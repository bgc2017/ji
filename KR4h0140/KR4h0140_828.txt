欽定四庫全書
御定全唐詩卷八百二十八
貫休
大蜀皇帝夀春節進堯銘舜頌二首
堯銘
金冊昭昭列聖孤標仲尼有言巍巍帝堯承天眷命罔
厥矜驕四德炎炎階蓂不凋永孚於休垂衣飄颻吾皇
則之小心翼翼秉陽亭毒不遑暇食土階苔綠茅茨雪
滴君既天賦相亦天錫德輈金鏡以聖繼聖漢高將將
太宗兵柄吾皇則之日新德盛朽索六馬罔墜厥命熙
熙蓼蕭塊潤風調舞擎干羽囿入芻蕘旣玉其葉亦金
其枝葉葉枝枝百工允釐享國如堯不疑不疑
舜頌
高高歴山有黍有粟皇皇大舜合堯玄德五典克從四
門伊穆大道將行天下為公臨下有赫選賢用能吾皇
則之無斁無逸綏厥品彙光光得一千輻臨頂十在隨
蹕大哉大同為光為龍吾皇則之聖謀隆隆納隍孜孜
攷攷切切六宗是禋五瑞斯列排麟環鳳披香立雪四
裔納賮九圍(一作囿)有截昔救世師降生竺乾夀春亦然
萬年萬年
大蜀高祖潛龍日獻陳情偈頌
有叟有叟居岳之室忽振金湯下彼巉崪聞蜀風景地
寧得一富人侯王旦奭摩詰龍角日角紫氣盤屈揭日
月行符湯禹出天步孔艱横流犯蹕穆穆蜀俗整整師
律髯髮垂雪忠貞貫日四人蘇活萬里豐謐無雨不膏
有露皆滴有叟有叟無實行實一瓶一衲旣樸且質幸
蒙顧盼詞煖恩鬱軒鏡光中願如善吉
寄大願和尚(注内缺三字)
道朗居太山逹磨住熊耳手擎清凉月靈光溢天地盡
騎金師子去世久巳矣吾師隱廬岳外念全刳削擲孔
聖之日月相空王之槖籥曾升麟德殿譚無著賜衣三
銖讓不著(太平裵相公與師詩云竟辭聖主宫中詔來赴遺民社内期)唯思紅泉白
石閣因隨裵楷離京索(時裵公出守鍾陵與師同行)邇來便止於匡
霍瀑布千尋噴冷煙栴檀一枝翹瘦鶴峴首故人清信
在千書萬書取不諾(裵公鎮襄陽頻使迎取師堅不往)微人昔為門下
人扣玄佩惠無邊垠自憐亦是師子子未逾三載能嚬
呻(江西三載誦法華經)一從散席歸寧後溪寺更有誰相親青山
古木入白浪赤松道士為東鄰焚香西望情何極不及
曇詵淚空滴(詵遠公弟子常在左右)桐江太守社中人還送郄超
米千石(昔郗鑒送米入山與道安)寶書遽掩修章句萬里空圅亦何
益終須一替辟蛇人未解融神出空寂(匡山神為遠公侍者辟蛇人)
(大師曾沖書無不知何緣得相見惟融相而會耳)
上顧大夫
碧海漾仙洲驪珠外無寶一岳倚青冥羣山盡如草君
侯聖朝瑞動只關玄造誰云倚天劍含霜在懷抱誰云
青雲險門前是平道洪民亦何幸里巷清如掃至化無
經綸至神無祝禱即應炳文柄孤平去浩浩即應調鼎
味比屋堪封保野人慕正化來自海邊島經傳髻裏珠
詩學池中藻閉門十餘載庭杉共枯槁今朝投至鑒得
不傾肝腦斯文如未精歸山更探討
寒月送玄(一本有道字)士入天台
之子逍遙塵世薄格淡於雲語如鶴相見唯談海上山
碧側青斜冷相沓芒鞋竹杖寒凍時玉霄忽去非有期
僮擔赤籠密雪裏世人(一作上)無人留得之想入紅霞路
深䆳孤峰縱嘯仙飇起星精聚觀泣海鬼月湧薄煙花
點水送君丁寧有深旨好尋佛窟遊銀地(佛窟銀地皆天台雲境也)
雪眉衲僧皆正氣伊昔貞白先生同此意若得神聖之
藥即莫忘遠相寄
上杜使君
為魚須處海為木須在岳一登君子堂頓覺心寥廓右
聽青女鏡左聽宣尼鐸政術似蒲盧詩情出沖漠從來
苦清苦近更加澹薄訟庭何所有一隻兩隻鶴煙霞色
擁墻禾黍香侵郭嚴霜與美雨皆從二天落蒼生苦瘡
痍如何盡消削聖君新雨露更作誰恩渥即捉五色筆
密勿金鑾角即同房杜手把乾坤橐籥休說卜圭峰開
門對林壑
送僧入馬頭山
馬頭寶峰秀塞寒空有叟有叟真隱其中無味醍醐亦
非般若白趾碧目數百瀟灑苦竹大於杉白熊卧如馬
金鍾撼壑布水噴瓦芙蓉堂開峰月入岳精踏雪立屋
下伊余解攀緣已是非常者更有叟獨往來與我語情
無剛彊氣透今古竹笠援補芒鞋藤乳北風倒人乾雪
不聚滿頭霜雪湯雪去湯雪去無人及空望真氣江上
立
上盧使君(第二十四句缺一字)
䕫龍在廟堂雖然有僉議蒼生得父母自是天之意鄱
陽氣候正文物皆鮮媚金鏡有餘光春風少閑地膺門
倚寒碧到者寧容易賓從皆鳳毛爪牙悉猨臂樓臺千
萬戶錦繡龍歌沸大惠蟲鳥全至嚴龍虎畏可憐召伯
樹婆娑不勝翠詩摉日月華道嚥神仙味嘉樹白雀來
祥煙甘露墜中川一帶香開幽䆳地逸少情有餘東
山境不啻恭聞聖天子廊廟猶虛位應知黎庶心只恐
徵書至
送顥雅禪師
霜鋒檘石鳥雀聚帆凍陰飇吹不舉芬陀利香釋驎虎
幡幢冒雪爭迎取春光主芙蓉堂窄堆花乳手提金桴
打金鼓天花娉婷下如雨狻猊座上師子語苦却樂樂
却苦盧至黃金忽如土
和楊使君遊赤松山
為郡三星無一事龔黃意外扳喬松日邊揚歴不爭路
雲外苔蘚須留蹤溪月未落漏滴滴隼旟已入山重重
捫蘿蓋輸山屐伴駐旆不見朝霞濃乳猨劇黠掛險樹
露木翠脆生諸峰初平謝公道非遠黯然物外心相逢
石羊依稀齕瑤草桃花仿彿開仙宫終當歸補吾君衮
好山好水那相容
送崔使君(缺二字)
柳門柳門芳草芊綿日日日日黯然黯然子牟戀闕歸
闕王粲下樓相别食實得地頗淹歲月今朝天子在上
合雪必雪况絳之牧文行炳潔釋謂緣因久昵清塵王
嘉迎安遠狎遺民嫓彼二子厥或相似論文不文話道
無滓士有貴逼勢不可遏麟步規矩鳳翥昂枿峴首仁
蹤項頻跋商雲乳麝香可提望塵連紫闥吾皇必
用整乾坤莫忘江頭白頭逹(白頭逹事見高僧傳)
杜侯行(并序)
愚自江東兵荒之後受杜氏兄弟深知往曾見陳
陶與撫州蔡京使君雜言曰蔡氏行今亦擬之曰
杜侯行云耳
天目連天摶秀氣崢嶸作起新城地德門鍾秀光盛時
三虎八龍皆世瑞頃者天厖亂下鯨翻海烽火崩騰照
行在江表唯傳君子營劍衝牛斗疏真宰金昆玉季輕
三鼓煮海懸魚臣節苦鴈影參差入瑞煙荆花燦爛開
仙圃我聞大中咸通眞令主相惟大杜兼小杜但能致
君活國濟生人亦何必須踏金梯折桂樹宣宗懿宗調
舜琴大杜小杜為殷霖出將入相兮功德深生人受賜
兮直至今杜侯兄弟繼之後璞玉渾金美騰口常言一
呼百萬何足云終取封侯之印大如斗恭聞吾皇似堯
禹摉索賢良皆面覩杜侯杜侯君儻修令德克有終即
必還為大杜兼小杜人之戴兮天筆註國之福兮天固
祚四海無波八表臣如今而後君看取
偶作五首
誰信心火多多能焚大國誰信鬢上絲莖莖出蠶腹嘗
聞養蠶婦未曉上桑樹下樹畏蠶飢兒啼亦不顧一春
膏血盡豈止應王賦如何酷吏酷盡為摉將去蠶蛾為
蝶飛偽葉空滿枝冤梭與恨機一見一霑衣
機生機巧生巧心鑊烘烘日煎炒闖蜀眉嚬遊海島扶
桑椹熟金烏飽金烏飽飛復飛四天下人眼𣅿𣅿
孰云我輕薄石頭如何喚作玉孰云我是非隨邪逐惡
又爭得古人終不事悠悠一言道合死即休豈不見大
鵬點翼蓋十洲是何之物鳴啾啾
君子食即食何必在珍華小人食不食縱食如泥沙清
歌且莫唱妙舞亦休誇爾非鳳炙麒麟肉焉能一掛於
齒牙去來去來歸去來紅泉正灑芙蓉霞
君不見金陵風臺月榭煙霞光如今五里十里野火燒
茫茫君不見西施綠珠顔色可傾國樂極悲來留不得
君不見漢王力盡得乾坤如何秋雨灑廟門銅臺老樹
作精魅金谷野狐多子孫幾許繁華幾更改唯有堯舜
周召丘軻似長在坐看樓閣成丘墟莫話桑田變成海
吾有清凉雪山雪天上人間常皎潔茫茫慾火欲燒人
惆悵無因為君說
山中作
山為水精宫藉花無塵埃吟狂岳似動筆落天瓊瓌伊
余自樂道不論才不才有時鬼笑兩三聲疑是大謝小
謝李白來
聞前王使君在澤潞居
為善無近名竊名者得聲不如心誠哉是言也使君聖
朝瑞乾符初刺婺德變人性靈筆變人風土煙霞與蟲
鳥和氣將美雨千里與萬里各各來相附信哉有良吏
玄讖應百數(東陽古老相傳有記云刺史滿一百即有好刺史來後有大寇至使君來正當一百)
(人兩年後果有黃賊來公避地遠去)古人古人自古人今日又見民歌六
七袴不幸大寇崩騰來孤城勢孤固難錮攀轅旣不及
旌旆衝風露大駕已西幸飄零何處去婺人空悲哀對
生祠泣沾莓苔忽聞暫寄河之北兵強四面無塵埃唯
祝鑾輿早歸來用此咎繇仲虺才使四野霧廓八紘鏡
開皇天無親長與善鄰宜哉宜哉
將入匡山别芳晝二公二首(一作將入廬山别僧)
噴嵐堆黛塞寒碧窗前古雪如白石臨岐約我來不來
若來須撥紅霞覓
紅豆樹(一作花)間滴紅雨戀師不得依師住世情世界愁
殺人錦繡谷中歸舍去
送楊秀才
北山峨峨香拂拂翠漲青奔勢巉崪赤松君宅在其中
紫金為墻珠作室玻璃門外仙獓睡幢節森森綘煙密
水精簾捲桃花開文錦娉婷衆非一撫長離坎荅鼓花
姑吹簫弄玉起舞三萬八千為半日海涸鼇枯等閑覩
愛共安期碁苦識彭祖祖有時朝玉京紅雲擁金虎石
橋亦是神仙住(一作柱)白鳳飛來又飛來五雲縹緲羽翼
高世人仰望心空勞
别杜將軍
伊余本是胡為者採蕈鋤茶在窮野偶披蓑笠事空王
餘力為文擬何謝少年心在青雲端知音滿地皆龍鸞
遽逢天步艱難日深藏溪谷空長歎偶出重圍遇英哲
留我江樓經歲月身隈玉帳香滿衣夢歴金盆(金華山最高處)
雨和雪東風來兮歌式微深雲道人召來歸燕辭大厦
兮將何為濛濛花雨兮鶯飛飛一汀楊柳同依依
送夢上人歸
伊余龍鍾歸海涯千山萬水情自怡夢公别我還上國
江邊慘執行遲遲向我道雲中覓伴未得伴又示我數
首新詩盡是詩只恐不如此若如此如此即須天子知
蕭蕭金吹荆門口槐菊鬭黃落葉走前程勝事未可涯
但恐圭峰難入手蓮峰掌記韓拾遺鴈行雍穆世所稀
二十年前即别離憑師一話吟朝飢
問岳禪師疾
世病如山岳世醫皆拱手道病如金鎖師遭鎖鎖否(大塵)
(為世病無為無事為道病如金鎖)伊昔芙蓉頰談經似主涉蘇合晝氤
氲天花似飛蝶覺樹垂寔魔輩刺疾病也不問終不皴
膝(師常坐不卧也)春光冉冉不上爾質東風浩浩謾入爾室云
何斯人而有斯疾
上荆南府主三讓德政碑
明明赫赫中興主動納諸隍冠前古四海英雄盡戢兵
皆如圪圪(一作矻矻)天金柱萬姓多論政與德請樹豐碑似
山岳一從寇滅二十年琬琰雕鐫賜重疊荆州化風何
卓異寡欲無為合天地雖立貞碑與衆殊字字皆是吾
皇意君侯捧碑西拜泣臣且何人恩洊及鳳皇(一作詔)銜
下雕龍文德昧政虚爭敢立函封三奏心匍匐堅讓此
碑聲蓋國我恐江淹五色筆作不立此碑之碑文不得
施萬病丸
我聞昔有海上翁鬚眉皎白塵土中葫蘆盛藥行如風
病者與藥皆惺憁藥王藥上親兄弟救人急於已諸體
玉毫調御偏讃揚金輪釋梵咸歸禮賢守運心亦相似
不吝親親拘子子曾聞古德有深言由來大士皆如此
甘雨應祈
春雨偶愆期草木亦未覺君侯不遑處退食或閉閣東
海浪滔滔西江波漠漠得不願身為大虬金其角玉其
甲一吸再喢雲平霧匝華暢九有清傾六合使不蘇者
蘇不足者足情通上玄如膏綿綿有叟有叟鼓腹歌於
道邊歌曰麥苗芃芃兮鶬鷓飛日出而作兮日入歸如
彼草木兮雨露肥古人三樂兮我樂多之天之成兮地
之平兮柘系黃兮瓠葉青兮乳女啼兮蒸黍馨兮炙背
捫虱兮復何經營兮
寄韓圑練
眞宰動洪鑪萬物皆消息唯有三珠樹不用東風力君
子天廟器頭骨何巉崱海内久聞名江西偶相識誰不
有詩機麟龍不解織誰不有心地蘭茝不曾植多君二
俱作獨立千仞壁話道出先天憑師動臻(一作榛)極青霄
鴈行律紅露荆花滴偶然成遠别别後長相憶行出鄱
陽郡又見謝安石留我遇殘冬身心苦恬寂江上春又
至引頸山空積何日再相逢天香滿瑤席
春野作五首
閒步淺青平綠流水征車自逐誰家挾彈少年擬打紅
衣啄木
山花雨打盡滿衣如爛錦遠尋鷓鴣雛拾得一團蕈
大牛苦耕田乳犢望似泣萬事皆天意綠草頭蕺蕺
斜陽射破冡髑髏半出地不知誰氏子猶自作意氣
牛兒小牛女少抛牛沙上鬭百草鉏隴老人又太老薄
煙漠漠覆桑棗戴嵩醉後取次掃
深山逢老僧二首
衲衣線麄心似月自把短鋤鋤榾柮青石溪邊踏葉行
數片雲隨兩眉雪
山童貌頑名乞乞放火燒畬采崖蜜擔頭何物帶山香
一籮白蕈一籮栗
道情偈
草木亦有性與我將不别我若似草木成道無時節世
人不會道向道却嗔道傷嗟此輩人寶山不得寶
懷二三朝友
傷心復傷心流光似飛電有惠驪龍十斛珠不如一見
君子面愁人復愁人滿眼皆埃塵有惠黃金一萬斤不
如一見於仁人我昔讀詩書如今盡抛也只記得田叔
孟温舒帝王滿口呼長者
偶作
君子稱一善馨香遍九垓小人妒一善處處生嫌猜口
如暴死人鐵尺拗不開稂莠蝕田髓積陰成冬雷因知
咋舌人千古空悠哉
義士行
先生先生不可遇愛平不平眉斗豎黃昏雨雹空似黳
别我不知何處去
觀懷素(一本有上人二字)草書歌
張顚顚後顛非顛直至懷素之顚始是顚師不譚經不
說禪筋力唯於草書朽(一作妙)顚狂却恐是神仙有神助
兮人(一作神)莫及鐵石畫兮墨須入金尊竹葉數斗餘半
斜(一作飲)半傾山衲濕醉來把筆獰(一作猛)如虎粉壁素屏
不問主亂拏亂抺無規矩羅刹石上坐伍子胥蒯通八
字立對漢高祖勢崩騰兮不可止天機暗轉鋒鋩裏閃
電光邊霹靂飛古柏身中[泳-永+旱](一作旱)龍死駭人心兮目眓
(音莂)瞁(音旭)頓人足兮神辟易乍如沙場大戰(一作戰敗)後斷槍
橛箭(一作斷骸析骨)皆(一作何)狼籍又似深山朽(一作怪)石上古病
松枝掛鐵錫月兔筆天竈墨斜鑿黃金側剉玉珊瑚枝
長大束(一作如)束天馬驕獰不可勒東却西南又北倒又
(一作還)起斷復續忽如鄂公喝(一作捉)住單雄信秦王肩上
&KR0008;(一作搭)著棗木槊懷素師懷素師若不是星辰降瑞即
必是河岳孕靈固宜須冷(一作令)笑逸少爭得不心醉伯
英天台古杉一千尺崖崩劁(一作岸)折何峥嶸或細微仙衣
半拆(一作縫綻)金線垂或妍媚桃花半紅公子醉我恐山為
墨兮磨海水天與筆兮書大地(一作海為水天為筆兮書大地)乃能略
展狂僧意常恨與師不相識一見此書空歎息伊昔張
渭(一作謂)任華葉季良數子贈歌豈虚飾所不足者渾未
曾道著其神力石橋被燒燒(一作却)良玉土不(一作不土)蝕錐
畫沙兮印印泥世人世人爭得測知師雄名在世間明
月清風有何極
送盧舍人三首
一曰勸君不用登峴首山讀羊祐碑男兒事業須自竒
此碑山頭如日月日日照人人不知人不知青山白雲
徒爾為
二曰勸君登商山不用覓商山皓雲深雪深騾馬倒我
願終南太華變為金吾后見之不為寶我願九州四海
紙幅幅與君為諫草使躡禼踐䕫逢軒見皥日環五色
是物得老如此即商山皓商山皓君不用討他他必來
相討
三曰君不見釋梵諸天夀億垓天上人間去復來君又
不見紫金為輪一千幅寶洲(闕)四皆臣伏輪王釋梵作
何因祗是弘隆大乘福自古皇王與賢哲頂敬心師刻
金玉報通三世釋迦言莫將梁武為題目君不見近代
韋裵蔣與蕭(韋處厚相國出入廟堂禮佛如朝見君父裵休相國師事空王信敬無比出將入相)
(偏重禪門蔣伸相國牆壍空門為大檀越中書藩鎮常事天王蕭倣相國清德冠世白業常修為佛骨碑見行)
(於當世)文房書府師百僚代天理物映千古布髮掩泥非
一朝大哉釋梵輪王璞已矣何人繼先覺行行珍重寄
斯言斯不是尋常曲(缺一字)
宿深村
行行一宿深村裏雞犬豐年鬧如市黃昏見客合家喜
月下取魚戽塘水
黃鶯
一種為春禽花中開羽翼如何此鳥身便是黃金色黃
金色若逢竹實終不食
送越將歸會稽
面如玉盤身八尺燕語清獰戰袍窄古嶽龍腥一匣霜
江上相逢雙眼碧冉冉春光方婉娩黯然别我歸稽巘
他年必帥邯鄲兒與我殺輕班定遠
别仙客
巨鼇頭縮翻仙翠蟠桃爛落珊瑚地浪濺霓旌濕鵬翅
略别千年太容易
寒江上望
荒岸燒未死白雲癡不動極目無人行浪打取魚籠
讀唐史
我愛李景伯内宴執良規君臣道昭彰天顔終熙怡大
簸怕清風糠粃繚亂飛洪鑪烹五金黃金終自竒大哉
為忠臣捨此何所之
樵叟
樵父貌飢帶塵土(一作風雨)自言一生苦寒苦(一作暑)擔頭擔
箇赤瓷甖斜陽獨立(一作入)濛籠塢
御定全唐詩卷八百二十八
