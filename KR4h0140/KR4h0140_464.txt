欽定四庫全書
御定全唐詩卷四百六十四
王起
王起字舉之揚州人宰相播之弟貞元十四年進士第
又登制策直言極諫科累官尚書左僕射終山南西道
節度使起書無不讀一經目弗㤀三典貢舉皆得人集
一百二十卷今存詩六首
和李校書雨中自秘省見訪知早入朝便入集
賢不遇詩(有序)
起頃任集賢校書及升柏臺又與秘閣相對今直
書殿有張學士嘗忝同幕而與秘書稍遠故瞻望
之詞多
台庭才子来欵扉典校初從天禄歸已慚陋巷廻玉趾
仍聞細雨霑綵衣詰朝始趨鳳闕去此日遂愁雞黍違
憶昨謬官在烏府喜君對門討魚魯直廬相望夜更闌
高閣遥臨月時吐昔聞三入承明廬今来重入中(一作今日)
(重来入)秘書校文復忝丞相屬博物更與張侯居新冠峨
峨不變鐵舊泉脉脉猶在渠忽枉情人吐芳訊臨風不
羡潘錦舒憶見青天霞未卷吟翫瑶華不知晩自憐豈
是風引舟如何漸與蓬山遠
貢舉人謁先師聞雅樂
藹藹觀光士来同鵠鷺羣鞠躬遺像在稽首雅歌聞度
曲飄清漢餘音遏曉雲兩楹凄已合九仞杳難&KR4274;斷續
同清吹洪纖入紫氛長言聽已罷千載仰斯文
濁水求珠
行潦沈明月光輝也不浮識珍能洞鍳精寳(一作意)此来
求幾被泥沙雜常隨混濁流潤川終自媚照乘且何由
的皪終難掩晶熒碩見收蛇行無脛至飲德已聞酬
和周侍郎見寄(會昌三年起三典舉場周侍郎墀時刺華州以詩賀之起因荅)
(和門生亦皆有和)
貢院離来二十霜誰知更忝主文場楊葉縱能穿舊的
桂枝何必發新香九重每憶同仙禁六義初吟得夜光
莫道相知不相見蓮峰之下欲徵黃
贈毛仙翁
冰霜肌骨稱童年羽駕何由到俗間丹竈化金留秘訣
仙宫𠻳玉叩玄關壷中世界青天近洞裏烟霞白日閒
若許隨師去塵網碩陪鸞鶴向三山
賦花(并序)
樂天分司東都起與朝賢悉會興化亭送别酒酣
各賦一字至七字詩以題為韻
花點綴分葩露初裛月未斜一枝曲水千樹山家戲蝶
未成夢嬌鶯語更誇既見東園成徑何殊西子同車漸
覺風飄輕似雪能令醉者亂如麻
王損之
王損之貞元十四年進士第詩一首
賦得濁水求珠
積水非澄徹明珠不易求依稀沉極浦想像在中流瞪
目思清淺褰裳恨暗扱徒看川色媚空愛夜光浮月入
疑龍吐星歸似蚌游終希識真者採掇冀冥搜
王炎
王炎宰相播之弟鐸之父登貞元進士第累官至太常
博士詩一首
賦得行不由徑
邪徑趋時捷端心惡此名長衢貴高步大路自規行且
慮(一作避)縈紆僻將求(一作還多)坦蕩情詎同流俗好方保立
身(一作心)貞遠跡如違險修仁在履平始知夫子道從此
得堅誠
封孟紳(一作孟對又作孟封)
封孟紳貞元十五年進士第一人官終太常卿詩一首
賦得行不由徑(一作蕭昕詩)
欲速意(一作竟)何成康莊欲(一作亦)砥平天衢皆利往吾道
泰(一作本)方行不復由萊(一作荒)徑無由見(一作因訪)蒋生三條
遵廣達(一作道)九軌尚安貞紫陌悠悠去芳塵步步清澹
臺千載後公正(一作道)有遺名
邵楚萇
邵楚萇字待倫閩縣人貞元十五年進士第官校書郎
詩一首
題馬侍中燧木香亭
春日遲遲木香閣窈窕佳人褰繡幕淋漓玉露滴紫蕤
綿蠻黃鳥窺朱萼横漢碧雲歌處斷滿地花鈿舞時落
樹影參差斜入簷風動玲瓏水晶箔
鄭俞
鄭俞貞元十六年登進士第為長水縣令詩一首
賦得玉水記方流
積水綦文動因知玉産幽如天涵素色侔地引方流潛
潤滋雲起熒華射浪浮魚龍泉不夜草木岸無秋璧沼
寧堪比瑶池詎可儔若非懸坐測誰復寄冥搜
吴丹
吴丹字真存吴人貞元十六年登第歷官至鎮州宣慰
副使尚書郎饒州刺史詩一首
賦得玉水記方流
玉泉何處記四折水紋浮潤下寧踰矩居方在上流映
空虛漾漾涵白淨悠悠影碎疑衝斗光清耐觸(一作掩)舟
珪璋分辨狀沙礫共懷柔(一作愁)願赴朝宗日(一作願獻朝賓海)
縈迴入御溝
王鑑
王鑑貞元十六年登進士第詩一首
賦得玉水記方流
玉潤在中洲光臨碕岸幽氤氲冥瑞影演瀁度方流乍
似輕漣合還疑駭浪收夤緣知有異洞徹信無儔比德
稱殊賞含輝處至柔沈淪如見念况乃屬時休
陳昌言
陳昌言貞元十六年進士詩二首
賦得玉水記方流
明媚如懷玉竒姿自託幽白虹深不見綠水折空流方
珏清沙遍縱横氣色浮類圭才有角寫月讓成鉤久處
沈潛貴希當特達收滔滔在何許揭厲願從游
白日麗江臯(一作□溶詩)
遲景臨遥水晴空似不高清明開曉鏡昭晰辨秋毫鬱
鬱長隄土離離淺渚毛煙銷占一候風静擁千艘獨媚
青春柳宜看白鷺濤何年謝公賞遺韻在江臯
杜元穎
杜元穎杜陵人如晦五世孫貞元十六年登第又擢宏
詞累官司勲員外穆宗時拜中書舍人不閱歲至宰相
再朞出為劒南西川節度使太和中貶循州司馬有五
題詩一卷今存一首
賦得玉水記方流
重泉生美玉積水異常流始玩清堪賞因知寳可求斗
回虹氣見磬折紫光浮中矩皆明德同方叶至柔月華
偏共映風暖佇將遊遇鑒終無暗逢時願見收(一作異寶雖無)
(脛逢時碩俯收)
胡直鈞
胡直鈞登貞元十九年進士第詩一首
太常觀閱驃國新樂
異音来驃國初被奉常人纔可宮商辨殊驚節奏新轉
規迴繡面曲折度文身舒散隨鸞吹喧呼雜鳥春襟袵
懷舊識絲竹變恆陳何事留中夏長令表化淳
俞簡
俞簡貞元進士詩一首
行不由徑
古人心有尚乃是孔門生為計安貧樂當從大道行詎
應流遠迹方欲料前程捷徑雖云易長衢豈不平後來
無枉路先達擅前名一示遵途意微衷益自精
楊嗣復
楊嗣復字繼之於陵子也貞元中擢第初署幕府進右
拾遺累遷中書舍人牛僧孺李宗閔引之由戸部侍郎
擢尚書右丞太和中宗閔罷相嗣復出為劍南東川節
度使宗閔復知政事入為戸部侍郎俄拜同中書門下
平章事武宗立貶潮州刺史宣宗大中初以吏部尚書
召卒諡孝穆詩五首
丁已歲八月祭武侯祠堂因題臨淮公舊碑
齋莊修祀事旌旆出郊闉薙草軒墀狭塗牆赭堊新謀
猷期(一作開)作聖風俗奉為神酹酒成㘭澤持兵列偶人非
才膺寵任異代揖芳塵况是平津客碑前淚滿巾
儀鳳
八方該帝澤威鳳忽来賓向日朱光動迎風翠羽新低
昂多異趣飲啄迥無鄰郊藪今翔集河圖意等倫聞韶
知鼓舞偶聖願逡廵比屋初同俗垂恩擊壤人
贈毛仙翁
天上玉郎騎白鶴肘後金壺盛妙藥暫遊下界傲五侯
重看當時舊城郭羽衣茸茸輕似雪雲上雙童持絳節
王母親縫紫錦囊令向懷中藏秘訣令威兮晉皆儔侶
東嶽同尋太眞女搜竒綴韻和陽春文章不是人間語
藥成自固黃金骨天地齊兮身不沒日月宮中便是家
下視崑崙何突兀童姿玉貎誰方比玄髮綠髯光彌彌
滿朝將相門弟子隨師盡願抛塵滓九轉琅玕必有餘
願乞刀圭救生死
題李處士山居
卧龍决起為時君寂寞匡廬惟白雲今日仲容修故業
草堂焉敢更移文
謝寄新茶(嗣復作相後止貶觀察郡守此稱司馬疑非嗣復詩)
石上生芽二月中蒙山顧渚莫争雄封題寄與楊司馬
應為前銜是相公
御定全唐詩卷四百六十四
