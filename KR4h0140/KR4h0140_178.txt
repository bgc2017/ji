欽定四庫全書
御定全唐詩卷一百七十八
李白
詶談少府
一尉居倏忽梅生有仙骨三事或可羞匈奴哂千秋壯
心屈黃綬浪跡寄滄洲昨觀荆峴作如從雲漢遊老夫
當暮矣蹀足懼驊騮
詶宇文少府見贈桃竹書筒
桃竹書筒綺繡文良工巧妙稱絶羣靈心圓映三江月
彩質叠成五色雲中藏寳訣峨眉去千里提擕長憶君
五月東魯行荅汶上君(一作翁)
五月梅始(一作子)黃蠶凋桑柘空魯人重織作機杼鳴簾
櫳顧余不及仕學劍來山東舉鞭訪前途獲笑汶上翁
下愚忽壯士未足論窮通我以一箭書能取聊城功終
然不受賞羞與時人同西歸去直道落日昏隂虹此(一作)
(我)去爾勿言甘心為轉蓬
早秋單父南樓詶竇公衡
白露見日滅紅顔随霜凋别君若俯仰春芳辭秋條泰
山嵯峨夏雲在疑是白波漲東海散為飛雨川上來遥
帷却卷清浮埃知君獨坐青軒下此時結念同所懷(一作)
(同懷者)我閉南樓看道書幽簾清寂在仙居曾無好事來
相訪頼爾高文一起予
山中問荅
問余何意(一作事)栖碧山笑而不荅心自閒桃花流水窅
然去别有天地非人間
荅友人贈烏紗帽
領得烏紗帽全勝白接䍦山人不照鏡稚子道相宜
詶張司馬贈墨
上黨碧松烟夷陵丹砂末蘭麝凝珍墨精光乃堪掇黃
頭奴子雙鴉鬟錦嚢養之懷袖間今日贈予蘭亭去興
來灑筆會稽山
荅湖州迦葉司馬問白是何人
青蓮居士謫仙人酒肆藏名三十春湖州司馬何湏問
金粟如來是後身
荅長安崔少府叔封遊終南翠微寺太宗皇帝
金沙泉見寄
河伯見海若傲然誇秋水小物昧遠圖寧知通方士多
君紫霄意獨往蒼山裏地古寒雲深巗高長風起初登
翠微嶺復憩金沙泉踐苔朝霜滑弄波夕月圓飲彼石
下流結蘿宿溪煙鼎湖夢渌水龍駕空(一作何)茫然早行
子午關(一作間又作峯)却登山路遠(一作却歎山路遠又作頗識關路遠)拂琴聽
霜猨滅燭乃星飯人烟無明(一作同)異鳥道絶往返攀厓
倒青天下視白日晚既過(一作遇)石門隠還唱(一作聞)石潭
歌涉雪搴紫芳(一作採紫莖)濯纓想(一作掬)清波此人不可見
此地君自過為余謝風泉其如幽意何
詶崔五郎中
朔雲横高天萬里起秋色壮士心飛揚落日空歎息長
嘯出原野凛然寒風生幸遭聖明時功業猶未成柰何
懷良圖鬱悒獨愁坐(一作空獨坐)杖策尋英豪立談乃知我
崔公生民秀緬邈青雲姿制作參造化託諷含神祗海
嶽尚可傾吐諾終不移是時霜飇寒逸興臨華池起舞
拂長劍四座皆揚眉因得窮歡情贈我以新詩又結汗
漫期九垓遠相待舉身憩蓬壺濯足弄滄海從此凌倒
景一去無時還朝遊明光宫暮入閶闔關但得長把袂
何必嵩丘山
以詩代書荅元丹丘
青鳥(一作烏)海上來今朝發何處口銜雲錦字(一作書)與我
忽飛去鳥去凌紫烟書留綺窗前開緘方(一作時)一笑乃
是故人傳故人深相勖憶我勞心曲離居在咸陽三見
秦草綠置書䨇袂間引領不暫閒長望(一作歎)杳難見浮
雲横遠山
金門荅蘇秀才
君還石門日朱火始改木春草如有情山中尚含綠折
芳愧遥憶永路當自勖遠見故人心平生以此足巨海
納百川麟閣多才賢獻書入金闕酌醴奉瓊筵屢忝白
雲唱恭聞黃竹篇恩光照拙薄雲漢希騰遷銘鼎倘云
遂扁舟方渺然我留在金門君去卧丹壑未果三山期
遥欣一丘樂玄珠寄象罔赤水非寥廓願狎東海鷗共
營西山藥棲巗君寂滅處世余龍蠖良辰不同賞永日
應閒居鳥吟簷前樹花落窗下書緣溪見綠篠隔岫窺
紅蕖採薇行笑歌眷我情何巳月出石鏡間松鳴風琴
裏得心自虚妙外物空頽靡身世如兩忘從君老煙水
詶坊州王司馬與閻正字對雪見贈
遊子東南來自宛適京國飄然無心雲倏忽復西北訪
戴昔未偶尋嵇此相得愁顔發新歡終宴叙前識閻公
漢庭舊沈鬱富才力價重銅龍樓聲高重門側寧期此
相遇華館陪遊息積雪眀遠峰寒城鎻春色主人蒼生
望假我青雲翼風水如見資投竿佐皇極
詶中都小吏携斗酒雙魚於逆旅見贈
魯酒若琥珀(一作琥珀色)汶魚紫錦鱗山東豪吏有俊氣手
攜(一作持)此物贈遠人意氣相傾兩相顧斗酒雙魚表情
素(一夲此下有酒來我飲之鱠作别離處二句)雙鰓呀呷鰭鬛張蹳刺銀盤
欲飛去呼兒拂几霜刃揮紅肌花落白雪霏為君下筯
一餐飽(一作罷)醉著金鞍上馬歸
詶張卿夜宿南陵見贈
月出魯城東眀如天上雪魯女驚莎雞鳴機應秋節當
君相思夜火落金風高河漢挂戶牖欲濟無輕舠我昔
辭林丘雲龍忽相見客星動太微朝去洛陽殿爾來得
茂彦七葉仕漢餘身為下邳客家有圯橋書傅說未夢
時終當起巗野萬古騎辰星光輝照天下與君各未遇
長策委蒿莱寳刀隐玉匣鏽澁空莓苔遂令世上愚輕
我土與灰一朝攀龍去鼃黽安在㦲故山定有酒與爾
傾金罍
詶岑勲見尋就元丹丘對酒相待以詩見招
黃鶴東南來寄書寫心曲倚松開其緘憶我腸斷續不
以千里遥命駕來相招中逢元丹丘登嶺宴碧霄對酒
忽思我長嘯臨清飈蹇予未相知茫茫綠雲垂俄然素
書及解此長渴飢策馬望山月途窮造階墀喜兹一會
面若覩瓊樹枝憶君我遠來我歡方速至開顔酌美酒
樂極忽成醉我情既不淺君意方亦深相知兩相得一
顧輕千金且向山客笑與君論素心
荅從弟幼成過西園見贈
一身自瀟灑萬物何囂喧拙薄謝眀時棲閒歸故園二
季過舊壑四鄰馳華軒衣劍照松宇賓徒光石門山童
薦珍果野老開芳樽上陳樵漁事下叙農圃言昨來荷
花滿今見蘭苕繁一笑復一歌不知夕景昏醉罷同所
樂此情難具論
詶王補闕惠翼莊廟宋丞泚贈别
學道三千(一作十)春自言羲和人軒蓋宛若夢雲松長相
親偶將二公合復與三山鄰喜結海上契自為天外賓
鸞翮我先鎩龍性君莫馴朴散不尚古時訛皆失真勿
踏荒溪坡朅來浩然津薜帶何辭楚桃源堪避秦世廹
且離别心在期隱淪酬贈非炯戒永言銘佩紳
詶裴侍御對酒感時見贈
雨色秋来寒風嚴清江爽孤高繡衣人瀟灑青霞賞平
生多感激忠義非外奬禍連積怨生事及徂川往楚邦
有壮士鄢郢翻掃蕩申包哭秦庭泣血將安仰鞭屍辱
巳及堂上羅宿莽頗似今之人蟊賊(一作&KR0558;)䧟忠讜渺然
一水隔何由稅歸鞅日夕聽猨怨懷賢盈夢想
詶崔侍御(一夲此下有成甫二字)
嚴陵不從萬乘遊歸卧空山釣碧流自是客星辭帝座
元非太白醉揚州
翫月金陵城西孫楚酒樓逹曙歌吹日晩乘醉
著紫綺裘烏紗巾與酒客數人櫂歌秦淮往石
頭訪崔四侍御
昨翫西城月青天垂玉鈎朝沽金陵酒歌吹孫楚樓忽
憶繡衣人乘船往石頭草裹烏紗巾倒被紫綺裘兩岸
拍手笑疑是王子猷酒客十數公崩騰醉中流謔浪櫂
海客喧呼傲陽矦半道逢吴姬卷簾出揶揄我憶君到
此不知狂與羞一月(一作月下)一見君三杯便回橈舍舟共
連袂行上南渡橋興發歌綠水秦客為之搖雞鳴復相
招清宴逸雲霄贈我數百字字字凌風飈繫之衣裘上
相憶每長謠
江上荅崔宣城
太華三芙蓉眀星玉女峰尋仙下西嶽陶令忽相逢問
我將何事湍波歴幾重貂裘非季子鶴氅似王恭謬忝
燕臺召而陪郭隗蹤水流知入海雲去或從龍樹繞蘆
洲月山鳴鵲鎮鐘還期如可訪台嶺蔭長松
荅族姪僧中孚贈玉泉仙人掌茶(并序)
余聞荆州玉泉寺近清溪諸山山洞往往有乳窟
窟中多玉泉交流其中有白蝙蝠大如鴉按山經
蝙蝠一名仙鼠千歲之後體白如雪棲則倒懸蓋
飲乳水而長生也其水邊處處有茗草羅生枝葉
如碧玉唯玉泉真公常採而飲之年八十餘歲顔
色如桃李而此茗清香滑熟異于他者所以能還
童振枯扶人夀也余遊金陵見宗僧中孚示余茶
數十片拳然重曡其状如手號為仙人掌茶蓋新
出乎玉泉之山曠古未覿因持之見遺兼贈詩要
余荅之遂有此作後之高僧大隱知仙人掌茶發
乎中孚禪子及青蓮居士李白也
常聞玉泉山山洞多乳窟仙鼠如白鴉倒懸清溪月茗
生此中石玉泉流不歇根柯灑芳津採服潤肌骨叢(一作)
(楚)老卷綠葉枝枝相接連曝成仙人掌似拍洪崖肩舉
世未見之其名定誰傳宗英乃禪伯投贈有佳萹清鏡
燭無鹽顧慚西子妍朝坐有餘興長唫播諸天
詶裴侍御留岫師弹琴見寄
君同鮑明遠邀彼休上人鼓琴亂白雪秋變江上春瑶
草綠未衰攀翻寄情親相思兩不見流淚空盈巾
張相公出鎮荆州尋除太子詹事余時流夜郎
行至江夏與張公去千里公因太府丞王昔使
車寄羅衣二事及五月五日贈余詩余荅以此
詩
張衡殊不樂應有四愁詩慙君錦繡段贈我慰相思鴻
鵠復矯翼鳳凰憶故池榮樂一如此商山老紫芝
醉後荅丁十八以詩譏余搥碎黃鶴樓(此詩楊慎云是)
(偽作)
黃鶴高樓已搥碎黃鶴仙人無所依黃鶴上天訴玉帝
却放黃鶴江南歸神明太守冄雕飾新圖粉壁還芳菲
一州笑我為狂客少年往往来相譏君平簾下誰家子
云是遼東丁令威作詩調我驚逸興白雲繞筆窗前飛
待取明朝酒醒罷與君爛漫尋春暉
荅裴侍御先行至石頭驛以書見招期月滿泛
洞庭
君至石頭驛寄書黃鶴樓開緘識遠意速此南行舟風
水無定準湍波或(一作成)滯留憶昨新月生西簷若瓊鈎
今來何所似破鏡懸清秋恨不三五眀平湖泛澄流此
歡竟莫遂狂(一作枉)殺王子猷巴陵定遥遠持贈解人憂
荅高山人兼呈權顧二侯
虹霓掩天光哲后起康濟應運生䕫龍開元掃氛翳太
微廓金鏡端拱清遐裔輕塵集嵩嶽虚點盛眀意謬揮
紫泥詔獻納青雲際䜛惑英主心恩疎佞臣計彷徨庭
闕下歎息光隂逝未作仲宣詩先流賈生涕挂帆秋江
上不為雲羅制山海向東傾百川無盡勢我於鴟夷子
相去千餘歲運闊英逹稀同風遥執袂登艫望遠水忽
見滄浪枻高士何處来虛舟渺安繫衣藐本淳古文章
多佳麗延引故鄊人風義未淪替顧侯逹語默權子識
通蓛曾是無心雲俱為此留滯雙萍易飄轉獨鶴思凌
厲明晨去瀟湘共謁蒼梧帝
荅杜秀才五松見贈(五松山在南陵銅坑西五六里)
昔獻長楊賦天開雲雨歡當時待詔承眀裏皆道揚雄
才可觀勅賜飛龍二天馬黃金絡頭白玉鞍浮雲蔽日
去不返總為秋風摧紫蘭角巾東出商山道採秀行歌
詠芝草路逢園綺笑向人兩君解来一何好聞道金陵
龍虎盤還同謝朓望長安千峰夹水向秋浦五松名山
當夏寒銅井炎罏歊九天赫如鑄鼎荆山前陶公矍鑠
呵赤電回祿睢盱揚紫烟此中豈是久留處便欲燒丹
從列仙愛聽松風且高卧颼颼吹盡炎氛(一作風)過登崖
&KR0870;立望九州陽春欲奏誰相和聞君往年遊錦城章仇
尚書倒屣迎飛箋絡驛奏眀主天書降問逥恩榮骯髒
不能就珪組至今空掦高蹈名夫子工文絶世竒五松
新作天下推吾非謝尚邀彦伯異代風流各一時一時
相逢樂在今袖拂白雲開素琴彈為三峡流泉音從兹
一别五陵去去後桃花春水深
至陵陽山登天柱石詶韓侍御見招隠黃山
韓衆騎白鹿西往華山中玉女千餘人相随在雲空見
我傳秘訣精誠與天通何意到陵陽遊目送飛鴻天子
昔避狄與君亦乘驄擁兵五陵下長策遏胡戎時泰解
繡衣脫身若飛蓬鸞鳳翻羽翼啄粟坐樊籠海鶴一笑
之思歸向遼東黃山過石柱巘崿上攅叢因巢翠玉樹
忽見浮丘公又引王子喬吹笙舞松風朗詠紫霞篇請
開蘂珠宫步綱繞碧落倚樹招青童何日可携手遺形
入無窮
詶崔十五見招
爾有鳥跡書相招琴溪飲手跡尺素中如天落雲錦讀
罷向空笑疑君在我前長吟字不滅懷袖且三年
荅王十二寒夜獨酌有懷(此詩蕭士贇云是偽作)
昨夜吳中雪子猷佳興發萬里浮雲捲碧山青天中道
流孤月孤月滄浪河漢清北斗錯落長庚眀懷余對酒
夜霜白玉牀金井冰峥嶸人生飄忽百年内且須酣暢
萬古情君不能狸膏金距學闘雞坐令鼻息吹虹霓君
不能學哥舒横行青海夜帶刀西屠石堡取紫袍唫詩
作賦北窗裏萬言不直一杯水世人聞此皆掉頭有如
東風射馬耳魚目亦笑我請(一作謂)與明月同驊騮拳跼
不能食蹇驢得志鳴春風折楊皇華合流俗晉君聽琴
枉清角巴人誰肯和陽春楚地由來賤竒璞黃金散盡
交不成白首為儒身被輕一談一笑失顔色蒼蝇貝錦
喧謗聲曾參豈是殺人者䜛言三及慈母驚與君論心
握君手榮辱于余亦何有孔聖猶聞傷鳳麟董龍更是
何雞狗一生傲岸苦不諧恩疎媒勞志多乖嚴陵高揖
漢天子何必長劍拄頤事玉階逹亦不足貴窮亦不足
悲韓信羞將絳灌比禰衡耻逐屠沽兒君不見李北海
英風豪氣今何在君不見裴尚書土墳三尺蒿棘(一作下)
居少年早欲五湖去見此彌將鐘鼎疎
御定全唐詩卷一百七十八
