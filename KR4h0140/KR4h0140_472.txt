欽定四庫全書
御定全唐詩卷四百七十二
段弘古
叚弘古澧州人吕温守道州嘗客焉後謁竇羣容州殁
旅舍詩一首
奉陪吕使君(一作郎中)樓上夜(一本下有把火二字)看花
城上芳園花滿枝城頭太守夜看時為(一作與)報林中高
舉燭感人情思欲題詩
何元上(一作玄之)
何元上自稱峩眉山人嘗居道州詩一首
所居寺院凉夜書情呈上吕和叔温郎中
庾公念病宜清暑遣向僧家占上方月光似水衣裳濕
松氣如秋枕簟凉幸以薄才當客次無因弱羽逐鸞翔
何由一示雲霄路腸斷星星兩鬢霜
宋濟
宋濟德宗時人與楊衡符載同栖青城詩二首
塞上聞笛(一作和王七度玉門關上吹笛)
胡兒吹笛戍樓間樓上蕭條海月閒借問梅花何處落
風吹一夜滿關山
東鄰美人歌
花暖江城斜日隂鶯啼繡戶曉雲深春風不道珠簾隔
傳得歌聲與客心
符載
符載字厚之蜀人初隠廬山後辟西川掌書記加授監
察御史集十四卷今存詩二首
題李八百洞
太極之年混沌坼此山亦是神仙宅後世何人來飛昇
紫陽真人李八百
甘州歌
月裏嫦娥不畫眉只將雲霧作羅衣不知夢逐青鸞去
猶把花枝蓋面歸
句
綠迸穿籬筍紅飄隔戶花(見楊慎外集)
張儼
張儼貞元中人詩三首
貞元八年十二月謁先主廟絶句三首
仗順繼皇業并吞勢由已天命屈雄圖誰歌大風起
得股肱賢明能以竒用兵何事傷客情何人歸帝京
雄名垂竹帛荒陵壓阡陌終古更何聞悲風入松栢
先汪
先汪合江人貞元中舉孝廉詩一首
題安樂山(合江青溪上六七里隋劉珍登真之地有祠)
碧峯横倚白雲端隋氏真人化蹟殘翠栢不凋龍骨瘦
石泉猶在鏡光寒
李赤
李赤吳郡舉子嘗自比李白故名赤詩十首
姑熟雜詠(一作李白詩)
姑熟溪
愛此溪水閒乘流興無極擊檝怕鷗驚垂竿待魚食波
翻曉霞影岸叠春山色何處浣紗人紅顔未相識
丹陽湖
湖與元氣通風波浩難止天外賈客歸雲間片帆起龜
游蓮葉上鳥宿蘆花裏少女棹舟歸歌聲逐流水
謝公宅
青山日將暝寂寞謝公宅竹裏無人聲池中虚月白荒
庭衰草徧廢井蒼苔積唯有清風聞時時起泉石
凌敲臺
曠望登古臺臺高極人目疊嶂列遠空閒花雜平陸白
雲入忩牖野翠生松竹欲覽碑上文苔侵豈堪讀
桓公井
桓公名已古廢井曾未竭石甃冷蒼苔寒泉湛孤月秋
來桐暫落春至桃還發路遠人罕窺誰能見清澈
慈姥竹
野竹攢石生含烟映江島翠色落波深虚聲帶寒早龍
吟曾未聽鳳曲吹應好不學蒲柳凋貞心常自保
望夫山
顒望臨碧空怨情感離别芳草不知愁巖花但争發雲
山萬重隔音信千里絶春去秋復來相思幾時歇
牛渚磯
絶璧臨巨川連峰勢相向亂石流洑間廻波自成浪但
驚羣木秀莫測精靈状更聽猿夜啼憂心醉江上
靈墟山
丁令辭世人拂衣向仙路伏鍊九丹成方隨五雲去松
蘿蔽幽洞桃杏深隠處不知曾化鶴遼海歸幾度
天門山
迥出江水上雙峰自相對岸映松色寒石分浪花碎參
差遠天際縹緲晴霞外落日舟去遥回首沈青靄
薛&KR0034;
薛&KR0034;河東人德宗朝詩人也詩一首
勅贈康尚書(日知)美人
天門喜氣曉氛氲聖主臨軒召冠軍欲令從此行霖雨
先賜巫山一片雲
孫叔向
孫叔向德宗時人詩三首
將赴東都上李相國
四海兵初偃平津閣正開誰知大爐火還有不然灰
題昭應温泉
一道温泉繞御樓先皇曾向此中游雖然水是無情物
也到宫前咽不流
送咸安公主
鹵簿遲遲出國門漢家公主嫁烏孫玉顔便向穹廬去
衞霍空承眀主恩
劉皂
劉皂貞元間人詩五首
邊城柳
一株新柳色十里斷孤城為近東西路長懸離别情
長門怨三首
雨(一作淚)滴長門秋夜長愁心和雨到昭陽淚痕不學(一作共)
君恩斷拭却千行更萬行
宫殿沉沉月欲(一作色)分昭陽更漏不堪聞珊瑚枕上千
行淚不是思君是恨君
蟬鬢慵梳倚帳門蛾眉不掃慣承恩旁人未必知心事
一面殘妝空淚痕
旅次朔方(一作賈島詩)
客舍并州數十霜歸心日夜憶咸陽無端又渡桑亁水
却望并州似故鄉
楊厚
楊厚貞元間詩人詩一首
早起
星漢轉寒更伊余索寞情鐘催歸夢斷雁引遠愁生危
壁蘭光暗疎簾露氣清閒庭聊一望海日未分明
裴交泰
裴交泰貞元間詩人詩一首
長門怨
自閉長門經幾秋羅衣濕盡淚還流一種蛾眉明月夜
南宫歌管(一作吹)北宫愁
李秘
李秘唐宗室也貞元元和間人詩一首
禁中送任山人(此人自青城獻伏火諸石恩命令扵本山更取大還)
子去非長往君恩取大還補天留彩石縮地入青山獻
壽千春(一作秋)外來朝數月間莫抛殘藥物竊取(一作切欲)駐
童顔
殷堯(一作克)恭
殷堯恭元和間人詩一首
府試中元觀道流步虚(一作殷堯藩詩)
玄都開秘籙白石禮先生上界秋光静中元夜景清星
辰朝帝處鸞鶴步虚聲玉洞花長發珠宫月最明掃壇
天地肅投簡鬼神驚儻賜刀圭藥還成不死名
林傑
林傑字智周閩人幼而秀異六歲賦詩援筆立成唐扶
見而賞之又精琴棋草隸舉神童年十七卒詩二首
王仙壇
羽客已登仙路去丹鑪草木盡凋殘不知千載歸何日
空使時人掃舊壇
乞巧
七夕今宵看碧霄牽牛織女渡河橋家家乞巧望秋月
穿盡紅絲幾萬條
句
金盤摘下挂朱顆紅殼開時飲玉漿(咏荔枝見紀事)
鄭立之
鄭立之貞元元和中人詩一首
哭林傑
才高未及賈生年何事孤魂逐逝川螢聚帳中人已去
鶴離臺上月空圓
蘇郁
蘇郁貞元元和間詩人詩三首
詠和親(一作和戎)
關月夜懸青冡鏡寒雲秋薄漢宫羅君王莫信和親策
生得胡雛虜(一作轉)更多
鸚鵡詞
莫把金籠閉鸚鵡箇箇分明觧人語忽然更向君前言
三十六宫愁幾許
步虚詞
十二樓藏玉堞中鳳凰雙宿碧芙蓉(一作梧桐)流霞淺酌誰
同(一作留君)醉今夜笙歌(一作吹簫)第幾重
句
吟倚雨殘樹月收山下村(見張為主客圖)
浩虚舟
浩虚舟隰州刺史聿之子中宏詞科詩一首
賦得琢玉成器
已沐識堅貞應憐器未成輝山方可重散璞乍堪驚玷
滅随心正瑕消奪眼明琢磨虹氣在拂拭水容生賞翫
冰光冷提攜月魄輕佇當親捧握瑚璉幸齊名
蔡京
蔡京初為僧令狐楚鎮滑臺勸之學後以進士舉上第
官御史謫澧州刺史遷撫州詩三首
責商山四皓
秦末家家思逐鹿商山四皓獨㤀機如何鬢髮霜相似
更出深山定是非
假節邕交道由吳溪
停橈横水中舉目孤烟外借問吳溪人誰家有山賣
詠子規
千年冤魄化為禽永逐悲風呌遠林愁血滴花春艷死
月明飄浪冷光沈凝成紫塞風前淚驚破紅樓夢裏心
腸斷楚詞歸不得劒門迢遰蜀江深
張頂
張頂撫州人詩一首
獻蔡京(蔡京刺撫州州有放生池京禁魚罟頂乘小舟垂釣京捕之因獻此詩)
抛却長竿卷却絲手持蓑笠獻新詩臨川太守清如鏡
不是漁人下釣時
御定全唐詩卷四百七十二
