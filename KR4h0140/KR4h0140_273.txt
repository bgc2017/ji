欽定四庫全書
御定全唐詩卷二百七十三
戴叔倫
戴叔倫字幼公潤州金壇人劉晏管鹽鐡表主運湖南
嗣曺王臯領湖南江西表佐幕府臯討李希烈留叔倫
領府事試守撫州刺史俄即真遷容管經略使綏徠蠻
落威名流聞德宗嘗賦中和節詩遣使者寵賜世以為
榮集十卷今編詩二卷
獨不見
前宮路非遠舊苑春將遍玉戸看早梅雕梁數飛(一作歸)
燕身輕逐舞袖香暖傳歌扇自和秋風詞長侍昭陽殿
誰信後庭人年年獨不見
去婦怨
出戸不敢啼風悲日悽悽心知恩義絶誰忍分明別下
坂車轔轔畏逢鄉里親空持牀前幔却寄家中人忽辭
王吉去為是秋胡死若(一作欲)比今日情煩冤不相似
古意
悠悠南山雲濯濯東流水念我平生歡托居在東里失
既不足憂得亦不為喜安貧固其然處賤寧獨恥雲閒
(一作開)虚我心水清澹吾味雲水俱無心斯可長伉儷
南野
治田長山下引流坦溪曲東山有遺塋南野起新築家
世素業儒子孫鄙食禄披雲朝出畊帶月夜歸讀身勩
竟忘疲團團欣在目野芳綠可採泉美清可掬茂樹延
晚凉早田候秋熟茶烹松火紅酒吸荷杯綠解佩臨清
池撫琴看脩竹此懷誰與同此樂君所獨
曾遊
泊舟古城下高閣快登眺大江會彭蠡羣峰豁玄嶠清
影涵空明黛色凝遠照碑留太史書詞刻長公調絶粒
感楚囚丹衷猶照耀懷哉不可招憑闌一悲嘯
江行
漾舟晴川裏挂席候風生臨泛何容與愛此江水清蘆
洲隐遙嶂露日映孤城自顧疎野性屢忘鷗鳥情聊復
於時顧暫欲解塵纓驅馳非吾願虚懷浩巳盈
孤鴻篇
江上雙飛鴻飲啄行相隨翔風一何厲中道傷其雌顧
影明月下哀鳴聲正悲巳無矰&KR1508;患豈乏稻粱資嗈嗈
慕儔匹遠集清江湄中有孤文鵷翩翩好容儀共欣相
知遇畢志同棲遲野田鴟鴞鳥相妒復相疑鴻志(一作鵷鴻)
不汝較奮翼(一作羽)起高飛焉隨腐鼠欲負此雲霄期
感懷二首
尺帛無長裁淺水無長流水淺易成枯帛短誰人收人
生取舍間趨競固非優舊交跡雖疎中心自云稠新交
意雖密中道生怨尤踟蹰復踟蹰世路今悠悠
主人飲君酒勸君弗相違但當盡弘量觴至無復辭人
生百年中會合能幾時不見枝上花昨滿今漸稀花落
還再開人生無少期古来賢達士飲酒不復疑
喜雨
閒居倦時燠開軒俯平林雷聲殷遥空雲氣布層陰川
上風雨来灑然滌煩襟田家共歡笑溝澮亦已深團團
聚鄰曲斗酒相與斟樵歌野田中漁釣滄江潯蒼天暨
有念悠悠終我心
歎葵花
今日見花落明日見花開花開能向日花落委蒼苔自
不同凡卉看時幾日(一作日幾)廽
從軍行
丈夫四方志結髮事遠遊遠遊歴燕薊獨戍邊城陬西
風隴水寒明月關山悠(一作愁)酬恩仗孤劍十年弊貂裘
封侯屬何人蹉跎雪盈頭老馬思故櫪窮鱗憶深流彈
鋏動深慨浩歌氣横秋報國期努力功名良見收
九日與敬處士左學士同賦采菊上東山便為
首句
采菊上東山山高路非遠江湖乍遼夐城郭亦在眼晝
日市井喧閏年禾稼晚開尊會佳客長嘯臨絶巘戲鶴
唳且閒斷雲輕不卷鄉心各萬里醉話時一展喬木列
遙天殘陽貫平坂徒憂征車重自笑謀慮淺却顧郡齋
中寄傲與君同
奉天酬别鄭諫議雲逵盧拾遺景亮見別之作
(一夲無雲逵盧拾遺景亮見別之作)
巨孽盗都城傳聞天下驚陪臣九江畔走馬来赴難伏
奏見龍顔旋持手詔還單車(一作車馬)不可駐朱檻未遑攀
故人出相餞共悲行路難臨岐荷贈言對酒獨傷魂世
故山川險憂多思慮昏重陰蔽芳月疉嶺明舊雪泥積
轍更深木冰花不發鄭君間世賢忠孝乃雙全大義棄
妻子至淳易生死知心三四人越境千餘里駿馬帳前
發驚塵路傍起樓頭俛首看莫敢相留止拜闕奏(一作奉)
良圖留中沃聖謨洗兵救衛(一作收魏)郡誘敵討幽都名亞
典屬國良選諫大夫從容九霄上談笑授(一作解)陰符盧
生冨才術特立居近密採掇獻吾君朝(一作明)廷視聽新
寬饒狂自比汲黯直為鄰就列繼三事主文當七人可
憐長守道不覺五逢春昔去城南陌各為天際客關河
煙霧深寸步音塵隔羇旅忽相遇別離又兹夕前悲涕
未乾後喜心巳慼而我方老大頗為風眩廹夫君并少
年何爾鬢鬚白惆悵語不盡裴回情轉劇一尊自共持
以慰長相憶
梧桐
亭亭南軒外貞幹脩且直廣葉結青陰繁花連素色天
資(一作然)韶雅性不愧知音識
孤石
迥若千仞峰孤危不盈尺早晚他山来猶帶烟雨跡貞
堅自有分不亂和氏璧
花
花發炎景中芳春獨能久因風任開落向日無先後若
待秋霜来蘭蓀共何有
竹
卷籜正離披新枝復蒙密翛翛月下聞褭褭林際出豈
獨對芳菲終年色如一
懷素上人草書歌
楚僧懷素工草書古法盡能新有餘神清骨竦意真率
醉来為我揮徤筆始從破體變風姿一一花開春景遲
忽為壯麗就枯澀龍蛇騰盤獸屹立馳毫驟墨劇奔駟
滿坐失聲看不及心手相師勢轉奇詭形怪狀翻合宜
人(一作有)人細(一作若)問此中妙懷素自言初不知
女耕田行
乳燕入巢笋成竹誰家二女種新榖無人無牛不及犁
持刀斫地翻作泥自言家貧母年老長兄從軍未娶嫂
去年災疫牛囤空截絹買刀都市中頭巾掩面畏人識
以刀代牛誰與同姊妺相攜心正苦不見路人唯見土
疏通畦隴防亂苖(一作田)整頓溝塍待時雨日正南崗下
餉歸可憐朝雉擾驚飛東鄰西舍花發盡共惜餘芳淚
滿衣
柳花歌送客往桂陽
滄浪渡頭柳花發斷續因風飛不絶搖烟拂水積翠間
綴雪含霜誰忍攀夾岸紛紛送君去鳴櫂孤尋到何處
移家深入桂水源種柳新成花更繁定知別後消𣪚盡
却憶今朝傷旅魂
邊城曲
人生莫作遠行客遠行莫戍黃沙磧黃沙磧下八月時
霜風裂膚百草衰塵沙晴天迷道路河水悠悠向東去
胡笳聽徹雙淚流羇魂(一作浮雲)惨惨生邊愁原頭獵火(一作)
(犬)夜相向馬蹄蹴蹋層冰上不似京華俠少年清歌妙
舞落花前
屯田詞
春来耕田遍沙磧老稚欣欣種禾麥麥苖漸長天苦晴
土乾确确鉏不得新禾未熟飛蝗生青苖食盡餘枯莖
捕蝗歸来守空屋嚢無寸帛缾無粟十月移屯来向城
官教去伐南山木驅牛駕車入山去霜重草枯牛凍死
艱辛歴盡誰得知望斷天南淚如雨
巫山高
巫山峩峩高插天危峰十二凌紫烟瞿塘嘈嘈急如弦
洄流勢逆將覆船雲梯豈可進百尺那能牽陸行巉巖
水不前灑淚向流水淚歸東海邊含愁對明月明月空
自圓故鄉回首思綿綿側身天地心茫然
早春曲
青樓昨夜東風轉錦帳凝寒覺春淺垂楊搖絲鶯亂啼
褭褭烟光不堪剪博山吹雲龍腦香銅壺滴愁更漏長
玉頰啼紅夢初醒羞見青鸞鏡中影儂家少年愛遊逸
萬里輪蹄去無跡朱顔未衰消息稀腸斷天涯草空碧
白苧詞
舘娃宫中露華冷月落啼鵶散金井吳王扶頭酒初醒
秉燭張筵樂清景美人不眠憐夜永起舞亭亭亂花影
新裁白苧勝紅綃玉佩珠纓金步搖回鸞轉鳳意自嬌
銀筝錦瑟聲相調君恩如水流不斷但願年年此同(一作)
(同此)宵東風吹花落庭樹春色催人等閒去大家為歡莫
延佇頃刻銅龍報天曙
行路難
出門行路難冨貴安可期淮陰不免惡少辱阮生亦作
窮途悲顛倒英雄古来有封侯却屬屠沽兒長安車馬
隨輕肥青雲賓從紛交馳白眼向人多意氣宰牛烹羊
如折葵讌樂寧知白日短時時醉擁雙蛾眉揚雄閉門
空讀書門前碧草春離離不如拂衣且歸去世上浮名
徒爾為
相思曲
高樓重重閉明月腸斷僊郎(一作先年)隔年(一作江)別紫簫横
笛寂無聲獨向瑤窗坐愁絶魚沉雁杳天涯路始信人
間別離苦恨滿牙床翡翠衾怨折金釵鳳皇股井深轆
轤嗟綆短衣帶相思日應緩將刀斫水水復連揮刃割
情情不斷落紅亂逐東流水一點芳心為君死妾身願
作巫山雲飛入仙郎夢魂裏
送別錢起
陽關多古調無奈醉中聞歸夢吳山遠離情楚水分孤
舟經暮雨征路入秋雲後夜同明月山窗定憶君
送張南史
陋巷無車轍煙蘿總是春賈生獨未達原憲竟忘貧草
座留山月荷衣遠洛塵最憐知巳在林下訪閒人
春日早朝應制
仙仗肅朝官承平聖主歡月沈宫漏静雨濕禁花寒丹
荔来金闕朱櫻貢玉盤六龍扶御日只許近臣看
早行寄朱山人放
山曉旅人去天高秋氣悲明河川上沒芳草露中衰(一作)
(滋)此別又千(一作萬)里少年能幾時心知(一作青冥)剡溪路聊
且寄前(一作心與謝公)期
除夜宿石頭驛(一作石橋館)
旅館誰相問寒燈獨可親一年將盡夜萬里未歸人寥
落悲前事支(一作羈)離笑此身愁(一作衰)顔與衰(一作愁)鬢明
日又(一作去)逢春
吳明府自遠而来留宿(一作盧新吳航忽遠至留宿弊居)
出門逢故友衣服滿塵埃歲月不可問山川何處来綺
(一作倚)城容弊宅散職寄靈臺自(一作願)此留君醉相歡得
幾回
客夜與故人偶集(一作江鄉故人偶集客舍)
天秋月又滿城闕夜千重還作江南會翻疑夢裏逢風
枝驚暗(一作鳴散)鵲露草覆寒蛩羇旅長(一作常)堪醉相留畏
曉鐘
送友人東歸(一作逢許評事評一作方干詩題云送盧事東歸)
萬里楊柳色出關送(一作逢)故人輕烟拂流水落日照行
塵積夢江湖闊(一作遠)憶家兄弟貧裵回㶚亭上不語自
(一作共)傷春
江上別張歡(一作勸)
年年五湖上厭見五湖春長醉非關酒多愁不為貧山
川(一作舊山)迷道路伊(一作清)洛困(一作暗)風塵今日扁舟別俱
為滄海人
廣陵送趙(一作王)主簿自蜀歸絳州寧覲(一本無絳州寧)
(覲四字)
將歸汾水上遠省(一作自)錦城来巳泛西江盡仍隨北鴈
廽暮雲征馬速曉月故關開漸向庭闈近留君醉一杯
別友人(一作汝南逢董校書又作別董校書)
擾擾倦行役相逢陳蔡間如何(一作何為)百年内不見一人
閒對酒惜餘景問程愁亂山秋風萬里道(一作至)又出(一作)
(度)穆陵關
宿南城盛夲道懷皇甫冉
暑夜宿南城懷人夢不成高樓邀落月疉鼓送殘更隔
浦雲林近滿川風露清東碕不可見矯首若為情
暉上人獨坐亭
蕭條心境外兀坐獨参禪蘿月明盤石松風落澗泉性
空長入定心悟自通玄去住渾無跡青山謝世緣
送崔融
王者應無敵天兵動遠征建牙連朔漠飛騎入胡城夜
月邊塵影秋風隴水聲陳琳能草檄含笑出長平
遊少林寺
步入招提路因之訪道林石龕蒼蘚積香徑白雲深雙
樹含秋色孤峰起夕陰屧廊行欲遍回首一長吟
崇德道中
暖日菜心稠晴烟麥穗抽客心雙去翼歸夢一扁舟廢
塔巢雙鶴長波漾白鷗關山明月到愴惻十年遊
雨
歴歴愁心亂迢迢獨夜長春帆江上雨曉鏡鬢邊霜啼
鳥雲山静落花溪水香家人亦念我與汝黯相忘
過賈誼宅
一謫長沙地三年歎逐臣上書憂漢室作賦弔靈均舊
宅秋(一作愁)荒草西風客薦(一作薦客)蘋凄凉回首處不見洛
陽人
冬日有懷李賀長吉
歲晚齋居寂情人動我思每因一尊酒重和百篇詩月
冷猨啼慘天高雁去遲夜郎流落久何日是歸期
送郎士元
白髮金陵客懷歸不暫留交情分兩地行色載孤舟黃
葉蟬吟晚滄江鴈送秋何年重會此詩酒復追遊
春江獨釣
獨釣春江上春江引趣長斷烟栖草碧流水帶花香心
事仝沙鳥浮生寄野航荷衣塵不染何用濯滄浪
山居即事
巖雲掩竹扉去鳥帶餘暉地僻生涯薄山深俗事稀飬
花分宿雨翦葉補秋衣野渡逢漁子同舟蕩月歸
賦得長亭柳
濯濯長亭柳陰連灞水流雨搓金縷細烟褭翠絲柔送
客添新恨聽鶯憶舊遊贈行多折取那得到深秋
客中言懷
白髮照烏紗逢人只自嗟官閒如致仕客久似無家夜
雨孤燈夢春風幾度花故園歸有日詩酒老生涯
山行
山行分曙色一路見人稀野鳥啼還歇林花堕不飛雲
迷棲鶴寺水澀釣魚磯回首天將暝逢僧話未歸
春日訪山人
遠訪山中客分泉謾煮茶相攜林下坐共惜鬢邊華歸
路逢殘雨沿溪見落花候門童子問遊樂到誰家
卧病
門掩青山卧莓苔積雨深病多知藥性客久見人心衆
鳥趨林健孤蟬抱葉吟滄洲詩社散無夢盍朋簮
贈月溪羽士
月明溪水上誰識步虚聲夜静金波冷風微玉練平自
知塵夢遠一洗道心清更弄瑤笙罷秋空鶴又鳴
贈行脚僧
補衲隨緣住難違(一作維)塵外蹤木杯能渡水鐡鉢肻䧏
龍到處棲雲榻何年卧雪峰知師歸日近應偃舊房松
重遊長真寺
同到長真寺青山四面同鳥啼花竹暗人散尸庭空蒲
澗千年雨松門午夜風舊遊悲往日回首各西東
晚望
山氣碧氤氳深林帶夕曛人歸孤嶂晚犬吠隔溪雲杉
竹何年種烟塵此地分桃源寧異此猶恐世間聞
寄贈翠巖奉上人
蘭若倚西岡年深松桂長似聞葛洪井還近贊公房挂
衲雲林净翻經石榻凉下方一回首煙露日蒼蒼
過龍灣五王(一夲無此二字)閣訪友人不遇
野橋秋水落江閣暝煙微白日又欲午高人猶未歸青
林依古(一作石)塔虚舘静柴扉坐久思題字翻憐柿葉稀
與友人過山寺
共有春山興幽尋此日同談詩訪靈徹入社愧陶公竹
暗閒房雨茶香別院風誰知塵境外路與白雲通
賦得古井(一夲無此四字)送王明府
古井庇幽亭㳙㳙一竇明仙源通海水靈液孕山精久
旱寧同涸長年秪自清欲彰貞白操酌獻使君行
送耿十三湋復往遼海
仗劍萬里去孤城遼海東旌旗愁落日鼓角壯悲風野
迥邊塵息烽消戍壘空轅門正休暇投策拜元戎
寄禪師寺華上人次韻三首
百年渾是客白髮總盈顛佛國三秋別雲臺五色連朝
盤香積飯夜甕落花泉遥憶談玄地月高人未眠
禪心如落葉不逐曉風顛猊坐翻蕭瑟臯比喜接連芙
蓉開紫霧湘玉映清泉白晝談經罷閒從石上眠
德士名難避風流學濟顛禮羅加璧至薦鶚與雲連塵
世休飛錫松林且枕泉近聞離講席聽雨半山眠
獨坐
白髮懷閩嶠丹心戀薊門官閒勝道院宅遠類荒村二
月霜花薄羣山雨氣昏東菑春事及好向野人論
李大夫見贈因之有呈
何言訪衰疾旌旆重淹留謝禮誠難荅裁詩豈易酬江
清寒照動山迥野雲秋一醉龍沙上終歡勝舊遊
長沙(一作亭)送梁副端歸京
奏書歸闕下祖帳出湘東滿座他鄉別何年此會同藉
芳憐岸草聞笛怨江風且莫乘流去心期在醉中
和尉遲侍郎夏杪聞蟬
楚人方苦熱柱史獨聞蟬晴日暮江上驚風一葉前蕩
搖清管雜幽咽野風傳旅舍聞君聽無由更晝眠
和李相公勉晦日蓬池遊宴(同字)
高會吹臺中新年月桂空貂蟬臨野水旌旆引春風細
草縈斜岸纖條出故叢微文復看獵寧與解神同
彭婆館逢韋判官使還
受辭分路遠會府見君稀雨雪經年去軒車此日歸暮
春愁見(一作更)別久客順(一作喜)相依寂寞伊川上楊花空
自飛
酬別劉九郎評事傳(一作專)經同泉字
舉袂(一作袖)掩離弦枉(一作聽)君愁思篇忽驚池上鷺(一作鶩)
下(一作正)咽隴頭泉對牖墻陰滿臨扉日影圓賴聞黃太
守章句此中傳
漢南遇方評事(一作㐮州遇房評事由)
移家住漢陰不復問(一作向)華簮貰酒宜城近燒田夢澤
深暮山逢鳥入寒水見魚沈與物皆無累終年惬本心
湘中懷古
昔人從逝水有客弔秋風何意千年隔論心一日同楚
亭方作亂漢律正酬功倏忽桑田變䜛言亦巳空
京口懷古
大江横萬里古渡渺千秋浩浩波(一作風)聲險蒼蒼天色
愁三方歸漢鼎一水限吴州霸國今何在清泉(一作波)長
自流
逄友生言懷(一作別)
安親非避地羇旅十餘年道長時流許家貧故舊憐相
逢今歲暮遠別一方偏去住俱難說江湖正渺然
長門怨
自憶專房寵曾居第一流移恩向他處(一作何處去一作向何去)暫
妒不容收夜静(一作久一作夕)管弦(一作絲管)絶月明宮殿秋空將
舊時意長望鳳皇樓
郊園即事寄蕭侍郎(一作呈蕭常州復)
衰鬢辭餘秩秋風入故園結茅成暖室汲(一作修)井及清
源鄰里桑麻接兒童笑語喧終朝非役(一作貴無)役聊寄(一作)
(向)遠人言
贈韋評事儧
與道共浮沈人間歲月深是非園吏夢憂喜(一作得失)塞翁
心細草(一作竹)誰開徑芳條自結陰由来居物外無事可
抽簮
送少微上人入蜀
十方俱是夢(一作知不繫)一念偶尋山望刹經巴寺持瓶向
蜀關亂猨心夲定流水性長閒世俗多離別(一作恨)王城
幾日還
送道虔上人遊方(一作方干詩)
律儀通外學詩思入禪(一作玄)關煙景隨緣到(一作人别)風姿
(一作標)與道閒貫花留静室咒水度空山誰識浮雲意悠
悠天地間
送嵩律師頭陁寺
相傳五部學更有一人成此日靈山去(一作此夕分身去)何方
半座迎麻衣逢雪暖草履(一作屣)躡雲輕若見中林石應
知第四生
舟中見雨
今夜初聽雨江南杜若青功名何鹵莾兄弟總彫零夢
遠愁蝴蝶情深愧鶺鴒撫孤終日意身世尚流萍
送僧南歸
兵塵猶澒洞僧舍亦徵求師向江南去予方轂下留風
霜兩足白宇宙一身浮歸及梅花發題詩寄隴頭
江干
江干望不極樓閣影繽紛水氣多為雨人煙遠是雲予
生何濩落客路轉辛勤楊柳牽愁思和春上翠帬
過友人隐居
瀟灑絶塵喧清溪流遶門水聲鳴石瀨蘿影到林軒地
静留眠鹿庭虚下飲猨春花正夾岸何必問桃源
宿天竺寺曉發羅源
黃昏投古寺深院一燈明水砌長杉列風廊敗葉鳴山
雲留別偈王事速歸程迢遰羅源路輕輿候曉行
留宿羅源西峰寺示輝上人
一宿西峰寺塵煩暫覺清遠林生夕籟高閣起鐘聲山
寂僧初定廊深火自明雖云殊出處聊與說無生
題横山寺
偶入横山寺湖山景冣幽露涵松翠濕風湧浪花浮老
衲供茶盌斜陽送客舟自緣歸思促不得更遲留
泛舟
風軟扁舟稳行依綠水堤孤尊秋露滑短櫂晚烟迷夜
静月初上江空天更低飄飄信流去悮過子猷溪
宿靈巖寺
馬疲盤道峻投宿入招提雨急山溪漲雲迷嶺樹低凉
風来殿角赤日下天西偃腹虚簷外林空鳥恣啼
江上別劉駕
天涯芳草遍江路又逢春海月留人醉山花笑客貧離
杯傾祖帳征騎逐行塵回首風流地登臨少一人
南軒
野居何處是軒外一横塘座納薰風細簾垂白日長面
山如對畫臨水坐流觴更愛閒花木欣欣得向陽
泊鴈
泊鴈鳴深渚收霞落晚川柝隨風歛陣樓映月低弦漠
漠汀帆轉幽幽岸火然壑危通細路溝曲繞平田
廵諸州漸次空靈戍(一無廵諸州三字)
寒盡鴻先至(一作去)春(一作江)回客未歸蚤知名是病(一作幻)
不敢繡為衣霧積川原暗山多郡縣稀明朝下湘岸更
逐鷓鴣飛
潭州使院書情寄江夏賀蘭副端
雲雨一蕭散悠悠關復(一作路)河俱從汎舟役近隔洞庭
波楚(一作春)水去不盡秋風今又過無因得相見却恨寄
書多
過柳(一作郴)州
地盡江(一作江盡湘)南戌山分桂北林火雲三月合石路九
疑深暗谷隨風過危橋共鳥尋羈魂愁似(一作巳愁一作䁑自)絶
不復待猨吟
經巴東嶺
巴山不可上徒馭亦裵回舊棧欹難度朝雲濕未開瀑
泉飛雪雨驚獸走風雷此去無停(一作亭)候(一作堠)征人幾
日回
過申州
萬人曾戰死幾處見休兵井邑初安堵兒童未長成凉
風吹古木野火入殘營牢落千餘里山空水復清
次下牢韻
獨立荒亭上蕭蕭對晚風天高吴塞闊日落楚山空猨
呌三聲斷江流一水通前程千萬里一夕宿巴東
潘處士宅會別
相邀寒影晚惜別故山空鄰里疎林在池塘野水通十
年難遇(一作多難)後一醉幾人同復此悲行子蕭蕭逐轉(一作)
(遠)蓬
暮春沐髮晦日書懷寄韋功曺渢李錄事從訓
王少府純
朝沐敞南闈(一作扉)盤跚待日晞持(一作揚)梳髮更落覽鏡
意多違吾友見嘗少春風去不歸登高(一作臨)取(一作至)一
醉猶可及芳菲
長安早春贈萬評事
春風歸(一作過)戚里曉日上花枝清管新鶯(一作聲)發重門
細柳垂經過千騎客調笑五陵兒何事靈臺客(一作宿)狂
歌自(一作獨)不知
留別宋處士
留歡方繼燭此會豈他人鄉里遊從舊兒童内外親夜
深愁不醉老去別何頻莫折園中柳相看惜暮春
留別道州李使君圻
瀧路下丹徼郵童揮畫橈山回千騎隐雲(一作雪)斷兩鄉
遥漁滬擁寒溜畬田落遠燒維舟更相憶惆悵坐空(一作)
(通)宵
將遊東都留別包諫議
衰容慙墨綬素舸逐秋風雲雨恩難報江湖意巳終縣
當仙洞口路出故園東唯有新離恨長留夢寐中
㶚岸別友
車馬去遲遲離言未盡時看花一醉別會面幾年期樵
路商山館漁洲楚帝祠南登回首處猶得望京師
臨川從事還別崔法曺
謬官辭獲免濫獄會平反遠與故人別龍鍾望所言陰
天寒不雨古木夜多猨老病北歸去餘年學灌園
海上別薛舟(一作丹)
行旅悲搖落風波厭別離客程秋草遠心事故人知暮
鳥翻江岸征徒起路岐自應無定所還似欲相隨
婺州路別錄事
府中相見少江上獨行遥會日起離恨新年別舊寮春
雲猶伴雪寒渚未通潮回首羣山暝思君轉寂寥
建中癸亥歲奉天除夜宿武當山北茅平村
歲除日又暮山險路仍新驅傳迷深谷曕星記北辰古
亭聊假寐中夜忽逢人相問皆嗚咽傷心不待春
京口送(一作逢)皇甫司馬副端曾舒州辭滿歸去
(一本無去字)東都
潮水忽復過(一作至)雲帆儼欲(一作若)飛故園雙闕下左宦
十年歸晚景照華髮凉風吹繡(一作别)衣淹留更一醉老
去莫相違
送李審之桂州謁中丞叔
知音不可遇才子向天涯遠水下山急孤舟上路賖亂
雲收暮雨雜樹落疎(一作秋)花到日應文會風流勝阮家
送王翁信及第歸江東舊隐(一作方干詩題云送友及第歸浙東)
南行無俗侶秋鴈與寒(一作閑)雲野趣(一作性)自多(一作心)惬
名香日總(一作名香人共一作鄉名人共)聞吴山中路斷浙水半江分
此地登臨慣含情一送君
送李明府之任
身為百里長家寵五諸侯含笑聽猨狖搖鞭望斗牛梅
花堪比雪芳草不知秋別後南風起相思夢嶺頭
送郭太祝中孚歸江東
鄉人去欲盡北鴈又南飛京洛風塵久江湖(一作淮)音信
稀舊山知獨往一醉莫相違未得辭羇旅無勞問是非
新秋夜寄江右友人
遥夜獨不寐寂寥蓬戸中河明五陵上月滿九門東舊
知親友(一作萬里交親)散故園江海空懷歸正南望此夕起秋
風
清明日送鄧芮二子還鄉(一作方干詩)
鐘鼓喧離日(一作室)車徒促夜裝曉厨新變(一作出)火輕柳
暗翻(一作飛)霜傳(一作轉)鏡看華髮持(一作傳)杯話故鄉每嫌
兒女淚今日自霑裳
送謝夷甫宰餘姚縣(餘姚一作鄮縣)
君去方為宰(一作縣)干(一作兵)戈尚未銷邑中殘老小亂後
少官僚廨宇經兵(一作山)火公田沒海潮到時應(一作因)變
俗新政(一作譽)滿餘姚
送柳道時余北還(一作送觀察李判官巡郴州)
征役各異路(一作行役各遠路)煙波同旅愁輕橈上桂水大艑
下揚州何處成後會今朝分舊遊離心比楊柳蕭颯不
勝秋
送萬戸曺之任揚州便歸舊隐
擬歸雲壑去聊寄宦名中俸祿資生事文章實(一作詩篇記)
國風聽潮回(一作翻)楚浪看月照隋宮儻有登樓望(一作夜)
還應伴庾公
送李長史縱之任常州
不與名利隔且為江漢遊吴山夲佳麗謝客舊淹留狹
道(一作路)通陵口貧家住蔣州思歸復怨別寥落詎關秋
南賓送蔡侍御遊蜀
巴江秋欲盡遠別更凄然月照高唐(一作堂)峽人隨賈客
船積雲藏(一作横)嶮路流水促(一作送)行年不料相逢日空
悲尊酒前
送崔拾遺峒江淮(一作東)訪圖書
九門思(一作重辭)諫議萬里採風謠關外逢秋月天涯過晚
潮鴈来(一作飛)雲杳杳木落浦蕭蕭空怨他鄉別廽舟暮
寂寥
九日送洛陽李丞之任
為文通絶境從宦及良辰洛下知名早腰邊結綬新且
傾浮菊酒聊拂染衣塵獨恨滄波侶秋来別故人
奉陪李大夫九日宴龍沙
邦君採菊地近接旅人居一命招衰疾清光照里閭去
官慙比謝下榻貴同徐莫怪沙邊倒偏霑杯酌餘
送車参軍江陵(一作送韋参軍一作釋清江詩)
槐花落盡柳陰清蕭索凉天楚客情海上舊山無的信
東門(一作汴東)歸路不堪行身隨幻境勞(一作無)多事跡學禪
心厭有名公子道存知不棄欲依劉表住南荆
遊清溪蘭若(兼隐者舊居)
西看疉嶂幾千重秀色孤標此一峯丹竈久閒荒宿草
碧潭深處有潜龍靈仙已去空巖室(一作穴)到客唯聞古
寺鐘遠對白雲幽隐在年年(一作年時)不離舊杉松
贈史開府
南天胡馬獨悲嘶白首相逢話鼓鼙野戰頻年沙朔外
旌竿高與雪峰齊扁舟遠泛輕全楚落日愁看舊紫泥
早晚瑶階歸伏奏獨(一作猶)能畫地取關西
登樓望月寄鳳翔李少尹
陌上凉風槐葉凋夕陽清露濕寒條登樓望月楚山迥
月到南樓山獨遥心送情人趨鳳闕目隨陽鴈極煙霄
軒轅(一作車)不重無名客此地還(一作誰)能訪寂寥
和汴州李相公勉人日喜春
年來日日春光好今日春光好更新獨獻菜羹憐應節
遍傳金勝喜逢人煙添柳色看猶淺鳥踏梅花落巳頻
東閤此時聞一曲翻令和者不勝春
奉酬盧端公飲後贈諸公見示之作
佐幕臨戎旌旆間五營無事萬家閒風吹楊柳漸拂地
日映樓臺欲下山綺席晝開留上客朱門半掩擬重關
當時不敢辭先醉誤(一作悟)逐羣公倒載還
贈司空拾遺
侍臣何事辭雲陛江上彈冠見雪花望闕未承丹鳳詔
開門空對楚(一作野)人家陳琳草奏才還在王粲登樓興
不賖高舘更容塵外客仍令歸去待瓊華
越溪村居
年来橈(一作晚)客寄禪扉多話貧居在翠微黃雀(一作鳥)數
聲催柳變清溪一路踏花歸空林野寺經過少落日深
山伴侣稀負米到家春未盡風蘿閒掃釣魚磯
贈韓道士(一作張佖詩)
日暮秋風吹野花上清歸客意無涯桃源寂寂煙霞(一作)
(雲)閉天路悠悠星漢斜還似世人生白髮定知(一作教)仙
骨變黃芽東城南陌頻相見應是壺中別有家
寄萬德躬故居
日暮山風吹女蘿故人舟楫定如何呂仙祠下寒砧急
帝子閣前秋水多閩海風塵鳴戍鼓江湖烟雨暗漁蓑
何時醉把黃花酒聽爾南征長短歌
寄司空曙
細雨柴門生遠愁向来詩句若為酬林花落處頻中酒
海燕飛時獨倚樓北郭晚晴山更遠南塘春盡水争流
可能相別還相憶莫遣楊花笑白頭
過故人陳羽山居
向来攜酒共追攀此日看雲獨未還不見山中人半載
依然松下屋三間峰攅仙境丹霞上水遶漁磯綠玉灣
却望夏洋懷二妙滿崖霜樹曉斑斑
弔暢當
萬里江南一布衣早將佳句動京畿徒聞子敬遺琴在
不見相如駟馬歸朔雪恐迷新塚草秋風愁老故山薇
玉堂知巳能銘述猶得精魂慰所依
寄劉禹錫
謝相園西石徑斜知君習隐暫為家有時出郭行芳草
長日臨池看落花春去能㤀詩共賦客来應是酒頻賒
五年不見西山色悵望浮雲隐落霞
寄孟郊
亂餘城郭怕經過到處閒門長薜蘿用世空悲聞道淺
入山偏喜識僧多醉歸花徑雲生履樵罷松巖雪滿蓑
石上幽期春又暮何時載酒聽高歌
贈徐山人
亂餘山水半凋殘江上逢君春正闌針自指南天窅窅
星猶拱北夜漫漫漢陵帝子黃金盌晉代神仙白玉棺
回首風塵千里外(一作別)故園煙雨五峰寒
過賈誼舊居
楚鄉卑濕歎殊方鵩賦人非宅巳荒謾有長書憂漢室
空將哀些弔沅湘雨餘古井生秋草葉盡疎林見夕陽
過客不湏頻太息咸陽宫殿亦凄凉
宫詞
紫禁迢迢宫漏鳴夜深無語獨含情春風鸞鏡愁中影
明月羊車夢裏聲塵暗玉階綦跡斷香飄金屋篆烟清
貞心一任蛾眉妒買賦何湏問馬卿
漢(一作送)宮人入道
蕭蕭白髮出宮門羽服星冠道意存霄漢九重辭鳳闕
雲山何處訪桃源瑶池醉月勞仙夢玉輦乘春却帝恩
回首吹簫天上伴上陽花落共誰言
二靈寺守歲
守歲山房迥絶緣燈光香灺共蕭然無人更獻椒花頌
有客同参栢子禪巳悟化城非樂界不知今夕是何年
憂心悄悄渾㤀寐坐待扶桑日麗天
暮春感懷
杜宇聲聲喚客愁故園何處此登樓落花飛絮成春夢
剩水殘山異昔遊歌扇多情明月在舞衣無意(一作緒)綵
雲收東皇去後韶華盡老圃寒香別有秋
四十無聞嬾慢身放情丘壑任天真悠悠往事杯中物
赫赫時名扇外塵短策看雲松寺晚疎簾聽雨草堂春
山花水鳥皆知已百遍相過不厭貧
哭朱放
幾年湖海挹餘芳豈料蘭摧一夜霜人世空傳名耿耿
泉臺杳隔路茫茫碧窗月落琴聲斷華表雲深鶴夢長
冣是不堪回首處九泉煙冷樹蒼蒼
酬盩厔耿少府湋見寄
方丈蕭蕭落葉中暮天深巷起悲風流年不盡人自老
外事無端心巳空家近小山當海畔身留環衛蔭(一作隐)
墻東遥聞相訪頻逢雪一醉寒宵誰與同
贈慧上人
仙槎江口槎溪寺幾度停舟訪未能自恨頻年為遠客
喜從異郡識高僧雲霞色釅禪房衲星月光涵古殿燈
何日却飛真錫返故人丘木翳寒藤
漸至(一作次)涪州先寄王員外使君縱
文教通(一作留)夷俗均輸問火田江分巴字水樹入夜郎
煙毒瘴含秋氣(一作景)陰崖蔽(一作閉)曙天路難空計日身
老不由年將命寧知(一作辭)遠歸心詎可傳星郎復何意
(一作事)出守五溪邊
和河南羅主簿送校書兄歸江南
兄弟泣殊方天涯指故鄉斷雲無定處歸鴈不成行草
莽人煙少風波水驛長上虞親渤澥東楚隔瀟湘古戍
陰傳火寒蕪曉帶霜海門潮灔灔沙岸荻蒼蒼京輦辭
芸(一作芝)閣蘅芳(一作衡方)憶草堂知君始寧隐還緝舊荷裳
曉聞長樂鐘聲
漢苑鐘聲早秦郊曙色分霜凌萬戶徹風散一城聞巳
啟蓬莱殿初朝鴛鷺羣虚心方應物大扣欲干雲近雜
雞人唱新傳鳬氏文能令翰苑客流聽思氛氲
聽霜鐘
渺渺飛霜夜寥寥遠岫鐘出雲疑斷續入戶乍舂容度
枕頻驚夢隨風幾韻松悠揚来不已杳靄去何從髣髴
烟嵐隔依稀巖嶠(一作岫)重此時聊一聽餘響繞千峰
同前
寥亮来豐嶺分明辨古鐘應霜如自擊中節每相從静
聽非閒扣潜應藴聖蹤風間時斷續雲外更舂(一作冲)容
虚警和清籟雄鳴隔亂峰因知(一作之)諭知已(一作者)感激
更難逢
御定全唐詩卷二百七十三
