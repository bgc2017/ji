欽定四庫全書
御定全唐詩卷六百
牛徵
牛徵叢之子僧孺之孫登咸通二年進士第詩一首
登越王樓即事
危樓送遠目信美奈鄉情轉岸孤舟疾銜山落照明蕭
條看草色惆悵認江聲誰會登臨恨從軍白髮生
伊璠
伊璠咸通四年登進士第爲涇陽令詩一首
及第後寄梁燭處士
繡轂尋芳許史家獨將羈事遠江沙十年辛苦一枝桂
二月豔陽千樹花鵬化四溟歸碧落鶴棲三島接青霞
同袍不得同遊翫今對春風日又斜
蕭遘
蕭遘徐國公嵩之四代孫咸通五年登進士第僖宗幸
蜀拜相後為偽熅所汚賜死詩三首
春詩
南國韶光早春風送臘來水堤煙報柳山寺雪驚梅練
色鋪江晩潮聲逐渚迴青旗問沽酒何處撥寒醅
和王侍中謁張惡子廟
青骨祀吳誰讓德紫華居越亦知名未聞一劒傳唐主
長擁千山護蜀城斬馬威稜應掃蕩截蛟鋒刃俟昇平
酇侯為國親簫鼓堂上神籌更布兵
成都
月曉巳開花市合江平偏見竹簰多好教載取芳菲樹
剰照岷天瑟瑟波
句
吾家九葉相盡繼明時出(與子三兒生日困學紀聞)
韋承貽
韋承貽字貽之咸通八年登第詩二首
策試夜潛紀長句於都堂西南隅
褒衣博帶滿塵埃獨自都堂納卷回蓬巷幾時聞吉語
棘籬何日免重來三條燭盡鐘初動九轉丹成鼎未開
殘月漸低人擾擾不知誰是謫仙才
白蓮千朵照廊明一片昇平雅頌聲才唱第三條燭盡
南宫風月畫難成(此首一作薛能詩)
鄭洪業
鄭洪業咸通八年第一人擢第詩一首
詔放雲南子弟還國
德被陪臣子仁垂聖主恩雕題辭鳳闕丹服出金門有
澤沾殊俗無征及獷&KR0968;銅梁分漢土玉壘駕鸞軒瘴嶺
蠶叢盛巴江越嶲垠萬方同感化豈獨自南蕃
孫緯
孫緯咸通八年宏詞登科詩一首
中秋夜思鄭延美有作
中秋中夜月世說慴妖精顧兔雲初蔽長蛇誰與勍未
追良友翫安用玉輪盈此意人誰喻裁詩穿禁城
歐陽玭
歐陽玭衮之子咸通十年擢進士第官書記詩五首
清曉捲簾
清暁意未惬捲簾時一吟檻虚花氣密地暖竹聲深秀
色還朝暮浮雲自古今石泉驚巳躍會可洗幽心
巴陵
孤城向夕原春入景初暄綠樹低官舍青山在縣門樓
臺疑結蜃枕席更聞猨客路何曾定棲遲欲斷魂
榆溪道上
初日在斜溪山雲片片低鄉愁夢裏失馬色望中迷澗
底淒泉氣巖前遍綠荑非關秦塞去無事候晨雞
新嶺臨眺寄連總進士
關勢遥臨海峰巒半入雲煙中獨鳥下潭上雜花熏寄
遠悲春草登臨憶使君此時還極目離思更紛紛
幽軒
幽軒斜映山空澗復潺潺重疊巖巒趣遥來窗戸間桃
花飄岫幌燕子語松關衣桁侵池翠階痕露蘚斑臨風
清瑟奏對客白雲閑眷戀青春色含毫俯碧灣
張演
張演咸通十三年及第詩一首
社日村居(一作王駕詩)
鵝湖山下稻粱肥㹠穽雞棲(一作塒)對(一作半)掩扉桑柘影
斜春社散家家扶得醉人歸
裵澈
裵澈登咸通進士第僖宗朝拜相以擁立偽煴誅詩一
首
弔孟昌圖
一章何罪死何名投水惟君與屈平從此蜀江煙月夜
杜鵑應作兩般聲
翁綬
翁綬登咸通進士第詩八首
婕妤怨
讒謗潛來起百憂朝承恩寵暮仇讎火燒白玉非因玷
霜翦紅蘭不待秋花落昭陽誰共輦月明長信獨登樓
繁華事逐東流水團扇悲歌萬古愁
隴頭吟
隴水潺湲隴樹黃征人隴上盡思鄉馬嘶斜月朔風急
雁過寒雲邊思長殘月出林明劒戟平沙隔水見牛羊
橫行俱是封侯者誰斬樓蘭獻未央
關山月
裵回漢月滿邊州照盡天涯到隴頭影轉銀河寰海靜
光分玉塞古今愁笳吹遠戍孤烽滅雁下平沙萬里秋
況是故園搖落夜那堪少婦獨登樓
雨雪曲
邊聲四合殷河流雨雪飛來遍隴頭鐵嶺探人迷鳥道
隂山飛將濕貂裘斜飄旌旆過戎帳半雜風沙入戍樓
一自塞坦無李蔡何人爲解北門憂
行路難
行路艱難不復歌故人榮達我蹉跎雙輪晩上銅臺雪
一葉春浮瘴海波自古要津皆若此方今失路欲如何
君看西漢翟丞相鳳沼朝辭暮雀羅
折楊柳
紫陌金隄映綺羅游人處處動離歌陰移古戍迷芳(一作)
(荒)草花帶殘陽落遠波臺上少年吹白雪樓中思婦歛
青蛾殷勤攀折贈行客此去關山雨雪多
詠酒
逃暑迎春復送秋無非綠蟻滿杯浮百年莫惜千回醉
一醆能消萬古愁幾爲芳菲眠細草曾因雨雪上高樓
平生名利關身者不識狂歌到白頭
白馬
渥洼龍種雪霜同毛骨天生膽氣雄金埓乍調光照地
玉關初别遠嘶風花明錦襜垂楊下露濕朱纓細雨中
一夜羽書催轉戰紫髯騎出佩騂弓
句
海國歐鄉浙水東暫煩良守此憑熊(見事文類聚)
潘緯
潘緯湘南人登咸通進士第詩二首
中秋月
古今逢此夜共冀泬㵳明豈是月華别祇應秋氣清影
當中土正輪對八荒平尋客徒留望璿璣自有程
琴
客來鳴素琴惆悵對遺音一曲起於古幾人聽到今盡
含(一作晝寒)風靄遠自(一作日)泛月煙深風(一作夙)續水山操坐
生方外心
句
篆經千古澀影瀉一堂寒(古鏡雜見吟窗錄)
武瓘
武瓘貴池人登咸通進士第爲益陽令詩一首
九日衞使君筵上作
佳晨登賞喜還鄉謝宇開筵晩興長滿眼黃花初泛酒
隔煙紅樹欲迎霜千家門戸笙歌發十里江山白鳥翔
共賀安人豐樂歲幸陪珠履侍銀章
勸酒
勸君金屈巵滿酌不須辭花發多風雨人生足别離
感事(一作于濆詩題云對花)
花開蝶滿枝花謝蝶還稀惟有舊巢燕主人貧亦歸
袁皓
袁皓宜春人登咸通進士第僖宗狩蜀擢倉部員外郎
龍紀中爲集賢殿圖書使自稱碧池處士碧池書三十
卷今存詩四首
重歸宜春偶成十六韻寄朝中知己
水香甘似醴知是入袁溪黃竹成叢密青蘿夾岸低煖
流鸂鶒戲深樹鷓鴣啼黃犬驚迎客青牛困卧泥有村
皆績紡無地不耕犂鄉曲多耆舊逢迎盡杖藜殷勤傾
白酒相勸有黃雞歸老官知忝還鄉路不迷直言千忌
諱權路恥依棲拙學趨時態閒思與牧齊稻糧饒燕雀
江海溢鳬鷖昔共逢離亂今來息鼓鞞恩仁霑品物教
化及雕題上貢貞元禄曾叨寵記批何須歸紫禁便是
到丹梯珍重長安道從今息馬嘶
及第後作
金榜高懸姓氏眞分明折得一枝春蓬瀛乍接神仙侣
江海迴思耕釣人九萬摶扶排羽翼十年辛苦涉風塵
昇平時節逢公道不覺龍門是嶮津
重歸宜春經過萍川題梵林寺
梵林遺址在松蘿四十年來兩度過瀘水東奔彭蠡浪
萍川西注洞庭波村煙不改居人換官路無窮行客多
拖紫腰金成底事凭闌惆悵欲如何
寄岳陽嚴使君
得意東歸過岳陽桂枝香惹蘂枝香也知暮雨生巫峽
爭奈朝雲屬楚王萬恨只憑期尅手寸心唯繫别離腸
南亭宴罷笙歌散回首煙波路渺茫
公乘億
公乘億字壽仙魏人咸通末登進士第爲魏博節度使
樂彥禎從事加授侍郎詩一卷今存四首
賦得郎官上應列宿
北極佇文昌南宫曉拜郎紫泥乘帝澤銀印佩天光緯
結三台側鉤連四輔傍佐商依傅說仕漢笑馮唐委佩
搖秋色峨冠帶晩霜自然符列象千古耀巖廊
春風扇微和
麗日催遲景和風扇早春暖浮丹鳳闕韶媚黑龍津澹
蕩迎仙仗霏微送畫輪綠搖宫柳散紅待禁花新舞席
潛迴雪歌筵暗起塵幸當陽候律一顧及佳晨
賦得秋菊有佳色
陶令籬邊菊秋來色轉佳翠攢千片葉金剪一枝花蘂
逐蜂鬚亂英隨蝶翅斜帶香飄綠綺和酒上烏紗散漫
搖霜彩嬌妍漏日華芳菲彭澤見更稱在誰家
賦得臨江遲來客
江上晩沈沈煙波一望深向來殊未至何處擬相尋柳
結重重眼萍翻寸寸心暮山期共眺寒渚待同臨北去
魚無信南飛雁絶音思君不可見使我獨愁吟
句
十上十年皆落第一家一半已成塵(見摭言)
王季文
王季文字宗素池陽人少居九華遇異人授九仙飛化
之術咸通中登進士第授祕書郎尋謝病歸九華日一
浴於山之龍潭寒暑不渝竟仙去詩二首
九華山謠
九華崢嶸占南陸蓮花擢本山半腹翠屏橫截萬里天
瀑水落深千丈玉雲梯石磴入杳冥俯看四極如中庭
丹崖壓下廬霍勢白日隱出牛斗星杉松一歲抽數尺
瓊草夤緣秀層壁南風拂曉煙霧開滿山葱蒨鋪鮮碧
雷霆往往從地發龍卧豹藏安可别峻極遥看戛昊蒼
挺生豈得無才傑神仙憚險莫敢登馭風駕鶴循丘陵
陽烏不見峰頂樹大火尚結嵒中冰靈光爽氣曛復旭
晴天倒影西江淥具區彭蠡夾兩傍正可别作一嶽當
少陽
青出藍
芳藍滋疋帛人力半天經浸潤加新氣光輝勝本青還
同冰出水不共草爲螢翻覆依襟上偏知造化靈
盧駢
盧駢咸通進士官員外詩一首
題青龍精舍
壽夭雖云命榮枯亦大偏不知雷氏劒何處更衝天
王&KR3865;
王&KR3865;登咸通進士第累官汝州刺史乾符中貶韶州司
馬終太子賓客詩一首
感事
擊石易得火扣人難動心今日朱門者曾恨朱門深
李拯
李拯字昌時隴西人咸通中登第僖宗朝累官考功郎
知制誥僞熅僭號逼爲翰林學士熅敗爲亂兵所殺詩
一首
退朝望終南山
紫宸朝罷綴鴛鸞丹鳳樓前駐馬看惟有終南山色在
晴明依舊滿長安
顧封人
顧封人咸通中進士詩一首
月中桂樹
芬馥天邊桂扶疎在月中能齊大椿長不與小山同皎
皎舒華色亭亭麗碧空虧盈寧委露搖落不關風歲晩
花應發春餘質詎豐無因遂攀賞徒欲望青葱
司馬都
司馬都咸通進士詩二首
和陸魯望白菊
恥共金英一例開素芳湏待早霜催繞籬看見成瑶圃
泛酒須迷傍玉杯映水好將蘋作伴犯寒疑與雪為媒
夫君每尚風流事應爲徐妃致此栽
送羊振文先輩往桂陽歸覲
此去歡榮冠士林離筵休恨酒杯深雲梯萬仞初高步
月桂餘香尚滿襟鳴櫂曉衝蒼靄發落帆寒動白華吟
君家祖德惟清苦却笑當時問絹心
御定全唐詩卷六百
