欽定四庫全書
御定全唐詩卷一百二十五
王維
王維字摩詰河東人工書畫與弟縉俱有俊才開元九
年進士擢第調太樂丞坐累為濟州司倉參軍歴右拾
遺監察御史左補闕庫部郎中拜吏部郎中天寳末為
給事中安祿山陷兩都維為賊所得服藥陽瘖拘于菩
提寺祿山宴凝碧池維潛賦詩悲悼聞于行在賊平陷
賊官三等定罪特原之責授太子中允遷中庶子中書
舍人復拜給事中轉尚書右丞維以詩名盛於開元天
寶間寧薛諸王駙馬豪貴之門無不拂席迎之得宋之
問輞川別墅山水絶勝與道友裵迪浮舟往來彈琴賦
詩嘯詠終日篤於奉佛晚年長齋禪誦一日忽索筆作
書數紙别弟縉及平生親故舍筆而卒贈祕書監寶應
中代宗問縉朕常於諸王坐聞維樂章今存幾何縉集
詩六卷文四卷表上之勅答云卿伯氏位列先朝名高
希代抗行周雅長揖楚詞詩家者流時論歸美克成編
錄歎息良深殷璠謂維詩詞秀調雅意新理愜在泉成
珠著壁成繪蘇軾亦云維詩中有畫畫中有詩也今編
詩四卷
酬諸公見過(時官未出在輞川莊)
嗟予未喪哀此孤生屏居藍田薄地躬耕歲宴輸稅以
奉粢盛晨往東臯草露未晞暮看煙火負擔來歸我聞
有客足埽荆扉簞食伊何疈瓜㧓棗仰厠羣賢皤然一
老媿無筦簟班荆席藁汎汎登陂折彼荷花靜觀素鮪
俯映白沙山鳥羣飛日隱輕霞登車上馬倏忽雲(一作雨)
散雀噪荒村雞鳴空館還復幽獨重欷累歎
奉和聖製登降聖觀與宰臣等同望應制
鳳扆朝碧落龍圖耀金鏡維嶽降二臣戴天臨萬姓山
川八校滿井邑三農竟比屋皆可封誰家不相慶林疎
遠村出野曠寒山静帝城雲裏深渭水天邊映佳(一作喜)
氣含風景頌聲溢歌詠端拱能任賢彌彰聖君聖
奉和聖製御春明樓臨右相園亭賦樂賢詩應
制
複道通長樂青門臨上路遥聞鳳吹喧闇識龍輿度褰
旒眀四目伏檻紆三顧小苑接侯家飛甍暎宫樹商山
原上碧滻水林端素銀漢下天章瓊筵承湛露將非富
人寵信以平戎故從來簡帝心詎得廻天步
奉和聖製送不蒙都護兼鴻臚卿歸安西應制
上卿增命服都護揚歸旆雜虜盡朝周諸胡皆自鄶鳴
笳瀚海曲按節陽關外落日下河源寒山静秋塞萬方
氛祲息六合乾坤大(一作泰)無戰是天心天心同覆載
扶南曲歌詞五首(通典云武德初因隋舊制奏九部樂四曰扶南唐書禮樂)
(志云天寳樂曲皆以邊地名自河西至者有扶南樂舞)
翠羽流蘇帳春眠曙不開羞從面色起嬌逐語聲來早
向昭陽殿君王中使催
堂上青弦動堂前綺席陳齊歌盧女曲雙舞洛陽人傾
國徒相看寧知心所親
香氣傳空滿妆華影箔通歌聞天仗外舞出御樓(一作筵)
中日暮歸何處花間長樂宫
宫女還金屋將眠復畏眀入春輕衣好半夜薄妆成拂
曙朝前殿玉墀(一作除)多珮聲
朝日照綺窗佳人坐臨鏡散黛恨猶輕插釵嫌未正同
心勿遽遊幸待春妆竟
隴西行
十里一走馬五里一揚鞭都護軍書至匈奴圍酒泉關
山正飛雪烽戍(一作火)斷無煙
從軍行
吹角動行人喧喧行人起笳悲(一作應)馬嘶亂爭渡金(一作)
(黃)河水日暮沙漠陲戰聲(一作力戰)煙塵裏盡繫名王頸歸
來獻(一作報)天子
早春行
紫梅發初遍黃鳥歌猶澁誰家折楊女弄春如不及愛
水看妆坐羞人映花立香畏風吹散衣愁露霑濕玉閨
青門裏日落香車入游衍益相思含啼向綵惟憶君長
入夢歸晚更生疑不及紅簷燕雙棲綠草時
早朝
皎潔眀星高蒼茫遠天曙槐霧暗(一作鬱)不開城鴉鳴稍
去始聞高閣聲莫辨更衣處銀燭已成行金(一作重)門儼
騶馭
獻始興公(時拜右拾遺)
寧棲野樹林寧飲澗水(一作中)流不用坐粱肉崎嶇見王
侯鄙哉匹夫節布褐將白頭任智誠則短守仁固其優
側聞大君子安問黨與讐所不賣公器動為蒼生謀賤
子跪自陳可為帳下不感激有公議曲私非所求
贈從弟司庫員外絿
少年識事淺強學干名利徒聞躍馬年苦無出人智即
事豈徒言累官非不試既寡遂性歡恐招負時累清冬
見遠山積雪凝蒼翠浩然出東林發我遺世意惠連素
清賞夙語塵外事欲緩攜手期流年一何駛
座上走筆贈薛璩慕容損
希世無高節絶跡有卑棲君徒視人文吾固和天倪緬
然萬物始及與羣物(一作牧)齊分地依后稷用天信(一作奉)
重黎春風何豫人令我思東溪草色有佳意花枝稍含
荑更待風景好與君藉萋萋
贈李頎
聞君餌丹砂甚有好顔色不知從今去幾時生羽翼王
母翳華芝望爾崑崙側文螭從赤豹萬里方一息悲哉
世上人甘此羶腥食
贈劉藍田(一作盧象詩)
籬間(一作中)犬迎吠出屋候荆(一作柴)扉歲晏輸井稅山村
人夜歸晚田始家食餘布成我衣詎肯無公事煩君問
是非
贈房盧氏琯
達人無不可忘已愛蒼生豈復少十(一作千)室弦歌在兩
楹流人日已歸但坐事農耕桑榆鬱相望邑里多鷄鳴
秋山一何淨蒼翠臨寒城視事兼偃臥對書不簪纓蕭
條人吏疎鳥雀下空庭鄙夫心所尚晚節異平生將從
海岳居守静解天刑或可累安邑茅茨君試營
贈祖三詠(濟州官舍作)
蠨蛸挂虚牖蟋蟀鳴前除歲晏涼風至君子復何如高
館閴無人離居不可道閒門寂已閉落日照秋草雖有
近音信千里阻河關中復客汝潁去年歸舊山結交二
十載不得一日展貧病子既深契闊余不淺仲秋雖未
歸暮秋以為期良會詎幾日終日(一作自)長相思
春夜竹亭贈錢少府歸藍田
夜静羣動息時聞隔林犬却憶山中時人家澗西遠羡
君眀發去采蕨輕軒冕
戲贈張五弟諲三首(時在常樂東園走筆成)
吾弟東山時心尚一何遠日高猶自臥鐘動始能飯領
上髮未梳牀頭書不卷清川興悠悠空林對偃蹇青苔
石上淨細草松下軟窗外鳥聲閒階前虎心善徒然萬
象多澹爾太虚緬一知與物平自顧為人淺對君忽自
得浮念不煩遣
張弟五車書讀書仍隱居染翰過草聖賦詩輕子虛閉
門二室下隱居十年餘宛是野人野(一作也)時從漁父漁
(一作魚)秋風自(一作日)蕭索五柳高且疎望此去人世渡水
向吾廬歲晏同攜手只應君與予
設罝守毚兔垂釣伺遊鱗此是安口腹非關慕隠淪吾
生好清淨(一作静)蔬食去情塵今子方豪蕩思為鼎食人
我家南山下動息自遺身入鳥不相亂見獸皆相親雲
霞成伴侣虛白侍衣巾何事須夫子邀予谷口真
胡居士卧病遺米因贈
了觀四大因根性何所有妄計苟不生是身孰休咎色
聲何謂客陰界復誰守徒言蓮花目豈惡楊枝肘既飽
香積飯不醉聲聞酒有無斷常見生滅幻夢受即病即
實相趨空定狂走無有一法真無有一法垢居士素通
達隨宜善抖擻牀上無氊卧鎘中有粥否齋時不乞食
定應空潄口聊持數斗米且救浮生取
贈裵十迪
風景日夕佳與君賦新詩澹然望遠空如意方支頤春
風動百草蘭蕙生我籬曖曖日暖閨田家来致詞欣欣
春還臯淡淡水生陂桃李雖未開荑萼滿芳(一作其)枝請
君理還策敢告將農時
與胡居士皆病寄此詩兼示學人二首
一興微塵念横有朝露身如是覩(一作都)陰界何方置我
人礙有固為主趣空寧捨賓洗心詎懸觧悟道正迷津
因愛果生病從貪始覺貧色聲非彼妄浮幻即吾真四
達竟何遣萬殊安可塵胡生但高枕寂寞與誰鄰戰勝
不謀食理齊甘負薪予若未始異詎論疎與親
浮空徒漫漫汎有定悠悠無乘及乘者所謂智人舟詎
捨貧病域不疲生死流無煩君喻馬任以我為牛植福
祠迦葉求仁笑孔丘何津不鼓櫂何路不摧輈念此聞
思者胡為多阻修空虚花聚散煩惱樹稀稠滅相(一作想)
成無記生心坐有求降吳復歸蜀不到莫相尤
奉寄韋太守陟
荒城自蕭索萬里山河空天高秋日迥嘹唳聞歸鴻寒
塘映衰草高館落疎桐臨此歲方宴顧景詠悲翁故人
不可見寂寞平陵東
林園即事寄舍弟紞(次荆州時作)
寓目一蕭散銷憂冀俄頃青草肅澄陂(一作波)白雲移翠
嶺後沔(一作浦)通河渭前山包鄢郢松含風裏聲花對池
中影地多齊后㿉(一作瘧)人帶荆州癭徒思赤筆書詎有
丹砂井心悲常欲絶髮亂不能整青簟日何長閒門晝
方静頽思茅簷下彌傷好風景
至滑州隔河望黎陽憶丁三㝢
隔河見桑柘藹藹黎陽川望望行漸遠孤峰沒雲煙故
人不可見河水復悠然頼有政聲遠時聞行路傳
秋夜獨坐懷内弟崔興宗
夜静羣動息蟪蛄聲悠悠庭槐北風響日夕方高秋思
子整羽翰及時當雲浮吾生將白首歲晏思滄州高足
在旦暮肯為南畝儔
和使君五郎西樓望遠思歸
高樓望所思目極情未畢枕上見千里窗中窺萬室悠
悠長路人曖曖遠郊日惆悵極浦外迢遞孤煙出能賦
屬上才思歸同下秩故鄉不可見雲水(一作外)空如一
酬黎居士浙川作(曇壁上人院走筆成)
儂家真箇去公定隨儂否着處是蓮花無心變楊柳松
龕藏藥裹石脣安茶臼氣味當共知那能不攜手
送魏郡李太守赴任
與君伯氏(一作兄)别又欲與君離君行無幾日當復隔山
陂蒼茫秦川盡日落桃林塞獨樹臨關門黃河向天外
前經洛陽陌宛洛故人稀故人離别盡淇上轉驂騑企
予悲送遠惆悵睢陽路古木官渡平秋城鄴宫(一作都)故
想君行縣日其出從如雲遙思魏公子復憶李將軍
送陸員外
郎署有伊人居然古人風天子顧河北詔書除(一作隸)征
東拜手辭上官緩步出南宫九河平原外七國薊門中
陰風悲枯桑古塞多飛蓬萬里不見虜蕭條胡地空無
為費中國更欲邀竒功遲遲前相送握手嗟異同行當
封侯歸肯訪商山翁
送宇文太守赴宣城
寥落雲外山迢遞舟中賞鐃吹發西江秋空多清響地
迥古城蕪月明寒潮廣時賽敬亭神復觧罟師網何處
寄相思南風吹(一作搖)五兩
送綦母秘(一作挍)書棄官還江東
眀時久不達棄置與君同天命無怨色人生有素風念
君拂衣去四海將安窮秋天萬里淨日暮澄(一作九)江空
清夜何悠悠扣舷眀月中和光魚鳥際澹爾蒹葭叢無
庸客昭世衰鬢日(一作白)如蓬頑疎暗人事僻陋遠天聰
微物縱可采其誰為至公余亦從此去歸耕為老農
奉送六舅歸陸渾
伯舅吏淮泗卓魯方喟然悠哉自不競退耕東臯田條
桑臘月下種杏春風前酌醴賦歸去共知陶令賢
送别
下馬飲君酒問君何所之君言不得意歸卧南山陲但
去莫復問白雲無盡時
送張五歸山
送君盡惆悵復送何人歸幾日同攜手一朝先拂衣東
山有茅屋幸為埽荆扉當亦謝官去豈令心事違
齊州送祖三(一作河上送趙仙舟又作淇上别趙仙舟)
相逢方一笑相送還成泣祖帳已(一作悵忽)傷離荒城復愁
入天寒遠山淨日暮長河急觧纜君已遥望君猶(一作空)
佇立
送縉雲苗太守
手疏謝眀主腰章為長吏方從會稽邸(一作郊)更發汝南
騎按節下松陽清江響鐃吹露冕見三吳方知百城貴
送從弟蕃遊淮南
讀書復騎射帶劒遊淮陰淮陰少年軰千里遠相尋高
義難自隱眀時寧陸沈島夷九州外泉館三山深席帆
聊問罪卉服盡成擒歸来見天子拜爵賜黃金忽思鱸
魚鱠復有滄洲心天寒蒹葭渚日落雲夢林江城下楓
葉淮上聞秋砧送歸青門外車馬去駸駸惆悵新豐樹
空餘天際禽
送高適(一作道非)弟耽歸臨淮作(坐上作)
少年客淮泗落魄居下邳遨遊向燕趙結客過臨淄山
東諸侯國迎送紛交馳自爾厭游侠閉戶方垂帷深眀
戴家禮頗學毛公詩備知經濟道高卧陶唐時聖主詔
天下賢人不得遺公吏奉纁組安車去茅茨君王蒼龍
闕九門十二逵羣公朝謁罷冠劒下丹墀野鶴終踉蹌
威鳳徒參差或問理人術但致還山詞天書降北闕賜
帛歸東菑都門謝親故行路日逶遲(一作迤)孤帆萬里外
淼漫將何之江天海陵郡雲日淮南(一作陰)祠杳冥滄洲
上蕩漭無人知緯蕭或賣藥出處安能期
送綦母潛落第還鄉(一作送别)
聖代無隠者英靈盡來歸遂令東山客不得顧采薇既
至君(一作金)門遠孰云吾道非江淮度寒食京洛(一作兆)縫
春衣置酒臨長道(一作長安道一作長亭送)同心與我違行當浮桂
櫂未幾拂荆扉遠樹帶行客孤村(一作城)當落暉吾謀適
不用勿謂知音稀
送張舍人佐江州同薛璩十韻(走筆成)
束帶趨承眀守官唯謁者清晨聽銀虯薄暮辭金馬受
詞未嘗易當是(一作御)方知寡清範何風流高文有風雅
忽佐江上州當自潯陽下逆旅到三湘長途應百舍香
爐遠峰出石鏡澄湖瀉董奉杏成林陶潛菊盈把彭蠡
常好之廬山我心也送君思遠道欲以數行灑
送韋大夫東京留守
人外遺世慮空端結遐心曾是巢許淺始知堯舜深蒼
生詎有物黃屋如喬林上德撫神運沖和穆宸襟雲雷
康屯難江海遂(一作逐)飛沈天工寄人英龍衮瞻君臨名
器苟不假保釐固其任素質貫方領清景照華簪慷慨
念王室從容獻官箴雲旗蔽三川畫角發龍吟晨揚天
漢聲夕卷大河陰窮人(一作久)業已寧逆虜遺之擒然後
觧金組拂衣東山岑給事黃門省秋光正沈沈壯心與
身退老病隨年侵君子從相訪重玄其可尋
資聖寺送甘二
浮生信如寄薄宦夫何有来往本無歸别離方此(一作正)
受柳色藹春餘槐陰清夏首不覺御溝上銜悲執桮酒
留别山中温古上人兄并示舍弟縉
觧薜登天朝去師偶時(一作將)哲豈惟山中人兼負松上
月宿昔同遊止致身雲霞末開軒臨潁陽卧視飛鳥沒
好依盤石飯屡對瀑泉渴理齊小狎(一作狎小)隠道勝寧外
物舍弟官崇高宗兄此(一作比)削髮荆扉但灑掃乘閒當
過歇(一作拂)
觀别者
青青楊柳陌陌上别離人愛子遊燕趙高堂有老親不
行無可養行去百憂新切切委兄弟依依向四鄰都門
帳飲畢從此謝親賓揮涕逐前侣含悽動征輪車徒望
不見時見起行塵吾(一作余)亦辭家久(一作者)看之淚滿巾
别弟縉後登青龍寺望藍田山
陌上新離别蒼茫四郊晦登高不見君故山復雲外遠
樹蔽行人長天隠秋塞心悲宦遊子何處飛征蓋
别綦母潛
端笏明光宫(一作殿)歴稔朝雲陛詔刊延閣書高議平津
邸適意偶輕人(一作輕微禄)虚心(一作遇人)削繁禮盛得江左風
彌工建安體高張多絶弦截河有清濟嚴冬爽羣木伊
洛方清泚渭水冰下流潼關雪中啓(一作閉非)荷蓧幾時還
塵纓待君洗
晦日遊大理韋卿城南别業四聲依次用各六
韻
與世澹無事自然江海人側聞塵外遊解驂(一作弁)&KR2475;朱輪
平(一作極)野照暄景上天垂春雲張組竟北阜汎舟過東鄰
故鄉信高會牢醴及佳辰(一作家臣)幸同擊壤樂心荷堯為君
郊居杜陵下永日同㩦手仁(一作入)里靄川陽平原見峰首
園廬鳴春鳩林薄媚新柳上卿始登席故老前為夀臨當
遊(一作送)南陂約略執桮酒歸歟絀(一作繼)微官惆悵心自咎
冬中餘雪在墟上春流駛風日暢懷抱山川多秀(一作好天)
氣彫胡先晨炊(一作豐酌)庖膾亦雲(一作後)至高情浪海嶽浮
生寄天地君子外簮纓埃塵良不啻所樂衡門中陶然
忘其貴
高館臨澄陂曠然蕩(一作望理)心目淡蕩動雲天玲瓏映墟曲
鵲巢結空林雉雊響幽谷應接無閒暇徘徊以(一作似)躑躅
紆組上春堤側弁倚喬木弦望忽巳晦後期洲應綠
冬日遊覽
步出城東門試騁千里目青山横蒼林赤日圑平陸渭
北走邯郸關東出函谷秦地萬方會來朝九州牧雞鳴
咸陽中(一作市)冠蓋相追逐丞相過列侯羣公餞光禄相
如方(一作今)老病獨歸茂陵宿
華嶽
西嶽出浮雲積雪(一作翠)在太清連天凝(一作疑)黛色百里
遥青冥白日為之(一作大)寒森沈華陰城昔聞乾坤閉造
(一作開變)化生巨靈右足踏方止(一作山)左手推削成天地忽
開拆大河注東溟遂為西峙嶽(一作嶽峙)雄雄鎮秦京大君
包覆載至德被羣生上帝佇昭告金天思奉迎人(一作神)
祗望幸久何獨禪云亭
同盧拾遺過韋(一作章非)給事東山别業二十韻給
事首春休沐維已陪遊及乎是行亦預聞命會
無車馬不果斯諾
託身侍雲陛昧旦(一作早)趨華軒遂陪鵷鴻侣霄漢同飛
翻君子垂惠顧期我於田園側聞景龍際親降南面尊
萬乘駐山外順風祈一言高陽多夔龍荆山積璵璠盛
德啟前烈大賢鍾後昆侍郎文昌宫給事東掖垣謁帝
俱來下冠盖盈丘樊閨風首邦族庭訓延鄉村采地包
山河樹井竟川原巖端回綺檻谷口開朱門階下羣峰
首雲中瀑水源鳴玉滿春山列筵先朝暾會舞何颯沓
擊鐘彌朝昏是時陽和節清晝猶未暄藹藹樹色深嚶
嚶鳥聲緐顧已負宿諾延頸慙芳蓀蹇步守窮巷高駕
難攀援素是獨往客脫冠情彌敦
藍田山石門精舍(英華以前八句另為一首注云集本二詩共為一首)
落日山水好漾舟信歸風探竒(一作玩寄)不覺遠因以緣(一作)
(尋)源窮遥愛雲木秀(一作翠)初疑(一作言)路不同安(一作誰)知
清流轉偶與前山通捨舟理輕策果然惬所適老僧四
五人逍遥蔭松栢朝梵林未(一作方)曙夜禪山(一作心)更寂
道心及(一作友)牧童世事問樵客暝宿長林(一作井)下焚香
卧瑶席澗芳襲人衣山月暎石壁再尋畏迷誤明發更
登歴笑謝桃源人花紅復來覿
青谿(一作過青谿水作)
言入黃花川每逐清谿水隨山將萬轉趣途無百里聲
喧亂石中色静深松裏漾(一作演)漾汎菱荇澄澄暎葭葦
我心素已閒清川(一作明)澹如此請畱盤石上垂釣將已
矣
崔濮陽兄季重前山興(山西去亦對維門)
秋色有佳興况君池上閒悠悠西林下自識門前山千
里横黛色數峰出雲間嵯峨對秦國合沓藏荆關殘雨
斜日照夕嵐飛鳥還故人今尚爾歎息此頽顔
李(一作石)處士山居
君子盈天階小人甘自免方隨鍊金客林上家絶巘背
嶺花未開入雲樹深淺清晝猶自眠山鳥時一囀
丁㝢田家有贈(英華作田家贈丁禹注云集作丁㝢誤也)
君心尚棲隠久欲傍歸路在朝每為言解印果成趣晨
雞鳴鄰里羣動從所務農夫行餉田閨妾(一作婦)起縫素
開軒御衣服散帙理章句時吟招隠詩或製閒居賦新
晴望郊郭日暎(一作昳)桑榆暮陰晝(一作蔭盡)小苑城微明渭
川樹揆予宅閭井幽賞何由屢道存終不忘迹異難相
遇此時惜離别再來芳菲度
渭川(一作水)田家
斜陽(一作光)照墟落窮巷牛羊歸野老念牧童(一作僮僕)倚杖
候荆扉雉雊麥苗秀蠶眠桑葉稀田夫荷鋤至(一作立)相
見語依依即此羡閒逸悵然吟式微
春中田園作
屋上春鳩鳴村邊杏花白持斧伐遠揚荷鋤覘泉脈歸
(一作新)燕識故(一作舊)巢舊(一作故)人看新歷臨觴忽不御惆
悵遠行(一作送遠)客
過李楫宅
閒門秋草色終日無車馬客來深巷中犬吠寒林下散
髮時未簪道書行尚把與我同心人樂道安貧者一罷
宜城酌還歸洛陽社
韋侍郎山居
幸忝君子顧遂陪塵外蹤閒花滿巖谷瀑水映杉松啼
鳥忽臨澗歸雲時抱峰良遊盛簪紱繼跡多夔龍詎枉
青門道胡(一作故一作用)聞長樂鐘清晨去朝謁車(一作鞍)馬何
從容
飯覆釡山僧
晚知清淨理日與人羣疎將候遠山僧先期埽弊廬果
從雲峰裏顧我蓬蒿居藉草飯松屑焚香看道書然燈
晝欲盡鳴磬夜方初一悟寂為樂此日(一作生)閒有餘思
歸何必深身世猶空虚
謁璿上人(并序)
上人外人内天不定不亂捨法而淵泊無心而雲
動色空無礙不物物也默語無際不言言也故吾
徒得神交焉玄關大啟德海羣泳時雨既降春物
具美序於詩者人百其言
少年不足言識道年已長事往安可悔餘生幸能養誓
從斷臂(一作葷)血不復嬰世網浮名寄纓珮空性無羈鞅
夙承(一作從)大導師焚香此瞻仰頽然居一室覆載紛萬
象高柳早鸎啼長廊春雨響牀下阮家屐窗前笻竹杖
方將見身雲陋彼示天壤一心在法要願以無生奬
瓜園詩(并序)
維瓜園高齋俯視南山形勝二三時軰同賦是詩
兼命詞英數公同用園字為韻韻任多少時太子
司議郎薛璩發此題遂同諸公云
余適欲鋤瓜倚鋤聽叩門鳴騶導驄馬常從夾朱軒窮
巷正傳呼故人儻相存㩦手追涼風放心望乾坤藹藹
帝王州宫觀一何緐林端出綺道殿頂搖華幡素懷在
青山若值白雲屯回風城西雨返景原上村前酌盈尊
酒往往聞清言黃鸝囀深木朱槿照中園猶羡松下客
石上聞清猿
自大散以往深林密竹磴道盤曲四五十里至
黃牛嶺見黃花川
危徑幾萬轉數里將三休回環見徒侣隠暎隔林丘颯
颯松上雨潺潺石上流静言深谿裏長嘯高山頭望見
南山陽白露靄悠悠青臯麗已淨綠樹鬱如浮曾是厭
蒙密曠然銷人憂
新晴野(一作晚)望
新晴原野曠極目無氛垢郭門臨渡頭村樹連谿口白
水明田外碧峰出山後農月無閒人傾家事南畝
宿鄭州
朝與周人辭暮投鄭人宿他鄉絶儔侣孤客親僮僕宛
洛望不見秋霖晦平陸田父草際歸村童雨中牧主人
東臯上時稼遶茅屋蟲思(一作鳴)機杼悲(一作休)雀喧禾黍
熟眀當渡京水昨晚(一作夜)猶金谷此去欲何言窮邊徇
微祿
早入滎陽界
汎舟入滎澤兹邑乃雄藩河曲閭閻隘川中煙火緐因
人見風俗入境聞方言秋野(一作晚)田疇盛朝光市井喧
漁商波上客雞犬岸旁村前路白雲外孤帆安可論
渡河到清河作
汎舟大河裏積水窮天涯天波忽開拆郡邑千萬家行
復見城市宛然有桑麻回瞻舊鄕國淼漫連雲霞
苦熱
赤日滿天地火雲成山嶽草木盡焦卷川澤皆竭涸輕
紈覺衣重密樹苦陰薄莞簟不可近絺綌再三濯思出
宇宙外曠然在寥廓長風萬里來江海蕩煩濁却顧身
為患始知心未覺忽入甘露門宛然清凉樂
納涼
喬木萬餘株清流貫其中前臨大川口豁達來長風連
漪涵白沙素鮪如遊空偃卧盤石上翻濤沃微躬潄流
復濯足前對釣魚翁貪餌凡幾許徒思蓮葉東
西施詠(一作篇)
艷色天下重西施寧(一作又)久微朝仍(一作為)越溪女暮(一作)
(暝)作吳宫妃賤日豈殊衆貴来方悟稀邀(一作要)人傅香
(一作脂)粉不自着羅衣君寵益嬌態君憐無是非當(一作常)
時浣紗伴莫得同車歸持謝(一作寄言一作寄謝)鄰家子(一作女)效
顰安可希
李陵詠(時年十九)
漢家李將軍三代將門子結髮有奇策少年成壮士長
驅塞上兒深入單于壘旌旗列相向簫鼓悲何已日暮
沙漠陲戰聲煙塵裏將令驕虜滅豈獨名王侍既失大
軍援遂嬰穹廬恥少小蒙漢恩何堪坐思此深衷欲有
報投軀未能死引領望子卿非君誰相理
濟上四賢詠(三首濟州官舍作)
崔錄事
觧印歸田里賢哉此丈夫少年曾任侠晚節更為儒遯
跡(一作世)東山下因家滄海隅已聞能狎鳥余欲共乘桴
成文學
寳劒千金装登君白玉堂身為平原客家有邯鄲娼使
氣公卿坐論心(一作交)遊俠場中年不得意(一作志)謝病客
遊梁
鄭霍二山人(一作寄崔鄭二山人)
翩翩緐(一作京)華子多出(一作事)金張門幸有先人業早(一作)
(思)蒙(一作逢)明主恩童(一作同)年且未(一作末)學肉食騖華軒
豈乏(一作知)中林士無人薦至尊鄭公(一作生)老泉石霍子
安丘樊賣藥不二價著書盈(一作仍)萬言息陰無惡木飲
水必清源吾(一作余)賤不及議斯人竟誰論
過太乙觀賈生房
昔余棲遯日之子煙霞鄰共攜松葉酒俱篸竹皮巾攀
林遍巖洞采藥無冬春謬以道門子徵為驂御臣常恐
丹液就先我紫陽賓夭促萬塗盡哀傷百慮新跡峻不
容俗才多反累真泣對䨇泉水還山無主人
燕子龕禪師(一本有詠字)
山中燕子龕路劇羊腸惡裂地競盤屈插天多峭㟧瀑
泉吼而噴怪石看欲落伯禹訪未知五丁愁不鑿上人
無生緣生長居紫閣六時自搥磬一飲常帶索種田燒
白雲斫漆響丹壑行隨拾栗猿歸對巢松鶴時許山神
請偶逢洞仙博救世多慈悲即心無行作周商倦積阻
蜀物多淹泊巖腹乍旁穿澗脣時外拓橋因倒樹架栅
值垂藤縛鳥道悉已平龍宫為之涸跳波誰揭厲絶壁
免捫摸山木日陰陰結跏歸舊林一向石門裏任君春
草深
羽林騎閨人
秋月臨高城城中管弦思離人堂上愁稚子階前戲出
門復暎戶望望青絲騎行人過欲盡狂夫終不至左右
寂無言相看共垂淚
偶然作六首
楚國有狂夫茫然無心想散髮不冠帶行歌南陌上孔
丘與之言仁義莫能奬未嘗肯問天何事須擊壤復笑
采薇人胡為乃長往
田舍有老翁垂白衡門裏有時農事閒斗酒呼鄰里喧
聒茅簷下或坐或復起短褐不為薄園葵固足美動則
長子孫不曾向城市五帝與三王古來稱天(一作君)子干
戈將揖讓畢竟何者是得意苟為樂野田安足鄙且當
放(一作忘)懷(一作志)去行行沒餘齒
日夕見太行沈吟未能去問君何以然世網嬰我故小
妹日成長兄弟未有娶家貧祿既薄儲蓄非有素幾回
欲奮飛踟蹰復相顧孫登長嘯臺松竹有遺處相去詎
幾許故人在中路愛染日已薄禪寂日已固忽乎吾將
行寧俟歲云暮
陶潛任天真其性頗躭酒自從棄官來家貧不能有九
月九日時菊花空滿手中心竊自思儻有人送否白衣
㩦壺觴果來遺老叟且喜得斟酌安問升與斗奮衣野
田中今日嗟無負(一作有)兀傲迷東西蓑笠不能守傾倒
強行行酣歌歸五柳生事不曾問肯媿家中婦(一作帚)
趙女彈箜篌復能邯鄲舞夫壻輕薄兒鬭雞事齊主黃
金買歌笑用錢不復數許史相經過高門盈四牡客舍
有儒生昂藏出鄒魯讀書三十年腰間(一作下)無尺組被
服聖人教一生自窮苦
老來懶賦詩惟有老相隨宿世(一作當代)謬詞客前身應畫
師(維善畫破墨山水)不能捨餘習偶被世人知名字本皆是此
心還不知(唐人萬首絶句取中四句為絶句題曰題輞川圖)
寓言二首(次首律髓入俠少類題曰雜詩作盧象詩)
朱紱誰家子無乃金張孫驪駒從白馬出入銅龍門問
爾何功德多承眀主恩鬭雞平樂館射雉上林園曲陌
車騎盛高堂珠翠緐奈何軒冕貴不與布衣言
君家御溝上垂柳夾朱門列鼎會中貴鳴珂朝至尊生
死在八議窮達由一言湏識苦寒士莫矜狐白温
冬夜書懷
冬宵寒且永夜漏宫中發草白靄緐霜木衰澄清月麗
服暎頽顔朱燈照華髮漢家方尚少顧影慙朝謁
送康太守
城下滄江水江邊黃鶴樓朱闌將粉堞江水暎悠悠鐃
吹發夏口使君居上頭郭門隠楓岸候吏趨蘆洲何異
臨川郡還勞(一作來)康樂侯
送權二
高人不可有(一作友)清論復何深一見如舊識一言知道
心眀時當薄宦觧薜去中林芳草空隠處白雲餘故岑
韓侯久攜手河嶽共幽尋悵別千餘里臨堂鳴素琴
休假還舊業便使(一作盧象詩)
謝病始告歸依依入桑梓家人皆佇立相候衡門裏時
輩皆長年成人舊童子上堂嘉慶畢顧與姻親齒論舊
忽餘悲目存且相喜田園轉蕪沒但有寒泉水衰柳日
蕭條秋光清邑里入門乍如客休騎非便止中飲顧王
程離憂從此始
歎白髮
我年一何長鬢髮日已白俛仰天地間能為幾時客惆
悵故山雲徘徊空日夕何事與時人東城復南陌
别弟妹二首(一作盧象詩)
兩妹日成長雙鬟將及人已能持寳瑟自觧掩羅巾念
昔别時小未知疎與親今來始離恨拭淚方殷勤
小弟更孩幼歸來不相識同居雖漸慣見人猶未覓宛
作越人語殊甘水鄕食别此最為難淚盡有餘憶
哭殷遥
人生能幾何畢竟歸無形念君等為死萬事傷人情慈
母未及葬一女纔十齡泱漭(一作訣别)寒郊外蕭條聞哭聲
浮雲為蒼茫飛鳥不能鳴行人何寂寞白日(一作日色)自淒
清憶昔君在時問我學無生勸君苦不早令君無所成
故人各有贈又不及生平(一作平生)負爾非一途慟哭返柴
荆
故南陽夫人樊氏挽歌
石窌恩榮重金吾車騎盛將朝每贈言入室還相敬疊
鼓秋城動懸旌寒日暎不言長不歸環珮猶將聽
夷門歌
七雄(一作國)雄雌猶未分攻城殺將何紛紛秦兵益圍邯
鄲急魏王不救平原君公子為嬴停駟馬執轡愈恭意
愈下亥為屠肆鼓刀人嬴乃夷門抱關者非但慷慨獻
良(一作竒)謀意氣兼將身命酬向風刎頸(一作頭)送公子七
十老翁何所求
隴頭吟(樂府詩集收此於漢横吹曲注云隴頭水)
長安(一作城)少年遊俠客夜上戍樓看太白隴頭眀月迥
臨關隴上行人夜吹笛關西老將不勝愁駐馬聽之雙
淚流身經大小百餘戰麾下偏禆萬戶侯蘇武纔為典
屬國節旄落盡(一作空盡一作零落)海西(一作南)頭
老將行
少年十五二十時步行奪得(一作取)胡馬騎射殺中山(一作)
(山中一作陰山)白額虎肯數鄴下黃鬚兒一身轉戰三千里一
劒曾當百萬師漢兵奮迅如霹靂虜騎崩騰畏蒺藜衛
青不敗由天幸李廣無功緣數奇自從棄置便衰朽世
事蹉跎成白首昔時飛箭(一作雀)無全目今日垂楊生左
肘路傍時賣故侯瓜門前學種先生柳蒼(一作茫)茫古木
連(一作迷)窮巷寥(一作遼)落寒山對虚牖誓令疏勒出飛泉
不似潁川空使酒賀蘭山下陣如雲羽檄交馳日夕聞
節使三河募年少詔書五道出將軍試拂鐡衣如雪色
聊持寳劒動星文願得燕弓射天將恥令越甲鳴吳軍
(一作吾君)莫嫌舊日雲中守猶堪一戰取(一作樹)功勲
燕支行(時年二十一)
漢家天(一作大)將才且雄來時(一作時來)謁帝明光宫萬乘親
推雙闕下千官出餞五陵東誓辭甲第金門裏身作長
城玉塞中衛霍才堪一騎將朝廷不數貳師功趙魏燕
韓多勁卒關西俠少何咆勃報讐只是聞嘗膽飲酒不
曾妨刮骨書戟雕戈白日寒連旗大旆黃塵沒疊鼓遥
翻瀚海波鳴笳亂動天山月麒麟錦帶佩吳鈎颯沓青
驪躍紫騮拔劍已斷天驕臂歸鞍共飲月支頭漢兵大
呼一當百虜騎相看哭且愁教戰雖令赴湯火終知上
將先伐謀
桃源行(時年十九)
漁舟逐水愛山春兩岸桃花夾去(一作古)津坐看紅樹不
知遠行盡青溪不見人山口潛行始隈隩山開曠望旋
平陸遥看一處攢雲樹近入千家散花竹樵客初傳漢
姓名居人未改秦衣服居人共住武陵源還從物外起
田園月明松下房櫳静(一作淨)日出雲中雞犬喧驚(一作忽)
聞俗客爭來集競引還家問都(一作鄉)邑平明閭巷埽花
開薄暮漁樵乘水入初因避地去人間及至(一作更聞)成仙
遂(一作去)不還峽裏誰知有人事世中遥望空雲山不疑
靈境難聞見塵心未盡思鄉縣出洞無論隔山水辭家
終擬長游衍自謂經過舊不迷安知峰(一作岑)壑今來變
當時只記入山深青溪幾曲(一作度)到雲林春來遍是桃
花水不辨仙源何處尋
洛陽女兒行(時年十六一作十八)
洛陽女兒對門居纔可容顔十五餘良人玉勒乘驄馬
侍女金盤膾鯉魚畫閣朱樓盡相望紅桃綠柳垂簷向
羅幃送上七香車寳扇迎歸九華帳狂夫富貴在青春
意氣驕奢劇季倫自憐碧玉親教舞不惜珊瑚持與人
春窗曙滅九微火九微片片飛花璅戲罷曾無理曲時
妝成祗是薰香坐城中相識盡緐華日夜經過趙李家
誰憐越女顔如玉貧賤江頭自浣紗
同崔傅答賢弟
洛陽才子姑蘇客桂苑(一作杜宛)殊非故(一作舊)鄉陌九江楓
樹幾回青一片揚州五湖白揚州時有下江兵蘭陵鎮
前吹笛聲夜火人歸富春郭秋風鶴唳石頭城周郎陸
弟為儔侣對舞前溪歌白紵曲几書留小史家草堂棋
賭山陰墅衣冠若話外臺臣先數夫君席上珍更聞臺
閣求三語遥想風流第一人
贈吴官
長安客舍熱如煮無箇(一作過)茗糜難御暑空搖白團其
諦苦欲向縹囊還歸旅江鄉鯖鮓不寄来秦人湯餅那
堪許不如儂家任挑達草屩撈蝦冨春渚
故人張諲工詩善易卜兼能丹青草隸頃以詩
見贈聊獲酬之
不逐城東遊俠兒隠囊紗帽坐彈棋蜀中夫子時開卦
洛下書(一作諸)生觧詠詩藥闌花逕衡門裏時復據梧聊
隠几屏風誤點惑孫郎圑扇草書輕内史故園高枕度
三春永日垂帷絶四鄰自想(一作惜)蔡邕今已老更將書
籍與何人
送崔五太守
長安廏吏來到門朱文(一作未央)露網動行軒黃花縣西九
折坂玉樹宫南五丈原襃斜谷中不容幰唯有白雲當
露冕子午山裏杜鵑啼嘉陵水頭行客飯劍門忽斷蜀
川開萬井雙流滿眼來霧中遠樹刀州出天際澄江巴
字回使君年紀(一作幾)三十餘少年白晳專城居欲持畫
省郎官筆(一作草)回與臨卭父老書
寒食城東即事
清溪一道穿桃李演漾綠蒲涵白芷溪上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清明兼上已
不遇詠
北闕獻書寢不報南山種田時不登百人會中身不預
五侯門前心不能身投河朔飲君酒家在茂陵平安否
且此登山復臨水莫問春風動楊柳今人昨人多自私
我心不說君應知濟人然後拂衣去肯作徒爾一男兒
贈裵廸
不相見不相見來久日日泉水頭常憶同攜手攜手本
同心復歎忽分襟相憶今如此相思深不深
青雀歌(與盧象崔興宗裵迪弟縉同賦)
青雀翅羽短未能遠食玉山禾猶勝黃雀爭上下唧唧
空倉復若何
黃雀癡(雜言走筆)
黃雀癡黃雀癡謂言青鷇是我兒一一口銜食養得成
毛衣到大啁啾觧游颺各自東西南北飛薄暮空巢上
羇雌獨自歸鳳凰九雛亦如此慎莫愁思顦顇損容輝
新秦郡松樹歌
青青山上松數里不見今更逢不見君心相憶此心向
君君應識為君顔色高且閒亭亭迥出浮雲間
榆林郡歌
山頭松柏林山下泉聲傷客心千里萬里春草色黃河
東流流不息黃龍戍上游俠兒愁逢漢使不相識
問寇校書雙谿
君家少室西為復少室東别來幾日今春風新買雙谿
定何似餘生欲寄白雲中
寄崇梵僧(崇梵寺近東阿覆釡村)
崇梵僧崇梵僧秋歸覆釡春不還落花啼鳥紛紛亂澗
戶山窗寂寂閒峽裏誰知有人事郡中遥望空雲山
同比部楊員外十五夜遊有懷静者季
承眀少休沐建禮省文書夜漏行人息歸鞍落日餘懸
知三五夕萬戶千門闢夜出曙翻歸傾城滿南陌陌頭
馳騁盡緐華王孫公子五侯家由來月明如白日共道
春燈勝百花聊看侍中千寳騎強識小婦七香車香車
寳馬共喧闐箇裏多情侠少年競向長楊柳市北肯過
精舍竹林前獨有仙郎心寂寞却將宴坐為行樂儻覺
(一作覓)忘懷共往來幸霑同舍甘藜藿
荅張五弟
終南有茅屋前對終南山終年無客常閉關終日無心
長自閒不妨飲酒復垂釣君但能來相往還
雪中憶李楫
積雪滿阡陌故人不可期長安千門復萬戶何處躞蹀
黃金羈
送李睢陽(一本以前九句自為一首)
將置酒思悲翁使君去出城東麥漸漸雉子斑槐隂陰
到潼關騎連連車遲遲(一作連連)心中悲宋又遠周間之南
淮夷東齊皃碎碎織練與素絲遊人賈客信難持五穀
前熟方可為下車閉閤君當思天子當殿儼衣裳大官
尚食陳羽觴彤庭散綬垂鳴璫黃紙詔書出東廂輕紈
疊綺爛生光宗室子弟君最賢分憂當為百辟先布衣
一言相為死何况聖主恩如天鸞聲噦噦魯侯旂明年
上計朝京師湏憶今日斗酒别慎勿富貴忘我為
奉和聖製天長節賜宰臣歌應制
太陽升兮照萬方開閶闔兮臨玉堂儼冕旒兮垂衣裳
金天淨兮麗三光彤庭曙兮延八荒德合天兮禮神徧
靈芝生兮慶雲見唐堯后兮稷卨臣匝宇宙兮華胥人
盡九服兮皆四鄰乾降瑞兮坤降(一作獻)珍
登樓歌
聊上君兮高樓飛甍鱗次兮在下俯十二兮通衢綠槐
參差兮車馬却瞻兮龍首前眺兮宜春王畿鬱兮千里
山河壯兮咸秦舍人下兮青宫據胡牀兮書空執戟疲
於下位老夫好隠兮牆東亦幸有張伯英草聖兮龍騰
虯躍擺長雲兮捩廻風琥珀酒兮彫胡飯君不御兮日
將晚秋風兮吹衣夕鳥兮争返孤砧發兮東城林薄暮
兮蟬聲遠時不可兮再得君何為兮偃蹇
雙黃鵠歌送别(時為節度判官在凉州作)
天路來兮雙黃鵠雲上飛兮水上宿撫翼和鳴整羽族
不得已忽分飛家在玉京朝紫微主人臨水送將歸悲
笳嘹唳垂舞衣賓欲散兮復相依幾往返兮極浦尚裵
回兮落暉岸(一作塞)上火兮相迎將夜入兮邊城鞍馬歸
兮佳人散悵離憂兮獨含情
贈徐中書望終南山歌
晚下兮紫微悵塵事兮多違駐馬兮雙樹望青山兮不
歸
送友人歸山歌二首(離騷題作山中人)
山寂寂兮無人又蒼蒼兮多木羣龍兮滿朝君何為兮
空谷文寡和兮思深道難知兮行獨悅石上兮流泉與
松間兮草屋入雲中兮飬雞上山頭兮抱犢神與棗兮
如瓜虎賣杏兮收穀愧不才兮妨賢嫌既老兮貪祿誓
解印兮相從何詹尹兮何(一作可)卜
山中人兮欲歸雲冥冥兮雨霏霏水驚波兮翠菅靡白
鷺忽兮翻飛君不可兮褰衣山萬重兮一雲混天地兮
不分樹晻曖兮氛氲猿不見兮空聞忽山西兮夕陽見
東(一作桔)臯兮遠村平蕪綠兮千里𦕈惆悵兮思君
魚山神女祠歌(一作漁山神女智瓊祠二首從張茂先神女賦序曰魏濟北)
(事弦超嘉平中夜夢神女來自稱天上玉女姓成公字智瓊東郡人早失父母天地哀其孤苦)
(令得下嫁後三四日一來即乘輜軿衣羅綺智瓊能隠其形不能藏其聲且芬香達于室宇頗)
(為人知一旦神女别去留贈帬衫裲襠述征記曰魏嘉平中有神女成公智瓊降弦超同室疑)
(其有姦智瓊乃絶後五年超使將之洛西至濟北漁山下陌上遥望曲道頭有車馬似智瓊果)
(至洛克復舊好唐王勃雜曲曰智瓊神女來訪文君按十道志云漁山一名吾山漢武帝過漁)
(山作瓠子歌云吾山平兮巨野溢是也)
迎神(一本二首題下並有曲字)
坎坎擊鼓魚山之下吹洞簫望極浦女巫進紛屢舞陳
瑶席湛清酤風淒淒兮(一作又)夜雨不知(一本無此二字)神之來
兮不來使我心兮苦復苦(一作使我心苦)
送神
紛進舞(一作拜)兮堂前目眷眷兮瓊筵來不言(一作語)兮意
不傳作暮雨兮愁空山悲急管兮(一本無兮字)思緐弦神(一作)
(靈)之駕兮儼欲旋倏雲收兮雨歇山青青兮水潺湲
白黿渦(雜言走筆)
南山之瀑水兮激石瀥(一作滈)瀑似雷驚人相對兮不聞
語聲翻渦跳沬兮蒼苔濕蘚老且厚春草為之不生獸
不敢驚動鳥不敢飛鳴白黿渦濤戲瀨(一作潄)兮委身以
縱横王(一作主)人之仁兮不網不釣得遂性以生成
宋進馬哀詞(并序)
宋進馬者中書舍人宋公之子也公無弟兄子一
而已文則有種德亦惟肖忽疾倏逝毉不及視宋
公哀之他人悲之故為詞曰
背春涉夏兮衆木藹以緐陰連金華與玉堂兮宫閣鬱
其沈沈百官並入兮何語笑之啞啞君獨静嘿以傷心
草王言兮不得辭我悲減思兮少時僕夫命駕兮出閶
闔歴通逵陌上人兮如故識不識兮往来眼中不見兮
吾兒驂紫騮兮從青驪低光垂彩兮怳不知其所之闢
朱戶兮望華軒意斯子兮候門忽思瘞兮城南心瞀亂
兮重昏仰訴天之不仁兮家唯一身身止一子何胤嗣
之不緐就單尠而又死將清白兮遺誰問詩禮兮已矣
哀從中兮不可勝豈暇料餘年兮復幾日黯黯兮頽曄
鳥翩翩兮疾飛邈窮天兮不返疑有日兮來歸静言思
兮永絶復驚叫兮沾衣客有弔之者曰觀未始兮有物
同委蛻兮胡悲且延陵兮未至况西河兮不知學無生
兮庶可幸能聽於吾師
御定全唐詩卷一百二十五
