欽定四庫全書
御定全唐詩卷二百八十八
陸贄
陸贄字敬輿嘉興人登進士第中博學宏詞調鄭尉罷
歸復以書判拔萃補渭南尉德宗立由監察御史召為
翰林學士貞元八年拜中書侍郎同平章事裴延齡搆
之貶忠州别駕順宗立召還詔未至卒贈兵部尚書諡
曰宣集二十七卷今存三首
曉過南宫聞太常清樂
南宫聞古樂拂曙聽初驚煙靄遥迷處絲桐暗辨名節
隨新律改聲帶緒風輕合雅將移俗同和自感情遠音
兼曉漏餘響過春城九奏明初日寥寥天地清
禁中春松
隂隂清禁裏蒼翠滿春松雨露恩偏近陽和色更(一作正)
濃高枝分曉日(一作月)虚吹(一作靈韻)雜宵鐘香助鑪煙遠形
疑蓋影重願符千載(一作歲)壽不羡五株封儻(一作長一作幸)得
廻天眷全勝老碧峰
賦得御園芳草
隂隂御園裏瑶草日光長靃靡含煙霧依稀帶夕陽雨
餘荑更密風暖蕙初香擁仗緣馳道乘輿入建章濕煙
搖不散細影亂無行恒恐韶光晩何人辨早芳
句
遶階流㶁㶁来砌樹隂隂(任江淮尉題廳見語林)
張濛
張濛與陸贄同時詩一首
曉過南宫聞太常清樂
玉珂經禮寺金奏過南宫雅調乘清曉飛聲向遠空慢
隨飄去雪輕逐度来風迥出重城裏傍聞九陌中應將
肆夏比更與五英同一聽南薰曲因知大舜功
常沂
常沂與陸贄同時詩一首
禁中春松
映殿松偏好森森列禁中攢柯霑聖澤疎蓋引皇風晩
色連秦苑春香滿漢宫操將金(一作真)石固材與直臣同
翠影宜青瑣蒼枝秀碧空還知沐天眷千載更蔥蘢
周存
周存與陸贄同時詩二首
禁中春松
幾歲含貞節青青紫禁中日華留偃蓋雉尾轉春風不
為繁霜改那將衆木同千條攢翠色百尺澹晴空影密
金莖近花明鳳沼通安知幽澗側獨與散樗叢
西戎獻馬
天馬從東道皇威被遠戎来參八駿列不假貳師功影
别流沙路嘶流上苑風望雲時蹀足向月每争雄禀異
才難狀標竒志豈同驅馳如見許千里一朝通
黎逢
黎逢登大歷十二年進士第詩二首
小苑春望宫池柳色
上林新柳變小苑暮天晴始望和煙密遥憐拂水輕色
承陽氣暖隂帶御溝清不厭隨風弱仍宜向日明垂絲
遍閣榭飛絮觸簾旌漸到依依處思聞出谷鸎
首夏猶清和(一作張聿詩)
早夏宜初景和光起禁城祝融將御節炎帝啟朱明日
送殘花晩(一作日映林花麗)風過(一作高風)御苑清郊原浮麥氣池
沼發荷英樹影臨山動(一作爽)禽飛入漢輕幸逢堯禹化
全勝谷中情
張昔
張昔大歷進士第詩一首
小苑春望宫池柳色
小苑春初至皇衢日更清遥分萬條柳迥出九重城隠
映龍池潤參差鳳闕明影宜宫雪曙色帶禁煙晴深淺
殘陽變高低曉吹輕年光正堪折欲寄一枝榮
丁位
丁位大歷進士第詩一首
小苑春望宫池柳色
小苑宜春望宫池柳色輕低昂含曉景縈轉帶新晴似
蓋芳初合如絲蔭漸成依依連水暗嫋嫋出墻明雖以
陽和發能令旅思生他時花滿路從此接遷鶯
元友直
元友直結之子大歷進士詩一首
小苑春望宫池柳色
柳色新池遍春光御苑晴葉依青閣密條向碧流傾路
暗隂初重波搖影轉清風從垂處度煙就望中生斷續
游蜂聚飄颻戲蝶輕怡然變芳節願及一枝榮
楊系
楊系大歷進士第詩一首
小苑春望宫池柳色
勝游從小苑宫柳望春晴拂地青絲嫰縈風綠帶輕光
含煙色遠影透水文清玉笛吟何得金閨畫豈成皇風
吹欲斷聖日映逾明願駐高枝上還同出谷鶯
崔績
崔績大歷進士第詩一首
小苑春望宫池柳色
帝京春氣早御柳已先榮嫰葉隨風散浮光向日明悠
揚生别意斷續引芳聲積翠連馳道飄花出禁城柔條
依水弱遠色帶煙輕南望龍池畔斜光照晩晴
張季略
張季略大歷進士第詩一首
小苑春望宫池柳色
韶光歸漢苑柳色發春城半見離宫出纔分遠水明青
蔥當淑景隱映媚新晴積翠煙初合微黃葉未生迎春
看尚嫰照日見先榮儻得辭幽谷高枝寄一名
裵達
裵達大歷進士第詩一首
小苑春望宫池柳色
勝遊經小苑閒望上春城御路韶光發宫池柳色輕乍
濃含雨潤微澹帶雲晴羃歴殘煙斂搖揚落照明幾條
垂廣殿數樹影高旌獨有風塵客思同雨露榮
裵逵
裵逵大歷進士第詩一首
南至日太史登臺書雲物
圓丘纔展禮佳氣近初分太史新簪筆高臺紀彩雲煙
空和縹緲曉色共氛氲道泰資賢輔年豐荷聖君恭惟
司國瑞兼用察人(一作天)文應念懷鉛客終朝望碧雰
沈廻
沈廻大歷進士第詩一首
小苑春望宫池柳色
今来游上苑春染柳條輕濯濯方含色依依若有情分
行臨曲沼先發媚重城拂水枝偏弱搖風絲巳生變黃
隨淑景吐翠逐新晴佇立徒延首裵回欲寄誠
御定全唐詩卷二百八十八
