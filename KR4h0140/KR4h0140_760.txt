欽定四庫全書
御定全唐詩卷七百六十
周庠
周庠唐龍州司倉後事王建累官御史中丞中書侍郎
同平章事王衍嗣位進司徒詩一首
寄禪月大師
昨日塵遊到幾家就中偏省近宣麻水田鋪座時移畫
金地譚空說盡沙傍竹欲添犀浦石栽松更碾味江茶
有時捻得休公卷倚柱閑吟見落霞
張格
張格字義師河間人仕蜀為翰林學士拜中書侍郎同
平章事累加右僕射太傅詩一首
寄禪月大師
龍華咫尺斷来音日夕空馳詠德心禪月字清師號别
夀春詩古帝恩深畫成羅漢驚三界書似張顛直萬金
莫倚名高忘故舊曉晴閑步一相尋
王鍇
王鍇字鱣祥仕蜀為翰林學士遷御史中丞歴中書侍
郎同平章事詩一首
贈禪月大師
長愛吾師性自然天心白月水中蓮神通力遍恒沙外
詩句名高八米前尋訪不聞朝振錫修行唯說夜安禪
太平時節俱無事莫惜時来話草玄
牛希濟
牛希濟隴西人仕蜀為起居郎累官翰林學士御史中
丞後入唐為雍州節度副使詩一首
奉詔賦蜀主降唐
滿城文武欲朝天不覺鄰師犯塞煙唐主再懸新日月
蜀王難保舊山川非干將相扶持拙自是君臣數盡年
古往今来亦如此幾曾歡笑幾潸然
馮涓
馮涓字信之東陽人或曰信都人舉進士登大中四年
宏詞科為京兆府參軍尋隱商山昭宗起為祠部郎中
擢眉州刺史田陳拒命不令之任涓於成都墨池灌園
自給王建據蜀以為翰林學士終御史大夫集十三卷
今存詩二首
蜀䭾引
昂藏大步蠶叢國曲頸微伸高九尺卓女窺窗莫我知
嚴仙據案何曾識
自古皆傳蜀道難爾何能過拔蛇山忽驚登得雞翁磧
又恐礙著鹿頭關
句
不随俗物皆成土只待良時却補天(題支機石見紀事)釡魚
化作池中物木履浮為天際船(苦雨)
李浩弼
李浩弼蜀翰林學士詩一首
從幸秦川賦鷙獸詩
巖下年年自寢訛生靈餐盡意如何爪牙衆後民随减
溪壑深来骨已多天子紀綱猶被弄客人窮獨固難過
長途莫怪無人跡盡被山王稜殺他
楊玢
楊玢字靖夫虞卿之曾孫也蜀王建時累官禮部尚書
衍嗣位謫榮經尉乾德中復為太常少卿後歸唐授工
部尚書詩三首
批子弟理舊居状(談苑云玢自蜀歸唐長安舊居多為鄰里侵占子弟欲詣)
(府訴其事以状白玢玢批紙尾云云子弟不復敢言)
四鄰侵我我從伊畢竟湏思未有時試上含元殿基望
秋風秋草正離離
登慈恩寺塔
紫雲樓下曲江平鴉噪殘陽麥隴青莫上慈恩最高處
不堪看又不堪聽
遣歌妓
垂老無端用意乖誰知道侣厭清齋如今又采蘼蕪去
辜負張君繡靸鞋
韓昭
韓昭字德華長安人為蜀後主王衍狎客累官禮部尚
書文思殿大學士唐兵入蜀王宗弼殺之詩二首
和題劔門
閉關防老寇孰敢振威稜險固疑天設山河自古憑二
川奚所賴雙劒最堪矜鳥道微通處煙霞鎖百層
從幸秦川過白衛獻詩
吾王廵狩為安邊此去秦亭尚數千夜照路岐山店火
曉通消息戍瓶煙為雲巫峽雖神女跨鳳秦樓是謫仙
八駿似龍人似虎何愁飛過大漫天
楊鼎夫
楊鼎夫成都人舉進士為蜀安思謙幕吏判㩁鹽院事
詩一首
記皂江墮水事(鼎夫遊青城山過皂江至中流遇暴風船抵巨石覆洪濤間同)
(濟盡沒獨鼎夫似有物扶助達岸有老人以杖接引鼎夫未及致謝旋失所之因作詩以記)
青城山峭皂江寒欲度當時作等閒櫂逆狂風趍近岸
舟逢怪石碎前灣手攜弱杖倉皇處命出洪濤頃刻間
今日深恩無以報令人羞記雀銜環
蔣貽恭
蔣貽恭江淮人唐末入蜀孟氏時官大井縣令詩二首
題張道隱太山祠畫龍
世人空解競丹青惟子通玄得墨靈應有鬼神看下筆
豈無風雨助成形威疑噴浪歸滄海勢欲拏雲上杳冥
静閉綠堂深夜後曉来簾幕似聞腥
詠蠶
辛勤得繭不盈筐燈下繅絲恨更長著處不知来處苦
但貪衣上繡鴛鴦
李珣
李珣字德潤梓州人有瓊瑶集今存詩三首
漁父歌三首
水接衡門十里餘信船歸去卧看書輕爵祿慕玄虚莫
道漁人只為魚
避世垂綸不記年官高爭得似君閒傾白酒對青山笑
指柴閒待月還
掉警鷗飛水濺袍影侵潭面柳垂絛終日醉絶塵勞曾
見錢塘八月濤
顧夐
顧夐蜀王建時給事内庭擢茂州刺史後復事孟知祥
官至太尉詩一首
感秃鶖潛吟
昔日曾看瑞應圖萬般祥瑞不如無摩訶池上分明見
仔細看来是那鶘
張令問
張令問唐興人隱居不仕號天國山人詩一首
與杜光庭
試問朝中為宰相何如林下作神仙一壺美酒一爐藥
飽聽松風白晝眠
御定全唐詩卷七百六十
