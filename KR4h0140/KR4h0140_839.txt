欽定四庫全書
御定全唐詩卷八百三十九
齊己
寄鄭谷郎中(一作住襄州謁鄭谷獻詩)
高名喧省闥雅頌出吾唐疊巘供秋望無雲到夕陽自
封修藥院别埽著僧牀幾夢中朝事依依(一作久離)鵷鷺行
歸雁
塞門春已(一作亦)暖連影起蘋風雲夢千行去瀟湘一夜
空江人休(一作空)舉網塞將又虚弓莫失南来伴衡陽樹
即紅
登大林寺觀白太傅題版
九疊蒼崖裏禅家鑿翠開清時誰夢到白傅獨尋来怪
石和僧定閑雲共鶴迴任兹休去者心是不然灰
贈曹松先軰
今歲赴春闈逹如夫子稀山中把卷去榜下注官歸楚
月吟前落江禽酒外飛閑遊向諸寺却看白麻衣
夏日江寺寄無上人
講終齋磬罷何處稱真心古寺高杉下炎天獨院深燕
和江鳥語牆奪暮花隂大府多才子閒過在竹林
夏日梅雨中寄睦公
梅月来林寺冥冥各閉門已應雙履跡全沒亂雲根琢
句心無味看經眼亦昏何時見清霽招我憑巖軒
傷鄭谷郎中
鍾陵千首作筆絶亦身終知落干戈裏誰家煨燼中吟
齋春長蕨釣渚夜鳴鴻惆悵秋江月曾招我看同
臨行題友生壁
山衲宜何處經行避暑深峰西多古寺日午亂松隂鶴
默堪分静蟬涼解助吟慇懃題壁去秋早此相尋
别東林後迴寄修睦
昨夜從香社辭君出薜蘿晚来巾舄上已覺俗塵多遠
路縈芳草遥空共白波南朝在天末此去重經過
古松
雷電不敢伐鱗皴勢萬端蠧依枯節死蛇入朽根盤影
浸僧禪濕聲吹鶴夢寒尋常風雨夜應(一作疑)有鬼神看
夏日西霞寺書懷寄張逸人
人中林下現名自有閒忙建業紅塵熱栖霞白石涼倚
身檉几稳灑面瀑流香不似高齋裏花連竹影長
訪自牧上人不遇
然諾竟如何諸侯見重多高房度江雨經月長寒莎道
本同騷雅書曾到薜蘿相尋未相見危閣望滄波
題東林白蓮
大士生兜率空池滿白蓮秋風明月下齋日影堂前色
後羣芳拆香殊百和然誰知不染性一片好心田
寄懷江西徵岷二律師
亂後江邊寺堪懷二律師幾番新弟子一樣舊威儀院
影連春竹窗聲接雨池共緣山水癖久别共題詩
東林作寄金陵知己
十八賢真在時来拂榻(一作蘚)看已知前事遠更結後人
難泉滴勝清磬松香掩白檀憑君聽朝貴誰欲厭簪冠
山寺喜道者至
閏年春過後山寺始花開還有無心者閒尋此境来鳥
幽聲忽斷茶好味重迴知住南巖久冥心坐綠(一作石)苔
再遊匡山
紫霄兼二(一作五)老相對倚空寒久别成衰病重来更上
難徑危雲母滑崖旱瀑流乾目斷嵐烟際神仙有石壇
贈浙西李推官
他皆(一作家)恃勲貴君獨愛詩玄終日秋光裏無人竹影
邊東樓生倚月北固積吟煙聞說鴛行裏多才復少年
題終南山隐者室
終南山北面直下是長安自掃青苔室閑攲白石看(一作)
(壇)風吹窗樹老日曬竇雲乾時向圭峰宿僧房瀑布寒
禪庭蘆竹十二韻呈鄭谷郎中
錯錯在禪庭高宜與竹名健添秋雨響乾助夜風清雀
静知枯折僧閑見笋生對吟殊灑落負氣甚孤貞密謝
編欄固齊由灌溉平松姿真可敵柳態薄難并映帶兼
苔石參差近畫楹雪霜消後色蟲鳥默時聲遠憶滄洲
岸寒連暮角城幽根狂亂迸勁葉動相撐避暑湏臨坐
逃眠必遶行未逢仙手詠俗眼見猶輕
送孫鳳秀才赴舉
九重方側席四海仰文明好把孤吟去便随公道行梁
園浮雪氣汴水漲春聲此日登仙衆君應最後生
落花
朝開暮亦衰雨打復風吹古屋無人處殘陽滿地時静
依青蘚片閒綴綠莎枝繁豔根枝在明年向此期
秋苔
獨憐蒼翠文長與寂寥存鶴静窺秋片僧閒踏冷痕月
明疎竹徑雨歇敗莎根别有深宫裏兼花鎖斷魂
老將
破寇與平戎曾居第一功明時不用武白首向秋風馬
病霜飛草弓閒雁過空兒孫已成立膽氣亦英雄
城中示友人
久與寒灰合人中亦覺閒重城不鎖夢每夜自歸山雨
破冥鴻出桐枯井月還唯君道心在来往寂寥間
送友人遊湘中
懷才難自住此去亦如僧何處西風夜孤吟旅舍燈路
沿湘樹疊山入楚雲層若有東来扎歸鴻亦可憑
經費徵君舊居
高眠當聖代雲鳥未為孤天子徵不起閒人親得無猿
猱狂欲墜水石怪難圖寂寞荒齋外松杉相倚枯
嚴陵釣臺
夫子垂竿處空江照古臺無人更如此白浪自成堆鶴
静尋僧去魚狂入海迴登臨秋值晚樹石盡多苔
原上晚望
倚杖聊攄望寒原遠近分夜来何處火燒出古人墳野
勢盤空澤江流合暮雲殘陽催百鳥各自著(一作看)栖羣
送惠空上人歸
塵中名利熱鳥外水雲閒吾子多高趣秋風獨自還空
囊随客櫂幾宿泊湖山應有吟僧在鄰居樹影間
酬章水知己
新吟忽有寄千里到荆門落日雲初碧殘年眼正昏已
為難敵手誰更入深論後信多相寄吾生重此言
閒居
漸覺春光媚塵銷作土膏微寒放楊柳纖草入風騷睡
少全無病身輕乍去袍前溪汎紅片何處落金桃
次韻酬鄭谷郎中
林下高眠起相招得句時開門流水入静話鷺鷥知每
許題成晚多嫌雪阻期西齋坐来久風竹撼疎籬
思遊峨嵋寄林下諸友
剛有峨嵋念秋来錫欲飛會抛湘寺去便逐蜀帆歸難
世堪言善閒人合見機殷勤别諸友莫厭楚江薇
送劉秀才南遊
南去謁諸侯名山亦得遊便應尋瀑布乘興上岣嶁高
鳥随雲起寒星向地流相思應北望天晚石橋頭
示諸侄
莫問年將朽加餐已不多形容渾瘦削行止強牽拖死
也何憂惱生而有詠歌侯門終謝去却埽舊松蘿
荆渚病中因思匡廬遂成三百字寄梁先輩
生老病死者早聞天竺書相随幾汩沒不了堪欷歔自
理自可適他人誰與袪應當入寂滅乃得長銷除前月
已骨立今朝還貌舒披衣試步履倚策聊躊躇江月青
眸冷秋風白髮疎新題憶剡硾舊約憶匡廬張野久絶
跡樂夫曾卜居空龕掩薜荔瀑布歕蟾蜍古檜鳴玄鶴
涼泉躍錦魚狂吟樹蔭映縱踏花蔫菸唇舌既已閒心
脾亦散攄松窗有偃息石徑無趦趄夢冷通仙闕神融
合太虚千峰杳靄際萬壑明清初長往期非晚半生閑
有餘依劉未是詠訪戴寧忘諸稽古堪求己觀時好笑
渠埋頭逐小利沒脚拖長裾道種將閒養情田把藥鉏
幽香發蘭蕙穢莽摧丘墟敢謂囊盈物那言庾滿儲微
煙動晨㸑細雨滋園蔬蘚亂珍禽羽門稀長者車冥機
坐兀兀著履行徐徐每許親朱履多憐奉隼旟簮嫌紅
玳瑁社念金芙蕖海内競鐵馬箧中蔵紙驢常言謝時
去此意將何如
竟陵遇晝公
高跡何来此遊方漸老身欲投蓮岳夏初過竟陵春錫
影離雲遠衣痕拂蘚新無言即相别此處不迷津
聞貫休下世
吾師詩匠者真箇碧雲流争得梁太子重為文選樓錦
江新塚樹婺女舊山秋欲去焚香禮啼猿峽阻修
金山寺
山帶金名遠樓臺壓翠層魚龍光照像風浪影搖燈檻
外揚州樹&KR0657;通建業僧塵埃何所到青石坐如冰
早秋雨後晚望
暑氣時將薄蟲聲夜轉稠江湖經一雨日月換新秋有
景堪援筆何人未上樓欲承涼冷興西向碧嵩遊
過西塞山
空江平野流風島葦颼颼殘日銜西塞孤帆向北洲邊
鴻渡漢口楚樹出吳頭終入高雲裏身依片石休
溪齋二首
豈敢言招隐歸休喜自安一溪雲臥稳四海路行難瑞
獸蔵頭角幽禽惜羽翰子猷何處在老盡碧琅玕
杉竹映溪關修修共歲寒幽人眠日晏花雨落春殘道
妙言何強詩玄論甚難閑居有親(一作新)賦搔首憶潘安
新秋
始驚三伏盡又遇立秋時露彩朝還冷雲峰晚更竒壠
香禾半熟原迥草微衰幸好清光裏安仁謾起悲
寄上荆渚因夢廬岳乃圖壁賦詩
夢繞嵯峨裏神疎骨亦寒覺来誰共說壁上自圖看古
翠松蔵寺春紅杏濕壇歸心幾時遂日向漸衰殘
已夘歲值凍阻歸有作
河冰連地凍朔氣壓春寒開戶思歸遠出門移步難湖
雲黏雁重廟樹刮風乾坐看孤燈焰微微向曉殘
送盧說亂後投知已
兵宼殘江墅生涯盡蕩除事堪煎桂玉時莫倚詩書暮
狖啼空半春山列雨餘舟中有新作迴寄示慵疎
讀峴山碑
三載羊公政千年峴首碑何人更墮淚此道亦殊時兵
火燒文缺江雲觸蘚滋那堪望黎庶匝地是瘡痍
過鹿門作
鹿門埋孟子峴首載羊公萬古千秋裏青山明月中政
從襄沔絶詩過洞庭空塵路誰迴眼松聲兩處風
題玉泉寺大師影堂
大化終華頂靈蹤示玉泉由来負高尚合向好山川洞
壑藏諸怪松杉列瘦煙千秋空樹影猶似覆長禪
秋日錢塘作
秋光明水國遊子倚長亭海浸(一作漫)全吳白山澄百越
青英雄貴黎庶封土絶精靈勾踐魂如在應懸(一作慙)戰
血腥
送人赴舉
分有争忘得時来須出山白雲終許在清世莫空還驛
樹秋聲健行衣雨點斑明年從月裏滿握度春關
友人寒夜所寄
通宵亦孤坐但念舊峰雲白日還如此清閒本共君二
毛凋一半百歲去三分早晚尋流水同歸麋鹿群
酬洞庭陳秀才
何必要識面見詩驚苦心此門從自古難學至如今青
草湖雲闊黃陵廟木深精搜當好景得即動知音
題鶴鳴泉八韻
嘹唳遺蹤去澄明物掩難噴開山面碧飛落寺門寒汲
引随缾滿分流逐處安幽蟲乘葉過渴狖擁條看上有
危峰疊旁宜怪石盤冷吞雙樹影甘潤百毛端異早聞
鐫玉靈終别建壇瀟湘在何處終日自波瀾
登金山寺
四面白波聲中流翠嶠横望来堪目斷上徹始心平鳥
向天涯去雲連水國生重来與誰約題罷自吟行
寄吳都沈員外彬
歸休興若何朱紱盡還他自有園林闊誰争山水多村
煙晴莽蒼僧磬晚嵯峨野醉題招隐相思可寄麽
寄明月山僧
山稱明月好月出徧山明要上諸峰去無妨半夜行白
猨真雪色幽鳥古琴聲吾子居来久應忘我在城
寄哭西川壇長廣濟大師
千萬僧中寳三朝帝寵身還源未化火舉國葬全真文
集編金在碑銘刻玉新有誰於異代弹指禮遺塵
酬西川楚巒上人卷
玉疊峨嵋秀(一作峻)岷江錦水清古人搜不盡吾子得何
精可信由前習堪聞正後生東西五千里多謝寄無成
覧延栖上人卷
今體雕鏤妙古風研考精何人忘律韻為子辨詩聲賈
島苦兼此孟郊清獨行荆門見編集媿我老無成
寄洛下王彛訓先輩二首
賈島存正始王維留格言千篇千古在一詠一驚魂離
别無他寄相思共此門陽春堪永恨郢路轉塵昏
北極新英主高科舊少年風流傳貴逹談笑取榮遷洛
水秋空底嵩峰曉翠巔尋常誰竝馬橋上戲成篇
酬岳陽李主簿卷
把卷思高興瀟湘闊浸門無雲生翠浪有月動清魂倚
檻應窮底凝情合到源為君吟所寄難甚至忘筌
寄懷江西僧逹禪翁
長憶舊山日與君同聚沙未能精貝葉便學詠楊花苦
甚傷心骨清還切齒牙何妨繼餘習前世是詩家
送吳守明先輩遊蜀
憑君遊蜀去細為話幽竒喪亂嘉陵驛塵埃賈島詩未
應過錦府且合上峨嵋既逐高科後東西任所之
寄普明大師可凖
蓮嶽三徵者論詩舊與君相留曾幾歲酬唱有新文翠
竇容閒憩嵐峰許共分當年若同訪合得伴吟雲
還黃平素秀才卷
求己甚忘筌得之經渾然僻能離詭差清不尚妖妍冷
澹聞姚監精竒見浪仙如君好風格自可繼前賢
與張先輩話别(首句缺三字第五句缺二字)
為者各自話離心及第還全蜀遊方歸二林巴
江漲楚野入吳深他日傳消息東西不易尋
寄朱拾遺
一聞歸闕下幾番熟金桃滄海期仍晚清資路漸高研
冰濡諫筆賦雪擁朝袍豈念空林下冥心坐石勞
荆門送興禪師
灑落南宗子遊方跡似雲青山尋處處赤葉路(一作落)紛
紛虎共松巖宿猨和石溜聞何峰一迴首憶我在人羣
過西山施肩吾舊居
大志終難起西峰卧翠堆牀前倒秋壑枕上過春雷鶴
見丹成去僧聞栗熟来荒齋松竹老鸞鶴自裵回
喜夏雨
四郊雲影合千里雨聲来盡洗紅埃去併將清氣迴潺
湲浮楚甸蕭散露荆臺欲賦随車瑞濡毫渴謏才
酬元員外見寄八韻
舊隐夢牽仍歸心只似蒸遠青憐島峭輕白愛雲騰豔
冶叢翻蝶腥膻地聚蝇雨聲連灑竹詩興繼填膺訪戴
情彌切依劉力不勝衆人忘苦苦獨自愧兢兢處世無
他望流年有病僧時慙大雅客遺韻許相承
浣口泊舟曉望天柱峯
根盤潛岳半頂逼日輪邊冷碧無雲點危稜有瀑懸秀
輕毛女下名與鼎湖偏誰見扶持力峩峩出後天
寄楚萍上人
北面香爐秀南邊瀑布寒自来還獨去夏滿又秋殘日
影松杉亂雲容洞壑寬何峯是鄰側片石許相安
竹裏作六韻
我(一作偶)来深處坐剰覺有吟思忽似瀟湘岸欲生風雨
時冷煙濛古屋乾籜堕秋墀徑熟因頻入身閒得徧欹
踏多鞭節損題亂粉痕隳猶見前山疊微茫隔短籬
寄江西幕中孫魴員外
簪履為官興芙蓉結社緣應思陶令醉時訪遠公禪茶
影中殘月松聲裏落泉此門曾共說知未遂終焉
盆池
盆沼陷(一作稻)花邊孤明似玉泉涵虚心不淺待月底長
圓平稳承天澤依微泛曙煙何須照菱鏡即此鑒媸妍
喜乾晝上人遠相訪
彼此垂七十相逢意若何聖明殊未至離亂更應多澹
泊門難到從容日易過餘生消息外只合聽詩魔
御定全唐詩卷八百三十九
