欽定四庫全書
御定全唐詩卷四百六十六
牛僧孺
牛僧孺字思黯隴西人貞元中擢進士第歷相穆敬兩
朝封竒章郡公後出為武昌節度使文宗朝徵入再相
夙與李德裕相惡會昌中貶循州長史大中初還為太
子少師卒集五卷今存詩四首
享太廟樂章
湜湜頎頎融昭德輝不紐不舒貫成九圍武烈文經敷施
當宜纂堯付啟億萬熙熙
樂天夢得有歲夜詩聊以奉和
惜歲歲今盡少年應不知凄凉數流輩歡喜見孫兒暗
減一身力潜添滿鬢絲莫愁花笑老花自幾多時
李蘇州遺太湖石竒狀絶倫因題二十韻奏呈
夢得樂天
胚渾何時結嵌空此日成掀蹲龍虎鬭挟怪鬼神驚帶
雨新水靜輕敲碎玉鳴攙义鋒刃簇縷絡釣絲縈近水
搖竒冷依松助澹清通身鱗甲隠透穴洞天明醜凸隆
胡凖深凹刻兕觵雷風疑欲變陰黑訝將行噤㾕微寒
早輪囷數片横地祇愁墊壓鰲足困支撑珍重姑蘇守
相憐嬾慢情為探湖裏(一作底)物不怕浪中鯨利涉餘千
里山河僅百程池塘初展見金玉自凡輕側眩魂猶悚
周觀意漸平似逢三益友如對十年兄旺興添魔力消
煩破宿酲嫓人當綺皓視秩即公卿(南朝有司空石盖以定石之流品)
念此園林寳還湏别識精詩仙有劉白為汝數逢迎
席上贈劉夢得
粉署為郎四十春今來名輩更無人休論世上升沉事
且鬭樽前見在身珠玉會應成咳唾山川猶覺露精神
莫嫌恃酒輕言語曾把文章謁後塵
句
但愁封寄去魔物或驚禪(贈白樂天筝)惟羡東都白居士
年年香積問禪師(贈白下同)不是道公狂不得恨公逢我
不教狂地瘦草叢短求人氣色沮憑酒意乃伸
葉季良
葉季良登貞元進士第詩三首
賦得月照冰池
霽夕雲初斂棲娥月未虧圓光生碧海素色滿瑶池天
迥輪空見波凝影詎窺浮霜玉比彩照像鏡同規皎㓗
寒偏淨裵回夜轉宜誰憐幽境在長與賞心隨
賦得琢玉成器
片玉寄幽石紛綸當代名荆人獻始遇良匠琢初成冰
映寒光動虹開晚(一作曉)色明雅容看更澈餘響扣彌清
自與瓊瑶比方隨掌握榮因知君有用高價佇連城
省試吳宫教美人戰
強吳矜覇略講武在深宫盡出嬌娥技先觀上將風揮
戈羅袖卷擐甲汗妝紅掩笑分旗下含羞入隊中鼓停
行未正刑舉令纔崇自可威隣國何勞逞戰功
湛賁
湛賁宋長史茂之十二世孫本家毘陵後為宜春人貞
元中登第嘗以江陰縣主簿權知無錫縣事後為毘陵
守詩三首
題歷山司徒右長史祖宅
隳官長史籍高步歷山椒麗句傳黃絹香名播宋朝分
能知止足跡貴出塵囂松竹心長固池臺興自饒龍宫
欣訪舊鶯谷忝遷喬從事叨承乏銅章媿在腰
伏覽吕侍郎(渭)丘員外(丹)舊題十三代祖歷山
草堂詩因書記事
名遂貴知己道勝方晦跡高居葺蓮宫遺文煥石壁桑
田代已變池草春猶碧識曲遇周郎知音荷宗伯調逸
南平兆風清建安跡祖德今發揚還同書史册
别慧山書堂
捲簾暁望雲平檻下榻宵唫月半窗病守未能依結社
更施何術去為邦
薛存誠
薛存誠字資明河東人登貞元進士第元和末官至御
史中丞詩十二首
暮春自南臺丞再除給事中(仍是本廳几榻杖履宛然如舊)
再入青瑣闈忝官誠自非拂塵驚物在開戶似(一作待)僧
歸積草漸無逕殘花猶灑衣禁垣偏日近行坐是恩輝
御製叚太尉碑(一作薛有誠詩)
葬儀從儉禮刊石荷堯君露跡垂繁字(一作藻)天哀灑麗
文詔深榮嗣子海變記孤墳寳思皆涵象皇心永念勲
雅詞黃絹妙渥澤紫泥分青史應同久芳名萬古聞
御題國子監門
宸翰符玄造榮題國子門筆鋒迴日月字勢動乾坤簷
下雲光絶梁間鵲影飜張英聖莫擬索靖妙難言為著
盤龍跡能彰舞鳳蹲更隨垂露像常以沐皇恩
御箭連中雙兔
宸遊經上苑羽獵向閒田狡兔初迷窟纖驪詎著鞭三
驅仍百步一發遂雙連影射含霜草魂消向月弦驩聲
動寒木喜氣滿晴天那似陳王意空隨樂府篇
太學創置石經
聖唐復古制德義功無替奥旨悅詩書遺文分篆隸銀
鉤互交映石壁靡塵翳永與乾坤期不逐日月逝儒林
道益廣學者心彌銳從此理化成恩光遍遐裔
觀南郊回仗
傳警千門寂南郊綵仗回但驚龍再見誰識日雙開德
澤施雲雨恩光變燼灰閱兵貔虎振聽樂鳳皇来候刻
移宸輦遵時集觀臺多慚遠臣賤不得禮容陪
聞擊壤
堯年聽野老擊壤復何云自謂歡由巳寧知德在君氣
平閒易暢聲賀作難分耕鑿方隨日恩威比望雲簣桴
均下調和木等南薰無落於吾事誰將帝已聞
膏澤多豐年
帝德方多澤莓莓井逕同八方甘雨布四遠報年豐厫
庾千廂在幽流萬壑通候時勤稼穡擊壤樂農功畎畞
人無惰田廬歲不空何湏憂伏臘千載賀堯風
東都父老望幸
鑾輿秦地久羽衛洛陽空彼土雖憑固兹川乃得中龍
顔覲白日鶴髮仰清風望幸誠逾邈懷来意不窮昔因
封泰岳今佇躡維嵩天地心無異神祗理亦同翠華翔
渭北玉檢候關東衆願其難阻明君早勒功
嵩山望幸
峻極位何崇方知造化功降靈逢聖主望幸表維嵩隠
映連青壁嵯峩向碧空象車因叶瑞龍駕願升中萬歲
聲長在千巖氣轉雄東都歌盛事西笑佇皇風
華清宫望幸
驪岫接新豐岧嶤駕碧空鑿山開秘殿隱霧蔽仙宫絳
闕猶棲鳳雕梁尚帶虹温泉曾浴日華館舊迎風肅穆
瞻雲輦深沉閉綺櫳東郊望幸處瑞氣靄濛濛
謁見日將至雙闕
曉色臨雙闕微臣禮位陪遠驚龍鳳覩誰識冕旒開藹
藹千年盛顒顒萬國来天文標日月時令布雲雷迥出
黃金殿全分白玉臺雕蟲竟何取瞻戀不知迴
裵次元
裵次元貞元中第進士元和中為福州刺史河南尹終
江西觀察使詩三首
南至日隔仗望含元殿爐香(一作煙)
冕旒初負扆卉服盡朝天暘谷初移(一作移時)日金爐漸起
(一作出御)煙芬馨流遠近散漫入貂蟬霜仗凝逾白朱欄映
轉鮮始看浮闕在稍見逐風遷為沐皇家慶来瞻羽衛
前
律中應鐘(一作裵元詩)
律窮方數寸室暗在三重伶管灰先動秦正節已逢商
聲辭玉笛羽調入金鐘密葉翻霜彩輕冰斂水容望鴻
南去絶迎氣北来濃願託無凋性寒林自比松
賦得亞父碎玉斗
雄謀竟不决寳玉將何愛倏爾霜刃揮颯然春冰碎飛
光動旗幟散響驚環珮霜濃繡帳前星流錦筵内圖王
業已失為虜言空悔獨有青史中英風冠千載
句
積高依郡城迥拔凌霄漢(題望京山見閩志)
李宣遠
李宣遠貞元進士登第詩二首
并州路(一作楊逹詩題云塞下作)
秋日并州路黃榆落故關(一作照間)孤城吹角罷數騎射鵰
還帳幕遥臨水牛羊自下山征人正垂淚烽火起雲間
近無西耗(一作李敬方詩)
遠戎兵壓境遷客淚横襟烽堠驚秦塞囚居困越吟自
憐牛馬走未識犬羊心一月無消息西看日又沈
李君何
李君何貞元中進士第詩一首
曲江亭望慈恩寺杏園花發
春晴凭水軒仙杏發南園開蘂風初暁浮香景欲暄光
華臨御陌色相對空閒野雪遥添净山煙近借繁地門
分鹿苑景勝類桃源況值新晴日芳枝度彩鴛
周弘亮
周弘亮登貞元進士第詩三首
除夜書情
何處風塵歲雲陽古驛前三冬不再稔曉日又明年春
入江南柳寒歸塞北天還傷知候客花景對韋編
曲江亭望慈恩寺杏園花發
江亭閒望處遠近見秦源古寺遲春景新花發杏園萼
中輕蘂密枝上素姿繁拂雨雲初起含風雪欲翻容輝
明十地香氣遍千門願莫隨桃李芳菲不為言
故鄉除夜
三百六十日云終故鄉還與異鄉同非唯律變情堪恨
抑亦才疎命未通何處夜歌銷臘酒誰家高燭候春風
詩成始欲吟將看早是去年牽課中
陳翥
陳翥貞元進士第詩一首
曲江亭望慈恩寺杏園花發
曲江晴望好近接梵王家十畝開金地千林發杏花映
雲猶誤雪煦日欲成霞紫陌傳香遠紅泉落影斜園中
春尚早亭上路非賖芳景堪游處其如惜物華
曹著
曹著貞元進士第詩一首
曲江亭望慈恩寺杏園花發
渚亭臨淨域憑望一開軒晚日分初地東風發杏園異
香飄九陌麗色映千門照灼瑶華散葳蕤玉露繁未教
游妓折乍聽早鶯喧誰復爭桃李含芳自不言
王公亮
王公亮登貞元進士第長慶初自司門郎中為商州刺
史詩一首
魚上冰
春生寒氣減稍動久潜魚乍喜東風至来看曲岸初出
冰朱鬛見望日錦鱗舒漸覺流澌近還欣掉尾餘噞喁
情自樂㳂泝意寧疎儻得隨鯤化終能上太虚
張仲方
張仲方韶州始興人九齡族孫貞元中擢進士宏詞歷
散騎常侍京兆尹左遷華州刺史入為祕書監集三十
卷今存詩二首
賦得竹箭有筠
東南生綠竹獨美有筠箭枝葉詎曾凋風霜孰云變偏
宜林表秀多向歲寒見碧色乍蔥蘢清光常蒨練皮開
鳳彩出節勁龍文現愛此守堅貞含歌屬時彦
贈毛仙翁
毛仙翁毛仙翁容貌常如二八童幾歲頭梳雲鬢綠無
時面帶桃花紅眼前人世閱滄海肘後藥成辭月宫方
口秀眉編貝齒瞭然炅炅雙瞳子芝椿禀氣本堅強龜
鶴計年應不死四海五山長獨遊矜貧傲富欺王侯靈
通(一作通靈)指下甎甓(一作龍虎)化瑞氣爐中金玉流定是煙霞
列仙侣暫来塵俗救危苦紫霞妖女瓊華飛秘法虔心
傳付與陰功足陰功成羽駕何年歸上清待我休官了
㛰嫁桃源洞裏覓仙兄
句
入門池色靜登閣雨聲来(見三山志)
崔玄亮
崔玄毫字晦叔磁州人貞元中與元白同登第憲宗時
為監察御史歴密歙湖三州刺史太和中由諫議大夫
遷散騎常侍終虢州刺史有三州倡和集今存詩二首
和白樂天(時以太子賓客分司東都)
病餘歸到洛陽頭拭目開眉見白侯鳳詔恐君今歲去
龍門欠我舊時遊(自到未遊龍門)幾人樽下同歌詠數盞燈前
共獻酬相對憶劉劉在遠寒宵耿耿夢長洲
臨終詩
暫榮暫悴石敲火即空即色眼生花許時為客今歸去
大歷元年是我家
句
共相呼喚醉歸来
徐牧
徐牧貞元進士詩一首
省試臨淵(一作川)羡魚
清泚濯纓處今来喜一臨慙無下釣處空有羡魚心退
省時頻改謀身歲屢沈鬣成川上媚網就水寧深頳尾
臨波裏朱鬚破浪潯此時儻不漏江上免行吟
王播
王播字明敭其先太原人父恕為揚州倉曹參軍遂家
焉播與弟炎起皆有文名並擢進士長慶初拜相太和
初復專政卒贈太尉詩三首
淮南游故居感舊酬西川李尚書德裕(一本題作為淮)
(南節度使遊故居感舊)
昔年獻賦去江渚今日行春到却悲三徑僅存新竹樹
四鄰惟見舊孫兒壁間潜認偷光處川上寧㤀結網時
更見橋邊記名姓始知題柱免人嗤
題木蘭院(一作惠照寺)二首
播少孤貧嘗客揚州惠照寺木蘭院隨僧齋餐僧
厭怠乃齋罷而後擊鐘後二紀播自重位出鎮是
邦因訪舊游向之題名皆以碧紗幕其詩播繼以
二絶句
三十年前此院遊木蘭花發院新修如今再到經行處
樹老無花僧白頭
上堂已了各西東慚愧闍黎飯後鐘三十年来塵撲面
如(一作而)今始得碧紗籠
獨孤良弼
獨孤良弼貞元間進士官左司郎中詩一首
上已接清明游宴
上已歡初罷清明賞又追閏年侵舊歷令節併芳時細
(一作暮)雨鶯飛重春風酒醖遲尋花迷白雪看柳拆青絲
淑氣如相待天和意為誰吁嗟名未立空詠宴游詩
沈傳師
沈傳師字子言吳人貞元末登第歴官拾遺翰林學士
中書舍人寳歷中由尚書右丞出為宣歙觀察使復入
為吏部侍郎有才行工楷法詩五首
次潭州酬唐侍御姚員外游道林嶽麓寺題示
承明年老輙自論乞得湘守東南奔為聞楚國富山水
青嶂邐迤僧家園含香珥筆皆眷舊謙抑(一作撝)自忘臺
省尊不令執簡候亭館直許擕手游山樊忽驚列岫曉
(一作晩)來逼朔雪洗盡煙嵐昏碧波迴嶼三山轉丹檻繚
郭千艘屯華鑣躞蹀絢砂步大旆綵錯輝松門樛枝競
騖龍蛇勢折幹不滅風霆痕相重古殿倚嵓腹别引新
徑縈雲根目傷平楚虞帝魂情多思遠聊開樽危弦細
管逐歌飄(一作颺)畫鼔繡靴隨節飜鏘金七言凌老杜入
木八法蟠高軒嗟余潦倒久不利(一作知)忍復感激論元
元
和李德裕觀玉蘂花見懷之作
曾對金鑾直同依玉樹陰雪英飛舞近煙葉動搖深素
萼年年密衰容日日侵勞君想華髮近欲不勝簮(德裕元倡)
(有今来想顔色還似憶瓊枝之句故云)
贈毛仙翁
安期何事出雲煙為把仙方與世傳只向人間稱百歲
誰知洞裏過千年青牛到日迎方朔丹竈開時共稚川
更說桃源更深處異花長占四時天
寄大府兄侍史(見雲煙過眼錄)
積雪山隂馬過難殘更深夜鐵衣寒將軍破了單于
陣更把兵書仔細看
蒙泉(見方輿勝覧)
京路馬駸駸塵勞日向深蒙泉聊息駕可以洗君心
白行簡
白行簡字知退白居易之弟貞元末第進士累官度支
郎中有兄風嘗從居易謫所天性友愛當時無比集二
十卷今存詩七首
春從何處来
欲識春生處先從木德来入門潜報柳度嶺暗驚梅透
雪寒光散消冰水鏡開曉迎郊騎發夜逐斗杓迴淑氣
空中變新聲雨後催偏宜資律呂應是候陽臺
貢院樓北新栽小松
華省春霜曙樓陰植小松移根依厚地委質别危峰北
戶知猶遠東堂幸見容心堅終待鶴枝嫩未成龍夜影
看仍薄朝嵐色漸濃山苗不可蔭孤直俟秦封
金在鎔
巨槖方鎔物洪鑪欲範金紫光看漸發赤氣望逾深燄
熱晴雲變煙浮晝景陰堅剛由我性鼓鑄任君心踴躍
徒標異沈潜自可欽何當得成器待叩向知音
歸馬華山
牧野功成後周王戰馬閑驅馳休伏皂飲齕任依山逐
日朝仍去隨風暮自還冰生疑隴坂葉落似榆關躞蹀
仙峰下騰驤渭水灣幸逢時偃武不復鼔鼙間
夫子鼓琴得其人
宣父窮玄奥師襄授素琴稍殊流水引全辨聖人心慕
德聲逾感懷人意自深泠泠傳妙手摵摵振空林促調
清風至操弦白日沈曲終情不盡千古仰知音
李都尉重陽日得蘇屬國書
降虜意何如窮荒九月初三秋異鄉節一紙故人書對
酒情無極開緘思有餘感時空寂寞懷舊幾躊躇鴈盡
平沙迥煙銷大漠虚登臺南望處掩淚對雙魚
在巴南望郡南山呈樂天(時從樂天忠州)
臨江一嶂白雲間紅綠層層錦繡班不作巴南天外意
何殊昭應望驪山
裵澄
裵澄聞喜人德宗朝登第官至蘇州刺史詩一首
春雲
漠漠復溶溶乘春任所從映林初展葉觸石未成峰旭
日消寒翠晴煙點淨容霏微將似滅深淺又如重薄彩
臨溪散輕陰帶雨濃空餘負樵者嶺上自相逢
羅立言
羅立言宣州人太和中歷司農少卿李訓引為京兆少
尹知府事同謀誅宦官被害詩一首
賦得沽美玉
誰憐被褐士懷玉正求沽成器終期逹逢時豈見誣寳
同珠照乘價重劍論都浮彩朝虹滿懸光夜月(一作月影)孤
幾年淪瓦礫今日出泥塗采斵資良匠無令瑕掩瑜
張燦
張燦貞元元和間進士詩一首
寒食遣懷
繁華泣清露悄悄落衣巾明日逢寒食春風見故人病
来羞滯楚西去欲迷秦憔悴此時久(一作夜)青山歸四鄰
御定全唐詩卷四百六十六
