欽定四庫全書
御定全唐詩卷四百二十
元稹
有鳥二十章(庚寅)
有鳥有鳥名老鴟鴟張貪很老不衰似鷹指爪唯攫肉
戾天羽翮徒翰飛朝偷暮竊恣昏飽後顧前瞻高樹枝
珠丸彈射死不去意在護巢兼護兒
有鳥有鳥毛似鶴行步雖遲性靈惡主人但見閒慢容
許占蓬萊最高閣弱羽長憂俊鶻拳疽腸暗著(一作把)鵷
雛啄千年不死伴靈龜梟心鶴貌何人覺
有鳥有鳥如鸛雀食蛇抱礐天姿惡行經水滸為毒流
羽拂酒杯為死藥漢后忍渴天豈知驪姬墳地君寧覺
嗚呼為有白色毛亦得乘軒謬稱鶴
有鳥有鳥名為鳩毛衣輭毳心性柔鶻緣暖足憐不喫
鷂為同科曾共游飛飛漸上高高閣百鳥不猜稱好逑
佳人許伴鵷雛食望爾化為張氏鉤
有鳥有鳥名野雞天姿耿介行步齊主人偏養憐整頓
玉粟充腸瑶樹栖池塘潛狎不鳴鴈津梁暗引無用鵜
秋鷹迸逐霜鶻遠鵩鳥護巢當晝啼主人頻問遣妖術
力盡計窮音響悽當時何不早量分莫遣輝光深照泥
有鳥有鳥羣翠碧毛羽短長心並窄皆曾偷食淥池魚
前去後來更逼迫食魚滿腹各自飛池上見人長似客
飛飛競占嘉樹林百鳥不爭緣鳳惜
有鳥有鳥羣紙鳶因風假勢童子牽去地漸高人眼亂
世人為爾羽毛全風吹繩斷童子走餘勢尚存猶在天
愁爾一朝還到地落在深泥誰復憐
有鳥有鳥名啄木木中求食常不足偏啄鄧林求一蟲
蟲孔未穿長觜秃木皮巳穴蟲在心蟲蝕木心根柢覆
可憐樹上百鳥兒有時飛向新林宿
有鳥有鳥衆蝙蝠長伴佳人占華屋妖鼠多年羽翮生
不辨雌雄無本族穿墉伺隙善潛身晝伏宵飛惡明燭
大厦雖存柱石傾暗齧棟梁成蠹木
有鳥有鳥名為鴞深藏孔穴難動搖鷹鸇繞樹探不得
隨珠彈盡聲轉嬌主人煩惑罷擒取許占神林為物妖
當時幸有燎原火何不鼓風連夜燒
有鳥有鳥名燕子口中未省無泥滓春風吹送廊廡間
秋社驅將嵌孔裏雷驚雨灑一時蘇雲(一作雪)壓霜摧半
年死驅去驅來長信風暫託棟梁何用喜
有鳥有鳥名老烏貪癡突誖天下無田中攫肉吞不足
偏入諸巢探衆雛歸來仍占主人樹腹飽巢高聲響麤
山鵶野鵲閒受肉鳳皇不得聞罪辜秋鷹掣斷架上索
利爪一揮毛血落可憐鵶鵲慕腥羶猶向巢邊競紛泊
有鳥有鳥謂白鷴雪毛皓白紅觜殷貴人妾婦愛光彩
行提坐臂怡朱顔妖姬謝寵辭金屋雕籠又伴新人宿
無心為主擬銜花空長白毛映紅肉
有鳥有鳥羣雀兒中庭啄粟籬上飛秋鷹欺小嫌不食
鳳皇容衆從爾隨大鵬忽起遮白日餘風簸蕩山岳移
翩翾百萬徒驚噪扶搖勢遠何由知古來妄說銜花報
縱解銜花何所為可惜官倉無限粟伯夷餓死黃口(一作)
(烏)肥
有鳥有鳥皆百舌舌端百囀聲咄㗌先春盡學百鳥啼
真偽不分聽者悦伶倫鳳律亂宫商盤木天雞誤時節
朝朝暮暮主人耳桃李無言管弦咽五月炎光朱火盛
陽燄燒隂幽響絶安知不是卷舌星化作剛刀一時截
有鳥有鳥毛羽黃雄者為鴛䳄者鴦主人并養七十二
羅列雕籠開洞房雄鳴一聲雌鼓翼夜不得栖朝不食
氣息塌然雙翅垂猶入籠中就顔色
有鳥有鳥名鷂雛鈴子眼睛蒼錦襦貴人腕輭憐易臂
奮肘一揮前後呼俊鶻無由拳狡兔金雕不得擒魅狐
文王長在苑中獵何日非熊休賣屠
有鳥有鳥名鸚鵡養在雕籠解人語主人曾問私所聞
因說妖姬暗欺主主人方惑翻見疑趁歸隴底雙翅垂
山鵶野雀怪鸚語競噪爭窺無已時君不見隋朝隴頭
姥嬌養雙鸚囑新婦一鸚曾說婦無儀悍婦殺鸚欺主
母一鸚閉口不復言母問不言何太久鸚言悍婦殺鸚
由母為逐之鄉里醜當時主母信(一作聽)爾言顧爾微禽
命何有今之主人翻爾疑何事籠中漫開口
有鳥有鳥名俊鶻鷂(一作雞)小鵰癡俊無匹雛鴨拂爪血
迸天狡兔中拳頭粉骨平明度海朝未食拔(一作挾)上秋
空雲影沒瞥然飛下人不知攪碎荒城魅狐窟
有鳥有鳥真白鶴飛上九霄雲漠漠司晨守夜悲雞犬
啄腐吞腥笑鵰鶚堯年值雪度關山晉室聞琴下寥廓
遼東盡爾千歲人悵望橋邊舊城郭
有酒十章
有酒有酒雞初鳴夜長睡足神慮清悄然危坐心不平
浩思一氣初彭亨澒洞浩汗真無名胡不終渾成胡為
沈濁以升清矗然分畫高下程天蒸地鬱羣動萌毛鱗
躶介如鬇鬡嗚呼萬物紛已生我可奈何兮杯一傾
有酒有酒東方明一杯既進吞元精尚思天地之始名
一元既二分濁清地居方直天體明胡不八荒圢圢如
砥平胡山高屹崪海泓澄胡不日車杲杲晝夜行胡為
月輪滅(缺)星&KR2001;盯嗚呼不得真宰情我可奈何兮杯再
傾
有酒有酒兮湛淥波飲將愉兮氣彌和念萬古之紛羅
我獨慨然而浩歌歌曰天耶地耶肇萬物耶儲胥大庭
之君耶恍耶忽耶有耶傳而信耶久而謬耶文字生而
羲農作耶仁義别而聖賢出耶炎始暴耶蚩尤熾耶軒
轅戰耶不得巳耶仁耶聖耶愍人之毒耶天蕩蕩耶堯
穆穆耶豈其讓耶歸有德耶舜其貪耶德能嗣耶豈其
讓耶授有功耶禹功大耶人戴之耶益不逮耶啓能德
耶家天下耶榮後嗣耶於後嗣之榮則可耶於天下之
榮其可耶嗚呼遠堯舜之日耶何棄舜之速耶辛癸虐
耶湯武革耶順天意耶公天下耶踵夏榮嗣私其公耶
並建萬國均其私耶專征遞伐鬭海内耶秦埽其類威
定之耶二代而隕守不仁耶漢魏而降乘其機耶短長
理亂繫其術耶堯耶舜耶終不可逮耶將德之者不位
位者不逮其德耶時耶時耶時其可耶我可奈何兮一
杯又進歌且歌
有酒有酒兮黯兮溟仰天大呼兮天漫漫兮高兮青高
兮漫兮吾孰知天否與靈取人之仰者無乃在乎昭昭
乎曰與夫日星何三光之並照兮奄雲雨之冥冥幽妖
倏忽兮水怪族形黿鼉岸走兮海若鬭鯨河潰潰兮愈
濁濟翻翻兮不寧蛇噴雲而出穴虎嘯風兮屢鳴汙高
巢而鳳去兮溺厚地而芝蘭以之不生葵心傾兮何向
松影直而孰明人懼愁兮戴榮天寂默兮無聲嗚呼天
在雲之上兮人在雲之下兮又安能決雲而上征嗚呼
既上征之不可兮我奈何兮杯復傾
有酒有酒香滿尊君寧不飲開君顔豈不知君飲此心
恨君今獨醒誰與言君寧不見颶風翻海火燎原巨鼇
唐突高燄延精衛銜蘆塞海溢枯魚噴沫救池燔筋疲
力竭波更大鰭燋甲裂身已乾有翼勸爾升九天有鱗
勸爾登龍門九天下視日月轉龍門上激雷雨奔螗蜋
雖怒誰爾懼鶡旦雖啼誰爾憐摶空意遠風來壯我可
奈何兮一杯又進消我煩
有酒有酒歌且哀江春例早多早梅櫻桃桃李相續開
間以木蘭之秀香裴回東風吹盡南風來鶯聲漸澀花
摧隤四月清和豓殘卉芍藥翻紅蒲映水夏龍痡毒雷
雨多蒲葉離披豓紅死紅豓猶存榴樹花紫苞欲綻高
筍牙筍牙成竹冒霜雪榴花落地還銷歇萬古盈虧相
逐行君看夜夜當窗月榮落虧盈可奈何生成未徧霜
霰過霜霰過兮復(一作無)奈何靈芝夐絶荆棘多荆棘多
兮可奈何可奈何兮終奈何秦皇堯舜俱腐骨我可奈
何兮又進一杯歌復歌
有酒有酒方爛漫飲酣拔劍心眼亂聲若雷砰目流電
醉舞翻環身眩轉乾綱倒軋坤維旋白日横空星宿見
一夫心醉萬物變何況蚩尤之蹴蹋安得不以熊羆戰
嗚呼風后力牧得親見我可奈何兮又進一杯除健羨
有酒有酒兮告臨江風漫漫兮波長渺渺兮注海海蒼
蒼兮路茫茫彼萬流之混入兮又安能分若畎澮淮河
與夫岷吳之巨江味作鹹而若一雖甘淡兮誰謂爾為
良濟涓涓而縷貫將奈何兮萬里之渾黃鯨歸穴兮渤
溢鼇載山兮低昂隂火然兮衆族沸渭颶風作兮晝夜
猖狂顧千珍與萬怪兮皆委潤而深藏信天地之瀦蓄
兮我可奈何兮一杯又進兮包大荒
有酒有酒兮日將落餘光委照在林薄陽烏撩亂兮屋
上栖隂怪跳趫兮水中躍月爭光兮星又繁燒横空兮
燄仍爍我可奈何兮時既昏一杯又進兮聊處廓
有酒有酒兮再祝祝予心兮何欲欲天泰而地寧欲人
康而歲熟欲鳳翥而鵷隨兮欲龍亨而驥逐欲日盛而
星微兮欲滋蘭而殲毒欲人欲而天從苟天未從兮我
可奈何兮一杯又進聊自足
華之巫(景戌)
有一人兮神之側廟森森兮神默默神默默兮可奈何
願一見神兮何可得女巫索我何所有神之開閉予之
手我能進若神之前神不自言寄予口爾欲見神安爾
身買我神錢沽我酒我家又有神之盤爾進此盤神爾
安此盤不進行路難陸有摧車舟有瀾我聞此語長太
息豈有神明欺正直爾居大道誰南北恣矯神言假神
力假神力兮神未悟行道之人不得度我欲見神誅爾
巫豈是因巫假神祜爾巫爾巫爾獨不聞乎與其媚於
奥不若媚於竈使我傾心事爾巫吾寧驅車守吾道爾
巫爾巫且相保吾心自有丘之禱
廟之神
我馬煩兮釋我車神之廟兮山之阿予一拜而一祝祝
予心之無涯涕汍瀾而零落神寂默而無譁神兮神兮
奈神之寂默而不言何復再拜而再祝鼓吾腹兮歌吾
歌歌曰今耶古耶有耶無耶福不自神耶神不福人耶
巫爾惑耶稔而誅耶謁不得耶終不可謁耶返吾駕而
遵吾道廟之木兮山之花
御定全唐詩卷四百二十
