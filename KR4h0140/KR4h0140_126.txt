欽定四庫全書
御定全唐詩卷一百二十六
王維
奉和聖製賜史供奉曲江讌應制
待從有鄒枚瓊筵就水開言陪柏梁宴新下(一作自)建章
來對酒山河滿移舟草樹廻天文同麗日駐景惜行杯
從岐王過楊氏别業應教
楊子談經所(一作處)淮王載酒過興闌啼鳥換(一作緩)坐久
落花多逕轉廻銀燭林開散玉珂嚴城時未啟前路擁
(一作引)笙歌
從岐王夜宴衛家山池應教
座客香貂滿宫娃綺幔張澗花輕粉色山月少燈光積
翠紗窗暗(一作透)飛泉繡戶涼還將歌舞出歸路莫愁長
早朝
柳暗百花明春深五鳳城城烏(一作鵶)睥睨曉宫井轆轤
聲方朔金門侍(一作召)班姬玉輦迎仍聞遣方士東海訪
蓬瀛
同崔員外秋宵寓直
建禮高秋夜承眀候曉過九門寒漏徹萬井曙鐘多月
迥藏珠斗雲消(一作開)出絳河更慙衰朽質南陌共鳴珂
輞川閒居贈裴秀才迪
寒山轉蒼翠秋水日潺湲倚杖柴門外臨風聽暮蟬渡
頭餘落日墟里上孤煙復值接輿醉狂歌五柳前
寄荆州張丞相
所思竟何在悵望深荆門舉世無相識終身思舊恩方
將與農圃藝植老丘園目盡南飛(一作無)鴈何由寄一言
冬晚對雪憶胡居(一作處)士家(一作王劭詩非)
寒更傳曉箭(一作催唱曉)清鏡覽(一作減)衰顔隔牖風驚竹開
門(一作簾)雪滿山灑空深巷静積素廣庭閒借問袁安舍
翛然尚閉關
和尹諫議史館山池(開元二十年道士尹愔為諫議大夫知史館事故詩)
(有莫上空虚之句)
雲(一作靈)館接天居霓裳侍玉除春池百子(一作草)外芳樹
萬年餘洞有仙人籙山藏太史書君恩深漢帝且莫上
空(一作雲)虚
奉和楊駙馬六郎秋夜即事
高樓月似霜秋夜鬱金堂對坐彈盧女同看舞鳳凰少
兒多送酒小玉更焚香結束平陽騎明朝入建章
酬虞部蘇員外過藍田别業不見留之作
貧居依谷口喬木帶荒村石路枉廻駕山家誰候門漁
舟膠凍浦獵火燒(一作繞)寒原唯有白雲外疎鐘聞夜猿
酬比部楊員外暮宿琴臺朝躋書閣率爾見贈
之作(一作盧照鄰詩)
舊簡拂塵看鳴琴候(一作俟)月彈桃源(一作花)迷漢姓松樹
(一作徑)有秦官空谷歸人少青山背日寒羡君棲隱處遥
望白雲端
酬嚴少尹徐舍人見過不遇
公門暇日少窮巷故人稀偶值乘籃轝非關避白衣不
知炊黍谷誰觧埽荆扉君但傾茶椀無妨騎馬歸
酬張少府
晚年唯好静萬事不關心自顧無長策空知返舊林松
風吹觧帶山月照彈琴君(一作若)問窮通理漁歌入浦深
酬賀四贈葛巾之作
野巾傳惠好兹貺重兼金嘉此幽棲物能齊隱吏心早
朝方暫挂晚沭復來簪坐覺囂塵遠思君共入林
送丘為落第歸江東
憐君不得意况復柳條春為客黃金盡還家白髮新五
湖三畝宅(一作地)萬里一歸人知爾(一作禰)不能薦羞稱(一作)
(為)獻納臣
送李判官赴東江(一作江東)
聞道皇華使方隨皂蓋臣封章通左語冠冕化文身樹
色分揚子潮聲滿富春遥知辨璧吏恩到泣珠人
送封太守
忽觧羊頭削聊馳熊首轓揚舲發夏口按節向吳門帆
暎丹陽郭楓攅(一作藏)赤岸村百城多候吏露冕一何尊
送嚴秀才還蜀
寧親為(一作真)令子似舅即賢甥别路經花縣還鄉入錦
城山臨青塞斷江向白雲平獻賦何時至明君憶長卿
送張判官赴河西
單車曾出塞報國敢邀勲見逐張征虜今思霍冠軍沙
平連白雪蓬卷入黃雲慷慨倚長劒高歌一送君
送岐州源長史歸(同在崔常侍幕中時常侍已殁)
握手一相送心悲安可論秋風正蕭索客散孟嘗門故
驛通槐里長亭下槿原征西舊旌節從此向河源
送張道士歸山
先生何處去王屋訪茅(一作毛)君别婦留丹訣驅雞入白
雲人間若剰(一作苦難一作數剰)住天上復離羣當作遼城鶴仙
歌使爾聞
同崔興宗送衡嶽瑗公南歸(并序)
衡嶽瑗上人者嘗學道於五峰蔭松棲雲與狼虎
雜處得無所得矣天寳癸已歲始遊于長安手提
瓶笠至自萬里燕居吐論緇屬高之初給事中房
公謫居宜春與上人風土相接因為道友伏臘往
來房公既海内盛名上人亦以此增價秋九月杖
錫南返扣門來别秦地草木槭然已黃蒼梧白雲
不日而見滇陽有曹谿學者為我謝之
言從石菌閣新下穆陵關獨向池陽去白雲留故山綻
衣秋日裏洗鉢古松間一施傳心法唯將戒定還
送錢少府還藍田
草色日向好桃源人去稀手持平子賦目送老萊衣每
候山櫻發時同海燕歸今年寒食酒應是(一作得)返柴扉
送丘為往唐州
宛洛有風塵君行多苦辛四愁連漢水百口寄隨人槐
色陰清晝楊花惹暮春朝端肯相送天子繡衣臣
送元中丞轉運江淮(一作錢起詩)
薄賦(一作稅)歸天府輕徭頼使臣歡霑賜帛老恩及卷綃
人去問珠(一作殊)官俗來經石&KR0917;(一作幾却)春東南御(一作卸又作高)
(並非)亭上莫使(一作問)有風塵(石&KR0917;春用文選石&KR0917;應節而揚葩語江淹石&KR0917;賦序一名)
(紫&KR2134;蚌蛤類也春而發花按本草謂之石決明在御亭舊本作高亭楊慎改為卸亭丹鉛總錄云卸亭晉陵)
(庾信詩卸亭一回望風塵千里昏是也按庾集元作御亭姑蘇志望亭驛去郡北五十里先名御亭唐太守李)
(襲譽以庾詩中回望語改望亭則高亭當作御亭或望亭為是李嘉祐有望亭詩)
送崔九興宗遊蜀
送君從此去轉覺故人稀徒御猶廻首田園方掩扉出
門當旅食中路授寒衣江漢風流地遊人何歲(一作處)歸
送崔興宗
已恨親皆遠誰憐友復稀君王未西顧遊宦盡東歸塞
迥(一作闊)山河淨天長雲樹微方同菊花節相待洛陽扉
送平澹然判官
不識陽關路新從定遠侯黃雲斷春色畫角起(一作越)邊
愁瀚海經年到(一作別)交河出塞流湏令外國使知(一作只)
飲月氐頭
送劉司直赴安西
絶域陽關道胡沙(一作煙)與塞塵三春時有雁萬里少行
人苜蓿隨天馬葡萄逐漢臣當令外國懼不敢覓和親
送趙都督赴代州得青字
天官動將星漢上(一作地)柳條青萬里鳴刁斗三軍出井
陘忘身辭鳳闕報國取龍庭豈學書生輩窗間(一作中)老
(一作著)一經
送方城韋明府
遥思葭菼際寥落楚人行高鳥長淮水平蕪故郢城使
車聽雉乳縣鼓應雞鳴若見州從事無嫌手板迎
送李員外賢郎
少年何處去負米上銅梁借問阿戎父知為童子郎魚
牋請詩賦橦布作衣裳薏苡扶衰病歸來幸可將
送梓州李使君
萬壑樹參天千山響(一作鄉音聽)杜鵑山中一夜(一作半)雨樹
杪百重泉漢女輸橦(一作賨)布巴人訟芋田文翁翻教授
不敢倚先賢
送張五諲歸宣城
五湖千萬里況復五湖西漁浦南陵郭人家春穀谿欲
歸江淼淼未到草萋萋憶想蘭陵鎮可宜猿更(一作夜)啼
送友人南歸
萬里春應盡三江雁亦稀連天漢水廣孤客郢城歸鄖
國稲苗秀楚人菰米(一作菜)肥懸知倚門望遥識老萊衣
送賀遂員外外甥
南國有歸舟荆門泝上流蒼茫葭菼外雲水與(一作同)昭
丘檣帶城烏去江連暮雨愁猿聲不可聽莫待楚山秋
送楊長史赴果州
襃斜不容幰之子去何之鳥道一千里猿聲(一作啼)十二
時官橋祭酒客山木女郎祠别後同明月君應聽子規
送邢桂州
鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星
送宇文三赴河西充行軍司馬
横吹(一作笛)雜緐笳邊風捲塞沙還聞田司馬更逐李輕
車蒲類(一作壘)成秦地莎車(一作居)屬漢家當令犬戎國朝
聘學昆邪
送孫二
郊外(一作郭)誰相(一作將)送夫君道術親書生鄒魯客才子
洛陽人祖席依寒草行車起(一作薄)暮塵山川何(一作向)寂
寞長望淚沾巾
送崔三往密州覲省
南陌去悠悠東郊不少留同懷扇枕戀獨念(一作觧)倚門
愁路遶天山雪家臨海樹秋魯連功未報且莫蹈滄洲
送孟六歸襄陽(一作張子容詩)
杜門不復(一作欲)出久與世情疎以此為良(一作長)策勸君
歸舊廬醉歌田舍酒笑讀古人書好是一生事無勞獻
子虚
初出濟州别城中故人(一作被出濟州)
微官易得罪謫去濟川陰執政方持法明君照(一作無)此
心閭閻河潤上井邑海雲深縱有歸來日各(一作多)愁年
鬢侵
與盧象集朱家
主人能愛客終日有逢迎貰得新豐酒復聞秦女筝柳
條疎客舍槐葉下秋城語笑且為樂吾將達此生
登裴秀才廸小臺
端居不出戶滿目望(一作空)雲山落日鳥邊下秋原人外
閒遥知遠林際不見此簷間好客多乘月應門莫上關
遊李山人所居因題屋壁
世上(一作人一作人事)皆如夢狂來止(一作或)自歌問年松樹老
有地竹林(一作陰)多藥倩韓康賣門容尚子過翻嫌枕席
上無那(一作奈)白雲何
過崔駙馬山池
畫樓吹笛妓金椀(一作埒)酒家胡錦石稱貞女青松學大
夫脫貂貰桂醑(一作酌)射雁與山厨聞道高陽會愚公谷
正愚
過福禪師蘭若
巖壑轉(一作帶)微逕雲林隱法堂羽人飛奏樂天女跪焚
香竹外峰偏曙藤陰水更涼欲知禪坐久行路長春芳
過香積寺(一作王昌齡詩)
不知香積寺數里入雲峰古木無人逕深山何處鐘泉
聲咽危石日色冷青松薄暮空潭曲安禪制毒龍
過感化(一作配一作化感)寺曇興上人山院(與裴廸同作)
暮持笻竹杖相待虎谿頭催客聞山響歸房逐水流野
花叢發好谷鳥一聲幽夜坐空林(一作村)寂松風直似秋
夏日過青龍寺謁操禪師(與裴廸同作)
龍鍾一老翁徐步謁禪宫欲問義心義遥知空病空山
河天眼裏世界法身中莫怪銷炎熱能生大地風
登辨(一作新)覺寺
竹徑從(一作連)初地蓮峰出化城窗中三楚盡(一作静)林上
(一作外)九江平軟(一作嫩)草承趺坐長松響梵聲空居法雲
外觀世得無生
喜祖三至留宿
門前洛陽客下馬拂征衣不枉故人駕平生多掩扉行
人返深巷積雪帶餘暉早歲同袍者高車何處歸
黎拾遺昕裴秀才迪見過秋夜對雨之作
促織鳴已急輕衣行向(一作尚)重寒燈坐高館秋雨聞疎
鐘白法調狂象玄言問老龍何人顧蓬徑空愧求羊蹤
慕容承攜素饌見過
紗帽烏皮几閒居嬾賦詩門看五柳識年筭六身知靈
壽君王賜彫胡弟子炊空勞酒食饌持底觧人頤
晚春嚴少尹與諸公見過
松菊荒三逕圖書共五車烹葵邀上客看竹到貧家鵲
乳先春草鶯啼過落花自憐黃髮暮一倍惜年華
鄭果州相過
麗(一作斜)日照殘春初晴草木新牀前(一作頭)磨鏡客樹下
(一作林裏)灌園人五馬驚窮巷雙童逐老身中廚辦麤飯當
恕(一作常恐)阮家貧
山居秋暝
空山新雨後天氣晚来秋明月松間照清泉石上流竹
喧歸浣女蓮動下漁舟隨意春芳歇王孫自可留
終南别業(一作初至山中一作入山寄城中故人)
中歲頗好道晩家南山陲興來每獨往勝事空(一作祗)自
知行到水窮處坐看雲起時偶然值(一作見)林(一作鄰)叟談
笑無(一作滯)還期
歸嵩山作
清(一作晴)川帶長薄車馬去閒閒流水如有意暮禽(一作雲)
相與還荒城臨古渡落日滿秋山迢遞嵩高下歸來且
閉(一作掩)關
歸輞川作
谷口疎鐘動漁樵稍欲稀悠然遠山暮獨向白雲歸菱
蔓弱難定楊花輕易飛東臯春草色惆悵掩柴扉
韋給事山居
幽尋得此地詎有一人曾大壑隨階轉羣山入戶登庖
廚出深竹印綬隔垂藤即事辭軒冕誰云病未能
山居即事
寂寞掩柴扉蒼茫對落暉鶴巢松樹遍人訪蓽門稀綠
竹含新粉紅蓮落故衣渡頭煙火起處處采菱歸
終南山(題下一有行字一作終山行)
太乙近天都連山(一作天)接(一作到)海隅白雲廻望合青靄
入看無分野中峰變陰晴衆壑殊欲投人處宿隔水(一作)
(浦)問樵夫
輞川閒居
一從歸白社不復到青門時倚檐前樹遠看原上村青
菰臨水拔白鳥向山翻寂寞於陵子桔橰方灌園
春園即事
宿雨乘輕屐春寒著弊袍開畦分白水間柳發紅桃草
際成棋局林端舉桔橰還持鹿皮几日暮隱蓬蒿
淇上田園即事
屏居淇水上東野曠無山日隱桑柘外河明閭井間牧
童望村去獵犬隨人還静者亦何事荆扉乘晝關
涼州郊外遊望(時為節度判官在凉州作)
野老纔三戶邊邨少四鄰婆娑依里社簫鼓賽田神灑
酒澆芻狗焚香拜木人女巫紛屢舞羅襪自生塵
觀獵(紀事題曰獵騎樂府詩集萬首絶句以前四句作五絶並題曰戎渾)
風勁(一作動)角弓鳴將軍獵渭城草枯鷹眼疾雪盡馬蹄
輕忽過新豐市還歸細柳營廻看射鵰(一作落雁一作失雁)處千
里暮雲平
春日上方(一作房)即事
好讀高僧傳時看辟穀方鳩形將刻杖龜殼用支牀柳
色春山暎梨花(一作花明)夕鳥藏北窗桃李下閒坐(一作步)但
焚香
漢江臨汎
楚塞三湘接荆門九𣲖通江流天地外山色有無中郡
邑浮前浦波瀾動遠空襄陽好風日(一作風日好)留醉與山
翁(一作公)
汎前陂
秋空自明(一作明月)迥況復遠人間(一作寰)暢以沙際鶴兼之
雲外山澄波(一作陂)澹將夕清月皓方閒此夜任孤櫂夷
猶殊未還
登河北城樓作
井邑傅(一作傳)巖上客亭雲霧間高城眺落日極浦暎蒼
山岸火孤舟宿漁家夕鳥還寂寥天地暮心與廣川閒
千塔主人
逆旅逢佳節征帆未可前窗臨汴河水門渡楚人船雞
犬散墟落桑榆蔭遠田所居人不見枕席生雲烟
使至塞上
單車欲問邊屬國過居延(一作銜命辭天闕單車欲問邊)征蓬出漢塞
歸雁入胡天大漠孤煙直長河落日圓蕭關逢候吏(一作)
(騎)都護在燕然
晩春歸(一作閨)思(一作春閨)
新妝可憐色落日卷羅(一作簾)帷鑪(一作淑)氣清珍簟墻陰
上玉墀春蟲飛網戶暮雀隠花枝向晚多愁思閒窗桃
李時
戲題示蕭氏甥
憐爾觧臨池渠爺未學詩老夫何足似弊宅倘因之蘆
笋穿(一作藏)荷葉菱花罥雁兒郗公不易勝莫著外家欺
秋夜獨坐(一作冬夜書懷)
獨坐悲雙鬢空堂欲二更雨中山果落燈下草蟲鳴白
髮終難變黃金不可成欲知除老病唯有學無生
待儲光羲不至
重門朝已啟起坐聽車聲要欲聞清佩方將出戶迎晚
鐘鳴上苑疎雨過春城了自不相顧臨堂空復情
聽宫鶯
春樹遶宫墻宫鶯囀曙光(一作春鶯次第翔)忽驚啼暫斷移處
弄還長隠葉棲承露攀(一作排)花出未央遊人未應返為
此始思(一作思故)鄉
雜詩
雙燕初命子五桃新作花王昌是東舍宋玉次西家小
小能織綺時時出浣紗親勞使君問南陌駐香車
留别錢起(英華題云晚歸藍田酬中書常舍人贈别或作錢起詩題云晚歸藍田酬)
(王維給事)
卑栖却得性每與白雲歸徇祿仍懷橘看山免採薇(錢起)
(集作别山如昨日春露巳霑衣采蕨頻盈手看花空厭歸)暮禽先去馬新月待開扉
霄漢時回首知音青𤨏闈
留别丘為
歸鞍白雲外繚繞出前山今日又明日自知心不閒親
勞簪組送欲趁鶯花還一步一廻首遲遲向近關
愚公谷三首(青龍寺與黎昕戲題)
愚谷與誰去唯將黎子同非須一處住不那兩心空寧
問春將夏誰論西復東不知吾與子若箇是愚公
吾(一作愚)家愚谷裏此谷本來平雖則行無跡還能響應
聲不隨雲色暗只待日光明緣底名愚谷都由愚所成
借問愚公谷與君聊一尋不尋翻到谷此谷不離心行
處曾無險看時豈有深寄言塵世客何處欲歸(一作窺)臨
(一作林)
詶慕容十一
行行西陌返駐幰問車公挾轂雙官騎應門五尺僮老
年如塞北強起離墻東為報壺丘子來人道姓蒙
過始皇墓(時年十五一作二十一)
古墓成蒼嶺幽宫象紫臺星辰七曜隔河漢九泉開有
海人寧渡無春雁不廻更聞松韻切疑是大夫哀
恭懿太子挽歌五首
何悟藏環早纔知拜璧年翀天王子去對日聖君憐樹
轉宫猶出笳悲馬不前雖蒙絶馳道京兆别開阡
蘭殿新恩切椒宫夕臨幽白雲隨鳳管明月在龍樓人
向青山哭天臨渭水愁雞鳴常問膳今恨玉京留
騎吹凌霜發旌旗夾路陳凱(一作禮)容金節護册命玉符
新傅母悲香褓君家擁畫輪射熊今夢帝秤象問何人
蒼舒留帝寵子晉有仙才五歲過人智三天使鶴催心
悲陽(一作四)祿館目斷望思臺若道長安近何為更不來
西望昆池闊東瞻下杜平山朝豫章館樹轉鳳凰城五
校連旗色千門疊鼓聲金環如有騐還向畫堂生
故太子太師徐公挽歌四首
功德冠羣英彌綸有大名軒皇用風后傅說是星精就
第優遺老來朝詔不名(英華注云疊押名字)留侯常辟穀何苦不
長生
謀猷為相國翊戴奉宸(一作乘)輿劎履升前殿貂蟬託後
車齊侯䟽土宇漢室賴圖書僻處留田宅仍纔十頃餘
舊里趨庭日新年置酒辰聞詩鸞渚客獻賦鳳樓人北
首(一作闕)辭明主東堂哭大臣猶思御朱輅不惜汙車茵
久踐中台座終登上將壇誰言斷車騎空憶盛衣冠風
日咸陽慘笳簫渭水寒無人當便闕應罷太師官
故西河郡杜太守挽歌三首
天上去西征雲中護北平生擒白馬將連破黑鵰城忽
見芻靈苦(一作善)徒聞竹使榮空留左氏傳誰繼卜商名
返葬金符守同歸石&KR1038;妻卷衣悲畫翟持翣待鳴鷄容
衛都人慘山川駟馬嘶猶聞隴上客相對哭征西
塗芻去國門祕器出東園太守留金印夫人罷錦軒旌
旗轉衰木簫鼓上寒原墳樹應西靡長思魏闕恩
故南陽夫人樊氏挽歌
錦衣餘翟茀繡轂罷魚軒淑女詩長在夫人法尚存凝
笳隨曉旆行哭向秋原歸去將何見誰能返戟門
達奚侍郎夫人寇氏挽詞二首(題上一有吏部二字)
束帶將朝日鳴環映牖辰能令諫明(一作皇)主相勸識賢
人遺挂空留壁廻文日覆塵金蠶將畫柳何處更知春
女史悲彤管夫人罷錦軒卜塋占二室行哭度千門秋
日光能淡寒川波(一作浪)自翻一朝成萬古松柏暗平原
送孫秀才(紀事作王縉詩)
帝城風日好况復建平家玉枕雙文簟金盤五色瓜山
中無魯酒松下飯胡麻莫厭田家苦歸期遠復賒
御定全唐詩卷一百二十六
