欽定四庫全書
御定全唐詩卷六百六十六
羅虬
羅虬台州人詞藻富贍與隠鄴齊名世號三羅累舉不
第為鄜州從事比紅兒詩百首編為一卷
比紅兒詩
比紅者為雕隂官妓杜紅兒作也美貌年少機智
慧悟不與羣輩妓女等余知紅者廼擇古之美色
灼然於史傳三數十軰優劣於章句間遂題比紅
詩(廣明中虬為李孝恭從事籍中有善歌者杜紅兒虬令之歌贈以綵孝恭以紅兒為副戎所盻)
(不令受虬怒手刃紅兒旣而追其冤作比紅詩)
姓字看侵尺五天芳菲(一作名)占斷百花鮮馬嵬好笑當
時事虚賺明皇幸蜀川
金谷園中花正繁墜樓從道感深恩齊奴却是來東市
不為紅兒死更冤
陷却平陽為小憐周師百萬戰長川更教乞與紅兒貌
舉國山川(一作河)不值錢
一曲都緣張麗華六宫齊唱後庭花若教比並紅兒貌
枉破當年國與家
樂營門外枊如隂中有佳人畫閣深若是五陵公子見
買時應不啻(一作惜)千金
青絲高綰石榴裙腸斷當筵酒半醺置向漢宫圖畫裏
入胡應不數昭君
斜凭欄杆醉態新歛眸微盻不勝春當時若遇東昏主
金葉蓮花是此人
匼匝千山與萬山碧桃花下景長閒神仙得似紅兒貌
應免劉郎憶世間
越山重疊越溪斜西子休憐觧浣紗得似紅兒今日貌
肯教將去與(一作見)夫差
詔下人間覓(一作選)好花月眉雲髻選人(一作盡名)家紅兒若
向當時見繫臂先封第一紗
鋒鏑縱横不敢看淚垂玉筯正汍瀾應緣近似紅兒貌
始得深宫奉五官
金縷濃薰百和香臉紅眉黛入時妝當時便向喬家見
未敢將心在窈娘
通宵甲帳散香塵漢帝精神禮百神若見紅兒醉中態
也應休憶李夫人
拔得芙蓉出水新魏家公子信才人若教瞥見紅兒貌
不肯留情付洛神
芳姿不合並常人雲在遥天玉在塵因事愛思荀奉倩
一生閒坐枉傷神
筆底如風思湧泉賦中休謾說嬋娟紅兒若在東家住
不得登牆爾許年
一抹濃紅傍臉斜妝成不語獨攀花當時若是逄韓夀
未必埋蹤在賈家
樹褭西風日半沈地無人跡轉傷心阿嬌得似紅兒貌
不費長門買賦金
五雲高捧紫金堂花下投壺侍玉皇從到(一作道)世人都
不識也應知有杜蘭香
戲水源頭指舊蹤當時一笑也難逄紅兒若為迴桃臉
豈比連催舉五𤇺
虢國夫人照夜璣若為求得與紅兒醉和香態濃春睡
(一作裏)一樹繁花偃繡幃
知有持盈玉葉冠剪雲裁月照人寒若使紅兒風帽(一作)
(貌)戴直使瑶池會上看
眀媚何曾譲玉環破瓜年幾百花顔若教貌向南朝見
定却梅妝似等閒
世事悠悠未足稱肯將閒事更爭能自從命向紅兒去
(一作斷)不欲留心在裂繒
自隱新從夢裏來嶺雲微步下陽臺含情一向春風笑
羞殺凡花盡不開
捨却青娥換玉鞍古來公子苦無端莫言一匹追風馬
天驥牽來也不看
檻外花低瑞露濃夢魂驚覺暈春容憑君細看紅兒貌
最稱嚴妝待曉鐘
薄羅輕剪越溪紋鵶翅低垂兩鬢分料得相如偷見面
不應琴裏挑文君
南國東隣各一時後來惟有杜紅兒若教楚國宫人見
羞把腰身並柳枝
照耀金釵簇膩鬟見時直向畫屏間黃姑阿母能判剖
十斛明珠也是閒
輕小休誇似燕身生來占斷紫宫春漢皇若遇紅兒貌
掌上無因著别人
鸚鵡娥如裛露紅鏡前眉樣自深宫稍教得似紅兒貌
不嫁南朝沈侍中
擬將心地學安禪爭柰紅兒笑靨圓何物把來堪比並
野塘初綻一枝蓮
浸草漂花遶檻香最憐穿度樂營牆殷勤留滯緣何事
曾照紅兒一面妝
雕隂舊俗(一作似)騁嬋娟有箇紅兒賽洛川常笑世人語
虛(一作多誑)誕今朝自見火中蓮
渡口諸儂樂未休竟陵西望路悠悠石城有箇紅兒貌
兩槳無因迎莫愁
誰向深山識大仙勸人山上引春泉定知不及紅兒貌
枉却工夫漑玉田
傾國傾城總絶倫紅兒花下認真身十年東北看燕趙
眼冷何曾見一人
今時自是(一作謂)不諳知前代由來豈(一作事)見遺(一作為)一
笑陽城人便惑何堪教見杜紅兒
京口喧喧百萬人競傳河鼓謝星津柰花似雪簪雲髻
今日天容是後身
青史書時未是眞可能纖手(一作智)却強秦再三為謝齊
皇后要解連環别與人
繡帳鴛鴦對刺紋博山微暖麝微曛詩成(一作人)若有紅
兒貌悔道當時月墜雲
薄粉輕朱取次施大都端正亦相宜只如花下紅兒態
不藉城中半額眉
妝成渾欲認前朝金鳳雙釵逐步搖未必慕容宫裏伴
舞風歌月勝纖腰
琥珀釵成恩正深玉兒妖惑蕩君心莫教回首看妝面
始覺曾虛擲萬金
自有閒花一面春臉檀眉黛一時新殷勤為報梁家婦
休把啼妝賺後人
輕梳小髻號慵來巧中君心不用媒可得紅兒抛醉眼
漢皇恩澤一時迴
千里長江旦暮潮吳都風俗尚纖腰周郎若見紅兒貌
料得無心念小喬
月落潛奔暗觧攜本心誰道獨单棲還緣交甫非良偶
不肯終身作羿妻
漢皇曾識許飛瓊寫向人間作畫屏昨日紅兒花(一作簾)
下見大都相似更娉婷
魏帝休誇薛夜來霧綃雲縠稱身裁紅兒秀(一作笑)發君
知否倚檻繁花帶露開
曉月雕梁燕語頻見花難可比他人年年媚景歸何處
長作紅兒面上春
逗玉濺盆冬殿開邀恩先賜夜明苔紅兒若是三千數
多少芳心似死灰
畫簾垂地紫金牀暗引羊車駐七香若見紅兒此中住
不勞鹽篠灑宫廊
蘇小空勻(一作輕勻)一面妝便留名字在(一作著)錢塘藏鴉門
外諸年少不識紅兒未是狂
一首長歌萬恨來惹愁漂泊水難迴崔徽有底多頭面
費得微之爾許才
昔年黃閣識奇章愛說眞珠似窈娘若見紅兒深夜(一作)
(夜深)態便應休說繡衣裳
鳳折鶯(一作鸞)離恨轉深此身難負百年心紅兒若向隋
朝見破鏡無因更重尋
行綰穠雲立暗(一作曙)軒我來猶愛不成冤當時若見紅兒
貌未必邢(一作形)相有此言
總似(一作是)紅兒媚態新莫論千度笑爭春任伊孫武心
如鐵不辦軍前殺此人
暖塘爭赴盪舟期行唱菱歌著豔詞為問東山謝丞相
可能諸妓勝紅兒
吳興皇后欲辭家澤國重臺展曙華今日紅兒貌傾國
恐須真宰别開花
陌上行人歌黍離三千門客欲何之若教粗及紅兒貌
爭敢樓前斬愛姬
休話如臯一笑時金&KR1076;(一作髐)中臆錦離披陋容枉把雕
弓射射盡春禽未展眉
長恨西風送早秋低眉深恨(一作念)嫁牽牛若同人世長
相對爭作夫妻得到頭
謝娘休漫逞風姿未必娉婷勝柳枝聞道只因嘲落絮
何曾得似杜紅兒
總傳桃葉渡江時只為王家一首詩今日紅兒自堪賦
不須重唱舊來詞
巫山洛浦夲無情總為佳人便得名今日雕隂有神豔
後來公子莫相輕
幾抛雲髻恨金墉淚洗花顔百戰中應有紅兒些子貌
却言皇后長深宮
倚檻還應有所思半開東(一作香)閣見嬌姿可中得似紅
兒貌若遇韓朋好殺伊
曉向妝臺(一作紗窗)與畫眉鏡中長欲助嬌姿若教得似紅
兒貌走馬章臺任道遲
練得霜華助翠鈿相期朝謁玉皇前依稀有似紅兒貌
方得吹簫引上天
重門深掩幾枝花未勝紅兒莫大誇王相(一作玉柄)不能探
物理可能虚上短轅車
前代休憐事可奇後來還出有光輝爭知晝卧紗窗裏
不見(一作有)神人覆玉衣
化羽(一作羽化)嘗聞赴九天只疑塵世是虛傳自從一見紅
兒貌始信人間有謫仙
從道長陵小市東巧將花貌占春風紅兒若是同時見
未必伊先入紫宫
人間難免是深情命斷紅兒向此生不似(一作何似)前時李
丞相枉抛才力為鶯鶯
鳳舞香飄繡幕風暖穿馳道百花中還緣有似紅兒貌
始道迎將入漢宮
休道將軍出世才盡驅諸妓下歌臺都緣沒箇紅兒貌
致使輕教後閣開
馮媛須知住漢宮將身只是觧當熊不聞有貌傾人國
爭得今朝更似(一作比)紅
能將一笑使人迷花豔何須上大堤疎屬便同巫峽路
洛川眞是武陵溪
辭輦當時意可知寵深還恐寵先衰若教得似紅兒貌
占却君恩自不疑
三吳時俗重風光未見紅兒一面妝好寫妖嬈與教看
便應休更話眞娘
波平楚澤浸星辰臺上君王宴早春畢竟章華會中客
冠纓虚絶為何人
紅兒不向漢宮生便使雙成謾得名疑是麻姑惱塵世
暫教微步下層城
天碧輕紗只六銖宛如(一作風)含露透肌膚便教漢曲爭
明媚應沒心情更弄珠
共嗟含恨向衡陽方寸花牋寄沈郎不似紅兒些子貌
當時爭得少年狂
淺色桃花亞短牆不因風送也聞香凝情盡日君知否
還似紅兒淡薄妝
火色櫻桃摘得初仙宫只有世間無凝情盡日君知否
眞似紅兒口上朱
宿雨初晴春日長入簾花氣静難忘凝情盡日君知否
真似紅兒舞袖香
初月纖纖映碧池池波不動獨看時凝情盡日君知否
眞似紅兒罷舞眉
濃豔濃香雪壓枝褭煙和露曉風吹紅兒被掩妝成後
含笑無人獨立時
樓上嬌歌褭夜霜近來休數踏歌娘紅兒謾唱伊州遍
認取輕敲玉韻長
金粟妝成扼臂環舞腰輕薄(一作轉)瑞雲間紅兒生在開
元末羞殺新豐謝阿蠻
君看紅兒學醉妝誇裁宫襭砑裙長誰能更把閒心力
比並當時武媚娘
梔子同心裛露垂折來深恐沒人知花前醉客頻相問
不贈紅兒贈阿誰
雲間翡翠一雙飛水上鴛鴦不暫離寫向人間百般態
與君題作比紅詩
舊恨長懷不語中幾回偷泣向春風還緣不及紅兒貌
却得生教入楚宮
一舸春深指鄂君好風從渡水成紋越人若見紅兒貌
繡被應差徹夜薰
花落塵中玉墮泥香魂應上窈娘堤欲知此恨無窮處
長倩城烏夜夜啼
句
窗前遠岫懸生碧簾外殘霞挂熟紅(一作桃花㬠熟紅見語林)
御定全唐詩卷六百六十六
