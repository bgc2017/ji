欽定四庫全書
御定全唐詩卷三百五十七
劉禹錫
春有情篇
為問遊春侣春情何處尋花含欲語意草有鬭生心雨
頻催發色雲輕不作隂縱令無月夜芳興暗中深
七夕二首
河鼓靈旗動嫦娥破鏡斜滿空天是幕徐轉斗(一作地)為
車機罷猶安石橋成不礙槎誰(一作寧)知觀津女竟夕望
雲涯
天衢啟雲帳神(一作僊)馭上星橋初喜渡河漢頻驚轉斗
杓餘霞張錦幛(一作幕)輕電閃紅綃非是人間世還悲後
會遥
邊風行
邊馬蕭蕭鳴邊風滿磧生暗添弓箭力斗(一作半)上鼓鼙
聲襲月寒暈起吹雲隂陣成將軍占氣候出號夜翻營
(一作安號畏翻城)
送工(一作兵)部蕭郎中(一作侍郎)刑部李郎中並以夲
官兼中丞分命充京西京北覆糧使
霜簡映金章相輝同舍郎天威廵虎落星使出鴛行尊
爼成全策京坻閱見糧歸来虜塵滅畫地奏明光
送太常蕭博士棄官歸飬赴東都(時元兄罷相為少師仲兄)
(為郎官並分司洛邑)
兄弟盡鴛鸞歸心切問安貪榮五綵服遂掛兩梁冠侍
膳曾調鼎循陔更握蘭從今别君後長憶(一作向)德星看
送河南皇甫少尹赴絳州
祖帳臨周道前旌指晉城午橋羣吏散亥字老人迎詩
酒同行(一作每同)樂别離方見情從此洛陽社吟詠属書生
發華州留别張侍御(一作賈)
束簡下延閣買符驅短轅同人惜分袂結念醉芳樽切
切别弦急蕭蕭征騎(一作馬)煩臨岐無限意相視却忘言
(張詩云夫子生知者相期妙理中遂有忘言之句)
奉送家兄歸王屋山隱居二首(據道書王屋山一名洛陽山一)
(作陽洛山)
洛陽(一作陽洛)天壇上依稀似玉京夜分先見日月靜遠(一作)
(忽)聞笙雲路將雞犬丹臺有姓名古来成道者兄弟亦
同行
春来山事好歸去亦逍遥水淨苔莎色露香芝术苖登
臺吸瑞景飛步翼神飇願薦塤箎曲相將學玉簫
送王師魯(一作曾)協律赴湖南使幕(即永穆公之孫)
翩翩馬上郎驅傳渡三湘橘樹沙洲暗松醪酒肆香素
風傳竹帛高價聘琳瑯楚水多蘭芷(一作若)何人事搴(一作)
(擷)芳
送趙中丞自司金郎(一作司直郎)轉官參山南令狐
僕射幕府(趙氏兄弟皆僕射門客)
綠樹滿褒斜西南蜀路賖驛門臨白草(一作經赤縣)縣道入
(一作道路過)黃花相府開油幕門生逐絳紗行看布政後還
從入京華
送盧處士歸嵩山别業
世業嵩山(一作陽)隱雲深無四鄰藥爐燒姹女酒甕貯賢
人晚(一作曉)日華隂霧秋風函谷塵送君從此去鈴閣少
談賓
洛中送崔司業使君扶侍赴唐州
綠野芳城路殘春柳絮飛風鳴驌驦馬日照老莱衣洛
苑魚書至江村鴈戶歸相思望淮水䨇鯉不應稀
送李友路秀才赴舉
誰憐相門子不語望秋山生長綺紈内辛勤筆硯間榮
親在名字好學棄官班佇俟明年桂(一作社)高堂開笑顔
送從弟郎中赴浙西(并引)
從弟三復十餘年間凡三為浙右從事往年主公
入相薦敡登朝中復從公鎮南未幾而罷昨以尚
書外郎奉使至洛旋承新命改轅而東三從公皆
在舊地徵諸故事夐無其倫故賦詩贈之亦志異
也
銜命出尚書新恩換使車漢庭無右者梁苑重歸歟又
食建業水曾依京口居共經何限事賓主兩如初
送元(一作元曉)上人歸稽亭
重疊稽亭路山僧歸獨行遠峰斜日影夲寺舊鐘聲徒
侣問新事煙雲愴(一作含)别情應誇乞食處踏遍鳳凰城
贈别君素上人詩(并引)
曩予習禮之中庸至不勉而中不思而得𢥠然知
聖人之德學以至於無學然而斯言也猶示行者
以室廬之奥耳求其徑術而布武未易得也晚讀
佛書見大雄念佛之普級寳山而梯之高揭慧火
巧鎔惡見廣疏便門旁束邪徑其所證入如舟㳂
川未始念於前而日遠矣夫何勉而思之耶是余
知突奥於中庸啓鍵關於内典會而歸之猶初心
也不知余者誚予困而後援佛謂道有二焉夫悟
不因人在心而已其證也猶喑人之享太牢信知
其味而不能形於言以聞於耳也口耳之間兼寸
耳尚不可使聞他人之不吾知宜矣開士君素偶
得余於所親一麻&KR0008;草千里来訪素以道眼視予
予以所視視之不由陛級攜手智地居數日告有
得而行乃為詩以見志云
窮巷唯秋草高僧獨扣門相歡如舊識問法到無言水
為(一作與)風生浪珠非塵可昏悟(一作去)来皆是道此别不
銷魂
送深法師遊南岳(上人本住資聖寺)
師在白雲鄉名登(一作高)善法堂十方傳句偈八部會壇
場飛錫無定所寳書留舊房唯應銜果(一作草)鴈相送至
衡陽
贈别約師(并引)
荆州人文約市井生而雲鶴性故去葷為浮圖生
悟而證入南抵六祖初生之墟得遺教甚悉今年
訪余扵連州且曰貧道昔浮湘川會柳儀曹謫零
陵宅於佛寺幸聯棟而居者有年由是時人大士
得落耳界夫聞為見因今日之来曩時之因耳時
儀曹牧柳州與八句贈别
師逢吳興守(一作寺)相伴住禪扄春雨同栽樹秋燈(一作風)
對講經廬山曾結社桂水遠揚舲話舊還惆悵天南望
柳星
秋日過鴻舉法師寺院便送歸江陵(并引)
梵言沙門猶華言去欲也能離欲則方寸地虚虚
而萬象入入必有所泄乃形乎詞詞妙而深者必
依於聲律故自近古而降釋子以詩聞於世者相
踵焉因定而得境故翛然以清由慧而遣辭故粹
然以麗信禪林之蘤萼而戒河之珠璣耳初鴻舉
學詩於荆郢間私試竊詠發於餘習蓋榛楛之翠
羽弋者未之眄焉今年至武陵二千石始竒之有
起予之歎以方袍親絳紗者十有餘旬繇是名稍
聞而藝愈變閏八月余步出城東門謁仁祠而鴻
舉在焉與之言移時因告以將去且曰貧道雅聞
東諸侯之工為詩者莫若武陵今幸承其話言如
得法印寳山之下宜有所持豈徒衣裓之中衆花
而已余聞是說乃叩商而吟成一章章八句郡守
以坐嘯餘詠激清徵而應之師其行乎足以資一
時之學矣
看(一作學)畫長廊遍尋僧一徑幽小池兼鶴淨古木帶蟬
秋客至茶煙起禽歸講席收浮杯明日去相望水悠悠
春日退朝
紫陌夜来雨南山朝下看戟枝迎日動閣影助松寒瑞
氣轉(一作卷)綃縠遊光泛(一作浮)波瀾御溝新柳色處處拂
歸鞍
蜀先主廟(漢末謠黃牛白腹五銖當復)
天地(一作下)英雄氣千秋尚凛然勢分三足鼎業復五銖
錢得相能開國生兒不象賢凄凉蜀故妓来舞魏宫前
經東都安國觀九仙公主(一作九公子)舊院作
仙院御溝東今来事不同門開青草日樓閉綠楊風將
犬(一作火)昇天路披雲(一作霓)赴月宫武皇曾駐蹕親問主
人翁
觀八陣圖
軒皇傳上略蜀相運神機水落龍蛇出沙平鵝鸛飛波
濤無動勢鱗介避餘威會有知兵者臨流(一作岐)指是非
八月十五夜翫月
天將今夜月一遍洗寰瀛暑退九霄淨秋澄萬景清星
辰讓光彩風露發晶英能變人間世翛然是玉京
大和戊申歲大有年詔賜百寮出城觀秋稼謹
書盛事以俟采詩者
長安銅雀鳴秋稼與雲平玉燭調寒暑金風報(一作振)順
成川原呈上瑞恩澤賜閒行欲反(一作及)重(一作皇)城掩猶
聞歌吹(一作舞)聲
金陵懷古
潮滿冶(一作臺)城渚日斜征虜亭蔡(一作芳)洲新草綠幕府
舊煙青興廢由人事山川空地形後庭花一曲幽怨不
堪聽
晝居池上亭獨吟
日午樹隂正獨吟池上亭靜看蜂教誨閒想鶴儀形法
酒調神氣清琴入性靈浩然機已息几杖復何銘
分司東都蒙襄陽李司徒相公書問因以奉寄
早(一作蚤)忝金馬客晚(一作暮)為商洛翁知名四海内多病
一生中舉世往還盡何人心事同幾時登峴首恃(一作懷)
舊揖三公
門下相公榮加冊命天下同歡忝沐眷私輙感
申賀
冊命出宸衷官儀自古崇特膺平土拜光贊格天功(一作)
(宫)再佩扶陽印常乘鮑氏驄七賢遺老在猶得詠清風
病中一二禪客見問因以謝之
勞動諸賢者同来問病夫添爐烹雀(一作𢷬雞)舌灑水淨龍
鬚身是芭蕉喻行須笻竹(一作竹杖)枎醫王有妙藥能乞一
丸無
秋江晚泊
長泊起秋色空江涵霽暉暮霞千萬状賓鴻次第飛古
戌見旗迥荒村聞犬稀軻(一作㞹)峨艑上客勸酒夜相依
步出武陵東亭臨江寓(一作偶)望
鷹至感風候霜餘變林麓孤颿帶日来寒江轉沙曲戍
搖旗影動津晚櫓聲促月上彩霞收漁歌遠相續
秋日送客至潛水驛
候吏立沙際田家連竹溪楓林社日鼓茅屋午時雞鵲
噪晚禾地蝶飛秋草畦驛樓宫樹(一作榭)近疲馬再三嘶
湖州崔郎中曹長寄三癖詩自言癖在詩與琴
酒其詞逸而高吟詠不足昔柳吳興亭臯隴首
之句王融書之白團扇故為四韻以謝之
視事畫屏中自稱三癖翁管弦泛春渚旌旆拂晴虹酒
對青山月琴韻白蘋風會書團扇上知君文字工
為郎分司寄上都同舍
籍通金馬門家在銅駞陌省闥晝無塵宫樹朝(一作遠)凝
碧荒街淺深轍(一作荒階蘚淺深)古渡潺湲石唯有嵩丘雲堪
誇早朝客
登陜州北樓却憶京師親友
獨上百尺樓目窮思亦(一作自)愁初日徧露草野田荒悠
悠塵息長道白林清宿煙收回首雲深處永懷鄉舊遊
(一作帝鄉遊)
途中早發
中庭望啟明促促事晨征寒樹鳥初(一作如)動霜橋人未
行水流白煙起日上彩霞生隱士應高枕無人問姓名
陜州河亭倍韋五大夫雪後眺望因以留别與
韋有布衣之舊一别二紀經遷貶而歸
雪霽太陽津城池表裏春河流添馬頬原色動龍鱗萬
里獨歸客一杯逢故人登(一作因)高向西望關路正飛塵
城東(一作中)閒遊
借問池臺主多居要路津千金買絶境永日屬閒人竹
逕縈紆入花林委曲廵斜陽衆客散空鎻一園春
罷郡歸洛陽閒居
十年江海守旦夕有歸心及此西還日空成東武吟花
間數杯酒月下一張琴聞說功名事依前惜寸隂
晚泊牛渚
蘆葦晚風起秋江鱗甲生殘霞忽變(一作忽改)色遊㕍有餘
聲戌鼔音響絶漁家燈火明無人能詠史獨自月中行
宿誠禪師山房題贈二首
宴坐白雲端清江直下看来人望金刹講席繞香壇虎
嘯夜林動鼉鳴秋澗寒衆音徒(一作從)起滅心在淨(一作定)
中觀
不出孤峰上人間四十秋視身如傳舍閱世似(一作甚)東
流法為因緣立心從次第修中宵問眞偈有住是吾憂
贈澧州高大夫司馬霞㝢
前年牧(一作收)錦城馬蹋血泥行千里追戎首三軍許勇
名殘兵疑鶴唳空壘辯烏聲一誤雲中級南遊湘水清
聞董評事疾因以書贈(董生奉内典)
繁露傳家學青蓮譯梵書火風乖四大文字廢三餘欹
枕晝眠靜(一作晩)折巾秋鬢疎武皇思視草誰許茂陵居
詠庭梅寄人(一作庭梅詠寄人)
蚤花常犯寒繁實常苦酸何事上春日坐令芳意闌夭
桃定相笑遊妓肻回看君問調金鼎方知正味難
德宗神武孝文皇帝挽歌二首
出震清多難乘時播大鈞操弦調六氣揮翰動三辰運
偶升天日哀深率土人瑶池無轍迹誰見屬車塵
鳳翣擁銘旌威遲異吉行漢儀陳祕器楚挽咽緐聲駐
綍辭清廟凝笳背直城唯應留(一作晉)内傳知是向蓬瀛
敬宗睿武昭愍孝皇帝挽歌三首
寳歷方無限仙期忽有涯事親崇漢禮傳聖法殷家晩
出芙蓉闕春歸棠棣華玉輪今日動不是畫雲車
任賢勞夢寐登位富春秋欲遂東人幸(一作行)寧虞杞國
憂長楊收羽騎太液泊龍舟惟有衣冠在年年愴月遊
講學金華殿親耕鉤盾田侍臣容諫獵方士信求(一作遊)
仙虹影俄侵日龍髯不上天空餘水銀海長照夜燈前
文宗元聖昭獻孝皇帝挽歌三首
繼體三才理承顔九族親禹功留海内殷歷付天倫調
露曲常在秋風詞(一作調)尚新夲支方百代先讓棣華春
月落宫車動風凄儀仗閒路唯瞻鳳翣人尚想龍顏御
宇方無事乘雲遂不還聖情悲望處沈日(一作見日一作兄日)下
西山
享國十五載升天千萬年龍鑣仙路遠騎吹禮容全日
下初陵外人悲舊劒前周南有遺老掩淚望秦川
故相國燕國公于司空挽歌二首
雕弓封舊國黑矟繼前功十年鎮南雍九命作司空池
臺樂事盡簫鼔葬儀雄一代英豪氣曉散白楊風
隂山貴公子来葬五陵西前馬悲無主猶帶朔風嘶漢
水晉(一作青)山郭襄陽白銅鞮至今有遺愛日暮人悽悽
傷丘中丞(并引)
河南丘絳有詞藻與余同升進士科從事鄴下不
幸遇害故為傷詞
鄴下殺才子蒼茫冤氣凝枯楊映漳水野火上西陵馬
鬛今無所龍門昔共登何人為弔客唯是有青蠅
河南觀察使故相國袁公挽歌三首
五驅龍虎節一入鳳凰池令尹自無喜羊公人不疑天
歸京兆日葉下洞庭時湘水秋風至凄凉吹素旗
丹旐發江臯人悲雁亦號湘南罷亥市漢上改詞曹表
墓雙碑立尊名一字褒嘗聞平楚獄為報里門高
返葬三千里荆衡達帝畿逢人即(一作多)故吏拜奠盡沾
衣地得青烏相賓驚白鶴飛五(一作羊)公碑尚在今日亦
同歸
哭王僕射相公(名播時兼鹽鐵暴薨)
子侯(一作于侯一作子輿)一日病滕公千載歸門庭愴(一作颯)已變
風物澹無輝羣吏謁新府舊賓沾素衣歌堂忽暮哭賀
雀盡驚飛
傷韋賓客(自工部尚書除賓客一作傷韋賓客縝)
韋公八十餘位至六尚書五福唯無富一生誰得如桂
枝攀最(一作收實)久蘭省出仍初海内時流盡何人動素車
再經故元九相公宅池上作
故池春又至一到一傷情雁鶩羣猶下蛙螟(一作蠙)衣已
生竹叢身後長臺勢雨来傾六尺孤安(一作猶)在人間未
有名
請告東歸發灞橋却寄諸僚友
征徒出灞涘回首傷如何故人雲雨(一作水)散滿目山川
多行車無停軌流景同迅波前歡漸成昔感歎益勞歌
初至長安(時自外郡再授郎官)
左遷凡二紀重見帝城春老大歸朝客平安出嶺人每
行經舊處却想似前身不改南山色其餘事事新
歲杪將發楚州呈樂天
楚澤雪初霽楚城春欲歸清淮變寒色遠樹含清暉原
野已多思風霜潛減(一作滅)威與君同旅雁北向刷毛衣
鶴歎二首(并引)
友人白樂天去年罷吳郡挈雙鶴雛以歸余相遇
于楊子津閱(一作間)玩終日翔舞調態一符相書信
華亭之尤物也今年春樂天為秘書監不以鶴隨
置之洛陽第一旦予入門問訊其家人鶴軒然来
晲如記相識徘徊俛仰似含情顧慕填膺而不能
言者因作鶴歎以贈樂天
寂寞一雙鶴主人在西京故巢吳苑樹深院洛陽城徐
引竹間步遠含雲外情誰憐好風月鄰舍夜吹笙(東鄰即王)
(家)
丹頂宜承日霜翎不染泥愛池能久立看月未成棲一
院春草長三山歸路迷主人朝謁早貪養汝南雞
答白刑部聞新蟬
蟬聲未發前已自感流年一入凄凉耳如聞斷續弦晴
清依露葉晚急畏霞天何事秋卿詠逢時亦悄然
和裴相公寄白侍郎求雙鶴
皎皎華亭鶴来隨太守船(白君罷吳郡太守擕䨇鶴来)青雲意常在
(一作青雲長在意)滄海别經年留滯清洛苑裵徊明月天何如
鳳池上雙舞入祥煙
終南秋雪
南嶺見秋雪千門生早寒閒時駐馬望高處卷簾看霧
散瓊枝出日斜鉛粉殘偏宜曲江上倒影入清瀾
和樂天早寒
雨引苔侵壁風驅葉擁階久留閒客話宿請老僧齋酒
甕新陳接書籖次第排翛然自有處搖落不傷懷
曲江春望
鳳城煙雨歇萬象含佳氣酒後人倒狂花時天似醉三
春車馬客一代繁華地何事獨傷懷少年曾得意
同樂天和微之深春二十首(同用家花車斜四韻)
何處深春好春深萬乘家宫門皆映柳輦路盡穿花池
色連天漢城形象帝車旌旗暖風裏獵獵向西斜
何處深春好春深阿母家瑶池長不夜珠樹正開花橋
峻通星渚樓暄近日車層城十二闕相對日西(一作玉柹)斜
何處深春好春深執政家恩光貪捧日貴重不看花玉
饌堂交印沙隄柱礙車多門一已閉直道更無斜
何處深春好春深大鎮家前旌光照日後騎蹙成花節
院收衙隊毬場簇看車廣筵歌舞散書號夕陽斜
何處深春好春深貴戚家櫪嘶無價馬庭發有名花欲
進宫人食先薰命婦車晚歸長帶酒冠蓋任傾斜
何處深春好春深恩澤家爐添龍腦炷綬結虎頭花賓
客珠成履嬰孩錦縳車畫堂簾幕外来去燕飛斜
何處深春好春深京兆家人眉新柳葉馬色醉桃花盗
息無鳴鼓朝回自走車能令帝城外不敢逕由斜
何處深春好春深刺史家夜闌猶命樂雨甚亦尋花傲
客多憑酒新姬苦上車公門吏散後風擺戟衣斜
何處深春好春深羽客家芝田繞舍色杏樹滿山花雲
是淮王宅風為列子車古壇操簡處一逕入林斜
何處深春好春深小隱家芟庭留野菜撼樹去狂花醉
酒一千日貯書三十車雉衣從露體不敢有餘斜
何處深春好春深富室家唯多貯金帛不擬負鶯花國
樂呼聯轡行厨載滿車歸来看理曲燈下寳釵斜
何處深春好春深豪士家多沽味濃酒貴買色深花已
臂鷹隨馬連催妓上車城南踏青處村落逐原斜
何處深春好春深貴胄家迎呼偏熟客揀選最多花飲
饌開華幄笙歌出鈿車興酣罇易罄連瀉酒瓶斜
何處深春好春深唱第家名傳一紙榜興管九衢花薦
聽諸侯樂来隨計吏車杏園抛曲處揮袖向風斜
何處深春好春深少婦家能偷新禁曲自剪入時花追
逐同遊伴平章貴價車從来不墮馬故遣髻鬟斜
何處深春好春深幼女家雙鬟梳頂髻兩面繡帬花妝
壞頻臨鏡身輕不占車鞦韆爭次第牽拽綵繩斜
何處深春好春深蘭若家當香收柏葉養蜜近梨花野
逕宜行樂遊人盡駐車菜園籬落短遥見桔橰斜
何處深春好春深老宿家小欄圍蕙草高架引藤花四
字香書印三乘壁畫車遲回聽句偈䨇樹晚隂斜
何處深春好春深種蒔家分畦十字水接樹兩般花櫛
比栽籬槿咿啞轉井車可憐高處望棋布不曾斜
何處深春好春深稚子家爭騎一竿竹偷折四鄰花笑
擊羊皮鼓行牽犢頷車中庭貪夜戲不覺玉繩斜
贈眼醫婆羅門僧
三秋傷望眼(一作遠望)終日哭(一作泣)途窮兩目今先暗中年
似老翁看朱漸成碧羞日不禁風師有金篦術如何為
發蒙
海門潮别浩初師(一作送如智法師遊辰州兼寄許評事)
前日過蕭寺看師上講筵都人禮白足施者散金錢方
便無非教經行不廢禪還(一作遥)知習居士發論侍(一作待)
彌天
御定全唐詩卷三百五十七
