欽定四庫全書
御定全唐詩卷五百三十六
許渾
春早郡樓書事寄呈府中群公
兩鬢垂絲髮半霜石城孤夢繞襄陽鴛鴻幕裏蓮披檻
虎豹營中柳拂牆畫舸欲行春水急翠簾初捲暮山長
峴亭風起花千片流入南湖盡日香
元處士自洛歸宛陵山居見示詹事相公餞行
之什因贈
紫霄峰下絶韋編舊隱相如結韈前(元君舊隱廬山學易常為相國師服)
月落尚留東閣醉風高還憶北窗眠江城夜别瀟瀟雨
山檻晴歸漠漠煙一頃豆花三頃竹想應(一作因)抛却釣
魚船
送元晝上人歸蘇州兼寄張厚二首
自卜閒居荆水頭(一作幽)感時相(一作傷)别思悠悠一樽酒
盡青山暮千(一作萬)里書回碧樹秋深巷久貧知(一作長)寂
寞小詩多病尚(一作也)風流畫公此去應相問為說沾巾
(一作衣)憶舊游
三(一作二)年無事客吳鄉南陌(一作宅)春園(一作深)碧草長共
醉八門回畫舸獨還三徑掩書堂前山雨過池塘滿小
院秋歸枕簟涼經歲别離心自(一作盡)苦何堪黃(一作紅)葉
落(一作下)清漳
送陸拾遺東歸
獨振儒風(一作負才名)遇盛時紫泥初降(一作出)世人知文(一作封)章
報主非無意書劒還家素有期秋寺卧雲移棹晩暮江
(一作天)乘月落帆遲東歸自是緣清興莫比商山詠紫芝
湖(一作湘)南徐明府余之南鄰久不還家因題林
館(一作同孫盧二仙侶游樊明府林亭一作南鄰樊明府久不還家因題林亭)
湘南官罷(一作滿)不歸來高閣今年掩綠苔魚溢池塘秋
雨過鳥還洲島暮潮(一作雲)回階前石隱棋終局窗外山
寒(一作高)酒滿杯借問先生獨(一作在)何處一籬疎菊又花
開
酬和杜侍御(并序)
河中杜侍御祇命本府自鍾陵舟抵漢上道出茲
郡以某專使迎接先蒙雅什見貽竊慕清才輙酬
和
花時曾省杜陵游聞下書帷不舉頭因過石城先訪戴
欲朝金闕暫依劉征帆夜轉鸕鷀穴(一作嶠)騁騎春辭鸛
雀樓正把新詩望南浦棹歌應是木蘭舟
酬河中杜侍御重寄
五色如絲下碧空片帆還遶楚王宮文章已變南山霧
羽翼應搏北海風春雪預呈霜簡白曉霞先染繡衣紅
十千沽酒留君醉莫道歸心似轉蓬
寄獻三川守劉公(并序)
余奉陪三川守劉公讌言嘗蒙詢訪行止因話一
麾之任冀成三逕之謀特蒙俯鑒丹誠尋計慰薦
屬移履道卧疾彌旬輙抒二章寄獻
三川歌頌徹咸秦十二樓前侍從臣休閉玉籠留鸑鷟
早開金埒縱麒麟花深穉榻迎何客月在膺舟醉幾人
自笑(一作歎)東風過寒食茂陵寥落未知春
半年三度轉蓬居錦帳心闌羨隼旟老去自驚秦塞鴈
病來先憶楚江魚長聞季氏千金諾更望劉公一紙書
春雪未晴春酒貴莫教愁殺馬相如
送叚覺之西蜀結婚(一作送叚覺之西川過婚禮後歸覲)
詞賦名高身不閒綵衣如錦度函關鏡中鸞影(一作月冷)胡
威去劍外花歸(一作飛)衛玠還秋浪遠侵黃鶴嶺暮雲遥
斷碧雞山時人若(一作此時人)問西遊客心在重霄鬢欲斑
長慶寺遇常州阮秀才
高閣晴軒對一峰毗陵書客此相逢晚收紅葉題詩遍
秋待黃花釀酒濃山館日斜喧鳥雀石潭波動戲魚龍
上方有路應知處疎磬寒蟬樹幾重
贈閑師(一作送令閑上人)
近日高僧更有誰宛陵山下遇閑師東林共許三乘學
南國争傳五字詩初到庾樓紅葉墜夜投蕭寺碧雲随
秋江莫惜題佳句正是磷磷見底時
東遊留别李叢秀才
煩君沽酒強登樓罷唱離歌說遠遊文字豈勞諸子重
風塵多幸(一作重)故人憂數(一作一)程山路長侵夜(一作驛)千
里家書動隔秋起憑欄干各垂淚又驅羸馬向東州
竹林寺别友人(一作與德玄别一作李玄)
騷人吟罷起鄉愁暗覺年華(一作光)似水流花滿謝(一作楚)
城傷共(一作遠)别蟬鳴蕭寺喜同遊前山月(一作日)落杉松
晚(一作曉)深夜風清枕簟秋明日分襟又何處江南江北
路悠悠
送處士武君歸章洪山居(一作送武全通處士歸隱洪山)
形影無羣消息沈登聞(一作門)三擊(一作繫)血沾襟皇綱一
日開冤氣青史千年重壯心却(一作知)望烏臺春樹老獨
歸蝸舍暮雲深他時縱有徵書至雪滿空山不可尋
題義女亭
身沒蘭閨道日明郭南尋得舊池亭詩人愁立暮山碧
賈客怨離秋草青四望(一作座)月沈疑掩鏡兩簷花動認
(一作誤)收屏至今鄉里風猶在借問誰傳義女銘
吳門送振武李從事
晚促離筵醉玉缸伊州一曲淚雙雙欲(一作若)攜刀筆從
新幕更宿烟霞别舊窗胡馬近秋侵紫塞吳帆乘月下
清江嫖姚若許傳書檄坐築(一作奪)三城看受降
郊居春日有懷府中諸公并柬王兵曹
欲學漁翁釣艇新濯纓猶惜九衢塵花前更謝依劉客
雪後空懷訪戴人僧舍覆碁消白日市樓賖酒過青春
一山桃杏(一作李)同時發誰似東風不厭貧
同韋少尹傷故衛尉李少卿
客醉更長樂未窮似知身世一宵空香街(一作車)寶馬嘶
殘月暖閣佳人哭曉風未捲繡筵朱閣上已開塵席畫
屏(一作堂)中何須更賦山陽笛寒月沈西水向東
舟行早發廬陵郡郭寄滕郎中
楚客停橈太守知露凝丹葉自秋(一作愁)悲(一作時)蟹螯只
恐相如渴鱸鱠應防(一作方)曼倩飢風捲曙雲飄角遠雨
昏寒浪挂帆遲離心更羨高齋夕(一作夢)巫峽花深醉玉
巵
聞邊將劉臯無辜受戮
外監多假帝王尊威脅偏禆勢不存纔許誓心安玉壘
巳傷傳首動金門三千客裏寧無義五百人中必有恩
却賴漢庭多烈士至今猶自伏蒲輪
送薛秀才南遊(一作送薛洪南遊訪山習業一作送洪秀才南遊訪僧習業)
姑蘇城外柳(一作草)初凋同上江樓更寂寥遶壁舊詩塵
(一作塵風)漠漠對窗寒竹雨瀟瀟憐君别路隨秋鴈盡我離
觴任晚潮從此草玄應有處白雲青嶂一相招
夜歸孤山寺却寄盧郎中
青山有志路猶賖心在琴書自憶(一作夢在)家醉别庾樓山
色曉(一作滿)夜歸蕭寺月光斜落帆露濕回塘柳别院風
驚滿地花他日此身(一作恩)須報德莫言空愛舊(一作谷愛)煙
霞
贈桐廬房明府先輩
帝城春榜謫靈(一作雲)仙四海聲華二十年闕下書功無
後輩卷中文字掩前賢官閒(一作成)每喜江山静道在寧
憂雨露偏自笑小儒非一鶚亦趨門屏冀相憐
甘露寺感事貽同志
雲蔽長安路更賖獨隨漁艇老天涯青山盡日尋黃絹
滄海經年夢絳紗雪憤有期心自壯報恩無處髮先華
東堂舊侶勤書劍同出膺門是一家
泛溪夜回寄道玄上人
南郭煙光異世間碧桃紅杏水潺潺猿來近嶺獼猴散
魚下深潭翡翠閒猶阻晚風停桂檝欲乘春月訪松關
幾回策杖終難去洞口雲歸(一作深)不見山
客至
得路逢津更俊才可憐鞍馬照春來殘花幾(一作落)日小
齋閉大笑一聲幽抱開袖拂碧溪寒繚繞冠欹紅樹晚
徘徊相逢少(一作分)别更堪恨何必秋風江上臺
經李給事舊居
歸作儒翁出致君故(一作北)山誰復有遺文漢庭使氣摧
張禹楚國懷憂送范雲楓葉暗時迷舊宅芳(一作茅)花落
處認荒墳朱絃一奏沈湘怨風起寒波日欲曛
新興道中
芙蓉村步失官金折獄無功不可尋初挂海帆逢歲暮
却開山館值春深波渾未辨魚龍跡霧暗寧知蚌鷸心
夜榜(一作傍)歸舟望漁火一溪風雨兩巖隂
下第有懷親友(并序)
余下第寓居杜陵親友間或登上第或遂燕(一作閒)
居或抵湘沅或游鄜畤因抒長句
萬山晴雪九衢塵何處風光寄夢頻花盛庾園攜酒客
草深顔巷讀書人征帆又過湘南月旅館還悲渭水(一作)
(北)春無限别情多病後杜陵寥落在漳濱
中秋夕寄大梁劉尚書
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉柳營出號風生纛蓮幕題詩月上樓
應念散郎千里外去年今夜醉蘭舟
卧病(時在京都)
寒窗燈盡月斜暉珮馬朝天獨掩扉清露巳凋秦塞柳
白雲空(一作應)長越山薇病中送客難為别夢裏還家不
當歸惟有寄(一作舊)書書未得卧聞燕鴈向南飛
殘雪
憶昨新春霰雪飛階前簷上鬭寒姿狂風送在竹深處
隔日未消花發時輕壓嫩蔬旁出土冷衝幽鳥别尋枝
晩來又喜登樓見一曲高歌和者誰
和常秀才寄簡歸州鄭使君借猨
謝守攜猨東路長褭藤穿竹似瀟湘碧山初暝嘯秋月
紅樹生寒啼曉霜陌上楚人皆駐馬里中巴客半歸鄉
心知欲借南遊侣未到三聲恐斷腸
送人之任卭州
綠髮監州丹(一作冊)府歸還家樂事我先知羣童竹馬交
迎日二老蘭觴初見時黃卷新書芸委積青山舊路菊
離披亨衢自有橫飛勢便到西垣視訓辭
和河南楊少尹奉陪薛司空石笋詩
暖溪寒井碧巖前謝傅賓朋盛綺筵雲斷石峯高竝笋
日臨山勢遠開蓮閒留幢節低春水醉擁(一作領)笙歌出
暮煙聞道詩成歸巳夕柳風花露月初圓
獻鄜坊丘常侍
詔選將軍護北戎身騎白馬臂彤弓柳營遠識金貂貴
榆塞遥知玉帳雄秋檻鼓鼙驚朔雪曉階旗纛起邊風
蓬萊每望平安火應奏班超定遠功
寄當塗李遠
賦擬相如詩似陶雲陽烟月又同袍車前驥病駑駘逸
架上鷹閒鳥雀高舊日樂貧能飲水他時隨俗願餔糟
不須倚向青山住詠雪題詩用意勞
和崔大夫新廣北樓登眺
北望高樓夜亦寒山重水闊接長安修梁暗換丹楹小
疎牖全開彩檻寬風捲浮雲披睥睨露凉明月墜(一作墮)
闌干庾公戀闕懷鄉處目送歸帆下遠灘
送客自兩河歸江南(一作西河送客歸江南)
兩河庶(一作西河陳)事巳堪傷南客秋歸路更長臺畔古(一作)
(偃)松悲魏帝苑邊脩竹弔梁王山(一作雨)行露變茱萸色
水宿風披(一作搖)菡萏香遥羨落帆逢舊友綠蛾青鬢醉
橫塘
題陸侍御林亭
野水通池石疊臺五營無事隱雄才松齋下馬書千卷
蘭舫逢人酒一杯寒樹雪晴紅豔吐遠山雲曉翠光來
定知别後無多日海柳江花次第開
泊蒜山津聞東林寺光儀上人物故
雲齋曾宿借方袍因說浮生大夢勞言下是非齊虎尾
宿來榮辱比鴻毛孤舟千棹水猶闊寒殿一燈夜更高
明日東林有誰在不堪秋磬拂烟濤
春日思舊遊寄南徐從事劉三復
風暖曲江花半開忽思京口共銜杯湘潭雲盡暮山出
巴蜀雪消春水來懷玉尚悲迷楚塞捧金猶羨樂燕臺
薊門高處極歸思隴鴈北飛雙燕廻
郊園秋日寄洛中友人(一作親友)
楚水西來天際流感時傷(一作相)别思悠悠一尊酒盡青
山莫萬(一作千)里書廻碧樹秋日落遠波驚(一作低)宿鴈風
吹輕浪起眠鷗嵩陽親友如相問(一作誰相念)潘岳閒居欲
白頭
送杜秀才歸(一作往)桂林
桂州南去與誰同處處山連水自通兩岸曉霞(一作晩烟)千
里草半帆斜日一江風瘴雨欲來楓樹黑火雲初起茘
枝紅愁君路遠銷年月莫滯三湘五嶺中
春雨舟中次和橫江裴使君見迎李趙二秀才
同來因書四韵兼寄江南
芳草渡頭微雨時萬株楊柳拂波垂蒲根水暖鴈初落
梅徑香寒蜂未知詞客倚風吹暗淡使君廻馬濕旌旗
江南仲蔚多情調悵望青雲幾首詩
東陵赴京道病東歸寓居開元寺寄盧員外宋
魏二先輩
西風吹雨鴈初時病寄僧齋罷獻書萬里咸秦勞我馬
四鄰松桂憶吾廬滄洲有約心還静青漢無媒跡自疎
不是醉眠愁不散莫言琴酒學相如
聞開江宋相公申錫下世二首
權門隂奏奪移才馹騎如星墮峽來鼂氏有恩思作禍
賈生無罪直為災貞魂誤向崇山歿冤氣疑從泊(一作湘)
水回畢竟功成何處是五湖雲月一帆開
月落湘潭(一作清湘)棹不喧玉杯瑶瑟奠蘋蘩誰能力制乘
時鶴自取機沈在檻猨位極乾坤三事貴謗興華夏一
夫冤宵衣旰食明天子日伏青蒲不敢言
贈所知
因釣鱸魚住淛河挂帆千里亦相過茅簷夜醉平階月
蘭棹春歸拍岸波湖日似隂鼉鼓響海雲纔起蜃樓多
明時又作閒居賦誰薦東門策四科
謝人贈鞭
蜀國名鞭見惠稀駑駘從此長光輝獨根擁腫來雲岫
紫陌提攜在繡衣幾度拂花香裏過也曾敲鐙月中歸
莫言三尺長無用百事軍中要指揮
早秋寄劉尚書
天生心識富人侯將相門中第一流旗纛早開擒虎帳
戈鋌初發斬鯨舟柳營初號海山暝菌閣賦詩江樹秋
昨夜雨凉今夜月笙歌應醉最高樓
及第後春情
世間得意是春風散誕經過觸處通細搖柳臉牽長帶
慢撼桃株舞碎紅也從吹幌驚殘夢何處飄香别故叢
猶以西都名下客今年一月始相逢
歸長安(第四句缺一字)
二年何處淚汎瀾白帝城邊曉角殘非是無心戀巫峽
自緣臂到長安黔江水暖還曾飲楚岫雲深不識寒
大抵莫教聞雨後此時腸斷不應難
經古行宫
臺閣參差倚太陽年年花發滿山香重門勘鎖青春晩
深院垂簾白晝長草色芊綿侵御路泉聲嗚咽繞宫牆
先皇一去無廻駕紅粉雲鬟空斷腸
秋晩懷茅山石涵村舍
十畝山田近石涵村居風俗舊曾諳簾前白艾驚春燕
籬上青桑待晩蠶雲暖採茶來嶺北月明沽酒過溪南
陵陽秋盡多歸思紅樹蕭蕭覆碧潭
貴游
朝回佩馬早淒淒年少恩深衛霍齊斧鉞舊威龍塞北
池臺新賜鳳城西門通碧樹開金鎖樓對青山倚玉梯
南陌行人盡回首笙歌一曲暮雲低
贈别
眼前迎送不曾休相續輪蹄似水流門外若無南北路
人間應免别離愁蘇秦六印歸何日潘岳雙毛去值秋
莫怪分襟銜淚語十年耕釣憶滄洲
秋夜與友人宿
楚國同游過十霜萬重心事幾堪傷蒹葭露白蓮塘淺
砧杵夜清河漢涼雲外山川歸夢遠天涯岐路客愁長
寒城欲曉聞吹笛猶卧東軒月滿牀
將赴京留贈僧院
九衢塵土遞迢攀馬跡軒車日暮間玄髮盡驚為客換
白頭曾見幾人閒空悲浮世雲無定多感流年水不還
謝却從前受恩地歸來依止叩禪關
寄湘中友人
莫戀醉鄉迷酒杯流年長怕老年催西陵水闊魚難到
南國路遥書未回匹馬計程愁日盡一蟬何事引秋來
相如巳定題橋志江上無由夢釣臺
江上逢友人
故國歸人酒一杯暫停蘭棹共徘徊村連三峽暮雲起
潮送九江寒雨來巳作相如投賦計還憑殷浩寄書回
到時若見東籬菊為問經霜幾度開
金谷懷古(末二句缺)
淒涼遺跡洛川東浮世榮枯萬古同桃李香銷金谷在
綺羅魂斷玉樓空往年人事傷心外今日風光屬夢中
經行廬山東林寺
離魂斷續楚江壖葉墜初紅十月天紫陌事多難數悉
青山長在好閒眠方趨上國期干禄未得空堂學坐禪
他歲若教如范蠡也應須入五湖煙
途中逢故人話西山讀書早曾游覽
西巖曾到讀書堂穿竹行沙十里強湖上夢餘波灩灩
嶺頭愁斷路茫茫經過事寄烟霞遠名利塵隨日月長
莫道少年頭不白君看潘岳幾莖霜
將赴京題陵陽王氏水居
簾捲平蕪接遠天暫寬行役到尊前是非境裏有閒日
榮辱塵中無了年山簇暮雲千野(一作點)雨江分秋水九
條烟馬蹄不道貪西去爭向一聲高樹蟬
冬日五浪館水亭懷别
蘆荻花多觸處飛獨憑虚檻雨微微寒林葉落鳥巢出
古渡浪高魚艇稀雲抱四山終日在草荒三徑幾時歸
江城向暝東風急一半鄉愁聞𢷬衣
送别
溪邊楊柳色參差攀折年年贈别離一片風帆望已極
三湘煙水返何時多緣去棹將愁遠猶倚危樓欲下遲
莫殢酒杯閒過日碧雲深處是佳期
寄遠
兩葉愁眉愁不開獨含惆悵上層臺碧雲空斷鴈行處
紅葉巳凋人未來塞外音書無信息道傍車馬起塵埃
功名待寄凌烟閣力盡遼城不肯回
新柳(第七句缺一字)
無力搖風曉色新細腰争妒看來頻綠隂未覆長堤水
金穗先迎上苑春幾處傷心懷遠路一枝和日送行塵
東門外多離别愁殺朝朝暮暮人
旅懷作
促促因吟晝短詩朝驚穠色暮空枝無情春色不長久
有限年光多盛衰往事只應隨夢裏勞生何處是閒時
眼前擾擾日一日暗送白頭人不知
鴈
萬里銜蘆别故鄉雲飛水宿向瀟湘數聲孤枕堪垂淚
幾處高樓欲斷腸度日翩翩斜避影臨風一一直成行
年年辛苦來衡岳羽翼摧殘隴塞霜
出關
朝纓初解佐江濱麋鹿心知自有羣漢囿獵稀慵獻賦
楚山耕早任移文卧歸漁浦月連海行望鳳城花隔雲
關吏不須迎馬笑去時無意學終軍
寄房千里博士(一作途經敷水一作客有新豐館題怨别之詞因詰傳吏盡得)
(其實偶作四韻嘲之)
春風白馬紫絲&KR0008;正值蠶眠未採桑(一作脩蛾顰翠倚柔桑遥謝春風白)
(面郎)五夜有心隨暮雨百年無節待秋霜重尋繡帶朱藤
合更認羅裙碧草長為報西游減離恨阮郎纔去嫁劉
郎(一作何處野花何處水下峰流出一渠香)
御定全唐詩卷五百三十六
