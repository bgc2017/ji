欽定四庫全書
御定全唐詩卷四百九十八
姚合
閒居遣懷十首
身外無徭役開門百事閒倚松聽唳鶴策杖望秋山萍
任連池綠苔從匝地斑料無車馬客何必掃柴關
閒卧銷長日親朋笑我疎詩篇隨分有人事度年無情
性僻難改愁懷酒為除誰能思此計空備滿牀書
白日逍遥過看山復遶池展書尋古事翻卷改新詩賒
酒風前酌留僧竹裏棋同人笑相問羡我足閒時
好景時牽目茅齋興有餘遠山經雨後庭樹得秋初道
侣憐栽藥高人笑養魚優游隨本性甘被棄慵疎
永日厨煙絶何曾暫廢吟閒詩隨思緝小酒恣情斟看
月嫌松密垂綸愛水深世間多少事無事可關心
一生能幾日愁恨也無端遇酒酕醄飲逢花爛漫看青
雲非失路白髮未相干以此多攜解將心但自寬
萬事徒紛擾難關枕上身朗吟銷白日沈醉度青春演
步憐山近閒眠厭客頻市朝曾不到長免滿衣塵
野性多疎惰幽棲更稱情獨行看影笑閒坐弄琴聲嬾
拜腰肢硬慵趨禮樂生業(一作詩)文隨日遣不是為求名
生計甘寥落高名愧自由慣無身外事不信世間愁好
酒盈杯酌閒詩任筆酬凉風從入戸雲水更宜秋
拙直難和洽從人笑掩關不能行戸外寧解走塵間被
酒長酣思無愁可上顔何言歸去事著處是青山
武功縣中作三十首(一作武功縣閒居)
縣去帝(一作京)城遠為官與隐齊馬隨山鹿放雞雜野禽
棲遶舍惟藤架侵階是藥畦更師嵇叔夜不擬作書(一作)
(詩)題
方拙天然性為官是(一作世)事疎惟尋向山路(一作道)不寄
入城書因病多(一作方)收藥緣飡(一作溪)學釣魚養身成好
事此外更(一作盡)空虛
微官如馬足祗是在泥塵到處貧隨我終年老趁人簿
書銷眼力桮酒耗心神早作歸休計深居養(一作過)此身
簿書多不會薄俸亦難銷醉卧慵開眼閒行嬾繫腰移
花兼蝶至買石得雲饒且自心中樂從他笑寂寥
曉鐘驚睡覺事(一作世一作是)事便相關小市柴薪貴貧家砧
杵閒讀書多旋㤀賒酒數空還長羡劉伶輩高眠出世
間
性疎常愛卧親故笑悠悠縱出多攜枕因衙始裹頭上
山方覺老過寺暫忘愁三考千餘日低腰不擬休
客至皆相笑詩書滿卧牀愛閒求病假因醉(一作酒)棄官
方鬢髮寒唯短衣衫瘦漸長自嫌多檢束不似舊來狂
一日看除目終年損道心山宜衝雪上詩好帶風吟野
客嫌知印家人笑買琴只應隨分過已(一作定)是錯彌深
鄰里皆相愛門開數見過秋凉送客遠夜静詠詩多就
架題書目尋欄記藥窠到官無別事種得滿庭莎
窮達天應與人間事莫論微官長似客遠縣豈勝村竟
日無多食連宵不閉門齋心調茟硯唯寫五千言
縣僻仍牢(一作寥)落遊人到便廻路當邊地去村入郭門
來酒戸愁偏長詩情病不開可曾衙小吏恐謂(一作為)踏
青苔
自下青山路三年著綠衣官卑食肉僭才短事(一作字)人
非野客教長醉高僧勸早歸不知何計是免與本心違
日出方能起庭前看種莎吏來山鳥散酒熟野人過岐
路荒城少煙霞遠岫多同官數(一作更)相引下馬上西陂
作吏荒城裏窮愁欲不勝病多惟識藥年老漸親僧夢
覺空堂月詩成滿硯冰故人多得路寂寞不相稱
誰念東山客棲棲守印牀何年得事盡終日逐人忙醉
卧誰(一作惟)知叫閒書不著(一作正)行人間長(一作尚)檢束與
此豈相當
朝朝眉不展多病怕逢迎引水遠通澗壘山高過城秋
燈照樹色寒雨落池聲好是吟詩夜披衣坐到眀
簿籍誰能問風寒趁早眠每旬常乞假隔月探支(一作請官)
錢還往嫌詩僻親情怪酒顛謀身須上計終久是歸田
閉門風雨裏落葉與階齊野客嫌桮小山翁喜枕低聽
琴知道性尋藥得詩題誰更能騎馬閒行祗杖藜
腥羶都不食稍稍覺神清夜犬因風吠鄰雞帶雨鳴守
官常卧病學道別稱名小(一作少)有洞中路誰能引我行
宦名渾不計酒熟且開封晴月銷燈(一作雲)色寒天挫茟
鋒驚禽時並起閒客數相逢舊國蕭條思青山隔幾重
假日多無事誰知我獨忙移山入縣宅種竹上城牆驚
蝶遺花蕊遊蜂帶蜜香唯愁明早出端坐吏人旁
門外青山路因循自不歸飬生(一作閒)宜縣僻說品喜官
微净愛山僧飯閒披野客衣誰憐幽谷鳥不解入城飛
一官無限日愁悶欲何如掃舍驚巢燕尋方落壁魚從
僧乞净水憑客報閒書白髮誰能鑷年來四十餘
朝朝門不閉長似在山時賓客抽書讀兒童斫竹騎久
貧還易老多病嬾能醫道友應相怪休官日已遲
戚戚常無思循資格上官閒人得事晩常骨覓(一作學)仙
難醉卧疑身病貧居覺道寬新詩久不寫自算少人看
漫作容身計今知拙有餘青衫(一作袍)迎驛使白髮憶山
居道友憐蔬食吏人嫌草書須為長久事歸去自耕鋤
主印三年坐山居百事休焚香開敇庫踏月上城樓飲
酒多成病吟詩易長愁慇懃問漁者暫借手中鉤
長憶青山下深居遂性情壘階溪石净燒竹竈煙輕點
筆圖雲勢彈琴學鳥聲今朝知縣印夢裏百憂生
自知狂僻性吏事固相疎祗是看山立無嫌(一作因)出縣
居印朱霑墨硯戶籍雜經書月俸尋常請無妨(一作嫌)乏
斗儲
作吏無能事(一作渾無思)為文舊致(一作著)功詩標八病外心落百
憂中拜别登朝客歸依鍊藥翁不知還往内誰與此心同
罷武功縣將入城
乍抛衫笏覺身輕依舊還稱學道名欲泥山僧分屋住
羞從野老借牛耕妻兒盡怕為逋客親故相邀遣到城
無奈同官珍重意幾廻臨路却休行
青衫脫下便狂歌種薤(一作李)栽莎(一作桃)劚古坡野客相
逢添酒病春山暫上著詩魔亦知官罷貧還甚且喜閒
來睡得多欲與九衢親故別明朝拄杖始經過
秋日閑居二首
九陌宅重重何門憐此翁荒庭唯菊茂幽徑與山通落
葉帶衣上閒雲來酒中此心誰得見林下鹿應同
先憶花時節家山聽更(一作及早)歸愛詩看古集憶酒典寒
衣睡少身還健愁多食不肥自憐疎嬾性無事出門稀
閑居晩夏
閒居無事擾舊病亦多痊選字詩中老看山屋外眠片
霞侵落日繁葉(一作柳)咽鳴蟬對此心還樂誰知乏酒錢
閒居
不自識疎鄙終年住在城過門無馬跡滿宅是蟬聲帶
病吟雖苦休官夢已清何當學禪觀依止古先生
街西居二首
受得山野性住城多事違青山在宅南廻首東西稀淺
淺一井泉數家同汲之獨我惡水濁鑿井庭之陲自鑿
還自飲亦為衆所非吁嗟世間事潔身誠難為
日出窮巷喜温然勝重衣重衣豈不煖所煖人不齊兀
兀復行行不離階與墀丈夫非馬蹄(一作足)安得(一作能)
知路岐窮賤飱茹薄興與養性宜乃知長生術豪
貴難得之
閒居遣興
終年城裏住門戶似山林客怪身名晩妻嫌酒病深寫
方多識藥失譜廢彈琴文字非經濟空虚用破心
莊居即事
休看小字大書名向日持經眼却眀時過無心求富貴
身閒不夢見公卿因尋岳寺葷辛斷自到王城禮數生
斜月照牀新睡覺西風半夜鶴來聲
親仁里居
三年賃舍親仁里寂寞何曾似在城飲酒自緣防冷病
尋人多是為閒行軒車無路通門巷親友因詩道姓名
自別青山歸未得羡君長聽石泉聲
莊居野行
客行野田間比屋皆閉戸借問屋中人盡去作商賈官
家不稅商稅農服作苦居人盡東西道路侵壠畝採玉
上山顛探珠入水府邊兵索衣食此物同泥土古來一
人耕三人食猶飢如今千萬家無一把鋤犁我倉常空
虛我田生蒺藜上天不雨粟何由活烝黎
春日閒居
居止日蕭條庭前唯藥苖身閒眠自久眼荖(音咤事異也一作暗)
視還遙簷燕酬鶯語鄰花雜絮飄客來無酒飲搔首擲
空瓢
獨居
深閉柴門長不出功夫自課少閒時翻音免問他人字
覆局何勞對手棋生計如雲無定所窮愁似影每相隨
到頭歸向青山是塵路茫茫欲告誰
早春閑居
寂寞日何為閒(一作貧)居春色遲驚風起庭雪寒雨長簷
澌強飲樽中酒(一作區中事)嘲山世外詩此生仍且在難與
老相離
原上新居(一作王建詩)
秋來梨果熟行哭小兒飢鄰富雞長往莊貧客漸稀借
牛耕地晚賣樹納錢遲牆下當官道依前夾竹籬
將歸山
野人慣去山中住自到城來悶不勝宫樹蟬聲多却樂
侯門月色少於燈飢來唯擬重餐藥歸去還應只別僧
聞道舊溪茒屋畔春風新上數枝藤
山中述懷
為客久未歸寒山獨掩扉曉來山鳥散雨過杏花稀天
遠雲空積溪深水自微此情對春色盡醉欲忘機
偶然書懷
十年通籍入金門自媿名微枉搢紳鍊得丹砂疑不食
從兹白髮日(一作自)相親家山迢遰歸無路桮酒稀疎病
到(一作在)身漢有馮唐唐有我老為郎吏更何人
客舍有懷
旅人無事喜終日(一作夜)思悠悠逢酒嫌桮淺尋書怕字
稠貧來許錢聖夢覺見身愁寂寞中林下飢鷹望到秋
及第後夜中書事
夜睡常驚起春光屬野夫新銜添一字舊友遜前途喜
過還疑夢狂來不似儒愛花持燭看憶酒犯街沽天上
名應定人間盛更無報恩丞相閤何啻殺微軀
偶題
年年九陌看春還舊隐空勞夢寐間遲日逍遥芸草長
聖朝清淨諫臣(一作書)閒偶逢遊客同傾酒自有前騶恥
見山道侶書來相責誚朝朝欲報作(一作又)何顔
感時
憶昔未出身索寞無精神逢人話天命自賤如埃塵君
今纔出身䬃爽鞍馬春逢人話天命自重如千鈞信涉
名利道舉動皆喪真君今自世情何况天下人
憶山
閒處無人到乖疎稱野情日高搔首起林下散衣行泉
引窗前過雲看石罅生別來愁欲老虛負出山名
客遊旅懷
客行無定止(一作處)終日(一作多在)路岐間馬為賒來貴僮緣
(一作因)借得頑詩書愁觸雨店舍喜逢山舊業嵩陽下三
年未(一作不)得還
迎春
半年留醉待花開曉去迎春夜始廻風煖慢行尋曲水
天晴遠望立高臺亦知無處將詩請唯得終朝把酒催
今日柳條全弄色遊人相伴看春來
遊春十二首
正月一日後尋春更不眠自知還近僻衆說過於(一作如)
顛看水寕依路登山欲到天悠悠芳思起多是晩風前
官卑長少事縣僻又無城未曉衝寒起迎春忍病行樹
枝風掉軟菜甲土浮輕好箇(一作最好)林間鵲今朝足喜聲
詩酒相牽引朝朝思不窮苔痕雪水裏春色竹煙中迎
雨緣池草摧(一作催)花倚樹風書(一作畫)非名利事愛此少
人同
塵中主印吏誰遣有高情趁煖簷前坐尋芳樹底行土
融凝墅(一作野)色冰敗滿池聲漸覺春相泥朝來睡不輕
疎頑無異事隨例但添年舊歴藏深箧新衣薄絮綿暖
風渾酒色晴日暢琴絃同伴無辭困遊春貴在先
看春長不足豈更覺身勞寺裏花枝净山中水色(一作氣)
高嫩雲輕似絮新草細如毛併起詩人思還應費筆毫
悠悠小縣吏顦顇入新年遠思遭詩惱閒情被酒牽戀
花林下飲愛草野中眠疎嬾今成性誰人肯更憐
處處春光遍遊人亦不稀向陽傾冷酒看影試(一作著)新衣嫩
樹行移長幽禽語旋飛同來皆去盡衝夜獨吟(一作行)歸
朝朝看春色春色似相憐酒醒鶯啼裏詩成蝶舞前摘
花盈手露折竹滿庭煙親故多相笑疎狂似少年
卑官還不惡行止得逍遥晴野花侵路春陂水上橋塵
埃生暖色藥草長新苖看却煙光散狂風處處飄
身被春光引經時更不歸嚼花香滿口書(一作畫)竹粉粘
衣弄日鶯狂語迎風蝶倒飛自知疎嬾性得事亦應稀
暁脫青衫出閑行氣味長一瓶春酒色數頃野花香朝
客聞應羡山僧見亦狂不將僮僕去恐為損風光
買春
閒人祗是愛春光迎得春來喜欲狂買酒怕遲教走馬
看花嫌遠自移牀嬌鶯語足方離樹戱蝶飛高始過牆
顛倒醉眠三數日人間百事不思量
春日即事
春來眠不得誰復念生涯夜聽四鄰樂朝尋九陌花輕
煙浮草色微雨濯年華乞暇非關病朝衣在酒家
春日江次
野步出茒齋閒行坐石臺久悲鄉路遠猶喜杏花開鷗
鷺皆飛去帆檣何處來因凝千里目落日尚徘徊
揚州春詞三首
廣陵寒食天無霧復無煙煖日凝花柳春風散管絃園
林多是宅車馬少於船莫喚遊人住遊人困不眠
滿郭是春光街衢土亦香竹風輕履舄花露膩衣裳谷
鳥鳴還豔山夫到更狂可憐遊賞地煬帝國傾亡
江北煙光裏淮南勝事多市鄽持燭入鄰里漾船過有
地唯栽竹無家不飬鵝春風蕩城郭滿耳是笙歌
寒食(一本有書事二字)二首(一作張籍詩)
今朝一百五出戸雨初晴舞愛雙飛蝶歌聞百囀鶯江
深青草岸花滿白雲城為政多孱懦應無酷吏名
出城煙火少况復是今朝閒坐將誰語臨觴只自謠階
前春蘚徧衣上落花飄伎樂州人戲使君心寂寥
暮春書事
窮巷少芳菲蒼苔一徑微酒醒聞客別年長送春歸宿
願眠雲嶠浮名繋鎖闈未因丞相庇難得脫(一作觧)朝衣
春晩雨中
寂寂春將老閒人強自歡迎風鶯語澀帶雨蝶飛難傍
砌木初長眠花景漸闌臨軒平目望情思若為寬
送春
昨迎今復送來晚去逡廵芳盡空繁樹愁多獨病身静
思傾酒嬾閒望上樓頻為向春風道明年早報春
別春
留春不得被春欺春若無情遣泥誰寂寞自疑生冷病
淒涼還似別親知隨風未辨歸何處澆酒唯求住少時
一去近當三百日從朝至夜是相思
夏夜
閒齋深夜静獨坐又閒行密樹月籠影疎籬水隔聲斷
猨時叫谷棲鳥每搖檉寂寞求名士誰知此夕情
秋日有懷
秋來不復眠但覺思悠然菊色欲經露蟲聲漸替蟬詩
情生酒裏心事在山邊舊里無因到西風又一年
秋夕遣懷
昨宵白露下秋氣滿山城風勁衣巾脆窗虚筆墨輕臨
書愛真(一作竒)跡避酒怕狂名祗(一作不)擬隨麋鹿悠悠(一作)
(山中)過一生(一本題作秋日山中前四句作秋來長早起拄杖繞階行風冷衣裳脆天寒筆硯清餘同)
秋中夜坐
疎散永無事不眠常夜分月中松露滴風引鶴同聞
同衛尉崔少卿九月六日飲
酒熟菊還芳花飄盞亦香與君先一醉舉世待重陽風
色初晴利蟲聲向晚長此時如不飲心事亦應傷
九日憶硯(一作峴)山舊居
帝里閒人少誰同把酒桮硯山籬下菊今日幾枝開曉
角驚眠起秋風引病來長年歸思切更值鴈聲催
秋晩江次
蕭蕭晩景寒獨立望江壖沙渚幾行雁風灣一隻船落
霞澄返照孤嶼隔微煙極目思無盡鄉心到眼前
除夜二首
衰殘歸未遂寂寞此宵情舊國當千里新年隔數更寒
猶近北峭風漸向東生誰見(一作想)長安陌晨鐘度火城
慇懃惜此夜此夜在逡廵燭盡年還別雞鳴老更新儺
聲方去疫酒色已迎春明日持桮處誰為最後人
晦日送窮三首
年年到此日瀝酒拜街中萬戶千門看無人不送窮
送窮窮不去相泥欲何為今日官家宅淹留又幾時
古人皆恨別此別恨消魂只是空相送年年不出門
詠雲
靄靄紛紛不可窮戛笙歌處盡隨龍來依銀漢一千里
歸傍巫山十二峰呈瑞每聞開麗色避風仍見挂喬松
憐君翠染雙蟬鬢鏡裏朝朝近玉容
詠雪
愁雲殘臘下陽臺混却乾坤六出開與月交光呈瑞色
共花争豔傍寒梅飛隨郢客歌聲遠散逐宫娥舞䄂廻
其那知音不相見剡溪乘興為君來
郡中對雪
霏微著草樹漸布與階平遠近如空色飄颺無落聲飛
鴉疑翅重去馬覺蹄輕遥想故山下樵夫應滯行
對月
銀輪玉兔向東流瑩净三更正好遊一片黑雲何處起
皂羅籠却水精毬
八月十五夜看月
亭亭千萬里三五復秋中此夕光應絶常時思不同九
霄微有露四海静無風惆悵逡廵別誰能看碧空
賦(一本無賦字)月華臨静夜
長空埃壒滅皎皎月華臨色正秋將半光鮮夜自深九
霄晴更徹四野氣難侵静照遥山出孤明列宿沈高人
應不寐驚鵲復何心漏盡東方曉佳期何處尋
酬任疇協律夏中苦雨見寄
銀漢波瀾溢經旬雨未休細聽宜隔牖遠望憶高樓風
急飄還斷雲低落更稠走童驚掣電飢鳥啄浮漚絲網
張空際蛛(一作珠)繩續瓦溝青蛙多入戸潢潦欲勝舟雷
怒疑山破池渾似土流灰人漫禳厭水馬恣沈浮廣
陌應翻浪貧居恐作湫陽精藏不耀隂氣盛難收遠色
重林暮繁聲四壁秋(一本無此四句)望晴思見日防冷欲(一作擬)
披裘枕潤眠還嬾車羸出轉憂散空煙漠漠迸溜竹修
修(一本無此二句)樹暗蟬吟咽巢傾燕語愁琴書凉簟淨燈燭
夜窗幽天下(一作上)那能向(一作問)龍邊豈易求濕煙凝竈
額荒草覆墻頭酒思淒方罷詩情耿始抽(一作遠思成涯淡佳期念)
(阻修)下牀先仗(一作杖)屐汲井恐飄(一作抵瓢)甌危坐徒相憶佳
期未有由勞君寄新什終日不能(一作清韻益難)酬
和座主相公雨中作
清氣潤華屋東風吹雨勻花低驚豔重竹淨覺聲真山
際凝如霧雲中散似塵蕭蕭下碧落點點救生民緩灑
雷霆細微霑瓦礫新詩成難繼和造化筆通神
惡神行雨
凶(一作面)神扇簸惡神行汹湧挨排白霧生風擊水凹波
撲凸雨漴山口地嵌坑龍噴黑氣翻騰滚鬼掣紅光劈
劃揁(音征引也)哮吼忽雷聲揭石滿天啾唧閙轟轟
苦雨
江昏山半晴南阻絶人行葭菼連雲色松杉共雨聲早
秋仍燕舞深夜更鼉鳴為報迷津客訛言未可輕
御定全唐詩卷四百九十八
