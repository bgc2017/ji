欽定四庫全書
御定全唐詩卷三百三十三
楊巨源
楊巨源字景山河中人貞元五年擢進士第為張弘靖
從事由秘書郎擢太常博士禮部員外郎出為鳳翔少
尹復召除國子司業年七十致仕歸時宰白以為河中
少尹食其䘵終身集五卷今編詩一卷
秋夜閒居即事寄廬山鄭員外蜀郡符處士
憂思繁未整良辰會無由引領遲佳音星紀屢以周蓬
閬絶華耀况乃處窮愁墜葉寒擁砌燈火(一作光)夜悠悠
開琴弄清弦窺月俯澄流冉冉鴻鴈度蕭蕭帷箔秋悵
懷石門詠緬慕(一作邀)碧雞遊髣髴蒙顔色崇蘭隠芳洲
獨不見
東風豔陽色柳綠花如霰競理同心鬟争持合歡扇香
傳賈娘手粉離何郎面最恨卷簾時含情獨不見
題趙孟莊
管鮑化為塵交友存如線升堂俱自媚得路難相見懿
君敦三益頹俗期一變心同襲芝蘭氣合回霜霰石門
雲臥久玉洞花尋遍王濬愛旌旗梁竦勞州縣煙鴻秋
更遠天馬寒愈健願事郭先生青囊書幾卷
辭魏博田尚書出境後感恩戀德因登藂臺(一本)
(此下有却贈二字)
薦書及龍鍾此事鏤心骨親知殊悢悢(一作恨恨)徒御方咄
咄(賓朋愴别傔僕請行)藂臺邯鄲郭臺上見新月離恨始分明(闕)
超忽懷仁淚空盡感事情又發他時躧履聲曉日
照丹闕
夏日苦熱同長孫主簿過仁壽寺納凉
火入天地罏南方正何劇四郊長雲紅六合太陽赤赫
赫沸泉壑燄燄燋砂石思減祝融權期匡諸子宅因投
竹林寺一問青蓮客心空得清凉理證等喧寂開襟天
籟回步履雨花積微風動珠簾蕙氣入瑶席境閒性方
謐塵遠趣皆適淹駕殊未還朱欄敞虚碧
送李虞仲秀才歸東都因寄元李二友
高翼閒未倦孤雲曠無期晴霞海西畔秋草燕南時鄴
中多上才耿耿丹霄姿顧我於逆旅與君發光儀同將
儒者方獲忝攜(一作雋)人知幽蘭與芳佩寒玉鏘美詞舊
友在伊洛鳴蟬思山陂到來再春風夢盡雙瓊枝素業
且無負青冥殊未遲南橋天氣好&KR0899;&KR0899;一相思
和盧諫議朝回書情即事寄兩省閣老兼呈二
起居諫院諸院長
寵位資寂用回頭憐二疎超遥比鶴性皎㓗同僧居華
組澹無累單牀歡有餘題詩天(一作清)風灑屬思紅霞舒
藹藹延閤東晨光映林初爐香深内殿山色明前除對
客默焚稾何人知諫書全仁氣逾勁大辨言甚徐逸步
寄青璅閒吟親綺疏清輝被鸞渚瑞藹含龍渠謝監營
野墅陶公愛吾廬悠然遠者懷聖代飄長裾端弼緝元
化至音生太虚一戎殄欃槍重譯充儲胥借地種寒竹
看雲憶春蔬靈機棲杳冥談笑登軒車晚迹識麒麟秋
英見芙蕖危言直且莊曠抱鬱以攄志業耿冰雪光容
粲璠璵時賢儼仙掖氣謝心何如
奉酬竇郎中早入省苦寒見寄
玄冥怒含風羣物戒嚴節空山頑石破幽澗層冰裂題
詩金華彦接武丹霄烈曠懷玉京雲孤唱粉垣雪窮隂
總凝沍正氣直肅殺天狼看墜地霜兔敢拒穴悠然蓬
蒿士亦得奉朝謁羸驂苦遲遲單僕怨切切端闈仙階
邃廣陌凍橋滑旭日鴛鷺行瑞煙芙蓉闕司寒申鄭重
成歲在凛冽謝監逢酒(一作假)時袁生閉門月漸思霜霰
減欲報陽和發誰家挾纊心何地當罏熱慘舒能一改
恭聽遠者說
野園獻果呈員外
西園果初熟上客心逾愜凝粉乍辭枝飄紅仍帶葉幽
姿寫瓊實殷彩呈糚頰持此贈佳期清芬羅䄂裛
大堤曲(一作詞)
二八嬋娟大堤女開壚相對依江渚待客登樓向水看
邀郎捲幔臨花語細雨濛濛濕芰荷巴東商侣挂(一作駐)
帆多自傳芳酒涴(一作翻)紅袖誰調妍糚回翠娥珍簟華
燈夕陽後當壚理瑟矜纖手月落星微五鼓聲春風搖
蕩窗前柳歲歲逢迎沙岸間北(一作背)人多識(一作整)綠雲
鬟無端嫁與五陵少離别煙波傷玉顔
楊花落
北斗南回春物老紅英落盡綠(一作緣)尚早韶風澹蕩無
所依偏惜垂楊作春好此時可憐楊柳花縈(一作榮)盈豔
曳滿人家人家女兒出羅幕静掃玉庭待花落寶環纖
手捧更飛翠羽輕裾承不著歴歴瑶琴舞金(一作態)陳菲
紅拂黛憐玉人東園桃李芳己歇獨有楊花嬌暮春
月宫詞
宫中月明何所似如積如流滿田地迥過前殿曾學眉
回照長門慣催淚昭陽昨夜秋風來綺閣金鋪情(一作清)
影開藻井浮花共陵亂玉階零露相裵回稍映明河泛
仙馭滿窗猶在更衣處管弦回燭無限情環珮憑欄不
能去皎皎蒼蒼千里同穿煙飄葉九門通珠簾欲卷畏
成水瑶席初陳驚似空復值君王事歡宴宮女三千一
時見飛盖愁看素暈低稱觴願踏清輝遍江上無雲夜
可憐冒沙披浪自嬋娟若共心賞風流夜那比高高太
液前
贈從弟茂卿(時欲北遊)
吾從(一作家)驥足楊茂卿性靈且奇才甚清海内方微風
雅道鄴中更有文章盟扣寂由來在淵思搜奇本自通
禪智王維證時符水月杜甫狂處遺天地流水東西岐
路分幽州迢遰舊來聞若為向北驅疲馬山似寒空塞
似雲
烏啼曲贈張評事
可憐楊葉復楊花雪淨煙深碧玉家烏棲不定枝條弱
城頭夜半聲啞啞浮萍流(一作搖一作棲)蕩門前水任罥芙蓉
莫墮沙
端午日伏蒙内侍賜晨服
綵縷纖仍麗凌風卷復開方應五日至應自九天來在
笥清光發當軒暑氣回遥知及時節刀尺火雲催
胡姬詞
妍豔照江頭春風好客留當壚知妾慣送酒為郎羞香
渡傳蕉扇糚成上竹樓數錢憐皓腕非是不能留
春日有贈
堤暖柳絲斜風光屬謝家晚心應戀水春恨定因花步
遠憐芳草歸遲見綺霞由來感情思獨自惜年華
襄陽樂
閒隨少年去試上大堤遊畫角棲烏起清弦過客愁碑
沈楚山石珠徹漢江秋處處風情好盧家更上樓
關山月
蒼茫臨故關迢遰照秋山萬里平蕪静孤城落葉閒露
濃棲鴈起天遠戍兵還復暎征西府光深組練間
長城聞笛
孤城笛滿林斷續共霜砧夜月降羌淚秋風老將心静
過寒壘遍暗入故關(一作園)深惆悵梅花落山川不可尋
春晚東歸留贈李功曹
芳田岐路斜&KR0899;&KR0899;惜年華雲路(一作絡)青絲騎香含翠幰
車歌聲仍隔水醉色未侵花唯有懷鄉客東飛羡曙鵶
送殷員外使北蕃
二軒將雨露萬里入煙沙和氣生中國薰風屬外家塞
蘆隨鴈影關柳拂駝花努力黃雲北僊曹有雉車
送許侍御充雲南哀冊使判官
萬里永昌城威儀奉聖明冰心瘴江冷霜憲漏天晴荒
外開亭候雲南降旆旌他時功自許絶域轉哀榮
秋日題陳宗儒圃亭悽然感舊
曾隨何水部待月東亭宿今日重凭欄清風空在竹前
山依舊碧閒草經秋綠時物方宛然蛛絲一何速
和鄭少師相公題慈恩寺禪院
舊寺長桐孫朝天是聖恩謝公詩更老蕭傅道方尊白
法知深得蒼生要重論若為將此望心地向空門
同趙校書題普救寺
東門高處天一望幾悠然白浪過城下青山滿寺前塵
光分驛道嵐色到人煙氣象須文字逢君大雅篇
春日與劉評事過故證(一作澄)上人院
曾共劉諮議同時事道林與君方掩淚來客是知心階
雪凌春積鐘煙向夕深依然舊童子相送出花隂
春雪題興善寺廣宣上人竹院
皎潔青蓮客焚香對雪朝竹風催(一作吹)淅瀝花雨譲飄
颻觸(一作灑)石和雲積縈池拂水消只應將日月顔色不
相饒
清明日后土祠送田徹(一作澈)
清明千萬家處處是年華榆柳芳辰火梧桐今日花祭
(一作登)祠結雲綺遊陌擁香車惆悵田郎去原回煙樹斜
酬令狐員外直夜書懷見寄
花枝暖欲舒粉署夜方初世職推傳盛春刑是減餘芸
香能護字鉛槧善呈書此地從頭白經年望雉車
題表丈三大夫書齋
盛府自蓮花羣公是歲華蘭姿丈人圃松色大夫家素
卷堆瑶席朱弦映絳紗詩題三百首高韻照春霞
春日送沈贊府歸潯陽覲叔父
潯陽阮咸宅九派竹林前花嶼高如浪雲峰遠似天江
聲在南巷(一作港)海氣入東田才子今朝去風濤思渺然
與李文仲秀才同賦泛酒花詩
若道春無賴飛花合逐風巧知人意裏解入酒杯中香
濕勝含露光搖似泛空請君回首看(一作醉眼)幾片舞芳叢
登寧州城樓
宋玉本悲秋今朝更上樓清波城下去此意重悠悠晚
菊臨杯思寒山滿郡愁故關非内地一為漢家羞
同薛侍御登黎陽縣樓眺黃河
倚檻恣流目高城臨大川九回紆白浪一半在青天氣
肅晴空外光翻曉日邊開襟值佳景懷抱更悠然
和權相公南園閒涉寄廣宣上人
浩氣抱天和閒園載酒過步因秋景曠心向晚雲多翠
玉思回鳳玄珠肯在鵝問(一作湯)師登幾地空性奈詩何
供奉定法師歸安南
故鄉南越外萬里白雲峰經論辭天去香花入海逢鷺
濤清梵徹蜃閣化城重心到長安陌交州後夜鐘
池上竹
一叢嬋娟色四面清泠波氣潤晚煙重光涵秋露多翠
筠入疎柳清影拂圓荷歲晏琅玕實心期有鳳過
長安春遊
鳳城春報曲江頭上客年年是勝遊日暖雲山當廣陌
天清絲管在高樓蘢蔥樹色分僊閣縹緲花香汎御溝
桂壁朱門新邸第漢家恩澤問酇侯
送定法師歸蜀法師即紅樓院供奉廣宣上人
兄弟
鳳城初日照紅樓禁寺公卿識惠休詩引棣華沾一雨
經分貝葉向雙流孤猿學定前山夕遠鴈傷離幾地秋
空性碧雲無處所約公曾許剡溪遊
早朝
鐘聲(一作傳)清禁纔應徹漏報仙闈儼已開雙闕薄煙籠
菡蓞九城初日照蓬萊朝時但向丹墀拜仗下方從碧
殿回聖道逍遥更何事願將巴曲贊康哉
贈張將軍
關西諸將揖容光獨立營門(一作前)劒有霜知愛魯連歸
海上肯令王翦在頻(一作平)陽天晴紅幟當山滿日暮清
笳入塞長年少功高人最羡漢家壇(一作煙)樹月(一作日)蒼
蒼
和侯大夫秋原山觀征人回
兩河戰罷萬方清原上軍回識舊營立馬望雲秋塞静
射鵰臨水晚天晴戍閒部伍分岐路地遠家鄉寄旆旌
聖代止戈資廟略諸矦不復更長征
送人過衛州
憶昔征南府内遊君家東閣最淹留縱横聯句長侵曉
次第看花直到秋論舊舉杯先下淚傷離臨水更登樓
相思前路幾回首滿眼青山過衛州
寄中書同年舍人
晴明紫閣最高峰仙掖開簾范彦龍五色天書詞煥爛
九華春殿語從容綵毫應染爐煙細清珮仍含玉漏重
二十年前同日喜碧霄何路得相逢
酬(一作贈)于駙馬二首
綺陌塵香曙色分碧山如畫又逢君蛟藏秋月一片水
驥鎖晴空千尺雲戚里舊知何駙馬詩家今得鮑參軍
陽和本是煙霄曲須向花間次第聞
芳時碧落心應斷今日清詞事不同瑶草秋殘仙圃在
綵雲天遠鳳樓空晴花煖(一作曾)送金羈影凉葉寒(一作還)
生玉簟風長得聞詩歡自足會看春露濕蘭叢
將歸東都寄(一作别)令狐舍人
綠楊紅杏滿城春一騎悠悠萬井塵岐路未關(一作閑)今
日事風光欲醉長年人閒過綺陌尋高寺強對(一作到)朱
門謁近臣多病晚來還有策雒陽山色舊相親
寄江州白司馬
江州司馬平安否惠遠東林住得無湓浦曾聞似衣帶
廬峰見說勝香爐題詩歲晏離鴻斷望闕天遥病鶴孤
莫漫拘(一作勾)牽雨花社青雲依舊是前途
薛司空自青州歸朝
天眷君陳久在東歸朝人看大司空黃河岸畔長無事
滄海東邊獨有功己變畏途成雅俗仍過舊里揖秋風
一門累葉凌煙閣次第儀形漢上公
送章孝標校書歸杭州因寄白舍人
曾過靈隠江邊寺獨宿東樓看海門潮色銀河鋪碧落
日光金柱出紅盆不妨公事資高臥無限詩情要細論
若訪郡人徐孺子應須騎馬到沙村
述舊紀勲寄太原李光顔侍中二首
玉塞含悽見鴈行北垣新詔拜龍驤弟兄間世真飛將
貔虎歸時似故鄉鼓角因風飄朔氣旌旗映水發秋光
河源收地心猶壯笑向天西萬里霜
倚天長劒截雲孤報國縱横見丈夫五載登壇真宰相
九重分閫正司徒曾聞轉戰平堅寇共說題詩壓腐儒
料敵知機在方寸不勞心力講隂符
酬盧員外
謝傅旌旗控上游盧郎罇俎借前籌舜城風土臨清廟
魏國山川在白樓雲寺當時接高步水亭今日又同遊
滿筵舊府笙歌在獨有羊曇最淚(一作後)流
古意贈王常侍
繡戸紗窗北里深香風暗動鳳凰簮組紃常在佳人手
刀尺空搖寒女心欲學齊謳逐雲管還思楚練拂霜砧
東家少婦當機織應念無衣雪滿林
送裴中丞出使
一清淮甸假朝綱金印初迎細柳黃辭闕天威和雨露
出關春色避風霜龍韜何必陳三略虎旅由來肅萬方
宣諭生靈真重任回軒應問石渠郎
送絳州盧使君
應將清淨結心期又共陽和到郡時絳老問年須算字
庾公逢月要題詩朱欄迢遰因高勝粉堞清明欲下遲
他日徵還作霖雨不須求賽敬亭祠
贈李傅
知因公望掩能文誓激明誠在致君曾罷雙旌瞻白日
猶將一劒許黃雲搖窗竹色留僧語入院松聲共鶴聞
莫被此心生晚計鎮南人憶杜將軍
上裴中丞
六年西掖弘湯誥三捷東堂總漢科政引風霜成物色
語回天地到陽和清威更助朝端重聖澤曾隨筆下多
應笑白鬚揚執戟可憐春日老如何
和人與人分惠賜冰
天水藏來玉墮空先頒密署幾人同映盤皎潔非資月
(一作關露)披(一作當)扇清凉不在風瑩質方從綸閣内凝輝更
向畫堂(一作錦帷)中麗詞珍貺難雙有迢遰金輿殿角東
觀打毬有作
親掃毬場如砥平龍驤驟馬曉光晴入門百拜瞻雄勢
動地三軍唱好聲玉勒回時霑赤汗花&KR1058;分處拂紅纓
欲令四海氛煙静杖底纖塵不敢生
早春即事呈劉員外
明朝晴暖即相隨肯信春光被雨欺且任文書堆案上
免令杯酒負花時馬蹄經歴須應遍鶯語叮嚀己怪遲
更待雜芳成豔錦鄴中争唱仲宣詩
送司徒童子
衛多君子魯多儒七歲聞天笑舞雩光彩春風初轉蕙
性靈秋水不藏珠兩經在口知名小百拜垂髫禀氣殊
况復元侯旌爾善桂林枝上得鵷雛
寄昭應王丞
武皇金輅輾香塵每歲朝元及此辰光動泉心初浴日
氣蒸山腹總成春謳歌己入雲韶曲詞賦方歸侍從臣
瑞靄朝朝猶望幸天教赤縣有詩人
酬崔博士
自知頑叟更何能唯學雕蟲謬見稱長被有情邀唱和
近來無力更祗承青松樹杪三千(一作千年)鶴白玉壺中一
片冰今日為君書壁右(一作石)孤城莫怕世人憎
酬裴舍人見寄
誰道重遷是舊班自將霄漢比鄉關二妃樓下宜臨水
五老祠西好看山再葺吾廬心已足每來公府路常閒
詩陪亞相逾三紀石笥煙霞不共攀
和劉員外陪韓僕射野亭公宴
好客風流瑇瑁簪重簷高幕曉沈沈綺筵霜重旌旗滿
玉帳天清絲管聲繁戲徒過魯儒目衆歡方集漢郎心
寒笳一曲嚴城暮雲騎連嘶香外林
酬崔駙馬惠箋百張兼貽四韻
百張雲樣亂花開七字文頭豔錦回浮碧空(一作定)從天
上得殷紅應自日邊來捧持價重凌雲葉封裹香深笑
海苔滿篋清光應照眼欲題凡韻輒裵回(一作風韻媿凡才)
贈史開封
天低荒草誓師壇鄧艾心知戰地寬鼓角迥臨霜野曙
旌旗高對雪峰寒五營向水紅塵起一劒當風白日看
曾從伏波征絶域磧西蕃部怯金鞍
奉寄通州元九侍御
大明宫殿鬱蒼蒼紫禁龍樓直署香九陌華軒争道路
一枝寒玉任煙霜須聽瑞雪傳心語莫(一作却)被啼猨續
淚行共說聖朝容直氣期君新歲奉恩光
贈渾鉅中允
公子髫年四海聞城南侍獵雪雰雰馬盤曠野弦開月
鴈落寒原箭在雲曾向天西穿虜陣慣遊花下領儒羣
一枝瓊萼朝光好綵服飄飄從冠軍
重送胡大夫赴振武
向年擢桂儒生業今日分茅聖主恩旌旆仍將過鄉路
軒車争看出都門人間文武能雙捷天下安危待一論
布惠宣威大夫事不妨詩思許琴尊
送陳判官罷舉赴江外
練思多時冰雪清拂衣無語别書生莫將甲乙為前累
不廢煙霄是此行定愛紅雲然楚色應看白雨打江聲
心期玉帳親台位魏勃因君說姓名
奉和裴相公
竹寺題名一半空衰榮三十六人中在生本要求知已
垂老應憐值相公敢望燮和回舊律任應時節到春風
若為問得蒼蒼意造化無言自是功
和大夫邊春呈長安親故
嚴城吹笛思寒梅二月冰河一半開紫陌詩情依舊在
黑山弓力畏春來遊人曲岸看花發走馬平沙獵雪回
旌旆朝天不知晚將星高處近三台
張郎中段員外初直翰林報寄長句
秋空如練瑞雲明天上人間莫問程丹鳳詞頭供二妙
金鑾殿角直三清方瞻北極臨星月猶向南班滯姓名
啟沃朝朝深禁裏香爐煙外是公卿
奉酬端公春雪見寄
造化多情狀物親剪花鋪玉萬重新閒飄上路呈豐歲
狂舞中庭學醉春興逸何妨尋剡客唱高還肯寄巴人
遥知獨立芝蘭閣滿眼清光壓俗塵
盧郎中拜陵遇雪蒙見召因寄
南宫使者有光輝欲拜諸陵瑞雪飛蘋葉已修青玉薦
柳花仍拂赤車衣應同谷口尋春去定似山隂帶月歸
寒冷出郊猶未得羡公將事看芳菲
冬夜陪丘侍御先輩聽崔校書彈琴
雪滿中庭月映林謝家幽賞在瑶琴楚妃波浪天南遠
蔡女煙沙漠北深顧盼何曾因誤曲殷勤終是感知音
若將雅調開詩興未抵丘遲一片心
元日含元殿下立仗丹鳳樓門下宣赦相公稱
賀(四字一作上相公)二首
天垂台耀掃欃槍壽獻香(一作青)山祝聖明丹鳳樓(一作闕)
前歌九奏金鷄竿下鼓千聲衣冠南面薰風動文字東
方喜氣生從此登封資廟略兩河連海一時清
臨軒啟扇似雲收率土朝天劇水流瑞色含春當正殿
香煙捧日在高樓三朝氣蚤迎恩澤萬歲聲長繞冕旒
請問漢家功第一麒麟閣上識酇侯
元日觀朝
北極長尊報聖期(一作仰聖時)周家何用問元龜天顔入曙
千官拜(一作喜)元日(一作日色)迎春萬物知閶闔㢠臨黃道正
衣裳高對碧山垂微臣願獻堯人祝壽酒年年太液池
題賈巡官林亭
白鳥閒棲亭樹枝綠罇仍對菊花籬許詢本愛交禪侣
陳寔由來是(一作足)好兒明月出雲秋館思遠泉經雨夜
窗知門前長者無虚轍一片寒光動水池
和元員外題昇平里新齋
自(一作因)知休沐諸幽勝遂肯高齋枕廣衢舊地已開新
玉圃春山仍展綠雲圖心源邀得閒詩證肺氣宜將慢
酒扶此外唯應任真宰同塵敢(一作最)是道門樞
送澹公歸嵩山龍潭寺葬本師
野煙秋水蒼茫遠禪境真機去住閒雙樹為家思舊壑
千花成塔禮寒山洞宫曾向龍邊宿雲徑應從鳥外還
莫戀本師金骨地空門無處復無關
邵州陪王郎中宴
西塞無塵多玉筵貔貅鴛鷺儼相連紅茵照水開罇俎
翠幕當雲發管弦歌態曉臨團扇静舞容春映薄衫妍
魯儒縱使他時有不似歡娛及少年
和令狐舍人酬峰上人題山欄孤竹
滿院冰姿粉籜殘一莖青翠近簾端離業自欲親香火
抱節何妨共歲寒能讓繁聲任真籟解將孤影對芳蘭
范雲許訪西林寺枝葉須和彩鳳看
寄贈田倉曹灣
芳蘭媚庭除灼灼紅英舒身為陋巷客門有絳轅車朝
覽夷吾傳暮習潁陽書沔雲高羽翼待賈藴璠璵纓
弁雖云阻音塵豈復疎若因風雨晦應念寂寥居
上劉侍中
命代生申甫承家翊禹湯廟謨膺間氣師律動清霜鐘
鼎勲庸大山河(一作河山)誡誓長英姿凌虎視逸步壓龍驤
道恊陶鈞力恩回日月光一言弘社稷九命備珪璋政
洽軍逾肅仁敷物已康朱門重棨戟丹詔半縑緗位總
雲(一作興)龍野師臨涿鹿鄉射鵰天更碧吹角塞仍黃深
入平夷落横行闢漢疆功垂貞石遠名映色絲香斷(一作)
(度)磧瞻貔武臨池識鳳凰舞腰凝綺榭歌響拂彫梁杯
淨傳鸚鵡裘鮮照鷫鸘吟詩白羽扇校獵綠沈槍風景
佳人地煙沙壯士場幕中邀謝鑒(一作監)麾下得周郎珠
影含空徹瓊枝映座芳王渾知武子陳寔奬元方富貴
春無限歡娛夜未央管弦隨玉帳尊俎奉金章俗理寧
因勸邊城詎假防軍容雄朔漠公望冠巖廊分野隣孤
島京坻溢萬箱曙華分碣石秋色入衡(一作漁)陽城遠迷
玄兔川明辨白狼忠賢多感激今古共蒼茫堤擁紅蕖
豔橋分翠柳行軒車紛自至亭館鬱相當珍簟回煩暑
層軒引早凉聽琴知思静說劒覺神揚佳景燕臺上清
輝鄭驛旁鼓鼙(一作鐘)喧北里珪玉映東牀敢衒由之瑟
甘循賜也牆官微思假路戰勝忝(一作望)升堂欲奮三年
(一作千)翼頻廻一夕腸消憂期酒聖乘興任詩狂海内栽
(一作分)桃李天涯荷(一作剪)稻梁升沈門下意(一作客)誰道在
蒼蒼
贈侯侍御
步逸辭羣迹機真(一作忘)結遠(一作道)心敦詩揚大雅映古
酌高音逃禍棲蝸舍因醒解豸簮紫蘭秋露濕黃鶴晚
(一作曉)天隂舊業(一作葉)餘荒草寒山出遠林月明多宿寺
世亂重悲琴霄漢時應在詩書道未沈坐期閶闔霽雲
暖一開襟(時朱泚阻兵)
懷德抒情寄上信州座主
五馬江天郡諸生淚共垂讌餘明主德恩在侍臣知悵
望緘雙鯉龍鍾假一枝玉峰遥寄夢雲海暗傷離幢蓋
全家去琴書首路隨滄州值康樂明月向元規鵷鳳終
凌漢蛟龍會出池蕙香因曙(一作暖)發松色肯寒移舉世
瞻風藻當朝揖羽儀加飡門下意溪水綠逶迤
送杜郎中使君赴虔州
迢遰南康路清輝得使君虎符秋領俗鵷署早辭羣地
遠仍連戍城嚴本帶軍傍江低檻月當嶺滿窗雲境勝
閭閻間(一作閴)天清水陸分和詩將惠政頌述九衢聞
别鶴詞送令狐校書之桂府
海鶴一為别高程方窅然影搖江漢(一作海)路思結瀟湘
天皎然仰白日真姿棲紫煙含情九霄際顧侣五雲前
遐心屬清都凄響激朱弦超遥聞(一作搖間)風雨迢遰各山
川東南信多水會合當有年雌(一作雄)飛唳冥冥此意何
由傳
夏日裴尹員外西齋看花
笑向東(一作南)來客看花枉在前始知清夏月更勝豔陽
天露濕呈糚汗風吹畏火然蔥蘢和葉盛爛漫壓枝鮮
紅彩當鈴閣清香到玉筵蝶棲驚曙色鶯語滯(一作帶)晴
煙得地殊堪賞過時倍覺妍芳菲遲最好唯是謝家憐
贈隣家老將
白首羽林郎丁年戍朔方隂天瞻磧落秋日渡遼陽大
漠寒山黑孤城夜月黃十年依蓐食萬里帶金瘡拂雪
(一作露)陳師祭衝風立教場箭飛瓊羽合旗動火雲張虎
翼分營勢魚鱗擁陣行誓心清塞色鬭血雜沙光戰地
晴輝薄軍門曉氣長寇深争暗襲關迥勒春防身賤竟
何訴天高徒自傷功成封寵將力盡到貧鄉雀老方悲
海鷹衰却念霜空餘孤劒在開匣一霑裳
和吕舍人喜張員外自北番回至境上先寄二
十韻
割愛天文動敦和國步安仙姿歸舊好戎意結新歡並
命瞻鵷鷺同心挹蕙蘭玉簫臨祖帳金牓引征鞍廣陌
雙旌去平沙萬里看海雲侵鬢起邊月向眉殘突兀隂
山迥蒼茫朔野寬毳廬同甲帳韋橐比琱盤義著親胡
俗儀全識漢官地鄰冰鼠淨天映燭龍寒節異蘇卿執
弦殊蔡女(一作蕃樂)彈磧分黃渺渺塞(一作寒)極黑漫漫歡味
羶腥列徵聲佅僸攢歸期先鴈候登路劇鵬搏上客離
心遠西宫草詔殫麗詞傳錦綺珍價掩琅玕百兩開戎
壘千蹄入御欄瑞光麟閣上喜氣鳳城端尚德曾辭劔
柔凶本舞干茫茫斗星北威服古來難
春日奉獻聖壽無疆詞十首
文物京華盛謳歌(一作謠)國步康瑶池供壽酒銀漢麗宸
章靈雨(一作雨露)含雙闕雷霆肅萬方代推仙祚遠春共聖
恩長鳳扆臨花暖龍罏旁日香遥知千萬歲天意奉君王
鴛鷺彤庭際軒車綺陌前九城多好色(一作樂)萬井半祥
煙人醉逢堯酒鶯歌荅舜弦花明御溝水香暖禁城天
賜宴文逾盛徵歌(一作歡)物更妍無窮豓陽月長照(一作奉)
太平年
雲陛臨黃道天門在碧虚大明含睿藻元氣抱宸居戈
偃征苗後詩傳宴鎬初年華富仙苑時哲滿公車化入
絪緼大恩垂渙汗餘悠然萬方靜風俗揖華胥
玉漏飄青璅金鋪麗紫宸雲山九門曙天地一家春瑞靄方呈
賞暄風本配仁巖廊開鳳翼水殿壓鼇身文雅逢明代
歡娛及賤臣年年未央闕恩共物華新
垂拱乾坤正歡心品類同紫煙含北極玄澤付東風珠
綴留晴景金莖直曉空發生資盛德交泰讓全功間氣
登三事祥光啟四聰遐荒似川水天外亦(一作一)朝宗
代是文明晝春當宴喜時罏煙添柳重宫漏出花遲漢
典方寬律周官正採詩碧宵傳鳳吹紅旭(一作日)在龍旗
造化膺神契陽和沃聖思(一作□)無(一作每)因隨百獸率舞
奉丹墀
睿德符玄化芳情翊太和日輪皇鑒遠天仗聖朝多曙
色含金牓晴光轉玉珂中宫陳廣樂元老進賡歌蓮葉
看龜上桐花識鳳過小臣空擊壤滄海是恩波
物象朝高殿簮裾溢上京春當九衢好天向萬方明樂報簫韶
發杯看沆瀣生芙蓉丹闕暖楊柳玉樓晴閶闔開中禁
衣裳儼太清南山同聖壽長對鳳皇城
日上蒼龍闕香含紫禁林晴光五雲壘春色九重(一作天)
深賞叶元和德文垂雅頌音景雲隨御輦顥氣在宸襟
永保無疆壽長懷不戰心聖朝多慶賜瓊樹粉牆隂
化洽生成遂功宣動植知瑞凝三秀草春入萬年枝鳳
掖嘉言進鴛行喜氣隨仗臨丹地近衣對碧山垂渥澤
方柔遠聰明本聽卑願同東觀士(一作事)長對(一作覩)漢威儀
銜魚翠鳥
有意蓮葉間瞥然下高樹擘破(一作波)得全(一作金)魚一點
翠光去
和鄭相公尋(一本此下有興善寺三字)宣上人不遇
方尋(一作放心)蓮境去又值竹房空幾韻飄寒玉餘清不在
風
題范陽金臺驛
六國唯求客千金遂築臺若令逢聖代憔悴郭生回
寄薛侍御
世上無窮事生涯莫廢詩何曾好風月不是憶君時
賦得灞岸柳留辭鄭員外
楊柳含煙灞岸春年年攀折為行人好風儻借低枝便
莫遣青絲掃路塵
折楊柳(一作和練秀才楊柳一作戴叔倫詩)
水邊楊柳麴塵(一作煙)絲立馬煩君折一枝惟有春風最
相惜殷勤更(一作肯)向手中吹
雪中聽筝
玉柱泠泠對寒雪清商怨徵聲何切誰憐楚客向隅時
一片愁心與弦絶
盧龍塞行送韋掌記二首
雨雪紛紛黑水外行人共指盧龍塞萬里飛沙壓鼓鼙
三軍殺氣凝旌旆
陳琳書記本翩翩料敵能兵奪酒泉聖主好文兼好武
封侯莫比漢皇年
題五老峰下費君書院
解向花間栽碧松門前不負老人峰己將心事隨身隠
認得溪雲第幾重
僧院聽琴(一作宿藏公院聽齊孝若彈琴)
禪思何妨在玉琴真僧不見聽時心離聲怨調秋堂夕
雲向蒼梧湘水深
和武相公春曉聞鶯
語恨飛遲天欲明殷勤似訴有餘情仁風已及芳菲節
猶向花溪鳴(一作聽)幾聲
唐昌觀玉蘂花
晴空素豔照霞新香灑天風不到塵持贈昔聞將白雪
蘂珠宫上玉花春
山中主人
十里青山有一家翠屏深處更添霞若為說得溪中事
錦石和煙四面花
太原贈李屬侍御
路入桑乾塞鴈飛棗郎年少有光輝春風走馬三千里
不廢看花君(一作惹)繡衣
崔娘詩
清潤潘郎玉不如中庭蕙草雪消初風流才子多春思
腸斷蕭娘一紙書
題雲師山房(一作權德輿詩又作戎昱詩)
雲公蘭若深山裏月明松殿微風起試問空門清淨心
蓮花不著秋潭水
城東早春
詩家清(一作新)景在新春綠柳纔黃半未勻若待上林花
似錦出門俱是看花人
秋日登亭贈薛侍御
潦倒從軍何取益東西走馬暫同遊梁王舊客皆能賦
今日因何獨怨秋
石水調二首
銀罌深鏁貯清光無限來人不得嘗知共金丹争氣力
一杯全勝五雲漿
山叟和雲斸翠屏煎時分日檢仙經天人持此扶衰病
勝得瑶池水一瓶
荅振武李逢吉判官
近來時輩都無興把酒皆言肺病同唯有單于李評事
不將華髮負春風
宫燕詞
毛衣似錦語如弦日煖争高綺陌天幾處野花留不得
雙雙飛向御爐前
贈崔駙馬
百尺梧桐畫閣齊簫聲落處翠雲低平陽不惜黃金埒
細雨花驄踏作泥
聽李憑彈箜篌二首
聽奏繁弦玉殿清風傳曲度禁林明君王聽樂棃園煖
翻到雲門第幾聲
花咽嬌鶯王潄泉名高半在御筵前漢王欲助人間樂
從遣新聲墜九天
臨水看花
一樹紅花暎綠波晴明騎馬好經過今朝幾許風吹落
聞道蕭郎最惜多
觀妓人入道二首
荀令歌鐘北里亭翠娥紅粉敞雲屏舞衣施盡餘香在
今日花前學誦經
碧玉芳年事冠軍清歌空得隔花聞春來削髮芙蓉寺
蟬鬢臨風墮綠雲
方城驛逢孟侍御
走馬温湯直隼飛相逢矍鑠理征衣軍中得力男兒事
入驛從容見落暉
題清凉寺
憑檻霏微松樹煙陶潜曾用道林錢一聲寒磬空心曉
花雨知從第幾天
酬令狐舍人
曉禁蒼蒼換直還暫低鸞翼向人間亦知受業公門事
數仞丘牆不見山
和令狐郎中
題詩一代占清機秉筆三年直紫微自稟道情齠齓異
不同蘧玉學知非
美人春怨
妾家巫峽陽羅幌寢蘭堂曉日臨窗久春風引夢長落
釵仍挂鬢微汗欲銷黃縱便朦朧覺魂猶逐楚王
豔女詞
露井桃花發雙雙燕並飛美人姿態裏春色上羅衣自
愛頻開鏡時羞欲掩扉心知行路客遥惹五香歸
名姝詠
阿嬌年未多體弱性能和怕重愁拈鏡憐輕喜曳羅臨
津雙洛浦對月兩嫦娥獨有荆王殿時時暮雨過
送太和公主和蕃
北路古來難年光獨認寒朔雲侵鬢起邊月向眉殘蘆
井尋沙到花門度磧看薰風一萬里來處是長安
秋日韋少府廳池上詠石
主人得幽石日覺公堂清一片池上色孤峰雲外情舊
溪紅蘚在秋水綠痕生何必澄湖徹移來有令名
失題
何事慰朝夕不踰詩酒情山河空道路蕃漢共刀兵禮
樂新朝市園林舊弟兄向風一點淚塞(一作寒)晚暮江平
春日題龍門香山寺
衆香天上梵王宫鐘磬寥寥半碧空清景乍開松嶺月
亂流長響石樓風山河杳映春雲外城闕參差曉樹中
欲盡幽尋那可得三千世界本無窮
寄申州盧拱使君
領郡仍聞總虎貔致身還是見男兒小船隔水催桃葉
大鼓當風舞柘枝酒座微酣諸客倒毬場慢撥幾人隨
從來樂事憎詩苦莫放窗中遠岫知
郊居秋日酬奚贊府見寄
繁菊照深居芳香春不如聞尋周處士知伴庾尚書日
晚汀洲曠天晴草木疎閒言揮麈柄清步掩蝸廬野老
能親牧高人念遠漁幽叢臨古岸輕葉度寒渠暮色無
狂蝶秋華有嫩蔬若為酬郢曲從此愧璠璵
聖恩洗雪鎮州寄獻裴相公
天借春光洗綠林戰塵收盡見花隂好生本是君王德
忍死何妨壯士心曾賀截雲翻柵遠仍聞劚凍下營深
井陘昨日雙旗入蕭相無言淚濕襟
賀田僕射子弟榮拜金吾
五侯恩澤不同年叔姪朱門䂍矟連鳳沼九重相喜氣
鴈行一半入祥煙街衢燭影侵寒月文武珂聲疊曉天
為數麒麟高閣上誰家父子勒燕然
和裴舍人觀田尚書出獵
聖代司空比玉清雄藩觀獵見皇情雲禽已覺高無益
霜兔應知狡不成飛鞚擁塵寒草盡彎弓開月朔風生
今朝始賀將軍貴紫禁詩人看旆旌
送李舍人歸蘭陵里
清詞舉世皆藏篋美酒當山為滿罇三畝嫩蔬臨綺陌
四行高樹擁朱門家貧境勝心無累名重官閒口不論
惟有道情常自足啟期天地易知恩
同太常尉遲博士闕下待漏
沈沈延閣抱丹墀松色苔花顥露滋爽氣曉來青玉甃
薰風宿在翠花旗方瞻御陌三條廣猶覺仙門一刻遲
此地含香從白首馮唐何事怨明時
見薛侍御戴不損裏帽子因贈
潘郎對青鏡烏帽似新裁曉露鴉初洗春荷葉半開堪
將護巾櫛不獨隔塵埃已見籠蟬翼無因映鹿胎何人
呈巧思好手自西來有意憐衰醜煩君致一枚
胡二十拜戶部兼判度支
清機果被公材撓雄拜知承聖主恩廟略已調天府實
國征方覺地官尊徒言玉節將分閫定是沙隄欲到門
為愛山前新卜第不妨風月事琴罇
元日呈李逢吉舍人
華夷文物賀新年霜仗遥排鳳闕前一片彩霞迎曙日
萬條紅燭動春天稱觴山色和元氣端冕爐香疊瑞煙
共說正初當聖澤試過西掖問羣賢
和杜中丞西襌院看花
一林堆錦映千燈照眼牽情欲不勝知倚晴明嬌自足
解將顔色醉相仍好風輕引香煙入甘露纔和粉豔凝
深處最憐鶯蹂踐嬾時先被蝶侵凌對持真境應無取
分付空門又未能迎日似翻紅燒斷臨流疑映綺霞層
幽含晚態憐丹桂盛續春光識紫藤每到花枝獨惆悵
山東惟有杜中丞
句
三刀夢益州一箭取聊城(以下見紀事)伊陟無聞祖章賢
不到孫
御定全唐詩卷三百三十三
