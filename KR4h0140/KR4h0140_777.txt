欽定四庫全書
御定全唐詩卷七百七十七
邢象玉(詩一首)
古意
家中酒新&KR0836;園裏葉初榮佇杯欲取醉悒然思友生忽
聞有竒客何姓復何名嗜酒陶彭澤能琴阮步兵何須
問寒暑徑共坐山亭舉袂袪啼鳥揚巾掃落英心神無
俗累歌詠有新聲新聲是何曲滄浪之水清
張敬徽(詩一首)
採蓮曲
遊女泛江晴蓮紅水復清競多愁日暮爭疾畏船傾波
動疑釵落風生覺袖輕相看未盡意歸浦櫂歌聲
徐玄之(詩一首)
采蓮
越艷荆姝慣采蓮蘭橈畫檝滿長川秋來江上澄如練
映水紅妝如可見此時蓮浦珠翠光此日荷風羅綺香
纖手周遊不暫息紅英爛漫殊未極夕鳥棲林人欲稀
長歌哀怨采蓮歸
郭汭(詩一首)
同崔員外温泉宫即事
輦輅移雙闕宸遊整六師天廻紫微座日轉羽林旗雷
氣寒戈戟軍容壯武貔弓鳴射雁處泉暖躍龍時惠化
成觀俗謳謠入賦詩同歡王道盛相與詠雍熙
權徹(詩一首)
題沈黎城
蘇子卧北海馬翁渡南洲迹恨事乃立功達名遂休夜
聞羽書至召募此邊州鐵騎燿楚甲玉匣横吳鉤雪厚
羣山凍蓬飛荒塞秋久戍曷辭苦數戰期封侯不學䜿
儒軰談經空白頭
豆盧回(一作田詩一首)
登樂遊原懷古
緬維漢宣帝初謂皇曾孫雖在襁褓中亦遭巫蠱冤至
哉丙廷尉感激義彌敦馳逐蓮勺道出入諸陵門一朝
風雲會竟登天位尊握符升寶歷負扆御華軒赫奕文
物備葳蕤休瑞繁卒為中興主垂名於後昆雄圖奄巳
謝餘址空復存昔為樂遊苑今為狐兔園朝見牧䜿集
夕聞棲鳥喧蕭條㶚亭岸寂寞杜陵原羃䍥野烟起蒼
茫嵐氣昏二曜屢廻薄四時更涼温天道尚如此人理
安可論
張南容(詩一首)
靜女歌
靜女樂於靜動合古人則妙年工詩書弱歲勤組織端
居愁若癡誰復理容色十五坐幽閨四鄰不相識夭夭
鄰家子百花裝首餙日月淇上遊笑人不踰閾河水自
濁濟自清仙臺蛾眉秦鏡明為照齊王門下醜何如漢
帝掌中輕
沈徽(詩二首)
古興二首
蔓草自細微女蘿始夭夭夤緣至百尺榮耀非一朝敷
色高碧嶺流芳薄丹霄如何摧秀木正為餘波漂莖葉
落巖跡英蕤從風飇洪柯不足恃况乃託陵苕
長安富豪右信是天下樞戚里笙歌發禁門冠蓋趨攀
雲無醜士唾地盡成珠日晏下雙闕煙花亂九衢恩榮
在片言零落亦須臾何意還自及曲池今已蕪
林琨(詩一首)
晩望(一作夕次華隂北亭)
清晨孤亭裏極目對前岑遠與天水合長霞生夕林蒼
然平楚意杳靄半秋隂落日川上盡關城雲外深方予
事巖壑及此欲抽簪詩(一作待)就蓬山道還兹契宿心
吳象之(詩二首)
陽春歌
簾低曉露濕簾捲鶯聲急欲起把(一作抱)箜篌如凝綵(一作)
(管)弦澀孤眠愁不轉點淚聲相及淨掃階上花風來更
吹入
少年行
承恩借獵小平津使氣常遊中貴人一擲千金渾是膽
家無四壁不知貧
鄭德玄(詩一首)
晩至鄉亭
長亭日已暮駐馬暫盤桓山川杳不極徒侣默相看雲
夕荆臺暗風秋郢路寒客心一如此誰復采芳蘭
張軫(詩一首)
舟行旦發
夜帆時未發同侣暗相催山曉月初下江鳴潮欲來稍
分楊子岸不辨越王臺自客水鄉裏舟行知幾廻
蔡文恭(詩一首)
奉和夏日遊山應制
首夏林壑清薄暮煙霞上連巖聳百仞絶壑臨千文照
灼晚花鮮潺湲夕流響悠然動睿思息駕尋真賞掞彼
渦川作懷兹洛濱想竊吹等齊竽何用承恩奬
賈宗(一作琮詩一首)
旅泊江津言懷
征途幾迢遰客子倦西東乘流如泛梗逐吹似驚蓬飄
颻萬里外辛苦百年中異縣心期阻他鄉風月同雲歸
全嶺暗日落半江紅自然堪迸淚非是泣途窮
唐堯客(詩一首)
大梁行
客有成都來為我彈鳴琴前彈别鶴操後奏大梁吟大
梁傷客情荒臺對古城版築有陳迹歌吹無遺聲雄哉
魏公子疇日好羅英秀士三千人煌煌列衆(一作象)星金
槌奪晉鄙白刃刎侯嬴邯鄲救趙北函谷走秦兵君子
榮且昧忠信莫之明間諜忽來及雄圖靡克成千齡萬
化盡但見汴水清舊國多孤壘夷門荆棘生蒼梧綵雲
没湘浦綠池平聞有東山去蕭蕭班馬鳴河洲搴宿莽
日夕淚霑纓因之唁公子慷慨此歌行
朱晦(詩一首)
秋日送别
荒郊古陌時時斷野水浮雲處處秋唯有河邊衰柳樹
蟬聲相送到揚州
石召(詩二首)
送人歸山
相逢唯道在誰不共知貧歸路分殘雨停舟别故人霜
明松嶺曉花暗竹房春亦有棲閑意何年可寄身
早行遇雪
荒郊昨夜雪羸馬又須行四顧無人迹雞鳴第一聲
林珝(詩一首)
送安養閻主簿還竹寺
分手怨河梁南征歷漢陽江山追宋玉雲雨夢襄王醉
裏宜城近歌中郢路長更尋棲枳處猶是念仇香
衞葉(詩一首)
晩投南村
客行逢日暮原野散秋暉南陌人初斷西林鳥盡歸暗
蓬沙上轉寒葉月中飛村落無多在聲聲近𢷬衣
御定全唐詩卷七百七十七
