欽定四庫全書
御定全唐詩卷七百六十九
鄭軌(詩一首里以下無世次爵可考)
觀兄弟同夜成婚
棠棣開雙萼夭桃照兩花分庭含佩響隔扇偶妝華迎
風俱似雪映綺共如霞今宵二神女并在一仙家
劉戩(詩一首)
夏彈琴(一作劉希戩詩一作劉希夷詩)
碧山本岑寂素琴何清幽弹為風入松崖谷颯已秋庭
鶴舞白雪泉魚躍洪流予欲娛世人明月難暗投感歎
未終曲淚下不可收嗚呼鍾子期零落歸荒丘死而若
有知魂兮從我游
楊齊哲(詩一首)
過函谷關
地險崤函北途經分陕東逶迤衆山盡荒凉古塞空河
光流曉日樹影散朝風聖德今無外何處是關中
劉夷道(詩一首)
傷死奴
丹籍生涯淺黃泉歸路深不及江陵樹千秋長作林
楊希道(詩五首)
侍宴賦得起坐弹鳴琴二首(此下俱互見楊師道集)
北林鵲夜飛南軒月初進調絃發清徵蕩心祛褊恡變
作離鴻聲還入思歸引長歎未終極秋風飄素鬢
絲傳園客意曲奏楚妃情罕有知音者空勞流水聲
詠琴
久擅龍門質孤竦嶧陽名齊蛾初發弄趙女正調聲嘉
客勿遽反繁絃曲未成
詠笙
短長插鳳翼洪細摹鸞音能令楚妃歎復使荆王吟切
切孤竹管来應雲和琴
詠舞
二八如同雪三春類早花分行向燭轉一種逐風斜
王勣(詩三首)
詠妓(此下詩俱互見王績集)
妖姬飾靚妝窈窕出蘭房日照當軒影風吹滿路香早
時歌扇薄今日舞衫長不應令曲誤持此試周郎
益州城西張超亭觀妓
落日明歌席行雲逐舞人江前飛暮雨梁上下輕塵冶
服看疑畫妝臺望似春高車勿遽返長袖欲相親
辛司法宅觀妓
南國佳人至北堂羅薦開長裙隨鳳管促柱送鸞杯雲
光身後落雪態掌中回到愁金谷晩不怪玉山頽
郭恭(詩一首)
秋池一枝蓮
秋至皆零落凌波獨吐紅託根方得所未肯即隨風
張烜(詩一首)
婕妤怨
賤妾裁紈扇初搖明月姿君王看舞席坐起秋風時玉
樹清御路金陳翳垂絲昭陽無分理愁寂任前期
張修之(詩一首)
長門怨(一作張循之詩)
長門落景盡洞房秋月明玉階草露積金屋網塵生妾
妒今應改君恩昔未平寄語臨卭客何時作賦成
梁獻(詩一首)
王昭君
圖畫失天真容華坐誤人君恩不可再妾命在和親淚
點關山月衣銷邊塞塵一聞陽鳥至思絶漢宫春
符子珪(詩一首)
芳樹
芳樹宜三月曈曈艷綺年香交珠箔氣陰占綠庭烟小
葉風吹長繁花露濯鮮遂令穠李貎折取簮花鈿
李何(詩一首)
觀妓
向晩小乘遊朝来新上頭從来許長袖未有客難留
鄭鏦(詩四首)
邯鄲俠少年
夜渡濁河津衣中劔滿身兵符劫晉鄙匕首刺秦人執
事非無膽高堂念有親昨緣秦苦趙來往大梁頻
玉階怨
昔日同飛燕今朝似伯勞情深爭擲果寵罷怨殘桃别
殿春心斷長門夜樹高雖能不自悔誰見舊衣褒
婕妤怨
南國承歡日東方候暁時那能妒褒姒祇愛笑唐兒寳
葉隨雲髻珠絲鍜履綦不知飛燕意何事苦相疑
入塞曲
留滯邊庭久歸思歲月賖黃雲同入塞白首獨還家宛
馬隨秦草胡人問漢花還傷李都尉獨自沒黃沙
紇干著(詩四首)
賞殘花
零落多依草芳香散著人低簷一枝在猶占滿堂春
古仙詞
珠幡絳節曉霞中漢武清齋待少翁不向人間戀春色
桃花自滿紫陽宫
感春詞
未得鳴珂謁漢宫江頭寂寞向春風悲歌一曲心應醉
萬葉千花淚眼中
㶚上
鳴鞭晩日禁城東渭水晴烟㶚岸風都傍柳陰回首望
春天樓閣五雲中
李習(詩一首)
凌雲寺
古寺臨江間碧波石梯深入白雲窠僧禪寂寂無人跡
滿地落花春又過
顔舒(詩一首)
鳳棲(一作樓)怨
佳人名莫愁珠箔上花鉤清鏡鴛鴦匣新妝翡翠樓𢷬
衣明月夜吹管白雲秋惟恨金吾子年年向隴頭
朱絳(詩一首)
春女怨
獨坐紗窗刺繡遲紫荆花下囀黃鸝欲知無限傷春意
盡在停針不語時
徐璧(詩一首)
失題
雙燕今朝至何時發海濱窺簷向人語(一作窺人向簷語)如道
故鄉春
徐安期(詩一首)
催妝
傳聞燭(一作燈)下調紅粉明鏡臺前别作春不湏面上(一作)
(滿面)渾妝却留著雙眉待畫人
裵延(詩一首)
隔壁聞奏伎(一作陳蕭琳詩)
徒聞管絃切不見舞腰回頼有歌梁合塵飛一半来
詠翦花
花寒未聚蝶色豓已驚人懸知陌上柳應妒手中春
陳述(詩一首)
歎美人照鏡
插花枝共動含笑靨俱生衫分兩處色(一作彩)釧響一邊
聲就中還妒影恐奪可憐名
朱琳(詩一首)
開緘怨
夫壻邊庭久幽閨恨幾重玉琴知別日金鏡識愁容嬾
寄雲中服慵開海上封年年得衣慣且試莫裁縫
謝陶(詩一首)
雜言
天不與人言禍福能自至水火雖活人暫不得即死蹈
之㷊斯須憑之溺容易水火與禍福豈有先言耳
何贊(詩一首)
書事
果决生涯向路中西投知已話從容雲遮劒閣三千里
水隔瞿塘十二峰闊步文翁坊裏月閑尋杜老宅邊松
到頭須卜林泉隠自愧無能繼臥龍
解彦融(詩一首)
鴈塔(開元八年清河傅巖題此詩於鴈塔)
崢嶸徹倒景刻峭俯無地勇進攀有緣即嶮恐迷墜窅
然喪五藴蠢爾懷萬類實際㒺他尋波羅必可致南山
繚上苑祇樹連巖翠北斗臨帝城扶宫切太清餐和裨
日用味道懿天明綠野冷風浹紫微佳氣晶馴禽演法
要忍草藉經行本願從兹適方知物世輕
御定全唐詩卷七百六十九
