欽定四庫全書
御定全唐詩卷九
蜀太后徐氏
成都徐耕生二女皆有國色能為詩蜀王建納之姊為
賢妃娣為淑妃王衍即位冊賢妃為順聖太后淑妃為
翊聖太妃咸康元年衍奉太后太妃同禱青城山凡游
歴之處各賦詩刻於石共十六首
丈人觀
早與元妃慕至化(一作玄)同躋靈嶽訪眞仙當時信有壺
中景今(一作此)日親來洞裏天儀仗影空寥廓外金絲聲
揭翠微巔惟慙未致華胥理徒卜(一作祝)昇平萬萬年
玄都觀
千尋綠嶂夾流溪登眺因知海(一作衆)岳低瀑布迸舂青
石碎輪茵横翦翠峯齊步黏苔蘚龍橋滑日閉煙蘿(一作)
(巒)鳥徑迷莫道穹天無路到此山便是碧雲梯
丈人觀謁先帝御容
聖帝歸梧野躬來謁聖顏旋登三徑路似陟九嶷山日
照堆嵐迥雲横積翠間期修封禪禮方俟再躋攀
題金華宫
再到金華頂玄都訪道回雲披分景象黛鎻(一作斂)顯樓
臺雨滌前山淨風吹去路開翠屏夾流水何必羡蓬萊
丹景山至德寺
周回雲水遊丹景因與眞妃眺上方晴日曉升金晃曜
寒泉夜落玉丁當松梢月轉琴栖影柏徑風牽麝食香
虔煠六銖宜鑄祀惟祈聖祉保遐昌
題彭州陽平化
尋眞游勝境廵禮到陽平水遠波瀾碧山高氣象清殿
嚴孫氏貌碑暗係師名夜月登壇醮(一作夜醮古壇月)松風森
磬聲
三學山夜看聖燈
虔禱游靈境元妃夙志同玉香焚静夜銀燭炫遼空泉
潄雲根月鐘敲檜杪風印金標聖迹飛石顯神功滿望
天涯極平臨日脚紅猿來齋石上僧集講筵中頓作超
三界渾疑證六通願成修偃化社稷保延洪
題天廻驛
周遊靈境散幽情千里江山暫得行所恨風(一作煙)光看
未足却驅金翠入龜城
蜀太妃徐氏
丈人觀
獲陪翠輦喜殊常同涉仙壇豈厭長不羡乘鸞入煙霧
此中便是五雲鄉
玄都觀
登尋丹壑到玄都接日紅霞照座隅即向周回巖下看
似看曾進畫圖無
游丈人觀謁先帝御容
共謁御容儀還同在禁闈笙歌(一作篁)喧寶殿彩仗耀金
徽清淚霑羅袂紅霞拂繡衣九嶷山水遠無路繼湘妃
題金華宫
碧煙(一作雲)紅霧漾(一作撲)人衣宿露蒼(一作沾)苔石徑危風
巧觧吹松上曲蝶嬌頻采臉邊脂同尋僻境思攜手暗
指遥山學畫眉好把身心清淨處(一作出)角冠霞帔事希
夷
和題丹景山至德寺
丹景山頭宿梵宫玉輪(一作軒)金輅駐虚空軍持無水注
寒碧蘭若有花開晩紅武士盡排青嶂下内人皆在講
筵中我家帝子傳王業積善終期四海同
題彭州陽平化
雲浮翠輦屆陽平眞似驂鸞到上清風起半厓聞虎嘯
雨來當面見龍行晩尋水澗聽松韻夜上星壇看月明
長恐前身居此境玉皇教向錦城生
三學山夜看聖燈
聖燈千萬炬旋向碧空生細雨濕(一作瀝)不暗好風吹更
明磬敲金地響僧唱梵天聲若說無心法此光如有情
題天廻驛
翠驛紅亭近玉京夢魂猶是在青城比來出看江山景
却被江山看出行
御定全唐詩卷九
