欽定四庫全書
御定全唐詩卷七百三十九
李建勲
李建勲字致堯隴西人少好學能屬文尤工詩南唐主
李昪鎮金陵用爲副使預禅代之策拜中書侍郎同平
章事昇元五年放還私第嗣主璟召拜司空尋以司徒
致仕賜號鍾山公集二十卷今編詩一卷
中酒寄劉行軍
甚矣頻頻醉神昏體亦虚肺傷徒問藥髮落不盈梳戀
寝嫌眀室修生媿道書西峯老僧語相勸合何如
白雁
東溪一白鴈毛羽何皎潔薄暮浴清波斜陽共明滅差
池失羣久幽獨依人切旅食賴菰蒲單棲怯霜雪邊風
昨夜起頋影空哀咽不及牆上烏相將繞雙闕
早春寄懷
家山歸未得又是看春過老覺光隂速閑悲世路多風
和吹岸柳雪盡見庭莎欲向東溪醉狂眠一放歌
春日東山正(一作草)堂作
身閒贏得出天氣漸喧和蜀馬登山稳南朝古寺多早
花微弄色新酒欲生波從此唯行樂閑愁奈我何
春日小園晨看兼招同舍
最有杏花繁枝枝若手摶須知一春促莫厭百廻看鳥
囀風潜息蜂遲露未乾可容排飲否兼折贈頭冠
惜花寄孫員外(一本缺孫字)
朝始一枝開暮復一枝落只恐雨淋漓又見春蕭索侵
晨結駟携酒徒尋芳踏盡長安衢思量少壮不自樂他
日白頭空歎吁
春日病中
纔得歸閒去還教病卧頻無由全勝意終是負青春綠
柳漸拂地黃鶯如喚人方為醫者勸斷酒已經旬
毆妓
自為專房甚怱怱有所傷當時心已悔徹夜手猶香恨
枕堆雲髻啼襟揾月黃起来猶忍惡剪破繡鴛鴦
踏青罇前
期君速行樂不要旋還家永日雖無雨東風自落花詩
毫黏酒淡歌袖向人斜薄暮忘歸路垂楊噪亂鵶
正月晦日
莫倦尋春去都無百日遊更堪正月過已是一分休泉
暖聲纔出雲寒勢未收晚来重作雪翻為杏花愁
惜花
白髮今如此紅芳莫更催預愁多日謝翻怕十分開點
滴無時雨荒涼滿地苔閑階一桮酒惟待故人来
金谷園落花(一本缺谷字)
愁見清眀後紛紛盖地紅惜看難過日自落不因風蝶
散餘香在鶯啼半樹空堪悲一尊酒從此似西東
柳花寄宋眀府(一作寄人)
每愛江城裏青春向盡時一廻新雨歇是處好風吹破
石黏蟲網高樓撲酒旗遥知陶令宅五樹正離披
送人
相見未逾月堪悲遠别離非君誰顧我萬里又南之雨
逼清眀日花隂杜宇時愁看挂帆處鷗鳥共遲遲
閒遊
㩦酒復㩦觴朝朝一似忙馬諳頻到路僧借舊眠床道
勝他圖薄身閑白日長扁舟動歸思高處見滄浪
柏梁隔句韻詩(第三句缺一字)
不喜長亭柳枝枝擬送君惟憐北窗(闕)樹樹解留人圓
缺都如月東西只似雲愁看離席散歸蓋動行塵
贈趙學士
常欽趙夫子遠作五侯賓見面到今日操心如古人醉
同華席少吟訪野僧頻寂寂長河畔荒齋與廟隣
春隂
老雨不肯休東風勢還作未放草蒙茸已遣花蕭索浮
生何苦勞觸事妨行樂寄語達生人須知酒勝藥
春日金谷園(一本缺谷字)
火急召親賓歡遊莫厭頻日長徒似歲花過即非春晚
雨来何定東風自不勻湏知三箇月不是負芳晨
夏日酬祥松二公見訪
多謝空門客時時出草堂從容非有約淡薄不相忘池
映春篁老簷垂夏果香西峰正清霽自與拂吟床
懷贈操禅師
嘗憶曺溪子龕居面碧嵩杉松新夏後雨雹夜禅中道
匪因經悟心能向物空秋来得音信又在剡山東
閑居秋思呈祥松二公
秋光雖即好客思轉悠哉去國身將老流年雁又來葉
紅堆晚徑菊冷藉空罍不得師相訪難將道自開
賦得冬日青溪草堂四十字
莫道無幽致常來到日西地雖當北闕天與設東溪疎
葦寒多折驚鳧去不齊坐中皆作者長愛覓分題
溪齋
水木遶吾廬搴簾晚檻虚衰條寒露鵲幽果落驚魚愛
酒貧還甚趋時老更疎乖慵自有素不是忽簮裾
留題愛敬寺
野性竟未改何以居朝廷空為百官首但愛千峰青南
風新雨後與客携觴行斜陽惜歸去萬壑啼鳥聲
小園
小園吾所好栽植忘勞形晩果經秋赤寒蔬近社青竹
蘿荒引蔓土井淺生萍更欲從人勸憑高置草亭
宿山房
石窗燈欲盡松檻月還眀就枕渾無睡披衣却出行巗
高泉亂滴林動鳥時驚倏忽山鐘曙喧喧僕馬聲
金陵所居青溪草堂閑興
窗外皆連水杉松欲作林自憐趨競地獨有愛閑心素
壁題看遍危冠醉不簮江僧暮相訪簾卷見秋岑
闕下偶書寄孫員外
長安驅馳地貴賤共悠悠白日誰相促勞生自不休鳳
翔雙闕曉蟬噪六街秋獨有南宫客時来話釣舟
寄魏郎中
碌碌但隨羣蒿蘭任不分未嘗矜有道求遇向吾君逸
駕秋尋寺長歌醉望雲高齋紙屏古塵暗北山文
病中書懷寄王二十六
落葉滿山州閑眠病未瘳窗隂連竹枕藥氣染茶甌路
匪人遮去官須自(一本缺)覓休焉宜更羸老扶杖作公侯
採菊
簇簇竟相鮮一枝開幾番味甘資麴蘖香好勝蘭蓀古
道風搖遠荒籬露壓繁盈筐時採得服餌近知門
送王郎中之官吉水
南望廬陵郡山連五嶺長吾君憐遠俗從事輟名郎移
戶多無土春蠶不滿筐惟應勞贊畫溪峒况彊梁
孤雁
欲食不敢食合栖猶未栖聞風亦驚過避繳恨飛低水
闊緣湘困雲寒過磧迷悲鳴感人意不(一本缺)見夜烏啼
贈送致仕郎中
鶴立瘦稜稜髭長白似銀衣冠皆古製氣貌異常人聽
雪添詩思看山滯酒廵西峰重歸路惟許野僧親
宿友人山居寄司徒相公
雨雪正霏霏令人不憶歸地爐僧坐煖山枿火聲肥隔
紙烘茶蘂移鐺剝芋衣知君在霄漢此興得還稀
郢客相尋夜荒庭雪灑篙(一作蒿)虚堂看向曙吟坐共忘
勞溪凍聲全减燈寒熖不高他人莫相笑未易會吾曹
感故府二首
戚戚復戚戚期懷安可釋百年金石心中路生死隔新
墳應草合舊地空苔色白日燈熒熒凝塵滿几席
悒悒復悒悒思君安可及永日在階前披衣隨風立高
樓暮角斷遠樹寒鴉集惆悵幾行書遺蹤墨猶濕
田家三首(一首第七句缺一字)
畢歲知無事兵銷復舊丁竹門桑徑狹春日稲畦青犬
吠隈籬落雞飛上碓桯歸田起(闕)思蛙呌草冥冥
不識城中路熙熙樂(一作自一夲缺)有年木槃擎社酒瓦鼓送
神錢霜落牛歸屋禾收雀滿田遥陂過秋水閑閣釣魚
船
長愛田家事時時欲一過垣籬皆樹槿廳院亦堆禾病
果因風落寒蔬向日多遥聞數聲笛牛晩下前坡
新竹
嫋嫋薰風軟娟娟湛露光參差仙子仗迤邐羽林槍廻
去侵花地斜來破蘚牆籜乾猶抱翠粉膩若塗裝逕曲
莖難數隂疎葉未長嬾嫌吟客倚甘畏夏蟲傷映水如
爭立當軒自著行北亭尊酒興還爲此君狂
歸燕詞
羽翼勢雖微雲霄亦可期飛翻自有路鴻鵠莫相嗤待
侣臨書幌尋泥傍藻池衝人穿柳徑捕蝶遶花枝廣厦
來應徧深宫去不疑雕梁聲上下煙浦影參差舊地人
潜換新巢雀謾窺雙雙暮歸處疎雨滿江湄
題魏壇二首
不遇至真傳道要曾看眞誥亦何爲舊碑經亂沈荒澗
靈篆因耕出故基蛙黽自喧澆(一作臨一本缺)藥井牛羊閑過
放生池蕭條夕景空壇畔朽檜枝斜綠蔓垂
一尋遺跡到仙鄉雲鶴沈沈思渺茫丹井歲深生草木
芝田春廢卧牛羊雨淋殘畫摧荒壁鼠引飢蛇落壞梁
薄暮欲歸仍佇立菖蒲風起水泱泱
東樓看雪
一上高樓醉復醒日西江雪更冥冥化風吹火全無氣
平望惟松少(一作別一作劣)露青臘内不妨南地少夜長應得
小窗聽因思舊隐匡廬日閑看杉檉掩石扃
落花
惜花無計又花殘獨遶芳叢不忍看暖艷動隨鶯翅落
冷香愁雜燕泥乾綠珠倚檻魂初散巫峽歸雲夢又闌
忍把一尊重命樂送春招客亦何歡
春雪
南國春寒朔氣迴霏霏還阻百花開全移暖律何方去
似誤新鶯昨日來平野旋銷難蔽草遠林高綴却遮梅
不知金勒誰家子只待晴明賞帝臺
重戲和春雪寄沈員外
誰道江南要雪難半春猶得倚樓看却遮遲日偷鶯暖
密灑西風借鶴寒散漫不容梨艷去輕明應笑玉華乾
和來瓊什雖無敵且是儂家比興殘
春日尊前示從事
州中案牘魚鱗密界上軍書竹節稠眼底好花渾似雪
甕頭春酒漫如油東君不爲留遲日清鏡唯知促白頭
最覺此春無氣味不如庭草觧忘憂
尊前
官爲將相復何求世路多端早合休漸老更知春可惜
正歡唯怕客難留雨催草色還依舊晴放花枝始自由
莫厭百壺相勸倒免教無事結閑愁
薔薇二首
萬蘂爭開照檻光詩家何物可相方錦江風撼雲霞碎
仙子衣飄黼黻香裛露早英濃壓架背人狂蔓暗穿牆
綵牋蠻榼旬休日欲召親賓看一場
拂簷拖地對前墀蝶影蜂聲爛縵時萬倍馨香勝玉蘂
一生顔色笑西施忘歸醉客臨高架恃寵佳人索好枝
將並舞腰誰得及惹衣傷手盡從伊
殘牡丹
腸斷題詩如執别芳茵愁更繞闌鋪風飄金蘂看全落
露滴檀英又暫蘇失意婕妤妝漸薄背身妃子病難扶
迴看池館春休也又是迢迢看畫圖
春雨二首
春霖未免妨遊賞唯到詩家自有情花徑不通新草合
蘭舟初動曲池平淨緣高樹莓苔色飢集(一作啅)虛廊燕
雀聲閑憶昔年爲客處悶留山館阻行行
蕭蕭春雨密還疎景象三時固不如寒入遠林鶯翅重
暖抽新麥土膏虚細濛臺榭微兼日潜漲漣漪欲動魚
唯稱乖慵多睡者掩門中酒覽閑書
醉中惜花更書與諸從事
公退尋芳已是遲莫因他事更來稀未經旬日唯憂落
算有開時不合歸歌檻宴餘風褭褭閑園吟散雨霏霏
高樓鼔絶重門閉長為抛迴恨觧衣
和判官喜雨
去禱山川尚未還雲雷尋作遠聲寒人情便似秋登悦
天色休勞夜起看高檻氣濃藏柳(一夲缺)郭小庭流擁没
花壇須知太守重墻内心極農夫望處歡
離闕下日感恩
二年塵冒處中台喜得南歸退不才即路敢期皇子送
出關猶有御書來未知天地恩何報翻對江山思莫開
斜日葦汀凝立處遠波微颺翠如苔
細雨遥懷故人
江雲未散東風暖溟濛正在高樓見細柳緣堤少過人
平蕪隔水時飛燕我有近詩誰與和憶君狂醉愁難破
昨夜南窗不得眠閑階點滴迴燈坐
春水
萬𣲖争流雨過時晩來春靜更逶迤輕鷗散遶夫差國
遠樹微分夏禹祠青岸漸平濡柳帶舊溪應暖負蓴絲
風鬟倚檝誰家子愁看鴛鴦望所之
蝶
粉蝶翩翩若有期南園長是到春歸閒依柳帶參差起
困傍桃花獨自飛潜被燕驚還散亂偶因人逐入簾幃
晩來欲雨東風急迴看池塘影漸稀
中春寫懷寄沈彬員外
省從騎竹學謳吟便殢光隂役此心寓目不能閒一日
閉門長勝得千金窗懸夜雨殘燈在庭掩春風落絮深
唯有故人同此興近來何事嬾相尋
鍾山寺避暑勉二三子
樓臺雖少景何深滿地青苔勝布金松影晩留僧共坐
水聲閒與客同尋清涼會擬歸蓮社沈湎終須棄竹林
長愛寄吟經案上石窗秋霽向千岑
道林寺
雖向鍾峯數寺連就中竒勝出其間不教幽樹妨閑地
别著高窗向遠山蓮沼水從雙澗入客堂僧自九華還
無因得結香燈社空向王門玷玉班
和致仕沈郎中
欲謀休退尚因循且向東溪種白蘋謬應星辰居四輔
終期冠褐作閑人城中隔日趨朝嬾楚外千峯入夢頻
殘照晩庭沈醉醒静吟斜倚老松身
醉中詠梅花
十月清霜尚未寒雪英重叠已如摶還悲獨詠東園裏
老作南州刺史看北客見皆驚節氣郡僚癡(一作擬)欲望
杯盤交親罕至長安遠一醉如泥豈自歡
閑出書懷
閑遊何用問東西寓興皆非有所期斷酒只攜僧共去
看山從聽馬行遲溪田雨漲禾生耳原野鶯啼黍(一本缺)
熟時應有交親長笑我獨輕人事鬢將衰
寺居陸處士相訪感懷却寄二三友人
湘寺閑居亦半年就中昨夜好潸然人歸遠岫疎鐘後
雪打高杉古屋前投足正逢他國亂冥心未解祖師禪
爐烟向冷孤燈下唯有寒吟到曙天
春雪
隨風竟日勢漫漫特地繁於故歲看幽榭凍黏花屋重
短簷斜濕燕巢寒閒聽不寐詩魂爽淨喫無厭酒肺乾
莫道便爲桑麥藥亦勝焦涸到春殘
惜花
淡淡西園日又垂一尊何忍負芳枝莫言風雨長相促
直是晴眀得幾時心破只愁鶯踐落眼穿唯怕客來遲
年年使我成狂叟腸斷紅牋幾首詩
梅花寄所親
一氣才新物未知每慙青律與先吹雪霜迷素猶嫌早
桃杏雖紅且後時雲鬢自黏飄處粉玉鞭誰指出牆枝
老夫多病無風味只向尊前詠舊詩
登昇元閣
登高始覺太虚寬白雪湏知唱和難雲渡瑣窗金牓濕
月移珠箔水精寒九天星象簾前見六代城池直下觀
唯有上層人未到金烏飛過拂闌干
雪有作
霏霏奕奕滿寒空况是難逢值臘中未白已堪張宴會
漸繁偏好去簾櫳庭莎易集看盈地池柳難裝旋逐風
長愛清華入詩句預愁遲日放消融
宫詞
自遠凝旒守上陽舞衣頓減舊朝香簾垂粉閣春將盡
門掩梨花日漸長草色深濃封輦路水聲低咽轉宫牆
君王一去不廻駕皓齒青蛾空斷腸
晩春送牡丹
攜觴邀客繞朱闌腸斷殘春送牡丹風雨數來留不得
離披將謝忍重看氛氲蘭麝香初減零落雲霞色漸乾
借問少年能幾許不須推酒厭桮盤
歲暮晩泊望廬山不見因懷岳僧呈察判
貪程只為看廬阜及到停舟恨頗濃雲暗半空藏萬仞
雪迷雙瀑在中峯林端莫辨曾遊路鳥際微聞向暮鐘
長愧昔年招我入共尋香社見芙蓉
重臺蓮
斜倚秋風絶比倫千英和露染難勻自為祥瑞生南國
誰把丹青寄北人眀月幾宵同綠水牡丹無路出紅塵
憐伊不算多時立贏得馨香暗上身
迎神
攂蠻鼉吟塞笛女巫結束分行立空中再拜神且來滿
奠椒漿齊獻揖隂風窣窣吹紙錢妖巫瞑目傳神言與
君降福為豐年莫教賽祀虧常筵
春詞
日高閒步下堂階細草春莎沒繡鞋折得玫瑰花一朵
憑君簪向鳳皇釵
獨夜
佳人一去無消息夢覺香殘愁復入空庭悄悄月如霜
獨倚闌干伴花立
竹
瓊節高吹宿鳳枝風流交我立忘歸最憐瑟瑟斜陽下
花影相和滿客衣
清明日
他皆攜酒尋芳去我獨關門好靜眠唯有楊花似相覓
因風時復到牀前
宫詞
宫門長閉舞衣閑略識君王鬢便斑却羡落花春不管
御溝流得到人間
送喻鍊師歸茅山
休糧知幾載臉色似桃紅半醉離城去單衣行雪中水
聲茅洞曉雲影石房空莫學秦時客音書便不通
和元宗元日大雪登樓
紛紛忽降當元會著物輕明似月華狂灑玉墀初散絮
密黏宫樹未妨花迥封雙闕千尋峭冷壓南山萬仞斜
寧意傳來中使出御題先賜老僧家
遊棲霞寺
養花天氣近平分瘦馬來敲白下門曉色未開山意遠
春容猶淡月華昏琅琊冷落存遺跡籬舍稀疎帶舊村
此地幾經人聚散只今王謝獨名存
答湯悦
司空猶不作那敢作司徒幸有山翁號如何不見呼
金山
不嗟白髮曾遊此不歎征帆無了期盡日憑闌誰會我
只悲不見韓垂詩
送李冠(冠善吹中管)
勻如春澗長流水怨似秋枝欲斷蟬可惜人間容易聽
清聲不到御樓前
遊宋興寺東巗
幾年不到東巖下舊住僧亡屋亦無寒日蕭條何物在
朽松經燒石池枯
批周宗書後(建勲鎮臨川九江帥周宗初蒞任以書借器用儀注因批其後)
偶罷阿衡來典郡固無閑物可應官憑君爲報羣胥道
莫作循州刺史看(牛僧孺謫循州長史)
題信果觀壁
春來漲水流而活曉色西山勢似行玉洞主人經刧在
攜竿步步就長生
送八分書與友人繼以詩
跁跒爲詩跁跒書不封將去寄仙都仙翁拍手應相笑
得似秦朝次仲無
句
桃花流水須長信不學劉郎去又來(見南唐近事)粟多未
必全爲計師老須防有伏兵(寄馮延魯使閩)徧尋雲壑重題
石欲下山門更倚松(留别鍾山見吟窗雜錄)
御定全唐詩卷七百三十九
