欽定四庫全書
御定全唐詩卷八百九
靈一
靈一姓吳氏廣陵人居餘杭宜豐寺禪誦之暇輒賦詩
歌與朱放張繼皇甫曾諸人為塵外友詩一卷
酬皇甫冉西陵見寄(一作西陵渡)
西陵潮信滿島嶼沒(一作入)中流越客依風水相思南渡
頭寒光生極浦落日(一作暮雪)映滄洲何事揚帆去空驚海
(一作江)上鷗
溪行即事
近夜山更碧入林溪轉清不知伏牛事(一作路)潭洞何從
橫野(一作曲)岸煙初合平湖月未生孤舟屢失道但聽秋
泉聲
棲霞山夜坐
山頭戒壇路幽映雪(一作雲)岩側四面青石牀一峰苔蘚
色松風(一作風松)靜復起月影開還黑何獨乘夜來殊非晝
(一作書一作畫)所得
宿天柱觀(一作宿靈洞觀)
石室初(一作因)投宿仙翁喜暫(一作幸見)容花源隔(一作隨)水見
(一作遠)洞府過山逢泉湧階前地雲生戶外峰中宵自入
定非是欲降龍
酬皇甫冉將赴無錫於雲門寺贈别
湖南通古寺來往意無涯欲識雲門路千峰到(一作向)若
耶春山子敬(一作猷)宅古木謝敷家自可長偕隱那言(一作)
(云一作堪)相去賖
宜豐新泉
泉源新湧出洞澈映纖雲稍落芙蓉沼初淹苔(一作碧)蘚
文素將空意合(一作了將空色淨)淨(一作素)與衆流分每到(一作若對)
清宵月泠泠(一作然)夢裏聞
靜林精舍(寺即梁武帝未逹時所居寺中有鐘磬皆古物時時有聲在安吉州精)
(舍一作寺)
靜林溪路(一作精舍)遠蕭帝有遺蹤水擊羅浮磬山鳴于闐
鐘燈傳三世(一作際)火樹老萬(一作五)株松無數(一作復)煙霞
色空聞昔臥龍
江行寄張舍人
客程終日風塵苦蓬轉還家未有期林色曉分殘雪後
角聲寒奏落帆時月高星使東看遠雲破霜鴻北(一作逢欲)
度遲流蕩此心難共說千峰澄霽隔瓊枝
送王穎悟歸左綿(一本無下三字一作佐歸州)
客意天南興已闌不堪言别向仙官夢搖玉珮隨旄(一作)
(旌)節心到金華憶杏壇荒郊極望歸雲盡瘦馬空(一作長)
嘶落日殘想得故山青靄裏泉聲入夜獨潺潺
安公
彌天稱聖哲象法初繄頼弘道識行藏匡時知進退秦
王輕與舉習生重酬對學文古篆中義顯心經内法服
應華夏金言流海岱西方浮雲間更陪龍華會
林公
支公信高逸久向山林住時將孫許遊豈以形骸遇幸
辭天子詔復覽名臣疏西晉尚虛無南朝久淪悞因談
老莊意乃盡逍遥趣誰為竹林賢風流相比附
遠公
遠公逢道安一朝弃儒服真機久消歇世教空拘束誓
入羅浮中遂棲廬山曲禪經初纂定佛語新名目鉢帽
絶朝宗簪裾翻拜伏東林多隱士為我辭榮禄
雨後欲尋(一作往)天目山問元駱二公溪路
昨夜雲生天井(一作目)東春山一雨一(一作幾)回風林花倂
逐溪流下欲上龍池(一作門)通不通
題僧院
虎溪閑月引相過帶雪松枝挂薜蘿無限青山行欲盡
白雲深處老僧多
宿靜林寺
山寺門前多古松溪行欲到已聞鐘中宵引領尋高頂
月照雲峰凡幾重
再還宜豐寺
再尋(一作過)招隱地重會息(一作宿)心期樵客問歸日山僧
記别時野雲陰遠甸秋雨漲前陂(一作池)勿謂探形勝(一作)
(頻來此)吾今不好奇
春日山齋
野逕東風起山扉度日開晴光拆紅萼流水長青苔逋
客殊未去芳時已再來非關戀春草自是欲裵回
留别忠州故人(一作惟審詩)
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猨
送别
憑高莫送遠看欲斷歸心别恨啼猨苦相思流水深翠
雲南澗影丹桂晩山陰若未來雙鵠遼城何更尋
送冽寺主之京迎禪和尚
禪門居此地瞻望在虛空水國月未上蒼生如夢中上
人知機士甁(一作引)錫慰樊籠彼土諸梵衆嗟君揚道風
送王法師之西川
旅遊無近遠要自别魂銷官柳鄉愁亂春山客路遥伴
行芳草遠(一作綠)緣(一作隨)興野花飄計日功成後還將輔
聖朝
送範律師往果州
終南千古後獨爾繼卿名離障非今日脩因是幾生亂
峰寒影暮深澗野流清遠客歸心苦難為此别情
送明素上人歸楚覲省
能將疎懶背時人不厭孤萍任此身江上昔年同出處
天涯今日共風塵平(一作小)湖舊隱(一作逕)應殘雪芳草歸
心未隔春前路倍憐多勝事到家知慶綵衣新
項王廟(一作棲一詩)
緬想咸陽事可嗟楚歌哀怨思無涯八千子弟歸何處
萬里鴻溝屬漢家弓斷陣前爭日月血流垓下定龍蛇
拔山力盡烏江水今日悠悠空浪花
酬陳明府舟中見贈
長溪通夜靜素舸與人閑月影沈秋水風聲落暮山稻
花千頃外蓮葉兩河間陶令多真意相思一解顔
題東蘭若
上人禪室路裵回萬木清隂向日開寒竹影侵行逕石
秋風聲(一作煙)入(一作天花香散)誦經臺閑雲不繫從舒卷狎鳥
無機任往來更惜片陽談妙理歸時莫待暝鐘催
送朱放
苦見人間世思歸洞裏天縱令山鳥語不廢野人眠
歸岑山過惟審上人别業(一作歸岑山留别)
禪客無心憶薜蘿自然行徑向山多知君欲問人間事
始與浮雲共一過
於潛道中呈元八處士(一本題上有自青山詣四字道中下有作字)
苕水灘行淺潛州路漸深參差遠岫(一作村)色迢遞野人
心凍澗冰難釋秋山日易隂不知天目下何處是(一作訪)
雲林
送殷判官歸上都
漾舟雲路客來過夕陽時向背堪遺恨逢迎宿未期水
容愁暮急花影動春遲别後王孫草青青入夢思
贈别皇甫曾
幽人從遠岳過客愛春(一作青)山高駕能相送孤遊(一作舟)
且未還紫苔封井石綠竹掩(一作映)柴關若到雲峰外齊
心去住間
送陳允初卜居麻園
欲向麻源隱能尋謝客蹤空山幾千里幽谷第三重茅
(一作巖)宇寧須葺荷衣不待縫因君見往事為我謝喬松
秋題劉逸人林泉
凉飇亂黃葉遲客橘陰清蘿徑封行跡雲門閉野情零
林秋露響穿竹暮煙輕莫戀幽棲地懷安却敗名
自大林與韓明府歸郭中精舍
野客同舟楫相攜復一歸孤煙(一作雲)生暮景遠岫帶春
暉不道還山是誰云向郭非禪門有通隱喧寂共忘機
同使君宿大梁驛(與清江喜皇甫大夫同宿大梁驛詩小異)
旌旗江上出花外捲簾空夜色臨城月春寒度水風雖
然行李别且喜語音同若問匡廬事終身媿遠公
題黃公陶翰别業(一作處一詩一作蘇廣文詩題云自商山宿陶令隱居)
聞說花源堪避秦幽尋數月(一作日)不逢人煙霞洞裏無
雞犬風雨林間(一作中)有鬼神黃公石上三芝秀陶令門
前五柳春醉臥白雲閑入(一作作)夢不知何物是吾身
哭衞尚書
畫戟重門楚水陰天涯欲暮共傷心南荆雙戟㾗猶在
北斗孤魂望巳深蓮花幕下悲風起細柳營邊暁月臨
有路茫茫向誰問感君空有淚霑襟
贈靈澈禪師
禪師來往翠微間萬里千峰到(一作見)剡山何時共到天
台裏身與浮雲處處閒
將出宜豐寺留題山房
池上蓮荷(一作花)不自開山中流水偶然來若言聚散定
由我未是回時那得回
妙樂觀(一作題王喬觀傳道士所居)
王喬所居空山觀白雲至今凝不散壇場月路幾千年
往往吹笙下天半瀑布西行過石橋黃精採根還採苖
忽見一人擎茶椀松(一作蓼)花昨夜風吹滿自言家(一作住)
處在東坡白犬相隨邀我過松間石上有棋局能使樵
人爛斧柯
與元居士青山潭飲茶
野泉煙火白雲間坐飲香茶愛此山巖下維舟不忍去
青溪流水暮潺潺
送人得蕩子歸倡婦(一作行不歸)
垂涕憑回信為語柳園人情知獨難守又是一陽春
句
濾泉侵月起掃徑避蟲行(丹鉛錄)
御定全唐詩卷八百九
