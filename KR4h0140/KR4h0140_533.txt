欽定四庫全書
御定全唐詩卷五百三十三
許渾
金陵懷古
玉樹歌殘(一作愁一作翻)王氣終景陽兵合戍(一作畫)樓空(一作景陽)
(鐘動曙樓空)松楸(一作楸梧)遠近千官塜禾黍高低六代宮石燕
拂雲晴亦雨江㹠吹浪夜還風英雄一去豪華盡唯有
青山似洛中
姑蘇懷古
宫館餘基輟棹過黍苖無限獨悲歌荒臺麋鹿争新草
空苑鳬鷖占淺莎吳岫(一作江上)雨來虚檻泠楚江(一作海邊)風
急(一作起)遠帆多可憐國破忠臣死日日東流生白波
凌歊臺(臺在當塗縣北宋高祖所築)
宋祖凌(一作功)高(一作歊一作高臺)樂未回三千歌舞宿層臺湘
潭雲盡暮山出巴蜀雪消春水來行殿有基荒薺合寢
園無主野棠開百年便(一作應)作萬年計嵒畔(一作上)古(一作)
(石)碑空綠苔
驪山(一作途經驪山一作望華清宮感事)
聞說先皇醉碧桃日華浮動(一作艷)鬱金袍風隨玉輦笙
歌迥雲捲珠簾劒佩高鳳駕北歸山寂寂龍旟(一作輿)西
幸水滔滔貴妃(一作蛾眉)沒後巡遊少瓦落宮墻見野蒿
咸陽城東樓(一作咸陽城西樓晩晀一作西門)
一上高城萬里愁蒹葭楊柳似汀洲溪雲初起日沈閣
(南近磻溪西對慈福寺閣)山雨欲來風滿樓鳥下綠蕪秦苑夕蟬鳴
黃葉漢宮秋行人莫問當年(一作前朝)事故國東來渭水流
(一作渭水寒聲晝夜流聲一作光)
京口閒居寄京洛友人(一作兩都親友)
吳門煙月昔同遊楓葉蘆花並客舟聚散有期雲北去
浮沉無計水東流一尊酒盡青山暮千里書回碧樹秋
何處相思不相見鳳城龍(一作宮)闕楚江頭(一作樓)
冬日登越王臺懷歸
月沈高岫宿雲開萬里歸心獨上來河畔雪飛楊子宅
海邊花盛越王臺瀧分桂嶺魚難過瘴近衡峯鴈却回
鄉信漸稀人漸老只應頻看(一作醉)一(一作北)枝梅
對雪
雲度龍山暗倚(一作綺)城先(一作光)飛淅瀝引輕盈素娥冉
冉拜瑶闕皓鶴紛紛朝玉京隂嶺有風梅豔散寒林無
月桂華生剡溪一醉十年事忽憶棹回天未明
送蕭處士歸緱嶺(一作氏)别業
醉斜烏帽髮如絲曾看仙人一局棋賓館有魚為客久
鄉書無鴈到家遲緱山住近吹笙廟湘水行逢鼓瑟祠
今夜月明何處宿九疑雲盡碧(一作綠)參差
與鄭(一作韓鄭)二秀才同舟東下(一作至)洛中親朋(一作)
(友)送至景雲寺
三十六峯横(一作同)一川綠波無路草芊芊牛羊晚食鋪
平地鵰鶚(一作鵝鴨)晴飛摩遠天洛客盡回臨水寺楚人皆
逐下江船東西未有相逢日更把(一作藉)繁花共醉眠
長安歲暮
獨望天門倚劒歌干時無計老關河(一作每望青雲憶薜蘿長安九陌獨)
(悲歌)東歸萬里慙張翰西上四年羞卞和花暗楚城春醉
少月涼秦塞夜愁多三山歲歲有人去唯恐海風生白
波(一作蓬瀛有路未知處漲海悠悠空碧波)
贈茅山高拾遺
諫獵歸來綺季歌大茅峰影滿(一作入)秋波山齋留客埽
紅葉野艇送僧披綠莎長覆舊圖棋勢盡遍添新品藥
名多雲中黃鵠日千里自宿自飛無網羅
李秀才近自塗口遷居新安適枉緘書見寬悲
戚因以此答
遠書開罷更依依晨坐高臺竟落暉顔巷雪深人已去
庾樓花盛客初歸東堂望絶遷鶯起南國哀餘候鴈飛
今日勞君猶問訊一官唯長故山薇
贈蕭兵曹先輩
廣陵堤上昔(一作欲)離居帆轉瀟湘(一作湘南)萬里餘楚客(一作)
(澤)病時無鵩鳥越鄉(一作江)歸處(一作去)有鱸魚潮生水郭
(一作國)蒹葭響雨過山城(一作村)橘柚疎聞說(一作道)攜琴兼
(一作還)載酒邑人争識(一作臨卭休羨)馬相如
題舒女廟
山樂來迎去不言廟前高柳水禽喧綺羅無色雨侵帳
珠翠有聲風繞幡妝鏡尚疑山月滿寢屏猶認野花繁
孤舟夢斷行雲散何限離心寄曉猨
姑孰官舍
草生官舍似閒居雪照南窗滿素書貧後始知為吏拙
病來還喜識人疎青雲豈有窺梁燕濁水應無避釣魚
不待秋風便歸去紫陽山下是吾廬
凌歊臺送韋(一作韓)秀才
雲起高(一作層)臺日未沈數村殘照半巖(一作蘿)隂野蠶成
繭桑柘盡溪鳥引雛蒲稗深帆勢依依投極浦鐘聲沓
沓隔前林故山迢遰故人去一夜月明千里心
送嶺南盧判官罷職歸華隂山居(一作别墅)
曾事劉琨鴈塞空十年書劍任(一作似)飄蓬東堂舊屈(一作)
(有)移山志南國新留煑海功還挂一帆青海(一作草)上(一作)
(畔)更開三逕碧蓮中關西舊(一作親)友如(一作應)相問巳許
滄浪伴釣翁
將度故(一作固)城湖阻風夜泊永(一作水)陽戍
行盡青(一作清)溪日巳蹉雲容山影水嵯峨樓前歸客怨
(一作愁)清夢樓上美人凝夜歌獨樹高高風勢急平湖渺
渺月明多終期一艇載樵去來往使帆凌白波
鄭侍御廳翫鶴
碧天飛舞下晴莎金閣瑶池絶網羅嵒響數聲風滿樹
岸移孤影雪凌波緱山去遠雲霄迥遼海歸遲歲月多
雙翅一(一作欲)開千萬里秪應棲隱(一作穩)戀喬柯
南亭(一作庭)夜坐貽開元禪定二道者
暮暮焚香何處宿西巖一室映疎藤光隂難駐跡如客
寒暑不驚心似(一作是)僧高樹有風聞夜磬遠山無月見
秋燈身閒境静日為樂若問其餘非我能
朱坡故少保杜公池亭
杜陵池榭綺(一作倚)城東孤島回汀路不窮高岫乍疑三
峽近遠波初似五湖通楸梧葉暗瀟瀟雨菱荇花香淡
淡風還有昔時巢燕在飛來飛去畫堂中(一作空)
秋日早朝(一作秋日候扇)
宵衣應待絶更籌環佩鏘鏘(一作珊珊)月下樓井轉轆轤千
樹曉鏁開閶闔萬山秋龍旗(一作輿一作旟)盡列(一作引)趨金殿
雉扇才分見(一作拜)玉旒(唐百官志尚輦局大朝會祭祀皆扇一百五十六既事而藏之)
(常期則去扇左右留者止三扇耳)虚戴鐵冠無一事滄江歸去老漁(一作)
(老釣魚)舟
滄浪峽
纓帶流塵髮半霜獨尋殘月下滄浪一聲溪鳥暗雲散
萬片野花流水香昔日未知方外樂暮年初信夢中忙
紅蝦青鯽紫芹脆歸去不辭來路長
故洛城(一作登故洛陽城)
禾黍(一作黍稷)離離半野蒿昔人城此豈知勞水聲東去(一作)
(注)市朝變山勢北來宮殿高鴉噪暮雲歸古堞鴈迷寒
雨下空壕可憐緱嶺登仙子猶(一作獨)自吹笙醉碧桃
聞釋子栖玄欲奉道因寄
欲求真訣戀禪扄羽帔方袍盡有情仙骨本微靈鶴遠
法心潛動毒龍驚三山未有偷桃計四海初傳問菊名
今日勸師師莫惑長生難學(一作不似)證無生
南海府罷南康阻淺行侶稍稍登陸而邁主人
燕餞至頻暮宿東溪
暗(一作晴)灘水落漲虚沙灘去秦吳萬里賖(一作斜)馬上折
殘江北柳舟中開盡嶺南花離歌不斷(一作漸怨)如留客歸
(一作鄉)夢初驚似到(一作别)家山鳥一聲人未起(一作覺)半牀
春(一作風)月在天涯
秋晚雲陽驛西亭蓮池
心(一作為)憶蓮池(一作塘)秉燭遊葉殘花敗尚維舟煙開翠
扇清風曉水泥(一作泛)紅衣白露秋神女暫來雲易散仙
娥初(一作終)去月難留空懷遠道難(一作無)持贈醉倚闌干
(一作西闌)盡日愁
題勤尊師歴陽山居(并序)
師即思齋之孫頃為故相國蕭公錄用相國致政
尊師亦自邊將入道因贈是詩
二(一作三)十知兵在羽林中年潛識子房心蒼鷹出塞(一作)
(岫)胡塵滅(一作静)白鶴還鄉楚水深春坼酒瓶浮(一作兼)藥
氣晩攜棋局帶(一作就)松隂雞籠山上(一作雞飛山頂)雲多處自
斸黃精不可尋
懷舊居
兵書一篋老無功故國郊(一作荆)扉在夢中藤蔓覆梨
張谷暗(一作静)草花(一作芃)侵菊(一作杏)庾園空朱門跡忝登
龍客白屋心期失馬翁楚水吳山何處是北窗殘月照
屏風
祇命許昌自郊居移就(一作入)公館秋日寄茅(一作)
(南)山高拾遺
一笛迎風萬葉飛強攜刀筆換荷(一作征)衣潮寒水國秋
砧早月暗山城夜(一作曉)漏稀巖響遠聞樵客過浦深遥
送釣童歸中年未識從軍樂虚近三茅望少微
傷(一作哭)虞將軍(一作傷河東虞押衙)
白首(一作十載一作自昔)從軍未有名近將孤劒到(一作出)江城巴
童戍久能番語胡馬調多解漢行對雪夜窮黃石略望
雲秋計(一作朝筭)黑山程可憐(一作誰知)身死家猶遠汴水東流
無哭聲
晩自朝臺津至韋隱居郊園
秋來鳬鴈下方塘繫馬朝臺步夕陽村徑繞山松葉暗
野(一作柴)門臨水稻花香雲連海氣琴書潤風帶潮聲枕
簟涼西下(一作至一作去)磻溪猶萬里可能垂白待文王
寓居開元精舍酬薛秀才見貽
知巳蕭條信陸沈茂林扶疾卧西林芰荷風起客堂静
松桂月高僧院深清露下時傷旅鬢白雲歸處寄鄉心
憐(一作勞)君詩句(一作思)猶相憶題在(一作向)空(一作書)齋夜夜
(一作日日)吟
别劉秀才(一作留别裴秀才)
三獻無功玉有瑕更攜書劒客天涯孤帆夜别瀟湘雨
廣陌春期鄠杜花燈照水螢千點滅棹驚灘鴈一行斜
關河萬里(一作迢遰)秋風急望見鄉山不到家
早發天台中巖寺度關嶺次天姥岑
來往天台天姥間欲求真訣駐衰顔星河半落巖前寺
雲霧初開嶺上(一作外)關丹壑樹多(一作高)風浩浩(一作皓皓)碧
溪苔淺水潺潺可知劉阮逢人處行盡深山又是山
遊錢塘青山李隱居西齋(一作李郢詩)
小隱西亭為客開翠蘿深處遍蒼(一作青)苔林間埽石安
棋局巖下分泉遞酒杯蘭葉露光秋月上蘆花風起夜
潮來雲山遶屋猶嫌淺欲棹漁舟近釣臺
春日郊園戲贈楊嘏評事
十里蒹葭入薜蘿春風誰許暫鳴珂相如渴後狂還減
曼倩歸來語更多門枕碧溪冰皓耀檻齊青嶂雪嵯峨
野橋沽酒茅簷醉誰羨紅樓一曲歌
晩自東郭回留一二遊侣
鄉心迢遰宦情微吏散尋幽竟(一作趁)落暉林下草腥巢
鷺宿洞前雲濕雨龍歸鐘隨野艇回孤棹鼓絶(一作打)山
城掩半扉今夜西齋好風月一瓢春酒莫相違
與鄭秀才叔姪會送楊秀才昆仲東歸
書劒功遲白髮新異鄉仍(一作人)送故鄉人阮公留客竹
林晚(一作齋曉)田氏到家荆樹春雪盡塞鴻南駐少風來胡
馬北嘶頻洞庭煙月(一作水)如終老誰是長楊諫獵臣
送郭秀才遊天台(并序)
余嘗與郭秀才同翫朱審畫天台山圖秀才因遊
是山題詩贈别
雲埋隂壑雪凝峯半壁天台巳萬重人度碧溪疑輟棹
僧歸蒼嶺似聞鐘暖眠鸂鶒晴灘(一作天)草高挂獼猴暮
澗松曾約共(一作舊)遊今獨去赤城西面(一作香爐山下)水溶溶
送張尊師歸洞庭
能琴道士洞庭西風滿歸帆路不迷對(一作野)岸水花霜
後淺傍簷山果雨來低杉松近晩移茶竈(一作花崦)巖谷初
寒蓋藥畦他日相思兩(一作一)行字無(一作誰)人知處武陵
溪
移攝太守寄前李明府
病移(一作多)嵒邑稱閒身何(一作幾)處風光貫酒頻溪柳遶
門彭澤令野花連洞武陵人嬌歌自駐壺中景(一作日)豔
舞長留海上春早晩高臺更同醉綠蘿如帳草如茵
御定全唐詩卷五百三十三
