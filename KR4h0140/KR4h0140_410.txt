欽定四庫全書
御定全唐詩卷四百十
元稹
獨遊
遠地難逄侣閒人且獨行上山随老鶴接酒待殘鸎花
當西施面泉勝衛玠清鵜鶘滿春野無限好同聲
洞庭湖
人生除泛海便到洞庭波駕浪沉西日吞空接曙河虞
廵竟安在軒樂詎曾過唯有君山下狂風萬古多
雪天
故鄉千里夢往事萬重悲小雪沉隂夜閒窗老病時獨
聞歸去鴈偏詠别來詩慚媿紅妝女頻驚兩鬢絲
贈熊士登
平生本多思况復老逄春今日梅花下他鄉值故人
别嶺南熊判官
十年常遠道不忍别離聲况復三巴外仍逄萬里行桐
花新雨氣梨葉晩春晴到海知何日風波從此生
水上寄樂天
眼前明月水先入漢江流漢水流江海西江過庾樓庾
樓今夜月君豈在樓頭萬一樓頭望還應望我愁
夏陽亭臨望寄河陽侍御堯
望遠音書絶臨川意緒長殷勤眼前水千里到河陽
日高睡
隔是身如夢頻來不為名憐君近南住時得到山行
輞川
世累為身累閒忙不自由殷勤輞川水何事出山流
天壇歸
為結區中累因辭洞裏花還來舊城郭煙火萬人家
雨後
倦寢數殘更孤燈暗又明竹梢餘雨重時復拂簾驚
晴日
多病苦虚羸晴明強展眉讀書心緒少閒卧日長時
直臺
麋入神羊隊烏驚海鷺眠仍教百餘日迎送直廳前
行宫(一作王建詩)
寥落古行宫宫花寂寞紅白頭宫女在閒坐說玄宗
醉行
秋風方索漠霜貎足暌攜今日騎驄馬街中醉蹋泥
指廵胡
遣悶多憑酒公心只仰胡挺身唯直指無意獨欺愚
飲新酒
聞君新酒熟况值菊花秋莫怪平生志圖銷盡日愁
香毬
順俗唯團轉居中莫動搖愛君心不測猶訝火長燒
景申秋八首
年年秋意緒多向雨中生漸欲煙火近稍憐衣服輕詠
詩閒處立憶事夜深行濩落尋常慣凄凉别為情
蚊幌雨來卷燭蛾燈上稀啼兒冷秋簟思婦問寒衣簾
斷螢火入窗明蝙蝠飛良辰日夜去漸與壯心違
嗢嗢簷霤凝丁丁窗雨繁枕傾筒簟滑幔颭案燈翻喚
魘兒難覺吟詩婢苦煩強眠終不著閒卧暗消魂
瓶瀉高簷雨窗來激箭風病憎燈火暗寒覺薄幃空婢
報樵蘇竭妻愁院落通老夫慵計數教想蔡城東
風頭難著枕病眼厭看書無酒銷長夜回燈照小餘三
元推廢王九曜入乘除廊廟應多算參差斡太虚
經雨籬落壊入秋田地荒竹垂哀折節蓮敗惜空房小
片慈菇白低叢柚子黃眼前撩亂軰無不是同鄉
雨柳枝枝弱風光片片斜蜻蜓憐曉露蛺蝶戀秋花饑
啅空籬雀寒棲滿樹鴉荒凉池館内不似有人家
病苦十年後連隂十日餘人方教作鼠天豈遣為魚鮫
綻鄷城劍蟲凋鬼火書出聞泥濘盡何地不摧車
遣行十首
慘切風雨夕(集作多)沉吟離别情燕辭前日社蟬是每年
聲暗淚深相感危心亦自驚不如元不識俱作路人行
十五年前事恓惶無限情病僮更借出羸馬共馳聲射
葉楊纔破聞弓鴈已驚小年辛苦學求得苦辛行
徙倚簷宇下思量去住情暗螢穿竹見斜雨隔窗聲就
枕回轉數聞雞撩亂驚一家同草草排比送君行
已愴朋交别復懷兒女情相兄亦相舊同病又同聲白
髮年年剰秋蓬處處驚不堪身漸老頻送異鄉行
塞上風雨思城中兄弟情北随鵷立位南送鴈來聲遇
適尤兼恨聞書喜復驚唯應遥料得知我伴君行
暮欲歌吹樂暗衝泥水情稻花秋雨氣江石夜灘聲犬
吠穿籬出鷗眠起水驚愁君明月夜獨自入山行
七過襃城驛回回各為情八年身世夢一種水風聲尋
覓詩章在思量歲月驚更悲西塞别終夜繞池行
襃縣驛前境曲江池上情南堤衰柳意西寺晩鐘聲雲
水興方遠風波心已驚可憐皆老大不得自由行
見說巴風俗都無漢性情猿聲蘆管調羌笛竹雞聲迎
候人應少平安火莫驚每逄危棧處湏作貫魚行
聞道隂平郡翛然古戍情橋兼麋鹿蹋山應鼓鼙聲羌
婦梳頭緊蕃牛護尾驚憐君閒悶極只傍白江行
生春二十首(丁酉歲凡二十章)
何處生春早春生雲色中籠蔥閒著水晻淡欲随風度
曉分霞態餘光庇雪融晩來低漠漠渾欲泥幽叢
何處生春早春生漫雪中渾無到地片唯逐入樓風屋
上些些薄池心旋旋融自悲銷散盡誰假入蘭叢
何處生春早春生霽色中遠林横返照高樹亞東風水
凍霜威庇泥新地氣融漸知殘雪薄杪近最憐叢
何處生春早春生曙火中星圍分暗陌煙氣滿晴風宫
樹棲鵶亂城樓帶雪融競排閶闔側珂傘自相叢
何處生春早春生曉禁中殿階龍旆日漏閣寶筝風藥
樹香煙重天顔瑞氣融柳梅渾未覺青紫已叢叢
何處生春早春生江路中雨移臨浦市晴候過湖風蘆
筍錐猶短凌澌玉漸融數宗船載足商婦兩眉叢
何處生春早春生野墅中病翁閒向日征婦嬾成風斫
筤天雖暖穿區凍未融鞭牛縣門外爭土盖蠶叢
何處生春早春生冰岸中尚憐扶臘雪漸覺受東風織
女雲橋斷波神玉貎融便成嗚咽去流恨與蓮叢
何處生春早春生柳眼中芽新纔綻日茸短未含風綠
誤眉心重黃驚蠟淚融碧條殊未合愁緒已先叢
何處生春早春生梅援中蘂排難犯雪香乞(音氣)擬來風
隴迥羌聲怨江遥客思融年年最相惱緣未有諸叢
何處生春早春生鳥思中鵲巢移舊歲䳒羽旋高風鴻
鴈驚沙暖鴛鴦愛水融最憐雙翡翠飛入小梅叢
何處生春早春生池榭中鏤瓊冰䧟日文縠水廻風柳
愛和身動梅愁合樹融草芽猶未出挑得小萱叢
何處生春早春生稚戲中亂騎殘爆竹爭唾小旋風罵
雨愁妨走呵冰喜旋融女兒針線盡偷學五辛叢
何處生春早春生人意中曉妝雖近火晴戲漸憐風暗
入心情嬾先添酒思融預知花好惡偏在最深叢
何處生春早春生半睡中見燈如見霧聞雨似聞風開
眼猶殘夢擡身便恐融却成雙翅蝶還繞庳花叢(一本傍人)
(驚屢壓魂逐牡丹叢)
何處生春早春生曉鏡中手寒勻面粉鬟動倚簾風宿
霧梅心滳朝光幕上融思牽梳洗嬾空拔綠絲叢
何處春生早春生綺戶中玉櫳穿細日羅幔張(上聲)輕風
柳軟腰支嫩梅香密氣融獨眠傍妬物偷鏟合歡叢
何處生春早春生老病中土膏蒸足腫天暖癢頭風似
覺肌膚展潜知血氣融又添新一歲衰白轉成叢
何處生春早春生客思中旅魂驚北鴈鄉信是東風縱
有心灰動無由鬢雪融未知開眼日空繞未開叢
何處生春早春生濛雨中裛塵微有氣拂面細如風柳
誤啼珠密梅驚粉汗融滿空愁淡淡應豫憶芳叢
嘉陵水
爾是無心水東流有恨無我心無說處也共爾何殊
漫天嶺贈僧
五上兩漫天因師懴業緣漫天無盡日浮世有窮年
百牢關
天上無窮路生期七十間那堪九年内五度百牢關
二月十九日酬王十八全素(此後有酬和並次用本韻)
君念世上川嗟予老瘴天那堪十日内又長白頭年
滎陽鄭公以稹寓居嚴茅有池塘之勝寄詩四
首因有意獻
激射分流闊灣環此地多暫停随梗浪猶閱敗霜荷恨
阻還江勢思深到海波自傷才畎澮其奈贈珠何
酬樂天寄蘄州簟
蘄簟未經春君先拭翠筠知為熱時物預與瘴中人碾
玉連心潤編牙小片珍霜凝青汗簡冰透碧游鱗水魄
輕涵黛琉璃薄帶塵夢成傷冷滑驚卧老龍身
酬李浙西先因從事見寄之作
近日金鑾直親於漢珥貂内人傳帝命丞相讓吾僚浙
郡懸旌遠長安諭日遥因君蘂珠贈還一夢煙霄
酬周從事望海亭見寄
年老無流輩行稀足薜蘿熱時憐水近高處見山多衣
袖長堪舞喉嚨轉解歌不辭狂復醉人世有風波
代杭民答樂天
翠幕籠斜日朱衣儼别筵管弦凄欲罷城郭望依然路
溢新城市農開舊廢田春坊幸無事何惜借三年
御定全唐詩卷四百十
