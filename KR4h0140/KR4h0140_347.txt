欽定四庫全書
御定全唐詩卷三百四十七
賈稜
賈稜貞元八年進士第詩一首
御溝新柳
御苑陽和早章溝柳色新託根偏近日布葉乍迎春秀
質方含翠清隂欲庇人輕雲度斜景多露滴行塵褭褭
堪離贈依依獨望頻王孫如可賞攀折在芳辰
劉遵古
劉遵古貞元八年進士第詩一首
御溝新柳
韶光先禁柳幾處覆溝新映水疑分翠含煙欲占春悠
悠遲日晚褭褭好風頻吐節茸猶嫩通條澤稍均遠和
瑶草色暗拂玉樓塵願假騫飛便歸棲及此辰
李正封
李正封官監察御史詩五首
洛陽清眀日雨霽
曉日清眀天夜来嵩少雨千門尚煙火九陌無塵土酒
綠河橋春漏閒宫殿午遊人戀芳草半犯嚴城鼓
詠露
霏霏靈液重雲表無聲落霑樹急玄蟬灑池棲皓鶴流
塵清遠陌飛月澄高閣宵潤玉堂簾曙寒(一作貫)金井索
佳人比珠淚坐感紅綃薄
夏遊招隠寺暴雨晚晴
竹栢風雨過(一作清風過)蕭疎臺殿凉石渠寫奔溜金刹照
頽陽鶴飛(一作去)巖煙碧鹿鳴澗草香山僧引清梵幡盖
繞廻廊
禪門寺暮鐘(一作劉復詩)
簨&KR1607;高懸于闐鐘黃昏發地殷龍宫遊人憶到嵩山夜
疊閣連樓倚太空
貢院樓北新栽小松
青蒼初得地華省植来新尚帶山中色猶含洞裏春近
樓依北戶隠砌淨遊塵鶴夀應成盖龍形未有鱗為梁
資大厦封爵恥嬴秦幸此觀光日清風屢得親
崔立之
崔立之貞元進士第詩三首
南至隔仗望含元殿香爐
千官望長至萬國拜含元隔仗爐光出浮霜煙氣翻飄
飄縈内殿漠漠澹前軒聖日開如捧卿雲近欲渾輪囷
灑宫闕蕭索散乾坤願倚天風便披香奉至尊
曲池潔寒流
閒尋欹岸步因向曲池看透底何澄徹廻流乍屈盤稍
随高樹古迥與遠天寒月入鏡華轉星臨珠影攅纖鱗
時蔽石轉吹或生瀾願假涓微效来濡拙筆端
賦得春風扇微和
時令忽已變年光俄又春高低惠風入遠近芳氣新靡
靡纔偃草泠泠不動塵温和乍扇物煦嫗偏感人去出
桂林漫来過蕙圃頻晨輝正澹蕩披拂長相親
郭遵
郭遵貞元進士第詩二首
南至日隔仗望含元殿香爐(一作裵次元詩)
冕旒親負扆卉服盡朝天暘谷移初日金爐出御煙芬
馨流遠近散漫入貂蟬霜仗凝逾白朱欄映轉鮮如看
浮闕在稍覺逐風遷為沐皇家慶来瞻羽衛前
賦得春風扇微和
微風飄淑氣散漫及兹晨習習何處至熙熙與春親曖
空看早辨映日度逾頻高拂非煙雜低垂衆卉新霽天
輕有靄綺陌盡無塵還似登臺意元和欲煦人
韋紓
韋紓貞元進士第詩一首
賦得風動萬年枝
嘉名標萬祀擢秀出深宫嫩葉含煙靄芳柯振惠風參
差搖翠色綺靡舞晴空氣禀禎祥異榮霑雨露同天年
方未極聖夀比應崇幸列華林裏知殊衆木中
樊陽源
樊陽源貞元進士第詩一首
賦得風動萬年枝
珍木羅前殿乘春任好風振柯方褭褭舒葉乍濛濛影
動丹墀上聲傳紫禁中離披偏向日凌亂半分空輕拂
祥煙散低搖翠色同長令占天眷四氣借全功
許稷
許稷貞元進士第詩二首
賦得風動萬年枝
瓊樹偏春早光飛處處宜曉浮三殿日暗度萬年枝婀
娜搖仙禁繽翻映玉池含芳煙乍合拂砌影初移為近
韶陽煦皆先衆卉垂成隂知可待不與衆芳隨
閏月定四時
玉律窮三紀推為積閏期月餘因妙算歲遍自成時乍
覺年華改翻憐物候遲六旬知不惑四氣本無欺月桂
虧還正階蓂落復滋從斯分歷象共仰定毫釐
范傳正
范傳正貞元中舉進士宏辭皆高第詩三首
謝真人還舊山
麾盖從仙府笙歌入舊山水流丹竈缺雲起草堂關白
鹿行為衛青鸞舞自閒種松鱗未老移石蘚仍斑望路
煙霞外廻輿巖岫間豈唯遼海鶴空歎令威還
范成君擊洞隂磬
歴歴聞金奏微微下玉京為祥家諜久偏識洞隂名澹
佇人間聽鏗鏘古曲成何須百獸舞自暢九天情注目
看無見留心記未精雲霄如可托借鶴向層城
賦得春風扇微和
曖曖當遲日微微扇好風吹搖新葉上光動淺花中澹
蕩凝清晝氤氲曖碧空稍看生綠水已覺散芳叢徙倚
情偏適裵回賞未窮妍華不可狀竟夕氣融融
豆盧榮
豆盧榮貞元進士詩一首
賦得春風扇微和
春晴生縹緲軟吹和初遍池影動淵淪山容發葱蒨遲
遲入綺閣習習流芳甸樹杪颺鶯啼階前落花片韶光
恐閒放旭日宜遊宴文客拂塵衣仁風願廻扇
邵偃
邵偃貞元中進士詩一首
賦得春風扇微和
微風扇和氣韶景共芳晨始見郊原綠旋過御苑春三
條開廣陌八水泛通津煙動花間葉香流馬上人逶迤
雲彩曙嘹唳鳥聲頻為報東堂客眀朝桂樹新
柳道倫
柳道倫貞元中進士詩一首
賦得春風扇微和
青陽初入律淑氣應春風始辨梅花裏俄分柳色中依
微開夕照澹蕩媚晴空拂水生蘋末經巖觸桂叢稍抽
蘭葉紫微吐杏花紅願逐仁風布將俾生植功
陳九流
陳九流貞元中進士詩一首
賦得春風扇微和
喜見陽和至遥知橐籥功遲遲散南陌褭褭逐東風暗
入芳園(一作畦)裏潜吹草木中蘭蓀纔有綠桃杏未成紅
已覺寒光盡還看淑氣通由来榮與悴今日發應同
夏方慶
夏方慶貞元中進士詩一首
謝真人仙駕還舊山
何年成道去綽約化童顔天上辭仙侣人間憶舊山滄
桑今已變蘿蔓尚堪攀雲覆瑶壇淨苔生丹竈閑逍遥
堪白石寂寞閉玄關應是悲塵世思將羽駕還
御定全唐詩卷三百四十七
