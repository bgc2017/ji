欽定四庫全書
御定全唐詩卷四十六
狄仁傑
狄仁傑字懷英并州太原人舉明經授汴州判佐儀鳳
中為大理丞斷滯獄萬餘人遷侍御史歴冬官侍郎充
江南巡撫使奏毁淫祠天授初轉地官侍郎判尚書同
鳳閣鸞臺平章事後為河北道元帥還授内史卒贈文
昌右相仁傑急於舉賢所引拔桓彦範姚崇等至公卿
者數十人又嘗薦張柬之於武后以為有宰相才卒用
為相果能迎歸中宗興復唐室仁傑之力也睿宗時追
封梁國公詩一首
奉和聖製夏日遊石淙山(石淙山在今河南登封縣東南三十里有)
(天后及羣臣侍宴詩并序刻北崖上其序云石淙者即平樂磵其詩天后自製七言一首侍遊)
(應制皇太子顯右奉裕率兼檢校安北大都護相王旦太子賓客上柱國梁王三思内史狄仁)
(傑奉宸令張易之麟臺監中山縣開國男張昌宗鸞臺侍郎李嶠鳳閣侍郎蘇味道夏官侍郎)
(姚元崇給事中閻朝隠鳳閣舍人崔融奉宸大夫汾隂縣開國男薛曜守給事中徐彦伯右王)
(鈐衞郎將左奉宸内供奉楊敬述司封員外于季子通事舍人沈佺期各七言一首薛曜奉勅)
(正書刻石時久視元年五月十九日也按此事新舊唐書俱未之載世所傳詩亦缺而不全今)
(從碑刻補入各集中)
宸暉降望金輿轉仙路峥嶸碧澗幽羽仗遥臨鸞鶴駕
帷宮直坐鳳麟洲飛泉灑液恒疑雨密樹含凉鎮似秋
老臣預陪懸圃宴餘年方共赤松遊
魏元忠
魏元忠宋州人初為太學生累舉不調時有左史盩厔
人江融撰九州設險圖備載古今用兵成敗之事元忠
就傳其術儀鳳中上封事馭吐蕃授秘書正字則天時
以平徐敬業功擢司刑後拜鳳閣侍郎同平章事獨不
附二張中宗朝遷中書令以預節愍太子誅武三思謀
貶渠州司馬詩二首
修書院學士奉勅宴梁王宅(賦得門字)
大君敦宴賞萬乘下梁園酒助閑平樂人霑雨露恩榮
光開帳殿佳氣滿旌門願陪南岳夀長奉北宸樽
銀潢(一作漢)宮侍宴應制(得枝字)
别殿秋雲上離宮夏景移寒風生玉樹涼氣下瑶池塹
花仍吐葉巖木(一作菌)尚抽枝願奉南山夀千秋長若斯
韋承慶
韋承慶字延休鄭州陽武人事繼母以孝聞舉進士官
太子司議屢有諫納長夀中累遷鳳閣侍郎三掌天官
選事銓授平允尋知政事神龍初坐附張易之流嶺表
起為秘書少監授黃門侍郎未拜卒集六十卷今存詩
七首
折楊柳
萬里邊城地三春楊柳節葉似鏡中眉花如關外雪征
人遠鄉思倡婦高樓别不忍擲年華含情寄攀折
寒食應制
鳳城春色晩(一作滿)龍禁早暉通舊火收槐燧餘寒入桂
宮鶯啼正隠葉雞鬭始開籠藹藹瑶山滿仙歌始樂風
凌朝浮江旅思(一作馬周詩)
天晴上初日春水送孤舟山遠疑無樹潮平似不流岸
花開且落江鳥没還浮羇望傷千里長歌遣四(一作客)愁
直中書省
清切鳳皇池扶疎雞樹枝唯應集鸞鷺何為宿羇雌大
造乾坤闢深恩雨露垂昆蚑皆含養駑駘亦驅馳木偶
翻為用芝泥忽濫窺九思空自勉五字本無施徒喜逄
千載何階荅二儀螢光向日盡蚊力負山疲禁宇庭除
闊閒宵鐘箭移暗花臨戶發殘月下簾欹白髮隨年改
丹心為主披命將時共泰言與行俱危寄謝巢由客堯
年正(一作復)在斯
南行别弟
澹澹長江水悠悠遠客情落花相與恨到地一無聲
南中詠雁(一作于季子詩題作南行别弟)
萬里人南去三春(一作秋)雁北飛不知何歲月得與爾(一作)
(汝)同歸
江樓
獨酌芳春酒登樓已半曛誰驚一行雁衝斷過江雲
李懷遠
李懷遠邢州柏仁人擢四科第累除司禮少卿則天時
為鸞臺侍郎神龍初兵部尚書同中書門下三品集八
卷今存詩一首
凝碧池侍宴看競渡應制
上苑清鑾路高居重豫遊前對芙蓉沼傍臨杜若洲地
如玄扈望波似洞庭秋列筵飛翠斝分曹戲鷁舟湍高
櫂影没岸近榜歌遒舞曲依鸞殿簫聲下鳳樓忽聞天
上樂疑逐海查流
崔日用
崔日用滑州靈昌人進士舉大足元年為宗楚客稱薦
擢新豐尉神龍中附楚客三思驟遷兵部侍郎兼修文
館學士復預討韋庶人謀授黃門侍郎參知機務開元
中拜吏部尚書終并州大都督長史詩九首
奉和九月九日登慈恩寺浮圖應制
紫宸歡每洽紺殿法初隆菊泛延齡酒蘭吹解愠風咸
英調正樂香梵徧秋空臨幸浮天瑞重陽日再中
奉和聖製送張說巡邊
軒相推風后周官重夏卿廟謀能允廸韜略又縱横吉
日四黃馬宣王六月兵擬清雞鹿塞先指朔方城列將
懷威撫匈奴畏盛名去當推轂送來佇出郊迎絶漠蓬
將斷華筵槿正榮壯心看舞劒别緒應懸旌睿錫承優
旨乾文復寵行暫勞期永逸赫矣振天聲
奉和立春遊苑迎春應制
乘時迎氣正璿衡㶚滻煙氛向晩(一作曉)清剪綺裁紅妙
春色宫梅殿柳識天情瑶筐綵燕先呈瑞金縷晨雞未
學(一作欲)鳴聖澤陽和宜宴樂年年捧日向東城
奉和聖製春日幸望春宫應制
東郊風(一作草)物正熏馨素滻鳧鷖戲綠汀鳳閣斜通平
(一作長)樂觀龍旂直逼望春亭光風搖動(一作遥豔)蘭英紫淑
氣(一作景)依遲柳色青渭浦明晨修褉事羣公傾賀水心
銘
奉和人日重宴大明宫恩賜綵縷人勝應制(一作)
(正月七日宴大明殿)
新年宴樂坐(一作正)東朝鐘鼓鏗鍠大樂調金屋瑶筐開
寶勝花箋綵筆頌春椒曲池(一作江)苔色冰前液上苑梅
香雪裏嬌(一作飄)宸極此時飛聖藻微臣竊抃預聞韶
奉和聖製龍池篇
龍興白水漢興符聖主時乘運斗樞岸上羊茸五花樹
波中的皪千金珠操環昔聞迎夏啓發匣先來瑞有虞
風色雲光隨隐見赤雲神化象江湖
夜宴安樂公主宅
銀燭金屏坐碧堂只言河漢動神光主家盛時(一作明)歡
不極才子能歌夜未央
餞唐永昌
洛陽桴鼓今不鳴朝野咸推重太平冬至冰霜俱怨别
春來花鳥若為情
奉和送金城公主適西蕃
聖后經綸遠謀臣計畫多受降追漢策築館計戎和俗
化烏孫壘春生積石河六龍今出餞雙鶴願為歌
句
彼名流兮左氏癖意玄遠兮冠今夕(贈武平一)
宗楚客
宗楚客字子敖蒲州河東人則天從父姊之子也累遷
夏官侍郎同鳳閣鸞臺平章事神龍中武三思引為兵
部尚書同知政事拜中書令與侍中紀處訥共為朋黨
後伏誅詩六首
奉和人日清暉閣宴羣臣遇雪應制(景龍三年)
窈窕神仙閣參差雲漢間九重中葉(一作禁)啓七日早春
還太液天為水蓬萊雪作山今朝上林樹無處不堪攀
安樂公主移入新宅侍宴應制(景龍三年十一月一日)
星橋他日創仙牓此時開馬向鋪錢埒簫聞弄玉臺人
同(一作疑)衞叔美客似(一作是一作有)長卿才借問遊天漢誰能
取(一作帶)石回
正月晦日侍宴滻水應制賦得長字(景龍四年)
御輦出明光乘流(一作舟)泛羽觴珠胎隨月減玉漏與年
長寒盡梅猶白風遲柳未黃日斜旌騎轉休氣滿(一作展)
林塘
奉和幸上陽宮侍宴應制
紫庭金鳳闕丹禁玉雞川似立蓬瀛上疑遊崑閬前鳥
將歌合轉花共錦争鮮湛露飛堯酒熏風入舜弦水光
搖落日樹色帶晴煙向夕迴琱輦佳氣滿巖泉
奉和幸安樂公主山莊(一作西園)應制
玉樓銀牓枕嚴城翠盖紅旂列禁營日映層巖圖畫色
風搖雜樹管弦聲水邊重閣含飛動雲裏孤峰類(一作似)
削成幸覩八龍遊閬苑(一作幸陪七聖遊崑閬)無勞萬里訪蓬瀛
奉和聖製喜雪應制
飄飄瑞雪下山川散漫輕飛集九埏似絮還飛垂柳陌
如花更繞落梅前影隨明月團紈扇聲將流水雜鳴弦
共荷神功萬庾積終朝聖夀百千年
句
竹町羅千衞蘭莛降兩宮(以下並應制海錄碎事)七萃鑾輿動
千年瑞檢開綵旗臨鳳闕翠幕遶龜津
蘇瓌
蘇瓌字昌容京兆武功人弱冠舉進士初授豫王府錄
事參軍為王德眞劉褘之所器重長安中累遷揚州大
都督長史神龍初入為尚書右丞再遷戶部尚書尋加
侍中充西京留守拜尚書右僕射同中書門下三品進
封許國公睿宗立轉左僕射以正立朝獨申讜論開元
中詔與劉幽求配享睿宗廟庭集十卷今存詩二首
奉和九日幸臨渭亭登高應制得暉字
重陽早露晞睿賞瞰秋磯菊氣先熏酒萸香更襲衣清
切絲桐會縱横文雅飛恩深荅效淺留醉奉宸暉
興慶池侍宴應制
金闕平明宿霧收瑶池式宴俯清流瑞鳳飛來隨帝輦
祥魚出戲躍王舟帷齊綠樹當筵密盖轉緗荷接岸浮
如臨竊比微臣懼若濟叨陪聖主遊
御定全唐詩卷四十六
