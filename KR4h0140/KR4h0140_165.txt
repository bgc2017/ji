欽定四庫全書
御定全唐詩卷一百六十五
李白
發白馬
將軍發白馬旌節度黃河簫鼔聒川嶽滄溟湧濤(一作洪)
波武安有振瓦易水無寒歌鐵騎若雪山飲流涸滹沱
揚兵獵月窟轉戰略朝那倚劒登燕然邊烽列嵯峨蕭
條萬里外耕作五原多一掃清大漠包虎戢金戈
陌上桑
美女渭橋東(一作緗綺衣)春還事蠶作五馬如飛龍(一作花)青
絲結金絡不知誰家子調笑来相謔妾夲秦羅敷玉顔
豔名都綠條暎素手採桑向城隅使君且不顧况復論
秋胡寒螿愛碧草鳴鳳棲青梧託心自有處但怪傍人
愚徒令白日暮高駕空踟蹰
枯魚過河泣
白龍改常服偶被豫且制誰使爾為魚徒勞訴天帝作
書報鯨鯢勿恃風濤勢濤落歸泥沙翻遭螻蟻噬萬乘
慎出入柏人以為識(一作誡)
丁督(一作都)護歌
雲陽上征去两岸饒商賈吳牛喘月時拖船一何苦水
濁不可飲壺漿半成土一唱督(一作都)護歌心摧淚如雨
萬人鑿盤石無由達江滸君看石芒碭掩淚悲千古
相逢行
朝騎五花馬謁帝出銀臺秀色誰家子雲車(一作中)珠箔
開金鞭遥指點玉勒近遲回夾轂相借問疑(一作知)從天
上来蹙(一作邀)入青綺門當歌共銜杯(一作嬌羞初解珮語笑共銜杯)銜
杯暎歌扇似月雲中見相見不得(一作相)親不如不相見
相見情已(一作已情)深未語可知心胡為守空閨孤眠愁錦
衾錦衾與羅幃纏綿會有時春風正澹蕩暮雨来何遲
願因三青鳥更報長相思光㬌不待人須臾髮成絲當
年失行樂老去徒傷悲持此道密意毋令曠佳期(一夲長相)
(思下無此六句)
千里思
李陵没胡沙蘇武還漢家迢迢五原關朔雪亂邊花(一作)
(愁見雪如花)一去隔絶國思歸但長嗟鴻雁向西北因(一作飛)
書報天涯
樹中草
鳥銜野田草誤入枯桑裏客土植危根逢春猶不死草
木雖無情因依尚可生如何同枝葉各自有枯榮
君馬黃
君馬黃我馬白馬色雖不同人心夲無隔共作遊冶盤
雙行洛陽陌長劒既照曜高冠何赩赫各有千金裘俱
為五侯客猛虎落䧟穽壯夫時屈厄相知在急難獨好
亦(一作知)何益
擬古
融融白玉輝暎我青蛾眉寳鏡似空水落花如風吹出
門望帝子蕩漾不可期安得黃鶴羽一報佳人知
折楊柳
垂楊拂綠水搖豔(一作豔裔)東風年花明玉關雪葉暖金窗
烟美人結長想(一作恨)對此(一作相對)心淒然攀條折春色遠
寄龍庭前(一作沙邊)
少年子
青雲年少(一作少年)子挾彈章臺左鞍馬四邊開突如流星
過金丸落飛鳥夜入瓊樓卧夷齊是何人獨守西山餓
紫騮馬
紫騮行且嘶雙翻碧玉蹄臨流不肯渡似惜錦障泥白
雪關山(一作城)遠黃雲海戍(一作樹)迷揮鞭萬里去安得念
(一作戀)春閨
少年行二首
擊筑飲美酒劒歌易水湄經過燕太子結託并州兒少
年負壯氣奮烈自有時因擊(一作聲)魯句踐争博勿相欺
五陵年少金市東銀鞍白馬度春風落花踏盡遊何處
笑入胡姬酒肆中
白鼻騧
銀鞍白鼻騧綠地障泥錦細雨春風花落時(一作春風細雨落花)
(時)揮鞭直(一作且)就胡姬飲
豫章行
胡風吹代馬(一作燕人攢赤羽)北擁魯陽關吳兵照海雪西討
何時還半渡上遼津黃雲惨無顔老母與子别呼天野
草間白馬(一作百鳥)繞旌旗悲鳴相追攀白楊秋月苦早落
豫章山本為休明人斬虜素不閑豈惜戰鬭死為君掃
兇頑精感石沒羽豈云憚險艱樓船若鯨飛波蕩落星
灣此曲不可奏三軍鬢成斑
沭浴子
沭芳莫彈冠浴蘭莫振衣處世忌太潔至(一作志)人貴藏
暉滄浪有釣叟吾與爾同歸
高句驪
金花折風帽白馬小遲回翩翩舞廣袖似鳥海東来
舍利弗
金繩界寳地珍木蔭瑶池雲間妙音奏天際法蠡吹
静夜思
牀前看月光疑是地上霜舉頭望山月低頭思故鄉
渌水曲
渌水明秋月(一作日)南湖採白蘋荷花嬌欲語愁殺蕩舟
人
鳳凰曲
嬴女吹玉簫吟弄天上春青鸞不獨去更有攜手人影
滅彩雲斷遺聲落西秦
鳳臺曲
嘗聞秦帝女傳得鳳凰聲是日逢仙子當時别有情人
吹綵簫去天借綠雲迎曲(一作心)在身不返空餘弄玉名
從軍行
從軍玉門道逐虜金微山笛奏梅花曲刀開明月環鼓
聲鳴海上兵氣擁雲間願斬單于首長驅静鐵關
秋思
春陽如昨日碧樹鳴黃鸝蕪然蕙草暮颯爾凉風吹天
秋木葉下月冷莎雞悲坐愁羣芳歇白露凋華滋
春思
燕草如碧絲秦桑低綠枝當君懷歸日是妾斷腸時春
風不相識何事入羅幃
秋思
燕支(一作閼氏)黃葉落妾望自(一作白)登臺海上(一作月出)碧雲斷
單于(一作蟬聲)秋色来胡兵沙塞合漢使玉關回征客無歸
日空悲蕙草摧
子夜吳歌(一作子夜四時歌)
春歌
秦地羅敷女採桑渌水邊素手青條上紅妝白日鮮蠶
飢妾欲去五馬莫留連
夏歌
鏡湖三百里菡蓞發荷花五月西施採人看隘若耶回
舟不待月歸去越王家
秋歌
長安一片月萬戶𢷬衣聲秋風吹不盡總是玉關情何
日平胡虜良人罷遠征
冬歌
明朝驛使發一夜絮征袍素手抽針冷那堪把剪刀裁
縫寄遠道幾日到臨洮
對酒行
松子栖金華安期入蓬海此人古之仙羽化竟何在浮
生速流電倏忽變光彩天地無凋換容顔有遷改對酒
不肯飲含情欲誰待
估客行(一作樂)
海客乘天風將船遠行役譬如雲中鳥一去無蹤跡
𢷬衣篇
閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息狂(一作征)夫猶戍交
河北萬里交河水北流願為雙燕泛中洲君邊雲擁青
絲騎妾處苔生紅粉樓樓上春風日將歇誰能攬鏡看
愁髮曉吹員管随落花夜𢷬戎衣向明月明月高高刻
漏長真珠簾箔掩蘭堂横垂寳幄同心結半拂瓊筵蘇
合香瓊筵寳幄連枝錦燈燭熒熒照孤寢有便憑將金
剪刀為君留下相思枕摘盡庭蘭不見君紅巾拭淚生
氤氲明年若更征邊塞願作陽臺一段雲
少年行(此詩嚴粲云是偽作)
君不見淮南少年游俠客白日毬獵夜擁擲呼盧百萬
終不惜報讐千里如咫尺少年游俠好經過渾身裝束
皆綺羅蕙蘭相随喧妓女風光去處滿笙歌驕矜自言
不可有俠士堂中養来久好鞍好馬乞與人十千五千
旋沽酒赤心用盡為知已黃金不惜栽桃李桃李栽来
幾度春一回花落一回新府縣盡為門下客王侯皆是
平交人男兒百年且樂命何須徇(一作讀)書受貧病男兒
百年且榮身何須徇節甘風塵衣冠半是征戰士窮儒
浪作林泉民遮莫枝根長百丈不如當代多還往遮莫
姻親連帝城不如當身自簮纓看取富貴眼前者何用
悠悠身後名
長歌行
桃李待(一作得)日開榮華照當年東風動百物草木盡欲
言枯枝無醜葉涸水吐清泉大力運天地羲和無停鞭
功名不早著竹帛將何宣桃李務青春誰能貫白日富
貴與神仙蹉跎成两失金石猶銷鑠風霜無久質畏落
日月後強歡(一作飲)歌與酒秋霜不惜人倏忽侵蒲柳
長相思
日色已盡花含烟月明欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願随春風寄燕然
憶君迢迢隔青天昔日(一作時)横波目今成流淚泉不信
妾腸斷歸来看取明鏡前
美人在時花滿堂美人去後空(一作花)餘(一作餘空)牀牀中繡
被卷不寢(一作更不卷)至今三載猶聞香(一作聞餘香)香亦竟不
滅人亦竟不来相思黃葉落(一作盡)白露點(一作濕)青苔(此篇)
(一作寄遠)
猛虎行(此詩蕭士贇云是偽作)
朝作猛虎行暮作猛虎吟腸斷非關隴頭水淚下不為
雍門琴旌旗(一作旍旌)繽紛两河道戰鼓驚山欲顛(一作傾)倒
秦人半作燕地囚胡馬翻銜洛陽草一輸一失關下兵
朝降夕叛幽薊城巨鼇未斬海水動魚龍奔走安得寧
頗似楚漢時翻覆無定止朝過博浪沙暮入淮隂市張
良未遇韓信貧劉頃存亡在两臣暫到下邳受兵略来
投漂母作主人賢哲棲棲古如此今時亦棄青雲士有
策不敢犯龍鱗竄身南國避胡塵寳書玉(一作長)劒挂高
閣金鞍駿馬散故人昨日方為宣城客掣鈴交通二千
石有時六博快壯心遶牀三匝呼一擲楚人每道張旭
竒心藏風雲世莫知三吳邦伯皆(一作多)顧盻四海雄俠
两追随(一作皆相推)蕭曹曾作沛中吏攀龍附鳳當有時溧
陽酒樓三月春楊花茫茫(一作漠漠)愁殺人胡雛(一作人)綠眼
吹玉笛吳歌白紵飛梁塵丈夫相見(一作到處)且為樂槌牛
檛鼔會衆賓我從此去釣東海得魚笑寄情相親
去婦詞(一作顧况詩)
古来有棄婦棄婦有歸處今日妾辭君辭君遣何去夲
家零落盡慟哭来時路憶昔未嫁君聞君却周旋綺羅
錦繡段有贈黃金千十五許嫁君二十移所天自從結
髮日未幾離君緬山川家家盡歡喜孤妾長自憐幽閨
多怨思盛色無十年相思若循環枕席生流泉流泉咽
不掃獨夢關山道及此見君歸君歸妾已老物情惡衰
賤新寵方妍好掩淚出故房傷心劇秋草自妾為君妻
君東妾在西羅幃到曉恨玉貎一生啼自從離别久不
覺塵埃厚嘗嫌玳瑁孤猶羡鴛鴦偶歲華逐霜霰賤妾
何能久寒沼落芙蓉秋風散楊柳以比顦顇顔空持舊
物還餘生欲何寄誰肯相牽攀君恩既斷絶相見何年
月悔傾連理杯虚作同心結女蘿附青松貴欲相依投
浮萍失綠水教作若為流不歎君棄妾自歎妾緣業憶
昔初嫁君小姑纔倚牀今日妾辭君小姑如妾長回頭
語小姑莫嫁如兄夫
御定全唐詩卷一百六十五
