欽定四庫全書
御定全唐詩卷八百八十
城陽公主卜繇(太宗女城陽公主初䧏薛瓘帝卜得繇云云占者請晝婚為吉)
(帝不從後主坐巫蠱同瓘徙房州咸亨中同卒果以䨇柩還京云)
二火皆食始同榮末同戚
馮存澄為明皇占(明皇初為臨淄王欲平逆韋之禍與道士馮存澄占卦初)
(得合因再得斬關三得鑄印乘軒存澄曰此黃帝所以勝炎帝也其詞云云明皇掩其口使勿)
(言後舉事果騐)
合因斬關鑄印乘軒始當果斷終得嗣天
錢知微卜賣天津橋(知微天寶末術士嘗至洛居天津橋賣卜云一卦須)
(帛十疋有貴公子意其必異取帛如數詣卜卦成曰君何戲焉為韵語云云其人本意賣天津)
(橋紿之其精如此)
兩頭點土中心虚懸人足踏跋不肻下錢
王山人為李衛公按冥(李衛公為并州從事有王山人者請謁自稱善)
(按冥公備几案紙筆香水與山人偕坐以俟頃之紙上書八字甚大曰)
位極人臣夀六十四
鍾傳客占歷日包橘(傳領江西日客有以覆射之法求見傳以歷日包橘)
(置袖中令射客云)
太歲當頭坐諸神不敢當其中有一物常帶洞庭香
馬重績占隨卦繇辭(重績明於數術晉高祖時為司天監張從賓反命筮)
(之遇隨重績語其繇云歲將秋矣無能為也七月而從賓果敗)
南瞻折木木不自續虚而動之動隨其覆
方龜精為錢元懿卜詞(元懿武肅王第五子貞明中自新定判東陽累)
(奏授賓睦二州刺史金華郡王終年六十六初元懿之為新定有卜士方氏時人號為龜精常)
(數卜以貽元懿至是果如其言)
太乙接天河金華寶貝多郡侯六十六別處不經過
葉簡占失牛(吴越時有葉簡者剡人也善卜筮凡有盗賊皆知其姓名射覆無不)
(竒中)
占失牛巳被家邊載上州欲知賊姓一斤求欲知賊名
十干頭(果鄰人丘甲盗之)
又射覆橘子
圓似珠色如丹儻能擘破同分喫争不慙媿洞庭山
射覆巾子
近來好裹束各自競尖新秤無三五兩因何號一斤
射覆二雞子
此物不難知一䧺兼一雌誰將打破看方明混沌時
天衝星占(天祜元年四月有星狀如人首赤身黑在北斗下紫微中後三日黑風晦)
(冥其星蓋天衝也占曰)
天衝抱極泣帝前血濁霧下天下冤
占月語
月如彎弓少雨多風月如仰瓦不求自下
占雨
乾星照溼土明日依舊雨
雲行西星照泥
朝霞不出門暮霞行千里(云朝霞雨暮霞晴也)
天將雨鳩逐婦(埤雅云鵓鳩隂則屏逐其雌晴則呼而返之今人辨其聲以為無屋住也)
占四時甲子雨
春雨甲子赤地千里夏雨甲子乘船入市秋雨甲子禾
頭生耳冬雨甲子牛羊凍死鵲巢下地其年大水
占年(西比人諺也)
要見麥見三白
正月三白田公笑赫赫
樹稼諺(開元二十九年冬京城寒甚凝霜封樹春秋雨木冰即此亦名樹介言象介胄)
(也俗又謂之樹稼寕王憲見此自歎必死引諺云云後果薨)
樹稼逹官怕
相書語(張璟蔵論婦人相引此)
目有四白五夫守宅
葬書語
葬壓龍角其棺必斵(書生相郝處俊葬地)
朱雀和鳴子孫盛榮
朱雀悲哀棺中見灰(英公徐勣卜葬得前繇張璟蔵曰非也此所謂朱雀悲哀棺中見灰)
(後果斵棺焚屍)
安龍頭枕龍角不三年自消鑠(張約相崔㢲墓)
安龍頭枕龍耳不三年萬乘至(㢲遺言㢲後明皇微行至墓所言騐而約言)
(不騐)
隂陽書語(張鷟故宅有桑高四五丈無故枯死尋而祖亡隂陽書所云此其騐也)
喬木先枯衆子必孤
本草采萍時日歌(唐高供奉作)
不在山不在岸采我之時七月半選甚癱風與緩風些
小微風都不算豆淋酒内下三丸鐡幞頭上也出汗
和劑方補骨脂丸方詩(宣宗朝太尉張夀知廣州得補骨脂丸方於南)
(蕃人服之騐為詩紀之補骨脂神農本草不載生廣南諸州及海外諸國衰年陽氣衰絶力能)
(補之)
三年時節向邊隅人信方知藥力殊奪得春光來在手
青娥休笑白髭鬚
李廷珪藏墨訣(墨譜易廷珪精於製墨本姓奚從水徙居南唐賜國姓)
贈爾烏玉玦泉清研須潔避暑懸葛囊臨風度梅月
御定全唐詩卷八百八十
