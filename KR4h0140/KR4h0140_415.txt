欽定四庫全書
御定全唐詩卷四百十五
元稹
新政縣
新政縣前逢月夜嘉陵江底看星辰巳聞城上三更鼓
不見心中一箇人鬚鬢暗添巴路雪衣裳無復帝鄉塵
曾沾幾許名兼利勞動生涯涉苦辛
南昌灘
渠江明淨峽逶迤船到明灘拽&KR1850;遲櫓窡動搖妨作夢
巴童指點笑吟詩畬餘宿麥黃山腹日背殘花白水湄
物色可憐心莫恨此行都是獨行時
見樂天詩
通州到日日平西江館無人虎印泥忽向破簷殘漏處
見君詩在柱心題
夜坐
雨滯更愁南瘴毒月明兼喜北風涼古城樓影横空館
濕地蟲聲遶暗廊螢火亂飛秋巳近星辰早沒夜初長
孩提萬里何時見狼籍家書滿卧牀
聞樂天授江州司馬
殘燈無焰影幢幢此夕聞君謫九江垂死病中驚坐起
(一作仍悵望)暗風吹雨(一作面)入寒窗
歲日贈拒非
君思曲水嗟身老我望通州感道窮同入新年兩行淚
白頭翁(一作閒)坐說城中
送盧戡
紅樹蟬聲滿夕陽白頭相送倍相傷老嗟去日光隂促
病覺今年晝夜長顧我親情皆遠道念君兄弟欲他鄉
紅旗滿眼襄州路此别淚流千萬行
雨聲
風吹竹葉休還動雨點荷心暗復明曾向西江船上宿
慣聞寒夜滴篷聲
奉和滎陽公離筵作
南郡生徒辭絳帳東山妓樂擁油旌鈞天排比簫韶待
猶顧人間有别情
嘉陵水(此後竝通州詩)
古時應是山頭水自古流來江路深若使江流會人意
也應知我遠來心
閬州開元寺壁題樂天詩
憶君無計寫君詩寫盡千行說向誰題在閬州東寺壁
幾時知是見君時
憑李忠州寄書樂天
萬里寄書將出峽却憑巫(一作冰)峽寄江州傷心最是江
頭月莫把書將上庾樓
得樂天書
遠信入門先有淚妻驚女哭問何如尋常不省曾如此
應是江州司馬書
寄樂天
無身尚擬魂相就身在那無夢往還直到他生亦相覓
不能空記(一作寄)樹中環
酬知退
終須修到無修處聞盡聲聞始不聞莫著妄心銷彼我
我心無我亦無君
通州
平生欲得山中住天與通州遶郡山睡到日西無一事
月儲三萬買教閒
酬樂天書後三韻
今日廬峰霞遶寺昔時鸞殿鳳迴書兩封相去八年後
一種俱云五夜初漸覺此生都是夢不能將淚滴雙魚
相憶淚
西江流水到江州聞道分成九道流我滴兩行相憶淚
遣君(一作君從)何處遣人求除非入海無由住縱使逢灘未
擬休會向伍員潮上見氣充頑石報心讐
喜李十二景信到
何事相逢翻有淚念君緣我到通州留君剰住君須住
我不自由君自由
與李十一夜飲
寒夜燈前頼酒壺與君相對興猶孤忠州刺史應閒卧
江水猿聲睡得無
贈李十一
淮水連年起戰塵油旌三換一何頻共君前後俱從事
羞見功名與别人
寒食日
今年寒食好風流此日一家同出遊碧水青山無限思
莫將心道是涪(一作通)州
三兄以白角巾寄遺髮不勝冠因有感歎
病瘴年深渾秃盡那能勝置角頭巾暗梳蓬髮羞臨鏡
私戴蓮花恥見人白髮過於冠色白銀釘少校頷中銀
我身四十猶如此何況吾兄六十身
别李十一五絶
巴南分與親情别不料與君牀並頭為我遠來休悵望
折君災難是通州
京城每與閒人别猶自傷心與白頭今日别君心更苦
别君緣是在通州
萬里尚能來遠道一程那忍便分頭鳥籠猿檻君應會
十步向前非我州
來時見我江南岸今日送君江上頭别後料添新夢寐
虎驚蛇伏(一作亂)是通州
聞君欲去潛銷骨一夜暗添新白頭明朝别後應腸斷
獨櫂破船歸到州
酬樂天醉别
前回一去五年别此别又知何日回好住樂天休悵望
匹如元不到京來
酬樂天雨後見憶
雨滑危梁性命愁差池一步一生休黃泉便是通州郡
漸八深泥漸到州
和樂天過祕閣書省舊廳
聞君西省重徘徊祕閣書房次第開壁記欲題三漏合
吏人驚問十年來經排蠧簡憐初校芸長陳根識舊栽
司馬見詩心最苦滿身蚊蚋哭(一作笑)煙埃
和樂天贈楊祕書
舊與楊郎在帝城搜天斡地覓詩情曾因並句甘稱小
不為論年便喚兄刮骨直穿由(一作猶)苦鬭夢腸翻出暫
閒行因君投贈還相和老去那能競底名
和樂天題王家亭子
風吹筍籜飄紅砌雨打桐花蓋綠莎都大資人無暇日
泛池全少買池多
酬樂天頻夢微之
山水萬重書斷絶念君憐我夢相聞我今因病魂顛倒
唯夢閒人不夢君
琵琶
學語胡兒撼玉玲甘州破裏最星星使君自恨常多事
不得工夫夜夜聽
春詞
山翠湖光似欲流蜂聲鳥思却堪愁西施顔色今何在
但看春風百草頭
御定全唐詩卷四百十五
