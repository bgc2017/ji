欽定四庫全書
御定全唐詩卷二百八十三
李益
竹窗聞風寄苖發司空曙
微風驚暮坐臨牖思悠哉開門復動竹疑是故人來時
滴枝上露稍沾(一作沿)階下苔何當一入幌為拂綠琴埃
賦得垣衣
漠漠復霏霏為君垣上衣昭陽輦下草應笑此生非掩
藹(一作奄靄一作菴薆)青春去(一作暮)蒼茫白露稀(一作晞)猶勝萍逐
水流浪不相依
送人流貶
漢章雖約法秦律已除名謗遠人多惑官微不自明霜
風先獨樹瘴雨失荒城疇昔長沙事三年召賈生
送人南歸
人言下江疾君道下江遲五月江路惡南風驚浪時應
知近家喜還有異鄉悲無柰孤舟夕山歌聞竹枝
水亭夜坐賦得曉霧
月落寒霧起沈思浩通川宿禽囀木散山澤一蒼然漠
漠沙上路(一作鷺)沄沄洲外田猶當依遠樹斷續欲窮天
送常曾侍御使西蕃寄題西川
凉王宫殿盡蕪没隴雲西今日聞君使雄心逐鼓鼙行
當收漢壘直可取蒲泥舊國無由到煩君下(一作走)馬題
入南山至全師蘭若
木隕(一作落)水歸壑寂然無念(一作始)心南行有真子被褐
息山隂石路瑶草散松門寒景深吾師亦何愛(一作授)自
起定中吟
送韓將軍還邊
白馬羽林兒揚鞭薄暮時獨將輕騎出暗與伏兵期雨
雪移軍遠旌旗上壠遲聖心戎寄重未許讓恩私
晩春臥病喜振上人見訪
臥牀如(一作殊)舊日窺戶易傷春靈壽扶衰力芭蕉對病
身道心空寂寞時物自芳新旦夕誰相訪唯當攝(一作揖)
上人
春行
侍臣朝謁罷戚里自相過落日青絲騎春風白紵歌恩
承三殿近獵向五陵多歸路南橋望垂楊拂細波
洛陽河亭奉酬留守羣公追送(一作李逸詩)
離亭餞落暉臘酒減春(一作征)衣歲晩煙霞重川寒雲樹
微戎装千里至舊路十年歸還似汀洲雁相逢又背飛
尋紀道士偶會諸叟
山隂尋(一作逢)道士暎竹羽衣新侍坐雙童子陪遊五老
人水花松下静壇草雪中春見說桃源洞如今猶避秦
同蕭鍊師宿太乙廟
微月空山曙春祠謁少君落花壇上拂(一作掃)流水洞中
聞酒引芝童奠香餘桂子(一作女)焚鶴飛將羽節遥向赤
城分
送同落第者東歸
東門有行客落日滿前山聖代誰知者滄洲今獨還片
雲歸海暮流水背城閒余亦依嵩潁(一作嶺)松花深閉關
送柳判官赴振武
邊庭漢儀重旌甲似(一作事)雲中虜地山川壮單于鼓角
雄關寒塞榆落月白胡天風君逐嫖姚將麒麟有戰功
述懷寄衡州令狐相公
調元方翼聖軒盖忽言東道以中樞密心將外理同白
頭生遠浪丹葉下高楓江上蕭疎雨何人對謝公
喜入蘭陵望紫閣峯呈宣上人
薙草開三徑巢林喜一枝地寬留種竹泉淺欲開池紫
閣當疎牖青松入壊籬從今安僻陋蕭相是吾師
喜見外弟又言别
十年離亂(一作亂離)後長大一相逢問姓驚初見稱名憶舊
容别來滄海事語罷暮天鐘明日巴陵道秋山又幾重
立春日寧州行營因賦朔風吹飛雪
邊聲日夜合朔風驚復來龍山不可望千里一裵回捐
扇破誰執素紈輕欲裁非時妬桃李自是舞陽臺
獻劉濟
草綠古燕州鶯聲引獨遊雁歸天北畔春盡海西頭向
日花偏落馳年水自流感恩知有地不上望京樓
哭柏巖禪師
遍與傍人别臨終盡不愁影堂誰為掃坐塔自看修白
日鐘邊晩青苔鉢上秋天涯禪弟子空到柏巖遊
赴邠寧留别
身承漢飛將束髮即言兵俠少何相問從來事不平黃
雲斷朔吹白雪擁沙城幸應邊書募横戈會取名
紫騮馬
爭場看鬭雞白鼻紫騮嘶漳水春閨晩叢臺日向低歇
鞍珠作汗試劒玉如(一作為)泥為謝紅梁鷰年年妾獨棲
夜上受降城聞笛(一作戎昱詩)
入夜思歸(一作歸思)切笛聲清更哀愁人不願聽自到枕前
來風起塞雲斷夜深關月開平明獨惆悵落(一作飛)盡一
庭梅
同崔邠(一作頒)登鸛雀樓
鸛雀樓西(一作南一作前)百尺檣汀洲雲樹共茫茫漢家簫鼓
空流水魏國山河半夕陽事去千年猶恨速愁來一日
即為(一作知)長風煙(一作塵)併起(一作是)思歸(一作鄉)望遠目非
春亦自傷
奉酬崔員外副使攜琴宿使院見示
忽聞此夜攜琴宿遂歎常時塵吏喧庭木已衰空月亮
城砧自急對霜繁猶持副節留軍府未薦高詞直掖垣
誰問南飛長繞樹官微同在謝公門
送賈校書東歸寄振上人(一作振上人院喜見賈弇兼酬别)
北風吹(一作南)雁數聲悲况指前林是别時秋草不堪頻
送遠白雲何處更相期山隨匹馬行看暮路入寒城獨
去遲為向東州故人道江淹已擬惠休詩
過馬嵬二首
路至牆垣問樵者顧予云是太真宫太真血染馬蹄盡
朱閣影隨天際空丹壑不聞歌吹夜玉階唯有薜蘿風
世人莫重霓裳曲曾致干戈是此中
金甲銀旌盡已回蒼茫羅袖隔風埃濃香猶自隨鸞輅
恨魄無由(一作因)離馬嵬南内真人悲帳殿東溟方士問
蓬萊唯留坡畔彎環月時送殘輝入夜臺(此首一作李遠詩)
鹽州過胡兒飲馬泉(一作過五原胡兒飲馬泉)
綠楊著水草如煙舊是胡兒飲馬泉(鸊鵜泉在豐州城北胡人飲馬於此)
幾處吹笳明月夜何人倚劒白雲天從來凍合關山路
今日分流漢使前莫遣行人照容鬢恐驚憔悴入新年
宿馮翊夜雨贈主人
危心驚夜雨起望漫悠悠氣耿殘燈暗聲繁高樹秋凉
軒辭夏扇風幌攬輕裯思緒蓬初斷歸期燕暫留關山
藹己失臉淚迸難收賴君時一笑方能解四愁
送襄陽李尚書
天寒發梅柳憶昔到襄州樹暖然紅燭江清展碧油風
煙臨峴首雲水接昭丘俗尚春秋學詞稱文選樓都門
送旌節符竹領諸侯漢沔分戎寄黎元減聖憂時追山
簡興本自習家流莫廢思康樂詩情滿沃洲
春日晉祠同聲會集得疎字韻
風壤瞻唐本山祠閱晉餘水亭開帟幕巖榭引簪裾地
綠苔猶少林黃柳尚疎菱苕生皎鏡金碧照澄虚翰苑
聲何舊賓筵醉止初中州有遼雁好為繫邊書
再赴渭北使府留别
結髮逐鳴鼙連兵追谷蠡山川搜伏虜鎧甲被重犀故
府旌旗在新軍羽校(一作檄)齊報恩身未死識路馬還嘶
列嶂高烽舉當營太白低平戎七尺劒封檢一丸泥截
海取(一作收)蒲類跑泉飲鸊鵜漢庭中選重更事五原西
送歸中丞使新羅册立弔祭(一作李端詩)
東望扶桑日何年是到時片帆通雨露積水隔華夷浩
渺風來遠虚眀鳥去遲長波靜雲月孤島宿旌旗别葉
傳秋意廻潮動客思滄溟無舊路何處問前期
賦得路傍一株柳送邢校書赴延州使府
路傍一株柳此路向延州延州在何處此路起悠悠(一作)
(邊愁)
重贈邢校書
俱從四方事(一作士)共會九秋中斷蓬與落葉相值各因
風
照鏡
衰鬢朝臨鏡將看却(一作各)自疑慙君眀似月照我白如
絲
書院無歷日以詩代書問路侍御六月大小
野性迷堯歷松窗有道經故人為柱史為我數階蓂
聞雞贈主人
膠膠司晨鳴報爾東方旭無事戀君軒今君重鳬鵠
登白樓見白鳥席上命鷓鴣辭
一鳥如霜雪飛向(一作下)白樓前問君何以至天子太平
年
石樓山見月(一作宿青山石樓)
紫塞連年戍黃砂磧路窮故人(一作山)今夜宿見月石樓
中
惜春傷同幕故人孟郎中(一本有杜侍御三字)兼呈去年
看花友
畏老身全(一作今)老逢春解惜春今年看花伴已少去年
人
嘉禾寺見亡友王七題壁
今日憶君處憶君君豈知空餘暗塵字讀罷淚仍垂
聽唱赤白桃李花
赤白桃李花先皇在時曲欲向西宫唱西宫官樹綠
江南詞(一作曲)
嫁得瞿塘賈朝朝悞妾期早知潮有信嫁與弄潮兒
贈内兄盧綸
世故中年别餘生此會同却將悲(一作愁)與病來(一作獨)對
朗陵翁
答竇二曹長留酒還榼
榼小非由(一作圖)榼星郎是酒星解酲元有數不用嚇劉
伶
答廣宣供奉問蘭陵居
居北有朝路居南無住人勞師問家第山色是南鄰
乞寬禪師癭山罍呈宣供奉
石色凝秋蘚峰形若夏雲誰留秦苑地好贈杏溪君
觀騎射
邊頭射鵰將走馬出中軍遠見平原上翻身向暮雲
幽州賦詩見意時佐劉幕(一作題太原落漠驛西堠)
征戍在桑乾年年薊水寒殷勤驛西路(一作堠)北(一作此)去
(一作路)向(一作到)長安
軍次陽城烽舍北流泉
何地可潸然陽城烽樹(一作舍)邊今朝望鄉客不飲北流
泉
金吾子
繡帳博山鑪銀鞍馮子都黃昏莫攀折驚起欲栖烏
山鷓鴣詞(一本題上無山字)
湘江斑竹枝錦翅鷓鴣飛處處湘雲合郎從何處歸
立秋前一日覽鏡
萬事銷身外生涯在鏡中唯將滿鬢雪明日對秋風
代人乞花
繡戶朝眠起開簾滿地花春風解人意欲(一作吹)落妾西
家
上洛橋
金谷園中柳春來似舞腰何堪好風景獨上洛陽橋
揚州懷古
故國歌鐘地長橋車馬塵彭城閣邊柳偏似不勝春
水宿聞雁
早雁忽為雙驚秋風水窗夜長人自起星月滿空江
揚州早雁
江上三千雁年年過故宫可憐江上月偏照斷根蓬
下(一本有漏字)樓
話舊全(一作今)應老(一作遠)逢春喜又悲看花行拭淚倍覺
下樓遲
度破訥沙二首(一作塞北行次度破訥沙)
眼見風來沙旋移經年不省草生時莫言(一作無端)塞北無
春到(一作色)總有春來何處知
破訥沙頭雁正飛鸊鵜泉上戰初歸平明日出東南地
滿磧寒光生鐵衣
拂雲堆
漢將新從虜地來旌旗半(一作送)上拂雲堆單于每(一作馬)
近(一作向)沙場獵南望隂山(一作山隂)哭始回
中橋北送穆質兄弟應制戲贈蕭二策
洛水橋邊雁影疎陸機兄弟駐行車欲陳漢帝登封草
猶待蕭郎寄内書
九月十日雨中過張伯佳(一作雄)期柳鎮(一作雄)未
至以詩招之
柳吳興近無消息張長公貧苦寂寥唯有角巾霑雨至
手持殘菊向西招
汴河曲
汴水東流無限春隋家宫闕(一作苑)已(一作盡)成塵行人莫
上長堤望風(一作吹)起楊花愁殺人
塞下曲
蕃州部落能結束朝暮(一作朝)馳獵黃河曲燕歌未斷塞
鴻飛牧馬羣嘶邊草綠
秦築長城城已摧漢武北上單于臺古來征戰虜不盡
今日還復天兵來
黃河東流流九折沙場埋恨何時絶蔡琰没去造胡笳
蘇武歸來持漢節
為報如今都護雄匈奴且莫下雲中請書塞北隂山石
願比燕然車騎功(一本合作一首)
夜上西城聽梁州曲二首
行人夜上西城宿聽唱梁州雙筦逐此時秋月滿關山
何處關山無此曲
鴻雁新從北地來聞聲一半却飛回金(一作交)河戍客(一作卒)
腸應斷更在秋風百尺臺
暖川(一作征人歌)
胡風凍合鸊鵜泉牧馬千羣逐(一作浴)暖川塞外征行(一作)
(人)無盡日年年移帳雪中天
過馬嵬
漢將如雲不直言宼來翻罪綺羅恩託君休(一作莫)洗蓮
花血留記千年妾淚痕
答許五端公馬上口號
晩逐旌旗俱白首少遊京洛共緇塵不堪身外悲前事
強向杯中覓舊春
牡丹(一作詠牡丹贈從兄正封)
紫蕊(一作艷)叢開未到家却教遊客賞繁華始知年少求
名處滿眼空中别有花
邊思
腰懸錦帶佩吳鉤走馬曾防玉塞秋莫笑關西將家子
祗將詩思入凉州
奉和武相公春曉聞鶯(一作蜀川聞鶯)
蜀道山川心易驚(一作西道山川意不平)綠窗殘夢曉聞鶯分眀
似(一作自)寫(一作雪)文君恨萬怨千愁弦上聲
送客還幽州
惆悵秦城送獨歸薊門雲樹遠依依秋來(一作空)莫射南
飛雁從(一作縱)遣乘春更北飛
柳楊送客(一作揚州萬里送客)
青楓江畔白蘋洲楚客傷離不待秋君見隋朝更何事
柳楊(一作津)南渡水悠悠
從軍北征
天山雪後海風寒横笛偏吹行路難磧裏征人三十萬
一時回向(一作首)月明(一作中)看
聽曉(一作鳴)角
邊霜昨夜墮關榆(一作繁霜一夜落平蕪)吹角當城漢(一作片)月孤
無限(一作數)塞鴻飛不度秋風卷(一作吹)入小單于
宫怨
露溼晴花春(一作宫)殿香月明歌吹在昭陽似將海水添
宫漏共滴(一作作)長門一夜長
暮過回樂烽
烽火高飛百尺臺黃昏遥自(一作見)磧西(一作南)來昔時征
戰回應樂今日從軍樂未回
奉和武相公郊居寓目
黃扉晩下禁垣鐘歸坐南闈山萬重獨有月中高興盡
雪峯明處見寒松
詣紅樓院尋廣宣不遇留題
柿葉翻紅霜景秋碧天如水倚紅樓隔窗愛竹無人問
遣向隣房覓戶鉤
回軍行
關城榆葉早疎黃日暮沙雲古戰場表請回軍掩塵骨
莫教士卒哭龍荒
邠寧春日
桃李年年上國新風沙日日塞垣人傷心更見庭前柳
忽有千條欲占春
古瑟怨
破瑟悲秋巳減弦湘靈沈怨不知年感君拂拭遺音在
更奏新聲明月天
夜宴觀石將軍舞
微月東南上戍樓琵琶起舞錦纏頭更聞横笛關山遠
白草胡沙西塞秋
春夜聞笛
寒山吹笛喚春歸遷客相看(一作逢)淚滿衣洞庭一夜無
窮雁不待天明盡北飛
揚州送客(一本題下有聞笛二字)
南行直入鷓鴣羣萬歲橋邊一送君聞道(一作笛裏)望鄉聞
(一作聽)不得梅花暗落嶺頭雲
統漢峰(一作烽)下(一作過降戶至統漠烽)
統漢峰(一作烽)西降戶營黃河戰(一作沙白)骨擁長城只今已
勒燕然石北(一作此)地無人空月明
避暑女冠
霧袖煙裾雲母冠碧琉璃(一作花瑶)簟井冰寒焚香欲使(一作)
(降)三清(一作青)鳥静拂(一作掃)桐隂上玉壇
行舟
柳花飛(一作吹)入正行舟臥引菱花信碧流聞道風光滿
揚子天晴共上望鄉樓
隋宫燕
燕語如傷舊國春宫花一(一作旋)落已成塵自從一閉風
光後幾度飛來不見人
送人歸岳陽
煙草連天楓樹齊岳陽歸路子規啼春江萬里巴陵戍
落日看沈碧水西
上汝州郡樓
黃昏鼓角似邊州三十年前上此樓今日山城(一作川)對
垂淚傷心不獨為悲秋
臨滹沱見蕃使列名
漠南春色到滹沱邊柳青青塞馬多萬里關山今不閉
漢家頻許郅支和
寫情
水紋珍簟思悠悠千里佳期一夕休從此無心愛良夜
任他明月下西樓
夜上受降城聞笛
回樂峰(一作烽)前沙似雪受降城下(一作上一作外)月如霜不知
何處吹蘆管(一作笛)一夜征人盡望鄉
赴渭北宿石泉驛南望黃堆𤇺
邊城已在虜城中烽火南飛入漢宫漢庭議事先黃老
麟閣何人定戰功
逢歸信偶寄
無事將心寄柳條等閒書字滿芭蕉鄉關若有東流信
遣送揚州近驛橋
贈毛仙翁
玉樹溶溶仙氣深含光混俗似無心長愁忽作鶴飛去
一片孤雲何處尋
長干行(黃魯直云李白集中長干行二篇其後篇乃李益所作胡震亨從之增入益集)
憶妾深閨裏煙塵不曾識嫁與長干人沙頭候風色五
月南風興思君下巴陵八月西風起想君發揚子去來
悲如何見少離别多湘潭幾日到妾夢越風波昨夜狂
風度吹折江頭樹渺渺暗無邊行人在何處好乘浮雲
驄佳期蘭渚東鴛鴦綠浦上翡翠錦屏中自憐十五餘
顔色桃花紅那作商人婦愁水復愁風
和丘員外題湛長史舊居
昔䧏英王顧屏身幽巖曲靈波結繁笳爽籟赴鳴玉運
轉春華至歲來山草綠青松掩落暉白雲竟空谷伊人
撫遺歎惻惻芳又縟云誰斆美香分毫寄明牧
送客歸振武
駿馬事輕車軍行萬里沙胡山通嗢落漢節繞渾邪桂
滿天西月蘆吹塞北笳别離俱報主路極不為賖
府試古鏡
舊是秦時鏡今藏古匣中龍盤初挂月鳳舞欲生風石
黛曾留殿朱光適在宫應祥知道泰鑑物覺神通肝膽
誠難隠妍媸信易窮幸居君子室長願免塵蒙
贈宣大師
一國沙彌獨解詩人人道勝惠林師先皇詔下徵還日
今上龍飛入内時看月憶來松寺宿尋花思作杏溪期
因論佛地求心地祗說常吟是住持
漢宫詞(一作韓翃詩)
漢室(翃集作家在)長陵小市東(翃集作中)珠簾繡戶對春風君王
昨日移仙仗玉輦將迎入漢中(翃集作宫)
江南曲(一作韓翃詩)
長樂花枝雨點銷江城日暮好相邀春樓不閉葳蕤鎻
綠水回連宛轉橋
宿石邑山中
浮雲不共此山齊山靄蒼蒼望轉迷曉月暫飛高樹裏
秋河隔在數峯西
寄贈衡州楊使君
湘竹斑斑湘水春衡陽太守虎符新朝來笑向歸鴻道
早晩南飛見主人
途中寄李二(一作戎昱詩)
楊柳含煙灞岸春年年攀折為行人好風若借低枝便
莫遣青絲掃路塵
寄許鍊師(一作戎昱詩)
掃石焚香禮碧空露華偏溼蕊珠宫如何說得天壇上
萬里無雲月在中
失題(此盧綸詩題作赴虢州留别故人)
世故相逢各未閒百年多在别離間昨夜秋風今夜雨
不知何處入空山
塞下曲
伏波惟願裹尸還定遠何須生入關莫遣隻輪歸海窟
仍留一箭射天山
上黃堆烽
心期紫閣山中月身過黃堆烽上雲年髮已從書劒老
戎衣更逐霍將軍
句
閒庭草色能留馬當路楊花不避人(見張為主客圖)
御定全唐詩卷二百八十三
