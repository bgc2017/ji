欽定四庫全書
御定全唐詩卷八百二十七
貫休
循吏曲上王使君
需宿需宿炳爛光合蒸蒸婺民鍾此多福自東自西自
南自北伊飛伊走乳乳良牧和氣無形春光自成大信
不信貽厥無朕需女需女爾亦須語使君為理玄風震
古需女需女爾亦須語我願喙長三千里枕著玉階奏
明主
古鏡詞
我有一面鏡新磨似秋月上唯金膏香下狀驪龍窟等
閒不欲開醜者多不悦或問幾千年軒轅手中物
懷張為周朴
張周二夫子詩好人太癖更不過嶺來如今頭盡白人
傳禹力不到處河聲流向西(周)又到處即閉戶逢君方
展眉(張)不知是不是若是即大竒我又聞二公心與人
不同一生常在寂寞中有時狂吟入僧宅錦囊鳥啼荔
枝紅有時冥摉海山腦珊瑚枝動日杲杲聖君在上知
不知赤面濁醪許多好
題弘顗三藏院
儀清態淡雕瓊瓌捲簾瀟灑無塵埃嶽茶如乳庭花開
信心弟子時時來灌頂壇嚴伸㽬塞三十年功苦拘束
梵僧夢裏授微言雪嶺白牛力深得(師曾受神僧眞言於夢中)水精
一索香一爐紅蓮花舌生醍醐初聽喉音寶樓閣如聞
魔王宫殿拉(一作掠)金瓦落次聽妙音大隨求更覺人間
萬事深悠悠四音俱作清且柔愛河濁浪却倒流却倒
流兮無處去碧海含空日初曙
古意代友人投所知
青松雖有花有花不如無貧井泉雖清且無金轆轤客
從遠方來遺我古銅鏡挂之玉堂上如對軒轅聖天龍
睡坤腹土蝕金鬛綠因知燕趙佳人顔似玉不得此鏡
終不(缺一字)
聞知已入翰林
天驥頭似鳥儵忽四天下南金色如椹入火不見火吾
交二名士遽立于帝左鳳姿既出世大意囑在我竒哉
子淵頌無可無不可
上裵大夫二首
我有一端綺花彩鸞鳳羣佳人金錯刀何以裁此文
我有白雲琴樸斵天地精俚耳不使聞慮同衆樂聽指
指法仙法(應作指)聲聲聖人聲一彈四時和再彈中古清
庭前梧桐枝颯颯南風生還希師曠懷見我心不輕
上劉商州
周邵吁噓氣結為禎祥雲客從遠方來持此將贈君時
命偶不謬授館終南東愔愔良吏師不寐如老農丘軻
文之天代天有餘功代天復代天后稷何所從
閒居擬齊梁四首
夜雨山草滋爽籟生古木閑吟竹仙偈清於嚼金玉蟋
蟀啼壞牆苟免悲局促道人優曇花迢迢遠山綠
果熟無低枝芳香入屏帷故人久不來萱草何離離苦
吟齋貌減更被杉風吹獨賴湖上翁時為烹露葵
紅藕暎嘉魴澄池照孤坐池痕放文彩雨氣增慵惰山
翁寄术藥幸得秋病可終召十七人雲中備香火
清氣生滄洲殘雲落林藪放鶴久不歸不知更歸否支
策到江湄江皋木葉飛自憐為客遠還如鵲遶枝南枝
復北枝玉露沾毛衣
塞上曲二首
錦袷健兒黑如漆騎羊上冰如箭疾蒲萄酒白雕腊紅
苜蓿根甜沙鼠出單于右臂何須斷天子昭昭本如日
一握黳髯一握絲須知只為平戎術
去年轉鬭陰山脚生得單于却放却今年深入于不毛
寇兵拔帳遺弓刀男兒須(一作貴)展平生志為國輸忠合
天地甲穿雖即(一作則)失黃金劔缺猶能生紫氣塞草萋
萋兵士苦横刀誓死清邊土封侯十萬始無心玉關凱
(一作生)入君看取
擬齊梁體寄馮使君三首
庭鳥多好音相呼灌木中竹房更何有還如鳥巢空賴
逢富人侯眞東晉謝公煌煌發令姿珂珮鳴丁冬故山
有深霞未如旌旗紅慚非衛霍松何以當清風
露益蟬聲長蕙蘭垂紫帶清吟待明月孤雲忽為蓋伊
余石林人本是燒畬輩頻接謝公棋輸多未曾賽
大道貴無心聖賢為始慕秋空共澄潔美玉同貞素偉
哉桐江守雌黃出金口為文能廢興談道弭空有雪林
槁枯者坐石聽亦久還疑紫磨身成居靈運後
書匡山老僧菴
篔簹紅實好鳥語銀髯瘦僧貌如祖香煙濛濛衣上聚
冥心縹緲(一作渺渺)入鐵圄白麏作夢枕藤履東峯山媪貢
瓜乳
讀顧况歌行
雪泥露金冰滴瓦楓檉火著僧留坐忽覩逋翁(况别號)一
軸歌始覺詩魔辜負我花飛飛雪霏霏三珠樹曉珠纍
纍妖狐爬出西子骨雷車拶破織女機憶昔鄱陽寺中
見一碣逋翁詞兮逋翁札庾翼未伏王右軍李白不知
誰擬殺别别若非仙眼應難别不可說不可說離亂亂
離應打折
冬末病中作二首
冬風吹草木亦吹我病根故人久不來冷落如丘園&KR2157;
龍與摩詰吁歎非不聞顧惟年少時未合多憂懃風鍾
遠孤枕雪水流凍痕空餘微妙心期空靜者論
胸中有一物旅拒復攻擊向下還上來唯疑是肺石山
童頑且小用之復何益教洗煮茶鐺雪團打鄰壁宛轉
無好姿裵回更何適庭前早梅樹坐見花盡碧屋老多
鼠窠窗卑(一本缺)露山脊近來胸中物已似輸藥力微吟
復微吟依稀似莊舄
遇葉進士
文章擬眞宰儀冠冷如壁山寺偶相逢眼青勝山色氣
隆多慷慨語澹無他力金繩殘果落竹閣涼雨滴自媿
龍鍾人見此沖天翼
寄杜使君
清辰捲珠簾盥潄香滿室杉松經雪後别有精彩出琅
圅芙蓉書開之向階日好鳥常解來孤雲偶相失有時
作章句氣概還鮮逸茫茫世情世誰人愛眞實清高慕
玄度宴默攀道一殘磬隔風林微陽解冰筆亦知休明
代諒無經濟術門前九箇峯終擬為文乞
寄高員外
冷冽蒼黃風似劈雪骨冰筋滿瑤席庭松流汙相抵喫
霜絮重裘火無力孤峯地鑪燒白櫪龐眉道者應相憶
儵忽維陽歲云暮寂寥不覺成章句惟應將寄蘂珠宫
(一作人)禪刹雲深一來去
書陳處士屋壁二首
有叟傲堯日髮白肌膚紅妻子亦讀書種蘭清溪東(處士)
(有種蘭篇)白雲有竒色紫桂含天風即應迎鶴書肻羨於洞
洪高步前山前高歌北山北數載賣甘橙山貲近云足
新詩不將出往往僧乞得唯云李太白亦是偷桃賊吟
狂鬼神走酒釅天地昃青芻生階除擷之束成束
對月作
今人看此月古人看此月如何古人心難向今人說古
人求祿以及親及親如之何忠孝為朱輪今人求祿唯
庇身庇身如之何惡木多斜文斜文復斜文顛窒何紛
紛
山茶花
風裁日染開仙囿百花色死猩血謬今朝一朵墮階前
應有看人怨孫秀
上孫使君(三十九句缺一字)
聖主得賢臣天地方交泰恭惟嶽精粹多出於昭代君
侯握文鏡獨立塵埃外王演俗容儀崔陵小風概馨香
擁蘭雪峻秀高嵩岱嵇松領歲寒莊劒無礱淬威稜玉
霜直匠石金槌大詩穿明月珠道拍安期背中興鸞鳳
集直道風雲會萬卷似無書三山如歴塊德乎天所縱
清矣誰堪對有法在朝端無塵到冠蓋具瞻從密勿旦
夕調鼎鼐為君整衢尊為君戢蕃塞豈知吾后意憂此
毗陵最親手賜彤弓蒼生是繄賴下車鄰寇散是物冰
壺内龔遂喪廉平次公太繁碎袴襦砧動地父母歌闤
闠(闕)雪鏁戈鋋非煙遶旌旆寧思子産冰肻羨任棠薤
忽如春再來不獨天重戴昂藏海嶠鶴冷碧仙庭檜物
物動和氣家家有新態芙蓉開帟幕錦帳無纖壒鼓角
穿凍雲恩波動耕耒奸回改精魄禮教書紳帶必于堯
舜日還似房杜輩野人有章句格力亦慷慨若不入丘
門世間更誰愛
哭靈一上人
一公何不在空有遠公名共說岑山路今時不可行舊
房松更老新塔草初生經論傳緇侣文章遍墨卿禪林
枝幹折法宇棟梁傾誰俊修僧史應知傳已成
行路難
君不見山高海深人不測古往今來轉青碧淺近輕浮
莫與交地卑只解生荆棘誰道黃金如糞土張耳陳餘
斷消息行路難行路君自看
不會當時(一作初)作天地剛有多般愚與智到頭還用真
宰心何如上下皆清氣大道冥冥不知處那堪頓得羲
和轡義不義兮仁不仁擬學長生更容易負心(一作薪)為
罏復為火緣木求魚應且止君不見燒金煉石古帝王
鬼火熒熒白楊裏
君不見道傍廢井生古木本是驕奢貴人屋幾度美人
照影來素綆銀缾濯纖玉雲飛雨散今如此繡闥雕甍
作荒谷沸渭笙歌君莫誇不應常(一作長)是西家哭休說
遺編行者幾至竟終須合天理敗他成此亦何功蘇張
終作多言鬼行路難行路難不在羊腸裏
九有茫茫共堯日浪死虚生亦非一清淨玄音竟不聞
花眼酒腸暗如漆或偶因片言隻字登第光二親又不
能獻可替否航要津口譚羲軒與周孔履行不及屠沽
人行路難行路難日暮途遠空悲歎
君不見道傍樹有寄生枝青青鬱鬱同榮衰無情之物
尚如此為人不及還堪悲父歸墳兮未朝(一作期)夕已分
黃金爭田宅高堂老母頭似霜(一作雪)心作數支(一作枝)淚
常滴我聞忽如負芒刺不獨為君空歎息古人尺布猶
可縫潯陽義犬(一作夫)令人憶寄言世上為人子孝義團
圓莫如此若如此不遄死兮更何俟
泊秋江
岸如洞庭山似剡船漾清溪涼勝簟月白風高不得眠
枯葦叢邊釣師魘
嘲商客
葦蕭蕭風摵摵落日江頭何處客斜倚帆檣不喚人五
湖浪向心中白
寄王滌
梅月多開戶衣裳潤欲滴寂寥雖無形不是小讐敵地
虛草木壯雨白桃李赤永日無人來庭花苦狼籍吟高
好鳥覷風靜茶煙直唯思萊子來衣拖五般色
上馮使君五首
撐船碧江上春日何遲遲汀花最深處拾得鴛鴦兒
漁父無憂苦水仙亦何别眠在綠葦邊不知釣筒發
樵叟無憂苦地仙亦何别茆屋岸花中弄孫頭似雪
扣舷得新詩茶煮桃花水㠔㠔數片帆去去殊未已
仁政無不及乳獺將子行誰家苦竹林中有讀書聲
擬(一本無擬字)君子有所思二首
我愛正考甫思賢作商頌我愛揚子雲理亂皆如鳳振
衣中夜起露花香旖旎撲碎驪龍明月珠敲出鳳皇五
色髓陋巷蕭蕭風㭊㭊(一作淅淅)緬想斯人勝珪璧寂寥千
載不相逢無限區區盡虚擲君不見沈約道佳人不在
兹春光為誰惜
安得龍猛筆點石為黃金(西嶽龍猛大士於硯中磨藥點筆成金西天有龍猛金其)
(色紫)散為(一作問一作向)酷吏家使無貪殘心甘棠密葉成翠幄
欵(一作穎)鳳不來天地塞所以傾國傾城人如今如今不
可得(一作所以傾城人如今不可得)
古塞下曲四首(一本無古字亦無四首二字第三首另一題)
古塞苦寒地戎馬聚如蠅寒鵰中&KR1076;石落在黃河冰蒼
茫邏逤城枿枿賊氣興鑄金禱秋穹還擬相憑陵
戰(一作白)骨踐成(一作化黃)塵飛入征人目黃雲(一作塵)忽變黑
戰鬼作陣(一作夜)哭陰風吼大漠火號出不得誰為天子
前唱此邊城曲
日向平沙出還向平沙沒飛蓬落軍(一作陣)營驚鵰去天
末帝鄉青樓倚霄漢歌吹掀天對花月豈知塞上望鄉
人日日雙眸滴清血
狼煙在陣雲匈奴愛輕敵領兵不知數牛羊復吞磧嚴
冬大河枯嫖姚去深擊戰血染黃沙風吹暎天赤
鼓腹曲
我昔不幸兮遭百罹蒼蒼留我兮到好時耳聞鐘鼓兮
生豐肌白髮却黑兮自不知東鄰老人好吹笛倉囤峩
峩榖多赤餅紅鰕兮㭊麋腊有酒如濁醯兮呼我喫往
往醉倒潢洿之水邊兮人盡識孰云六五帝兮四三皇
如䕫如龍兮如龔黃吾不知此之言兮是何之言兮
經曠禪師院
吾師楞伽山中人氣岸古淡僧麒麟曹溪老兄一與語
金玉聲利泥棄唾委兀兀如頑雲驪珠兮固難價其價
靈芝兮何以根其根眞貌枯槁言樸略衲衣爛黑燒嶽
痕憶昔十四五年前苦寒節禮師問師楞伽月此時師
握玉麈尾報我却云非日月一敲粉碎狂性歇庭松無
韻冷撼骨搔窗擦簷數枝雪邇來流浪于吳越一片閑
雲空皎潔再來尋師已蟬蜕薝蔔枝枯醴泉竭水檀香
火遺影在甘露松枝月中折(師去世有甘露降于庭松)寶師往日真
隱心今日不能墮雙血
邊上作三(一作二)首(一本缺第三首)
山無綠兮水無清風既毒兮沙亦腥健兒走馬疾飛鳥
聯翩射落雲中聲
陣雲忽向沙中起探得匈奴過遼水堪嗟護塞征戍兒
未戰已疑身是鬼
見說青塜穴中有白野狐時時出沙磧向東而號呼號
呼復號呼畫師圖得無
送張拾遺赴施州司戶
道之大道古太古二字為名爭莽鹵社稷安危在直言
須堯階撾諫鼓恭聞吾皇至聖深無比推席却几聽
至理一言偶未合堯聰賈生須看湘江水君不見頃者
百官排闥赴延英陽城不死存令名又不見仲尼遙竒
司馬子珮玉垂紳歷如此公乎公乎施之掾江上春風
喜相見畏天之命復行行芙蓉為衣勝絁絹好音入耳
應非久三峽聞猨莫迴首且啜千年羹醉巴酒
書倪氏屋壁三首
茶烹綠乳花暎簾撐沙苦筍銀纖纖窗中山色青翠粘
主人於我情無厭
白桑紅椹鶯咽咽麵揉玉塵餅桃雪將為數日已一月
主人於我特地切
水嬌草媚掩山路睡槎鴛鴦如畫作春光靄靄忽已暮
主人剛地不放去
續姚梁公坐右銘(并序)
愚嘗覽白太保所作續崔子玉座右銘一首其詞
旨乃典乃文再懇再切實可警策未悟貽厥將來
又見姚崇卞蘭張說李邕皆有斯文尤為奥妙其
于束勗婉娩乃千古之鑒戒資腴矣愚竊愛其文
惟恨世人不能行之十得其二一日抽毫遂作續
白氏之續命曰續姚梁公座右銘一首雖文經理
緯不逮於羣公而亦可書於屋壁云
善為爾諸身行為爾性命禍福必可轉莫慤言前定見
人之得如已之得則美無不克見人之失如已之失是
亨貞吉反此之徒天鬼必誅福先禍始好殺滅絶不得
不止守謙寡慾善善惡惡不得不作無見貴熱諂走蹩
躠無輕賤微上下相依古聖著書矻矻孳孳忠孝信行
越食逾衣生天地間未或非假身危彩虹景速奔馬胡
不自彊將升玉堂胡為自墜言虚行偽豔殃爾夀須戒
酒腐爾腸須畏勵志須至撲滿必破非莫非於飾非過
莫過於文過及物陰功子孫必封無恃文學是司竒薄
患隨不忍害逐無足一此一彼諧宫合徵親仁下問立
節求已惡木之隂匪隂盜泉之水匪水世孚草草能生
幾幾直須如冰如玉種桃種李嫉人之惡酬恩報義忽
已之慢成人之美毋擔虛譽無背至理恬和愻暢沖融
終始天人之行盡此而已丁寧丁寧戴髮含齒
上盧少卿覓干文
荆山有美玉含華尚炳爛堪為聖君璽堪為聖君案草
木潤不彫煙霞覆不散野人到山下仰視星辰畔倘或
如栗黃保之上霄漢
謝盧少卿惠千文
盧山有石鏡高倚無塵垢晝景分煙蘿夜魄侵星斗苞
含物象列摉照魚龍吼寄謝天地間毫端皆我有
御定全唐詩卷八百二十七
