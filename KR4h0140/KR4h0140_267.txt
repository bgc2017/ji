欽定四庫全書
御定全唐詩卷二百六十七
顧况
夢後吟
醉中還有夢身外已無心明鏡唯知老青山何處深
題靈山寺(戰鳥)
覺地本隨身靈山重結因如何戰鳥佛不化捕魚人
題元陽觀舊讀書房贈李範
此觀十年遊此房千里宿還来舊窗下更取君書讀
永嘉
東甌傳舊俗風日江邊好何處樂神聲夷歌出煙島
青弋江
淒清回泊夜淪波激石響村邊草市橋月下罟師網
聽山鷓鴣
誰家無春酒何處無春鳥夜宿桃花村踏歌接天曉
山逕柳(以下十四首一作臨平塢雜題)
宛轉若遊絲淺深栽綠崦年年立春後即被啼鶯占
石上藤
空山無鳥跡何物如人意委曲結繩文離披草書字
薜荔菴
薜荔作禪菴重疊菴邊樹空山徑欲絶也有人知處
芙蓉榭
風擺蓮衣乾月背鳥巢寒文魚翻亂葉翠羽上危欄
欹松漪
湛湛碧漣漪老松欹側卧悠揚綠蘿影下拂波紋破
焙茶塢
新茶巳上焙舊架憂生醭旋旋續新烟呼兒劈寒木
彈琴谷
谷中誰彈琴琴響谷冥寂因君扣商調草蟲驚暗壁
白鷺汀
靃靡汀草碧淋森鷺毛白夜起沙月中思量捕魚策
千松嶺
終日吟天風有時天籟止問渠何旨意恐落凡人耳
黃菊灣
時菊凝曉露露華滴秋灣仙人釀酒熟醉裏飛空山
臨平湖
采藕平湖上藕泥封藕節船影入荷香莫衝蓮柄折
山春洞
引燭踏仙泥時時亂乳燕不知何道士手把靈書卷
石竇泉
吹沙復噴石曲折仍圓旋野客漱流時杯粘落花片
古仙壇
遠山誰放燒疑是壇邊醮仙人錯下山拍手壇邊笑
題山頂寺
遥聞林下語知是經行所日暮香風時諸天散花雨
天寳題壁
五十餘年別伶俜道不行却来書處在惆悵似前生
哭李別駕
故人行跡滅秋草向南悲不欲頻回步孀妻正哭時
春雨不聞百舌
百舌春来啞愁人共待晴不關秋水事飲恨亦無聲
憶鄱陽舊遊
悠悠南國思夜向江南泊楚客斷腸時月明楓子落
春懷
園鶯啼已倦樹樹隕香紅不是春相背當由巳自翁
洛陽陌二首
鶯聲滿御隄隄柳拂絲齊風送名花落香紅襯馬蹄
珂珮逐鳴騶王孫結伴遊金丸落飛鳥乘興醉青樓
寄淮上柳十三
葦蕭中闢戶相映綠淮流莫訝春潮闊鷗邊可泊舟
送李泌(末句缺)
昔別吳堤雨春帆去較遲江波千里綠
山中夜宿
凉月掛層峰蘿牀落葉重掩關深畏虎風起撼長松
登樓
高閣成長望江流雁呌哀淒凉故吳事麋鹿走荒臺
江上
江清白鳥斜蕩槳罥蘋花聽唱菱歌晚逥塘月照沙
溪上
採蓮溪上女舟小怯搖風驚起鴛鴦宿水雲撩亂紅
田家
帶水摘禾穗夜𢷬具晨炊縣帖取社長嗔怪見官遲
宿山中僧
不爇香爐煙蒲團坐如鐵嘗想同夜禪風墮松頂雪
梅灣
白石盤盤磴清香樹樹梅山深不吟賞辜負委蒼苔
思歸
不能經綸大經甘作草莽閒臣青瑣應須長別白雲漫
與相親
歸山作
心事數莖白髮生涯一片青(一作春)山空林有雪相待古
道(一作路)無人獨還
過山農家
板橋人渡泉聲茆簷日午雞鳴莫嗔焙茶煙暗却喜曬
穀天晴
代佳人贈別
萬里行人欲渡溪千行珠淚滴為泥已成殘夢隨君去
猶有驚烏半夜啼
憶故園
惆悵多山人復稀杜鵑啼處淚霑衣故園此去千餘里
春夢猶能夜夜歸
題葉道士山房
水邊垂(一作楊)柳赤欄橋洞裏仙人碧(一作吹)玉簫近得麻
姑音(一作書)信否潯陽江(一作向)上不通潮
送李秀才入京
五湖秋葉滿行船八月靈槎欲上天君向(一作入)長安余
適越獨登秦望(一作嶺)望秦川
越中席上(一作局席)看弄老人
不到山陰十二春鏡(一作會)中相見白頭新此生不復為
年少今日從他弄老人
聽劉安唱歌
子(一作午)夜新聲何處傳悲翁(一作歌)更憶太平年即今法
曲無人唱已逐霓裳飛上天
櫻桃曲
百舌猶来上苑花遊人獨自憶京華遥知寢廟嘗新後
勅賜櫻桃向幾家
山中(一作朱放詩題作山中聽子規)
野人愛向(一作自愛)山中宿況在葛洪丹井西庭前有箇長
松樹夜半子規来上啼
贈(一作貽)朱放
野客歸時無四鄰黔婁別久案常貧漁樵舊路不堪入
何處空山猶有人
江村亂後
江村日暮尋遺老江水東流横浩浩竹裏閒窗不見人
門前舊路生青草
望簡寂觀
青嶂青溪直復斜白雞白犬到人家仙人住在最高處
向晚春泉流白花
五兩歌送張夏
竿頭五兩風褭褭水上雲帆逐飛鳥送君初出揚州時
靄靄曈曈江溢曉
臨海所居三首
此是昔年征戰處曾經永日絶人行千家寂寂對流水
唯有汀洲春草生
此去臨溪不是遥樓中望見赤城標不知疊嶂重霞裏
更有何人度石橋
家在雙峰蘭若邊一聲秋磬發孤煙山連極浦鳥飛盡
月上青林人未眠(此首題一作江上故居)
聽角思歸
故園黃葉滿青苔夢後城頭曉角哀此夜斷腸人不見
起行殘月影徘徊
酬柳相公(紀事有時宰曾招致將以好官命之况以詩答之)
天下(一作四海)如今已太平相公何事(一作用)喚狂生箇身恰
(一作此生還)似籠中鶴東望滄溟(一作瀛洲)呌數(一作一)聲
題明霞臺
野人本自不求名欲向山中過一生莫嫌憔悴無知己
別有煙霞似弟兄
哭絢法師
楚客停橈欲問誰白沙江草麴塵絲生公手種殿前樹
唯有花開鶗鴂悲
送柳宜城葬
鳴笳巳逐春風咽匹馬猶依舊路嘶遥望柳家門外樹
恐聞黃鳥向人啼
宫詞五首
禁柳煙中聞曉烏風吹玉漏盡銅壺内官先向蓬莱殿
金合開香瀉御鑪
玉樓天半起笙歌風送宫嬪笑語和月殿影開聞夜漏
水精簾卷近銀(一作秋)河
玉階容衛宿千官風獵青旂曉㐲寒侍女先来薦瓊蘂
露漿新下九霄盤
九重天樂降神仙步舞分行踏錦筵嘈囋一聲鐘鼓歇
萬人樓下拾金錢
金吾持戟護新簷天樂聲傳萬姓瞻樓上美人相倚看
紅妝透出水精簾
尋桃花嶺潘三姑臺
桃花嶺上覺天低人上青山馬隔溪行到三姑學仙處
還如劉阮二郎迷
夜中望仙觀
日暮銜花飛鳥還月明溪上見青山遥知玉女窗前樹
不是仙人不得攀
送李侍御往吳興(一題作送李侍郎從宣城取洞庭路往吳興)
世間只(一作唯)有情難說今夜應無不醉人若向洞庭山
下過暗知澆瀝聖姑神
奉和韓晉公晦日呈諸判官(一本無下四字)
江南無處不聞歌晦日中軍樂更多不是風光催柳色
却緣威令動陽和
子規
杜宇冤亡積有時年年啼血動人悲若教恨魄皆能化
何樹何山着子規
海鷗詠
萬里飛来為客鳥曾蒙丹鳳借枝柯一朝鳳去梧桐死
滿目鴟鳶奈爾何
贈韋清(一作青)將軍
身執金吾主禁兵腰間寳劍重横行接輿亦是狂歌者
更就將軍乞一聲(青善歌)
贈僧二首
家住義興東舍溪溪邊莎草雨無泥上人一向心入定
春鳥年年空自啼
出頭皆是新年少何處能容老病翁更把浮榮喻生滅
世間無事不虚空
登樓望水
鳥啼花發柳含煙擲却風光憶少年更上高樓望江水
故鄉何處一歸船
湖中(一作洞庭秋日)
青草湖邊日色低黃茅嶂裏鷓鴣啼丈夫飄蕩今如此
一曲長歌楚水西
歲日作(一作歲日口號)
不覺老將春共至更悲攜手幾人全還丹寂寞羞明鏡
手把屠蘇讓少年
山中贈客
山中好處無人別澗梅偽作山中雪野客相逢夜不眠
山中童子燒松節
王郎中妓席五詠
箜篌
玉作搔頭金步搖高張苦調響連宵欲知寫盡相思夢
度水尋雲不用橋
舞
汗浥新裝畫不成絲催急節舞衣輕落花遶樹疑無影
回雪從風暗有情
歌(一作王郎中席歌妓)
柳拂青樓花滿衣能歌宛轉世應稀空中幾處聞清響
欲遶行雲不遣飛
筝
秦聲楚調怨無窮隴水胡笳咽復通莫遣黃鶯花裏囀
參差撩亂妬春風
笙
欲寫人間離別心須聽鳴鳳似龍吟江南曲盡歸何處
洞水山雲知淺深
送李山人還玉溪
好鳥共鳴臨水樹幽人獨欠買山錢若為種得千竿竹
引取君家一眼泉
送少微上人還鹿門
少微不向吳中隠為箇生緣在鹿門行入漢江秋月色
襄陽耆舊幾人存
宿昭應
武帝祈靈太乙壇新豐樹色繞千官那(一作豈)知今夜長
生殿獨閉山門(一作空山)月影寒
題琅邪上方
東晉王家在(一作住)此溪南朝樹色隔窗低碑沈字滅昔
人遠谷鳥猶向寒花啼
安仁港口望仙人城
樓臺采翠遠分明聞說仙家在此城欲上仙城無路上
水邊花裏有人聲
寄袐書包監
一別長安路幾千遥知舊日主人憐賈生只是三年謫
獨自無才已四年
小孤山
古廟楓林江水邊寒鴉接飯雁横天大孤山遠小孤出
月照洞庭歸客船
送李秀才遊嵩山
嵩山石壁挂飛流無限神仙在上頭采得新詩題石壁
老人惆悵不同遊
從剡溪至赤城
靈溪宿處接靈山窈映高樓向月閒夜半鶴聲殘夢裏
猶疑琴曲洞房間
葉上題詩從苑中流出
花落深宫鶯亦悲(一作愁見鶯啼柳絮飛)上陽宫女斷腸時君恩
不閉東流水葉上題詩寄與(一作欲寄)誰
崦裏桃花
崦裏桃花逢女冠林間杏葉落仙壇老人方授上清籙
夜聽步虚山月寒
聽子規(一本題上有攝山二字)
棲霞山中子規鳥口邊血出啼不了山僧後夜初出(一作)
(入)定聞似不聞山月曉
竹枝曲(一作詞)
帝子蒼梧不復歸洞庭葉下荆(一作楚)雲飛巴人夜唱竹
枝後腸斷曉猿聲漸稀
尋僧二首
方丈玲瓏花竹閒已將心印出人間家家門外長安道
何處相逢是寳山
彌天釋子本高情往往山中獨自行莫怪狂人游楚國
蓮花只在淤泥生
桃花曲
魏帝宫人舞鳳樓隋家天子泛龍舟君王夜醉春眠晏
不覺桃花逐水流
贈遠
暫出河邊思遠道却来窗下聽新鶯故人一別幾時見
春草還從舊處生
早春思歸有唱竹枝歌者坐中下淚
渺渺春生楚水波楚人齊唱竹枝歌與君皆是思歸客
拭淚看花奈老何
送郭秀才
故人曾任丹徒令買得青山擬獨耕不作草堂招遠客
却將垂柳借啼鶯
宫詞
長樂宫連上苑春玉樓金殿豔歌新君門一入無由出
唯有宫鶯得見人
悼稚
稚子比来騎竹馬猶疑只在屋東西莫言道者無悲事
曾聽巴猿向月啼
山僧蘭若
絶頂茅菴老此生寒雲孤木伴經行世人那得知幽徑
遥向青峰禮磬聲
句
崦合桃花水窗鳴柳谷泉(題柳谷泉見應天府志)頽垣化為陂
陸地堪乘舟(以下並見張為主客圖)汀洲渺渺江蘺短疑是疑
非兩斷腸巫峡朝雲暮不歸洞庭春水晴空滿龍
吟四澤欲興雨鳳引九雛警宿烏(七星管歌通典)新婦磯邊
月明女兒浦口潮平(漁父詞野客叢談)
御定全唐詩卷二百六十七
