欽定四庫全書
御定全唐詩卷七百三十一
胡宿(以下四人或云宋人諸本竝附唐末今仍舊)
胡宿唐末人詩十九首
津亭
津亭欲闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草萋萋客倦遊
平樂舊歡收不得更憑飛夢到瀛洲
古别
長道何年祖軷休風帆不斷岳陽樓佳人挾瑟漳河曉
壯士悲歌易水秋九帳清油徒自負(一作貴)百壺芳醑豈
消憂至今長樂坡前水不啻秦人怨隴頭
塞上
漢家神箭定天山煙火相望萬里間契(一作頡)利請盟金
匕酒將軍歸卧玉門關雲沈老上妖氛斷雪照回中探
騎閑五餌已行王道勝絶無刁斗至闐顔
寄昭潭王中立
高絃一弄武陵深六幕天空萬里心吴苑歌驪成久别
楚峰回雁好歸音十千美酒花期隔三百枯棋奕思沉
莫上孤城頻送目浮雲西北是家林
雪
屏翳驅雲結夜隂素花飄墜惡氛沈色欺曹國麻衣淺
寒入荆王翠被深天上明河銀作水海中仙樹玉為林
日高獨擁鸘裘卧誰乞長安取酒金
冲虚觀
五粒青松護翠苔石門岑寂斷纖埃水浮花片知仙路
風遞鸞聲認嘯臺桐井曉寒千乳歛茗園春嫩一旗開
馳煙未勒山亭字可是英靈許再來
淮南發運趙邢州被詔歸闕
天臺封詔紫泥馨馬首前瞻北斗城人在函關先望氣
帝於京兆最知名一區東第趨晨近數刻西廂接晝榮
正是兩宫裁化日百金雙璧拜虞卿
天街曉望
長樂才聞一叩鐘百官初謁未央宫金波穆穆沙隄月
玉樹琤琤上苑風香重椒蘭横結霧氣寒龍虎遠浮空
嗟余索米無人問行避霜臺御史驄
淮南王
貪鑄金錢盜寫符何曾七國戒前車長生不待爐中藥
鴻寶誰收篋裏書碧井牀空天影在小山人去桂叢疎
雲中雞犬無消息麥秀漸漸徧故墟
趙宗道歸輦下
㳂艓相逢楚水湄竹林文酒此攀嵇半氊未暖還傷别
一臂初交又解攜江浦嘔啞風送㯭河橋勃窣柳垂隄
明年四月秦關到洗眼揚州看馬啼
憶薦福寺牡丹
十日春風隔翠岑秪應繁朵自成陰樽前可要人頽玉
樹底遥知地側金花界三千春渺渺銅槃十二夜沈沈
雕槃分篸何由得空作西州擁鼻吟
次韻和朱况雨中之什
蒼野迷雲黯不歸遠風吹雨入巖扉石牀潤極琴絲緩
水閣寒多酒力微夕夢將成還滴滴春心欲斷正(一作更)
霏霏憂花惜月長如此爭得東陽病骨肥
感舊
千里青雲未致身馬蹄空踏幾年塵曾迷玉洞花光老
欲過金城柳眼新粉壁已沈題鳳字酒壚猶記姓黃人
塢中横笛偏多感一涕闌干白角巾
城南
昨夜輕陰結夕霏城南十里有香泥初聞山鳥驚新哢
遥見林花識舊蹊蕩槳遠從芳草渡墊巾還傍綠楊隄
羅敷正苦桑蠶事惆悵南來五馬蹄
早夏
井轄投多思不禁密垂珠箔晝沈沈睡驚燕語頻移枕
病起蛛絲半在琴雨徑亂花埋宿艷月軒修竹轉涼陰
一春酒費知多少探盡囊中換賦金
侯家
洞戶春遲(一作深)漏箭長短轅初返雒陽傍綵雲按曲青
岑醴沈水薰衣白璧堂前檻蘭苕依玉樹後園桐葉護
銀牀宴殘紅燭長庚爛還促朝珂謁未央
函谷關
天開函谷壯關中萬古驚塵向此空望氣竟能知老子
棄繻何不識終童謾持白馬先生論未抵鳴雞下客功
符命已歸如掌地一丸曾誤隗王東
殘花
雨壓殘紅一夜凋曉來簾外正飄搖數枝翠葉空相對
萬片香魂不可招長樂夢回春寂寂武陵人去水迢迢
愁將玉笛傳遺恨苦被芳風透綺寮
次韻徐爽見寄
五兩青絲帝渥深平時可敢嘆英沈侏儒自是長三尺
澼絖都來直數金寂寞死灰人喪偶婆娑生意樹交陰
年來想見瓊枝色久夢蘧蘧到竹林
杜常
杜常唐末人詩一首
華淸宫
行盡江南數十程曉星殘月入華清朝元閣上西風急
都入長楊作雨聲
滕白
滕白官郎中歴臺省有工部集一卷今存詩二首
題文川村居
種茶巖接紅霞塢灌稻泉生白石根皤腹老翁眉似雪
海裳花下戲兒孫
燕
短羽新來别海陽真珠高卷語雕梁佳人未必全聽爾
正把金針繡鳳凰
王嵒
王嵒蜀人曾避地荆南有集一卷今存詩六首
題嚴君觀
寒雲古木罩星臺凡骨仙蹤信可哀二十年前曾此到
一千年内未歸來
山中有所思
零零夜雨漬愁根觸物傷離好斷魂莫怪杜鵑飛去盡
紫微花裏有啼猿
燕
一巢功績破春光絮落花殘兩翅狂月樹風枝不棲去
強來言語泥雕梁
貧女
難把菱花照素顔試臨春水插花看木蘭船上遊春子
笑指荆釵下遠灘
杪春寄友人
何處相逢萬事忙卓家樓上百淘香明朝漸近山僧寺
更為殘花醉一場
回舊山
庾家樓上謝家池處處風煙少舊知明日落花誰共醉
野溪猨鳥恨歸遲
御定全唐詩卷七百三十一
