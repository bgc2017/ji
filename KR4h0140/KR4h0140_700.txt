欽定四庫全書
御定全唐詩卷七百
韋莊
平陵老將(此以下詩皆集外𥙷遺)
白羽金僕姑腰懸雙轆轤前年蔥嶺北獨戰雲中胡疋
馬塞垣老一身如鳥孤歸來辭第宅却占平陵居
即事
亂世時偏促陰天日易昏無言搔白首憔悴倚東門
姬人養蠶
昔年愛笑蠶家婦今日辛勤自養蠶仍道不愁羅與綺
女郎初解織桑籃
長干塘别徐茂才
亂離時節别離輕别酒應須滿滿傾纔喜相逄又相送
有情爭得似無情
勉兒子
養爾逄多難常憂學已遲辟疆為上相何必待從師
乞彩牋歌
浣花溪上如花客綠闇紅藏人不識留得溪頭瑟瑟波
潑成紙上猩猩色手把金刀裁綵雲有時翦破秋天碧
不使紅霓段段飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黃金翼
我有歌詩一千首磨礱山岳羅星斗開卷長疑雷電驚
揮毫只怕龍蛇走班班布在時人口滿䄂松花都未有
人間無處買煙霞須知得自神僊手也知價重連城璧
一紙萬金猶不惜薛濤昨夜夢中來殷勤勸向君邊覓
白牡丹
閨中莫妬新妝婦陌上須慚傅粉郎昨夜月明渾似水
入門唯覺一庭香
憫耕者
何代何王不戰爭盡從離亂見清平如今暴骨多於土
猶點鄉兵作戍兵
壺關道中作
處處兵戈路不通却從山北去江東黃昏欲到壺關寨
疋馬寒嘶野草中
題酒家
酒綠花紅客愛詩落花春岸酒家旗尋思避世為逋客
不醉長醒也是癡
寄舍弟
每吟富貴他人合不覺汍瀾又濕衣萬里日邊鄉樹遠
何年何路得同歸
僕者楊金
半年辛苦葺荒居不獨單寒腹亦虛努力且為田舍客
他年為爾覓金魚
春陌二首
滿街芳草卓香車僊子門前白日斜腸斷東風各回首
一枝春雪凍梅花
嫩煙輕染柳絲黃勾引花枝笑凭牆馬上王孫莫回首
好風偏逐羽林郎
贈姬人
莫恨紅裙破休嫌白屋低請看京與洛誰在舊香閨
中酒
南鄰酒熟愛相招蘸甲傾來綠滿瓢一醉不知三日事
任他童穉作漁樵
暴雨
江村入夏多雷雨曉作狅霖晚又晴波浪不知深幾許
南湖今與北湖平
悼亡姬
鳳去鸞歸不可尋十洲仙路彩雲深若無少女花應老
為有姮娥月易沈竹葉豈能消積恨丁香空解結同心
湘江水闊蒼梧遠何處相思弄舜琴
獨吟(以下四首俱悼亡姬作)
默默無言惻側悲閒吟獨傍菊花籬只今已作經年别
此後知為幾歲期開篋每尋遺念物倚樓空綴悼亡詩
夜來孤枕空腸斷窗月斜輝夢覺時
悔恨
六七年來春又秋也同歡笑也同愁纔聞及第心先喜
試說求婚淚便流幾為妒來頻斂黛每思閒事不梳頭
如今悔恨將何益腸斷千休與萬休
虛(一作靈)席
一閉香閨後羅衣盡施僧鼠偷筵上果蛾撲帳前燈土
蝕釵無鳳塵生鏡少菱有時還影響花葉曳香繒
舊居
芳草又芳草故人楊子家青雲容易散白日等閒斜皓
質留殘雪香魂逐斷霞不知何處笛一夜呌梅花
晏起
爾來中酒起常遲臥看南山改舊詩開(一作閉)戶日高春
寂寂數聲啼鳥上花枝
幽居春思
綠映紅藏江上村一聲雞犬似山源閉門盡日無人到
翠羽春禽滿樹喧
思歸引
越鳥南翔鴈北飛兩鄉雲路各言歸如何我是飄飄者
獨向江頭戀釣磯
與小女
見人初解語嘔啞不肯歸眠戀小車一夜嬌啼緣底事
為嫌衣少縷金華
虎跡
白額頻頻夜到門水邊蹤跡漸成羣我今避世棲巖穴
巖穴如何又見君
買酒不得
停尊待爾怪來遲手挈空缾毷氉歸滿面春愁消不得
更看溪鷺寂寥飛
得故人書
正向溪頭自采蘇青雲忽得故人書殷勤問我歸來否
雙闕而今畫不如
洪州送僧遊福建
八月風波似鼓鼙可堪波上各東西殷勤早作歸來計
莫戀猿聲住建溪
聞回戈軍
上將鏖兵又欲(一作去一本缺二字)旋翠華廵幸已三年營中不
用栽楊柳願戴儒冠為控弦
南鄰公子
南鄰公子夜歸聲數炬銀燈隔竹明醉凭馬鬃扶不起
更邀紅袖出門迎
憶小女銀娘
睦州江上水門西蕩槳揚帆各解攜今日天涯夜深坐
斷腸偏憶阿銀犂
女僕阿汪
念爾辛勤歲已深亂離相失又相尋他年待我門如市
報爾千金與萬金
河清縣河亭
由來多感莫憑高竟日衷腸似有刀人事任成陵與谷
大河東去自滔滔
鍾陵夜闌作
鍾陵風雪夜將深坐對寒江獨苦吟流落天涯誰見問
少卿應識子卿心
悼楊氏妓琴弦
魂歸寥廓魄歸煙只住人間十八年昨日施僧裙帶上
斷腸猶繫琵琶絃
殘花
江頭沈醉泥斜暉却向花前慟哭歸惆悵一年春又去
碧雲芳草兩依依
歲晏同左生作
歲暮鄉關遠天涯手重攜雪埋江樹短雲壓夜城低寶
瑟湘靈怨清砧杜魄啼不須臨皎鏡年長易淒淒
咸陽懷古
城邊人倚夕陽樓城上雲凝萬古愁山色不知秦苑廢
水聲空傍漢宮流李斯不向倉中悟(一作死)徐福應無物
外遊莫怪楚吟偏斷骨野煙蹤跡似東周
和同年韋學士華下途中見寄
綠楊城郭雨淒淒過盡千輪與萬蹄送我獨遊三蜀路
羨君新上九霄梯馬驚門外山如活花笑尊前客似泥
正是清和好時節不堪離恨劍門西
春愁
自有春愁正斷魂不堪芳草思王孫落花寂寂黃昏雨
深院無人獨倚門
傷灼灼(灼灼蜀之䴡人也近聞貧且老殂落于成都酒市中因以四韻弔之)
嘗聞灼灼麗於花雲髻盤時未破瓜桃臉曼長横綠水
玉肌香膩透紅紗多情不住神仙界薄命曾嫌富貴家
流落錦江無處問斷魂飛作碧天霞
漢州
比(一作北)儂初到漢州城郭邑樓臺觸目驚松桂影中旌
旆色芰荷風裏管絃聲人心不似經離亂時運還應却
太平十日醉眠金鴈驛臨岐無恨(一作限)臉波横
長安清明
蚤是傷春夢(一作暮)雨天可堪(一作憐)芳草更芊芊内官初
賜清明火上相閒(一作關)分白打錢紫陌亂嘶紅叱撥綠
楊高映(一作影)畫鞦韆遊人記得承平事暗喜風光似昔
年
秋霽晩景
秋霽禁城晩六街煙雨殘牆頭山色健林外鳥聲歡翹
日樓臺麗清風劒佩寒玉人襟袖薄斜凭翠闌千
和人春暮書事寄崔秀才
半掩朱門白日長晩風輕墮落梅妝不知芳草情何限
只怪遊人思易傷纔見早春鶯出谷已驚新夏燕巢梁
相逄只賴如澠酒一曲狂歌入醉鄉
古離别(一作多情)
一生風月供惆悵到處煙花恨别離止竟多情何處好
少年長抱長年悲
邊上逄薛秀才話舊
前年同醉武陵亭絶倒閒譚坐到明也有絳脣歌白雪
更憐紅袖奪金觥秦雲一散如春夢楚市千燒作故城
今日皤然對芳草不勝東望涕交横
飲散呈主人
夢覺笙歌散空堂寂寞秋更聞城角弄煙雨不勝愁
使院黃葵花
薄妝新著澹黃衣對捧金爐侍醮遲向月似矜傾國貎
倚風如唱步虛詞乍開檀炷疑聞語試與雲和必解吹
為報同人看來好不禁秋露即離披
搖落
搖落秋天酒易醒淒淒長似别離情黃昏倚柱不歸去
腸斷綠荷風雨聲
奉和觀察郎中春暮憶花言懷見寄四韻之什
天畔峨嵋簇簇青楚雲何處隔重扃落花帶雪埋芳草
春雨和風濕畫屏對酒莫辭衝暮角望鄉誰解倚南亭
惟君信我多惆悵只願陶陶不願醒
奉和左司郎中春物暗度感而成章
纔喜新春已暮春夕陽吟殺倚樓人錦江風散霏霏雨
花市香飄漠漠塵今日尚追巫峽夢少年應遇洛川神
有時自患多情病莫是生前宋玉身
少年行
五陵豪客多買酒黃金&KR0678;醉下酒家樓美人雙翠幰揮
劒邯鄲市走馬梁王苑樂事殊未央年華已云晩
令狐亭
若非天上神仙宅須是人間將相家想得當時好煙(一作)
(風)月管弦吹殺後庭花
閨月
明月照前除煙華蕙蘭濕清風行處來白露寒蟬急美
人情易傷暗上紅樓立欲言無處言但向姮娥泣
閨怨
戚戚彼何人明眸利於月啼妝曉不乾素面凝香雪良
人去淄右鏡破金簪折空藏蘭蕙心不忍琴中說
上春詞
曈曨赫日東方來禁城煙煖蒸青苔金樓美人花屏開
晨妝未罷車聲催幽蘭報暖紫芽折天花愁艷蝶飛迴
五陵年少惜花落酒濃歌極翻如哀四時輪環終又始
百年不見南山摧遊人陌上騎生塵顔子門前吹死灰
擣練篇
月華吐艷明燭燭青樓婦唱擣衣曲白袷絲光織魚目
菱花綬帶鴛鴦簇臨風縹緲叠秋雪月下丁冬擣寒玉
樓蘭欲寄在何鄉憑人與繫征鴻足
雜體聯錦
攜手重攜手夾江金線柳江上桺能長行人戀尊酒尊
酒意何深為郎歌玉簪玉簪聲斷續鈿軸鳴雙轂雙轂
去何方隔江春樹綠樹綠酒旗高淚㾗沾繡袍袍縫紫
鵝濕重持金錯刀錯刀何燦爛使我腸千斷腸斷欲何
言簾動眞珠繁眞珠綴秋露秋露沾金盤金盤湛瓊液
仙子無歸跡無跡又無言海煙空寂寂寂寂古城道馬
嘶芳岸草岸草接長堤長堤人解攜解攜忽巳久𬗟邈
空回首回首隔天河恨唱蓮塘歌蓮塘在何許日暮西
山雨
長安春
長安二月多香塵六街車馬聲轔轔家家樓上如花人
千枝萬枝紅艷新簾間笑語自相問何人占得長安春
長安春色本無主古來盡屬紅樓女如今無柰杏園人
駿馬輕車擁將去
撫盈歌
鳳縠兮鴛綃霞疏兮綺寮玉庭兮春晝金屋兮秋宵愁
瞳兮月皎笑頰兮花嬌羅輕兮濃麝室煖兮香椒鑾輿
去兮蕭屑七絲斷兮泬寥主父臥兮漳水君王幸兮雲
軺鉛華窅窕兮穠姿棠公肸蠁兮靡依翠華長逝兮莫
追晏相望門兮空悲
贈峨嵋山彈琴李處士
峨嵋山下能琴客似醉似狂人不測何須見我眼偏青
未見我身頭已白茫茫四海本無家一片愁雲颺秋碧
壺中醉臥日月明(一作長)世上長遊天地窄晉朝叔夜舊
相知蜀郡文君小來識後生常建彼何人贈我篇章苦
雕刻名卿名相盡知音遇酒遇琴無間隔如今世亂獨
翛然天外鴻飛招不得余今正泣楊朱淚八月邊城風
刮地霓旌絳旆忽相尋為我尊前横綠綺一彈猛雨隨
手來再彈白雪連天起淒淒清清松上風咽咽幽幽隴
頭水吟蜂遶樹去不來别鶴引雛飛又止錦麟不動惟
側頭白馬仰聽空豎耳廣陵故事無人知古人不說今
人疑子期子野俱不見烏啼鬼哭空傷悲坐中詞客悄
無語簾外月華庭欲午為君吟作聽琴歌為我留名係
仙譜
江臯贈别
金管多情恨解攜一聲歌罷客如泥江亭繫馬綠楊短
野岸維舟春草齊帝子夢魂煙水闊謝公詩思碧雲低
風前不用頻揮手我有家山白日西
南陽小將張彦硤口鎮稅人場射虎歌(一作白居易詩)
海内昔年狎太平横目穰穰何崢嶸天生天殺豈天怒
忍使朝朝餵猛虎關東驛路多丘荒行人最忌稅人場
張彦雄特制殘暴見之叱起如叱羊鳴弦霹靂越幽阻
往往依林猶抵(一作旅)拒草際旋看委錦茵腰間不更(一作)
(見)抽白羽老饕已斃衆雛恐童稚椰揄皆自勇忠良效
順勢亦然一劒猜狂敢輕動有文有武方為國不是英
雄伏不得試徵張彦作將軍幾箇將軍願策勲
下邽感舊(太平廣記云莊幼時常在華州下邽縣僑居多與鄰巷諸兒會戲及廣明)
(亂後再經舊里追思往事但有遺蹤因賦詩以記之)
昔為童稚不知愁竹馬閒乘遶縣遊曾為看花偷出郭
也因逃學暫登樓招他邑客來還醉儳得先生去始休
今日故人何處問夕陽衰草盡荒丘
塗次逄李氏兄弟感舊
御溝西面朱門宅記得當時好弟兄曉傍柳隂騎竹馬
夜隈燈影弄先生廵街趁蝶衣裳破上屋探雛手脚輕
今日相逄俱老大憂家憂國盡公卿
龍潭(一作僧應物詩)
激石(一作石激)懸流雪滿灣九(一作五)龍潛處野雲閑欲行甘
雨四天下(一作漸收雷電九峰下)且隱(一作飲)澄(一作溪)潭一頃(一作水)
間浪引浮槎依北岸波分晩(一作曉)日見(一作浸)東山垂髯
儻遇穆王駕閬苑周流應未還(一作回瞻四面如看畫須信遊人不欲還)
江上别李秀才
前年相送灞陵春今日天涯各避秦莫向尊前惜沈醉
與君俱是異鄉人
句
印將金鏁鏁簾用玉鉤鉤(北夢瑣言云杜荀鶴嘗吟一聯詩云舊衣灰絮絮新酒竹)
(芻芻或話於莊莊擬之云云即大拜之样也)不隨妖豓開獨媚元冥節(詠梅)
(見海錄碎事)豈是為窮常見隔只應嫌酒不相過(膾貫休見高僧)
(傳)
御定全唐詩卷七百
