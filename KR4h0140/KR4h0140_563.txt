欽定四庫全書
御定全唐詩卷五百六十三
裵休
裵休字公美濟源人登進士第舉賢良方正異等擢累
監察御史兵部侍郎大中中拜同中書門下平章事詩
二首
題泐潭
泐潭形勝地祖塔在雲湄浩劫有窮日真風無墜時歲
華空自老消息竟誰知到此輕塵慮功名自可遺
贈黃蘖山僧希運
曾傳逹士心中印額有圓珠七尺身挂錫十年棲蜀水
浮杯今日渡漳濱一千龍象隨高步萬里香華結勝因
擬欲事師為弟子不知將法付何人
令狐綯
令狐綯字子直楚之子舉進士擢累左補闕右司郎中
出為湖州刺史大中初召為考功郎中知制誥入翰林
為學士進中書舍人再遷兵部侍郎俄拜同中書門下
平章事懿宗嗣位出為河中節度使徙宣武淮南僖宗
時終鳳翔節度使封趙國公詩一首
登望京樓賦
夷門一鎮五經秋未得朝天不免愁因上此樓望京國
便名樓作望京樓
夏候孜
夏侯孜字好學亳州譙人累遷婺絳等州刺史宣宗時
自兵部侍郎為同中書門下平章事懿宗立進司空尋
罷以太子少保分司東都詩一首
享太廟樂章
於鑠令主聖祚重昌興起教義申明典章俗尚素朴人
皆樂康積德可報流慶無疆
魏謩
魏謩字申之鄭公徵五世孫登進士第文宗時為右拾
遺擢諫議大夫武宗立貶信州長史宣宗嗣位召授給
事中遷御史中丞兼戶部侍郎俄進同中書門下平章
事大中十年領劔南西川節度使上疾求代拜吏部尚
書尋授檢校尚書右僕射集十卷今存詩一首
和重陽錫宴御製詩
四方無事去宸豫杪秋来八水寒光起千山霽色開
周墀
周墀字德升汝南人擢進士第辟湖南巡官入為監察
御史集賢殿學士李宗閔鎮山南表行軍司馬閱歲召
還以考功員外郎兼起居舍人事知制誥武宗即位改
工部侍郎出為義成節度使尋以兵部侍郎召判度支
進同中書門下平章事俄罷為劔南西川節度使詩二
首
賀王僕射放榜
文場三化魯儒生三十餘年振重名曾忝木鷄誇羽翼
又陪金馬入蓬瀛(自注墀初年木雞賦及第常陪僕射守職内庭)雖欣月桂居
先折更羡春蘭最後榮欲到龍門看風雨關防不許暫
離營
酬李常侍(景讓)立秋日奉詔祭嶽見寄
秋祠靈嶽奉尊罍風過深林古柏開蓮掌月高珪幣列
金天雨露鬼神陪質明三獻雖終禮祈夀千年别上杯
豈是瑣才能祀事洪農太守主張来
李景讓
李景讓字後巳燈之孫大中中歷御史大夫西川節度
使終太子少保分司東都諡曰孝詩一首
寄華州周侍郎(墀)立秋日奉詔祭嶽詩
關河豁靜曉雲開承詔秋祠太守来山霽蓮花添翠黛
路隂桐葉少塵埃朱轓入廟威儀肅玉佩昇壇步武回
往歲今朝幾時事謝君非重我非才
句
成都十萬戶抛若一鴻毛(見北夢瑣言)
鄭顥
鄭顥字奉正宰相絪之孫登進士第官起居郎尚宣宗
女萬壽公主拜駙馬都尉歷禮部侍郎大中末檢校禮
部尚書河南尹詩一首
續夢中十韻(并序)
去年夀昌節赴麟德殿上夀廻憩於長興里第昏
然晝寢夢與十數人納涼於别館館宇蕭灑相與
聯句予為數聯同游甚稱賞既寤不全記諸聯唯
有十字云石門霧露白玉殿莓苔青用杜甫句私
怪語不祥書之於楹不敢言於人不數日上不豫
廢朝會及宫車上僊方悟其事追惟顧遇續石門
之句為十韻云
間歲流虹節歸軒出禁扃奔波陶畏景蕭灑夢殊庭境
象非曾到崇嚴昔未經日斜烏斂翼風動鶴飄(一作梳)翎
異苑人爭集凉臺筆不停石門霧露白玉殿莓苔青若
匪災先兆何緣思入冥御爐虛仗馬華蓋負云亭白日
成千古金縢閟九齡小臣哀絶筆湖上泣青萍
劉綺莊
劉綺莊毘陵人初為崑山尉宣宗時官州刺史集十卷
今存詩二首
揚州送人
桂檝木蘭舟楓江竹箭流故人從此去望遠不勝愁落
日低帆影歸風引櫂謳思君折楊柳淚盡武昌樓
置酒
酒熟人須飲春還鬢已秋願逄千日醉得逭百年愁卒
卒周姬旦棲棲魯孔丘平生能幾日不及且遨遊
張固
張固大中中嘗為桂管觀察使詩二首
重陽宴東觀山亭和從事盧順之
亂山青翠郡城東爽節憑高一望通交友會時絲管合
羽觴飛處笑言同金英耀彩晴雲外玉樹凝霜暮雨中
高詠已勞潘岳思醉歡慙道自車公
獨秀山
孤峯不與衆山儔直入青雲勢未休會得乾坤融結意
擎天一柱在南州
劉臯
劉臯宣宗時鹽州刺史為監軍楊元价所殺詩一首
長門怨
營營孤思通寂寂長門夜(一作夕)妾妒亦知非(一作君)君恩
那不借(一作惜)擕琴就玉階調悲聲未諧將心寄(一作託)明
月流影入君懷
李質
李質字公幹襄陽人擢進士第大中時官至江西觀察
使詩一首
宿日觀東房詩
曾入桃溪路仙源信少雙洞霞飄素練蘚壁畫隂窗古
木愁(一作疑)撐月危峰欲墮江自吟空向寂誰共倒秋缸
南卓
南卓字昭嗣初為拾遺因諫出宰松滋大中時為黔南
經略使詩一首
贈副戎
翺翔曾在玉京天墮落江南路幾千從事不須輕縣宰
滿身猶帶御爐煙
李訥
李訥字敦正趙郡人大中時為浙東觀察使終兵部尚
書太子太傅詩一首
命妓盛小叢歌餞崔侍御還闕
繡衣奔命去情多南國佳人歛翠娥曾向教坊聽國樂
為君重唱盛叢歌
崔元範
崔元範大中時以監察御史為浙東幕府詩一首
李尚書命妓歌餞有作奉酬
羊公留宴峴山亭洛浦高歌五夜情獨向柏臺為老吏
可憐林木響餘聲
楊知至
楊知至字幾之汝士之子登進士第初為浙東團練判
官後以比部郎中知制誥終戶部侍郎詩二首
和李尚書命妓歌餞崔侍御
燕趙能歌有幾人為花回雪似含顰聲隨御史西歸去
誰伴文翁怨九春
覆落後呈同年
由來梁鴈與冥鴻不合翩翩向碧空寒谷謾勞鄒氏律
長天獨遇宋都風此時泣玉情雖異他日銜環事亦同
二月春光正搖蕩無因得醉杏園中
李明遠
李明遠大中中監察御史詩一首
送韋覲謫潘州
北鳥飛不到南人誰去遊天涯浮瘴水嶺外向潘州草
木春秋暮猨猱日夜愁定知遷客淚應只對君流
蕭縝
蕭縝大中時望江縣令詩一首
前望江麴令頌德
政績雖殊道且同無辭買石紀前功誰論重德光青史
過里猶歌臥轍風
盧順之
盧順之字子謨范陽人杞之孫大中時桂管從事詩一首
重陽東觀席上贈侍郎張固
渡江旌旆動魚龍令節開筵上碧峰翡翠巢低巖桂小
茱萸房濕露香濃白雲郊外無塵事黃菊筵中盡醉容
好是謝公高興處夕陽歸騎出疎松
李善夷
李善夷與李羣玉同時謫宦澧陽江南集十卷今存詩二首
責漢水辭(并序)
春秋僖公四年齊桓公合諸侯之師盟于召陵責
楚之苞茅不入寡君之罪也敢不供給昭王南征
之不復君其問諸水濱按昭王南征至漢舟人膠
其舟王遂溺死杜預曰當時漢水未屬楚杜之注
其為謬哉且楚實殷之始封楚苦縣瀨鄉在漢水
東北六百餘里則漢水於西周之際豈未屬楚乎
又詩云撻彼殷武奮伐荆楚罙入其阻裒荆之旅
鄭玄注云深入方城之阻也方城今在漢水北三
百里豈昭王時未屬椘乎屈完以齊桓所問之大
不敢他對但請自問於水濱之人言我不之知也
漢實屬楚久矣夫山林川澤天子祀之必有其神
楚人膠其船而禍其君神不能福神之罪也余過
漢見其波濤滉漾而責其水詞曰
漢之廣兮風波四起雖有風波不如蹄涔之水蹄涔之
水不為下國而傾天子漢之深兮其隄莫量雖云莫量
不如行潦之汪行潦之汪不為下國而溺天王漢之美
者曰魴吾雖饑不食其魴恐汚吾之饑腸
大隄曲
酒旗相望大隄頭隄下連墻隄上樓日暮行人爭渡急
槳聲幽軋滿中流
盧溵
盧溵浙東處士詩二首
金燈
疎莖秋擁翠幽艷夕添紅有月長燈在無烟燼火同香
濃初受露勢庳不知風應笑金臺上先隨曉漏終
和李尚書命妓餞崔侍御
烏臺上客紫髯公共捧天書靜境中桃朵不辭歌白苧
耶溪暮雨起樵風
趙牧
趙牧大中咸通間人詩一首
對酒
雲翁耕扶桑種黍養日烏手挼六十花甲子循環落落
如弄珠長繩繫日未是愚有翁臨鏡捋白鬚飢魂弔骨
吟古書馮唐八十無高車人生如雲在須臾何乃自苦
八(一作七)尺軀裂衣換酒且為娛勸君朝飲一瓢夜飲一
壺杞天崩雷騰騰桀(一作紂)非堯(一作舜)是何足憑桐君桂
父豈勝我醉裏白龍多上昇菖蒲花開魚尾定金丹始
可延君命
裵諴
裵諴聞喜人晉公度之從子官歴職方郎中太子中允
詩五首
南歌子詞三首
不是廚中弗爭知䏑裏心井邊銀釧落展轉恨還深
不信長相憶擡頭問取天風吹荷葉動無夜不搖蓮
簳蠟為紅燭情知不自由細絲斜結網爭奈眼相鉤
新添聲楊柳枝詞
思量大是惡姻緣只得相看不得憐願作琵琶槽那畔
得他(一作美人)長抱在胷前
獨房蓮子沒人看偷折蓮時命也拚若有所由来借問
但道偷蓮是下官
御定全唐詩卷五百六十三
