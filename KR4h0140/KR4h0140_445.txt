欽定四庫全書
御定全唐詩卷四百四十五
白居易
和微之詩二十三首(并序)
微之又以近作四十三首寄来命僕繼和其間瘀
䋈四百字車斜二十篇者流皆韻劇辭殫瓌竒怪
譎又題云奉煩只此一度乞不見辭意欲定霸取
威置僕於窮地耳大凡依次用韻韻同而意殊約
體為文文成而理勝此足下素所長者僕何有焉
今足下果用所長過蒙見窘然敵則氣作急則計
生四十二章麾掃並畢不知大敵以為如何夫劚
石破山先觀鑱迹發矢中的兼聽弦聲以足下来
章唯求相困故老僕報語不覺大誇况曩者唱酬
近来因繼已十六卷凡千餘首矣其為敵也當今
不見其為多也從古未聞所謂天下英雄唯使君
與操耳戲及此者亦欲三千里外一破愁顔勿示
他人以取笑誚樂天白
和晨霞(此後在上都作)
君歌仙氏真我歌慈氏真慈氏發真念念此閻浮人左
命大迦葉右召桓提因千萬化菩薩百億諸鬼神上自
非相頂下及風水輪胎卵濕化類蠢蠢難具陳弘願在
救拔大悲忘辛勤無論善不善豈間冤與親抉開生盲
眼擺去煩惱塵燭以智慧日洒之甘露津千界一時度
萬法無與鄰借問晨霞子何如朝玉宸
和送劉道士遊天台
聞君夢遊仙輕舉超世雰握持尊皇節統衛吏兵軍靈
旂星月象天衣龍鳳紋佩服交帶籙諷吟蘂珠文閬宫
縹緲間鈞樂依稀聞齋心謁西母暝(一作膜)拜朝東君煙
霏子晉裾霞爛麻姑帬倏忽别真侣悵望隨歸雲人生
同大夢夢與覺誰分况此夢中夢悠哉何足云假如金
闕頂設使銀河濆既未出三界猶應在五藴飲嚥日月
精茹嚼沆瀣芬尚是色香味六塵之所熏仙中有大(一作)
(天)仙首出夢幻羣慈光一照燭奥法相絪緼不知萬齡
暮不見三光曛一性自了了萬緣徒紛紛苦海不能漂
劫火不能焚此是竺乾教先生垂典墳
和櫛沐寄道友
櫛沐事朝謁中門初動關盛服去尚早假寐須臾間鐘
聲發東寺夜色藏南山停驂待五漏人馬同時閒高星
粲金粟落月沈玉環出門向關(一作闕)路坦坦無阻艱始
出里北閈稍轉市西闤晨燭照朝服紫爛復朱殷由来
朝廷士一入多不還因循擲白日積漸凋朱顔青雲已
難致碧落安能攀但且知止足尚可銷憂患
和祝蒼華(蒼華髮神名)
日居復月諸環迴照下土使我玄雲髮化為素絲縷禀
質本羸劣飬生仍莽鹵痛飲困連宵悲吟飢過午遂令
頭上髮種種無尺五根稀比黍苗梢細同釵股豈是乏
膏沐非關櫛風雨最為悲傷多心焦衰落苦餘者能有
幾落者不可數秃似鵲填河墮如烏解羽蒼華何用祝
苦辭亦休吐正如剃頭僧豈要巾冠主
和我年三首
我年五十七榮名得幾許甲乙三道科蘇杭兩州主才
能本淺薄心力虚勞苦可(一作何)能隨衆人終老於塵土
我年五十七歸去誠已遲歴官十五政數若珠纍纍野
萍始賓薦場苗初縶維因讀管蕭書竊慕大有為及遭
榮遇来乃覺才力羸黃紙詔頻草朱輪車載脂妻孥及
僕使皆免寒與飢省躬私自媿知我者微之永懷山隂
守未遂嵩陽期如何坐留滯頭白江之湄
我年五十七榮名得非少報國竟何如謀身猶未了昔
嘗速官謗恩大而懲小一黜鶴辭軒七年魚在沼將枯
鱗再躍經鎩翮重矯白日上昭昭青雲高渺渺平生頗
同病老大宜相曉紫綬足可榮白頭不為夭夙懷慕箕
潁晚節期松篠何當闕下来同拜陳情表
和三月三十日四十韻
送春君何在君在山隂署憶我蘇杭時春遊亦多處為
君歌往事豈敢(一作取)辭勞慮莫怪言語狂須知酬答遽
江南臘月半水凍凝如瘀寒景尚蒼茫和風已吹嘘女
牆城似竈雁齒橋如鋸魚尾上奫淪草芽生沮洳律遲
太簇管日暖羲和馭布澤木龍催迎春土牛助雨師習
習灑雲將飄飄翥四野萬里晴千山一時曙杭土麗且
康蘇民富而庶善惡有懲勸剛柔無吐茹兩衙少辭牒
四境稀書䟽俗以勞徕安政因閒暇著仙亭日登眺虎
丘時遊豫(望仙亭在杭虎丘寺在蘇)尋幽駐旌軒選勝迴賓御舟移
溪鳥避樂作林猨覻池古莫耶沈石竒羅刹踞(劒池在蘇州羅)
(刹石在杭州)水苗泥易耨畬粟灰難鋤紫蕨抽出畦白蓮埋
在淤萎花紅帶黯濕葉黃含菸(楚辭云葉菸色而就黃)鏡動波颭
菱雪迴風旋絮手經攀桂馥齒為嘗梅楚坐併船脚欹
行多馬蹄跙聖賢清濁醉水陸鮮肥飫魚鱠芥醬調水
葵鹽豉絮(敕慮反)雖微五袴詠幸免兆人詛但令樂不荒
何必遊無倨吳苑僕尋罷越城公尚據舊遊幾客存新
宴誰人與(去聲)莫空文舉酒強下何曾箸江上易優游城
中多毁譽分應當自盡(一作畫)事勿求人恕我既無子孫
君仍畢婚娶久為雲雨别終擬江湖去范蠡有扁舟陶
潛有籃轝兩心苦相憶兩口遥相語最恨七年春春来
各一處
和寄樂天
賢愚類相交人情之大率然自古今来幾人號膠漆近
聞屈指數元某與白乙旁愛及弟兄中權(一作懽)避家室
松筠與金石未足喻堅密在車如輪轅在身如肘腋又
如風雲會天使相召(一作終)匹不似勢利交有名而無實
頃我在杭歲值君之越日望愁来儀遲宴惜流景疾坐
耀黃金帶酌酡頳玉質酣歌口不停狂舞衣相拂平生
賞心事施展十未一會笑始啞啞離嗟乃唧唧餞筵纔
收拾征櫂遽排北後恨苦緜緜前歡何卒卒居人色慘
淡行子心紆鬱風袂去時揮雲帆望中失宿酲和别思
目眩心忽忽病魂黯然銷老淚淒其出别君只如昨芳
歲換六七俱是官家身後期難自必(籍田賦云難望歲而自必)
和寄問劉白(時夢得與樂天方舟西上)
正與劉夢得醉笑大開口適值此詩来歡喜君知否遂
令高卷幕兼遣重添酒起望會稽雲東南一回首愛君
金玉句舉世誰人有功用隨日新資材本天授吟哦不
能散自午將及酉遂留夢得眠匡牀宿東牖
和新樓北園偶集從孫公度周廵官韓秀才
盧秀才范處士小飲鄭侍御判官周劉二從
事皆先歸
聞君新樓宴下對北園花主人既賢豪賓客皆才華初
筵日未高中飲景已斜天地為幕席富貴如泥沙嵇劉
陶阮徒不足置齒牙卧甕鄙畢卓落帽嗤孟嘉芳草供
枕藉亂鶯助諠譁醉鄉得道路狂海無津涯一歲春又
盡百年期不賖同醉君莫辭獨醒古所嗟銷愁若沃雪
破悶如割(一作剖)瓜稱觴起為夀此樂無以加歌聲凝貫
珠舞袖飄亂麻相公謂四座今日非自誇有奴善吹笙
有婢彈琵琶十指纖若笋雙鬟黳如鵶履舄起交雜杯
盤散紛拏歸去勿擁遏倒載逃難遮明日宴東武後日
遊若耶豈獨相公樂謳歌千萬家
和除夜作
君賦此詩夜窮隂歲之餘我和此詩日微和春之初老
知顔状改病覺肢體虚頭上毛髮短口中牙齒疎一落
老病界難逃生死墟况此促促世與君多索居君在浙
江東榮駕方伯輿我在魏闕下謬乘大夫車妻孥常各
飽奴婢亦盈廬唯是利人事比君全不如我統十郎官
君領百吏胥我掌四曹局君管十鄉閭君為父母君大
惠在資儲我為刀筆吏小惡乃誅鋤君提七郡籍我按
二尺書俱已佩金印嘗同趨玉除外寵信非薄中懷何
不攄恩光未報荅日月空居諸磊落嘗許君跼促應笑
予所以自知分欲先賦歸歟
和知非
因君知非問詮較天下事第一莫若禪第二無如醉禪
能冺人我醉可忘榮悴與君次第言為我少留意儒教
重禮法道家飬神氣重禮足滋彰飬神多避忌不如學
禪定中有甚深味曠廓了如空澄凝勝於睡屏除默默
念銷盡悠悠思春無傷春心秋無感秋淚坐成真諦樂
如受空王賜既得脫塵勞兼應離慙媿除禪其次醉此
說非無謂一酌機即忘三杯性咸遂逐臣去室婦降虜
敗軍帥思苦膏火煎憂深扄鏁祕須憑百杯沃莫惜千
金費便似罩中魚脫飛生兩翅勸君雖老大逢酒莫迴
避不然即學禪兩途同一致
和望曉
休吟稽山曉聽詠秦城旦鳴雞初有聲宿鳥猶未散丁
丁漏向盡鼕鼕鼓過半南山青沈沈東方白漫漫街心
若流水城角如斷岸星河稍隅落宫闕方輪奐朝車雷
四合騎火星一貫赫奕冠蓋盛熒煌朱紫爛沙堤亘蟇
池(子城東北低下處舊號蝦蟇池)市路遶龍斷白日忽照耀紅塵紛散
亂貴教過客避榮任行人看祥煙滿虚空春色無邊畔
鵷行候晷刻龍尾登霄漢臺殿暖宜攀風光晴可翫草
鋪地茵褥雲卷天幃幔鶯雜佩鏘鏘花饒(一作遶)衣粲粲
何言終日樂獨起臨風歎歎我同心人一别春七換相
望山隔礙欲去官羇絆何日到江東超然似張翰
和李勢女
減一分太短增一分太長不朱面若花不粉肌如霜色
為天下豓心乃女中郎自言重不幸家破身未亡人各
有一死此死職所當忍將先人體與主為疣瘡妾死主
意快從此兩無妨願信赤心語速即白刃光南郡忽感
激却立捨鋒鋩撫背稱阿姉歸我如歸鄉竟以恩信待
豈止猜妬忘由来几上肉不足揮干將南郡死已久骨
枯墓蒼蒼願於墓上頭立石鐫此章勸誡天下婦不令
隂勝陽
和酬鄭侍御東陽春悶放懷追越遊見寄
君得嘉魚置賓席樂如南有嘉魚時勁氣森爽竹竿竦
妍文煥爛芙蓉披載筆在幕名已重補衮於朝官尚卑
一緘疏入掩谷永三都賦成排左思自言拜辭主人後
離心蕩颺風前旗東南門館别經歲春眼悵望秋心悲
(已上叙嘉魚)昨日嘉魚来訪我方駕同出何所之樂遊原頭
春尚早百舌新語聲椑椑日趁花忙向南拆風催柳急
從東吹流年敞怳不饒我美景鮮妍来為誰紅塵三條
界阡陌碧草千里鋪郊畿餘霞斷時綺幅裂斜雲展處
羅文紕暮鐘遠近聲互動暝鳥高下飛追隨酒酣將歸
未能去悵然迴望天四垂生何足飬嵇著論途何足泣
楊漣洏胡不花下伴春醉滿酌綠酒聽黃鸝嘉魚點頭
時一歎聽我此言不知疲語終興盡各分散東西軒騎
分逶迤此詩勿遣閒人見見恐與他為笑資白首舊寮
知我者憑君一詠向周師(周判官師範蘇杭舊判官去範字叶韻)
和自勸二首
稀稀疎疎遶籬竹窄窄狭狭向陽屋屋中有一曝背翁
委置形骸如土木日暮半爐麩炭火夜深一醆紗籠燭
不知有益及民無二十来年食官禄就暖移盤簷下食
防寒擁被帷中宿秋官月俸八九萬豈徒遣爾身温足
勤操丹筆念黃沙莫使飢寒囚滯獄
急景凋年急於水念此攬衣中夜起門無宿客共誰言
暖酒挑燈對妻子身(一作自)飲數杯妻一醆餘酌分張與
兒女微酣静坐未能眠風霰蕭蕭打窗紙自問有何才
與術入為丞郎出刺史爭知(一作如)壽命短復長豈得營
營心不止請看韋孔與錢崔半月之間四人死(韋中書孔京兆)
(錢尚書崔華州十五日間相次而逝)
和雨中花
真宰倒持生殺柄閑物命長人短命松枝上鶴蓍下龜
千年不死仍無病人生不得似龜鶴少去老来同旦暝
何異花開旦暝間未落仍遭風雨横草得經年菜(一作莱)
連月唯花不與多時節一年三百六十日花能幾日供
攀折桃李無言難自訴黃鶯解語憑君說鶯雖為說不
分明葉底枝頭謾饒舌
和晨興因報問龜兒
冬旦寒慘澹雲日無晶輝當此歲暮感見君晨興詩君
詩亦多苦苦在兄遠離我苦不在遠纏綿肝與脾西院
病孀婦後牀孤姪兒黃昏一慟後夜半十起時病眼兩
行血(一作淚)衰(一作悲)鬢萬莖絲咽絶五臟脉瘦消(一作消滲)百
骸脂雙目失一目四肢斷兩肢不如溘然逝(一作盡)安用
半活為誰謂荼蘗苦荼蘗甘如飴誰謂湯火熱湯火冷
如澌前時君寄詩憂念問阿龜喉燥聲氣窒經年無報
辭及覩晨興句未吟先涕垂因兹漣洳(一作漣)際一吐心
中悲茫茫四海間此苦唯君知去我四千里使我告訴
誰仰頭向青天但見雁南飛憑雁寄一語為我逹微之
弦絶有續膠樹斬可接枝唯我中腸斷應無連得期
和朝回與王鍊師遊南山下
藹藹春景餘峩峩夏雲初躞蹀退朝騎飄颻隨風裾晨
從四丞相入拜白玉除暮與一道士出尋青谿居吏隱
本齊致朝野孰云殊道在有中適機忘無外虞但媿煙
霄上鸞鳳為吾徒又慙雲林(一作水)間鷗鶴不我疎坐傾
數杯酒卧枕一卷書興酣頭兀兀睡覺心于于以此送
日月問師為何如
和嘗新酒
空腹嘗新酒偶成夘時醉醉来擁褐裘直至齋時睡睡
酣不語笑真寝無夢寐殆欲忘形骸詎知屬天地醒(一作)
(酲)餘和未散起坐澹無事舉臂一欠伸引琴彈秋思
和順之琴者
隂隂花院月耿耿蘭房燭中有弄琴人聲貌俱如玉清
泠石泉引雅澹(一作澹泞)風松曲遂使君子心不愛凡絲竹
感舊寫真
李放寫我真寫来二十載莫問真何如畫亦銷光彩朱
顔與玄鬢日夜改復改無嗟貌遽非且喜身猶在
授太子賓客歸洛(自此後東都作)
南省去拂衣東都来掩扉病將老齊至心與身同歸白
首外緣少紅塵前事非懷哉紫芝叟千載心相依
秋池二首
身閒無所為心閒無所思况當故園夜復此新秋池岸
闇鳥棲後橋明月出時菱風香散漫桂露光參差静境
多獨得幽懷竟誰知悠然心中語自問来何遲
朝衣薄且健晚簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戛誰能
一同宿共翫新秋月暑退早涼歸池邊好時節
中隱
大隱住朝市小隱入丘樊丘樊太冷落朝市太囂諠不
如作中隱隐在留司官似出復似處非忙亦非閒不勞
心與力又免飢與寒終歲無公事隨月有俸錢君若好
登臨城南有秋山君若愛遊蕩城東有春園君若欲一
醉時出赴賓筵洛中多君子可以恣歡言君若欲高卧
但自深掩關亦無車馬客造次到門前人生處一世其
道難兩全賤即苦凍餒貴則多憂患唯此中隐士致身
吉且安窮通與豐約正在四者間
問秋光
殷卿領北鎮崔尹開南幕外事信為榮中懷未必樂何
如不才者兀兀無所作不引窗下琴即舉池上酌淡交
唯對水老伴無如鶴自適頗從容旁觀誠濩落身心轉
恬泰煙景彌淡泊迴首語秋光東来應不錯
引泉
一為止足限二為衰疾牽邴罷不因事陶歸非待年歸
来嵩洛下閉戶何翛然静掃林下地閒疏池畔泉伊流
狭似帶洛石大如拳誰教明月下為我聲濺濺竟夕舟
中坐有時橋上眠何用施屏障水竹繞牀前
知足吟(和崔十八未貧作)
不種一隴田倉中有餘粟不採一株(一作枝)桑箱中有餘
服官閒離憂責身泰無羈束中人百戶稅賓客一年禄
樽中不乏酒籬下仍多菊是物皆有餘非心無所欲吟
君未貧作因歌知足曲自問此時心不足何時足
酬集賢劉郎中對月見寄兼懷元浙東
月在洛陽天天高淨如水下有白頭人擥衣中夜起思
遠鏡亭上光深書殿裏眇然三處心相去各千里
太湖石
遠望老嵳峩近觀怪嶔崟纔高八九尺勢若千萬尋嵌
空華陽洞重疊匡(一作屏)山岑邈矣仙掌迥呀然劒門深
形質冠今古氣色通晴隂未秋已瑟瑟欲雨先沈沈天
姿信為異時用非所任磨刀不如礪擣帛不如砧何乃
主人意重之如萬金豈伊造物者獨能知我心
偶作二首
擾擾貪生人幾何不夭閼遑遑愛名人幾何能貴逹伊
余信多幸拖紫垂白髮身為三品官年已五十八筋骸
雖早衰尚未苦羸惙資産雖不豐亦不甚貧竭登山力
猶在遇酒興時發無事日月長不羈天地闊安身有處
所適意無時節解帶松下風抱琴池上月人間所重者
相印將軍鉞謀慮繫安危威權主生殺焦心一身苦炙
手旁人熱未必方寸間得如吾快活
日出起盥櫛振衣入道場寂然無他念但對一爐香日
高始就食食亦非膏粱精麤隨所有亦足飽充腸日午
脫巾簪燕息窗下牀清風颯然至卧可致羲皇日西引
杖屨散步遊林塘或飲茶一醆或吟詩一章日入多不
食有時唯命觴何以送閒夜一曲秋霓裳一日分五時
作息率有常自喜老後健不嫌閒中忙是非一以貫身
世交相忘若問此何許此是無何鄉
葺池上舊亭
池月夜淒涼池風曉蕭颯欲入池上冬先葺池上閤向
暖窗戶開迎寒簾幕合苔封舊瓦木水照新朱蠟軟火
深土爐香醪小瓷榼中有獨宿翁一燈對一榻
崔十八新池
愛君新小池池色無人知見底月明夜無波風定時忽
看不似水一泊稀琉璃
翫止水
動者樂流水静者樂止水利物不如流鑒形不如止淒
清早霜降淅瀝微風起中面紅葉開四隅綠萍委廣狭
八九丈灣環有涯涘淺深三四尺洞徹無表裏淨分鶴
翹足澄見魚掉尾迎眸洗眼塵隔胷蕩心滓定將禪不
别明與誠相似清能律貪夫淡可交君子豈唯空狎翫
亦取相倫擬欲識静者心心源只如此
聞崔十八宿予新昌弊宅時予亦宿崔家依仁
新亭一宵偶同兩興暗合因而成詠聊以寫懷
陋巷掩弊廬高居敞華屋新昌七株松依仁萬莖竹松
前月臺白竹下風池綠君向我齋眠我在君亭宿平生
有微尚彼此多幽獨何必本(一作求)主人兩心聊自足
日長
日長晝加餐夜短朝餘睡春来寝食間雖老猶有味林
塘得芳景園曲生幽致愛水多櫂舟惜花不掃地幸無
眼下病且向樽前醉身外何足言人間本無事
三月三十日作
今朝三月盡寂寞春事畢黃鳥漸無聲朱櫻新結實臨
風獨長歎此歎意非一半百過九年豓陽殘一日隨年
減歡笑逐日添衰疾且遣花下歌送此杯中物
慵不能
架上非無書眼慵不能看匣中亦有琴手慵不能彈腰
慵不能帶頭慵不能冠午後恣情寝午時隨事餐一餐
終日飽一寝至夜安飢寒亦閒事况乃不飢寒
晨興
宿鳥動前林晨光上東屋銅爐添早香紗籠滅殘燭頭
醒風稍愈眼飽睡初足起坐兀無思叩齒三十六何以
解宿齋一杯雲母粥
朝課
平甃白石渠静掃青苔院池上好風来新荷大如扇小
亭中何有素琴對黃卷蘂珠諷數篇秋思彈一徧從容
朝課畢方與客相見
天竺寺七葉堂避暑
鬱鬱復鬱鬱伏熱何時畢行入七葉堂煩暑隨步失簷
雨稍霏微窗風正蕭瑟清宵一覺睡可以銷百疾
香山寺石樓潭夜浴
炎光晝方熾暑氣宵彌毒搖扇風甚微褰裳汗霡霂起
向月下行来就潭中(一作上)浴平石為浴牀窪石為浴斛
綃巾薄露頂草屨輕乘足清涼詠而歸歸上石樓宿
嗟髮落
朝亦嗟髮落暮亦嗟髮落落盡誠可嗟盡来亦不惡既
不勞洗沐又不煩梳掠最宜濕暑天頭輕無髻縛脫置
垢巾情解去塵纓絡銀瓶貯寒泉當頂傾一勺有如醍
醐灌坐受清涼樂因悟自在僧亦資於剃削
安穩眠
家雖日漸貧猶未苦飢凍身雖日漸老幸無急病痛眼
逢閙處合心向閒時用既得安稳眠亦無顛倒夢
池上夜境
晴空星月落池塘澄鮮淨綠表裏光露簟清瑩迎夜滑
風襟瀟灑先秋涼無人驚處野禽下新睡覺時幽草香
但問塵埃能去否濯纓何必向滄浪
書紳
仕有職役勞農有畎畮勤優哉分司叟心力無苦辛歲
晚頭又白自問何欣欣新酒始開甕舊榖猶滿囷吾嘗
静自思往往夜逹晨何以送吾老何以安吾貧歲計莫
如榖飽則不干人日計莫如醉醉則兼忘身誠知有道
理未敢勸交親恐為人所哂聊自書諸紳
秋遊平泉贈章處士閑禪師
秋景引閒步山遊不知疲杖藜捨輿馬十里與僧期昔
嘗憂六十四體不支持今来已及此猶未苦衰羸(予往年有)
(詩云三十氣太壮胷中多是非六十年太老四體不支持今故云)心興遇境發身力因
行知尋雲到起處愛泉聽滴時南村韋處士西寺閑禪
師山頭與澗底聞健且相隨
遊坊口懸泉偶題石上(時為河南尹)
濟源山水好老尹知之久常日聽人言今秋入吾手孔
山刀劒立沁水龍蛇走危磴上懸泉澄灣轉坊口虚明
見深底淨綠無纖垢仙櫂浪悠揚塵纓風斗藪巖寒松
柏短石古莓苔厚錦坐纓高低翠屏張左右雖無安石
妓不乏文舉酒談笑逐身来管弦隨事有時逢杖錫客
或值垂綸叟相與澹忘歸自辰將及酉公門欲逐駕溪
路猶廻首早晚重来遊心期罷官後
對火翫雪
平生所心愛愛火兼憐雪火是臘天春雪為隂夜月鵝
毛紛正墮獸炭敲初折盈尺白鹽寒滿爐紅玉熱稍宜
杯酌動漸引笙歌發但識歡来由不知醉時節銀盤堆
柳絮羅袖摶瓊屑共愁明日銷便作經年别
六年寒食洛下宴遊贈馮李二少尹
豐年寒食節美景洛陽城三尹皆強健七日盡晴明東
郊蹋青草南園攀紫荆風拆海榴豓露墜木蘭英假開
春未老宴合(一作洽)日屢傾珠翠混花影管弦藏水聲佳
會不易得良辰亦難并聽吟歌暫輟看舞杯徐行米價
賤如土酒味濃於餳此時不盡醉但恐負平生殷勤二
曹長各奉一銀觥
苦熱中寄舒員外
何堪日衰病復此時炎燠厭對俗杯盤倦聽凡絲竹藤
牀鋪晚雪角枕截寒玉安得清瘦人新秋夜同宿非君
固不可何夕枉高躅
閒夕
一聲早蟬發數點新螢度蘭釭耿無煙筠簟清有露未
歸後房寝且下前軒步斜月入低廊凉風滿高樹放懷
常自適遇境多成趣何法使之然心中無細故
寄情
灼灼早春梅東南枝最早持来翫未足花向手中老芳
香銷掌握悵望生懷抱豈無後開花念此先開好
舒員外遊香山寺數日不歸兼辱尺書大誇勝
事時正值坐衙慮囚之際走筆題長句以贈之
香山石樓倚天開翠屏壁立波環迴黃菊繁時好客到
碧雲合處佳人来(謂遣英蒨二妓與舒君同遊)酡顔一笑夭桃綻清
吟數聲寒玉哀軒騎逶遲櫂容與留連三日不能回白
頭老尹府中坐早衙纔退暮衙催庭前階上何所有纍
囚成貫案成堆豈無池塘長秋草亦有絲竹生塵埃今
日清光昨夜月竟無人来勸一杯
早冬遊王屋自靈都抵陽臺上方望天壇偶吟
成章寄温谷周尊師中書李相公
霜降山水清王屋十月時石泉碧漾漾巖樹紅離離朝
為靈都遊暮有陽臺期飄然世塵外鸞鶴如可追忽念
公程盡復慙身力衰天壇在天半欲上心遲遲嘗聞此
遊者隱客與損之各抱貴仙骨俱非泥垢姿二人相顧
言彼此稱男兒若不為松喬即須作臯䕫今果如其語
光彩雙葳蕤一人佩金印一人翳玉芝我来高其事詠
歎偶成詩為君題石上欲使故山知
吳宫辭
淡紅花帔淺檀蛾睡臉初開似剪波坐對珠籠閒理曲
琵琶鸚鵡語相和
御定全唐詩卷四百四十五
