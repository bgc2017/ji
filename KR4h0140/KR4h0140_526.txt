欽定四庫全書
御定全唐詩卷五百二十六
杜牧
冬日五湖(一作浪)館水亭懷别
蘆荻花多觸處飛獨凭虚檻雨微微寒林葉落鳥巢出
古渡風高魚艇稀雲抱四山終日在草荒三徑幾時歸
江城向晩西流(一作東風)急無限鄉心(一作一半鄉愁)聞擣衣
不寢
到曉不成夢思量堪白頭多無百年命長有萬般愁世
路應難盡營生卒未休莫言名與利名利是身讐
泊松江(一作許渾詩題作夜泊松江渡寄友人)
清露白雲明月天與君齊櫂木蘭船南湖風雨(一作風波湖雨)
一相失夜泊横塘心渺然
題水西寺
三日去還住一生焉再遊含情碧溪水重上粲公樓
贈别宣州崔羣相公
衰散相逢洛水邊却思同在紫薇天盡將舟楫板橋去
早晩歸來更濟川
聞開江相國宋(一作宋相公申錫)下世二首
權門隂進(一作奏)奪移才驛騎如星墮峽來晁氏有恩忠
作禍賈生無罪直為災貞魂誤向崇山沒冤氣疑從湘
(一作汨)水回畢竟成功(一作功成)何處是五湖雲月一帆開
月落清湘(一作湘潭)棹不喧玉杯瑶瑟奠蘋蘩誰令(一作能)力
制乘軒鶴自取機沈在檻猿位極乾坤三事貴謗興華
夏一夫冤宵衣旰食明天子日伏青蒲不為(一作敢)言
出關
朝纓初解佐江濆麋鹿心知自有羣漢囿獵稀慵獻賦
楚山耕早任移文卧歸漁浦月連海行望鳳城花隔雲
關吏不須迎馬笑去時無意學終軍
暝投雲智寺渡溪不得却取沿江路往
雙嵓瀉一川回馬斷橋前古廟隂風地寒鐘暮雨天沙
虚留虎跡水滑帶龍涎却下臨江路潮深無渡船
宣城贈蕭兵曹(一作許渾詩)
桂檝謫湘渚三年波上春舟寒句(一作剡)溪雪衣故(一作破)
洛城塵客道耻搖尾皇恩寬犯鱗花時去國遠月夕上
樓頻賖(一作貧)酒不辭病傭書非為貧行吟值漁父坐隠
對樵人紫陌罷雙轍碧潭窮一綸(一作輪)高秋更南去煙
水是通津
過鮑溶宅有感
寥落故人宅重來身已亡古苔殘墨沼深竹舊書堂秋
色池館(一作塘)静雨聲雲木涼無因展交道日暮倍心傷
寄弟兄
江城紅葉盡旅思倍凄凉孤夢家山遠獨眠秋夜長道
存空倚命身賤未歸鄉南望仍垂淚天邊鴈一行(此首又見)
(許渾集題作寄小弟)
秋日
有計自安業秋風罷遠吟買山惟種竹對客更彈琴煙
起藥厨晩杵聲松院深閒眠得真性惆悵舊時心
卜居招書侣
憶昨(一作意壯)未知道臨川每羨魚世途行處見人事病來
疎微雨秋栽竹孤燈夜讀書憐君亦同志晩歲傍山居
西山草堂
何處人事少西峰(一作山)舊草堂曬書秋日晩洗藥石泉
香後嶺有(一作看)微雨北窗生曉涼徒勞問歸路峰疊遶
家鄉
貽隠者
回報隠居山莫憂山興闌求人顔色盡知道性情寬信
譜彈琴誤緣(一作沿)崖斸藥難東臯亦自給殊愧遠相安
石池
通竹引泉脉泓澄深(一作瀲)石盆驚魚飜藻葉浴鳥上松
根殘月留(一作斜日回)山影高風耗水痕誰家洗秋藥來往
自開門
送蘇協律從事振武
琴尊詩思勞更欲學龍韜王粲暫投筆吕虔初佩刀夜
吟關月苦秋望塞雲高去去從軍樂鵰飛岱馬豪
懷政禪師院
山齋路幾層敗衲學眞乘寒暑移雙樹光隂盡一燈風
飄高竹雪泉漲小池冰莫訝頻來此修眞欲到僧
送荔浦蔣明府赴任
路長春欲盡歌怨酒多酣白社蓮塘(一作宫)北青袍桂水
南驛行盤鳥道船宿避龍潭眞得詩人趣煙霞處處諳
秋夕有懷
念遠坐西閣華池涵月涼書回秋欲盡酒醒夜初長露
白蓮衣淺風清蕙帶香前年此佳景蘭棹醉横塘
秋霽寄遠
初霽獨登賞西樓多遠風横煙秋水上疎雨夕陽中高
樹下山鳥平蕪飛草蟲唯應待明月千里與君同
經古行宫(一作經華清宫)
臺(一作樓)閣參差倚太陽年年花發滿山香重門勘(一作閒)鎖
青春晩深殿垂簾白日長草色芊綿侵御路泉聲嗚咽
繞宫墻先皇一去無回駕紅粉雲環(一作翠鬟)空斷腸
宣州開元寺贈惟眞上人
曾與徑山為小師千年僧行衆人知夜深月色當禪處
齋後鐘聲到講時經雨綠苔侵古畫過秋紅葉落新詩
勸君莫厭江城客雖在風塵别有期
秋晩懷茅山石涵村舍
十畝山田近石涵村居風俗舊曾諳簾前白艾驚春燕
籬上青桑待晩蠶雲暖採茶來嶺北月明沽酒過溪南
陵陽秋盡多歸思紅樹蕭蕭覆碧潭
留題李侍御書齋
曾話平生志書齋幾見留道孤心易感恩重力難酬獨
立千峰晩頻來一葉秋雞鳴應有處不學淚空(一作潸)流
行次白沙館先寄上河南王侍郎
夜程何處宿山疊樹層層孤館閒秋雨空堂停曙燈歌
慙漁浦客詩學雁門僧此意無人識明朝見李膺
貴遊
朝回珮馬草萋萋年少恩深衛霍齊斧鉞舊威龍塞北
池臺新賜鳳城西門通碧樹開金鎖樓對青山倚玉梯
南陌行人盡迴首笙歌一曲暮雲低
越中
石城花暖鷓鴣飛征客春帆秋不歸猶自保郎心似石
綾梭夜夜織寒衣
聞范秀才自蜀遊江湖
蜀道下湘渚客帆應不迷江分三峽響山竝九華齊秋
泊鴈初宿夜吟猿乍啼歸時慎行李莫到石城西
綠蘿
綠蘿縈數匝本在草堂間秋色寄高樹晝隂籠近(一作遠)
山移花疎處過(一作種)斸藥困時攀日暮微風起難尋舊
徑還
宿東横山(一作小)瀨
孤舟路漸賖時見碧桃花溪雨灘聲急巖風樹勢斜獼
猴懸弱柳(一作蔓)鸂鶒睡横楂漫向仙林宿無人識阮家
貽(一作贈)遷客
無機還得罪直道不傷情微雨昏山色疎籠閉鶴聲閒
居多野客高枕見江城門外長溪水憐君又濯纓
陵陽送客
南樓送郢客西郭望荆門鳬鵠下寒渚牛羊歸遠村蘭
舟倚行棹桂酒掩餘罇重此一留宿前汀煙月(一作水)昏
寄桐江隠者(一作許渾詩)
潮去潮來洲渚春山花如繡草如茵嚴陵臺下桐江水
解釣鱸魚能幾人
長興里夏日寄南隣(一作林)避暑
侯家大道旁蟬噪樹蒼蒼開鎖洞門遠捲簾官舍涼欄
圍紅藥盛架引綠蘿長永日一欹枕故山雲水鄉
送太昱禪師(一作許渾詩)
禪牀深竹裏心與徑山期結社多高客登壇盡小師早
秋歸寺遠新雨上灘遲别後江雲碧南齋一首詩
梁秀才以早春旅次大梁將歸郊扉言懷兼别
示亦蒙見贈凡二十韻走筆依韻
玉塞功猶阻金門事已陳(梁君在文皇朝獻書榮宣下中書令授一官為執政所阻)
世途皆擾擾鄉黨盡循循客道難投足家聲易發身松
篁標節晩蘭蕙吐詞春處困羞搖尾懷忠壯犯鱗宅臨
三楚水衣帶二京塵斂迹愁山鬼遺形慕谷神採芝先
避貴栽橘早防貧弦泛桐材響杯澄糯醁醇但尋陶令
集休獻楚王珍林密聞風遠池平見月勻藤龕紅婀娜
苔磴綠嶙峋雪樹交梁苑冰河漲孟津面邀文作友心
許德為隣旅館將分被嬰兒共灑巾渭陽連漢曲京口
接漳濱(余自監察御史謝病歸家蒙除潤州司馬)通塞時應定榮枯理會均
儒流當自勉妻族更誰親照矚三光政生成四氣仁磻
溪有心者垂白肯湮淪
川守大夫劉公早歲寓居敦行里肆有題壁十
韻今之置第乃獲舊居洛下大僚因有唱和歎
詠不足輒獻此詩
旅館當年葺公才此日論林繁輕竹祖樹暗惜桐孫鍊
藥藏金鼎疏泉陷石盆散科松有節深薙草無根龍卧
池猶在鸎遷谷尚存昔為揚子宅今是李膺門積學螢
嘗聚微詞鳳早吞百年明素志三顧起新恩雪耀冰霜
冷塵飛水墨昏莫教垂露迹歲晩雜苔痕
中秋日拜起居表晨渡天津橋即事十六韻獻
居守相國崔公兼呈工部劉公
碧樹康莊内清川鞏洛間壇分中岳頂城繚大河灣廣
殿含凉静深宫積翠閒(内有含涼殿積翠樓)樓齊雲漠漠橋束水
潺潺過雨檉枝潤迎霜柿葉殷紫鱗衝晩浪白鳥背秋
山月拜西歸表晨趨北向班鴛鴻隨半仗貔虎護重關
玉帳才容足金罇暫解顔跡留傷墮屨恩在樂銜環南
省蘭先握東堂桂早攀龍門君夭矯鶯谷我綿蠻分薄
嵇心懶哀多庾鬢斑久慙公幹卧頻送子牟還自覩宸
居壯誰憂國步艱只應時與醉因病縱疎頑
分司東都寓居履道叨承川尹劉侍郎大夫恩
知上四十韻
命世須人瑞匡居在岳靈氣和薰北陸襟曠納東溟賦
妙排鸚鵡詩能繼鶺鴒蒲親香案色蘭動粉闈馨(侍郎自補)
(闕拜)周孔傳文教蕭曹授武經家僮諳禁掖廐馬識金鈴
(侍郎尋歸翰苑)性與姦邪背心因啟沃冥進賢光日月誅惡助
雷霆閶闔開時召簫韶奏處聽水精懸御幄雲母展宫
屛捧詔巡&KR0648;隴飛書護井陘先聲威虎兕餘力活蟭螟
榮重秦軍箭功高漢將銘戈鋋迴紫塞干戚散彤庭順
美皇恩洽扶顚國步寧禹謨推掌誥湯網屬司刑(侍郎自中)
(書舍人遷刑部郎中)穉榻蓬萊掩膺舟鞏洛停馬羣先去害民籍
更添丁猾吏門長塞豪家戶不扃四知臺上鏡三惑井
中瓶雅韻憑開匣雄鋩待發硎火中膠綠樹泉下斸青
萍五岳期雙節三台空一星鳳池方注意麟閣會圖形
寒暑逾流電光隂甚建瓴散曹分已白崇直眼由青賜
第成官舍傭居起客亭(某六代祖國初賜宅在仁和里尋已屬官舍今於履道坊賃宅)
(居止)松筠侵巷陌禾黍接郊坰宿雨回為沼春沙淀作汀
魚罾棲翡翠蛛網掛蜻蜓遲曉河初轉傷秋露已零夢
餘鐘杳杳吟罷燭熒熒字小書難寫桮遲酒易醒久貧
驚早鴈多病放殘螢霜勁孤根竹風彫數莢蓂轉喉空
婀娜垂手自娉婷脛細摧新履腰羸減舊鞓海邊慵逐
臭塵外怯吞腥隠豹窺重巘潛虬避濁涇商歌如不顧
歸棹越南&KR0893;(某家在朱方揚子江界有南&KR0893;北&KR0893;)
題白雲樓(一作許渾詩題作漢水傷稼)
西北樓開四望通殘霞成綺月懸弓江村夜漲浮天水
澤國秋生動地風高下綠苖千頃盡新陳紅粟萬箱空
才微分薄憂何益却欲回心學塞翁
贈别
眼前迎送不曾休相續輪蹄似水流門外若無南北路
人間應免别離愁蘇秦六印歸何日潘岳雙毛去值秋
莫怪分襟銜淚語十年耕釣憶滄洲
秋夜與友人宿
楚國同遊過十霜萬重心事幾堪傷蒹葭露白蓮塘淺
砧杵夜清河漢涼雲外山川歸夢遠天涯岐路客愁長
寒城欲曉聞吹笛猶卧東軒月滿牀
將赴京留贈僧院
九衢塵土遞追攀馬跡軒車日暮間玄髮盡驚為客換
白頭曾見幾人閒空悲浮世雲無定多感流年水不還
謝却從前受恩地歸來依止叩禪關
寄湘中友人
莫戀醉鄉迷酒桮流年長怕少(一作老)年催西陵水闊魚
難到南國路遥書未回疋馬計程愁日盡一蟬何事引
秋來相如已定題橋志江上無由夢釣臺
江上逢友人
故國歸人酒一杯暫停蘭棹共裵徊村連三峽暮雲起
潮送九江寒雨來已作相如投賦計還憑殷浩寄書逥
到時若見東籬菊為問經霜幾度開
金谷懷古
凄涼遺跡洛川東浮世榮枯萬古同桃李香消金谷在
綺羅魂斷玉樓空往年人事傷心外今日風光屬夢中
徒想夜泉流客恨夜泉流恨恨無窮
寄盧先輩
一從分首劒江濱南國相思寄夢頻書去又逢商嶺雪
信回應過洞庭春關河日日悲長路霄漢年年望後塵
願指丹梯曾到處莫教猶作獨迷人
南樓夜
玉管金罇夜不休如悲晝短惜年流歌聲褭褭徹清夜
月色娟娟當翠樓枕上暗驚垂釣夢燈前偏起别家愁
思量今日英雄事身到簪裾已白頭
行經廬山東林寺
離魂斷續楚江壖葉墜初紅十月天紫陌事多難暫息
青山長在好閒眠方趨上國期干禄未得空堂學坐禪
他歲若教如范蠡也應須入五湖煙
途中逢故人話西山讀書早曾遊覽
西巖曾到讀書堂穿竹行莎十里強湖上夢餘波灩灩
嶺頭愁斷路茫茫經過事寄煙霞遠名利塵隨日月長
莫道少年頭不白君看潘岳幾莖霜
將赴京題陵陽王氏水居
簾卷平蕪接遠天暫寬行役到罇前是非境裏有閒日
榮辱塵中無了年山簇暮雲千野雨江分秋水九條煙
馬蹄不道貪西去爭向一聲高樹蟬
送别
溪邊楊柳色參差攀折年年贈别離一片風帆望已極
三湘煙水返何時多緣去棹將愁遠猶倚危亭(一作樓)欲
下遲莫殢酒杯閒過日碧雲深處是佳期
寄遠
兩葉愁眉愁不開獨含惆悵上層臺碧雲空斷鴈行處
紅葉已彫人未來塞外音書無信息道旁車馬起塵埃
功名待寄凌煙閣力盡遼城不肯迴
新柳
無力搖風曉色新細腰爭妬看來頻綠隂未覆長堤水
金穗先迎上苑春幾處傷心懷遠路一枝和雨送行塵
東門門外多離别愁殺朝朝暮暮人
旅懷作
促促因吟晝短詩朝驚穠色暮空枝無情春色不長久
有限年光多盛衰往事只應隨夢裏勞生何處是閒時
眼前擾擾日一日暗送白頭人不知
鴈
萬里銜蘆别故鄉雲飛雨(一作水)宿向瀟湘數聲孤枕堪
垂淚幾處高樓欲斷腸度日翩翩斜避影臨風一一直
成行年年辛苦來衡岳羽翼摧殘隴塞霜
惜春
花開又花落時節暗中遷無計延春日何能駐(一作留)少
年小藂初散蝶高柳即聞蟬繁豔歸何處滿山啼杜鵑
鴛鴦
兩兩戲沙汀長疑畫不成錦機爭織樣歌曲愛呼名好
育顧栖息堪憐泛淺清鳬鷗皆爾類惟羨獨含情
聞雁
帶霜南去鴈夜好宿汀沙驚起向何處高飛極海涯入
雲聲漸遠離岳路由(一作猶)賖歸夢當時斷參差欲到家
江樓晩望
湖山翠欲結蒙籠汗漫誰遊夕照中初語燕雛知社日
習飛鷹隼識秋風波搖珠樹千尋拔山鑿金陵萬仞空
不欲登樓更懷古斜陽江上正飛鴻
御定全唐詩卷五百二十六
