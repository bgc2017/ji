欽定四庫全書
御定全唐詩卷六百四
許棠
送前汝州李侍御罷歸宣城
吟詩早得名戴豸又加榮下國閒歸去他人少此情雲
移寒嶠出燒夾夜江明重引池塘思還登謝眺城
失題(一作送前汝州李侍御罷歸宣城第二首一作塞下曲)
獨夜長城下孤吟近北辰半天初去鴈窮磧遠來人月
黯氛埃積風羶帳幕鄰惟聞防虜寇不語暗傷神
送裴拾遺宰下邽(一作赴畿令)
受謫因廷諫兹(一作東)行不出關直廬辭玉陛上馬向(一作)
(過)仙山地古桑麻廣城偏僕御閒縣齋高枕卧猶(一作應)
夢犯天顔
隗囂宫晩望
西顧伊蘭近方驚滯極邊水隨空谷轉山向夕陽偏磧
鳥多依地胡雲不滿天秋風動衰草只覺犬羊羶
江上行
片席隨高鳥連天積浪間葦寬雲不匝風廣雨無閒戍
影臨孤浦潮痕在半山東(一作秦)原歸未得荏苒滯江關
登山
信步上鳥道不知身忽高近空(一作雲)無世界當楚見波
濤頂峭松多瘦崖懸石盡牢獮猴呼獨散隔水向人號
哭宣城元徵君(一作士)
高眠終不起遠趣固難知琴劒今無主園林舊許誰苔
封僧坐石葦漲鶴翹池後代傳青史方欽道德垂
寄建州姚員外
誣譖遭遐謫明君即自知鄉遥辭劒外身獨向天涯嶺
堠蠻雲積閩空瘴雨垂南來終不遂日探北歸期
送厲校書從事鳳翔
赴辟依丞相超榮事豈同城池當隴右山水是關中日
有來巴使秋高出塞鴻旬休隨大旆應到九成宫
春夜同厲文學先輩會宿
江漢久分路京關重聚吟更為他夜約方盡昔年心月
隔明河遠花蔵宿鳥深無眠將及曙多是說山陰
長安書情
疎散過閒人同人不在秦近來驚白髮方解惜青春僻
寺居將遍權門到絶因行藏如此輩何以謂謀身
過故洛城
七百數還窮城池一旦空夕陽唯照草危堞不勝風岸
斷河聲别田荒野色同去來皆過客何處問遺宫
寄廬山賈處士
時泰亦高眠人皆謂不然窮經休望辟餌术止期仙彭
蠡波涵月爐峰雪照天常聞風雨夜到曉在漁船
下第東歸留别鄭侍郎
無才副至公豈是命難通分合吟詩老家宜逐浪空别
心懸闕下歸念極吴東唯畏重回日初情恐不同
泗上早發
獨起無人見長河(一作淮)夜泛時平蕪疑自動落月似相
隨楚外離空早關西去已遲漁歌聞不絶却軫洞庭思
贈天台僧
赤城霞外寺不忘舊登年石上吟分海樓中語近天重
遊空有夢再隠定無緣獨夜休行道星辰静照禪
冬夜與友人會宿
君初離鴈塞我久滯雕陰隔閏俱勞夢通宵各話心禁
風吹漏出原樹映星沉白晝常多事無妨到曉吟
送元遂上人歸吴中
落髮在王畿承恩著紫衣印心誰受請講疏自攜歸泛
浦龍驚錫禪雲虎繞扉吴中知久别菴樹想成圍
贈志空上人
了了在心中南宗與北宗行高無外染骨瘦是真容飯
野盂埋雪禪雲杖倚松常修不住性必擬老何峰
邊城晚望
廣漠杳無窮孤城四面空馬行高磧上日墮迥沙中逼
曉人移帳當川樹列風迢迢河外路知直去崆峒
汴上暮秋
獨立長堤上西風滿客衣日臨秋草廣山接遠天微岸
葉隨波盡沙雲與鳥飛秦人寧有素去意自知歸
春日言懷
東風萬物新獨未到幽人賦命自多蹇陽和非不均五
陵三月暮百越一家貧早悮閒眠處無愁異此身
奉天寒食書事
處處無煙火人家似暫空曉林花落雨寒谷鳥啼風故
里芳洲外殘春甸服中誰知獨西去步步泣途窮
長安寓居
貧寄帝城居交朋日自疎愁迎離磧鴈夢逐出關書經
雨蟬聲盡兼風杵韻餘誰知江徼塞所憶在樵漁
寫懷
此生居此世堪笑復堪悲在處有岐路何人無别離長
當多難日愁過少年時窮逹都判了休閒鑷白髭
白菊
所尚雪霜姿非關落帽期香飄風外别影到月中疑發
在林彫後繁當露冷時人間稀有此自古乃無詩
中秋夜對月
月月勢皆圓中秋朗最偏萬方期一夕到曉是經年影
蔽星芒盡光分物状全惟應苦吟者目斷向遥天
陪郢州張員外宴白雪樓
高情日日閒多宴雪樓間灑檻江干雨當筵天際山帶
帆分浪色駐樂話朝班豈料羇浮者樽前得解顔
和(一作同)薛侍御題興善寺松
何年斸到城滿國響(一作向)高名半寺隂常匝鄰坊景亦
清代多無朽勢風定有餘聲自得天然狀非同澗底生
題鄭侍郎巖隱(一作隠巖)十韻
朝退常歸隠真修大隠情園林應得趣巖谷自為名野
步難尋寺閒吟少在城樹藏幽洞黑花照遠村明海石
分湖路風泉遰雨聲性高憐散逸官逹厭公卿架引藤
重長階延笋迸生青門無到客紫閣有來鶯物外身雖
隱區中望本清終難依此境坐(一作堅)卧避鈞衡
宿靈山蘭若
江心天半寺一夕萬緣空地出浮雲上星搖積浪中滴
漚垂閣雨吹檜送帆風旦夕聞清磬唯應是釣翁
親仁里雙鷺
雙去雙来日巳頻只應知我是江人對欹雪頂思尋水
更振霜翎恐染塵三楚幾時初失侣五陵何樹又棲身
天然不與凡禽類傍砌聽吟性自馴
成紀書事二首
東吴遠别客西秦懷舊傷時暗灑巾滿野多成無主塜
防邊半是異鄉人山河再闊千餘里城市曾經一百春
閒與將軍議戎事伊蘭猶未絶胡塵
蹉跎遠入犬羊中荏苒將成白首翁三楚田園歸未得
五原岐路去無窮天垂大野鵰盤草月落孤城角嘯風
難問開元向前事依稀猶認隗囂宫
秦中遇友人
半生南走復西馳愁過楊朱罷泣岐遠夢亦羞歸海徼
貧遊多是滯邊陲胡雲不聚風無定隴路難行棧更危
旦暮唯聞語征戰看看已欲廢吟詩
過分水嶺
隴山高共鳥行齊瞰險盤空甚躡梯雲勢崩騰時向背
水聲嗚咽若東西風兼雨氣吹人面石帶冰稜礙馬蹄
此去秦川無别路隔崖窮谷却難迷
講德陳情上淮南李僕射八首
天降賢人佐聖時自然聲教滿華夷英明不獨中朝仰
清重兼聞外國知凉夜酒醒多對月曉庭公退半吟詩
梁城東下雖經戰風俗猶傳守舊規
多(一作累)朝軒冕冠乾坤四海皆推聖最尊楚玉已曾分
卞玉膺門依舊是龍門筵開樂振高雲動城掩鼙收落
日昏嘗念蒼生如赤子九州無處不沾恩
未領春闈望早清况聯戎閫控強兵風威遍布江山静
教化高同日月明九郡竟歌兼煑海四方皆得共和羹
東南自此全無事只為期年政已成
帝念淮堧疫疹頻牢籠山海委名臣古來比德由無侣
當代同途豈有人夜宴獨吟梁苑月朝遊重見廣陵春
多年疲瘵全蘇息須到謳謠日滿秦
三紀吟詩望一名丹霄待得白頭成已期到老還沾禄
無復偷閒(一作安)却養生當宴每垂聽樂淚望雲長起憶
山情朱門舊是登龍客初脫魚鱗膽尚驚
東來淮海拜旌旟不把公卿一字書曾侍晩齋吟對雪
又容華館食兼魚孤微自省恩非次際會誰知分有餘
唯耻舊橋題處在榮歸無計似相如
平生南北逐蓬飄待得名成鬢已彫寒浦一從抛釣艇
舊林無處認風飈程途雖喜關河盡時節猶驚骨肉遥
愁策羸蹄更歸去亂山流水滿翻潮
丹霄空把桂枝歸白首依前着布衣當路公卿誰見待
故鄉親愛自疑非東風乍喜還滄海棲旅終愁出翠微
應念無媒居選限二年須更守漁磯
獻獨孤尚書
虚抛南楚滯西秦白首依前衣白身退鷁已經三十載
登龍曾見一千人魂離為役詩篇苦淚竭緣嗟骨相貧
今日鞠躬高旆下欲傾肝膽杳無因
將過單于
荒磧連天堡戍稀日憂蕃寇却忘機江山不到處皆到
隴鴈已歸時(一作身)未歸行李亦須攜戰器趨迎當便著
戎衣幷州去路殊迢遰風雨何當逹近畿
貞女祠
何穴藏貞骨荒祠見舊顔精靈應自在雲雨不相關落
石泉多咽無風樹盡閒唯疑千古後為瑞向人間
宿華山
異境良難測非仙豈合遊星辰方滿岳風雨忽移舟噴
月泉垂壁棲松鶴在樓因知修養處不必在嵩丘
送張員外西川從事
為郎不入朝自是赴嘉招豸角初離首金章已在腰劔
横陰綠野棧響近丹霄迎驛應相續懸愁去路遥
題慈恩寺元遂上人院
竹檻匝回廊城中似外方月雲開作片枝鳥立成行徑
接河源潤庭容塔影凉天台頻去說誰占最高房
送杜倉曹往滄洲覲叔常侍
浮陽橫巨浸南巷擁旌旃别帶秦城雨行聞魏國蟬磧
鴻來每後朝日見常先東(一作北)鄙雲霞廣高林間(一作秋媚)
水天
雕隂道中作
五月綏州北途程少鬱蒸馬依羶草聚人抱濁河澄(邊人)
(多以甕抱水)蹟(一作彊)固長城壘冤深太子陵往來經此地悲
苦有誰能
留别從弟郴(一作琳)
同承太嶽胤俱值太平時丹陛懷趨計滄洲負去期久
貧成蹭蹬多病惜支離宗分兼交分吾知汝亦知
尋山
躡履復支笻深山草木中隔溪遥避虎當塢忽聞鐘落
葉多相似幽禽半不同羣猱呼却散如此異林翁
送徐侍御充南詔判官
西去安夷落乘軺從節行彤庭傳聖旨異域化戎情瘴
路窮巴徼蠻川過嶠城地偏風自雜天漏月稀明危棧
連空動長江到底清笑宜防狒狒言好聽猩猩撫論如
敦行歸情自合盟迴期佩印綬何更見新正
送省玄上人歸江東
釋律周儒禮嚴持用戒身安禪思剡石留偈别都人雨
合吴江黑潮移海路新缾盂自此去應不更還秦
送劉校書遊東魯
内閣勞讎校東邦忽縱遊才偏精二雅分合遇諸侯暗
海龜蒙雨連空趙魏秋如經麟見處駐馬瞰荒丘
送金吾侍御奉使日東
還鄉兼作使到日倍榮親向化雖多國如公有幾人孤
山無返照積水合蒼旻膝下知難住金章已繫身
題甘露寺
丹檻拂丹霄人寰下瞰遥何年增造化萬古出塵囂地
勢盤三楚江聲換幾朝滿欄皆異藥到頂盡飛橋澤廣
方雲夢山孤數沃焦中霄霞始散經臘木稀凋鐸動天
風度窗明海氣消帶鼙分迥堞當日辨翻潮鳥去沉葭
菼帆來映泬㵳浮生自多事無計免迴鑣
冬夜懷真里友人會宿
静語與高吟搜神又爽心各來依帝里相對似山陰漏
永星河没堂寒月彩深從容不易到莫惜曙鐘侵
陪(一作同)友人夏夜對月
後伏中宵月高秋滿魄齊輪移仙掌外影下玉繩西蟬
雀飛多悮星螢出自迷煩蒸驚頓絶吟翫畏(一作悵)聞雞
送從弟籌任告成尉
海上從戎罷嵩陽佐縣初故人皆羡去吾祖舊曾居地
古多生藥溪靈不聚魚唯應尋隠者閒寺講仙書
秋日陪陸校書遊玉泉
共愛泉源異頻來不覺勞散光垂草細繁響出風高沫
滯潭花片沙遺浴鳥毛塵間喧與悶須向此中逃
送防州鄔員外
千溪與萬嶂繚繞復崢嶸太守勞車馬何從駐旆旌椒
香近滿郭漆貨遠通京唯滌雙塵耳東南聽政聲
過穆陵關
荒關無守吏亦耻白衣過地廣人耕絶天寒鴈下多東
西方自感雨雪更相和日暮聊攄思搖鞭一放歌
江上遇友人
闕下分離日杏園花半開江邊相值夜榆塞鴈初來坐
久河沉斗吟長月浸杯鱸魚非不戀共有客程(一作塵)催
憶宛陵舊居
舊憶陵陽北林園近板橋江晴帆影滿野迥鶴聲遥島
徑通山市汀扉上海潮秦城歸去夢夜夜到漁樵
題聞琴館
城非宓賤邑館亦號聞琴乃是前賢意常留化俗心代
公存綠綺誰更寄清音此迹應無改寥寥畢古今
寄江上弟妹
無成歸未得不是不謀歸垂老登雲路猶勝守釣磯大
荒身去數窮海信來稀孤立皆難進非關命獨違
題李昌符豐樂幽居
詩家依闕下野景似山中蘭菊俱含露杉梧為奏(一作起)
風破門韋曲對淺岸御溝通莫歎連年屈君須遇至公
青山晚望
昔人懷感處此地倍魂消四海經搖落三吴正寂寥風
移殘燒遠帆帶夕陽遥欲繼前賢跡誰能似隠招
宣城送進士鄭徽赴舉
長安去是歸上馬肻沾衣水國車通少秦人楚薦稀鴻
方離北鄙葉下已西畿好整丹霄步知音在紫微
言懷
萬事不關心終朝但苦吟久貧慙負債漸老愛山深日
月銷天外帆檣棄海陰榮枯應已定無復繫浮沉
汴河十二韻
昔年開汴水元應别有由或兼通楚塞寧獨為揚州直
斷平蕪色橫分積石流所思千里便豈計萬方憂首甚
資功濟終難弭宴遊空懷龍舸下不見錦帆收浪倒長
汀柳風欹遠岸樓奔逾懷許竭澄徹泗濱休路要多行
客魚稀少釣舟日開天際晚鴈合磧西秋一派注滄海
幾人生白頭常期身事畢於此泳東浮
旅中送人歸九華
分與仙山背多年負翠微無因隨鹿去只是送人歸頂
木晴摩日根嵐曉潤衣會於猨鳥外相對掩高扉
送友人歸江南
皇州五更鼓月落西南維此時有行客别我孤舟歸上
國身無主下第誠可悲
洞庭湖
空江浩蕩景蕭然盡日菰蒲泊釣船青草浪高三月渡
綠楊花撲一溪烟情多莫舉傷春目愁極兼無買酒錢
猶有漁人數家住不成村落夕陽邊
句
曉嶂猿開戸寒湫鹿䑛冰當空吟待月到晩坐看山
(以上見紀事)一年三領郡領郡管仙山(贈段成式見語林)
御定全唐詩卷六百四
