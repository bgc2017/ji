欽定四庫全書
御定全唐詩卷六百九十四
張道古
張道古一名睍字子美臨淄人景福中擢進士第官右
拾遺以直諫謫施州司戶後入蜀王建召為武司郎中
尋復貶死詩二首
上蜀王
封章才達冕旒前黜詔俄離玉座端二亂豈由明主用
五危終被佞臣彈西巡鳳府非為固東播鑾輿卒未安
諫疏至今如可在誰能更與讀來看
咏雨
亢陽今巳久嘉雨自雲傾一點不斜去極多時下成
唐廩
唐廩萍鄉人乾寧元年登進士第官祕書正字詩一首
楊岐山
逗竹穿花越幾村還從舊路入雲門翠微不閉樓臺出
清吹頻回水石喧天外鶴歸松自老巖間僧逝塔空存
重來白首良堪喜朝露浮生不足言
王轂
王轂字虛中宜春人乾寧五年進士第官終尚書郎集
三卷存詩十八首
吹笙引
媧皇遺音寄玉笙雙成傳得何淒清丹穴嬌雛七十(一作)
(十七)隻一時飛上秋天鳴水泉迸瀉急相續一束宫商裂
寒玉旖旎香風繞指生千聲妙盡神仙曲曲終滿席悄
無語巫山冷碧愁雲雨
鴻門讌
寰海沸兮争戰苦風雲愁兮會龍虎四百年漢欲開基
項莊一劒何虚舞殊不知人心去暴秦天意歸明主項
王足底踏漢土席上相看渾未悟
玉樹曲
陳宫内宴明朝日玉樹新妝逞嬌逸三閣霞明天上開
靈鼉振攂神仙出天花數朵風吹綻對舞輕盈瑞香散
金管紅(一作銀)絃旖旎隨霓旌玉佩參差轉壁月夜滿樓
風輕蓮舌泠泠詞調新當行狎客盡持(一作居)禄直諫犯
顔無一人歌舞未終樂未闋晉王劒上粘腥血君臣猶
在醉鄉中一面已無陳日月聖唐御宇三百祀濮上桑
間宜禁止請停此曲歸正聲願將雅樂調元氣
苦熱行
祝融南來鞭火龍火旗焰焰燒天紅日輪當午凝不去
萬國如在洪爐中五嶽翠乾雲彩滅陽侯海底愁波竭
何當一夕金風發為我掃却天下熱
暑日題道邊樹
火輪迸焰燒長空浮埃撲面愁朦朦羸童走馬喘不進
忽逢碧樹含清風清風留我移時住滿地濃隂懶前去
却歎人無及物功不似團團道邊樹
紅薔薇歌
紅霞爛潑猩猩血阿母瑤池曬仙纈晩日春風奪眼明
蜀機錦彩渾疑黦公子亭臺香觸人百花懡㦬無精神
苧羅西子見應妬風光占斷年年新
刺桐花
南國清和烟雨辰刺桐夾道花開新林梢蔟蔟紅霞爛
暑天别覺生精神穠英鬭火欺朱槿棲鶴驚飛翅憂燼
直疑青帝去怱怱收拾春風渾不盡
贈蒼溪王明府有文在手曰長生
執手長生在人皆號地仙水雲真遂性龜鶴足(一作定)齊
年但以酒養氣何言命在天況無婚嫁累應拍尚平肩
逢道者神和子
珍重神和子聞名五十年童顔終不改綠髮尚依然酒
裏消閒日人間作散仙長生如可慕相逐隠林泉
送友人歸閩
東南歸思切把酒且留連再會知何處相看共黯然猨
啼梨嶺路月白建溪船莫戀家鄉住酬身在少年
春草碧色
習習東風扇萋萋草色新淺深千里碧高下一時春嫩
葉舒烟際微香動水濱金塘明夕照輦路惹芳塵造化
功何廣陽和力自均今當發生日瀝懇祝良辰
夢仙謠三首
前程漸覺風光好琪花片片粘瑤草有人遺我五色丹
一粒吞之後天老
青童遞酒金觴疾列坐紅霞神氣逸笑說留連數日間
已是人間一千日
瑤臺絳節遊皆遍異果竒花香撲面松忩夢覺却神清
殘月林前三兩片
後魏行
力微皇帝謗天嗣太武凶殘人所畏一朝&KR1489;䍽飛上天
子孫盡作河魚餌
秋(以下三首作王叡詩)
蟬噪古槐疎葉下樹銜斜日映孤城欲知潘鬢愁多少
一夜新添白數莖
燕
海燕雙飛意若何曲梁嘔嘎語聲多茅檐不必嫌卑陋
猶勝吳宫爇爾窠
牡丹
牡丹妖豔亂人心一國如狂不惜金曷若東園桃與李
果成無語自垂隂
孫郃
孫郃字希韓四明人乾寧中登進士第官校書郎河南
府文學文集四十卷小集三卷今存詩三首
古意二首(擬陳拾遺)
屈子生楚國七雄知其才介潔世不容跡合藏蒿萊道
廢固命也瓢飲亦賢哉何事葬江水空使後人哀
魏禮段干木秦王乃止戈小國有其人大國奈之何賢
哲信為美兵甲豈云多君子戰必勝斯言聞孟軻
哭方玄英先生
牛斗文星落知是先生死湖上聞哭聲門前見彈指官
無一寸禄名傳千萬里死著敝衣裳生誰願朱紫我心
痛其語淚落不能巳猶喜韋補闕揚名薦天子
句
仕宦類商賈終日常東西
褚載
褚載字厚之乾寧二年登進士第詩一卷今存詩十四
首
投節度邢公
西風昨夜墜紅蘭一宿郵亭事萬般無地可耕歸不得
有恩堪報死何難流年怕老看將老百計求安未得安
一卷新書滿懷淚頻來門館訴飢寒
賀趙觀文重試及第
一枝仙桂兩回春始覺文章可致身巳把色絲要上第
又將彩筆冠羣倫龍泉再淬方知利火浣重燒轉更新
今日街頭看御榜大能榮耀苦心人
贈道士
簪星曳月下蓬壺曾見東皋種白榆六甲威靈藏瑞檢
五龍雷電遶霜都惟教鶴探丹丘信不使(一作遣)人窺太
乙爐聞說葛陂風浪惡許騎青鹿從行無
曉發
貪路貪名須早發枕前無計暫徘徊纔聞雞唱呼童起
巳有鈴聲過驛來衣濕乍驚霑霧露馬行仍未見塵埃
朝朝陌上侵星去待得酬身了便回
曉感
曉鼓鼕鼕星漢微佩金鳴玉鬭光輝出門各自争岐路
至老何人免是非大道不應由曲取浮生還要略知機
故園華表高高在可得不如丁令威
南徐晩望
芳草鋪香晩岸晴岸頭含醉去來行僧歸岳外殘鐘寺
日下江邊調角城入浙孤帆知楚信過淮疎雨帶潮聲
如今未免風塵役寧敢匆匆便濯纓
移石
磷&KR0008;一片溪中石恰稱幽人彈素琴浪浸多年苔色在
洗來今日碏痕深磨看粹色何殊玉敲有竒聲直異金
不是不堪為器用都緣良匠未留心
瀑布
瀉霧傾烟撼撼雷滿山風雨助喧豗争知不是青天闕
撲下銀河一半來
定鼎門
郟鄏城高門倚天九重蹤跡尚依然須知道德無關鎖
一閉乾坤一萬年
陳倉驛
錦翼花冠安在哉雄飛雌伏盡塵埃一雙童子應惆悵
不見真人更獵來
長城
秦築長城比鐵牢蕃戎不敢過臨洮焉知萬里連雲色
不及堯階三尺高
弔秦叟
市西樓店金千秤渭北田園粟萬鍾兒被殺傷妻被虜
一身隨駕到三峰
雲(一作杜牧詩)
盡日看雲首不回無心都大似無才可憐光采一片玉
萬里晴天何處來
鶴
欲洗霜翎下澗邊却嫌菱刺汚香泉沙鷗浦鴈應驚訝
一舉扶搖直上天
句
相逢多是醉醺然應有囊中子母錢(以下並見海錄碎事)有興
欲沽紅麴酒無人同上翠旌樓星斗離披烟靄收玉
蟾蜍耀海東頭(月詩)鹿胎冠子水晶簪長嘯欹眠紫桂
隂(送)躞蹀馬搖金絡腦嬋娟人墜玉搔頭狂歌
放飲成性知道逍遙出俗籠除却洛陽才子後更
誰封恨弔懷沙蓮浦浪澄堪倚釣柳堤風煖好垂鞭
上馬等閒銷白日出門輕薄倚黃金(少年行)浮名方
丈雖然病曼倩年涯未有多
鄭凖
鄭凖字不欺登乾寧進士第為荆南成汭推官後與汭
不合為所害渚宫集一卷今存詩五首
代寄邊人
君去不來久悠悠昏又明片心因卜解殘夢過橋驚聖
澤如垂餌沙場會息兵涼風當為我一一送砧聲
江南清明
吳山楚驛四年中一見清明一改容旅恨共風連夜起
韶光隨酒著人濃延興門外攀花别采石江頭帶雨逢
無限歸心何計是路邊戈甲正重重
題宛陵北樓
雨來風静綠蕪鮮凭著朱闌思浩然人語獨耕燒後嶺
鳥飛斜沒望中烟松梢半露藏雲寺灘勢横流出浦船
若遣謝宣城不死必應吟盡夕陽川
寄進士崔魯範
洛陽才子舊交知别後干戈積詠思百戰市朝千里夢
三年風月幾篇詩山高鴈斷音書絶谷背鶯寒變化遲
會待路寧歸得去酒樓漁浦重相期
雲
片片飛來静又閒樓頭江上復山前飄零盡日不歸去
點破清光萬里天
句
護犢横身立逢人揭尾跳(題水牛見紀事)
陳乘
陳乘仙遊人乾寧初擢進士第官祕書郎詩一首
遊九鯉湖
汗漫乘春至林巒霧雨生洞莓黏屐重巖雪濺衣輕窟
宅分三島烟霞接五城却憐饒藥物欲辨不知名
御定全唐詩卷六百九十四
