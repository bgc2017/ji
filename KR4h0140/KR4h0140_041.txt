欽定四庫全書
御定全唐詩卷四十一
盧照鄰
盧照鄰字昇之范陽人十歲從曹憲王義方授蒼雅調
鄧王府典籖王有書十二車照鄰總披覽略能記憶王
愛重比之相如調新都尉染風疾去官居太白山以服
餌為事又客東龍門山疾甚足攣一手又廢乃去陽翟
具茨山下買園數十畝疏潁水周舍復豫為墓偃卧其
中後不堪其苦與親屬訣自投潁水死年四十嘗著五
悲文以自眀有集二十卷又幽憂子三卷今編詩二卷
中和樂九章
歌登封第一
炎圖喪寳黃歴開璿祖武類帝宗文配天玉鑾垂日翠
華陵煙東雲干吕南風入弦山稱萬歲河慶千年金繩
永結璧麗長懸
歌明堂第二
穆穆聖皇雍雍明堂左平右墄上圓下方調均風雨制
度陰陽四窗八達五室九房南通夏火西瞰秋霜天子
臨御萬玉鏘鏘
歌東軍第三
遐哉廟略赫矣台臣横戈碣石倚劍浮津風丘拂籜日
域清塵島夷復祀龍伯來賓休兵㝢縣獻馘天闉旆海
凱入耀輝震震
歌南郊第四
虔郊上帝肅事圓丘龍駕四牡鸞旂九斿鐘歌晩引紫
煬高浮日麗蒼璧雲飛鳴球皇之慶矣萬壽千秋
歌中宫第五
祥遊沙麓慶洽瑶衣黃雲晝聚白氣宵飛居中履正稟
和體微儀刑赤縣演教椒闈陶鈞萬國丹青四妃河洲
在詠風化攸歸
歌儲宫第六
波澄少海景麗前星高禖誕聖甲觀昇靈承規翠所問
寢瑶庭宗儒側席問道横經山賓皎皎國胄青青黃裳
元吉邦家以寧
歌諸王第七
星陳帝子嶽列天孫義光帶礪象著乾坤我有明德利
建攸存苴以茅社錫以犧尊藩屏王室翼亮堯門八才
兩獻夫何足論
歌公卿第八
蹇蹇三事師師百寮羣龍在職振鷺盈朝豐金輝首珮
玉鳴腰青蒲翼翼丹地翹翹歌雲佐漢捧日匡堯天工
人代邈邈昭昭
總歌第九
明明天子兮聖德揚穆穆皇后兮隂化康登若木兮坐
眀堂池濛汜兮家扶桑武化偃兮文化昌禮樂昭兮股
肱良君臣已定兮君永無疆顔子更生兮徒皇皇若有
人兮天一方忠為衣兮信為裳飡白玉兮飲瓊芳心思
荃兮路阻長
關山月
塞垣通碣石虜障(一作陣)抵祁連相思在萬里明月正孤
懸影移金岫北光斷玉門前寄言閨中婦時看鴻雁天
上之回
回中道路險蕭關烽候多五營屯北(一作右)地萬乘出西
河單于拜玉璽天子按雕戈振旅汾川曲秋風横大歌
紫騮馬
騮馬照金鞍轉戰入臯蘭塞門風稍急長城水正寒雪
暗鳴珂重山長噴玉難不辭横絶漠流血幾時乾
戰城南
將軍出紫塞冒頓在烏貪笳喧雁門北陣翼龍城南琱
弓夜宛轉鐵騎曉參驔(一作潭)應湏駐白日為待戰方酣
梅花落
梅嶺花初發天山雪未開雪處疑花滿花邊似雪迴因
風入舞䄂雜粉向妝臺匈奴幾萬里春至不知來
結客少年場行
長安重遊侠洛陽富財雄玉劍浮雲騎金鞭(一作鞍)明月
弓鬭雞過渭北走馬向關東孫賓遥見待郭解暗相通
不受千金爵誰論萬里功將軍下天上虜騎入雲中烽
火夜似月兵氣曉成虹横行徇知已負羽遠從戎龍旌
昏朔霧鳥陣捲胡風追奔瀚海咽戰罷隂山空歸來謝
天子何如馬上翁
詠史四首
季生昔未達身辱功不成髠鉗為臺隸灌園變姓名幸
逢滕將軍兼遇曹丘生漢祖廣招納一朝拜公卿百金
孰云重一諾良匪輕廷議斬樊噲羣公寂無聲處身孤
且直遭時坦而平丈夫當如此唯唯何足榮
大漢昔云季小人道遂振玉帛委奄(一作閽)尹斧鑕嬰縉
紳邈哉郭先生卷舒得其眞雍容謝朝廷談笑奬人倫
在晦不絶俗處亂不為親諸侯不得友天子不得臣冲
情甄負甑重價折角巾悠悠天下士相送洛橋津誰知
仙舟上寂寂無四鄰
公業負竒志交結盡才雄良田四百頃所食常不充一
為侍御史慷慨說何公何公何為敗吾謀適不同仲穎
恣殘忍廢興良在躬死人如亂麻天子如轉蓬干戈及
黃屋荆棘生紫宫鄭生運其謀將以清國戎時來命不
遂脫身歸山東凛凛千載下穆然(一作如)懷清風
昔有平陵男姓朱名阿游直髮上衝冠壯氣横三秋願
得(一作請)斬馬劍先斷佞臣頭天子玉檻折將軍丹血流
捐生不肯拜視死其若休歸來教鄉里童蒙遠相求弟
子數百人散在十二州三公不敢吏五鹿何能酬名與
日月懸義與天壤儔何必疲執戟區區在封侯偉哉曠
達士知命固不憂
贈李榮道士
錦節銜天使瓊仙駕羽君投金翠山曲奠璧清江濆圓
洞開丹鼎方壇聚綘雲寳(一作資)貺幽難識空歌迥易分
風搖十洲影日亂九江文敷誠歸上帝應詔在眀君獨
有南冠客耿耿泣離羣遥看八會所眞氣曉氤氲
早度分水嶺
丁(一作千)年遊蜀道斑鬢(一作萬里)向長安徒費周王粟空彈
漢吏冠馬蹄穿欲盡貂裘敝(一作故)轉寒層冰横九折積
石凌七盤重溪既下潄峻峰亦上干隴頭聞戍鼓嶺(一作)
(雲)外咽飛湍瑟瑟松風急蒼蒼山月團傳語後來者斯
路誠獨難
三月曲水宴得尊字
風煙彭澤里山水仲長園由來棄銅墨本自重琴尊高
情邈不嗣雅道今復存有美光時彦養德坐山樊門開
芳杜逕室距(一作拒)桃花源公子黃金勒仙人紫氣軒長
懷去城市高詠狎蘭蓀連沙飛白鷺孤嶼嘯玄猿日影
巖前落雲花江上翻興闌車馬散林塘夕鳥喧
奉使益州至長安發鍾陽驛
躋(一作踰)險方未夷乘春聊騁望落花赴丹谷奔流下青
嶂(一作障)葳蕤曉(一作雜)樹滋滉瀁春江漲平川看釣侣狭
徑聞樵唱蝶戲綠苔前鶯歌白雲上耳目多異賞風煙
有竒狀峻阻埒長城高標吞巨舫(一作防)聮翩事羈靮辛
苦勞疲恙夕濟幾潺湲晨登每惆悵誰念復芻狗山河
獨偏喪
和王奭秋夜有所思
寂寂南軒夜悠然懷所知長河落雁苑明月下鯨池鳳
臺有清曲此曲何人吹丹唇間玉齒妙響入雲涯窮巷
秋風葉空庭寒露枝勞歌欲有和星鬢已將垂
望宅中樹有所思
我家有庭樹秋葉正離離上舞雙棲鳥中秀合歡枝勞
思復勞望相見不相知何當共攀折歌笑此(一作北)堂垂
宿晉安亭
聞有弦歌地穿鑿本多竒遊人試一覽臨翫果忘疲窗
横暮捲(一作落)葉簷卧古生枝舊石開紅蘚新荷覆綠池
孤猿稍斷絶宿(一作百)鳥復參差汎灔月華曉裵回星鬢
垂今日刪書客悽惶君詎知
于時春也慨然有江湖之思寄贈柳九隴
提琴一萬里負書三十年晨攀偃蹇樹暮宿清泠泉翔
禽鳴我側旅獸過我前無人且無事獨酌還獨眠遥聞
彭澤宰高弄武城弦形骸寄文墨意氣託神仙我有壺
中要題為物外篇將以貽好道道遠莫致旃相思勞日
夜相望阻風煙坐惜春華晩徒令客思懸水去東南地
氣凝西北天關山悲蜀道花鳥憶秦川天子何時問公
卿本亦(一作不)憐自哀還自樂歸藪復歸田海屋銀為棟
雲車電作鞭倘遇鸞將鶴誰論貂與蟬萊洲頻度淺桃
實幾成圓寄言飛鳬舄歲宴同(一作共)聯翩
至望喜矚目言懷貽劍外知已
聖圖夷九折神化掩三分緘愁赴蜀道題拙奉虞薰隠
轔度深谷遥褭上高雲碧流遞縈注青山互糾紛澗松
咽風緒巖花濯露文思北常依馭圖南每喪羣(一本無澗松四)
(句)無由召宣室何以荅吾君
赤谷安禪師塔
獨坐巖之曲悠然無俗紛酌酒呈丹桂思詩贈白雲煙
霞朝晩聚猿鳥歲(一作四)時聞水華競(一作鏡)秋色山翠含
夕曛高談十二部細覈五千文如如數冥昧生生理氛
(一作氤)氲古人有糟粕輪扁情未分且當事芝术從吾所
好云
贈益府裴錄事
忽忽歲云暮相望限風煙長歌欲對酒危坐遂停弦停
弦變霜露對酒懷朋故朝看桂蟾晩夜聞鴻雁度鴻雁
何時還桂晚不同攀浮雲映丹壑明月滿青山青山雲
路深丹壑月華臨耿耿離憂積空令星鬢(一作髮)侵
贈益府羣官
一鳥自北燕飛來向西蜀單棲劍門上獨舞岷山足昂
藏多古貌哀怨有新曲羣鳳從之遊問之何所欲荅言
寒鄉子飄颻萬餘里不息惡木枝不飲盗泉水常思稻
粱遇願棲梧桐樹智者不我邀愚夫余不顧所以成獨
立耿耿歲云暮日夕苦風霜思歸赴洛陽羽翮毛衣短
關山道路長明月流客思白雲迷故鄉誰能借風便一
舉凌蒼蒼
送梓州高參軍還京
京洛風塵遠褒斜煙露(一作霧)深北遊君似智南飛我異
禽别路琴聲斷秋山猿鳥吟一乖青巖酌空佇白雲心
大劍送别劉右史
金碧禺山遠關梁蜀道難相逢屬晩歲相送動征鞍地
咽綿川冷雲凝劍閣寒倘遇忠孝所為道憶長安
同臨津紀明府孤雁
三秋違北地(一作雁)萬里向南翔河洲花稍白關塞葉初
黃避繳風霜勁懷書道路長水流疑箭動月照似弓傷
横天無有陣度海不成行會刷能鳴羽還赴上林鄉
失羣雁(并序)
温縣明府以雁詩垂示余以為古之郎官出宰百
里今之墨綬入應千官事止雁行未宜傷歎至如
羸卧空巖者乃可為失羣慟耳聊因伏枕多暇以
斯文應之
三秋北地雪皚皚萬里南翔渡海來欲隨石燕沈湘水
試逐銅烏繞帝臺帝臺銀闕距金塘中間鵷鷺已成行
先過上苑傳書信暫下中州戲稻粱虞人負繳來相及
齊客虛弓忽見傷毛翎頻頓(一作顦顇)飛無力羽翮摧頹君
不識唯有莊周解愛鳴復道郊哥(一作歌)重竒色惆悵驚
思悲未已裵回自憐中罔極傳聞有鳥集朝陽詎勝仙
鳬邇帝鄉雲間海上應鳴舞遠得鵾弦猶獨撫金龜全
寫中牟印玉鵠當變萊蕪釜願君弄影鳳皇池時憶籠
中摧折羽
行路難
君不見長安城北渭橋邊枯木横槎卧古田昔日含紅
復含紫常時留霧亦留煙春景春風花似雪香車玉轝
恒闐咽若箇遊人(一作童)不競攀若箇娼家不來折娼家
寶袜蛟龍帔公子銀鞍千萬騎黃鶯一一向花嬌青鳥
雙雙將子戲千尺長條百尺枝月(一作丹)桂星(一作青)榆相
蔽虧珊瑚葉上鴛鴦鳥鳳皇巢裏雛鵷兒巢傾枝折鳳
歸去(一作巢傾折鳳歸去)條枯葉落任(一作狂)風吹一朝零落無人
問萬古摧殘君詎知人生貴賤無終始倏忽須臾難久
恃誰家能駐西山日誰家能堰東流水漢家陵樹滿秦
川行來行去盡哀憐自昔公卿二千石咸擬榮華一萬
年不見朱唇將白(一作玉)貌唯聞素(一作青)棘與黃泉金貂
有時換美(一作便換)酒玉麈但(一作恒)搖莫計錢寄言坐客神
仙署一生一死交情處蒼龍闕下君不來白鶴山前我
應去雲間海上邈難期赤心會合在何時但願堯年一
百萬長作巢由也不辭
長安古意
長安大道連狹斜青牛白馬七香車玉輦縱横過主第
金鞭絡繹向侯家龍銜寳蓋承朝日鳳吐流蘇帶晚霞
百丈遊絲爭繞樹一羣嬌鳥共啼花啼花戲蝶千門側
碧樹銀臺萬種色複道交窗作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逢詎相識借問吹簫向紫煙曾經學舞度芳年
得成比目何辭死願作鴛鴦不羡仙比目鴛鴦眞可羡
雙去雙來君不見生憎帳額繡孤鸞好取門簾帖雙燕
雙燕雙飛繞畫梁羅幃翠被鬱金香片片行雲著蟬鬢
纖纖初月上鴉黃鴉黃粉白車中出含嬌含態情非一
妖童寳馬鐵連錢娼婦盤龍金屈膝御史府中烏夜啼
廷尉門前雀欲栖隠隠朱城臨玉道遥遥翠幰沒金堤
挟彈飛鷹杜陵北探丸借客渭橋西俱邀侠客芙蓉劍
共宿娼家桃李蹊娼家日暮紫羅裙清歌一囀口氛氲
北堂夜夜人如月南陌朝朝騎似雲南陌北堂連北里
五劇三條控三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅𥜗寳帶為君解
燕歌趙舞為君開别有豪華稱將相轉日回天不相讓
意氣由來排灌夫專權判不容蕭相專權意氣本豪雄
青虬紫燕坐春(一作生)風自言歌舞長千載自謂驕奢凌
五公節物風光不相待桑田碧海須臾改昔時金階白
玉堂即今唯見青松在寂寂寥寥揚子居年年歲歲一
牀書獨有南山桂花發飛來飛去襲人裾
明月引
洞庭波起兮鴻雁翔風瑟瑟兮埜蒼蒼浮雲卷靄明月
流光荆南兮趙北碣石兮瀟湘澄清規於萬里照離思
於千行横桂枝於西第繞菱花於北堂高樓思婦飛蓋
君王文姬絶域侍子他鄉見胡鞍之似練知漢劍之如
霜試登高而騁(一作極)目莫不變而回腸
獄中學騷體
夫何秋夜之無情兮皎皛悠悠而太長圜戶杳其幽䆳
兮愁人披此嚴霜見河漢之西落聞鴻雁之南翔山有
桂兮桂有芳心思君兮君不將憂與憂兮相積歡與歡
兮兩忘風嫋嫋兮木紛紛凋綠葉兮吹白雲寸步千里
兮不相聞思公子兮日將曛林已暮兮鳥羣飛重門掩
兮人徑稀萬族皆有所托兮蹇獨淹留而不歸
懷仙引
若有人兮山之曲駕青虬兮乘白鹿往從之遊願心足
披澗戶訪巖軒石瀨潺湲横石徑松蘿羃䍥掩松門下
空濛而無鳥上巉巖而有猨懷飛閣度飛梁休余馬於
幽谷挂余冠於夕陽曲復曲兮煙莊䆳行復行兮天路
長修途杳其未半飛雨忽以茫茫山坱軋磴(一作嶝)連褰
攀石壁而無據泝泥溪而不前向無情之白日竊有恨
於皇天回行遵故道通川遍流潦回首望羣峰白雲正
溶溶珠為闕兮玉為樓青雲蓋兮紫霜裘天長地久時
相憶千齡萬代一來遊
七日登樂遊故墓
四序周緹籥三正紀璿耀綠野變初黃暘山開曉眺中
天擢露掌匝地分星徼漢寢睠遺靈秦江想餘弔蟻泛
青田酌鶯歌紫芝調柳色搖歲華冰文蕩春照遠迹謝
羣動高情符衆妙蘭遊澹未歸傾光下巖窈
釋疾文三首
歲將暮兮歡不再時已晩兮憂來多東郊絶此麒麟筆
西山秘此鳳凰柯死去死去今如此生兮生兮奈汝何
歲去憂來兮東流水地久天長兮人共死明鏡羞窺兮
向十年駿馬停驅兮幾千里麟兮鳳兮自古吞恨無已
茨山有薇兮潁水有漪夷為柏兮秋有實叔為柳兮春
向(一作雨)飛倏爾而笑汎滄浪兮不歸
御定全唐詩卷四十一
