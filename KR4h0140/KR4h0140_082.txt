欽定四庫全書
御定全唐詩卷八十二
劉希夷
劉希夷一名庭芝汝州人少有文華落魄不拘常格後
為人所害希夷善為從軍閨情詩詞旨悲苦未為人重
後孫昱撰正聲集以希夷詩為集中之最由是大為時
所稱賞集十卷今編詩一卷
將軍行
將軍闢轅門耿介當風立諸將欲言事逡廵不敢入劍
氣射雲天鼓聲振原隰黃塵塞路起走馬追兵急彎弓
從此去飛箭如雨集截圍一百重斬首五千級代馬流
血死胡人抱鞍泣古來養甲兵有事常討襲乘我廟堂
運坐使干戈戢獻凱歸亰師(一作都又作還帝亰)軍容何翕習
從軍行
秋天風颯颯(一作秋風來瑟瑟)羣胡馬行疾嚴城晝不開伏兵
暗相失天子廟堂拜將軍凶門出紛紛伊洛(一作晉陽)道戎
馬幾萬匹軍門壓黃河兵氣衝白日平生懷仗劒慷慨
即投筆南登漢月孤北走代雲密近取韓彭計早知孫
吳術丈夫清萬里誰能掃一室
春女行
春女顔如玉怨歌陽春曲巫山春樹紅沅湘(一作江)春草
綠自憐妖艷姿妝成獨見時愁心伴楊柳春盡亂如絲目
極千餘里悠悠春江水頻想玉關人愁卧金閨裡尚言
春花落不知秋風起嬌愛猶未終悲凉從此始憶昔楚
王宫玉樓粧粉紅纖腰弄明月長袖舞(一作拂)春風容華
委西山光隂不可(一作再)還桑林變(一作没)東海富貴今何
在寄言桃李容胡為閨閤重但看楚王墓唯有數株松
孤松篇
蠶月桑葉青鸎時柳花白澹艷煙雨姿敷芬陽春陌如
何秋風起零落從此始獨有南澗松不嘆東流水玄隂
天地冥皓雪朝夜零豈不罹寒暑為君留青青青青好
顔色落落任孤直羣樹遥相望衆草不敢逼靈龜卜真
隠仙鳥宜棲息恥受秦帝封願言唐侯食寒山夜月明
山冷氣清清凄兮歸鳳(一作風)集吹之作琴聲松子卧仙
岑寂聽疑野心清泠有真曲樵採無知音美人何時來
幽徑委綠苔吁嗟深澗底棄捐廣厦材
嵩嶽聞笙
月出嵩山東月明山益空山人愛清景散髮卧秋風風
止夜何清獨夜草蟲鳴仙人不可見乘月近吹笙絳唇
吸靈氣玉指調真聲真聲是何曲三山鸞鶴情昔去落
塵俗願言聞此曲今來卧嵩岑何幸承幽音神仙樂吾
事笙歌銘夙心
秋日題汝(一作南)陽潭壁
獨坐秋隂生悲來從所適行見汝陽潭飛蘿蒙水石懸
瓢木葉上風吹何歴歴幽人不耐煩振衣(一作袂)步閑寂
迴流清見底金沙覆銀礫錯落非一文空朧幾千尺魚
鱗可憐紫鴨毛自然碧吟詠秋水篇渺然忘損益秋水
隨形影清濁混心迹歲暮歸去來東山余宿昔
采桑
楊柳送行人青青西入秦誰家採桑女樓上不勝春盈
盈灞水曲步步春芳綠紅臉耀明珠絳唇含白玉回首
渭橋東遥憐春(一作樹)色同青絲嬌落日緗綺弄春風携
籠長歎息逶遲(一作迤)戀春色看花若有情倚樹疑無力
薄暮思悠悠使君南陌頭相逄不相識歸去夢青樓
謁漢世祖廟
舂陵氣初發漸臺首未傳列營百萬衆持國十八年運
開朱旗後道合赤符先宛城劒鳴匣昆陽鏑應弦獷獸
血塗地巨人聲沸天長驅過北趙短兵出南燕太守迎
門外王郎死道邊昇壇九城(一作成)陌端拱千秋年朝廷
方雀躍劒佩幾聫翩至德刑四海神儀翳九泉宗子行
舊邑恭聞清廟篇君容穆而聖臣像儼猶賢攅木承危
柱疎蘿掛朽椽祠庭巢鳥啄祭器網蟲緣懷古江山在
維新歷數遷空餘今夜月長似舊時懸
巫山懷古
巫山幽隂地神女艷陽年襄王伺容色落日望悠然歸
來高唐夜金釭燄青煙頹想卧瑶席夢魂何翩翩搖落
殊未已榮華倏徂遷愁思瀟湘浦悲凉雲夢田猿啼秋
風夜鴈飛明月天巴歌不可聽聽此益潺湲
歸山
歸去嵩山道煙花覆青草草綠山無塵山青楊柳春日
暮松聲合空歌思殺人
代閨人春日
珠簾的曉光玉顔艷春彩林間鳥鳴喚戸外花相待花
鳥惜芳菲鳥鳴花亂飛人今伴花鳥日暮不能歸池月
憐歌扇山雲愛舞衣佳期楊柳陌携手莫相違
蜀城懷古
蜀土(一作山)遶水竹吳天積風霜窮覽通表裡氣色何蒼
蒼舊國有年代青樓思艷妝古人無歲月白骨冥丘荒
寂歷彈琴地幽流(一作留)讀書堂元龜埋卜室彩鳳滅詞
場陣圖一一在栢樹雙雙行鬼神歴漢廟鳥雀参秦倉
歎世巳多感(一作歎逝日巳多)懷心益自傷(一作感懷心自傷)頼蒙靈
丘境時當(一作鈞)明月光
洛川懷古(第二十七句缺四字第二十八句缺)
萋萋春草綠悲歌牧征馬行見白頭翁坐泣青竹下感
歎前問之贈予辛苦詞歲月移今古山河更盛衰晉家
都洛濱朝廷多近臣詞賦歸潘岳繁華稱季倫梓(一作紫)
澤春草菲河陽亂華飛綠珠不可奪白首同所歸高樓
倏冥滅茂林久摧折昔時歌舞臺今成狐兔穴人事互
消亡世路多悲傷北邙是吾宅東嶽為吾鄉君看北邙
道體髏縈蔓草芳碑塋或半存
荆棘斂幽魂揮涕棄之去不忍聞此言
春日行歌
山樹落梅花飛落野人家野人何所有滿甕陽春酒携
酒上(一作向)春臺行歌伴落梅醉罷卧明月乘夢遊天台
江南曲八首
暮宿南洲草晨行北岸林日懸滄海闊水隔洞庭深煙
景無留意風波有異潯歲遊難極目春戲易為心朝夕
無榮遇芳菲已滿襟
艷唱潮初落江花露未晞春洲驚翡翠朱服弄芳菲畫
舫煙中淺青陽日際微錦帆衝浪濕羅袖拂行衣含情
罷所採相歎惜流暉
君為隴西客妾遇江南春朝遊含靈果夕採弄風蘋果
氣時不歇蘋花日自新以此江南物持贈隴西人空盈
萬里懷欲贈竟無因
皓如楚江月靄若吳岫雲波中自皎鏡山上亦氤氲明
月留照妾輕雲持贈君山川各離散光氣乃殊分天涯
一為别江北不(一作自)相聞
艤舟乘潮去風帆振早凉潮平見楚甸天際望維揚洄
泝經千里煙波接兩鄉雲明江嶼出日照海流長此中
逄歲宴浦樹落花芳
暮春三月晴維揚吳楚城城臨大江汜回映洞浦清晴
雲曲金閣珠樓碧煙裏月明芳樹羣鳥飛風過長林雜
花起可憐離别誰家子於此一至情何已
北堂紅草盛䒠茸南湖碧水照芙蓉朝遊暮起金花盡
漸覺羅裳珠露濃自惜妍華三五歲已歎關山千萬重
人情一去無還日欲贈懷芳怨不逄
憶昔江南年盛時平生怨在長洲曲冠盖星繁江水上
衝風摽落洞庭淥落花兩袖紅紛紛朝霞高閣洗晴雲
誰言此處嬋娟子珠玉為心以奉君
𢷬衣篇
秋天瑟瑟夜漫漫夜白風清玉露漙燕山遊子衣裳薄
秦地佳人閨閤寒欲向樓中縈楚練還來機上裂齊紈
攬紅袖兮愁徙倚盻青砧兮悵盤桓盤桓徙倚夜已久
螢火雙飛入簾牖西北風來吹細腰東南月上浮纖手
此時秋月可憐明此時秋風别有情君看月下参差影
為聽莎間斷續聲絳河轉兮青雲曉飛鳥鳴兮行人少
攅眉緝縷思紛紛對影穿鍼魂悄悄聞道還家未有期
誰憐登隴不勝悲夢見形容亦舊日為許裁縫改昔時
緘書遠寄交河曲湏及明年春草綠莫言衣上有斑斑
只為思君淚相續
公子行
天津橋下陽春水天津橋上繁華子馬聲迴合青雲外
人影動搖綠波裏綠波蕩漾玉為砂青雲離披錦作霞
可憐楊柳傷心樹可憐桃李斷腸花此日遨遊邀美女
此時歌舞入娼家娼家美女鬱金香飛來飛去公子旁
的的珠簾白日映娥娥玉顔紅粉妝花際裵回雙蛺蝶
池邊顧步兩鴛鴦傾國傾城漢武帝為雲為雨楚襄王
古來容光人所羡况復今日遥相見願作輕羅著細腰
願為明鏡分嬌面與君相向轉相親與君雙棲共一身
願作貞松千歲古誰論芳槿一朝新百年同謝西山日
千秋萬古北邙塵
代悲白頭翁(一作白頭吟)
洛陽城東桃李花飛來飛去落誰家洛陽女兒好顔色
坐見(一作行逄)落花長歎息今年花落顔色改明年花開復
誰在已見松栢摧為薪更聞桑田變成海古人無復洛
城東今人還對落花風年年歲歲花相似歲歲年年人
不同寄言全盛紅顔子應憐半死白頭翁此翁白頭真
可憐伊昔紅顔美少年公子王孫芳樹下清歌妙舞落
花前光禄池臺開錦繡將軍樓閣畫神仙一朝卧病無
相識三春行樂在誰邊宛轉蛾眉能幾時湏臾鶴髮亂
如絲但看古來歌舞地惟有黃昏鳥雀悲(希夷善琵琶嘗為白頭詠)
(云今年花落顔色改明年花間復誰在既而悔曰我此詩似䜟與石崇白首同所歸何異乃更作云年年歲歲)
(花相似歲歲年年人不同既而嘆曰復似向䜟矣詩成未周歲為姦人所殺或云宋之問害希夷而以白頭翁)
(之篇為已作至今有載此篇在之問集中者)
代秦女贈行人(第三句缺一字)
鸞鏡曉含春蛾眉向影嚬開衣裳破那堪粉黛新春
還洛陽道為憶春階草楊葉未能攀梅花待君掃今朝
喜鵲傍人飛應是狂夫走馬歸遥想行歌共遊樂迎前
含笑著春夜
洛中晴月送殷四入關
清洛浮橋南渡頭天晶(一作明)萬里散華洲晴看石瀨光
無數曉入寒潭浸不流微雲一點曙煙起南陌憧憧遍
行子欲將此意與君論復道秦關尚千里
入塞
將軍陷虜圍邊務息戎機霜雪交河盡旌旗入塞飛曉
光隨馬渡春色伴人歸課績朝明主臨軒拜武威
覽鏡
青樓挂明鏡臨照不勝悲白髮今如此人生能幾時秋
風下山路明月上春期歎息君恩盡容顔不可思
晩春
佳人眠洞房回首見垂楊寒盡鴛鴦被春生玳瑁牀庭
隂幕青靄簾影散紅芳寄語同心伴迎春且薄籹
送友人之新豐
日暮秋風起關山斷别情淚隨黃葉下愁向綠樽生野
路歸驂轉河洲宿鳥驚賓遊寬旅宴王事促嚴程
餞李秀才赴舉
鴻鵠振羽翮翻飛入帝鄉朝鳴集銀樹暝宿下金塘日
月天門近風煙夜(一作客)路長自憐窮浦鴈歲歲不隨陽
夜集張諲所居
江南成久客門舘日蕭條惟有圖書在多傷鬢髮凋諸
生陪講誦稚子給漁樵隠室寒燈淨空階落葉飄滄洲
自有趣誰道隠湏招
故園置酒
酒熟人湏飲春還鬢已秋願逄千日醉得緩百年憂舊
里多青草新知盡白頭風前燈易滅川上月難留卒卒
周姬旦栖栖魯孔丘平生能幾日不及且遨遊
晩憩南陽旅舘
旅舘何年廢征夫此日過途窮人自哭春至鳥還歌行
路新知少荒田古徑多池篁覆丹谷墳樹遶清波日照
蓬隂轉風微野氣和傷心不可去回首怨如何
御定全唐詩卷八十二
