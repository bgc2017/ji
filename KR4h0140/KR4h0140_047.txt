欽定四庫全書
御定全唐詩卷四十七
張九齡
張九齡字子夀韶州曲江人七歲知屬文擢進士始調
校書郎以道侔伊呂科為左拾遺進中書舍人出為冀
州刺史以母不肻去鄉里表換洪州都督徙桂州兼嶺
南按察選補使以張說薦為集賢院學士俄拜中書侍
郎同平章事遷中書令為李林甫所忮改尚書右丞相
罷政事貶荆州長史請歸還展墓卒謚文獻九齡風度
醖藉在相位有謇諤匪躬之誠以直道黜不戚戚嬰望
惟文史自娛嘗識安禄山必反請誅不許後明皇在蜀
思其言遣使致祭䘏其家集二十卷今編詩三卷
奉和聖製燭龍齋祭
上帝臨下鑒亦有光孰云隂隲惟聖克彰六月徂暑四
郊愆陽我后其勤告于壇場精意允溢羣靈鼔舞蔚兮
朝雲沛然時雨雨我原田亦既有年燭龍煌煌明宗報
祀于以助之天人帝子聞詩有訓國風兹始
奉和聖製喜雨
艱我稼穡載育載亭隨物應之曷聖與靈謂我何憑惟
德之馨誰云天遠以誠必至太清無雲羲和頓轡于斯
烝人瞻彼非覬隂冥倏忽沛澤咸洎何以致之我后之
感無臯無隰黍稷黯黯無卉無木敷芬黮黤黃龍勿來
鳴鳥不思人和年豐皇心則怡豈與周宣雲漢徒詩
南郊文武出入舒和之樂
祝史辭正人神慶叶福以德昭享以誠接六變云備百
禮斯浹祀事孔明祚流萬葉
奉和聖製幸晉陽宮
隋季失天策萬方罹凶殘皇祖稱義旗三靈皆獲安聖
期將(一作朝特)申錫王業成艱難盗移未改命歴在終履端
彼汾惟帝鄉雄都信鬱盤一月朔巡狩羣后陪清鑾霸
跡在沛庭舊儀覩漢官唐風思何深舜典敷更寬戶蒙
枌榆復邑争牛酒歡緬惟翦商後豈獨微禹歎三后既
在天萬年斯不刊尊祖實我皇天文皆仰觀
奉和聖製次成臯先聖擒建德之所
天命誠有集王業初惟艱翦商自文祖夷項在兹山地
識斬蛇處河臨飲馬間威加昔運往澤流今聖還尊祖
頌先烈賡歌安用攀紹成即我后封岱出天關
奉和聖製賜諸州刺史以題座右
聖人合天德洪覆在元元每勞蒼生念不以黃屋尊興
化俟羣辟擇賢守列藩得人此為盛咨岳今復存降鑒
引君道殷勤啓政門容光無不照有象必為言成憲知
所奉致理歸其根肅肅禀玄猷煌煌戒朱軒豈徒任遇
重兼爾宴錫繁載聞勵臣節持答明主恩
奉和聖製送十道採訪使及朝集使
三年一上計萬國趨河洛課最力已陳賞延恩復博垂
衣深共理改瑟其咸若首路廻竹符分鑣揚木鐸戒程
有攸往詔餞無淹泊昭晰動天文殷勤在人瘼持久望
兹念克終期所託行矣當自強春耕庶秋穫
奉和聖製謁玄元皇帝廟齋
興運昔有感建祠北山巔雲雷初締構日月今悠然紫
氣尚蓊鬱玄元如在焉迨兹事追遠輪奐復增鮮洞府
香林處齋壇清漢邊吾君乃尊祖夙駕此留連樂動人
神會鐘成律度圓笙歌下鸞鶴芝术萃靈仙曾是福黎
庶豈唯味虚玄賡歌徒有作微薄謝昭宣
巫山高
巫山與夭近煙景長青熒此中楚王夢夢得神女靈神
女去已久雲雨空冥冥唯有巴猿嘯哀音不可聽
和黃門盧監望秦始皇陵
秦帝始求仙驪山何遽卜中年既無效兹地所宜復徒
役如雷奔珍怪亦雲蓄黔首無寄命赭衣相追逐人怨
神亦怒身死宗遂覆土崩失天下龍鬭入函谷國為項
籍屠君同華元戮始掘既由楚終焚乃因牧上宰議揚
賢中阿感桓速一聞過秦論載懷空杼軸
酬周判官巡至始興會改秘書少監見貽之作
兼呈耿廣州
惟昔遷樂土迨今已重世隂慶荷先德素風慙後裔唯
益梓桑恭豈禀山川麗于時初自勉揆已無兼濟瘠土
資勞力良書啓蒙蔽一探石室文再擢金門第既起南
宮草復掌西掖制過舉及小人便蕃在中歲亞司河海
秩轉牧江湖澨勿謂符竹輕但覺涓塵細一麾尚云忝
十駕宜求税心息已如灰跡牽且為贅忽捧天書委將
革海隅弊朝聞循誠節夕飲蒙瘴癘義疾耻無勇盜憎
攻亦銳葵藿是傾心豺狼何反噬履險甘所受勞賢恧
相曳攬轡但荒服循陔便私第嘉慶始獲申恩華復相
繼無庸我先舉同事君猶滯當推奉使績且結拜親契
更延懷安旨曾是慮危際善謀雖若兹至理焉可替所
仗有神道况承明主惠
和吏部李侍郎見示秋夜望月憶諸侍郎之什
其卒章有前後行之戲因命僕繼作
清秋發高興凉月復閒宵光逐露華滿情因水鏡搖同
時亦所見異路無相招美景向空盡歡言隨事銷忽聽
金華作誠如玉律調南宫尚為後東觀何其遼名數雖
云隔風期幸未遥今來重餘論懷此更終朝
登南嶽事畢謁司馬道士
將命祈靈嶽廻策詣真士絶跡尋一徑異香聞數里分
庭八桂樹肅容兩童子入室希把袖登牀願啓齒誘我
棄智訣迨兹長生理吸精反自然鍊藥求不死斯言眇
霄漢顧余嬰紛滓相去九牛毛慙歎知何已
九月九日登龍山
郡庭常窘束凉野求昭曠楚客凛秋時枑公舊臺上清
明風日好歴落江山望極遠何蕭條中留坐惆悵東彌
夏首闊西拒荆門壯夷險雖異時古今豈殊狀先賢杳
不接故老猶可訪投弔傷昔人揮斤感前匠自為本疎
散未始忘幽尚際會非有欲往來是无妄為邦復多幸
去國殊遷放且汎籬下菊還聆郢中唱灌園亦何為於
陵乃逃相
登郡城南樓
閉閣幸無事登樓聊永日雲霞千里開洲渚萬形出澹
澹澄江漫飛飛度鳥疾邑人半艫艦津樹多楓橘感别
時已屢憑眺情非一遠懷不我同孤興與誰悉平生本
單緒邂逅承優秩謬忝為邦寄多慙理人術駑鉛雖自
勉倉廩素非實陳力倘無效謝病從芝术
歲初廵屬縣登高安南樓言懷
山城本孤峻憑高結層軒江氣偏宜早林英粲已繁餘
滋含宿霽衆妍在朝暾拂衣釋簿領伏檻遺紛喧深俯
東溪澳遠延南山樊歸雲納前嶺去鳥投遥村目盡有
餘意心惻不可諼朅來彭蠡澤載經敷淺原春及但生
思時哉無與言不才叨過舉唯力酬明恩美化猶寂蔑
迅節徒飛奔雖無成立效庶以去思論行復徇孤迹亦
云吾道存
秋晩登樓望南江入始興郡路
潦收沙衍出霜降天宇晶伏檻一長眺津途多遠情思
來江山外望盡煙雲生滔滔不自辨役役且何成我來
颯衰鬢孰云飄華纓櫪馬苦踡跼籠禽念遐征歲隂向
晼晩日夕空屏營物生貴得性身累由近名内顧覺今
是追歎何時平
登古陽雲臺
庭樹日衰颯風霜未云已駕言遣憂思乘興求相似楚
國兹故都蘭臺有餘址傳聞襄王世仍立巫山祀方此
全盛時豈無嬋娟子色荒神女至魂蕩宮觀啓蔓草今
如積朝雲為誰起
與生公尋幽居處
同方久厭俗相與事遐討及此雲山去窅然巖徑好疑
入武陵源如逢漢隂老清諧欣有得幽閑歘盈抱我本
玉階侍偶訪金仙道兹焉求卜築所過皆神造歲晩林
始敷日晏崖方杲不種緣嶺竹豈植臨潭草即途可淹
留隨日成黼藻期為静者說曾是終焉保今為簡書畏
秪令歸思浩
與生公遊石窟山
探秘孰云遠忘懷復爾同日尋高深意宛是神仙中躋
險搆靈室詭制非人功潛洞黝無底殊庭忽似夢豈如
武安鑿自若茅山通造物良有寄嬉遊廼愜衷猶希咽
玉液從此昇雲空咄咄共攜手泠然且馭風
郡舍南有園畦雜樹聊以永日
為郡久無補越鄉空復深苟能秉素節安用叨華簪却
步園畦裏追吾野逸心形骸拘俗吏光景賴閒林内訟
誠知止外言猶匪忱成蹊謝李徑衞足感葵隂榮逹豈
不偉孤生非所任江城何寂歴秋樹亦蕭森下有北流
水上有南飛禽我願從歸翼無然坐自沈
臨泛東湖(時任洪州)
郡庭日休暇湖曲邀勝踐樂職在中和靈(一作虛)心挹上
善乘流坐清曠舉目眺悠緬林與西山重雲因北風卷
晶明畫不逮隂影鏡無辨晩秀復芬敷秋光更遥衍萬
族紛可佳一遊豈能展羇孤忝邦牧顧已非時選梁(一作)
(長)公世不容長孺心亦褊永念出籠縶常思退疲蹇歲
徂風露嚴日恐蘭苕(一作若)剪佳辰不可得良會何其鮮
罷興還江城閉關聊自遣
始興南山下有林泉嘗卜居焉荆州卧病有懷
此地
出處各有在何者為陸沈幸無廹賤事聊可祛迷襟世
路少夷坦孟門未嶇嶔多慙入火術常惕履冰心一跌
不自保萬全焉可尋行行念歸路眇眇惜光隂浮生如
過隙先逹已吾箴敢忘丘山施亦云年病侵力衰在所
養時謝良不任但憶舊棲息願言遂窺臨雲間目孤秀
山下面清深蘿蔦自為幄風泉何必琴歸此老吾老還
當日千金
晨坐齋中偶而成詠
寒露潔秋空遥山紛在矚孤頂乍修聳微雲復相續人
兹賞地偏鳥亦爱林旭結念憑幽遠撫躬曷羈束仰霄
謝逸翰臨路嗟疲足徂歲方暌攜歸心亟躑躅休閒倘
有素豈負南山曲
詠史
大德始無頗中智是所是居然已不一況乃務相詭小
道致泥難巧言因萋毁穰侯或見遲蘇生得隂揣輕既
長沙傅重亦邊郡徙勢傾不幸然跡在胡寧爾滄溟所
為大江漢日來委灃(一作澄)水雖復清魚鼈豈游此賢哉
有小白讐中有管氏若人不世生悠悠多如彼
龍門旬宴得月字韻
恩華逐芳歲形勝兼韶月中席傍魚潭前山倚龍闕花
迎妙妓至鳥避仙舟發宴賞(一作衎)良在兹再來情不歇
驪山下逍遥公舊居游集
君子體清尚歸處有兼資雖然經濟日無忘幽棲時卜
居舊何所休澣嘗來兹岑寂罕人至幽(一作高)深獲我思
松澗聆遺風蘭林覽餘滋往事誠已矣道存猶可追遺
子後黃金作歌先紫芝明德有自來奕世皆秉彛豈與
磻溪老崛起周太師我心希碩人逮此問元龜怊悵既
懷遠沈吟亦省私己云寵禄過況在華髮衰軒盖有迷
復丘壑無磷緇感物重所懷何但止足斯
雜詩五首
孤桐亦胡為百尺傍無枝疎隂不自覆修幹欲何施高
岡地復迥弱稙風屢吹凡鳥已相噪鳳皇安得知
蘿蔦必有託風霜不能落酷在蘭將蕙甘從葵與藿運
命雖為宰寒暑自回薄悠悠天地間委順無不樂
良辰不可遇心賞更蹉跎終日塊然坐有時勞者歌庭
前攬芳蕙江上託微波路遠無能逹憂情空復多
湘水弔靈妃斑竹為情緒漢水訪遊女解佩欲誰與同
心不可見異路空延佇浦上青楓林津傍白沙渚行吟
至落日坐望秪愁予神物亦豈孤佳期竟何許
木直幾自寇石堅亦他攻何言為用薄而與火膏同物
類(一作累)有固然誰能取徑通纖纖良田草靡靡唯從風
日夜沐甘澤春秋等芳叢生性苟不夭香臭誰為中道
家貴至柔儒生何固窮終始行一意無乃過愚公
感遇十二首
蘭葉(一作蘂)春葳蕤桂華秋皎潔欣欣此生意自爾為佳
節誰知林棲者聞風坐相(一作見)悅草木有本(一作本無)心何
求美人折
幽林歸獨卧滯慮洗孤清持此謝高鳥因之傳遠情日
夕懷空意人誰感至精飛沈理自隔何所慰吾誠
魚游樂深池鳥棲欲高枝嗟爾蜉蝣羽薨薨亦何為有
生豈不化所感奚若斯神理日微滅吾心安得知浩歎
楊朱子徒然泣路岐
孤鴻海上來池潢不敢顧側見雙翠鳥巢在三珠樹矯
矯珍木巔得無金丸懼美服患人指高明逼神惡今我
遊冥冥弋者何所慕
吳越數千里夢寐今夕見形骸非我親衾枕即鄉縣化
蝶猶不識川魚安可羡海上有仙山歸期覺神變
西日下山隠北風乘夕流燕雀感昏旦簷楹呼匹儔鴻
鵠雖自遠哀音非所求貴人棄疵賤下士嘗殷憂衆情
累外物恕己忘内修感歎長如此使我心悠悠
江南有丹橘經冬猶綠林豈伊地氣暖自有歲寒心可
以薦嘉客奈何阻重深運命唯所遇循環不可尋徒言
樹桃李此木豈無隂
永日徒離憂臨風懷蹇修美人何處所孤客空悠悠青
鳥跂不至朱鱉誰云浮夜分起躑躅時逝曷淹留
抱影吟中夜誰聞此歎息美人適異方庭樹含幽色白
雲愁不見滄海飛無翼鳳皇一朝來竹花斯可食
漢上有游女求思安可得袖中一札書欲寄雙飛翼冥
冥愁不見耿耿徒緘憶紫蘭秀空蹊皓露奪幽色馨香
歲欲晩感歎情何極白雲在南山日暮長太息
我有異鄉憶宛在雲溶溶憑此目不覯要之心所鍾但
欲附高鳥安敢攀飛龍至精無感遇悲惋填心胸歸來
扣寂寞人願天豈從
閉門跡羣化憑林結所思嘯歎此寒木疇昔乃芳蕤朝
陽鳳安在日暮蟬獨悲浩思極中夜深嗟欲待誰所懷
誠已矣既往不可追鼎食非吾事雲仙嘗我期胡越方
杳杳車馬何遲遲天壤一何異幽嘿卧簾帷
江上遇疾風
疾風江上起鼓怒揚煙埃白晝晦如夕洪濤聲若雷投
林鳥鎩羽入浦魚曝鰓瓦飛屋且發帆快檣已摧不知
天地氣何為此喧豗
南陽道中作
登郢屬歲隂及宛懵所適復聞東漢主遺此南都迹佳
氣藹厥初霸圖紛在昔兹邦稱貴近與世嘗薰赫遭遇
感風雲變衰空草澤不識鄧公樹猶傳隂后石驅馬歴
闉闍荆榛翳阡陌事去物無象感來心不懌懷古對窮
秋興言傷遠客眇默遵岐路辛勤弊行役雲雁號相呼
林麕走自索顧憶徇書劍未嘗安枕席豈暇墨突黔空
持遼豕白迷復期非遠歸歟賞農隙
湘中作
湘流繞南嶽絶目轉青青懷禄未能已瞻途屢所經煙
嶼宜春望林猿莫夜聽永路日多緒孤舟天復冥浮没
從此去嗟嗟勞我形
彭蠡湖上
沿涉經大湖湖流多行泆决晨趨北渚逗浦巳西日所
適雖淹曠中流且閑逸瑰詭良復多感見乃非一廬山
直陽滸孤石當隂術一水雲際飛數峯湖心出象類何
交糺形言豈深悉且知皆自然高下無相恤
入廬山仰望瀑布水
絶頂有懸泉喧喧出煙杪不知幾時歲但見無昏曉閃
閃青崖落鮮鮮白日皎灑流濕行雲濺沫驚飛鳥雷吼
何噴薄箭馳入窈窕昔聞山下蒙今乃林巒表物情有
詭激坤元曷紛矯默然置此去變化誰能了
出為豫章郡途次廬山東巖下
兹山鎮何所乃在澄湖隂下有蛟螭伏上與虹蜺尋靈
仙未始曠窟宅何其深雙闕出雲峙三宮入煙沈攀崖
猶昔境種杏非舊林想像終古跡惆悵獨往心紛吾嬰
世網數載忝朝簮孤根自靡託量力况不任多謝周身
防常恐横議侵豈非鵷鴻列惕如泉壑臨迨兹刺江郡
來此滌塵襟有趣逢樵客忘懷狎野禽棲閑義未果用
拙歡在今願言答休命歸事丘中琴
巡屬縣道中作
春令夙所奉駕言遵此行途中却郡椽林下招村氓至
邑無紛劇來人但歡迎豈伊念邦政爾實在時清短才
濫符竹弱歲起柴荆再入江村道永懷山藪情矧逄陽
節獻默聽時禽鳴迹與素心别感從幽思盈流芳日不
待夙志蹇無成知命且何欲所圖唯退耕華簪極身泰
衰鬢慙木榮苟得不可遂吾其謝世嬰
夏日奉使南海在道中作
緬然萬里路赫曦三伏時飛走逃深林流爍恐生疵行
李豈無苦而我方自怡肅事誠在公拜慶遂及私展力
慙淺效銜恩感深慈且欲湯火蹈況無鬼神欺朝發高
山阿夕濟長江湄秋瘴寕我毒夏水胡不夷信知道存
者但問心所之呂梁有出入乃覺非虚詞
巡按自灕水南行
理棹雖云遠飲冰寧有惜況乃佳山川怡然傲潭石奇
峯岌前轉茂樹隈中積猿鳥聲自呼風泉氣相激目因
詭容逆心與清暉滌紛吾謬執簡行郡將移檄即事聊
獨歡素懷豈兼適悠悠詠靡盬庶以窮日夕
使還都湘東作
倉庚昨歸候陽鳥今去時感物遽如此勞生安可思養
真無上格圖進豈前期清節往來苦壯容離别衰盛明
非不遇弱操自云私孤楫清川泊征衣寒露滋風朝津
樹落日夕嶺猿悲牽役而無悔坐愁秪自怡當須報恩
已終爾謝塵緇
冬中至玉泉山寺屬窮隂冰閉崖谷無色及仲
春行縣復往焉故有此作
靈境信幽絶芳時重暄妍冄來及兹勝一遇非無緣萬
木柔可結千花敷欲然松間鳴好鳥竹下流清泉石壁
開精舍金光照法筵真空本自寂假有聊相宣復此灰
心者仍追巢頂禅簡書雖有畏身世亦相(一作俱)捐
郢城西北有大古塜數十觀其封域多是楚時
諸王而年代久遠不復可識唯直西有樊妃塜
因後人為植松柏故行路盡知之
蘋藻生南澗蕙蘭秀中林嘉名有所在芳氣無幽深楚
子初逞志樊妃嘗獻箴能令更擇士非直罷從禽舊國
皆湮滅先王亦莫尋唯傳賢媛隴猶結後人心牢落山
川意蕭疎松柏隂破墻時直上荒徑或斜侵惠問終不
絶風流獨至今千春思窈窕黃鳥復哀音
荆州作二首
先逹志其大求意不約文士伸在知己已况仕於君微
誠夙所尚細故不足云時來忽易失事往良難分顧念
凡近姿焉欲殊常勲亦以行則是豈必素有聞千慮且
猶失萬緒何其紛進士苟非黨免相安得羣衆口金可
鑠孤心絲共棼意忠仗朋信語勇同敗軍古劍徒有氣
幽蘭秪自薰高秩向所忝於義如浮雲
千載一遭遇往賢所至難問余奚為者無階忽上摶明
聖不世出翼亮非苟安崇高自有配孤陋何足干遇恩
一時來竊位三歲寒誰謂誠不盡知窮力亦殫雖至負
乘寇初無挾術鑽浩蕩出江湖翻覆如波瀾心傷不材
樹自念獨飛翰徇義在匹夫報恩猶一餐況乃山海澤
效無毫髮端内訟巳慙沮積毁今摧殘胡為復惕息傷
鳥畏虚彈
在郡秋懷二首
秋風入前林蕭瑟鳴高(一作寒)枝寂寞遊子思寤歎何人
知宦成名不立志存歲已馳五十而無聞古人深所疵
平生去外飾直道如不羈未得操割效忽復寒暑移物
情自古然身退毁亦隨悠悠滄江渚望望白雲涯露下
霜且降澤中草離披蘭艾若不分安用馨香為
庭蕪生白露歲候感遐心策蹇慙遠途巢枝思故林小
人恐致寇終日如臨深魚鳥好自逸池籠安所欽挂冠
東都門採蕨南山岑議道誠愧昔覽分還愜今憮然憂
成老空爾白頭吟
忝官二十年盡在内職及為郡嘗積戀因賦詩
焉
江流去朝宗晝夜兹不舍仲尼在川上子牟存闕下聖
逹有由然孰是無心者一郡苟能化百城豈云寡愛禮
誰為羊戀主吾猶馬感初時不載思奮翼無假閑宇常
自閉沈心何用寫攬衣步前庭登陴臨曠野白水生迢
遞清風寄瀟灑願言采芳澤終朝不盈把
二弟宰邑南海見羣雁南飛因成詠以寄
鴻雁自北來嗷嗷度煙景常懷稻梁惠豈憚江山永小
大每相從羽毛當自整雙鳬侶晨泛獨鶴參宵警為我
更南飛因書至梅嶺
將發還鄉示諸弟
歲陽亦頹止林意日蕭摵云胡當此時緬邁復為客至
爱孰能捨名義來相廹負德良不貲輸誠靡所惜一木
逢厦構纖塵願山益無力主君恩寧利客卿壁去去榮
歸養憮然歎行役
叙懷二首
弱歲讀羣史抗迹追古人被褐有懷玉佩印從負薪志
合豈兄弟道行無賤貧孤根亦何頼感激此為鄰
晩節從卑秩岐路良非一既聞持兩端復見挾三術木
瓜誠有報玉楮論無實已矣直躬者平生壯圖失去去
勿重陳歸來茹芝术
題畫山水障
心累猶不盡果為物外牽偶因耳目好復假丹青妍嘗
抱野閒意而迫區中緣塵事固巳矣秉意終不遷良工
適我願妙墨揮巖泉變化合羣有高深侔自然置陳北
堂上倣像南山前静無戶庭出行已兹地偏萱草憂可
樹合歡忿益蠲所因本微物況乃憑幽筌言象會自泯
意色聊自宣對玩有佳趣使我心渺綿
奉和聖製瑞雪篇
萬年春三朝日上御明臺旅庭實初瑞雪兮霏微俄同
雲兮蒙密此時騷切隂風生先過金殿有餘清信宿嬋
娟飛雪度能使玉人俱掩嫮皓皓樓前月初白紛紛陌
上塵皆素昨訝驕陽積數旬始知和氣待迎新匪惟在
人利曾是扶(一作占)天意天意豈云遥雪下不崇朝皇情
玩無斁雪委方盈尺草樹紛早榮京坻宛先積君恩誠
謂何歲稔復人和預數斯箱慶應如此雪多朝冕旒兮
載悦想籉笠兮農節倚瑶琴兮或歌續薰風兮瑞雪福
浸昌應尤盛瑞雪年年常感聖願以柏梁作長為柳花
詠
奉和聖製温泉歌
有時神物待聖人去後湯還冷來時樹亦春今兹十月
自東歸羽旆逶迤上翠微温谷葱葱佳氣色離宫奕奕
叶光輝臨渭川近天邑浴日温泉復在兹羣仙洞府那
相及吾君利物心玄澤浸蒼黔漸漬神湯無疾苦薰歌
一曲感人深
南郊太尉酌獻武舞作凱安之樂
馨香惟后德明命光天保肅祀崇聖靈陳信表黃道玉
戚初蹈厲金匏既静好介福何穰穰精誠格穹昊
御定全唐詩卷四十七
