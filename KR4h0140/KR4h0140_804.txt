欽定四庫全書
御定全唐詩卷八百四
魚玄機
魚玄機字幼微(一字蕙蘭)長安里家女喜讀書有才思補闕
李億納為妾愛衰遂從冠帔於咸宜觀後以笞殺女童
綠翹事為京兆温璋所戮今編詩一卷
賦得江邊柳(一作臨江樹)
翠(一作草)色連(一作迷)荒岸煙姿入遠樓影(一作葉)鋪秋水面
花落釣人(一作磯)頭根老藏魚(一作龍)窟枝低繫(一作拂)客舟
蕭蕭風雨夜驚夢復添愁
贈鄰女(一作寄李憶員外)
羞日遮(一作障)羅袖愁春嬾起妝易求無價寳難得有心
郎枕上潛垂淚花間暗斷腸自能窺宋玉何必恨王昌
寄國香
旦夕醉吟身相思又此春(一作何處申)雨中寄書使窗下斷
腸人山捲珠簾看愁隨芳草新别来清宴上幾度落梁
塵
寄題鍊師(苐三句缺一字苐四句缺一字)
霞彩翦為衣添香出繡幃芙蓉花葉山水帔稀駐
履聞鶯語開籠放鶴飛高堂春睡覺暮雨正霏霏
寄劉尚書
八座鎮雄軍歌謠滿路新汾川三月雨晉水百花春囹
圄長空鎖干戈久覆塵儒僧觀子夜羈客醉紅茵筆硯
行隨手詩書坐繞身小材(一作才)多顧盼得作食魚人
浣紗廟
吳越相謀計策多浣紗神女已相和一雙笑靨纔回面
十萬精兵盡倒戈范蠡功成身隱遯伍胥諫死國消磨
只今諸曁長江畔空有青山號苧蘿
賣殘牡丹
臨風興歎落花頻芳意潛消又一春應為價高人不問
却緣香甚蝶難親紅英只稱生宮裏翠葉那堪染路塵
及至移根上林苑王孫方恨買無因
酬李學士寄簟
珍簟新鋪翡翠樓泓澄玉水記方流唯應雲扇(一作宿)情
相似同向銀牀恨早秋
情書(一作書情)寄李子安(一本題下有補闕二字)
飲冰食蘗志無功晉水壺關在夢中秦鏡欲分愁墮(一作)
(墜)鵲舜琴將弄怨飛鴻井邊桐葉鳴秋雨窗下銀燈暗
曉風書信茫茫何處問持干盡日碧江空
閨怨
蘼蕪盈手泣斜暉聞道鄰家夫壻歸别日南鴻纔北去
今朝北鴈又南飛春来秋去相思在秋去春来信息稀
(一作違)扄閉朱門人不到砧聲何事透羅幃
春情寄子安
山路欹斜石磴危不愁行苦(一作路)苦相思冰銷遠磵憐
清韻雪遠寒峰想玉姿莫聽凡歌春病酒休招閑客夜
貪棋如松匪石盟長在比翼連襟會肯遲雖恨獨行冬
盡日終期相見月圓時别君何物堪持贈淚落晴光一
首詩
打毬作
堅圓淨滑一星流月杖爭敲未擬休無滯礙時從撥弄
有遮欄處任鉤留不辭宛轉長隨手却恐相將不到頭
畢竟入門應始了願君爭取最前籌
暮春有感寄友人
鶯語驚殘夢輕妝改淚容竹隂初月薄江静晩煙濃溼
觜銜泥燕香鬚採蕊蜂獨憐無限思吟罷亞枝松
冬夜寄温飛鄉
苦思(一作憶)搜詩(一作思)燈下吟不眠長夜怕寒衾滿庭木
葉愁風起透幌紗窗惜月沈疎散未閑終遂願盛衰空
見本來心幽棲莫定梧桐處暮雀啾啾空繞(一作繞竹)林
酬李郢夏日釣魚回見示
住處雖同巷經年不一過清詞勸(一作歡)舊女香桂折新
柯道性欺冰雪禪心笑綺羅跡登霄漢上無路接煙波
次韻西鄰新居兼乞酒
一首詩來百度吟新情(一作清新)字字又聲金西看巳有登
垣意遠望能無化石心河漢期賖空極目瀟湘夢斷罷
調琴況逢寒節添鄉思叔夜佳醪莫獨斟
和友人次韻
何事能銷旅館愁紅牋開處見銀鉤蓬山雨灑千峰小
嶰谷風開萬葉秋字字朝看輕碧玉篇篇夜誦在衾稠
欲將香匣收藏却且惜時吟在手頭
和新及第悼亡詩二首
仙籍人間不久留片時巳過十經秋鴛鴦帳下香猶暖
鸚鵡籠中語未休朝露綴花如臉恨晩風攲柳似眉愁
彩雲一去無消息潘岳多情怨白頭
一枝月桂和煙秀萬樹江桃帶雨紅且醉尊前休悵望
古来悲樂與今(一作君)同
遊崇真觀南樓覩新及第題名處
雲峰滿目放春晴歴歴銀鉤指下生自恨羅衣掩詩句
舉頭空羡榜中名
愁(一作秋)思
落葉紛紛暮雨和朱(一作冰)絲獨撫自清歌放情休恨無
心友養性空抛苦海波長者車音門外有道家書卷枕
前多布衣終作雲霄客綠水青山時一過
秋怨
自歎多情是足愁況當風月滿庭秋洞房偏與更聲近
夜夜燈前欲白頭
江行
大江横抱武昌斜鸚鵡洲前戶萬(一作萬戶)家畫舸春眠朝
未足(一作猶未稳)夢為蝴蝶也尋花
煙花巳入鸕鷀港畫舸猶沿(一作題)鸚鵡洲醉卧醒吟都
不覺今朝驚在漢江頭
聞李端公垂釣回寄贈
無限荷香染暑衣阮郎何處弄船歸自慙不及鴛鴦侶
猶得雙雙近(一作繞又作傍)釣磯
題任處士剏資福寺
幽人剙竒境遊客駐(一作寄)行程粉壁空留字蓮宫未有
名鑿池泉自出開徑草重生百尺金輪閣當川豁眼明
題隱霧亭
春花秋月入詩篇白日清宵是散仙空捲珠簾不曾下
長移一榻對山眠
重陽阻雨
滿庭黃菊籬邊拆(一作折)兩朵芙蓉鏡裏開落帽臺前風
雨阻不知何處醉金杯
早秋
嫩菊含新彩遠山閑(一作閉)夕煙涼風驚綠樹清韻入朱
弦思婦機中錦征人塞外天鴈飛魚在水書信若為傳
感懷寄人
恨寄朱弦上含情意不任早知雲雨會未起蕙蘭心灼
灼桃兼李無妨國士尋蒼蒼松與桂仍羡世人欽月色
苔階淨歌聲竹院深門前紅葉地不埽待知音
期友人阻雨不至
鴈魚空有信雞黍恨無期閉戸方籠月褰簾巳散絲近
泉鳴砌畔遠浪漲江湄鄉思悲秋客愁吟五字詩
訪趙鍊師不遇
何處同仙侣青衣獨在家暖爐留煑藥鄰院為煎茶畫
壁燈光暗幡竿日影斜殷勤重回首牆外數枝花
遣懷
閒散身無事風光獨自遊斷雲江上月解纜海中舟琴
弄蕭梁寺詩吟庾亮樓叢篁堪作伴片石好為儔燕雀
徒為貴金銀志不求滿杯春酒綠對月夜窗幽繞砌澄
清沼抽簪映細流卧牀書冊徧半醉起梳頭
寄飛卿
階砌亂蛩鳴庭柯煙露清月中鄰樂響樓上遠山明珍
簟涼風至瑶琴寄恨生嵇君嬾書札底物慰秋情
過鄂州
柳拂蘭橈花滿枝石城城下暮帆遲折牌(一作碑)峰上三
閭墓遠火山頭五馬旗白雪調高題舊寺陽春歌在換
新詞莫愁魂逐清江去空使行人萬首詩
夏日山居
移得仙居此地來花叢自徧不曾栽庭前亞樹張衣桁
坐上清泉泛酒杯軒檻暗傳深竹徑綺羅長擁亂書堆
閑乘畫舫吟明月信任輕風吹却回
暮春即事
深巷窮門少侣儔阮郎唯有夢中留香飄羅綺誰家席
風送歌聲何處樓街近鼓鼙喧曉睡庭閑鵲語亂春愁
安能追逐人間事萬里身同不繫舟
代人悼亡
曾覩夭桃想玉姿帶風楊柳認蛾眉珠歸龍窟知誰見
鏡在鸞臺話向誰從此夢悲煙雨夜不堪吟苦寂寥時
西山日落東山月恨想無因有了期
和人
茫茫九陌無知巳暮去朝來典繡衣寳匣鏡昏蟬鬢亂
博山爐暖(一作冷)麝煙微多情公子春留句少思文君晝
掩扉莫惜羊車頻列載柳絲(一作舒)梅綻正芳菲
隔漢江寄子安
江南江北愁望相思相憶空吟鴛鴦暖卧沙浦&KR1484;鶒閑
飛橘林煙裏歌聲隠隠渡頭月色沈沈含情咫尺千里
況聽家家遠砧
寓言
紅桃處處春色碧柳家家月明樓上新妝待夜閨中獨
坐含情芙蓉月(一作葉)下魚戲螮蝀天邊雀(一作鶴)聲人世
悲歡一夢如何得作雙成
江陵愁望寄子安
楓葉千枝復萬枝江橋掩映暮帆遲憶君心似西江水
日夜東流無歇時
寄子安
醉别千巵不浣愁離腸百結解無由蕙蘭銷歇歸春圃
楊柳東西絆客舟聚散巳悲(一作愁)雲不定恩情須學水
長流有花時節知難遇未肯厭厭醉玉樓
送别
秦樓(一作層城)幾夜惬心期不料仙郎有别離睡覺莫言(一作)
(不嫌)雲去處殘燈一醆野蛾飛
迎李近仁員外
今日喜時聞喜鵲昨宵燈下拜燈花焚香出戸迎潘岳
不羡牽牛織女家
送别
水柔(一作流)逐器知難定雲出無心肯再歸惆悵春風楚
江暮鴛鴦一隻失羣飛
左名場自澤州至京使人傳語
閑居作賦幾年愁王屋山前是舊遊詩詠東西千嶂亂
馬隨南北一泉流曾陪雨夜同歡席别後花時獨上樓
忽喜扣門傳女至為憐鄰巷小房幽相如琴罷朱弦斷
雙燕巢分白露秋莫倦(一作厭)蓬門時一訪每春忙在曲
江頭
和人次韻
喧喧朱紫雜人寰獨自清吟日(一作月)色間何事玉郎搜
藻思忽將瓊韻扣柴關白花發詠慙稱謝僻巷深居謬
學顔不用多情欲相見松蘿高處是前山
光威裒姊妹三人少孤而始妍乃有是作精粹
難儔雖謝家聯雪何以加(一作如)之有客自京師
来者示予因次其韻
昔聞南國容華少今日東鄰姊妹三妝閣相看鸚鵡賦
碧窗應繡鳳凰衫紅芳滿院參差折綠醑盈杯次第銜
恐向瑶池曾作女謫來塵世未為男文姬有貌終堪比
西子無言我更慙一曲豓歌琴杳杳四絃輕撥語喃喃
當臺競鬭青絲髮對月爭誇白玉簪小有洞中松露滴
大羅天上柳烟含但能為雨心長在不怕吹簫事未諳
阿毋幾嗔花下語潘郎曾向夢中參暫持清句魂猶斷
若覩紅顔死亦甘悵望佳人何處在行雲歸北又歸南
折楊柳
朝朝送别泣花鈿折盡春風楊柳煙願得西山無樹木
免教人作淚懸懸
句
焚香登玉壇端簡禮金闕明月照幽隙清風開短襟
(獄中作)綺陌春望遠瑶徽春興多殷勤不得語紅淚
一雙流雲情自鬱爭同夢仙貌長芳又勝花(以上俱見紀事)
御定全唐詩卷八百四
