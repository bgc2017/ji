欽定四庫全書
御定全唐詩卷六百六十
羅隱
送支使蕭中丞赴闕
八年刀筆到京華歸去靑冥路未賖今日風流卿相客
舊時基業帝王家彤庭彩鳳雖添瑞望府紅蓮已減花
從此常僚如有問海邊麋鹿斗邊槎
送人歸湘中兼寄舊知
靑溪煙雨九華山亂後應同夢寐間萬里分飛休掩袂
兩旬相見且開顔君依宰相(一作府)貂蟬貴我戀王門鬢
髮斑為謝伏波筵上客幾時金印擬西還
自貽
衰老應難更進趨藥畦經卷自朝晡縱無顯效(一作職)亦
藏拙若有所成甘守株漢武巡遊虛軋軋秦皇吞倂謾
驅驅如何只見丁家鶴依舊遼東歎綠蕪
暇日感懷因寄同院吳蛻拾遺
璧池清秩訪燕臺曾捧瀛洲札翰來今日二難俱大夜
當時三幅謾高才戲悲槐市便便笥狂憶樟亭滿滿杯
猶幸小蘭同舍在每因相見即銜哀
偶興
逐隊隨行二十春曲江池畔避車塵如今贏得將衰老
閒看人間得意人
題鑿石山僧院
日夜潮聲送是非一廻登眺一忘機憐師好事無人見
不把蘭芽染褐衣
圉城偶作
東望陳留日欲曛每因刀筆想夫君自從郭泰碑銘後
只見黃金不見文
烏程
兩府攀陪十五年郡中甘雨幕中蓮一缾猶是烏程酒
須對霜風度(一作淚)泫然
送楊鍊師却歸貞浩(一作誥)巖
宦(一作官)途不復更經營歸去東南任意行别後幾回思
會面到來相見似前生久居竹蓋知勤苦舊業蓮峰想
變更為謝佯狂吳道士耳中時有鐡船聲
暇日投錢尚父
牛斗星邊女宿間棟梁虛敞麗江關望高漢相東西閣
名重淮王大小山醴設鬭傾金鑿落馬歸爭撼玉連環
自慙麋鹿無能事未報深恩鬢已斑
覽晉史(張翰思吳中鱸鱠蓴羹)
齊王僚屬好男兒偶覓東歸便得歸滿目路岐抛似夢
一船風雨去如飛盤擎紫線蓴初熟箸撥紅絲鱠正肥
惆悵途中無限事與君千載兩忘機
感别元帥尚父(一題作病中上錢尚父)
玉函瑶檢下台司記得當時(一作年)捧領時半壁龍蛇蟠
造化滿筐山岳動神祇疲牛䑛犢心猶切隂鶴鳴雛力
已衰稚子不才身抱疾日窺貞(一作眞)跡淚雙垂
尚父偶建小樓特摛麗藻絕句不敢稱揚三首
結搆叨馮柱石才敢期幢蓋此裵回陽春曲調高誰(一作)
(難)和盡日焚香倚隗臺
瑇簪珠履愧非才時凭闌干首重廻只待淮妖翦除後
别傾巵酒賀行臺
闌檻初成愧楚才不知星彩尚迂迴風流孔令陶鈞外
猶記山妖逼小臺
題玄同先生草堂三首
杳杳諸天路蒼蒼大滌山景輿留不得毛節去應閒相
府舊知已教門新啓關太平匡濟術流落在人間
先生訣行日曾奉數行書意密尋難會情深恨有餘石
橋春暖後句漏藥成初珍重雲兼鶴從來不定居
常時憶討論歴歴事猶存酒向餘杭盡雲從大滌昏往
來無道侣歸去有台恩自此玄言絕長應閉洞門
城西作
從軍無一事終日掩空齋道薄交游少才疎進取乖野
禽鳴聒耳庭草綠侵階幸自同樗櫟何妨愜所懷
冬暮城西晩眺
謬忝蓮華幕虛霑柏署官欹危長抱疾衰老不禁寒時
事已日過世途行轉難千崖兼萬壑只向望中看
秋霽後
淨碧山光冷圓明露點勻渚蓮丹臉恨堤柳翠眉顰蟬
已送行客燕應辭主人蠅蚊漸無况日晩自相親
茅齋
從事不從事養生非養生職為尸祿本官是受恩名時
態已相失歲華徒自驚西齋一巵酒衰老與誰傾
使者
使者銜中旨﨑嶇萬里行人心猶未革天意似難明四
海霍光第六宫張奉營陪臣無以報西望不勝情
途中逄劉知遠
吳楚煙波裏巢由季孟間只言無事貴不道致身閑别
渚蓮根斷歸心桂樹頑空勞鍾璞意塵世隔函關
遁跡
遁跡知安住霑襟欲奈何朝廷猶禮樂郡邑忍干戈華
馬憑誰問胡塵自此多因思漢明(一作文)帝中夜憶廉頗
隴頭水
借問隴頭水年年恨何事全疑嗚咽聲中有征人淚自
古無長策况我非深智何計謝潺湲一宵空不寐
秦中富人
高高起華堂區區引流水糞土金玉珍猶嫌未奢侈陋
巷滿蓬蒿誰知有顔子
思歸行(一作于賁詩)
不耕南畝田為愛東堂桂身同樹上花一落又經歲交
親亦(一作益)相薄知已恩潛替日開十二門自是無歸計
即事中元甲子(一作韋莊詩)
三秦流血已成川塞上黃雲戰閫閒只有羸兵填渭水
終無竒事(一作士)出商山田園已没紅塵内弟姪相逄白
刅間惆悵翠華猶未返淚㾗空滴劒文斑
魏城逄故人(一題作綿谷廻寄蔡氏昆仲)
一年兩度錦江(一作城)遊前值東風後值秋芳草有情皆
礙馬好雲無處不遮樓山將别恨和心斷水帶離聲入
夢流今日因君試回首(一作不堪廻首望)澹(一作古)煙喬(一作高)木
隔綿州
遊江夏口
醉别江東酒一杯往年曾此駐塵埃魚聽建業歌聲過
水看瞿塘雪影來黃祖不能容賤客費禕終是負仙才
平生膽氣平生恨今日江邊首嬾廻
春思
蕩漾春風淥似波惹情搖恨去傞傞燕翻永日音聲好
柳舞空城意緒多蜀國暖迴溪(一作浮)峽浪衞娘淸轉遏
雲歌可憐戶外桃兼李仲蔚蓬蒿柰爾何
黃鶴驛寓(一作偶)題
野雲芳草繞離鞭敢對靑樓倚少年秋色未(一作來)催榆
塞鴈人心先下洞庭船高歌酒市非狂者大嚼屠門亦
偶然車馬同歸莫同恨古人頭白盡林泉
安陸贈徐礪
靈蛇橋下水聲聲曾向橋邊話别情一榻偶依陳太守
三(一作二)年深憶禰先生塵欺鬢色非前事火爇蓬根有
去程還把餘杯重相勸不堪秋色背鄖城
寄鍾常侍
一從朱履步金臺蘗苦冰寒奉上台峻節不由人學得
遠途終是自將來風高漸展摩天翼榦聳方呈構厦材
應笑樟亭舊同舍九州無驗滿爐灰
中秋夜不見月
隂雲薄暮上空虛此夕淸光已破除只恐異時開霽後
玉輪依舊養蟾蜍
魏博羅令公附卷有廻
寒門雖得在諸宗棲北巢南恨不同馬上固慙消髀肉
幄中由羡愈頭風蹉跎歲月心仍切迢遰江山夢未通
深荷吾宗有知已好將刀筆(一作筆力)為(一作當)英雄
寄處默師
甘露卷簾看雨脚樟亭倚柱望潮頭十年顧我醉中過
兩地與師方外遊久隔兵戈常寄夢近無書信更堪憂
香爐煙靄虎溪月終棹鐡船尋惠休
病中上錢尚父
左脚方行右臂攣每慙名跡汚賓筵縱饒吳土容衰病
爭奈燕臺費料錢藜杖已乾難更把竹轝雖在不堪懸
深恩重德無言處廻首浮生淚泫然
御定全唐詩卷六百六十
