欽定四庫全書
御定全唐詩卷八百四十七
齊已
猛虎行
磨爾牙錯爾爪狐莫威兔莫狡饑來吞噬助腸飽横行
不怕日月明皇天産爾為生獰前村半夜聞吼聲何人
按劍燈熒熒
西山叟
西山中多狼虎去歲傷兒復傷婦官家不問孤老身還
在前山山下住
君子行
聖人不生麟龍何瑞梧桐不高鳳凰何止吾聞古之有
君子行藏以時進退求已榮必為天下榮恥必為天下
恥苟進不如此退不如此(樂府詩集無此四字)亦何必用虚偽之
文章取榮名而自美
善哉行
大鵬刷翮謝溟渤青雲萬層高突出下視秋濤空渺瀰
舊處魚龍皆細物人生在世何容易眼濁心昏信生死
願除嗜慾待身輕攜手同尋列仙事
日日曲
日日日東上日日日西没任是神仙容也須成朽骨浮
雲滅復生芳草死還出不知千古萬古人葬向青山為
底物
耕叟
春風吹蓑衣暮雨滴箬笠夫婦耕共(一作且)勞兒孫飢對
泣田園高且瘦賦税重復急官倉鼠雀群共(一作只)待新
租入
苦熱行
離宫劃開赤帝怒喝出六龍奔日馭下土熬熬若(一作苦)
煎煮蒼生惶惶無處處火雲崢嶸焚泬寥東臯老農腸
欲焦何當一雨蘇我苖為君擊壤歌帝堯
苦寒行
冰峰撐空寒矗矗雲凝水凍埋海陸殺物之性傷人之
慾既不能斷絶蒺藜荆棘之根株又不能展鳳皇麒麟
之拳跼如此則何如為和煦為膏雨自然天下之榮枯
融融於萬戸
春風曲
春風有何情旦暮来林園不問桃李主吹落紅無言
城中懷山友
春城来往桃李碧煖艷紅香斷消息吾徒自有山中鄰
白晝冥心坐嵐壁
讀李賀歌集
赤水無精華荆山亦枯槁元珠與虹玉璨璨李賀抱清
晨醉起臨春臺吳綾蜀錦胸襟開狂多兩手掀蓬萊珊
瑚掇盡空土堆
風琴引
挼吳絲雕楚竹高託天風拂為曲一一宫商在素空鸞
鳴鳳語翹梧桐夜深天碧松風多孤窗寒夢驚流波愁
魂傍枕不肯去翻疑住處鄰湘娥金(一作熏)風聲盡熏(一作)
(金)風發冷泛虛堂韻難歇常恐聽多耳漸煩清音不絶
知音絶
夏雲曲
紅嵳峨爍晩波乖龍慵卧旱鬼多爞爞萬里壓天塹颺
雷電光空閃閃好雨不雨風不風徒倚穹蒼作巖險男
巫女覡更走魂焚香祝天天不聞天若聞必能使爾為
潤澤洗埃氛而又變之成五色捧日輪將以表唐堯虞
舜之明君
讀李白集
竭雲濤刳巨鼇搜括造化空牢牢冥心入海海神怖驪
龍不敢為珠主人間物象不供取飽飲(一作飯)遊神向懸
圃鏘金鏗玉千餘篇膾吞炙嚼人口傳須知一一丈夫
氣不是綺羅兒女言
祈真壇
玉甕瑶壇二三級學仙弟子參差入霓旌隊仗下不下
松檜森森天露濕殿前寒氣束香雲朝祈暮禱玄元君
茫茫俗骨醉更昏樓臺十二遥崑崙崑崙縱廣一萬二
千里中有五色雲霞五色水何當斷慾便飛去不要九
轉神丹換精髓
黃雀行
雙雙野田雀上下同飲啄暖去栖蓬蒿寒歸傍籬落殷
勤避羅網乍可遇鵰鶚鵰鶚雖不仁分明在寥廓
石竹花
石竹花開照庭石紅蘚自禀離宫色一枝兩枝初笑風
猩猩血潑低低叢常嗟世眼無真鑒却被丹青苦相陷
誰為根尋造化功為君吐出淳元膽白日當午方盛開
彤霞灼灼臨池臺緐香濃艷如未已粉蝶遊蜂狂欲死
寄南岳白蓮道士能于常嘯
猨猱休啼月皎皎蟋蟀不吟山悄悄大耳仙人滿頷鬚
醉倚長松一聲嘯
古劒歌
古人手中鑄神物百鍊百淬始提出今人不要強硎磨
蓮鍔星文未曾沒一彈一撫聞錚錚老龍影奪秋燈眀
何時得遇英雄主用爾平治天下去
湘妃廟
湘煙濛濛湘水急汀露凝紅裛蓮濕蒼梧雲疊九嶷深
二女魂飛江上立相攜泣鳳盖龍輿追不及廟荒松朽
啼飛猩笋鞭迸出階基傾黃昏一岸隂風起新月如眉
生闊水
巫山高
巫山高巫女妖雨為暮兮雲為朝楚王顦顇魂欲銷秋
猨嘷嘷日將夕紅霞紫煙凝老壁千巖萬壑花皆坼但
恐芳菲無正色不知今古行人行幾人經此無秋情雲
深廟遠不可覓十二峰頭插天碧
贈持法華經僧
衆人有口不說是即說非吾師有口何所為蓮經七軸
六萬九千字日日夜夜終復始乍吟乍諷何悠揚風篁
古松含秋霜但恐天龍夜义乾闥衆㽬塞虚空耳皆聳
我聞念經功德緣舌根可筭(一作等)金剛堅他時劫火洞
燃後神光璨璨如紅蓮受持身心苟精潔尚能使煩惱
大海水枯竭魔王輪幢自摧拆何況更如理行如理說
刳腸龜
爾既能於靈應久存其生爾既能於瑞胡得迷其死刳
腸徒自屠曳尾復何累可憐濮水流一葉泛莊子
贈巖居僧
石如騏驎巖作室秋苔漫壇淨於漆袈裟盖頭心在無
黃猨白猨啼日日
觀李瓊處士畫海濤
巨鼇轉側長鰌翻狂濤顛浪高漫漫李瓊奪得造化本
都盧縮在秋毫端一揮一畫皆筋骨滉漾崩騰大鯨臬
葉撲仙槎擺欲沉下頭應是驪龍窟昔年曾要涉蓬瀛
唯聞撼動珊瑚聲今來正歎陸沉久見君此畫思前程
千尋萬𣲖功難測海門山小濤頭白令人錯認錢塘城
羅刹石底奔雷霆
昇天行
身不沉骨不重驅青鸞駕白鳳幢盖飄搖(一作飄)入冷空
天風瑟瑟星河動瑶闕參差阿母家樓臺戲閉凝彤霞
三五仙子乘龍車堂前碾爛蟠桃花廻頭却顧蓬萊頂
一點濃嵐在深井
還人
李白李賀遺機杼散在人間不知處聞君收在芙蓉江
日鬪鮫人織秋浦金梭劄劄文離離吳姬越女羞上機
鴛鴦浴煙鸞鳳飛澄江曉映餘霞輝仙人手持玉刀尺
寸寸酬君珠與璧裁作霞裳何處披紫皇殿裏深難(一作)
(相)覓
輕薄行
玉鞭金鐙驊騮蹄横眉吐氣如虹霓五(一作玉)陵春暖芳
草齊笙歌到處花成泥日沉月上且鬪雞醉來莫問天
高低伯陽道德何唾咦(一作涕唾)仲尼禮樂徒卑栖
浮雲行
大野有賢人大朝有聖君如何彼浮雲掩蔽白日輪安
得東南風吹散八表外使之(一本無之字)天下人共見堯眉
彩
煌煌京洛行
聖君垂衣裳蕩蕩若朝旭大觀無遺物四夷來率服清
晨迴北極紫氣盖黃屋雙闕聳雙鼇九門如川瀆梯山
航海至晝夜車相續我恐紅塵深變為黃河曲
弔汨羅
落日倚闌干徘徊汨羅曲冤魂如可弔煙浪聲似哭我
欲考黿鼉之心烹魚龍之腹爾既啖大夫之血食大夫
之肉千載之後猶斯暗(一作藏)伏將謂唐虞之尊還如荒
悴(一作醉)之君更有逐臣於焉葬魂得以縱其噬恣其吞
贈念法華經僧
念念念兮入惡易念念念兮入善難念經念佛能一般
愛河竭處生波瀾言公少年真法器白晝不出夜不睡
心心緣經口緣字一室寥寥燈照地沉檀卷軸寳函盛
簷蔔香熏水精記空山木落古寺閑松枝鶴眠霜霰乾
牙根舌根水滴寒珊瑚搥打紅琅玕但恐蓮花七朵一
時折朵朵似君心地白(一作簇攢)又恐天風(一作風緊)吹天花繽
紛如雨飄袈裟況聞此經甚微妙百千諸佛真祕要靈
山說後始傳來聞者雖多持者少更堪誦入陀羅尼(此云)
(總持)唐音梵音相雜時舜絃和雅熏風吹文王武王絃更
悲如此爭不遣碧空中有龍來聽有鬼來聽亦使人間
聞者敬見者敬自然心虚空性清淨此經真體即毘盧
(此云種種光)雪嶺白牛君識無
短歌寄鼓山長老(第十一句缺一字)
雪峰雪峰高且雄峩峩堆積青冥中六月赤日燒不鎔
飛禽瞥見人難通常聞中有白象王五百象子皆威光
行圍坐遶同一色森森影動旃檀香於中一子最雄猛
稱尊獨踞鼓山頂百千眷屬隂影身照曜吞秋景裁
聞岷國民歸依前王後王皆師資寧同梁武遇達磨獨
後彈指空傷悲
漁父
夜釣洞庭月朝醉巴陵市却歸君山下魚龍窟邊睡生
涯在何處白浪千萬里曾笑楚臣迷蒼黃汨羅水
採蓮曲
越溪女越江蓮齊菡萏雙嬋娟嬉遊向何處採摘且同
船浩唱(一作歌)發容與清波生漪漣時逢島嶼泊幾共鴛
鴦眠襟䄂既盈溢馨香亦相傳薄暮歸去來苧蘿生碧
煙
啄木
啄木啄啄鳴林響壑貪心既緣利嘴斯鑿有朽百尺微
蟲斯宅以啄去害啄更彌劇層崖豫章聳幹蒼蒼無縱
爾啄摧我棟梁
靈松歌
靈松靈松是何根株盤擗枝幹與羣木殊世眼爭知蒼
翠容薜蘿遮體深朦朧先秋瑟瑟生谷風青隂倒卓寒
潭中八月天威行肅殺萬木凋零向霜雪唯有此松高
下枝一枝枝在無摧折癡凍頑冰如鐵堅重重鎻到槎
牙顛老鱗枯節相把捉踉蹌立在青崖前有時深洞興
雷雹飛電繞身光閃爍乍似蒼龍驚起時攫霧穿雲欲
騰躍夜深山月照高枝疎影細落莓苔磯千年朽枿魍
魎出一株寒韻鏘琉璃安得良工妙圖雘寫將偃蹇懸
煙閣飛瀑聲中戰歲寒紅霞影裏擎蕭索
蠧
蠧不自蠧而蠧于木蠧極木心以豐爾腹偶或成之胡
為勖人人而不真繇爾亂神蠧兮蠧兮何全其生無託
爾形霜松雪檉
行路難
行路難君好看驚波不在黤黮間小人心裏藏崩湍七
盤九折寒&KR0886;崒翻車倒盖猶堪出未似是非脣舌危闇
中潛毁平人骨君不見楚靈均千古沉冤湘水濱又不
見李太白一朝却作江南客
謝徽上人見惠二龍障子以短歌酬之
我見蘇州崑山金城中金城柱上有二龍老僧相傳道
是僧繇手尋常入海共龍鬭又聞蜀國玉局觀有孫遇
跡盤屈身長八十尺遊人爭看不敢近頭覻寒泉萬丈
碧近有五羊徽上人閑工小筆得意新畫龍不誇頭角
及鬚鱗只求筋骨與精神徽上人真藝者惠我雙龍不
言價等閑不敢將懸挂恐是葉公好假龍及見真龍却
驚怕
送人往長沙
荆門歸路指湖南千里風帆興可諳好聽鷓鴣啼雨處
木蘭舟晩泊春潭
偶題
時事嬾言多忌諱野吟無主若縱横君看三百篇章首
何處分眀著姓名
寄山中叟
青泉碧樹夏風涼紫蕨紅粳午㸑香應笑晨持一盂苦
腥羶市裏呌家常
贈琴客
曾攜五老峰前過幾向雙松石上彈此境此身誰更愛
掀天羯鼓滿長安
勉吟僧
千(一作萬)途萬轍亂真源白晝勞形夜斷魂忍著袈裟把
名紙學他低折五侯門
送人歸華下
蓮花峰翠濕凝秋舊業園林在下頭好束詩書且歸去
而今不愛事風流
夏日城中作二首
三面僧鄰一面牆更無風路可吹涼他年捨此歸何處
青壁紅霞裹石房
竹低莎淺雨濛濛水檻幽窗暑月中有境牽懷人不會
東林門外翠横空
默坐
燈引飛蛾拂焰迷露淋栖鶴壓枝低冥心坐滿蒲團穩
夢到天台過剡溪
水邊行
身著袈裟手杖藤水邊行止不妨僧禽栖日落猶孤立
隔浪秋山千萬層
寄鄭谷郎中
人間近遇風騷匠鳥外曾逢心印師除此二門無别妙
水邊松下獨尋思
翡翠
水邊飛去青難辨竹裏歸來色一般磨吻鷹鸇莫相害
白鷗鴻鶴滿沙灘
與節供奉大德遊京口寺留題
柳岸晴緣十里來水邊精舍絶塵埃煮茶嘗摘興何極
直至殘陽未欲迴
謝荆幕孫郎中見示樂府歌集二十八字
長吉才狂太白顛二公文陣勢横前誰言後代無高手
奪得秦皇鞭鬼鞭
謝隂符經勉送藏休上人二首
事遂鼎湖遺劒履時來渭水擲魚竿欲知賢聖存亡道
自向心機反覆看
一林霜雪未霑頭爭遣藏休肯便休學盡世間難學事
始堪隨處任虛舟
幽齋偶作
幽院纔容箇小庭疎篁低短不堪情春來猶賴鄰僧樹
時引流鶯送好聲
贈念法華經僧
萬境心隨一念平紅芙蓉折愛河清持經功力能如是
任駕白牛安穩行
對菊
無艷無妖别有香栽多不為待重陽莫嫌醒眼相看過
却是真心愛澹黃
閉門
正是閉門争合閉大家開處不須開還防朗月清風夜
有箇詩人相訪來
勉送吳國三五新戒歸
法王遺制付仁王難得難持劫數長努力只須堅守護
三千八萬是垣牆
夏日寄清溪道者
老病不能求藥餌朝昏祗是但焚燒不知誰為收灰骨
纍石栽松傍寺橋
送惠空北遊
君向峴山(一作陽)遊聖境我將何以記多才叮嚀墮淚碑
前過寫取斯文寄我來
寄懷歸州馬判官
三年為倅興何長歸計應多事少忙又見秋風霜裛樹
滿山椒熟水雲香
觀荷葉露珠
霏微曉露成珠顆宛轉田田未有風任器方圓性終在
不妨翻覆落池中
苦熱懷玉泉寺寄仁上人
火雲如燒接蒼梧原野煙連大澤枯謾費葛衫葵扇力
爭禁泉石潤肌膚
觀盆池白蓮
素萼金英歕露開倚風凝立獨徘徊應思瀲灔秋池底
更有歸天伴侣來
折楊柳詞四首
鳳樓高映綠隂隂凝重多含雨露深莫謂一枝柔軟力
幾曾牽破别離心
館娃宫畔響廊前依託吳王養翠煙劒去國亡臺殿(一作)
(榭)毁却隨紅樹噪秋蟬
穠低似中陶潛酒軟極如傷宋玉風多謝將軍遶營種
翠中閒卓戰旗紅
高僧愛惜遮江寺遊子傷殘露野橋爭似著行垂上苑
碧桃紅杏對搖搖
荅長沙丁秀才書
月月便(一作使)車奔帝闕年年貢士過荆臺如何三度槐
花落未見故人攜卷來
戒小師
不肯吟詩不聽經禪宗異岳嬾遊行他年白首當人問
將底言談對後生
舊題拄杖(末句缺三字)
親採匡廬瀑布西層崖懸壁更安梯攜行三十年吟伴
未有詩人
酬歐陽秀才卷(第二句缺一字)
三十篇多十九章聲風力撼疎篁不堪更有精搜處
誰見蕭蕭雨夜堂
聞(一作咏)鴈
瀟湘浦(一作水)暖全迷鶴邏逤川寒只有鵰誰向孤舟憶
兄弟坐看連鴈度横橋
送高麗二僧南遊
日邊鄉井别年深中國靈蹤欲徧尋何處碧山逢長老
分明認取祖師心
謝猨皮
貴向獵師家買得攜来乞與坐禪牀不知摘月秋潭畔
曾對何人啼斷腸
酬光上人
禪言難後到詩言坐石心同立月魂應記前秋會吟處
五更猶在老松根
送僧歸日本
日東來向日西遊一鉢閑尋徧九州却憶雞林本師寺
欲歸還待海風秋
庚午歲十五夜對月
海澄空碧正團圓吟想元宗此夜寒玉兔有情應記得
西邊不見舊長安
紅薔薇花
晴日當樓曉香歇錦帶盤空欲成結鶯聲漸老柳飛時
狂風吹落猩猩血
貽九華上人
一法傳聞繼老能九華閒臥最高層秋鐘盡後殘陽暝
門掩松邊雨夜燈
寄賡匡圖兄弟
僧外閒吟樂最清年登八十喪南荆風騷作者為商確
道去碧雲爭幾程
句
春晴游寺客花落閉門僧(見西清詩話)香傳天下口貴
火前名角開香滿室爐動綠凝鐺(咏茶缺一字)園林將向
夕風雨更吹花(以下見吟窗雜錄)相思坐溪石山風
(缺三字)夕照背高臺殘鐘殘角催(落照)五老峰前相見
時兩無言語各揚眉高人愛惜藏岩裏白甀封題寄
火前(咏茶見三山老人語錄)
御定全唐詩卷八百四十七
