欽定四庫全書
御定全唐詩卷三百九
郭鄖
郭鄖毘陵人大歷貞元間詩人詩一首
寒食寄李補闕
蘭陵士女滿晴川郊外紛紛拜古埏萬井閭閻皆禁火
九原松柏自生煙人間後事悲前事鏡裡今年老去年
介子終知禄不及王孫誰肯一相憐
韋同則
韋同則建中時詩人詩一首
仲月賞花
梅花似雪柳含煙南地風光臘月前把酒且須拚却醉
風流何必待歌筵
李夷簡
李夷簡字易之貞元初登進士第累遷殿中侍御史元
和時拜御史中丞歴山南節度尋拜御史大夫進門下
侍郎同平章事詩一首
西亭暇日書懷十二韻獻上(一本有武元衡三字)相公(亭為)
(衡鎮蜀時搆)
勝賞不在遠憮然念玄(一作冥)搜兹亭有殊致經始富人
侯澄澹分沼沚縈迴間林丘荷香奪芳麝石溜當鳴球
撫俗來康濟經邦去咨謀寬眀洽時論惠愛聞甿謳代
斲豈容易守成獲優游文翁舊學校子産昔田疇琬琰
富佳什池臺想舊遊誰言矜改作曾是日增修憲省忝
陪屬岷峨嗣徽猷提攜當有路勿使滯刀州
李約
李約字存博汧公勉之子自稱蕭齋官兵部員外郎詩
十首
城南訪裵氏昆季
相思起中夜夙駕訪柴荆早霧桑柘隠曉光溪澗眀村
蹊蒿棘間往往斷新耕貧野煙火微晝無烏鳶聲田頭
逢餉人道君南山行南山千里峰盡是相思情野老無
拜揖村童多躶形相呼看車馬顔色喜相驚荒圃鷄豚
樂雨牆禾莠生欲君知我來壁上空書名
歲日感懷
曙氣變東風蟾壺夜漏窮新春幾人老舊歷四時空身
賤悲添歲家貧喜過冬稱觴惟有感歡慶在兒童
從軍行三首
看圖閒教陣畫地静論邊烏壘天西戍鷹姿塞上川路
長唯(一作須)算月(一作日)書遠每題年無復生還望翻思未
别前
柵壕(一作高)三面鬭箭盡舉烽頻營柳和煙暮關榆帶雪
春邊城多老將磧路少歸人殺(一作點)盡金(一作三)河卒年
年添塞塵
候火起雕城塵沙擁戰聲遊軍蔵漢幟降騎說蕃情霜
落(一作降)滹沱(一作淲池)淺秋深太白眀嫖姚方虎視不覺(一作)
(學)說添兵
贈韋況
我有心中事不與韋三說秋夜洛陽城眀月照張八
觀祈雨
桑條無葉土生煙簫管迎龍水廟前朱門幾處看歌舞
猶恐春隂咽管弦
江南春
池塘春暖水紋開堤柳垂絲間野梅江上年年芳意早
蓬瀛春色逐潮來
過華清宫
君王遊樂萬機輕一曲霓裳四海兵玉輦升天人已盡
故宫猶有樹長生
病中宿宜陽館聞雨
難眠夏夜抵秋賖簾幔深垂窗燭斜風吹桐竹更無雨
白髮病人心到家
御定全唐詩卷三百九
