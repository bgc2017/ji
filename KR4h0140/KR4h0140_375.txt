欽定四庫全書
御定全唐詩卷三百七十五
孟郊
秋懷
孤骨夜難卧吟蟲相唧唧老泣無涕洟秋露為滴瀝去
壯暫如翦來衰紛似織觸緒無新心叢悲有餘憶詎忍
逐南帆江山踐往昔
秋月顔色冰(去聲)老客志氣單冷露滴夢破峭風梳骨寒
席上印病文腸中轉愁盤疑懷無所憑虛聽多無端梧
桐枯崢嶸聲響如哀彈
一尺月透戶仡栗如劍飛老骨坐亦驚病力所尚微蟲
苦貪(一作含)剪色鳥危巢焚輝孀娥理故絲(一作煩緒)孤哭(一作)
(坐)抽餘思(一作噫)浮年不可追衰步多夕歸
秋至老更貧破屋無門扉一片月落床四壁風入衣疎
夢不復遠弱心良易歸商葩將去(一作老)綠繚繞爭餘輝
野步踏(一作賤)事少病謀向物違幽幽草根蟲生意與我
微
竹風相戞語幽閨暗中聞鬼神滿衰聽恍惚難自分商
葉墮乾雨秋衣卧單雲病骨可剸物酸呻亦成文瘦攢
如此枯壯落隨西曛褭褭一線命徒言繫絪緼
老骨懼秋月秋月刀劍稜纖輝不可干冷魂坐自凝羇
雌巢空鏡仙飈蕩浮冰驚步恐自翻病大不敢凌單床
寤皎皎瘦卧心兢兢洗河不見水透濁為清澄詩壯昔
空說詩衰今何憑
老病多異慮朝夕非一心商蟲哭衰運繁響不可尋秋
草瘦如髮貞芳綴疎金晚鮮詎幾時馳景還易隂弱習
徒自恥莫知欲何任露才一見讒潛智早已深防深不
防露此意古所箴
歲暮景氣乾秋風兵甲聲織織勞無衣喓喓徒自鳴商
聲聳中夜蹇支廢前行青髮如秋園一翦不復生少年
如餓花瞥見不復明君子山嶽定小人絲毫爭多爭多
無壽天道戒其盈
冷露多瘁索枯風曉(一作饒)吹噓秋深月清苦蟲老聲麤
疎頳珠枝纍纍芳金蔓舒舒草木亦趣時寒榮似春餘
悲彼(一作自悲)零落生與我心何如
老人朝夕異生死每日中坐隨一啜安卧與萬景空視
短不到門聽澀詎逐風還如刻削形免有纖悉聰浪浪
謝初始皎皎幸歸終孤隔文章友親密蒿萊翁歲綠閔
以黃秋節迸又(一作已)窮四時既相廹萬慮自然叢南逸
浩淼際北貧磽确中曩懷沈遥江衰思結秋嵩(一作蓬)鋤
食難滿腹葉衣多醜躬塵(一作麤)縷不自整古吟將誰通
幽竹嘯鬼神楚鐵生虬龍志士多異感運鬱由邪衷常
思書破衣至死教初童習樂莫習聲習聲多頑聾明明
胸中言願寫為高崇
幽苦日日甚老力步步微常恐暫下牀至門不復歸饑
者重一食寒者重一衣泛廣豈無涘恣行亦有隨(一作隨時)
語中失次第身外生瘡痍桂蠧既潛朽(一作汚)桂花損貞
姿詈言一失香千古聞臭詞將死始前悔前悔不可追
哀哉輕薄行終日與駟(一作欲驅)馳
流運閃欲盡枯折皆相號棘枝風哭酸桐葉霜顔高老
蟲乾鐵鳴驚獸孤玉咆商氣洗(一作滿)聲瘦晚隂驅景勞
集耳不可遏噎神不可逃蹇行散餘鬱幽坐誰與曹抽
壯無一線剪懷盈千刀清詩(一作詩清)既名眺(一作郊)金菊亦
姓陶收拾昔所棄咨嗟今比毛幽幽歲晏言零落不可
操
霜氣入病骨老人身生冰衰毛暗相刺冷痛不可勝鷕
鷕伸(一作神)至明強強攬所憑瘦坐形欲折腹(一作晚)饑心
將崩勸藥左右愚言語如見憎聳耳噎神開(一作聳嚥神氣開)
始知功用(一作者)能日中視餘瘡暗隙(一作鏁)聞繩(一作細)蠅
彼齅一何酷此味半點凝潛毒爾無厭餘生我堪矜凍
飛幸不遠冬令反心懲出没各有時寒熱苦(一作莫)相凌
仰謝調運翁請命願有徵
黃河倒上天衆水有却來人心不及水一直去不廻一
直亦有巧不肯至蓬萊一直不知疲唯聞至省臺忍古
不失古失古志易摧失古劍亦折失古琴亦哀夫子失
古淚當時落漼漼詩老失古心至今寒皚皚古骨無濁
肉古衣如蘚苔勸君勉忍古忍古銷塵埃
詈言(一作署劍)不見血殺人何紛紛聲如窮家犬吠竇何狺
狺詈痛幽鬼哭詈侵黃金貧言詞豈用多憔悴在一聞
古詈舌不死至今書云云今人詠古書善惡宜自分秦
火不爇舌秦火空爇文所以詈更生至今橫絪緼
靖安寄居
寄靜不寄華(一作譁)愛兹嵽嵲居渴飲濁清泉饑食無名
蔬敗菜(一作葉)不敢火補衣亦寫書古云儉成德今乃實
起予戅叟戅不足賢人賢有餘役生皆促促心竟誰舒
舒萬馬踏風衢衆塵隨犇車高賓盡不見大道夜方虛
卧有洞庭夢坐無長安儲英髦空駭耳烟火獨微如厚
念恐傷性薄田憶親鋤承(一作忙)世不出力冬竹肯抽葅
外物莫相誘約心誓從初碧芳既似水日日詠歸歟
雪
忽然太行雪昨夜飛入來崚嶒墮庭中嚴白何皚皚奴
婢曉開戶四肢凍徘徊咽言詞不成告訴情狀摧官給
未入門家人盡以灰意勸莫笑雪笑雪貧為災將暖此
殘疾典賣爭致杯教令再舉手誇曜餘生才強起吐巧
詞委曲多新裁為爾作非夫忍恥轟暍雷書之與君子
庶免生嫌猜
春愁
春物與愁客遇時各有違故花辭新枝新淚落故衣日
莫兩寂寞飄然亦同歸
懊惱
惡詩皆得官好詩空抱山抱山冷殑殑(音擎寒貌)終日悲顔
顔好詩更相嫉劒戟生牙關前賢死已久猶在咀嚼間
以我殘杪身清峭養高閒求閒未得閒衆誚瞋虤虤
遊城南韓氏莊
初疑瀟湘水鏁在朱門中時見水底月(一作有時池底山)動搖
池上風清氣潤竹林白光連虛空浪簇霄漢羽岸芳金
碧叢何言數畝間環泛路不窮願逐(一作當慕)神仙侶飄然
(一作從兹)汗漫通
與二三友秋宵會話清上人院
何處山不幽此中情又别一僧敲一磬七子吟秋月激
石泉韻清寄枝風嘯咽泠然諸境靜頓覺浮累滅扣寂
兼探眞通宵詎能輟
好鳥無雜棲華堂有嘉攜琴樽互傾奏歌賦相和諧但
嘉魚水合莫令雲雨乖一為鵾雞彈再鼔壯士懷初景
待誰曉新春逐(一作還)君來願言良友會高駕不知廻
招文士飲
曹劉不免死誰敢負年華文士莫辭酒詩人命屬花退
之如放逐李白自矜夸萬古忽將似一朝同歎嗟何言
天道正獨使地形斜南士愁多病北人悲去家梅芳已
流管柳色未藏鴉相勸罷吟雪相從愁飲霞醒時不可
過愁海浩無涯
陪侍御叔遊城南山墅
夜坐擁腫亭晝登崔巍岑日窺萬峰首月見雙泉心松
氣清耳目竹氛碧衣襟佇想(一作仰悲)琅玕字數聽枯槁吟
登華巖寺樓望終南山贈林校書兄弟
地脊亞為崖聳出冥冥中樓根插迥雲殿翼翔危空前
山胎元氣靈異生不窮勢吞萬象高秀奪五嶽雄一望
俗慮醒再登仙願崇青蓮三居士晝景眞賞同
遊終南山
南山塞天地日月石上生高峰夜留景(太白峰西黃昏後見餘日)深
谷晝未明山中人自正路險心亦平長風驅松栢聲拂
萬壑清到此悔讀書朝朝近浮名
遊終南龍池寺
飛鳥不到處僧房終南巔龍在水長碧雨開山更鮮步
出白日上坐依清溪邊地寒松桂短石險道路(一作苔磴)偏
晚磬送歸客數聲落遥天
南陽公請東櫻桃亭子春讌
萬木皆未秀一林(一作株)先含春此地獨何力我公布深
仁霜葉日舒卷風枝遠埃塵初英濯紫霞飛雨流清津
賞異出囂雜折芳積懽忻文心兹焉重俗尚安能珍碧
玉粧粉比飛瓊穠艷均鴛鴦七十二花態併相新常恐
遺秀志迨兹廣讌陳芳菲爭勝引歌詠竟良辰方知戲
馬會永謝登龍賓
遊華山雲臺觀
華嶽獨靈異草木恒新鮮山盡五色石水無一色泉仙
酒不醉人仙芝皆延年夜聞明星館時韻女蘿弦敬兹
不能寐焚栢吟道篇
喜與長文上人宿李秀才小山池亭
燈盡語不盡主人庭砌幽柳枝星影曙蘭葉露華浮塊
嶺笑羣岫片池輕衆流更聞清淨子逸唱頗難儔
邀花伴(自註時在朔方)
邊地春不足十里見一花及時須遨遊日莫饒風沙
石淙(一作五淙十首)
巖谷不自勝水木幽奇多朔風入空曲涇(一作徑)流無大
波迢遞徑(一作逗)難盡參差勢相羅雪霜有時洗塵土無
由和潔冷(一作結吟)誠未厭晚步將如何
出曲水未斷入山深更重泠泠若仙語皎皎多異容萬
響不相雜四時皆有(一作自)濃日月互分照雲霞各生峰
久迷向方理逮兹聳前蹤
荒策每恣遠戅步難自廻已抱苔蘚疾尚凌潺湲隈驛
驥苦銜勒籠禽恨摧頹實力苟未足浮誇信悠哉顧惟
非時用靜言還自咍
朔水刀劒利秋石瓊瑶鮮魚龍氣不腥潭洞狀更妍磴
雪入呀谷掬星灑遥天聲忙(一作廹)不及韻勢疾多斷漣
輸去雖有恨躁氣(一作翻)一何顛蜿蜒相纏掣犖确亦廻
旋黑草濯鐵髮白苔浮冰錢具(一作其)生此云遥非德不
可甄何況被犀士制之空以權始知靜剛猛文教從來
先
空谷聳視聽幽湍澤心靈疾流脫鱗甲疊岸衝風霆丹
巘墮瓌景霽波灼(一作閃)虛形淙淙豗厚軸稜稜攢高冥
弱棧跨旋碧危梯倚凝青飄飄(一作颻)鶴骨仙飛動鼇背
庭(一作亭)常聞誇大言下顧皆細萍
百尺明鏡流千曲寒星飛為君洗故物有色如新衣不
飲泥土汚但飲雪霜饑(一作肌)石稜玉纖纖草色瓊霏霏
谷磑有餘力溪舂亦多機從來一智萌能使衆利歸因
之山水中喧然論是非
入深得竒趣昇險為良躋搜勝有聞見逃俗無蹤蹊穴
流恣廻轉竅景忘東西戅獸鮮猜懼羅人巧罝罤幽馳
異處所忍慮多端倪虛獲我何飽實歸彼非迷斯文浪
云潔此旨誰得齊
屑珠瀉潺湲裂玉何威瓌若調千瑟弦未果一曲諧古
駭毛髮慄險驚視聽乖二(一作土)老皆勁骨風趨緣欹崖
地遠有餘(一作遺)美我遊采棄(一作奇)懷乘時幸勤鑒前恨
多幽霾弱力謝剛健蹇策貴安排始知隨事靜何必當
夕齋
昔浮南渡飈今攀朔山景物色多瘦削吟笑還孤永日
月凍有稜雪霜空無影玉噴不生冰瑶渦旋成井潛角
時聳光隱鱗乍漂冏再吟獲新勝返步失前省愜懷雖
已多惕慮未能整頹陽落何處昇魄銜疎嶺
聖朝搜巖谷此地多遺玩怠惰成遠遊頑疎恣靈(一作虛)
觀勁飈刷幽視怒水懾餘愞曾是結芳(一作茅)誠遠兹勉
流倦冰條聳危慮霜翠瑩遐盻物誘信多端荒尋諒難
遍去矣朔之隅翛然楚之甸
遊韋七洞庭别業
洞庭如瀟湘疊翠蕩浮碧松桂無赤日風物饒清激逍
遥展幽韻參差逗良覿道勝不知疲冥搜自無斁曠然
青霞抱永矣白雲適崆峒非凡鄉蓬瀛在仙籍無言從
遠尚還思君子識(一作兹焉與之敵)波濤潄古岸鏗鏘辨竒石
靈響非外求殊音自中積人皆走煩濁君能致虛寂何
以袪擾擾叩調清淅淅既懼豪華損誓從詩書益一舉
獨往姿再搖飛遁跡山深有變異意愜無驚惕采翠奪
日月照耀迷晝夕松齋何用掃蘿院自然滌業峻謝煩
蕪文高追古昔暫遥朱門戀終立青史績物表易淹留
人間重離析難隨洞庭酌且醉橫塘席
越中山水
日(一作動一作夕)覺耳目勝我來山水州蓬瀛若髣髴田(一作四)
野如泛浮碧嶂幾千遶清泉(一作源)萬餘流莫窮合沓步
孰盡泒别遊越水淨難汚越天隂易收氣鮮無隱物目
視遠更周舉俗(一作族)媚蔥蒨連冬擷芳柔菱湖有餘翠
茗圃無荒疇賞異忽已遠探竒誠淹留永言終南色去
矣銷人憂
春集越州皇甫秀才山亭
嘉賓(一作嘉誘一作善友)在何處置亭春山巔顧余寂寞者謬厠
芳菲筵視聽日澄澈聲光坐連綿晴湖瀉峰嶂翠浪多
萍蘚何以逞高志為君吟秋天(一作篇)
和皇甫判官遊瑯琊溪
山中琉璃境物外瑯琊溪房廊逐巖壑道路隨高低碧
瀨潄白石翠烟含青蜺客來暫遊踐意欲忘簪珪樹杪
燈火夕雲端鐘梵齊時同雖可仰跡異難相攜唯當清
宵夢髣髴願(一作期)攀躋
御定全唐詩卷三百七十五
