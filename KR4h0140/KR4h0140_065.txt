欽定四庫全書
御定全唐詩卷六十五
蘇味道
蘇味道趙州欒城人與里人李嶠俱以文翰顯時人謂
之蘇李弱冠擢進士第累轉咸陽尉裴行儉引管書記
延載中歴鳳閣舍人檢校侍郎證聖元年出為集州刺
史俄召拜天官侍郎聖歷初遷鳳閣侍郎同鳳閣鸞臺
三品前後居相位數載多識臺閣故事神龍時坐張易
之黨貶眉州刺史還為益州長史卒集十五卷今編詩
一卷
初春行宫侍(一作曲)宴應制(得天字)
溫液吐涓涓跳波急應弦簪裾承睿賞花柳發韶年聖
酒千鍾洽宸章七曜懸微臣從此醉還似夢鈞天
單于川對雨二首
崇朝遘行雨薄晩屯密雲緣階起素沬竟水聚圓文河
柳低未舉山花落巳芬清尊久不薦淹留遂待君
飛雨欲迎旬浮雲已送春還從濯枝後來應洗兵辰氣
合龍祠外聲過鯨海濱伐邢知有屬已見靜邊塵
正月十五夜(一作上元)
火樹銀花合星橋鐵鎻開暗塵隨馬去明月逐人來遊
伎(一作騎)皆穠李行歌盡落梅金吾不禁夜玉漏莫相(一作)
(頻)催
詠霧
氤氲起洞壑遥裔匝平疇乍似含龍劔還疑映蜃樓拂
林隨雨密度徑帶煙浮方謝公超步終從彦輔遊
詠虹
紆餘帶星渚窈窕架天潯空因壯士見還共美人沈逸
照(一作遠勢)含良玉神花藻瑞金獨留長劔彩終(一作空)負昔
賢(一作時)心
詠霜
金祇暮律盡玉女暝氛(一作氣)歸孕冷隨鐘徹飄華逐劔
飛帶日浮寒影乘風進晩(一作盡曉)威自有貞筠質寧將庶
(一作衆)草腓
詠井
玲瓏映玉檻澄澈瀉銀牀流聲集孔雀帶影出羵羊桐
落秋蛙散桃舒春錦芳帝力終何有機心庶此忘
詠石
濟北甄神貺河西濯(一作瑞)錦文聲應天池雨影觸岱宗
(一作山)雲燕歸猶(一作真)可候羊起自成羣何當握靈髓高
枕絶囂氛
奉和受圖溫洛應制
綠綺膺河檢清壇俯洛濱天旋俄制蹕孝享屬嚴禋陟
配光三祖懷柔洎百神霧開中道日雪斂屬車塵預奉
咸英奏長歌億萬春
使嶺南(一作在廣州)聞崔馬二御史竝拜臺郎
振鷺齊(一作纔)飛日遷鶯遠聽聞明光共待漏清鑒(一作覽)
各披雲喜得廊廟舉嗟為臺閣分故林懷柏悅(一作梓)新
幄(一作握)阻蘭薰冠去神羊影車迎(一作連)瑞雉羣遠從(一作)
(獨憐)南斗外遥(一作空)仰列星文
贈封御史入臺
故事推三獨兹辰對兩闈夕鴉共鳴舞屈草接芳菲盛
府持清(一作提青)槖殊章動繡衣風連臺閣起霜就簡書飛
凛凛當朝色行行滿路威惟當擊隼去復覩落鵰歸
始背洛城秋郊矚目奉懷臺中諸侍御
薄遊忝霜署直指戒冰心荔浦方南紀蘅臯暫北臨山
晴關塞斷川暮廣城隂場圃通圭甸溝塍礙石林野童
來捃拾田叟去謳吟蟋蟀秋風起蒹葭晚露深帝城猶
鬱鬱征傳幾駸駸迴憶披書地勞歌謝所欽
九江口南濟北接蘄春南與潯陽岸
江路一悠哉滔滔九派來遠潭昏似霧前浦沸成雷鱗
介多潛育漁商幾泝洄風搖蜀柹(一作葉)下日照楚萍開
近潄湓城曲斜吹蠡澤隈錫龜猶入貢浮獸罷為災津
吏揮橈疾郵童整傳催歸心詎可問為視落潮迴
和武三思於天中寺尋復禮上人之作
藩戚三雍暇禪居二室隈忽聞從桂苑移步踐花臺敏
學推多藝高談屬辯才是非寧滯著空有掠嫌猜五行
(一作衍)幽機暢三蕃妙鍵開味同甘露灑香似逆風來砌
古留方石池清辨燒灰人尋鶴洲返月逐虎谿迴企躅
瞻飛盖攀遊想渡杯願陪為善樂從此去塵埃
嵩山石淙侍宴應制
琱輿藻衛擁千官仙洞靈谿訪九丹隱曖源花迷近路
參差嶺竹掃危壇重崖對聳霞文駮瀑水交飛雨氣寒
天洛宸襟有餘興裵回周矖駐歸鑾
御定全唐詩卷六十五
