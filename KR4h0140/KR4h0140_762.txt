欽定四庫全書
御定全唐詩卷七百六十二
劉昭禹
劉昭禹字休明桂陽人(一云婺州人)在湖南累為縣令後署
天策府學士終巖州刺史集一卷今存詩九首
括蒼(一作王几)山
盡日行方半諸山直下看白雲隨步起危徑極天盤瀑
頂橋形小溪邊店影寒往来空太息玄鬢改非難
憶天台山
常記遊靈境道人情不低巖房容偃息天路許相攜霞
散曙峰外虹生涼瀑西何當塵役了重去聽猨啼
冬日暮國清寺留題
天台山下寺冬暮景如屏樹密風長在年深像有靈高
鐘疑到月遠燒欲連星因共真僧話心中萬慮寧
靈溪觀
鼇海西邊地宵吟景象寬雲開孤月上瀑噴一山寒人
異髮常綠草靈秋不乾無由此棲息魂夢在長安
懷華山隱者
先生入太華杳杳絶良音秋夢有時見孤雲無處尋神
清峰頂立衣冷瀑邊吟應笑干名者六街塵土深
贈惠律大師
秋是憶山日禪窗露灑餘幾懸華頂夢應寄沃洲書風
月資吟筆杉篁籠静居滿城誰不重見著紫衣初
經費冠卿舊隱
節高終不起死戀九華山聖主情何切孤雲性本閑名
傳中國外墳在亂松間依約曾棲處斜陽鳥自還
聞蟬
一雨一番晴山林冷落青莫侵殘日噪正在異鄉聽孤
館宿漳浦扁舟離洞庭年年當此際那免鬢凋零
送休公歸衡
草履初登南嶽船銅瓶猶貯北山泉衡陽舊寺春歸晚
門鎖寒潭幾樹蟬
句
句向夜深得心從天外歸(見紀事)危樓聊側耳高柳又
鳴蟬(秋日登樓見吟窗雜錄)蘚色圍波井花隂上竹樓(以下見海錄碎)
(事)對面雷瞋樹當街雨趁人(夏雨)春光懷玉闕萬里
起初程(送人)江上呼風去天邊挂席飛(送人舟行)漆燈尋
黑洞之字上危峰(送人遊九疑)
李宏臯
李宏臯善夷之子仕湖南為天策學士官至刑部侍郎
集二卷今存詩二首
銅柱辭
招靈鑄柱垂英烈手執干戈征百越誕今鑄柱庇黔黎
指畫風雷開五溪五溪之險不足恃我旅争登若平地
五溪之衆不足平我師輕躡如春冰溪人畏威思納質
棄汙歸明求立誓誓山川兮告鬼神保子孫兮千萬春
題桃源
山翠參差水渺茫秦人昔在楚封疆當時避世乾坤窄
此地安家日月長草色幾經壇杏老巖花猶帶澗(一作露)
桃香他年倘遂平生志来著霞衣侍玉皇
何仲舉
何仲舉營道人後唐天成中登進士第仕楚署天策府
學士全衡二州刺史詩一首
李臯試詩(仲舉年十三家貧輸縣税不及限李臯為令荷項繫之獄或有言其能詩)
(臯試之立成釋而延禮焉於是遂銳意就學)
似玉来投獄抛家去就枷可憐兩片木夾却一枝花
句
碧雲章句纔離手紫府神仙盡點頭(獻秦王)樹迎高鳥
歸深野雲傍斜陽過遠山(秋日晚望史以上見五代補)
徐仲雅(一作東野)
徐仲雅其先秦中人徙居長沙事馬氏為觀察判官天
冊府學士所業百餘卷行世今存詩六首
畊(一作農)夫謠
張緒逞風流王衍事輕薄出門逢畊夫顔色必不樂肥
膚如玉潔力拗絲不折半日無畊夫此輩總餓殺
贈齊已
我唐有僧號齊巳未出家時宰相器爰見夢中逢五丁
毁形自學無生理骨瘦神清風一襟松老霜天鶴病深
一言悟得生死海芙蓉吐出琉璃心悶見有唐風雅缺
敲破冰天飛白雪清塞清江却有靈遺魂泣對荒郊月
格何古天工未生誰知主混沌鑿開雞子黃散作純風
如膽苦意何新織女星機挑白雲真宰夜来調暖律聲
聲吹出嫩青春調何雅澗底孤松秋雨灑嫦娥月裏學
步虛桂風吹落玉山下語何竒血潑乾坤龍戰時祖龍
跨海日方出一鞭風雨萬山飛巳公已公道如此浩浩
寰中如獨自一簟松風冷如冰長伴巢由伸脚睡
贈江處士
門在松隂裏山僧幾度過藥靈丸不大棋妙子無多薄
霧籠寒徑殘風戀綠蘿金烏兼玉兔年幾(一作紀)柰公何
東華觀偃松
半巳化為石有靈通碧湘生逢堯雨露老直漢風霜月
滴蟾心水龍遺腦骨香始於毫末後曾見幾興亡
詠椶樹
葉似新蒲綠身如亂錦纏任君千度剝意氣自衝天
宫詞
内人曉起怯春寒輕揭珠簾看牡丹一把柳絲收不得
和風搭在玉欄杆
句
屋面盡生人耳朵籬頭多是老翁鬚(閑居)平分造化雙
苞去拆破春風兩面開(合歡牡丹)雲路半開千里月洞門
斜掩一天春(馬希範夜宴迎四儀夫人)鑿開青帝春風國移下姮
娥夜月樓(馬殷明月圃野客叢談)珠璣影冷偏粘草蘭麝香濃
却損花(春園宴)山色曉堆螺黛雨草梢春戞麝香風
衰蘭寂寞含愁綠小杏妖嬈弄色紅旁搜水脉湘心
滿遍揭泉根梵底通水滴殘青瘦石脂傾盡白
雲空(缺二字)深浦送回芳草日急灘牽斷綠楊風藕梢
逆入銀塘裏蘋迹潛来玉井中敗菊籬疎臨野渡落
梅村冷隔江楓剪開淨澗分苖稼劃破漣漪下釣筒
(以上見湘湖故事)
伍彬
伍彬邳陽人初仕楚後入宋詩一首
分水嶺
前賢功及物禹後杳難儔不改古今色平分南北流寒
衝山影岸清繞荻花洲盡是朝宗去潺潺早晚休
句
稚子出看莎徑沒漁翁来報竹橋流(夏日喜雨)蹤跡未辭
鴛鷺客夢魂先到鷓鴣村(辭解牧)
楊徽之
楊徽之楚馬殷時人詩一首
留宿廖融山齋
清和春尚在歡醉日何長谷鳥隨柯轉庭花奪酒香初
晴巖翠滴向晚樹隂涼别有堪吟處相留宿草堂
句
新霜染楓葉皎月借蘆花(秋日)廢宅寒塘水荒墳宿草
煙(哭江為見紀事)
王元
王元字文元桂林人隱居不仕詩五首
登祝融峰
草疊到孤頂身齊高鳥翔勢疑撞翼軫翠欲滴瀟湘雲
濕幽崖滑風梳古木香晴空聊縱目杳杳極窮荒
懷翁宏
獨夜思君切無人知此情滄州歸未得華髮别来生孤
館木初落高空月正明遠書多隔歲獨念沒前程
聽琴
拂塵開素匣有客獨傷時古調俗不樂正聲君自知寒
泉出澗澀老檜倚風悲縱有来聽者誰堪繼子期
哭李韶
韶也命何竒生前與世違貧棲古梵刹終著舊麻衣雅
句僧抄遍孤墳客弔稀故園今孰在應見夢中歸
題鄧真人遺址
三千功滿仙昇去留得山前舊隱基但見白雲長掩映
不知浮世幾興衰松稍風觸霓旌動椶葉霜霑鶴翅垂
近代無人尋異事野泉噴月瀉秋池
句
伴行惟瘦鶴尋步入深雲(贈廖融見紀事)
廖融
廖融字元素隐居衡山詩七首
謝翁宏以詩百篇見示
高竒一百篇造化見工全積思遊滄海冥搜入洞天神
珠迷罔象端玉匪雕鐫休嘆不得力離騷千古傳
贈天台逸人
移檜托禪子攜家上赤城拂琴天籟寂攲枕海濤生雲
白寒峰晚鳥歌春谷晴又聞求桂檝載月十洲行
古檜
何人見植初老樹梵王居山鬼暗棲托樵夫難破除聲
高秋漢㢠影倒月潭虛盡日無僧倚清風長有餘
題伍彬屋壁
圓塘綠水平魚躍紫蓴生要路貧無力深村老退耕犢
隨原草遠蛙傍塹籬鳴撥櫂茶川去初逢榖雨晴
夢仙謠
琪木扶疎繫辟邪麻姑夜宴紫皇家銀河旌節搖波影
珠閣笙簫吸月華翠鳳引遊三島路赤龍齊駕五雲車
星稀猶倚虹橋立擬就張騫搭漢槎
退宫妓
神仙風格本難儔曾從前皇翠輦遊紅躑躅繁金殿暖
碧芙蓉笑水宫秋寳箏鈿剝隂塵覆錦帳香消畫燭幽
一旦色衰歸故里月明猶夢按梁州
句
圭竈先知曉盆池别見天古寺尋僧飯寒巖衣鹿裘
雲穿𢷬藥屋雪壓釣魚舟
王正巳
王正巳楚逸人與任鵠凌蟾廖融王元友善詩一首
贈廖融
病起正當秋閣㢠酒醒迎對夜濤寒爐中藥熟分僧飯
枕上琴閒借客彈
句
洗盂秋澗日華動搗藥夜坐秋氣深(贈隐者見紀事)
翁宏
翁宏字大舉桂州人詩三首
送廖融處士南遊
病臥瘴雲間莓苔漬竹關孤吟牛渚月老憶洞庭山壮
志潜消盡淳風竟未還今朝忽相遇執手一開顔
春殘
又是春殘也如何出翠幃落花人獨立微雨燕雙飛寓
目魂將斷經年夢亦非那堪向愁夕蕭颯暮蟬輝
秋殘
又是秋殘也無聊意若何客程江外遠歸思夜深多峴
首飛黃葉湘湄走白波仍聞漢都護今歲合休戈
句
萬木横秋裏孤舟半夜猨(送人)漏光殘井甃缺影背山
椒(詠曉月)風回山火斷潮落岸冰高(湘江吟)
張觀
張觀楚馬殷時人詩一首
過衡山贈廖處士
未向漆園為傲吏定應明代作徵君傳家奕世無金玉
樂道經年有典墳帶雨小舟横别澗隔花幽犬吠深雲
到頭終為蒼生起休戀耕煙楚水濆
孫光憲
孫光憲字孟文陵州人為荆南高從誨書記歷檢校秘
書兼御史大夫有集五十餘卷今存詩八首
竹枝詞二首
門前春水白蘋花岸上無人小艇斜商女經過江欲暮
散抛殘食飼神鴉
亂繩千結絆人深越羅萬丈表長尋楊柳在身垂意緒
藕花落盡見蓮心
楊柳枝詞四首
閶(一作閭)門風暖落花乾飛遍江城雪不寒獨有晚来臨
水驛閑人多凭赤欄干
有池有榭即濛濛浸潤翻成長飬功恰似有人長點檢
著行排立向春風
根柢雖然傍濁河無妨終日近笙歌毿毿金帶誰堪比
還共黃鶯不較多
萬株枯槁怨亡隋似弔吳臺各自垂好是淮隂明月裏
酒樓横笛不勝吹
採蓮
菡蓞香連十頃陂小姑貪戲採蓮遲晚来弄水船頭濕
更脱紅裙裹鴨兒
八拍蠻
孔雀尾拖金線長怕人飛起入丁香越女沙頭爭拾翠
相呼歸去背斜陽
句
曉廚烹淡菜春杼種橦花(和南越詩)
劉章
劉章字克明江左人事湖南馬氏詩一首
詠蒲鞋
吳江浪浸白蒲春越女初挑一樣新纔自繡窗離玉指
便隨羅襪上香塵石榴裙下從客久玳瑁筵前整頓頻
今日高樓鴛瓦上不知抛擲是何人
路洵美
路洵美永州祁陽人唐相巖之孫避地湘潭事馬氏署
連州從事詩一首
夜坐
簾捲竹軒清四鄰無語聲漏從吟裏轉月自坐来明草
木露華濕衣裳寒氣生難逢知鍳者空悅此時情
梁震
梁震卭州依政人登進士第梁開平初歸蜀道過江陵
高季興留之與司空薰王保義同為賓客震獨不受辟
署自號荆臺隐士集一卷今存詩一首
荆臺道院
桑田一變賦歸来爵禄焉能凂我㦲黃犢依然花竹外
清風萬古凛荆臺
御定全唐詩卷七百六十二
