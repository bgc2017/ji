欽定四庫全書
御定全唐詩卷四百八十八
盧鈞
盧鈞字子和舉進士中第嘗為李絳裵度幕僚歷嶺南
山南昭義宣武節度大中時召為左僕射後以太保致
仕卒年八十七詩一首
薦冰
薦冰朝日後闢廟曉光清不改晶熒質能彰雨露情且
無霜共潔豈與水均明在捧搖寒色當呈表素誠凝姿
陳俎豆浮彩映窗楹皎皎盤盂側稜稜嚴氣生
范傳質
范傳質元和進士第詩一首
薦冰
乘春方啓閉羞獻有常程潔朗寒光徹輝華素彩明色
凝霜雪淨影照冕旒清肅肅將崇禮兢兢示捧盈方圓
陳玉座小大表精誠朝覿當西陸桃弧每共行
賈謩
賈謩元和進士詩一首
賦得芙蓉出水
的皪舒芳豔紅姿映綠蘋搖風開細浪出沼媚清晨翻
影初迎日流香暗襲人獨披千葉淺不競百花春魚戲
參差動龜游次第新涉江如可採從此免迷津
陳彥博
陳彥博元和五年進士第詩一首
恩賜魏文貞公諸孫舊第以𨗳直臣
阿衡隨逝水池館主他人天意能酬德雲孫喜庇身生
前由直道歿後振芳塵雨露新恩日芝蘭舊(一作故)里春
勲庸留十代光彩映諸鄰共賀升平日(一作代)從兹得諫
臣
唐扶
唐扶字雲翔晉陽人莒公儉之後元和五年登進士第
為侍御史終福州團練觀察使詩二首
使南海道長沙題道林岳麓寺
道林岳麓仲與昆卓犖請從先後論松根踏雲二千步
始見大屋開三門泉清或戲蛟龍窟殿豁數盡高帆掀
即今異鳥聲不斷聞道看花春更繁從容一衲分若有
蕭瑟兩鬢吾能髠逢迎侯伯轉覺貴膜拜佛像心加尊
稍揖皇英頮濃淚試與屈賈招清魂荒唐大樹悉楠桂
細碎枯草多蘭蓀沙彌去學五印字靜女來懸千尺幡
主人念我塵眼昏半夜號令期至暾遲回雖得上白舫
羈泄不敢言綠尊兩祠物色採拾盡壁間杜甫真(一作原)
少恩晩來光彩更騰射筆鋒正健如可吞
和兵部鄭侍郎省中四松詩(松是中書相公任侍郎曰手栽一)
(本作奉和中書相公任兵部侍郎日後閣植四松)
幽抱應無語貞松遂自栽寄懷丞相業因擢大夫材日
射蒼鱗動塵迎翠箒迴嫩茸含細粉初葉泛新桮偶聖
為舟去逢時與鶴來寒聲連曉竹靜氣結隂苔赫奕鳴
騶至熒煌洞戶開良辰一臨眺憩樹幾裵回恨發風期
阻詩從綺思裁還聞舊凋契凡在(一作九萬)此中培
陶雍
陶雍元和間人詩一首
和兵部鄭侍郎省中四松詩(鄭侍郎澣也)
右相歷兵署四松皆手栽斸時驚鶴去移處帶雲來根
倍雙桐植花分八桂開生成造化力長作棟梁材豈羡
蘭依省猶嫌柏占臺出樓終百尺入夢已三台幽韻和
宮漏餘香度酒杯拂冠枝上雪染履影中苔高位相承
地新詩寡和才何由比蘿蔓攀附在條枚
郭周藩
郭周藩河東人登元和六年第詩一首
譚子池
澄水一百步世名譚子池余詰陵陽叟此池當因誰父
老謂余說本郡譚叔皮開元末年中生子字阿宜墜地
便能語九歲多鬚眉不飲亦不食未嘗言渴饑十五銳
(一作能)行走快馬不能追二十入山林一去無還期父母
憶念深鄉閭為立祠大歷元年春此兒忽來歸頭冠簪
鳳皇身著霞(一作霓)裳衣普遍拯疲俗丁寧告親知余為
神仙官下界不可祈恐為妖魅假不如早平夷此有黃
金藏鎮在兹廟基發掘散生聚可以救貧羸金出繼靈
泉湛若清琉璃泓澄表符瑞水旱無竭時言訖辭冲虚
杳靄上玄微凡情留不得攀望衆號悲尋禀神仙誡徹
廟斸開窺果獲無窮寶均融霑困危巨源出嶺頂噴湧
世間稀異境流千古終年福四維
侯冽(一作列)
侯冽元和六年進士第詩二首
金谷園花發懷古
金谷千年後春花發滿園紅芳徒笑日穠豔尚迎軒雨
濕輕光軟風搖碎影翻猶疑施錦帳堪歎罷朱紈愁態
鶯吟澀啼容露綴繁慇懃問前事桃李竟無言
花發上林
花發三陽盛香飄五柞深素暉雲積苑紅彩繡張林落
水隨魚戲搖風映鳥吟瓊樓出高豔玉輦駐濃隂亂蝶
枝開影繁蜂蘂上音鮮芳盈禁籞布澤荷天心
王質
王質字華卿太原祁人文中子之後元和六年登第太
和中歷河南尹宣歙觀察使詩一首
金谷園花發懷古
寂寥金谷澗花發舊時園人事空懷古煙霞此獨存管
絃非上客歌舞少王孫繁蘂風驚散輕紅鳥乍翻山川
終不改桃李自無言今日經塵路淒涼詎可論
高銖
高銖字權仲元和六年登第為太原判官檢校觀察御
史大中初終太常卿詩一首
和太原張相公山亭懷古
鬭石類嚴巘飛流瀉潺湲遠壑簷宇際孤巒雉堞間何
必到海岳境幽機自閒兹焉得高趣高步謝東山
御定全唐詩卷四百八十八
