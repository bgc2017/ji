欽定四庫全書
御定全唐詩卷四百十四
元稹
陪張湖南宴望岳樓稹為監察御史張中丞知
雜事
觀象樓前奉末班絳峰只似殿庭間今日高樓重陪宴
雨籠衡岳是南山
岳陽樓
岳陽樓上日銜窗影到深潭赤玉幢悵望殘春萬般意
滿櫺湖水入西江
寄庾敬休
小來同在曲江頭不省春時不共游今日江風好暄煖
可憐春盡古湘州
花栽二首(一作買花栽)
買得山花一兩栽離鄉别土易摧隤欲知北客居(一作留)
南意看取南花北地來
南花北地種應難且向船中盡日看縱使將來眼前死
猶勝抛擲在空欄
宿石磯
石磯江水夜潺湲半夜江風引杜鵑燈暗酒醒顛倒枕
五更斜月入空船
遭風二十韻
洞庭瀰漫接天廻一點君山似措杯暝色巳籠秋竹樹
夕陽猶帶舊樓臺湘南賈伴乘風信夏口篙工厄泝洄
後侣逄灘方拽&KR1850;前宗到浦已眠桅俄驚四面雲屛合
坐見千峰雪浪堆罔象睢盱頻逞怪石尤翻動忽成災
勝凌豈但河宫溢坱軋渾憂地軸摧疑是隂兵致昏黑
果聞靈鼓借喧豗龍歸窟穴深潭漩蜃作波濤古岸隤
水(一作木)客暗遊燒野火楓人夜長吼春雷浸滛沙市兒
童亂汨沒汀洲鴈騖哀自歎生涯看轉燭更悲商旅哭
沈財檣烏㪷折頭倉掉水狗斜傾尾纜開在昔詎慙横
海志此時甘乏濟川才歴陽舊事曾為鼈鮌穴相傳有
化能閉目唯愁滿空電冥心真類不然灰那知否極休
徵至漸覺宵分曙氣催怪族潜收湖黯湛幽妖盡走日
崔嵬紫衣將校臨船問白馬君侯傍柳來喚上驛亭還
酩酊兩行紅袖拂樽罍
贈崔元儒
殷勤夏口阮元瑜二十年前舊飲徒最愛輕欺杏園客
也曾辜負酒家胡些些風景閒猶在事事顛狂老漸無
今日頭盤三兩擲翠娥潜笑白髭鬚
鄂州寓館嚴澗宅(時澗不在)
鳳有高梧鶴有松偶來江外寄行蹤花枝滿院空啼鳥
塵榻無人憶卧龍心想夜閒唯足夢眼看春盡不相逄
何時最是思君處月入斜窗曉寺鐘
送杜元穎
江上五年同送客與君長羡北歸人今朝又送君先去
千里洛陽城裏塵
貽蜀五首(并序)
元和九年蜀從事韋臧文告别蜀多朋舊稹性懶
為寒温書因賦代懷五章而贈行亦在其數
病馬詩寄上李尚書
萬里長鳴望蜀門病身猶帶舊瘡痕遥看雲路心空在
久服鹽車力漸煩尚有高懸䨇鏡眼何由並駕兩朱轓
唯應夜識深山道忽遇君侯一報恩
李中丞表臣
韋門同是舊親賓獨恨潘牀簟有塵十里花谿錦城麗
五年沙尾白頭新倅戎何事勞專席老椽甘心逐衆人
却待文星上天去少分光影照沈淪
盧評事子蒙
為我殷勤盧子蒙近來無復昔時同懶成積疹推難動
禪盡狂心鍊到空老愛早眠虚夜月病妨杯酒負春風
唯公兩弟閒相訪往往潸然一望公
張校書元夫
未面西川張校書書來稠疊頗相於我聞聲價金應敵
衆道風姿玉不如遠處從人宜謹慎少年為事要舒徐
勸君便是酬君愛莫比尋常贈鯉魚
韋兵曹臧文
處處侯門可曳裾人人争事蜀尚書摩天氣直山曾拔
澈底心清水共虚鵬翼已翻君好去烏頭未變我何如
殷勤為話深相感不學馮諼待食魚
贈嚴童子(嚴司空孫字照郎十歲能賦詩往往有竒句書題有成人風)
衛瓘諸孫衛玠珍可憐雛鳳好青春解拈玉葉排新句
認得金環識舊身十歲佩觿嬌雉子八行飛札老成人
楊公莫訝清無業家有驪珠不復貧
桐孫詩(并序及此後元和十年詔召入京通判司馬以後作)
元和五年予貶掾江陵三月二十四日宿曾峰館
山月曉時見桐花滿地因有八韻寄白翰林詩當
時草蹙未暇紀題及今六年詔許西歸去時桐樹
上孫枝已拱矣予亦白鬚兩莖而蒼然斑鬢感念
前事因題舊詩仍賦桐孫詩一絶又不知幾何年
復來商山道中元和十年正月題
去日桐花半桐葉别來桐樹老桐孫城中過盡無窮事
白髮滿頭歸故園
西歸絶句十二首
雙堠頻頻減去程漸知身得近京城春來愛有歸鄉夢
一半猶疑夢裏行
五年江上損客顔今日春風到武關兩紙京書臨水讀
(得復言樂天書)小桃花樹滿商山
同歸諫院韋丞相(韋丞相貫之)共貶河南亞大夫(裴中丞度)今日
還鄉獨憔悴幾人憐見白髭鬚(韋丞相貫之裴中丞度)
只去長安六日期多應及得杏花時春明門外誰相待
不夢閒人夢酒巵
白頭歸舍意如何賀處無窮弔亦多左降去時裴相宅
舊來車馬幾人過(裴相公垍)
還鄉何用淚沾襟一半雲霄一半沈世事漸多饒悵望
舊曾行處便傷心
閒遊寺觀從容到遍問親知次第尋腸斷裴家光德宅
無人掃地戟門深
一世營營死是休生前無事定無由不知山下東流水
何事長湏日夜流
今朝西渡丹河水心寄丹河無限愁若到莊前竹園下
殷勤為遶故山流(丹浙莊之東流)
寒窗風雪擁深爐彼此相傷指白鬚一夜思量十年事
幾人強健幾人無(宿竇十二藍田宅)
雲覆藍橋雪滿溪湏臾便與碧峰齊風回麵市連天合
凍壓花枝著水低
寒花帶雪滿山腰著柳冰珠滿碧條天色漸明回一望
玉塵随馬度藍橋
留呈夢得子厚致用(題藍橋驛)
泉溜才通疑夜磬燒(去聲)煙餘暖有春泥千層玉帳鋪松
盖五出銀區印虎蹄暗落金烏山漸黑深埋粉喉路渾
迷心知魏闕無多地十二瓊樓百里西
小碎
小碎詩篇取次書等閒題柱意何如諸郎到處應相問
留取(一作與)三行代鯉魚
和樂天高相宅
莫愁已去無窮事漫苦如今有限身二百年來城裏宅
一家知換幾多人
和樂天仇家酒
病嗟酒戶年年減老覺塵機漸漸深飲罷醒餘更惆悵
不如閒事不驚心
和樂天贈雲寂僧
欲離煩惱三千界不在禪門八萬條心火自生還自滅
雲師無路與君銷
灃西别樂天博載樊宗憲李景信兩秀才姪谷
三月三十日相餞送
今朝相送自同遊酒語詩情替别愁忽到灃西總回去
一身騎馬向通州
寄曇嵩寂三上人
長學對治思苦處偏將死苦教人間今因為說無生死
無可對治心更閒
題漫天嶺智藏師蘭若僧云住此二十八年
僧臨大道閱浮生來往憧憧利與名二十八年何限客
不曾閒見一人行
蒼溪縣寄揚州兄弟
蒼溪縣下嘉陵水入峽穿江到海流憑仗鯉魚將遠信
鴈回時節到揚州
贈吴渠州從姨兄士則
憶昔分襟童子郎白頭抛擲又他鄉三千里外巴南恨
二十年前城裏狂寗氏舅甥俱寂寞荀家兄弟半淪亡
淚因生别兼懷舊廻首江山欲萬行
長灘夢李紳
孤吟獨寢意千般合眼逄君一夜歡慙媿夢魂無遠近
不辭風雨到長灘
御定全唐詩卷四百十四
