欽定四庫全書
御定全唐詩卷六百八十七
吴融
春歸次金陵
春陰漠漠覆江城南國歸橈趁晚程水上驛流初過雨
樹籠堤處(一作去)不離鶯跡疎冠盖兼無夢地近鄕園自
有情更被東風動離思楊花千里雪中行
途中見杏花
一枝紅艷(一作杏)出墻頭墻外行人正獨愁長得看来猶
有恨可堪逢處更難留林空色曙鶯先到春淺香寒蝶
未遊更憶帝鄕千萬樹澹烟籠日暗神州
秋日經别墅
别墅蕭條海上村偶期蘭菊與琴尊簷横碧嶂秋光近
樹帶閒(一作寒)潮晚色昏幸有白雲眠椘客不勞芳草思
王孫北山移去前文在無復教人歎曉猨
紅葉
露染霜乾片片輕斜陽照處轉烘明和烟飄落九秋色
随浪汎將千里情幾夜月中藏鳥影誰家庭際伴蛩聲
一時衰䬃無多恨看着清風綵剪成
離霅溪感事獻鄭員外
足恨饒悲不自由萍無根蒂水長流庾公眀月吟連曙
謝守青山看入秋一飯意專堪便死千金諾在轉難酬
雲沉鳥去回頭否平子才多好賦愁
岐州安西門
安西門外徹安西一百年前斷鼓鼙犬解人歌曾入唱
馬稱龍子幾来嘶自從遼水烟塵起更到塗山道路迷
今日登臨須下淚行人無箇草萋萋
關西驛亭即事
晚霞零落雨初收關上危闌獨悵(一作悵獨)留千里好春聊
極目五陵無事莫回頭山猶帶雪霏霏恨柳未禁寒冉
冉愁直是無情也腸斷鳥啼帆沒水空流
望嵩山
三十六峯危似冠晴樓百尺獨登看高凌鳥外青冥窄
翠落人間白晝寒不覺衡陽遮雁過如何鍾阜闘龍盤
始知萬歲聲長在只待東廵動玉鸞
題湖城縣西道中槐樹
零落欹斜此路中盛時曾識太平風暁迷天仗歸春苑
暮送鸞旗指洛宫一自烟塵生薊北更無消息幸關東
而今只有孤根在鳥啄蟲穿沒(一作兼)亂蓬
東歸次瀛上
暖烟輕淡草霏霏一片晴山襯夕(一作川畫晩)暉水露淺沙
無客泛樹連疎苑有鶯飛自從身與滄浪别長被春教
寂寞歸回首青門不知處向人楊柳莫依依
偶書
青牛關畔寄孤村山當屏風石當門芳樹綠陰連蔽芾
長河飛浪接崑崙苔田綠後蛙争聚麥壠黃時雀更喧
只此無心便無事避人何必武陵源
得京中親友書訝久無音耗以詩代謝
退閑何事不忘機况限溪雲静掩扉馬頬浪高魚去少
雞鳴關險雁来稀無才敢更期連茹有意兼思學採薇
珍重故人知我者九霄休復寄音徽
即事
抵鵲山前雲掩扉更甘終老脫朝衣曉窺青鏡千峯入
暮倚長松獨鶴歸雲裏引来泉脉細雨中移得藥苖肥
何須一筯鱸魚膾始挂孤帆問釣磯
病中宜茯苓寄李諫議
千年茯菟帶龍鱗太華峰頭得最珍金鼎曉煎雲漾粉
玉甌寒貯露含津南宫已借徵詩客(杜工部有寄楊員外茯苓之什)内
署今還託諫臣飛&KR0702;愈風知妙手也須分藥救漳濱
槎
浪痕龍跡老攲危流落何時别故枝歲月空教苔蘚積
芳菲長倩薜蘿知有文在朽人難識無蠧藏心鳥莫窺
家近滄浪從汎去碧天消息不参差
汴上觀(一本有河冰二字)
九曲河冰半段来嚴霜結出勁風栽非時已認蟬飄翼
到海須憂蚌失胎千里風清聞戞玉幾人東下憶奔雷
殷勤莫礙星槎路從看天津弄杼回
閒居有作
依依芳樹(一作草)拂簷平繞竹清流浸骨清愛弄綠苔魚
自躍慣偷紅果鳥無聲踏青堤上烟多綠拾翠江邊月
更明只此超然長往是幾人能遂鑄金成
離岐下題西湖
送夏迎秋幾醉来不堪行色被蟬催身随渭水看歸遠
夢挂秦雲約自廻雨細若為抛釣艇月明誰復上歌臺
千波萬浪西風急更為紅蕖把一桮
岐陽蒙相國對(一作借)宅因抒懷投獻
風有危亭月有臺平津閣畔好裵回雖非宋玉誅茅至
且學王家種竹来已得静居從馬歇不堪行色被蟬催
故園蘭菊三千里旅夢方應校嬾廻
晩泊松江
落日停橈古渡邊古今蹤跡一蒼然平沙盡處雲藏樹
遠吹收来水定天正困東西千里路可憐瀟灑五湖船
如何不及前賢事却謝鱸魚在洛川
過澠池書事
澠池城郭半遺基無限春愁挂落暉柳渡風輕花浪綠
麥田烟暖錦雞飛相如忠烈千秋斷二主英䧺一夢歸
莫道新亭人對泣異鄕殊代也霑衣
富春
水送山迎入富春一川如畫晩晴新雲低遠渡帆来重
潮落寒沙鳥下頻未必柳間無謝客也應花裏有秦人
嚴光萬古清風在不敢停橈更問津
高侍御話及(一本無及字)皮博士池中白蓮因成一
章寄博士兼(一本無上六字)奉呈
白玉花開綠錦池風流御史報人知看来應是雲中墮
偷去湏從月下移已被亂蟬催晼晩更禁凉雨動䙰褷
習家秋色堪圖畫只欠山公倒接䍦
憶猨
翠微雲歛日沉空呌徹青冥怨不窮連臂影垂谿色裏
斷腸聲盡月明中静含烟峡凄凄雨高弄霜天嫋嫋風
猶有北山歸意在少驚佳樹近房櫳
紅樹
一聲南雁已先紅神女霜飛葉葉(一作槭槭凄凄葉葉)同自是孤
根非暖(一作燒)地莫驚他木耐秋風暖(一作冷又作曉)烟散去隂
全薄明月臨米影半空長憶洞庭千萬樹照山横浦夕
陽中
新雁
湘浦波春始北歸玉關搖落又南飛數聲飄去和秋色
一字横来背晚暉紫閣高翻雲羃羃㶚川低渡雨微微
莫從思婦臺邊過未得征人萬里衣
海上秋懷
辭無珪組隐無才門向潮頭過處開幾度黃昏逢罔象
有時紅旭見蓬莱磧連荒戍頻頻火天絶纖雲往往雷
昨夜秋風已搖落那堪更上望鄕臺
憶山泉
穿雲落石細湔湔盡日(一作杳杳)疑聞弄管弦千仞灑来寒
碎玉一泓深去(一作注)碧涵天烟迷葉亂尋難見月好風
清聽不眠春雨正多歸未得只應流恨更潺湲
東歸望華山
碧蓮重叠在青冥落日垂鞭緩客程不奈春烟籠暗澹
可堪秋雨洗分明南邊已放三千馬北面猶標百二城
只怕仙人撫高掌年年相見是空行
遊華州飛泉亭
走馬街南百畆池碧蓮花影倒参差偶同人去紅塵外
正值僧歸落照時萬事已為春棄置百憂須頼酒醫治
殷勤待取前峰月更倚闌干弄釣絲
池上雙鳬二首
碧池悠漾小鳬雛兩兩依依秪自娱釣艇忽移還散去
寒鴟有意即相呼可憐翡翠歸雲髻莫羡鴛鴦入畫圖
幸是羽毛無取處一生安穏老菰蒲
雙鳬狎得(一作相狎)傍池臺戲藻銜蒲遠又回敢為稲粱凌
險去幸無鷹隼觸(一作逐)波来萬絲春雨眠時亂一片濃
萍浴處開不在籠欄夜仍好月汀星沼剰裵回
葉落
紅影飄来翠影微一辭林表不知歸伴愁無色烟猶在
替恨成啼露未晞若逐水流應萬里莫因風起便孤飛
椘郊千樹秋聲急日暮紛紛惹客衣
和皮博士赴上京觀中修靈(此下一本有寳字)齋贈威
儀尊師兼見寄
霓結雙旌羽綴裙七星壇上拜元君精誠有為天應感
章奏無私鬼怕聞鶴馭已從烟際下鳳膏還向月中焚
(漢武堯鳳膏為燭以祀神壇)白雲鄕路看看到好駐流年翊聖文
春雨
霏霏漠漠暗和春羃翠凝紅色更新寒入膩裘濃暁睡
細隨油壁静香塵連雲似織休迷雁帶柳如啼好贈人
别有空階寂寥事綠苔狼籍落花頻
秋池
冷涵秋水碧溶溶一片澄明見底空有日晴来雲襯白
幾時吹落葉浮紅香啼蓼穗娟娟露乾動蓮莖淅淅風
凌曉無端照衰髮便悲霜雪鏡光中
首陽山
首陽山枕黃河水上有兩人曾餓死不同天下人為非
兄弟相看自為是遂令萬古識君心為臣貴義不貴身
精靈長在白雲裏應笑随時飽死人
太湖石歌
洞庭山下湖波碧波中萬古生幽石鐡索千尋取得来
竒形怪状誰能識初疑朝(一作國)家正人立又如戰士方
狙擊又如防風死後骨又如於莵活時額又如成人楓
又如害癭柏雨過上(一作尚)停泓風来中有隙想得沈潜
水府時興雲出雨蟠蛟螭今来硉矹林庭上長恐忽然
生白浪用時應不稱媧皇將去也堪随博望噫嘻爾石
好憑依幸有方池并釣磯小山叢桂且為伴鍾阜白雲
長自歸何必豪家甲第裏玉闌干畔争光輝一朝荆棘
忽流落何異綺羅雲雨飛
贈方干處士歌
把筆盡為詩何人敵夫子句滿天下口名滿天下耳不
識朝不識市曠逍遥閒徙倚一桮酒無萬事一葉舟無
千里衣裳白雲坐卧流水霜落風高忽相憶惠然見過
留一夕一夕聽吟十數篇水榭林蘿為岑寂拂旦舍我
亦不辭擕笻徑去随所適随所適無處覓雲半片鶴一
隻
李周彈筝歌(淮南韋太尉席上贈)
古人云絲不如竹竹不如肉(一作古云絲聲不如竹又云竹聲不如肉)乃知
此語未必然李周彈筝聽不足聞君七歲八歲時五音
六律皆生知就中十三絃最妙應宫(一作官)出入年方少
青驄慣走長楸日(一作間)幾度承恩蒙急召(一作召急)一字雁
行斜(一作雁字斜行近)御筵鏘金戛羽凌非(一作霏)烟始似五更
殘月裏凄凄切切清露蟬又如石罅堆葉下泠泠瀝瀝
蒼崖泉鴻門玉斗初向地織女金梭飛上天有時上苑
繁花發有時太液秋波闊當頭獨坐摐一聲滿座好風
生拂拂天顔開(一本有兮字)聖心悅紫金白珠霑賜物出来
無暇更還家且上青樓醉明月年將六十藝轉精自寫
梨園新曲聲近来一事還惆悵故里春荒烟草平供奉
供奉且聽語自昔興衰看樂府秪如伊州與梁州盡是
太平時歌舞旦夕君王繼此聲不要停絃淚如雨
贈𧦬光上人草書歌
篆書樸隸書俗草聖貴在無羈束江南有僧名𧦬光紫
毫一管能顛狂人家好壁試揮拂(一作灑)瞬目已流三五
行摘如鉤挑如撥斜如掌廻如斡又如夏禹鏁淮神波
底出来手正拔又如朱亥鎚晉鄙袖中擡起腕欲脫有
時軟縈盈一穗(一作色)秋雲曳空闊有時瘦巉岩百尺枯
松露槎枿忽然飛動更驚人一聲霹靂龍蛇活稽山賀
老昔所傳又聞能者名張顛上人致功應不下其奈飄
飄滄海邊可中一入天子國絡素裁縑灑毫墨不繫知
之與不知湏言一字千金值
贈李長史歌(并序)
余客武康縣既旬日將去邑長相餞於溪亭座中
有李長史袖出蘆管自請聲以送客且言我業此
二十年年少時五陵豪侠無不與之遊梨園新聲
一聞之明日皆出我下洎巢賊腥穢宫闕逃難於
東江淮間非吾土又無樂(一作知)音敝衣旅食雙髩
雪然然風月好時或亭臯送别必引滿自勸不能
忘情一曲未終泫然承睫越鳥胡馬之慼感動傍
人羅進士隠初遇金陵有贈詩尚能成誦在口余
憫李之流落仰羅之所感故贈之時光啟戊申歲
清明月之八日
危欄壓溪溪澹碧翠褭紅飄鶯寂寂此日長亭愴别離
座中忽遇吹蘆客雙攘輕袖當高軒含商吐羽凌非(一作)
(霏)烟初疑一百尺瀑布八九月落香爐巔又似鮫人為
客罷迸淚成珠玉盤瀉碧珊瑚碎震澤中金銀鐺撼龜
山下鏗訇揭調初驚人幽咽細聲還感神紫鳳將雛叫
山月玄兔喪子啼江春咨嗟長史出人藝如何值此艱
難際可中長似承平基肯將此為閒人吹不是東城射
雉處即應南苑闘雞時白櫻桃熟每先賞紅芍樂開長
有詩賣珠曾被武皇問薰香不怕賈公知今来流落一
何苦江南江北九寒暑翠華猶在槖泉中一曲梁州淚
如雨長史長史聽我語從来藝絶多失所羅君贈君兩
首詩半是悲君半自悲
贈廣利大師歌
化人之心固甚難自化之(一作其)心更不易化人可以程
限之自化元湏有其志在心為志者何人今日得之於
廣利三十年前識師初正見把筆學草書崩雲落日(一作)
(石)千萬状随手變化生空虛海北天南幾回别每見書
蹤轉竒絶近来兼解作歌詩言語明快有氣骨堅如百
鍊鋼挺特不可屈又如千里馬脫韁飛滅沒好是不雕
刻縦横衝口發昨来示我十餘萹詠殺江南風與月乃
知性是天習是人(一作乃知性天習成人)莫輕河邊羖䍽飛作天
上麒麟但日新又日新李太白非通神
古離别(雜言)
紫鸞(一作燕)黃鵠雖别離一舉千里何難追猶聞啼風與
叫月流連斷續令人悲賦情更有深繾綣碧甃千尋尚
為淺蟾蜍正向清夜流蛱蝶須教墮絲罥莫道斷絲不
可續丹穴鳳皇膠不遠莫道流水不廻波(一作草草通流水不廻)
海上兩潮長自返
風雨吟
風騷騷雨涔涔長洲苑外荒居深門外流水流澶漫河
邊古木鳴蕭森夐無禽影寂無人音端然拖愁坐萬感
叢於心姑蘇碧瓦十萬戶中有樓臺與歌舞尋常倚月
復眠花莫說斜風兼細雨應不知天地造化是何物亦
不知榮辱是何(一作誰)主吾囷長滿是太平吾樂不極是
天生豈憂天下有大憝四郊刁斗常錚錚官軍擾人甚
於賊將臣怕死唯守城又豈復憂朝廷苦弛慢中官轉
縦横李膺勾(一作鉤)黨即罹患竇武忠謀又未行又豈憂
文臣盡遭束高閣文教從今日(一作今日徒)蕭索若更無人
稍近前把茟到頭同一惡可歎吴城城中人無人與我
交一言蓬蒿滿徑塵一榻獨此閔閔(一作悶處)何其繁雖然
小或可謀大婺婦之憂史尚存况我長懷丈夫志今来
流落滄溟涘有時驚事再咨嗟因風因雨更憔悴只有
閒横膝上琴悲傷怨恨聊相寄伯牙海上感滄溟何似
(一作以)今朝風雨思
江行
来時風去時雨蕭蕭䬃䬃春江浦欹欹側側海門帆軋
軋啞啞洞庭櫓
壁畫折竹雜言
枯纏藤重欹雪渭曲逢湘江别不是從来無本根畫工
取勢教摧折
古錦裾六韻(錦上有鸚鵡鶴陸處士有序)
濯水經何日随風故有人綠衣猶偪畫丹頂尚迷真暗
澹雲沈古青蒼蘚剥新映襟知惹淚侵韉想縈塵掣曳
無由睹流傳久自珍武威應認得牽挽(一作穿脫)幾當春
賦得欲暁看妆面
朧朧欲曙色隠隠辨殘妆月始雲中出花猶霧裏藏眉
邊全失翠額畔半留黃轉入金屏影隈侵角枕光有蟬
堕髩樣無燕著釵行十二峯前夢如何不斷腸
府試雨夜帝里聞猿聲
雨滴秦中夜猿聞峡外聲已吟何遜恨還賦屈平情暗
逐哀鴻淚遥含禁漏清直疑遊萬里不覺在重城霎霎
侵燈亂啾啾入夢驚明朝臨暁鏡别有髩絲生
題畫柏
不得月中桂轉思陵上柏閑取畫圖看煩紆果(一作已)冰
釋桂生在青冥萬古烟霧隔下蔭玄兔窟上暎嫦娥魄
圓缺且不常(一作當)高低圖(一作固)難測若非假羽翰折攀
何由得天遠眼虛穿夜闌頭自白未知(一作如)陵上柏一
定不移易有意兼松茂無情從麝食不在是非閒與人
為憤激他年上縑素今日懸屋壁靈怪不可知風雨疑
来逼明朝歸故園唯此同所適回首寄團枝無勞惠消
息
平望蚊子二十六韻
天下有蚊子候夜噆人膚平望有蚊子白晝来相屠不
避風與雨羣飛出菰蒲擾擾蔽天黑雷然随舳艫利嘴
入人肉微形紅且濡振蓬亦不懼至死貪膏腴舟人敢
停棹陸者亦疾趋南北百餘里畏之如虎&KR1236;(一作驅)噫嘻
天地間萬物各有殊陽者陽為伍陰者陰為徒蚊蚋是
隂物夜從喧墻隅如何正曦赫吞噬當通衢人筋為爾
斷人力為爾枯衣巾穢且甚盤饌腥有餘豈是陽德衰
不能使消除豈是有主者此鄕宜毒荼吾聞蛇能□避
之則無虞吾聞蠆有毒見之可疾驅唯是此蚊子逢人
皆病諸江南夏景好水木多蕭疎此中震澤路風月彌
清虛前後幾来往襟懷曾未舒朝既蒙襞積夜仍跧蘧
蒢雖然好吟嘯其奈難踟蹰人生有不便天意當何如
誰能假羽翼直上言紅(一作告洪)鑪
桃花
滿樹和(一作如)□爛漫紅萬枝丹彩灼春融何當結作千
年實將示人間造化工
木茟花
嫩如新竹管初齊粉膩紅輕樣可擕誰與詩人偎檻看
好於牋墨併分題
淛東筵上有寄
襄王席上一神仙眼色相當語不傳見了又休真似夢
坐来雖近遠於天隴禽有意猶能說江月無心也解圓
更被東風勸惆悵落花時節定(一作蝶)翩翩
富水驛東楹有人題詩(茟跡柔媚出自纖指)
繡纓霞翼兩鴛鴦金島銀川是故鄕只合雙飛便雙死
豈悲相失與相忘烟花夜泊紅蕖膩蘭渚春遊碧草芳
何事遽驚雲雨别秦山椘水兩乖張
上巳日
本學多情劉武威尋花傍水看春暉無端遇著傷心事
贏得淒凉索漠歸
隨堤
搔首隋堤落日斜已無餘柳可藏鴉岸傍昔道牽龍艦
河底今来走犢車曾笑陳家歌玉樹却随後主看瓊花
四方正是無虞日誰信黎陽有古家
御定全唐詩卷六百八十七
