欽定四庫全書
御定全唐詩卷六百三十七
顧雲
顧雲字垂象池州人風韻詳整與杜荀鶴殷文圭友善
同肄業九華咸通十五年登第為高駢淮南從事師鐸
之亂退居霅川杜門著書大順中與羊昭業盧知猷陸
希聲錢翊馮渥司空圖等分修宣懿德三朝實錄書成
加虞部員外郎乾寧初卒存詩一卷
華清詞
祥雲皓鶴盤碧空喬松稍稍韻微風絳節影來朱旛響
丁東相公清齋朝蘂宫太上符籙龍蛇蹤散花天女侍
香童隔煙遥望見雲水弹璈吹鳳清瓏瓏丹砂黃金世
可度願啟一言告仙翁道門弟子山中客長向山中禮
空碧九色真龍上漢時願把霓幢引煙策
天威行
蠻嶺高蠻海闊去舸廻艘投此歇一夜舟人得夢間草
草相呼一時發颶風忽起雲顛狂波濤擺掣魚龍殭海
神怕急上岸走山靈股慄入石藏金蛇飛狀霍閃過白
日倒挂銀繩長轟轟砢砢雷車轉霹靂一聲天地戰風
定雲開始望看萬里青山分兩片車遥遥馬闐闐平如
砥直如弦雲南八國萬部落皆知此路來朝天耿恭拜
出井底水廣利刺開山上泉若論終古濟物意二將之
功皆小焉
築城篇
三十六里西川地圍遶城郭峨天横一家人率一口甓
版築纔興城巳成役夫登登無倦色饌飽觴酣方暫息
不假神龜出指蹤盡憑心匠為籌畫畫閣團團真鐡甕
堵闊巉巖(一作巉巉)齊石壁風吹四面旌旗動火焰相燒滿
天赤散花樓晩挂殘虹濯錦秋江澄倒碧西川父老賀
子孫從兹始是中華人
蘇君廳觀韓幹馬障歌
杜甫歌詩吟不足可憐曹霸丹青曲直言弟子韓幹馬
(一作畫)畫馬無骨但有肉今日披圖見筆跡(一作蹤)始知甫
也真凡目秦王學士居武功六印名家聲價雄乃孫屈
跡寧百里好竒學古有祖風竹廳斜日奕碁散延我直
入書齋中屹然六幅古屏上歘見胡人牽入天廐之神
龍麟鬐鳳臆真相似秋竹慘慘披兩耳輕勻杏蘂糝皮
毛細撚銀絲插騣尾思量動步應千里誰見初離渥洼
水眼前只欠燕雪飛蹄下如聞朔風起朱崖謫掾從亡
殁更有何人鑒竒物當時若遇燕昭王肻把千金買枯
骨
苔歌
檻前溪奪秋空色百丈潭心數砂礫松筠(一作籟)條條長
碧苔苔色碧於溪水碧波廻梳開孔雀尾根細貼著盤
陀石撥浪輕拈出少時一髻濃煙三四尺山光日華亂
相射静縷藍鬐勻襞積試把臨流(一作風)抖擻看琉璃珠
子淚雙(一作雙雙)滴如看玉女洗頭處解破雲鬟收未得即
是仙宫欲製六銖衣染絲未倩鮫人織採之不敢盈筐
篋苦怕龍神河伯惜瓊蘇玉鹽爛漫煑嚥入丹田續靈
液會待功成插翅飛蓬萊頂上尋仙客
池陽醉歌贈匡廬處士姚巖傑
九華太守行春罷(一作暇)高絳紅筵壓花榭四面繁英拂
檻開帖雪團霞墜枝亞空中焰若燒藍天萬里滑静無
纖煙絃索緊快管聲脆急曲碎拍聲相連主人憐才多
傾興許客酣歌露真性春酎香濃枝盞黏一醉有時三
日病黿潭鱗粉解不去鴉嶺蘂花澆不醒肺枯似著爐
鞲煽腦熱如遭鎚鑿釘蒙溪先生梁公孫忽然示我十
軸文展開一卷讀一首四顧特地無涯垠又開一軸讀
一帙酒病豁若風驅雲文鋒斡破造化窟心刃掘出興
亡根經疾史恙萬片恨墨炙筆鍼如有神呵叱潘陸鄙
𤨏屑提挈楊孟歸孔門時時說及開元理家風颯颯吹
人耳吳競纂出升平源十事分明鋪在紙裔孫才業今
如此誰人為奏明天子鸞駕何當獵左馮神鷹一擲望
千里戲操狂翰涴蠻牋傍人莫笑我率然
詠柳二首
帶露含煙處處垂綻黃搖綠嫩參差長堤未見風飄絮
廣陌初憐日映絲斜傍畫筵偷舞態低臨妝閣學愁眉
離亭不放到春暮折盡拂簷千萬枝
閒花野草總争新眉皺絲乾獨不勻乞取(一作與)東風殘
氣力莫教虛度一年春
御定全唐詩卷六百三十七
