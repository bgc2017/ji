欽定四庫全書
御定全唐詩卷七百十六
曹松
曹松字夢徵舒州人學賈島為詩久困名場至天復初
杜德祥主文放松及王希羽劉象柯崇鄭希顔等及第
年皆七十餘時號五老榜授秘書省正字集三卷今編
詩二卷
長安春日
浩浩看花晨六街揚遠塵塵中一丈日誰是晏眠人御
柳舞(一作垂)着水野鸎啼破春徒云多失意(一作還楚計又作還楚客)
猶自惜離秦
慈恩寺貽楚霄上人
在秦生楚思波浪接禪關塔礙高林鳥窗開(一作藏)白日
山樹隂移草上岸色透庭(一作林)間入(一作樓)内談經徹空
攜講疏還
崇義里言懷
馬蹄京洛岐復此少閑時老積滄洲夢秋乖白閣期平
生五字句一夕滿頭絲把向侯門去侯門未可知
僧院松
此木韻彌全秋霄學瑟絃空知百餘尺未定幾多年古
甲磨雲拆孤根捉(一作把)地堅何當抛(一作拖)一幹作蓋道
場前
貽世
富者非義取樸風爭肯還紅塵不待曉白首有誰閑淺
度四溟水平看諸國山只消年作劫俱到總無間
南遊
直到(一作道)南箕下方諳漲海頭君恩過銅柱戎節限交
州犀占花隂卧波衝瘴色流遠夷非(一作君)不樂自是北
人愁
送胡(一作王)中丞使日東
辭天理玉簪指日使雞林猶有中華戀方同積浪深張
帆度鯨口銜命見臣心渥澤遐宣後歸期抵萬金
哭陳陶處士
園裏先生塚鳥啼春更傷空餘八封樹尚對一茅堂白
日埋杜甫皇天無耒陽如何稽古力報答甚茫茫
言懷
冥心坐似癡寢食亦如遺為覓出人句秪求當路知豈
能窮到老未信逹無時此道須天付三光幸不私
月
寥寥天地内(一作外)夜魄爽何輕頻見此輪滿即應華髮
生不圓爭得破纔正又須傾人事還如此(一作相似)因知(一作)
(何)倚伏情
答匡山僧贈楖栗杖
栗杖出匡頂百中無一枝雖因野僧得猶畏嶽神知畫
月冷光在指雲秋片移宜留引蹇步他日訪峨嵋
商山夜聞泉
瀉月聲不斷坐来心益閑無人知落處萬木冷空山遠
憶雲容外幽疑石縫間那辭通曙聽明日(一作月)度藍關
書懷
默默守吾道望榮来替愁吟詩應有罪當路却如讐陸
海儻難溺九霄爭便休敢言名譽出天未白吾頭
道中(第四句缺二字)
出門嗟世路何日樸風歸是處太行險應解飛主
人厚薄禮客子新故衣所以澆浮態多令行者違
夏雲
勢能成岳仞頃刻長崔嵬暝鳥飛不到野風吹得開一
天分萬態立地看忘回欲結暑宵雨先聞江上雷
塞上行
上將擁黃鬚安西逐指呼離鄉俱少壯到磧減肌膚風
雪夜防塞腥羶朝繫胡為君(一作軍)樂戰死誰喜作征夫
晨起
曉色教不睡卷簾清氣中林殘數枝月髮冷一梳風並
鳥含(一作聞)鐘語欹荷隔霧空莫疑(一作徒)營白日道路本
無窮
感世
觸目盡如幻幻中能幾時愁来捨行樂事去莫吞悲白
髮不由巳黃金留待誰耕煙得銘誌翻為古人思
觀華夷圖
落筆勝縮地展圖當晏寧中華屬貴分遠裔占何星分
寸辨諸岳斗升觀四溟長疑未到處一一似曾經
山中寒夜呈進士許棠
山寒(一作中)草堂暖寂夜有良朋讀易分高燭煎茶取折
冰庭垂河半角窗露月微稜俱入論(一作詩)心地爭無俗
者憎
滕王閣春日晚眺
凌春帝子閣偶眺日移西浪勢平花塢帆隂上柳堤凝
嵐藏宿翼叠鼓碎歸蹄只此長吟詠因高思不迷
鍾陵野步
岡扉聊自啟信步出波邊野火風吹闊春冰鶴啄穿渚
檣齊驛樹山鳥入公田未創孤雲勢空思白閣年
哭胡處士
故人江閣在重到事悠悠無爾向潭上為吾傾甕頭空
餘赤楓葉墮落釣魚舟疑是冲虚去不為天地囚
青龍寺贈雲顥法師
紫檀衣且香春殿日尤長此地開新講何山鏁舊房僧
名喧北闕師(一作祖)印續南方莫惜青蓮喻秦人聽未忘
薦福寺贈應制白公(一作棲白太師)
才于(一作著)紫檀衣明君寵顧時講昇高座懶書答重臣
遲瓶勢傾圓頂刀聲落碎髭還聞穿内去隨駕進新詩
觀山寺僧穿井
雲僧鑿山井寒碧在中庭况是分嵓眼同来下石瓶旁
痕終變蘚圓影即澄星異夜天龍蟄應聞說葉經
送德光(一作輝)禪師(重禮石霜長者)
天涯緣事了又造石霜微不以千峰險唯將獨影歸有
為嫌假佛無境是真機到後流沙錫何時更有飛
贈南陵李主簿
外邑官同隱寧勞短吏(一作使)趨看雲情自足愛酒逸應
無簟席彈(一作遺)碁子衣裳惹印朱仍聞陂水近亦擬掉
孤蒲
慈恩寺東樓
寺樓涼出竹非與曲江賒野火(一作水)流穿苑秦山疊入
巴風梢(一作容)離衆葉岸角積虚沙此地鐘聲近令人思
未(一作海)涯
古塜
代遠巳難問纍纍次古城民田侵不盡客路踏還平作
穴蛇分蟄依岡鹿繞行唯應風雨夕鬼火出林明
訪山友
一逕通高屋重雲翳兩原山寒初宿頂泉落未知根急
雨洗荒壁驚風開静門聽君吟廢夜苦却建(一作見)溪猿
林下書懷寄建州李頻員外
一從書事嬾海上跡宜沉吾道不當路鄙人甘入林雲
垂方覓鶴月濕始收琴水石南州好誰陪刻骨吟
猿
曾宿三巴路今来不願聽雲根啼片白峰頂擲尖青護
果憎禽啄栖霜覷葉零唯應卧嵐客憐爾傍嵒扄
秋日送方干遊上元
天高淮泗白料子趨修程汲水疑山動揚帆覺岸行雲
離(一作迷)京口樹鷹(一作岸)入石頭城後夜分遥念諸峯霜
露(一作月霧又作霧露)生
哭李頻員外(時在建川)
出麾臨建水下世在公堂苦集休開篋清資罷轉郎瘴
中無子奠嶺外一妻孀定(一作恐)是浮香(一作吟)骨東歸就
故鄉
山中言事
嵐靄潤窗櫺吟詩得冷癥教餐有效藥多媿獨行僧雲
濕煎茶火冰封汲井䋲片扉深著掩經國自無能
送左恊律京西從事
辟書来幾日遂喜(一作逐意)就嘉招猶向風沙淺非於(一作干)
甸服遥時平無探騎秋静見盤鵰若遣關中使煩君問
寂寥
望九華寄池陽太守
造化峯峯異宜教岳德謙靈蹤載籍古怪刅刺雲尖盤
蹙陵陽壯孤標建鄴瞻霽餘堪洗目青出謝家簷
上廣州支使王拾遺
明時應不諫天幕稱仙才聘入關中去人從帝側来詩
窗盛島嶼檄盾照風雷幾度陪旄節營巡海色廻
題僧松禪(一作題僧院松)
空山澗畔枯松樹禪老堂頭甲乙身(一作老對禪堂鱗甲身)傳是
昔朝僧種著下頭應有茯苓神
贈華隂李明府
佩墨縣兼清約關西近城三峯豈不重厚地戴猶輕雪
篠欹難直風泉噴易横須知高枕外長是勸民耕
送人庭鶴(第三句缺一字)
度歲休籠閉身輕好羽儀白雲是伴滄海得因誰唳
起遺殘食盤餘在迥枝條風頻雨去只恐更相隨
信州聞通寺題僧砌下泉
細聲從嶠足(一作落)幽淡浸香墀此境未開日何人初見
時耗痕延黑蘚淨罅吐微澌應有喬梢鶴下来當飲之
山中
此地似商嶺雲霞空往還衰條難定鳥缺月易依山野
色耕不盡溪容釣自閑分因多卧退百計少相關
寄崇聖寺僧(一作關山寄詩贈清越)
不醉長安(一作秦中)酒冥心只似師望山吟過日伴鶴立多
時&KR1474;遠流聲細林寒綠色遲菴西蘿月夕重約語(一作得話)
空期
金陵道中寄
忍苦待知音無時省廢吟始為分路客莫問向隅心嶠
翠藏幽瀑枝風下曉禽憶君秋欲盡馬上秣陵砧
都門送許棠東歸(一作送進士張喬)
舊客東歸遠長安詩少朋去愁分磧鴈行計逐鄉僧華
岳無時雪黃(一作伊)河漫處冰知辭國門路片席認西(一作)
(巴)陵
送進士喻坦之遊太原
北鄙征難盡詩愁滿去程廢巢侵燒(一作曉)色荒(一作孤)塜
入鋤聲逗野河流濁離雲磧日(一作月)明并州戎(一作戍)壘
地(一作暮)角動引風生
九江暮春書事
楊柳城(一作春)初鏁輪蹄息去蹤(一作歸愁不記重)春流無舊岸
夜色失諸峯影動漁邊火聲遲話(一作語)後鐘明朝迴去
鴈誰向北郊逢
冄到洪州望西山(松常栖此山)
洪州向西顧不忍暫忘君記得瀑泉落省同幽鳥聞一
迴經雨電長有剰風雲未定却栖息前頭江海分
與胡汾坐月期貫休上人不至
掃庭秋漏滴接話貴忘眠静夜人相語低枝鳥暗遷星
圍南極定月照斷河連後會花宮子應開石上禪
贈胡處士
年光離岳色帶疾卧南原白日與無事俗人嗔閉門樵
魚臨片(一作岸)水野鹿入荒園莫問榮華事清霜點髮根
鉛山寫懷
天涯兵火後風景畏臨門骨肉到時節團圓因夢魂池
塘營水眼嶺嶠結花根耳縱聽歌吹中心不可論
書翠巖寺壁
何年話尊宿瞻禮此堂中入郭非無路歸林自學空濺
瓶雲嶠水逆(一作迸)磬雪川風時說南廬事知師用意同
江西題東湖(第二句缺二字第四句缺一字)
鑿出江湖思凉多間無風觸微浪半日秋山客
袖沙光滿&KR0657;窗荻影閑時人見黃綬應笑狎鷗還
題湖南岳麓寺
海雲山上寺每到每開襟萬木長不住細泉聽更深蜩
沾高雨斷鳥遇夕嵐沈此地良霄月秋懷隔楚砧
贈衡山麋明府
為縣瀟湘水門前樹配苔晚吟公籍少春醉積林開滌
硯松香起擎茶岳影来任官當此境更莫夢天台
塞上
邊寒来所(一作處)闊今日復明朝河凌(去聲)堅通馬胡(一作朝)
雲缺見鵰砂中程獨泣鄉外隱誰招廻首若(一作苦)經歲
靈州生(一作在)柳條
送邵安石及第(一作先輩)歸連州覲省
及第兼歸覲宜忘涉驛勞青雲重(一作具)慶少白日一飛
高轉楚聞啼狖臨湘見疊濤海(一作連)陽沈飲罷(一作徧)何
地佐旌旄
邊上送友人歸寧
鄉路穿京過(一作口)寧心去少同日斜尋闊磧春盡逐歸
鴻獨樹河聲外凝笳塞色中憐君到此處却背老莱風
除夜
殘臘即又盡(一作舊歴不足卷)東風應漸(一作還坐)聞一宵猶幾許
(一作刻)兩歲欲平分燎暗(一作臘盡)傾時斗春通綻處芬(一作雲)
明朝遥捧(一作把)酒先合祝堯(一作吾)君
題甘露寺
香(一作禪)門接巨壘(一作壑)畫角間清鐘北固一何峭西僧
多此(一作未)逢天垂無際海雲白久晴峰旦暮然燈外濤
頭振蟄龍
貽住山僧
罷講廵巖塢無窮得野情臘高猶伴鹿夏滿不歸城雲
朵緣崖發峰隂截水清自然䨇洗耳唯任白毫生
題鶴鳴泉
仙鶴曾鳴處泉兼半井苔直峯抛影入片月瀉光来㶑
灔侵顔冷深沉慰眼開何因值舟(一作丹)頂滿汲石瓶迴
弔賈島二首
先生不折桂謫去抱何冤巳葬離燕骨難招入劒魂旅
墳低却草稚子哭勝猿冥寞如搜句宜邀賀監論
青旆低寒水清笳出曉風鳥来傷賈傅馬立葬滕公松
柏青山上城池白日中一朝今古隔惟有月明同(此首本集)
(不載見唐詩類苑)
憶江西(一作南)并悼亡友
前心奈兵阻悔作豫章分芳草未歸日故人多是墳帆
行出岫雨馬踐過江雲此地一罇酒當時皆以文
御定全唐詩卷七百十六
