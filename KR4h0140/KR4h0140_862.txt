欽定四庫全書
御定全唐詩卷八百六十二
清遠道士
同沈恭子遊虎丘寺有作
我本長殷周遭罹歷秦漢四瀆與五岳名山盡幽竄及
此寰區中始有近峰翫近峰何鬱鬱平湖渺瀰漫吟俛
川之陰步上山之岸山川共澄澈光彩交凌亂白雲蓊
欲歸青松忽消半客去川島静人來山鳥散谷深中見
日崖幽曉非旦聞子盛遊遨風流足詞翰嘉茲好松石
一言常累歎勿謂余鬼神忻君共幽贊
春臺仙
遊春臺詩(貞元十一年秦中秀才白幽求從新羅王子過海失風至一高山半腹一)
(城臺閣壯麗有大樹枝為風相磨如人誦詩詳詩意殆示之進幽求疑未敢前俄冇朱衣人自)
(城中出傳勅諸真君來殿廊下玉女數百奏樂白鶴孔雀盤舞應之日晩出讌迎月殿有四真)
(君各為迎月詩後一詩忘其下句又有童女唱步虚歌幽求問從者是何處曰諸真君遊春臺)
(也主人是東岳真君四時各随地分為遊幽求向諸真君乞歸許之得随西岳真君後操舟歸)
(自明州返舊土)
玉幢亘碧虛此乃真人居裵回仍未進邪省猶難除(大樹)
(枝誦詩)
日落煙水黯驪珠色豈昏寒光射萬里霜縞遍千門(四真)
(君迎月詩)
玉魄東方開嫦娥逐影來洗心兼滌目怳若遊春臺
清波滔碧天烏藏黯黮連二儀不辨處忽吐清光圓
烏沈海西岸蟾吐天東頭
鳳凰三十六碧天高太清元君夫人蹋雲語冷風颯颯
吹鵝笙(童女步虚歌)
酒肆布衣
醉吟(貞元末有布衣於長安中遊酒肆吟詠丐酒人以為狂時當素秋忽慨然四望淚下)
(霑襟一老叟怪而問之布衣曰我來天地間一百三十春秋矣每見春日煦和不覺喜樂至秋)
(未嘗不傷而悲之也非悲秋悲人之生也因吟詩擕手同醉數日不知所在有於西蜀江邊見)
(之者)
陽春時節天氣和萬物芳盛人如何素秋時節天地肅
榮秀叢林立衰促有同人世當少年壯心儀貌皆儼然
一旦形羸又髮白舊遊空使淚連連
又吟
有形皆朽孰不知休吟春景與秋時争如且飲長安酒
榮華零悴總奚為
嵩嶽諸仙
嫁女詩(元和中洛陽田璆鄧韶博學有文中秋出建春門望月遇二書生邀至其莊池)
(館臺榭率陳設盤筵若有待者詰之云今夕上清神女嫁玉京仙郎羣仙會于兹嶽將藉君禮)
(導升降耳言訖花燭滿空有雲母雙車偕羣仙下幃中坐者為西王母相者為劉綱侍者為茅)
(盈弹箏擊筑者麻姑謝自然二書生衛符卿李八百也頃之漢武帝唐明皇至末頃穆天子至)
(各為歌相勸酬漢帝又召丁令威歌子晉吹笙和之王母亦召葉静能歌明皇時事於是黃龍)
(持杯於車前再拜祝仙郎神女劉綱茅盈與巢父各有催籹詩玉女引仙郎與神女入帳璆韶)
(奉命相禮禮畢符卿八百引之辭王母各賜延夀酒一杯曰可增人間半甲子送出莊門四五)
(步失所在惟嵩山嵯峨倚天得樵徑歸已歲餘矣於是二人棄家入少室山學道不知所終)
勸君酒為君悲且吟自從頻見市朝改無復瑶池宴樂
心(穆王把酒請王母歌)
奉君酒休嘆市朝非早知無復瑶池興悔駕驊騮草草
歸(王母持杯穆天子歌)
八馬廻乘汗漫風猶思往事憩昭宫宴移玄圃情方洽
樂奏鈞天曲未終斜漢露凝殘月冷流霞杯泛曙光紅
崐崘回首不知處疑是酒酣魂夢中(穆天子重歌)
一曲笙歌瑶水濱曾留逸足駐征輪人間甲子週千歲
靈境杯觴初一巡玉兔銀河終不夜竒花好樹鎮長春
悄知碧海(一作穆滿)饒詞句歌向俗流疑悞人(王母酬穆天子歌)
珠露金風下界秋漢家陵樹冷脩脩當時不得仙桃力
尋作浮塵飄隴頭(酒至漢武帝王母又歌)
五十餘年四海清自親丹藥(一作竈)得長生若言盡是仙
桃力看取神仙簿上名(漢帝上王母酒歌)
月照驪山露泣花似悲先帝早昇遐至今猶有長生鹿
時遶温泉望翠華(漢帝召丁令威歌)
幽薊煙塵别九重貴妃湯殿罷歌鐘中宵扈從無全仗
大駕蒼黃(一作皇)發六龍妝匣尚留金翡翠暖池猶浸玉
芙蓉荆榛一閉朝元路惟有悲風吹晩松(王母召葉静能為眀皇歌)
上清神女玉京仙郎樂此今夕和鳴鳳凰鳳凰和鳴將
翺將翔與天齊休慶流無央(黃龍祝辭)
玉為質兮花為顔蟬為鬢兮雲為鬟何勞傅粉兮施渥
丹早出娉婷兮縹緲間(劉綱催妝詩)
水晶帳開銀燭明風搖珠珮連雲清休勻紅粉飾花態
早駕雙鸞朝玉京(茅盈催妝詩)
三星在天銀河(一作漢)迴人間曙色東方來玉苗瓊蕊亦
宜夜莫(一作來)使一花衝曉開(巢父催妝詩)
芙蓉古丈夫毛女
吟(古丈夫者秦時驪山役夫毛女秦宫女殉葬驪山者並以計得脫入山食木實日久毛髮)
(紺綠能凌虛而翔大中初有陶太白尹子虛者采藥入芙蓉峰遇之自嫌貎醜怪返穴易衣一)
(古服儼雅一鬟䯻綵衣二子相與傾壺而飲飲盡古丈夫折松枝叩壺而吟毛女和之贈藥而)
(别)
餌柏身輕叠嶂間是非無意到塵寰冠裳暫備論浮世
一餉雲遊碧落閒(古丈夫)
誰知古是與今非閒躡青霞與(一作遶)翠微簫管秦樓應
寂寂彩雲空惹薜蘿衣(毛女)
希道
授炙轂子歌二首(炙轂子王叡成疹積年苦冷遊燕中逢櫻杖㯶笠者鶴貎)
(高古名曰希道授以丹訣幷一歌製丹餌之周星得瘳後竟仙去)
木津天魂金液地魄坎離運行寬無成金木有數秦晉
合近效宜六旬遠期三載闊
魄微入魂牝牡結陽呴陰滋神鬼滅千歌萬讚皆未决
古往今來抛日月
隐者
李泌庭黑石詩
神真鍊形年未足化為我子功相續丞相瘞之刻玄玉
仙路何長死何促
廣陵道士
戲吟(道士於廣陵城賣藥有靈效彭城劉商棄官訪道遇而異之攜登酒樓所談秦漢歷)
(代事皆如目覩及暮歸道士下樓倏不見翼日商於城街訪之道士仍賣藥見商愈喜復挈上)
(酒樓劇談勸醉出一小藥囊贈商戲吟一詩别去累尋不復見商服藥身輕為地仙)
無事到揚州相攜上酒樓藥囊為贈别千載更何求
黃冠野夫
授馬氏女詩(黃鹿真人馬氏女者幼好道有黃冠野夫年踰七十顔如渥丹傳&KR1459;)
(永符篆要術易其名為道興授詩而行後結菴於廬江之東復遇野夫與鎮壇金銀為黃鹿白)
(鵝之精天祐末盜欲取之遂驂駕黃鹿白鵝前引騰空而逝如所授詩之言)
女是寄生枝男是冬青木冬青駕白鵝寄生跨黃鹿若
遇寇相凌稳便抛家族早早上三清莫候丹砂熟
蜀中酒閣道人
歌(蜀中有道人飲於酒閣歌此詩有許仲源者問其詩中班龍珠何物云為鹿角授仲源製)
(服方化一白鶴飛去許後亦得仙)
尾閭不禁滄溟竭九轉神丹都謾說惟有班龍頂上珠
能補玉堂關下穴
章江書生
吟(金陵陳省躬顯德中為臨川宰舟經章江泊女兒浦抵暮有書生不通姓名登舟求見與)
(省躬論語甚竒問今晉朝苐幾帝省躬具實對微笑而已生間高吟一詩省躬疑是神仙再拜)
(叩問終無言出船不見所之)
西去長沙東上船思量此事已千年長春殿掩無人掃
滿眼梨花哭杜鵑
萼嶺書生
示邊洞元(洛陽道士邊洞元於嵩山萼嶺遇一書生以木簡負數册書酒一大壺同)
(憩松下傾壺中酒飲洞元洞元醉書生曰我有術可與師醒酒取木簡摩拭化為劍曰借師之)
(肝膾之可乎洞元懼而醒乞命遂揮劍騰空去擲下書一卷有絶句云)
邂逅相逢萼嶺邊對傾浮蟻共談玄擬將劍法親傳授
却為迷人未有緣
成都醉道士
示胡二郎歌(有胡二郎者嘗見一道士于成都醉卧通衢二郎憐之每值其醉輒)
(取石支其首道士一日醒見二郎在傍感之因勸修道且歌以諷之二郎問為何人曰我即爾)
(朱先生也去不見二郎後亦得仙)
欲究丹砂理幽玄無處尋不離鉛與汞無出水中金金
欲煉時須得水水遇土兮終不起但知火候不參差自
得還丹微妙旨人世分明知有死剛只留心戀朱紫豈
知光景片時間將謂人生長似此何不迴心師至道免
逐年光虛自老臨樽只解醉醺酣對鏡方知漸枯槁二
郎切切聽我語仙鄉咫尺無寒暑與君說盡只如斯莫
戀驕奢不肯去感君恩義言方苦火急迴心求出路吟
成數句贈君辭不覺便成今與古
樵夫
貽白永年詩(白椿夫字永年僖宗時湖南衡岳人得懲妖袪疾之術一日有樵夫)
(扣戶曰西峯巖中有仙會話師可造之永年疑其為妖杖策随之去至則暝矣但見崖壁有詩)
(翰墨猶濕讀訖失其字)
清秋無所事乘露出遥天憑仗樵人語相期白永年
李公佐僕
留詩(李公佐舉進士後為鍾陵從事有僕夫自布衣執役勤瘁晝夕恭謹迨三十年公佐)
(不知其異人也一旦留詩一章距躍凌空而去)
我有衣中珠不嫌衣上塵我有長生理不厭有生身江
南神仙窟吾當混其真不嫌市井諠來救世間人蘇子
跡已往(注云蘇耽是也)顓蒙事可親(公佐字顓蒙)莫言東海變天地
有長春
木客(鄱陽山中有木客秦時造阿房宫者食木實得不死時下山就民間取酒為詩云)
酒盡君莫沽壺傾我當發城市多囂塵還山弄明月
許大
西山吟
自從明府歸仙後出入塵寰直至今不是藏名混時俗
賣藥沽酒要安心
許學士
東洛貨丹
三千功滿去升天一住人間數百年華表他時却歸日
滄溟應恐變桑田
天關回到世吟
九霄雲路竒哉險曾把(一作抱)冲身入太和今日東歸渾
似夢望崖回首隔天波
紫微孫處士
送青城丈人酒
深羡青城好洞天白龍一覺已千年鋪雲枕石長松下
朝退看書盡日眠
送王懿昌酒
將知骨分到仙鄉酒飲金華玉液漿莫道人間只如此
回頭已是一年強
青城丈人
送太乙真君酒
峨嵋仙府静沈沈玉液金華莫厭斟凡客欲知真一洞
劔門西北五雲深
太乙真君
送紫微處士酒
此中何必羡青城玉樹雲棲不記名悶却乘龍遊紫府
北辰南斗逐君行
方壺居士
題法雲寺雙檜
謝郎雙檜綠於雲昏暁濃陰色未分若竝亳宫仙鹿跡
定知高峭不如君
隋堤詞
嘗憶江都大業秋曾隨鑾蹕戲龍舟傷心一覺興亡夢
隄柳無情識世愁
太白山玄士
畫地吟
學得丹青數萬年人間幾度變桑田桑田雖變丹青在
誰向丹青合得仙
鄰道場人
貨丹吟
尋仙何必三山上但使神存九竅清煉得綿綿元氣定
自然不食亦長生
無名氏
靈響詞(雲笈七籖序云余慕道年久竊覽三清經修煉士當須入静三關鍊氣續命大)
(静三百日中静二百日小静一百日遂發志懇試以小静開成三年起正月一日閉戶剋期百)
(日方出未踰月神光照目百靈集耳則知仙經秘典言不虛設因剏靈響詞五篇以紀玄深)
此響非俗響心知是靈仙不曾離耳裏高下如秋蟬
入夜聲則厲在晝聲則微神靈斥衆惡與我作風威
妙響無往時晝夜常輪迴那是偶然事上界特使來
何以辨靈應事須得梯媒自從靈響降如有真人來
存念長在心展轉無停音可憐清爽夜静聽秋蟬吟
無名氏
度世古玄歌(蜀志後周至真觀小蠻橋下抇得石碑載此)
始青之下月與日兩半同升合為一大如彈丸甘如蜜
出彼玉堂入金室子若得之慎勿失
劉道昌
鬻丹砂醉吟
心田但使靈芝長氣海常教法水朝功滿自然留不住
更將何物馭丹霄
龜市告别
還丹功滿氣成胎九百年來混俗埃自此三山一歸去
無因重到世間來
李太玄
摘紫芝
偶游洞府到芝田星月茫茫欲曙天雖則似離塵世了
不知何處偶真仙
玉女舞霓裳
舞勢隨風散復收歌聲似磬韻還幽千迴赴節填詞處
嬌眼如波入鬢流
曲龍山仙
翫月詩(栖巖謁韋令公經劍閣失足墜深岩下進一石室乃太乙元君之居值東皇君)
(遣使迎元君會曲龍山翫月元君挈栖巖跨鹿龍同往至則酌醴各為歌會散復歸舊洞府元)
(君送栖巖歸已六十年矣)
曲龍橋頂翫瀛洲凡骨空陪汗漫遊不假丹梯躡霄漢
水晶盤冷桂花秋(栖巖)
月砌瑶階泉滴乳玉蕭催鳳和煙舞青城丈人何處遊
玄鶴唳天雲一縷(青城丈人詞東皇命玉女歌之送元君酒)
造化天橋碧海東玉輪還過輾晴虹霓襟似拂瀛洲頂
顥氣潛消槖籥中(東皇)
危橋横石架雲端跨鹿登臨景象寬顥魄洗煙澄碧落
桂花低拂玉簮寒(元君)
陳復休
陳復休號七子貞元中來舉褒城多變化之術嘗狂醉
市中褒帥怒而繫於獄不食而死尋即臭爛而復見於
家中和間大駕還京復休亦至闕下田晉公問京國幾
年安寧曰二十果自問後二十日再幸陳倉後寄詩晉
公未詳其意及駕至梁洋邠帥朱玫立襄王監國寒梅
兩枝驗矣
句
夜坐空庭月色微一樹寒梅發兩枝
鄭冠卿
句
不緣過去行方便安得今朝會碧虛(棲霞洞遇日華月華君)
陳蓬
句
竹籬疎見浦茅屋漏通星(題松山)
伊夢昌
句
惟有松杉空弄月更無雲鶴暗迷人(題攸縣司空觀仙臺)露凝
金盞滴殘酒檀點佳人噴異香(題黃蜀葵)
御定全唐詩卷八百六十二
