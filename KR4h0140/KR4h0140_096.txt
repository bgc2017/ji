欽定四庫全書
御定全唐詩卷九十六
沈佺期
立春日内出綵花應制
合殿春應早開箱綵預知花迎宸翰發葉待御筵披梅
訝香全少桃驚色頓移輕生承剪拂長伴萬年枝
晦日滻水應制
素滻接宸居青門盛祓除摘蘭喧鳳野浮藻溢龍渠苑
蝶飛殊懶宫鶯囀不疎星移天上入歌舞向儲胥
奉和洛陽翫雪應制
周王甲子旦漢后德陽宫灑瑞天庭裏驚春御苑中氛
氲生浩氣颯沓舞回風宸藻光盈尺賡歌樂歲豐
三日梨園侍宴(一作梨園亭侍宴)
九重馳道出三(一作上)巳禊堂開畫鷁中流動青龍上苑
来野花飄御座河柳拂天杯日晚迎祥處笙鏞下帝臺
幸梨園亭觀打毬應制
今春芳苑遊接武上瓊樓宛轉縈香騎飄颻拂畫毬俯
身迎未落迴轡逐傍流祇為看花鳥時時誤失籌
九日臨渭亭侍宴應制得長字
御氣幸金方憑高薦羽觴魏文頒菊蕊漢武賜萸房(一作)
(囊)秋變銅池色晴添銀樹光(一作去鶴留笙吹歸鴻識舞行)年年重九
慶日月奉天長
歲夜安樂公主滿月侍宴
除夜子星回天孫滿月杯詠歌麟趾合簫管鳳雛来歲
炬常然桂春盤預折梅聖皇千萬夀垂曉御樓開(一作眀臺)
安樂公主移入新宅
初聞衡漢来移住斗城隈錦帳迎風轉瓊筵拂霧開馬
香遺舊埓鳳吹繞新臺為問沈冥子仙槎何處回
仙萼亭初成侍宴應制
山中氣色和宸賞第中過輦路披仙掌帷宫拂帝蘿泉
臨香澗落峰入翠雲多無異登玄圃東南望白河
送金城公主適西蕃應制
金牓扶丹掖銀河屬紫閽那堪將鳳女還以嫁烏孫玉
就歌中怨珠辭掌上恩西戎非我匹眀主至公存
幸白鹿觀應制
紫鳳真人府斑龍太上家天流芝盖下山轉桂旗斜聖
藻垂寒露仙杯落晚霞唯應問王母桃作幾時花
洛陽道
九門開洛邑雙闕對河橋白日青春道軒裳半下(一作夏)
朝乘羊稚子看拾翠美人嬌行樂歸恒晚香塵撲地遥
驄馬
西北五花驄来時道向東四蹄碧玉片雙眼黃金瞳鞍
上留眀月嘶間動朔風借君馳沛艾一戰取雲中
銅雀臺(一作宋之問詩)
昔年分鼎地今日望陵臺一旦雄圖盡千秋遺令開綺
羅君不見歌舞妾空来恩共漳河水東流無重回
長門怨
月皎風泠泠長門次掖庭玉階聞墜葉羅幌見飛螢清
露凝珠綴流塵下翠屏妾心君未察愁歎劇繁星
巫山高二首(一作宋之問詩)
巫山峯十二合沓隱(一作環合象)昭回俯眺(一作聽)琵琶峡平
看雲雨臺古槎天外倚(一作落)瀑水日邊来何忍猿啼夜
荆王枕席開
神女向高唐巫山下夕陽裵回作行雨婉孌逐荆王電
影江前落雷聲峡外長霽雲無處所臺館曉蒼蒼
巫山高
巫山高不極合沓狀竒新暗谷疑風雨陰崖若鬼神月
眀三峡曙潮滿九江春為問陽臺客應知入夢人(此詩范攄)
(云佺期作頋陶云張循作)
七夕
秋近雁行稀天高鵲夜飛妝成應懶織今夕渡河歸月
皎宜穿線風輕得曝衣来時不可覺神驗有光輝
春閨(一夲連後雜詩三首作雜詩四首)
鐵馬三軍去金閨二月還邊愁離上國春夢失陽關池
水琉璃淨園花玳瑁斑歲華空自擲憂思不勝顔
奉和聖製同皇太子遊慈恩寺應制
肅肅蓮花界熒熒貝葉宫金人来夢裏白馬出城中湧
塔初從地焚香欲遍空天歌應春(一作秋)籥非是為春風
和洛州康士曹庭芝望月有懷(一作康庭芝詩一作宋之問詩)
天使下西樓光含萬象(一作里)秋臺前疑挂鏡簾(一作簷)外
似懸鉤張尹將眉學班姬取扇儔佳期應借問為報在
刀頭
夀陽王花燭(一作宋之問詩)
仙媛乘龍夕(一作日)天孫捧雁来可憐桃李樹更遶鳳皇
臺燭送香車入花臨寶扇開莫令銀箭(一作漏)曉為盡合
歡杯
隴頭水
隴山飛落葉隴雁度寒天愁見三秋水分為兩地泉西
流入羌郡(一作部)東下向秦川征客重回首肝腸空自憐
關山月
漢月生遼海朣朧出半暉合昏玄菟郡中夜白登圍暈
落關山迥光含霜霰微將軍聽曉角戰馬欲南歸
折楊柳(一作宋之問詩)
玉窗朝日暎羅帳春風吹拭淚攀楊柳長條踠(一作宛又一作)
(匝)地垂白花飛歴亂黃鳥思(一作度)参差妾自肝腸斷傍
人那得知
梅花落(一作宋之問詩)
鐡騎幾時回金閨怨早梅雪寒(一作中)花巳落風暖葉應
開夕逐新春管香迎小歲杯盛(一作感)時何足貴書裏報
輪臺
紫騮馬
青玉紫騮鞍驕多影屢盤荷君能剪拂躞蹀噴桑乾踠
足追奔易長鳴遇賞難摐金一萬里霜露不辭寒
上之回
制書下關右天子問回中壇墠經過遠威儀侍從雄黃
麾搖晝日青幰曳松風逥望甘泉道龍山隱漢宮
王昭君(一作宋之問詩)
非君惜鸞殿非妾妬蛾眉薄命由驕虜無情是畫師嫁
来胡地日不並漢宫時心苦無聊頼何堪馬上辭
被試出塞
十年通大漠萬里出長平寒日生戈劒隂雲拂旆旌飢
烏啼舊壘疲馬戀空城辛苦臯蘭北胡霜損漢兵
牛女(一作宋之問詩)
粉席秋期緩針樓别怨多奔龍争度日飛鵲亂填河失
喜先臨鏡含羞未解羅誰能留夜色来夕倍還梭
雜詩三首(一本連前春閨作雜詩四首)
落葉驚秋婦高砧促瞑機蜘蛛尋月度螢火傍人飛清
鏡紅埃入孤燈綠熖微怨啼能至曉獨自懶縫衣
妾家臨渭北春夢著遼西何苦朝鮮郡年年事鼓鼙燕
来紅壁語鶯向綠窗啼為許長相憶闌干玉筯齊
聞道黃龍戍(一作花塞)頻年不觧兵可憐閨裏月長在漢家
營少婦今春意良人昨夜情誰能將旗鼔一為取龍城
剪綵
宫女憐芳樹裁花競早榮寒依刀尺盡春向綺羅生弱
蔕盤絲發香蕤結素成纖枝幸不棄長就玉階傾
和中書侍郎楊再思春夜宿直
西禁青春滿南端皓月微千廬宵駕合五夜曉鐘稀星
斗横綸閣天河度瑣闈煙光章奏裏紛向夕郎飛
和常州崔使君寒食夜
聞道清眀近春闈向夕闌行遊晝不厭風物夜宜看斗
柄更初轉梅香暗裏殘無勞秉華燭晴月在南端
和崔正諫登秋日早朝
雞鳴朝謁滿露白禁門秋爽氣臨旌戟朝光暎冕旒河
宗来獻寶天子命焚裘獨負池(一作津)陽議言從建禮遊
答甯處州書(一作答寗處州報赦)
書報天中赦人從海上聞九泉開白日六翮起(一作奮)青
雲質幸(一作命偶)恩先貸情孤枉未分自憐泾渭别誰與奏
眀君
李舍人山園送龐邵
符傳有光輝諠諠出帝畿東隣借山水南陌駐驂騑握
手涼風至當歌秋日微高幨去勿緩人吏待霜威
送陸侍御餘慶北使
古人貴將命之子出輶軒受委當不辱随時敢贈言朔
途際遼海春思繞轘轅安得回白日留歡盡綠樽
洛州蕭司兵謁兄還赴洛成禮
棠棣日光輝高襟應序歸来成鴻雁聚去作鳳皇飛細
草承輕傳驚花惨别衣㶚亭春有酒岐路惜芬菲
餞高唐州詢
弱冠相知早中年不見多生涯在王事客(一作容)鬢各蹉
跎良守初分岳嘉聲即潤河還從漢闕下傾耳聽中和
餞唐郎中洛陽令
一臺推往妙三史佇来修應宰鳬還集辭郎雉少留郊
筵乘落景亭傳理殘秋碩以弦歌暇芝蘭想舊遊
樂城白鶴寺
碧海開龍藏青雲起雁堂潮聲迎(一作應)法鼓雨氣濕天
香樹接前山暗溪承瀑水涼無言謫居遠清淨得空王
遊少林寺
長歌遊寳地徙倚對珠林雁塔風霜(一作丹青)古龍池歲月
深紺園澄夕霽碧殿下秋陰歸路煙霞晚山蟬處處吟
嶽館
洞壑仙人館孤峰玉女臺空濛朝氣合窈窕夕陽開流
澗含輕雨虛巖應薄雷正逢鸞與鶴歌舞出天来
早發平昌(一作昌平)島
解纜春風後鳴榔曉漲前陽烏出海樹雲雁下江煙積
氣衝長島浮光溢大川不能懷魏闕心賞獨泠然
夜宿七盤嶺
獨遊千里外高卧七盤西曉(一作山)月臨窗(一作牀)近天河
入戶低芳春平仲綠清夜子規啼浮客空留聽褒城聞
曙雞
十三四(一本作十四)時嘗從巫峡過他日偶然有思
小度巫山峡荆南春欲分使君灘上草神女館前雲樹
悉江中見猿多天外聞别来如夢裏一想一氛氲
初逹驩州
自昔聞銅柱行来向一年不知林邑地猶隔道眀天雨
露何時及京華若個邊思君無限淚堪作日南泉
嶺表逢寒食(驩州風土不作寒食)
嶺外無(一本作逢誤)寒食春来不見餳洛陽(一作中)新甲子何
日是清眀花柳争朝發軒車滿路迎帝鄊遥可念腸斷
報親情
驩州南亭夜望
昨夜南亭望分眀夢洛中室家誰道别兒女案嘗同忽
覺猶言是沈思始悟空肝腸餘幾寸拭淚坐春風
少遊荆湘因有是題
峴北焚蛟浦巴東射雉田歲時宜楚俗耆舊在襄川憶
昨經過處離今二十年因君訪生死相識幾人全
咸陽覽古
咸陽秦帝居千載坐盈虛版築林光盡壇場霤聽疎野
橋疑望日山火類焚書唯有驪峰在空聞厚葬餘
覽鏡
霏霏日搖蕙騷騷風灑蓮時芳固相奪俗態豈恒堅恍
忽夜川裏蹉跎朝鏡前紅顔與壯志太息此流年
題椰子樹
日南椰子樹香褭出風塵叢生調(一作雕)木首圓實檳(一作)
(白)榔身玉房九霄露碧葉四時春不及塗林果移根随
漢臣
同獄者歎獄中無燕
何許乘春燕多知辨夏臺三時欲併盡雙影未嘗来食
蕊嫌叢棘銜泥怯死灰不如黃雀語能雪冶長猜
則天門赦改年
聖人宥天下幽鑰動圜狴六甲迎黃氣三元降紫泥籠
僮上西鼔振迅廣陽雞歌舞將金帛汪洋被遠黎
喜赦
去歲投荒客今春肆眚歸律通幽谷暖盆舉太陽輝喜
氣迎冤氣青衣報白衣還將合浦葉俱向洛城飛
秦州薛都督挽詞
十里綘山幽千年汾水流碑傳門客建劒是故人留隴
樹烟含夕山門月對秋古来鐘鼎盛共盡一蒿邱
天官崔侍郎夫人盧氏挽歌
偕老言何謬香䰟事永違潘魚從此隔陳鳳宛然飛埋
鏡泉中暗藏鐙地下微猶憑少君術彷彿覩容輝
章懷太子靖妃挽詞
彤史佳聲載青宫懿範留形將鸞鏡隱魂伴鳳笙遊送
馬嘶殘日新螢落晩秋不知蒿里曙空見隴雲愁
奉和立春遊苑迎春
東郊暫轉迎春仗上苑初飛行慶杯風射蛟(初學記作狐)冰
千片斷氣衝魚鑰九關開林中覓草纔生蕙殿裏争花
併是梅歌吹銜恩歸路晚棲烏半下鳳城来
人日重宴大眀宫賜綵縷人勝應制
拂旦雞鳴仙衛陳憑高龍首帝城(一作庭)春千官黼帳杯
前夀百福香奩勝裏人山鳥初来猶怯囀林花未發巳
偷新天文正應韶光轉設報懸知用此辰
奉和春初幸太平公主南莊應制
主家山第早春歸御輦春遊繞翠微買地鋪金曾作埓
尋河取石舊支機雲間樹色千花滿竹裏泉聲百道飛
自有神仙鳴鳳曲併將歌舞報恩暉
奉和春日幸望春宫應制
芳郊綠野散春晴複道離宫煙霧生楊柳千條花欲綻
蒲萄百丈蔓初縈林香酒氣元相入鳥囀歌聲各自成
定是風光牽宿醉来晨復得幸昆眀
侍宴安樂公主新宅應制
皇家貴主好(一作學)神仙别業初開雲漢邊山出盡如鳴
鳳嶺池成不讓飲龍川妝樓翠幌教春住舞閣金鋪借
日懸敬從乘輿来此地稱觴獻夀樂鈞天
龍池篇(唐享龍池樂章第三章)
龍池躍龍龍巳飛龍德先(一作光)天天不違池開天漢分
黃(一作皇)道龍向天門入紫微邸第樓臺多氣色君王鳬
雁有光輝為報寰中百川水来朝此(一作北又一作上)地莫東
歸
興慶池侍宴應制
碧水澄潭暎遠空紫雲香駕御微風漢家城闕疑天上
秦地山川似鏡中向浦回舟萍巳綠分林蔽殿槿初紅
古来徒羨横汾賞今日宸遊聖藻雄
從幸香山寺應制
南山奕奕通丹禁北闕峩峩連翠雲嶺上樓臺千地起
城中鐘鼓四天聞㫋檀曉閣金輿度鸚鵡晴林采眊分
碩以醍醐参聖酒還將祗苑當秋汾
紅樓院應制(一作僧廣宣詩)
紅樓疑見白毫光寺逼宸居福盛唐支遁愛山情謾切
曇摩泛海路空長經聲夜息聞天語爐氣晨飄接御香
誰謂此中難可到自憐深院得徊翔
再入道場紀事應制(一作僧廣宣詩)
南方歸去再生天内殿今年異昔年見闢乾坤新定位
看題日月更高懸行隨香輦登仙路坐近爐烟講法筵
自喜恩深陪侍從兩朝長在聖人前
嵩山石淙侍宴應制
金輿旦下綠雲衢綵殿晴臨碧澗隅溪水泠泠雜行漏
山煙片片繞香爐仙人六膳調神鼎玉女三漿捧帝壺
自惜汾陽紆道駕無如太室覽真圖
古意呈補闕喬知之(一作古意又作獨不見)
盧家少婦鬱金堂(一作香)海燕雙棲玳瑁梁九月寒砧催
木葉十年征戍憶遼陽白狼河北音(一作軍)書斷丹鳳城
南秋夜長誰謂含愁獨不見更教眀月照流黃(一作使妾明月)
(對流黃)
遥同杜員外審言過嶺
天長地闊嶺頭分去國離家見白雲洛浦風光何所似
(一作肝腸無用說)崇山瘴癘不堪聞南浮漲海人(一作鳶)何處北
望衡陽雁幾羣兩地江山(一作春光)萬餘里何時重謁聖眀
君
和上巳連寒食有懷京洛
天津御柳碧遥遥軒騎相從半下朝行樂光輝寒食借
太平歌舞晚春饒紅妝樓下東逥輦青草洲邊南渡橋
坐見司空掃西第看君侍從落花朝
陪幸太平公主南莊詩(一作蘇頲詩)
主第山門起㶚川宸遊風景入初年鳳皇樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羨乘槎雲漢邊
守歲應制
南渡輕冰解渭橋東方樹色起招搖天子迎春取今夜
王公獻夀用眀朝殿上燈人争烈火宫中倀子亂驅妖
宜將歲酒調神藥聖祚千春萬國朝
御定全唐詩卷九十六
