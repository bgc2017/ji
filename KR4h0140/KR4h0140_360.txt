欽定四庫全書
御定全唐詩卷三百六十
劉禹錫
白舍人自杭州寄新詩有柳色春藏蘇小家之
句因而戲酬兼寄浙東元相公
錢塘山水有竒聲暫謫仙官領百城女妓還聞名小小
使君誰許喚卿卿鼇驚震海風雷起蜃鬭嘘天樓閣成
莫道騷人在三楚文星今向斗牛明
春日書懷寄東洛白二十二楊八二庶子
曾向空門學坐禪如今萬事盡忘筌眼前名利同春夢
醉裏風情敵少年野草芳菲紅錦地遊絲撩亂碧羅天
心知洛下閒才子不作詩魔即酒(一作醉)顛
白舍人見酬拙詩因以寄謝
雖陪三品散班中資歴從來事不同名姓也曾䥴石柱
詩篇未得上屏風甘陵舊黨凋零盡魏闕新知禮數崇
煙水五湖如有伴猶應堪作釣魚翁
白舍人曹長寄新詩有遊宴之盛因以戲酬
蘇州刺史例能詩西掖今來替左司二八城門開道路
五千兵馬引旌旗水通山寺笙歌去騎過虹橋劍戟隨
若共吳王鬭百草不如應(一作知惟)是欠西施
蘇州白舍人寄新詩有歎早白無兒之句因以
贈之
莫嗟華髮與無兒却是人間(一作生)久遠期雪裏高山頭
白早海中仙果子生遲于公必有高門慶謝守何煩曉
鏡悲幸免如新分非淺祝君長詠夢熊詩(高山本高於門使之高二)
(義故殊古之詩流曉此)
酬樂天揚州初逢席上見贈
巴山楚水凄凉地二十三年棄置身懷舊空吟聞篴賦
到鄉翻似爛柯人沈舟側畔千帆過病樹前頭萬木春
今日聽君歌一曲暫憑杯酒長精神
罷郡歸洛途次山陽留辭郭中丞使君
自到山陽不許辭高齋日夜有佳期管絃正合看書院
語笑方酣各詠詩銀漢雪晴褰翠幕清淮月影落金巵
洛陽歸客明朝去容趁城東花發時
楚州開元寺北院枸杞臨井繁茂可觀羣賢賦
詩因以繼和
僧房藥樹依寒井井有香泉樹有靈翠黛葉生籠石甃
殷紅子熟照銅瓶枝繁本是仙人杖根老新成瑞犬形
上品功能甘露味還知一勺可延齡
和樂天鸚鵡
養來鸚鵡觜初紅宜在朱樓繡戶中頻學喚人緣性慧
偏能識主為情通歛毛睡足難銷日嚲翅愁時願見風
誰遣聰明好顔色事須安枕入深籠
洛中逢白監同話遊梁之樂因寄宣武令狐相
公
曾經謝病各遊梁今日相逄憶孝王少有一身兼將相
更能四面占文章開顔坐上催飛盞廻首庭中看舞槍
借問風前兼月下不知何客對胡床
河南王少尹宅燕張常侍白舍人兼呈盧郎中
李員外二副使
將星夜落使星來三省清臣到外臺事重各銜天子詔
禮成同把故人杯捲簾松竹雪初霽滿院池塘春欲回
第一林亭迎好客殷勤莫惜玉山頽
和宣武令狐相公郡齋對新竹
新竹翛翛韻曉風隔囱依砌尚蒙籠數間素壁初開後
一段清光入坐中欹枕閒看知自適含毫朗詠與誰同
此君若欲長相見政事堂東有舊叢
和樂天送鶴上裵相公别鶴之作
昨日看成送鶴詩高籠提出白雲司朱門乍入應迷路
玉樹容棲莫揀枝雙舞庭中花落處數聲池上月明時
三山碧海不歸去且向人間呈羽儀
闕下待傳點呈諸同舍
禁漏晨鐘聲欲絶旌旗組綬影相交殿含佳氣當龍首
閣倚晴天見鳳巢山色葱籠丹檻外霞光泛灔翠松梢
多慙再入金門籍不敢為文學解嘲
和樂天以鏡換酒
把取菱花百鍊鏡換他竹葉十旬杯嚬眉厭老終難去
醮甲須歡便到來妍醜太分迷忌諱松喬俱傲絶嫌猜
校量功力相千萬好去從空白玉臺
同樂天送河南馮尹學士
可憐五(一作玉)馬風流地暫輟金貂侍從才閣上掩書劉
向去門前修刺孔融來(馮自館閣出為河南尹)崤陵路静寒無雨
洛水橋長晝起雷共(一作却)羡府中棠棣好先於城外百
花開(時公伯仲四人竝以顯官居雒士宗榮之)
同白二十二贈王山人
愛名之世忘名客多事之時無事身古老相傳見來久
歲年雖變貌常新飛章上逹三清路受籙平交五嶽神
笑聽鼕鼕朝暮鼓只能催得市朝人
題集賢閣
鳳池西畔圖書府玉樹玲瓏景氣閒長聽餘風送天樂
時登高閣望人寰青山雲繞欄杆外紫殿香來步武間
曾是先賢翔集地每看壁記一慙顔
和令狐相公初歸京國賦詩言懷
凌雲羽翮掞天才揚(一作敭)歴中樞與外臺相印昔辭東
閣去將星還拱北辰來殿庭捧日彯纓入閣道看山曳
履回口不言功心自適吟詩釀酒待花開
和樂天南園試小樂
閒步南園煙雨晴遥聞絲竹出墻聲欲抛丹筆三川去
先教清商一部成花木手栽偏有興歌詞自作别生情
多才遇景皆能詠當日人傳滿鳳城
答樂天戱贈
才子聲名白侍郎風流雖老尚難當詩情逸似陶彭澤
齋日多如周太常矻矻將心求淨法時時偷眼看春光
知君技癢思歡讌欲倩天魔破道場
同樂天送令狐相公赴東都留守(自戶部尚書拜)
尚書劔履出明光居守旌旗赴洛陽世上功名兼將相
人間聲價是文章衙門曉闢分天仗賓幕初開辟省郎
從發坡頭向東望春風處處有甘棠(自華陵至河南皆故林也)
刑部白侍郎謝病長告改賓客分司以詩贈别
鼎食華軒到眼前拂衣高謝豈徒然九霄路上辭朝客
四皓叢中作少年他日卧龍終得雨今朝放鶴且冲天
洛陽舊有衡茆在亦擬抽身伴地仙
和留守令狐相公答白賓客
麥隴(一作蛟龍)和風吹樹枝商山逸客出關時身無拘束起
長晚路足交親行自遲官拂象筵終日待私將雞黍幾
人期君來不用飛書報萬戶先從紙貴知
酬鄆州令狐相公官舍言懷見寄兼呈樂天
詞人各在一涯居聲味雖同跡自疎佳句傳因多好事
尺題稀為不便書已通戎略逢黃石仍占星文耀碧虚
聞說朝天在來歲霸陵春色待行車
吟白樂天哭崔兒二篇愴然寄贈
吟君苦調我霑纓能使無情盡有情四望車中心未釋
千秋亭下賦初成庭梧已有棲雛處池鶴今無子和聲
從此期君比瓊樹一枝吹折一枝生
答樂天所寄詠懷且釋其枯樹之歎
衙前有樂饌常精宅内連池酒任傾自是官高無狎客
不論年長少歡情驪龍頷被探珠去老蚌胚還應月生
莫羡三春桃與李桂花成實向秋榮
赴蘇州酬别樂天
吳郡魚書下紫宸長安廐吏送朱輪二南風化承遺愛
八詠聲名躡後塵梁氏夫妻為寄客陸家兄弟是州民
江城春日追遊處共憶東歸舊主人
福先寺雪中酬别樂天
龍門賓客會龍宫東去旌旗駐上東二八笙歌雲幕下
三千世界雪花中離堂未暗排紅燭别曲含凄颺晚風
才子從今一分散便將詩詠向吳儂
和樂天耳順吟兼寄敦詩
吟君新什慰蹉跎屈指同登耳順科鄧禹功成三紀事
孔融書就八年多已經將相誰能爾抛却丞郎争柰何
獨恨長洲數千里且隨魚鳥泛煙波
和白侍郎送令狐相公鎮太原
十萬天兵貂錦衣晉城風日斗生輝行臺僕射深恩重
從事中郎舊路歸疊鼓蹙成汾水浪閃旗驚斷塞鴻飛
邊庭自此無烽火擁節還來坐紫微
酬樂天見寄
元君後輩先零落崔相同年不少留華屋坐來能幾日
夜臺歸去便千秋背時猶自居三品(三川吳郎品同)得老終須
卜一丘(投老之日願與樂天為鄰)若使吾徒還早逹亦應簫鼓入松
楸
樂天寄重和晩逹冬青一篇因成再答
風雲變化饒年少光景蹉跎屬老夫秋隼得時凌汗漫
寒龜飲氣受泥塗東隅有失誰能免北叟之言豈便無
振臂猶堪呼一擲争知掌下不成盧
河南白尹有喜崔賓客歸洛兼見懷長句因而
繼和
幾年侍從作名臣却向青雲索得身朝士忽為方外士
主人仍是眼中人雙鸞遊處天京好五馬行時海嶠春
遥羡光隂不虚擲肯令絲竹暫生塵
和楊師臯給事傷小姬英英
見學胡琴見藝成今朝追想幾傷情撚弦花下呈新曲
放撥燈前謝改名但是好花皆易落從來尤物不長生
鸞臺夜直衣衾冷雲雨無因入禁城
和樂天洛下醉吟寄太原令狐相公兼見懷長
句
舊相臨戎非稱意詞人作尹本多情從容自使邊塵静
談笑不聞桴鼓聲章句新添塞下曲風流舊占洛陽城
昨來亦有吳趨詠惟寄東都與北京
郡齋書懷寄江南白尹兼簡分司崔賓客
謾讀圖書三十車年年為郡老天涯一生不得文章力
百口空為飽煖家綺季衣冠稱鬢面吳公政事副詞華
還思謝病吟歸去同醉城東桃李花
題于家公主舊宅
樹繞荒臺葉滿池簫聲一絶草蟲悲鄰家猶學宫人髻
園客争偷御果枝馬埓蓬蒿藏狡兔鳳樓煙雨嘯愁鴟
何郎獨在無恩澤不似當初傅粉時
酬樂天見貽賀金紫之什
久學文章含白鳳却因政事賜金魚郡人未識聞謠詠
天子知名與詔書珍重賀詩呈錦繡願言歸計竝園廬
舊來詞客多無位金紫同遊誰得如
樂天見示傷微之敦詩晦叔三君子皆有深分
因成是詩以寄
吟君歎逝雙絶句使我傷懷奏短歌世上空驚故人少
集中惟覺祭文多芳林新葉催陳葉流水前波讓後波
萬古到今同此恨聞琴淚盡欲如何
和樂天柘枝
柘枝本出楚王家玉面添嬌舞態奢鬆(一作鬒)鬢改梳鸞
鳳髻新衫别織鬭雞紗鼓催殘拍腰身軟汗透羅衣雨
點花畫筵曲罷辭歸去(一作畫席曲殘辭别去)便隨王母上煙霞
和樂天題真娘墓
薝蔔林中黃土堆羅襦繡黛巳成灰芳魂雖死人不怕
蔓草逢春花自開幡蓋向風疑舞袖鏡燈臨曉是粧臺
吳王嬌女墳相近一片行雲應往來
客有話汴州新政書事寄令狐相公
天下烟喉今大寧軍城喜氣徹青冥庭前劒戟朝迎日
筆底文章夜應星三省壁中題姓字萬人頭上見儀形
汴州忽復承平事正月看燈戶不扄
令狐相公見示河中楊少尹贈答兼命繼之
兩首新詩百字餘朱絃玉磬韻難如漢家丞相重徵後
梁苑仁風一變初四面諸侯瞻節制八方通貨溢河渠
自從郤(一作郄)縠為元帥大將歸來盡把書
和令狐相公送趙常盈鍊師與中貴人同拜嶽
及天台投籠畢即赴京
銀璫謁者引蜺旌霞帔仙宫到赤城白鶴迎來天樂動
金龍擲下海神驚元君伏奏歸中禁武帝親齋禮上清
何事夷門請詩送梁王文字上聲名
酬令狐相公贈别
越聲長苦有誰聞老向湘山與楚雲海嶠新辭永嘉守
夷門重見信陵君田園松菊今迷路霄漢鴛鴻久絶羣
幸遇甘泉尚詞賦不知何客薦雄文
酬令狐相公寄賀遷拜之什
邅廻二紀重為郎洛下遥分列宿光不見當花呼早起
曾無侍史與焚香三花秀色通春幌十字清波遶宅牆
白髮青衫誰比數相憐只是有梁王(相公昔以大僚分司故有同病相憐)
(之句)
夏日寄宣武令狐相公
長憶梁王逸興多西園花盡興如何近來溽暑侵亭館
應覺清談勝綺羅境入篇章高韻發風穿號令衆心和
承明欲謁先相報願拂朝衣逐曉珂
酬令狐留守廵内至集賢院見寄
仙院文房隔舊宫當時盛事盡成空墨池半在頹垣下
書帶猶生蔓草中廵内因經九重苑裁詩又繼二南風
為兄手寫殷勤句遍歴三台各一通
和令狐相公言懷寄河中楊少尹
章句慙非第一流世間才子昔陪遊吳宫已歎芙蓉死
(張司業詩云吳宫四面秋江水天青露白芙蓉死)邊月空悲蘆管秋(李白書)任向
洛陽稱傲吏(分司白賓客)苦教河上領諸侯(天平相公)石渠甘對
圖書老關外楊公安穏不
令狐相公自天平移鎮太原以詩申賀(相公昔為幷州)
(從事)
北都留守將天兵出入香(一作天)街宿禁扄鼙鼓夜聞驚
朔鴈旌旗曉動拂參星孔璋舊檄家家有叔度新歌處
處聽夷落遙知真漢相争來屈膝看儀刑
重酬前寄
邊烽寂寂盡收兵宫樹蒼蒼静掩扄戎羯歸心如内地
天狼無角比凡星新成麗句開緘後便入清歌滿坐聽
吳苑晉祠遥望處可憐南北太(一作大)相形
令狐相公自太原累示新詩因以酬寄
飛蓬卷盡塞雲寒戰馬閒嘶漢地寬萬里胡天無警急
一籠烽火報平安燈前妓樂留賓宴雪後山河出獵看
珍重新詩遠相寄風情不似四登壇
酬令狐相公使宅别齋初栽桂樹見懷之作
清淮南岸家山樹黑水東邊第一栽影近畫梁迎曉日
香隨綠酒入金杯根留本土依江潤葉起寒稜映月開
早晩隂成比梧竹九霄還放彩雛(一作鵬)來
酬令狐相公見寄
才兼文武播雄名遺愛芳塵滿洛城身在行臺為僕射
書來甪里訪先生閒遊占得嵩山色醉卧高聽洛水聲
千里相思難命駕七言詩裏寄深情
郡内書情獻裴侍中留守
功成頻獻乞身章擺落襄陽鎮洛陽萬乘旌旗分一半
八方風雨會中央兵符今奉黃公略書殿曾隨翠鳳翔
心寄華亭一雙鶴日陪高步繞池塘
酬樂天衫酒見寄
酒法衆傳吳米好舞衣偏尚越羅輕動搖浮蟻香濃甚
装束輕鴻意態生閱曲定知能自適舉杯應歎不同傾
終朝相憶終年别對景臨風無限情
自左馮歸洛下酬樂天兼呈裴令公
新恩通籍在龍樓分務神都近舊丘自有園公紫芝侣
(時賓行四人盡在洛中)仍追少傅赤松遊華林霜葉紅霞晚伊水
晴光碧玉秋更接東山文酒會始知江左未風流(王儉云江)
(左風流宰相唯有謝安)
秋齋獨坐寄樂天兼呈吳方之大夫
空齋寂寂不生塵藥物方書繞病身纖草數莖勝静地
幽禽忽至似嘉賓世間憂喜雖無定釋氏消磨盡有因
同向洛陽閒度日莫教風景屬他人
和樂天齋戒月滿夜對道場偶懷詠
常修清淨去繁華人識王城長者家案上香煙鋪貝葉
佛前燈熖透蓮花持齋已滿招閒客理曲先聞命小娃
明日若過方丈室還應問為法來耶
吳方之見示獨酌小醉首篇樂天續有酬答皆
含戲謔極至風流兩篇之中竝蒙見屬輙呈濫
吹益美來章
閒門共寂任張羅静室同虚養太和塵世歡娱開意少
醉鄉風景獨遊多散金疏傅尋常樂枕麴劉生取次歌
計會雪中争挈榼鹿裘鶴氅逓相過
酬樂天齋滿日裴令公置宴席上戲贈
一月道場齋戒滿今朝華幄管絃迎銜杯本自多狂態
事佛無妨有佞名酒力半酣愁已散文鋒未鈍老猶争
平陽不獨容賓醉聽取喧呼吏舍聲
酬樂天偶題酒瓮見寄
從(一作是)君勇斷抛名後世路榮枯見幾回門外紅塵人
自走瓮頭清酒我初開三冬學任胸中有萬戶侯須骨
上來何幸相招同醉處洛陽城裏好池臺
酬樂天請裴令公開春加宴
高名大位能兼有恣意遨遊是特恩二室烟霞成步障
三川風物是家園晨窺苑樹韶光動晚度河橋春思繁
弦管常調客常滿但逢花處即開樽
樂天示過敦詩舊宅有感一篇吟之泫然追想
昔事因成繼和以寄苦懷
凄凉同到故人居門枕寒流古木疎向秀心中嗟棟宇
蕭何身後散圖書本營歸計非無意唯算生涯尚有餘
忽憶前言更惆悵丁寧相約速懸車(敦詩與予及樂天三人同甲子平生)
(相約同休洛中)
寄和東川楊尚書慕巢兼寄西川繼之二公近
從弟兄情分偏睦早忝遊舊因成是
太平蓮峯䧏嶽靈兩川棠樹接郊坰政同兄弟人人樂
曲奏塤箎處處聽楊葉百穿榮會府芝泥五色耀天庭
各抛筆硯誇旄鉞莫遣文星讓將星
和樂天洛下雪中宴集寄汴州李尚書
洛城無事足杯盤風雪相和歲欲闌樹上因依見寒鳥
坐中收拾盡閒官笙歌要請頻何爽笑語忘機拙更歡
遥想兔園今日會瓊林滿眼映旂竿
和牛相公遊南莊醉後寓言戲贈樂天兼見示
城外園林初夏天就中野趣在西偏嗇嶶亂發多臨水
鸂鶒雙遊不避船水底遠山雲似雪橋邊平岸草如煙
白家唯有杯觴興欲把頭盤打少年
樂天以愚相訪沽酒致歡因成七言聊以奉答
少年曾醉酒旗下同輩黃衣頷亦黃蹴踏青雲尋入仕
蕭條白髮且飛觴令徵古事歡生雅客到閒人興任狂
猶勝獨居荒草院蟬聲聽盡到寒螀
御定全唐詩卷三百六十
