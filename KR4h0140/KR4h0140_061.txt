欽定四庫全書
御定全唐詩卷六十一
李嶠
人日侍宴大明宫恩賜綵縷人勝應制
鳳城景色巳含韶人日風光倍覺饒桂吐半輪迎此夜
蓂開七葉應今朝魚猜水凍行猶澁鸎喜春熙弄欲嬌
媿奉登高搖彩(一作紫)翰欣逢御氣上丹霄
奉和初春幸太平公主南莊應制(景龍二年二月十一日)
主家山第接雲開天子春遊動地來羽騎參差花外轉
霓旌搖曳(一作颺)日邊回還將石溜調琴曲更取峰霞入
酒杯鸞輅已辭烏鵲渚簫聲猶繞鳳皇臺
太平公主山亭侍宴應制(景龍三年八月十三日)
黃金瑞牓絳河隈白玉仙輿紫禁來碧樹青岑雲外聳
朱樓畫閣(一作壁)水中開龍舟下瞰鮫人室羽節高臨鳳
女臺遽惜歡娛歌吹晩揮戈更却(一作却使)曜靈回
奉和拜洛應制(拜洛一作受圖温洛)
七萃鑾輿動千年瑞檢開文如龜負出圖似鳳銜來殷
薦三神享明禋萬國陪周旗黃鳥集漢幄紫雲回日暮
鈎陳轉清歌上帝臺
奉和幸大薦福寺應制(寺即中宗舊宅)
鴈沼開香域鸚林降綵旃還窺圖鳳宇更坐躍龍川桂
轝朝羣辟蘭宫列四禪半空銀閣斷分砌寶繩連甘雨
蘇燋(一作申譙)澤慈雲動沛篇獨慙賢作礪空喜福成田
奉和幸長安故城未央宫應制
舊宫賢相築新苑聖君來運改城隍變年深棟宇摧後
池無復水前殿久成灰莫辨祈風觀空傳承露杯宸心
千載合睿律九韶開今日聯章處猶疑上柏臺
奉和幸望春宫送朔方總管張仁亶
玉塞征驕子金符命老臣三軍張武(一作戍)旆萬乘餞行
輪猛氣凌玄朔崇恩降紫宸投醪還結(一作得)士辭第本
(一作在)忘身露下鷹初擊風高鴈欲賓方銷塞北祲還靖
漠南塵
奉和幸三會寺應制(寺傳蒼頡造書臺)
故臺蒼頡里新邑紫泉居歲在開金寺時來降玉輿龍
形雖近刹鳥跡尚留書竹是蒸青外池仍點墨餘天文
光聖草寶思合真如謬奉千齡日欣陪十地初
奉和天樞成宴夷夏羣寮應制(唐新語云長夀中則天徵天下)
(銅鐵于定鼎門内鑄八稜銅柱高九十尺徑一丈二尺題曰大周萬國述德天樞紀革命之功)
(貶唐家之德天樞下置鐵山鐵龍負載獅子麒麟圍繞上有雲蓋蓋上施盤龍以托火珠高一)
(丈圍三尺金彩熒煌光侔日月武三思為文朝士獻詩者不可勝紀惟嶠詩冠絶當時)
轍迹光西[山弇]勲庸紀北燕何如萬方(一作國)會頌(一作諷)德
九門前灼灼(一作的的)臨黃道迢迢入紫煙仙盤正下露高
柱欲承天山類叢雲起珠疑大火懸聲流塵作劫業固
海成田帝(一作聖)澤傾堯酒宸歌掩(一作薰風入)舜弦欣逢下
生日還覩(一作偶)上皇年
皇帝上(一作丘)禮撫事述懷
配極輝光遠承天顧託隆負圖濟多難脫履歸成功聖
道昭永錫邕言讓在躬還推萬方重咸仰四門聰恭己
忘自逸因人體至公垂旒滄海晏解網法星空雲散天
五色春還(一作來)日再中稱觴合纓弁率舞應絲桐凱樂
深居鎬傳歌盛飲豐小臣濫簮筆無以頌唐風
奉和幸韋嗣立山莊侍宴應制
南洛師臣契東巖王佐居幽情遺紱冕宸眷屬樵漁制
下峒山蹕恩回㶚水輿松門駐旌蓋薜幄引簮裾石磴
平黃陸煙樓半紫虛雲霞仙路近琴酒俗塵疎喬木千
齡外懸泉百丈(一作尺)餘崖深經鍊藥穴古舊藏書樹宿
摶風鳥池潜(一作遊)縱壑魚寧知天子貴尚憶武侯廬
倡婦行
十年倡家婦三秋邊地人紅妝樓上歇白髮隴頭新夜
夜風霜苦年年征戍頻山西長落日塞北久無春團扇
辭恩寵回文贈苦辛胡兵屢攻戰漢使絶和親消息如
瓶井沈浮似路塵空餘千里月照妾兩眉嚬
餞薛大夫護邊
荒隅時未通副相下臨戎授律星芒動分兵月暈空犀
皮擁青槖象齒飾雕弓決勝三河勇長驅六郡雄登山
窺代北屈指計遼東佇見燕然上抽毫頌武功
和杜學士旅次淮口阻風
夕吹生寒浦清淮上暝潮迎風欲舉櫂觸浪反停橈淼
漫烟波闊參差林岸遥日沈丹氣斂天敞白雲銷水鴈
銜蘆葉沙鷗隐荻苗客行殊未已川路幾迢迢
送光禄劉主簿之洛
函谷雙崤右伊川二陜東仙舟窅將隔芳斝暫云同朋
席餘歡盡文房舊侣空他鄉千里月岐路九秋風背櫪
嘶班馬分洲呌斷鴻别後青山外相望白雲中
送駱奉禮從軍
玉塞邊烽舉金壇廟略申羽書資銳筆戎幕引英賓劍
動三軍氣衣飄萬里塵琴尊留别賞風景惜離晨笛梅
含晚吹營柳帶餘春希君勒石返歌舞入城闉
王屋山第之側雜構小亭暇日與羣公同遊
桂亭依絶巘蘭榭俯回溪綺棟魚鱗出雕甍鳳羽棲引
泉聊漲沼鑿磴且通蹊席上山花落簾前野樹低弋林
開曙景釣渚發晴霓狎水驚梁鴈臨風聽楚雞復看題
柳葉彌喜蔭桐圭
奉和杜員外扈從教閱
杪冬嚴殺氣窮紀送頹光薄狩三農隙大閱五戎場莱
田初起燒蘭野正開防夾岸虹旗轉分朋獸罟張燕弧
帶曉月吳劒動秋霜原啓前禽路山縈後騎行雲區墜
日羽星苑斃天狼禮振軍容肅威宣武節揚神心體殷
祝靈兆叶姬祥幸陪仙駕末欣採翰林芳
軍師凱旋自邕州順流舟中
鳴鞞入嶂口汎舸歴川湄尚想江陵陣猶疑下瀨師岸
回帆影疾風逆鼓聲遲萍葉沾蘭槳林花拂桂旗弓鳴
蒼隼落劒動白猿悲芳樹吟羌管幽篁入楚詞全軍多
勝策無戰在明時寄謝山東妙長纓徒自欺(一作期)
夏晚九成宫呈同寮
碣館分襄野平臺架射峰英藩信煒燁勝地本從容林
引梧庭鳳泉歸竹沼龍小軒恒共處長坂屬相從野席
蘭琴奏山臺桂酒醲一枰移晝景六著盡宵鐘枚藻清
詞律鄒談耀辯鋒結歡良有裕聯寀媿無庸暫悅丘中
賞還希物外蹤風煙遠近至魚鳥去來逢月澗横千丈
雲崖列萬重樹紅山果熟崕綠水苔濃願以西園柳長
間北巖松
田假限疾不獲還莊載想田園兼思親友率成
短韻用寫長懷贈杜(一作林)幽素
游宦勞牽網風塵久化衣迹馳東苑路望阻北巖扉及
此承休告聊將狎遯肥十旬俄委疾三徑且殊歸茂陵
窅難即靈臺漸可依疲痾旅城寺延想屬郊畿夕夢園
林是晨瞻邑里非綠疇良已穢清濠曠不追野花何處
落山月幾秋輝彼美符商政優游絶漢機高情物累遣
逸氣煙霞飛樂道方無悶懷賢獨有違尊虛舊園酒琴
静故人徽夏沼蓮初發秋田麥稍稀何當攜手去歲暮
采芳菲
劉侍讀見和山邸十篇重申此贈
神嶽瑶池圃仙宫玉樹林乘時警天御清暑滌宸襟梁
駕陪玄賞淄庭掩翠岑對巖龍岫出分壑鴈(一作鳳)池深
簷迥松蘿映窗高石鏡臨落泉奔澗響驚吹助猿吟野
氣迷凉燠山花雜古今英藩盛賓侣勝景(一作境)想招尋
踐徑披蘭葉攀崕引桂陰穆生時泛醴鄒子或調琴雉
翳分場合魚鈎向浦沈朝遊極斜景夕宴待横參顧巳
慙鉛鍔叨名齒玳簮暫依朱邸舘還暢白雲心丘壑信
多美烟霞得所欽寓言攄宿志竊吹簡知音奬價踰珍
石酬文重振金方從仁智所攜手濯清潯
晩秋喜雨(并序)
咸亨元年自四月不雨至于九月王畿之内嘉榖
不滋君子小人惶惶如也天子慮深求瘼念在責
躬避寢損膳錄冤弛役牲幣之禮徧于神祗鍾庾
之貸周于窮乏至誠斯感靈睠有融爰降甘澤大
拯災亢朝廷公卿相趨動色里閈甿庶謳吟成響
年和俗阜於焉可致撫事形言孰云能巳乃詩曰
積陽躔首夏隆旱届徂秋炎威振皇服歊景暴神州氣
滌朝川朗光澄夕照浮草木委林甸禾黍悴原疇國懼
流金眚人深懸磬憂紫宸兢履薄丹扆念推溝望肅壇
場祀冤申囹圄囚御車遷玉殿薦菲撤瓊羞濟窘邦儲
發蠲窮井賦優服閑雲驥屏冗術土龍修睿感通三極
天誠貫六幽夏祈良未擬商禱詎為儔穴蟻禎符應山
蛇毒影收騰雲八際滿飛雨四溟周聚靄籠仙闕連霏
繞畫樓旱陂仍積水涸沼更通流晚穗萎還結寒苖瘁
復抽九農歡歲阜萬㝢慶時休野洽如坻詠途喧擊壤
謳幸聞東李道欣奉北場遊
中秋月二首
盈缺青冥外東風萬古吹何人種丹桂不長出輪枝
圓魄上寒空皆言四海同安知千里外不有雨兼風
侍宴桃花園詠桃花應制(紀事云張仁亶自朔方入朝中宗于西苑)
(迎之從臣宴于桃花園嶠等各賦絶句明日宴承慶殿上令宫中善謳者唱之詞既婉媚歌仍)
(妙絶樂府號桃花行)
歲去無言忽顦悴時來含笑吐氛氲不能擁路(一作櫂)迷
仙客故欲開蹊待聖君
奉和聖製幸韋嗣立山莊應制
萬騎干官擁帝車八龍三馬訪仙家鳳皇原上開(一作窺)
青壁鸚鵡杯中弄紫霞
遊苑遇雪應制
散漫祥雲逐聖回飄颻瑞雪繞天來不能落後争飛絮
故欲迎前賽早梅
送司馬先生
蓬閣桃源兩處分人間海上不相聞一朝琴裏悲黃鶴
何日山頭望白雲
風
解落三秋葉能開二月花過江千尺浪入竹萬竿斜
上清暉閤遇雪
千鍾聖酒御筵披六出祥英亂繞枝即此神仙對瓊圃
何須轍跡向瑶池
石淙
羽蓋龍旗下絶冥蘭除薜幄坐雲扃鳥和百籟疑調管
花發千巖似畫屏金竈浮煙朝漠漠石牀寒水夜泠泠
自然碧洞窺仙境何必丹丘是福庭
御定全唐詩卷六十一
