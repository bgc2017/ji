欽定四庫全書
御定全唐詩卷五百三十
許渾
南亭與首公讌集(一作與羣公宴南亭)
秋來水上亭幾處似巖扃戲鳥翻江葉游龜帶綠萍管
絃心戚戚羅綺鬢星星行(一作此)樂非吾事西齋尚有螢
早發夀安次永夀(一作濟)渡
東西車馬塵鞏洛與咸秦山月夜行客水煙朝渡人樹
涼風皓皓(一作浩浩)灘淺石磷磷會待功名就扁舟寄此身
柏松江渡(一作南游泊船江驛)
漠漠故宮地月涼風露(一作雲水)幽雞鳴荒戍曉(一作暗)鴈過
古城秋楊柳北歸路蒹葭南渡舟去鄉今已遠更上望
京樓
送魚思别處士歸有懷(一作南亭送張祐)
宴罷衆賓散(一作送)長歌攜一巵(一作枝)溪亭相送遠山郭
獨歸遲風檻夕雲(一作陽)散月(一作日)軒寒露滋病來雙鬢
白不是(一作别)舊離時
重經姑蘇懷古二首(一作杜牧之詩)
越兵驅綺羅越女唱吳歌宮盡燕(一作花)聲少臺荒麋跡
多茱萸垂曉(一作晩)露菡萏落秋波無復君王醉滿城顰
翠蛾(一作娥)
香逕遶吳宮千帆落照中鸛鳴山欲雨魚躍水(一作海)多
風城帶晩莎綠池連秋蓼紅當年國門外誰識(一作信)伍
員忠
將赴京師留題孫處士山居二首
草堂近西郭遥對敬(一作鏡)亭開枕膩海(一作江)雲起簟凉
山雨來高歌懷地肺遠賦憶天台應覺(一作笑)相如志終
須駟馬回
西巖有高興路僻幾人(一作有誰)知松蔭花開晚(一作少)山寒
酒熟遲游從隨(一作收)野鶴休息遇靈龜長見鄰翁說容
華似舊時
下第寓居崇聖寺感事
懷土(一作玉)泣京華舊山歸路賖静依禪客院幽學野人
家林晩鳥(一作鴉)争樹園春蝶護花東門有閒地誰種邵
平瓜
曉(一作晩)發天井關寄李師晦
山在水滔滔流年欲(一作惜)二毛湘潭歸夢遠燕趙客程
勞露曉紅蘭重雲晴碧樹高逢秋正多感萬里别同袍
喜遠書
端居換時節離恨隔龍瀧苔色上春閣柳隂移晚窗寄
懷因桂水流淚極楓江此日南來使金盤魚(一作鯉)一雙
懷江南同志(一作送客)
南國别(一作去)經年雲晴波接天蒲深鸂鶒戲花暖鷓鴣
眠竹暗湘妃廟楓隂楚客船唯應洞庭月萬里共嬋(一作)
(娟)娟
洛中秋日
故國無歸處官閒憶遠遊吳僧秣陵寺楚客洞庭舟久
病先知雨長貧早覺秋壯心能幾許伊水更東流
將赴京師蒜山津送客還荆渚(一作將赴京師津亭别蕭處士)
尊前萬里愁楚塞與皇州雲識瀟湘雨風知鄠杜秋潮
平猶(一作仍)倚棹月上更登樓他日滄浪水漁歌對白頭
(一作鷗)
潼關蘭若
來往幾經過前軒(一作山)枕大河遠帆春水闊高寺夕陽
多蝶影下紅藥鳥聲喧綠蘿故山歸未得徒詠採芝(一作)
(薇)歌
翫殘雪寄江(一作河)南尹劉大夫
艷陽無處避皎潔不成容素質添瑶水清光散玉峯眠
鷗猶戀草棲鶴未離松聞在金鑾望(一作賞)羣仙對九重
陪越中使院諸公鏡波館餞明台裴鄭二使君
傾幕來華館淹留二使君舞移清夜月歌斷碧空雲海
郡樓臺接江船劒戟分明時自騫翥無復歎離羣
春泊弋陽
江行春欲半孤枕弋陽堤雲暗猶飄雪潮寒未應溪飲
猿聞棹散飛鳥背船低此路成幽絶家山鞏洛西
晨别翛然上人
吳僧誦經罷敗衲倚蒲團鐘韻花猶斂樓隂月向(一作尚)
殘晴山開殿響秋水捲簾寒獨恨孤舟去千灘(一作山)復
萬灘
送客江行
蕭蕭蘆荻花郢客獨辭家遠棹依山響危檣轉浦斜水
寒澄淺石潮落漲虚沙莫與征徒望鄉園去漸賖
將歸塗口宿鬱林寺道玄上人院二首
西巖一磬長僧起樹蒼蒼開殿灑寒水誦經焚晚(一作曉)
香竹風雲漸散杉露月猶光無復重來此歸舟凌夕陽
春尋採藥翁歸路宿禪宮雲起客眠處月殘僧定中藤
花深洞水槲(一作松)葉滿山風清境不能住朝朝慙遠公
題宣州元處士幽居
潺湲遶門水未省濯纓塵鳥散千巖曙蜂來一逕春杉
松還待客芝术不求人寧學磻溪叟逢時罷隱淪(一作綸)
送李秀才
南樓送郢客西郭見荆門鳬鵠下寒渚牛羊歸遠村蘭
舟倚行棹桂酒掩餘尊重此一留宿前村煙水昏
題(一作經)倪處士舊居
儒翁九十餘舊向此山(一作村一作中)居生寄一壺酒死留千
卷書檻(一作欄)摧新竹少池淺故蓮疎但有子(一作小)孫在
帶經還荷(一作自)鋤
贈梁將軍
曾經黑山虜一劒出重圍年長窮書意時清隱釣磯(一作)
(戰機)高齋(一作僧)雲外住瘦馬月中歸唯說鄉心苦春風鴈
北飛
春望思舊游
適意(一作何處)極春日南臺披薜蘿花光晴漾漾山色晝峨
峨湘水(一作渚)美人遠信(一作漢)陵豪客多唯憑一瓢酒彈
瑟縱高歌
病中二首
三年嬰酒渴高卧似袁安秋色鬢應改夜涼心巳寬風
衣藤簟滑露井竹牀寒卧憶郊扉月恩深未挂冠
私(一作欲)歸人暫適(一作静)扶杖遶西林風急柳溪響露寒
莎徑深一身仍白髮萬慮只丹心此意無言處高窗託
素琴
姑熟官舍寄汝洛友人
官静亦無能平生少面朋務開(一作閒)唯印吏公退只棋
僧藥鼎初寒火書(一作香)龕欲夜燈安知北溟水終日送
搏鵬
恩德寺
樓臺横復重猶有(一作在)半巖空蘿洞淺深水竹廊高下
風晴山疎雨後(一作外)秋樹(一作磬)斷雲中未盡(一作竟)平生
意孤帆又向東
天竺寺題葛洪井
羽客鍊丹井井留(一作存)人巳無舊泉青石下餘(一作移)甃
碧山隅雲朗鏡開匣月寒冰在壺仍聞釀仙(一作春)酒此
水(一作味)過瓊酴
朗上人院晨坐
簟凉襟袖清月沒尚殘星山果落秋院水花開曉庭疎
藤風嫋嫋圓桂露冥冥正憶江南寺巖齋閒誦經
送客歸湘(一作荆)楚
無辭一杯(一作尊)酒昔日(一作平昔)與君深秋色換歸鬢曙光
生别心桂花山廟冷楓樹水樓(一作亭)隂此路千餘里應
勞楚客吟
過故友舊居
往年公子宅夜宴樂難忘高竹動疎翠早蓮(一作荷)飄暗
香珠盤(一作門人)凝寶瑟綺席(一作坐客)遰華觴今日皆何處閉
門春草長(一作荒)
送客歸峽中(一作將赴京師津亭别蕭處士)
津亭多别離楊柳半無(一作枯)枝住接猿啼處行逢鴈過
時江風颺帆急(一作江帆望風急)山月下樓遲還就西齋宿(一作)
(寢)煙波勞夢(一作所)思(一作此夕歸城郭不眠人詎知)
題冲(一作重)沼上人院
斸(一作斵)石種松(一作杉)子數根(一作株)侵杳冥天寒猶講律
雨暗尚(一作亦)尋經小殿燈千盞深爐水一瓶碧雲多别
思休到望溪(一作江一作名)亭
和畢員外雪中見寄
仙署淹(一作掩)清景雪花松桂隂夜凌瑶席宴春寄玉京
吟燭晃垂羅幕香寒重繡衾相思不相訪煙月到溪深
春醉
酒醲花一樹何暇卓文君客坐長先飲公閒半巳曛水
鄉春足雨山郭夜多雲何以參禪理榮枯盡不聞
題岫上人院
病客與僧閒頻來不掩關高窗雲外樹疎磬雨中山離
索秋蟲響登臨夕鳥還心知落帆處明月淛河灣
送客南歸有懷
綠水暖青蘋湘潭萬里春瓦尊迎海客銅鼓賽江神避
雨松(一作歸)楓岸看雲楊(一作漾)柳津長安一杯酒座上有
歸人
李生棄官入道因寄
西巖一徑通(一作千巖路不窮)知學(一作訪)採芝翁寒暑丹心外
光隂白髮中水深魚避釣雲迥鶴辭籠坐想還家日人
非井邑空
長興里夏日南鄰避暑
侯門(一作家)大道傍蟬噪樹蒼蒼開鏁洞門遠下簾賓(一作)
(高)館涼欄圍紅藥盛架引綠蘿長永日一欹枕故山雲
水(一作外)鄉
送韓校書
恨與前歡隔愁因此會同跡高芸閣吏名散雪樓翁城
閉三秋雨帆飛一夜風酒醒鱸鱠美應在竟陵東
秋晚登城
城高不可下永日一登臨曲檻涼飇急空樓返照深葦
花迷夕棹梧葉散秋砧謾作歸田賦蹉跎歲欲隂
江西鄭常侍赴鎮之日有寄因酬和
來暮亦何愁金貂在鷁舟旆隨寒浪動帆帶夕陽收布
令滕王閣裁詩郢客樓即應歸鳳沼中外贊天休
蒙河南劉大夫見示與吏部張公喜雪酬唱輙
敢攀和
風度龍山暗雲凝象闕隂瑞花瓊樹合仙草玉苖深欲
醉梁王酒先調楚客琴即應攜手去將此助商霖
下第送宋秀才游岐下楊秀才還江東
年來不自得一望幾傷心風轉蕙蘭色月移松桂隂馬
隨(一作嘶)邊草遠帆落海雲深明旦各分首(一作從此無鄉别)更
聽梁甫吟
南亭偶題
城下水縈回潮衝野艇來鳥驚山果落龜泛綠萍開白
首書千卷朱顔酒一杯南軒自流涕不是望燕臺
與裴三十(一本無此二字)秀才自越西歸望亭(一本無此二字)
阻凍登虎丘山寺精舍(一本無此二字)
春草越吳間心期旦夕還酒鄉逢客病詩境遇僧閒倚
棹冰生浦登樓雪滿山東風不可待歸鬢坐(一作已)斑斑
御定全唐詩卷五百三十
