欽定四庫全書
御定全唐詩卷一百四
蕭至忠
蕭至忠德言曾孫少為畿尉以清謹稱神龍初自吏部
員外擢御史中丞遷吏部侍郎掌選事請謁杜絶尋遷
中書侍郎兼中書令睿宗立出為晉州刺史先天二年
復為中書令與竇懷貞魏知古崔湜陸象先徐堅等撰
姓族系錄二百卷書成加爵後坐附太平公主伏誅詩
九首
奉和九日幸臨渭亭登高應制得餘字
望幸三秋暮登高九日初朱旗廵漢苑翠帟俯秦墟寵
極萸房(一作香)遍恩深菊酎餘承歡何以荅萬億奉(一作俯)
宸居
奉和九月九日登慈恩寺浮圖應制
天蹕三乘啟星輿六轡行登高凌寳塔極目徧王城神
衞空中遶仙歌雲外清重陽千萬壽率舞頌昇平
奉和幸安樂公主山莊應制
西郊窈窕鳳皇臺北渚平明法駕來匝地金聲初度曲
周堂玉溜好(一作且又作始)傳杯灣路分遊畫舟轉岸(一作巖)門
相向碧亭開微臣此時承宴樂髣髴疑從(一作尋)星漢廻
送張亶赴朔方應制(以下六首一作劉憲詩)
命將擇耆年圖功勝必全光輝萬乘餞威武二庭宣中
衢横鼓角曠野蔽旌旃推食天廚至投醪御酒傳涼風
過鴈苑殺氣下雞田分閫恩何極臨岐動睿篇
陪幸長寧公主林亭
公主林亭地清晨降玉輿畫橋飛渡水仙閣迥臨虛新
晴看蛺蝶早夏摘芙蕖文酒娛遊盛忻叨侍從餘
陪幸五王宅
北斗樞機任西京肺腑親疇昔王門下今兹制幸晨恩
來山水被聖作管弦新遶座薰紅藥當軒暗綠筠摘荷
纔早夏聽鳥尚餘春行漏金徒曉風煙是觀津
三會寺應制
岧嶤倉史臺敞朗紺園開戒旦壺人警翻霜羽騎來下
輦登三襲褰旒望九垓林披館陶牓水浸昆明灰網戶
飛花綴幡竿度鳥廻豫遊仙唱動瀟灑出塵埃
薦福寺應制
地靈傳景福天駕儼鉤陳佳哉藩邸舊赫矣梵宮新香
塔魚山下禪堂鴈水濱珠幡映白日鏡殿寫青春甚懽
延故吏大覺拯生人幸承歌頌末長奉屬車塵
陪遊上苑遇雪
龍驂曉入望春宮正逢春雪舞春風花光併在天文上
寒氣行銷御酒中
李迥秀
李迥秀字茂之涇陽人初為相州參軍後累官鳳閣舍
人長安中同平章事中宗朝終兵部尚書卒贈侍中詩
四首
奉和九日幸臨渭亭登高應制得風字
重九臨商節登高出漢宮正逢萸實滿還對菊花叢霽
雲開就日(一作曉色)仙藻麗秋風微臣預在鎬竊抃遂無窮
奉和九月九日登慈恩寺浮圖應制
沙界人王塔金繩梵帝遊言從祗樹賞行翫菊叢秋御
酒調甘露天花拂(一作亂)綵旒堯年將(一作持)佛日同此慶
時休
奉和幸安樂公主山莊應制
詰旦重門聞(一作開)警蹕傳言太主奏(一作奉)山林是日廻
輿羅萬(一作百)騎此時歡喜賜千金鷺羽鳳簫參樂曲荻
園竹徑接帷隂手舞足蹈方無已萬年千歲奉(一作奏)薰
琴
夜宴安樂公主宅
金牓岧嶤雲裏開玉簫參差天際廻莫驚側弁還歸路
秖為平陽歌舞催
楊廉(一作庶)
楊廉自省郎為給事中詩二首
奉和九日幸臨渭亭登高應制得亭字
遠目瞰秦坰重陽坐灞亭既開黃菊酒還降紫微星簫
鼓諳(一作迎)仙曲山河入畫屛幸兹陪宴喜無以效丹青
奉和九月九日登慈恩寺浮圖應制
萬乘臨真境重陽眺遠空慈雲浮鴈塔定水映龍宫寳
鐸含飇響仙輪帶日紅天文將瑞色輝煥滿寰中
韋安石
韋安石京兆萬年人舉明經久視中以鸞臺侍郎同鳳
閣鸞臺平章事數折辱二張三思復相中宗不附太平
公主睿宗時為姜皎所搆貶卒詩三首
奉和九日幸臨渭亭登高應制得枝字
重九開秋節得一動宸儀金風飄菊蘂玉露泫萸枝睿
覽八紘外天文七曜披臨深應在即居高豈忘危(紀事云中)
(宗九日登高應制二十四人韋安石蘇瓌詩先成于經野盧懷慎詩後成時景龍三年也)
侍宴旋師喜捷應制
蜂蟻屯夷落熊羆逐漢飛忘軀百戰後屈指一年歸厚
眷紓天藻深慈觧御衣興酣歌舞出朝野歎光輝
梁王宅侍宴應制同用風字
梁園開勝景(一作境)軒駕動宸衷早荷承湛露脩竹引薰
風九醖傾鍾石百獸協絲桐小臣陪宴鎬獻壽奉維嵩
竇希玠
竇希玠扶風人中宗時為禮部尚書開元初太子少傅
開府儀同三司世為外戚貴盛莫比詩一首
奉和九日幸臨渭亭登高應制得明(一作英)字
鑾輿廵上苑鳳駕瞰層城御座丹烏麗宸居白鶴驚玉
旗縈桂葉金杯汎菊英九晨陪聖膳萬歲奉承明
陸景初
陸景初蘇州吳人宰相元方子景雲中與崔湜同知政
事睿宗以其能紹先業賜名象先詩一首
奉和九日幸臨渭亭登高應制得臣字
九秋光順豫重節霽良辰登高識漢苑問道侍軒臣菊
花浮秬鬯萸房插搢紳聖化邊陲謐長洲鴻雁賓
鄭南金
鄭南金中宗時人詩一首
奉和九日幸臨渭亭登高應制得日字
重陽玉律應萬乘金輿出風起韻虞弦雲開吐堯日菊
花浮聖酒茱香挂衰質欲知恩煦多順動觀秋實
李咸
李咸中宗時學士詩一首
奉和九日幸臨渭亭登高應制得直字
重陽乘令序四野開晴色日月數初幷乾坤聖登極菊
黃迎酒泛松翠凌霜直遊海難為深負山徒倦力
趙彦伯
趙彦伯中宗時弘文館學士詩三首
奉和九日幸臨渭亭登高應制得花字
九日報仙家三秋轉歲華呼鷹下鳥路戲馬出龍沙簪
挂丹萸蘂杯浮紫菊花所願同微物年年共辟邪(詩内第三)
(四句與趙彦昭同)
從宴桃花園詠桃花應制(本趙彦昭詩)
紅萼競燃春苑曙䒠茸新吐御筵開長年願奉西王讌
近侍慚無東朔才
苑中遇雪應制
千鍾聖酒御筵披六出祥英亂遶枝即此神仙對瓊圃
何煩轍跡向瑶池
于經野
于經野中宗時為戶部尚書詩一首
奉和九日幸臨渭亭登高應制得樽字
御氣三秋節登高九曲門桂筵羅玉爼菊醴溢芳樽遵
渚歸鴻度承雲舞鶴鶱微臣濫陪賞空荷聖眀恩
盧懷慎
盧懷慎滑州人第進士歷監察御史遷右御史臺中丞
黃門侍郎開元初進同紫微黃門平章事卒諡文成詩
二首
奉和九日幸臨渭亭登高應制得還字
時和素秋節宸豫紫機關鶴似聞琴至人疑宴鎬還曠
望臨(一作迷)平野潺湲俯暝灣無因酬大德空此媿崇班
奉和聖製龍池篇
代邸東南龍躍泉(一作或躍)清漪碧浪遠浮天樓臺影就波
中出日月光疑鏡裏懸雁沼洄流成舜海龜書薦社應
堯年大川既濟慙為楫報德空思奉細涓
御定全唐詩卷一百四
