欽定四庫全書
御定全唐詩卷五百四十四
劉得仁
劉得仁貴主之子長慶中即以詩名自開成至大中三
朝昆弟皆歴貴仕而得仁出入舉場三十年卒無成集
一卷今編詩二卷
聽歌
朱檻滿明月美人歌落梅忽驚塵起處疑是有風(一作有鳳)
(飛)来一曲聽初徹幾年愁暫開東南正雲雨不得見陽
臺
青龍寺僧院
常多簪組客非獨看高松此地堪終日開門見數峰苔
新禽跡少泉冷樹隂重師意如山裏空房曉暮鐘
夏夜會同人
沈沈清暑夕星斗儼虚空岸幘栖禽下烹茶玉漏中形
骸㤀已久(一作細故)偃仰(一作蹇)趣無窮(一作泰愚衷)日(一作自)汲泉
来潄微開密篠風
遊崔監丞城南别業
門與青山近青山復幾重雪融皇子岸春浥(一作潤)翠微
峯地有經冬草林無未老松竹寒溪隔寺晴日直聞鐘
答韋先軰春雨後見寄
風散五更雨鳥啼三月春軒窗透初日硯席絶纖塵帝
里(一作个个)峰頭出鄰家(一作家家)樹色新憐君高且静有句寄
閒人
題吳先生山居
先生此幽隐便可謝人羣潭底見秋石樹間飛霽雲山
居心已慣俗事耳憎聞念我要(一作自)多疾開爐藥許分
晚遊慈恩寺
寺去幽居近每来因採薇伴僧行不困臨水語忘歸磬
動青林晚人驚白鷺飛堪嗟浮俗事皆與道相違
題王處士山居
茅堂入谷遠林暗絶其鄰終日有流水經年無到人溪
雲常欲雨山洞别開春自得仙家術栽松獨養真
宿僧院
禪地(一作定又作寂)無塵夜(一作地)焚香話所歸樹搖幽鳥夢螢
入定僧衣破月斜天半高河下露微翻令嫌白日動即
與心違
曉别呂山人
疎鐘兼漏盡曙色照青氛栖鶴出高樹山人歸白雲月
盈(一作明)期重宿丹&KR0836;(一作就)約相分羡入秋風洞幽泉仔
細聞
送知全(一作金)禪師南遊
師譽振京城談空萬乘聽北行山已雪南去木猶青夜
嶽禪銷月秋潭汲動星迴期不可定孤鶴在高冥
上張水部
出入門闌久兒童亦有情不須將姓字長說向公卿每
許連牀坐時容並馬行恩深轉無語懷抱自分明
塞上行作
鄉井從離别窮邊觸目愁生人居外地塞雪下中秋鴈
舉之衡翅河穿入虜流將軍心莫苦向(一作到)此取封侯
贈江夏盧使君
詩人中最屈無與使君儔白髮雖求退明時合見收登
山猶自健縦酒可多愁好是能騎馬相逢見鄂州
冬夜寄白閣僧
營營不自息暌闊數年情林下期難遂人間事旋生鳥
棲寒水迥月映積冰清石室焚香坐懸知不(一作笑)為名
送姚合郎中任杭州
水陸中分程看花一月行會稽山隔浪天竺樹連城候
吏齎魚印迎船載旆旌渡江春始半列嶼草初生
西園
夏圃秋(一作晚)凉入樹低逄幘欹水聲翻敗堰山翠濕疎
籬綠滑莎藏徑紅連(一作繁)果壓枝幽人更何事旦夕與
僧期
昊天觀新栽竹
清風枝葉上山鳥已栖来根别古溝岸影生秋觀苔徧
思諸草木惟此出塵埃恨為移君晚空庭更擬栽
晩步曲江因謁慈恩寺恭上人
豈曰趣名者年年待命通坐令青嶂上興起白雲中岸
浸如天水林含似雨風南宗猶有碍西寺問恭公
送姚處士歸亳州
白髮麻衣破還譙别弟迴首垂聽樂淚花落待歌杯石
路尋芝熟柴門有鹿来明王下徵詔應就碧峰開
寄樓子山雲棲上人
一室鑿崔嵬危梯疊蘚苔永無塵事到時有至人来澗
谷冬深静煙嵐日午開修身知得地京寺未言迴
秋夜喜友人宿
莫說春闈事清宵且共(一作但醉)吟頻年遺我軰何(一作有)日
遇知音(一作值公心)逼(一作通)曙天傾斗將寒葉墜林無將(一作)
(為)簪紱意祗損壯夫心(一作從古貴知音)
秋日同僧宿西池
菡蓞遍秋水隔林香似焚僧同池上宿霞向月邊分渚
鳥(一作岸鷺一作峯鶴)栖蒲立城砧接曙聞来宵莫他約(一作宿)重
此話孤雲
宿韋津(一作律)山居
永夕見招宿詩書盈(一作滿)草堂静吟傾美(一作藥)酒高論
出名場窗颯松篁韻庭兼雪月光心期身未老一去泛
瀟湘
夜㩦酒訪崔正字
只應芸閣吏知我僻兼愚吟興忘飢凍生涯任有無慘
雲埋遠岫隂吹吼寒株忽起圍爐思招攜(一作攜来)酒滿壺
送蔡京東歸迎侍
高堂惟兩别此别是榮(一作有成)歸薄俸迎親遠平時知巳
(一作雄文觧易)稀鄆郊秋木見魯寺夜鐘微近臘西来日多逄
霰雪飛
中秋
塵裏兼塵外咸(一作皆)期此夕明一年惟一度(一作夕)長恐
有雲生露洗微埃盡光濡是物清朗吟看正好惆悵又
西傾
池上宿
事事不求奢長吟省嘆嗟無才堪世棄有句向誰誇老
樹呈秋色空池浸月華凉風白露夕此境屬詩家
秋夕即事
永夕坐暝久蕭蕭(一作不聞)猨狖啼漏微砧韻隔月落斗杓
低危葉無風墜幽禽並樹栖自憐在岐路(一作無援者)不醉
亦沉(一作甘與路岐)迷
晩夏
日夕是西風流光半巳空山光漸凝碧樹葉即翻紅學
淺慙多士秋成羡老農誰憐信公道不泣路岐中
夏日即事
到曉改詩句四鄰嫌苦吟中宵横北斗夏木隐栖禽天
地先秋肅軒窗映月深幽庭多此景惟恐曙光侵
夏日通濟里居酬諸先軰見訪
君子遠相尋聯鑣到敝林有詩誰索(一作難疾)和無酒可賒
(一作徐)斟門列(一作對)晴峰色堂開古木隂何因駐清聽惟
恐日西沈
寄姚諫議
鳴鞭静路塵籍籍諫垣臣函疏封還密爐香侍立親箧
多臨水作窗宿卧雲人危坐開寒紙燈前起草頻
和厲玄侍御題戶部相公廬山草堂
白雲居創畢詔入鳳池年林長雙峰樹潭分並寺泉石
溪盤鶴外岳室閉猨前柱史題詩後松前更肅然
題山中故静禪師
寂滅身何在門人隔此身影懸塵巳厚塔種柏初成溪
院秋先雪山堂古有精當時挂錫處樹老幾枝傾
夏日遊慈恩寺
何處消長日慈恩精舍頻僧高容野客樹密絶囂塵閒
上凌虚塔相逄避暑人却愁歸去路馬迹並車輪
題終南麻先生寂禪師石室
因(一作同)居石室貧五十二迴春擁褐冥(一作忘)心客窮經
暮齒人翠沈空水定雨絶片雲新危細秋峯徑相隨到
頂頻
送靈武朱書記
靈帥與誰善得君賓幕中從容應盡禮贊畫致元功連
塞雲長惨纔秋樹半空相如偏自惬掌記復乘驄
弔草堂禪師
杖履疑師在房關四壁蛩貯瓶經臘水響塔隔山鐘乳
鴿沿苔井(一作樵客收林果)齋猨散雪峰如何不相見(一作見性)倚
徧寺前松(一作星下哭雙松)
早春送湘潭李少府之任
柳新春水湄春岸草離離祖席觴云(一作酒忽)盡離(一作行)人
淚各(一作自)垂業文傳不朽(一作久)作尉豈多時公退琴堂
上風吹(一作来)斑竹枝
送越客歸
霜薄東南地江楓落未齊衆山離楚上孤棹宿吳西渚
客留僧話籠(一作檻)猨失子啼到家冬即是荷盡若耶溪
送周鉞往江夏
東西南北郡自說偏曾遊人世終多故皇都不少留郢
城帆過夜漢水月方秋此謁親知去(一作後)聞猨豈觧愁
送河池李明府之任
河池安所理種柳與彈琴自合清時化仍資白首吟程
餘行片月公退入遥林想得詢(一作除)民瘼方稱單父(一作)
(長施父母)心
送蔡京侍御赴大梁幕
同城各多故會面亦稀疎及道須相别臨岐恨有餘梁
園飛楚鳥汴水走淮魚衆說裁軍檄陳琳遠不如
哭鮑溶(一作容)有感
寥落故人宅今来身已亡古苔封(一作淺)墨沼深竹映(一作)
(舊)書堂秋色池館(一作臺)静雨聲雲水凉無因展交道日
暮剖心腸
送僧歸玉泉寺
玉泉歸故刹(一作寺)便老是僧期亂木孤蟬後寒山絶鳥
時若尋流水去轉出白雲遲見說千峯路溪深復頂(一作)
(頂復)危
宣義池上
修篁夾綠池幽絮(一作鳥)此中飛何必青山遠仍將白髮
歸鳥啼(一作當時)亦有恨鷗習(一作是日)總無機樹起秋風細西
林磬入微
回中夜訪獨孤從事
滿庭霜月魄(一作白)風静絶纖聞邊境時無事(一作宼)州城
夜訪君擁裘聽塞角酌醴話湘雲贊佐元戎美恩齊十
萬軍
宿宣義池亭
暮色遶柯亭南山幽竹青夜深斜舫月風定一池星島
嶼無人跡菰蒲有鶴翎此中足吟眺(一作休便得)何用(一作必)
泛滄溟
送智玄首座歸蜀中舊山
像教得重興因師說大乘從来悟明主今去證高僧蜀
國煙霞異靈山水月澄鄉閭諸善友喜似(一作似喜)見南能
賀顧非熊及(一作上)第其年内索文章
愚為童稚時巳觧念君詩及(一作怪)得高科晩須逄聖主
知花前翻有淚鬢上却無絲從此東歸去休為墜葉期
(一本截前半首作絶句)
冬日駱家亭子
亭臺臘月時松竹見貞姿林積煙藏日風吹水合池恨
無人此住静有鶴相窺是景吟詩徧(一作與秋景)真於野客
(一作吟詩亦各)宜
題邵公禪院(一作冬日題邵公院)
無事門(一作關)多掩隂階竹掃苔勁風吹雪聚渴鳥啄冰
開樹向寒山得人從瀑布來終期天目老擎錫逐雲回
憶鶴
自爾歸仙後經秋又過春白雲尋不得(一作見)紫府去無
因此地空明月何山伴羽人終期華表上重見(一作瞻望)令
威身
聽夜泉
静裏層層石潺湲到鶴林流迴出幾洞源遠歴千岑寒
助空山月清兼此夜心幽人聽逹曙相和(一作難罷)蘚牀吟
樂遊原春望
樂遊原上望望盡帝都(一作城)春始覺繁華地應無不醉
人雲開雙闕麗柳映九衢新愛此頻来往(一作偏高野)多閒
逐此身(一作閒来竟日頻)
贈雍陶博士
腹是羣書笥官為六義師情高少塵事朝下足閒時有
句同人伏無私胄子知漢庭公議在正與觸邪宜
夏日感懷寄所知
了了見岐路欲行難負心趨時不圓轉自古易湮沈日
正林方合蜩鳴夏巳深中郎今遠在誰識爨桐(一作中)音
陳情上知已
性與才俱拙名場迹甚微久居顔亦厚獨立事多非刻
骨搜新句無人憫白衣明時自堪戀不是不知(一作忘)機
秋夜寄友人二首
永夜無他慮長吟畢二更暗燈搖碧影滯雨滴階聲道
進愁還淺年加睡自輕如何得深術相與捨浮名
所思同海岱所夢亦煙波默坐看山久閒行值寺過獨
吟黃葉亂相去碧峰多我(一作幸)有歸心在君行竟若何
寄春坊顧校書
寧因不得志寂寞本相宜冥(一作瞑)目冥心坐花開花落
(一作葉合)時數畦蔬甲出半夢鳥聲移只恐龍樓吏(一作曉)歸
山又見(一作更)違
寄雍陶先軰
久别青雲士幽人分固然愁心不易去蹇步卒難前盡
落經霜葉頻隂欲雪天歸山自有限豈待白頭年
對月寄雍陶
圓明寒魄上天地一光中臨水通宵坐知君此興同華
凝衣有露静極樹無風若向湘江見湘江徹(一作見)底空
寄謝觀
十五年餘苦今朝始遇君無慙於白日不枉别孤雲得
失天難問稱揚鬼亦聞此恩銷鏤骨吟坐葉紛紛
送鄂州崔大夫赴鎮
廉問帝難人朝廷輟重臣入山初有雪登路正無塵去
國鳴騶緩輕雲住旆頻千峯與萬木清聽雨情新
送錢給事赴虢州
帝心憂虢俗暫輟掖(一作諫)垣臣疲瘵初承制鄉閭似得
春化成應有瑞位重轉聞貧用作鹽梅日爭迴卧轍人
送雍陶侍御赴兖州裵尚書命
綸閣知孤直翻論北巷賢且縻蓮幕(一作府)裏會致玉階
前洙泗秋微動龜蒙月正圓元戎軍務息清句待君聯
送新羅人歸本國
雞林隔巨浸一住一年行日近國先曙風吹海不平眼
穿鄉井樹頭白渺瀰程到彼星霜換(一作變)唐家語却生
送車濤(一作儔)罷舉歸山
朝是暮還非人情冷暖移浮生只如此強進欲何為要
路知無援深山必遇師憐君明此(一作厥)理休去不遲疑
送王書記歸邠州
陳琳輕一别馬上意超然来日行煩暑歸時聽早(一作早聽)
蟬隂雲翳城郭細雨紊山川從事公劉地元戎舊禮賢
送謝觀之劍南從事
迢遞從知巳他人敢更言離京雖未臘到府巳應暄飛
急奔行鴈啼酸憶子猨江山無限思君擬共誰論
送顧非熊作尉盱眙
一名兼一尉未足是君伸歴數為詩者多来作諫臣路
翻平楚闊草帶古淮新天下雖云大同聲(一作人)有幾人
送高湘及第後東歸覲叔
此去幾般榮登科鼎足名無慙入南巷高價聳東京窗
對嵩山碧庭來洛水聲門前桃李樹一徑已隂成
送友人下第歸覲
君此卜行日高堂應夢歸莫將和氏淚滴着老莱衣嶽
雨連河細田禽出麥飛到家調膳後吟苦落蟬(一作送斜)暉
送友人下第歸揚州覲省
新柳間花垂東西京路岐園林知自到寢食計相思雨
斷淮山出帆揚楚樹移晨昏心巳泰蟬發是回時
早行
萬類半巳動此心寧自安月沈平野盡星隐曙空殘馬
渡横流廣人行湛露寒還思猶夢者不信早行難
通濟里居酬盧肇見尋不遇
衡門掩綠苔樹下絶塵埃偶赴高僧約旋知長者来雲
山堪眺望車馬必裵回問以何為待(一作何以為相得)慙無酒
一杯
贈王尊師
為道常日損尊師修此心挂肩黃布被穿髮白蒿簪符
札靈砂字絃彈古素琴嚢中曾有藥點土亦成金
冬夜與蔡校書宿無可上人院
儒釋偶同宿夜窗寒更清㤀機於世久晤語到天明月
倒高松影風旋一磬聲真門猶是幻不用覺浮生
冬日喜同志宿
相逄話清夜言實轉相知共道名雖切唯論命不疑吟
身坐霜石眠鳥握風枝别憶天台客煙霞昔有期
逄呂上山人(一本無上字)
塵裏正愁老相逄眼益明從前枉多病此後鮮(一作觧)疎
名古柏今收子深山許事兄長生如有分願逐到蓬瀛
春暮對雨
春暮雨微微翻疑墜葉時氣蒙楊柳重寒勒牡丹遲未
夕鳥先宿望晴人有期何當廓隂閉新暑竹風吹
長信宫
簟凉秋氣初長信恨何如拂黛月生指解鬟雲滿梳一
從悲畫扇幾度泣前魚坐聽南宫樂清風搖翠裾
初夏題段郎中修竹里南園
高人遊息處與此曲池連密樹纔春後深山在目前遠
峰初絶雨片石欲生煙數有僧来宿應緣静好禪
題景玄禪師院
古僧精進者師復是誰流道貴(一作愧)行無我禪難說到
頭汲泉羸鶴立擁褐(一作毳)老猨愁曾住深山院何如此
院幽
夏日樊川别業即事
無事稱無才柴門亦罕開脱巾吟永日著屐步荒臺風
卷微塵上霆將暴雨来終南雲漸合咫尺失崔嵬
寄無可上人
省學為詩日宵吟每達晨十年期是夢一事未成身枉
别山中客殊非世上人今来已如此須得桂榮新
和范校書贈造微上人
得性見微公何曾執著空修心將佛並吐論與儒通曉
漱松杉下宵禪雪月中他生有緣會君子亦應同
訪曲江胡處士
何况歸山後而今巳似仙卜居天苑畔閒步禁樓前落
日平沙岸微風上紙鳶静還林石下(一作畔)坐讀養生篇
慈恩寺塔下避暑
古松凌巨塔修竹映空廊竟日聞虛籟深山只此凉僧
真生我静(一作敬)水淡發茶香坐久東樓望(一作上)鐘聲振
(一作送)夕陽
秋晚與友人遊青龍寺
高(一作直)視終南秀西風度閣凉一生同隙影幾處好山
光暮鳥投嬴木寒鐘送夕陽因居話心地川冥宿僧房
春日雨後作
朝来微有雨天地爽無塵北闕明如晝南山碧動人車
輿終日别草樹一城新枉是吾君戚何門謁紫宸
别王山人
旨甘雖自足未是禄榮親尚逐趨時伴多離有道人山
居衣以(一作似)草生寄藥隨(一作兼)身不食長無疾(一作病)年
知出(一作過)十旬
贈陶山人
處士例營營惟君縦此生閒能資夀考健不换公卿藥
圃妻同耨山田子共耕定知丹熟後無姓亦無名
御定全唐詩卷五百四十四
