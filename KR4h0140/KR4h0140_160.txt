欽定四庫全書
御定全唐詩卷一百六十
孟浩然
和張丞相春朝對雪
迎氣當春至(一作立)承恩喜雪來潤從河漢下(一作落)花逼
豓陽開不覩豐年瑞焉(一作安)知燮理才撒鹽如可擬願
糝和羹梅
和張明府登鹿門作(一作山)
忽示登高作能寬旅寓情弦歌旣多暇山水思微(一作彌)
清草得(一作色)風光(一作先)動虹因雨氣(一作後)成謬承巴里
和非敢應同聲
和張二自穰縣還途中遇雪
風吹沙海雪漸(一作來)作柳園春宛轉隨香騎輕盈伴玉
人歌疑郢中客態比洛川神今日南歸楚雙飛似入秦
和賈主簿弁九日登峴山
楚萬重陽日羣公賞讌來共乘休沐暇同醉菊花杯逸
思高秋發歡情落景催國人咸寡和遥媿洛陽才
望洞庭湖贈張丞相(一作臨洞庭)
八月湖水平涵虛混太清氣蒸雲夢澤波撼(一作動)岳陽
城欲濟無舟楫端居恥聖明坐觀(一作徒憐)垂釣者(一作叟)空
(一作徒)有羡魚情
贈道士參寥
蜀琴久不弄玉匣細塵生絲脆弦將斷金徽色尚榮知
音徒自惜聾俗本相輕不遇鍾期聽誰知鸞鳳聲
京還贈張(一作王)維
拂衣何處去(一作去何處)高枕南山南欲徇五斗禄其如七
不堪早朝非晩(一作晏)起束帶異抽簪因向智者說遊魚
思舊潭
題李十四莊兼贈綦毋校書
聞君息陰(一作蔭)地東郭柳林間左右瀍澗水門庭緱氏
山抱琴來取醉垂釣坐乘閒歸客莫相待尋(一作緣)源殊
未還
九日龍沙作寄劉大眘虛
龍沙豫章北九日挂帆過風俗因時見湖山發興多客
中誰送酒櫂裏自成歌歌竟乘流去滔滔任夕波
寄趙正字
正字芸香閣幽人竹素(一作葉)園經過宛如昨歸臥寂無
喧高鳥能擇木羝羊漫(一作屢)觸藩物情今已見從此(一作)
(徒自)願(一作欲)忘(一作無)言
洞庭湖寄閻九
洞庭秋正闊余欲泛歸船莫辨荆吳地唯餘水共天渺
瀰江樹没合沓海潮(一作湖)連遲爾為舟楫相將濟巨川
秦中感秋寄遠上人(一作崔國輔詩)
一丘常欲臥三徑苦無資北土(一作上)非吾願東林懷我
師黃金然桂盡壯志逐年衰日(一作旦)夕凉風至聞蟬但
益悲
宿永嘉江寄山陰崔少府國輔
我行窮水國君使入京華相去日千里孤帆天一涯臥
聞海潮至起視江月斜借問同舟客何時到永嘉
上已洛中寄王九迥(一作王迥十九)
卜洛成周地浮杯上已筵鬭雞寒食下走馬射堂前垂
柳金堤合平沙翠幕連不知王逸少何處會羣賢
聞裵侍御朏自襄州司戶除豫州司戶因以投
寄
故人荆府(一作河)掾尚有柏臺威移職自樊衍(一作沔)芳聲
聞帝畿昔余(一作共子)臥林巷載酒過柴扉松菊無時(一作君)
賞鄉園欲懶(一作懶欲)歸(一作飛)
江上寄山陰崔少府國輔
春堤楊柳發憶與故人期草木本無意榮枯自有時山
陰定遠近江上日相思不及蘭亭會(一作事)空吟祓禊詩
夜泊廬江聞故人在東(一有林字)寺以詩寄之
江路經廬阜松門入虎谿聞君尋寂樂清夜宿招提石
鏡山精怯禪枝(一作林)怖鴿棲一燈如悟道為照客心迷
宿桐廬江寄廣陵舊遊
山暝聞(一作聽)猿愁滄江急夜流風鳴兩岸葉月照一孤
舟建德非吾土維揚憶舊遊還將兩(一作數)行淚遥寄海
西頭
南還舟中寄袁太祝
沿泝非便習風波厭苦辛忽聞遷谷鳥來報五(一作武)陵
春嶺北回征帆(一作擢)巴東問故人桃(一作花)源何處是(一作)
(在何處)遊子正迷津
東陂遇雨率爾貽謝南池
田家春事起丁壯就東陂殷殷雷聲作森森雨足垂海
虹晴始見河柳潤初移予意在耕鑿因君問土宜(一作問君)
(田事宜)
行至汝墳寄盧徵君
行乏憩予駕依然見汝墳洛川方罷雪嵩嶂有殘雲曳
曳半空裏明明(一作溶溶)五色分聊題一時興因寄盧徵君
寄天台道士
海上求仙客三山望幾時焚香宿華頂裛露采靈芝屢
躡(一作踐)莓苔滑將尋汗漫期倘因松子去長與世人辭
唐城館中早發寄楊使君
犯霜驅曉駕數里見唐城旅館歸心逼荒村客思盈訪
人留後信策蹇赴前程欲識離魂斷長空聽雁聲
澗南即事貽皎上人
敝廬在郭外素産惟田園左右林野曠不聞朝(一作城)市
喧釣竿垂北澗樵唱入南軒書取幽棲事將尋靜者論
(一作言)
重酬李少府見贈
養疾衡簷(一作茅)下由來浩氣真五行將禁火十步任(一作)
(想又作枉)尋春致敬惟桑梓邀歡即主(一作故)人回(一作還)看後
彫色青翠有松筠
九日懷襄陽(題上一有途中二字)
去國似(一作已)如昨倏然(一作焉)經杪秋峴山不可(一作望不)見
風景令人愁誰采籬下菊應閒池上樓宜城多美酒(一作)
(名善醖)歸與葛彊遊
初出關旅亭夜坐懷王大校書
向夕槐煙起蔥蘢池館曛客中無偶坐關外惜離羣燭
至螢光滅荷枯雨滴聞永懷芸(一作蓬)閣友寂寞滯揚雲
人日登南陽驛門亭子懷漢川諸友
朝來登陟處不似豓陽時異縣殊風物羈懷多所思剪
花驚歲早看柳訝春遲未有南飛雁裁書(一作衣)欲寄誰
早寒江上有懷(一作江上思歸)
木落雁南(一作初)度北風江上寒我家襄(一作湘又作江)水上(一作)
(曲)遥隔楚雲(一作山)端鄉淚客中盡孤(一作歸)帆天際(一作外)
看迷津欲有問平海夕漫漫
閒園懷蘇子
林園雖少事幽獨自多違向夕開簾坐庭陰落景(一作葉落)
微鳥過(一作從)煙樹宿螢傍水軒飛感念同懷子京華去
不歸
同盧明府餞張郎中除義王府司馬海園作(就張)
(園作題下一無海園作三字)
上國山(一作星)河列(一作裂)賢王邸(一作甲)第開故人分職去
潘令寵行來冠蓋趨梁苑江湘(一作山)失楚材豫愁軒騎
動賓客散池臺
送張子容進士赴舉(一作赴進士舉)
夕曛山照滅送客出柴門惆悵野中别殷勤岐路(一作醉後)
言茂林予偃息喬木爾飛翻無使谷風誚須令友道存
送張參明經舉兼向涇州覲省
十五綵衣年承歡慈(一作戀)母前孝廉因歲貢懷橘向秦
川四座推文舉中郎許仲宣泛舟江上别誰不仰神仙
送張祥之房陵
我家南渡頭慣習野人舟日夕弄清淺林湍逆上流山
河(一作鄢陵)據形勝天地生豪首君意在利往(一作涉)知音期
自(一作暗又一作暝)投
送吳宣從事(一作送蘇六從軍)
才有幕中士(一作畫)寧(一作而)無塞上勲漢兵將滅虜王粲
始從軍旌旆邊庭去山川地脉分平生一匕首感激贈
夫君
送桓子之郢成禮
聞君馳綵騎躞蹀指南荆(一作荆衡)為結潘楊好言過鄢郢
城摽梅詩有贈羔雁禮將行今夜神仙女應來感夢情
留别王侍御維
寂寂竟何待朝朝空自歸欲尋芳草去惜與故人違當
路誰相假知音世所稀秪應守索(一作寂)寞還掩故園扉
早春潤州送從弟還鄉
兄弟遊吳國庭闈戀楚關已多新歲感(一作改)更餞白眉
還歸泛西江水離筵北固山鄉園欲有贈梅柳著(一作看)
先攀
峴山餞(一作贈)房琯崔宗之
貴賤平生隔軒車是日來青陽一覯止雲路(一作霧)豁然
開祖道衣冠列分亭驛騎催方期九日聚還待二星回
送謝錄事之越
清旦江天迥凉風西北吹白雲向吳會征帆亦相隨想
到耶溪日應探禹穴竒仙書倘相示予在此(一作北)山陲
洛中送奚三還揚州
水國無邊際舟行共(一作興)使(一作便)風羡君從此去朝夕
見鄉中予亦離家久南歸恨不同音書若有問江上會
相逢
送告八從軍
男兒一片氣何必五車書好勇方過我多才便起予運
籌將入幕養拙就閒居正待功名遂從君繼兩疎
送元公之鄂渚尋觀主張驂鸞
桃花春水漲之子忽乘流峴首辭(一作下離)蛟浦江中(一作邊)
問鶴樓贈君青竹杖送爾白蘋洲應是神仙子(一作輩)相
期(一作逢)汗漫遊
送王五昆季省覲
公子戀庭闈勞歌涉海涯(一作沂)水乘舟檝去親望老萊
歸斜日催烏鳥清江照綵衣平生急難意遥仰鶺鴒飛
送崔遏(一作逷一作易)
片玉來誇楚治中作主人江山增潤色詞賦動陽春别
館當虛敞離情任吐伸因聲兩京舊誰念臥漳濱
送盧少府使入秦
楚關望秦國相去千里餘州縣勤王事山河轉使車祖
筵江上列離恨别前書願及芳年賞嬌鶯二月初
送袁十(一有三字)嶺南尋弟
早聞牛渚詠今見鶺鴒心羽翼嗟零落悲鳴别故林蒼
梧白雲遠煙水洞庭深萬里獨飛去南風遲爾音
永嘉别張子容
舊國余歸楚新年子北征挂帆愁海路分手戀朋情日
夕故園意汀洲春草生何時一杯酒重與季鷹傾
東京留别諸公(一題作京還别新豐諸友)
吾道昧所適驅車還向東主人開舊館留客醉新豐樹
繞温泉綠塵遮晩(一作曉)日紅拂衣從此去高步躡華嵩
送袁太祝尉豫章
何幸遇休明觀光來上京相逢武陵客獨送豫章行隨
牒牽黃綬離羣會墨卿江南佳麗地山水舊難名
都下送辛大之鄂
南國辛居士言歸舊竹林未逢調鼎用徒有濟川心予
亦忘機者田園在漢陰因君故鄉去遥(一作還)寄式微吟
送席大
惜爾懷其寶迷邦倦客遊江山歴全楚河洛越成周道
路疲千里鄉園老一丘知君命不偶同病亦同憂
送賈昇主簿之荆府
奉使推能者勤王不暫閒觀風隨按察乘騎度荆關送
别登何處開筵舊峴山征軒明日遠空望郢門間
送王大校書
導漾自嶓冡東流為漢川維桑君有意解纜我開筵雲
雨從兹别林端意渺然尺書能不恡時望鯉魚傳
遊江西留别富陽裵劉二少府(一題作浙江西上留别裵劉二)
(少府)
西上遊(一作浙)江西臨流恨(一作愠)解攜千山疉成嶂萬水
瀉(一作壑合)為溪石淺流難泝(一作注)藤長險易躋誰憐問津
者(一作客)歲晏此中迷
廣陵别薛八(一題作送友東歸)
士有不得志棲棲吳楚間廣陵相遇罷彭蠡泛舟還檣
出江中樹波連海上山風帆明日遠何處更追攀
送洗然弟進士舉
獻策金門去承歡綵服違以吾一日長念爾聚星稀昏
定須温席寒多未授衣桂枝如已擢早逐雁南飛
崔明府宅夜觀妓
白日旣云暮朱顔亦已酡畫堂初點燭金幌半垂羅長
袖平陽曲新聲子夜歌從來慣留客兹夕為誰多
同盧明府早秋宴張郎中海亭
側聽弦歌宰文書遊夏徒故園欣賞竹為邑幸來蘇華
省曾聯事仙舟復與俱欲知臨泛久荷露漸成珠
盧明府早秋宴張郎中海園即事得秋字(一作盧象)
(詩)
邑有弦歌宰翔鸞狎野(一作已狎)鷗眷言華省舊暫拂(一作滯)
海池遊鬱島藏深竹前溪對舞樓更聞書即事雲物是
清秋
宴榮二山池(一題作宴榮山人池亭)
甲第開金穴(一作金張宅)榮期樂自多櫪嘶支遁馬池養右
軍鵝竹引攜(一作稽)琴入花邀載酒(一作戴客)過山公來取醉
時唱接䍦歌
夏日與崔二十一同集衛明府宅(一作宴衛明府宅遇北使)
言避一時暑池亭五月開喜逢金馬客同飲玉人杯舞
鶴乘軒至遊魚擁釣來座中殊未起簫管莫相催
清明日宴梅(一作張)道士房
林臥愁春盡開軒(一作褰帷)覽物華忽逢青鳥使邀入(一作我)
赤松家丹竈初開火仙桃正落(一作發)花童顔若可駐何
惜醉流霞
寒夜張明府宅宴
瑞雪初盈尺寒宵始半更列筵邀酒伴刻燭限詩成香
炭金爐煖嬌絃玉指清醉來方欲臥不覺曉雞鳴(末二句一)
(作厭厭不覺醉歸路曉霞生)
宴張别駕新齋
世業傳珪組江城佐股肱高齋徵學問虛薄濫先登講
論陪諸子文章得舊朋士元多賞激衰病恨無能
與諸子登峴山
人事有代謝往來成古今江山留勝跡我輩復登臨水
落魚梁淺天寒夢澤深羊公碑字(一作尚)在讀罷淚沾襟
與杭州薛司戶登樟(一作梓)亭樓作
水樓一登眺(一作望)半出青林高帟幕英僚敞芳筵下客
叨山藏伯禹穴城壓伍胥濤今日觀溟漲垂綸學(一作欲)
釣鼇
尋天台山
吾友(一作愛)太乙子餐霞臥赤城欲尋華頂去不憚惡谿
名歇馬憑雲宿揚帆截海行高高翠微裏遥見石梁横
同曹三御史行泛湖歸越
秋入詩人意(一作興)巴歌和者稀泛湖同逸旅(一作旅泊)吟會
是思歸白簡徒推薦滄洲已拂衣杳冥雲外(一作海)去誰
不羡鴻飛
晩泊潯陽望廬山
挂席幾千里名山都未逢泊舟潯陽郭始見香爐峰嘗
讀遠公傳永懷塵外蹤東林精舍近日暮但聞鐘
陪張丞相登嵩陽樓
獨步人何在嵩陽有故樓歲寒問耆舊行縣擁諸侯林
(一作泱)莽北彌望沮漳東會流客中遇知已無復越鄉憂
武陵泛舟
武陵川路狹前櫂入花林莫測幽源裏仙家信幾深水
回青嶂合雲度綠溪陰坐聽閒猿嘯彌清塵外心
與顔錢塘登障樓(一作樟亭)望潮作
百里聞雷震鳴絃暫輟彈府中連騎出江上待潮觀照
日秋雲(一作空)迥浮天(一作雲)渤澥寬驚濤來似雪一坐凜
生寒
姚開府山池
主人新邸第相國舊池臺館是招賢闢樓因教舞開軒
車人已散簫管鳳初來今日龍門下誰知文舉才
夏日浮舟過陳大水亭(一作浮舟過滕逸人别業)
水亭凉氣多閒櫂晚來過澗影見松(一作藤)竹潭香聞芰
荷野童扶醉舞山鳥助(一作笑)酣歌幽賞未云徧煙光(一作)
(花)柰夕何
與白明府遊江
故人來自遠邑宰復初臨執手恨為别同舟無異心沿
洄洲渚趣演漾弦歌音誰識(一作為)躬耕者年年梁甫吟
遊鳳林寺西嶺
共喜年華好來遊水石間煙容開遠樹春色滿幽山壺
酒朋情洽琴歌野興閒莫愁歸路暝招月伴人還
秋日陪(一作和題上無秋日二字)李侍御渡松滋江
南紀西江闊皇華御史雄截流寧假楫挂席自生風僚
寀爭攀鷁魚龍亦避驄坐聽(一作聞)白雲唱翻入櫂歌中
陪獨孤使君同與蕭員外證登萬山亭
萬山青嶂曲千騎使君遊神女鳴環佩仙郎接獻酬遍
觀雲夢野自愛江城樓何必東南守空傳沈隱侯
秋登張明府海亭
海亭秋日望委曲見江山染翰聊題壁傾壺一解顔歌
(一作歡)逢彭澤令歸賞故園間予亦將琴史棲遲共取閒
臨渙裵明府席遇張十一房六(一題作臨渙裵贊席遇張十六)
河縣柳林邊河橋晩泊船文叨才子會官喜故人連(一作)
(憐)笑語同今夕輕肥異往年晨風理歸(一作征)櫂吳楚各
依然
梅道士水亭
傲吏非凡吏名流即道流隱居不可見高論莫能酬水
接仙源近山藏鬼谷幽再來迷處所花下問漁舟
遊景空(一作光)寺蘭若
龍象經行處山腰度石關屢迷青嶂合時愛綠蘿閒宴
息花林下高談竹嶼間寥寥隔塵事疑是入雞山
陪李侍御訪聰上人禪居(一作陪柏臺友訪聰上人)
欣逢柏臺友(一作舊)共謁聰公禪石室無人到繩牀見虎
眠陰崖常抱雪枯澗為生泉出處雖云異同歡在法筵
遊精思觀回王白雲在後
出谷未停午到(一作至)家日已曛回瞻下山(一作山下)路但見
牛羊羣樵子暗相失草蟲寒不聞衡門猶未掩佇立望
(一作待)夫君
夏日辨玉法師茅齋
夏日茅齋裏無風坐亦凉竹林深(一作新)筍穊(一作穉)藤架
引梢長燕覓巢窠處蜂來造蜜房物華皆可翫花橤四
時芳
與張折衝遊耆闍寺
釋子彌天秀將軍武庫才橫行塞北盡獨步漢南來貝
葉傳金口山樓(一作櫻)作賦開因君振嘉藻江楚氣雄哉
遊精思題觀主山房
誤入桃源裏初憐竹逕深方知仙子宅未有世人尋舞
鶴過閒砌飛猿嘯密林漸通玄妙理深得坐忘心
宿立公房
支遁初求道深公笑買山何如石巖趣自入戶庭間苔
澗春泉滿蘿軒夜月閒能令許玄度吟臥不知還
尋陳(一作滕)逸人故居
人事一朝盡荒蕪三徑休始聞漳浦臥奄作岱宗遊池
水猶含(一作涵)墨風(一作山)雲已落秋今宵(一作朝)泉壑裏何
處覓藏舟
尋梅道士(一作尋梅道士張山人)
彭澤先生柳山陰道士鵝我來從所好停策漢陰(一作夏雲)
多重以觀(一作窺)魚樂因之鼔枻歌崔徐迹未朽千載揖
清波
陪姚使君題惠上人房(題下一有得青字三字)
帶雪梅初煖含煙柳尚青來窺童子偈得聽法王經會
理知無我觀空厭有形迷心應覺悟客思未(一作不)遑寧
晩春題遠上人南亭
給園支遁隱虛寂養身(一作閒)和春晩羣木秀間(一作關)關
黃鳥歌林棲居士竹池養右軍鵝炎(一作花)月北窗下清
風期再過
題大禹寺義公禪房
義公習禪處(一作寂)結構(一作宇)依空林戶外一峰秀階前
羣(一作衆)壑深夕陽連(一作照)雨足空翠落庭陰看取蓮花
淨應(一作方)知不染心
尋白鶴巖張子容(一作顔)隱居
白鶴青巖半幽人有隱(一作舊)居階庭空水石林壑罷樵
漁歲月青松老風霜苦竹疎(一作餘)覩兹懷舊業回(一作杖一)
(作攜)策返吾廬
題融公蘭若(一作題容山主蘭若)
精舍買金開(一作地)流泉遶砌回芰荷薰講席松栢映(一作)
(繞)香臺法雨晴飛(一作霏)去天花書下來談玄殊未已(一作)
(一乘談未了)歸騎夕陽催
過景空(一作光)寺故融公蘭若(一題作遇潛上人舊房一作悼正弘)
(禪師)
池上青蓮宇林間白馬泉故人成異物過客(一作憩)獨澘
然旣禮新松塔還尋舊石筵平生竹如意猶挂草堂前
題(一作憶)張野(一作逸)人園廬
與君園廬竝微尚頗亦同耕釣方自逸壺觴趣不空門
無俗士駕人有上皇風何處(一作必)先賢傳惟稱龐德公
李少府與楊(一作王)九再來
弱歲早登龍今來喜再逢如何春月柳猶憶歲寒松煙
火臨寒食笙歌逹(一作咽)曙鐘喧喧鬭雞道行樂羡朋從
尋張五回夜園作(一無下四字)
閒就龐公隱移居近洞(一作澗)湖興來林是竹歸臥谷名
愚挂席樵風便開軒琴月孤歲寒何用賞霜落故園蕪
裵司士(一作功)員司戶(一作士)見尋(一題作裵司士見訪)
府僚能枉駕(一作顧)家醖復新開落日池上酌清風松下
來廚人具雞黍稚子摘楊梅誰道山公醉猶能騎馬回
春中喜王九相尋(一題作晚春)
二月湖水清家家春鳥鳴林花掃更落徑草踏還生酒
伴來相命開尊共解酲當杯已入手歌妓莫停聲
李氏園林臥疾
我愛陶家趣園林無俗情春雷百卉坼寒食四鄰清伏
枕嗟公幹歸山(一作田)羡子平年年白社客空滯洛陽城
過故人莊
故人具雞黍邀我至田家綠樹村邊合青山郭外斜開
筵面場圃把酒話桑麻待到重陽日還來就菊花
張七及辛大見尋南亭醉作(一作張七及辛大見訪)
山公能飲酒居士好彈箏世外交初得林中契已幷納
凉風颯至逃暑日將傾便就南亭裏餘尊惜解酲
歲暮歸南山(一題作歸故園作一作歸終南山)
北闕休上書南山歸敝廬不才明主棄多(一作臥)病故人
疎白髮催年老(一作去)青陽逼歲除永懷愁不寐(一作寢)松
月夜窗(一作堂)虛
南山下與老圃期種瓜
樵牧南山近林閭北郭賒先人留素業老圃作鄰家不
種千株橘惟資五色瓜邵平能就我開徑剪(一作有)蓬麻
泝江至武昌
家本洞湖(一作庭)上歲時歸思催客心徒欲速江路苦邅
回殘凍因風解新正度(一作梅變)臘開行看武昌柳髣髴映
樓臺
舟中曉(一作晚)望
挂席東南望青山水國遥舳艫爭利涉來往接(一作任)風
潮問我今何去(一作適)天台訪石橋坐看霞色曉(一作晚)疑
是赤城標
自洛之越
皇皇三十載書劒兩無成山水尋吳越風塵厭洛京扁
舟泛湖海長揖謝公卿且樂杯中物(一作酒)誰論世上名
途中遇晴
已失巴(一作武)陵雨(一作巳失五陵道)猶逢蜀坂泥天開斜景遍
山出晩雲低餘濕猶霑草殘流尚入溪今宵有明月鄉
思遠悽悽
歸至郢中
遠遊經海嶠返櫂歸山阿日夕見喬木鄉關(一作園)在(一作)
(成)伐柯愁隨江路盡喜(一作意)入郢門多左右看桑土依
然即匪他
夕次蔡陽館
日暮馬行疾城荒人住稀聽歌知(一作疑)近楚投館忽如
歸魯堰田疇廣章陵氣色微明朝拜嘉(一作家)慶須著老
萊衣
他鄉七夕
他鄉逢七夕旅館益羇愁不見穿鍼婦空懷故國樓緒
風初減熱新月始臨(一作登)秋誰忍窺河漢迢迢問(一作望)
斗牛
夜泊牛渚趁薛八船不及
星羅牛渚夕風退鷁舟遲浦溆嘗同宿煙波忽間之榜
歌空裏失船火望中疑明發泛潮(一作湖)海茫茫何處期
曉入南山
瘴氣曉氛氲南山復(一作没)水雲鯤飛今始見鳥墮舊來
聞地接長沙近江從汨渚分賈生曾弔屈予亦痛斯文
夜渡湘水(一作崔國輔詩)
客舟(一作行)貪利涉闇(一作夜)裏渡湘川露氣聞芳杜歌聲
識采(一作暗)蓮榜人投岸火漁子宿潭煙行侣時(一作遥)相
問潯(一作涔)陽何處邊
赴京途中遇雪
迢遞秦京道蒼茫歲暮天窮陰連晦朔積雪滿(一作遍)山
川落雁迷沙渚饑烏集(一作噪)野田客愁空佇立不見有
人煙
途次(一作落日)望鄉
客行愁落日鄉思重相催况在他山外天寒夕鳥來雪
深迷郢路雲暗失陽臺可歎悽惶(一作栖遲)子高(一作狂又作勞)歌
誰為媒
永嘉上浦館逢張八子容(一題作永嘉浦逢張子容客卿)
逆旅相逢處江村日暮時衆山遥對酒孤嶼共題詩廨
宇鄰鮫室人煙接島夷鄉園(一作關)萬餘里失路一相悲
宿武陽(一作陵)卽事(一作宿武陽川)
川暗夕陽盡孤舟泊岸初嶺猿相呌嘯潭嶂(一作影)似空
虛就枕滅明燭扣舷聞夜漁雞鳴問何處人物是秦餘
渡揚子江
桂檝(一作挂席)中流望京江(一作空波)兩畔明林開揚子驛山出
潤州城海盡邊陰靜江寒朔吹生更聞楓葉下淅瀝度
秋聲
田家元日
昨夜斗回北今朝歲起東我年已強仕無祿尚憂(一作惟尚)
農桑野就耕父(一作野老就耕去)荷鋤隨牧童田家占氣候共
說此年豐
九日得新字
初九(一作九日)未成旬重陽即此晨登高聞古(一作尋故)事載酒
訪幽人落帽恣歡飲授衣同試新茱萸正可佩折取寄
情親
除夜樂城逢張少府
雲海泛(一作訪)甌閩風潮(一作濤)泊島濱何知歲除夜得見
故鄉親子是乘槎客予為失路人平生復能幾一别十
餘春
歲除夜會樂城張少府宅
疇昔通家好相知(一作思)無間然續明催畫燭守歲接長
筵舊曲梅花唱新正柏酒傳客行隨處樂不見度年年
寒夜
閨夕綺窗閉佳人罷縫衣理琴開寶匣就枕臥重(一作羅)
幃夜久燈花落薰籠香氣微錦衾重自煖遮莫曉霜飛
賦得盈盈樓上女
夫壻久離别青樓空望歸妝成卷簾坐愁思嬾縫衣燕
子家家入楊花處處飛空牀難獨守誰為報(一作解)金徽
春意(一題作春怨)
佳人能畫眉妝罷出簾帷照水空自愛折花將遺誰春
情多豓逸春意倍相思愁心極楊柳一種亂如絲
閨情
一别隔炎凉君衣忘短長裁縫無處等以意忖情量畏
瘦疑傷窄防寒更厚裝半啼封裹了知欲寄誰將
美人分香
豓色本傾城分香更有情髻鬟垂欲解眉黛拂能輕舞
學平陽態歌翻子夜聲春風狹斜道含笑待逢迎
傷峴山雲表觀主
少小學書劒秦吳多歲年歸來一登眺陵谷尚依然豈
意餐霞客溘(一作忽)隨朝露先因之問閭里把臂幾人全
題梧州陳司馬山齋(一作宋之問詩)
南國無霜霰連年對物華青林暗換葉紅橤亦開花春
去無山鳥秋來見海槎流芳雖可悅會自泣長沙
歲除夜有懷(一題作除夜)
迢遞三巴路羈危萬里身亂山殘雪夜孤燭異鄉人漸
與骨肉遠轉於奴僕親那堪正飄泊來日歲華新
登安陽城樓
縣城南面漢江流江漲(一作嶂)開成南雍州才子乘春來
騁望羣公暇日坐銷憂樓臺晩映青山郭羅綺晴驕(一作)
(嬌)綠水洲向夕波搖明月動更疑神女弄珠遊
登萬歲樓
萬歲樓頭望故鄉獨令鄉思更茫茫天寒雁度堪垂淚
日(一作月)落猿啼欲斷腸曲引古堤臨凍浦斜分遠岸近
枯楊今朝偶見同袍友却喜家書寄八行
除夜有懷
五更鐘漏欲相催四氣推遷往復回帳裏殘燈纔去(一作)
(猶有)熖爐中香氣盡成灰漸看春逼芙蓉枕頓覺寒銷竹
葉杯守歲家家應未臥相思那得夢魂來
春情(一作晴)
青樓曉日(一作色)珠簾映紅粉春妝寶鏡催已厭交歡憐
枕席相將遊戲繞池臺坐時衣帶縈纖草行即帬裾掃
落梅更道明朝不當作相期共鬭管絃來
長安早春(一作張子容詩)
關戌(一作開國)惟東井(一作漢)城池起北辰咸歌太平日共樂
建寅春雪盡青山樹冰開黑水濱草迎金埒馬花伴玉
樓人鴻漸看無數鶯歌聽欲頻何當遂榮(一作桂枝)擢歸及
柳條新
荆門上張丞相
共理分荆國招賢媿不材召南風更闡丞相閣還開覯
止欣眉睫沈淪拔草萊坐登徐孺榻頻接李膺杯始慰
蟬鳴柳(一作稻)俄看雪間梅四時年籥盡千里客程催日
下瞻歸翼沙邊厭曝鰓佇聞宣室召星象列三台(一作復中)
(台)
陪張丞相登荆城樓因寄薊州(一作蘇臺)張使君及
浪泊戌主劉家
薊門天北畔銅柱日南端出守聲彌遠投荒法未寬側
身聊倚望攜手莫同歡白璧無瑕玷青松有歲寒府中
丞相閣江上使君灘興盡回舟去方知行(一作茲)路難
陪張丞相祠紫蓋山途經玉泉寺
望秩宣王命齋心待漏行青衿列胄子從事有參卿五
馬尋歸路雙林指化城聞鐘度門近照膽玉泉清皂蓋
依松憩緇徒擁錫迎天宫上兜率沙界豁迷明欲就終
焉志恭(一作先)聞智者名人隨逝水没(一作歎)波(一作山)逐覆
舟傾想像若在眼周流空復情謝公還欲臥誰與濟蒼
生
陪張丞相自松滋江東泊渚宫
放溜下松滋登舟命檝師詎(一作寧)忘經濟日不憚沍寒
時洗幘豈獨古濯纓良在玆政成人自理機息鳥無疑
雲物凝(一作吟)孤嶼江山辨四維晩來風稍急(一作緊)冬至
日行遲獵響驚雲夢漁歌激楚辭渚宫何處是川暝欲
安之
和張(一作趙一作于)判官登萬山亭因贈洪府都督韓
公
韓公是(一作美)襄士(一作土)日賞城西岑結搆意不淺巖潭
趣轉(一作亦)深皇華一動詠荆國幾謠(一作盛謳)吟舊徑蘭勿
剪新堤柳欲陰砌傍餘怪石沙上有閒禽自牧豫章郡
空瞻楓樹林因聲寄流水善聽在知音耆舊眇不接崔
徐無處尋物情多貴遠賢俊豈無(一作遥)今遲爾長江暮
澄清一洗心
和宋太史(一作大使)北樓新亭
返耕意未遂日夕登城隅誰道(一作謂)山林近坐為符竹
拘麗譙非改作軒檻是新圖遠水自嶓冡長雲吞具區
願隨(一作為)江燕賀羞逐府僚趨欲識狂歌者(一作客)丘園
一豎儒
贈蕭少府
上德如流(一作流如)水安仁道若山聞君秉高節而得奉清
顔鴻漸昇儀羽牛刀列下班處腴能不潤居劇體常閒
去詐(一作訐)人無謟除邪吏息姦欲知清與潔明月照(一作)
(在)澄灣
秦中苦雨思歸贈袁左丞賀侍郎
苦(一作為)學三十載閉門江漢陰用賢遭聖日(一作明敡逢聖代)
羇旅屬秋霖豈直昏墊苦亦為權勢沈二毛催白髮百
鎰罄黃金淚憶峴山墮愁懷湘水深謝公積憤懣莊舄
空謠吟躍馬非吾事狎鷗宜(一作眞)我心寄言當路者去
矣北山岑
同張明府碧溪贈答
别業聞新製同聲和者多還看碧溪答不羡綠珠歌自
有陽臺女朝朝拾翠過綺筵(一作舞庭)鋪錦繡妝牖閉藤蘿
秩滿休閒日春餘景氣(一作色)和仙鳬能作伴羅襪共凌
波曲(一作别)島尋花藥回潭折芰荷更憐斜日照紅粉豓
青娥
久滯越中貽謝南池會稽賀少府
陳平無産業尼父倦東西負郭昔云翳問津今亦(一作已)
迷未能忘魏闕空此滯秦稽兩見夏雲起再聞春鳥啼
懷仙梅福市訪舊若耶溪聖主賢為寶君(一作卿)何隱遯
棲
送韓使君除洪州都曹(韓公父常為襄州使)
述職撫荆衡分符襲寵榮往來看擁傳前後頼專城勿
翦棠猶在波澄水更清重推江漢理旋改豫章行召父
多遺愛羊公有令名衣冠列祖道耆舊擁前旌(一作程)峴
首晨風送(一作接)江陵夜火迎無才慙孺子千里媿同聲
送莫甥兼諸昆弟從韓司馬入西軍
念爾習詩禮未曾違(一作常離)戶庭平生早偏露(一作嚴君先早露)
萬里更飄零坐棄三牲養(一作冬業)行觀八陣形飾裝辭故
里謀策赴邊庭壯志吞鴻鵠遥心伴鶺鴒所從文且(一作)
(與)武不戰自應寧
峴山送蕭員外之荆州
峴山江岸曲郢水郭門前自古登臨處非今獨黯然亭
樓明落照(一作日)井邑秀通川澗竹生幽興林風入管絃
再飛鵬激水一舉鶴沖天佇立三荆使看君駟馬旋
送王昌齡之嶺南
洞庭去遠近楓葉早驚(一作經)秋峴首羊公愛長沙賈誼
愁土毛(一作風)無縞紵鄉味有槎(一作查)頭已抱沈痼(一作痾)
疾更貽魑魅憂數年同筆硯玆夕間(一作異)衾裯意氣今
何在相思望斗牛
峴山送張去非遊巴東(一題作峴山亭送朱大)
峴山南郭外送别每登臨沙岸江村近松(一作村)門山寺
深一言予有贈三峽爾將(一作相)尋祖席宜城酒征途雲
夢林蹉跎遊子意眷戀故人心去矣勿淹滯巴東(一作江)
猿夜吟
奉先張明府休沐還鄉海亭宴集(探得階字)
自君理畿甸予亦經江淮萬里書信斷數年雲雨乖歸
來休澣日始得賞心諧朱紱恩雖重滄洲趣每懷樹低
新舞閣山對舊書齋何以發秋興陰蟲鳴夜階
宴張記室宅
甲第金張館門庭車(一作軒)騎多家封漢陽郡文會楚材
過曲島浮觴酌前山入詠歌妓堂花映發書閣柳逶迤
玉指調箏柱金泥飾舞羅寧(一作誰)知書劒者歲月獨蹉
跎
宴崔明府宅夜觀妓
畫堂(一作書室)觀妙妓長夜正留賓燭吐蓮花豓妝成桃李
春髻鬟低舞席衫袖掩歌脣汗濕偏宜粉羅輕詎著身
調移筝柱促歡會酒杯頻倘使曹王見應嫌洛浦神
盧明府九日峴山宴袁(一作馬)使君張郎中崔員
外
宇宙誰開闢江山此鬱盤登臨今古用風俗歲時觀地
理荆州分天涯楚塞寬百城今刺史華省舊郎官共美
重陽節俱懷落帽歡酒邀彭澤載琴輟武城彈獻壽先
浮菊尋幽或藉蘭煙虹鋪藻翰(一作麗)松竹挂衣冠叔子
神如在山公興未闌傳(一作常)聞騎馬醉還向習池看
登龍興寺閣
閣道乘空出披軒遠目開逶迤見江勢客至屢緣回玆
郡何填委遥山復幾哉蒼蒼皆草木處處盡樓臺驟雨
一陽散行舟四海來鳥歸餘興遠周覽更裵回
登總持寺浮圖
半空躋寶塔晴望盡京華竹遶渭川遍山連上苑斜四
門(一作郊)開帝宅阡陌俯人家累劫從初地為童憶聚沙
一窺功德見彌益道心加坐覺諸天近空香送(一作逐)落
花(一無一窺功德見二句)
與崔二十一遊鏡湖寄包賀二公
試覽鏡湖水中流到(一作見)底清不知鱸魚味但識鷗鳥
情帆得樵風送春逢榖雨晴將探(一作特尋)夏禹穴稍背越
王城府(一作守)掾有包子文章推賀生滄浪醉後唱因此
寄同聲
夜登孔伯昭南樓時沈太清朱昇在座
誰家無風月此地有琴尊山水會稽郡詩書孔氏門再
來值秋杪高閣夜(一作閒)無喧華燭罷然蠟清絃方奏鵾
沈生隱侯胤朱子買臣孫好我意不淺登玆共(一作同)話
言
陪盧明府泛舟回(一有峴山二字)作
百里行春返清流逸興多鷁舟隨雁泊(一作鳥没)江火共星
羅已救田家旱仍醫(一作憂)俗化訛文章推後輩風雅激
頽波高岸迷陵谷新聲滿櫂歌猶憐不才子(一作調者)白首
未登科
臘月八日於剡縣石城寺禮拜
石壁開金像香山倚(一作繞)鐵圍下生彌勒見回向一心
歸竹柏(一作松竹)禪庭古樓臺世界稀夕嵐增氣色餘照發
光輝講席邀談柄泉堂施浴衣願承功德水從此濯塵
機
同獨孤使君東齋作
郎官舊華省天子命分憂襄土歲頻旱隨車雨再流雲
陰自南楚河潤及東周廨宇宜新霽田家賀有秋竹間
殘照入池上夕陽浮寄謝東陽守何如八詠樓
同王九題就師山房
晩憩支公室故人逢右軍軒窗避炎暑翰墨動新文竹
蔽(一作開)簷前(一作窗裏)日雨隨階下雲周(一作同)遊清蔭徧吟
臥夕陽曛江靜櫂歌歇溪深樵語聞歸途未忍去攜手
戀清芬
冬至後過吳張二子檀溪别業
卜築因自然檀溪不更穿園廬二友接水竹數家連直
與(一作取)南山對非關選地偏(一本此下有卜鄰依孟母共井讓王宣曾是歌三樂)
(仍聞詠五篇四句)草堂時偃曝蘭枻(一作櫂)日周旋外事情都遠
(一作遣)中流性所便閒垂太公釣興發子猷船余亦幽棲
者經過竊慕焉梅花殘(一作初)臘月(一作日)柳色半春天鳥
泊隨陽雁魚藏縮項鯿停杯問山簡何似習池邊
韓大使東齋會岳上人諸學士
郡守虛陳榻林間召楚材山川祈雨畢雲(一作品)物喜晴
開抗禮尊縫掖臨流揖渡杯徒攀朱仲李誰(一作更)薦和
羹梅翰墨緣情製高深以意裁滄洲趣不遠何必問蓬
萊
上巳日澗南園期王山人陳七諸公不至
搖艇候明發花源弄晩春在山懷綺季臨漢憶荀陳上
已期三月浮杯興十旬坐歌空有待行樂恨無鄰日晩
蘭亭北煙開(一作花)曲水濱浴蠶逢姹女采艾值幽人石
壁堪題序沙場好解紳(一作神)羣公望不至虛擲此芳辰
齒坐呈山南諸隱
習公有遺坐高在白雲陲樵子不見識山僧賞自知以
余為好事攜手一來窺竹露閒夜滴松風清晝吹從來
抱微尚况復感前規於此無奇策蒼生奚以為
來(一作本)闍黎新亭作
八解禪林秀三明給苑才地偏香界遠心淨水亭開傍
險山查立尋幽石逕回瑞花長自下靈藥豈須栽碧網
交紅樹清泉盡綠苔戲魚聞法聚閒鳥誦經來棄象玄
應悟忘言理必該靜中何所得吟詠也徒哉
西山尋辛諤
漾舟尋(一作乘)水便因訪故人居落日清川裏誰言獨羡
魚石潭窺洞徹沙岸歴紆徐竹嶼見垂釣茅齋聞讀書
款言忘景夕清興屬凉初回也一瓢飲賢哉常晏如
題長安主人壁
久廢南山田叨(一作謬)陪東閣賢欲隨平子去猶未獻甘
泉枕籍(一作席)琴書滿褰帷遠岫連我來如昨日庭樹忽
鳴蟬促織驚寒女秋風感長年授衣當九月無褐竟誰
憐
行出東山望漢川(一題作行至漢川作)
異縣非吾土連山盡綠篁平田出郭少盤坂入雲長萬
壑歸於漢(一作海)千峰劃彼蒼猿聲亂楚峽人語帶巴鄉
石上攢椒樹藤間綴(一作養)蜜房雪餘春未煖嵐解晝初
陽征馬疲登頓歸帆愛渺茫坐欣沿溜下信宿見維(一作)
(浮)桑
夜泊宣城界(一題作旅行欲泊宣州界)
西塞沿江島南陵問驛樓湖平津濟闊風止客帆收去
去懷前浦茫茫泛夕流石逢羅刹礙山泊敬亭幽火識
(一作熾)梅根冶煙迷楊葉洲離家復水宿相伴頼沙鷗
下灨石
灨石三百里沿洄千嶂間沸聲常活活(一作浩浩)洊勢亦潺
潺跳沫魚龍沸垂藤猿狖攀榜人苦奔峭而我忘險艱
放溜情彌(一作深)愜(一作遠)登艫目自閒暝帆何處宿(一作泊)
遥指落星灣
初年樂城館中臥疾懷歸作
異縣天隅僻孤帆海畔過往來鄉信斷留滯客情多臘
月聞雷震東風感歲和蟄蟲驚戶穴巢鵲眄庭柯徒對
芳尊酒其如伏枕何歸歟(一作來)理舟楫江海正無波
醉後贈馬(一作高)四
四海重然諾吾嘗聞白眉秦城遊俠客(一作窟)相得半酣
時
贈王九(題上一有口號二字)
日暮田家遠山中勿久淹歸人須早去稚子望陶潛
登峴山亭寄晉陵張少府
峴首風湍急雲帆若鳥飛憑軒試一問張翰欲來歸
送朱大入秦
遊人五陵去寶劒直千金分手脫相贈平生一片心
送友人之京
君登青雲去予望青山歸雲山從此别淚濕薜蘿衣
送張郎中遷京
碧溪常共賞朱邸忽遷榮豫有相思意聞君琴上聲
同張將薊門觀燈
異俗非鄉俗新年改故年薊門看火樹疑是燭龍然
張郎中梅園中(一作作)
綺席鋪蘭桂珠盤折芰荷故園留不住應是戀絃歌
北澗泛舟
北澗流恒滿浮舟觸處通沿洄自有趣何必五湖中
春曉
春眠不覺曉處處聞啼鳥夜來風雨聲花落知多少(一作)
(欲知昨夜風花落無多少)
洛中訪袁拾遺不遇
洛陽訪才子江嶺作流人聞說梅花早何如北(一作此)地
春
尋菊花潭主人不遇
行至菊花潭村西日已斜主人登高去雞犬空在家
檀溪尋故人(一題作檀溪尋古)
花伴(一作苑半)成龍竹池分躍馬溪田園人不見疑向洞中
棲(一作武陵迷)
揚子津望京口
北固臨京口夷山近(一作對)海濱江風白浪起愁殺渡頭
人
同儲十二洛陽道中作
珠彈繁華子金羈遊俠人酒酣白日暮走馬入紅塵
初下浙江舟中口號
八月觀潮(一作濤)罷三江越海潯回瞻魏闕路空(一作無)復
子牟心
宿建德江
移舟泊煙(一作幽)渚日暮客愁新野曠天低樹江清月近
人
問舟子
向夕問舟子前程復(一作無)幾多灣頭正堪(一作好)泊淮裏
足風波
戲題(一作戲贈主人)
客醉眠未起主人呼解酲已言雞黍熟復道(一作說)甕頭
清
凉州詞
渾成紫檀金屑文作得琵琶聲入雲胡地迢迢三萬里
那堪馬上送明君
異方之樂令人悲羌笛胡笳不用吹坐看今夜關山月
思殺邊城游俠兒
送新安張少府歸秦中(一題作越中送人歸秦中)
試登秦嶺(一作望)望秦川遥憶青門春可憐仲月送君從
此去瓜時須及邵平田
送杜十四之江南(一無題下三字一題作送杜晃進士之東吳)
荆吳相接水為(一作連)鄉君去春江(一作江村)正淼茫日暮征
帆何處泊(一作泊何處)天涯一望斷人腸
渡浙江問舟中人(一題作濟江問同舟人一作崔國輔詩)
潮落江平未有風扁舟(一作舫)共濟與君同時時引領望
天末何處青山是越中
初秋
不覺初秋夜漸長清風習習重凄凉炎炎暑退茅齋靜
階下叢莎有露光
過融上人蘭若
山頭(一作間)禪室挂僧衣窗外無人水(一作溪)鳥飛黃昏半
在下山路却聽泉聲戀翠微
句
微雲淡河漢疎雨滴梧桐(王士源云浩然常閒遊秘省秋月新霽諸英聯詩次當浩)
(然云云舉坐嗟其清絶不復為綴)逐逐懷良馭蕭蕭顧樂鳴(省試騏驥長鳴詩見)
(丹陽集)
御定全唐詩卷一百六十
