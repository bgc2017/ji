欽定四庫全書
御定全唐詩卷一百三十三
李頎
古從軍行
白日登山望烽火黃昏飲馬傍交河行人刁斗風沙暗
公主琵琶幽怨多野雲萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家
行路難
漢家名臣楊德祖四代五公享茅土父子兄弟綰銀黃
躍馬鳴珂朝建章火浣單衣繡方領茱萸錦帶玉盤嚢
賓客填街復滿座(一作堂)片言出口生輝光世人逐勢爭
奔走瀝膽隳肝惟恐後當時一顧登青雲自謂生死長
隨君一朝謝病還鄉里窮巷蒼苔絶知巳秋風落葉閉
重門昨日論交竟誰是薄俗嗟嗟難重陳深山麋鹿可
為鄰魯連所以蹈東海古往今來稱達人
緩歌行
小來託身攀貴遊傾財破産無所憂暮擬(一作夜)經過石
渠署朝將出入銅龍樓結交杜陵輕薄子謂言可生復
可死一沈一浮會有時棄我翻然如脱屣男兒立身湏
自強十年閉戶潁水陽業就功成見明主擊鐘鼎食坐
華堂二八蛾眉梳墮馬美酒清歌曲房下文昌宮中賜
錦衣長安陌上退朝歸五陵(一作侯)賓從莫敢視三省官
僚揖者稀早知今日讀書是悔作從前任(一作來狂)俠非(一作)
(兒)
琴歌
主人有酒歡今夕請奏鳴琴廣陵客月照城頭烏半飛
霜凄萬樹風入衣銅鑪華燭燭增輝初彈渌水後楚妃
一聲已動物皆静四座無言星欲稀清淮奉使千餘里
敢告雲山從此始
放歌行荅從弟墨卿
小來好文恥學武世上功名不觧取雖沾寸禄已後時
徒欲出身事明主柏梁賦詩不及宴長楸走馬誰相數
斂迹俛眉心自甘高歌擊節聲半苦由是蹉跎一老夫
養雞牧豕東城隅空歌漢代蕭相國肯事霍家馮子都
徒爾當年聲籍籍濫作詞林兩京客故人斗酒安陵橋
黃鳥春風洛陽陌吾家令弟才不羈五言破的人共推
興來逸氣如濤湧千里長江歸海時别離短景何蕭索
佳句相思能間作舉頭遥望魯陽山木葉紛紛向人落
王母歌
武皇齋戒承華殿端拱湏臾王母見霓旌照耀麒麟車
羽蓋淋漓孔雀扇手指交梨遣帝食可以長生臨㝢縣
頭上復(一作上元頭)戴九星冠總領玉童坐南面欲聞要言
今告汝帝乃焚香請此語若能鍊魄去三尸後當見我
天皇所顧謂侍女董雙成酒闌可奏雲和笙紅霞白日
儼不動七龍五鳳紛相迎惜哉志驕神不悦歎息馬蹄
與車轍複道歌鐘杳將暮深宮桃李花(一作飛)成雪為(一作)
(但)看青玉五枝燈蟠螭吐火(一作火盡)光欲(一作已)絶
鮫人歌
鮫人潛織水底居側身上下隨遊(一作龍)魚輕綃文綵不
可識夜夜澄波連(一作流)月色有時寄宿來城市海島青
冥無極已泣珠報恩君莫辭今年相見明年期始知萬
族無不有百尺深泉架戶牖鳥沒空山誰復望一望雲
濤堪白首
夏宴張兵曹東堂
重林華屋堪避暑況乃烹鮮會佳客主人三十朝大夫
滿座森然見矛戟北忩卧簟連心花竹裏蟬鳴西日斜
羽扇搖風却珠汗玉盆貯水割甘瓜雲峰峨峨自冰雪
坐對芳樽不知熱醉來但挂葛巾眠莫道明朝有離别
同張員外諲詶答之作
洛中高士日沈冥手自灌園方帶經王湛牀頭見周易
長康傳裏好丹青鶡冠葛屨無名位博奕賦詩聊遣意
清言只到衞家兒用筆能誇鍾太尉東籬二月種蘭蓀
窮巷人稀鳥雀喧聞道郎官問生事肯令鬢髮老柴門
欲之新鄉答崔顥綦母潛
數年作吏家屢空誰道黑頭成老翁男兒在世無産業
行子出門如轉蓬吾屬交歡此何夕南家𢷬衣動歸客
銅鑪將炙相歡飲星宿縱横露華白寒風卷葉度滹沱
飛雪布(一作覆)地悲峨峨孤城日落見棲鳥馬上時聞漁
者歌明朝東路把君手臘日辭君期歲首自知寂寞無
去思敢望縣人致牛酒
答高三十五留别便呈于十一
累薦賢良皆不就家近陳留訪耆舊韓康雖復在人間
王霸終思隠巖竇清冷池水灌園蔬萬物滄江心澹如
妻子歡同五株柳雲山老(一作元)對一牀書昨日公車見
三事明君賜衣遣為吏懷章不使郡邸驚待詔初從闕
庭至散誕由來自不羈低頭授職爾何為故園壁挂烏
紗帽官舍陳生白接䍦寄書寂寂於陵子蓬蒿沒身胡
不仕藜羹被褐環堵中歲晚將貽故人恥
送康洽入京進樂府歌
識子十年何不遇只愛歡遊兩京路朝吟左氏嬌女篇
夜誦相如美人賦長安春物舊相宜小苑蒲萄花滿枝
柳色偏濃九華殿鶯聲醉殺五陵兒曳裾此日從何所
中貴由來盡相許白裌春衫仙吏贈烏皮隠几臺郎與
新詩樂府唱堪愁御妓應傳鳷鵲樓西上雖因長公主
終湏一見曲陵(一作陽)侯
送劉十(一作劉十一)
三十不官亦不娶時人焉識道高下房中唯有老氏經
櫪上空餘少遊馬往來嵩華與圅秦放歌一曲前山春
西林獨鶴引閒步南澗飛泉清角巾前年上書不得意
歸卧東忩兀然醉諸兄相繼掌青史第五之名齊驃騎
烹葵摘果告我行落日夏雲縱復横聞道謝安掩口笑
知君不免為蒼生
送王道士還山
嵩陽道士餐柏實居處三花對石室心窮伏火陽精丹
口誦淮王萬畢術自言神訣不可求我師聞之玄圃遊
出入彤庭佩金印承恩赫赫如王侯雙峰樹下曾受業
應傳肘後長生法吾聞仙地多後身安知不是具茨人
玉膏清泠瀑泉水白雲谿中日方此從今不見數十年
鬢髮顔容只如是先生捨我欲何歸竹杖黃裳登翠微
當有巖前白蝙蝠迎君日暮雙來飛
别梁鍠
梁生倜儻心不羈途窮氣蓋長安兒回頭轉盼似鵰鶚
有志飛鳴人豈知雖云四十無禄位曾與大軍掌書記
抗辭請刃誅部曲作色論兵犯二帥一言不合龍頟侯
擊劒拂衣從此棄朝朝飲酒黃公壚脱帽露頂爭叫呼
庭中犢鼻昔嘗挂懷裏琅玕今在無時人見子多落魄
共笑狂歌非遠圖忽然遣躍紫騮馬還是昂藏一丈夫
洛陽城頭曉霜白層冰峨峨滿川澤但聞行路吟新詩
不歎舉家無擔石莫言貧賤長可欺覆簣成山當有時
莫言富貴長可託木槿朝看暮還落不見古時塞上翁
倚伏由來任天作去去滄波勿復陳五湖三江愁殺人
送從弟遊江淮兼謁鄱陽劉太守
都門柳色朝朝新念爾今為江上人穆陵關帶清風遠
彭蠡湖連芳草春泊舟借問西林寺曉聽猿聲在山翠
潯陽北望鴻鴈回湓水東流客心醉湏知聖代舉賢良
不使遺才滯一方應見鄱陽虎符守思歸共指白雲鄉
雙笋歌送李回兼呈劉四
並抽新笋色漸綠迥出空林雙碧玉春風解籜雨潤根
一枝半葉清露痕為君當面拂雲日孤生四遠何足論
再三抱此悵為别嵩洛故人與之說
送劉四赴夏縣
九霄特立紅鸞姿萬仞孤生玉樹枝劉侯致身能若此
天骨自然多歎美聲名播揚二十年足下長途幾千里
舉世皆親丞相閣我心獨愛伊川水脱略勢利猶埃塵
嘯傲時人而已矣新詩數歲即文雄上書昔召蓬萊宮
明主拜官麒麟閣光車駿馬看玉童高人往來廬山遠
隠士往來張長公扶南甘蔗甜如蜜雜以荔枝龍州橘
赤縣繁詞滿劇曹白雲孤峯暉永日朝持手板望飛鳥
暮誦楞伽對空室一朝出宰汾河間明府下車人吏閒
端坐訟庭更無事開(一作閑)門咫尺巫咸山男耕女織蒙
惠化麥熟雞鳴長秋稼明年九府議功時五辟三徵當
在兹聞道桐鄉有遺老邑中還欲置生祠
少室雪晴送王寧
少室衆峯幾峰别一峰晴見一峰雪隔城半山連青松
素色峨峨千萬重過景斜臨不可道白雲欲盡難為容
行人與我翫幽境北風切切吹衣冷惜别浮橋駐馬時
舉頭試望南山嶺
送陳章甫
四月南風大麥黃棗花未落桐隂長青山朝别暮還見
嘶馬出門思舊鄉陳侯立身何坦蕩虬鬚虎眉仍大顙
腹中貯書一萬卷不肯低頭在草莾東門酤酒飲我曹
心輕萬事皆(一作如)鴻毛醉卧不知白日暮有時空望孤
雲高長河浪頭連天黑津口(一作吏)停舟渡不得鄭國遊
人未及家洛陽行子空歎息聞道故林相識多罷官昨
日今如何
聽安萬善吹觱篥歌
南山截竹為觱篥此樂本自龜兹出流傳漢地曲轉竒
涼州胡人為我吹傍鄰聞者多歎息遠客思鄉皆淚垂
世人觧聽不觧賞長颷風中自來往枯桑老柏寒颼飀
九雛鳴鳳亂啾啾龍吟虎嘯一時發萬籟百泉相與秋
忽然更作漁陽摻黃雲蕭條白日暗變調如聞楊柳春
上林繁花照眼新歲夜高堂列明燭美酒一杯聲一曲
魏倉曹東堂檉樹
愛君雙檉一樹竒千葉齊生萬葉垂長頭拂石帶烟雨
獨立空山人莫知攢青蓄翠隂滿屋紫穗紅英曾斷目
洛陽墨客遊雲間若到麻源第三谷
照公院雙橙
種橙夾階生得地細葉隔簾見雙翠抽條向長未及肩
泉水遶根日三四青青何必楚人家帶雨凝烟新著花
永願香爐灑甘露夕陽時映東枝斜南庭黃竹爾不敵
借問何時堪挂錫
愛敬寺古藤歌
古藤池水盤樹根左攫右拏龍虎蹲横空直上相陵突
丰茸離纚若無骨風雷霹靂連黑枝人言其下藏妖魑
空庭落葉乍開合十月苦寒常倒垂憶昨花飛滿空殿
密葉吹香飯僧遍南階雙桐一百尺相與年年老霜霰
崔五六圖屏風各賦一物得烏孫佩刀
烏孫腰間佩兩刀刃可吹毛錦為帶握中枕宿穹廬室
馬上割飛蠮螉塞執之魍魎誰能前氣凛清風沙漠邊
磨用隂山一片石洗將胡地獨流泉主人屏風寫竒狀
鐵鞘金鐶儼相向回頭瞪目時一看使予心在江湖上
古意
男兒事長征少(一作生)小(一作作)幽燕客賭勝馬蹄下由來
輕七尺殺人莫敢前鬚如蝟毛磔黃雲隴底白雪飛未
得報恩不能(一作得)歸遼東小婦年十五慣彈琵琶觧歌
舞今(一作合)為羌笛出塞聲使我三軍淚如雨
采蓮(一作放歌行)
越溪女越溪蓮齊菡萏雙嬋娟嬉遊向何處采摘且同
船浩唱發容與清波生漪漣時逢島嶼泊幾伴鴛鴦眠
襟袖既盈溢馨香亦相傳薄暮歸去來苧羅生碧烟
雜興
沈沈牛渚磯舊說多靈怪行人夜秉生犀燭洞照洪深
闢滂湃乘車駕馬往復旋赤紱朱冠何偉然波驚海若
潛幽石龍抱胡髯卧黑泉水濱丈人曾有語物或惡之
當害汝武昌妖夢果為災百代英威埋鬼府青青蘭艾
本殊香察見泉魚固不祥濟水自清河自濁周公大聖
接輿狂千年魑魅逢華表九日茱萸作佩嚢善惡死生
齊一貫祗應斗酒任蒼蒼
絶纓歌
楚王宴客章華臺章華美人善歌舞玉顔豓豓空相向
滿堂目成不得語紅燭滅芳酒闌羅衣半醉春夜寒絶
纓觧帶一為歡君王赦過不之罪暗中珠翠鳴珊珊寧
愛賢不愛色青娥買死誰能識果却一(一作三)軍全社稷
鄭櫻桃歌(石季龍寵惑優僮鄭櫻桃而殺妻郭氏更納清河崔氏櫻桃又譖而殺之)
(櫻桃美麗擅寵宮掖樂府由是有鄭櫻桃歌)
石季龍僭天禄擅雄豪美人姓鄭名櫻桃櫻桃美顔香
且澤娥娥侍寢專宮掖後庭卷衣三萬人翠眉清鏡不
得親宮軍女騎一千匹繁花照耀漳河春織成花映紅
綸巾(季龍以女騎一千為鹵薄皆著紫綸巾五文織成鞾)紅旗掣曳鹵簿新鳴鼙
走馬接飛鳥銅䭾瑟瑟隨去塵鳳陽重門如意館百尺
金梯倚銀漢自言富貴不可量女為公主男為王赤花
雙簟珊瑚牀盤龍斗帳琥珀光淫昏偽位神所惡滅石
者陵終不悟鄴城蒼蒼白露微世事(一作浮世)翻覆黃雲飛
送劉昱
八月寒葦花秋江浪頭白北風吹五兩誰是潯陽客鸕
鷀山頭微雨晴揚州郭裏暮潮生行人夜宿金陵渚試
聽沙邊有(一作南)鴈聲
送郝判官
楚城木葉落夏口青山遍(一作轉)鴻雁向南時君乘使者
傳楓林帶水驛夜火明山縣千里送行人蔡州如眼見
江連清漢東逶迤遥望荆雲相蔽虧應問襄陽舊風俗
為余騎馬習家池
送劉方平
綺紈遊上國多作少年行二十工詞賦惟君著美名童
顔且白晳佩德如瑶瓊荀氏風流盛胡家公子清有才
不偶誰之過肯即藏鋒事高卧洛陽草色猶自春遊子
東歸喜拜親漳水橋頭值鳴鴈朝歌縣北少行人别離
斗酒心相許落日青郊半微雨請君騎馬望西陵為我
殷勤弔魏武
聽董大彈胡笳聲兼寄語弄房給事(一本題作聽董庭蘭)
(彈琴兼寄房給事)
蔡女昔造胡笳聲一彈一十有八拍胡人落淚沾(一作向)
邊草漢使斷腸對歸客古戍蒼蒼烽火寒大荒沈沈飛
雪白先拂商弦後角羽四郊秋葉驚摵摵董夫子通神
明深山(一作松)竊聽來妖精調遲更速皆應手將往復旋
如有情空山百鳥散還合萬里浮(一作孤)雲隂且晴嘶酸
雛鴈失羣夜斷絶胡兒戀母聲川為淨其波鳥亦罷其
鳴烏孫部落家鄉遠邏娑沙塵哀怨生幽音變調忽飄
灑長風吹林雨墮瓦迸泉颯颯飛木末野鹿呦呦走堂
下長安城連東掖垣鳳凰池對青瑣門高才脱略名與
利日夕望君抱琴至
彈棋歌
崔侯善彈棋巧妙盡於此藍田美玉清如砥白黑相分
十二子聯翩百中皆造微魏文手巾不足比緣邊度隴
未可嘉鳥跂星懸危(一作正)復斜迴颷轉指速飛電拂四
取五旋風花(一作拂取四五如旋花)坐中(一作上)齊聲稱絶藝仙人
六博何能(一作曾)繼一别常山道路遥為余更作三五(一作)
(兩)勢
送山隂姚丞攜妓之任兼寄蘇少府
東風香草路南客心容與白晳吳王孫青蛾柳家女都
門數騎出河口片帆舉夜簟眠橘洲春衫傍楓嶼山隂
政簡甚從容到罷惟求物外蹤落日花邊剡溪水晴烟
竹裏會稽峰才子風流蘇伯玉同官曉暮應相逐加飡
共愛鱸魚肥醒酒仍憐甘蔗熟知君練思本清新季子
如今得為鄰他日知尋始寧墅題詩早晚寄西人
御定全唐詩卷一百三十三
