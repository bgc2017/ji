欽定四庫全書
御定全唐詩卷三百六
朱灣
朱灣字巨川西蜀人自號滄洲子貞元元和間為李勉
永平從事詩一卷
九日登青山
昔人惆悵處繫馬又(一作共)登臨舊地煙霞在多時草木
深水將空合色雲與我無心想見(一作緬想)龍山會良辰亦
似今
秋夜宴王郎中宅賦得露中菊
衆芳春競發寒菊露偏滋受氣何曾異開花獨自遲晩
成猶待賞(一作有分)欲採未過時忍棄東籬下看随秋草衰
(一作看他迭盛衰)
奉使設宴戱擲籠籌
今日陪樽爼良籌復在兹獻酬君有禮賞罰我無私莫
怪斜相向還將正自持一朝權入手看取令行時
詠雙陸骰子
采采應緣白鑽心不為名掌中猶可重手下莫言輕有
對唯求敵無私直任爭君看一擲後當取擅場聲
詠壁上酒瓢呈蕭眀府
不是難提挈行蔵固有期安身未得所開口欲從誰應
物心無倦當壚柄會持莫將成廢器還有對樽時
詠玉
歌(一作獻)玉屢招疑終朝省復思既哀黃鳥興還復白圭
詩請益先求友將行必擇師誰知不鳴者獨下董生帷
送陳偃賦得白鳥翔翠微(一作賦得白鶴翔翠微送陳偃下第)
不知鷗與鶴天畔弄晴暉背日分眀見臨川相暎微淨
中雲一點回處雪孤飛正好南(一作高)枝住(一作立)翩翩何
所歸(一作依)
題叚上人院壁畫古松
石上盤古根謂言天生有(一作朽)安知草木性變在畫師
手隂深方丈間直趣幽且閒木紋離披勢搓捽中裂空
心火燒出掃成三寸五寸枝便是(一作作)千年萬年物莓
苔濃淡色(一作意)不同一面(一作半)死皮生蠧蟲風霜未必
來到此氣色杳在寒山中孤標可玩不可取能使支公
道場古
逼寒節寄崔七(崔七湖州崔使君之子)
閒庭只是長莓苔三徑曾無車馬來旅館尚愁寒食火
羇心嬾向不然灰門前下客雖彈鋏溪畔窮魚且曝腮
他日趨庭應問禮須言陋巷有顔回
長安喜雪(一作陳羽詩)
千門萬戶雪花浮點點無聲落瓦溝全似玉塵消更積
半成冰片結還流光含曉色清天苑輕逐微風遶御樓
平地已霑盈尺潤年豐須荷富人侯
宴楊駙馬山亭(一作陳羽詩)
垂楊拂岸草茸茸繡戶窗前花影重鱠下玉盤紅縷細
酒開金甕綠醅濃中朝駙馬何平叔南國詞人陸士龍
落日泛舟同醉處回潭百丈映千峰
過宣上人湖上蘭若
十年湖上結幽期偏向東林遇遠師未道姓名童子識
不酬言語上人知閒花落日滋苔徑細雨和煙著柳枝
問我别来何所得解將無事當無為
同達奚宰遊竇子眀仙壇(一作同張眀府遊仙臺)
松檜隂深一徑微中峰石室到人稀仙官不住青山在
故老相傳白日飛華表問栽何歲木片雲留著去時衣
今朝茂宰尋真處暫駐雙鳧且莫歸
平陵寓居再逢寒食
幾迴江上泣途窮每遇良辰歎轉蓬火燧知從新節變
灰心還與故人同莫聽黃鳥愁啼處自有花開久(一作向)
客中貧病固應無撓事但將懷抱醉春風
尋隐者韋九山人於東溪草堂
尋(一作窮)得仙源訪隐淪漸來深處漸無塵初行竹裏唯
通馬直到花間始見人四面雲山誰作主數家煙火自
為鄰路傍樵客何須問朝市如今不是秦
假攝池州留别東溪隐居
一官仍是假豈願數離羣愁鬢看如雪浮名認是雲暫
辭南國隐莫勒北山文今後松溪月還應夢見君
詠柏板
赴節心長在從繩道可(一作自)觀須知片木用莫向(一作作)
散材看空為歌偏苦仍愁和即難既能親掌握願得接
同歡
筝柱子
散木今何幸(一作在)良工不棄捐力微慙一柱材薄仰(一作)
(命)羣弦且喜聲相應寧辭跡屢遷知音如見賞雅調為
君傳
送李司直歸浙東幕兼寄鮑行(一作參)軍持節大
夫初拜東平郡王(一作朱長文詩)
翩翩書記早曾聞二十年來願見君今日相逢悲白髮
同時幾許在青雲人從北固山邊(一作前)去水到西陵(一作)
(谿)渡口分會(一作曾)作王門曳裾客為余前謝鮑參軍
七賢廟
常慕晉高士放心日沈冥湛然對一壺土木為我形下
馬訪陳迹披榛詣荒庭相看兩不言猶謂醉未醒長嘯
或可擬幽琴難再聽同心不共世空見蘚門青
同清江師月夜聽堅正二上人為懷州轉法華
經歌
若耶谿畔雲門僧夜閒燕坐聽真乘蓮花祕偈藥草喻
二師身住口不住鑿井求泉會到源閉門避火終迷路
前心後心皆此心梵音妙音柔軟音清泠霜磬有時動
寂歴空堂宜夜深向來不寐何所事一念纔生百慮息
風翻亂葉林有聲雪映閒庭月無色玄關密跡難可思
醒人悟兮醉人疑衣中繫寳覺者誰臨川内史字得之
寒城晩角(滑州作)
高臺高高畫角雄五更初發寒城中寒城北臨大河水
淇門賊烽隔岸是長風送過黎陽川我軍氣雄賊心死
羇人此夜寐不成萬里邊情枕上生乍似隴頭戍寒泉
幽咽流不住又如巴江頭啼猨帶雨斷續愁忽憶嫖姚
北征伐空山宿兵寒對月一聲老將起三奏行人發冀
馬為之嘶朔雲為之結二十年來天下兵到處不曾無
此聲洛陽陌長安路角聲朝朝兼暮(一作角聲)暮平居聞之
尚難度何况天山征戍兒雲中下營雪裏吹
重陽日陪韋卿讌
何必龍山好南亭賞不暌清規陳侯事雅興謝公題入
座青峰近當軒遠樹齊仙家自有月莫歎夕陽西
御定全唐詩卷三百六
