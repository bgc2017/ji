欽定四庫全書
御定全唐詩卷五百七十七
溫庭筠
春曉曲(一作齊梁體)
家臨長信往來道乳燕雙雙拂(一作掠)煙草(一作早)油壁車
輕金犢肥流蘇帳曉春雞早籠中嬌鳥暖猶睡簾外落
花閒不掃衰桃一樹近前池似惜紅顔鏡中老
獵騎辭
早辭平扆殿夕奉湘南宴香兔抱微煙重鱗疊輕扇蠶
(一作僕)飢使君馬雁避將軍箭寳柱惜離弦流黃悲赤縣
理釵低舞鬢換袖迴歌面晚柳未如絲春花巳如霰所
嗟故里曲不及青樓宴(一作燕)
西州詞(吳聲)
悠悠復悠悠昨日下西州西州風色好遥見武昌樓武
昌何鬱鬱儂家定無匹小婦被流黃登樓撫瑶瑟朱弦
繁復輕素手直淒清一彈三四解掩抑似含情南樓登
且望西江廣復平艇子摇兩漿催過石頭城門前烏臼
樹慘澹天將曙鸂鶒(一作鵾鵊)飛復還郎隨早帆去迴頭語
同伴定復負情儂去帆不安幅作抵使西風他日相尋
索莫作西州客西州人不歸春草年年碧
燒歌
起來望南山山火燒山田微紅夕(一作久)如滅短燄復相
連差差向巖石冉冉凌青壁低隨迴風盡遠照簷茅(一作)
(茅簷)赤鄰翁能楚言倚插欲澘然自言楚越俗燒畬為(一作)
(作)早(一作旱)田豆苗蟲促促籬上花當屋廢棧豕歸欄廣
場雞啄粟新年春雨晴處處賽神聲持錢就人卜敲瓦
隔林鳴卜得山上(一作上山)卦歸來桑棗下吹火向白茅(一作)
(葦)腰鐮映赬蔗風驅槲葉煙槲樹連平山迸星拂霞外
飛燼落階前仰面呻(一作呼)復嚏鴉娘咒豐歲誰知蒼翠
容盡作官家税
長安寺
仁祠寫露宫長安佳氣濃煙樹含葱蒨金刹映䒠茸繡
戶香焚象珠網玉盤龍寳題斜(一作新)翡翠天井倒芙蓉
幡長迴遠吹窗虛含曉風遊騎迷青鎖歸鳥思華鐘雲
栱承跗邐羽葆背花重所嗟蓮社客輕蕩不相從
和沈參軍招友生觀芙蓉池
桂棟坐清曉瑶琴商(一作瑟雙)鳳絲況聞楚澤香適與秋風
期遂從(一作使)櫂萍客靜嘯煙草湄倒影迴澹蕩愁紅媚
漣漪湘莖久鮮(一作蘚)澀宿雨增離披而我江海意(一作客)
楚遊動(一作勤)夢思北渚水雲葉(一作叢一作蔓)南塘煙霧(一作露)
枝豈亡(一作無)臺(一作池)榭芳獨與鷗鳥知珠墜魚迸淺影
多鳧泛遲落英不可攀(一作搴)返照昏澄陂
寓懷
誠足不顧(一作願)得妄矜徒有言語斯諒未盡隱顯何(一作)
(可)悠然洵彼都邑盛眷惟車馬喧自期尊客卿非意干
王孫銜知有貞(一作眞)爵處實非厚顔苟無海岱(一作岳)氣
奚取壺漿恩唯絲(一作師)南山楊適我松菊香鵬鵾誠未
(一作來)憶誰謂凌風翔
余昔自西濱得蘭數本移藝於庭亦旣逾歲而芃
然蕃殖自余遊者未始以芳草為遇矣因悲夫物
有厭常而反(一作返)不若混然者有之焉遂寄情於
此
寓賞(一作質)本殊致意幽非我情吾常有流(一作疏)淺外物
無重輕各言藝幽深彼美香素莖豈為賞者設自保孤
根生易地無赤株麗土亦同榮賞際林壑近泛餘煙露
清余懷旣鬱陶爾類徒縱橫妍媸苟不信寵辱何為驚
貞(一作眞)隱諒無迹激時猶揀名幽叢靄綠畹豈必懷歸
耕
秋日
爽氣變昏旦神皋徧原隰煙華久蕩摇石澗仍清急柳
闇山犬吠蒲荒水禽立菊花明欲迷棗葉光如濕天籟
思林嶺車塵倦都邑譸張夙所違悔恡何由入芳草秋
可藉幽泉曉堪汲牧羊燒外鳴林果雨中拾復此遂閒
曠翛然脱羇縶田收鳥雀喧氣肅龍蛇蟄佳節足豐穰
良朋阻遊集沈機日寂寥葆素常呼吸投迹倦攸往放
懷志所執良時有東菑吾將事蓑笠
七夕
鳴機札札停金梭芙蓉澹蕩生池(一作秋水)波神(一作夜)軒紅
粉陳香羅鳳(一作風)低蟬薄愁雙蛾微光奕奕凌天(一作曙)
河鸞咽鶴唳飄颻歌彎橋銷盡愁奈(一作奈愁)何天氣駘蕩
雲陂陁平明花木有秋(一作愁)意(一作思)露濕綵盤蛛網多
酬友人
辭榮亦素尚倦遊非夙心寧復思金籍獨此卧煙林閒
雲無定貌佳樹有餘陰坐久芰荷發釣闌(一作餘)茭葦深
遊魚自摇漾(一作蕩)浴鳥故浮沈唯君清露夕一為灑煩
襟
觀舞妓
朔音悲嘒管瑶踏動芳塵總袖時增怨聽破復含嚬凝
腰倚風軟花題照錦春朱弦固淒緊瓊樹亦迷人
邊笳曲(一作齊梁體)
朔管迎秋動雕陰(一作音)雁來早上郡隱黃雲天山吹白
草嘶馬悲(一作渡)寒磧朝陽照霜堡江南戍客心(一作情)門
外芙蓉老
經西塢偶題
搖搖弱柳黃鸝(一作鶯)啼芳草無情人自迷日影明滅金
色鯉杏花唼喋青頭雞微紅柰(一作㮏)蔕惹蜂粉潔白芹
芽穿(一作入)燕泥借問含嚬向何事昔年曾到武陵溪
金虎臺
碧草連金虎青苔蔽石麟皓齒芳塵起纖腰玉樹春倚
瑟紅鉛濕分香翠黛嚬誰言奉陵寢相顧復沾巾
俠客行(一作齊梁體)
欲出鴻都門隂雲蔽城闕寳劒黯如水微紅濕餘血白
馬夜頻驚(一作嘶)三更霸陵雪
詠曉
蟲歇紗窗靜鴉散碧梧寒稍驚朝珮動猶傳清漏殘亂
珠凝燭淚微紅上露盤褰(一作搴)衣復理鬢餘潤拂芝蘭
芙蓉
刺莖澹蕩碧(一作綠)花片參差紅吳歌秋水冷湘廟夜雲
空濃豓香露裏美人青(一作清)鏡中南樓未歸客一夕練
塘東
勅勒歌塞北(一本無塞北二字)
勅勒金憒(一作隤一作墤)壁(一作碧)陰山無歲華帳外風飄雪營
前月照沙羌兒吹玉管胡姬踏錦花却笑江南客梅落
不歸家
邯鄲郭公詞
金笳悲故曲玉座積深塵言是(一作念)邯鄲伎不見(一作易)
鄴城人青苔竟埋骨紅粉自傷神唯有漳(一作淬)河柳還
向舊營春
古意
莫莫復莫莫絲蘿緣澗壑散木無斧斤纖莖得依(一作所)
託枝低浴鳥歇根靜懸泉落不慮見春遲空傷致身錯
齊宫
白馬雜金飾言從雕輦迴粉香隨笑度鬢態伴愁來遠
水斜如剪青莎綠似裁所恨章華日冉冉下層臺
春日(一作齊梁體)
柳岸(一作暗)杏(一作)花稀梅梁乳燕飛美人鸞鏡笑嘶馬
雁門歸楚宫雲影薄臺城心賞違從來千里恨邊色滿
戎(一作戍)衣
詠春幡
閒庭見早梅花影為誰栽(一作裁)碧煙隨刃落蟬鬢覺春
來代(一作戊)郡嘶金勒梵聲(一作河陽)悲鏡臺玉釵風不定香
步獨俳徊
陳宫詞
雞鳴人草草香輦出宫花妓語細腰轉馬嘶金面斜早
鶯隨綵仗驚雉避凝(一作鳴)笳淅瀝湘風外紅輪映曙霞
春日野行
騎馬踏煙莎青春柰怨何蝶翎朝(一作胡)粉盡鴉背夕陽
多柳豓欺芳帶山愁縈翠蛾别情無處說方寸是星河
詠嚬(一作齊梁體)
毛羽(一作羽薄)歛愁翠黛嬌攢豓春恨容偏落淚低態定思
人枕上夢隨月扇邊歌遶塵玉鉤鸞不住波淺石磷磷
(一作白𥻘𥻘)
中書令裴公挽歌詞二首
王儉風華首蕭何社稷臣丹陽布衣客蓮渚白頭人銘
勒燕山暮碑沈漢水春從今虚醉飽無復汙車茵
箭下妖星落風前殺(一本缺)氣迴國香荀令去樓月庾公
來玉璽終無慮金縢竟不開空嗟薦賢路芳草滿燕臺
唐莊恪太子挽歌詞二首(一本無唐字)
疊鼓辭宫殿悲笳降杳冥影離雲外日光滅火前星鄴
客瞻秦苑商公下漢庭依依陵樹色空繞古(一作九)原青
東府虚容衛西園寄夢思鳳懸吹曲夜雞斷問安時塵
陌都人恨霜郊賵馬悲唯餘埋璧地煙草近丹(一作前)墀
祕書劉尚書挽歌詞二首
王筆活鸞鳳謝詩生芙蓉學筵開絳帳談柄發洪鐘粉
署見飛鵩玉山猜卧龍遺風麗(一作洒)清韻蕭散九原松
麈尾近良玉鶴裘吹素絲壊陵殷浩謫春墅謝安棋京
口貴公子襄陽諸女兒折花兼踏月多唱柳郎詞
太子西(一無西字)池二首(一作齊梁體)
梨花雪壓枝鶯囀柳如絲嬾逐粧成曉春融夢覺遲鬢
輕全作影嚬淺未成眉莫信張公子窗間斷暗期
花紅蘭紫莖愁草雨新晴柳占三春色鶯偷百鳥聲日
長嫌輦重風暖覺衣輕薄暮香塵起長楊落照明
西陵道士茶歌
乳竇濺濺通石脉綠塵愁草春江色澗花入井水味香
山月當人松影直仙翁白扇霜鳥翎拂壇夜讀(一作誦)黃
庭經疎香皓齒有餘味更覺鶴心通杳冥
過西堡塞北
淺草乾河闊叢棘廢城高白馬犀七(一作紋犀)首黑裘金佩
刀霜清徹兔目風急吹鵰毛一經何用厄日(一作巳)暮涕
沾袍
御定全唐詩卷五百七十七
