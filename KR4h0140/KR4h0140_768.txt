欽定四庫全書
御定全唐詩卷七百六十八
嚴識玄(以下有爵里無世次)
嚴識玄魏州刺史後為兵部郎中詩一首
班偼伃(一作嚴武詩)
賤妾如桃李君王若歲時秋風一已勁搖落不勝悲寂
寂蒼苔滿沈沈綠草滋繁華非此日指輦競何辭
何象
何象遂寧令詩一首
賦得御製句朔野陣雲飛
塞日穿痕斷邊鴻背影飛縹緲浮黃屋隂沈護御衣(御製)
(詩有鑾輿臨紫塞朔野陣雲飛之句象進鑾輿臨紫塞賦朔野陣雲飛詩召對嘉賞授贊善大夫)
張震
張震河間人江西採訪使詩一首
宿金河戍
朝發鐵麟驛夕宿金河戍奔波急王程一日千里路但
見容鬢改不知歲華暮悠悠沙漠行王事彌多故
丘光庭
丘光庭吴興人國子博士集三卷今存詩七首
補新宫(并序)(解)
新宫成室也宫室畢乃祭而落之又與羣臣賓客
燕飲謂之成也昭二十五年左傳叔孫昭子聘
于宋公享之賦新宫又燕禮升歌鹿鳴下管新宫
今詩序無此篇盖孔子返魯之後其詩散逸採之
不得故也三百之篇孔子既已刪定子夏從而序
之其序不冠諸篇別為編簡縱其辭尋逸則厥義
猶存若南陔白華之類故束晳得以補之惟此新
宫則辭義俱失苟非精考難究根源按新者有舊
之辭也新作南門新作延□是也宫者居處燕遊
宗廟之總稱也士蒍城絳以深其宫梁伯溝其公
宫居處之宫也楚之章華晉之虒祁燕遊之宫也
成三年新宫災禰廟之宫也然則正言新宫居處
之宫也盖文王作豐之時新建宫室宫室初成而
祭之因之以燕賓客謂之為考考成也若宣王斯
干考成室之類是也亦謂之落落者以酒澆落之
也若楚子成章華之臺願與諸侯落之類是也因
此之時時人歌詠其美以成篇章故周公採之為
燕享歌焉必知此新宫為文王詩者以燕禮云下
管新宫下管者堂下以笙奏詩也鄉飲酒禮云工
升而歌鹿鳴四牡皇皇者華歌訖笙入立于堂下
奏南陔白華華黍笙之所奏例皆小雅皆是文王
之詩新宫既為下管所奏正與南陔事同故知為
文王詩也知非天子詩者以天子之詩非宋公所
賦下管所奏故也知非諸侯詩者以諸侯之詩不
得入雅當在國風故也知非禰廟詩者以禰廟之
詩不可享賓故也知非燕遊之宫詩者以燕遊之
宫多不如禮其詩必當規刺規刺之作是為變雅
享賓不用變雅故也由此而論則新宫為文王之
詩亦已眀矣或問曰文王既非天子又非諸侯為
何事也荅曰周室本為諸侯文王身有聖德當殷
紂之代三分天下之衆二分歸周而文王猶服事
紂武王克殷之後諡之曰文追尊為王其詩有風
焉周召南是也有小雅焉鹿鳴南陔之類是也有
大雅焉大明棫樸之類是也有頌焉清廟我將之
類是也四始之中皆有詩者以其國為諸侯身行
王道薨後追尊故也新宫既為小雅今依其體以
補之云爾
奐奐新宫禮樂其融爾德惟賢爾(缺)惟忠為忠以公斯
筵是同人之醉我與我延賓(第四句缺一字)
奐奐新宫既奐而輪其固如山其儼如雲其寢斯安(缺)
分我既考落以燕羣臣(苐六句缺三字)
奐奐新宫既祭既延我(缺)鏞于以醉賢有禮無愆我
有斯宫斯宫以安康後萬年(苐三句缺二字)
新宫三章章八句
補茅鴟(并序)(觧)
茅鴟刺食禄而無禮也在位之人有重祿而無禮
度君子以為茅鴟之不若作詩以刺之襄二十
八年左傳齊慶封奔魯叔孫穆子食慶封慶封氾
祭穆子不說使工為之諷茅鴟杜元凱曰茅鴟逸
詩刺不敬也凡詩先儒所不見者皆謂之逸不分
其舊亡與刪去也臣以茅鴟非舊亡盖孔子刪去
耳何以明之按襄二十八年孔子時年八歲記曰
男子十年出就外傅學書記十有三年學樂誦詩舞
勺論語曰吾十有五而志於學則慶封奔魯之日
與孔子就學之年其間相去不遠其詩未至流散
况周禮盡在魯國孔子賢于叔孫豈叔孫尚得見
之而孔子反不得見也由此而論茅鴟之作不合
禮又為依孔子刪去亦已明矣或曰安知新宫不
為刪去耶荅曰新宫為周公所收燕禮所用不與
茅鴟同也曰茅鴟為風乎為雅乎非雅也風也何
以言之以叔孫大夫所賦多是國風故也今之所
補亦體風焉
茅鴟茅鴟無集我岡汝食汝飽莫我為祥願弹去汝來
彼鳳凰來彼鳳凰其儀有章
茅鴟茅鴟無啄我雀汝食汝飽莫我肯略願弹去汝來
彼瑞鵲來彼瑞鵲其音可樂
茅鴟茅鴟無搏鷅鶹汝食汝飽莫我為休願弹去汝來
彼鳲鳩來彼鳲鳩食子其周
茅鴟茅鴟無㗲我陵汝食汝飽莫我好聲願弹去汝來
彼蒼鷹來彼蒼鷹祭鳥是徵
茅鴟四章章八句
武翊黃
武翊黃府選為解頭及第為狀頭宏詞為勅頭時號武
氏三頭詩一首
瑕瑜不相掩
抱璞應難辨妍&KR1126;每自融貞姿偏特逹微玷遇磨礱涇
渭流終異瑕瑜自不同半曾光透石未掩氣如虹縝密
誠為智包蔵豈謂忠停看分美惡今得值良工
李祜
李祜江南錄事參軍纂之子詩一首
袁江口懷王司勲王吏部
京華不啻三千里客淚如今一萬雙若箇最為相憶處
青楓黃竹入袁江
韓嶼
韓嶼祠部郎中詩一首
贈進士李守微
一定童顔老歲華貧寒游歴貴人家煉成正氣功應大
養得元神道不差舃曳鶴毛乾毾&KR3972;杖携笻節瘦槎牙
如何蓬閬不歸去落盡蟠桃幾度花
李茂復
李茂復泗州刺史詩二首
馬上有見
行盡疎林見小橋綠楊深處有紅蕉無端眼界無分别
安置心頭不肻銷
自歎
落日西山近一竿世間恩愛極難拚近来不作顛狂事
免被冤家惡眼看
李曜
李曜官尚書嘗為歙州刺史詩一首
贈吴圓(抒情詩曜罷歙州與吴圓交代有酒錄事名媚川明慧曜頗留意托圓令存䘏)
(有詩云)
經年理郡少歡娛為習干戈間飲徒今日臨行盡交割
分眀收取媚川珠
吴圓
吴圓歙州刺史詩一首
荅李曜
曳履優容日日歡須言逹德倍汍瀾韶光今已輸先手
領得蠙珠掌上看(韶光營籍妓名)
陸弘休
陸弘休桂府從事詩一首
和訾家洲宴游
新春蘂綻訾家洲信是南方最勝游酒滿百分殊不怕
人添一歲更堪愁鶯聲暗逐歌聲豔花態還隨舞態羞
莫惜今朝同酩酊任他龜鶴與蜉蝣
安(一作鄭)錡
安錡普州從事詩一首
題賈島墓
倚恃才難繼昂蔵貌不恭騎驢衝大尹奪卷忤宣宗馳
譽超先輩居官下我儂司倉舊曹署一見一心忡
油蔚
油蔚淮南幕職奉使塞北詩一首
贈别營妓卿卿
憐君無那是多情枕上相看直到明日照綠窗人去住
鴉啼紅粉淚縦横愁腸只向金閨斷白髮應從玉塞生
為報花時少惆悵此生終不負卿卿
胡玢(一作汾)
胡玢隠廬山苦心五言李騰廉問江西弓旌不至人惜
之詩三首
巢燕
燕来巣我簷我屋非高大所貴兒童善保爾無殃禍莫
巢孀婦家孀婦怨孤坐妒爾長雙飛打爾危巢破
廬山桑落洲
莫問桑田事但看桑落洲數家新住處昔日大江流古
岸崩欲盡平沙長未休想應百年後人世更悠悠
石楠樹
本是清江石上生移栽此處(一作地)稱閑情青雲士盡識
珍木白屋人多喚俗名重布綠陰滋蘚色深蔵好鳥引
雛聲余今一日千迴看每度看来眼益明
句
輪中别有物光外更無空(詠月)
盧汪
盧汪家荆南舉進士二十上不第詩二首
酒胡子
同心相遇思同歡擎出酒胡當玉盤盤中[危臬][危瓦]不自定
四座清賓注意看可亦不在心否亦不在面徇客隨時
自圓轉酒胡五藏屬他人十分亦是無情勸爾不耕亦
不飢爾不蠶亦有衣有眼不能分黼黻有口不能明是
非鼻何尖眼何碧儀形本非天地力雕鐫匠意苦多端
翠帽朱衫巧装飾長安斗酒十千酤劉伶平生為酒徒
劉伶虛向酒中死不得酒池中拍浮酒胡一滴不入眼
空令酒胡名酒胡
西施
惆悵興亡繫綺羅世人猶自選青娥越王解破夫差國
一箇西施已是多
胡幽貞
胡幽貞四明人自號無生居士詩二首
題西施浣紗石
一朝入紫宫萬古遺芳塵至今溪邊花不敢嬌青春
歸四明
海色連四明仙舟去容易天籍豈輒問不是卑朝士
狄煥
狄煥字子炎梁公仁傑之後隠於南岳詩三首
送人游邵州
春江正渺渺送别兩依依煙裏櫂將遠渡頭人未歸漁
家侵疊浪島樹挂殘暉况入湖湘路那堪花亂飛
題柳
天南與天北此處影婆娑翠色折不盡離情生更多雨
餘籠㶚岸煙暝夹隋河自有佳名在秦松繼得麽
詠南嶽徑松
一陣雨聲歸嶽嶠兩條寒色下瀟湘客吟晩景停孤櫂
僧踏清陰徹上方
句
數點當秋霽不知何處峰(石樓曉望)更無聲接續空有影
相隨(孤雁拾見詩話遺)
韓溉
韓溉江南人詩一卷今存七首
潯陽觀水(一作韓喜詩)
朝宗漢水接陽臺唅呀填坑吼作雷莫見九江平穏去
還從三峡嶮巇来南經夢澤寬浮日西出岷山劣泛杯
直至滄溟涵貯盡沈深不動浸昭回
水(一作韓喜詩)
方圓不定性空求(一作柔)東注滄溟早晩休高截碧塘長
耿耿遠飛青嶂更悠悠瀟湘月浸千年色夢澤烟含萬
古愁别有嶺頭嗚咽處為君分作斷腸流
松
倚空高檻冷無塵往事閑徵夢欲分翠色本宜霜後見
寒聲偏向月中聞啼猿想帶蒼山雨歸鶴應和紫府雲
莫向東園競桃李春光還是不容君
柳
雪盡青門弄影微暖風遲日早鶯歸如憑細葉留春色
湏把長條繫落暉彭澤有情還鬱鬱隋堤無主自依依
世間惹恨偏饒此可是行人折贈稀
竹
樹色連雲萬葉開王孫(一作家)不厭滿庭栽凌霜盡節無
人見終日虛心待鳳来誰許風流添興詠自憐瀟灑出
塵埃朱門處處多閑地正好移陰覆(一作結)翠苔
鵲
纔見離巢羽翼開盡能輕颺出塵埃人間樹好紛紛占
天上橋成草草回幾度送風臨玉戶一時傳喜到妝臺
若教顔色如霜雪應與清平作瑞来
燈(一作韓喜詩)
分影由来恨不同綠窗孤館兩何窮熒煌短焰長疑暗
零落殘花旋委空幾處隔簾愁夜雨誰家當戶怯秋風
莫言明滅無多重曾比人生一世中
句
門掩落花人别後窗含殘月酒醒時(愁詩雜見吟窗錄)
金昌緒
金昌緒餘杭人詩一首
春怨(一作伊州歌)
打(一作却)起黃鶯兒莫教枝上啼啼時(一作幾迴)驚妾夢不得
到遼西
曾麻幾
曾麻幾吉州人詩一首
放猿
孤猿鎖檻歲年深放出城南百丈林綠水任從聯臂飲
青山不用斷腸吟
御定全唐詩卷七百六十八
