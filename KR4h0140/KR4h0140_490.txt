欽定四庫全書
御定全唐詩卷四百九十
盧宗回
盧宗回字望淵南海人登元和十年進士第終集賢校
理詩一首
登長安慈恩寺塔
東方曉日上翔鸞西轉蒼龍拂露盤渭水寒(一作冷)光搖
藻井玉峰晴色上朱闌(一作欄干)九重宫闕參差見百二山
河表裏觀暫輟去蓬悲不定一凭金界望長安
周匡物
周匡物字幾本漳州人元和十一年進士及第仕至高
州刺史詩五首
古鏡歌
軒轅鑄鏡誰將去曾被良工瀉金取明月中心桂不生
輕冰面上菱初吐蛟龍久無雷雨聲鸞鳳空踏莓苔舞
欲向高臺對曉開不知誰是孤光主
及第謠
水國寒消春日長燕鶯催促花枝忙風吹金榜落凡世
三十三人名字香遥望龍墀新得意九天勅下多狂醉
驊騮一百三十蹄踏破蓬萊五雲地物經千載出塵埃
從此便為天下瑞
及第後謝座主
一從東越入西秦十度聞鶯不見春試向崑山投瓦礫
便容靈沼濯(一作洗)埃塵悲歡暗負風雲力感激潛生草
(一作土)木身中夜自將形影語古來吞炭是何人
自題讀書堂
窗外捲簾侵碧落檻前敲竹嚮青冥黃昏不欲留人宿
雲起風生龍虎醒
應舉題錢塘公館
萬里茫茫天塹遥秦皇底事不安橋錢塘江口無錢過
又阻西陵兩信潮
廖有方
廖有方交州人元和十一年進士第改名游卿官校書
郎詩一首
題旅櫬(并記逆一本題作葬寶雞旅士人銘詩)
余元和乙未歲落第西征適此聞呻吟之聲潛聽
而微惋也問其疾苦住止對曰辛勤數舉未遇知
音盻睞叩頭久而復語唯以殘骨相託餘不能言
俄而逝余乃鬻所乘馬於村豪備棺瘞之恨不知
其姓氏臨岐悽斷復為銘曰
嗟君沒世委空囊幾度勞心翰墨場半面為君申一慟
不知何處是家鄉
皇甫曙
皇甫曙元和十一年登第寶歴間崔從鎮淮南署為行
軍司馬詩一首
立春日呈宫傅侍郎
朝旦微風吹曉霞散為和氣滿家家不知容貌潛消落
且喜春光動物華出問池冰猶塞岸歸尋園柳未生芽
摩娑酒甕重封閉待入新年共賞(一作看)花
潘存實
潘存實字鎮之漳浦人元和十三年進士第仕至戶部
侍郎詩一首
賦得玉聲如樂
表質自堅貞因人一扣鳴靜將金並響妙與樂同聲杳
杳疑風送泠泠似曲成韻含湘瑟切音帶舜絃清不獨
藏虹氣猶能暢物情后䕫如為聽從此振琮琤
陳去疾
陳去疾字文醫侯官人元和十四年及第歷官邕管副
使詩十三首
送林刺史簡言之漳州
江樹欲含曛清歌一送君征驂辭荔浦别袂暗松雲路
狹横柯度山深墜葉聞明朝宿何處未忍醉中分
憶山中
長吟重悒然為憶山中年清瑟泛遥夜亂花隨暮煙珠
林餘露氣乳竇滴香泉跡遠塵埃外花開綺藻前巖羅
雲貌逸竹抱水容妍蕙磴飛英遶萍潭片影懸林藏諸
曲勝臺擅一峰偏會可標真寄焚香對石筵
元夕京城和歐陽衮
蘭焰芳芬徹曉開珠光新靄映人來歌迎甲夜催銀管
影動繁星綴玉臺别有朱門春澹蕩不妨芝火翠崔嵬
此時月色同霑醉何處游輪陌上回
送韓將軍之鴈門
荒塞峰煙百道馳鴈門風色暗旌旗破圍鐵騎長驅疾
飲血將軍轉戰危畫角吹開邊月靜縵纓不信虜塵窺
歸來長揖功成後黃石當年故有期
賦得騏驥長鳴
騏驥忻知已嘶鳴忽異常積悲攄怨抑一舉徹穹蒼迹
類三年鳥心馳五達莊何言從蹇躓今日逐騰驤牛皂
休維縶天衢恣陸梁向非逢伯樂誰足見其長
偶題
魂夢天南垂宿昔萬里道池臺花氣深到處生春草
春宫曲
流鶯春曉喚櫻桃花外傳呼殿影高抱裏琵琶最承寵
君王勅賜玉檀槽
采蓮曲
粉光花色葉中開荷氣衣香水上來棹響清潭見斜領
雙鴛何事亦相猜
踏歌行
鴛鴦樓下萬花新翡翠宫前百戲陳夭矯翔龍銜火樹
飛來瑞鳳散芳春
仙蹕初傳紫禁香瑞雲開處夜花芳繁絃促管升平調
綺綴丹蓮借月光
塞下曲
春至金河雪似花蕭條玉塞但胡沙曉來重上關城望
惟見驚塵不見家
送人謫幽州
臨路深懷放廢慚夢中猶自憶江南莫言塞北春風少
還勝炎荒入瘴嵐
西上辭母墳
高蓋山頭日影微黃昏獨立宿禽稀林間滴酒空垂淚
不見丁寧囑早歸
御定全唐詩卷四百九十
