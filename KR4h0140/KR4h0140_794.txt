欽定四庫全書
御定全唐詩卷七百九十四
聯句
清晝
講德聯句
清晝潘述湯衡(官評事)
先王設位以政邦國建立大官封植有德(述)二南敷化
四岳述職其言不朽其儀不忒(衡)暨於嬴劉乃創程式
罷侯置守剖竹分域(晝)赫矣皇唐康哉立極精選藩翰
庸資正直(述)爰命我公東土作則克已恭儉疲人休息
(衡)濟濟閭閈油油黍稷既富既教足兵足食(晝)恤其凋
瘵剪其荊棘威懷逋叛撲滅蝥賊(述)疾惡如讐聞善不
惑哀矜鰥寡旌禮儒墨(衡)乃修隄防乃濬溝洫以利通
商以溉嘉榖(晝)徵賦以節計功以時人胥懷惠吏不能
欺(述)我政載孚我邦載綏猛獸不暴嘉魚維滋(衡)肅恭
明神齊沐不虧歲或驕陽雨無愆期(晝)帝嘉有庸寵命
來斯紫紱載綏金章陸離(述)資忠履孝閱禮敦詩明德
惟馨自天祐之(衡)
講古文聯句
清晝潘述裵濟(字方舟曾為從事)湯衡
帝出於震文明始敷(述)山岳降氣龜龍負圖(濟)爰有書
契乃立典謨(晝)先知孔聖飛步天衢(衡)漢承秦弊尊儒
尚學(述)百氏六經九流七略(濟)屈宋接武班馬繼作(晝)
或頌燕然或贊麟閣(衡)降及三祖始變二雅(述)仲宣閑
和公幹蕭灑(晝)士衡安仁不史不野(晝)左張精奥嵇阮
高寡(衡)暨于江表其文鬱興(衡)綺麗爭發繁蕪則懲(述)
詞煜春華思清冬冰(述)景純跌宕遊仙獨步(衡)青雲其
情白璧其句(衡)靈運山水實多竒趣(述)遠派孤峰龍騰
鳳翥(述)陶令田園匠意真直(晝)春柳寒松不凋不餙(晝)
江淹雜體方見才力(衡)擬之信工似而不逼(衡)鮑昭從
軍主意危苦(述)氣勝其詞雅愧於古(述)隠侯似病創制
規矩(晝)時見琳琅惜哉榛楛(晝)謝朓秀發詞理翩翩(衡)
孤標爽邁深造精研(衡)惠休翰林别白離堅(述)有會必
愜無慚曩賢(述)吳均頗勁失於典裁(晝)竟乏波瀾徒工
邊塞(晝)彼柳吳興高視時軰(衡)汀洲一篇風流寡對(衡)
何遜清切所得必新(述)緣情既密象物又真(述)江總徵
正未越常倫(晝)時合風興或無淄磷(晝)二杜繁俗三劉
𤨏碎(衡)陳徐之流陰張之軰(衡)伊數公者閫域之外(述)
吁此以還有固斯鄶(述)
項王古祠聯句
清晝潘述湯衡
遺廟風塵積荒途歲月侵(述)英靈今寂寞容衛尚森沈
(晝)霸楚志何在平秦功亦深(衡)諸侯歸復背青史古將
今(述)星聚分已定天亡力豈任(晝)采蘩如可薦舉酒瀝
空林(衡)
還丹可成詩聯句
清晝潘述湯衡
羽化自仙骨延年資養生(晝)金經啓靈秘玉液流至精
(述)八石思共鍊九丹知可成(衡)吾心苟無妄神理期合
并(晝)封竈用六一置門考休京(述)浮光含日彩圓質煥
雲英(衡)持此保壽命服之頤性情(晝)跂予望仙侣高詠
昇天行(述)鶴駕方可致霓裳定將迎(衡)不因五色藥安
著七真名(晝)揮妙在微密全功知感誠(述)與君棄城市
攜手遊蓬瀛(衡)
建安寺西院喜王郎中遘恩命初至聯句(時郎中正)
(入西方道場)
清晝王遘(祠部郎中)齊翔(前吏部郎中兼括州刺史)李
縱(駕部員外)崔子向(官御史)
跡就空門退官從畫省遷住持良有願朝謁冗無緣(遘)
身淨金繩内心馳玉扆前(晝)榮添一兩日恩降九霄年
(翔)慕法能輕冕追非欲佩弦(縱)棲閑那可久鴛鷺待行
聯(子向)
建安寺夜會對雨懷皇甫侍御曾聯句
清晝李縱鄭說王遘崔子向
相思非是遠風雨遣情多(晝)願欲披雲見難堪候暁過
(縱)夜長同歲月地近極山河(說)戒相初傳授文章舊切
磋(遘)時稱洛下詠人許郢中歌(子向)惆悵徒延首其如
一水何(翔)
泛長城東溪暝宿崇光寺寄處士陸羽聯句
清晝崔子向
箬水青似箬玉山碧於玉(子向)逼霄沓萬狀截地分千
曲(晝)萍解深可窺林豁遥在矚(子向)已高物外賞稍滌
區中欲(晝)野鶴翔又飛世人羈且跼(子向)沈吟跡所悞
放浪心自足(晝)緬懷虛舟客願寄生芻束(子向)說詩整
頽波立義激浮俗(晝)荆吳備登歴風土隨編錄(子向)恨
與清景别擬教長路促(晝)溪鳥語鸝嘍寺花飜躑躅(子向)
印圍水壇淨香護蓮衣觸(晝)捧經啓紗燈收袵禮金粟
(子向)安得扣關子玄言對吾屬(晝)
與崔子向泛舟自招橘經箬里宿天居寺憶李
侍御㟧渚山春遊後期不及聯一十六韻以寄
之
清晝崔子向
晴日春態深寄遊恣所適(晝)寧妨花木亂轉學心耳寂
(子向)取性憐鶴高謀閒任山僻(晝)倚舷息空曲捨屨行
淺磧(子向)渚箬入里逢野梅到村摘(晝)碑殘飛雉嶺井
翳潛龍宅(即陳帝宅子向)壞寺隣壽陵古壇留劫石(晝)穿階
筍節露拂瓦松梢碧(子向)天界細雲還墻陰雜英積(晝)
懸燈寄前焰遥月昇圓魄(子向)何意清夜期坐為高峰
隔(晝)茗園可交袂藤澗好停錫(子向)微雨聽濕巾迸流
從點席(晝)戲猨隔枝透驚鹿逢人躑(子向)覩物賞已竒
感時思彌極(晝)芳菲如馳箭望望共君惜(子向)
渚山春暮會顧丞茗舍聯句效小庾體
清晝陸士修崔子向
誰是惜暮人相攜送春日因君過茗舍留客開蘭室(士)
(修)濕苔滑行屐柔草低藉瑟鵲喜語成䨇花狂落非一
(子向)煙濃山焙動泉破水舂疾莫拗挂瓢枝會移閬書
帙(晝)頗容樵與隠豈聞禪兼律欄竹不求疎網藤從更
密(士修)池添逸少墨園雜莊生漆景晏枕猶欹酒醒頭
懶櫛(子向)雲教淡機慮地可遺名實應待御荈青幽期
踏芳出(晝)
與李司直令從荻塘聯句
清晝李令從(司直)
畫舸悠悠荻塘路真僧與我相隨去寒花似菊不知名
霜葉如楓是何樹(令從)倦客經秋夜共歸情多語盡明
相顧遥城候騎來仍少傍嶺哀猨發無數(晝)心閑清淨
得禪寂興逸縱横問章句蟲聲切切草間悲螢影紛紛
月前度(令從)撩亂雲峰好賦詩嬋娟水月堪為喻與君
出處本不同從此還依舊山住(晝)
遠意聯句
清晝疾(失姓)澄(失姓)嚴伯均巨川
(失姓)
家在炎州往朔方(疾)豈知于闐望瀟湘(澄)曾經隴底復
遼陽(巨川)更憶東去採扶桑(晝)楂客三千路未央(均)燭
龍之地日無光(疾)將遊莾蒼窮大荒(晝)車轍馬足逐周
王(均)
暗思聯句
清晝疾巨川嚴伯均從心(失姓)
斜風飄雨三十夜(疾)隣女餘光不相借(巨川)跡滅塵生
古人畫(畫)洞房重扉無隟罅(均)燭滅更深月西謝(從心)
樂意聯句一首
清晝均疾澄巨川
良朋益友自遠來(均)萬里鄉書對酒開(晝)子孫蔓衍負
竒才(疾)承顔弄鳥詠南陔(澄)鼓腹擊壤歌康哉(巨川)
恨意聯句
清晝疾均澄從心杭(失姓)
同心同縣不相見(疾)獨采蘼蕪詠團扇(均)莫聽東隣擣
霜練(晝)遠憶征人淚如霰(澄)長信空階荒草遍(從心)明
妃初別昭陽殿(杭)
秋日盧郎中使君幼平泛舟聯句一首
清晝盧藻盧幼平(郎中吳興守)陸羽潘
述李恂鄭述誠
共載清秋客船同瞻皂蓋朝天(藻)悔使比來相得如今
欲别澘然(幼平)漸驚徒馭分散愁望雲山接連(晝)魏闕
馳心日日吳城揮手年年(羽)送遠已傷飛雁裁詩更切
嘶蟬(述)空懷鄠杜心醉永望門欄脰捐(恂)別思無窮無
限還如秋水秋煙(述誠)
重聯句一首
清晝盧幼平陸羽潘述盧藻
惸(失姓)
相將惜別且遲遲未到新豐欲醉時(幼平)去郡獨攜程
氏酒入朝可忘習家池(羽)仍憐故吏依依戀自有清光
處處隨(述)晩景南徐何處宿秋風北固不堪辭(晝)吳中
詩酒饒佳興秦地關山引夢思(藻)對酒已傷嘶馬去銜
恩只待掃門期(惸)
與潘述集湯衡宅懷李司直縱聯句
清晝湯衡潘述
幽獨何以慰友人顧茅茨(衡)已忘歲月念載說清閑時
(述)旭日舒朱槿柔風引綠葹(晝)迢迢青溪路耿耿芳樹
枝(衡)執袵空躑躅來城自逶迤(述)相思寄採掇景晏獨
驅馳(晝)
安吉崔明甫山院聯句一首
清晝崔逵(安吉令)
人不擾政已和世慮寡山情多(晝)禪客至墨卿過興既
洽情如何(逵)
重聯句一首
清晝崔逵
肅肅清院翛翛碧鮮已見心遠何關地偏(晝)自公退食
升堂草玄紛紛已隔雲心澹然(逵)
重聯句一首
瀑溜聞窗外晴風逼座間挂冠徒有意芳桂杳難攀(逵)
重聯句一首
清晝崔逵
清高素非宦侣疎散從來道流今日還輕墨綬知君意
在滄洲(晝)浮雲任從飄蕩寄隠也信沈浮不似漳南地
僻道安為我淹留(逵)
重聯句一首
清晝崔逵
劉令興多常步履柴桑事少但援琴閑招法侣從山寺
每掇幽芳傍竹林(晝)卷簾只愛荆峰色入座偏宜郢客
吟誰許近來輕印綬因君昨日悟禪心(逵)
道觀中和潘丞觀青溪圖聯句
清晝崔萬潘述
畫得青溪樣宜於紫府觀(晝)日明煙靄薄風落水容寬
(萬)畫野高低接商工井邑攢(述)疏川因稼穡出使問艱
難(晝)
春日對雨聯句一首
清晝韓章(武康令)
春煙帶微雨漠漠連城邑桐葉生微陰桃花更宜濕(章)
蕭條暗楊柳散漫下原隰歸路不我從遥心空佇立(晝)
林低山影近岸轉水流急芳草自堪遊白雲如可揖(章)
尋山禪客意苦雨陶公什遊衍情未終歸飛暮相及(晝)
峰高日色轉潭淨天光入却欲學神仙空思謝朋執(章)
為道貴逍遥趍時多苦集瓊英若可飱青紫徒勞拾(晝)
春日會韓武康章後亭聯句
清晝韓章楊秦卿仲文(失姓)
後園堪寄賞日日對春風客位繁陰下公墻細柳中(晝)
坐看青嶂遠心與白雲同(章)林暗花煙入池深遠水通
(秦卿)井桃新長蘂欄藥未成叢(仲文)松竹宜禪客山泉
入謝公(晝)砌香翻芍藥簷靜倚梧桐(章)外慮宜簾卷忘
情與道空(秦卿)楚僧招惠遠蜀客挹揚雄(仲文)便寄柴
桑隠何勞訪剡東(晝)
康錄事宅送僧聯句
清晝崔子向
蓮衣宜著雨竹錫好隨雲(晝)見鶴還應養逢鷗自作羣
(子向)
與邢端公李台題庭石聯句
共題詩句遍爭坐蘚文稀(晝)(餘缺)
冬日建安寺西院喜晝公自吳興至聯句一首
(以下四首附見清晝集)
王遘李縱鄭說崔子向齊翔
宗系傳康樂精修學遠公(遘)相尋當暮歲行李犯寒風
(緃)累積浮生裏機慙半偈中(說)傳家知業墜繼祖忝聲
同(晝)雲與輕帆至山將本寺空(子向)向來忘起滅留我
宿花宫(翔)
秋日潘述自長城至霅上與晝公湯評事遊集
累日時司直李公瑕往蘇州有阻良會因與二
公聯句以寄之(第十句缺一字)
潘述清晝湯衡
離念非前期秋風忽已至(述)芸黃衆芳晩搖蕩居人思
(晝)白霜淒以積高梧颯而墜(衡)悠然越山川復此恨離
異(述)時景昜遷謝懽難兼遂(晝)惜分緩廻舟懷遥企
歸駟(衡)休澣情自高來思日云未(述)
喜晝公尋山廻相遇聯句一首
潘述清晝
幾年無此會今日喜相從(述)後夏仍多病前書逹幾封
(晝)水華迎暮雨松吹引疎鐘(晝)出谷隨初月尋僧說五
峰(述)
送晝公聯句
韓章清晝顧況
相逢情不厭惜別意難為(章)吾道應無住前期未可知
(晝)輕霜凋古木寒水縮荒陂(章)賓雁依沙嶼浮雲慘路
岐(晝)林疎看野迥岸轉覺山移(章)寄賞驚搖落歸心歎
別離(晝)草堂思偃蹇麈尾去相随(況)勿謂光陰遠禪房
會一窺(章)
鄭遨
與羅隠之聯句
遨羅隠之
一壺天上有名物兩個世間無事人(遨)醉却隠之雲叟
外不知何處是天真(隠之)
御定全唐詩卷七百九十四
