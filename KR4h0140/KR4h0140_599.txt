欽定四庫全書
御定全唐詩卷五百九十九
于濆
于濆字子漪咸通進士終泗州判官詩一卷
青樓曲
青樓臨大道一上一回老所思終不來極目傷春草
塞下曲
紫塞曉屯兵黃沙披甲卧(一作赤子别父母犬戎圍邏娑)戰鼓聲未齊
烏鳶已相賀燕然山上雲半是離鄉魂衞霍待(一作徒)富
貴豈能無(一作清)乾坤(一作不知誰與論)
山村曉思
開門省禾黍鄰翁水頭住今朝南澗波昨夜西川雨牧
童披短蓑腰笛期煙渚不問水邊人騎牛傍山去
馬嵬驛
常經馬嵬驛見說坡前客一從屠貴妃生女愁傾國是
日芙蓉花不如秋草色當時嫁匹夫不妨得頭白
苦辛(一作辛苦)吟
壠上扶犂兒手種腹長飢窗下抛(一作前擲)梭女手織身無
衣我願燕趙姝化爲嫫母姿一笑不值錢(一作金)自然家
國肥
野蠶
野蠶食青桑吐絲亦成繭無功及生人何異偷飽煖我
願均爾絲化爲寒者衣
秦原覽古
耕者戮力地龍虎曾角逐火德道將亨夜逢蛇母哭昔
日望夷宫是處尋桑榖漢祖竟爲龍趙高徒指鹿當時
行路人已合傷心目漢祚又千年秦原草還綠
古宴曲
雉扇合蓬萊朝車回紫陌重門集嘶馬言宴金張宅燕
娥奉巵酒低鬟若無力十戸手腁胝鳳凰釵一隻高樓
齊下視日照羅衣(一作綺)色笑指負薪人不信生中國
南越謠
迢迢東南天巨浸無津壖雄風卷昏霧干戈滿樓船此
時尉佗心兒童待幽燕三寸陸賈舌萬里漢山川若令
交趾貨盡生虞芮田天意苟如此遐人誰肯憐
述已歎
不長不成人及長老逼身履善本求樂及善尤苦辛如
何幽并兒一箭取功勲
遼陽行
遼陽在何處妾欲隨君去義合齊死生本不誇機杼誰
能守空閨虚問遼陽路
旅館秋思
旅館坐孤寂出門成苦吟何事覺歸晚黃花秋意深寒
蝶戀衰草軫我離鄉心更見庭前樹南枝巢宿禽
長城
秦皇豈無德蒙氏非不武豈將版築功萬里遮胡虜團
沙世所難作壘明知苦死者倍堪傷僵屍猶抱杵十年
居上郡四海誰爲主縱使骨爲塵冤名不入土
田翁歎(一本下有桑字)
手植千樹桑文杏作中梁頻年徭役重盡屬富家郎富
家田業廣用此買金章昨日門前過軒車滿垂楊歸來
說向家兒孫竟咨嗟不見千樹桑一浦芙蓉花
沙場夜
城上更聲發城下杵聲歇征人燒斷蓬對泣沙中月耕
牛朝輓甲戰馬夜銜鐡士卒浣戎衣交河水爲血輕裘
兩都客洞房愁宿别何况遠辭家生死猶未決
里中女
吾聞池中魚不識海水深吾聞桑下女不識華堂隂貧
窗苦機杼富家鳴杵砧天與雙明眸只教識蒿簪徒惜
越娃貌亦蘊韓娥音珠玉不到眼遂無奢侈心豈知趙
飛燕滿髻釵黃金
寒食
二月野中芳凡花亦能香素娥哭新塚樵柯鳴柔桑田
父引黃犬尋狐上高岡墳前呼犬歸不知頭似霜
邊遊錄戍卒言
二十屬盧龍三十防沙漠平生愛功業不覺從軍惡今
來客鬢改知學彎弓錯赤肉痛金瘡他人成衞霍目斷
望君門君門苦寥廓
古征戰
高峰凌青冥深穴萬丈坑皇天自山谷焉得人心平齊
魯足兵甲燕趙多娉婷仍聞麗水中日日黃金生苟非
夷齊心豈得無戰爭
山村叟
古鑿巖居人一㕓稱有產雖霑巾覆形不及貴門犬驅
牛耕白石課女經黃繭歲暮霜霰濃畫樓人飽煖
戍客南歸
北别黃榆塞南歸白雲鄉孤舟下彭蠡楚月沈滄浪爲
子惜功業滿身刀箭瘡莫渡汨羅水回君忠孝腸
經館娃宫
館娃宫畔顧國變生嬌妒句踐膽未嘗夫差心已誤吳
亡甘已矣(一作昔誰在)越勝今何處當時二國君一種江邊
墓
村居晏起
村舍少聞事日高猶閉關起來花滿地戴勝鳴桑間居
安即永業何者爲故山朱門與蓬戶六十頭盡斑
感懷
採薇易爲山何必登首陽濯纓易爲水何必泛滄浪貴
崇已難慕諂笑何所長東堂桂欲空猶有收螢光
金谷感懷
黃金驕石崇與晉爭國力更欲住人間一日買不得行
爲忠信主身是文章宅四者俱不聞空傳墮樓客
恨從軍
不嫁白衫兒愛君新紫衣早知遽相别何用假光輝已
聞都萬騎又道出重圍一軸金裝字致君終不歸
燒金曲
天壽畏不永燒金希長年積土培枯根自謂松柏堅南
陌試腰褭西樓歌嬋娟豈知蔓草中日日開夜泉
子從軍
男作鄉中丁女作鄉男婦南村與北里日日見父母豈
似從軍兒一去便白首何當鑄劍戟盡得丁男力
越溪女
會稽山上雲化作越溪人枉破吳王國徒爲西子身江
邊浣紗伴黃金扼雙腕倏忽不相期思傾趙飛燕妾家
基業薄空有如花面嫁盡綠窗人獨自盤金線
巫山高
何山無朝雲彼雲亦悠揚何山無暮雨彼雨亦蒼茫宋
玉恃才者憑虚構高唐自垂文賦名荒淫歸楚㐮峩峩
十二峰永作妖鬼鄉
織素謠
貧女苦筋力繰絲夜夜織萬梭爲一素世重韓娥色五
侯初買笑建章方落籍一曲古凉州六親長血食勸爾
畫長眉學歌飽親戚
擬古諷
洛陽大道傍甲第何深邃南畞無一廛東園有餘地春
溪化桃李秋沼生荷芰草木本無情此時如有爲旱苖
當壟死流水資嘉致余心甘至愚不會皇天意
贈太行開路者
手斸太行山心齊太行巔斸盡太行險君心更摩天何
如回苦辛自鑿東臯田
戍卒傷春
連年戍邊塞過却芳菲節東風氣力盡不減隂山雪蕭
條柳一株南枝葉微發爲帶故鄉情依依藉攀折晩風
吹磧沙夜淚啼鄉月凌煙閣上人未必皆忠烈
富農詩
濆寓居堯山南六十里里有富農得氏琅琊人指
其貌此多藏者也積粟萬庾馬牛無算血屬星居
於里土生不遺死不贈環顧妻孥意與天地等故
作是詩用廣知者
長聞鄉人語此家勝良賈骨肉化飢魂倉中有飽鼠青
春滿桑柘旦夕嗚機杼秋風一夜來累累聞砧杵西鄰
有原憲蓬蒿遶環堵自樂固窮心天意在何處當門見
堆(一作稚)子已作桑田主安得四海中盡爲虞芮土
早發
綠野含曙光東北雲如茜栖鴉林際起落月水中見此
身何自苦日日凌霜霰流蘇帳裏人猶在陽臺畔
季夏逢朝客
滻水桃李熟杜曲芙蓉老九天休沐歸腰玉垂楊道避
路迴綺羅迎風嘶騕褭豈知山谷中日日吹瑶草
隴頭水(一作吟)
行人何徬徨隴頭水嗚咽寒沙戰鬼愁白骨風霜切薄
日朦朧秋怨氣隂雲結殺成邊將名名著生靈滅
古別離
入室少情意出門多路岐黃鶴有歸日蕩子無還時人
誰無分命妾身何太竒君爲東南風妾作西北枝青樓
鄰里婦終年畫長眉自倚對良匹笑妾空羅幃
郎本東家兒妾本西家女對門中道間終謂無離阻豈
知中道間遣作空閨主自是愛封侯非關備胡虜知子
去從軍何處無良人
擬古意
白玉若無玷花顔須及時國色久在室良媒亦生疑鴉
鬟未成髻鸞鏡徒相知翻慙效顰者却笑故人遲
隴頭吟(一作水)
借問隴頭水終年恨何事深疑嗚咽聲中有征人淚自
昔藴長策况我非才智無計謝潺湲一宵空不寐(後四句一)
(作昨日上山下達曙不能寐何處接長波東流入清渭)
思歸引
不耕南畞田爲(一作誤)愛東堂桂身同樹上花一落又經
歲交親日相薄知已恩潛替日開十二門自是無歸計
秦富人
高高起華堂遠遠引流水糞土視金珍猶嫌未奢侈陋
巷滿蓬蒿誰憐有顔子
對花(一作武瓘詩題云感事)
花開蝶滿枝花落蝶還稀惟有舊巢燕主人貧亦歸
宫怨
妾家望江口少年家財厚臨江起珠樓不賣文君酒當
年樂貞獨巢燕時為友父兄未許人畏妾事姑舅西牆
鄰宋玉窺見妾眉宇一旦及天聰恩光生戶牖謂言入
漢宫富貴可長久君王縱有情不奈陳皇后誰憐頰似
桃孰知腰勝柳今日在長門從來不如醜
御定全唐詩卷五百九十九
