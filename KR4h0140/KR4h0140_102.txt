欽定四庫全書
御定全唐詩卷一百二
武平一
武平一名甄以字行后族潁川郡王載德子博學通春
秋后在時畏禍不與事隱嵩山修浮屠法屢詔不應中
宗復位平一居母喪廹召為起居舍人丐終制不許景
龍二年兼修文館直學士遷考功員外郎雖預宴遊嘗
因詩規戒明皇初貶蘇州參軍徙金壇令既謫名亦不
衰開元末卒詩一卷
妾薄命
有女妖且麗裵回湘水湄水湄蘭杜芳採之將寄誰瓠
犀發皓齒雙蛾顰翠眉紅臉如開蓮素膚若凝脂綽約
多逸態輕盈不自持嘗矜絶代色復恃傾城姿子夫前
入侍飛燕復當時正悅掌中舞寧哀團扇詩洛川昔云
遇高唐今尚違幽閤禽雀噪閒階草露滋流景一何速
年華不可追觧佩安所贈怨咽空自悲
奉和登驪山高頂寓目應制
鑾輿上碧天翠帟拖晴煙絶㠋紆仙徑層巖敞御筵雲
披丹鳳闕日下黑龍川更覩南熏奏流聲入管弦
幸梨園觀打毬應制
令節重遨遊分鑣應綵毬驂驔廻上苑蹀躞繞通溝影
就紅塵沒光隨赭汗流賞闌清景暮歌舞樂時休
奉和幸白鹿觀應制
玉府凌三曜金壇駐六龍綵旒懸倒景羽蓋偃喬松玄
圃靈芝秀華池瑞液濃謬因沾舜渥(一作聖澤)長願奉堯封
侍宴安樂公主新宅應制
紫漢秦樓敞黃山魯館開簪裾分上席歌舞列平臺馬
既如龍至人疑學鳳來幸兹(一作忻)聫棣萼何以接鄒枚
送金城公主適西蕃
廣化三邊静通煙四海安還將膝下愛特副域中歡聖
念飛玄藻仙儀下白蘭日斜征蓋沒歸騎動鳴鸞
奉和幸新豐温泉宮應制
秦王登碣石周后襲崑崙何必在遐遠方稱萬㝢尊我
皇順時豫星駕動軒轅雄戟交馳道清笳度國門回輿
長樂觀校獵上林園行漏移三象連營總八屯旌搖鸚
鵡谷騎轉鳳皇原絶璧蒼苔古靈泉碧溜温參差開水
殿䆗窱敞巖軒(一作垣)豐邑模猶在驪宮迹尚存煙松銜
翠幄雪徑遶花源侍從推玄草文章召虎賁深仁浹夷
夏洪造溢乾坤謬忝王枚列多慙雨露恩
奉和幸韋嗣立山莊侍宴應制
三光回斗極萬騎肅鉤陳地若遊汾水畋疑歴渭濱圓
塘冰寫鏡遥樹露成春弦奏魚聽曲機忘鳥狎人築巖
思感夢磻石想垂綸落景搖紅壁層隂結翠筠素風紛
可尚玄澤藹無垠薄暮清笳動天文煥紫宸(一作北辰)
興慶池侍宴應制
鑾輿羽駕直城隈帳殿旌門此地開皎潔靈潭圖日月
參差畫舸結樓臺波搖岸影隨橈轉風送荷香逐酒來
願奉聖情歡(一作常)不極(一作皇歡常不極)長遊雲漢幾昭回
奉和立春内出綵花樹應制
鑾輅青旂下帝臺東郊上苑望春來黃鶯未解林間囀
紅蘂先從殿裏開畫閣條風初變柳銀塘曲水半含苔
欣逄睿藻光韶律更促霞觴畏景催
奉和正旦賜宰臣栢葉應制
綠葉迎春綠寒枝歴歲寒願持栢葉壽長奉萬年歡
遊涇川琴溪
環潭澄曉色叠嶂照秋影幽致忻所逄紛慮自兹屏
夜宴安樂公主宅
王孫帝女下仙臺金牓珠簾入夜開遽惜瓊筵歡正洽
唯愁銀箭曉相催
奉和聖製幸韋嗣立山莊應制
鳴鑾赫奕下重樓羽蓋逍遥向一丘漢日唯聞白衣寵
唐年更覩赤松遊
餞唐永昌
聞君墨綬出丹墀雙舃飛來佇有期寄謝銅街攀柳日
無忘粉署握蘭時
御定全唐詩卷一百二
