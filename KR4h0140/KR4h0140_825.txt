欽定四庫全書
御定全唐詩卷八百二十五
可止
可止姓馬氏范陽房山人長近體律詩乾寧中賜紫後
唐明宗令住持洛京長夀寺署號文智大師有三山集
今存詩九首
山居
雪消春力展花漫洞門垂果長纖枝曲巖崩直道移重
猿圍淺井鬭鼠下疎籬寒食微燈在高風勢徹陂
贈樊川長老(一作清尚詩)
瘦顔顴骨見滿面雪毫垂坐石鳥疑死出門人謂癡照
身潭入楚浸影檜生隋太白曾經夏清風凉四肢
寄積麥山會如長老
默然如大道塵世不相關青檜行時静白雲禪處閑貧
高一生行病長十年顔夏滿期遊寺尋山又下山
送僧
四海無拘繫行心興自濃百年三事衲萬里一枝笻夜
減當晴影春消過雪蹤白雲深處去知宿在何峯
哭賈島
燕生松雪地蜀死葬山根詩僻降今古官卑悞子孫塜
欄寒月色人哭苦吟魂墓雨滴碑字年年添蘚㾗
雪十二韻
落處咸過尺翛然物象凄瑞凝金殿上寒甚玉關西潤
比江河普明將日月齊凌雲花頂膩鎖徑竹梢低出谷
樵童怯歸林野鳥迷煑茶融破練磨墨染成黳陷兔埋
平澤和魚凍合溪入樓消酒力當檻寫詩題道路依憑
馬朝昏委託雞洞深猿作族松亞鶴移棲及夏清巖穴
經春溜石梯豊年兼泰國天道育黔黎
精舍遇雨
空門寂寂淡吾身溪雨微微洗客塵卧向白雲情未盡
任他黃鳥醉芳春
小雪
落雪臨風不厭看更多還恐蔽林巒愁人正在書窗下
一片飛來一片寒
送婆羅門僧
雪嶺金河獨向東吳山楚澤意無窮如今白首鄉心盡
萬里歸程在夢中
句
不知誰會喃喃語必向王前報太平(中山節度王處直座詠白鵲時諸侯)
(兼并王欲繼好息民故云高僧傳)
雲表
雲表唐末於豫章講法華慈恩大疏法席稱盛詩一首
寒食日
寒食悲看郭外春野田無處不傷神平原纍纍(一作累累)添
(一作傷)新塜半(一作總)是去年來哭人
歸仁
歸仁唐末江南僧住京洛靈泉詩六首
自遣
日日為詩苦誰論春與秋一聯如得意萬事總忘憂雨
墮花臨砌風吹竹近樓不吟頭也白任白此生頭
酬沈先軰卷
一百八十首清泠韻可敲任從人不愛終是我難抛桂
魄吟來滿蒲團坐得凹先生聲價在寰宇幾人抄
題賈島吟詩臺
此臺如可廢此恨有誰平縱使迷青草終難没舊名天
悲朝雨色嶽哭夜猿聲不是心偏苦應關自古情
悼羅隱
一著䜛(一作謝)書未快心幾抽胸臆縱狂吟管中窺豹我
猶在海上釣鼇君也沈歲月盡能消憤懣寰區那更有
知音長安冠蓋皆塗地仍喜先生葬碧岑
題楚廟
羞容難更返江東誰問從來百戰功天地有心歸道德
山河無力為英雄蘆花尚認霜戈白海日猶思火陣紅
也是男兒成敗事不須惆悵對西風
牡丹
三春堪惜牡丹竒半倚朱欄欲綻時天下更無花勝此
人間偏得貴相宜偷香墨蟻斜穿葉覷蕊黃蜂倒挂枝
除却解禪心不動算應狂殺五陵兒
卿雲
卿雲唐末嶺南僧詩四首
舊國里(一作舊里)
舊居梨(一作黎)嶺下風景近炎方地暖生春早(一作草)家貧
覺歲長石房雲過濕杉(一作松)徑雨餘香日夕竟(一作久覺)無
事詩書聊自強
秋日江居閒詠
寄居江島邊閒詠見(一作幾)秋殘草薄牛羊瘦(一作攫)風高
猿鳥寒檢方醫故疾挑薺偹中餐時復停書卷鉏莎種
木蘭
長安言懷寄沈彬侍郎
故園梨(一作黎)嶺下歸路接天涯生作長安草勝為邊地
花雁南飛不到書北寄來賖堪羡神仙客青雲早致家
送人游塞
去去玉關路省君曾未行塞深多伏寇時静亦(一作欲)屯
兵雪每先秋降花嘗近夏生閑陪射鵰將應到受降城
隱巒
隱巒唐末匡廬僧詩五首
逢老人
路逢一老翁兩鬢白如雪一里二里行四回五回歇
牧童
牧童見人俱不識(一作會)盡著芒鞋戴篛笠朝陽未出衆
山晴露滴蓑衣猶半濕二月三月時平原草初綠三箇
五個騎羸牛前村後村來放牧笛聲纔一舉衆稚齊歌
舞看看白日向西斜各自騎牛又歸去
蜀中送人游廬山
君游正値芳春月蜀道千山皆秀發溪邊十里五里花
雲外三峯兩峯雪君上匡山我舊居松蘿抛擲十年餘
君行試到山前問山鳥只今相憶無
琴
七條絲上寄深意澗水松風生十指自乃知音猶尚稀
欲教更入何人耳
浮橋
横壓驚波防没溺當初元剏是軍機行人到此全無滯
一片江雲踏欲飛
泠然
泠然唐末僧詩一首
宿九華化成寺莊
佛寺孤莊千障間我來詩境強相關巖邊樹動猿下澗
雲裏錫鳴僧上山松月影寒生碧落石泉聲亂噴潺湲
明朝更躡層霄去誓共煙霞到老閑
大愚
大愚鄴都青蓮寺沙門詩一首
乞荆浩畫
六幅故牢健知君恣筆蹤不求千澗水止要兩株松樹
下留盤石天邊縱遠峰近巖幽濕處惟藉墨煙濃
懷濬
懷濬秭歸郡僧詩二首
上歸州刺史代通狀二首(懷濬能逆知未兆之事東里人以神聖待)
(之刺史于公捕詰乃以詩通狀于異而釋之)
家在閩山西復西其中歲歲有鶯啼如今不在鶯啼處
鶯在舊時啼處啼
家在閩山東復東其中歲歲有花紅而(一作如)今不在花
紅處花在舊時紅處紅
恒超
恒超姓馮氏范陽人居棣州開元寺終于後漢之乾祐
詩一首
辭郡守李公恩命
虚著褐衣老浮杯道不成誓傳經論死不染利名生厭
樹遮山色憐窗向月明他時隨范蠡一棹五湖清
淨顯
淨顯五代時洛陽首座沙門詩一首
題廣愛寺楞伽山
靈異不能棲鳥雀幽竒終不着猨猱為經巢賊應無損
縱使秦驅也謾勞珍重昔賢留像迹陵遷谷變自堅牢
(失二句)
修雅
修雅唐法師詩一首
聞誦法華經歌
山色沈沈松煙羃羃空林之下盤陀之石石上有僧結
跏横膝誦白蓮經從旦至夕左之右之虎跡狼跡十片
五片異花狼籍偶然相見未深相識知是古之人今之
人是曇彦是曇翼我聞此經有深旨覺帝稱之有妙義
合目冥心子細聽醍醐滴入焦腸裏佛之意兮祖之髓
我之心兮經之旨可憐彈指及舉手不逹目前今正是
大矣哉甚竒特空王要使羣生得光輝一萬八千土土
土皆作黃金色四生六道一光中狂夫猶自問彌勒我
亦當年學空寂一得無心便休息今日親聞誦此經始
覺驢乘非端的我亦當年不出戶不欲紅塵沾步武今
日親聞誦此經始覺行行皆寳所我亦當年愛吟咏將
謂冥搜亂神定今日親聞誦此經何妨筆硯資眞性我
亦當年狎兒戲將謂光隂半虚棄今日親聞誦此經始
覺聚沙非小事我昔曾游山與水將謂他山非故里今
日親聞誦此經始覺山河無寸地我昔心猨未調伏常
將金鎖虚拘束今日親聞誦此經始覺無物爲拳拲師
誦此經經一字字字爛嚼醍醐味醍醐之味珍且美不
在唇不在齒只在勞生方寸裏師誦此經經一句句句
白牛親動步白牛之步疾如風不在西不在東只在浮
生日用中日用不知一何苦酒之腸飯之腑長者揚聲
喚不迴何異聾何異瞽世人之耳非不聰耳聰特向經
中聾世人之目非不明目明特向經中盲合聰不聰合
明不明轆轤上下浪死虚生世人縱識師之音誰人能
識師之心世人縱識師之形誰人能識師之名師名醫
王行佛令來與衆生治心病能使迷者醒狂者定垢者
淨邪者正凡者聖如是則非但天恭敬人恭敬亦合龍
讚詠鬼讚詠佛讚詠豈得背覺合塵之徒不稽首而歸
命
元寂
元寂俗姓高居昇元寺保大中授左街僧錄内供奉賜
紫坐飲酒狂歌落職後醉死于石子岡詩一首
歌(馬令書云寂日以狂歌為事大醉則十數小兒隨之行歌于路與羣兒互相應和旁若無)
(人)
酒秃酒禿何榮何辱但見衣冠成古丘不見江河變陵
谷
若虚
若虚南唐僧隱廬山石室李主累徵不就詩三首
懷廬山舊隱
九疊嵯峨倚著天悔隨寒瀑下巖煙深秋猨鳥來心上
夜静松杉到眼前書架想遭苔蘚裹石窗應被薜蘿纏
一枝笻竹游江北不見爐峰二十年
樂仙(一作真)觀
樂氏騎龍上碧天東吳遺宅尚依然悟來大道無多事
眞後丹元(一作經一作丸)不値錢老樹夜風蟲咬葉古垣春雨
蘚生甎(一作氊)松傾鶴(一作馬)死桑田變(一作宅)華表歸鄉未
有年
古鏡
軒后紅(一作洪)爐獨鑄成蘚㾗磨落月輪呈萬般物象皆
能鑒一箇人心不可明匣内乍開鸞鳳活臺前高挂鬼
神驚百年肝膽堪將比祇怕看頻素髮生
文益
文益餘杭人姓魯住金陵清涼寺世稱法眼宗詩一首
覩木平和尚
木平山裏人貌古年(一作言)復少相看陌路同論心秋月
皎懷(一作壊)衲線非蠶助歌聲有鳥城闕今日來一謳(一作)
(漚)曾已曉
旡則
旡則五代時人爲法眼文益禪師弟子詩三首
鷺鷥
白蘋紅蓼碧江涯日煖雙雙立睡時願揭金籠放歸去
却隨沙鶴鬭輕絲
百舌鳥二首
千愁萬恨過花時似向春風怨别離若使衆禽俱解語
一生懷抱有誰知
長截隣雞呌五更數般名字百般聲饒伊搖舌先知曉
也待青天明即鳴
謙光
謙光金陵人素有才辨江南國主禮之詩一首
賞牡丹應教
擁衲對芳叢由來事不同鬢從今日白花似去年紅豔
異隨朝露馨香逐曉風何須對零落然後始知空
御定全唐詩卷八百二十五
