欽定四庫全書
御定全唐詩卷五
文德皇后
太宗后長孫氏河南洛陽人隋左驍衛將軍晟之女武
德九年立為皇后喜圖傳視古今善惡以自鑒矜尚禮
法常采古婦人事作女則十篇今存詩一首
春遊曲
上苑桃(一作杏)花朝日明蘭閨豔妾動春情井上新桃偷
面色檐邊嫩柳學身輕花中來去看舞蝶樹上長短聽
啼鶯林下何須遠借問出衆風流舊有名
則天皇后
高宗后武氏幷州文水人荆州都督士彠之女永徽六
年立為皇后中宗即位稱皇太后臨朝尋自稱皇帝改
國號曰周自名曌在位二十二年中宗反正諡則天順
聖皇后有垂拱集百卷金輪集六卷今存詩四十六篇
曳鼎歌(萬歲通天元年鑄九鼎成上各寫本州山川物産之象令著作郎賈膺福殿中)
(丞薛昌容鳳閣主事李元振司農錄事鍾紹京等分題左尚令曹元廨畫令南北衛士十餘萬)
(人幷仗内大牛白象曳之自玄武門入后自製蔡州永昌鼎歌見唐會要)
羲農首出軒昊膺期唐虞繼踵湯禹乘時天下光宅海
内雍熙上玄降鑒方建隆基(中有隆基字開元中姚崇等以啓運休兆請宣付史)
(館)
唐享昊天樂
第一
太隂凝至化真耀蘊軒儀德邁娥臺敞仁高姒幄披捫
天遂啓極夢日乃昇曦
第二
瞻紫極望玄穹翹至懇罄深衷聽雖遠誠必通垂厚澤
降雲宫
第三
乾儀混成沖邃天道下濟高明闓陽晨披紫闕太一曉
降黃庭圜壇敢申昭報方璧冀展虔情丹襟式敷衷懇
玄鑒庶察微誠
第四
巍巍叡業廣赫赫聖基隆菲德承先顧禎符萃𦕈躬銘
開武巖側圖薦洛川中微誠詎幽感景命忽昭融有懷
慙紫極無以謝玄穹
第五
朝壇霧卷曙嶺煙沉爰設筐幣式表誠心筵輝麗璧樂
暢和音仰惟靈鑒俯察翹襟
第六
昭昭上帝穆穆下臨禮崇僃物樂奏鏘金蘭羞委薦桂
醑盈斟敢希明德幸罄莊心
第七
尊浮九醞禮僃三周陳誠菲奠契福神猷
第八
奠璧郊壇昭大禮鏘金拊石表虔誠始奏承雲娱帝賞
復歌調露暢韶英
第九
荷恩承顧託執契恭臨撫廟略靜邊荒天兵曜神武有
截資先化無為遵舊矩禎符降昊穹大業光寰宇
第十
肅肅祀典邕邕禮秩三獻巳周九成斯畢爰撤其俎載
遷其實或升或降惟誠惟質
第十一
禮終肆類樂闋九成仰惟明德敢薦非馨顧慙菲奠久
駐雲軿瞻荷靈澤悚戀兼盈
第十二
式乾路闢天扉廻日馭動雲衣登金闕入紫微望仙駕
仰恩徽
唐明堂樂章
外辦將出
總章陳昔典衢室禮惟神宏規則天地神用叶陶鈞負
扆三春旦充庭萬宇賓顧巳誠虚薄空慙馭(一作億)兆人
皇帝行
仰膺歷數俯順謳歌遠安邇肅俗阜時和化光玉鏡訟
息金科方興典禮永戢干戈
皇嗣出入升降
至人光俗大孝通神謙以表性恭惟立身洪規載啓茂
典方陳譽隆三善祥開萬春
迎送王公
千官肅事萬國朝宗載延百辟爰集三宫君臣德合魚
水斯同睿圖方永周歷長隆
登歌
禮崇宗祀志表嚴禋笙鏞合奏文物惟新敬遵茂典敢
擇良辰絜誠斯著奠謁方申
配饗
笙鏞間玉宇文物昭清輝晬影臨芳奠休光下太微孝
思期有感明絜庶無違
宫音
履艮包羣望居中冠百靈萬方資廣運庶品荷財成神
功諒匪測盛德實難名藻奠申誠敬恭祀表惟馨
角音
出震位開平秩扇條風乘甲乙龍德盛鳥星出薦珪篚
陳誠實
徵音
赫赫離精御炎陸滔滔熾景開隆暑冀延神鑒俯蘭尊
式表虔襟陳桂俎
商音
律中夷則序應收成功宣建武義表惟明爰申禮奠庶
展翹誠九秋是式百榖斯盈
羽音
葭律肇啓隆冬蘋(一作蘊)藻攸陳饗祭黃鍾旣陳玉燭紅
粒方殷稔歲
唐大饗拜洛樂章(唐書樂志曰則天皇后永昌元年大享拜洛樂禮設用昭)
(和次致和次咸和乘輿初行用九和次拜洛受圖用顯和登歌用昭和迎俎用敬和酌獻用欽)
(和送文舞出迎武舞入用齊和武舞用德和撤俎用禋和辭神用通和送神用歸和按樂志又)
(有歸和一章亦送神詞也)
昭和
九玄眷命三聖基隆奉成先旨明臺畢功宗祀展敬冀
表深衷永昌帝業式播淳風
致和
神功不測兮運隂陽包藏萬宇兮孕八荒天符旣出兮
帝業昌願臨明祀兮降禎祥
咸和
坎澤祠容僃舉坤壇祭典爰申靈睠遥行祕躅嘉貺薦
委殊珍肅禮恭禋載展翹襟邈志逾殷方期交際懸應
(下一句逸)
九和
祗荷坤德欽若乾靈慙惕㒺寘興居匪寧恭崇禮則肅
奉儀形惟憑展敬敢薦非馨
拜洛
菲躬承睿顧薄德忝坤儀乾乾遵後命翼翼奉先規撫
俗勤雖切還淳化尚虧未能弘至道何以契明祇
顯和
顧德有慙虚菲明祇屢降禎符汜水初呈祕象温洛薦
表昌圖玄澤流恩載洽丹襟荷渥增愉
昭和
舒云致養合大資生德以恆固功由永貞升歌薦序垂
幣翹誠虹開玉照鳳引金聲
敬和
蘭俎旣升蘋羞可薦金石載設咸英巳變林澤斯總山
川是徧敢用敷誠實惟忘倦
齊和
沈潛演貺分三極廣大凝禎總萬方旣薦羽旌文化啓
還呈干戚武威揚
德和
夕惕同(一作司)龍契晨兢當鳳扆崇儒習舊規偃伯循先
旨絶壌飛冠蓋遐區麗山水幸承三聖餘忻屬千年始
禋和
百禮崇容千官肅事靈降舞(一作無)兆神凝有粹奠亨咸
周威儀畢僃奏夏登列歌雍撤肆
通和
皇皇靈睠穆穆神心暫動凝質還歸積隂功玄樞紐理
寂高深銜恩佩德聳志翹襟
歸和
言旋雲洞兮躡煙塗永寧中宇兮安下都包涵動植兮
順榮枯長貽寶貺兮贊璇圖
歸和
調雲闋兮神座興驂雲駕兮儼將升騰絳霄兮垂景祜
翹丹懇兮荷休徵
唐武氏享先廟樂章
先德謙撝冠昔嚴規節素超今奉國忠誠每竭承家至
孝純深追崇懼乖尊意顯號恐玷徽音旣迫王公屢請
方乃俯遂羣心有限無由展敬奠醑每闕親斟大禮虔
申典冊蘋藻敬薦翹襟
早春夜宴
九春開上節千門敞夜扉蘭燈吐新燄桂魄朗圓輝送
酒惟須滿流杯不用稀務使霞漿興方乘汎洛歸
遊九龍潭
山窗遊玉女澗戶對瓊峰巖頂翔雙鳳潭心倒九龍酒
中浮竹葉杯上寫芙蓉故驗家山賞惟有風入松(一作入松)
(風)
贈胡天師(見許旌陽傳)
高人叶高志山服往山家迢迢間風月去去隔煙霞碧
岫窺玄洞玉竈鍊丹砂今日星津上延首望靈槎
從駕幸少林寺(并序)
覩先妃營建之所倍切煢衿逾悽遠慕聊題即事
用述悲懷
陪鑾遊禁苑侍賞出蘭闈雲偃攢峰蓋霞低插浪旂日
宫疏澗戸月殿啓巖扉金輪轉金地香閣曳香衣鐸吟
輕吹發幡搖薄霧霏昔遇焚芝火山紅連(一作匝)野飛花
臺無半影蓮墖有全輝實頼能仁力攸資善世威慈緣
興福緒於此罄(一作欲)歸依風枝不可靜泣血竟何追
石淙(即平樂澗)
三山十洞光玄籙玉嶠金巒鎮紫微均露均霜標勝壤
交風交雨列皇畿萬仞高巖藏日色千尋幽澗浴雲衣
且駐歡筵賞仁智琱鞍薄晚雜塵飛
臘日宣詔幸上苑(天授二年臘卿相欲詐稱花發請幸上苑有所謀也許之)
(尋疑有異圖乃遣使宣詔云云於是凌晨名花布苑羣臣咸服其異后託術以移唐祚此皆妖)
(妄不足信也大凡后之詩文皆元萬頃崔融等為之)
明朝遊上苑火急報春知花須連夜發莫待曉風吹
如意娘(樂苑曰如意娘商調曲唐則天皇后所作也)
看朱成碧思紛紛顦顇支離為憶君不信比來長下淚
開箱驗取石榴帬
製袍字賜狄仁傑(狄公家傳)
敷政術守清勤升顯位勵相臣
徐賢妃
妃名惠湖州長城人生五月能言四歲通論語詩八歲
自曉屬文辭致贍蔚又無淹思太宗召為才人再遷充
容常上疏論時政帝善其言優賜之永徽九年贈賢妃
詩五首
擬小山篇(唐書本傳妃八歲父孝德使擬離騷為小山篇云云孝德大驚知不可掩)
(於是所著遂盛傳太宗知之召入宫)
仰幽巖而流盼撫桂枝以凝想將千齡兮此遇荃何為
兮獨往
長門怨
舊愛柏梁臺新寵昭陽殿守分辭芳(一作方)輦含情泣團
扇一朝歌舞榮夙昔詩書賤頹恩誠巳矣覆水難重薦
秋風函谷應詔
秋風起函谷勁(一作朔)氣動河山偃松千嶺上雜雨二陵
間低雲愁廣隰落日慘重關此時飄紫氣應驗眞人還
賦得北方有佳人
由來稱獨立本自號傾城柳葉眉間發桃花臉上生腕
搖金釧響步轉玉環鳴纖腰宜寶袜紅衫豔織成懸知
一顧重别覺舞腰輕
進太宗(紀事云長安崇聖寺有賢妃妝殿太宗曾召妃久不至怒之因進是詩)
朝來臨鏡臺妝罷暫裵回千金始一笑一召詎能來
上官昭容
昭容名婉兒西臺侍郎儀之孫天后時配入掖庭天性
韶警善文章年十四后召見自通天以來内掌誥命中
宗即位大被信任進拜昭容勸帝侈大書館增學士員
引大臣名儒充選數賜宴賦詩君臣賡和婉兒常代帝
及后長寧安樂二主衆篇竝作詞旨益新又差第羣臣
所賦賜金爵故朝廷靡然成風當時屬辭者大抵雖浮
豔然皆有可觀婉兒力也臨淄王兵起被誅開元初裒
次其文章詔張說題篇集二十卷今失傳存詩三十二
篇
奉和聖製立春日侍宴内殿出翦綵花應製
密葉因裁吐新花逐翦舒攀條雖不謬摘橤詎知虚春
至由來發秋還未肻疎借問桃將李相亂欲何如
九月九日上幸慈恩寺登浮圖羣臣上菊花壽
酒
帝里重陽節香園萬乘來却邪萸入(一作結)佩獻壽菊傳
杯墖類承天湧門疑待佛開睿詞懸日月長得仰昭回
綵書怨(一云綵毫怨)
葉下洞庭初思君萬里餘露濃香被冷月落錦屏虚欲
奏江南曲貪封薊北書書中無别意惟悵久離居
駕幸三會寺應製(景龍二年十月三日)
釋子談經處軒臣刻字留故臺遺老識殘簡聖皇(一作君)
求駐蹕懷千古開襟望九州四山緣塞合二水夾城流
宸翰陪瞻仰天杯接獻酬太平詞藻盛長願紀鴻休
駕幸新豐温泉宫獻詩三首(景龍三年十二月十二日中宗皇帝)
(駕幸新豐温泉宫勅蒲州刺史徐彦伯入仗同學士例因與武平一等獻詩上官昭容亦賦絶句)
(三首以獻)
三冬季月景龍年萬乘觀風出灞川遥看電躍龍為馬
回矚霜原玉作田
鸞旂掣曳拂空回羽騎驂驔躡景來隠隠驪山雲外聳
迢迢御帳日邊開
翠幕珠幃敞月營金罍玉斝泛蘭英歲歲年年常扈蹕
長長久久樂昇(一作承)平
遊長寧公主流杯池二十五首(長寧公主韋庶人所生下嫁楊)
(眘交皇帝制曰門下特進行右散騎常侍駙馬都尉觀國公楊眘交分榮戚里藉寵公門恭肅)
(著於立身協勤效於從政鳳皇樓上宛符琴瑟之歡烏鵲橋邊載協松蘿之契宜覃茅土式廣)
(山河因造第於東都府財幾竭又取西京高士廉第左金吾衛廢營改為宅作三重樓築山浚)
(池帝及后數臨幸令昭容賦詩羣臣屬和)
逐仙賞展幽情踰崐閬邁蓬瀛
遊魯館陟秦臺汚山壁媿瓊瓌
檀欒竹影飈䫻松聲不煩歌吹自足娛(一作怡)情
仰循茅宇俯眄喬枝煙霞問訊風月相知
枝條鬱鬱文質彬彬山林作伴松桂為鄰
清波洶湧碧樹冥蒙莫怪留步因攀桂叢
莫論圓嶠休說方壺何如魯館即是仙都
玉環騰遠創金埒荷殊榮弗玩珠璣飾仍留仁智情鑿
山便作室憑樹即為楹公輸與班爾從此遂韜聲
登山一長望正遇九春初結駟填街術(一作衎)閭閻滿邑
居鬭雪梅先吐驚風柳未舒直愁斜日落不畏酒尊虚
霽曉氣清和披襟賞薜蘿玳瑁凝春色琉璃漾水波跂
石聊長嘯攀松乍短歌除非物外者誰就此經過
暫爾遊山第淹留惜未歸霞(一作水)窗明月滿澗戸白雲
飛書引藤為架人將薜作衣此真攀玩所(一作桂府)臨晲賞
光輝
放曠出煙雲蕭條自不羣漱流清意府隠几避嚻氛石
畫妝苔色風梭織水文山室(一作空)何為貴唯餘蘭桂熏
策杖臨霞岫危步下霜蹊志逐深山靜途隨曲澗迷漸
覺心神逸俄看雲霧低莫怪人題樹祗為賞幽棲
攀藤招逸客偃桂協幽情水中看樹影風裏聽松聲
攜琴侍叔夜負局訪安期不應題石壁為記賞山時
泉石多仙趣巖壑寫竒形欲知堪悅耳唯聽水泠泠
巖壑恣登臨瑩目復怡心風篁類長笛流水當鳴琴
嬾步天台路惟登地肺山幽巖仙桂滿今日恣情攀
暫遊仁智所蕭然松桂情寄言棲遯客勿復訪蓬瀛
瀑溜晴疑雨叢篁晝似昏山中真可玩暫請報王孫
傍池聊試筆倚石旋題詩豫彈山水調終擬從鍾期
横鋪豹皮褥側帶鹿胎巾借問何為者山中有逸人
沁水田園先自多齊城樓觀更無過倩語張騫莫辛苦
人今從此識天河
參差碧岫聳蓮花潺湲綠水瑩金沙何須遠訪三山路
人今巳到九仙家
憑高瞰險(一作迥)足怡心菌閣桃源不暇尋餘雪依林成
玉樹殘霙點岫即瑶岑
句
勢如連璧友心似臭蘭人(詠後苑雙頭牡丹見龍城錄)
楊貴妃
妃蒲州永樂人匄籍女官號太真善歌舞䆳曉音律智
算警穎恩幸無比宫中號娘子天寶初進冊貴妃十五
載西幸至馬嵬縊路祠下有詩一篇
贈張雲容舞(雲容妃侍兒善為霓裳舞妃從幸繡嶺宫時贈此詩)
羅袖動香香不巳紅蕖褭褭秋煙裏輕雲嶺上乍搖風
嫩柳池邊初拂水
江妃
妃名采蘋莆田人開元初高力士選歸侍明皇大見寵
幸善屬文自比謝女所居悉植梅花帝因其所好戲名
梅妃有詩一首
謝賜珍珠(上在花萼樓封珍珠一斛密賜妃妃不受)
桂葉雙眉久不描殘妝和淚汚紅綃長門盡日無梳洗
何必珍珠慰寂寥
御定全唐詩卷五
