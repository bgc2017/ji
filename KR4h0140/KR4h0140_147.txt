欽定四庫全書
御定全唐詩卷一百四十七
劉長卿
劉長卿字文房河間人開元二十一年進士至德中為
監察御史以檢校祠部員外郎為轉運使判官知淮南
鄂岳轉運留後鄂岳觀察使吳仲孺誣奏貶潘州南巴
尉會有為之辯者除睦州司馬終隨州刺史以詩馳聲
上元寶應間權德輿常謂為五言長城皇甫湜亦云詩
未有劉長卿一句已呼宋玉為老兵其見重如此集十
卷内詩九卷今編詩五卷
逢雪宿芙蓉山主人
日幕蒼山遠天寒白屋貧柴門聞犬吠風雪夜歸人
送張起崔載華之閩中
朝無寒士達家在舊山貧相送天涯裏憐君更遠人
贈秦系徵君
羣公誰讓位五柳獨知貧惆悵青山路煙霞老此人
秦系頃以家事獲謗因出舊山每荷觀察崔公
見知欲歸未遂感其流寓詩以贈之
初迷武陵路復出孟嘗門迴首江南岸青山與舊恩
夜中對雪贈秦系時秦初與謝氏離婚謝氏在
越
月明花滿地君自憶山陰誰遣因風起紛紛亂此心
湘妃
帝子不可見秋風來暮思嬋娟湘江月千載空蛾眉
斑竹
蒼梧千載後斑竹對湘沅欲識湘妃怨枝枝滿淚痕
春草宫懷古
君王不可見芳草舊宫春猶帶羅裙色青青向楚人
正朝覽鏡作
憔悴逢新歲茅扉見舊春朝來明鏡裏不忍白頭人
爪洲道中送李端公南渡後歸揚州道中寄
片帆何處去匹馬獨歸遲惆悵江南北青山欲暮時
送張十八歸桐廬
歸人乘野艇帶月過江村正落寒潮水相隨夜到門
過白鶴觀尋岑秀才不遇
不知方外客何事鎖空房應向桃源裏教他喚阮郎
聽彈琴
泠泠七絲(一作弦)上靜聽松風寒古調雖自愛今人多不
彈
遊南園偶見在陰牆下葵因以成詠
此地常無日青青獨在陰太陽偏不及非是未傾心
入百丈澗見桃花晩開
百丈深澗裏過時花欲妍應緣地勢下遂使春風偏
送子壻崔真甫李穆往揚州四首
渡口發梅花山中動泉脉蕪城春草生君作揚州客
半邏鶯滿樹新年人獨還落花逐流水共到茱萸灣
雁還空渚在人去落潮翻臨水獨揮手殘陽歸掩門
狎鳥攜稚子釣魚終老身殷勤嘱歸客莫話桃源人
寄龍山道士許法稜
悠悠白雲裏獨住青山客林下晝焚香桂花同寂寂
送方外上人
孤雲將野鶴豈向人間住莫買沃洲山時人已知處
送靈澈上人
蒼蒼竹林寺杳杳鐘聲晩荷笠帶夕陽青山獨歸遠
茱萸灣北荅崔載華問
荒涼野店絶迢遰人煙遠蒼蒼古木中多是隋家苑
赴楚州次自田途中阻淺問張南史
楚城今近遠積靄寒塘暮水淺舟且遲淮潮至何處
江中對月
空洲夕煙斂望月秋江裏歴歴沙上人月中孤渡水
碧澗别墅喜皇甫侍御相訪
荒村帶返照落葉亂紛紛古路無行客寒山獨見君野
橋經雨斷澗水向田分不為憐同病何人到白雲
初到碧澗招明契上人
漸老知身累初寒曝背眠白雲留永日黃葉减餘年猨
護窗前樹泉澆谷後(一作口)田沃洲能共隠不用道林錢
送少微上人遊天台
石橋人不到獨往更迢迢乞食山家少尋鐘野路遥松
門風自埽瀑布雪難消秋夜聞清梵餘音逐海潮
却歸睦州至七里灘下作
南歸猶謫宦獨上子陵灘江樹臨洲晩沙禽對水寒山
開斜照在石淺亂流難惆悵梅花發年年此地看
對酒寄嚴維
陋(一作陌)巷喜陽和衰顔對酒歌嬾從華髮亂閒任白雲
多郡簡容垂釣家貧學弄梭門前七里瀨早晩子陵過
新年作
鄉心新歲切天畔獨澘然老至居人下春歸在客先嶺
猨同旦暮江柳共風煙巳似長沙傅從今又幾年
朱放自杭州與故里相使君立碑回因以奉簡
吏部楊侍郎製文
片石羊公後凄涼江水濱好辭千古事墮淚萬家人鵩
集占書久鸞回刻篆新不堪相顧恨文字日生塵
送宣尊師醮畢歸越
吹簫江上晩惆悵别茅君踏火能飛雪登(一作吞)刀(一作山)
入白雲晨香長日在夜磬滿山聞揮手桐溪路無情水
亦分
送裴使君赴荆南充行軍司馬
盛府南門寄前程積水中月明臨夏口山晩望巴東故
節辭江郡寒笳發渚宫漢川風景好遥羨逐(一作繼)羊公
送裴郎中貶吉州
亂軍交白刃一騎出黃塵漢節同歸闕江帆共逐臣猨
愁岐路晩梅作異方春知已鄼侯在應憐脱粟人
酬皇甫侍御見寄時前相國姑臧公初臨郡
離别江南北汀洲葉再黃路遥雲共水砧迥月如霜歲
儉依仁政年衰憶故鄊佇看(一作君)宣室召漢法倚張綱
月下呈章秀才(八元)
目古悲搖落誰人奈此何夜蛬偏傍枕寒鳥數移柯向
老三年謫當秋百感多(一作無愁百口多)家貧惟好月空媿子
猷過
酬張夏
幾歲依窮海頽年惜故隂劍寒空有氣松老欲無心翫
雪勞相訪看山正獨吟孤舟且莫去前路水雲深
送李使君貶連州
獨過長沙去誰堪此路愁秋風散千騎寒雨泊孤舟賈
誼辭明主蕭何識故侯漢廷當自召湘水但空流
秋夜北山精舍觀體如師梵
焚香奏仙唄向夕遍空山清切兼秋遠威儀對月閒静
分巖響荅散逐海潮還幸得風吹去隨人到世間
酬張夏雪夜赴州訪别途中苦寒作
扁舟乘興客不憚苦寒行晩暮相依分江潮欲别情(一作)
(江湖别有情)水聲冰下咽砂路雪中平舊劒鋒鋩盡應嫌贈
脫(一作脫自)輕
尋洪尊師不遇
古木無人地來尋羽客家道書堆玉案仙帔疊青霞鶴
老難知歲梅寒未作花山中不相見何處化丹砂
喜鮑禪師自龍山至
故居(一作山)何日下春草欲芊芊猶對山中月誰聽石上
泉猨聲知後夜花發見流年杖錫閒來往無心到處禪
送方外上人之常州依蕭使君
宰臣思得度鷗鳥戀為羣遠客迴飛錫空山臥白雲夕
陽孤艇去秋水兩溪分歸共臨川史同翻貝葉文
宿北山禪寺蘭若
上方鳴夕磬林下一僧還密行傳人少禪心對虎閒青
松臨古路白月滿寒山舊識窗前桂經霜更待(一作得)攀
赴新安别梁侍郎
新安君莫問此路水雲深江海無行跡孤舟何處尋青
山空向淚白月豈知心縱有餘生在終傷老病侵
江州留别薛六柳八二員外
江海相逄(一作逢君)少東南别處長獨行風嫋嫋相去水茫
茫白首辭同舍青山背故鄉離心與潮信每日到潯陽
和州留别穆郎中
播遷悲遠道搖落感衰容今日猶多難何年更此逢世
交黃葉散鄉路白雲重明發看煙樹唯聞江北鐘
和州送人歸復郢
因家漢水曲相送掩柴扉故郢生秋草寒江澹落暉綠
林行客少赤壁住人稀獨過潯陽去潮歸人不歸
送金昌宗歸錢塘
新家浙江上獨泛落潮歸秋水照華髮涼風生褐衣柴
門嘶馬少藜杖拜人稀惟有陶潛柳蕭條對掩扉
酬張夏别後道中見寄
離羣方歲晏謫宦在天涯暮雪同行少寒潮欲上遲海
鷗知吏傲砂鶴(一作沙鳥)見人衰只畏生秋(一作憶春)草西歸亦
未期
新安奉送穆諭德歸朝賦得行字
九重宣室召萬里建溪行事直皇天在歸遲白髮生用
材身復起覩聖眼猶明離别寒江上潺湲若有情
偶然作
野寺長依止田家或往還老農開古地夕鳥入寒山書
劒身同廢煙霞吏共閒豈能將白髮扶杖出人間
送州人(一作睦州)孫沅自本州却歸句章新營所居
故里歸成客新家去未安詩書滿蝸舍征稅及漁竿火
種山田薄星居海島寒憐君不得已步步别離難
送李員外使還蘇州兼呈前袁州李使君賦得
長字袁州即員外之從兄
别離共成怨(一作誠共怨)衰老更難忘夜月留同舍秋風在
遠鄊朱弦徐向燭白髮強臨觴歸獻西陵作誰知此路
長
酬李員外從崔錄事載華宿三河戍先見寄
寒江鳴石瀨歸客夜初分人語空山答猨聲獨戍聞遲
來朝及暮愁去水連雲歲晩心誰在青山見此君
見秦系離婚後出山居作
豈知偕老重垂老絶良姻郗氏誠難負朱家自媿貧綻
衣留欲故織錦罷經春何況蘼蕪綠空山不見人
酬秦系
鶴書猶未至那出白雲來舊路經年别寒潮每日迴家
空歸海燕人老發江梅最憶門前柳閒居手自栽
歲日作
建寅迴北斗看歷占春風律變滄江外年加白髮中春
衣試稚子夀酒勸衰翁今日陽和發榮枯豈不同
題元錄事開元所居
幽居蘿薜情高臥紀綱行鳥散秋鷹下人閒春草生冐
風(一作嵐)歸野寺收印出山城今日新安郡因君水更清
送崔載華張起之閩中
不識閩中路遥知别後心猨聲入嶺切鳥道問人深旅
食過夷落方言會越音西征開幕府早晩用陳琳
送張司直赴嶺南謁張尚書
番禺萬里路遠客片帆過盛府依横海荒祠拜伏波人
經秋瘴變鳥墜火雲多誠憚炎洲裏無如一顧何
寄會稽公徐侍郎(公時為王傅)
搖落淮南葉秋風想越吟鄒枚入梁苑逸少在山隂老
鶴無衰貌寒松有本心聖朝難稅駕惆悵白雲深
送朱山人放越州賊退後歸山陰别業
越州(一作中)初罷戰江上送歸橈南渡無來客(一作信)西陵
自落潮空城垂故(一作細)柳舊業(一作井)廢春苗閭里相逄
少(一作誰相見)鶯花共寂寥
秋夜肅公房喜普門上人自陽羨山至
山棲久不見林下偶同遊早晩來香積何人住沃洲寒
禽驚後(一作獨)夜(一作晩)古木帶高秋却入千峰去孤雲不
可留
送李秘書却赴南中(此公舉家先流嶺外兄弟數人俱没南中)
却到番禺日應傷昔所依炎洲百口住故國幾人歸路
識梅花在家存(一作看)棣萼稀獨逄迴雁去猶作舊行飛
過前安宜張明府郊居
寂寥東郭外白首一先生解印(一作考滿)孤琴在移家(一作家移)
五柳成夕陽臨水釣春雨向田耕終日空林下何人識
此情
使迴次楊柳過元八所居
君家楊柳渡來往落帆過綠竹經寒在青山欲暮多薜
蘿誠可戀婚嫁復如何無奈閒門外漁翁夜夜歌
送李侍御貶郴州
洞庭波渺渺君去弔靈均幾路三湘水全家萬里人聽
猨明月夜看柳故年春憶想汀洲畔傷心向白蘋
寄普門上人
白雲幽臥處不向世人傳聞在千峰裏心知獨夜禪辛
勤羞薄禄依止愛閒田惆悵王孫草青青又一年
逢郴州使因寄鄭協律
相思楚天外夢寐楚猨吟更落淮南葉難為江上心衡
陽問人遠湘水向君深欲逐孤帆去茫茫何處尋
岳陽館中望洞庭湖
萬古巴丘戍平湖此(一作北)望長問人何淼淼愁暮更蒼
蒼疊浪浮元氣中流没太陽孤舟有歸客早晩達瀟湘
廵去岳陽却歸鄂州使院留别鄭洵侍御侍御
先曾謫居此州
何事長沙謫相(一作長)逢楚水秋暮帆歸夏口寒雨對巴
丘帝子椒漿奠騷人木葉愁誰憐萬里外離别洞庭頭
夏口送屈突司直使湖南
共悲(一作愁)來夏口何事更南征霧露行人少瀟湘春草
生鶯啼何處夢猨嘯若為聲風月新年好悠悠遠客情
代邊將有懷
少年辭魏闕白首向沙場瘦馬戀秋草征人思故鄊暮
笳吹塞月曉甲帶胡霜自到雲中郡于今百戰強
雨中過員稷巴陵山居贈别
憐君洞庭上白髮向人垂積雨悲幽獨長江對别離牛
羊歸故道猨鳥聚寒枝明發遥相望雲山不可知
送李中丞之襄州(一作送李中丞歸漢陽李一作季一無之襄州三字)
流落征南將曾驅十萬師罷歸無舊業老去戀明時獨
立三朝識(一作邊静)輕生一劒知(一作隨)茫茫漢江上日暮復
(一作欲)何之
奉使至申州傷經陷沒
舉目傷蕪沒何年此戰爭歸人失舊里老將守孤城廢
戍山煙出荒田野火行獨憐溮水上時亂亦能清
穆陵關北逢人歸漁陽
逢君穆陵路匹馬向桑乾楚國蒼山古幽州白日寒城
池百戰後耆舊幾家殘處處蓬蒿遍歸人掩淚看
安州道中經滻水有懷
征途逢滻水忽似到秦川借問朝天處猶看落日邊映
沙晴漾漾出澗夜濺濺欲寄西歸恨微波不可傳
步登夏口古城作
平蕪連古堞遠客此沾衣高樹朝(一作潮)光上空城秋氣
歸微明漢水極搖落楚人稀但見荒郊外寒鵶暮暮飛
贈别盧司直之閩中
爾來多不見此去又何之華髮同今日流芳似舊時洲
長春色遍漢廣夕陽遲歲歲王孫草空憐無處期
酬郭(一作張)夏(一作廈)人日長沙感懷見贈(此公比經流竄)
(親在上都)
舊俗歡猶在憐君恨獨深新年向國淚今日倚門心歲
去隨湘水春生近桂林流鶯且莫弄江畔正行吟
赴巴南書情寄故人
南過三湘去巴人此路偏謫居秋瘴裏歸處夕陽邊直
道天何在愁容鏡亦憐裁書欲誰訴無淚可澘然
餘干旅舍
搖落暮天迥青楓霜葉稀孤城向水閉獨鳥背人飛渡
口月初上鄰家漁未歸鄉心正欲絶何處𢷬寒衣
登思禪寺上方題修竹茂松
上方幽且暮(一作西峰上方處)臺殿(一作榭)隠蒙籠(一作朦朧)遠磬秋
山裏清猨古木中衆溪連竹路諸嶺共松風儻許棲林
下甘成白首翁
恩敇重推使牒追赴蘇州次前溪館作
漸入雲峰裏愁看驛路閒亂鵶投落日疲馬向空山且
喜憐非罪何心戀末班天南一萬里誰料得生還
北歸次秋浦界清溪館
萬里(一作嶺)猨啼(一作頻)斷孤村客暫依(一作萬古啼猨後孤城落日依)雁
過彭蠡暮人向宛陵稀舊路青山在餘生白首歸漸知
行近北不見鷓鴣飛
謫官後却歸故村將過虎丘悵然有作
萬事依然在無如歲月何邑人憐白髮庭樹長新柯故
老相逢少同官不見多唯餘舊山路惆悵枉帆過
重推後却赴嶺外待進止寄元侍郎
却訪巴人路難期國士恩白雲從出岫黃葉巳辭根大
造功何薄長年氣尚冤空令數行淚來往落湘沅
秋杪江亭有作(一作秋杪干越亭)
寂寞江亭下江楓秋氣斑(一作日暮更愁遠天涯殊未還)世情何處澹
湘水向人閒寒渚一孤雁夕陽千萬山扁舟如(一作將)落
葉此去未知還(一作俱在洞庭間)
送鄭司直歸上都
歲歲逢離别蹉跎江海濱宦遊成楚老鄉思逐秦人馬
首歸何日鶯啼又一春因君報情舊閒慢欲垂綸
送靈澈上人歸嵩陽蘭若(一作巖)
南地隨緣久東林幾歲空暮山門獨掩春(一作青)草路難
通作梵連松韻焚香入桂叢唯將舊缾鉢却寄白雲中
却赴南邑留别蘇臺知巳
又過梅嶺上歲歲此(一作北)枝寒落日孤舟去青山萬里
看猨聲湘水静草色洞庭寬巳料生涯事唯應把釣竿
和靈一上人新泉
東林一泉出復與遠公期石淺寒(一作淺石春)流處山空夜
(一作暮)落時(一作淺澗春流處空山夜月時)夢閒聞(一作歸)細響慮澹對(一作)
(向)清漪動静皆無意(一作如此)唯應達(一作道)者知
送李摯赴延陵令
清風季子邑想見下車時向水彈琴静看山採菊遲明
君加印綬廉使託惸婺旦暮華陽洞雲峰若有期
奉送裴員外赴上都
彤襜江上遠萬里詔書催獨過潯陽去空憐潮信迴離
心秋草綠揮手暮帆開想見秦城路人看五馬來
長沙桓王墓下别李紓張南史
長沙千載後春草獨萋萋流水朝將(一作空又作還)暮行人東
復西碑苔幾字滅山木萬株齊佇立傷今古(一作惟有年芳在)
相看惜解攜
送侯(一有侍字)御赴黔中充判官
不識黔中路今看遣使臣猨啼萬里客鳥似五湖人地
遠官無法山深俗豈淳須令荒徼外亦解懼埋輪
秋日登吳公臺上寺遠眺寺即陳將吳明徹戰
場(一作地)
古臺搖落後秋日(一作入)望鄊心野寺人來少雲峰水隔
深夕陽依舊壘寒磬滿空林惆悵南朝事長江獨至今
淮上送梁二恩命追赴上都
賈生年最少儒行漢庭聞拜手卷黃紙迴身謝白雲故
關無去客春草獨隨君淼淼長淮水東西自此分
送崔昇歸上都
舊寺尋遺緒歸心逐去塵早鶯何處客古木幾家人白
髮經多難滄洲欲暮春臨期數行淚為爾一霑巾
過李將軍南鄭林園觀妓
郊原風日好百舌弄何頻小婦秦家女將軍天上人鴉
歸長郭暮草映大堤春客散垂楊下通橋車馬塵
送嚴侍御充東畿觀察判官
洛陽征戰後君去問凋殘雲月(一作日)臨南至風霜向北
寒故園經亂久古木隔林看(一作古道近鄉看)誰訪江城客年
年守一官
送王端公入奏上都
舊國無家訪臨岐亦羨歸途經百戰後客過二陵稀秋
草通征騎寒城背落暉行當蒙顧問吳楚歲頻饑
送營田判官鄭侍御赴上都
上國三千里西還(一作遊)及歲芳故山經亂在春日送歸
長曉奏趨䨇闕秋成報萬箱幸論開濟力已實海陵倉
送李校書赴東浙幕府(校書工於翰墨)
方從大夫後南去會稽行淼淼滄江外青青春草生芸
香辭亂(一作校)事梅吹聽軍聲應訪王家宅空憐江水平
清明後登城眺望
風景清明後雲山睥睨前百花如舊日萬井出新煙草
色無空地江流合遠天長安在何處(一作何處是)遥指夕陽
邊
陪王明府泛舟
花縣彈琴暇樵風載酒時山含秋色近鳥度夕陽遲出
没鳬成浪蒙籠竹亞枝雲峰逐人意來去解相隨
送度支留後若侍御之歙州便赴信州省覲
國用憂錢榖朝推此任難即山榆莢變降雨稻花殘林
響朝登嶺江喧夜過灘遥知驄馬色應待倚門看
餘干夜宴奉餞前蘇州韋使君新除婺州作
復拜東陽郡遥馳北闕心行春五馬急向夜一猨深山
過康郎近星看婺女臨幸容棲託分猶戀舊棠隂
晩次苦竹館却憶干越舊遊
匹馬風塵色千峰旦暮時遥看落日盡獨向遠山遲故
驛花臨道荒村竹映籬誰憐却迴首步步戀南枝
送李二十四移家之江州
煙塵猶(一作遥)滿目岐路易霑衣逋(一作遷)客多南渡征(一作)
(春)鴻自北飛九江春草綠(一作東林古寺静)千里暮潮歸别後
難(一作誰)相訪全家隐釣磯(一作羡爾全家隠爐峰對掩扉)
送盧判官南湖
漾舟仍載酒愧爾意相寬草色南湖綠松聲小署寒水
禽前後起(一作出)花嶼往來看已作滄洲調無心戀一官
送張栩扶侍之睦州(此公舊任建德令)
遥憶新安舊扁舟復却還淺深看水石來往逐雲山入
縣餘花在過門故柳閒東征隨子去皆隠薜蘿間
集梁耿開元寺所居院
到君幽臥處為我埽莓苔花雨晴天落松風終日來路
經深竹過門向遠山開豈得長高枕中朝正用才
贈西鄰盧少府
籬落能相近漁樵偶復同苔封三徑絶溪向數家通犬
吠寒煙裏鵶鳴(一作飛)夕照中時因杖藜次(一作倘因藍轝出)相
訪竹林東
遊休禪師雙峰寺
雙扉碧峰際遥向夕陽開飛錫方獨往孤雲何事來寒
潭映白月秋雨上青苔相送東郊外羞看驄馬回
廨中見桃花南枝已開北枝未發因寄杜副端
何意同根本開花每後時應緣去日遠獨自發春遲結
實恩(一作應)難忘(一作望)無言恨豈知年光不可待空羡向
南枝
奉送盧員外之饒州
天書萬里至旌旆上江飛日向鄱陽近應看吳岫微暮
帆何處落潮水背人歸風土無勞問南枝黃葉稀
送處士歸州因寄林山人
陵陽不可見獨往復如何舊邑雲山裏扁舟來去過鳥
聲春谷静草色太湖多儻宿荆溪夜相思漁者歌
移使鄂州次峴陽館懷舊居
多慙恩未報敢問路何長萬里通秋雁千峰共夕陽舊
遊成遠道此去更違(一作迷)鄊草露深(一作空)山裏朝朝落
(一作滿)客裳
送齊郎中赴海州
華省占星動孤城望日遥直廬收舊草行縣及新苖滄
海天連水青山暮與朝閭閻幾家散應待下車招
重陽日鄂城樓送屈突司直
登高復送遠惆悵洞庭秋風景(一作水)同前(一作千)古雲山
滿上游蒼蒼來暮雨淼淼逐寒流今日關中事蕭何共
爾憂
更被奏留淮南送從弟罷使江東
又作淮南客還悲木葉聲寒潮落瓜步秋色上蕪城王
事何時盡滄洲羨爾行青山將綠水惆悵不勝情
經漂母墓
昔賢懷一飯茲事巳千秋古墓樵人識前朝楚水流渚
蘋行客薦山木杜鵑愁春草茫茫綠王孫舊此遊
送李端公赴東都
軒轅征戰後江海别離長遠客歸何處平蕪滿故鄊夕
陽帆杳杳舊里樹蒼蒼惆悵蓬山下瓊枝不可忘
送王員外歸朝
往來無盡目離别要逢春海内罹多事天涯見近臣芳
時萬里客鄉路獨歸人魏闕心常在隨君亦向秦
送蔣侍御入秦
朝見及芳菲恩榮出紫微晩光臨仗奏春色共西歸楚
客移家老秦人訪舊稀因君鄉里去為埽故園扉
洞庭驛逢郴州使還寄李湯司馬
洞庭秋水闊南望過衡峰遠客瀟湘裏歸人何處逢孤
雲飛不定落葉去無蹤莫使滄浪叟長歌笑爾容
送舍弟之鄱陽居
鄱陽寄家處自别掩柴扉故里人何在滄波孤客稀湖
山春草遍雲木夕陽微南去逢迴雁應憐相背飛
送裴二十端公使嶺南
蒼梧萬里路空見白雲來遠國知何在憐君去未迴桂
林無葉落(一作落葉)梅嶺自花開陸賈千年後誰看朝漢臺
過桃花夫人廟(即息夫人)
寂寞應千歲桃花想一枝路人看古木江月向空祠雲
雨飛何處山川是舊時獨憐春草色猶似憶佳期
鄂渚送池州程使君
蕭蕭五馬動欲别謝臨川落日蕪湖色空山梅冶煙江
湖通廨舍楚老拜戈船風化東南滿行舟來去傳
送友人西上
羈心不自解有别會霑衣春草連天積五陵遠客歸十
年經轉戰幾處便(一作更)芳菲想見函關路行人去亦稀
送梁郎中赴吉州
遥想廬陵郡還聽叔度歌舊官移上象新令布中和看
竹經霜少聞猨帶雨多但愁徵拜日無奈借留何
過湖南羊(一作來)處士别業
杜門成白首湖上寄生涯秋草蕪(一作閑)三徑寒塘獨一
家鳥歸村落盡水向縣城斜自有東籬菊年年解作花
(一作愛汝醒還醉東籬菊正花)
送河南元判官赴河南句當苖稅充百官俸錢
春草長河曲離心共渺然方收漢家俸獨向汶陽田鳥
雀空城在榛蕪舊路遷山東征戰苦幾處有人煙
夏中崔中丞宅見海紅搖落一花獨開
何事一花殘閒庭百草闌綠滋經雨發紅豔隔林看竟
日餘香在過時獨秀難共憐芳意晩秋露未須團(一作漙)
使還至(一作自)菱陂(一作波一作坡)驛渡溮水作
清川已再涉疲馬共西還何事行人倦終年流水閒孤
煙飛(一作出)廣澤一鳥向空山愁入雲峰裏蒼蒼閉古關
送齊郎中典括州
星象移何處旌麾獨向東勸耕滄海畔聽訟白雲中樹
色(一作影)雙溪合猨聲萬嶺同石門康(一作空)樂住(一作在)幾
里枉帆通
過隐空和尚故居
自從飛錫去人到沃洲稀林下期何在山中春獨歸踏
花尋舊徑映竹掩空扉寥落東峰上猶堪静者依
過蕭尚書故居見李花感而成詠
手植已芳菲心傷故徑微往年啼鳥至今日主人非滿
地誰當埽隨風豈復歸空憐舊隂在門客共霑衣
送袁處士
閒田北川下静者去躬耕萬里空江菼孤舟過郢城種
荷依野水移柳待山鶯出處安能問浮雲豈有情
酬李侍御登岳陽見寄
想見孤舟去無由此路尋暮帆遥在眼春色獨何心綠
水瀟湘闊青山鄠杜深誰當北風至為爾一開襟
喜晴
曉日西風轉秋天萬里明湖天一種色林鳥百般聲霽
景浮雲滿遊絲暎水輕今朝江上客凡慰幾人情
御定全唐詩卷一百四十七
