欽定四庫全書
御定全唐詩卷五百二十八
許渾
許渾字用晦丹陽人故相圉師之後太和六年進士第
為當塗太平二縣令以病免起潤州司馬大中三年為
監察御史歷虞部員外郎睦郢二州刺史潤州有丁卯
橋渾别墅在焉因以名其集集二卷今編詩十一卷
陪王尚書泛舟蓮池
蓮塘移畫舸泛泛日華清水暖魚頻躍煙秋雁早鳴舞
疑回雪態歌轉遏雲聲客散山公醉風高月滿城
贈裴處士
為儒白髮生鄉里早聞名煖酒雪初下讀書山欲(一作未)明
字形翻鳥跡詩調合猿聲門外滄浪水知君欲濯纓
對雪
飛舞北風凉玉人歌玉堂簾帷增曙色珠翠發寒光柳
重絮微濕梅繁花未香兹辰賀豐歲簫鼓宴梁王
王居士
笻杖倚柴關都城賣卜還雨中耕白水雲外斸青山有
藥身長健無機性自閒即應生羽翼華表在人間
早秋三首
遥夜泛清瑟西風生翠蘿殘螢委(一作棲)玉露早鴈拂銀
(一作金)河高樹曉還(一作猶)密遠山晴更多淮南一葉下自
覺老煙波
一葉下前墀淮南人巳悲蹉跎青漢望迢遰白雲期老
信相如渴貧憂曼倩飢生公與園吏何處是吾師
薊北雁猶遠淮南人已悲殘桃間墮井新菊亦侵籬書
劒豈相誤琴尊聊自持西齋風雨夜更有詠貧詩
洛(一作渚)東蘭若夜歸(一作自溪東蘭若夜歸)
一衲老禪牀吾生半異鄉管絃愁裏老(一作醉)書劒夢中
忙鳥急山初暝蟬稀樹正涼又歸何處去塵路月蒼蒼
送段覺歸杜曲閒居
書劒南歸去山扉别幾年苔侵巖下路果落洞中泉紅
葉高齋雨青蘿曲檻煙寧知遠游客羸馬太行前
寄天鄉(一作香)寺仲儀上人富春孫處士
詩僧與釣翁千里兩情通雲帶鴈門雪水連漁浦風心
期榮辱外名挂是非中歲晩亦歸去田園清洛東
寄契盈上人
何處是西林疎鐘復遠砧鴈來秋水闊鴉盡夕陽沈婚
嫁乖前志功名異夙心湯師不可問江上碧雲深
晨起二首
桂樹綠層層風微煙露凝簷楹銜落月幃幌映(一作耿)殘
燈蘄簟曙香冷越瓶秋水澄心閒即無事何異住山僧
殘月皓煙露掩門深竹齋水蟲鳴曲檻山鳥下空階清
鏡曉看髮素琴秋寄懷因知北窗客(一作卧)日與世情乖
(此首一題作山齋秋晩)
曉發鄞江北渡寄崔韓二先輩(一作曉發鄞江寄崔夀韓)
南北信多岐生涯半别離地窮山盡處江泛水(一作月)寒
時露曉(一作霧晩)蒹葭重霜晴橘柚垂無勞促回檝(一作棹)千
里有心期
盈上人
月沈霜巳凝無夢竟(一作對)寒燈寄世何殊客修身(一作心)
未到僧二毛梳上雪雙淚枕前冰借問曹溪路山多路
幾層
廣陵道中
城勢巳坡陀城邊東逝波綠桑非苑樹青草是宮莎山
暝牛羊少水寒鳬鴈多因高一回首還詠黍離歌
宿開元寺樓(一作宿開元寺西樓聞歌感賦)
誰家歌褭褭孤枕在西樓竹色寒清簟松香染翠幬月
移珠殿曉風遰玉箏秋日出應移棹三湘萬里愁
洞靈觀冬青
霜霰不凋色兩株交石壇未秋紅實淺經(一作終)夏綠隂
寒露重蟬鳴急風多鳥宿難何如西禁柳晴舞玉闌干
送友人自荆襄歸江東(友人新喪偶)
商洛轉江濆一杯聊送君劒愁龍失伴琴怨鶴離羣楚
驛枕秋水湘帆凌暮雲猿聲斷腸夜(一作處)應向雨中聞
送同年崔先輩
西風帆勢輕南浦遍離情菊艷含秋水荷花遰雨聲扣
舷灘鳥沒移棹草蟲鳴更憶前年别槐花滿鳳城
山雞
珍禽暫不扃飛舞躍前庭翠網摧金距雕籠減繡翎月
圓疑望鏡花暖似依屏何必舊巢去山山芳草青
孤鴈
昔年雙頡頏池上靄春暉霄漢力猶怯稻粱心巳違蘆
洲寒獨宿(一作立)榆塞夜孤飛不及營巢燕西風相伴(一作)
(逐)歸
寓懷
南國浣紗伴盈盈天下姝盤金明繡帶動(一作鳳)珮響羅
襦素手怨瑶瑟清心悲玉壺春華坐銷落未忍泣蘼蕪
(一作爭忍嫁狂夫)
洛中游眺貽同志
康衢一望通河洛正天中樓勢排高鳳橋形架(一作挂)斷
虹遠山晴帶雪寒水晩多風幾日還攜手鳥鳴花滿宮
夏日戲題郭别駕東堂
微風起畫鸞金翠暗珊珊晩樹垂朱實春篁露粉竿散
香蘄簟滑沈水越瓶寒猶恐何郎熱冰生白玉盤
長安旅夜
久客怨長(一作良)夜西風吹鴈聲雲移河漢(一作色)淺月泛
露華清掩瑟獨凝思緩歌空寄情門前有歸路迢遰洛
陽城
鸂&KR2409;
池寒柳復凋獨宿夜迢迢雨頂冠應冷風毛劒欲飄故
巢迷碧水舊侣越丹霄不是無歸(一作棲)處心高多寂寥
懿安皇太后挽歌詞
陵前春不盡陵下夜何窮未信金蠶老先驚玉燕空挽
移蘭殿月笳引柏城風自此隨龍馭橋山翠靄中
示弟
自爾出門去淚痕長滿衣家貧為客早路遠得書稀文
字何人賞(一作誰人重)煙波幾日歸秋風正搖落孤鴈又南
飛
送楊(一作湯)處士叔(一作反)初卜居曲江
鴈門歸去遠垂老脱袈裟蕭寺休為客曹溪便寄家綠
琪(一作筠)千歲樹(一作葉)黃槿四時花别怨應無限門前桂
水斜
發靈溪(一作虛)館
山多水不窮一葉似漁翁鳥浴寒潭雨猿吟暮嶺風雜
英垂錦繡衆籟合絲桐應有曹(一作桃)溪路千巖萬壑中
題杜居士(一作贈題杜隱居)
松偃石牀平何人識姓名溪冰寒棹響巖雪夜窗明機
盡心猿伏神閒意馬行(一作停)應知此來客身世兩無情
神女祠(一作聖女廟)
停車祀(一作祠)聖女凉葉下隂風龍氣石牀濕鳥聲(一作鳴)
山廟空長眉留桂綠丹臉寄蓮(一作蘭)紅莫學陽臺畔朝
雲暮雨中
送李定言南遊
酒酣輕别恨酒醒復離憂遠水應移棹高峰更上樓簟
凉清露夜琴響碧天秋重惜芳尊宴滿城無舊游
早發中巖寺别契直上人
蒼蒼松桂隂殘月半西岑素壁寒燈暗紅爐夜火深厨
開山鼠散鐘盡嶺猿吟行役方如此逢師嬾話心
行次潼關題驛後軒
飛閣極層臺終南(一作童)此路回山形朝闕(一作岳)去河勢
抱(一作入)關來鴈過秋風急蟬(一作雞)鳴宿霧開平生無限
意驅馬任塵埃
晨至(一作起)南亭呈裴明府
南齋夢釣竿晨起月猶殘露重螢依草風高蝶委蘭池
光秋鏡澈山色曉(一作曙)屏寒更戀陶彭澤無心議去官
灞東題司馬郊園(一作題張司馬灞東郊園)
楚翁秦(一作秦公尋)塞住昔事李輕車白社貧思橘青門老
仰(一作種)瓜讀書三逕草沽酒一籬花更欲尋芝术商山
便寄家
游維(一作樵)山新興寺宿石屏村謝叟家
晩過石屏村村長日漸(一作易)曛僧歸下嶺見人語隔溪
(一作江)聞谷響寒耕雪山明夜燒雲家家扣銅鼓欲賽魯
將軍(村有魯肅廟)
送從兄歸隱藍溪二首
名高猶(一作尚)素衣(一作氣高身不逹)窮巷掩荆扉漸老故人少
久貧豪客稀塞雲橫劒望山月抱琴歸幾日藍溪醉藤
花拂釣磯(一作莫遣藍溪路青苔滿釣磯)
京洛多高蓋憐兄劇斷蓬身隨一劒老家入萬山空夜
憶蕭關月行悲易水風無人知此意甘卧白雲中
村舍(一作送從兄歸隱藍溪第三首)
燕鴈下秋塘田家自此忙移蔬通遠水收果待繁霜野
碓舂秔滑山廚焙茗香客來還有酒隨事宿茅堂
思歸
疊嶂平蕪外依依識舊邦氣高詩易怨愁極酒難降樹
暗支公院山寒謝守窗殷勤樓下水幾日到荆江
晩泊七里灘
天晩日沉沉歸舟繫柳隂江村平見寺山郭遠聞砧樹
密猿聲響波澄鴈影深榮華暫時事誰識子陵心
寄題南山(一作商洛)王隱居(一作王隱士居)
近逢商洛客知爾住南塘草閣平春水柴門掩夕陽隨
蜂收野蜜尋麝采生香更憶前年醉松花滿石牀
晨裝(一作早發洛中次甘水一作廿泉)
帶月飯行侣西游關塞長晨雞鳴遠戍宿鴈起寒塘雲
卷四山雪風凝千樹霜誰家游俠子(一作歌舞散)沈醉卧蘭
堂(一作停驂一回首𨼆𨼆見嵩陽)
題韋隱居西齋(一作題韋處士山居)
斸藥去還歸家人半掩扉山風藤子落溪雨豆花肥寺
遠僧來少橋危客到稀不聞砧杵動(一作響)應解製(一作剪)
荷衣
送李溟(一作暝)秀才西行
萬里不辭勞寒裝疊緼(一作雪)袍停車山店雨挂席海門
濤鷹勢暮偏急鶴聲秋更高知君北邙路留劍泣黃蒿
御定全唐詩卷五百二十八
