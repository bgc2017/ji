欽定四庫全書
御定全唐詩卷六百三十
陸龜蒙
水國詩(以下雜體詩)
水國不堪旱斯民生甚微直至葭菼少敢言魚蟹肥我
到荒村無食啗對案又非梁謝覽況是乾苗結子疎歸
時祇得藜羹糝
井上桐
美人傷别離汲井長待曉愁因轆轤轉驚起雙棲鳥獨
立傍銀牀碧桐風嫋嫋
門前路
門前向城路一直復一曲曲去日中(一作終)還直行日暮
宿何必日中還曲途荆棘間
彼農二章
世路澆(一作巇)險淳風蕩除彼農家流猶存厥初藁焉而
席茨焉而居首亂如葆形枯若腒大耋既鮐童子未□
(音魚)以負以載悉薅悉鉏我慕聖道我躭古書小倦於學
時遊汝廬有飯一盛莫鹽莫蔬有繻一緹不襟不袪所
謂飢寒汝何逭歟
禹貢厥田上下各異善人為邦民受其賜去年西成野
有遺穗今夏南畝旱氣赤地遭其豐凶槩斂無二退輸
弗供進訴弗視號于旻天以血為淚孟子有言王無罪
歲詩之窮辭以嫉悍吏
奉酬襲美苦雨見寄
松篁交加午隂黑别是江南煙靄國頑雲猛雨更相欺
聲似虓號色如墨茅茨裛爛簷生衣夜夜化為螢火飛
螢飛漸多屋漸薄一注愁霖當面落愁霖愁霖爾何錯
滅頂於余奚所作既不能賦似陳思王又不能詩似謝
康樂(曹有愁霖賦謝有愁霖詩)昔年嘗過杜子美亦得高歌破印紙
慣曾掀攪大筆多為我才情也如此高揖愁霖詞未已
披文忽自皮夫子哀絃怨柱合為吟㤞我窮棲蓬藋裏
初悲濕翼何由起末欲牋天叩天耳其如玉女正投壺
笑電霏霏作天喜我本曾無一稜(去聲)田平生嘯傲空漁
船有時赤脚弄眀月踏破五湖光底天去歲王師東下
急輸兵粟盡民相泣伊予不戰不耕人敢怨烝黎無糝
粒不然受性圓如規千姿萬態分毫釐唾壺虎子盡能
執䑛痔折枝無所辭有頭強方心強直撐拄頽風不量
力自愛垂名野史中寧論抱困荒城側唯君浩歎非庸
人分衣輟飲来相親横眠木榻忘華薦對食露葵輕八
珍欲窮玄鳳未白欲懷仙鯨尚隔不如驅入醉鄉中只
恐醉鄉田地窄
夏日閒居作四聲詩寄襲美
平聲
荒池菰蒲深閒階莓苔平江邊松篁多人家簾櫳清為
書凌遺編調絃夸新聲求歡雖殊途探幽聊怡情
平上聲
朝煙涵樓臺晩雨染島嶼漁童驚狂歌艇子喜野語山
容堪停杯柳影好隱暑年華如飛鴻斗酒幸且舉
平去聲
新開窗猶偏自種蕙未徧書籖風搖聞釣榭霧破見耕
耘閑之資嘯詠性最便希夷全天真詎要問貴賤
平入聲
端居愁無涯一夕髮欲白因為鸞章吟忽憶鶴骨客手
披丹臺文脚著赤玉舄如蒙清音酬若渴吸月液
奉酬襲美苦雨四聲重寄三十二句
平聲
幽棲眠疎窗豪居憑高樓浮漚驚跳丸寒聲思重裘牀
前垂文竿巢邊登輕舟雖無東臯田還生魚乎憂
平上聲
層雲愁天低久雨倚檻冷絲禽蔵荷香錦鯉繞島影心
將時人乖道與隱者靜桐隂無深泉所以逞短綆
平去聲
烏蟾俱沈光晝夜恨暗度何當乘雲螭面見上帝愬臣
言隂雲(一作靈)欺詔用利劒付迴車誅羣姦自散萬籟怒
平入聲
危簷仍空階十日滴不歇青莎看成狂白菊即欲没吳
王荒金尊越妾挟玉瑟當時雖愁霖亦若惜落月
曉起即事因成迴文寄襲美
平波落(一作送)月吟閒景(一作境)暗幌浮煙思起人清露曉
垂花謝半遠風微動蕙抽新城荒上處樵童小石蘚分
来宿鷺馴晴寺野尋同去好古碑苔字細書勻
回文
靜煙臨碧樹殘雪背晴樓冷天侵極戍寒月對行舟
疊韻山中吟
瓊英輕眀生石脈滴瀝碧玄鉛仙偏憐白幘客亦惜
雙聲溪上思
溪空唯容雲木密不隕雨迎漁隱映間安問謳鴉㯭
疊韻吳宫詞二首
膚愉吳都姝眷戀便殿宴逡巡新春人轉面見戰箭
紅櫳通東風翠珥醉易墜平眀兵盈城棄置遂至地
和胥口即事
雨後山容若動天寒樹色如消目送迴汀隱隱心隨挂
鹿搖搖白蔣知秋露裛青楓欲暮煙饒莫問吳趨行樂
酒旗竿倚河橋
把釣絲隨浪遠采蓮衣染香濃綠倒紅飄欲盡風斜雨
細相逢斷岸沈漁□□(約略二音魚網也)鄰村送客&KR2556;&KR1956;即是
清霜剖野乘閑莫厭来重
齊梁怨别
寥寥缺月看將落簷外霜華染羅幕不知蘭櫂到何山
應倚相思樹邊泊
閒居雜題五首(以題十五字離合)
鳴蜩早
閒来倚杖柴門口鳥下深枝啄晩蟲周步一池銷半日
十年聽此鬢如蓬
野態真
君如有意躭田里予亦無機向藝能心跡所便唯是直
人間聞道最先憎
松間斟
子山園靜憐幽木公幹詞清詠蓽門月上風微蕭灑甚
斗醪何惜置盈尊
飲巖泉
已甘茅洞三君食欠買桐江一朵山嚴子瀨高秋浪白
水禽飛盡釣舟還
當軒鶴
自笑與人乖好尚田家山客共柴車干時未似棲廬(一作)
(接盧)雀鳥道閒攜相爾書
藥名離合夏日即事三首
乘屐著来幽砌滑石甖煎得遠泉甘草堂祇待新秋景
天色微涼酒半酣
避暑醉眠從樸野葛巾筠席更相當歸来又好乘涼釣
藤蔓隂隂著雨香
窗外曉簾還自卷柏煙蘭露思晴空青箱有意終須續
斷簡遺編一半通
和襲美懷錫山藥名離合二首
鶴伴前溪栽白杏人来隂洞寫枯松蘿深境靜日欲落
石上未眠聞遠鐘
佳句成来誰不伏神丹偷去亦須防風前莫怪攜詩藁
本是吳吟蕩槳郎
和襲美懷鹿門縣名離合二首
雲容覆枕無非白水色侵磯直是藍田種紫芝食可夀
春来何事戀江南
竹溪深處猿同宿松閣秋来客共登封逕古苔侵石鹿
城中誰解訪山僧
寒日古人名
初寒朗詠裴回立欲謝玄關早晚開昨日登樓望江色
魚梁鴻雁幾多来
句
幾點社翁雨一番花信風(見提要錄)水鳥歌婦女衣襟便
佞舌(以下並見海錄碎事)溪山自是清涼國松竹合封蕭灑侯
山上花眀水上曛一橈青翰破霞文白帝霜輿欲
御秋但說漱流并枕石不辭蟬腹與龜腸(以下見侯鯖錄)
頭方不會王門事塵土空緇白苧衣秋来嬾上向吳
亭(見方輿勝覽)
御定全唐詩卷六百三十
