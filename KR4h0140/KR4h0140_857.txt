欽定四庫全書
御定全唐詩卷八百五十七
吕巖
七言
金丹一粒定長生須得真鉛煉甲庚火取南方赤鳳髓
水求北海黑龜精鼎追四季中央合藥遣三元八卦行
齋戒興功成九轉定應入口鬼神驚
功滿(一作得道)來來際會(一作相見)難又聞東去上仙壇杖頭春
色一壺酒頂上雲攢五嶽冠飲酒龜兒人不識燒山符
子鬼難看先生去後身須老乞與貧儒換骨丹(送鍾離雲房赴)
(天池會)
碧潭深處一真人貌似桃花體似銀鬢髮未斑緣有術
紅顔不老為通神蓬萊要去如今去架上黃衣化作雲
任彼桑田變滄海一丸丹藥定千春
爐飬丹砂鬢不斑假將名利住人間已逢志士傳神藥
又喜同流動笑顔老子道經分付得少微星許共相攀
幸蒙上士甘撈摝處世輸君一箇閒(贈人)
誰觧長生似我哉煉成真氣在三台盡知白日昇天去
剛逐紅塵下世来黑虎行時傾雨露赤龍耕處産瓊瑰
只吞一粒金丹藥飛入青霄更不回
亂雲堆裏表星都認得深藏大丈夫綠酒醉眠閒日月
白蘋風定釣江湖長將氣度随天道不把言詞問世徒
山水路遥人不到茅君消息近知無
鶴為車駕酒為糧為戀長生不死鄉地脉尚能縮得短
人年豈不展教長星辰往往壺中見日月時時袖裏藏
若欲時流親得見朝朝不離水銀行
靈芝無種亦無根觧飲能餐自返魂但得煙霞供歲月
任他烏兔走乾坤嬰兒只戀陽中母姹女須朝頂上尊
一得不回千古内更無塜墓示兒孫
世上何人會此言休將名利挂心田等閑倒盡十分酒
遇興高吟一百篇物外煙霞為伴侣壺中日月任嬋娟
他時功滿歸何處直駕雲車入洞天
玄門帝子坐中央得算明長感玉皇枕上山河和雨露
笛中日月混瀟湘坎男會遇逢金女離女交騰嫁木郎
真箇夫妻齊守志立教牽惹在隂陽
遥指高峰笑一聲紅霞紫霧面前生每於㕓市無人識
長到山中有鶴行時弄玉蟾驅鬼魅夜煎金鼎煮瓊英
他時若赴蓬萊洞知我仙家有姓名
堪笑時人問我家杖擔雲物惹煙霞眉藏火電非他說
手種金蓮不自誇三尺焦桐為活計一壺美酒是生涯
騎龍遠出遊三島夜久無人翫月華
九曲江邊坐卧看一條長路入天端慶雲捧擁朝丹闕
瑞氣裵回起白煙鉛汞此時為至藥坎離今日結神丹
功能濟命長無老只在人心不是難
玄門玄理又玄玄不死根元在汞鉛知是一般真箇術
調和六一也同天玉京山上羊兒鬧金水河中石虎眠
妙要能生覺本體勤心到處自如然
公卿雖貴不曾酬說著仙鄉便去遊為討石肝逄蜃海
因尋甜雪過瀛洲山川醉後壺中放神鬼閑來匣裏收
據見目前無箇識不如杯酒混凡流
曾邀相訪到仙家忽上崑崙宴月華玉女控攏蒼獬豸
山童提挈白蝦蟇時斟海内千年酒慣摘壺中四序花
今在人寰人不識看看揮袖入煙霞
火種丹田金自生重重樓閣自分明三千功行百旬見
萬里蓬萊一日程羽化自應無鬼錄玉都長是有仙名
今朝得赴瑶池會九節幢幡洞裏迎
因看崔公入藥鏡令人心地轉分明陽龍言向離宫出
隂虎還於坎位生二物會時為道本五方行盡得丹名
修真道士如知此定跨赤龍歸玉清
浮生不實為輕忽衲服深藏奇異骨非是塵中不染塵
焉得物外通無物共語難兮情兀兀獨自行時輕拂拂
一點刀圭五彩生飛丹走入神仙窟
莫怪愛吟天上詩蓋緣吟得世間稀慣餐玉帝宫中飯
曾著蓬萊洞裏衣馬踏日輪紅露捲鳳銜月角擘雲飛
何時再控青絲轡又掉金鞭入紫微
黃芽白雪兩飛金行即高歌醉即吟日月暗扶君甲子
乾坤自與我知音精靈滅跡三清劍風雨騰空一弄琴
的當南遊歸甚處莫交鶴去上天尋
雲鬢雙明骨更輕自言尋鶴到蓬瀛日論藥草皆知味
問著神仙自得名簮冷夜龍穿碧洞枕寒晨虎卧銀城
來春又擬㩦笻去為憶軒轅海上行
龍精龜眼兩相和丈六男兒不奈何九盞水中煎赤子
一輪火内飬黃婆月圓自覺離天網功滿方知出地羅
半醉好吞龍鳳髓勸君休更認彌陁
強居此境絶知音野景雖多不合吟詩句若喧卿相口
姓名還動帝王心道袍薜帶應慵挂隠帽皮冠尚懶簮
除此更無餘箇事一壺村酒一張琴
華陽山裏多芝田華陽山叟復延年青松巖畔攀高幹
白雲堆裏飲飛泉不寒不熱神蕩蕩東來西去氣綿綿
三千功滿好歸去休與時人說洞天
天生不散自然心成敗從來古與今得路應知能出世
迷途終是任埋沈身邊至藥堪攻煉物外丹砂且細尋
咫尺洞房仙景在莫随波浪沒光隂
自隠玄都不記春幾回滄海變成塵玉京殿裏朝元始
金闕宫中拜老君悶即駕乘千歲鶴閑來高卧九重雲
我今學得長生法未肯輕傳與世人
北帝南辰掌内觀潛通造化暗相傳金槌袖裏居元宅
玉戶星宫降上玄舉世盡皆尋此道誰人空裏得玄關
明明道在堪消息日月灘頭去又還
日影元中合自然奔雷走電入中原長驅赤馬居東殿
大啓朱門泛碧泉怒拔昆吾歌聖化喜陪孤月賀新年
方知此是生生物得在仁人始受傳
六龍齊駕得昇乾須覺潛通造化權真道每吟秋月澹
至言長運碧波寒晝乘白虎遊三島夜頂金冠立古壇
一載巳成千歲藥誰人將袖染塵寰
五岳灘頭景象新仁人方逹杳冥身天綱運轉三元淨
地脈通來萬物生自曉谷神通此道誰將理性欲修真
明明說向中黃路霹靂聲中自得神
欲陪仙侣得身輕飛過蓬萊徹上清朱頂鶴來雲外接
紫鱗魚向海中迎姮娥月桂花先吐王母仙桃子漸成
下瞰日輪天欲曉定知人世久長生
四海皆忙幾箇閒時人口内說塵緣知君有道來山上
何似無名住世間十二樓臺藏秘訣五千言内隠玄關
方知鼎貯神仙藥乞取刀圭一粒看
割斷繁華掉却榮便從初得是長生曾於錦水為蟬蛻
又向蓬萊别姓名三住住來無否泰一塵塵在世人情
不知功滿歸何處直跨虬龍上玉京
當年詩價滿皇都掉臂西歸是丈夫萬頃白雲獨自有
一枝丹桂阿誰無閒尋渭曲漁翁引醉上蓮峰道士扶
他日與君重際會竹溪茅舍夜相呼
金鎚灼灼舞天階獨自騎龍去又來高卧白雲觀日窟
閑眠秋月擘天開離花片片乾坤産坎蘂翻翻造化栽
晩醉九巖回首望北邙山下骨皚皚
結交常與道情深日日隨他出又沈若要自通雲外鶴
直須勤煉水中金丹成只恐乾坤窄餌了寧憂疾患侵
未去瑶臺猶混世不妨杯酒喜閒吟
因攜琴劍下煙蘿何幸今朝喜暫過貎相本來猶自可
針醫偏更效無多仙經巳讀三千卷古法曾持十二科
些小道功如不信金階捨手試看麽
傾側華陽醉再三騎馬遇晩下南巖眉因拍劍畱星電
衣為眠雲惹碧風金液變來成雨露玉都歸去老松杉
曾將鐡鏡照神鬼霹靂搜尋火滿潭
鐵鏡烹金火滿空碧潭龍卧夕陽中麒麟意合乾坤地
獬豸機關日月東三尺劍横雙水岸五丁冠頂百神宫
閒鋪羽服居仙窟自著金蓮造化功
隨緣信業任浮沈似水如雲一片心兩卷道經三尺劍
一條藜杖七絃琴壺中有藥逢人施腹内新詩遇客吟
一嚼永添千載壽一丸丹點一斤金
琴劍酒碁龍鶴虎逍遙落托永無憂閑騎白鹿遊三島
悶駕青牛看十洲碧洞遠觀明月上青山高隠綵雲流
時人若要還如此名利浮華即便休
紫極宫中我自知親磨神劍劍還飛先差玉子開南殿
後遣青龍入紫微九鼎黃芽棲瑞鳳一軀仙骨飬靈芝
蓬萊不是凡人處只怕愚人泄世機
向身方始出埃塵造化功夫只在人早使亢龍抛地網
豈知白虎出天真綿綿有路誰畱我默默忘言自合神
擊劍夜深歸甚處披星帶月折麒麟
春盡閒閒過落花一回舞劍一吁嗟常憂白日光隂促
每恨青天道路賖本志不求名與利元心只慕水兼霞
世間萬種浮沈事逹理誰能似我家
日為和觧月呼丹華夏諸侯肉眼看仁義異如胡越異
世情難似泰衡難八仙煉後鍾神異四海磨成照膽寒
笑指不平千萬萬騎龍舞劍九重關
别來洛汭六東風醉眼吟情慵不慵擺撼乾坤金劍吼
烹煎日月玉爐紅杖搖楚甸三千里鶴翥秦煙幾萬重
為報晉成仙子道再期春色會稽峰
髮頭滴血眼如鐶吐氣雲生怒世間爭耐不平千古事
須期一訣蕩兇頑蛟龍斬處翻滄海暴虎除時拔遠山
為滅世情兼負義劍光腥染點㾗斑(贈劍客)
雨雪霏霏天已暮金鍾滿勸撫焦桐詩吟席上未移刻
劍舞筵前疾似風何事行杯當午夜忽然怒目便騰空
不知誰是虧忠孝攜箇人頭入坐中(贈劍客)
未煉還丹且煉心丹成方覺道元深每畱客有錢酤酒
誰信君無藥點金洞裏風雷歸掌握壺中日月在胷襟
神仙事業人難會飬性長生自意吟
鐡牛耕地種金錢刻石時童把貫穿一粒粟中藏世界
二升鐺内煮山川白頭老子眉垂地碧眼驕兒手指天
若向此中玄會得此玄玄外更無玄
箕星昴宿下長天凡景寧教不愕然龍出水來鱗甲就
鶴冲天氣羽毛全塵中教化千人眼世上人知爾雅篇
自是凡流福命薄忍教微妙略輕傳
閒來掉臂入天門拂袂徐徐撮綵雲無語下窺黃谷子
破顔平揖紫霞君擬登瑶殿參金母回訪瀛洲看日輪
恰值嫦娥排宴會瑶漿新熟味氤氲
曾隨劉阮醉桃源未省人間欠酒錢一領布裘權且當
九天回日却歸還鳳茸襖子非為貴狐白裘裳欲比難
只此世間無價寳不憑火裏試燒看
因思往事却成憨曾讀道經第十三武氏死時應室女
陳王沒後是童男兩輪日月從他載九箇山河一擔擔
盡日無人話消息一壺春酒且醺酣
垂袖騰騰傲世塵葫蘆㩦却數遊廵利名身外終非道
龍虎門前辨取真一覺夢魂朝紫府數年蹤跡隠埃塵
華隂市内纔相見不是尋常賣藥人
萬卷仙經三尺琴劉安聞說是知音杖頭春色一壺酒
爐内丹砂萬點金悶裏醉眠三路口閒來遊釣洞庭心
相逢相遇人誰識只恐冲天沒處尋
曾戰蚩尤玉座前六龍高駕振鳴鑾如來(一作指南)車後隨
金鼔黃帝(一作皂纛)旗傍戴鐡冠醉捋黑鬚三島黯怒抽霜
劍十洲寒軒轅世代横行後直隠深巖久覓難
頭角蒼浪聲似鐘貎如冰雪骨如松匣中寳劍時頻吼
袖裏金鎚逞露風會飲酒時為伴侣能行詩句便參同
來年定赴蓬萊會騎箇生獰九色龍
神仙暮入黃金闕將相門關白玉京可是洞中無好景
為憐天下有衆生心琴際會閑隨鶴匣劍時磨待斷鯨
進退兩楹俱未應憑君與我指前程
九鼎烹煎一味砂自然火候放童花星辰照出青蓮顆
日月能藏白馬牙七返返成生碧霧九還還就吐紅霞
有人奪得玄珠餌三島途中路不賖
天生一物變三才交感隂陽結聖胎龍虎順行隂鬼去
龜蛇逆往火龍來嬰兒日喫黃婆髓姹女時餐白玉杯
功滿自然居物外人間寒暑任輪回
星辰聚會入離鄉日月盈虧助藥王三候火燒金鼎寳
五符水煉玉壺漿乾坤反覆龍收霧卯酉相吞虎放光
入室用機擒捉取一丸丹點體純陽
真人行巴陵市太守怒其不避使案吏具其罪
真人曰須酒醒耳頃忽失之但畱詩曰
暫别蓬萊海上遊偶逢太守問根由身居北斗星杓下
劍挂南宫月角頭道我醉來真箇醉不知愁是怎生愁
相逢何事不相認却駕白雲歸去休
仙樂侑席
曾經天上三千劫又在人間五百年腰下劍鋒横紫電
爐中丹焰起蒼煙纔騎白鹿過滄海復跨青牛入洞天
小技等閒聊戲爾無人知我是真仙
題桐柏山黃先生菴門
吾有玄中極玄語周遊八極無處吐雲軿飄泛到凝陽
一見君兮在玄浦知君本是孤雲客擬話希夷生恍惚
無為大道本根源要君親見求真物其中有一分三五
本自無名號丹母寒泉瀝瀝氣綿綿上透崑崙還紫府
浮沈升降入中宫四象五行齊見土驅青龍擒白虎起
祥風兮下甘露鉛凝真汞結丹砂一派火輪真為主既
修真須堅確能轉乾坤泛海岳運行天地莫能知變化
鬼神應不覺千朝煉就紫金身乃致全神歸返朴黃秀
才黃秀才既修真須且早人間萬事何時了貪名貪利
愛金多為他財色身衰老我今勸子心悲切君自思兮
生猛烈莫教大限到身來又是随流入生滅畱此片言
用表其意他日相逢必與汝决莫退初心善愛善愛
御定全唐詩卷八百五十七
