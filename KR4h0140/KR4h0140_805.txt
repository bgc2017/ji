欽定四庫全書
御定全唐詩卷八百五
李冶(一作裕)
李冶字季蘭女冠也吳興人存詩十六首
湖上卧病喜陸鴻漸至
昔去繁霜月今来苦霧時相逢仍卧病欲語淚先垂強
勸陶家酒還吟謝客詩偶然成一醉此外更何之
寄校書七兄(一作送韓校書)
無事烏程縣蹉跎歲月餘不知芸閣吏寂寞竟何如遠
水浮仙棹寒星伴使車因過大雷岸(一作澤)莫忘八(一作幾)
行書
寄朱放(一作昉)
望水(一作遠)試登山山高湖又闊相思無曉夕相望經年
月鬱鬱山木榮(一作青)綿綿野花發别後無限情相逢一
時說
送韓揆之江西(一作送閻伯鈞往江州)
相看指(一作招折)楊柳别恨轉依依萬里江西水孤舟何處
歸湓城潮不到夏口信應稀唯有衡(一作隨)陽雁年年來
去飛
道意寄崔侍郎
莫漫戀浮名應須薄宦情百年齊旦暮前事盡虚盈愁
鬢行看白童顔學未成無過天竺國依止古(一作故)先生
從蕭叔子聽彈琴賦得三峽流泉歌
妾家本住巫山雲巫山流泉常自聞玉琴彈(一作奏)出轉
寥夐直是(一作似)當時夢裏聽三峽迢迢(一作流泉)幾千里一
時流入幽閨(一作深闈)裏巨石崩崖指下生飛泉(一作波)走浪
絃中起初疑憤怒(一作湧)含雷風又似嗚咽流不通迴湍
曲瀨勢(一作意)將盡時復滴瀝平沙中憶昔阮公為此曲
能令仲容聽不足一彈旣罷復(一作還)一彈願作(一作與一作比)
(一作似)流泉鎮相續
相思怨
人道海水深不抵相思半海水尚有涯相思渺無畔攜
琴上高(一作酒)樓樓虚月華滿彈著(一得)相思曲絃腸一
時斷
感興
朝雲暮雨鎮相隨去雁來人有返期玉枕秪知長下淚
銀燈空照不眠時仰看明月翻含意俯眄流波欲寄詞
却憶初聞鳳樓曲教人寂寞復相思
恩命追入留别廣陵故人
無才多病分龍種不料虚名逹九重仰媿彈冠上華髮
多慙拂鏡理衰容馳心北闕隨芳草極目南山望舊峰
桂樹不能留野客沙鷗出浦謾相逢
八至
至近至遠東西至深至淺清溪至高至明日月至親至
疎夫妻
送閻二十六赴剡縣
流水閶門外孤舟日復西離情遍芳草無處不萋萋妾
夢經吳苑君行到剡溪歸来重相訪莫學阮郎迷
得閻伯鈞書
情來對鏡嬾梳頭暮雨蕭蕭庭樹秋莫怪闌干垂玉筯
只緣惆悵對銀鉤
結素魚貽友人
尺素如殘雪結為雙鯉魚欲知心裏事看取腹中書
偶居
心遠浮雲知不還心雲併在有無間狂風何事相搖蕩
吹向南山復北山
明月夜留别
離人無語月無聲明月有光人有情别後相思人似月
雲間水上到層城
春閨怨
百尺井欄上數株桃巳紅念君遼海北抛妾宋家東
句
經時未架却心緒亂縱横(季蘭五六歲時其父抱於庭令詠薔薇云云父恚曰必失)
(行婦也後竟如其言)巳看雲鬟散更念木枯榮(卧病)鞞鼓喧行
選旌旗拂座隅(陷賊寄故人)不覩河陽一縣花空見青山
三兩點(寄房明府雜以上俱見吟窗錄)
元淳
元淳女道士洛中人存詩二首
寄洛中諸姊
舊國經年别關河萬里思題詩(一作書)憑鴈翼望月想蛾
眉白髮愁偏覺歸心夢獨知誰堪離亂處掩淚向南枝
秦中春望
鳳樓春望好宫闕一重重上苑雨中樹終南霽後峰落
花行處徧佳氣晩來濃喜見休明代霓裳躡道蹤
句
弟兄俱巳盡松柏問何人(寄洛中姊妹)聞道茂陵山水好
碧溪流水有桃源(寄楊女冠)赤城峭壁無人到丹竈芝田
有鶴來(霍師妹遊天台)三千宫女露蛾眉笑煮黃金日月遲
(寓言窗以上俱見吟雜錄)
海印
海印蜀慈光寺尼唐末人才思清峻存詩一首
舟夜一章
水色連天色風聲益浪聲旅人歸思苦漁叟夢魂驚舉
棹雲先到移舟月逐行旅吟詩句罷猶見遠山横
御定全唐詩卷八百五
