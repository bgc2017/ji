欽定四庫全書
御定全唐詩卷八百九十一
杜牧(一首)
八六子
洞房深畫屏燈照山色凝翠沈沈聽夜雨冷滴芭蕉驚
斷紅窗好夢龍煙細飄繡衾辭恩久歸長信鳳帳蕭疎
椒殿閒扃輦路苔侵繡簾垂遲遲漏傳丹禁蕣華偷
悴翠鬟羞整愁坐望處金輿漸遠何時綵仗重臨正消
魂梧桐又移翠陰
崔懷寳(河南司隸詞一首)
憶江南
平生願願作樂中箏得近玉人纖手子砑羅裙上放嬌
聲便死也為榮
鄭符(一首)
閒中好
閒中好盡日松為侣此趣人不知輕風度僧語
段成式(一首)
閒中好
閒中好塵務不縈心坐對當窗木看移三面隂
張希復(一首)
閒中好
閒中好幽磬度聲遲卷上論題肇畫中僧姓支
温庭筠(五十九首)
南歌子(歌或作柯一名春宵曲)
手裏金鸚鵡胷前繡鳳凰偷眼暗形相不如從嫁與作
鴛鴦
似帶如絲柳團酥握雪花簾卷玉鉤斜九衢塵欲暮逐
香車
倭墮低梳髻連娟細掃眉終日兩相思為君憔悴盡百
花時
臉上金霞細眉間翠鈿深欹枕覆鴛衾隔簾鸎百轉感
君心
撲蘂添黃子呵花滿翠鬟鴛枕映屏山月明三五夜對
芳顔
轉盼如波眼娉婷似柳腰花裏暗相招憶君腸欲斷恨
春宵
嬾拂鴛鴦枕休縫翡翠裙羅帳罷爐熏近來心更切為
思君
荷葉杯
一點露珠凝冷波影滿池塘綠莖紅豔兩相亂腸斷水
風凉
鏡水夜來秋月如雪采蓮時小娘紅粉對寒浪惆悵正
思惟
楚女欲歸南浦朝雨濕愁紅小船搖漾入花裏波起隔
西風
憶江南
千萬恨恨極在天涯山月不知心裏事水風空落眼前
花搖曳碧雲斜
梳洗罷獨倚望江樓過盡千帆皆不是斜暉脈脈水悠
悠腸斷白蘋洲
蕃女怨
萬枝香雪開已遍細雨雙燕鈿蟬箏金雀扇畫梁相見
鴈門消息不歸來又飛回
磧南沙上驚鴈起飛雪千里玉連環金鏃箭年年征戰
畫樓離恨錦屏空杏花紅
遐方怨
憑繡檻觧羅幃未得君書斷腸瀟湘春鴈飛不知征馬
幾時歸海棠花謝也雨霏霏
花半拆雨初晴未卷珠簾夢殘惆悵聞曉鸎宿妝眉淺
粉山横約鬟鸞鏡裏繡羅輕
訢衷情(一名一絲風)
鸎語花舞春晝午雨霏微金帶枕宫錦鳳凰帷柳弱燕
交飛依依遼陽音信稀夢中歸
定西番
漢使昔年離别攀弱柳折寒梅上高臺千里玉關春
雪鴈來人不來羌笛一聲愁絶月裵回
海燕欲飛調羽萱草綠杏花紅隔簾櫳雙鬢翠霞金
縷一枝春豔濃樓上月明三五瑣窗中
細雨曉鸎春晩人似玉柳如眉正相思羅幕翠簾初
卷鏡中花一枝腸斷塞門消息鴈來稀
思帝鄉
花花滿枝紅似霞羅袖畫簾腸斷卓香車回面共人閒
語戰篦金鳳斜惟有阮郎春盡不歸家
酒泉子(四首)
花映柳條間向綠萍池上凭欄干窺細浪雨蕭蕭近
來音信兩疎索洞房空寂寞掩銀屏垂翠箔度春宵
日映紗窗金鴨小屏山碧故鄉春煙靄隔背蘭釭宿
妝惆悵倚高閣千里雲影薄草初齊花又落燕飛雙
楚女不歸樓枕小河春水月孤明風又起杏花稀玉
釵斜篸雲鬟重裙上金縷鳳八行書千里夢鴈南飛
羅帶惹香猶繫别時紅豆淚痕新金縷舊斷離腸一
雙嬌燕語雕梁還是去年時節綠楊濃芳草歇柳花狂
玉蝴蝶
秋風凄切傷離行客未歸時塞外草先衰江南鴈到遲
芙蓉凋嫩臉楊柳墮新眉搖落使人悲斷腸誰得知
女冠子(二首)
含嬌含笑宿翠殘紅窈窕鬢如蟬寒玉簪秋水輕紗卷
碧煙雪胷鸞鏡裏琪樹鳳樓前寄語青娥伴早求仙
霞帔雲髮鈿鏡仙容似雪畫愁眉遮語回輕扇含羞下
繡幃玉樓相望久花洞恨來遲早晩乘鸞去莫相遺
歸國遥(國一作自遥一作謠)
香玉翠鳳寳釵垂□□鈿筐交勝金粟越羅春水綠
畫堂照簾殘燭夢餘更漏促謝娘無限心曲曉屏山斷
續
雙臉小鳳戰篦金颭豔舞衣無力風歛藕絲秋色染
錦帳繡幃斜掩露珠清曉簟粉心黃蘂花靨黛眉山兩
點
菩薩蠻
小山重疊金明滅鬢雲欲度香顋雪嬾起畫蛾眉弄妝
梳洗遲照花前後鏡花面交相映新帖繡羅襦雙雙
金鷓鴣
水精簾裏頗黎枕暖香惹夢鴛鴦錦江上柳如煙鴈飛
殘月天藕絲秋色淺人勝參差翦雙鬢隔香紅玉釵
頭上風
蘂黃無限當山額宿妝隱笑紗窗隔相見牡丹時暫來
還别離翠釵金作股釵上蝶雙舞心事竟誰知月明
花滿枝
翠翹金縷雙鸂鷘水文細起春池碧池上海棠梨雨晴
紅滿枝繡衫遮笑靨煙草黏飛蝶青瑣對芳菲玉關
音信稀
杏花含露團香雪綠楊陌上多離别燈在月朧明覺來
聞曉鸎玉鉤褰翠幕妝淺舊眉薄春夢正關情鏡中
蟬鬢輕
玉樓明月長相憶柳絲嫋娜春無力門外草萋萋送君
聞馬嘶畫羅金翡翠香燭銷成淚花落子規嗁綠窗
殘夢迷
鳳凰相對盤金縷牡丹一夜經微雨明鏡照新妝鬢輕
雙臉長畫樓相望久闌外垂絲柳音信不歸來社前
雙燕回
牡丹花謝鸎聲歇綠楊滿院中庭月相憶夢難成背窗
燈半明翠鈿金壓臉寂寞香閨掩人遠淚闌干燕飛
春又殘
滿宫明月梨花白故人萬里關山隔金鴈一雙飛淚痕
霑繡衣小園芳草綠家住越溪曲楊柳色依依燕歸
君不歸
寳函鈿雀金鸂鷘沈香閣上吳山碧楊柳又如絲驛橋
春雨時畫樓音信斷芳草江南岸鸞鏡與花枝此情
誰得知
南園滿地堆輕絮愁聞一霎清明雨雨後却斜陽杏花
零落香無言勻睡臉枕上屏山掩時節欲黃昏無憀
獨倚門
夜來皓月纔當午重簾悄悄無人語深處麝煙長臥時
留薄妝當年還自惜往事那堪憶花露月明殘錦衾
知曉寒
雨晴夜合玲瓏日萬枝香嫋紅絲拂閑夢憶金堂滿庭
萱草長繡簾垂□□眉黛遠山綠春水渡溪橋凭闌
魂欲消
竹風輕動庭除冷珠簾月上玲瓏影山枕隱濃妝綠檀
金鳳凰兩蛾愁黛淺故國吳宫遠春恨正關情畫樓
殘點聲
玉纖彈處真珠落流多暗濕鉛華薄春露浥朝花秋波
浸晩霞風流心上物本為風流出看取薄情人羅衣
無此痕
清平樂
上陽春晩宫女愁蛾淺新歲清平思同輦爭柰長安路
遠鳳帳鴛被徒熏寂寞花瑣千門競把黃金買賦為
妾將上明君
洛陽愁絶楊柳花飄雪終日行人爭攀折橋下水流嗚
咽上馬爭勸離觴南浦鸎聲斷腸愁殺平原年少回
首揮淚千行
更漏子
柳絲長春雨細花外漏聲迢遞驚塞鴈起城烏畫屏金
鷓鴣香霧薄透簾幕惆悵謝家池閣紅燭背繡簾垂
夢長君不知
星斗稀鐘鼓歇簾外曉鸎殘月蘭露重柳風斜滿庭堆
落花虛閣上倚闌望還似去年惆悵春欲暮思無窮
舊歡如夢中
金雀釵紅粉面花裏暫時相見知我意感君憐此情須
問天香作穗蠟成淚還似兩人心意山枕膩錦衾寒
覺來更漏殘
相見稀相憶久眉淺淡煙如柳垂翠幕結同心待郎熏
繡衾城上月白如雪蟬鬢美人愁絶宫樹暗鵲橋横
玉韱初報明
背江樓臨海月城上角聲嗚咽堤柳動島煙昏兩行征
鴈分京口路歸帆渡正是芳菲欲度銀燭盡玉繩低
一聲村落雞
玉爐香紅蠟淚偏照畫堂秋思眉翠薄鬢雲殘夜長衾
枕寒梧桐樹三更雨不道離情正苦一葉葉一聲聲
空階滴到明
河瀆神
河上望叢祠廟前春雨來時楚山無限鳥飛遲蘭櫂空
傷别離何處杜鵑嗁不歇豔紅開盡如血蟬鬢美人
愁絶百花芳草佳節
孤廟對寒潮西陵風雨瀟瀟謝娘惆悵倚蘭橈淚流玉
筯千條暮天愁聽思歸樂早梅香滿山郭回首兩情
蕭索離魂何處飄泊
銅鼓賽神來滿庭幡蓋裵回水村江浦過風雷楚山如
畫煙開離别艣聲空蕭索玉容惆悵妝薄青麥燕飛
落落卷簾愁對珠閣
河傳
江畔相喚曉妝鮮仙景箇女采蓮請君莫向那岸邊少
年好花新滿船紅袖搖曳逐風輭垂玉腕腸向柳絲
斷浦南歸浦北歸莫知晩來人已稀
湖上間望雨蕭蕭煙浦花橋路遥謝娘翠蛾愁不銷終
朝夢魂迷晩潮蕩子天涯歸櫂遠春已晩鸎語空腸
斷若耶溪溪水西柳堤不聞郎馬嘶
同伴相喚杏花稀夢裏每愁依違仙客一去燕巳飛不
歸淚痕空滿衣天際雲鳥引情遠春巳晩煙靄渡南
苑雪梅香柳帶長小娘轉令人意傷
木蘭花(即春曉曲集作古詩)
家臨長信往來道乳燕雙雙拂煙草油壁車輕金犢肥
流蘇帳曉春雞早籠中嬌鳥暖猶睡簾外落花閑不
掃衰桃一樹近前池似惜容顏鏡中老
皇甫松(十八首)
竹枝(一名巴渝辭)
檳榔花發(竹枝)鷓鴣啼(女兒)雄飛煙瘴(竹枝)雌亦飛(女兒)
木棉花盡(竹枝)荔支垂(女兒)千花萬花(竹枝)待郎歸(女兒)
芙蓉竝蔕(竹枝)一心連(女兒)花侵槅子(竹枝)眼應穿(女兒)
筵中蠟燭(竹枝)淚珠紅(女兒)合歡桃核(竹枝)兩人同(女兒)
斜江風起(竹枝)動横波(女兒)劈開蓮子(竹枝)苦心多(女兒)
山頭桃花(竹枝)谷底杏(女兒)兩花窈窕(竹枝)遥相映(女兒)
摘得新
酌一巵須教玉笛吹錦筵紅蠟燭莫來遲繁紅一夜經
風雨是空枝
摘得新枝枝葉葉春管弦蒹美酒最關人平生都得幾
十度展香茵
采蓮子
菡蓞香連十頃陂(舉櫂)小姑貪戲采蓮遲(年少)晩來弄水船
頭濕(舉櫂)更脫紅裙裏鴨兒(年少)
船動湖光灎灎秋(舉櫂)貪看年少信船流(年少)無端隔水抛
蓮子(舉櫂)遥被人知半日羞(年少)
抛毬樂
紅撥一聲飄輕裘墜越綃帶翻金孔雀香滿繡蜂腰少
少抛分數花枝正索饒
金蹙花毬小真珠繡帶垂幾回衝蠟燭千度入香懷上
客終須醉觥盂且亂排
憶江南
蘭燼落屏上暗紅蕉閑夢江南梅熟日夜船吹笛雨瀟
瀟人語驛邊橋
樓上寢殘月下簾旌夢見秣陵惆悵事桃花柳絮滿江
城雙髻坐吹笙
天仙子
晴野鷺鷥飛一隻水葓花發秋江碧劉郎此日别天仙
登綺席淚珠滴十二晩峰青歴歴
躑躅花開紅照水鷓鴣飛遶青山觜行人經歲始歸來
千萬里錯相倚懊惱天仙應有以
怨回紇(二首)
白首南朝女愁聽異域歌收兵頡利國飲馬胡盧河
毳布腥膻久穹廬歲月多雕窠城上宿吹笛淚滂沱
祖席駐征櫂開帆候信潮隔筵桃葉泣吹管杏花飄
船去鷗飛閣人歸塵上橋别離惆悵淚江路濕紅蕉
司空圖(一首)
酒泉子
買得杏花十載歸來方始坼假山西畔藥闌東滿枝紅
旋開旋落旋成空白髮多情人更惜黃昏把酒祝東
風且從容
韓偓(三首)
生查子
侍女動妝奩故故驚人睡那知本未眠背面偷垂淚
嬾卸鳳凰釵羞入鴛鴦被時復見殘燈和煙墜金穗
浣溪沙
攏鬢新收玉步搖背燈初解繡裙腰枕寒衾冷異香焦
深院不關春寂寂落花和雨夜迢迢恨情殘醉却無
聊
宿醉離愁慢髻鬟六銖衣薄惹輕寒慵紅悶翠掩青鸞
羅韈况兼金菡蓞雪肌仍是玉琅玕骨香腰細更沉
檀
張曙(小字阿灰侍郎禕子詞一首)
浣溪沙
枕障熏爐隔繡帷二年終日苦相思杏花明月始應知
天上人間何處去舊歡新夢覺來時黃昏微雨畫簾
垂
鍾輻(江南人咸通末以廣文生為蘇州院巡詞一首)
卜算子慢
桃花院落煙重露寒寂寞禁煙晴晝風拂珠簾還記去
年時候惜春心不喜閑窗繡倚屏山和衣睡覺醺醺暗
消殘酒獨倚危闌久把玉筍偷彈黛蛾輕鬭一點相
思萬般自家甘受抽金釵欲買丹青手寫别來容顔寄
與使知人清瘦
御定全唐詩卷八百九十一
