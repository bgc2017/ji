欽定四庫全書
御定全唐詩卷七百八十
鄭蕡(詩二首)
春臺晴望
追賞層臺迥登臨四望頻熙熙山雨霽處處柳條新草
長秦城夕花明漢苑春晴林翻去(一作度)鳥紫陌閱行人
旅客風塵厭山家夢寐親遷鶯思出谷鶱翥待芳辰
天驥呈材
毛骨合天經拳竒步驟輕曾邀于闐駕新出貳師營噴
勒金鈴響追風汗血生酒亭留去跡虞坂認嘶聲力可
通衢試材堪聖代呈王良如顧盻垂耳欲長鳴
裵元(詩一首一作裵次元詩)
律中應鐘
律窮方數寸室暗在三重伶管灰先動秦正節已逢商
聲辭玉笛羽調入金鐘密葉翻霜彩輕冰歛水容望鴻
南去絶迎氣北來濃願託無凋性寒林自比松
杜周士(詩一首)
閏月定四時
得閏因貞歲吾君敬授時體元承夏道推歷法堯咨直
取歸餘改非如再失欺葭灰初變律斗柄正當離寒暑
功前定春秋氣可推更憐幽谷羽鳴躍尚須期
樂伸(詩一首)
閏月定四時
聖代承堯歷恒將閏正時六旬餘可借四序應如期分
至寧愆素盈虛信不欺斗杓重指甲灰琯再推離羲氏
兼和氏行之又則之願言符大化永永作元龜
徐至(詩一首)
閏月定四時
積數歸成閏羲和職舊司分銖標斗建盈縮正人時節
候潛相應星辰自合期寸隂寧越度長歷信無欺定向
銅壺辨還從玉律推高明終不謬委鑑本無私
紇干諷(詩一首)
新陽改故隂
律管才推候寒郊忽變隂微和方應節積慘已辭林暗
覺餘澌斷潛驚麗景侵禁城佳氣換北陸翠煙深有截
知遐布無私荷照臨韶光如可及鶯谷免幽沈
朱休(詩一首)
春水綠波
芳時淑氣和春水澹煙波滉瀁滋蘭杜淪漣長芰荷晩
光扶翠㶑潭影寫青莎歸雁追飛盡纖鱗遊泳多朝宗
終到海潤下每盈科願假中流便從兹發櫂歌
李沛(詩二首)
海水不揚波
明朝崇大道寰海免波揚既合千年聖能安百谷王天
心隨澤廣水德共靈長不撓魚彌樂無瀾葦可航化流
霑率土恩浸及殊方豈只朝宗國惟聞有越裳
四水合流
禹鑿山川地因通四水流縈迴過鳳闕會合出皇州天
影長波裏寒聲古渡頭入河無晝夜歸海有謙柔順物
宜投石逢時可載舟羡魚猶未已臨水欲垂鉤
成㟧(詩一首)
登聖善寺閣望龍門
高閣聊登望遥分禹鑿門刹連多寳塔樹滿給孤園香
境超三界清流振陸渾報慈弘孝理行道得真源空淨
祥煙霽時光受日温願從初地起長奉下生尊
夏侯楚(詩一首)
秋霽望廬山瀑布
常思瀑布幽晴眺喜逢秋一帶連青嶂千尋倒碧流濕
雲應悞鶴飜浪定驚鷗星浦虹初下爐峰煙未收巖高
時褭褭天淨起(一作越)悠悠儻見朝宗日還須濟巨舟
胡權(詩一首)
濟川用舟檝
渺渺水連天歸程想幾千孤舟辭曲岸輕檝濟長川迥
指波濤雪廻瞻島嶼煙心迷滄海上目斷白雲邊泛濫
雖無定維持且自專還如聖明代理國用英賢
郭邕(詩一首)
洛出書
德合天貺呈龍飛聖人作光宅被寰區圖書薦河洛象
登四氣順文闢九疇錯氤氲瑞彩浮左右靈儀廓微造
功不宰神行利攸博一見皇家慶方知禹功薄
張欽敬(詩一首)
洛出書
浮空九洛水瑞聖千年質竒象八卦分圖書九疇出含
微卜筮遠抱數隂陽密中得天地心傍探鬼神吉昔聞
夏禹代今獻唐堯日謬此叙彝倫寰宇賀清謐
叔孫玄觀(詩一首)
洛出書
清洛含温溜玄龜薦寶書波開綠字出瑞應紫宸居物
著羣靈首文成列卦初美珍翔閣鳳慶邁躍舟魚俾姒
惟何遠休皇復在諸東都主人意歌頌望乘輿
王季友(詩一首與開寶間王季友同名另一人也)
玉壺冰
玉壺知素結止水復中澄堅白能虛受清寒得自凝分
形同曉鏡照物掩宵燈璧映圓光入(一作出)人驚爽氣凌
金罍何足貴瑶席幾回升正值求珪瓚提攜共飲冰
南巨川(詩一首)
美玉
抱玉將何適良工正在斯有瑕寧自掩匪石幸君知雕
琢嗟成器緇磷志不移餙罇光宴賞入珮奉威儀象德
曾留記(一作譽)如虹竊可竒終希逢善價還得桂林枝
丁居晦(詩一首)
琢玉
卞玉何時獻初疑尚在荆琢來聞制器價衒勝連城虹
氣衝天白雲浮入信貞珮為廉節德杯作侈奢名露璞
方期辨雕文幸既成他山豈無石寧及此時呈
辛宏(詩一首)
白珪無玷
片玉表堅貞逢時寶自呈色鮮同雪白光潤奪冰清皎
皎無瑕玷鏘鏘有珮聲崐山標重價垂棘振香名抱璞
心常苦全真道未行琢磨忻大匠還冀動連城
康翊仁(詩一首)
鮫人潛織
珠館馮夷室靈鮫信所潛幽閒雲母牖滉瀁水精簾機
動龍梭躍絲縈藕綷添七襄牛女恨三日大人嫌(古樂府焦)
(仲卿妻詩三日斷五匹大人故嫌遲)透手擊吳練凝冰笑越縑無因聽札
札空想濯纖纖
陳中師(詩一首)
瑕瑜不相掩
出石温然玉瑕瑜素在中妍蚩因異彩音韻(一作響)信殊
風讓美心方竝求疵意本同光華開縝密清潤仰磨礲
秀質非攘善貞姿肯廢忠今來儻成器分别在良工
管雄甫(詩一首)
戞玉有餘聲
戞玉音難盡凝人思轉清依稀流戶牖髣髴在簷楹更
逐松風起還將澗水并樂中和舊曲天際轉餘聲縹(一作)
(飄)緲浮煙遠温柔入耳輕想如君子佩時得上堂鳴
鄧陟(詩一首)
珠還合浦
至寶含冲粹清虛映浦灣素輝明蕩漾圓彩色玢㻞昔
逐諸侯去今隨太守還影搖波裏月光動水中山魚目
徒相比驪龍乍可攀願將車餙用長得耀君顔
呂價(詩一首)
濁水求珠
至寶誠難得潛光在濁流深沈當處晦皎潔庶來求綴
履將還用褰裳必更收蚌胎應自别魚目豈能儔日彩
逢高鍳星光詎暗投不因今日取泥滓出無由
苑䛆(詩一首一作范䛆)
暗投明珠
至寶欣懷日良兹豈可儔神光非易鍳夜色信難投錯
落珍寰宇圓明隔淺流精靈辭合浦素彩耀神州抱影
希人識承時望帝求誰言按劒者猜忌却生讐
羅泰(詩一首)
暗投明珠
媚川時未識在掌共傳名報德能欺暗投人自欲明月
臨幽室朗星没曉河傾的皪驪龍頷熒煌彩鳳呈守恩
辭合浦擅美掩連城魚目應難近誰知按劒情
崔藩(詩一首)
暗投明珠
至寶看懷袖明珠出後收向人光不定離掌勢難留皎
澈虛臨夜孤圓泠瑩秋乍來驚月落疾轉怕星流有淚
甘瑕棄無媒自暗投今朝感恩處將欲報隋侯
李勲(詩一首)
泗濱得石磬
浮磬潛清深依依呈碧潯出水見貞質在懸含玉音對
此喜還歎幾秋還到今器古契良覿韻和諧宿心何為
值明鍳適得離幽沈自兹入清廟無復泥沙侵
御定全唐詩卷七百八十
