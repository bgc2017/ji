文敏集卷十一明楊榮撰
序
大祀宿齋壇倡和詩序
正統己未春正月十有五日甲午昧爽皇上以明日乙
未大祀天地乘法駕從百官恭詣南郊省觀犧牲品物
已乃御齋殿凝神端穆預嚴對越左右侍衞與臣工執
事者亦皆秉寅清之忱思以駿奔自效罔敢或怠夜三
鼓上具衮冕登壇升降祼獻天宇澄霽月星明潤大樂
迭奏聲歌恊和神祇洋洋來享來格禮成和風飄揚香
靄芬馥聖心悅懌凡與祭者莫不歡忻以為皇上誠敬
純孝之至昭孚感格以至於此神之儲祥降福於國家
者豈有窮哉予以衰邁猥承恩命以相大禮深竊慶幸
乃賦二詩以紀其實而詞林諸君子屬和者甚衆得詩
凡若干首夫以予之謭才固不能詩而國之祀禮莫大
於郊穹祇百靈於是乎饗聖祖神宗於是乎配皇上至
誠大孝於是乎盡而臣子助祭精白之心亦於是乎見
非常祀之比也詩之作其可已哉矧諸公才思振發其
言和平盖盛世之音有足傳者予奚容閟乃輯為一卷
叙述其概俾觀者有所考焉
登正陽門樓倡和詩序
皇上嗣登大寳以來仰祖宗之成規隆繼述之大志凡
事之有利於天下國家則必為之與夫為之而未及成
者皆以次修舉民不知勞而功克就易曰說以先民詩
曰庶民子來信有徵也正統己未夏四月正陽門月城
成是月望日朝退之暇少保江陵楊公與余暨禮部侍
郎臨川泰和二王公學士文江錢公往觀焉時雨新霽
天氣清和微風輕颺埃壒不生既抵城門適與都督沈
公遇公董城之役者也遂導予五人者登城樓觀新制
作躡梯三層至最高處極目四望内則宫闕之麗崔巍
煇煥太液金溝之水混涵蜿蜒萬歲之山雲霞繚繞佳
木鬱葱外則潞河之流東入于海沃壤之廣南去無際
西北則連山層巒逶迤聳伏若虎踞龍蟠環城四面皆
居民凡數百萬家櫛比鱗次望之莫極遂循城西下出
城門觀橋橋分三道皆疊石為之中則輦路也徘徊者
久之沈公具果茗欵客辭去予顧謂諸公曰古所謂天
府之國帝王之都莫過於此太宗文皇帝肇啓宏規仁
皇宣考纉承丕緒宅是形勝以朝萬國惟外城及樓未
就上篤念先志作而新之以成萬世太平之業何其盛
哉少保公曰然吾輩叨逢盛時得從容登覽勝概以舒
其心目可無紀述乎公遂賦二詩予與諸公和之詩成
之明日侍郎公又屬予為之引遂僣書此于首俾觀者
知詩之作所以頌上之大功也其和章曰明明文祖肇
丕圖遂卜堯封奠帝都千古厚坤鍾王氣萬年景運應
乾符經營自昔勞宸慮繼述于今仰聖謨同上層樓望
宫闕卿雲五采正紛敷天開形勢壯神京山似蟠龍護
禁城樓接上台雲影近河通太液水波平岸花冉冉春
長在烟柳隂隂鳥自鳴治化純和民物盛載歌行葦頌
皇明
小瀛洲詩序
禮部侍郎兼翰林侍讀學士西昌王君行儉官于朝者
幾四十年清修力行於凡天下瓌竒珍麗工妙可喜之
物人所甚好而寳重之者一無所欲而獨積經史圖籍
古今百家之書多至數千百卷於居後創一軒以藏之
軒静深閎廓絶喧囂而脫埃氛君於公退則峩冠正襟
焚香端坐其間欲其有所披閱研究隨取而得無一不
具焉嘗言漢時學者稱東觀為老氏藏室道家蓬萊山
者以幽經祕籙無不在故也斯軒雖小而所藏之書幾
於東觀因名之曰小瀛洲學士大夫聞者咸發諸賦詠
間屬予序諸卷端或謂予曰世言瀛洲三神山在海中
弱水環之非飈車羽輪不能至斯乃荒唐不經之說君
子所不取者也王君為世偉儒讀周孔之書欲行周孔
之道而反取此以名其軒不幾於希慕神仙之為者乎
予曰不然名同而實異者不害其為異也君登永樂甲
申進士選在二十八人之列績學中祕世所未讀未見
之書君皆得見而讀之咀嚼英華以為巳有殆所謂行
祕書者矣猶以館閣之藏弗得旦暮取旁購羣書萃于
此軒非學之正好之篤能如是乎矧君自任史職累陞
至今官所與遊處者莫非正人發為文章黼黻國家傳
諸天下者莫非正言其非希慕神仙者之為固己較然
矣今取瀛洲以名藏書之軒盖同其名而異其實者於
君何損哉若謂希慕神仙之術而有取乎此非知君者
也言者無以對因書以復君之請且以諗焉
忠義堂序
自昔英特智略之士立功邊陲著名竹帛使天下後世
仰之而不置者要其中之必有所本而致然也苟無所
本而欲樹績當時流聲後世豈不難哉若今鎮朔參將
萬全都指揮使楊宗道名其堂曰忠義可謂知所本者
矣宗道名洪世家揚州六合少以祖父功襲為漢中衞
百戶永樂中調開平時四方靖謐薄海内外悉皆臣順
來享來王惟朔漠遺兵間嘗竊發為邊境患宗道在開
平也善撫士伍甘苦是同猝爾敵至輙應機决策操戈
奮進為諸將校先尤善騎射矢發則敵應弦而墜百無
一失由是氊裘震驚望風遠遁莫敢撓邊厥功茂著朝
廷嘉之不數年間累陞至今官比者遣其子俊來京請
予序其名堂之意盖人之大倫有五而君臣其一也人
臣於事君之道知無不為為必盡諸己者忠也心有所
裁制而動適其宜者義也忠而或不由義未必能發已
而自盡忠且義焉則其忠也大矣古之君子知有其君
而不知有其身得失利害一不以動其中而惟其職之
盡者由其審于忠義之理有素也宗道遭際聖明祗受
委託而當一方捍禦之重鞠躬效勞夙夜靡懈位高而
不矜功成而不衒非以忠義存其心能若是哉雖然人
臣之事上固莫大於忠義而國家所以褒寵之者亦莫
先於是焉宗道自是而往益殫乃心懋乃功俾勲烈煌
煌足以追蹤古人而傳之天下後世者尤可必而致也
宗道尚其勖哉
一樂堂詩序
天之賦命於人厚矣而恒吝畀其全也父吾所怙母吾
所恃具焉者人之至願既罕得焉父母具而兄弟鮮則
又無與共怡愉相友恭以遂親之歡心亦非人子之所
樂也幸而父母俱存兄弟具在矣然禄養為榮優於負
米之難競爽為美異乎常棣之怨古之賢如仲由聖如
周公所未能必得誠非天賦之全無以盡其樂也孟氏
所謂三樂而以是為首雖富貴之至不與存焉豈非至
論哉予觀翰林修撰莆田林文行簡之家有以知其得
於天之厚而異夫人人也林為閩中鉅族高科顯宦踵
武而起行簡經術行義又其族之翹楚者自列職禁林
與纂修先朝實錄侍今上于經筵去其家十年其尊翁
彦璣甫純孝溫文樂善好施壽今八十有一母孺人趙
有賢德俱膺封秩享備五福亦七十有六昆季六人奉
親好學均著令譽盖處者以為親養出者以為親榮親
安其子之多賢而夀愈增子幸其親之偕夀而孝弟益
勉若林氏之于斯樂誠兼全而極至者也其得於天亦
何厚哉行簡以省視久曠言其情于上許以暫歸其同
官諸君子慶幸之因取孟氏之所云者名其家居之堂
曰一樂相率賦詩為贈以申祝頌之情而求予序其端
吾想行簡錦衣稱慶蒼顔華髮齊夀同榮芝蘭玉樹森
立相照復取諸君子之詩歌之以侑觴鄉閭父老驚喜
而嘆羡其樂詎可涯哉海天南際太史占之有德星聚
者必斯堂之所在也是為序
重遊東郭草亭詩序
正統紀元三月望日余與諸君子遊集于鴻臚卿楊君
思敬東郭之草亭其宴樂之盛皆形諸詞章思敬亦甚
以為難得願相與為嗣歲之期少傅廬陵楊公著其語
於序矣去年以公務弗果行乃以今年茲日尋舊約其
景物暄妍園林幽勝俯仰如昨而酬唱欵洽詠歌雍熙
文明之化有加而無替惟朋簪之盍視初會少二人焉
因相與嘅嘆以為斯須之樂有不偶然得也詩既成屬
余序首簡洪惟聖天子在上治道日隆輔弼侍從之臣
仰峻德承宏休得以優游暇豫登臨玩賞而歲復歲誠
可謂幸矣意之所適言之不足而詠歌之皆發乎性情
之正足以使後之人識盛世之氣象者顧不在是歟昔
王右軍修褉事風流瀟灑然當典午偏安之際文潞公
耆英會志趣高邁又多出於衣冠謝事之餘今余與諸
君子慶遇難而聲氣同使東郭草亭不减蘭亭洛社之
勝是又可嘉也雖然斯一日之歡爾而尚拳拳思有以
纉之則夫所以續其聲光於百世不朽者當何如也余
又願與諸君子加勉焉
贈游擊將軍楊宗道陞都指揮同知序
自古為中國患莫甚于北敵雖周宣王漢武帝之盛而
其將帥有若申甫衞霍之智勇然内侵至于太原不能
免夫六月之出師外追窮乎瀚海不足懲其連歲之犯
塞迄于近代遂乘時蹈虚震驚邊鄙其趫勁強悍弗可
盡述我國家受天明命奄有宇宙仁風化雨蕩滌氛祲
效誠者荷綏柔頑悖者遭殄滅由是邊塵不驚海内晏
安非夫德大威隆委寄得人曷臻是哉時則有若游擊
將軍楊洪宗道常總銳旅廵掠朔野宗道精閑韜略雄
勇傑立平居與士卒同甘苦不自擇便利遇敵輙鷹揚
虎闞身先部曲由是旗幟所向罔不克捷非但同時守
邊陲者多所弗及誠凛然有古名將之風者也廼正統
二年冬烽火發綏延諸邊郡宗道時守獨石有勅俾為
之備宗道即遣邏卒先偵之繼以精騎疾馳二百里邀
其歸路戰數合敵不能支追斬蹀血窮荒漠而還盡取
其所俘人畜事聞朝廷嘉奬陞都指揮同知而寵賚尤
厚於是其姻友翰林修撰周功叙徵予文以為贈予觀
人臣取功名莫易於為將患在不得盡其材耳使得盡
其材矣患在富貴足則自怠而不復求進今宗道才力
卓邁忠激而志強遭逢聖主計必用功必報尚圖效弗
止異時紀功燕然畫像雲臺而茅土䟽封河山帶礪與
大明相為無窮豈直若周漢君臣之事而已乎雅頌之
作將亦隨之耳書之以俟
贈羅侍郎致政還鄉詩序
士當太平有道之世奮自儒科致位通顯有猷有為而
無負國家之所屬任固君子所共與其或徘徊耽戀溺
於寵榮聲利至衰老而不知止足者亦君子之所共恥
也若夫進退有道而皆不失其宜者於今工部侍郎羅
君汝敬見之君世家吉之文江以永樂初科進士選列
二十八人績學翰林巳而擢修撰陞侍講仁廟嗣位遂
膺御史之命宣宗皇帝擇使南交廷臣咸以君為宜遂
超拜今官至則宣德音揚國體大有以慴服遠人之心
還朝未幾奉命廵撫關陜久而多著勞績茲以老疾承
恩致政而歸翰林學士王君時彦王君行儉李君時勉
暨太僕少卿沈君志行與君為同年且同績學於其别
也有不能釋然者咸賦詩以贈而屬予為序予惟進退
跡也而所以進退者心也跡有同而心則異焉盖壯而
進用於朝思所以致君澤民老而退歸其鄉以遂其優
游閒散之適者君子也進為利禄之計退為子孫之謀
者衆人也故善觀人之進退者不於其跡而必於其心
焉君自擢進士入翰林歴憲臺咸克舉其官既陟亞卿
出使能不辱命膺廵撫而餽餉給兵民安其進固無媿
矣茲以年及古稀乃浩然而歸曾無纖芥耽戀之意觀
君之心非偉然大丈夫深明進退之幾者疇克爾耶宜
乎諸君子不能巳於言而形諸歌咏也予與君相知深
且久於其歸又惡能已於言乎故不辭而為之
送鍾司訓之任姑蘇序
永豐鍾鼎公鉉前少詹事兼翰林侍讀學士曾君子棨
婿也往以明經舉至京師因翰林修譔鍾弘彰謁予予
察其謹厚惇實禮之西塾以為子弟師者期年始以所
業進試内廷名在選列受命分教蘇之郡庠濱行告曰
鼎世家永豐之閬溪族大以繁代以儒顯國朝由科目
登仕籍者幾十人鼎少從學士錢先生受書經將資以
取科名因循至今年已四十德不加修學不加進雖忝
膺一命恐不足以為人師惟先生垂教之庶知所修省
而克有成也予聞其言而嘉之曰公鉉以衣纓之胄能
從師力學以不墜其家聲志可尚矣而又謙退不滿惴
惴焉若不克堪一命者是尤可尚也雖不有請吾將勉
以言况其請之勤而可以無言邪夫士之出為時用莫
難於為人師理之未明資以質也疑之未釋資以析也
文有未工資以潤色也進退疾徐之節資以表儀也非
蘊諸中者有素修諸己者有常其能稱是名而為人所
悅服者寡矣子之力學久而自修勤今去為一郡弟子
師能明其未明之理析其未釋之疑潤色其未工之文
節其未中之節使師道尊而賢士多則庶乎不負其所
學而為人所悅服也况姑蘇為東南大郡昔安定胡先
生遺教具在今之太守况公復賢且明能力興學校者
公鉉之行遠景仰於安定近取正於太守豈非幸哉倘
勤於未仕而怠於既得欲望終之有成難矣書曰功崇
惟志業廣惟勤公鉉知書者也故用是以為勖
送黃尚書復任詩序
吏部尚書劍江黃公宗載來自南京以年老懇乞致政
皇上圖任舊人弗俞其請仍命還涖部事行在禮部侍
郎兼翰林侍讀學士臨川王君時彦暨詞垣諸君相與
賦詩贈之而以序屬予惟自古帝王君臨天下必資耆
德宿望相與共政者豈偶然哉盖以其練事多而知識
明深沉重厚弘裕有容不矜已之長不忽人之不足懷
永圖而不求近效重成憲而不作聰明德望尊隆人自
服之視彼輕儇浮薄察察以為明𤨏𤨏以為功皎皎以
隆譽者盖不可同日而語也書曰人惟求舊又曰亦惟
商耉成人宅心知訓意盖如此公自洪武中筮仕迄今
四十餘年歴事列聖累遷至今官誠所謂老成人矣其
為國家眷重宜矣哉雖然崇任舊人不聽其去者國家
之厚恩而鞠躬盡瘁老而不忘者亦人臣事君之大節
也公雖老而康強知力益精進尚足有為今之往也仰
思聖眷而罄厥忠誠俾天下後世知國家克任舊人而
舊人無負乎國家豈不韙歟予與公相知深且久故因
其别書此以弁珠玉之首以寓勸留之意云
送福建布政使吳君致仕詩序
仕者七十聽致其事三代聖王之制也國家循而行之
所以體羣臣而全始終之誼者至矣然世之仕有去歸
其鄉者不少而引年致政去而無愧為士君子之所嘉
羡者亦不多見此余於布政使吳君好德之去有不能
已於言也好德世家浙東歲庚辰登進士第初擢禮科
給事中出使琉球預修永樂大典巳而奉命撫輯西蜀
軍民還陞江西按察僉事尋改禮部儀制員外郎預修
性理五經大全諸書用薦陞陜西右參政考最賜誥封
贈二代秩滿陞右布政使于福建福建統郡凡八賦稅
機務之重繁任是者猛則下有不堪縱則事有不舉君
至措理有方事舉而民不擾盖亦今之賢方伯也比以
上計朝會來京皇上敷曠蕩之恩悉俾復任而君獨懇
以老疾辭躬拜誥命致事以去聞者莫不羡其去就得
宜而樂為詩以贈之余惟君之登科則同年也旬宣則
吾鄉也以同年而有惠于鄉其去不可以無言夫君子
之仕行其義也退則適其志也仕而得推其惠于人退
而得遂其樂於巳此出處之大節而無愧怍於兩間也
君自筮仕于今凡四十年而得請歸休于吳越之間將
見幅巾藜杖以極登臨觀覽之樂其於君子之道信得
之無違者矣雖然君之退休遂所樂矣而忠君愛國之
心夙夜奚忘吾知其燕居之暇必能察時政得失民情
休戚上聞庶家居不忘朝廷之義不獨專美於昔人也
君行因序于詩之首且以寓余意云
送副都御史吳敏德致政還鄉序
都察院副都御史吳君敏德考績至行在以老疾乞致
政因得請歸鄉朝之卿大夫士咸賦詩贈之都御史陳
公特以首簡屬予於乎當太平有道之世荐膺顯仕者
遭遇之盛也審出處之宜仕止不失其正者學識之美
也既得所遇而學識足稱要必君子而後能之吳君學
䆳而識明始以經明行修薦任監察御史凡所舉措務
存大體不以苛察為明不以毛舉細故為能君子多之
暨擢僉都御史拜今職益以清慎率厥屬正羣僚用是
憲紀彌張知所避而不敢犯朝廷嘉其賢委任日專君
之遭遇可謂盛矣今之歸也或潛心著述或訓廸鄉人
子弟出為時用皆君之素志也其於幅巾藜杖尋壑經
丘以極優游閒散之適暇則鋪張國美歌頌太平以彷
彿乎康衢華人之風俾四方林谷之遺逸見而聞者咸
知國家優禮臣下得遂暮年之樂如此飜然感激而願
進則於治化之補豈云小哉雖然君子之進退惟適乎
義而巳君之進以廷臣之所薦聞天子之所親擢退以
老疾告而不違乎國典之常盖亦何往而非義哉問學
之䆳識見之卓其為君子也審矣予日就衰老於君之
去不能不為之欣慕因序以識别且亦自期於後云
送郡守王處善復任序
國家任賢致理尤重牧民之職皇上嗣位以來屢詔大
臣慎舉才賢以任守令及其政績茂著則又不次進用
以示勸賞恩至渥也為守令者宜亦知所勸矣建寧郡
守王溥處善越之新昌人也永樂初由太學上舍釋褐
擢山西行都司經歴坐事謫遼東丘市易馬尋以内艱
去服闋轉江寧知縣未幾復遣佐平江伯理漕運以有
勞績遷刑部廣東司郎中督漕如故九載秩滿陞知吾
郡事郡當閩之上流要衝有福建行都司在焉所部七
縣土廣民夥儲需賦役案牘旁午非有剸煩治劇之才
者莫宜居之處善才既優長敏於集事而又治以簡静
故吾郡之民熙然而樂其治愛戴之不啻若赤子之於
父母而惟恐其去也今年秋處善以三載奏績入覲因
以老疾懇乞歸休執銓衡者知其賢奏令復任濱行過
予請言予惟士君子之學而仕也其志固將以利國家
而乂生民初不以任之大小事之劇易為計也故能安
於所遇而始終一致以盡其職業若吾郡守盖有見於
斯矣觀其為幕僚為縣令為郎官為郡守舉盡其職且
歴陟憂患而不挫其操可不謂賢哉予每聞天下郡縣
守令之賢者未嘗不為之喜而重其人矧吾郡而有賢
守若處善者乎故特叙其歴官行事之美以表著于世
焉雖然處善之才非但稱郡守之職而巳也朝廷之用
處善亦不止如是而巳也尚其勉之益隆厥績以圖報
稱皇上之德意而成其平生之志可也於是乎書
送同知方以正之贑郡序
溫之永嘉方以正初以進士授吏部考功主事出判閩
之建寧九年秩滿考最今擢為贑州府同知濱行禮部
郎中黃養正率素所交游者賦詩贈之請予文以冠篇
端惟國家外設藩臬郡縣之職皆所以為民也而與民
相親者莫切於郡縣然郡所以統縣自令以下其賢與
否及政事之得失皆得以勸董之故縣之令佐得其人
其惠止於一縣郡之長貳皆賢則令與佐有所表率而
凡屬邑之民皆得以受其惠焉其所及者不亦廣乎贑
據江右上游統縣凡十民生之夥賦稅之供視他郡為
最而其地與嶺南相接海外諸蕃國歲時貢獻使軺往
來必經于贑任郡寄者當送迎慰勞之苟不得其人則
政務棼如督責旁午不足以綏遠人而民且不能以無
損焉故守貳之職尤貴於得人也以正清慎明敏敭歴
中外政績煒然有足嘉者其往治于贑也若駕輕車就
熟路惠政之施必大有以被其民矣雖然居官必在於
正巳為政莫大於得民能正已則政事益善能得民則
聲譽益隆國家所以寵榮光大之者尚未止於斯也以
正其勉之
贈吏部驗封司員外郎李士澂序
自昔縉紳大家子弟多溺於燕安富貴鮮克振奮以世
厥家其能去紈綺而躬韋布修仁義而業詩書發身儒
科列官于朝為士君子所稱者甚不多見也松江華亭
李源士澂天台霽峯先生之裔鄜州同知象賢之孫前
禮部尚書兼左春坊大學士至剛之子容貌修偉性敏
好學平生閒雅謙和不以門地自矜從師講學日有所
就於輿馬聲色之好澹如也永樂甲辰春登進士第授
吏部驗封司主事居官詳慎涖事惟勤五六載間甚為
天官卿所愛重用是薦署員外郎事比以九載滿遂實
授職進五品禄其同寅文選郎中吳孟寅輩來請予文
以贈之予因嘆曰士澂誠可謂難能也己人以明經為
進士而至顯庸者世非不多也然往往出自布衣韋帶
攻苦食淡之士而衣纓富貴子弟不多有者何也盖衣
食足以華其躬飲食足以甘其口輿馬足以供其出入
僕從足以備其使令志滿意得以為終身不事他求其
能刻志詩書以紹祖父之美者非惟今不多見在古亦
罕有焉惟士澂不然既克自懋勵研究經史登名高科
及任部屬又克舉厥職為卿佐所嘉得不賢於他人也
哉矧其年甚富才識甚優名位之來如日方升如川方
至未易以量也自是而往益能不自滿假致其敬慎所
以繼其父祖之芳聲偉績者吾尚見之也因序以贈之
且為他日之徵云
送翰林謝編修歸省序
宣德六年春翰林編修清漳謝璉重器以初考秩滿得
援例推恩封父如其職母為太孺人茲將奉其勑命歸
省詣予告别因請曰璉少承二親之訓得肆力於學孱
弱之質不敢以不敏自期竊有志於科目冀得禄為親
養既幸濫竿科第待匱詞林茲復獲承恩典榮及二親
雖璉之志巳遂然為幸實多矣今之歸也不得先生一
言以教之溫凊之暇且將無以奉悅于親而資之以淑
諸身也璉非門下士則不敢以是僭瀆予曰夫人之為
學惟忠與孝而已然孝莫大於養親尤莫大於榮親養
親乃人子之常職榮親尤人子之難事世固有食禄萬
鍾而不得以養其親者身都穹爵而不得以榮其親者
誠以有時期之遇而不可以智力致今重器以一介之
士發身科第既得禄以養其親又能致爵命以榮其親
盖雖遭遇之盛要亦世德之懿問學之功有以致也且
吾聞重器向嘗兩以乙榜登于春官皆不樂就今而卒
底于成盖其有志於立身以榮親者及茲天章寵賁炫
耀於一門之内雙親具慶兄弟咸在簮組相輝塤篪迭
奏古之所謂晝錦之榮天倫之樂人所不可得者而子
乃兼得之其榮幸為何如哉雖然朝廷制推恩之典所
以遂臣子愛親之心勸忠於孝也重器茲行其於榮親
之孝固有矣其於思圖報稱以盡乎忠孝之大者盍益
加懋勉矣乎矧夫仕途方進親夀未艾苟不以今日之
榮親者為已足則將來之光且大者又詎可涯哉
慶龔則榮夀七十序
余昔居鄉邑與龔君則榮契好甚篤嘗飲食寢處不相
離者幾一年善則相勉過則相規惟冀乎古人之心交
而非面朋者之比也暨予第進士官于朝音問往復殆
無虚歲君嘗告予曰吾不能接羽青霄尚有待予後人
耳乃遣子錡游邑庠受春秋於夀夫楊先生宣德庚戌
錡果進士及第為翰林編修既三載朝廷推恩封君文
林郎官如子之職人皆羡其善於教子之所致也今年
君届七&KR1030;錡惓惓以未得奉觴上夀為歉會詔下减京
官剰員以待取用錡乃懇辭歸侍其親將行因請言為
其父夀予惟五福夀為之首有是夀然後能享諸福世
常有夀者矣或遭貧窶或有憂患而子孫又弗克振夀
雖高固無足以為樂是皆不得為福之全也君承先世
慶澤之餘培之以忠厚維之以詩禮體之以謙和持之
以信義懋修其行善之積於巳者可謂深且弘矣宜其
身康強子顯貴龍章褒封享有禄養以全其福也今錡
又歸而稱觴祝夀奉勸膝下一門之内簮紱輝映其樂
孰加焉鄉邑為子者莫不願其親如錡之親為親者莫
不冀其子如君之子所以激人心而勵風俗者不既多
乎予以衰邁叨竊重禄倘得賜告歸拜松梓尚當舉酒
祝君之夀兼慶君父子之樂也姑書以俟
送禮部精膳主事林貴璧歸鄉序
國家崇儒興賢之日得以奮身科目為時名進士固足
以為榮矣而猶未見諸用也及命之以官居其位理其
事克堪委任然後為可貴焉夫為士而至於可榮可貴
則其於進退之際豈不綽綽乎有餘裕哉浙之黃巖林
君貴璧質敏氣充而贍於才自少為學即有志於時用
從明師治舉業輩行悉推讓之既而由鄉薦上春官名
在前列廷對賜進士出身受命擢主禮部精膳司事清
慎恪勤卿佐才之僚寀多之可謂能其官足稱委任無
負於其所學者矣比以詔裁諸司多員貴璧得歸以俟
召命或謂三歲一大比得為進士者百人貴璧於進士
中為傑然精膳居禮部為清職况其在主事中為有聲
年當強仕知明才敏足以有為是未可以去也予惟貴
璧績學修業得為進士而官于朝志願遂矣暫歸于鄉
覩桑梓而恭敬撫松楸而展拜暇時尤得勉力進學以
俟召用其進也既榮其退也夫何不可將見其重來也
知益明學益充措諸事業必偉然大有可觀今雖去奚
足為惜哉貴璧嘗館予家塾知之為深故不惜其去而
書此以期之云
送陳司業詩序
宣德六年秋九月國子司業陳敬宗光世以考績來北
京上俾之復職凡與光世厚者皆作詩送之而以序屬
予盖光世初為翰林庶吉士以文行知名縉紳間永樂
中修高廟實錄慎擇賢者而任之光世與焉未幾凡庶
吉士皆授刑部主事光世復徵入史館書成改翰林侍
講及修太宗仁宗實錄光世復與其間會國子監缺司
業而難其選遂以光世往焉或謂光世誠賢於人然既
侍講久矣其名實烝然有聞于上下今去為司業無乃
左乎光世聞之蹴然曰司業天下學者之所取法也誠
宜德望優重者為之顧乃命敬宗將夙夜勉焉以圖稱
尤恐弗及而何左之敢云既涖職日進諸生講聖人之
道而正巳以率之諸生大化服而光世之譽益大顯予
嘗謂國家建學於天下以造士皆使學聖人之道也然
其師之所見與弟子之所禀不能皆粹也故其成就有
不能盡然者及升之太學譬之集衆材於班郢之門而
大加繩削焉使小大長短皆中法度然後以之構厦無
不適其宜者苟規矩凖繩有未至而欲羣材皆適於用
而不爽焉難矣祭酒司業之任盖何如其重也光世既
優於是矣今歸而復加意焉國家得賢之多致治之盛
人將於太學乎頌也予與光世處三十年矣誼不容辭
故為序如此
送鄭文著還旴江詩序
旴江鄭文著氏吏部侍郎文實之兄也文實之尊府守
中蒙朝廷推恩累封至嘉議大夫吏部右侍郎家居高
年無恙子四人文著為長文實次之守中敦謹清直持
已謙約雖處貴盛未嘗自矜喜恒以禮義訓子孫歲必
遣子一人至京視文實且戒勉之文實居顯要日近清
光受上恩甚厚退而自處未嘗以位高自驕怠益勤慎
退遜若無所能者而兄弟聚處則又怡怡以相樂内外
舉無間言當時莫不譽歎其父子兄弟之克盡其道也
於乎父子兄弟天倫之重也父慈子孝兄愛弟敬乃其
道之當然也盡其道之當然然後為無愧於人世之人
能若是者盖鮮矣而鄭氏一門俱賢若此宜乎人之譽
歎也抑予聞之一家之内有父兄焉敦詩書之教務雍
睦之行則人人皆興乎禮讓而行乎孝弟貴富榮盛之
福盖有自然而致者禮曰父子篤兄弟睦家之肥也予
於鄭氏見之矣今年春文著以父命來京師與文實怡
集者數月南望白雲悵然有懷遂促裝而歸文實乃設
宴會以叙相别之情於是所與游者以經行山川為題
各賦詩贈之而徵予序其端予交文實又知守中之賢
且能訓諸子故諸子篤於友愛如此曷可無言以贈之
予既述其大槩矣文著之歸也升堂侍奉之餘又必有
以為教者苟益敦乎孝友之誼豈不弘振厥聲大厥家
福慶之來寧有既乎故書以序諸作云
省愆集序
君子之於詩貴適性情之正而已盖人生穹壤間喜愉
憂鬱安佚困窮其事非一也凡有感於其中往往於詩
焉發之苟非出於性情之正其得謂之善於詩者哉觀
予友少保戶部尚書兼武英殿大學士黃公宗豫省愆
集之作其殆所謂吟咏性情而得其正者歟公洪武間
登進士擢中書舍人太宗皇帝入正大統首遷入翰林
為編修累拜春坊大學士以職事被譴居幽十餘年仁
宗皇帝嗣位即釋復任又累陞今官公居幽時感時觸
事形於賦咏積累成編名之曰省愆其志可尚也惟國
家戡除暴亂而開大一統文明之運人才彙興大音復
完自洪武迄今鴻儒碩彦彬彬濟濟相與咏歌太平之
盛者後先相望公以高才懿學夙膺遭遇黼黻皇猷鋪
張至化與世之君子頡頏振奮於詞翰之場者多矣此
盖特其一時幽寓之作而愛親忠君之念咎巳自悼之
懷藹然溢于言表真和而平溫而厚怨而不傷而得夫
性情之正者也於乎韙哉公間出是集屬題其端誼不
可辭遂序之如此以俟觀者
逸世遺音集序
逸世遺音集若干卷豐城黃先生子貞之所著也先生
少穎悟從其鄉先正劉安所遊究心古學不事矯飭然
終弗偶於時故歛其所有以淑於鄉人而其真趣多於
詩焉發之先生没去今垂三十餘載其子吏部侍郎宗
載始出是集以示予曰先君平日所作惟以自適不欲
求知於人不肖孤不敢違先志而亦不敢以示人然慮
不得立言君子為序之則無以託不朽敢以請於先生
予發而讀之見其平淡而不華明潔而歸諸理追趨乎
風雅浸淫乎騷選一皆出於自然古之所謂有德有言
者盖如是夫嗟夫詩自三百篇之後作者不少要皆以
自然醇正為佳世之為詩者務為新巧而風韻愈凡務
為高古而氣格愈下曾不若昔時閭巷小夫女子之為
豈非天趣之真與夫摸擬掇拾以為能者固自有高下
哉先生負有為之才而不見用發其所蘊於詩故所作
超然有異於人而非穉學小生所能窺測天分之高涵
養之正宜其過人遠矣予自壯歲與宗載官同朝雅聞
先生名今髮巳皤始得見先生詩慨儀範之不作仰高
致於遺音為之於悒者久故為序之如此先生諱堅子
貞其字盖庭堅太史之後故其家學淵源有自云
贈大理少卿吕公致仕歸紹興詩序
仕者七十而致事古之道也盖年至七十則筋力微視
聽衰雖欲勉於事功有所不能如是而猶委以政非所
以安養老者也於是俾致事而去則上下之道皆盡矣
其說載於經而治天下者皆著為令未之有改也大理
少卿吕公升自洪武中累仕至今官祗事四聖歴四十
年其所樹立卓卓在人耳目今年巳七十請致事上憫
其老不欲煩以政許焉吕公喜曰上之仁我也厚矣我
何以報哉擊壤鼓腹詠歌德化使千萬世而下有以知
聖明待下之仁庶幾以畢吾志或謂吕公七十致事誠
古之道也然古之人有吕尚衞武者其年既八九十矣
而猶居將相之任今不此之傚顧自託於擊壤咏歌無
乃非所宜乎吕公曰吾何以傚二公為哉二公皆當時
之所託重而恃力者觀於大明之八章與抑之四章其
精神智力誠有過人者是故有二公之精神智力又為
時之所倚則可不然其能免於曠官之譏竊禄之嫌哉
世之人固有老病而不去者未必不託二公以自解然
吾知其不能免於議矣今吾非忍去朝廷也顧老且病
一宜去於今之著令二宜去何敢妄擬二公累士大夫
之清議哉行吾之所宜而巳予聞而歎曰賢哉吕公其
能審於義者耶君子義以為質壯而仕老病而去皆義
也義之所宜則行之奚人言之足惜哉吕公可謂審於
義矣且吕公之去道雖不施於用而猶可以淑諸人盖
古之君子致事而歸則以其道教鄉人子弟使皆為才
且良此吕公之所宜務而亦其所樂也豈止於擊壤咏
歌而已哉吕公聞予言益喜曰命之矣升何敢不勉吕
公嘗為江西按察僉事江西士大夫知公者相率賦詩
以贈行以公亦嘗僉憲於閩中謂予亦相知俾序之故
序其說於首簡云
文敏集卷十一
