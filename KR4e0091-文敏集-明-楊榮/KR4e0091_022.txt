文敏集卷二十二明楊榮撰
墓誌銘
封榮禄大夫少保戶部尚書兼武英殿大學士
黃公墓誌銘
宣德六年冬十一月丙寅封榮禄大夫少保戶部尚書
兼武英殿大學士黃公卒於家禮部以聞上遣官諭祭
詔有司治墳塋如制將以卒之明年某月某日葬于邑
之大羅山與其配夫人王氏合窆其子淮述行實請銘
予嘗與淮同官得拜公于南京親其丰儀聆其議論而
悉其德善銘奚可辭公諱性字思恭别號静菴世為温
之永嘉人宋時有諱衮者張九成榜進士官御史檢法
公八世祖也修職郎諱適道者公高祖也元衢州明正
書院山長諱南一其曾祖也松陽縣儒學教諭諱應發
其祖也父諱通以淮貴公之祖若父贈官皆與公同祖
妣劉妣屠配王皆贈夫人公生而秀偉少失怙鞠于祖
母克砥礪于學髫年賦新竹詩出語驚人師友大竒之
元季方國珍據温置官屬人莫不趨附以苟求利禄公
獨晦迹不汙值歲凶貲產盡廢公自處儉約而於奉親
事先之禮益謹弗違國朝混一寰宇公之家業復振婣
族閭里貧乏者皆仰給於公内弟王時中少孤公綴于
籍中資遣為邑庠生升太學生督事山西馳書告公無
禦寒衣公嘉其能守即緘衣遺之閩人陳興祖客于温
公善之死無以為歛公捐貲完其喪家有蔬圃里惡少
侵奪之公不與較或問之公曰妄人不可以理諭也未
發惡少遭横死鄉人以公為有容會時中得罪公家坐
同籍沒入公懇告所司求先世神主遺像及祖母劉傳
屬其壻珍蔵之謂人曰吾家世積善性亦不敢為惡今
不宜有此及至京果得直而還先世制勑有遺失者皆
得於鄉人人謂黃氏積善之報初遣子淮補鄉校弟子
員至是復令入學卒業升太學登洪武丁丑進士授中
書舍人公至京師訓勵切至歸復賦詩勉以忠君奉職
永樂壬辰推恩封公奉政大夫右春坊大學士配為宜
人洪熙改元加封今職公善談論素不甚飲酒賓朋相
過必滿酌浩歌為樂喜法書名畫古器物尤好宋道學
諸儒詩嘗錄康節安樂窩吟置之座右時或憩息朗然
高誦作詩詞理兼至有静庵集八卷暮年重聽屏人事
怡情泉石之間年逾九十鬚髮不盡白齒落更生步履
強健淮謝病歸或侍公遨遊林壑或駕扁舟往來别墅
衣冠偉然煇暎後先近世未之有也公淳實持已以澹
素處尊貴以謙抑待人以寬厚鄉稱為長者疾既劇猶
閱故舊贈遺詩文以自慰易簀之際手書遺言勖淮疾
愈當趨朝圖報凡含歛葬祭必循古禮勿效世俗事浮
屠勿蔵器玩於壙書畢伸手足以示子孫瞑目而逝聞
者莫不嗟悼焉公生元至元己卯四月癸未享年九十
有三王夫人孝敬儉勤相夫有道訓子有法母儀婦德
族里稱之壽八十有五先公九年卒永樂壬寅十一月
十三日也子男二長濟庶出次即淮自中書舍人累官
至少保戶部尚書武英殿大學士為時名臣女一適王
士昌先卒孫男五樂早夭棻棐采槃女三長適葉璣次
適王宜嘉次在室曾孫男四旭暉珣瑜孫女一尚幼銘
曰
猗歟黃氏永嘉令族世德之厚簪纓相續維公湜湜秀
穎不群卓有善行夙已著聞既謙以和惟孝而敬其心
休休於物無競中罹于難人為公危既直其枉公乃來
歸天報德善有偉令子早登科甲擢職禁侍勞效茂著
爵位益崇褒封之命再及于公惟公父子福祉天錫簪
紱光華聞望赫奕公今已矣公德未亡懿彼夫人同穴
而蔵公與夫人儀行具美存歿恩榮垂耀無已大羅巖
巖靈秀所鍾子子孫孫世世其隆
太宜人曾氏墓誌銘
宣德七年正月丙寅詹事府少詹事兼翰林侍讀學士
王英之母太宜人曾氏以疾卒于家訃至京師朝之卿
大夫咸往弔詹事禮部尚書胡公以聞特命遣官賜祭
詔有司治墳塋命英乘傳奔喪英卜是年某月某日葬
其山之原乃以其姻家進士何自學所述太宜人行實
號泣請予銘太宜人諱隆曾氏世居江西之南豐後徙
旴江之楓坑又由楓坑徙金谿之黃通里遂占籍焉曾
大父諱文以學行著聞元至正間以崇文先生聘之不
起大父諱仍鵝湖書院山長父易洪武間為金谿縣學
教諭母鄭氏太宜人生而淑慧甫笄父為擇配得門弟
子王修本遂歸焉克孝舅姑敬事其夫族里以賢稱既
而舅姑與其夫相繼而沒太夫人年甫三十一男二女
皆幼男即英也太宜人躬治喪葬舉無違禮時家道貧
乏賦役繁重有勸其鬻書籍及田園者太宜人作色曰
此王氏世業以遺子孫安可自我棄之乃盡賣簪珥服
飾以資用甚至躬操井臼其孤拾薪以供炊爨雖極艱
苦而於奉先禮賓婣族鄰里慶弔饋問之禮罔有遺缺
英少長即遣入邑庠為弟子旦夕戒其務學永樂癸未
英領鄉薦明年登進士第由翰林庶吉士擢修撰陞侍
講兩迎太宜人就養洪熙改元英以右春坊大學士兼
翰林侍講學士得推恩封太宜人英謁告捧命書歸省
抵家未久太宜人謂曰荷國厚恩當圖報稱勿以吾逗
留也乃促之還朝宣德初英請以俸之半給於鄉邑以
充養及受賜金帛每寓奉之太宜人皆弗自用悉以散
之内外姻戚自英仕於朝太宜人持家三十年家益饒
裕而布衣蔬食始終一節紡績織紝垂老不廢歲常以
所製布寄英病革餘布尚多悉以給諸孫遂瞑目而逝
生元至正戊戌六月丁亥享年七十有五女長歸徐洪
次歸許鼎孫男五長曰裕宣德丁未進士廣西道監察
御史次曰祐曰考曰禎曰褍孫女一妙安曾孫男二述
暹女四惟太宜人出自儒門配于士族令德令儀偹于
身著于家康寧壽考重沐恩命是宜有銘銘曰
嗟哉王母天賦贒淑内助維嘉夙著雍睦中遭艱匱克
成厥家訓育其子茂著才華獲際聖明寵眷日盛恩及
慈闈光膺褒命壽福既崇顯榮始終我銘其德垂耀無
窮
洪徵士墓誌銘
三山洪徵士以宣德癸丑二月乙未卒于家其子吏部
主事英聞訃將歸卜以是年秋九月某甲奉徵士葬懷
安梅亭先塋之次與其配安人林氏合窆而以其外姪
孫監察御史嚴烜所具事狀詣予泣拜請銘予閱其狀
知徵士之為曠逹君子也徵士諱奐字子美先世來自
光州固始曾大父諱某元尤溪縣尹大父均玉建陽縣
儒學教諭考均爵福州路儒學掾晚年退隱號竹軒世
以文學行義為邑里所稱徵士生而聰敏性至孝年十
一喪母號泣動人其父以配早喪棄妾媵出居北嶺左
徵士獨隨養甫長值元季不振無心致用惟閉門讀書
雖學無專師而書法遒美作詩有理趣每感物興懷聊
自賦以適意時邀賓朋飲酒唱和以琴書為樂不問家
之有無壯年尤宏放不羈見人之善則奬諭之若自己
出聞人之惡則麾斥之若凂諸身親鄰事有不直者夜
不安寢聞雞馳赴必别白是非而後已國朝統一寰宇
思欲試用以展其所蘊而動輒不利退而嘆曰是有命
焉不可幸致自是引晦若將終身暇則課諸子讀書尤
愛其姪順秀慧每語其兄曰此子必亢吾宗後順登進
士第入翰林讀中秘書與學士曾公子棨號二十八宿
擢刑部主事陞山東按察僉事已而徵士被薦於有司
懇以瞶眊辭不就人或勸之公曰吾老矣此事當付之
諸郎遂遣子英入邑庠受經數戒家人勿以他事撓之
曰非静無以成學也後英以禮經領鄉薦會試禮部第
一既取進士擢禮部主事調吏部每歲郡行鄉飲酒禮
必以大賓處徵士太守不躬詣請則不行鄉人無賢愚
少長莫不愛重之年逾八旬鬚髮皓白猶康健日杖屨
往復婣族家優遊以樂今年春忽遘疾不起聞者咸悼
惜之公生元至正丙戌八月甲子享年八十有八配即
林氏静重淑慧諳書史克勤教子先徵士十年卒子男
四興垣寧英女四人馬顯余謐何興陳晶其壻也孫男
五瑋瑩㻞琤珵女四人嗚呼徵士抱負才器既不得用
于時然能成其子俾有禄位褒封之命將及之而遽已
焉良可悲也是用序述其大槩而為之銘銘曰
德善振振孝友肫肫才足有為志弗克伸嗟哉若人韞
玉潛珍銘以昭之千古不湮
姜寺丞墓誌銘
宣德七年九月丁丑北京行大僕寺丞姜謨嘉謀以疾
卒于官其妻子既如禮殯歛乃遣人報訃于家嘉謀之
父廷振公聞之大哭頓足而嘆曰天何奪吾兒耶亟具
裝來北京挈其柩歸卜以明年癸丑某月某日祔葬于
邑之赤松鄉袁村坂先塋之次乃以禮部郎中陳景茂
所具事狀來請銘按狀姜氏世居金華白砂鄉之長山
宋時有諱天與者為都廵使國子監簿自長山徙居城
中桐齊坊有登寶祐丙辰進士諱子賢者嘉謀六世祖
也高祖天瑞曾祖仁德元海北廣東道廉訪憲使大父
公壽父銑即廷振俱隱德弗耀母陶氏陜西按察使温
之姪女有賢行以洪武戊辰八月壬戌生嘉謀幼秀慧
向學年十三郡守方素易選為郡庠生僅五載應選來
京送文淵閣習書初至時予愛其聰俊時復召其隨行
詢及學問政事歴歴條對如響予固知其能也是後預
修永樂大典益慎益勤自總裁官而下亦莫不喜之書
成去歴政秋官法律一覽即通曉罪囚經問者罔有冤
初擢都察院都事轉廣東道監察御史授承事郎俱著
能聲既而扈從來北京聞母訃馳歸哀毁踰禮奉祖母
及其父孝敬始終弗替服闋調陜西道授文林郎以溢
員改湖廣武昌府推官讞議平允獄無淹滯而詞訟日
簡僚屬咸推重之藩臬並稱其有幹濟才乃委其督徵
各郡累年逋租所至鎮静不擾而撫輯有方徵歛如法
不數月逋租悉完民之逃移者亦皆復業有因逋負鬻
子女者則出已帑贖歸其父母人咸德之尤惓惓作興
學校凡殿宇齋廡弊陋者捐其貲俸勸率守令修葺之
延接士大夫禮意周至與人交必敬必信且諳諸醫方
恒以藥物濟人有驗尤能賑恤貧乏憐憫困窮接人待
物藹然春風和氣無纖毫拂忤意由是人人愛之辛亥
冬秩滿考最陞今職夙夜躬勤趨事以圖報稱冀得推
恩榮其親而遽止於斯嗚呼其命也夫配汪氏繼李氏
俱先卒復娶湯氏子男一曰某女一俱幼予悲廷振年
老失其愛子而又䟦涉遠來挈其柩歸葬且擕諸孤詣
予泣拜請銘予何忍辭是用序述其大槩而為之銘銘
曰
猗歟姜氏婺之顯族世德相承益隆益篤爰及寺丞遭
遇聖明涉躐仕途茂著休聲方期弘遠胡乃遽棄親老
子幼孰不傷喟赤松之鄉先隴在焉祔葬勒銘千古其
傳
封翰林院編修文林郎謝以敬墓誌銘
宣德癸丑正月乙卯朔封翰林院編修文林郎謝以敬
卒于家鄉人咸相謂曰以敬用子璉貴得受封與其配
陳氏孺人光榮且美宜享夀禄而遽以疾終可勝惜哉
兹璉聞訃將歸卜以某年某月某甲奉柩葬于郡之圓
峯先塋之次匍匐涕泣奉狀來請銘予弗獲辭按狀以
敬諱得原其先河南光州固始人曾祖大有隱而弗仕
祖雲從博通經史為泉州路儒學正凡其弟子經指授
者皆克有成所著三場策要百餘篇行於世父立中抱
負才器遭時多艱乃自泉徙漳之龍溪今為龍溪人母
余氏淑慎柔嘉克勤内助以敬幼穎敏有志於學篤孝
其親甫冠父歿而事母尤謹常依依不忍離左右侍起
居奉甘旨咸得其歡心母嘗有疾躬侍湯藥日夜不脱
巾帶母歿哀毁成疾歲時祀先每於正寢而病其隘乃
創家廟于居室之東既成告奠儼若祖宗之來格於是
神安心妥人咸羡之其為孝類若此為人襟度灑落不
吝施予事所當為者莫不竭盡心力處邑里之間惇於
信義不妄與人交交則必誠與少長親疎貴賤之相接
莫不各當於禮有犯不校見人之善則奬勵之有惡則
勸戒之人人悦服故人之子有逋負官錢者輙以所乘
馬與償不論其直人有坐事繫獄者其妻擕金泣拜求
觧以敬拒之曰吾惟義是視金奚用哉乃密為規畫事
竟得白其為義又如此尤篤於教子每聞書聲則喜而
自得時課諸子至夜分不厭不倦晩年好静别搆一室
以居自號曰聚翁生元至正丙申某月某甲至是享年
七十有八子男四人長安貞次添養早卒次鼎季即璉
以進士及第為翰林編修以敬所由受封者也女二適
周聰學鄭陽初皆士族孫男三進祖進宗進觀嗚呼以
敬克持其身享有高年榮受封秩其福可謂偹矣是可
銘也銘曰
謝氏之先來自固始由泉徙漳世濟厥美以敬承之孝
義是崇乃生令子以臻顯融褒命自天享此蕃祉夀雖
有終名則奚已圓峯之陽先塋在兹爰祔于斯潛德永
垂
封太安人樓母胡氏墓誌銘
浙東世稱文獻之邦所居多名家大族若金華義烏樓
氏其一也簮纓文獻之澤奕葉相承代有顯人今太安
人胡氏亦名族也乃配于樓氏之子孫曰子惠者焉太
安人諱住字安真大父季良仕元授官將仕郎父世舍
母張氏太安人生而淑慧幼從姆教讀孝經列女傳諸
書悉領要義嘗語人曰此人道之當然女婦之所當習
者也聞者莫不歎服稍長擇壻遂配于子惠既入門相
夫有禮事舅姑盡孝奉宗祖盡誠處妯娌待姻族以和
以敬禮賓恤下莫不各恊其宜家雖饒裕而自處儉約
每聞人貧困及有喪不能舉孤貧無所依者必語之於
夫以財周給之惟恐不及夫沒持身益嚴謹理家有條
序子婦是則是效罔敢少違内外交贊其賢尤諄諄然
篤勵諸子讀書以文昌性穎悟令入邑庠受經既而領
永樂丁酉鄉薦卒業于太學擢冬官主事洪熙改元得
推恩於親贈子惠如文昌之秩太安人始受封焉宣德
五年得請歸省太安人一見喜動顔色謂之曰汝父臨
終以汝屬我今克成立庶無負汝父之志矣未數月遣
其還朝曰事君當敬謹厥職夙夜無懈勿以吾老眷戀
則忠孝可兩盡矣文昌既還以秩滿陞屯田員外郎未
閱月以薦陞郎中冀得誥進封以為親榮而太安人遽
以疾卒實宣德八年六月丁亥也生元丁酉六月庚午
至是享年七十有七葬某鄉某山之原子男四人文潮
文思次則文昌又次曰文成女一適陳景善孫男十一
永壽永原永福永宗永衡永華永貴永堅永寧永泰永
安孫女二妙齡妙貞嗚呼婦德以孝敬勤儉相夫教子
為賢太安人盡兼有之而竟以子貴膺受褒封優遊安
榮享有壽考非賢德曷克致此是宜有銘以示來世銘
曰
女婦之行孝敬柔懿維太安人其德斯偹既享壽祉爰
受褒封嗣續孔蕃世業益隆高山峩峩新阡欝欝鐫石
刻辭永賁玄室
致仕訓導逯希遠墓誌銘
宣德癸丑冬十月某甲致仕訓導逯氏希遠卒于家初
希遠疾作其子翰林庶吉士端聞之切切懇告歸省而
弗果既而聞訃呼天號地頓哭幾絶越旬日匍匐拜告
予曰端不肖罪孽深重殃罹先人今將歸與兄善謀卜
以某年某月某甲奉柩葬杭之西湖南山先塋之次惟
先人之德恐久而湮泯乃囑吾父門人四川參議沈升
為述事行請銘於先生先生幸賜之銘雖死猶不死也
予憐其意乃按狀序而銘之希遠諱宏號怡菴其先女
直人族屬多仕金至六世祖諱某為金駙馬歿封魯王
生某不仕某生某仕元為河南行中書省左丞卒贈廣
平郡公實希遠之曾祖也因家懷慶之修武左丞生子
三長師顔元江浙行中書省左右司員外郎次魯曾永
貞俱登元泰定天歷進士顯庸于時師顔生江浙行中
書省都事元臣實希遠之父也家于杭之仁和遂為仁
和人母某氏希遠幼失怙克勵志讀書奉母盡孝事兄
尤謹國朝洪武初選為郡庠生從大章受書經既而上
書論時政高廟召見命賦秋柳念其年幼俾歸卒業不
數載充貢太學親炙張美和錢宰諸先生益嗜學雖星
歷醫卜之書亦皆涉獵嘗奉命使河南湖廣山東諸處
所至有能聲歲庚申以母老懇告得歸侍養時二兄已
歿家甚貧有薦為湖郡訓導者力以母疾辭弗就惟居
鄉授徒以奉母母歿哀毁踰禮經營喪葬纖悉不苟歲
時祭祀哀泣動人自是無心仕進寄情于湖山之間以
自適焉庚辰當道者薦之授海寧縣學訓導教法甚嚴
諸生多造就陞蘇之吳江教諭先是吳江司教者縱弛
諸生弗克成效希遠至督勵如海寧時學者方遵其教
而以秩滿上京師天官以舉人弗及員遷常之武進訓
導武進學者聞其至皆喜得之已而致仕歸鄉閒居優
游切於教子端登宣德庚戌進士第績學中秘將躋於
大用凡其先後所教生徒至是亦彬彬軰出擢巍科升
胄監膺顯仕者多有其人卒之日聞者莫不悼惜焉希
遠生元至正癸巳十月某甲享年八十有一配吳氏淑
慎儉勤子男二長曰善次即端女一慧蓮適監察御史
上海陳質孫男三希遠學問明正言動不妄喜賓客而
不濫交能容物而好惡不爽賦詩作文理趣兼至尤長
於古選有怡菴藁村居吟紀行藁藏於家淑諸後進惇
本務實不求近效蓋淳謹忠厚之士也是宜有銘銘曰
孝友克敦博學有文振鐸庠校教道是尊厥德孔昭宜
衍而茂不大其榮式昌厥後
封刑部主事張添祐墓誌銘
宣德癸丑十一月甲辰封承德郎刑部主事松江張添
祐卒於家其子吏部稽勲員外郎錞聞訃將歸以明年
甲寅某月某甲葬某山先塋之右奉翰林修撰同郡陳
詢汝同所述行實來請銘泣且告曰錞承嚴訓竊禄於
朝吾父幸蒙初命褒封矣而錞今陞秩加禄列為大夫
方期迎養冀得加封以躋顯榮而不能待抱痛曷窮先
生幸哀而賜以銘庶幾先德君恩兩不泯也按狀添祐諱
祐世居松江上海之烏溪曾大父德山大父仲文父汝
弼皆晦迹務善母沈氏有淑行添祐生有至性舉動異
群兒長而務實好學甫知嚮導而失所怙弗克終業惟
日孜孜砥礪厥行急於為義始終弗替故貧困者頼以
賙濟危急者頼以扶持至於嫁娶愆期喪葬弗克舉者
莫不捐貲以助焉有惡少張勝安者為患鄉里奮然率
衆祛之其友潘文英為凶徒焚死即擕其孤珙白發擒
戮之仍撫珙長成而妻以孫女所居西近有橋曰太平
歲久頽圯將新之以便行者而術者云弗利則毅然曰
吾志在濟人設有不利請自當之術者大沮而橋竟成
鄉人尤服其公凡有闘争是非曲直不辨者得一言即
止不復論故號曰張一句或勸之仕則曰吾固當效力
但學識未充將有待於吾子也於是遣錞入邑庠受業
於黃成章既而以善書應召入太學擢工部主事調刑
部俱著能聲洪熙紀元封添祐如錞之職配繆氏太安
人自是屏絶外累搆軒溪側扁曰野趣與賓友賦詩飲
酒為樂人莫不賢之一日疾作召其子與孫諭之曰吾
平生敬慎不蹈非禮凡義所當為者罔不奮力今被光
榮非偶然也汝軰宜勉㫋錞歸亦以吾言諭之言訖而
逝享年七十有二子男二長即錞次曰釪女二淑清適
潘讓淑端在室孫男三曰浡曰泳曰沂女三曰妙賢即
珙妻妙婉妙娩皆幼嗚呼善為百行之首義為制行之
宜觀添祐之持身操行非所謂力善而行義者歟宜乎
有子顯揚而享其夀禄也不可無銘以昭其休銘曰
存沐恩光歿而有藏銘以旌之厥德彌彰
故儋州同知林文範墓誌銘
閩多故家而林氏之族為最盛今儋州同知林洪文範
世居莆之澄渚其一也系出唐賜紫金魚袋上柱國贈
睦州刺史披之裔披九子同時為九州刺史號九牧林
家後五世諱永者復遷城東前埭子孫因居焉至諱權
者文範之曾祖也良玉者其祖也德貴者其父也母周
氏昆仲五人文範居三幼穎敏務學弱冠選為郡庠生
事父母孝處兄弟敬歲丙子領鄉薦以外艱居制哀毁
踰節痛父不待養而事母益謹己卯將别母去京就試
屬妻鄭氏善事無違庚辰擢進士授湖廣辰溪邑令是
邑轄五溪諸洞猺獠雜處性俗頑獷難治文範躬勤撫
字訓廸有方其人漸化乃修文廟闢學宫選其俊秀讀
書習禮俾知為學之貴由是領鄉薦登胄監者歲不乏
人邑田雖廣而荒蕪者多歲計所收不足以充租額且
以郵傳役重有妨農務民多逃徙即條陳上訴詔允之
蠲租額四千餘石郵傳許借力於旁邑士庶愛戴逃徙
者皆復乃聚而相謂曰生我者父母活我訓我者林牧也
九載滿秩民不忍舍率耆老百餘人詣闕乞留弗允遂
懸其靴於邑之譙樓以寓其思永樂乙未陞滄州同知
時北京建都營繕方興郡邑各委賢能以司其事而文
範實董磚埴之役潔己奉公施設得宜人皆樂於趨事
工不勞而集三載考績例應去職而總督其事者以其
能且得人心特奏留之又一年聞母訃號慟幾絶抵家
營葬畢率族人修治先世祠宇墳塋遇歲時節序及祖
妣忌辰奉祀愈謹感愴益增訓族姓子姪以禮待婣黨
賓朋以誠宣德戊申服闋改儋州夙夜竭心贊佐撫字
一如辰溪時州治朽敝謀諸僚友撤而新之幾三載政
理民安邑有巨猾積歲漁獵以賂勢要文範欲除之而
未發先為其捏詞赴憲司誣搆其罪至京偹述其枉以
聞内臺察其冤即移檄械巨猾以直之因得寓其外姪
戶部主事王凱家遘疾踰月而卒實宣德甲寅四月十
七日也先是月十二日朝廷降勑恤刑法司錄文範情
節以進二十一日蒙恩例得復職而文範卒巳五日矣
聞者莫不悼惜焉距生洪武己酉八月五日得年六十
有六配即鄭氏南湖三先生之裔識書逹禮奉舅姑處
妯娌相夫訓子咸協于道且善理家文範仕外三十餘
年而無内顧之憂者皆本於婦之賢也子男四長曰橙
早卒次寶次莆今為郡庠生俱鄭出季曰完側室出女
一適同郡致仕教諭顧在軒之長子某孫男八瓘琬璀
璟玓琨瑢瑛孫女三卒之時惟側室鄭與寶在為殯殮
如儀扶柩南歸卜以某年某月某日葬于邑之文賦里
石門紫帽山之原其族弟賜進士及第翰林編修文為
述行實偕寶來請銘予與文範同年登第相知最深弗
可以辭乃摭拾其大槩而為之銘銘曰
嗟哉林君孝友肫肫持家撫民既惠且仁始宰辰溪興
學勸稼減租貸力蠻民順化繼陞華秩佐於滄州董工
輸作厥事孔修儋耳之政益務豈弟巨猾騁奸幾被誣
毁既直其枉仰荷聖明雖云歿矣足慰九京惟古循良
魯恭卓茂化行澤流名昭不朽君實希之德富才優鐫
石刻銘永世垂休
杏隱居士彭叔敏墓誌銘
宣德八年十月戊寅杏隱居士卒於家其子建寧儒學
教授勗聞訃奔歸將以某年某月某甲遵治命葬於居
後之小金岡戍山辰向專遣人奉居士行實來請銘子
家建寧素知勗之學行其淵源本於父祖也居士卒惜
不能往哭以慰勗之哀銘奚可辭按狀居士姓彭字叔
敏杏隱其號也先世有諱玕者唐天祐間吉州刺史又
有諱思永者為宋御史中丞名最顯世居廬陵山口至
居士高祖少英曾祖子淳俱從信國文公起兵勤王寓
永豐新陂繼遷龍潭之西遂居焉今為永豐令族祖貴
德以書經鳴世號雪崖先主父諱景忠丁元季避兵移
徙于外而貲産罄竭乃學醫以資其身居士既長克承
父業而醫術益精凡邑里間有疾得其療而愈者不責
其報人或以衣食與之則持歸以獻其父母父歿奉母
尤謹母抱瘵疾十餘年所用藥餌及所思珍饌必竭力
供辦衣服澣濯坐卧扶持必躬為之始終弗替母疾危
殆或云瘵疾歿後能染人必焚之可絶其患居士泣曰
吾身即父母之身父母有大故雖殞身莫贖可付于烈
熖之中乎寧以疾傳吾雖死無憾聞者莫不歎服而居
士竟無恙母歿之日哀毁動人遇節序及祖考妣忌辰
必齋沐致奠悲感不勝撫其弟文敏從弟時敏及兄仲
敏之孤恩愛篤至訓育婚娶費由已出無所吝惜嘗重
以金幣招延儒者曾子厚曾以南教其二子由是皆力
學勗登永樂乙未進士擢南雄教授九載滿秩改建寧
昂領宣德丙午鄉薦授四川大邑教諭皆能以學行淑
人聲譽甚著於是居士得以優游禄養老而彌健也生
平温雅忠謹動止有恒言不妄發人不妄交處宗黨驩
然有恩秩然有禮間有拂其性者亦怡怡然未嘗少有
觸忤性頗嗜酒非節序親朋過從未嘗少醉人皆稱其
長厚生元至正己亥三月丙午享年七十有五卒之日
無少長賢愚咸悼惜之配同邑井源黃氏有賢行子男
二即勗昂也女一適同鄉劉伯端孫男四鉉鐸釗銳孫
女六長適富平王成名次適馮恊祥餘在室曾孫男一
曰珙嗚呼居士之處心制行自少至老始終弗渝身雖
弗顯乃能教成二子久膺禄養夀考令終非有盛德曷
克至此是不可無銘也銘曰
猗嗟居士簮纓之胄業儒通醫惠澤孔茂孝行聿彰神
明是祐湜湜二子士林之秀享其安榮臻此遐壽卒藏
于斯尚弘厥後
故翰林檢討致仕陳君墓誌銘
吾友陳君嗣初諱繼號怡菴先世吳興長城人諱鄴者
自蜀徙南康之都昌七世祖篆宋明州通判徙星子五
世咸淳鄉貢進士洽其高祖也元翰林待制仝其曾祖
也祖諱徵號天倪受學臨川吳文正公得旨歸人稱天
倪先生至正間徙吳城父汝言國初濟南經歴有政績
母吳氏廬江名族永樂初以貞節旌表汝言初未有子
吳夜夢白衣神人授之兒遂産嗣初實洪武庚戌十一
月丙戌也明年八月父卒母抱歸吳城躬紡績以訓育
之嗣初既長奮志於學受詩於鄉先生酈尚德秦師尹
受易于俞立菴既而忡忡然若不足復從半軒王止仲
用是學日益博時家貧甚嗣初躬事農圃以供祭養親
時或讀書或援琴高歌因以耕樂自號及筋力少衰乃
開門授徒學者謂其善教多從之人尤以其為文簡健
有法度求者相屬由是道益尊名益重郡邑交章薦之
屢以目眚母老辭不就母卒喪葬盡禮有聞於人仁宗
皇帝即位少傅廬陵楊公首以文學薦初授國子博士
尋改翰林五經博士命同太常卿南郡楊公直弘文閣
偹顧問時以為得人皇上嗣位命修先朝實錄書成荷
白金文綺之賜陞翰林檢討逾年以老疾乞歸明年疾
作既亟命其季子完誦西銘至存吾順事沒吾寧也因
接誦不已門人劉溥請問先生如何直答曰無事遂卒
實宣德九年五月六日也享年六十有五宗黨姻友門
生畢至哭之皆盡哀守令而下咸往弔哭朝之縉紳大
夫士聞之莫不悼惜配金氏故郡守綗之季女初受聘
綗之長壻坐法併沒官嗣初訴於朝乃得釋金素有禮
教亦甘清苦事姑以孝謹聞先十二年卒子男五宗寬
宏宣先卒季即完女二長適謝壙次幼孫男七傅儀仁
偉佃佶俌女四卜是年九月十日葬吳縣太平鄉薦福
山先塋之次所著文集四十卷藏於家其賦性純淑聰
敏過人孝友篤至恒以不及事父為恨言及未嘗不流
涕奉母甚謹尤善養志長姊失所天養之終身訓育其
子甚至少姊早寡存恤其家曲盡恩意友人死無以為
葬買棺葬之他凡婚喪貧困與夫鰥寡孤煢之弗克振
者輙賑恤之無少吝其為行大率類此完奉治命走京
師謂予有疇昔之好徵銘諸墓予按其門人大理評事
張益述為之銘曰
繄陳之先吳興孔昌既徙于蜀復居南康瞻彼吳會具
區之澳爰及中葉居用載卜光前振後詩禮簮纓蔚乎
孫枝繼繼繩繩有華其躬孝友斯著有豁其心問學斯
富既塞而通晚遭竒逄秩列弘文侍從九重日月清光
荐被寵遇于焉退休式慰衰暮歸視其庭子孫滿前云
胡不樂乃奪其年薦福之山先塋之側既藏既銘永昭
令德
故翰林檢討黃君墓誌銘
宣德甲寅六月壬戌翰林檢討掌國子博士事黃君胤
宗卒其子安將扶柩南歸以某年某月某日葬于邑里
某山之原乃奉狀偕其門生建陽主簿唐誠來請銘予
與胤宗出同年素相友善弗可辭胤宗諱某浙之嘉興
海塩人世業儒曾祖某祖某俱隱德弗仕父文傑洪武
中為秦王府教授母顧氏胤宗生而秀偉幼克嚮學聰
敏出於天賦孝友本於自然伯父文俊為鳳陽淮遠丞
卒于官無嗣胤宗承父命為之後躬往迎其柩歸葬服
喪盡禮由是著名遂舉為郡庠生歲庚辰以易經登進
士第當得顯官固辭不就乃擢福建汀州府儒學教授
丁内艱服闋改河南之彰德能以其道訓諸生諸生學
成而仕者彬彬然嘗兩受聘校文關西甄拔精審士論
歸之以績最陞北京國子博士講論有章課試有法得
其開益者莫不敬服秩滿陞今職益克盡心以求報稱
既歴三載例得授勑且封贈父母及妻恩命已行會胤
宗卒遂寢可勝惜哉其素性簡約罕與人接公退則閉
門静坐無求無營不徇不阿凡為詩文下筆立就然不
求甚工取適意而已蓋類其為人焉生洪武辛亥三月
戊申得年六十有四初娶張繼費子男二長即安次正
嗚呼師儒之職古今所重惟胤宗克紹先業既不慕顯
榮而安於恬淡素位而行三十餘年清慎之操始終弗
替蓋其所得於已者既多而造就於人者亦不少焉是
宜有銘銘曰
偉哉斯人學行夙著恂恂其言煜煜其譽既登科第辭
尊就卑兩教名邦舉有良規關右大藩文衡是寄去取
惟公式振士氣爰陞胄監為士子師講道談經斯文是
資榮陞翰苑仍典教事恩命將及夫何不俟維邑有山
體魄是棲銘以昭之潛德永垂
故翰林學士奉政大夫沈公墓誌銘
公諱度字民則姓沈氏也世居松江之華亭公以儒發
身累官至翰林院學士階奉政大夫宣德甲寅冬十月
乙丑卒于北京之第訃聞上遣官賜祭給舟車歸其喪
詔有司營葬朝之公卿大夫士素相交者莫不悼歎弔
祭之其孤藻奉柩東歸以某年某月某日葬于邑之玉
屏山先塋之次乃狀公行實泣拜請予銘予與公為僚
友三十餘年相知最深誼弗容辭乃誌而銘之公大父
德輝號竹庭嘗為郡史平反冤獄鄉稱長者祖妣宗氏
儒家女父易元末為諮議參軍棄官還鄉里授徒養親
人稱苦節先生妣顧氏出士族公賦性敦敏言動不苟
刻志讀書喜親筆札及長學問該博於書法尤精洪武
中郡邑以文學薦而以家艱坐稽緩謫戍南詔岷王聞
其賢延至藩邸接待甚厚時學士董公倫亦謫居南詔
一見公甚相敬愛董公歸朝首薦公召還未及登用伏
遇太宗皇帝入正大統詔求文學翰林編修今禮部尚
書楊公弘濟首薦之擢翰林典籍與修太祖高皇帝實
錄賜白金綵幣織金紗衣復承命書孝慈皇后傳及古
今列女傳書法精妙式稱上意自是詔誥制勑及御撰
詩文碑刻皆屬於公未幾陞檢討陞修撰復陞侍講學
士上嘉其清勤賜二品袍服象笏命大官日給盛饌以
寵異之官其子藻為中書舍人公與其弟翰林侍讀粲
扈從往來兩京蒙被恩贈賚不可勝計仁宗皇帝登祚
賜誥推恩贈其父如公職母贈宜人公請告焚黃詔賜
鈔幣給驛傳仍命藻侍其行鄉里榮之皇上嗣位陞今
職年七十有三屢乞致事不允逾年特命食禄不煩以
事公素有痰疾至秋輙作是秋益劇遂卒享年七十有
八配鍾氏先二十二年歿贈宜人繼陳氏子男二長芹
先歿娶高氏次即藻今陞大理寺副娶王氏孫男二潮
有志于學早夭源娶李氏孫女三曾孫男一曰寅生嗚
呼公胸次坦夷持身儉約孝友忠勤出自天性居常以
不獲終養為憾言及必流涕歲時祀事惟謹粲嘗感疾
公晝夜守視調護甚至出入禁闥小心慎密始終一誠
嘗侍顧問得以從容進言多見采納至於講論古今薦
引士類無不精當所居構軒扁曰樂琴書處旦夕遊憩
其中以自樂為號人稱自樂先生所著詩文有滇南藁
隨筆錄西清餘暇自樂藁若干卷藏于家公之歿宜有
銘以昭于世銘曰
偉哉沈宗積世長厚維公紹承厥德益茂初起鄉邑乃
罹困窮用玉於成由塞而通遂登詞垣受知列聖恩賚
洊臨實公之慶惟公之慶既夀而康子肖弟賢舉荷寵
光玉屏之山營兹宅兆銘以藏之千古有耀
文敏集卷二十二
