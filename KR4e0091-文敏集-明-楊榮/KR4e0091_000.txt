楊文敏集别集類五明
提要
(臣)等謹案楊文敏集二十五卷明楊榮撰榮
有後北征記已著錄榮當明全盛之日歷事
四朝恩禮始終無間儒生遭遇可謂至榮故
發為文章具有富貴福澤之氣應制諸作渢
渢雅音其他詩文亦皆雍容平易肖其為人
雖無深湛幽渺之思縦横馳驟之才足以震
耀一世而逶迤有度醇實無疵臺閣之文所
由與山林枯槁者異也與楊士竒同主一代
之文柄亦有由矣柄國既久晚進者逓相摹
擬城中高髻四方一尺餘波所衍漸流為膚
廓冗長千篇一律物竆則變於是何李崛起
倡為復古之論而士竒榮等遂為藝林之口
實平心而論凡文章之力足以轉移一世者
其始也必能自成一家其久也亦無不生弊
微獨東里一派即前後七子亦孰不皆然不
可以前人之盛併回護後来之衰亦不可以
後来之衰併掩沒前人之盛也亦何容以末
流放失遽病士竒與榮㦲乾隆四十三年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文敏集原序
國朝既定海宇萬邦恊和地平天成隂陽順序純厚清
淑之氣鍾美而為人扵是英偉豪傑之士相繼而出既
以其學贊經綸興事功而致雍熙之治矣復發為文章
敷闡洪猷藻飾治具以鳴太平之盛自洪武至永樂盖
文明極盛之時也若建安楊公者其可多得哉直在鄉
校時聞公領鄉薦第一名譽赫然思欲識公未能也太
宗皇帝即位之明年直亦取進士選入翰林俾盡讀中
祕書學古為文詞而公已在内閣典辭命職論思所與
共事者六七公皆天下之望又後二年直再被選拔得
從諸公後諸公不以直為愚而皆辱教焉聽其所言觀
其所存信一代之偉人也而公復以達政務善應變最
為上所親任凡制馭遠方飭師旅撫順討逆慮邊將有
不能辦者必命公往圖之公決機發策皆適其宜上躬
御六師清沙漠必命公從行所以贊襄裨益為多其在
朝廷朝夕侍左右圖議政事以安利兆民而人盖隂受
其賜間為文章歌頌聖德施之詔誥典册以申命行事
與凡官署民居所以施政教適性情而欲紀載其實序
述其故孝子慈孫欲銘著其祖考之美以垂諸不朽者
多請求扵公公皆有以應其求其學博其理明其才贍
其氣充是以其言汪洋弘肆變化開闔而自合乎矩度
之正盖渢渢乎盛傳扵天下得之者不啻若南金拱璧
寶而蔵之而今不可復得矣直在翰林三十七年辱與
處者盖多惟公相好為最深盖自永樂以來親見上之
所以教養拔擢而知其意欲有所用也故既處之要地
使習知其故至扵四朝實錄與夫大典禮大述作直皆
與其間及直之去翰林惟公深惜之而反為忌者所病
夫士之進退出處有命焉非人力所能勝奚以病為哉
公之卒也直既為傳載其行事之大者以備他日太史
之采擇至是子恭類次遺文若干篇將鋟梓以傳又屬
直為之序於戲公之文豈待序而傳哉獨感公之知有
不能已扵言者故序諸其首簡公賜名榮字勉仁歴官
至少師工部尚書謹身殿大學士贈太師諡文敏云正
統十一年冬十二月望日資政大夫吏部尚書兼經筵
官前國史總裁泰和王直序
天啟一代文明之治必生竒偉不世出之才以匡輔之
故其事功足以經國而庇民其文章足以垂世而傳後
夫豈偶然之故哉三代邈矣漢唐宋以來號稱極盛其
間並美兼該亦不數人信乎才之難也吾觀贈光禄大
夫左柱國太師諡文敏楊公詩文集有以見公之不可
及焉公建安人少穎悟絶倫自遊校庠已有經綸天下
之志暨登高科入翰林遭遇太宗皇帝委以心腹之寄
居則參掌機密出則謀謨帷幄寵眷優厚羣臣鮮儷逮
事仁宗宣宗今上皇帝付托愈隆爵位益尊聲望彌著
縉紳士夫瞻仰其休光四夷八蠻想聞其風采豐功偉
烈鏗鍧炳耀天下誦之猗歟盛哉復以其宏博之學敏
贍之才發為文章與古之作者頡頏後先高文大冊施
諸朝廷雄詞直筆著扵國史嘉猷讜論達扵經筵凡文
武大臣勲績之所紀述中外名流先德之所表揚以及
海内縫掖之士欲有所借譽者得片言隻字莫不以為
至幸公亦隨其人之所求樂然應之不倦皆各適其意
以往何其富哉公沒之後其子尚寶司丞恭集公平生
所作以類分之托叙校正且屬序其後叙辱受教扵公
甚深屢蒙薦拔雖不果登用居嘗自誦以為知已尚敢
以蕪陋辭乎於乎斯集之傳豈徒見公著述之盛而天
祐國家生才佐理之盛亦足徵焉叙何幸厠名簡末附
諸永久哉南京翰林侍講學士奉訓大夫前兼經筵官
吉水周叙書
自古國家以得賢材而興國朝太祖受命肇造區宇太
宗嗣服茂隆化理天下之材應期而出以備任使者布
滿于朝有能傑出其間學足以達治體材足以任國政
文足以代王言居輔翼之任受腹心之寄無媿扵古之
所謂大臣者建安楊文敏公其人焉公少有大志刻苦
務學博洽經史扵治亂興衰之由是非得失之理莫不
究盡慨然以功名自期許始由進士入官翰林太宗正
位簡文學之臣凡七人入祕閣掌密務公在選列姿度
英爽每侍閒燕有所顧問敷對剴切上竒其材可大用
扵凡政之得失民之休戚悉以問之公即小心一志知
無不言言無不盡皆見聽納其言之行而功利及扵民
者不可勝計然多公所獨知它人有不得而與知者上
益察知其忠日見親任邊情軍務一皆諳練嘗西鄙有
儆敵中情偽不可測遣同大將籌之既至洞識事機措
置得宜邊境帖息回奏大見奬賚上每親征公皆在行
從容帷幄贊畫居多繼事三朝忠勤始終如一日所以
被寵待之者羣臣莫能及至為文章見扵詔誥命令訓
飭臣工誓戒軍旅撫諭四夷播告萬姓莫不嚴正詳雅
曲當人心出其緒餘作為碑銘誌記序述贊頌以應中
外人士之求又皆富贍温純動中矩度詩亦備極諸體
清遠俊麗趣味不凡稿總若干卷蔵于家公子尚寶司
丞恭屬為之序夫士大夫抱材器力問學達則施諸事
業窮則見扵文詞傳之當時垂之後世以托不朽公以
宏材碩學遭值盛世歴事列聖致位顯要獻納左右謀
聽計從以身任國家之重者垂四十年忠被人主之知
澤為生民之福聞望之隆勲業之著書諸史冊自足以
垂於不朽果何待文而後顯哉詩之與文復皆用之朝
廷布之方國天下賢士大夫莫不稱誦而追慕之又豈
待序而後傳哉但習禮無所肖似得從公出入扵禁近
者有年于兹辱見知遇今不可復作矣良深永慨故敢
忘其膚陋序諸篇端云嘉議大夫禮部右侍郎吉水錢
習禮書
