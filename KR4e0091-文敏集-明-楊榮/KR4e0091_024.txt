文敏集卷二十四明楊榮撰
墓誌銘
定西伯夫人李氏墓誌銘
夫人姓李氏考諱駟母某氏世居金臺彰義門家世長
厚以積善稱夫人生洪武壬戌十一月二十七日自幼
聰敏端淑克勤女事父母鍾愛之年十八為之擇婿得
同里大姓今奉天翊運宣力武臣特進榮禄大夫柱國
定西伯蔣貴遂歸之夫人既入門家室攸宜克盡婦道
事舅姑以孝相其夫以禮閨門整肅内外雍睦宗黨稱
之宣德間以夫貴受誥封夫人今復封伯夫人子男二
長曰義次曰雄今以邊功擢千戸女二長適杭州前衛
指揮使李剛次適密雲衛指揮使劉容孫男二曰璟曰
琬女一尚幼正統四年六月十九日夫人以疾卒於家
享年五十有八時貴以平西寇功佩平羌將軍印充總
兵官鎮守甘肅訃聞皇上特加垂念遣官賜祭命有司
造墳恩德之厚無以加矣卜以是年十月初十日奉柩
葬於彰義門泥井里之原嗚呼夫人德儀兼美膺受褒
封顯榮始終世不多見銘以昭德不可無也乃為之銘
曰
懿哉夫人有美厥先善積既厚慶澤斯延是生夫人柔
嘉静莊為女之淑為婦之良克相夫君茂隆厥功乃殄
羌孽乃進伯封子長千夫克奮忠義女獲所歸動必循
禮婦德母儀夫人兼全存殁光榮復何憾焉峩峩新阡
密邇都門藏銘幽宫百世永存
明封徵仕郎中書舍人宋原亮墓誌銘
宣德乙夘六月辛丑封徵仕郎中書舍人宋原亮卒於
家其子禮部主事琰奔訃將歸卜是年某月某日奉葬
於鄉之日嶺山先塋之側乃述原亮行義詣予泣拜請
銘予雖未識原亮觀琰之為人足以知其父之善奚可
辭原亮諱亮號竹軒其先有諱嗣宗者邢之南和人仕
唐為奉化令因家焉舊傳廣平文正公之後因名所居
之地曰廣平鄉曾祖其五積德行善隠居弗仕大父鄮
山書院山長起潛父雙峯居士信義世以文行為鄉閭
所重母蔣氏原亮生元至正庚子十月乙未自幼穎敏
務學及長經史醫卜星命之書無不覽究居家以孝弟
聞父患痢嘗糞而憂既卒哀毁幾殞兄原剛坐誣遠謫
請隨行兄以其幼弱止之輒泣曰豈忍遽離吾兄耶遂
同至役所代兄力作勞苦備至未嘗見於辭色兄歿棺
歛歸葬如儀尤謹於祀先遇祖考妣忌辰祭必盡哀喪
其配朱氏持服如禮或勸其再室原亮曰昔吾生再周
失恃吾父終再不娶我奚敢違女弟家疫作俗忌相染
無敢過門者原亮獨宿其家生者為治醫藥死者為之
殯葬始終弗懈而竟以無事其待族黨幼長賓朋戚疏
恩禮兼至捐財以助婚喪積粟以濟貧匱凡於義所當
為者罔不盡心族里有乖争欲搆訟者必委曲開喻使
之改悔由是人感其德而敬畏之有司春秋釋奠學宫
每令攝分獻臨祭敬愼容止端肅諸生莫不取法焉性
雅尚正嘗感風疾人言禱祈可愈原亮曰吾素不為惡
奚禱祈之有已而病亦愈琰始為邑庠生夙夜督勵以
成其業及登永樂乙未進士第入翰林為庶吉士擢中
書舍人遷今官屢以書誡勉之令盡厥職不語家事洪
熙紀元得推恩褒封原亮如琰職琰得歸省升堂拜慶
鄉人以為榮而原亮獨懷兢惕未幾琰被召命行戒之
曰汝但盡心國事愼勿以吾老為念享年七十有六卒
之日人無貴賤賢愚咸悼惜之配即朱氏贈孺人恭儉
慈仁先二十七年卒權厝於西布山今合窆焉子男三
長即琰次璘次琬女淑瑛適同里陳文昕孫男五觀亨
福亨禄亨祚亨夀亨女二嗚呼原亮孝弟行於家行誼
著於鄉而又克成其子顯宦於朝榮被恩命夀考令終
蓋亦世之鮮者是宜有銘以昭來世銘曰
吁嗟原亮孰與儔孝友行誼追前修履道坦坦心休休
有子擢科侍宸旒恩光寵命賁林丘身全五福日優游
俯仰無愧奚所求嗚呼我銘表厥幽鄞江流水同悠悠
封大理寺副劉仲綸墓誌銘
士之佚老於鄉享有榮名盛福於治世非慶積其家而
善修其躬者不足以致此觀諸大理寺右寺副劉仲綸
蓋可驗已仲綸諱璋别號杏林西隠先世居長沙為士
族宋季有諱勵叔者避兵於吉因家廬陵之高沙精岐
扁之術子惠可世其業仕元為龍泉醫學官孫思敏曾
孫鼎成仍邃於醫俱隠居終身而濟利之澤益厚矣仲
綸鼎成中子也少穎敏務學祖母康病劇刲股和藥愈
之事父兄克供子弟之職國朝洪武中郡縣薦其孝友
擢知一縣尋坐累罷歸事二親益孝起居飲食務得其
懽心二親相繼没葬祭以禮不用浮屠而弟季紳亦蚤
沒兄伯經有疾仲綸篤同氣之誼不異爨撫視猶子逾
於已出姑老無子且貧迎歸終養之久而彌謹嘗慕先
世以醫藥濟人有疾者輒能赴之間出游淮浙荆陕之
間比還而濟人之心益勤不懈然未嘗責報有貧不能
自存者則兼濟以財用是人多德之暇日輒延賓友極
觴詠之娛而尤篤家訓遣長子英游郡庠受經英果登
進士第官大理寺副讞獄多平反聲譽日著朝廷推恩
褒封仲綸如英職暨英拜南京大理寺丞仲綸來視之
申以守官盡職之戒諄懇切至聞者以其善訓子也比
抵家遂嬰疾不起實正統紀元丙辰正月二十四日也
其生以至正辛丑五月朔日享年七十有六母衛氏配
王氏並有賢德而王亦以英貴封安人子男二人長即
英次俊女三人適王志端蕭禮獨景皆望族孫男六元
亨利貞仁義亨蚤殤女五曾孫男吉祥英既聞訃哀慟
匍匐而歸將以某年某月某日葬於某山之原奉事狀
泣請銘嗚呼仲綸之善皆可稱於世垂於後矧以英惓
惓之請烏得已於辭耶銘曰
維劉之裔初處星沙顯顯家聲簪紱之華爰及其後來
徙于吉廬陵高沙從而卜室所積者善所業者醫以藥
利人克普厥施傳及五葉曰仲綸甫匪直醫道篤率乃
祖孝於二親友於伯兄老姑弱姪是愛是矜才足治劇
牛刀小試尋云退休優游終歲人有疾疢我從瘳之人
有匱乏我從周之善之所為垂老益至有子在朝恩寵
斯賁命服煌煌煜乎耿光曷以致斯積善之償我作銘
詩勒於貞石用俾後人於此考德
兵部主事陸友仁墓誌銘
國朝置内閣切居禁近乃制誥所出而機務之繫莫重
焉故從事於斯者非端重愼密之士弗克與矣宣德乙
夘春兵部車駕主事陸友仁以薦得從事於其間友仁
今春坊庶子沈民望弟子也始由民望以楷書薦擢中
書舍人九載考稱陞今官嘗與修兩朝實錄成荷文綺
襲衣金幣之賜嗚呼友仁所歴踐誠榮矣其筮仕以及
陞遷俱從事於翰林日邇清光優游歲月非他職僕僕
簿書奔走旦暮者比也及入内閣予將期之遠大遽抱
疾不起以是歲十月四日即世斯亦命矣夫明年正統
紀元其弟宗義自其鄉北上將舁柩還葬遂以其僚友
吏部考功郎中夏衡所狀行實拜予請銘友仁諱輔自
少穎敏讀書過目成誦喜吟咏字學尤所肆力者也為
人寬和崇孝友在京師恒念親老不敢迎養請分常俸
於家充具兄弟四人夙篤友愛友仁居官儉約衣止布
褐而出徒步居雖樸陋處之裕如人因號之曰裕齋人
或干以外務輒辭之不就及沒室如懸罄棺歛之具多
出於故舊其生以洪武癸酉十一月十日享年四十有
三世家華亭相傳為華亭侯遜所出稱簪纓家曾祖某
祖某父文昌嘗仕宛平縣主簿有治績休官家居洪熙
時以友仁貴賜勅封中書舍人母計氏封孺人配陳氏
封如其母子男四曰經曰纊陳氏出曰縉曰紳側室周
氏出女一適里人胡綱亦陳氏出將以某年某月某日
葬縣之白砂鄉故村之原嗚呼友仁蓋不可起矣予既
素知其為人之善而以之在薦又烏得靳一言以銘其
墓石也哉銘曰
陸氏之先侯封華亭以官為家子孫繩繩機雲以還世
有聲譽詩書簪纓以永厥緒嗚呼友仁克光於前薇垣
粉署官以叙遷凡厥服勤克遵矩度縉紳之間令聞日
著内閣優游榮幸駸深煜煜文翰用昭綸音式期永年
一疾不起天耶命耶如斯而已胡村之原偉哉新墳銘
以藏之爰示後人
都察院右僉都御史魯君墓誌銘
正統二年六月十日都察院右僉都御史魯穆希文以
疾卒於官上聞遣禮部右侍郎章敞諭祭仍給舟歸其
喪卜以某年某月某日葬於某山之原其邑人翰林修
撰杜寧為述其歴官行已之實來請銘希文嘗僉福建
按察司事操行履歴予知之悉故不辭為叙而銘之希
文宋散騎常侍澤之裔建炎初澤自汴徙居於嚴七世
祖祁温州平陽令始自嚴徙天台遂為天台人曾祖古
訓祖谷珤皆隠德弗仕考友敬以希文貴贈文林郎監
察御史妣奚氏贈孺人希文自幼舉動異常兒里有識
者語其祖父曰是兒他日當為偉器宜善教之稍長肄
學邑庠攻苦食澹篤志經史雖祁寒盛暑不少休息嘗
自書人嘗咬得菜根則百事可做之語於座右蓋已毅
然以清操自勵永樂丙戌登進士第勑賜歸榮於鄉因
是益肆力問學鄉生執經受業者亦多造就及赴召有
司贐鈔萬緡謝而卻之或曰行者以贐何用固卻希文
曰筮仕之始未有益於鄉里而先厲之可乎言者愧服
嘗覈江北諸衛儲糧巡兩淮鹽法及監龍江抽分竹木
局綜理周密吏莫肆其奸既而以外艱去家居杜門哀
毁逾禮服除拜福建道監察御史介然自持人莫敢干
以私時太宗皇帝巡幸北京仁宗皇帝監國希文屢上
封事知者皆稱其為敢言又嘗鞫常州巨商法當死商
家托其姻舊厚餽白金覬免死希文斥而拒之竟寘之
法秩滿擢福建按察僉事理冤滯繩貪墨摧豪右無所
顧避泉州進士李某調官廣西妻吳少而美故富民林
肄欲圖之陽與某善遣二黠僕偕行至中道毒死某并
其姪吳還肄納之某之族人訴於郡及臬司官受肄賂
反罪訴者希文至廉得其情執而訊之果服罪漳州民
許某富而無子初以姪為後晚而妾生子因析貲産與
姪而以子托之許死姪謬言子非叔出逐之奄有其貲
希文按行至郡妾携孤訴其狀希文乃於市集諸小兒
密以許之孤雜其中令父老别之父老獨指是兒狀類
許某必其子也於是悉歸其貲晉江縣境有四閘水以
蓄洩溉田數百頃為豪右專以自利歲旱細民羣訴希
文罪其專利者民皆驩呼鼓舞今上皇帝嗣位大臣薦
希文治行驛召至陞今職尋命捕蝗大名廣平循行阡
陌勞來不倦民不知擾而害隨息暨還贊肅憲紀駸駸
有聲朝退方治事疾遽作而卒家無以為歛公卿賻治
其喪始克襄事希文生洪武辛酉某月某日享年五十
有七配張氏温柔淑慧先希文三月卒於家子男二人
長曰昇次曰昂孫男三人曰誠曰誼曰譓希文為人剛
正清愼内恕外嚴寡嗜慾薄滋味歴仕中外二十餘年
家無饒貲被服如寒士卒之日聞者莫不咨嗟歎悼嗚
呼士之為世用才足以應變智足以决疑者非不有也
而求其清介有守執法不回似希文者殆亦不多見焉
是故不可以無銘也銘曰
介如石兮維守之貞直如矢兮維心之平維介維直士
德之偉人一鮮稱君乃兼美方其蜚聲震耀當時今焉
云亡孰不悼思遥遥閩藩政傳永久奕奕憲臺名著不
朽天台之原考卜維新安此宅兆永裕後人
故節婦高孺人墓誌銘
婦德莫重於貞良莫先於孝慈故為婦當盛年而喪所
天能秉志不貳奉姑以終養教子以成名足以表則於
閨門其有益於俗化也大矣於其歿也銘之以為後世
勸豈不宜哉若今吏科給事中高旭母孺人蓋其人也
孺人諱妙善姓李氏福之望族女父宗善母林氏業儒
而有淑德父亡時尚幼旦夕哀號聞者歎異侍母執麻
枲治絲蠒無異成人姆教以孝經列女傳輒能記誦性
行勤儉篤於孝敬家居不事華靡雖善女工而織紝組
紃之外無他好伯父亡哭之如父兄有瘖疾彷象以通
其意及笄母擇所宜配得同邑高景陽氏以歸焉既歸
孝於姑順於夫欵遇賓親豐儉適宜景陽嘗痛父墓地
圯於水欲更葬之貧不能具孺人輒傾粧資為助春秋
祭祀必先期齋沐治具務致誠潔既而景陽領鄉薦入
太學以疾卒於京訃聞慟絶時姑年七十有四男女俱
幼守節自誓早蠶而繰暮燈而織以為衣食資故姑有
所托若子之存子有所頼若父之在及姑以天年終備
棺槨衣衾營葬如禮遇有困乏者輒周之夫妹適陳而
家窶官有逋租弗克營辦孺人曰凡人急難尚相扶持
况夫之同氣乎即出金帛予之邑里敬服嘗呼諸子語
曰汝父亡時吾以姑老汝幼弗忍相從地下汝能力問
學以繼先業吾後死無憾况汝父存日以過時失學為
悔汝豈可自怠而貽他日悔乎於是每旦促旭兄弟就
學旭弱冠以禮經魁於鄉念孺人老而弟幼浮沉於鄉
十餘年宣德癸丑始以進士第五人試政天官正統丙
辰擢給事黃門恩封未下而孺人以疾卒於家孺人生
洪武乙酉七月二十八日殁正統丁巳四月三十日享
年六十有九子男二人長即旭次曰明先儒人卒女三
人長適許清次適林順次適戸部主事鄭亮孫男四人
曰㙨曰均曰墇曰至孫女三人旭歸卜以某年某月某
日合景陽之葬於懷安之興盛坑旭乃以亮所述行謁
予泣請銘嗚呼先王之教始於閨門女子言動有史以
昭勸戒故其化行而俗美後世治不古若女婦之善罕
所表見故人心無勸而俗去古益遠矣若孺人之孝慈
貞淑婦道母道皆足為世式夫豈可使之無傳也哉銘
曰
莫白匪玉莫堅匪石不二所天乃婦之德猗歟孺人閨
閫稱賢如玉之白如石之堅夫歿養姑一其終始以育
以教克成厥子為婦盡道為母有儀俗化之勸慶澤之
垂俗勸慶垂彌遠彌耀勒此銘辭以告厥後
故盤洲李處士墓誌銘
正統元年秋河南布政使李禎昌祺述職來京師造予
以其先考盤洲處士墓誌銘為屬曰惟禎之先人生有
懿德善行足以表著於世卒葬以來且踰一紀而幽堂
之銘迨今未刻用是夙夜痛心愳無以逭不孝之罪謹
撰次事實以請余與昌祺相知非一日且稔聞處士之
賢不可以不銘乃序而銘之處士諱揆字伯葵其先金
陵人宋南渡時有尚書郎諱義者徙家江西之吉水又
數遷至今廬陵之螺岡曾祖諱良叔祖諱華道皆賢而
隠於醫考諱廷賓仕元為天臨路醫學教授妣林氏處
士自少穎敏有竒志書過目輒不忘受毛氏詩於進士
王紹值元季兵興從醫學公避亂往來弗及卒業逮國
朝平定天下處士始復緝業將筮仕以為親榮而醫學
公年老不欲其離膝下處士遂業醫以為養不復有仕
進意而學行益修時吉之遺老宿儒若翰林修撰張弘
毅兵部郎官伯顔子中刑部尚書吳山立皆折輩行與
之遊山立以詩名家處士相與講論詩益工尤長於五
言高古雅健有漢魏之風人因稱為李五言云處士事
親婉愉備至甘腝滫瀡之奉極力營致雖艱窘之際親
以忘憂處弟妹恩誼尤篤家無間言其為醫務以利濟
為心不求肥家凡疾者扣其治必往不擇貧富為趨舍
尤善治竒疾衆之所不療者處士輒能療之前東宫說
書周仁遠與處士家故連姻其子遘疾危甚延處士視
之比至羣醫方集議不决處士診之曰脉洪數而心懣
此内熱也當以涼劑解之即愈周氏館賓黃玉潤博洽
知醫與處士談間因舉宋中興十將傳中語以諭用藥
之方處士為誦全傳不遺一言又問數事無不知者玉
潤大駭遂贊於仁遠曰李君非止善醫其學問亦不易
及也既而疾者愈玉潤為詞贈之還由是處士名益振
值歲疫邑大姓劉氏闔門皆病親隣愳為所染無敢視
者醫亦不赴處士聞之惻然曰為鄉人者患難相恤固
其義也安可坐視其斃乎遂具藥餌携一老僕往宿其
家蚤夜躬調治之越數日先愈其病甚者復勸諭其親
隣使相與扶持月餘而疾者盡起處士乃歸鄉䣊之人
莫不義之處士為人寬厚簡澹喜愠不形介不立異
和不詭隨故其所至人咸敬慕前後守令及當道者
多欲薦之輒懇辭以止其學於諸子百家之言靡不該
覽書札得晉唐人風致至於隂陽方技皆精其能晚年
益致力於性理之學雖不授徒而樂為人講說郡邑後
進之士皆尊事之每鄉飲必以首賓席名卿大夫之游
宦往來經其郡者必造門訪問焉郡城之隂有洲臨水
清曠可釣游去處士之居不半里處士日夕杖策往游
其間吟弄風月逍遥容與意甚適也因自號盤洲釣者
故翰林學士解公縉紳為文美之初昌祺為禮部郎中
處士嘗一至京視之其還也翰林諸公咸以詩贈行及
昌祺布政廣西往返皆便道過家為處士上夀鄉人榮
之處士嘗戒之曰孔子居鄉黨恂恂如也張湛下里門
聖賢皆然汝可法之毋驕慢為吾之恥又曰當官操守
必務終始汝其愼之苟違吾言非吾子也昌祺佩服惟
謹遂以清白顯名而人稱處士善教其子焉處士生元
丁亥四月十五日卒永樂辛丑十一月二十九日夀七
十有五比得疾猶日起正衣冠坐閱書親賓問疾從容
談笑如常迨屬纊無一言之亂諸子請遺言曰吾願汝
等勉為善而已且屬歛以深衣幅巾嗚呼處士可謂安
於死生之際者矣處士初娶彭氏繼劉氏生子男四人
長即昌祺次旭次循次芳女四皆適士族孫男十孫女
七曾孫男二處士所著有盤洲漁唱藁若干卷永言集
若干卷皆藏於家其葬在廬陵何山之原惟聖朝褒嘉
臣下恒推恩榮及其親以昌祺之賢久居方岳處士積
善之報將膺寵贈有日矣揭德麗牲之石得不尚有待
乎銘曰
韡矣盤洲士流之竒有德有言學充譽馳曷不仕進而
隠於醫為子翼翼為兄怡怡家政允修鄉閭所儀恤難
拯疾聿推厥施全活孔多獲報攸宜篤生賢嗣克顯明
時方伯之貴名宗有輝紫誥頒恩褒寵有期嗚乎處士
其存遠而廉貪敦薄高風可師何山之原有塚巍巍爰
詔來裔刻此銘詩
徐處士墓誌銘
翰林編修徐珵之父處士孟聲以正統元年十一月廿
八日卒於京師珵兄弟遵治命將奉柩還葬于姑蘇某
鄉之原乃踵門再拜泣請銘予與珵同事史館不獲有
辭遂摭大理評事張士謙所狀事行為叙次而銘之處
士諱震孟聲其字也别號善菴世為蘇之長洲人曾祖
孝基祖文禎父子復子復之弟子明乏嗣以處士後之
處士自幼至長篤厚謙愼行義樂善汲汲若不及其事
親奉先以孝以誠洪武中子明以閭右徙實京師嘗坐
累當被逮處士欲代往子明切止之處士徑先赴獄久
之會赦得釋人稱子明為有後四時奉祀必齋戒豐潔
器物不親視不以祭其用財䘏匱義以周鄉人尹某貸
貲數萬為貿易已而盡費於家之婚喪納券請緩償期
處士笑謂之曰子吾友也義有通財况以襄家之大事
乎取其券焚之鄰有徐某謝某俱母老貧不能備養處
士厚給之俾生息以自資其教子治家嚴正而有法每
念其先連世不仕而德善之積不凉後必有興者於是
遣珵從師受經不以祁寒盛暑廢其業家庭内外尊卑
長幼秩如也其他處宗族朋友以及鄉黨悉井井可觀
殆古所謂善士者歟其生以某年某月某日享年六十
有六娶丁氏邑右族内助克賢先處士八年卒子男四
長琪早世次璘次即珵次瑛女一人許琳其婿也方今
聖朝重褒嘉之典士之有官於朝者皆得榮及其親若
處士之善教子而珵之克自樹立其寵命可指日待矣
而躬弗逮其榮其亦可悲也夫銘曰
古稱善士一行已名猗歟處士匪一足徵其身雖嗇其
嗣克承褒封將至躬弗逮榮没云何悲譽也則馨我作
銘詞永閟泉扃
故處士薩君墓誌銘
閩有純孝篤行之士薩君享年六十有六卒於家其子
翰林編修琦將奔訃南歸迺持翰林修撰陳叔剛所狀
事行謁予泣拜求葬銘予與君同為閩人琦復同在館
閣不可有辭遂按狀叙次而銘之君之先世居今北京
宛平縣祖諱野芝父諱仲禮仕元為福建行省檢校始
家閩縣之通賢坊君諱琅字用謙七歲而孤母沙氏守
節不貳篤意訓育之其舅孟相學行重鄉里君從之學
事若嚴父暨長德器成就得舅氏之教為多焉君孝於
事母家素貧至躬採薪拾穗以資養旨甘温煗之奉恒
竭力營辦而母不知其勞鄉人以孝子稱之有不善事
親者聞其風多感激改行里中旱父老禱於神久弗應
或曰薩孝子有至行必能致感求之偕禱果雨繼有火
災又求君禳之火隨息母嘗遘疾更數醫弗效君憂惶
無措每夜露禱北辰祈以身代時母不粒食七日矣忽
甦曰適神人語我曰而子孝加爾夀三十四自是疾成
風痺卧起須人扶掖君夫婦日夜不離側比母沒時乃
三十四月云君哀毁骨立杖而後起服除與人言輒嗚
咽流涕遇忌辰節序哀慟如初喪平生尚義於財不苟
取里中唐氏女往所親家適其家當籍沒女倉猝以布
囊貯金珠首飾擲寄隣寓誤落君廢圃中君遊圃得焉
訪知其為唐物也悉歸之鄉人馬某家被火以地售君
君除之得白金一罌召還之馬分其半謝君君曰汝方
值災吾忍受此耶堅却之女弟適福建都司斷事周某
周來謁惟語以居官守法未嘗涉私非歲朔不造其廬
藩臬諸公聞君名或欲致之一見即深避匿有白君行
義擬薦之者輒固辭曰斯人道當然也若爾是眩名求
售矣其他教子處鄉黨䘏窮匱事尤累累不可殫紀君
生以洪武辛亥十一月九日沒正統丙辰十一月某日
配林氏子二長即琦舉宣德庚戌進士選入翰林為庶
吉士擢編修次璘早世女三俱適士族孫男一文昌嗚
呼孝百行之本也君善事於所生又敦守節義卓卓可
稱若此詎非所謂純孝篤行之士歟是宜有銘銘曰
人有至行貴孝其親天有顯徵匪私其身其身不有慶
鍾厥後爰及子孫奕世悠久
故河南府知府李尚德墓銘
士之為世用德足以有守才足以有用平易之政足以
得民此其不愧平生永終譽也宜矣若故知河南府事
李君尚德其殆庶幾矣乎君諱驥尚德其字也先世居
清州曾大父紹宗大父輝祖始徙沂之剡城世業儒考
諱夀康好善而樂施母某氏有懿行尚德甫六歲而失
怙自幼穎敏嗜學從鄉先生遊以超出倫輩稍長為邑
庠生謹言行勤問學師友敬愛之洪武癸酉以詩經領
鄉薦入太學歲丙子朝命拔太學生才貌魁傑者十有
八人俱授給事中尚德預焉任戸科時關市譏商旅者
往往發其囊笥窺覦為奸尚德奏罷之尋坐事免官已
而被薦起知新鄉縣縣當四達之衝往來屬道尚德處
之事不廢而下無苦間命葺苃舍置農具以撫輯逋逃
來歸者至數千人庚辰以内艱去民相率乞留之者至
於數四永樂初服除改知東安勸課農桑綏輯流亡事
有病於民者輒請於朝罷免之邑故荒墟多狼嘗有婺
婦訴其子為狼噬者尚德禱於城隍深自咎責明旦狼
死於其所今刑部尚書施公寔東安人聞而異之為紀
其事而揚於縉紳間既而刑部侍郎李公昶暨素所知
者交章薦之遂擢刑部郎中鞫獄詳愼人無冤抑嘗以
崇教化重農桑䘏民省徭重版籍育賢才優養軍士寬
䘏馬政擇守令汰冗員禮廉能抑倖進通鈔法十餘事
陳於朝多見采納未幾坐事謫保安仁廟嗣位詔求賢
工科都給事中吳彛首以尚德薦召還擢監察御史操
履益堅未嘗以經患難而渝其志循行郡邑以簡賢革
貪為務又陳經國利民督農事察民情備邊儲省營造
及海運邊防驛傳芻牧凡十事仁廟嘉納之嘗自語人
曰予今叨職耳目當知無不言以盡分内事若掇拾人
之短長以沽名則不為也暨考最蒙恩褒贈父母如制
仍賜歸焚黃及還朝適命下簡廷臣為郡守遂受璽書
出知河南府既下車求古循良所以用心者而推行之
如興學校時地利均賦役弭盜賊審度量之類皆罄心
力暇輒閱書作為箴銘以自勵家居雖几席必端嘗曰
細事既正則達之他務無往不正矣公署後植松竹梅
每退食盤桓其中因曰彼三友而益我一夫得非四友
乎遂號堂為四友郡嘗大疫捐俸市藥貯之廳事遇民
有疾即與之賴全活者衆歲旱躬率父老禱於嵩嶽雨
應期而至傍郡民訟不平者咸求決焉莫不心服而去
守河南逾六年一日與賓客飲於四友堂談笑中瞑目
而逝正統元年夏六月二十有七日也僚友耆民相弔
哭者皆失聲享年七十娶劉氏封孺人克勤内助子男
五人長隣以通經舉授長垣縣教諭次傑英輔恭輔早
世孫男二興道興邦孫女五以某年某月某日葬於某
山之原隣以所次行實謁予泣拜請銘夫以尚德之才
德兼茂幾於古之循良者如此是不可無言以永其名
於無窮也銘曰
學優氣充德茂才豐敭歴仕途曰廉與公惟公不私惟
廉有守人所罕能君則兼有民心其懷後胤其昌嗚呼
尚德可謂不亡
故嘉議大夫禮部左侍郎章君墓銘
國家教養士類于兹有年故四方譽髦之士彙進輩出
效用於時而其竭心盡誠不負所任者若故嘉議大夫
禮部左侍郎章君其一也君諱敞字尚文别號質菴世
居越之會稽高祖斌宋景定中鄉舉第一人曾祖諱某
不仕祖黼父昇俱以君貴贈嘉議大夫禮部左侍郎母
某氏累贈淑人君自幼穎敏嗜學為父母鍾愛暨長為
郡庠生師友咸器重之永樂癸未領鄉書首薦明年登
進士第選入翰林為庶吉士偕狀元曾棨等二十八人
績學中祕與脩永樂大典壬辰冬授刑部主事癸巳命
同諸儒纂輯五經四書及性理大全書成重膺賜賚時
近京西山有盜肆劫掠逮捕數百人鞫之多不服君察
其冤惟拘其辭色異者一人餘悉遣出期翌日復至同
官爭不可君卒遣之明旦至如約後勘驗其人皆非盜
而一人辭色異者即盜也衆始服其明復有商夜宿都
城外千戸何氏肆人掠其財商疑何欲訟之何不克自
白乃訴於官而自經死太宗皇帝聞其故命司捕者三
日不得盜扺死司捕者乃妄縶何鄰近二十餘家别取
褚幣如商之數而以盜加之君察其誣辯理之皆得釋
丙申轉員外郎階奉議大夫尋遷郎中丁外艱起復改
吏部考功洪熙初賜誥命階奉議大夫丁内艱服除調
驗封宣德庚戌擢行在禮部右侍郎進階嘉議大夫奉
詔往安南命黎利權署國事暨宣詔利遣人白相見禮
君語之曰吾奉詔命至爾蓋小國一酋長能盡禮於使
者即所以尊敬朝廷何用白為利聞即趨拜坐于下令
所親給侍左右數為巧媚辭欲眩以聲色君正色待之
終不為動及還餽贐珍異一無所受利曰假此以將誠
爾何拒之甚君曰吾奉命令爾撫輯一隅以廣皇上一
視同仁之恩豈為賂至耶利乃以所餽物付貢使致之
且戒關吏俟使者出即閉關君忖知之及關親閱所貢
方物餘悉封付關吏及利死君復奉命令利子麟權署
國事關吏見曰此天使前卻金者比還卻所贐如初麟
不敢更進蓋知君不可以利動也聖天子嗣位之初平
陽王復封晉王即以故護衛官軍田廬為請君受命往
理之至則較其軍數量以田廬歸之餘給於民王不悅
君啓曰國中先三衛今止一千戸所以三衛田廬而歸
一所之人得無過乎且朝廷以藩屏望殿下國内軍民
宜均愛之庶副皇上至公之意王悟曰使方面諸官早
有此言吾亦豈敢上煩朝廷哉還奏上嘉之未幾遷左
侍郎君之莅政思慮精審防範周密以國家統理天下
既久典禮品式有因革輕重之殊事或隨時損益有先
後矛盾之異而吏胥亦稍緣此為奸於是白尚書胡公
取國初至今凡所行條格籍記之付四司使得參酌而
行以是事獲適宜奸弊頓革嘗有黠吏嗜酒怠事且增
損公牘即寘於法羣吏自是悚息不敢為非太醫院每
舉醫者人往往假以復怨及徵至多弗諳醫君察知之
遂偕尚書奏革其弊比歲僧道數給度牒輒以千計君
與尚書請依洪武例三歲一給凡僧道出家及舉為僧
道官者止於所居封内不容越籍冐濫四夷貢使日給
廩餼庖人每侵剋之君聞之曰小人為口腹計而使朝
廷薄懷柔遠人之禮可不禁乎即令所司具日給之數
付通事者或給不如數乃從而督治之自是遠人以為
朝廷待之加厚也君生洪武丙辰十一月十有四日殁
正統丁巳十二月四日享年六十有二訃聞遣官諭祭
命有司治喪葬君為人性質端厚接人待物意氣豁然
賙貧濟難尤克盡心在刑部時有同官尤許二人坐累
謫戍邊君資之甚厚後又汲汲欲拔之既而許果膺薦
為御史殁又為之經理喪事恤其孤婺尤既老遣其子
代戍而窘甚乃贈以衣裝金幣且遺書所親在邊者令
周之其輕財重義類如此君問學優裕為文簡暢所著
有質菴藁藏於家配葉氏先卒累贈至淑人繼趙氏封
淑人子男五人長璨次瑾葉出也瑾丙辰進士璠璵瑛
趙出也女一人適錢康孫男一曰恩孫女四瑾將奉柩
葬其鄉稷山之原乃匍匐泣拜請銘予素知君存心行
已居官臨政皆有足稱者故不辭而銘之銘曰
於皇太宗乘時之隆登崇俊乂以熙治功嶷嶷章君奮
身科第丕承寵光績學中祕爰受恩命勤勵自將偕諸
髦士以頡以頏迺職秋官式敬由獄迺登正郎天官之
屬祗事列聖垂三十年厥績懋著亞卿式遷奉使南交
誕播威德禠其奸驕安彼反側惟守之確惟績之勞視
彼金帛藐若毫毛帝用爾嘉信任一致君亦攄誠終始
弗替夫何遘疾奄忽云亡宸章諭祭煜乎恩光煜乎恩
光垂之永久誌幽有銘式昭不朽
故禮部祠祭主事干汝霖墓銘
禮部主事干霈汝霖以疾卒於正統丁巳五月二十有
九日次子善偕從姪欽自家奔訃來迎其柩歸臨之新
淦將卜葬於某鄉某山之原預以翰林修譔習嘉言所
述事行謁予泣拜請銘予素嘉汝霖之為人乃按狀而
叙之曰干氏本春秋時宋大夫犨之後在晉有諱寶者
仕為始安太守其裔某官新淦子孫因家焉遂為新淦
人世居學宫後十一傳至叔沂者為汝霖高祖家饒於
貲而篤忠厚人稱長者曾祖茂翁有隠德祖利賓始徙
居縣之東門以故宅讓諸兄父子楫淳厚有古君子風
母龔氏俱夀考在堂汝霖生而穎異嗜學績業邑庠讀
詩得温柔敦厚之旨嘗以所業試藩闈不偶益自克勵
稍暇兼工真草書前翰林學士解公見而竒之因語以
書法要妙遂大有得永樂乙亥少保金文靖公時為學
士以其善書薦入翰林已而擢中書舍人階徵仕郎洪
熙初蒙恩封父如其官而母為孺人九載秩滿遷禮部
祠祭主事仍從事翰林宣德庚戌與修兩朝實錄書成
受白金襲衣文綺之賜未幾歸省二親即召還京益愼
厥職復與修宣廟實錄垂成而卒聞者莫不嗟惜之汝
霖生洪武甲子十二月十有七日得年五十有四娶周
氏子二人曰明曰善其三曰冀者則劉氏出也女璟真
適同邑饒顯慶瑄真適劉中和寶真幼在室汝霖為人
温雅詳實動循禮度性孝友善事二親居官得四方之
物有資服食者輒封識以歸丁未秋父以謝封官恩至
京畱養官舍順意承志務得其歡遇諸弟必盡恩愛待
師友敬久弗衰今國子祭酒貝君昔嘗教其邑而汝霖
師之及已貴益謹弟子禮至於見素所交游者輒握手
歡如平生其有未善則委婉以告之或嬰憂患死喪而
不克自給者必推所有以賙之公退則彈琴賦詩各適
其趣或肆意草書尤臻其妙得者皆愛重焉汝霖既沒
人皆謂其言寡而信行端而謹可謂君子矣而官未至
大夫夀不至於週甲是大可哀也故為銘曰
善而膺福乃理之常厥福有永其報乃彰嗟嗟昊穹曷
為爾嗇位不稱才夀不滿德維善之報弗爽于天不在
其躬維後之賢金川之陽溪山盤遶刻銘於兹以永厥
紹
贈吏部稽勲主事楊君墓銘
世之克成其子以有禄位而膺國家褒贈之典者非偶
然也蓋由積善之久餘慶之流而有以致之若故贈吏
部稽勲主事楊君彦成有足見矣楊氏為唐祭酒膳之
後以宦留蜀之眉州其裔有曰夀者彦成十世祖也徙
居廣安之大竹縣元季寇盜擾攘多妄殺人彦成父夀
卿時以衆推為萬戸獨能率義兵保陣鄉邦人賴以寧
老稚私相祝曰全活我輩者楊公也今無以報願公之
子若孫世世盛大彦成生九歲而失怙母李氏鞠育教
誨底於成立既壯遷居長夀之大城河東平居性端重
善事母承順之際詞氣雍容母之所欲務適其意凡旦
夕供養之具極力營辦而不辭勞春秋祀先俯仰齋慄
儼若祖考之臨尤謹於言行嘗語人曰人之速戾於厥
躬者由弗慎致爾言行苟慎則何戾之有至於處友朋
以誠篤遇鄉里以和易歲或凶歉往往出餘粟以濟貧
窮而人皆稱為長者其生以元至正庚寅九月二十五
日殁今永樂壬辰八月十有六日得年六十有三其子
若孫以某年某月某日葬於宅右之山從吉卜也殁後
至洪熙元年始以長子應春貴荷朝廷推恩贈以官娶
方氏贈安人子男五應春由永樂乙酉鄉貢入太學預
修中祕書書成授吏部稽勲主事考最陞郎中以知者
薦擢雲南右參政未幾轉太僕寺卿次子應先應賢應
禄應貞俱克自立女三人長適大竹馮昱次適巴縣朱
興舉又次適同邑柴魁皆望族子也孫男十有七人某
以賢良方正授安慶府經歴某為邑庠生人皆謂楊氏
子孫多賢而貴者皆由彦成能積善而致然也比者應
春來朝以順德府通判陳廣所述行實謁予泣拜請銘
予嘉應春篤念其親故為叙次其事行而銘之銘曰
維善之積報弗於身式衍厥慶垂裕後人嗟嗟彦成曷
以致此活人濟貧惠洽閭里善積既厚其發斯光傳之
子孫奕世其昌河東之原兆此塋域刻詞藏幽永昭厥
德
故欽天監正黃濟民墓銘
歷象授時從古帝王所重肆國朝申命厥官尤致謹焉
其或學之弗專且精而於推測或昧焉則弗足以盡敬
天勤民之道惟得人以任其職則天象明而人時定其
有補於政治非小也故奉政大夫欽天監正黃愷濟民
可謂專其業而精其術者矣濟民之先為鄴之古蕩人
始祖泓仕東晉為太史令後世遂以星歷名家高祖清
曾祖秉彛俱有隠德祖尹中仕元為彰德長官父諱榮
洪武中任彰德府隂陽正術積德行善人以長者稱母
雷氏有懿行歲戊午二月二十有八日生濟民於湯隂
之尊貴鄉自少明敏簡重嗜學忘倦凡隂陽歷數諸書
悉皆通曉父嘗摘其中之祕奥以難之剖答明快略無
凝滯父喜語所親者曰他日興吾門者必是子也其孝
敬出於天性事二親承顔順志務得其歡心出告反面
雖祁寒暑雨未嘗暫違父嘗遘疾躬侍湯藥日夕不離
左右疾革稽顙北辰願以身代父果愈人以為孝感所
致父殁哀毁骨立葬祭以禮歲時伏臘俯仰拜奠無異
生時嘗自泣嘆曰吾父弗逮終養幸吾母存猶得以致
其孝道事之愈謹其處宗黨待親屬接賓朋篤於信義
恩禮不替歲乙亥被徵入欽天監無何授五官司歷轉
保章正遷夏官正又進為監副先後三十餘年敬愼小
心夙夜匪懈用是上契聖心寵任益隆及擢為監正祗
勤如初尤好善喜施薦拔士類奬勵後進惟恐不及洪
熙紀元仁廟上賓宣宗皇帝嗣位召問山陵之事條對
稱旨受白金綵幣之賜宣德辛亥蒙賜誥命階奉議大
夫又推恩贈父如其官母為宜人乙卯冬九載秩滿加
授奉政大夫食正四品禄仍掌監事丁巳十二月二十
一日卒於官享年六十初娶袁氏贈宜人繼馬氏俱有
賢行克勤内助子男一人曰永昌克世其業兼究心地
理以與視宣廟陵寢授本監漏刻博士女四人福慶適
天文局賈瑜福貞適隂陽典術鄭亮福善適遵化衛指
揮吕整福源尚在室皆袁氏出也馬氏女一曰福延孫
男一人孫女二人將以戊午二月六日奉柩葬於順天
府宛平縣香山鄉麻峪之原永昌先期奉司經局洗馬
藺君從善所叙事行拜謁請銘惟歷象之學豈易言哉
濟民承世業之懿遭際聖明效用於朝推步測候不爽
毫髮使天象不失其正人事不失其時非其術專而精
能若是乎先是濟民有疾猶力疾趨朝上疏懇乞骸骨
上不從所請遣醫往視數四濟民語子及孫曰吾幸以
數術得官生平弗以才識自矜功能自衒兹荷聖眷如
此其何以報及訃聞上悼惜之遣官諭祭夫以濟民之
端愼重厚歴仕四朝克舉其官而洊膺寵命如此是不
可以不銘銘曰
繄天道兮杳乎難知維聖人兮欽若不違命官測候兮
分方與時術不違天兮政不失宜偉哉濟民兮察星歷
於毫釐仕歴四朝兮妙於步推視羲和而無忝兮於祖
考而有輝夫何下夀之甫登兮天不憗遺幸子之才兮
克紹弓箕身雖遐逝兮名則永垂
文敏集卷二十四
