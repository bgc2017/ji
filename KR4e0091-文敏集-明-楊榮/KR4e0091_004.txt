文敏集卷四明楊榮撰
歌行
夀少師蹇公
岷峨欝蒼蒼巴江浩洋洋隂陽二氣互流盪精英翕聚
生賢良憶昔元祚衰天造正冥昧公生癸夘冬適際真
元會賦此英偉資天意豈無待一朝發軔登巍科鳳凰
池上承恩波彩毫彤管日簪侍禁密優游榮寵多先皇
首擢為冡宰天下人物歸權衡綱維百職肅儀表調劑
四海臻和平偉哉金石操挺矣松栢貞聲名滿夷夏事業
垂汗青四朝歴仕荷深眷兩扶紅日升霄漢經綸邦國
運嘉謨耿耿忠勤不知倦從容職寅亮秉軸居廟堂元
化屬參贊斟酌隨低昂皇穹錫佑在元老年踰七袠愈
康強禁城梅玉清香吐綺席弘開具尊爼葱葱瑞氣滿
華堂煜煜斑衣膝前舞稱觴獻夀來羣仙錦袍玉帶光
相連共誇天地産良佐柱石邦家非偶然嵩嶽昔降神
生彼甫與申詩人發歌詠簡冊猶昭陳况今聖皇位宸
極不比周宣更化新盛世光嶽氣完厚鶴髮龐眉多縉
紳仰止岷峨峯崔嵬彩雲裏盼彼巴江流悠悠去無已
為公歌此度遐齡坐閱昇平介繁祉
題竹石泉坡贈南京劉給事中
天孫織錦機邊石粲若雲霞成五色乘槎仙人攜之歸
騰入滄溟深莫測波濤蝕囓千載餘上産百尺青珊瑚
馮夷捧來為我獻文彩照耀扶桑烏君不見石家小兒
肆行暴競巧誇竒真可笑高枝大葉似此稀不待搜羅
能自到堯舜在上來遠人貢獻盡卻竒與珍我今有此
不自惜持以贈子何殷勤歲寒别我金臺下春滿南都
到官舍此行樹業當何如須與珊瑚比光價
送孝廉童景和還鄉
我家雲際峯子居玉溪側溪雲相望百里間共聽溪流
看山色我忝遊京國别家凡幾霜丘園子晦跡林泉足
徜徉今秋忽領鄉書薦邂逅都門欣會面為言堂上有
慈親白髮如絲身尚健今晨奏疏陳衷情詔許還家晝
錦榮人生何如奉親樂婦進甘腝兒調羹君恩如天尤
罔極欲報涓埃那可得抒忠盡孝臣子分重係綱常諒
須識我别庭闈音問疎綵服亦欲相追趨若過閩山到
鄉曲為我先寄平安書
題張判府恒山書屋
恒之山相疊峙幽燕以南亘萬里蒼厓高出幾千仞古
稱北嶽中天起但見日月來東西蒼藤古木啼青兕張
公築室讀書舍其下閉戶不出識者寡左圖右史日相
親下筆文詞襲班馬胷中更有治安書披腹琅玕欲傾
寫一朝選入遊上庠文彩燦爛雲錦章許身報國竭忠
藎佐治聖世如陶唐秉心精白恒自守高誼如公世罕
有朅來輔政居建邦化民已見風俗厚生平節操如秋
霜禮法雍容睦僚友春風夜坐政事堂思看舊書那能
忘白雲縹緲在眉睫綠樹晻靄遙相望君親兩立不可
置惟願夀考如天長恒之山渺何許南閩遠望青天高
更有幽人時仰止
冰蘗堂為龐明叙作
萬物誰獨清惟有玉壺冰羣卉難悉數蘗心良最苦人
生高潔勵貞操可使芳名照今古鹿門遠孫居吉文鳳
凰池上超凡羣堂上令母年七十孀居自昔揚清芬辛
勤撫孤習詩禮遣贄從師脱簪珥熊丸有訓屢資勞膏
沐無心寧復理只今三釡荷恩榮萱花雨露逢昇平帨
闈華扁署冰蘗煌煌史筆昭懿情豈不見昔王素所至
廉名馳仕路不獨當時冰蘗聲千載高風爭景慕而家
令母何其賢淑德早向鄉邦傳再歌一曲勵民俗以兹
願續栢舟篇
金臺别意圖贈宋士德照磨復任松江
東吳名郡雲間最山水鍾靈此其會九峯&KR0886;崒秀凌空
三&KR0873;春流互縈帶就中宦績相後先只今郡屬惟子賢
洒如清風立翠竹烱若綠水開紅蓮昔年初捧除書至
父老欣欣總懷惠閭閻鷄犬寂無驚田野桑麻藹交翠
公庭晝閒案牘清終歲不聞敲扑聲家家院落絃管溢
處處寒燈機杼鳴政成迴首逾三載考績京華見風采
故鄉姻好情逾深宦路交遊心不改盍簪道舊能幾時
承恩南去催還期臨岐握手興不盡悵望雲山傷别離
雲山微茫渺何許為託幽懷向毫楮一段閒情入畫圖
千里相思若親覩子今磊落非尋常政化覃敷名譽彰
東吳民庶重懷仰滿眼烟樹皆甘棠殷勤祖帳送行色
遠大相期須努力需看萬里自飛騰雲霄好展扶搖翼
崆山遠思圖贈章貢太守張鳴玉
庾嶺西來知幾里其下蜿蜒走章水章水盤迴到郡城
南有崆山相對峙層巒疊嶂通杳冥儲珍毓秀多空青
造化生成挺竒異氣勢磅礴鍾神靈兹山屹立何高壯
翠壁丹厓欝相向黛色蒼蒼望不窮嶻&KR1110;凌空幾千丈
黃堂太守方盛年讀書掇科才且賢皇華光彩照海内
玉節時時下九天昨來拜官守章貢五馬恩榮世所重
皂盖風雲自繞旋丹霄日月長瞻捧去歲雙旌朝帝京
金臺相見不勝情征驂初指龍沙路歸鞍已向虎頭城
分攜去住心何苦幾度相思未由睹謾憑毫素染崆山
想像天涯渺何許懸知從容退食時獨對兹山覽秀竒
晴烟暝靄相恍惚瑤林琪樹紛葳蕤我因斯圖寄遐想
引睇南天神獨往高名期與此山齊令德應知人共仰
小畫為韓院判題
君家畫品世無匹昨者滄桑忽相失題詠空傳名士詩
揮洒猶存伯兄筆知君繼志真才賢故物忍令終棄捐
遂教好手巧為此拂拭毫素生雲烟春山如黛春水綠
芳樹重重繞華屋杏花日暖卧貍奴蒲葉風輕飛屬玉
我亦平生林野情忽見新圖心目清何時訪君向幽處
一棹烟波江月明
題松鶴
青田之姿真不羣玄裳縞毳何繽紛有時清唳向寥廓
一聲直上横秋雲孤松亭亭高百尺松梢盤挐倚石壁
翛然來此立多時軒昂欲展雲霄翼何當結巢松樹間
朝來飛去暮飛還間隨坡仙度赤壁不逐子晉遊緱山
伊誰寫此最竒絶高堂忽見心神悦安得蒼崖置一雙
舞影秋空弄明月
一片秋意為史院判題
昨夜西風起蘋末長林蕭蕭葉初脱夕陽流水澹無波
玻瓈沈浸青冥闊斷堤古岸遙相連彷彿疑是鑑湖邊
黃花未發含清露白鳥欲度横蒼烟人間此景何瀟洒
獨對新圖意閑雅安得扁舟泛綠漪坐看翩翩海鷗下
題韓御醫山水圖
幽人襟度何瀟洒時來踞坐長松下天邊翠壁高嵯峨
石上垂蘿已堪把興來看山不厭山仰視浮雲不可攀
流泉隠隠出巖谷長疑激石鳴潺湲只今作官居顯職
日日承恩登禁掖還山未得但看圖一段閒情付秋碧
題王知事蒼梧親舍
蒼梧之山高崔嵬蒼梧之水青扵苔朝雲捲雨凝不散
化為五采天邊來知君攬結入肺腑綺語藻詞生筆下
一從泮水樂優游聲名早已登天府朅來閩藩今幾年
元戎幕下開紅蓮庭闈道遠不可見披圖展玩心悠然
蒼梧遙遙幾千里引睇沅湘隔烟水慈親鶴髮雙鬢皤
倚門日日長如此忠孝由來難兩全嗟君心事誰能憐
丈夫有才誓許國要令事業垂簡編我時趨京赴西掖
因君此圖情轉劇相思應在玉堂中明月滿簾天咫尺
西山精舍
西山疊翠峭且竒山前流水清漣漪美人築室得幽勝
獨攬秀色褰書帷紅塵不到柴關静綠樹隂濃晝日遲
書聲伊吾出林杪時有好鳥鳴高枝花雨飄香入醽醁
松濤送響來琴絲以兹遊息信得所况有童冠相追隨
每扵大化探至理登山臨水應忘疲邇來有籍通仙府
别却舊業趨京師匆匆相見長干道命我為題精舍詩
秪今去典常山教尚有西山猿鶴思
題張真人鴣峯清暑圖
鴣峯嵯峨幾千尺屹立江南半空碧仙家正在龍虎深
林壑翛然絶塵迹茅屋俯瞰峯之阿石泉飛洒浸垂蘿
向來六月不知暑空翠滿襟涼氣多道人時把瑤琴理
流水高山少知已問誰載酒泛中流來聽清商間宫徵
我生性嗜山水幽忽見此圖清興留何當從子問真訣
周覽八極尋丹丘
題方尚書蘆雁
黃蘆蕭蕭波渺渺六花飛入江天杳遠渚長林落葉空
平沙斷蹟行人少嗈嗈鴻雁自隨陽飲啄飛鳴古岸傍
幾點遙横關塞遠數聲迥隔雲山長乃知良工妙無敵
筆攬造化留真迹摩挲此畫賦新題崔氏已無空嘆息
題吳尚書山水圖
青山嵳峩半空立萬疊芙蓉紫烟濕峯前昨夜春雨深
繞澗飛花水流急隔嶼人烟凡幾家一徑蒼苔石磴斜
溪迴路細長芳草月落幽林歸早鴉山深洞口行人少
白雲飛墮青山杪恍見滄洲樹色微如聞古寺鍾聲杳
茅簷日出鷄犬喧十里烟光連遠村依稀乍疑篔簹谷
彷彿自是桃花源乃知畫者通玄理點染天機筆鋒裏
尚書愛此欣得之素壁高堂見山水人間美景不易尋
此圖直比雙南金玉堂展卷慕清絶爽氣蕭蕭風滿林
賦西山送教諭周公明赴長洲
西山屹立何雄哉倚天盤地高崔嵬壯氣崢嶸逼太華
秀色縹緲連蓬萊蓬萊咫尺臨天闕遙對兹山最竒絶
龍樓鳳閣接飛雲玉殿瑤階照晴雪周君文采儒林英
蕭蕭白髮沾恩榮宦程初赴天官考教鐸還為吳郡行
今晨告别何草草祖帳離筵薊門道回望西山疊翠屏
萬古青青應自好長洲花發春日初綠水蕩漾青芙蕖
臯比坐講有餘暇還念西山相憶無
夀萱堂為王都御史題
高堂有母今垂老鶴髮慈顔喜長好愛日惟存慰母心
階前多種忘憂草願將此草喻慈親一度春風一度新
日傍花邊呈彩服時依叢畔膾金鱗公從早歲承恩眷
時向烏臺掌邦憲禄飬深期志不違宦情但祝親常健
雲冠霞帔簾幕深慈親夀考多歡心華觴累進浮香氣
輕輿幾度來花隂慈親安樂萱長茂九天雨露栽培厚
有待他年晝錦還拜舞花前慶親夀
題夏尚書横披山水
青山綿亘何盤盤空翠杳靄連岡巒千尋黛色雲中出
萬疊芙蓉天際看懸崖峭壁真竒絶百尺飛泉洒晴雪
石磴高低入渺茫嵐光遠近相明滅其中茅屋臨水開
野橋曲澗紛縈迴抱琴客向誰家去鼓棹人從何處來
百花爛漫爭妍媚遠樹參差帶新霽初疑盤谷隔風烟
忽訝桃源在塵世人間此景那可逢嗟哉畫史何其工
摩挲展玩不忍釋為寫清興思無窮
溪隠為章氏題
幽人昔隠清溪濱溪中流水光粼粼常時濯足風湍曉
幾度蕩槳烟波春高懷對此真澹泊嘯詠滄浪心獨樂
竹寒沙淨小窗幽酒醒夢迴月初落幽人乘化知幾年
溪邊勝景還依然臨流有客想芳躅况復胤嗣多才賢
當時品題遺翰墨展卷悠然仰先德誰云杖履迹已陳
文采風流照溪側我亦平生慕勝遊武夷曾迴九曲舟
何當為掃溪頭石坐看一片冰壺秋
孝友堂為吕尚書題
名家本出藍田裔積善生公廟廊器堂中列鼎奉慈親
膝下聯芳見諸弟公昔家居侍母傍朝朝暮暮在高堂
清觴㶑灧蟻浮蠟綵服連翩雁作行自從致身事明主
一片丹心誓相許晨趨雙闕列朝班夕望孤雲憶慈母
昨者承恩晝錦還擁盖持麾西入關諮詢到處盡臣職
拜舞喜得瞻親顔春暉煜煜聯華萼鶴髮龐眉宛如昨
塤篪迭奏承親歡自古天倫有真樂知公禄養榮且豐
夀富康寧誰與同作詩願頌君陳美芳聲永世垂無窮
野橋春霽圖
東風吹花新雨晴微茫山影開雲屏泉聲有無隔幽竇
嵐光遠近排空青小橋横枕西溪側過客何由分野色
日華㶑㶑因物榮芳草萋萋為誰碧五更朝下承明廬
天香滿䄂登遊車十年未著謝公屐似與岡巒識面初
歸來摩挲醉吟目不唱商顔紫芝曲何處有山如此圖
移近蓬萊剪濃綠
林泉清趣圖(有序)
凡處富貴功名炫赫而能安乎素履不以浮靡累其中
者此其為人必有瑰竒磊落之資清夐絶塵之想卓然
超乎庸衆者也今右軍都督府都督同知沐公世本元
勲承閥閱之舊襲簪紱之華盖未嘗以富貴名爵有所
矜衒居常退然自下歉焉若弗勝此其志趣豈不賢扵
人遠哉予世家建寧公之先人黔寧昭靖王在國初時
駐節建寧撫鎮七閩號令嚴肅政行惠施士民懷慕予
少時盖已熟聞其德量之宏才識之偉矣及予以科目
登朝又幸與公之兄今太傅黔國公暨公與公之弟駙
馬都尉胥晤扵是知公之伯仲皆以勲勞才望受知當
時策名藩方聯姻戚里實皆先世積累之厚非偶然也
公自滇南入朝京師其將歸也屢索予詩以識别予惟
公能超然物表無所繫累雖在貴富顯榮之中而懷蕭
散恬澹之志乃令善畫者作林泉清趣圖以贈且為歌
詩以系之嗟夫謝安以晉宰輔為四海之望而懷别墅
之樂裴度以身為唐安危而慕綠野之勝則是圖也亦
豈非公之志也哉詩曰
公家先世國元勲舊有威名海内聞至今功烈尚如昨三
鳳文采皆超羣公為仲氏尤瑰傑自少藩方持節鉞標格
渾如玉樹清丰&KR1086;迥若冰壺潔平生不受塵俗牽時時高
興在林泉閒來與客縱歡賞碧雞金馬民安然昨者來朝
雙闕下九重眷顧增光價萬里欣逢入覲初幾度從容退
朝暇兹乘驛騎賦旋歸贈以斯圖慰遠思長林欎欎淨塵
俗石泉泠泠洗襟期如公風度今能幾况復勲名世無比
不徒惠澤被遐荒要遣聲光照青史紅亭酒酣日向曛三
疊驪歌未忍分揚鞭上馬重回首還見蓬萊五彩雲
題李參議轅門清暇圖
李君磊落英妙年萬里青雲先着鞭致身早振成均譽
列職曾推宦路賢自從佐郡蜚聲久田野熙熙真罕有
千樹烟火藹桑麻萬落人家蔭榆柳只今參贊在轅門
防秋猛士如雲屯詔書晝下笳鼓静羽檄夜發風雷奔
有時調兵奉天討瘴雨蠻烟淨如掃帷幄争推籌策良
官僚共說謀謨好以兹身閒心亦樂時時談咲青油幕
秋空斥堠絶烽烟夜月邊城息枹柝况今大將有山公
持麾擁節收成功幕中從容煩寄語勉旃報國垂無窮
賀許編脩父夀日
名家自是簪纓裔種德綿延今幾世遐齡可比竇家椿
賢嗣宜方鄧林桂朅來初度屬昌辰鶴算今逾七十春
遙想瓊筵開盛宴衣冠滿座來嘉賓玉堂令子尤歡慶
緘寄詩詞遠伸敬紫誥曾頒已賜官綵衣新製還相稱
伊予千里仰芳聲未及登堂舉夀觥尚期黃髮膺嘉祉
更沐天朝雨露榮
劒池書館為鳳陽熊知府題
豐城寳劒天下聞紫氣曄煜光照昏一朝劒去蛟龍合
池水深碧今猶存熊君書堂在池側彷彿當年子雲宅
紅簾綠幕對高秋細雨青燈坐終夕翩然振翮起朝端
青瑣闈中列上班功成又轉二千石坐取功名如等閒
有時夢入鄉園樹還憶臨池讀書處早晩承恩晝錦還
劒池魚鳥寧相負
題陳德遜青山白雲圖
若有人兮尚貞獨為愛青山寄高躅青山盤盤江水涯
白雲英英滿空谷昨日攜書遊帝畿白雲縹緲紛相隨
中宵乍覩從龍處故里猶懷伴鶴時東風三月春正好
白雲有意還山早多情更賦還山吟願與山人樂熙皥
寄翰林編脩龔良器
我憶初年在閭里扵爾嚴君重交誼坐論夜雨碧窗前
醉舞春風落花裏盟心托好真忘年往來出入相後先
情深直擬金蘭契意厚寧如膠漆堅一從辭家上天闕
平步雲衢依日月只今已是三十春兩地相看鬢成雪
自慚碌碌衰懶餘君恩未報將何如故山迢逓隔江海
飛雁不帶南來書玉堂退直重相憶幾度逢人問消息
光榮已喜沐恩封老大偏憐少筋力翻思昔日辭家時
爾生數月方孩提滄波東去白日逝門牆桃李皆成蹊
向來大比屬庚戌喜爾翩然應時出策名飛步冠羣英
餘子紛紛孰能匹詞垣三載承寵光御勅恩頒增焜煌
銀章紫綬貴尊甫霞帔珠冠榮北堂人生際遇有如此
莫遣光隂枉抛棄尋常晝錦不足誇遠大勲名且須冀
由來學問無終窮好將經史精磨礲促裝更囑來京早
摩挲老眼看騰冲
題馮敏山水圖
鳳池仙客天機精筆端點染真天成想當適意自盤礴
呼吸造化含元英欣然寫此得佳趣雲水微茫帶烟樹
左拏右攫森相樛恍若蛟龍飛不去懸崖峭壁不可攀
岧嶤直入霄漢間幽亭卜築在深處塵氛不到清晝閒
是誰瀟散事遊賞短棹輕舟自來往晩風不動碧波平
㶑灧寒光映蘭槳斯人偉矣真罕儔飄飄儼若坡仙流
披圖一覽發清興彷彿萬里江南秋
送建陽何貳尹景春復任
建溪佳致著南土文物衣冠近鄒魯考亭夫子接洙源
道德輝煌照千古哲人一去三百年流風餘韻今依然
桑麻蔽野藹春晝絃歌比屋聲相連賢丞自是俊髦士
佐政琴堂勤撫字令克同心足有為女織農耕日無事
朅來考績上帝京銓曺書最揚芳聲曉辭雙闕瞻龍衮
晩唱驪駒傷别情南風吹雨洒行路酌酒都亭話心素
隠隠征輪日下歸瀟瀟匹馬河橋度勖君此去休遲遲
到官正值新秋時道傍棠樹多翠色堂下雙松森四圍
更從父老詢民瘼撫慰貞淳袪詐惡公庭事簡訟不聞
犬卧綠茵花滿郭方今聖主旌循良屏除貪墨投遠方
好堅清操保終始他日行看膺顯揚
重慶堂為御史崔仲玉賦
君家積善肇慶源雲礽奕葉森相傳一門四世總無恙
自是五福能兼全人間具慶亦云樂况有重闈齊矍鑠
桑榆入暮駐流輝黃菊逢秋粲竒萼堂中大父八袠餘
更聞祖母夀福俱朱顔曄煜見神彩白髮飄蕭霜滿梳
過庭詩禮重嚴父清夜和熊賴慈母庭前椿樹傲清霜
堂北萱花沐時雨羨君卓犖方壯年由來孝友自天然
禮闈擢秀並多士憲府乘驄推獨賢昔曾衣錦歸故里
鳳勅恩頒重褒美銀章白簡相焜煌霞帔珠冠絢文綺
一堂和氣春融融子拜雙親孫拜翁雕盤品食備甘旨
斑斕五綵迎東風嗟哉重慶世罕有偉矣君家德深厚
勉旃忠孝兩無虧歲歲高堂介眉夀
送翰林脩撰連景賢歸建寧省墓
長空淡淡秋氣凉金臺紅葉飄清霜詞林有士荷恩寵
衣錦翩翩歸故鄉故鄉迢逓在何處雲水微茫隔烟霧
一尊酒盡情更賖三疊歌殘留不住綉鞍金勒王花驄
洋洋意氣如晴虹官河初泛過瀛海眼前景物應無窮
岱宗磅礴亘鄒魯人物衣冠自今古梁山奕奕神禹功
千載竒蹤在西楚錢塘月落潮正平吳歌越語相間聲
買魚沽酒且為樂吊古興懷無限情蘭橈桂棹疾如矢
風正波平日千里望中閩嶠白雲邊咲指鄉關在伊邇
維時溪上梅花開花間喜迓扁舟回綺筵交錯列華饌
紫霞㶑灧浮金杯錦衣絢耀已如此光被松楸及桑梓
焚黃既畢早趨朝忠孝兼全孰堪比嗟予衰老白髮多
濫叨厚禄居鑾坡三朝自幸沐優渥涓埃未效將如何
今晨送子轉悽惻聊寫長歌壯行色到家故舊若相過
為道年來重相憶
送江副使志堅復任淛江
都門朝下日方燠嘉樹蒼蒼藹新綠紅亭送子復之官
頓有離情千萬斛憶昔初遊鄉校中書窗夜讀清晝同
共期情誼託膠漆肯教蹤跡分西東我慚列職近丹陛
子繼登科擢高第鶚剡横飛出九重纂脩共處清華地
金閨通籍承寵光丹墀簉羽連鵷行朝回傾倒足為樂
幾見庭樹飛秋霜書成峻擢天顔喜繡服輝煌燦霞綺
十年風采動朝端富有聲名滿人耳外臺六載非偶然
平生志節久愈堅淛水東西數千里咨詢多道使君賢
朅來考績上京國書最榮歸動行色暫時酌酒須盡歡
明日雲山杳相隔勖哉此去毋躊蹰淛中黎庶望回車
願言冰蘗保終始平安時寄南來書
送廣東惠州陳太守還任
京華三月春欲老柳嚲花明覺春好故人五馬促行裝
清晨取别何草草為言昨日朝明廷三年考績承寵榮
九重纔覩蓬萊曉萬里復向龍川行念昔先皇選民牧
愛子才華美如玉一時被命同幾人五色龍章絢人目
平生力學頗自珍試推豈弟懷斯民羅浮山高豐水闊
草木盡得霑皇仁兹行還領魚符去須信閭閻久延竚
桄榔葉暗荔枝紅竹馬紛紛滿行處
文敏集卷四
