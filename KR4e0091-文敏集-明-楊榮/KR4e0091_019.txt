文敏集卷十九明楊榮撰
墓碑
贈驃騎將軍右軍都督府都督僉事劉公墓碑
皇明肇興而四方豪傑之士莫不駿奔景從以乘風雲
之會故智者效謀勇者效力皆足以著偉績於當時垂
芳聲於不朽誠千載一時之遇也于時若開封密縣劉
公諱先字光祖者盖亦一人焉公自少負大志有膽略
既長忠義慷慨才識過人適元末鼎沸之秋即募民兵
以圖匡濟義旗所向罔不克捷以功累陞平章政事鄭
國公既而元氏國亡公知天命有在洪武初遂率所部
來歸從鄂國常公信國湯公收河北諸郡洎西戡晉絳
以敗王保之兵復從丞相魏國徐公克陜西秦鳳環慶
諸州歲己酉由平凉入覲承恩授驍騎前衛指揮僉事
明年復從征迤北調驍騎左衛甲寅調茶陵衛加授廣
威將軍辛酉調征雲南所至身先士卒大小五十餘戰
俘獲斬馘甚衆雲南平置烏撒衛指揮使司陞公為指
揮同知以鎮之時治所新設莅事精勤撫治有方蠻獠
信服未幾賜誥進階懷遠將軍并得推恩贈父證如公
職母范氏配王氏俱為淑人戊辰八月乙巳以疾卒享
年六十有三將歸葬其鄉而道遠弗遂乃浮殯于淺土
者十年至戊寅某月某日其子廣始克奉柩葬于張固
堡壇頭村之原子男二長即廣既襲公職復能繼承先
緒屢立戰功積官至驃騎將軍右軍都督府都督僉事
宣德三年戊申復承朝命總戎甘肅領符節佩平羌將
軍印控制西北諸番大著威望明年已酉授誥贈公及
先代皆如廣職公之母洎配皆進夫人繼室張氏封夫
人次曰德女二人長適甘州右衛指揮于翬次適西寧
衛千戶鮑玉孫男七曰傑曰偃曰信曰佑曰偉曰俶曰
儼嗚呼元運既終而中外䟦扈之臣外託興復内懷僭
叛因而紛擾者不可勝數其中能知幾識變歸順真主
以共成事功者幾何人哉若公乘時自奮既弗克遂其
匡濟之志乃能識逹天命際會風雲樹功業于生前福
子孫于身後可不謂之豪傑之士哉予叨禄于朝職專
史筆忠臣良將固所樂書既為之序其槩而又系以銘
曰
天啓皇明元運告終羣豪紛紛莫知適從惟公賢逹灼
知天命效義來歸志堅氣勁勇冠萬夫為國虎臣北伐
南征奮不顧身勲業既隆位陟三品沒四十年聲威凛
凛篤生英嗣實克紹承屢從車駕掃蕩朔庭受命總戎
秉符仗節覃布德音邊人以悦惟公才猷弗獲盡施敷
佑于後天報未涯錫命頒恩榮膺嘉奬龍章絢爛光賁
泉壤繩繩繼繼嗣續繁昌將業罔替令聞益彰維斯丘
墓秋霜春露勒兹貞珉永世無斁
楊氏先塋之碑
維我大父逹卿公其先系出關西唐末有官于閩者因
家浦城後子孫益盛散居建陽崇安崇安之𣲖有萬大
府君者嘗遇異人示以葬地由是始遷甌寧之楊墩楊
墩之後有三十府君者復遷建安之龍津公其裔也祖
諱文德父諱伯遜皆隱德弗耀母黃氏公之生手有駢
指平生敦厚質實不事浮靡公平正大無所阿徇事親
敬長而孝弟之行篤待人接物而忠厚之意隆宗黨有
喪不能舉者為殯葬之孤貧子女無所依者為收養之
重先祖之祀而躬致其誠命諸子攻醫以濟人之疾歲
凶則推衣食以賑饑寒牛疫則出貲廣市以助耕者率
族人以惇睦化奸盗為善良嘗募人植木於山戒子孫
勿鬻惟施為學舍寺觀舟梁及與人養生送死之用每
歲首則設酒食會鄉人戒毋燬山林恐傷昆虫草木之
生有截流毒魚探巢取雛者皆予之錢糓深勸其勿為
有闘争忿䦧貪妬狼戾者悉諭以福禍皆樂然感悔于
時左丞阮公受命守閩聞公名禮公為之師故政無苛
虐而人賴以安非惟公之行誼著於鄉而仁愛及乎物
者如此凡公所以見於日用云爲之間者一出於天性
之自然未嘗有纖毫矯激而為之也以是人無少長貴
賤咸知公為長者至于今仰慕之弗忘娶謝氏繼阮氏
俱有賢德子男五女三公以洪武戊午十一月二十二
日終享年七十有四以乙丑十一月二十六日葬建寧
城東白鶴山之麓公卒時滎甫八歲思惟公之訓誨諄
切拳拳服膺而弗忘及今忝以文學受知聖天子歴官
詞林春坊遂兼拜文淵閣大學士之命恩榮寵眷二十
餘年矣距公之歿又幾五十年遺澤既敷而胤嗣益蕃
音容雖遐而訓言在耳公之行實其詳巳載於銘誌兹
不具述第叙其槩以見公之所以錫佑于後者如此用
勒諸墓石俾來者有所徵焉敬為之銘曰
維我楊氏關西肇基繼官于閩益衍其支轉徙龍津粤
由顯祖積行累仁暨于大父大父之生孝友是敦捐貲
發粟急難周貧知無不為惟義所在雖物之微弗忍戕
害病者予醫死者為葬奸盗革心惠及鄉黨閩有守帥
禮公為師厥政弗苛民所庇依先塋之山募植材木用
以廣施弗私弗鬻公雖云亡遺愛在兹矧我後裔寧不
懷思閩山峩峩惟公之德閩海汪汪惟公之澤爰作銘
詩以示後昆慶源所鍾永世其傳
故翰林侍讀學士朝列大夫張公墓碑
故翰林侍讀學士張公志道閩之先輩君子也其德義
學識為當時尊尚予恒以生晚不及親炙為恨公之孫
隆以前刑部主事劉子欽所述行狀來請銘予讀之慨
嘆先輩之不可及尚敢銘公墓乎然以隆之請堅確弗
可得而辭也按狀公諱以寧志道其字也元贈禮部尚
書諱留孫之孫中奉大夫福建江西行省參知政事諱
一清之子其先有光禄大夫諱睦者自光之固始從王
審知入閩始居古田之梅溪至公曾大父世延再遷邑
之雲津坊一清先娶廖氏生三子頥興野俱幼而廖卒
繼娶陳氏有賢德訓育廖所生如巳出陳既有娠一夕
夢小兒擎荷葉向月而拜覺而公生賦質清粹神采煜
煜襁褓中即嗜讀誦甫六歲日記千言嘗與羣兒遊寺
中僧人難之以對公隨口酬應意甚超卓聞者歆羡八
歲時人訟其伯父逮于獄公忿不能平詣邑伸理令異
其言有條序命賦琴堂詩立就且出語新竒伯父由是
得釋年十五承父命往寧德受學于韓古遺越五年方
歸學業大進鄉之學者莫不推許之登元泰定丁卯進
士第初任黃岩州判官不踰年以計擒捕海寇殆盡民
賴以安繼陞真州六合縣尹有惠政及民以丁内艱去
官服闋將上京師為兵所阻教授淮南者十年王鈍石
光霽皆其門人也後復徵至國子助教累官至翰林侍
講學士中奉大夫知制誥兼修國史祖考皆贈官祖母
賴氏母廖氏陳氏妻宋氏皆清河郡夫人既入國朝拜
翰林侍讀學士朝列大夫知制誥兼修國史每承顧問
多所禆益賜誥褒諭恩賚特厚焉洪武己酉夏六月奉
命賫詔印使安南封其國王未至而王卒國人請授其
世子公不聽遣人請命于朝且教其世子服三年喪并
令其國人效中國行頓首稽首禮朝廷嘉之賜以勅書
比之陸賈馬援并御製詩八篇以奬諭之未幾得疾卒
實庚戌五月四日也公生於元大德辛丑四月十有五
日至是春秋七十其在安南八閱月著書不少倦臨終
自為挽詩意豁然也訃聞勅禮部遣官歸其柩所過有
司設祭仍給在任三歲禄以贍其家以某年某月某日
葬邑之極樂山初娶太原宋氏生子四人烜燧煒煜繼
娶大名宋氏生子炬烜燧煒早世煜以明經舉湖廣蒲
圻知縣炬以茂才薦任江西新淦知縣官至刑部員外
郎並著政績孫男七垣圻埴坦埏塤壇埏任南雄保昌
儒學訓導更名隆煜之子也公所著文有翠屏藁淮南
藁南歸紀行安南紀行集春秋春王正月考故翰林學
士金華宋景濓瀏陽劉三吾皆稱公之文章瑰傑迥出
流軰而非後學所及其尊敬仰慕于公者甚至予以末
學又安能稱頌公之遺德哉因不揆蕪陋而為之銘銘
曰
世德相傳厥為名族固始徙閩肇于光禄積善流慶楙
毓文儒欝如喬松温若美瑜富有才華早登科第敭歷
中外英聲歘𧺫際我皇明奉職詞林用弘禆益恩眷彌
深使節煌煌遠臨交阯夷俗丕變龍顔以喜寵命方降
訃音遠來天語興嗟失兹良材爰歸其柩復卹厥家生
榮死哀綽有光華墓門有碑以昭厥德維公子孫永世
承式
故奉直大夫兵部職方員外郎致仕周君墓碑
正統三年夏四月五日兵部職方員外郎致仕周君岐
鳳以疾卒於家訃聞其子翰林侍讀叙泣而告曰叙於
先君子生不得侍左右而致旦夕養疾不得躬侍湯藥
歿不得受遺訓而送終不孝之罪大矣先生知先君子
為深而辱教於叙者久幸哀而賜之銘俾得樹碑墓道
用昭先德於永久庶盡人子之萬一予重其意不容以
老倦辭為之述曰周氏言之大族其居吉水泥田者世
以儒顯宋季有諱應龍號磻洲者舉紹定進士為時名
儒其子京孫直寶謨閣以言詆賈似道去官直閣之從
子厚號亦山者君之曾祖也元以明經領鄉貢薦入舘
閣預修三史上言以宋為正統不合而去終鰲溪貞文
書院山長諱聞孫者君之祖也贈奉直大夫職方員外
郎諱觀號彬彬者君之考也君諱鳴字岐鳳性質穎敏
而嗜學才識高邁襟度弘逹言論侃侃如也洪武甲戌
以經明行修薦為桐城縣學訓導既至嚴立教條勸課
啟廸有方諸生自是樂學出而决科取士者相繼後以
外艱去服闋擢即墨主簿優於為政藩司因遣同御史
僉事往登州讞強盗獄盗七十三人而稱屈者四十五
人御史欲不與辯君察其情果濫乃具為御史言四十
五人者悉得不死會兵興所司命縣民出鐡資軍需君
奏鐡非所産請出府庫積鐡以抵用庶蘇民力又命民
輸豆赴軍而凖其歲賦巳而復征其米俾以鈔償豆君
復奏豆米俱徵失信於民也請從初令且連奏便民十
餘事朝廷皆納其言民甚德之永樂甲申徵授國子學
正明年太宗皇帝幸太學預筵宴襲衣之賜未幾擢漢
府紀善初甚見禮待時王府私有壯士三千非兵部籍
發者及所為多不法君輙具諫王雖面從而心忌之王
嘗開寶賢堂以延問羣臣實欲招匪人為異謀也君心
知之因作堂箴寓規諷之意王益忌之會大駕北巡王
擁重兵出入君言王宜抑兵威守藩臣禮遂激王怒翌
日密令衛士詬侮君及君以白王令質於儀衛司巳而
獨送于朝欲搆諸重獄時仁宗皇帝監國察知君以諫
忤王無他咎遂降長洲儒學教諭一以教於桐城者教
其徒三為閩淛鄉試考官所取士多得人秩滿赴行在
陞國子博士至南京召見于文華殿慰諭甚至且期以
大用尋丁繼母憂服除用薦陞今官時方清理戎籍而
職方事尤劇君至剖析無滯僚寀服其能三載考最賜
誥命階奉直大夫贈考妣如制宣德乙卯乞致仕以歸
至是終於正寢歴年七十有五娶彭氏贈宜人繼室王
氏封宜人俱有懿德子男三人長日勉次即叙以永樂
戊戌進士入翰林院累陞侍讀又次曰廣女二人前兵
科給事中金昭伯廬州儒學訓導彭塤其婿也孫男七
蒙涣復巽同伯咸恒女三人曾孫男二人女二人叙將
歸卜是年某月某日合葬於里之錦峯山宜人王氏之
兆嗚呼君為人孝友婣睦急於濟人甫十歲母李氏宜
人卒哀毁不自勝見者稱嘆筮仕桐城即迎父就養及
卒奉柩歸至小孤舟將為風覆君仰天而號風隨以定
教育二弟冠婚盡禮合三從之親為一爨人近千指服
用皆有常度著家範十數條以示子孫族子弟性敏者
悉令肄經學取禄仕其有歿官不能歸葬者必為經理
而歸之嘗遇清江艾時春之官寧海道為寇所傷且掠
其貲君求藥愈之而復贐之其尚義類如此少從季父
子霖族兄仲容受書經旁及他經傳故學有原委為文
浩瀚沈實無浮薄之疵晚號退齋有退齋藁六十卷藏
于家别著尚書通春秋纂要授學者惟君以衣纓之裔
文章事業既足以克紹前美而詩書禮義之澤又足裕
後人是可謂賢也巳銘曰
吉多右族世繁且昌傳數百年弗墜而彰文江之濱遠
矣周氏慶澤之流詩書禮義卓卓磻洲學正而淳抑有
賢嗣為宋直臣子孫碩蕃世濟厥美猗歟職方譽望斯
偉教嚴道尊學者儀刑謇謇其言藩國用懲言雖弗行
我則無愧仁廟之知謂將重寄作屬夏官弗究嘉猷年
既耆邁式遄歸休以逸厥躬以樂厥志胡未百齡溘然
遐逝錦峯之山有高其墳銘昭不朽君其永存
追封西寧侯宋公墓碑
自昔帝王之興必有英賢為之輔翼然後戡定禍亂以
成大業我太祖高皇帝膺受天命龍興濠泗於是虎賁
鷹揚之士乘時而出雲合景從不數年間芟夷羣雄盪
平宇内遂正大統何其盛哉方其時鳳陽之定遠宋公
隱約田里抱負才器慨然欲自見於當世適元政不綱
四方騷動因竊歎曰國事如此將必有真主受命而興
乎及聞太祖舉兵遠邇咸附即偕其子國興及晟上謁
時得參預謀議是歲壬辰隨軍克濠州復征賈魯敗之
即授管軍萬戶甲午從克五河泗洲盱眙等處并子國
興俱授總管乙未又從征克復和州渡江下采石太平
遂攻溧陽丙申從攻蠻子海牙水寨破陳也先營克復
建康授廣德元帥丁酉克宣州遂留守禦改授天寧奕
元帥以年老還建康晟累從征伐有功先以兄國興歿
于王事命襲兄職己亥始得代公為元帥公既以耄疾
閒居每奮曰吾父子幸際聖明以開萬世太平之業惜
吾老不能效尺寸然猶有望於吾兒竭盡忠藎耳厥後
晟積功累陞至龍虎將軍山西大同都指揮使洪武乙
丑公以疾沒上命治墳塋於京都聚寶門外雷家庄葬
焉給賜其家甚厚歲丙寅晟為右軍都督僉事遂得推
恩以其職封公階驃騎將軍晟既調中軍累充總兵征
伐迤西及遼東五開諸處臨機决勝茂著勲績太宗皇
帝入承大統晟朝京師陞後軍都督府左都督是年選
晟第四子琥為駙馬都尉尚安成公主繼而兵部臣言
晟第二子瑄先任府軍右衛指揮使而戰死於靈璧為
請上特命晟之第六子瑛襲瑄職永樂甲申瑛復選為
駙馬都尉尚咸寧公主晟既佩平羌將軍印總兵甘肅
號令嚴整奠安一方而西北部落相率降附由是進封
西寧侯食禄一千一百石丁亥七月晟以疾沒官歸其
喪葬南京之祖塋以琥襲爵甲辰仁宗皇帝即位琥以
事削奪洪熙元年春正月復命駙馬都尉瑛襲父侯爵
并署宗人府事給以原禄子孫世襲公諱朝用今上即
位改元宣德始加贈公及公之考壹皆為西寧侯妣朱
氏配陳氏皆為西寧侯夫人男七人長曰國用早世次
國興以功授總管歿於王事次國祥次晟晟累官至後
軍都督府左都督進封西寧侯次昱任山西布政使次
曄次旻女若干人孫男七茂瑄瑜琥玘瑛瑾孫女若干
人曾孫男若干人曰傑任指揮使曰偉任指揮同知曰
俊任指揮僉事曰儼曰佑俱任正千戸曾孫女若干人
瑛閒嘗告予曰惟瑛菲薄叨承祖父遺烈得以聯姻戚
里享有封爵斯實先德敷佑所致其奚敢忘然夙夜思
惟吾祖當草昧之初遭遇太祖高皇帝興王之運與吾
父兩世戮力屢從征伐茂著勲庸而吾祖不幸年邁負
疾家居厥功弗顯瑛仰荷餘蔭叨有厚禄雖蒙國家恩
榮盛典寵賁九京而墓碑無文何以示後幸賜一言以
褒拂之非惟足以彰朝廷之厚恩尤足以昭先德於無
窮也予弗獲辭因為序次其槩而系之以銘曰
昔在太祖受命而興天戈所嚮莫之敢嬰賢豪景從雲
龍風虎經營四方罔不順附維時宋公默識事機發迹
田野真主是依豈惟公能公又有子竭誠效忠折衝禦
侮群䧺剪除公亦年耄負疾家居辭榮履道子既克肖
懋建厥功諸孫實賢爵位益崇九京茫茫不可復作龍
光昭回以慰冥漠雷莊盤盤有威斯阡銘以昭之永世
其傳
故明威將軍建寧右衛指揮僉事贈昭勇將軍
福建行都司都指揮僉事徐公墓碑
洪惟聖明誕膺天命一時豪傑䧺勇之士雲合景從相
與經營四方遂成大業若故明威將軍建寧右衛指揮
僉事徐公諱義者和州人也裔出栢翳歴世以來代有
顯官至元之季公之父曰夀才略過人輕財重義賑濟
窮乏有若渴饑及兵興遠邇騷動公父子俱處兵間初
從平章額森特穆爾後因靖海侯吳公來歸相率渡江
克太平定建康授領軍萬戶嘗以力戰創甚命公代之
撫其背曰繼吾志者汝也盖公為子弟時嘗慨然有大
志不營治產業剛毅正直膂力過人好讀孫吳書意有
所合則撫卷而喜平居以騎射擊劍為樂至是代父戍
守江隂施設布置人咸異之吳元年從征偽吳張士誠
每戰能躍馬揮刀作虎吼突入其陣衆皆披靡决戰之
際雖矢石交集血流至踝弗顧也卒成其功繼克明州
福城延平還定昌國拔蘭秀二山洪武元年授昭信校
尉江隂衛百戶三年陞武略將軍汝寧衛副千戶從信
國公克瞿塘進取西蜀五年復從岐陽王北征沙漠公
奮勇深入擒獲甚衆然不妄殺掠所至之處人多歸之
無不愛戴之若父母焉又能撫恤士卒與同甘苦故得
其死力而功能益著十一年授明威將軍建寧右衛指
揮僉事號令整肅偹禦有方繕修力役勞逸適均人心
悦服二十一年春得疾且劇即却藥曰死生有命豈醫
藥所能療耶顧其子信曰汝曹當忠以事上正以率下
勇以禦敵仁以撫衆則臣子之道盡矣言訖而逝其生
巳卯終於戊辰享年五十明年信弟侃奉柩祔葬祖妣
之塋在甌寧城北之烟源山也配李氏有賢行年四十
二而歿始封恭人追贈淑人子男三人長即信次侃次
儀女一人早世孫男六人禎祤禧祉禕祺信既承父職
歲壬午率兵至汶上從王師入京陞懷遠將軍建寧右
衛指揮同知永樂丙戌調征交阯既還重沐恩賚以旌
其功歲乙未來朝特陞福建行都司都指揮僉事授昭
勇將軍賜以金幣給以驛傳仍推恩其先世考妣故公
有昭勇之贈距今十載信慨念公之墓石無文恐德美
不彰以予家建寧知公為詳因以狀請銘予不得辭遂
叙次其始終而為之銘曰
天啓聖明眷命實隆龍飛渡江豪傑雲從桓桓徐公父
作子述决機制勝有紀有律奮勇敵愾實為驍䧺萬衆
一呼孰嬰其鋒閩淛既平旋定西蜀漠北以清降附相
屬奏凱論功授官建寧莅職恪恭號令嚴明知命之年
疾乃却藥孰不有死公死無怍後嗣克賢益振武功寵
命薦加顯于褒封煙原盤盤土厚山環勒銘貞石永世
弗刓
先考少傅公墓碑
嗚呼我先考少傅公克承世德啓佑後人而小子榮猥
以科第發身偹員翰林歴事三聖恩遇日隆褒封之典
及先世者咸得如秩先考永樂十年贈奉議大夫右春
坊右庶子洪熙元年再贈資善大夫太子少傅兼謹身
殿大學士宣德五年加贈榮禄大夫少傅工部尚書大
學士如舊嗚呼國家恩禮極甚盛矣豈小子榮能致之
是盖先德不亡者存焉榮謹叙次勒之貞石用昭示永久
先考諱伯成字士美漢太尉震之後有官于閩者子孫
家焉遂為閩人遠祖萬大府君之季子三十公居甌寧
族益盛人因稱所居之地曰楊墩子孫復自楊墩徙建
安曾祖文德祖伯遜俱隱終考逹卿積善樂施與家日
以大先考承積累之厚益圖宏遠自少端謹言動若老
成人孝於父母生事葬祭無爽於禮處兄弟極友愛兄
伯祥蚤逝撫其子女七人咸底成立睦親姻賙貧困意
豁如也嘗曰裕後莫如詩書之教庠序英才所出乃遣
榮從邑博士學而諭之曰立身顯親此其階也惟勤勵
庶克有成復念鄉人子弟貧無所授教乃開義學招師
儒聚而教之與人交始終以誠人有過必規正之故所與
游者多善人邑大夫屢欲薦之懇以親老辭後復舉孝
廉至京師以榮官于朝賜歸喜謂榮曰予素無仕進意
兹得遂願念聖恩無以報在汝勉之既歸益自晦養雖
藩臬官長按臨郡邑亦不接見所居傍近有雲際山作
草堂其中布衣韋帶日同親友濯清泉翳茂林賦詩飲
酒休休如也復搆樓數楹積書其上曰吾以此遺子孫
使無忘世訓常馳書戒榮惟以忠孝大節未嘗一語及家
事榮嘗受上尊之賜寓歸為壽至日招親姻會享後三日
復召所親酌之曰人生如白駒過隙求無愧怍斯可也衆異
其言是夕沐浴具衣冠危坐命取鄉人債劵焚之語家人毋
厚葬母泥隂陽家人環侍而泣復諭之曰母泣死生常理
言訖而卒實永樂六年四月丙午也享年五十有六是年
九月癸酉葬杭隴山之原先母夫人劉氏諱順甌寧世家
自幼知書貞靜柔懿相先考起家婦德母儀為閨門矜式
享年五十有五先考歿後六月甲午卒又二月甲申祔葬焉
初贈宜人再贈夫人加贈一品夫人子男五人長榮次富次
惠信貞女四人吳壽劉溥雷鐔童衡其壻也孫男十有二人
女十人曾孫男六人嗚呼我先考積德累善身不食其報而
小子榮叨享厚禄曾不終養仰賴聖明薦隆恩典用昭先
德足以表著於世光庇我後人嗚呼為德之報良有徵哉
墓表
故嘉議大夫禮部侍郎蔣君良夫墓表
士之生世有所抱負莫不欲見於有為然恒有弗克遂
其所欲者及其薦躋融顯方將效用於當時則夀年弗
逮齎志而歿可勝悼哉予友蔣君良夫實其人焉良夫
諱驥世居杭之錢塘自少穎悟知讀書年十二選為郡
庠生從師受春秋經貫通三傳得筆削之旨弱冠領江
浙鄉薦登洪武庚辰進士第釋褐擢官行人嘗奉命出
使郡國皇華之光照暎道路盖君姿貌清俊而神氣秀
朗所至人皆仰其風采焉永樂初用薦與修太祖高皇
帝實錄既成賜白金綵幣襲衣陞翰林院檢討自是日
居秘閣得盡閱古今天下之書而學識益進聲譽益隆
未幾復與修永樂大典承命為副總裁書成忽為人所
連逮繫獄十有餘年君處之怡然未嘗有纖芥不足之
色人皆以為難能謂非行素之士不至此也洪熙改元
蒙恩得釋陞左春坊左司直郎事今上於儲宮小心謹
慎克盡厥職既受勅命階承務郎且得推恩封父均美
如其官母妻皆安人今上即位宮臣咸被恩遷秩遂陞
翰林院侍講與修太宗仁宗二聖實錄既成有白金文
綺襲衣之賜進翰林侍講學士不兩月天官奏六部闕
貳副之職上特命廷臣各舉所知於是得八人焉而良
夫其一也遂拜禮部右侍郎命下之日士林稱慶皆以
為儒者之榮遇莫此為盛矣君莅事曾未兼旬而遽以
疾卒宣德庚戌七月丙寅也嗚呼惜哉翌旦尚書胡公
以訃聞皇上為之嗟悼親為文遣官諭祭命給驛載其
柩以歸詔有司為治墳塋恩德之厚蔑以加矣其孤琳
痛其父之奄棄懼先德之或泯乃屬監察御史同郡姚
起東為述行實來請予言將鐫石樹於墓道以垂不朽
予與君同年又同官翰林弗可以辭按狀君之高祖諱
某曾祖諱某祖諱秀實皆隱德弗耀父均美篤善好義
以長厚稱於鄉母姚氏端重有福氣善持家配金氏有
淑德賢於内助子四人長曰㻞次琳次瑛次某女三人
長淑清適王衡次淑明適馮昱一在室孫男四人惟君
才性通敏胷次坦夷居家庭則克盡孝友處姻族則敦
尚和睦待賓朋久而能敬馭僕隸嚴而有恩至於莅官
在職公勤廉慎温雅和平操履堅確信義兼孚是以人
無怨惡時稱忠厚焉雖然君履歴之詳已具于少傅西
昌楊公藏墓之銘兹不重著故特舉其大槩與其有所
藴蓄而未及施為可深惜者俾刻于墓石庶幾後之人
得有所考見焉
故宜人張母陳氏墓表
宗人府經歴張珂母宜人陳氏以宣德三年十月十七
日卒於家明年春正月訃始至北京珂哭踊幾絶已乃
匍匐奉狀謁予請文以表宜人之墓拜且泣曰珂不肖
罪孽深重禍延吾母奄忽棄養抱痛終天曷其有窮今
將歸卜以是年某月某日奉柩葬於某山之原然吾母
平昔德善惟先生以姻戚素所知者幸賜一言刻之墓
石以垂不朽庶少紓不孝之罪也予弗獲辭按狀宜人
諱妙善某之女也世居建安之璜溪生元至正丁酉六
月癸丑賦性温淑沉静寡言而尤習於女事甫笄為擇
所宜嫁得里中張伯銘遂以配焉既歸事舅姑以孝處
宗族以和相其夫以敬時族姻里鄰咸私相謂曰張氏
可謂得賢婦矣舅姑亦喜曰興吾家者必此婦也舅姑
既沒哀痛號泣殯歛葬祭皆克盡禮歲時追慕哀痛有
加焉伯銘嘗以賦役居外宜人綜覈家務皆有條理至
於祖宗之祀姻戚之禮賓客之奉無不適宜而敬老撫
幼賑貧卹匱又其餘事也鄉里有假貸者隨所有輙應
之其償與否不較也治家有禮法御諸婦役婢僕皆有
恩意尤篤於教子以珂性識聰敏即勸伯銘遣入邑庠
受經遂登永樂丙戌進士第歴官行人至贛州府知府
以轉今官珂守贛時即迎以就養既至郡民莫不瞻奉
尊敬而宜人深自謙抑服食儉素略無所增每聞公堂
有鞭扑聲輙令人覘之潜加戒止俟珂公退即訓飭之
曰為民父母宜以寬恕存心若少加鞭箠傷其體膚豈
為民父母之道哉珂嘗以俸禄之入製輕暖市肥鮮以
奉宜人即欝欝不樂曰吾之意豈在口體哉珂自是隨
豐儉不敢違聞者莫不稱歎既而歸鄉言動無異平時
而執禮逾謹躬服勞勤彌老弗倦至疾篤囑伯銘曰珂
至宜訓以竭誠報國無以我為念且丁寧諸子婦以奉
法守禮為先勿貽外人笑也遂瞑目而逝享年七十有
二子三人長即珂次善早夭次璡女二人長適魏德次
適魏珷孫男六人曰吉曰夀曰慶曰安曰寧曰祥孫女
五人長適予次子讓次適同里陳某餘在室曾孫二長
文顯次文逹嗚呼女婦之德儀刑閨門之間固弗得大
著於外然孝子欲顯其親則又不能不託之於言以垂
不朽况宜人於婦德母儀兼盡其美而又樂善好義以
夀考終皆非人之所能及而予於宜人之淑德賢範又
耳熟而目擊者烏得不表而出之遂為叙次其槩俾劖
諸墓碣以昭示于悠久焉
贈奉議大夫兵部郎中田汝楫墓表
為善者必獲福理之自然也然世有積善行義而不膺
爵命隱約以終至其沒也乃得蒙褒贈之典以為身後
之榮者兹豈非德義所施而有以獲報也乎今兵部武
庫司郎中田忠之父汝楫卒之後十有九年為洪熙改
元之初始得以忠推恩褒贈如其職配王氏為宜人宣
德巳酉之秋忠以公務來北京乃述其父行實來請予
文以表諸墓予與忠交契甚厚素知汝楫之為人故弗
獲辭按狀汝楫字仕濟姓田氏其先夀州之下蔡人元
之世有諱某者為總轄官仕濟之高祖懋為淮西廉訪
司副使曾祖某仕提舉祖諱盛國朝授太平宣城同知
改知州永新後調福建行都司斷事廉謹自持其後以
老致仕卒於建寧葬城南之覆船山仕濟因守父墓乃
置田築舍家於城中遂為建寧人仕濟資禀惇厚聰敏
過人事親克盡孝敬處鄉䣊姻戚克著信義言不妄發
發必中理人不濫交交必君子家庭之間自老及幼翕
然以和至於應官府處家事皆有條序纖毫罔失平居
喜讀書而尤攻性理之學訓誨諸子必諄諄仁義之言
外甥午初生而母死無鞠育者即於乳抱中挈歸養之
愛如己子竟克成立生物之微必愛惜之每見地上行
蟻輙迂跡以避惟恐踐之以傷其生家畜雞豚非祀先
奉親待賓不忍輕殺深喜建之山水秀麗時時出遊必
吟詠笑傲終日盡醉而歸人皆稱為寬厚長者卒之歲
實永樂丁亥三月己巳也距其生元至正丙戌三月己
亥享年六十有二祔葬覆船山先塋之次配即王氏有
淑行江西吉安人子男三長即忠次寧次福忠由邑庠
生登永樂甲申進士第選入翰林為庶吉士未幾擢兵
部主事考滿陞今職焯有聲譽寧福及三女皆早逝孫
男三曰貞曰恭曰敬貞克務學孫女三曰善曰惠曰喜
嗚呼仕濟抱負才器足以有為然卒以隱終誠可謂純
篤修潔之君子矣復何憾哉况復有賢嗣若忠者位躋
顯融荷蒙恩命褒其先世光被幽壤則仕濟雖死猶不
死也烏得不表而出之以示後世庶幾為善者有所勸
焉
文敏集卷十九
