文敏集卷八明楊榮撰
賦
皇都大一綂賦(有序)
洪惟聖天子龍飛當天下大一綂聲教所暨無有遠邇
咸樂清寧乃猶夙夜孜孜思所以紹承太祖高皇帝之
先志於是倣成周卜洛之規詔建兩京以肇國家萬萬
世之鴻基以開天下萬萬世之太平甚盛舉也况北京
實當天地之中山川形勢之壯帝王基業之盛莫逾
於此由是車駕累經巡幸宸謨睿算上合天心昭孚祖
考百神恊順川嶽效靈故自經始以來嘉祥駢集靈貺
昭荅而中外臣庶百工衆伎之流罔不懽忻子來樂於
趍事而皇上擴天地之量戒之以勿亟撫之以厚恩賚
錫駢蕃慰諭備至不數年間厥工告成以今年春正月
朔旦皇上御奉天殿朝百官凡内外文武群臣與夫四
方蠻夷酋長來覲于廷者莫不懽忻踴躍以為氣象宏
偉規模壯麗卓冠千古真足以臨四方朝萬國實為聖
夀萬萬年鴻福之徵宗社萬萬年磐石之固聖子神孫
帝王萬萬世隆長之慶也猗歟盛哉臣備員侍從覩兹
盛美敢不鋪張其事以昭示於無窮焉乃為賦一篇述
其大槩謹拜手稽首以獻其詞曰
維皇明之有天下也於赫太祖受命而興龍飛淮甸風
雲依乘恢拓四方弗遑經營既渡江左乃都金陵金陵
之都王氣所鍾石城虎踞之險鍾山龍盤之雄偉長江
之天塹勢百折而流東炯後湖之環繞湛寶鏡之涵空
壯江南之佳麗匯萬國之朝宗此其大略也迨于聖皇
嗣大一綂剛健日新聰明天縱囿四海以為家登羣賢
而致用思繼志之所先惟都邑之為重於是天意鑒觀
人心和同神靈效順龜筮恊從既應天以順人爰辨方
而正位視往聖而獨超繼高皇之先志乃相乃度載經載
營眷兹北京山川炳靈其為形勢也西接太行東臨碣
石鉅野亘其南居庸控其北勢拔地以峥嶸氣摩空而
崱屴復有玉泉漫流宛若垂虹金河澄波雪練涵空膏
渟黛蓄浩渺冲融包絡經緯混混無窮貫天河而為一
與瀛海其相通爾其𣲖連析津源分潞水既環抱以縈
廻亦瀰茫而清泚來職貢於四方通檣帆於萬里至若
王畿之内輦轂之間沃野彌望原陸寬閒烟火相接雞
犬相聞宵無警柝外戶不關以牧則蕃以種則穫以佃
以漁以耕以鑿隨其所營皆得其樂而其為都也四方
道理之適均萬國朝覲之所同梯航玉帛為都邑之會
隂陽風雨當天地之中爰勑臣庶爰伐材木南浮湖湘
西入巴蜀斧披虹霓聲撼山谷徂徠之儲新甫之蓄楩
楠杞梓杉櫧檉橚梢横青天根連地軸鉅細畢輸長短
悉錄駕雲車之百輛振龍驤之萬斛紛紜輻凑彌布川
陸厥材之良不一而足若乃美石比玉從古所稱瑩者
如圭潔者如瓊温者若璐潤者若瑛以磨以礱乃堅乃
貞鏗林振壑馳飈驚霆千夫所攻萬里啓行山靈助其
光華坤后發其精英豈碔砆之敢混實寶玉之争呈若
夫坎離播功坤艮合德出於陶冶成于埏埴飛紫燄於
半空結祥烟於八極或規以圓或矩以方粲琉璃之一
色耀文采於中央或肖形於獸吻或擬質於鴛鴦於是
良時載啓吉旦既卜臣庶駿奔滃若雲矗源源其來登
登其築百堵皆興萬夫相屬行若魚貫立若鱗蹙斧斤
揮霍尺度攅簇由是賁育效力公輸獻竒曰殳曰斨伯
與暨倕攄厥巧思運厥神機各效其能以見於為顧小
善之並錄矧妙伎之或遺羣材碨磊以山積鉅棟騰躍
而翬飛爾乃九門洞開三殿攸建觚稜雲聳丹漆霞絢
輦路逶迤閣道廻轉華蓋屹立乎中央奉天端拱乎南
面其北則有坤寧之域乾清之宫璇題耀日寶柱凌空
金鋪璀璨綺疏玲瓏珠玉炫爛錦綉丰茸葳蕤起鳳夭
矯盤龍千門瑞靄萬戶春融其南則有午門端門左掖
右掖丹闕峙而上聳黃道正而下直豁大明之高張屹
正陽之拱挹繚周廬之穹崇蔽重甍之護翼其左則有
宗廟之祀以奉祖考仰在天之神靈隆萬古之尊號謹
歲時之烝嘗薦純誠於蘋藻其右則有社稷之靈以崇
祀享汛壇&KR0008;之肅清通神祗於肸蠁爰春祈而秋報用
昭荅於靈貺若夫乾清之前門列先後日精月華之對
峙景運隆宗之並構謹身翼乎其前仁夀屹乎其右又
有奉先之祠大善之殿文樓武樓之特聳左順右順之
並建若乃震位毓德文華穹窿亦有武英實為齋宫有
天財寶蔵以貯珍貨有大烹光禄以典飱饔寶善在左
以翼翼思善居右而崇崇若夫欽安之後珠宫貝闕藻
綉交耀雕櫳嶻&KR1110;六宫備陳七所在列親蠶有館繅絲
有室二南詠歌播于篇什輔德相成風化洋溢皇城之
外殿宇魁渠有翼有嚴太孫之居金水之濱瑤階玉除
梁棟巍巍上凌太虚為諸王宫翊衛皇圖星羅棋列以
臨九衢至若文淵之閣祕書之府纂述乎今儲蓄乎古
汗牛充棟莫知其數牙籖迤邐緗帙旁午粲奎壁之上
連赫虹霓之夜吐若夫飛閣峩峩實為承天綉楹霧簇
畫拱星聯踞石猊之盤礡竦華表之巋然至若南郊之
設特超古制圜丘方丘不岐以二合祀於中父天母地
壇分内外二十有四羣祀有典百神有位惟我太祖寔
配上帝乃歲孟春三陽之始吉日斯蠲祀事有備薦以
粢盛泛以醴齊豆籩秩秩庭燎㫼㫼鼓鐘戒嚴鑾輿至
止儼對越以升中祝蕃禧之攸萃至若山川有壇先農
有祀馬祖旗纛各以時祭寅畏恪恭罔有弗至若夫稽
古建官為民之牧内外相承各率其屬至若黃門給事
青瑣仙班典内廷之封駁近咫尺之天顔復有文翰之
林詞藝之苑處嚴密之清禁列英華之妙選優游玉堂
之署出入金鑾之殿擅瀛洲之美譽承黼扆之清問至
若鳳池之職尚寶之司掌絲綸於紫誥典符璽於彤闈
有宗人以統天潢之𣲖有銀臺以通喉舌之機若乃六
卿分職位躋台鼎贊廟堂之謀謨總藩方之政令至若
憲臺之任風紀是司誠耳目之所寄實法度之攸施若
夫都府有五軍政是宣奮貔貅之將士耀霜雪之戈鋋
保輿圖於按堵掃絶漠之烽烟至若都邑有庠辟雍有
學育才于兹以儲以擢若夫容臺典祀士師明刑錦衣
総夫儀衛巡警係於五城鴻臚謹朝謁之禮太僕司監
牧之名京畿布列於州郡田野參錯於屯營至若奉神
有祠報功有廟梵宇琳宫光輝朗耀倉廪之積如坻如
京露積紅腐陳陳相因鎧甲晶熒士卒精銳靡強弗摧
靡堅弗碎驊騮騏驥騕褭驌驦宛冀之駿渥洼之良充
乎内廏磊落騰驤又有福山後峙秀出雲烟實為主星
聖夀萬年層嶂疊擁竒峯相連鼓鐘有樓其高接天勢
若貫珠萬里綿延若乃朝市既成井邑斯列閭閻輻湊
闤闠有截豁九達之通衢羅萬室之如櫛富商巨賈肩
摩袂接北通朔漠南極閩越西跨流沙東涉溟渤來百
貨之縱横雜輪蹄之填咽珠璣爛其煇㸌羅綺煜其騰
沓至若青樓並峙綺榭相連妖姬窈窕豔女嬋娟穠妝
競倚粉黛争妍引歌喉之宛轉廻舞袖之蹁躚極酣嬉
於暇日窮勝賞於芳年至若太液之池萬歲之山澄波
㶑灔層岫㠝岏開闔蔽虧縈帶廻環竦飛樓於晻曖敞
貝闕於岩端門臨碧蘚之磴橋跨玉虹之灣晴光出乎
軒檻飛翠洒乎闌干瞻廣寒之月殿撫桂樹之團團爾
其瑤草蘢䓗琪樹羃䍥長松之蟠古栢之直修篁烟挺
老檜雲積瑰偉之姿竒異之植蓊然其隂嫣然其色宛
蓬瀛之在兹恍塵凡之遂隔至若上林衍沃靈囿逶迤
瀦以碧海湛以深池百草綠縟群卉芳菲寬閒薄乎禁
籞平廣屬乎坤維樂鱗介之游泳縱毛羽之離褷乃有
騶虞效祥麒麟表瑞白質黑章麕身牛尾神鹿貢於遐
方白象出於南裔倏玄兔之繼呈忽天馬之沓至復有
馬哈福禄厥獸殊形駝鷄之異白烏之禎竒姿詭態率
舞縱横隸首莫紀伯益難名至若地祗恊順天心昭格
嘉祥疊臻靈貺蕃錫神木不運而自行祥氛煥發於巨
石忽靈蛇之前導現大青於沙磧瑞光煜乎半空卿雲
煜兮五色醴泉湧兮瓊漿甘露湑兮玉液靈芝産于碧
山景星見於南極秃千兔以難窮殫百喙而莫悉然而
歴觀前代迄于往古帝王所都難可畢舉豐鎬之美崤
函之固宛洛之竒汾晉之富雖或雄據於一時控馭於
中土而於今兹帝都之壯麗又豈可以同年而語哉廼
歲庚子告成厥功辛丑正旦方春和融聖皇御朝萬方
會同百辟卿士肅肅雍雍東西南朔罔不率從戴白之
叟垂髫之童且欣且抃拜舞呼嵩仰祝聖夀萬福來崇
慶此皇都佳氣鬱䓗擴基圖於萬世偉壯觀於九重真
帝王悠久之業據山河表裏之雄然而聖天子以六合
為家以四溟為池以仁義為干櫓以禮樂為藩維不恃
險以為固惟在德之所施至和塞乎穹壌恩澤洽乎華
夷致九有以寧謐躋萬國於雍熙此其所以德侔乎堯
舜道合乎軒羲窮天地亘古今而莫能與齊也臣職禁
垣叨蒙眷顧謭陋是慙㳙埃莫補覩皇都之鉅麗壯宏
規於往古潔泓穎於長辰陳盛事以為賦又從而為之
歌曰翼翼皇都萬方之會兮聖德之宏實同覆載兮聲
教所暨一統無外兮又歌曰皇都翼翼民之所止兮惟
皇萬夀福禄無已兮聖子神孫寶祚萬世兮
三峯書舍賦(有序)
建陽書林葉添德景達氏自其大父榮軒父彦齡世以
詩書為業嘗作室以貯古今書版日積月增棟宇充牣
凡四方有所購求者皆樂然應之由是縉紳大夫莫不
稱譽其賢其室之外有三峯秀出霄漢望之嶻然挺拔
千仞嵐光翠黛浮動乎几席之間甚可愛也因名其室
曰三峯書舍蓋景達之意其於群書不惟鋟梓以廣其
傳而將欲俾其子孫耳濡目染無非道德之懿口誦心
維莫匪仁義之說然則書舍亦豈泛然而作也哉閒來
徵言於予予於景達素相知不可以辭乃為賦其事以
彰厥美云其詞曰
繄建陽之為邑實南紀之奥區仰紫陽之遺澤沐道德
之膏腴俗嫓美乎鄒魯家諷誦乎詩書况山川之形勢
欝磅礴而扶輿矗三峯其突兀偉奕奕兮華居匪燕息
之是安乃版籍之攸儲嗚呼堯舜道遠素王有作刪詩
定書考禮正樂贊易理之玄微嚴春秋之筆削柰薄蝕
於戰國再焚絶於秦虐幸小復於漢代徒騁騖乎穿鑿
尚有賴於宋儒卒光明而表襮維紫陽之挺生實闡揚
夫正學遡淵源於洙泗踵軌轍於濂洛微詞奥義資之
以發揮六經群籍因之以充拓此三峯書舍之所由創
而千載斯文之是托也若乃其森若筍植高若凌空孤
撑兮嶪岌並峙兮巃嵸根盤盤其數里翠冉冉其千重
青連武夷之秀勢壓雲谷之雄中有傑構重簷翬飛廓
乎宏敞翼乎蔽虧堊素是尚藻繪弗施圖史序列庋閣
逶迤如櫛之比如鱗之差名曰書林為世所資異孔壁
之斷爛匪汲冢之怪竒上該乎皇王之紀下偹夫技藝
之詞莫不俱收而並蓄旁積而靡遺實人間圖書之府
宜海内購求者之交馳也嗚呼噫嘻世人金玉之豐寧
若子圖書之蓄子家圖書之富寧若身誦習之篤究往
聖之遺言籍先賢之賸馥日涵詠以優游羌潜心而佩
服匪在躬之致勤課孫曾以私淑殆見鄧林之産終需
梁棟之材渥洼之駿高奮雲衢之躅聲價昭乎前聞輝
光播乎鄉族益勉焉以自強諒子心之攸屬也
清白軒賦(有序)
金華祝君存禮洪武中由太學生擢秋官主事歴河南
湖廣兩道按察僉事今為閩郡憲副自筮仕以來敭歴
中外幾四十年矣恒念家居遊學時其先君子嘗訓之
曰汝異日居官以清白自勵庶彰令名不然非所以為
學矣由是服膺訓言因以清白名其軒其後入仕果能
振揚風紀綽著聲稱不負所學且克承其先人之志惟
昔予之先太尉有曰使後世稱為清白吏子孫以此遺
之不亦厚乎故歴數世皆以德位顯至于今幸守先訓
賴以不墜夫存心以清白者惟君子為能然非先太尉
則亦不能為是言也今觀祝君先大夫之貽訓若此豈
非深有契於太尉公之所存者乎予既嘉君之志而君
復求予言以發其義遂為之賦曰
繄君子之植立兮貴制行之彌堅懷清白以自勵兮斯
素履之澹然靈臺湛以澄澈兮令聞蔚其昭宣既流芳
於往哲兮宜承式於後賢粤金華之名邦兮欝山川其
秀麗鍾靈實于其人兮率明揚於盛世眷祝氏之多賢
兮偉夫君其特異佩先人之遺訓兮持清白而弗替力
問學以好修兮齒俊乂於上庠羌發軔於秋官兮振憲
府之風霜歴河洛湖湘之顯官兮佐閩海八郡之宏綱
踐履確以純固兮聲價煜其輝光諒所存之介特兮中
瑩澈而虛明皎乎若崐玉之㓗兮烱乎若淵水之澄塵
氛之不能昧其質兮妍媸之莫或逃其形寔夫君之為
德兮迥超邁乎群英謇予懷夫先烈兮仰遺躅之未遠
紹卿相於累葉兮綿千祀而逾顯嗟予生之已後兮承
餘慶而黽勉念惟日之孜孜兮竭微躬之蹇蹇恐盛美
之弗繼兮歎流光之荏苒詎於予之獨爾兮諒君子以
皆然緬夫君而信美兮期同服於訓言隨雲龍以上下
兮參鸞鷺以周旋俾修名之有立兮庶忠孝之兩全高
軒廓其宏敞兮華扁欝乎穹窿懼誓言之難固兮致箴
警於始終聊攄詞於翰簡兮庶流譽之無窮
筠軒賦
三山有篤行君子陳君仲昌性嗜竹扁其退息之所曰
筠軒其子監察御史叔剛與史舘纂修事乃持卷請予
題予作筠軒賦以畀之庶表予同好之意焉賦曰
披往牒以玄覽想幽致於淇園慨竹林之勝迹悵予情
之弗諼寄一賞而莫遂日轇轕於囂煩撫遺詩而載誦
益惓惓夫道學自修之言既而螭陛朝回雍容公署思
理未遑凝神息慮有客衣繡衣冠章甫披畫圖持尺素
再拜向予周旋合度受而閱之蓋其嚴君所謂筠軒縉
紳之所歌詠而以求予為之賦予曰噫嘻自來薊北久
與此君之不相覿矣方稽古而追思淇澳之風况展圖
而感夫故鄉之植耶爰濡毫以紓思試與子而敷繹粤
有勝地閩山之陽岱嶺峩峩瀨江湯湯面竒據幽天設
地蔵其中則修竹萬竿紛敷欝蒼環遶垣砌蔽繄軒廊
質嬋娟以閒淑性竦直而堅剛資生成於雨露傲勁節
於冰霜宜君子之所愛匪羣植之可方爾其密葉含翠
輕筠凝綠森如羽蓋煜若膏沐隂翳翳其滿林根綿綿
其連谷漏明月兮篩金結香雲兮團玉若乃凉雨乍歇
旭景弄晴天風微度戛然有聲如雲韶之迭奏若鸞鳳
之和鳴可以滌塵氛而清俗慮可以悅心耳而怡性情
此王猷所謂一日之不可無而蔣詡三徑之所由成也
然論其為德則亭亭翼翼中虚外直獨凌厲於歲寒並
後凋於松栢論其為質則欝欝青青凝烟遏雲苞錦籜
以絢爛滋綠綺而紛紜是蓋所謂筠乃竹之文煜乎其
璘&KR0008;者也今子之嚴君以筠名軒豈非因其質以取其
德重其植而美其文耶記禮者謂君子之有禮如竹之
有筠子之嚴君豈非欲因物以喻道而惟禮之是親耶
子之兄弟森如立竹克承親志通籍金門異日所就詎
不為南閩之光而永是軒之聞耶客曰唯唯先生有以
命我矣碩言佩服勉焉思勵予亦翛然自適充然心醉
恍不知其置身淇園之濱而寄足瀨江之涘也
頌
平安南頌(有序)
皇天眷命于大明開千萬世太平之鴻業太祖高皇帝
龍飛淮甸順天應人掃清六合凡際天薄海大小蠻夷
之國罔不臣服歲時貢獻雜遝後先無有少懈自歴代
以來土地之廣幅員之長未有若今日之盛者也我皇
上既嗣大統奉若天道率由舊章臣民守職夙夜惟寅
而海外諸蕃暨諸僻遠之邦素未入中國者亦莫不梯
山航海稽顙扶服奉表獻方物以得瞻覲天朝為喜幸
是盖遠人向慕之誠寔由皇上懷柔之有其道也邇者
安南賊人黎季犛及子蒼濟惡不才滅絶倫理欺天罔
聖久蓄祻心肆虎狼吞噬之暴興狐鼠狡黠之謀賊弑
其主侵我邊境以逞兇劫奪占城要取其貢賦僣稱大
號毒痡其生民奸宄日滋冥頑益甚朝臣屢請加兵致
討皇上尚念無知遣使諭以禍福俾其自新而賊怙終
弗悛復上表欺誑請迎陳氏孫嘗避禍來京者歸立之
皇上信之不疑遣使送還本國而賊乃伏兵於途要而
殺之事聞皇上召廷臣諭之曰今四方寧靖無事干戈
惟兹安南小醜以蕞爾之地恃其險遠敢逞凶逆其可
置之度外乎羣臣咸進言曰悖逆不道國有常憲此而
不誅何以警衆於是不得已告于神明命征夷將軍率
偏師往討其罪師行皇上乃載謀載惟躬詣龍江禡纛
而遣之授以神謀睿筭仍戒其毋妄殺無辜毋毁人墳
墓廬室毋剽掠子女財帛曾未數月師駐鄰疆不疾不
徐紀律嚴明甲胄精飭旌旗炫燿鉦鼓有節諸將士感
恩慕義人懷敵愾之心奮迅鼓勇徑由坡壘破雞翎飛
渡富良江直擣東都遂平西都而賊黨即時殄滅所過
秋毫不犯市肆不易百姓引領望風來歸者日以萬計
將臣乃敷宣恩意拯其焚溺釋其脅從遍求陳氏子孫
立之已無遺類國中官吏耆老咸詣軍門請復古郡縣
以隸中國設官兼治庶幾咸沐聖朝清化以脱遐荒蠻
服之陋俗以永永福其子孫於無窮也捷音入奏皇上
一從所請以其地為郡縣設官兼理詔為陳氏立祠設
官典祀悉除苛虐用其才良而廩其無告者中外聞之
莫不歡欣鼓舞以為皇上恢弘基業之功光昭於祖宗
而安輯黎庶之恩徧及於天下也臣榮備員禁掖欣覩
盛事謹拜手稽首而獻頌曰
於皇太祖統一萬邦普天率土來廷來王歲時貢獻厥
篚相望如彼葵藿傾心太陽赫赫業業端拱而治嘉祥
屢臻靈物畢至文武將相視同一軆龍興雲從風行草
靡南平江漢北定朔方中原晏然以耕以桑閩浙蜀越
悉歸版章定鼎金陵既盛而昌我皇繼統一遵成憲敬
天勤民登庸俊彦信賞必罰癉惡彰善皥皥熙熙恭已
南面萬里邈遠如覿目前幽側荒僻無不燭焉聰明神
聖廣運如天無微不被無欝不宣蠢兹南夷肆逞悖逆
詭詐萬狀罔知紀極在廷臣庶請加誅殛以振皇威以
靖遠域皇帝曰吁藐焉狂獠敢肆凶頑自致天討乃命
大將以遏凶暴以整我師以控蠻島鎧仗煌煌旗旐央
央鉦鼓喧鍧師律而臧涉彼鉅海鯨波不揚平躋險阻
虎豹遁蔵嗟爾蠻夷蕞爾土壌蜂蟻之衆狐貉之黨潜
形穴巢孰使狂罔天戈一麾魄禠膽喪帝戒將臣神武
不殺殱厥渠魁下人可活我師我旅毋飢毋渴緜緜翼
翼其何能遏帝戒將臣奮揚威武相其原隰深入其阻
旄倪毋辜載用輯撫雖云遐荒我疆我土將臣所至悉
諭聖恩振揚威武雷擊電奔逆豎潜伏殱拔厥根以解
倒懸以雪陳冤帝謂將臣爾訪陳氏厥胤伊何求立續
嗣咨詢陪臣曰無餘裔國人衋傷欷歔怨詈帝曰吁哉
惟彼南人雖在蠻貊同乎大鈞棄而弗理禍亂彌臻滌
瑕蕩穢綱紀維新邦之耆老咸詣轅門請置郡邑維屏
維藩教以忠孝俾知彛倫耕食鑿飲同我夏人邦人有
言荷戈執戟昏迷弗恭妖狐所惑今見王師如拯焚溺
輸誠歸向剗磢洗滌邦人有言聚嘯跳踉猘犬所制莫
知其方今覿義旗正正堂堂引拔崖石置之康莊扶攜
涕泣指誓天日銷兵歸田裂幟入室袪其很暴以傚質
實世世臣妾永保寧謐將臣撫循以寬以勤征夫鼓舞
行旅歡欣歸牛休馬喜動風雲萬姓咸曰吾皇至仁捷
書入奏大賚勲庸功逾銅柱勒碑崇崇凡在戎行咸預
顯融莫不稽首惟皇之功惟皇之功克紹太祖惟皇之
基超軼前古惟皇之德上侔堯禹於萬斯年作民父母
河清頌(有序)
臣比者伏覩高平王平陽王奏蒲之河津縣黃河水清繼而
二王奉表賀未幾秦王復來奏亦繼奉表賀億兆臣民莫不
忻忭臣聞天降嘉應黃河水清今皇上御極統治萬方拯生
民於墊溺致諸國之來廷海宇清寧庶類咸若而河水澄澈
雖甘露醴泉景星慶雲不是過也况夫野蠶吐絲嘉禾呈穗
騶虞獻祥神龜表孝休禎疊臻是皆皇上仁孝誠敬有以上格
于天心故天昭貺之如此者也今黃河水清延數百里此又莫
大之瑞曠世之所罕逢昔漢獲白麟赤鴈芝房寶鼎之類固
以著為樂歌薦之郊廟若兹嘉祥其可無述作乎謹拜手稽
首而獻頌曰瞻彼河流浩浩湯湯來自西極源于天潢奔駛
蕩潏厥勢混茫道雍經冀歴兖踰梁逶迤中原晝夜弗止逝
者如是瞬息千里黃流一清粤歲三千適應其期夫豈偶然
聖神御極德合羲軒川嶽效靈諸福駢臻騶虞獻祥神龜表
孝復覩河清實符至道以應太平以彰治效萬姓胥慶歡呼
舞蹈帝德如天績紹平成湛然止水昭兹清明蒲陽之堧河
津之邑居民競觀奔走原隰昔猶罕聞今喜親覿欣忭蹈舞
樂沾聖澤龍門巍峩河流分中千古萬古神禹之功猗歟吾
皇德洽恩隆拯民墊溺曰禹實同天眷聖皇福覃華夏瑞恊
前聞龜書龍馬於萬斯年慶延宗社微臣獻頌以配風雅
御編為善隂隲書頌(有序)
洪惟皇上以天錫勇智之資銳意於古昔聖帝明王之
治夙夜孜孜以振起斯文為已任以敦德勸善為天下
先即位之初首詔設科幸國學修大典崇奬儒術興行
禮義由是詩書絃歌之化衣被六合無有遠邇翕然大
同人莫不曰天下已治風俗已淳惟皇上謙冲之心尚
以為未足乃以聖人之道具載六經燔滅於秦穿鑿於
漢晦盲否塞千五百年逮至宋之諸儒雖已發明表章
之然其奥義微旨尚或有遺不無詳此略彼之患於是
特發宸衷命儒臣類而纂之授以成法備載聖賢之言
蒐輯諸儒之說由是六經四書之旨聖人之道粲然而
復明書成名曰性理大全遂命刻梓賜之羣臣頒于天
下使學者一覽莫不豁然貫通咸有以造乎閫奥以為
聖賢教人之言雖無不備若曰積善之家必有餘慶積
不善之家必有餘殃又曰作善降之百祥作不善降之
百殃又曰德惟一動罔不吉德二三動罔不凶又曰惟
天隂隲下民其善惡之理警戒之意不一而足而凡古
人為善獲報者亦皆載之簡冊歴歴可指然而簡籍浩
穣難以披閱垂拱之暇乃取古人有隂隲而享其福慶
顯有明效者彙次世代系其姓氏著其事蹟仍各為論
斷以附其後且為詩以列之凡一十卷名曰為善隂隲
頒示四方家傳人誦俾舉目之際莫非為善之事游心
之頃莫非種德之機於是罔不躍然興起樂於為善而
思有以享其報也皇上之所以隂隲於斯世斯民而納
之於泰和仁夀之域者又何其至哉四海之民生乎今
之世者實為幸矣臣榮叨逢盛世列職詞林進得依日
月之光退得盡文翰之職屢承聖訓諄切懇至恩眷之
隆榮幸已極今既喜覩聖道之復明樂斯民之盡善安
得不鋪張盛事以昭示於無窮乎謹拜手稽首而獻頌
曰
惟我聖皇纉承大統夷夏同春南面垂拱乃敷文教乃
幸辟雍暨于遐邇絃聲渢渢乃召儒生乃修大典殘者
以完微者以顯載惟聖道具乎六經秦焚漢蝕謬說肆
興千數百年是非蠭起有宋諸儒克究厥旨紬繹系緒
研窮窔奥搜精獵微以明斯道其言浩浩萬里散殊學
者望洋莫測其樞乃劘羣編乃集衆論類聚倫分式昭
大訓嘉惠萬世頒布四方性罔或昧理無弗彰復念斯
民未悉歸善隂隲罔修懿德弗踐古有善人天道昭然
既顯其躬福澤綿綿其人雖亡善行猶在史傳百家孰
不備載乃輯乃編俾會于一從古迄今靡有遺失民既
獲此一覽粲然作善之應降福自天惡德弗滋善念斯
著如彼善人戶曉家喻四海之内皥皥熙熙戴白垂髫
惟善之為惟皇之德與天同大宵旰孜孜動罔或懈惟
皇之仁與物皆春涵和發育惠無弗均博施濟衆堯舜
猶難惟皇神聖恩周八寰皇弗自聖虛已謙冲澤深斯
溥德大乃容臣作頌歌載拜稽首聖夀萬年天長地久
表
陞授謝表
欽蒙聖恩加授臣榮等太子少傅等官不勝感戴之至
謹奉表稱謝者臣等誠懽誠忭稽首頓首上言伏以奉
天撫運仰景命之維新論道經邦置名賢於重任不圖
三少之命猥及一介之愚恩德自天悚慚無地恭惟皇
帝陛下剛健中正文武聖神覆載無私同乾坤之大德
遠近畢照如日月之至明自臨寶位以來仰荷德音之
霈華夏蠻貊咸歸熙熙暤暤之仁動植飛潜均沐蕩蕩
平平之化二儀之内萬象皆春臣某等樸&KR0554;之材朽鈍
之質學深慙於博古用不足以適時昔先帝之御朝叨
居詞苑事陛下於儲位咸列宫臣雖為輔導之官靡有
㳙埃之報虛縻廩禄久積歲年撫躬自切於忸怩感德
更深於銘刻幸際六龍御天之日光屬萬邦惟臣之時
仁聖之心不忍棄遺於舊物恩寵所及特蒙超越於衆
人顧寅亮天地之資保傅承華之寄究觀往古所用惟
賢揣分非宜實慙負乘控辭不獲徒重戰兢惟當竭愚
力於駑駘效忠誠於葵藿堅如金石誓同報國之心敬
效華嵩仰祝齊天之夀
駕幸文淵閣謝表
臣楊榮等兹者欽蒙聖駕臨幸文淵閣周視臣等寓直
之所特頒恩命增益室宇兼賜飲饌器用周悉備至聖
恩廣大感戴惟深謹上表稱謝者臣等誠懽誠忭稽首
頓首上言伏以日月光華當大聖龍興之運車書混一
正文明天啓之時鑾御幸臨儒紳遭遇恭惟皇帝陛下
聖神天錫剛健日新典章法度之弘修功成理定華夏
蠻貊之率俾近悅遠來萬幾餘閒怡神稽古六龍捧御
寵顧延英上深軫於天心頫垂矜於寒士廣其室宇遂
凉燠之攸宜給以饔飱兼什器之咸備凡百所用靡一
弗周同乾坤覆載之恩踰父母生成之賜是皆皇上聖
仁廣大明睿照臨溥德澤於萬方施由侍從昭禮文於
千載高出古今所以致海宇之雍熙所以隆皇圖於永
久臣等深慙末學幸際明時被沐恩榮匪名言之可罄
策勵駑鈍豈報效之敢忘端秉寅誠恭陳申謝龍翔鳳
翥瞻五采於中天春育海涵祝萬年之聖夀
文敏集卷八
