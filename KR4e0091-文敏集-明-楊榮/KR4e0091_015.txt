文敏集卷十五明楊榮撰
序
胡氏族譜後序
自宗法廢而氏族無統隋唐之世始為譜牒以明其宗
之所自出然苟非子孫世有賢者其不至于湮沒而莫
考者幾希矣今戶科都給事中晉陵胡君濙奉使西回
間以其族譜謁予請曰予之族實出於胡公滿乃有虞
氏之裔也自滿而下至周惠王時幾八百年而其子姓
益蕃衍厥後有輔於漢顯于晉建功於宋著名于唐者
皆歴可考及安定徙宗城由宗城居合肥至壮侯藩始
遷豫章遂分為三派其後有諱璚者即壮侯之裔生子
持五代時占籍常州安上鄉遂為晉陵人持三傳至宿
始以文章仕宋為樞密副使繼是有登兩府掌絲綸列
侍從出鎮帥府持使一路任牧民之寄居師儒之位者
率皆聲光烜赫不可殫舉迨于濙幼荷父師訓育長而
遭際聖明由科第發身忝居侍從于今有年感念祖宗
之所從來斯須弗敢忘謹以圖譜装潢成帙願一言以
貽諸後予覽之慨然因為之言曰為人子孫莫重乎知
所本本之所系莫切於譜牒譜牒之傳否氏族之顯晦
實不在乎言語文字之間惟在乎所以自立者何如爾
苟能自立則族姓雖微其終必至於著不能自立則其
初雖盛而後必至於微興替無常此理勢之自然也胡
氏自周迄今歴二千餘年上泝其本原之所自下詳其
支派之所分益遠而益明愈久而愈盛非其族屬世有
賢才者出疇克爾耶君亦可謂胡氏賢子孫而卓然能
自立者也及今獨能惓惓致謹於譜系以盡夫尊祖敬
宗之意此其用心之厚為何如哉則其後之蕃衍昌大
其又可以涯涘窺之哉予因序其世次之概俾為胡氏
子孫者知所重而不敢忽也
周氏族譜序
古昔先王之世有大宗小宗之法故當時氏族傳至數
十百年而苖裔貴賤族屬疏戚粲然可考由是昭穆明
而恩義篤親親之意何自而間哉三代以降宗法既廢
圖譜失官子孫蔓延抉䟽於天下源流支派弗復可辨
士大夫家始自為譜牒以究其所自出而致夫尊祖敬
宗之意然而歴世既久轉徙不常盛衰隆替之有時居
處地望之靡定於此而能保其家譜弗至失墜豈不難
哉此予於吉水周氏之族不能不為之歎羨而嘉美也
吉水泥田之派其先蓋出吳將瑜之子都鄉侯胤始家
廬陵之烏東唐長慶中有曰沂濱者來居泥田沂濱生
整整四子其後遂分為四大族由四族而分者又不可
以一二計其間詩書相傳簮紱相望延至數百餘年繼
繼繩繩彌久而益盛此非其先世積德之厚以垂裕扵
其嗣續者其能然乎今其裔曰彦竒曰岐鳳皆以文學
入官彦竒由教職用薦為刑科給事中擢雲南按察僉
事入為大理少卿岐鳳初分教桐城後為國子學正遂
陞漢府紀善今典教長洲屢司文衡甚有聲于時而其
子叙又由進士選入翰林為庶吉士聰敏好學予深器
之間持其譜來徵言以弁其端嗟夫士君子之世業不
有祖宗之德無以啓于前不有子孫之賢無以承於後
周氏歴隋晉唐宋以來至于今尚不失其家譜俾其後
嗣皆得相親相睦以免於塗人之誚而又能以詩禮紹
續其家禄仕顯榮有聞於世則其忠厚之澤為何如哉
繼今為子孫者尚益知其所重而敬守之又豈特為今
日閥閱之榮而已也
楊氏族譜序
楊氏系出於關西予家建安與今參政景衡君寔同所
自出蓋景衡之先自唐司馬某始居閩長溪之㶑村司
馬生長史暄暄之後有為司錄都護者有父子繼為侍
御史者有為國博郡守者其他膺貢舉躋膴仕者先後
相望是皆㶑村之派也其遷今瑞安之洲村則自士芳
公始士芳宋紹興間以書經請浙漕解淳熙中其兄宗
旦仕為瑞安縣令士芳實從游宦因受學永嘉止齋陳
先生之門其後樂瑞安山水之勝因遂家焉士芳生斯
泰為太學生再上書論賈似道專權誤國不報以卒斯
泰生鵬飛鵬飛生筠玉筠玉生伯祥世有隠德筠玉伯
祥以景衡貴俱贈福建布政司左參政階嘉議大夫伯
祥之兄伯容國朝洪武初歷武邑保寧令是皆洲村之
派也嗚呼何楊氏世澤之遠衣冠之盛若此哉景衡君
由鄉貢進士授夏官主事擢司勲郎中遂遷今官其在
閩前後三十餘年德望政事蔚然為方面重臣卓卓乎
其可敬而愛也間以其族譜一編示予求為之序惟士
大夫家之有譜所以篤祖宗之義隆親親之恩非苟然
而作也故凡同是譜者上以知本原之所自下以明派
系之所傳昭穆戚疏秩然有序不以貴富而攀附不以
貧賤而棄斥而後尊祖之義隆喜必慶喪必吊衰耄無
所依者必養孤貧無所仰者必䘏而後親親之恩篤如
是而謂譜之作無益於人不可也若夫為子孫者觀扵
是譜服勲烈之懿仰位望之崇奮然感發思踵其美相
與紹緒於無窮則譜牒之傳愈遠而有光此譜之所以
關係甚重豈苟然而作者乎然則景衡君今日惓惓於
斯者得無意哉昔范文正公參大政時嘗於吳中置義
莊以贍族人其子孫食其餘澤至今未泯君將歸老於
家試舉文正公之事倣而行之俾吾楊氏之在瑞安者
皆知有詩書之習無不給之患得不有所倚賴以自植
立而君之後將享其餘慶者其又有窮耶是盖君之本
心其即斯譜收族之義矣因題其端敢併及之
戴氏族譜序
戴氏望出譙國其後有居閩之武安者莫究厥始而族
屬蕃盛所居之巷邑人以姓目之由戴巷徙古倉則自
諱顯者始至今浙江右參議同吉盖四世矣參議之父
復原嘗有志於家譜未就而卒同吉始繼志而嗣成之
然荐更兵燹薄蝕殘缺之餘遠者漫弗可稽僅自高祖
而下至其子篤凡六世而圖以系之世以次之本支相
屬叙述詳明秩然而不可紊同吉來京師間持以謁余
請為序之惟人之有身本於親也由親而上則為祖為
曾為高推而至於百世皆身之自出也又旁而推之則
自兄弟以至族屬之疎遠其本皆同也然歴世滋久遠
者易忘疎者易忽不有圖譜以紀之使人泝流求源自
幹達支以崇本始隆愛敬敦宗族篤倫誼則人道不幾
熄乎是以先王作為大宗小宗之法設官以掌之其所
以維持防範乎世教者非小補也哉後世宗法既廢圖
譜失官士大夫家始自為之以紀一姓之源流是猶有
先王之遺意焉柰何競門閥者援貴顯以自誣侈觀美
者強不知以求詳此其於孝子慈孫之心何如哉今戴
氏斯譜於其不可知者寧闕而不錄不敢妄自援引至
於高曾而下則名諱生卒配享墳塋纖悉必備使後之
人即是編而觀之庶幾知所以崇本始隆愛敬厚宗族
篤倫誼之道而不敢援貴顯強不知以厚誣其祖也其
用心亦至矣哉同吉釋褐甲申進士歴戶部員外郎以
至今官旬宣所至聲譽流著盖所謂能亢厥宗者至於
立祠堂定家規又皆具載諸譜其貽謀豈不遠哉為之
子孫者誠能即是以求其用心思世守而弗墜焉則戴
氏之澤豈不衍迤而未艾也歟
田氏族譜序
宗法既廢譜牒遂興而世之氏族明系緒别尊卑篤恩
義厚風俗皆有賴於此也然則族豈可以無譜乎田氏
世居鳳陽之夀州元始有仕為廉訪副使及提舉者蔚
為宦族至正間有曰秀實者以儒士任太平之宣城同
知歴知滁州永新洪武初改福建行都司斷事遂家建
寧今其諸孫忠繇永樂甲申進士歷任戶部主事兵部
郎中以薦陞江西布政司左參議聲華茂著兹以其家
譜示余請言以冠其篇按譜其遠祖弗可考者皆不錄
斷自夀州而下則詳著之實而不泛覈而不妄與昔之
人拜汾陽者霄壤不侔矣大抵作譜者所以求其苗裔
别其源流庶幾得以興起孝弟之心以相親相睦於無
窮免為塗人之視則幸矣然而近時之為譜者往往強
附貴富擯斥貧賤惟欲矜其閥閱之盛遂至棄其祖宗
欺其子孫而寖失其真焉嗚呼是豈尊祖敬宗之道哉
今田氏之譜據實而書闕其可疑著其可知使一覽之
間昭穆尊卑之序長幼疎戚之分粲然畢備孝弟之心
油然而生矣其於水木本源之義豈不至哉余於田氏
之譜深為之嘆賞者蓋以此也田氏之先積德深厚故
其嗣續至今蕃衍盛大若此况今復有如忠者以科目
發身荐登顯仕則其餘慶之所萃灼有徵矣語云源深
者流遠本盛者末蕃其斯譜之謂歟忠於余有同門之
契因其請遂書以歸之
侯官林氏族譜序
譜有關於氏族甚重也自宗法廢而族無統故後世士
大夫家往往自為譜以紀其一姓之苗裔源流俾昭穆
相承尊卑有序雖百世之遠有以篤親親之恩不至於
相視為途人其敦本厚倫之意為甚至矣然歴世既遠
兵燹荐更求能保其先世之譜久存而弗廢者盖亦鮮
焉吾閩中林氏最蕃且盛然多出於唐九牧之後長樂
之派則以為韶州牧薦之子錄事參軍愈之後分居於
此而竟失其相傳世次今特舉其所可知諱烏者為始
祖烏七傳至宷仕宋累官至禮部侍郎食邑侯官子孫
因家焉至今吏部司封郎中祐七世矣祐嘗慨其上世
之不可知者既弗可譜而其所可知者又不著之於譜
則後之子孫將何所據以盡夫尊祖敬宗之義乎乃畀
其子憲彙其世系法歐陽氏之遺意作家譜一編來請
予言弁其端惟林氏之族布列閩之諸郡簮纓閥閱歴
數百年繩繩弗替然求其若侯官一族詩書相傳世濟
其美者盖亦罕見譬之木焉本既盛矣培之則其末益
蕃譬之水焉源既深矣浚之則其流益遠林氏之先積
德之厚及今復有如祐者温雅端謹卓然有聞尤能篤
念厥初而存心於譜牒以致其水木本源之意可謂培
之益固浚之益深其慶澤衍迤於其後者又詎可以涯
涘乎為林氏之嗣者尚有以自勉
楊氏族譜序
譜牒所以統一姓之苖裔隆百世之本支俾昭穆相承
戚疎有辨不徒為文具也然至于族屬蕃衍子孫綿延
雖仕宦商賈轉徙四方數傳之後子孫有不相聞者惟
考之譜牒則祖宗之源流系緒粲然可見名行官位昭
然可知鄉居地望墳墓所在無不歴歴可指於是水木
本源之義至於久而弗失遠而弗忘者良以此也然則
世家大族又烏可以無譜牒哉吾建楊氏皆出漢太尉
震其後世子孫宦遊于閩因而家焉浦城一派其先在
唐世有曰齊宣者仕為諫議大夫以言事忤旨出為建
安令嘗過浦城樂其風土思欲居之上元中召還至信
州會劉展之亂江淮洶洶道路遂梗因携家還居浦城
歴五季宋元以至于今蓋幾世矣今楊意字文遂者聰
敏敦雅亦自言為浦城之後兹以謁選來京間持其譜
牒詣予拜而請曰先世譜牒家傳既久子孫幸遂保此
以得致惇叙親睦之意庶幾不墜先緒敢請一言以冠
其端予與其同郡且又同出華隂之系其何可辭遂為
之言曰萬物本乎天人本乎祖為人子孫者其又可以
忘其本乎譬之木焉本必盛而後枝葉蕃若不能培植
其本則將萎然而悴矣抑何敢望其榮茂而暢逹哉吾
楊氏自關西以清白相傳子孫雖散處四方而詩書簮
紱先後相望是雖祖宗積德之厚然亦豈非為子孫者
善於培植其本也歟今觀文遂之譜牒綿綿瓜瓞愈遠
愈盛而尊卑長幼秩乎弗紊隠顯始終確乎有據則所
以光其祖顯其族莫大乎是抑安得不為之起敬乎詩
曰豈無他人不如我同姓然則文遂之請而予為之序
不辭者是皆宜也遂書此以弁焉
李氏族譜序
宗族有譜實倫理風俗之所關而仁人君子所宜重者
也苟不之修則服盡情盡不相視如塗人者幾希烏知
夫水木本源之義者乎若今翰林侍讀學士李君時勉
所以惓惓於其宗譜者蓋深有見於此也君家吉之安
成泝厥先本於南唐江王景逷王乃烈祖第五子嘗節
度處州唐亡王之幼子茂先潜迹吉虔間教授生徒以
自給吉守李鬯重其韜晦不強其仕乃舉其子光為安
成閻嶺鉄務使因家焉自光而下由進士登仕籍者代
有其人在元時曰蒙發者仕至金紫光禄大夫詹事府
詹事國朝有思焕者知浙江紹興府事寔為景逷十七
世孫嘗懼源遠而派益分久而失所自遂因故譜修之
學士君去思焕雖未久又慮宗姓之蕃富貴貧賤之不
齊不因譜以明尊卑則富而凌貧貴而輕賤其能喜而
慶憂而弔孤而字患難而相恤者鮮於是因思焕之所
修者續而書之是固重夫本源之義其用心亦勤矣譜
成詣予請序嗚呼譜之作推所自出合所已分以明倫
理以厚風俗非為觀美設也第近世之脩譜者往往冐
先代之顯人為所自出附同姓之豪右為其宗親薄其
厚而厚其薄其有乖於倫理風俗非細故也今觀李氏
之譜自景逷迄今四百餘年凡二十世派分而源一幹
異而本同昭穆尊卑秩然不紊視世之冐附以為美觀
者豈可同日而語哉雖然學士君之心固以其祖宗之
心為心使為厥後及同宗之賢者皆能心是心焉敬所
當敬親所當親慶吊相往來孤貧患難相賙䘏則於倫
理風俗之有補不亦大乎是為序
題䟦
恭書封贈誥命後
臣榮猥以駑鈍叨列侍從十有餘年太宗皇帝俯念勞
勤頒鍚誥命追贈父母及妻時文臣惟尚書蹇義等八
人學士胡廣及臣榮等五人得以霑此後十有二年仁
宗皇帝嗣位大舉褒崇之典廷臣及方面大臣皆給誥
命臣榮蒙荷寵眷十旬之内兼拜三職錫以誥命且追
贈二代祖考妣何榮如之迨至今上皇帝嗣位之五年
特陞臣榮少傅仍兼尚書大學士之職不數月復受誥
命追贈三代祖考皆如榮官祖考妣及妻皆為一品夫
人聖恩宏大被于存歿顯榮光耀無以復加顧惟菲薄
曷以致兹斯實三聖天地大恩之所賜而臣榮黽勉拜
受豈勝愧悚况大訓諄切臣榮所當朝夕祗服不敢忘
者謹用繕寫稡為一卷退朝之暇肅容展閱常若對紱
扆之嚴仰日月之光鞠躬盡力以圖無忝且俾士大夫
之欲快覩天章龍文之光華以知聖朝優禮臣下之意
厚臣榮不敢私亦不敢閟舉此示之實一便也
恭書仁廟御批後
禮部馮主事吉郡人也資禀温厚性識暢達昔仁宗皇
帝臨御日在朝列嘗以奏牘進仁宗嘉之親御宸翰批
其奏面命名曰敏既而龍駕上賓敏亦丁内艱去乃者
起服至京師祗奉御批装潢為卷而寳愛若珙璧然請
予言以識之臣榮竊惟敏者聰也達也以人有偉質而
言也孔子謂好古敏以求之又云敏於事而慎於言又
曰敏則有功然則聖人論學與事功皆不能外敏以為
言仁宗之所以命之者抑豈無意哉為敏者奚可不顧
名思義夙夜勉勵勤於問學懋建事功以副恩眷之隆
乎臣榮展玩之際不勝嘅歎故不辭拜書于後以致尊
仰之意焉
書蘭亭帖後
仁宗皇帝昔在儲位夙夜孜孜緝熙聖學然於恊贊萬
機之暇銳意翰墨於古法書真跡尤為篤好放情揮洒
往往造妙入神嘗以唐禇遂良所臨禊帖摹勒于石間
以紙本賜近臣然亦未嘗輕授也永樂八年冬臣榮扈
從車駕南還首蒙慰諭特賜一本退而深自感激以為
非眷念之至何以得此因寳而蔵之以為子孫珍翫距
此十又七年仁宗御極升遐之後而大理卿臣虞謙乃
捧其昔所蒙賜本以示榮且請言識之惟謙以文學老
成荐歴榮顯其任職小心慎密知無不言方是時為都
察院右副都御史涖事南京日侍左右親受知遇然則
其所以得此賜者豈偶然哉嗟夫鼎湖寥邈龍馭上賓
墮弓遺劍皆足以繫羣臣之攀慕况於翰墨又精神心
術之所寓者乎展翫再拜不勝感愴
書宋丞相文山遺墨後
廬陵文丞相天祥以孤忠大節報宋家三百年養士之
恩英風義氣至于今赫赫在人耳目何其壮也今其裔
孫紹節持丞相手簡與詩謁拜請題嗟夫丞相之死節
非惟有以報宋且有光於歴代為人臣之死義者然則
其流風遺烈猶足以使人感激奮發矧為丞相之子孫
者乎宜乎紹節寳蔵之也詩曰無念爾祖聿修厥德因
紹節之請并書此于左方云
書趙松雪所書嵇康山濤絶交書後
趙松雪以善書名重當世然公之所長豈止於一藝哉
公之文章雄深而贍蔚公之政事疏通而識體觀於國
史所載可見然則書特公之餘事爾此其所寫嵇康與
山濤絶交書温潤遒勁非尋常可及今戶部尚書夏公
得之深加愛重且以示予俾識其後嗚呼昔人謂王右
軍為内史長於政事後人但知其善書盖其他長為書
所掩爾然則若公者大槩亦類此因書所聞附於左方
以俟知者
書淵明歸去來圖後
晉陶淵明既宰彭澤恥折腰郡督郵即日解印歸賦歸
去來辭以見志後人高之往往取其辭中之意繪以為
圖所以寫高情於尺素播清風於千載何其至也此圖
吾閩士朱孟淵所臨持以見遺予既得之装潢成卷復
求善書者各書歸去來辭一通以附其後嗟夫淵明之
高風逸節卓然冠絶固有不待於圖而後著然而後人
尚之率皆寫其容儀態度之若是此豈淵明之意哉殆
不過係高山仰止之思而已予既謹而蔵之復識此于
後庶俾後人有以知予意之所寓云
書赤壁圖後
右監察御史江志堅所蔵赤壁圖不見畫者名氏然布
置有法筆意精妙殊非近時畫師所及誠可愛翫志堅
既装潢成卷復求中書舍人程南雲隸古朱廷暉楷書
東坡前後赤壁賦以係于後且請予言識之惟東坡以
文章擅名當代傳誦於天下後世如此賦尤為竒崛讀
之鏘然若振乎黃鍾大吕之音令人擊節歎賞而又得
圖畫之工字書之妙皆可為翰墨之珍翫矣志堅其寳
之
書麥舟圖後
范文正公父子麥舟一事雖出於一時志同意合然至
今以為美談蓋宜其然也且自古磊落豪傑之士其心
志度量往往相符矧文正忠宣又出於父子者乎古人
云有是父必有是子觀於范氏可見矣若文正之厚宗
族仁鄉里慷慨尚義海内之士莫不仰其流風遺韻况
忠宣為之子者乎公父子以文章行誼昭著簡冊流光
垂榮於後世者何限夫豈特麥舟一事之美而已哉而
世之人景慕之者蓋自有不能已也姑蘇范暹啓東持
此圖請予言夫以世之搢紳大夫於公父子平生行事
莫不奮發而興起况啓東出於范氏而又世家於姑蘇
者乎宜其希企又有過於衆人矣啓東賦性聰敏好文
而工畫有足尚者因其請書此於圖之左方云
書東萊黃氏教儀後
工部尚書兼詹事府詹事黃公之再鎮南交也將行命
其子琮讀書于應天府學因手書教儀以訓之其為言
皆切實略無浮泛冗長之辭蓋公自少力學勤苦以底
成立至擢科第登仕版以享其榮名盛福於今日而尤
恒歉然弗敢自滿故於其去惓惓焉思有以訓其子而
惟恐其習於驕縱流於奢靡而弗知所以樹立以至虧
行辱親公之意亦勤且至矣今之世貴游之家子弟往
往或至於狂悖狠傲憑藉父兄之貴富以凌駕當時者
人皆謂其習性之使然也夫豈理也哉假令為父兄者
皆如公之善訓而所以開導戒飭之者若是其至則凡
為子弟者雖欲為不善又豈可得乎琮装潢成卷以請
予識予素知公之賢德而又嘉琮之善承公之教也遂
書此以歸之
書江氏隂德卷後
惟施德於人而不求知於世無責報之心者謂之隂德
人有是德者雖不求知不責報而天之所以報之者自
不能違矣三衢江氏其先有諱景房者仕吳越為鎮東
節度判官時國俗奢靡費用無節由是重歛其民兩浙
大困幾無以為生後吳越内附景房遂沉其賦籍于河
故當時吳越之臣咸備錄用獨景房坐此以廢然景房
不忍其民重困沉籍以泯其祻雖遭擯斥實所弗辭故
其後世子孫蕃衍盛大科第仕宦綿延弗窮其後萬里
遂登相位何其盛哉今襄府紀善秉心實其後裔間以
元翰林張樞子長所述景房事實而名之曰江氏隂德
以求予題予因掇拾其槩書此于末簡俾世之人知有
隂德者之獲報如是且有所勸焉
書朱氏先德卷後
元之季錢塘朱自明以才見知於時其為池陽郡掾執
法不阿能平反銅陵許氏疑獄活三十有二人為杭郡
平凖庫副切切於民減歲額换易鈔十二萬錠官不為
擾而民免於害為吳郡許浦監税潔已奉公商旅便之
而國課無虧當時新安滕文禄胡宗海鄞尉陳淵皆有
序述以稱道之迨至國朝隆興于今已五六十年而自
明諸孫暉乃萃於一卷屬予言惟世之為人子孫者鮮
有能知其先世之德而寳蔵其翰墨得以考見當時行
事之迹可勝嘅哉今暉以其祖之遺德弗遠而其父之
手澤尚存惓惓焉愛襲不啻珙璧此其賢於人也遠矣
宜夫澤之及其後者愈久而弗泯也豈不可尚己乎暉
字廷暉復姓蒋氏今為禮部郎中兼翰林侍書亦可謂
善繼者矣披玩之餘書此以歸之
書東陽李氏忠愛堂卷後
右忠愛堂詩文一卷為淛之東陽李氏作也李氏在宋
南渡後有誠之者知蘄州時金人入境援兵不至誠之
以七百之衆屢挫金人於孤城之外勢窮力盡决戰而
死闔門妻子慷慨就義其孤忠大節炳烺宇宙迨今赫
然弗衰誠之從弟太常博士大有工部尚書大同極敦
友愛怡然和樂平居講學自相師友風采氣誼師表當
世然而誠之與大有大同俱從東萊吕先生與紫陽朱
夫子游傳道受業淵源有自則其所以奮勇敵愾以盡
其忠友于雍睦以篤其愛者皆灼知大義明於理道之
所致也夫豈偶然哉今大有之孫叙繇太學生仕監察
御史嘗作忠愛堂以表其先世之德且將以寓弗忘之
意一時賢士大夫皆嘉其志相與為詩文以昭厥美叙
持以請予言識之惟君臣兄弟皆人之大倫民生日用
不可一日而廢者世降道衰其義乖闕往往有昧於此
而遂至于泯沒天性者李氏之先從游大賢不惟有得
於講論之餘又能身體而力行之故能盡人臣之大節
敦同氣之至親以至于今人皆仰而望之况於為其後
者乎雖然叙之心亦可謂勤且厚而能顯其先德於無
窮者矣所謂莫為於前雖美而弗彰莫為於後雖盛而
弗傳若李氏者誠可謂世濟其美者矣予故樂而書之
且將以為世勸
書鴒原别意卷後
此予友文淵閣大學士兼左春坊大學士胡公光大扈
從居北京時别其兄與其兄初度日有懷之作共二詩
蓋公之兄字方大為人清雅謹飭敦尚友愛喜為江湖
之游嘗一至京師留數日輙去未嘗以弟之貴顯而有
驕盈之色公於方大尤盡敬恭弗敢少違手足之情篤
厚切實今觀其詩同氣之誼藹然溢於言表何其至哉
方大装潢成卷而題其首曰鴒原别意間命其從子永
實請予言識之嗟夫孝友之道能盡之者古今無幾故
詩稱張仲書美君陳不過一二人而已若方大之居家
事母竭力奉養公之詩亦拳拳然於其母與兄如此豈
非兩盡孝友之道者乎是可以為訓也胡氏之後人誦
其詩味其言其將有所感發而興起乎因書此以識之
書劉氏族譜後
辨宗合族必由乎譜系有家者不可以不作也然作譜
非難而世守之難自非其先德之積深厚而文獻之傳
代不乏人則又奚能繼承而不替哉今觀劉氏之譜上
稽周秦以迨兩漢其得姓受氏遠有源委自晉關内侯
衍以來歴唐宋今凡四十餘世其間若文静之勲伐翺
之隂德韐子羽純錡之忠節子翬崇之之道學先後相
望炳耀史冊矧今貴州大參永賢發身科第敭歴明時
聲光德業表表愈偉可謂世濟其美矣雖然有以先之
必有以後之有以基之必有以構之劉氏先德之稽既
有以及乎永賢永賢可不思所以及其後人乎必講學
以植之務德以培之循禮以固之若然何患其不能世
守耶余與永賢同為閩人且有斯文之雅故以是諗之
永賢尚以是而勗其後人可也
書黃母劉夫人傳後
右眉山蘇公伯衡所撰永嘉黃母劉夫人傳夫人之曾
孫今少保戶部尚書兼武英殿大學士淮宗豫出以示
予且徵言識之傳稱夫人劉氏出鉅族居家孝事其母
鄉族稱之歸黃氏亦故家其夫應發仕松陽教諭夫人
辛勤克相事舅姑敬謹甚宜其家八年無子為聘娣生
子通通年十二而應發卒撫育訓誨使知務學既而通
以墮井得狂疾夫人恐其不久於世亟為之娶屠氏生
子性已而通果弗禄有欲害性者夫人冐白刃脱之復
鞠養之而獲見其成立夫人始以疾終嗟夫婦人之德
莫大於無妬忌故往往著之於經以為後世女婦楷範
若夫人者可謂有其德矣向使夫人歸黃氏無嗣不早
聘娣則通之生未可必通之疾不早置室則性之生未
可知彼操刃戕性者非夫人勇於赴救則黃氏之宗嗣
不既替矣乎然則夫人以一女婦之身而能全黃氏兩
世之孤以綿延其後裔至於蕃衍盛大可謂賢且烈哉
今宗豫由洪武進士自中書舍人積官至今職因得以
顯揚其先世夫人雖在泉壤與其榮焉若是則天於報
施之道亦可謂昭昭不誣矣因宗豫之請書此以歸之
且將以為世勸云
恭題仁廟勑蹇忠貞卷後
今少師吏部尚書西蜀蹇公當仁宗在東宫監國時以
尚書兼詹事之職悉心輔導知無不言夙夜惕厲勤勞
所職弗避險艱始終弗渝雖古之股肱心膂以身係國
家之重者亦不過此由是特蒙眷遇倚注尤深暨洪熙
改元益見親任遂進公以三孤之位賚錫駢蕃恩寵隆
盛海内縉紳之士莫不仰望以為誠曠古之竒逢希世
之知遇也既而仁宗親降勑錫以忠貞圖書褒諭甚至
念及子孫保全終始恩德之厚無以復加自古君臣相
與之意罕能及此何其盛哉公錄此勑装潢示臣榮請
言以識之嗟夫鼎湖龍升雖遺弓墮劍臣子見之莫不
洒泣而况聖意之所寓乎謹頓首拜書于後且以寓哀
感之情於萬一焉公其寳蔵之
恭題御賜牧牛圖後
右牧牛圖一幅皇上親寓翰墨寫以賜臣榮者其平原
草長春流汗漫之態與夫牧豎嬉戲牛犢閒逸之狀皆
精妙入神夫牛實耕農之本牧之者貴得其性情賢才
之牧民使皆能如牧者之識其性而順遂其生又烏有
不得其所者哉且放牛於桃林武王所以偃武修文也
然則上於斯圖豈無意哉臣榮受賜惶悚惟思夙夜竭
心庶幾或有毫髮可以上副聖意因題于末簡而謹蔵
之
恭題御筆寫竹菊圖後
皇上嗣登寳位克勤庶政海内晏然遂於視朝之暇留
意翰墨嘗作竹菊圖賜翰林侍讀臣粲天機所到精妙
入神粲以示臣榮且屬言以識之夫竹有歲寒之操菊
有晩節之榮皆可以比清貞特立之君子非凡卉木之
足倫也上以是為賜豈非有望其臣之能砥礪其節操
者乎粲於此可不敬承恩意以自勉哉拜觀之餘不勝
欣躍謹書此于左方粲其寳之
恭題四書性理大全後
欽惟太宗文皇帝臨御之日宵旰孜孜誕興文教以斯
道為己任萬機之暇嘗與儒臣論議以為四書雖有宋
儒朱熹為之集註以便學者然而羣儒之說頗有異同
純駁不一至今幾三百餘年紛紜糅雜莫知適從兹欲
會而通之去其駁而錄其純庶幾聖賢之道昭然大明
臣榮忝居侍從恭奉德音於是敬承謹率四方學者彙
以成編上親商確以定去取書成賜名曰四書性理大
全即以刊布天下學校凡從事於聖賢之學者莫不欣
焉若披雲霧而仰青天若剪荆棘而循大路坦然無疑
釋然有悟誠萬世之寳也予鄉郡建陽葉添德氏家素
饒貫而好學博雅間於庠序得覩此書遂求抄錄鋟諸
梓以廣其傳乃以書來京師請予言識之夫奉揚上之
盛德美意以昭示於無窮者人臣之事也昔太宗文皇
帝惓惓纂輯是書以嘉惠天下後世有功於聖門大矣
然而添德以民間之傑然者乃能廣播而盛傳之此其
所以超乎衆人者豈不遠哉是可嘉尚也已因拜手以
識于後
恭題仁宗御書卷後
今右春坊右庶子兼翰林侍讀學士臣王直昔侍仁廟
於東宫特賜扇暨藥其來北京也復賜道里之費又賜
其父瓊州府知府伯貞致仕直祗承厚恩感服無已比
以先後所得寳翰稡為一卷將永為家寳間出示臣榮
拜覽之際天章焕發雲漢昭回令人起敬起慕有以見
當時君臣藹然相得之意何其盛也蓋當時侍從儒臣
得者無幾人直可為希闊之遭際矣嗚呼王氏子孫其
世世寳此以勉圖無忝哉
題大理少卿吕升恭和御製嘉禾詩後
嘉禾詩一章太祖高皇帝御製也永樂之初太宗文皇
帝始出墨蹟于中秘俾勒石摹拓頒賜廷臣然聖心寳
愛之至由是拜賜者無幾焉今大理寺少卿臣吕升既
獲錄本珍蔵又從而奉和之以寓忠愛之意是亦人臣
之至情也予惟二聖相承五六十載之久深仁厚澤霑
被生靈者深矣故凡窮閻茆屋之人至于今猶愛戴感
慕矧公卿大夫叨近日月之清光致身霄漢之上者乎
則夫拜覩製作之出自天衷表章之本于聖孝當時亦
幸與恩賜者又將何如耶臣榮於是泫然感泣拜識于
後以歸于升若臣榮嘗所拜受石摹墨本一通者謹用
什襲珍蔵以為家寳云
題晦庵先生遺墨後
文公朱先生遺墨一幅荅其鄉先輩徵言之簡也先生
講道之餘著書立言不厭不倦觀諸此簡亦足彷彿當
時之氣象蓋其道高則不固拒德盛則詞恭遜無一而
非教也况翰墨古雅清潤飄然揮灑之中而自不踰於
法度尤為世所寳愛者乎駙馬都尉趙公得此珍襲於
家間出示予三復展翫敬拜手書諸左方識景仰之意
云
題唐宰相李德裕見客圖後
宋宣和摹韓滉畫李德裕見客圖并親疏其勲蹟於後
榮竊觀所畫德裕據床仰視三客侍坐唯謹若有所計
議者蓋德裕為相時嘗喻御史有以事見宰相者必先
白臺乃聽自是無敢輙至閣者然方其時武宗欲殺楊
嗣復李珏德裕乃率三宰相入見相與救之意者坐間
所論必預計其所以為之解者是未可知也此圖其為
此而作歟及觀德裕出入朝鎮經綸謀畫諫諍剴切深
得大臣之體至於用兵决策制勝威振河朔其意氣丰
采尤偉然超乎物表宜乎後世有以表章之也都督沐
公得此圖甚寳愛之若將景慕而感發者間持以示予
蓋德裕故相吉甫之子而能繼承先志使功名事業光
昭前聞可謂賢矣都督公實黔寧王之子今太傅黔國
公之弟駙馬都尉之兄也家世之盛方之德裕尤為顯
赫而况入總督府之政出當藩閫之寄忠勤茂著功能
弗伐其於德裕復何愧哉詩云高山仰止景行行止都
督公之謂矣因其請遂書于左方
題宋進士袁鏞傳後
宋有天下三百餘年而後失之其間忠臣義士英聲大
節昭著于簡冊者歴歴可考獨袁進士鏞以一介書生
遭喪家居值元兵壓境乃與謝昌元趙孟傅誓死許國
而鏞獨先出諭以大義不少屈遂被擒憤罵而死家人
凡十七口聞之皆赴水死嗚呼袁氏一門忠義若此惜
其有遺於簡冊弗得大顯于世可勝悼哉今鏞四代孫
太常司丞珙及珙之子中書舍人忠徹皆能樹立慨然
念其前烈乃以其先代所傳所聞求諸名筆為傳記以
述其事辭詳而意備固不待予言之贅兹因其請之堅
乃不獲辭姑書此于末簡
題貝祭酒聖賢像後
竊惟聖賢之道如天地之大日月之明萬世之所瞻仰
至于簡冊所載聖賢容貎詞氣動静語默之間則不能
不為之慨然想見其儀刑於千載之上况得覩其遺像
者乎覩其遺像猶足以使人感發而興起又况於當時
親炙之者乎此吳興錢舜舉所畫聖賢遺像今國子祭
酒貝君宗魯所蔵以求予題撫卷拜玩肅然生敬遂書
此于左方宗魯尚寳蔵之
題張御史和唐詩後
監察御史四明張楷嘗悉取襄城楊伯謙所選唐音七
言律詩和其韻凡若干首間持謁余請識其後夫詩自
三百篇以來而聲律之作始盛於唐開元天寳之際伯
謙所選盖以其有得於風雅之餘騷些之變楷取而和
之其殆究夫伯謙所選之意與唐人所作之旨矣不然
奚其好之之篤也嗚呼詩豈易言哉本諸性情沛然流
出胸次而無雕刻鍜鍊之跡者斯造其妙若乃苦心危
思摩切對偶專以麗整為工此則末流之弊也楷於所
和抑嘗得其妙而戒其弊者乎俟余有暇尚當披玩而
審夫所得云
題楊少保編纂用藥真珠囊詩括後
士君子負濟世之志者其仁恤之心隨寓而存雖當憂
鬱常情弗堪之際而精神念慮亦未嘗不惓惓於是焉
若今少保禮部尚書兼武英殿大學士江陵楊公是已
公昔坐繫幽閒無所用心因覽東垣所著用藥真珠嚢
舉其要語約為詩括凡若干首簡直易見誠學醫者之
便也公之用心其仁矣乎雖然公以光明正大之學思
納斯民於仁夀之域固非徒事乎醫而醫亦濟人之一
端也使凡業醫者得公是書熟讀而有得焉其為利濟
之功不既博乎然則是編之作雖不足以窺公之大致
而亦可識公之心云
題聚奎堂卷後
古者士大夫之有官于朝雖勤於職務夙夜不懈然亦
必有休沐之時優游燕息之所以適其志觀於羔羊之
詩可見矣予來北京其所居密邇東城地僻且遠恒不
得一遂退休之適乃於長安東門之南得隙地構屋數
楹繚以周垣雜植花卉軒檻虚明几席淨潔退食之餘
時得偃休于此是歲三月己丑皇上親策天下士以馬
愉為第一拜翰林修撰其次杜寧謝璉皆拜翰林編脩
既入院就職太常卿兼翰林學士江陵楊公率僚友致
酒宴樂其中衣冠偉然衆皆樂甚因念良辰之難期幸
文會之可樂為名其堂曰聚奎而請少傅兵部尚書兼
華蓋殿大學士西昌楊公為文以識之衆皆賦詩惟奎
主文章天下文明則五星聚奎非偶然也洪惟我朝混
一海宇文運誕興五六十年之間列聖相承丕昭鴻業
宏闡聖猷以開萬世太平之盛五星聚奎惟其時矣予
幸受知累朝列官禁近垂三十年以至于今叨蒙聖眷
荐臻禄秩報稱未能而乃復得從容於儤直之餘與羣
公燕飲於此以叙天然之樂實皆皇上之所賜也夫豈
適然相聚以為酣嬉之樂而已哉少傅公既為之記予
謹題于卷末後之人欲觀聖朝亨嘉之運與夫文物之
盛者尚於此徵焉
題崇恩堂卷後
堯舜禹湯文武之道著於治者盖一時之盛耳孔子以
六經之道為教而萬世之治繫焉故大賢謂孔子賢於
堯舜豈虚語哉由是歴代以來隆其諡爵通天下而祀
之可謂盛矣然不特此也又世封其後以崇德象賢其
榮名厚禄可謂與天地相為無窮者歟我朝當文運亨
嘉之會六經之道大明而於衍聖公尤為眷厚其禄秩
二品世襲爵邑雖仍前代之舊而褒崇禮遇可謂超越
前代矣太宗文皇帝嘗躬詣太學行釋菜禮而仁宗昭
皇帝即位衍聖公孔彦縉來朝燕勞賜予情文兩致縟
禮多儀具著為令彦縉躬膺眷遇以謂褒崇之盛莫踰
於今日乃作堂於其家而扁曰崇恩魯王殿下親書大
字以賜之金薤雲章照耀闕里何其盛哉夫孔子之道
生民至今永賴凡冠章甫衣逢掖者皆知尊尚而敬仰
之而况其子孫乎况帝王於先師之胤乎昔漢肅宗東
巡至魯親祀孔廟作六代之樂大會孔氏子孫謂孔僖
曰今日之會於卿族榮乎僖對曰自古明王聖主莫不
尊師重道今親屈萬乘辱臨敝里此乃崇禮先師增輝
聖德非臣家之私榮也肅宗喜曰非聖人子孫焉有斯
言然則彦縉之所以名堂者其亦若僖之知所本乎異
時書諸金匱以傳萬世其為仁廟聖德增輝豈小也哉
予故樂為書之以系于諸作之後
題北京八景卷後
余嘗考天下山川形勝雄偉壮麗可為京都者莫逾於
金陵至若地勢寬厚關塞險固總握中原之夷曠者又
莫過於燕薊雖云長安有崤函之固洛邑為天地之中
要之帝王都會為億萬年太平悠久之基者莫金陵燕
薊若也昔太祖高皇帝受天明命混一九有以金陵龍
蟠虎踞長江天塹遂定都焉迨我皇上繼承大統又以
燕薊左環滄海右擁太行内跨中原外控朔漠宜為天
下都會乃詔建北京焉及今十餘年車駕凡兩巡狩榮
叨禄翰林既嘗歴觀金陵之勝今而復忝扈從得以追
陪文臣之末隨侍皇上徧閱北京山川之槩退而與諸
僚友討論莫不稱嘆以為斯文千載之竒逢一日翰林
學士兼左春坊大學士胡公光大偕翰林侍讀兼左春
坊左中允鄒公仲熙考求其迹以昔人有燕山八景之
作而簡冊無聞今聖朝天下一統皇上建都于兹誠非
往昔之比不可無賦詠以播於無極於是仲熙倡為北
京八景之詩學士胡公兩和其韻而又序之僚友同賦
者凡十三人榮亦厠名其間亦何幸哉竊自幼時嘗閱
地誌考其山川形勝心目為之開明精神為之飛動思
欲遨遊覽觀而不可得及今得以循歴兩京又得屢承
上命奉使西北由江淮道大梁洛邑踰關中以至玉門
關之外及侍皇上兩率師出塞肅清邊塞北至極漠西
抵和林觀兩京之地王氣所鍾寔為天下形勝之最東
南西北道里適均真足以控制萬方而為聖子神孫萬
世磐石之基也榮以菲材叨逢恩遇㳙塵海岳效報未
能兹以北京八景圖并詩装潢成卷因舉足迹所至書
于卷末具以諸景之槩所以得名疏于圖首誠非欲誇
耀於人人將以告夫來者俾有考於斯不惟知天下山
川形勝之重而又有以知八景所在如目親覩有若予
輩之菲薄叨承國家眷遇之厚樂其職於優游得以詠
歌帝都之勝於無窮者皆上賜也然則觀於是者豈無
感發興起以自奮於明時者哉因書此于末簡以識歲
月云
題香山九老圖卷後
昔唐白樂天以刑部尚書致仕歸洛陽與懷州司馬胡
杲衛尉卿致仕吉&KR0776;磁州刺史劉真龍武軍長史鄭據
侍御史盧貞永州刺史張渾祕書狄兼謨洛中遺民李
元爽合尚齒之會且各賦詩以記之遂傳諸好事者以
為美談然樂天居香山自號香山居士其八人者時時
相從觴咏以為樂至寫形貎於圖畫名香山九老至于
今縉紳尚焉此圖乃予友南京兵部郎中田伯邑所蔵
求予言識之觀其山水秀麗林木森蔚泉石清峭而九
老逍遥其中以從事於壺觴翰墨棋局之間豈不超然
自得也哉於此亦足以見唐家承平日久四方無虞而
士大夫得進退以禮優游燕休以畢其餘齒此何其盛
哉洪惟國朝列聖相承熙然垂拱無為之化矣而予也
叨蒙厚恩忝膺重寄雖欲乞身以遂其田園之樂有不
可得則於此圖烏能不惓惓致意焉異時幸獲賜歸故
鄉與同志者退尋此樂尚未晚也因伯邑之請姑書此
以識之
題雅集圖後
雅集圖者世傳宋元祐諸賢會王晉卿西園而李伯時
即席中所畫也後人相傳摹寫往往不同近侍講鄒仲
熙得此圖有葉石林所序圖凡十二人蓋東坡先生王
晉卿蔡天啓蘇子由黃魯直李伯時秦少遊陳碧虚米
元章王仲至圓通大士劉巨濟也予嘗考之鄭天民記
復增張文潜李端叔陳無已晁无咎為十六人近觀陳
思允所題則又少李端叔陳無已二人為十四人今予
此圖景物位置大略與思允所述相似獨卷首增張文
潜為四人則與述古堂所記實同而於石林天民序記
皆不相合惟西園之會出於一時而龍眠在坐所畫必
得其真何後人模寫若是其相戾耶嗟夫繪圖之會可
以適情於一時所謂榮華飄風好音過耳者其或同或
異抑何必留意於其間哉然而辨駁考究亦學者之所
當務姑以所聞所見識諸左方俟博雅君子相與考焉
題雪夜唱和詩後
士君子之重交友尚矣盖心孚誼合自昔以為難而况
官守之同居處之近道德文章之相契尤所難得者焉
昔晉王子猷居山隂夜雪初霽月色澄朗忽憶戴安道
時戴在剡溪即乘小艇造門不前而返一時懷友之興
流輩高之千載相傳以為美談宋司馬君實范景仁其
名德高風足以師表當世二公相得歡甚皆自以為莫
及又嘗約更相為傳而後死者則誌其墓既而景仁先
卒君實克踐其言至今天下後世稱用舍大節不謀而
符者惟二公焉予觀今少傅兵部尚書兼華盖殿大學
士泰和楊公當永樂中為左春坊諭德時與前翰林學
士兼左春坊大學士贈少師吉水胡公同居館閣為莫
逆交其官舍同在長安門之西而道德文章之懿又無
不同也歲己丑正月十九日大雪初霽胡公薄暮載酒
踏雪訪公時公亦由雪中訪友歸遂開樽同酌觀詩論
事三鼓乃歸胡公賦古選十四韻而公和之胡公自序
謂兹興不減山隂惜子猷不見安道而其樂反歉於吾
二人士大夫以為確論胡公既沒朝廷累加褒贈公復
為誌其墓其事視之君實景仁蓋異時而一轍者也於
乎論一時之興則胡公克邁於子猷究平生之義則楊公
有光於君實所謂交友之難得者俱於二公見之尚何
古今之人不可同哉雖然予竊有感焉當時館閣同事
七人與予同年者三人胡公其一也皆不啻兄弟之相
愛幾四十年間而存沒出處頓異今獨公與予在爾寧
能無晨星落落之歎耶因公出所畫雪中清興圖并唱
和之詩示予三復展玩之次敬題于左方
題咏菜軒記後
昔胡文定公嘗言人須是一切世味淡泊方好不要有
富貴相及聞汪信民言人常咬得菜根則百事可做擊
節嘆賞數百年來學者深潜玩味如親炙焉兹復見國
子祭酒胡公命其從子曦蔵修之軒曰味菜既為之記
復書司馬温公暨東坡晦庵二三先生訓儉之詞于左
方以垂教戒非有得於家傳之心法曷克拳拳若是乎
吁人有古今心無古今心同則道同道同則其所嗜者
必同矣何也盖人之為學貴在立志堅苦不以奢靡為
務則此心自然收歛將必駸駸然有得而日進夫高明
遠大之業苟耻淡泊而務鮮甘則此心自然放縱將必
汲汲然奔馳而日流於汙下矣大抵奢則驕驕則惰惰
則志有不立儉則勤勤則不息不息則學無不成予忝
交祭酒公今二十餘年每見其處已治家一皆安乎淡
泊絶無纖毫矯揉盖有不待形之於言自足以為人之
所視效况今復命其從子以味菜而又申之以雅言其
丁寧反覆之意豈不益深切乎然此豈惟曦當思所以
自勵凡為胡氏之賢子孫者皆當有以自勖也
題柴義士傳後
兵部職方郎中錢塘柴車與予同仕于朝一日以前史
官蘇公伯衡所撰其父宗禮義士傳相示且俾予題其
後予不能辭乃為之言曰夫人之大倫有五而朋友居
其一焉且人之生也孰不具夫仁義禮智之性孰不知
夫三綱五常之重惟其梏於形氣之私溺於物欲之累
然後喪其良心失其本性而不自知爾苟非究夫天理
民彛之實而灼知倫誼之為重則於父母兄弟夫婦之
際尚不免於忿争鬭䦧之患况朋友乎今宗禮以一介
之士而能慨然捐已之貲以葬其友人金觀之三喪此
真足以見其交義之篤而能重夫彛倫之道者矣使其
得一命以效見於當時而推其所施以及於人人則其
澤物濟人而有補於人倫世教豈淺淺哉惜其未獲一
施於世而死也吁宗禮雖歿而其子車際遇明時出參
大藩入贊司馬令聞綽然尚夙夜孜孜思所以成行立
名以顯其親則天之所以報宗禮者庶幾其在斯乎予
故為是說以識于左方俾有徵於後日云
跋晦庵先生遺墨卷後
右宋朱夫子晦庵先生手書三通觀其於撰述張魏公
銘誌與他書所載不同不免悔之至其所脩通鑑綱目
十年而後成然汲汲尚欲求正於人則知前賢於為文
及著書二事其不敢忽如此後進之士卒爾妄作者觀
於此可不致其謹乎此卷今蔵何彦澄氏間以請予識
把玩之餘遂書于末簡以歸之
跋黃氏手澤後
黃先生手澤凡若干幅予友吏部侍郎宗載之所寳蔵
也先生字子貞世居豐城宗載實先生之子而手澤則
先生所以示之者也先生承先代詩書之舊晦迹授徒
以行率人儒素終身焉觀手澤所示宗載者皆立身行
已之道事君愛親之要當官處事待人交友之方惓惓
本諸仁義忠孝以為之說亦奚其懇切如是哉誠父子
親愛之至情有莫能已者所謂義方之訓即此是已昔
孔伯魚以聖人為父所得者僅聞詩禮致陳亢有聞君
子遠其子之喜說者謂亢以私心窺聖人其誠然矣乎
盖當時高第弟子未嘗不聞仁義忠孝之言乃於伯魚
而言此者盖因其所學方由是而深入者歟抑安知其
後不引而進之爾今先生所示若此其至固以子之質
美而有足受之者夫豈私意耶然度所以示人者亦必
無異於此矣宗載終身奉行之其將有餘師焉故自名
進士為大行人按察僉事又為監察御史陞詹事府丞
累至今秩前後三十餘年所涖悉有令名非先訓有自
詎能底是哉兹值聖明在上推恩贈先生如其子之秩
所以顯揚之者為何如耶先生可謂無負於教子宗載
可謂無負先生之教矣傳曰為人子止於孝為人父止
於慈由此觀之信有徵矣哉
跋李黻詩後
右七言律詩一首元江州總管李黻子威之作且其所
自書也子威守江州罵賊而死後之忠臣烈士聞其風
者尚猶感激思奮况於得覩其手筆也哉詩之前有歐
陽圭齋所撰本傳後有潞國張公諡議復有杭郡文學
胡粹中跋共為一卷禮部郎中兼翰林侍書蒋廷暉以
求予題盖子威之詩則廷暉先人子澄所蔵而親題識
者也然則世之所以貴人臣之忠義而廷暉之所以重
其親之手跡遺物者是皆分内事也因其請特書以嘉
美之云
文敏集卷十五
