文敏集卷二十三明楊榮撰
墓誌銘
故河間王夫人王氏墓誌銘
夫人姓王氏字慧明元樞密院判執中之女贈奉天靖
難推誠宣力武臣特進光禄大夫右柱國追封榮國忠
顯公進封河間忠武王張公世美之配今奉天靖難推
誠宣力輔運佐理武臣特進光禄大夫左柱國太師英
國公之母也生元至正乙未十月八日自幼端淑純誠
穎敏慈惠為父母所鍾愛及笄擇配歸于河間王事夫
順而義奉舅姑孝而敬理家勤儉教子嚴明待親族和
而有禮撫僮婢寬而有恩尤好善樂施内外疏戚罔不
稱其賢王初為北平都指揮同知從太宗皇帝靖難累
建竒功死義東昌内難既平太宗隆報功之典錫爵上
公夫人封榮國夫人仁宗皇帝嗣位軫念舊績再錫王
封夫人封河間王夫人時年已七十康寧彊健命服煌
煌人莫不以為榮而夫人若固有之未嘗有矜大之色
歲時子孫為夀必從容語之曰高而不危滿而不溢所
以長守貴富也汝軰宜識之子男三長曰輔即太師次
輗神策衛指揮使次軏錦衣衛指揮同知女一太宗册
為貴妃孫男八長曰忠授勲衛次某某某某某某某孫
女八長為仁宗敬妃次適清平伯吳英餘在室曾孫男
三人正統己未四月十有八日夫人以疾終於正寢享
年八十有五訃聞賻贈優厚屢遣禮官臨祭卜以是年
某月某日奉柩與王合葬於順天府宛平縣京西鄉太
師豫以銘屬予嗚呼忠武奮勇效勞蹈匪躬之節巋然
靖難勲冠人臣而夫人為之配太師繼美策功經邦論
道褎然四朝元勲之傑而夫人為之母婦道著於夫母
德顯於子世為國戚夀考令終榮哀偹至推今考古豈
有多哉是宜為銘以昭永久銘曰
樞密之先累善儲祥是生夫人柔惠端莊年甫及笄作
嬪于張有偉君子維忠武王桓桓忠武蹇蹇匪躬肇膺
公爵荐登王封夫人偕兹天寵實隆康寧夀考榮哀始
終顯允太師為嗣之賢猗歟皇妃為女之媛惟子惟孫
有永其傳藏銘幽宮垂千百年
太恭人康氏墓誌銘
福降自天惟有德者始克全之德偹諸身而兼有諸福
者於今右通政李君錫之母康氏太恭人見焉太恭人
實有令德婦道母儀為姻族楷法其年九十有六受封
于朝而享其子之禄養康強和裕而以天年終其於五
福誠可謂全矣錫將歸葬以其僚友左參議虞君祥所
為狀來請銘予親且舊其可辭乃為叙而銘之叙曰康
氏在元為燕京著姓其諱仲名仕為翰林學士者太恭
人考也許氏以賢淑稱者其妣也元季兵興學士擕家
寓陜右後遂占籍為陜右人太恭人自幼聰慧喜讀書
於往昔賢婦貞女嘉言懿行服履不違尤閑女事紡績
織絍務極精緻父母賢之擇所宜歸得故贈中憲大夫
右通政李公榮既歸李氏恭順以事夫勤儉以理家撫
僮婢以慈仁待夫族姻務中禮節歲時伏臘相祀事必
恪而誠旦暮訓誡諸子必肅而嚴錫遊邑庠出任教職
擢為禮科給事中而中憲君卒錫歸終喪制太恭人必
勉以忠謹期以遠大服闋進通政司右參議正綂初奉
命祀西嶽便道歸省時太恭人年雖高而尚無恙間語
錫曰吾齒落更生飲食如舊爾無我憂宜益殫爾職以
報國恩錫還朝無何遷右通政於是太恭人夫婦歿者
有贈存者加封邑里咸以為榮歲己未二月廿六日甫
昕得微恙瞑目而逝訃至有司以聞上特命往襄事即
起復錫歸卜以某年某月某日祔葬于豹坡山中憲君
之塋子男五人鏵鐸錫鑑銘鏵鐸早世錫享天禄女三
人同邑傅祥董傑袁端其壻也孫男十四人琰琮瑛珍
璥瑄琳璟璋琬瑞瑶玉閏孫女五人福英夀英錦蘭綉
蘭蕙蘭曾孫男二人曾孫女一人嗚呼自古有德者必
受其福太恭人生為淑女為命婦為賢母宜天錫多福
以表襮其德也銘曰
康氏在元職典絲綸伊誰之考維太恭人考賢妣良是
生淑女厥淑云何幽閒中處婦功之修婦道之行克相
君子家底于成有偉其嗣荐登崇顯綸誥推封國有常
典象服是宜煜煜煌煌閨門之表閭里之光夀及百年
奄然去世五福具全無憾無愧豹坡祔葬考卜維宜後
千百祀視此銘詩
戶部員外郎張君墓誌銘
永樂甲辰戶部廣東清吏司員外郎張君賓暘以疾乞
謝事賜冠帶還鄉醫治宣德癸丑十二月乙亥卒于家
享春秋六十有七遺命嗣子紹請予銘墓君在朝時與
予交厚義不可辭按狀君諱昕賓暘字也官以字行别
號林岫宋相商英之後有扈蹕南渡者家於杭高祖隱
庵居士始徙松江曾祖號南山祖號碧雲世韜德不耀
母吳氏君生有竒姿六歲就外傅語以善惡禍福之說
即悟其旨授之書誦習不少怠侍於長者揖讓進退若
成人稍長父或命之家政措置有方鄉儒孫大雅王叔
明見之咸以遠大期焉年十四姑之夫遘訟詞連其父
君代父繫獄與辨得白未幾受賕吏誣指贓物寄其家
於法既徵贓仍坐輸作君又代父之京訴得免輸作人
稱其孝洪武戊辰以才行徵授殿廷儀禮司序班在職
恭慎尋以親老歸侍家充萬石區長君遣弟姪督細民
輸租必以時務從寬厚不尚苛急租外有費皆出已資
不一毫歛於人歲或旱澇憂税無徵悉發已廪代之輸
又築室高阜地出貲資貧人俾之貨殖以取給人多德
之永樂甲申蘇淞水戶部尚書夏公奉命往治以君輔
行時吳淞舊江淤塞滋久疏浚為難君請開范家浦以
洩浸滛用工省而除患易夏公從之民頼其利丁亥有
薦之于朝遣中官召至入覲于武英殿奏對稱旨命光
禄賜膳授戶部福建清吏司主事西域大寳法王來朝
選廷臣往迎以君好善執禮遂命之己丑通政趙君任
治農于蘇淞等六郡以澇聞時仁宗皇帝監國以君諳
其地宜命往佐之時立秋已旬日有司尚督民車水君
至則曰此過時不能成禾徒勞民也白通政悉散遣之
躬行原隰示以水利蓄洩防患之宜民甚便焉召還陞
本部廣東清吏司員外郎經畫政務凡可以利民者知
無不為卿佐咸加器重君前後在官悉辭俸出使于外
未嘗食官廪九載將叙遷而以疾歸家庭之間雍睦整
肅處鄉黨無驕矜而樂賑施饑窘者予之粟病者予藥
死者予棺宿負不能償者燬其劵開義塾教里中子弟
橋道傾圯者捐貲修之遇荒歉輙為之惻然歲旱嘗禱
於神獲雨其志於濟人盖若是君襟懷夷坦接賢士大
夫情文兼至自少精於奕晚喜釋老之學閒與名僧羽
士相往還甫六十即治夀藏其逹於死生之故又若是
娶盧氏早卒繼王氏俱無子先育表弟之子繼表姊之
子嗣今以紹為後君從弟子也葬以某年某月某日墓
在集賢鄉鳳山之原銘曰
宋相之後再遷于松其積也厚其培也豐世富於貲至
君始仕為属司徒荐膺任使官不食禄志在濟人弛害
興利惟敬惟勤篤于孝忠樂善好施進退顯榮終始一
致身之沒矣德則孔彰銘詔爾後善嗣勿忘
故陳處士墓誌銘
永樂戊戌春正月二十三日金華陳處士卒于家其子
中書舍人茂時扈從北京聞訃將歸葬持國子司業貝
泰所述處士之行泣請予銘按狀處士諱誠字信中其
先出漢太尉蕃蕃之後有為汝南都尉諱澄者居蔡之
平輿唐昭宗時曰讜議避黃巢之亂徙浙之烏傷清泰
中曰曾復遷金華由是為金華人然其族至今稱平輿
陳氏處士少孤賴母張氏鞠育之從伯父堯芝學既長
克自樹立里有王與權者故魯齋文憲公之裔聞處士
孝友以其女妻之處士事伯父盡愛敬及卒為營喪葬
克盡其力性雅淡好問學恂恂謙退與物無忤鄉黨稱
為善士所居芙蓉峯下泉石清美滋蘭種菊布衣韋帶
日徜徉其間每慨然曰吾得老此足矣乃顔其室曰知
止軒初曾葬金華北山子孫昭穆相祔者百餘墳號陳
百墓有田以供歲祀宗人掩為己有處士奮然以大義
復其田由是烝嘗不缺尤樂交賢士大夫若汪潤之汪
可名諸儒者每欵門必談論移日或至夜分乃罷無厭
倦之意子茂初以善書選入翰林每寓書戒其謹飭勿
怠肆及為中書舍人嘗至京就養旬朔休暇必誨諭諄
切大要欲其盡忠效報其卒也命家人具湯沐梳盥衣
冠端坐而逝遺言訓子茂等益切不及他事處士生元
至正丙戌四月二十七日享年七十有三子男五人長
即茂次安隂陽學正術次可次文次蓂女一人適王淵
孫男四孫女二以是年九月二十六日祔葬于赤松鄉
七世祖宋大理卿墓右曾祖諱端祖諱英世有隱德父
禹壁仕元開化尉銘曰
平輿之宗世赫奕烏傷金華胄愈碩處士承之綿世澤
隱居樂善甘遯迹原初要終瞭不惑凝然而歸返玄宅
迹幽德昭允是式後有考者視斯刻
故大理寺右評事陳以義墓誌銘
閩之著姓其先世多光州固始人蓋自五代時從王審
知入閩遂家于此今長樂古槐陳氏其一焉陳氏歴宋
涉元衣冠相望至國朝有諱銘字以義者實其裔也以
義之祖諱汝謙考諱則文皆隱德弗耀母潘氏邑之名
族有賢行以義始生當元季擾攘流離奔竄弗克自保
迨至髫齓適四方平定文運誕興將謂身際太平得以
遂其有為之志不幸早失所怙家道荒落與兄震奔走
經營日弗暇給既得葬其先人而母尋患風疾久卧弗
起以義同兄晨夕扶持求醫禱神日奉食飲湯藥弗少
替既而母語以義曰吾久病非旦夕可愈爾兄一人侍
奉足矣爾年尚少且自幼穎敏宜立志讀書將期顯親
揚名以振家聲毋以吾病為念且廢汝之學也遂命入
邑庠為弟子辛勤刻苦日有所進隆師親友各得其道
同舍生有貧困弗克自給者則相率出財以濟之入則
事母與兄孝友兼盡出則與宗族鄉䣊相接謙謹有加
家雖儉薄而相其兄奉祭祀待賓客皆極豐潔儕軰悉
推重焉學既成乃入貢為太學生志節彌著時同郡友
鄔孟為監察御史得罪誅其妻王氏當沒入官乃自經
死人皆憚法莫敢視以義獨收瘞之其鄉人或有客死
無依者皆為之殯葬兄震為人所誣逮至京師以義力
為伸雪後竟得直洪武丁丑擢湖廣衡州府推官聽斷
公明遇疑獄即從輕典嘗曰古者罪疑惟輕又曰與其
殺不辜寧失不經尤以廉慎自持惟守其月俸之入以
自供一毫無苟取繼丁内艱去職民皆挽留弗得則涕
泣以隨之永樂癸未服闋沔陽知州王孟薦其才遂擢
大理寺右評事授文林郎凡獄囚有冤抑者悉為之詳
讞務得其平乃已莅職三年聲譽籍甚歲丁亥九月二
日以疾卒于官僚友咸悼惜之生元至正壬寅五月四
日卒之日享年四十有六娶同邑林氏有淑德以義之
卒也二子三女俱幼林氏扶其柩匍匐歸鄉以明年戊
子某月某日葬邑之蘿墩下村先塋之側訓育其子女
以底于成長子曰璉克持家事次子曰京舉辛丑進士
任浙之縉雲知縣有能聲長女適林祐次適潘綱次適
程鄉縣學訓導馮實皆同邑士族也孫男四藇艿苪萼
孫女一兹京以考滿來京慮其先人之德湮沒無聞乃
屬監察御史陳叔剛述其父之行來請銘予弗獲辭遂
摭拾其大槩而為之銘銘曰
有媯之裔實家固始乃從審知長樂是徙偉哉其嗣自
幼而孤孝友篤至張仲同符幼學壯行素既有志仕轍
方亨青雲騏驥况當明時足展其才中道而踣孰不興
哀相成厥家惟有賢配厥嗣克承聲光弗替蘿墩之山
其高嶙峋勒銘貞石用告後人
習母孺人吳氏墓誌銘
婦處閨閫而賢否未易窺惟夫得内助以培植厥家子
承慈訓而有譽於時然後懿德賢行可得而徵也若故
習母孺人吳氏可謂克相夫教子而信為賢者矣孺人
諱某臨之新喻望族之裔祖憲章父有諒皆隱居修德
鄉稱善人母晏氏柔淑端静為吳諸婦儀範孺人幼而
慈良長而禮順祗服母訓斯須不違治女事不以寒暑
少怠既笄父母以歸于故封翰林編修文林郎習君懷
恭恪持婦道孝養舅姑洪武中文林君用薦分教南雄
瀏陽平江諸學家政一以委孺人事舅梅隱翁若事父
然時賓友過從無虛日躬治欵具略不厭怠姑嘗教諸
女曰汝軰他日適人能如爾嫂方可為賢婦舅姑既沒
相夫葬祭以禮鄉黨稱嘆永樂丁酉文林君擢掌教湘
潭始從官居衣服飲食率從儉節日工女事如少壯時
洪熙乙巳以子嘉言貴朝廷錫恩封於是文林君去職
就封與孺人偕老于家冠服煌煌鄉里瞻望以為榮宣
德丙午文林君捐舘嘉言歸終喪制嘗語之曰吾聞郡
邑仕者往往以清慎致遠大貪墨就顛覆爾宜知所勸
懲庶上不負國家下不忝爾父嘉言服除仍厥職疏乞
分禄為養得請遂月給於縣庾孺人遺書諭曰荷蒙國
家恩封又獲禄養此固汝克立所致然汝當勉圖報稱
以殫臣子之道嘉言服訓惟謹將乞假歸省奉觴膝下
為八袠之慶而孺人以正統戊午十月廿有九日得疾
卒于家距生年七十有九子男三長曰經字嘉言登戊
戌進士官翰林累陞侍讀次約次緘咸克世其家女一
適彭邦憲先孺人卒孫男六人褒表裘衷某某孫女一
人適章良劭曾孫男某曾孫女某嘉言聞訃哀毁不勝
間謁予泣而告曰先妣仁慈儉勤樂濟貧乏恩䘏幼弱
及僮婢俱不失其歡心内而宗姓外而親黨為婦者莫
不仰式比以衰暮得疾而經弗獲躬侍湯藥以罄子職
罪莫大焉冀先生賜之銘以彰先妣懿行於不泯以慰
神靈於地下庶不孝之罪為少逭也惟嘉言予素所知
者其母之賢又夙所聞也故不以老倦辭勉次其行實
而為之銘銘曰
易家人兮利女貞顧所繫兮良匪輕婉婉孺人兮賢足
稱慈良静專兮自天成相夫君兮婦道行理内政兮和
以平子才而賢兮官于京龍章下錫兮沐恩榮煌煌命
服兮珠翟明母德之著兮斯有徵夀踰古稀兮身康寧
宜承禄養兮躋百齡馭靈風兮溘遐征魄下降兮魂則
升繚溪山兮卜兹塋垂慶澤兮福雲仍後之人兮思儀
刑欲考其詳兮在斯銘
故資政大夫工部尚書李君墓誌銘
士之生世遭際隆興之運得以宣力效猷致位通顯光
及先世而恩榮無間於始終者若故資政大夫行在工
部尚書清苑李君是已君諱友直字居正先世家隴西
元季弗靖君之曾大父山始自隴西徙保定清苑之柳
林莊因家焉祖彥名考仁義俱以君貴贈資善大夫北
京行部尚書祖妣臧氏妣杜氏俱贈夫人君生洪武己
酉十一月二十有一日自幼謹厚不事嬉戱動止儼若
成人甚為父母鍾愛暨長讀書通大義兼習法律遇事
勇為不計利害太宗皇帝舉義靖難之初君時從事北
平藩司首發密事用是深契宸衷遂擢藩佐之職贊翌
居守攄誠效勞禦敵之方扞城之具罔不周偹永樂紀
元肇建北京設行部以君為左侍郎及營宮宇承命綜
理㳂河輸運諸務悉心殫慮雖隆寒盛暑不替利興害
去人咸德之竣事調任行在工部益效勞勤仁宗皇帝
嗣位追念舊勞拜行部尚書未幾奉命代祀秦中前代
陵寢還朝懇懇以軍民利害為言深承眷遇尋頒誥命
贈君祖考如所受官龍光煌煌賁及泉壤鄉邑莫不以
為榮宣廟繼統改任行在工部命往西蜀總董夫匠鳩
工料材寬不至於縱嚴不失於苛軍民便焉自是凡有
營建一以董督之任委君君益恪承上命夙夜敬慎撫
循慰勞人忘其勞而事畢就今上皇帝臨御屢勑君繕
葺京倉及濬築通濟等河施設措置智力弗衰正綂戊
午九月四日以疾卒於官訃聞上為嗟悼賜棺諭祭仍
勑有司營葬事其子昉卜以是月二十有七日奉柩歸
葬於邑某鄉之原吏部尚書郭公與君同里交久且厚
遂具述君之世系履歴之詳請銘於予惟君為人謙和
坦直自筮仕迄今幾四十年小心慎密弗踰禮度待人
接物一以至誠處宗黨&KR0666;戚各盡其道人有善則稱之
不置有過為之掩覆冀其自改禄俸有餘悉均於族人
鄉里有以不給告者即捐貲賙之教諸子事耕讀以足
衣食餘無他營識者以是多之娶臧氏先卒贈夫人次
劉氏王氏俱有賢行子男三人長即昉次曰暉臧所出
也曰暘王所出也女二人亦出於臧長適府軍前衛指
揮使徐震次適保定右衛指揮同知王原孫男四人&KR0008;
琰璿珪孫女二人在室曾孫男四人源潔清濬曾孫女
一人尚幼嗚呼君以淳實之資明敏之才仕歴四朝位
列六卿榮及祖考慶流後世豈多見哉是宜有銘銘曰
李居隴西有繁其先君曾大父清苑肇遷爰及厥考世
積厥德德積既久其發以赫厥赫云何維時之逄兼時
奮興在君之躬君有所獻式協廟筭擢佐藩司維楨維
榦於皇太宗崇德報勤超拜亞卿以旌厥忠司空之命
實自仁廟一其忠勤罔問先後光華尊榮甫四十年今
雖云亡夫何憾焉蕃蕃子孫受君之慶惟慶之流彌久
而盛有峩其墳樹之堅珉勒此銘詩以詒後人
封太淑人李母王氏墓誌銘
正綂戊午秋八月十有九日嘉議大夫通政使長安李
君暹之母太淑人王氏以疾卒於家享年九十有三訃
聞朝廷遣官賜祭命有司為營喪葬嗚呼可謂獲福之
偹者矣夫福有五壽富康寧考終命四者繫於天其存
諸人者攸好德而已德有厚薄故福之錫有偹有不偹
焉太淑人生長名族在父母家孝於其親慈惠寡言聽
從姆教組紃織紝諸女皆不及既笄歸李氏事舅姑如
事父母相夫以禮和宗族睦姻親皆有恩意尤勤女紅
夫聚先卒極於哀痛悉其所有以畢葬事教諸子治生
就學各隨其材以暹聰敏遣就學邑庠凡家務一不相
干惟恐有妨其學每語之曰學必勤而後成或作或輟
非所以為學也汝其砥勵厥志庶他日足以昌大李氏
之門暹服膺弗忘洪武己卯遂以明經領鄉薦入太學
初擢戶曹主事秩滿陞郎中累遷至今官出使外蕃入
掌錢榖皆有能聲蒙恩封贈二親於是太淑人存而有
光為之父者歿而有榮暹自筮仕迄今太淑人享其禄
養幾四十年嗚呼誠可謂全福也已世之人或膺壽考
而不得禄養或得禄養而多疾疢抑欝弗寧皆不得謂
之全福也太淑人自幼至長精爽不替老而耳目聰明
動履彌健又榮膺冠帔之錫煌煌金緋瞻望輝華乃幾
百歲而以令終既終復沐身後之榮自非德福之厚能
如是乎其生元至正丙戌五月二日子男四人長曰遜
次即暹曰遇早卒季曰逹女二人長適咸寧雷其次適
同里宋其皆鉅族也孫男十有四人孫女十人曾孫男
女七人卜以是歲某月某日祔葬於其山先隴之次暹
預以銘請嗚呼太淑人克孝克敬又善訓其子以致通
顯為婦為母之道美矣是不可以不銘銘曰
昔人之生百年為期九十有三今世則稀匪年之稀亦
偹諸福矧有賢子政修行篤遭際明時龍章自天曰贈
曰封光寵煜然婦道之純母德之偹奄然以終夫復何
愧夫復何愧始終之榮告彼後人式觀斯銘
故通議大夫資治尹行在吏部右侍郎鄭君墓
誌銘
士君子遭時得位才行兼茂克舉厥職上無負國家下
不負所志人皆仰其存而哀其歿者斯豈多見哉若故
通議大夫行在吏部右侍郎鄭君盖其人也君諱誠字
文實世家建昌之南城高祖禎仕元為撫州路醫學學
錄曾祖德銘歴彭澤南陵二縣典史祖瀚遠以君貴贈
吏部右侍郎父守中累封吏部右侍郎妣王氏累封贈
淑人君生洪武庚午九月十日自少刻志問學選為邑
庠生究春秋之旨同軰自以為莫及永樂辛卯領鄉薦
入為太學生夙夜淬礪器宇日充歴政冬官以勤慎自
效擢為吏部司務於職克稱尋以侍郎師逵薦陞考功
員外郎君雖年少居要職懋履謙恭事先軰以禮課功
責實無所徇人以是多之未幾丁内艱痛念母疾弗克
躬侍湯藥哀毁逾禮及葬隂雨不止君號泣籲天天稍
霽人以為孝感所致制未終特起改文選員外郎尋轉
郎中時同官孫英號稱狷介少許可於君獨加敬讓洪
熙紀元受誥命榮及二親宣德丁未歸省還朝仍故職
庚戌以少師蹇公薦為吏部右侍郎選任精審敷奏詳
明尤為衆所推宣廟嘗召問庶官品級及居職者賢否
君歴對稱旨遂受寳帶襲衣之賜今上皇帝嗣位益致
公勤雖故舊執贄相見亦却而不納鄉人有為太學生
者於君有宿怨及當受官自謂必見抑君惜其才擢寘
五品其所守所行類如此正綂戊午十一月一日以疾
卒於官自卿士以及僕隸莫不嗟惋翌日上聞為之悼
惜遣禮部尚書胡公致祭仍命有司治葬事君娶黃氏
有淑行初封宜人進淑人子男一曰垕女一在室弟其
來自南城將奉柩歸葬於鄉山之原乃以刑部侍郎何
君文淵所述事行謁拜請銘惟君天性孝友父嘗遘足
疾繼以目眚君憂形於色遍求良醫得善藥輙附傳以
歸療之疾遂愈奉繼母傅氏淑人不異所生遇諸昆弟
及從昆弟俱有恩位雖貴顯歸拜舊師惟執弟子禮見
其貧厚遺以金繒待僮隸亦未嘗加以疾聲厲色居官
二十餘年小心慎密始終如一至其寬厚和易虛已容
人識逹政要旁行不流卓卓乎有足稱者是不可不銘
銘曰
麻姑之山秀擁一方下有旴水其流洋洋維水之清維
山之英孰其鍾之天官亞卿亞卿之生人中褎然師竒
其敏友推其先肇自小官荐登顯庸弗倨弗隨克勤克
公勤不自盈公而生明鑒别妍媸衡審重輕天子曰嘉
是為能臣輿論攸歸咸曰偉人生不失榮歿不失哀悠
悠逝川去不可回勒此銘辭閟之幽宮惟千百祀令名
罔終
故承事郎永豐知縣董孟聲墓誌銘
惟世之士登名科甲身躋顯融者殆謂榮矣其或低回
歲月淹延卑秩而文學之是任政事之是勤又為時論
所與者詎不為榮哉觀之孟聲蓋可見已孟聲諱庸姓
董氏初號安遇生晩號臞菴杭之仁和人曾祖某祖某
考均義連世不仕妣李氏孟聲自幼穎異長遵嚴命遊
邑庠學春秋德業日進為師友所推擢永樂甲申進士
入翰林為庶吉士官奉祠正於晉府屢見奬與久之改
訓導於閩之順昌丁外艱服闋調建陽所至克舉師道
造就賢才比秩滿去建陽諸生封章上聞願留以卒業
乃從復任尋丁内艱調蘇之嘉定教鐸益振正統丁巳
太僕少卿沈升薦其才賢陞廣信永豐知縣到官勵政
理勤撫字尤尚慈惠人謂不負升所薦歲己未上計入
覲遽卧疾卒於旅舍正月二十五日也聞者莫不悼惜
孟聲生洪武戊午八月二十八日至是得年六十有二
配顧氏有淑行子男二曰璠曰璵女四珍歸兵部侍郎
于謙累封淑人瓊歸王訥瑩璁俱在室孫男三曰文曰
庠曰序女二孟聲平生篤孝友親存則能順承厥志親
歿則葬祭悉循於禮撫二弟極歡愛為人恭謹不妄言
動或與人相即則和氣藹如恒慕董生召南之為人因
扁所居為安豐堂以見已志素負學識嘗與考山東南
京鄉試甄别士類輿論韙之所著詩文若干卷藏於家
尤善書遒勁可愛其卒時璠在侍將奉柩還葬於里中
仙芝嶺先塋之側乃狀其行實匍匐來乞銘用昭不朽
銘曰
皇朝隆興運臻文明設科取士海宇蜚英孟聲奮志時
乎遭際永樂初科褎然擢第玉署彤邸歴被清光改職
師儒令譽載揚晚乃用薦作宰百里政用有成人懷豈
弟善教善政孰克兩全於乎孟聲著稱煜然惟其有之
垂休身後昭兹銘章永世不朽
贈奉議大夫考功郎中夏君墓誌銘
國家隆封贈之恩凢仕者之父母存歿俱被光榮者予
於夏君宗文暨厥配鄭氏見矣宗文嘗以子衡貴贈徵
仕郎行在中書舍人加贈奉議大夫行在吏部考功郎
中鄭封太孺人加封太宜人宗文之卒葬於華亭集賢
鄉彭家庄之原已二十八年而墓未有銘迄今正綂己
未二月二十有二日鄭氏乃卒於北京官舍衡將奉柩
以歸合葬焉乃以大理少卿沈君民望所狀世出事行
泣拜謁予銘衡從事内閣且在經筵侍書予朝夕相親
既久義不獲以衰邁辭用摭其槩而銘之按狀宗文諱
文别號醉漁世家華亭曾祖某祖福父彥容咸有隱德
宗文幼失怙頼母顧氏訓育性敏嗜學從鄉先生張夢
辰游習詩律有竒語兼攻漢隸章草弱冠為郡庠生後
以母老辭洪武庚午坐累謫隸戍籍尋以疾代還與鄭
氏養母篤孝敬務得歡心迨卒葬祭無違禮而思慕不
忘每語及則流涕教二子各以一經永樂丁亥以楷書
被召預修永樂大典暨寫勸善書事竣授主廣平縣簿
佐理有方庶務畢舉公餘輙造學宮策勵生徒奬善止
惡士風為之丕變既而董役營長陵永樂壬辰四月七
日得疾卒享年四十有七子某扶櫬歸葬所著有長淮
醉漁藁若干卷藏於家鄭氏諱善性行端淑工女事善
順承其親及笄歸宗文勤于内助服食必中節宗文既
卒始遣二子相繼就學郡庠家窶無以供所需親率子
婦勤紡績為助衡既貴嘗語之曰居官宜清儉雖疏食
布衣吾不厭也又曰爾幸際遇得近日月之光宜竭誠
以圖報稱尤善睦族婣賑貧乏惠恤卑弱卒之日晨興
盥潄端坐而逝享年七十有七二子長曰正由丁酉鄉
貢擢岢嵐州學正娶范氏俱先卒衡初任中書舍人陞
考功郎中娶顧氏封宜人二女長適禮部主事龔定次
適府庠生俞宗善孫男一早卒孫女四銘曰
猗歟宗文少孤煢煢遘罹非辜艱屯荐更亨自壯年無
何而傾雖曰傾矣不泯者名厥名伊何佐縣政平欝欝
棠隂惠愛在甿有淑其配柔嘉而貞克相君子家爰以
興二子受教各底于成伯司教鐸由歌鹿鳴仲官中禁
累沐恩榮綸誥錫封靡間死生生則同室死則同塋勒
銘幽宮垂千百齡
故陳母孺人楊氏墓誌銘
予子壻陳順德母孺人楊氏以正綂四年己未正月廿
有三日卒於家順德時以會試寓京師訃聞泣而告曰
不肖早失所怙頼母鞠育教誨底於成人幸以一經第
名鄉書違旦夕之養遠來欲取一官以為母榮志弗克
遂而母遽以疾去世湯藥不獲躬侍殯殮不獲親見又
無他兄弟以執喪負不孝之罪大矣今歸卜以某年某
月某日葬於某鄉某山之原丐大人賜之銘以昭德垂
後庶效子職之萬一言訖號慟不止予哀其意迺按吏
部稽勲郎中蘇良金所述狀而叙之曰孺人諱枳字淑
定鳳陽中衛知事楊和叔之女母吳氏有懿行洪武庚
申四月五日孺人生自幼温淑端謹勤於女事不俟訓
董尤祇承姆教能誦孝經列女傳記習不忘父母鍾愛
之既長擇所配以歸鳳陽左衛知事陳某之子亨克執
婦道奉姑鄒極盡孝敬娣姒姻族待之咸適其宜至於
飯食衣服之節祭祀賓客之禮處之亦未嘗失序姑殁
致哀相夫治喪葬無違禮族黨共稱其賢宣德某甲夫
又殁痛哭屢絶久而後蘇順德時尚幼躬理家政惟勤
惟儉事上接下恩禮兼至用是内外肅然而家業不墜
嘗訓順德曰汝父既歿承家在汝宜勵志於學庶他日
有成而於父無忝時孺人從兄翰林修撰楊壽夫掌建
安邑教乃遣之就學受春秋經宣德乙卯順德領鄉薦
而歸孺人喜而戒之曰得此弗可自滿宜因所已得而
求所未得可也暨將赴春官又語之曰汝不可以我老
而懷依依之養當思顯揚以慰爾父於地下以悦吾心
於生前可也聞者益嘆孺人之賢今孺人未及見子之
仕膺一日禄養而遽殁是大可哀也子男一即順德孫
男二曰相曰楧孫女一曰懿嗚呼孺人以名家子歸為
大家婦克盡奉姑相夫訓子之道誠女婦之賢者是不
可以不銘銘曰
婦處於内雖賢曷徵克相克教乃當賢名嗟嗟孺人有
淑其聲既翼於夫而家有成又迪其子而業弗傾今雖
已矣其賢足稱勒石揚休垂千百齡
孺人彭氏墓誌銘
正綂己未夏翰林編修廬陵陳文述其祖妣孺人事行
謁予拜且泣曰文幼失所恃賴祖妣撫育之恩弗獲效
報萬一將謁告歸以奉旦夕之歡而訃音遽至文夙夜
悲痛無所用其情惟請銘于先生俾淑德懿行垂光不
朽庶幾少慰焉予嘉文能孝因按狀而叙之曰孺人諱
淑柔姓彭氏廬陵儒家女自幼聰慧喜學孝經列女傳
俱能通其大義於女事不勞姆教父體昇母揚氏愛而
擇所宜歸以孺人無他兄弟遂納同里陳君弘德壻于
家父母晚多疾孺人奉養篤至湯藥飲食必親嘗衣服
必親浣既殁哀毁踰禮相夫葬祭如儀鄉人嘆曰體昇
夫婦有此女何異於子哉舅姑居家歲時屢迎養有一
旨味必遣僮婢馳獻舅卒姑唐氏獨存迎養尤數姑安
其孝或其子孫請歸必相泣而不忍别聞者稱焉治家
以勤儉率下貲雖饒而不廢紡績服布素弗事華飾諸
婦視以為法里閈宗戚敬慕者無間歲壬午室燬于寇
贊相改築凡諸家政悉親綜理弘德不勞而事具客過
飲饌豐潔若預知然性尤好施予見饑寒者即濟之永
樂甲申邑里旱歉丐者踵門輒命女奴詢其道里遠近
而量給之弘德喜曰正吾志也每慮日用言動或昧於
理而忤鬼神夜必焚香祝天以自省子孫由是皆知懼
而益加操持故孺人自笄至老尊者悦其敬幼者感其
慈賤者懷其恩内外疎戚罔不得其歡心歲遇壽旦親
族捧觴祝夀者咸相謂曰孺人積德累善雖百歲不多
也時夫婦俱無恙子孫盛而賢人以為善德之報是歲
正月八日奄然而逝弔哭者日相屬又竊嘆曰孺人可
謂有福有壽矣子男一人字大訓以文貴封翰林院編
修文林郎孫男四人長悅次即文又次曰敬曰定女五
人其某其壻也孫女二人卜以歲冬某月某日葬于里
之某山之原嗚呼孺人婦道修母儀著皆可書以傳烏
可以無銘銘曰
猗惟孺人毓秀名宗有淑女德有美婦工既宜其親亦
宜其夫恩禮周浹靡間戚疎為婦若兹孰不謂賢式穀
厥後克光于先有光者誰實維仲孫仲孫徵銘不泯者
存山高而深土厚而堅藏銘幽宮垂千百年
故羅君宗讓墓誌銘
閩有好古力學君子曰羅君諱泰字宗讓别號覺非道
人先世居江右撫之臨川其五世祖諱某仕元為福清
縣尉子孫因家焉故今為閩人君之孝友行於家信誼
重於人文章經術師表于鄉之後進居其門獲指教者
往往取科名登仕籍嗚呼為人若君亦可謂難矣曾祖
諱某祖諱某考諱伯淳世有隱德母楊氏君生洪武癸
丑八月十有一日早失所恃從鄉先生宋瑜受春秋經
得尊王抑伯褒善貶惡大旨時丁家多難而母未葬布
衣疏食常如袒括之日語及則泫然下涕先是授徒所
得悉以營冢壙既葬乃曰我情事少伸矣爰卒業于訓
導林友從潛心易學卦爻十翼之旨研窮精索造詣閎
奥嘗與故春坊諭德林尚默論易尚默稱之曰宗讓能
先得予所未得一時同遊如進士鄭澄初主事鄭介叔
知縣鄭彦韜文學鄭廷玉鄭希晦林範伯輩咸與切磋
講明互相裨益學乃大進鄉之後學皆師尊之弟澤亦
登甲辰進士授監察御史其諸交游者往往出仕四方
君獨隱居教授于鄉凡四十餘年生徒所造就者若林
元美張偉皆以易登進士第其領鄉貢為教官者尤多
有司奉朝命有所纂修必禮致君以董其事賢士君子
至者必就見焉宣德壬子應天尹聘司文衡君辭曰吾
以一鄉之善淑一鄉人則可其敢以布衣去取甸内士
哉遂不果行家居衣冠整肅操觚執翰之外澹無他營
性好古道嘗嘆冠禮久廢銳志舉行從而化者甚多翰
林編修薩琦父殁族人欲以俗禮治其喪君力贊其家
一遵文公家禮以殯殮琦歸謝曰先君子之終免蹈非
禮惟先生是賴至於其師林友從鄉老林崇高及里中
有貧不克葬者悉倡率出財以助之凡事有得為而不
為與不得為而為之者皆委曲勸喻使無後悔年甫四
十配周氏殁義不再娶邑里高之正綂丁巳次子繹及
壻張諤俱以訓導歲滿得歸省為卜夀藏于閩東康峯
之寳林既成深衣藜杖徜徉其間命酒賦詩次為十詠
喜曰吾終歸於此則死之日猶生之年也有寳林終隱
集仍語繹諤曰汝二人身為國有毋以我故久留也繹
諤既上京師待選吏部而君以是歲四月十有二日卒
于正寢享年六十有七卜以某年某月某日葬寳林子
男三長綂由太學生分教湖廣長沙府學娶林氏次繹
由鄉貢士中乙榜分教廣東肇慶府學娶段氏繼鄭氏
又次曰繒娶吳氏女一人壻即諤亦以明經任肇慶府
學訓導孫男五曰雅曰玄錫曰稚曰睢曰玄祐孫女五
繹將奔歸襄事以諤所述事行謁予泣拜請銘惟士能
力學好古雖弗躬有禄位而學淑諸人慶鍾于後壽考
令終是可銘也已銘曰
有韞于中維學之充既淑其徒抑華厥躬躬弗顯榮而
後乃昌二子具美分教大邦夫既有子又享其年安居
禄養殁何憾焉寳林之東有墳在兹垂千百年維此銘
辭
文敏集卷二十三
