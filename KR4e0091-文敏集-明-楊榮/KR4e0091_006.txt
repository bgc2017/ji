文敏集卷六明楊榮撰
七言律詩
送張大尹之建陽
東舘編摩近一年清時多士羨才賢書成已荷恩光重
命下還聞邑政專匹馬蕭蕭辭北闕雙鳬杳杳向南天
建陽此去誰云遠士庶歡迎錦水邊
送王太守之肇慶
瓊州太守舊推賢此日承恩及暮年五馬行逢淮甸雨
雙旌重拂嶺南烟都門莫惜金樽盡故里仍看晝錦還
移郡喜聞民事簡好將德意重敷宣
送僉憲王彦修之四川
幾年青瑣荷光榮今日承恩出帝京玉節遙持霜氣肅
繡衣初絢日華明都門酌酒寬離思憲府臨民藹政聲
莫道巴川西去遠錦城父老喜相迎
圍獵
關塞霜清曉色明鑾輿校獵出邊城六龍扶輦旌旗合
萬騎連營鼓角鳴遠火依微秋草薄驚沙寂歴暮雲平
小臣躬覩三驅樂碩效嵩呼播頌聲
送義門鄭御史致仕還鄉
栢臺珥筆久推賢喜見辭榮及暮年天語丁寧恩賜厚
宸章璀璨墨華鮮幾年守職風霜凛奕世同居孝義全
總謂田園歸興好丹心猶戀五雲邊
送饒僉憲之陜西
聖代掄材擢俊賢喜乘驄馬向秦川綉衣行部臨關内
玉斧承恩在日邊隴樹總迎霜氣肅塞雲多與曙光連
方期此日宣恩德西土黔黎樂晏然
送弟尚文回南京吏部
遙持使節自南來闕下相逢喜色開風雨夜床情不盡
池塘春草夢初回封章已進天顔悅尊酒頻傾驛騎催
惟有新圖將别意雲山千疊倚崔嵬
送吕僉憲之福建
七閩南去路漫漫又喜承恩戴豸冠驄馬去時逢雪霽
繡衣行處帶霜寒遙知攬轡澄清易惟惜臨岐話别難
翹首雲霄鵰鶚勁草中狐兔豈能安
送熊自誠南歸
都門楊柳綠如絲相送臨岐惜别離九陌鶯花催淑景
一生湖海識襟期白頭就養看賢嗣青眼交游總故知
聞說江南多舊業石榴花發到家時
度野狐嶺
山頭一望一岧嶤四月寒岩雪未消使節有光南國重
征裘無暖北風遙心知聖夀齊三祝目極祥雲麗九霄
共荷恩波同覆載只慙無補聖明朝
次興和舊城宴别夷人
聖主尊居四海寬天教頑梗自相殘山河一視乾坤大
日月重熙社稷安中使丁寧宣聖德遠人拜舞罄交歡
何須更勒天山石萬古神功自不刊
度居庸關
居庸峻絶自天成鳳翥龍&KR0750;壯北京猛士防邊嚴警柝
行人駐馬聽泉聲雲連幽薊千峯立地接華夷萬里程
聖代車書今一統遐方無事樂昇平
自宣府至德勝關
千岩萬壑擁層雲持節南來日正曛關塞有兵嚴號令
屯營無事樂耕耘人家多在城中住流水還從澗裏分
共喜華夷今一統萬方咸戴聖明君
培山書堂
知君華構倚培山泉石清幽几席閒插架喜看黃卷積
鈎簾應待白雲還廟堂此日陪伊傅燈火當時話孔顔
未得投簮詢舊業畫圖空自憶鄉關
送魏則誠復任霍丘
故人别久動遐思此日重逢話舊時百里編氓勞撫字
一壺美酒見襟期花飛客路鶯啼早柳拂官橋馬去遲
遙望淮山青一髮臨分還寫送行詩
送葉文翰致仕還鄉
别去鄉園二十秋喜承優詔賦歸休衡門松菊勞歸夢
朔雪關河憶舊遊詩卷已知裁蜀錦客装寧惜敝貂裘
遙知紅樹溪邊路應有諸孫待&KR0712;舟
送王檢討使朝鮮
海外諸番入貢頻懷柔有詔命儒臣俗傳箕子封疆舊
人仰皇朝德澤新蜃氣晨消霞散綺鯨波夜度月如銀
遙知稽顙歡迎處共祝鴻圖億萬春
陽山看碑和胡祭酒韻
退朝連騎出嚴關曉霧濛濛拂面寒村落喜從行處見
江山如向畫中看岩松凝翠森晴蓋籬菊浮香簇露團
皇祖聖靈端有在穹碑萬古樹㠝岏
題蔣御醫永思堂
謦欬茫茫杳莫聞高堂揮涕幾晨昏烝嘗敢廢如存禮
鞠育難酬罔極恩獨鶴下時風滿樹慈烏啼處月當門
幸承遺澤膺天寵秪罄丹衷慰九原
駕送總兵官征交阯隨侍口號二首
大駕宵嚴出近畿兹晨遣將討南夷金鍪耀日朱旂繞
綵鷁乘風畫槳齊已見兵威消瘴癘遙聞黎庶望雲霓
從征士卒皆歡躍應有詩人賦采薇
拜領金符出玉墀風雲絢綵動征旗孤城狐鼠歸神筭
萬竈貔貅屬指麾獻捷佇聞馳露布誓師先見仗天威
凱旋宴饗論功日清廟長歌出牧詩
交阯進白象
萬方入貢列殊珍復見南來白象馴瓔珞淨垂珠露濕
寶鞍高襯錦衣新周岐不必誇丹鳳漢苑寧須羨赤麟
聖世屢符祥瑞應會看龍馬出河濱
陟屺卷
一官監牧久辭家客裏思親鬢欲華遊子寸心憂已切
故鄉千里路猶賖白雲天際孤飛處萱草堂前幾度花
晝錦何時歸養日夀觴㶑灔泛流霞
送李侍書赴廣東僉事
揮毫久任紫薇郎此日南遷佐憲綱朝佩正辭天闕曙
繡衣猶帶御鑪香都門臘酒催行旆水驛雲帆促去航
遙想下車炎瘴息梅花滿樹月如霜
水竹居
高人結屋枕清流菉竹森森景更幽風戛秋聲來几席
月搖波影漾林丘身中道義真堪樂世上功名澹不求
早晩鶴書應赴隴未容心跡繼巢由
岷山圖
岷山遙對錦官城遊子看圖感宦情松樹吟邊滄海近
杜鵑啼處白雲生思親客夢三更月聽雨鄉心萬里程
佇見政成歸省日庭闈白髮沐光榮
敬亭山圖
宣州城北敬亭山長日孤雲自往還兩水秀分雙練白
九華青鎖一眉彎林間竹韻鸞凰語石上苔紋虎豹斑
五馬已知從此出錦衣光彩照親顔
城南耕隠
縣城南面結茅廬日事田疇樂隠居白髮自甘生計拙
青雲無夢世情疎身随野老同來往意與岩雲共卷舒
已喜豐年多稼穡不妨燈火讀遺書
題閩嶺春晴送貢生劉景韶之京
嶺雪初晴麗景遲送君北上望京師江山幾處留詩卷
花竹誰家見酒旗璧水登名良不忝瓊林錫宴更深期
顯揚自是平生志何用臨觴歎别離
送沙同知赴禄州
大江南去路迢迢王事驅馳豈憚遙幾處雕題通象郡
千年銅柱過龍標山城雨歇蠻烟淨海市風清蜃氣消
莫道荒郊叢竹外思明經古戴皇朝
雙桂圖
亭亭老桂翠連拳秀對書軒過百年清影轉時隨兔魄
好花開處散龍涎栽培欲奈風霜久長養應承雨露偏
知子不忘先世澤晨昏攀望思悠然
題杏林春曉圖
十年種杏已成林知子能存濟物心萬樹綵霞凝豔色
滿園晴旭散清隂紅芳浥露鶯啼密丹實垂金虎卧深
多少疲癃沾惠澤看圖聊為發長吟
和胡學士韻四首
玉署岧嶤禁苑西石渠天禄勢相齊雲霞絢綵當忩近
奎璧廻光照席低天闕喜同聯劒佩仙家何必羨刀圭
鶯聲恰似簫韶曲時聽綿蠻隔樹啼
休將青鏡惜流年身在瀛洲即是仙視草每教依玉几
簮花常得侍瓊筵宫羅疊雪頒時服宣管含雲拂御箋
解賦清平須閣老幾番新調滿城傳
兩京長許從和鸞盛世賡歌興豈闌在藻賦餘欣錫宴
伐檀誦罷愧徒餐只慚淺薄叨陪久總謂明良際會難
葵藿有心終向日蒹葭歲晚獨禁寒
風裊爐烟散水沉隔簾千樹晝隂隂廣寒雲氣通西苑
長樂鍾聲出上林瑞日迥浮雙闕近彩雲低覆百花深
承恩未效涓塵報碩共寅恭罄夙心
送鄒庶子還京
長陪鶴駕侍東朝又喜承恩在九霄報國丹心常耿耿
逢人白髮已蕭蕭兩京遊覽山河壯匹馬經行道路遥
歸到金陵逢故舊為言雲樹思偏饒
三秀
積善由來慶澤垂名家屢見産靈芝已聞毓秀當前代
又喜呈祥際盛時金采煇煌承曉露玉文璀璨絢晨曦
太平自是多嘉應好掇英蕤獻赤墀
送鄭御史致仕還金華(并序)
永樂己亥夏四月致仕監察御史鄭公榦偕其弟致仕
蜀府長史楷恭遇萬夀聖節自金華入覲皇上念其
出于義門既賢且老復能躬詣闕下以致其誠敬特賜
宴于殿廷又賜以楮幣并為善陰隲書慰勞甚至
朝之公卿大夫見公兄弟遭遇於聖明之世者如此之
盛何其幸歟榮忝有斯文之好於其歸也賦詩以贈
之
驄馬才名出義門懸車深荷聖君恩朝天共祝南山夀
歸日頻傾北海尊驛路飛花隨去旆都亭垂柳拂行軒
到家喜得陳恩賜猶有鄉閭故舊存
慈節堂為吳母題
蒼松古栢伴孀居苦節艱難二十餘寶匣流塵朝鏡掩
青燈照影夜忩虚承歡喜見斑衣樂介夀還驚白髮疎
遙想高堂調膳後春風花外度輕車
題周侍讀弟崇縉東園别墅
聞道林園景物新山光水色繞簷楹落花閒趁鈎簾入
好鳥時聽隔座鳴一徑綠隂知雨過半忩晴影見雲生
雅懷不獨幽棲樂兄弟登朝久擅名
贈尚寶丞袁忠徹陞少卿
兩世承恩寵眷隆地居清禁職兼崇君臣慶會時欣遇
父子光榮世莫同長侍龍顔仙仗裏每擎玉璽御筵中
鵷行屢得聯珂珮欲贈新詩愧未工
送政和傅知縣還任
朝天已得遂歸心相送臨岐思不禁潞水早寒冰久合
薊門臘盡雪尤深仙人自有王喬舄黎庶重聞宓賤琴
想到山城春已半停驂隨處是棠隂
皆山堂為南昌李時佐題
西山勝處說洪厓應似環滁面面皆丹洞雲深龍氣濕
翠屏風暖鳥聲諧忩前拄笏花圍席膝上横琴月滿懷
遙想當年稱夀日萊衣五色炫庭階
送錢僉憲之福建
百二山河攬轡頻又騎驄馬向南閩都門祖餞聯冠蓋
憲節光華動縉紳荔子風清宜却暑桄榔雨細不生塵
正當激濁揚清日碩奉皇恩慰遠民
題彭士揚慈訓堂
楚楚儒冠映綵衣生平教育賴慈闈十年燈下存丸膽
萬卷忩前想斷機烏哺深恩時有待鮭珍厚養志無違
曳裾已遂娛親樂白髮還看衣錦歸
送胡訓導之新淦
安定孫枝世業專除書遠下九重天春秋筆法鳴昭代
月旦鄉評重壯年芹草池邊新子佩杏花壇下素琴絃
席珍莫負斯文重他日蘇湖在淦川
題陳新冠山書屋
冠山深處擅清幽忩戶沉沉黛色浮碧樹白雲千嶂曉
青燈黃卷一簾秋絃琴時弄梅花操書字頻將柿葉收
好向英年勤學業成名宜與古人儔
賀吳子尚母饒氏夀
芙蓉華蓋擁臨川寶婺流輝照綺筵夀届七旬孀節苦
養霑三釜二兒賢北堂萱草春如錦西母蟠桃日似年
喜有文章昭善頌何須重續栢舟篇
題金幼學萬松亭
萬松深處結幽亭繞屋蕭森偃蓋青十里秋聲風瑟瑟
八忩翠黛晝冥冥雲横老榦虬鬚奮露滴危巢鶴夢醒
幾度憑闌清興足半空竽籟月中聽
題胡廉使墨菊
誰洒溪邊洗墨痕東籬點染此花繁歲寒不改冰霜操
晩節偏承雨露恩冷蘂開時詩滿卷秋香泛處酒盈尊
殷勤持贈烏臺客三徑懸知舊業存
送潘民止之温州
玉堂華髮老詞臣鄉郡儒官寵命新相見盡推前輩士
從遊總是故鄉人枌榆醉後家林晚芹藻生時泮水春
此去應知無限樂四時海味足竒珍
送大尹李孔翼之任弋陽
一官迢逓大江西把酒都門惜解攜孤棹遠經秋浦驛
雙鳬遙向弋陽溪薦章已應丹書詔祖席還分綵筆題
好向山城敷惠澤循良應與古人齊
送判官陳季和之任安陸
十年載筆鳳池頭喜奉天書判一州薊北雨餘尊酒暮
江南水落片帆秋山城民朴安耕作澤國官閒樂宦遊
此去想應多善政他年風采動宸旒
和致仕祭酒胡公詩三首
江南歸老近何如别墅幽偏勝舊居濟世豈無經國術
消閒惟有滿床書西山雨歇秋風後南浦雲生夕照餘
二十年來同事者退休應羨獨懸車
人生宦業似君稀晩節投簮静掩扉撫景屢驚江燕語
緘情空望塞鴻飛關河道遠心相憶牛斗墟明劒有輝
訓子有詩仍借重援毫揮洒見襟期
平生聲價重相如况有文君慰索居薊北謾嗟千里别
江南遙寄數行書籃輿花滿春遊處石鼎茶香午夢餘
遙想德星相聚處二難持杖更將車
孔殿秋香為蹇舍人題
文翁興化重虞庠古桂蕭森覆孔堂地走蛟虬翻晝影
壁蔵蝌蚪帶秋香枝頭金粟含芳氣葉底銀蟾耿素光
黌泮托根應得所年年花發比槐黃
京師八景
居庸疊翠
群山聳列勢崢嶸日照峯巒積翠明高出烟霞通絶塞
低回城闕擁神京休論函谷雙崖險絶勝匡廬九疊横
扈從常時經此處坐看天際白雲生
玉泉垂虹
一𣲖清泠螮蝀懸涵雲浴霧自年年聲廻曉闕鳴清佩
影落秋崖濕紫烟石罅轉來幽㵎裏瑤池分出御橋前
汪洋長比恩波闊萬古東流會百川
太液晴波
太液清涵一鑑開溶溶漾漾自天來光浮雪練明金闕
影帶晴虹繞玉臺蘋藻搖風仍蕩漾龜魚向日共徘徊
蓬萊咫尺滄溟上瑞氣絪緼接上台
瓊島春雲
仙島依微近紫清春風淡蕩暖雲生乍經樹杪和烟濕
輕覆花枝過雨晴每日氤氲浮玉殿常時縹緲護金莖
從龍處處施甘澤四海謳歌樂治平
薊門烟樹
薊門春雨散浮埃烟樹溟濛霽欲開十里清隂連紫陌
半空翠影接金臺東風葉暗留鶯語落日林深過鳥迴
記得清明攜酒處碧桃花底坐徘徊
西山霽雪
西山日上雪初晴素壁銀屏萬疊明高樹迎風飛玉屑
小橋流水澁琴聲恍疑滄海通三島絶勝崑崙見五城
但使年年足豐稔桑麻燕雀遂生成
盧溝曉月
河聲流月漏聲殘咫尺西山霧裏看遠樹依稀雲影淡
疎星寥落曙光寒石橋馬跡霜初滑茅屋鷄鳴夜欲闌
北上已看京闕近五雲深處是金鑾
金臺夕照
獨攜尊酒上金臺尚想當時國士來落木千章寒日下
長空萬里暮雲開春風寂寂飛桃李夜雨蕭蕭瘞草萊
却笑當時空買骨只今才駿總龍媒
送程大參致仕還閩中
紫薇分省大江西參佐如君世所稀拱極正期同北向
乞身何事獨南歸關河杳杳孤帆遠江海悠悠一鴈飛
遙想到家行樂處白鷗相對兩忘機
送吳僉事致仕還閩中
外臺分職久知名心似冰壺徹底清攬轡早宣明主德
懸車今為故鄉榮秋風薊北征驂去夜雨閩南别思生
最是聖君恩寵厚到家還着繡衣行
送吏部黃宗載之南京
敭歴亨衢際五朝從來德望冠群僚南京獨秉銓衡重
北闕新承雨露饒遠道風高鴻已去長河霜降水初消
懸知耿耿丹心在松栢凌寒最後凋
送大理卿陳勉之南京
佐憲烏臺振百僚又承寵命下青霄鳳鳴朝旭鍾山近
鴈度秋空潞渚遙應擬有功傳異日還期無訟荅中朝
丹心一片知猶在莫道年來白髮饒
貞節堂
别鶴離鸞世所悲寒窗揮淚撫孤兒衰顔無復臨妝鏡
華髮猶聞服惡笄夜雨辛勤熊膽訓秋風惆悵柏舟詩
聖朝旌異隆恩典丹詔行看下赤墀
送彭琉僉事之廣東
翰苑編摩久著名喜承鶚剡出神京外臺共說乘驄好
故里爭看衣錦榮不獨秋霜清一道還期時雨化諸生
嶺南自此民風厚燈火絃歌處處聲
送康政僉事之四川
衣帶爐香出禁闈遠持憲節錦城西九霄勁翮横雕鶚
五夜文光動璧奎去路想通秦塞近高名期與蜀山齊
輶車到處東風暖桃李隂隂綠滿蹊
送高超僉事之福建
栢臺衣繡舊儒紳此日之官向七閩御勑翔龍騰瑞彩
離亭征馬動芳塵泮芹漸逐清霜老壇杏應隨化雨新
為想南陲渾不遠即看佳譽到楓宸
題竹泉圖
青苔白石碧溪灣萬竹横斜烟雨間雷奮忽驚龍化去
風生疑有鳳飛還佳人日暮羅衣薄稚子春深錦服斑
遙想家林應若此歸休未遂此身閒
東郭草亭宴集
萬方人樂太平辰朝退郊遊逸興新近郭園林初過雨
向陽花卉更宜春蘭亭觴詠殊同調茅舍衣冠自絶倫
歲歲有期尋勝賞載歌既醉荅皇仁
為僧題王牧之畫梅
牡丹國色桂天香獨有孤梅鐡石腸國色豈如寒色古
天香寧似暗香長林逋佳句曾鳴宋何遜高情亦擅梁
歲晏伊誰是知已只留明月伴昏黃
送劉子欽致仕還鄉
才名獨步重當時宦路誰知與碩違泮水十年憐遠别
關河千里惜重歸江南擬結耆英會天上曾聯列宿輝
話舊未能窮往事秋風分手思依依
送周式縣丞之東莞
除書朝下彩雲間晚歲承恩鬢已斑綠酒正憐官舍别
錦衣應喜故鄉還行經梅嶺青春早吟坐松堂白晝閒
佐縣想能施惠政頓令黎庶動歡顔
送御史方勉巡治兩浙
曉持憲節拜金鑾冉冉天香拂豸冠霜氣凝寒明繡斧
日華分彩上雕鞍盛時已喜觀風好壯志寧辭攬轡難
到日貪殘應屏跡閭閻民物有餘歡
正統丁巳臘月望後大雪三日聖情悅懌賜黃
封内珍已而楊公弘濟賦七言律一首予勉
賡韻用識其事云
聖治無為德澤長豐年降福自穣穣臘前密雪昭和暢
天際同雲布渺茫玉屑瑤花應作瑞赤麟丹鳳謾稱祥
廟堂何幸陪芳躅思竭微忠日贊㐮
和荅少傅東里先生
齒德俱尊冠百僚聖恩優寵免趍朝丹心烱烱雲霄上
白髮蕭蕭歲月遙弘化已推嘉績著論心長遣鄙懷消
明廷倚託今逾重肯許還山訪採樵
送陳祭酒復任南京(分韻得君字)
考績新來謁聖君悠悠心事得重論未誇紫綬金章貴
且喜丹心素節存仕歴四朝名獨重望高六舘德彌尊
東風浩蕩門牆闊桃李咸沾化育恩
和真率會詩
明時優老聖恩深雅會雍容集禁林列坐七人俱白髮
論思一片總丹心中朝文物真逾古東洛衣冠復見今
海宇昇平民物遂何妨痛飲和新吟
每念耆年洛社英合歡此日見高情生來已幸逢昌運
老至還欣際聖明視草金鑾恩獨厚論文玉署興逾清
乞歸未遂春將半擬奉鸞輿出省耕
喜雨
聖主純誠格上穹甘霖一洒萬方同山川流潤昭祥應
草木回蘇顯化工已喜三農歌帝力頓令四海慶年豐
太平氣象今尤盛贊理深期竭寸衷
文敏集卷六
