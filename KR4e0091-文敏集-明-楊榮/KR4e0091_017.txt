文敏集卷十七明楊榮撰
神道碑銘
開國輔運推誠宣力武臣柱國武定侯贈營國
公諡威襄郭公神道碑銘
洪惟太祖高皇帝龍飛淮甸應天順人芟刈羣雄戡定
海内一時智勇材力之臣感會風雲效其忠勤輔成帝
業開千萬載太平之運竒勲偉績鏗鍧振燿勒銘鼎彛
垂光竹帛與國家相為無窮猗歟盛哉予嘗叨職國史
竊觀開國勲臣其間能身躋夀考世為貴戚子孫享有
顯爵久而益盛者不數人豈非其存心之仁與積累之
厚有間耶若營國威襄公蓋足徵焉公姓郭氏諱英臨
淮人生有異徵沉毅多智身長七尺膂力過人尤精騎
射年十八從太祖起義兵甚見親信每令直宿帳中取
徐泗滁和采石太平建康鎮常寧國諸郡屢立戰功上
嘗以郭四呼之上親征偽漢陳友諒大戰鄱陽湖相持
連晝夜公時金瘡未瘳力疾鏖戰敗賊於禁江口已而
友諒中流矢死有言公之功者上問之公曰天威神筭
臣何力焉上益重之時友諒子理復立於武昌進軍攻
之其將陳僉同者驍捷善槊馳入中軍帳下上方坐胡
牀遽呼公曰郭四為吾殺賊公持鎗躍馬奮臂一呼賊
應手殞墜上解所御赤戰袍衣之曰唐之尉遲敬德不
汝過也授驍騎衞管馬軍千戶從征襄陽克淮安鳳陽
安豐陞宣武將軍驍騎左衛指揮僉事洪武元年戊申
從大將軍徐公北定中原下齊魯克汴梁平河南取元
都破潼關彰德廣平所至有功初大將軍遣公取通州
公距城三十里為營深溝高壘為持久計衆請速攻之
公曰吾師遠來敵以逸待勞攻城非我利也宜出其不
意破之翌日大霧公以千人伏道傍率精騎三千直抵
城下元將諤斯巴國公帥敢死士萬餘張兩掖而出與
戰良久公佯敗彼乘勝來追伏兵中起截其軍為兩道
斬首數千級擒元宗室博囉梁王遂克通州元軍乃北
遁克永平眞定定州生擒守將湯同僉復從平章常公
取太原守將王保保軍於城西公憑高望之謂常公曰
彼兵多而不整營大而無備請夜劫之常公深然其計
遣五十騎伏城東十里以舉火鳴砲為期至夜公率十
餘騎潜入其營舉火鳴砲伏兵亦舉火鳴砲常公引兵
繼至鼔譟之聲相接保保軍大潰自相屠戮乃棄城遁
下興州大同至沙净州生擒偽將竹平章渡河取鹿臺
西安鳳翔鞏昌追敗賊將賀宗哲於亂山庚戌陞本衞
指揮副使從征迤西克定西討西夏察罕諾爾撫安呼
沁平章沙净州復叛討平之克登寧州斬首二千級獲
牛馬數千陞昭勇將軍本衛指揮使賜金龍衣一襲辛
亥陞驃騎將軍河南都指揮使將赴鎮皇寧妃公之女
弟也上遣至公第餞之且謂公素清儉賜白金二十罌
廐馬二十二匹時河洛新罹兵燹邑井蕭條居民艱食
盜賊充斥公宣布威德綏輯流亡申寬條明賞罰遠邇
來歸者日以千計未期年戶口倍增境内大治丙辰移
鎮北平河南士女不忍其去遮公馬數十里不得行甚
至泣下既去為立生祠北平初定所在反側不寧公開
示誠欵諭以理亂禍福人心遂安元左丞何允中等聞
公之德來降者凡九千餘人上遣使勞以上尊羊馬授
龍虎將軍北平都指揮使賜誥命逾四年召還京進大
都督府僉事更定官制改前軍都督府僉事灰山賊反
承命討平之賜馬七匹辛酉從潁川侯傅公征雲南既
至公及都督陳桓胡海分道進討道多險隘諸將欲深
入公曰破敵貴先聲攻取必自近始舍近趨遠豈策之
上耶遂先攻赤水河路距河二十里為營時久雨河水
暴漲公曰賊恃水漲不意吾濟下令諸軍斫木造筏夜
半濟河比曉賊始覺遂大潰生擒烏撒并阿容諸蠻由
是雲南諸賊破膽進攻曲靖六梁州關索嶺及偽石元
帥山寨皆克之至江川椅子寨寨依山公先遣騎兵五
千攻其前賊空寨迎戰復以精騎數百擣其後斬門而
入火砲連發烈熖漲天賊乃亂悉破滅之進攻大理金
齒降其偽官叚平章攻安寧州賊將布哈特穆爾棄城
走破富民縣山寨攻靖寧州蠻七寨一日夜破之攻牢
撞山寨取仁德府破哨店山寨圍姚安敗賊將李自久
平蒙化州鄧川州破三營復光寨過金沙江攻北勝府
生擒賊將高生平麗江府平津等州前後斬首一萬三
千餘級生擒二千餘人收精兵人馬數萬船千餘艘蠻
民降者數十萬戶雲南諸路平論公功進爵開國輔運
推誠宣力武臣柱國武定侯賜誥劵食禄二千五百石
子孫世世承襲乙丑加靖海將軍鎮守遼東丁卯同大
將軍宋國公馮公討北敵納克出降之師旋敵將追襲
之公與戰創傷左脇箭復中右脇公佯呼敵傷吾甲我
衆益奮連戰數十合寇遂却已而進征邊右副將軍仍
鎮遼東戊辰出討北寇至捕魚兒海邏騎偵敵營不遠
公乃令諸軍少憩飲馬銜枚卷甲倍道而馳直抵敵營
敵人覺乃率十餘騎潰圍出其將曼濟太尉來拒我師
公手刃之獲兩營所積金寶珍玩圖書降其衆五萬餘
人生擒敵將約約司徒納木囊嘉卜太尉繅固達勒袞布達
拉王子等四萬餘人馬駝萬五千匹牛羊輜重無筭師
還賜白金千兩鈔八百錠綵幣四十匹已已上以天下
無事且憫諸將老欲保全之厚加賜賚遣歸其鄉公亦
就遣庚午獨召還京上賜坐與語歡甚命統禁兵及在
京諸軍蓋上春秋高知公忠謹特倚重焉辛未以敵酋
阿扎克寔哩寇邊命公討之獲其人口孳畜逐北至雅寒
山而還丁丑川陜寇發勢張甚上顧曰非卿無能勝其
任者授征西將軍印討之至沔之後河生擒賊首高福
興及黨四千餘人公䟽其同謀者請誅之脅從者乞勿
治且言有司不恤民宜正其罪上可之永樂元年癸未
二月十七日卒于家享年六十有九訃聞太宗文皇帝
為之震悼輟朝二日遣官致祭賻䘏有加贈營國公諡
威襄賜葬京師聚寶山之原公孝友仁恕恭儉誠實出
於天性母夫人嘗疾篤懸身燈告天求以身代疾遂愈
人皆謂公孝感所致後母夫人卒公廬墓側晝夜號泣
不絶聲卧寢於地毁瘠日甚一夕夢母夫人告曰地濕
則致疾致疾則傷生汝固純孝惟竭忠報國為父母光
墓不必廬也公感悟而歸家三年之中哀痛如一日平
居兄弟怡怡克盡友愛御軍行師動有紀律推心任人
甘苦同之其攻克州郡必禁虜掠戒殺降封府庫收簿
籍一錢尺帛不敢私嘗北征軍法夜必令親軍更直荷
戈環帳立一夕風雪大作公悉罷遣歸營其愛䘏軍士
多類此家居簡静好讀書天文地理百家之說靡不通
曉教訓子孫以儉素力學為務事太祖高皇帝三十餘
年小心謹慎未嘗有過眷遇雖隆而自處益謙上嘗御
便殿賜坐適有奏事者公趨避之上曰卿第坐朕自理
事不汝關也其見敬愛如此時公卿多置田産公獨不
治上問之對曰臣一布衣荷陛下寵靈叨有封爵子孫
衣食餘饒安敢增益俾生侈心上善之嗟歎良久公大
小百餘戰金瘡遍體每隂雨痛甚及聞征討之命即日
就道未始以老疾辭其事上竭忠蓋如此曾祖參祖聚
父山甫累贈營國公曾祖妣何氏祖妣趙氏母單氏贈
營國夫人配馬氏封營國夫人公兄弟四人長早卒次
興以軍功封鞏昌侯贈陜國公諡宣武次某福建都指
揮使次即公也子男十二人鎮銘鏞鑑鑰銓錡鈺鈁鑌
鋼錀鎮駙馬都尉尚永嘉公主銘遼王府典寶追封武
定侯鏞中軍都督府右都督鑑中都留守司副留守鑰
散騎舍人錡早卒鈺贈承德郎尚寶司丞鈁旗手衞指
揮使女九人長適府軍衛指揮僉事藺瑜次適濟寧衛
指揮使弋某次遼王妃次適府軍衛指揮僉事趙斌次
郢王妃次適金吾右衛指揮同知范聚餘早卒孫男二
十有八琮玹璧瑭瑄瑾珷瑀璒璟玘瑋璦璡璨瑰琬琰
餘尚幼琮府軍衛指揮僉事玹襲武定侯瑾早卒珷尚
寶司丞瑀梁王府典寶璒璟皆勲衛孫女十六人長仁
宗昭皇帝貴妃次適留守左衞指揮陳鑑餘在室曾孫
男五人聰耽餘尚幼聰散騎舍人予觀前史稱郭汾陽
功蓋天下而主不疑位極人臣而衆不嫉富貴夀考始
終令節七子八婿諸孫數十人俱膺顯仕唐世榮之若
公勲業之隆子孫之盛方之汾陽夫豈多譲皆由公存
心一本於仁故積累之厚愈遠愈隆焉嗚呼偉哉玹以
神道之石未立無以昭示永久來請文予閱其家傳考
定其大者次第之而系之銘曰
天啟皇明淮甸龍飛乘時應運風雲一機太祖受命汛
掃餘孽羣力桓桓鼓勇就列東征西伐北南以平斷出
神聖功恊衆能展也郭公有文有武翊輔真主實天畀
付鄱陽之戰衆論偉公公仰廟略不有其功既捷通州
再捷太原河南北平黎庶懷恩南詔之征武功尤大誅
叛全生蜀民是賴維彼敵人遠徙漠北卷甲擒之邊塵
蕩滌皇有嘉錫錫爵褒功金書鐵券武定啓封錦袍御
馬白金文綺赫赫高門煌煌戟棨世聯國戚代有顯融
匪幸所致惟公之忠忠在朝廷載之信史亦有孝思永
錫爾類在昔汾陽著勲有唐公實似之于今益彰我作
銘詞勒功墓道百世斯承有赫其耀
故奉天靖難推誠宣力武臣特進榮禄大夫柱
國中軍都督府左都督武安侯追封漳國公
諡忠毅鄭公神道碑銘
宣德甲寅二月乙丑奉天靖難推誠宣力武臣特進榮
禄大夫柱國中軍都督府左都督武安侯鄭公薨于大
同訃聞上嗟悼輟視朝二日遣官致祭賜棺及賻命有
司營葬追封漳國公諡忠毅某年某月某日歸葬北京
之西山婺里其子能既襲侯爵遂具公平生之槩來求
神道碑銘予嘗叨總史職不獲辭乃為序次之曰公諱
亨世家廬州合肥曾祖五乙祖大几父用以公貴俱追
封武安侯曾祖母劉氏祖母張氏母英氏俱追封夫人
昔我太祖高皇帝龍興淮甸公之先君子自和州率先
應募積軍功授平陽右衛百戶陞大興衛副千戶歲癸
亥公始襲父職公天資剛毅純篤壬申出使漠北至鄂
諾河撫輯韃靼還以勞陞密雲衛指揮僉事乙卯秋太
宗文皇帝舉兵靖難命公攻薊州時都指揮馬宣城守
不下公百計破克之遂生擒宣歸旋攻雄縣討真定俱
大克捷陞指揮使及遼東軍圍永平上親率諸將援之
公賈勇奮進敵遂披靡旋師收大寧陞北平都指揮僉
事未幾戰鄭村埧克紫荆關復廣昌所向無前明年庚
辰取蔚州下大同大戰白溝河乘勝逐北直抵濟南陞
都指揮同知滄州之役公軍北門北門芻粮所聚兩軍
必争之地公力戰破之又明年辛已敗順德軍於深州
夾河決戰勦戮尤盛藁城西水寨連戰俱捷遂耀兵廣
平略地彰德所至皆下是冬陞中軍都督僉事歲壬午
從上南嚮歴取諸縣及東平汶上等堡對敵小河鏖鋒
靈壁擣泗州取鎮淮渡江克金川門内難既平上正大
統策勲頒爵封公武安侯階勲如前白金文綺襲衣前
後賜賚不可勝計永樂癸已夏奉命出關巡視山川險
易撫輯軍士時關外軍衛統攝無紀遇有邊警猝難制
敵公因奏調大同前衛帶管東勝等衛措置得宜自是
各衛皆從所隸以聽調用尋奉勑領士卒築長安嶺城
規畫有方人不知勞未逾月而城成歲庚寅以來上屢
親征朔漠公扈從每著勞績仁宗皇帝嗣位念公舊德
特賜佩征西前將軍印充總兵官鎮守大同嚴斥堠固
屯守敵人遠遁不敢窺邊居常以清介自將服食之奉
泊如也用是下人毋擾邊境輯寧宣宗皇帝倚任尤重
屢降璽書褒異之公生元至正丙申至是享年七十有
九配夫人張氏子男三人長即能次熙次嘉女二人長
適王友賢次尚幼孫男一孫女一於戲自古帝王之興
必有才雄智勇之臣為之左右以戡靖大難垂不刊之
功故其子孫亦世有爵邑與國咸休永無窮之聞若公
遭遇太宗竭誠效力奮不顧身﨑嶇戰陣以佐助翊戴
奠安宗社迨扈從北征鎮安邊陲其竒能偉績輝映後
先者何其盛哉是宜勒銘豐碑昭示後世焉銘曰
於皇太宗有臣忠毅克殫心膂助順舉義﨑嶇戰陣奮
不顧身祗奉神謀用成大勲皇帝曰吁有臣如是惟天
所生皇考所遺從征漠北屢效驅馳出鎮邊陲敵不敢
窺長安之嶺其城萬堵營之築之士不知苦盛福遐齡
逮事四朝功成不有位高不驕天不憗遺殞傷元老時
論興嗟聖情悲悼聖情悲悼慨念元功式昭褒典賜諡
追封婺里之原西山之麓鬱鬱松楸佳城是卜紀行有
史銘功有詞後百千祀視此豐碑
故奉天翊衛宣力武臣特進榮禄大夫柱國廣
寧伯追封廣寧侯諡忠武劉公神道碑銘
昔我太宗文皇帝舉義靖難一時英傑智勇之臣乘運
奮興竭忠宣力共成大功若故廣寧伯劉公其一焉公
在行伍中姿貎豐偉智識過人上察知之屢有委任以
功授密雲衛百戶未半歲復以功四遷至指揮僉事庚
辰春從克蔚州攻大同大戰白溝河陞指揮同知是冬
與驍將朱榮等統邏兵哨滑口籌筭恊機功最諸將辛
已春加授都指揮僉事是後上益知公材勇可專任用
特命領兵制敵若滹沱河之奪浮橋館陶曹州之擒敗
戍卒平村之交戰永平之解圍與夫懷家庄之俘獲遼
東鐵騎前後所獲功居多再遷都指揮使内難既平上
正大統第功行賞陞中軍都督府都督僉事優賜白金
文綺永樂改元陞都督同知戊子陞右都督庚寅春扈
從大駕征北至静虜鎮公先入賊陣敗阿嚕台軍陞左
都督甲午復扈從至和林公率前鋒追奔敵酋瑪哈穆特
王沙漠為之肅清是固太宗謨烈之盛而亦公效力所
致也尋勑公鎮守遼東備倭寇至即相地形勢請於金
線島西北之望海堝築城堡立烟墩一日瞭者言東南
海島夜舉火光公計寇將至亟遣馬步軍赴堝上小堡
備之翌日倭船三十餘艘泊馬雄島寇相屬登岸徑奔
堝上公親督諸將伏兵堡外山下預遣一禆將領馬隊
要其歸路一禆將領步隊與之逆戰公舉炮伏發寇大
敗奔入櫻桃園空堡中合軍圍之自辰至酉擒戮無遺
生獲百餘人斬首千餘級事聞賜璽書褒諭徵公至京
面慰勞之公對曰受任禦寇分所當為此皆奉行陛下
成筭及諸將士效力所致臣不敢當其功上嘉其謙抑
既而封公為奉天翊衛宣力武臣特進榮禄大夫柱國
廣寧伯食禄千二百石子孫世世承襲仍遣赴鎮公疏
將士有功者陞賚有差先是倭寇出沒海上焚民居掠
財貨殺虜生口北自遼東山東南抵閩浙海濱州郡無
歲不被其害官軍猝不能制往往有坐失機罪死者至
是寇害屏息傍海千餘里兵民安生樂業以至於今受
封之明年是為永樂庚子四月辛酉薨于鎮享年六十
有一訃至上深嗟悼輟視朝三日遣官諭祭追封廣寧
侯諡忠武官為營葬賻䘏甚厚復給舟車歸其喪令所
經州郡皆致祭以某年某月某日葬金口御河鄉公諱
榮世居邳州宿遷曾祖諱二公祖諱小大父諱江俱追
封廣寧伯曾祖妣余氏祖妣張氏母張氏繼母馬氏俱
贈夫人配馬氏子湍襲伯爵早卒繼室金氏封夫人子
淮早卒安繼襲伯爵側室高氏子麟陳氏子正通四人
女一人在室孫若干人嗚呼自古英傑之士逢時奮興
身躋顯榮者固多有之然求其功施國家澤被生民又
克始終保全者良鮮矣公遭際聖明茂建勲蹟荐膺封
爵誠千載一時之幸也然其芳譽慶澤與國咸休亦自
處有其道哉公沒之十有六年其子安乃奉武進伯朱
冕所狀事行來求碑銘以昭永世予素知公者不敢辭
遂掇其大者次第而銘之曰
龍飛在天六合雲從聖作物覩千載竒逢赫赫文皇靖
難舉義桓桓武臣争效才智有偉劉公既勇且雄摧堅
衂銳孰當其鋒宗社既安海宇寧謐惟彼敵人惡盈罪
溢屢從天討沙漠肅清維帝之謨維公之能倭醜肆害
公往鎮禦設竒殄殱茂績益著金書銕劵廣寧錫封匪
惟侈榮以勵有功海邦無警戶不夜閉維帝之威維公
之惠琅琅厥勲濯濯厥聲鼎彛有紀信史足徵益嚴益
慎保全終始生榮死哀同儕鮮比御河之鄉有封其崇
樹兹石刻垂耀無窮
故應城伯追封翼城侯孫公神道碑銘
世之瓌傑英偉之士遭遇聖明屢建勲績致有名爵老
而復能感激思奮竭忠賈勇力效勞勩弘濟艱難其光
烈著于當時聲華及于後世者吾於故應城伯孫公見
之公諱巖字某世家鳳陽之於皇里曾大父某大父某
父重四三世皆務本力穡周貧䘏患鄉以善人長者稱
母周氏有懿德公生元至正巳卯十一月十有一日幼
時有術者異其狀謂其親曰是兒不凡宜善視之既長
性豪爽膂力絶人輕財好義為族里愛重元季兵興仗
劍歸太祖高皇帝于淮甸在軍中以驍勇聞乙未從渡
江克采石定金陵收兩浙自是南取江廣北定中原咸
與有功擢金吾左衛百戶調守鳳陽巳而陞武德將軍
燕山中護衞正千戶洪武庚申從太宗皇帝之國于燕
公誠直不欺甚見親信藩國之事多委任焉乙亥公引
年致政而以子亨代己卯太宗舉義靖難以公宿將知
兵特起守通州是歲南兵大至城圍數周起土山臨城
攻西門燬樓堞公率衆極力捍禦城賴以完未幾兩軍
合戰公操戈身先士卒大呼陷陣士氣争奮追奔逐北
斬馘不可勝紀得饋運船三百餘艘貲粮無筭以功陞
明威將軍指揮僉事仍鎮通州辛已兵復至攻城益急
公勵將士登城力戰矢石交下敵乃退走論功陞都指
揮僉事壬午春南帥平安督遼東兵十餘萬逼城公語
將佐曰彼衆我寡若城守不出自示弱也不若及其始
至而擊之彼必敗亡乃率敢死士數百犯其鋒而城上
亦合勢大呼安衆大潰自是畏公無敢復來攻者是歲
夏六月太宗入正大位以通城屏蔽冀方使六師南進
而無北顧之憂者皆公之功於是進封奉天翊衛宣力
武臣特進榮禄大夫柱國應城伯歲食禄千石給誥券
子孫世繼自曾祖考而下勲號階爵皆如公封曾祖妣
而下悉如夫人永樂戊戌六月二十日以疾卒于正寢
享年八十訃聞太宗悼念不巳命有司給棺斂治墳塋
累遣官致祭贈翼城侯諡威武歲十月葬通州東馮家
村之原配劉氏封夫人先公卒子男六曰亨曰忠曰旺
曰喜曰泰曰榮亨由都指揮僉事襲公爵女二長適武
德將軍正千戶徐亨次適昭勇將軍指揮使房斌孫男
十五人英傑敬玘貴瑀琳勉斌建禮智綱雲綸英襲父
爵早世傑今嗣為應城伯孫女十四人一適太師英國
公男忠一適金吾衛指揮桑華餘幼在室曾孫五人公
歿葬二十有二年傑奉公之事行謁予告曰傑賴先祖
餘休嗣膺封爵顧墓道之碑未立無以昭功烈垂不朽
乞不靳而畀以文庶後世子孫知先世成立之難兢慎
自持不敢廢墜厥家予昔獲侍太宗左右備悉公之勲
蹟有可書者今傑又具述公始終之詳謁請益堅誼不
容辭乃敘次如右而系之辭曰
明明太祖順天應人奮自淮甸汛掃風塵公於是時仗
劍來附從殄羣雄克用其武功成位升弗究厥施武德
之階養銳蓄威太宗龍潜天鑒明德内難搆興皇怒斯
赫乃張義旗乃舉義師起公于家知公有為言言通城
實國屏蔽命公鎮之邦域之計維公桓桓振我師干士
勇民和戰克守完東兵之來其勢十倍薄而擊之一鼓
而潰京師既寧四方既平皇命報功顯爵是膺礪山帶
河金書鐵劵子孫繩繩碩大蕃衍惟公之功惟皇之德
世其承之有永無斁馮村之原峩峩穹碑用詔後人刻
此銘詩
贈湯隂伯諡忠襄郭公神道碑銘
天眷國家誕啟中興之運必有英傑為之股肱運謀效
力於其間而後勲業克成故榮禄大夫太子太師郭公
實其人也公諱資字存性姓郭氏河南武安人曾祖諱
温祖某父禮皆以公貴贈榮禄大夫太子太師曾祖妣
淨氏贈夫人祖妣馮氏妣王氏皆加贈一品夫人公生
而穎敏志氣超羣兒弱冠入邑庠從師受春秋有所造
就洪武辛酉入太學甲子領應天府鄉薦明年會試禮
部對策大廷賜同進士出身初為戶科庶吉士擢戶部
總部試主事丁外艱服闋實授本部湖廣清吏司主事
改陜西清吏司吏無容奸聲譽頓起陞都察院左僉都
御史無何尚書郁新以才薦之授前北平布政司左參
議涖事之初即以本司弊政為言太祖高帝嘉其忠直
陞本司右參政公悉心殫慮贊佐有方不數月陞左布
政使精勤詳慎紀綱大振豪猾斂跡良善獲安時太宗
皇帝在藩邸尤愛重之公有所言無不聽納及起義靖
難命公城守撫輯兵民供給粮餉百費所需未嘗乏誤
嘗以漢蕭何擬之太宗皇帝即位論功召陞戶部尚書
賜白金文綺楮幣視諸伯未閱月以北平重地命乘傳
掌布政司事未幾詔建北京設行部拜公行部尚書公
以北地軍民初安生業始遂而官司所費冗濫當撙節
以恤下乃惓惓以祛弊舉廢為務或有不悦而謗公者
太宗聞之降勑慰諭益以心腹任之滿考賜宴内廷頒
勑奬諭錫以誥命贈公祖若考皆資政大夫北京行部
尚書祖母及母皆夫人歲辛丑太宗皇帝都北京革行
部調公戶部職務叢脞公勤以率下事有條序仁宗皇
帝嗣位念公舊德以尚書兼太子賓客巳而復念公抱
疾艱於步履不忍煩以政事特陞太子太師俾致仕歸
鄉既加賜賚又令戶部給公半俸蠲其稅粮差徭特賜
璽書慰勞甚至公歸杜門教子孫讀書屏絶外累皇上
嗣登大寶眷求老成念公祗事列聖勞績居多詔起復
掌戶部事免其趨朝賜鈔二萬貫公愈感激效忠雖祁
寒盛暑必坐公署視事不暫廢僚屬胥吏莫不敬憚焉
滿考賜宴于禮部奬以勑書譬公如歲寒松栢愈老愈
勁其優待隆厚如此宣德癸丑十一月疾劇屢言蒙被
朝廷重任無以效報為愧切切訓諸子及孫當感恩思
報不及家事十二月癸丑卒上深悼惜為公罷朝遣禮
部尚書胡濙賜祭勑工部製棺營喪葬贈特進光禄大
夫柱國湯隂伯諡忠襄官其子佑為戶部廣東清吏司
主事公生元至正辛丑十一月己巳享年七十有三卒
之日家無餘貲公卿大夫皆往哭吊致奠祭配陳氏賢
而勤儉累封一品夫人子男五長儀先卒次即佑又其
次曰儼曰倫曰俊女二季榮高讓其婿也孫男十七人
孫女十二人惟公廉介勤慎剛果有為自始仕至老視
國事如家事凡所施為毅然自任不畏強禦雖怨有弗
避害有弗辭與人辯論嚴厲之氣見於詞色而推之於
政略無害人蠧物之心誠國家忠謹直亮輔弼之臣也
佑奉柩歸以某年某月某甲子葬某山之原乃以郎中
黃璿所狀事行來請文勒之墓道以垂永久余與公交
好三十餘年不可以辭既序其槩而復系以詩曰
川嶽降靈篤生賢哲乘時奮庸以樹勲烈惟公之生早
負俊才列職郎署超僉憲臺風猷宏振綱紀斯秩出參
大藩政興弊息凡所設施筭無遺策顯命荐臨特拜方
伯赫赫太宗仗義而興命公居守撫民餉兵既正大位
嘉公勞績進位尚書厚其賚錫公愈飭勵經國如家謗
怨弗恤恩寵屢加仁宗嗣位眷顧尤重兼秩宫僚式隆
任用念公抱疾進位師臣俾休于家疊施以恩皇上繼
統眷公耆舊詔復任事寵待加厚維公忠實衆所共知
維公勲業顯著于時筋力雖衰寸心猶赤奄忽長逝帝
用悼惜贈爵賜諡喪葬是營官其後嗣存歿光榮維茲
光榮從古罕致公具有之其誰克似武平有山欝欝其
崇勒文墓道垂耀無窮
故資善大夫太子少保禮部尚書兼武英殿大
學士贈榮禄大夫少保諡文靖金公神道碑
銘
國家當太平熙洽之時必有忠謹淳實之臣論思獻納
於其間而後克臻乎至治之盛故資善大夫太子少保
禮部尚書兼武英殿大學士金公實其人焉公諱善字
幼孜世居臨江新淦之厚聚宋時有諱清者遷洪坑至
十五祖諱某者復自洪坑徙培山遂家焉曾祖德明祖
仲卿皆以儒傳家父諱守正學問該博洪武初辟為郡
學訓導嚴毅剛方人稱為雪崖先生公生而秀拔不羣
幼克勵志於學雪崖竒而教之及長遣從前進士聶鉉
受春秋業成為邑庠生領鄉薦登洪武庚辰進士第擢
戶科給事中太宗皇帝即位首以文學薦入翰林改檢
討命與解公縉胡公廣黃公淮胡公儼楊公士竒與榮
凡七人同直内閣參掌機密不數月皆陞職公為侍講
階承直郎明年蒙賜象笏幞頭公服尋賜二品織金衣
寵任甚專仁宗皇帝在春宫侍臣進講經史公獨說春
秋詞嚴而理正遂承命作春秋要旨既進深恊睿衷公
嘗病遣中官偕御醫往視及痊入朝慰勞甚至丁亥陞
右春坊右諭德乃兼侍講階奉訓大夫今上皇帝為皇
長孫命宫僚兼職輔導賜勑奬諭公亦與焉巳丑扈從
來北京庚寅從征出塞冬還南京辛卯詔重脩太祖高
皇帝實錄公與纂脩壬辰命典文衡考試天下貢士號
稱得人既而余五人者蒙賜誥命公得推恩贈其父如
公職封母羅氏為太宜人贈妻孔氏為宜人癸巳復扈
從來北京甲午從征西虜既還命儒臣纂修五經四書
及性理大全書學士胡公與公及余實總其事書成重
沐恩賚丙申陞翰林學士仍兼諭德階奉議大夫是冬
還南京明年復護駕來北京戊戌實錄上進錫宴于禮
部有金織紗衣鈔幣之賜庚子陞文淵閣大學士仍兼
翰林學士壬寅扈從北征軍行乏食偵知賊營尚遠公
與余密疏軍中利病言之遂詔頒師癸卯隨駕巡邊獲
其名王額森圖罕以歸特蒙厚賚甲辰復從北征師還
駐榆木川太宗晏駕凡沐浴含斂及道路措置之儀公
與余實與焉仁宗皇帝嗣位深加寵眷進戶部右侍郎
仍兼前二職今上正位東宫拜資善大夫太子少保兼
武英殿大學士禮遇益厚凡法司論決重刑必命楊公
與余及公同審錄其中伸雪蓋多時賜大臣五人銀圖
書其文曰繩愆糾繆以為政務或有闕失許用此密䟽
以聞公亦與焉當時榮之是冬奉命持節冊趙王妃及
封梁王明年洪熙改元命兼禮部尚書三俸俱支賜誥
命贈公父祖皆太子少保武英殿大學士祖妣為夫人
加封母太夫人贈故妻劉封繼室屠皆夫人明年春公
以母老首奏歸省仁宗可之命給驛以往賜賚甚厚皇
上嗣位公丁内艱特詔起復命為總裁官纂修兩朝實
錄已酉命持節往寧夏冊封安化真寧二王妃所過閱
兵民休戚還奏上嘉納之庚戌兩朝實錄成賜鞍馬白
金文綺金織襲衣錫宴于中府是冬扈從巡邊至宣府
而還明年秋疾作上命醫診視賜藥物至冬疾劇少傅
楊公與余往候問公言死無足惜但愧無以報朝廷益
生民家人有請祈恩於子者公曰此君子所耻言及再
有問竟不答卒之日實宣德辛亥十二月丁未也享年
六十有四訃聞上為之嗟悼贈榮禄大夫少保諡文靖
命有司製棺遣禮部尚書胡濙祭之給舟車歸其喪為
造墳塋恩至厚矣其子昭伯將以某年某日葬公于某
里某山之原而以碑銘為請余與公同年同官處禁林
三十餘年出則聯鑣入則同席雖親兄弟不過是也自
公之殁痛傷于懷弗能自釋銘奚可辭惟公孝友謙恭
沉實和易樂善汎愛出乎天性其學問淹貫文章豐暢
為人所愛重凡三扈從往來兩京五從北征沙漠執筆
從事於行陣之間乘危涉險未嘗以勞勩為言其在朝
廷動作進止皆有常度論思獻納多所禆益是以歴事
累朝荐膺寵任眷遇雖隆而自處益謙名其燕休之所
曰退菴可謂得大臣之體矣是宜樹碑墓道以垂不朽
銘曰
天啓皇明文運昭宣輔贊至理必多俊賢顯顯金氏世
業以儒善積有源慶澤乃敷惟公之生天資挺秀羣經
子史靡不博究既擢巍科給事廷陛太宗右文寵渥荐
至擢寘禁林從容宥密克副淵衷屢進華秩于狩于征
公罔不從恪勤夙夜不有其躬仁宗嗣位簡賢任舊爵
位日崇寵眷彌厚
文敏集卷十七
