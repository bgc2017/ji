文敏集卷二十五明楊榮撰
壙誌
先祖妣阮氏宜人壙誌
祖妣諱嫰姓阮氏考諱縉紳母蔡氏世為漳之大族其
上世代有顯者祖妣幼聰慧穎敏為父母鍾愛既擇配
以歸吾祖歸時曾祖考妣皆蚤亡祖妣常以弗逮養舅
姑為憾每見吾祖哀戚感慕亦為之涕泣不食歲時薦
祭極其誠敬處已謙和治家嚴整勤儉好施予見人之
苦若已有之每躬率諸婦紡績至夜分乃寐比冬月乃
較諸婦所作多少會集分之餘則以散婢僕雖飲食細
故務在適均有不及者輒推己之食與之族人有未嫁
娶者皆言於祖考具粧奩嫁娶之又有族孫婦年少寡
居及孫女出嫁夫亡無依而歸守節者資給之特厚聚
會之際撫慰之意尤篤於是獲成其志節者多矣存恤
下人一於慈愛有疾病者必親視之女適李氏躬送於
門李氏家頗富始至即設宴會親族器皿皆用金銀其
主母有驕矜色諸子婦亦倨傲自若略不為禮舉酒未
半有起更首飾衣服數次者子弟婢僕亦然惟祖妣安
坐不動衣服淡素自始至終禮節惟謹李氏深愧服次
日再會賓客筵中整肅其主母加敬諸子婦皆不敢仰
視祖妣歸召諸子諸婦歴言李氏尚浮華禮節且曰若
此其能久乎汝輩當以此為戒我家惟酒器首飾許用
金銀其餘皆不可僣侈及後女歸寧云李氏主母自一
見祖妣後深自悔責起更服飾之風遂絶未幾李氏果
凌替女亦早亡遺二甥女曰均曰貞無所依附迎歸撫
育洎長擇所宜歸以適在城鄒氏豐樂范氏婢僕年逾
二十五三十者即為之嫁娶使自成立或有遇歲歉遭
急難將所愛玩器求贄鬻者卻其所愛貸以錢穀聽其
自還不問其息嘗戒諸子孫與人索逋見其貧窶即止
若逼迫取人田宅及致人嫁妻賣女者所得恐不償所
喪耳宜深誌之嘗見飯顆在地即集諸婦輩皆至然後
拾而食之且戒之曰汝知五穀之艱難乎此乃農人之
汗珠也安可暴殄或分寸布帛即自收藏積聚多則給
與貧家婦女補綴無不感悦諸婦有性資寬慢者必勉
進之躁急者必懲戒之務使執守婦道毋敢怠忽惜乎
訓育既成而四婦已亡其三所存者惟第三婦劉氏榮
之母也先伯父伯祥有司以孝廉舉授鳳陽留守右衛
知事先五年卒祖妣為持喪三年日御蔬食遇徭役之
事至則督僮孥勉於趨事惟恐或後平居無事遇節序
及夀旦慶會子孫滿堂人孰不以為樂而祖妣愈加警
惕尤慮他日之不如也自祖考卒後治家十有八年内
外親族略無間言夀八十三髮如漆齒如貝自少至老
剪製紉縫之事皆親為之諸婦多有獻者受而不用生
於元延祐甲寅三月十四日歲洪武丙子十一月五日
無病而逝殯斂衣服衾褥皆生時自具不以勞人子男
四人長伯祥次伯起俱先卒次伯成伯安女一人適西
甌劉子和孫男二十四人孫女十一人曾孫男二十有
八人女七人以是年十二月二十九日葬於龍津居宅
壠後凡鄉鄰婦女過而望之無不涕泣想慕有徘徊不
忍去者其使人感慕如此榮叨承祖妣之訓至於成立
夙夜弗忘今兹遺棄大懼懿德淑範弗暴於世敢摭嘗
所聞見鐫勒于石以圖不朽焉
會昌伯太夫人壙誌
太夫人姓丁氏諱善源考諱某母某氏世居山東濟南
鄒平縣之醴泉鄉家世長厚以積善稱太夫人生元至
正乙酉某月某日自幼聰敏端淑克勤女事父母鍾愛
之為之擇婿得同里大姓今追封會昌伯孫士英遂歸
之既歸孫氏家室攸宜克盡婦道事舅姑以孝相其夫
以禮閨門整肅内外雍睦宗黨稱之子四人長曰忠由
太學生歴官至中府都督進封推誠宣忠翊運武臣特
進榮禄大夫柱國會昌伯次蠢兒早卒次魯次智女四
人長適王友諒次適高子昇王士興劉宗禮孫男四人
繼宗紹宗俱授昭勇將軍府軍前衛指揮使顯宗續宗
俱授懷遠將軍府軍前衛指揮同知孫女四人一為今
上皇后聖淑慈仁齊古明哲一適陳禮一適朱璽一適
朱能曾孫男五人曰瑄曰琦曰璘曰本祥曰某女一曰
鶯哥宣德六年秋九月庚辰太夫人以疾卒於家享年
八十有七時忠隨侍在京師訃聞皇上特命馳驛歸葬
遣中官賜祭勑禮部加厚䘏工部為營葬具國家於親
親之恩無以加矣卜以某年某月某日葬於本鄉横山
東北之原嗚呼太夫人德行兼備夀福俱全膺受褒封
顯榮終始夫復何憾謹述其大槩以誌于壙垂不朽焉
謹誌
遂安伯陳公壙誌
公諱英姓陳氏四川重慶之巴縣人祖諱志昔太祖皇
帝龍興之初自武昌歸附屢著武功由宣武衛百戸累
陞燕山中護衛世襲指揮僉事太宗皇帝平定内難復
從征討積勲陞都指揮同知隨侍入京大位既正論功
錫爵封奉天翊衛宣力武臣特進榮禄大夫柱國遂安
伯食禄一千石父諱春亦以平内難從征有功累陞燕
山中護衛指揮使既卒公襲職永樂庚寅公之祖卒公
以嫡孫特承恩命襲伯爵愼密小心式稱朝廷任使凡
三扈從北征沙漠戮力行陣克效勞勤師旋重承賜賚授
以誥命仁宗皇帝嗣統命公總兵鎮守薊州永平山海
等處施設有方邊堠無警士民懷之復蒙朝廷垂念給
授誥命追贈公父春為遂安伯封母徐氏為太夫人恩
賚有加皇上即位益隆委任召還命掌前軍都督府事
公夙夜盡心罔敢少懈既而領右掖將士扈從東征奮
勇前驅殺獲敵衆而還賜以鈔幣仍命副陽武侯薛公
往獨石雲州赤城永寧築城既還深沐慰勞比命領兵
自通州轉運糧餉至京竣事而疾作上命醫往視之竟
不能起時宣德七年正月己夘也訃聞上為之悼歎遣
官諭祭命有司治喪具卜以是年三月庚午葬於某鄉
某山之原公生洪武戊辰九月丁丑享年四十有五配
朱氏封夫人温柔賢淑克勤内助弟曰廣曰俊皆克成
立子男三長順德早卒次塤次某女一適新建伯李公
之嫡孫俊嗚呼公之父子俱以忠勇遭值聖明屢從征
伐茂著勲績榮膺封爵公克繼承居家則孝友夙著處
外則才勇有聞是以顯被寵眷委任殊深方期永年建
勲立名以享太平無窮之慶而乃遽止於斯豈不痛哉
然公生有爵位殁承恩禮雖死猶生夫復奚憾兹用述
其大槩納諸壙中以貽不朽云
封太夫人陳母徐氏壙誌
太夫人徐氏諱菩提其先世居常州考諱智昭勇將軍
彭城衛指揮使母淑人石氏家世長厚以積善聞太夫
人生元至正丙午五月乙酉自幼淑慧言動不苟尤勤
於女紅舉族愛之及笄擇配得燕山中護衛指揮陳公
志之子春遂歸焉陳氏重慶巴縣人以官居北京春為
人磊落有大志太夫人既歸陳氏相夫有禮事舅姑奉
宗祀盡孝至於處妯娌待姻族禮賓䘏下莫不各恊儀
度由是閨門整肅内外雍睦人無少長貴賤咸譽其賢
洪武戊寅太宗皇帝平定内難志與春屢從征討積勲
志封遂安伯春陞燕山中護衛指揮使既而春以疾卒
太夫人綜理家政鉅細弗遺又克訓迪其子英有成得
襲其夫職歲庚寅其舅遂安伯以疾卒英以嫡孫得承
其伯爵太夫人切切誡以清慎恭勤撫輯士卒竭忠報
國為務以是英益知自勵或扈從征伐或出鎮邊方馳
驅王事舉稱上意洪熙改元以英推恩贈春如其爵太
夫人始進今封方當優游以安富貴宣德壬子正月己
夘英亦以疾卒太夫人哭之慟自是思念悲愴益切遂
負疾奄奄至今年九月辛巳疾亟儵起端坐召諸子諸
婦戒之曰祖宗樹立艱難爾輩宜恊和成家勿生乖忤
庶幾永保貴富又曰我平生儉約汝治喪葬不可過厚
以違吾夙志言訖瞑目而逝享年六十有八内外婣族
莫不傷痛以為無復有斯母矣越二日禮部官以訃聞
皇上命官賜祭詔工部為治墳塋卜以卒之明年某月
某日祔葬於北京宛平縣玉河鄉先塋之次子男三長
即英次廣次俊皆克成立女一適懷遠將軍某衛指揮
同知張勝孫男六塤襲伯爵禎祥禮某某女三長適新
建伯李玉之孫俊二幼在室嗚呼太夫人生自名門配
於令族克相其夫以殖厥家淑德懿範儀於閨閫又能
訓迪其子以底成立顯榮於時享有禄養夀考康寧生
膺褒封歿被恩澤顯榮始終夫復何憾是用述其大槩
以誌於壙非惟以示其子孫實以昭令德於不朽焉謹
誌
平江侯壙誌
公諱瑄字彦純姓陳氏世為廬州合肥人曾祖某祖某
世積善父諱聞洪武間為四川成都右衛指揮同知茂
著勲績既殁公襲其職以勞累陞右軍都督府都督僉
事督操舟師於龍江太宗文皇帝舉兵靖内難至江北
公知天命有歸即率舟師迎濟論功授奉天翊運宣力
武臣特進榮禄大夫柱國平江伯食禄一千石仍兼舊
職賜白金鈔幣給誥贈其曾祖祖考俱如公爵曾祖妣
某氏祖妣某氏母某氏俱夫人封其妻湯氏夫人永樂
元年奉命董海舟運糧百萬石給北京及遼東三年以
舟師建百萬倉於直沽遂築天津衛城四年復董海運
遼東回至沙門島值倭寇犯境追𠞰至金州白山島寇
敗走屢承命往福建緣海備倭寇聞公至匿不敢出十
年復領海運以海道空闊舟行往往眩惑失據奏於太
倉海口築土山高三十餘丈周十餘里為表識以便往
來既成賜名寳山詔為立碑十一年築海門捍海堤岸
已而朝議以海運艱險濬山東舊河通北京公奉敇於
湖廣江西造舟二千餘艘以從河運公建議造平㡳淺
舟時甚便之歲凡運三百餘萬石蓋視海運加二倍焉
又建議於淮安城北開清江浦河由管家湖入鴨陳口
達清河置四閘以免風濤及掣壩之艱又緣管家湖築
堤十餘里畜水且便行者又於河畔置常盈倉五十座
以貯江南歲運之糧徐州臨清通州亦各致倉貯所運
糧儀真瓜州二壩潮港歲久淤塞咸疏濬之吕梁徐州
三洪險峻數壊舟公請於水涸時鑿去傍石導水中流
復置三閘蓄水往來便之又於沛縣南刁陽湖口置閘
於濟寧北南望湖築堤三十餘里以便挽舟慮舟膠淺
則緣堤置鋪夫專指示淺處自濟寧至臨清各置閘以
時蓄洩凡所經營具有條理仁宗皇帝嗣位首言經國
利民七事協於宸衷降勑奬論賜以鈔幣命其子孫世
承伯爵皇上即位以公老成仍命總督漕運兼鎮淮安
公益竭心效勞推其謀猷屢賜勑奬勞蓋饟運重事公
任之既久積思彌深上益國家下便軍民以是簡在上
心去年冬來朝備承嘉勞賜宴於禮部陛辭加賜以鈔
至淮安疾作上聞之又賜敇勞諭命其子儀偕名醫往
視已而少瘳踰月疾復作自知不可起封所佩漕運印
及制勅付其長子佐具奏遂卒宣德癸丑十月十一日
也訃聞上深悼歎輟朝一日追封為平江侯賜謚恭襄
遣官賜祭令有司治喪葬以明年某月某日葬於應天
府江寧縣大山之原子男五人佐儼儀倫侃女三人長
適豐城侯李彬第二子方次適江隂衛指揮同知張瑛
一尚幼孫男二豫祼女七皆幼嗚呼公以明敏之識榦
濟之才遭遇聖明戮力效勞榮膺封爵光昭先世福及
後嗣而身殁之後隆被寵恩加封賜諡昭著史册耿耿
不磨夫復何憾用書此納諸壙中以貽不朽云
辭
楊子將哀辭(有序)
泰和楊公子將為元翰林待制景行之孫泰和州學訓
導公榮之子公之所生父公辰母嚴氏早世遂承翰林
公之命為叔父公榮後自幼機警好讀書文思敏捷孝
事其親雖遭亂流離奔竄旨甘之奉未嘗少闕葬祭皆
克盡禮叔父公武為寇所害公將歸葬之復遇寇為所
執既而察公所以歸葬叔父之意遂義而釋之嘗改葬
母孺人胡氏失其一指公號慟求之弗得是夕夢老人
告其所在明旦視之果得指焉公之至行大率多類此
惜天不假之以年年僅三十有四而終公之沒也其孤
士竒甫二歲及今又五十有三年士竒以明經薦積官
至翰林學士兼左春坊左諭德得以其官推恩贈公於
幽壤哀榮至矣然予幸與士竒為同官相知為深故特
惜公之才學弗克施於當世而又不得其夀以没遂為
辭以哀之其辭曰
繄人生之總總兮稟靈秀於兩儀胡修短之弗均兮抑
孰宰而孰尸嗟夫子之拔萃兮獨妙齡之英發耀匣劒
之鋒銳兮處囊錐而穎脫孝友本乎天性兮懷愛日之
純誠既先意以承顔兮亦下氣以怡聲絢綵衣之五色
兮日升堂而拜舞捧華觴以介夀兮薦冰魚於雕俎登
詞場以小試兮握鉅筆之如杠爛錦綉之組織兮振金
石之鏗鏘維規矩之合度兮領鄉邦之高薦英聲遹其
四馳兮冠當世之英彦值風塵之澒洞兮志壹鬱而未
宣信義感於群盜兮出萬死而遂全際大明之麗天兮
仰龍飛之景運何數命之遘屯兮竟溘然而逝殞嗟彼
蒼之悠悠兮亶福禍之難諶胡為善之弗禄兮乃降祥
於慆淫豈天道之幽默兮秘斯理之莫究顔氏天而稱
哲兮蹠雖耄而遺臭矧夫子之有後兮承先緒而弗隳
登金門而步玉堂兮儼冠佩之陸離荷眷顧之隆厚兮
肆推恩於黃壤宰樹煜其光耀兮發泉臺之輝朗眇予
生之既晚兮想遺德於儀型聊陳辭以寓哀兮泫清淚
於交零
浙江林參政哀辭(有序)
始予家居時聞吾閩清漳林公子閏以太學生擢五軍
斷事有能聲暨予抵京忝進士官翰林則公已出為江
西按察僉事能聲益著其後秩滿陞副使再陞浙江參
政往來兩京之間始克與公交游瞻望風采由是知公之
平生以寬仁平恕為心以勤政愛民為務故其所至皆
煜然有聲譽而其民率皆愛慕之至於今弗忘然則若
公者其可多得哉去年冬以事至京師病卒惟公宦游
三十餘年德行聞望足以禆益當時垂耀後世而一旦
云亡豈不悲夫迺為辭以哀之且以係予之思焉其辭
曰
惟公之生兮資稟夙成鼓篋太學兮蚤馳俊聲列官府
屬兮政舉刑清出佐外臺兮懋著令名繡衣豸冠兮憲
節是榮持心仁恕兮治獄寬平列郡是瞻兮善勸惡懲
弗苛以威兮弗察而明春陽之温兮玉壺之冰江右之
民兮懷德曷勝甘棠隂隂兮覆彼林坰既去而思兮彼
民之情再遷兩浙兮年及暮齡薇垣之重兮參佐是膺
方期揣藎兮以效忠誠云胡一疾兮遂殞於京有子彬
彬兮先緒克承箕裘弗墜兮文獻足徵公死何憾兮魂
其上升歸葬故山兮窀穸是營永世弗泯兮昭兹德馨
嗟予同鄉兮慨想平生申辭寓哀兮以慰泉扃
祭文
焚黃告先祠文
榮荷祖宗積德叨禄於朝兹者伏蒙皇上大恩特賜誥
命褒贈考妣爰及故室恩澤所加幽明咸賴禮應卜日
祗奉制書錄黃詣墓告焚然恩命既臨謹用牲醴先就
祠堂祭告伏惟鑒知尚享
焚黃祭告考妣墓文
榮荷祖宗積德垂慶被我後裔獲仕於朝永樂十年三
月初一日欽蒙皇上大恩特賜誥命贈先考為奉議大
夫右春坊右庶子贈先妣劉氏為宜人爰及故室劉氏
亦贈宜人祇承恩命倍萬歡忻永念劬勞彌增哀慕禮
應卜日躬詣靈墳祭告而道路遼遠職任所繫弗克自
由謹依制命錄黃詣墳燎告伏惟恩靈服此休命謹告
焚黃告先室墓文
恭惟我祖宗積善於躬鬱未章顯施及後嗣予以菲才
際遇聖朝叨被教育擢任春坊兼職翰林兹者伏蒙皇
上推恩寵頒誥命贈爾劉氏為宜人霈澤所加幽顯咸
賴肅對寵光豈勝感激祗奉制書錄黃令長子恭詣墓
燎告伏惟恩靈服此休命謹告
祭告高曾祖考祝文
荷祖宗積德深厚叨有禄位蒙恩錫誥已表生前晉秩
追封載揚䘏典兹者祗奉制命贈曾祖考福三府君祖
考福四府君考康八府君皆為榮禄大夫少傅工部尚
書兼謹身殿大學士曾祖妣黃氏祖妣謝氏繼祖妣阮
氏妣劉氏亡室劉氏皆為一品夫人仰惟聖澤所加幽
顯咸賴榮以職事所拘弗克躬詣墓下以伸薄奠瞻望
鄉山益增哀感謹用謄黃并製冠服於所奉祠堂祗薦
伏惟恩靈如在尚克歆承謹告
祭蔣侍郎文
嗟嗟良夫聰敏英俊神采煜然春温玉潤惟昔少時自
浙來閩予在鄉校實始相親同領薦書並登科第聯仕
於朝夙敦契誼玉堂清切出入必偕孤標挺特於俗寡
諧歴事列聖荐膺華秩桂坊之選瀛洲之匹簡在宸衷
命佐春官公論所屬輿情同歡曾不兩旬旋嬰末疾棄
世若遺彼蒼莫詰維兹吉辰靈車戒行予忝故交哀悼
曷勝有酒盈樽有肴在俎哭奠此觴永訣千古
祭曾學士文
嗚呼子棨一世之英昔在學校遹駿有聲永樂初科進
士第一韡然其華充然其實列官翰苑多士若林子獨
俊茂簡在帝心述作之富河輸海匯天寵所加屢進厥
位兩朝實錄子在其間執筆贊述千古弗刊我等於子
斯文之契久要不忘惟道與義歲時閒暇詩酒唱酬式
驩以敖不競不絿謂相毗輔以迄百歲詎意於今子乃
先逝嗚呼哀哉始子有疾我數往候上命醫藥奔走赴
救謂子且起旦夕同朝天不憗遺去莫能招嗚呼哀哉
贈官給葬恩禮已至我念疇昔悵何能已哭奠一杯以
寫我情惟子有靈想若平生嗚呼哀哉尚享
祭外兄劉判官文
惟公性資剛果才識罕倫少游郡庠洒落丰神自謂文
章超軼古昔莫測其端莫窺其室惟予幼弱以友以親
切磋講論麗澤惟深曾不數歲公膺鶚薦藩臬推賢鄉
邦稱羨既試春官副榜策名遂擢教職嶺海傳經操履
惟公惡懲善奬有出其門至今懷仰奈何負氣剛勁自
持一蹶弗起積歲流離迨予入官念公鬱抑薦登鳳池
以暇以逸未幾改秩出判横州復當來京謁選淹留豈
期一疾溘然長逝凡在交游孰不渾涕嗚呼哀哉嗚呼
痛哉惟公有子侍公弗離遣歸踰月公乃奄遺五倫之
誼父子至親弗克永訣此志曷伸公既無託其責在予
亦有同鄉眷念相扶予觀物理有終有始生順死安復
何憾矣嗚呼雲山渺渺江海茫茫情則有盡思則不忘
薄奠致哀以寫衷腸惟靈不昧來格來享
祭黔寧王夫人文
惟靈出自勲閥歸於盛族淑德令儀夙著雍睦曰夫曰
子茂著武功惟克相成褒命式隆安富尊榮聯姻戚里
夀福兼備孰得而似奚為嬰疾遽爾長終訃音遠聞感
動宸衷爰命賜祭且給葬事顯榮始終恩澤弘被予與
令子同在朝列仰惟懿範孰不嗚咽敢陳薄奠少展寸
忱靈其如在尚克鑒歆
文敏集卷二十五
