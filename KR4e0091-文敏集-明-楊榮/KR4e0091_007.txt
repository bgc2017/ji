文敏集卷七明楊榮撰
七言律詩
送訓導周進赴襄陽
除書朝下九重天南去襄陽路幾千祖席滿斟燕市酒
征帆輕颺楚江船彤庭試藝逢昭代絳帳横經屬妙年
已喜難兄居禁密名家伯仲總稱賢
題劉副使父寄綿詩後
官路思親日似年未寒先寄洛中綿衾温不用爐煨酒
衣煖偏疑座有氊春透蠒窩宜早起香生燕寢足安眠
詩成猶自憐輕費翻笑何曾食萬錢
吉郡劉君士皆僉憲河南時常附綿以奉親其尊甫
得之作詩并書以寄惓惓焉戒飭之意溢于言表真
賢乎哉士皆以九載考最陞廣東按察副使持此請
予和之且題之後嗟夫世之仕者其奉親惟恐弗至
爲之親者幸其子之居官亦惟恐其奉養不備此固
人之常情也若劉氏父子其可敬哉其可敬哉
送陳顔太守之惠州
平生清節廣文氊鶚剡横飛上九天晴日且傾燕市酒
寒冰已阻潞河船雙旗曉度消殘雪五馬春行息瘴烟
料想先賢遺迹在公餘遊覧憶坡仙
送謝良翰照磨赴建寧
盛世掄材擢有司謝家玉樹共稱宜雪殘鳷鵲辭京日
酒罷驪駒上道時遠郡民風多樸厚明時治化自雍熙
嗟余未得歸田野坐聽東南善譽馳
夀劉翀修撰母九十
人生七十已為稀况母年登九十期孝養正當娛暮景
恩封何幸際明時錦鱗斫鱠供調膳綠蟻浮香介夀巵
有子詞林歸未得南山遙祝繫遐思
送淛江按察副使江志堅復任
外臺佐憲遠馳聲考績趍朝報政成民在湖山俱樂業
人傳江海久澄清彤庭恩命催歸思紫陌離歌悵别情
當宁需賢資化理深期盡職竭忠誠
題長安歸騎圖二首
咸陽山水麗晴暉雲擁征番萬騎歸奏捷九重嘉茂績
分符萬里振兵威柳搖暖色籠油幕花送春香上錦衣
未數燕然功獨盛他時汗簡更揚輝
元戎玉帳擁貔貅武略文韜壓衆流恢拓封疆當聖代
盡收部落入神州歸旌想愜輿情望奏凱親承寵渥優
從此烽烟空絶塞邊民樂業日歌謳
送侍讀曾鶴齡歸省
才高曾占甲科名官任詞垣獨有聲載筆久看承雨露
寧親今喜荷恩榮長河風暖冰初泮故里花開日正晴
想見升堂頻拜舞滿傾春酒祝長生
賜榮堂為西江潜溟題
青春擢第冠賢良華構新成倍有光喜著恩袍明獸錦
恭承御勑煥龍章山川總映雲霞麗草樹皆含雨露香
自是聖朝多寵數榮名從此重筠陽
仰高樓
西山高聳翠參天傑構平臨出市㕓風月晴分虚檻裏
星河暝落曲欄邊地連滕閣懷遺跡望入徐亭仰昔賢
最愛羣公多賦咏文光夜夜貫奎躔
東皐草堂為湯指揮題
草堂新構足幽情半近平湖半近城堤上綠楊含曉色
雨中黃鳥送秋聲多因暇日觀書帙總道安居荷聖明
莫戀湖山多逸興好思麟閣著勲名
竹亭為王行儉令祖題
百年清望憶河汾人去亭空見此君素節尚存知耐雪
新枝初長已凌雲色侵苔徑紅塵隔光泛芹塘翠影分
此日披圖重懷仰無因林下挹餘芬
送羅照磨南歸
薄宦經年白髮生遙辭嶺外覲神京謝官自擬從元亮
抱病誰憐似長卿要路青雲非舊夢閒鷗野水有新盟
還聞三徑多松菊相對秋風興轉清
和荅俊齋鄉先生二首
不羨蒲輪迓魯申豈圖黃閣畫麒麟暮雲春樹無窮意
鶴髮童顔尚健身行誼己知超俗士才華真足任詞臣
山林自得優遊樂八十年踰又幾春
夙慕青雲志己申敢期瑞世比祥麟恩榮有幸遭明主
效報無能愧此身位重公孤叨宰輔職兼翰苑忝儒臣
佳章遠寄逢新歲鳳歷初頒第五春
送廖自廉赴沅江訓導
捧檄趍朝鬢已蒼儒官南去入沅湘薊門祖帳逢朝雨
漢口征帆度夕陽秋入楚山黃葉落風生魯泮碧芹香
宦情莫厭寒氊薄老去清閒興味長
送梁本之紀善赴魯府
曾從巴蜀輔親藩零落堂萱泣血還喜向孔林懷聖德
遙從魯國綴清班曳裾時復臨沂水拄笏多因望泰山
老去宦情隨意適優游文翰樂幽閒
題趙尚書致仕
致仕還家鬢似銀都門冠盖送行塵真卿持憲聲華舊
廣德懸車寵渥新閭里達尊推雅望耆英高會繼前人
殿廷慣識尚書履别後還期覲紫宸
寄中書許鳴鶴
鳳池昔日獨辭榮未盡都門送别情南國雲横天萬里
西垣月落夜三更身閒尚想丹心在老去寧憂白髮生
衰倦只今慚我輩何時洛社會耆英
題竹送僉事孫欽之江西
幾年攬轡大江西十郡山川入馬蹄雅操已為當世重
貞心應與此君齊葛陂自昔聞龍化憲府于今有鳳栖
暇日臨圖更清翫風霜秋色正堪題
題孫僉事山水圖
繚繞雲山倚碧空畫圖疑與輞川同何人放棹烟波裏
有客攜琴夕照中綠樹清隂迷遠近小橋流水自西東
幽偏秪可躭佳興未許門留憲府驄
題蘇武忠節圖
海上羈窮茹雪氊羝羊不乳竟誰憐十年身受風霜苦
一寸心同鐵石堅虜塞獨持龍節在漢家豈料鴈書傳
河梁泣别生還闕始信孤臣節誼全
宋舒城李龍眠寫漢蘇子卿忠節圖而文正諸公繼
以詩厥後文信公天祥又識其首迄今幾四百年而
河南左布政使旴江饒君得之攜來京師示余嗚呼
忠義在人心萬世如一日也子卿居匈奴十九年卧
起持漢節仗義不屈信公當宋運之去蹇蹇匪躬之
日一覽此圖慷慨激烈有去國思君之念蓋公之心
即子卿之心所謂易地皆然者也第子卿之生還信
公之死義有幸不幸焉耳彼甘心降虜忘國背君徼
富貴於一時者視二公為何如饒君生長江右文獻
之邦出膺方伯之任於忠義之道講之有素又得此
而寳之誠可謂知所重者矣因其請故賦詩一首書
以歸之
送知縣羅永年復任崑山
昔承薦剡别鵷班墨綬銀章出九關花縣已聞宣聖德
楓宸今喜覲天顔去逢梅雪年華逼歸到琴堂晝景閒
隠隠碧霄千里外郎星垂彩照崑山
郊祀恭侍大駕宿齋宫有作
六合塵清化日熙南郊有事致齋時煖回玉殿春光早
漏轉銅壺夜景遲五色雲霞依鳳輦九天星斗映龍旂
侍臣肅睦惟瞻仰滿袖天香近紫微
虎旅龍驤列兩階翠華今夕駐蓬萊聖心亹亹祈天眷
星象森森拱上台已喜祥光調玉燭更看和氣藹春臺
禮成明日同稱慶歌頌無能愧謭才
送李永年參議致政歸鄉
參佐藩維鬢久斑投簮今喜故鄉還身辭北闕紅雲下
家住南城碧水間籬菊未荒三徑在沙鷗相對一心閒
有時半醉西忩裏簾捲秋風望遠山
茂恩堂為熊經歴題
烏紗珠翟煥庭闈齊慶年高白髮稀天上雙龍蟠御勑
人間五綵絢斑衣椿林不為風霜老萱草偏資雨露肥
自是聖恩深似海此生忠孝碩無違
送按察使章聰之廣西
象笏朱衣獬豸冠除書榮捧别金鑾九秋鵰鶚凌空舉
五嶺風霜動地寒才大已為明主重政行當得遠人歡
還持歲晚松筠操留取高名異日看
送李太守致政歸鄉
分符幾載守維揚喜有能聲達帝鄉報國尚思葵向日
乞身偏覺鬢成霜五湖天遠鴻初舉三徑秋深菊未荒
歸去想應無俗慮閒居猶得頌虞唐
題兵部主事鄭厚兩峯白雲圖
兩峯峯上何所有來往白雲閒自飛英英不逐海風散
冉冉應隨山雨歸身寄宦途長在望心懷親舍久相違
好似梁公盡忠孝名垂青史永光輝
和少保楊先生退食之作
皇仁廣大與天同萬姓咸歸覆幬中任重未能弘聖化
才疎深擬效愚忠喜逢海宇文明日敬仰中和位育功
制治保邦明訓在退朝憂思倍忡忡
題竹送按察副使嚴繼先
誰將修竹倚雲栽翠色清隂繞憲臺彩鳳羽毛迎瑞日
蒼龍頭角起春雷不隨仙仗波間化應感簫韶闕下來
向曉好風吹綠玉珊珊珂珮在蓬萊
賞菊
佳菊栽培近玉堂花開今喜應重陽貞姿肯逐秋光老
翠色偏留晚節香久向禁垣承雨露還同栗里傲風霜
移來翫賞逢清暇為爾多情數舉觴
爲爾多情數舉觴七人對此興偏長日臨佳色通青瑣
風引清香散玉堂已喜四民皆暇豫更看百辟盡才良
自慙老去成疎懶未信飡英力更強
挽胡祭酒兄
白髮江南老布衣青雲事業與心違平生詩酒人爭羨
滿眼芝蘭古亦稀濟世只因收藥物看山長是著荷衣
楚鄉千古思遺德馬鬛峨峨映落暉
挽王孟端
襟懷瀟灑晉人風翰墨流傳羨獨工三峽波濤生筆下
千山丘壑出胸中蚤遊鳳沼聲名在久處詞林意氣同
今日凄凉歌楚些臨岐揮淚思無窮
挽胡景芳
盛世才名自昔稀曾看白髮到春闈不教姓字題金榜
空遣文章老布衣五夜案頭螢尚在千年海上鶴應歸
蕭蕭落木文江路馬鬛寒雲鎖翠微
挽主事王洪
一夕悲風起夜臺蘭苕秀質倏傾摧九京己作騎鯨夢
半世空憐倚馬才蒿里凄凉朝露積錢塘寂寞暮潮回
懸知窮達皆由命始信馮唐最可哀
挽金鳳儀
儒官早遂少年遊繡斧光華繼馬周綵翮孤飛誇鸑鷟
霜蹄一蹶惜驊騮薦書方達黃金闕召記先登白玉樓
碧嶂清江家萬里西風旅櫬在歸舟
挽宋尚書
早有聲華著外臺還陪宗伯見多才垂紳已喜登廊廟
聽履應宜位鼎台遙望旌麾雲外去俄驚旅櫬峽中回
九重紫誥隆褒贈不獨生榮死亦哀
挽鄭長史
輔導親藩早著聲至今清望重鄉評無人載酒詢竒字
有子登朝播令名華表鶴歸秋月冷空山馬鬛暮雲平
為公展卷思遺德忍賦招魂倍愴情
挽古尚書朴
華髮蕭蕭坐廟堂南京政簡足徜徉明時共喜芳名播
晩節欣逢泰運昌己荷恩榮頒紫誥寧期夢寐入黃粱
司徒清鑒當時重簡册他年定有光
挽松齋
羨君高誼與誰倫自昔芳名動縉紳道拾遺珠還故主
廪捐積粟賑饑民烏聲雜雨山花落馬鬛封雲墓草新
賴有諸孫能繼述豸冠文采映青春
七言排律
送僉憲王孟堅之江西
蕭散鄉園已數秋又承徵詔别林丘詞垣簮筆榮名久
憲府乘驄寵渥優衣繡三秋辭北闕觀風十月到南州
明時文運昭奎璧御勑龍光貫斗牛興學正期追往古
育才端儗繼前修外臺五夜秋霜肅泮水三春化雨周
共說松筠清節勁更期桃李綠隂稠西江自昔推文獻
料得明珠不暗投
送周職方致仕還鄉
字水仁山是故鄉先朝簮紱有餘光道宗茂叔家聲遠
𣲖接磻州世澤長分職王門多諫諍横經泮水育才良
蒹葭己歴秋霜老桃李曾沾化雨香秩轉成均秦博士
名高粉署漢仙郎握蘭久著金閨籍投老先辭玉笋行
天上正期星北拱雲邊驚見鴈南翔五湖歸去舟應遠
三徑行吟菊未荒晝聽松風閒偃仰夜看蘿月自徜徉
二疏漢代高風在九老香山俗慮忘此日分攜歌白雪
滿頭素髮陋馮唐
七言絶句
題邊文進花木翎毛
翠袖逢春自不寒湘江雲散水漫漫飛來青鳥知何處
誤作仙源樹裏看
墨菊
聞道柴桑景最幽晚凉清興到林丘墨池一夜西風起
染出東籬一片秋
題扇面小景
一川澄練石梁孤隔岸雲林過雨餘松下老翁應有待
榖城何處更傳書
石橋流水帶斜暉應有人家隔翠微坐久不知明月上
露華偏濕薜蘿衣
題畫
誰家老屋枕溪濆十里青山半是雲此處更無塵跡到
秪應啼鳥隔花聞
小橋流水漾晴沙杖策歸來日未斜昨夜東風花落盡
一林高樹鎖烟霞
題四景畫
十里晴山景嶂開水邊花木暎亭臺此中風景應無限
自有蘭舟載酒來
溪頭垂柳拂青絲溪水𥻘𥻘漾碧漪想得幽居多勝槩
芰荷風細雨凉時
萬疊青山隠薜蘿千尋瀑布落銀河白雲冉冉生衣上
紅葉離離滿澗阿
千仞瑤華擁翠巒深深林密玉光寒輕舟一棹歸何處
疑是山隂月夜看
題雪梅
姑射仙姿不涴塵還教滕六助精神那知一段冰霜態
付與時人為寫真
題折枝翎毛四首
片片紅霞入臉勻粧成穠豔照青春山禽亦有風流意
畫得雙蛾八字新
右山桃畫眉
梔子花開素影低哺雛野雀趁幽棲上林更是春光好
莫與鷦鷯飲啄齊
右梔子寒雀
不肯低飛向野蒿從來棲息愛清高廣寒無數黃金粟
吹得天香入羽毛
右木犀鸜鵒
翡翠叢深雪霽遲一枝冷蕊鬭瓊肌十年不到羅浮洞
又是參横月落時
右梅花翠禽
題畫
幾樹垂楊覆小亭雙雙白鳥度雲屏飄然一棹來相訪
正是山人午睡醒
紅白山花相暎開山中徑路久無媒老翁不是看花客
只泛扁舟載酒來
遙看瀑布落寒汀野服烏巾自在行好似匡山讀書處
滿林紅葉夜猿聲
千林萬壑凍無聲一棹夷猶溪上行興盡歸來卿莫笑
多情何似不留情
五馬圖
霜蹄霧鬛氣騰虹日並天閑十二中自是清時無戰伐
四郊苜蓿老西風
題子昂竹
自是吳興筆法竒琅玕随意墨淋漓幾回猶憶吹簫處
正是秋山月落時
栗圖
山果經霜欲熟時苞如刺蝟碧參差早知戰慄承天意
不遣龍沙涕淚垂
五馬圖
天閑五馬最雄竒萬里驍騰識駿姿龍種自應充内廏
豈同凡馬謾驅馳
題菜
淡蕩東風二月初過畦春雨長嘉蔬虀鹽自是先賢事
猶有清芬在畫圖
題十八學士
退直從容出禁林如何託興在瑤琴碩彈解愠南薰曲
不待知心識賞音
右琴
清擬蓬瀛海上洲閒將勝負决紋楸笑談咫尺心千里
一似留侯默運籌
右棋
筆底雲烟落素屏金輝玉潤勢逾清看來定是虞文懿
獨擅臨池萬古名
右書
弘文舘下論思餘徙倚臨風看畫圖舉目河山今一統
經營曾是贊良謨
右畫
題竹贈教諭胡舟
數枝瀟洒翠烟濃玉立亭亭泮水東遙想絳帷開講處
諸生應得被清風
題竹贈弋陽令
誰種扶疎一兩竿晴梢裊裊舞青鸞西風忽送瀟湘雨
散作琴堂九夏寒
題竹
雨過江頭夕照收蒼苔白石自清幽不知昨夜蛟龍起
化作瀟湘一片秋
海上移來怪石竒綠雲深處竹猗猗雨聲昨夜春雷動
應是神龍化葛陂
凉雲晴壓綠枝低澗底珊瑚長欲齊愛對繁隂清似洗
幾廻掃徑獨留題
辭
思親辭三章為陳長史賦(有序)
唐府長史陳範字文範幼隨父避寇居惠陽父没時年
十五女弟三人俱幼弱值歲饑賴母謝氏紡績織絍
以給衣食且教且育暨歸龍川遣範為邑庠生于時
男女婚配各克成立永樂乙酉範領鄉薦明年登乙
榜教諭湖廣麻城於是迎母就養嘗述其母子艱苦
之由作詩三章名曰戱彩曲遇母夀旦及時序或公
退之際輒具酒肴以奉率諸子歌是詩而舞務得母
之歡心後教授於衡所以奉其母者一若麻城時母
歿服除來京特承天恩授以今職誠不次之擢人皆
謂其孝感所致閒來謁予出其所謂戲彩曲者欲請
賡其意予重其母之賢而嘉範之孝因作歌辭三章
以荅之名曰思親辭使歲時伏臘祭享可歌以侑奠不
惟有以舒範之孝誠抑亦可慰其母於九泉之下云其
辭曰
嗟陳母之早寡兮遭家流離避地惠陽兮歲且薦饑遵
夫君之命兮保此孤兒旦不停績兮暮不停機貞心耿
耿兮誓天弗違念故居之難舍兮攜子來歸遣之就學
兮于彼泮池幸子有立兮禄養逮時母今弗見兮子心
傷悲永言孝思兮寧有窮期
悲陳君之失怙兮孑立煢煢母氏鞠育兮劬勞莫勝策
名登仕兮母所成迎母就禄兮孝之徵稱夀觴兮旨酒
盈舞膝下兮斑衣熒祈天祐母兮百歲康寧天不憗遺
兮溘然遐征北堂寂兮秋月明想謦欬兮慕容聲水可
涸兮山可平悠悠罔極兮人子情
資母以生兮人誰不然嗟君有母兮其德孔賢中夀遽
止兮胡不百年司造握柄兮匪人能遷遐思往昔兮當
夀筵舞且歌兮衣蹁躚幽明杳隔兮相見無緣舊曲徒
存兮歌聲靡傳盼東山之梅村兮有高其阡撫春秋以
祭奠兮有淚如泉淚如泉兮目涓涓孝子思親兮永弗
諠
寄致政修撰張宗海
有美一人兮蘇之陽昔嘗鳴珂振珮兮班鵷行遨遊金
門兮步玉堂赬雲為衣兮霞為裳飡綺食兮酌天漿鳳
凰鳴兮于高岡振翮一去兮倏遠翔想優游于里閈兮
杖屨徜徉我身弗羽兮徒引領而南望
我所思之人兮蘇之濱自我不見兮今幾春意其與雲
鶴為侣兮泉石為鄰吟風弄月兮其樂無垠寄我以辭
兮祝我誕辰披緘閱視兮如獲兼珍人可想而不可即
兮情曷以申維雲有鴻兮維江有鱗
送黃大尹之廬江
君世家兮江之西聯簮纓兮紹弓箕學有得兮才有為
名所傳兮人所知乃膺薦兮官貴池欲與聚兮惡勿施
撫鰥獨兮䘏孤嫠風禮譲兮絃歌詩徭役均兮耕牧時
桑柘茂兮蠶績宜饑得食兮寒得衣吏不見兮犬生氂
嗟古之人兮疇與齊召父杜母兮應可期
二
君今往兮于淮之涯民皆赤子兮地皆王畿官不遷兮
心靡移終厥美兮慎所持諒公道之昭兮人莫為爾之
是非顧富貴在天兮而顯晦之有時維職弗鰥兮素餐
之免譏循吾素分兮奚較乎崇卑淮山青兮淮水流漪
勖哉崇德兮毋謂莫我知
鄺侍郎父哀辭
嗟美人之居兮荆山之陽詩書之林兮禮義之鄉學底
于成兮為德孔良冰玉其㓗兮椒蘭其芳甘肥遁之優
逸兮躬芰衣而荷裳紛鶚表之屢薦兮爰分教于邑庠
有如時雨之化兮芳菲菲其彌章繼茂膺於寵命兮宰
百里之封疆冽寒泉之澄澈兮湛秋月其流光邈卓魯
之已遠兮偉政績之可方撫桑榆之既迫兮樂退休以
徜徉羌復徵而效用兮羨教鐸之載揚慨日月之不淹
兮奄一疾其云亡喜鳳毛之騰彩兮麗雲霄而高翔恩
光賁于幽壌兮粲龍章之煌煌死而弗朽兮其存者長
慶流後嗣兮奕世其昌
文敏集卷七
