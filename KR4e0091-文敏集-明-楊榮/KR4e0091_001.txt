文敏集卷一明楊榮撰
應制
瑞應騶虞詩(有序)
欽惟皇上涖阼以來天清地寧五行順序仁覆四海澤
洞幽冥曩者永樂二年秋騶虞見扵河南之鈞州白質
黑章虎軀猊首尾長扵身性則仁厚不食生物不踐生
芻旼旼穆穆姿態異常臣下得之以進于朝羣臣萬姓
歡呼踴躍上表稱頌以為希世之瑞今兹永樂十一年
大駕巡狩北京而騶虞復見扵青兖之間司獸者以獻
皇上命置闕門之外臣庶聚觀莫不歡欣抃躍咸謂皇
上至誠之德洞逹無間乃克臻兹臣榮謹按瑞應圖云
騶虞義獸也帝王德至鳥獸澤洞幽冥則見然斯獸之
瑞皆徒傳聞扵載籍豈若今之親覩而屢見哉此盖皇
上好生之德通乎天地霈乎生靈故兹仁瑞之出以表
天地之至和以彰皇上之至仁以兆聖子神孫億萬年
太平之慶臣榮叨職詞林不可無詩歌以紀盛美謹拜
手稽首而獻詩曰
於維聖皇德被八垠神武不殺恢乎至仁恩信誕敷膏澤
旁及九族雍睦萬邦寧輯蠻貊戎夷罔不來庭飛潜動植
以遂以生治化重熙海宇同春雨暘時若禎祥駢臻黃犀
白象集于靈囿馴雉祥麟見于郊藪景星慶雲煜煜氲氲
甘露醴泉如酎如餳嘉禾瑞麥芃芃其茂赤草靈芝煜煜
其秀黃河載清海不揚波靈龜表孝神人協和天地自位
萬物並育瑞應之來以迓景福癸巳之歲仲夏初吉坤祇
效靈騶虞再出維此曹邑瑶光降靈義獸在野草木光榮
匪兕匪虎匪熊匪貙白質黑章猊首虎軀尾長於身是曰
騶虞其内仁厚其外舒舒不食生物不踐生芻神馳靈邁
一日千里周旋中規其儀可喜驅之不廹撫之不驚虞人
致之進獻神京士庶駿奔歡聲沸騰僉曰噫嘻徒聞往古
今乃得之瑞物斯覩於維聖皇乃文乃武維武不用諸福
畢聚吁嗟騶虞實為上瑞昭我皇仁以彰信義庖羲立極
龍圖是呈堯舜繼作鳳凰和鳴夏符洛龜殷降玄鳥赤
雀興周八百斯兆維兹仁獸應時而來皇繼往聖澤洞
九垓孰云漢唐文禽青兕赤騠白象曷足倫儗維皇聖
神異物不寶所寶維賢豐年是禱端拱無為以成至治
瑞應斯蕃匪約而至皇不自聖皇仁如天光昭鴻業傳
序萬年臣愧謏聞忻逢盛美作為詩歌以繼麟趾
甘露詩(有序)
皇上紹承天位統臨萬方德化洋溢庶績咸熙雨暘順
序九有寕謐無有遠邇熙然泰和由是嘉祥疊臻諸福
畢至皇上方勵精圖治夙夜孳孳敬戒不怠數命皇太
孫率衛士演武于近郊以示安不忘危之意將以福生
民奠宗社建億萬年太平之業乃永樂十年十月甲子
甘露降于方山皇上復獵于武崗山之陽獲獸彌多宴
饗從官如前儀臣竊惟古者天子歲三田盖以奉郊廟
御賓客充庖厨也故春蒐夏苗秋獮冬狩各以其時名
雖不同而所以為田除害之義則一以是而觀誠非娛
耳目心志之樂誇畋游甲兵之盛實所以順天道協人
心乃車駕所次天休震動嘉祥滋至斯乃聖德格天感
應之機捷於影響是豈偶然而已哉臣聞鶡冠子曰聖
人之德上及太清下及太寧中及萬靈則甘露降今兹
甘露之祥駢臻疊見是皆皇上至仁之德涵煦宇内聖
子神孫重熙累洽以開太平之鴻業以流慶澤於悠久
何其盛哉臣榮叨列侍從躬逢盛美歡抃不勝不可無
歌詩以示後世謹拜手稽首而獻詩曰
聖皇車駕出九重狩獵屢駐鍾山東龍旗黃幄照晴空羽
林猛士氣如虹經丘越壑上巃嵸是時霜清十月中木葉
脱落鳴天風黃金羈絡玉花驄萬騎雜遝紛紜從錦袍羽
箭控琱弓戈甲照日晴光融豪鷹健鶻筋骨雄勁翮直上
摩蒼穹斮豜殪兕射麋熊妖狐狡兔無遺蹤駕鵝&KR1175;鶬勢
蹙窮墮羽洒血相横縱懽呼得雋意氣濃乃知聖主致治
隆不以既治忘武功因時順動習兵戎為苗驅害慰三
農四郊自此樂年豐上天降祥福聖躬瀼瀼甘露凝栢
松飴甘肪白醴酪醲珠璣駢聮綴芳藂粲粲不受杲日
烘靈氛煜煜氣沖融呈祥現瑞何所鍾衮衣垂拱蓬萊
宫梯航玉帛俱來同小臣叨禄愧才庸但願萬歲歌時
雍
瑞應麒麟詩(有序)
欽惟聖天子以不世出之資膺受天命主宰神人即位
以來華夷效順海宇寧謐五緯不愆雨暘時若由是民
安物阜和氣充溢毓為禎祥先後十餘年間駢臻沓至
雖古昔傳聞所未見者今皆畢集兹非神化周浹聖德
感通曷克臻是乃永樂十二年秋榜葛刺國以麒麟來
獻踰年麻林國復來獻今年秋阿丹國又來獻吁何其
盛哉且四靈以麒麟為首王者至仁則出又云中國有
聖人在位則至盖非世之所恒有者今數歲之中凡三
至焉豈無所自而然哉實由聖天子至仁大德上合天
心下被四海故川嶽效靈百神恊應之所致誠國家萬
萬年太平悠久之徵不惟天下臣民仰賴無窮之福抑
亦聖子神孫萬萬世無窮之慶也臣榮忝職文翰屢覩
嘉禎每遇祥瑞之來必有詠歌以播揚盛美况此上瑞
所應非常奚可無述作以傳之於後世乎故不揣蕪陋
謹為詩一篇以獻其辭曰
於維聖皇受命自天仁及庶類恩周八&KR1256;禮義興行無有
遠邇日照月臨化成俗美九夷八蠻悉妾悉臣罔敢踰越
聿來獻珍鯨波洋洋望之無際島夷所居動數萬里玉音
所至莫不尊親淪肌浹髄被于皇仁僉曰陋邦服此聲教
海波晏然聖德之效乃梯乃航惟恐或後乃奉麒麟歸于
靈囿惟兹麒麟玄枵毓精非時不出非世不生其産應期
祥光上燭五彩繽紛卿雲煜煜天無沴氣地息妖氛山川
草木發秀揚芬既育既長益竒益異萬靈撝訶百神擁衛
魁然其質昂然其形龍顱鳳臆肉角麕身牛尾馬蹄折旋
規矩生物不傷音協律呂爰用入貢涉歴海洋秘怪屏迹
蛟鱷遁蔵龜龍導從鸞鳳羽翼載馳載驅遂逹京國進之
&KR0686;墀得覲天顔重瞳屢顧百僚聳觀嵩呼雷動再拜稽
首吾皇聖神永膺萬夀皇帝曰吁瑞不在兹惟慎厥德
乃為禎符爾公爾卿百僚士庶恪脩厥職勿滋逸豫三
光昭宣五緯弗虧品物咸亨惟瑞在兹仰惟聖皇體道
謙虚竒瑞屢臻抑而弗居戒慎滿盈奉天法祖度越百
王卓冠千古洛龜呈夏玄鳥降殷赤雀興周式昭前聞
維兹麒麟實天所授聖德格天永承天祐於維聖德廣
大難名巍巍蕩蕩堯舜莫京恩霈八紘澤覃四裔如雲
之行如雨之施天錫多福集于聖躬惟皇萬夀百禄是
崇雨順風調民安國泰海晏河清萬世永賴臣拜稽首
寶祚緜緜聖子神孫傳序萬年
神龜詩(有序)
欽惟皇上虔恭仁孝一德格天自御宇以來深思太祖
聖神文武欽明啟運俊德成功統天大孝高皇帝功德
兼隆而孝陵之碑未建無以垂示將來乃命儒臣紀其
事實之詳繼命工伐石得于幕府山之陽其材孔良爰
求厥趺于龍潭山之麓發土得石龜長尺許廣半之文
玄蒼不假雕琢宛然若生衆工咸喜又下得貞石長袤
適稱為趺董工者以龜來獻勑置于奉天門命公卿百
僚咸觀之莫不稽首贊歎以為皇上至仁至孝感通于
上下神祇故皇天后土用是以表著焉翌日羣臣奉表
稱賀皇上率百僚躬獻孝陵以彰顯太祖神功聖德萬
世無窮之休臣以菲材叨侍禁近幸逢盛事不勝欣躍
謹拜手稽首為詩以獻
於昭皇祖聖神文武德合乾剛功超前古肇基江左虎踞
龍蟠鴻圖鞏固宗社奠安際天極地罔不臣服朝貢以時
獻琛執玉卉裳椎髻接踵梯航南金大貝厥篚相望猗歟
我皇紹繼大統一遵成憲天錫智勇念形羹牆永言孝思
陵廟奕奕未樹穹碑聖德神功紀于史氏載勒貞珉以詔
後世貞石既獲厥趺是求爰啟爰斸龍潭之丘有昂者龜
若瞻若顧忽焉以呈神物斯護其傍璀璨果得巨石相趺
是宜弗爽毫尺惟皇孝誠孚于神明有感斯應神祇效靈
濯以温泉瑩如紫玉陳之丹陛韞之寶櫝窿然其分間錯
以文匪雕匪琢氣凝絪緼臣庶聚觀宛然天成歡呼踴躍
幸覩嘉禎帝曰嘻哉匪予之力神瑞之應皇考之德載蠲
吉日獻于孝陵陳之閟宮紀之金縢昔聞神龜負書出洛
夏后取則洪範是作今逢聖明文命誕敷獲此竒瑞異
世同符頌聲洋溢洽乎四海福祚綿綿億千萬載
瑞應麒麟詩(有序)
祥麟昭聖德也麟為四靈之首希世之祥必有聖人在
位則應時而見仰惟皇上以聰明睿智之資具聖神文
武之德深仁厚澤覆育天下是以和氣薰蒸而靈物斯
至兹實國家萬萬年太平之徵也臣榮生際盛時躬覩
上瑞宜有詠歌以楊聖化謹拜手稽首而獻詩曰
猗歟祥麟其祥曷徵維皇繼統萬邦咸寧誕敷德澤丕
昭文明至和旁逹海嶽效靈曰惟盛時兆此嘉禎
維麟昭昭四靈之首精孕玄枵世不恒有羲軒以降成
康其後爰暨我皇斯乃云覯何以致之聖德之厚
麟之為麟具此衆體有麕其身有牛其尾既龍其顱亦
馬其趾彼獸之凡莫之與比春秋所書周詩攸美
維麟之德厥具匪常懷仁之慈抱義之剛步中規圓亦
協矩方生物不食生草弗傷有暢厥音協宮諧商
維麟之生于彼海島和氣所鍾逢世熙皥莫高匪天弗
愛其道莫厚匪地弗愛其寶式昭皇仁如天覆幬
維麟之來獻于丹陛百辟交歡同覩上瑞咸曰兹麟聖
德所致天毓禎祥以隆至治聖夀齊天寶祚萬世
右祥麟六章章十句
白雉
憶昔成周時德化何昭彰萬國悉賓貢白雉來越裳至
今千載下簡册尚流芳我朝際昌運至治躋虞唐列聖
啟鴻業恩澤覃八荒我皇御寶歷繼統握乾綱于時民
物豐和氣為禎祥白雉出西陲竒異非尋常迢迢數千
里持以獻明堂肌膚瑩凝雪毛羽淨涵霜皓鶴忽避彩
素鷴亦韜光禀兹金氣純上應聖德昌百辟皆欣抃拜
舞簉鵷行微臣忝朝列詠歌遂成章願效封人祝聖夀
同天長
玄兔
聖皇撫寰宇盛德致雍熙雨暘既時若民物遂蕃滋隂
陽孕至和充塞溢兩儀西夏産靈兔黝然呈瑞姿守臣
重驚異此兔何珍竒豈非我聖皇盛德斯致之載以雕
綺籠獻之白玉墀宛若負蒼璧有如錫玄圭炅炅碧曈
開毶毶黑雲垂初疑育玄圃又想嚥墨池乃知造化神
生此誠所宜大哉天德純感召良在兹置之靈囿間麟
鳳相追隨天階同率舞實若唐虞時願言著青史萬載
流光輝
神應泉詩(有序)
欽惟皇上御極以來海宇寧謐祥瑞屢臻華夏蠻夷罔
不率俾四海内外皥皥熙熙薰然泰和惟朔漠遺裔倔
強梗化拘戮信使寇攘邊埸皇上赫怒躬率六師往征
之三月丙子駐師于凌霄峰厥地高燥泉水歉乏是夜
忽天雨雪彌布于地士馬充足莫不歡騰鼓舞以為皇
上至誠格天之所致也遂踰錦水磧歷壓虜川陟金剛阜
所經之處平沙曠漠鹻水悉化為甘泉丙申駐蹕于清水
源地鹹水涸忽涌泉上出滔滔汨汨瑩澈清潔斯湏滂洋
將士環覩驚駭嗟異咸以為除滅殘寇之徵也皇上召中
官汲取嘗之味甚甘美仍賜將士皆飲乃命之曰神應泉
臣以菲才承恩扈從日近天顔親覩靈異莫效涓埃之報
願為歌詩以頌功德於無窮謹拜手稽首以獻其詞曰
猗歟我聖皇統承太祖業巍巍唐虞聖赫赫湯武烈六
合皆同風蠻貊罔不從筐篚日相望熙皥樂時雍蠢兹
蕞殘裔悖逆何昏嚚拘戮我信使毒痡我邊氓天皇忽
震怒六師遂親征桓桓熊虎士燀熖若雷霆戈矛相照
耀旌幟何鮮明神謨展雄略廟算由天成龍旗出居庸
雄師抵萬全綿延錦水磧雜遝清水源跋涉極沙漠鹻
苦地乏泉皇天彰聖德瑞雪何翩翩山川爭效靈甘泉
涌平川味若醴餳甘清比冰壺鮮滔滔流不窮斯湏即
成淵將士皆懽躍汲負相後先龍顔為之喜命兹神應
泉僉言協休徵渠魁當就孿微臣忝扈從載筆隨天營
鞠躬覩靈異賜飲沾恩榮行看清朔漠一掃欃槍蹤神
功昭萬世炳煥垂無窮
元夕賜觀燈
聖皇撫昌運肇基營北京駿奔來萬方小大罔不承上
天錫靈貺異瑞繽紛呈維時届上元樂與臣庶并巨鼇
戴神山嶻&KR1110;出滄溟屹然向雙闕飛翠相迴縈瑞氣發
華彩五色含精英凝輝燭霄漢吐耀亘天庭羣仙駕鸞
鶴縹緲凌紫清簫韶合舜樂九奏鏘和鳴龍旂拂層霄
鳳輦敞雲屏星毬百寶麗火樹千花明魚龍陳雜戲羅
綺疊晶熒華夷總歡慶宴樂沾恩榮聖情重悦懌朝野
騰歌聲微臣忝侍從何以輸忠誠願言頌帝德萬歲樂
昇平
白烏
慈烏復慈烏姿態何瑰竒由來能反哺厥性仁且兹心既
育亦既長飛息相追隨靈異匪凡匹鳴止適所宜况此
鍾素質皎潔純不緇霜毛正璀璨雪羽何陸離馴狎出
天性迴翔動光儀昨日産京兆呈祥應明時今復來南
交致身白玉墀振翮發華彩瑤臺皓同輝瑞物不易致
嘉禎協昌期聖皇有至德大孝感穹祇宗廟既昭格扵
焉錫蕃禧經始方在兹都邑煥巍巍竒祥日駢集寶祚
緜鴻基百辟總歡抃恩波洽華夷治化超前古端拱自
無為願同鵲巢什萬世歌雍熙
靈犀
聖皇臨大寶萬國悉來庭竒獸方交獻文犀忽遠呈肉
騣何磊磈獨角更崢嶸挺特應無比安馴自不驚辟寒
知有異照水詫通靈長向軒墀立寧隨耒耜耕騶虞堪
共處玄豹許肩行盛世多靈瑞長歌頌太平
白鸚鵡
上林風日美佳氣欝葱葱花木競妍媚珍禽亦云充有
鳥曰鸚鵡態度莫與同質稟金精秀性含火德豐聰慧
復能言清音徹九重翠色變為素造化施神功霜毛既
皎潔雪羽何璁瓏翺翔青𤨏闥出入蓬萊宫繫以紅錦
絛盛以黃金籠常時沐恩寵眷顧回重瞳素鷴不可並
白鷺焉敢從飲啄既得所飛止何雍容適逢太平日昌
運方興隆願言在靈囿祝夀頻呼嵩
嘉禾
聖皇御寶歷萬國際昇平海宇既寧謐民物自生成和
氣遂充溢竒祥日來呈史冊莫殫述歌頌揚歡聲及兹
關陜間百榖歲屢登嘉禾忽獻瑞數穗同一莖金稃既
璀璨玉粒何晶瑩盈筐進丹陛芳氣藹天庭百辟盡瞻
覩聖心乃弗矜顧此兆豐稔農事勤有徵所期雨暘順
九有俱安寧微臣亦何幸侍從霑恩榮永言紀帝德萬
世昭皇明
獅子
聖朝統六合威德被遐荒鳥獸既咸若萬物霑恩光獅
子産西極雄猛非尋常鋸牙自銛利銅首何軒昂雙耳
正上聳兩目耀星芒巨尾搖錦茸長毛絢金黃顧盼雄
風生哮噉百獸藏及兹來闕下俛首隨鵷行帖然自馴
服感此仁化彰玉階齊率舞靈囿恣翺翔仰惟聖明世
物類皆蹌蹌永言樂熙皥天地同悠長
題賜上尊封識小帖(有跋)
聖皇昔御西内時萬機多暇樂雍熙傳宣廷臣近玉陛
賜坐轉覺天顔怡親調異饌出金鼎八珍之味和羹糜
上尊九酲出天府瓊漿玉酪甘如飴内園朱櫻新薦後
粲若驪珠光陸離銀罌翠釡遞傳送闔室均得霑恩私
當時感激荷榮寵銘心鏤骨無窮期黃封題識最嚴密
洞庭春色何珍竒墨花如雲注霜璽龍香繞甕猶淋漓
恍疑晴霞隠玄霧朱文小篆蟠蛟螭尚書寶此弗敢置
錦箋玉軸加裝池虹光熒煌動四壁坐覺雨露添華滋
摩挲此卷倍增感何幸深蒙聖主知恩波浩蕩比滄海
聊寫悃幅成歌詩願公什襲同拱璧盛德榮名萬古垂
永樂庚子夏四月丙辰上在西内圓殿特召都督臣薛
禄尚書臣吕震臣李慶暨臣榮臣金幼孜至殿外命坐
賜食其羹糜盖出於御前調和珍異非常且復有上尊熟
食酪漿櫻桃之賜厚德深恩難以云喻然所賜上尊封識
皆有墨印洞庭春色四字復用朱印篆書御用二字以蓋
其上思惟古昔聖帝明王解衣推食之意不是過也恩眷
之隆何其至哉今臣震謹以上尊題識封號裝潢成軸以
彰聖上之恩賜且欲傳之子孫以為珍玩復徵予言榮追
惟當時恩實同霑則今拜觀於此又奚容自默哉既為歌
詩以昭盛美復紀其實扵後以識希世之遇云
元夕賜觀燈(四首)
綵山高接九重天珠樹銀花炫紫烟雲擁羣仙朝玉闕
星垂大地簇金蓮峯巒疊翠迴蓬島羅綺搖光映御筵
宴樂自知同在鎬聖皇端拱萬斯年
節臨三五雪初融百尺峯巒接碧空十二樓臺春浩浩
九重宮闕月溶溶鳳笙龍管祥光外珠樹銀花紫霧中
再拜嵩呼祈聖夀年年慶賞萬方同
六鼇擁翠出蓬瀛火樹星毬綵結成萬燭光連金闕迥
千花影絢玉階明雲邊鸞鶴來仙馭天上簫韶度曲聲
此夕内庭逢令節小臣何幸沐恩榮
和氣氤氲四海春金爐玉漏夜初分烟霞影炫浮丹闕
星斗光搖動彩雲月照錦粧干隊出風飄仙樂萬家聞
兩京樂事真難遇願竭丹衷答聖君
賜見東宮謝恩
天眷皇明萬世隆儲君育德在春宮祥雲曉接龍樓上
佳氣晴開鶴禁中恭覩堯眉呈八彩仰瞻舜目烱重瞳
微臣拜賜天恩厚補報深期竭寸衷
元夕賜觀燈詩(五首)
海宇昇平日元宵令節時綵雲飄鳳闕瑞靄繞龍旗歌
管春聲動星河夜色遲萬方同樂事千載際昌期
閶闔䟽魚鑰瑶空結綵樓千花攅火樹百寶燦星毬良
夜承恩宴清時樂豫遊内筵稱萬夀歲歲奉宸旒
禁苑東風暖青霄月正中魚龍干隊戲羅綺萬花叢雲
嶠祥光麗星橋寶炬紅太平多樂事此夕萬方同
玉漏傳清禁華燈徹夜明貝宮珠綴絡綵隊錦粧成雲
霧浮香氣簫韶合樂聲願歌天保什萬歲頌昇平
象緯臨天闕瑤空集萬靈雲霞紛掩映星斗疊晶熒寶
地春應滿金門夜不扄千官陪宴樂拜舞在明庭
隨駕幸南海子
天開形勢壯都城鳳翥龍蟠拱帝京萬古山河鍾王氣
九霄日月煥文明祥光掩映浮金殿瑞靄縈迴繞翠旌
聖主經營基業遠千秋萬歲頌昇平
恭侍御遊萬歲山(四首)
萬歲山
翠巘巃嵸接上台黃金為殿玉為臺葳蕤寶樹含空秀
縹緲煙霞照日開金露玉虹雲外聳方壺瀛島海邊來
聖皇歲歲宸遊樂百辟森森喜得陪
太液池
太液池深碧似苔溶溶漾漾自西來魚翻翠藻嘘輕浪
鳥下青蒲絶點埃影浸綵舟輕蕩颺光涵星斗自縈迴
願將一滴天瓢瀉散作甘霖遍九垓
小山
瑤空湧出秀芙蓉寶樹參差近九重波泛羽觴來玉澗
泉垂珠箔噴金龍四時佳氣浮丹闕八表晴嵐露碧峯
喜遇太平無事日共霑雨露沐恩濃
白兔
金門曙日正瞳曨白兔呈祥迥不同遠帶霜華依鳳闕
遙含月影出蟾宫清標好傍瑤臺上素色偏宜玉殿中
自是太平多瑞應願祈聖夀效呼嵩
五色鸚鵡
隴西有鳥名鸚鵡文彩輝煌快先覩九苞鳴鳳真可方
五色鵷鸞安足數翠羽紅衿何陸離錦膺綉臆尤瑰竒
迴翔自是多態度顧盼轉覺生光儀天賦美質獨含慧
巧舌能言世所貴相唤相呼多好音雙雙顧影真姸媚
上林日暖祥風輕啄食永得沾恩榮願效嵩呼祝聖夀
日日長聞萬歲聲
元夕賜觀燈(宣德三年)
聖皇御極海宇清民安物阜天下平九重端拱敷化理
竒祥上瑞爭來呈是時佳節届元夕思與臣民共懽懌
特勑張燈萬歲山錦綵輝煌臨太液層巒複嶂高崔嵬
祥雲瑞靄相縈迴懸知不借巨鼇力自是瀛島環蓬萊
重重疊疊因山勢綉谷丹崖何綺麗千樹銀花炫碧空
萬斛金蓮照平地星毬百寶巧粧成滉漾月華浮水晶
魚龍雜遝分綵隊笙歌迭進諧新聲聖皇垂衣臨黼扆
百辟趨陪瞻玉几暖風微裊御爐烟環珮鏘鏘彩雲裏
仙韶九奏音韻調和鸞駐驆天香飄皇情悦豫龍顔喜
萬國嵩呼祝帝堯微臣素懷葵藿志何幸遭逢盛明世
但願海晏黃河清聖夀齊天萬萬歲
嘉菊
内園植物真竒特一種秋花開五色瑪瑙葳蕤琥珀黃
胭脂隠暎鉛華白由來託根得所宜造化生成雨露滋
喜見幽芳出上苑何須佳色羡東籬今晨拜舞承恩渥
詔命中官送館閣穠艷偏含曉日明貞姿獨傲秋霜薄
對此感激懷深恩嘗聞飡菊可延年願祈聖夀齊天地
歲歲花開向御筵
賜遊萬歲山詩(十首有序)
宣德三年三月庚辰上命尚書臣蹇義等十有八人同
遊萬歲山頃之中官傳旨許乘馬及將從者二人既入
東上北門乘馬及乾寧門下馬步出度橋中官導引登
山周覽復賜登御舟泛太液池賜茶及素羞十餘品而
凡蕩槳持楫者皆中使唱和合律既而抵新建圓殿地
勢竒勝金碧照耀恍若身在蓬萊宫闕有間上乘馬至
慰勞甚周臣等皆叩首稱萬歲上大喜徘徊久之特召
臣士竒臣榮諭以天下無事雖不可流扵安逸而政務
之暇命卿等至此以開豁心目庶幾古人遊豫之樂不
在拘檢也臣士竒臣榮叩首稱謝而退傳諭羣臣方憑
檻觀中官拏舟網魚復有旨人賜御釀玉醅一甌飲復
命乘馬遊小山行一里許上乘馬繼至羣臣匆促將下
馬迎特旨勿下諭中官人賜鈔三千貫從者人三錠且令
中官陪至小山飲饌盡醉而歸駕遂回未半里遇池中水
鳥羣飛上親發一矢中一鳥墜馬前諸臣方入小山門遙
見中官持鳥至傳命賜義等炙食之羣臣望闕叩首謝遂
徧遊小山觀二獅子衮毬并覩金龍噴水水簾及曲水流
觴之處皆雕琢竒異布置神巧莫不稱讚良久乃退坐松
栢間享酒饌皆珍竒之品中官相與勸酬甚懽酒未闌人
賜鸚鵡一將徹復賜從者酒食皆醉飽而歸及出西安門
天已暝抵家更初鼓作羣臣莫不感恩懷德以為萬世之
竒逢翌旦臣義等方相率詣御前稱謝而中官傳旨免謝
羣臣不勝惶恐感戴天恩之至臣榮竊以為君臣相遇自
古為難昔唐太宗之世房玄齡輩十八人得承寵眷時以
為登瀛洲至今相傳以為盛事臣榮何幸遭際聖明夙夜
兢惕深以弗克報稱為愧伏蒙聖上不以臣榮不肖為嫌
屢錫寵恩奬諭甚至今復得預斯列恩榮之盛無以復加
敢不勉盡心力以圖報效於萬一乎因不揆蕪陋謹賦五
言律詩十首以述皇上眷待臣下恩禮之隆以紀羣臣
遭際之盛且使後之為臣者有所勸勉焉
瓊島宸遊日隨遊切九重天恩許乘騎仙仗從飛龍迤
邐雲霄近汪洋雨露濃詞臣何慶幸千載得遭逢
太液春波暖承恩泛綵舟輕盈蘭棹發蕩漾玉虹流簾
影移宮樹茶香出御甌此中多勝景况是從宸遊
翠巘開新殿團花簇玉闌醇醪天上賜仙境御前看浩
蕩恩波闊光榮禮數寬微臣沾聖澤何幸侍金鑾
奉詔隨鸞馭遨遊遍小山風光連禁籞花影覆清灣路
繞金宮轉雲隨綵仗還紫騮如掣電倏已度仙關
猛獸來西極低徊御苑中爪牙真猛捷毛骨獨竒雄寶
樹横金鎖珠毬結綵茸從容看率舞還想有虞風
玉澗通泉脈金龍噴雪花崢嶸山骨潤滉漾水簾斜暝
色凝飛雨清聲隔綵霞此中塵不到應即是仙家
水鳥多馴狎偏隨綵仗飛六龍迴御輦一箭落毛衣珍
味同霑賜儒冠倍有輝獨慙無寸補遭遇古來稀
松栢清隂滿林間列宴時玉階分御賜仙醴泛金巵翠
釡駝峰異雕盤鱠縷竒恩同天地闊思報永無涯
珍禽來異域分賜出雕籠禀質生尤異能言類莫同宴
遊逢盛世恩眷自宸衷感激應無極懷思意不窮
四海同熙皥宸遊樂太平綵雲隨御輦瑞日照霓旌賜
賚何稠疊霑承感聖明永言歌帝德千載播鴻名
賜遊東苑詩(有序)
洪惟皇上恭膺天命嗣承大統宵旰孜孜以圖至治萬
幾之暇每御便殿延見儒臣講論古今移時乃罷此與
古先聖帝明王同一揆也何其盛哉乃宣德三年戊申
秋七月十有一日召尚書臣蹇義臣夏原吉臣楊士竒
臣榮同遊東苑夾路嘉植榮茂芬敷前至一殿棟宇宏
壯金碧相輝其後瑤臺玉砌竒石森聳環植花卉清香
素豔穠郁可愛又有方池引泉其中玉龍吐水其高盈
丈噴激下注入于石渠直透殿内兩旁石溝溝之首圓
轉各有二竅並列其一水貫其中委曲縈迴復流至第
二竅乃入于池直通殿外石池池之中竒石屹立不假
雕琢宛若升龍之狀上有四竅以通泉脈而常閉之啟
其竅則水皆湧出直上盈丈與殿後石龍吐水相應池
之南又有臺高數尺森列異石植以花卉紛披掩映殿
陛之前復有二石左如龍翔右如鳳舞天然竒巧宛若
生成初上御殿中召臣等與語政務良久乃曰此旁復
有草舍一區乃朕致齋之所非敢比古人茅茨不剪之
意然庶幾不忘乎儉矣卿等可徧觀扵是中官引臣等
先至一小殿梁棟椽桷皆以山木為之而覆之以草四
面闌楯亦然不加斵削小大渾然林木參差蔚然可愛
稍西有路紆迴荆扉蔽護既入則有石甃之河南有小
橋覆以草亭左右復有二草亭各枕橋而度東西去遙
望宛若台星其下皆水遊魚沈浮各適其所中為小殿
其後有廊以通後堂東西有齋有軒以為彈琴讀書之
所悉以草覆之四圍編竹為籬籬下皆蔬茹匏瓜之類
觀畢上臨河命舉網取魚連得數尾令中官具酒饌以
此魚作湯賜食既而召臣等至前賜以金幣絛環玉鈎
等物遂賜宴于東廡珍羞異味不可勝計復被旨令各盡
醉而歸既歸已暝恍如造蓬萊方壺之上瑶池弱水之間
也何其幸哉臣仰惟皇上之德如天地之大滄海之深顧
以臣之謭陋叨居禁密之地寵眷實隆曷能補報於萬一
夙夜祗懼惟恐弗勝今屢蒙恩遇之厚賜觀内苑有同遊
之樂相得之美以臣之愚何以臻此是用不揆蕪陋謹為
五言古詩一首凡四十韻拜手稽首以獻其詩曰
聖皇嗣寶歷日表龍鳳姿典章率由舊制度仰成規
萬方囿神化四海樂雍熙維時屬秋序暑退生凉颸
萬幾既餘閒行樂適在兹從容召儒臣内苑同遊嬉
峩峩黃金殿璀璨白玉墀廊廡欎周迴金碧光陸離
岧嶤珊瑚石瑶草間瓊枝玉虹出西山泉脈何逶迤引
流入東苑滉漾涵方池蒼龍忽蜿蜒吐水一何竒飛流
濺碧空爪甲何淋漓形態本天成雕琢寧用施異石既
磊落竒葩自葳蕤蓬島非可儗天宮信能移少前造幽
境似與林壑期草徑自森邃蔬畦亦紛披殿宇靡華飾
儉朴同茅茨伐材為曲檻編竹成疎籬小橋横碧流短
亭瞰清漪游魚時出躍花木向朝曦致齋誠得所燕息
允相宜翠華此臨幸鳳盖簇鸞旗聖情歡未極錫宴荷
恩私雕盤列珍饌内醖浮金巵既醉增感激愈覺心神
怡賜賚何駢蕃交錯粲相輝金幣雜香環玉鈎繫青絲
愚臣本微陋忝遭聖主知顧兹益懷懼扵國何所裨經
邦乏嘉猷輔理寧有為叨陪鼎鼐間詎免竊禄譏夙夜
弗遑暇竭力效驅馳傾心嚮太陽如彼藿與葵海嶽高
且深㳙埃豈能資但當祝聖夀垂拱朝四夷歲歲悉豐
稔民物益蕃滋此生亦何幸際兹堯舜時拜稽頌皇仁
願繼南薰詩
白鹿
古稱瑞鹿真竒特千載為蒼始為白只今牝牡自天成
并毓小麑皆雪色斯實吾皇聖德純四方八表俱回春
産兹素質表神異胚胎便覺超凡羣金精降靈天所錫
百獸珍竒孰能匹貢來玉陛殊未知立近瑶臺恍難覓
乃知造化之所為欲與彩鳳同來儀小臣作歌獻丹扆
願續文王靈囿詩
神功聖德詩(有序)
宣德三年秋八月戊申皇上以農事之暇躬率六師巡
歴邊疆嚴固守備九月辛亥師駐石門遽得邊報云北
兵南侵已迫近境天威震怒即召將帥諭之曰蕞爾殘
兵輙敢侵逼適朕在斯誠上天之佑助事與機會不即
勦滅終遺後患爾等率領大軍隨後以進至關而止朕
躬率鐵騎三千倍道兼行以勦平之待有勅召爾等即
來臨發復召諸將示以神算且謂我軍必勝敵人必滅
理勢昭然在此一舉衆皆稽首呼萬歲而退越四日乙
夘度喜峯口風日和明藹然如春士馬騰躍行將七十
里間敵人與前鋒接戰上不以路之險峻河之間阻徑
率鐵騎馳赴之士率協心勇氣奮發如電驅雷擊望敵
疾馳若有神助遂衝賊陣手射死強寇十餘人麾左右
翼禽其酋長百餘并射殺斬馘賊黨無算餘衆披靡奔
潰即下令軍中搜捕山林直擣牙帳乃盡收其人口兵
器馬匹牛羊輜重倒載而歸烽烟無警邊境以寧臣榮
自惟一介草茅素無寸補伏蒙皇上寵任屢厪眷顧當
出關勦賊之際扈從文臣武將多弗得與特命臣榮侍
駕前驅日在左右時時慰勞以酒食天語丁寧誨諭諄
切臣榮雖粉骨糜身何能補報及今隨侍回京夙夜思
念聖恩深重不能自己矧惟皇上以神武之資英明果
斷威德所及無遠弗服今兹獨以三千之衆横行塞外
剪滅強敵數萬神功聖德足以光昭祖宗震服天下巍
巍乎萬世太平之功業豈特為一時之盛美而已哉遂
不揆淺陋謹以耳目所聞見者立題追述當時歴履共
賦七言律詩一十五首拜手稽首上獻顧不足以鋪張
皇上神功聖德扵萬一抑可以少紀其實以示夫後之
人焉
巡邊
天子時巡遂出京桓桓貔虎擁邊城風雲動色隨行帳
日月回光繞御營萬里戈矛横殺氣六軍鼙鼓震天聲
懸知朔漠烽烟靖願頌神功答聖明
閱武
聖主戎衣振武功六軍意氣總驍雄帳前戈甲飛騰處
塞上風雲指顧中赫赫天威臨御扆稜稜殺氣亘晴虹
枯摧朽拉應無敵四海謳歌樂歲豐
得邊報
聖心慮遠飭邊陲正值農功休暇時塞外風烟朝乍警
帳前羽檄夜交馳神謀誕布由先定睿算應知不少遺
鐵騎驍騰真勇敢兹行破敵更無疑
駕渡灤河
虹橋雙架輦初過天意潛孚氣候和飛騎豈知河有石
游魚偏愛水無波微飈不動兵威肅化日纔舒士氣多
此去定知旋奏凱六軍行處聽鐃歌
出喜峯口
崔嵬絶壁勢爭雄破敵機謀出聖衷雉堞遠横千嶂外
鸞旂遙度五雲中飛騰鐵騎兼程進散漫穹廬掃地空
仰荷天威清朔漠凱歌懽動六軍同
踰偏嶺
天邊絶嶺勢岧嶤玉削芙蓉入望遙風動鸞旂迎瑞日
雲隨鳳駕度晴霄石林曉霽千峯秀塞草秋深萬馬驕
此處登高成壯覽華夷共仰聖明朝
度萬塔黃崖
怪石巉岩聳碧空浮圖高出勢穹窿邊城百草經霜白
御帳千旗絢日紅天氣喜逢晴不雨曙光偏覺静無風
侍臣幾度承恩厚顧問時時到幄中
度駱駝嶺
山勢巃嵸類駱駝危峯嶮峻少平坡上浮暝靄侵層漢
下俯寒流近小河佳氣葱葱隨御帳兵威赫赫擁天戈
宸謀指日殱殘寇佇聽旋師奏凱歌
次會州
樓堞連雲地勢平昔年曾此築高城平蕪渺渺當時路古
木蒼蒼舊日營笳鼓聲中涼吹發旌旗影裡夕陽明殘
兵假息應無地一掃欃槍大漠清
破敵
三千銕騎氣如虹勍敵紛披計已窮邊塞杰魁俱就縛
窮荒巢穴悉為空仰知聖慮恢神算自是天威振武功
大駕回鑾歌奏凱懽聲喜氣萬方同
重九
關塞秋深灝氣清正逢佳節駐行營天回玉帳三軍肅
地接龍沙萬里平白草帶霜經物候黃封賜酒荷恩榮
聖王駐馬功成處百萬旌旗耀日明
諸將繼至(是夕微雪即晴)
黠寇憑陵逼塞城天兵擒滅祲氛清六花獻瑞寒光薄
孤月流輝夜色明萬里旌旗回御輦千官劍佩集行營
時巡已喜安邊境定挽銀河洗甲兵
賜觀獵
戎衣躬御武功成百萬熊羆訓練精馬上鷹鸇思奮擊
林間豺虎敢横行天威霽曉三軍肅霜氣澄秋四野平
倏見平原狐兔盡鐃歌載路喜歸營
賜觀射虎
渺渺平川百草空於菟出沒勢偏雄氣凌猛騎應難搏
身斃彫弓計已窮日色蒼涼沙磧外天威炫赫塞垣中
臣民共仰龍顔喜神武由來孰與同
班師
邊城巡幸駐天兵鐵騎如雲勢莫嬰一鼓即成除暴績
六軍俱奏凱歌聲遠頒鳳詔初回馭遙奉鑾輿喜入京
聖主實同天地德萬年一統樂昇平
早朝
禁城初聽曉鐘聲天仗森嚴簇繡楹風引御爐香霧遠
雲開仙掌日華明班聯冠佩瞻龍衮樂奏簫韶叶鳳鳴
聖主正當垂拱日萬方鼓舞樂昇平
題御賜黃封
積雪凝暉遶建章黃封勅賜有輝光醅浮寶甕雲霞色
醉濕宮袍雨露香周室治平開宴樂虞廷歌詠協明良
鼎湖悵望龍遊遠追想深恩淚滿裳
賜觀擊毬射柳
禁苑薰風顥氣清天閑龍馬玉蹄輕花邊遠近星毬落
柳外參差綵仗横演武正期防逸樂詰兵端欲保昇平
微臣侍從慙無補願效賡歌頌聖明
雲移仙仗簇龍旗正是京華五月時駐蹕近依丹鳳闕
彎弓遥剪綠楊枝萬年仰祝齊天夀百步欣看中的竒
神武聖文超往古微臣何幸際昌期
賜扇及綵縷
海宇熙熙景運昌君臣千載慶明良遭逢喜際風雲會
賚錫常沾雨露香寶扇半規凝瑞色綵絛百結帶恩光
皇仁似海真難報願捧宮筵萬夀觴
郊祀分獻宿神樂觀
駕次南郊展祀時千官扈從肅朝儀瑶臺露下天花散
玉宇春回斗柄移大樂佇看來彩鳳齋宮乂見産靈芝
微臣何幸陪禋祀恭拜彤庭一獻詩
瑞應騶虞詩(有序)
宣德四年春正月初吉騶虞二見于南京畿内之來安
縣守臣得之以獻白質黑章虎軀猊首尾參扵身穆穆
旼旼内仁外威信治世之瑞獸也謹按瑞應圖曰騶虞
義獸也王者德至鳥獸澤洞幽冥則見又云騶虞白虎
黑文不食生物不履生芻人君有至信之德則見欽惟
皇上紹承大統主宰神人仁恩被于庶類信義孚于四
海是以萬方底寧率服嘉祥異瑞層見疊出騶虞二同
獻于朝實國家莫大之瑞稽之史籍曠古所無自非皇
上至誠之德洞徹幽顯天地神明協相有以廣彰聖化
曷克致之臣忝職冬官躬逢上瑞是用播之詠歌以昭
國家萬萬年太平隆盛之慶謹百拜稽首而獻詩曰
聖皇御宇天下寧玉衡維貞泰階平雨暘時序百榖登泰
和氤氲毓嘉禎粤産瑞獸仁且靈素質黑章粲精英起
伏馴擾行不驚白雪被體玄雲凝性仁不折生草莖步
武所至祥風生岳祇撝呵肅林坰靈光和氣相迴縈群
獸導引紛前行丹壑吐媚泉流瓊草木茁秀山增榮卿
雲下垂煜熒熒文軒載之獻帝京臣民縱觀溢都城嘉
氣滿路騰懽聲聖主端拱坐天庭駿奔百辟公與卿上
章揄揚古是徵揆厥所由咸頌稱華夷萬方仰聖明奉
天法祖篤孝誠皇仁如天育黎氓好生之德覃八紘下
及萬靈上太清四民安居品物亨女勤蠶織男力耕父
父子子弟與兄比屋禮讓崇忠貞普天率土瞻儀刑上
帝監觀歆德馨嘉祥竒瑞來相仍聖心乾乾戒滿盈臣
下遵職惟弗矜維此瑞獸遠來呈實表聖德洞幽冥愚
臣感恩懷戰兢懽呼抃舞倍恒情上祝聖夀萬萬齡如
川之增日初升皇圖鞏固永世承
喜雨
聖皇嗣統登九五和氣周流遍寰宇忽因兹歲氣候乖
自春徂夏天少雨四郊農人念西疇亢旱何由望有秋
九重孜孜重民食宵旰弗暇心為憂由來一誠能感格
上天覽觀昭聖德百靈叶順同駿奔揮叱雨師走風伯
空中殷殷雷發聲飛電歘翕騰光晶神龍一夜捲滄海
化作甘霖沛若傾炎埃洗盡見行潦萬物焦蘇免枯槁
朝來四野沸謳歌旱魃消除迅如掃仰惟聖德格昊天
遂令四海為豐年微臣作詩頌聖德願和康衢擊壤篇
賜遊西苑詩(有序)
宣德八年夏四月二十有六日皇上以時清氣和特命
中官導引成國公臣朱勇等十五人遊西苑臣榮叨與
其列遂得周覽竒勝首至新搆圓殿殿臨太液池池之
中多嘉魚殿之左右多名花東去數十步又有嘉蔬竒
果皇上每躬自採摘以奉聖母皇太后甘旨繼至清暑
殿此亦奉聖母遊覽之所規制宏敞巧妙天然花木森
欝實非世間所有既而登萬歲山池水環之如璧磴道
逶迤竒石森列千形萬狀莫可備述山之中有三殿正
曰仁智左曰介福右曰延和稍上則有玉虹金露方壺
瀛洲四亭而廣寒殿在其頂瑶臺玉砌畫棟雕甍蒼松
翠栢盤欎垂蔭恍然如在蓬萊仙境也良久退坐山下
勅賜内庖酒饌皆珍竒之品臣勇等莫不醉飽而歸臣
榮伏思皇上之恩天高地厚曠古以來所未嘗有而臣
以一介草茅幸際聖明屢沐恩遇夙夜兢惕深以弗克
盡職為媿兹復得預斯列敢不竭盡心力以圖報稱用
是不揣蕪陋謹撰古詩一首上進伏惟聖覽
南薰淡蕩微雨晴時當首夏天氣清苑中風景最佳麗喜
見萬物皆敷榮詔賜公卿暫行樂乘馬肩輿各恭恪入門
步履不敢馳遥望瓊峰翠如削須臾中貴傳宣來先向池
上看崔巍長橋如虹跨碧水波光蕩漾無纖埃寶殿玲瓏
聳金碧盤龍舞鳳何煇赫近階古栢凌雪霜夾道蒼松
翠千尺池有遊魚圃有蔬絳桃丹杏如珊瑚常時採摘
奉聖母青春幾度來鑾輿細柳新蒲滿洲渚輦路逶迤
到清暑琱闌玉檻勝蓬萊芝草琅玕似玄圃中有寶閣
環金扉聖慈暇逸時遊兹干花冥濛溢香露瑞日照耀
生光輝相將優遊陟華巘磴道盤空應百轉巉岩怪石
虎豹蹲歲久含滋多碧蘚方壺瀛洲峙兩亭玉虹金露
何崢嶸空中忽聽玉笙響萬壑遙度松風聲躋攀絶頂
意忘倦忽到丹霄廣寒殿恍覺臺高爽氣多更看天近
祥雲見壯哉此景天下竒此身何幸親見之天恩曠蕩
錫宴樂玉酒滿酌黃金巵聖皇仁明盡誠孝四海生民
安德教微臣欣得預兹遊際遇昇平何以報瞻依日月
拜九天寸心感激惟惓惓永歌天保厪祝頌聖夀皇圖
萬萬年
隨駕謁長陵獻陵
韶光融融麗晴昊萬彙昭蘇春正好聖皇孝敬出宸衷
恭奉慈輿謁陵廟方今六合皆同春聖皇大德霑被均
誠由聖母秉至仁天心悦鑒人懽忻翠華晨發隨鳳輦
香飄藹藹祥雲絢平原廣路淨纖埃夾道嵩呼紛舞抃
引望二陵松栢路霧歛雲開待皇輅粢盛豐備禮有儀
對越之誠存永慕陵前旋駕仍徐徐陵旁蔀屋多民居
洪恩錫賚何稠疊山童野叟皆懽娛孝誠上格神靈喜
甘雨應時霑遠邇聖母怡愉感帝心臣庶蒙恩均拜賜
我皇聖德恊天機聖母洪福與天齊小臣何幸扈清蹕
願祝萬夀歌雍熙
上元賜觀燈
鑾輿臨御九門開耿耿星河繞玉臺百辟陪班天表近
六鼇擁翠月華來簫韶樂奏更籌静寶篆香飄淑氣回
影動翠雲連䍐罼光浮玉殿映罘罳千枝火樹霞凝彩
百寶星毬錦作堆銀燭夜光仍燦爛瓊花春發孰栽培
謳歌迭奏清平調詞賦爭呈白雪才紫陌已令嚴禁弭
銅壺莫遣漏聲催龍顔有喜頻頒宴鵷序承恩得共陪
霑沐小臣無補報只將歌頌獻蓬萊
恭和御賜春山圖詩(有跋)
畫裏雲山宛逼真紫宸揮洒墨花新微臣願效封人祝
聖夀如山萬歲春臣榮欽蒙賜春山圖一幅并御製詩
題于上伏惟春者四時之首山則仁者之所好也人之
仁即時之春天以春生萬物皇上以仁育萬物其德一
也詩曰維其有之是以似之由此而觀斯圖豈虚作哉
臣榮不勝感激謹拜手稽首恭和聖製而謹識于其後
庶幾子子孫孫永世弗忘所自也
恭和御製竹石圖詩(有跋)
植物紛紛著兩間雲根新長碧琅玕聖恩發育同天地
願秉堅剛獨耐寒臣榮伏蒙恩賜竹石圖一幅并題詩
其上臣竊惟物之勁直而堅剛者莫竹與石若也人能
秉勁直之操堅剛之質則撓而不屈磨而弗磷然則臣
蒙是賜者豈非叨受知遇而欲其嫓美於是乎臣榮其
敢不加勉以副聖意之萬一哉輙不自揆僣賡睿作并
贅數語于左方以彰恩德於無窮焉
歌行
喜雪歌
聖皇御天敷化理民安物阜天心喜九重垂拱萬方寧
唐虞熙皥真堪擬維時隆冬臘日後同雲隂隂遍遐邇
一夕天風吹雪花漏徹更闌還未巳初疑巽二先驅來
呼號奮發如奔雷忽然夜深萬籟寂六花片片空中開
朝來碧空澄霽色寒光恍映瑤階白瓊樓玉宇粲相輝
積素晶瑩連四壁趍朝矚目縱遐觀蓬萊宫闕凝清寒
由來三白為佳瑞自是隂陽叶和氣方今何幸際明時
謳歌擊壤無休期嘗聞治世已歆慕况乃于今親見之
我皇登三仍邁五聖德歸功在匡輔賡詩願奉萬年歡
永享天心符聖祖
白象歌
聖皇聲教被八荒乾坤和氣儲嘉祥遠人效職貢方物
萬里厥篚來梯航南邦白象生特異粲然遠自占城至
殿頭旭日眩雙牙階下微風生兩耳特超羣隊毛質純
月下渾疑霜滿身不由林邑渡滄海却趁千官拜玉宸
周章跪舞見天子重瞳屢顧龍顔喜晴霄遙晃雪花明
拂曙銀光静如洗食以瑤草飲醴泉赤麟朱鳳參後先
惠養欣登上林苑馳逐不記天南壖從兹出入近金殿
仙仗徐行乘御輦太平聖祚億萬年載詠歌詩播悠遠
神鹿歌
神鹿來從番國符盛治呈遠物神鹿來經萬里涉波濤
超峻峗神鹿來色玄素光濯濯氣嘔嘔神鹿來膚充盈
飲玉泉嚼翠英神鹿來獻天庭沐光榮駕龍軿神鹿來
仰皇明昭至仁協嘉禎
瑞雪歌
聖皇御統天眷隆四方萬國皆來同祖宗敷佑靈貺錫
雨暘順序民物豐維時嚴冬氣凛冽同雲布空隂靄結
天教三白應竒祥一夕都城飄瑞雪沈沈萬籟寂無聲
片片銀河剪水成凝華迥接瓊樓近積素恍與瑤階平
乾坤萬里纖塵息四望冰壺同一色沙鷗羣泛黯藏輝
林鶴孤飛杳無迹由來瑞雪兆豐年况此呈祥當臘前
聖心夙夜念民瘼自有精神格昊天微臣淺薄遭明主
調燮無功愧何補幸兹六出應期至拜舞龍墀欣快覩
聖情謙抑恒戒盈仰承天意惟兢兢作詩惓惓飭臣下
賜以華宴當彤庭羣臣感恩咸稽首際遇明時古無有
賡歌願效有虞風上祝齊天萬歲夀
來遠人討不庭二章(有序)
伏惟聖朝恩威廣被遐邇歸心滿刺加國王效順率其
眷屬全國來朝錫蘭山國王梗化遂致生擒獻俘闕下
此皆古所未有臣等欣覩盛事不勝欣懌敬作歌詩二
章上進亦續風雅之微忱也
皇施仁浩無垠普天率土皆王臣島夷卉服咸尊親如彼
葵藿迎朝暾滿刺加處海濱道里遼絶世罕聞使者過之
忽咨詢老稚稽首怖且欣挈妻孥徔臣隣遠涉鉅海趨天
津不憚險遠謁楓宸方物上陳兼異珍琛貝絢爛雜寶薰
服食器用羅繽紛吾皇慎德期日新豈在玩好勞晨昕萬
邦黎庶歸陶甄嘉此島夷忠且勤萬里效順輸瑶琨聖皇
懷柔道彌敦大官宴之酌以醇錫以内帑綺與纁遠人屛
營望天門喜瞻中國明聖君仰聆天語何諄諄感兹蒼穹
雨露均小臣何幸沾洪恩稱聖夀億萬春
右來遠人
天威所加海宇清皇華四牡擁旗旌樓船穏駕天風輕
洪濤巨浪寂不興蛟龍遁跡海若驚錫蘭夷敢自矜蕞
爾小島聚飛蠅依山環海為垣城使節經沮弗行狼貪
虎視驕且盈恣逞悖逆勢縱横悉驅其衆將奮兵王師
桓桓勇足勝以一敵百氣莫嬰直擣巢穴破其營擄其
全國歸神京妻孥族屬靡有贏汛掃凶孽如控莖揚大
舲笳鼓鳴錦帆高掛開滄溟馮夷拱衛河伯迎獻俘闕
下衆目瞠微軀萬死惟戰兢孰知天意覆八紘不以小
醜干天刑神武不殺全其生以首叩地聲傖儜感聖德
歌皇明
右討不庭
詞
西江月(端午賜觀擊毬射柳五闋)
芳樹海榴吐艷碧池荷葉鋪錢端陽佳節太平年百辟
咸沾恩宴仙仗遥迎瑞日爐香細裊祥烟香蒲泛酒
艾旗懸拜舞金鑾前殿
御座正臨仙苑禁林大敞瓊筵臂間長命綵絲纏何必
靈符丹篆處處龍舟競渡家家簫鼓喧闐萬方無事
樂豐年仰荷聖明恩眷
内苑場開紫禁瑶臺佩列羣仙兩朋駿馬總騰騫玉勒
金羈光炫左右分曹決勝毬飛仗擊爭先流星一點
影迴旋揮霍紛紜萬變
簫鼓教坊間奏錦袍玉佩聯翩綵毬擊罷聽傳宣競挽
琱弓飛箭柳外爭誇中的花前捷報飛傳香塵起處
正回鞭萬歲嵩呼舞抃
令節新頒寶扇嘉言揮灑雲箋香羅細葛疊相鮮劍佩
趨陪金殿臣庶欣逢舜世華夷共祝堯年皇圖鞏固
福綿綿磐石尊安永奠
瑞鶴仙(元宵詞五闋)
三山浮海上忽六鼇移來高聳萬丈祥雲護仙掌看峰
巒幾疊洞天相向烟霞滉漾勢凌空竒姿異狀見丹霄
翠色崔嵬特起十分雄壯凝望瓊裝萬樹綉簇千花
倚天屛障羣仙慶會三島上共懽賞有飈輪鸞鶴飄飄
天際羽盖繽紛綵仗向金門宴樂良宵太平氣象
滿庭芳
玉殿傳宣金吾弛禁皇都春意爭妍暝烟初歛華月吐
嬋娟紫陌香塵冉冉六街上車馬駢闐爭來看鼇山燈
火滉漾九重天聖皇端拱處千官鵠立玉笋班聯有
歌喉宛轉舞袖蹁躚清漏遲遲夜永不妨對綺席瓊筵
嵩呼願齊天萬夀同樂太平年
應天歌
星馳一線寶炬騰空千花一時開遍萬斛金蓮恍似紅
粧映波面香風轉雲半捲見舞袖翩翻輕旋想勝景即
是仙宮蓬萊閬苑歡樂意留戀歲歲年年長沐賜宴
五色紅雲瑞氣祥氛互葱蒨移鑾輅開雉扇仙仗擁九
華春殿向黼扆更祝南山夀觴頻勸
醉蓬莱
近天階咫尺雲擁千官動摇環珮仙樂聲高似飄颻天
外羅綺香穠珠㙨光粲看紅粧千隊銀漢低徊月臨仙
掌星垂華盖覩此繁華古今應最禁苑中此夕同懽
會海上三山與金莖相對寶馬香車九街馳逐遍五城
欣快聖夀齊天年年歲歲嵩呼羅拜
畫堂春
春空雲盡月華明雪消纔放新晴元宵遊賞遍都城處
處歡聲丹禁九重宮闕綵鼇三島蓬瀛萬方玉帛會
瑶京同樂昇平
文敏集卷一
