文敏集卷二明楊榮撰
四言古詩
雙松堂
欝欝雙松植于堂傍誰其植之維邑之氓維侯在官佐
理有方桃李滿城春日載陽侯善愛民不擾不攘俾之
樹藝禴祀烝嘗民亦愛侯植材孔良俾侯之夀既堅且
剛匪兹歲寒傲睨風霜碩大蕃衍為棟為梁樹之斯今
維侯翺翔何以比之召伯甘棠
廣夀堂(有序)
前太醫院使韓氏公茂居姑蘇時嘗名其堂曰廣夀盖
取其醫術以濟人之意也及事今上扵潜邸謹厚小心
甚見知遇由是名益著而術益顯永樂初遂擢前職嘗
慨然以為人之夀雖稟扵天然而不知戒謹或為七情
之所感六氣之所傷往往致疾以夭閼其天年者不可
勝數惟吾醫之道可以濟之而使皆得以臻其夀又嘗
恐其所施者狹而世之抱疾疢者多不能以廣愛而兼濟
之廼於南京復築堂仍揭其舊扁思有以溥其惠澤焉嗚
呼公之心亦仁矣哉公既殁其子伯永承先蔭為御醫與
予同以扈從留北京謁予言以題其卷子曩與公同朝交
遊往還於兩京之間有年矣公之所以推仁濟物而惓惓
於廣夀者皆予之所聞見而知之之審者然則於伯永之
請又烏可以無言乎遂為序次其概而系之以詩曰
翼翼高堂有華其構匪堂之華惟以廣夀夀之脩短實
出於天何以廣之惟醫之全六氣所干七情所觸沈痾
危亡厥夀斯促念兹短折曷由濟之聖神立教莫切於
醫猗歟韓氏忠獻之裔世居姑蘇民受其惠惟公承之
荷國寵恩典職從容出入金門惟公之心憫此抱疢活
人孔多曾莫之靳公既逝矣高堂猶存匪公廣之有子
有孫子孫繩繩夀者益廣積此隂功厥報斯享求公之
德實在斯堂播之詠歌永世其光
五言古詩
溪山清曉
晴波何瀰漫碧嶂自深窈晨光發遙岑爽氣動林杪雲
際落飛泉谷口聞啼鳥怪底風露清微茫楚天曉
辭劒圖
楚人購亡命伍生亟奔吳蒼黃及江涘欲渡乏䑳&KR3105;江
流漫浩浩千里豈易逾形勢轉危迫惻惻重躊蹰漁父
識其情毋乃為子胥拏舟以濟之倉忙有追逋開樊縱
羈禽汲水活涸魚急難古所然矧彼非凡夫悠然遂安
涉出險登夷塗感佩意氣厚報贈良難圖聊解百金劒
以謝重生軀所志哀公子珪爵吾奚需殷勤辭弗受臨
分立斯須願言慎自保毋使他人狙高風邈千載俛仰
隘八區撫卷懷其人伊豈尋常徒
望雲思親
悠悠天際雲卷舒無定跡懷哉游子心引睇增歎息慈
親在高堂鶴髮已垂白春暉寸草微暮景桑榆迫禄養
豈不豐何由奉顔色冉冉時序遷迢迢關河隔瞻彼孤
雲飛親舍在其側徘徊騁遐盼欲往焉可即睠兹名位
崇夙夜盡所職庶以為親榮孝思永無斁
承恩堂為少師吏部尚書蹇公賦
聖皇撫泰運世道登隆平孜孜求化理期與唐虞并仁
恩及臣下勉其效忠誠恊恭勤贊翊恢化扵八紘錫禮
日優渥羣賢萃盈庭惟公國元老先朝著徽聲經綸資
碩德寅亮推耆英九重獨眷注百辟皆儀刑恩賚出異
數特以表清貞乃命相吉地治宅當南城陶堅與掄良
所司為經營百役欣奏技刻日工有程突然成甲第重
門樹干旌華采承日耀輪奐規制宏錫宴集朝貴遂以
承恩名煌煌揭斯扁匪徒誇世榮公心循古道不愧邦
家禎惟昔伊摯氏佐商任阿衡致君比堯舜推澤及庶
氓一夫有不獲惕然疚在膺又思杜陵老所念在蒼生
常欲得廣厦列置千萬楹大庇諸寒士使遂歡樂情惟
公遇明主翊運當嘉亨禄崇績彌茂自視如弗勝方今
海内外生齒何烝烝博施以濟衆往聖病未能周文奠
區夏惠愛先孤惸重華保至治稷契同兢兢聖德超古
昔賢哲為股肱千載一遭際六合清以寧尚思廣聖澤
仁化盛流行遐邇悉霑被謳歌頌皇明始終惇此念鴻
恩世永承
夀萱堂為鍾指揮題
羨子文武才出身事明主乘時際風雲臨戎擁貔虎偉
哉樹竒勲榮華耀簮組嚴親既云徂致力養慈母高堂
種萱花綠葉何湑湑朝日畫簾深春風綵衣舞承歡介
眉夀華觴泛清醑天倫有真樂和氣藹庭宇紫誥錫榮
封聖恩自弘溥分閫肅江漢移節鎮荆楚桓桓仗天威
韜略足禦侮丹心秉忠義報國誓相許願言慎始終芳
名播千古
洪厓山房為胡祭酒題
豫章古名郡洪厓出西山雲霞紛照耀鸞鶴相往還長
松倚絶壁垂蘿不可攀聞昔有仙人扵兹煉神丹功成
蜕汙濁逍遙白雲端君家住城市卜築思岩巒翠林延
朝光靈籟生夜寒石田不播榖所産皆琅玕自從領鄉
薦振衣遂彈冠鳴琴宰花縣載筆登金鑾英才樂教育
討論孔與顔朅來寄遐想緬彼洪厓間蕭然絶塵俗景
物幽且閒陽厓被春華隂壑含風湍何時返初服扵焉
賦考槃我欲覽竒勝相從以盤桓幽期倘可遂膏車扣
柴關
題楊諭德東臯春雨圖
春至時雨降駕言向東臯驅牛種嘉苗稂莠亦以薅所
期歛獲豐詎辭筋力勞時復事簡編或以酌醴醪熙然
隴畝間此樂一何高掛冠未有期南望徒欝陶託此寓
幽意毋使心忉忉
貞夀堂為陳侍講賦
高堂有慈母早歲失所天煢煢撫遺孤辛苦人共憐孤
年既以長篤志勤簡編蜚聲列科目接武瀛洲仙沾此
禄養榮綵服何翩躚芝蘭與玉樹滿眼羅曾玄愛日有
餘歡絲竹喧綺筵悠哉桑榆景永矣樂長年
題劉教諭兩山書堂
左峯儼飛盖右峯如聚轂兩峯並高寒對峙氣清淑羨
爾志沖澹於焉構書屋中藏萬卷餘琅琅時誦讀素燈
深夜雨瀟瀟響梧竹豈無青藜翁殷勤訪天禄白雲東
西飛蒼翠宛在目于兹移教鐸遠度松溪曲静對湛盧
清難忘故山麓寫此寓高情尚慕紫陽躅
題童傑所藏登瀛圖
亡隋亂天紀生此龍鳳姿賢豪從如雲英聲紛四馳啟
祚邁前古致治恢弘規巍巍文學館冠盖肅光儀謀猷
過元凱匡輔猶臯䕫才華夙所重魚水樂無涯從容進
忠讜遇合真有為更番直丙夜討論集良時房杜乃其
最姚虞亦稱竒或以付託寄或以諫諍推餘子並竒偉
恩眷政在兹飄飄偓佺輩登瀛信如斯遂令千載下浩
然動遐思畫圖風采振史冊名譽垂念子久珍襲披玩
日愉怡持之索題詠苦乏瓊琚辭濡毫一揮洒允矣同
襟期
自牧齋
達人尚謙德德盛心愈卑崇高不自居驕矜竟奚為君
子安此道處之不復疑遵彼聖賢訓戰兢恒自持自卑
人益尊自晦道愈輝恪守以存位至樂良在兹嗟彼競
伐者邈與此相違
北征
鑾輿北巡狩垂拱敷至理拒車螳臂微烟塵起邊鄙皇
怒赫徂征天討詎容已六師素驍勇韜略古莫比衛霍
皆偏禆揚威荷天子義聲自無敵直𢷬單于壘一掃朔
方平沙場淨如洗行將奏凱還龍旂復東指巍巍神聖
功特筆紀青史
題孔寺丞魯林懷思
孔林何欝欝聖遠道益尊洙泗衍遺澤苗裔今尚蕃迢
迢浙水東奕葉有賢孫松楸日在念霜露寒更繁披圖
重懷想水木求本源金石若在耳廟貌宛猶存羹牆寄
遐思誠義情所敦偉哉千載下簮紱耀華軒願言崇令
德永世期弗諼
薊門送别詩(有序)
吾友張鳴玉由進士擢為行人幾十年銜命走四方皇
華之光榮映海内由是聲譽益振其為人寬和樂易不
事表襮與人交必以誠而操行彌謹又能恪恭所職未
嘗以勤勞介意今年夏以秩滿謁選吏部遂陞知江西
之贑州府予與鳴玉同里閈昔嘗同遊鄉校且與其授
業師楊君夀夫素所相知而交好篤密故扵鳴玉之别
也既巳欣然喜其超擢之榮而又不能不為之愴然于懷
也遂託中書舍人陳宗淵作送别之圖且賦詩以寓意焉
張君吾鄉彦夙有聲譽馳俊秀出庠序拜官當盛時皇
華歴四方所至動光儀今晨忽告别出守西江湄五馬
何輝煌皂蓋翼雙旗握手向都門臨岐薦芳巵丈夫志
經濟早歲當有為章貢古名郡風俗亦清夷願揚天子
恩撫字安黔黎桑麻蔽田野雞豚日蕃滋老幼自生息
歲時樂雍熙勖哉古循吏龔黃以為期
螺山村人
峩峩金螺山下有田與廬日出雞犬喧蓐食事犁鋤白
髮不到城柴扉俯江墟隣翁時來往濁酒聊與娛賣卜
或開肆屢迴長者車一朝承薦剡忽捧五色書朅來往
都市門巷恒晏如淳朴本真性寧謂禮法疎緬彼螺山
側悵然懷故居願言崇令德允矣揚芳譽
樸齋為畫士郭文通題
鴻荒肇開闢民俗淳以熙太樸日云散風氣遂澆漓結
繩既已代巧偽紛日滋金罍鄙抔飲雕房易茅茨珠玉
交璀璨錦繡互彰施人心競浮靡古道何乖暌郭生獨
超邁質直由天資純然無表襮胷次良坦夷幽齋匪華
飾沖襟澹無為繪事益精到天機造神竒渾然辭刻畫
興至無不宜持此慕淳龐仰彼農與羲永言慎始終素
履以為期
樂琴書處為沈學士題
君子有至樂乃寓琴與書外務絶紛擾方寸恒清虚簡
編日披閱宴坐窺唐虞潜玩弗自釋意適忘其劬悠然
千載心希彼賢聖徒有時鳴朱絃興至聊以娛泠泠太
古音迥與滛哇殊清風拂瑤軫明月照綺疏一彈曲未
終懷抱湛冰壺顧兹愜幽趣四體長安舒翛然一室間
此樂真有餘况兹荷寵恩出入承明廬風采動當世卓
犖誰能如退食得清暇徜徉遂幽居沖襟益瀟洒陶情
自怡愉永言崇令德庶以揚芳譽
題王侍講山水
木落霜氣清秋山淨如洗天空萬籟寂地迥孤雲起深
溪湛寒綠對此清心耳安得掃蒼苔横琴寫流水
送弟仲宜歸鄉
吾宗出關西夙昔清白門後裔日云盛派衍流益分建
安遂占籍瓜瓞綿以蕃我祖懷隠德積善開慶源峩峩
大&KR0008;山佳木森雲屯芳名重當世遺澤傳子孫伯父抱
才器聲價比璵璠一官處中都戎幕稱賢賓我父遠相
從同氣情實敦粲粲華萼輝嗈嗈鴻雁羣清望属明時
懿範垂後昆淪謝歲云久音容杳難聞嗟我承先緒遺
訓心所遵窮經忝科第志願幸已伸優游詞垣職出入
叨寵恩及兹二十載曷以攄忠勤譬彼海與岳安能效
㳙塵終期竭駑鈍庶用答君親豈無桑梓懷迢迢隔晴
雲骨肉久乖違感嘅難具陳吾弟忽遠至義重情乃真
提㩦我仲子跋涉良苦辛相見若夢寐悲傷雜歡欣從
容問故舊婉娩及鄉園枌榆幸無恙松菊今尚存顧此
萬里心罄兹終夕言連床聽夜雨秉燭對芳尊良晤能
幾何别意遽忍論秋風吹征衣灝氣拂高旻執手向都
門頋此停車輪殷勤在長道善保千金身悠悠離别恨
託之圖畫新烟樹既綿邈雲山復嶙峋時或一披覽慰
此懷思頻
友恭堂為吳氏題
孝友出天性同氣古所敦自從降衷後此道今尚存東
浙有佳士夙昔重彛倫怡怡伯仲間玉季同金昆清芬
比華萼雅奏諧篪塤嗈嗈鴻雁行接武當晨暾和氣溢
華堂相歡對芳尊嗟哉䦧牆者鄙薄寧足論願言保終
始令譽垂乾坤
聽松軒
雅志尚林壑軒居絶塵囂喬松當前楹柯條入雲霄清
風颯然至流響何瀟瀟初如振波濤倏若鏘鈞韶泠泠
拂几席飄飄度山椒憑闌試静聽迥覺形神超緬惟歲
寒姿節操長後凋勖哉慎所持永矣懷高標
養拙齋為石彦誠作
世俗尚智巧惟拙衆所嗤緬彼機警徒致用隨厥施浮
華競誇靡宛轉無不宜巧言乃如簧聽者皆忘疲紛紛
若此流意氣高當時卓哉徐聞令獨恥事瓌竒守拙心
自甘安分以養之齋居揭華扁淳朴志不移涖官思盡
職寧計崇與卑政化尚豈弟襟度亦坦夷乃知一寸心
上與古人期勖兹崇令德允矣芳譽垂
題韓滉田家移居圖
唐家多宰輔卓犖韓太沖煌煌六道間節鉞何其雄平
生稱善畫筆法真能工值兹多難餘出鎮觀民風公退
展毫素天機發心胷偶為田家圖情態誰能同策蹇仍
跨牛前行忽匆匆蕭然村野姿有此媪與翁小兒亦何
知短髮如飛蓬移家向何處寧能辨西東想當風塵際
流竄無定蹤惻然廊廟懷寓兹圖畫中方今聖明世四
海樂年豐黎庶皆按堵田里歡融融念此自興歎所貴
在遭逢鼓舞歌帝德萬古垂無窮
玉笥白雲為胡祭酒題
江南多勝地玉笥古名山扶輿孕靈秀疊嶂森層巒洞
天何泬寥羽駕不可攀琅玕相蔽虧芝草良足飡君家
在其麓華屋依林間石田墾膏腴金川瀉潺湲緬昔風
塵際避亂去鄉關占籍豫章城東湖幽且閒惟君富文
學聲華播人寰諸生仰模範象笏聯清班兩京日遨遊
撫時覺衰顔先塋在故鄉迢迢隔雲端松楸覆泉臺霜
露凄以寒沈思不得往託此圖畫看摩挲發遐想日夕
增長歎頋兹純孝心展轉弗遑安攄辭迪後昆貽謀垂
不刊
松栢軒為陳御史題
松栢本孤直豈與凡木同深根蟠厚地危柯拂層穹後
凋知歲寒偃蹇冰雪中所以異羣植棟梁真足充高軒峙
華構手種由乃翁年深遂培養枝葉何籠葱清隂覆窗
戶黛色蔽簾櫳遺芳及賢嗣慶澤遠益隆豸冠聳峩峩
衣繡兼乘驄扵焉仰餘蔭景德思無窮節操日以堅禄
秩日云豐五柳竟蕭索三槐委榛叢何如兹軒上青盖
欝童童願言慎封殖永世流清風
雅集圖
汴京富戚里王氏乃其賢雍容重文學瀟洒樂林泉名
園足勝概景物俱清姸嘉時愜幽賞休暇適所便一時
英俊流冠盖來翩翩坡翁絶世資揮洒筆如椽偉哉丹
陽公據几方凝然主家兩名姬並立何嬋娟珠翠盛容
飾雲鬟下垂肩雙松高崔嵬上有凌霄纏石床清且潔
古器相駢聯玉巵發光潤瑤琴縆徽絃伊誰寫兹圖云
是李龍眠穎濱暨山谷傍觀志何專淮海自知音側耳
碧虚前飄飄米南宫洒翰飛雲烟王郎獨仰觀但覺蛟
龍騫亦有蒲團僧趺坐語空圓劉君諦聽之無乃好逃
禪隂森古檜茂晻靄芭蕉連清風洒脩竹芳氣出蘭荃
怪石倚幽壑泉聲落潺湲佳景已如此况復開賓筵諒
匪塵中人不異瀛洲仙良會雖一時英聲振八埏蘭亭
付陳迹蓮社徒荒阡竒哉西園集圖畫今流傳嗟我懷
昔人景仰心惓惓摩挲想風采歌詠聯詩篇斐然愧續
貂願以厠末編
送太子少保金公歸省
憶昔領鄉薦挾藝來京師濟濟文儒士煌煌金玉姿衆
中獨挺出傾盖即相知叨陪大廷對日晏出彤闈清名
列虎榜令譽騰四陲聯鑣上林苑攀折璚瑤枝天門既
蕩蕩雲路豈逶迤君居青瑣重子忝詞垣推含香立螭
陛簮筆趨龍墀胥為侍近地密邇清光垂内制須才賢
遷轉秩允宜館閣久同登旦暮恒追隨趨朝戴星入退
直乘月歸輔相乃宥密知者固云稀偉哉地清嚴霈焉
恩渥滋先皇數廵幸寧復辭驅馳宫袍每同賜廏馬亦
偕騎付託何深重顧盼增光輝天驕和未靖鳴鏑臨邊
維赫然斯震怒撻伐蘇瘡痍相與扈清蹕直窮瀚海涯
獻替在帷幄草檄粲雲霓龍庭旆既返鼎湖龍亦飛悽
然抱弓劒匍匐還京畿至尊嗣寶歷恩澤遂旁施三孤
責既重八座任豈微宣公議常奏宗伯禮攸司不忘忠
國志還切倚門思聖朝崇孝理推恩誠匪私錫號太夫
人歸省當此時旭日明征騎春風吹綵衣朝列盡出餞
輿馬擁郊圻清歌白雪調綠酒黃金巵觀者誰不羨榮
華有如斯悠悠薊門道迢遞金川湄林深笋堪斸水暖
魚正肥稱觴祝遐夀拜舞慈顔怡伊我竟無似椿萱久
已摧因君念罔極茫然心獨悲臨分無以贈感歎伸此辭
退思齋為蹇少師題
人心妙虚靈不能以無思所思得其正酬酢隨所施惟
公出西蜀德望衆所推龍飛際景運位重今少師雍容
處廊廟輔治安黔黎退食有餘暇齋居思濟時秉心思
至公律已思自治進思罄忠言退思補闕遺庶政思佐
理庶績思咸熙賢才思簡拔禮義思維持治化思有成
舉措思得宜我皇正垂拱至德恊無為惟公實啟沃四
海將倚毗生民永安逸鼓舞同邊陲願言慎所思令譽
千載垂
送沈學士民則還鄉省祭
聖代重儒術賢才悉登庸蒐羅極四海鶚剡横高空雍
容居廟堂雜遝趨九重吾友雲間彦湖海蟠心胷揮洒
出烟雲意氣吐晴虹一官列詞林名譽日以隆薦歴遂
升遷循序階顯融華萼既聯輝椿桂亦籠葱出入金馬
門日覲明光宫兩朝承寵渥雨露何其濃一朝奉絲綸
克展桑梓恭恩命既云下畫鷁乘輕風祖帳臨薊門芳
筵爼豆崇相勸須盡觴握手心忡忡豈無故舊懷停雲
在江東蓴鱸鄉味佳蘋蘩孝祀同晝錦耀里閭賓友紛
相從嗟我久辭家閩山遠巃嵸因君獨惆悵繾綣情無
窮立馬黃金臺目送孤征鴻
送胡祭酒致政還鄉
昔在太宗時賢俊方彙征與君初識面遂結金石盟一
見得披豁聯袂登蓬瀛儤直居館閣顧問趨承明君獨
負才學冑監遂榮陞危坐擁皐比六館來諸生菁莪沐
時雨芹藻藹生成車駕臨辟雍峩冠講遺經寵眷自天
啟四海騰休聲優遊職史事驅馳歴兩京迨兹龍飛運
海宇躋昇平庶政已咸熙恩澤九有盈百辟總歡抃盡
職攄衷誠鸞誥重褒美存沒被光榮而君六袠年衰病
久相嬰聖情為悽惻賜歸豫章城璽書重嘉奬晝錦何
足矜祖帳出都門執手難為情西山欝嵯峨南浦春濤
驚桑梓日在眼東風拂行旌嗟我今獨留念别心怦怦
矯首萬里天鴻飛正冥冥
薊門别意送程汝器赴饒州教授
秋高薊門路灝氣肅以清念子將遠别相送出都城祖
筵集冠盖綠酒且頻傾臨岐欲分手繾綣難為情嗟我
子所契夙誼如弟兄麗澤藉資益硯席恒相并衣冠立
孔庭燈火親韓檠羨子先着鞭科目振英聲金馬待明
詔萬里皇華行我亦忝後塵翰苑蚤登名與子聯鵷班
出入在承明中道子暫蹶一旦復超升綉衣立霄漢驄
馬耀神京俄然返初服振袂謝恩榮閉門卧空山塵俗
澹無營及兹承薦剡簮紱喜重膺耄疾終懇辭職教任
匪輕西江盛文物師道貴老成子行方自重泮水日横
經立雪長在門祖武真能繩他年想模範帳下蜚羣英
豈徒儒道崇宦蹟亦有榮而我慨離居執手思迴縈申
章道遠意矯首秋鴻征
上林春色圖
上林一何好芳樹何葳蕤繁花紛煜煜碧榦共低垂豈
無幽曠原亦有清漣漪脩竹獨含秀枝柯忽紛披羣鳥
恣游泳迴翔各適宜和鳴馴錦雉間關語黃鸝王雎自
有匹鈎輈亦知時白鷴潔勝雪素鷺明頂絲鴛鴦有定
偶鸂鶒恒並棲物性亦各異扵人竟奚為展圖一披玩
歎息生歔欷願爾衆禽類高舉毋自疑長隨雙鳳凰舜
廷共來儀
題邵憲使凝秀樓
草木有靈異三秀乃為芝至和資發育造化孕珍竒邵
君魁傑士家住浙水湄早登黃甲名聲譽即遠馳繡衣
動光彩白簡振霜威一朝掌外臺風裁善自持慈親既
云逝棄官遂東歸泣血屢欲絶哀慟無已時孝誠動天
地致祥亦其宜棲居何幽深礎石發光輝靈芝光後出
吐艷方葳蕤膚理益豐潤金彩耀陸離豈伊純孝忱感
召良在兹父老重嗟嘆流傳世所知勝事古未有歌詠
宜聲詩永言播清芬令名千載垂
送楊學士省親
春風三月時花柳正明媚偉哉玉堂仙拜命辭丹陛青
綾疏禁直紫誥承恩意歸舟一何輕千里行已至升堂
慰慈親珠冠耀霞帔稱觴介眉夀綵服日嬉戲眷言罄
深歡禄養豐且備顯揚方在兹志願亦已遂嗟予忝同
年夙昔托深契兹晨忽告别握手忍分袂相看念睽離
况乃篤交誼娛親雖云樂聖心懷輔治歸朝勿後期促
裝戒留滯新秋氣候凉紫陌需來騎
題唯心卷
人心妙虚靈本體自澄澈唯為私欲蔽善惡由此别所
以古賢達操存恒切切如苗去稂莠如稼去蟊賊一朝
復其初方寸遂昭晰伊人慕心學勇往企前哲兢兢戒
放逸孜孜務脩潔願言斯勉旃庶幾踵先烈
送少保黃先生還鄉
憶昔事太宗從容侍帷幄時時被顧問密邇居館閣維
公我最厚交契得所託丰標獨清竒襟度自恢廓獻納
效忠勤論思攄謇諤青綾每同直彩毫時間作出入二
十年親愛宛如昨龍輿忽上賓銜哀淚俱落仁皇嗣寶
位任舊多寵渥公時特承恩不日登峻擢三孤位隆重
兼秩禄非薄寧期望鼎湖弓劒隔冥寞今皇紹大統眷
遇恩禮數公乃久嬰疾懇辭返丘壑聖情念老臣錫賚
何輝霍歸帆指東浙養親以為樂榮名動宇宙英聲振
南朔到家懷遠音好寄雲間鶴
恒齋為順德王通判題
大運固不息歲運成四時惟人斯有常秉心貴不移所
志在弗易所存當善持允矣先聖言孜孜戒巫醫賢哉
三槐裔佐郡際明時齋居揭華扁賢哲以為規勉循自
毋怠矯激諒非宜惟能慎終始一節斯弗虧
悦琴軒為趙光英題
衆樂人所悦惟琴悦者稀古聲一何淡古調一何微華
哉此高軒几席涵清曦所悦獨在琴興至時一揮泠泠
朱絲絃粲粲黃金徽初彈别鶴操再彈威鳳儀悠然契
冲襟恬澹中自怡睠兹山水音雅趣疇能知
送陳旺司訓之毘陵
年少負才志力學勤書詩振鐸大江右聲譽已四馳朅
來始相見羨子美令儀皎然玉樹姿煜煜含清輝操觚
為文章雅正且出竒復此拜恩寵鳴佩辭禁闈分教向
毘陵與我叙别離子行且慰意守職為儒師以道淑多
士勿謂官秩卑當今聖明王功高德巍巍崇儒重賢俊
致治昭雍熙勉旃益勵志敦默慎自持喻如荆山玉終
不爾棄遺申章以贈行莫訝相箴規
雲山圖為東里楊公作
雲山何岧嶤林木欝而秀烟嵐絢晴光嵐際峙層構繞
庭芳草深清禽哢春晝有書可覽適有田可耕耨展圖
念初服淹留嬰組綬因援嶧陽桐一寫丘中奏
送檢討陳嗣初還姑蘇
雨過晩色淨退直下西清涼颸起木末䬃䬃來秋聲故
人過我别明發有遠行撫景慕良覿睽離欝中情握手
子不留尊酒聊為傾意厚未忍辭酒盡還獨醒長歌寫
衷曲為子叙平生憶昔未荆識林居養幽貞每扵士論
中往往聞蜚英以兹用推轂奪爾鷗鷺盟尚希擅制作
庸以贊治平欣然解蘿薜遂赴求賢徵峩章謁明主秉
筆登蓬瀛端操景先哲邃學傳前經予亦得益友晨夕
資討評會晤益云密詎意疾所嬰浩然有歸志上疏思
遺榮漢庭多寵渥不能留長卿達士貴知止豈必功業
成守道苟不惑足以傳其名理棹向吳會驅車出都城
江雲引歸興朔雁隨行旌故園指日到親舊欣相迎于
于遂初願漠漠無外營金石宜善攝琴書益研精鄉黨
得師範後學式儀刑永矣保令聞當與前賢并
題梅贈御史張楷
雅韻不媚俗孤標絶塵姿皎如屑冰玉點在虬龍枝窮
冬寒氣盛草木無華滋寥寥溪谷間春意先自知霜雪
雖云厲清貞詎能欺所以古君子往往愛咏之廣平素
勁正亦吐幽婉辭愛物愛其德豈以顔色為念子栢臺
彦脩潔無瑕疵寫芳以相贈比德良在兹陋彼春陽花
嫵媚為世嗤勉哉樹高節歲晏以為期
題晚節秋香圖送羅閏副使之廣東
夭桃饒春姿所媚在青陽舜華足朝玩日日無容光何如
東籬下粲粲寒菊芳圓華凖天極正色侔坤裳繁露濯
秀葉涼颸振幽香孤特謝時態可與君子方昔人取自
况晚節終名揚寥寥北門什繼美維賢良羅君七閩彦
文采何煌煌柱下著清績志操凌秋霜進階貳臺憲持
節按炎荒臨别寫兹圖贈子意何長匪以資玩好我志
在激昂行哉懋晩節媺譽當彌彰
題楊應春梅竹圖
玄冥閟重隂凄其北風涼江天正搖落草木同凋傷云
何梅爛開孤根獨回陽伶俜傲冰雪豈比挑李場亦有
碧琅玕秀色摩青蒼貞姿與勁節相對殊羣芳君子有
遠操儷美實所望畫圖供翫餘自覺幽興長緬懷西湖
詠載歌淇澳章
夀少傳西昌楊公
皇天開泰運帝德光羲軒匡翊賴臣佐乃生名世賢道
脈有所託文風由兹宣廬陵士淵藪歐陽啟其先昔人
雖已遠勲業今猶傳先生踵其武氣稟光嶽全文章與
德行當時罕與肩文皇安國本羽翼惟咨焉隨龍游少
海捧日昇虞淵鞠躬盡臣力所知無不言忠嘉納宸牖
惠利蘇民顛進階貳台輔領䄂詞林仙保釐參周畢纂
述追談遷大名垂宇宙茂績光後前位高心愈小任久
操彌堅優游綏福履濱兹古稀年歲運倏云往春陽聿
來還堯蓂餘七葉夀星煥台躔左孤屬初度秩秩敷賓
筵盈門來賀客車馬何駢闐堂開塵外境酒醉壺中天
獻酧禮有加登降容無偏仁者固宜夀願比椿八千祝
頌匪予私衆心所同然長言播歌詠用繼崧高篇
送徐太守仲敬致仕
聖皇御寶歷圖治臻雍熙守令慎選舉務使安羣黎大
守姑熟來循良時所推方書龔黃政力以印綬辭自陳
七袠多志耄精神疲有母百餘歲康強尚未衰乞身遂
歸養庶得盡其私寵恩倏涣頒五馬不可羈長揖别交
友矧子為故知憶昔永樂中宫僚並命時一朝餞出守
會少多睽違兹焉謝事去把袂驚分攜黃鵠逝翩翩遙
望清江湄重結紫霞想不負青山期樂哉戲彩服眉夀
應同躋
文敏集卷二
