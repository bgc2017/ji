文敏集卷五明楊榮撰
歌行
送吕少卿升常歸省
先生宋代名臣裔簮紱蟬聯輝奕世潜心力學紹前聞
碩望清才更誰似一自英年領薦書騫騰獨步青雲衢
暫淹侯頖師儒席還擁行臺使者車手持憲節僉風紀
盛有香名滿人耳勁氣寒飛楚樹霜襟懷湛澈西江水
移官閩憲益馳聲政成超擢佐廷平釋之自信無冤濫
戴胄偏能適重輕昨來入覲明光殿奏績從容荷深眷
綵雲仗裏綴朝班瑞雪光中侍恩宴天語丁寧復舊官
兹晨拜舞出金鑾錦袍香惹爐烟暖玉珮聲搖曙色寒
羨君紫誥推恩久褒典榮親世稀有松楸鬱鬱霜露深
欲薦蘋蘩酹尊酒翩然承詔遂南歸晝日煌煌絢錦衣
人生得意有如此富貴功名願不違宦遊何幸逢昭代
况復明良際嘉會話舊空驚白髮生攄忠諒有丹心在
平生託好最相親官路俄經三十春棘寺知君體欽恤
廟堂顧我乏經綸驪駒明發催程早祖席都門且傾倒
殘臘遙辭紫禁門還官重上金陵道輔治由來需老成
華資今已亞諸卿此行珍重慰時望有待嘉謨答聖情
雪窩為苖修撰題
昔聞讀書泮池上一室臨池頗虚曠室邊面面種梅花
惟愛寒香來紙帳有時雪後天復晴皎皎夜月當軒楹
梅花雪月共一色室中湛若冰壺清欣然把書映雪讀
雪光照書同秉燭况兹素月復流輝四壁熒熒如削玉
一從錢塘徙畿甸擢科入侍金鑾殿時看雪月宛猶昨
只有梅花苦難見當時此室名雪窩别後相思魂夢多
月華雪色諒依舊南枝消息今如何已知襟懷尚清景
雪消月落空梅影有待枝頭結實成試作和羹為調鼎
送都御史熊㮣之南京
曉風吹花飄紫陌陌上青青楊柳色繡衣驄馬何煇煌
祖帳臨岐送行客客初拜命出都門意氣偏承明主恩
霜威凜凜孰敢犯狐兔斂迹鯨鯢奔強摧弱植安田里
閭閻處處謳歌起還朝入對重敷陳九重顧盼天顔喜
南京憲臺席久虚特承寵眷荷新除玉壺酒盡意不盡
欲别不别仍躊躇知君此去肅風紀要使聲華滿人耳
不見當年攬轡流千古芳名照青史
送甌寧大尹章文郁復任
吾鄉風土冠七閩建甌二邑相比鄰清和之風此融結
山水秀異民心淳風淳俗朴無乖戾從古迄今稱易治
况當聖世仁化行令長人人盡良吏章君自是錢唐彦
早入成均與髦選驥足高騰迥出群牛刀小試初為縣
治成綽有昔賢風人方卓茂與魯恭晨霜翳蓋躬行學
春雨乘車出勸農六載守官如一日藹然仁惠聲洋溢
來朝仍著尚方履課最重書考功筆關樹生凉宿雨晴
還辭北闕向南行雨露濃霑雙袖濕江風遙送一帆輕
邑中耆老相望久有待來臨如父母長途風景秋正佳
馬上看山莫回首我皇注意在愛民守令于今務得人
勉旃終始樹嘉政褒命行看下紫宸
送陳必恭參政考績還雲南
陳君家住錦江里居傍好山千仞起鍾靈孕秀在斯人
少小留心事經史一從領薦上神京成均肄業超群英
黃甲題名沐光寵烏臺列職揚清聲日持白簡趍丹闕
勁氣稜稜凜霜雪平生心事孰與倫皎若澄潭湛秋月
繡衣一出山嶽搖翩翩鷹隼凌九霄輶車按涖慴貪墨
封章奏劾驚藩僚更聞攬轡向吳土狐鼠豺狼遁無所
掃除奸弊一以空要使高名照今古一朝參佐居黔中
薇垣頓覺春融融遐荒草木被膏雨閭閻黎庶歌仁風
昔年報政好顔色此日重來頭已白懸車未遂歸老心
匹馬還看别京國旗亭楊柳何青葱送君南去情無窮
願推仁政洽荒服莫教中道隳成功頋予同郡托交誼
衰老猶慙侍楓陛聖恩他日許歸休同看錦江山色翠
送太平知府姚政之任
禁城漏徹天門開紅雲捧日東方來仙蹕聲傳六龍至
明堂朝罷千官回羨君卓犖多才智此日榮看荷恩意
手分銅虎任專城袖帶爐薰出丹陛賜來寳勑何煌煌
龍文五綵生輝光旗亭車馬集冠蓋祖筵酒泛葡萄香
漙漙凉露浥芳草道上塵氛淨如掃蘭橈曉發潞河濱
回首雲山隔瓊島秋深水落波不興白蘋紅蓼爭鮮明
雲連齊魯黍初熟雨過秦淮山更青道傍雜遝森童稚
共迓雙旌日邊至閭閻已喜樂雍熙宛若春陽發輝媚
黃堂宣化敷聖恩撫綏黎庶旌仁賢和風拂拂藹生意
明月皎皎行青天况君昔嘗效勞績一寸丹心烱虚白
早從絳郡著能聲兩入樞庭贊籌策地官分職衆所推
敬敷五教昭民彛翩翩一鶚上霄漢騑騑五馬趍南畿
朱幡皂盖照雲日勲名坐與龔黃匹公庭無事清晝閒
絃誦聲連萬家室古來郡守非不多惟有循良名不磨
勖君此去慎終始再聽民間襦袴歌
題曹義編修花木翎毛圖
同雲黯淡歲華逼老樹輪囷雪初積瘦蛟起舞凍欲僵
一鳥歸棲頭已白中山有物明月精睢盱相顧如有情
天寒獵罟不復出静倚叢薄無人驚樹傍枸杞枝裊裊
搖落之餘見應少葉在猶如翠羽滋實成尚綴瓊珠小
嗟哉植物胡不同榮枯開落誰能窮晴忩看畫坐嘆息
默識乾坤造化功
送禮部郎中蔣廷暉致仕還鄉
薊門二月春晝長有客翩然還故鄉為言衰邁已七袠
乞身幸已辭明光憶昔年華正彊盛工書深得臨池興
遠師羲獻爭清妍近法歐虞擅遒勁龍飛九五永樂初
姓名早已登薦書拜官雖列鳳池上載筆每向詞林趍
毫端日日傳恩旨綸綍輝煌播遐邇乘間縱意時一揮
多在人家畫屏裏後來遷職尚書郎内庭如舊承寵光
白金文綺頻有賜三十餘年鬢髮蒼顧予自昔同供奉
青眼相看意逾重只今别我遂歸休千里湖山入清夢
祖筵酒滿黃金巵盡醉休嗟臨路岐他時倘遂懸車碩
定過錢唐話别離
送田萬陶教諭之沙縣
田君性質淳且良早年力學攻文章曉窺芸簡碧忩静
夜對蘭燈清漏長平生卓犖有高志淬拭青萍不輕試
韜藏寳匣幾經年時有輝光動星緯秋風藩省棘闈開
揚眉吐氣爭先魁九重霄漢翔鳳羽雲程千里馳龍媒
一朝飛步上京國擬向彤墀獻三策日華五色過眼迷
乙榜登名衆皆惜聖恩掄選重才賢成均三載加精研
誰知富貴自先定科名特達非偶然拜官再向黌宫裏
得此欣然為親喜封章懇欵動淵衷錫命南行近閭里
都門草綠春日明臨岐使我不勝情官河水滿快征棹
指日諸生相拜迎東風吹雨潤芹藻泮水優游景逾好
親闈迎養足歡娛遙想藍輿到官早顔童髮白八十齡
年來况喜身康寧公餘娛侍有真樂不羨富貴兼功名
送大尹謝仲廉之沙縣
東風吹花舞晴雪正是京華夏初月上林日暖散鶯聲
似與行人送離别翩翩鳬舄出九關一尊酒盡添朱顔
丈夫慷慨别知已仗劍寧辭行路難憶昔君初擢科第
際會風雲多意氣綉衣絢綵立青霄白簡飛霜侍丹陛
豈知利鈍亦有時得失往往常相隨只今承命宰百里
况是閩南風俗竒喜君卓犖負高節世態從教尚炎熱
玉壺秋月烱虚明金井寒泉自清冽兹行正好展才猷
時將民瘼勤諮諏夜深無犬吠村巷春到有農耕綠疇
夫耕婦織各安所比屋謳歌歌父母三年報政著勤勞
佇見芳名同卓魯由來邑令任不輕君行莫傷離别情
秋風若有燕鴻便應好緘封遙寄聲
送顧都御史致仕還鄉
憶昔與君同射策兩鬢相看如漆黑流光迅速不可拘
轉眼蕭蕭頭緫白君初釋褐宰花封桑麻百里春融融
欻從鶚薦上霄漢手持玉斧乘青驄英姿勁氣獨超絶
不好尋常事容悅三春栢府凜嚴霜六月江南洒飛雪
銀臺進秩曾幾時擢官都憲蒙主知四方顒昂想風采
百寮震肅瞻威儀聖恩優老古無比一朝勑賜歸田里
清名已見重當時况復光榮善終始漢家解組有二疏
都門相送多軒車高風卓卓振寥廓夾道人稱賢大夫
君今高步踵前軌不使先賢獨專美歸來林下更優游
錦綉輝煌照桑梓蹇予衰老思退休才薄應慙今尚留
冥鴻何日遂高舉九霄接翼横清秋
送中書陳宗淵致仕還鄉
天台山水鍾靈氣人物挺生多秀異陳君夐出流輩中
襟宇舂容富才藝能書能畫莫與肩揮洒毫素人爭傳
芳聲早歲聞京國雅志不得栖林泉永樂之初領高薦
一時同召皆英彦儤直常居白玉堂承恩日侍金鑾殿
從此飛騰際盛時廿年染翰鳳凰池烱烱雙眸明似電
蕭蕭兩鬢白如絲詔許歸休娛晩節買舟即日還東越
故園遙指赤城霞片帆輕度滄江月我與相知為獨早
見君少壯今衰老送行難盡舊時情聊復長歌寫懷抱
到家正是菊花天把酒東籬興浩然惟有丹心常戀闕
時時飛夢五雲邊
題紫芥圖贈同知王朝佐
中園百蔬雨後長紫芥新香味偏爽錦文繞葉光陸離
金縷攅花色鮮朗莫嫌氣烈俄驚嚏滌滯消煩功獨廣
紛紛春韭與秋菘那得與之相比倣徽州貳守最賢明
厚撫煢嫠薄自養晨飡暮膳無重味味此甘腴勝熊掌
勤勞民事自忘疲不似庾郎同偃仰康侯擊節信民言
我亦為君加嘆賞繪圖相贈雖若微託此聊將寄遐想
方今廉吏盡登庸不限内朝并外壌碩言終始務清修
佇見徵書降天上
題竹泉石坡贈宣城錢教諭
古來何人善畫竹湖州太守眉山蘇二公已去數百載
每嘆絶筆人間無此圖幾竿何洒落生氣瀟森動寥廓
胸中不有真琅玕筆下那能發竒作崢嶸老石莓苔青
叩之似作金玉聲虚竇玲瓏暗泉滴深根盤結微雲生
子今振鐸宣城去為拂新圖寫新句梅花未發柳未生
持此聊將歲寒意不用截取長竿釣玉璜不用裁為律
吕鳴鳳凰惟應殺青著書比班揚廣文之官雖冷夫何
傷
翠筠軒爲黔國公子沐可觀題
世人見竹愛者稀子獨愛種當軒墀長稍密葉自瀟洒
虚心勁節同襟期拂雲高並青霄直秀壓琅玕繞簷碧
千竿颯爽風雨聲四面隂森冰雪色蒼然滿眼如瀟湘
敲金戛玉相鏗鏘虬龍露角帶春雨鳳凰振羽鳴朝陽
有時攜客翫佳景滿地扶疎散凉影掃石彈棋白晝長
鈎簾對月清宵永有時截製紫鸞笙希音吹徹鈞天清
空中似引飛仙度翠翹綠珮何輕盈塵氛不到淨如洗
幾回吟嘯霜天裏蔣逕寂寥何足論淇澳猗猗自堪儗
君家慶澤流無窮種德應與種竹同繩繩後嗣盡英傑
撫綏夷落推元功羨子才高踵前躅早有芳名動南服
碩言長養資汗青留紀清朝世勲錄
重慶堂為曲靖知府晏毅題
堂中慈母雪滿顛况是大母尤高年福禄康寧姑婦樂
旨甘備養孫曾賢人生重慶有如此孝慈同萃一門裏
綺席懽承綵服鮮綠醅香泛金樽美彤幡皂蓋綰銀章
慈竹隂連萱草芳錦衣屢得拜家慶幾廻庭戶生輝光
知君久作青雲客御勑曾看侈褒錫寧將宦遊悅親顔
直遣夷氓沾聖澤顯揚已喜振芳聲更兼禄養承恩榮
願殫忠孝保終始不負高堂鍾愛情
送李參議復任
藩維之任實匪輕古來重此良足徵咨詢州牧載虞典
旬宣江漢垂葩經李君早歲乘驄馬煜煜才名滿都下
蒼隼横秋振羽翰白簡飛霜肅朝野一朝受命參閩邦
聖皇德化能宣揚政平訟理息愁嘆坐令八郡生春陽
朅來報政上京國官舍相逢慰相憶暖風碧草三月春
綠酒紅亭送歸客蒲香酒熟下車時再施惠澤安黔黎
心如玉雪保終始廟堂峻擢應有期
送從弟尚文復任南京吏部郎中
憶昔少時居故鄉兄弟相親恩愛長碧忩燈火照經史
肯以暇逸虚流光一朝歘動青雲志泮水傳經汝來侍
夢草春吟每得詩聽雨夜眠常共被是時愛汝才且賢
静觀羲畫窮先天隂陽變化悟消息為汝指授加精研
歲逢己夘仲秋月我獨攀桂登蟾闕鵬程浩蕩遂騫騰
翰苑編摩愧疎劣一從别後難與同喜汝攜書來辟雍
日下聯輝想華萼雲邊接羽看飛鴻時從官舍話衷曲
顧戀情深如手足領薦欣題鴈塔名為郎喜作天官属
十年粉署政績多彤庭奏最承恩波官階已齒大夫列
煌煌紫誥頒鑾坡曾懷先隴多荒草拜上封章歸祭掃
始憐别我去路遙旋喜辭家到官早于今又是五載餘
重來慰此情鬱紆官舍論心未逾月都亭又擬歌驪駒
關河迢逓渺南北潞水鍾山兩京客百年兄弟皆過半
此日相看総頭白匆匆且莫傷别離金臺會面恒有期
秋風驛路多歸使時遣平安報汝知
别仲子讓歸鄉省母
常聞七十古所稀我今行年當此時鏡中朱顔已非昔
鬢邊玄髮半成絲汝來官舍兹十載定省晨昏恒不改
趍朝上馬每親扶退直還家立相待承顔養志希前修
要使吾心百不憂撫摩弟妹恩愛厚應對賓朋情誼周
家庭綜理恊規矩僮僕歡欣無間語眼中塵俗不相關
幹蠱承家應賴汝今晨拜别還故鄉秪為慈親在北堂
劬勞鞠育思報德豈憚關河歸路長到家正是小春節
綵服登堂慰離别鄉園桑梓須敬恭先隴松楸宜拜謁
兄弟惟敦手足情閨門禮法在持循睦宗恤衆恒留念
敬老尊賢勿厭頻我家種德自先世忠厚相傳貴相繼
還將經史細研精莫遣箕裘業荒廢汝行日遠思日深
去後平安多寄音殷勤侍母有餘暇重到京華慰我心
汝來京侍養已十年小心敬慎夙夜不怠治家接人
罔失禮度足慰老懷今以弟錫來乃欲歸省母雖命
汝行而汝之庶母弟妹及諸親舊咸弗忍舍汝者皆
由汝平素孝友誠敬之所致實非偶然吾雖欲留旦
夕侍左右然汝念母久違孝心誠切不可沮遏乃賦
長歌一篇以勖汝行汝且暫歸以安母心尚期促装
重來以慰吾懷庶幾子道兩盡汝其服膺勿忘也
題竹贈登州太守楊頥
浴鳳池頭雨露濃波濤翻硯飛墨龍倏忽變化騰太空
蜿蜒影掛尺素中初疑吐霧春濛濛崢嶸山角雲雷從
徐觀滿座生清風凌霄勁節冰霜容葛陂昔日留遺蹤
至今勾漏思仙翁羨君久典千里封琅玕萬箇藏心胸
歲寒之操期相同長才他日須登庸簫韶九奏重華宫
竹雪書房為畫士戴文進題
戴君舊業家錢塘幽齋剰種青篔簹冰森玉立鬱蕭爽
珮珂時動音鏗鏘一林遙接淇園綠萬箇如臨渭川曲
涼宵白晝風月清翠影重重覆書屋四時佳致迥不同
况兹清絶當嚴冬朔風吹雪滿空下凝梢綴葉相玲瓏
素娥冉冉來雲表皓鶴翩翩舞林杪是時掩卷一凭欄
清興滿襟應不少恍如玉壺照八忩牙籖玉軸生輝光
開徑便宜同蔣詡映書更覺慕孫康一從寄跡京華地
翹首山房想初志陽春桃李任紛紛勁節貞心自無異
何人為君寫此圖故鄉景物渾不殊興來展玩對立久
一點塵埃忩外無
送修撰楊夀夫致政歸鄉
蓐收司令大火流金井凉生梧葉秋玉堂詞客歎衰老
振袂翩然思退休封章曉上五雲裏恩命旋頒倍忻喜
香飄紫殿拜龍顔日轉西清别知已顧予同邑又同窗
少小論交情誼長一從筮仕列中禁南北迢迢天一方
君從泮水歌芹藻化雨春風起枯槁烏紗白髮三十春
一榻寒氊碩終老幾回受命司文衡南宫藩省推公平
由兹薦剡上天闕擢任詞垣沾寵榮先皇龍馭升天後
國史恭修喜承詔書成進入蓬萊宫聖德神功永垂耀
褒陞華秩錫瓊筵更頒獸錦宫袍鮮老成效用方自此
如何拂袖翻歸田今晨酌酒送君去行色匆匆留不住
自是平生泉石心不辭萬里關山路到家想值秋暮時
籬邊黃菊猶芳菲親朋歡會如相問為說南還今可期
題孤峯疊秀圖送太守况鍾復任
東南名郡稱姑蘇土壤深厚山縈紆雲中黛色接天目
天際江流瀦具區具區之中峙重屋孤峯高瞰湖波綠
獅岩虎阜相蔽虧紫翠浮光眩人目此中佳景真如畫
閭閻盛世涵清化湖山處處有漁樵隴畆人人樂耕稼
偉哉太守才且賢悉心撫字今幾年鉏奸擊暴植孤弱
詩書比屋聲相傳有時勸農行属縣露冕輕軒遊歴徧
村童野老競歡迎甘雨和風緫如碩比來政譽何洋洋
喜看奏最朝明光聊賦兹圖慰離别相期事業齊龔黃
送兵部侍郎徐良玉考滿復任
朝廷圖治臻虞唐峩峩廊廟登俊良六卿分理各有属
大綱一舉衆目張夏官司馬掌邦政統制戎師衛民命
任高責重職匪輕德厚才良始能稱徐君筮仕當壯年
皇華使節周八埏為郎粉署著勞績佐政銀臺承寵遷金
閨出入久通籍瞻望天顔纔咫尺惓惓夙夜竭忠誠烱
烱丹心抱清白先皇擢貳夏官卿幾年蒞職居南京提
綱挈領百事舉往往群僚推老成朅來考績覲楓陛書
最南還别知已驛路霜酣木葉丹潞水風高翠濤起山
連岱岳神秀鍾路入徐揚風物同石城鍾阜自天設虎
踞龍蟠今古雄君歸為政勵初志上副宸衷廣仁治惟
將盛業繼古人終有清名照來世
宋徽宗耕牛圖為黃福少保之子題
春原過雨春日熙春樹連隂春草肥田家力耕貴及時
手挽牛兮肩負犁草香泉美牛步遲農心汲汲應何為
上恐公家賦稅虧下慮私門妻子饑吁嗟牛兮胡不知
宣和之初能念兹九重燕暇親寫之驕奢一動萬事隳
塞草黃沙千載悲
送許編修歸省
秋風蕭瑟天氣凉梧桐落葉鴻鴈翔詞林有客思故鄉
雙親夀考俱在堂滿頭白髮明秋霜久矣離别各一方
白雲飄飄日飛揚欲往從之道路長朝回幾度心彷徨
東山岌嶪恒在望九重懇懇陳封章拜恩歸去喜莫量
舉桂棹兮理蘭槳錦衣白晝生輝光到家正是籬菊芳
親雖已老身尚強烏紗珠翟相焜煌撾鐘考鼓獻夀觴
碩祝千歲猶未央人生此樂應不常於乎人生此樂應
不常聖恩廣大安可忘
送夏仲昭主事歸省
青年射策成名早文采風流出人表校書閒雅在鑾坡
染翰優游趍鳳沼敭歴清華歲月多九重天上沐恩波
粉署初遷司考課石渠還復預編摩從容退食無塵事
時寫琅玕發清思風梢雨葉倏忽成綽有湖州筆端意
高堂慈母雪盈頭定省心勞不自由上疏喜承明詔許
束書便買江南舟難兄解組歸未久相見欣然復攜手
綵衣雙舞夀筵前此樂人間信稀有玉峯秀色似崑丘
乘興還堪載酒遊聖主恩深容暫去鄉園雖好莫淹留
題御史曹習古推篷清趣圖
青年攬轡臨三吳清宵舉棹經西湖西湖湖上月初出
推篷對月思林逋逋仙舊宅無人住尚有寒梅千萬樹
老榦槎牙屈鐵垂嫩蕊參差雪花墜暗香細逐東風來
疎影横斜照綠苔夜深寒氣沁肌骨眼前清絶無纖埃
湖邊又似湘江曲傍有千竿萬竿竹密葉紛如金錯刀
高枝森若琅玕玉雲際何人吹玉笙清音彷彿鸞鳳聲
此君自昔重高節乃與梅花同結盟須臾月落東方白
滿眼猶餘霜雪色道逢四明一老翁為拂生綃洒香墨
筆力精妙意無窮御史冰霜節操同朝回静坐一披翫
恍在西湖湘水東
送少卿沈民望歸鄉祭掃
雲間自昔多才俊二陸文章著西晉君家兄弟際明時
褎然並以能書進文皇在御涣綸音雙鳳翩翩入翰林
東觀校書延譽盛西清應制沐恩深從此超遷登要地
講殿齋廬常入侍久官庶子輔青宫新拜亞卿居棘寺
四朝寵眷豈徒然染翰今踰三十年曾奉聖言方逸少
還同筆諫效公權優詔初承拜雙闕先塋祭掃歸心切
祖筵群餞出都門正是登高菊花節九峯松柏秋容老
到日遊觀展懷抱鄉閭士子共追陪見者爭誇錦衣好
我念平生故舊情聊歌長句贈君行再三相嘱來須早
勉盡忠勤荅聖明
竹石圖為都指揮徐信題
長林雨晴露山骨怪狀竒形何突兀有似烟消虎豹蹲
更疑水落黿鼉出修篁落落共幾竿碧玉交映金琅玕
老虬青春露骨角威鳳白日生羽翰吁嗟物情易衰朽
惟此竹石能持久欲看踐履竟何如一片貞堅更相守
題陳進士竹石圖
往時湖郡松雪翁竹石戲墨天下妙即今亦有澹然者
筆意精工頗同調數枝瀟洒自不群高堂白晝生風雲
乃知雅趣脱塵俗何可一日無此君
送葉俊太守致政歸鄉
浙之東兮君所居嗣先業兮宗文儒早年俊邁風骨殊
渥洼颯爽千里駒一從振足登雲衢才猷卓犖罕與俱
擢宰臨桂向南趍邊氓已喜疲癃蘇三考績最朝帝都
高超赤縣意自如寸心烱烱冰玉壺榮膺鶚薦分虎符
出守太原民心孚絃誦之聲盈里廬桑麻徧野隂紛敷
夫何未及三載餘翻然乞此衰病軀聖恩霈若雨露濡
告别使我情鬱紆諒君之歸志不孤尊有酒兮架有書
田可耕兮圃可蔬山可樵兮水可漁退休之適安以舒
嗟君之樂兮世所無白雲為侣鷗為徒
文敏集卷五
