明文海卷四百三十七餘姚黃宗羲編
墓文九
文苑
河南參政王遵巖墓表(雷禮)
遵巖王先生既卒葬其壻會稽尹莊君祉求余表其墓
思昔壬辰之年先生官吏部節操文學為時推目余方
釋褐偶以文字相知見先生立志遠大不翕翕以相驩
亦未嘗悻悻以自忤意必入贊邦經建不朽業乃一蹶
二十餘年竟弗起耶先生諱慎中字道思别號遵巖東
州晉江人也幼稟慧質讀書日誦數千言輙了悟不煩
師觧年十四補弟子郡守葛公見所試舉子業竒之曰
兒異日當為天下士詎取科第己耶十七舉於鄉明年
嘉靖丙戌第進士疏乞歸娶二十赴銓授戶部主事監
兊通州舊以覈糧頞虧虛為稱職多操一切先生惻然
曰運卒疲轉輸極矣不厚加優䘏徒刻削為耶取宿滑
故為留滯者懲之不輙貸一日視糧胥以浥爛告先生
曰此船漏所致非彼罪也但不宜久貯爾即給散於軍
曰此一軍所虧粟粒耳可以免賠償者幾何人於是運
卒相慶曰王大人活我其曲悉人情類此差滿調禮部
祠祭司時天子崇祀典多始創無故牘可稽大宗伯命
先生起草獨推原禮意揆時折中雅稱上旨辛夘鄉試
廷議以京朝官主各省試事勅先生主試嶺南善鑒别
越歲壬辰所取士林大欽果廷對魁天下尋轉主客員
外郎會詔取文學士充館職輔臣欲羅致先生使人喻
意先生固不往謁竟為所沮又因屬人望改吏部考功
員外郎以塞之未幾陞驗封司郎中時少宰兀崖霍公
韜與輔臣有宿憾每於衆中譽先生同列附輔臣指共
擠之因先生疏論封典坐以變更成法謫判常州值江
隂缺令撫按欲擬署篆疑先生必辭先生喜得親民事
自效請檄以行延見耆老審所宜利者注指之即米鹽
事不憚煩邑有高姓者怙勢侵牟鄉民習為奸市先生
廉得其状寘之獄併鉤摘諸不逞者並伏其辜邑用肅
然未幾陞南京戸部主事禮部員外郎尋轉山東僉事
提學校先生敦風教以身為標齊魯故事學官迓上官
類跪輿臺前不以禮處廼諭之曰師必自重而後可以
教人若輕其師是輕其教也令以士禮相見校士秉至
公不徇舊案所識拔者多為時聞人踰年轉江西參議
值章聖梓宮由九江入楚下吏懼誤供給有棄職以逃
者先生往董其事裁約以禮人不知疲繼陞河南參政
屬歲大饑天子遣戸部侍郎王公杲賑䘏王公見先生
發稟平糶有方活民數萬具以狀聞且薦其可大用會
辛丑大計吏治輔臣故猜先生又因廵按在江西謁輔
臣先祠以奠文委先生盖其意所屬也先生固辭遂銜
甚因考察諷銓部重違其意而外憚公論姑以不及擬
調内批竟報罷士論共惜之先生聞報無愠色以獲侍
父母為樂父方渠公捐養哀幾滅生事母左右承歡雖
貴且老不弛勞事兄如其父撫二弟以家學切劘弟惟
中以所得取戊戌進士官至南京太僕寺少卿居家悄
然閉戶取聖學宗旨以自鏡日以所得引誘後進易其
耳目訓詁之陋随其所扣皆虛往實歸四方聞而興起
者以不及門為歉凡觀風兹土者必式於其廬或大事
刊金石并秋闈錄序必借重先生以其言足垂訓云予
嘗概先生素履初束髮登朝抵掌談天下事謂事無不
可為為之無不如吾願視時諸著名者嶽嶽無所譲其
諸著名者亦莫不前先生及發為文詞亦因性資英邁
吐藝林英華馳騁秦漢六朝上下而竒氣逸發變態百
出不可繩律後經遷謫轉徙反究實踐豁然有悟夲真
渣滓盡融於是造詣益邃窮制作之妙不為綺靡語古
雅醇深動關世教識者謂登歐曾之堂而入其室亶其
然乎嗟夫天生俊乂為世用也先生崛起閩中桀然自
見其才而不自滿足勇於求道卒底大成使假之重柄
必能以求道者立功業而不安於卑近乃為小人所詆
猜無以竟其所藴何哉昔人謂子厚寓柳州而文思日
進是天殆假此以成其名也今先生雖坎軻於世而
當其静居穆然見天真片言緒論流布於海内
者無不足以感發夫後學以求自得夫而後知俗
套之不足貴謂造物者得無意乎先生生於正德
已已九月二十七日卒於嘉靖已未七月十七日
享年五十一葬都溝邊山之原盖先生所自卜也
其世系見於太僕君墓誌銘兹不詳叙惟本其德
行學術之大者特表於其墓可使世之人過此咸
知秉道守正如先生雖遭罹䜛搆不及大用於時而
天為斯文所以起衰反弊永垂不朽者非人之力
所可幾也彼怙勢竊權赫視一世者雖能擯抑先
生而不能奪其聲名徒為世憎斥豈無感慨耶
陳石亭墓銘(顧璘)
先生吾南都文人也當童穉時穎異早見雖其軀
不甚長神采朗秀眸子可照少學蘇氏之學筆勢
瀾溢氣局渾健人咸謂其類東坡先生亦自號曰
小坡至中歲再變其格詩務宗夫盛唐文則出
入史漢而歸於簡古晚年益好著述惟期浸淫理
奥絶不以綺麗競能厥趣遠哉璘自登第後即相
結為文友傾心幾四十餘年切&KR0008;契許日益膠固
真如兄弟骨月頃年先生以山西行太僕卿璘以
浙江布政使各請老居山中與諸耆舊大夫修淨
社甚懽丁酉璘召起為副都御史撫楚與先生别
意殊怏怏戊戌秋忽以訃聞實卒於六月二十六
日璘哭之慟其子時萬等致禮部主事許子榖状
来請為墓銘嗚呼吾與先生交期止此耶乃又不
獲執手永訣痛矣夫天道負人每如此也恨恨何
有窮哉乃志曰先生名沂姓陳氏初字宗魯後改
魯南號石亭居士本宋丞相秀國公升之之裔曰
澤以言青苗謫四明為鄞人曰珤國朝以醫徵入
太醫院始家南都其詳載長沙公傳中長沙公諱
鋼稱遲宣子即先生父初為黔陽令再擢長沙通判皆
有遺愛祀於土母金安人以成化己丑七月二日遲宜
公先夢釋氏奉眀珠入室旦生公五歲能屬對八歲能
摩古人畫十歲能詩十二歲能舉業率竒拔驚動長者
總角著孔墨辯赤寳山賦諸文傳誦人口自是行誼文
學日益隆茂辛酉始舉鄉試暨丁丑始舉進士雖久處
韋布時名曄然出入人上閣老野亭劉公太宰白巖喬
公少宰柴墟儲公宦南都時皆海内具瞻鄉定山莊先
生負學行高望皆引為忘年友既仕改翰林院庶吉士
除編修與修武宗實錄推内館教書癸未禮部聘同考
官甲申與編修鄒守益等及與修撰楊慎再論大禮實
錄成進侍講賜白金文綺随充經筵講官譔講章善寓
諷勸上問宰臣知其名丙戌授冊封楚王踰年出為江
西布政司參議先生素抱經濟樂於惠民於是備設科
條以杜奸完賦同官驚服進山東左參政按沂莒滕費
諸郡邑察其災荒發官帑市牛百餘頭給民墾藝且寬
其稅期年皆熟又為蠲除種馬薪木運布諸征民獲甦
息嘗至鉅野察有盜將發調卒襲捕散之即言於中丞
職兵者不謂然已而盗竟破縣去衆許其略嘗遇執政
於德勞之曰先生久外將召矣對曰齊民困甚苟行吾
疏勝吾受德意大忤吏部舉河南福建布政司皆不遷
遂改山西行太僕卿再上疏請老歸築遂初齋於家園
杜門著書絶意世事及今天不愛賢遽爾見奪蒼生已
矣又如鄉國何哉先生孝友忠信出於天性事二親死
生情文備極人所難及素廉於財長沙公歿後營弟妹
婚姻貸以備禮及貴周䘏南都與四明族屬往往曲殫
心力嘗有大臣後流落不能歸葬必圖為之所居京凡
鄉閭人急難匍匐拯之唯恐後盖平生舉事造念率歸
忠厚固不可以計數也所著書有皇明翰林志金陵圖
考金陵世紀畜德錄誨似錄花巖志游名山錄晤言詩
談總若干卷詩文拘虛集若干卷又金陵志山東通志
南畿總志皆出筆削狀謂其清修厚德文藻惠政合而
歸之有道仁人吾鄉稱為實錄初配楊繼馬婦德并茂
馬尤能文贈封皆淑人子男四伯時萬鄉進士仲時億
叔時兆皆才哲方向進季時尚幼孫男幾女幾其興盖
日熾云卜已亥月日合窆於楊淑人之墓墓在岔山祖
塋兆内銘曰
文以章物唯道是則發藻於才立本於德小儒偏長下
乃剽竊於維先生秉德自天企彼四科庶幾閔顏乃述
乃作是謂善言達諸大業僅試旬宣乘雲御風言返天
門有遺在壌瘞玉彼岔赫赫其光爥於九原匹躬斯已
百代攸聞
侯二谷墓銘(茅坤)
樂清侯二谷先生予嘉靖戊戌同年進士也諱一元字
舜舉始釋褐時同年錢塘翁君相首篤行會稽沈君鍊
任節俠永嘉王君德譚經略而先生暨華亭莫君如忠
治古文及詩歌然先生尤好為湛深之思予不自量抑
稍稍共五君相頡頏以為聞於時已而各以授官散去
其所為離合顯晦不同而要之同歸於道者間嘗賦六
子詠是也久之翁以廣平太守致仕歸而沈以上書詆
執政徙塞上被誅王繇給事中以直諫出臬南粤且棄
官去已而海倭内訌復提兵赴族父難死之予亦以忤
當世免官而先生同莫華亭浮湛世路乍告乍起者三
十年始並領方伯然竟不及持節鉞參大政以究所為
戮力四方之志命也然予於翁之歿間表其墓沈及王
之死復書其烈及碑賜祠而莫且屬予序其家藏刻嗟
乎先生之歿而葬也少子某抱其弟某所為状屬予銘
其墓予安能獨無情乎哉按狀先生於南京刑部時省
囚書暇輙下帷謝賓客讀六籍及六家言間與曹郎王
公問皇甫公汸蔡公汝楠許公應亨輩相與選勝休沐
分曹賦詩風流文藻於莫華亭無間焉於參議廣東提
兵大名道頗得先生文武材而轄河南轄江西也則又
稍稍聞其撫灾賑饑不下古富鄭公青州之遺獨故嘗
以文詞忤江陵相公坐構去其死事雖於沈會稽王永
嘉不相及而抗直之聲則又於兩公者或相雁次矣及
按先生罷官歸而卧林廬也入以將母出以悌弟及服
喪讀禮所散橐中装以贍内外姻族鄰里鄉黨則又有
翁廣平之所不能而節而書之者什且伯焉嗟乎先生
於予所詠六子盖兼之矣然考其自則繇上世節毅公
畐高大父誠齋公震大父梅亭公敬及父廷訓世忠義
而流耀後昆者遠矣方其年十三以父嘗議大禮坐構
逮繫走數千里守闕上書悲慟天子為之霽威縉紳大
夫於今聞之猶為欷歔而囓指飲泣者其歿也猶手書
祠堂事以授少子某其於名理大誼類如此所著詩文
詞賦傳記論贊誌述共若干什晁太史瑮嘗序而傳之
以行於世享年七十有五葬之三台峯之麓子男六人
曰興邦曰化邦曰儷邦曰任邦曰保邦曰傳邦化邦中
鄉試卒他並郡縣博士弟子員女一人孫男女二十餘
人中多魁壘相望而未艾者銘曰
其入朝也文學政事鏗然巖廊其觧紱也角巾竹麈山
水徜徉生不為三公歿猶為文昌銘爾藏聿耿光魂則
無不之兮於海上異人乎翺翔
朱公墓志銘(唐順之)
公姓朱氏諱某字某吴縣人也父東耕君諡以隠德為
里中所推至公讀書為儒在縣學若干年以貢入太學
在太學一年謝去歸老於家明年子鴻漸第進士歷官
兵部武選主事於是天子封公武選主事後鴻漸為武
選郎中已而鴻漸守瑞州調守廣信又自廣信調守梧
州而公復封鴻漸未去梧而公卒於家某年月日也公
自少苦志讀書嘗寓蘇城北寳幢寺寺傍空室一區寺
僧以寄棺槥其中歲久積疊墻壁間鬼氣觸人戶無履
跡公喜曰此真吾讀書處矣因獨攜一童子往讀書其
中每夜中或晝風雨輙有聲隂隂若嘯若泣一童子者
數以為鬼也竟驚病死而公讀書其中如故公既以老
儒生精於治經又性喜為詩所著有草堂集凡十卷蘇
人故多以詩名家而近時則廸功郎徐君昌榖最著昌
榖嘗數過公論詩公曰詩貴成家格卑弱固不可若規
規摹擬前人逼真亦詞家大忌也且夫古之為詩者以
寓性情也得之於體裁而失之於性情亦安用詩昌榖
深服其言故公之詩雖醖藉古人而要於自寫已意略
如所以對昌榖語然昌榖之詩則自海内藝文之士莫
不喜道之而公之詩雖以吴之人士雅好為詩者亦多
不能舉其詞豈公善韜蓄以為既隠矣不欲以言自文
耶抑古所謂山澤之士必有待而後能施乎世耶彼其
所謂有待者不獨操柄也雖文詞技藝若可以自振於
世者固亦不能無待也耶公既以讀書至老無所遇而
發之於其子副使君副使彊直有節概不善與時上下
其為宦也亦往往多鯁自為郎積若干年而始出守為
守歷三郡積若干年其最後徙梧梧瘴癘竆徼地也副
使君訢訢然曰吾所聞於家大人者如是吾何憾公亦
訢訢然曰吾兒如是吾何憾公卒之三年某月日副使
君始得地於陽山白墡塢之北麓乃克葬公先葬之日
副使君具公行事為狀來請銘余雅善副使君其語當
不誣為之叙而銘之公娶李氏繼娶鄒氏子五人其長
副使君鴻漸也次鶴鳴虎文雉膏馬良孫男九人承家
承烈承宣承武承文餘未名曾孫四人享年七十有九
銘曰
學古為儒委蛇步趨挹其容者以為此山澤之癯貤封
自天有子則然署其墓者以為此梧州之阡
徐魯菴先生墓表(王世懋)
於戲此魯菴徐先生之墓先生嘗讀書中秘為諫議大
夫不稱稱魯菴先生尚德也按狀先生姓徐氏名師曾
字伯魯即以魯顏其菴為别號云徐氏其先嬴姓偃王
之後散處太末至勝國時有諱潛者知龍慶州始來家
吳江數傳至文亮以贅壻始城居文亮生達逹生綱綱
生養恬公朝出後其從父縉實為先生之父元配王孺
人子弗育其貳凌孺人實生先生先生生有異質弱不
好弄七歲就外傅即匡坐讀書終日嶷然授以易義輙
通大略十二能詩歌屬古文詞十四試有司不得志自
是數絀而名益起吴中子弟執束脯紛來受學而先生
亦抗顏為人師嘉靖庚午先生年二十四矣郡守馬公
以儒士首選上御史試復被放人皆惜之先生不以數
奇自沮顧益下帷誦習嘗程書自課屹屹至丙夜不休
其學自易外旁逮諸經下至洪範皇極數法隂陽歷律
醫卜籀篆諸家之言皆能通其說亡論經生即世稱鉅
儒弗過矣歲辛丑始遇令喻公督學使者楊公兩公皆
名能得士於是先生試輙被賞遂冠邑諸生而諸生亦
亡敢雁行者所遇監司直指無弗人人稱知已矣丙午
領鄉薦丁未上春官連捷念兩尊人年高而生母在淺
土遂稱疾不對制歸歸而㐮凌孺人之葬已養恬公召
先生而諭之曰兒幸第春官一命行及如廢前代之典
章弗考懵於國家之令甲亡稽胡以酬上恩夫精義者
致用利用者安身兒其勉之先生奉父命乃益專志於
學亡何養恬公卒先生自傷不以禄養哀毁幾不勝終
喪事亡踰禮癸丑成進士選為庶吉士閱二載試恒居
優觧館時顧不得授史職出已為兵科給事中先生無
幾微恨色夙夜奉職明年嫡母歿京邸護喪歸服闋赴
部補吏科先生在兩垣先後長官邱梁二公雅知先生
諳悉時務凡大議多從商榷即公疏多出先生手而先
生亦自有建白如酌處川兵請立任備祠之類多見施
行庚申奉命冊封周藩便道休沐閱歲歷轉左給事中
當是時肅皇帝春秋高益摧折諫官而相嵩用事隂齮
齕言者以自便臺省多循默失職先生歎曰吾奉先人
遺體不忍即狼藉闕下奈何效儕輩積月奉嘿嘿坐致
金紫乎而會奉使時脾疾作至是益甚先生曰吾有以
自觧矣因請告不往闢書舍於南湖之上聚書萬卷吟
誦若諸生時己遂屢疏乞休銓部惜不為請隆慶辛未
再疏始奉俞旨致仕然天下益想聞其風今上初用兩
臺使者薦竟起為禮科左給事中檄廹之出先生喟然
曰臣在先朝以不能建明故竊附周任之義以止今羣
賢滿朝臣老且病何能復禆聖明萬一復抗疏辭上諒
其情許之於是海内愈益高先生之行御史郭中論薦
甚力行且復召先生託所知言之銓部乃已先生既無
意用世常思託遺經以自見故晚年論著彌富學尊望
崇鄉邦方倚為蓍蔡而先生遽捐館舍享年厪六十有
四云遠近哀賻遠同太邱鄉先生歿而社祭先生當之
矣平生所著有周易演義禮記集註正蒙章句世統紀
年湖上集所纂輯修註有文體明辨詠物詩編臨川文
粹大明文鈔官學見聞六科士籍吴江縣志小學史斷
經略全書共數百卷行於世又以字學不眀欲緝全編
以贊同文之治尤邃醫術論著業已數十篇此皆有志
未成者也先生於學雖無所不窺然根極歸之於敬嘗
揭其齋曰主一無適旦夕諟之即燕居顰笑咸有榘矱
性雖醇謹傴僂自將至取予大節毛髮不可苟堵宫蕭
然有以自樂終不為人居間也吴俗好言冥福先生之
葬元配倂自營壙誡其二子曰吾生平不敢遂過嘗有
凜凜庶幾之心即冥報當不吾譴小子誌之毋徇俗好
為也屬纊之辰猶勉二子以持敬指牀頭書令收篋中
而已終不及私人謂先生之學真得於敬云有丈夫子
二人詢論皆能世其家其它詳具誌銘中不載余惟國
家以科甲羅士士由此進者爭願出所長自快然中原
之人或不知止大江以南官多六百石自免者談者謂
江南人多田園子女之奉以故輕去其官云若先生當
盛年美宦一旦棄去編摩窮年此亦詎有所染好耶當
其請告時天下未能盡窺其指見以為明哲保身而已
載更兩朝途險者已就夷居靜者且思動而先生卒堅
卧不起然後有以見隠君子之真也昔蔡中郎為人作
墓碑獨云於郭有道無愧色余非中郎其人無足為先
生重者然先生亦詎減郭有道哉
明文海卷四百三十七
