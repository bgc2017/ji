明文海卷一百五十九餘姚黃宗羲編
書十三
論文
答王澹生(湯顯祖)
弟少年無識嘗與友人論文以為漢宋文章各極其趣
者非可易而學也學宋文不成不失類鶩學漢文不成
不止不成虎也困於敝鄉帥膳郎舍論李獻吉於歴城
趙儀郎舍論李于鱗於金壇鄧孺孝館論元美各標其
文賦中用事出處及增減漢史唐詩字面處見此道神
情聲色已盡於昔人今人更無可雄妙者稱能而已然
此其大致未能深論文心之一二而已有傳於司寇公
之座者公微笑曰隨之湯生標塗吾文他日有塗湯生
文者弟聞之憮然曰王公達人吾愧之矣而當其時門
下於弟則有所謂心與而目成者人誰無情而忍不報
施乎客曰吳士文而吾鄉質文常有餘質常不足以不
足交有餘辨給固不能相當精微亦不能相致無所相
益有以相損因自引避不敢再謁尚書之門一參公子
之席其夙性然也又時知公子之意雅在氣節不在文
章文章已矣而竊觀其時所號氣節諸君者弟亦未敢
深附易不云乎定其交而後求平其心而後語安其身
而後動不然莫益之或擊之矣迨其擊之也而悔其交
容有及乎且門下人地才美固與弟江外枯槁之士去
就不同何也今之執政者非異人固門下之父行也執
政尚將擇疎鄙有才之士而近之况如通家之子也才
而好遠之豈人情乎夫以門下之才且親尚負意氣不
肯自近其疎鄙有才之士負意氣者固益以遠矣然則
肯自近於執政執政因而近之者其人又多非負意氣
而才者彼其時政公論安得不兩而執政者之無所遠
聞殆非疎鄙寒士之過皆通家戚里子弟高者引嫌卑
者暱附無有與言之過也以愚計之門丅幸及此時強
起除一閒署郎得從容間見言事執政有當驩然承之
誤則愀然而獻疑入則盡規出不以語人此亦事父執
者禮然而因以陰就天下之大計亦不可謂非名節事
也且執政所以不受言事者以為此毁人以自為名莫
愛已也若門下以戚里晚進而規隨其間又自匿不奪
其名執政必以為愛已而不聽其言者非人情也然惟
門下可以就此正以門下有美才而負意氣執政所重
重之而不親此必門下負其人地才美不思以用之或
意他有所在先其疑形如此而言不聽交不成此如學
漢文者譏學宋文者皆未有以極其趣不足相短長也
偶感門下推引過至及欲移病塞門似傷於懟世故不
惜亹亹言之以門下昔日之心與而目成庶有當於斯
言也
答伍夢符(失名)
一别六年迅如彈指此彈指頃悲慼劬瘁與之俱謝矣
朝菌大椿無分修短論逍遥者定不誣也所恨者少年
埋首科場薰心青紫到頭只付蕉夢回念窘辱棘圍者
四十晝夜人非金石經此銷磨今猶蠢動視息頑健如
初亦足羞矣且狂斐成性生無師法鄉先達如崇相能
始諸公每欲引為後學意頗揶揄之自謂當世無韓昌
黎吾遂不如李習之孫可之乎以是筆墨披猖動廢繩
尺盖由客才浮氣使然遂至應舉讀書兩不得力悲夫
晚欲師事石齋先生探討三易消息而千言未授九鼎
隨淪同時石友凋零殆盡環瞻山海孑然一人葉披水
落根石乃見每手一編不問今古人語涊然汗出媿不
能及腐塞此衷何處更有文字吾兄尚欲以著作相期
慮與陵谷同遷改亦迂矣憶向年寓宋司理署中於諸
家文部妄有甲乙司理言看著作如看小兒先問夀夭
有旦暮盡者有數十年百歲者推之則數百歲千歲與
劫同休者吾輩不能與劫同盡可無數百千歲乎細推
此語作者實難六經之外意惟老莊二榜足以當之即
唐宋大家敢有數百千歲乎若旦暮之文直不作可矣
某所欲捐焚筆硯静坐内觀庶幾擴此隙明還歸造物
與莊瞿諸老往來太虚不以頑滓掛世人耳目斯為足
矣不知兄以為何如也垂示詩卷喜破谷音至於感不
及傷誹不累道如與兄坐卧潄其温雅也微恨追琢之
文不及金玉之相耳大抵此道以多閱多作為主久之
紕漏自見又在自考所短不使滑手便路趁入常蹊乃
有生新之致鄙論云爾高明當有獨裁也若嗣續一節
正不當以縈懷邵堯夫四十餘始室其得伯温當亦在
兄之年孫明復踰艾而受李廸從女其子即不知何名
陳修七十三未娶宋高宗乃詔内人施氏嫁之王逸少
每問嚴君平司馬相如不知有後否其最著者叔向之
鬼餒伯喈僅女存李太白蕭穎士有子而獨孫女流落
皆為市人妻陽域三昆不娶王維四弟無子崔曙一女
白公一姪古之名賢缺陷者指不勝屈豈能與造物争
耶即如某某非無子者乃狼戾無親竟同蠻髦是所謂
冤親耳正不如鄧伯道孑然無玷未失千古高士也陶
潜云天運苟如此且盡杯中物每誦此語悠然出人間
世矣率筆潦倒忘其不倫恃兄之知我也
明文海卷一百五十九
