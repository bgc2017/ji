明文海卷三百餘姚黃宗羲編
序九十一
雜序
四遊記序(方宏静)
萬歷甲午余春秋七十有八造物者既佚我矣而夙有
嵇生之懶四方訊問久不能裁四壁圖書悉付兒輩所
不廢者遊也自春徂秋遊之有記而系以詩者凡四命
曰四遊遊之所之近則里門遠未及舍枋榆之間其大
者也迺若一丘曲折緩步躋攀幽谷逶迤日涉成趣時
而偕登時而獨往未煩策杖輒復振衣每謂列子之遇
南郭頗類非情蔣生之通二仲亦何不廣是以無懷田
父隔籬可呼有斐青衿倚輗而和盖日一至者非數月
一至者非疎惟其辰之良興之適云爾也至若委巷雅
談桑麻情話意之所觸手不盡書率爾口占漫成韻語
副在奚囊未暇悉紀盖别帙焉記藁或攜至白下好事
者見索兒輩不能給遂梓之然余所記大都直寫所見
所懷庶幾不下帶而存者耳詩則具體詎曰能工且檢
閱既停藻繢無色寧事抉竒以干天損君子是以遠翰
墨也夫遊心淡漠行不知所如一技逍遙六合且隘是
為天遊天遊者物莫能攖居常處順所以俟命也余年
運而往矣惡用役役乎擬諸形容而記之而詠之為哉
余過矣
郭桐崗園亭序(王廷棟)
郭園者我郡侯大梁桐崗郭公之所築也予聞茲園接
壤吹臺夫吹臺者往牒之所豔賓客之共欽也是獨其
臺之勝哉以孝王之築而且枚馬諸子遊其中耳臺信
偉非附名賢之跡曷能表於後世然則臺之勝人重之
也故予於是不欲侈其園而鄭重於其主人自公之有
是園也巾車日駕自郭徂郊遂乃夤緣隈隩遵歴幽深
陟矚敞曠每情景適會則遺形兀坐澹然忘歸於是廣
樂志之論擬閒居之賦理釣弋之事裕衎樂之需其欵
扉而願接者非沮溺之倫則求羊之眷也其考庾而求
貯者非穜稑之種則播殖之器也其發笥而每試者非
農蠶之譜則稔歉之占也其俯聽而畢從者非父老之
訓則丈人之教也至於訂六藝之訛缺會百家之異同
窮四序之變化攬萬物之始終然後蓄其言行而得其
精粹上之叩羲孔之奥下之入賈馬之室深之獵禮樂
之原淺之涉技能之圃偃蹇一區而志在五嶽優游卒
歲而業謀不朽游而天游觀而内觀者也故雖遘五百
之運丁利見之期當無諱之盛海内縉紳之徒靡不攘
臂議進彈冠策征厭家食而急赴會矣而公獨以鴻漸
之羽遠跡於燕爵之羣鳳覽之姿矯蜕於埃壒之表此
豈復思驤首於天衢垂涎於榮禄者哉及其遵養既久
潛伏遂昭升論有歸徵責屢至事非獲己義無所逃然
後舍初服而綰郡章故雖簿領回亂而詩書之好不衰
簪紱攖被而芰荷之製在想彼方朔沈酣於金馬長卿
托疾於文園元暉登望於郡齋古今一揆心跡無二矣
予常謂必忘世者而後可以用世何也有人於此即使
具帝王之略負康濟之器而隨世苟就毁其廉隅雖措
注足觀亦陷為貪競之流美非所以砥礪名行也否則
溺志隱淪抗憤不顧斯孤介之節而戾於中行乃迂士
之矜談非邦國之攸賴也又或涉退以媒進階寂以覬
聞馳情於彼而假步於此則終南之誚北山之移所由
興焉斯欺詐之雄而巖穴之辱也然則若公者豈不彬
彬文質一弛一張屈伸比於龍蛇晦明則此景曜隱見
譬之麟鳳者哉抑今世士或出寒素一日驟達輒侈狀
忘其困苦公則至貴之枝葉而同姓之葭莩也其綺麗
奢靡之事固生長所習見而獨折節儒生發憤經術乃
其謙抑儉約視彼衡茅崛起之士顧不逮焉斯其於世
俗可謂振越不染矣至其為郡則一意根本墮絀文飾
禮耆舊而疎新銳先訓詔而後法比奬質木而罪深巧
力在芟拔而疑近必貸性本沈渾而伺弄莫售由是室
無請間之賓案無昧投之牘庭無敢欺之吏野無忍負
之民強教說安仁施威濟固公卿之待次三事之必踐
也而今世法沿漢制凡侯國人不得備宿衛而以此限
其子孫即使有韜世之智撥正之才切世資而中時用
者生於其間而亦使之厄塞不究歟嗟乎天之生才而
無意也則己使天之生才而非無意也則必有豪傑之
士建議非常祛因襲之失動當宁之聽伸積習之累而
竟公之用者矣然則公雖欲歸老是園也其驟可得耶
園乎無恨主人之歸晚也然他日借公之重而得與梁
園並稱則兹園也不為不遇矣
跋東坡玉鼻騂公據卷(羅玘)
東坡恐李方叔賣所遺玉鼻騂為之立公據以便之公
據劵也世多多公陛氏之先得而藏之予獲觀於京邸
因感而推知前世凡鬻賣莫不有劵矧田廬之重謂之
世業不言可知獨不知馮道當時習於賣國國尤重也
亦嘗有劵否當與千古有志之士質之附於是卷之末
半江序(李承箕)
謝德明居紫水之曲古岡城西人也以半江自號其志
識豈塵埃中人也哉白沙先生咏之以八詩予嘗訪半
江半江出示予予曰半江取其半而不全何也意者有
取於水歟曰一江吾得其半亦足以自老矣其間往來
而利涉者順境居少逆境居多慘晦清明形於天而去
來忻戚動於中棄其半以與人吾不與也予自楚經吴
以至於越明而行晦而息心境泊如無所起也江之半
君其與我乎哉然而半江不出戸庭者幾年其蕩滌垢
汚不往不來停蓄乎自然者有非予之所能及也予聞
溟海之上多異人混迹於魚獵之間非人所能識也半
江亦嘗遊乎汗汗漫漫浴日滔星之天而見之歟為我
謝曰黃鶴樓西李承箕者嘗以月夜登樓望東海而長
嘯其毋壤蟲我也哉
新城最賞序(夏良勝)
古今肇置郡邑必有名名以義制者也或以山川或以
物産或以人事或以瑞應或以封域或以道途或易其
故或反其初若吾建昌郡隣於建封域名者也郡隸邑
曰新城者吾再過之無尺堞焉制以義弗副考之志弗
宣強附數者而弗受因隱度飛鳶&KR1005;嵲與日山東巖相
邐迤水循麓九曲洞潏作鳴聲屐遊曳踵凌兢不敢俯
仰視雨潦至涉弗利也故歴兹年數猶完城然或曰邑
多君子足以攸塈今時出賢者若陳公員韜叚公敏民
用以阜阜則思義義可使而固又大於城然雖然未之
安也吾承乏刑曹時聞徐令繡上工築狀矍然曰有是
哉役其興也兆於命名時耶吾調選部聞徐令以憂去
懼其隳也代者得黃君瑞卿寮長鷗溪子曰若署吾州
學也其教行吾應之曰其校文於吾省也為得人披籍
而索之巡院之旌揚者再撫治之旌揚者一於是預卜
城之成也無難矣無何吾郡守缺又得韓公韓公有賢
名者又知相與以成者不獨城也今年某月城果告成
韓公狀於監司於按於撫咸下覆實瑞卿受功賞焉於
是益信韓公之亟於為民而容其下瑞卿之情信於上
而安於民簿尉而下不敢有其功而祈吾言以張之又
知事之成同而敗異之不誣也噫一城役耳而有數百
年之兆合數人之賢就數年之役又不知幾何之財幾
何之力迺遂其成若此其艱矣乎而顧不思所以守之
者乎然而成之者令以為民而守之者民以為令令弗
愛委而去者有矣民弗固潰而迯者有矣獨城足恃哉
使異時有登城嘆者曰新城新城不負名也殆與山川
争險勝憑城而生者思吾瑞卿猶陳段也邑之君子志
載之賞斯上巳乎
題李時行書卷後(儲巏)
右東坡贈王定國詩鄉先生李公書也初閩中鄭公定
以書名一時名流争慕之公得其所書秦淮海小詞手
摹之二十年遂别出意態放逸閒麗成一家書公性最
遠淡獨嗜書不厭每過交遊家不問其在與亡也輒易
冠解衣襪行坐哦壁間詩命紙筆疾書數十番欣然竟
日以去妻嘗在蓐公為治湯具就煬灰作字指畫腕掣
不少休久之聞兒啼聲始悟其妻湏飲也公名止字時
行仕至青州推官其殁也妻子貧無所歸寓葬于青而
家焉嗚呼可以見公行巳前數十年公書流落人家者
尚多時人不省重之今購之者高價不可及己盖古人
雖文墨細事亦有冺没當時者然其輝光精采終不可
蔽故公之書亦暫晦而卒章也此紙為西園丘本和氏
所得既而貽其甥方生禾西園好古工詩歌行尤醖藉
死六七年矣至今里巷間亦不復有斯人巏盖慨吾郡
前輩淪謝遺事往往不傳今人至有不省識姓名者况
其大者乎竊欲訪而錄之未暇也適禾解試持此卷過
余乃述所聞題其端而歸之庶覽者知公之為人盖予
之所嗟慕者又不但如公筆劄之妙也
長門四時賦序(陳鶴)
夫三墳流塞則九丘失别五典喪度則八索潛幾素王
殿居明道纘業垂功而五經之化猶日長光六詩之教
如川斯逝光者被之則和逝者流無才續是以楚騷嗣
經漢詞託興自此遂有建兩京之芳談張三都之偉跡
羽獵長楊之盛上林子虚之華茂先博物思竭鷦鷯正
平擅才名成鸚鵡富誇平樂之館綺增銅雀之臺哀則
莊忌之時命憤則賈誼之惜誓安仁樂静閒居遂成仲
宣懷鄉登樓斯作大則天地幽玄之理小則品用物類
之情遠章山川江海之奇近記耳目觸感之異枝分節
拆風遞音移體非一條名難盡述然皆為握珠雕玉之
文飛兔騁驥之作星虹避彩玉石争聲蔚然變觀鏗然
激耳其制也則以情義為主事形為賓假象以畢其辭
敷喻以陳其志布條葉之參差以見夫政俗之偉惡發
鼓吹之温烈以寓乎時化之興危比不直暴其根興不
徒造其址必援小以諷大託虛以証實因功以誦德明
正以遷奸善則感發其良心惡則懲創其逸志可謂可
興可觀而盡善盡美者也張子某弱冠博學游藝出入
諸史驅軼百家力可知新才能述古文林達士視為通
人詞囿豪賓共稱大手暇日游息於蓮花之館行讀於
芙渠之濱目遘相如之賦心感長門之事且憫其有楚
聲之哀而美其得周風之正影以形生聲隨響應於是
歴覬前英邈采羣藻外遺珍玩内抽玄思遂擬而賦焉
辭非一篇廣之為四目曰長門四時賦猶言春則花有
重榮而人難再少夏則庶物方盛而紅顔先零秋則羨
牛女之當期悽參商之異軌冬則時己歸成而老將誰
倚雲裳雨袖空承夢裡之歡鳳輦羊車不復望中之幸
瑤階碧草與愁俱生玉殿朱桃隨容漸落柳腰愧楚難
傚婆娑苧曲慚吳終成嗚咽心傳綠綺孤鳳何求情托
琵琶離鸞誰怨弔影荷池之流感采蓮之巳暮比形月
宫之女欲竊藥之無由倚團扇而成歌憶卷衣而增怨
歎而不怒哀而不傷意則似於感君恩之尚厚恨巳德
之未修咎庶行於既往望天眷於復來者也詞匪宏侈
制由簡約賓主條章比興交蓄誠上世之流音近代之
竒譔也欲引古以証今述馬賦於篇首欲存往以考來
刻芳梓於山中且以校藝殊方娱談同志云爾
跋忠賢遺墨卷(陸深)
右師山鄭先生遺令一首凡八十六言嗚呼其事至烈
矣裔孫暘間以寄示江東陸深既命其族人廉與僴裝
潢成卷併附以余忠宣公手柬一通元史列傳二通吕
旭鄭忠歌詩二通篆其首曰忠賢遺墨按史師山先生
名玉字子美歙人隱居教授徵召不起忠宣公名闕字
廷心廬人進士及第守安慶官至行省參政二先生鄉
郡交好考之東中語知為莫逆也顧其死節適亦同時
遺令所題戊戌者實至正之十有八年也忠宣死於是
年之正月師山之死後六七月耳豈既聞忠宣盡節與
忠宣之妻伊伯氏實從以死而師山之妻亦自許不疑
豈觀感者有素與何其道之相似也居嘗無事友朋麗
澤豈惟相敬愛相激賞以流聲引譽於無窮至於變故
之來死生之大而所以相信者益深使後之人跡其故
而論之疑若素講而夙諾焉者何其至也嘅惟元氏以
材力興非有豐功厚澤迨其季政弛縱不綱偏愛國族
而中原仁義禮樂之懿素無躬履允蹈之實至於南士
尤肆觝排醖成禍敗漫不可措忠宣眷深責重守當盜
衝明大節於孤城俱碎之日心安義得於兹為正而師
山徒以布袍巖棲之士遭逢弔民伐罪之師雅持定志
從容自裁視軀命如捐弁髦可以為難矣南士獨何負
於元哉予既悼二先生之節而因以附著深慨云爾暘
字廷賓受遺令者忠之世嫡也嗚呼尚慎藏之哉
題樗寮墨册(李默)
銀臺崑山張石川嘗惠樗寮墨蹟鉅册衡山前峰兩内
翰題識頗詳惜缺得咎以下六十字不知為何人所補
疑必衡山跋後筆也近又得樗寮所書杜甫青絲近聞
漁陽三詩筆意絶類蘇黃知為贋本然卷末載九芝鄔
尚吉跋語稱其書有硬弩踏箭勁鐵屈銀之喻却與石
川鉅册書法殊似豈鄔子本題真蹟而好事者剿置贋
本欲以亂真邪予謂作書固貴師古然使向背適宜肥
瘦各足加之神韻秀出不遠蹊逕即亦可以名世何必
點畫逼似古人而後為佳雖為文亦復如是乃知世之
補本贋本皆過於慕古者也予素不知書輒為此言以
自解寧知不為好事者所嗤鄙耶
書李西涯所作山隂陳氏祠堂記後(黃仲昭)
予友山隂陳君直夫能復其先業於破蕩流竄之餘又
能創祠堂置祭田而使其父祖得復血食於丘園桑梓
之間傳所謂善繼述之孝者直夫有焉西涯李先生記
其祠堂謂直夫之所自盡可以教其子孫亶其然乎東
白張先生書其記後謂直夫二兄繼卒主其祭者次屬
直夫直夫嘗以其子繼伯兄律之宗法决所不可此則
非予淺學之所能解也盖直夫立祠堂時其伯兄尚無
恙固嘗主其祭矣嘗主其祭即宗子也按子程子曰禮
長子不得為人後若無兄弟又繼祖之宗絶亦當繼祖
禮雖不言可以義起此可見宗子之絶不可不為之立
後以主祭也或謂祠堂由直夫而立則其祭自當直夫
主之不必為其兄立後也予又聞吕汲公有言禮宗子
為士庶子為大夫以上牲祭於宗子之家故今議家廟
雖因支子而立亦宗子主其祭而用其支子命數所得
之禮此又可見祠堂雖立於庶子而祭必主於宗子也
東白先生以理學名一時其言必有所據惜予未及請
問其詳也因直夫出示此卷故識予之鄙見如此直夫
試以予言質之倘别有所聞因風幸以告我
明文海卷三百
