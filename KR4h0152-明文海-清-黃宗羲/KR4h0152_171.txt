明文海卷一百七十一餘姚黃宗羲編
書二十五
議禮
答施太守(薛應旂)
建立書院此我公盛舉也記文委及鄙人豈不欲附名不朽
哉但事須周悉慮其及遠而天下正經道理决須遵行不宜
違越郡中昔有道南書院祀龜山以下諸公而一時宮室亦
甚宏壯當時虚菴陳公集諸生之有志理學者講肄於其中
盖彬彬然興起矣既陳公去後三十餘年日漸荒落適兵事
旋興而有司右干戈而左禮樂遂改為兵道此其人何足追
論幸我公至乃有復建之舉正區區前所謂興廢舉墜也况
增設號舍旋置學田豈非經久之計哉吾郡諸生永有恃頼
此盖不必論矣但祀典誠有可議前書院廢墜而龜山諸
賢功德關係吾郡者皆無以妥神有志者尚以為興復有期
今公既大建書院而諸賢仍無所棲止然則後人將當别議
乎抑遂祀之於此乎我先師孔子之祀在士庶之家不
妨私祀若以公祀論之則自有兩京國學天下府州縣
學太牢少牢樂舞佾數俱有定制兹公官秩二千石即
古之大諸侯也已主一郡先師之祀矣乃復祀於此揆
之祭義則既無論而質之祭統祭法反似煩凟且七十
二子自顏曾思孟之外一無所預遂及周程張朱則於
從祀廟廷者所遺尚多也公以記文見委而鄙人屬筆
之時漸覺窒礙遂深思而得其故誠陽明所謂良知之
不能昧矣書院事例在嘉靖間有行吏禮二部已著為
令近時撫按諸公偶亦未之思耳翰諭山東臨清諸處
近日有建書院者若處之不甚周悉儻後有其人安知
不為前日之九華新泉諸書院耶兹鄙意管見惟欲公
仍祀道南書院諸賢則今之建立名義俱正自廟堂以
至於閭井皆無異議而法典禮制俱無違越公之令名
豈不昭垂於後哉儻賜垂允則旂雖不文即願附名矣
恃愛直致無任惶悚
復陳世德三年喪禮書(周祚)
日者承語喪禮三年之故荒穢未祥兼多事不即走復
㩀告者之制喪有三年之文未嘗盡三年而為之也夫子
曰子生三年然後免於父母之懷夫三年之喪天下之通
喪也禮有曰父母之喪既虞卒哭蔬食水飲不食菜菓期而
小祥食菜菓又期而大祥食醢醬中月而禫禫而飲醴酒是
禮又皆夫子考定比論語其次第差詳盖再期則二十五月中
月鄭注以為間一月與始喪之日則二十七月喪無飲
酒之禮至是始飲醴酒則已非居喪時喪稱三年舉大數
而實二十七月也昔魯人有朝祥而暮歌者夫子曰又多
乎哉踰月則其善也盖大祥而踰月則禫夫子曰以去
禫之不多而歌之非禮至禫而歌則無責矣禫之云者
淡而安也至是則已去喪或可歌不然則喪中無可歌
者也是禮所載父母之喪不踰二十七月可知也亦未
嘗有貴賤之間故曰自天子以至於庶人一也後唐儒
王玄感著論以三十有六月譏詆當時張柬之破其說
則亦㩀禮之文而止於二十七月且以親喪有終身之
痛創巨者日久痛深者愈遲何歲月而止乎但先王定
以中制使情文兩備故仲由不能過制為姊服孔鯉不
能過朞為母哭也當世亦以柬之不詭聖人而玄感論
遂廢然所以必二十七月者則二十四月盡二年而所
餘三月已為一年自緦麻三月以倍之則九倍矣其情
亦庶幾焉苟盡於三年反意極時窮於是乃有不盡之
情此孝子所以有終身之喪也非止此便以為可報其
親而無餘矣夫天道二十七月則閏生矣南軒謂天之
則也因人情合天道此聖人之所以為禮也愚也淺陋
不足知識姑即耳目以復萬一惟高明博究淹思更為
指教不勝幸幸
與陳二易論爾汝及諡法(繆一鳳)
不肖屢承訓言未及答心懷如縷欲叙末由但知馳念
自炎伏以来久違筆墨如海東松厓諸兄俱闕柬便懶
僻成性回閱本領工夫真如夢醉時語惺醒都忘矣較
来心地所養未得其方故凡百作為奔逐擾噪荒亂無
實將奈之何承諭爾汝之說按爾汝對我之稱二字同
語並用古人對語之辭也孟子曰人能充無受爾汝之
實朱子以為人所輕賤之稱而人中心必有慚忿而不
肯受之實愚意此二字較量此其人之心有未善處而
人直以爾汝之辭倨慢之故有慚忿不平之意是以必
充其實斯無所往而不為義矣不然何堯舜孔子獨不
知人有羞惡之心而固以輕賤稱人乎或曰爾汝者上
命下之辭也如君之命臣曰咨女羲暨和師之命弟子
曰居吾語女父之命子曰棄爾幼志若以之稱上則為
輕賤倨傲矣愚竊有疑焉昔金縢之册祝非周公所作
乎一則曰惟爾元孫某二則曰爾之許我我其以璧與
圭歸俟爾命爾不許我我乃屏璧與珪此乃周公告君
父之詞也蔡九峯曰其稱爾稱我無異人子之在膝下
以其親者此亦終身慕父母與不死其親之意以見周
公之逹孝也以觀夫周公制禮垂範百世獨忽爾汝之
辭與大抵古今稱謂尚有可疑者如子之一字古者男
子之通稱或曰子爵也如劉子微子之謂或曰尊稱之
辭自孔子顔曾思孟之後惟周程張朱數人得以稱子
其餘或名或字或諡俱不得稱子如顔淵曰子在回何
敢死子路曰願聞子之志固以子稱師矣孔子曰二三
子孟子曰子以為泰乎子絶長者乎此非卑下之稱乎
如今人多以子命後軰而不敢以稱於尊長此愚之所
未觧者也敢併及之以質於高明諡法之疑鄭樵曰古
無諡諡起於周信斯言也愚意古必有此遺法但未大
行耳周公亦倣古立法乃始作諡以為一代定制也今
考尚書堯唐帝名舜虞帝名禹夏后氏名未聞以堯舜
禹為諡也或曰堯名放勲舜名重華禹名無攷矣如以
放勲重華為名堯舜禹為諡何以堯曰有鰥在下曰虞
舜舜曰俞咨禹汝平水土然則舜耕歴山之時先有仁
聖盛明之諡乎禹於未平水土之先亦先有受禅成功
之諡乎堯舜之於臣不命之名而以諡命之乎按湯誓
註湯名履湯號也或曰諡蔡氏亦未知是否愚聞古者
世質雖天子不諱其名是以唐虞夏商之君俱以名稱
而未嘗諱也然大聖大虐天下之人亦必有稱號如堯
號曰放勲言堯之功大無所不至也舜號曰重華言舜
有光華可合於堯也他如高陽氏有才子八人天下謂
之八愷高辛有才子八人天下謂之八元曰渾沌曰窮
竒曰檮杌曰饕餮皆不才子之號也故履癸之暴戾曰
桀商辛之殘賊曰紂是皆當時稱號之辭也如以為諡
何夏之帝啟太康商之太甲太庚歷數世俱名而獨禹
湯桀紂四君有諡乎至成周法制大備故文武成康之
後世世有諡矣若稱號乃當時天下之公議未有定制
也嘗考周官諡法無曰堯曰舜之名義然則堯舜禹為
諡者無乃司馬遷蔡邕軰覩聖人之大德又各取古法
參以己意而釋其名義也與鄙意粗淺掇拾以對不知
高見何如如有别議更賜教一番至望野史未見舊本
容會日索覧幸幸
答黃復菴(敖英)
承来教欲以各房昭穆合祭於祠堂又欲追祭宋朝始
祖顧愚何足以知之然明分不可虛也請言其略孔子
曰吾從周從周者從當代之制也我國初之制品官之
家許倣朱子家禮祭高曾祖禰於祠堂庶人之家許祭
祖父母父母於寢續因唐縣知縣胡秉中之奏又許庶
人之家祭三代可謂盛典矣自是以後凡易世則改題
神主而逓遷之乃若一族之内品官子庶人也仍祭三
代庶人子品官也則祭四代嫡庶雖多各得如本法二
百年来寰宇同風罔越厥志近時惟江浙一二故家大
族不知朝廷之制乃糾合疎族共建祠堂遠攀華胄尊
為始祖昭穆混淆罔有限制祭祀苟簡不合節文悖禮
違制莫此為甚抑又考之自古人臣之家無祭始祖者
故成王賜伯禽祭始祖而聖人非之程伊川祭始祖而
朱晦菴非之余正夫有士大夫不當祭始祖之論饒䨇
峯以為周禮猶存也盖始祖之祭以功也若功非玄王
后稷則郊祀不可以配天雖貴為天子亦難輕議是故
漢高祖不祭始祖唐太宗不祭始祖宋太祖不祭始祖
我朝太祖高皇帝建太廟以祭德懿僖仁四祖而始祖
無廟祭也又嘗見我朝親王始封就國無祖廟之祭况
始祖乎盖諸侯不敢祭天子周制也至其身後得為考
廟至五世遂為太祖之廟由此觀之然則今日臣庶之
家豈可僭始祖之祭哉雖然英於此又竊有感焉嘗謂
丘文莊公家禮儀節見其於祠堂篇内既列朱子祭四
世之圖又列鄭氏祭五世之圖既以神主尚右為尊又
以神主居中為尊既以祭始祖為非又以祭始祖為是恭之
會典殊覺矛盾但不知文莊註書之意何如也英也學
植荒落言不足信見東郭念菴二兄請折衷之倘二兄
有異同之論幸毋惜示教
復天彝問師友服制書(黃綰)
承問師友服制昨錄上魯齋之議已悉而猶云有未明
者想必冠絰之說有未了故也今只用白深衣不須緣
邊腰間加緦麻小絰頭上用白幅巾加緦麻襞積冠乃
臨喪時用之平居只用時常素服喪期各隨情淺深自
定或緦或期或功或三年皆可也又承問師友之别盖
五倫中只有朋友字樣故師亦在朋友之中又何疑焉
謂之師者以其能成已謂之友者以其能輔已此師友
之所以分也故禮云師吾哭諸寢朋友吾哭諸寢門之
外又云師心喪三年如喪父而無服此師之禮所以重
於友也大率古人朋友之喪皆服緦三月此乃通制今
因人倫不明朋友道廢故朋友之喪亦久不為之服驟
然論此故不易明尚容面悉
嘗見劉先生居喪只用今麻布巾白布一幅束於其
上即此便是首絰也
與蕭太守國材論家禮纂要書(陸粲)
承批示家禮纂要已隨條改正有可商確者數處具列
請教如左
一昏禮親迎原註云近則迎於其家遠則迎於中途来
教云中途無儀節欲補之
右考伊川止云遠則迎於其館無中途之文朱子亦
云令妻家近設一處或出至一處就彼往迎歸行禮
觀此則既有所館其儀節自當與在家同矣若女家
當告祠堂則主人前期告而後以女行至館則不必
再告矣惟醮女之禮未知當行于家或行于館請裁
之
一卒哭之祔来教云考祔殷禮既練周禮卒哭孔子善
殷而朱子從周從周者以類也程伊川有言喪須三年
而祔若卒哭而祔則二年却都無事了且禮卒哭猶存
朝夕哭若既祔則無主在寢哭於何所張横渠亦云喪
湏三年後祫祭於廟遂奉祧主歸夾室遷主新主皆歸
廟此程張二儒皆不從卒哭而祔也文公亦嘗謂横渠
此言似得禮意故於家禮告祔於卒哭而祔廟於大祥
盖兩從焉雖然禮順人情因時損益若卒哭告祔至大
祥方祔廟則相去將二年而絡繹成兩祔非人情矣不
如直以大祥之明日祔廟若為宗子則改主遷主祔主
同日行之亦因時損益人情簡便
右考家禮卒哭而祔其末云祝奉主各還故處註云
納亡者神主匣之反於靈座楊氏復亦曰司馬禮家
禮並是既祔之後主復於寢觀此則雖告祔而神主
猶未入祠堂待三年之喪畢而後遷正来教所謂告
祔於卒哭而祔廟於大祥盖兩從焉者也又按禮記
檀弓註藍田吕氏曰主人未除喪主未遷於新廟故
以其主祔藏於祖廟有祭即而祭之既除喪而後主
遷於新廟愚意古者一世自為一廟則此禮可行今
之祠堂四代之主皆在一處則所謂有祭即而祭之
者窒礙而難行矣此朱子所以雖從卒哭之祔而必
反主於寢也来教兩祔之疑愚意亦同况卒哭之祔
祝文既云適於祖考某官躋祔某官則是已告祖考
以當祔亡者之主矣然其主乃不入祠堂而復反於
寢祝文之意無乃虛乎此其失又不但兩祔之非人
情也竊謂程張之說可據則如来教大祥而遷祔之
議似亦無悖於禮但家禮大祥前期一日告遷於祠
堂改題神主厥明行事畢祝奉神主入於祠堂所謂
厥明者即祥祭之本日也今来教欲用祥之明日而
改主遷祔同日行之未知何據更詳之
一家禮大祥註問子為母大祥及禫夫已無服其祭當
如何朱子曰今禮几筵必三年而除則小祥大祥之祭
皆夫主之小祥之後夫即除服大祥之祭夫亦湏素服
今按此說是矣但謂几筵必三年而除施之妻喪則
恐未安盖小祥之後夫既除服則几筵亦當徹矣雖
子之服未除然以父為主故也請裁之
一土地之祭
今按時制有里社土榖之祭所當遵行則土地之祭
似為重複雖朱子大全集有之而於古禮無據恐當
删去若鄉厲之祭則是時制亦當存之俱請裁定
一吕氏鄉約禮俗相交尊幼軰行造請拜揖請召速迎
之禮
右鄉約内雖已舉其大綱而儀節未備愚欲删節其
禮附於四禮之後謂之為居鄉雜儀今漢書律歷志
引此語正當養之以福顔師古註之往也往就福也
孔穎逹左傳正義亦云往適於福也盖古本自如此
然今本養之以福猶曰養之以致福耳於義亦通但
杜預註此云養威儀以致福則恐非是竊謂養是養
所受之中盖敬慎於動作威儀之間乃所以養此中
耳
通書四十章義精詞確一章
通書之言固為精確但朱子謂其皆所以發明太極
之藴則恐未必然而愚之尤不能無疑者愛曰仁以
下數語也如韓子原道言博愛之謂仁朱子譏之以
為語用而遺體今周子指愛為仁何以異此朱子之
觧獨謂有是五者之用而因以名其體斯言也其亦
善於回護矣無乃未足以服韓子之心乎中也者和
也中節也天下之逹道也此語亦可疑不然則和也
之上當有闕文
天道之變盡於春夏秋冬一章
此章似乎回護邵子然邵子之說愚實疑之其書每
以皇帝王伯道德功力並論是惡可並也以春夏秋
冬配易書詩春秋然儀禮周禮皆經也獨無所配邪
生生長長收收藏藏皇皇帝帝王王伯伯等語殆不
成文理又謂揚雄太玄見天地之心老子得易之體
孟子得易之用此等語皆不純正至於元會運世之
說尤大可疑信如其說天開於子地闢於丑之後歷
一萬餘年而人物始生以至伏羲神農未生之前凡
歷三四萬年而後聖人出此三四萬年之間無衣裳
宫室無禮樂政教不知何以過日生人之類有不殄
滅者乎自書契以来至今纔三千餘年中間世道變
遷己不知其幾乃至數萬年之久皆為洪荒之世有
是理乎邵子所謂數學者如此宜二程之不願受也
愚謂此言非欲詆諆先儒直有疑於心而不苟從耳
與叔皮論本生孫孺人不得稱先妣書(何良俊)
昨偶據愚見謂先孺人但當稱母不當稱妣敢率爾獻
状於長兄大人後長兄以書示吾弟吾弟執以稱妣為
是若吾弟但謂今世流俗澆競不能盡如典禮苟可以
推崇吾母有不頋典禮而為之是可言也若必以稱妣
為是則是吾弟欲推崇吾母而愚戅之子強欲下之逆
天之罪當不齒於士君子之列矣敢不以一言自明耶
夫某之於孺人同有罔極之恩者也豈不欲極其尊稱
以申狗馬之報顧禮有所當獨尊則有萬萬不得已者
耳傳稱妣者比於考也夫欲比稱於吾考莫若正名則
吾弟於筮仕之始登科錄所書曹夫人不得稱嫡母先
孺人不當稱生母㩀登科錄所書如此則先孺人葬誌
不得復稱繼母今何前後違戾若此耶昔子路以正名
為迂而夫子少之名之不可不正如此苟名不正而漫
欲加之尊稱不知尊其母所以卑其父考之典禮則有
大謬不然者矣然墓誌是他人所作或有誤語錄是弟
手書實可傳信故愚意今日稱謂但當從其始者為正
若後来所書是吾弟欲推崇先孺人之心勝遂欲掩其
實矣然實何可掩衆人可掩而先府君在天之靈其可
掩乎先府君或能垂體人子迫切之情而先孺人在天
之靈其可掩乎夫人子不以其所不當得者加於其親之
謂孝人臣不以其所不當得者加於其君之謂忠孟懿
子問孝子曰無違曰葬之以禮祭之以禮夫定其名定
其分一毫不敢踰越之謂禮苟位而非所據先孺人之
靈必不能一日安於地下矣先孺人不能一日安於地
下則人子何以一日自立於天地之間乎吾弟當砥礪
名行敦崇典禮必欲致身卿相他日使孺人封國夫人
秩一品皆人子之所得為獨妣之一字有不得而自專
者系於考也此稍習禮者皆能知之先府君素欲講求
典禮少有不是必不肯苟焉以自安夫吾兄弟為經生
時承先君嚴訓實欲動法古人吾弟今日振鷺王庭當
奮迅有為之日顧師心自是𤨏𤨏欲同於庸衆人之流
追思吾與吾弟自三回歲捧書入學時即携持追逐周
旋三十年當困苦厄塞時未嘗不以頑兄之言為可采
豈今日得志之後頑兄舉典禮相正乃咈然不以為是
必求自勝其說若天子秉制作之權當唯然莫違之勢
羣臣議禮發言盈庭此皆素不相信之人又安望其咈
已以從衆耶方今喪事總總倘有儀文䟽略其得罪於
士君子也輕獨典禮一失則得罪於先府君先孺人其
取譏於士君子也大故頑兄欲吾弟不必徇俗見飾浮
文以為先孺人之榮惟當敦實心從典禮以成先孺人
之美頑兄頽堕無状實不敢忘先府君遺訓故披露所
見幸一明其可否但置之不論列可也頑兄三喪並舉
過誤必多亦望一一救正庶不得罪名教以沗先德以
貽吾弟之羞幸甚幸甚
上丘瓊山書(蒋冕)
冕昔者辱游先生之門竊讀先生之書見先生所輯家
禮儀節鄙心甚喜以謂文公家禮一書天下家傳人誦
之矣然行之者尚少數百年後何幸得先生為之觧釋
使凡普天下若郡若邑若鄉黨在處有大德厚望者一
二人焉舉行之以為倡率則此禮之行庶幾遍天下矣
乎冕生湖南九郡之極地去中州特遠風俗素薄婚姻
用鼓樂喪葬用浮屠責成人者無定儀祭祖考無定時
過不自料恒思欲變之而德薄才謭無足以為鄉人矜
式盖嘗嘆風俗之弊雖未易遽變然吾身之所行則保
其决不隨流俗也十二而孤亦既冠矣於冠喪二禮已
不逮焉然猶未娶也至若婚祭二禮則尚或以躬行之
歟去年得告南歸將娶於陳氏意以陳氏者吾郡之故
家鉅姓者也而世有大德厚望之人焉其能行昏禮無
疑矣乃遣人為之一一言之而彼家之所謂大德厚望
者方且惑於流俗膠固執泥以為不可於是宛轉使人
委曲開示謂之曰古禮簡徑何苦不可至再至三彼不
得已然後勉從親迎之一節若夫次日而後見舅姑三
日而後見宗廟者一切不從然親迎之期尚遠至期亦
未知其果從與否也初冕之欲行此禮非獨彼家以為
不可雖吾之母與夫宗族之尊長亦皆以為不可故不
忍咈親之意而不能盡如鄙心之所喜而行之也且夫
鄙心所喜非欲立異以為高逆情以干譽也盖以古禮
日湮流俗日弊果能變流俗行古禮庶幾天下人人得
見古人丰采然古人者亦人耳豈與今人異哉古人能
行之於古今人乃不能行之於今亦獨何歟大抵凡人
之情可以與之言今不可以與之言古孫昌胤嘅古冠
禮之不復獨發憤行之而見譏於鄭叔見笑於外廷伊
川程正公喪不用浮屠在洛亦僅有一二人家化之耳
以此見流俗之弊雖聖賢亦無如之何而聖賢所為未
必不為流俗所譏笑特頼百年論定然後見知於後世
耳然知不知亦豈吾所當掛齒牙哉吾之所為果有益
於後世而世不知美反見譏笑其責在乎人吾何與焉
使必世知美之吾然後行則吾之所以待乎已者輕而
務乎外者重矣不已狹乎伯牙鼓琴惟鍾子期能知其
音子期死伯牙遂不復鼓琴嗚呼向使無子期伯牙之
琴其終不一鼓邪是其待乎已者輕務乎外者重由君
子言之無足取也冕辱游先生之門竊有見於此是以
毅然欲行昏禮不復頋流俗然不忍咈親之意卒不克
行而終焉與世浮湛俯仰為流俗之歸淺闇疎陋以至
於此固無足惜所兢業者恐傷文公著書垂世之盛心
與先生輔翼文公之勤意而反見譏笑於流俗焉耳王
臣来蒙賜教言敬以拜納寒家自母兄以来無不歡欣
踴躍嗟乎自聖賢道否之後世之為師弟子者不為不
多然朝離書帷至夕視之已有若秦人之視越人之肥
瘠恝然不一動念焉者矧相去萬里而肯不恡教誨諄
復懇切之如此哉先生之德及於冕者深矣冕之感先
生也其將何以為報邪臣今此回謹此拜復詞語喋喋
上凟尊聽不勝戰慄之至
答朱芝山(李默)
頃聞尊閫老夫人仙逝良用驚悼緣新有小妾之喪未
克趨弔歉罪歉罪兹蒙下問令孫服制默未嫻禮學豈敢
強對苐聞之古禮父在為母服周謂至尊在不敢伸其
私尊也祖在為祖母服周義實本於此今制雖重母恩
不問父在與否均服斬衰至於祖在為祖母則明言止
服杖期嘗著於大明令孝慈錄大明律諸書可考也隆
殺之間皆斷自聖祖縱未協於古禮臣民猶宜遵用况
凖父在為母周本出於古人制義之精者乎惟唐世天
后請父在為母仍服三年當時盧履冰元行冲輩已極
言其非彼於父母恩同罔極雖棄厭尊之義未為不可
若持重之服則固有間矣矧時制所存誰得而議之仰
惟我翁家學淵源考據必審如默者但知以遵堯從周
為合禮耳他未暇詳訂也謹因還使附復
明文海卷一百七十一
