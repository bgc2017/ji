明文海卷二百四十九餘姚黃宗羲編
序四十
文集
王百榖謀野集序(邢侗)
夫冥冥翥空尺一假其羽毛圉圉在淵八行鼓其鱗鬛
飛沉匪郵傳之使禽魚尠含靈之性而能暢懷天末傳
響絶徼羈臣由之返國良朋因而加飯斯之託寄顧不
重哉若乃好緣於肺腑誼重於修講勢出於蒼黃事關
於釁郤呼吸判乎嗔憙占授次於言面非夫東里之博
雅茂先之總稡鮮不錯雜其旨猥庳其說啟友邦之反
面動鄰士之掩唇矣吾友王百榖先生含貞蹈龢苞素
揚采去延陵之舊居僦伯通之故廡&KR0802;豐儉之榖玉躭
洗礪之枕潄茆茨非貴而卿相造門縫掖本賤而鍾鼎
佇席下帷方廣川之仲舒著書類君家之節信遊道侔
於太丘朋簮洽於蘇李竿牘靡挾日之間交酬盡四垂
之逹矣竊見夫情至禮答裂素伸紙吐章陳文霞蔚河
瀉學義冠於人倫言語妙於天下其或宰執方燄露調
笑於矜莊寒畯失職寓煦沫於嫚罵其或朱邸陽慕羅
羅見其清疎熊轓委誠岳岳表其耿介其或閭門接壤
賀弔别區生芻一束羊酒兩家沉痛極歡造微筆下其
或疏屬密戚頭岑腹痛量水稱藥分甘餉鮮一欝三歎
寄心行間其或良晨佳夕藉草染炬檢校鶯花指揮盧
采倚馬霑醉覼縷願言其或方外名流域中巨賈彈指
疏蘭閣之字横書走迦葉之文其或蘭閨少婦桃葉小
姬濡毫代金剪之怨含辛報薛濤之錦大乃鉅幅小
則掌蹏聲振金玉規矩騷雅槭若嚴霜之材婉如流風
之雪磊砢無節目之累浩汗撒藩溷之障古則陳孟公
今則王次公可謂異代絶軌書場文府均被談談之許
者矣嗟夫在昔世廟楊用修氏纂輯清裁遂至洛陽長
價雞林懸購彼猶衆羽之裘此乃一狐之腋古謂蜀得
其龍吳得其虎借兹為喻未為評允也百榖友人韓君
道亨廷尉世家代結王生之韈桓譚玄賞獨信揚雄之
草爰命&KR1403;剞副於郁氏道亨辭辨清發風氣遒上余略
得於其先大人兹特侈厥嚶鳴未槩及其鴻匠云爾
謝在杭居東集序(邢侗)
今夫海内雞壇錯峙則掩甸光郊牛耳狎執則連鞲接
幕麗璞溷夫腊鼠薺苨亂乎人葠是以葉公之龍非應
蟠之物木寓之驥尠麒麟之材匪夫極妍窮討益以申
晰則朱紫恒至易處眞贋卒之兩殽以余所得閩在杭
謝君則未易言也在杭冕黼冠族緗橐世緒幼而清令
寖長英特書乃誦可等身人謂公是卿座蚤成進士頗
厭時學屈首司李遯業董帷乃抉微靈祖淹函雅故
褎褎懙懙為世鉅儒爰自吳興量移東郡倚類託寓一
意著書發軔射書之闉駐車歷山之麓厭次弔乎方朔
菑里感乎次卿任城憶太白之舊阿曲尋陳思之跡雪
宫留墟乎齊境蜃市亦幻於海澨不其之書帶佹存
成山之瑑文垂滅觸時撫景其能舍旃抑或訟庭讞慮
積有餘閒寮佐周旋間成曲讌山郵攬空館之蘂鬼廡
借青燐之炬字勞編絶而欣以會心膚粟手創而悽然
寄慨凡於此際文筆迺遒君喜為詩詩分科品靡不&KR1208;
宅風騷枕席魏晉祖初彌盛沿及厥中蕞會諸長極之
融液富滋明秀則曲渚之芙蓉適怨清和則無端之錦
瑟至於出言天拔絶玄人匠森然骨部眉嫵下拜視夫
躭躭飾其孩嗄歘歘矜其齲楚良以徑庭矣若夫文章
大業君更破的長篇鴻製步履左班法度章裁出諸愜
素平大祛重舌之譯雄成免碎金之誚時乎登高授簡
則君家希逸之蹤也時乎游戲泚筆則休文甘焦之致
也時乎雜爼會萃則義慶新語之嗣也時乎方言貯錄
則子雲油素之例也竊又窺夫餘勇所賈代斵更僕英
氣露於捉刀靈襟標乎答板致能洽華簮於上座聯風
政於遠陬總之資禀軼羣才情開敏投之所向無不中
倫以斯校條流於吾黨論眞贋之所别求之中壤在杭
其神龍天馬與哉在杭一官拓落茹菜飯麤虎犢殊其
所如傖奴絶於常隸報友輸一端之疏縞娱内足四種
之好香寫論將付之官奴營壁竊比於宗氏風期美矣
官何負乎在杭為余言一昨之日保旅鸞潯耳溢者廣
陵之簫目盡者蒜山之雪曾何計乎身之在遠官之復
踦也今來簉羽太守後飛轡直指前廿年老明經三日
新子婦耳何日解腰下綬還頭上冠挲婆安昌之野追
逐蜚走之促大蒼出櫳黃棘下兔芼以乾葵厭之濁酒
真足以樂而忘死矣余曰在杭在杭曠志如許是能自
作文字田僧超結撰那得不佳在杭大噱集署居東記
地也亦有人風人之託也夫
四林全集序(俞安期)
明興以來詩凡幾變諸不暇論論嘉隆之間七子竝興
而歴下瑯琊雙建標幟於時凡操管者陋江左之卑靡
業中原之高華競習大言而吐洪響空疎其中彊奮其
調虛喝相賞謂之今體其如無情之顰笑何余友安茂
卿獨不追逐時好搦管抒思一以清婉為主阿堵中未
嘗又有惡道含識中未嘗見有惡趣遣辭發旨著為詩
篇皆儁朗清超之致不知有澷罕狼戾之辭余後八子
詠中列茂卿云茂卿洵嫺雅而負儁潔才幡然營大業
遣言暢中懷處身等璠嶼磝礫列無階斯實錄也今讀遺
稿篇篇清整語語雋永綺歲為劉大司馬所愛流連花
月揮霍酒杯其篇牘非不連累容為刪選往往以片字
之累棄連城之珍所存亡幾壯年以後悉無瑕之玉為
有用之噐顧分力公車之業篇什逮少所輯僅僅如此
叔小范嘗對余笑曰吾家阿咸生有二反少年當悉力
公車竟以流連詞賦誤致身之事彊年以後正當寄興
酒杯寓意篇什而乃攻苦公車以誤大業之垂余亦為
之絶倒苟或不然則其所就應不止此而篇什之多又
去幾幾也茂卿又善繪事生時固不易購求易簀以來
片楮之貴不啻秘寶此詩剞闕成集不知洛陽之楮騰
價又何如也
讀李于鱗集(劉鳳)
李生自謂命世才即子長不啻過之横驅千古以崛勁
自憙其文連類廣肆要不出左語國策太史書屬辭緝
綴奇隩靡靡不絶叙一事數百言未究而其意不過爾
斯則一語可了故為棘澁岨峿然且使皆自己出何不
可者必剿襲古語聯貫絡繹以攟摭矜衒為累百篇如
一機構或援左國以入於史牽經義以附於傳鎔鑄以
巧冶若泯合無有釁兆者幾十二載可以為難矣而未
可為至也夫文者必引繩墨隨短長效之即左語即國
策即太史無不各自為家譬美好者其骨法相近而精
彩神色則不可同也御者軌策雖同而輪轍馳驟豈必
盡掩前跡哉今連類為之固不可即可矣如牽附何孔
子蓋述而不作然易詩書則犂然辨矣豈必混為一塗
哉至其所自為者又奚必曰古語有之乎且李生自以
無一語不範於鉶可也而無所取裁因其凋幾假其成
器必將至襲累陳厭拾棄餘以為新異即韓愈氏抑且
不為而能免於後來者誚乎使李生之才獨以意切劘
之盡去其舊而新是圖剗除子史刊落傳記掊撇往者不本
事不援跡不宿搆體不預設變有謂無謂有待無待出意慮
之外游埃溘之表奚患李生不能哉顧使論者推高一代猶
有軌鞅之疑奇氣軼發而當其無有則機用可窺也謂北地
始開草昧本窮情盡勢極溔渺之觀關中湔滌雕飾而傷直
致率意無宏邃淵蔚之色且今使蒙莊削牘則必盡舍逍遥
而待議子長當著記之任未必謂無世本國語遂絶簡不載
筆也若之何謂神用而有所藉患雄才不能自恣也哉
葵陽先生文集序(王衡)
穆皇帝御極之元年以文體靡濫有詔釐正而吾師葵
陽先生以精馴爾雅之文冠其鄉旋魁南宫入中秘載
筆侍從者二十年出而執圭秉節宣國家寵靈於洱海
萬里外入而登貢玉之堂綴金華之席奏書天子膝前
行且大用矣竟中讒歸歸無何而卒子弟門人相與裒
其遺稿讀之其所為潤色大業不過應制視草與夫削
牘碑板之詞共卷二十有五而已甚矣先生之用之
不盡於文而文不盡於是集也翰林號稱内相禮遇最
寵自唐始他不暇論如公之鄉先逹陸敬輿者當其為
人主眷倚即宰相不敢望而官不過翰林學士耳暨昭
代禮遇詞臣比唐宋加隆如三楊及彭岳諸公皆以史
官參與大議猷業顯赫故當時館閣之文重而體統不
得不尊其後宫府日隔内者漸外文學侍從諸臣往往
腐毫需次無鹽梅霖雨之用而徒欲提空名以踞諸曹
之上難矣當先生時時已大緼然迹其講席所敷陳咨
咨本支嫡庶間猶能使明主降心公卿動色而今何如
哉一切重言格論跪而進之當御寢門不啟凝塵寂然
欲如先生之不用其又可得邪蓋館閣之輕也有自來
矣衡生也晚步禁林之末塵未能識其大者抑聞其所
為文大抵有所禀程要以簡栗深重應規入矩為天下
模楷自嘉隆以還二三踔厲跳盪之文出先輩所守布
帛菽粟之繩墨與之角而不勝則并館閣之文亦輕蓋
世之好文甚矣世而好文甚則有甚者焉曷觀先生之
文其綴詞結響樅金考玉得文之華其比事傳情衡今
榷古得文之實華實相宣彬彬乎旨而深麗而不冶多
變而整采錯而有章蓋清廟明堂之上宫商諧雅頌備
矣而窮陬下里之歌歈山鬼蛇神之吟嘯騷人病客之怨
思尚敢與之分曹而奏乎哉惜矣是集之晩出也如文必
鹽梅霖雨而後謂之用即陸敬輿之為用亦不過十之
一二耳第使是集出而摛藻者遜其工績學者讓其博
向之踔厲跳盪沾沾自命者捫舌相戒曰彼中有人則
天下文章之體尚有所統一而史局之是非與人主之
詔今且藉以俱重吾未敢謂文之果無用也
明文海卷二百四十九
