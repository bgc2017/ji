明文海卷四十四餘姚黃宗羲編
賦四十四
花木二
瑞蓮賦(魏學禮)
慈寧宫有蓮于花房中更挺花萼按花譜有臺蓮斯殆
類之然世未之覯也聖母之億夀皇孝之感孚國運萬
葉重華世治九寰彌靖厥兆兹矣上命圖示閣臣俾作
賦曰瑞蓮臣某謹拜手稽首而作頌曰粤皇天之眷德
昭太和之上禎蔚慈寧之荷萼吐芬豔之重英新姿崇
擢嘉蕤茂挺若凰翼之翥霞效鳳閣之延穎超衆卉而
脩翹凌九華而彯影秀菡萏之令芳矯芙蓉以獨迥映
亭亭之奇采薦奕奕之秋光對月華以比曜度鸞幄而
飛香不彫琢而層臺出非烟霧而重雲翔於是瓊瑶奪
色蘭杜非芬藕千常而靡信花十丈以徒聞豈如結種
帝閽敷榮慈殿紺房表異丹葩呈蒨鍾氣厚而加豐毓
神全而增炫拱秘寝而恩輝多近太液而露華羡拱揖乎
萬年之枝搖曳乎五明之扇祥不虚来而有感斯興瑞罕
昔聞而大衆咸見兹誠太母淵仁格乎上穹厚德齊乎地
極重以聖主大孝臻于古初隆化洽乎九域是用上至太
清而烝為醇鬯下至太寧而沾于羣植藉非若此何以萬方
弘遠而特徵于聖母之宫宇宙久長而肇開于今上之日
彼圖陳瑞應疑信相參曲奏芝房功德末廣逖觀前代遐紬
玄想治斯協于登三應有符于明兩畏天戒則躬步恭祈
振澇旱則捐租錫帑緩大辟以法觧網之矜䘏貸小過以
宏肆眚之曠蕩海内欣欣其如春神祗穆穆而如響騐慈齡
之永延應聖夀之高朗况蓮花以比君子重臺以示道長
坤宫以母飬萬物無疆以靜成萬象實太平之彰兆而億
&KR1124;之有像于是天子方湛思乎道德之玄微克謹乎皇天之
昭命治已隆而若冲祥薦膺而彌敬親賢人若芝蘭之宜
就遠憸䜛若枳棘之當迸視民為邦家之本根民歸比桃
李之蹊徑三光順軌而内安外綏萬葉承庥而武戢文順繪
圖即文武戸牖之銘而祥荷亦姬旦嘉禾之進矣
茉莉賦(魏學禮)
猗絶域之名草植方夏之崇岡結繁柯以披翠粲芳華
以飄香幽蘭婉兮被中谷杜若發兮吐新綠千章檜兮
蔽丹曜百尋芬兮麗嘉馥爰有姣童豔媛搴蘿辟莾接
袂紛隮揮雲直上睹修條而佇瓊佩折榮&KR1929;而眇遐賞
翔縹霞兮鸞思飛排蔥烟而蕙情蕩遂乃和玉軫鏘瑶
弦送姿媚邀媞妍振芳裾而舞宛轉擢纖腕而歌便娟
歌曰時日晏兮凉風生采莉蘂兮衣羅輕山隂隂兮杳
愁寂將媚卉兮遺佳人於是茂苑公子皇庭大夫騫雅藻
而抗淵標舒冲懷而激清奏馳神乎希妙之觀凝想于
瓌竒之覯邈嘉樹之来臻映璇階而逾秀弱英皓晳崇
繁霜兮敷氣逸靚浮朱房兮帷茵藹藹襲郁芳兮葉莖
蘙薈蒙雕堂兮九夏雰雪映檀梁兮方䟽泛綠錯丹光
兮金皥凄清華未央兮薄飉邐迤入犀觴兮空月徘徊翡
翠翔兮文石藻井附製良兮翩翩蒨婉玉露瀼兮瞻霧
衣而比綠對皎顔而合素綺檻密而丹樓春荃除漠而
紺欄暮大夫于是撫娟冶之華蕤掞麗美之機緯鄙秦
聲而穆弘述薄燕音而鬯蔚旨才鋪肆而矯翰疾響燿
炫而寄神超煩雄章而照紫宿裁燦詞以卷朱霄
菊賦(俞允文)
伊兹菊之貞麗挺庶類而擅竒含内美之醇精敷藻蒨
之清儀翠葉掩以䓲茂紫莖翕其褷䙰迎上春而觧作
凌九陽而振蕤越流芳于秋坂託纖根于幽崕糅五色
而相宣欝彪炳其陸離狎鳳子来毛姬繡分苔逕錦匝
烟陂影亂䓗河之燭光搖兔苑之芝足使華林掩縟琪
樹韜姿晃雕霞之驚絶藹繁星以紛菲矧夫爽籟凝隂
凉飈送燠日短晷以向南雁違寒而度北露冷吴宫之
草波增漢臯之曲人有愁而必盡物無微而不肅天泬
寥兮彌高木蕭槭兮就剥彼晚榮於此時曾靡踰于兹
菊匪負霜而淪操每遡飈而賸馥殖女几而蕃滋出甘
津于濬谷纂嘉名於流記閱上藥于丹籙若夫英隠考
槃仙徒邁俗或飡英以充虚或擷蘂以佩服或咀實以
引年或傳葩以代祝或咽液以療疴或沉醪以媚獨故
其為性也可以比德而延期其為芳也可以揚娥而表
淑粤有南國上公中朝元輔覽鳳圖以修文摠虎賁而
勵武道無謝于佐殷神有鍾于生甫玩玄月之改律又
朱明之徂暑欣年志之樂康省勛庸之豐偉而乃闢華
堂涉芳圃登貴客召真侣蒸蕙肴沃蘭醑集珠履兮翠
裾鏗鳳簫兮鼉鼓當令辰而璀璨撫物華而容與于是
南園逸叟東海遐賓祇聆勝事緬憶清塵慨契闊之既
久慚酬德之無因爰染毫于縑縞命蕪詞以俱敶歌曰
金商戾兮被勁楚月華白兮蟋蟀入戶清風乘兮輕袿
舉神恬愉兮美無度陽芳絢兮彌終古宜永御兮夀黃
耉須申頌兮承靈祜
瑞麥賦(陸深)
僕閒居田野多見瑞麥兩岐三岐至五六岐彼九岐
者得于傳聞殆未之見云實有之感兹休禎造賦一
篇有頌有美有風有刺義主勸戒附于古詩人之譎
諫雖不足以希蹤相如子雲庶東京之流亞也示我
同志靡得而布焉
天子正德五祀孟月維夏知知子瘍發下體更朔新愈
有客唁焉登堂三揖乃掀髯吐論曰夫物有異産事有
竒遭談肉者不可與論味眯采者不可與即文闊哉希
乎今兹之所覩也子足良苦抑未之知乎知知子蹷然
而起危襟横几奉客下風曰唯唯願詔之客曰走故農
家五糓是理爰自弱齡勤厥四體今年逾知命而農穰
凡幾一畆三石稂莠吐米皆未若今歲之為瑞也麥苖
芃芃穟岐為二揚芒含穎複為三四多者五六將將覆
地東鄰一枝九岐尤異殆淳和之所薰蒸而上帝用以
錫類也周書異畆漢歌兩岐陋昔人之誇詡昭后皇之
惠慈雖蒙白之翁負玄之老皆緣畆玩視相與嗟咨若
走者齒髮猶盛涉歴未廣宜乎驚悸而夥頥也知知子
仰屋太息索然久之曰否否客何談之盭也夫緣物者
貴質敷文者適用且夫麟鳳之希難以療饑芝菌之祥
難以充庖雲錦之爛難以禦寒蠙蚌之光難以續膏是
以聖明抑難得之貨壅不稽之言誠以重本而緩末棄
無益而即有用也客目覩岐麥津津稱瑞民瘼甚矣果
誰之致獨非客之所觀見者乎試為客語往歲己巳運
厄元元夏雲被壟淫雨注天晝夕閱七颶風相牽海波
怒而山立江潮噴以駿奔蛟龍舞于街衖岡阜淪為漭
淵漂尸横野浮畜蔽川千里一壑萬竈絶烟于是百年
之完聚連邑之生全化為魚鼈葬于鯨鱣者殆過半矣
暨乎水退民失故居滄桑一變形勝都非朱門沈其閥
閱碧瓦盪為丘墟鳥窺巢而不下狐訪穴而重疑號哭
振野提負沿途父棄其子妻别其夫相與轉徙乞丐奔
逐投依若流星之逼曙而敗葉之離枝也于是強有力
者牢朽材于古岸塞行潦以腐薪依濕林為棟幹綴敗
席為闥閽溷㸑無别卧食不分十併為五棄仇講鄰相
依為命枵腹連旬野無留莱樹不遺根徼倖于萬一苟
活于旦昏爾乃積隂鬱結隆冬盛寒層冰千文竹栢枯
乾豈祝融之故都為玄冥之&KR0008;驂何曖曖之陽國顧風
烈于塞垣民無夙其習不素安于是受凍而仆者乂如
干矣天子方軫念南服融照閭閻發德音大王言貸常
賦闢四門封簡書于芝檢勤使者于輶軒省大官之供
調减司寇之坐論賑倉廪之儲積蠲逋負之浩繁方將
奪民命于溝壑續生氣于遊䰟盖三五之罕有而二氣
所不能全之曠恩也良有司方憂經費之不足懼考課
之殿後鴻澤持而不下限令疾于電走朝四暮三示一
藏九使民破十家之産僅足以輸一家費數畆之田未
足以賦一畆笳鼓盈村擾及豚狗爾乃制為嚴刑迨乃
黃耉巨木囊頭重金繋肘臀無完膚指欲墮手谿壑之
填未厭伸暴之門何有于是孑遺之民瘡痍之末斃于
敲朴困于征科者盖淪胥以盡漸不可久矣戾氣醖釀
蒸為疫癘方且乘陽發騰獷不可制今枕籍而病卧者
比比皆是招醫降巫若憒若醉是其凍餒蝕于胷腸刑
罰慘其心志發雙伏而並攻何方藥之能治厥禍方萌
殆未知其所至也使壟畆之植一本而十岐共蒂而百
穗將安救之而客誇以為瑞哉且菽粟所以貴于珍鼎
布縷所以加于玄黃者為其有用也今夫用者徒存而
用用者已亡是謂隆虚而病實忘遠而娱細矣僕窃為
客贅而不取也客聞而憮然曰噫嘻有是哉子之迂也
信乎執一者未足與權二泥彼者不可與適此子徒鑒
于己巳之變為流而不止乎是殆滯于隂陽之迹而未
深于斯理者也且夫於穆之化圜運不已剥終必復泰
因于否吉凶互尋禍福相倚夫蟲之蠕蠕也不屈不發
地之窿窿也不伏不起數逆斯通氣順乃死是故九載
之水或以成堯七年之旱終以啓禹子豈知夫凶儉之
後繼之以豐稔登進之漸承之以君子耶然而氣機橐
籥必有攸始兆先于物發遠伊邇鐘鳴而隕霜礎潤而
降雨走誠得于俯仰之餘是以釋近憂而崇遠喜也且
夫麥備四氣實首五糓詩人頌其於皇下氓頼以率育
續歲功于發春函潜氣而多淑是休嘉之先露徯斯理
于將復示帝心之仁愛啓方来之祉福諒有開而必繼
孰無徵而乃獲走且與子託丘壑以優游咏皇風之清
穆是故有取于麥岐子何責之備而論之刻耶知知子
不能難客乃躡履而退曳杖而歌歌曰麥秀兮多岐覆
壟兮纍纍彼其之子曾是兮弗思于是知知子返乎潜
室沈思淵默緯情愫于渾淪抽端緒于開闢推玄化之
始終考休咎于遺冊覽春秋之所書測消長于三易道
有殊而歸同理既契而心戚然則客之言似亦未為失
也將以厥明戒館客循阡陌辨麥岐之疎數聽鄰䣣之
損益問勤勩于三時弔疾苦于緩急于時風輕景融煙
朗霧清謝彫輿却繁纓被大練策溪藤道以童子從以
經生指三汀以東鶩遵龍江而緩征瞻桑梓于原隰拜
松楸于佳城睇海氛于極際儼波浪之奔轟感釣遊之
舊跡慨歲月之不停藹里墟之蔓延有孤物而屢更亦
浮雲之多態何難樹而易傾悵久寄于異土心戀戀乎
故京方徘徊以瞻眺蹇徬徨而屏營顧見道左麥穗岐
岐本同未異旁無附枝始戟戟以競秀竟孌孌而莫擕
將神工之妙合復化鈞之巧持或雙昂以森矗或左右
以紛披或越畎而希挺亦共房而駢垂薄長飈以洄洑
照圓景而陸離等比翼于異類嗤連理而不為固物薄
而稟厚騰衆喙以增竒胡哲人之超軼隨所如而見疑
昔宣尼之瑞魯匡人怪而圍之比干之忠殷曰不祥而
戮尸彼二聖且猶然般罹此又何辭抑軒輊之偶致將
彼蒼之有知于是歷覧既倦羲馭未疲覧厥穎異采掇
以歸洵皇澤之滲漉拯黎民于阻饑託子墨以宣秘聊
洋洋以陳詞
松聲賦(瞿汝稷)
昔人有謂絲不如竹竹不如肉者以其漸近自然也必
如斯言則孰有過于松風之為聲者耶客既有為之賦
者遂援毫而和之然聲彌玅則和彌寡深有愧于白雪
之音云爾其詞曰粤有逃虚之士淵尚之賓選八荒而
無悦渺萬物而寡鄰超人世而獨鏡廓杳𦕈以怡神廼
獨娱夫衆竅之諧會自然之雅音非絲竹而逓弄迭拊
遺鍾罄而觸石摐金並嶰谷以取韻託徂徕以標名實
惟要玅是曰松聲盖方風之起蘋末盛土囊而緣于泰
山之阿也維松固已灑然清矣及其飄搖呦漻蕭灑颼
飀竦萬尋兮忽舞徐波起而遠流盈空谷而澎湃暎别
壑而澄幽林氣如此劃然成秋則又聳乎其足聽焉以
至清揚遐厲森沉沸渭上漢斯蜚稍雲慙憩夕飈振而
柯鳴凉颸引而條曳猿狖哀嘯乎其側飢鼯呻吟乎其
内于是蕩瀁乎絶巘之下浸淫乎深谿之澨截微徑與
荒丘經石林及花嶼衆芳肹蠁其坌集輕靄霏微乎莽
際斯則蕭遠冲虚空澄幽翳似春雨兮滿江若廣陵兮
潮至涓子不能撫其弦韓娥不能宣其意以故天籟非
一松聲最矣松聲若虚會心契矣爾其絶迹箕潁逃名
首陽視揖讓兮喪道非放伐兮不王窅然天下喪頽然
出處忘澗戶無人兮濁世遠孤雲在岑兮獨徜徉惟聽
曉鶯變語春壑鳴淙和虚濤之遠寫足幽耳之笙簧若
夫幽窗獨坐泉石孤吟方弘景兮開逕及彭澤兮歸林
烟芊綿兮如織霞朗映兮清隂一鳥偏弄疎花冐潯聽
孤松之流韻似幽人兮整琴悠然忘世洗耳披襟至若
松子引年於緱嶺劉阮採藥于天台萬壑度盡生平始
来杳松聲兮喧豗使人心爽令人意哀莫不念仙期之
綿邈悔短計之迷回永結長生之願深盟鍊魄之懷别
有楚襄蘭臺之上漢帝蓬莱之旁玉樹磊夥雄風忽颺
並葱蒨以發韻惟松風兮悠揚上君玉堂入君洞房使
窈窕兮間靜俾君王兮清凉方欲輟洞庭之張樂罷鼓
瑟于瀟湘已矣哉松聲之為妙也是以至人聽之與道
若一洗心滌志含光去迹收無聲以為聽鍳至清以為
心與天逍遥與世陸沉泠然將御風而遐逝從列仙兮
無古今
荒菊賦(繆一鳳)
賦菊之生于叢荒中也偶得是紙于倭餘殘箧揭而
軸之爰作短詞以自感
繄大造之無私運玄樞而莫停受羣植以殊質咸飫氣
而暢生桃競春而夭矯蓮接夏以娉婷桐莫辭其早彫
栢孰遏其遐齡華不謝榮于東震葉何怨落于西成伊
順時而得序分品類以迭更苟至性之不易混荒穢而
彌清時廼蓐收司令青女啓行稻方底于有實蒲已萎之
先零爾其挺紫莖于太皥標淑采于竒英葉盈盈而墜
露葩粲粲以欣晴含金精而内結凌肅氣以孤升味久
要乎蘭桂香結佩于荃衡胡為乎不薦爾華屋蓻彼芳
庭護以彫楹列以彤櫺供延賞而式燕偹珍玩以怡情
競羣穠而進媚附衆冶以爭呈念遭時之弗偶爰托根
于幽貞遵叢莽而挺拔並危石以崢嶸譬彼懷瑰竒之
介士不徇俗而沽名去故國之擯臣抱忠憤而孤征又
如斥嬪之失御姣脩容以自珍處幽宫之岑寂低翠眉
而含情襲芬芳以勵志何憂乎邪妁之縱横慨余植之
既晚顧操性之有恒諒時命之不忒願歴蹇而終亨檻
寒芳以自蓄搴竒馨而結盟觧余佩兮以贈友斷余玦
兮以明行羌奚羡乎朝妍而夕殞惟欽志于衆瘁而獨
榮嗟歲月之蹉跎慮冰雪之交併苟不隨雜卉以同腐
庶無恧于大塊之陶形亂曰猗彼佳人洵清幽兮彤霞
為容翠雲裘兮金莖為飱佩琳璆兮獨處空谷懷蹇脩
兮秉志貞潔孰可儔兮秋水湯湯思悠悠兮遡遊從之
無使我心憂兮
菊賦(李雲鴻)
僕治詩經而詩之中多不言菊豈詩人有遺採與抑
物有辛有不幸與丁酉之秋天行多雨而山園叢菊
綽有幽致且把玩之際足以怡神爰作菊賦漫記其
盛其辭曰
惟玄黃剖判品彙分形宏括罔象細掇焦螟迅四序之
天吏煥五色于丹青是故芙渠蕩漾于澤畔蓂莢開落
于帝庭冰姿鬭粧于宫主紅衣迷豔于郎星雪染梨而
成陣壇依杏以鐫銘至若西施酒酣太真春睡淵林猶
恨其無馨也繡簇羅襦曉啼珠露石家方倚之為錦屏
也萍一宵而七子松千&KR1124;而化苓詞臣草詔紫薇光熒
騷客豪吟新聲載播乎沉香之亭若乃韻友仙友端伯
寄興含笑破憂衞足保孕(似證切)木筆絲毯異相殊稱(昌孕)
(切)金鼎玉盤將離標勝或紛披鹿苑芝房之外或蓊菶
離宫别館之中或櫢檽齊州赤縣之北或鬱鞅海澨蓬
瀛之東巔崖峭壁顔郁鮮紅雕欄寶幰芳雜高叢繡織
局之縠紋刺蘭閨之女工紛泊蠭午盖巧歷所不能徵
(陟隆切)矣百卉既然菊當何似爰居上皇木橋草茂渾殽
獉狉之封為石年君之所氏黃白入劑厥聲斯起日精
周盈爾雅分觧(舉履切)籬綴陶潜之金英飫屈平之齒切
神于延祚而弭灾抑何美乎虎頋而鴟視稽僕下土世
奠丹湄謝人世之三窟卓天地之一錐羅恬夷之萬有
郤紛攘之九逵其山則白崖玉照杏兒臺子三峰蟉虯
而岭巆東嶺蟬嫣而碨&KR1235;其水則丹江衍其𣲖石港揚
其波漰湱㶖㴸泊岸浴沙(桑阿切)其産則雹葖蓒芋䜶䝄
巨勝萮茈﨑廉計然難罄其士則少伯龍躍于中古浮
休蠖屈于末年諸范接踵文彩聯翩僕處此所謂大塊
私我以於[田耎]而步武乎考槃之在澗(經天切)于是傍東阜
連西樊闢老囿開晴軒圖史牙籖而錦秩卉木蝟聚而
雲屯薙水臺之與地菅藝節華之與蘭蓀是故孟陬之
辰青帝司令紅紫輝駢芳菲色競爾獨本枝賱賰(音蘊蠢)
若時保性既杜蜂囮復遠蝶騁比届朱明曛熖登閎夭
妖者炙之而瘁柔脆者觸之而傾方且治爾蟘去爾蝱
亭亭物表孰敢抗衡迨夫招拒秉樞蓐收布政玉露波
浸商飈兵勁第見新羅蓊茸而敷粉黃鶴崙菌而翻翎
紫綬綰金章以並蒂碧蕊含玲瓏以垂庭勝金綦黃遇
佛稔笑牡丹珍其嘉名芙蓉貴其雅號左漾猗狔右飄
窈窕蓮妬太液之穠毬奪香瓊之妙彼波斯之與楊州
特各取其速肖百種紛綸僅撮領要然且破萼茅茨不
厭其空吐顔玉砌不矜其豐辟則端人莊士龍德正中
堅持晚節無玷厥躬豈若宵夫儇子趨勢之炎而背時
之窮耶是故狂夫賞心以開口悶士寓目而舒衷盖其
質介其德充也菊之時義洪矣哉此鼓城石湖兼得著
譜而披金甲戰秋風聖祖取以志武其致則抹烟帶月
窺簾映戶醁&KR0812;可酣柘枝可舞僕即不能擅洛下以稱
名園亦可跨甘谷而為玄圃徵酒之籌蒐詩之伍一玩
忘形神再玩忘爾汝于是不知興之未盡神之莫迕乃
亂曰太素無色孰滋榮兮至人無物孰鍾情兮惟感懷
以揚聲敢命不律磨陶泓而摛辭于方寸之靈扄云爾
芭蕉夜雨賦(李蔭)
猗綠蕉之茂止值隂雨之凄其顧幽人之閴寂撫斯景
以欷歔隔疏櫺而傾聽憂中来其莫支若乃聲之清也
比于綠桐中乎金石敗梧翼其酸楚哀蛩助其蕭索聲
之濁也若擊皮鐸若扣木鐘老鴉用以繼響狂蛙因之
糺訟聲之緩也將作復止方鳴乍歇似妍唱與良謳每
遲徊而不發聲之急也若千鱗跳瀨萬羽刷林亂簇倏
以破革羣手競以摐金至于仇之而親遠之而傍避之
而隨麾之而向苦覓疑于相干平侵建于相抗淅淅撼
乎肩山點點襍于心浪幽恨釀于眉端煩冤寄于枕上
縱善摹其莫詳雖工儗而難状于斯時也乃有孤臣去
國遊子懷鄉郵亭瀟洒旅館昏黃抱書劒以愁絶對童
僕而徬徨既徙倚于危坐復反側于方牀挟飛霜以入
鬢攅利刃而斷腸思縮地于千里歎各天于一方知不
可乎奈何乃抵死而相當又有阿檻擯嬙霜閨思婦歎
覆水兮難收仰嘑天兮莫訴蘭軒閉兮燈㷔殘蕙帳空
兮螢火度君王絶迹兮長門宮蕩子從軍兮遼陽戌有
所思兮期不来欲往從之恐難遇玄結隂兮夜澷澷旦
何時兮淚交注聆滴瀝之苦聲想焦心而生妬思持斧
以運斤將斬葉而伐樹凡若此者皆牽于所遭之戚而
未得乎所植之趣者也若夫王孫公子高門甲第大讌
朋賓盛陳佳麗簾幕圍兮氛翳逋蠟炬烘兮夜堂霽剖
腴割鮮兮送水陸之珍竒換羽移商兮縱管絃之嘹唳
屢舞兮傞傞踏歌兮嘒嘒弄酒琖兮讙謼戲簮珥兮暗
墜雖畢命于明朝且暢情于斯際將俾晝以作宵又何
知夫寂寞之况味也耶此猶其淫樂者爾若夫禪房窈
窕琳館清幽一塵不染佳客来遊爇蘭芬于石鼎薦茶
味于磁甌或貝葉之三復或丹經之一抽或煩赤髭以
講西方之教或屈黃冠以闡柱下之猷清涼入肺腑爽
氣襲衣裘將興還偃息欲去且淹留若此者固宜累朝
暮而不厭又何知夫外物之相搊哉于是申之詞曰風
瀟瀟兮雨涔涔夜色穆穆兮漏沉沉形與聲兮兩相戰
芭蕉之上兮葉之心戞青玉兮峭稜濕翠鸞兮修尾羌
美人兮舞袖似半醉兮扶不起引愁緒兮填胸逓哀音
兮滿耳苟欲澹兮相忘在洞觀乎玄理吾心兮淨空纖
芥兮不容湛太虚之本體兮等震電于蠛蠓將聲臭之
俱冺兮反造化于鴻濛
明文海卷四十四
