明文海卷四百四十六餘姚黃宗羲編
墓文十八
儒林
劉靜之墓銘(高攀龍)
孔子曰三軍可奪帥也匹夫不可奪志也故曰隠居以求
其志孟氏亦曰士之事在尚志故士平居辨途慎術擇乎
中庸及乎得善固執之死矢靡他焉即功業文章不少槩
見於天下天下信之以其身卜世之安危豈非篤仁義誠
之不可掩者哉萬歷壬子五月七日劉靜之卒於家靜之
官未列大夫年不及強仕海内士咨嗟痛悼以為國家失
其柱石人倫失其冠冕此何以故嗟乎此所謂誠不可掩
者也靜之名永澄别號練江靜之其字也世為揚之寳應
人大父德齋公曰憲父春宇公曰繼善司訓鎮江母曰王
氏靜之生有至性八歲誦文信國正氣歌衣帶贊即立信
國位朝夕謁拜人以此見其志矣十四補諸生十九舉賢
書同年中召靜之飲酒有娼佐觴靜之即謝不□二十
而娶家貧不能具新衣王孺人力經營之靜之曰休矣
吾意中自新不必衣也戊戌下第築土室自鍵并晝夜
讀乂善病室中書籖藥裹外無一長物辛丑成進士選
讀中秘書為有力者所奪人為不平靜之無幾微見顔
色以善病告授順天教授慨然曰師失其道久矣進諸
生相期勉以聖人之學嚴程課飭行檢伸冤抑懲汙濁
審勤惰寒者衣之饑者食之羔雉之贄不及於門北方
學者稱淮南夫子而靜之益考求國家典章名臣言行
六曹之職九邊之要兵農錢榖之數矻矻如居土室時
巳遷國子學正權要為子弟居閒一切格不行會雷震
郊壇有詔令禮部具修省事靜之曰災異求直言自漢
唐宋及我祖宗未有改也□萬安劉吉時惡人言災異
鄒汝愚一疏炳烈千古今者一切報罷塞諤諤之門務
容容之福傳之史册尚謂朝廷有人乎當事者為靜之
座師亟言之不省亡何楚宗獄妖書獄及京察事繼起
靜之具疏陳得失而司訓公適至京不果上靜之作甲
乙襍志邸中襍記又為歸德相國所器重咨對出處之
道時人愈側目滿三載不遷靜之曰昔陽城為國子師
斥諸生三年不省親者京兆李諤久不歸省李皋謂無
親之子不可與事君吾歸矣遂歸杜門讀書三年而司
訓公王孺人俱未艾健飯會皇太后覃恩人謂靜之奈
何不以一命賁兩尊人靜之乃至京候命而王孺人訃
矣靜之力行喪禮墨面柴骨三年苫塊外寢壬子春補
職方主事未赴卒靜之質甚弱獨目烱烱然英采逼人
善談論其於古今治亂人才短長如指之掌嘗曰某當
某時有某事惜放過彼寧知千載而下有劉靜之者指
其空缺處然吾軰在今日寧知千載而下無劉靜之者
指其空缺處乎而靜之内行純備孝事其父母及大父
母訓廸子弟出於至誠每謂子弟不類非盡子弟過父
兄鑪錘不具火力不足不能使入鎔鑄中也嘗書薛西
原語於座右云雖小事不可囑托自損廉心故竿牘不
及郡邑大夫至伸人冤抑援人疾苦不啻若身受毒螫
者以呼吸間去之為快靜之即尸居蠖伏乎其神常周
六合以内於世道民生所關下至閭閻情偽江海盗賊
咨諏詢度無不得其要領世固不乏修身潔行士也然
□□飭治象貌不為世訾詬而巳至神理血脉與斯人
之徒通洽無二者視靜之何如哉靜之官不過七品其
志以為天下事莫非吾事若何而聖賢吾君若何而聖
賢吾相若何而聖賢吾百司庶職斯道一日行於天下
即死可不恨生不過三十年其志以為千古事莫非吾
事生前吾者若何揚揭之生當吾者若何左右之生後
吾者若何矜式之斯道一日不明於天下即死有餘責
其所謂道何道也正人心息邪說距詖行使天下曉然
知君君臣臣父父子子天理民彛自不容巳匪是者即
入無父無君之途下弑父弑君之種衰世此道不明務
黨人之媮樂誤皇輿之敗績蓋千古一轍也故靜之註
離騷於此三致意焉推此志也百世以俟聖人可矣靜
之得年三十有七配韓孺人弟永沁子心學山隂劉起
東按國論私諡曰貞修先生長洲文文起摭遺事為貞
修狀攀龍知靜之深矣得文起文為誌其大者人言靜
之成進士三年郡學三年國學三年洗沐三年宅憂世
曾不能用其萬分之一余謂靜之所為靜之不以用不
用也銘曰
自昔聖賢與時衰盛盛時所駕衰世所屏浩蕩乾坤不
容何病川泳巖遊理情繕性明吾之是不與世競吁嗟
靜之天之所命憫此道微以是亂正俾示正見為千秋
鏡世所取正是謂為政有如不信上視孔孟
明文海卷四百四十六
