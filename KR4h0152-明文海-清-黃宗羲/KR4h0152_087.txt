明文海卷八十七餘姚黃宗羲編
論四
春秋天子之事(席書)
孟子曰孔子懼作春秋春秋天子之事也是故孔子曰
知我者其惟春秋乎罪我者其惟春秋乎此數語者千
萬世春秋之宗旨也惜乎後之儒者誤讀孟子之言遂
使宗旨一失而百家之紛紛者出矣謹按孟軻氏本謂
孔子懼亂賊縱横是非莫辨故取春秋之文削其繁汙
筆其領要以白天下是非而後亂賊知懼此春秋所以
作也然春秋魯史也魯史所載禮樂征伐皆天子事也
其曰天子之事猶曰天下國家之事也以天下之事國
家之政司史職者可以作之奉王命者可以作之孔子
不在其位不可得而作也是故知孔子者謂有懼世之
心不知孔子者謂有出位之罪孟軻氏之本意也讀孟
子者乃曰孔子作春秋以寓王法惇典庸禮命德討罪
大要皆天子之事也知孔子者所云佀矣罪孔子者謂
無其位而託二百四十二年南面之權使亂臣賊子禁
其欲而不得肆則戚矣直謂夫子欲代天子之賞罰也
嗚呼釋經而至于如此則亦無所不至矣孟子所云春
秋天子之事而孔子作之也世儒所云春秋天子之事
而孔子行之也孟子所云孔子作春秋以明王道于世
也世儒所云孔子作春秋以任王法于身也嗚呼釋經
至于如此則亦無所不至矣此非直文定之言也公穀
以來蓋已有之至文定則大著矣考亭平日議論春秋
大不類此至釋天子之事復取文定之言是蓋一時之
所采非終身所持之定論也嘗讀文定春秋數十萬言
君臣之分王伯之别義利之旨本諸性道發諸言議剛
大之氣塞乎天地之間自春秋以來未有也然而識者
窮其所論與仲尼所書不能無牴牾者褒貶之說惑之
也褒貶之說生于賞罰之義賞罰之義出于託南面之
權託南面之權則春秋天子之事一言悞之也自夫儒
者一言之悞也遂真謂孔子假春秋之權行天子之事
是故吳楚降王爵而為子秦晉貶侯伯而為人子突下
士進勲階于大夫咺糾大臣退等列于中士善者賞之
惡者罰之亂臣賊子秉鈇鉞以誅之宛然王者被衮冕
于明堂之上而進退乎百官也嗚呼誣亦甚矣吾不意
仲尼之聖所為一至此也然猶可也至于春無王以著
天下之無王王無天以貶王者之不天是夫子非特行
天子之事以賞罰乎諸侯而又行天之事以賞罰乎
天子也夫子將為之乎夫子不為天以賞罰乎天子則
亦不為天子以賞罸乎諸侯也其為誣也則亦不俟辨
矣且天子之事豈惟春秋馬遷之史記班固之漢書温
公之通鑑朱子之綱目凡為史者皆天子之事也今必
曰然豈數君子者亦欲託諸史以行天子之事乎其為
誣也則亦不俟辨矣或曰作春秋非僣乎曰僣雖然吾
所謂僣也異于是修史者史官也非天子自為史也聖
人之僣非僣天子也僣國史也或曰如子言春秋之法
安在曰吾所謂春秋之法異于世儒所謂天子之法也
彰善惡以垂天下之懲勸辨是非以訓天下之去取此
春秋萬世之大法也如必曰然吾不敢以誣春秋也夫
以萬古之春秋坐一言之乖誤以至于今莫可易者此
余所以不避迂朽而過為論也不知孔孟再作將取于
余言否耶
夾谷前(席書)
孔子相夾谷之會仲由毁強僣之都衆皆頌之而有識
者疑焉夫經有不俟傳而可考者夾谷之會郈費之墮
是也兩書平會之後而繼以齊來歸田則齊田之歸歸
以平也不平則不會不會則不歸也兩書圍郈之後而
繼以墮郈及費則郈費之墮墮以叛也二邑不叛二氏
二氏亦將資為保障而不墮也三傳乃謂夾谷之會孔
子相齊人悔過懼歸魯田仲由為季氏宰將墮三都于
是墮郈及費謂兹二舉皆出孔子仲由之謀也是果然
哉大凡兵生于怨怨生于不平也齊既平矣胡自復有
萊兵之劫哉古之君子固有從容談笑之間折衝千里
之外者傳載夾谷之會齊出萊兵孔子歴階而升不盡
一等視歸乎齊侯說以十數餘言且曰而不反我汶陽
田罷享禮誅侏儒目動神怒殆類曹劌齊柯之盟樊噲
鴻門之會于聖人氣象大不侔也自左氏作之公穀附
之儒者從而爭頌之曰仲尼一語威重三軍信非大聖
人不能也是豈惟聖人哉其在春秋戰國申包胥蘭相
如鄭子產蘇秦張儀李左車酈食其之徒皆優為之矣
豈惟聖人哉二氏欲墮二邑移辰墮之孟氏不欲墮成
公圍之而不克也以此見進退不在公而在三家也而
謂由孔子哉郈費克而成不能克何孔子長于郈費短
于謀成也臣舉之則易君舉之則難孔子仕魯豈釋君
而臣是助乎三家季氏最強孟氏最順未見行于強者
斯易行于順者却難若曰有能有不能聖人之化未足
神也所謂聖人者固將異于人也墮郈費而至于命將
帥師策已下矣費人入及公側計己疎矣仲尼命申句
須樂頎下伐之而僅免功亦卑矣斯亦無異于人也夫
子則曰遠人不服則修文德以來之聖人若果用魯成
人不服固將明分義以諭之也諭而不來將唱其罪以
討之乎將輕千乘之主犯矢石以圍之乎既圍矣夫子
曾不出一奇策擒處父而誅于兩觀之下至無功而還
威亦䙝矣後之人見圍成無功諉之公也向使成叛孟
氏孟氏帥師墮成必不重勞魯公之圍也後之人追見
圍成之事不以歸孟氏而以歸仲尼多見其因成敗以
附人也且曰墮曰圍皆非有道時事也苟以墮都為功
夫子同于用魯之年既專墮都之功當服圍成之咎儒
者不究所從功則歸于仲尼過則歸于魯定設令仲尼
再生必不誣功于己假曰圍成之時孔子去魯其與史
記所載孔子四十年為魯司寇季桓子歸女樂而後行
其事未合可盡信哉其諸好事者見吾夫子備帝王之
德不得一日少試其政故借夾谷之會以神孔子之功
而不知非所以尊夫子之道也或曰夾谷無孔子墮都
無仲由乎曰謂有孔由可謂出孔由不可曰孔子之仕
如斯而己乎曰此正不必出孔子其事不出于孔子奚
害為孔子仕哉今夫濟人者舟也非天也有欲頌天之
功者曰天也非舟也以夾谷之功歸夫孔子之聖奚異
指舟之功為天之功哉正惟不知天也
夾谷後(席書)
自有夾谷之會尊孔氏者皆曰孔子拒強齊伐叛費文
事武備于此見之巍乎大哉是豈知孔子哉孔子所以
師萬世者豈惟此哉立言者將曰孔子悲鳳麟之不至
作文教以啟天下後世之人懼天下後世謂我夫子周
于文德缺于武事不足以絶古今重尊仰也故為斯言
使凡世人知我夫子具文武之全材誠帝王之師範也
不知孔子之大豈惟此哉今夫天日星之布其文也雷
霆之威其武也天之大豈惟此哉其在聖人武固一藝
孔子聖人也非文人也譽孔氏以文武將以孔子為文
人乎子貢曰固天縱之將聖又多能也所謂多能己非
孔子之極者况以其一而狀之哉居孔氏之門以好勇名
世者曰子路以文學名科者子游子夏設以武人而目子
路以文人而目游夏三子者固將怫然不居矣而謂孔子
居之乎今必以文武而贊孔子欲尊之反卑之欲大之反
小之也尊孔子者以道孔子之道堯舜禹湯文武周公之
道也道在舜禹揖遜禪受道在湯武牧野鳴條易地皆然
夫豈二哉道即太極太極包萬變而無外孔子太極也所
謂文武者固一以貫之矣孔子曰天之將喪斯文也所謂
文者道德之文也非文武之文也後世吕孔二祀文武兩
途且謂孔廟曰文廟吕廟曰武廟正所謂以文武者當之
矣道之不明其有自也文武果足以名聖秦漢而下英傑
之君固有武戡禍亂文致太平其臣之出將入相者往往
有之矣豈必孔氏哉斯議也作於左氏附於漢儒後人因
而尊大之也左傳附載誣媱禍福家語儒行諸篇皆語孟
所不道者以彼之謬質此之疑不可一二盡信之矣設或
有焉愚既陳於前矣固不足以盡聖人也左氏公糓數君
子者未聞聖人之大道其所侈大之言則亦不足試
已
明文海卷八十七
