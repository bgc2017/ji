明文海卷二百九十九餘姚黃宗羲編
序九十
雜序
蘇子由告身跋(李東陽)
右宋蘇文定公轍告身一通乃大觀二年徽宗造八寶
成肆赦加授中奉大夫者藏於霍山裔孫文斌景泰元
年文斌卒妻仵氏守節不嫁撫其三歲孤虎底於成成
化四年以舊業為隣人所侵攜虎持誥愬於巡撫都御
史王公竑王公見其卷軸斷裂惟故綾誥詞及三省官
名尚書省全印尚存謂仵曰此爾家世澤不可棄也仵
以疋絹屬六安衛張千戶為之裝飾張誣為質物貸金
若干兩有所赴愬輒遣人遮止之後仵死虎孱不能直
張亦貧甚以誥予范千戶易穀六斛指揮使張時頗涉
書史掩而得之弘治十三年過廬州為知府馬君金道
其事遂以遺馬馬攜至南京裝飾復完訪蘇氏後無所
得至十八年始得虎乃取而歸之嗟夫故家文獻惟制
誥為重盖國之典命在焉然唐之中世巳有以告身易
一醉者若宋之盛時此詔方下不數年所為八寶者幾
為俘物至於歲久代易子孫墳墓皆失其故里是物之
存乃屢經於喪亂之變累脱於攘竊之手而後得可不
謂難哉然則物之存亡得喪固有數焉而馬君之希古
好德公天下之物而不為私者亦不可冺也故既紀所
建三蘇祠又為題其卷尾蘇之後人其自今永寶之哉
書陸中所藏卷後(李東陽)
嗚呼吾友静逸陸先生之卒二十餘年矣其子中書舍
人爰輯予嘗所還往簡札數十紙為卷盖自筮仕以來
幾五十年者皆在焉予展卷諦視猝不知為何人筆也
因撫而嘆曰人之老少其異一至於此哉當弱齡驟進
之時粗率簡略莫知所裁固不可與静逸並駕第意氣
之周洽志趣之符合倉卒造次亦不相遠而箴規磋切
予得之静逸尤多據時考事誠亦有不可棄者况卷尾
一紙静逸己不及見其於存没聚散之際可勝道邪吾
家私稿所識不過一二而中書君乃能俱藏並錄無所
遺失同趨庭授簡之餘事而篤念舊故嗜文好學之誼
亦於是存焉予之始觀不覺有宋景文欲焚少作之意
徐而思之知其志之不可咈且自懼老耄之年所得與
所進無幾為不足校也乃為之標首䟦尾憮然而歸之
書東萊先生手稿後(李東陽)
右東萊先生送張孟序稿一通舊藏於孟遠外孫潘日
敏氏元季金華諸名士如胡汲仲柳道傳吴正傳皆有
題識知為先生手筆無疑但紙墨磨滅前一行巳不可
句每行下一字皆横截以去以意屬讀僅可成篇而汲
仲乃稱孟遠為孟陽不知何據按孟遠名杰於義為近
意者有别字邪抑其誤也其前有朱崈者自稱為宋遺
民幸生於三四十年之前得以講明諸老之學因嘆後
生者視咸淳又隔一宇宙且與日敏所識皆不書年號
而書甲申元世祖二十一年也是時宋既改物宿儒故
老猶有感於文軌之遷革衣冠之塗炭而不忍自附於
膚敏祼將之列先生之遺風善俗於此尚未泯也及其
既久而并此失之乃徒以前朝故物相夸耀何哉艾都
憲德潤所藏古書畫甚富近得此帖獨寶重之間以視
予予於此亦有感焉若先生之文章道德天下後世所
共知兹不敢贅也
交遊别錄序(黃孔昭)
景泰中予在邑庠所與交者陳君儒珍張君存茂王君
希文應君志順高君廷美謝君世懋世懋之從子鳴治
林君克憲克憲之從弟一中凢十人皆於予為益友既
而予與一中領景泰丙子鄉解鳴治領天順巳卯鄉解
庚辰予第進士官工部甲申鳴治第進士官翰林丙戌
一中亦第進士官刑部則成化三年也於是三人者幸
相與同朝蹤跡日益密誼分日益深居同志行同道門
墻同里巷公退無事則或引壺觴唱酬以自舒如是者
無間旬日時或以事相違遠則惟離羣索居之懼凢所
請益所勸勉所規戒卒皆於往來詩牘焉發之如是者
先後餘十年如一日雖家人婦子亦皆知通有無急患
難曾未嘗以彼此爾汝而相纖芥也予雖凉薄而歷工
部以至今日前後無顯過亦惟多二君之助故吾鄉稱
一時布衣交遊之盛必歸予數人者自前輩稱宦途契
好之真亦必歸予數人者今年春一中以推選得僉憲
福建予固喜吾道益有為而得專其施於一方也而不
能不眷眷焉者豈私情哉昔人謂江湖之憂一中以之
而其在朝廷者吾二人盖未嘗無焉雖然予所與交兹
十人者世懋巳即世儒珍存茂克憲尚淹庠序希文志
順以上舍生鄉進士相與家居而廷美方入南雍曾未
數十年而皆散落不常若是而一中復奪於王命以去
予何能無介然於懷邪因與鳴治取嘗往來詩於一中
者凡若干首序錄之以遺一中用識久要之誼噫後數
十年試取而讀之吾十人又安知散者之不復聚聚者
之不復散惟親不比疎不忘窮不屈達不驕庶不忝於
前聞人而子孫亦得以世講之不忤不然亦奚貴於斯
錄哉
五同會序(吴寬)
自有人類以來其世茫然而無窮人生其間大率百年
生乎我前者瞻之不可得而接生乎吾後者顧之不可
得而待乃於無窮之世相值而同時其亦難得也哉夫
既生同其時矣或居有南北之隔居同其鄉矣或仕有
内外之分使又居同其鄉仕同其朝不益難得也哉雖
然三者既同或不同志而同道猶夫古今南北内外而
己亦何難得之有吴人出而仕者率盛於天下今之顯
於時者僅得五人曰都御史長洲陳玉汝禮部侍郎常
熟李賢世太僕寺卿吴江吴禹疇吏部侍郎古吴王濟
之及予為五人去歲五人者公暇人輒具酒饌為會坐
以齒定談以音諧以正道相責望以疑相辨析興之所
至即形於詠歌事之所感每發於議論庶幾古所謂莫
逆者同時也同鄉也同朝也而又同志也同道也因名
之曰五同會亦曰同會者五人耳禹疇以越人丁君綵
妙繪事俾寫為圖飾為長卷推予序其首圖中坐於左
者為予並坐者世賢前行者為玉汝次濟之又次禹疇
皆容貌惟肖氣運奕奕獨予白髮蒼顔頽然以老可嘆
也五人者初期相續為會不巳未幾玉汝擢副都御史
赴南京濟之以外艱去自是會者惟三人予年既高又
將引退雖後之來者當復盛予固不可得而待也
書先忠壯公封王宣命後(程敏政)
按舊譜忠壯公宣命封忠烈顯惠靈順善應王近於琴
川壺溪譜得其全文乃封忠烈王漢字及蒙古字分行
書之考宋元制凡封贈諸神祠五等之爵以次而進其
封號自二字加至八字而止忠壯初累封至八字侯遂
累加封至八字公至元始封二字王而舊譜云即封八
字者盖因宋封八字公而牽連誤書也又按勅牒與宣
命所施不同此本勅牒而謂之宣命疑當時可以並行
亦有宋制拜使相者或降麻或止用制之意云
同年劉君易字序(曾鶴齡)
父名友字古之道也字弗當於義弗稽於韻友之過也
知其過而不與之正則吾徒之過與嚮者之友均矣一
日公退之暇脩撰尹君鳳岐陳君叔剛孫君曰恭主事
洪君宗器坐予家閱文字中有謂禮部主事劉球求樂
者尹君笑曰求樂之樂當讀為音樂之樂乎抑益者三
樂之樂乎樂而不淫之樂乎將安所適從予曰音樂之
樂耳尹君又奮袂箕踞曰名既謂球則球何求於樂樂
當求球是於義弗當矣且三聲皆可讀是於韻弗諧矣
不為易之何待陳洪二君相顧曰試商之易之當何以
以咨孫君孫君退遜久之乃曰球音屬石石之精華者
為玉故或以玉代石鄒孟氏曰玉振之也者終條理之
事是也今九成之樂奏於天廷而以玉振之且有顯微
宜易以廷振庶與其名相成焉尹君曰然坐客皆曰然
明日以言於館閣遽有應聲者曰劉君年幾知命矣亦
丈人行矣惡用易為巳而衆共籌之皆曰人生上夀百
歲計劉君未及其半誠易之則後進起敬於稱謂之際
為日甚長何可因循哉易有之不遠復無祗悔易之為
宜以告劉君君曰竊懼未稱耳誠以見呼敢不唯唯予
退復思之劉君策上第列職春官又舉入經筵兼太史
所歷皆禮樂之地非球之廷振而何夫豈吾徒得願望
之而然邪從而易焉則天下之士不謂吾徒為䛕因序
而請劉君易之謂凡相稱謂者悉之
獨樹軒圖記跋(張寧)
王瑞之所居芝松里外戸少西有大椿本專前墉未出
重屋枝葉旁達下覆輪囷蓊鬱望於里社不知其幾十
祀矣成化初其姑之夫陳秋鴻過而樂之因以舊藏徐
大章手書獨樹軒記及徐益配製圖為贈所以欣文物
之會合而成美於瑞之也瑞之什襲聮屬求予題詞夫
天下之物間見則貴貴則必取羣見則凢凢則易捨貴
凡得喪盖嘗相半今杭州諸山多故宋遺植方大章記
柞時芝松之椿計巳成木彼獨此衆故柞見賞而椿蔑
聞今相去幾何春波空無宿蘖而芝松之樹至今猶蒼
翠自若生意未涯予所謂貴凢得喪相半非耶盖物之
存亡久近固自有數至於久久近近亦不可謂都不由
人彼春波徒為大章僦居則去住不一主家儂既無姓
名可傳一聞工師之求之言默無惜語惟戟手稱謝則
其人可知矣柞之必取其可後乎瑞之讀書好古博雅
不羣誅茒卜居信有杜子美之意其於翰墨流傳稍涉
形似如記如圖者亦復愛重若此况其家植乎迴視春
波萬不侔矣故物之貴凢久近必待人而定非特植物
也事皆如此而盡諉之數非扶世之論也抑聞古有椿
春秋皆以八千歲為候今芝松之植人物事數相遇若
此得非其遺種乎請因以為瑞之夀
題鍊雪齋詩文冊(張寧)
陸羽茶經所載原法具偹其品第烹瀹節候有似神仙
家鍛鍊之法至所辨用水必地之幽曠乳石漫流遠隔
渟浸者是尚與陶穀烹雪意類雪本和氣嚴凝不由地
方宛有真味迨醫所謂上池之水於茶絶宜合羽法與
榖事而風致益高此鍊雪名齋之本意也冊中作者皆
鈎深道遠脱略故常有雕炙之論甚哉鄉先輩之竒於
文也因竊歎漢唐之時文猶爾雅公府而下士大夫居
室妄自標榜者絶少為之文者亦惟紀敘其實而華之
以論議耳不專以名言相夸也由宋及元人不古若凡
里居林屋山園池館甚者置一器物繪一樹石皆巧有
名稱以相矜侈為之文者一切依題並號固巳淺近况
有立異以為說鑿空以為高徇俗以為好争竒競妍擬
非其倫以相遷就其上者不過莊惠之流而下焉者盖
蔑如也於紀載之實何有噫淳樸既敗巧偽日滋民之
居處飲食亦不能不眩於名實况文與行哉此册有圖
有記有說有題詠皆為崇德陸景宣作為海昌沈景暉
所得噫距洪武至於今僅百年跡其詞翰又非今日可
及也顧瞻遺文益增浩歎也
陳廷采水竹卷跋(張寧)
水竹居記序皆作於至正二十四年則元末也記言六
十年前猶有故老能言水竹院落之勝且及孝廟金字
御書則故宋時也因兵革擾杭而佳境莽廢事干本朝
鄭元祐何得都不省顧直言感今悲昔意無窮盡推其
隠曲必有深慮獨見大惜天下重器失於其御故因小
寓大而形諸言非特為風景也自入聖朝今百有餘年
非特東南山水發祥獻瑞而普天率土衣冠禮樂彛倫
風化盡復中華之舊使元祐尚在則向記中之悲感將
轉為頌中之欣戴而可嗣書於此卷矣第念卷中作者
自元祐下如楊孟載楊鐵崖錢曲江諸公皆繼述無聞
而充溪水竹之居乃遷止錢塘西溪密切故院落之地
此記殆為之先兆也清虚處士從孫廷采以遺卷求題
因書數語復之
書徐汝佩卷(王守仁)
壬午之冬汝佩别予北上赴南宫試巳而門下士有自
京來者告予以汝佩因南宫策問若隂詆夫子之學者
不對而出遂浩然東歸行且至矣予聞之黯然不樂者
久之士曰汝佩斯舉有志之士莫不欽仰歆服以為自
尹彦明之後至今而始再見者也夫人離去其骨肉之
愛齎粮束裝走數千里以赴三日之試將竭精弊力惟
有司之好是投以蘄一日之得希終身之榮斯人人之
同情也而汝佩於此獨能不為其所不為不欲其所不
欲斯非其有見得思義見危授命之勇其孰能聲音笑
貌而為此乎是心也固冨貴不能淫貧賤不能移威武
不能屈者矣將夫子聞之躍然而喜顯然而嘉與之也
而顧黯然而不樂也何居乎予曰非是之謂也士曰然
則汝佩之為是舉也尚亦有未至歟豈以汝佩骨肉之
養且旦暮所不給無亦隨時順應以少蘇其貧困也乎
若是則汝佩之志荒矣予曰非是之謂也士曰然則何
居乎予默默不應士不得問而退他日汝佩既歸士往
問於汝佩曰向吾以子之事問於夫子矣夫子黯然而
不樂予云云而夫子云云也子以為奚居汝佩曰始吾
見發策者之隂詆吾夫子之學也盖怫然而怒憤然而
不平以為吾夫子之學則若是其簡易廣大也吾夫子
之言則若是其真切著明也吾夫子之心則若是其仁
恕公普也夫子憫人心之陷溺若己之墮於淵壑也冒
天下之非笑詆詈而日諄諄焉亦豈何求於世乎而世
之人曾不覺其為心相嫉媢詆毁之若是若是而吾尚
可與之並立乎己矣吾將從夫子而長往於深山窮谷
耳不與之相聞而目不與之相見斯己矣故遂浩然而
歸歸途無所事事始復專心致志沈潛於吾夫子致知
之訓心平氣和而良知自發然後黯然而不樂曰嘻吁
乎吾過矣士曰然則子之為是也果尚有所不可歟汝
佩曰非是之謂也吾之為是也亦未為不可而所以為
是者則有所不可也吾語子始吾未見夫子也則聞夫
子之學而亦嘗非笑之矣詆毁之矣及見夫子親聞良
知之誨恍然而大寤醒油然而生意融始自痛悔切責
吾不及夫子之門則幾死矣今雖知之甚深而未能實
諸巳也信之甚篤而未能孚諸人也則猶未免於身謗
者也而遽爾責人若是之峻且彼盖未嘗親承吾夫子
之訓也使得親承焉又焉知今之非笑詆毁者異日不
如我之痛悔切責乎不如我之深知而篤信乎何忘巳
之困而責人之速也夫子冒天下之非笑詆毁而日諄
諄然惟恐人之不入於善而我則反之其間不能以寸
矣夫子之黯然而不樂也盖所以愛珊之至而憂珊之
深也雖然夫子之心則廣矣大矣微矣幾矣不睹不聞
之中吾豈能盡以語子也汝佩見偹以其所以告於士
者為問予頷之而弗答默然者久之汝佩悚然若有省
也明日以此卷入請曰昨承夫子不言之教珊傾耳而
聽若震驚百里粗心浮氣一時俱喪矣請遂書之
書東齋風雨卷後(王守仁)
悲喜憂快之形於前初亦何常之有哉向之以為愁苦
凄鬱之鄉而今以為樂事者有矣向之歌舞歡愉之地
今過之而歎息咨嗟泫然而泣下者有矣二者之相尋
於無窮亦何異於不能崇朝之風雨而顧執而留之於
胸中無乃非達者之心歟吾觀東齋風雨之作固亦寫
其一時之所感遇風止雨息而感遇之懷亦不知其所
如矣而猶諷咏嗟嘆於十年之後得非類於夢為僕役
覺而涕泣者歟夫其隱几於蓬忩之下聽芹波之春響
而味夜簷之寒聲自今言之但覺其有幽閒自得之趣
殊不見其有所苦也借使東齋主人得時居顯要一旦
失勢退處寂寞其感念疇昔之懷當與今日何如哉然則
錄而追味之無亦將有灑然而樂廓然而忘言者哉而
和者以為真有所苦而類為箠楚不任之辭是又不可
與言夢者而於東齋主人之意失之遠矣
題方孝聞先生手簡(黃綰)
先祖舊藏遜志先生墨蹟若干幅有一柬與禮齋者乃
遜志之兄孝聞先生手筆名字下剜去一半存者一半
視之乃聞字之半戸及讀之有漢中舍弟小舍弟之語
漢中乃遜志為漢中教授時所稱小舍弟乃季弟孝友
也則知為孝聞先生者無疑盖人但知其弟之可重而
不知其兄之可重也昔遜志有云某所以粗通斯道為
薦紳之後者非特父師之教亦吾兄訓飭誘掖之功也
按脩史私錄云先生字希學濟寧太守愚菴先生長子
少有至性年十三喪母輒稽典禮疏食水飲彌越三年
及父卒斷酒肉居宿於外祖母亡亦如之每一號慟聲盡
氣極嘔噦出血扶而後起於是寖成羸疾行步傴僂然
守禮益確親戚鄉閭莫不稱為孝子家素貧窶一錢寸
帛不私妻子奉尊撫幼衣食賓祭喪葬昏嫁費用百出
經理補葺以身任之曲中儀節儉而不陋平居未嘗去
書徧學五經而邃於易精求聖賢旨趣由致知而誠身
由親睦而愛物務篤踐履不為空言發文為詞理深意
遠存心仁厚接物和恕里中有争訟者不至郡縣而相
率以質是非開以一言莫不悦服德器完精才具優長
通達世務論議甚偉由此觀之則知世之知其弟者果
未知其兄歟故并著之以俟論世者之有徵也
三山紀會錄序(舒芬)
古仁人立言之遠曠百世而不受知者屈子之離騷是
也離騷自淮南而下說者數十家奚為而不知邪屈子
者知道者也離騷者訣絶而思傳道者也說者以為怨誹
憂憤類以楚聲湘纍悲哀之辭視之豈知離騷者耶夫
傳道之言在今日豈信於子思孟子耶屈子曰道可受
兮不可傳其小無内兮其大無垠與子思所論費隱同
邪異邪又曰一氣孔神兮於中夜存虚以待之兮無為之
先與孟子所論夜氣同邪異邪且孟子而下士孰知王
霸之辨者屈子乃言曰昔三后之純粹兮是非真知王
道之純粹邪又曰湯禹嚴而祗敬兮周論道而不差於
乎器嚴敬而不忽大中不差此兼内外該本未之言也
非三后所謂純粹者邪存社稷哀民囏躋王道等伊吕
屈子之心也而不得遂焉亦樂天而安夫命矣雖離騷
見志亦豈必其道於來世邪或者見其有邑鬱太息流
涕之字則謂其憤怨見其有麾蛟駕龍發東津至西極
之辭則謂其嫉世逃虚是豈知屈子未嘗不豫之誠邪
歲正德巳夘予以言事調司番舶偶九日登烏石高處
長嘯孤咏若將騁宇宙之寥廓也同年平嵩知之攜酒
至俄而東岡越坡浴陽皆攜酒至且眺且詠若將觴我
樂我也竟此日十日再此四君則有各為詩數首屬予
和且屬通錄所聮句為一卷以紀清遊予以斯遊於四
君信樂矣若芬者方處孤遠慮患之地人豈以為樂耶
昔者屈子之樂人以為憂并與其道廢之也非四君孰
知予嘯詠之樂耶雖然道苟在我則無往而不可樂位
苟在我則無往而不可憂一遊奚待哉詩錄去懼覽者
視之騷也因敘屈子之仁先之謝四君能知巳也
明文海卷二百九十九
