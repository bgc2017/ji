明文海卷二百十七餘姚黃宗羲編
序八
著述
轉注古音略序(楊慎)
周官保氏六書終於轉注其訓曰一字數音必展轉注
釋而後可知虞典謂之和聲樂書謂之比音小學家曰
動静字音訓詁以定之曰讀作某若於戱讀作嗚呼也
曰引證以擬之曰某讀若云徐邈讀王肅讀是也毛詩
楚辭悉謂之叶韻其實不越保氏轉注之義耳易註疏
云賁有七音實始發其例宋吳才老作韻補始有成編
旁通曲貫上下千載朱晦翁詩傳楚辭考訂盡從其說
魏鶴山論易經傳皆韵詳著于師友雅言學者雖稍知
崈誦而猶謂叶韵自叶韵轉注自轉注是猶知二五而
不知十也余自舞象之年究竟六書不敢貪古人之成
編爲不肖之捷徑尤復根盤節解條入葉貫間亦有晦
于古而始發于今繆于昔乃有正于後故知思不厭精
索不厭深也古人恒言音義得其音斯得其義矣以之
讀奥篇隠帙渙若冰釋炳若日燭又以所粹參之古人
成編褫其煩重補其遺漏庶無蹈于雷同兼有益于諷
說乃作轉注古音略大抵詳于經典而略于文集詳于
周漢而略于晉以下也惟彼文人用韻或苟以流便其
辭而于義于古實無當如沈約之雌霓是已又奚足以
爲據耶今之所采必于經有裨必于古有考扶微學廣
異義是之取焉匪徒以逞博棼累卷帙而已方今古學
大昭當有見而好之者不必求子雲于後世也
滇候記序(楊慎)
遠遊子曰千里不同風百里不共雷日月之隂徑寸而
移雨暘之地隔壟而分兹其細也太明太蒙之野戴斗
戴日之域或日中而無影或深暝而見旭或銜燭龍以
爲照或煮羊脾而已曙山川之隔閡氣候之不齊其極
也是以有測景之圭有書雲之臺有相風之烏有候風
之律海有星占河有括象以此知其不齊矣故曰不出
戸知天下天下誠難以不出戸知也非躬閱之其載籍
乎夫九州之書志九州之異也佚而不傳周處作九州風
土記宗懍作荆楚歲時記至于巴蜀異志嶺表異錄皆
是物也余流放滇越温暑毒草之地尠過從晤言之適
幽憂而屏居流離而閱時感其異候有殊中土輙籍而
記之豈欲妄意古人乎他日冀萬一釋其棘矜歸于氓
甽焚枯酌醴班荆坐茅與擊壌之老聚沙之童晨夕話
之亦可以代博奕矣
趙東山春王正月辨䟦(楊慎)
昔趙汸左傳補注辨周正改月之證引據既博分析又
明可爲不刊之論定千古不决之疑獨恨其書不傳故
謹錄之然有一條未引今特著之按文選所收古詩十
九首非一人一時之作也其曰玉衡指孟冬衆星何歴
歴白露沾野草時節忽復易秋蟬鳴樹間元鳥逝安適
此詩文景之世所作也按漢書高祖以十月至灞上仍
以十月爲歲首則所謂孟冬乃建申之月也故有白露
秋蟬之語蓋秦不師古以建亥爲歲首無謂之極漢制
大抵襲秦故首十月非係十月至灞上也秦之繆妄不
足言然因此可考周正改月之驗何也秦上承周秦以
建亥爲歲首而謂之春故漢代仍之建申之月謂之孟
冬矣周人以子月爲春從可知矣至漢武帝始用夏正
以寅月爲首故其詩云孟冬寒氣至朔風何慘慄此孟
冬亥月也故有風慘慄之語武帝以後之詩可知詩可
以觀詎不信矣
水經序(楊慎)
漢桑欽水經舊錄凡三卷紀天下諸水首河終泝江凡
一百十有一曰出曰過曰逕曰合曰分曰屈曰注曰入
此其八例也而水道如指掌矣又紀禹貢山水澤地所
在凡六十以爲卷終限華夷判疆域利灌溉通輓運具
考是焉蓋不刊典也故以經名有宋陳振孫者獨評其
爲未精審遂啓疑于後人謂河源一派漢使終不能窮
九河故道淤塞無稽欽所記徧域中豈必一一皆信也
余竊以其說爲不然昔在陶唐水失其行神禹平之史
官紀其濬導之績于是乎禹貢作焉厥後好事者因禹
跡之廣旁及異域圻壤悉載淑詭畢陳于是乎山海經
作焉原欽此志蓋祖述禹貢而憲章山海者也職方王
會之遺圖溝洫河渠之雜志輶車觀風之赴告謠俗聞
見之傳信其不爲無稽之籍可知已豈必地至方問而
後筆哉以余嘗所經歴驗之自吾西蜀至北都水浮荆
楚陸走秦趙經且萬餘里名川支川問津者無慮此書
之十二徵往所載與今所見無至太忤用是例其未經
者雖天下可知也謂其未精審者無乃厚誣與夫禹貢
者聖人作之聖人訂之然其間如東滙澤爲彭蠡東迤
北會爲滙傳者摘其爲紀者之誤至于山海經之牴牾
多有之而學者猶不廢也則此書顧不足爲禹貢之義
疏山海之補逸乎乃獨久湮于肆箧者亦由知者鮮爾
余近得之惜其紙敝墨矇乃重爲校輯止存欽之本文
若酈氏注衍爲四十卷厭其枝蔓太繁頗無關涉首注
河水二字泛引佛經怪誕之說幾數千言亦贅已今之
史傳類文引用例稱爲道元水經遂使欽之用心與其
名姓俱泯焉誠可慨夫亦猶習禮者汰儀禮而反任曲
禮之傳爲經說春秋者不知據經以按傳而反因傳以
疑經皆貴諷說而賤本始是末師而非往古可重嘅者
類此故特去之而詳著其說焉嗚呼得吾說而通之不
獨可以讀水經也已
五言律祖序(楊慎)
夫仰觀星階則兩兩相比頫玩卦畫則八八交聯蓋太
極判而兩儀分六律出而四聲具豈伊人力實由天成
驗厥物情可識詩律矣五言肇於風雅儷律起於漢京
遊女行露已見半章孺子滄浪亦有全曲是五言起于
成周也北風南枝方隅不忒紅粧素手彩色相宣是儷
律本于西漢也豈得云切響浮聲興于梁代平頭上尾
創自漢年乎近日雕龍名家凌雲鴻筆尋濫觴于景雲
垂拱之上著先鞭于延清必簡之前遠取宋齊梁陳徑
造隂何沈范顧于先律未有别編慎犀渠歲暇隃麋日
親乃取六朝儷篇題爲五言律祖泝龍舟于落葉遵鳳
輅以推輪華琱極摯本質巨踰矣今之論詞曲者曰套
數小令各有體套數可以倣小令之嚴小令不可入套
數之諢論字學者曰分隸篆籕各有師分隸可以從篆
籕之古篆籕不可雜分隸之波例之詩律曷云異旃如
曰不然請俟來哲
四書五經餘義序(楊慎)
司馬瑞虹叔父先生歸居新都後日以敷文析理自娛
猶横經時也其精也條入葉貫其通也冰釋理順其采
懿也并包而罔遺其砭疵也犂然當心而解頤四書五
經皆有說焉名之曰餘義其四書則郴陽燕崖李子序
之矣易書詩春秋禮則某某序之矣梓成特伻以示慎
慎自少受章句于我叔父今三十餘年矣流戍滇徼不
獲侍几硯請益爲憾而幸此書之郵來如對函丈奉提
命也追惟慎昔少時嘗以左氏筮短龜長之說爲問叔
父云杜預之說非也象與數豈分短與長乎但以占卜
驪姬事筮從之吉其說短龜違之凶其說長也他日又
以禮羽鳥曰降四足曰漬爲問叔父曰此因尊卑之等
而别赴終之義不應以羽鳥四足之異類而同于天子
諸侯之崩薨也慎悟因請其說曰古有羽蟲之孽有淫
于原野之害其指此乎叔父平日凡說古書妙解類是
嘗語慎曰人各有見果以先儒說後再無别義亦固而
已矣燕崖子云師心賤耳舍傳窮經得我叔父論著之
凡矣荀子云信信信也疑疑亦信也古之學者得于有
疑今之學者病于不疑經猶招也&KR0008;也張招若□于百
步之外一夫射之不若衆射之有獲也况越鳬楚乙鴻
一耳晉葍秦蔓蕣一耳參則得一則惑矣朱子自言吾
平生傳註學庸論語所得爲多易與詩所得僅如雞肋
蓋不滿于易本義與詩傳也今世乃規規然不敢議豈
朱子所望于後賢乎鄭夾祭云秦人焚經而經存漢人
表經而經亡慎則曰唐人不以經取士而經明今日以
經取士而經晦是則皮相膚淺口出耳入之過也觀叔
父之斯著也其爲博學詳說之助不其多與正唯朱子
所望于後賢之意慎承命爲序故謹述之至若分經析
義已備于諸君之序矣其微辭奥旨殊詁妙筌則遽數
不能終覽者自得之
五子書序(楊一清)
鬻子二卷凡十四篇鶡冠子三卷凡十九篇子華子十
卷尹文子二卷篇如之公孫龍子三卷凡六篇侍御沁
水李公得之俾西安郡僚托之木與四方學者共焉予
自始學即知慕諸子百家言局於舉業未暇也長齒仕
籍稍蒐涉羣書顧學無本恐眩于途轍方凜凜近思亦
不暇及所謂諸子云者然嘗竊聞儒先緒論而有以悉
其是非矣至是乃得聞所未聞學所未學信矣哉先民
之妙于言然益以見儒先之論之正也鬻子蓋子書之
始雖篇章舛錯不完而其文質其義弘實古書無疑鶡
冠子不知何如人韓愈氏論其雜黃老刑名然矣而其
述三才變通古今治亂之道要不爲無見也子華子叙
稱其指歸道德經紀仁義而其書反類道家言又多勦
浮屠老子莊列黃帝内經春秋外傳司馬遷班固諸書
藻飾而成當出僞手以其辭氣舂容文采煥發故學文
者好之尹文子言大道似老氏言刑名似申韓不必求
其真贋蓋無足與者前輩併劉向仲長氏之序皆謂後
人所依托有以哉公孫龍之辯甚矣而白馬非白之喻
堅白同異之說終不可解欲正名實而名實卒不可正
戰國處士其横議每類是耶嗚呼大道既隠異端曲學
起而乘之言人人殊漢藝文志所載實一百八十九家
昔之君子嘗欲裒而殱之矣予謂洙泗之流既微濂洛
之源未啟邪說害人烈于猛火尚忍從而膏之自五緯
聚奎諸儒闡道士稍通章句即知尊孔孟而黜百家雖
諸子並生于世適足爲指麾驅使之資耳况眇焉如綫
之言顧足爲吾病乎且至理無所不寓芻蕘有所當察
權度在我則寸長片善皆可取不可棄此侍御公之志
而予爲述之者也
古苑序(劉鳳)
昔晉文公學讀書于臼季曰多聞以待能者王歜負書
而遊季子發篋書習簡練彼所習何書耶未有聞于今
者左史倚相能讀丘索是徒聞其名而已豈世悠遠磨
滅耶將爲秦燔之耶若惠子之書五車管敬仲之所削
方墨筆其有一言見于今乎彼齊女子且稱西方之書
甚辨以慧吾每志在内外史遇周秦間之跡未嘗不三
覆歎後來雖益多非吾好也夫圖緯秘記䜟數其非出
于聖人乎誕罔時有之然胡可盡廢也若星氣歷度河
洛軌象孔壁魏寢時有出于世者蓋以怳惚疑之獨後
儒之信可乎余涉道淺未能刪裁刊點若文辭之駁亂
浮譌不敢多讓故其存者鳩繕正之若散見猶餘未盡
雖片言可追遡遐古因削牘識之各以書從俾無並佚
初以傳述舊聞已乃兼舉事類頗及漢以後至隋其見
于他所類者不取若皇覽徧略書苑類苑玉鏡諸家鄙
宗孝標杳等所撰叙千不存一亦復隨錄之與夫聞之
故老者惜不獲睹猶可得一二既累歲月距之窅冥收
采不得息棘艱矣方淖乎如涉于海未有涯涘昔歆向
父子所錄三萬餘卷庶哉豈遘厄之屢天所忌抑後人
蠧敗去之何益遠益亡記云氣老能變曰精事習能變
曰智彼閟藏者機既伏泄之華英者化之光精又竊奪
之是寧免于懟嫉尤之而庸有千萬世具存者乎古稱
立言不朽嗟乎嗟乎所以嘔膽刳衷心劌肝鉥身不得
當者冀垂之後世而往往零墜散遺湮燼廢沒顧其殘
斷時見于缺簡遺編并其人姓名微著而已故士亦何
所爲不放意乎當年極身之所欲而終歲窮愁耽于著
書欲何見耶且天地猶有盡而况區區空文余既深感
之故收之于晦曀敝壊之餘復光著若發蒙矣此非余
之所能也若有以導之而不得其故也精神之流于世
尚亦猶有存乎且余不能盡細繹名山大川之藏與四
方所載安知不有同余志者冥求而湛索之必當有繼
出未盡以成余書若夫撰次之體則首以古初之書見
于他者收拾之雖無篇次亦各見矣曰書類乃古事僻
隠若怪竒可喜者以類從曰事類名之曰古苑云
唐詩紀事序(孔天胤)
唐詩紀事若干卷舊叙是臨邛灌園居士計敏夫字有
功所集而爲懷安假守王禧字慶長鋟置郡齋時記嘉
定甲申年代既遠印版磨滅或無再刻之者故其書罕
存即有傳者但鈔本爾嗜文之士意恒闕如也嘉靖乙
巳錢唐洪子美氏釋宫宷玉絳之班理家園竹素之業
得笥藏懷安初本遂爲雕繕久之成書余覽而嘉之且
善其紀事之意叙曰夫詩以道情疇弗恒言之哉然而
必有事焉則情之所由起也辭之所爲綜也故觀于其
詩者得事則可以識情得情則可以達辭譬諸水木事
其源委本末乎辭其津涉林叢乎情其爲流爲鬯者乎
是故可以觀已故君子曰在事爲詩又曰國史明乎得
失之迹夫謂詩爲事以史爲詩其義膴哉然自性情之
說拘而狂簡或遂略于事則猶不窮水木而徒迷騖乎
津涉蔽虧乎林叢其于流鬯益已疎矣故孔文又言致
知在于格物孟子誦詩必論其世且如虞有卿雲之歌
弗稽大傳曷知其爲禪夏漢盛五篇之詩非考兩都又
焉得其鴻典也故善學者大通而無閡不善學者小見
而多離詩從删後豈展無之顧大雅雖闕然歌詠之事
可考而繹焉唐俗尚詩號專盛至其摛藻命章逐境紆
懷皆情感事而發抒辭緣情而綺麗即情事之合一詎
觀覽之可偏宋興理學儒者偏鄙薄詞華復又推杜甫
等而以格調聲律爲品裁然但言理而不及事豈與古
人說詩之旨同哉今高材切慕其成說競依憑其籬下
掇拾其緒餘及博討唐篇如窮水木或不喻其時代與
人物是既不曉事又安識所謂道情者與夫所謂聲調
者亦窽言也已然則紀事一書其藝流之源委文苑之
本末利涉之方航發蒙之朗若者嘗觀集唐詩者奚啻
什數集紀事如有功者少刻唐詩者奚啻百數刻紀事
如子美者少余故嘉善作此叙詞詩三百篇毛傳蓋其
紀事今爲考亭所絀然欲究遺經當必考之子美名楩
歴詹事府主簿
朱子晩年定論序(孔天胤)
諸儒訓詁之學至朱子稍稍折衷是故有易詩四書等
傳注初意蓋欲由講解以爲入道之門若曰博學而詳
說之將以反說約焉爾誠非其學之至論之定也一時
門人遂以綴輯而張大之後儒遂守其說而不詳忘其
約而不反至于信傳而不信經從人而不從天學術支
離道體蒙障則章句爲有禍焉故朱子晩年既反約于
詳說之餘則盡悔其未詳之說之非至以爲自誑誑人
罪不勝贖斯學有所至論有所定朱子已非自誑而學
人之自誑者于今猶烈也可勝痛哉適見陽明王子略
取其言稱其爲定論也且曰世之學者徒守朱子中年
未定之說而不復知求其晩歲既悟之論競相呶呶以
亂正學不自知其入于異端信斯言也則學者宜深省
之吾故刻其書以視同志
重刊傳習錄序(朱衡)
昔濂溪周子倡獨悟之學于天下當其時乃有疑其所
自出者至于久而後定宋儒既遠經生牽制文義久矣
陽明先生揭良知之旨力拯羣迷而四方之人始而駭
繼而疑至呶呶以相訿先生處羣猜衆咻之中而不自
恤於是疑信者相半之夫周子之學後世所宗奚獨疑
于當時之人哉彼人之情膠于故而又伐乎異也無極
之極自柳子言之以其出自柳子而疑之也固宜若乃
良知之學根諸孟氏而大學以致知爲教此不可以信
哉先生之學簡易直截然非徑造者所能至其爲教也
神機無方然要其宗旨則一言之垂于世者夥矣而其
剖析精明讀之而易入觸之而易從自謂無意中得此
一助者即今所傳傳習錄是已今去先生之世餘二紀
讀其書者靡不悦而宗之私淑之士多于及門之徒則
先生之學人固翕然信矣雖然微言日湮中行復鮮士
往往以資之所近見之所及以爲學故有厭物情之紛
撓懲訓述之支離而遺境言心任識作悟恣意爲率性
者而又或求先生于無不知不能之中揣摩凑合自以
爲道在是矣嗟乎心之本體虚靈變化至神至易而範
圍曲成通知之道寓乎其中戒慎恐懼全此本體三千
三百悉自此而出之初無寂感内外之可言而可岐而
二之襲而取之也乎故昔之學者古訓是式擇凖繩而
蹈之然猶有執古而行行不越軌之士其究也迂曲而
不通方今也或是之亡也昔之人其學未必是而其人
則可信今之人其學未必非而問其人則不然矣故曰
賢不肖者道不明之故也子夏有聖人之一體乃流之
爲莊周倍師說而淫于佛老者非程氏之門人與聖賢
之學何嘗弊哉不由心得其流則然爾學者果有作聖
之志從心悟入既竭其才協于天則取先生之言而顯
證焉可矣乃若誦其言而爽焉失其故毅然自任行著
習察則不失爲緣聞入悟之士是之曰躬行心得之學
而合異堅離相應相求使風俗莫不一于正以助國家
元氣則先生之學大明于世其誰不信之哉侍御古林
沈君學先生之學者也按閩之暇取傳習錄大學問朱
子晩年定論手訂付梓播諸學官弟子員噫君之嘉惠
多士至矣哉濓溪之學擴大于程氏乃有載之以南者
遂開八閩道學之盛至方以鄒魯先生之學今既南矣
古林又章明而振導之豪傑林立夫非昔之閩與篤信
力行自成自道引先生之緒而遡濂洛之源俾鄒魯之
盛復見于今日兹非所望于多士者乎某不敏媿無以
先之敬書簡末用申告焉
讀鹽鐡論序(周天佐)
鹽鐡起于漢漢大夫爲必可行漢文學爲必不可行廷
議争是非累數萬言汝南桓寬撰次而成書也夫論治
尚三代論文自三代而下漢猶近之今讀其書豈惟文
近哉其世風亦未甚遠云漢以下鹽鐡不復争矣其間
非無賢良文學如漢者蓋亦安于漢大夫之議至宋熙
寧之争則青苗諸法漢言利之臣未之及者嗟乎義利
之辨始于孟子惠王宋牼一言及利孟子争之仁義數
言而止余觀漢文學之論其雄辯持正蓋學孟子而漢
大夫所云視惠王宋牼又蔽且下矣蓋漢去戰國時已
數世太史公曰利誠亂之始也夫子罕言利常防其源
也夫以其數言争之也以累數萬言争之也或安之而
不争也皆世使然耳噫俎豆之世不必言汙尊坏飲英
濩之世不必言蕢桴土鼓今去漢蓋千百年矣豈必宗
其論哉然而猶存其意焉不亦可乎余以督儲出廣川
不得收同官議論之益愛其書于錢穀職業有相發者
常取而讀之從而爲之序
章臺柳玉合記序(屠長卿)
夫機有妙物有宜非妙非宜工無當也雖有艷婢以克
夫人則羞雖有莊姬以習冶態則醜故里謳不入于郊
廟古樂不列于新聲傳竒者古樂府之遺唐以後有之
而後元人臻其妙者何元中原豪傑不樂仕進而&KR0802;其
雄心洸洋自恣于草澤間載酒徵歌彈弦度曲以其雄
儁鶻爽之氣發為纏綿婉麗之音故汎賞則盡境描寫
則盡態體物則盡形發響則盡節騁麗則盡藻諧俗則
盡情故余斷以爲元人傳竒無論才致即其語語當家
斯亦千秋之絶技乎其後椎鄙小人好作里音穢語止
以通俗取妍閭巷悦之雅士聞而欲嘔而後海内學士
大夫則又剔取周秦漢魏文賦中莊語悉韵而爲詞譜
而爲曲謂之雅音雅則雅矣顧其語多癡笨調非婉揚
靡中管弦不諧宫羽當筵發響使人悶然索然則安取
雅令豐碩頎長之媪施粉黛披裲襠而揚蛾轉喉勉爲
妖麗夷光在側能無咍乎故曰非妙非宜工無當也傳
竒之妙在雅俗並陳意調雙美有聲有色有情有態歡
則豔骨悲則銷䰟揚則色飛怖則神奪極才致則賞激
名流通俗情則娛快婦䜿斯其至乎二百年來此技蓋
吾得之宣城梅生云梅生禹金吾友沈君典總丱交生
平所爲歌若詩洋洋大雅流播震旦以其餘力爲章臺
柳新聲其詞麗而婉其調響而俊既不悖于雅音復不
離其本色洄洑頓挫凄沈掩抑叩宫宫應叩羽羽應每
至情語出于人口入于人耳人快欲狂人悲欲絶則至
矣無遺憾矣故余謂傳竒一小技不足以蓋才士而非
才士不辦非通才不妙梅生得之故足賞也余頃觀禹
金儻易有英雄器略與君典埒降心而爲此季豹所謂
有託其然乎余少頗解此技嘗思託以稍自見其洸洋
會奪於他冗今黃冠入道舍不復爲而禹金業爲之而
過于余余復何措意焉吾聊以叙之以銷吾胸臆
明文海卷二百十七
