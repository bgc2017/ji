明文海卷三百九十五餘姚黃宗羲編
傳九
文苑二
巢書子傳(童軒)
巢書子忘其鄉里官爵姓氏所居官舍後縛屋數椽幽
閴爽闓諠囂之所不隣賓客從游之所不至家貧無長
物惟貯書數千卷堆几栖壁陳列左右布架後先者皆
古聖賢之文也巢書子公退輒過其中吾伊竟日仰而
觀俯而拾困卧而枕藉者無不惟書與俱不以風雨寒
暑一日離去若巢窟然因自號曰巢書子久之似有所
得益沉酣其間浩然不知天地為大而吾身之為小也
渾然不知聖賢為古而吾身之為今也曳曳然若龍之
巢海鳳之巢雲亦未足以喻其適也甚而夜以繼日雖
疲精神竭歲月人事廢棄饑渴加身亦不少息妻孥勸
之不能止朋遊戒之不能聽輿皂私竊咲之亦不以為
意因自嘆曰人生兩間莫不有所嗜好使予不幸而好
酒則必奉罌抱甕哺糟歠醨至於隕身滅性而不知檢
將奈吾何使予不幸而好利則必侵欲崇侈厚蓄盈儲
以至亡身覆家為天下之所戮咲將奈吾何使予不幸
而好仙則必燒茒尋草鍊鉛鎔汞卒至於破産蕩業以
底於無成將奈吾何今吾幸不好彼而惟綢繆於書籍
之間探造化之秘奥稽古今之廢興考哲士賢人之終
始辨人情物理之是非雖其矻矻孳孳不少暇逸不猶
愈於好彼數者之失乎雖然豈惟無失而已體諸身則
身修推諸人則人化建諸事功則政治休和禮樂明備
孰非有待於吾之所謂乎且去夫酒雖塵槽枵尊而吾
之所得者自若也去夫利雖簞瓢陋巷而吾之所得者
自若也去夫仙雖頭童齒豁耳聵目矇而吾之所得者
自若也彼數者雖去而實無所貶損於已烏知計乎脱
使去則塗目澒耳冥行徑趨貿貿然營於醉生夢死之
場懵不自覺其可乎其不可乎秦惟不知乎此聚天下
之書而焚之幾無尺籍傳二世而國大亂盖去夫書則
古今鍳戒之不聞仁義道德之不講禮樂教化之不行
而終至亡國宜矣彼有國者且爾况其下者乎方今聖
天子在上右儒崇道殆將家禮樂而戶詩書異時束帛
鳴騶賁於書巢吾當腹書以往既而抵掌咲曰吾言夸
矣知我者為我删之
太白山人傳(李夢陽)
太白山人者吳越間放人也終吳越間莫知其所自來
人問其姓名山人曰我孫姓一元名問其字曰我太初
問何以稱太白山人曰我秦人也嘗棲太白之巔於是
稱太白山人云於是人始知山人為秦人及問其家世
山人不之答故人止知山人秦人也而不知秦何人也
山人善詩有超逸才嘗出秦四游浮湘漢躡衡廬踰河
涉泗謁闕里登岱嶽之峯憩日觀觀日出焉竒之駭叫
狂走人頗異之然弗識之也於是山人則南走吳會吳
會人識山人又識山人詩於是争禮敬山人山人固善
說玄虚又膚瑩渥顔飄鬚望之如神仙中人於是愈禮
敬山人而好異之士踵接於門矣山人往來越湖間多
在支硎南屏山寺中鉅家則争造寺餽山人美飲食鞋
服以是饒裕冠佩之士慕名來訪山人輒供具懽洽竟
日酒酣暢歌意態超脱令人起塵外之思人士或事功
人說及時事山人則又善說時事率鑿鑿副名寔於是
人轉相譽稱為孫山人聞四方矣一日山人病且革倉
皇屬其友曰死葬我佳山幸題我墓曰明詩人孫一元
之墓已而山人甦起而憤曰幾負我志而吳越人以是
覘知山人初無羽化術徒空談放浪形骸稍稍疑避而
山人則顧益說世務恒切齒不平其詩亦多為忿激悲
壮之音於是用世之士顧益喜之樂與之交義投情合
犯濤弄月扣舷和歌俛仰一笑每自許於世無䨇而湖
舉人施侃者雅喜山人而病其放因說居之山人然之
於是買苕溪之旁又說之婚則婚侃妻妹張氏喜山人
者聞之率移書相慶曰太初為全人矣是時建業劉麟
龍霓咸徙居湖與吳充陸崐暨山人結社游號苕溪五
隱山人始講吾儒性命之學無何病作竟死年三十七
矣李夢陽曰予不識孫山人何如人未之面也往劉子
過夷門盖數稱山人風神藻雅云曰與之游令人坐忘
而山人亦時時詩寄來然予竟莫知其何人也
詩人邵謁傳(黃佐)
邵謁者翁源人詩道大昌於唐而中原荆蜀多名家者
五嶺以南當開元盛時以詩文鳴者曲江公張九齡一
人而已柳宗元以謂九齡兼攻詩文但不能究其極顧
於南士獨稱詩人廖有方者焉其言曰交州多南金珠
璣玳瑁象犀其產皆竒怪至于草木亦殊異吾嘗怪陽
德之炳耀獨發於紛葩瓌䴡而罕鍾乎人今廖生剛徤
重厚孝弟信讓以質乎中而文乎外為唐詩有大雅之
道夫固鍾於陽德者耶是世之所罕也今之世恒人其
於紛葩瓌䴡則凡知貴之矣其亦有貴廖生者耶果能
是則吾不謂之恒人也實亦世之所罕也宗元之貴有
方者其言如此而又於世之貴有方者加厚望焉必其
詩之果當乎其心也其為人之果足貴於世也然有方
之詩與其為人之詳不可得而傳也後世所錄唐詩以
傳者獨謁與曲江公巋然並存然則嶺南詩人如有方
而不傳者不知凡幾而可謂粤無人哉謁以晚唐一介
士獲永其名至與諸名家並行其詩當不下人矣使宗
元見之當何如而貴之也世傳謁顛末可異焉始謁家
食貧且賤屈為縣吏令有客至日使榰牀者三謁不應
又頥指之者三謁不應令乃怒罵之謁瞪目視曰咄吏
豈供汝榰牀者耶讀書干祿亦易與耳大丈夫當仰居
人上安能俯為人役令益怒大言曰死狗胥敢爾盍牽
來於是左右提曳之謁不為動掉臂而出握刀截其髻
着縣門矢之曰學苟不成有如此髮發憤讀書無間晝
夜築書堂隠起水心距縣十里許平居䨇髩蓬然如里
中兒親友多笑之謁不自沮也久之博通經子百家束
髮苦吟尤工古調學既成為有司所舉抵京師隸國子
聲華奕奕薦紳間嗟乎謁之成名也由胸中耿耿者激
之也天道莫不有陽明而陰濁勝之人莫不有勁氣而物
欲柔之故其事君必突梯潔楹以求容也其處官必狐
蹲蠖屈以求媚也其臨難必甘辱以求免也其制事必
枉道以求合也得志則求滿失意則求哀也言則偽而
堅也貌則恭而詐也苟可攫富取貴無不為者無他失
其羞惡之本心也苟能充其夲心而擴之其氣可以薄
天地其誠可以入金石孚豚魚天下事亡難處者而獨
工為詩乎哉今有會稽之竹箭揉而笴之鏃以剛金附
以南鵬之勁翮引滿而發貫犀兕七屬之甲不難也使
寸寸而屈之曾不足以為挺易坤之六二曰直方大不
習無不利直方而大利孰加焉謁居京師最久所與善
皆名士然剛躁與時戾以是竟不第甲科作詩多刺時
事其論政一篇曰賢哉三握髮為有天下憂孫弘不開
閣丙吉寧問牛内政由股肱外政由諸侯股肱政若行
諸侯政自修一物不得所蟻穴滿山丘莫言萬木死不
因一葉秋朱雲若不直漢帝終自由子嬰一失國渭水
東悠悠是時藩鎮強戾宰相多非其人故謁詩及焉温
庭筠以其數竒而不遇也及榜其所作三十餘篇以振
公道後甫釋褐而卒卒後降巫賦詩自稱邵先軰世共
神之迹謁之為人大抵剛而失養躁而無制故其言凌
突而觸人剛而無養故其動猖披而自放使或聞道而
集義以充其氣固宗元之所謂鍾於陽德者其所樹立
曷止是哉志鬱不施沒有餘靈可哀也已謁有詩集南
漢史官胡賓王者序之以傳其後吾廣詩人有何鼎孟
賓于之屬然皆不逮邵謁
戴先生傳(文徵明)
戴先生者蘇長洲人也名冠字章甫生而穎異篤學過
人其學自經史外若諸子百家山經地志陰陽律歷與
夫稗官小說莫不貫總而搜覼刳剔必求緣起而會之
以理為文必以古人為師汪洋澄湛奮迅凌轢而議論
高遠務出人意表詩尤清䴡多寓諷刺推其餘為程亦
竒雋不為關鍵束縳一時譽聞籍籍起諸生間同時諸
生多守章句訓詁所為經義類多熟爛骫骳之言先生
既聪明強解高朗自喜下視曹耦莫有當其意者以故
人多忌而非毁之然卒亦莫有能過之者每賓興人必
擬先生首解先生亦自謂科第可得也而八試皆絀弘
治四年始以年資貢禮部是歲貢禮部者數百人羣數
百人而試之其名在第一入試内廷復褒然出數百人
上然例止得學官當道者惜之勒令卒業太學以需他
用而先生不能待矣竟就選得浙江紹興府儒學訓導
在官以其學教授諸生諸生多所造就而先生益以其
閒隙肆志於學學益宏肆考論著述不少怠廢初先生
為諸生時紹興有為御史督學南畿者以文學自負先
生見其文有所指摘或逹於御史銜之欲論黜先生不
果及官紹興御史者罷官家居邂逅有言不相下他日
御史死其家誣執先生遂罷歸先生雅志當世自其小
時即上書有司請逐里中淫祠去之及壮益究心時事
三原王公以都御史廵撫江南特賢愛先生每召見輙
欵語移時聽其論議未嘗不偉歎知先生非經生也及
先生至京公已為吏部見之驚曰爾尚舉子耶因問當
時切務先生條上數事大要以用賢為國家首務又勸
公不棄邇言不恃已見勿以嘗挫愞奪素志其言謇諤
皆有所諷切在紹興時浙中海塘為患有韓參議者從
先生訪水利得失先生條刺利害興廢及今修築事宜
纖悉詳明而切於用韓遂取而行之民至今以為便
先生所著有戴子若干卷隨筆類記若干卷讀史類聚
若干卷通鑑綱目集覧精約若干卷經學啟蒙一卷竒
字音釋一卷禮記辨疑一卷氣候集觧一卷濯纓文集
若干卷和會稽懷古詩若干卷補文房圖贊幾卷先生
年七十有一以正德七年正月二十一日卒先生两娶
皆夏子四人思憲憑應憑縣學生女三人孫男女十一
人
少谷子傳(黃綰)
少谷子者閩人也姓鄭氏諱善夫字繼之少負才名不
遇師友學凡五變而始志於道就其所履考之可謂今
之豪傑非耶盖少谷子初業舉子欲從今世成功名乃
自悱曰舉業足盡此生乎遂刻意為詩文將追先秦莊
屈唐杜諸人之作研求步驟既得之又自悱曰文辭足
盡此生乎遂慕東漢以來至於南宋高人逸士孤風遠
韻之可激者而追蹤之又自悱曰風節足盡此生乎遂
慕西漢以來至於盛宋將相名公鴻勲盛烈之可垂休
者而從事之又自悱曰功業足盡此生乎遂慕堯舜以
來至於孔孟修已經世之可參立者而尚友之曰道在
是矣吾將没身於是乎昔者歲在壬申予官後軍知未
足於道將隱故山求其志少谷子為戶部主事督税吳
江之滸墅予過而遇之握予手與語竟日而别别猶眷
戀曰吾亦自此遯矣子不我棄其將訪子于天台雁蕩
間乎予歸六載歲在丁丑而少谷子果來遂與坐凌峯
步石梁倚天柱面龍湫倦則歸紫霄卧予所居謂之石
龍書院者時天晦大雪浹旬不止人蹤盡滅予晝伐松
枝夜燒榾柮與少谷子對坐劇談尭舜以來所傳之道
六經百家禮樂刑政天文地理律歴之源流及二氏之
所以同異極於天地之間無一不究少谷子亦盡出其
平日所著述者以質予又貽書其友孫太初高宗吕傅
汝舟諸子使之遜志而同歸故太初之逃老歸儒皆少
谷子啟之也少谷子又自謂平生知已莫予若者但恨
相遇之晚遂㤀形而不忍去予兄芝谷主人因為少谷
亭以居之南洲應子亦來會凡數月而出至台城台守
金陵顧公欲重勝會乃作玉輝之堂以延之少谷子時
以起疾將趨朝予乃與南洲子送之渡錢塘而還少谷
子又與予期曰吾為父母贈典未獲有此行行當不遠
再訪子於茲山以共老焉少谷子入朝為禮部主事陞
員外郎三載考績乃推封厥父母武皇自稱威武大將
軍鎮國公欲東幸泰山遂從南狩廷臣莫敢議者少谷
子特為䟽論其非禮并指斥權奸之所以逄迎及狩游
意外之虞詞極剴切率羣僚共上之武皇怒杖之闕下
或死或竄或削籍為民者而少谷子瀕於死者亦幾矣
既而告歸果再來山中又同入雁蕩登天台卧于龍湫華
頂之間粮絶殽盡則掇山花乞僧糜以食者各旬月而
去既而武皇晏駕今上入繼大統予與少谷子先後各
被薦召少谷子則貽書於予曰今上冲年百無玩好一
味恭默誠堯舜之資也今日所急者知學之臣以講明
古帝王執中之傳使聖德日新月盛然後可以責成唐
虞之治今日四方徵召多是丘林冲養君子今日所闕
又非尋常百執事如先生者直宜處以論思之地勿泥
常格更得一二元臣鼓動其間使舉朝皆相信附使有
道君子得安其位行其志積之歲年不患先王至治不
見於今日也既而聞朱御史白浦之卒則為詩哭之即
繼一詩題曰憂其詩曰柱下朱郎成永别江東黃尉竟
何求黃尉指予也以白浦嘗薦予故于其卒而云云其
於斯世吾人之情之責望何如哉予出陞南京都察院
經歴携家過越聞少谷子陞南京刑部郎中未幾改南
京吏部郎中有書期將至越訪陽明先生先生聞之喜
留予候之月餘不至予至金陵而少谷子訃至訃者曰
少谷子出經武夷陟絶巘闖隂洞不知其疲且襲寒醫
誤用藥遂病革速輿歸至家二日而卒年三十有九乃
歲癸未臘月晦前二日也發其藏蕭然無所有歛而葬
之者皆福州守汪君文盛别駕陳君鑭之為也少谷子
器度温厚而剛果超邁而淵密清介不為激抗貞信不
為諒執皆天資之近道者也視其貌瀟灑清曠碧鬚蓮
目若神仙中人至其自勵實足茹粗糲耐煩勞馳風塵
其與取可以謝萬鍾而不顧揮千金而若芥其與人交
小而一語諾之間大而死生患難之際未嘗或爽又每
有千里命駕而不失雞黍之期之風其處家弟妹七人
少孤撫之成人而竭力為之婚嫁又以其田贍族母及
姑夫之孀居者又舉母黨之不能葬者二十二喪其居
官許墅則寬商舡之税而不虧國賦治強狷之罪以惠
於良善禮部則每執典秩以贊其長如論歴元歲差之
未定日月薄蝕南北分秒之難齊皆鑿鑿有見足發古
人之秘誠可謂超絶往古出乎風氣而不可一世一方
之士目之若使天假以年充之學問其於中庸之由禮
樂之文進於聖門誠有可觀者矣惜其夀不永齡未見
其止而止於斯已也所著詩文有少谷集者人以鄭詩
鄭文稱之刻行於世又有某集某集者則錄而未行配
袁氏子男二長曰鳴梧次曰某夭女二長曰某適進士
林應亮次曰某適某人應亮以予與少谷子相知最深
請為傳乃述而論曰古之聖賢所以濟非常之業立萬
世之極者固其天資之絶人亦其有志而又有師友之
成學問之功有以致之然則天資也立志也師友也學
問也于人可缺一哉世有如馬遷賈誼陶潜杜甫李白
韓愈柳宗元歐陽修蘇軾皆天資絶人惜皆無志於道
又皆不遇師友之真講明聖人學問之功故其所成僅
止于事功風節詞章而已又如慧可慧能馬道一吕巖
張平叔白長庚亦皆天資絶人生不逄時厭世溷濁而
逃于釋老而已他有有志者又皆天資有所不及所以
斯道之未大光至治之未大明也豈非世運氣數使然
乎今以少谷子天資之美而又有其志蹉跎於世五變
始有所聞而又遽止於斯其為斯世斯道之慨之憾又
何如也噫
草橋先生傳(許應元)
草橋先生姓郎氏名瑛字仁寶仁和人生有異質五歲
喪其父父且卒指以語人曰吾六十生男不觀其成當
視而入地然是兒成必有以自名者此吾所以暝也少
長從先生長者游有儁稱選為學士與邑人王一槐蔭
伯相友兩人既高才慕重期許自以寡儔又淺少當世
之為舉子學者乃相與馳騁古昔以踔厲廣博絶出庸
近為竒先生素多疾以是盖無意榮進有愛之者曰如
後時何先生曰吾既以委身載籍矣尚復與少年齗齗
争甲乙耶因作牌對以見意督學潮陽盛先生惜其才
猶欲網羅推挽之卒謝不出家故餘財自奉親外一以
購書所藏經籍諸子史文章雜家言甚盛至他人所無
竒記逸篇古圖畫金石之刻䆮以益富而貲日以貧先
生無所顧獨敞大屋樹高庋列置數几危坐諷誦其中
攬要躐華刺抉眇細摘瑕指纇辯同異得失而著為書
凡數種數十百萹四方纓緌之徒見其書無不願知先
生者行省及臺郡守丞以下二縣之大夫下車則先問
禮先生或延以教子姓至金陵顧公璘河南王公尚絅
進賢萬先生潮皆當時宿望鉅公尤噐重先生與為交
友云先生為人率直言議不能阿貴人亦時時搤擥談
天下事正德末年寧藩計始萌芽未有覺之者先生獨
先以為憂其後聞陽明先生在汀贑曰䜿子不足圖矣
在顧公座論士習頗詆訾吳人然顧公故吳人亦無諱
也事母以孝聞有疾再刲股再愈幼小時兩姊壻利其
財謀危之者百方幸不害其後死皆棺歛之初所與友
王蔭伯者仕為工部郎中卒先生為撫定其身後事甚
備其於倫道如此所著詩文及聮句若干卷訂正孝經
大學格物傳各一卷萃忠錄二卷青史衮鉞六十卷七
修類稿五十五卷
李空同先生傳(袁袠)
李公諱夢陽字獻吉陜西慶陽人也母夢日墮懷中寤
而生公故名年十八舉鄉試第一明年弘治癸丑舉進
士丁内外艱戊午授戶部主事倡為古文辭以變衰陋
斷自秦漢而止六代以下弗論也乙丑進員外郎外戚
夀寧侯張氏怙寵驕縱開張皇店奪民莊田聲焰薰灼
莫敢問公獨上䟽論語侵中宫昭聖大怒孝廟不得已
下公錦衣衛獄拷掠詰責辭氣無所撓孝廟坐文華殿
召見大學士劉公徤李公東陽謝公遷問李夢陽宜何
如劉公叩頭對曰夢陽狂直不足深罪孝廟色變李不
敢對叩頭叩頭而已謝公從容對曰李夢陽雖狂然其
心無他實欲效忠於陛下孝廟曰謝先生言是有旨夢
陽復職一日孝廟獨召兵部尚書劉公大夏問曰日來
外間事何如劉公對曰近釋李夢陽中外歡呼聖德如
天地之大孝廟曰初下夢陽獄中中人皆勸朕杖之其
意實欲殺夢陽以快中宫之怒使朕負殺直臣名其不
忠如此朕故釋之劉公曰陛下此事即尭舜之心也正
德改元丙寅進郎中太監馬永成劉瑾等蠱亂朝政給
事中劉茞陶諧相繼論奏而大臣未有言者戸部尚書
韓公文日流涕憂憤公進曰大臣同國休戚此而不言
焉用彼相韓公慷慨曰吾當言而獲罪報先皇帝於地
下耳乃令公草奏文多載集中疏入詔廷議其事而八
人者環哭上前乞命事中變瑾遂召入司禮監而中官
王岳范榮皆竄死明年丁夘大臣多罷免瑾知韓䟽公
手草也蓄憾不已矯旨奪劉公徤等四十八人官放歸
田里榜為黨人公與焉然瑾必欲殺公又明年戊辰矯
旨羅織公罪械繫逮京師再下錦衣衛公之内弟左國
璣者間行徒步從公上書康狀元海勉以大義頼力救
得免放歸大梁庚午瑾敗辛未起公江西提學副使振
起古學力變宿習褒奬義節訓正禮俗士翕然向風時
宸濠懷逆招致文學凡吏江西有才名者即啗以厚利
否則威劫之以公有大名折節下之公初不為動久之
墮其術中乃公不知也公既才高負氣不肯同流俗人
人多忌之而江御史某與公有嫌遂相奏訐天子命大
理卿燕忠體勘下公廣信獄摧苦殊甚公不稍為屈竟
文致閒住而布政使鄭岳適為濠所陷公素與岳不相
能岳既得罪謂公傾之也濠敗辭連公頼刑部尚書林
公力救得亡窮治乃後大臣暨撫按論薦不用嘉靖辛
邜就醫京口還大梁病卒所著有空同集若干卷余戊
子歲使大梁以書投先生辱賦荅相逄行一見甚驩談
讌累日夜是後人從大梁來先生必有書遺辛邜以所
著集見託屬纊之日遺言必袁生表吾墓而先生之子
伯材馳書京師曰亡父落落大節世或未盡知子必傳
之嗟乎先生之名同天壌敝可也而何藉於予世有不
知先生輙開口雌黃者請三復於斯文
明文海卷三百九十五
