明文海卷二十五餘姚黃宗羲編
賦二十五
述懷三
閔獨賦(葉良佩)
閔諒貞之獨立兮阽衆險以乘危謇離披以隕穫兮循
本初而自思始予之未有知兮專六籍以為師朝帶經
於兒圃兮夕發憤乎董帷物何幽之不鏡兮理何微而
不窺既釋以從政兮棼亂絲其難治索慮謀於古訓兮
判與彼而異宜心無歸之茫茫兮疑簡策之我欺步徙
倚而遥思兮寐展轉而反惟困極其必通兮神恍惚兮
若有得曰道有玄機兮而靡定式乘時制用兮妙存悟
識親賢爾輔兮稽古自益任重惟毅兮篤信靡惑愓靈
魂以驚悟兮奉神貺以周旋抽詩書之秘訣兮萃仁友
以討論遺驪牝之粗跡兮遡九河兮崑崙披義塗於棘
榛兮排私闥以為禮門搴木蘭繼余佩兮扈芳洲之芷
蓀冠切雲之寶昇兮明月懸乎帶鞶衆䜛嫉之弗回兮
猶汲汲乎疇昔之言夫惟被服之魁崔兮衆果薆然而
忌之加以險陂之偽名兮乃集羣怒而噬之衆口垂涎
之瀺灂兮張怒目而睚眦忳鬱邑余煩冤兮雖百喙莫
之能解豈不歴情以陳辭兮荃詆余之善誑競服面而
背憎兮反摭予言以肆謗聯矰弋之在上兮覆深淵而
在下仰側身以發機兮俯置足之靡所念予初志之好
修兮今何以侘傺而遘殃將惟言語以階亂兮無亦擇
交之不詳世舉好朋而惡異兮余獨蹈其所怪揭吾日
月以孤行兮豈不招尤於晻昧仗貞信於幽明兮全形
軀之已多及年歲之未晏兮修初服其何為襲余芳兮
鏟余彩坐若忘兮行若待中以為廬兮和以為馬馳騖
於順適之途兮休息乎曠漠之野衆之不可勝兮險不
恬乎再試頌我過以成章兮書爾紳以自識
申臆賦(朱應登)
炳哲靈以儀圖兮靚人文之攸章遡終古以橫眎兮羌
姱美之鮮雙紛總總之林府兮嗟要指之必同探寶航
於百濟兮豈珍錯之畢將吾形吾之内熠兮表鑚窄於
縱橫倘神解以貫一兮雖襞裂其奚傷彼固擁篲以清
道兮俟塵躅於周行惟體裁變於異世兮嘻末流之濫
觴曾大雅之弗程兮日佌佌以叛經鑿龐洪以頽靡兮
毖國運而不昌彼英蕤之夕霣兮曷椅梧之在岡握道
樞於環中兮固匪夷之所思寧勃屑於徽纆兮卬超脫
乎馽羈歘神化之蟬蛻兮蓀獨宜於流裔謝鏤刻以返
沕穆兮萃要領之所之噓沆芒之元氣兮象萬有之陸
離掇九据以定玄兮指六緯之攅羅興九懷以繼騷兮
衍五際之委蛇舍黃虞以下索兮欝秦漢之足跂彼渾
朴之未雕兮視大道為近而睠□爵之雖誃兮疇更倣
乎蜼彛聆錚鑛之易節兮反黃鍾之克諧矢之曰貞予
見兮無毁甈篤余道兮發蒙翳馭吾氣兮合采齊律予
格兮絶譌盭守質䪥以揚確兮俾凡例之有挈參&KR0008;摘
以袚餙兮既繁富而不劌鴻邃兮巨麗雋永兮敦大㠎
嶫兮䟽越流鬯兮撇捩崇作述之渢渢兮庶不乖乎所
制期絶代以高視兮以式耀於斯世嗚呼古人兮其儷
其儷誶曰已焉哉紫氣鼃聲道日靡兮縱縱季世昧厥
義兮雕虎擒龍各相惎兮肆類終造校昔踲兮而日呶
呶承流波兮顧瞻中道將安師兮矢心古若匪今懟兮
定志賦(陸容)
后皇賦物兮孰嗇孰優衆皆善世兮我獨離憂舌弗能
便兮意弗善投每行身以直道兮恒速悔而招尤初余
受言於先正兮曰放心之是求朝窘步於春冰兮夕束
手於縲囚儼矜持以日慎兮馭朽索於八騶余豈不能
狎侮以戲豫兮懼加冠於沐猴彼囂囂之訾余兮謂余
作偽而宣驕(叶)凜斯言之可畏兮贅余心以縣疣余將
踵詩人之善謔兮襲老氏之同流逸軌範以騰騖兮舍
舟航而泳游騁余志之猖狂兮與斯世而沉浮求諸心
兮不可念前功兮率由矧人情之難一兮紛萬狀其弗
侔苟甘心以徇物兮將何時而可休彼夷之峻絶兮實
惠之所憂和同若惠兮亦夷之所羞人固有能有不能
兮惟至聖其能周慨𦕈躬之凉薄兮夫孰告余以嘉謀
余惟口宣尼之便恂兮顔衛武之輯柔戒悻直於伯鮌
兮懲巧令於左丘苟余行之不悖兮尚何恤乎楚人之
咻亂曰已矣乎人言之啾啾兮匪時俗之偷兮實余德
之不修彼動容之中禮兮余將企斯人以為儔
幽鞫賦(盧柟)
帝顓頊之嬋媛兮皇波&KR1081;乎姬姜儃海岱蜿蜒於北陬
兮靈宗嘉牒於范陽遻雲雷之霮䨴兮(闕)改此南服
淑浚土作甘美兮躡(闕)之芳躅皇傑梧董道以迪惠
兮母氏静約而告育曰余夢文杏靃骫於霄漢兮芙蓉
華而尚粹溘焱熖儵而進兮應龍觺觺而下䀣倏恍悦
以隕虚兮覺懷妊而因惎(余母夜夢此有娠)謇余降於衛滸兮幼
好姱而岐嶷岌青雲之偉冠兮挾長劍之陸離朝晞髮
於崑崙兮暮濯足於咸池余長喟其歷之未塊兮勔修
余之菲芳裁薛荔為衣兮衷芙蓉之翠裳集菌&KR0581;為
藉兮糅杜蘅以為粻揭旌於蘭臯兮稅駕乎芳之塘余
迅淢靸以高舉兮汩鎩翮而顛隕謂曾參之殺人兮談
市虎而成愪蒼蠅習習其貝錦兮魚目敓明月之璀璨
嫫母憗以(闕)兮擯西施之頩娩而自㫬蝮虺侁侁於
几筵兮戈鋋森森以剚余目既阨余之瘁廲兮又囏之
以&KR0898;拲低曼睩彼狴犴兮桀血齗而封矚窅闐怒以蹲
踞兮視將躨跜而矯鵠檻樛&KR1298;以黝軋兮棟倔蠖而黶
翳縲纚纚於伏棧以苦余兮仍反接而窘臂耳嘈嘈若
有聞兮(闕)怫㥜目烱烱以或見兮佇鏗勿而(闕)
曶以&KR1697;瀁(闕)精憧憧而往來覺塊然滯此
一方兮心&KR1253;&KR1253;而增哀鼷鼠淫喔以嚙余髮兮魑魅含
睇而毰毸傫㗊㗊相喃以對泣兮禦糾糾而呵護般逮
余兮紛豗繄鵬鳥之巢蚊睫兮焉能戢此軀也枕雕虎
以燕憩兮又誰知不我虞也悲時晷之遄邁兮曜靈忽
其西藏微霜淪而下降兮恐瑶草之不芳高馳志乎雲
中兮乘精氣而相佯王喬衙衙而弗顧兮赤松告余又
荒唐行偊偊獨日暮兮安放乎不死之鄉橫衝波而微
舟楫兮天吳搖首而振怒歷泰山之坎軻兮魍魎齩盻
以當路猨狄蹇以在柙兮雖輕捷其焉去鳳凰之罹蔚
羅兮縛茇茇之華羽抱鬱軫以顝處兮呼蒼天以為直
戒五嶽與嚮服兮禆河海使聽殛咎繇遠以不聞兮玄
武違而莫惻何羣神之豐豐兮靈炳燿而罔恤夫余既
不能蟬蛻於兹蕪穢兮𦕈乘風而長鶩心結思於大荒
兮魂焭焭而上度澂青雲之霏霏兮飄風回而霽霧載
玉女於後乘兮飭豐霳以先路羲和儼以驂乘兮望舒
翥而儆御征輕輬之闐闐兮八鸞鏘鏘以迥步承雲霓
之氛靄兮靈旂繽紛蟉虬乎翠羽挹朝霞以為飡兮吸
沆瀣之精英漱華池之飛泉兮聆鈞天於帝庭素女涕
泣以淋浪兮間絙瑟而咿嚶虙妃欷歔以結軫兮潜咨
語而沉情余凌軯虛而佚蕩兮將擥結乎三光撰余轡
而馳騁兮問元化於勾芒採三秀兮眺瀛洲之微茫弭
余節兮聊解珮乎扶桑睇南州以凌厲兮嘉桂樹之叢
叢召風伯以驅燠兮謁炎帝於清宫何蒼梧之翳靄兮
重華穆以揚靈湘密鱗而㵾瀼兮二妃胡為而弗從决
白門以西望兮覿蓐收於金樞氣澔澔以莽曠兮薄晻
&KR0008;而誰須觴王母之仙姝兮挾瑶池之芳都指玉勝以
為約兮歌白雲以相愉荃既婦余以好艾兮絶弱水而
進輅齊玉轂之磤磤兮指寒門而並騖軼鐘山之幽黦
兮令照之以燭龍召玄武為備禦兮勾辰翼乎紫宫託
鷖鳥為之先後兮問太乙之繚垣靈剡剡以黝約兮鳳
凰承旂而飛軒雷師碨&KR1235;轟&KR1024;以震盪兮列缺傓爍而
施鞭謢屭屓以揕余兮闐咤噁而俾還卒攬涕反此舊
都兮㓗筳篿從卜乎巫咸曰天地無隘兮物無終始變
化互渝兮幹流遷徙形氣轉薄兮或浮而沉造化沕穆
兮禍福無門聿性命之難言兮誰知其極萬物糾以雰
盪兮又安所止息惟大人齊物我兮以天地為廬舍總
山川於毛髮兮騎日月以為馬夫有虞之潜歴阪兮當
歷數之在躬夏后腁胝而陟大寶兮季有光於黃熊震
龍漦而夏櫝兮顧駕禍於周庭白魚躍以膺大命兮劉
氏顯而有功奚五羊以自鬻兮由余振於西戎尚鼓刀
於海濱兮仲父射鈎而桓榮仲連談笑以却嬴兮胥重
繭而存楚條相后而餓死兮鄼搖筆以光輔墨不黔以
衛道兮孔轍旋而微伍光狷介以自湛兮夷顑頷而振
古大道固無涯涘兮行焉知其所如惟恬澹與寂寞兮
斯貞人之攸居從委命而乘流兮遊寥廓之鄉忽喪我
而無是兮觀泰初之茫茫余託蜉蝣與遊兮曾日月之
徜徉忽歸魄於玄壌兮又何足傷勉修余之俶服兮珮
芳澤之幽蘭紉揭車之落英兮襞江蘺與射干飾翡翠
而綴珠被兮爛的皪而芊眠組綺縞而飄颺兮下結之
以雙璠余嫓美而自鑑兮何媒妁之可攀夫君眩而弗
御兮亦余心之㛹嬛系曰天地緼綸何時明我欲見之
心徬徨輾轉懷憂祗自傷超軼絶世窮大荒帝極洪洞
不可量緘悲歸來卜巫陽勵志肥遯含大章獲我所思
樂無彊
明文海卷二十五
