明文海卷四百三十五餘姚黃宗羲編
墓文七
文苑
翰林院修撰舒先生墓誌銘(陳沂)
正德丁丑春策天下士以先生為第一甲第一人賜進
士及第授翰林院修撰沂與名榜内改庶吉士同先生
讀書於中秘戊寅春諸權倖欲武皇南巡江彬實廹之
廷臣數諫不納沂與同館者八人亦具疏未上詔下謂
沮逆致疾弗廖未堪視朝沂曰未可也先生不從遂入
諫復罪刺閣中於是編修崔桐庶吉士王應軫曹嘉王
廷陳馬汝驥江暉並令於午門外跪日辰初出盡酉而
退者五日人杖三十於廷公每呼高廟之靈神色獨不
喪出謫為福建市舶副提舉病危而復蘇遠近有相傳
為野祭者先生之事與羅公倫實相似故人益重焉辛
巳今上即位肆赦諸竄謫皆超起先生適奔父喪嘉靖
癸未秋服闋復修撰甲申夏會議大禮沂與先生疏凡
三上以伏闕皆得罪先生再杖于廷幾死明年乙酉太
安人棄養于官邸即扶柩歸葬丁亥春三月十有四日
先生以疾卒嗚呼痛哉是年冬十有一月沂待罪補江
西左參議明年戊子秋九月二十有五日其子泰遷先
生之柩於進賢之梓溪至章江是日巡撫都御史周公
廣巡按御史儲公良材左布政司使顧公珀右布政使黃
公芳右參議李公緋按察使胡公璉僉事王公瑋及郡
縣皆往祭于江滸沂得臨而哭之越冬十月五日葬先
生于新建之象山之陽銘于墓者沂何能辭先生諱芬
字國棠舒姓世出浙之東陽宋建炎中曰選者来居信
之懷玉山紹興中曰繼祖者遷隆興之北山元大德初曰
文英者徙進賢之梓溪至曾祖溥震生祖庭式庭式生
法先生之考也贈如先生官母聶封太安人先生為縣
學生時嘗賦赤鴈郡守以魁天下期之初號石灘邑有
石人灘諺傳灘合當有魁天下者乃改號梓溪後果及
第豈偶然哉先生生於成化甲辰三月十有二日享年
四十有四先生負氣剛毅所遇貴者常失勇者常喪雖
覺峭厲世不可得而無焉文章氣逸宕不窮所著述賦
詠若干卷皆觸事而發辭義凛凛實似其行娶齊氏同
邑善族封安人子男三人泰奉奏女二人長適徐曰敬
次適樊䕫奉奏側室冉出銘曰維學作人百年其興維
名登俊四國是憑學斁其倫道將焉明名隳其節義孰
與行去道去義不可為國噫維先生以辨世惑
朱性甫先生墓誌銘(文徵明)
吾蘇有博雅之士曰朱性甫存理朱堯民凱兩人皆不
仕又不隨俗為廛井小人之事日惟挾冊呻吟以樂好
求昔人理言遺事而識之對客舉似如引繩貫珠纚纚
弗能休素皆高貲悉費以資其好不恤也成化弘治間
其名奕奕望於郡城之東人以其所居相接而業又甚
似也稱之曰兩朱先生正德壬申堯民死明年性甫又
死自兩人死吳中故實往往無所于考而求其遺書亦
無所得惜哉初性甫嘗相約為傳不果及是葬而其于
以狀来速銘狀固不若余能詳也性甫長洲人宋樂圃
先生之後曾大父元英大父明父灝母周氏性甫生穎
異少學於里師覺其所業非出于古人遂謝去從杜稷
先生游於時東南名士若吳興張淵若嘉禾周鼎仕而
顯者若徐武功有貞祝參政灝劉參政昌劉僉憲珏並
折節與交且推之為後来之秀既而諸老凋落吳文定
公石田先生繼起而性甫復追逐其間最後則交楊儀
制君謙都主客元敬余視性甫丈人行也性甫不余少
而以為友視諸公為親蓋其自少至老未嘗一日忘學
故亦未嘗一日忘取友以自助也居常無他過從惟聞
人有竒書輒從以求以必得為志或手自繕錄動盈筐
篋羣經諸史下逮稗官小說山經地志無所不有亦無
所不窺而悉資以為詩其詩精工雅潔務出新意得意
處追躅古人所著野航集君謙實叙之尤精楷法手錄
前輩詩文積百餘家他所纂集有經子鈎玄吳郡獻徵
錄名物寓言鐵網珊瑚野航漫錄鶴岑隨筆總數百卷
既老不厭而精力不加又坐貧無以自資而其書旋亦
散去每撫之歎息其意殊未巳也而豈意其遽死耶性
甫性簡慢待人無鈎距晚歲嗜酒婆娑益事閒曠或時
乘醉忤人人亦不以為異尤為郡邑大夫所禮前守洛
陽史公新會林公先後修郡志並以性甫從事歲時鄉
飲必致為上賓時人榮焉性甫死時為正德癸酉七月
二十五日享年七十是歲十一月甲子葬陳公鄉受字
圩先塋娶監察御史張維書女生子女四人男延娶湯
氏建娶尹氏女適金爟花汝舟孫七人男曾庚乾女適
彭暐王普張源倪宥曾孫女二人銘曰維朱有聞自樂
圃君德言孔碩為時令人五百斯年耳孫其秩有賢一
人性甫維克其克伊何維文之揚維行之稱德懿其章
嗟嗟性甫少也則勤經籍圖書窮終其身抉摘雕鎪既
揚亦㩁豈無利途弗易其樂其髮蒼蒼其視茫茫歸視
其家其書滿牀樽酒婆娑百年維適彼榮亦崇孰得孰
失陳公之鄉有玄者堂既藏既安後永有光
王履吉墓誌銘(文徵明)
嗚呼悲哉王君巳矣不可作矣君文學藝能卓然名家
而出其緒餘為明經試策宏博竒麗獨得肯綮御史按
試輒褒然舉首一時聲稱籍甚隠為三吳之望三吳之
士知君者咸以高科屬之其真知者謂能肆情詞藝非
直經生而巳然皆非君之極致也乃君之志真欲軼古
人而逾之自非通古今周一世不足以充其所受也是
可以一時一郡論哉君資性穎異將以勤誠於書無所
不窺而尤詳於羣經手寫經書皆一再過為文非遷固
不學詩必盛唐見諸論撰咸有法程余年視君二紀而
長君自丱角即與余游無時日不見見輒有所著日異
而月不同蓋浩乎未見其止也而豈意其遽疾而死耶
嗚呼惜哉君正德初與其兄履約並以俊造選隸學官
嫓聲儷迹翹然競爽既而履約舉應天鄉試尋舉進士
而君每試輒斥以年資貢禮部卒業太學又試又輒斥
蓋自正德庚午至嘉靖辛夘凡八試試輒斥而名日益
起從游者日衆得其指授往往去取高科登顯仕而君
竟不售以死嗚呼豈不有命哉君高朗明潔砥節而履
方一切時勢聲利之事有所不屑猥俗之言未嘗出口
風儀玉立舉止軒揭然其心每抑下雖聲稱震疊而醖
藉自將對人未始言學蓋不欲以所能尚人故人亦樂
親附之性惡喧囂不樂居廛井少學於蔡羽先生居洞
庭三年既而讀書石湖之上二十年非歲時省侍不數
數入城遇佳山水輒忻然忘去或時偃息於長林豐草
間含醺賦詩倚席而歌邈然有千載之思迹其所為豈
碌碌尋常之士哉是其志之所存必有出於言語文字
之上者曾不得少見於世而僅僅以文傳而其所傳又
出於文場困躓之餘雅非其志者嗚呼豈不重可惜哉
君孝友天性常能愉悅其親而順之於道於兄履約少
同筆硯食息起居未嘗少離既各授室而聯裀共食視
室處之時恒倍也君卒時履約方官京師及是以都御
史出鎮鄖陽便道過家以葬君某山之原俾某為銘君
諱寵字履仁後更字履吉號雅宜山人父貞以履約貴
封中憲大夫太常寺少卿母朱氏繼母顧氏贈封皆恭
人君生弘治甲寅十一月八日卒嘉靖癸巳四月三十
日享年四十娶徐氏子男一人子陽太學生娶唐氏解
元伯虎女孫男一人銘曰維慧而明亦藝而貞胡不潰
於成而卒困於衡吁嗟乎其名
翰林蔡先生墓誌(文徵明)
嘉靖一十五年辛丑正月三日吳郡蔡先生卒吾吳文
章之盛自昔為東南稱首成化弘治間吳文定王文恪
繼起高科傳掌帝制遂持海内文柄同時楊禮部君謙
都太僕元敬祝京兆希哲仕不大顯而文章奕奕顒然
在人要亦不可以一時一郡言也先生雖稍後出而所
造日深自視甚高常有所評隲雖唐宋名家猶有所擇
其隠然自負之志殆不肯碌碌後人而潦倒場屋曾不
得旴衡抗首一儕諸公間而以小官困頓死嗚呼豈不
有命哉先生諱羽字九逵其先家陳留宋南渡時秘書
郎源自大梁徙杭又自杭徙吳居太湖之包山先生其
十四世孫也高祖敬曾祖曾貞祖昇以長子貴封奉政
大夫父滂母吳氏先生高朗疎俊聰警絶人少失父吳
夫人親授之書輒能領解年十三操筆為文巳有竒氣
稍長盡發家所藏書自諸經子史而下悉讀而通之然
不事記誦不習訓故而融液通貫能自得師為文必先
秦兩漢為法而自信甚篤發揚蹈厲意必已出見諸論
著奥雅宏肆潤而不浮詩尤雋永早歲微尚纖縟既而
濺滌靡曼一歸雅馴晚更沈著而時出竒麗見者謂雖
長吉不過先生乃大悔恨曰吾苦辛作詩求出魏晉之
上乃今為李賀耶吾媿死矣其高自標表不肯屈抑如
此然其所作陵轢頓迅誠亦高夐莫及當其得意時不
知古人何如也先生故邃於易出其緒餘為程文以應
有司而辭義藻發每一篇出人争傳以為式而先生試
輒不售犀挫益銳而卒無所成蓋自弘治壬子至嘉靖
辛夘凡十有四試閱四十年而先生則既老矣歲甲午
以太學生赴選調天官卿雅知其名曰此吾少日所聞
蔡某今猶滯選調耶然限於資地亦不能有所振拔特
以程試第二奏補南京翰林院孔目居三年致仕歸卒
於家
故資善大夫南京刑部尚書顧公墓誌銘(文徵明)
嘉靖二十四年乙已閏正月八日辛巳南京刑部尚書
顧公以疾卒于金陵里第先是公考績還自京師道聞
長子嶼卒驚惋得疾抵家疾甚久之竟不起嗚呼惜哉
公諱璘字華玉别號東橋居士世為蘇之吳縣人國朝
洪武中高祖通匠作徵隸工部因占數為上元人曾祖
海不仕祖誠以公貴贈資善大夫南京刑部尚書考紋
號愚逸初封承德郎南京吏部主事加贈資善大夫南
京刑部尚書祖母陸氏母楊氏俱贈夫人公以應天府
學生領弘治乙夘鄉薦明年丙辰舉進士已未授廣平
縣知縣壬戌徵入為南京吏部驗封司主事進稽勲郎
中正德已酉陞河南開封府知府癸酉謫授廣西全州
知州丙子起知浙江台州府陞浙江布政司左參議嘉
靖改元冊立中宫禮成奉表入賀道陞山西按察使以
親老辭不允尋以病免戊子起為江南按察使未行陞
浙江右布政使轉左布政使庚寅召為都察院右副都
御史巡撫山西疏乞終養忤旨落都御史以布政使致
仕丁酉再起為都察院右副都御史巡撫湖廣兼贊理
軍務已亥陞刑部右侍郎尋改吏部會顯陵肇工改工
部左侍郎領山陵事進工部尚書事竣還朝改南京刑
部尚書公於是歴仕三朝閱五十年歴十九任積階自
文林郎歴十有一資為資善大夫正位上卿公融朗闊
達精于吏理能激昂任事初莅廣平年甫弱冠或易視
之而公關決敏利摘伏若神拊循利道靖而不煩而飾
以文學有古循良之風及為開封益更練堅決盜起燕
薊流劫中原攻圍城邑所在繹騷兵部尚書彭公澤奉
詔討捕領兵壓境上簡公自輔公亦悉心展錯練兵飭
甲轉餉傳餐取具呼噏間而解難折衝謀畫居多在郡
期年隨事經理多所緒正而強執不撓鎮守中官廖堂
恃逆瑾黨援漁奪自恣公摧折捍蔽每折其萌芽不令
得肆瑾誅廖罷去而錢寧用事羣閹方熾王宏者尤誖
謾剽疾繼廖出鎮席權藉寵氣焰讋人一時有司或屈
節自容公故不為禮有所徵需一不答歲時展謁長揖
而巳用是即積忤宏宏方恃寧為援矯詔逮赴錦衣獄
獄吏問狀公據禮執誼抗言條對一無所承寧無巳遣
邏卒隂探郡中無所得乃文致他事以竟其獄獄成鐫
三階徙全全即古零陵郡越在嶺嶠僻陬荒陋公不鄙
夷其民而翊以文教道化更革誠心拊綏久之民用乂
安而士興于學甫三年而有台州之命台為東南劇郡
武衞錯居俗獷而多詐胥吏並緣其間縱横饕詖更數
政不治公至爬梳剔抉求得其弊端與利源所在次第
興除之故事武衞諸城郡為修築經費浩穰率為主守
者乾沒恒歲一築築輒壊公鈎考得所侵漁悉沒入為
城費檄義士經理而程督之故他城易隳而台所隸三
城特完郡瀕海有鹽筴之利貧民業鹽自食苦督𣙜煩
苛每迂道轉輸而邏卒乘是為姦利至相賊殺不可止
公為弛禁俾得負販出郡下而薄其稅入民用便利而
國課亦登故時軍餉不時給運軍往往稱貸以需而駔
儈得肆侵牟公支放有期而勾稽維審軍皆給足而姦
民無所牟利矣郡南瀕江卑下多水患地有中津橋且
壊公復修之因築石隄而樓其上凡數十楹人初莫喻
其旨己而夏潦水猝至居民得依樓以避所活以千計
乃服公先見云既久於台悉浙中事宜繼起藩參遂得
舉而行之雖不及久而宏規碩畫功緒為多及以左轄
重臨益諳練宏達措意復周審展采錯事惟志所為而
釐革積弊若賦發科適調補吏胥皆利蠧蟠結前政所
不敢問者公排根絶蔓搜剔不少縱而畫一以守要束
章程咸正而掾吏不得緣以為姦事緒雜襲文牒糾紛
隨事剸裁司無留政御史按浙者往往歛手無所事事
然積不能平乘其解任而躡尋過誤一時雖横被口語
而素履明潔堅實在人卒亦不能有所誣衊也起撫湘
南益事振植湖湘遐曠提封數千里撫臣尊重受計坐
理而巳公不躡故迹軺車首循遍歴州郡雖偏疆下鄙
莫不躬莅跋涉險阻蒙犯霜露不少厭却故事撫臣巡
歴必以藩臬守臣自隨公悉謝遣輕車簡易傔從歛約
供頓次舍身足周用民安堵不知為勞念荆湖沃衍而
庸流惰弛地利有所未盡科輸煩擾期會促廹民日益
貧公私交病故所至勸農振業平徭復稅而摘伏省微
軌迹夷易民用安集而歲亦比登在鎮逾年多所建白
首言地瘠民貧兵食不足而藩府賦祿無隄後繼為難
又以湖湘控扼邊徼地大事繁御史按部歲更一代勢
不能周欲乞添差御史分莅湖南北以廣詢謀又言外
屬臣僚多有宏才碩望足充任使者比歲限以藩府戚
屬不得内徙此非祖宗舊制乞越例推選以收偉才所
言凡數十事皆當時利病深切治理雖不盡施行而論
者莫不韙其言云顯陵之作役大事繁經費不貲公既
長於料簡而程省弗懈調發有制視他所營率損費十
五而功實倍規制宏偉翬飛赫奕而民不告病有司不
以為煩其經理施置有足多者然此特出其緒餘耳而
非公所用以為才也及是雖典邦刑而留司務簡亦不
足以盡其用且在鄉里父老姻戚不能無望于公而公
執志堅定不肯骩骳以徇苟罹于辜必以法繩之豪植
強禦咸不得肆而怨言興矣言者因得假以為辭肆言
醜詆而素所忌嫉之人從而醖釀之公雖内省不愧而
不勝浸淫之辱竟鬱鬱以沒嗚呼公論不明是非失實
使瑰竒卓越之才不復推究于明盛之世必有執其咎
者君子固有俟於百世之下也然公亦奚憾哉公素長
者不虞人詆欺而直諒自信不肯脂韋干譽出入中外
垂五十年一時新進多非曹偶公既前輩自處論議之
間陵轢奮迅侃侃自將每下視諸人多不能堪往往旁
睨切齒而公不知也其得謗受禍殆亦以此乎平居事
親孝愚逸公病疽公時巳五十餘與同臥起吮濯扶掖
舉身親之肉血淋漓十指皆潰曾不肯自逸以委勞於
人初公以親故一再解加官其後出入靡恒而二親之
亡公適皆在告皆得受終焉殆有不偶然者與羣從兄
弟尤極友愛從弟英玉繼公舉進士官按察副使仕歸
而貧而介潔自將公雅知其志雖日與親接而不輒餽
遺然而中心相孚不殊同胞也少學於李璞先生李死
一子不立妻某不免飢寒公在官每分餘貲給之既又
為其子植産旋植旋廢而其子卒困以死乃迎某氏于
家死為殮葬而給其孫如子終其身不衰友人胡欽死
妻方食貧養姑公俾里中上其事請表於朝凡旌核探
究文牒往来咸具于公而一切更費咸自公出至于里
黨族屬婚喪緩急亦多倚成于公其於倫誼至篤也為
文不事險刻而鑄詞發藻必古人為師見諸論著雄深
爾雅足自名家詩又雋永矩矱唐人而劖芟陳爛時出
竒峭樂府歌詞不失漢魏風格問學深博既有資池而
才敏氣充足以發之自其少時已有名世之志既舉進
士即自免歸大肆力於學時陳侍講魯南王太僕欽佩
皆未仕家居皆名能文與相麗澤聲望奕然時稱金陵
三俊及官南曹曹事甚簡益淬厲精進居六年而譽益
有聞自是出入中外所雅游若李崆峒獻吉若何大復
仲默若朱昇之徐昌榖皆海内名流一時詩名震疊不
啻李杜復出而公頡頏其間不知其孰為高下也然諸
公皆仕不顯又皆盛年物故公仕最久官亦最顯所歴
若沅湘若天台鴈宕若衡嶽皆山水勝處雖簿書鞅掌
而不忘觚翰所至領客讌遊感時懷古臨觀賦詩風流
文雅照映林壑委蛇張弛有古高賢特達之風及是時
解留務往来吳門尋鄉里舊游期余盡游諸山以畢其
平生而事左心違竟成乖越嗚呼而今巳矣尚忍言哉
公所著書曰國寶新編曰近言曰顧氏七記詩曰浮湘
稿曰山中集曰息園集曰憑几集曰登衡小記總若干
卷距生成化丙寅七月二日享年七十娶沈氏封夫人
子男三人嶼歲貢生娶羅氏峙娶陳氏又次峻女子二
人適俞璉趙念孫男八人履祥廕為國子生次賓祥元
祥耆祥應祥楚祥餘幼孫女二人曾孫男三人履祥等
以卒之明年某月葬上元彭城山之原前事奉公門生
太常少卿許穀所為狀来乞銘銘曰於穆孝皇立國用
明孰言翊之允維邦楨烈烈顧公維邦之彦爰外而中
式敭用踐起家民牧弗奪弗違薄言飲之既去而思豈
德則周亦堅厥志志植靡移乃言有濟扶微興壊樹之
風聲載蹶載奮卒階以升維靖而共乃剛弗折式遄其
歸峻躋華列出將使指入典邦刑以翼以貞以莫不經
維爰飾用文富兹述乃古有訓仕優而學其學如何亶
言華國敷彰帝猷歌詠明德在孝皇日羣猷英英發藻
攄詞式章用明翶翔後先公實曹偶德音洋洋經學之
懋烈烈顧公既瓌既竒學為文宗政為吏師維學維政
鮮兹兼得賢名之高斯毁之積烈烈顧公連蹇在是豈
不顯融迄屯厥施彭城之原公兆於斯尚後有考視此
刻詞
浙江按察使僉事皇甫君墓誌銘(文徵明)
僉事皇甫君子安既解浙臬還長洲未及赴調而母夫
人卒摧毁得疾甫三月亦卒嗚呼傷哉君舉壬辰進士
官禮部以文學為當道所知會東宫肇建遂用為春坊
司直論者以為得人而餘人意忌固巳媒孽其間未幾
補外自是浮沈外僚者累年再起再僨卒骯髒以没嗚
呼自古文學之士往往不得志于時其侈聲擅名固造
物者所忌然而一時秉銓之人不得不受其咎也君諱
涍字子安裔出宋戴公以字為氏世望安定趙宋時有
為提刑者扈高宗南渡居吳城孔聖里占數為長洲人
六世祖斌死張士誠之難一再傳乃君之曾大父也大
父信以文學起家為太學生未仕而卒父諱錄丙辰進
士仕終順慶知府母夫人黃氏生君兄弟四人君其仲
也黃夫人夢人授寳鼎而生韶秀異常能言即解誦書
專對敏給如成人稍長績學綴文遂有名世之志及選
入郡學為諸生益事博綜兄弟自相師友揚㩁探究務
求抵極攄詞發藻迴出流輩未數年相繼舉于鄉而君
與二弟遂收科甲一時名文學之盛三吳之士鮮其侣
者而君不以自異益思振植操廉服勤&KR0832;然自守不與
時流徵逐人亦莫敢與狎初授工部虞衡司主事尋改
禮部精膳司再改儀制進員外郎陞主客司郎中主客
職蕃人朝貢凡餼館勞徠與凡貢篚之屬往来之儀皆
主客領之故時曹司怠緩稽留使人經歲傳食供億浩
穰君奏報以時不踰旬浹靡密上下斟度維宜視曩時
損費什伍朵顔内屬歲有賞賚發自内帑故多穢濫君
以其捍邊有功非他濫恩比言于主者俾精擇以給被
賜者莫不歡感以去車駕南巡諸蕃留京師者慮有窺
伺悉屏之徼外時稱其遠識君自虞衡至主客凡歴四
署所在職辦而能緣飾以文在儀制時建儲九疏咸君
屬草詞理明辨有以上當君心遂為諸公大臣所簡注
春坊之擢蓋緣於此車駕之行君先巳註籍扈從會改
官不果行駕次承天按籍推賞而君不在有司秉簡劾
君失事而實非也坐是左遷廣平府通判踰年召為南
京刑部主事進員外郎尋陞浙江按察使僉事分莅浙
東所莅天台寧紹緒郡民忮而狡饕詖喜訐最為繁劇
君所至懲飭綜核周審擿伏若神而裁決敏利案無留
牘恤隠崇賢納之仁軌甫三月而宿蠧為清管内振肅
以其暇逸覽觀山川發為篇詠委蛇張弛文治燦然譽
聞亦達而南遷考覈惟視一時實履以為黜陟近時乃
有既徙官而徵其舊事者因得以其私意中傷之然非
顯惡大懲亦不敢公肆詆毁公初曹未及上再任亦無
幾時竟以勝任推擢曾未數月而以不職論黜嗚呼羣
耳目何可塗也君沈静寡與自負高峻人苟不當其意
終日相對默無一語居官任事砥礪操切不肯脂韋取
容既多忤物又稍稍與時厓異故愛之者雖深而卒不
能勝夫疾之者之衆也雅性閒静慕玄晏先生所為自
號少玄子作續高士傳以著志居常問學之外他無所
事羣經子史莫不貫綜而酷喜左氏著春秋書法紀原
選唐文粹為文粹為文必古人為師自西漢而下咸有
所擇見諸論撰居然合作詩尤沈蔚偉麗早歲規倣初
唐旋入魏晉益玄造鑄詞命意直欲窺曹劉之奥而及
之惜乎未見其止也歿後其兄子俊集所作為皇甫少
玄集云君生弘治丁巳六月某日卒嘉靖丙午三月九
日享年五十配劉氏後君一月卒子男二人長泰郡學
生娶王氏次拒聘金氏女三人長適國子生王大猷次
適太倉州學生陸鳴陽又次適郡學生吳尚儉孫女二
人卒之歲十二月十有三日葬虎丘新阡於是子俊手
具事狀率其二子詣予乞銘予何足以銘君哉辭不獲
為序次如此係之銘曰嗟皇甫君維時才彦天實生之
亦既有衍爰賓于王式揚用昭胡豐其受而厄其遭秩
秩郎曹五禮云職身德允文乃言有克維文之克維德
之載實德升聞有簡斯在青宫蘭省命官孰宜譽者在
前毁者隨之誰毁誰譽君則有命命也自人弗隕厥聞
嗟皇甫君靖共維秉豈無遺榮降年弗永弗永其世式
宣其言後有子雲尚鑒我玄
錢孔周墓誌銘(文徵明)
吾友錢君孔周以高明卓絶之才負陵轢奮迅之氣感
憤激昂以豪俊自命雅性豁達不任檢押所與游皆一
時高朗亢爽之士而唐君伯虎徐君昌穀其最善者視
余拘檢齷齪若所不屑而意獨親時余三人與君皆在
庠序故會晤為數時日不見輒奔走相覓見輒文酒讌
笑評隲古今或書所為文相討質以為樂既而唐徐起
高科入仕尋皆病亡而湯君子重王君履約履吉雖稍
後出而游好為密君喜學而好結納自少至老未嘗一
日忘學亦未嘗一日忘取友以自益也其所友必皆勝
已者苟不當其意雖富貴有勢力者輒白眼視之或取
怪怒不䘏也家本温厚室廬靚深嘉木秀野足以游適
肆陳圖籍時時招集竒勝滿座中酒壺列前棋局旁臨
握槊呼盧憑陵翔擲含醺賦詩負軒而歌邈然高寄不
知古人何如也嗚呼而今巳矣交游中有如斯人不可
復得矣性喜蓄書每併金懸購故所積甚富諸經子史
之外山經地志稗官小說無所不有而亦無所不窺尤
喜左氏及司馬班揚之書讀之殆遍遇有所得隨手劄
記積數巨帙至所不喜雖世指以為切要而君未始一
注目也為文竒崛深奥讀之棘口不能句然思清語麗
足自成家而尺牘之妙尤其所長一行數字矢口信筆
文意燦然如出硎鍊他人沈思極意不能至也早歲思
以功名自奮稍歛鋒鍔以就文場矩矱亦惟涉獵訓故
涵泳道腴而巳於世所謂括帖關鍵皆不之省人咸非
笑之而提學莆田陳公獨識之常按試第君高等咸以
為疑公曰吾見其文有古意知非經生常士也余親聞
陳公語喜公能得君而又喜君之為陳公所得也自陳
公去他主司惟取淺近合格者而君不復振矣君自弘
治辛酉至正德丙子凡六試應天試輒不售而年日益
老遂自免歸嗚呼惜哉君長身玉立被服鮮華而舉止
軒揭人望而異之謂必有所就而竒窮骯髒迄于不偶
嗚呼惜哉晚歲困於征徭家日益落而又得末疾行履
跛曳每負杖而嬉而高懷雅致不殊前時文酒過從讌
談謔浪逶迤容與使人意消嗚呼君真雄俊不羈之士
哉君諱同愛字孔周别號野亭錢氏其先江都人有諱
仲陽者以醫顯于宋事見國史五世祖益仕元為常州
府醫學教諭避亂来吳遂占數為長洲人益生太醫院
醫士原善原善生晉府良醫宗道宗道生太醫院醫士
良玉良玉生伯寬伯寬生汝式自汝式以上世以醫顯
汝式娶陳氏生君之兄弟二長同仁太醫院御醫次即
君娶張氏子男二人鶴徵太醫院醫士娶吳氏竹徵薊
州吏目出後同仁娶宋氏繼娶湯氏女二人適余長子
縣學生彭次適陳遇側室生子男二人復貞娶某氏女
一人適劉某孫男三人女二人君生成化乙未某月日
卒嘉靖已酉某月日享年七十有五庚戌十二月某日
葬吳縣寶華山銘曰維氣則揚亦藝而章維命不臧而
志弗昌卷而藏而卒困以亡吁其傷
廣西提學僉事袁君墓誌銘(文徵明)
吾友袁君永之以高明卓越之才精深宏博之學而輔
以陵轢奮迅之氣自其少時巳不肯碌碌後人既起高
科登膴仕視天下事無不可為而砥節履方不肯附麗
匪人首忤權臣幾蹈不測頼天子仁聖得不擯棄浮沈
中外垂二十年再起再廢迄骯髒以死嗚呼惜哉其命
也夫君諱&KR1030;字永之别號胥臺山人世吳人高祖以寧
曾祖琮祖敬先考封承德郎刑部主事諱鼏母安人葛
氏袁氏自高曾而下世以氣義長雄其鄉而未有顯者
至君昆弟數人藻發競秀突起閭閻聲生勢長隠然為
文獻之族君於羣從中最少而竒穎異常五齡知書七
歲賦詩有竒語十五試應天再試再不利憤曰吾所志
何如顧為場屋所困耶益淬厲精進刺經質義務究底
極嘉靖乙酉遂以第一人薦試禮部亦在高等一時聲
名傾動京邑入對大廷摛衍揚繹上下數千言出入經
史詞旨宏達時權臣方為學士得君卷竒之執欲冠多
士在廷諸臣惡其攬權故抑置二甲第一人及啓封見
君名乃悔不用其言而權臣則喜于得君他日詣君叙
致本末自謂君知已而君不對亦不謝權臣大懟銜之
然無以發也未幾入内閣用事而君方為翰林庶吉士
因上言諸庶吉士跅&KR1375;靡薄不宜在禁近悉罷為庶僚
怒猶未巳乃起兵部火災之獄將甘心焉時君為武選
主事火時當徼巡在法為失警乃掠立文致劾君縱火
為姦利必欲殺之鍛鍊數月無所得編戍湖之衞會赦
免歸權臣死稍起為南京武選主事歴職方員外郎晉
擢廣西提學僉事致仕歸卒年僅四十有六始君自翰
林出為刑部主事即思明法以達于政謹推讞審法比
所當必允為尚書胡端毅公所知簡涖本科本科者凡
諸司獄詞及上請章疏皆從審畫君析律詳明剸裁敏
利而將以勤誠案無留牘時稱職辦有詔以京朝官考
各省鄉試君被命主試河南校閱精審去取攸當時稱
得士尋奉使決獄淮揚還朝改司武選武選有銓選有
勲祿有貼黃及諸委瑣故號劇司而貼黃尤多弊事君
督併嚴密關決明審吏不得並緣為姦展采錯事方將
有為會獄事起而君去國矣在南部適當考選軍政尚
書熊公特委重君君杜請託察賢否勵精從事考核緒
正一于至公人服其明莫復異議廣西在嶺徼之外夷
獠雜處文教久弛君不鄙夷其人教詔諄切而率之以
身示之矩矱程以科條取士貴淳雅而黜浮誕恒矜其
不逮薄懲而廣錄以誘進百粤之士士方安其化而君
倦遊矣君樂閒曠而居吳興日與高人逸士探竒選勝
登陟游衍悠然自適及歸築室横塘之上據湖山之勝
縱浪其間有終身之志雖暫起守官而寤寐林壑未始
少忘篤志問學羣經子史無所不窺為文必先秦兩漢
為法樂府師漢魏賦宗屈賈古律詩出入唐宋見諸論
撰莫不合作所著文集二十卷皇明獻實二十卷吳中
先賢傳十卷世緯及歲時記及周禮直解總若干卷始
君雅志用世及事與心違時移身遠乃肆意於此以洩
其所藴耳觀世緯所著皆鑿鑿乎經世之論其官宗遴
傳與夫詎偽諸篇實維時弊惜不能少見于事而徒託
之空言可慨也已君闊達高朗議論英發能以辨博勝
人人莫能屈然實無他腸志同道合即傾倒無間故知
君者莫不賢愛之而不勝嫉之者之衆也君生弘治壬
戌十月二十六日卒嘉靖丁未六月二十三日配馬氏
封安人繼文氏子男一人尊尼癸夘貢士女三人適生
員王子恭殷邦柱徐欽葬以卒之某年某月日墓在某
山銘曰侃侃袁君維時之碩履道含宏抱真翼德爰起
高科式揚用聲載緝用明奕其邦楨維邦之楨弗為道
屈矧兹匪人胡彼之䘏豈無榮途有命在天寧玉之毁
維瓦斯全陷則有穽守則為正孰其生之天王明聖侃
侃袁君守身用恒弗利攸征身否道亨亨之如何有言
則立言立名存有永無泐
沈先生行狀(文徵明)
先生諱周字啓南姓沈氏别號石田人稱石田先生世
居長洲之相城里自孟淵先生以碩儒肇家生二子曰
貞吉曰恒吉才美雅飭並有聲稱恒吉號同齋生三子
先生嫡長也生而娟秀玉立聰朗絶人少學于陳孟賢
先生孟賢故檢討副初先生子也諸陳皆以文學自標
致不輕許可人而先生所作輒出其上孟賢遂遜去年
十五代其父為賦長聽宣南京時地官侍郎崔公雅尚
文學先生為百韻詩上之崔得詩驚異疑非已出面試
鳳凰臺歌先生援筆立就詞采爛發崔乃大加激賞曰
王子安才也即日檄下有司蠲其役先生既長益務學
自羣經而下若諸史子集若莊老若稗官小說莫不貫
總淹浹其所得悉以資於詩其詩初學唐人雅意白傅
既而師眉山為長句巳而乂為放翁近律所擬莫不合
作状其緣情隨事因物賦形開闔變化縱横百出初不
拘拘乎一體之長稍輟其餘以游繪事亦皆妙詣追蹤
古人所至賓客牆進先生對客揮灑不休所作多自題
其上頃刻數百言莫不妙麗可誦下至輿皂賤夫有求
輒應長縑短素流布充斥内自京師遠而閩浙川廣莫
不知有沈周先生也先是景泰間郡守汪公滸欲以賢
良舉之以書敦遣先生筮易得遯之九五曰嘉遯貞吉
喜曰吾其遯哉卒辭不應然一時監司以下皆接以殊
禮尤為太保三原王公所知公按吳必求與語語連日
夜不休一日論諫先生曰對章服諫非鄙野人所知然
竊聞之禮上諷諫而下直諫豈非貴沃君心而忌觸諱
耶公遽曰當今之時將為直諫乎抑亦諷乎先生曰今
主聖臣賢如明公又遭時倚頼諷諫直諫蓋無施不可
公徐出一章示之曰此吾所以事君者試閱之先生讀
畢曰指示切而不泛演言婉而不激於諷諫直諫兩得
其義矣公以為知言同時文學之士為上官所禮者往
往陳說時弊先生不然曰彼以南面臨我我北面事之
安能盡其情哉君子思不出其位吾盡吾事而己然先
生每聞時政得失輒憂喜形於色人以是知先生非終
於忘世者先生去所居里餘為别業曰友竹居耕讀其
間佳時勝日必具酒肴合近局從容談笑出所蓄古圖
書器物相與撫玩品題以為樂晚歲名益盛客至亦益
多戶屨常滿先生既老而聰明不衰酬對終日不少厭
怠風流文物照映一時百年来東南文物之盛蓋莫有
過之者先生為人修謹謙下雖内藴精明而不少外暴
與人處曾無乖忤而中實介辨不可犯然喜奬掖後進
寸才片善苟有以當其意必為延譽于人不藏也尤不
忍人疾苦緩急有求無不應者里黨戚屬咸仰成焉平
居事其父同齋無所不至同齋高朗喜客飲酒必醉先
生不能飲每為強醉以樂客同齋殁乃絶母張夫人年
幾百齡卒時先生年八十矣猶孺慕不巳弟召病瘵不
内處先生與俱臥起者歲餘及卒撫其孤如子庶弟幽
墀未練事為植産使均於己一妹早寡養之終其身其
天性孝友如此先生娶于陳生子雲鴻文學稱家嘗為
崑山縣隂陽訓術側出子復郡學生女三長適崑山縣
學生許貞次適徐衮又次適太學生吳江史永齡孫男
一人履女二人曾孫男一人女二人先生所著詩文曰
石田稿總若干卷他雜著曰石田文抄石田詠史補忘
錄客坐新聞續千金方總若干卷正德四年己已先生
年八十有三八月二日以病卒于正寢於是雲鴻先卒
數年矣復乃相其孫履治喪以七年壬申十二月二十
日葬先生于所居之東某鄉某原屬將求銘當世有道
以信于後俾某有述某辱再世之游耳受目矚知先生
為詳遂不克讓用論次如左謹狀
明文海卷四百三十五
