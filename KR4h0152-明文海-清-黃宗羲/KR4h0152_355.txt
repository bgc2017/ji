明文海卷三百五十五餘姚黃宗羲編
記二十九
遊覽
金溪遊記(王慎中)
一畞之宫環堵之室墐陰而牖明畜妻子其中而身與
為處出戶而行前有擊轂之車而後有連帷之袵驟而
之乎空曠之野寂寞之濱蒼山崒嵂而高起綠波澹蕩
而長浮則為之忽然而喜如出幽窒脱縳束耳目為之
加明手足為之改適此何異乎飫梁肉者悦蔬茹之食
酗酎醴者暢清冷之漿其舍醇醲而即疏泊而不得謂
之知味也由其無所得于此徒以迫刧於喧湫嗸雜之
甚意煩氣倦急於有所投而自解峙者知其為山逝者
知其為水而豈為有遇於巳哉嘗試登高丘泛長川見
夫樵夫牧豎罟師估人爭道而捷馳疾榜而擊汰以家
為赴望望然不及如其去山水之不速而恐其或後以
彼觀之則醇醲之可舍固在山水而城郭室家其疏泊
而思即者矣物之美惡無常態而有定形山水之為佳
而城郭家室之為垢濁亦美惡之大齊也由樵夫牧豎
罟師估人觀之則所謂佳與垢濁者舉易方而值處世
之偶得放於山水輒自謂絶去喧湫嗸雜之患方多其
所遊之適以傲乎城郭聚而室家居者之人吾亦未知
其美惡之所常也飲漿冷者暫快而非甘嘗蔬食者少
蘇而不美其甘美之常固在酒肉也彼驟之而忽喜者
意豁於久煩之餘氣舒於積倦之後喜且未幾厭己生
矣何必不為樵夫牧豎罟師估人而何以笑彼之望望
凡物之美惡無恒而人情之欣厭有向昩者挈情以徇
物中之厭欣變於外之美惡迭欣迭厭而不知自主惟
明者為能以情御物物變於外而不足以易其中之所
樂樂之取於物者未嘗無所寄而皆其自足於中者之
所取則惡者未嘗不美而況於其美然後美惡者卒歸
于有恒而皆吾之所御欣且不得而有而何有於厭苟
其無所厭則遇物皆適無之而不喜而奚待於忽然蓋
吾泉州之江自諸山發源而下建瓴而急瀉至於金溪
而始演洋渟潏山起於兩涘高深之景相得草樹互映
雲烟相鮮兹亦山水之勝處也之焉而忽喜者不知其
幾何人而吾獨與黃應初洪舜臣二君往遊而樂焉當
其舉杯相屬唱咏方希而諧笑間作計彼驟之而喜者
亦必有以同乎此而山之盎然而静止水之沛然而流
行接於吾目著於吾心形器都遺而神情獨遇信有彼
所不能同而吾三人者亦可以目擊而道存而不可以
口說喻也然而其樂可以忘言而其遊不可以無述故
予為記其意如此使世之好遊者知吾三人之遊而能
樂蓋有以御乎物而談山水之美者必出於吾而後為
山水之美常也遊之日為嘉靖戊申八月七日應初名
淑清南安人舜臣名朝選同安人而予晉江遵巖居士
王慎中也
遊鳳凰山記(王慎中)
自遼城東行三日出連山隘又一日至鳳凰山去朝鮮
境尚百有餘里土人稱為開州其地蒼莽無人之場山
勢周環連亘不絶惟南面少缺如人臂合抱而掌未及
接者首尾低昂大麓偃伏左右若兩翅東西相望宛如
一大山不知其中能寬開空隙也予初以使事未遑登
覽春三月廿有二日還過其地遼東都司李君本正以
千五百騎行迓適日莫按營於此因與副使錦衣衛武
士英三人連轡鼓吹而前皆叠石為城隨山障塞巉巖
崩毁過半其缺處為門石臬鉄樞沙土中猶隠約可見
門外稍東西向有水關架石作梁水聲幽幽然出叢薄
間若訴語者入門左折而西高崖絶巘上有土臺隆隆
意時當瞭遠處也右折而東盡溪谷涯際有舍一楹覆
地為椽上無片瓦惟朽餘壁立不知何人所常依息疑
野人射獵時信宿草具也自兹北行皆平曠幾二里許
石級頽殘瓦礫零落若官府廢治乂二里許正北山㘭
處適與所入門相對皆灰隔重石為關兩旁積石方尺
者千餘若將下墜郤敵者極北南立四顧平帖藏風蓄
氣真天造地設儼然千家城郭四隅松栢彌山荆榛被
道豺狼虎豹麋鹿狐免之迹交羅其間不可復進徒擁
立流望惆悵興思而已或者以為殆全燕時郡邑又以
為故高麗時城堡又相傳唐太宗征東下其地嘗頓兵
于此是皆不必盡然而亦未必盡不然但其東北與女
直海西之境相接而此山正當其衝故當時立城置守
以控扼之經營締造可謂得矣又孰知今日凄凉荒落
而為過客之悲也嗟夫禹貢職方所載區域變遷更置
不知其幾何而始致今日之全盛合一遺蹤故迹無處
無之得失興亡各由其道是皆不足弔者而暇為荒徼
悲哉相與一笑還營書此為記
遊筍江記(王慎中)
郡侯程習齋公治泉之八月政既通矣天答之歲而民
悦其生公乃得與客遊于筍江之滸夫其浩漾澄涵之
水流日夜之不息演洋洄洑放乎大海浮於曲折迤邐
之遠不知其幾百里而空曠寥廓際乎目之所極若在
几席之外膏原漫隰彌望逶靡畫什伍而理縱横巒驤
峰踴迅勢驟形凜乎其不可控臨兩崖而四眺則若逗
若拱徊翔停峙睠留而不去各獻妍態映燭乎玲瓏泓
澈之間而光晶新爽飛散下上媚雲氣而麗烟霏蓋亦
竒矣若夫高帆疾艣出没于霧濤風浪相啣首尾而離
離漁蓬釣艇謳嬉逓發前唱後和擊楫空明魚沉而鳥
起川虚山蕩於微茫晻靄之中灌木菀柳之駢羅鸛鵠
棲止鳬鷺還集輕簷細梠隨曲成構延旦反複鑒晴波
而漾倒景斯則民事之動因乎山水而公與客得以為
瓌傑詼怪之觀者也至於靚粧袨服會一州之士女沿
隈循涘而不可選紛散互合莫窮其來往之所從文蓼
芳荃之繽郁遺履舄而罣桂裳激豪吹之清越哀繁絲
之要𦕈淋漓顛倒徙倚雜遝忘其岐道之所向而忽乎
日之將夕斯則生人之娛感乎物節而公與客又得以
同其歡適嘉洽之意者也公飲酒樂甚顧謂客曰吾所
得以為觀者彼方勞於有所營役役而不得休而豈知
是之為美而吾獨得之以為遊娛於物節者知以為遊
矣徒徇乎耳目之好而甘於漿炙之味而烏知吾之所
樂惟我能與之同其意而彼豈誠能同於我哉今日之
遊蓋亦云樂矣然而此江常在泛日月之無窮前乎遊
此者不知幾何人而聲磨跡滅與水俱逝皆巳化為浮
漚游沫而不可尋矣不有文字以託於不冺則後之人
孰知吾與公等之樂於是也乃舉酒屬予曰子宜圖之
予復於公曰昔叔子峴江山公習池與夫柳惲之具區
蘇子瞻之西湖其光景物象極備一時之美文雅照耀
意氣雄俊既擅絶於當日而流風餘韻於今猶可稱思
至其從吏鄒湛侍兵葛疆以及方外惠勤參寥之徒皆
因以不没於後世然則客方有託於公而此江雖常在
其名或當由是以顯公顧謬意鄙陋無能之文為足以
圖不泯之盛事豈不過哉言巳酒罷公揖客别而予退
為之記
遊清源山記(王慎中)
登高望遠攬山水之竒變娛耳目於清曠寥廓之表而
窅然失一世之混濁天下之樂宜無此踰者牛山之遊
美矣而景公以之雪泣沾襟不能自止羊叔子登峴山
以臨漢水至與參佐相語悲咽憮然而罷何情之反也
以景公之愚睠然覽齊國之富恐其一旦忽然去之而
死而不得免其意之卑而晏子笑其不仁宜矣叔子慨
然顧其一時之功愛而難忘慮他日之易冺撫當身之
懽而不足以自慰可謂賢者其當樂而哀以身為累而
不得盡悦生之性亦何以異于不仁者之悲嗟乎富貴
之君侯功名之卿士窮天下之欲無所不足志滿氣盛
其多取於物而備享之以為快何所不得宜其兼得於
山水而牛山峴首之勝反以出涕而興嗟彼其念富貴
之可懷而傷其不得久有喜功名之甚冀於垂永而患
其無聞則雖左山右江履崷崒而俯濤瀾而不能有其
樂寧獨不樂而已且為之感慨而哀孰知夫蒼厓翠壁
發舒氣象而凌薄光景亦導憂增戚之物也當其戒具
往遊固以酣乎奢佚之驕羨倦乎勲伐之勞勤思取樂
于山水之間以適耳目之娛卒之求須臾之樂而不可
得豈非以其所都者厚與所挾者高起于濡戀矜顧而
然耶富貴功名者之于山水其果不得以兼取也清源
山者泉州之名山也予嘗以暇日往遊於其間好事者
往往撰殽酒躋山之巔就予而飲食之因輒相命為遊
攀援險絶探討幽窈極意所止有從有否不為恡也顧
視其蹈踽寂寥﨑嶇而盤桓何足以望牛山之儐從峴
首之賓僚然吾未嘗不樂而客之從者未嘗不與吾同
其樂也以吾之早廢于時習於富貴之日淺而頑拙不
適用曾無秋毫之長可以挾而待後欲為濡戀而無所
可懷欲為矜顧而無所可喜而山水之樂卒為吾有吾
雖困於世于物無所多取而獨得之於此彼富貴功名
者於天下之欲窮矣而於天下之樂猶有所憾然則吾
之困非徒不以易千駟之君而烜赫震耀聲烈被於江
漢魁乎為一代之元卿者猶將藐乎其小如卷石寸木
之在於兹山也吾之所取其亦不為少歟既以語客復
記之如此
遊齊山華蓋洞記(雷逵)
池陽東南三里許為齊山左田而右湖怪石竒峰幽壑
古洞璀璨環列其尤絶者如蒼玉雲梯上清華蓋而華
蓋於諸洞為最此登臨之士或苦勞而中疲或落暉以
增慨遂至榛莽交衢草萊荒徑而兹洞漸不可識矣予
與少郭每及齊山之勝恨不得一陟覽是夏予假便歸
省牽舟而南泊池陽之渚夢寐蒼翠既己躍然適少郭
偕萬峰胡君來顧喟然曰翠微勝概知子夙抱會可少
耶遂相與載俎攜壺步石徑攀藤蘿嶙峋嵂屼直造罙
阻躡朝天而踰雲門趨上清而下曠怡清風徐至扣石
鼓以浩歌徘徊觴咏則山南之勝且盡而日己西矣予
顧曰華蓋之勝竟不可覩耶有田父進曰洞誠勝然已
數十年無人迹胡子曰是人在耳即令隸從操斧荷鋤
鳴鑼而前悉伐其荆蓁之塞途者頃之成路吾三人者
緩步而至則洞口石峙如門其中豁然上圓如蓋下平
如砥可容坐數十人後有小口約三十餘步通山脊即
燕石也乃更洗觴命酌滿引劇談山虛籟静萬慮消息
胡子嘆曰異哉斯遊吾二人叨蒞于斯輒未暇子以邂
逅維舟率爾開荒窮造亦竒矣夫亦洞之會也予謝曰
有是哉竊聞山水與人其氣本相流通惟氣昏窒而不
暢故有没溺市井以終身者然無來無去斯為善遊而
山水之或以人興或以人廢或千騎萬從馳騖而不足
或鞠為丘墟長噫千古此固隆替不齊之候非有繫乎
山水之靈不靈也吾輩今日之遊亦水荇風萍適然相
遭而洞之闢不闢我與洞皆不得知無所增益者而又
何嘆也胡子喜而笑曰子其記之
遊天然洞記(田汝成)
古之官于其土而善為山水游者若謝靈運柳子厚是
也靈運之為永嘉守于厚永州刺史也守刺史守一州
官尊而政劇而二子灑然脱略恣蕩風情凡州之山稍
可取者必涉足而寄目焉又能作為詩文以張大景物
使不落莫寰中亦竒矣然而未識二子蹤跡之所遺者
至于今復有能表章之乎否也方今海内名士善山水
游者予所聞則姑蘇都玄敬太末方思道天台蔡巨源
是三子者好為山水遊也若饑食渴飲而病就醫也其
有聞而求必得之也若獮搜而虞逐也巨源參議貴州
貴州山水磽陋鮮可游者而巨源必遊凡一丘一壑苟
不為糞壤者皆涉足而寄目焉又善于大書嘉勒名稱
以紀蹤跡庶幾靈運子厚之風者巨源所與民同患者
也清平城東三里所謂太極洞又其東七里所謂雲溪
洞雲溪大極者皆巨源所為名也挈其間去太極百步
所即今所謂天然洞也當其時翳于榛莽狐狸之窟而
螻蟻之封不為巨源所甄錄乃今去巨源二十餘年矣
風雨滌薄門逕砑然可布几筵較其竒于雲溪太極不
啻若華屋層軒之與蓬蓽伍也晦于前而顯于後豈非
數與今夫崑山之玉滄海之珠千載求之尚有遺寳物
之無盡藏也如是然則人君之求賢也招以弓旌聘以
輪璧焉知草澤之下不有懷珍而稿馘者乎何以異此
洞之不得暴白于當時也雖然洞之顯雖後時猶不為
落莫于世吾安知此外不復更有遺者終有能表章乎
否也
西内前記(李默)
先是太史程子舜敷為予談西内之勝以為非人間所
宜有亟約一往不果者彌時心切惘惘於是季夏十有
六日予方休沭祠部王子克新晨興戒予同游亭午弗
至移晷乃攜吳子允際陳子約之邀予聯騎取道靈濟
宫茶話儀曹陸子選之己先至陸子前驅望西安門舍
騎步入至内門聞車駕且出心甚恐急趨過仁壽宫北
門又東折而南則斧斤如織稍西為仁壽宫直北隙地
初築親蠶壇殿于此用前詹事霍韜議也數步穿壞墉
達宫之正殿黝堊綵繪圬漫梓匠百工鱗集執藝以趨
殿東西北上為永壽萬春諸宫翼而前殿凡十一楹二
陛以降正南為門者三題曰仁壽宫門門外西南數十
步築神祇壇方可十步蓋倣周禮王社為之從新制也
直東為帝社坊凡駕臨享特駐此坊東北為無逸殿南
為豳風亭蓋望見焉還訪繕部甘子公望于直廬邀予
輩復自宫故道而出指語予曰此文皇帝潛邸也啓珍
羞宫所藏上御書亭殿題額聳觀久之趣至無逸恭覩
睿皇帝農家忙近體上為序述甚備上又著豳風圖記
並揭亭中遂步出宫之東門南行西望黍菽盈疇田畯
趙常侍者遂導而西古樹幽蟉陰森滿目槐柳多至數
圍者蓋遼時物云前起石橋橋下惟眢井二餘皆鞠為
榛莽北行古松間隠隠見岡阜鬱然至則小軒峙其前
又前甃石為九曲黃河軒北石假山也石多削為形肖
剥&KR1575;不可識山數疊上松皆偃蹇如天成絶頂列銅池
者六皆貯水池傍多穿孔竇下注洞口洞中為龍勢若
噴吐前為圜池龍盤其間駕幸則瀉銅池從孔竇迸落
名曰水晶簾吞以洞龍洑流地中激而上出池龍口復
入地注于黃河制特幻巧恨不見其吞吐竟作何狀山
上有梳粧樓遺址敗榱尚存舊傳為遼后遊處自橋至
此地皆以文磚花乳石雜甃之登覽四顧都城已半在
目中而故苑荒丘非復故物相顧愴然遂假息槐陰凉
風時來常侍曰是特小山耳坡陁硉矹隠起東南者非
兔兒山邪公等豈知之乎予亟欲就之陸子時己憊甚
常侍呼酒數行肴核雜進為欵數刻乃導出一門循塍
而東過省耕亭亭額即向所觀御書也南並稻畦可二
十畆中有池方廣十餘丈環置桔橰引池灌焉踏者以
人聲節之咿喔欸乃大類江南苖芃芃櫛比可愛陸子
曰是田糞力過矣獲必寡畯有憂色復導自東小門出
則湖堤萬柳中也緣堤稍南樹益茂密閴無人聲林端
望見昭光殿常侍曰此兔兒山也予與吳子又欲趨之
諸君皆以迂阻有難色予亦不能獨往稍北行常侍别
去時夕陽半落湖心波光閃爍荷葉盡舒花皆紅白二
種望之情神俱澈香不足言葭菼蒼然有異鳥巢其末
時啾唧出蘆葦間白鷺片片杳淼難即湖東列數亭為
艤舟處亭外為西苑門殿闕參差可歷歷指甘子呼小
舟絶流而東曰予將出是門過西華遶闕右向長安就
司空議事矣予五人者遂北行數十步東望釣魚臺過
曲榭高可尋丈翼以複閤窗皆左右闢左瞰湖右臨内
教場故事端陽節天子臨幸競舟較射以為戲遂步出教
場北行直石橋西橋兩端皆坊東曰金鰲西曰玉蝀望
圓殿梳粧樓如在席前又聞橋北有龍鳳丹虎圈諸勝
而日暮矣諸君子皆立橋少西予獨與吳子步至橋下
臨水沉吟而還王子乃邀予就飲惜薪司内侍某所己
乃復蹈西安而出時已昏黑矣是遊本圖搜剔幽竒而
王子以日昃至陸子且有倦容多張沮計吳子洎予重
為之怳惘致私憾焉予乃秉燭漫書所過為前記邀吳
子識之庶有託於將來云爾
望江記(李默)
禹鑿既通惟江實長百川故竒觀莫加焉正德乙夘秋
九月予計偕北上初從京口夕濟偃卧蓬底不知江作
何狀嘉靖甲申夏六月予則以駕部主事假滿還朝取
道江陰薄次君山君山者楚春申君葬處也江至此漸
縮風濤駭目不覺呼酒狂叫已乃下毘陵趨京口登金
山絶頂望焉極目千里帆檣井井蔽江上下煙景蒼蒼
鐘聞兩岸極瑰瑋之觀心殊樂之閱九載為歲壬辰時
有宣州之謫秋七月由廣陵西出真州往者常絶江而
渡風帆迅駛如涉清溪是時鼓櫂東指踰六七十里乃
達京口方黑雲垂垂起西北颶且作往來舟楫稀甚予
獨駕輕舸乘流直下雖風力漸柔水波微漾然洪流空
渺閴寂無聲始察泛江之險予心殆悲焉薄暮復艤舟
金山登陟如初則日巳西墜江光半落烟暝中非復如
曩時景況矣是冬臘月既望發自宣州過太平留眺雷
峰進憩景峰亭上忽見江自南來直走姑熟之西數百
里間縹緲如帶意未厭也晡時再登黃山拊臨&KR1201;之石
江勢可辨如坐景峰時其夜漏下十刻馳至采石遂扣
謫仙樓推窗望之不可得乃穿松磴造峨眉亭則江出
肘腋間矣然烟靄蔽虧月湧波心恍不得視左右曰白
如氣光如練者是矣為之決眥引睇者久之又明日至
建業從二三客登雨花臺張筵坐笑風飀飀下衣袂皆
飛彼排石頭而繞鍾陵使英雄鼎峙六合分裂者非此
也邪因相與談興亡之故慷慨行歌衆客皆歔欷而散
雖其濫觴岷汶滈汗三巴走白帝絶洞庭帶彭蠡吾不
知其吐納何似然而江之形勝大都可得而覽矣夫其
感於人也為悲為喜為憂為懼江一也無情而生有情
何也羈窮拂鬱則哀怨易興得意肆志則豪宕横集此
喪已之同塗而至人之所謂物化者也是知登高眺遠
情由我生山川物色觸中而應故善持情者必反觀焉
吾得吾情於兹江也作望江記
遊鬼巖記(何南金)
余耳熟鬼巖之勝最久巖故莆徼地非懸車百里不得
至戊申嘉平取道江口背莆境西北指桂苑則柯生爾
珍先宿遲予促登巖巖距苑椒洞出巖底洞空透可炬
行十里因張道人鐡柱鬼王其中下巨石封鎮故不可
入出苑右折里許水石清駛莆山率以泉勝其特秀之
石鮮數仞強者兹山香爐丫髻諸峰稍成林立斧劈勢
最竒則入谷兩危巘矗空百丈蒼碧崨嶪望而知其為
異境造巖五里寒門幽壑蟻旋百折始通巖身光紫圓
膩直插一幅雲母屏冠萬山頂特異他巖堂皇竦傑闊
視孤倚如帝座布扆而空其案也如玉京崇墉而無其
雉也如巨靈植掌而絀其指也如金鳷張翅而坦其腹
也巖己絶竒而飛泉一道灌頂漫腹界巖瀉落則更竒
巖下屋數楹嵌巖凹入棲張君像一龕巖突為蔀泉落
則噴者擊瓦為珠細者潤簷為溜張君前一石井溜適
承之巖宇虚閴溜入井淙錚皆作鼓鐃音繞室不去巖
前平地僅堪布席低首俯瞷來處則一穴陰風一甑白
霧蓬蓬浮浮撲面起怪石盡作青獅蒼兕昂驤戲舞於
洪濤簸蕩中人如排罡風披灝氣十步九折而上覲太
清復為九閽當關虎豹猛蹲恐喝而怵禁之至此則鈞
天廣亭丹霄綘闕萬象在下而已閩土不雪獨此地高
寒間雪此日劇寒故宜雪不雪而霧陰靄滃翳出没變
幻踵底頂端儻芒乎其非我有巖即無鬼而谽呀豁閉
窒寥崝榮固鬼窟也吹烟吐霧招雨嘯風固鬼候也吾
生之得於沙劫也幾何吾身之得於沙界也幾何幾何
中其為生同之而足奉足及之而目奉又復幾何蟻穴
之漏太陽乎芒鍼之占太虚乎此雖雲鳥過眼肄茁送
時到手會心必無放過況走一官於數千里外決其南
畝北窗之見而薦以譎詭魁竒洞駭之觀猶然覿面而
自失之悲乎一沙之富不受而還之大造也我實自貧
矣今人從草澤而躋峨嵋之巔不知踵之高也從郎署
而著惠文之冠則揚揚趾高屐折矣士固有志吾好吾
從乎柯生笑以為當洗斝更酌楫張君而退
建業大内記(黃省曾)
攝提格之歲如月八日大司馬喬公奉天子明詔道承
天右門左入太廟門門左右皆樊松竹雜灌門内唐左
右位咸有井井覆以亭入左角門過石梁明庭上須彌
座座凡三重皆可路廟間九簷際皆有網絲中設靈座
面南一位面東三位面西三位皆設靈衣由右入觀寢
室室各有靈牀牀左右懸燈牀前素壁壁前各設方木
椅椅上藉黃褥褥上各設裳衣椅麓設履由舊闈出入
端門又入午門左角門進轉西道臺麓上五鳳城樓是
為兩觀中之左右洪武之鐘鼔在焉鐘下承塞以甎空
前之左右皆架瑣子革紙鎧甲樓編繚絲為窗日映其
上明麗炫目循城之東經八寳庫古今經籍庫東華門
内觀太孫宫東宫宫前多梅宫各有寳座龍牀牀皆五
綵雕鏤前階三梁以上凡宫隔以衖壺入文華門殿制
頗小西觀奉先殿殿亦有靈牀座如太廟寢室以歲時
薦享不在是多塵又觀興慶宫宫前除積水幾尺宫内
藏衣扇等項箱千餘各繫標牌有彩金龍鳳紅箱七八
座列於中又觀大善殿殿在小城之上由左門入北轉
上至南殿殿有網絲門凡六云聖祖覽讀之所其後有
石假山下通石梁石山鈎闌下山循左而入為望江樓
高際霄漢已不可梯樓後為九五飛龍殿間凡九除多
萱草底宫有天宫壁藏佛龕轉至内花園中有亭亭四
面各有五色琉璃石臺一座可以登遊臺峙玲瓏古石
各五中峻次卑臺之兩涯各函石缸二缸水清燭須眉
園内多梅竹松栢百卉俱足晶瑩特異塵世又觀西宫
戶秩以黑金為之往往用焉宫後有御用厨竈為銅甎
所疊宫間五中設沉香寳座兩間門相對門疊虎頭於
褉上各有龍牀牀各含小狀可以周回布席牀面朱華
格眼或剔地起突雲龍盤鳳宫之前窗皆四斜毬文格
眼或龜背羅文疊勝門紐皆絡膝紅金為之左右廂宫
凡十四又左右翼十二院院各宫三間左右為房房有
壁廂八朱金龍鳳為餙皆左啟傍屋三間為厨咸銅竈
厨北有小屋三間厨前石井宫除前又殿五間中有沉
香寳座座端有金椅左右有龍牀出宫是為騣殿鴟吻
簷脊皆騣所成四周為格凡四十壁粘黃綾又經武英
殿至大庖庖之祭器皆木色咸朱凡祭列於紅几几上
咸刊定薦物品位祭則攜几以往由西華門西上門以
出大司馬授簡謹記所述
明文海卷三百五十五
