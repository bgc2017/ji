明文海卷一百七十七餘姚黃宗羲編
書三十一
技術
與星士曾克新談命書(馬一龍)
星士談命反覆其子平五星之說以為人之窮通夀夭
皆一定而不移者某詰之曰若所以為人立命者何據
曰歲月日時八字也前此無命乎兩儀既搆五行交併
倏忽之間渾為一氣受氣布形萬象森羅雜糅成質體裁
各足雖其元苞未脱呼吸在母而造化己成運動由已
矣謂此有生焉未也歲月日時乃不推此而徒求之脱
胎之後則渾天貞一之氣反不若破天散淆之精乎星
士從古庵先生以来不能對反問古庵古庵教之復先
天後天本来一氣生時八字後天氣也父母受精先天
氣也由後可以推前得此可以識彼其言誠是但人知
桎梏而死不能知桎梏而生者也溟涬兆形十月始足
一如珠露再如桃花乾元默運於内而坤鼎乘於外一
呼吸之殊一情欲之感一寒暑之侵一飲食之失其間
耗氣奪胎傷損乎三百日之久不知其幾故嬰生而病
疾長而夭折皆先天之氣有所不完固耳其脱胎也又
安得歲月日時支干生剋與受氣之初無少差殊乎非
有太任胎教如文王者其不桎梏而生也或寡矣大抵
太虛之中絪緼充塞神寓虚中虚寓氣中萬物得一虚
則生盡一虛則滅然神不可測思虚不可捉摸隂陽闔
闢剛柔摩盪絪緼中生氣氣中生虚虛中生神造化自
然之妙也氣之所聚有厚薄則虛之所涵有大小虚之
所涵有大小則神之所得有多寡一實萬分絪緼中原
無破綻欠缺雖纖悉覼縷而得之者無不全體充足此
一天星斗倒從支干入宫孤虚旺相從其属取之是執噐
以索理循象而羈神術之小數耳而况窮其術者又未
盡得也何以言命其人持其說復古庵古庵報謝
與進士陶希文論葬書(童軒)
承示郭景純論葬書一冊凡八篇予讀之其言簡而要
其理順而明視他葬書膠於禍福利害者大有徑庭矣
然有可疑者三有不信者一盖景純之在江左號為博
學高才多識竒字所著江賦史稱其詞氣雄偉以今觀
之信然使此書果為景純所著其間必多證事據理而先
王葬埋制度與夫藝文志宫宅地形亦考求所自未應
鑿空架虛而為是無稽之言也矧其文字有不類乎此
其有可疑者一也夫列傳所載景純妙於隂陽歷筭五
行天文卜筮之術為人禳災轉禍通致無方無慮數千
言其末止載景純以母憂去職卜葬地於暨陽及為人
葬龍耳二事而所著有洞林卜韻音義圖譜三蒼方言
穆天子傳山海經數書亦無葬書八篇世次久遠口耳
相傳其間如蕭吉所撰大抵與景純不殊不知草廬何
據以為景純書也此其有可疑者二也且景純為人所
葬必背凶而趨吉必向福而避禍其歷世必欲其久其
門戶必欲其昌此固無俟於言也然則何為卜葬暨陽
卒致雙栢之禍豈謀於人者密而圖於已者疎耶此其
有可疑者三也商書有曰作善降之百祥作不善降之
百殃盖以善惡係於已禍福聽諸天不可以探取而或
得不可以智計而苟免所為莫之致而至者是也今此
書所載本體得氣遺體受蔭乘其所来則貴富而吉昌
犯其所害則貧賤而凶厄使其言果信則禍福不係於
天而係於地勢之美惡也善惡不證於人而證於山形
之向背也豈理也哉夫死者之葬於地猶生者之宅於
家府第者王侯之所宅也廨宇者官吏之所宅也村舍
者民庶之所宅也營壘者軍旅之所宅也脱民徙於營
壘果能易而為軍乎軍徙於廨宇果能為官吏乎官吏徙
於府第果能為王侯乎何也富貴貧賤初非壘舍府第
所能移易故也今以庸賤之人欲穴富貴之山以利其
福是何異於徙壘舍府第而欲移易其富貴者耶其有
不可信者此也故諺有之曰屋下人無福山頭土不靈
此言雖鄙實可以破千載之惑属有目疾不能詳書不
知足下以為何如葬書奉上希檢納萬萬軒再拜
明文海卷一百七十七
