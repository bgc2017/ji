明文海卷二十一餘姚黃宗羲編
賦二十一
哀傷一
閔貞賦(楊守阯)
夫何一佳人兮塊獨居而無侣朝悒悒以至暮兮夕營
營而達曙言我家良而族茂兮幼連娟以好脩珥瑤碧
而佩寶璐兮戴孔雀之搔頭覽薜茘以充幃兮緝蕙蘭
而為禂光陸離其繽紛兮芳與澤其雜糅慕關雎之窈
窕兮冀君子之好逑籍蹇修以為理兮執高門之箕箒
葛蘿附於松栢兮吾懼夫身輕而厚施覽圖史以自監
兮哀哲婦之傾城思雞鳴之賢耦兮恒警戒而相成繫
靈修之高義兮方採芹於頖池懷青萍與結綠兮俟和
燭其子知將榮耀以貽寵兮矢偕老以為期何大厲之
嫉妬兮羌中道而奪之如涉川而無航兮如凌霄而失
梯豈妾人之殃咎兮抑天命之不可違易珠翹以麻髽
兮代羅裳以繐哀泣既盡而繼以血兮心怛絶而復悲
天隂隂其欲雨兮景翳翳而將晡燕飛飛而歸梁兮雞
登塒而相呼宵燭黯其無光兮撫孤孩於坐隅摶哀苦
以為枕兮結愁思以為衾依苫席以假寐兮恍若君之
幸臨乍悲喜而欲言兮怛驚悟而惕心猶傾耳以馳想
兮似聞君之聲音終悄悄其閴寂兮哀四壁之蟲吟欲
夜哭而不可兮淚浪浪而不禁朝進拜於殯帷兮奠桂
漿與椒醑芬咇茀而不饗兮忳鬱邑余誰語人與歲而
偕進兮暑與寒其代序念死生之異制兮卜宅兆而安
厝薤歌凄其載途兮柳轝儼以即路雪霏霏其交零兮
冰溓溓其將沍獸挺走而失羣兮孤雌峙於遠樹抱玄
纁以臨穴兮欲殺身而為殉憐幼稚之重孤兮又低迴
而不忍暮返哭於故宫兮氣奄奄其欲盡何昔日之甘
薺兮今直為此堇荼也哀同室之人兮溘先委於山隅
也倏祥禫之既踰兮人告予以從吉惟夫死為未亡人
兮吾心喪其猶未畢彼媒妁之嬋媛兮迺申申其煩言
曰琴與瑟宜更張兮鏡已破而重圓汝何煢居而自苦
兮終槁死其誰憐曾歔欷余侘祭兮媒莫察予之衷情
烈女不更二夫兮在古訓則明明詠柏舟於共姜兮悲
黃鵠於陶嬰凝妻引斧以斷臂兮梁寡撡刀而殘形冷
女蒙被以流血兮荀氏以衣帶而自經吾悲不及古之
人兮又何能踐乎二庭琰失身於異域兮嗟怨憤其何
如易安自辱於駔儈兮空嘆咤於桑榆苟大節之一虧
兮又何取於雕蟲之緒餘吾亦知婺居之無聊兮忍而
不能辭也將蒼天以誓心兮雖九死而不移也擘松枝
以掩涕兮倚修竹而延佇阽予室之翹翹兮閔鬻子之
良苦勉拮据以綢繆兮雖卒瘏而莫顧歲䀜䀜其若頽
兮時冉冉其哀暮哀良人之日遠兮渺英靈其何處命
靈氛以占筮兮召巫陽而問故曰兩美其不終兮孰知
其英靈之所寓匪修文於地下兮將玉樓成而作賦勉
陟降以永素兮或庶幾乎一遇假蓬萊之仙軿兮驂螭
虬而橫鶩邀金母使前𨗳兮招麻姑使為御朝發軔於
扶桑兮夕余至於湘浦謁重華之二妃兮睇蒼梧之坯
土事同心而相感兮淚斑斑其如雨道岷峨而弭節兮
文君繽其來迎余惡其失節於臨卭兮疾驅駕而不停
縱余轡於沙漠兮嗤王嬙於青丘爾何嬖於二酉兮為
中華之遺羞朝騁燕而莫粤兮遇浣沙之西施憤尤物
之喪邦兮誰將戮乎鴟夷周下土而不見兮將乘雲而
上征封姨先驅以清塵兮婺女從予以揚靈泝天津而
遵河渚兮見河東之織女隔夫君於一水兮亦脈脈而
不能語雖嘉會之不常兮永相望於終古步蟾蜍而入
月兮拜嫦娥於桂下后羿死己千載兮猶孤眠而不嫁
惟廣寒之清光兮照萬古之長夜屬纖阿以啟途兮適
太微之所居羌中心之憤鬱兮將扣閽而問諸蹠何為
而夀兮淵何為而夭共姜賢而早寡兮夏姬婬而三少
莊姜仁而不遇兮嫫母醜而自好惟兩美其必合兮胡
不與之偕老孰主張乎是兮而施之顛倒死者其何之
兮乃冥冥而杳杳將乘化以歸盡兮抑輪迴於六道何
下上而不遇兮增余心之悄悄望閶闔之洞開兮蹇欲
進而躊躇念下土之臣妾兮敢冐昧而干誅申禮義以
抑情兮聊逍遙以自舒回予車以復路兮卒稅駕於故
廬仰旌閭之赫奕兮輪奐翬飛而凌雲金書鬱其焜耀
兮曰表余貞節之門鵷鶵翩其高舉兮隨九霄之鸞羣
願竭忠以趨勞兮報乾坤之渥恩余雖老死而無憾兮
將籍手以見吾良人庶無媿於婦道兮光彤史於千春
哀逝水賦(商輅)
哀哉水之為物也浩浩乎窮四海而委形混混乎歴萬
川而流行繄蒙泉之始發兮或檻出而旁通洎靈液之
啟秘兮亦壑趣而科從上無高之不自兮泝銀潢而為
蹤下無深之不入兮渺溟滓而為宫載四游以為極兮
涵九提而為封浴兩曜而出入兮吞列宿而渾融彌三
湘而漫七澤兮蕩垕靈而浥太空若迺時雨驟集潢汙
橫流八埏伊阻平賦悠悠黃河逆上地軸橫抽沮洳成
淵絶巘成丘禹功莫展丹績奚收及夫青娥告令白收
秉權洞庭葉下吳渚楓妍潢歸潦縮澤枯隰堅海歛而
碕露磧江收而渚呈壖其往奚歸其洩何宣吾但見其
亘古今繼日夜而東馳而日益長往而不舍指虞淵以
為途兮迅方壺而遐征去益遠而返無由兮何西歸之
可憑謂尾閭之復宣兮氣益充而滀渟遂蒸蓊而上下
兮爰循環而相仍噫有是哉天地之生賴氣以成輕清
上浮重濁下凝浮凝定位乾坤以名流峙羅列二氣之
餘惟斯水也一六之符氣入而盈氣縮而虚窮邃古而
一軌豈斯今之可疑鍳斯流之不返撫人生之胡為羌
朝露之易晞慨夕槿之就萎目睠睠兮若存魂飄飄兮
如馳豈天人之諐殃兮將修與短固有定數數固有之
兮吾且信其必由理而寓理既宰斯兮諒惟善之是留
胡於今之不然兮乃背馳而殊路兹既執欵誠而履柔
淑兮獨中道而顛仆將修正之來咎兮抑此數適因時
而畀賦每撫膺而浩歎兮涕橫墜而莫禦噫噓欷閨門
掩兮夜寥寂香徑空兮杳無迹青鸞沒兮金鏡塵寶猊
冷兮沈烟息中饋空兮伏雌在蘋藻芳兮寧復來哀招
九復兮魂不來白日忽兮掩藹渺深情於溟漠寄逝波
於東海托迅瀾而通勤瀝余衷而莫悔觸余目而增欷
攬予心之芥帶水濺濺兮東馳日杳杳兮西飛送冥鴻
兮三太息夫人一去兮何時歸
擬恨賦(有序)(李東陽)
予少讀江淹李白所作恨賦愛其為辭而怪所為恨
多閨情閤怨其大者不過興亡之恒運成敗之常事
而己是何感於情亦奚以恨為哉中歲以來更涉世
故記憶舊聞忠臣孝子竒勲盛事或方值幾會遽成
摧毁失之毫釐而終身曠世不可復得至令人吞聲
搤腕而不能己聖賢不言恨然情在天下而不為私
亦天理人事之相感激雖以為恨可也乃效江李體
反其為情以寫抑鬱而卒歸於正知我罪我皆有所
不避云其辭曰
仰視大塊流觀古今撫陳編之磨滅悲往跡之銷沈或
事幾之幸會或禍敗之相尋感志士之涕淚傷善人之
聾瘖若乃國士報怨吞炭漆身遺恨飲噐潛身水濱部
馬為之驚跼賊徒為之崩奔奮仇衣於一劍隕怨血於
千春威横強秦怨深隣國壯士夜奮神椎晝擊山嶽為
之增氣天地為之變色誤失手於副車僅逃形於大索
陳竇秉政誓清濁亂推席定謀露章請斷機事暗泄禁
軍坐畔塞宇宙於烟氛墮衣冠於塗炭昭烈繼絶武侯
託孤勇復漢祚雄吞魏都陳二表之宏略運八陣之竒
謨忽將星之淪落悲帝業之榛蕪武廟將建唐社幾屋
躍少海之潛龍返虞淵之日轂二竪伏法五王就戮功
甫收於藥籠禍終留於机肉建中失母感槩天衷顧衮
衣與玉食嗟欲養而無從誤承歡於别輦翻飲怒於深
宫冀百欺於一得竟忍慟而長終金人南下岳侯奮矛
復中原於破竹誓决策於焚舟神禠姦魄天遺國讎痛
長城之自壊委社稷於荒邱朔騎南驅江沙夜駐若兵
力之不支幸潮來之有處海若助虐坤靈失據豈二儀
之翻覆莽萬物之非故已矣乎江山改兮人民非白日
黯兮隂風凄時不可乎再得嘆浮生兮曷歸駭餘聲於
璧碎佇滅景於雲飛事難成而易敗世寡合而多違矢
脩正以俟命孰利鈍之可期庶人定以天勝終斡旋於
化機
東門賦(何景明)
步出東門四顧何有敝塜培纍連畛接畆有一男子饑
卧塜首傍有婦人悲挽其手兩人相語似是夫婦夫言
告婦今日何處於此告别各自分去前有大家可為爾
主徑往投之亦自得所我不自存實難活汝婦言謂夫
出言何絶念我與君少小結髮何言中路棄捐次别畢
身奉君不得有越夫聞婦言此言誠難三日無食腸如
朽管仰首鼓喙思得一餐大命旦夕何為遷延即死從
義弗如兩完婦謂夫言爾胡弗詳死葬同溝生處兩鄉
飽為汚人饑為義殤縱令生别不如死將夫愠視妻言
乃執古死生亦大爾何良苦死為王侯不如生為囚擄
朱棺而葬不如生處蓬戶生尚有期死即長腐寤寐黃
泉美諡何補夫婦辯說踟蹰良久婦起執夫悲啼掩口
夫揖辭婦抆淚西走十聲呼之不一回首
矜逝賦(孫宜)
蒼蒼孟冬兮草木莽莽緒風振於清原兮滄流凄其迴
蕩煢徘徨而遠顧兮見丘坟之纍纍狐狸卧其側兮豺
狼號其四陲荆棘生而蘙壠兮楸松儼以成行念三畆
之是列兮悲九原之若堂進野叟而就問兮曰此故達
人之藏昔夫子之享休兮羌積勢而孰當秉炎威以灼
爍兮屹冰山而造穹蒼於峕鬼神避其力兮日月潛而
莫襲其光或片言而致福兮一語爰以胥戕使玄黃卒
可移兮將覆載為之易設欲轉市而成山兮神人乃於
焉以驅石明珠遠致來越裳兮翠羽棼而羅家謂千齡
之可矢兮曰夀夭而無常朝並齒乎河嶽兮夕乃齊乎
秋霜縱祩𥜗以為藏兮亦祗益乎椑之度也矧一逝而
不復旋兮是皆他人之數也歲未幾而成墟兮塋巃嵸
而蓁蕪石麟竊而為砥兮翁仲貽之牧夫謇椒漿其孰
奠兮頽&KR1175;彙其嗚呼覽斯土之荒穢兮吾既閔而嘆之
彼權夫之暴骨多槩何如而見之玉魚縹緲留人間兮
銀河蕩而為池三泉湜其既竭兮九京之骼而奚遺死
生之鯈忽兮惟大人之遠覽生有義而死有旹兮欲昌
被而不敢攬薜芷以結佩兮搴芙蓉以為裾懼修名之
不立兮老冉冉其無餘使生無益於峕兮吾寧淹而速
化既樹德以培芳兮縱名往而奚詫觀上古之明哲兮
亦率由乎此行循繩墨而不頗兮故雖死而猶生三后
之耿介兮乃邃焉而有稱旦几几而無泆兮又奚愧夫
沒身彼司馬之石槨兮世乃夷之非倫原倚石而自沈
兮顧以忠而曜其名使逢峕而可恣兮何堯舜之戒儆
也棄槼榘而無尤兮何以名之準也信夫子之垂涕兮
非緣乎土苟遐武其可慕兮吾將為季札之所醻
傷涯櫬賦(有序魏學禮)
魏子歸自金陵將涉江焉有櫬在湄波時及之哀而
作賦曰
彼江干之汎濫兮胡斯椑之泊兹嗟迅湍其洶涌兮回
波&KR1171;而及之骸形戢而未露兮諒魂魄其有知俯舷旁
而遐矚兮式慘慘其興悲粤陳辭以訊之兮子胡為而
致斯將子春秋之故及此兮或嗣續之靡人將子疾在
於骨髓兮或二豎厄而莫振將子若楚纍之沈湘兮乃
控節而殞身將子若魯生之蹈海兮乃憤激而投津將
子懷璧而媒寇兮若道遠而中踣將子引波以潔躬兮
遂與汨而俱入非暮濟而蹶僵兮何既歛而塗泥豈陵
谷之貿遷兮乃隧圮而濱涯嗟白雲之英英兮慘侵肌
以旤沴惟風雨之靡蔭兮又巢䖟其羣噬哀檝夫之衆
觀兮咸惝怳其倏睨哀其欲墮未墮兮令何格乎掩薶
將恐將懼兮行且覯其裒皚吾誠不忍其即溼兮屬僕
夫其徙之行者告余以勿徙兮此實怨而死之官將檢
其棲止兮孰能易而之他嗟作法之弊成兮俾亡者之
臨波顧余無力以庇之兮噫彼魄其奈何
明文海卷二十一
