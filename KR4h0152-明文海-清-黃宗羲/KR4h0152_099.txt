明文海卷九十九餘姚黃宗羲編
論十六
井田論(顧大章)
井田之不可行學者皆能言之其說莫辨于蘇子蘇子
曰井田成而民之死也骨已朽矣盖苐言其難成也若
夫行之之不為利而為害則蘇子未之及也且愚以為
殷周之世盖未嘗舉海内而盡井之也請先正言其害
井田之法方里而井井百而成成百而同盖百里之國
提封萬井而已城郭溝塗三分去一故註疏之家以為
止于六千四百井每井而八夫為夫五萬一千六百今
世繁庶之邑生齒有數倍此者其將何以給之孟子曰
天下之生民久矣一治一亂夫亂極而始治其生必耗
治極而未亂其生必繁以百里之法賦之其始也必患
其地之曠而其終也必患其人之倍患其地之曠則虚
其地以待其人猶之可也一再傳而地與人相得矣自
是而漸倍焉其將何以給之韓非曰人有五子不為多
矣夫一人而五子老而傳百畆則授之長矣自其仲以
及其季寸土之茅無獲焉剖而耕則非制也是以慈父
必憂其幼子而賢兄必憂其有弱弟憂之而無以為計
産子將有不舉者焉如是則骨肉之恩殘慈孝之理虧
矣曰閭井之田宜有絶而歸于官者因而賦之可也今
民戶之絶者令得以兄弟之子為嗣富民之老而無子
者族之不肖人睥眤而竊幸其死甚則毒殺行焉彼骨
肉也而若是使閭閻之絶者人得而取之則隣里而産
子也將不為賀而為戚如是則睦任之教廢隂賊之計
興矣且絶者適而一耳圜視而欲取之者十將誰授而
可必且差次其年之長幼而等其分之疏戚交爭焉則
貪吏黠胥將狡焉而肆其慾如是則請寄之途廣賕賂
之門啟矣即有公中之長覈其當而授之飽其一九猶
然飢也度其久而終不可得必相聚而為奸邪以幸旦
夕之飽如是則盜竊之權衆刀鋸之用亟矣聖人者以
仁義禮智治天下者也骨肉之恩殘慈孝之理虧則喪其
仁睦任之教廢隂賊之計興則喪其義請寄之途廣賕
賂之門啟則喪其禮盜竊之羣衆刀鋸之用亟則喪其
智率天下而喪其仁義禮智以胥于大亂之歸者必井
田為之也吾見其害之浮于利也曰是則然矣殷周之
井田通乎天下自孟子迄于今無異說也于何而得之
曰得之孟子孟子曰夏后氏五十而貢殷人七十而助
周人百畝而徹夫貢之更為助也猶易為也若既七十
而助矣民田之治為道途浚為溝洫者自一夫之間積
而通之以達于千夫萬夫如此其多制也驟而更為百
畝則向之為道途溝洫者將墮之堙之以為田而其為
田者復治之浚之以為道途溝洫雖盡海内之田十年而
不得耕其勢猶未幾也殷民之出于水火者僅然生耳
烏得此十年之盖藏以盡廢其井而從事于畚鍤乎
將武王周公别有道以廪食之也且二聖人之在位亦
幾耳武王末受命二年而疾疾瘳三年又二年而致政
焉得此十年之暇而為之如曰為之而未成以待成康
也體國經野之未制而驟興禮樂號為功成治定周公
無乃恥之此得之孟子而為吾之說者一也孟子曰惟
助為有公田由此觀之雖周亦助也當是時周儼然東
耳燕衛魯宋以暨泗上諸侯猶周之建國也周而助焉
徵諸周而可矣雖與亦之云其詞何疑而不定乎此得
之孟子而為吾之說者二也又曰使畢戰問井地孟子
曰夫仁政必自經界始夫滕文之昭也而周之卜正也
諸侯盡徹滕豈後焉有其舉之宜歸視諸故府何咨于
孟子藉曰有司失其籍矣孟子之立言也亦宜告以愆
忘之過而勉以祖武之繩今之教畢戰也其詞若創云
爾使滕之君臣忘其祖而惟吾是師其言不讓無乃疚
焉有以知滕之向未徹也此得之孟子而為吾之說者
三也又曰請野九一而助國中什一使自賦夫郊遂之
殊于都鄙固也孟子不以告齊梁而獨以告滕何耶豈
非托之空言則理可概舉見之行事則勢須區别乎高
山之阿廣川之隈林麓沮洳險阻之隘國乎其間者其
為郊遂也大矣孟子不敢徑情于五十里之滕而周先
王乃膠柱于千八百國何孟子之智而周先王之愚此
得之孟子而為吾之說者四也他日又言曰文王之治
岐也耕者九一夫此之九一者為殷之助耶為周之徹
耶夫其助也周之侯于商者四百餘年其助也宜久矣
何待文王其徹也天下盡助而周獨為之徹變禮革制
以自彰其受命服事之誠或不其然又以知岐之田向
未井也田之向未井也獨岐也與哉此得之孟子而為
吾之說者五也竊謂三代之治天下也所為煩委曲折
以制其産而養其民者亦盡之于畿内焉耳外諸侯之
嗣者各使物土之宜以自治而不親授之以法故殷之
助止于亳而周之徹止于岐與東都魯之為徹也則周
公之教也齊富以魚鹽晉強以戎索烏在其必井田哉
岐與東都之徹其久而敝也無有道之君子以通其變
而遂裂于商鞅李悝之手鞅之所開則岐阡陌也東都
之略盖有侵于晉而析于魏者焉悝盡地力其在是與
魯與東遷之王守其故而不變者也田之不給其民之
愿者去為商賈而其亡頼者羣而私養于權門以為公
室之禍太史公曰洛陽民多賈子家羈之慮季氏也曰
隠民多取食焉豈不灼然于前史哉趙也韓也田齊也
燕也楚也不聞其阡陌之開地力之盡而井田之迹亦
各無有存焉者豈非其始之未嘗通行哉敢以是補蘇
子之略
明文海卷九十九
