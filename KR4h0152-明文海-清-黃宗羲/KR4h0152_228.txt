明文海卷二百二十八餘姚黃宗羲編
序十九
著述
劉子威雜爼序(江盈科)
柱史劉子威先生出所輯一書示余題曰雜爼大概以
天地竒偉絶特文武彙分為四而燕語吴都考附焉讀
其書多耳目不經竒偉絶特之事間或揣理必無涉事
偶有者余因喟然歎曰甚矣道之無窮而子威先生宏
覧博雅之非人所及也乃子威自敘曰此書以示始學
者若余所該涉則不可勝述味其言跡于謙又跡于自
詫其包彙之廣而皆不然夫道無窮知有窮惟能以有
窮窮無窮而後知有窮者之固不能窮無窮也要于所
蓄有多寡即所見之小大因之盖昔籛&KR0034;西遊遇姜子
牙於道知其將往仕周摩其頂曰爾年尚童盍且學焉
而早仕夫子牙年八十老矣籛&KR0034;且童之而戒其求仕
之早盖籛方以八百歲春秋則其童八十之子牙而早
其仕也非&KR0034;不能有此見也惟賈亦然負擔之夫得一
金以為致富陽翟大賈累萬為家不至竊嬴秦之鹿盗
著述之名不止彼知天下之利不盡扵鉅萬已也愈貪
則愈富愈富則愈見為不足人之貪嗜扵學也亦猶是
也余覩傳載所記若中壘廣覧茂先博聞邊笥善簏之
類代不數人至我明二百餘年號稱博洽者惟蜀楊用
修吳王元美最著與子威先生而三稱鼎足焉先生所
著詩文若干卷所輯他書凡若干種至不可勝讀即今
雜爼一書中所采述不知其幾百家驟而觀之譬如入
石季倫室中觀十尺紅珊瑚便知其富敵國豈必盡發
其藏為耶而先生欿然曰吾以示始學者吾所該涉不
可勝述噫此非謙也非自詫其包彙之廣也總之以他
人觀子威則子威為極博以無窮之道觀子威即子威
所博極于道為僅僅夫識商羊察萍實辨肅慎之矢防
風之骨稱博無如孔子而莊生笑之曰丘之於道其猶
醯雞歟夫莊生非狂言也盖以道窮孔子則孔子窮今
天下而無莊生則已假令有莊生者安知不笑先生為
醯雞歟先生之自敘意固若斯耳抑余聞之古柱下史
掌藏書故老耼稱博大真人然則若子威者謂之柱下
史可也
重刻唐文粹引(江盈科)
昔人列德與功與言為三不朽此三不朽者校其虛實
則德功為實論其用之遠近則德與功之用在一時言
之用由一時及於萬世而德也功也反託以為不朽言
之所關者大矣哉言之精者為文六經之文尚矣六經
以外論者率推秦漢以其去古未遠有未雕未琢之意
降而唐見謂不逮漢矣降而宋又見謂不逮唐矣此自
世運升降使然莫可誰何要之代各有文文各有至可
互存不可偏廢盍觀百世乎春則桃李夏則芙蕖秋則
菊冬則梅或以豔勝或以清澹勝總之造化精氣按時
比節洩于草木各有自然之華人心之精洩而為文無
代無之故嘐嘐然尊古卑今者有所獨推有所獨抑亦
未逹于四時之序與草木之變之理矣烏可與論文唐
有天下三百年其詩最著其文惟韓柳列扵大家其他
不甚著然而三百年間名流駿碩各殫其思各窮其致
抽錦繡於肺腸吐烟霞扵唇吻盖人不可數計篇亦難
以枚舉則二公之外其文皆可無傳亦大謬妄哉矧夫
李氏一代朝政興替國俗媺惡與夫禮樂名物沿革舉
廢忠孝節烈勲猷勞伐正史所不盡載者或偶見于叙
述記誌可以僃史之缺所謂二不朽託以不朽正謂是
耳然則唐文何可不傳耶有宋吳興姚寶臣自謂用力
十年取有唐一代之文拔其尤者得百卷題曰文粹刻
而傳之其有功李氏甚大閱數百年板浸浸湮沒嘉靖
間姑蘇國子生徐焴捐貲重刻至于今又漸歸散佚矣
永思金子後來之雋有志斯文者也為校正其訛補刻
焉藏諸家塾夫文而曰粹譬如看花名園羣芳衆姿争
竒鬭勝吾就中摘其最者窴諸瓶間其為賞心娱目當
復何如而吾以為終不如百世並存之為大苟世有有
力者盡取古今文自唐宋而外若三國若晉若隋若南
北朝五代與元併而刻之豈不成天地之大觀千秋之
勝事哉彼識不能周覧力不能遍舉而直曰秦漢秦漢
云爾此何異守瓶花一枝而忘千紅萬紫之無盡藏也
是漆園生之所笑為醯雞者也
來氏易註圖說略序(鄭之惠)
毛肖寰先生偶寓湖南與不佞談易因出梁山來徵君
圖說一冊授不佞為吾師青螺先生叙刻而毛公重錄
者大都以錯綜變互推聖人立象之意因明後儒掃象
與臆度牽合之非真談易家一種竒書也不佞十齒學
易不知易妄意易道之大不可思議而舉目之間往往
遇之舉目之間又不容思議處也聖人正以不容思議
者象其不可思議者則岐理與象不可掃象尤不可微
獨不可抑且不能天始地成時行物生耳聪目明手持
足行盡象也則盡易也羲皇以六畫摹寫宇宙之變文
周易詞就六畫下一註脚指點出宇宙内名象示人使
人即其舉目可見者由之而不知耳必果掃象則宇宙
事物可盡掃耶象固無恙反病理矣徵君絶鮮臆說吾
家康成肇明象𢾗錯綜著倪于康伯變互考占于堯夫
各推本孔子十翼之意徵君表章而全收之非有神悟
何以篤信乃爾因節取圖序十六篇付剞劂公海内談
易者亦毛公意也六十四卦啟蒙圖舉一為例十翼圖
以乾坤二卦彖辭别為一意意尚未安集註文多總以
發明圖說俱且闕焉顧不佞猶有二疑一疑在象内一
疑在象外既有錯綜變互又錯綜變互自相錯綜則一
爻已賅八卦八卦已賅宇宙諸象矣何以辭獨舉一二
象繄惟此象此爻更不可易抑知詩有比興舉一以待
觸類也如徵君言自孔子至今二千餘年間能了此者
寥寥何以曰百姓與能又何以曰民咸用之豈所云與
能者别有鼓舞之妙使人不知其所以然而不容不然
者立于象先耶易以不可思議故大以不容思議故神
如不佞者正病思議何繇知易梁山萬里道安得過從
徵君盡發我覆也
明文海卷二百二十八
