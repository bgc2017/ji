明文海卷四十八餘姚黃宗羲編
奏疏二
除授方面疏(楊士竒)
昨日太監金英傳奉聖旨今後除授方面官及府州正
官若專用保舉即是恩出於下還依洪武永樂年間例
行欽此本官後又令臣計議臣伏思宣德七年以前其
前項官員多不得人百姓受害欽奉宣宗皇帝勅旨布
政司按察司官及知府知州得其人則民安非其人則
民受害該部往往循資陞授不免賢否混淆自今布政
司按察司官及知府知州有缺吏部行移在京三品以
上官舉保及布政司按察司堂上官連名舉保必取廉
公端厚識達大體能為國為民者吏部審其所保果當
具名奏聞量授以職後犯贓罪并罰舉者欽此以後凢
所保者多得其人皇上臨御以來悉遵先皇帝勅旨而
行今後處方面官與府州正官十有八九得人停當所
以百姓得安其間或十有一二舉不得人却是保舉之
人審察不明亦或實是徇私惟是該部不行糾舉以致
四品等官舉保知縣者十有三四舉保不當然所保得
當者還多自今舉官之人亦已多知謹畏不敢輕易濫
舉恐累及自身臣愚見伏望聖明仍遵宣宗皇帝勅旨
而行大抵宣宗皇帝仁民之心皆是上體太祖皇帝太
宗皇帝仁宗皇帝三聖仁民之心而行非是有所更改
但因時損益耳昔我太宗皇帝於洪武之政仁宗皇帝
於永樂之政皆有因時損益之宜亦皆是上體祖宗保
民之心而行故當其時無人曾有異議宣宗皇帝臨御
之時體祖宗之心以行保民之政者尚多此保官一令
是第一事盖用人者帝王之首務也伏望皇上奮獨斷
之明今後舉保方面及府州正官宜悉遵宣宗皇帝勅
旨而行昔唐太宗行仁義之政命在京三品以上官舉
郡守縣令後來致天下斗米三錢外戸不閉之效明鑒
所在可無疑也聖旨所諭保官則恩出於下切緣衆臣
舉保之後吏部審擇具名奏請必得聖旨賜允然後授
官如不賜允即不得除授凡授官者莫不感戴聖恩恩
寔非出於下也此令行於宣宗皇帝在位之時數年不
聞人有異議惟近年始有一等京官不才輕薄無人保
舉者造為謗語傳播中外其意專欲隳壞先帝之良法
不行則此等無狀小人皆得升用此等小人升用則百
姓受害天下何由治平自古朝中用一正人行一良法
則小人皆不便之毁之壞之如孔子初攝魯相國之小
人作歌謗之及久而定也國人愛之作歌頌之又惟恐
其死也在古聖賢尚然可以觀小人之心矣伏望聖明
只依先皇帝勅旨而行但所舉之人後有犯贓須明正
濫舉之罪并罷其官便是臣濫舉亦請究治不宥庶幾
其餘有所警省臣受四朝大恩常切慚愧無能補報惟
念用人賢否關係生民休戚國家治忽今若知而不言
是臣不忠之罪大矣是以謹竭愚誠冐凟天聽伏惟聖
裁
奉天殿災上疏(鄒緝)
臣伏奉勅書以今月初八日奉天殿災勅諭文武羣臣
詢求所以致災之由令臣等逐一條陳無隱俾知警懼
以回天意臣惟陛下敬天勤民之意至深至切未嘗少
怠而羣臣奉行或失初意故不能無少過誤致使下民
失所怨讟上興上天眷懷遂加譴罰陛下心存警懼咨
訪羣臣惟臣愚昧淺陋不足以識致災之由但有所見
不敢遂隱謹採耳目所聞上陳聖覽伏帷少垂察焉切
以皇上紹嗣太祖高皇帝之統緒建立兩京所以為子
孫帝王萬世之丕基天下萬民尊仰之根本爰自肇建
北京以來焦勞聖慮幾二十年工力浩大費用不貲調
度既廣科𣲖亦繁羣臣不能深體聖心致使措置失宜
所需無藝掊尅者多冗官濫員内外大小動至千百使
之坐相蠶食耗費錢糧而無益於事是竭盡生民之膏
髓猶不足以供工作之用由是財用匱乏莫知所圖民
窮無告猶不之恤夫民之所賴以為生者衣食也而民
以百萬之衆終歲在官供役既不得保其父母妻子遂
其樂生之心又不能躬親田畆以事力作使耕種不時
農蠶廢業猶且征求益深所取無極至於伐斬桑棗以
供薪㸑剥取桑皮以為楮料而民之衣食無所資矣加
之官司胥吏横征暴斂日甚一日民生無聊愁歎滿室
且如前兩歲買辦青綠顔料本非出産之所而科𣲖動
輒千數百斤民無可得則相率歛鈔遍行各處收買每
大青一斤至萬六千貫及至進納又多以不中不肯收
受往復展轉當須二萬貫鈔方得進收一斤而所用不
足以供一柱一椽之費其後既已遣官採辦於出産之
處而府縣買辦猶不為止盖緣工匠計料之時惟務多
派以為濫取之利而不顧民之艱苦難辦此又其為害
之甚也然此特買辦之一耳其他又有不可勝言者矣
且京師者天下之根本也人民安則京師安京師安則
國本固而天下安此自然之勢也而自營建以來用事
之人不思人民為國之本謀所以安輯之乃使羣輩工
匠小人假托威勢驅迫移徙號令方出即欲其行力未
及施屋已破壞或摧毁其墻壁或擊碎其屋瓦使孤兒
寡婦坐受驅迫哭泣號呌力無所措或當嚴冬極寒之
時或當酷熱霖汗之際妻子暴露莫能自蔽倉惶逼迫
莫知所向所徙之處屋室方完又復軀令他徙至有三
四遷移而不能定者及其既去而所空之地經月逾時
工猶未及陛下之愛民本甚深而工作小人横害下民
如此其甚陛下皆有所不知此京師人民之受害而不
能無怨讟者也貪官汚吏徧布内外剥削之患及民骨
髓朝廷每遣一人出差即是其人養活之計誅求責取
至無限量州縣官吏答應奉承惟恐不及間有廉㓗自
守心存愛民不為承應及其還也即加讒毁以為不肯
辦事朝廷不為審察遽加以罪無以自明是以在外藩
司府縣之官聞有欽差官至望風應接惟恐或後上下
之間賄賂公行略無畏憚剥下媚上有同交易貪汚成
風恬不為怪夫小民之所積幾何而内外上下誅求如
此豈能無所怨讟乎今山東河南山西陜西諸處人民
饑荒水旱相仍至剥樹皮掘草根簸稗子以為食而官
無儲蓄不能賑濟老幼流移顛踣道路賣妻鬻子以求
苟活民窮財匱如此而猶徭役不休征斂不息京師之
内聚集僧道幾萬餘人日食廪米百餘石而使天下之
人糠粃不足至食草木此亦耗民食以養無用者也至
於報效軍士朝廷厚與糧賜使之就役而乃驕傲横恣
不執常役閒游往來擾害良民此乃姦詭之人懼還原
伍科徭不堪假此為名以圖規避非真有報效之心此
其可以信用之乎朝廷歲令天下有司織錦段鑄銅錢
遣内官賫往外蕃及西北買馬收貨所出常數千萬而
所取曾不能及其一二耗費中國糜敝人民亦莫甚於
此也且錢出外國自昔有禁今乃竭天下之所有以與
之此可謂失其宜矣馬至雖多類皆駑下散與人民畜
養馬多人少畜養不周及至死傷輙令賠償馬戸貧困
則復鬻賣妻子猶不能償夫國家之所賴者人民也人
民已耗土地空虚養馬雖多亦何所用此又其害之大
者昔晉武帝徙邊人於河南内地羣臣皆諫以為不可
恐貽他日之患武帝不聽其後卒致邊陲之亂今乃許
令達靼之人入中國以鞍馬弓矢居室牛羊衣服盛具
供帳以待之此等皆窺中國姦細之人尤其所不可者
夫人莫不安土重遷不樂遠徙況此蕃部習俗既殊所
性亦異豈肯背其本主違去鄉土而居中國乎是必有
可疑不可以不察也今宜使之來朝之後即遣歸本國
不必留之以為後日子孫之患也至於宫觀禱祠之事
自古有國者所當深戒漢武帝嘗極意以求之而卒無
其驗取譏後世亦宜去而絶之也古人有言淫祀無福
況事無益以害有益蠧財妄費國用無度亦其一耳凡
此數事皆足以損傷和氣下失民心上違天意怨讟之
興實由於此夫奉天殿者陛下正朝之殿所以朝羣臣
發號令出政之所古之所謂明堂也而災首及焉其為
災之大自古以來未之或有誠所謂非常之變也非省
躬責己深察所以致災之由大布恩澤改革政化以疏
滌天下窮困之人不能以回上天譴怒之意也夫應天
以寔不以文臣願陛下深下明詔散遣工匠營造之人
停止役作使天下之人得遂其父母妻子相安相樂之
心罷絶下蕃買馬之役勿令復出四邊外國來朝貢者
賜賚而遣之勿使久居中國有願留者亦宜遣令出塞
俟三四年餘後復議之盖四邊歸附朝貢雖足以為中
國之盛然使久居於此窺見中國之虚寔恐非今日之
所宜亦非他日之利也彼皆徼外之人未洽恩義徒以
貪求中國之貨賄而已一旦待之有不至必且為中國
患矣冗官濫員宜沙汰之使歸田里有可用者亦使暫
歸俟其官有闕則取用之簡拔賢才申行薦舉嚴官吏
有貪贓蠧政壞法為民之害者在内則令六卿大臣及
監察御史在外則令按察司官按覈其寔而罪黜之勿
復寬貸若有廉能之官善績昭著許令保薦於朝量加
陞擢使有激勸大抵敦教化厚風俗勵廉恥勸善良此
有國之先務善有所勸惡有所懲則廉恥之道立而姦
貪之俗自止息矣前者常有監生生員告乞單丁侍親
因而獲罪發充軍者亦乞赦原取回使得遂其初心盖
其間亦有先告侍親後以親終已行出仕有司不行分
理一槩查發充軍此皆有虧治體難以垂訓將來至於
宫廟禱祠之事亦宜罷絶無聽其妄近者大赦天下之
時法司執滯常條罪有無大干涉所當赦宥者尚復拘
繫亦乞重加湔洗使之自新常為京職者則降出於外
復還舊職蠲除租賦一切征歛科需不急之務悉乞停
罷飢荒之民則令所在有司發廪賑濟或官廩不敷則
勸令大戸之家出粟以賑之官為之主俟有豐收則俾
償之凡此皆天下之大計所以保安宗社收拾人心挽
回天意而為國家千萬年無窮之命脉今皆舉行之則
人心歡悅和氣可臻民心既固國本益安欲為天下蒼
生之福子孫帝王萬世之基莫有大於此者矣夫國家
之所恃以久長者天命也人心也而天命所在常視人
心以為去就未有不得人心而可以保天命也未有人
心既歸而天命不歸之者欲和人心必敦教化必修禮
讓必使之遂其生養於閭閻之下教化行而禮讓興則
人知父子君臣之教尊君親上之義則任之以事驅之
以役雖勞而不怨生養遂衣食足則人知重廉恥樂妻
子保親族盜賊息而無争奪凌暴之風矣如此則人心
和附天命凝固國家久長之利又莫有過於此者矣奸
人細民有以詭術異道而惑人者則抑絶而禁止之使
不亂吾民之教信賞罰一號令使人有所守而不為疑
惑賜予有節而不至於濫恩財出有經而不至於妄費
則國本充寔財用可舒而不至於空乏有司百官全其
禄廩使有以養其廉恥天下之人得以休養於田里之
間而有司官吏無貪殘虐害之政則災沴不作太平可
臻人心既和天命攸屬而國之基本自固此誠國家之
至計保安天下消弭災變之大者也至於邊防守禦之
臣則令其修飭軍伍謹察烽堠以防寇盜此又其所當
慮於未然者也今天意如此災變已極不宜復有所造
作以重勞其民當還南京奉謁陵廟告以災變之故保
養聖躬休息於無為數年之後天意既回始可為之不
宜聽信小人之言復有所興作以誤陛下於其後彼小
人者不知國家憂戚之大計惟欲諂諛順旨以希倖恩
寵而已若復聽其言以為無害則誤陛下益甚殆非國
家之利也臣不勝惓惓
請革西厰疏(商輅)
題為體天道循舊章安人心弭災異事仰惟皇上臨御
以來敬天法祖任賢使能政事修明紀綱振舉是以十
餘年間海内晏然雖天象屢以示戒而災變自消雖水
旱比歲相仍而民無離叛寔由皇上寬仁大度省刑薄
斂慈仁愛人之心感孚於上下也夫何近日伺察太繁
法令太急刑網太密官校提拿職官事皆出於風聞暮
夜搜撿家財初不見有駕帖人心洶洶各懷疑畏内外
文武重臣託之為股肱心膂者也舉皆不安於位百司
庶府之官資之以建立政事者也亦皆不安於職商賈
不安於市行旅不安於途士卒不安於伍庶民不安於
業承平之世豈宜有此究其所以盖緣陛下委聽斷於
汪直之一人而汪直者轉寄耳目於羣小汪直之失雖
為未甚而羣小之中其奸謀足以顛倒是非其巧佞足
以蠧惑人心如韋瑛者自言親承密旨得專予奪之柄
自謂百官進退盡在掌握之中擅作威福虚張聲勢其
間同惡相濟如王英者則以附己而薦之稍存公論有
所諫正者則以異己而黜之如狼虎肆無忌憚原其立
心惟知希求進用以為一身之榮不知傷害善良虧損
聖德之累陛下若為防微杜漸不得不然則前數年間
何以帖然無事往者曹欽之反皆由逯杲生事有以激
之人所共知可為明鑒昔唐太宗當天下甫定之後骨
肉相殘羣雄側目嫌疑之際宜乎過慎也而乃從魏徵
仁義之言拒封德彝刑罰之說遂致海内殷富斗米三
錢外戸不閉幾於刑措太宗因封德彝死謂羣臣曰此
魏徵勸行仁義之效也恨不令封德彝見之夫德修而
民自化法急而民愈亂攷之前史歷歷可驗孔子曰道
之以政齊之以刑民免而無恥道之以德齊之以禮有
恥且格國家積德百有餘年深仁厚澤浹洽人心四方
萬國莫不歸戴陛下為守文令主嚴刑峻法誠非所宜
況今天鳴地震無處無之水旱災傷日甚一日省躬念
咎弭災息患之道莫先於恤刑獄莫要於安人心而乃
反此所為使人人嗟怨感傷和氣一旦有警變且莫測
腹心之患可不懼乎可不慮乎伏願皇上體天地之包
容勿察察於事情遵祖宗之成憲勿屑屑於改易旨意
必經於六科防將來之假冐奏訴必由於通政杜濫受
於他門責政事於府部而嚴課功覈寔之權付刑獄於
法司而申三覆五奏之令收回伺察之人誅逐奸邪之
輩其有謀逆奸細并貪贓壞法重情悉依舊規委任歷
練老成之人營理如此則讒言不入於耳自足以頥情
而養神苛政不加於下自足以安邦而定國延聖夀於
萬年保皇圖於不拔其端皆在於此不然此風日長衆
口嗷嗷國之安危未可知矣臣等荷陛下生成之德寘
諸宥密之地一念愛君之心拳拳朝夕有所聞見豈容
緘默謹條陳大略具題以聞伏候聖斷即賜施行則宗
社幸甚天下幸甚臣等俯伏俟命一舊設行事人員專
一緝訪謀反妖言強盜人命及盜倉庫錢糧等項大事
今西厰却專尋搜細故凡街市攘鬭罵詈争雞縱犬及
一時躱避不及者或加捶楚或煩凟聖聽置於重法以
致在城軍民驚皇不安一官職有犯緝訪得出請旨拏
送經該衙門問招明白有罪者奏請發落供明者請旨
還職係是定制今聞西厰將廣西勘事郎中武清自通
州聽選方面官劉福自歇家俱拿到厰監禁數日輙又
釋放且武清係五品官劉福係正三品官擅拏擅放恣
意所為紊亂朝政莫大於此一官員犯罪追贓者法司
自有成規今西厰擅自封兵部武選司門以後遇官員
有犯正身未曾問招先將本家門封閉或夤夜越墻進
入搜撿財物或將命婦剥去衣服用刑辱打被害之家
有同抄劄以致各衙門大小官員驚惶不安若從此不
止日後或有奸人強盜假名害人者真偽何由而辨一
京營管軍頭目俱係朝廷托以重寄之人其公私勤惰朝
廷自有賞罰今聞西厰不論有無事情一槩令人跟緝
鈐束以致各懷危疑不安一各處鎮守總兵官乃一方
安危所係既被選用當任之無疑待之從厚其或有事
不得不差人體訪事畢即已今聞西厰各處差人採聽
事情彼一聞之無不慮恐患及退縮自保誤事非輕一
各布政司多有王府所在今西厰差校尉分投去彼行
事不但官司驚疑各王府亦未免自危事生不測天順
年間曾差校尉各處行事皇上即位之初即已革去後
三四年尚有假充校尉詐錢害人者此明騐也不可不
懲一河道係兩京各處錢糧貨物經由之路要在通行
不宜阻滯今聞西厰官校分布沿河一帶遇有舡到即
加盤問間有公差官員被其搜撿以致往來客商軍民
人等聞風驚疑有未起程停止不來者有在中途寄放
回還者似此貨物不通將來京師公私費用何以仰給
抑恐奸盜假此搜舡劫人卒難禁止一朝廷威福不可
下移自立西厰之後太監汪直每日外出跟隨之人數
多但遇官員人等無不喝令下馬雖大臣亦謹迴避如
兵部尚書項忠當早朝鼓響伺候之時汪直令校尉就
左掖門下呼呌項忠不待朝罷被校尉擁逼而去其欺
凌大臣如此至於法司郎中御史等官每遇弔查文卷
俱要親賫赴厰竟日伺候不得一見又如東西兩長安
門牌上用黃紙帖寫太監汪傳奉聖旨不書其名滿朝
官員見者無不驚駭一百戸韋瑛係無籍小人累投勢
要不肯容留從征僥倖得陞前職自夤緣投西厰行事
之後發人事情言多失寔又引進譎詐小人王英結為
心腹專一訐人陰私以固信任凡前項拿人放人擅封
門戸搜撿家財凌辱婦女驚動人心紊亂朝政等項俱
係二人所為一臣等切詳此等事情非惟與治體相關
又與天道灾異相關何也去歲七月以後有妖物出自
西北遶城傷人當時人言必有應騐及妖怪方息遂立
西厰驚駭人心一如妖物害人之時由此觀之天道預
先示戒不可不慮今太監汪直年幼未諳世事止憑韋
瑛等主使呈報中間固有一二似為禁革奸弊奈非祖
宗舊制所革未多其失人心則己甚矣中外騷然安能
保其無意外不測之變若不早為除革一旦禍興卒難
消弭伏望皇上斷自宸衷革去西厰罷黜汪直閒住以
全其身將韋瑛王英拏送法司會同錦衣衛推問明白
治以重罪如此則人心可安天意可回矣
論太學疏(李賢)
竊惟太學者天下貢士所萃乃育賢成材之地故天下
之士所以賢所以才胥此焉出所以盛所以衰胥此焉
係然則生民之休戚風俗之美惡國家之安危豈不皆
關於此哉洪惟太祖高皇帝聖神文武平定天下定鼎
金陵首崇是道方是之時宫殿城池未盡完也百府諸
司未盡創也佛寺僧道未盡舉也乃建太學於國宏其
規樓極其壯麗凡所以教士之法戒士之條居士之所
養士之具無不詳審周密完備又慮表率之職寔難其
人務選天下學明行修德尊望重海内所向慕士大夫
所依歸足以師表一代名盖一時者然後命為祭酒崇
以師道以振文風以增士氣其愛諸生如慈母之顧嬰
兒貴之若席上之珍恩惠極隆無以加尚於是天下之
士入太學者居無不正習無不端衣無不具食無不足
無饑寒之亂心無邪僻之墮行其所事者治禮義明人
倫窮修己治人之方務致君澤民之術故當時賢才俊
傑之士濟濟輩出布列中外大綱一正萬目畢張自古
太平之盛未能或之先也易曰聖人養賢以及萬民其
斯之謂與永樂初年駕臨北京太學之設因元之舊凡
百規制未暇增新洪熙宣德以來因仍未舉至其教戒
居養之道頽然廢弛不遑介意師儒之職率皆庸常學
行荒疎無從矜式雖有遺規不過承虚名為文具踵因
循應故事而已於是天下之士入太學者蔑教戒之嚴
無居養之正置禮義為外物輕廉恥如錙銖雜處於軍
民之家渾住於營巷之地與市井之人為伍與無籍之
徒相接同其室而共其食啖其夫而私其婦易君子之
操為鄙夫之行改士夫之節為穿窬之心所習如此一
旦居官不過志於富貴而已尚何望其尊主庇民建功
立業乎夫近朱者赤近墨者黑居處所致無怪其然也
嗚呼天下之士修之於庠序而壞之於太學賈誼所謂
可為太息者也今陛下春秋鼎盛纘成大統凢一舉措
不可不慎舉所當舉則天下之人莫不懽心舉所當措
則天下之人莫不解體可不慎歟我國家建都北京以
來有廢弛而不舉者有創新而不措者所廢弛者莫甚
於太學所創新者莫多於佛寺舉措如是臣以為舛矣
然成事不說廢者當舉若重修太學雖極壯麗不過佛
寺一所之費況佛寺無益於朝廷而太學寔關於治體
伏願皇上興廢舉墜乞勅該部計料興工一新太學作
養秀才重選師儒厚加眷注果能此道將見數年之後
賢才濟濟文風大振生民於是乎安天下於是乎治我
太祖養賢及民之效復見於今日太平之盛不期自至
而國家社稷永享無窮之福矣臣性質凡陋無所知識
偶有所見豈敢隱默冐干天聽不勝惶汗之至
考正孔廟從祀疏(程敏政)
臣聞古聖王之治天下必以祀典為重所以崇德報功
而垂世教淑人心也故有功德於一時者一時祀之更
代則已有功德於一方者一方祀之踰境則已然欲勸
一時範一方而不敢輕議焉況先師孔子有功德於天
下萬世天下祀之萬世祀之則其廟庭之間侑食之人
豈可苟焉而己必得文與行兼名與寔副有功於聖門
而無疵於公議者庶足以稱崇德報功之意若侑食者
非其人則豈惟先師臨之神不顧歆將使典模範者莫
知所教為子弟者莫知所學世教不明人心不淑通於
天下而施及後世其為關係豈特一時一方之可比哉
邇者言官欲出文廟從祀諸賢之有罪者詔禮部集議
臣愚亦在預議之列疑其所言尚有未盡而議者相持
憚於改作臣考之於書揆之於心不敢妄為異同謹畫
一條陳上凟聖覽伏乞皇上丕顯文謨主張斯道仍下
禮部通行集議采而行之一洗前代相習之陋永為百
世可遵之典使世教有興起之益人心得趨向之兮其
於治道未為無補謹具奏聞
一唐貞觀三十一年始以左丘明等二十二人從祀孔
子廟庭盖當時聖學不明議者無識拘於舊註疏謂釋
奠先師如詩有毛公禮有高堂生書有伏生之類遂為
專門訓詁之學為得聖道之傳而併及馬融等行之至
今誠不可不考其行之得失與義之可否而釐正於大
明有道之世也臣考歷代正史馬融初應鄧隲之召為
秘書歷官南郡太守以貪濁免官髠徙朔方自刺不殊
又不拘儒者之節前授生徒後列女樂為梁冀草奏殺
忠臣李固作西第頌以美冀為正直所羞即是觀之則
衆醜備於一身五經為之掃地後世乃以其空言目為
經師使侑坐於孔子之庭臣不知其何說也劉向初以
獻賦進喜誦神仙方術嘗言黃金可成鑄作不驗下吏
當死其兄陽城侯救之獲免所著洪範五行傳最為舛
駁使箕子經世之微言流為陰陽術家之小技賈逵以
獻頌為郎不修小節專一附會圖䜟以致貴顯盖左道
亂政之人也王弼與何晏倡為清談所註易專祖老莊
而范寗追究晉室之亂以為王何之罪深於桀紂何休
則止有春秋解詁一書黜周王魯又註風角等書班之
於孝經論語盖異端邪說之流也戴聖為九江太守治
行多不法懼何武劾之而自免後為博士毁武於朝及
子賓客為盜繫獄而武平心決之得不死則又造謝不
慙先儒謂聖禮家之宗而身為賍吏子為賊徒可為世
鑒王肅在魏以女適司馬昭當是時昭篡魏之勢已成
肅為世臣封蘭陵侯官至中領軍乃坐觀成敗及母丘
儉起兵討賊肅又為司馬師書策以濟其惡若好人佞
已乃其過之小者杜預所著亦止有左氏經傳集解其
大節亦無可稱如守襄陽則數饋遺洛中貴要紿人曰
懼其為害耳非以求益也伐吳之際因斫癭之譏盡殺
江陵之人以吏則不廉以將則不義凡此諸人其於名
教得罪非小而議者謂能守其遺經轉相授受以待後
之學者不為無功臣竊以為不然夫守其道經若左丘
明公羊高榖梁赤之於春秋伏勝孔安國之於書毛萇
之於詩高堂生之於儀禮后蒼之於禮記杜子春之於
周禮可以當之盖秦火之後惟易以卜筮僅存而餘經
非此九人則幾乎熄矣此其功之不可泯者以之從祀
可也若融等又不過訓詁此九人所傳者耳況其書行
於唐故昔姑以備經師之數祀之今當理學大明之後
易用程朱詩用朱子書用蔡氏春秋用胡氏又何取於
漢魏以來駁而不正之人使安享天下之祀哉夫所以
祀之者非徒使學者誦其詩讀其書亦將識其人而使
之尚友也臣恐學者習其訓詁之文於身心未必有補
而考其奸諂淫邪貪墨怪妄之迹將自甘於效尤之地
曰先賢亦若此哉其禍儒害道將有不可勝言者矣至
於鄭衆盧植鄭玄服虔范寗五人雖若無過然其所行
亦未能以窺聖門所著亦未能以發聖學若五人者得
預從祀則漢唐以來當預者尚多臣愚乞將戴聖劉向
賈逵馬融何休王肅王弼杜預八人褫爵罷祀鄭衆盧
植鄭玄服虔范寗五人各祀於其鄉后蒼在漢初說禮
數萬言號后氏曲臺記戴聖等皆受其業盖今禮記之
書非后氏則不傳於世矣乞加封爵與左丘明等一體
從祀則偽儒免欺世之名賢者受專門之祀而情文兩
得矣
一孔子弟子見於家語自顔回而下七十六人家語之
書出於孔氏當得其寔而司馬遷史記所載多公伯寮
秦冉顔何三人文翁成都廟壁所畫又多蘧瑗林放申
棖三人先儒謂後人以所見增益殆未可據臣考宋邢
昺論語注疏申棖孔子弟子在家語作申續史記作申
黨其寔一人也今廟庭從祀申棖封文登侯在東廡申
黨封淄川侯在西廡重複無稽一至於此且公伯寮愬
子路以沮孔子乃聖門之蠡螣而孔稱瑗為夫子決非
及門之士林放雖嘗問禮然家語史記邢昺註疏朱子
集註俱不載諸弟子之列秦冉顔何疑亦為字畫相近
之誤如申棖申黨者但不可考耳臣愚以為申棖申黨
位號宜存其一公伯寮秦冉顔何蘧瑗林放五人既不
載於家語七十子之數宜罷祀若瑗放二人不可無祀
則乞祀瑗於衛祀放於魯或附祭於本處鄉賢祠仍其
舊爵以見優崇賢者之意亦庶乎其名寔相符而不舛
於禮也
一洪武二十九年行人司司副楊砥建議請黜揚雄進
董仲舒太祖高皇帝嘉納其言而行之主張斯道以淑
人心可謂大矣然荀況揚雄寔相伯仲而況以性為惡
以禮為偽以子思孟子為亂天下以子張子夏子游為
賤儒故程子有荀卿過多揚雄過少之說今言者欲併
黜況之祀宜也然臣竊以為漢儒莫若董仲舒唐儒莫
若韓愈而尚有可議者一人文中子王通是也通之言
行先儒之論已多大約以為僭經而不得比於董韓云
爾臣請斷之以程朱之說程子曰王通隱德君子也論
其粹處殆非荀揚所及若續經之類皆非其作然則程
子豈私於通哉正因其言之粹而知其非僭經之人耳
朱子曰文中子論治體處高似仲舒而本領不及爽似
仲舒而純不及又曰韓子原道諸篇若非通所及者
然不免文士之習利達之求若覽古今之變措諸事業
恐未若通之精到懇惻而有條理也至於河汾師道之
立出於魏晉佛老之餘迨今人以為盛則固豪傑之士
也今董韓並列從祀而通不預疑為闕典臣又按宋儒
自周子以下九人同列從祀而尚有可議者一人安定
胡瑗是也瑗之言行先儒之論甚詳大約以為少著述
而不得比於濓洛云爾臣亦請斷之以程朱之說程子
看詳學記曰宜建尊賢堂以延天下道德之士如胡瑗
張載邵雍使學者得以矜式朱子小學書亦備載瑗事
以為百世之法臣以為秦漢以來師道之立未有過瑗
者矧程子於瑗之生也欲致其與張邵並居於尊賢之
堂其沒也乃不得與張邵並侑於宣聖之廟其為缺典
甚矣況宋端平二年議增十賢從祀以瑗為首若謂瑗
無著述之功則元之許衡亦無著述但其身教之懿與
瑗相望誠有不可偏廢者臣考之禮有道有德於教於
學者死則為樂祖祭於瞽宗鄉先生沒則祭於社若通
瑗两人之師道百世如新得加封爵使與衡同列祀於
學宫最得禮意
一自唐宋以來以顔子曾子子思孟子配享坐堂上而
顔子之父顔無繇曾子之父曾點子思之父孔鯉皆坐
廡下臣考之禮子雖齊聖不先父食而三代之學皆所
以明人倫也夫孔子之所以為教與諸弟子之所以為
學者不過明此而已今乃使子坐於上父坐於下豈禮
也哉若以為此乃論傳道之功則自古及今未有外人
倫而言道者縱出於後世之尊崇非諸賢之本意臣恐
諸賢於冥冥之中必有不安於心而不敢享非禮之祀
者臣考之元至順三年嘗封顔無繇杞國公諡文裕孟
子之父孟孫氏亦嘗封邾國公臣愚乞下有司於各處
廟學如鄉賢祠之制别立一祠中祀啓聖王以杞國公
顔無繇萊蕪侯曾點泗水侯孔鯉邾國公孟孫氏配享
庶不失以禮尊奉聖賢之意臣又竊觀聖學失傳千五
百年至程朱出而後孟氏之統始續則程朱之先亦不可
缺況程子之父大中大夫封永年伯程珦首識濓溪周
子於屬掾之中薦以自代而又使二子從遊朱子之父
韋齋先生追諡獻靖公朱松臨沒之時以朱子託其友
籍溪胡氏而得程氏之學珦以不附王安石新法退居
於洛松以不附秦檜和議奉祠於閩其歷官行已俱有
稱述臣愚乞將永年伯程珦獻靖公朱松從祀啓聖王
使學者知道學之傳有開必先明倫之義不為虚文矣
明文海卷四十八
