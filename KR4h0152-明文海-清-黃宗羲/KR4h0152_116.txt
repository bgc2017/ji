明文海卷一百十六餘姚黃宗羲編
辯七
茶乳辯(方弘静)
張子韶供十六大天茶變為乳書偈自竒此子韶痴于倿佛耳
茶供清矣佛何取于乳王肅茗飲酪奴之談盖以媚世鄙矣佛
見亦爾耶佛若喜乳當以乳供楊枝水不勝洒矣麻姑擲米為
硃砂王方平猶云年少狡獪即使此乳果茶所變亦惡足竒偈
云子若或生狐疑想問此乳從何處來乳從何處來豈佛天來
耶佛天清淨何從有乳耶子韶名儒乃為僧輩戲弄如嬰兒一
黠一痴可慨哉頃覽曇陽傳壁上水安知非蜜而遽云甘露王
元美亦易其言矣余意子韶之乳其元美之露也金陵廖憲副
父為廣信二守兩世事修煉一日丹罏烟中作洞賓現舉家祈
拜神仙降丹必成矣余聞之嘆曰呂仙徒能尺許状火熖中良
苦亦能丈八金身乎無何憲副告行聽補余微叩之似有得意
然察其色不澤余心念之刀圭入口何繋一官為未幾道人盗
其金逃而憲副疾作矣子韶所謂供佛佛現徒以茶乳證耳豈
若洞賓現相儼然臨之耶已為狐惑乃欲掃人狐疑良可憫也
辯惑(孟思)
隂陽家以左為上曰青龍也右為下曰白虎也小民惑焉龍川
子曰此術家之淺事訛亂之甚者愚人不之知耳曰青龍者東
方蒼龍七宿角亢氐房心尾箕也曰白虎者西方白虎七宿奎
婁胃昴畢觜參也乃懸象於天無與乎地地非其所司也地道
尚右於卦乾始乎西北於地山陵西北為上地不滿東南西北
高東南下也於兵右後山陵前左水澤於人右手足剛力
於禮太廟太祖西坐正東向之位於賓賓自西階主自阼
階於官不稱職為左遷於士古人稱人之賢才者無能出
其右然則右者宜高宜大宜弘敞而阜厚之勢也今京師
帝王之宅也亦云右擁太行後枕居庸不云左有高處為
形勝也朱子曰中原山脈自西北來故西北者天下之
脊三代漢唐皆以西北制天下我朝建都亦必不東南
而定鼎北京者西北之勢不可不據之也豈非居高足
以制天下哉
天妃辯(朱浙)
宋元間吾莆海上黃螺港林氏之女及笄蹈海而卒俚語
好怪傳以為神天妃封號則不知起于何時按誠意伯劉
伯温先生所撰台州路重修天妃廟碑有云天妃之名不
見經傳國朝都燕轉江南之粟由東萊黑水過之梁山秦
皇帝射蛟之處風颿浪楫莫不委命天妃薄海州郡凡立
祠宇朝廷歲遣使致祭惟謹天妃之號意者起於斯時歟
夫上天至尊以海濱村氓弱息作配于天其無禮不經謬
恣舛逆與鄴人為河伯娶婦之事尤為怪誕也大扺故元
尚鬼摭拾神異宣封護國侯王者在處有之而天妃以女
身獨存又云顯跡海上故海神人尤尊事之夫人情窮蹙
則籲天呼地以祈幸免今夫楫扁舟破巨波颶風簸揚天
地顛倒何恃而能無恐俗傳天妃之神能偃風息雨出死
入生是以凡以海為業者尤所敬信而有急則皈依焉然風
濤漂没葬于魚腹者何限也幸而不死則歸功天妃指天畫
日以為得天助也互相誑誘轉相䧟溺至于居常疾疫行
旅出門必以紙幣牲物求媚而行禱焉甚矣俗之好怪也
莆禧海上有天妃宫凡番舶往來寇盜出没其瞻拜致禮
修齋設蘸歲以為常夫神聰明正直而一焉者也謂之天
妃惟曰其助上帝顧乃混處人寰闇黯穢濁譸張禍福以
應擔夫爨婦饞人妒婢囁嚅唼喋之求甘為盜賊向導以
虔劉剝害無罪之人所謂聰明正直而一焉者也其福善
禍淫之理果安在哉吾鄉國清塘上舊有天妃廟合境承
事勤於祖禰其土偶設像男女混雜其衣服往往為人褫
去撐拄支體守者數以窩盜發覺前郡太守雲泉吳公毁
其薪木以新弼教公館夫不能自庇其身乃能造福于人
一畝之宫不能以隂靈呵護俾勿壊乃能凌越鯨波萬里之
外以救胥溺之危不亦難乎或曰歲壬辰給事中陳侃行人
高澄奉命使琉球著使事紀略記其中流遇風檣折柁毁
得天妃救助而免煜煜紅光其驗甚著為修長樂縣廟宇
且云將聞於朝此近事也顧不足信歟則應之曰天子百
神之主五岳四瀆皆封内之神載在祀典今輒侍從貴
近之臣賜以一品章服齎璽書冊拜外藩君長其事甚
鉅而陽侯海若固宜受職焉顯赫光降扶顛持危以終
明天子撫綏海外蠻方之意此理之所宜有亦何假于
天妃哉又安知其非出于舵人舟子倉卒震怖目眩心
悸得於恍惚疑似之間指無為有如此謂溺鬼神者獨
覺形聲耶弘治初吾莆乾亨黃大行奉命出使外國大
風覆舟當時天妃之神何在坐視鄉人之溺而不之救
耶易曰濟險利涉大川其濟與否則有幸有不幸焉今
幸而濟則歸功於天妃為之立廟又為張大其事以聞
諸朝事出給舍誰復參駁以明其不然則天下之惑滋
甚昔唐時狄仁傑觀察湖南毁淫祠千八百所所存惟夏
禹泰伯季札伍員四祠使天妃廟宇之在其時應存與
否抑不知梁公生於今日仕於本朝將命渡海得免風
濤歸報天子必爾為否也吾郡於古為荒服去中州最
遠而九鯉何氏兄弟昇仙范侯托夢之事與天妃之神
皆起於山陬海澨齊諧粃說而傳聞於四遠四方之人
無從而覈其實皆以為真有之也而莆之宦遊四方者
又從以是而夸詡之以實其事則其惑世誣民比之佛
老二氏其禍為尤烈也故為之辯嗚呼此豈可與俗人
言也哉
納甲配卦辯(馬森)
夫乾南坤北離東坎西乃先天八卦方位對待之體也
離南坎北震東兊西乃後天八卦方位流行之用今大
明歷二十四位向坐既以乾巽艮坤分居四隅而子午
夘酉四正則離坎震兌居之其震在夘位甲乙分隸之
離在午位丙丁分隸之兌在酉位庚辛分隸之坎在子
位壬癸分隸之合十二支四隅之卦而二十四者此萬
古不易之定位也即斗柄初昏所指十二辰月令之位
明徵無疑矣配以後天八卦方位為定猶之可也而八
干與寅申己亥辰戍丑未之方又何所取於配卦耶至
復以納甲之說強合先天卦配是何義也考納甲法祖
於先天以月消長盈虧出没之方取象震兑乾巽艮坤
卦爻竒偶乾納甲壬坤納乙癸震納庚兑納丁巽納辛
艮納丙而坎月離日朝夕出没之方且謂二卦得乾坤
中爻中者土位而納戊己戊陽土也納於坎己隂土也
納於離雖出邵說以明盈虚消長之理亦似有牽合夫
先天乾南也南本午位乾陽生於子中而極於午由月
朔以至朢亦一月陽之極也故月光圓明見於東方之
甲日與月合朔在壬故乾納甲壬甲者陽之首而壬陽
干之終也坤北也北居子位坤隂生于午中而極於子
由月朢以至晦亦一月隂之盡也故月光虧暗見於東
方之乙其明虧盡無光則在於癸也故坤納乙癸乙者
隂干之首而癸隂干之終也以乾坤為衆卦之父母坎
離為日月之門戸故其說如此以論盈虧探氣候若修
養别術可矣參之後天配干定方位不亦戾哉且曰乾
坤老亢而不用益自矛盾矣又嘗因而考渾天甲子之
說曰乾為天為君為父有覆育之功剛健正直遂乘金
德而生呼九者九是極陽之數甲者陽干之首壬者陽
干之末子氣始昇之神而衝于午故得納甲子以壬午
繼之坤為地為母有發生輿載萬物之功柔順利貞遂
乘土德而生呼六者六是隂中之數乙者隂干之首癸
者隂干之末未者隂氣已昇之神衝于丑故得納乙未
以癸丑繼之乾稱君父既乘金而生遂以六庚配與長
子震六辛配與長女巽子午屬庚所以震納得庚子以
庚午繼之丑未屬辛所以巽納得辛丑以辛未繼之陽
倡隂和夫倡婦隨故以事付于坤坤稱老母既乘土德
而生遂將六戊配與中男坎六已配與中女離寅申屬
戊所以坎納得戊寅以戊申繼之夘酉屬已所以離納
得已夘以己酉繼之坤為母之道在家從父出嫁從夫
夫殁從子故以事付與子坤乘土德是隂土以木為夫
夫生者為子故以火為子遂以六丙配與少男艮六丁
配與少女兑辰戌屬丙所以艮納得丙辰以丙戌繼之
已亥屬丁所以兑納得丁已以丁亥繼之其說又與以
月論者不同益支離不經矣惡足憑信哉若十二支月
分復為子月臨為丑月泰為寅月大壮夘月夬為辰月
乾為己月姤為午月遯為未月否為申月觀為酉月剝
為戌月坤為亥月則載在陽傳以明隂陽消長歲運氣
候之流行者亦不可畫地定坐向而不易方也時師陋
術而併以六十四卦之圓圖列之羅經二十四位之外
不知何據是誣民也
分金用卦辯(馬森)
地理有分金者考其說主於定羅經之南針而言也其
曰戊巳得天地之中天五地十之數故中處以為金母
金伏於天干之戊土制於地支之午火藏于地支之子
水故謂分金宜以戊子戊午居子午之中也古者土圭
之器其體以木其用以金或亦緣此但考周禮土圭亦
無詳其說竊意今倣而羅經以針定子午是其遺法也
原夫針之必向子午者盖以金化成于水火寄跡于土
中是以針中於子午而為正也子午之中正既定則天
氣由此而推地氣由此而正矣有二十四氣為一歲之
運循環無端有二十四向為一定之位分布不易其實
不外乎隂陽五行而已故天以一生水坎者水之位也
故居正北癸得地六之隂水之柔也故癸次於坎水不
止則流蕩必以土止之乃能生物丑者土之柔也故丑
次癸艮為山土之剛也故艮次於丑而居東北所以代
震之施化也水土合而氣化將以生木寅為稚木故次
於艮甲得天三之陽木之剛也故甲次於寅震者木之
位也故乘夘而居正東乙得地八之隂木之柔也故乙
次於夘木非土無以盛辰者土之氣也故辰次於乙木
者陽之稚也木非旺不能生火故巽為旺木而次於辰
木旺極必資生所以生火也故次於巽丙得天七之陽
火之剛也故丙次於已離者火之位也故乘午而居正
南丁得地二之隂火之柔也故丁次於午火旺必有止
將以生土也未土之稚也故次於丁坤者土之正氣也
故坤次於未土旺必生金申者金之初氣也故申次坤
庚得天九之陽金之剛也故庚次於申兑者金之位也
故乘酉而居正西辛得地四之隂金之柔也故辛次於
酉金非土無以成戍者土之氣也故戌次於辛金不盛
不能化故乾為旺金而次於戌金旺極而化成所以生
水也亥者水之稚氣也故亥次於乾壬得天一之陽水
之剛也故壬次於亥其二十四位實定於此其卦位則
後天之八卦四時之運乾坤之用也在天主氣運之流
行在地主方向之定位而以八卦相錯分布於十二辰
以足四隅而司四正甲丙庚壬乙辛丁癸八干分隸于
四方子寅辰午申戌丑夘己未酉亥十二支辰位次之
間戊己二干則以屬中央之土不列方位而寄於辰戌
丑未艮坤之方即此可以明五行生尅制化而旺相胎
没死休囚廢皆自此而推測之凡山龍砂水動静興衰
即由事裁取以辨真假審吉凶用之而不窮矣又何必
強取於卦氣雜之以不可通之說耶今考分金論本自
叢辰篇黃石公傳中有聖人因八卦以推天時用地支
以配天干制為土圭别為地宜以立人極稱為陳搏註
釋之文有曰歸藏大卦所用除却坎離震兑不用每值
戊巳之位為本月之卦以次行之則甲子得頤丙子得
中孚戊子得復庚子得屯壬子得謙此子癸宫之分金
卦也乙丑得暌丁丑得升己丑得臨辛丑得小過癸丑
得蒙此丑艮宫之分金卦也甲寅得益丙寅得漸戊寅
得泰庚寅得需壬寅得隨此甲宫之分金卦也乙夘得
晉丁夘得解己夘得大壮辛夘得豫癸夘得訟此夘乙
宫之分金卦甲辰得蠱丙辰得革戊辰得夬庚辰得旅
此辰巽宫之分金卦也乙巳得比丁巳得小畜己巳得
乾辛巳得大有癸巳得家人此己丙宫之分金卦也甲
午得井丙午得咸戊午得姤庚午得鼎壬午得豐此午
丁宫之分金卦也乙未得奐丁未得履己未得遯辛未
得恒癸未得節此未坤宮之分金卦也甲申得同人丙
申得損戊申得否庚申得巽壬申得萃此申庚宫之分
金卦也乙酉得大畜丁酉得賁己酉得觀辛酉得歸妹
癸酉得无妄此酉辛宮之分金卦也甲戌得明夷丙戌
得困戊戌得艮壬戌得既濟此戌乾宫之分金卦也乙亥
得噬嗑丁亥得大過己亥得坤辛亥得未濟癸亥得蹇
此亥壬宫之分金卦也故今之羅經皆祖此而列于十
二宫之下又以先天六十四卦之圓圖除乾坤坎離四
卦不用分子癸宫以甲子比丙子剝戊子復庚子頤壬
子屯丑艮宫以乙丑益丁丑震己丑噬嗑辛丑隨癸丑
巽寅甲宫以甲寅明夷丙寅賁戊寅既濟庚寅家人壬
寅豐夘乙宫以乙夘革丁夘同人己夘臨辛夘損癸夘
節辰巽宫以甲辰中孚丙辰歸妹戊辰暌庚辰兑壬辰
履己丙宫以乙巳泰丁巳大畜己巳需辛巳小畜癸巳
大壮午丁宫以甲午大有丙午夬戊午姤庚午大過壬
午鼎未坤宫以乙未恒丁未巽己未井辛未蠱癸未升
申庚宫以甲申訟丙申困戊申未濟庚申解壬申渙酉
申宫以乙酉蒙丁酉師己酉遯辛酉咸癸酉旅戌乾宫
以甲戌小過丙戌漸戊戌蹇庚戌艮壬戌謙亥壬宫以
乙亥否丁亥萃己亥晉辛亥豫癸亥觀為先天叙列于
各宫下之前而歸藏所定分金之卦為後天仍照各宫
列叙其後合之為百二十分金一宫重列五干支甲子
卦亦互異大為謬戾夫先天圓圖六十四卦出於邵子
所傳玉齊胡氏嘗因邵子冬至子之半推之以分配節
候復為冬至子之半頤屯益為小寒丑之初震噬嗑隨
為大寒丑之半无妄明夷為立春寅之初賁既濟家人
為雨水寅之半豐離革為驚蟄夘之初同人臨為春分
夘之半損節中孚為清明辰之初歸妹暌兑為穀雨辰
之半履泰為立夏已之初大畜需小畜為小滿已之半
大壯大有夬為芒種午之初至乾交夏至午之半焉此
三十二卦皆進而得乎震離兑乾已生之卦也姤為夏
至午之半大過鼎恒為小暑未之初巽井蠱為大暑未
之半升訟為立秋申之初困未濟解為處暑申之半渙
坎蒙為白露酉之初師遯為秋分酉之半咸旅小過為
寒露戌之初漸蹇艮為霜降戌之半謙否為立冬亥之初
萃晉豫為小雪亥之半觀比剝為大雪子之初至坤交
冬至子之半焉此三十二卦皆進而得乎巽坎艮坤未
生之卦二分二至四立總八節每節各兩卦其十六氣
每皆三卦合之為六十四卦即易傳所謂八卦相錯而
窮天地之理盡天地之用也八卦之象不易者四乾坤
坎離也反易者二震反為艮巽反為兑也因而重之不
易者八反易者二十八邵子所謂三十六宫者是也並
未見以分野方向配列卦位而有除却乾坤坎離地卦
所不用之說况方圖應地即用卦又何舍之而取圓圖
耶若如前出陳圖南所述分金之卦謂本歸藏既己無
稽分金之取後人杜撰古來所無也及考焦延夀易林
占法用六十卦直日用事一爻主一日六十卦為三百
六十日餘震兑坎離為方伯監司之官四時專主之氣
二至二分用事之日不列于十二月之卦其圖分子為
十一月内開大雪前六日未濟中六日蹇後三日頤冬
至值日坎前二日頥中六日中孚後六日復小寒前六
日屯中六日謙後三日睽大寒前三日睽中六日升後
六日臨立春前六日小過中六日蒙後三日益雨水前
三日益中六日漸後六日泰驚蟄前六日需中六日隨
後三日晉春分前三日晉直本日震中六日解後六日
大壮清明前六日豫中六日訟後三日蠱穀雨前三日
蠱中六日革後六日夬立夏前六日旅中六日師後三
日比小滿前三日比中六日小畜後六日乾芒種前六
日大有中六日家人後三日井夏至前二日井直本日
離中六日咸後六日姤小暑前六日鼎中六日豐後三
日渙大暑前三日渙中六日履後六日遯立秋前六日
恒中六日節後三日同人處暑前三日同人中六日損
後六日否白露前六日巽中六日萃後三日大畜秋分
前二日大畜直本日兑中六日賁後六日觀寒露前六
日歸妹中六日无妄後三日明夷霜降前三日明夷中
六日困後六日剝立冬前六日艮中六日既濟後三日
噬嗑小雪前三日噬嗑中六日大過後六日坤此焦氏
之分別卦氣配以節候盖别自一術豈好事者竊其說
而假托于陳摶耶但其卦位與邵子之布列者不類然
皆自復起以至于乾為陽自姤起以至於坤為隂邵子
曰乾遇巽時為月窟即姤卦也地逢雷處見天根即復
卦也此邵子深明易道見消息盈虚之理一日有一日
之運大而天地之終始小而人物之死生遠而古今之
世變近而日用之吉凶莫不本於此如道家修飬法參
同契之類日家太乙統宗六壬等論下至凡占筮諸家
皆竊此以成其說故卜葬者每以配卦求地理而不知
其取裁之謬也焦延夀本精於易占所著易林别自一
家而京房得其術用之除四正坎離震兑以司四時以
六十卦分公卿辟侯大夫以月卦為辟君之象統一月
之候公卿大夫佐之所司之卦各六日每卦六爻每爻
主一日更直用事以風雨寒温為候以占災變甚有效
驗雖未詳其機要亦術數之精者但不若邵子則理數
耳若即隂陽之理以察其地氣之動静當自得於卦氣
之外今乃以邵子圓圖六十卦分布於十二宫之位曰
後天分金卦其在先天法卦主相對以一隂爻對一陽
爻者為合對待之玅如每卦上卦遇艮震兑巽而成卦
者為隂陽冲和取其反對之吉也若配丙辛丁庚又是
旺相尤竗每卦上卦遇乾坤坎離而成卦者為隂陽不
交又配甲壬乙癸戊巳為孤虚龜甲則不用也其在後
天法如甲子分金主頤為卿卦官星人丁爻伏又犯孤
氣不吉丙子分金卦中孚為公卦官星田宅俱納音得
宫水遇宫逢旺氣為吉之類已為不根之說且如子癸
一宫既列比卦於甲子剝為丙子復為戊子頤為庚子
屯為壬子矣又重甲子居頤丙子居中孚庚子居屯壬
子居謙而惟戊子之復則同夫子貴分方在北雖曰一
宫坐向非止一針之隔甲丙戊庚壬之分列五干配卦
又皆錯雜甲子配比頥卦焉同庚甲頓殊一頥誰宜丙
庚與壬剝屯謙殊以此列餘義將何取况五干五支皆
重列一宫不尤大背耶即分金配卦庚丙與甲壬有旺
相孤虚之異其遇卦氣又參差各別而能比而同之乎
其為時師邪說之誣惑也何疑焉夫葬埋之法主在本
山惟看其來龍山脈之生氣博換起伏過峽曲節到頭
毬簷上下分合股翼明暗坐向案應砂水交會就彼定
其隂陽五行生旺囚衰以為吉凶而已其卦氣之流行
自與坎離震兑正位于子午夘酉艮坤巽乾分位于四
隅八干夾穎四正八支丑寅辰巳未申戌亥布列四周
共為二十四向之定位不得而相涉也何也山地有定
位卦氣則流行而無定執以之按節候擇日時卜氣運
則或一道以之定坐向立方位則不通至有以三十分
金盡屬隂者俱隸隂卦乘氣立向布氣折水審音定命
五行相生比和為吉尅入則凶益謬甚矣大抵偽書邪
說惑人不知由前所說分金卦謂陳摶所註叢辰經傳
然實出焦氏之論也邵子先天圓圖朱子謂其得於李
挺之挺之得於穆伯長伯長得之希夷先生則陳摶焉
肯舍已之學而反演焦義耶其為偽書必矣是廖瑀之
陽氣隂符分金說賴文進之通神篇窺化章一例也
明文海卷一百十六
