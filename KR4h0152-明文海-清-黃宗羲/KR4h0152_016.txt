明文海卷十六餘姚黃宗羲編
賦十六
山川八
海月賦(謝杰)
繄波臣之徠服矢寶目於明庭敦簵楛之遺則徼皇王
之濯靈帝嘉聲教之被訖鑒孤遐之欵誠爰命二臣以
於邁泛艅艎而東征余乃棄孥息辭弟兄耦星使趣王
程出晉安道新寧駕飛廉馮大庭望洲島涉禆瀛翩然
霞舉泠如風行比中流以遥矚值華月之方升瞻彼月
兮太隂之精潮生而魄潮應而興潮侵而闕潮盛而盈
既與潮而為候自與海而相仍此善下而大彼虛受而
凝此浮天而為岸彼借日而生明此納百谷而稱王彼
從衆星而名卿滄桑以為晝夜晦朔以為死生被窮髮
而黑經閻扶而青三蝬肥而滿六鰲奠而寧魚腦滅而
减龍伯䠞而傾既㵗㵗而&KR0034;&KR0034;亦淵淵而泠泠爰㵿㵿
而皫皫復□□而熒熒儵忽異状瞬息殊形方夫崦嵫
既沒扶桑未啟光風乍融太宇轉霽下無驚濤上無微
翳望舒狩而升輿羿妻奔而騁轡纖阿驂乘結鄰翼衛
重輪税於歸墟合璧騰於蒙汜黃道經之碧津赤路交
乎黑齒滄嶼養魄沃焦抱珥員嶠奉規尾閭循緯碣石
薄而鳬飛之罘蕩而兔逝天墟浹而蔩長析木浮而桂
墜玉珧石華潛盗其靈海鏡方諸亦禀其氣非朓非朒
非匿非朏時五而三時八而二增潤重溟流輝萬里洗
光金銀之宫湛碧珊瑚之址或縐者如縠或爛者如綺
或潔者如圭或平者如砥或好者如瑗或激者如矢或
華者如蜃或躍者如鯉或如素鳳之下池頭或如白鼉
之嬉水次或如瑶瑟之鼓湘江或如鮫綃之絢蓬市或
如寶筏度於恒河或如玉華點乎蒼洱或如螢火映於
林塘或如梅花落夫沼沚或浮或沉赤烏浴而淵暉或
滅或沒驪龍頷而川媚或閃或鑠電騰雲漢之墟或錯
或落斗轉明河之涘想而像之驚心駭視至於皓靈披
披湲瀾生紫儼若軒帝遺珠赤水廽雪宛轉清麗射人
又若宓神歸於洛濱夜光盈盈蟾蜍在腹又若女狄暮
汲而育陽侯疾驅金虬狂舞又若澹臺碎璧水滸須臾
浪息微明不波又若武皇晀於影娥皜素繽紛非練非
組又若天孫夜渡河渚靈暉煜煜萬濤增姸又若神劍
沉於鐔淵兹時兹景洵不易得水鏡空明冰壺津液玉
杵秋清玄霜夜碧漢臯風洄珮環淅瀝陽臺雨歇朝雲
生白以泳以遊其樂何極於是舉酒以屬諫議分韻賦
詩余歌曰月出兮東方水流兮湯湯我所思兮道路長
欲往從之兮河無梁諫議亦歌曰月暈兮知天雨海水
兮知天寒佳期逝兮衆芳闌思美人兮隔雲端歌竟魚
龍交奮餘景就畢滿船跧伏不寒而栗余獨怡然載賡
載繹秋水之篇明月之什一闋未終飈舉兩腋流響淜
湱排山破石馮夷邅廻天吳辟易少焉風定雲色猶黑
諫議曰美哉色也洋洋奕奕宜諧宫商服之無斁眎彼
乘興南樓賦詩赤壁牛渚泛舟晉陽卻敵洵夷險之殊
致又遐邇之迥跡奚翅大明之與爝火海若之於河伯
風穴賦(王尚絅)
聞風氣為之天地之號令也必五行得令四時順序
而後八方之風各應律而至以成歲功否則變怪百
出不可具状然有正有變皆氣之為也而汝州獨有
穴又有所謂風伯者主之故又有風伯廟春祈秋報
祀饗靡闕而風時為虐余惑焉感而賦之其辭曰
倚嵩陽之二室兮瞻鴨路於隆中鬱鳴臯以西圍兮汝
海灝以流東倦余游之倥傯兮聊偃息於風穴忳恒卦
之未觧兮捫予腸之百折俯千峰之白雲兮憶鈞臺之
天樂謝箕潁之鳴瓢兮媿龍山之帽落籍吹噓於鼓籥
兮歷千古而互見判正變於洪鈞兮本一氣之流轉肇
醇樸於三皇之世兮煦雍熙於帝畿濯三王之清秋兮
惨五覇之凄凄入虞絃以拔周木兮縱烈火於狂秦憫
七國之擾擾兮歌豐沛乎真人懲奸雄之狐媚兮烘一
炬於長江吹灘上之一絲兮繫九鼎於漢邦揚沙石於
昆陽兮結河冰於王郎繄昔日之休休兮將誰復於爾
傷奮噫氣之餘烈兮雜氛颶於羣籟粤予今之侘傺兮
念誰為之否黍惟風伯之巍峩兮厰廟貌之凌雲惟歲
序之迭遷兮供祀事之孔殷迓之以鸞乘兮御之以龍
軺左敶剛鬛兮右薦柔毛酌桂酒之芬烈兮錯水陸之
飫飽坐以享余之報兮一不聽余之所禱發玉囊之先
聲兮驅天末之長飊初習習以出谷兮䆮汹汹以怒號飄
忽鼓盪刺以撞兮淜滂澒湧撼以颺兮騰走石於層空
歘埃沙於萬里伐巨木如朽葦兮海水為之沸起泣羈
旅之逐客兮阻京洛之征人方大火之如燬兮醨雲雷
而為屯涸農家之跂望兮鑠霖雨於垂成怖雞犬之狨
獝兮又鵜鴂之無聲園林胡以萎兮嘉穀無實而容長
唁顑頷以歔欷兮盡溘死以流亡視纍纍之足畫兮孰
知謠諑之足哀將卒歲之何依兮望丘壠之裴徊朝遺
田之百畮兮夕頽垣之百堵顧何賴於谷中兮乃隨山
而鑿戸掩涕淚以擕幼兮雖未飽而娛懷究窮民之無
知兮嗟何罪於風霾亶此穴之為厲兮何乖予之前聞
詠周南之遺風兮爰遵道於汝墳猗撫景以傷心兮徒
意遠而無旁惜衆卉以搖落兮&KR0146;荃蕙其猶芳嗚呼己
焉哉甘馬革於櫪下卧牛衣於溝中跽微詞以伸志悲
遠游之回風亂曰雨暘若時兮風伯之司旱魃為虐
兮匪伯之作睠而風伯兮何庸何尤曰祈與報兮厲爾
春秋天高難頌兮民隱叵說安得帝怒兮爰塞此穴庶
幾羣動兮其獲銷歇
泰山觀日出賦(申旞)
仰止兹山兮夢想平生歲惟壬子兮余有西行道經齊
魯兮瞻望峥嶸飄然神往兮貺焉心傾爰驅車而就之
兮指翠微以徂征於是景薄孟冬序猶杪秋紅樹吟風
寒禽啁啾雁盡天空雨霽烟浮爾乃振步於紅門之麓
兮攀青磴之逶迤歷幽壑之窈窕兮怨層巒之蔽虧忘
登頓之縈紆兮恣選勝而探竒漱水簾之飛泉兮弄白
鶴之漣漪窺龍吻之㟏岈兮摩蓮峯之葳蕤既捫蘿以
度險兮亦策杖而支疲撫秦松之霜姿兮弔漢畤之荒
圯悲御帳之虛無兮俯明堂之蕪基遡往迹以儃佪兮
心感慨而猶夷仰睇奎婁引手可掇廽望白雲四山如
雪不堪贈持聊以怡悦爾乃躡天門之崔嵬兮陟霞宫
之岧嶤禮蓬玄之洞天兮覲絳節之僊朝劍佩儼其班
列兮虎豹躨跜而怒驍帝室赫奕以威神兮天妃嬉睞
而逍遥吾欲覿海日之竒觀兮驗靈經之嘗讀徧三峯
以翺翔兮留日觀而止宿魂中夜而屢驚兮恐宵興之
不夙聞雞鳴而衣裳兮又虞夫繁雲之礙目起視星河
之耿耿兮愉璇霄之霽肅淟涊靖而無纖埃兮玉䋲粲
而騰煜乃冥心兮澄神穆誠想兮寅賓遲東方兮未明
晰微茫兮海濱漸赤霞兮萬里映滄波兮粼粼朱光騰
爍兮一躍驚見火山兮半輪謂曦駕兮己升乃鮫宫兮
尚淪圓輝外見兮如隔琉璃之景曜德中涵兮若㞐元
化之娠浺瀜沆瀁兮映初照以明滅膠㵧澒洞兮浮玄
旻而無垠忽乾坤之低昂兮蕩漾搖空互水天以吐吞
兮曈曨欲晨光呵歘以掩忽兮噓吸潮汐波浡潏而潗
㵫兮簸蕩化鈞沃焦沸汩兮餞日車陽候熾威兮辭坎
㞐離水際兮登太虛將出潛兮光未舒洊上盈而下縮
兮佀欲去而躊躇俄縮極而規湧兮晴輝颺而隂氣除
馮夷廻馭兮海冥冥而就沉六龍飛轡兮雲鱗鱗而鑠
金靉靅收兮暘谷罷祲晴旭䠶兮霞彩高臨炘炎景之
照灼兮二儀開而融朗揚燎爥之光耀兮五色絢而彌
深瀖濩燐亂目矆睒而不能視兮爌熀爣閬視□&KR0008;而
不能任溢光華於六合兮昭物像散陽和於萬品兮惬
羣心暢流覽於遼闊兮䟽煩鬱於心胸俯九垓之茫茫
兮見萬有之茸茸遠而嵩華恒霍秀如拳石兮近而龜
鳬沂羽山如蟻封帶水辨百川之潮淙兮町畦頫千仞
之崇墉醯雞蠛蠓紛紜以往來兮乃羣生之興亡相代
而利害相攻信乎登泰山而小天下兮倚天拔地而為
五嶽之宗也嘆勞生之堪哀兮吾何為乎淹留望故鄉
之諳藹兮心灼爍其離憂懷親舍而惨雲飛兮氣歔欷
而涕流情眷然而思歸耕兮慕曾氏之前修反初服以
勑吾身兮獲中心之所求警夙夜而惕厲兮庶以寡此
生之諐尤系曰無閡之先遐鴻濛六區之外邈難窮海
岳高深天地中隂陽變化陶冲融晦明寒暑逓始終陽
精麗天赩太空斡旋元氣行西東遠遊何必追荒躅俯
仰堪輿適所欲人生幾何俟河清焉用倒景凌蓬瀛願
得歸田娛我情静觀無始契無名周天一息千萬程不
出戶庭遊八紘
衡嶽賦(俞安期)
在昔黃帝辨位正疆咸取崈山表其五方湘江之隂荆
漢之陽乃有衡山位是離宫上直璣衡之度殷朱鳥之
精曰維南嶽以奠火鄉灊霍為副其後匡廬佐理其旁
爾其山也遠而望之&KR2028;&KR2750;嶒&KR1478;□□崝嵤嵢㟥㟎&KR2515;&KR4311;
□嶾&KR3594;亘坤絡掩天經噓雲吷霆直干乎太微之廷既
而入也峽崥峛崺&KR1132;嵼崴㠢鬱&KR1293;㠌㞤萬谷千㟚峰岑
疎密以離立岡嶺相屬而邐迤同丘共壑一雨一暘連
厓接岫或隂或陽雷電冬出淩雪夏藏衆態之變譎怪
靡常理不可會語不及彰於是䟦碨硃蹀峭岓出&KR0008;礹
入嶮巇翔燕翓&KR0008;之道蟠蛇廽復之蹊驟瞻已絶屢覸
若迷既前征而後折亦陟隆而降卑畢歷夫磍碬之□
䃡始逮乎厜㕒而上躋斯乃赤帝之所幸祝融之所棲
彼&KR1011;羣有而特上孰下載者而並之羌獨立以頫仰恍
履地首而巾穹窿肆馮夐以遐矚信目至而地窮川九
向以九背嶺五伏而五崇九嶷負百粤而禮極江漢領
九派而朝宗介巫黔而辨巴徼越南訛而延暑門夜日
觀乎海澨極星指乎地中其邇察兹山之全形度脉絡
之終始零陵挈其首洞庭濯其趾右掖夫夷之流左㪺
瀟蒸之委周環計之何啻八九百里其峰則岣嶁别起
紫蓋爭高石廩一闔天柱雙標芙蓉轢乎靈藥軫宿之
壓瑰霄雲密與雲楚旅列靈禽與翠鷲同翲耆闍状類
乎竺國安上名托乎仙曹金簡暎慧日而相耀屏障倚
雲居而周旋蓮花冠青岑之上華蓋導白石之前惠車
所棲之煉玉劉根晚遯之仙巖以逮白馬廻雁吐霧煙
霞毛女巾紫碧岫日華雖羣形之殊肖孰不奮倜儻而
矜瑰異其鴻鉅以列名者總七十有二巖有黃帝之特
室神禹之齋房雞公九子夕陽夜光壇有蒼王白璧洞
有朱陵抱黃又多仙靈之寄托化人之經行類傅會以
建號者致不可乎具詳其水則演㴸&KR0008;&KR2027;浩漻&KR0008;㳁滮
滮沜沜沏沏氻氻始滭沸以瀎㴽既潨澴以急疾渗漉
則潛潤乎弱土歕薄則觸聲於危石或下墜若絡絲或
上縣若飄帛或盪爛分流或潝濞相激百潭瀦而淵渟
千谿劃而溭淢池不墨而成黟泉不□而為碧靈澗不
雨而㴻溉雷泓不流而塴湱其石則硱磳䂺&KR0008;䃎&KR1713;磊
砢凌兢砐硪傾若待扶聚若鳩族譎者鬼栽巧者神琢
中有五金之璞維繳之碧礜□雲母青艧絳砂玄䃜碧
砮青磷赤磏碝磩礇&KR2711;其木則杉梓娑羅枉棃楮㮿楓
楢栗㯶椿檜櫧㮨鬼桃女貞桂桹榧漆郁郁芬質維檀
及榓往往而是匪松伊柏堙塹蓋顛黝黝鬱鬱噫氣類
槖鑰之懷風夾道若㫋幢之障日挟響則萬壑同鳴吐
萼則千丘互色若夫産於深谷植自平原葉糾夾而□
□栙直上而森棽短猶數仞脩或十尋至於疎立□峑
托根阞石本澁縮而不長枝倍之以横出&KR2080;蜷擁腫□
椸曲屈紛綸不一其有萬年之松枯使活之千年之竹
截甑可炊小而矩者中杖可攜青黃之精珊瑚之芝木
石之耳芋蕷之魁餌之澤悴兼可調饑又有紫茜可染
龍鬚可編蔊綴厓石荈編沙[田耎]神農所嘗之藥羽釋所
藉之粻諸莫不亘深而冒迥苟至者咸得而可將逮夫
瑶荑金卉琳腴玉漿赤瓊之髓五石之英太上所秘山
祗是護非棲心杳冥之輩窮跡靈奥之區者夫孰得而
可遻獸則黃斑之狼白銀之麏玄猿青&KR3369;兔鹿麂麖鳥
則白鷴蒼鵠黃雀鸕諸鴒鵖鸅鸆鷩鴺鷓鴣羽不吝飛
蹄不吝趨各逍遥於幽突隨所赴而寧居其諸幽怪弛
張䕫罔跳嘯執書之老翁鳥颺之年少類齊諧之所編
然犀之所照實談之而匪經將述之而寡要其宫室則
赤帝之居顝為豐傑儀紫宫以繚垣法象魏而表闕飛
樓岑疊乎四隅輦路矢行乎八達入南端歴左掖步彤
墀納文石金神提銳而旅陳玉女捧匜而分侍恭禮垂
旒洋洋在位目一其瞻心雪其穢容不肅而自莊精不
顓而自萃既其覽穹殿之鴻麗又目駴而心驚肇規制
之區畫儷峰數而作程崇以七十二尺列以七十二楹
文梁霓起以夭矯華榱蝟集而縱横綺錢周網層楶相
承鏤以四荒之獸倒以玉井之英朱塗電散彩飾霞蒸
腑爣閬以&KR2191;嵟赫赩爓而晶熒乃其長廊九十六翼首
自端闈旁抵寢室紺碧其材繡繪其壁凡遊閒燕樂優
俳戲劇振帙披圖擊鞠博奕農作女紅樵採漁弋楊杵
搗衣轆轤井汲加以奩香篝衣嬪御上直罔弗曲摹其
形態殚恊榘乎洞清之筆其前環以百家之市其中貫
以三條之術右弼釋氏之寮左輔黃冠之宅二教並居
同門異閾粤自軒遊之駕虞廵之蹕以至舉柴而望及
乎遣使宣臆加帝王之尊稱比公衮之上秩庪縣牲牲
埋瘞圭璧禮以赤璋藉用茅席盛典於是乎臻百神於
是乎集靈臺侈於玄文寶洞宣於玉笈古今告饗之辭
猶載穹碑之勒故屢易受命而不忒故昔盛時睠彼圖
經萬夀靈虛安寶玉清光天銓德九真黃庭若此者稱
宫建九為觀十八浮圖之居五十四刹及樓閣亭榭書
室講堂靈樞神屋竹院松房謂鴻紛而屹峙鬱被谷而
彌岡錯金碧於蒼翠侔乎甘泉與林光慨今昔之夐殊
返太始之鴻荒間新基而古號亦稱存而若亡廬&KR0146;偃
壓十九付於無何有之鄉乃若方廣昉於天監上封改
於隋煬嶽麓蔭於星沙鴈峰起乎衡陽楚安垂明月之
下寶勝列香爐之傍白鹿踞武陽之里白鶴棲崇嶽之
鄉龍横覺海雞鳴上方雙峰淨居七寶大明道林崇果
高臺清凉爰及西明南臺福昌福嚴衡居會善天臺祝
先法輪多寶雲封湘南化成花藥攝授白蓮豈中墜而
末舉抑大圯而小延寧無肇建于後亦有盛踰乎前計
十存其七八而鐘磬之聲猶相聞焉其若登山海印衍
宗石頭或有賜號隋主服役金門嬾殘思大林公十八
僧之儔又若白膠辟榖於雲隱雙子擷秀於靈芝太微
太案並依金母之殿景童丹霍分卜石室之棲帝女感
玄皇而飛遯華存慕至道而宅兹禮正飯靈草而顔駐
道全駕仙驥而軀飛赤精授經壇上郁之諷誦靈臺二
薛前後以息駕鳳仙幽獨而杜機彌明靈期廖師三清
之儕以棄俗為教居山為藪師清静而友太和家彼岸
而戶淨土神臯靈窟固其所也穹厓邃壑亦其主也然
自夏載探玉字之册發蒼水之司剜鳥跡之碣紀治水
之辭及周之譲王采藥臻斯其後懷竒抉異之偉士逃
虛傲世之仙才司馬浮湘而至向禽結侣而來於以覯
决雲之會而得遂采霞之懷鄴侯英國劉氏三之若其
類也皆繭趾黧顔抗險梯艱里土或萬挾糒彌年或僻
居茹苦或冥索罹顛豈非冀僤詭之倘遇而神秘之或
宣参大塊之羣變易眸目之恒觀也哉乃有菰蘆之鄉
縫掖之士幼沈六義之淵壯結五嶽之志嗤婚嫁之待
畢乘䈥力之未瘁至自(闕)天門之月焉逄敦牂之歲
始歴其一未覩其四意者較夫嵩華之與泰恒亮非隸
其左次綴往哲之闕章併作頌而告之大庭氏之帝曰
天作有崈望禮既隆百神既同維南之宗誕裒厥靈靈
亦駿發蕃育萬物物亦昌達煌乎帝靈火德是興降昭
厥禎以畀我文明异顯帝德有炳有蔚華予之國黃離
永吉
明文海卷十六
