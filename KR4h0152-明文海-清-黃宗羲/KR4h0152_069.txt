明文海卷六十九餘姚黃宗羲編
碑三
興寧縣城隍廟碑(祝允明)
唐李陽冰記縉雲城隍神言祀典無之宋史謂城隍諸
祠由禱祈感應而封賜之非通祠魏慕容儼有一事云
其地先有城隍神言有亦非常祀也陸游記寧德廟言
自唐以來郡縣皆祭之又云社稷雖尊特以令式從事
明此非令式故城隍歴代咸不在祀典至本朝乃甚重
洪武初以公侯伯三等分封府州縣其號皆曰鑒察司
民顯佑後復去之而列常典與社稷均禮凡小大守臣
禮先夙祭誓於神然後莅民施政朔望走謁祠祀厲則
牒邀神共臨之每行事拜以四皆懸著令甲盛之至矣
而民之私事者尤極恭肅遇事禱祈匍匐控叩即無事
亦以時瞻頓凛凛如事生遠近之所同也歲乙亥予來
窣興寧率國章弗敢弗虔於神邑地陋憙事鬼而於神
特嚴予以其正弗止也凡民有事兩自謂直不肯下家
族鄉侣判以理未遽服寧並走廟號於神矢之願福直
禍枉乃遂釋去雖沉痛重貨寘不復校以為神司之矣
至兩造於訟庭或有疑須左驗而人若劵劑不存官將
諏於衆不願願即神共誓後便聽如所擬無復譁其崇
信秪畏如此然其始蓋誠然既習以玩則曲者亦恬然
為之乂黷而巳矣戊寅之歲予初考將盈每謁祠見頗
有未葺餙處稍以私錢整之因文於碑終為民徼於神
且以儆民焉夫甲乙儷詛豈雙直乎必有一欺神矣神
不彰别善淫久將弛厥敬信焉又凡曲者既繆為之至
不肖之舉殺刦姦偷亦凟神以倖免請焉若是者彼固
自為黠然實頑冥不靈不知神之聰明正直不爾聽也
今而後願神直之小子才躓德凉臨事暗鈍政為多迷
用弗闖於治或者信其愛人而不惑乎上下者又有之
矣兹惟庸愚之效然而如傷之心絲縷𦕈𦕈可質於神
神鑒之矣行當去此斯民者神之民也神既洞灼物隱
於素以予所知斯土汙習多岐有如劫禾奪婚侵防冐
田誣冢墓屠耕犍輕身自毒是則最繁其甚者乃嚚訐
健訟陵弱暴寡又甚者乃寇掠劉殺斯二大憝冐聲于
邑亦孔之醜惟神樞機其間先導之趨辟後布之祥殃
煌赫震厲俾潛遷於良良人益安歲穰物熙邑用大康
兹惟神之休長吏之志而黎人之攸企願欽事亡斁敢
因以薦聞神其采諸
晉烈士廟碑(李濂)
余讀遷史至程嬰公孫杵臼之事及左氏所紀提彌明
鉏麑之死靈輒之亡與夫韓獻子啓景公立孤之言未
嘗不掩卷悲怛引袂雪涕而泣下弗巳也乃嘉靖癸未
秋余巡都邑至忻州之九原夫九原者晉卿大夫之葬
域趙宣孟之田邑也世家謂趙孤復立得其田邑如故
檀弓國語並載趙文子與叔向觀乎九原盖即此地云
余駐馬遲徊詢程嬰杵臼韓獻子諸墓父老曰吾郡程
侯山乃嬰之故村韓溝乃獻子宅里逯家莊乃公孫中
社原頭左城公孫之東西社也三子者之墓在焉余因
命父老導謁之出城南郭門則酹嬰墓反而出城北七
里則酹杵臼墓又東南馳二十里則酹獻子墓晡而旋
宵而永喟維緬諸烈士年代遼逖塋壟荒薉非建祠以
合祀之不可乃進郡大夫而諭之曰諸烈士風概在天
壤間霆轟星耀震動千古矧兹故都也汝亟擇地而廟
祀之翌日郡大夫報曰城西北一里有龍王廟焉撤淫
祀正不亦可乎余往相之則見短碣伏草莽間篆刻莫
辨洗剔徐覽始知是廟為杵臼故祠乃白其事巡撫都
御史長垣胡公巡按監察御史萊陽王君咸是之且謂
余曰匪祠何以表烈匪碑何以昭遠盍紀其事而載之
碑按宣子晉之賢大夫也下宫之變屠氏之無道極矣
嬰朔之友也杵臼朔之客也獻子宣孟所薦士也杵臼
死之嬰立之厥贊之卒滅屠而反其田邑可不謂難矣
哉當宣子之驟諫也靈公患之鉏麑者受命於公而賊
宣孟者也提彌明車右也靈輒翳桑之餓人也觸槐搏
獒接踵死焉倒戟報食不告亡焉皆感宣孟之義而奮
不顧身不可不謂之難也宜合祀之於是貌宣子於中
而厥嬰杵臼彌明麑輒咸配食是故合祀之者禮也先
宣子者主也次獻子者貴也次嬰杵臼者功也次彌明
麑輒者惟及其烈也春秋饗之者思也廟曰烈士者悼
也廟既成余作迎送神樂曲二章教忻之人於春秋饗
祀之日婆娑歌舞以樂神而并刻之石其辭曰
縆瑶瑟兮拊鼓巫緩節兮應舞神之來兮前素旗紛玉
珮兮光陸離風颯颯兮凄其若有言兮傷悲曰遭時兮
靡昌匪諸良兮疇襄聯虬駟兮徜徉澹忘歸兮樂故鄉
睨九原兮晉疆相顧歔欷兮涕泗浪浪
右迎神
終獻兮徹爼停律兮降羽靈濟濟兮既歆焱去我兮何
所太行委蛇兮滹沱東流吁嗟此邦兮神之樂丘春芳
菲兮秋黍胡不留兮容與陵谷變兮時代移遠有塚兮
近有祠英風萬祀兮在兹怳我氓兮永思
右送神
會稽雙祠碑(文徵明)
嘉靖廿有六年丁未十月會稽雙義祠成祀宋義士唐
公珏林公德暘也宋社既屋蒙古氏據有中夏不修政
教信用邪說首毁故宫為寺而宋諸陵之在會稽者悉
發而夷之以翦王氣姦僧楊璉真珈實倡率之珠𥜗玉
㭱悉為攫取而投骨榛莽極其憯慽璉方貴横莫敢傍
睨二公先後以他骨竄易而瘞之植冬青以志賦詩激
烈不勝遺黎悲慨之感未幾璉裒遺骸雜枯骼築為鎮
南浮圖謂可以夷滅摧盡而不知雅非蛻玉矣方二公
舉事之時履危探險艱阻百出而卒潰於咸其志亦烈
矣顧正史不傳而其事雜出於元儒紀事之書其言不
皆同而皆有所徵要為不誣也夫千載河清廢興有時
開國之君往往以封植陵墓為首事而元之君臣乃首
發諸陵以事厭勝於是乎有以知元祚之不永也或謂
此皆姦僧之為而非元君之意按世祖以丙子下江南
丁丑二月即詔璉為江南總攝尋命以所發宋陵金寶
修天衣寺又以寧宗攢宫故地為泰寧寺其後以臺臣
言其盜用官物及流毒江南請正典刑而世祖竟赦不
殺雖嘗没入土田家口尋給還之其委曲蔽覆蓋可見
矣初年秕政固無足言獨怪當時輔佐諸臣多一時名
碩亦有前宋遺老曾無一人興懷而奮身抗義乃出於
布衣韋帶之士其事有足慨者且其時宋巳滅亡時移
運改二公者豈復有所覬乎說者謂其無所為而為高
義卓行比隆豫讓夫讓嘗受智伯國士之知以國士報
之宜矣二公在宋曾不沾一命之榮而慷慨從事至於
變服為丐鬻家具以需間關羈逆以圖即功其難易厚
薄君子蓋能辨之矣稽之前史漢唐易世之後其陵寢
亦多被發不知當是時亦有高義之士反虆梩而掩之
如二公者乎蓋有其人而不見紀載則夫二公之義雖
謂之前無古人可也抑於是有以知宋養士之厚而獲
報之無巳也縣故有祠在名宦祠之左歲久且敝南充
張君鑑以甲辰進士來知縣事考縣志得二公之事謂
公所為得名直以陵寢之故陵傍故多隙地依陵植祠
於事為宜歲時有事六陵以次及公祠與陵相為終始
亦庶幾二公之志也於是言於郡守吳江沈公[啟-口+山]公亟
俞其請相與成之以書屬徵明記其事為論次如此而
二公事始具於鄭元祐陶宗儀者不暇詳也
建武城碑(任瀚)
夜郎為寇中國僭稱侯王自莊蹻略西極以來軍法所
不制蠻中惟夜郎部最號梟雄是稱都蠻竊據犍僰要
害四塞險絶猨猱虎豹所宫即有孫吳提重兵壓境賊
乘高客軍處其下如人射鵰雲中决眥向空功力俱喪
故先朝諸將戰守多敗屈失利常置不問明興二百年
間王師西下討罪前後數百戰訖無成功憲皇帝常勅
大司馬提軍十八萬駐境上師老將罷纔搏一捷然所
耗傷甚重得不補亡今聖神文武皇帝嗣位朝覲萬國
薄海窮裔包奉貢獻無敢後時唯都蠻擁部落横行塞
下數犯慶長高珙筠戎漸逼叙瀘所到疆土盡赤刳衈
人血肉以釁邊甿野死無弔開府中丞曾公上疏言臣
待罪西垂不能絶邊患無所稱塞意旨願將戮力破蠻
赭其巢略地以聞皇帝下閣臣議奏言蜀在中國為西
南重鎮叛不速討諸羌將望風起事蜀豈得全百官多
以蜀道艱難什倍塞漠噤不置可否間有以漢武使唐
蒙略通夜郎事對不報閣臣遽入奏上取進止詔遣使
授中丞弓劔節斧行大將軍事聽自擇官中丞既受詔
督軍夜郎以左布政使成能參政宫用伯龍兵巡副使
江僉事思充咸入贊計畫分局受事表請以南中軍都
督顯為節帥統制諸軍以故總兵成參將澤等十二人
為偏將自宣撫效忠以下咸聽節制元年春三月中丞
南嚮誓師傳令軍中無殺降無縱亡匿敢有黷賄市奸
宣漏風指坐以黨叛伏誅臨敵首竄攜貳逗遛進退者
其斬以徇誓巳密進顯計師所嚮顯議九絲城蠻中都
會自比漠南王庭蕃漢土著無賴亡命所歸地深阻不
猝得拔凌霄砦九絲便門都砦比東霤先擊便門次東
霤即王庭蚤晩可得獨凌霄王阿苟最桀黠蠻所怖畏
然喜貪賂遺封爵使通老㗖令下關執其王并六酋帥
以獻羣獠奪氣夏五月軍襲落豹設伏擒四賊將取惡
淚坂進迫蠻營顯以牙校鯨將銳卒五千與成澤軍合
圍連决十餘戰城破賊敗走追斬二百級誅名王阿么
名賊將六七人梟其頭夜郎都市夏六月以鎮雄兵三
千攻落亥鯨軍藍澱坂襲淇匡成軍董木與鎮雄兵犄
角攻蠻巢千餘賊迎敵决殊死戰執其兩名王斬首麾
下盡收都砦部落秋七月始計取九絲城城據夜郎西
山兩壁對望中阻長谷庫入谷兩陣夾攻無得脱者厓
磵斗絶四十里三雄王壘其上控弦數萬王皆彊力曉
軍事貫攻戰聞别柵既破益防隘拒險嚴矢石塹牢自
衛顯使間諭三雄王大將軍用兵如神聲號聞海外今
以百萬師摧兩砦如搏雛鷇理豈得逃能先事降我許
待以不死蠻懼且遲回觀望不决部下乞降者二千四
百有竒秋八月令募郡國敢死惡少年增兵至十四萬
公按兵法分五部進各將二萬八千以行營副使江監
督諸軍事顯仁威引兵入黑胃軍其西斷呂郜烏蒙豕
哦諸路成將所部出印覇軍其南以當芒部越巂牂牁
澤軍出穀爆陳其北以絶冉駹董下韓胡朝似(闕)軍得
穵口陳東北斷其内寇使毋猾餉道毋阨儲胥以資寇
食位祖軍西南與顯兵合五陳環絡如連珠緩急相應
兵既會賊出勁卒鏖柵下十餘遇皆北始退保兩壁間
乘城轉石發標弩下擊䎒䎒如雹霰不休時鬼方多淫
雨玄霧晝冥彼堅持不下秋九月公傳檄責戰厲甚用
顯計令軍中厚賞賚土漢衝鋒死士使夜襲城會鯨等
將顯所用諜夜入帳中見顯諜言蠻中以九日作社椎
牛大饗且見霖潦無搏戰理將弛兵酗酒自放顯密諭
諸將宜出不意廼夜發猿臂軍千人乘飛隥嗛枚取道
間關霧雨中遲明進薄城下斬守門者破關以入諸路
軍取鳥嘴為節刻期會戰起寅至午所格殺貫戰數百
人賊大披靡前軍引火炬燒城中囤舍千餘炎燄張天
賊勢窮赴火墮崖谷死者數萬雄王皆棄壘走分兵大
索冬十月取次就擒都蠻至是盡滅計先後攻下城柵
六十有竒擒王三十六人俘斬四千六百有竒略地四
百里還報闕庭皇帝御皇極殿傳制曰國有戎兵予不
敢臆决惟爾中丞哲肅勞瘁封疆能策諸將士破賊擒
王以速成丕功用奠西垂康靖我國家其晉爾右副都
御史顯以下爵賞有差其以九絲城為建武城置府衛
兵下控西南部落命所司伐蔡蒙石勒朕文武臣功使
能賦者銘其勞聲諸永世其辭曰
天王神聖威加九夏僰胡為者坤之社其山硉矹谷&KR1766;
閜蠶叢開國來百戰不得下鬼其讐之聲在野貍晝號
守以虎䝤不庭戒邊櫓其誰使者徇西土殿中有丞既
文且武願假旄鉞斬桀虜丞哉飛檄怒濤發英風颯爽
能起邊城八萬四千戰死之白骨笔籌赤牘肝膽壯勁
氣直上蒼龍闕雲旓羽旂盪摩日月墨王&KR0008;廖王&KR2683;落
豹熭落拗鈯長鎩夜擣雄王窟三十六碎領顝土有賸
壤戸有㖓卒且蘭靡莫咋舌不敢唾楪榆卭莋磔狗飲
血斷出没咦雀入淮化蠣房雉入海化蜃先寇盜得險
化侯王窅窅建武城列雉天一方守者非忠賢能無化
豺狼蜀有天險上為劔閣下瞿塘割據自古昔可獨問
夜郎誰借明王三尺銕為君世代誅豪彊蜀不割蠻不
屋蔡蒙補天之石高崒嵂長與乾坤鎮南服無使三十
六王城下鬼夜哭
嶺東平三饒寇碑(黃佐)
漢人有言曰兵者所以明德除害也故舉得於外則福
生於内確哉言乎乃今徵之矣欽惟聖皇在宥啓廸鴻
猷四海玄同臻於悠久夫朔南之相距固萬里也然德
意所孚如在咫尺雖不軌不譓之徒時或孽牙其間亦
皆闟然而服儵然而化殆猶日月容光必照而奚微小
之遺哉自歲丁未倭奴窺潮東鄙戊午遂侵饒平於是
逆賊張璉負固竊發始則肆行剽掠恐喝鄉衆以遏追
呼旋苞三饒築重城結圍寨以自固巳而四往結聚大
埔則賊酋蕭雪峯程鄉則賊酋梁寧王朝曦王子雲南
洋則賊酋王伯宣煽動飈發海陸相為犄角自是流劫
於外跳梁而不可禦矣初破閩之雲霄鎮轉掠三河詭
執縣官要求招撫時方罹倭患瀕海所在盜起故璉得
以陽降陰叛而其徒因尊向之比陷鎮海衛破南靖縣
城遂逼豫章憲臣被害潮素號繁庶王伯宣復導倭奴
大行殺僇民不聊生莽多暴骨雖有良將遮守要害莫
可誰何三省乃各上其事於朝辛酉秋簡命少司馬兼
都憲百川張公起諸家食賜之璽書俾撫百粤與總兵
平江伯陳公興師討之復特勅代巡侍御蔡公紀覈功
次會議僉同廼下令選調漢達土目官軍合十萬有竒
而檄吾藩預備粮賞且逆慮其敗走不北入贑則東入
閩先遣竒兵萬人餉金萬兩趍往虔臺分發詔安和平
二哨以防守而又戒約閩之海道提師西遏公遂移鎮
駐潮乃分我師為五道指授方略刻期齊發密令大兵
臨寨則多方設竒預簡精卒持利戟勦滅梁寧以斷其
羽翼先鋒至寨生擒賊帥宋興璉巳奪氣矣而王子雲
復被擒於程鄉前後俘馘數多璉漸窮蹙於時中哨由
大埔渡江夷道刊木憑陵險阻以衝其腋分守嶺東左
參議馮君臯謨與鎮守廣西副總兵王君寵監統之攻
克烏槎等九村及圩嶺等寨前哨由饒平北入分巡嶺
東僉事張君冕與瓊雷參將門君崇文監統之簡竒兵
三千為左哨控扼要地防遏海倭統以惠潮參將張君
四維仍令與前哨夾擊攻克石湖馬岡等巢寨後哨督
賴家營以扼其亢則分巡嶺西僉事皇甫君渙與肇廣
參將鍾君坤秀監統之攻克小靖埔坪等巢寨右哨由
大埔胡料鄉以掣其臂則分巡南韶僉事賀君涇與潯
梧參將祝君明監統之攻克白堠吳家畚等巢而饒平
連結大埔之凑遂摧折矣公先榜諭令賊能俘賊者俱
准報功給賞是後右二哨計擒蕭雪峯以獻璉勢益孤
思遯海而震疊無措中及前左三哨麾兵齊進其徒遂
紿璉擒之及其謀主李逢時歸於我師賊帥偽都督詹
世旺等皆攜偽印以降適王伯宣統衆數千人入府城
下公密運籌使守巡及知府何鏜分兵執之即磔伯宣
於市觀者驩抃稱快倭奴暨璉殘黨俘馘無算巢穴次
第悉平潮民始出湯火云是舉也四月十八日始臨寨
行誅迄五月十三日獲璉而告武成信神速矣哉昔齊
伐燕五旬而舉之自說人力不至於此今也不浹旬月
而賊酋自縛大類炎帝之世夙沙來歸而堯戰丹水舜
征有苗風斯下矣於是有司稱賀公遜謝曰我聖皇天
也肅將天威惟恐不副敢貪功乎於是馮君立碑紀功
乃授簡俾予載筆猗乎公承天命克襄天功而不居可
謂至矣嘗聞進賢之北湖肖二曜百川歸之涵混天碧
有日月得天之象焉公實鍾靈挺生履星辰而上之其
在今哉輔成天德丕寧萬國既昭萬世無疆之休則垂
萬世無疆之問易曰日月得天而能久照詩曰明明天
子令聞不巳此之謂也
重修德化寺碑銘(沈鍊)
道也者自動自靜自闔自闢孰得而思維之能思維其
所不能思維則通乎道矣故道有盈虚有消息陰陽之
義也儒佛之論興而道益以晦道未嘗晦而人見之晦
也夫道何嘗無儒與佛亦何嘗有儒與佛謂儒為盡道
非也謂佛為非道亦非也世教之盛則道緣於儒世教
之衰則道緣於佛故道無所不緣豈惟緣佛緣於衆庶
緣於小人道也者天也天之將滅小人耶則稔其惡矣
小人之惡不稔則聖人之德不昌故霜霰積而陽春生
矣西極晦而東方明矣今之時世非耶保安新城東上
德化寺天順間有僧天然創之其徒圓達繼之而㘣達
之徒德鑛復建天王鐘樓并碑亭三座德鑛性淳實有
佛行始余謫遷即卧病其中謂余有忠義大節朝夕顧
視為切至而余宗子應璧業儒是燕趙名士率諸弟子
數十人讀書於其精舍因屬余為碑文記其大略予曰
兹非鑛所思維者此道將緣佛而興儒者之化使余得
推明聖人之意以警將滅之小人豈不有自然者哉因
不辭而文於其碑而且銘銘曰
燕趙之際秦郡上谷州為保安漯陽是躅已巳搆變辛
未發足五百之年神貺其輻雞鳴翹首八寶潛育三川
盤旋會於坤復佛舍曜祥神宫展籙儒行光明章甫雲
簇寄跡雙林揚聲九牧大悲救難小隱卷曲車行彭彭
馬亦何跼擒彼六賊惟神之屬吾斯銘斯非鑛也獨
宗子相祠碑(王世貞)
往嘉靖戊午倭寇起閩海躪福清遂以其勁搗省其大
帥恐甚部分諸監司乘城守而故廣陵宗君子相以參
議得西門西門最為省要害郭外之氓叟婦稚跳賊而
求入者踵相囓也大帥念賊或得以間乘之下令毋内
民内者坐軍令宗君謂奈何遂拒吾赤子而委之賊且
賊遠未遽乘也乘吾力能辦之大帥益恐欲設難難宗
君則謂省無百日粮而驟益人以耗吾食非計更令入
而挾芻粟者入之其非挾芻粟者弗聽宗君又謂吾赤
子奚擇奈何遂拒其饑者而委之賊賊又必不能為百
日攻也於是大帥之難窮而宗君遂大開門縱其入諸
見阻他門者亦轉旋而入凡數萬計宗君度入且盡徐
徐治守具而出竒以創賊賊竟逡巡遁走於是宗君之
聲稱冠諸道遷其省按察副使督學政竟用積䜪病周
歲卒當宗君之為參議副使而汀守徐君某以事趨幕
府故善君因得從君遊其遊輒於西門之烏石山山有
薛老峯鄰霄臺蟠桃塢之屬皆遒聳深秀昔人之所詫
以為靈仙窟宅者宗君樂之間謂徐君曰天地大矣而
有兹山為兹山億萬年而始有吾二人哉則又曰吾去
吾官若脫展耳而不能遽舍兹山也庶幾異時神遊乎
哉蓋宗君没之十六年而為萬歷之丙子徐君自謫起
數遷而為其省之參政以至按察使嘗經行西門咤嘆
曰此故宗君所入避寇吏民道也指謂其父老若猶記
宗使君否父老涕涔淫下曰微公言吾能忘宗使君其
為人長者稍出而謂郭外之民記宗使君否則大戚中
有號哭者曰微宗使君而不肉於倭寇者幾希且吾猶
使君子也更問徐君宗使君不幸而夭吾聞活千人者
後必封使君所活詎止數萬人其後何若徐君亦泣而
不能答以宗君之無子也則相聚而泣其穎者曰吾聞
之朱仲卿而以桐鄉民愛之故謂後世子孫奉嘗我不
若桐鄉及死而其子葬之桐鄉西郭民果為仲卿立祠
歲時祭不絶今宗使君無子獨不能捐西郭之咫尺地
以祀之而視其為若敖氏之餒乎哉徐君乃曰無庸也
吾不忍以宗使君故損汝曹橐乃搜贖鍰之羡與學匿
租百五十金以為祠費行地而得烏石之址喜曰此故
宗君所屬神游地也其必食矣於是閩令裔先丞從周
受工焉為堂三楹牆繚之出石橋而門與西山對復得
傍寺僧之匿田供歲祀其民以時禱祈者勿禁徐君乃
走書及狀而屬世貞曰請假子之一言以示永久余謝
不敏則謂韓退之嘗誌柳柳州之墓而又記其羅池廟
以知柳州深也今吾幸辱宗君知亦為之一誌其墓矣
宗君文當不下柳州故嘗為要官而外除亦略相同其
遷地之近與賜復之易宗君雖若少勝之乃其年與其
後不及也獨所謂少年勇於為人不自貴重毋論宗君
無之而烏石之祀亦其民之久而不忘與徐君之獨居
厚也非若所謂死能驚動禍福之以食其土也巳余文
固不敢望退之其何能辭乃記其事報徐君而復為樂
章一以迎送神俾刻之石其辭曰
築宫兮嶔岑望烏石兮參差桂棟兮玫垣薜蕙兮繚之
藂百馨兮廡門攬遊鯈兮橋池黃流兮灌鬯實籩兮肥
羜氓紛紛兮若囝靈何為兮延佇倩覡餙兮前舞靈徘
徊兮心獨苦秋蘭兮紫莖濯清泚兮流素馨靈翛然兮
若來獨流睞兮友生風謖謖兮茄帶怳若襲兮靈之袂
彷徨兮不得吐將兩誠兮冥會夷猶兮澹忘惆悵兮日
將暮金支蕩兮迴照霓車轔兮澤霧朝汎兮歐冶夕栖
兮丁戊靈之格兮羣愉靈之逝兮我憂吻滄海兮不波
束金﨑兮使安流憯莫憯兮百年樂莫樂兮千秋
正學書院碑(劉文卿)
婺州之崇正祠勝國時行省中書請而秩之祀典我朝
憲廟復詔建為祠故四主宋何先生子恭元金先生吉
父許先生益之王先生會之皆鄉人服元晦之學議述
多行於世楓山章先生濲人也力學玉山之陽與一峯
之徒相權輿郡國旌其澤祔於廟春秋比之釋奠然廡
櫳圜道無有也其址赭城右翠翼巒環縈松谷舒其西
脉紫室映其北垂烏溪騰帶永水盪胷引湖鑿汭匝為
近襟遠眺信安諸峯綢雲浮玉風土靈潔信名賢所都
居也張君來守是邦暨余祀故祠瓦堙木刊二三先生
且暴露歸土偶矣士莫愛道及此數耶楊子曰匪伏匪
堯禮義哨哨其先有衣冠言行而可遷則豈在思遠規
賤儒懼枯也走秦魯趙衛之郊求止也聞至言指簡易
相率而駭如爰居恥祀一二門牆之人其心畸行畸曰
盡偽事也不知教人之無類也道若川若途有贊矣有
和矣茫昧於中道而戰癯交集易之繫禮之庸士尚不
能明而斤斤闢三諦之業烏在服其心而與之甚矣今
天下數士病道也燕雀不忘故都士居先生之地而興
起易動習尚易釐信之則祖父之戒諭佩之則青出於
藍也世無河汾之席董薛逸少之響不必應時乏北海
之門中遠鴻豫之徒不必覩造士有塾塾有期期有課
課有高山之仰亦或王之席而鄭之門也張君於是占
氣審食建襲經之閣布編蒲之牖届於玉池為堂二廡
二亭一龕一藏一徒室百十有六肩牆百有十丈壯哉
祠之周也周哉祠之壯也閱歲績用大播無懸甕之文
而有鍾離之治其峋然塑繪若衣冠言行之佹具足以
振隱淪之脉而興百世之風所謂周禮盡在魯矣耳六
代之樂者言必及雅吾大張其戶庭而彼焉巧於岐路
往者不拒來者不追冐僭王之譏而黜非服之儒則吾
所謂待能者也詩曰維彼鶺鴒載飛載鳴而月斯征而
日斯邁彊不息也學士何不反其窳溺者而精進道不
可離也不自顧其鳶魚之察而川上之逝終食顛沛造
次胥與役也其功日益岐而性日益昧乾坤簡矣易矣
夫婦之與知大人之不失學士胡不格物而識之童習
白攻非盡牽耳目也如是則内照不殆不殆悦不畫矣
正我之習而無以相似窮彼之是而無以相是令二氏
之自見也其無以與孔孟争造影也外道將自降此非
吾之言而聖門之言聖門之言先生不以為不我似也
則學士何不學其學人其人而相與一變之為快也張
君輾然曰圖之此其時矣甲戌之歲糺相翳明天下萬
宇俱廢斯土佳氣鬱葱而余首其事熾於宋元而&KR0008;&KR0008;
若生不是過也嗚呼百家禮樂可燔乎而濟南吃其餘
訓學徒庠塾可滅野可祭乎而東山新其往蹟使夫士
與士言義大夫與大夫言政其化速矣而天下往吾以
是知斯文之不地也乃銘曰
遹彼象賢居城之東塹苔碣蘿庭蔬踰紀如川閱水幽
谷莫響惟守於行以古傳祀幅富捐甘峙楩編茨跨堂
密宇華觀丹楣周垣四葺棋櫺相經古則膠庠今也惟
聚廬洞千羣鵝湖問系士說師經漢詁晉訓蘭芷紛如
四科競入子駿輕移景伯條例祀由光國學莫愆家周
衍無知鸞嶺外驅無文猶興地德參禎背白石之仙蹤
祖雲黃之嶤阿面雙流之清直奠海沙之敞宫攢林織
坳野蒔承隅審勢宅休累世誕貞景止五賢功阜一人
純德純師是邦之君勖哉子衿蓐籍振纓毋為&KR2207;斯大
道蕩平
海常祠碑(吳時來)
海棠祠祠宋臣淮海先生秦觀也在横州郊西之海棠
橋側即先生故所寓地後人高先生之風為亭其上又
改為書院實與祀典未載初横人以先生風義有益於
其鄉之人合祀於是祀先生於鄉賢議者以事先生不
宜以鄉乃又祀於名宦既又以先生編管也處非所據
於神未妥二者皆非所以康先生也推先生之志即生
而血食之將舍而棄去復奚後之祀不祀羡耶從後觀
之謂先生為横人可也莫土非吾也謂先生為名宦可
也人有餘思也嘉靖乙卯南海高君士楠來守州事因
亭宇圮壊方積需謀為修之適先生之後人有秦某者
以靈山丞過横復以請於高君乃為之立棟宇築垣牆
將迎先生主祠其中於是議專祀今之論先生者曰詞
人詞人甚又沉迷禪旨以寫佛書為徼者所乘致流竄
無寧日吁誰從而論先生之世耶先生初為編修與蜀
黨諸君子忤時窣章惇輩乃御史劉極承意劾其修實
錄詆誣被謫處州實與范祖禹諸人同既而以寫佛書
徙柳州既而徙横州徙雷州益戞戞乎靡有寧處唐宋
以來高修操厲之士半入禪家而趙清獻二蘇公黃魯
直諸人乃其尤者豈學道未純而好高異之心易投難
拔亦不覺其深入歟及觀逆旅集海棠祠有本無本等
語乃知先生之參禪皆其居困之時借以解外紛以舒
其抑鬱無聊之意而實未嘗有害於吾道也若致患之
因即不寫佛書其遷徙猶是也不究元祐碑中諸黨人
寧獨少游耶乃為之歌曰
歐歍肪脂宅南方臭肥滅鼻幽以芳山澄水碧清夜光
奎婁錯落燦文章舌筆之吐離毫芒危難之安思所傷
委命大郭托醉鄉含孕苞元極横洋䦯閟靈室配崇岡風
流後嗣宜久長
忠節廟碑(陳栢)
按西關志插箭嶺舊有忠節廟云嘉靖庚申余自職方
出備井陛志事廼秋八月提兵由曲陽縣趨倒馬關遂
駐插箭嶺守焉九月又由浮圖峪走紫荆關得備觀蜚
狐諸隘口蜚狐者今廣昌縣也其年敵擁衆數萬自大
同入掠朔應忻崞諸處十餘日始遁去余乃督諸將整
兵伺之兩閱月乃還凡所歴有倒馬祭刀曬甲諸石皆
宋將楊六郎遺跡始余按嶺之明日即其廟掃而拜焉
其前題曰宋良將楊六郎祠者蓋宋高陽關副都部署
加團練使楊延昭之貌其後寢所祀土人稱令公者則
宋贈太尉代州刺史楊業也旁復肖其貎有七皆捧胄
執戈凛凛然猶有生氣尚欲搏強敵而噬之者詢之皆
云令公有子八人其稱六郎者則延昭也余初至倒馬
關亦謁其祠未見題有忠節廟碑立馬欷歔者久之今
至祠下摩挲所謂插箭石其遺識宛然又未嘗不拊髀
而歎也余讀宋史業本北漢舊臣初名劉繼業方其主
繼元來降業猶據城苦戰太宗素知其勇欲生致之繼
元方遣親信者往諭業乃北向再拜慟哭釋甲而往見
焉帝喜且厚慰之復姓楊氏授大將軍尋晉為代州刺
史卒副潘美以破遼師拔雲應寰朔四州至號楊無敵
使遼人忌之望見旌旗輒引去及陳家谷之役乃為護
軍王侁所迫業巳度其不利且謂美等幸張步兵於此
以相援也及退趨狼牙村而侁等巳麾兵却走矣業乃
撫膺大慟猶率麾下力戰身被數十創士卒殆盡尚手
刃十數人遂墜焉被擒其子延玉死焉業復三日不食
乃死於乎若業者謂之忠節非邪真宗咸和之際其子
延昭復以團練使守高陽關契丹之侵遂州也衆以城
小莫不色懼延昭乃集衆登陴固守以候援至且汲水
灌城悉為堅冰城賴以完今所遣插箭及祭刀諸石土
人談之烈烈如昨日事凡水旱疾病有禱輒應是延昭
之忠憤猶有存者余獨怪宋事以延昭輩為將而寇凖
方力主親征使真宗不為王欽若所惑則燕雲十六州
可唾手以復奚啻僅僅為澶淵之盟邪後世子孫又何
至南渡如靖康也我國家奄有四海威震朔漠蓋嘗三
犂北庭矣今天子明聖神武以文惪綏宇内其有弗庭
者輒出師討之曩余在職方嘗檄諸邊帥願以長纓繫
單于之頸而致之頃者視師關西即與諸將士繕城練
兵矢心以破北敵諸將士亦攘袂思奮因慕楊氏父子
遺烈慨然想見其人恨不與之同時親覩其戰功如宋
史所云巳為之扼腕顧瞻兹地乃素所馳歴以樹勲名
者乂可使之冺冺無傳耶乃命守備李著伐石紀焉且
改題其額曰宋良將楊父子忠節以告來者云
東吳靖海錄(徐縉)
吳水國也濱江帶湖東漸滄海當倭夷孔道蘇之崇明
邑尤斗絶治海中所轄地皆離立水面非帆棹不通故
稱各沙云風氣澆薄民俗輕悍習於濤波之阻狃於漁
鹹之利寇鈔讎殺日尋干戈雖復約束以文吏鎮壓以
戎行而法久弊滋綏禦無方率三十年一遘大亂如劉
通如施天泰如鈕東山如董琦侯仲金王顧諸賊皆沙
編氓而竊發相望不踰常期咸至用兵勦截屈法招誘
乃克小康良由草薙禽獮不能芟其根株破其巢卵數
載之後醜類日繁凶德參會則始於盜賣漁鹽中劫奪
商旅馴至罪釁叢積主名顯著非叛逆不能延其喘息
終階大亂斯海寇頻仍之略也近歲邑之長沙民秦璠
王良王庠宋文晟邵漢顧良徐守正等皆前叛族之黨
裔私分部曲世濟兇醜出没江海盜販流劫為日久矣
兵備憲司屢檄州縣招撫之不肯降自分不赦益嘯聚
亡命羣盜鑄造兵器樹立旗號偽稱靖江王内自太倉
諸近地外自大江千里間白日殺人燒劫市鎮剽掠賈
舶不可勝計沿江瀕海之民騷然奔竄而斥候捕邏之
士莫敢誰何遂乃邀截運艘戕殺兵吏騰播妖言無所
顧忌蠭屯豕突勢漸獗猖嘉靖庚子春兵備副使王君
儀遣官討捕州判石巍千戶周朝卿等違其方略並致
喪衂於是巡撫都御史松泉夏公巡按御史蒙泉趙君
上疏請師誓圖勘定上為之震怒切責内外守備重臣
及江防諸司逮繫僨事者下之詔獄仍勅本兵依今少
師大學士桂州夏公在諫垣時所論建置江淮總兵官
以專戎務乃擢都指揮湯侯慶為前軍都督充巡捕江
淮總兵官嚴期討賊冬十月湯侯乘傳至吳與夏趙二
公洎操江都御史王公巡江御史周君親臨太倉相度
賊勢參酌機宜協贊軍務若夫興發資儲整勅戎器戈
船砲艦長棘勁弩艨艟百艘飛騎萬楫則夏公徵集之
招徠勁勇選練驍敢妙簡偏裨撫循列校虎士千羣魚
麗九變則湯侯訓齊之明賞罰之條舉激揚之典制中
權之謀建廟勝之策則夏公與趙君運斡之扼長江之
險控千里之勢增守禦之防恢掃蕩之略則王公與周
君襄贊之用能號令整齊憲度嚴肅資械山積人心飈
奮固已不戰而奪之氣矣十六日小遇於唐子口擒其
&KR0008;酋縱其奔逸示以先聲决我全勝十一月三日大軍
出劉家渡口賊勢銳甚海鰍巨艦長蛇堅陣彌亘聯絡
螳怒鴟張其渠魁皆緋衣金帶鼔吹儀從談笑揮霍指
顧拒敵我師則長帆蔽空玄甲晃日雲翔鳥集之隊龍
驤鷹揚之校開闔左右變化若神既接戰湯侯親秉白
麾往來督策呼聲如雷海水飛立神鎗效靈竒績先著
戰自朝至日中昃賊徒殱焉臨陣斬馘賊首秦璠等四
人賊從二百餘人傷溺者二千餘人臠屍沸血洪濤為
赤惟王良以三舸逃歸長沙翌日副使王君密遣辨士
陳熙持賞購榜諭曉說賊首小宋文晟捕斬王良贖罪
取功十一日小文晟果等猶屯結未散越二十五日湯
侯乃以副使王君行營諸哨開帆大洋直擣長沙焚其
巢窟夷其險阻萑苻篠簜鞠為灰燼斬首四人捕虜二
百餘人鯨鯢戮於淵渚蛟鱷尸諸藁街累年黠逋一旦
掃滅三軍凱旋萬口稱慶臣盡其算略無所牽掣協心
同慮克樹大功海甸寧謐永無東顧之憂海隅蒼生奠
安袵席之上者數公之力也至若軍興而民不知擾寇
熾而列城安堵俘馘千計而不及於無辜資費巨萬不
出於征斂則乂巡撫公之雅量操江公之遠略巡按巡
江君之風裁太守馬侯之廉能節推陳侯之明慎處分
經畫切中事機之所致也洎夫元戎湯侯副使王君偏
裨列校竭忠宣力經文緯武勞績茂著之先後則有聖
天子賞功之典在辛丑之秋南岷王侯以名御史來守
吾蘇下車旬月政教大行乃謂節推陳侯曰蘇維畿輔
重地意外之防莫切於此海沙之寇顧兹偉績誠宜請
於立言鉅公鋪張揚厲銘勒貞石樹之海壖如銅柱故
事以昭示於無窮庶幾有所懲勸謂縉郡人也聞見所
及諒得其詳猥托以序述不獲辭遂錄其實如左
明文海卷六十九
