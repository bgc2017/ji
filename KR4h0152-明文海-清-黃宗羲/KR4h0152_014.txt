明文海卷十四餘姚黃宗羲編
賦十四
山川六
海市賦(黃卿)
猗巨壑之連大荒兮何灝淼之無垠浸盤藍之澹泞兮
兩曜晃其吐吞西極以東之流瀉兮總滙溶而不霪維
五行之贊二儀兮水邃廣而獨神指三山十洲之宫府
兮聿杳邈而難論眷海市之譎變漂疾兮駭靈異於見
聞彼喬嶽之雲霧兮氣氲蒸之可知若潮汐與八月之
濤兮亦實理之所為何洪波之泱漭兮恍惚出示之瑰
竒彷彿世之形質兮頃刻更移其態姿寒晦歛而宜和
朗兮計歲見之無幾詢海叟之慱練兮槩罔究其兆倪
陟蓬萊之峻閣兮出海隈之崇岡盱雯䨴之乍歛兮泛
霽日之浮光渺萬頃之㶑灔兮胷襟豁以徜徉人走報
以市起兮僕御奔而踉蹌兩竹山之夢夢兮牽牛島失
其青蒼肇蓊欝於尋尺兮旋騰翥以悠揚少徙倚於巖
阿兮已宛在水之中央卧青霓之空明兮如潼潼於沸
湯簇碧霞於一區兮浮晻靄而廻翔譬畫苑之會衆藝
兮懸繪品之千章天吳群下而蜲蜲兮亟為築厥厚墉
罔象十軰而出捧兮躍蜒蜒而争能爰居潛鵠翩翩兮
如助勢而蚘鳴爾乃開五都之闤闠兮集日中之市㕓
南北睟貨之雜陳兮海賈陸商之争先立候殆工匠之
售技兮佻佻類駔儈之輕獧販鬻之繽紛兮繄接踵而
摩肩言不聞而有營兮覩巾服之粲然緂獲貿易以散
返兮行負戴以傴僂伊機巧之戲劇兮争聚觀之如堵
負耜耒而荷畚鍤兮走農䜿與田父一二弁屨之若遠
兮意何居而踽踽山冥冥以遠隔兮巨介避之何所俄
而金榜之日耀兮列甲第之逶迤崇堂層樓之翼翼兮
雕甍朱拱之翬飛亭臺微突其尖兮重簷密瓦參差雉
堞嚴城之洞啟兮藻繢黼黻之葳蕤寳塔矗矗凌霄兮
華表踞立乎虎獅余擬長楊五柞之麗兮客謂未比其
光儀忽逮纛幢之孑孑兮散旐旟之旖旎棨戟干戚峥
峙兮躍騶騎之蹻駛安輿飛蓋之徐徐兮襜帷流蘇之
鮮袲從官健卒駪駪兮郊迎野將之迤邐憶名城之孔
道兮輪蹄輻輳之如是爾其酒旆颺颺兮芳菲近郊遨
遊絡繹兮飛虹之橋王孫俠客兮鷹狗靚粧姣服兮笙
簫竹娟娟兮俯垣茂樹交兮徑遥熒熒兮日下射翳翳
兮風不飄欣欲就兮水之隔招名筆兮臨之圖有懷華
胥兮風景爾殊空中波上兮靡盬璘斑爛漫兮易佉滭
沸兮奔電息潢&KR1499;兮涵杳虛如錦棚之迅撤兮傀儡紛
散於湏臾望島嶼之隐隱兮招玄鶴之翩翩顧偕遊之
大小兮漸容與以言旋謂老農之播怪兮何鯨鯢巨而
不然殆海若之幻戲兮較浮世之絢妍嗤方士之陋以
誕兮誘秦漢之求仙侈金銀之宫闕兮或緣此而誦謾
嗟幺麽兮貴倖若赫横兮威權燎熖兮易燼綺綉兮露
乾百爾翕散消息兮咸有極而有端寥廓忽荒如夢兮
嘉曠士之達觀奚詰辯之倣雕龍兮漫贅費於幽玄
杏壇賦(黃卿)
魯邦奕奕兮少昊之遺有阜隱起兮維天作之廼因廼
壇兮碩人築之乃植之杏兮厥壤之宜陽噓隂吸兮風
雨維時唐虞邈逖兮西周聿衰道堙詩亡兮世不可為
篤生先覺兮文其在兹眷兹階址兮木鐸其鏜朋來四
方兮濟濟蹌蹌函丈樂育兮麗澤孔芳瓊琚陟降兮揖
遜鏘鏘琴瑟在御兮雅歌洋洋四教循循兮兩端無餘
三才六籍兮一貫萬殊進之語上兮反之三隅何類之
無誨兮何材之不儲謂宫蓋廣兮歷級步趨謂墻數仞
兮行之次且彼杏之灼灼兮卉木同春彼實之有蕡兮
寢廟薦新蕤蕤猗猗兮言憩其隂居之弗雕弗藻兮存
太古之淳在洙之涘兮維洙滮滮在泗之上兮泗之徵
幽遠有岱宗峻極兮近有峩峩之尼丘吁嗟隅圮壝陵
兮風樹遠而澤流萬方多士之翹跂兮沐私淑之餘休
彼土木之雄麗兮曾何足以少侔
濰水賦(黃卿)
侈觀海之雄闊兮復靈山之巍峩捐東征於膠牟兮爰
厲褰於濰河同清淄以既道兮慨禹績之未磨惋古渡
之無梁兮停輿騎之逶迤(叶)泊汜泭之汎汎兮乏維檝
而罔拕泅人戟手以招呼兮遠旋睥睨而遲過石齒齒
以夾列兮岸岌岌其頽沙榆如楓之芃芃兮柳毵毵其
俯柯兹東方之稱望兮澹澶湲之洪波佇瞠眸以上下
兮聿泝沿之莫量值漆漲之既定兮受諸溪之泱泱日
杲杲以下映兮嘉㶑灔之浮光風微掠以蕩淪兮輕文
鱗鱗以相頏忽層浪之洸洸兮珠漚起沒於中央水鳥
翩其錦翼兮相泛浴以廽翔有巨魚之突起兮鰷鯽尾
而分行掬涵渌之湛湛兮誦孺子之滄浪考圖經之源
委兮出瑯琊之懸淙詢土人之往躅兮曰韓王之戰場
曩欲閱其形勝兮肆延却以睇觀善將兵之多多兮佐
以張耳之桓桓乘連勝以東下兮殆破竹之無前夜囊
沙以潛渡兮竒計莫測其端龍且亦楚之矯矯兮併數
萬而蹙殘揚捷音之赫濯兮築京觀於廣原強楚為之
奪氣兮東方震悸而膽寒遂挾功而請假王兮奄有齊
氏之山川憶戰士之横戮兮爾何生之不辰立頽垠而
愴惘兮弔千載之旅魂骸骴堙於沙洳兮血濺歴於朱
殷想隂曀而喑泣兮搖冥夜之鬼燐或波聲之哽咽兮
亦玄靈之嘆嚬何天視之茫茫兮棄三代之遺氓秦燔
燎之幸熄兮重以劉項之忿争諸滅國之甫復兮旋横
摧於強兵噫田横之遁海島兮失虞舜之禘祾春秋之
善救者兮龍且師來之有名嗤汝韓之鷙噬兮殞萬命
以誇能仰大賢之惻怛兮斥善戰於上刑止戈禦亂之
不得已兮稽九伐於遺經覽浩蕩之宗海兮懷濟川之
先正(叶)彼格鬪之錚錚兮等漾漾之浮萍
滹沱河賦(石珤)
介然子將如東瀛放舟於滹沱之浦覽郡國披山川辨
土壤聆風泉俯象六極仰窺無垠問遺俗於故老招海
上之飛仙於是揖漁人而進之曰子亦知夫兹水之源
乎出自繁畤經於代谷放乎雁門之坂帶於太行之麓
朔方巨嶽實扼其胷恒衞諸流半入其腹氣吞萬壑激
硊&KR1235;而未平勢應三泉墮平原而逾蹙時乎春冰乍融
積雪方觧支流趨順客浪藏駭迂逥縵延千里一帶霤
石成渠鏘波赴海千城藉其潤色萬畮資其灌溉鏦錚
鳴帝子之環嘔軋散將軍之凱編桴賈客燈火輝煌罷
釣漁郎歌聲欸乃芳洲乍晴倏昏忽明擥神農之遺譜
得靈均之杜衡及夫積霖未止秋水大至巨濤坼空駛
溜軒地律令助威飛廉擁勢海若為之改容巨靈因而
避位鯨翻渤海鬼母長呼虎栗昆陽英雄失智山刊菑
翳野誅樸樕先驅一指崩沙潰屋怒留城邑薪藁如雲
殃及鱨魦僵屍遍谷亦有傾城摧山變陵不雨而怒無
龍而興湍隨鯨徙勢若雷崩斷岸蒙隤殷輪牟赤平岡
被囓戈戟猶青雷崩斷趺訝魚龍之識字赭留袍笏豈
犀火之通靈乃有泗濱磬浮汾隂鼎見寳鏡入秦號鍾
歸梵涇陽嫁女簫鼓猶喧龍叟射綃波濤飽戰壊百尺
之長橋剗千年之古塹人懷魚鱉之憂國有沼池之嘆
忽幾刦之餘灰出昆明之一旦蓋自列國兵屯朝齊暮
秦盟偷韓魏兵來薊門趙國上卿功名一擊平原公子
車騎長奔虎狼勢成合從事緩頗牧既亡望諸已晚建
不出援丹空起變常山之蛇陣徒存主父之龍顔幸返
復有劉項相雄赤旗建功淮隂故壘東垣廢宫王覇詭
冰再光舊坂蕪亭飯麥猶著遺忠保河北以待朕亦何
異於關中乃至開元弛網漁陽肆毒投鞭斷河驅王入
蜀常山太守首阨天下之亢帳下諸兒竟破羯奴之腹
惟宋有國兹當北垂契丹伺便西夏來窺築甬梁津任
布有備邊之策山崩海覆劉竦興致死之師自餘紛紛
以暴易暴中更幾秦世歷多號劉琨有志獨枕長戈虞
詡難逢空增萬竈太平之日少於戰爭隴畝之民耗於
邊徼是宜地下白骨多於黃土長河東奔為泄其怒推
車卷甲盪百世之餘兇濺沫飛流刷遺羌於千古山蓋
不得不峻水蓋不得不駛陵谷蓋不得而不變城市蓋
不得而不徙是雖天時人事交會之偶然然亦豈惡殺
好生造化之得已者乎乃知天本待人地亦藏宅畀我
祖宗增其式廓既定鼎於金陵又相居於恒嶽若成周
之豐鎬復營邑於伊洛挽唐虞三代之遺風增版圖萬
里之式擴於是山多獻靈川亦效職噓氣成雲蒸地得
澤不須劉累豢靈沼之二龍亦有豫且得白龜之徑尺
木多杞梓自河而東波有鰋魴望海而入其有異氣藴
欝孕為賢良輝煌事業璀燦文章高門大纛紫綬金章
或名流乎林藪或身負乎綱常乃若蘭陵著述功裨墳
典文貞論諫治逮成康閣敞平津屢屈吾丘之博辨屛
張便殿猶存李綘之封章武惠忠誠身兼將相韓維兄
弟並在巖廊趙賓客之名懸調燮黃牧伯之風輓循良
一代龍頭世頌文忠之相業兩朝司馬名登恭敏於旂
常是其在昔有作於今益昌孰非山河之所鍾毓地氣
之所敷揚者乎矧吾生之行休值海波之方晏駕木蘭
之長舟縱千里於遐覽横桓伊之古笛飽廉頗之一飯
藉荒磯之芳草憩清風之别館采江籬以為佩畦揭車
之九畹悵九原之莫作想古人之如見於是流魚出波
沙鳥鳴苑月華窺林露色凄晚樂未極而悲已生日己
夕而路猶遠既引領而高歌又一唱而三嘆浩浩乎飄
飄乎蓋不知吾之所欲之而忘吾之所欲返也歌曰山
窅窅兮波鱗鱗臨長洲兮思古人魚來迎兮鶴與吟惟
秋鴻兮北以南志不可騁兮樂不可單還予舟於江臯
兮吾將續先王之遺音
艮嶽賦(李濓)
宋政和間詔築山於上清寶籙山之東象餘杭之鳳凰
山初名曰萬歲山後更名艮嶽以其在國之艮位也嶽
之正門曰陽華故亦號陽華宫飛樓傑觀竒花怪石崢
嶸巧麗可為極矣詳見宋史暨僧祖秀陽華宫記靖康
兵燹之後無一存者余汴人也數遊其地周覽荒基追
憶其盛賦以哀之時正德丙寅歲也
躡陂陀之土丘曰艮嶽之遺趾杳臺池其何存悵宫殿
之圮毁走狐兔於窟壕莽蒹葭於潦水想全盛於前朝
當政和之初紀倡豫大而豐亨崇苑囿以經始咄蔡京
之奸諛進朱勔而任使廣興築以遊觀傾帑藏之儲積
耽逸樂於當時殫民力而罔惜寶遠物以自娛役耳目
之無益費千金而一花勞萬夫而一石萃珍異於天波
(門名也)致希有於汴陌蒐洞庭之瓌竒罄太湖與靈璧爰
鑿堰而破牐始克達乎都驛乃有紫石之巖萬松之嶺
海棠之川朝真之境馴禽猛獸之聲野店村居之景又
有龍吟之堂巢鳳之閣極目蕭森飛岑八角斷峽層崖
回巒峭壑白鳥成群錦鱗自躍蘆渚梅汀栖鷴駐鶴其
上則夀山峩峩兩峰對列瀑布下垂噴冰洒雪煙霏冥
濛寒氣凄冽其下則景龍之江澄波瀰瀰鸂鶒鴛鴦飛
鳴戾止朝暉夕隂變化倏爾其最高者則有絳霄之樓
白雲之屋木棧驚鳶石磴駭鹿巘接巒廻岡連阜屬左
右蔽虧前後聯續沿澗而轉坡降巔而憩麓十里笙簧
四面檜竹徙蓬壺於中土漏渤澥於平陸十步一館五
步一亭雕欄曲檻碧牖朱櫺枇杷橘柚黃楊冬青虎耳
鳳尾含笑素馨徧滿山谷婀娜娉婷見高陽之酒肆倚
南山之翠屏觴壘不竭絃管可聽更有竒玩崛﨑玲瓏
玉京獨秀之巖慶雲萬態之峰去天咫尺宿霧千重秀
拔雄峙若削芙蓉巨石數仞屹立有容或如儀鳳或如
伏龍嘉名帝錫盤固侯封馳道行幸陽華之宫百鳥迎
駕飛翔蔽空(見桯史)王孫絡繹寳玦相逄柳隂蹴踘花市
歌鐘謂太平其萬載俄潢池之逞兇失戰守之大計括
金帛以和戎屯牟駝而縱牧邀青城而俛從歘鳴笳以
北去擁鑾輿於雪風睠舊京而返顧洶煙熖於域中信
悲生於樂極徒抱恨於無窮嗟天命之不常惟一德之
是輔究治忽之有繇實人事之自取苟好樂之無荒保
生民於安堵仰無逸之姬公誦旅獒之召父並陳戒於
顯王永輯寧乎海宇何宋人之不然誅京勔其奚補矚
陳迹而撫然聊摛辭以弔古
登秦嶺賦(王雲鳳)
我登秦嶺之巔撫清風之泠然雲飄飄以翼予兮搴長
松而繫馬覽千里於咫尺兮萬山纍纍而在下野老導
予以前路兮曰此韓子之遺蹤望翠巘之片石兮得夫
子之幽宫世皆輿傴僂而婢呴喻兮子有丈夫氣安得
不窮直諫自古不容於朝兮又何問家於湘之童蒙歷
炎海之瘴厲兮奄歲月其既老胡生還而益壯兮塞胷
中之浩浩蹇悃諒之蹈嵌巖兮何不改路以嚅唲屈原
葬於魚腹兮今之智者笑之吾將剪彩霞以為裳兮結
長虹而為綬榼洞庭以為漿兮種千頃之蘭蕙以為糗
愁猿吟兮石泉鳴九頓首兮公之堂欝予懷之極悲兮
予亦不自知其何情退而讀公之文兮夜爛爛乎其有
光
渡黃河賦(王雲鳳)
造化剖胎混沌開函黑水沆漭崑崙磛碞乃有百泉星
聚以下列九派虹分而可&KR0034;忽茫&KR0008;洶湧禀中央之正
色兮飛下萬仞之重嵒滌戎蕩氛兮望神州而南騖抺
雍貫豫兮上擁磧石之滓下吞滄海之醎澓湋東西衝
突南北蓋不知其幾千萬折謂之千里而一曲者乃其
大凡時或帶雨以奔怒齧崇崖而肆饞渺平原兮曾不
一瞬渠深如谷兮崖突如巖聲若迅雷之將擊勢如怒
兵之鼓儳河伯踴躍兮蛟龍肅舞濁濤巨浪不啻日浴
而天銜野老稚子號顧以遁走兮壯夫健婦争持敝畚
荷長鑱峻隄忽亘以百里兮林空山赭曾未惜乎合抱
之松杉慨何代不罹此患兮豈水德之匪仁抑上帝之
䧏災兮而吾未有乎至諴何艱兹辰汴隄决緘千村萬
落如刮如芟天子震怒乃責守監何獻策之紛紛兮曾
不異乎燕語之呢喃匪順下而障塞兮斯乂鯀之搶攙
泯脂膏兮竹石絙百丈兮落椷溘瀑㵡兮一芥&KR0146;疲癃
兮諵諵欎里閭之㗲嘖兮望天閽於霄漢鐫功伐之矗
矗兮輦西山之珉瑊我扣舷兮太息但見漁人舟子天
際掛一葉之輕帆欲訴真宰何辜兮蒼生安得神巫起
鄭之咸
明文海卷十四
