明文海卷二百四餘姚黃宗羲編
書五十八
頌冤
上楊邃菴書(何景明)
僕聞聖人哲士取人於衆惡明主顯相識賢於集毁夫徇
同情則獨行見遺實多口則廉節被黜何也獨行者同
情之所繆而廉節者衆口之所黜也昔匡章棄於通國
而獲與於孟軻即墨汚於左右而受封於威王孔子明
公冶之非罪晏嬰脫石父於縲絏是故衆惡之中聖哲
之所必詳集毁之下明顯之所弗蔽也今有操獨行秉
廉節而干衆惡負集毁若李夢陽者明公在上何可弗
少加察而一援之也夫僕於陽非敢謂其無過也自崇
而弗下人太任而弗識時多憤激之氣乏兼容之量昧
致柔之訓犯必折之戒此其過也若其飭身好修矜名
投義見善必取見惡必擊不附炎門不趨利徑處遠懷
不招之耻處近執莫麾之勇在野有兔置之武在公著
素絲之直立志抗行秉心陳力咸可尚也前與御史相
迕同黨交搆恃其貞介不服文法邅延無已固其自取
而尊逹至為不悅縉紳靡然誹笑言官亟詆於朝法吏
深鞫於獄惟恐摧之弗披而辱之弗窘也嗟哉亦已甚
矣謂深懲以全之乃底其壊歷責以備之實求其缺謂
其為高好勝多事越位不即攻之將為患害則陽之為
害弗猶愈於賣法成賄汚行喪守玩公詭避行私煽虐
甘心附媚役志富勢者乎凢此一切置之不問而獨於
陽而較焉何也大槩習於苟同而畏異已溺於混濁而
非獨清便於相容而憚弗羣務為蔽闇而忌太白故當事
謂之横伐奸謂之訐建樹謂之標已振起謂之輕事問
民隠曰市名而出位持國法曰寡情而立威是以詭俗
諧衆之人相倚為譽而直節獨行之士疾之若讐由此
觀之仕宦之徒不貶損以就時游滑以希世何能免於
今之人哉明公在上秉進退之權司統均之任奬拔廉
直沮抑邪枉而陽為門下相知之士其困於人若此况
門墻之外萬里之遠者乎夫讒言屡至慈母投杼浸漬
之灌可解膠漆僕於陽有肝膽之交聞於人言猶弗能
無疑明公之門陽不敢徑逹雖有鬱抑何由少白然陽
之事在江西者亦甚彰彰匪有隠惡難見也僕嘗究之
衆議士民頗公學校之徒曰陽敦古崇禮志在澄清閭
閻之下曰陽不為撫按官爾可使盜賊息權勢不害我
也夫學校之徒陽之黨也其言不徵閭閻之下無知之
衆何以黨於陽哉今京師之士其弗知者則已流言傳
訛昧形議影羣猜共怒一吠百聲持辯風起發言雷同
矣間有知者則亦恐異同於威要之吏以遭口舌之禍
視為秦越隨其軒輊夫反同情以伸人格衆口以明物此
其弗利也必矣孰肯樂弗利而為之哉昔孔融鶚薦乎
禰衡汾陽解爵於李白揚善登俊閔才舒困昭昭人代
矣今陽之文藻敷贍才辯捷給誠二子之流匹而拘檢
行止閑於禮義可以用世賁治二子弗若也乃窘辱摧
靡卒無一為之地者僕甚傷之伏惟明公秉道服人積
望鎮衆力可以移易範可以表正於陽少加援察采士
民之議捐比附之論使邪枉無順遂之私廉直無不容
之嘆非獨陽之幸也國家斯文幸甚
與司官書(楊爵)
竊惟執事名臣後裔儒林節行自理北司事以來獄中
人盛德之贊青天之謠走二人得於耳聞者亦久且熟
矣往年曾寺丞子如獄中具道二執事於爵其垂念曲
全之心甚為切至以二人事喻東人云幹國之臣當為
調解此皆二執事痛隠時政懸切國民而為世道深長
之慮之心也豈特區區為二人惜哉在二人未嘗不銘
刻肺腑感激思奮益自砥礪而求不負賢人君子之許
可焉屡欲修書啟謝以罪難中多所不便而止其敢忘
此厚德而忍於自薄也十月初爵以事出窮廹以死自
誓又不欲苟且冺沒使死無聞焉思欲具書以獻主上
以盡垂歿忠藎之識其書始終千餘言大抵援古証今
剖析於義利邪正之幾懇切於安危存亡之戒欲主上
納諫容直以成君德以廣君道與唐虞三代兼美比隆
中間有云臣以罪處獄中四十五月有餘矣延此一息
尚未死滅此實陛下好生之德覆載之恩之所及而陶
某等於臣飲食一節曲為區處不欲置臣於死使朝廷
有殺諫臣之名其心未必不為忠於陛下者也此數語
者實以古人之作用望為執事之能事焉諺云以所重
加於所好爵以人臣以道事君者而望二執事是以天
下古今所同重之道而加之矣其待之可謂至厚期之
可謂至遠矣時以楮筆不便未能具藁君門萬里亦無
由為九重獻而徒能以口誦耳故嘗數語邏者云我有
心事願告朝廷汝為我逹之所以為此言者以冀主上
賜紙筆則頃刻可成稽首以上雖死不恨天啟聖衷萬
一感悟不惟國家大政有所禆益而二執事之高義美
名亦因得以示天下傳後世矣近日獄中嚴戒之故走
二人亦頗聞其詳矣顧事至於此莫非天命上則朝廷
之法下則人臣之罪在二人敢不修身以俟而順受之
乎但身居言路職任諫諍中奮感激不無觸犯而雷霆
赫然之下既以微示戒笞而全此生矣以一時言語文
字之狂妄而數年坎穽禁錮之凶危則所犯之罪與所
服之法亦足以相稱矣今復困以㭱鎻加之以非常之
法而置之於必死之地焉在二人一時之存亡雖甚微
而關於天下國家者為甚大故憂憤感悲盡誠號呼而
慨吾遭際之不淑此心此情實不能自已矣每夜初上
鎻腰縶足曰羣綑曰生根一人立而唱之數人縛而為之
以此治元惡盜寇之峻法舉而加之於出百死為宗廟
社稷慮之諫官焉時事至此真可為痛哭流涕者矣况
二人家貧路遠官淺罪深窮乏已極於守獄校卒無毫
末德意推以相及則舉手之際有何情分非有二執事
在上將誰倚以存此生乎即今幽室窵杳門扉晝鎻漫
漫然與長夜無以異下地冷木之上肌膚凛烈一苫一
席之藉皆事属觸法而并為人所徹去坐卧起立展轉
關禁一飲一啄率至窮詰其萬辛萬苦萬窘萬廹之情
状視獄中諸犯其嚴急之過不啻十倍聽其言語察其
意向似欲二人速死以畢事焉耳竊以為凢此毒苦之
甚二執事或未能以盡知焉若曰知之則往年仁愛所
及固切切焉欲全此殘生矣而今復不以生處之豈肯
以數年至厚之德轉而為一日之甚薄乎故二人直慮
以為二執事決不知其如此之甚也或者以一分謹慎
分付而下之人奉承之者過於十分焉此則事勢至此
容或有之今日切近災禍二人已身久罹之天地鬼神
照此衷曲而志窮慮極亦已甚矣故不恤冒瀆之罪敢
以廹切悃素仰告而無所匿欲望此等毒罰仍賜寬恕
但不時預備若事出不測則倉卒即可處辦决不敢以
餘罪有累於二執事焉如此則情法庶幾兩盡囚繫顛
危之歲月或可以再延矣雖東人覘視日在於此而彼
皆二執事屬下舊人天理之在人心者未嘗亡而見其
知好惡曉事理者十常八九更煩以一言欵喻則若輩
未有不信從者矣若二執事不為顧念而一聽下人之
所為則寒風凜烈之際羸瘠弱孱之質實難克堪而二
人相繼死者有日矣天地間無不死之人無不化之物
誠使二人一旦命先朝露倏忽殞滅為死於諫職之下
求仁得仁志固未嘗不自慊矣豈以一死為惜哉但念
天王聖明堂堂天下不能容此致身報主之直臣使竟
死獄中於二執事數年保全之德愛亦未得終始領之
人臣之禍朝政之損主上盛德之累為天地間留一無
窮之悲恨矣故昨嘗有詩云九天風色夜蕭蕭此日君
門萬里遥不是諫臣愛一死殺身恐累聖明朝此實二
人惻怛悲感惓惓不已之心也古人願為良臣不願為
忠臣二人今日之事其是非得失固不容以自喙矣但慮
天下後世有志士焉其慷慨殺身而存視死如歸之節
者實有鍳於此焉天下後世有仁人焉其見幾而作得
明哲保身之宜者亦實有鍳於此焉所見不同而好尚
斯異一時心事固為人之所取而亦為人之所戒焉若
二執事身當今日之事上不使朝廷有殺諫臣之名下
不使忠臣義士吞泣飲恨鬱抑於九地之下則經權迭
用有善處之道存焉耳有祁大夫則叔向得以不死黨
錮之禍非霍諝不能遽解而郭楫之語范滂事雖未就
而高名千古不朽也二執事有賢者之節介有能者之
作為故二人敢以古豪傑之事業望之而欲其成廟社
之遠圖焉富貴福澤一日之榮寵名節道德萬世之瞻
仰於事變難處之際而綽有處之之道非吾二執事之
高出俗輩將誰望焉
辯冤書(盧柟)
古者大夫士志行不通於上則盡於書以列其情要其最
顯者則李斯盡秦蘇秦鄒衍田需張儀盡六國司馬相
如卜式鼂錯徐樂枚乘主父偃盡漢韓愈柳子厚張籍
李翺盡唐司馬光王安石蘇洵軾轍歐陽修盡宋雜游
說兼道藝窮於布衣側微之辭而後下之人得以抒其
慮上之人感切於諷直之說於以納其忠而弗之罪焉
則夫書之宜上下通貴賤也於古有是夫雖然幸而處
常徵諸言載之書可以逹天子不幸而值變身桎梏之
刑待鈇鉞之誅徒嘔心血筆而書之不足以逹士庶人
何者彼其天壤之相違居養之相異囊首赭衣之徒固
不足以動人之耳目也今天下公卿士大夫自宰相而
下與天子持議論相可否乘朱輪而插貂蟬紆金紫而
懷珠玉執天地之符而力侔造化者固不為少也而柟
含冤幽室關鍵口舌不敢延頸而一鳴者何也伏枷鎻
罹重法厠穢弗潔之囚誠不敢輒以書通竊又懼夫上
之人不肯戢威解顔傾耳一聽死亡者之論徒速血肉
糜骨之祸耳夫鳥極則厲鳴獸極則走鋌人窮則歸本
嘑天命之衰也於柟已甚安得不頓足狂呼祈霖雨救
塗炭冒死一言於執事哉夫柟世家業農幼而讀書循
章句以諸生受胡氏春秋餟屈宋之糟游司馬氏之濱
窺跡於揚雄諸子之垣然志行狂簡言多激越時時取
釁厲為世人譏誚庚子歲二月中柟傭工人王隆左手
病瘡甚柟謂隆曰汝之病殆不可事事給汝直復若業
何如隆曰諾請以張杲彊幹而多力者代僕柟曰然汝
行遂歷試張杲為傭奴六月二十一日杲盜場麥柟聞
之以畀司里杲遁宿孫潔場中食守場人李現場一缶
明日柟赴訴縣伊家乘大雨排房塌撲死旦日杲母魏
氏駕訟邑侯蒋公曰盧柟毆伊男卒七月初五日蒋公發
閱杲屍則上齒闕者六左脛裂凢可以致死者無不毒
傷夫齒闕則食難脛裂則行委自柟場至孫潔場逴一
里遠而彼走且食此其齒與脛果得有恙否也齒脛俱
無恙而闕而折果孰為之耶當是時柟具大刑對思不
知所出蒋公亦不測杲體徧傷故相栲掠數百自朝至
日昃與法具伍嗚呼柟以柔脆之膚而犯堅虐之刑具
彼何情而不嚙予骨肉而柟非金石之固亦安能久於
抗對也苟疾痛有間雖赤族之禍然且不恤矣是月二
十七日柟先母哭柟於野有婦人前持母曰毋哀我張
杲姊也我父杲叔實知杲死雨頽房壁壓焉杲叔張昇
又謂柟父曰杲之死也甚微而難言父窮之曰吳章者
杲外叔魏氏與章淫禁章不得娶而居其室杲之死夫
二人者圖之房壁頽厭非特霖雨使然也鄉昔齒闕脛
裂者徧身毒傷於兹可徵焉先人以姦慝之跡隠而具
房撲之情於廵按樊公准辯飭大名勘問未及而按臨
會審樊公謂在庭諸公曰王隆者盧柟雇工人也按文
附緻張杲作王隆傭人隆且為人傭張杲為傭人之傭
耶夫王隆無恒産為盧柟業農即令張杲為若傭當業
誰之農乎使杲果為隆傭則杲當在王隆場安得来盧
柟場盜若麥耶且杲所撲麥盧柟之麥所飲食盧柟之
饋獨傭為王隆之傭名實眩矣法宜開蒋公不然樊公
曰凢士師可以生殺人有天子律令在律可殺吾不敢
生律可生吾不敢死我所議盧柟同諸君奉天子律令
爾我何敢私且魏氏原告詞謂盧柟令雇工人王隆覓
張杲郭勇與柟傭工矣夫王隆一人爾果覓工自代即
當傭一人又安得雇張杲郭勇二人代一人耶况盧柟
當時嘗給郭勇僱值錢勇既為王隆兼僱盧柟又安得
給無謂錢與王隆所傭人耶今不幸事變杲死遂作王
隆傭人設使勇亦死則勇即作王隆僱工而盧柟不得
謂勇為僱工矣法宜開蒋公語塞少間進曰盧柟既逭
死請罰榖一千石破若家何如樊公默然蒋公趨翼進
將言憲副張公目蒋公退同知崔公履推府朱公之跗
朱公肘真定理刑趙公謂蒋公曰是不可死先生何苦
阨人蒋公稍就位樊公指柟原法曰彼罪案既若是而
蒋令寘之死予當奈法何僉曰稱律令於是下柟大名
守張公飭滑縣劉公覆勘劉公者又蒋之同年生最舊
執也相持同議定而後出謂房撲為妄告擬柟以家長
毆僱工人至死應徒律量罰榖千石其傍引鯨鯢兇噬
之惡無損於蔣公焉以呈察院二十年正月内詳允發
諸犯的決贖罪既柟各寧業所議榖千石直以為非法
令免惟皂隸李禄未詣官照出亦擬不應詳代樊公廵
按殷公允其詳而獄由是勦矣柟居家末踰旬而先人
終距六十日而先母卒踰年而兩子死一女亡夫柟出獄
瘡痍未洒即繼之以天崩地隤之變而動其心膂之惨
奈何天命窘極若是哉先是蒋公董獄當死刑者五人
曰盧柟曰袁濟曰馬氏曰吕敖曰侯宗儒然皆冤誣而
無實以故獄詞雖偹而率不服是故樊公首貸柟薄其
罪暨殷公按郡則四人者咸稱冤蒋公懼諸公救之以
柟為口實解殷公問蒋公曰盧柟何如蒋公具疏進復
組織柟死若昔之語樊公者益誣由是殷公釋袁濟馬
氏而復問吕敖侯宗儒尋亦開去獨執柟於喪械送大
名守張公公知柟之冤哀隠悼惜之不足而議柟抵死
此固因察院之成命非張公好殺之本心也明年柟奏
辯復行張公問得其情供張杲實柟傭人而仍以原擬
若曰仍原擬則法不病作傭人則不沒其實而典刑緩
且歸柄於察院也是年翁公按臨弗原明年柟復奏辯
行張公時廵按胡公會審而張公前吏部郎中通判吳
公前吏科都給事中推府李公悉直柟為誣胡公執先
定之辭據紙獨與柟對若仇佐証卒不及一詞及柟稱
冤出憲副喬公作而言曰是情實可矜胡公曰此卒不
可殺終當與某囚同例減死爾姑待仍擬張公退而歎
曰諸公哀枉非不力救然所能者人也其所不能者天
也於是悉取諸逮事者徵問前卷旁引鯨鯢兇噬之惡
嘗笞某六十七十者皆虛偽無騐証去之獨張杲案如
胡公議於戱柟内省由齠齔之年以及今繫獄之日柟
始讀書不過為狂瞽之文瀆君子視聽未嘗附會官府
行無頼作掊克又素惡商賈行坐之事於市井挾劍酗
酒豪俠之徒固未嘗銜杯酒接慇懃同濟兇淫之惡慢
長老而忤王法也獨好倜儻恢曠之行嗜殊調好觀古
人竒節然未敢踰大閑為名教罪人府縣無告訐之辭
而六曹無文劵之騐夫所謂恃豪放恣險惡凴陵暴横
於一時彼濬人固寬厚有容者亦安能甘蹈患害上下
無一詞發擿必待張杲之獄而後暴白哉且張公決獄
明公而少貸使柟果負大惡如前卷云云則亦安肯薄
正而去之俾文案不符於察院會審又何為汲汲解暴
令柟無死若是哉夫前卷錮獄扄之以紙若鎔金鐵之
精貫重關之鍵而牢不可破幸而廵按樊公開示覼縷
動引天子律令平反是非一人之私恩得以紊典刑掩
日月也且柟應擬徒罪贖榖四十五石而倉有收也魏
氏領葬杲屍有状也柟領杲原貯庫所盜麥并袋有案
也夫李禄詳所載皆柟已開原跡二十年四月内殷公
允之有徵也是皆藏諸司吏有考也柟寧業居喪一年
是亦齊民矣固非逸刑掣鎻之徒越有司而警方牧之
人也讐家無告佐見無告公正之民無告劫發隂私狡
猾懁悍之徒俱無告夫執柟時去允李禄詳日期然且
八月遠矣然而察院至是復悔其允曰盧柟招詳朦朧
收寘之死夫招詳果朦朧耶前李禄招詳何不駁勘果
非朦朧耶顧復執柟抵法由是言之前後翻擾多失其
據而柟安得無冤誣於其中哉始柟為諸公原宥前已
歷陳惡有察院之嚴諸公之明而為是朦朧招詳哉惡
有市井輿情之地而柟敢以招詳朦朧居之哉惡有三
代直道之民容是招詳朦朧之人油油然處之而無異
哉昔有好生者贖狐兔麋鹿而放諸郊獵者邀之則急
走狂嘑以捄其死嗟夫人放禽獸則不忍邀今樊公既
放柟於野人又從而招之是非愛物之心重且長而仁
民之心輕且短與夫張杲一人也在前卷為王隆僱工
樊公為盧柟僱工殷公復作王隆僱工及柟奏辯張公
詢得其情仍作盧柟僱工而翁公復改作王隆僱工夫
古天吏殺人也左右皆曰可殺勿聽諸大夫皆曰可殺
勿聽國人皆曰可殺信矣而未敢也然猶察之見可殺焉
而後殺之今柟之獄朝一人曰可殺暮一人曰否暮一人
曰可殺朝一人曰否夫所謂可否者纔一人之辭耳設使
執政舍己之見平其心氣推而問諸左右諸大夫國人
則其可否豈特一人朝暮所謂哉雖然可否無定者謂
之疑獄王制曰疑獄汜詢衆議赦之又曰附從輕赦從
重書曰與其殺不辜寧失不經吕刑曰五刑之疑有赦
五罰之疑有赦周官司刺掌赦宥之法夫古之聖人思
其心未嘗殺人因民遠善而近惡故著為法令以馭之
夫刑凶器也擅意決殺者入人易深而聖人有憂焉於
是垂法於經若易之解曰雷雨作解君子以赦過宥罪臯
陶之戒舜曰欽哉欽哉惟刑之恤哉我明太祖創制立
刑於律首為横圖薄刑具著大誥減等又五年勅刑部恤
刑於疑而可矜者察小大之比以宥之此其仁民好生
之意與王制易書周官之法相流通今柟無辜之獄非
止於疑而已也何獨不被聖主赦宥欽恤之仁罹此網
羅繩鉗之厲哉夫察院諸公堅不原問是非不知柟為
冤抑直以為可死而殺之也蓋譛禍既成每執政出都仇
者從而攻之而柟名曰監生訊者謂柟非豪右則守錢
奴子爾蓋不知柟以中民之産積獄數年悉貿費無餘
而先人二柩暴於人野場中寡妻無嗣託食於親厚故
人已閱二載矣艱苦萬倍不能一宣上卒以虞涉之嫌
而下無解縣之日此大道之公不行於一夫而柟飲恨
待斃所以積淹於獄也夫孰肯正明王之法忘小嫌之
私挺已抗救於汩沒無報之人哉昔者柟歷大名府獄
濬獄元城獄會諸解繫徒錄遠六七百里近比各府州
縣獄其弊無大相遠而莫以明是故敝訟之政荒圜土
之教衰雖使蘇公召伯日詢於庭於國家基本萬一無
所裨益矣請詳言之夫三代而下禮樂教化之不行凢
可以驅天下之勢者畏而已矣是故上而畏天子下而
畏方伯連帥其次畏府州縣牧之諸侯其次畏皂役羣
小夫畏天子則天下治畏方伯連帥則方獄平畏府州
縣牧之諸侯則丘井安畏皂役羣小則民無所措手足
而冤苦病夫獄物之深密者也周禮大司寇用獄聚教
罷民凢害人者寘之獄各施執事以明刑恥之今之治
獄則不然晝則聯紲而居拲桎而食呻吟悲號相靡於
棘垣之下入夜則足連縶項重鉗肢脇受縛三麋髮引
層閑之半筋脉急張血肉反攻而疾痛不勝嘑守者撫
之弗聽則搒楚又加矣將死一人預以病嘗之有司有
司曰可從而殺之曰某官殺汝也非我也夫死者未病
而嘗有司以病者何也曰殺之惨也召惨之故有五凢
無賄而通者殺多餉不分者殺記守者之過殺為富者
復仇殺見利弗予者殺夫官有察吏有稽彼恣殺而弗
顧然且不覺者有故也未殺譛溢惡之言於吏既殺示
顓柄之威於囚囚懼無露言吏忌無貰政是故恣殺之
計行有司弗覺矣由是待罪之民輕天子而弗畏輕方
伯連帥而弗畏輕府州縣牧之諸侯而弗畏惟皂役羣
小是畏嗟乎天子方伯連帥府州縣牧之諸侯所以治
皂役羣小也於其治皂役羣小而弗之畏頋畏其所治
者則是驅天下之勢不在乎上在於皂役羣小也由是
百姓無所措手足而冤苦病府州縣牧諸侯之政盭而
丘井危方伯連帥之令壅而方嶽蔽天子擁虛器於上
而禮樂征伐不行於下則天下壊亂不可救矣雖然柟
聞之君子曰有治人無治法孔子曰君子之德風小人
之德草草上之風必偃是故商君治酷而民尚急文帝
好寬而諸吏多長者今執事治濬兩河雞犬之民不下
十萬戶而囹圄無人執事好生之德可知矣是故吏禁
之屬無夙弊如前所陳者是非彼能無私心人讀書而
體臯陶之德也良由執事寬仁之政流通於濬彼自不
敢為酷民爾或曰獄重地宜謹嚴汝負大罪而云云若
是將有以自解與夫柟聞古之賢者不幸而居獄而速
死之弊有三君子不由焉忘盜賊之分雜卑汚之行喪
其所有而日與囚化者命之曰淆獄乘隙竊免忘其身
以及其親命之曰遁獄劫天典墮王法挐挺決出自分
必死鬭城守而殺禁戒命之曰叛獄嗟乎善人不入獄
夫獄所以待小人也吾惟不知務而輕用吾身吾是以
久獄不知命焉乃今不能控訴自明復為淆獄遁獄叛
獄蹈速死之弊悲哉甚矣吾之自惑也古君子黃覇在
獄授經曰朝聞道夕死可矣以故李固杜喬孔文舉蔡
邕皆世之大儒卒以獄死然君子之名縣於霄漢矣柟
志疎而才狹視古人若丘垤之目龜螭鼉龍者也乃竊
嗜好為文賦數百篇詩幾千數十百首雖不足傳苟得
遠脱桎梏而好事者或取焉柰何不以古人自附而同
流俗於淆獄遁獄叛獄速死之輩哉昔先人治土地若
干畆自柟下理後悉賣之豪家而約劑者又竊與之通
弊減畆數私價直凢先人諸故物無不私市於人甚則
拆房室伐樹木鄉人無頼效之一切施其不法又徭役
甚煩柟以貧窶得羣里長窘辱夫柟待死罪無兄弟子
嗣之續即有井臼婦彼獨宴處閨闥不過一書生妻爾
又焉能知庶務應外事與豪傑崛彊之徒相抗唇哉往
年執事均賦柟以中上裒下下又諸差役悉憫痛省覆
此非執事知柟貧苦如上所云又安得霖雨之澤霈然
若是哉噫嘻柟事已矣惟獄中無他事舍勞思愁苦之
外則讀書日明於道少延旦夕之命為得死所爾若為柟
申冤枉之情解塗炭之菑覆柟之妻女毋為鄉里暴客
之資為版籍窮民此執事之恩也當道之責也柟何敢
預焉伏惟執事裁察
上郝南峰吏部書(盧柟)
柟聞昔者荆軻入秦而白虹貫日白起滅趙師而太白
食昴鄒衍繫燕王之肆而五月飛霜夫精誠變天地奸
氣拂星辰此皆越等彛之幹造盛衰之變關命運之會
殆非人人可與揆咎而取徵也夫德消朝菌形類蟪蛄
生如植槁梧亡若覆死灰然嚮靡延長頸極號嘑以求
託化育之意弛負擔之憊夫誰有蹈赴湯火舉手投足
拯死亡者哉柟聞荆楚連城之璧隋侯明月之珠於越
湛盧之劍屈産齧膝之乘此四者天下之至寶使出自
齊秦吳楚大國必將狹重期之觀崇華廐以養之累踵
曳跗購千金而視矣發跡於三家之市則人之躡景昂
首而觀者纔百之二三何則語曰犀象無位出自驕貴
蕢莩草履無然下伍積居襲之漸也今柟本蓬澤枯槁
之士奕世編氓業不出丘壑綺縞不曳體梁肉不適唇
繩樞瓦缶長大子孫閭巷不聞金玉之聲勲業之貴擁
貂貐乘魚軒揚眉闊論視猶土梗草苴斯亦士之至賤
者矣爾乃負固陋之質效矯世之志遐思遠舉立於百
世之下以竊慕於千萬世之上詩書飾小愚禮樂誘言
志依附處士乖忤權貴雕蟲綺篆於辭賦之間衒玉不
售置吾家體用不適焉於是乎上不能伏巖穴之側考
泉石之跡以重明主之顧次不能發經射策效納忠信
以拾取緋紫之榮下不能揆卜齮之計逐什一之利致
富千金為宗族光寵夫然後張目而劍戟森企足而梁
父峙市井都遂之中一䧟穽網羅之設矣昔客有鼓瑟
於齊王之門者能使鬼神上下縣竽不合則人將掩耳
而不聽宋人資章甫適越雖端凝冕裘斷髮文身則人
將駭碭頓走反目而不觀諺有之曰衆口鑠金重毁銷
骨而柟負違俗之難抱獨任之釁挾撮壤而障江河則
人有惜狗馬之弊痛狐狸之掩靡不愛柟一死者矣况
夫潢汙瀆於鬼神鄭聲淫於師曠社櫟棄於匠石燕礫
笑於周觀誇渚崖而東面視惡知其不長笑惡於大方
也夫柟罪戾如此其大適遭傭奴之變而其家益無頼
圖致之死要取不訾之賄厚誣抵法之刑尚頼天地日
月得以自明稱貰一年乃復皇網掩其翮周網繚其膚
甲索縶其足垣鼠不避嚙其髮髭柟聞市㕓之音商販
歌嘆愈於鈞天之樂薄解束縳稍至散地跔躑僂俯愈
於帝庭之美出檻域寝苫塊愈於匡床之安藜藿之飯
晨至而晡進試以挺杖後食愈於紫駝之羹赭衣短褲
不掩脛骭略備燥濕愈於魯縞之繒吏至喜則屈膝怒
則頭搶地雖太史公詬辱蠶室王嘉惕於法伍李固斃
身箠缺塗毒金鐡俛首垂涎嘑天椎心而流之以血何
以踰此柟聞蛟龍失雲雨則覂鱗波濤殞骨泥沙士嬰
禍難則毁身亡名折節徇死今柟形辱志降長謝洙泗
則聖賢之逐客覧清聖之鍳則鴟鳶之餘肉何地而不
可委乎而柟含垢忍恥延一夕之命苟活溷壤溺血之
中不能蚤自裁決貽先祖之羞徼鄉里之惡者是非禍
覬徼幸而利大於媮生耳竊懷蓄恨之積固有不瞑目
之行故敢冒死上陳願執事憫裁聽察其情柟聞古人
有言曰人固有一死或重於泰山或輕於鴻毛用之趨
舍異也何則孝莫大於復讐統莫先於傳子士莫重於
廣業昔者尚子行仁勇之事長驅赴難不能弭伍奢之怨
穆公屬國於宋殤搆戚黨之禍結怨諸侯不能定子馮
之居子推汙世主之量高不賞之節燔炙介山不能樹
管仲之功也故夫事涉過計於前駟馬不能捷追於其
後矧死生之際得失之大機柟固熟思而詳議之矣惟
執事推心加聽焉曩者柟寘身圜土出歸謁先人於淇
門敝廬未幾而潢池之孽作黑山之賊舉抉垣破屋戕
先人而火其室先毋垂白髮號哭不逾時而逝者豈非
悼痛先人不首牖之故哉夫柟孤立無兄弟犬稚甫九
歲即亡次子三歲亦殀死寡妻孤女煢然在室族人攘
利變易不測竊恐栢舟不可為誓陳人之媵或加於我
盧處子矣柟聞墨翟棄室而說諸侯百里奚自鬻而相
秦寗戚飯牛以干桓公此三人者豈竊世主權利富貴
取聲譽天下哉要之各乘時奮智行義逹道樹勲業為
不朽爾夫柟自穉齒學章句長而被儒服誦法周公孔
子之道思欲附會古人效駑鈍之資蹇步鉛割麤有所
建明於斯世也然瓦礫之才璞匠所棄制科之不收縉
紳士大夫之弗齒中風狂癎觸昭憲之網弗出者三年
矣奈何遽死而不急聲噍嘑於執事左右哉由是觀之
舉子推之隘者則士不宏跡宋穆之謬者則統失緒持
尚子之操者則徇近名不寬孝昔曺沫將魯不死三敗
之辱於柯之盟則挾匕首劫桓公歸魯之侵地以雪衂
師之恥今柟欲包曹沫之羞以反三子者之見而後伏
斧鑕之刑尸藁街之觀歘然長逝少謝造物之私執事
胡不少垂憐惜宏天下恢廓之量忘其出身之微越於
世俗之惡拯袂水火雪淹滯之冤以成憤抑之志柟即
白骨復生戴覆盆而被日月之光者果誰之賜哉
上李東岡推府書(盧柟)
柟不佞不能奉先王之教違孔子之訓以奸時王之典
逮繫濬獄三年迷惑頓踣殊苦萬状冤頸縮喙不敢長
鳴而自陳此非堯舜兼濟之病天地之大遺於果蠃螟
蛉之細也抑柟自察材質卑微扑抶嚢木之間恐不能
盡白柟之所以待罪之理又不足感執事推亮憫裁之
化賈山曰雷霆之所擊無不摧折者執事之威甚於雷
霆震悚惕厲萬不獲已略抒固陋沒死上干幸加惠憐
聽垂察焉柟聞春秋之義自誅討亂賊禁吳楚猾夏之
階特以復讎為重復讎之義非尋常世俗簞食豆羹之
怒詈罵睚眦之怨瞋目按劍曼胡血纓命氣相高也孔
子曰父母之讎寝苫枕戈弗與共天地也遇諸市朝不
反兵而鬭檀弓曰喪不慮居毁不危身曰毁不危身
為無後也非謂衣錦食美察音樂之比長大子孫樂妻
孥以供宴安也公儀仲子之喪舍其孫而立其子孔子
曰否立孫重嫡子之建延宗廟血食之祀緜本始之義
爾孝經曰立身行道揚名於後世以顯父母孝之終也
夫仁者踐誼勇者不必死節智者不汩名若徒效小廉
死小耻快一劍之奮行弗顧後令聞廣譽不加於天下
滅父母之稱此匹夫自縊於溝壑之事少有遠慮圖大
者不為矣詩曰哀我填寡宜岸宜獄握粟出卜自何能
榖夫寘身犴狴之中狹聖鑑之卜從一死不返之諒孝
子不為也曩者柟犬豕之質寡聞道之資觸司寇之刑
囚幽圜室之内先人赴訴御史臺下聽之問諸監司曰
免問諸守令曰免問諸讎正曰免夫然後稱律令出柟
於死沒之編氓之籍越明結獄始歸侍先人寝食几杖
先人又不留家居適淇門别業入暮夜而盗賊興矣鉏
耰登之大屋干戈擾於㘭塘白刃之虐砉於平樓先人
縣䋲及堞隊則賊藉之戟鋋伺之鉤鎩一夫内嘑羣響沸
應絶雞犬振簷瓦先人以七十之年降而蘇登者三杪
乃氣力疲&KR0629;謂庶母曰孤兒始脫患難我有長苦積恨
於異日者不得與之語乃今父子不相見天乎命也賊
薄滋益甚請幣不可請貨不可請降自分裁不可賊突
登戕先人沒悲夫誰能無父而死何先人令其子不忍
言之若是也時告諸縣邑賊已出境有懷慶為之穴陽
武為之墟封丘延津大河之曲為之堂隩烏合蟻聚之
衆斬木揭竿大呼於淇衛之郊時蒋公蒞政不肯發一
夫掣白梃以逐之柟家貧新禍又無財賄僱熊貙之士
誰肯不待教命為柟出死力窮誅越人之寇哉即有鄉
曲之民哀柟無告者捕之纔得蜂蠆于積閏竒扐之間
封豕虺蛇凶噬之惡固已投跡草木依山澤肆然無忌
而誰何郡縣矣柟輿求父屍歸之寝則官府有憎惡之
不祥城守有捍拒之嚴陳哀暴棺于郭門之垤猶及今
未成葬也當是時夫豈不能告諸天子請諸連帥也然
多狼顧之患懼滅門之禍其事本末未易明此所以沒
齒關口而不敢言惟我執事明睿遠炤深察而悉之者
也願執事熟思加痛少裁焉是年先毋悼先人之故垂
白髮哭泣不飲食距父凶六十日亦殞柟奉二柩袒括
愠哀皇皇焉如有求望望焉如有從而弗得也杜門啜
粥守先王之制嘗膽謨謀雪先人之耻不知察院復按前
事移檄復收柟矣由是司理授鎻城旦詰門戶貳縶其
妻義勇朅夫圍其宫執柟苫塊之上械送大名張公勘
問不即寘之死刑之若不能舉也哀隠嗟嘆之不足三
月而後成獄竊窺造化之私少欲得其當以處柟爾卒
乃不得執政旨趣擬之大辟柟信知非張公本意雖九
死猶不足報張公深恩也柟有二小弱子托宗祀之寄
未及而長子殤越數旬而次子為無服之殤夫下殤葬
以夏后之堲周無服葬以有虞氏之瓦棺也柟囚繫不
能與二子永訣覆用蘆藁孔子曰敝幃不棄為埋馬也
敝蓋不棄為埋狗也由是言之二子之葬視不如狗馬
矣昔者延陵季子適齊反長子死葬於嬴博之間還其
封號之者三曰骨肉復歸于土命也若魂氣則無不之
也夫聖賢值事變猶不能忘情骨肉冀其魂之随已以
終父子顯幽無間之義悲夫古之君子皆然何柟獨于
其子生死不相知若是哉書曰廸惟前人光施于我冲
子柟承先人之光無冲子之繼又何施焉詩曰貽厥孫
謀以燕翼子子且長沒何孫之能貽也夫柟受木索嬰
金鐡坐幽室之内無日月之明忘晦朔之變腥臭觸九
竅死屍参肢體稍解縲紲伏棘巖之下蟣虱如流結髮
如約肌理不和腁胝紛紜之皮搔之如雪下夜則檻栅
交軋枕股之會鼠嘯於顱蝎螫於承顴百足岐翹之蟲
歡愉游戱於肘腋之間少有關便則守禦者禁之曰噭
叱而榜楚交施於骹脛之上矣昔絳侯下廷尉曰吾嘗
從楚軍百萬而心未能動殊不若見獄吏之已甚條侯
坐收不食嘔血數日死顧柟鄉里委巷之陋繩樞之士
而甿細之人也視此安得不寒心哉柟聞太史公曰砥
行立名之士太上不辱先其次不辱理色其次關三木
被箠楚受辱昔湯讓天下於涓子涓子弗之潔也負石
入水死伯夷思與鄉人處其冠不正去之若將凂於塗
炭夫視天下不以為潔視傾冠細故若恐汚其身也設
使二子視辱其先祖理色關三木箠楚受辱者思將何
如哉夫柟行汚名賤即死若九牛亡一毛無所輕重於
世然自忍耻湛溺苟活溷穢之中無恤涓子伯夷之誚
者竊惟私恨有所未圖赧天地之大義有所未經列如
前所云云也昔越王勾踐禦吳於檇李戕其王闔廬殺
之夫差使人立於庭苟出入必曰夫差而忘越人之殺
而父乎則對曰不敢忘三年乃報卒敗越於夫椒向使
夫差懷君父之讎卒有不諱則越無會稽之耻大夫泄
庸種蠡必不匍匐屈膝於岩峪之間其子女臣妾文馬
珠玉珍寶之器必不陳於姑蘇之臺闔廬之耻必不雪
於九原之下楚之滅越椒也箴尹使齊反自拘於司敗
楚人釋之曰存子文之祀若楚子忍於箴尹之禍若敖
氏之鬼久矣其餒矣孟明視為秦伐晉再戰再北喪師
百萬為晉俘虜逃之釁鼓之下可為辱矣孟明以衂師禽
將非勇也身死名滅為天下笑非智也退而與秦伯圖
策汧雍之間君臣合謀開關出兵東取王官及郊濟茅
津封殽屍還霸西戎威震天下再敗之耻一鼓而洒之
使秦伯不悟過之可使以立功誅孟明以見法孟明不
蚤見主之不留罪引節以自裁夫孟明髮膚與人同骨
肉非有異衆之飾徒偕草木比糞瓖死矣安得強秦之
國功並五伯名與天壤俱哉夫柟抱不測之罪非有公
輸墨翟之智陶朱猗頓之富孟嘗賓客解難脱死之救
也生産貿易孑無餘燼蔑父子兄弟之親寡妻孤女棲
食畦蔬紡績之間柟恐就刑之後父母骸骨長棄暴露
遠無收恤之主牧䜿戱為蹋鞠牛羊礪之角獵夫鞭其
朽過者泚顙睨視曰盧柟不肖抵法使其親陳列天地
如此可哀也夫柟誠無面目見先人地下俾夫差得專
美於其前也竊又恐墜姓隕氏絶太公之後祖宗墳墓
歲時伏臘無一人陳菜羹奠酒漿者不得如楚子存若
敖之祀也夫柟固有一死特以臧奴矯誣坐滅卻顯業
廢事功口無食人之粟足無立人之朝一旦與蝼螘同
斃飲恨忍恥長跪遠謝於孟明視奈何不拊膺搥髀流
涕泣盡而繼之以血也柟伏覩執事為治大名農易其
業女不忘機杼南鄙郊墟之民父老扶杖謳歌思化是
召公之治也博物多識窮天地之文密緻理之極是子
産之智也忠信明斷民愛不忍誖無奸伏之心是仲由
之義也執事被三盛德柟猶卧烈熖之中甘焦爛之禍
不能極聲號呼以速霖雨之澤智之所不足論也柟聞
古之君子聽獄致其忠愛以盡之疑獄汜詢有赦無殺
柟雖不佞竊覬覦於君子矣夫先王觀風盡民情之變
有奏獻賦詩之體柟不揆昧死述鄙俚隨書進聞惟執
事之採察焉柟頓首頓首
再上李東崗書(盧柟)
柟聞魯使人於宋踰梁父之險捫纖葛陟鴻崕俄而力
屈失足墜大壑中三年饑茹松栢之葉而渴飲霜露吸
夜氣風雨之所激射虺蛇之所吮齧山精魑魅之所揉
捽艱苦殊状其濱於死者數四矣然其人極聲號呼求
救於途旅往来者然皆聞之去而弗顧也間有顧者不
過攀危木踐滑苔側身俯首矉視默然駭慄輒引去不
捄然卒未知其人死與否也明年魯人伐宋攻其城公
輸子載修具轒輼器械往過之而其人猶存活力疾呼
之不已公輸子垂長綆千仞下飛櫓雲梯以致之其不
及崖岸而康居者尋常尺寸之間耳然微纏中絶愈益
墮其人幾死夫然後知命之窮極理數之未至終自恚
憤至死而無所仰矣柟曏昔不遵師訓陋寡聞道瞑行
徑趨傾跌殞仆沉居圜墻之中食惡糗糒飲蜇毒之水
金鐡鉗其脛蟲蚤蠧其膚冤厲嘯嘑之鬼振於夢寐蓋
嘷哭而望捄於世者於兹五年矣然亦有聞之弗顧者
有顧之默然駭慄引去者竟未見有能披髮纓冠而往
捄之者也往年執事自諫垣臨治大名柟竊私心喜之
曰李公仁隆德盛道光而化普行獨而思淵浩然之氣
塞乎天地執造化之契而施再育之恩者此其人矣於
是仰首長鳴極其聲而號嘑之時御史胡公行郡執事
惠然與張公吳公明其冤而抗救之益力雖公輸之救
魯使不過若是恩也向使胡公少有察䔍天隠之意出
柟幽谷隮之崖畔以抒執事一夫不獲之憂抑亦何損
於政而乃隳柟淵壑踣躓彌年雖興哀望至竊恐公輸
厭聞而長往弗顧令柟陳屍坑谷喂野鼠鴟鴉宗祀滅
絶妻妾改醮則先人之柩誰能泚顙睨視覆以一抔之
土哉夫柟罪文始末執事已悉今不敢贅但張杲實柟
傭人彼家排牆撲死遍體傷痕夫豈柟一人一手所致
佐見俱悉苟訊及之其情立見矣今刑部駁章覆勘坐
此齟齬乃張公復令濬縣勘問夫積獄既久若使下官
奉承刑部風旨羅織成獄是猶重關金墉而固之以鍵
又安知死所哉伏惟執事闡公輸之仁哀墜壑之難接
之長綆飛櫓雲梯以慰柟極聲嘷呼之望庶使墜者不
死葬二親之柩全妻妾之節長育胤嗣以成我執事興
滅繼絶之惠柟少長一日畢盡志願執事所賜豈有涯
涘哉
與陳一泉外翰書(盧柟)
柟聞往年執事受職走馬来濬縣時縣主尊重廉隅甚
峻高其才不輕與物接明日始乘轎邸見執事之任既
數日始戒官寮從事屬典禮進賀踰年柟或因執事春
秋祭享會食入公門於圜墻窺視則縣主肅而入恭而
出周旋委蛇賓主輕重之儀㒺敢墜逸與前所聞者大
異竊獨不知何為而然也既而濬士大夫有所存問於
柟者私道執事盛德恭愛仁賢道隆而思謙行端而體
備宏外而惠中有所叩則因為之鳴以盡其節温乎如
玉縝乎若金秀乎如芙蓉淡乎如秋水泛於塘澄霽而
無所淆濁也曩昔縣主之所以盡禮於執事者謂非由
是乎哉暨柟詣御史臺對發内黃見執事&KR0616;来每伏謁
道左執事忘其為囚以鞭揮之曰毋執事之聲音顔色
始得接見尤進乎圜墻之所窺識者而前士大夫所稱
譽果足以得其似也當是時有能脫去桎梏加我冠履
法服令之得為人其體使能詘伸坐立其手足使能持
行其耳目使能視聽其禮貌使能揖遜退避其口使能
道古今事變明仁義陳帝王之迹而無已也執事凴軒
而聽之則必有可觀者今以刑僇之民為世擯斥雖欲
自進已見逐於君子門牆矣柟又焉敢振金鐡亢明刑
揚其惡臭塵觸於執事之庭哉雖然嘗聞聖人樂天而
知命賢者守義以徇死智士不廢時以立功所謂樂天
而知命者道德備於已險夷之来非我所致凡利害升
沈通塞之故舉勿問焉則周公居東孔子圍陳其人也
所謂守義以徇死者不幸而禍變加我者或是與雖死
以定分可也加我者或非是與雖死以順受亦可也然
則奚死哉死於義則止爾若荀息之死節叔孫豹之守
難彼誠深乎是也所謂不廢時以立功者略小嫌以自
汚藏器以待時而用其道於天下者也略小嫌以自汙
者所失者一節而所全者大分也藏器以待時者權也
而用其道於天下者垂大名於天地洪濟萬物而大行
斯世者也昔子犯之負戈管仲囚檻而顯齊者非與夫
柟以盲眛入死刑誠見黜於周公孔子者若荀息叔孫
豹則為其君引節今柟緣讎坐誣而罹之極刑即徇死
其所守者何義哉獨柟罪章所載一見釋於御史樊公
再見疑於太守張公使有解倒懸者淂没其齒終其愚
則柟願為伯臣執鞭夫豈無膚寸之功以謝天下哉今
特囚拘牢狴去冠飾而聯紲之其體非復能詘伸坐立
其手足非復能持行其耳目非復能視聽其禮貌非復
揖遜退避其口非復能道古今事變明仁義陳帝王之
迹假令執事致之堂陛賜之跪拜使出話言不過頽然一
囚而已又安能決胸臆開口一辭為君子應對哉夫柟
淹獄數年心思轇轕每傳鐘鼓及獄卒喧呼警報則便
悸怖久之始能定日間與囚徒雜處或勉強一笑不過
亂愁苦忘兒女思爾非有可謂樂然後笑者也使憂能
傷人則吾豈可以延歲月不死哉比年来桎梏無晝夜
或為文賦腹槀成則請於司圜氏解刑而後書已則復
刑以故多鄙俗無足觀然猶不以為恥而獻之官府亦
欲司命者知柟頗從事於斯免搒笞云爾夫虎豹惡獸
君子忘其兇穢而寝之皮取其文也今柟兇穢異於虎
豹而有其文或者為君子之所寝邪謹錄舊所為文五
首賦二首雜體詩二十首託諸生錢子萬選李子應宿
敬上執事倘忘其兇腐之質而寢其皮毛之文燭日月
之光而賜之以不死之惠俾柟求士大夫所稱與親炙
盛德而叩其鴻音則夫圜牆之所見内黃之所得者愧
然而失矣
與耿忠菴進士書(盧柟)
孟冬十六日臺人某来揖司圜氏曰汝為我語盧柟屬
者進士耿公過濬諏訪而冤状曲垂愍痛諸所云要旨
謂斯世縉紳元老諸公憐而狗馬文辭早晩消息得原
報柟愚聞此伏地叩頭泣血下曰柟不肖勿遵師訓蹈
履乖妄鬼神恫怒横被譴厲疾首圜門抱不測之誅為
名教所不齒者於兹八年今耿公乘驛傳未遑稅鞅遽
賜問一囚抑不知柟以何因緣得見幸如此然柟知有
所感矣請敬陳之夫天地萬物交錯水火相薄精氣感
通象類流動各以召應故易曰寂然不動感而遂通天
下之故樂記曰感於物而動故形於聲夫感通固神化
之能妙用符契之機也獨不觀於會稽之山夏后氏之
穴焉爾乎豅谾㟏岈寥乎其深虛也不知天地氣至則
洩靈祲出雲霧變化虬蟉盤旋如車蓋旗幟盡幻怪於
山谷之間向之静淵者轉而劃然軼蕩也夫夏后氏之
穴其感之微者也因是知豐山有九鐘焉邈緜曠漠偊
乎其塊獨也不知夫霜降氣凝轟闐雷觸天然自鳴於
大荒之野朝游乎瓦礫夕諧音乎玉磬轉移之間比於
師曠之耳夫山之鐘其感之微者也因是知沙丘有鳦
鳥焉秋深蟄籋口向宿不知春社既臨儵然竊罘罳入
華屋少出於珍竒花木之間泠然而乘清風飄搖乎太
清雖有碆盧矰繳之施弋人將弗加乎其上矣夫沙丘
鳦鳥其感之微者也因是知燕臣鄒衍緤頸繫獄頽乎
其刀鋸之骴鼎鑊之胾也不知夫昭王感吁霜之事按
劍解顔尊為上客卒之推運五德談天地四海九州之
藴吹隂谷之律使五榖繁殖夜為虜晝為賓夫燕臣鄒
衍其感之最著然尚迂遠而難言也因是知今日之事
柟常受誣大辟伏金索貫三木與盜賊妃伍惘乎自分
為天下大僇也不知夫耿公方受命南還揭旌黎侯之
國而威馳乎燕趙之外觸臭類存冤儽令柟違去塗炭存
先祖祀畢少壮之志雪一劍之耻然後復儒衣冠以見
士夫即柟瞑目而耿公之德已塞乎天壤矣夫柟囚居
九幽之地有内死之心無外望圖生之意臺人云云蓋
耿公感之以天也而僕長跪遠謝動之以人也夫積誠
弗竭則著之言辭言辭之不足則攄之以為文孔子曰
言之無文行之不遠謹以荒疏并舊作四賦十册敬上
伏惟高明垂覧焉
上晁舂陵書(盧柟)
前五月内節判馮公来署濬事之三日臨獄閱囚出明
公所示手書文采巨麗懇惻過甚皎乎如春陽温乎如
挾纊既枯之骨勃然復興此誠造化生育萬物之私非
世俗偶然一得之效也柟愚不勝愴恨伏念五六日抵
于旬月精爽淪喪惝怳如失東望稽顙渺無涯涘竊唯自
古在昔賢豪之士顯於側陋若侯生見顧於夷門馮諼
蒙任於薛邸毛遂脫穎於趙庭薛公納眷於旅次是皆
感會風雲遭際世遇適見龍之時而受知於大人者也
繼兹以往世道交喪玄纁蒼璧之儀加於世胄丹書赤
訓之章不出侯門陳平之巷絶長者之車韓康之廬乏
束帛之戔過此而言取士於管庫魚鹽之間者吾未之
見也矧夫弗潔之囚三木囊頭長錮犴獄者哉夫虎豹
之皮人取其文而或畏其兇犀象之骨人愛其材而或
惡其穢是非虎豹之罪皮與骨固足以厚人之疑也柟
以傭奴故致晉師三豕之疑涉樂正䕫一足之誤䧟法
象之地偹搒楚之辱殫周勃之金嘔條侯之血蟣蝨生
於肘腋腁垢長於肌膚縣衣如鶉結髮如繭節届暮秋
獄草委歇仰視鴻雁嗈嗈南翔思欲振羲和之轡頓六
龍之首折若華於陽渚躎倒景於崦嵫天路永遐喟言
莫昇神往形留我勞如何昔嵇康以忤權而臨刑蔡邕
以浩歎而當僇陸機以膺譛而致命禰衡以抗俗而膏
鉞此數君子者功成行著生則懸名於霄漢死則垂芳
於竹帛長逝瞑目夫復何恨哉若柟讀書幾三十年叨
光於禮樂之域獵芳於詞翰之林上不能效駑蹇之力
於當代下不能立清修之譽於鄉閭徒以曾参殺人之
謬與盜跖聯頸而死嗟乎人生至此能不悲哉顧念形
影實知兇穢柟竊自分當為世所棄又安敢蓄不貲之
懷望大君子收恤明公道塞二儀光照四表奎壁之章格
於上下鸞龍之文奮乎遠邇將使徐陳奉轡應劉扶轂
屈平擁篲於前子雲擔簦於後此足以徵明公天挺之
聰顯昭代人文之盛矣今上注意翰藻明公制作實
為聖眷雖漢儒白虎石渠之遇蔑以踰此夫盛德顯位
巍巍如彼今聞廣譽赫赫如此然猶投入夜光徼福囚
虜慰冤魂於梧丘解貳負於石室垂大恩於幽垣示昭
曠於天下孟嘗平原信陵諸君號稱下士未易幾此柟
感恩無地敬敷委曲臨紙抆涕痛深心骨唯不惜帷蓋
終惠犬馬益幸
與孟龍川書(盧柟)
龍川執事莊周稱膏以明自銷漆以用而割樗櫟之材
以擁腫不適用而夀慈嘗笑此語為不關世故墮四體
偶槁木土石能言誤斯世而已及觀夏商末主殺龍逢
囚箕子刳王子比干此三賢者視死如&KR0616;明惟恐其不
銷也用惟恐其不割也未嘗假以擁腫不適用而夀則
信乎周言果為過論也夫龍逢箕子王子比干欣然而
死者其道誠有所重故生而有所不用耳曩使苟於殺
身無關綱常倫理之道此與匹夫匹婦自縊於溝壑同
彼三賢者尚肯銷其明割其用潰其擁腫徒適用而弗
夀耶然則周之言或有可取與今有人薦高第職在司
諫或監察御史給事中官犯顔直諫膏身鈇鉞與龍逢
箕子王子比干遊則亦何恨於死也若乃讀書行道身
未荷人之禄手未析人之圭徒以讎者文致矯誣銜冤
抑負明刑與一切盜賊奸宄無頼之徒同斃抑安得不
有感於莊周云僕繫獄本末執事悉偹而我盧氏在濬
世世業農無公卿朝士大夫顯貴故僕得罪後無一人
肯援手者而僕亦不敢出私怨言分定故也假若趙盾
受械狐偃當僇柳下惠城旦子臧季札充匠作子産季
良叔孫豹石碏擬流竄有力者坐笑而觀之彼數君子
者能無怨乎哉夫其怨者戚之也不怨者疏之也戚之
故民無所不致其愛也疏之故怨而有所不屑也奚若
是分定故而已矣今世大人君子有能興哀於不報之
地僕得末減遠徙邊塞汙射生血刃死為國殤雖未能
從龍逢箕子王子比干遊比之徒死圜牆無分毫效力
當代者不亦遠乎哉私念至是前莊周所謂愛其明惜
其用守擁腫無用而竊夀者僕誠無取焉執事以為何
如屬者聞執事於王四府耿進士前極稱僕見誣状乂
出所作四賦塵上此造化生物之妙也銘刻銘刻
報盧次楩書(孟思)
年時以来辱賜教書望僕以拯死伸冤語明事覈文從
詞順援古證今灑然以辯凄然以泣鬱然憤然以恨而
不敢怒嗚嗚然以長號文采巨麗蓋出自衷腑有理之
文也足下在深幽囹圄之中而出語猶如此果理直者
壮而窮愁者能文也乎哉手之不置汪淚濡睫值僕連
有大喪衰斬廢業不能為書慰答以白衷私再辱教書
縷縷若責僕以交誼情淺問慰疎闊語悲而哀似有怨
意者又值僕有大病痛楚危廹幾於不救復不能為書
慰答以白衷私今者左手猶未甚痊而右指頗能執筆
恐足下終以為怪也聊復裁書叙心以曉足下足下試
少聽之前書累數萬言而意在於救之也後書言簡於
前而意深於昔者意在責之也僕雖孱濁下愚然讀載
籍所紀英傑義烈豪雄敢決之士雖知其過乎中庸聖
賢之道然每每私心喜之足下視僕為何如人哉友道
之絶於今也久矣英傑義烈豪雄剛決之士人以為非
中庸聖賢之道而不為也亦久矣獨僕不以為然也然
而不如足下之意前書所云云者足下不見禮乎禮三
年之喪公事不過其門居喪不上書僕雖欲如古英傑
者流其如禮何即外禮以自縱欲如足下意上之人未
信而先見尤矣况僕英傑心也守禮士也安能如足下
之心而遂僕救之之道哉自己丑下第至於甲辰喪服
病體足不跡京師者十有五年僕之身世亦可謂抑且
鬱矣淬礪鈍鋒鞭策老足將為丁未之戰而瘍發於體
幾死都下而又不獲南宫之試也悲夫親存不能奉光
榮之養親殁不能受一命之贈歲月冉冉已無聞而不
足畏矣僕之身世何如哉夫今之所謂脱人之死伸人
之冤者則有謂矣其上權四海宰天下勢熖氣赫頥指
可以脱桎梧氣使可以釋纍囚如武安平原者其次金
玉走閨闥寶賄通權豪朝納珍賂夕出重獄如衛青魯
朱家者又其次奴服以從主殺身以明冤經上官動天
聽如貫高之從張敖石忠孝之仆韓碑者至此極矣僕
也有三年之喪行未可以踰禮無百金之産貧不足以
取勢讀書積學將以忠君而報親身又未可以許人其
不能如武安平原衛青魯朱家貫高石忠孝亦己明矣
悲夫何以為救之道哉何以遂英傑之氣哉何以如足
下之所云云者哉去年之秋瘍病小愈蓋嘗輿疾以至
都下止十有二日卧舟南還亦嘗見數大人君子而懇
救之之言矣又嘗偹述足下之冤濫酷枉矣或有耳之
若㒺聞者或有聞之而長太息者曰非其職也權不在
也職矣權在矣而曰前案已定也勘官者不可違也悲
夫百工亮天工者也食禄而理若事者也不知矣知而
太息其非職無權矣猶之可也當職持權明知冤酷而
以前案已定勘官懼違而止焉將不以言者之人微且
輕耶悲夫以卑卑一舉人来之乎都下九牛之一毛也
其輕且微審矣矧無勢與賄即如貫高之欲死以明冤
其如前案勘官何外此唯有代為之言矣而足下又不
見今制乎凢軍民利病諸人許言唯生員不許監規俱
在也僕繫名於監久矣又非得言者也悲夫周子有言
殺人以媚人吾不為也今之官多殺人媚人者夫禮不
可出勢不能行貧不能具賄分不得上言則僕之計窮
而足下望救於僕之心亦且孤矣然天下豈盡殺人媚
人者耶足下幸遇一大人君子之不衆人見者則冤之
伸亦有日也昔僕嘗有志於叨一第己即上一疏於朝
而不畏上之官平反前之案是僕之所能而今且未之
能也尚何言哉虞卿者戰國游說士耳棄相印與故人
逃去足下知僕非碌碌者視僕於虞卿如何哉即有相
印且能棄之如糞土然而不救之者孟子曰挟泰山超
北海非不為也誠不能也足下其静以守罪即不能待
吾得言之日或能待有大人君子之賢若夫問慰之慇
懃書翰之往復誠為闊略至於讓以棄捐誚以忘我則
是未逹鄙心不知事勢誚讓雖切則不敢受不敢受何
也問慰通情書劄傳命平居偲切之義也今足下幽圄
深邃關禁嚴急長鬚赤脚不敢出入書郵詩筒未能徑
逹勤勤懇懇徒勞心忉忉而敢日貢意於左右耶即使
僕冒國法通禁獄或有司戒焉將以咎足下雖僕不畏
得罪亦恐非足下之利爾且足下獨不見義縱之治定
襄陳子昂之斃射洪乎心邇而情遥跡疎而義密交情
乃見不在憧憧幸勿為過羑里幽囚周王演易廷尉久
繫漢儒受書易曰困亨生於憂患理也幸勉旃崇養文
懿以竢好音邑邑遣字不獲悉心毒暑自愛思再拜
明文海卷二百四
