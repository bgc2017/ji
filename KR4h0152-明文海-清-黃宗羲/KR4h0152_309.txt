明文海卷三百九餘姚黃宗羲編
序一百
時文
陳耆仲近萟序(姜周)
南海陳耆仲吾師宗伯公仲子耆仲小即有至性當師
以執奏宗藩事聖怒幾不可測時耆仲長安相依日犇
走夜涕泣憂虞以至于感為心疾幸而師奉恩歸里耆
仲相隨而還太夫人含貽相笑疾乃獲釋亡何而讒蜮
載鬼張弧欲射幾及雁行耆仲銜蘆相警則益俯首下
帷予嘗過師侍談視耆仲子舍兄弟一燈筆研之聲丙
夜相畣所為舉業文乃能超博疏越高步先民往復之
餘回味弭善于是人皆知耆仲之文能肖吾師而不知
耆仲之心當其甚疾則不能為文其可敬可畏更甚于
其為文也吾輩文章之旨不過以忠孝二者為端耳師
為忠臣耆仲為孝子故耆仲之心疾良勝于他人無疾
之心他人以無疾之心為文而如彼耆仲以有疾之心
為文而如此耆仲豈可淺近窺測乎予則願耆仲毋忘
所以致此疾時操如是之文出而以家學經天下今中
原塗炭謀夫孔多君子如祉亂庶遄巳聖明天子當必
思師言之為正直賜環卜甌拭目咸俟充成之業更望
耆仲吾正恐四方同聲徒知奇耆仲之文謂為韶齡逼
人而不知其為文之心實出于憂危營畫慨慷驚恐之
餘發憤鬱勃悲喜相宣宜其不猶夫烏衣子弟紈綺習
氣予故為序而著之以見耆仲之至孝而又因乎吾師
之純忠爾予言安足以重耆仲耆仲勉哉
代畊編序(姜周)
予與梁漸子里居南北依倚梁子大母以節受旌今遐
夀未艾則予母之姑母也兩家歲時扶杖相過不為客
禮每食請所與則互命童女使米鹽有無則不怯相乞
假漸子少即以尊人有良先生命同予弟延師為學數
年予往來吳越歸則梁子以爲古文詞甚贍且工所著
史眉考究甚堅悉予弟學為舉子業不成則退而歸畊
板橋梁子遂與予互相師友梁子業舉子皆以其所為
史與古文者為之于時體甚合顧梁子雅不樂時趨庚
辰南宫試竣即趣命駕出途次乃聞落第之報夷然安
之歸而嗜古益工此梁子所以成其梁子也予性戅腸
熱當其揖見長官或禮貌不如體或論事是非枉曲輕
忽恣肆或意不相屬則予必恂恂而退落落日遠其于
上交人皆諂乞予獨期于不失節致罪而已予家乃日
落無敢過望于人其賣文為養母計亦勢所不得不然
也梁子則寧概不交故亦復不得不賣文代畊編其所
存者讀其自序而可以見梁子之志矣雖然予殆有以
為梁子寬且自寬也梁子謂以一縑贄予輩為文乃以
數縑贄所代之官之名若以予輩之為之為勞且賤予
則以予輩之文而五綵繡之金書而施張之拜跪跼曲
以將之其為清白吏則傳之為世寶以示子孫使知桐
鄉之愛即反是者益復以為解嘲飾說榮耀鄉里之符
若是則向者所為于予禮貌不如體者論事輕忽恣肆
意不相屬者其于予文也而如此有體矣不輕忽恣肆
矣意殊屬矣予雖勞且賤亦何憚而不為若予輩舉業
之文使闈中劣史易書迷目者不數句輒加紅勒而猶
津津為之不巳則誠可歎耳故予弟之棄而不為視梁
子之即以所為史與古文者為之尤為自得姑戲為梁
子題此以示予弟曰而毋謂梁子非畊也則亦無疑于
予之不畊也
明文海卷三百九
