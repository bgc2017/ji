明文海卷四十一餘姚黃宗羲編
賦四十一
禽蟲四
吐綬賦(董夢桂)
嘗讀詩賦有山雞吐綬不解為何物既考爾雅吐綬
雞一名珍珠雞羽毛有白員點嗉蔵肉綬闊長數寸
紅碧相間遇晴頂上先出角肉二寸許然後徐舒其
綬壬戌夏嘉禾有尉秦中者挾二冠歸市之好事者
爭往觀之余得與寓目焉與爾雅所稱若劵夫精華
所鍾即山林不常有況越數千里得聞且見異哉為
之賦
相彼雞兮庸庸可鄙何有木形徒誇金距相呼爭食無
澡刷之撡鑿垣羣棲乏軒昂之志别有火德含情金方
産異寂寂無應潮之聲落落無勇鬭之氣繡領綺翼丹
嘴碧眶琅玕作額珠璣綴裳嗉頷之下結如繡囊雜以
朱碧間以玄黃銜雲霄之丹詔偹黼黻之文章其舒也
振藻其斂也含章卒然就之不見其好植足亭亭垂頭
悄悄既而日暖風清隂霾不至陡然展舒崢嶸赤幟如
繡柱之雙懸如晴峰之對峙爾乃雲車錦綬翩翩欲出
顧影自矜孰肯閟惜其狀如輪其文如織錯落既殊經
緯不一或如渥丹或如蒼璧或如凝脂或如點漆炫燿
心驚輝煌目溢五色變而不可勝窮五采雜而難以遞
述皎皎秋旻雲蒸霞蔚爛爛春山綠暗紅密鵕䴊對而
無光翡翠仰而寢色於是佳人脈脈思舉靈芸之針才
子躍然夢授文通之筆夷考羽族丹山最靈九苞毓德
五彩麗明鸑紫而鵠白鵷黃而鸞青各得其一莫能偹
形乃以渺然之質全收鶉離之精産靈表於窮谷揚傳
記之芳名固宜翔帝囿游天池超衆禽而獨上覲君子
之光儀嗟攖禍於罿罻遭時命之險巇上之不能啄飲
於山阿下之不能乘軒以見竒作耳目之近玩守藩籬
以淹兹踰山嶺而提挈秦與越之流離信美而非吾土
想故鄉而踟蹰若乃霜露零落風雨淒其徘徊櫳檻俯
仰庭墀懼英華之易謝負珍異其焉施嗟夫鸚鵡以聰
明剪翮蒼鷹以猛鷙受緤孔雀以美羽招殃鳬雁以豐
肌自齧與其致飾而蒙患不如自全而守拙
後憎蒼蠅賦(王樂善)
伊斡維之坱圠甄萬彙而樂生何君子之大心獨有疾
乎蒼蠅謇為品其何𦕈至緝文以示懲豈伊人之作惡
自斯物之足憎彼其生兮本汙長而含穢天賦貪讒習
成狡獪陽漸老而薨薨隂一生而嘒嘒鍾兩間之沴氣
繄小人之同類峩峩騏弁楚楚青衿黔如者顔頎然其
身舒素翼以如蟬翹廣顙其亂螓即形貌之壯偉類小
人之有文潝訿信口幡幡捷捷造言倏東寄聲忽北羌
熒惑夫二人遂交哄乎四國即厥聲之亂聽類小人之
讒譎工於伺間巧於投隙鼓翼趦趄搖頭睥睨但罅璺
之可乘即飈發而電掣果無縫而下蛆類小人之深計
往來翕歘不可以方翩翩翾翾其用善蔵當炎溽之蒸
鬱肆意得而揚揚即盛氣之淩人類小人之披昌所嗜
靡常恒懷不潔為白為緇隨處變色點完璧以成瑕甚
老氏之守黑即厥行之變幻類小人之汙衊旨醑佳肴
既飫既嘬穢種潛施務底於壊覺悟苟或不蚤佳品因
而立敗即播惡之為殃類小人之忮害閃爍揮霍魍魎
不啻逐臭尋芳無所不至聚胔博名弔客成列疑為表
瑞惑齊諧以有稱類小人之欺世迨夫朋友合志聚樂
討論往來其間遂令紛紜攝衣思退不復披襟親知高
會晤言杯酒撓亂其間遂令掣肘回面獵纓可以出走
大賓相對祗敬雍雍膠擾其間遂令失容矯手頓足陷
於不恭高年永晝北忩坦腹奔走其間遂令跼促憂貽
子姓勩及童僕邇之者化馴雅為狂率接之者易厚重
為輕浮近衣冠沾漬而難浣入齒牙嘔噦而堪羞固嘗
入夢兆昌邑之亡當夜誤齊妃之聽闌入災庫狄之閽
抱筆漏苻秦之令附驥千里幸以詭計見竒隠字受撲
宜以忌能委命嗟彼物之含靈何為鬼而為蜮悵厥惡
之難知每臨風而太息豈讒賊之遺魂鬱千年而再埴
引六一之遺篇恨厥奸之未悉重有感於頽風用少紓
於愊臆
感蟋蟀賦(孫承恩)
庚寅秋七月既望夜寢書齋聞蟋蟀之聲驚節序之
迅速念德業之蹉跎感而作賦曰
當清夜之迢迢兮窅天宇之沈沈何啾啾以唧唧兮亂
夜蛩之悲吟時則銀河在天玉露如洗淡月流輝涼颷
不起爾乃空階暗壁幽砌閒庭非公非私自止自鳴何
悲而泣何怨而訴其舒徐也何思其悽惻也何慕或獨
唱而無偶或相和而同聲或語短而屢變或永言而尠
更或更端而方濃或終章而暫停或闌珊而欲歇或羞
澁而不勝或沈思而未縱或得趣而自矜孰好汝而為
娛孰叩汝而故荅孰誘汝而弗知孰督汝而靡輟孰假
汝以聲音之妙孰授汝以疾徐之節以時而有顯晦何
感而為語默豈新愁之旋增聊舊恨之未絶溷一類而
自分引百變而弗襍羌何物之善鳴兮齊萬籟於一吷
子時幽夢既闌宿酒全醒却慮屏思側耳靜聽如窶人
貧子之出於無聊如放臣去婦之吐其不平如感風木
者極終天之恨如羇逆旅者切懷土之情如鼓盆者強
歌而終悲如慰别者當喜而翻歎如過故都者興黍離
之欷歔如念行役者極中宵之淒惋如抱沈疴如懷隠
憂如登山臨水送將歸者意戀戀而莫釋如辭家遠役
顧婦子者語刺刺而弗休虞姬請劔而吞聲韓姬當筵
而斂態懷湘靈之淒清動雍門之感慨腸斷山陽之笛
魂銷薤露之聲寄慟哭於絶塞寓哀怨於邊庭非宫非
徵不律不吕疏數弗齊音節自會爾其乘氣機之感觸
兮任天倪而呻吟雖知生之云晩猶喜名之及辰昔摧
蔵而未逢久冺嘿其如結抱終歲之窮愁欲於兹而盡
泄極抽思而弗竟逾出竒而莫窮何情事之如許兮而
藐軀之能容既歴歷以分明亦切切而覼縷恍依床而
近榻兮似向予而訴與感予心以掩抑兮增百年之煩
憂方自念之弗暇兮顧何能為汝謀嗟乎盛事不常流
光易換念予生之幾何已百年之強半悲沈腰之漸怯
驚潘鬢之忽變愧德業之無成將與草木而同貫矧兹
感物而摧傷置此心於冰炭抱耿耿而莫語答悲韻而
永歎欹孤枕而弗安獨惺惺而達旦
黃鸚鵡賦應制(習嘉言)
夫何品物之生彌滿乎六合兮紛羽族其摠摠曰靈鳥
兹鸚鵡兮辨慧軼乎羣動彼翠衿綠衣之聯翩兮世已
為之矜重矧斯鳥之挺生兮賦靈表而殊種偉竒姿之
伊何兮實不縞而不蒼亦匪玄而匪縹兮羌采采以載
黃體方祗之正色兮翕靈氣於中央衣金縷之&KR1490;襹兮
逝璀璨於耿光文鵷遇而羞其華采兮鵕䴊亦愧其錦
翅胎禽胡為其翯翯兮夏翟胡為其洩洩羨獨負於妙
質兮蔚自然之真粹忽掩映於修&KR1606;兮聊一抹於綠裔
趾淇洿以凝丹兮喙纖婉而流頳性委順而孔馴兮貌
閒暇以曷驚儼鵠眄而鸞峙兮寧輕舉而妄停揚咬咬
之逸響兮時縵引於圓吭吐華語以玲瓏兮囀方言於
瀏亮紛獨有此衆美兮信不凡而莫尚眷攸毓於滇南
兮適迴翔以夷猶聿置身於雕籠兮遺翕習於遐陬盼
故巢於迢遙兮俄延頸於中州逕洞庭其淼漫兮道淮
海其綢繆瞻新都之奕奕兮門九重而弘敞振羽儀以
進獻兮爰依光於仙仗亘黃道而一色兮炫金鋪以交
暀荷重瞳之屢顧兮被靈囿之寵榮林瓊樹之蒼蔚兮
池太液之渟澄恣啄飲以自適兮樂容與於微生慨往
昔之所畜兮惟勤貢於遠國彼婆羅與林邑兮竟眩耀
乎赤白雖訶陵陁恒之颯沓兮邀傳聞乎五色亶斯鳥
之莫儕兮曠前古而肇覿原太鈞之坱圠兮斡玄造以
無私乃真宰之有意兮或畀付之孔竒揆諸理以究其
故兮諒由聖化涵育以致之誓與鸞鳳而等美兮同和
鳴乎千載之昌期
聞蜩賦(徐&KR0958;)
維五月之既望兮寒蜩嘒其初鳴何盛陽之甫届兮倏
微隂之已生兩儀斡以迭運兮四序忽而變更彼在物
以無心兮豈所觸之殊情吾獨樂斯之皎潔兮含造化
之太清翳纖枝以自蔽兮類遠害以全身吸純和而不
茹兮庶緣督以為經值夏元而秋代兮禀金氣之至精
故其為物也飛不妄萃止必擇林憩修條之&KR2029;崒恍灌木
之幽森撫夕陽而增思對南薰以微吟陋百舌之巧囀
襍萬戶之疎碪爾其為聲也或促或長或近或遠或清
或混或迅或緩或將往而復來或已續而中斷川寂寂
以無波日沈沈以乍晩羌一唱以萬和𦕈綿延以繾綣
漁老投綸舟人解纜學士為之停披遊子為之垂幰彼
憂樂以多門固同繫以異感乃若閨中思婦陌上麗人
憶秦關兮浩蕩懷沙塞兮苦辛步井幹兮傾聽罷柔瑟
兮含嚬至若楚苑烟青吳宫草綠傷今古之潛移慨盛
衰之倚伏噪暮雨於荒原鬱餘懷其相屬亦有澤畔遷
客隴隂放士步偃蹇而不前形枯槁而無侣訴悲聲以
飲泣獨望風而延佇迨夫長門永晝銅雀深秋瞰西陵
之松栢追北渚之歡遊悵餘音之繞繚增賤妾之煩憂
至於蕩子從軍河梁怨别形與影之相依哭無聲而將
咽聆遺響之參差悄離情之斷絶已矣哉日慘慘兮雲
悠悠風颯颯兮木颼颼凴高城兮俯長薄泛清川兮對
芳洲引燕趙之妙曲兮徵二八之名謳鼓雍門之愴奏
兮寫濮上之新愁窮妖淫之衆技兮何如聞振羽之啁
啾物有天而相遇兮情有激而相投苟予心之無悶兮
固已過而不留齊得喪而一窮達兮樂天命以何尤
啼螿賦(徐渤)
歲在壬辰宅艱寢塊一丘未掩千里徵文旅寓吳門
心懷故園孤燈兀坐顧影寂寥忽聞四壁寒螿不禁
千行淚血淒然傷感鬱矣增悲欲抒哀情漫成斯賦
銀河如練兮商飈蕭瑟金氣灝渺兮槁梧墮葉傷哉遠
人離懷百結良夜以永復如何殘燈慘淡愁思多凭危
欄兮惆悵對孤枕兮滂沱流螢幾點明復滅寒螿四壁
怨如歌冷砌空階頽垣暗室半夜微寒螿聲唧唧始騰
音於曠野愁吟喓喓再流響於中庭哀號趯趯如吟如
嘯非竹非絲刻商宫以窅杳變徵羽兮淒其荆卿别於
易水楊朱泣於路岐長門永巷湘江九疑傷不足以疑
其嗚咽哀不足以狀其漣洏揚兮復抑速兮復遲爾其
月落屋梁露零玉戺達南北兮東西徹前後兮遠邇雜
烏鳥兮啼夜霜伴鴻雁兮叫秋水哀韵紛沸於一堂繁
音不絶於兩耳乃若零雨其濛終風且曀虛室泬㵳重
門密閉啁哳出乎蘭叢嘈雜透於薜荔若夫早烟初斂
曉色冥濛廢井苔深荒園露濃和城闉之斷角荅古寺
之殘鐘乃有遠客宵征離邦去國馬蕭蕭兮魂已斷車
轔轔兮心半死悵夜月兮空明怨秋風兮暫起梁鴻度
關賦五噫王粲登樓歌信美又若香閨綺閣憶遠不歸
望蟾蜍兮空佇立織鴛鴦兮難上機麝蘭火燼於寶鴨
絲桐愁絶於金徽魂消永漏泪漬羅幃更若劉蕡下第
季子空還黑貂裘敝壯士無顔風塵痛楚道路險艱萬
里羸馬一夜關山視筆硯兮愁咄咄睹詩書兮淚潺潺
斯時也石人聞之而感傷鉄心聽之而增慟況麻衣孝
子淚盡目枯而不飲恨吞聲者乎亂曰萬籟寂兮秋夜
清秋風瑟瑟吹前楹秋風秋夜秋月明秋月明兮秋思
生淒淒秋思空復情羇棲客子心魂驚心魂驚兮愁不
輟吾將歸去兮誰云此恨而難平
錦鷄賦(陶允嘉)
鄖山中多錦鷄五色可愛古不經見至明而定為二
品服章人始稱之按爾雅紀雉有數種曰鷩者似山
雞而小冠背毛黃腹赤頂綠色鮮明疑即此物又尚
書山龍華蟲注華蟲雉也一云鷩雉也當時章服所
取意或由此初夏晝永感其在目聊為賦之
有鳥於此鼻祖鸑鷟厥采五章實繁其族玉衡之散其
造不淑棲於塒桀人所卵育爰有令支機精所屬首若
鬱金頂如結綠翡翠叢腋渥丹凝腹忽橫絶而迅往杳
驚電而掣目稍安翔而反顧爍殘霞之散陸爛爛兮芍
藥之春敷灼灼兮菡蓞之朝榮又似乎火齊之為鐙兮
蜀機軋軋而未停爾其耿介自標馴和且平棲止必諧
飲啄不爭使鶡慙粗猛雉遜文明雖彬彬乎君子實粥
粥其無能乏曾城之善舞謝九真之長鳴然而么麽微
質托産遐裔豈帝舜之華蟲而傍采乎爾類彼譽命兮
不逮乎先朝乃服采兮章施於聖世陋吉光之徒珍笑
鷫鸘之非麗躐孔翠而直上托胎禽以差次聊頡頏兮
筍班竟先登兮楓陛噫嘻譬之雲臺丹青而赤松托寄
者耶上應天象而垂釣水涘者耶名之曰錦雞而古無
是者耶其鷮□為兄以鷚為弟者耶亂曰唼喋禾黍聊
容裔兮不自知賤安知貴兮食子之食匪以惠兮所苦
籠縶願從此逝兮
乳異雞賦(趙統)
趙子幽居乳異雞焉白而先黑翮人譽之曰此鶴雞也
請進鶴德於是賦鶴鳴之詩曰余為子占之矣曰鶴鳴
於九皋聲聞於天天將久子而歸之乎子蓋神夫知幾
且余將得與子老卧龍於驪隂而時放鶴於磻磯不然
孰為乎幻吾之時夜者而更之鶴衣高吭修膝絶海嶠
而為儀趙子曰否不然也夫天之歸不歸命也命不克
物先泄蘇卿之歸也曾不兆夫秃節夫君聞之乎馬之
謂龍也非肖其形比為其足千里也天其惠吾此一鶴
乎夫豈解絶九皋而孤起且吾之羇於斯也閱世事以
窮年邈知命乎皓首内不瀝乎其忠孝下不足以裕乎
吾後競桑榆之末照倖琴鶴乎陽九爾乃愀然外感竦
而長嘯風颯颯乎落葉日沈沈而脫乎簷徼蓋曾不滿
夫一笑也譽人曰嘻僕誖與子之所執者物余之所先
見者幾之兆也理根乎兆而先乎理故周王興而魚跳
孔子厄而麟死且子固獨好逆天而留此乎乃自起為
鶴舞盤旋輕舉因重之歌以歆愚叟歌曰月明兮日普
華山兮渭浦美人歸兮鶴為侣渺天地兮終古余乃倔
起長嘆為之大笑曰夫豈獨不知命也耶將不知物物
極必反且吾固天地之一生物爾非我生歸必有死返
吉凶久近不决不圈君蓋誤其末兆乎而昧乎其本且
夫天下事之誤於虚名不少也而將貴鶴乎吾固以為
賤鳥焉其顛雖亢其視則卑其履雖闊實汚其資如鸛
之螮甘嗜璞如鴟空鳴不恊乎鸞凰高舉不離乎鷗鳬
不避罻羅鎩翮豢養效舞取食隨人俯仰彼將自圖歸
之不暇而克為吾兆歸哉古之常言曰鳳鳴而鷙翰之
其鶴而翰吾雞乎盍反吾初服愧此五德實惟不榖維
鶩爭食將羞神卜而又奚自附於鶴乎嗟我人斯矯矯
不龍不鳳不鸇何所不容方寸為巢四大為櫳繫而緝
雀脱而飛蟲鄙范滂之何為攀陳實而曲終固無待乎
鶴而又奚以雞為彼人也噤無以應拂衣而絶反而相
顧而相尤曰子老不化乎危言獨行齊譽毁之矯人悲
行藏之逆命子將何所歸税乎且夫士有百行子非一
眚之固知不終棄子也行掃石乎松隂要他日以相迎
余悵然其不屑也就我雞列泛然與之别
明文海卷四十一
