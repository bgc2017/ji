明文海卷一百六十八餘姚黃宗羲編
書二十二
講學
上王龍溪先生(沈懋學)
不幸學繇先子得聞道教嗣且負牆言益沾濡化雨披
拂春風即駑駘之資亦知策勵顧怙恃並失無志馳驅
冬暮殯二親正初倥偬北上擬謁選勉職三載圖冠帔
報北堂私願足矣乃者倖博一第荷聖明知遇俾厠詞
林責重恩深懼難報稱又二親不待榮益增悲兩世交
驩情關休戚知門下為不佞喜亦為不佞憂也頃接手
書肫肫教愛佩切肺衷所云月會之規責以始終信志
自信自修自命自立豈敢隨人避忌顧時當橫議藉此
文奸亦甚不少必分淑慝始懲勸有機混處無權豈堪
辨析雲萍聚散總属虚文消息從事轉移有道形聲互
異歸在相維邇已題復舊制共諸吉士開舘讀書朝入
暮歸不暇舉約同舘三十人觀摩規勸即此是朋即此
是會亦即此是學一分門戶便覺心私夫學之於朋如
魚之於水不可一日離相嚅相呴不若相忘於江湖之
為愈誠哉是言己師相舉動難必其旋至倡實學一端
真良工苦心愚也竊識其意矣蓋文成王夫子當訓詁
章句溺心之時舉致良知三字提醒人心挽回世運傳
流漸玄造詣漸疎宗旨漸失以知識為真際而不察其
所以為良以本體即工夫而不思其所以為致高者借
鋒於禪幻卑者射影於利名而取義洪爐不分真偽姦
雄亡命歸斯受之一入交遊遂稱同志假途託迹妄擬
清談甚有恣已猖狂率人悖亂幾成黨禍大壊師門不
思易之後將何極然則今日之事或猶忠於文成非有
心相反不立町畦共成實德殆有見於嚅呴者之為私
而江湖之為大乎竊聞古之立教者孔曰為仁孟曰集
義宋儒崇禮文成致知言各不同而旨歸則一五行綜
之以土五常成之以信倡道於今不曰立誠為要哉吾
師透悟入微出言為訓顔氏而後語聰明穎達者不必
南北嚮虚讓矣惓惓普化老且不衰至謂有心救人不
嫌拖泥帶水甚盛心也苐愚意尚有欲請於門下者惟
吾師俯垂聽焉夫君子維持世道幾定於意而俗成於
風意運而人從風行而化達不問隠顯率此倡明吾師
繫天下之望即今高卧抱道自守神機嘿握宇内從風
而靡矣易曰鴻漸於逵其羽可用為儀吉正此謂也嗟
夫聞伯夷之風者頑夫廉懦夫有立志聞柳下惠之風
者鄙夫寬薄夫敦況吾師以道樞風天下其振勵而自
新者又當何如吾師計不出此而和光同塵日與人辨
說恐天下竊言而畔道因迹而疑心即所謂從井而以
救人矣察意之端知風之自幸更留神以收桑榆之效
不勝大願受翁師僊遊哲人其萎哀悼莫勝昨得家兄
寄来柬知蒙往弔且勤諭不佞家人以歛飭清約為務
感德感德兹以敝鄉臧丞之任便布腹心語擇芻蕘知
師不罪璅璅天風良便蘄惠德音學不勝主臣悚仄
復王龍溪先生(沈懋學)
前者辱賜先君墓文兼示易繫大義感刻感刻卧病數
月蒙恩放歸當即叩首師門致謝而沈疴未愈政從事
方書服藥杜門尚難遠出俟賤恙少愈或能一候於金
波園也承手諭誘以盡言深服吾師弘度夫致良知自
能知語知默知進知退道在隨時無成心可執誠哉斯
語顧今人自反語默進退孰通知乎夫已與人原無二
理外與内原無二機二之則不能通天下之感矣子張
問達孔子以質直好義察言觀色慮以下人語之夫子
張務外人也孔子不獨以質直好義自信而必欲其審
言色以下人豈更益之務外哉竊謂言色在人而察且
觀焉慮以下焉良知之妙應本如是其合外内而通人
已也不然則語默進退媿隨時之義矣吾師自信稍過
而人且未必直言效忠任己以應物而不顧其安卒之
滯於應迹而又或漫焉放過未嘗因人反已酌已維時
豈良知尚有所未致耶時海内誠不無私議吾師者議
者固皆捕風捉影未足深求迺歛德辟難倘亦學問中
之一事乎今人之言固有謂人之口如幻泡如浮雲惟
自信其心無待於外而不知行有不得皆反求諸已信
已而忽人非學也又有謂吾之學如天之覆如地之載
不必拘拘細微檢點而不知天地間一草一木莫非精
神流貫圖大而忽微非學也又有謂狂士志大言大行
不掩焉可接聖門真脈而不知庸言之信庸行之謹行
顧其言不敢不勉以無所掩飾之心造篤實光輝之極
方為性命真修言有餘而行不足非學也良知自能反
求良知自能入微良知自能顧行而有不然者顧得為
致良知乎君子當横逆之来必三自反所謂自反正自
已脚跟下究竟著落非徒於世法從違討安頓也不肖
服父師之訓有年何敢諱學從氣魄上承當從知解上
凑泊以調停為知幾以計算為經世是誠有之顧不肖
竊謂專一調停計算而遺却本原固不可苟學有本原
則調停亦知幾之所不昧計算亦經世之所不遺而槩
以為外而棄之反覺分外内岐人已而視干聖經綸無
倚之學尚隔一塵耳羅近溪先生賷捧至京張次君約
不肖同曾直卿訪之淨業固宜提要領示准的勵精神
使知嚮往鼓舞春風正曲成後學之術挽回氣運之機
而顧與二僧逞機鋒謔談竟日次君失望大起厭心而
相公召責之命至矣夫範圍曲成即係良知妙用而先
生不知也倘亦以調停計算為徇外耶先生此行非惟
自取侮辱而善類沮抑之端亦從兹著聖學果如是乎
能致良知者果如是乎不肖嘗觀今之高明豁大者皆
種禪根而假聖學為訓學聖則學學禪則學不嫌明白
擔當而援聖入禪推禪附聖則本原先已不清何以成
已成物君子取善貴廣受善貴虚即芻蕘工瞽動植飛
潛皆有可取何分於禪苐倡道率人立言垂訓要不可
不正耳夫天道消息盈虚循環倚伏盛明必有大晦異
巧必有竒窮今此學可謂極明談此學可謂極巧而晦
與窮似不能免惟身任斯道者動心忍性實證實修不
事浮談不立門戶潛扶善類嘿轉化機始有益身心有
禆世道不然人厭語而我不能默人厭進而我不能退
人厭玄虚而我不能實非惟疎於察言觀色慮以下人
不足以經綸天下而良知亦未必如是昏昧也且即默
而語存即退而進存即實而玄虚存體用一原顯微無
間成已成物自有真機機慎則學審機藏則學深機密
則學不疎機圓則學不滯而良知則天之機學之則也
不審不深而疎且滯焉可以騐其機之未必當知之未
必良矣況今之學不患其不明而患其不真不患其不
微而患其不達不患其不自信而患其不能隨處反躬
因時以風天下不真則明者晦之機也不達則微者粗
淺之機也不反躬不足以風天下則自信者自誤之機
也老師聰明穎悟間世之英而此或不能無失意者成
心未盡忘而隨時之義未盡察與藥石之言不肖謹終
身銘勒而不肖所陳狂瞽之見亦願老師俯聽曲從以
全善類老師齒德俱尊經歷甚練何俟不肖蟬鳴乃及
門之徒率以言為諱老師即懷武公交儆之念議孰從
而聞之不肖從先君侍教師門有骨肉之誼又未可與
他及門者同日語故凡四呈肝胆言多直率自知干冐
鈞嚴而心則效忠之至也伏惟略抵忤之詞諒相成之
志維進退語默之義一外内人已之觀識消息盈虚之
運使風動四方忌消多口以千百世道脈開千百世太
平斯文幸甚不肖幸甚若謂門生小子不宜直言觸忌
學也罪則何辭
與春臺蔡兵備書(薛甲)
甲無似於知道者無能為役然管窺其間亦有年矣不
意晚年得遇知己謬蒙收錄且為推行既梓諸東南惠
我多士而公又轉教西北并將推而行之此乃天意非
人力也其斯道大明之一機乎夫致知格物之說夫子
傳之曾子曾子傳之子思而有明善誠身之論所謂明
善即致知也所謂誠身即誠意也雖不言感物然獲上
治民悦親信友乃其騐處即格物也至子思傳之孟子
則述師傳而備言之而曰至誠而不動者未之有也則
格物之為感物彰彰明矣朱子解此章亦曰乃子思所
聞於曾子而孟子所受於子思者何獨於經文而以格
物為窮究物理捨吾之心知而求諸口耳之知不求諸
内而求諸外乎孟子當時亦為告子學術求義於外故
以良知良能别之此如虞廷以道心别人心千古而下
更動不得陽明獨得此意故以致良知釋致知亦虞廷
之意孟子之意也管見無他獨有得乎此而己夫論道
與時尚不同論道者求通於千古千聖傳心之意也從
俗者遵制於一時為下不倍之意也迹若相反而理之
所在實相通今日科場之文漸漸返古日趨於理非陽
明之功而誰之功乎道待人而行漢儒章句之習至宋
周程而變然而格物之解尚未明也至我陽明以致良
知發明之而口耳之說遂不得行此又一變也今公奮
然以斯道為己任安知非旋乾轉坤之機乎老眼昏花
謹拭目以俟知台駕將行甚欲操舟一送但暑天不能
動履懷仰方深返辱賜儀遠加益增感愧然古人所貴
相諒以心若僕之於公雖謂之朝夕侍教可也敢以形
迹自外哉使者行促據案草草情不能盡聊附數言奉
謝伏惟台照前途有便得賜平安二字足矣
與陸五臺少卿書(薛甲)
昨者邂逅倉卒甚愜素懷苐晷刻有限不得終教為此
歉歉次日行速又不及一拜負愧良深方今海内同志
如晨星之落落如吾丈者豈不為時重耶僕少有志於
學中年以来始得聞陽明之說不覺恍然有悟然猶未
敢自信也歸田後幾三十年矣日與諸友講習於菴院
中則六經四子之旨與陽明所謂致良知與知行合一
古今大學之說無一不相合者乃知聖門嫡傳真確在
此雖欲膠固守舊而不可得也不意諸友抄錄駸以成
帙而吾郡别駕冉公又取而刻諸邑中至於前歲巡撫
念堂林公與今兵憲春臺蔡公又刻之於姑蘇雖未敢
自謂有得然由此而尋陽明之蹊徑亦庶幾有端緒矣
昔者韓子云軻之死不得其傳而又謂荀揚之書擇不
精語不詳僕深服其語以為論道者須精且詳精則理
透詳則意完如惟精惟一之語更建中建極一貫性善
數聖賢發明而理始徹豈非精耶又本之以六經輔之
以四子而意始完豈非詳耶然則精與詳信乎不可闕
一也若孟氏以後更歷千年而有明道有象山有陽明
可謂精矣而享年不永不獲有所著述以示後人雖欲
詳不可得也至於朱子字字而議句句而論可謂詳矣
然改易孔門大學而以格物為窮物之理集義為事事
求合於義則與義襲而取者何以異耶循此而求之雖
欲精亦不可得也故僕斷然以韓子之言為不可易而
於陽明之言理析條分以求至當者意蓋在此此書板
今在蘇州府中吾丈試取而閱之以為何如又二氏之
書僕亦嘗致力於此蓋吾人之身於氣質上受病極多
人身有病須用藥攻之而後五穀可進二氏之書應病
之藥也氣質受病之人而讀之譬如病者而得甘露豈
不快耶然病去自當進五穀藥又無所用矣若病去藥
不除又成藥病故愚不敢為吾丈道者不敢以藥進諸
無病之人也若有病之人用之自無所害此僕所以敢
類進於左右冀吾丈覽之轉為有病者告也偶便草草
奉聞伏惟台鑒幸甚
寄聶雙江大司馬(毛愷)
某不佞自分鄙人無可以仰承當世之君子荷明公不
棄顧垂情於風塵冥晦之中此其恩遇藏之中心非一
二言語所能盡述謝也昨請教公署及伏讀幽居困辨
二錄竊有以窺公先天之學矣夫良知者吾心之本體
也致知者復吾心之本體也人患本體不復耳本體誠
復則縱横曲直無非妙用潛見飛躍盡是真機陽明公
所謂中立而和生焉意正如此故吾人之學譬如種樹
然栽培灌溉止一味從事本根至於枝葉花實自是本
根生意不容己處更著力不得矣惜今之人漸失本宗
指明覺為良知緣應感而致力夫以明覺名良知是宋
人以愛名仁也愛非不足以名仁而仁非愛之所能盡
明覺非不足以名良知而良知亦非明覺之所能盡蓋
良知猶之日月也明覺猶之日月之容光必照也奈何
遽以容光之照為日月之本體即孔門之曾隨事隨物
精察力行可謂勤且專矣然非夫子示之以一貫終未
可以續聖道之嫡統故曰識得一萬事畢嗣後惟濓溪
明道象山諸公知此周之主静立極程之動静皆定陸
之先立乎大是皆口口真傳心心密證者矣邇来我白
沙公習静陽春養出端倪實提出生平公案以示世之
希聖者凖也明公之學歸寂立本直與數公同符共券
簡易而絶支離的確而無差謬自始至終自壯至老戒
慎恐懼惟有此耳所謂集義所謂由仁義行先天而弗
違者也蓋必如是而學始有主宰始有歸宿矣若不知
涵養於其静而徒擬議於其動舍本而趨末離體而索
用是陷於義襲助長而不自知也然愚復有請焉易曰
敬以直内義以方外竊謂静養固其主本及其動也照
察似亦不可偏廢非截然判而二之也蓋能以静養為
主本則種種照察自是静養中之必有事焉而不容己
者蓋良知無間於動静故其致之之功於動静亦無間
焉不然涵養未深而遽於應感者任之焉將恐近於苗
之失耘而坐待有秋者矣稍抱兹疑乞明公批示以拯
迷溺幸甚奉違漸遠北望斗山實切瞻企伏惟珍攝以
膺天眷以福蒼生不宣
答曹紀山御史(毛愷)
前辱手諭示以聖學宗旨捧誦之餘過獲拱璧自念何
幸得遇至人聞至言一至是乎此生真不虚矣反覆熟
思頗有悟入謹用披獻上塵電覽伏乞裁正承諭曰諸
君子一時會萃相與發明雖其言人人殊無非直指本
原提破關鍵即禪家所謂最上乘也某伏思之夫曰本
原曰關鍵豈非天命之性矣乎夫吾人所以鼎立於宇
宙之間者非以具是血肉之軀也為其有是真性焉耳
後先聖賢所以迭相發明諄諄不倦者非以強聒夫斯
世也欲其復是真性焉耳是真性也者即所謂最上乘
也舍是皆下乘矣皆聲聞緣覺之支果矣夫性雖無賢
無愚而復性則有漸有頓某固嘗舉白沙由積累不由
積累之言上請矣然非白沙子創言之也質美者明得
盡渣滓便渾化其次惟莊敬以持養之程子嘗言之矣
是故明盡渾化不由積累云者則南宗本来無物何處
沾染之謂即頓門也莊敬持養由乎積累云者則北宗
時時拂拭不使塵埃之謂即漸門也頓者不由階級徑
超直入非上智者不能其餘實多以漸入耳及其成功
則何頓非漸何漸非頓頓漸兩忘本無二致然而聖人
見夫頓者恒十一而其漸者恒十九也則其立教特為
十而九者設耳若謂人人可頓則仲尼當無言六經皆
剰語矣前於少初數言不能不以致疑焉謂其一味說
頓似與聖門循循善誘因物曲成宗旨稍異非敢謂其
非是也承諭曰鳶飛魚躍上下昭著者何莫非性太極
自然而然者哉固知日用之間莫非天理流行能察識
而體認之則即所謂四時行百物生而禮儀威儀皆在
其中至哉言乎某何幸得與聞此某性蒙固始以四時
百物無與於禮儀威儀而禮儀威儀亦於四時百物無
與意見支離未能打成一片以故天道自天道人事自
人事也今拜至言恍若有悟果然瓦礫皆金原来燈即
是火迺知天道人事本同一理三千三百常生常行烏
可以差殊觀哉誠會乎此則盈天壤間物皆鳶魚理盡
飛躍頭頭觸著無不是這個面目蓋在四時則曰常行
在百物則曰常生在鳶魚則曰飛躍在吾人則曰禮儀
威儀隨在異名實則一個譬如人焉對父謂之子對君
謂之臣對兄謂之弟對朋儕謂之友名雖種種其實只
一人耳雖則一人却义不可混亂雖則一理却自有條
分縷析處此吾儒之學所以析之極其精合之盡其大
也由是觀之則凡大而禮樂刑政微而食息起居精而
窮神知化粗而洒掃應對一刻一步皆離不得是雖敷
教明農許大事業亦只是日用常事夏葛冬裘飢食渴
飲一般故曰道也者不可須臾離也非不可離也不能
離也因悟東廓翁四時百物皆太極禮儀威儀皆真性
之說非因顯知微離體求用也蓋顯即是微用即是體
耳又悟伊川放之則彌卷之則密之說亦多却放卷二
字蓋此性本無所放而未嘗不彌本無所卷而未嘗不
密常密常彌常彌常密無時不彌無時不密彌者自彌
何待於放密者自密何待於卷一邊密一邊彌道密又
不得道彌又不得亦禪家所謂無有中邊能所者也管
窺如此然非蒙諭開示明白何遽至是伏乞更進教之
承諭曰大抵於言語中見道不若於身心上求道苟有
得焉則會通曠覽無不融徹千言萬語總求放心此則
在人妙悟所謂大匠不能與人巧者耶此真提綱挈要
痛快語也古聖賢只為這身心兩個字費盡千言萬語
欲夫人由之以不失這個身與心耳苟得苟悟則一箇
字亦用不著後之學者却一向只於言語上偏勝其失
彌遠雖以聖門子貢之賢亦不免此故夫子示以無言
若一味闇然在身心上用功如顔回也者則夫子固與
言之終日而未嘗以為多矣是故善學者脱去言詮直
求心學則自日異而歲不同然心學一著功夫不外中
庸戒慎恐懼二言戒慎云者又非矜持把捉之謂也孟
子曰勿忘勿助此指出真面目與人著些意不得不著
些意不得蓋稍著意便失之助稍不著意便失之忘於
此意間調習得正當即此是本體即此是工夫更無言
語可著矣仲尼從心不踰亦只是這個本體工夫到極
熟處所謂巧所謂妙俱從熟處出耳晦菴感興詩云由
余昧前訓坐此枝葉繁發憤永刊落竒功收一原某願
終月佩之固所以報明公與進之盛心也狂妄縷縷未
知是否伏乞終教之幸甚幸甚
復斗城子(王健)
累辱手札仰悉不自滿足下問盛意愧歎愧歎以能問
於不能以多問於寡兄其有顔氏之子之風乎乃今何
幸得見之也夫造詣未熟言之未瑩先哲猶是之懼而
況淺陋如健者兄何所取哉尤愧歎愧歎雖然盛意不
敢虚也聊以平昔所聞者為兄一言之健聞君子之學
只是毋自欺毋自欺只是致良知故致良知者千古聖
賢相傳之秘而陽明公特揭以示人者也大學之言毋
自欺曰如惡惡臭如好好色蓋以人生大界限惟有二
者舍是亦别無著力處矣夫人心之靈莫不有知本自
知善本自知惡知其善而不能致其知以好之知其惡
而不能致其知以惡之是自欺其本心之明而卒流於
小人之歸者也使知其善惡而能致其知以好惡則吾
心本體常自慊足意誠心正而身修而家國天下之能
事畢矣君子之學孰要於是是故聞一善言見一善行
舜之知善與人一也若決江河沛然莫禦是舜能致其
知以好善而吾人未之能也有不善未嘗不知顔子之
知惡與人一也知之未嘗復行是顔子能致其知以惡
惡而吾人之未能也故有志於舜顔者學致吾心之良
知焉爾矣健數年以来見同志中類能發明此學間有
不同者則以為天下之理無窮一已之知有限求之不
博講之不熟察之不精舍置簡編漫無考識而徒抱其
區區之良知則無以究極於善惡之歸而推廣其好惡
之事終未見其能豁然貫通也蓋其論雖多而大都不
過若此若此者非獨其疑畏不敢自信而然亦由不從
身心體認不下近裏工夫沿襲於記誦没溺於口耳揣
摩於影響本無志意而泛言之也試自反而一一點檢
平生已知之善豈嘗行之盡乎如已知之善尚有未行
即日究極得未知之善恐亦如前之不行已矣於吾身
之君子何所加益也平生已知之惡豈嘗去之盡乎如
已知之惡尚有未去即日究極得未知之惡恐亦如前
之不去已矣於吾身之小人何所加損也故學者必能
學致吾心之良知則真實之學無有虚假完全之學無
有欠缺不待增益不必攙合而自足矣比有一友聞健
曾有此說則謂健此可與悟後者道耳假設未悟之人
用子之說於明明而善明明而惡者固未見有礙處其
或似善而惡似惡而善將不免認子為賊認賊為子則
此殆未可為通論也健尤謂不然今所患者吾人不能
實致其良知能致其良知又不能無間斷爾誠能常常
致其良知於善之易知者既知而盡行之惡之易知者
既知而盡去之推此真實一念即有難知自將聰明日
啟而無不知矣其或有疑似而未知則凡所以求之講
之察之者又莫非良知之運用也凡健所論非謂全不
求不講不察也謂求之講之察之者求此致良知講此
致良知察此致良知也求之講之察之於此致良知者
又非謂待善惡疑似而未明然後從而求之講之察之
也凡平日所求所講所察者無非是致此良知也所求
所講所察無非是致良知者又非謂於古之經書一置
之於不求不講不察也謂求之講之察之於經書者當
知經書所載不過是求致良知講致良知察致良知之
印正也苟求之講之察之於經書而不知為致良知之
印正則亦徒求徒講徒察徒費精神於故紙爾於吾身
何益哉於吾身之善惡何所關與哉昔者夫子之教嘗
以不講學為憂而所謂講學者無他講其修德之學也
下文所指聞義而徙不善而改是乃所以講學以修德
夫修德者修其明德即此致良知之别名知善而徙知
惡而改亦即此好惡之實事也而聖門之學蓋可知己
豈有如後世以記誦口耳為學者乎故明道嘗謂錄五
經語為玩物喪志紫陽亦謂讀書為學問一事健每每
覽此未嘗不歎二子者真得聖門傳授之要而奈之何
學者未之省悟也夫錄經也而猶以為玩喪也豈謂無
事於經哉蓋學固有要於錄經者矣讀書也而猶以為
一事也豈謂無事於書哉蓋學固有全於讀書者矣不
知其要何取於錄經不知其全何取於讀書故其他日
之言有曰自家本是天然自足之物若無所汚壊即當
直而行之若有少汚壊即敬以治之使復如舊所以能
使如舊者蓋為自家本質原是完足若合修治而修治
若不消修治而不修治故常簡易明白而易行日去人
欲存天理且據所見去之存之功夫既深則所謂似天
理而實人欲者次第可見今大體未正而便及精微恐
有放飯流歠而問無齒決之譏用是而推豈非即健所
謂致好善惡惡之良知而無慮於難知者耶其視憑伏
簡編以究極善惡與預恐善惡疑似而錯認者所見不
大異耶而為是之見者乃猶謂得宋儒之正傳何耶本
之以大學之道證之以論語之章稽之於舜顔之事參
之於程朱之旨蓋良知之說爛然可見無復可疑然但
就事上點檢則有起有滅終非本體之流行是猶落在
第二義矣必也戒慎恐懼常精常明一有障蔽便與掃
除則即此是善更何所好即此非惡更何所惡然後可
以語正本清源之學而程朱之旨固已具此惟在學者
善觀之耳健性質庸下本非法器加以志氣不立未嘗
一下致良知工夫凡有所言皆是渴舌飢腸談飲說食
獨以為得聞君子之緒論而信其舍是終非進道門路
故輒詳述以告亦見兄明睿十倍過人且近来一掃詞
章之習而反之身心喜慶之極不得不效其愚衷耳往
聞野夫間行得海上仙方不敢藏之私篋乃薰沭卜日
獻之國醫夫同一仙方也在野夫則為篋中長物在國
醫則可以施活人手段能用與不能用故也蓋今日之
事則有類此者矣幸兄無哂其狂也
明文海卷一百六十八
