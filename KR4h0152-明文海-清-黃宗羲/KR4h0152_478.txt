明文海卷四百七十八餘姚黃宗羲編
哀文六
祭何老師文(鄭之玄)
崇禎辛未十二月二十有一日吾師何少司空鏡山先
生終於好德里第明年壬申三月訃至京師門人鄭之
玄聞之怔忡皇惑不敢為信既乃素服而哭為文釃酒
告於先生之靈曰嗚呼玄嘗有感於蜀人譙周之言昔
孔子七十三揚雄劉向皆七十一吾年過七十必當長
逝其意將欲竊比於古人而以遂死為不足嗟也審若
爾則反袂之哭何其愴然而山頽木壊何其痛之至於
如斯也豈非吾道之衰而斯文之恐墜也耶嗟乎先生
其數亦止於此而巳先生之學真狂真狷而必以躬行
實踐為先不為不欲而尤以忠君憂國為務誠足以動
風雷信足以格禽魚是故善者以之勸而不善者以之
愧若夫處而無阨窮之色出而無安飽之懷其舉杯落
落浩歌自得者萬物無足以介其胷其著書矻矻白首
不輟者千秋不足以圉其志然而顔子簞瓢尚有負郭
之三十孔明澹泊亦有遺桑之八百先生庇先人之敝
廬餬先人之五畝啜蔬藿食若將終身當其生而無以
為奉及其死而無以為歛嗚呼尚忍言哉三代以下人
品斯難借如更生彊諫而有鑄金之惑子雲草玄而有
投閣之慙是皆不足致慕而譙周之言若彼者先生立
身行己毫無間然其生而為聖人之徒則歾而食於聖
人之廡又何疑焉嗚呼玄束髮而游先生之門先生即
知其將能奮起於孤生也今頭髮種種矣無以與於先
生之道而又捨之去豈不悲哉蘇子瞻之哭歐文忠也
曰譬如深淵大澤龍亡虎逝則變怪雜出舞鰌鱓而號
狐貍陸務觀之哭朱紫陽也曰某有贖百身起九原之
思有决長河赴東海之淚玄所以哭先生有如此矣萬
里椒漿悲來涕集攬筆嗚咽嗚呼先生維其鑒之
景素于先生誄(夏樹芳并序)
萬歷四十三年三月念八日甲戌禮部儀制清吏
司郎中景素于公卒嗚呼哀哉公諱孔兼字元時
直亮清貞生平旁無嗜好以道義詩書為槖籥以
濓洛關閩為正傳姱節振於儀曹雅志堅於園賁
居恒挹損門無雜賓居恒所著有四書大指及論
易論學前後億語若干卷聖門聞知見知錄道學
編正氣編若干卷當官則有江州餘草春曹奏疏
若干卷夫朝聞夕没聖喆所嘉立德建言太上所
重公抗疏歸田二十有餘年而宵旦竭蹶於編摩
忠愛不忘乎廊廟一榘一矱先民是程即擬之素
絲伐檀曷以讓焉公之大父為中丞素齋公父即
鄉進士勵菴公子姓兄弟繼公而起者並得策名
金閨竪鴻名昭亮節後先□煜盛美並傳公年七
十有八得正而斃歛福箕疇庶幾宇宙之完人矣
公學術甚正而詔人者甚直始見余習法喜則曰
子有洙泗之真詮母師竺乾既見余習棲真則曰
子有危微之旨要毋觀&KR1094;妙蓋公一言而所以鍼
砭我者良深矣天不憖遺靈光去魯國人哀悼里
為罷舂君實云亡謹厚尚傳於洛下樂天度世耆
英曷表於下邽矧在通家能忘記述江之永矣不
可方思何以唁公生芻白駒何以贈終青山素旂
遂作誄曰
大涪聳翠長蕩揚波山水於公鍾靈實多遥遥華
冑發源東都逮自建康乃徙曲阿甲第蟬連玉葉
金柯晉朝王謝唐室崔盧鳳翥龍翔寔繁有徒公
之標質崑山片玉風幹挺然疎眉秀目鳴臯之鶴
摩空之鵠一段清機翛翛邁族壯歲登朝澡行孤
獨司李潯江維明讞鞫晉秩容臺寅清鏡矚大典
必稽大禮必復公論手持排奸激濁三王並封國
本幾搖虎豹當關觺觺諑謠抗疏九閽奔霆震霄
豪傑同心左挈右招旋定皇儲絶彼惽呶時俗嶮
巇蛾眉見誚一官放逐單車就道射隼高墉曼聲
長嘯月白風清金沙返棹道則沈淪節則彌耀解
組來歸閉門著書力剗偽學期砥真儒痛黜瞿曇
尚友程朱口不絶吟手不停披格言名理奉為蓍
龜恥效世凃媛媛姝姝毋施鞶帨毋狃玄虛躬行
君子亦既有餘公之生平毖眘取予三十年來冰
檗是處最所絶迹權門要地監司守令不遺隻字
遺隻字者門生故吏匪曰要之好爵自縻正學既
廢儒術久湮時有涇陽倡道東林吳越江淮朋從
盍簪公無寒暑相與提衡開關啓鑰一禀聖真謫
官鄣城積俸數載州守緘齎摽使門外謂此五斗
可妨一介議倡學田生儒有賴溯公一生仗義懷
仁為鄉祭酒為國典刑出扶朝論處篤家倫老而
好學曾無倦勤庶幾衛武無慚伏生勃窣理窟拮
据艱卒孝友濃至以詔後昆既饒令子復裕文孫
球琳琅玕璀璨滿庭所憾於公道未大行位不竟
德屈不求伸嗚呼哀哉吾聞神龍潜德首重鴻飛
冥冥道貴勿用矰&KR1508;罔加雲游川泳頫仰相羊神
游氣縱既壽而康大耋將躋胡然一疾忽爾騎箕
人命短長萬期須臾何草弗黃何日弗西聞公去
來了了不迷存順殁寧生寄死歸獨有同盟搔首
踟躇志矩堂堂願學齋虚孰坐春風孰領天倪馬
策横江徒煩叩扉秋水芙蓉聊寫我悲嗚呼哀哉
徐宜人誄(夏樹芳有序)
萬歷四十有七年己未二月十八日壬申誥封宜
人范母徐宜人卒享年六十嗚呼哀哉宜人諱媛
字小淑勾吳長洲人也父輿浦公太僕寺少卿諱
泰時祖悟石公尚寶司少卿諱履祥外祖潯陽董
公禮部尚書諱份夫家即姑蘇范氏光祿寺少卿
中吳公諱惟丕之冡婦而雲南學憲長白公諱允
臨之元配也南州高裔東海名家玉葉金枝吸瑶
華于上苑靈心慧質濯珠采于蕊宫年甫及筓言
歸于范温清之暇輒能賦詩上探漢魏六朝下及
唐之初盛靡不擬議成變品隲宫商詞賦淋漓歌行爛
熳凡有著作傳之大都昔充容以弱歲擬騷價重小山
叢桂采蘋以妙齡作賦名高鳳笛梅花左嬪之歌詠成
編孫璚以詩文行世準之小淑方斯蔑如矣若夫游戲
三昧雅好臨池於古之法書碑版臨摹曲至衛夫人善
步鍾繇急就之章絶賞劉秦妹工書大令西安之帖堪
誇今觀宜人小字蠅頭大字如斗真行並作鐫刻煌煌
豈非軼羣之女史冠代之閨秀哉而又貞心雪映雅操
冰清出入無慚乎母師訓誡可嫓于班惠昊天不弔奪
我賢媛子荆哀逝彌增伉儷之情奉倩悼亡益抱情文
之痛好逑頓失良士如何蒼璧齋中若箇焚香繡佛白
雲泉上阿誰汲甕栽花茂苑鎩乎翔鸞文園失其孔翠
不佞芳與夫君忝同年誼義辱通家淑嬺久欽幽閒夙
仰第令徽音不載彤管無徵則萬笏峯頭誰識當年黃
絹哉遂誄曰
東南甲秀聿鍾吳會盤礴吐吞扶輿毓瑞上方穹窿靈
巖鄧尉震澤揚波三江襟帶名山大川蜿蜒迤瀰鬱鬱
金閶寶婺星輝大貝明璫媖媓誕竒自非世胄誰馮誰
翼不有大賢誰資誰匹於鑠范宗啟自高平甲第蟬聯
篸組雲仍惟德惟賢爾公爾卿施於長白早樹英聲出
匣芙蓉照乘連城鳳凰于飛考詹懿氏乃召龍媒乃修
雁幣南園佳人東吳才子如璜合琮如蘭協芷爰相夫
君經營四方頡之頏之和鳴一堂古稱嘉淑今羨鴻光
大言小言播弄篇章彼才鮑謝此美姬姜夫君宦游敭
歷中外携手同車子佩我戴始列西曹共侍含香樽俎
折衝幃幄是襄繼列水曹欽哉亮采疇若予工内則是
賴彩雲五色下瞩滇南萬里修途並轡同驂文星璀璨
憲節高騫金馬碧雞縱意躋攀異士甄收珊瑚木難再
游閩海再涉參藩天風海濤盡入詩篇才譽鏗訇直宰
所妒何物含沙匪兕匪虎挂冠歸來爰得我所隠彼天
平祀我烈祖用葺菟裘偃息樊圃怪石嵯峨靈泉漭沍
圖畫天開神仙洞府七十高峰列案錯組萬頃湖波光
搖肺腑平野蒼蒼凭欄一撫誰則齊眉灞陵賢婦前于
後喁金石相宣卓筆題詩龍門引泉亦有良朋問字探
玄是惟宜人焚枯擊鮮䆗窱歌喉葳蕤舞筵絳樹紅梨
雜之管絃春光駘蕩景物鮮妍余每過此投轄流連勝
遊安在寧不堪憐嗚呼哀哉方慶宜人歷逢花甲漢書未
就恩來北闕何期一病二豎告孽廣柳兼程中途遽絶曾
謂陽春迅彼列缺洛浦還珠嫦娥奔月嗚呼哀哉余憫宜
人不在詩文貴而能下淑慎且温富而不驕儉素常存唐
風蟋蟀齊后鳴雞肅肅雍雍家人女貞是時寒山尚推
趙室考槃有詠玄芝有集吐銳噓毫人稱雙璧其與宜
人一山相隔倡予和汝匪朝伊夕國雅並傳千秋不易
道藴尚存令暉先滅嗚呼哀哉神女騎龍為虹為霓若
烟非烟慶雲何之寂寞王孫去住誰依瑇瑁梁空海燕
孤棲月照流黃霜凄繐帷瑶草不芳傷哉履綦絡緯吟
殘歸兮不歸嗚呼哀哉
寒山趙凡夫誄(夏樹芳并序)
天啟五年十月初三日戊寅凡夫趙先生卒嗚呼哀哉
先生逝矣不可作矣瞻彼寒山德音邈矣臺有玄石榭
有青霞漢字秦碑㟮屼磨崖至人泬㵳吾道非耶昔者
郗超死操筆為誄者四十餘人而超之名益彰言之不
可以無文也如是矧余傃友能忘大招遂遽梧三號而
為文以誄之其詞曰
於哉趙宗帝頊基胄宋室王孫神明濯秀彼美伯京人
倫領䄂秉憲明朝清風振後咄咄含玄介特自守衾影
無慚不愧屋漏四異先生佳名不朽逮我凡夫生而穎
齊汗血桃花漮浪不羈纍散千金睥睨有餘晚恨跅&KR1375;
翻然讀書磅礴九經撤去筌蹄汎濫百家獨運鑪錘塵
視軒榮雅志澹如一入賢關遂掩柴扉惟孝立身有懷
靡二五世祖塋仔肩葺治氏族宗統表傳世系竭蹶養
親肸蠁視氣泰山玉符父夢徵異頓昇鬘持楊母繼逝
棘人欒欒霣身雪涕破家營葬買山卜地卜地維何寒
山之陽雜沓峰巒蜿蜒重岡萬朵芙蓉掩映玄房公請
苫廬乃裹餱糧挈妻偕隠兹焉允臧曼衍支離四十餘
霜鑿石為梁依雲結霤山開五丁書藏二酉灌莽一區
金堂小有瀑布高懸長虹挂牖最所得意尤工篆籀獵
碣之罘縱横馳驟玉柱銀鈎劃然天授匪今斯今造化
在手翻空摘竒見者狂走乃至博古爛漫長箋亦有字
學㜑娑悉曇下括輿地上絶天官參略十道集史九圍
逸草稠林翰海無邊鐘鼎遺文屹屹窮年晉代長松道
林塔院幾奪斧斤匪公孰捍華林廢刹袈裟一片幾阸
尸陀匪公孰辦法喜一開禪林陟建天際錫飛長空落
梵五百支那參方請見趙州一茶雲門一飯說法散花
惟公獨擅幽蘭在磵處士名高皎皎白駒孑孑干旄觀
察監司室邇人遥余也同心空谷見招湩酪為漿鮭菜
為肴異書揚𣙜閟發天&KR0802;媛媛姝姝千秋自豪玄言點
石曠語干霄土木形骸逍遥燕處小宛齋頭跌蕩志喜
春色濃酣萬山罨翠寶馬香車不億其麗才子問竒佳
人揭珮有客叩門鶡冠相對枕上泉流谿頭鶴醉人謂
輞川玆園匹儷既有隠侯懷琛孕琦豈乏令人頡之頑之
繡口靈心謝韞左妃叶和騷壇前喁後于玄芝考槃歷落
相輝鳳鎩九苞文鸞曷棲嗚呼哀哉歲在甲子涼秋訪戴
公時小極侵尋不韙余視牀頭濕灰見怪既乃霍然良朋
永快每謂過此居諸未艾曾未幾何山中歌薤嗚呼哀哉
百年誓墓永絶囂塵半生結伴與石為鄰朝斯夕斯攻錯
紛紜如龍如虬以寫我真山盡水窮潄出雲根公今蝶化
拜石何人野鹿園荒清風尚存嗚呼哀哉四壁青山悠悠
自殉生産茫然置而不問□侯蕭澁遯世無悶怛化之期
無錢庀櫬生平無長長于好盡公所自言足為心印南隖
珠邱是公巨寢竹堂新構誰尋幽韻驛路馳烟山鬼吹燐
嗟乎玄晏云亡孝緒既冺高士傳中誰歟傳信嗚呼哀哉
祭甥女瓊章文(沈自徵)
維崇禎五年嘉平之月越十日舅氏徵聞汝喪之後再
閱月從新安歸始得採芳芷為殽以告於甥女葉氏小
鸞之靈曰嗚呼春折穠華風摧竒萼珠沈璧碎何慘如
之夢夢彼蒼益難問矣憶昔余與汝母少失慈怙伶仃
艱苦余雖繁兄弟然汝外祖母顧恭人所生惟汝母暨
余故余猶獨子也余又艱於嗣育汝生六月襁褓而來
眉目如畫宛然玉人羣從昆季見者靡不嘖嘖稱羨迨
三四歲口授萬首唐人絶句及花間草堂諸詞皆朗然
成誦終卷不遺一字余恒食貧雖梨栗不具而愛字有
加每寒夜擁絮命汝誦詩若雛鶯弄聲睍睆不止也比
甲子冬汝年九歲余以餔糜不給仗劎北走塞上汝妗
不解别苦獨汝繞膝牽衣問余幾時歸余黯不能應故
余作客遼左馳逐黃沙白草金戈鐵馬之中略不憶家
獨念及汝未嘗不泫然淚下與胡笳聲俱墮也余别去
久汝妗不祿汝還歸汝毋遂博極琅函廣採彤史皆汝
母自授汝手為較閱謝庭咏絮十韻立成汝嘗以二詞
相憶及七言絶數首寄余燕臺時止十三歲也其詞見
者炙口社友爭錄其絶句家中丞季父袖示孫女今皆
散失惜哉余既備嘗險阻閱歷人情味同嚼蠟汝母以
顧恭人無嗣泣書相勸不得不復爾繼室辛未始挈家南
歸就往看汝潑墨塗鴉之景彷彿在臆比見則汝己長立
成人規旋矩折神姿不凡玉秀花明光采耀目余不復能
識認因問汝曰尚憶少時同汝妗雪夜乏爐以瓦甓貯火
誦毛詩二南否汝應曰憶之因嗚咽失聲終席無一寒暄
語但低首掩涕余固知汝慧性之特異於人也嗚呼何意
余歸與汝止此一面遂成長别邪汝既許字張氏汝翁方
伯公與余京邸受困時患難相與過從靡間洵有道長者
聞汝婿韶秀異才余雖不識面深喜佳兒佳婦他年有半
子之托汝母數遣使促余以汝出閤期近宜頻來一看余
適有南陽新安之行略無停軌且余私意以兩縉紳締
婚余一蹩躄老布衣刺促其間作呈身丈人余恧弗願也
故知汝母拮据備嫁心力為竭余若為弗聞也者余則忍
矣早知若此余何忍遠出不源源看汝僅止此一面己哉
余猶自幸有此一面以余千里之遠數年之别及見汝長
成之質今尚可永識於懷也余又謂多此一面見汝長成
之質使余苦痛切心不若幼小佩觿時景尚未至牽淚之
深也嗚呼痛哉余雖忍心薄汝私計來歲春明汝當歸寧
余則掃門迓汝先為汝設館小閣錦茵為汝雙飛之止牙
籖芸帙為汝簡閱之用小箋韻葉為汝吟咏之資洞簫静
琴為汝閒情之寄投壺玉局為汝酡顔之娛素馨媚蘭為
汝弱質之佩汝繼妗與汝年相若不甚癡憨或可共語妗
越女燕産近學秦筝將索汝新誦悉為譜之擁髻剪燈定
多一番佳話孰意盡付之夢想也邪嗚呼痛哉汝婚期以
十月十六日二十之夕余在新安客邸屈指計汝出閤
且巳四日喜而不寐偶拈紅葉為題以消永夜忽夢見
汝曰吾父詠紅葉惟深閨一律若同靈草芳魂返畱伴
金泥簇蝶裙之句為佳余詢汝有近稿否汝出望江南
數闋示余止記有金鑑曉寒追短夢玉簫聲遠立空廊
二語余醒後詳繹語意心甚惡其不祥未幾而家人以
汝訃至矣汝之殁在十一日而離魂遠告余耶嗚呼痛
哉余腸裂之餘欲呼天而相詰舉世無鹽宿癅之輩咸
得結褵白首何至於汝若不可頃刻少延謂天無情何
故鍾此異寶謂天有情何故肆此竒毒即使蚤殤中夭
亦未至為大慘獨不先不後摧折於嫁前之五日桃李
將華肅雍擬駕鳳吹遽遠兔藥不靈使骨肉心狂婣親
魂斷造化之虐何至是歟余冥推沈究而今得其故矣
余輩皆學佛人也余以道念不堅復墮塵網汝母為吾
家道藴夙有根器以兒女情多未能灑脱汝父與翁亦
素究心禪學凡此眷屬皆所謂無著天親汝正如龐家
靈照視日影而先化以策勵乃公乃媪因緣會合之際
其故微矣夫我輩情根纏緜飄沒愛海吾佛慈悲正於
人情最竒最豔甚深甚戀之處猛下一剪如鋒刀冷體
使人痛極方省恨極始淡見此風花泡影明明如是閻
羅老子正是老婆心切假使汝關雎宜家相夫榮貴玉
臺香笥品月評花不過如李易安楊夫人以文明一代
垂聲來禩己耳汝元從蕊珠碧落而來示現一十七年
將嫁不嫁完汝蓮花不染之身不惜以身說法蟬脱而
逝度兹有情眷属則汝之來豈偶然者邪余論及此可
以拭淚而笑矣聞汝母於汝臨殁題字於臂嘱汝轉生
余家為男子以相報嗚呼余自聞汝殁念同灰冷益堅
五嶽之心異日者三生石畔吟風鐵笛一笑相逢不昧
本來面目一段大事因緣余與汝期之矣苐今余來汝
室筆牀硯匣閴掩梁塵繡帔羅襦淒迷蛸網痛明霞之
易散哦麗句而如新歲歲春歸徒瞻燕羽年年花發空
咏桃夭入抱紫烟未遂聯枝之塚遺奩黃絹誰題幼婦
之碑太上未幾塵情詎免余能己於悲邪嗚呼哀哉
明文海卷四百七十八
