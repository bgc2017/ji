明文海卷四十三餘姚黃宗羲編
賦四十三
花木一
落葉賦(汪偉)
大火既没玉衡回標著微霜于短草振脩柯以輕飈丹
鳥行宵以含景玄禽望社而違巢嘆百卉之何知亦感
時而早凋于是梧飄金井之床木落洞庭之浦岸柳江
楓前槐後栩碧者為丹堅者為窳望葳蕤兮朝霞聽淅
瀝兮夜雨初戀條以猶澁終脱然而别去忽紛沓以争
先漸悠揚而徐下或既往而獨還或已墜而更舉顛倒
自擲回旋效舞趨遠若避控空如捕逐水迢逓隨風容
與惜連駢而異分懽邂逅而相聚無根蒂以焉托任飄
泊其何所悲興弔楚之騷人詩逓深宫之怨女圓者如
錢銳者如斧剡者如圭平者如楮龍鬭兮摧鱗鳥鎩兮
委羽填溝湮谷浮渠汎渚雖使隸首握籌子房借箸盖
亦莫之能數也若乃嚴霜之晨皓月之夕深閨懷遠之
婦戍邊思歸之客莫不感之增悲對之太息夢繚亂以
難成思紛糾其如積爰有松柏凌寒不殷表秀色于疎
林揭孤標于空山獨心許兮幽人相與同兮歲寒
伐老柳賦(楊守陳)
翰林院之後庭有巨柳數章參天蔽日民之輸廪米者
欲暴之庭患柳隂之翳之也請予伐其最巨而尤老者
余不可為之賦曰吳民輸税于京群告于翰林大夫曰
吾儕小人供王之賦殚貲竭勞罔敢違誤頋玉粒之含
滋恐久儲而紅腐仰赫日之暴之奈柳隂之周布瞻彼
衆柳欎如車盖榦輪囷而離竒根拳曲而軸觧惟條葉
之輕盈若張少年之可愛時隨風以媚人作妖姬之舞
態豈觧禁雪霜之歲寒安可作棟梁而雕繪異松柏之
後凋同櫟樗之徒大胡俾其蟠據乎紫垣掩映乎黃屋
倚乾坤之發生占雨露之濡沐旁惟茂乎棘榛下不秀
夫蘭菊既矜翹而擅榮且裒凶而萃毒巢鴟鴉于其顛
孕蟻蠍于其腹落葉點玉河之清流飛花蠹金毳之上
服况其隂影之連接共浮雲而蔽天晝雖晴而若雨地
恒濕而不乾喟吾米之頻暴尚吐氣如浮烟望廪收其
何日徒困苦而憂煎昔叢竹以蔽庭而&KR1833;矣櫻桃以翳
廟而伐焉况兹柳之為害可使其據上地而長年欲盡
屏去勢難遽然敢指其最鉅而尤老者請伐而置諸海
壖大夫曰此非吾力之所能為亦豈汝喙之所當議凡
物之生貴得其地故鼠穴社而不熏豺當道而皆避然
物盛而衰理所必至故負擔者極重則顛躋攀者過高
斯墜吾恐天渝于旦夕風與雷其皆厲盡衆柳而拔之
併掃六合之隂翳曦光洞燭于九垓陽德普施于萬類
物何暴之不晞民何欲之不遂惜汝命之未遭徒沉憂
而永喟謂余言其無徵盍姑淹而少竢
水仙花賦(姚綬)
伊昔涪翁夙罹謫逐行邁阻脩浮水奔陸方歸與以息
駕乃燕坐于蔀屋惟是屋也倚高山臨大江影薄高雲
聲飛怒瀧敞宇衡門洞乎八窗式遣懷于吟嘯忽有覩
乎神娏爾乃乍近乍遥水面微步羅襪生塵綃裳沾露
腰纖弱蘭唇冶樊素匪揚桂旗匪踏神魚遽引遽却或
疾或徐袖翩翻兮婉娩帶繚繞兮紓舒悵數年之獨往
鄙良夜以鰥居矯望延佇掠盼躊躇泛若斷梗浮猶馮
虚乃若貼金蓮于玉趾眷兹樂胥于焉邇止瑪瑙坡荒
仙王祠圯睇梅兄于嶺頭懷礬弟于澗涘進左右而諗
之曰水上步月彼其仙耶惟炫素質不御鉛華中有金
蕤輕蒙臂紗衝斥暮雨揮霍朝霞爾或見之而豈吾之
過誇耶左右屏息對曰彼之来斯誠類仙子馨香芬芳
容光旖旎其綽約也儼藐姑之神其聫娟也齊洛川之
子初雖瞻馳終莫摹擬是則主人之所見僕輩之所跂
者也于是之時涪翁啞然而作聲彼人冺然而無迹江
風惟清江月自白倀倀何之翳翳寢息晨興向明躑躅
于庭忽幽花之托根依后土以降靈胡然生之太瘦歲
晏流形宋玉招魂之賦莊周夢蝶之經翁遄作詩調同
金石有頃比夕載騐厥跡無被花之懊惱出門一笑而
横大江之空碧
黃楊賦(方逢時)
樗散野人遊于章貢之濱憩於水西之亭厥有叢木孤
植於庭蒼枝樛錯碧葉繽紛團如翠盖蔚若青林顧謂
童子此木何名童子曰噫余冲罔知命物未詳聞諸父
老厥稱黃楊材質堅細可為圖章琢磨雕刻玉石同光
其為性也終歲所息僅逾毫芒閏餘之歲反縮弗長故
諺有之閏厄黃楊君胡未逹而詢之詳野人悵然俛而
思仰而嘆曰有是哉造化小兒其以是戲耶夫長之難
則然矣閏而縮曷故哉將造化者之欲神其用也胡不
於楩楠杞梓蒲葦榆柳之皆然而頋勞其機于一木之
微也夫一氣紛擾萬有不齊或遲而速欲速或遲物各
值于所遭有非司命之所能移矧夫干霄巨木匠石斯
戕榖桑夙拱謂之不祥既忘情于速化又何恨乎黃楊
楊梅賦(朱應登)
吳人沈石翁為楊梅寫生綠葉敷暢朱實纍然即而
締觀天趣溢發如江南盛夏見其熟時也田南山使
君購藏於家永以為好命應登賦云
維茲珍卉稟精于陽嘉后皇之錫類眷鶉火之遐方覆
赫㬢之炎景沐瀼露之休光丹粼粼以即次綠蓁蓁而
含芳耀員輝而外朗歛潤液而内藏始的爍以璀璨或
婑媠而低昂廼若長嬴開叙朱明應候綠刺未脱丹實
已皺吳都越壤有豐其族絡谷包山輪輥纚屬或絳如
綃或赤如縠或青如黛或碧如玉嫣者如愁鮮者如沐纍
者如貫並者如逐遲者未苞疾者先熟驪珠駢首夜光
溢目焜焜韡韡爛若龍燭掩奔星之流彩奪明霞之灝
魄鮫人見而宵泣翔禽駭而晝伏譬之魏侯照乘之珠
趙氏連城之璧勾漏丹砂之産金谷珊瑚之植雖剛柔
之殊體殆煜爚而同色至若河干水涯靡靡半垂髣髴
江妃觧佩贈遺暑雨既零紅肌生粟又若王嬙畏寒嚬
顣溫風南来紫豔半開又若象罔赤水初回繁枝葰楙
一顆獨嫵又若息媯丹唇欲舉夜月皎映萬樹皆赤又
若廣陵燈火元夕烏剥蟲穿落紅滿前又若馬嵬妖血
尚鮮肇服青而變緋儗官資之著令爰田酸而入甘協
五味之中正謂圓融以諧俗實精覈而懷勁說衆口而
靡要盖天然以成性于是狡童媛女遨遊采掇擢纖指
于羅袖攘玉腕于跳脱扶輿猗靡揚柂戌削撫筠籠之
未盈盻柯條之漸薄點素裳而成絢互目成而相謔若
夫中使宣言上供見督揚翠華之羽旗挽黃龍之飛軸
欽厥包于下里致欵誠于上國寝園經薦天官獻新内
廷遍賜波及羣臣含桃辭寵素奈失御穠李慙出枇杷
寢妬于斯時也孰悲其不遇又若公子愛客廣堂豐燕酒
殽醉飽賓主俱倦而斯果在側莫不炫目而侈心貪取
而争羡覺煩憒之去體喜清芬之下咽然果木之珍適
口充腹苟為無饜名曰嗜欲欽軻生之制命鑒老氏之
知足聊用賦而廣之庶可以蠲乎殆辱
莽草賦(靳學顔)
予道商顔谷中見莽草橘葉桂莖丹萼素蕾意若自
負不儔凡卉者厥形麗矣然一葉入吻百内潰裂是
何形情之詭與予始撫而狎之繼知其然委諸絶壑
彌嘆而去旋復自咎夫已既已知矣而不以詔人不
仁是草有負于造物甚厚不厚誅之不義廼追製此
賦示之来喆毋若予之始狎之也
豔山兮神丘麗水兮炎洲祥芝兮九葩赤葉兮璚流既
採服以返精兮亦練餌而千秋胡茲植之獨戾秉駁氣
之弗協生百需而無益獨戕物而呈捷紺藹敷芬蒼條
輪囷素苞冒朱縹茸施殷乍歛乍開含嘻含嚬葉不辯
橘莖不分桂叢莢周柯益津豐媚曰旋樞之流精與皋
塗之麗卉孰凝爾質俾疑厥類熙榮外揭酷氣内藏危
鋒誤觸飈迅機張彼太行之隂産紀炎經而已習未若
兹之可翫貽永慼于一吸弄影濫汎之沚托跡蘋藻之
濱殖中逵而揚意挺修坰而驕神瘏馬飲波倦旅息蔭
將淫毒之有加曾自知其已甚后皇申嘉錫淑慝均化
光覆露渥涵湛隂陽宣照明受命誠不遷美利咸各正
厲滓何偏滯範兹不肖形矜已若不足害物為有嬴是
以作賦敬陳明則比物聮類具懲賊德其詞曰秀色可
飡言若醴飾貌深衷詎測底觀莽草兮類若子覆人邦
家利舌齒白者膚革黝者理觀莽草兮類若子金石示
剛脂韋裏覆却色沮觀者鄙觀莽草兮類若子疏節闊
視澹無滓嫉刻填膚唯有已面而頌兮背而訾觀莾草
兮類若子
梧桐落葉賦(靳學顔)
序曰循禄窮海忽焉入秋獨寤空塗感兹一葉悲少
壮之幾何耻尺寸之不效因託毫素抒我幽隠非若
嘆息流光惜丹華而愁素髮者也賦曰
何朱明之不處兮俄金祗之振節鼔三隂于璿籥兮桐
應候而飛葉墮金井之離離兮下瑶階之琤琤音中律
以諧商兮孰辛酸之可聽若乃逐回風兮紛舞與靈雨
兮俱零辭故枝兮無語宛長逝兮含情近抱根以若親
兮遐乘飈而翔漢乍縈蔓以潜跡兮忽出林而自見徘
徊曲榭飄䬙環堵若往若来如泣如訴風簷簌簌亭皋
蕭蕭形孤影隻羣萃朋遨托響天末借光日表委兹輕
質游夫縹緲故有蘭臺苔繡金屋螢飛鍳團圞之朗曜
覩嘉樹之漸稀蛾眉嚬兮素心結怨莫怨兮新離别紈
扇恩情中棄阻白紵陽春為離舞亦有江潭逐客關塞
征人撫青柯以流盻慨沃若之非心御重恩兮報無所
悵佳期兮歸無因目千里兮湛湛怪陽鳥兮先人若夫
烈士愴神雄心感遇惕修名之將墜恐芳華之遲暮情
飛乎九岡之陽魂銷乎華平之坻腸一日而九廽夜十
起而未巳耳驚其聲目不成視扳條撫膺憫時悼已鼓
神劍以無歡援鳴琴而失理斯悲之極致非離思之能
擬也
金錢花賦(宋鑒)
異哉植物之中有至竒之豔至巧之容綉毬圓而非刺
錦帶美而非攻玉盤牡丹之白木筆辛夷之紅蕉舒綠
扇荷卷碧筒標形質異取類名同繄茲花之為卉兮宛
然出乎良冶九府之規以成五銖之形以寫色眩塗丹
光凝點赭排朵重交柯&KR0008;爾乃鍾麗水之粹揚棠谿之
燀隂陽為之槖籥天地為之陶甄肉好存其周郭體態
像其方圓囊奚堪貯貫何能穿雖心生侈羡而吾人不
資於用焉是空擅芳菲之𢾗竟乏富貴之實累百至千
累一至十子母不能以相權商賈不可以貿易動貪夫
之心錯愛重稜驚賭客之眸勝持短陌風暄則蝶化&KR0008;
飜雨暗則蚨歸彷彿向雕欄而買斷秋光臨綺窗而挽回
春色陸放翁紅蓉江上興廢吟哦陶徵士黃菊籬前情
忘採摘然一元亭毒之氣隨所寓而流形故草木得之
發為金錢之英抑豈帝天無主化工得以賄行夫錢也
作威福弄權勢乍冨乍貧倏来倏去或愚而摽或癖而
聚或親以兄稱或守以虜鄙軀亡鄧通國滅劉濞鮮不
為錢之所制鳴呼前車覆後車戒觸物感懷吾何以兹
花為憓
明文海卷四十三
