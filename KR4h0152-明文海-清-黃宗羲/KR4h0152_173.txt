明文海卷一百七十三餘姚黃宗羲編
書二十七
議樂
與范以載論樂書(王廷相)
承示校定兩山李氏律吕元聲感謝感謝且以聲音之
道下詢鄙陋吁僕何足以知之雖然亦駭然有疑矣夫
古人制為五音非徒然無所本者宫本喉商本舌牙
角本舌徵本舌齒羽本唇故凡人呼而出聲不論歌唱
言說必自宫而徵而商而羽而角角者氣平之聲音之
終者也故宫音始而濁羽音極而清落而收於角清濁
平焉此聲氣自然之妙非人力強而能為者今曰黃鍾
宫為清越之音不知其音出喉乎出於唇乎意者閩人
無喉中之音故遂以唇舌不正之音而杜撰以定之也
不然當何所依據而變之惟其以宫為清則黃鍾之管
九寸重濁而不合故有黃鍾三寸九分之說嗚呼其大
謬甚矣夫上古鍾律之調簡矣而不求備也故周禮三
宫十二律可足考擊若必欲盡五音之調非加以十二
子聲不可何也清之分數少也故古之編鍾編磬有一
架二十四板之說盖通正聲子聲並擊之也晉宋以來
十二律之外止加四清以補不及故作徵調終不能成
何也夫鍾聲之道順而易逆而難者也故濁之役清也
常有餘清之役濁也常不足故備清調非子律不可今
曰取聲不用半律是不用子律矣恐徵羽之調終不可
成平公欲聽清角雖師曠亦難乎其為擊矣子律謂可
廢乎哉夫正變二十四律則五音各五之調亦庶乎其
備必如京房六十調之說則清律極短其聲焦殺亦不
成調雖有其名而無實用蔡氏不深致思亦信其說而
衍之况後學哉或曰十二律還相為宫然乎曰此亦非
六十調之說也凡調以一律為主其餘律皆比而和之
始終出入不離首律者也故曰旋相為宫言各律皆可
作首也如黃鍾為主律則必以林鍾為徵太簇為商南
吕為羽姑洗為角其音以次而和若以他律雜之元非
相次之管必至清濁凌犯而音調不協由是言之一律
主一調合正與子而二十四律生焉五五例之而猶缺
其一焉雖然樂之調亦足矣故自周至漢至唐至宋以
雅樂俗樂流傳於世者考之大抵宫調獨多而商角多
稍次之其徵羽二調止三之一而己此足以見聲音之
道濁者常有餘而清者常不足京房氏所謂六十調者
論說雖美而實用則無後學不察而傳衍之謬矣細讀
兩山之論牽合傅會十居八九既不逹五音之清濁又
不及作樂之節度雖言元聲其實無當其律音職樂樂
噐聲容之考証皆長樂陳氏樂書之緒餘也傳之代中
恐累執事高見不如再加詳辯求海内知樂君子相與
考訂焉是所禱切
答李太常中麓書(劉繪)
仁兄中麓去年夏五月因虞鍊師得奉雅翰喜聞動履
亨嘉著書談玄性分内真樂無限仰高明靈粹道術宏
遠平生摧顔皺眉事懸知一毫不揣也每寄来詞曲弟
雖未諳律學但少隨里中歌謠得之天性者頗中貫珠
高玄之妙對善謳客或辰景快意不覺放歌按拍聽者
忻忭今宛洛博逹之士往往稱弟多能鄙事亦推及此
嘗静念之得忘形高人少借微酡之力妙不可述變音
轉節雲璈霜條之響若神噭之也不得其人情景不應
強為一焉黯然欵頓若濕鞞澁籊然由此觀之樂也者
懽動流通而作也昔謝繹稱永叔善俚調尹洙善談怪
一出聞者絶倒弟甚慕焉覧兄諸作邇多南音當屬商
意弟略轉之宫徵令高者宏鬯而流塵下者清越而激
颸飄飄泠泠絶無南音嚅唲戚苦之氣客皆傾耳竦肩
駐息栗臂有扶雲騎鳳之想蝉蜕溷濁又豈知世有圭
組軒馬之耀榮也乎恨不能奏於兄側歡更何似也悲
夫悲夫此戲論歌曲耳因憶郢人易調而寡陽春之和
鍾牙發弦以定生死之感然則吾二人之交非可通以
世情也嗟歎永言謳歌哇豔咸具神理矣是以放勲察
於康衢國風采於里巷寗戚叩角以伯齊馮驩弹鋏以
顯薛下及秦青薛譚孫登阮籍之事可漫語乎哉兩次
承手翰都稱閩中王道思古之成家道思篤志沿采標
景飭軌誠不可輕嘗睹刻集見其纉摹蟠搆紆折太多
慮少奔决自逹之勢氣稍不振耳孟荀而下至劉向揚
雄韓退之歐陽永叔疏通古勁不專盤挐幽渺也弟謂
文章興衰披靡不有雄哲充養其氣如蘇子所謂卒然
遇之王公失其貴晉楚失其富者文章殆難言矣弟鹵
進無斐然之裁何足以知奉去拙稿中有答雪咏藏書
歌二篇藏書歌弟狂念音調意趣與唐荆川當年藏書
歌頗亦相敵也嗟哉歌曲文章咸出一理也暇中詳覧
再惟批擲何如
上魯峪孟明府請文廟八佾舞書(孟思)
竊惟宇宙間玄奥而難知浩博而難定雜沓而難議者
莫如樂焉聲音與政通律卦相經緯風候相流通非至
聖上智之明莫能觧故曰知之難文之中有詩有噐有
人有節序有變度一事紕繆不可謂備而盡美善故曰
定之難聖人者履禮樂樂乃能制作聖人者去而後世
無聖人之德又歷諸儒勦說臆見補綴搜剔殘缺失次
而欲釐正而整齊莫有依據故曰議之難為後人者正
宜精思以究其理問學以博其文考索以存其物未可
輕為去取而有所定而議也矧先聖為禮樂之宗文廟
為禮樂之地又可易易議耶在昔吾濬大祀未能備軒
縣之樂八佾之舞也有賢尹劉侯者乃制噐備儀燦然
可觀用之既久噐物殘缺人事怠緩頃有議者乃舉八
佾而刪去之而獨存夫聲夫樂者聲音之謂也聲以頌
之容以彰之而後聖德可以彷彿而知故樂之中而舞
為多樂師掌六舞舞師為教小舞帗舞羽舞皇舞旄舞
内則十三學樂舞勺書有胤之舞衣大胥春入學釋菜
合舞月令仲春上丁習舞春秋考仲子之宫始舞六羽
古人於大祭祀有備樂必有備舞非獨以榆揚聖德亦
所以顕儀文而風教化也然則舉祀而備樂備樂而去
舞有大不可者三不成禮者二何也夫舞之廢學雖久
然八佾能存則入孔庭而執事游泮宫而助祭雖未能
動蕩血脉流通精神而亦得之八佾之形容乃爾惟舞
之不存也故雖晉世大儒以武庫名者而謬以六律為
六人一列必服虔之辯傅崇之議而後知為六人也况
於後進士類又安知八佾為何物哉不可者一也素王
之庭得用八佾者亦以見後代崇聖重道萬世無窮王
祀之意舉而廢之獨拜之奠之獻之而已亦何異於釋
老之祀百神之禮者非所以昭異典殊大祀不可者二
也周官大胥正舞位小胥廵舞盖位則鄼也所以為綴
列則佾也所以為行治民勞者鄼遠而佾寡治民逸者
鄼短而佾多故曰觀舞足以知德今八佾盡去行綴冺
絶是大聖無德可舞而士類莫可觀矣不可者三也議
者必以人冗而亂近於戲物敝而缺近於䙝是猶見贊
導者口吃而麾去陪祀者不齋而謝絶之其殘其缺不
已甚乎將孰與為祀不成禮一也夫舞之不飭而去舞
苟追蠡而遂去禹鍾害金而遂去周鎛石不和而去石
絲不調而去絲空庭對越而獨奏夫竹匏土革與木亦
何以為樂亦何用君子而有正樂功也不成禮二也若
以徒用殘缺無益感格不如勿用然則奏之者宫必可
以動君商必可以召臣角必可以為民徵必可以理事
羽必可以感物必素女之瑟可以召風雨必䕫之石可
以舞百獸来鳳凰瓠巴之絲可以仰六馬伯牙之桐可
以出游魚鄒子之管可以變陽和生谷黍而聽之者必
師曠必州鳩必季札以是律之而後舉樂則宇宙之樂
不數作而已寧可終行哉故樂者和也聲和形和氣亦
和矣仲春丁届願如漢制召成童者而理樂以備濬邑
文物之缺使後来者知存羊之意斯正樂功也語曰如
其禮樂以俟君子俟執事也思不通大體輙露蚩鄙上
之憙事小吏俟進止
與康德涵修撰論樂(陸深)
何栢齋曰今世詞曲與古樂同此言有理頋曲折細微
古今湏别爾何者古樂主聲詞所以譜其聲也孔子所
删刪其不合於管弦者如素絢不錄是已謂之為逸詩
者非也惟聲最易亡三百篇之聲未及漢己亡今特傳
其詞耳漢樂府名新聲故詞難詮次新聲又亡至魏晉
之詞難通觧而聲又亡後周得江左樂工至隋唐聲又
亡唐詞多今律詩而聲又亡宋歌詩而餘聲又亡至金
元時曲子盛行今所傳者南北調二聲在耳謂即此是
古樂深未敢信也大抵古人審聲以選字然後鍊字以
摛文後世先結文字乃損益律吕以和之去元聲遠矣
恐非古也即今詞曲論之亦有聲意二端聲一定而意
無窮凡聲急處是欲趕板意緩處是欲合索盖有限以
度腔調絲在指撥遲速惟意若明皇遲玉笛以合霓裳
是已是故聲傳節拍意傳義理此感通之妙古今無二
謂即此是古樂深亦未敢信也舊傳黃粲章蜚等作傳
竒俱合鍊鍜人才意所以鼓舞人精神不倦此却與詩
之正變合不屬義理宋儒所釋正風變風大雅小雅是
剰語也深行旅疲憊兼老病廢忘漫浪及此何當面質
為樂願承教
明文海卷一百七十三
