明文海卷一百十八餘姚黃宗羲編
辯九
昏禮辨(陳確)
新婦初見
樸庵叔為綺思昏新婦見欲先昭華叔祖辭曰先親者於是先
爾宣叔祖他日以問確曰禮與曰禮幼先長可乎曰幼先長非
禮也疏先戚亦非禮也故禮之悖於古者未有能善者也古者
新婦三日而後見廟見舅姑而後會宗戚鄉黨僚友則何先長
先戚之嫌之有吾拜吾父母而後受子婦之拜也禮與曰拜父
母是也而受子婦之拜非也曾為父母而不得受子婦之拜與
曰非不得受子婦之拜也而分祖父母父母拜之不可也且吾
叔所謂受子婦之拜者南面者耶坐耶否耶曰奈何為父母受
子婦之拜而不南面坐也曰此確所以為必不可者也禮父母
在人子坐不中席新婦見是教禮之始也而先以非禮示之可
乎祖父母在新婦見祖父母南面坐父母拜而左右侍命之坐
然後坐而後新婦拜而饋食焉何分祖父母父母之有有授之
者乎未有所受也然則子何以知之以廟中之位知之無祖父
母之父母猶別子之祖南面焉可也有祖父母之父母猶繼別
之宗昭穆焉可也推而上之雖高曾咸在焉禮未有易此者以
家無二南面焉者也若見於私寝雖先舅姑可舅姑又率之以
見於祖父母中堂則否凡新婦初見必中堂
喪禮辯微(陳確)
弔者之不飲酒食肉也從孝子水漿不入於口推之也
不然則儉孝子之不送客也從朝夕苫塊推之也不然
則慢去年張尹來有父喪確弔之而出尹來送確辭曰
非禮也尹來曰敢問孝子之必不送客何義也曰孝子
之守親喪也寝於斯哭泣於斯杖而後能起曾不能離
此苫塊之咫尺也則何忍以客故奪之也故不送也且
孝子之不送客也非不送客也有代之送者也雖不送
客庸非禮歟今之孝子則不然他日則無所不至及客
以吾親故來弔反褁足不出門而又無代之送者而曰
吾將以行禮也則失其義矣尹來泣而謝曰然友不孝
嘗以無僕役躬出市買物矣敢不送客於是遂送客至
河滸苟孝子之未能食粥也雖列饌以羞賓可也未能
朝夕不離喪次也雖送客可也然則子之出弔而必不
用酒肉何也曰弔者亦有一日之喪而不能忍歟且吾
亦何遑逆孝子之必不以禮自持也
答翼兒不脱衰問
季武子寢疾蟜固不脱齊衰而入見君子以為禮今翼
有大功之喪而素服出問疾夫子何罪之深也曰吾未
見子有功之喪也翼曰何哉夫子之出此言夫盖君子
之居喪有内服有外服外服衰絰之謂也内服非衰絰
之謂也古君子之執親之喪也悲哀不忘於心食粥寢
苫便已者而無敢徇焉故雖不便於人者而弗遑顧焉
衰而見不亦可乎今之學者惟知恕其不便於己者而
不知恕其不便於人者故不可也吾見子之飲酒矣寢
於内矣無功之喪亦已久矣而曰何哉夫子之出斯言
也
蟜固能守禮議
脱衰於私門非禮也不脱衰而見遂可以為禮乎哭武
子非情也倚門而歌可以為情乎記者盖交譏之君子
不見亦不歌昔者吾邑之故諸生之見邑長以揭帖後
之守禮者執用刾確曰用刾正矣雖然不若不見之更
為正也禮三年之喪無外事曾子齊衰而弔友君子猶
或非之况齊衰而問疾乎雜記疏衰三年之喪既葬人
請見之則見不請見人權臣之門豈少問疾者雖無親
喪不入可也註美其能守禮非
黜佛事辯
石丈之母之喪潮生為相而黜佛事爰立疑之曰母生
而好佛死而黜之事死如生之道然與曰然喪者之有
相也知有禮焉耳禮所有者行之所無者弗之行也雖
孝子不得過而問焉且子以查母之好佛為是耶非耶
非也而為人子未能勸止猶不免非道事親之譏况母
既死矣而又無成命而又託於母以為之是益其過而
已矣今雖有儒者生而好學不聞死而又使人誦書以
樂之也况佛事之誕妄者乎且母之好佛非真好之也
惑於浮屠家言而姑聽從之也云耳使知其非道焉則
弗好之矣故惑之與正之二者功罪之相去遠矣生而
順之未能喻親於道死而黜之使母得正其終雖使人
子斷行之吾猶以為孝也而况相者之志乎
喪服妄議
父在而其子有母之喪非母之喪也妻之喪而已矣祖
在而其孫有父之喪非父之喪也子之喪而已矣期而
除之無終三年之服焉禮也禮君子不奪人之喪而奪
其子與孫之喪乎曰其子與孫之服除外不除内三年
之中不昏不宦飲食寢處無敢越於喪制憂戚之勿忘
焉何奪人喪之有故母服之同父服非禮也生母之同
適母(謂庶子為所生母)非之非者也失禮甚矣况庶母而杖期
何居
嫡庶議
春秋之義甚嚴嫡庶盖君臣父子夫婦之倫於是焉係
嫡庶亂則君臣父子夫婦兄弟之倫亦亂故明主重之
迨乎後王全以私情絀公義推已及物俾大夫士庶並
得為生母行三年喪至於今不易不亦異哉夫私情
之不可以絀公義久矣故以情則生母之恩遠過嫡母
豈惟同焉而已以分則嫡母之尊遠過生母豈惟不同
焉而已故庶母謂嫡母主母謂父主君尊卑之分截然
今而同之亂倫蔑理莫此為甚必欲遵時王之制為生
母行三年之喪者確亦有說以處此曰可行之於身不
可行之於家雖可行之於家(謂庶長子而無父與嫡母者)不可行之
於鄉黨(死不訃葬不告期不當開喪如父與嫡母之喪)雖時王之制君在不聞
為太子之母妃喪况大夫士庶乎正其為母後然後可
正其為母之喪妃之子為天子必尊其所生妃為太后
故薨則為太后之喪當其為妃雖太子之貴不能使天
下喪之也士庶之母妾則終妾婢則終婢已耳孰尊之
而孰喪之喪之實在身(親喪固所自盡)其名在家國天下(王喪天下)
(如喪考妣諸侯行之於國大夫行之於家)喪之實在心其名在功期三年
不用浮屠
伊川先生家治喪不用浮屠在雒亦有一二人家化之
今吾鄉之不用浮屠者何翅一二家要有其本非止不
用浮屠已也子言喪禮之本與易寧戚非取不易也然
戚尚矣得毋微存矯飾而非用吾情者乎用吾情矣得
毋一往而過幾於滅性乎不易猶可而易之反為亂其
可乎是皆不可不察雖子言之猶三累而後至於中焉
道固未可以一言盡也凡事盡然惟戒懼君子自得之
耳若以用浮屠為非禮而即以不用浮屠為能盡禮則
可笑矣譬之殺人為盗固未可而止於不殺人不為盗
者亦豈遽有所可耶
為人後而復歸者為所後服議
吳裒仲幼嘗與從兄仲木同為綠野後受田五百踰二
十年矣而復辭之而歸其田以有仲木之為後故也所
後之母之喪裒仲問服於陳子陳子曰古未有言之者
也雖然將退而就子之本服則不可必也其加服乎或
曰先王之禮不可以妄有加也盖服緦麻之本服而心
喪三年焉耳陳子未有難之也既而思之曰皆非也必
期年非加也降也本生之降服也何以知其必同本生
之降服也易知也三年同則出反之降服亦同奚疑乎
且夫父母之名不可以妄稱也亦不可以妄奪也故雖
出為人後而於所生不敢曰伯叔父母曰族父母而必
曰本生父母則雖出而復歸而於所後亦不敢曰伯叔
父母族父母而必曰嗣父母(今之稱所後為嗣父母者非也推而遠之之詞也父)
(母則父母耳何嗣之與有以為之後而復歸者之稱斯可矣)同有父母之名名隆則
服從而隆於期為己降矣而何功緦之可言苟本緦麻
而緦麻之本無服而無服之亦可歟或曰何為而不可
所生恩重故一降不再降(謂以親兄弟之子為後者為本生固當期矣而一從再從)
(與袒免以下之子為後者為本生服皆期而不逓降也)所後恩輕歸則已絶矣雖
逓降而至無服可矣陳子曰輕則何以為人後服服必
三年也重故也所生恩重所後義重且恩生義義亦生
恩何輕重之有故正服皆三年降服皆期禮也雖先民
未之嘗言焉有以知其必然也且是二者(謂兩降服)皆禮之
變也惟變故為必不可變以節之又變之將不勝變(亦謂)
(親兄弟及一從再從與袒問以下之異)故為人後者為所生期親期疎亦
期(疎謂一再從而下)無可復降之道也後而復歸者為所後期
親期疎亦期無可復降之道也
為人後者為生母服議(議者有謂人後不喪生母故論之)
禮為人後者為其私親皆降一等惟本生父母降服期
心喪三年詳觀禮文仍是降而不降之意盖不得不降
者義也降而不忍降者情也然禮所謂本生父母乃是
嫡母繼母皆有為之三年者故降生母異是有有兄弟
之生母有無兄弟之生母有兄弟之生母固本生降期
之條不待言矣無兄弟之生母則非本生兄弟之母而
為人後者之母也奚辭而不喪與古無為生母三年者
有之自近代始前者不可考至朱子家禮儒者推為禮
義之宗八母圖生母固三年矣然猶齊衰而己耳迨洪
武五年竟改斬衰至於今莫更斯則禮之過厚者也雖
然禮所不許而情有不能已者人子猶思自盡焉况禮
之所許乎禮許之矣或所後父母皆在人子不能徑情
直行則殺其外文而死不訃葬不告期位不中堂可也
若夫三年之中不飲酒食肉不内寢不干進衣則外熟
布内生布哀戚之不忘焉此非所後之得制者也矧其
在所後父母之喪之後者乎王子有其母死而欲終喪
不得原之曰不得哀之也指之曰其母則固親之也盖
雖壓於嫡母可曰非其母與故曰予也有三年之愛於
其父母乎一則曰其父母一則曰其母皆不待其辭之
畢已使人惻然心動今雖為人後生母非其母而誰母
與家禮庶子為其母三年為父後則降為父後降則為
人後亦降不待言而可知也至洪武定制已無為父後
降之文矣不為父後降亦必不為人後降不待言而可
知也豈惟生母無降雖出母嫁母慈母養母乳母之服
亦皆無降也出母嫁母之不降一降不再降者也(謂固己降)
(期矣)慈母養母乳母之不降無所疑故也盖不降本生父
母則疑於並所後父母不降慈母養母乳母不疑於並
所後父母即嫁女降父母而不降父母以上之義也慈
母養母之恩則不能兼生而生母之恩實兼慈與養故
慈母養母之視生母恩故已殺矣猶皆斬衰三年而不
云為人後降况生母乎雖降期之本生父母有本生兄
弟為之三年矣而為人後之仕者猶為之請假治喪三
年始補選豈惟父母雖伯叔兄弟之喪猶得請假况獨
子之生母更莫之三年者乎故不降期固不可不喪而
降期亦不可不喪豈惟三年期雖緦麻焉袒免焉猶不
可以不喪也喪有無後無無主無五服之親則袒免以下
者為之喪無族黨則友朋鄰里以為之喪今所生子在
也而莫為之喪可乎予宣欲短喪猶見誅孔孟况不喪
乎孔氏之不喪出母自白也始然不曰自白始而曰自
子思始不忍言白始也今曰為人後之不喪生母自其
子某始忍言之乎不忍言之而忍為之乎其母元隨本
生父居而未嘗就養其子者死則何如曰本生父主之
歛於本生葬於本生子歸為位而終喪雖父死而迎養
者亦反葬或其母雖生數子而皆為人後者宜何喪曰
所養子喪皆不養則長者喪之可也長以下則仝本生
降心喪三年斯不易之禮乎曰小子何敢言禮盖推本
時制而云然
或曰生母服議雖推本至情然禮無不降生母之文而
子創為此議無乃徇私情而害公理與曰何敢然也天
下豈有離情之理耶凡僕所言皆參情與理之中而云
耳夫為人後者非樂為人後也痛其無後故也故凡無
後者皆天下之大痛也烏有謀人後而先絶所生之後
之理乎夫不後吾父母而後伯叔父母此情之所不忍
言也然吾父母多後而伯叔父母無後亦情之所不忍
言也故不得己而分所後以後之故雖為人後而吾父
母固有子矣惟生母則有子無子未可知之辭也未可
知則必為可知以一之曰有二子則降無二子則不降
禮雖無明文焉有以知其必然也人情莫&KR0579;於無子尤
莫&KR0579;於有子而無子禮諸姑及姊妹雖嫁無子者並不
降不降諸姑姊妹之無子而反降所生母之有子而無
子者與今雖不降生母而養於私喪祭於私(謂私室私廟)如
事適母之禮焉何嫌於所後而云害公理乎所後先亡
則歛於寢祭於寢同日祭於别室禮兄弟之子猶子也
則兄弟之母猶母也適子衆子既皆為之杖期可謂非
其子其母與而必奪為人後之子而子之母之何與曰
所謂有子之庶母杖期者惟其子之而母之故謂之有
子之庶母也今必不許其子之而母之直一無子之父
妾己耳尚得謂有子之庶母而杖期之乎夫禮循名而
責實者也故奪其所生子則并奪其適子與衆子矣而
復何庶母之有所謂禮權親疎輕重而為之制者也今
且無言奪其適子與衆子也不降也即降矣不奪矣而
庶母與生母孰親並朞與心喪三年之期孰重喪從其
所親親從其所重重從其所專一則必不於適子衆子
而於其所生子矣况不降乎奪乎
或又曰子前議禮甚嚴嫡庶聞者快心今議生母之服
而忽反之何也曰非所謂反也前議為君與父言今議
為臣與子言故然也君主法以一臣民父主義以一妻
子有不可苟徇者臣與子則兢兢惟禮法之守不敢過
亦不敢不及安可同乎今學士大夫已事事從俗而於
為人後者獨引古禮以絶其所生則不通矣盖庶母之
嫌嫌於並嫡不嫌於並後今適母繼母在為生母固斬
衰三年矣避為父後不避為人後今不為父後降矣不
降並存之適父母而降兩亡之所後父母此禮之不近
人情者故不容不議也盖子為人後猶女為人婦嫁女
降父母而不降高曾祖父母又為兄弟姪之妻不降兄
弟之為父後者不降又雖嫁而無夫與子者並不降則
知雖為人後亦必有所不降凡禮無明文而可以意求
者此類是也時制既重生母則就時言時有當然耳若
夫嫡庶之嚴在三代以上者此神聖之制作天造地設
豈容以私意增减其間如用之吾從古
明文海卷一百十八
