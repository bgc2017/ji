明文海卷一百六十一餘姚黃宗羲編
書十五
論詩
論詩書(顧璘)
與足下一見即出郊居野人歲計牽繫不能不然無足
為高明道者念所論詩說衷臆耿耿未盡略為一談國
朝自弘治間詩學始盛其間名家可指而數今亡去有
集傳世者三人李獻吉何仲默徐昌穀三人各有所長
李氣雄何才逸徐情深皆準則古人鍛琢成體純駁優
劣可略而言大抵皆作家也今雖後賢翹起孰不同聲
歸許哉然三賢皆余友嘗共講習而商訂之者知其淵
源所自未嘗不擇法於古人李主杜何主李徐主盛唐
王岑諸公皆因質就長各勤陶鑄是以立體成家咸歸
偉麗夫豈苟然而已哉詩之為道貴於文質得中過質
則野過文則靡無氣弗壯無才弗華無情弗藴杜宗雅
頌而實其實其蔽也樸韓昌黎以及陳後山諸君是也
李尚國風而虚其虚其蔽也浮温庭筠以及馬子才諸
君是也王岑諸公依稀風雅而以魏晉為歸冲然有餘
韻矣其蔽也易而俚王建白樂天以及梅聖俞諸君是
也嗚呼諸君並立名代之才而學詩之蔽猶至於此詩
可易言乎哉余又有說今世論詩者言風雅則妄耳上
漢魏次李杜王岑諸賢今賢雖衆疇能訾議則詞林之
規矩在是的矣舉六朝則曰靡弱舉唐初則曰變體未
純雖承先生之常談其實確論乎外是謬矣奈何臨楮
灑翰率就其所非而棄其所是綴疊雙聲比合五色雖
呈燦爛實昧性情豈中道難從而偏長易勉乎抑新竒
易以驚世乃違心以騰名乎杜子曰文章千古事得失
寸心知此當要諸後世不可苟悅於目前也或者謂揚
雄太玄可覆醬瓿桓譚以為必傳顧吾與子不及見耳
斯謂良工獨苦者乎余老衰不能復振幸皇運之休明
慨英賢之太過抑遏莫語安得不盡於足下哉載觀前
代之文弊萌於所勝變生於所窮盛衰相因關繫非細
漢承亡秦縱横之餘建武一變文章爾雅其季乃至委
靡不振唐變六朝開元之音幾復正聲宋變五代元祐
諸賢遂倡道學及其季也各有纖瑣繁蕪之陋文盛則
運盛文衰則運衰莊生曰世喪道也世與道交相喪也
可謂洞見幾微者矣國家今日之文不知一變而盛乎
再變而衰乎不可不深長慮也足下示教新編雅志高
邈將以揚風雅之墜緒故詞旨氣格直追李杜而上之
特其間六朝唐初之語時亦有之余竊疑焉豈風俗之
變賢者不免或衆耳難諧苟為同聲歟是二者皆非足
下所宜有也間禀獨見必有定說千萬開教以袪茅塞
幸甚
與莫中江書(朱曰藩)
舍弟歸辱手誨諸貺展奉惶悚不肖十一月來即謀襄
先祖妣葬事百念冗廹懷抱可知幸今反虞之後始獲
稍稍安妥新春伏惟行署有相台候動止萬福别後承
頻有過從旅况喜不落寞新作想益加富詩末技也以
吾中江曠世之識超凡之才奚屑語此顧乃卑遜如處
女使人人若得以開戶焉者何邪且以古人之詩言之
其為調之高雅措詞之藻麗立意之玄妙中江豈不知
也顧乃一有所作於已之調之辭之意反遲疑而不能
決遷延而不敢出豈古人所有中江獨無哉意者躭嗜
太銳謙虚太過是以自信不專求全太速反有傷於淵
雅之致耳誠欲獵古人之精華傳一已之體格不蘄勝
於人不苟同於俗博採以聚之玄覽以一之未契不強
求已契勿固執若有若無必俟其優柔自得與已為一
盖自得則自信自信則無古今無人我合嘉會之緒成
衆妙之門不貴黼黻而貴簡要不貴糟粕而貴神奇渾
融無迹自不待較之於銖銖兩兩之間矣方其求之之
初千蹊萬徑我或不免為古人所使至此則通於一而
我反使動古人也是故自信由於自得必自得始可以
言詩也是故詩不可徒寄好惡於人也恃中江愛放言
至此行矣中江以子之心行子之事勿悔歲月之無多
勿憂聰明之不逮勿患著述之不早我能為蘇李則贈
答之數首足以見蘇李矣我能為阮步兵則詠懷之八
十首足以見步兵矣靡薄無實之言雖多奚益向見中
江言唐荆川作詩亦不甚多似荆川意亦如此不知中
江以為何如匆匆卒歲扁舟之約不能踐矣聞新號鳳
阿定否舍弟傳諭索鄙作昔周王之吉士非召康公不
能遂歌區區謭陋豈易供此役容後圖之不具
又答友人書(車大任)
辱丈再惠書若津津乎深有羨於藝文然者且欲僕吐
其千慮之一得僕何敢不竭其愚忠雖然雕蟲小技壯
夫不為此道非吾人所甚急也僕何言哉盖衿佩之家
而應舉者不以此為去取也簮組之夫而治事者不以
此為殿最也故曰非所宜急也豈惟不急亦有大損夫
士而越爼治庖則妨工奪志其人必在孫山之外矣官
而尸位操觚則力窮事廢其人必掛彈章之中矣信乎
其非急也今僕固閒居奉母可以縱談之日姑緩頰陳
其梗槩竊謂詩文之道其體最嚴其用最大然博古必
窮於丘索積累必深於歲時而後可以成一家言藏之
名山傳於後世何也詩文各有體不辨體而能有得者
未之前聞也夫文貴顯也不顯不足以敷暢其事情詩
貴隠也不隠不足以見深長之味設若以文為詩堕議
論之窟矣以詩為文乏經緯之章矣故說者以為詩祖
盛唐文宗兩漢豈不謂其氣格骨力足以追三百篇之
遺響紹六經之廢緒哉曰盛唐則中晚非其至矣况宋
元乎謂其句之費雕鏤也然不鑒弊於宋元不足以造
盛唐之奥也曰兩漢則晉魏非其至矣况四大家乎謂
其格之失高古也然不妙運於四家不能以入兩漢之
室也僕以為博雅二字缺一不可徒博而不能雅則餖
飣滿筵昧斲輪之旨矣徒雅而不能博則空拳應敵如
孤陋之譏何第由博以造於雅則可未博而先求雅則
不可今夫人家未睹鄴侯之架身不下董生之帷而遽
欲雌黃千古網羅百家譬如貧人借富人之衣貧家效
富家之宴傍觀者祗有揜口笑耳焉用文之僕自幼閱
文選一書乃昭明太子開博望以招賢酌前修之筆海
自兩漢三國六朝代不數人人不數首而為之分門别
類種種快心雲蒸霧涌玉振金相故其自序有云陶匏
異器娱耳則同黼黻殊章悅目則一良不虚耳然其篇
帙浩繁典故錯出今人既不能作亦不能讀非不能讀
也不能作雖讀如未讀也左思之三都賦十年始成司
馬相如子虚賦百日始成故又曰事出於沉思義歸於
翰藻今人讀未終篇而倦焉思卧者比比是已乃欲以
旦夕奏功其作必不佳其傳必不遠辟之望洋大海縱
有如椽之筆終傍人籬壁下作生活其能自開一堂奥
哉嗟呼此道難矣多錢善賈長袖善舞自古記之盖可
與深思好古者言難與淺見寡聞者道耳故僕以為必
熟讀文選一書更歴寒暑晝夜之勤積之數年方可下
筆今請勿輕置喙焉即僕自審素無立言之才竊有效
顰之志且生平不善藏即連篇累牘朝而脫稿夕布國
門欲求一言之幾於道不可得矣何者不專心致志則
不得也僕請自今了心世累家食之久無他事關心或
可墮體黜聰研朱滴露畢餘生以究心此道不求言而
言出焉一吐其胸中之奇其亦庶乎其可也嗟嗟僕過
矣僕乃今亦輕置喙矣吾人固自有一段上乘功夫調
攝身心皈依性命毋重敝帚而輕千金毋采春華而忘
秋實惟求之琅圅芝檢以潛通乎灝氣頓解夫天弢不
立言語文字為宗者此乃安身立命之方恐區區詩文
非其至也且徒以弊耗精神博名高而垂不朽抑何益
哉古人云千秋萬歲名寂寞身後事名成且爾况未必
名乎故曰此道終非吾人之所急也就丈所及而試言
之丈亦試聽之姑不一一
與楊抑所論詞學(王溯元)
詞雖小道綽有體裁用調必分南北長短北調合絲絃
要雄渾南調叶板眼要婉麗長調曼聲舒嘯要腰腹飽
滿短調度字下刻要綿密節凑反一於此不稱當家矣
用韻必識陰陽輕重如北詞重務頭南詞重閉音務必
陰陽分明輕重合宜始稱作者一失較量見笑大方矣
作者才情雖不同要不出此三者曰情至語曰典麗語
曰口頭語學情至不成流為隔靴搔癢學典麗語不成
流為學究填經學口頭語不成流為張打油套子此皆
作詞之大忌學者所宜究心也且傳奇猶可藏拙套數
最難用短即如新水令一套原屬雙調必欲南北不溷
腔板不雜始終勻稱轉折周密方可入選在先作者張
斗如論之詳矣近若張子玄龍子猶王伯良沈伯英祁
虎子輩頗稱當行今得抑所諸君從而後矣
再與趙淮獻書(徐師曾)
近承枉過南湖之上并示佳集且委評選豈謂僕粗有
知識能永其傳耶悚息悚息夫詩不易作亦不易選故
受命以來繙閱數過而後措手乃就諸體若干篇中選
取止此非敢謂足下之詩不佳盖求精耳且詩之傳在
精不在多杜審言工部之祖也集止數幅歴千餘年不
泯非以其精乎唐人選唐詩若國秀極玄河嶽英靈諸
編均非巨帙所謂代不數人人不數篇者誠至論也足
下所著富至千篇而諸體各有短長故入選者或什五
六或什二三所取不多無足怪也僕誠不能窺詩人門
戶然竊妄意以為詩有格調有神采有字法句法格調
見於神采之外神采藏於格調之中若字法句法所以
經緯二者而動人膾炙非謂纖穠藻麗綴緝滿紙而以
徒多為勝也故有一句不佳即棄一聯一聯不佳即棄
一章者此選詩之法也今欲因一句一聯而存一章將
無魚目混珠之誚乎即如草玄翻墨汁擊劍落霜花隠
几時看高士傳閉門嘗謝故人車剪取白雲為帔服斸
來黃獨當餱糧頽壁雨深蝸自篆小檐泥落燕空巢心
同逝水歸滄海興逐孤雲渺太虚寄情欲折江邊柳問
訊遥憐隴上梅坐臨流水心如洗卧對孤雲意更閒又
如惟有天中月應憐白髮愁張翰不歸秋寂寞西風吹
老紫蓴絲何時縮地一相訪掃榻與君秋卧雲不知濁
世紅塵裏消受清風有幾人忽有蓴鱸動高興夢隨烟
雨落松江空山雪後月初霽折得梅花寄遠人並是佳
句第恨全章不相稱耳必欲因此而盡存之恐為後世
所嗤笑也若加改竄使前後相稱則入選何疑嘗見勝
國時月泉吟社集中有摘句圖盖取人所長不忍輕棄
之意足下倣而存之不必全載可也足下如以僕言為
然則當承命作序刻此二百三十餘首至足至足矣毋
事姑息令後人窺其淺深也伏惟裁示以為進止幸幸
與謝四溟論詩書(朱安&KR2516;)
不覿睟顔聆清誨已數年矣跡雖違遠而景慕之私盖
每食未嘗不在鉅鹿下也門下以英邁之才洪博之學
馳騁騷壇主張風雅為我朝隠逸之冠孟襄陽不得專
美於前矣此海内操觚者之通論非僕之佞也僕竊自
念幼而垂髫始就外傅即聞汴中諺云宗室讀書徒費
精力耳其言行不得齒於士君子其詩文不得附之作
者盖以紈袴之可鄙也僕以為信然及稍長讀古人之
書得見往事乃知其為謬論也三百篇多閭閻婦女之
詩而聖人著之以為經巷伯刑人也而仲尼不刪而况
於宗人乎若漢之向歆魏之丕植梁之統與大圜唐之
適之太白宋之汝愚子固輩皆屬籍天府而制作傳之
後世載之簡策者固不少也於是矢心自勵乃取漢魏
盛唐諸詩讀之亦時時擬作一二篇如瞽行無相遂廢
而不為也徐思其故恍然悟之以為百工技藝皆有師
傳習舉業者必得名師指授詩道之大而今人皆欲自
能之豈不可笑也哉李少泉先生者空同李公之門人
也及其謝政僕得從遊授以詩法始知詩有格有調有
聲律第才識庸謭駑駘難策是以雖知之而未能也後
門下遊梁得覩代卷錄亦知其非純粹之作也庚戌以
後門下北遊京師觀光利見詩道大備矣遊燕集一出
藝林增重焉人皆傳誦始知有謝四溟也戊午再至僕
得伏下塵聆緒論受益多矣别來時覽教札啟廸勤懇
非素交心賞能如是哉僕觀近日佳製有可議者不敢
隠默以負知遇昔人有願為子美之忠臣者亦此意也
今適晉稿似不如遊燕集而中州行稿又不如適晉稿
矣至於寄兩京之名宦以詩做人情失古吟咏性情之
旨和李杜之長篇如合婚之用月老牽張家而配李家
也格雖是而無復遊燕集之音響矣何大復之摶沙振
皮鐸之喻是也此無他多作之故也倘門下不遺葑菲
兼採芻蕘翻然改轍惟端居養氣而已使浩然充滿然
後落筆如煉金琢玉作一篇則可傳一篇勿貪多而務
廣使後人有所去取也此雖愚者之一得未知高明以
為何如劇談而無忌者恃惠子之知我也
奉師季先生書(徐渭)
前日承夫子賜書之後即有長啟奉獻付尊門云待錢
信去便故尚未得達函丈其中有不盡者則以詩之興
體起句絶無意味自古樂府亦已然樂府盖取民俗之
謠正與古國風一類今之南北東西雖殊方而婦女兒
童耕夫舟子塞曲征吟市歌巷引若所謂竹枝詞無不
皆然此真天機自動觸物發聲以啓其下段欲寫之情
默會亦自有妙處決不可以意義說者不知夫子以為
何如渭極欲恭詣函丈以聞新解兼得進其微愚家事
草草遂絆此行俟函文脱稿後或可得卒業也不一
答王孟肅(徐應雷)
老親病體不時陡甚僕不能復赴館陽羡六月初遷南
韓宗伯宅後北園有高岡老樹一望綠疇野橋流水不
謂入城翻得山林之致親疾小間便於大樹下宴坐念
何日與足下談對竟日忽得手書甚慰新詩清貴可敵
右丞以足下之才華與心境必能作極平淡詩詩之平
淡者此詩之最上乘也葛氏謂從組麗中來落其紛華
可造平淡蘇子謂為文當五色絢爛漸老漸熟乃造平
淡然則䝞國夫人必老而淡掃蛾眉以朝至尊乎淡者
質任自然不施粉黛而面白唇紅翠眉綠髮皓齒素手
其色澤光華可鑑故足貴耳乃至飛燕后飾太真宫粧
與淡粧等何者其后妃之分固然其國色固在耳絢爛
即是平淡豈有漸造之理若五色絢爛與平淡為兩截
則無貴平淡矣故葛氏云今人多作拙易詩而自以為
平淡識者未嘗不絶倒也似也然又云到平淡處甚難
夫曰平淡甚難則可曰到平淡處甚難則不可平淡之
境豈鑪錘雕琢之功所到哉秋水出芙蓉天然去雕飾
桃紅李白薔薇紫問著東風總不知大都詩與文出乎
天然未嘗不平淡未嘗不絢爛桃李薔薇芙蓉是也出
乎天然雖絳桃紅藥未嘗不平淡不出乎天然則剪白
紵為花素綃為葉不名為平淡故陶詩平淡非必飲酒
閒適即荆軻詠故是平淡秋風蕭颯自天地間所有耳
右丞詩平淡非必輞川田家即九天閶闔萬國衣冠雲
裏帝城雨中春樹等語是極平淡語是極清空境界何
者寫帝居氣象毫不損益耳淡者非若粉地可施五色
又非若繪畫不復可為粉地也明珠白璧不可施五色
而其光采焜燿若備五色日月光被非青非黃非紅非
白而天下無一色不在其光中自非凝神而照萬境其
可與語淡乎吾嘗天下味多矣天下百物珍羞必五味
調和唯蠏也生而有至味可淡食文章之極淡者蠏也
明文海卷一百六十一
