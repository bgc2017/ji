明文海卷三百六餘姚黃宗羲編
序九十七
序事
張氏紀略序(湯顯祖)
晉人有言比來離别常數日作惡余為寬言之曰生别
猶可死别何若年過耳順愈不喜逆戒客幸無以悲傷
事相聞即世間悲傷文字亦不必見也何也其叙述世
家坎坷流連乃至若數冬而不遘一春恒夜而不經一
旦者固却無視視亦不竟早衰恐神傷也屬者客乃以
崑山張元長所志六世以來行略見示則有不忍不視
視而不忍不竟者竟而去之去之而復在几閣間悱惻
慨嘆一月而神弗怡客曰夙若某若某者皆嘗述其世
家以煩子目未見子不呴然而艷也讀張氏略而泫然
傷之太比於人情與余解之曰固也吾亦世人耳世之
所喜吾得不喜世之所悲吾得不悲且彼其家男子而
世纓組婦女而世禕翟外内休融夀考咸遂何德而至
斯張之世德詎遠於斯與何久瘁而不艷也客曰何如
曰其六世祖道瑾起於贅壻立而與婦願歸孝弟力田
以有其子德聲為縣從事輒自免自領賦萬石以休其
同人迂騎而避少婦之涉者歲晚則與婦方浣枲紉緼
以衣里中煢孺廣糜餌以飼囚有德者矣而子諸生唐
文乃二十二歲而死且死衣冠強起坐使畫工傳之曰
後人庶知吾齎志以歿乎妻為盧節婦也撫其子抑甫
六歲時秋夜起見月華雲成五色蔽天呼母盧起視驚
喜令兒整襟肅拜見短髮蕭蕭印月下慟欲絶為述亡
考讀書時事相抱痛哭而雲中雁聲裂然嗟乎聞此而有
不泫然者情耶抑甫為諸生巳復棄去而其婦晉孺
人歲祭掃必戒必泣曰先姑有言兒孫奉養有盡但綠
楊紙錢年年如故則兒家之祥也至抑甫有子諸生宗
翰能文章有當世之志幸乃五十二而貢于鄉矣終六
十二而不受一命之榮婦季行年八十矣而為其子食
貧䌟纑不能自休以末此豈不足悲乎生子也才如元
長發舒五世之鬱伊將是焉在而為諸生且五十年竟
以病廢至云母子之間徒以聲相聞者四十年母病時
以手按母肌肉消減含泣大恐而母夫人猶喘喘好語
曰恨兒不見吾面猶未有死理也斯語也聞之而不亦
悲乎天下有目者皆欲與元長目不可得矣有子鐵兒
而殤有女孝仲秀慧端婉曉書傳大義所謂閏閣中鍾
子期也為孟家婦幾年而復殤天之困元長也不愈悲
乎凡此數端者客以為何如也客曰若然誠悲矣安知
前所云世家者之先容愈張氏而張氏後乃終不如前
數世家耶夫冬之必有春而夜之必有旦亦天道也予
為嘻然久之曰固也語不云乎天不可與期道不可與
謀元長且置無悲需諸季之後幸乃如客言可也
䟦孫尚書仲益尺牘七條(馮夢禎)
嘗過震澤僧寺見有孫尚書覿仲益手牘數條石刻大
似大蘇公書因徘徊其下久之今用卿所示手牘七條
與石刻書法無二雜之書帖中不能辨也帖中語及東
坡先生者一而與德固者半其自守之正為人之厚彷
彿可見不獨尺牘之工書法之妙也首二帖多戰筆似
晚年書聞之毘陵人士尚書實大蘇公遺體孫老得公棄
婢而生尚書畏時禁不能自明而詳其顛末於家乘則
尚書書法其淵源盖有自矣
明文海卷三百六
