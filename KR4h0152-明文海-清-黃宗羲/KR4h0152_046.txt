明文海卷四十六餘姚黃宗羲編
賦四十六
器物
奉制撰蟠桃核賦(宋濂)
洪武乙夘夏五月丁丑上御端門召翰林詞臣出示
臣桃半核盖元庫内所蔵物也其長五寸廣四寸亡
分前刻西王母賜漢武桃及宣和殿十字塗以金中
繪龜鶴雲氣之象後鐫庚子年甲申月丁酉日記其
字如前之數亦以金飾之所謂庚子實宣和二年字
頗疑祐陵所書既奉旨譔賦垂誡方来臣濂謹按王
母獻桃事詳見張華博物志第八卷史補類華言桃
七枚大如弹丸遺帝五自食其二以今核觀之且十
倍於彈丸則其實之如斗可知矣豈華出于傳聞而
想像載之歟抑其言足信而後之好事者假托傅會
之歟不然漢武内傳所謂桃如鳬卵形圓而色青者
又果何如歟復按蔡京所記尚方有王母蟠桃核頗
鉅京嘗相祐陵其見與今相符事當可徵然則傳志
所載誠有不可信者歟臣敢忘其固陋譔賦一篇俯
伏丹陛以獻初則極其形容終則一歸于正其詞曰
炎漢六葉實惟武皇闡坤符握乾綱祀汾隂建行宫仁
獸在郊赤芝薦房西海獻續弦之膠弱水来燕卵之香
慶諸福之畢集思騎龍于帝鄉幸靈桃之入口傳仙種
于下方想其瑶階露寒彤庭秋迥銀燭未㭺畫屏斜映
啟承華之秘殿眄瑶池而神騁忽王母兮遥臨托青鳥
以傳命欝佳氣之蔥蘢覿芳姿之妍靚于是玳席初延
霞觴屢傳蘭辭吐兮襲人縹袂舉兮高騫紫雲之輜軿
暫駐九微之燈火猶然乃啟錦幪乃濯翠籩乃出桃實
獻于帝前味甘醇而如醴色含腴以不乾鸞刀割蜜神
液流泉上滋華池身輕欲仙將懷核而種之斸上林之
寒烟王母微笑塵境易遷儻花實之並見歲屢閱于三
千唯紫府之列真視滄海于桑田彼窺鳥牖之小兒尚
奚測夫幽玄斯核也匪鑄而成非陶而凝籍五行之亭
毒資六氣以流形鄙瓠犀之脆薄並玉質之堅貞爪之
不入叩則有聲知何年之中析存半璧之晶熒俯貼金
盤巢蓮之龜仰承玉露常滿之桮銳首聳兮尖岑豐下
橢兮(橢狭長也)墜曐衆皺蹙背文之籕一窪暈面色之頳荷
盤欲展蚌甲未扄藏仁之跡猶在含肌之罅如生函肉
好之隠約圍合線之交層龜鶴軒翥兮顯象寶章絢爛
兮金明鳳卣鸞彛同藏真于大府星形月魄挟灝氣于
蓬瀛嗟夫自昔仙靈惚恍難凴出無入有變幻莫停橘
類盎兮巴園棗如瓜兮漢庭恣燕齊之方士騁詭辨之
犇騰瞻雲路之咫尺恨凡骨之難登以雄才之盖世甘
昏溺而不醒至若建章月淡甘泉風冷銅莖中峙仙掌
高擎望飈輪兮不来徒馳情于窈冥苦白日之易短兮
竟莫制于頽齡核雖存而人則逝兮悲秋風于茂陵矧
宣和之繼軌兮慕鼎湖之龍升托青華之帝子設神霄之
玄稱何殷鍳之不遠踵覆轍其相仍天啟皇明真人龍
興順堪輿之大化調隂陽之至精道德行兮即龍虎之
丹顯忠信昭兮勝鉛汞之功弘以九州為仁壽之域躋
兆民于喬松之朋神機流浹太和薰蒸指佞人兮草生
屈軼齊氣朔兮階秀堯蓂視區區之遺核初何係乎重
輕此所以革&KR0616;古之荒唐法唐虞以作程也誶曰桃有
核兮大逾掌歴千齡兮多惚恍嘅靈仙兮勞夢思誰見
昆丘兮紫芝長真人出兮海㝢寧禮樂為冠兮仁義作
纓簫韶九成兮鳳凰鳴青鳥不敢徕兮幻說清千秋萬
歲兮永長生
椰子酒瓢賦為知滑縣事諸君仲仁作君前雷州
遂溪縣丞(宋訥)
祝融之荒朱崖之疆有木維椰花實同芳葉毰毸乎鳳
尾樹彷彿乎檳榔融瘴雨之滋養受海風之吹揚凝鯨
波之潤澤孕蜃氣之光芒竹長節兮下生雀五色兮上
翔採一殼之貞姿破半瓠之異常不深而玄不老而蒼
訝琢疑雕離圓遯方謂為匏耶而非濟水之具謂為螺
也而無掩甲之鋩制作合自然之度規模豈杞柳之戕
薄臨池之荷杯輕隨波之羽觴尊藤癭兮土苴巵竹根
兮粃糠憎一杯之鸚鵡妬雙盞之鴛鴦斟酌乎真一之
醖輸寫乎波若之楊納麴生之風味支陸醑之壺觴齊
列並陳雖翠勺銀&KR0902;之属無忝先後爭操競執雖嵇康
阮籍之徒亦效奔忙注春色于蒼顔添風韻于紅粧疎
水部之醒何親酒泉之渴羌素過乎陶匏之質貴饒于
金玉之相箕山之許由未棄陋巷之顔子不將若夫公
子高樓豪客畫堂銀屏前列綉幕後張薦瓊酥之炙鵝
封杏酪之蒸羊綠醅漲竹葉之釀紫霞溢葡萄之漿夜
月秦若蘭春風杜韋娘或妙舞兮垂手或清歌兮遶梁
巧笑仙容轉宫腰之猗儺懷春翠袖露玉笋之纖長澆
彼磊塊之胷傾此㶑灔之香銀鑿落兮在側金叵羅兮
在傍瓢于斯時孰低孰昂負清標與雅致任酣顛而醉
狂又若幽人草亭高士山房詩禮之庭翰墨之場逍遥
兮蘭佩葛巾優雅兮野服雲装杜甕半開香膿釃乎蟻
綠郫筒初斷色淺泛乎鵝黃縷銀絲之鱸鱠研金膏之
蠏匡新洞庭之綠橘嘉糟丘之紫薑冠者數人童子兩
行冄獻不假于歌喉一傾直潤乎詩腸滴殘瀝于布袍
散餘馨于銀鐺瓢于斯時價比琳瑯視金罍而不耻顧
瓦盆而有光有美一人邦家俊良典六藝于文教肅三
語於憲綱蔚贊畫之才華近池上之鳳凰出貳遂溪來
宰靈昌昔訪兹瓢得于雷陽封以溪藤之紙韜以蜀錦
之囊逮琴堂之公暇時會友以徜徉精麹蘖以作醴潔
甘旨而起嘗味過杜康客邀宋庠幕賓之丰儀俊逸廣
文之環珮鏗鏘掛一幅之墨梅設四位之胡床爇水沉
兮霏微燒銀燭兮熒煌乃命愛子鑰啟筠箱出清賞于
勝集樂良夜之未央蔬如瓊芝果剥栗穰肴佳山雉味
美河魴一酬一酢和敬交彰一奠一舉賓主相忘延席
上之歡伯拓樽前之醉鄉引青州之從事啖湯餅于何
郎宜賢侯之特逹重此噐如圭璋嗚呼海中之洲瓊山
效祥實産椰子大小莫量懿為瓢而為榼亦風土之木
強來中華兮萬里幾山海兮梯航物遠見珍愛之恐傷
木靈知毒騐之允臧杳窮陬之地理恨考索之未詳吾
將假之過黃公之壚持之喚西家之墻曠席地而幕天
脫聲鎻而名韁属一瓢于海神追祕怪于渺茫酧一瓢
于坡仙予謫居之聞望盡南海于一吸嗽嶺島之風霜
倒着白接籬翻汚雲錦裳揖羣彦兮歸来拂醉袖于縑
緗承主人之索賦聊染翰以成章願常加乎洗滌示清白
以保藏
風筝賦(凌翰)
梁苑王孫身閑情逸悦目怡神假是長物伐竹淇園搆
胎産骨或方或圓六出八出鏤花剪綵錦文素質宫姬
刺綉絢以五色白黑丹青紅紫綠碧炫燿輝煌父成黼
黻曳以修尾流蘇累百長徽竟天數千萬尺手不能舉
轆轤收繘於是乎乘其高墉假以人力憑虚御風頓生
羽翼始扶搖而直上旋夷猶而反側爰飄颻于九霄乃
周游於八極快萬里之鵬翮奮千仞之鳳翼扶白雲以
斜飛與紅日而翶翔既前軒而後輊復左低而右昂自
已至申而不倦歴東轉北而靡常日云昃矣返照生光
素帶流金翩其煌煌美麗當空蔚乎文章景星卿雲天
孫錦裳亦有鳴聲鼔出千囊六鷁退飛言駕彼蒼二三
其偶盤舞頡頏爾其卷舒進退悠乎洋洋瞰視下界民
物阜康士女盈盈諦觀仰瞻(叶側羊)兒曹拍手攔街似狂
上盻乎九重之顛下臨乎百里之外大塊假之以噫氣
雲逵動之以天籟隠而不見沒於霮䨴顯而于飛垂翼
&KR1962;&KR1962;横出蔽天有豐其旆日入而息一卷以退系歌曰
世路坎坷兮城守堅飛樓高舉兮臨塵闤虚實洞見兮
惟紙鳶肉骨委地兮摧肺肝太平無事兮飽饔飱錦衣
綉裳兮金玉冠挾兹飛舞兮薄青天遨行盱豫兮聊自
歡焉得風塵永永不動兮天下安如山
摺扇賦(楊循吉)
當溽暑之蒸欝咸浹背而汗流雖四海之遍爾在江南
而為尤况城郭之逼側復塵土之飛浮思清風以如渴
畏重絺而若仇于斯時也吾無廣堂大厦高亭曲榭披
襟向阻散髮未暇興維水鏡之懸心繄冰壺之掛荷隂
點點而遥隔重湖竹影蕭蕭而遠違僧舍使吾局東乎
放逸之懷偃蹇乎坌濁之状恨八溟而猶隘嗟六合其
非曠于時則有祛炎雅製却暑芳姿昔日之班姬所詠
往年之逸少曾持歛之不盈于把圓也有中乎規出袂
而輕飊自動拂膺而凉颸允宜觀其皓繭裁容素藤張
面洒金星以作飾削牙釘而為鍵紫檀擑擑而板肳無
痕玄珠團團而蒂垂如鏇爾乃寒韻来權熾威亡酷偏
宜掌握之攜豈用僮奴之撲兼鄰座而飂飂及旁賓而
簌簌快哉何爽甚矣其樂然而先生方且撫髀三歎仰
屋長吁吾適于此有熱者乎蓋三邊多重鎧之甲士而
四野足赤背之農夫也
竹夫人賦(徐肇惠)
歲是戊戌六月既望徐子燃香鼔琴啜茗摛調據胡床
以清嘯陟雲麓而棲遲於時新篁觧籜薰風襲衣午睡
未振頽然枕書恍兮惚兮乃夢一姬不事靚粧有綽其
儀邂逅覿我遂締交頥素心虚朗談笑寡施余頋而駭
曰噫嘻天女仙娟雲容月姿胡為乎来兹哉詢其所自
廼歛袵而對曰妾在湘江之陽黃岡之陂英皇之遺裔
也武昌之譜可考而知周轍既東鳳鳥絶棲吾族斯落
一至於斯降自五季風會益趨七賢長逝六逸謝歸雖
衛武公之宴賞樂天氏之品題蘇長公之結契清虚子之
徘徊而時事已日非矣于是溪悲巖淚本撥夫離娣妹
妯娌莫知東西飄泊天涯烟雨寒凄獲見君子妾之辛
與既而又訴曰妾非巫山之媛亦非洛浦之妃自我祖
以来秉持高節歲寒不渝家襲清脩淇園卜居慵事鉛
華羞競妍媸故將托身於賞音也君其憐之余曰噫嘻
静矣一矣不可狎矣枕席之娱得無䙝歟于時翠盖停
停蓮姨笑迎廼執齊紈乃遘冰音迓新姬於合卺奏鳳
管於良辰湏臾清風入帷明月當庭涼飈薦爽桂魄流
馨逸而非肆樂而非淫余戲之曰子誠德輝之良儔也
盍贈以徽稱姬笑對曰幼字青娥長呼湘雲時移物換
潜蹤晦名君其謂何余曰子有婦德内助孔殷秦虢之
號可以褒尊于時侍女繽紛皆稱夫人稽首欽承莫敢
僣陵姬曰妾聞寵渥者疾甚恩深者妬生祇恐白頭吟
作團扇歌興秋風寂寞寒月凄清當斯時也君尚念此
否乎余曰嘗聞貞女矢操義士秉心與子偕老千秋百
齡汝勿猜也於是相與歡娱於竟夕而不覺東方之白
已生寤而視之四顧無人惟有竹奴在伴流鶯數聲噫
嘻異哉乃一夢耶
鐵硯賦(王文禄)
後周桑維翰屢試不第人嫌姓請改翰不答撰日出
扶桑賦以見志又鑄鐡硯以自誓志壯哉予嘗撰日
升滄海賦擬之戊辰試春宫南還有感翰志復撰斯
賦云
萃五金之精質兮特鍮石之凌汞鉛招歐冶鼔橐籥兮
肅壇宇而吉蠲排乾坤之爐鼎兮秉洪鈞惟太玄文武
火以調燮兮任龍虎之熬煎爛光華之五采兮渣滓淨
而廽旋啟硎範以肖硯兮藴日月與星纏非琢削以成
象兮較端歙而相懸稽硯譜之莫載兮拔硯品其逾千
滴蜀峽之湍水兮簇煤黛之雲烟迅寒暑之代謝兮恒
黾勉以磨研孚忠信之貞確兮縱堅剛而必穿利筆鋒
之横劒兮揮波濤于剗箋下深入于厚地兮上高出于
穹天列左右俱阻喪兮匹無敵于後先岱宗砥且礪兮
黃河流而帶牽海底渺生塵兮嗤舌耕夫硯田崇誓願
于厥初兮烱歷劫之彌專豈衡鍳之罔徹兮雖鬼神亦
垂憐幸資言以獻身兮展平治于堯年阜困窮之億兆
兮靖海島及三邊渾六合猶一家兮溥霖雨以窮源鑄
硯亶其鑄志兮師苦卓之鑄顔何曳白之不濡黑兮每
棄擲之如甎奈㴞㴞之若是兮肆鑚刺之夤緣凜棟撓
之覆餗兮孰佛時之仔肩運拙以轉巧兮忍九仞而舍
旃曷縻于好爵兮每遐慕于神仙塵關設末透兮殆心
丹之難全負堂堂之大器兮恥雕虫小技之尚慳再髠
穎而涸勺兮抵皓首猶奮然傚童蒙之凟兮冀出谷而
喬遷以硯相麗澤兮奚秪三絶乎韋編奪錦標于金馬
兮驚春雷之躍淵快飛騰儼冲舉兮增氣槩于山川鐵
硯化為鐵劵兮同國祚之綿綿
續蒲團賦(毛愷)
予既續黃鵠先生中流砥柱賦矣先生又示以蒲團
賦焉既伏讀之縱横馳騁極其辯博不待上林子虚
已令人有飄然凌仙之想私心窃慨慕焉因復續之
黃鍾畢奏瓦缶繼陳故知不倫矣其詞曰
夫何有物之輪囷兮肆編蒲之所為質既柔而且温兮
體圍圓而中規豈天孫之織巧兮庸畀夫静者之為繄
君子之假憩兮曰維宜夫好修頋兹蒲之為物兮紛芊
芊于河之滸謝芳敷于春風兮薄言采之于秋暮濯之
以沸百之湯沭兮晞之以九曜之陽光迎鸞刀之既觧
兮又擣之以玄石之琳琅于是弗緣機杼捆据成章製
非示辱之鞭藉豈安車之箱爰為團席何用匪臧其為状
也厚不踰寸闊不盈方平若周砥潔于截肪團團類月
皎皎凝霜一經一緯有抑有揚層見叠出錯綜相當如
鱗之次比甲之光熨帖外示藴藉中藏湘簟為之左次
華氊于焉下堂諧孺子之木榻侣幼安之䔧牀彼芙蓉
兮繡褥洎蜀錦兮文茵氍毺五色龍鬚千金皆豪貴之
所事非有道之宜珍孰若兹物之樸雅遡幽貞之遐心
當夫落花滿逕綠隂窗映南薰徐來簾垂晝永其盤薄
也可以理素琴之無絃閱黃庭之内景又或銀河淺清
紙帳夜明爐烟乍燼蝶夢未成其枕籍也可以委天地
之至和吸沆瀣之元精至若緣諦白蓮之社跡斷紅塵
之境世諦盡脫凡慮悉屏趺坐堪結上乘之胎内觀可
熟大丹之鼎然此特禪夫肥遯者之資而非志于吾道
者之所湏也若乃挾以入孔氏之室坐以待周公之旦
閉門著書期登道岸爾乃纖塵不凝匪石不卷參承座
下罔辭困頓力佐夫下帷之憤功倍于懸梁之半是其
為器也雖𦕈而其有助于崇德廣業也亦豈片言可殫
哉故顔生坐忘于心齋諸葛高臥于廬間子厚見易于
臯皮司馬警德于枕端斯皆不出于几席而表聲光于
四寰吾嘗有感于數子故兀然默隠于蒲團
轉注壺賦(陳柏)
伊誰氏兮巧思爰範錫兮為壺既藏水以作鼎更畜火
而為爐口孤懸兮峭直腸九曲兮廻迂其酌而注也隨
多寡以為乘除其瀉而出也任緩急以為盈虚不寒不
烈匪疾匪徐制既備夫衆美名應取諸六書爾其青春
方麗白日末晡皓月流彩素雪平鋪奏妙曲於下廡飭
嘉餚於中厨集文園之詞客會高陽之酒徒因攘袂而
長嘯爰拍手而狂呼興既乘兮不淺情復浹兮未疎相
與欵洽寧復趦趄將千廵兮不足且一飲兮無餘歷舞
筵兮傞傞入醉鄉兮蘧蘧曾知夫光隂之為過客與天
壤之為寄居
破硯賦(孫七政)
歲壬午之秋季予訪虎賁陳君於清溪之灣板屋棐
几卉木萋然齋名卧雪破硯在焉展玩良久慨歎興
憐遂援毫而賦之曰
粤此硯之本來乃帝家之珍異穴端溪之片玉蘊溼雲
之沈紫舍故墨于非烟溢餘光于星紀辨剥蝕于篆書
識思陵之竒字年何代兮流落代何人兮擊碎别故
井於頽垣將千年兮萬禩竝幽魅以為家隨劫灰兮共
死始何為兮忽離終何故兮復萃將造物之無心何倚
伏之多秘抑萬物之見重咸完合以珍傳獨將軍之寶
此豈破離而棄捐謂缺陷之世界多毁好而忌全况此
硯之離合實神物之微權惡全軀之非夫故玉碎於人
間厭守故之未竒復葆光於重泉雖毁方而瓦合隠墻
東而頽然辭匠石之小知獲懸觧之大年卒相時而顯
晦效秦璽之輝纏始分交於有激終膠合於鳳弦噫嘻
嗚呼君知之乎彼大塊兮為硯雖含默而虚無一離一
合兮幾摧琢一治一亂兮幾研磨何堅貞之不脆何太
白之不汚豈若茲硯之似道得逍遥之妙避陽九於前
元希明光之顯耀吾將佩此硯以為弦韋匿雕龍兮
守玄豹孫生季子聞而歎曰世喪形交道尊神合無用
為用元光煒熠因復為之贊曰
故井頽垣獲帝宮之佳玩破坳殘石竟合璧於文房千
年廢棄一朝重劫灰為鄰溢精光古來聖哲多類此寶
劔不死亦不亡
輕車強弩賦(樊鵬)
自古名將至漢衛霍李耿尚矣然皆以輕車彊弩立
功絶域可考而知也時遠人亡缺于講究司馬松石
劉公至則仰承上意宣布德威勞心竭智遠求往古
近咨羣議手造輕車強弩二事曲盡其妙朝夕教演
士氣百倍套賊聞之徙其營數百里固匪直利戰守
而已也為賦以識之
其一輕車
惟物有輪(徑三尺一寸)厥輪惟隻(凡車皆雙輪此惟一輪輞闊四寸厚二寸)輻貫
于頭(輻如常車頭木徑五寸以家榆槐木為之)串樞中結(樞即管軸以鉄為之重一觔五兩徑)
(一寸串在軸外以鐵為之重六兩)犬牙相制周旋僁僁戮力同心歷&KR1142;
蹈臲居左有箱箱可以掇(二塊塊長二尺一寸五分横一尺二寸三分取下則為二)
(牌持以蔽身)居前有牌猛獸以趃(牌高下四尺五寸横二尺八寸畫猛獸形如走状)
四目斯張火兵之穴(上二眼發神鎗佛郎機有法三等高一法遠一百步中五尺打馬上)
(人以漸近下下二眼發銃)前轅後軫施以梁柱(前中轅二長四尺七寸後轅長二尺九寸)
(五分肘轅二長五尺)中箱傍闌(中箱兩傍闌干高一尺四寸五分立柱六)卧板堅巨(兩傍)
(底板長二尺四寸五分闊九寸厚一寸八分上有穏坑䧟火銃其中坑末加鐡排椿以防銃後坐)前後
雙足(前則二足活止則下地行則縣之長二尺四寸五分後二足不動長二尺)後傍匣堅(後匣)
(高六寸闊一尺四寸深九寸五分施軫上有盖以盛火藥左右兩箱各闊一尺五分高四寸深七寸以盛鉛法)
(子)利刃森列(開兩斧二鎗二鈎一小旗二)龍筒欲吐(中上施箭筒長二尺六寸闊七)
(寸五分面如九龍筒以放火箭)夾耳(夹耳以木為之)荅背(以毛蔴為之)鐵鎻覼謱(左右)
(鉄鎻二條長六尺止則聯于鹿角環為營)員者象天方者象地四象八卦各
有倚附廣受重任萬事咸聚三人輓之可以超堵防守
險要遏絶奔旅以壮國威用揚我武請問其名夫是之
謂輕車
其二彊弩
惟物有肘中下峯起(肘長二尺九寸前高二寸七分闊一寸一分後高二寸中肘下有眼)
(高二寸三分)徑引䋲壘平如止水其上維何盖梁覆之(盖高七分)
(長二尺六寸闊一寸一分)其下維何虚中承舉厥容有槽所容惟一
(槽深三分半闊如之長二尺三寸)厥發有機聽命行止(機左右二以牛角為之長四寸)
(五分闊一寸厚二分五厘鐵軸二各長一寸八分低昂以發矢)下鐙上絆手持足履(皆以)
(鐵為之鐙方員長一尺五寸半二長七寸鐵拴一長一寸八分鐵軸一長一寸八分鐵弩盖絆一長四寸鐵軸)
(一長一寸三分蓋軸一長三寸弩牙角一塊長一寸闊一寸厚五分鐙以脚踏之上弓弦上手持)端橫置弓兩弦
抱倚(弓長四尺六寸闊一寸六分弓稍桑木二長一尺五寸方二寸弓胎桑木二長二尺闊三寸厚二寸)
(弓把桑木一長一尺闊二寸厚二寸弓面牛角二長一尺八寸闊二寸弓弦二条每条用絲一兩五錢箭長六)
(寸五分重四錢四分箭頭長一寸重二錢一三分共七寸五分重六錢五分前二分後三分有等)厥色維
黃厥形維嚭虎兕其力賁育莫比攻彊存弱適遠在邇
體巨用細重本輕枝誅戮兇醜貫堅披靡風疾刃利動
弗逾軌百發百中宣威萬里廣敗成功恭危不死既破
銳師亦攻固壘請問其名夫是之謂彊弩
前破械賦(徐渭)
嗟乎哉西河殘守東海孝婦差之豪釐千里岐路寸脰
尺支二木一金昨日何重今日何輕其在今日也栩栩
然莊生之為蝴蝶其在昨也蘧蘧然蝴蝶之為莊生
後破械賦(徐渭)
爰有一物制亦自斑鸛喙琴體乏絃乃偕二友木竇金
紐與之為三脰及足手一人邇之不棺而朽多其高義
隨我四年我分殉之何心棄捐二三神明駕鵝其首司
其去留為我撞剖嗟乎哉
捶錢賦(葉憲祖)
歲丙寅余濫司鼔鑄之役故事錢非式者捶之因感
其不才見棄有似乎人乃為之賦
原夫周立九府秦等三幣操子母之權精郭輪之製足
國便民斯惟其利象諸面以尊王喻之泉而布地因以
傳於中古是不一名五銖謝事赤仄代興呼繞床之阿
堵冠童子以上清爰及明興水衡是掌局曰寶源百流所
仰余承乏於司圜愧心計之惘惘陳而觀之美惡攸殊乃
有非幼非壮不範不模違錯刀之金飾類綖環之薄膚
盖萬選而莫中將一擲而若無於是命朱亥之椎碎鄧
通之鑄紛如委地曾莫之顧若風前之榆莢兮零落而
何依似禁中之蝶翅兮彫傷而孰護入君平之卜肆兮
無媒掛阮郎之杖頭兮空慕讀選詞之銷漏信于今而
不誤余乃喟然太息有感斯人一經廢置復進無因繄
惟抱槧之子挾筴之賓眼迷日色額點河津痛劉蕡之
下第歎季子之長貧乃至宦轍多岐君恩不保身依泌
水之陽夢斷長安之道嗟屈子之將沉悵馮唐之未老
亦有虎頭殊相猿臂自雄鏑未鳴於沙漠劍莫倚夫崆
峒從軍失路荷戟悽風若夫皜日盟寒紅顔命薄溝中
之水徒寫怨於棄捐箧底之紈詎甘心於寂寞斯其揮
斥異状寥落同悲惟余心之多戚覩斯物而顰眉吾所
願者大造假我以爐鞲授我以鉗鎚使夫成毁一好醜
齊爾各適其用而吾無所用其捶
布賦(徐獻忠)
邑人以布縷為業農甿之困藉以稍濟然其為生甚
疲苦非若他郡邑蠶繅枲苧之業力少利倍者可同
語也然天下所共夜被而詳其衷者甚寡于是核其
事告諸觀風者作布賦
客有至吴下邑覧織婦之布素歆卉物之流澤收島夷
之末計啟閨房之長息廼喟然而歎曰美哉布也是固
一匹可以愧盜心不得千金之償約者歟何齎者之逐
逐而拾者之堇堇也下邑之士曰羅紈繡文素綈錦綾
長裾交緯流景飛晶此居者之所揚輝而觀者之所凝
睇也子不是慕而慕諸貧民之業亦有說乎客曰布通
貴賤之服不擇温涼而適其為製也疏陋縑繒密殊絹
縠有氍毺之毛毳齊縞素之潔白賤靡綺之浮華傷貝
錦之徒餙孺夫匹婦可濟其乏缺通都大邑與千乘之
富相埒豈虚言哉曰子何不傷其勞而徒羡其美不稽
其私而徒夸其會子亦欲聞其勞且病乎若乃鐵木相
軋手挽足壓且餧且扐出絮吐核張弓挂弦弦急聲噎
牽條絡車吚啞錯雜借光于膏繼夜于日心急忘寐力
疲歌發衾簟空寒漏水寂溢婦子喧闐老穉畢力客曰
若是勞乎曰未也嫠婦卷袖妖姬解珮含秋入機凝寒
弄杼流蘇綰綜一伏一起踏躡相次上下不已縷斷苦
接梭澀恐膩手習檻匡聲揚宫徵長夜凄然得尺望咫
寒鷄喔喔觧軸趨市方是時也母聞謗而不暇投杼妻
迎夫而帖然坐起客曰若是勞乎曰未也織婦抱凍龜
手不顧匹夫懷饑奔走長路持莾莾者以入市恐精粗
之不中數飾粉傅脂護持風露摩肩擘以授人騰口說
而售我思得金之如攫媚賈師以如父幸而入選如脱
重負坐守風簷平明返顧客曰若是勞乎曰未也婦辭
機而望遠子牽裳而愬饑先潔釡而待米旋汲水而候
炊語少待以相慰既久竚而始歸夫嬰嬰以捐涕云攘
攘者在途索子錢而不釋併布母以如飛夫狼攫虎噉
肉寒骨觧無一語之抗聲猶三&KR4313;而稱怪握兩手以授
之拂空拳而吞欬雖卒歲之靡從完小信而不怠是豈
但一婦織而衣十人殆所謂一室肥而衆俱瘵者也客
曰若是病乎曰未也海上之民土薄水淺其惡易遘枵
腹者未知其税駕鶉夜者徒羡夫長袖夫廣儲豐積出
自農夫之耕一絲寸縷皆從匹婦之手然而繭絲告成
置蚕不問耕犂召豐於牛何有是固天下之同風惟江
南為叢藪畮鍾之他税從升塗泥之末路計斗是以手
不停機而終歲無衣窮年仡仡而不贍其口客曰何言
之過也滄海變遷化為陵陸禹土塗泥廕注滐淥禾黍
芃芃滿家彌谷貧攜自墮富樹華屋婚媾靡靡徒侣簇
簇顧今日之江南殆海内之樂國雖有布縷之征亦豈
加於糓粟何徒抱杞人之憂損名都之望乎曰否否不
然恒歲之運水毁木饑消長相代前建後除陽九隂七
聽命皇衹今昔庚申火仇馮夷炕令爍金天漢飛灰槁
土沃焦赤地拆龜既葵藜之莫采亦木緜之變衰枝無
垂菝絮罕葳蕤傾筐脫負采掇支離寡夫臃腫哲婦鴟
夷里胥蹀躞督郵喧豗無尺寸之可縫况綱運之崔巍
匪凶歲之取盈抑國計之在兹當是時也雖使星婺獻
技火鼠脫鬛罄大夏之全産省公儀之百室偪陽不懸
於城雉匡廬借練於飛瀑亦何以應之客曰嗟哉下邑
之民若是病乎曰未也工以習勝巧自技生傷末路之
靡滛變素樸為華英始力作以助農終䌟麗以耀名競
良工之巧思幻化國之神能於是飄絮若蓬刻縷若&KR0034;
積歲成匹累纖敵絨廣倍乎東海之二尺袤齊乎别渚
之五虹鑿以團鳳繞以飛龍綴金章以錯緣變猩草之
鮮紅爛太霞之朝采奪景烏之晶瑩袨已浮乎龍水綃何
羡乎鮫宮蓋其技巧始於渡海之黃嫗章聞出自戀
闕之鉅公忘萬家之膏腴邀一日之歡悰傳觀内近遂
入公宫一匹遂抵于千緡聯筐始逹于重瞳民已窮而
益偪霜既結而冰從鳴呼嗟乎蒟醬竹杖天馬蒲萄通
西國而開越嶲窮異詭而馳臆胸啟皇武之遠略辠臣
騫之作俑朝槿不思其暮落寒灰尚戀夫冬烘竟殘桃
之取戾何獻曝之耿衷方今聖主龍飛問民疾苦諸非
著令改不暖坐首蠲兹役䘏我隕仆尚衣之絺繡有章
進御之浮靡不取免徭征之巨累思息肩而就臥雖紅
紗之綱運尚存而貂璫之督課稍妥客乃瞿然作而言
曰甚哉鄙人不知民之病苦若是也九月授衣猶以為
晚終歲作勞祁寒不免吾又何敢袖手以向人徒負暄
而思暖
明文海卷四十六
