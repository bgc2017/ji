明文海卷三十三餘姚黃宗羲編
賦三十三
惜愍賦(史明古)
秋風蕭條夕起兮白露變而為霜原野寂寥無色兮草
木為之不芳嗟夫君去國而遠逝兮將往遵夫行路謇
徘徊而不進兮步十舉其九顧望皇居而不見兮涕浪
浪以沾衣情㤞憏而莫釋兮何湏叟能忘之繄願忠而
慕義兮冀少伸其微志胡壅遏而不通兮曾不能以一
試彼蕙纕與佩蘭兮宜日切乎君身忽棄捐於山谷兮
豈將惠夫南之人覩江湖之浩浩兮紛日夜而東流駐
駟馬於山臯兮乘舲舡而下浮去故鄉之日遠兮路險
囏而多牾濟錢塘而上稽山兮跽陳辭於神禹慨聖功
之無間兮民日用而至今仰昭回於上天兮儼光華之
昭臨入浦江以南徂兮眷新昌之所治俗儉嗇以憂勤
兮乃風氣之所會山巃嵸而多雲兮晝冥冥其若雨林
幽深以行迷兮疑非人之所處虎豹穴處而咆嘷兮猿
&KR0008;跳梁而嘯啼溪谷嶄巖而險阻兮草莽委被而萋迷苟
衆芳之不乏君用兮雖僻遠其何悔也羌好修以為常
兮矢初心之靡改也昔賈誼以才見嫉兮卒長竄於長
沙終焉宣室之召對兮語前席而忘罷(叶)苟其言之見
用兮身不必在乎君側係貴寵之與賤疎兮諒由命之
所出惟定心而廣志兮寧時俗之能從橋茲媚以潤身
兮豈將愁苦而終窮亂曰鳳凰集於高岡兮世已見其
文章固非時俗之所好兮然共以為嘉祥托靈風而上
浮兮俾翺翔於帝鄉
暌難賦(戴欽)
暌難别彭子美中也抒我素懷爰稽同心辭之工
拙不暇計矣
𦕈予生於絶粤兮悲斯文獻之莫徵帝復靳予厥初兮
性悾恫而顓&KR3248;悵前修予罔及兮去聖途其將日遠孰
導予於先路兮孰驂予乘之偃蹇汨予恒若不及兮恐
年歲之不吾留將溯流而求原兮淜江淮而無舟予朝
挹桂巗之清露兮秋采禽華之落英畹䔾車與芝蘭兮
雜蕙茝之紛芳嗟道周之枤杜兮上童龍而無枝彼美
人兮寫予衷而曷致之予獨慕夫古之人兮咸喜能而
好修曠百代而神交兮豈云界夫遐陬懷佳人其不忘
兮馳予思於海隅杳盍簮之無再兮紛予懷之縷縷曰
予不撫壮而修姱兮羌自&KR1524;其靈根也苟予芳其信無
兮寧美人之不予親也既襲瑶華以為履兮又&KR0034;芙蕖
以為裳紉璚英以為佩兮結胡繩於香嚢抱衆芳以獨
處兮世寧挹予以馨香嘅美人不可以坐招兮思蔵修
之莫吾予將往觀於天下兮庶嬋娟之可覩伊歲比於
閹茂兮日正纏於夀星凉風飄飄而吹衣兮白露湛湛
而湑零廼朝&KR0008;予□於柳涯兮夕弭檝於漓江妴帝子
之蛾眉兮倏遠邁於瀟湘蒼梧邈而皇逝兮灑予涕泗
之淋浪采江蘺於衡湄兮聞哀鴻於南浦嘆幽人之莫
逄兮渺雲亭於衡之武予登岳陽之高楼兮望漫漫之
洞庭孰憂樂之以天下兮羌獨有慕乎斯情因江潭而
敬吊楚之湘絫兮復悲賈誼於長沙胡夀夭之在天兮
寧俾斯人之莫遐遂凌長江之浩浩兮吊青蓮於采石
冺鯨波之無跡兮惨黃蘆之一色予使蒼螭以翌舟兮
驅素蚪使衛行馮夷為予鼓柁兮江妃為予揚舲衝風
定而素波澄兮駛邇&KR0146;於金陵&KR0891;予舟於河渚兮振予
步於江臯瞻天門之峩峩兮覧秀麥之油油僉謂予其
好敖兮疇識予心之搖搖予乃蠲吉以齊明兮稽靈氛
之占辭曰两美覯而必合兮紛百朋以相貽孰意絶代
之佳人兮驚一見而相好荃慕予之修名兮予亦慕荃
之善窈窕予投荃以雲錦之衣兮荃報予以明璫心康
愉而莫逆兮情傾倒以相忘芝蘭芬而相投兮慶予衷
之允臧忻靈修之獲㢸兮滋衆芳而日榮曰天軌辟而
衆馪登兮羌盍觀於帝京予駕木蘭之舟兮剡文梓以
為&KR0008;楫溯千仞之龍門兮宛仙槎而泛月濟雲龍之嘉
會兮仰虎豹之九關排閶闔而進予兮羌共彼乎琅玕
嗟時運之糾纏兮悵仕途之多舛愚者不必卑兮賢者
不必尊而顯鸞鳳伏而不鳴兮鴟鴻羣而翺翔黃鍾擯
於甈甖兮㼜缻進而雷鳴哀昊天之不弔兮恐靈修之
數改□蕭艾而纕苞莨兮孰更敶之以蘭茝憶荃與予
成言兮曰修正以俟時也守靈龜而靡它兮罔與波而
推移也苟予行其圭璋兮長顑領予何辭也寧溘死而
流亡兮罔喔咿嚅唲之為也予藏此言乃可服兮懼歲
序之如流方翊荃以為正兮奄棄予以遠遊予固知枳
棘非鸞鳳之所棲兮恐靈修其日遠浮雲蔽而白日隂
兮孰邇夫忠之蹇鑒羌皇輿之轁轁兮哀民生之多艱
衆貧婪而競進兮徽罔紹乎南山伊予荃之清修兮寔
蒲民之有榖孰竊脂而宜粟兮孰矜寡之宜獄悵美人
其將别兮凛秋風之蕭騷衆芳萎而搖落兮山容澹而
寂蓼鵾雞啁哳以悲鳴兮鴻鳥飛而南號感萬物之凄
列兮增予心之憂勞余將裁雲錦以為衣兮鏤明月以
為璫祿蘭茝以為珮兮遥予美之煌煌予恐波濤汹湧
而雷電以風兮蛟龍起而制人觧干將以相贈兮披燦
爛之星文哀予心之罔極兮悼美人其將日遠羌信宿
以少留兮即逍遥而遊衍白日曶其不淹兮愴予美之
將行心搖搖如懸旌兮憂耿耿而如酲予固不難於為
別兮恐春芳之遲暮淼江海之無涯兮思同心而共渡
悵美人之莫予留兮遐不披乎琳琅衷心藏而未敢言
兮羌何日而可忘紛既莫致予情之緫緫兮聊陳愚而
盡言孰非蘭而可佩兮孰非善而可傳予獨恧夫時俗
之諂諛兮偭規矩而改錯紛枉尋以直尺兮競雷同而
苟合予行信姱練以庶貞兮致予之坎坷予何傷芝蘭之
在幽谷兮不以無人而不芳荃其冰雪以食兮金玉以
為&KR0757;曷求美於天下兮而蛾眉之不遭亂曰黃鵠高舉
羽儀皇兮彼其之子惟其有章兮出牧於民政斯臧兮
噫予贈言摧忠腸兮情不可既風斯長兮慷慨載歌美
洋洋兮抱一委順貞士其常兮
感舊賦(王寵)
正德辛未寵師事林屋先生於包山精舍凡再閱
寒暑而退迄今庚辰八年於茲矣乃復来山中作
感舊賦其詞曰
紛余慕夫好修兮潜大道以遊神漭江河之浩溔兮悵
欲渡而無津彼哲匠之巍峩兮揭日月於八垠折疏麻
之瑶華兮將以贈夫斯人亟惝恍而仰鑚兮又靡知其
所止紛虯龍之下上兮尺蠖蜷於泥滓車既怠而馬煩
兮阻山川而徙倚忽日月之我邁兮去冉冉而不已經
疇昔之故居兮志欿憾而顙泚漭淹留以無成兮將復
修吾初服佩長劔之陸離兮冠切雲而矗矗民生各有
所樂兮放吾道於空谷吸朝霞以為漿兮夕復飡夫秋
蘜苟矩矱之攸存兮冀来者之可追吾令羲和弭節兮
將以窮乎我師路㬅㬅其阻修兮殚吾生以求之亂曰
驂騑斯皇莫予好也洵彼前修為我導也海嶽嶄巖何
當造也長夜漫漫志懣&KR0997;也矢心白日遵長道也
感別賦(皇甫汸)
戊申之秋八月初吉季弟水部郎子約以制滿還
闕而余羈紲都亭移書告别發函披誦悲不能勝
嗟乎丈夫之生自懸弧矢以来孰不有志於四方
故曰人豈鹿豕也而可常聚乎此光禄之賦惜其
淵雲詞靡而病於兒女情多盖別不足以興悲而
情有所感於别則悲可知矣因譔茲賦以代餞云
爾辭曰
别方異緒離状殊端在有情而必欵豈同氣而能堪軺
車陳於埛側舟檝戒於江干或感慨於川逝或行嗟乎
路難涕臨觴而共抆心執袂而俱酸善哉江生之言曰
黯然以銷魂值我愛弟遄往帝閽愧䨇鵠之並舉兮矯
乘鴈而孤騫若夫未營四方聊事一室侍讌庭闈聫經
几席辨索研墳遊璣討歴繹孟氏之有三詠詩人之既
翕至其恭承嘉惠忝竊龍光仲兮叔兮乃以軒而以翥
伯也季也復載翺而載翔或彯纓於建禮或結綬於文
昌或馳麾於趙魏或沿牒於楚湘乍乖雲雨少别關山
旌指洛而將赴裘滯秦而未還行行路何極去去情不
忍寄芳草於春池攬素毛於秋省夏暑溽而扇違冬飈
厲而衾冷顧奚別而非悲抑奚悲而云甚迨夫丁辰荼
酷軫患纏綿乾覆奄奪慈景俄殱悼金昆之脆質凋玉
樹於華年同朝露之溘盡展夜壑之已遷繄慶往而弔
来亮福倚而禍伏豺狼逞兇蜂蠆隱毒搆曾参為殺人
收張儉而属吏謂死灰其不燃詫凝脂之可畏投清流
使合汙惡獨醒而強醉胡人心之險巇兮亦天道之冥
昧賂苟輸而在宥兮嚢無金之可致鄒投珠而遭盼兮
和抱璧而蒙冤乏文姬以請駟兮望融弟為急原得與
喪其齊塞兮退未遂而觸藩肆蒼鷹之亂紀兮實桀犬
之餘孽隕東晉之玄風兮黜西州之英烈誰百口其相
明兮空撫鏡而存舌中郎奮於鉗徒兮應相起於溺摺
尚錄過於代門兮布揚芬於漢闕將逆施於末路兮終
雪恥於前哲斯時也雖其邇其含悁矧駕言以遠別遵
道路之逶遲兮睇蕭晨之凄緊凴江閣之交疏兮見中
洲之帆影淮水落而彭城荒燕雲飛而冀門近想天上
之仙班恍夢中之幻境粲西笑而心搖託南楼而跡警
追二陸於疇昔兮緬两到之徂征置美酒以高會兮列
祖讌於華楹徵綺羅之妙舞兮被絲竹之新聲懼堂中
之蠟燼忘戶外之驪鳴雖擬跡而同別亦原悲而異情
憤世道之黮黯兮請以予言為殷鑒衆女嫉茲蛾眉兮
均自沉於明豔客方戒乎用光兮稽弗戢而罹患雲賦
就而晩疲賈書上而早譴齒何貴而象焚鞹乃災於豹
變庶飬德於木雞毋處才於能鴈辟涉海而獲濟兮諳
風波之苦辛傷虎口而幸脱兮猶心悸而告人疢已痼
而復初兮舉藥石以具陳羽有落於虛弹兮咎無蹈於
震隣紛余季之玉秀兮又襲之以蘭芳振逸響於寥漢
兮赫掞藻於明光恩被命而攸渥兮德潤身而彌彰渺
岐分於川岳兮瞥星散於參商季昔時兮送予予今日
兮送子若迭代於天運匪往復於人事喜何劇而無悲
悲何窮而無喜情生文以叙離詞因情而歛思腸屡絶
於停毫泣欲盡而盈紙願行者其勉旃惋居者之已矣
別知賦(孫承恩)
河予心之無聊兮羌忽忽如有遺匪懷禄而靡釋兮乃
獨悵悵而弗怡予昔有志於泛愛兮謂傾蓋猶知心何
人心之險幽兮迨山高而海深繄自信而靡顧兮幾顛
踣而阨窮紛栩栩以相逐兮孰有能諒予之愚衷孔聖
所貴乎無悶兮在予心其何疚歲冉冉其不居兮恐姱
名之日仆嗟夫子之何謂兮曰予心之靡他予亦未敢
自謂其必然兮顧夫子之與我共勵志於進修兮勤相
予之不能羌窮探而力紹兮尚墜緒之大振指迷途以
並驅兮謂千古其一時追逸軌而莫及兮顧蹇鈍而已
疲窺末光於德隣兮資輔仁之麗澤感夫子之巨誨兮
皦此心其如日謂因依以沒齒兮奉周旋以綢繆何此
會之弗可常兮遄欲別而莫留呼天龍而為駕兮逝褰
裳而去茲溯長風以遐征兮指故山以為期掩衡門以
索居兮羌畢志乎初服奉教言之孔明兮期報君以不
辱念夫子之悃欵兮即欲去而盤桓出都門以悄悄兮
感雲龍而永嘆鳥孤飛而嗷嗷兮獸失羣而悲鳴伊物
類且有然兮顧若為乎予情亂曰春江兮水深春草兮
愁人靡靡兮長路望望兮雲岑渺懷人兮何極浩離思
兮難任倘不我兮遐遺時惠我兮徽音
後别知賦(孫承恩)
夫何天日之凄厲兮歲忽届此凛冬玄雲渰渰以布濩
兮原野閴其多風舟人告予以吉日兮翩予袂乎吾將
逝懷冰蘖以為羞兮襍申椒以為糒歲昔甲戌之南騖
兮指故山以欣欣懷友生以戀戀兮尚凄惻而弗禁矧
茲二三子之闊違兮復背鄉而去邑顧予情之若為兮
獨悹悹其莫釋吁嗟末世之溷濁兮競佻儇以自賢倡
冶妖之淫狐兮子都掩抑而弗妍蹇予生之顓顓兮抱
迂拙而不知去莫或諒予之濩落兮惟二三子之我與
沕淵潜以僻處兮寄遐情於逝波安澹泊而靡予厭兮
同衡門之詠歌羌窮居之足娛兮予將終此而無悔何
前瞻而後顧兮觸予心而多慨紛搃搃其憂集兮予豈
樂為此故也曠慈闈之晨昏兮忍而不能措也昔予有
志於千古兮指前修以作則屯中道而邅回兮恐令名
之不植曰不仕無義兮懷依依而靡寧苟抱質以勉進
兮或將来之有明予既採杜蘅以充幃兮又薜荔之盈
擷將以遺夫美人兮致情愫以永結女嬃要予以慎重
兮盍從巫咸而訊之巫咸陟而靡降兮世悵悵而誰稽
予令猿鶴以共策兮猿鶴告予以不可曰時俗之迫阨
兮顧茲行之或左抱予拙以自試兮恐枘鑿之宜然子
誠欲丐夫濟兮思刓方以為圓予詎不諒茲兮羌微衷
之故在予誠鄙庸而靡似兮忍以祿位而自械信吾志
以無疑兮依前修之節中置得失於自然兮詎媕婀以
為容予兢惕而慚恧兮惟淺薄之靡濟紛羣龍之滿朝
兮顧顓顓之何恃鑄柔鉛以為劔兮束葭葦以為楹不
審已以自度兮將顛殞而莫任道貴黽勉兮予其敢摧
頽而自畫碔終不可使為珵兮俟顛殞其奚益吾與猿
鶴共要兮洎松菊使為盟曰吾行之不遠兮保姱節以
堅貞繄二三子之共鍳兮諒斯言之靡措參追逐以無
由兮獨臨風而延竚亂曰維吾行兮合散故無常期與
子別兮又何嘆息而增欷歲忽忽其遒盡兮恐流光之
弗居其各崇爾德兮庶以究將来之所基
擬思舊賦(王文禄)
丁酉季冬予與張太華方十洲沈秦川同舟赴春
官昔同浙薦今幸同行甚懽也除夕泊彭城沙淤
冰沍明發將起陸同車於是醵飲太華少舉酒唱
流水馬和車頃刻間途路别清音嬌婉傾座惨悽
淑質高才罕儷云秦川掄魁太華固窮績學竟夭
十洲承天守終予每御飲聞唱此二句即泫然沾
襟蓋思日月輪迅閃電奔駒舉世大夢逆旅胡殊
抱竒莫展賫志永違傷哉迺效向子期思舊賦聊
志感云
將射策於南宫兮遂束裝而北征濟清淮以同舟兮宛
攣如之年情洶洪濤之浩潏兮紛雪霰而冰凌沙且淤
而水涸兮暫紼纚於彭城燔柴燻天而爆竹震兮伴旅
次之孤燈醵設醴以交懽兮揚高調於新聲岐途路之
易别兮迅頃刻而無停藹白雲於鄉關兮罩紫霧於彤
亭奪錦袍於綉句兮誓臚占於一經那譙羽而低翼兮
冀再飛而再驚奈璧判而珠沉兮至寳喪而離形記玉
楼於閶闔兮殆修文於玉京抑文昌之化現兮應張翼
之列星黔娄貧而不汙兮項託夭而無成徒梓窮居之
稿兮留宇宙之空名十洲横金而遲逝兮俱放浪於蓬
瀛偭遼鶴之䨇䨇兮挟遊仙以憑陵催晷景之彈指兮
訝日月之頻更又孰短而孰長兮搃齊之而杳冥維天
地有混沌兮世何人之久生獨全神而不亡兮超塵劫
而遐升肆求舊而難悟兮汔轉輾而靡寧望寥闊而寂
閴兮心怵惕而怦怔越發奮而偃蹇兮朅彈冠之無朋
隻隨陽之鴻雁兮搖在原之鶺鴒憯失羣而翔集兮每
顧影而悲鳴豈伊人而不如兮寒雞壇之夙盟一誠可
通金石兮烏間於幽明曾思顔之不校兮顔胡舍曾孔
門之重朋兮兊麗而匪輕末俗之凉薄兮倏雲雨之隂
晴追蘭臭以長嘯兮感伐木之嚶嚶
明文海卷三十三
