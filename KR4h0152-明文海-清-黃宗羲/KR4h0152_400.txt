明文海卷四百餘姚黃宗羲編
傳十四
儒林
陶菴先生傳(高攀龍)
陶菴先生者歸子季思也蘇之崑山人名子慕字季思
其父故太僕震川先生諱有光歸子兒時即有至趨嘗
掛酒衣帶間見一卉一石佳者輙引酒自賞自餘童孺
所弄一切睨視無所屑及長苦心為文詞醲味沉情而
出之以輕聲遠度飄飄乎如祓濯于醴泉甘露而蕩以
清風被以鮮霞者辛卯舉南畿乙未從京邸交於嘉善
吳子志遠過錫山交於高子攀龍三人相得歡甚時高
子築室於蠡湖之上曰水居吳子築室於祥蕩之上曰
荻秋歸子既三對公車不第又兩喪婦得羸疾築室於
崑之西村曰陶菴三子遞相過從几席湖山衣被風月
飲食圖史見者以三人相對一室終日默然自怡而不
知其所事也然歸子病相尋不巳遂屏跡陶菴陶菴者
縛茅為屋插槿為墻屋後樹梅庭藝菊杞室中張一琴
書數百卷一爐一藥囊一瓶粟他無長物歸子鼓琴讀
書宴坐默識窮天地之無垠察品物之有自陶然不知
身之病也時復行吟溪畔覽物從容作小詩自娛客至
煑蔬沽醑而己歸子自居陶菴不與衣冠之會不詣府
縣不受當路問餽不為宗黨爭訟伸白不為子侄應試
干請雖甚貧養其子之孤者養其弟婦之寡者雖甚病
於人倫事未嘗偷惰少孤事諸兄友愛特至平居無疾言
遽色農夫牧䜿相與依依如儕伍周念童僕如子弟其
病愈久其學愈進客有至陶菴者登其堂未見其人不
知塵念之從何去也見其人未聞其語不知和氣之從
何來也飲食焉笑語焉退而慨然以嘆油然以思人人
覺其形穢不知心腹腎腸之胥易矣此所以為陶菴也
或問高子曰歸子何以願學陶也高子曰嗟乎使歸子
而得志所謂斷斷休休者其人與而以病廢所自饜足
者東籬南山之味而己此誠天下高士也而使歸子以
高士名則世之不幸也崑山令王公時熙嘗造歸子屏
騶從載酒殽而往歸子欣然納之清言彌日時以為白
衣之致及卒學者稱為陶菴先生而以傳屬高子高子
謂吳子曰惟子則能傳歸子矣吳子曰子苐傳之凡人
之美人懼溢歸子不懼溢天下之美備是矣高子曰予
懼子之得其郛郭而遺其神理也吳子曰不然歸子
如冰壺内外瑩徹其郛郭者其神理也高子曰善夫
吳子之傳歸子也歸子有一子名奉世歸子遺言敕
奉世曰人能親近賢者雖有下才不至堕落吾無以
貽汝貽以此言歸子得年四十有四其卒以丙午十二
月二十日
宋敖先生傳(郭萬程)
今稱說敖先生者豈非哀趙忠定之詩律哉或曰揭之
通衢或曰賦於三元樓壁縱筆酒三行而壁巳舁去或
曰韓侂胄不之罪或曰大怒刊章追捕編管於嶺南至
其敗乃登第或曰亟亡命走閩或曰因是遊寓遂贅居
崑山蓋二三其說皆大謬不然者矣先生名陶孫字器
之福清縣人也其父閩縣人父贈承仕郎夢於陶穴中
見二人奕而與之子母孺人陳氏陳祖於陶正因而名
陶孫焉少貧倜儻以材自奮淹貫載籍為文立就嘗曰
蟠胸一萬卷落筆五千言言皆竒奥而氣骨渾壮嘗遊
於潮潮人爭執弟子禮淳熙庚子年二十七鄉薦第一
律賦海内傳為式下第客吳中而從者如雲巨室名族
率虛講席迎致巳而入太學皆以通儒宗之時少壯發
憤而多鳴之於詩率本忠孝性情未嘗一主於譎刺紹
熙甲寅朱文公在經筵本趙忠定所薦韓侂胄搆之以
難立講予祠先生送之詩言當年靈壽杖只合扶孔光
蓋知忠定亦從此殆矣至慶元丙辰忠定死謫所作甲
寅行哀之語不涉侂胄且藏稿不輕出或為律詩托以
行無敢聞之侂胄者京尹丞趙師&KR0759;軰望風旨急逮捕
乃微服變姓名不知其所之事白而第己未進士自鄉
薦至自落魄二十年初主海門縣簿開禧末侂胄敗詎
其登第八年矣嘉定初教授漳州州守趙汝譡負詩律
無對壘獨與唱酬而待以賓禮辟戶通學宫以便其往
來因廣宫門復侵租而佐汝譡大得士秩滿辟酒所幹
官改廣東轉運司主管文字時師孫長孺性峻或嫚罵
僚吏先生既負内美勃若摩雲衝斗而長身龐眉昂昂
出意表當交際間且機疎語簡故不知者以為亢倨耳
然起蹇涉憂患明練世務歷官多可書則雖嶔㟢道固
委蛇也長孺知其質直故見必致敬改平海軍節度僉
判兼南外宗正簿而不樂往州檄急之竟謁告去常平
使者雅聞其名行部至州怪其巳歸因言可予祠寳慶
元年轉承議郎賜緋魚袋主管華州西岳廟臺疏鐫一秩
年七十二矣生平篤孝友娶崑山沈氏嚴之如賓奉祠
之年適甫悼亡室無妾媵躬執炊㸑稍有俸錢買田
二跬築室一區雖自釋蹻遲回為貧凡二十六載其修
正皭如也異時交遊類當世聞人至是旁落將盡而獨
深居簡出客至從戶内摇手謝絶之新進晚生少覿其
面所與往還者同里林文隱公遇連江李清忠韶莆田
劉文定克莊二三君子而己間有佔俾則之寂寞之野
時謂金璧易求其片言難致也然詩名益重託者益衆
故江湖集又出而有詔毁之矣其所著多未詮亦不敢
行於世卒年七十四紹定己丑子農師合沈氏葬祔東
臯先塋劉文定題曰曜菴敖先生墓其銘議郎之秩華
山之廟既嗇於少復奪之耄卓哉曜翁疇昔自號揭之
碑顔以配貞曜今郡縣志其墓苗裔居故地守之士子
則爼豆於官因舊聞而稱說之矣然先生質行其蘊藉
蓋如此今遺文真者僅僅一二大都善名理而世則多
其言詩云魏武帝如幽燕老將氣韻沉雄曹子建如三
河少年風流自賞鮑明遠如餓鷹獨出竒矯無前謝康
樂如東海揚帆風日流麗陶彭澤如絳雲在霄舒卷自
如王右丞如秋水芙蓉倚風自笑韋蘇州如園客獨繭
暗合音徽孟浩然如洞庭始波木葉微脱杜牧之如銅
丸走坂駿馬注陂白樂天如山東父老課農桑言言事
事皆實元微之如龜年說天寳遺事貌悴而神不傷劉
夢得如鏤冰彫瓊流光自照李太白如劉安雞犬遺響
白雲覈其歸存恍無定處韓退之如囊沙背水惟韓信
獨能李長吉如武帝食露盤無補多欲孟東野如埋泉
斷劍卧壑寒松張籍如優工行鄉飲酬獻秩如時有詼
氣柳子厚如高秋獨眺霽曉孤吹李義山如八寳流蘇
千絲鐵網綺密瓌妍要非適用宋朝蘇子瞻如屈注天
潢倒連滄海變眩百怪終歸雄厚歐公如四瑚八璉正
可施之宗廟荆公如鄧艾縋兵入蜀要以險絶為功黃
魯直如陶弘景入官柝理談玄而松風之夢故在梅聖
俞如關河放溜瞬息無聲秦少游如時女步春終傷婉
弱陳無己如九臯獨唳深林孤芳冲寂自妍不求識賞
韓子蒼如梨園按樂排比得倫吕居仁如散聖安禪自
能竒逸其他作者未易殫陳獨唐杜工部如周公制作
後世莫能擬議是其詩評也而他作可概見矣縣之著
述頗多先生其卓犖乎哉往志翁績字熙載漆林人
也元豐五年特科為奉議郎政和末上書言夏人無故
請和金人趙良嗣董才來降生邊隙乞斬二人篤信
好不報遂飄然南歸渡江老於白嶼之上宣和初年
童貫使熙和經略使劉法帥師伐夏敗死貫以捷聞績
以詩弔之曰千里寒沙遺白骨一番新鬼哭黃雲偷生
同惡終相蔽安得忠誠逹聖君時蔡京當國詞傷質
直不恤也著有天山十議鄭首者字晉信始家三山
遷於縣前強記能文新頒通鑑有鬻於門一夜輙默
識之鬻者驚納為贄宣和二年年十九魁鄉薦南渡
大赦首以赦文不文而别撰之遺弟子二百人馳宣于
水南山下躬效縣官跪拜狀鄉人借地架屋首戲答
之曰疆土日隘矣無可以借者為奸人所告賜死臨
刑天黑太史奏東南文星墜赦之無及矣所著有六
經解榕溪集亡傳焉
郭萬程曰以予觀於敖先生而翁熙載幸矣若鄭
晉信者敖先生其幸哉晉信或以譎刺而受譖愬死
罪其非罪乃赦志言文星者謬也倘敖先生不免視
此其何如耶
宋林儒學傳(郭萬程)
福清縣西溪宋稱儒學云閩時林遹居其間後徙於吳
皆以儒學名坊吳志以林槩在國史儒學傳而然則失
其故矣林出莆九牧葦生恕恕生遹為福清縣尉因徙
居焉遹子奉禮郎仁倜仁倜子仲雅年十四能誦詩宋
大宗召見授奉禮郎累殿中丞娶鄭氏生高字子羽大
中祥符八年進士為欽州推官徙漳州泉州興化軍以
父母春秋高踰二十年終養乃出知廣德軍建平縣多
盗能使獄無一囚遷祕書丞徙蜀縣以疾辭遷太常博
士以子㮣代蜀官槩字端甫幼穎悟年二十四舉景祐
元年進士禮部第一登甲科第九為秘書郎當代之蜀
而改知剡縣多宿滑捕逐殆盡邑屋相戒令年雖少不
可犯也改知長興縣大饑富人堅蓄踊價㮣乃出俸米
庭下召富人長老諭之曰人饑甚我不忍食爾不宜飽
且能賑者蠲役而得衆粟以飼不能至者勅吏廪其家
時他境多流亡獨其所治無虞縣未知學為開鄉校置
生員躬訓飭之日出而往夜乃歸由是登科接踵轉運
使狀其治行第一康定元年以大理寺丞出知連州州
當廣南邊郡難治數被流賊其屬山陽有湟關焉秦尉
佗聚兵自守漢武誅建德兵出桂陽下湟水故地也槩
曰嗚呼湟關一塗也佗始此限中國復此通百粤何其
無常守哉乃知山河表裏有阨有會通塞在人不在
運華夷内外有臣有畔逆順在此不在彼銘曰毋忸
侵伐以尚武功毋僥得喪以為汚隆爾教爾育爾勤爾
恭舉億兆姓納之心胸關河蔕芥敢噎其中而選蠻籍
土民栅要衝購徭人使守禦由是流賊不敢犯又上封
事言行陣無法而出於臨時將無素備而取於倉卒軍
不予權而監以宦侍若是者雖得古之材使循今之法
亦必屢戰而屢敗請附唐府兵之法四斂一民部以為
軍閑耕被甲皆兵因命其家咸得蓄馬私乘休暇官為
調習不報徙淮安軍又言蜀饑願罷川陜漕發常平粟
代民租募富人輕粟價除商旅之禁使通貨相資所至
有善狀慶歷七年遷太常博士召試學士院拜集賢校
理以歸省親卒於道年三十六自幼警敏好學忘寢
食所著有史論百篇辨國語四十篇雜著六百餘篇高
自以子代蜀得知武進縣改高郵縣時除屯田員外郎
自陳曰臣有子先臣而亡臣當州判老矣願監泰州税
至泰而請老天性慈惠毁譽不動好義薄利善與人交
少同學生習章句獨持孟子韓文曰此可以為師矣故
著書數十卷其言多似孟子終年六十九時㮣諸子幼
高夫人黃氏同縣人也携諸孫獨栖吳旁無支親斥賣
簪珥以資經理惡衣服而置田宅葬兩世於寳華山自
子始就學固嘗夜治絲枲居其旁教督至是嚴課諸孫
如昔有不中程朴之故四孫登第皆出於少俊希旦同
登嘉祐二年進士四年而邵顔登越八年夫人乃卒嘗
謂諸孫曰吾迨事祖姑而弄曾孫保有汝家起於既墜
吾死不恨矣附葬於夫之兆劉邠曾鞏志之而稱其賢
智焉希字子中别頭省試第一歷同知樞密院諡文節
邵字才中寳文閣直學士贈太師諡正肅顔字仲和中
奉大夫直袐閣光祿卿贈少師故仲雅以贈少保高贈
少傅吳國公槩贈太師嘉國公而希史有傳及顔多貶
辭其獨稱者旦旦槩次子也字次中初為象山令以文
學為政邑人有割股療其疾蓋大得民心如此由著作
郎主管南常平擢太子中允熙寧三年擢監察御史裏
行不五月上書曰王安石以李定素出其門聽其不服
生母喪擢在君側為崇政殿說書遂使朝廷之上經筵
之間寘一不孝之人何以儀刑天下以此罷守故官久
之幹當奏院陳繹領門下封駁文摭其前論罷之累年
乃僉書淮南判官入為太常博士工部考功司員外郎
元祐元年拜殿中侍御史甫涖職即上疏曰廣言路然
後知得失逹民情然後知利病竊見去歲五月詔求讜
言士民爭欲自獻及詳觀詔語名雖求諫實欲拒言約
束丁寧使不得觀望迎合犯令干譽終之必行黜罰以
恐懼之於是人人知戒言將出而復止至再申諭方逹
天聰聞初詔乃蔡確章惇造端其辭盡出於惇今二人
既去餘黨常懷醜正惡直之心願深留宸慮以折邪謀
遂論吕惠卿鄧綰既罷揚州猶涖小郡之民奚罪焉乞
投散地以謝天下又言近彈王中正石得一等雖己薄
責得一所任肘腋小人如翟勍之徒亦宜編削詔並降
諸郡營校又論崔台符賈種民舞文深酷之罪皆逐之
大抵所論皆反希顔之所為也出為淮南轉運副使歷
左司郎中祕書少監太僕卿終河東轉運使子虙少穎
悟絶人伯父希獲古鏡背有龍朔二字虙從旁曰唐大
帝時物乎希異而稱其文名當繼祖遂以德祖字之孔
常父掌揚州學虙年十七試冠諸生會神宗遂罷尊號
坐客或論尊號所起虙避席對曰宇文周宣帝生號天
元唐高宗自稱天皇自是美稱寖多矣常父遂擢為都
講不受元豐中試太學第一後試賦屢高等而連黜於
禮部旦當任子虙遜其弟膚旦不許虙即取膚名上之
會詔必以序乃詒書諫官曰虙當以廢病自棄矣膚乃
得入仕旦牛於河東虙扶喪歸葬盡禮登紹聖四年進
士教授常州時方三舍取士州士籍者千餘人皆身為
勸率焉大觀三年廷試常士選者五十三人上賜特詔
轉一官州立進賢坊榮賜亭侈之在職六年用從官薦
不詣政事堂遷揚州教授擢河北西路提舉學事陛對
上首以久歷師儒顧問甚渥且使徧行所部推廣風旨
虙奉詔請加錫鄒兖二國公諡捐廨圃歸學除開封府
左司錄以府尹不之禮請老夜自書牘旦報可家人乃
知即日出國門士大夫奉餞不及既歸不入州縣無一
言及時事為人強敏有志操錯綜貫穿文敏速暢而有
抵宿凡所欲為則自信不疑晚好浮屠外生死說不食
肉十四年始疾即不命醫藥逮卒弗亂年六十六居
大雲坊而號大雲翁集因以名凡百卷有易說書義禮
記老于解神宗聖訓十卷西漢詔令十二卷附父葬博
士隝膚字碩儒坐元符上書而陷于黨籍其時希已死
至崇寧四年還上書流人而邵子攄如遼報命歸而貶
矣攄字彦振以蔭特賜進士歷左丞中書侍郎申贈開
府太師史有傳多貶辭希子虡元祐進士後試宏詞第
一歷祕閣修撰是後登第者光祖槩子雄之孫也為縣
令世于閩者高弟商之子開尚之子棐同希旦登進士
南京少尹孫摯進士儀曹林氏凡以蔭補官六十人鄉
書奚啻百數在吳為最盛閩今多喜稱其後焉
郭萬程曰林氏之盛吳門稱焉然槩死而後寓之則八
子非吳産其孫十二人而吳産者衆矣若希攄位宰執
豈不翩翩然而貶於史氏不足為家聲重余觀古靈薦
槀稱希與鄭俠之列其治五州亦多善狀伊洛諸儒則
稱其祿隱之言攄以唱名坐貶乃其所讀固是也陸務
觀稱之為有王陵少戅焉而皆為章惇蔡京所點是
故君子慎所與矣獨旦象賢不黨於昆弟尤難即二
子者亦豈可少乎哉
宋福清儒林傳(郭萬程)
自司馬傳儒林宋乂立道學者福清縣一人焉王蘋字
信伯其先縣刹上人也自唐水部棨之八世尚書郎伯
虎州教授伯起皆世其文學從弟仲舉徙吳生蘋伯
起遣之從程子於洛得高第之學若楊時者居多時
曰同門後來莫踰伯信者紹興以白衣賜第終朝奉郎
居平江而葬長城詳在吳志傳中閩自時載道而南傳
羅從彦李侗至朱熹其宗為盛而私淑蘋傳莆侍郎
林光朝光朝聞陸子正得程門尹焞之學而又與之遊
及吕祖謙張栻朱氏並鳴為先軰而號南夫子歸莆以
講於東井紅泉間閩之洛學又其宗也在福清者白衣
新田林子充長於往學有指南集三卷詩文二卷論五
帝而繪為圖其論語詩五十首侯官林之竒引之伯起
友也紹聖進士林虙字德祖終開封府左司錄有易說
義禮記解則寓居於吳元符進士場前倪登字彦及者
有論語解宣和收雲中而沒於聘使特贈太中大夫
宣和鄉薦鄭首六經解以罪死而書廢皆宣和先蘋
者當蘋之時宣和進士大壤黃祖舜紹興上論語講
義十卷帝令國學鋟行朱熹引之其解他經凡數萬言
紹興進士二人余玩黃顔榮字全仁有六經解莆人多
宗之稱蘖山先生上井林栗傳其學有易春秋論語
說白衣林文昭字宗範亦上井人有論語解一卷松林
許天瑞家貧不娶與弟人瑞以道自樂解論語六經
莆及泉士稱二許先生皆相友教以解經列儒林未聞
出於蘋其涉福清以教則始於光朝光朝俠壻也故常
往還而過翁亢之家亢字柔中號荔枝臺能詩隱居
教授光朝每嘆此翁五十年丘園而城市鮮知名者從
子昭文圃非時得荔枝其母曰豈有嘉客踵門耶頃之
光朝至因名為茘枝紅亢與昭文漆林世家皆豪傑士
而為相引重門人可攷者五人楊林魏几字天隨以克
已復禮問答曰五湖明月因以穎悟賦丹霞夾明月有
半白在棃花之句人以半白棃花郎目之又有二盥阿
盥林氏字載德小練人問六經根源無所入苦心而欲
投江光朝稱之為魚鹽中膠鬲叔盥陳氏不知何許人
少從於紅泉出揖客而客頳然光朝曰心不負人面無
頳容叔盥悟而自戶遂以行義名在海口者曹方賢而
早卒
林亦之字學可網山人也徙居海口之曲維盛年挾策
遊四方卒以不契去又將謁光朝齋宿與客語夜半
聞息入而驚寢者光朝曰寢與人同夢乃自作遂大
喜吾得師矣自此事之三十餘年光朝席下歲率數百
人莆劉朔為福清賢令而顯貴相望然言高弟必亦
之以也光朝卒亦之嘆曰程氏寥寥乃有先生自六
經絶筆而此為獨悟百年宇宙有君子者吾得而
師事之百年宇宙無君子者吾不得而師事之其
憾何如也而哭之如父忌則哭其墓朱熹早年過莆
與光朝語喜躍忘寢食至是再過嘆莆無能為之
嗣莆推亦之嗣講席光朝之學一本於躬行言動必
以禮超然不喜著書亦之戶外屨幾半於師矣或勸著
書答之詩曰講學紅泉不著書只將心學授生徒趙汝
愚帥閩辟入東井書堂待以賓友之禮上其學業於朝
命未下而牛所著論語考工記毛詩莊子解多門人所
述惟詩數卷及玉融志其筆也子間字綺伯客死而遂絶
莆中劉克莊少師綺伯而稱亦之曰光朝之文峻潔古
奥人能之者鮮詩自宋來第視經義而為有韻者爾
光朝始好深湛而加煆煉焉有累月經歲繕一章未就
者亦之之文酷似其師詩律高妙絶類唐人疑老師或
辟之他亦稱是焉學者稱網山先生一曰月魚先生有
夏良規者字道矩有論孟六經解不知其世亦海口
人也
陳藻字元潔侯官水西人而僑居于横塘距海口不
半舍初從亦之於網山又從於紅泉時陳叔盥授詩於
光朝與之讀國風於古寺吟諷累夕俄至采蘋掩卷而
泣頓得中庸之旨叔盥喜告亦之而遂以見光朝曰吾
常語若詩不歌易不畫無悟入處而今於是尤信吾詩
不亡矣乃受其拜而接之如孫藻為通儒遂嗣亦之講
席開門授徒至泛游江湖﨑嶇嶺海積鏹百千買田數
畝輙為人奪去其困甚亦之焉視昔遺逸阨窮之士若
墨翟之悲韓非之憤虞卿之愁梁鴻之噫可為感時觸
事之作者多矣而藻講學明理不汲汲希世入則課妻
子耕織出則誘生徒絃誦或拾穗而歌或舞雩而詠獨
志孔顔之樂學者稱樂軒先生時有林萬頃字叔度大
湖溪下人也其解同聲相應曰蠶絲吐而商絃絶銅山
崩而洛鐘應其聲同也磁石可以引針琥珀可以拾
芥其氣同也氣同聲異天壤咫尺聲同氣異咫尺天
壤平地而水濕者先濡水上而下也抱薪而火燥者先
燃火下而上也龍興而雲從雲自下而上應者也虎嘯
而風號風自上而下應者也水火燥濕無情而應有情
雲龍風虎有情而應無情始藻聞其解春秋易意内
鄙之及見此章曰當北面矣藻解語孟章子杜詩自成
一家言視亦之而加雄放劉克莊稱之謂猶百官宗廟
焉為人墓銘云佛入中國祭禮荒胡生奏樂孤子狂里
人化之不作佛事其衞吾道而嚴異端如此亦之四十
二藻七十五後死者四十年邑井聞見日陋張吕書在
可以磔裂欺世故人能言之陸氏疑信間矣自光朝沒
門人或更他師獨亦之藻篤守不悔至藻亦絶其門日
微林希逸字肅翁號鬳齋縣之漁溪人也曾祖昌言
及子介皆紹興進士俱通判希逸介侄孫也家去莆三
舍少從藻於紅泉既而走江淮其聞見益博端平之元
解試省試賦魁入太學明年成進士甲科第四人為平
海推官以清白稱淳祐中遷秘書省正字因對乞信言
路早决大計慰人心上皆開納歷翰林權直學士兼崇
正殿說書八年以直袐閣知興化軍藻死二十餘年矣
嘗念林陳微絶既祀藻於家廟又白尚書禁二墓樵采
歲時若遠歸必墓祭出處命祝史以告至軍下車首誥
學者自南渡後洛學中微朱張未起以經行倡東南使
知聖賢心不外於訓詁者自莆南夫子始初疑漢儒不
逹性命洛學不好文辭使知性與天道不在文章外者
自福清兩夫子始乃鋟其遺文為三先生集時莆祀光
朝而諡文節矣至是併祀亦之藻為三先生祠景定四
年為司農少卿舉亦之藻為有道士及林公遇幼承父
澤奉親不仕乞褒崇之詔諡亦之文介藻文遠俱贈廸
功郎公遇諡文隱進贈原官一官有司樹表書諡而祀
於縣學宫亦稱曰三先生祠春秋釋菜三日遣學職各
一祀其墓公遇學兼朱陸著求心等錄語在石塘書傳
而尤善言詩蓋藻之友克莊内兄也希逸初學詩藻得
克莊詩語之希逸少七歲耳因而定交才名相軋至莆
鋟其集而序之為大家時之評者謂希逸文有楷範而
邃理學優之克莊序其詩以宋自光朝三傳至希逸比
之於師槁而華矣散而密矣嚴而紆矣搜索如象㒺之
求珠斷削如巨靈之施鑿經緯如鮫人之織綃及其得
心應手也簡者如蟲魚小篆之古焉協者如韶鈞廣樂
之奏焉偶者如雌雄二劍之合焉蓋非經義之有韻者
也且曰吾當退舍矣文天祥稱其不戚戚得喪而言語
文章足以詔今傳後是觀乎其大者終中書舍人所著
有易講春秋正附篇老莊列口義攷工記解竹溪十一
稿嗚呼閩自楊氏道南獨此可接羅李之宗惜時儒未
深知至希逸亡傳且自道學興其辭命多鄙獨光朝之
門斐然亦至希逸而亡子詠寳祐進士朝奉郎歷興
化倅國子監其從弟希道及族海者皆進士稱世家元
初武夷熊禾申希逸之請祀三先生并希逸於郡學至
正十六年知州申閻家奴為三賢祠於龍江書院祀亦
之藻而及光朝為嘗至於斯也十九州桃村蔡復初舉
明經為書院訓導少從龍江梅林所余大車學易受書
又從惠安盧琦學詩孝友力義琦卒心喪三年欲立祠
不果申閻家奴甚尊禮之所著有詩銘訓集子仕賓仕
賓洪武初進士
郭萬程曰言後學者毋論顔氏之子即王通之董常亦
獨與於斯文然則亦之(闕)死一(闕)而與(闕)
儒並行世所謂豪傑之士非耶希逸之於師未居魏文
貞之地秉陳叔逹之筆而在三之義無憾焉故師嗣雖
絶其爼豆不廢且於公遇義則廣矣郡學祀希逸是於
師席為不孤蓋聞風而舉之豈必及門家子弟哉
明文海卷四百
