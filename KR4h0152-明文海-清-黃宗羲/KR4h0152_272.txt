明文海卷二百七十二餘姚黃宗羲編
序六十三
詩集
劉上甫詩序(周詩雅)
語云詩能窮人非詩之能窮人而窮乃詩境也又云愁
苦之辭易工非愁苦之偏饒於辭而辭之以凄清逼出
者愁苦乃工境也是故楚臣去國漢女辭宫以真情而
造真語雪害朝唫霜笳夜拍以真語而貌真情字字涕
淚字字名通無古今一也如我昭代盧次楩以楚囚而
噴礴其犖落難降之氣徐文長以羈栖而緜邈乎寥空
高寄之思讀二君之詩者入口若棘入喉若刺入心脾
若耿耿素不相呷之味拗尋嘗之菽粟而别自戛然噫
此二君之所以不泐也亦窮愁寂寞之所以存名士于
千古驕才人之三寸而無致玄其亭咄其書于動便得
礙之處而獨予之以堪不可謂非造化者之寵窮愁寂
寞者也劉上甫胷抱異姿落筆如摛會稽之神繭而自
成天藻其詩初艷王李尋目囁之茲鼠肝而蟲臂之矣
意必日真調必日剙格必日古字必日新若深若淺若
遠若近有天機焉以行于其間蓋原其高貴之骨氣而
坎壈練其神色嶮巇深其閱歴上甫每酒次耳後生風
鼻尖出火以白眼向人人無不歎其神遠者向顔齋以
頌酒而茲署以逸醉知上甫之傀儡有澆不盡者在予
願上甫無替襟期百篇斗酒良足不泐何必煦煦家人
生産是問耶社中為伯始師慕生兄曩久以韻語相訂
上甫不憶庚戌歲春甸之咏我輩四三兄弟滌腸鏤肺
為之今予以鹿鹿紅塵有孤白社上甫其將有猿鶴之
誚矣哦醉逸之詩而以愧吾勞敬為醉鄉拈一瓣香以
庶幾於昔人薔薇露水盥手啓讀者上甫又將目囁盧
徐而漂之矣
官子詩引(杜詔先)
天下言詩之家固人人殊哉清新博麗之異途獨剙準
古之異術力索自然之異尚予以為皆是也惜乎皆後
半截語耳其說在治玉矣今有良玉於此或欲琢以為
釵或欲鏤以為環或欲剖以為玦或欲礱以為珥又或
欲仍以為璞然而所以可貴者必其質先是玉也玉則
無不可也不然而石然即琢之鏤之剖之礱之仍之均
無當也今世所言清新博麗獨剏準古力索自然諸目
則琢之鏤之剖之礱之仍之之說也而皆不先問其是
玉與否是故各操一石而坐於五達之衢講求時樣摹
倣古欵矜詡獨見盖不啻目力既竭彼此相譏而不知
其究與瓦礫同棄而巳何也彼質非玉也多端何益哉
吾友官凝之為詩不然匠心細意亦有時粗枝大葉渾
渾噩噩亦有時巧極工錯而要其可貴者則以其璠璵
結綠之質時隠隠見於筆墨之先篇章之外乃所謂玉
焉耳諸餘非凝之所屑也嗟乎今天下戎馬生郊中原
喪氣嘗中夜拊枕念吾高帝之豐功大烈欲竊比唐柳
宗元宋謝皋羽排比其櫛風沐雨以至於制禮作樂之
蹟為國雅若干篇以備采擇而才分不高見聞孤陋未
克就緒雖然此大事也郊壇琮璧非玉曷以將與官子
交勉之
明文海卷二百七十二
