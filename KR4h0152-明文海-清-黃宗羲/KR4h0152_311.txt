明文海卷三百十一餘姚黃宗羲編
序一百二
時文
徐廷葵燕中草序(李流芳)
余與廷葵稱同籍者十年虞山疁水相去二百里會晤
頗疎丙辰之役同寓顯靈道院比隣往還無間朝夕始
習廷葵之人與其文廷葵外渾而中朗其文之清堅沉
厚亦如其為人冬寒夜長時與廷葵擁罏篝火相對論
文旁及身世之事刺刺不休或至申旦所居宫中有兩
傑閣每雪後朝曦輒携酒登眺攬西山之秀色及大内
宮闕之壯麗偶有名酒必相呼對飲不醉無歸盖余得
廷葵不覺身之在遠而廷葵亦謂比來幽憂之疾得余
始為豁然遂能日進一斗斯言不虚也無何兩人俱被
放廷葵先出都余棲遲邸中舊歡都盡每出見新貴人
雜沓長安道中輒自念生平好尚迂闊於公車之業不
肯細意入夢青山便當終以自保廷葵廿年苦心其人
與文清堅沉厚皆合福德相而作此寂寂人事無定豈
復可論乎方今世人眼孔如豆附羶逐臭賢者不免友
人方孟旋嘗與余相顧感憤今年孟旋既得雋且盡收
氣類中下第者得數十人之文刻之都門而句曲張賓
王每下第後輒定為元魁名家索新貴人文竿牘遍長
安紙為增價兩人意致相反如此嗟乎余與廷葵之文
欲以何向耶余不能定廷葵之文迴環再過但覺往時
寒風密雪擁罏高飲光景颯沓紙上是不可以無序遂
序而歸之丙辰六月立秋日
明文海卷三百十一
