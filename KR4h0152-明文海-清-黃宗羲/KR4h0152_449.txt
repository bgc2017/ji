明文海卷四百四十九餘姚黃宗羲編
墓文二十一
名臣
翁尚書墓誌銘(代徐少湖作)(薛應旂)
東涯翁公之卒且葬也其子某持狀走京師乞余
銘其墓石余惟四郊多壘卿大夫之恥聞鼓鼙之
聲則思將帥之臣若公者固今之所欲得其人而
任之者而公不可作矣銘其容辭按狀公名萬達
字仁夫東涯其别號也廣東潮州揭陽人先世居
閩之莆田有名雄者徙潮鮀江里之舉登村雄生
保保生琦琦生肇綱公曾祖也肇綱生公祖可俱
以公為兵部尚書累贈如公官可生公父玉封亦
如之母許繼母某某贈封俱太夫人公少而穎異
五歲能誦書比長文日工嘉靖己酉科鄉試中式
丙戌科登進士授戸部主事歷員外郎郎中督税
𣙜務所至以廉法著稱嘗疏劾戚畹沮抑權貴雖
謗言朋興略不為動出賑畿輔多所全活自是公
之名實籍籍人士間矣及出補廣西梧州知府梧
雜民夷加以師旅公經畫供億足用省費總兵仇
鸞縦卒横行公縛之繋獄郡稱治平自是公之名
實籍籍遠邇上下矣會安南莫登庸簒國稱制南
人上變朝議征之上命兵部尚書毛伯温侍郎張
公經同咸寧侯仇鸞督兵討之添注公為廣西征
南副使贊理兵務因條陳事宜白二公密募敢死
士梁文韜等數人入安南偵其情龍州憑祥二州
土舍趙楷李寰韋應以繼入未明嫡孽爭立作亂
數十年不巳登庸曰中國土官比比弑逆無能正法
獨慮及我何哉督府聞之謂公曰君其謂何公
曰兩州相連三凶鼎立難以兵勝惟斷其中堅使
不相聯屬音問不通然後可次第圖也公於是曲
為之所遣指揮錢希賢首擒應次擒寰後乃召楷
諭法申恩竟杖殺之立其子匡二州悉定吏民德公生
祠尸祝左江斷藤峽猺獞侯公丁以其兄勝海為武靖
州目黃貴所刺譟衆為亂朝命討之衆謂非數萬人不
可公不煩兵密謀擒公丁磔于市乘勢集兵破賊藤峽
悉平又四峒為土人黃賢相所據稱兵脅衆以奸法紀
酋類延蔓甚費區畫公諭參將余恩駐兵徐圖授以秘
策賢相尋獻地以附南寧督府上其功陞公浙江右參
政尋改廣西公受督府檄屯龍憑思陵等處誓師觀變
獲安南姦細丁南傑削幅延欵畢得其國中情偽乃縱
之歸國俾語登庸蚤自為計登庸大恐遂詣鎮南關納
欵遣其姪文明奉表降上貸之罷安南國為都統使司
賜登庸不死以都統使治其地於是班師論功行賞有
差而公之功實居其最值病疽乞歸不允陞四川按察
使尋陞陜西右布政使轉左無何擢兵部侍郎兼僉都
御史總理宣大偏保軍務專制閫外劾奏將官郤永姜
奭士皆知奮修築邊墻垂二百里增添墩臺絡繹相望
敵不敢輕犯上嘉之陞右都御史兼兵部左侍郎既宗
室充灼連兵入寇公督兵鏖戰參將張鳳死之公為文
以祭賻歸其喪疏請錄廕立祠將卒感泣思奮敵乃遁
去事聞進公左都御史兼官仍舊諳達阿布該遣使求
貢兵部請下公議公曰封疆之臣惟知戰守因疏數事
皆安攘大計己酉春敵逼居庸公以宣府將軍才弱遂
檄大同總兵周尚文率銳卒禦之大戰三日公躬擐甲
胄誓不與之俱生會西風大作公索車數百輛曳柴以
進塵霧蔽天咫尺不辨敵乃大驚曰翁太師兵至矣解
圍宵遁捷聞上大喜陞公兵部尚書兼右副都御史尋
召入掌本兵事慎選將帥振刷頽敝本兵作氣未幾以
父喪奔歸庚戌七月大同失事廷議以金革故事起公
公上疏陳情乞終制八月敵由古北口入犯畿甸上特
召公入掌本兵馳使促之公即日告父位單騎就道間
關萬里未即抵京仇鸞素與公隙又懼公撓其事飛語
譖公緩於趨召且謂邊牆不修則敵小入而小入勢必
不聚邊牆修則敵不能小入其勢必聚為大寇言頗感
聽公至奪秩為兵部侍郎兼僉都御史經略紫荆諸關
時鸞大括邊鎮勇銳聚之京營托名防護民間又苦抽
丁遠近騷怨公疏寢之辛亥夏足疽忽作疏請終制遂
罷去既以謝疏字訛革為民公冐暑買車微服就道人
亦不知其曾為尚書也歸冬十二月葬父尚書公哀慕
不置壬子冬游武夷鯉湖道趨三河經清流縣疾作至
上杭舟中劇甚遂瞑目而逝時十一月十三日也又二
日抵家又四日復兵部尚書詔至而公己不及見矣公
生弘治戊午六月二十八日年五十有五配張氏累贈
夫人先公卒繼孫氏累封夫人子二思任縣學生早卒
娶李氏思佐以公廕為國子生娶某氏女二長適都御
史莆田鄒公子廸次受福建參議劉君子某聘嗚呼天
下嘗患無人有人嘗患不用乃今有人若公顧又用而
弗究不能少延歲月以濟時艱此吾之銘公所以重有
感也銘曰
天之生才不能數數於惟翁公奮起南服底績徼外威
行漠北九伐平邦樞府鈞軸勲耀旂常名流汗竹我思
古人疇與公屬文武吉甫詩書郤縠誰實尼之勿永其
禄今夕何夕拊髀頗牧胡不憗遺惠我王國有封若堂
窆此良玉我作斯銘以昭芳躅
谿田馬公墓誌銘(薛應旂)
嘉靖三十四年乙卯冬十二月十三日亥時關中谿田
先生馬公卒是時全陜地震山城傾圮覆屋折木士民
壓死者以數萬計遠近震驚謂斯文之喪有關于氣運
雖人百其身莫可贖也先是九月初公有疾謝客武進
薛某適在陜闈撤棘視師鄜延過公里第公強起延見
且輿疾送于郭門設席拜别屬為身後之文某謂余未
去陜公方夀考何以有此固辭公曰子遂忘吾寄浙之
言乎值明夷之象為火地之占宜再玩之遂拜某甚疑
焉詎謂不幾月而訃至余亦罷官去矣公之子光禄君
希古服公治命齎公門人趙富平所為狀徒步三百里
逆余于歸途衰絰稽顙伏地涕洟必請銘公墓上之石
余憶曩昔與公論道白下晨夕比隣唯公信余遂為忘
年之交二十年來南北睽隔數千里余數被譴謫而公
書問每至兹不忍負公之托亦不敢負公之知也遂按
狀書之公諱理字伯循恬於仕進唯欲明農學者稱為
谿田先生其先陜西富平孫姜里人也元末有名仕禄
者徙三原之王村洪武初再徙丁村是為三原始祖仕
禄生仲良公曾祖也配傅氏仲良生貴配張氏貴生
公之父江配劉氏貳李氏曾祖至父皆以公累贈光禄
卿配俱贈淑人李實生公贈亦如之江隠居教授行義
著聞人號為雲巖先生其詳具載高陵吕涇野先生所
譔誌中然則公之賢盖有自哉公幼穎異四歲能讀書
作字十歲能文旋又能詩十四補縣學生受易于同學
生雷鳴後雷不第公聞譽日起執弟子禮唯謹三原士
人知尊師道實自公始鄉先逹王氏端毅康僖二公父
子闡明禮樂俱屬意于公而公之明經博史康僖則或
未之逮也時邃菴楊文襄公督學關西每試公即稱為
天下士於是涇野吕先生尚未及第遂相結會先是關
中士人多以文藝相高動稱先秦兩漢其以理學相講
明而知紹張子厚之傳者實自先輩始弘治戊午公以
春秋中鄉試第四再試禮闈未第益邃于學端毅公著
四書五經臆見集歴代名臣奏議皆公手正山西李五
至三原以左道惑衆公即聞于縣逐之出境既游太學
與涇野及安陽崔後渠諸公相交切劘而文章德義名
震都下高麗使人亦知慕之錄公文以歸及撥歴清黃
同事有陳情表者傲物使酒衆皆遠之公獨與處踰月
其人禁酒改行遂為善士孝廟上賓公哭之慟盖己預
知逆豎之萌將兆正德初年之變矣昔人謂范文正公
自做秀才時便志在天下國家謂公其人非邪乙丑冬
公生母卒服闋踰年為正德庚午秋又遭父喪公先後
哀毁煢然骨立祥&KR0941;中會檢三禮編集成書唯是戊辰
辛未皆不預會試安南貢使至京問禮部主事黃清曰
關中馬理先生何尚未登仕籍清曰乃先生不仕進耳
非遴選之有失也其名重外國若是至甲戌科公年四
十一矣復上春官公卿以下咸請識面四方學者至聚
觀之公初以春秋魁于鄉至是乃以詩中會試第九及
殿試策問大學衍義公對略曰大學之書乃堯舜禹湯
文武之學也傳有克明峻德湯之盤銘堯舜帥天下以
仁之語真氏所衍漢唐宋之事非大學本旨伏願陛下
惟以聖經為學以堯舜文武為法又云真氏所衍止于
齊家不知治國平天下皆本於慎獨工夫德秀宋儒其
所造詣大率未精願陛下惟以聖賢為學勿泥真氏之
見以公失發問之意置於二甲第二識者咸以公不預
及第為惜公笑曰王曾及第謂志不在温飽而理之志
則不在及第也君子愈重之是年秋授吏部稽勲主事
尋調文選一應銓注陞遷郎中或有所上下公皆以義
規之一日公疾同寮代為廵風司偶火公曰是安可以
累寮友也遂扶疾赴部聽參後竟釋之維時郎中與公
議論不合公即引疾上䟽告歸者三年戊寅復任值武
廟將南廵公與黃鞏諸同志伏闕極諫雖受廷杖駕亦
遂止未幾送母劉太淑人還鄉乃設教于武安王祠藩
臬諸君為建嵯峨精舍以居生徒既劉卒公哀慟以謝
諸生諸生皆依依不忍散去初公舉禮闈實黃鞏所取
既公與黃同官而公師事之曲盡恩禮及黃陞南大理
寺丞後以進表至京病卧朝房甚革公亦適以領勘合
至京聞而亟往視之黃張目曰汝至矣遂瞑而逝公為
位而哭經紀其喪以歸甲申公復除以議禮不合廷杖
尋轉文選員外郎陞考功郎中有莊懌者在正德初附
瑾首開查盤革職至是奏辨求復下吏部看行公寢之
諸要路俱為託公公請病求歸内閣遣人謂公曰所托
事不行亦得不必求歸也事竟寢丙戌例當考察外官
公博訪詳審以定去留時臨穎内閣東光冡宰各挾私
忿嗾人論劾欲去廣東河南陜西三省提學副使公乃
昌言曰魏校蕭鳴鳳唐龍即今有數人物若欲去此三
人請先去理唐由是獲免魏蕭調用上疏後公猶争之
不置蕭補廣東魏補河南仍各為提學公之保全善類
以扶元氣如此類者甚多丁亥京察公力去巨奸彭澤
澤雖夤緣入館而心跡己昭卒以取敗是年陞南通政
赴任過池河見驛丞貎類黃鞏問之乃其弟也公即泫
然泣下既乃作詩贈之有六年復見先生面為過河池
遇叔開之句丞名肇叔開其字也或謂主司取人自是
其本分内事公何德之深也公曰生我者父成我者師
父之生子亦是其本分内事子當如何言者愧謝之盖
公之厚于倫理類如此在通政時見本狀赴訴有關于
人倫風化者公反覆諭之訟者愧服多弗克訟戊子五
月引疾告歸辛卯陞光禄寺卿赴公于家故事凢解事
百需率先關節中官否則留難人甚苦之及公至釐革
宿弊德望所孚雖中官亦無敢梗者人稱便焉尋疏致
仕不允癸已秋上病䟽獲歸林下者十年癸卯復起公
南光禄卿仍以病辭不允赴任踰年公七十一矣引例
陳情致仕乃得賜歸歸即隠于商山書院諸生問道者
遠近踵集公山巾野服鶴髮童顔望而即之固充然皆
德容令色亦飄然若仙風道氣如是者十餘年而公始
告終距其生為成化甲午正月二十七日年盖八十有
二矣謂為存順殁寧者非邪嗚呼賢人君子代不數人
公生國家全盛之時鍾河華英靈之秀所稟固己不凡
而一時聲氣相應者乂多理學之士宜其直接横渠以
泝濓洛為世大儒也公嘗謂見行可之仕唯孔子可以
為之學聖人者當自量力故公每出不一二年而即歸
歸必十數年而後起綽綽然於進退之間雖欲磨涅者
亦末如之何也公所著有四書注疏周易贊義書經䟽
義詩經册義周禮註解春秋修義全陜通志詩集文集
凡若千卷公娶姜氏再娶張氏劉氏生子一曰希古娶
李氏生服輿公長孫也以公廕授光禄寺署丞希古封
如其官李封孺人女二一適涇陽張尚忠一適邑人郝
黌孫男五長即服輿次曰服驂曰服□曰服駋曰服箱
孫女六曾孫男四曰驅曰馳曰騋曰駪曾孫女四嫁娶
皆士族希古卜以某年月日葬公于丁村塋雲巖翁之
次銘曰
嗚呼谿翁三秦豪傑一代鉅公文章道德為世所宗其
存也中原式化四夷嚮風其亡也上為星辰下為河嶽
盖將與天地相為始終四尺之封千古之崇嗚呼谿翁
復馬光禄(薛應旂)
尊翁豈直關中豪傑實天地間偉人也墓石勒銘豈宜
委諸鄙人憶翁存日嘗以此見托而余即以翁平日所
言辭之矣執事獨不聞之乎翁平日嘗謂余曰吾關中
人甚自知李空同與何栢齋素厚空同將死命其子無
請栢齋為銘曰栢齋一生清古吾則涉於任俠不當以
人累文縱栢齋曲筆人亦不之信也王渼陂亦與吕涇
野素厚涇野既沒其子請渼陂為銘渼陂曰涇野一生
高古吾則放于聲色不當以文累人縱吾直書人亦反
疑之也僕固硜硜鄙人不敢少有恣肆以此誤受尊翁
知然迂妄忤人方且為擯棄將不文累尊翁乎執事以
尊翁之誤託遂不遠百里必欲得余文了事而趙富平
又為執事致詳余見執事之䟦涉遠道且感尊翁平生
知長别永訣亦願一附名者謹于閿鄉逆旅撰次以授
來使深愧蕪陋且道途匆促不能發揚盛美尚乞轉致
三石諸公刪潤庶或可以入石不然置之可也儀幣過厚
附使返璧不允赧甚赧甚
明故資善大夫南京刑部尚書贈太子少保箬溪
顧公行状(徐中行)
顧公諱應祥字惟賢號箬溪其先蘇郡長洲人也高祖
夀一生伯通伯通生克升凡三世世居長州滸墅鎮然
皆隠約弗著自公考恬靜翁成化間挾扁倉術行游湖
間悦長興山水遂占籍焉娶烏程名家楊茂公女即公
母楊淑人也自克升及恬靜翁俱以公貴贈南京兵部
右侍郎楊淑人夢有龍首而麕身者降其室神指曰麟
也乃産公翁竒之名夢麟盖成化十九年九月二十五
日及髫而嗜學絶不好弄翁愈益竒之乃躬為師傅而
楊淑人相翁督課尤嚴以故成器獨蚤弘治十七年公
甫弱冠就計偕明年乙丑登進士丙寅毅皇帝即位詔
充輶軒使者纂孝廟實錄於南畿明年戊辰事峻授江
西饒州府推官饒故劇郡會守及屬邑令多乏竝攝于
公衆方以少年少公及公視事迎刃竝解即老吏吐舌
驚服謂弗如也亡何姚源洞寇毒螫數百里擄樂平令
汪和勢甚洶洶計無所出公據老卒脱而賊亦解去自
是聲名大起辛未以臺諫徵至京師以年少不應格補
錦衣衛經歴當是時錢寧為衛尉方貴幸睢盱朝著間
而公益以禮法自嚴鈎染之不得寧嘗屬公且疏草自
免公故為峻語風之寧心動感公曰顧公為我矣出為
廣東僉事嶺東道汀漳山寇起毒螫三省中丞王公栢
討之公以竒兵挫其鋒擒鹵首雷震温火燒等千四百
餘功王公奏聞命下勘報而公必辭讓功他省不報亡
何金璋韓亞颯等寇海上公既督樓船横海覆其巢而
湖廣郴桂寇又繼起公又移兵芟薙之前後獲寇級千
餘半歲間三揵嶺東晏然於是公武略遠振咸謂伏波
再生矣己卯入賀萬夀至京而江西寧庶人事起乃擢
公江西副使分廵南昌道公馳傳往則罪人己得然亂
後諸務廢弛庶役不平瘡未起訟牒蝟集公乃夙夜經
畫内則綜理簿領外則均平徭役招集流亡民始慶更
生然公一意拊循不為傅會希合兩臺史嗛之摭他
事論公吏部廉知狀竟格不下然坐是不調者六載丙
戌始量移陜西苑馬寺卿明年事明遂遷山東右參政
連擢按察使右布政公為按察時疏慎謫戍戒酷刑杜
株累嚴軍政四事上悦其言著之令甲尋超拜都察院
右副都御史廵撫雲南公極意經略疏凡二千餘章其
大者如更定永昌府騰越州鳳梧所諸衛署築尋侚等
府城垣添設永昌等府縣師儒頒王氏鄉約申明射禮
寬軍職襲替例宦貧不能自還及旅櫬與子孫流寓者
並傳送之華夷無不感悦亡何以母楊淑人喪不候代
奔還觸新禁當罷既服除與尚書蔣公瑶劉清惠公麟
及諸名公結社菰城峴山盖十有五年已有終焉之志
吏部都察院數為上言故都御史應祥銜命萬里外乃
以母喪殞越徑歸於法非宜然先朝舊臣若以一𤯝棄
之似非朝廷教孝錄舊之誼報可乃就公家起再撫雲
南諸父老嘗以壯時及事公者故思公而時又苦旱公
輿與雨俱至父老愈益喜時元江悖不就逮衆方議用
兵公持不可曰那鑑棄衆滅親直孤獸耳緩之則即就
縳矣會公遷南京兵部侍郎去而代者急公卒至敗没
失一布政徐波石故中外咸服公先見云明年庚戌陞
刑部尚書公覽刑書輙推案嘆曰律未盡而定之以例
凡以平法防濫云爾如以意為獄而當時為是三尺安
在哉乃屬郎精經術法律者吳君維嶽陸君穏更定上
請永著為例時攀龍王世貞竝陸沉署中鮮所推與公
一見其文心異之過謂中行曰海内操觚家人人能矣
乃若正始之音殆在兹乎公為尚書非久而給事中有
論及公者盖公自内入時同年分宜公持國秉凡自外
入者悉歸思政府而執禮卑卑甚於門生公自以同年
耆舊不為加禮亦絶不與黨分宜嗛之乃以其旨授給
事中給事中固分宜公里人也然摭公過不得乃謂鼻
癭不宜禁近調南刑部立朝僅百日耳明年壬子引年
上復勉留癸丑十二月以三載滿得請致仕為人隆凖
廣顙厚重宏深魁然廊廟之器也然天性廉約戅直不
為安禄養交坐是忤俗蒙訕而中實坦蕩無他腸至經
術吏事武略竝斤斤精至故賢士大夫翕然推重蹶而
復起竟致高位公為兒時即能以禮自防不為利疚自
筮仕至盖棺公門無私言顧獨好讀書無故未嘗一日
釋卷以故九流百家無所不窺然必博證精解務當於
心而後己其平生最喜者九章勾股法自謂窮極造化
得前代秘傳而延陵唐中丞順之同郡沈司封秱竝就
學焉其著作雖不刻意求工然亦皆有矩矱社中嘗評
其詩文似白少傳奏表似蘇文忠筆札似趙文敏而公
顧夷然不欲以才藝自居公少嘗從陽明增城二先生
游然公能自得師務在篤行實踐不欲空談性命嘵嘵
駕說卒至畔去如若輩所為也余嘗騐公長者行三事
往嘗江西三佐省試號知人得士而貴溪公實公所舉
士及貴溪通顯至相終不言公為錦衣時同郡施御史
儒為中璫搆繫詔獄禍且不測御史弟及所厚欲屬公
賂衛尉求解公怒曰施公以守正嬰禍若以賄生之豈
施公意哉竟叱去然隂為排解者備至施竟得出身名
俱完後以胡端敏公薦再起僉憲嶺南然不令施知也
新安汪太宰嘗與公同官廣東督兵捕寇而汪無功公
輙推功讓汪汪竟蒙顯擢徵入至太宰然公未嘗德色
也其偉度長德又若此豈可與陽舜隂跖襲名揚己者
同日語哉公既還山杜門謝外事益以著述自娛春秋
良日則與同邑劉清惠公暨少參韋公商臣監丞李公
丙重修社事巖居川觀歌詠太平相樂也盖今歲乙丑
九月七日以瘧卒于家距其生春秋八十有三配張氏
封淑人女二長適福建布政司理問吳徵次適江西新
喻縣縣丞潘銑子一思純縣學生不幸夭無子遺腹女
一適太學生朱鳴臯公憐之以族孫嗣衍為後公所著
有人代紀惜隂錄明文集要唐詩類抄尚書纂言歸田
詩選備查摘錄授時歴法測圓海鏡弧矢算術僧窗讀
易愚得藏其家嗣衍卜以丙寅十二月十六日啓張淑
人壙合窆墓在靈山之麓盖公所自擇也嗣衍以中行
附肺腑之末乃屬中行叙狀中行辱公垂髫知賞附以
婚姻銜戢恩遇垂三十年矣即謦咳纖悉靡不親炙而
熟習焉第不侫淺陋不能殫述敬詮次平生大都敬俟
班馬名家采覽以垂不朽焉
光禄大夫柱國少師兼太子太師吏部尚書贈太
傅諡襄毅虞坡楊公行狀(張四維)
曾祖諶累贈光禄大夫柱國少師兼太子太師吏部尚
書曾祖妣張氏累贈一品夫人祖選初贈文林郎陜西
扶風縣知縣加贈通議大夫兵部左侍郎累贈光禄大
夫柱國少師兼太子太師吏部尚書祖妣趙氏初贈孺
人加贈淑人李氏初封太孺人加封太淑人俱累贈一
品夫人父瞻四川按察司僉事封通議大夫兵部左侍
郎累贈光禄大夫柱國少師兼太子太師吏部尚書妣
田氏初封孺人加封宜人淑人累贈一品夫人公諱博
字惟約號虞坡姓楊氏系出弘農之華隂國初有善甫
者始徙蒲遂為蒲人六傳而至公曾祖諶諶子選是為
留耕翁以積德稱於鄉選子瞻是為舜原翁公父也舉
正德己卯鄉試仕至四川按察司僉事配田氏以正德
己己五月二十四日生公公生而穎敏讀書能五行俱
下髫歲即徧誦夫五經年十三督學使者莆田周公宣
一見而竒之許以國器十七舉于鄉時嘉靖乙酉也己
丑登進士授陜西盩厔知縣有才能聲調長安長安附
在省會法刓而蠧積素號難理公勾剟姦狡無能匿毫
髮諸舞文胥史咸惴惴易慮居三載道不拾遺以廉介
著聞于時唐文襄公龍王襄敏公堯封前後有事西土
皆薦其治行第一癸己徵取詣闕以年未三十陞兵部
武庫司主事明年奉勑寧夏軍戊戌陞武選司署員外
郎尋實授陞職方司郎中會肅皇帝南狩承天起大學
士翟文懿公鑾為行邊使大賚將士文懿薦公參幕府
初至宣大時軍府新變後人情洶洶賚金不繼司餉者
擬殺其額文懿公難之公曰公奉璽書得便宜從事聞
鎮庫有羡鏹盍徵之以廣上澤三軍大悦至肅州屬番
數百人遮道邀賞靳之不可予之恐來者滋衆公請文
懿坐堂上嚴儀衛列諸番跪轅門詰責之以相公奏天
子詔勞問若等法當傾衆遠迎而逡廵漫渙乃爾諸部
懼服莫敢仰視久乃釋之按其先後至予賚有差諸部
落未至者聞之悔不敢復來見是行也東抵遼陽西及
張掖車轍所經且萬里公悉紀其山川形勢地利險易
士卒勇怯與夫土俗民情利害欲惡之端咸得昔綮文
懿還闕薦公任大用天子嘉之賜以白金文幣時敵勢
方熾其長濟農諳達以兵威脅屬迤北諸部衆至十餘
萬九邊無歲不遭侵軼而山西被害甚酷羽書或日夜
十數至肅皇帝以應懲責本兵惟公所規畫能當上指
施行之輙得算肅皇帝以是知公安南久不庭詔羣臣
議行天討日中不决公奮臂揖諸公指陳機宜所在衆
遂以其議上比安南獻土請吏公謂小醜以不恭煩王
師既服當許自新母利其土地庶足以服遠人心亡後
患隨上善後六事上悉從之公在職方且八年諸所贊
畫龕定甚衆是皆其大者它如修諸邊險阨簡練京營
卒格天監麥福濫增勇士之請暴總督胡守中詐首級
伐塞木之罪大為時論所推癸卯陞山東提學副使凡
校士藝類于次旦甲乙之人服其敏乙己陞山東糧儲
參政東土錢榖久為奸吏窟諸猾胥率于出納間恣攛
冐至不可究詰公乃為循環格歷以十年為率凡錢榖
徵輸悉註其月日及賫運人姓名一覽其完負具見宿
猾其無所措手積弊頓清丙午陞都察院右僉都御史
廵撫甘肅初罕東等衛屬番為土魯番所逼入處肅州
久之部落滋衆往往與居民相戕殺公曰此地方剥膚
害也于是具牛酒召諸番部犒之且語之曰若輩初來
此寄頓耳故無室居無田耕無城郭障盖計且亟歸也
今長子孫矣既不能歸何不為久遠計彼曰為計奈何
公曰吾欲城堡爾居渠壩爾田釜鉏粟豆相爾窮爾恤
孰與諸攘攘在此朝夕苦不給也諸部咸稽顙曰善唯
公命公乃檄副使王儀築白城威虜金塔等凡七珹重
門巨障水草豐美諸番咸率其部落競去男婦凡三千
四百有竒離塞遠者至五六百里肅境一清自額布勒
屯西海北兵歲往掠之甘凉道梗公擇阨要創墩堡設
兵守哨行旅便之凉土沃乃屯田久廢公擬興之召父
老問故咸曰甘境三面臨邊墾田苦蹂踐且水渠通淤
不時而荒田免科令多不信即一丁受屯田闔室悉罹
追呼之擾故官司屢招佃人無敢應耳公乃請于朝凡
荒田新開者永不科舊田抛荒者十年外科詔報如擬
著為令公遂鑿龍首等渠伐石穿洞委曲逹水田所凡
開荒田萬餘頃水田且二百頃餘貸牛予種屯丁人争
應佃乃限丁二十畆河西遂無閑田頗稱饒富公又為
之興文教奏以巡按御史督學政如遼東例四郡人文
至今遂彬彬有聞公簡練甲士嚴明烽燧平居常若敵
至乃不得輙近塞嘗一大舉入將士奮銳拒之斬首共
百四十餘級獲輜重萬計天子賜詔嘉奬進右副都御
史賚以金綺庚戌丁母田夫人憂詔以邊功特予祭葬
西人懷公恩擁道挽車泣迄今家為尸祝窮陬孤戍無
間焉方公之在肅也咸寧侯仇鸞者實總兵鎮其地兇
悖貪狡大為地方害公會總督曾襄愍銑疏發其奸鸞
被檻車徵下詔獄時襄愍議驅河套寇出修東勝及受
降三城並河為塞鸞乃極詆其非計且生事冀以自解
初襄愍復侵彊議故相貴溪夏公言實主之至是夏罷
政府歸分宜嚴相者故與夏有卻授指刑官文致曾夏
獄坐交結近侍律先後戮于市己鸞暴起為大將軍兇熖
甚熾時時欲洩憾于公天子察其情竟不聽未幾鸞殛
死天子乃詔公為兵部右侍郎時壬子冬也癸丑轉左
奉勅兼僉都御史經略薊保二鎮諸所措置凡上三十
餘疏其大者若潮河川為敵出入孔道其地受塞外諸
水滙流入中國水濁而悍激蕩巖壑平漫無際板築挑
濬俱難為力公乃相水勢避其衝射宛轉建墩基以堅
石聫絡相望矢石火銃相及也自後敵遂不復取道潮
河事竣歸天子命公提督京城九門自庚戌敵薄近圻
後都城無歲不戒嚴涉秋即分兵夫守睥睨郊民皇皇
遽徙其帑避兵奸盜乘之中外恇擾公曰寇至尚須鎮
静奈何無事自撓亂若此遂罷一切守門令而日督兵
將入團營練之耳都民大驩其冬詔公以原官總督薊
遼保民軍務公以薊保近輔與遼東異禦之當先遏關
次斬獲遂極力為修守計其冬東西邊糾衆薄古北號
二十萬戈甲之聲連亘百餘里公環甲登塞陴督將士
協力防禦敵擁衆奪墻凡三四攻不克乃併力攻孤山
皆驅其衆蟻附緣垣萬矢注射一卒扳堞上我兵截其
腕諸緣垣敵悉震堕其氣遂阻是時赤白囊交馳至肅
皇帝日旴不食遣親軍使者調諸軍戰守狀使者見公
露行矢石間晝夜甲不解及將士勞苦狀具述以聞肅
皇帝慰悦賜公大紅獬豸衣一襲發帑金萬兩犒將士
公乃申明天子恩德諸將士莫不感奮勇氣百倍敵守
墻下凡八日火竟夕燭天突冲左右無慮數十次為矢
石火銃所傷者無算乃引退三舍地徘徊不即去公募
死士持火器夜入其營驚之竟夕四五發敵衆相蹂躪
衝摶天明始定遂倉皇而散天子嘉公功進都察院右
都御史兼侍郎廕一子錦衣衛千戸明年敵以萬騎入
蘭父公督大將周益昌擊走之獲其帥達喇蘇事聞有
白金文綺之賜未幾天子召公入為兵部尚書尋加太
子少保故相分宜公有子曰世蕃者狡黠險賊欲利無
厭文武大小吏納賄伺其門如市吏兵二部為所撓久
不獲舉其職公視事所司以故事請公唶曰天子命我
總邦政若爾則權門司庫吏耳一切格不行凡黜陟將
吏咸咨之閫外大臣令自為地方擇人分宜父子滋不
悦士有憂國心者視公為砥柱丙辰丁父憂戊午肅皇
帝復召公為兵部尚書值敵寇大同圍右衛城連日不
解督臣以玩寇納侮下獄廷議置代未决上曰右衛圍
急其令博往事寧回部先是奉本兵命以未終禫擬疏
辭俄聞後命遂墨縗而往乃以疏慰曰皇上幸寬西顧
憂臣誓滅此賊以攄國憤上嘉答之因賜白金文綺敵
諜公出關即夕悉衆出塞去公以右衛久在圍城中樵
採路絶士煮革而食忍死固守無二志乃優加恤奬疏
褒其守帥尚表並陳善後十事遂經略大同修守要害
測敵情預戰守凡上一二十疏上悉親為裁定不下部
議敵去即遠公以大同川原平衍敵騎飄忽艱于防禦
乃聚糧具械分布修築公自來勞奬勸之于是築牛心
等堡塞墩臺二千八百七十二座挑濬大壕二道各長
三十里攔馬壕六十四道凡五十日工報竣肅皇帝嘉
其功大完速降勅奬勵賜以白金文綺隨諭輔臣曰宣
大博理己平一歲可見凡事無人之效但有一人那得
患來又曰博盡心邊務方在理中似來冬回部為宜朕意
須加以一秩乃加太子太保兼右副都御史有部長博索
者稱魁桀時以轉騎抄我邊為地方害公以竒計擒之
并斬其黨十五人因分銃兵襲擊並塞敵營多所斬獲
乃徙帳遠去邊警益稀公乃議築翁襄敏公萬逹所創
大同長城乃列上修邊四事大約計費二十萬金請内
帑者十一上覽疏謂輔臣曰博修邊費少成多比他動
以四十萬用大不同這妄費全在各鎮誰肯一言及公
聞之感泣會敵入薊鎮督臣被收廷議移公鎮薊上意
以為然乃詔公移鎮時秋防届期公聞命即日趨居庸
道中上經略宣大及時繼理十事既入關乃調度諸將
魯聰等畫區分守而以副使等官李尚智等監之下令
曰某月日時各營據墻舉火為號某日某時如之凡擺
邊耀武者三自居庸距山海旌旗徑千餘里不絶砲火
之聲遠邇嚮應進塞其衆走報諸帥時刻不爽諸帥皆
驚終歲不改近寨上乃詔公還部加少保當是時分宜
不便公入屢沮止之肅皇帝乃特旨召之復特旨貳孤
分宜滋不懌會浙江總督胡宗憲計擒海賊汪直汪直
者徽人以販海為業往來倭島中因導為寇朝廷懸賞
格購之宗憲父事分宜假子趙文華行賂世蕃所無涯
量分宜欲因事侯之公執不可請下廷臣議宗伯高安
吳公山同公議宗憲竟不侯分宜父子益憾公徵諸聲
色是時肅皇帝久不接羣臣而操下益急分宜内蔽聰
明外恣行威福犯之者無不虀粉人人為公危公亦知
必為所䧟夜宿外舍以待不測然肅皇帝殊知公一日
諭吏部朕聞自博入敵人日伺邊外未幾戎政缺人又
諭兵部曰戎贊之用須要如博者會各邊屢有竒捷法
當叙本兵功公不自言上皆錫銀幣至再由是分宜不
敢復搆公竟免于禍辛酉一品考績上加其勞賜以羊
酒鈔錠授柱國勲并以勲贈其三代實異數也伊藩典
楧驕恣不法屢上書多謬罔語上識其有異志密諭公
為方略令司西安門啓閉及楧罪廢及罷尋詔公支正
一品俸癸亥敵將大舉寇薊諜報甚亟上曰自博入我
每慮邊務今秋必有擾者早定策以遏之公申飭邊塞
使命絡繹而薊總督某者殊易敵乃東廵遼陽公拊几
曰敵氛甚惡亟徵各路兵協禦猶懼不濟顧引重兵去
遠徼是假之便道也與兒戱何異今兹敗矣日夜十餘
檄趣之旋而敵己潰墻子嶺入矣敵薄近圻火光燭大
内公夜宿部中前後上三十餘疏敵尋引去議者咸咎
薊督輕敵而服公先見云是時分宜先己得罪去位矣
公再入本兵且八年北籌邊南籌倭心力焦勞日不暇
給而南北所報功捷無慮數十次公皆推功文武大臣
不自以為伐乙丑上以公兩考詔再廕一子入監公疏
辭上報曰兹酬功且用礪世其勿辭丙寅吏部尚書缺
上諭廷臣令推至公為國三四員簡用廷議首推公遂
改吏部尚書公辭上報曰卿慎公明銓衡特簡所辭不
允未幾肅皇帝龍馭上賓矣莊皇帝踐祚公首以錄忠
諫舉遺佚為請于是楊文忠廷和喬莊簡宇熊恭肅浹
林貞肅俊劉端毅玉格恪愍守謙曾襄愍銑楊忠節最
等皆贈諡葛尚書守禮林都御史雲同曹都御史邦輔
樊通政深趙御史錦張主事翀皆拔擢又奏修平宸濠
功令新建伯王守仁子世其爵公論翕然稱之時士習
稍頗以禪解談性命土苴世務幾東晉清談風且奔趨
邪徑公相標榜肆不知耻公痛裁正之凡譸張者無得
售其術其風漸熄公以中外遷陟太驟政多苟且乃漸
為久任法凡臺省有缺則推舊德家食者起用其郡邑
長吏滿考有宜民績則加服俸仍在任丁夘一品三考
詔加少傅兼太子少傅廕一子入監讀書國朝冡宰九
年考績惟馬端肅公文升部援以為例公疏言臣德望
勲業不及文升萬一文升止進二官臣復廕子臣萬死
不敢受上察其誠慤准辭廕己己以覆留都御史龐尚鵬
有旨詰責公乃謝政去盖是時左右倖臣不便公者有
先入言耳于是前相興化李公等尚書劉公體乾等及
兩京科道交章奏留皆不報己而左右譖者得罪天子
知公無它辛未乃起家以冡宰治兵部事公再疏辭上
奬其兩朝耆宿才德兼優仍諭以邊方多事大臣義當
急國公不得已乃應詔是時西番納欵九邊所防禦薊遼
為急公乃奏徵浙江九千人復奏遣清軍御史徵北直
隸山東江南山西陜西諸脱伍軍悉詣薊鎮以實畿左
壬申今上登極首召公還吏部人心訢訢然時公一品
滿四考詔賜寳鈔五千貫肥羜三上尊三十部侍郎奏
國朝部臣無一品十二年者上曰楊博忠亮老成望隆
中外一品四考勞績愈著加少師兼太子太師廕一子
入監讀書以示優眷尋覃恩贈三代如其官初公里居
感腰痛疾尋被詔敦趣力疾赴闕時時自念及時感激
隆遇矢心圖報不復以身為慮癸酉秋分奉命夕月壇
分獻未成禮疾作上疏歸印乞骸骨上不允加贈餼牢
酒米公辭益廹切有曰臣有不忍言去之狀不得不去
之情臣遭際三朝受恩深厚一不忍去皇上天縱聰明
日新聖學臣幸逢堯舜時二不忍去内閣元臣為自侍
從時與臣肝膽相照秉政以來杜羣枉之門開衆正之
路臣得贊蕩蕩平平之化三不忍去臣自筮仕間關戎
馬無病己衰矧復病勢如此一宜去吏兵文武事權臣
任兵部十二年吏部六年久妨賢路二宜去人臣任事
全在筋力臣素患中濕腰疼今復手足不仁三宜去上
優詔慰留不允公再疏懇辭上乃許回籍調理令馳驛
歸己賜寳鈔三千貫公伏枕疏謝勸上葆頥天和緝熙
聖學孝養兩宫親近賢輔上報聞且諭令慎加調理以俟
召命時公子俊民為太僕寺少卿俊卿為錦衣衛都指
揮僉事詔皆許扶侍歸盖殊典云公歸未週歲以萬歴
甲戌八月二十三日以疾卒得夀六十有六訃聞上輟
朝一日賜諭祭九壇命工部遣官營兆域贈太傅諡襄
毅廕一子為中書舍人公豐鬚偉貌揚休玉立見者敬而
愛之神氣揚揚音吐洪暢好談論每及平生履歴及接
人遇事與夫九邊阨塞險要兵馬錢榖盈縮堅瑕今昔
登降之故亹亹如指掌聽者忘倦遇下有恩所至多見
思晚年位益尊而立朝極恪慎每朝必四鼓興危坐待
漏祁寒暑無二其天性然也所著有虞坡文集八卷詩
集二卷歴官奏議凡七種共七十卷雜著四卷公配段
氏五封一品夫人生子男四人俊民嘉靖壬戌進士太
僕寺少卿娶史氏封宜人俊士萬歴甲戌進士陜西鳳
翔府推官娶裴氏繼裴氏俊彦官生娶王氏俊卿隆慶
戊辰武舉一人管錦衣衛事指揮使娶王氏封淑人女
三人一適州學生景宣一適舉人馮瀹一適嵩縣守備
孫仲金封淑人側室賀氏何氏賀生男一俊臣官生娶
盛氏何生女一幼孫男六人元禎聘景氏元祥聘羅氏
元祉聘裴氏元禧聘張氏元祺聘洪氏元祐幼未聘孫
女十四人一適州學生張甲微一適裴令聞一字洪崇
禮一字張定微一字羅尚鉉一字韓煥一字祁世熙一
字韓爌餘幼太學兄弟將以年月日葬公某原勅建塋
次乃條述公世次及立朝行己履歴之詳屬維為狀將
祈名世大筆銘諸隧道謹用詮集如左以備采擇云
馮豐陽墓銘(馮夢禎)
公諱臯謨字禹卿别號養白姓馮氏世為海鹽之梅園
里人梅園在豐山之陽故學者乂稱豐陽先生曾祖諱
璿初為武德衛經歴有軍功得封父母支半俸亦異數
也祖諱金生三子長諱乾即公父後封刑部侍郎公生
有瑞徵儀表竒偉五歲刑部君口授大學中庸于膝上
悉成誦十五通周易十八以尚書籍為縣諸生有聲舉
嘉靖己酉鄉薦明年庚戌成進士官刑部郎三年銓司
賢公疏公姓名改河道御史報罷又改尚寳丞復報罷
盖同鄉某昵于分宜相銜公不一顧隂阻之丙辰恤刑
江西多所平反丁己擢江西按察僉事初登分宜相之
堂堂南面設虚席而坐客東西向公不可立命撤虚席
自踞南面坐分宜相己不平會舍人子者横里中莫敢
問公受牒捕笞之荷校通衢者三月分宜相陽致書謝
而内銜公刺骨時倭事起諸狼土兵從調者所過若掃
民間苦之不減倭將至九江屬公攝道令列市如故而
門必貯水無恐兵方道渴既至得水喜甚感謝去人服
公算公在官踰年解紛剔蠧政聲赫然而秉銓大老及
曹司俱公鄉人知公人謂公必得美擢而公竟徙廣東
左參議守惠潮道駐潮州地既多瘴而是時逆賊張璉
據饒平西聫大埔蕭雪峯程鄉林朝曦號為三王流刦
開廣戕殺憲臣而外與倭夷及海寇逋逃相掎角分宜
相謂此足以困公矣時督臣鄭恇怯無意用兵公知其
不可謀事而守道故事又不得主兵公至姑彌縫盜源
為内固計今所行條鞭投櫃法公所創也公在潮經年
賊形勢與用兵方略己了然目中而進賢張公臬者賢
豪大夫也方起家代鄭見公即詢制禦之策公曰璉等
與倭若寇合則兵不易戢今莫若先赦海寇使得自效
與同力逐倭倭遁然後會兵大征一舉而璉等可擒也
張公然其言亟表公行副使事盡以兵事委公于是海
寇許朝光林道乾王伯宣者悉為公效命而倭璉挫伯
宣者南洋人機智雄海上呼吸可召千人林許等俱畏
慴之倭與官兵相持三河日久公密出手書招伯宣立
功伯宣素孚公威信聞命即至公喜降階慰勞立賜巵
酒授以旗牌所將精兵千詭為倭粧夜駕輕艘百疾至
三河先布鐵烏菱令死士殺入從山後登遂踞高嶺發
哨吹蘆倭以為從天而下倉皇驚竄盡觸烏菱角扶傷
而戰自辰迄午死者過半遂解三河之圍自伯宣用而
倭稍辟易可一意事璉等矣歲甲子四月集水陸師十
萬于廣州分哨五合和平詔安二哨為七公以烏槎
哨居中兼制六哨尅期向饒平師渡程鄉山行七日食
且盡賊兵守隘師不得過公與數十騎奮而前賊憚公
威名亟引去師乃得前而軍中洶洶言食盡且甘心督
餉遂逸去公聞之騎于道至一村落大呼我馮使君也
天兵臨賊旦暮且破而乏食若輩能相濟乎村民熟公
德競輯私帑得米數百石羊豕百頭分遣健卒立賦各
哨士心大安己公復從三河督餉數百艘蔽江上而賊
夾水發火箭火光燭天衆愕曰事去矣公曰無恐遂更
服從漁舠絶流先登屬一人偽為總兵官持黃紙鳴橈
伐鼓向兩淮賊呼曰跪聽赦賊羅跪争獻牛酒犒師餉
遂得逹五月丁亥圍饒平軍于大埔南諸將請攻璉公
曰不可攻瑕則堅者瑕先襲蕭雪峰禽之璉窘乞撫公
偽許之而隂勒大兵迭進遂擒璉得改元金印一條其
所斬馘甚夥歸報張公于潮而璉所署偽閣老都督某
等倡言朝廷意叵測聚衆數千屯據象頭寨其地綿亘
諸山百餘里四絶中坦有田可耕樹木森邃險不可下
官兵相持日久張公言非公不能了此公曰諾兼程至
饒平集諸大家給招安旗八令往諭之從者三之二其
黠悍者登山投石謂官兵無能為公督各哨兵奪其嶺
斬馘千餘巢穴遂清捷聞公但實陞副使而己初議饒
平大埔旋師即搗程鄉而師老不堪用于是林朝曦奔
隂那山設備甚固公乃偽發家屬還者若不以程鄉為
意者令新撫民牽舟行舟出賊中二百里將逼賊巢于
是朝曦方擁麗人飲帳中公偽疾且止密遺所信致賊
酋二人謂曰若知兵屯境上之故乎為朝曦耳若取朝
曦來吾官若立觧兵盡貸若曹死二酋曰唯唯以是夜
五更縳朝曦及麗人至三穴盡平是役也公醖釀三年
出入萬死賴天子威靈督府專任會其成功論賞當以
公為最不聞茅土褒錫而䜛毁垂至至公所用伯宣者
竟以前罪與璉等論死公嘗曰冥冥之中吾負此人痛
哉功成之次年二月公以入賀行道遷福建左參政既
竣事本兵楊公就見公邸稱公廣事且問年齒默然者
久之曰開府閩中虚席待矣盖初擬公南贑或謂公未
四十而止楊公甚悔之無何公以外艱歸而某御史撫
廣事論公無功奪職閒住是時公年且五十尚無子角
巾野服寄情煙霞進諸英彦談道論文戸外履常滿無
幾何連舉二子優游林下幾三十年部院省臺以邊才
薦公前後二十餘疏公如不聞也者公身長七尺步履
端凝聲如洪鐘每臨大事安徐自若轉禍為福智算百
出使公寄鎻鑰握樞管豈令狂鹵黠倭得意以䜛抑大
志未展悲夫公為郎時頗留意藝文與徐子與梁公實
輩遊甚洽己而徙之于學至江西首謁念菴太史日從
鄒聶諸先生論學青原山中孳孳不休公在廣日對大
敵死生之際神色如常己脱屣聲利寵辱不驚得深養
固此足騐矣享年七十有五元配朱氏封安人子二長
春暘縣學生側室蔡出早喪次春暉國子生側室彭出
女三孫男孫女各一俱春暉出公無恙時營園于宅東
管山之陽名曰白寉又為書院其左列以家祠盖公精
神所常寄也春暉卜以白寉為墳葬公而因朱生元弼
乞銘於余銘曰
梅里馮公勞著粤東屢擯于死卒成大功功大數竒䜛
人間之屢薦不起蕭然巖棲公身可屈公道則申積厚報
餘庇爾後人管山之陽土肥泉香我公一坏與天地長
譚司馬公行狀(沈箕仲)
譚司馬公者江西宜黃人也諱綸字子理譚之先仕劉
宋為主爵都尉衍昌者元嘉末徙宜黃觀上刺桑則實
啓刺桑譚氏之族歴世欝興國初有名世隆者則公高
祖也世隆生積積生廷用廷用生鎬鎬以明經入貢分
教歸安轉順昌王教授是生司馬公司馬公生而沉雄
多大略于書無所不窺然時喜道家言而志閒閒而氣
闐闐嘉靖癸夘以儒士舉于鄉登甲辰進士初授南祠
部主事唯南陵之夢是踐巳迺居太夫人憂服闋補北武
庫其遷南武庫郎也倭夷入兩浙轉掠蘇松直薄留都
城下都人士大駭計安知所出乎公即挺身少募得壯
士五百人介而馳之我軍生氣于是都人士争目公不
逾時出守台州則由此選也台東北被海時賊新破仙
居黃巖勢張甚邑屋狼藉流血被原野郡兵盈萬人皆
㦏愞不敢一攖其鋒公蒞郡則慨然曰其奈何令盜若
是立請于督府胡公簡卒千人日臨試之行陣既閑恩
信大著于是有栅浦之捷賊逼城下則多方攖之且守
且戰擊其惰歸于是有扎嶺之捷賊從象山向天台公
曰此虛聲也設伏東界邀之三日賊果入伏中于是有
揚沙溪之捷夫公提千人之旅旬日而三摧劇賊此有
勇夫計士扼腕而庶幾廼公方存亡䘏孤為民計利便
日進諸生與之陳說經義戒門者不得斷謁即古睹墅
卻敵方斯蔑以過矣督府上其治行第一擢浙江按察
司副使治兵寧波公至立散徵調之卒訓練土著踰月
皆為銳士于是與俞總兵大猷戚參將繼光誓必旦夕
滅賊以報天子時督府已計擒王直而有詔并擒毛善
善故黠虜其黨精悍善戰多利器初據岑港我水陸兵
且二萬相守十月其遯而徙柯撫也諸將更以破巢聞
于時憲臣有得罪者是為嘉靖戊午公至寧之前二月
也公始破賊于行家□戰甚力其南援桃渚也日夜馳
嶺道三百里飢甚因裹棗為粮賊聞公至立棄巢遁公
遂趨海門海門當兩賊間幾不守公與戚將軍馳入之
是夜四鼓賊果襲西門殺守者登矣公聞喧聲率衛卒
而出則章延廪陳其可方裸而摶賊疾斬數十人賊退
城遂以全公計兩賊不北走海門則南出深門于是以
舟師截深門而與戚將軍疾走新河城敗之新河城下
又敗之南灣賊潰而西則陷淖澤中殱焉方兩浙之中
夷也征伐半天下賊數十為輩己即横行莫敢當胡公
以名御史起御戎行計除大憝公又起良二千石竒勲
章灼若是倘東南者非兩公其禍何由弭哉何由弭哉
越明年庚申以軍功陞參政治兵如故又明年辛酉以
父喪去官未幾廣賊流入江西則以原官起復公擊之
公泣曰是及膚之灾也墨縗而往帥浙江直擣其巢己
與俞將軍會剿張璉則旬日之間禽斬張璉林朝㬢蕭
雲峰等及餘黨盡滅之設平遠縣故賊中自是江西無
廣寇之患矣捷聞則有銀幣之賞尋改福建布政司右
參政上疏乞終喪許之其明年癸亥倭奴陷興化則又
起復公以原官視師陞都察院右僉都御史督撫八閩
假之節鉞公聞命兼程而進令戚將軍率浙兵尅期赴
援與俞將軍期無輕出濬河列栅扼賊于渚林公三旬
而至一鼓而盡擒之斬獲二千二百有竒溺死無算獲
被虜三千餘人衛所印信一十五枚盖東南被倭患興
化為烈渚林之捷亦前此所未有也天子嘉公丕績進
都察院右副都御史賞以銀幣己又有福清神前澳之
捷有漳浦玻璃嶺之捷復擒斬二千有竒其地山賊楊
一蘇阿普蔭松山等衆不下二三千人皆誅滅過當八
閩底寧公為條上復水寨處兵將等一十二事及善後
之宜六事閩中至今賴之然公以不得終父喪居常含
䘏至是懇疏補制天子重違其意特許之歲乙丑起公
撫陜西未至而蜀妖賊蔡伯貫等連破州縣轉劫不禁
丙寅春改撫四川至則賊己平爰度支羅介在川湖是
酋夷所出没則移施州衛其地而設隆昌縣于隆橋驛
以制其衝及平龍州薛氏則又改龍州為龍安府皆得
請蜀人以是大德公語在熊遇生祠記七月會討逆賊
鳳繼祖有功詔賜銀幣陞兵部右侍郎兼都察院右僉
都御史督撫兩廣時則歲丁夘隆慶改元也首討七山
諸賊設營扼險越三月召還京尋以左侍郎總督薊遼
公初至即上定廟謨以圖安攘疏盖薊鎮昔為内邊自
大寧既徙三衛寖弱門庭之固與敵共一墻耳故公意
牽欲以戰為守戰則敵騎我步易見蹂&KR1011;行可馳逐止
則頓舍則車戰之法宜講也邊既廣延敵恒突入不制
擺守之卒迄無固心則增築臺堡更相應接先自固之
道矣彼中長技彊弓勁鎩能取人三百步之外乎則是
無有故南方火攻之具實中國長技也疏入天子悉如
其請于是造七車百乘鳥銃佛郎機五千修沿邊壕塹
二千餘里敵臺三千餘所選募南兵大修戰守之具奏
立三大屯營以前戚將軍專領其事薊自是稱雄鎮而
東西邊相戒不敢犯兩歲中以青山口等處獲首虜功
再受銀幣之賞歲庚申陞都察院右副都御史兼兵部
右侍郎協理京營戎政辛未陞兵部尚書兼都察院右
副都御史理戎政如故是年冬以病乞歸明年詔起公
兵部尚書掌部事則今上登位之初受知三朝思捐糜
不足報稱益壯厥猷一意效忠主上請託僥倖盡法裁之
諸所經略陳議皆足禆萬世治安余嘗讀公前後諸䟽
皆慷慨敢任曲中事情昔辛未之警直任之身當黃花
為京陵扞蔽一何其意之烈烈視死靡二也是冬宣大
貢市竣元年廣東盜平首功一萬二千二百八十有竒
二年四川蕩平都蠻六十餘寨首功四千六百有竒北
三貢禮成東討平逆酋王首功一千一百有竒三年東
有平虜堡之捷首功二百有竒于是公受銀幣之賞者
三廕子入監者二陞俸者一加太子少保賜蠎衣一襲
主上方倚重公也廼公一旦卒不可起矣嗚呼傷哉主
上重惜公䘏典有加加贈太子太保乂以部臣請追叙
羅旁之功臣與一子錦衣衛世百戸諡曰(闕)公卒之
日萬歴丁丑四月初三日也距其生正德庚辰七月二
十一日享年五十有八公父(闕)大父(闕)公皆以
公貴累贈資政大夫兵部尚書母王氏生兄經為武定
推官祖母(闕)氏俱贈夫人母羅氏生公封夫人初娶饒
氏卒贈夫人子三長河圖聘臨安府同知劉應明女次
洛書聘光禄寺署丞劉森女又次洪範聘舉人李希哲
女女子二一適(闕)守備陽早饒氏出一尚幼與三子
皆側室楊氏出公同母弟綵者廪膳生以公廕為右軍
都督府事庶弟綺五歲而孤公撫之俾有成今為縣諸
生公自號二華先生所著有奏疏若干卷文集若干卷傳
于世史氏曰余盖數數望見公云公若温温長者而其
中恢恢乎大也執籌計天下利害所縣無論邊腹各處
情偽形勢險易指掌睹矣即錢榖刑法諸𤨏屑禮儀因
變盈縮掌故所載謠俗所合不合有不犁然具者邪余
惡睹公之涯際也及其嗛嗛下士片善不損斯有味乎
翕受之指矣余又觀古今文臣多不知兵知則多不能
身履行間公大小身經數十百戰方新河之役安所從
求贊水者幾滅頂矣人材兼量誠難公勲名滿東南其
經營西北尤多碩畫焉復大寧西稍移鎮偏頭庶幾公
志哉悲乎公今死矣抑公所最難在讓渚林之功倘公
不得十日破賊則前撫君何所藉口終以免戾乎若夫
孝友篤至謹于進退之節口不及私尤多古大臣之風
焉余重悲公之死廼為論著其大者如此俟當代宗公
得有采擇傳諸永久云
張歉齋墓誌銘(羅洪先)
正德初韓忠定率部院大臣伏闕請誅近閹八黨當是
時武皇帝將行遣輔臣有狎於閹者密泄之竟敗計不
四年而閹瑾之禍徧天下及瑾誅輔臣又將論功廕子
南京監察御史張公聞之上疏曰李某者顧命大臣當
與陞下同休戚者也方劉瑾亂政既不能防微杜漸又
不能力與之争顧降禮屈辱且為草制語極褒美遂使
驕横恣肆荼毒天下其罪己不可贖乃冐他人功受恩
賞他日何以見先帝哉竊見國家大臣正直者多不容
于瑾方得志之時奸邪者多見黜于瑾己伏誅之後惟
某始終無恙臣不知其何善為身謀若此也疏入輔臣
持之涕泣不能辯天下一日知有張御史慕其人必以
為雄傑偉特性梗棘不可近自余見其退休時恂恂儒
生布素徒步道遇之不知其為貴人方欲相從問當時
忠定伏闕始末與正德間諸大政事以補史官之缺不
一再見卒矣悲夫公名芹字文林世居新淦之峽江後
析地今為峽江縣人祖某父某歲貢為蒲臺教諭以公
貴封御史公為諸生博學有時名弘治戊午舉鄉試壬
戌第進士授福州推官以薦召為御史出知徽州府宸
濠反言者過計恐脇公家取道于徽請改杭州公方誓
死守要害斬賊間諜命下乃去己而當道因徽人之思
復遣還郡又謂宜於杭自徽陞浙江按察副使廵視海
道進布政司右參政終右布政在官餘二十年所至皆
有可述不獨論輔臣一事而己初為福州習吏事嘗奉
檄訊縣尉獄尉貪而昵于清戎御史御史右之不為聽
按閩者數論薦之及為御史論輔臣禍且不測會都御
史林公俊亦自蜀上疏論時事俱得削俸于是益感激
自效當屬草未嘗一遜人其捄竇明諫馳馬兩事尤為
人所誦竇明刑科給事中也嘗以言下獄公論捄有言
曰言官天子耳目也善遇之人人思奮而蹇諤之風起
不善遇之則人人畏避而循默之風成自古治亂興廢
之驗莫不由此頃歲賊瑾隂懷異志挫辱言官寘之極
典以箝制人使不敢發其奸惡卒之禍亂相尋幾危社
稷可懼也今瑾誅矣然羣盜未平灾異迭見雖夙夜憂
皇孜孜求言猶恐不及奈何復有此舉動哉其言懇切
婉至明竟以是得釋武皇帝好禁中馳馬射獵嘗堕馬
病諫者數人重得罪公聞之謂同列曰彼不以諫名且
爾吾何所委乎遂切諫曰孟子言從獸無厭謂之荒老
聃曰馳騁田獵令人心狂心狂志荒何事不忘皆甚言
有害無益也且備不虞猶懼有患奈何乘危冐險輕萬
乘之尊乎况皇嗣未誕萬一不諱如宗廟社稷何臣欲
以一言悟陛下雖獲罪以死無悔也䟽上罰止削俸自
此兩䟽入人愈重之自廵按鳳陽補徽郡能以簡樸為
政比改杭適武帝南廵使符絡驛在道道必出杭諸郡
縣皆坐困而公無假借杭民又稱便自如杭徽人泣送
如父母己而復徽徽喜其來杭病其去及為憲副杭私
喜猶夫徽徽之慕加于昔也公在海道倭人争貢寧波
城下誤傷居民事旋定公且去為參政擢右轄當道責
其失策竟坐罷公性至孝善事繼母廖在杭屢乞終養
不許及去官垂老矣聞廖怒即長跪闥外不命之起不
敢起廖卒哭奠三年不以病廢家居絶泛交無公府之
謁枲袍蔬食儉以終其身乂嘗考靖難諸君逸事人為
之傳於乎昔之侃而直者出於性成亦有所慕乎公生
正統丙戌某月某日没嘉靖辛丑七月其日年七十有
六没之明年徽人都御史汪公元錫追慕之致詞而碑
其墓提學憲副蘇公佑檄有司歲時禮于鄉賢祠中公
娶胡氏贈孺人繼吳氏封孺人皆無子一女適太學生
李一德同居兄弟之子為公後者某人某年某月某日
葬公水東某山蒲臺公墓次癸夘一德奉尊君僉憲公
所為狀來徵銘於乎公之䟽傳矣吾何愛于辭銘曰
繄古有諍天子是憑自彼憸人乃以禍懲持顛扶危彼
相有靦邦之司直在公其選一言為智矧惟其多褎如
莫聞國將謂何不遠厥猷亦職斯故公寧無歸胡是弗
悟于牧于藩考素之履世云不死豈必孫子孰全于默
孰毁于剛无迷厥方尚卜公藏
明文海卷四百四十九
