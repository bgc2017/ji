明文海卷四百四十七餘姚黃宗羲編
墓文十九
名臣
平江伯壙誌(楊榮)
公諱瑄字彦純姓陳氏世為廬州合肥人曾祖某祖某
世積善父瑋洪武間為四川成都右衛指揮同知茂著
勲績既殁公襲其職以勞累陞右軍都督府都督僉事
督操舟師於龍江太宗文皇帝舉兵靖内難至江北公
知天命有歸即率舟師迎濟論功授奉翊運宣力武臣
特進榮祿大夫柱國平江伯食禄一千石仍兼舊職賜
白金鈔幣給誥贈其曾祖祖考俱如公爵曾祖妣某氏
祖妣某氏母某氏俱夫人封其妻湯氏夫人永樂元年
奉命董海舟運糧百萬石給北京及遼東三年以舟師
建百萬倉於直沽遂築天津衛城四年復董海運遼東
回至沙門島值倭宼犯境追勦至金州白山島寇敗走
屢承命往福建緣海備倭宼聞公至匿不敢出十年復
領海運以海道空闊舟行往往眩惑失據奏於太倉海
口築土山高三十餘丈周十餘里為表識以便往來既
成賜名寳山詔為立碑十一年築海門捍海堤岸巳而
朝議以海運艱險濬山東舊河通北京公奉敇於湖廣
江西造舟二千餘艘以從河運公建議造平底淺舟時
甚便之歲凡運三百餘萬石蓋視海運加二倍焉又建
議於淮安城北開清江浦河由管家湖入鴨陳口逹清
河置四閘以免風濤及掣壩之艱又緣管家湖築堤十
餘里畜水且便行者乂於河畔置常盈倉五十座以貯
江南歲運之糧徐州臨清通州亦各置倉貯所運糧儀
真瓜州二壩潮港歲久淤塞咸䟽濬之吕梁徐州三洪
險峻數壊舟公請於水涸時鑿去傍石導水中流復置
三閘蓄水往來便之又於沛縣南刁陽湖口置閘於濟
寧北南旺湖築堤三十餘里以便挽舟慮舟膠淺則緣
堤置舖夫專指示淺處自濟寧至臨清各置閘以時蓄
洩凡所經營具有條理仁宗皇帝嗣位首言經國利民
七事協於宸衷降勅奬諭賜以鈔幣命其子孫世承伯
爵皇上即位以公老成仍命總督漕運兼鎮淮安公益
竭心效勞推其謀猷屢賜勅奬勞蓋饟運重事公任之
既久積思彌深上益國家下便軍民以是簡在上心去
年冬來朝備承嘉勞賜宴於禮部陛辭加賜以鈔至淮
安疾作上聞之又賜勅勞諭命其子儀偕名醫往視巳
而少瘳踰月疾復作自知不可起封所佩漕運印及制
勅付其長子佐具奏遂卒宣德癸丑十月十一日也訃
聞上深悼歎輟朝一日追封為平江侯賜謚恭襄遣官
賜祭令有司治喪葬以明年某月某日葬于應天府江
寧縣大山之原子男五人佐儼儀倫侃女三人長適豐
城侯李彬第二子方次適江陰衛指揮同知張瑛一尚
幼孫男二豫裸女七皆幼嗚呼公以明敏之識幹濟之
才遭遇聖明戮力效勞榮膺封爵光昭先世福及後嗣
而身殁之後隆被寵恩加封賜謚昭著史册耿耿不磨
夫復何憾用書此納諸壙中以貽不朽云
故榮祿大夫少保兼太子少傅戶部尚書贈特進
光祿大夫太師謚忠靖夏公墓誌銘(楊榮)
國家當太平興盛之運必有股肱心膂之臣以謀猷
輔相於其間而後克成治功故榮祿大夫少保兼太
子少傅戶部尚書夏公實其人焉公諱原吉字維喆
其先自浙之會稽徙三衢五代時有諱膺者惡吳越
虐政復自開化徙饒之德興祖希政仕元為湖廣行
省都事值兵亂死節家屬流寓沔岳間父時敏國
家以明經起為湘陰教諭遂為湘陰人曾祖復及
祖父皆以公推恩贈榮祿大夫少保兼太子少傅
戶部尚書曾祖妣李氏贈夫人祖妣劉氏妣廖氏皆
加贈一品夫人公年十三而孤母太夫人守節自
誓辛勤訓誨俾務於學公祗服慈訓夙夜克勤
弱冠充縣生洪武庚午領湖廣鄉薦明年試禮部
弗偶入太學壬申授戶部四川司之主事有能聲歲
戊寅陞戶部右侍郎太宗皇帝入正大統以公謹厚可
任轉左侍郎尋陞尚書永樂癸未夏四月蘇松水患公
承命往治既至詢衆議浚决壅滯水患以寧復請發粟
三十餘萬石以賑饑民全活甚衆乙酉召還益見寵任
己丑車駕廵狩北京公與扈從明年春三月太宗車駕
北征今上以皇太孫留守北京承命輔導秋八月駕還
以公克盡匡輔之職賜鞍馬楮幣羊酒以旌異之明年
九載秩滿降勅奬諭錫宴於便殿既而承詔監修太祖
高皇帝實錄既成賜綵幣衣鈔宴于禮部庚子以北京
宫殿成奉勅召皇太子于南京既至賜以白金羊酒鞍
馬辛丑太宗以前元餘黨未平復議征之公以邊儲未
備被繫甲辰秋七月太宗賓天仁宗皇帝即位首釋公
復其官賜冠帶衣服帷帳之屬公以母喪未終辭仁宗
勉留之賜米四十斛鈔一萬胡椒二斛令家屬護喪以
歸命有司治喪葬八月拜太子少傅戶部尚書尋拜榮
禄大夫少保兼太子少傅戶部尚書給以銀章其文曰
繩愆紏繆凡朝政闕失民間利病切於時務欲有所言
者輙用之密封以聞公由是屢有所陳多所禆益乙已
奉勅監修太宗實錄是歲夏五月仁宗晏駕今上皇帝
即位復承詔監修仁宗實錄宣德戊申上以師保之重
專職寅亮不煩以政事命輟戶部之務日在左右討論
至理以寧邦家公益竭乃心忠勤彌篤庚戌春正月壬
戌進兩朝實錄賜白金綵幣襲衣鞍馬戊寅錫宴于中
府明旦入謝既退得微疾命家人具湯沐正襟端坐召
其弟及子告之曰吾以一介書生叨居重任愧無以報
國家言訖而終訃聞上為之嗟悼命有司製棺給賻物
追贈特進光禄大夫太師謚忠靖遣禮部尚書胡濙祭
之官其子瑄為尚寶司丞永蠲其家差役仍給舟車歸
其喪為造墳塋公生元至正丙午八月廿六日享年六
十有五配鄭氏賢而克相子男三人長珫早卒次即瑄
次瑾女一人善全適虞㻞故宗人府經歴暹之子也弟
原乾奉公柩歸以某年某月某日葬某山之原乃以戶
部員外郎惠政所為行狀請予銘予辱知於公最久且
厚知公為悉其何敢辭惟公忠信和易喜怒勿形坦夷
直諒無忤於物可謂寬仁厚德之君子矣歷事累朝洊
膺寵眷信任益專參决機務疑難之際往往一言而定
卓然為國家輔弼之大臣是宜有銘銘曰
天啟皇眀實生賢輔蚤孤而立發跡郎署貳卿之任邦
計所司國有儲恃民無阻饑於赫太宗入正大統進公
司徒益被恩寵東南諸郡洪水湯湯彼民其咨若昔懷
襄命公往治公如巳溺寢食弗遑水患以息自公還朝
信任益專扈從兩京厥聲隆然仁宗嗣位眷顧尤隆簡
賢任舊爵位是崇進秩三孤公有重望在帝左右惟公
寅亮今皇繼統舊德是資政務弗煩治道所資翼然在
廷公尚弗耄遽茲遐逝帝用嗟悼豐爵美諡恩禮洊加
既官厥嗣復䘏其家恩榮終始惟公克稱允矣大臣永
光休命湘江之隂有巋者墳後有求公視茲刻文
故資善大夫太子少保禮部尚書兼武英殿大學
士贈榮祿大夫少保諡文靖金公神道碑銘(楊榮)
國家當太平熙洽之時必有忠謹淳實之臣論思獻
納於其間而後克臻乎至治之盛故資善大夫太子
少保禮部尚書兼武英殿大學士金公實其人焉公
諱善字幼孜世居臨江新淦之厚聚宋時有諱清者
遷洪坑至十五世祖諱某者復自洪坑徙培山遂家焉
曾祖德明祖仲卿皆以儒傳家父諱守正學問該博
洪武初辟為郡學訓導嚴毅剛方人稱為雪崖先
生公生而秀拔不羣幼克勵志於學雪崖竒而教之
及長遣從前進士聶鉉受春秋業成為邑庠生領
鄉薦登洪武庚辰進士第擢戶科給事中太宗皇
帝即位首以文學薦入翰林改檢討命與解公縉
胡公廣黃公淮胡公儼楊公士竒與榮凡七人同
直内閣參掌機密不數月皆陞職公為侍講階承
直郎明年蒙賜象笏幞頭公服尋賜二品織金衣寵
任甚專仁宗皇帝在春宫侍臣進講經史公獨說春秋
詞嚴而理正遂承命作春秋要旨既進深協睿衷公嘗
病遣中官偕御醫往視及痊入朝慰勞甚至丁亥陞右
春坊右諭德乃兼侍講階奉訓大夫今上皇帝為皇長
孫命宫僚兼職輔導賜勅奬諭公亦與焉己丑扈從來
北京庚寅從駕北征冬還南京辛夘詔重修太祖高皇
帝實錄公與纂修壬辰命典文衡考試天下貢士號稱
得人既而余五人者蒙賜誥命公得推恩贈其父如公
職封母羅氏為太宜人贈妻孔氏為宜人癸巳復扈從
來北京甲午征西寇既還命儒臣纂修五經四書及性
理大全書學士胡公與公及余實總其事書成重沐恩
賚丙申陞翰林學士仍兼諭德階奉議大夫是冬還南
京明年復護駕來北京戊戌實錄上進錫宴於禮部有
金織紗衣鈔幣之賜庚子陞文淵閣大學士仍兼翰林
學士壬寅扈從北征軍行乏食偵知敵營尚遠公與余
密䟽軍中利病言之遂詔班師癸卯隨駕廵邊獲敵名
王額森托噶以歸特蒙厚賚甲辰復從北征師還駐榆木
川太宗晏駕凡沐浴含歛及道路措置之儀公與余實
與焉仁宗皇帝嗣位深加寵眷進戶部右侍郎仍兼前
二職今上正位東宫拜資善大夫太子少保兼武英殿
大學士禮遇益厚凡法司論决重刑必命楊公與余及
公同審錄其中伸雪蓋多時賜大臣五人銀圖書其文
曰繩愆紏繆以為政務或有闕失許用此密䟽以聞公
亦與焉當時榮之是冬奉命持節册趙王妃及封梁王
明年洪熙改元命兼禮部尚書三俸俱支賜誥命贈公
父祖皆太子少保武英殿大學士祖妣為夫人加封母
太夫人贈故妻劉封繼室屠皆夫人明年春公以母老
首奏歸省仁宗可之命給驛以往賜賚甚厚皇上嗣位
公丁内艱特詔起復命為總裁官纂修兩朝實錄巳酉
持節往寧夏册封安化真寧二王妃所過閱兵民休戚
還奏上嘉納之庚戌兩朝實錄成賜鞍馬白金文綺金
織襲衣錫宴于中府是冬扈從廵邊至宣府而還明年
秋疾作上命醫診視賜藥物至冬疾劇少傅楊公與余
往候問公言死無足惜但愧無以報朝廷益生民家人
有請祈恩於神者公曰此君子所恥言及再有問竟不
答卒之日實宣德辛亥十二月丁未也享年六十有四
訃聞上為之嗟悼贈榮禄大夫少保謚文靖命有司製
棺遣禮部尚書胡濙祭之給舟車歸其喪為造墳塋恩
至厚矣其子昭伯將以某年某日葬公于某里某山之
原而以碑銘為請余與公同年官處禁林三十餘年出
則聯鑣入則同席雖親兄弟不過是也自公之殁痛傷
于懷弗能自釋銘奚可辭惟公孝友謙恭沉實和易樂
善汎愛出乎天性其學問淹貫文章豐暢為人所愛重
凡三扈從往來兩京五從北征沙漠執筆從事於行陣
之間乘危涉險未嘗以勞勩為言其在朝廷動静進止
皆有常度論思獻納多所禆益是以歴事累朝洊膺寵
任眷遇雖隆而自處益謙名其常燕休之所曰退菴可
謂得大臣之體矣是宜樹碑墓道以垂不朽銘曰
天啟皇明文運昭宣輔贊至理必多俊賢顯顯金氏世業
以儒善積有源慶澤乃敷惟公之生天資挺秀羣經子史
靡不博究即擢巍科給事廷陛太宗右文寵渥洊至擢
寘禁林從容宥密克副淵衷屢進華秩于狩于征公罔
不從恪勤夙夜不有其躬仁宗嗣位簡賢任舊爵位日
崇寵眷彌厚皇上繼統倚毗益隆公未耄期遽以云終
爰錫褒命贈官贈謚喪葬百需罔不具備恩榮終始惟
公克全播美揚休孰與比肩高墳峩峩神道有石刻兹
銘詩垂輝無極
故榮禄大夫少師兼吏部尚書贈特進光禄天夫
太師諡忠定蹇公神道碑銘(楊榮)
天眷我皇明誕啟文明之運必篤生彌綸參贊之臣相
與協恭和衷用臻於至治揆之西蜀蹇公槩見之矣公
世家重慶之巴邑曾祖繼祖祖均夀考源斌以公貴累
贈封至榮禄大夫少師兼吏部尚書曾祖妣牟祖妣雍
妣胡繼羅俱一品夫人公生而穎異首骨隆起風鑑者
咸稱為國器及就學日記百言郡守貳竒之選補郡庠
生學業大進尋領鄉舉登洪武乙丑進士第授中書舍
人初名瑢字宜之聞繼母喪請守制太祖高皇帝因問
曰得非蹇叔之後乎公叩首不敢對帝嘉其篤實因更
名曰義御書義字賜之建文時擢吏部右侍郎太宗文
皇帝入正大統轉左侍郎尋陞尚書永樂甲申兼詹事
府詹事戊子命兼輔皇太孫己丑大駕廵幸北京留輔
皇太子監國適秩滿九載賜璽書宴勞之公為宫僚長
皇太子禮遇尤厚少有疾輙遣人慰問嘗以公所居頗
隘特命有司增建廳事每遇節日必賜宴飲賦詩寵異
之己亥聞父喪上及皇太子皆遣祭復賜教寬慰賻以
白金襄事畢即命起復辛丑皇太子赴北京留公輔導
皇太孫尋侍從至北京奉命廵撫畿内明年還京甲辰
秋仁宗昭皇帝踐祚陞榮禄大夫少保兼吏部尚書食
二俸踰月陞少傅兼官如故賜冠服象笏玉帶尋陞少
師嘗賜繩愆紏繆銀章俾其有所匡正則封進之復賜
銀印一文曰蹇忠貞印并璽書備言公忠勤之實以示
褒宣宗皇帝嗣統命監修兩朝實錄宣德紀元扈駕征
武定州賜人口寶帶金銀文綺丁未扈從廵邊還上以公
春秋既高且師保職惟寅亮詔輟公吏部之務庚戌春
兩朝實錄成賜鞍馬白金文綺先朝舊臣惟公為首上
深眷顧之嘗錫銀圖書忠厚寬宏賜甲第于文明門之
西北落成之日復賜宴器鈔幣凡節日遣中官賜宴于
家秩滿賜宴禮部降詔褒諭及公誕辰賜廐馬鈔幣今
皇帝即位賜賚特厚公有心疾至是復作上屢遣中官
及太醫院名醫往視之復賜羊酒及鈔以慰勉之明日
疾劇公泣謂太監范安曰義起自布衣荷列聖擢用無
所補報今皇帝新承大統又不獲效忠沒有遺恨苐自
今願率由太祖皇帝舊章庶幾天下生民受福復諭諸
子孫和順孝敬恪遵法度遂卒時乙卯正月丁亥也訃聞
上為悼念命有司治喪葬贈特進光禄大夫太師尚書
如舊謚忠定官其長子英尚寶司丞屬以國有大事停祭
百日後命禮部尚書胡濙諭祭之給舟車歸其喪公
生元至正癸卯十二月乙卯至是享年七十三配劉氏加
贈一品夫人繼張氏封一品夫人側室孔氏男四長即
英次芳芸荃女二適馬俊李誠英芳二女皆劉出芸孔
出荃張出洪熙時授尚寶司丞早卒孫男四霖震霑露
孫女一英奉柩將以某年某月某日祔葬鄉之先塋乃
列附三代并公歷履之詳徵予銘其墓道之碑惟公稟
含宏和厚之資出當重熙累治之運迨事列聖洊膺重
託獻納匡翼功在國家天錫之夀褎然為時元老蓋蜀
之山川清淑之氣鍾之哲人者自尹吉甫佐周宣致中
興之盛曠世鮮有其儔若公之遭際事業聞望足以繼
休聲於千載之下於乎盛哉予與相知既久故於英之
請不辭謹摭其槩俾勒之石用垂不朽銘曰
天眷國家篤生才賢光輔至治夫豈偶然維公之生實鍾
間氣時焉斯出遭遇盛世起自巍科寓跡鳳池擢貳天官
銓衡攸司紀元永樂為天官卿繼兼宫僚薦荷寵榮洪熙
更化倚注尤厚進秩三孤厥績斯茂迨及宣德寵優舊臣
不煩以政左右日親嘉謀嘉猷夙夕入告務底禆益孰
曰言耄玉帶廐馬白金綵幣寵賚自天惟德之惠祗承
聖皇嗣位之初惟恪惟勤一致是圖惟公在廷五十餘
年恩榮終始孰與比肩蜀山蒼蒼川流洋洋公所存者
山川之光
王俊伯墓表(吳寬)
自元順帝嗣位其末世政益弛俗益壊天下悉變於詐
而澆薄奢僭大抵與賈生之論秦者無異我太祖高皇
帝起而救之用重典以治頑民由舊政以修廢事一時
口給心計號多才能雖多舉用輙見剪除其卒在位所
以輔世而長民者莫非質直悃愊之人而天下之俗遂
還於厚若故按察使其一人也公諱英字俊伯蘇之崑
山人初從鄉校貢入太學以諸生選授監察御史久之
高皇帝以公可用特命署都御史事而大書敦厚王英四
字揭於殿柱以勵百官當時朝士以罪去者比比而憲
臣尤甚公獨以秩滿陞刑部郎中俄出知寧海縣蓋欲
以民事試之也及太宗文皇帝嗣位知公名召還復郎
中尋擢陜西按察使丁内艱服除改山西秩滿仍命治
陜巳而得代還行至泗州疾作而沒享年六十三公立
朝守正不阿旦夕兢兢謹畏每顧其妻子曰吾以身許
國其勿以死生為意但吾獲死於正足矣乃絶不問家
事而時具疏有所建白上知其忠直也多嘉納之然疏
入輙毁其藁人不得而知也及長臬司務以簡靜為治
獄至而决雖不為強辯深文而巨奸宿蠧恐懼首服不
能隱其罪至待寮友和而正寬而有容凡所設施人皆
取以為法固有千里外聞公之名而感慕者公平生不
立聲譽居官凡四十年得其事行蓋若此然足以見公
之為人矣王之先在宋有左朝請大夫葆以忠純文雅
稱于時周益公實為文誌其墓子孫累世以儒素相承
至公遭時始復仕公初娶何氏崑山令平之女繼娶閻
氏子男三人曰寧曰安曰定女三人其一嫁同里朱輝
孫男三人曰某早卒曰成憲曰成章曾孫男一人女一人
公殁於永樂二十年四月十九日以其年十月六日葬
于馬鞍山先塋後六十餘年成憲官京師以予有鄉里
斯文之好持公墓銘且别具行狀請予文表墓予觀國
初多鉅人長者如漢之石建周仁張歐軰豈惟有益于
時用能保其身全其家傳其子孫其淳厚之風遠矣公
即其人迨去世巳久凡與之處者猶不能忘故靖遠伯王
公驥剛毅少容以與公舊寮也追念之不置嘗致手札
問訊其妻子所以周䘏之者甚厚葉文莊公於公為鄉
後軰拜公遺像贊之為名賢而至於今邑人尚能談其
居鄉里時一二事曰公一日行道傍有負鹺者擠公墮
水中怡然攝衣而歸他日復遇于道其人知為公也棄
所負而走公使人追還之常服入吳市門時適有鞾禁
門者執公為庶民宜有罰公笑曰吾官人也門者不信
取冠服示之始釋其縳公亦不怒邑令盛設酒饌邀公
辭之竟赴隣翁飯或怪之公曰鄰翁貧治具不若邑令
之易且官府吾可輕入其門耶蓋公平日未嘗有私謁
至人有私事干者輙遜謝之曰吾不能爾其他事大率
如此此益可以見公之為人也故書以繫之
陳直夫墓銘(李東陽)
吾友陳君直夫舉進士拜南京貴州道監察御史三年
丁外艱服闋改陜西道又三年丁内艱再改河南道皆
在南京遷江西按察司僉事二年致仕歸十餘年南京
兵部尚書張公悅薦其志行可大用乃起為福建僉事
督理屯田又二年復乞致仕時倪文毅公為吏部尚書
特擢為河南副使都御史林君俊舉以自代不果又再
乞致仕廵撫都御史孫君需請留之廵按諸御史交薦
之又二年竟致仕去君子觀其進退之際可以知其人
矣直夫鯁介寡合雖生長都會而有山林性氣不能與
物湛浮遇節義廉潔士傾心嚮慕稍不合輙蹙頞而起
若將凂乎其身家素窶奉親養志常俸外一無所取居
喪非義賻輙辭弗受屏居舊鄉去府治遠足不至公室
人以請託至必峻却之久亦無復至者惟事兩兄嫁其
女撫妻之孤弟建祠堂以合族他無所好非所當赴雖
故舊強之不屈也其蒞官政務公與慎在南臺力操風
紀嘗上疏請止中官取花木捄言事之不得其職者在
江西持法甚謹在福建清屯田在河南賑饑民皆悉心
綜治不苟應故事顧其所拂意者恒多雖黽勉就職而
志常在退其去也蓋有遺用焉若其經業精貫博涉史
籍使得當督學之任必大有興作世之用違其才每如
此是豈獨為直夫歎哉然直夫之自處則可謂不失也
巳直夫諱壯自號古迂浙之山陰人祖諱珪坐累戍交
趾内徙京衛考諱簡贈文林郎監察御史妣徐氏封太
孺人子三曰欽鏊鎣女三長適周禔次適趙文學次許
嫁祁鋼孫亦三曰沆瀣澯女孫四長許嫁施綽直夫生
正統丁巳其舉進士以天順甲申卒以弘治甲子十一
月十三日乙丑某月某日葬黃龍尖山之原予與直夫
同京産又同甲第雅相知厚予久叨仕籍直夫每致書
札無一褒譽語至相稱謂雖老必以字未嘗效時俗舉
爵號故予銘直夫亦以字庶以為其子終治命云銘曰
抗世孤立不西以東敦德之恒以與始終衆閧而囂我
若弗聰行我者天藏我在躬縱不大施弗喪厥衷吁嗟
直夫其古人之風乎
郭君墓表(李東陽)
成化乙未春二月壬午兵部武選員外郎郭君卒戶部
郎中李君漢章君知巳也狀君行以授其子仁俾乞予
表墓仁既歸以其年四月丁酉葬君城武杜村先墓比
復走京師來徵文而李君為速予日不置予既哀仁之
孤又感于李君交友之誼乃為之辭曰君諱璽字文瑞
姓郭氏兖之武城人譜逸不可考由君以上得三世曰
曾祖諱彦禮祖諱昇父諱浩贈承德郎兵部武庫主事
嫡母劉母賈皆贈安人君少失怙養母甚孝事諸兄謹
與人不易合負意氣勤學問學成舉天順甲申進士奉
詔入翰林為庶吉士拜工部營繕主事風岸卓卓監局
諸工掾多出入曹省無所憚至相與抗禮君方坐治事
有譟于側者君執而笞之其人有所愬中君以法竟下
詔獄坐貶人皆危君君固自若也成化丁亥丁賈安人
憂去庚寅改兵部武庫主事會武選員外郎闕吏部謂
非疆有力者弗任乃擢補君君家無私謁曹事有不能
决者往往以一言定之人服其能甲午君得疾冬益劇
乃上䟽乞歸命未下而卒年四十有一配劉封安人生
二子仁仕側室崔生一子儒卒之日家無餘貲鬻舍償
劵而後返葬自公卿而下知君者皆嗟悼不置云夫材
與氣二者恒相為用然論士者必先氣而後材故雖有
庖丁之刃郢人之斤苟非其氣足以蓋物未必不歛手
縮臂趦趄而自失其固不能者弗論也郭君平居論洶
洶無謟辭佞色居官未嘗阿意所事其所奮激雖横罹
刑罰不少挫故臨事處職皆能有以自遂其勝于脂韋
耎脆視人之顔色以為進退者亦遠矣使天假之年君
又充拓之不暇其所建立固可限哉初君居翰林而志
在曹署既得劇地乃日以益顯向使君局文章又蚤死
豈得遽以自見稱良吏若是籍籍也嗚呼予固歎夫宅
材者苟處非其職鮮有能盡其用者也夫既具材負氣
且得官以為用而又不得盡以死士之用于世亦甚難
矣哉初予與同為庶吉士者十有八人其既者河南杜
大勉大興王器之及君為三人大勉在翰林輙病歸卒
於家予知弗能詳大抵朴厚士也器之予同學生其人
篤厚和易而中介介有分别勃然嚮于義拜南京戶部
主事卒于官昔王荆公表征處士墓及其友二人况三
君者皆同仕有名籍誠不宜使没没故予因郭君附論
之君而有知其不以予言為然者吾弗信也
韓蓮峰墓碑(王九思)
黃河太華之間有賢大夫蓮峰先生卒其子儀封知縣
邦彦浙江僉事邦竒工部員外郎邦靖國子監生邦翊
卜葬朝邑南陽洪之原而太史吕子纂述令德播為嘉
銘納諸玄室矣惟是墓道之碑有闕無以崇親表賢别
貴賤之等而詔來裔示後世于是謀之九思九思少時
習聞我先君言言先生才氣古豪傑蔑以過也弘治中幸
謁拜京師而先生往時教授華山下而受經之徒尊而仰
之也是故稱蓮峯先生云先生諱紹宗字裕後同州朝邑
人也蓋姓韓氏先生生未晬而孤三歲而有智八歲行墮
洛河冰下一巨力挾之出無恙十歲讀書日記千言蓋受尚
書武清令倫所武清令倫者先生之叔父也精通尚書以
此盡傳其秘十六而為學官弟子副使伍公見其文竒甚
愛之呼之曰韓生當此之時故三秦士無不推韓先生者
本副使伍公延譽之力也二十三舉鄉試試進士乃不中而
歸乃就華山雲臺觀授經三年士遠近至者蓋門下多文
武之才而又浮渭而西登畢郢上邰城覽終南太白之勝
又西至岐山之陽陳倉之口所至士多從之遊而文日益
壯蓋二十七而舉進士云進士授刑部山東司主事五年
而遷四川員外郎其年再遷郎中復山東司而雲南廣東
二司者事劇甚部尚書特委攝焉然又或攝他司而終始
刑部凡九年其所聽斷平反者甚多蓋數十百事不盡書
書其大者都指揮王章者之守備真定也蓋横甚虎而
冠者也巡按御史柯忠劾奏章章亦誣奏御史郎中往勘
而章恃其有内倖出謁道上執賓主之禮郎中怒鞭之道
上三十遂按其罪免官當是時真定知府者亦有内倖而
入謁甚倨郎中微持其陰事乃復長跪謝無狀死罪幸使
君寬之不可竟奏抵于法太監石岩者鎮守大同而都御
史許進為巡撫惡之兩家相訐奏奏下給事中御史同郎
中往勘往勘而岩罪有端而許公無何給事中御史以為
亦宜微入許公以塞口郎中曰天乎乃有枉人罪而避巳
禍者固不肯獄成岩深疾之舍給事中御史不奏奏郎
中言郎中黨都御史罪我于是天子震怒逮繫郎中而
遣他官往勘則許公左遷矣郎中竟亦無罪當是時安
遠侯者好結客客與遊者皆貴近用事有氣力者侯與都
御史某者不相中具奏北闕下郎中按問而侯贓以鉅
萬身所殺傷數十人奏請抵法天子不可如是者三而
是時彭公韶為尚書曰郎中力窮矣乃自具奏以唐事
為比語在墓誌語中然不竟罪侯者諸客之力也其後
京師有一僧善太監梁昉而稱曰門僧一日某伯者出
而僧正衝其前導撻僧僧倚梁昉奏伯繫獄而自從昉
匿不出也郎中追出之抵罰而京師為之語曰伯繫獄
僧入窟掘迯僧韓郎中頃之又有樊舉人者事樊舉人
蓋夀寧侯之門下客也夀寧侯貴振天下而其人負勢
以逞謂無奈我何蓋勲戚貴臣一切奏狀皆出其手然
駕空亡事實至是奏下郎中郎中具知而詰其主奏者
勲臣曰誰能為此奏乃具以實對曰樊舉人為此奏于
是攝樊舉人是時樊舉人匿夀寧侯所甚深乃百計出
之出之而下獄數日矣乃郎中一旦出門見地上一卷
書取視之則備書樊舉人罪狀宜必置之死不死不可
郎中笑曰此樊舉人所自為書也詰之果服同寮咸謂
此畏笞誣服耳何乃自為此郎中呼樊舉人出使背誦
其書背誦不訛一字同寮驚問曰何乃自為此對曰韓
公非可摇動以勢蘄生則必死今言死者左計也冀生
我耳郎中曰不然若罪不至死于是發戍遼東云而夀
寧侯雖心惡之然無如之何朝審囚徒中有亂義男婦
者死冡宰三原王公疑其太重以問主者不能對郎中
前對曰義男犯其父與生男同科有之乎冡宰曰然然
則亂義男婦者獨奈何弗死也冡宰雅知郎中乃愈益
重之遂欲超拜異等以風厲部署會大理寺丞缺員擬
遷郎中而員外郎嘉慶者蜀人也與郎中有郄乃以他
事奏使下獄而主問者御史又故為稽留以故不果遷
其後歷久乃遷為福建按察副使副使既至而都御史
左遷者魏參政子撻人市中適過見之怒攝參政子魏
參政懼暮夜令其子亡匿歸未幾而鎮守陳太監者其
舍人羣奪屠者肉市中捕獲一人而諸舍人者走匿不
可得吏捕之急太監怒呼諸舍人者出數之曰此新韓
副使也若等不聞之邪且若等何如魏參政子遂送抵
罪而後又有鎮守鄧太監鄧太監者無故笞一吏死吏
舍人訴之按察使御史按察使御史不問至副使副使
問而太監者盛具接殷勤之歡窺伺副使副使于他事
則答于死吏則或答或不答而笑因以困鄧既出召衛
指揮至而曰往時太監笞吏死者行杖人皆若衛卒其
急捕之來不即勿復見我及捕至且治而為太監謀者
令行杖人赴訴御史言未嘗笞吏死又令太監多予吏
舍人者金而教言吏實疾死非受笞死于是御史下按
察使而太監遂無事然終以此嗛副使也其後副使代管
海道捕海寇急而寇王某者覘知此隙謾為書與捕者
因誤遺太監而云韓副使受我金生我矣太監得書即
以此奏副使是時都察院戴公珊為都御史知副使而
署奏聞上竟亦無事知州白某者尚書之弟而受賕事
覺人多不敢問問罷之又通判湯珍者嘗為吏部甚辨
有口而與知縣高遷相訐奏詞連廵按清軍諸御史布
按二司官而勘事者給事中郎中至而獄久不决而决
于副使而湯珍高遷皆逸官罷其在福建凡七年而郡
縣吏以法問罷及所聽斷平反者又甚多事不盡書亦
書其大者如此副使嘗涖福寧道而三年不代者蓋難
其人僉事王公寅自請代之代之而神形瘁矣問下人
曰我孰與韓使君下人曰無沗顧韓使君微閒暇耳僉
事投筆笑曰幸甚誠如是足矣邦人聞之曰往年右布
政與副使分治雙門河也而才智弗逮也慙憤病幾死
乃今僉事來代副使乃又殊瘦矣其後僉事至工部侍
郎終畏副使廵按御史四人者相繼論薦不次擢用吏
部亦屢擬按察使皆不果尋以母喪去歸會朝覲黜陟幽
明而給事中許某者嘗以舉人授徒按察司滋為姦利
副使聞之立叱出使去有隙乃籍鄧大監言受盗金事
劾罷副使後十餘年而黃君河清者亦閩人在吏部復
薦起副使又不果而副使之子邦竒為吏部主事乃陟
封中憲大夫云而又餘十年正德巳夘四月二十一日
以疾卒所與識者遠邇嗟歎皆曰傷乎蓮峯先生己矣
有流涕者其葬則是年七月十八日蓋夀六十八歲先
生為郎中時得贈其父顯如子官母張氏封太宜人而
太宜人之貞節則又嘗被旌也先生傷贈君之弗逮也
而所以事太宜人者蓋甚至太宜人病嘗失明醫藥無
所不致至不愈先生夜夜籲天為祝拜甚苦一日有醫
從外來自言我能愈請鍼之鍼之果愈已忽不見蓋神
醫云此與墮冰而神挾出者皆世俗耳目不聞覩甚怪
異希有之事縉紳學士亦往往所不道然先生之直節
正氣動天地昭日月格鬼神固宜有之乃不幸而為人
所讒沮擯斥老岩石死不究其用斯固列夫志士所為
痛心而搤腕焉其子僉事員外郎又皆以直廢銘曰
韓以國氏肇自叔虞其來徐徐馮翊是居於維遐哉髯公
三子罹世知燬二叔辟地伯氏捷止伯有曾孫桓桓其
武翺翔于元金牌萬戶於維休哉萬九之裔五世知
名贈君倜儻莫我敢陵八齡剖缶豁虎辟鋒竭力所
天輸儲于公於維烈哉贈君遄謝其澤孔覃忠孝之
委先生是堪先生峩峩萬夫之望孰構爾讒以蹶爾行
爾後奕奕既熾而昌於維丕哉太華以北在河之[田耎]鬱
為茂林先生之阡於維人斯尚式旃哉
彭君墓表(羅玘)
弘治十四年冬十一月十有八日江西提舉副使邵君
屬饒守李君貳守鮑君介何生徐生走南城抵予室命
表故監察御史彭君之墓且曰君里世他行葬所歲日
月有編修程正之誌銘在惟君貞臣臣行首貞願表于
其墓告來者為饒士世勸予既泣泣巳思邵為戶部時
常别白時之忠佞若涇渭然至君則曰此所謂渭也至
其指為涇者則又若仇敵不少貸今兹果然既又思君
平時言笑嘻嘻劇飲歌呼遇人無爾汝見其肺肝無留
畛域坦坦夷夷人或易之予獨曰是非其性要有藴藉
耳成化末同舉進士日益追逐相唯諾見時有附閹貴
驟至要樞者有苞苴徑内降補官者謂曰是不可鉗之
于市邪至雜他流則竟日寂無所指斥者予於是益覘
君弘治改元之明年擢河南道監察御史廵京城之内
外暨近畿横亘數百里連敵營也歲朔風塵起敵騎彎
弓掠人道上事洩索急則扳戚里閹奴為援匿優伶家
為恒君每得其機牙發之竒中人驚為神始改觀悚息
用薦出廵淛之鹽法予時奔先君之喪過之淛之人曰
是御史公商竈其兩德之又曰是御史不可干以私六
貴人助富人奪人妻弗能得予喜曰是將嶄然矣予免
喪至闕則弘治之六年也禱祠事興上非其好也乃閹
之黠譎入之自擅眉目標榜鼓其幻徒日食于大官不
嗛又假供養莊嚴糜耗百貨延于大農之錢方酣君時
監光禄寺事奮曰吾不能嘿嘿以苟活刻時日至于大
官雖重得禍萬無恨明日䟽入謂宜一切罷革儲待之
費變仙釋幻惑其道左且不根語觸諱忌羣閹銜而持
之遂下君錦衣獄舉朝震駭莫不服君之忠而危其禍
英國張公獨首白辯君無罪宜貰諸大臣助之上意乃
解然猶編管邊之隆慶衛伍在伍惟以母老羈京邸為
憂明年詔釋歸養其母吏部尚書王公建議起君行召
君矣而母李孺人殁未及葬君亦殁逾年一子&KR1789;龍又
殁天下莫不悲其禍之烈既又莫不惜其不及召且大
用以沛其施且惟&KR1789;龍遺腹子天鍚是嗣方三齡也於
呼天難諶斯人事之入于無窮其不可知其穹碑大隧
之加於斯有也抑榛莽之蔽狐狸之窟而或夷而為墟
蹊坎竇亦有也甚而陵谷之迭與為變亦有也况于兹
墓乎則夫貞臣者故世倚以為重而亦其身之有不必
芘歟然君之字書與夫歌詩雜著天下莫不存君之名
内自六宫外暨蠻方海裔莫不聞史氏當不有遺也而
邵君又率其屬為君世世之托君其可以無憾而安於
此惟予弗任厥職亦惟曰祗服邵君之役
眀文海卷四百四十七
