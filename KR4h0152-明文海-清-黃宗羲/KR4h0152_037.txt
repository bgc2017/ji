明文海卷三十七餘姚黃宗羲編
賦三十七
崆峒雪樵賦(宋濓)
伊空同之拔起兮鎮嶠南之靈區翠旓繽其蕩空兮播
顥氣之蕤綏章貢挟以比流兮盎土脉之滋腴穴遥通
於龍翕兮勢蟠亘於欎孤信地維之與宅兮為靈真之
所都則有白鶴羽人黃唐丹士闢玉為房鑄金成黍仰
青帝之布帷撥赤霞而啟笥悼下土之坌濁凌剛風以
逕度惟彭城之仙子兮式爛柯之遺軌謂靈奕之可觀
兮意翩翩而遐舉裘剪鹿肌之花屦約芝田之蕊巾割
湘雲之枝鞶點彩鷮之尾傷胡麻之未飯愛白石之堪
煮踰洞真之石扉借修月之寶斧期緱笙之下臨兮庶
綠文之可㖟於時玄冬届朔風交水腹堅金莖高二鶴
夜語陽鳥晝韜莾六花之聚白合溟涬於空寥幻九清
之秘景闢太素之神苞奪人目精兮若流汞翻空而不
定一白無地兮如爛銀炫燿於霜臯瓊林玉樹叠穎聯
柯條頓忘於春綠蘤巧綴於晴梢乃陟瑤磴乃依冰樾
膚中寒而生鱗指屢僵而弗屈丁丁許許不遺餘力已
枯成采方長不折玉屑隨聲而輕墮霜莖倚雲而初積
束以九真之赤籐附以千年之苓魄既逍遥而咏歸忘
蕉鹿於今昔歌曰我采我樵兮太濛之野萬樹瓏&KR0785;兮
玉光照夜孰能相從兮與霓旌而俱下於是築石竈繙
金經養神火煉黃寧汞生水虎之窟鉛出火龍之扄液
承太一之珠機運元華之精憑添抽之卦泰植鄞鄂之
丹城逮伐毛而洗髓致隂爍而陽凝種芝於瓊玉之山
折桂於廣寒之庭領衿佩於橋門集鵷鷺於王廷白簡
霜飛繡衣春明近一出而持斧使九夏之生冰廼乘風
而来歸兮將瀛洲之先登隔人間之風雨兮遽真凢之
異程至若西隣之子沈酣羶葷屏龜香曙笙火花春葆
階舞楚銀舘歌秦黃塵迷南華之夢弊屣嗤東郭之貧
樂鐘鼎之遺豔厭烟霞之近醇尚父吊渭阿衡耕莘或
封齊於東海或致君於華勛齊出處於一塗肻變志於
屈伸世繽紛兮麗以新蠟代薪兮傷芳辰翻海水以為
霖兮曾莫濯夫游塵孰不化為胡燕兮依華榱之飛文
丹禽鳴於空谷兮亦寥寥之一聞弹樵歌之逸響兮寄
綠綺於秋旻歌曰若有人兮在蘭屈止白虎為使陟崇
巇止皓毳迴飈敷天葩止虚白内朗絶纖瑕止仁斧□
戕龍鏘鳴止鵜膏匪施痂弗形止剪彼薪樗扶松柏止
養賢大鼎熟以烹止天下為公大道行止遡花屹立思
盈盈止
躭犁子賦(練子寕)
閩粤之區有先號躭犁者耕於寬閒之野而老於熙皥
之鄉以告松月居士曰吾拙於進取而惟犁鋤之是躭
安於蹇窮而惟稼穡之是務方吾犁之在手也茫乎其
無思熙乎其自怡不啻執圭秉璧之榮而運斤遊刃之
適也夫是以取而自名子其為我賦之居士曰嘻子知
所以得遂夫躭犁者乎天生蒸民紛然有欲強則凌弱
衆則暴獨非聖神之首出孰克為之司牧藹德禮於春
生凛威刑於秋肅夫婦以別父子以屬彛倫是惇風俗
返朴夫士得以遂其詩書商得以通其販鬻工得以措
其巧於方圓農得以盡其力於穜穋昔者堯舜在上皥
皥熙熙康衢擊壌幼恬老嬉湯武革命應天順人漸仁
摩義頌聲以興洎戰國之争雄遂下逮夫秦楚開阡陌
而廢井田窮干戈而瀆威武民生斯時何所控訴漢祖
大度文景無為光武明章世紹丕基藹黎民之醇厚幾
刑措於斯時魏晉以降僭閏分爭裂冠毁冕僣亂相仍
偉唐室之開基繇太宗之神武感魏徵之仁義歎封彛
之莫覩曾未幾何藩鎮䟦扈更歴五季民困常主及乎
宋室之興削平僣亂開文明之景運幾跨唐而軼漢休
養生息三百餘年彼番番之黃髮咸沒齒而無怨元氏
之哀羣雄奮起鹿逐鯨吞瓜分鼎峙哀蒼生之紛藉轉
溝壑而未已赫焉大明如日之升攙搶渙其冰釋魑魅
匿而無形接綂乎千歲受命於穆清偃武修文坐致太
平出斯民之塗炭化愁怨為歡聲是以四海之内無一
夫之不獲皆女織絍而男農耕向使世途方難真人未
出於斯時也救死而恐不贍又何暇躭犁鉏而樂溝洫
自今知之服膺勿失雖耕田而鑿井皆歌詠夫帝力貧
窮相資患難相恤租必先公食必先粒耕必譲畔以同
歸乎吾皇之極於是躭犁生仰而謝俯而揖請書諸紳
服之無斁
鏡湖漁隱賦(宋訥)
通判大名府事紹興周侯巨淵自號鏡湖漁隱前
進士滑臺宋訥乃為賦之其詞曰
猗與勝景之權輿乎維揚東區惟超南隅山水佳處鏡
然一湖偉馬臻於東漢信智巧之靡誣爰渴水之築塘
引山泉之来潴岸之以林麓域之以郊墟䟽之以灘瀨
豁之以路途中流亘城積水涵虛非磻溪而嚴瀨非齊
汶而魯洙匪合流之涇渭匪會同之漆沮陋梅溪之水
泓澄而清淺嗤桃源之水洄洑而縈紆川流之所歸湊
雲霧之所涵濡視之無端撓之不洿曳澄練兮弗絶磨
瑩玉兮弗渝遠而望兮若明月一輪湛寒光於咫尺近
而察兮若白雲千頃化秋水於湏臾溶溶乎無鎔鍊之
蹤跡浩浩乎非爐範之規模不假乎祝融氏之烈火不出
乎歐冶氏之湯爐有美君子爰處爰居卓然嘉遯不狂
不迂以道為師以隱為漁整頓乎舟楫蓬棹收拾乎網
罟筌笟衝波濤之浩渺蕩風烟之虚無愛茲湖之四圍
恍天開其畫圖其東則岧嶤東山遠際雲衢花屮異品
松柏間株亂川霞而岫靄或騰翠而凝朱紛山村與野
逕競涉渡而陟岨其西則會稽山秀越王臺孤峰巒屏
倚林壑翠鋪陂塘盛灌溉之利商賈盡闤闠之趋散烟
際之牛羊啼花間之鷓鴣其南則襟海帶江百艘千艫
浪槳風帆遠泛長驅聳秦望之傑山擁烟霞之可娛天
遠而樹色浮閩地險而江聲下吳其北則楼閣簾櫳臺
榭參差山處水行舟楫轉輸青山壮卧龍之勢黃堂来
太守之車萬家之簷楹丹青環合一郡之繁華錦綉重
敷其中則鴛鴦鸂鶒鵁鶄舂鋤碧荇綠藻紅蓼黃蘆遊
人畫舫泛泛徐徐歌兒金縷唱舞妓翠雲梳柳姑廟前
賣魚為市道士莊畔納菱為租觀風景之變化若越女
吳娃争妍而競姝者也此鏡湖之在紹興猶西湖之在
錢唐其遨遊登臨之勝蓋不少殊焉若夫和氣漸融化
日初舒船尾載琴船頭載書茶竈兮蒙頂石花硯床兮
白玉蟾蜍和滄浪之短歌賦孫綽之遂初寄興於白頭
之波移家於黃茅之廬又若南薰生凉小雨如酥停橈
沉網怡怡愉愉錦鱗勝乎河魴素□類乎江鱸船漾漾
兮波心之葉人悠悠兮水中之鳬䌫翠絲兮楊柳棹紅
錦兮芙蕖又若理我絲竿整我冠裾短笛聲斷紅塵迹
疎見青虫之化蝶看白鳥之將雛江簌洗夕陽之藕野
飯炊秋風之菰載明月兮歸来共清樂兮妻孥至若六
合飛雪天地冰壺短簔如蝟撑舟載徂斫鮮鱗以細烹
問香醪以再沽對野橋之梅花傾蓬窗之杯盂頽玉山
之就枕幻醉夢於蘧蘧隨寒暑之往来惟所好之從吾
朝出而暾暮歸而晡湖上之山久而相識湖中之鳥熟
而見呼放神於林泉之境絶迹於市井之閭乃有山隂
高士寓跡樵夫遠訪漁隱雅意勤劬携童子以桃酒就
沙鷗為友於樵漁既會相顧咨諏幕以青松茵以綠蕪
屏以白蘋簾以青蒲採江菱以剥玉煑紫芡以餐珠持
之以蟹螯剖之以橘奴酬酢既頻禮法弗逾話今昔之
興衰論事物之精粗樵者欣然而笑曰昔陸龜蒙高致
自放遊歴溯蘇交無流俗行無趦趄乘扁舟以往采載
釣具以與俱觀所為而所處莫非適意以自如也張志
和江湖散誕以哲若愚有高趣而酣酒嗜畫無忤色而
執畚浚渠辭翰林之待詔忘百慮與百湏垂釣鈎以無
餌蓋亦志不在乎魚也一自號江湖散人一自號烟波
釣徒二子之事與子之志同歟否歟今子際皇明之治
平聞巖廊之都俞紫薇翥池頭之鳳蒼梧飛臺上之烏
司諫者簮獬豸之冠牧郡者佩銅虎之符烟霞痼疾者
起而獻策泉石膏肓者入而陳謨彼濟濟之多士悉萃
聚於清都漁隱曰人各有志不為藏而屈不為行而攄
侍老母於萱堂戲綵衣於庭除聞君臣之大義熟矣尚
敢忘四海之民潔七尺之軀哉樵者曰子又知夫昔之
居此郡者謝安有東山歌舞之樂王徽有剡溪回棹之
譽昔之居此湖者賀監為四明之狂客方干為一世之
詩逋蓋將問其故老既皆湮沒而無餘矣又徒予古人
之既逝論出處而躊蹰况吾與子樵漁於山水之間侣
魚蝦而友麋鹿亦何有利縻而勢拘哉賓主釋然而笑
舉酒更酌醉起携扶樵者呼童而去乃歌曰隱漁先樂
於湖上兮山澤之癯舍漁後樂於天下兮經綸之儒釣
渭陽而非虎非羆兮佐蒼姬以無虞遂去不復與言
詢隱賦(孫宜)
若有人兮山之坳摘瑤草兮芳桂謠朝攬轡於椒丘兮
夕振策乎蘭臯六馬繋之弗顧兮謝灻茀而凌清飈予
既觧玉佩以相招兮又結璚枝以繼贈訪名山之窈&KR0034;
兮扳翠壁之孤峻蹟緬邈而莫覩兮身翩躚而遠遯蹇
懤悵余欲歸兮羌盤桓兮不反步遐舉於絶壑兮登□
塋之長坂見先生之了鳥兮擲青藜而余挽嗤余匪巖
谷之高士兮詫予渺渺而自殊不溷世而隨波兮焉灑
之乎此區余跪敷袵而致辭兮援載籍以為說慕肥遯
焉可終兮懷隱淪跡又焉用滅昔前聖之棲逝兮卒與
世而留名有虞之躬稼兮受臣位而佐放勛摯處莘待
三聘兮成湯用之四征說巖棲以避世兮乃卒相夫商
丁惟巢由之奮志兮謂俊乂之既獲卞隨務光屏於深
山兮誠際旹而中悦夷齊採薇登首陽兮恥二德以事
周園黃隱如高尚兮終焉翊夫漢猷彼皆始潜而隨躍
兮何夫子之煢獨既埋名而莫顯兮斯以身為槁木天
生材必有用兮雖治世將必籍人寧塊焉以長往兮耿
不念夫修名吁嗟瞀瞀未知隱之為義兮胡□篿之徒
執也言有由而行有謂兮隱與曜諒不殊也使隱而可
留其名兮亦何隱之足稱外遠蹈而内甘譽兮斯終南
之捷徑韙先哲之勒勛兮詢有志而未能冺虞歴山而
升臣位兮紛其始之不逄摯耕野而遠已兮胡天民之
自崇令傅說卒辭武丁兮何一求而遽從黃綺園甪採
芝相羊兮烱猶知旹之為漢夫惟蜕形跡以自臧兮必
與世而無見循軌轍而中悔兮又奚望乎是也不凝心
志之固兮雖已届而猶去也既呈宫而辭謝兮甘木石
以為隣摶九萬而麗日月兮請各從夫子之所營
乞者賦(樊鵬)
樊子昔遊西秦至於太原南過連雲北阻岢嵐東登華
嶽西陟臯蘭千里三宿百里一餐晝弗安坐夜或不眠
用是罷倦攬轡東旋時維霜飈嚴肅萬物凋殘至於洛
陽之野周道之邊見一乞者枕塊而眠不如懸鶉百結
不完帽不蔽頂履下則穿繫瓢於腰横杖於肩霜露侵
體草壤相連樊子側然憫之呼而問曰今聖人在上雨
順風和百糓用成品庶繁多庸曰斗麥酒食委錯人人
獲所禽鳥不羅子丈夫也獨何行乞而苦如是乎乞者
乃伸肱延頸舉頭張目若不聞也者而荅曰吾乞者也
大夫貴客何得下問之樊子曰吾欲命於有司責之閭
長加女冠履製女衣裳授女田宅歸女妻房止供賦役
不為獲臧子欲之乎乞者曰嘻嘻大夫所言何其憊也
人生太虛百年寄客役智勞形均可哀惜故黃鵠高舉
良驥羈的麋鹿遠害&KR0008;牛祀禘堯舜誠愚巢許信知周
孔以虛莊老則實自然合道禮法牽制嗟彼衆庶惟日
匆匆身應百役心有萬營姁媮喔咿常若悸驚精氣耗
竭魂夢沸騰富貴貧賤異類齊名垂老不寤乃殞厥生
今我方視宫室為囹圄冠蓋為樊籠妻子為債負禮樂
為嚴刑將以宇宙為室日月為燈大地為蓆玄天為屏
清風為食甘露為羹一身有餘萬事為輕無所繋累喜
樂雍雍時遊㕓市取醉不醒所餘盡棄用之不窮不知
其辱不知其榮不知其死不知其生雖南面之樂視猶
病症方哀衆庶之痴拙咸莫望吾之高隆大夫乃反欲
汙我高潔卑我垣墉非有仇怨何至苦楚而相仍於是
樊子瞿然加慚惘然自失傷今昔之所為遂為之長嘆
而趨去
明文海卷三十七
