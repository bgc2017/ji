明文海卷七餘姚黃宗羲編
賦七
時令二
聽秋賦(桑悦)
大化運行禪續無垠炎帝既斂少昊迺伸是名為秋萬
物返真脱木之葉解草之節川瘦兮徒濓濓山凋兮孤
岊岊惟為狀之荒凉宜出聲之凄切若乃嚴霜降白露
凝天籠薄隂地吐濕蒸布落寞之景象假物物而悲鳴
蟋蟀何怨而長夜訴征鴻何興而清晨吟慘莫慘兮風
颷落木之韻清莫清兮雨激芭蕉之音淡日銜山助以
懷舊之笛凉月墮水雜以寄遠之砧足以凋公子之朱
顔凄壯士之素襟而况薄宦淹璞中之玉遠賈盡床頭
之金鄉關忽縮而近念親故久疎而暗尋寧不逓霜華
而入鬢滴蘖汁以經心者乎僕本豪徒慷慨輕生流落
江湖汎□飄萍歲聞兹聲亦忳予情既而嘆曰聲從外
來何由内驚豈内不足而為外攖爰主吾敬爰鑰吾扄
久而吾内澄澄吾秋冥冥聲從何來摳衣而聽毛骨爽
兮心胸明塵影滅兮夜氣清寂亂思之毣毣沉萬慮之
營營豈為予情之美惡私喜收物之功成是知非秋景
之可悲兮人獨悲傷乎秋景非秋聲之難聽兮人自難
聽乎秋聲伊兹秋之為酷轢賢逹而獨忍又欲假名賢
之凄韻增萬世之孤憤故宋玉謂皇天平分四時兮竊
獨悲此廪秋潘安仁謂嗟秋日之可悲兮諒無愁而不
盡出兹聲之尤切潜雕肝而琢腎予方觀天道之肅殺
付悲秋于一哂悲夫天有四德元亨利貞人有四德仁
義禮智秋之為秋在天為利在人為義君子全德是名
不器于焉為文音僃五音味備五味混同天人秋吾一
氣鳴吾文之商聲曾内外之足異夫然後知心源未和
伏以憂蒂雖春日載陽花明景䴡聞鳥鳴之嚶嚶與童
冠之歌詠亦足以欎悒而侘傺也
秋懷賦(屠應峻)
陸大夫為儀制郎中積功飭行為天子所知而宰
臣議階出奉閩臬僕鄙人也撫時即事喟焉賦之于
時秋也因以秋懷命篇其詞曰
何秋氣之疹蠱兮儆素律之凄凄申鳴鶴使戒露兮萎
修蘭于枯丘叢林旖旎奄以夕勁兮游氛殞葉風揚埃
慄慄邑邑物錯迕而就罷兮寥落晃朗天高而日微蝉
中寂又續厲兮熠燿的的而宵燔玄鳥泝隂以辭宇兮
㕍即陽而南征繄雝雝其羣諧兮予罔沕兮而懷友生
固秋士之易哀兮感物化之難凴送將歸返故都兮心
淹留而自閔子捐故而偶新兮予怦怦其若履淵不吾
知其奚怨兮竊悲夫今之人蹇余生之諒直兮弱好以
崇方豈惟紉蕙而佩芷兮固茹瓊而沐芳光陸離以周
襲兮中矯厲而慨慷指前修使先導兮驂騏驥而服飛
黃悼世俗之傾隘兮信多岐而亡羊黨機巧以捷步兮
競詭異而改則予將持頑刃而釋堅兮固&KR1686;&KR1686;而難入
眩羊腸與九坂兮方世路其猶夷棘剗剗于厥心兮誘
穽檻而寤歌勢軋軋而並轡兮剚白刃而仇之瞻崛&KR1293;
以蔽目兮遌峨峨其愉之混淆濁而伐異兮寶偽而汰
真匊燃灰謂光於天兮指日月其不煒岱華坎其汚泥
兮尾閭突而溢山婦鬚而男則幗兮鵬一羽而巨焦明
宜虎翼而虺足兮雞牝晨而喑雄予雖要明月與懸黎
兮咄黯黯而宵黜欎頷額余增欷兮子揆予之惻惻固
鄰德而不孤兮信内美其必合車間關有兩輪兮耕藉
藉且焉偶獲子信姱以倜儻兮又重之以修能恊神人
使揆序兮帝爰褒之曰功彼登佞而折良兮陳臬事
其以□華采衣之粲粲兮武蹲蹲于冠弁夫孰命其匪
恩兮余竊疾夫衆女之善妬而諑滛嗟驕人信好好兮
奄乘高而斁度躬絶命猶弗逭兮澤賫讒而翼怒予謂
棟且隆隆兮羌撫穢而得路伊霖之效尤兮奚婪婪其
求索余將望閶闔撫神龍兮虎豹耽耽其碭突鑱鎗阿
那以抱日兮靁砰砰而存外夫哲后豈弗寤兮孰九死
其奚語彼粲春之謇謇兮迅隠軫而北南懷邅廽猶未
悔兮余覯夫裕之與安豈縷數其不可殚兮離多難而
浩嘆子欣欣其遠逝兮矯九仞而降觀朝策馬于燕都
兮夕次于魯之郊揖叔旦而質迓衡兮邈吐哺之上休
馳汶陽且弭節兮祗神宫而淹留庶穆穆其猶儼兮或
見聖而永由存靈光而嘅渠渠兮喟佾舞胡以逾長太
息而升降兮廹南征之悠悠歴豊沛而壯漢兮陟歌風
之故臺唯從諫若轉圜兮遵后皇其弼諧閔作忠而賈
怨兮南浮江而吊鴟夷彼瓦瓿鳴以為惡兮矧黃鍾之
若雷躋會稽之嶐崇兮就文命而歴兹既玄玄莫予聞
兮遙緘辭而徘徊躋武夷其隠天兮嶃﨑嶇乎獨處廓
騁四望以忘憂兮遽懷余之逴逴伊仙鯉之忽恍兮具
靈糈為予占之帝赫赫卑而諒衷兮命掌夢使報嘉曰
懋戬榖以自持兮孰險巇而弗崩苟執德之無爽兮般
修名之&KR0008;&KR0008;余服訓而絶俗兮阽危而不能舍也子玉
藴以自珍兮庶來美而該輔也亂曰浮雲泱欎秋日曀
兮鳳翔于淵鮑魚御兮余溘與百草同死兮胡駑駘以
方驥兮余寧鏌鋣之刓以棄兮胡同鉛刀在室兮心結
悁而莫從予兮荃易晰奚終懼兮
秋賦(盧柟)
楚襄王與宋玉游於雲夢之臺舍蘭臺之館浮漢沔略
江潭射揚林眺蒙山游旌蜿蟺法象緯嫿輝蔭三湘氣
彌七澤猗蘭幽以承珮芳桂遠而延軛輦瑶華之繽紛
翔翠羽之翩&KR0008;於時凉月懸珪白露凝輝寒風鳴條微
霜沾衣宵霧靄兮遠山崟暮烟横兮長河湄王廼抽牘
揄翰以命宋玉曰疇昔雲夢之遊子大夫為寡人賦高
唐未及蘭臺之駕子大夫為寡人賦雄風方今日馳虞淵
鶗鴂先鳴汗漫淒漺無以攄情子大夫未有說乎願為
寡人賦之宋玉于是逡廵改容釋位離次跪而稱賦曰
臣聞天地無閡乾坤斥衍剛柔沓分時序交禅春華發
榮秋實振晏其為體也博確鴻固專翕廉凝收歛像類
參伍元英乾徤不息弼成罔極上偹天道下全王德秋
之時義大矣哉夫其朱明既退招拒斯昂蓐收弭蓋少
皥弛裝闢白門肅金方韜炎飈激清商焦溪涸而不流
沸潭潜而弗揚爾其為氣也氤氲膠戾濞&KR1953;頽隤蓊翳
綸菌掣蹠礴霈噏噏忽忽撞搪&KR1024;磥若廼觸土囊汙汚
之口噭大木圈枅之竅熛厲叱嗃廽戲突嘯耾勃碭駭
踾踧攅號倏拂改節和喁稍嘈崪兮若促絃柱而摛筝
&KR0793;迆兮若逸擠而鳴塤囂絪緼窳圔横酸欎陶爾其為
容也澹淡晻曀皓嵩曭㬒斥坱&KR0008;漫廓落鴻敞荒裔凌
厲上下䆲䆡黤靄轉薄游氛軼蕩紛態横出藴懷悵惘
蕭瑟寂寥恫恨憯悽孤臣孽子遷客棄婦莫不感心傷
氣流涕增欷爾其童濯崯巘分披嵓&KR0034;䟽離案衍宣回
㟼&KR0676;泐岸崢嶸群山蕭索劉厲彌平寂寥空㬑於是清
玄海落長江抑舄澤熒扶桑潜渫浡潏蜜鱗漰瀼霜凝
龍窟霰落鼉房鮫人泣珠海童滅光陽侯馮夷天吴&KR0008;
像魂銷魄揚率悉愴怳若乃芟糜森蔚泬寥林䧜隳葩
搭&KR2925;伐萌沙橖繫精於松檜之林獵芳於桂椒之圃被
杜若委庭蘭蒙江離夷射干翠葉紫莖朱萼秀華隨風
振綺應日傾葩於是雁游江浦雀流海濱燕歸玄穴蝉
寂窮林蟋蟀宵征鵾雞夜吟隂凝氣潰萬物凋瘁倘有
蔵身後時削跡未逮披零雹衝凍&KR0034;拆跂裂吻而死者
不可稱計若夫志士坎壈中人薄寒蹇産淹留感時增
歎惻懭迮節忿瞀溷慁燎慄於邑絓結弗變此夫閉蔵
萬有撙節造化忌盛憂滿唯秋之謝王廼乘戎輅載素
旂服白玉駟雲螭居明堂命將帥誅暴慢明好惡嚴斷
刑修法制繕囹圄决訟獄感氣順化應時承治所以張
弛乎仁義之道彌縫乎禮樂之文於是東漸西被恩殚
無垠修臂鑿齒之邦結胸驩頭之民幪鳳凰箱麒麟縶
猛獸籠文禽薦上國充珍肆於昭聿皇萬萬歲
九日賦(俞允文)
肇九旻之令節肅凄辰之始霜悴百卉於綠林歛萬實
於白蔵于時律中無射日躔在房山榝凝丹禽華吐黃
感靈鍾于豐嶺收帝籍于神倉惟日月之並應數遘九
而皆陽懿嘉名之宜久故高會而薦觴或助術于彭祖
或弭禍于長房或差實以效新或飡服以致康若乃駕
言龍山于兹颷舘發戱馬之楚臺弋翔鴻于沙苑咸宴
凱而稱詩悉釣竒而摛掞至如紫塞草白蒼山氣高雲
物無擾上屬澄霄觔竿精堅弓勁鷹豪狐兔鮮肥人馬
並驕弢千緷之赤羽勒萬騎之黑貂或翔畋于廣虚之
野或校獵于莽蒼之郊彌岡巒而掩格被川谷而横梢
莫不致竒獲以耀武聊割鮮而騁豪及夫蘭閨少婦榆
關疲客結離思之幽遐念佳期之永隔睇來雁而增欷
學裁鴛而掩泣寒聲壯兮悽心脾夜被空兮月入室徒
有地兮限南北欲授服兮無由得愴無由兮思彌深鍼
縷列跡兮抽余心心之抽兮魂四溢魂四溢兮夢難集
雖有刀尺兮忘疇昔或有放臣去國感平分兮測景志
士思名薄迅商而孤騫悇憛兮迍邅淹留兮蹇連繁隂
積兮欎素川雲瞀瞀兮蔽窮天怳踟蹰而延佇眇去楚
而辭燕于是僕本畸人棲遲丘樊于焉逍遙聊以盤桓
驚四序之改節悲倏忽之徂年想前蹤之攸邁覧窮逹
之異源超遐廻以暢志玅衆志而為言憂歡軋其相承
兮心與蹟猶未冺世固智寡而艱多兮孰云喻其萌秪
之所先齊萬族乃無累兮求周賈之冥荃庶凴化以無
吝兮還吾反乎自然
樂田賦(孫宜)
當秋期之既迨適夏緒之聿征晨颷作而漸厲時雨降
而已盈罷轆轤於渚際弛桔橰於漢隂田畯自喜其至
止農夫告予於西成整柴車而祗候命稚僕以相迎矜
畎疆之多沃幸醴醑之惟馨廼晨興而夙戒爰星駈而
露駛䑲孤舟以迅發挈良朋以偕啓渡淼莽之平湖經
澄鮮之曲汜採菱荷以娱適叩舷&KR0008;以停弛望依微之
村落指迢逓之墟里舸沿岸以前逹帆順風而遙艤載
行阡陌遂訊畛畭闢䋲樞之闃静坐茂樹之扶疎覧桑
榆之被畆盻禾稼之滿疇欣螟蟊之胥避慶蝻蝗於畢
逋信實堅而實好良我翼而我與徵魯年之大有驗豳
風之匪誣於是督豎腰鎌課童荷笠領婦子以咸勤倩
傖僑而丕集刈黃雲之彌漫走綠蕪之絡繹規場圃於
塽曠屏雞豚於隅隙戒滯穗而勿遺趁凉晨而維亟既
則引觴肆酌命酤高傳淹留町曲酩酊畦偏感成都之
多植慰杜曲之有田殊雒陽之貧薄類周邦之十千醉
何憂於得秫飽豈患於具饘時或趿履畤疃輟策塍壠
乘輕颸之塏暢躭霽日之輝拱嘑老農以共談調黠佃
以相恐溷頑牧而謔浪裭拾秉而冁唪匙饁飱而靡嫌
甌宜飲而隨捧躬芟割以自甘假腁胝以相踵廼有隣
叟暨彼里翁挈罇相過饋榼來從排几席於梁茨息杖
屦於南東話桑麻之共裕詢今昔之幾豐校倉箱之多
寡述繇税之從容緬傾壺而匪厭聊續斝而再同時乎
逝晷沉冥闌暉暝側雲黯靉而宵馳宿晶熒而夕列歸
巢林之群鳥揚攔戶之片月萃畬師而致送整角巾而
言别尋向舸之繫維泛前舟之超越景森颯而堪娱興
流連而未歇嗟予生之寡分際斯世之多艱始修辭於
楚激中投藝於燕關將干霄而鳳舉竟偃翮而龍蟠從
遯栖之末計矢耕鑿之餘閒惟俯仰之無累斯嘯傲之
可安既以身為農父又何恧乎稼觀顧斗升之儉收藉
昊蒼之恒稔願霡霂之歲㴻冀霪霖之時拯渠漬潤而
可溉陂浩蕩而堪引澤我黍之秀實充乃陳之庾廪念
鄙人之寡入俾竟保乎箕穎倘接禩而屡登約常游而
來省
明文海卷七
