明文海卷二百七十五餘姚黃宗羲編
序六十六
詩集
訛草自題(唐俞)
世界盡訛也自齊諧白雀開天為訛之祖而嗣是牛鬼
蛇神種種不一遂有贅槐安飄羅刹騎鯨化鶴擾龍修
羊伴入籠之雙鵝感渡河之三豕雲中雞犬月下箜篌
是耶非耶傳疑傳信又况愛憎之口風影之談去来萍
梗之蹤跡蒼黃誰主寵辱何憑於是吾友木叔氏甫入
春明倏而目為烏有先生矣及天際歸舟布帆無恙相
驚以伯有相慕以文成相怡悅以更生又羣譁曰此詩
題也余蚤知木叔博物君子能辨實沈臺駘自可使不
為祟何必乞南斗禱度索君且也修文之役上帝雖命
而負此史才半臂子京雙椽影裏有人留住固無煩諸
君子慼慼木叔一肚子不合時宜啼笑於詩文一肚子
不合時宜之詩文禪於酒隠於色荷劉伶之鍤化鄭泉
之壺隨蜂蝶於蓮香染唾華於廣袖即死亦不復恨雖
然七尺可輕微言恐絶性癖耽佳有生之樂樂反生耳
姑相與妄言之子以優孟衣冠余作黎丘供奉大招耶
七發耶吞聲太白感夢巨卿聊借五言宫徵之音以當
三日庚申之守此事訛也此句亦訛也命之曰訛草而
以博好事者破涕而為笑也
明文海卷二百七十五
