明文海卷七十六餘姚黃宗羲編
議三
旌表趙氏女婦議(錢福)
趙氏女受華亭張昱聘有吉日而昱卒女喪之三年告
諸父往侯昱之父母事之終身不改志郡太守以為節
聞諸朝旌之吾友顧子士廉以為稱婦則無所麗于其
夫稱女則既遠于家無所于當且為詩哀之若旌之者
過然太守感焉乃獻議曰禮由情立政由俗更先王之
治弗能外也儀禮之納采問名納吉納徵請期男女各
主于其家之長而為男女者不與焉非若冠笄告廟拜
賓躬引而詔之也迨親迎之夕壻之主人醮之曰往迎
爾相女之主人醮之曰往之爾家于是男始知所配女
始知所歸是以志不蕩而從有專也唯有所謂女子許
嫁笄而字者然繫于笄猶男子之冠而字不繫于許嫁
也朱子引以釋易十年乃字為許嫁則傷于巧矣當以
程子字育之義為正然所謂字亦不過别其男女以序
兄弟之行初未嘗即所許嫁而寓之稱也又先嫁三月
教之公宮若諭之矣其所謂教汎語之以婦德婦功容
而已未嘗指言事舅某夫某也故未親迎不敢稱婚姻
示未可必父母尚得改而議之也今之世則不然納采
醴儐男之家壻已侍筵女之家外言已入保姆或戲之
曰某家婦某郎妻矣甚或為若之父母者亦謂之曰汝
舅若何汝姑若何郎若何夫女子方抱專靜混蒙之德
而有以鑿其竅啟其情萌觸其性天(原闕)能㤀乎于
是乎知所主適一而不二固執確守不隨歲月長少情
景之變而失其初心此其禀賦之剛毅烈女貞婦忠臣
義士皆從此出雖事有難易關有大小繫乎所遭而其
志一也乃聖人之所深取者而孰得而少訾乎是故今
乃有未婚而壻死女聞其父改議則自盡夫死生亦大
矣所聞者執一而心有所主自不知生之為樂也君子
不暇責其室取而外慕昧于從父之禮而寧過與焉曰
烈女豈不傷末俗之移而歸咎其父母不慎于内外無
防微杜漸之慮而重悼女子之遭不幸乎善乎曾子曰
上失其道民散久矣如得其情則哀矜而勿喜足以為
千古斷獄者之成案若以為未識其夫之面而槩之理
以為不當死則魯女憂君得為罪乎國當易姓有處士
奮于畎畝舉義兵誓殉故主與夫太學生舉義旗報國
以死者皆以為未霑其禄未識其君而不得為義乎以
此例之其當旌也固宜然未有能舉而旌之者獨趙氏
賴壻之父母得不死而受旌焉故人或異之抑孰知太
守遠見獨斷樹此義舉以愧死夫伉儷半生衾枕几席
富貴共享而朝哭其夫莫檢其篋神窺他人之室者故
知有關于風教甚大非淺見薄識可輕訾也凡吉凶之
為禮雖有私于其子入其門必先告諸其父示尊無二
上也唯婚禮則自醮其子之後合卺醴從皆不與于其
父厥明始見舅姑三月始見廟以成婦示有所主也故
未有主而婦何謂乎婦未廟見而死不得附于其姑歸
葬于其家盖未成婦而以女處之也而况于未親迎者
得為婦乎然昱之父母姑憐其情不能深究于禮固不
可以非禮之禮臨其子若據禮雖昏三月而未廟見子
不得而婦之則婚雖重所主而以尊臨之亦莫敢以情
奪昱不得而婦趙氏其父母則婦畜之矣以其父母之
命而臨昱雖曰非禮之禮昱亦宜姑受焉既曰當旌旌
必于門門當隨其所止趙氏既遠其家而守張之節不
于張氏之門而誰歸乎旌于張而謂之張女可乎史稱
韓亡張良少未仕宦後說項梁立韓後姑授韓司徒韓
司徒項所愛也君子弗與也其卒則漢留侯也陶潛宋
彭澤令也朱子特表之曰韓司徒張良卒晉處士陶潛
卒君子以為不泥其迹而原其心微顯闡幽以扶植人
道之大閑充斯義也則趙氏不得已而原其志以繫之
張姑稱曰張節婦則亦未可深疵也獨恨夫世之拘曲
而持小節以忘大端卒之頽綱墜紀宏禮放樂俾人莫
敢齒及焉者罪當何如也是以敢犯不韙而為之言也
伏惟禮官采擇焉謹議
唐神堯罷浮屠老子法議(吾謹)
唐神堯即位九年四月詔沙汰天下浮屠老子法凡僧
尼皆沒為平民後太宗即位復之遣僧入西域取浮屠
氏經由是中國二法大熾吾以為高祖之貽謀不克盡
善所以滋後世之失也夫盛衰相推者天下之常非有
以絶其根源則其滲漏茁芽必至于薆荗渤漲而不可
壅也消于此必息于彼止于暫必流于他日是非識見
之素定而使後世確然不可易者難之也佛道者興于
漢而底于六朝陳隋之間繁昌連絡不絶暗主愚氓皆
極其侈麗而奉之以求福祉高祖獨能毅然而廢之是
不可謂其不賢于人也然非真有以識其道之邪晻而
足以壊吾綱常倫理之正其所以廢之者特以習其道
者不事徭賦以空吾之戶口而已矣固非惡其道而廢
之也觀其下語盛稱二氏之道之大而惟俗之不能守
其道耳彼太宗者則以為吾誠能守其道使天下咸知
所率由是而福祉可求也烏害其為道哉此其所以興于既
淪沒之餘也今夫殺越人於貨者非君子之道也其父懼怯
而不敢為而其心固以是為計則其子之驍勇悍鷙者將必
冒法而為之矣使其父知其非君子之道而以告其子則其
子必知所懲不俟法之厲禁而終身不為矣何者誠見識
有定而利欲固不足以撓之也故夫太宗之興浮屠老子法
者皆高祖識見不克素定之過也彼其心誠知其道足以禍
人則必以是道不足為教於天下後世而芟夷之斷斷然
矣太宗者顧不知所懲耶嘗以唐之三百祀反覆搶攘
者皆太祖太宗之所貽謀者不善也識者當知所歸
復修撰康公鄉賢祠議(陳以忠)
故修撰康公海卒之若干年某郡某公某來督學關中采郡
邑博士弟子議以鄉賢祠之後有欲罷祠其者余竊以意折
衷之夫文章可以觀人康公舉進士孝皇帝策寘第一人謇
諤之辭驚傳海内所著對山集倜儻雄偉此可以文章知公
也夫氣節可以觀人武皇帝初進退百官出閹瑾之口附之
者躐致通顯瑾為興平人公與之里閈也瑾嘗使人喻
指曰能一過我拜相非難公竟無往狀元及第八年于
修撰而不一遷官也此可以氣節知公也夫行義可以
觀人劉瑾竊弄威福韓尚書率諸大臣伏闕請去之寔
李夢陽代草彈之瑾以他事下夢陽獄將寘之死公特
為造瑾數言出之直道以遠勢而屈身以急難公之義
重矣公嘗忌于政府有楊侍郎者勸其通書公手胡床
格楊斥之去此可以行義知公也公之賢其大者若
此所謂鄉先生道德可尊沒而可祭于社者其不在斯
人與罷祠者以東山之好為公瑕纇夫指其小者掩其
大者亦奚可哉世人峩冠博帶尺步繩趨而高談性命
不知其燕私之頃隱微之際作何狀態視公磊落軒豁
不飾瑕瑜翻有媿矣馬融列女樂而授生徒王九思亦
未嘗離去聲色此兩公者一在扶風一在鄠杜若公東
西家馬猶異代王則與公相徵逐上下論議者也彼皆
爼豆學宮矣公獨不得半菽之享耶夫善人不循蹈途
轍狂者自放故不得以祀法繩之也今欲以狷譏狂以
有恒律善人或者非孔子之意與請復康公鄉賢祠
三高三忠祠議(徐師曾)
吳江舊有畫像三軸筆法頗工不知作于何人盖即三
高像而其名未立也宋熙寧中縣令林肇膺其本而繪
之鱸鄉亭榜曰松陵三高畫像自是始有三高之名然
未祀也塑而祀之自石處道始厥後孔公克中顧瞻祠
下以為人如三高誰與為國乃立三忠祠以配之相沿
至今四百餘年人方仰其遺風而於祭法則未暇議也
惟宋蘇軾劉寅元瞿佑謝應芳我朝謝常莫旦數公議
之瞿佑之辭跌宕剴切盖寓言以斥之耳然怪誕不經
不足錄也謝氏上饒參政書大約以為禮不祀非族况
可祀讎敵乎范蠡進美女獻寶器以惑吳之君臣積謀
二十年而墟其宗社吳人之讎莫大于此雖其勇退一
節或有可稱而私西施事營殖猶未離乎貪穢之迹尚
何風節之足慕乎吳人欲祀高士當以泰伯為主配以
仲雍季札而張陸二公列之從祀黜范蠡而去之則得
之矣其論甚善而饒竟不省豈禮樂待人而後行與舊
志又載彈文有云匿怨友其人丘明所耻非其鬼而祭
聖經是誅今有竊高人之名處衆惡之所有識之士莫
不共憤無知之鬼豈當久居又云越則謀臣吳為敵國
以利誘太宰嚭而脫彼勾踐鼓兵郤公孫雄而滅我夫
差既遂厥謀反疑其主鄙君如烏喙累大夫種以伏誅
目已曰鴟夷載西施子而潛遯又云變姓名為陶朱詭
蹤跡于江海語其高節則未可謂之智術則有餘假扁
舟五湖之名居笠澤三高之首况當此無邊勝地之上
豈應著不共戴天之讎此文不知誰作要足以服輿情
而扶風化雖蠡復生恐亦無以自解而近時張公明道
之論乃曰范蠡熟識越王之為人又恐其惑于西施以
蹈吳轍故假貨色以自愚耳春秋書于柯之盟傳曰敵
惠敵怨不在後嗣入吳自春秋戰國而下幾三千餘年
人之君人而死之吾焉得而死之事不近情非春秋之
義祀之可也或疑垂虹雪灘相峙而祠子胥之靈不能
無憾焉者予謂不然蠡以鴟夷自號其傷于胥者又有
甚焉况東門抉眼之觀胥亦知事幾之必然英雄神交
酌之以幽厲之公雖慈孝者不能相掩此李左車不深
讎于淮隂皆英雄之善于權義也其辯雖雄然終無解
于非族之議由此言之蠡之當黜于吳無疑矣至于三
忠則亦有可議者夫郡于子胥既有專祀復祀于我近
侈然先儒謂其所浮之江即或松江則是祭于死所猶
有說也彼二公者何與于我而祀之邪昔漢丞相忠武
矦之没蜀人求為立廟朝議以禮秩不聽百姓遂因時
節祭之道陌上言事者或謂可聽于成都立廟帝禪不
從習隆向充拜章言巷祭野祀非所以存德念功若盡
順民心則凟而無典建之京師又偪宗廟止可令其近
墓為之所親以時設祭故吏欲奉祠者皆限至廟斷其
私祀以從正禮于是始從之為廟于沔陽漢人于忠武
矦其難之也如是非以禮秩之不可紊乎今二公之祠
既各有所不應侈祀一至此極也若但取其忠與高而
不稽諸祀典則巢由箕比之徒當先之矣然非司風紀
者按祭法而是正之則何以湔前人之謬盭新斯民之
耳目哉莫氏又欲以王份易范蠡以向子韶陳瓘易張
岳與謝氏不同夫由謝氏之說則近于僣今亦未敢輕
議然竊以為二祠之謬在拘其數而妄取足焉即使去
蠡與巡與飛雖二高一忠亦奚不可豈必盡三其數而
後為得乎姑著之兹議以俟君子
紀夢為先楊乞祠議(游曰教)
歲丙辰余客寓遵義令官舍時新守遵義者固始許公
在庭同守者稷山趙公懋德二公清風凛然自開郡以
來未有也許公擕有愛子文學某赴任不十日而卒越
月而同守趙公卒再越月而太守許公復卒黃堂之上
閴其無人府基即楊應龍廢署二公臨卒皆言有紅袍
客出入卧所余聞之心知其為厲鬼祟也慘然傷惻一
夕寢衙齋夢一紅袍偉丈夫冠帶峩然拱立于余館門
之外而不入余問之曰汝何人也對曰楊舊民知太史為
仁人餓而乞食于太史余驚而覺心知其冠帶峩然為
楊氏先侯也餓而乞食者為乏祠也拱立館門之外而
不入為恭敬不敢犯余欲感余而為剴切也余方落魄
兩呼余為太史或以吉祥報余也歆然歎曰有是哉先
楊之靈乎大丈夫擔當世宙受託一言終身不負矧受
託于鬼神者乎因思商滅夏封夏之後于杞周滅殷封
殷之後于宋皆不斬其先人之血食使陽有伏辜之罪
人隂無啼饑之怨鬼古聖王所以調爕隂陽神欽鬼伏
永為乾坤社稷主也今去郡城六十里曰永安庄應龍
故宅也以都督劉公之意幸為兵燹所存宮院巋然日
就荒地當事者何不試一題請榜曰楊氏家廟考楊氏
歴代有功于朝者祀之訪楊氏舊民楊姓者世賜一衣
巾以奉香火查永安附近有餘田未入民籍者或二三
十畝立一楊氏戶歲藉其入以供祭祀併修理祠宇郡
大夫每歲清明前一日屬衙官一人鼓樂以往祝郡主
之名而代禮焉亦庶幾乎古先王存恤幽靈忠厚享國
之遺意而厲鬼可不作也余恨不得身任其事姑擬議
于此以待留心國事者採行倘謂此以君伐臣非杞宋
之比唾余謬妄則又有光武祠竇神宗祠錢蘇子瞻表
忠觀碑可覆按也
明文海卷七十六
