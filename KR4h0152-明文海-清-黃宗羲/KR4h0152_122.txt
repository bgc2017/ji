明文海卷一百二十二餘姚黃宗羲編
頌
平江漢頌(宋濓)
天命皇上為億兆生民主旌麾所向悉臣悉庭初以軍旅
之師興濠泗間遂撫淮南平江東攻浙東西下之版圖所
入方數千里定都江左發政施仁戴白之叟垂髫之童涵
泳至化皥皥熙熙如承平時於是陳友諒據有江漢之地
僭居大號賊殺其主大修蒙衝虐驅烝黎如蹈水火不自
度力又集蜂蟻之衆直窺豫章三月不解皇赫斯怒乃召
羣臣於庭而告之曰友諒不道敢屢予侮昔者蕩搖我邊
方侵軼我姑孰伺偵我金陵頼爾一二臣鄰之力攻而敗
之予亦親覆其穴巢中宵竄走假息武昌予不忍追殱之
冀其悔祸以自逭於天刑癸卯之夏乃復圍我豫章是其
凶德無厭自取殄滅此天亡之時天之明威予不敢不順
唯爾熊羆之臣不二心之士尚弼予以成厥功羣臣曰都
於是右丞臣達參知政事臣遇春帳前親兵指揮使臣國勝
同知樞密院事臣永忠臣通海備厥戎器簡厥師徒以俟七
月癸酉上躬擐甲胄禡纛龍江帥樓船數百蔽江而上友諒
大讋解圍而逃丁亥與我師遇鄱陽湖之康郎山戊子上分
舟為十二屯命達遇春永忠突入其陣呼聲動天地矢鋒雨
集砲聲雷鍧波濤起立飛火照耀百里之内水色盡赤焚溺
死者動一二萬流屍如蟻滿望無際己丑焚偽平章舟刈戮
餘二千辛卯復酣戰偽將張定邊素號梟猛上親禦之將士
皆死戰歷一二時遇春等左右夾擊殺士卒無算張中矢百
餘而退潛保鞋山不敢吐氣我師亦據湖口扼彼喉衿列栅
南北江岸置火筏中流水陸嚴戒以候其發八月賊食盡遣
舟五百艘掠粮都昌又為我大將所獲士戌賊計窮冐死突
出將上趨九江上命諸將一時俱合其大戰如戊子自辰達
酉督戰益急友諒中飛矢斃於舟中癸亥降其衆五萬上命
釋之不戮一人凱歌而旋舳艫相銜旌旗飛翻不疾不徐委蛇
而來萬姓歡迎俯伏道左山川草木皆有喜色告廟飲至行賞
論功賜遇春田若干永忠田若干其餘將士賚金繒有差臣
稽在昔曹操治水軍八十萬來攻孫權而周瑜黃盖敗之於
赤壁苻堅發長安戎卒六十餘萬騎二十七萬以侵晉而謝
玄謝石敗之於淝水然赤壁不過一焚而走淝水亦不過軍
亂而奔初未嘗大戰也而史臣具書之以為千古美談矧今
湖口之捷血戰累日天地為之晦冥日月為之無光山河為
之震盪其神功駿烈炳耀鏗鍧與天無極較之二國未足多
讓而歌咏不作非甚闕典歟臣謹備著其事撰為詞頌一通
以流鴻績於無窮以俟太史氏之采錄云其詞曰
天眷有德實為哲皇肆其神略以靖寇攘義旄東指㒺
敢弗恭風烈虎嘯雲游龍驤長淮既歸江左攸屬浙之
東西樹侯置牧乃建國家以奠南服以懷中原以控西
蜀蠢爾小醜敢讎大邦集其兇頑鋒蝟斧螗輕涉我疆
以跳以踉亦既剪刈僵骸覆江洊齊六軍直傾其穴釋
而勿誅俾自懲刷闔胡不然復豕而咥翹其蟲臂當吾車
轍皇明震怒歷告在廷是决不悛命將往征爾選舟師爾
整甲兵漕爾糗粮各罄爾誠搖光在中夷則之月禡牙
江濱皇秉巨鉞以誓以戒以速其發紀律精明飊火奮
激旟旐揚揚艂艭將將矛戈洗洸鎧胄明明載怒載厲
載飛載颺雄威所吞已無荆湘既與虜逢大呼衝擊藥
騰藜駁星流火戟虐燄電奔巨轟雷劈殺氣冥蒙不辨
咫尺矢鋒所貫什伍聯聯縱横交紅命隕弗顛欑桅凑
颿筍束蝟編流尸塞川舟行弗前魄既天禠扶創而逸
聚於湖奥僅存喘息我方植栅江之南北火筏在流掩
蔽如翼越歷四旬飛走途窮將冐萬死以絶其衝我師
見之千臚如龍似兔之走而鷹之從酣戰六時由辰達
酉僕姑一發殪此酋首貫晴及顱仆若枯柳大憝既除
餘不能醜逓相告言我誠不振我革我頑我歸至仁誰
謂培塿可高嶙峋再拜稽首來降來臣皇曰俞哉汝俘
予受宥汝弗劉予汝父母汝凍予衣汝飢予哺昔何昏
迷今始撒蔀奏凱而旋騎吹鬱搖形於樂歌節以鐲鐃
飲至於廟頒賞於朝帛堆其家肉登其庖都人聚觀舉
手加額或嘆或謠有聲嘖嘖干戈相尋匪一朝夕自今
昇平可坐而筴惟皇神武動則克之羣策盡屈四方式
之惟皇寬慈降則釋之義聲動盪疇能敵之惟皇明斷
遇事即决洞見千里不隔一髮所以四征成此駿烈小
大畢朝孰敢肆孽在昔赤壁洎乎合淝事以幸集尚傳
策書况兹之功俊偉赫熹揆古無讓可無咏詩臣雖微
賤文字是職對揚皇休并獻臣臆三代以還用仁興國
皇宜遵行永作民極
鄧院判勲德頌(朱升)
歲辛卯淮西兵起明年自蘄渡江者蹂饒陷徽江東大
擾至於丁酉之六月間勝負相尋徽民受兵者凡十有
二矣而猶不知所終也於是泗水鄧公奉江南行省平
章公命由宣取徽先聲所至不戮一人郡邑以定公淑
德夙成威信昭著始至則立城堡作廬舍旬日竣事而
民不知有役納降附下條教村疃帖服而民不知有軍
分兵戍諸縣掄才以官治之軍民有職上下相維遺黎
乃知免矣將官張思聰戍休寧縣能宣布公之德美以
福其民庶又請邑士朱升作頌以傳之頌曰徽之為郡
介乎萬山昔有革代招附以安曩歲淮兵渡江窺浙直
搗于徽肆其燔劫突来洊至奔北相仍六勝六負哀哉
民生猗歟辨章秣陵開省勲業崇崇紀綱井井既克宛
陵南復楚疆有獻于公請事徽方公曰噫嘻無窮于遠
蕞爾山城其邊三面策者曰否彼隣杭封全有三關浙
右囊中公曰噫嘻兹為重役總率招徠必資淑德曰鄧
友德茁其蘭芽汝父汝兄致命邦家宣衆未降長搶餘
党既屯于徽懼殘彼壤事有機速為我南行汝親我養
汝家吾承鄧公曰唯惟辨章令辨章之心徽人之命爰
勑渠帥即曰啓行衙兵之胡新附之湯江淮之雄苖獞
之銳列騎聯旗西州相綴惟徽厭亂城郭久空諸軍畢
入誅其萊蓬既柵既城以營以室將士分功成之旬日
乃納降附漿酒温存受其雞豚為之饔飱使觀其軍使
行其壘意氣包涵家人笑語民曰此軍與我為儕曩者
轢我吾寧服懷士曰此軍非曩之匹閫幕衣冠中原典
則曩之來者驅民為兵何為強弱徒殱厥生曩之來者
每事報復指擿吹求熾然荼毒今兹下令軍民判然不
教之衆奔北之先今兹下令新自今日毋長澆風酷為
指擿流離還定漸復其初里有耕桑家有詩書凡此之
功在於鎮静萬喙同聲歸功於鄧鎮静之道制勝之規
謝公指顧遂敗淮淝鎮静之道教治之式曹師盖公民以
寧一繄公懿質平章登之進之於學玉而成之雲臺元
功少年杖策人謂我公今之高密以究勞績以開隆平
秉心㒺替引我民生徽民願公祝公眉夀仰彼昊蒼夕
昕稽首戍將承德請作詩章刻之縣齋以傳無疆
平安南頌(楊士竒)
臣聞天以風雨霜露育成萬物聖人以禮樂征伐綏輯
天下一出於至仁周之文武皆一怒以安其民故雖聖
人不志用兵亦不去兵以為治洪惟我國家肇興太祖
聖神文武欽明啓運俊德成功統天大孝高皇帝深仁
大義順天應人平清四方以教以育㒺有孽害時謂太
和至於皇上益廣仁義禮樂之化海内奠安四裔嚮慕
小大遐邇熙然同春惟是安南其王孱微其賊臣黎季
犛暨其子蒼沿襲悖兇屢弑國主淫刑暴斂毒虐下人
滋久滋甚皇上閔焉弗寧發詔使諭使遷悔賊㒺忌畏
數侵掠厥鄰占城又寇我思明禄州寧遠之地在廷之
臣咸請發兵討罪上曰彼匪人乎斯不可終化發詔使
申諭焉賊聞其主有遺嗣子奔來京師即上表謝過還
之上曰彼其庶幾有悔乎遣使者衛送出境賊伏衆邀
遏使者執殺其主遺嗣子事聞皇上震怒召文武羣臣
諭曰予承天命保康兆億民一民弗獲惟予弗恭人有
弗廸而遽誅斯遏抑厥自新乃有弗廸至於再三而釋
弗誅惟予弗君今盗滋弗廸予必不釋將往大征匪予
志用武惟盗滋稔惡羣臣合辭力贊必决乃告祀天地
宗廟及天地山川命征蠻將軍左右副將軍左右恭將
暨神機横海驃騎遊擊鷹揚五將軍率師討賊師發金
川門上臨江送之諭之曰汝其代予往行天討惟盗暨
厥子必誅弗釋暨同惡必誅弗釋凡厥脅從咸釋弗誅
惟兹安南咸朕所統厥民兹困於盗㒺攸訴告汝其代
予往弔毋有侵害或有侵害即既殄戮盗猶底汝罰既
殄戮盗其咨求其王遺嗣子俾統治厥民往哉惟懋師
入安南黎賊脅驅其民號七百萬拒於境上民聞王師
來為已除害皆倒戈迓降師渡富良江入其東都城又
入其西都城如蹈無人之地賊窮廹盡棄其衆獨與其
孥數人並海遁去王師追之悉生縶之不遺一人乃縱
所脅從咨民所苦罷其苛禁敷求安南王遺嗣民既㒺
有侵害又蒙哀矜撫恤悉解去所苦咸竊喜曰我幸復
見今日幸聖天子不遐棄我萬里外而復生我欣然如
脫虎口歸慈父母相率跽軍門言曰惟故安南王遺嗣
悉殱於寇暴無遺惟兹土故隸中國誠願復列中國氓
密比聖化俾我暨我子我孫永覩夫衣冠文物軍中獻
所獲俘且具言民所欲皇上重違民意下詔郡縣其地
選置守吏復置交阯布政司總之左廷文武羣臣上表
稱賀臣惟安南本漢南越地武帝置交阯郡暨五季丁
氏竊據之始僭稱王宋弗能制因授之卒循為常更歷
數姓蟠結深固屢叛弗服宋元數舉兵誅訖無成功皇
明奄有四海率先欵服曾不踰世終梗寇盗天地之德
務隆包荒累誨弗悛肆急援溺仁義之旅弔伐並行恩
威所臨有迎無拒累月之頃肅清兇憝大拯塗炭弘復
疆土功德俊茂振古無倫焉惟古帝王施德建功皆有
頌歌傳播後世臣忝列從臣後輙擬古作者之意譔平
安南頌一首以示後來謹拜手稽首上進頌曰
維天生民咸俾遂適有攸弗及肆命有德惟德格天為君
為師以教以治俾適咸宜天啓皇明悉被所覆明明太
祖生育教誘衣之食之邇安遠歸禮昭義布長幼尊卑皇帝
繼統四方萬國益富而教和豫安適蕞爾蠻交醜孽其
間為狼為豺小大畢殘皇曰彼醜匪異人類庶或改率
予其化誨誨言諄諄弗遷益驕戕暴厥鄰盗我邊郊百
辟文武頫伏陛言弗時剪屠將俾蔓延皇曰申誨猶或
改率弗改弗率跳梁狂橘偽恭籲命賊我使人暨彼遺
孽磔身百分皇曰彼醜獸心靡易螟&KR0008;弗除曷遺嘉稷
惟皇上帝付予八埏有溺弗援予滋違天誕命將臣暨
旅師徒往勵汝勇往宣汝謨咸弔困窮殱惟醜鹵職敷
予仁匪曰究武六師遄邁辭直氣厲涉危蹈深若履平
地嘽嘽烈烈赫赫業業如飄剟剟如霆&KR0914;&KR0914;蠢彼醜鹵
脅驅為拒仁威天降孰有強禦鷄翎夜闢富良為帶投
兵委戈奔降迓拜乃入郊城乃走兇渠縶之海隅如探
取鶵乃咨脅從悉解而縱乃視交人弔其疾痛交人悴
悴爰始色温舒其兢兢爰始笑言交人有言我困荼毒
天子生我旋厲為福交人有言我初若迷逖遠淪汙陷
兹塗泥天子聖仁曷返我初内我庇我永康不虞俘獻
於廷天子受之民有願欲天子予之四裔有聞懽喜告
語天子聖仁我有父母救民之疾不以遐僻有梗弗率
必誅不釋天子聖仁孔武且神孰其為梗鑒彼交人芒
芒四裔威服德拊巍巍中夏奠安鞏固海航陸車來享
來庭千萬億年拱我皇明
平西夏頌(楊一清)
正德五年庚午夏四月寧夏賊臣何錦周昂丁廣挾宗
室寘鐇以叛戕殺鎮巡重臣傳偽檄召調各路兵馬偽
鑄印章拜封其黨僭稱大將軍都統總𬋩名秩且以誅
賊瑾為名刻期將渡河關中震動皇帝下羣臣議以寘
鐇大逆不道罪在不赦乃祗告宗廟削其屬籍命涇陽
伯臣英率京營兵三萬討之帝若曰御用監太監張永
宜往搃督予師致仕右都御史楊一清宜起提督戎務
以賞罰用命不用命以便宜從事朕不忍百姓横罹鋒
刃誅止首惡凡脅從者皆原之永拜稽受命賜關防金
瓜鋼劍各一并勑符旗牌以行臣一清在江南聞命兼
程而往維時先聲所動不怒而威守臣聞之曰方隅有
變吾儕弗力而以煩王師可乎乃相戒誓約期進勦遊
擊將軍仇鉞為内應遂手刃周昂執寘鐇父子械繫之
又執何錦丁廣於外并誅其黨捷聞聖心惻然不欲究
武召涇陽伯臣英以其兵還勑臣永臣一清往撫諭用
寧其人六月至靈州先是逆黨多逸未就法心懷懼疑
搆危言相恐唱衆兀兀不自保臣等乃手書紙榜數百
言諭以禍福且密部署將吏廉得始謀從亂者六十餘
人悉下之吏并寘鐇何錦輩既鞫既明傳之檻車比入
夏城耕鋤不廢市肆如故以天子命問其疾苦約法定
令老稚懽呼如更生西夏大定關中以安八月臣永歸
京師臣一清仍留節制陜西諸軍事臣永獻俘於闕皇
帝慰勞再三先是寘鐇檄數瑾賊過惡守臣上之瑾輒
匿之至是臣永進曰致寇者瑾也流毒宇内不誅之無
以謝神人因疏其大罪十有七事帝覧之震怒下瑾獄
遂籍其家具得其隂謀不軌状獄成瑾暨其黨皆伏誅
大姦既除國是始定凡所紛更一切苛察病民之政盡
釐革之舊章以漸修復中外欣然想望太平臣惟自古
削平僭亂皆其君之聪明睿聖委任臣下獨斷不疑周
人美宣王中興江漢常武之什可考也唐憲宗平淮夷
其臣韓愈柳宗元為之碑為之雅用以鋪張揚厲鏗鍧
震盪至今在人耳目矧我皇上以神聖之資制命海内
奮威辟以震元憝一動容變色而定亂於孔棘消患於
未萌澤被天下推較千古誠莫與班而歌頌不作頋非
缺典與臣不佞制作非其職任然西征實領督師之役
而内難既靖又首被勑召以來與諸大夫士重覩天日
清明不勝慶忭謹疏所見聞以頌成績頌曰
皇帝正德越今五年謨烈紹祖聰明憲天聖武震
蕩仁聲昭宣諸藩奉職莫敢弗虔關西之西曰惟
寕夏慶藩分封厥裔安化寘鐇搆禍伏其機牙欲奮
螳臂以當吾車隂結叛臣操矛以逞曷指為名謂誅賊
瑾乃戕守將奪之兵權志窺神器將寇中原夏城小大
崩角懍懍妖氛苦之弗覩光景有騰天狼太白無光漸
水以腥驅雲為黃帝聞曰吁此何為者得罪祖宗朕不
敢赦告廟削籍師出有名救焚拯溺六月徂征帝謂臣
永爾朕心腹爾偕一清惟我師是督有征無戰爾先文
告諭以逆順勿恣屠戮戮止首惡宥其脅從代朕親行
歸奏爾功臣拜稽首臣當盡節臣有還期須賊之滅既
禡既牙鉦鼓明發金節煌煌於道於陌劍横招搖幟翻
列缺如羆如熊觀者變色指山山摧畫地地裂賊雖未
死其氣已折關西之將聞風震驚吾儕何為與賊俱生
憤激於中有仇將軍一呼而起從者如雲手斬昂首遂
擒賊鐇彼錦與廣如刈草菅帝聞曰都勿曰易易二帥
宜往宣我德意握符仗鉞早夜以趨暑不張盖行不乘
輿市不易肆師入夏郛維時逆黨其徒實繁督府有令
執其渠元乃諭脅從爾冥爾愚天子命我戡定爾都安
爾幹止恤爾惸孤爾凍予衣爾飢予餔往者妖氛予為
爾除夏人懽呼加額以手天遣重臣為我父母始時昏
昏病狂而奔今安於室朝饔夕飱始時靡靡延頸就死
今作而息仰父俯子我生不辰丁夏之屯不有督師曷
寧我人武功告成凱還於京寶甲鏘鏘龍旂明明天子
有詔命使郊迎鼎臑是崇玉醴百觥帝曰休哉爾忠爾
貞外寇其攘中土底寧曾是顛危化為熙平臣拜稽首
天子神聖臣實何功荷天休命臣有隠憂内難將作念
彼瑾賊在帝帷幄致寇者誰其惡滔天䙝天之威盗天
之權礪其豺牙梟聲四逹鹿馬鉗口莫之敢發犬嗾鷹
攫為逆多朋厥謀孔深俟機以興不共戴天惟臣之義
此賊可滅臣死不避十有七事臣得其粗窮其罪狀罄
竹難書帝親賜問盡伏厥辜乃赫斯怒有將必誅與衆
共棄何假斯須惡羽兇翼次第剪屠神人之憤一旦而
舒帝曰汝往於今三月既奠方隅遂清君側金帛汝賚
禄廩汝錫宣示史官鼎彛汝勒臣拜稽首惟帝至明如
離之照如日之升有赫厥臨何魍魎逃形臣拜稽首惟
帝剛克如乾之運如雷之發震撼萬國不大聲以色匪
帝明剛内有遺姦臣身未遑何社稷之安睿謨神授高
視前古凝然端居自耆其武兵櫜不刃箙委而羽百二
熙熙羣生與與草木蕃廡鳥獸率舞濮沿之北祝栗之
南於壤於轅式昭德音海波不揚和氣旁洽重譯而來
梯航而格祝帝之夀與天長久祝帝之紀天為終始臣
作頌詩莫罄名揚登之絃歌以示無疆
毁淫祠頌(并序邵寶)
中丞林公巡視江西之一月檄毁諸寺觀神廟弗在典
與志者有司聞公風義奉行唯謹時寶舟由臨江入袁
河見土木像浮水而下後先沓至乃嘆曰自狄梁公後
不見此舉幾百年矣而公毅然行之不俟終日非信道
篤而自知明者其孰能之公昔在朝嘗止建寺語忤權
要得禍幾斃後在雲南乂嘗毁諸佛像盖其闢邪崇正
之念平生所存如此而非出於一時之感也夫安得不
力哉頌曰
卓哉林公心與道謀是衛是距以邪為仇昔在先朝有
寺將建孰不惜之而莫敢諫公書千言佛骨之遺曰有
殃咎臣身不辭赦公復公惟明天子僉曰異哉一生九
死公節滇南其氣益昌曰毁斯毁神伏鬼藏公來江西
諏民之瘼飲之食之培善剗惡公曰汝吏民愚㒺覺舍
人求神日谷以壑粤若帝舜絶地天通降禮折刑民協
於衷我非為異期古是同國憲斯在汝㒺弗共吏奉公
檄夙夜惟力靡遠弗臨靡深弗即曰火而焚曰水而流
美石良材學宫是修唐有狄公嘗事斯舉太史書之君
子所予公心正直與神明居凡此邪慝弗怒而除除其
邪慝一崇我正曰士曰民肅肅於政民耕於郊士誦於
庠公入相帝為國禎祥
保障江南頌(并序俞允文)
嘉靖三十有三年春蠢兹倭夷弗譓肆虐中夏大江以
南糜沸雲亂婪婪狡衆狂趨渾奔攻燔城邑剽殺將吏
百姓流亡歸命無所列校緣戍屠潰失守者難以比數
往往告敗上京殆靡寕歲皇帝為之旰食晏寢推命上
將畀之提鉞乃大舉楚蜀之趫悍齊秦之技擊諸羌之
豪雄暨閩禺之檝師隠隠&KR1985;&KR1985;厚集堅重之陳十有餘
萬期於殄滅乃已饋餉傾於州郡天下騷然夫驅天下
之全力摧魁折之殘醜泰山壓卵未足稱喻然而師乏
謀律損費傷威亡士無功淹移歲月時惟侍御史汝南
周公膺英喆之上資茂卓邁之純德謇諤著節貞亮熙
朝達變知機肅祗誕命監戎四郡保障江南示德示威
有張有弛申號明誓勒部按隊簡稽精堅采拔淪滯賞
無費留罰不渝制援籌六竒之中决勝千里之外謨臣
武將袨服裻衣之士莫不怫&KR0008;蠭駴争騖推鋒而乃陸
格矛盾海盖艨衝雷厲風驅天旋電激建祀姑震鳴鼉
藐觀乎高岡流慮乎絶垠横厲翋&KR2211;肆險奔欲敵未及
發刃已先加鋋鏑所從不期俱殪摼絝生俘聯括腐&KR0008;
棄所獲蹂猺蠻窟殫巢焚星流彗掃反旆回軫以恬以
嬉凶頑既夷宿憤既攄而公尤以亂離斯瘼飢饉荐臻
閭閻有杼軸之憂城邑無藩籬之固乃犯顔剴奏蠲免
田租底力辭豐損滋示儉不矜不伐雖休弗休帝用酬
庸寵以殊典進式多士載觀厥成炳文武其並隆兼德
威而兩懋保障之功未有若斯之盛者也昔漢趙充國
之伐先零竇憲之擊匈奴皆以才技權威希亂圖功窮
城極邊黷武於不争之地而揚雄班固之儔猶著之銘
頌至今稱之不絶矧公義在庇民忠惟效主游神禮樂
之場夷凶財賦之壤俾决力於一戰之𦕈致元功於累
挫之餘苟非被之歌頌則後世將何所稱法哉某幽介
末才學慚庸陋雖不足以軼芬先藻揚闡殊烈然不勝
悾疑敢述保障之義作頌一篇亦庶萬分之一也頌曰
芒芒圓象渾渾方儀降祚有明拓統開基肇建皇極墋
黷以釐俊氏用章九有以綏(其一)
周所不臣漢所未征驟山驟水輦贐航珍狼歌鳥譚玉
潤金聲十聖相禪重輝襲明(其二)
既輝既明崇極斯圯蠢兹狡蠻犯威干紀猛勢煽熾䟃
𧽼&KR1750;騃揮鋒成霜飛矢成雨(其三)
火烈燎原炘爓浮烟載隂載陽上頳玄顔愜愜士女扶
服號天野有委骸填坑塞原(其四)
師無專策兵交卒潰稔寇資粮挫鋩衂銳我既無素彼
乘其弊覆師敗績流毒宇内(其五)
環我華域化為敵墟分我黎蒸化為敵俘敵強援闊城
危氣孤我之不克日月其徂(其六)
帝赫斯怒誕命虎臣選徒十萬是討是震顯允惟公允
武允文監我六師帝曰汝能(其七)
料敵合變恢我鴻算九地匪幽重玄彌煥濟威能寬處
仁則斷臨危引義剋期剪亂(其八)
我師無方有紀有綱初服齊志渴鬭俇攘懦夫虎奮弱
子鷹揚我矛我盾靡用不臧(其九)
左屠右𠢐至於海隅維綃揭檣連艦接艫島驚龍掣汨
薄空虚曷悟所歴惟敵之謩(其十)
于海于陸胥我王旅海抶修鯨陸斮揆窳彼鯨既窳我
噉我哺舉無失策謀無遺諝(其十一)
惟彼卒昏亡精怖魂進不及降退不及奔仇頭髠鬝獷
眼瞋瞵悔前之為惟乞予恩(其十二)
明文海卷一百二十二
