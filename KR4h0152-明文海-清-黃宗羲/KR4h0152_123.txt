明文海卷一百二十三餘姚黃宗羲編
贊一
溟涬生贊(有序宋濓)
溟涬生者旴江廖應淮海學也抱負竒氣好研摩運
世推移及方技諸家學年三十游杭上疏言丁大全
誤國狀大全怒中以法配漢陽軍生荷校行歌出都
門道傍觀者嘖嘖壯之抵漢江濱遇蜀道士杜可大
揖曰子非廖應淮耶生鄂然曰道士何自知之可大
曰宇宙大虚一塵爾人生其間為塵幾何是茫茫者
尚了然心目間矧吾子耶然自郡堯夫以先天學授
王豫天悦天悦死無所授同葬玉枕中未百年而吳
曦叛盜發其冡得皇極經世體要一篇内外觀象數
十篇余賄盜得之今餘五十年數當授子吾俟子亦
久矣乃言於上官脫其籍盡教以冡中書其算繇聲
音起生神鑒隸利可大指畫未到者生已先意逆悟
可大自以為不及學既成去隠宣歙間遇余安裕弋
陽將教之安裕勸生業中庸生瞠目厲聲曰俗儒幾
辱吾康節於地下矣復去之杭客賀外史家晝市大
衍數夜沽酒痛飲飲即吐吐即飲不醉如泥弗休醉
中嘗大叫曰天非宋天地非宋地奈何奈何語聞賈
似道遣客叩之生曰無多言浙水西地髮白時是其
祥也似道未解復召至屏人與語生曰明公宜自愛
不久宋鼎移矣似道惡其言掩耳走生亦徑出過曾
淵子家索酒轟飲酒酣作嬰兒啼曰大厦將焚燕猶
呢喃未巳耶復賦歌以見意都人士聞之競指以為
怪民不與接獨太學生熊睎聖猶時造其廬生死執
熊手謂曰吾端居曾樓聞空中戎馬百萬來人鬼作
哭泣聲壬申襄樊陷甲戍宫車晏駕乙亥長江飛渡
似道亦殛死臨漳丙子三宫播遷諸王大臣皆南北
亂走嘘吸事耳子不去欲何為居亡何宋事日非沿
江州郡望風奔潰生大慟曰殺氣又入閩廣中吾不
知死所矣遂遁去其言無一不騐後四年病死處州
學中年五十二無子惟一義女從之生宗堯夫先天
之學頗自謂知易每見諸易師傳疏不問淺深輒訕
駮以為樂及論後天則尊羲畫為經彖爻繫辭為傳
黜文言彖象二傳為九師之言且謂說卦非聖筆必
不能作上下繫乃門人所述序卦直漢儒記爾蓋生
聪明絶人未聞道而驟語數故其論經多失中然性
使酒難近又好訐人隂私人面頸發赤不顧罕有從
其學者唯國子簿吳浚進士彭復學師之浚不卒業
復屢受唾斥不怨生將遁時召復至口發例手布籌
雖平昔所靳若終身不示人者一舉授復復後又授
鄱陽傅立云或曰生瀕死語女曰吾死後一月中朝
命山姓鳥名使者來徵吾及傅立立當過予門汝可
出藏書示之立當以此致大官後皆如其言所謂山
姓鳥名崔鵬飛也生所著書有玄玄集歷髓星野指南
象喻統會聲譜畫前妙用數十萬言今猶聞傳於世贊曰
龍圖成章有文從衡以濬以明以洩其藏以奠乎玄黃
昔我素王韋編三絶墜緒微茫誰其我綴我參我腴九
師襄之我苞我晶百代攘之如河之渾如曀而昏如治
絲以棼天未降割一髮攸存維洛有士居於百原超神
冲漠凝於畫先數往知來小大斯甄莫峻匪厓我陟其
顛莫深匪淵我瀹其泉簡材以昇非隠弗傳有冥者冡
卒昭以宣或得其觕載神於言炎炎宋籙維其訖矣長
星蝕柳色之赤矣眚祥見徵土髮&KR1224;矣明昏以世莫之
戚矣魚在在鬵尚其息矣維生之知中如沸羹彼惛弗
知覆謂我狂我狂如何我憂孔多我山我河我用弗磨
俾淪胥以訛我酒既嘉我瑟又龢我寧不嘯歌北風其
凉旂旐央央我車龐龐蕩蕩江流杭之如陸有腥其穢
流血沃沃海氛方殷其何能目人有恒言風雨漂摇夏
宇障之涉於大川烝徒楫之楫副宇橈孑孑焉依國武
斯墜不知攸戒日隕弗升雖晝作夜號舞於林鬼瞰於
舍孰投是艱曾莫之艾乃惄乃驚乃瞻乃行乃遯死於
冥睠生之為胡乃神以著徵之古聖匪程伊度何以言
之卒淪於數一曲之淹不通其故易道既泯數亦不類
激贊於生發我長喟月出皎兮在天之心在天之心何
古何今
筮竹贊(有序唐肅)
予子之□欲筮而無蓍請以竹代之予曰易謂聖人之
德幽贊神明而生蓍則蓍固靈矣然地無蓍可廢筮乎
屈原離騷云索瓊茅以筳篿漢方技傳亦有筳篿須臾孤
虚之術說者曰筳竹篿也楚人以結草析竹卜為篿然
則楚人之筳篿以無蓍歟夫蓍蔡産也大龜可卜者出
於蔡上有蓍百莖下必有靈龜守之蔡非楚地故以筳
代蓍而卜焉今越去蔡尤遠蓍或不能致則放筳篿之
法無害况吾所以質諸神者在誠不在物之□既作之
因為贊俾刻其櫝云
辭曰祝蜥蜴以祈雨龍之同類也禁原蠶以助牧馬之
同氣也繄竹之視蓍均少彙也虚中弗窒又圓其外也
虚則靈具乎智也蓍百莖而同本合萬殊為一致也以
有代無理或弗悖也爰韜爰櫝受命則出也載營載盡
吉凶以示也於戲泰筮神明之攸寄也曷竹曷蓍惟秉
誠之無貳也
義鶴贊(有序高啟)
吴報恩寺浮屠之顛有二鶴巢焉以遊以宿出返必
俱一日其雄罣脛輪索中奮翼自擲空懸弗脱雌下首
大鳴若籲於人衆憐之莫能升遂宛轉而絶雌依其傍
弗去羣鳥欲磔之輒引喙怒逐不使近逮毛骨盡化
乃已余居值寺東嘗見其彷徨飛旋形貌慘悴風雨
之夕哀唳噭噭若號慕然余念夫世固有伉儷相悅者
矣一旦失所天哀未改而已他適塗膏自媒惟恐非艾
農咷夕噱曾無含忸世嘗以禽喻惡人寧不辱是鶴哉
迺贊曰
嗟爾鶴乎維鳥之特猗雄死自守禦鳥之賊猗獨棲於
標夜失其匹猗哀嘶返頋不啄而食猗厥質始化豈貞
之魂猗匪魯黃鵠孰配爾德猗
象山先生贊(趙汸)
儒者曰其學似禪佛者曰我法無是超然獨契本心以
俟聖人百世
黃氏三夀圖贊(有序方孝孺)
余少聞近古致治之主惟漢之文帝最賢求其本紀所載
殊無甚異之事而太史遷獨稱其時老年六七十翁未
識至城市游遨嬉戲如小兒狀以為極盛心嘗疑之謂
此何足見其盛乎後遊四方海内經大亂之餘風俗益
偷垂髫之童輒往來郡邑用智巧相欺紿然後慨然思
文帝之時信不可及追惟其盛未嘗不歎其難遇也間
竊自解以為唐虞三代固未易及至若文帝仁厚之主
有志於治者皆可庶幾效之安知不復遇乎昔年遊婺
聞浦陽黃氏兄弟三人者合食以居至老不出閭巷心
甚慕之今年至其家三老人者出迎鬚髯頒白冠裳如
畫行步踆踆可數默然若不能為辭余私念史遷之所
稱者其謂是乎天下自此殆將治矣治亂之來雖由於
天而實係乎俗便捷巧佞之俗成其流必至於亂忠厚
朴愿之俗成治之漸也當文帝時漢興三十載矣故其
俗之盛如此今國朝之興方一紀而東南遠邑之間已
有若三老人者使越一世之後安知不如遷之所稱乎
然則三老人者君子於其身觀國俗焉所繫豈小哉其
鄕之好事者繪而為圖而請余贊贊之固宜也雖然使
天下之人皆若三老人者余之志伊周之志於是而見
也謂三老人為異而贊之者非余之志也贊曰
俗之澆淳視乎斯民治亂之原非天伊人世之方亂民
喪厥德詐諼機巧胥援以溺維治之符俗厚人龐厥風
既成邦國以昌元亂既弭殆臻於理曷占其瑞視諸黃
氏維黃世族為婺望家爵位非崇其德孔華恃德而驕
德則日隳弗居其名福禄攸躋懿兹黃氏有伯有季既
錫之富又賚之齒人豈不富僅以貲名孰能與夷咸以
善稱人之耆艾集於一身疇得乎天施及弟昆伯氏持
觴維仲之授季也䕫䕫以殽以豆其服豈華斯帛斯絺
食非云珍於以療飢孰不能言我弗出口一其誠敬樂
有夀耉凡爾子孫曷不是程以革其漓以揚休聲豈惟
爾家宜俗之導孰能旌之四方是效
程文憲公雪樓先生畫像贊(并序胡儼)
儼嘗聞諸先生長者言初勉齋黃公為新建丞與弘齋
李氏講學於東湖書院極論性命道德之旨時雙峯
饒氏從弘齋實與有聞焉黃李二公皆朱子門人而饒
氏親承二公故學有本源傳饒氏之學者徽庵程先生
得徽庵之傳者程文憲公雪樓先生吳文正公草廬先
生二人也雪樓於徽庵為從孫草廬亦雪樓之薦起
也後人徒知雪樓遭逢世運文章事業烜赫當時
而不知其理學淵源實與草廬同一揆也公之玄孫今
吏部郎中翰林侍書南雲持公遺像見示儼獲拜觀乃
述贊曰
天生人豪英偉特達義理精微源泉浚發學得其宗乘
時遭逢論思密勿廟堂雍容掌帝之制渾噩古風金薤
琳琅焜耀無窮登薦遺逸名德式崇懸車引年進退以
禮其心休休豈曰知止幅巾短褐逍遙夷猶麻源之谷
實邃且幽流瀑涓涓白雲悠悠午橋緣野令德作逑九
原不起吾孰與游
平心杯贊(劉定之)
陶甆為杯有童中立斟之以酒浸趾沒膝滙腰平心不
可復益益則下漏淋漓滴瀝至於桮乾衣履盡濕童僕竊
笑賓主失色維昔哲匠用戒貪得豈維酒哉可該凡百
郭令公像贊(失名)
唐尚父太尉中書令汾陽王姓郭氏其元勲偉烈著於
社稷豈獨其身為國宗臣而垂裕子孫百世賴之余從
其裔孫獲觀遺像乃知將相自有真也韓退之所謂如
高山鉅谷龍虎變化蓋其麾下偏禆頥指氣使者尚然
而况於王乎為作贊曰
唐室中微主昏臣僭長驅腥膻摧裂宇縣青騾蜀道龍
種路隅嗣皇朔野號令烝徒風飛雷厲英雄羣集孰若汾
陽其聲赫奕躬扶日馭手揮天戈光弼懷恩左翼右呵
蕩滌咸雒勦滅安史盡挈寰海歸唐天子歴肅代德常
為虎臣功名盖代貴富超倫入於其家綺疏朱戶侯伯
僕隸妃主女婦立於其朝真王上公強藩屈膝奸相斂
容出於其郊貝胄金鉞回紇羅拜吐蕃奔北唯兹汾陽
何福之隆本於厥心全德大忠厥心何見其儀孔碩河
目海口泰華屹立宜爾憸壬匍匐趦趄鬼貌藍色狐遇
於菟十世宥之尚百其世凜乎猶生遐哉勿替
文丞相像贊(孫燧)
偉哉文公千古之士方國脉尚存也流離顛沛唯恐不
得其生及國脉既絶也慷慨從容唯恐不得其死求生
匪生求死匪死生死唯求成就一是丈夫事業固每如
此百世聞風孰不興起
震川先生贊(有序王世貞)
故太僕寺丞直文淵制敇歸震川先生諱有光字熙甫
崑山人也生而美風儀性淵沈於書無所不讀而尤邃
經術長於制科之業自其為諸生則已有名及門之屨
恒滿而先生方以久次膺貢尋舉應天省試第二人故
相張文毅公治時主試得先主文而竒之大以國士相
許然至公車輒報罷行年六十而始登第又不得館選
出令湖之長興踰三載僅遷判順德府高新鄭其座主
也以大相秉銓憐先生屈拔為太僕丞尋以太僕入司
制勅氣稍發舒而浙之臺使復苛擿之先生方屬疾欎
欎不樂遂卒先生於古文辭雖出之自史漢而大較折
衷於昌黎廬陵當其所得意沛如也不事雕飾而自有
風味超然當名家矣其晚達而終不得意尤為識者所
惜云
贊曰風行水上渙為文章當其風止與水相忘剪綴帖
括藻粉鋪張江左以還極於陳梁千載有公文運斯昌
衰起八代如韓在唐宗工哲匠宋之歐陽余豈異趣久
而始傷
國寶新編傳贊(并序顧璘)
李夢陽字獻吉本關中人從父官遂寓大梁仕至江
西按寮副使朗暢玉立傲睨當世初讀書斷自漢魏
以上聞人論古昔有不解事即曰豈六代以還書耶
蓋不之讀故其詩文卓爾不羣晚始汎覽諸家益濟
弘博或失則粗抑矯枉之偏不得不然耳夙尚氣節
當孝宗朝上書言事意翕翕希賈生代韓司徒草奏
劾諸閹危矣賴武功康子海脱其難視江西學政文
教鬱興不能與俗俯仰躬陷縲絏誠亦負氣之過卒
使䜛毁叢積擯棄終身伊誰咎哉空同集六十三卷
可謂富矣姑蘇黃省曾詮次至以辯獄等辭亦錯其
間詆之耳贊曰
黃初響絶詩道中微唐興二傑大發厥機世豈不遠知
繼者希桓桓李君生也實後上泝風雅志則多有一鳴
驚人千古為友
何景明字仲默信陽人仕至陜西按察副使少有神
解弱冠入京身不勝衣馳才長賦便凌作者時海陵
儲公巏錫山邵公寶領袖文苑咸加賞歎和粹沖夷
人樂為友撓之不濁澄之不清衆目為台輔中人然
性簡意寬不善事樞要遂出為校文之職以勞致瘁
弗臻大成咎在政人不在其身也夫文章之道初慎
師承乃能立體馴臻妙境始自成家觀其與李氏論
文宜取舍筏登岸為優斯將盡棄法程專崇質性苟
為已地固非確論賦咏著述互見短長自古恒然匪
徒今日若乃天才騰逸咳唾成珠實亦人倫之雋乎
贊曰
辭尚體要矩矱式陳異稟拔萃乃貫天人立訓範世俾
也可循穆穆何君學緣宿解源出自山委折歸澥既濟
視筏弗舍胡待
祝允明字希哲蘇州人仕至應天道判超穎絶人讀
書過目成誦鉅細精粗咸貯腹笥有觸斯應不事猥
鄙學務師古吐辭命意迥絶俗界效齊梁月露之體
高者凌徐庾下亦不失皮陸玩世自放憚近禮法之
儒故貴仕罕知其藴真州蔣山卿嘗見所撰建康觀
雲記吐舌下之曰文不在兹乎偏才曲學真河伯未
離龍門難與言水也余特賞其知言書學精工自急
就以逮虞趙上下數千年變體㒺不得其結搆若羲
獻真行懷素狂草尤臻筆妙本朝書品不知合置誰
左贊曰
漢隱方朔明玩祝子傲睨冠紳游戲文史蓄之海滙發
也雲蒸騰踏藝苑孰敢爾陵
徐禎卿字昌穀蘇州人仕至國子博士神清履弱雙
瞳燭人幼精文理不繇教迪著交誡感暮賦諸篇詞
旨沉欎遂闖晉宋之藩凌躐曹魏長宿驚歎稱為文
雄筮仕武宗朝厭司法比請移學職斯亦可窺其雅
識矣專門詩學究訂體裁上探騷雅下括高岑融會
折衷備兹文質取充棟之草删存百一冀成一家之
言傳兹來世至今海内奉如珪璧所謂雖多亦奚以
為也其所研索具在談藝錄中可謂良工獨苦者與
(交誡感暮賦迪功集不載)贊曰
博士清資冰淵斯濯遺編熒熒鳳羽鱗角唯寶貴竒匪
以其多有人弗粹山委則那
朱應登字升之寶應人仕至雲南參政孝友性成篤
厚人理愷悌無惎刊夷町畦故能善下仁賢兼容謭
劣綽弘大賢之度職錢穀則政理飭教化則才興斯
忠信基之矣特詞章彪發泉涌錦燦或當人落筆一
掃千言旁觀者往往奪氣萋斐伊興此唯芽孽然高舉
闊視渺然不為意也及其拂袖歸田益窮詞奥以彼易
此又豈媢嫉所能知乎今觀其文賦叙綴贍麗森張武
庫殆且伯仲潘陸奴僕元白有餘地矣羽儀斯世其兹
數人也夫贊曰
仁哉參政不遺其親異類廣含矧我同人天授藻心䜛
夫側目白璧永輝蠅罪何贖
趙鶴字叔鳴江都人仕至山東按察副使文性淵奥
吏道精覈主覆戶曹屢籌大計督學山東誓清膠庠
其甚乃舉郡邑弟子十六汰之士始汹汹弗任毋亦
矯枉過其正乎詩耻凡語於古愛謝靈運於唐愛孟
郊於元愛劉因嘗曰此道不宜淺淺則庸茸下矣善
乎嚴滄浪有言劊人宜取心肝喻於立命處殫力耳
毛膚焉足試乎後登泰山金焦諸篇言自作更不隨
人真凌駕千古膽也晚註五經考論歷代史刊正先
誤自信彌篤或者以爵位駭按察不知正腐鼠等烏
能驚動之哉贊曰
文尚已出襲乃稱賊江都奮精羣譟靡惑言曰法後政
曰正邦志所嚮往迅霄長江
鄭善夫字繼之福州人仕至南京騐封郎中氣秀巗
谷發情聲詩雖才韻弗充而古色精言高映霞表飄
飄然有逍遙遠舉之志好遊名山嘗入武夷雁蕩峻
陟冥搜都忘内顧養疴自遠逡巡郎曹樂負高標殆
輕人爵時與衢州方豪同好意泊如矣嘗與予期曰
明年海上有紫氣東來是吾觀化至矣赴官留省中道
奄殂吁亦竒怪也哉贊曰
靈運樂游嵇康慕仙超矣騐封千載同然南海孕靈陽
春呈響鵠性鴻情永遺遐想
都穆字玄敬蘇州人仕至太僕少卿清修博學網羅舊
聞考訂疑義多所著述好遊山水雖居官曹奉使命有
間即臨賞名勝騁其素懷所得必撰一記輯成巨帙又
廣錄古今金石遺文為金薤琳琅集齋居蕭然樂奉賓
客啣桮道古以永終日不植生産或至屢空輒笑曰天
地之間當不令都生餒死日晏如也文簡古有法詩雖
孤孑沖泊竟非俗韻贊曰
詞士摭華技陋雕蟲雅儒慕古力紹揚雄懸罄非貧玄
酒非薄自顧充然疇測其樂
景暘字伯時流寓南京本儀真人仕至太子中允事
母至孝目盲數歲復明昆弟不遠故舊不遺人歸其
德厚矣夷曠有度無競無傲仕既融達好學無怠法
左馬遷為文不尚鈎棘字順語圓具有繩凖詩主盛
唐蕭散遺俗庶幾高卧北憲之懷體固所緩言矣余
器重其人每言必正三事乃弗陟五階而逝其命也夫
善書初工真行後師周伯琦小篆頗得風骨贊曰
文以體正詩以興竒昧者志怪乃蹈支離中允端士德
厚氣直詞鋒沛發靡不中的
王韋字欽佩南京人仕至太僕少卿孝德純修喪母
毁瘠卒父徽憲宗朝給事中直諫有聲少卿承志執
節屹有稜範歷仕留署匪云要樞確明職司金石不撓
不曰孝思維則者乎論詩專尚才情其言曰唐風既成
詩自為格不與雅頌同趣漢魏變於雅頌唐體沿於國
風雅言多盡風辭則微今以雅文為近詩未嘗不流於
宋也故其詩婉麗多致雋味難窮或者謂為纖弱豈知
所操之殊向哉贊曰
王子維介明辨義利千金可捐一諾無替詞流别代力
紹唐風涵情獨遠執象奚工
唐寅字子畏一字伯虎蘇州人舉應天鄉試第一坐
事廢坦夷疎曠冥契禪理弱冠居庠序漫負狂名著廣
志賦暨連珠數十首跌宕融暢傾動羣儕青谿倪公
見之亟稱才子以故翰苑先輩争相引援驕妬互會
竟媒禍孽棄落之餘益任放誕邪思過念絶而不萌
託興歌謠徇情體物務諧俚耳㒺避俳文雖作者不
尚其詞君子可以觀其度矣今司馬袁袠所刻僅僅
數篇則其絶詣也贊曰
嗟嗟伯虎孰廣爾志登臺則流牖下斯滯生滅既一寵
辱奚驚上善如水是生令名
孫一元字太初不知何許人自云關中長寓吳越間卒
於湖州風儀秀朗蹤跡竒譎玄巾白袷混遊貴賤常以
鉄笛鶴瓢自隨遇所會心輒一傾倒盖隱淪之高逸性
好吟詩初談導引人疑其仙晚嬰婚娶入司空劉公湖
南雅社援進儒術皆非其本色也詩詞極其苦心所乏
天才耳贊曰
宦逹無私愧彼塵鞅山澗考槃乃嘉高尚龍笛吟風鶴瓢
酌月皎皎太初江湖之傑
王寵字履吉蘇州人貢入太學卒清夷恬曠與物無競
人擬之黃叔度尊官宿儒忘年友善㒺不樂其温醇詩
詞刻尚風骨擺脱輕靡陶鎔李杜汰滌清文既正體裁
復滅蹊徑可謂後來之高足惜乎天不假年進而未止
學士覩其汗血可也諺曰瓊以蚤折白石嶻嶪豈不信
然哉行書疎秀出塵頗得晉法贊曰
有美吉人温其如玉既安孝友亦泯清濁楊芳詞苑先
軌是程心遠節促靳其大成
陳幾亭先生像贊(陳素)
此幾亭先生待漏圖也昔者偕陟春闈聯趨丹陛今二
十年事矣茫茫日月終始可言獲對典型愾焉如昨贊
曰蔚蔚豐鎬澗西瀍東北極雲翳星共攸同懷我哲人
克秉惇庸遡源濓雒正氣在躬搢笏明廷堂階聿崇肅
肅裳衣神明與通大用未極遺範無窮一髮千鈞欽兹
德容沐日浴月先生之風
明文海卷一百二十三
