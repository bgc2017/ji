明文海卷三百七十二餘姚黃宗羲編
記四十六
寺觀
虎丘雲巖寺重修記(楊士竒)
蘇長洲縣之西北不十里有山曰虎丘吳闔閭所葬處
世傳既葬有白虎之異故名岡阜盤鬱泉石竒詭蓋晉
王珣及弟珉之别墅咸和二年捐為寺始東西二寺唐
會昌中合為一而名雲巖者昉於宋大中祥符間載盧
熊郡志如此始清順尊者主此寺至隆禪師而復振歴
世變故寺屢壊輒屢有興之洪武甲戌寺復燬永樂初
性海主寺始作佛殿某作浮圖七級繼性海者楚芳作
文殊殿十七年良价繼楚芳是年作庖庫作東廡明年
作西廡作僧舍又明年作妙莊嚴閣又三年閣成蓋寺
至良价始復完价所作閣之功最鉅凡三重崇百二十
尺有竒廣八十尺有竒深六十尺上奉三世佛及萬佛
像中奉觀音大士及諸天像其材之費為鈔三十餘萬
貫金石彩繪之費六十餘萬貫又經營作天王殿以次
成良价杭之海昌人石庵其字今僧錄闡教止庵其師
也余聞諸刑部主事陳亢宗云良价嘗從亢宗遊遂因
以求余記其成余聞虎丘據蘇之勝歲時蘇人耆老壯
少閒暇而出遊者必之此士大夫宴餞賓客亦必至此
四方貴人名流之過蘇者必不以事而廢遊於此也然
亦有興念夫王氏之嘗樂於此者乎當是時王氏父子
兄弟寵禄隆盛光榮赫奕舉一世孰加也而能遺棄所
樂輕若脫屣焉者豈獨以為福利之資乎其亦審夫冨
貴之不可久處與子孫之未必世有者乎雖其智識趣
向高明正大不足以庶幾范希文之為而無所係累乎
外物視李文饒溺情役志下至於草木之微者豈不超
然過之也而自建寺以來今千餘年雖屢壊而屢興其
飛甍傑搆凌切雲漢與其山川相輝煥稱名勝於東南
愈久而不衰者固佛之道足以鼓動天下亦必其徒多
得夫瑰瑋踔絶刻厲勤篤材智之人能張大其師之道
以致夫多助之力也瑰瑋踔絶刻厲勤篤之人其用意
也弘其立志也確有不為為之而孰禦其成哉嗟乎若
人也使就於世用有不立事建功而可以禆當時聞後
世哉吾又以嘅夫屢見之於彼而鮮遇於此也
重修江陵佑聖觀碑記(梁潛)
江陵龍洲之上有觀曰佑聖相傳唐景雲間雪菴李真
人始來築之其後有樂間趙真人者嗣而葺之室宇煥
麗為江陵偉觀元季燬于兵大明洪武戊申玄靈陳煉
師與其徒某復經營之凡幾年而宫門殿廡高深宏壯
之規悉復其舊三清天皇之像太乙紫薇北極之祠以
至鐘鼓之懸燕閑之居賓客之舍井竈庖湢之所無不
皆備而羽人仙客四方遊遨之士或仕宦而倦歸道江
陵出龍洲而不之佑聖者咸以為歉也夫江陵跨衡湘
而連吳蜀于古蓋為重鎮方盛時無事其民爭奢競豪
而仙宫梵宇亦極一時之盛麗及天下有故干戈之鬭
獨當其衝則有不勝其害者而所為豪奢盛麗者忽焉
化而為埃塵廢而為丘墟非太平涵育之久不能如其
故也獨其間佛氏老子之徒興起廢敗若甚易然者其
故何也夫變故多矣而其澤獨流興替屢矣而其教不
熄豈其維持之力有以勝之耶然老氏之術非若佛氏
之箝人情而鼓致之要其本能葆光斂和以抱雌守黑
柔強勝剛使天子莫能賓萬物莫敢臣故其清淨卑退
無為之道亦足以禆世而輔治非獨靈化飛去役致神
物禱祈驅馘之小數為然也夫其道不同於堯舜文武
周公仲尼之道者亦于堯舜文武周公仲尼道之外而
觀之則老氏之所以獨立而常存既僨而遽興而佑聖
之建獨華然為大平宏侈之先者有以然矣是可書之
以告其來者于是張侯某來為令太和侯江陵人為求
予文歸鑱諸石
蘇文忠公嘯軒碑記(黃省曾)
吳宫之東有禪寺一區曰定慧者與壽寧萬歲院為鄰
宇稽古范志及朱氏圖經咸曰在唐總同鴛馬至宋祥
符中真宗皇帝别賜今額天章御帙玉臺而藏歲得緇
度一人褒為叢林唱道之所于時沙門顒師白履戒香
重於儒苑文忠蘇公之遊吳也交締雅密師乃疏觀剔
幽臨渠攬竹構為清軒命之曰嘯蓋特欵公舒灝氣而
暢高襟也公每蕭寓環堵詠言灑翰厥後公謫惠州江
嶺隔絶其子邁愴違音塵孝思寤寐卓契順者寺僧守
欽之徒也罙瘴萬里為達問書草聖報章灑贈行色迨
今儼遺為祇園之華入我聖代曰淨因者永樂中修校
藏典以名緇見徵歸則杜影精堵銀書方廣莊耀寺寳
傳至妙玹益弘清矩正統中告圮于郡守况公捨禄為
望佛宫煥新工部侍郎文襄周公巡撫南國命玹募勒
蘇書墨本永之瑤珉志言在紀總是以觀則此刹越歴
雖緬而淨業如一也歲之庚子秀釋仁濟輩展經于兹
予嘗戾止流連解帶遐寫芳抱虛窈閒寂宛如山曠關
扣扉而方啟苔薦履而恒綠采薇御茗娛話終日凡蘇
公曩昔之所饗明霞我餐冷飈我披鳥窺行藥月引歸
步信乎珍妙之境非鴻遁之士莫能宴而居也一日寺
持守成及其徒文慧嘅捧公編出而請記且曰頽齊陋
錫恐不足以煩彤管也予欣諾而語之曰由宋而來世
運鼎革吳之華堂戟府化為茅繩紈兒珠貴流於奴隸
紛而屢矣雖辟疆任晦之勝亦皆冺無處所獨此軒者
幸託於荒涼岑落之界乃巍歴而猶在可俾後賢緣此
仰追超迥之躅則釋氏之有德於公者遠矣况復楹棟
之卑敝唐位之束淺樊築之瑣隘屯烟蔓草非彼隆崇
廣麗為鉅家顯勢之所欲而方咫之境可以垂千秋而
不磨也迺令守成文慧繪圖文忠之像奉之軒中上嗣
顒師綴闢之懷予也作記標闡以補蘇公之闕炳示將
來庶周况二公崇慕前哲殷勤緝緒之澤或有嘉逢也
法喜寺修造記(許相卿)
維明嘉靖三十五年冬海鹽秦谿之法喜寺脩造工訖
僧戒楫籍其往事近蹟而來請記其成兹地之有寺舊
矣創於梁也傳聞無徵已唐宋賜額者再南宋脩復者
再斷碣仆鐘蘚書猶隠隠也暨觀楊幼度淳祐甲辰紀
石寺嘗大備矣今去昔二百九十又九年寺則大壊遺
構尚存者二殿一門中高方臝風雨四面交入將亦日
以澌盡蕪没而已耳固事佛者之所宜動心必有事焉
而不容漫無如何也是役倡始于聞道心而楫承任力
終之肇工於門殿易良增堅塗以黝堊飾以藻繢昔穨
圮者今壯整昔漫漶者今炳煥殿兩楹各輔翼殿偉麗
惟稱殿下旁對列修廊拱衛壯觀觀音堂在其東達摩
院值其西安禪有房延賓有館棟宇簷牙翬飛鳥革水
益秀而林爭妍矣北構僧廬若干楹法座齋庖繩連櫛
比井湢溷厠位置序列凡屬奉生給用無一外求者爰
崇教本靈山大像羅漢諸佛以及高僧良凖秦谿所由
寺也莊嚴肖貌生韻神觀如作欲語駭矚恍顧忘其為
粉繪矣費凡木石陶瓦冶鐵蜃灰諸直計錢百萬又萬
錢者八而贏斧斤圬墁雕鎪繢畫負荷任力諸工計錢
十又八萬而足傭食稱是塼埴捏塑諸像飾以黃金丹
砂空青水碧其直計錢二十八萬溢于數起工癸丑仲
春丙辰仲冬告成事而後法喜光復舊觀矣是非楫與
道心之勞也佛之佑也遠近檀越施捨之力也他述光
景靈異怪神響應張皇口語間勃勃欲吐吾不能知己
吾所習知者道心之誠不二足以感人戒楫之勤匪懈
有以集事斯其糾衆力斂鉅貲舉積廢而終以有成也
夫夫天下名山勝水域為物地者十七八至凡一泉一
石涵清露竒差遠塵坌者靡不為桑門所蹈籍田大都
以及委巷梵宇星繁未可數計也其新而敝敝而更新
物理固然吾何記吾何記不亦多言矣乎然獨于兹有
深慨焉而因憶嘗所諸著云佛之生也遠中國二萬里
其没也距今兹幾三千歲且其教荒忽謬悠未易方物
而流俗至今尊向之過其宫則修容瞻其像則傴躬至
於其徒治其居如欲以奉其親相與致志強力持之克
終以必復其始而後已是果佛之福田利物也廣與幻
術震世也神與抑民生之無教而見異物以有遷也易
與夫自王教熄而異說興行人皆貿貿然詭馳横騖無
已也而佛氏宏誕之說入人尤易而深故舉世趣之若
驅焉吾道更千百年至于今委棄鬱塞不復顯行於天
下也然則彼之所以盛不由此所以教者如其徙治其
居致志強力持之克終以必復其始者之難其人耶吾
故究佛氏興壊之端而并識予之所感焉
幻悲閣記(羅洪先)
嘉靖壬午五月余與劉孔脩雷時孚共學大雲寺主機
上人劉以世契雷為余說尚書號莫逆交旁舍則蕭其
士艾于中雖異火侣然飽而嬉夕而遊必此四人俱非
抵掌而談時事則唱嘆而誦古文而其年俱長余謹兄
事之居兩月各以事解去當其去也由由然屢顧而後
能别蓋不知其屋之虧蔽與湫隘也明年冬余與劉至
寺書機上人墓碣又明年雷以瘵卒乙未艾客死信豐
而劉以丁酉病不起三年己亥余再至寺訪其故處有
閣巍然有圃蔚然余仰而登俯而瞰外之溪流山色無
異于昔其下則化虧蔽為疏通易湫隘為軒豁而此三
人者長已矣不可復睹矣于是澘然涕下而悲不禁又
因以悟為佛之說者必且相嗤固莫知吾之所為悲者
何也凡為佛之說者以破除世界為宗彼所謂世自其
流傳不斷言之者也彼所謂界自其分别不混言之者
也其意以為凡人之有身皆緣情想之注而身之所貪
著者皆因割據之明前後相㳂彼此不相假吾與人始
多事矣今視此三人者自其少而壯壯而老已不能自
必于其身况其身之後乎又况後此三人者乎而吾與
此三人所居者其為虧蔽湫隘此地也其為疏通軒豁
此地也彼易其視者土木之飾終為劫火餘燼耳從而
推之凡物之美惡得失者果異是耶又從而推之凡人
之厚薄疏戚者果異是耶又從而推之則凡所謂不壊
者果何物耶若是則焉往而不為世焉往而不為界亦
焉往而不為幻吾處于大幻之中乃為今昔俯仰之悲
以貽佛之嗤不已惑乎雖然幻者不得不幻幻何擇于
悲悲者不得不悲悲何害於幻是幻固幻也悲亦幻也
若是則持佛之說者亦不免于惑矣乎自余去此而他
遊也其侣衆其地易其日久皆有甚于此者矣然而獨
此為悲則是交物之始所謂創見焉者也凡創見者先
入以為主而寓意重及其稔也緣習以俱忘雖然有物
奪之則漫交者亦不能為悲故少能記憶老則健忘其
精專之故也嗚呼安知後之不為悲者之不迷于幻也
耶若是則又何惑於悲於是題其閣曰幻悲而追書以
警學佛者建閣為機之徒尚聰道正二人勤苦不懈凡
可以起廢者不遺余力而正又知持佛之說故余樂與
之記記成于乙巳四月後閣成之十有六年
洗泉記(曹臣)
洗泉為吾鄉古巖寺搜幽居士余奉倩掄仲鮑無雄鄭
君實方羽伯諸子結社事也寺去吾永昌里四五里而
遙有巗焉寺藏于腹巖左有泉㶁㶁穿石罅中出劚山
足而承之為池者二湛碧如連曜然上池供引汲下池
供洗滌寺僧千指於斯給也泉質甘美環諸山百里無
出於上者春秋二茗薦香時名流勝侣不憚遙力負罌
來汲侈其勝云日久寺僧視為溝洫間物且厭人跡交
至不甚珍惜一切糞除委積狼籍積物成垢積垢成腐
積腐成蟲泉之真大喪游人至止恒費躊蹰四顧心欲
一啜之而不得其真焉奉倩諸子覩此慨嘆乃聚而謀
曰奚必委僧咎也儕實為政夫積不可使之行垢不可
濯之淨乎腐可變而為新蟲可縱而之壑若約以一月
一至一洗焉則四病盡除泉之真大還矣嗣是人德我
力讚嘆歸我僧權日削強者生怖嗔者生媿儕實為政
耳於是相與盟於巖下如前約每月訂晨而往或朔或
晦或望參差無定期惟是寺之僧不得擬議日潔以伺
我日潔以伺我而我之權益重護泉之法不其密乎夫
巖下一盟而六法具無住生心慈悲化度興淨滅垢鋤
強殺嗔盟之功大矣辛未秋予從遠道歸適遇諸子明
日為訂期邀予同往欣然從之操斗運帚躬自為役頃
刻而新二池不自知其濺裙濡履也命酒坐酌樂觀終
日臨行掬漱數斗而去是役也神實王樂不可無記成
詩一律載諸别記
觀育王寺舍利記(戴洵)
嘉靖戊午秋余叨鄉薦過穿山謁撫臺經阿育王寺入
觀舍利時年二十有五見小方塔中懸金鐘下綴一珠
如常珠無他異也近見平湖尚書五臺陸公所為募緣
疏云圜轉不定初見如芡實已如彈丸如瓜如車輪五
色變幻心甚竒之未有以信之今萬歴庚寅秋余病寄
淨慈閱大般若經偶遇山人徐子裁約為四明之遊歸
抵延慶又遇山人王仲律迺共往阿育王寺復出舍利
塔觀之則見金鐘乍中乍邊時高時下綴珠或長或圓
時三時兩既絶與陸異而二山人及同行李之華元甫
父子任上人下及從者數人又所見人人殊也豈真神
靈恍惚變化有無之間耶將余之心目少小自定而老
更眩瞀耶抑諸人所見亦如余之老而未及其少也耶
余將何信焉老子云有之以為利無之以為用孟子曰
大人者不失赤子之心者也操則存舍則亡嗟乎此其
舍利之說也
重修大興寺記(趙釴)
大興寺貴之省臣歲時綿蕞習肄之地也嘉靖辛酉歲
杪余與侍御巫君總戎石君入寺以獻歲同為儀時大
水之後見更衣無所民區與僧舍無别共以為嘆曰是
不可無修偶宣慰安萬銓至彼固擅積且明鬼者因以
神道為教使任重修事辭曰吾能供費而不能供力迺
獻百金為助計其金可具木石磚瓦令貴前二衛揀老
弱不能荷戈者役之迺先其所急首築墻垣以限民居
次修更衣廳以候漏次殿宇兩廊次門庭以示虔不數
月廢者俱新視前益固居未幾又有修蓮花庵者羣至
持疏丐助余笑而書曰我以如是布施是大布施人莫
解吾意又有修永祥寺者亦持疏至余曰彼固見大興
寺重新信以我為諂佛者迺進而告之曰汝輩不見北
門之市乎有貨楮寳之肆者遇時日之良及扉求市者
接袂而入聯臂而出問之有用以祀先者有持以祀先
聖先賢者有輸靈祠以為報者有哀鄰里親故以為薦
者亦有商旅走四方而以為祈者又有漁獵樵種之夫
當入山林田澤而以為禳者其市楮同其為用則異汝
以吾意與若意同乎吾之修大興寺以為祝聖之處不
可不嚴非謂佛能貴我冨我生而壽我我固為是以求
利益也吾聞佛之為道貴清淨慈悲以不殺為教而習
於其學者則其氣柔弱不振今吾方以殺為事日治兵
戎以驅除不祥則其為道本與佛異雖以是饗之佛其
悦吾乎况吾之人方蓄縮不揚日以賞罰鼓舞之猶不
能作其氣以宣厲國威而又以柔弱不振為教必不然
矣若使苖人皆和順其心解釋刀弩以安伏林谷則深
所願欲又不敢譸張藉佛為教也既告之以故因以為
重修大興寺記
東明縣重修資壽寺記(穆文熙)
東明之東二十里許有集名曰陽進旁有古寺一所前
有塔嵬峩干霄澶淵王彧氏為記云唐世所建至梁而
其寺益盛歴金元以來至我朝中間兵戈相循殿廡頽
圮僅存古塔至永樂中有遊僧洪如與其徒依塔結廬
稍稍葺殿宇禮佛景泰乙亥始為瓦殿三楹及嘉靖改
元而古塔為邑令拆毁殿宇頽然不蔽風雨乃癸亥歲
其六世孫資暹與其徒間紹間紀各崇祖教又值國家
無事時和年豐謀欲修之而集之居人韓緒葛守分者
則首捐貲以為衆倡遂起大殿五楹廊廡稱是至乙丑
而工完金碧輝耀丹漆掩映鈴鐸遠聞數里蓋屹然稱
雄刹焉而佛事之興益有加于昔時矣守分輩又各以
祈禱有顯應信尚既切崇報無已乃相乞余為紀其事
予惟佛者西竺之教儒者不道然其教主寂靜持法戒
服其教者往往能屏思慮輕世故舉凡死生得喪之事
皆歸之於無有而其心常快然焉此其義亦有合於我
儒主靜守虚之旨則其教又豈可以盡非乎且予觀往
古君子其始類皆攻擊佛道而其後又往往逃之於禪
此其故何也蓋始而慕儒之過以儒者道兼三才責令
民物凡業其術者即能身致通顯佐理巖廊駿功鴻烈
殆可咳唾而成故於他氏之學則傲然視之而排擯之
無已及其閱歴之久利害坎壈感其念是非讒慝動其
心故有如太史公所謂擇地而蹈之而反遇災禍乃其
操行不軌專犯忌諱而終身逸樂富貴人或忠信而不
如誕謾或醜惡而宜大官或美好佳麗而為衆人患功
有難于必成志有難于直遂故始悟于儒教之為苦未
若談空者之為樂其勢自不得不逃于禪耳則佛教又
何可以盡廢乎但閭閻之夫未能深識佛教而徒執其
因果福田之說以為事佛可以徼福近則及于身遠則
及于來世而競為紺殿法宫以承事之曾不知紛華靡
麗正佛教之所戒也責報應而恣妄想正空虚之反也
兹皆慕佛者之過也而佛則何過焉余故因韓葛二君
修寺之舉以伸古人神道設教之意
報恩琉璃浮圖記(陳沂)
南都城之南聚寳門之外有大佛宇孫吳時云神僧所
居南朝始有寺因地長干曰長干寺趙宋改名天禧寺
國朝永樂初大建之凖宫闕規制而差小焉名大報恩
寺故有浮圖放舍利光文皇詔天下盡甄工之能者造
五色琉璃備五材百制隨質成色而陶埏為象品第甲
乙鉤心鬭角合而甃之為大浮圖下周廣四十尋重屋
九級高百丈外旋八面内繩四方外之門牖實虚其四
不施寸木皆埏埴而成連大宫後叠玉砌數級上為五
色蓮臺座高擁尋丈乃列朱楹八面闢為四門懸十有
六牖於八隅門大神具陀優鉢曇花壁刻以天王金剛
四部門大神具頭目手足異相冠簪纓胄衣帶瑣甲異
制戈戟輪鐸器飾異執種種不類載以獅東承以焚橑
井栱翔起光彩璀璨覆以碧瓦鱗次螭頭豹尾交結上
下又蔽以鏤檻雕楹青瑣綉闥于外二級至九級不設
瑣闥惟楹檻皆朱壁皆黝堊榱栱則間以玄朱其花萼
旋繞牖戶懸闢之制皆如初綴焉盡九級之上為鉄輪
盤盤上相輪叠起數仞冠以黃金寳珠頂維以鐵縴墜
以金鈴每級飛櫩皆懸鳴鐸明牖以蚌螭薄葉障之罥
出楹外凡百四十有四晝則金碧照耀雲際夜則百四
十有四篝燈如火龍自天而降騰熖數十里風鐸相間
有聲浮圖之内懸梯百蹬旋轉而上每層布地以金四
壁皆方尺小釋像各具諸佛如來因緣凡百種極致精
巧眉髮悉具布砌周遍井栱叠起皆青碧穹覆如華蓋
列牖設篝燈處若蝸殼宛曲一竅穿出門至絶級亦洞
敝首不低縮出櫩檻外則心神惶怖不能久佇四顧羣
山大江關阻傍達無遠不在近觀宫城廨舍陸衢水道
民居巷市人物往來動息罔不畢見飛鳥流雲常俯視
在下矣
重建新淦縣德領觀記(習嘉言)
老氏之宫峙之以穹堂崇之以奥殿翼衛之以重門修
廡自通都小邑以達於深山窮谷莫不巋焉奐焉者雖
由其徒之智猷才辨足以振起之其貲則出于富室而
後能以有成否則未見其就緒也新淦秀峯山之德領
觀元季燬于兵洪武庚午玉笥之承天宫道士郭景貞
暨其徒羅引年來住持焉殿堂門廡存從鼎創歲月既
久滋底頽弊正統丙寅引年之徒劉嗣漢意謂維楊實
醝司所臨巨商大賈雲集於彼遂持疏往叩檀越廖延
昌偕姪昭暘李厥初為之倡且為之勸廖與李固新淦
名族也衆以其勸樂為之施嗣漢所得殆不貲矣于所
謂峙之崇之翼衛之者歸而鼎創之無難色搆架于丁
夘臘月廿又一日落成于己巳冬凡齋宿之舍庖湢之
房以及像塑之粧嚴率為之一新遠邇瞻覩者莫不相
羨謂兹觀乃葛仙翁修煉之所丹臺井竈示異迄今四
山環抱者皆玉笥之分支玉笥為洞天為福地實神仙
之宅其環抱兹觀者亦存異蹟東曰雞籠峰三佑真君
道場在焉南曰大聖山唐真君道場在焉西即秀峯山
丹臺井竈具于其麓北曰劉仙觀劉仙飛昇之處也兹
觀屹然其中前俯清溪風氣完翕詎無神靈為其庇護
觀之幾廢而輒興者孰使然歟棟宇垂成而延昌遽爾
物故其子魯汶繼其志而完美之復捐貲跨觀前之溪
為石橋其孫建中者上北京述祖父所成于予求為之
記以示久遠嗟乎前世以來南面君天下者必躬理萬
幾委之有司而後得以少逸公卿大夫暨于百執事必
夙夜靡懈修其職務而後免誚夫素餐士農工賈必世
其生業以給其身家而後免罹夫凍餒老氏之徒乃衣
食其間施施焉自如又能侈麗其宫以尊禮所師其故
何邪豈獨老氏哉釋氏之徒為尤盛焉余于是猶莫知
其故而不能無所惑矣因記兹觀故云然也
明文海卷三百七十二
