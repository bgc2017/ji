明文海卷三百七餘姚黃宗羲編
序九十八
時文
醒泉忩稿序(劉繪)
學士大夫有謂今舉業無禆於吏道蔽矣夫吏倚法則
難近以俗尚通則巧宦以能二者世指為賢吏道其居
是邪攷秦漢之後史傳循良自叔敖氏公孫子産不下
數十人大抵贇贇多經學儒雅也今舉業首經書義固
藝文之精奥焉括綜經旨浸漬聖術搜體遺緒撝衍微
響非若辭賦歌詩猶可以騁浮艷侈枝葉也其業淳正
沉澹不詭聖賢之訓則經世理物其機何所不逹哉醒
泉黃君令息政本敦愿以與良民親編戶極貧卑皆不
令畏惮而擾恭儉任恤導民疏清澮稼穡蓄蹄革筋角
薪藁榻布欲百姓殷給而公衙待收貴穀重糈泊如也
踰年氓力本業供上興作吏治不勞條貫燦然日引諸
生論討經籍燕笑在泮息諸生以君起姚江振迹明經
争摳衣願從游不去君以吏事辭乃出忩稿經義數百
篇是時謝生謹段生中選孟生養浩皆君夙所拔雋與
諸生誦習咸喜得大家鉶冶而樂其陶鑄丞程莊史田
大禮感君德化捐俸偕邑文學廣德楊萬仞平山梁盡
忠松滋謝燧鋟以廣其傳焉黃君且好文指授童冠不
倦怡神翰藻騷雅書畫追逼前哲醖藉曠逸非所謂博
物君子邪故舉業有真贗得其真者良矣彼法吏俗能
吏巧世得文吏而裁以經術非綰組佩印之英也哉
王季重小題文字序(湯顯祖)
時文字能於筆墨之外言所欲言者三人而己歸太僕
之長句諸君爕之緒音胡天一之竒想各有其病天下
莫敢望焉以今觀王季重文字殆其四之而季重以能
為古文詞詩歌故多風人之致光色猶若可異焉大致
天之生才雖有能衆亦不獨絶至為文詞有成有不成
者三兒時多慧裁識書名父師述之以傳註帖括不得
見古人縱横浩渺之書一食其塵不復可觧一也乃幸
為諸生困未敏逹蹭蹬出没於校試之場久之氣色漸
落何暇議尺幅之外哉二也人雖有才亦視其所生生
於隠屏山川人物居室遊御鴻顯高壮幽竒怪俠之事
未有覩焉神明無所練濯胸腹無所厭飫耳目既吝手
足必蹇三也凡此三者皆能使人才力不己也才力頓
盡而可為悲傷者往往如是也若季重者五歲遍受五
經十歲恣為文章二十而成進士盖一代之才也而天
亦若有以異之者大越之墟古今冠帶之國也固巳受
靈氣於斯而世籍都下往來燕越間起禹穴吳山江海
淮沂東上岱宗西迤太行歸乎神都所遊目天下之股
脊喉顋處也英雄之所躔美好之所鋪咸在矣於以豁
心神紆眺聽者必將鬱結乎文章而又少無專門承學
之間靈心洞脫孤遊浩杳蚤為貴公鉅人所賞聞所未
聞出見少年裘馬弓劍旗亭陌道之間頋而樂之此亦
文心之所貽佇也身復蚤逹曾無諸生一日之憂名字
所至贊嘆盈矚故其為文字也高廣其心神亮瀏其音
節精華甚充顔色甚悦𦕈焉者如嶺雲之媚天霄絢焉
者如紅霞之蕩林樾乍翕乍辟如崩如興不可廹視莫
或殚形大有傳疏之所曾遺著錄之所未經者矣嗟夫
以一代之才而絶三者之累若此不亦宜乎其為古文
詞詩歌又何如也雖然才士而宦業流通亦無以周世
物之容而既以當塗令高第為郎矣復抑而命青浦青
浦故屠長卿所治縣也長卿既以此出大越名天下而
季重書來乃更以歸休讀書為懷夫季重固己讀書矣
凡為若談者當亦有未盡其才之嘆耶然則天之于季
重誠若有以異之無巳也夫
汪明府制義跋(黃道周)
天下城郭居廬通率在於平阜制柵巷涂軌使車馬雞
犬無異也至其王氣所導奔會絡繹萬人所都必有千
出之峰登舸遡瀾疲車頓走而市㕓稚子畫其步隅以為
函盖居處如是者此高人長者之所大笑也往為孝廉
得從計車循漕道走京師見江北平陸如行袵席羣頭
巾相告謂江北率無巃嵸者既稍走諸旁輔凡諸山川
盤欎舒吐甚於江南乃大悔以為蚤瞶今士子見先輩
作文章方圓平直謂是無竒者蚤瞶然以為萬家之郡
無一出之峰遥望巃嵸詆為山野則是萬里沙陀與砥
矢爭道也甲乙之間僕在詞林項水心先生文譽譟海
内僕得共往反數日間談諸文章奇正利病如岡阜都
邑之有結作起伏跬目所限不得相非先生略不道但
云通都大郡無鉅儒名公介夫貞婦此猶之三家之市
耳僕唯唯心然其言今又十年水心始自得士僕困於
叢棘無所見知但從田野讀邑父母制義勸誡子弟因
得復誦水心之言水心以為至性之人熱血欲灑託大
當重必有可觀由是而思言無至性雖嶔嵜歴落冥摉
窮縋猶從鬼穴捉鳥道見光僅喜而己况遵鴨畔立雞
棲以為動靜晦明不爽咫尺者乎汪父母世家新都新
都山川竒奥壓宇内人多鉅儒名公介夫貞婦之所簇
舉余嘗一至白嶽食頃輙去作數日思再登黃山窮數
日不得首尾乃慨然興嘆以為是徽國所以挺出鍾陵
所以逶逓也而市㕓稚子顧畫其步隅以為是神明之
所卜度高人長者之所大聚則雖日聆水心之言誦彦
輔之書尋行數墨仲規屈矩以求當於函盖重大之務
則亦罕矣予廢久不談文事又素以愚著無所解于世
之論服強復談之知其無當也
明文海卷三百七
