明文海卷三百三十餘姚黃宗羲編
記四
居室
楮窩記(梁潛)
永樂七年秋予與翰林編修朱公文冕偕被召來北京
既至于五雲坊之東得屋以居然廹乎車馬塵坌之中
寢處之外無尺寸地空又壚酤之與鄰歌姬舞妓之嘈
雜乎朝夕也文冕病之不得巳乃背衢反置其戸别為
道出入以稍絶市喧又惡其勿飾也束葦梗架上座為
承塵而冪以楮墻壁左右以楮墁之又嚮明為楮窗楮
瑩潔而窗甚疏達于是通一室皎然晨曦所徹隅奥皆
白入乎其中者視其貌亦濯濯然衆駭而異之鄙僕頑
童旁睨而不敢入清賓雅士日至而忘歸焉無可憎之
儔無拂情之務又甚温而密故雖隆冬沍寒醉卧而起
握筆而吟不知折膠裂指之凛能侵乎其肌也雖無高
山喬木以休而息然時取古人之賦詠竒聞異見之紀
載披而玩之恍乎若即幽而入深出洪濛而遊汗漫也
談論天地物理之要歸以窮辨其是非則雖外之囂不
得聞乎其内雖四壁之彈筝擊筑歌呼怒叶無所干而
能聒也惟如是故文冕居而樂之因名之曰楮窩其友
檢討王君希範為書二大字又屬予為記嗟夫文冕與
予均所居獨巧飾之如此使其平時瀟灑自得之趣一
旦出乎卑隘喧廹之表信乎其不遠求而獲甚竒者矣
夫文冕處一榻之小如此其得也事有大于是者使文
冕處之其材志思慮之精又烏可及哉故為記之詳焉
文冕苟去此而南也失楮窩必於吾記得之也
洪崖山房記(胡儼)
西山在章水西洪崖又在西山之西峯巒秀拔林壑深
窅嵐光染空高二千丈屬連三百餘里西山所以專豫
章之勝也巖岫四出雲霞卷舒幽泉怪石流峙澗谷丹
碧照耀樹林隂森竒偉夐絶洪崖又專西山之勝也余
家寓城中闤闠浩嚷人事往來喧囂塵土無虚日而余
幼從事詩書日與物接不得專力肆志以窺聖賢之閫
奥每臨南浦之清波挹西山之白雲未嘗不嘅想洪崖
幽勝欲結廬其間以勤所事然卒牽塵務不得遂其志
也年二十有四領鄉薦自是宦遊南北者十有五年聖
天子即位始得仕於朝侍從兩京又十有四年于兹徒
以竊禄自厚無分寸報稱以及於人方將刮劘洗濯以
求其本根而自視欿然不知老之至也間嘗休暇挾書
冊以讀目力昏勌輒枵然欲睡而又加以多疾善忘益
竊自嘆雖使居洪崖之間不與物接專志於學而神疲
意耗亦無如之何矣古之君子朝夕從事不厭不倦老
死而後已彼豈惡夫閒適而好為是孜孜也哉誠以士
生於世不為農工商賈之事所務者學而已學之法豈
有止邪他日苟得歸老故鄉買田築室於山間益勵餘
齒課子孫耕桑讀書為太平之民日從鄉人父老擊壤
於山林以詠歌聖天子德化於無窮不亦美哉然非所
敢必姑記此以俟
望昕亭記(胡儼)
大江之西章貢居上游安遠章貢屬邑僻在山溪之間
編戸不滿四百賦税之入僅足當其吏俸與師生之廪
餼每郡有役民以遠不召雖部使者至不過移文書期
會於郡而已地犬牙閩廣瘴癘時發物産寡而行旅稀
故仕於其土者雖有高材異能亦莫展其用焉且其民
伉健一或失撫循即引去召不復至故事雖簡而治實
難華亭李處仁之宰斯邑也一切破崖岸而為之暇日
坐學宫召父老率其子弟與之講說古先聖賢之道因
其俗而化𨗳之於是山溪之民聞風而嚮化田野滋闢
戸口益加迺即廨宇東偏作亭以資眺望亭之前直昕
山峯巒列秀每旦日出光彩先見官府視事邑人興作
率以為候名亭之義蓋以此也處仁居山溪之間徒以
區區不得展布其材登斯亭也覽觀賦詠寧無高居遠
遊之思乎雖然食禄者不敢怠其事善治者不敢鄙其
民隨遇而施惟適之安窮理樂天者之所為也處仁儒
者達理道既能因俗以為政則凡燕休于兹者將無入
而不自得焉
獨善山房記(劉永之)
古之學者為巳而已及其至也則思推其有諸己者以
及乎民焉將推其有諸己者以及乎民則非得其位而
施之政不可故仕而達者君子之所甚欲也非欲其仕
而達也欲其有諸已者及乎民也然學而有諸已者必
自貴而不徇於外故其交也有禮其進也有義必人即
之而不即乎人也必世求之而不求乎世也交之以禮
矣進之以義矣人即之而世求之矣又必度其時之可
為道之可行然後起而從之是數者一或不然則三公
之貴千駟之富視之猶敝屨焉曷足以動其心哉其難
進寡合如此然而有天下國家者方懸其爵禄以招天
下之士有司者敖然持其權衡尺寸秤度而進退之幸
而合其程式然後授之以職臨之以賞罰使之促促然
唯上令之是聽其取士用人之法如此然而自公卿以
下至於百執事之位未嘗乏人焉於是上之人自以為
其術果足以籠天下之士馭天下之才而為天下之政
矣又何必弊弊然求彼之難進寡合者為哉蓋自三代
而下山林巖穴之士懷其道德才藝深藏不售而没齒
貧賤者衆矣然其人皆浩然有以自樂未嘗或之悔也
而論者以為孟氏所謂達則兼善天下窮則獨善其身
而異端叛逃之民果於遺世者不可同日而語焉友人
柯同德儒者也世居屏山之下自其祖父隱德不耀數
世矣其家之所傳以為學者皆内而弗外為己者也而
同德之為人善論議有氣節尤能應變吾嘗與之共處
憂患知其學之有守而才之足以有為也惟其自貴而
不徇於外也故不為時之所知﨑嶇連蹇至於窮且老
矣終不肯少變其操而其心浩然有以自樂而無悔於
是取孟氏之言名其室曰獨善山房而屬余為文以記
之余既惜其才之可用而莫用又喜其能自貴而不徇
於外幾於古之學者而合乎孟氏之所云遂述其所聞
以為之記
肋菴記(岳正)
肋生既三黜於禮部始大知懼巳之未至乃謀所以增
益之者作為小菴聚經史圖籍於中因以所自號肋者
名之客有稱知己者過而問曰子之所號其諸取之曹
孟德所云雞肋乎哉何謂也生慼然曰蓋亦近取諸身
而己矣客稱為知己曾不諗吾處事以為行殖學以為
文者乎以吾自視雖無過于古人亦無甚媿於今人也
奈何柔者謂吾彊和者謂吾戾愿者謂吾狂通者謂吾
執庸者謂吾深巧者謂吾拙智者謂吾戅同者謂吾别
一言或唱和者盈百是以動輒致挫言斯召慝其為窘
且辱也亦甚矣乃不知飲恨發憤屏舊圖新以否易泰
免詘求信方且據菴危坐玩圖味書口是心然略不嗟
咨豈神靈鬼怪左執隂迷顛倒揉亂役役于斯不然何
好何樂而甘為之不辭歟抑嘗思之吾之窘辱也實肋
之無得吾之好樂也實肋之可惜故既以自喻而又以
辱吾之室客乃撫掌大噱曰有是哉
南思堂記(劉球)
予家食時族人希敏為言交阯之叛也其婦翁彭友直
以古費典史持郡牒撫諭叛寇著職陞新安主簿未數
月病殁殁時歸道巳梗其子威因費民之懷之也藁葬
費之杜社寺後意及寇平發以歸未幾交阯境土悉為
寇䧟威伏圍城中久之賴朝廷弘天地之德宥寇罪寇
亦懼誅悉遣中國人之留其境者歸威在遣中逼廹就
道顧勢不得歸親喪以屬其親所取交阯婦使竢所生
子丑奴長而告之遂行抵家言于其兄誠誠慟其親體
魄寄葬萬里外竟遭兵塵流離斬然限為異域不得復
通道路往而收以附先塋哀號攀慕之情弗克勝乃名
堂於所居之西十里曰南思兄弟五人朝夕引領南向
必窮神於海濱天涯而後已託希敏來請記值予赴京
期廹未復之其後誠數至京每至輒三四詣予請不倦
予念其悲深而意篤不可以不記夫交阯壤地遠在禹
服之外其得與失固不足為中國重輕然先朝既平其
亂而郡縣之矣使為牧守者能訓耕桑寬賦徭漸以禮
義之教如錫光之勵於政理彼將率蠻歸華必不樂于
叛既而四野多壘使為元帥者能出竒設備仗天威以
討逆如馬伏波之良於用兵彼將授首不暇亦不難于
平其叛皆不能然以致中國冠帶之士委骨荒徼不得
歸葬故土故予于友直不能為之不悲也况其子乎雖
然當時吾邑仕交阯者三人有歐陽興史堅者與友直
俱授撫寇為寇所執死炎火中有謝縣丞子方者與威
同道歸威親見其舟碎海中舉家八人皆溺死不得葬
獨友直葬得地且有所託視彼二人猶為愈也誠兄弟
之悲於此其亦可少慰乎
車忩記(薛瑄)
河東薛德温官御史近五年始買小屋兩間於京師僅
容几榻床席又苦其東壁暗甚力不能辦一忩小子淳
乃取廢鹿車上轅卸去兩傍長木以中方穿櫺類若忩
者穴壁而安置之余歸自外來因嘆曰以御史之顯曾
不能辦一忩致以此物為之使富者見焉必睨目而哂
掩口而走矣御史之拙於生事乃至乎此既而取古書
讀其下則旭日漏彩清風度涼心神通融四體迢爽忽
不知天之迥地之廣而屋之陋也復從而自解曰吾之
屋如是可謂陋矣然安之而忘其陋是居雖小而心則
大也彼貪民侈士巍堂綺戸可謂廣且麗矣彼方褊躁
汲汲若不足以自容日夜勞神憊精思益以擴大之是
其居雖大而心則小也小大之說君子必能辨之於是
作車忩記
益菴記(羅倫)
南海陳公夢祥僉憲江西結菴於公署之偏名之曰益
公退居之思内有以益巳外有以益人也屬余記之夫
益求之而後至求益於利者之市求益於名者之朝求
益於道者將何之哉求諸巳而已矣孟子曰求則得之
舍則失之是求有益於得也求在我者也求之有道得
之有命是求無益於得也求在外者也珠璣犀象求利
者皆知其為寶圭組軒冕求名者皆知其為榮盡其知
力以求之若郿塢之金西園之銅何益於得乎若夫仁
義道德天之與我者求則得之四海之富天下之尊不
能敵也象曰風雷益君子以見善則遷有過則改風烈
而雷迅遷善猶風改過猶雷則其益於巳者大矣彖曰
損上益下民說無疆天施地生其益無方損己之有益
人之無如天地之育萬物則其益於人者大矣益有要
乎曰有子見夫水乎水出於山山不得而有所居者高
也水非出於海天下之水莫大於海出没日月浸灌天
地水出於山而海得其益以為大所居者下也海之受
益於水大者小者清者濁者黃者黑者海無所擇焉君
子之受益於人猶海之於水也毁者詈者沮者斥者皆
反求諸己而已於人也何尤夫然則天下之益萃於
我凡富貴貧賤死生禍福若浮漚之起滅於大海一無
所動其中者况匹夫之毁譽乎吾嘗與公言君子之學
在得於己而已吾有所得天下吾譽萬世吾同不足以
為加天下吾毁萬世吾異不足以為損公不以為不然
公求益於内非求益於外者試以吾言觀之
恤民亭記(楊守陳)
翰林院之堂之西南隅有亭焉黃屋峙後翠林擁前蕪
庭沍沼嘗藝卉蓮蓋前人所建以備遊燕之娱者近歲
院政久敝垣宇多隳余既視篆則自廳堂廂廡外及三
朝房下至庖庫廏湢稍稍繕葺惟亭尚完未之及也俄
而吴民之輸廪米者麇至余為之慮之蓋恒歲輸者奴
儈胥隸率附勢而邀其賄以米晝暴之衢途為輿馬所
踐或雨潦漂之夕斂之門廡復為奴隸所竊無算朝夕
憂勞累月不克入廪其苦甚矣而莫之恤也於是余揭
榜禁奴儈胥隸嚴甚莫敢犯暴米於亭前之小庭與院
後之大庭夕覆以葦席而不歛晨卷席而又暴之栖民
於庭後之齋廡閈閑深嚴輿馬奴隸莫敢至又幸無雨
潦不踰月而廪完民苦乃小紓焉嗟乎民之苦不可勝
道也余家本農備諳民苦姑舉其田賦一事略言之春
而耕種時猶凍寒手足皴痛不可忍夏而糞耘野日如
火田水若湯忍熱與濕傴僂爬梳腰折而指損或水蝗
噬之棘與礫刺之流血不止旱則率婦子灌溉踏車胝
足竟夕不寐秋而刈穫必廬於田以防盜盜或刃之死
負擔登場流汗浹體疲極而不能休其服田之苦若是
攙青刈禾未及一飽而催租之吏巳至呌囂隳突摧忩
敗扉為之獻酒餚奉錢帛獲少寬假後至者益悍遂詈
箠執縛以見官官又箠之流血或見骨必罄貲破産以
輸之歲凶則雖鬻子女猶不能給其納税之苦若是若
夫輸税於京者則買舟越江淮踰河泗以抵潞遠數千
里帆風雨纜月星晨夕不得寧閘阻灘膠進寸退尺勢
豪者又鞭撻驅逐而先之或被盜刦其貲或罹風惡水
險而臭厥載計雖破家莫能償徒號啼于川澨甚或遂
葬之魚腹其水漕之苦若是及川路既窮又價車自郊
而奔城丑興亥息馳數百里枕土飯沙冒塵坌風雨面
黧骨柴雖故舊莫能識或為盜所刦或驢仆車翻委米
於泥塗不可拾其陸輓之苦若是幸而入城宜可慶矣
而輸廪之苦又有如前之所云者甚哉其可憐也痛哉
其足恤也吾力不能恤其諸苦隨所值而稍恤之亦庶
幾古人所謂寬之一分而巳嗚呼天樹君而建官惟以
為民也今官荷君恩幸不與民偕苦而坐享飽暖之樂
其所飽粒米莫非民之膏脂也胡不少憐其民而稍恤
之且縱奴儈胥隸椎剥之何其忍耶民易虐天難欺吾
未知其終免否也嗚呼民乎民乎可無恤乎官乎官乎
可自娱乎余欲以前所慮而行者為常法也故名亭曰
恤民而為記以自省且以告後之人
半村記(李東陽)
半村湯原静居于蘇之楓橋橋東距州城數里許㕓闠
相比至是而極極則為平田方湖曼衍映帶彌望無際
而其居適當其交因自號曰半村半村昔嘗游尚書晞
顔楊公之門工琴解詩旁及醫術用是往來江湖淮泗
間而極于京師雅好文事凡名大夫士鮮不識者予曩
見于奚進士元啟家其於元啟蓋中表之䣊也元啟卒
其孤不能舉半村為治後事殫財與力予謂其好義者
心愛重之既又因刑部主事顧天錫來詣予請記其所
謂半村者去年予南經蘇夜泊橋下憶張繼題詩處徘
徊久之時半村又客于外求其居不可得也既還京師
宿負未釋半村以詩來者再足及門者多至不可數予
甚愧之癸巳之夏持卷告别予不得置也笑而問曰夫
仕與隠殊塗而異尚二者不惟不能合或據其地以相
訾謷故擊磬之音昔人所惑招隠之詩後世反之其勢
然也又有在吏為隠居山中以宰相稱者是將安所取
衷哉子之居村郭之交也出則為士為官處則為農為
圃有所慕斯進之矣有所斂斯晦之矣今子以半村自
名而不著其志將為河内之老自處于可否之間乎將
為漆園之吏置其身于才不才之間乎不然則將用則
行舍則藏所謂學顔氏之所學如吾徒者乎半村憮然
作曰噫澂將去矣書予言以遺之
明文海卷三百三十
