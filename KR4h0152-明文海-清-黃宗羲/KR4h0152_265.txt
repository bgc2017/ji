明文海卷二百六十五餘姚黃宗羲編
序五十六
詩集
適適稿序(黃姬水)
余父少綜墳典設料於晦墨之館嘗會諸門生言志時
余方髫幼父試之曰亦言汝志余即應曰棲丘蹈畝採
藥飲泉父因指余笑曰此眞山人兒也及長游郡校而
執志山水後母亡因遘心疾每在泉穴則神情怡暢
危攀邃討積日忘疲輒有裹糧長往之意若歸㕓舍即
心怔體攣不能一日歡怛且春明控景則思飛花滿屋
蔓草連蕪青女司辰則思紅樹巖隈蒼葭水曲霞月之
夕則思石斝臺琴雨雪之晨則思洲蓑江櫂雖至玩圖
披壁往往心熱於攜家夢寐丘壑者二十年於兹矣嗚
呼物性不齊人心各有譬之鷄鶩雖驅置疇甸其黍啄
塒棲終來依人若夫山鸞野鶴雖樊之縳之其意未嘗
忘振翮於青冥也噫性不可矯矯性者偽心不可違違
心者勞莊生有言曰不自得而得彼者是得人之得而
不自得其得者也適人之適而不自適其適者也嗟乎
流光不駐人壽幾何今之赴衰即昔之趨壯也世之殉
榮希進兀兀老死牖下者莫可紀算矣余獨何心果無
感於莊生之談乎然而尋嶽未及買山無貲南國故墟
坂田之畔有屋數椽泮溪四繞城山半開雖赤門之隅
宛然僻島長林間也丁酉之歲潦倒南還十月初吉乃
就居焉素心既酬性宇斯泰游澹合漠將運麥曠垠而
畢影潛寂矣偃仰二晷輒抒十詠社中諸君遂和成帙
因名之曰適適稿友生某謂梓以行其金陵客思以下
若干首附諸編末者以皆一時之述也昔伯牙志在山
水託諸琴唯鍾子識之予志在山水託諸詩世獨無鍾
子乎覽是稿者識予志焉可也
項子瞻詩選序(彭輅)
項山人子瞻者以八十老死其所刻詩雖有他名公序
余謂序詩如寫照必與其人久處熟其顰笑喜愠眉髮
面龐神在我手然後付之筆端自有不似之似假令貌
人於半面即巧繪乎所謂似形而神則遠矣余習子瞻
頗知其詩暇日别選而梓之為之序曰子瞻集中自六
朝初盛唐逮錢劉之調無不參具晚唐之爛然著聲者
間或有焉要之自為子瞻詩成一家言矣余嘗憶與子
瞻共題余率矢口自娛吟訖付覆瓿而子瞻撚髭苦心
洗琢期於藻瑩始出相示余每歎以為不及也且余知
子瞻詩不獨以詩蓋以諳子瞻之平生子瞻於經史羣
籍稗家梵典無所不讀而文選徐庾諸俊之什尤所酣
濡者少以帖括擅場似可唾手一第比試輒不收置弗
更業日召客豪飲家用益落晚赴公車官上林非其好
也棄去歸結茒南湖之涘數往來僧寺間惟韻人之落
魄寄食藥嚢坐隱者與偕故其為詩榮爵之俗狀寡山
林之幽趣多也况詩者人為之人之貴賤泰約各有其
遇端邪清穢各居其品性質既殊音節自異操管握槧
之間其肝腸肺腑寓焉假令曳組紱而語欲涉乎江湖
彼敝緼而體欲標乎臺閣是之謂矯顧眞者流形盎然
自吐卒亦不能矯也夫爽語擊目密掞刺精愁苦易工
歡愉難好草木震蕩衆庶領之而悅絲竹要眇惟邃於
音者賞之故自奇視平者忽以拙度工者昧郢人之書
待郢人而說燕人雖玄鑒曷盡焉且詩昉於謠采於風
範於雅恢恢乎博哉難以拘方而議即如二南之卷耳
喬木江沱多露摽梅草蟲其節舂以雍弼鄘之柏舟終
風城漕采菲其衷怨以憶秦之小戎無衣蒹葭黃鳥其
氣悍以直衛之定中淇澳其義閎以微邠之七月東山
其緒繁以委仲尼不能強之而一也二雅之變者其人
遭讒念亂賦役羈旅大都發幽憤惋抑之詞而騷之哀
愴由此而興仲尼不以正雅律之也然則子瞻之詩當
就子瞻而論豈必世代品式一一李杜高岑之哉近時
能詩者雄偉奇崛稱高調矣而黃金白雪大陸風塵滿
紙而是且挾齊秦之勁亢乏江南之柔婉不過藝家一
體耳乃遽櫜鞬中原持其技赤幟天下以率寰區文墨
之衆則過矣錢起首變開元天寳之格俾後之作者日
趨卑下而摩詰愛之王楊盧駱未脫梁陳輕艷而杜甫
尊之黃魯直佶屈澁晦較蘇之流暢迥别而文忠譽之
使後有右丞子美長公其人必於子瞻有愛而尊之譽
之者矣有慕子瞻者曰某不及子瞻之貌幸求之於神
余語之曰乃子瞻之神則詩焉在耳今為子一叙列其
為人將髣髴見之
蒼雪樓詩小引(楊師孔)
歲丙寅仲夏余較士葉榆闈中有危樓三楹據蒼洱之
勝即余開西忩讀書處也夫點蒼為西南雄勝高出漢
表十九峯叠翠競爽與白雲古雪相摩盪炎敲赤日不
知驅在何處覺雪影雲緒時時襲衣裾耳蓋春山妍暮
山紫夏山翠秋山青奇山巧佳山媚險山怪總可以名
相形色求之曰蒼山者壹如天之蒼蒼然總青紫妍巧
奇媚險怪不可名狀處而歸之曰蒼至不可名狀而山
之廣大浩渺見矣况浸以千年古雪經歲不化濬入山
骨崚崢峻整發為雲霞草木俱奇古淡漠之態夫蒼古
近俚莽蕩近淡寒肅近苦孤潔近瘦余以寡陋腸吐淺
僻之句寧俚寧淡寧苦寧瘦聊以自娛未敢妄為胭脂
驚世目此余名篇意也金碧衡文使者冷然楊師孔題
昆池草小引(楊師孔)
昆海一水盪天太華羅漢碧雞玉案諸峰隱隱如蒼玉
浮杯橫帶晉陽諸州縣三百餘里朝霞夕霏晴嵐隂靄
靈幻萬狀信天外奇觀也漢武帝雄風壓千古至摹形
鑿禁院以習水軍石鯨灰劫流落人間至今頌之氣奮
余衡文滇海橫經點筆日日坐池頭為伏案生涯興逸
情生敲對無侣每挹池上剰馥殘霞便成小句掬海為
杯朗吟一過覺波光烟景勃勃生動不忍棄去即以池
名篇用紀投荒享受耳因嘆余識奇不及吾家子雲然
天予墨池較玉壘一杯不知孰為大小至篇中嘯咏淺
淡無色蓋取昆池靈幻為奇非謂腹中有字也
錄戊辰詩稿自序(趙統)
戊辰冬十月榆林張參將逮至西安得同寓越今已春
二月方自擬出吾於張也蓋可以觀獄矣夫張别號榆
中夫素好讀書多文事有用世才時相聚論文論時事
己而會榆中生日為詩以相壽則新知也會歲終倭子
為求詩稿則相與手錄戊辰一歲者稿中凡得賦一首
古風五言三十八首七言六首近體五言律一百一十
六首七言律一百二十九首五七言排律各一首五言
絶句一十二首六言絶句三首七言絶句七十二首共
三百七十九首為一通將授二子因别錄一通請於榆
中曰教我詩哀乎怨乎亦冀卷而北歸得遥求教於上
谷北地之賢士大夫也云嗟乎榆中夫人生命也夫往
余在省署好為詩贈送慶弔往往得罪於人後亦幸被
黜時白下尚往往詩題旅壁會後胡可泉以詩罪逮詔
獄相知者多予小子懲曹子似泉嘗言每見小子詩則
就壁為之改塗王公三渠則言輒命水盡洗去之而今
且罹此獄毒以不免於死也况兹獄言乎榆中尚幸勿
示匪人哉昔者唐陳子昂枉死俗吏李太白幾死獄中
而宋蘇子瞻顧得免詠檜之𤯝以與我可泉皆考終無
咎焉聖明在上吾何愛死榆中固知言之士也夫夫古
詩之三百篇尚矣然彼固皆出於山川之文人也嘗時
先師孔子刪者且三百餘篇非以其淫或怨也與而當
時以怨罪者或亦多矣夫然而風雅之怨聲先師固不
盡刪也其後遞變而為騷為詞賦古風漢魏而下浸成
律體蓋至唐而律嚴矣人士皆相尚律非一朝一夕之
可挽而古者而且不免於罪怨余多律稿固亦趨時者
哉苟免哀怨足矣古詩及他古經傳多叶韻或曰合聲
大叚所謂假借以成歌也至宋人始刊叶韻然所稽古
尚不該遂令人溺古病不敢以天聲自為叶合余古風
稿中亦嘗有所叶者榆中幸他日與好詩者相是正之
乎且余再請之榆中余律稿中凡言拗體者古無是也
律成於唐唐初律法尚粗漸趨漸細而嚴以趨晚唐拘
律害意所以謂之氣格卑弱夫盛唐詩人率推李杜為
大家太白律不聖於其古風子美集中間多拗於律後
人不敢非也因宗而效之别謂拗體非拗於時也特别
拗於宋以來詩人所守之敝律爾余非好為拗也志不
忘古爾他有初學相病倒字倒韻者幸而告之亦願以
其前一通者東寄二子也他日或能錄他歲稿者亦願
寄領終教焉若夫詩教開風俗和神人以奠邦家而尚
論古人之世固非余罪人之所及知也
當情集序(安紹芳)
昔王武子讀孫子荆詩曰不知情生於文文生於情余
每誦其言輒淒斷者久之余友朗生顧氏譽擅雕龍才
同繡虎夙耽逸致尤遂幽情間於一編示余曰當情集
余三復之片語單詞咸申膠漆悲歌歡笑盡指河山字
字肝腸言言涕淚固非宋玉高唐秪誇夢寐陳王洛浦
徒託空言已也嗟乎文生於情在朗生猶能笙簧其語
情生於文在觀者寧容金石其腸耶客曰樂戒過淫詞
傷太綺如兹集何余曰固哉客之言是殆文章之彥借
是以寄高韻寥廓之士託之以耗壯心耳奈何遂欲桑
間濮上之哉王濬冲不云乎情之所鍾正在我輩請以
是為朗生解嘲矣
李北山詩序(朱衡)
自余釋負從學士談時己厭薄李杜喜初唐一二抉竒
之士不己則效齊梁諸人語補綴凑泊性靈豐蔀譬諸
割錦不可衣塗澤朱鉛形狀離焉蓋詩至此弊矣而棟
文者憂之怯刷炫冶崇冲澹直吐胸臆懲吹之過又至
捐景遺物率易直截乏温厚之旨夫詩有六義感物而
興其感非外其興非内情由物觸物以情融綜盪萬有
包并三才以言以諷而後為詩之教若夫語心指性則
文焉爾而烏取於詩於以救弊而不覺其流之弊至斯
也李北山所睹記與余同獨不變於習守先民之訓今
讀其詩情物互縈文質有所底匪羈而止匪迫而流詞
林一巨楨也古人言無足而至物之藉隨踵而立士之
薄若君者豈不賢乎哉
夢劒緒言後序(朱浙)
思不苦詩不工夫詩固於思乎出也隨其思之所極盎
然出之何莫非詩而至於苦思焉為之則驅率性情追
逐時好己失詩之本旨而天然自得之趣又豈鍜鍊脂
蠟以求工者所可得而同耶夢劒緒言一集乃我邦伯
三峰朱公所作首尾兩年間己得詩百六十有竒首掉
鞅騷壇追躡古作公亦何嘗刻意為此哉間嘗辱顧山
中相與登文峰凌絶頂以覽於凉煙漲海之外徘徊久
之乃返次於觀瀾湜沚之濱當時紀興三思詩載之集
中者嘗試評之雲宿竒崛孤眺高虚而觀瀾閒適體裁
不同各極其趣是皆特於登臨倚徙杯酒談笑間偶然
得之槩之他作固可知矣盖公之為此邦致勤於民而
不廢嘯咏之樂不屑屑於為詩而其詩可傳殆昔人所
謂性能而好之而神固不勞也公詩既梓傳於時淛因
受而遍讀因綴數言於琬琰之左方以為公之詩不難
於趣之自得也
明文海卷二百六十五
