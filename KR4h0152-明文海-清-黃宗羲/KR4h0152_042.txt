明文海卷四十二餘姚黃宗羲編
賦四十二
禽蟲五
嗤彪賦(湯顯祖)
予郡巴丘南百折山中有道士善檻虎兩函桁之
以鐵中不通也左關羊而開右以入虎懸機下焉
餓之抽其桁出其爪牙楔而鍖之縆其舌已重餓
之飼以十銖之肉而已久則羸然弭然始飼以飯
一杯菜一盂未嘗不食也亦不復有一銖之肉矣
以至童子皆得飼之已而出諸囚都無雄心道士
時與撲跌為戲因而賣與人守門以為常率虎千
錢大者千五百錢初猶驚動馬牛後反見犬牛而
驚矣或時伸腰振首輒受呵叱已不復爾常置庭
中以娛客月須請道士診其口爪鐫剔擾洗各有
期道士死其業廢予獨□夫虎雄蟲也貪羊而窮
以至於斯辱也賦之
夫何山中之一獸兮受猛質於西旻貌低團而項
廷鼻黝隆而齒齦目斜眶而電爍聲倨頷以雷殷
舌理粗而莝樹鬚峰横而獵人爪含銛而卷曲尾
拂彗而縆伸咤形模其足怖矧精威之絶塵静嘯
而隂飈窣起坦步則稠林自分凜氣候之相制隠
形勢而見尊況百折之深山常此窟之成羣黃斑
屬而卧隴白頞連而飲津初涉味於牛馬遂䑛及
於人民戸震躬而屏徙或重遷而遠藩獨無生之道
士故有心而與隣力不加於子路術不詭於黃神布
石關之宛轉交鐵葉以繽綸界鴨羊於接檻誘聞羶
而見循進密歷以窮路退蹢躅而下門遂乃聊浪擲
跌偪仄輪囷始傖㲰而怒湧久牢騷而意煩氣屈而
皽力癉而踆壙局拘而勢改積威約而理均於是道
士欣然待旦及晨舉之於懸處餓之以兼旬待威神
之委頓任處置之紛紜未陷頭而拔髮先罥爪而剔蹯
捩權牙於巨斧磨刺舌以疏巾香泔變其腸胃清水洗
其喉唇欲次第而施食己隨宜而致馴初猶啖以碪肉
次則習以盤飡或設以粰粒之餘或投以菘芥之根既
苦饑而伏檻敢擇食以懟恩遂乃改山林之性氣狎雞
犬之見聞遇夫人之下視即弭耳而意親諒厓柴之已
去放野牧以逡巡非止柔性兼弱其肋圓腰纖而脇息
艷斑摧而襞皴撫之而亦喜撲之而不嗔似巨貍之擾
足若卑犬之纏身偶循隅而吐喑輒蒙呵而愴魂懊撐
距之無時委降戢於匪倫見其弱而可弄牽以售而論
斤有守犬其未足借虛名而守閽第周旋於死薄得渾
迹於毚麏學婆娑而昵主戲矍綽以娛賓感知音之君
子被嘆涕之慇懃偉兹靈之巨猛鬱有武而有文論雄
心與剛力固決乾而倒坤略網絓而風飛觸熛燎以雷
噴哮怒則千人自廢憤蹶則萬瓦皆震匪胥疏其有欲
何牢檻之敢陳偶朵頥於跛羊落一髮於千鈞饑窘來
而餌施利器往而性冺足人間之玩擾何氣決之可存
諒如此而久生固不如即死之麒麟
太平鵲賦(陳子壯)
余步掖門見鵲羣飛入太廟啄松子毛衣甚都云太
平鵲賦之
伊孳氄之何方亦翾&KR0008;而成族蔽越裳之翡翠驕建章
之黃鵠絢采雜而成文莫損益其紛郁占賀世之劭名
謝虞機於莽麓宜小過以遺音羞唶嘖於覆軸望廟廷
而不眩躡罘罳兮若木寧軀弱而宇寬毋搏擊乎踡曲
將學語以猶人旋照影以自鬻懍皇神之在兹幸免妬而
遠辱展䆗窱兮蓊薈泛枝柯兮霑足縱鷇雛之罔知諒
因衷而表暴顧蟣蚋之禄命勞握粟而出卜否乎雉雊
於彤日休者烏流於火復其若斯之渾忘以載飛而載
逐乎
沙鷄賦(陳子壯)
沙雞西北邊鳥也邊境數擾沙雞無止冬月薄暮羣
飛過都如風斯陣後飛至江北食禾稼鳳陽守臣以
異鳥聞
夫物疇微而無徵性奚遷而弗革名禽經之罕詳形迅
駚而難索度野馬於塵埃息相吹其逍遙初無疑於衆
羽簸比屋以飄颻跨陽鳥之遞征泥鶢鶋於魯郊彼六
鷁之退飛或鸜鵒之來巢聖惟芒而必剔蠢以亂而益
&KR0008;秦吉了曰我今者曾不彼入胡爾今者乃我之逃鶻
回紇兮鵽突厥阿得脂兮甥博勞從連雞而自并觸穹
廬以為高幕有烏而四起城千雉兮將翺轟逐肉以頓
盡咮長尺其猶饕韓盧反猘虎倀晝號沙蟲祝化猿鶴
周遭是以閨閣饑思於空倉纓冠膽弱於乘軒迨夫蓬
蓬颯發望望星奔日意黫憯脱葉豗喧亘重障其閃爍
有隔脰而摧魂若乃摠銍欠出艚艎在屯沙烟柳雪眢
井窒門石馬間嘶餘㱴連墩雄雌既割弟不識昆梟音
何徙鷹眼耐存搶天窟地為魗滋繁越陌踰阡䆉稏秋
翻刑&KR1414;&KR0034;使鶡啞執虸蚄而並吞若有人兮共蜡主帝
使益兮縶其羽系曰倉庚於飛九鳸忙坎坎伐鼓築我
場抨我弓兮相舉柴槖我矢兮烏三至蟲拚飛兮肆無
害失前驅兮邑不誡
夕蛾賦(郭造卿)
余旅游於塞投野寺而托宿謂暗室之偪隘乃露處而
秉燭二三童子若驂若服時維仲夏百物繁生惟坱圠
之潛動與圓榘之賦形若絡緯之夜織若熠燿之宵征
若蛙部之鼓吹若蚊陣之軍聲蚓竅初啓鶴棲復驚彼
凄清而嘹唳皆助予之苦吟蕞爾飛蟲曷來繩繩短喙
燦粉巨翅搖金倏多倏少或夥或零有知無知有情無
情豈暗投之弗白及覆照之未明爭借輝以叢集徑如
燬而迴縈非上下之火鼠及往來之青蠅焰焰所燎薨
薨而傾余將以為無幸少間鼓翅而復升又以為焦爍
之不可當必遠向菌木而自藏尋復振羽何異探湯微
者或一再而繚繞鉅者則旋轉而徬徨胥糜爛於鏖戰
不知曾為燎之所戕盡爾族黨至已斯亡俄頃瞬息折
堲無光浮盆盂為鼎鑊沈膏脂如豆觴寧趨熱而速斃
不就涼而延長豈薰之有馥而煨之為芳甘蹈火而俱
焚以篝燈為崑岡嗟夫物之外蔽故昧死以趨炎乃人
之内熱孰不如彼之&KR1106;&KR1106;嗜義易厭嗜利彌堅或因難
而止或中道而遷奉首幸免蔑理苟全方寸之慾勝則
七尺其何慳旦夕之謀遂則百歲其可捐貿貿汩汩蟲
何辨焉故有感於物物用告乎元元惟隨日月之照臨
而保天年於自然
放蟹賦(夏樹芳)
長孺許伯子倡放蟹之會每歲秋杪與同心擇日為
盟隨量大小買而放之江濱自黃田閘揚聆二島意
陶陶樂也予喜而賦之賦曰
伊水族之介類負郭索以成形客名之為公子或自號
曰長卿香稻時稔天高氣清爾乃颼颼抵岸&KR0554;&KR0554;沙行
盤礴菰蘆之野婆娑鴻鴈之汀蝤蛑為兄&KR0008;蛣為侣雌
名博帶雄名&KR0008;䱺或撥棹而横斜或擁劔而奮起若夫
文則有匡直則無腸止為離象動合乾剛懷金抱玉噴
露含霜響入琴聲之雅兆指兵符之祥朝魁者每執其
穗祭海者必輸其芒郭景純載之江賦陶隠居列為仙
方即爾質之么䯢視凡物而異常有等好事勤為采捕
設之笭箵懸之穇滬貫以綸索升之&KR1092;釡訝風味之絶
倫供拍浮而不顧或營糟丘或雜醢腊夸揚州之好羞
饜婁東之桀步曾思一箸為食幾何輒絫絫以登盤戕
物命兮實夥稽古顯報昭哉不誣富陽以裂斷而幻為
人言章安以屠客而見噬于於莬所以何胤輟食於方丈
范尉徵夢於庭柯鄒志完解釋於嶺海蘇長公遣放於
江波胡不轉殺為生開此令圖客喜而笑半予半奪謂
吾江干家餔戶啜數丸者候潮烹臍者酧月有若子言
不幾唐突杜相之饞口曷充夏統之養親誰掇傅嘉祐
之譜案亦坐虛無畢吏部之風流依稀抹摋當夫江市
始開矗矗闐闐大者如楪小者如錢搖江盪浦品實稱
鮮繄昔賢之染指我寧得而棄捐謝尚搜之爾雅揚雄
擬之太玄田彦升遠貿於蘇湖陸魯望近乞於江邊且
也方輿之内此種殊異詭形怪狀莫可亶記海陽巨品
其大盈車姑射山中廣竟千里&KR1314;鼊之壑雄稱虎頭善
菀之國珍踰鳳喙飛行絶島之墟淩歴三辰之次若是
者子可得而盡放之乎客談未已予狂且駴何要𦕈之
繁稱類齊諧之志怪不聞天台放生見則生全流水長
者應緣無礙子但求之目前庸暇計夫方外於是宰官
居士圓頂方袍普發弘願竭蹶江皋喜津梁之一啓競
輻輳於錢刀或負擔以趨或攜簏而招載入芙蓉之艦
同上木蘭之橈脱爾蟲孽解爾天弢乍輪囷以偃蹇頃
勃窣而消搖忽泠然以御風駕萬頃之洪濤任二螯之
展舒騁八足之遊敖永弗罹於梁笱恣海闊兮任夫天
高
牡蠣賦(蔣德璟)
玄貝之朋若人共之蠯蠃之羞鼈人簎之顧牡蠣王
會闕焉文通氏津津石蜐而外史所識霧成黑蚌藻
廉紫螺陽羡六眸之龜真臘萬年之蛤信為竒也海
東四郡西施舌第一蠣房次之案雷公炮炙論有石
牡蠣石魚蠣真海牡蠣蜀本又有&KR0008;蠣歐人插竹為
簄緣竹生者曰竹蠣漁師曰肥則黃故稱蠣黃用修
乃以江珧為蠣黃何也夫南蠣北鰒造化所構遂賦
之焉爾
竒相會諸侯於雒洋使滄州從事檄諸道曰歲云杪矣
寡君須矣良久江漘潒渹蚴蟉□㶔逶迤霓旌燐亂維
諸侯至而諸辭臣胥在焉蚖脂既張鳳盉既均絃焆棽
麗海錯&KR1002;紛有從馬人來者伏波將軍故部曲深目猳
喙家於象豆左顧中郎之間遂以中郎獻於時也㪺酶
方半水灂颷旋古月雲端竒相屬之螺女而詔海門司
戶曰諸侯客能頏左郎者上坐伊洛侯辭曰寡人有臣
無腸公子常使關中威慴神鬼文章横一世匡不可以
厲至淞江侯曰金虀玉膾仚人石桂至且歐侯曰秦王
算袋化花枝懷墨白事飌矴之願四海若吏賜之玉蟾
兒竒相听然而笑曰□哉虖君侯馬人遂言曰臣以為
皆未若左顧郎之美也其狀如稜&KR1235;㠑确嶄巖磔牢嵫
釐踡&KR0008;崴嶫嶠&KR0008;呀潚率小字曰蠔𣲖則臨海通泰廣
州昌陽經則殺邪強骨僷焉益精除汙消結破悶解瘧
甹怒輕身蠲渴却酲昔列山氏之有天下也以關節榮
衛之術進帝嘗而善之命雷公試於祝誦以為萬年珀
封之蠔山毋庶龜宗黿碩耳偪腹為海月昆若其迅澓
戕氛童奔若舞五嶽磓蒲牢走馬銜屾海市舉鳴山嶈
&KR1871;鏡朒宅石笋而含滋飲靈潮而成族被碨䃁之裳衣
結渾沌之眉目惡浮沈乎風波守堅貞而不副於是鼉
精表玄鮫客推黃錐師遵碕罶子鐫房菀幽菽其凝琭
燀勺藥而搆瓊㷅霜飫雪&KR0008;乳酟珠天地一朝萬期須
臾於時也諸侯莫不相視而嘻射銀海怫靈堅瀝始梁
敂羅千捧手致辭釦砌華隒笑鍾岏之巧詆嘉蘇公之
隠傳乃倚簣叩鼎而歌曰今夕何夕兮明鐺工造化兮
炭隂陽漬玉粘兮金漿登天游霧兮醉鄉歌畢客闌杓
冷滈寒三星在戶不知其殘竒相庚授竿太虛先生曰
為孤作頌寵之且媵諸侯其辭曰維牡蠣化百歲能延
年老鵬蜕維牡蠣石為膚禀剛德月盛虚諸辭臣相與
拍而歌之於是乃珥青蛇鞭素虬整璿鑁建辰旒齊鯨
較裔龍輈顧賜馬人幺貝之龜
雙鶴賦(朱静庵)
惟仙禽之高潔禀玉雪之貞姿翔崑崙之琪樹啄玄圃
之靈芝共遨遊於碧落同沐浴乎天池與鸞鳳而為侣
矧燕雀之敢窺何虞人之見獲遂羈絡於軒墀蒙主人
之過愛聊隠跡而棲遲故其呼之則應撫之則馴山雞
雜處野騖為倫志昂蔵而獨立情偃蹇而弗伸若夫春
雨初晴花隂滿庭臨風振羽向日梳翎或翩躚而對舞
或夭矯而同行望故巢之修阻徒奮起而長鳴既而白
露初降金風始高丹頂皎潔玄裳飄蕭發清唳於永夜
徹遺響於九臯感游子之躑躅使遷客之無聊爾乃安
於棲息飲啄適宜受乘軒之寵渥釋籠楹之羇縻愧微
軀之菲薄承眷顧之恩私感厚德而猶未報徒馳情而
在兹永充君之玩好誓畢世而不違
明文海卷四十二
