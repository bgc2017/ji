明文海卷四百五十五餘姚黃宗羲編
墓文二十七
能臣
楊北山墓銘
公之繼室武功康太史德涵之姊也故公之葬也
其兄子太學生玠謁太史請銘太史謂知公之深
者莫如予宜予銘夫予烏能為公銘哉然予知公
實深不可以無言也昔弘治巳酉春公及予俱為
學官弟子督學潘先生合一州八縣士試於乾州
無慮數百人乃獨竒公謂公遠到之器云而予交
公盖自此始然是時咸寧馬公順長安童秉虔俱
名動關中其年秋秉虔發解而予三人者亦遂同
舉其後同遊太學道誼劘切交愛甚至予三人同
舉丙辰進士秉虔後舉壬戌又先逝至是公順亦
不幸卒矣乃獨予在故太史銘委焉按參政孟公
德厚所述世行公姓楊諱武字崇文岐山人也岐山在
北公愛之故自謂北山先世盖弘農震之後唐末避兵
岐下遂家焉曾祖文秀精星歷術勝國末識東南天子
氣仗劍歸我高祖以功授百戸後辭歸終於家祖貴博
學能文章乃不第歲貢太學終太學生父禮隱者配孺
人龐氏生子全企繼孺人翁氏生公公且免身母夢月
墮其懷故公之生也神骨特異不幸父母早逝鞠於伯
兄全而後恃以底成立者伯兄力也公舉進士之明年
丁巳出知淄川縣是時縣治久廢公下車鋤惡弭盜修
繕城池疏理冤滯勸課耕織積敖倉之粟振帷簿之風
拓廟學之規崇鄉賢之祀興詩書之教賑貧乏之士盖
乏科者且百年乃相繼舉者數人彬彬與名邑敵矣公
善用智以此聽訟輒得其情盖有盜市人稷米者求之
不得公攝其鄰居者數十人跪之於庭而漫理他事不
問巳忽厲聲曰吾得盜米者矣其一人色動良久復厲
聲言之其人愈益色動公指之曰第幾行第幾人是盜
米者其人遂服又盜田園瓜瓠者是夜大風雨根蔓俱
盡公疑其讐家也乃令印取夜盜者足跡布灰於庭攝
村中之丁壯者令履其上而曰合其跡者即盜也其最
後一人輾轉有難色且氣促甚公執而訊之果讐家而
盜者也瓜瓠宛然在焉又一路行者於路傍枕石睡熟
囊中千錢乃人盜去公令舁其石於庭鞭之數十而許
人縱觀不與禁乃潜使人於門外候之有窺覘不入者
即擒之果得一人盜錢者也聞鞭石事甚竒不能不來
入則又不敢求其錢費十文爾餘以還枕石者此數事
予皆聞諸淄川細民盖典史陳瑰者黃巖老吏也嘗侮
慢公公怒鞭之於庭瑰急誣奏公於是淄川民十輩走
闕下為公訟冤嘗見予予故聞諸善政云公嘗出視淄
河謂可溉田指示疏鑿處皆值故渠歲旱蝗飛蔽天公
憂甚齋沐祭蝗蝗息徒行禱雨甚苦天降時雨竟以有
年於是撫巡都御史御史前後薦而辛酉春考績於吏
部其年冬起為浙江道監察御史乙丑清理河南軍務
及查盤軍器前後凡三年尺籍器物罔不精審而風裁
凛然藩臬郡縣遠邇懾伏正德丁夘代歸刷卷京畿道
明年戊辰出按順天諸郡縣往時巳稱為難而是時劉
瑾用事事多牽制不可行公蕩然無所迴避雖不及於
禍然猶罰米百餘石至於救任邱邊氏中傷之禍辨密
雲李順殺人之誣即劉瑾亦稱其為真御史也己巳擢
大理寺左寺丞受勑勘視大同邊務若屯田不均軍役
耗損諸弊政釐正裁革彈劾不少避邊人誦焉明年庚
年超拜都察院左僉都御史巡撫宣府地方盖所謂北
門鎻鑰者公毅然當之而時論亦以為非公不可冀將
大有為矣未幾瑾敗言者不問才能堪否輙以鄉人為
辭公由是罷歸里舍乃於城外置墅構寳穡之堂以農
為務藝植花竹必成行列一器一物罔不精好性不喜
酒而風致甚高往年戊寅嘗與德涵太史過予同遊南
山紫閣諸峯信宿然後别去嘉靖甲申予往夀德涵尋
又歸女得再會公而己丑冬會葬康生子寬幸復會然
是時公巳被疾數年矣風致頓殊執予手不勝眷戀予
亦戚戚不忍别嗚呼孰意其竟不起盖壬辰十一月二
十一日云距生天順甲申四月十四日夀六十九歲以
卒之明年癸巳月日葬某地先塋公為御史考績得勑
贈其父母而元配郭孺人繼葛孺人得贈封焉後繼王
氏及太史之姊俱先卒而與葛孺人俱無子獨郭孺人
生一子一女子琢甚慧不幸十七歲死女適鳳翔府學
生李韋亦先卒矣今幸有子琰為側室李氏出者巳勝
冠足以慰公公妙舉子業而古文歌詩亦不作世人言
語盖數卷載之家乘云予往游太學時與公共憂患通
有無即同氣之親或弗如也比歸里舍顧會晤希闊甚
不能無感及公卒又未能走哭盡哀俯仰今昔情何如
耶情何如耶幸未死猶得以銘公之墓乃抆淚為之銘
曰北山之英鍾其靈海月之精感而生智圓而神胡蒞
弗能中道而傾匪予智之弗經既歸既耕既樂且盈厭
世而征蒼虬是乘海月熒熒北山青青億萬斯年神遊
乎太清
明文海卷四百五十五
