明文海卷三百九十二餘姚黃宗羲編
傳六
功臣
方伯節菴陶公逸事狀(黃佐)
儒生持文墨以自衒而謀則迂俗吏執政刑以操切而
理則罔二者皆過也闇然而學霈然而施遜志含章見
諸事為斯其優乎佐童子時日遶先大父膝每先君侍
食輙與論古今諸鉅公嘗曰夫人豈易知哉方伯陶公
雖出恩廕然績學属文魁儒固莫之逮也因及公行事
縷縷惜也顓蒙久忘之矣嘉靖丁亥自史局歸省方修
郡志即有陳臬之命大都据邑乘草次成書而藩臬名
宦無所於徵門人同事者今州守吳君畀乃隨所見書
之稍為更定不暇精覈若公亦其一也及視學西廣修
通志時已上䟽在告諸生惟錄今侍郎唐君平侯舊本
以塞責於公傳尤略迄遯歸而梓行覧之必嘆適大參
徐君徤夫過談及之徐君曰子亦知陶公之嗜學乎昔
宰新會遺黎嘗告我矣公之丞縣也年僅弱冠居無幾
何而王尹重至重江右宿學也見公英明行事老吏不
能欺心甚噐之因謂曰丞嘗問學矣乎公竦然起對曰
某從先大夫在浙曾受業周先生先大夫沒而學殖落今
業已為吏其奈之何言訖泣下尹慰之曰丞無悲我為
丞師可乎公雪泣謝曰幸甚願安承教因下拜執弟子
禮尹廼與公約曰每晨後當授丞以經史講解大義然
後出視事於丞何如丞能無辭煩難乎公喜見眉宇又
下拜曰幸甚謹敬如教自是背誦覆講日有新得尹亦
喜曰始見丞風儀扣丞才識已大過人今敏學若此吾
雖叨甲第萬不及也異日必有大顕庸為國名臣丞切
毋㤀吾言未幾尹卒於官公執喪一如父師治其後事
贐其歸槖甚周且厚臨行謂尹二子曰先公廉而貧其
教愛某過於骨肉如天之德何能報乎日後兄弟倘不
能掇巍躋膴勿憚一來或倖如先公言計數年某必可
至方面此時當有以處子子其識之二子泣謝而别喪
未抵家而公已繼為尹矣及荐陟臬僉二子學無所成
果負笈而來公館豐備使依其族人之在瀧水者已而
錄為瀧水庠生廪餼之皆得貢為學官云嗟乎公之學
行卓卓如是而碑傳漫不之及何邪世徒知開府蒼梧
創祠崖山章䟽文出公手而不知其學術所自嗟乎王
尹之教公與公之報王尹雖古人中蔑以加矣佐方愧
不能詳志公而徐君言又與先大父合聽之豁然惟恐
其盡也徐君又曰夫子明訓好謀而成陶公用兵如神
要亦學夲於此我國家以軍衛民無所謂民壮天順以
後始募之後乃列諸租庸公在新會擇子弟之材武者
為敢勇日訓練騎射熟其為人迨將出師將擊東則聲
西人莫能測公署後為池而亭其中居常不安橋板夜
静乃呼敢勇之可與謀者三數人焉先度一人與之謀
既反然後度一人又與之謀盡三數之謀而擇其可臨
期制宜則出三數人之外雖三數人亦不之知也謀定
即發兵兵皆莫知所如往惟視旗所向或於文移封上
硃書示之以故常出賊不意戰則必勝今則羽檄四馳
繪圖擇日將逾歲時然後吏士始注韎韐及往則蓬藋
已翳豺豹矣嗟乎求好謀如公安可得哉近予同館臬
僉李君時言將祠公於名宦予偶往報謁而出至門乃
問予予以徐君之言告語未畢李君搴予還坐盡之喜
曰信如徐君言豈惟爼豆一邦當芳耀於青史亡窮矣
彼矜科第騁華藻何為者哉為之三嘆公之懿烈其動
人如此公壻余君世亨以予與公孫瑞之有連乃偕瑞
之弟舉之俾予狀公逸事予不辭而書之俾刻諸碑陰
用妥公靈云
特進左柱國少師兵部尚書恒岳朱公傳(陳子)
(龍)
公諱燮元字懋和浙江山陰人也家世以仕宦顯公
為人沉毅詳審好大略研學慮事皆務精實不尚浮
夸質直潔行進退必以禮自其為諸生時已如此舉
進士拜大理寺評事五載遷寺正奉命慮囚山西平
反者多至三百人時有土豪以睚眦殺七人自臺使
者至郡邑長吏咸為所持獄久不决又輦金錢京師
屬貴要為請寄公至晉首按其事辭騐公語衆曰天
子命我治獄非一切縱解也廷尉天下之平無罪而
收與有罪而赦冤等耳竟特奏論殺之朝議稱其正
直出守蘇州蘇財賦甲天下凡屬邑賦應輸府藏者
邑先為贏羡資吏乾沒公立條程使邑自封識不關
决吏乎即屬邑亦無名徵民贏羨矣公有撥煩才即
治劇郡多暇日也以其間集生徒較讐經史勉以道
義吳士丕然變風焉四載遷廣東提學副使所取士
多鉅儒顯人有借譽津勢者立黜之御史某以巡按
至自貴倨於公所錄外彊以二十人檄藩司令與省
試公大怒曰我奉勅專治士若何為者敢撓我法謂
我難一官耶盡除其名復榜為首者數人於市御史
恨刺骨忮害無所得人多直公而薄御史者御史以
罷去而公在粤滿六載念其父母年老棄官歸鄉里家
居者十年喪母服除起官按察司分廵隴右行部過首山
見一老者心異之下車與之言益知其異也求載與俱
歸老者欣然從之公遂師焉數月盡得其風角占候遁
甲諸書并古兵法臨别捬公背曰幸自愛異日西南有
事公貴極人臣矣又二年遷四川右布政使先是朝廷以
營建殿門採木於蜀令右使董其事凡竒材大木生深
山絶險遠異日郡縣委吏督工徒入山斬伐置大壑中
候暴漲乃得出集於涪州吏因緣為奸利不願竣役類
言不中程如是者二十年費水衡數十萬官吏坐是逮
繫至沈命者不可勝計公疑其事立趨駕至涪第其上
下而簡料之凡五日而贏異材一千七百餘章盡釋諸
纍囚而以不及選者給高貲商算其直繇江淮逹京師
官無資焉蜀田沿永樂中故籍田日益闢而賦不科為
豪強所隠占遼餉起海内悉加賦公遍料蜀田正其經
界每畆均徵三釐歲省賦七萬五千有奇蜀人德之又
明年晉左使是歲天啟元年也公既感老人言又夜則
仰觀見參井之墟有大兵氣急議數軍實募材勇人莫
有應者至秋而藺酋反藺酋者奢氏其種人猓玀也洪
武中歸附命為宣撫司世守其土數傳而至奢從周無
子奢崇明以䟽屬得立崇明性陰鷙謬為恭順凡有徵
調罔不應命人皆狎之子寅尤雄狡負勇力納亾命拯
護若黨友奸民何若海等為之用蓄不軌心聞北邊大有
警備其為逆益决上疏願提精卒三萬赴援因此以益
治兵械遣其黨樊龍等將兵之渝城故增其籍倍所調
王大中丞往蒞之餉勿繼也激其衆殺大中丞以下官
吏無一免者遂反陥渝州時九月乙邜也已未變聞至
成都舉國惶駭公方以入覲就道矣蜀王自出東門同
百姓擁道遮留公公慷慨以討賊自任衆大喜於是遣
信使乘傳持符發石砫羅綱龍安松潘威茂建昌諸道
兵入援下令募白徒集市民治守具米粟在二百里内
者悉歛入城甲杖金鐵麻枲油炭之屬當軍需者分督
所產各郡邑守令凡二十餘日守禦粗備而偵者至賊
兵分四道奢寅自統木廣遵義兵自仁懷出合江賊將
羅乾象朱國恩等統羿子出納溪夷來化等自渝州奢
崇明自長亭招合徼外雜種蠻夷及納我亂民各不下
數萬皆會成都時郡民多懷異端有倡議城不可守者
公手劍誅之因與衆誓曰衆心不一内奸不除不用間
諜不任死士力戰於法皆不可守今日願先諸君死此
城願諸君無負國家誓畢則賊報䧟内江所過州縣三
十有七皆望風而下前所遣將屯守椑木龍泉諸險隘
悉潰敗公乃急歛四門屯兵登陴而守門未扄而賊至
矣賊聚其戈戟若叢林直薄城下以誇其衆大治攻具
攻城凡三晝夜公百端禦之殺傷甚衆遣人决都江堰
水至濠滿賊治橋因得少息賊反計久奸人刺客布滿
城内而無頼惡少年輸情於賊為其耳目乘間竊發瀕
於危者數矣適有天幸謀洩前後受誅者二百人賊如
期至輙懸首示之賊氣阻相距十餘日賊於四面立望
樓高八九丈或升高屋登浮屠以窺城内或告公曰賊
設瞭望必四出擄掠其中虚也公遂命死士五百人突
出奔營賊無備斬其三將燒雲樓而還越數日賊又造
陽橋陽橋者後如梯前懸橋高數十丈以牛數百頭推
之瞰城城中人有驚死者公專以火炮擊牛中其當軛
者牛駭返走公乘勢縱兵擊之大勝當是時諸道援兵
相繼至或轉戰得至城下或敗潰以去然賊兵亦日益
增四面立屯無退意城中漸蹙禆將劉養鯤告公曰寇
深矣難以力争有諸生范祖文鄒蔚然者被脅賊營遣
孔之譚來約賊將羅乾象内附不可失也公遣之譚復
往夜半乾象縋而入公宴之乾象意驕甚與公談久之
惟問江以南山川景物不及兵事酒半酣起跪曰公天
人也乾象敢不惟命賊旦夕滅矣公又命善醫者蕭德
往來賊營賊梟將惟乾象與廖鎮權鎮權既中弹死親
信惟乾象既歸正賊舉動無不知而德等亦時時來告
賊心疑待左右束濕衆心始携公又使牙將周斯盛偽
為書約内應以誘賊賊以名馬美人饋之又令斯盛自
潛出盟而質其來使設伏以待之崇明果自至甫懸一
人上松潘守兵不知被誘也大噪崇明驚走伏起獲其
從者數人城中氣百倍力戰燒其早船攻具而援兵益
集公知賊且走造水牌數百投錦江順流下令有司沉舟
斬筏斷橋梁嚴兵以待賊逸夜半乾象等内變賊營四
面火起崇明父子策馬走僅免乾象等皆來歸餘賊悉
奔潰時正月之晦成都圍凡百日觧朝命得逹公已擢
都御史撫蜀專討賊許便宜賊之遁也郡縣得公密教
者皆豫設備四出截殺賊死者數萬被縛遞俘者不絶
於道賊渡瀘始得休息而我兵以餉不繼追勿及先是
賊以圍成都久不下其偽相何若海誑檄諸夷我已得
成都遍携金帛行賞搆之二月水西遂起兵犯黔水西
者安氏與藺世仇殺宣慰安位幼弱安邦彥支庶也擅
其政聞藺已得蜀亦欲乘間據黔而藺交倚為逆觧仇
盟詛相綴連又漸招合諸夷勢復逞公以三月大出師
復江安五月復建武長寧擒偽相若海所遣别將及酉
陽石砫之兵復重慶殺樊龍六月復瀘州七月楊將軍
喪師於江門遵義再陷八月公督諸將吏分兵進討賊
亦殊死戰至明年二月轉戰以數百計勝負略相當卒
不得要領朝廷加公少司馬總督三省公拜命會諸將
議曰我之久不得志於賊者賊以合強我以分弱也於
是列營于納溪陽為進取而陰令大兵會長寧四月我
兵壁青山崕乘霧奪險而入石砫兵亦來會遂入永寧
五月破藺州燒其九鳳樓蕩夷其巢二賊走客仲壩水
藺界也我兵以其間盡平諸夷落降者撫定之時出兵
窮追而賊輾轉入深箐不可卒得然永藺已定開疆千
有餘里諸將吏咸願郡縣之以為封賞地公曰公等皆
欲自營以欺明主不為封疆萬世計深山密箐其民猶
鳥獸不可以中國之治治也遂上奏以外四里膏腴之
壤歸永寧衛隸敘州内四里深險墝瘠分給降將使各
守其土為天子保塞二酋窮蹙寄托遠遁勢已瓦觧然
所居絶險卒誅之恐徒費兵力稍寬以歲月當懸首北
闕下是時水西方覆黔師於大方崇明意頗倦且病寅
驍雄自如乘勢復擾藺公輙擊破走之安氏亦恐蜀師
之綴其後也假兵於崇明出沒藺界以拒蜀公於重購
降夷阿友阿引等佯得罪叛去大懸賞捕之或令販鹽
布造弓弩住邊界久之寅不復疑悉召用之因得通外
問約死士斬其腹心將賊左右漸稀意念徬徨益疑其
下拷掠阿友備五毒以刃穿其左足一晝夜阿友終不服
釋之寅益不自得輙痛飲阿引等乘醉夜刺殺寅稱官
兵至餘賊盡犇焚其屍以首來獻時天啓七年二月也
先是朝廷以黔事急加公兵部尚書賜尚方劍督貴州
至是寅誅公移鎮渝部集分兵一意討水西而以父喪
歸明年上即位錄平藺功加少保賫金幣蔭一子錦衣
衞指揮使世襲秋詔公仍總督貴湖雲川廣五省軍務
廵撫貴州公抵黔周觀形勢即上状曰竊見黔中山林
深阻苖夷錯處惟上下六衛一道經通逆苖慓勇嗜殺
當示以必戰師已踰險如鼠鬭穴中將勇者勝若專在
撫循至秋水涸寇必大至士不得已解甲者八年於兹
矣算不定計不立緩急失序首尾衡决爵秩太易則衆
志競將領太多則號令棼此前鍳之最明也如臣愚策
據險要立營壘飭兵馬練戰士以待其至坐得致敵之
術曩者諸將校坐糜廩食無以塞責竊取小功自相矜
誇此最無益邊計所殺或係他種非反者或掩戮降人
報功次失蠻夷心違聖朝柔遠之義今大臣所誅叛逆
耳環黔皆苗安能盡殺御以威信皆良民也六衛腴田
非此屬誰為墾耕者若殺不當罪是毆之歸賊而自樹
敵也臣當使肘腋安定軍伍充實觀釁而動用竒迭出
期於滅賊不敢優游以稽天誅天子可其奏公於是大
簡諸將賞功罰罪更易署置各當其職人心大和乃檄
滇兵下烏撒杜安邊助逆路蜀兵出永寧抵赤水扼四
夷要害而親移師駐六廣逼大方鬼師莫德說邦彥曰
安邊在烏撒滇人不敢南下永赤之兵牽制我後我當
先破之取永寧以畀奢氏取建武六縣以卑法舍然後挾
烏鎮以臨遵義并黔及滇大事可圖也邦彦從之以歹
費等防六廣小阿烏謎等防遵義阿鮓怯等守鴨池三
岔各自號元帥而邦彦號四夷大長老崇明稱大梁王
六月先抵赤水公諜知之授言守將許成名徉不勝拔
營去之永且戰且走誘賊深入薄永寧城公知賊已入
誘即令林兆鼎從三岔入王國楨從六廣入劉養鯤從
遵義入邦彦聞有王師恚甚恃其勇欲旦夕先破永赤
之兵還拒諸將急索戰成名與永將侯良桂鄧圯等約
夾攻賊圯等兵始交成名與羅乾象繞出其背奮擊之
賊大潰士馬自擠壓死者數萬計崇明邦彦莫德等悉
受創漢兵斬其首當是時羣夷無不人人震讋崩壊鳥
獸散王師蹙之可枕席上度而蜀將以争級發憤拔營
先歸餘賊得稍稍遁去公移檄安位輸以内附許自新
位䜿子不能决其羣目復集兵廹脅諸小種號二十萬
以抗王師公大會諸將授方略且誡之曰水西地深昧
而多山險谿谷之間篁箐之下霧瘴陰雨莫辨昏旦林
多蝮蛇猛獸即不戰鬭而兵易疲且陸不通車水不度
舟奉饟者無以逹也我深入險阻陷賊伏中率以此敗
困獸之閗未可輕也必屯險要四面迭攻漸次蕩滌使
資儲空竭賊必自斃諸將謹受命於是焚蒙翳剔岩穴
截溪流繩懸度盡發精卒馳百餘里或斬樵牧或焚積
聚暮還歸屯使不可測几百餘日所得首虜萬餘拔所
鹵生口數萬軍行得鄉導輙發窖粟就食而賊飢甚斗
米五六金劉飬鯤又密遣其客入大方燒其宫室懸榜
而出安位大恐乞降公弗許要以四事曰而欲降者當
如先朝制通九驛献故殺王廵撫者及藺部逋人并貶
爵不得稱宣慰安位從其三集四十八日出降誓不敢
叛公受之而黔人自軍興來歲食楚餉百萬不樂罷兵
恐無所資相與作亂曰水西我不共戴履者也必盡殱
無使遺種殺其使奪其所獻馬公立斬數人乃定而水
西亦厭兵再遣使乞降公為上奏詔許之公遂上善後
疏曰臣惟邊徼雖安不可忘戰制彛之法必先内固水
西自河以外六目九司之地亦頗廣衍今已悉入版圖
沿河要害臣所築城三十有六所近者控扼彛地制出
入遠者聫滇蜀通商賈皆立邸舍繕郵亭建倉廪烟火
相望部曲相保塹壘木樵較聫不絶鹵必不敢卒入為
寇也鴨池安莊計河旁可耕之土通溝洫者不下千頃
事定之後無慮常屯萬人人賦水田十二畮旱田六畮
稍益之使自贍鹽酪芻茭出其中諸將士皆身經數百
戰披草萊立城郭咸願得尺寸以長子孫即割新疆授
之使知所勸謹條便宜九事不設郡縣置軍衛不易其
俗彛漢相安一也地益墾闢聚落日繁經界既正彛不
得以民不耕地漸侵軼二也黔地儉瘠仰食於外今自
食其土省轉輸之勞三也國用方匱出太府金幣以旁
諸將不足以爵酬之爵轉輕不若以地於國無損四也
既許世其土各自立家計經久遠永為折衝五也大小
相維輕重相制無事易以安有事易以使六也春夏治
農秋冬治兵耀旗河上揚威武使鹵日備我七也從兵
民之便願耕者給之且耕且戌衛所自實無勾軍之累
八也軍耕抵餉民耕輸糧以屯課耕不拘其籍以耕聚
人不世其伍使各樂其業九也臣布置者謹昧死以聞
上從公奏焉崇禎五年加少傅兼太子太傅七年論戮
邦彦功加少師賚金幣蔭一子錦衣衛指揮僉事世襲
八年一品冄考滿加左柱國九年公出師誅擺金兩江
巴香狼壩火烘五洞叛苗悉平之水西之勢益孤公又
通上下六衛并清平偏鎮四衛道路凡一千六百餘里
設停障置游徼商賈露處道不拾遺滇中沐氐土舍普
名聲作亂朝廷命公討之名聲伏誅蜀帥侯良桂貪横
公劾良桂不法状時有為之根柢者又因永寧争級事
修怨於公遂以藺界發難龍場壩者實水西地水藺相
仇殺争此地時属藺時属水其後結盟崇明敗水西假
之以居其地抵大方七十里去永寧且六百里山箐峻
險不産五榖蜀人欲為設官屯兵以自廣公上奏曰臣
惟禦彛之法治以不治既來則安不專在攻取也今水
西既已納欵殘藺安敢負固惟當明疆界使諸彛自耕
牧遵往制職貢賦數世之利也若設官屯兵臣愚以為
不便夫守邊者但聞扼險不聞入險此地徙臨彛穴四
面孤懸中限河水不利應援築城守渡轉運煩費捐有
用以事無用且内激藺彛必死之鬭外挑水西扼吭之
嫌兵端一開未易卒止如臣襲雷同之見創可喜之談
誇開封闢土之功此人臣一時之利非疆場之福也書
上明詔誥責數四公持前說及推勘地界卒如公議焉
安位死無嗣朝議又欲用兵郡縣其地公上書力争之
遂傳檄彛目布上威德諭以出降諸彛感公誠信争納
土獻重器公分裂疆土衆建諸彛使其勢小力分則易
制各欲保土地傳子孫則不敢為逆遂上奏曰水西各
酋恃其險固向阻聲教今安位殄絶疎族遠條紛然争
立有苖來賓納土獻印相繼於道臣惟水西有宣慰之
土有各目之土宣慰公土宜還朝廷各目私土宜畀分
守籍其戶口徵其賦税殊俗内鄉同於編氓大方西溪
谷里比那要害之地築城戍兵足以丕振國威永銷反
側夫西南之境皆荒服也楊氏反播奢氏反藺安氏反
水西滇之定番彈丸小州為長官司者十有七二三百
年未聞反者非他酋之好叛逆而定番之性忠順也地
大者跋扈之資勢弱者保世之策也今臣分水西之壤
授諸酋長及有功漢人咸俾世守凡彛俗虐政苛斂一
切除之使參用漢法可為長久計制曰可西南遂底定
焉十一年春公薨于黔年七十有三凡黔蜀之民訖於
彛裔咸為罷市行服立祠訃聞天子震悼賜祭九壇遣
官視葬禮也公軀幹洪壮年六七十飲噉如少年室無
姬媵堂無玩好性介潔不苟取所至人服其廉介鎮黔
蜀垂二十年軍資贖鍰不下數十萬皆籍之於朝居處
節約如韋布之士焉其為人明敏而有度量雖立矢石
之下軍書旁午從容晏笑應之各有條理居軍中久未
嘗有記室章奏書檄皆身定之諸將校或起卒伍或奮
奴隸或繇降鹵公因材任使各當其用用法嚴犯者雖
素所親愛必誅即有功厮養卒不遺賞故人樂為之死
御彛翟一以忠信不妄殺一人彛人懷之相率親附故
所向成功非專師武臣力也内江有牟康民者隠士也
佯狂當兵未起時嘗語人曰蜀且有變平之者朱公也
及亂公召之不至凡有軍事密以咨之無不悉中公在
黔猶時時致書為公畫籌策公薨前一年忽不知其所
往後人見之於秦蜀間者此亦首山老人之流豈所謂
幽贊者耶公子三壽宜襲錦衣衛指揮使兆憲襲錦衣
衛指揮僉事兆宣後軍都督府都事陳子龍曰奢酋以
梟雄之姿憑藉土地窺伺國釁奮戈重臣席捲千里有
吞噬益州之志公無寸兵一卒之任徒手而角之遂全
名城復州邑躪鹵穴申天誅比功麓川播州侈矣天啟
之季政在閹寺公紀功之章不歸重闈闥以此失侯偉
哉其後再定黔難鎮撫西南安氐納土此尤彰彰者也
夫自漢以來通道西南彛者疲所恃以事無用故王者
之道叛則誅之服則舍之不貪其土不臣其民也公不
為功名之計力抗郡縣之議有嘉折首不窮兵威因俗
制宜分疆裂土使弱而易制垂永久利忠臣之節可為
萬世法矣易曰師貞丈人吉公其庶幾哉
明文海卷三百九十二
