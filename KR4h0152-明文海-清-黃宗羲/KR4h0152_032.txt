明文海卷三十二餘姚黃宗羲編
賦三十二
居處四
太白樓賦(有序)(陶允宜)
萬歷元禩歲在癸酉會稽山人將再上於春官乃與
胡先生何文學者同舟而北九月九日遲於濟上登
太白之樓山人慨然而歎先生文學曰吾子之歎蓋
嘆魯也山人曰樓以太白何更魯為二客曰吾聞登
高作賦盍賦之山人曰唯唯
惟重陽之佳節兮想龍山之舊遊迺舍舟而就陸兮囊
茱萸以消愁歷三橋之屈曲兮步大白之高樓披雲日
之蒙翳兮據天壤之上游奠疆域於徐兖兮應列宿於
奎婁背渤澥之巨浸兮面泰岱之崇丘惟東嶽之截&KR1110;
兮映帝闕而紛糾麓蜿蜒而斷續兮水委蛇而迸流闢
岡壟而原陸兮表任城之名州總輿圖之棋置兮羌特拔
其無儔矧兹樓之鼎建兮擁睥睨之上頭超靈光之𡻭
㠑兮聳嶽雲之飛浮對大庭之雄庫兮入玉虚之凄颼
嗟往者之不作兮胡斯名之久留於是先生目余而問
曰甚矣夫魯國之多材也蓋聞羲皇晝封自彼魚臺軒
轅夀陵石象崔嵬少昊宅其東畔陶唐祠其西隈漢皇
受命而璇壇秦皇頌德以珉碑此帝皇之極盛咸璀璨
於常彛次之則有伯禽疏封僖公獻馘郯子紀官衞侯
徙國梁孝躡蹻於棲霞魯共拓基於故壁此侯王之己
事亦照耀於方冊其人則有展禽和惠叔孫禮儀韋賢
燕翼䟽廣知幾黃石方平起仙靈而争竒内吉魏相握
鼎鼐而聲蜚其豪俠則有陶朱别業孟嘗遺署射戟賈
温侯之勇鬭雞奮季郈之距蔣生緣開徑以養高朱雲
因折檻而起譽彼千載之名流蓋宇内之人傑何影響
之悠悠獨李君之烈烈言未竟文學起立獵纓而前曰
先生之旨謬矣夫功業之於文章果孰暫而孰久矧冨
貴於一時視吾身於何有若帝王之餘蹤與賢聖之陳
迹六音倏以無聲五采黯以無色獨篇章之為用比雲
漢之昭回躁者遇之心懌怒者覽之顔開遡風雅於三
百迄漢季而中衰恣六朝之綺靡逝頽波之莫逥迨武
德與貞觀生氣絶而復蘇自匡山之崛起揮遠駕以長
驅挾風霆之怪鑠召神物以憑扶爛筆端之蜀錦吐頷
下之驪珠走一介之布衣奪赤幟於中原搜大澤於雲
夢鼓長流於荆樊擬東山之安石號太華之青蓮入江
淮而容與探齊魯而流連繄四明之狂客主當代之玄
言忽傾蓋其若素締分誼於諸昆當其登斯樓也吐吞
滄海笑傲乾坤弄初陽於日觀拉真人於天門挽長虹
而為帶呼明月而可捫偕浮丘與安期將稅駕於崑崙
視碻磝與大沫羅几席之兒孫於是撫劒譚詩對酒論
文詞高白雪氣薄秋雲策黎眉於絶境(黎眉見公詩)拜堯祠
於南濆弔石人之長跽覽歌舞之繽紛咏半月之崇臺
揚陶公之芳聞勒貞碑於廳事記風俗之沄沄(已上皆公任城)
(事)將翺翔於物表豈齷齪於人羣爾乃單騎入都明皇
召見中夜披衣詰朝賜宴踏花萼之危梯醉芙蓉之别
殿鼻齁齁其如雷目閃閃而為電忽奉制於俄頃馳詞
鋒於百戰决江河其不停紛綵色其相絢力士為之更
衣太真為之捧硯天子神驚宫人色變分寶炬之華輝
歸金鑾之深院爾時廐臣御馬大官進饌五侯執鞭七
貴捧罥争趨候其中涓或十日而不面獨賀監之深知
尤故人之戀戀於是鳬繹改觀東蒙生色汶濟洋洋徂
徠奕奕惟兹樓之寵光迥千門其疇匹悼古昔之塵埃
如溝中之餘瘠子胡舍其長而競其短知其白而守其
黑也先生憮然目瞚面赤欲發一詞噤未得出山人恐
文學之矜而先生之屈也徐而應曰子謂樓之得名於
白耶抑知白之獨名於樓也夫景星之芒孰與夫日月
之光世主之褒揚孰若夫函夏之烝嘗濟固魯國之域
而吾夫子之鄉也闕里閟其閫閾曲阜峻其室堂顓邾
列其廊廡齊宋衞其藩墻萬古傳其子弟六經煥其文
章故入其門者多至於三千治其業者並振於漢唐猗
謫仙之殊質挺光岳之精英或取裁於狂狷可庶幾於
中行使沉潛於彦聖綽左顔而右曾若子輿之芳軌將
與之以争衡然而瞠乎後代𦕈矣孤生身不逢其轘轍
足未履其門庭訪相如於酒壚寓子雲之玄亭肆風雲
之變態諧月露之音聲心怦怦而獨賞神恍恍其靡寧
矯鷙鳥之雄飛阻潛龍之遐升故中年竄於夜郎末路
極於塗城既保全於郭令復訣絶於陽冰坐清江而撈
月托駕海以飛鯨類莊生之幻夢甚王粲之飄零蓋美
玉而靡琢亦鍊金而弗精是可以快雄談之資斧而未
可以標後學之凖繩也是可以競温泉凉燄脫絶於種
類而未可以並太和元氣布濩於綖紘也念斯樓之亢
朗樹城上之孤甍鷹隼窺其戶牖燕雀掠其丹青夏炎
炎而觸日寒颯颯以飛霙延金飈於八月送玉魄於三
更涉盛衰之相禪觀往來之無停所遊者江湖之思客
所藏者騷墨之篇銘稀西崑之琬琰乏東壁之瑶瓊杳
清廟之敦彛寂武庫之甲兵齊崇嶐於紫閣謝廣邃於
玉京奮峻嶒而獨出悵危險而難憑較地位之高爽與
聲價之重輕歸樓名於太白何比擬之中情視宣尼之
矩步猶雲物之去太清顧往跡之紛沓亦奚暇於他評
於是先生既喜文學悅服哦天姥之高篇歌㐮陽之艷
曲倚畫檻以開襟俯清流而縱目傾竹葉之新醅向東
籬之黃菊聽舟子之張帆足將行而欲縮倘倡和於長
宵願歛衾而就宿
歸來堂賦(朱應登)
緬兹堂之攸建兮肇錫名曰歸來欽嘉遯之時義希明
哲之所懷繄堂中之人兮固臯契之上材遭昌時以振
奮兮緣天路而徘徊&KR0034;龍虎之文章兮呈道德之瓊瑰
信中情之好修兮矢貞志而靡虧歲曖曖其將暮兮芳
烈烈而彌滋既姱麗而鮮儔兮要非時之所宜嗟時俗
之難周兮衆比同而恥獨謂忠信以為頗兮指潔清以
為濁亮恥獨亦何傷兮患偽滋而真惑觚可破以為圜
兮繩可引以追曲何孤行之煢煢兮廼惴惴而棲木彼
烈士之耿介兮務矯俗而徇名逢忠諫以捐軀兮讓感
遇而戕形和重刖於獻璞兮由搆難於結纓胥肆直以
伏劒兮種成謀而蹈刑遷逢怒以下腐兮陽上書而自
明然皆信道以昧權兮故罹殃而速傾惟哲人之先幾
兮揆進退而適當也知受生之有涯兮懼寵禄之踰量
也進懷憂而畏䜛兮退將從吾之所向也返初服以徜
徉兮不吾知焉其何病也覽衆女之善妬兮羌佻巧而
多言孰蛾眉之可恃兮沈憂積而罔宣誓淪謝以游衍
兮雖貧賤而不遷竭馬知於銜轡兮殘純樸於犧樽固
莊生之所誚兮實繕性之本源庶永言以奉斯兮縱九
死亦何難誦同人之先號兮覽道家之明忌諷武公之
悔過兮遵宣父之求志宵炯炯以延佇兮候將旦乎於
邁抑吾生之不罔兮曷駢贅之為侈相宇宙之無窮兮
傷寓形之不長不撫壯而策勵兮恐修名之不揚鶗鴂
鳴而隂至兮白露隕而為霜心感時而增惕兮目睹物
而臚情吾將遜堯舜使前驅兮揖周孔而隨後要回點
以為徒兮謁羲文而占之聳巍峩之籜冠兮製委蛇之
蘭佩被中正之芰裳兮襲温恭之荷衣闢文藝以為囿
兮崇典籍以為臺飲予馬於義津兮晞予髮於仁階續
小山之招隠兮歌泌水之樂飢望咸池而振步兮遡閬
風以陳辭撫吾躬其有獲兮顧外此將安求信榮辱之
所如兮吾將觀之造化重曰歸來歸來吾堂闢兮層櫨
疊枅飛栱翼兮奕奕恢恢麗以則兮周覽八窗九垓赫
兮風雲月露昭晱暘兮㛹娟奥祕紛埃息兮情暢意悅
形神適兮假日永年不知其極兮
登玄覽閣賦(有序)(安紹芳)
紹芳子生而誕靈長而鬱志歴落﨑嶔伏匿山澤乘
春散矚登玄覽之閣徘徊慷慨悵然有感爰為之賦
伊春陽之煦煦兮漸淑景之熙熙羡萬卉之葳蕤兮欣
苾茀其俱馡爰憑高以縱睇兮暢形神其若怡山巃嵸
以葱鬱兮水滉漾其瀰瀰繄白羽之翯翯兮惟玄鳥之
飛飛瞻停雲之旖旎兮倏靉靆其若垂披條風之温燠
兮澹飄忽而吹衣覿麗景之宜樂兮胡躑躅其憂思哀
時運之未逢兮悼畏路之&KR0008;巇何迍邅而偃蹇兮徒蒿
目而歔欷聊憑欄以徙倚兮玩杜若之菲菲望美人於
天末兮安得解蘭珮以相貽嗟晨晞之易邁兮適晝晷
之遲遲感時序之儵忽兮形若稿而自嗤顧人命之易
衰兮俟河清之幾時悲青歲之無聞兮懼朱顔之或馳
諐往轍之既蹶兮猶來者之及追彼康莊之未騁兮德
驥見哂於猶狸搏扶搖而鎩羽兮威鳳速誚於鶩雞志
固匪衆之所闚兮又奚恤乎世譏寧&KR1412;俗而尤人兮甘
棄置其若遺恥窮途之涕泗兮差溷跡於滑稽獨低徊
而慘惻兮悵中心其若迷苟天命之或然兮雖戚戚其
何禆澗阿可以考槃兮衡門可以棲遲諒剥復之相乘
兮肆秉志以待期遵聖哲之遐軌兮詎困窮而或虧
煙雨樓賦(有序)(王文禄)
煙雨樓五代景陵王創於彪湖西廢我明嘉郡守趙
公復建於馬當湖中南曰鴛鴦同一湖也壬申秋仲
重葺經畫本兵憲劒南沈翁且賦之王生文禄步韵
隘塵埃之卑棲兮遡彪湖以盤遊振雜佩以凌虚兮渺
瀛渤之十洲瀼白雲之英英兮豁清都之瓊樓㶑三光
以灧兩間兮漾一碧於四周移花萼於相輝兮縮海湧
之虎丘旋廱而如璧兮湛濚洄而不流總水輪之乘載
兮連大地之俱浮浮生洞悟能幾兮畫船紛泊於水滸
賸有先憂後樂之希文兮將無吸海噴珠之李杜靄輕
隮而凝煙兮魚龍吹沫而霏雨瑩粼粼之水晶宫兮倒
影青天而作侣四時朝暮之靡恒兮皎月沉而日麗儵
煙雨而忽開霽兮水氣溢而互為晦明肇景陵之創兮
繼馬當而再成棠隂散而卿雲興兮累層臺而飾丹甍
恍若空中之樓閣兮倬銀漢以呈章樅萬卉以待陽和
兮鄂韡韡其芬芳壯東南之砥障兮擎玉柱而跨金梁
想卷阿之伴奐兮歌喜起於明良森嶧桐於高岡兮招
苞鳳以來翔洗兵以净寰宇兮烽煙淡其永息霖雨之
潤膏兮鴛鴦盪而雙集湘靈鼓瑟兮馮夷按節飛仙至
止兮亦不怡懌錯蘋蓼之紅白兮埒梅菊之早遲及滄
桑之未變兮争磽瘠與腴滋稼穯維寶兮胡寧茹芝磴
級霞蟠兮迎風歴兹凭闌悵望兮曷殫遐思豈玄圃暨
閬苑兮盡草瑶而樹琪浥煙雨化甘露兮一滴甦乎疲
痍嗟彼勤農兮病於夏畦北懸金臺新極兮五百昌期
雲臺麟閣兮際雍熙
藏拙亭賦(陸容)
陸子稅駕南都備官逾月賓客日至絡繹不絶禮或簡
於逢迎物或嗇於餔啜啓居從容言論迂闊然而上不
聞指其驕下不聞病其䙝稱譽風聞謗議景滅始訝而
求之曰吾其非故吾也耶兼人乎未能炙手乎不熱而
人之遇我何遽别耶豈昔者昂昂類傑而今屈其節諤
諤類訐而今結其舌耶抑脂韋圓滑而匪昔之昜缺垢
汚蒙蔑而匪昔之易湼耶將易誠以譎易剛以劣而滑
稽以為哲耶兹數者殆非也彼其羣姝争寵粉黛羅列
市人争利錐刀𤨏屑於是乎蛾眉見弃流涕哽咽良賈
不售甘心折閱昔吾居榮寵之地蹈聲利之轍既不能
夤緣以媚附又不能周容以交結而獨株守一隅以求
自别是宜鼓吳蛙於積潦吠蜀犬於飛雪也今幸而投
諸閒散脫去羈紲挹鍾山之靈秀守高皇之宫闕下無
譏議上無請謁神完而體舒心逸而志悅况乎花木媚
我以娟妍亭池假我以清徹經史在御壺觴亦設可以
養東漢之節義采江左之高潔徜徉其間用藏吾拙則
吾於世亦何望之觖邪乃歌曰鷦鷯未化安一枿兮狡
兔已死塞三穴兮有美斯亭可以藏吾拙兮又曰黃鐘
鏗訇醜塊銕兮綠耳飛騰笑跛鱉兮命之不猶彼胡訾
吾拙兮客有聞而和者曰犧尊青黃木之孽也海圖波
濤帛之裂也彼既失性無寧守吾之拙也陸子於是得
意忘言失聲一咥遂書其事於斯亭之梲
後長門賦(王樂善)
排太紫以通籍兮昉徼靈於天孫肆蒙幸於嘉采兮猥
代匱於下陳惟女子之事主兮繄載德而載色緬坤儀
之述宣兮敢淄蠧而愆則卬奉君之清燕兮頫遂君之
壼教通貫魚於小星兮寧屯膏於煬竈睠二姚之遺矩
兮宵振珮於雞鳴冀蒙成而有相兮懼憎子以同夢陽
春之華滋兮日鏡融而駘蕩恩暉煦而拍拍兮誓萬年
其可亮詎福逾而&KR0034;積兮曾何容於擢髮廓天覆之並
包兮尚蒙恩於紫闥唾咳渨其淟涊兮誰可使為束緼
戴高天而循墻兮日嫶妍而待盡低羅幕之瑩煌兮襲
蘭茝之芬馧緬金屋之前模兮君不偕而忍陳援雅琴
以銷憂兮寄幽臆於新聲嗟遠君而誰為虞兮中操縵
而涕零豐隆殷其軒谹兮驚紫軿之臨造九光照而隠
約兮乃宵行之熠燿戃怳侍於中宵兮承恩借而薄從
剡中道而驚寤兮耿蘭炷之熒熒凉露隕於枯楊兮訝
閑庭之秋早眷然顧於閬風兮應清颸之惎峭明月皎
其流輝兮照孤影於空堂蟋蟀鳴於東壁兮忳壹鬱余
陫傷數尤悔之歴歴兮冥附心而自悼維聖明之雄斷
兮敢希恩於回照顧從一之孤悰兮矢萬折而朝宗即
蓍簮之終委兮亦没世其有徵詞緣情以詉詉兮詎白
華之敢託望九乾而抒愫兮庶有取於臯鶴
綠窗賦(王樂善)
夫何一美人兮謇獨留兮中谷衆芳咸有以發舒兮曷
獨為此局縮峯盤盤兮石如玉撫嶔崟而愁春陽兮翳
此樸遫葺木蘭以自藩兮延薜蘿而屋之嗟坎壈而無
家兮紉蘭茝而服之襜攝葉以儲與兮謝鉛華於曼睩
捫髧髦而晞惠風兮噫其遲暮紛余既有此修姱兮惜
違時而莫畜踉位悄其無侣兮來明月而往復悵婉孌
之調飢兮日盤辟於薋菉緝江蘺以充虚兮託遐情於
采綠蕙性綽其孰憐兮冰心齎而孰悟芳澤具而孰容
兮控幽悰而誰告日亹亹曶其過中兮迥去我而不偕
鶗鴂送春以春歸兮青陽易而恢台紅芳鄂其葳蕤兮
郯從風以紛飛余蔞約而紆軫兮重抽思於芳藹之變
衰傷韶華之易零兮時一往而不來肆冰泮以桃柂兮
俄驚心於標梅羌送目於行雲兮惝怳而羞自媒豈禔
躬不逮古之人兮抑膏沐之未諧也將我辰之不淑兮
果蛾眉之多乖也把平蕪之綠色兮居怏怏而徘徊氣
轑轉而靡鬯兮心絓結而不開縹綿綿之相屬兮浩渺
渺而無垓藐冥冥之不可測兮來淼淼而彌恢糺煩冤
以為纕兮翩蔓蔓乎不可裁四序冉冉以遞遷兮汩莽
莽與靡草以同灰老逴逴而漸迫兮浩惆悵而傷悲悼
年歲之不吾待兮豈女子之善懷吾將遵微行以舒夭
紹兮睇鵲巢之居鳩也俯新川以袚憂兮又浮陽之並
浮也鷾&KR0008;倉庚曾何知兮鳴上下以相求也余獨為此
孤馘兮如石田之不有秋也生而願為之有家兮得無
為二人憂也貿貿隨波靡届兮孰是人斯而不紼之舟
也苟橋運實為此隆施兮固非人可戚而仇也倘力命
之不能迭而勝兮又何庸計去住而辨夷由也重曰關
彼王雎在河洲兮孌此淑姬滯樊丘兮冥冥飛鴻羅無
囮兮鼠肝虫臂順所投兮風筐月杼以自謀兮秉遺穗
滯食可侔兮鄰燭分輝聊淹留兮漆窒含恤何當瘳兮
臨風抒愫畔牢愁兮委運乘化與造物者游兮我思古
人俾無訧兮
假山賦(黃猷吉)
臨安上郡都會名區覽山川之佳麗開高堂之畫圖湖
蕩漾以浮碧通太液而東注山排撻以送青接天台而
南去羡勝地兮如斯供主人兮樂胥時肩輿而短棹收
湖山於肺腑侣麋鹿與魚蝦忘形骸於塵宇顧歴覽兮
不足乃收拾而歸與移湖山之萬頃列咫尺之盤盂一
拳太華一勺江湖烽嵯峨兮聳百尺而有餘壁巉巖兮
懸數仞而難踰藏虎豹之阿丘而風雲時嘘列神仙之
洞府而煙霞晝居竒葩異卉映林壑而争舒好鳥幽禽
隠深林而對語勢曲屈以勾連杳深邃而莫知所如形
變態以恍忽忙兩眸而難為有無胡斗室之經營生無
邊之佳趣如入乎蓬萊之三島天台之三萬六千丈而
一遊一豫奚羡乎十里之蘇堤三百六十之臺榭而以
遨以娛此假山之大㮣而難紀其餘乃若紅笑綠言暉
映齋閣春光富也槐隔日而生蔭松過軒而度凉夏隂
濃也木葉脫而石出月庭寒而色深秋容淡也雪花細
綴而石膚斑梅香暗浮而木生氣晚華新也此假山之
真景視湖山兮何如至若鈎簾憑几挹青光而琴書徘
徊瞻眺窮四際而長盱奏笙歌兮聲細飛羽觴兮醉呼
入丘隅兮覓句撫卷阿兮迂徐此假山之真樂彼六橋
三市兮何殊噫嘻吁昔湖山兮帝王所都兹弔古兮滄
桑幾枯觀古今之代謝兮良可慨夫彼長安之皓首兮
將何為乎維假山有真樂兮毋俾荒蕪苟厥心罔歆羡
兮奚適匪吾
燈市賦(有序)(吳伯興)
今王正月燈會上元當年運之清夷藉聖明之光飭
其晴開甲申軺九市而出游冶之百色也則若法雁
吐珠神龍啣燭金標轉力寶界廽新於時卿士約隊
且觴且咏小人密倚或鼓或歌予小子既自公而多
暇疇有政而必聞乃邀好友减人從以微&KR0146;弛冠裳
而擥袂談深佐酒夫亦極其致矣而山隂雲間清人
興寄各獻所儲响如也余唸而序之聊取機於映賞
因緣生而發悟蓋太平之樂事無涯一瞬之新懽易
㡯媿予官之淡淡當纏徽之晥晥滌滯慮於榮觀敢
效陶歌將追歡於良士并佐虞箴云爾
睠神都之寶勢承造天之玄居樹華闕於黅霄鬱葐蒕
於層虚金臺值乎銀潢玉河&KR1353;乎歸墟怳瑶宇與㟒嶙
酌允鑠而樂胥戺皇德於周成豈其鮮終而僅有初是
日也氣㫰葭琯星正春辰青陽衿乎冲和太皥棅其威
神物孕寧而改舊人逗機於若新冰將泮以微流氣無
肅而有仁聖天子登三緯地乘六御天考月令之所宜
究休佑之所同第從臣之椒頌採太史之觀風將以望
杳瞻蒲敦耕勸農爾乃鳳蓋棽麗象輦霆軙郎將叢而
虎戟交臚人圍而九賓重究濟濟之皇儀展穆穆之帝
容藩國要荒辨等以入壁羔皮帛各獻其贄乃羡羣后
於東除軔機宜而問質曰萬物之争揚春氣喜而自
生倘民&KR0008;之未捐何以稱陽節之淑清爰抗稜而布德
蒸霞液而賑嗇荒束帛欲賁乎丘園諫鼓新開於明堂
民望如草而澤如春僾天道之皇皇於是皇心歡浹太
牢斯鄉春風風人其樂愉愉化衍而流遐騖天區天子
乃肇年榖之豐登裙有唇而偕樂開節假於黃扉引春
光而駐脚時則景星煜煜爰璨於蕊焱風散鬊雲英間
錯紫磨素雯十色圍空天門呀然混沌欲鑿日䵎䵎而
上春臺筵穼穼而開油幕欲接通天之梯不閉萎蕤之鑰
鬭縷之香繚繞龍川之蠟方灼儼翠筑之葱菁并蕙華
兮交萼出珊瑚於鐵網問隨侯以歴落想流珠於丹竈
現莊嚴之瓔珞燦乎若五金在鎔翔陽瀲艷而冲融䁗
乎若神瀵湧璣&KR0034;矞雲以岎靡晃乎若白榆&KR0008;&KR4003;而蕩
銀波駐芒潁之紛拏&KR0034;乎若仙掌巨靈之贔負䦠觩瓉
而紛聚至如紫宫列宿環彩景彰虹霓廽帶激日流光
栽菡蓞於倚雲噴梨花於霞觴綴碧紗之火棗舞星毬
於錦襠簫韶奏兮鰲海繡芾列兮蛾房薏酒萬斛兮滴
珠琲雲炮千丸兮棼霓裳望觚稜之金爵起蓬萊於中央
目眩轉而欲迷依天表以洋洋若絶地之行難人顧影
而聳軀浮十步而一息拂埃壒而載驅各&KR2650;跚以結襪
擬飛蝶之栩栩井里綴鐵橋而如織門戶光靈池於有
無等風食於魚子走步帶於青驢競作樂兮宣馬上有
才情兮誰匿諸繞東華之樂事頌堯仁於康衢乃其場開
九市貨別三條闐城溢郭東西呌囂裂繒結綺抛彈飛
鳶狄鞮旋舞角觝絃么器品則有哥窰秦籕周鼎商彛
瓦爵銀瓶金蟬玉貂書連於屋牀叠通闤驥子魚文鱗
萃表標鉛鍇銅錫麗於星賨&KR1970;琛幣湧如潮熒隆隆之
火井吐金景兮雲歊燒栢子之銅爐織冰室之鮫綃青
珠向風其欲乳瑪瑙&KR2715;日而轉驕騰酒車以斟酌齊宫
商於雲翹豈分艷於十三樓漫争勝於二十四橋蓋如
寶坊之布金烘六合以為窯爾其冠帶鱗起驂䩛憑輈
控寶鉸而纏金羈綴錦帶而懸吳鈎履躡兮飛雲鳴佩
兮琅球比懸璃之&KR0034;目類芙蓉之照秋千唱萬隨從颸
曼延于于喁喁與雲流連䟦躠魚貫欏榻絲牽鶴蓋鸞
吹眇若騰騫乃出金而擲璧進舞市而御歌宫發皓齒
於哇咬娛密坐而撾鏞莫不羽&KR1806;犀紕露紒練帢跐豸
轉增芬澤微發既偠佋而便娟亂芳鬱於五風亦微眺
而連跆等金石之&KR0008;同躡蹀兮馳帶醉酣兮曲終華燈
錯兮鋒霄微投詩賦兮殷層空想夫儒生授學樂列絳
紗楚姝委潤舞歇章臺行行誾誾洙泗步趨彭彭鏘鏘
韓姞偕來和具光而同其塵羣不黨而矜不爭庶幾似
之其在斯哉是以五宅夜遊淡蕩諸峯之雪千炬圍燭
流連隔水之煙脂冷韓虢空餘百樹花燈橋駕廣陵渺
矣五雲仙樂曷若千官休沭萬井笙歌賜酺樂豈接羽
擫籥凌波之子繽紛姑射之仙綽約景得人而增妍人
因景而欣躍亦何異乎榮露騰軒蕭雲掩閣覲王母於
崑墟要帝臺於宣嶽實仙都之陸海文成五利之所不
能託也雖然人生有涯苦樂無期隨寓皆客主者其誰
愛流成海趨而赴之過眼空華駟不及追彼夫水觀之
棲結蜃之市金人海藏未可殫窺清歡已矣良夜何期
主苟皭然而不緇客亦何傷乎隨寓而隨馳倘其畔援
而欣羡或難事而易悦將無始之趨未超斯有終之相
難閱吾將歸山河於大定悟空明於一切九衢之屮千
計四照之花不折慧日曜於重昏法雲蔭於火宅固靈
境之常然豈一夕之覯絶夫堅冰履霜尋木栽孽聖天
子樂不及荒取戒蟋蟀故上下式燕且盤豈蜉蝤之掘
閱净域非遥兮夐不知乎春色之所窮以矢其音兮吾
以觀乎中&KR0034;而彌烈
瀑園賦(有序)(徐&KR0958;)
大中丞南公家本渭濱園臨湭水買山得瀑築舘開
林種樹蒔花看雲聽鳥地多靈勝泉極蜿蜒輞水不
足狀其淪漣渼陂詎能擬其滉瀁公方結志巖廊馳
神藪澤寫圖作記託興抒懷爰屬操觚敢辭獻賦
溯雄關之迤邐逕清渭以瀠紆山蟠二華兮達嶓冡幾
千餘里水合㶚滻兮環周原數百其都畛域壯天府之
形勝提封表三輔之黃圖聳玄象之峯屏若黛滙猶川
之流沫如趨㟏岈&KR0772;窱崒嵂嶔嶇峯夾湭以削玉猶噴
瀑而咳珠洪瀾飛乎千丈汎濫迸於一區奔騰淜湃漭
沆渟瀦羣龍挾湫兮倏忽萬馬蹴浪兮須臾玉虬懸掛
兮等巫峽銀河倒瀉兮同匡廬爰有丈人瞻竒仰異就
壤營園緣崖相地岳作賦兮閒居統著論兮樂志世諦
於焉而輕曠懷因兹而寄芟蓁莽以結構循林巒而葺
治施以堊丹塗以茨塈高者磴承危者棧置界接東西
之豐源疆畫南北之郊隧於是息機心兮築圃致爽氣
兮開堂引石雲縹緲兮入洞激寒泉飛灑兮渡梁振袂
頫亭亭之小閣披襟步曲曲之長廊比隣數舍灌木千
章茶寮柴栅藥竈石牀深淵鑒影澄潭漾光吟新詩於
遠嶼晞短髮於崇岡爾乃跨層岑傍遥崿抵井里帶墟
落春風長芳徑之青莎夜雨滋雕闌之紅藥餐英玩秋
町之餘花洗竹聽寒林之殞籜蘭侔楚畹而馨香桃擬
綏山而綽約芙蓉媚沼兮間修堤荷芰沿陂兮通略約
嶺松貌古以同喬灣柳腰纖而較弱樹枳類木奴之衡
種果效槖駝之郭若夫登高遠眺陟險遐觀側身崖畔
躡足林端視秦峙密臺之消歇盱渭流故苑之渺漫斜
村莊之半日折危坎之九盤雉飛林而煦澤牛飲澗而
驚湍煙鴻渡渚以嘹喨春鶯出谷而間關秦女已仙兮
峯自在胡公既去兮陂長閒至於析酲名齋瑩心鑿沼
嚴遠囂兮隂陽割乎曉昏樓延真兮心神徹乎灝淼柿
葉墜兮供學書栢枝悦兮借棲鳥待饁耕兮稼穡知禮
文殊兮心性了或當晨爽乍闢朝曦未昇嵐光初散花
霧猶蒸携益友集良朋接畸士招高僧扶笻共眺引酌
同登循崇巒之嶪嶪躡絶巘之層層傷五柞長楊之代
謝感阿房麟閣之廢興悵漸臺百尺兮淪没愴藍田千
澗兮澄泓俄而景汜於崦西霞標於天末凉籟迭吹清
飈遞發禽語争喧漁歌互答月睨璧兮依微星縣璣兮
旋斡瀑響瀺灂兮震空山容杳靄兮排闥羡斯園之清
幽暢遊蹤之遼闊慕赤松以遨遊等漆園之曠達况乎
天植丈人之大德帝寵元老之無疆已播勲猷於當宁
復秉節鉞於要荒方際熙時而敭歴豈容暇日以翺翔
綠野先開莵裘預樂身在廟堂夢遊巖壑尹正輟耒以
出莘奭乃樹棠而至雒行且為瑞世之鳳麟慎毋戀北
山之猿鶴
明文海卷三十二
