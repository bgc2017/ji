明文海卷三百四十餘姚黃宗羲編
記十四
居室
浙江按察司獄記(王猷定)
浙江按察司故宋岳忠武第宅也獄在司左相傳万俟
卨承秦檜意旨置此以禁忠武者旁有井盖忠武女持
銀瓶投升死後人謂之銀瓶井云丁亥余友朱士稚以
事繫獄久之得釋為余言天下之獄未有惨于此者始
入獄卒導罪人至獄司前索金故事罪人入見獄吏無
重輕皆輸金卒如之又推罪人有貲為牢頭者主進焉
而後掠其私謂之常例錢金多者雖重罪處淨室或自
搆精舍以居否置一獄名套監周遭樹木栅地穢濕覆
以腐草欝蒸之氣是生惡蟲罪人械而入卒持其兩手
縶栅上使不得便湏臾蟲觸人氣百千攅集人體自耳
鼻緣入衣祴凡屬有竅蟲滿其中經畫夜雖壯夫後生
什不得一二折而下一徑黝黑盤曲深㘭突有石門犴
狴司之門堅重啓之聲似吼隂風颯颯從内出炎暑當
之股栗中多積屍狊逹門以外罪人既入獄卒閉兩門
邏者僅存一竇通勺麋白晝鬼嗚嗚狰狰立人前強有
力者與之角衆鬼來人力不勝則立斃庚子萊陽宋
公茘裳分守浙東余適遊會稽以此告之公曰明天順
間吾先世御史公諱黻者裳臬是邦矣廨旁有廟祀銀
瓶女祀之日例拜女一日自念我朝廷執法吏乃屈膝
女子耶命擇日改廟他所甫鳩工忽空中見女子持弓
矢射中背頃之疽發余聞之作而嘆曰有是哉以一女
子死四百年而英爽赫奕如是况忠武乎夫忠武嬰賊
臣之害亡宋社稷迄今過其墓者見賊檜之像樵夫牧
豎猶争擊之胡至陵谷屢遷而以幽䧟忠武之穽為獄
卒賈利之場為之吏者若之何仍其地而不思所以廢
之去歲除夕前一日士稚没余感良友之不可作而有
感乎其言也今年春宋公將之任按察司公仁者既嘗
道其先世事於其行也為之記以貽之辛丑元旦書
明文海卷三百四十
