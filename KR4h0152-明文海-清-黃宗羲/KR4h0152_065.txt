明文海卷六十五餘姚黃宗羲編
奏疏十九
直陳三大可惜四大可憂疏(華允誠)
臣最駑下濫更清秩固守拘諒無禆聖明昨以母老乞
休情迫呼天罔知違例特蒙聖慈矜宥感激涕零中夜
循省既無寸長可以自效若復耽榮愳禍依回容默有
懷不吐君親兩負何以為人竊見三四年来皇上焦勞
於上羣工百執事鞅掌拮据於下匆匆孜孜日不暇給
而法令滋章臣民解體人材蕩盡根夲受傷此臣所謂
可惜可憂者也以皇上聖德加之厲精何難手握大權
坐躋至治乃當事諸臣借皇上剛嚴而佐以舞文擊斷
之術借皇上綜核而騁其訟逋握算之能遂使和恒之
世競尚刑名清明之躬浸成叢脞以皇上圖治之盛心
為諸臣鬭智之捷徑可惜者一人臣典幹展采止此精
氣今但以窺瞷微指為盡心抉擿細故為快意乃至率
屬大僚驚魂於回奏認罪封駁重臣奔命於接本守科
直指風裁徒徵事件長吏考課惟問錢糧遂使官守言
責止歸牒牘之繁吏治民生盡成鉤較之務以多士修
職之精神為小夫趨辦之能事可惜者二今何時乎非
大小臣工同舟遇風之時乎而廟堂不以人心為憂政
本不以人才為重四海漸成土崩瓦解之形諸臣但有
角戶分門之見意見互觭議論滋煩遂使佹剿佹撫等
於築舍忽用忽舍有若舉碁以興邦啓聖之日時為即
聾從昧之舉動可惜者三人主所以總一天下者法也
今雷霆所及幾莫知其方矣喪師誤國之王化貞何以
與楊鎬異辟潔已愛民之余大成何至與孫元化並逮
甚而一事偶誤一言偶咈執訊隨之反使輕猾者不以
扞網為懼而矜矯者且以對吏為榮刑罰不中鈇鉞無
威可憂也國家所恃以為元氣者公論也今直言敢諫
之士一鳴立斥指奸薦賢之章非訐則黨不惟不用其
言并錮其人不惟錮其人又加之罪遂使諸臣相戒拱
默喑塞求容是非共蔽忠讒互淆可憂也國家所賴以
為防維者廉恥也今大臣握重權大官而有徒隸之心
小臣惟望氣占風而鮮特立之概近者中使一遣妄自
尊倨與之抗衡者僅二三人耳其餘奔走期會惟恐後
時詰曲趨承猶虞獲戾皇上以為近臣可倚而不知倖
竇已開以為内臣可惟吾操縱而不知其屈辱士大夫
已如此矣貪競成風羞惡盡喪可憂也國家所藉以進
賢退不肖者銓衡也古者丞相之職實兼今之閣部權
大重而易以為奸國朝罷設丞相於是用人之職吏部
掌之而閣臣不得侵焉今閣臣兼操吏部之權而加膝
墜淵惟其所欲以朝廷黜陟而供報復之私會推公典
兩手握定而私人徧布勢日傾乎南北封疆重寄一味
游移致覆轍相尋憂獨遺於君父甚至庇同鄉則逆黨
可公然保舉而白簡翻為罪按排正類則講官可借題
逼逐而薦剡遂作爰書皇上惡諸臣之欺欺莫大於此
矣皇上怒諸臣之擅擅莫專於此矣皇上厭諸臣之黨
黨莫固於此矣威福下移而舉錯倒置奸焰薰灼而正
氣消靡可憂也臣區區之心願皇上尚德緩刑用賢去
佞勿以至神至聖之資為臣下所誤勿以治人治法之
大為奸回所牽勿過用嚴而使士氣人心日趨於頑懦
勿偏為任而使名流善類永錮於清時使臣言得行即
治臣以出位僣言之罪臣有餘榮即臣母亦無遺憾矣
請贈官三孝廉疏(陳子壯)
題為微臣巡方事竣敬舉真忠節真孝廉仰祈聖明鑒
裁賜諡贈官以勸忠臣以維士習以彰聖化事儀制司
案呈奉本部送崇禎七年十月初十日禮科抄出巡按
蘇松等處監察御史今降職五級祁彪佳題前事内稱
朱紈長洲縣人生三日遘家難即與其母繫獄後賴有
司白其冤稍長為諸生孤苦自立正德間成進士知景
開二州俱以廉惠幹濟稱擢南駕部備兵四川威茂時
以平深溝諸部寇功歴廣東左布政使又以剿平獞賊
進都御史撫南贛移撫閩浙時沿海奸民與番舶通因
緣為奸利而以大姓豪家為主紈拜官請便宜從事及
視事斥去貪汚者數人窮治通海舶者批根豪右剪除
無貸提兵平漳州同安寇移師定海屢破島夷又大破
賊於温盤南麂諸洋以忤時數上捷僅得一拜賞後悉
平佛朗機黑白二番舶俘其酋及餘衆四百餘有言其
為變者紈下令誅渠魁為言者誣劾削職聽勘紈讐嫉
墨吏大猾以為必死嘆曰吾家無一錢且數負氣節安
能對獄吏遂仰藥死陸粲長洲縣人連科選庶吉士以
不謁謝權貴遂出為工科給事中感激受命三日聞邊
警即上言兵事又請開弘文館與博聞有道之士講論
政事優太學舉貢諸生途與進士並復上四事曰久任
使慎考察汰冗官復制科言事無所避忌時法司與厰
衛獄互異粲力持法司議遂下獄踰月杖而釋之復劾
輔臣張孚敬桂萼并及諸要路夜草疏鬼嘯於庭粲大
言曰我男子死耳疏不可已嘯乃寂疏入罷二輔臣直
聲震動會有以蜚語聞者復下獄謫都勻驛丞遷永新
令平冤獄擒劇盜杖殺土豪以母老致仕歸十八年不
通朝臣一字郡邑罕覩其面葉茂才無錫縣人生而孝
友痛母早逝每館歸坐卧父側時刻定省萬歷己丑成
進士授刑部主事三月告南迎養改工部分榷蕪關盡
革他税不留一錢差竣上羡金數千疏曰久早得通故
有羡金請不為例蒙賜白金松布以旌異改南吏部郎
中再請告歸起禮部郎中歴陞太僕寺少卿家十五年
至是始一出時言者議論異同抗疏相關且累疏乞休
又七年起太僕太常少卿皆不就陞南京工部右侍郎
到任三月即致仕布衣蔬食以終其身居僅有堂三楹
妻安人老而織紡以給饘粥及與同志講論道德切磋
不倦無片紙入公門雖小夫稚子無不知其清節張基
吳江縣人中嘉靖庚子舉人例得坊金散宗黨略盡會
試時有顯者欲為道地堅謝弗應是年擬魁選竟爾落
第父卒孝事祖母上南宫時忽念祖母病遽爾返棹自
是遂謝應舉究心為己之學所著有孝經附註讀書疑
獨鑒廣頥數十卷隆慶初詔采山林隠逸撫按彙薦力
辭不應歲大祲賑米數百斛屬軍興族皆任役不忍獨
以例免為請代於官毁家紓之産盡弗顧學既有得預
刻亡日至期趺坐而逝歸子慕崑山縣人中萬歷辛夘
舉人為文苑名臣有光子少喪父讀遺書必捧之而泣
母疾衣不解帶者數月少具勝情若不可一世及有得
於晏坐默存之學其學專於訟已過若創痏刺心毫不
假借以是遘疾嘔血雖制義妙天下竟絶意進取不與
衣冠之會不詣府縣不受當路問餽不為子弟應試干
請雖甚貧養其兄子之孤者養其弟婦之寡者自處無
不得之言與人無不足之色里俗皆化之甫強仕以前
疾卒朱陞宣吳縣人中萬歷壬子舉人念父母老一再
公車往返不踰百日乙丑心動馳歸歸則父九十尚無
恙而母氏甫七十康養旬餘遽卒識者謂誠孝所感自
此遂絶意計偕設榻疾父之側凡一菜一糜以至中單
厠牏之類靡弗親者與先臣周順昌為總角交順昌中
璫禍時小民號呼稱冤徂擊緹騎閤郡震恐多避難獨
陛宣周旋於左右後以親殁拮据喪事不得辦致患噎
膈卒以身殉孝門下從遊百餘人多一時譽髦會殮之日
相向哭失聲已上在忠節三臣勁骨不容膚功早建孤
忠九死回天之諫草猶香恬退一生獨對之衾影無愧
在孝廉三臣學修已底純全志行毫無餘疚高文懸市
士人皆挹其丰神至行飭躬賢者獨欽其藴藉是真輿
論允合國人曰賢者也伏乞聖明鑒裁勅部覆請忠節
者賜之諡典孝廉者贈以官階奉聖旨該部知道欽此
欽遵抄出到部送司除朱紈等賜諡應俟諮訪另議外
其張基等贈官一節查得往例以撫按薦舉由孝廉蒙
恩授官者如萬歷二十一年正月江西舉人劉元卿授
國子監博士鄧元錫授翰林院待詔萬歷二十一年二
月四川舉人來知德萬歷三十八年十月湖廣舉人瞿
九思並授翰林院待詔俱奉欽依在卷夫同一舉人生
者之潛德既行旌叙則死者之幽芳似更宜優䘏事例
固可援也等因案呈到部看得蘇松巡按御史祁彪佳
所舉孝廉已故舉人張基歸子慕朱陛宣三人殁有久
近其行事亦有互異而大都孝以為經文以為緯讀書
明理守身事親皆有志於古人而無同於流俗鄉里共
高其誼紳衿咸以為賢者宜按臣之聽採而臚舉以請
也案查舉人繇薦授官往例具在未有贈職於身後者
國家名器固所當嚴乃其人往矣非有月旦之依附徑
路之汲引也其光燄不足以熱人而直道不冺潛德猶
芬擬授官之典於論定之餘似為較愜伏惟勅下吏部
照劉元卿鄧元錫等例各贈一官銜以為好修者勸蓋
於三舉人身後所得者不過虛名而於今日士風世教
所禆者即為實效矣伏惟皇上裁奪施行
糾内臣檄謁疏(金鉉)
奉為監臣移檄非體微臣瑣言漸驗伏乞聖明立賜申
飭以全士節事臣於十月二十三日具疏懇止總理太
監建署蓋惟恐以此開交結之漸決廉恥之維所爭甚
大非止為糜費無益也臣靜候綸音不蒙批發未幾而
建署之舉卒行矣此在聖明自有裁制臣不敢補牘強
聒乃昨見臣部司務應傳總理太監張彛憲信牌内開
本監公署已完擇於初七日上任所有兩部司屬官吏
人等謁見一應儀注合照部堂體制會同斟酌妥當逐
欵詳開先期呈報臣見之不勝驚異夫彛憲之遣皇上
原使之監視兩部出入錢糧未嘗假以堂屬相臨之體
也今彛憲移檄曰司屬曰合照部堂體制是明欲驅清
署之臣羣然屈節於奄寺試令彛憲自思皇上勅諭中
曾有是乎抑祖宗典故中曾有是乎且彛憲銜猶司禮
職則監視原與巡視之體制相等惟是貪墨侵欺一任
覺察若必欲亢顔昧心妄自尊大以皇上迪簡之臣子
而令其磬折傴僂將置自有之堂屬别行僭妄之儀去
不易之公庭強抑刑餘之下則彛憲殆儼然以卿貳自
命其意不知以何者處諸臣矣不亦羞朝廷而辱當世
之士耶況從此結納奔趨彼則日驕此則日諂干憲典
而壊士風有如臣前疏所云者其流弊可勝言哉臣委
質聖明自矢無玷生殺予奪惟君父命決不敢匍匐於
彛憲雄踞之庭致罹交結之條也伏望皇上俯採臣言
立勑彛憲勿謬以部堂之體自居并飭兩部諸臣勿輕
以司屬之體自䙝公署雖置決宜絶跡不相往來止以
錢糧文冊移會稽核庶國體正而士風伸矣臣無任惶
悚待命之至崇禎四年二月初六日具奏初九日奉聖
旨内臣總理錢糧各官遇有職事相關自當禮見其餘
不必通謁金鉉亦不必借題激陳該衙門知道
明文海卷六十五
