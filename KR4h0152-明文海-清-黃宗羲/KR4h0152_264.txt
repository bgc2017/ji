明文海卷二百六十四餘姚黃宗羲編
序五十五
詩集
喻邦相浪遊稿序(鄧以讚)
喻邦相有楚之謫里之人駭之余解以其變化之說其
說曰是夫渾而判與望而晦與是夫鯤之為鵬與山蚯
之為百合與將夫鷹之為鸇鸇之為布榖久復為鷹與
故夫前者不可以執而後者不可以異也聞者不解邦
相歸語之目擊而笑予益之曰火而倏冰與昔擊轂今
張羅與其易黃鵠而雞鶩與化荃蕙而蕭艾與邦相正
色曰何言也然獨愀然抱孤臣之思遲回於仕止予乃
告之曰聖天子在宥烏用是操心哉子行矣夫遷客之
自引也曰賢於人逐之耳夫愛君者不孑於自好信心
者不棘於明人故擎跽曲拳人之所為我亦為之不以
為忍辱也紆懷帝閽不忘欲返不以為希進也藉芳心
之莫揆卒以放逐則還璧以去不以為不知幾也其於
世豈數數耶行矣邦相舊潛於詩予嘗戲曰佳名竊屈
清署等杜安委也荆楚者兩人之跡在焉案牘暇餘漉
酒攸往不可以會其餘爽流風耶於是笑而出二稿讀
之一醉墜一浪遊其言深切而有餘思已庶幾作者斯
所謂窮而益工與雖然或溺焉非吾所知也神解者無
所不解詎以妍拙滑和耶聞並刻於楚述此為引
池亭倡和序(羅洪先)
唐以詩取士故其詩猶今之經義人皆習之其精神所
極可以動物而遺世考其名於時者各有師承或結社
相招互相切劘以求長益至國初吳人猶有聘社師開
詩榜者余以是知天下之事未有為而莫倡美焉而莫
之和蓋自三代以來學校之設所以相觀而善者其說
已然獨詩也哉今世雖俗汙習下至於奔走利欲亦莫
不有朋比附合之人然後足以通其寲隙深其機穽而
人莫可奪獨詩也哉方其朋比附合之初亦非必保其
心之無他而遽責其謀之皆善也及其智慮漸周意氣漸
協始有不容暫離者今世獨利欲為然耳求之於詩已有
所不暇又况三代之學校哉使今世有一人焉即所為詩
求如吳人之用意雖非絶藝然視今世之朋比附合固有
間矣使乂即是以求三代之學校所以相觀而善者以或
庶幾於萬一縦未速成其用意豈不尤勝哉然竊觀今世
講仁義服道德者雖其黨與甚多每不取信於人不若利
欲之畢效豈獨騐於彼不騐於此歟亦豈無倡之者歟抑
有其人而人之逆詐與求備者之過歟南湖劉子某早
以病廢好為詩與之遊者數人更數年而意不懈嘗見
其池亭倡和集錄而知余言亦騐也嗚呼劉子獨騐於
詩耳不有進於詩者耶劉子縦未暇余猶將俟其人而
况今世有是人也嗚呼余獨幸劉子之猶騐於詩也
吳越詩引(任瀚)
楚嚴子自以風節意氣才華可凌駕一世而沉淪播遷
與時不偶以為大戚予退居江上而讀其詩蓋嘗語諸
其人曰詩太上能為風其次為厲其次不能為風與厲
子之來戚也其亡乃是為厲乎弘治間人尚惜才洛陽
李獻吉有詩名入朝遇強戚畹當避路獻吉不受回稍
而齲其齒徑躍馬去自草奏言狀時昭聖聞奏泣請於
内椒房貴人犄角於外孝廟勉為下廷議置獄宰相執
奏白夢陽少年有才誠狂俠不省事理然不當為外戚
置法為天下笑繇是得從末減予友高子業獻吉門人
言其事津津有味嗟乎使獻吉在且得罪如是衆方羣
起而搆䧟之不醳矣豈望生還耶往時嚴子以能事傲
忽人得謗予在宫坊蓋聞而哀之實不謂其能聲詩窮
變極態賈禍如此也今來為郡詩益苦名聞日益高其
去將為臺察諫議在天子左右陳說利害樹休光無窮
則又不當以不遇為詩之罪不可則退而處梅池草堂
聚里中少年講論心學明先王之道成就良子弟為國
家用亦當不廢為詩又不可則買舟瀟湘洞庭之間鳴
琴採藥鬯懷養德以此自老使後世讀吳粤之詩而思
其人以為不可及將與桐江高士並稱為大小嚴豈不
壯哉若徒以詩名代而無澤於道即能奔走漢魏而稱
雄於李唐諸大家之前知篤行君子不以為得也
秣陵集序(余孟麟)
余束髮與黎中秘游蓋習嶺南歐先生楨伯詩是時楨
伯逡諸生耳顧以稱詩聞後余偕計上公車楨伯以明
經推擇入燕習其人因益習其詩也亡何余以不售太
常去楨伯亦隨牒之廣陵之汝南不聞問者數年所矣
又後余持橐金馬門而楨伯以慈恤再起遷國博又遷
廷評日從都市交驩是時楨伯詩益工名亦日益起鬱
然海内宗匠矣又後余謁告南歸楨伯又遷工部尚書
郎而南則相與講藝秣陵灑灑無間也會楨伯倦游且
移疏乞休新安吳孟伯次其秣陵諸詩刻焉徵余言揭
諸首簡余述所以雅游於楨伯者如此而併為之叙曰
夫秣陵據有江山之勝不啻崤澠河華明興為高皇帝
故都則商亳周鎬遐躅攸存負壯游而稱歷覽者往往
結轍於道况當綦隆之際履好文之朝薦紳先生得以
優游省闥枕籍圖書作者響臻彬彬乎盛矣楨伯學務
博綜而詩尤專詣一時秉槧名家多所跂附今觀其集
睇景紓懷即事導興或於宫庭廬衛而登紀錄或於仙
臺梵宇而述宴游或以訪古而寄慨或以停御而眷心
或占綴於酬知或湛恩於掩閣清裁駿發牘映篇流所
為瑰其志而肆其端者蓋得江山之勝非尠矣古今聞
人有經遊題品者後咸引之為重即以楨伯詩貽諸將
來其不為秣陵重哉昔唐杜工部子美游騁長安而杜
陵韋曲諸篇直與川原草木爭勝千載而下猶然頌之
楨伯與子美同擅才名同稱工部同以遊騁倡和篇章
為都邑增重然子美遭天寶之亂轉徙於劔南崎嶇以
從行在何其不偶也今天子登乂右賢而楨伯廻翔禁
署播雅頌之元聲以襄潤鴻業視子美所遇殆過之矣
抑余乂聞世之譚詩者類謂吳下以色澤勝中原以風
骨勝其沿習使然也楨伯崛起百粤而業寖閎蓋兼有
其勝能以粤之詩與吳之詩中原之詩三分鼎立斯亦
豪哉則微獨為秣陵重亦為粤重也夫秣陵重粤重而
楨伯之詩益重矣
居黔漫草序(吴國倫)
袁山黎君實氏故善說詩尋以詩起家三仕為文學官
最後乃得稍遷中都天長令往在旴江嘗介一使走千
餘里問詩於余蓋託之乎知音不待面也予感其意草
一詩報之垂十年不相聞問矣頃又自天長命一使來
請序其居黔草啟而視之則皆寓清平時諸作也清平
故黔夷地自我高帝闢而造之為衣冠之國弦誦之鄉
者二百餘年而猶陋居黔何其在先朝王伯安先生寓
龍場嘗以何陋名軒君實豈亦有所感乎因憶予二十
年前嘗奉簡書視黔中學遍歴所部諸山川名勝蓋有
穆駿所不及周而漢節蜀師所不盡下者心竊自壯焉
至欲吐一詞張之則其景未易敵且嘗三過清平與故
人孫山甫王幼明把酒稱詩累日夜不倦至於今香爐
金鳳諸峯色霏霏几案間未忘不圖君實武予舊遊而
能以詩敵予所不敵起予哉蓋君實自少守家學有其
父風又多大人長者之遊為能抗志古者兼通六藝詩
多唐人近體而即無一語不唐乃其思親懷舊述旅悲
時類多輸寫性靈依傍倫理神情所會才美赴之庶幾
有風人之旨焉又不為唐體所狃予又聞秦楚燕趙之
歌也異轉而皆樂寄象鞮譯之哭也殊聲而皆悲予觀
君實居黔而不陋矣所為詩且與槃瓠之蘆笙牂牁之
土鼓金齒之絃筑迭相響應即清角如曠吹律如衍無
以易其悲樂之情予手而誦之黔山川又若驅而至前
也謂君實不起予哉今君實由文學官而涉百里長去
偏國而適通都其塗漸坦而其志漸舒采詩觀樂以待
宣布中和有餘地矣其毋一日忘居黔意哉
江長洲鵲巢詩序(徐顯卿)
江使君&KR0681;吾長洲三載政成有鵲來巢其堂鷇焉或曰
將使君躬太上所繇俾民無訟將使君達而斷事無淹
晷並能令訟庭空無人禽鳥斯至乎太史氏曰唯唯否
否斯諛辭哉民之不可馴久矣使君雖甚盛德不能俾
一旦無訟長洲最繁劇簿領殷凑使君隨手輒盡輒復
填委雖使君才奈長洲何必不能令訟庭頓空吾謂鵲
之來巢其難政在吏人攢立隸卒呵擁民以事至者雜
跪聽命榜笞譴呵喧囂之日多而鵲恬然巢其堂宇飛
伏飲哺自得則使君豈弟之德神明之政繁而能整喧
而能寂與萬物無迕其所感格者深乎漢代循良之瑞
非不曰神雀鳳凰然未聞有傍守令朝夕束帶視事而
巢者使君自此樹名世之烈彼忠孝侯何足道哉吳中
學士大夫以逮山澤之癯莫不侈諸歌詠不佞雖避地
陽羡未及接使君顔色而我梓里父老子弟沭使君之
澤不佞悉使君鉅細故因余壻劉銑感使君教植以是
編請序頌美無飾云
王承父後吳越遊詩集序(王世懋)
唐以前詩道未廣至唐以詩進士而士之嫺於文辭者
爭業詩則詩在廊廟不在山林終唐三百年所稱山林
遊士工於詩者孟浩然方干輩不數人耳我國家右經
術士亡由詩進者放曠畸世之人乃始為詩自娛宜其
權在山林而世不乏響然弘正以前風氣未開振騷創
雅實始李何其人又皆以進士顯而其間稍稍建旗鼓
菰蘆中能與相角者一孫太初山人而已山人於詩可
稱具體未見其止嗣是而後駪駪輩出六朝爾雅則俞
仲蔚氏標其宗盛唐渢渢則謝茂秦氏專其律亦猶孟
襄陽河漢梧桐為五言之長城也蓋至於今而登進之
門日艱譚藝之家日廣褒衣古冠肩摩踵接皆自稱遊
則詩道益雜而多端而猥鄙嘔噦之夫時竄名其中以
奸吏議至使縣官下逐客之令其為山林辱甚矣王子
曰予於王承父氏握手稱石交願為之序蓋不獨以其
詩云承父少豪於酒不喜為章句學與胡原荆陳貞甫
顧益卿為刎頸交已復交王元馭范伯禎最後與余兄
弟相得方益卿吏越則有前吳越游貞甫吏楚則有瀟
湘游原荆貞甫死承父時有山陽之慟元馭拜相益卿
中丞遼左承父絶不往干晚得疾瘉遂不復縱飲時泛
輕舠往來吳越間其遊不能絶遠而自喜為詩豪益甚
縣令今侍御徐公聞而重之固要與見已為捐月俸二
十金刻其近稿曰後吳越遊時人兩賢之則今之遊士
所為勤造請而不得者也承父於諸家聲律靡所不工
而尤長於七言歌行頃刻數千百言如荆卿相泣樊舞
陽裂眦灌將軍罵坐又如陳思王初見邯鄲子叔傅粉
胡舞說俳優數千言後整衣冠陳王道之言可喜可愕
種種變幻眞能以牛溲馬浡為藥餌喜笑怒罵為文章
李何以還於斯為盛蓋標其專詣則太初讓精綜其全
文則俞謝遜兼抑亦可謂詩文之豪矣世懋間語承父
今山林道衰所見唯有足下願終自愛承父重感余言
嘗慷慨謂余曰君無憂叔承矣人為君家兄弟所重即
欲為不好不可得矣君無憂叔承矣其襟趣眞率如此
余謂承父不遊大人而遊丘壑不以人遊而以天遊然
則是區區吳越者何足盡我承父遊也余為此序要使
後之君子誦其詩者知隆萬間有不辱山林士如王承
父而徐令君之好士亦緣是不没云
吳淞詩委序(莫如忠)
松故吳越區奥江湖阻深環以瀛海中含扶輿清淑之
氣鍾於人文宜有鴻鉅龍驤英雋蠭出振金石鳴大雅
而應階平者猗與盛已粤稽邃古自陸平原兄弟開其
源顧侍郎顧著作張步兵諸賢揚其波迄於皇明啟祚
列聖右文海内詩道益廣時則高楊張徐四子崛起後
先其所撰造幾貞觀開元之逸響詩未亡也而近世談
藝之士乃獨稱李崆峒何大復二大家為國朝風始前
無古人至曰廣長數千里上下數千年詩得何與李其
見慕如此豈不以二子詩律之工見謂一洗勝國以來
之紕漏而遠追哲軌於杜少陵氏視三百篇指義特近
哉余第遡自草昧最初如袁御史景文先生者抱孤貞
於海濱歸卧之日志窮騷雅力挽頽靡詩非杜少陵弗
道然乃得其髓不獨咀其華領其神不獨標其格讀在
野集即寥寥斷簡令人有一唱三嘆之思焉嘗試以戰
喻何李則斬將搴旗之功而發蹤指示者繇景文始胡
謂前無古人也顧景文方事韜晦不為名高以故一時
顯號且不列於高楊張徐間矧何李之炎炎者有不為
掩且絀耶自古稱立名之士於遇幸不幸時有之者固
是今海内學士皆知道景文而於松尤著何則景文松
產也松自有景文而其後若錢子思復陸子宅之曹子
又玄輩斌斌嗣興為之羽翼松遂以文獻稱雄江南因
斯以言松豈儉士而士生何負於時苐莫為表章則有
以湮冺終者余為此懼故嘗檢之郡乘采之風謠凡昔
賢托詠苟片言合作思盡摉括以傳與郡人士共之而
學慚博雅鑒乏取裁幾成廢閣近從友人所偶覩一編
案頭則先余而有是志者為欣賞久之因錄以歸考證
其訛益所未備或詩與名氏並存或名氏存而詩逸或
名氏與詩俱佳而時論未許或生異鄉閭而流寓吾土
殁而葬焉者咸列有差總得百數什家分為四卷將梓
之而題曰松吳詩委志所自也嗟夫合浦之淵懸黎是
萃鄧林之野材木從生今松人士以掞天摛藻之技相
高人擅靈蛇者十室而九即五尺童子工為吚哦有緩
頰盱衡語必先詩而志千秋者松豈材木懸黎之藪而
士之鄧林合浦也與哉孔子曰魯無君子者斯焉取斯
及於杞宋悼文獻之不足士無論識其大者如欲討詩
委於鄉而因文獻之徵以藉多賢之助則覽斯帙也可
以憮然有興矣
明文海卷二百六十四
