明文海卷三百二餘姚黃宗羲編
序九十三
雜序
椒山楊公手書䟦(鄭履準)
别後一路日食奏稿成日夜奔趨至京師十八日到任
日食次日賫本至端門聞拏内靈臺打一百知題目不
合即趨出連日快怏至十八日故又有此奏二王事本
後原有一段大意謂賊臣之得專權皆原於皇上父子
之不相見後俱削去止存此二句猶有此禍打後兩腿
出血膿四五十碗肉潰幾見骨今幸將平復逐日心亦
坦然略無怇懆意南都之事主張贊成專望老先生言
不盡意統惟鑒諒二月十一日繼盛頓首
予少習章句每從簡帙誦古忠諫事未嘗不撫卷長噫
思得一神遇之壬子夏侍父白下見椒山楊公左顧脩
髯偉貌音如洪鐘望而知其非常人也心竊儀焉不數
月椒山應召北上予父囑之曰俟時而動無蹈前車椒
山頷之及抵京值日食之變朝蒞任夕上書指斥奸佞
致干上怒杖闕繫獄至癸丑二月從獄中出片紙托林
吏間關數千里傳至金陵上述抗疏之由中敘被刑之
毒末言順受之正復以金陵根本重地凡事皆仗主持
為托吾父環誦數番彈指飲泣真所謂雖死不忘君者
乎乙夘孟秋予隨父入京而公以是冬受刑西市人皆
灑泣公自怡然唯誦平生未了事留與後人補而己戊
午四月三殿災人皆見公青巾素服雙眸烱烱憑午門
西角檻若指揮撲滅狀逾時方隱因憶天順丁丑承天
門災于肅愍公見形烈焰上感帝心還其妻子而公之
見形也人皆緘口結舌莫敢一言即憐公者亦竊竊私
嘆而已嗟嗟公之精忠勁氣伯仲肅愍即一時摧折而
百世下安知無弔湘哀郢者乎甲子仲春偶披敝匣覩
公手澤並予父之䟦追念疇昔濡穎而記其顛末如此
云
䟦王右丞霽雪卷(馮夢禎)
吳崑麓夫人與予外族有葭莩之親偶擕此卷見
示述其先得之管後載門小火者火者家有鐵櫟
門閂或云漆布竹筒搖之有聲一日為物所觸遂
破墮三卷此其一也予初未深信翻閱再三不覺
神王因便覺神峯吐溜閉戶焚香屏絶他事春圃
生烟真若蠶之吐絲蟲之蝕木至是粉縷曲折毫
膩淺深皆有意致信摩詰精神與水墨相和蒸成
至寶數月以來每一念及輒狂走入丈室飽閱無
聲出戶見俗中紛紜殊令人捉鼻也真實居士記
於南翰林院之寄樂亭
先友尺牘題辭(李維楨)
國家迪哲重光二百餘年惟敬皇帝朝號稱綦隆
人多長者之行光進之風文章爾雅訓辭深厚即
士大夫書疏往返直質無長語稱謂無䛕詞是非
無隠情交際無厚賄至於今言甘而心苦貎盛而
實衰駢四儷六繁縟過於表箋匪直下以事上上
不以報下則曰是簡我也然而牛頭馬脯全不相涉
矣尺牘之外復有副啓其初或以請託或以指譏
不可雜他說具姓名如宋疏之貼黃然今則以此
為示欵曲通殷勤累至三四葛藤不斷殊無當也
顧所建小侯家有高祖王文襄恪公鎮守湖廣所
得諸公尺牘若干首皆其時名流八行道意千里
如面絶無雕飾冗雜諂諛卑鄙之態想見當時人
心風俗醇樸真懇與今天壤懸殊非弘治之代惡
覩此乎昔嚴子陵口授人書使者嫌少可更足子
陵曰買菜乎求益也杜工部詩云久客多枉友朋
書素書一月凡一東虚名但蒙寒暄問汎愛不救
溝壑辱從來彌文之可憎如此去奢去泰去甚以
轉移俗尚則吾輩當任其責所建蔵弆為榮而又
鋟之梓以行於世其意念深矣匪直重先世之遺
巳也
書山林經濟籍後(嚴澂)
經濟廟堂之事山林奚以稱焉語云士不可以徒貧賤
則山林必有所事事即其事與廟堂異而以言乎各營
厥務均之經濟焉耳試觀籍中隠逸諸君子高風雅操
與日月争光豈徒然者苐未有分列品目彙成全書如
兹籍者而田叔創為之適得我心譬廟堂之有周禮乎
提而衡之殆未可以輕重論也嗟乎周禮王莽安石不
善用之致亂天下兹籍苟隠逸之士竊得一二便足千
古無復擾亂之害殆其重於周禮歟余尚欲以臨池之
筆硯揮手之絲桐補籍所未備用方周官之考工記田
叔亦許吾否(闕)曩在京師以無用莫逆者
元立田叔共予三人元立與予日事禪悅而田叔詼諧
多野趣野趣實助禪悅禪悅固無所不悅何況野趣宜
其莫逆也自元立遷化後予獨往獨来於山中恒憶田
叔不知作何狀偶一日見山林經濟籍猶然笑曰老子
於此興復不淺而泉石之膏肓深矣然其膏肓易瘳如
維摩卧疾示跡覺頑耳覽是籍者若謂田叔性命在是
便在癡人前說夢須從逐款下索一轉語始得
同善會序(高攀龍)
錢啓新先生倡同善會於毘陵其會歲以季舉會者人
有所捐聚而儲之見有隠於中者施之於是無告之人
寒者得衣飢者得食病者得藥死者得槥同會者人人
得為善吾邑陳子志行聞之欣然曰夫學豈託之空言
將見之行事此其為行事之實乎而問於攀龍曰吾知
如是之謂為善也子為吾言善所從来余曰噫大哉子
之問也夫善仁而已夫仁愛人而已夫人合天下言之也
合天下言人猶之乎合四體言身吾於身有尺寸之膚
刀斧刲割而木然不知者乎吾於天下有一人顛連困
苦見之而木然不動於中者乎故善者仁而已矣仁者
愛人而巳矣志行曰君子欲萬物各得其所而不能使
萬物必得其所博施濟衆堯舜猶病如力之不及何曰
務博者求諸人仁者取諸己取諸已者力所及也吾取
諸力之所及天下人各取諸力之所及何人何我何大
何小何窮何達施不亦博乎濟不亦衆乎志行曰聞善
者必福有不然者何也曰凡吾為德于人非期人之報
也又非施於人所不報而期天之報也求福為善故為
善無福志行曰人知善之必福猶弗為善必欲其無為
而為執途之人責以聖賢之道乎曰噫是不知不為善
之不可爾於吾之身刀斧刲割而木然者必死人也於
天下顛連困苦而木然者其死一也然則吾之為善如
渴而飲飢而食飲食亦望報耶志行曰善者固無福與
曰道二仁不仁而已仁生道也不仁死道也天下之禍
萬有不同皆死道也天下之福萬有不同皆生道也仁
則生善則福猶形影然有為之心非仁無為之善即福
也志行曰善吾今乃知大身是謂同善
吕氏合譜序(高攀龍)
吕氏之族最貴盛自昔多賢者所稱有虞封姜姓於莒
後省草從吕為太公望以来者遐哉邈矣其居吳中則
自東萊公好問扈駕而南有欽咨者居常熟之沙溪號
沙溪吕氏有師顔者元末避兵無錫之奚山號奚山吕
氏兩地各譜其所從来子孫亦各世守之萬歷間奚山
之老與沙溪之老遇逆旅中相問皆曰吕也問所從皆
曰某某於是皆拜曰噫嘻族也歸而各持其譜劵皆拜
曰信族也奚山之老乃合兩譜一之曰吕氏合譜而問
序於余余曰不亦善乎當其在逆旅中一途之人耳問
而知其為族樂可知也况於五服之親散而之四方一
旦交臂得之樂當何如乎於同氣之親無故而戾氣相
加遺悻悻若仇讐然一旦革心相交樂當何如乎夫天
之生物也一本人物之生久矣方以地殊地以氏别遂
各為城府為町畦為戈矛設遡於百世絶代之上其為
吾之宗耶非耶不可知也是故譜不可以已也博而求
之非吾譜者且不可知况麗於吾之譜敢弗愛歟約而
求之麗吾譜者去途之人遠矣況於吾同服同宫同氣
之親敢弗愛與是故譜不可已也雖然於吾之身亦有
譜吾之所以為吾放而之四方久矣其為奚山也沙溪
也不可知矣學焉而求之一旦遇於逆旅相視而笑曰
噫嘻我也樂又當何如哉夫吾之譜明則天壤之間民
吾胞物吾與無弗愛也況於譜者乎
書趙夢白尺牘卷後(鄒觀光)
趙夢白磊落振奇人也豪邁跌宕高視一世為吏部郎
以上書忤當路謝病歸再起司内計以執法忤當路罷
為民其人一絶所為詩古文詞不主故常間出警語竒
峭險峻有峨眉天半之致其文二絶書法出入元常逸
少間而姿態横溢其臨池之業三絶屠長卿嘗貽書問
余夢白眼中小須彌震旦好詆訶先輩文字李何王李
至無容足處其餘么麽數子無足煩齒牙今復爾否此
長卿云然今尺牘盈帙可略得其概又牘中有云得夢
白等之譽乃足為譽得某子甲之毁亦足為譽蓋其高
自標置如此
明文海卷三百二
