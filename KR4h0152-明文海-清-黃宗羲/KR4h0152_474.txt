明文海卷四百七十四餘姚黃宗羲編
哀文二
祭劉忠臺文(成器)
於乎先生龍逄為行兮比干為心紓忠竭志兮日月照
臨慨前代任閹豎之失德痛當今復因循而蹈襲伏闕
抗䟽太息掩泣帝曰汝嘉實感睿衷惟彼羣姦切齒相
從幽之錦衣肆其鞫凶龍逄蒙禍兮比干菹醢雲霏霏
其承宇兮天高高而莫予宰顧虀粉之是甘兮羌時事
之可慨予會稽之後生兮頗忠義之是懷鑒往事猶感
慨兮腸一日而九迴側聞先生之死兮又奚啻乎七哀
扣帝閽其無路兮徒煩冤而隕涕歌楚些而招䰟兮弔
汨羅以為計於是割雞釃酒望風奠祭懼䙝于家登彼
龍崖石齒齒兮竹松閒閒去天日其咫尺兮將英䰟之
可攀恭載拜以長慟兮跽敷袵以陳告惟蹇蹇以自完
兮得死所其奚悼顧棄德而崇姦兮尾日大而不能掉
彼閹豎其何誅兮痛廟堂之具臣曷其不撲滅於早兮
旤滔天而無津乃首鼠以自保兮獨先生之奮身使舉
朝皆抗扼兮何猖狂之餘腐也嗟剛中而無應兮適以
快其怒也矻砥柱於洪波兮聊以示此度也視媕婀之
流輩兮直驚鴻與脱兔也生無益於時兮貴且富其何
數也吁嗟先生之死兮實知名於孺婦也器謹志以法
像兮中心好而非浮慕也或緣此以賈禍兮吾不惕以
改其素也
祭丁提學玉夫文(邵實)
維弘治十有六年歲次癸亥十月某朔十七日某甲子
江西按察副使友生無錫邵某謹遣南昌府學訓導董
遵以醴脯之奠致祭于故廣東按察副使吾友補齋丁
先生玉夫之靈而哭且言曰嗚呼溺者古之所不弔也
玉夫乃死于溺溺其身甚矣舉家溺焉而僅遺其一子
水哉水哉何太濫于玉夫也哉吾嘗觀玉夫之平生譬
之于水其瀕于溺者蓋屢矣吾略言之而玉夫聽焉昔
在成化乙巳玉夫以進士官中書嘗因星變䟽陳十事
先是見素林公以論建寺張後府兼素以救見素先後
下獄玉夫危言繼之衆謂或有濡首之凶賴先帝明聖
玉夫得無罪此其瀕溺而免者一也玉夫謫普安不便
其水土衆謂玉夫濡尾之虞縱不在近亦必在久既而
今上即阼移判廣信此其瀕溺而免者二也玉夫在廣
信若干年轉知興國又若干年方其勞於州郡吏陵民
梗中遭兩喪貧病憂辱百患備極衣袽之戒蓋兢兢焉
而玉夫無恙此其瀕溺而免者三也及今一歲兩轉視
學嶺南蓋出險脱厄而超於困君子曰三年大國之賞
庶其在是而乃真死於溺烏乎哀哉向也玉夫溺于世
途則王三原援之倪文毅援之非為玉夫為天下也今
溺于水亡其身以及其家乃無一援之者或謂世途險
于山川豈其然哉雖然玉夫之心固不溺也耿耿者存
將託神江湖以指天下之迷乎將假澤星漢以潤天下
之枯乎抑將樹靈砥柱以鎮天下之流乎玉夫有知當
感於吾言矣西望長江東臨太湖天下之水一也壇位
其間玉夫其不夷猶中洲揚靈來即耶彭蠡清波吾聊
挹之敬酹玉夫於途耳惠泉一勺傾我心曲尚伺他日
也嗚乎哀哉尚享
祭石翁文(李承箕)
先生膺聘成化壬寅之秋予省叔父官長安竊自喜必
得洒掃左右既而此南彼北相左於徐先生至京師予
弟藎卿旦暮謁見先生曰衡有兩端道德聲利孰輕孰
重且問而兄蓋知予兄弟傾仰之誠自成化己丑叔父
膺官廣藩而子弟不得輒出入屬州展轉數十年之懷
也其後壬寅之七年予始得拜先生白沙既而每有請
益惟欲一啓其扃不深其奥待予自得焉而己朝食夕
飡寒衣暑服飲酒舉杯投壺擁矢一歌一曲有唱有和
不一而足近舍圖新遠或玉臺殆七踰月予亦告歸性
命道德形氣神虚有詩有序指我正途既又四年予致
壽具於太夫人風來不薰築臺處之命曰楚雲我獨静
居水月為隣翁適佳景度橋呼云而我三兩北徑南村
交蔭榮木扶影清濱一日夕而三四見也又三年太夫
人沒予來赴弔先生滂沱涕泗若不勝喪創祠堂修數
世先阡各有記志并屬余筆既而得語澁疾兩旬始平
乃曰我於家事亦云畢矣祥禫之後與子衡山而終老
焉豈料不酬此約而至此也又三年客一之以先生疾
報至予兄茂卿曰先生厭處煩囂欲棲烟霞殆示疾歟
弟須往省予一見之始知疾亟非托言焉者先生泣數
行下吾亦泣數行下既數日又連與投壺飲酒又竊自
喜先生疾自此或愈乎衡山之約不負乎中風之疾世
有淹留八九年者有十六七年者未必遽爾也苟誠知
其然於微亟之際吾必執其手足以待倏然長逝矣豈
料其遽爾邪先生門士請益請業各有知聞發越弛張
儼有門戶予獨戅愚村朴而翁一視之無先後焉豈其
得於天機之内者而不可欺以人耀之外哉筆未臨紙
情巳塞胸不自知其言之亂也
瘞旅文(王守仁)
維正德四年秋八月三日有吏目云自京來者不知其
名氏攜一子一僕將之任過龍場投宿土苖家予從籬
落間望見之隂雨昏黑欲就問訊北來事不果明早遣
人覘之已行矣薄午有人自蜈蚣坡來云一老人死坡
下傍兩人哭之哀予曰此必吏目死矣傷哉薄暮復有
人來云坡下死者二人傍一人坐嘆詢其狀則其子又
死矣明早復有人來云見坡下積屍三焉則其僕又死
矣嗚呼傷哉念其暴骨無主將二童子持畚鍤往瘞之
二童子有難色然予曰嘻吾與爾猶彼也二童憫然涕
下請往就其傍山麓為三坎埋之又以隻雞飯三盂嗟
吁涕洟而告之曰嗚呼傷哉繄何人吾龍場驛丞餘姚
王守仁也吾與爾皆中土之産吾不知爾郡邑爾烏為
乎來為兹山之鬼乎古者重去其鄉遊宦不踰千里吾
以竄逐而來此宜也爾亦何辜乎聞爾官吏目耳俸不
能五斗爾率妻子躬耕可有也烏為乎以五斗而易爾
七尺之軀又不足而益以爾子與僕乎嗚呼傷哉爾誠
戀兹五斗而來則宜忻然就道胡為乎吾昨望見爾容
蹙然蓋不任其憂者夫衝冐霧露扳援崖壁行萬峯之
頂饑渴勞頓筋骨疲憊而又瘴癘侵其外憂鬱攻其中
其能以無死乎吾固知爾之必死然不謂若是其速又
不謂爾子爾僕亦遽爾奄忽也皆爾自取謂之何哉吾
念爾三骨之無依而來瘞爾乃使吾有無窮之愴也嗚
呼傷哉縱不爾瘞幽崖之狐成羣隂壑之虺如車輪亦
必能葬爾於腹不致久暴露爾爾既己無知然吾何能
為心乎自吾去父母鄉國而來此二年矣歴瘴毒而苟
能自全以吾未嘗一日之戚戚也今悲傷若此是吾為
爾者重而自為者輕也吾不宜復為爾悲矣吾為爾歌
爾聽之歌曰連峯際天兮飛鳥不通遊子懷鄉兮莫知
西東莫知西東兮維天則同異域殊方兮環海之中達
觀隨寓兮奚必予宫䰟兮䰟兮無悲以痌又歌以慰之
曰吾與爾皆鄉土之離兮蠻之人言語不相知兮性命
不可期吾苟死于兹兮率爾子僕來從余兮吾與爾遨
以嬉兮驂紫彪而乘文螭兮登望故鄉而噓唏兮吾苟
獲生歸兮爾子爾僕尚爾隨兮無以無侣悲兮道傍之
塚纍纍兮多中土之流離兮相與呼嘯而徘徊兮飱風
飲露無爾饑兮朝遊麋鹿暮猿與栖兮爾安爾居兮無
為厲於兹墟兮
祭王舜卿文(楊慎)
古語有之同病相憐同憂相救嗟君我之形蹤何斯言
之相副憶嘉靖之甲申當金商之辛候昧一鳴以斥仗
同三進而及霤嗤蒙梏之未脱冒瞽言之難奏紛巧言
之易如慚面甲之益厚違天顔于咫尺褫龍章于闕右
落孤影于清潯下承明于紫宙予孑孑以無依子煢煢
而在疚聯&KR1467;艛于潞水朅啽藝而相叩赴嚴督以南征
悵非狂而東走交呻吟于蓬席忘饘粥于昏晝苦弔影
於罔兩甘生涯于鼪鼬君違秦而巴僝我去蜀而滇僽
哽題紳以分袂各扶傷而攜幼恨天隅之一柱望月弦
之幾彀捧戎檄以予歸喜少城之君逅訝垂白之如新
命重碧以話舊歌嗙喻以無解語聊浪而失讀聽南音
于西林主北道于東阜發孤笑于羣憂伸眉顰于面皺
吟江鴻之夜度賦鬼車之晨雊雜懽悲于須臾類栩夢
之一宿汨甲鼂以吾行牉兹會之難又望朔風而開襟
怪嗣音之不復竟庚子之日斜忽辰巳之相凑喪資斧
于旅巢嘅河清于人壽感徒繫于匏瓜惻不食于井甃
涕却留而己零杯欲奠而先覆嗚呼盈萬物于兩間恒
接搆而心鬭何淑貺之罕臨而良辰之希遘巾柴車以
碧紛蒙駑駘以未就既貧尼而富虎且芝焚而菼茂豈
黔嬴之混施兼造物之垢瞀屈天問其焉陳柳天對兮
焉咎惟珵美之莫藏樹令名其不仆匊芳聲于皎日等
塵劫于刻漏慰夫君兮九原庶斯語之不謬聲己吞兮
何言䰟來歸兮兹侑
祭張南園文(楊慎)
嗚呼九齡起於嶺嶠公府生於愛州異人必出乎間世
竒才豈限於遐陬鳴一時而聲百代峻泰嶽而光斗牛
非文光之衣被筆端之冥搜邪文弊于宋至今而極析
理則若先生之語錄舉子之講習叙事則若官府之青
簿郵亭之赤歷萬口同辭千章共律公痛其弊思拯其
溺乃培以周孔之根柢斷以荀孟之斧斤飾以揚馬之
藻帨揖以班范之光塵豈惜俗士之喋喋寧隨學子之
賓賓乎是以崇經宗古存乎文演雅正情存乎詩冰釋
理順條入葉貫存乎博排奡妥帖幽秀古豔存乎竒當
弘德之間人文之盛有先秦之風格駕西漢之鴻辭者
實公為之摧䧟廓清噓枯吹痍著先鞭列前龜也嗚呼
公發蹟文部則昌黎曾官之地卿職輶軒則子雲所訪
之司迴翔三事之署婆娑九列之儀乃思北海之卷懷
追東野之不施詠薖軸於千澗賦輪輻於清漪使霖雨
經濟韞櫝於不試丹青神化韜鍔於無為蓋英華盛者
鮮實碩果盛者披枝造物之所靳而乘除之所宜自古
文人同出一軌而於我公乎何咨然而鮐背五福踰乎
八齡蟬嫣三世見乎雲仍松茂柏承日至川增則又自
古文人所享之未曾也嗚呼著述富於班馬期耋希乎
喬松眼中全福誰如我公乎公與先人通家三世同朝
衣冠異姓兄弟慎自冲齓拜公丈筵撫頂檢鏡加膝賞
甄勖以六書之學授以正始之篇納交冢嗣同業共傳
晨夕亟見寒暑匪遷世講之懿海内無先自公歸田違
公廿年朅來罪謫在滇之堙升堂謁公實獲願言問先
子之啟處拜父執如曩前除以安館示以新編牛腰束
於卷帙蠅頭盈於簡端解蒙發覆暴濕熙寒嘆先哲之
風烈訂後進之愚頑喜公之矍鑠服公之精專餘力尚
綴於虞初九百戱穎且及於㡧&KR2594;三千方擬壽于天鹿
忽承訃於笮馬奔弔阻於臨棺酹奠隔于執斝懸旌過
駟之隙蜚翰見龍之野有窀者穸有臺者夜公行歸矣
何羨乎白雲帝鄉青霞仙厦邪望風悲思揆日緘辭上
以為海内斯文悼而下哭吾通家後進之私嗚呼我公
尚其饗兹
祭李默菴文(何景明)
正德十年四月中書舍人何景明聞默菴先生李公之
喪哭之逾旬乃束幣為文附其使還告于公之靈曰嗚
呼古人言感恩易耳知己難也景明于公所以慟悼吁
涕不能自巳者匪徒感恩重知巳之難也夫景明昔寓
于公是時有毛夫人也公執詩書毛夫人執燈燭晝夜
課景明誦讀居也視衣食還也饋車馬此豈不有父母
恩邪是時景明幼孺非有能知也公以成人禮之又日
察其言動中善者稱于人其所望見又皆可以施之天
下百世者不以時世富幸榮慕也公嘗盛衣冠入召景
明語毛夫人在傍公謂曰汝視予貴耶它日是子貴奚
翅予邪然我所重望者匪為能貴巳也嗚呼古人謂知
己有若此耶白首握手終日語心而不知者何可勝道
邪古人曰無德不報又曰為知己者死今公逝矣毛夫
人又先亡矣景明雖欲報而死也無日矣他日縱有能
施于汝佐諸子然二尊人又安能知耶矧汝佐諸子又
能自大予又安能有施也雖然公所望見予者豈在報
耶在望見景明之自能就立耳今雖能取一第為一官
使公及見然所自就立者已弗若公所望見者也即它
日又有能自就立公又安能知耶矧景明寡昧弗達所
自就立欲大於往日如公所望見者又安能有也嗚呼
己矣何以酬公之德而副公之知邪山川伊阻不能棄
官赴公喪執紖道軛我懷之悲惟公有靈鑒之已矣嗚
呼哀哉
祭楊五文(楊繼盛)
嗚呼論友于三代之上當取諸縉紳休采之列論友於
三代之下當求諸山林草澤農圃工賈之間蓋君子小
人之迭為隠見每隨時勢之盛衰而正人君子之相與
惟取其義氣孚固要不當必以區區之勢位拘也自予
登第除南銓始識西泉於賀客中然時猶以為特豁達
磊落人耳及予以諫阻馬市被罰遠謫雖骨肉至親亦
惡其後于家而拙于官樂其死而幸其不歸也西泉乃
慰嘉禮送之意反殷於初則其相與之情巳出尋常萬
萬去年春予以狂直排奸被杖繫獄其際誠危矣平昔
指天論心者懼禍之及己則遠絶之不暇同時交遊者
疾名之勝已則非毁之惟恐其不足而素以義氣著聞
豪傑自負者恨言之侵已且售計投石要功洩憤于權
奸之門其孰與我乎西泉乃三視獄中通問不絶其徬
徨拯恤之意又殷於初雖齪齪庸賴輩惕以重禍不恤
也則與人交遊之善視世之以勢位相與者其情之厚
薄為何如哉西泉之行誼在鄉曲聞望在遐邇固難以
盡述然即此一節則其立心制行當於三代以上人物
中求之矣視世之縉紳貴顯隨時異情者其人之賢不
肖為何如哉二月初載攜迺郎慇懃視問握手交語傾
倒肺肝相别無幾訃音頓至噫不棄我於患難如西泉
者幾人而又奪之俾孤我於患難之中嗚呼痛哉西泉
之正人君子使見用於世必能糾合善類不相背負可
以同心共道克濟時艱縱厄於無位使假之以年必能
表勵鄉邑寬鄙敦薄其挽時俗而躋之三代之上可幾
也乃竟突然而逝老天何戕善人之酷如是耶世之生
理巳絶宜速死而倖免何限乃濫及正人君子如西泉
者老天何福善旤淫之不公如是耶毋乃西泉命嗇適
遭或然之數爾耶抑西泉古直不善媚天爾耶凡此數
者皆不可曉狂直粗性甚為不平恨欲飛步太虚親問
老天死果錯謬乞使生還更舉宜速死而倖免者代之
庶可為作善作惡者勸且警也
祭武功伯文(并䟦)(史明古)
嗚呼丙子丁丑之際天理蓋幾乎熄矣然公不顧殺身
滅族之禍起而救之然後君臣父子兄弟之倫一返乎
正此蓋天生我公以相皇明無疆之祚也功高受謗遠竄
南服乃天下之不幸豈獨公之不幸也哉竊嘗論之自
有生民以來撥亂反正之功惟唐之狄梁與公而己然
狄保其身公罹其禍此特出于身存身亡之異耳非智
有淺深功有大小也使狄在當時與五王俱存其能免
于三思之殺否耶悠悠之談論人巳然之迹以為監國
病篤不日當薨神器自有攸屬何必公以生事邀功哉
群議附和如出一口嗚呼為此說者其亦不仁矣夫大
寶不可以久虚姦雄之人常利國有釁當此之時歴月
不朝中外危疑咸懼生變萬一有亂臣賊子窺其間則
生民之禍未有涯也故公獨决大策翊戴先帝宗社危
而復安彛倫斁而復正四海亂而復治三光晦而復明
此所謂萬世之功也而談者反有以病之其亦不仁矣
且唐之武氏年己八十旦莫入地中宗已正位東宫民
無異望彼易之昌宗輩直狐鼠耳非有絶倫之材過人
之力也張崔之流胡不待其自斃而奉之顧乃旦夕聚
謀稱兵宫禁汲汲以迎復為哉蓋其所慮有與公同也
唐之諸臣既不見非於後世則公豈宜得罪于天朝哉
今天不佑善竟奪公壽某等荷公之知痛公之殁用敢
論公之大節侑此一奠靈其鑒之
或謂鑑曰子為此文子將得罪矣且國家授受自有常
典徐公豈當預哉蓋公假迎復之功以為富貴之資爾
嗚呼是誠何言哉夫君臣大節根于天性苟利社稷當
死生以之豈有見其危難而顧利害以為身謀也顧利
害以為身謀此乃妾婦也非大臣也當此之際釁隙既
成三宫之情不通中外危疑人心洶洶咸不自保而二
三用事大臣以預飬立太子之策咸懼得罪于先帝其
無推戴之意審矣故有選立皇儲圖為自立之計者不
一而止一時羣有司百執事之人方將仰承俯就之不
遑尚敢措異議於其間哉而先皇帝在幽閉之中至穴
牆以通飲食勢同狴牢于時外之君臣惟懼垣牆之不
高扃鐍之不固方日夜密謀而外求君簒弑之禍將日
尋矣然幸而奸謀之不遂者宗社之靈故耳然自古臣
弑其君子弑其父者皆以身處危疑而然彼亂臣賊子
豈忍為是惡逆者哉特以偪於事勢不得不為此以絶
人望耳攷諸史册班班可見故華督之弑宋殤子翬之
弑魯隠高渠彌之弑鄭昭南宫萬之弑宋閔慶父之弑
子般商臣之弑楚成李兊之弑主父劉劭之弑義隆皆
以得罪畏誅姑欲脫死于一時也然則先帝當此之時
豈不謂之至危而極殆乎而公奮不顧身决此一策翊
衛先帝出險難之中尊居九五君臨天下以安宗社其
功可謂偉矣但以震主之威易生讒謗此正李泌所謂
殺身者五不可耳豈公之罪也哉彼妨功害能之臣惟
以成敗論人而不揆諸理吹毛求疵誣謗百端嗚乎惜
哉昔宋光宗以疾不能主其父孝宗之喪宰相留正請
立皇子嘉王為太子因内批有甚好及退閒之旨樞使
趙汝愚請太皇太后代行喪禮遂擁立嘉王即帝位于
重華宫是為寧宗初不請命于其父也然當時不以為
邀位後世不以為生事良以安社稷之功大也雖汝愚
為權姦所忌誣以謀為不軌擠之以死然不久復其官
爵史冊書之以為美談蓋是非之定不於其生前而于
其身後也且光宗君父也寧宗臣子也先帝君也兄也
景皇臣也弟也以此方之孰重孰輕孰順孰戾則是非
之辨將不待講說而自明矣鑑之于公雖忝鄉郡人品
既殊事功亦異何苦而與衆說迕哉况國家之典固非
庶人所敢議蓋痛公之忠誠不白于世不勝其耿耿而
有此將以竢夫後世之知留趙二公者爾雖以此得罪
不悔也
祭少保公文(徐渭)
於乎痛哉公之律已也則當思己之過而人之免亂也
則當思公之功今而兩不思也遂以罹于凶於乎痛哉
公之生也渭既不敢以律己者而奉公於始今其殁也
渭又安敢以思功者而望人於終蓋其微且賤之若此
是以兩抱志而無從惟感恩於一盼潛掩涕於蒿蓬
祭張太僕文(徐渭)
太僕公將以萬歷二年十二月之二日内於幽其末交
某以十一月之十有二日割羽牲一從以果羞黃流而
告之曰嗟乎公之活我也其務合羣喙而為之鳴若齊
桓將存江黃温弦之小國而屢盟魯宋陳蔡於春秋也
其同心戮力而不貳其長公堯夫既遺人以麥矣而文
正樂之不問其傾舟也其拳拳於斯事之未了而竟先
以往意其心若放翁志宋土之復已不得見而冀聞於
家祭之告一念與一息而俱留也夫以公德於某者若
此即使公在某且不知所以自處而公今殁矣將何以
為酬也嗟乎此某雖不言而寸心之恒終千古以悠悠
也
祭少顛文(徐渭)
計子與予游適三十年淡如也而獨篤於今下獄之七
年子其幾于反炎涼者耶殘于瘍而牀且杖十年矣顧
飲不廢而竟餞往於酒子其幾於忘生死者耶即吾求
交於世得此亦難而顧得之方之外耶向來十餘日而
不死我一送藥於子子一問法於我而竟斷往來信耶
凡此者皆可痛也而吾日衰矣其尚能痛以淚耶當澆
之以酒耶而吾窘囚耶其能外楮與香而别辦耶吾待
死人耶即死當飲子于地下儻不死而能澆子于塔尖
上借如意而擊以歌耶又何如以為情耶子方外士耶
又反炎涼者耶忘死生者耶使有知而聞予之言耶其
亦悲也耶其不悲也耶
明文海卷四百七十四
