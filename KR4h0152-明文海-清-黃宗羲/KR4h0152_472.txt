明文海卷四百七十二餘姚黃宗羲編
墓文四十四
雜類
張鴻臚墓銘(歸有光)
嘉定之南有地曰南翔張氏世雄其土迨適耕翁力田
積居家至不貲翁長子早卒次生君少學進士業入太
學一試秋闈不利然翁家既饒以貲奉其子游京師君
又才雋諸公貴人皆樂與之交以選為四譯館譯字生
除鴻臚寺序班鴻臚所選用其屬綺紈子弟君于其間
偘偘自將寺中號為閣老序班每朝會臚句傳多舉不
如儀者輒引去治罪久之乃陞為司賓署丞奉使至邊
犒軍歷太原雲中雁門兵官皆戎服執櫜鍵負弩矢迎
導從士數百人儀衛甚盛以登五臺山觀清凉寺人以
君為榮既竣事南還丁外艱服除赴官逾月又以内艱
還時海上有倭奴之警君家最邊海上數跳身遁常以
天子仁聖稽古右文制禮作樂殆歷三紀天下和洽四
裔向風日月之所照莫不賓貢竒琛瑋寶呈表怪麗絡
繹于館候無歲無之君時在司賓親見其盛矣一旦窮
島小醜懸度大海來為侵盜使江淮千里之間靡然騷
動每言及常憤邑數為大帥運籌策帥亦竒君數從君
問計會君亦巳服除賊勢稍解將治装北上尋病不起
時嘉靖三十四年九月二十四日也年止五十六君之
奉使也以二親老在京師殆逾十年因晨夜馳歸省之
巳而連丁内外艱中間一至京師坐不及安比服除京
師貴人數以書促之竟不能至而卒人以是惜之君諱
梓字子道曾祖某祖某父某是為適耕翁以君貴封鴻
臚寺序班母某氏封孺人子男一人善鳴女二人長適
嚴治次適丘權皆某孺人出也側出子一人二元尚幼
張氏先未有顯者自君始登朝著而從父弟懋最後乃
登進士焉善鳴以其年十二月十二日葬于某原來請
銘銘曰
吁嗟張君志高騫執法殿陛何肩肩象胥之職嘗優閒
從容日見王會篇歸來滄海波濤連毁瘠苫凷歷二艱
永矣長逝無北轅用之不盡彼蒼天留其餘者遺後賢
我為銘詩刻其元
趙汝淵墓銘(歸有光)
宋熙陵九王子其八為周恭肅王元儼恭肅王生定王
元良定王生安康郡王宗繹安康郡王生南陽侯仲鑛
南陽侯生處州兵馬鈐轄士翮士翮始遷嚴陵士翮生
保義郎不玷又自嚴陵徙浦江不玷生三觀使武經郎
善迎善迎生武翼郎汝□汝□生崇傒自定王以後至
崇傒始失其官為士庶崇傒生必俊必俊生良仁始自
浦江徙吳今長洲之金莊也良仁生友端友端生季永
季永生同芳同芳生瓛瓛生四子濓潛深濱潛者汝淵
諱也汝淵於兄弟次在二授室於崑山真義里朱氏汝
淵年六十有六卒嘉靖四十二年十二月某日朱孺人
年五十五卒嘉靖三十八年正月某日生子男一人世
貞孫男四人和平和順和德和某皆夭最後生和敬孫
女一人其葬以隆慶二年十二月某日墓在長洲之某
鄉宋自青城之難王子三千餘人盡為北俘其散處四
方僅僅有存者若周王之後以詩書世其家故譜系頗
可考其在長洲同魯其賢者也同魯於汝淵為再從父
汝淵夫婦孝敬修士人之行世貞方將以進士起其家
世貞于予先妻魏氏内外兄弟也故屬余銘銘曰
宋失維城宗淪于北哀哉重昏鼎折覆餗不仁之殃逮
其九族存者孑遺逃竇而延恭惟肅王當世稱賢宜其
孫子百葉以傳宜君宜王今為士類亦修于家魚菽以
祭曷以銘之不愧其世
從叔父墓表(歸有光)
歸氏世著于吳自唐天寶迄于同光百八十年以文學
科名為公卿侍從有至令僕封王者吳人至今紀之宋
咸淳間湖州判官罕仁居崑山之太倉頂脊涇洪武初
徙今附城須浦上六世之墳墓在焉叔度逃難走夜郎
邛筰間有神人來迎將之宜興徐文靖公為之作傳叔
度再世為我高祖諱璿承事郎生我曾祖諱鳳城武縣
知縣城武公三子長我祖諱紳仲叔祖諱綬季叔祖諱
綺府君仲之子也諱格後更諱于德字民從弘治間曾
祖父母與叔祖一歲中俱亡府君少孤吾祖教之後常
依季叔祖以居恩勤撫育二父之功為多其後吾歸氏
之在海虞白茒浦者兄弟皆修學延致府君府君遂盡
室以行白茒瀕江海府君築居田野中四望寥曠每秋
風落木慨然首丘之感然去歸市隠隠莽蒼間歸市諸
兄弟家也時時相過從會集府君是以喜曰吾居此殆
不乏跫然之音也府君雖在海虞界與宗叔諫猶籍崑
山博士弟子歲皆有米廩之養諫復推其半與之蓋白
茒諸父兄弟三十餘年睦友任恤之義可尚焉然性曠
達高簡獨以宗門相依他無所屈也嘗與人友善後其
人貴顯終身不見其面有所得飲酒輒盡以是不能為
家而少有異稟讀書過目輒成誦能日寫經義百篇人
見其無所事學而藝甚習數試不第會督學御史牒至
府君當貢博士有所私持兩端上請御史墮其計遂以
府君為次還至揚子江大風雨連日不得渡忽感疾腹
脹泄痢府君母龔氏青縣教諭紱之女山東左布政使
清惠先生理孫也家世科名府君少隨諸舅計偕北上
至是歎曰吾少從舅氏觀都邑之盛宫闕官署街術至
今歷歷記之天子致治中興建明大典數事及備禦外
國吾方壮年不得有所試今老矣且將一望闕廷而竟
不得往命也夫府君卒于嘉靖三十八年某日年六十
有五娶張氏修武縣知縣謙之孫卒于嘉靖三十年某
日年六十有三生男四人有恒有倫有守有徵孫男四
人士弘士毅士和士達城武公墓在須浦上先祖妣及
仲叔祖父母祔左先妣先姑祔右先姑以下無餘地故
為新塋海虞萬歲涇之隂南去白茒浦百武禮公子始
來在他國者後世為祖謂之别子明有始也又曰去國
三世爵禄有列于朝出入有詔于國若兄弟宗族猶存
則反告于宗後明不絶也嗚呼宗門衰落吾叔父竟羈
窮以死能不為之悲慟哉其葬也叔祖曇以下皆自崑
山往哭之同學諸生上其行于有司友人陳敬純斂賻
贈而弟學顔助葬事尤盡其力云
吳文墓表(唐順之)
文字之變于今世極矣古者秉是非之公以榮辱其人
故史與銘相並而行其異者史則美惡兼載銘則稱美
而不稱惡美惡兼載則以善善為予以惡惡為奪予與
奪並故其為教也章稱美而不稱惡則以得銘為予以
不得銘為奪奪因予顯故其為教也微義主于兼載則
雖家人里巷之碎事可以廣異聞者亦或採焉故其為
體也不嫌于詳義主于稱美則非勞臣烈士之殊迹可
以繫世風者率不列焉故其為體也不嫌于簡是銘較
之史猶嚴也後世史與銘皆非古矣而銘之濫且誣也
尤甚漢蔡郎中以一代史才自負至其所為碑文則自
以為多愧辭豈中郎知嚴于史而不知嚴于銘耶然則
銘之不足據以輕重也在漢而已然今又何怪余兩為
史官皆以不稱罷而姻戚閭里以其嘗職史故往往以
銘辭見屬嗚呼試點檢前後所為銘其如中郎之愧辭
者有之乎無也余進而位于朝不能信予奪于其史退
而處于鄉不能信予奪于其銘是予罪也雖然予奪非
予之所敢也是以欲絶筆于銘焉其或牽于一二親故
之請有不盡絶者則謹書其姓名里宦系世卒葬月日
此外則不敢輕置一言雖不盡應古銘法亦庶幾從簡
近古之意焉墓有銘有表表亦銘也今予所為表者是
維按察司照磨吳君之墓據君之族孫進士禎所為状
君諱文字從周號鯁齋世為無錫之閭江人大父諱某
云云君少讀書為邑諸生後援例入太學凢兩試不中
第已而選福寧州幕官陞山東按察使照磨不赴任遂
乞致仕家居凢幾年病脾一歲卒嘉靖某年月日也年
七十有五墓在閭江第二灣祖塋之次葬以卒之又明
年某月某日將葬君之二子忞慰詣余請文而君族弟
從夏實為之先二子且致君遺言曰吾死汝必于唐太
史乞言焉從夏為吾母任宜人後母之弟其人恬靜有
守余雅重之故其為君請不可辭而余嘗兩會君于京
師其氣温然謙厚人也始改官而乞身賢乎冐競不知
返者君之遺言又如此嗚呼君豈以余不能為愧辭也
乎故余叙所以不敢輕為銘之說及所以銘君之故而
謹書君之姓名里宦系世卒葬月日為文而授之忞慰
使鑱諸墓上
明文海卷四百七十二
