明文海卷四百五十一餘姚黃宗羲編
墓文二十三
名臣
明翰林院編修止菴張先生墓碑(瞿汝稷)
先生諱洪字宗海祁州人毓靈于侯甫娩五日而母郁
亡父常復客燕不歸靡為顧復張翁炯媪丁憐而乳之
故從張姓幼穎睿詩書臚傳精義神會識者已知其非
凡矣就計然策逐什一資大起踰冠比鄰事連戍滇黔
寧王一見才之遇以國士都護瞿登之賢閣無何木邦
刁干孟亂逐部長思倫法高皇帝詔三司議勦撫便計
衆多謂雕題互攻我可勿預先生語都護曰思倫法擁
三十六甸之衆嘗蘭入寇景我師禦之帥馮成敗績後
雖讋黔寧之威舉部歸順國家即彼故地授宣慰其強
未殺今彼之亂是天授我宜討木邦而示威分建以殺
其強彼既被逐得復雖分建猶戴賜是恩威並流固内
弱外完策也三司因其議議上上俞行遂捕斬刁干孟
以其子與思倫法並授宣慰西南頼耆定既以明經徵
授靖江王教授稱病免永樂元年以行人徵旋使日本
復使吐蕃董茶馬既緬甸宣慰那羅塔殺孟養宣慰刁
木旦而據其地奉詔責那羅塔歸所侵地立孟養後那
羅塔未拜命六往諭始如詔夫蠻邑惟力是怙而無寸
兵徒騰頰輔收既侵之區宇續既絶之君長比績隨賈
侔勲唐馬豈趢趢能窺哉竣事編摹大典晉行人司副
洪熙元年擢翰林院修撰宣德元年同修仁廟實錄五
年引年致仕比歸杜關謝將迎日事著述有周易會通
尚書補傳詩書正義春秋說約禮記總類四書解義琴
川新志日本補遺歷代詩選史記要語等年八十有四
卒今篇帙湮滅索之好事汲冡靡藏河間絶獻而苖裔
寂寥宗姓無考詞同中郎餒甚羊舌窀穸之託樵牧來
登嘉靖末郭徵君登賢至祖壟得仆碑剥落不可讀僅
有先生姓字知為馬鬛所寄但謀復封樹繚以修垣逮
萬歷戊戌太學生徐汝良謂非表以貞石則無以示永
久特營碑石于是徵君子梧乞余文勒焉嗟乎大暮同
歸聖賢莫度秉彜好德今古不渝張先生宦轍茂于媺
烈邑乘列于名臣生宣威于萬里死不保於一抔谷遷
陵變詎可前期芝焚蕙歎何堪旋視夫嬴秦稱虐尚表
展封唐德方明首隆僑窆昔人於鄉桑梓必敬此日追
遠儀刑未磨遺文己不可求於茂陵靈冢可使冺于原
兆諸君子力為章之均可尚矣勒碑示遠其辭曰東則
日際西則月竁北及蒲海南窮緬裔溟渤無涯吞吐天
地夷徼嶃岞出入瘴癘獨秉一節奚遠弗詣卉服文身
旃裘椎紒豺虎為姿猰㺄同鷙三王所外五帝莫制先
王有諭脅息聽誓生控蠻邦窮髮悚企死靡自衛不保
遺骴狐狸潛搰牧䜿嬉戲含識有覿疇不掩涕爰復垣
封刻銘永眡凡我君子幸繹兹誼於萬斯年克襄毋替
劉士和墓表(湯顯祖)
嗚呼此吾友人司成公劉士和之墓也予欲與其為天
下事而君已矣君起家壬午歲舉江西第一人廷試進
士第三人授編修翰林院司業南雍改坊允補經筵日
講官以侍讀主北闈試以侍讀掌坊事終大司成戊戌
夏四月吾師相國張公以決贊東征事與首相蘭溪趙
公異同幾中不測而去所常往來論議者皆受重劾而
君與焉賴上明聖指應秋曰此清士也安得在此下部
院議而吏侍閩裴公掌院閩郭公以下皆曰劉司成耿
耿為人不宜横加誣詆為分别言之君得請以去歸二
年為庚子春哭鄧少公文潔公于豫章過信州登龍虎
而下見仙人遺棺慨然有遺世之想歸而秋病滯服下
藥太過竟不已至冬十月七日起衣冠端坐而逝嗚呼
哀哉人亦有言膏火自煎而磽器先缺君狀貌笑語不
踰中人而志意常在千古目烱然如巖下電面多赤氣
與對食從容而後能下咽予常憂之夫為人寬然而靜
者壽也君不其然假柄而得天下事為之亦非可以譟
法而久况夫道不可期而業不可意遂即其自語幾稱
無所與然亦豈能亡介介於懷哉嗟夫天下未受其明
而果在於用其明此所謂膏火自煎者也善天下之善
也其不善者亦天下之不善也吾惡足以與之而烏足
以勝之仲尼知其然苐曰舉爾所知而巳君好惡明甚
每見人未嘗不問天下賢士與其不然者出不能忘於
心入不能忘於口君之地非能自去留人也言善未必
不去言不善未必不留而祗以見怨夫世之善少而不
善人多則怨君者固多于德君譬之器翰林者藏器之
處也日磽磽然取其所藏者持以示人而能無缺乎其
勖無端倪者曰君張公之所親舉動不能令人無疑嗟
夫士亦視其所親何如張公豈不可親者耶言道德而
負經濟故天下所屬心屬為名相一出而隂為國本重
顯重定邊計意念皆在國家獨其發決太蚤未能收拾
天下賢士厚集其勢而輕有所為臣不密則失身勢固
然耳豈張公為人眞有不可親者也君平生蘊積憤發
欲有所抱用于時誠不欲厚自遠引然亦何以遠引
為也且吾與君私語張公行事君亦常為戚然非苟為
同而巳唐柳子厚天下之才俊賢人也王叔文世之所
謂狂劣無底者也非呂非葛庸衆人知之柳子讀天下
之書懷堯舜之業豈其識之不及此夫士惟不欲急世
患而成功名也欲之必起而環視於世儌倖於其有所
同心者幾附焉而相與以濟唐之患未有大於宦官典
禁軍者也前後執事多依倚其中以容以進慮無及除
滅之者叔文瞷然發端雖未竟其謀不可謂無呂葛之
心矣權賂之劾蓋其事後中官所為史因而惡之當其
未敗時但意其名正而事成唐室可興安見夫叔文之
不可暱就也况夫張公者負經濟而言道德二十年以
來天下所仰為名相者耶易之觀曰觀我生進退又曰
觀其生我者我也其者世也我可而世不可則無傷我世
可而我不可則無傷世如此以觀則我與世機可以相
用相生而不死若君之進退非不詳於所觀蓋子厚所
謂大人欲速其功耳天下士亦安可以成敗論也嗟夫
子厚巳矣友莫若韓退之退之序子厚死但記其易播
一事至其委曲用世之志不為發揮一言意退之亦猶
人之見乎予欲哭士和君之墓而表其所存所虧以告
後之君子欲有為於世者
亞中大夫山東等處丞宣布政使司左參政南灃
王公墓志銘(許宗魯)
咸陽王生道正將葬其父南灃公其弟道直狀行請銘
狀載事蹟幾萬言余乃撮其大者為誌而銘之誌曰南
灃者用世才也諸所履歷底有成勣其有禆於治無右
於修復海運之功然其忌於人而棄於時者皆坐是余
故詳焉如南灃由御史晉山東按察副使巡察海道謂
其政莫先於海運者其為議曰國家定鼎上游漕運為
重會通河建萬世之通利海運備一時之權宜二者可
相須而不可偏廢也承安習故似若不可急思患豫防
顧不為首務哉弭節之日備閱圖志延問耆老乃得元
人之故道以及膠萊之新河歎曰嗟乎海運之方我知
之矣夫自安東放舟遵海而行靈山峙其西浮山勞山
介其東薛島陳島石礁林立横浮海中險阻難越故元
人放洋自三沙以達登州西北至於海倉又北浮於渤
海始達於直沽避此險也然牽輓之勞雖節而漂溺之
患亦多故丘文莊有說聞者惑焉以余觀之夫自薛島
之西為馬濠其涯為膠之麻灣北為新河又北為掖之
海倉其地里至僅三百耳若徑於此諸險皆脱元人常
治此道遇石而止今若因地為工鑿馬濠以抵麻灣濬
新河以趨海倉良便乃以事宜請於制使聞於朝廷議
於司空皆報曰可檄下從事議者紛然南灃直任不謝
倡言曰天下無不可舉之事亦無不可成之功民可與
樂成難與圖始苟能足國裕民吾負謗奚惜於是擇吏
授規諏日即事誓告靈神督戒有衆斤斧肆力火烈具
舉馬濠之石焚如而燼海水流滙麻灣以通河渠奏工
矣計其延十有四里其廣八尋有竒其深半之於是江
淮之舟達於膠萊官不費財民不知勞公私賴焉計其
經始及於底勣凡三閱月耳土人德之立石頌功巳而
復事新河之役濬淤夷險立防以蓄洩浮梁以渡渡設
吏以司守規畫垂成即有山西之命於時制使疏請衆
庶輓留不報而去河工由之中廢論者惜之先時工作
寮友有不協者移書紛更南灃舉措不問其人銜之逮
其居憂於家乃嗾言者誣以妄興海運迄無成功疏奏
報罷南灃復歎曰嗟乎事之成敗在天人之出處有命
吾何容心哉然海運必當復萬全之謀必不可忽吾死
不敢易此念也更著說以告世人噫其亦見定而守固
者歟既數年臺諫薦休廢首列南灃亦以海道被讒而
言是公論之不没也南灃筮仕為御史分曹南臺持憲
不阿論奏不詭其請釋大禮諸放臣及論罷南都添設
鎮守二疏尤為人所稱說初使山西清理軍伍稽察案
牘究心所事即行陣充足淹弊釐革其再按山西也時
值荐饑且罹鹵患下車即請帑施賑民藉以生乃其周
邊方之處置而武備修急學校之教養而士風振别部
吏之臧否而官常飭嚴府庾之會計而錢穀裕諸所設
施憲度斬斬其決晉藩襲封之疑以杜爭端升潞安州
治為府以弭宿患尤人所推論者總其先後論列皆經
國遠猷裕民至計若崇聖學設總制繩黃内侍之違法
劾席尚書之庇私糾常都御史之怠事參郭武定之侈
僭種種多故海内想望其風采詳載家傳誌不悉云按
王氏之先出於渭南蒼頭鎮諱舜卿者選守文武陵寢
徙居畢郢原下遂為咸陽人有諱珤者國初為宫僚然
皆譜牒無考不可論其世次至諱十者生子士榮士榮
生整整生才初授散官封文林郎江西道監察御史加
贈中憲大夫山東按察司副使配岳氏封孺人加贈恭
人其子即南灃也諱獻字惟臣以居灃渭之汭自號南
灃成化丁未正月二十七日誕生于家少有美質長則
偉軀玉立識見超越初受學於邑人劉君釗十三能文提
學虎谷王先生試補縣學生員繼從司徒近山劉先生
員外郎忠齋董先生受易學又從内翰渼陂王先生受
史學及為古文詞賦學成程於有司輙居上第正德丙
子舉鄉試嘉靖癸未登進士甲申授南京江西道監察
御史丙戌奉勅清軍山西戊子考績勅進階文林郎封
其父如其官其母及配馮氏俱封孺人己丑丁外艱辛
夘服闋改授北臺山東道職如故是歲巡按山西癸已
復命職司臺政巡視京營參預考覈侍經筵欽賜御製
諸詩無逸豳風碑文并大學衍義乙未陞山東按察司
副使職司海道會上上尊號父得加贈如其官母妻皆
封恭人巳亥陞山西布政司左參政庚子春便道歸省
未幾丁内艱是秋抱病家居辛丑春坐論居閑丁未七
月二十四日大命允終壽周甲子而竒一戊申十一月
之朔葬九嵕山陽畢郢原南灃有子二人長即道正監
生娶張氏次即道直舉人娶張氏監察御史緯之女繼
娶柳氏孫男子三人淑田淑頥淑止孫女子一人南灃
性寬惠而操貞方有教民之政有周世之略有居鄉之
譽余自為諸生時友其人知之為素每歎其才不究用
也銘以闡之其為世道計耶詞曰轟耳之音聽者悸奪
目之采視者蔽震代之績論者忌從古則然今何異耶
行則奚翊止亦何尼不維其躬維其治耶我懷世矣怛
其喟矣
明文海卷四百五十一
