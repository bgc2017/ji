明文海卷四百十二餘姚黃宗羲編
傳二十六
孝子
李掾(耿定向)
李掾者余里中人也名學梅初為臬司幕下掾當世宗
賓天詔下諸司哭臨時掾伏庭下哭之獨哀督學顔沖
宇氏義之因晉署司刑功曹云掾兄弟凡四人掾為嫡
且長餘孽子掾父暱諸孽而疏薄掾田宅便利者采與
諸孽故諸孽富厚而掾獨窘其大父不平欲訟諸官掾
跪大父膝下泣曰弟吾手足父鍾愛弟即愛我奈何以
腐鼠傷父意且也控孫訟子以子懟父匪彛大父乃巳
里人稱其讓尋母死掾廬墓所者三年往見廬墓者率
為廬居或為茇乃掾煢煢獨棲莽間暑雨一蓋嚴冬一
藁席耳又苦貧日不免以拮据生理出出必返即深夜
必至墓所一夜至墓近溪滸忽雷雨暴作溪漲不可渡
乃持蓋立溪上望母踊號曰母兒在此母兒在此如是
者達旦又一夜雪積數尺許鄰有耆儒張姓者意掾苦
雪或他之也深夜往矙之席藁卧雪中翳没不可辨環
視久之始見雪中隠隠一髻張益嗟嘆轉語人人近歲
其父死亦廬墓側如喪母里人稱其孝掾從事刑曹也
憲長方某氏亦廉其賢特令督臬獄舊吏督獄者值慮
囚時可坐得若干金乃掾受令即自榜獄中曰諸囚犯
於刑者中多以賄故上令吾督獄者勑法耳若干法而
䁥賄何如此囚一毫不以自凂且從家裹糧具饘粥以
飼囚之無告者又有囚法不應死掾檢牘得其情請於
憲長生之絶口不言恩其人懷百金致私為曹掾取后
察知德由掾也乃置酒飲間更薦幣加金為夀掾艴然
振手去又共稱其廉且仁云掾往歲飭介紹謁余余重
其行見之掾故古貌又冠履敝惡隤然一田夫也余間
與友人談經史或舉其凡未悉其末或憶其意偶忘其
辭掾從旁代對每多助余始知掾亦常涉獵經史者詢
其小師里儒張高長師郭先生慶善甫善甫王文成之
門弟子也其行誼蓋有本矣耿子曰天也命夫其不幸
而不生於元和永建之年乎藉令生丁其際久已公卿
矣乃掾故不善治生其家日落里人無識者咸姗其迂而
行輩或反嫉其矯士貴遇乎哉雖然若原憲高柴輩得
聖人為依歸則又不可謂不遇掾幸受知沖宇矣
二孝子(耿定向)
二孝子都逸其名氏予聞諸長老先生言為紀其大凡
云其一丐子也行乞吳市中吳門有貴人月夜道橋上
聽其下有歌唱聲者下覻之則丐子也坐一老嫗塊上
以所丐得酒捧缶而跪進焉唱蓋以侑云貴人訝詰之
丐子驚嘻曰儂窶人聊為阿母歡耳貴人嗟良久歸明
日轉相語稱異焉後時人窺之見所娱其母者多類是
自此諸貴人每宴輒置餘豆間曰以待孝乞兒也吳下
至今口其事云其一居浙之長興里蓋椎魯人也獨事
母有至性其舊業俱以養母故至衰落僅餘屋數椽矣
其從父猶贏於貲一日飲諸婣呼孝子侍婣多豪貴人
饌且腆甚孝子未及舉即私念曰令何緣得致我母前
耶則時時目左右盻每伺賓所不顧急摘諸甘脆品裹
紙納袖中未見一再御即御若未嘗旨焉紙盡而袂已
盈盈矣縮縮逡巡席間復私念曰令何緣客罷即致我
母前耶會席闌酒酣主人出金巵酌貴客貴客不勝酒
以巵置樓簷間覆以瓦先間歸俄侍者報亡其巵衆客
欲自明約曰請即扄戸令人人袒檢之必得乃已孝子
兩手捫袖中至羞澁也倉卒不得計即謬曰由我詰出
之則曰匿他所矣至夜再詰之則又謬曰求諸所不得
或為他人乘也奈何然當卒償之耳詰辰從父責所償
孝子願鬻其屋且曰幸稍寬我俾先僦屋奉母居令無
訝也不爾懼傷母氏心從父雖嗔恚聽其語亟道母氏
已默默心動矣無何貴客憶前巵乃折簡主人語以故
且曰昨蒼黃歸未有白也將無枉君家僕耶主人如言
檢之得急呼孝子至孝子猶謬對如初從父曰癡兒吾
業已得巵知非君矣顧若何苦自誑負不韙名孝子始
吐實淚淋漓下曰某苦不能勉奉母氏歡而兒女態若
此比諸貴客在設令把我袖將大詬我且重為叔父羞
故寧爾爾從父大感悟因曰若欲孝乃力不能我即贏
餘兩豚犬兒能似爾萬分一不耶乃召前坐上客遍語
之曰是子如是如是忍與吾兒二視哉卒三分其産令
得終奉母氏焉聞其族里至今多禮義人謂遺風所漸
云
贊曰孔子有言啜菽飲水盡其歡斯之為孝乃丐子殆
契是乎世之力能具五鼎八珍前羅而不能令其親一
開顔者豈少哉令人脉脉感愴矣或曰行乞至詬恥辱
親也不知彼營營競進者視乞墦行何殊矣究所止能
以親顯不耶懷肉至自誣事若甚騃可憫乃其顧養一
念即古潁封人奚加焉卒感叔氏風施後世有以也夫
謝孝子(顧璘)
謝孝子名廣字志浩祁門人系出南唐銀青光祿大夫
詮之後由大嶺三遷而居王源由詮公十六傳至忠是
為廣父母汪氏父性狷逸出賈梁宋聞神仙遐舉事志
竊慕之遂遊名山求至人以圖不死不歸其鄉廣幼母
教之學年十六授春秋於從祖方伯廷憲公讀潁考叔
遺羹事廢書泣曰古人一羹不忘其親余有父失養不
顧獨何心哉抑聞朱夀昌失母求之五十年竟獲廣不
生空桑乃忘父母也顧母氏無他兄弟侍養即納婦李
入門七日决計出行纏擔簦誓周四方以冀必見次大
梁得父於小窰旅邸號泣抱持如得再生父摩其頭曰
兒孱孱遠來良苦今與兒歸矣相依旬月戀戀顧慕如
嬰兒信父己變前志顧乃紿廣往汴北取浮貲云同歸
會伯龍起偕兄祿自魯山來會因託二人代侍緣父惑
彼道深得間即脱去滅跡矣比還躃踊既絶莫知所適
忽傳父在魯山即匍匐往尋弗得有郭駝氏者儒生也
哀之因館穀為圖計諸儒生來唁盡憐愛之欲挽留就
學取科第云爾父聞之必來廣以書復諸生其略曰舜
不得親雖攝天子之位猶怨慕而懷憂若余則失其親矣
乃欲務虛名沮實念是誠何心耶仕以求忠安有不孝
而可為忠乎已矣吾求吾父矣辭旨懇欵諸儒生不能
強咸嘆曰孝子孝子聽其辭去歴陳蔡鄭衛之墟達于
荆襄反于河上遑遑如追戚戚如喪舟涉陸跋弗御酒
食夜則稽顙北辰以控精懇凡諸寄宿之舍輒勸人修
孝弟行感動甚衆人亦每每𨗳送窮索幽險渺不得彷
彿母在家病作族黨寓書召之歸歸乃持母泣曰天乎
何置我于蹙蹙間耶人有襁抱稱孤者毒矣我幸有父
而不得見有列鼎調膳者福厚矣我徒有母而不得供
菽水雖謂非子可也仰天大號聞者酸鼻既侍母疾愈
聞武當有道人影響類其父即銜哀辭母以死為誓嚴
戒步拜以往腰貲販賤營給口食至則非是又聞南山
中多學仙侣乃衝暑雨躡冰雪歴風濤崖磴之險深入
窮探難苦萬狀足痺且跛竟不得遇匍匐河汴又十年
形羸髮秃悵悵待斃而已家又報母大病倉皇籲天挽輿
兼程歸至家跪牀下泣曰兒罪當誅求父弗得復棄母
養天地不覆載矣於是躬奉湯藥衣不解帶唾涕必手
承之踰三月而母安又數月乃復逡巡進曰兒初意父
志神仙索居方外窮矣事久不可料嘗聞河埠館人云
有徽商每二三年駕巨舶一至貨盡即去述其容貌行
事儻而翁乎兒因置行篋在彼計今秋冬當來欲往候
之天其或者遂此也母許之乃輿痺往候踰年又不至
徬徨計無所出長號而歸母亦老且病矣日維率妻子
竭力供養結樓日北望冀父來歸又以意繪像朝夕哀
臨或夢挽父裾不能留則號哭達旦至動雞鳴凡飲食
及其所嗜輒投筯不食迨母氏以天年終乃具父衣冠
招魂以窆焉哀慕之心至老不替也年六十有九忽疾
作且起命製衣衾仍口占曰正氣還元造餘辜積厥躬
一生行止定千載是非公遂卒卒後二十年其子祚錄
其孝德委悉成帙謁余為之傳予讀之移晷乃盡訝焉
踰年未敢捉筆問其鄉人曰信然乃作傳著其概
論曰父母所由生也是謂之親生致其愛死致其哀豈
待慮而能哉其或事變外迓弊精殫力以濟所願固亦
天性之自然非有加乎其外也唯夫世教衰替耰鋤德
色往往路人其親而後孝子得著其譽吁亦痛矣如謝
孝子之事間關險奥憂愁疾苦亦云窮矣而持專篤至
於蓋棺猶抱遺憾斯天性純良無慚於薄俗者乎其可
謂篤行士矣
楚岡苦孝(郭造卿)
余纂燕史孝友列傳第非燕弗錄矣每擊節百世上乃
寓燕目擊若鄭之垣者黃崗團風鎮人丁丑歲父遊都
下母王慮夫宕而不返也命之從且囑勸亟歸至都父不
如意為書吏以給垣竊計曰我生十六矣可使父日劬
勞乎執鞭之士其可必求哉竭力付役人下庶朝暮易
為活耳即入薊修足覓錢佐父需至三屯五月五謁景
忠山靈為親夀歲終以所覓歸父于羇旅每持齋誦經
無非為親者日隨父都下間輒垂涕勸歸父不甘數千
里來尚落拓入閭里而日苦父不歸念母之倚閭久矣
壬午暮春朔齋之次日咬左手中指瀝血具詞為禱且
願持齋誦經三年放生施錢各至千止朔望叩拜諸神
五月望病且休遂夢神詰責狀自是益致虔三四載如
一父棄書吏圖他役不遂憤悸成篤疾囊以求醫罄亦
習剔髮餬口而塗益窮于歸垣傷之朝夕籲天有老人
卧道左狂呼環視者多戲之尋散去見垣獨立最久詰
孺子其為何對曰吾見老人長者卧病而不忍去也老
人喜而遽起因覓其酒肉乃罄所有為治具共旅宿聽
談玄卜休咎屢以父母問不答每明發而益不寐焉于
老人所授者敬拜而祠之乙酉仲春五日五鼓在都下
稽首于昊穹曰垣窮旅無厝為親哀禱者屢矣恐不足
為驗今特割左肱以䜟若而不可改請不肖身當之舍
肌而刃若劈紙然父詰其狀為愴然動逮母脇病疽醫
者不治矣夢神人投之藥及告而子祈禱狀寤疽破且
瘥告諸妯娌竒之時别母幾十載矣一日同父觀傳竒
者作孝童狀感念母益深父思大母亦有動色復舉母
所囑纚幾百言而痛哭以告竟執前言不許乃婉辭求
暫歸起居于大母亡何復歸膝下勉許而辭若訣也陽
月啟行負黃米薯蕷及榛栗往歲暮抵家大母徂矣母
散所負示家人且語以所夢即當空合手拜謝因告母
以割肱故而家人咸稱孝云居甫月復北負晚米凍米
數升土魚數尾為别父時所須也塗乏資斧以藝輾轉
求食夏初乃抵三屯父孟陽病卒鄰邸為埋于叢塜矣
聞之哭幾仆熟所負而奠痛稿葬之不可返孑然五内
若烈也土人示從火化則蹴然曰吾甘以薄俗而待吾
父乎哀呼明神曰不肖别父以思母也不意父年未及
中竟為羈以終垣不肖雖傭丏寧甘父作燕山鬼乎奈
家數千里控告無門矣愿自鬻買棺歸葬畢來役以償
此生者再取左肱瀝血立券敢誓于明神庶幾人信之
遂當空而剮作券于塜側荒穢纍纍不可數平時人所
驚過者晚以灰畫圈趺坐其中念佛為父䜟多怪狀不
述明發引魂歸祀逆旅&KR1102;腹背血券悲號于街衢體無
完衣面容深墨有與之飯則曰使吾饑而死歟亡父不
終于此乎敢不拜惠而食諸有薄助以金則不受曰不
足以襄吾事而吾不勝其為報耳於是人咸嘖嘖苦哉
乎孝子云守備邢公謙南陽人聞而召之哀鳴執血券
以自鬻公曰嗟乎吾豈以貨取而宦遊者哉囊固空儻
求奴安忍以孝子為乎姑俟之為爾圖由是浙人金君
印助之棺陶君雲鵬為殯具閩人余為備喪服林子守
谷資杖屨仍有助者則辭之焉乃泣拜于陶君曰不肖
亡父有餘幸賴諸君子就木俾不肖身亦獲成禮邢公
厚賻道里費旅櫬可以長返矣且不忍奴我我忍忘而
奴耶第於諸君子匪報終身何日忘之乎陶君諭之曰
不知爾者奴爾奚為知而願為爾執鞭吾復何以贈哉
因授余簡曰孝難矣孝難矣於今之見斯人燕史氏其
舍諸
外史氏曰余稽諸史其傭丏割肌苟有一足傳况兼之
乎今迹其所為多二氏家教固不重遺體如吾儒者道
然能不從火化以歛首足形且正首丘焉則全親者大
矣視世人但知有身者何如即孝子惟求遺骨者何如
吾儒稱負米以百里外為茲往來數千里與昔所負者
何如雖當從于二氏儒者道過半矣由是縣棺而封負
土可成焉里閭諸君子聞之有不助而非之者哉太史
聞之亦必有定論在余則安知第感其事可以風且戎
籍同余姓亦以宗稱不辭焉而為之傳
趙孝子(夏樹芳)
孝子諱鉉字文鼎砂山人至正間江南羣盜四起祖彦
珪父思善皆以禦盜被害鉉與母吴匿姑夏氏盜蹤跡
之急逃依外姻武林未幾武林羣盜亦大譟鉉母子亦
相失時趙氏家奴有承信者在戎伍中知鉉所在求得
之遣報夏氏姑姑亦避兵姑蘇遂取而鞠焉後十年天
兵平偽吴鉉歸理先業語及母輒涕下不食歲時南向
慟哭絶而復蘇一日辭所親走求吴越間三年歴數十
州不遇行乞嗷嗷淚盡流血後遇鬻牛者會稽旅邸言
狀始獲聚於鄞之晝錦坊相持大慟蓋母子隔絶十有
八年聞者為之墮淚遂奉母還後十二年以夀終論者
以比朱夀昌云直指使者陳馥郡守何澄俱為詩以贈
之有逄人淚滴千行血見面愁消一寸心又有望窮鄞
水雲山路愁絶錢塘夜雨船俱惋惻可痛洪武初監司
上其事時孝子居里中剛直多與物忤高皇帝别有所
中密遣部使者廉其事事覈始得旌萬歷五年入鄉賢
與祀典
論曰蘇子卿間關海外十九年而君臣再覲趙文鼎漂
零吴越十八年而子母重逢豈非大孝純忠上帝所命
合而離離而合鬼神自有以相之與世有親存若亡親亡若
遺者聞孝子之風可以少媿矣
明文海卷四百十二
