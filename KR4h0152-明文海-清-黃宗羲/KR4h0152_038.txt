明文海卷三十八餘姚黃宗羲編
賦三十八
禽蟲一
聞早蛩賦(高啓)
至正丙午五月十三日夜坐中庭聞蟋蟀之聲感而
有賦
龍集丙午仲月維夏祝融當衡蓐收伏駕悵炎氣之興
晝欣湛露之流夜於是蓮塘涵清梧館閟靜纖絺方御
輕箑未屏息號蟬之繁喧罷棲鵲之暗警何隂蛩之忽
鳴寤余寐而獨省稍入戶而侵幃纔緣階而傍井若暑
徂而律變簟色凄兮欲冷迅颷發兮騷騷斜漢迴兮耿
耿方其或咽如啼或激如嘯喓喓孤吟嘖嘖相弔蔭淺
莎之蒙籠翳深叢之窈窕已厭聞而愈逼乍欲尋而莫
照含清商之至音非假器而為妙促素機之惰工亂朱
瑟之哀調未連響於絡緯暫依明於熠燿若乃静院閒
宫荒園廢驛草長幽扉苔滋壞壁候月光而未旦聽雨
聲而乍夕久棄長嫠之婦遠寓窮居之客莫不對境興
愁攬衣動戚謬感年之將逝誤經寒之已積影就燭而
誰依淚横襟而自滴不待風凋漢苑之柳霜隕湘皋之
蘭苟斯聲之接耳即掩抑而摧殘余何為而亦起答悲
韻而長嘆聞七月而在野實詩人之所志今胡早而不
然豈天時之或異乘火令之中衰應金氣而先至推象
類而占之若有兆夫人事然物生兮何常庸詎測夫玄
意抱微憂而何言乃拂枕而復睡
畜鷹賦(劉球)
惟鷹之為鳥有號曰鷞鳩鍾炎精以為武德禀金氣而
多伐謀習學則時乃夏祭鳥而天以秋威以時養翎以
日修非其類不與非其林不休此羽族之雄傑百鳥所
不得儔也是以有炳其文不一其色竦膺而昂脰博頸而健
翮尾以合盧為貴目若點漆之黑喙曲於酋矛趾利於
鐵棘望遠兮若愁胡立屹兮若置石高舉則飄然凌乎
九重之霄漢下視則廓然見乎萬里之山川倏然閩越
忽然幽燕嶽靈不能障川后不能延其奮楊也有尚父
之勇其捕逐也有子産之賢其數飛也髣髴乎學者之
功其以小制大也兼摠乎御史之權故百獸望之而跡
斂衆禽觸之則軀捐豈有情之好殺蓋亦天使其然也
一旦應明詔沽善價貯雕笯覆黃帊足紆碧絲之縚以
為常首冠繢韋之幘而少謝脱風霜於渤澥之濱濡雨
露於闕廷之下顧玩嘆賞徘徊堅駕迺命鷹坊寧厥攸
舍處之温涼之室棲乎丹朱之架肥鮮飽於歲月食息
時乎晝夜幸遇比乘軒之鶴不殊親愛雖入懷之鷂莫
跨使其才不絶倫則是寵也亦何由而迓哉迨乎閉蟄
届候冬狩及期萬乘雷動億騎雲隨則臂以金吾之衛
士乘以内廏之驍騅左右乎紫鸞之駕後先乎翠鳳之
旗入泱漭之野以較獵臨奔逐之時而脫羈是宜竭所
能政厥翅與西旅之獒戮力東海之豹合勢大搏熊狸
小殪兔雉獻獲虞人奏功輿次以羞大庖以實賓器以
為乾豆祖廟有事思效報以萬一求以免乎素餐之愧
則於恩為不孤於德為無負苟饑則惟人是依飽則高
飛而遠去則雖有矯矯之翰善攫之距較名而考實曾
鴟鴞之不如若困阨而賴濟於人為臣而叨食於主蒙
其施當懷其報可不鑒視於鷹而思所以自處乎
異鳥賦(桑悅)
予應會試之京中乙榜除江西泰和縣儒學訓導時
姊丈錢君世恒以進士宰阜平因迂道訪之既至黃
槐見一異鳥形大如鶴五彩爛然其步若凝其止若
懲疑驚曲木者嗚呼是鳥乃靈囿瑞物而與雁鶩同
棲遲於荒烟野水之濱不可惜耶因為之賦以弔落
寞云詞曰
出都門以南騁將存戚乎阜平亂山崷崪莫知其名爰
有異鳥止於林坰目配日月聲含宫商天孫收文於兩
儀龍女取色於五方摛毛繪羽組織成章羞山雞之錦
綬鄙皋禽之素裳肯鬭慧於鸚鵡宜接趐於鸞凰想其
遭嚇于于值觝默默思冥西池神會南極巢凝天根飲
期月窟孰忍拔乎一毛以毁傷乎六翮苟盡命於大庖
視汁滓為恩澤捐微軀以效用異槁死乎山澤繞扶桑
以三匝悵天風之未積覽八表以無羣甘荒壄而遯跡
若乃朝翔齊魯莫迴幽薊愁雲凝空淡日照地傍易水
而孤吟盼金臺而一憩返荆軻之英魂迴燕昭之生氣
匪寄林之常質合虞人之見棄豈不顧望凄涼徘徊警
省瞻層漢而忳情望長空而弔影霜映爪而肌寒月穿
喉而心冷嘆飛烏之迅速知微生之非永安得不以入
谷為安居遷喬為幻景也哉嗚呼飾以雕籠樂以鼓鐘
主人寓目春光融融爰噍其音爰瘠其容用違所樂與
棄同宫吾又安知何者為塞何者為通何者為達何者
為窮雀瑞漢兮同神鷁飛宋兮何凶轉千古以為今合
衆異以為同庶物我之兩忘寄得喪於虛空
感雙雁賦(石珤)
己未歲或餽予雙雁育於庭中問其從來曰弋人獲
之也雖復窮蹙雅有高志蕭然獨立若賢士君子罹
困侮遭播越而耿介絶俗固將終身也予既悲之而
惜其未能即去迺作感雙雁賦
何日月之徂邁兮草若木其易黃慨雙雁之翩翩兮去
霜雪而南征彼弋人之慕之兮乘冥飛之未颺吾徒違
其日遠兮中道失而悲鳴昔南發於衡湘兮北又逾乎
翰海既隨陽以定居兮又銜蘆以伺殆行伍而進有律
兮豈知周之不逮乃為罻羅之所收兮命或懸乎葅醢
噫嘻悲哉物莫不有時兮時不可再來一失其幾兮胡
人不哀方得意而遠適兮恒一舉而千里傳海上之遺
書兮歴烏孫之故壘明妃去而張弦兮文姬歸而按拍
感中夜之哀吟兮寫萬里之明月豈不居危而思安兮
悲羽翮之既傷相眄顧於中庭兮獨徙倚而傍徨棲不
於茭蒲兮失風雲以為翔忽流影之感予兮聲激烈而
慘惶孤臣失志而惝恍兮貞女聞之而淚零維國遠而
交疏兮苟衷誠其未明昔仲宣之去都兮踰荆江以淹
滯陵失援而喪身兮亦胡為國士梏南冠之鍾儀兮縶
越吟之莊舄相賢哲之不免兮固流離其焉悔余獨怪
夫童子之無知兮恒蹴踏而呼之貿貿焉其欲往兮顧
雞鳬而去之念天秩其能序兮内行純其有别富與貴
其莫淫兮豈威武之可攝余獨好此高志兮薦芳泉而
具粒相徜徉以容與兮知謝世之可食羌欲舉而低迴
兮臨干磐而欲放羽被鎩而未齊兮愛莫能其助長鶴
既鳴於九皋兮白鷴翩其遠歸有鸚鵡之能言兮亦振
迅而西飛惟昔先王之觀化兮順物性而明人倫不使
山者居澤兮不使水者居中原誠物情之各適兮亦何
必豢虎豹而羈麒麟古道遠而不可見吾與汝其焉往
離憂患之孔多兮世紛穢而鞅掌無忝爾所生兮吾苟
得其養指歲晏以為期兮雖困鬱其奚喪亂曰
吁嗟雁兮其德一兮其進有列不輕配兮是宜用之
為儀大夫執兮雖則困窮心如結兮彼人而禽胡可說
兮
孔雀賦(張治道)
嘉靖庚子余遊藩府見孔雀四一雄三雌佳麗閒雅
珍竒可愛西北之人不識此鳥偶一見之目耀神聳
衆賓歡賞余亦歎羡感異驚竒觸情動興惜王不授
簡才阻即席歸為之賦以遺同好其詞曰
值崢嶸之歲暮游佳麗之仙洲見南方之竒鳥立浦嶼
之清幽性馴雅而弗驚色儵爚而寡儔禀金火以成形
故文章之孔修怒則危冠閒則舒體尾屢變而如雲貌
恂恭而有禮雖寶愛之周身實珍竒之在尾金閃灼而
浮光翠繽紛而極斐步欵移而幽閒舞按節而迤邐屢
却顧而自矜每含情而獨喜見服彩而生嗔疾文章之
奪已值晦隂以蔵形遇朝陽而刷羽氣糾糾而射人聲
鷕鷕而逐侣離炎方而更珍非江北而為枳遂嬉遊於
宫閣謝飲啄於蓬芑雖鸚鵡之能言何靈表之堪比方
其始也千金勿惜購自南方致不單來到必叠雙跋山
超海踰嶺越江鳥尊人賤地遠威降期一毛之不損庶
千金之可償保一二於千百謹存歿於毫芒恐風土之
弗宜慮寒暑之相妨經年歲而始至豈日月之可將若
乃綺筵初秩佳賓咸蒞罷絲竹之孔歡命雅觀於禽類
爾乃整步肅容揚尾戢翅襄首蹻足斜盼流視意象如
思動止無忌舉喙昂眉似陳其意我生何地兮我處何
鄉恨不如鴻鵠一舉兮萬里翺翔華屋非不可娛樂兮
奈離恨之鑚腸抱幽衷以徙止歴信美而徬徨雖極人
之觀美徒增己之悲傷既來路之弗知又雲天之渺茫
不假容而強顔何異域之流離遠故山之羣匹懷嶺表
之差池類南冠之楚囚每降志而自卑終惠養以畢命
願委身而承怡庶無入而不得同達人之隨時
蠛蠓賦(張治道)
何蠛蠓之微細兮秉隂氣而成形肖蚊蚋而時出兮恣
上下之營營天將雨而靉靅兮固如舂之弗止風聿發
而䬐猛兮旋如嵦之靡停飛則罔離息則靡散雨騁昏
朝晴失夜旦攅仄羃歴拂汩糜漫雖托命於逢霖終絶
生於覩晛時夫蓐收秉令少皞專秋商風震烈密霧四
流草木搖落風氣颼飀鳥畏濕而蔵羽螢韜光而暗投
斯時也爾何地而不生生何處而不游蕩漾閨閣緜羃
林樓既挾風而低昂復帶雨而紛糾將撲之而不滅誰
視之而可驅(叶)伴螅蟀之幽響雜落木之飄蕭(叶)胡杲
杲之不出將攘攘之靡休雖禦寇有取乎湯問喻道不
嫌於孔丘而余也終睹之而靡樂每見之而生愁
鵲賦(李東陽)
爰有靈鳥集於中林修尾長喙玄衣素襟皦皦竒質冷
冷警心我有嘉辰懷此好音若夫飛甍峻閣繡闥雕楹
旭日始照纖飈不生茂樹芳潔繁隂翳清忽促刺以雙
透歘翄翀而迅征刷凝鮮之委羽寫宛轉之幽情紛衆
啅以爭墜屢馴飛而不驚晴雪衝騰其下上閒華匝地
而縱横爾其乍東乍西忽近忽遠棲初危而不定去未
極而終返或周旋其却顧或撆捷其將轉方小佇於中
庭誤遲歸於别舘曳餘音於未絶裊柔條之半綰若乃
玉關遷客金屋佳人淹沈幽圄之士襍遝高軒之賓託
春心於錦字迓曙色於雕輪聽泥金之小勅擁織翠之
重茵曉枕驚夢春山罷顰莫不窮途拭淚幽谷生春或
擎杯以酬地或倒屣而迎門嗤村鴟於牖戶怪野鵩於
水塵不利俗以投好徒增疑而召嗔試比物以引類信
兹禽之足珍乃有上苑虞人五陵年少挾孤彈於懷中
探危巢於木杪智蔵乎其無形禍出其所不料豈百金
之足圖曾不滿夫一笑物固有所偏工意固有所獨適
故知來歲之風不能庇一卵於終日報羅幃之喜不能
解雙顔於漆室彼世態之無常徒因之而太息復有梁
州金印月浦銀橋羨崔梁之窈窕駭魯木之翔翺信慌
惚而莫究徒夸浮而可嘲吾將使茂先卷舌而却走成
式遁辭而先逃見天機之流轉知造物之非雕坐觀物
以自適聊寄情乎離騷
鳴蛙賦(顧璘)
嗟余病之眩瞶閴虛舘而澄神何汙池之湫隘聚羣蛙
以為隣遭暑雨之淫溽鳴聲沸其聒人憎予懷之煩瞀
竟長夜而達晨嘗觀夫蛙之為狀也蠕動沮澤化始科
斗匪鱗匪介形質甚陋修脛何趨怒目何詬囊氣於腹
鼓聲於口呱呱閣閣不中音奏羣喧衆噪不辨誰某幽
人掩耳羇旅疾首矧予卧病無所避走將垂餌以斃之
又不足以充君豆少焉隂曀既澄皎日初出鳥鳴嚶嚶
蛙聲盡息予乃策杖臨水倚嘉木而歎曰吁嗟萬物隨
氣陶鎔音量異度莫可齊同乾鵲何吉鴟鳥何凶鳴雁
何拙鸚鵡何工故唐虞受禪舜禹雍和湯武放伐伊吕
攫拏七雄虎鬭頗牧横戈稷下濫說百氏諠譁大化斡
以軒輊雖天地其奈何星何塞而滅影雷何侈而轟車
彼衆籟之噭嘯吾又何怪乎鳴哇
誚沙燕賦(顧璘)
河朔之野川厓壁起有鳥曰沙燕穴居鷇化以陋見
全厥類日夥人舟過驚則飛噪憑怒余與八厓子惡
其驕也並作賦誚焉
嗤彼沙燕翾翾川湄不巢而穴託體何卑族類冗瑣毛
羽䙰褷大不盈握弱靡自持象恧玉釵棲惴華榱祥乖
玄卵貴失烏衣堁塊堇戶鼠壤資饑朗日弗照清風鮮
吹童穉攸害蹂轢橫施莫假矰繳矧乎罔罝嗚呼是淫
譟而雜處惡濕而居下者邪是獺以為魚鳶以為鼠者
邪是泥啄而風舉者耶是旅獖羊以為厲藪者耶羽不
飾旌旄肉不登鼎爼狡伏而惡寒&KR0997;動而附暑譬之人
倫穿窬是伍請付之鬵釜
明文海卷三十八
