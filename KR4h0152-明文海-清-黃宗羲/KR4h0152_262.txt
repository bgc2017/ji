明文海卷二百六十二餘姚黃宗羲編
序五十三
詩集
朝正唱和詩跋(李夢陽)
詩倡和莫盛於弘治蓋其時古學漸興士彬彬乎盛矣
此一運會也余時承乏郎署所與倡和者揚州儲静夫
趙叔鳴無錫錢世恩陳嘉言秦國聲太原喬希夫宜興
杭氏兄弟郴李貽教何子元慈谿楊名父餘姚王伯安
濟南邊庭實其後又有丹陽殷文濟蘇州都玄敬徐昌
榖信陽何仲默其在南都則顧華玉朱升之其尤也諸
在翰林者以人衆不叙自正德丁夘之變搢紳罹惨毒
之禍於是士始皆以言為諱重足恭息而前諸倡和者
亦各飄然萍梗散矣頼皇帝明聖斷殛元惡伸拔英類
於是海内之士復矯矯吐氣此又一運會也而顧君適
以開封府知府歲覲都下乃有朝正唱和之詩蓋予不
聆此音者數年矣今一旦見之誰謂異於空谷跫然者
哉然唱和者五人而已而其詩顧猶多憂讒念歸之詞
則予不知所謂矣
詩集自序(李夢陽)
李子曰曹縣蓋有王叔武云其言曰夫詩者天地自然
之音也今途咢而巷謳勞神而康吟一唱而羣和者其
眞也斯之謂風也孔子曰禮失而求之野今眞詩乃在
民間而文人學子顧往往為韻言謂之詩夫孟子謂詩
亡然後春秋作者雅也而風者亦遂棄而弗採不列之
樂官悲夫李子曰嗟異哉有是乎予嘗聆民間音矣其
曲俚其思淫其聲哀其調靡靡是閭里之樂也奚其眞
王子曰眞者音之發而情之原也古者國異風即其俗
成聲今之俗既歷古乃其曲烏得而不古也故眞者音
之發而情之原也非雅俗之辨也且子之聆之也亦其
譜而聲者也不有卒然而謠勃然而訛者乎莫知其所
從來而長短疾徐無復諧焉斯誰使之也李子聞之矍
然而興曰大哉漢以來而不復聞此矣王子曰詩有六
義比興要焉夫文人學子比興寡而直率多何也出於
情寡而工於詞多也夫途巷蠢蠢之夫固無文也乃其
謳也咢也呻也吟也行呫而坐歌食咄而寤嗟此倡而
彼和無有不比焉興焉無非其情焉斯足以觀義矣故
曰詩者天地自然之音也李子曰雖然子之論者風耳
夫雅頌不出文人學子手乎王子曰是音也不見於世
久矣雖有作者微矣李子於是憮然失已灑然醒也於
是廢唐近體諸篇而為李杜歌行王子曰斯馳騁之技
也李子於是為六朝詩王子曰斯綺麗之餘也於是又
為魏晉曰比辭而屬義斯謂有意於是為騷賦曰異其
意而襲其言斯謂有蹊於是為琴操為古歌詩曰似矣
然糟粕也於是為四言入風出雅曰近之矣然無所用
之矣子其休矣李子聞之闇然無以難也自錄其詩藏
篋笥中今二十年矣乃有刻而布者李子聞之懼且慚
曰予之詩非眞也王子所謂文人學子韻言耳出之情
寡而工之詞多者也每自欲改之以求其眞然今老矣
曾子曰時有所弗及學之謂哉
函丈别情詩序(羅玘)
劉忠愍公孫景素憲使公之季子也大以三傳教京師
僦館纔筵問業以貫魚入戶外履獵獵日暝有徒返者
以其指歸取解取進士一舉手耳至其自取之則以庚
子造士歴丁未庚戌癸丑丙辰皆輙黜庚戌有司者第
其文當九十揭名景素也嫌以忠愍為監臨賣公地此
何說也丙辰之黜吾友伍朝信實校之朝信景素戚也
易書無情豈天不欲以嫌累忠烈之裔耶抑以昭朝信
之公也然景素自是亦漠然立乎虚舟以游於大海而
略無所繫著曰吾姑歸哉會南京祠部君以郎中來考
績祠部於景素為兄思省太淑人且拜忠愍公憲使公
之墓也則中流仙舟鼓枻同邁詵詵羣生尚可以留戶
外屨乎乃相聚謀曰以贐何如曰吾先生廉擯以行何
如曰吾先生廬在楚恐辭醵金以飲何如曰吾先生峻
不取羣飲者然亦不可以虛也又合而言曰今兹吾儕
實合九州之人於是也吳故以歈越故以調楚故以辭
秦故以聲鄭衛故以音請自擇焉獨鄭衛之音無應者
蓋今太平之世其革久也已又合歎曰博矣哉是合九
州之音也於此可以觀先生之大可無序乎以吾宗生
暘來請噫景素之舉庚子也吾實同棘舍知在羣生先
非暘請將序之矧暘請之勤勤乎為之序
葉子肅詩序(徐渭)
人有鳥言者其音則鳥也而性則人也鳥有學為人言
者其音則人也而性則鳥也此可以定人與鳥之衡哉
今之為詩者何以異於是不出於已之所自得而徒竊
於人之所嘗言曰某篇是某體某篇則否某句是某人
某句則否此雖極工逼肖而已不免於鳥之為人言矣
若吾友子肅之詩則不然其情坦以直故語無晦其情
散以博故語無拘其情多喜而少憂故語雖苦而能遣
其情好高而恥下故語雖儉而實豐蓋所謂出於已之
所自得而不竊於人之所嘗言者也就其所自得以論
其所自鳴規其微疵而約於至純此則渭之所獻於子
肅者也若曰某篇不似某體某句不似某人是烏知子
肅者哉
送李子遂序(徐渭)
李君將歸建陽諸同門及渭既以詩送請於師長沙公
為之序而復命渭言於終篇渭嘗數與君談於禹蹟寺
中君為予論學誠偽及王霸之辨至以宋之稱大儒者
以為其言似堯舜而其行則有管仲之所不為漢之稱
王佐者人皆許之而已則必知其為霸之餘習其語甚
嚴而理扣其所以摘而對之瞭如也至論蒯通讀樂毅
傳輙泣下事又以為通有毅之才志通欲鼎分韓王信
若毅欲大燕通以信不聽而沮亦若毅以惠王不悦而
奔反若憫通之掩抑不信而恕之責者其論古人物甚
多然大約如此至論今世人名一時者皆薄弗為也夫
以君之高明與其素定之見其於古之稱大儒王佐者
皆有以持其衡使人骨爽而耳快顧獨恕一掉舌士豈
不以言王而行霸者固不若行霸而言亦霸者之不欺
罔人耶此君之所以論學誠偽也亦渭之素有是意而
不敢言者也君眞壯男子哉宜其薄時人弗為也雖然
古之人遠矣君之評設偶有不中焉懼其無以自明也
今之人尚在也君之評縱無所不中焉適足以自累矣
渭知君之學必為誠而不為偽其事業必為王而不為
霸且欲君必求之微而毋之顯長沙公既已導其源䟽
其流而渭復敢抱一石以豫防其&KR3236;米之罅者蓋欲竊
附於責善之道耳他人誦此將有以渭言或低之或昂
之君定知其不爾也
書草玄堂稿後(徐渭)
始女子之來嫁於壻家也朱之粉之倩之顰之步不敢
越裾語不敢見齒不如是則以為非女子之態也迨數
十年長子孫而近嫗姥於是黜朱粉罷倩顰横步之所
加莫非問耕織於奴婢横口之所語莫非呼雞豕於圈
槽甚至齵齒而笑蓬首而搔蓋回視向之所謂態者眞
赧然以為粧綴取憐矯眞飾偽之物而娣姒者猶望其
宛宛嬰嬰也不亦可嘆也哉渭之學為詩也矜於昔而
頽且放於今也頗有類於是其為娣姒哂也多矣今校
酈君之詩而恍然契肅然歛容焉蓋眞得先我而老之
娣姒矣
肖甫詩序(徐渭)
古人之詩本乎情非設以為之者也是以有詩而無詩
人迨於後世則有詩人矣迄詩之目多至不可勝應而
詩之格亦多至不可勝品然其於詩類皆本無是情而
設情以為之夫設情以為之者其趨在於干詩之名干
詩之名其勢必至於襲詩之格而剿其華詞審如是則
詩之實亡矣是之謂有詩人而無詩有窮理者起而救
之以為詞有限而理無窮格之華詞有限而理之生議
無窮也於是其所為詩悉出乎理而主乎議而性暢者
其詞亮性鬱者其詞沈理深而議高者人難知理通而
議平者人易知夫是兩詩家者均之為俳然謂彼之有
限而此之無窮則無窮者信乎在此不在彼也肖甫與
吾結髮而同師至十六七而始分又六七年而復合合
而復同師也始同師時學為干禄之文既而分則同有
事於詞家又既而合則同有事於道於是肖甫者為詩
始入理而主議然其性也鬱而其所造之理與所主之
議深而高故其為詩也沈而為人所難知夫兩詩家者
各是其是如聚訟然即使亮而易知猶不相入也况沈
而難知乎而予獨私好之某氏善肖甫亦好之將稍出
其藏匣者梓以布而試其果投於人否也而謀於予予
故略道其所以然諺云鼠不容穴銜蔞藪也乃予之評
其亦果容於人否耶
嵩陽春詠集序(俞時)
余以丙辰歲與嵩陽劉丈脫别而東凡三易星序往如
迅飈乃函近所製春詠稿屬言焉余惟弱齡同嵩陽筆
硯兼厠鄉薦列而被提掖之好不可以辭也序曰淳濛
已披叢雪宣奥風什微渺麗音互興漢魏晉李唐以來
諸名家之外無濫選焉蓋常寂在中則言焉必應應而
非會則雖高不行焉此其詩賦之所以泄於天而未易
強也故性棗昏者不文而識以水蛕芒蝎者匪鉅鼓洪
瀾而道澮者來浮媟之嫌抉剔刻削以自□竒者不無
暴天物之忌大都不足為訓也我明興化軌弘宣釐前
元之靡而誠意潛溪正學文貞以迄李何馬呂王浚川
諸公各為一時鴻業頃企云嵩陽慧心妙悟洽覽淵聞
薙華苑之榛莽綜往哲之上乘孕璆吐璣流聲采於綸
局而論事有掀髯之激抨彈權近補蜀之重慶守民士
敉寧遺有烈勲竟以觸諫蒙抑於當國焉歸而卜清曠
之宅耕汙腴之墟課厥二子振藻之暇鑿坏結巖棲心
俗外風湍露壑營灌暢情雖誦老驥志在千里每含蕭
理孫扼腕之咤而喜客以聲樂佐酒懸炙泛舟握筆掞
詩而宣衷則白傅晏元獻通脫閑雅之風致也故負逸
氣者有眞放而專精文字之業者必颺於不朽嵩陽之
發為賦若詩若雜體也或以欣鉅平戀廟朝或以有所
鬱結而通其緒或以撫景訓物而發傾倒之眞要皆應
而會者至其辭之精博而俊敏也如旋波移光靡顔膩
理翠黃赭白騰騖迅驟如芙蓉噓舒之津縟錦艷艷以
悅人如疏堂閟室之奥六瑚八羽之為賁如建牙握節
指顧騎士而屈盧之矛水犀之甲咸錚錚以條理此蓋
嵩陽之餘與諸作者相為競名嗣徽矣然其洞觀芥蟻
八達之軌極意五嶽竒域之外而杳非蹙足申脰顧軒
慮輊之傷則所謂求乎大道而無所寓焉者非耶余曰
古人遭時則以功達其道不遇則以言達其才故否泰
不窮以嵩陽之才之藴而當燕越屯棘之會若辟命而
起將借功於綜畫者非尺箠可量矣而嵩陽無是念也
他稿尚若干卷曰春咏者其一時取適之所為作也故
為序
樞筦集序(薛應旂)
夫詩之為教尚矣古者郊廟朝廷以及閭巷莫不有詩
行人採風樂官達雅而人品之高下政治之隆汚世道
之升降咸於是乎考見其所係豈微乎哉周東詩亡仲
尼傷之稽古删述以經天下而六義昭矣迨屈原放而
楚騷作賈誼謫而漢賦興自是蘇李曹劉咸稱作者而
究其所自則惟以風騷為宗也至晉二陸潘張左郭後
先繼起盡號詩人然皆步趨曹劉而依迴格局詞冶音
漓率難語上唯陶靖節冲澹閒遠直超建安而上之迨
三謝顔鮑蹈襲風流而沈約江淹則過為模擬均之不
可與言詩矣隋文中子以之續經亦猶取閭巷歌謠之
意也若欲具體雅頌其何有哉唐人以詩取士類多興
起然惟張巡元結韓愈顔眞卿司空圖猶有古意李白
杜甫可為詩史其諸若高岑王孟之屬則以不落言筌
不涉理路自相標致而藝林詞苑遂目為家法交相誇
詡一及宋人則雖擊壤感興諸作悉置勿論嗚呼詩云
詩云曾謂若是云乎哉誠若是也則大小之雅儼乎訓
誥商周之頌多類儀禮將不得為詩耶予嘗謂唐人之
詩獨尚乎風宋人之詩則雅頌為多間以語今之名能
詩者則以數百年來膠於見聞皆不甚信一則曰唐二
則曰唐而三經六義幾於湮滅矣昨歲白石蔡公以所
著中臺集寄余山中予反覆玩之辭意融化而一出於
性情禮義之正蓋多雅頌之詞而不專事於風既已數
元聲之流行於天地間自有不容於偏廢者乃今浠桂
朱君以公樞筦集示予蓋公為兵侍提督京營時所著
者將刻以傳特屬序之余讀之累日與中臺集無異因
憶往歲嘗與公論學於白下而公已大放厥辭互有談
駁邇來垂三十年而公造詣益深涵養益粹故其發之
於詞類如此蓋不特詩人之詩而已也浠桂君實公在
湖藩時所舉士其瞻依敬信於公而恩誼之篤非啻若
今之曰師曰弟子云者故敢罄其迂愚而告之且因以
質之於公為斯集序云
陶仲舉詩集序(郭造卿)
仲舉居攜李吳越之交也吳曰句越曰於豈非其聲則
然而吳為越乎仲舉喜度曲為吳吳也為越越也間似
楚而或燕於閩無取焉况予以岐海鄙人而吳而越而
楚游有年矣實不相為能乃北學上國不得不為燕而
且不及仲舉何以謂知音乎仲舉乃以集示我於空塞
竊不知為吳為越為楚為燕而或其唐也夫予居福唐先
輩有高氏嘗品彙唐詩而且粹其正聲多中原作者大方
家而音韻率從乎江南蓋中原以北其氣雄而調亢自衣
冠之江左吳變其為句越變其為於而化中原者十之八
其一二尚操南音豈昔南冠所奏者哉惟時中原久不采
詩正樂方日淪於鄙俚而為鄭衛者十之九求雅音如空谷而况
三百之響哉况江左歸唐未幾而漁陽鼙鼓振是後正有不堪
聞者今治自江左而北太平過唐遠矣凡南人北遊者即以幽
燕為中原而北人之知音者亦孰不以唐乎仲舉游南太學
六朝之韻在也所聞者南音耳至壯而北則燕市非昔皆周
家制度漢官威儀矣求狗屠擊筑而可與游者亡之乃仗劔
之塞上胡笳羌笛佐酒當歌即有雅樂佳冶趙女環立於
側退彈筝而取桑間亦罕矣况有引商刻羽雜以流徵
者哉所與將帥諸侯不能盡結賢豪長者他若販繒吹
簫及舞劒一吷者每軍中樂作發揚蹈厲至於鐃辭鼓
吹凱旋入塞未嘗有燕喜之風而聞於樽爼間也雖善
南者亦移之矣予會仲舉於顧開府開府居吳楚交善
歌仲舉倚而和之開府顧而善焉反倚而和之則可與
言詩也已今歸欈李故社句耶於耶吳耶楚耶其不北
不南而之唐者非耶予安足知之而敢與之語第高氏
正聲每在其篋中几上而閩人之善評者又有嚴氏敖
氏咸為海内所宗仲舉訛以予為其下里或亦知之有
屬而和者倘欈李不謂予然試以問於中原何如
見素先生詩集後序(邵寶)
世有詩人之詩有非詩人之詩非詩人之詩而才情風
致音調格律皆詩人也則謂之詩人也亦宜曷為而謂
之非詩人之詩也有所重焉者在耳七月周公之詩也
卷阿召公之詩也說者謂風雅再變為後世詞賦之祖
然千載而下稱周公者曰聖稱召公者曰賢稱屈原者
曰忠而不曰詩人有所重焉在則不敢以所輕者加之
其固然哉今致政右都御史見素先生莆田林公天才
高邁尚友千古天下之稱德學者歸焉稱經濟者歸焉
稱風節者歸焉公之望於天下重矣而公夙好吟咏大
篇短章傳播海内視漢以下諸名家所謂代不數人者
翺翔驅馳未知誰與後先下上而况今之人乎今之論
詩人者固不能不先公也而稱且不敢公亦不欲自命
乃今之集而公聽之何居吾嘗聞公初以秋官郎言事
左遷久而長憲湖南以疾歸越數年起佐南臺未幾巡
視江西以憂歸又數年起靖蜀寇功成乃老今又數年
年七十而望繫乎天下益重其間四十餘年所至有詩
其時與地皆可考焉所謂性情禮義者於是乎在公在
山中時取而讀之其所感者深矣矧公盛德謙虚凡天
下之所稱者退然不居賓友過從絶口世事而獨以詩
相娛即謂之詩人公其辭諸乎公之績在朝廷國史書
之金石絃歌播而傳之是詩之傳將非其羽翼乎此固
集之者之心也而或謂以其所輕而加乎其所重亦過
矣集凡十有四卷刻於吳縣尹西蜀高君公次今致政
少傅邃菴楊公既為之序而公之甥今太倉知州黃君
廷宣復屬某序言於後某獲侍公三十餘年雖未敢謂
知公幸竊誦公之詩與聞天下之論於是乎言其文若
干卷别有刻者兹不著
送喬白巖北上詩序(王雲鳳)
朝廷之賞罰政刑進賢黜幽春生秋殺禮樂之度數衣
冠之殷盛宮闕之壯麗人物之富繁臣僚之奏對臺諫
之敷陳直諒之士各獻其忠技藝法理之才奔走而勤
事其巧宦者又突梯滑稽於其間此仕於京師者之所
見也上以貪下應以賄上以驕下應以謟徇私託則致
人死徙困錮而不顧遇直道則外為好言而隂尼之使
不得行是非混淆賢否倒置綱紀壊而不恤風俗弊而
不問民日窮財日匱閭閻愁苦之聲蹙疾無聊之態處
處無異笄女無蔽體之衣壯夫貧而為盗子戕其父婦
毒其夫此仕於外者之所見也是故仕於京師者每有
豐亨豫大歌樂太平之意仕於外者則思患豫防履安
如危往往長歎息而繼之以泣也是故外之情每患京
師者之不知而京師者每患不知乎外也今聖天子御
極遍告羣神遣使天下將祀事太常少卿樂平喬君希
大當之晉北自雲中歴雁門太原南至蒲凡晉之故無
不覽焉入關謁師總制邃菴楊公走千餘里凡秦之故
無不覽焉予始聞君至迓於高陵渡涇至邠返送之河
上同登九嵏上太華瞰洪河濯清渭訪文武周召政教
之跡尋秦漢劉項争戰之墟弔魏徵之墓式楊震之閭
思丙魏姚宋之為治而歎恭顯盧李之為奸君於是慨
然而感悄然而悲奮然而興有尚友千古之志君仕於
京師而知外之情在此行矣君修謹懋密好學能文有
應變之才有容衆之量有定守而處之以和有定見而
出之以遜當天下事於他日成光明俊偉之業在此行
矣然予更願君黜淺近功利之說去流俗尋常之見以
程朱之學為必可學以堯舜三代之治為必可復而細
求其故集義以養浩然之氣仁為已任老而不已夫如
是則古人何讓焉作詩贈君而以是說先之
跋張碧溪詩(陸深)
詩必窮而後工此特世俗論爾世俗者以饑寒為窮以
富貴為達爾殊不知舉一世之人尊御大爵貫朽粟腐
者不少也而詩人則或曠代而僅見雖以唐學之盛終
三百年李杜兩人而止爾宋雖謂之無詩人可也由是
論之則造物者於温飽之具舉以與人也若不靳而獨
於此事若深吝若秘惜若不欲令人闖覘者故吾必以
為詩工而後謂之達耳石季倫潘安仁之詩非無工也
終以富貴之極同盡東市彼二人者使知勇退早散之
方固將以詩人名在當時則以考終在後世則以免訾
矣故吾又謂詩人非徒可謂之達謂之安且尊焉亦可
也慈谿張碧溪先生字子威蓋近世詩人之工者也其
所為之累者正坐米鹽細事予愛其人賞其詩而不免
悲其窮間嘗舉酒向碧溪願以此而易彼何如碧溪為
予笑而不答此卷為鄭君宜重所書病起快讀因繫其
說如此俟知者信焉
林和靖詩集序(黃綰)
予嘗讀西湖處士林逋詩曰山木未深猿鳥少此生猶
擬别移居直過天竺溪流上獨樹為橋小結廬曰志肥
幽遁以孤山為不足隠乎及讀史曰逋詞澄浹峭特既
就稿輙棄之或謂當錄示後世曰吾方晦躅且不欲以
此名一時况後世哉以今所傳乃好事竊記者曰是眞
埋光鏟采者之為深矣乎他書又曰逋隠西湖朝命守
臣王濟體訪逋聞投啟贄其文以自炫濟短之止以文
學薦詔賜帛而已嗚呼是胡言行之殊致逋將不得為
同文仲先之儔歟夫自淳古既邁聖道日漓人懷勝私
以詭賢窽聲以相嚇故一知所好而競心生焉知尚道
德則競在於道德知尚風節則競在於風節知尚功名
富貴則競在於功名富貴以至行義經術詞章技能之
所在概莫不然夫競則妬嫉至妬嫉不已而毁言興是
以世士美懿鮮或弗虧雖聖人不免獨逋也哉且逋嘗
不禮許洞洞作訕譏至今浮薄之口猶誦之何傷也君
子惟求自立而已不求自立而欲求人之無毁也難矣
雖然由逋之跡以考逋之心蓋亦違世不恭之流歟鄰
老林君好尚甚雅輯其詩將以鋟梓且自謂其支裔云
陳王二先生詩抄序(孫應鰲)
予少學詩取名家所著作覽之見其比擬於聲格之似
陶研於字句之工謂詩道蓋是也厥後稍有聞知以前
所用慕者反諸性情不甚符合於是歎息世所稱名家
諸著作不過丹雘之施雕朽之附耳性情者自然之神
思也詩三百一言以蔽之曰思無邪學非宗諸聖文罔
凖諸經烏能極華實之根榦遡條流之匯澤耶思能無
邪則性情之自然者不索而得不求而至發為詩歌淡
焉不傷和焉不淫入耳感心平欲釋躁斯温柔敦厚歸
於自養之本致也予讀本朝諸梓行詩獨有取於白沙
陽明二先生學詩者於二先生詩概目為迂嗟哉彼其
秉心潛理含章司契無意於言而不得不言者下視銷
鑠精膽蹙迫天和求附會輻凑之偶獲相去奚若耶規
矩者方圓所由出玄解於規矩則總術於方圓剞劂於
方圓則昧目於規矩此謹審繩墨之徒比屋接踵運斤
獨照之士曠世莫覯也予故錄二先生之詩而並傳之
或曰二先生談學諸詩子又不錄何與應之曰登覽贈
送行旅宴游詠懷紀時凡人事物情莫非學也專以詩
談學視學拘矣專以學言詩視詩隘矣予又歎息世所
稱談學諸家至以韻語為答問議論之詳以歌律明心
性動静之理連章累牘不厭煩陋其弊將舉詩之規矩
方圓而盡捐之三百篇無是也為賦為比為興或以風
或以雅或以頌因事敷陳則何莫非學也是以不錄亦
欲談學諸家觀法二先生見二先生之不拘不隘坐得
性情自然之神思如斯錄所具者是由規矩而出方圓
之前轍也
明文海卷二百六十二
