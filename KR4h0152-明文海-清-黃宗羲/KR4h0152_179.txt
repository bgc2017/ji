明文海卷一百七十九餘姚黃宗羲編
書三十三
國是
答耿楚侗王覇之辨(張居正)
辱華翰并所梓論簡彙編惓惓以奉行德意安民生飭
軍政為急仰見公之高明深達治體識時務者也憶昔
僕初入政府欲舉行一二事吳旺湖與人言曰吾軰謂
張公柄用當行帝王之道今觀議論不過富國強兵而
已殊使人失望僕聞而笑曰旺湖過譽我矣我安能使
國富兵強哉孔子論政開口便說足食足兵舜十二牧
曰食哉惟時周公立政其克詰爾戎兵何嘗不欲國之
富且強哉後世學術不明高談無實剽竊仁義謂之王
道纔涉富強便云覇術不知王覇之辨義利之間在心
不在跡奚必仁義之為王富強之為覇也僕自秉政以
來除密勿敷陳培養冲德外其播之命令者實不外此
二事今已七八年矣而閭里愁嘆之聲尚猶未息倉卒
意外之變尚或難支焉在其為富且強哉公今不以僕
為卑陋而留心於此誠生民之福也苐須一一覈實考
成乃可有效若徒騰之文告而已實意且化為虚文矣
何如議留入覲正官及澄汰縣令二疏俱屬所司覆行
丈田一事揆之人情必云不便但此中未聞有阻議者
或有之亦不敢聞於僕之耳苟利社稷死生以之僕比
來唯守此二言雖以此蒙垢致怨而於國家實為少禆
願公之自信而無畏於浮言也
答耿楚侗致理安民(張居正)
丈田賑饑驛傳諸議讀之再三心快然如有獲蓋治理
之道莫要於安民究觀前代孰不以百姓安樂而阜康
閭閻愁苦而危亂者當嘉靖中年商賈在位貨財上流
百姓嗷嗷莫必其命比時景象曾有異於漢唐之末世
乎幸頼祖宗德澤深厚民心愛戴已久僅免危亡耳隆
慶間仕路稍清民始帖席而紀綱不振弊習尚存虚文
日繁實惠益寡天啟聖明雖在幼冲留心理治僕每思
本朝立國規模章程法度盡善盡美遠過漢唐至於宋
之懦弱牽制尤難並語今不必復有紛更惟仰法我高
皇帝懷保小民一念用以對越上帝奠安國本耳故自
受事以來凡朝夕之所入告教令之所敷布惓惓以是
為務鋤強戮凶剔奸釐弊有不得已而用威者惟欲以
安民而已奸人不便於已猥言時政苛猛以搖惑衆聽
而迂闊虚談之士動引晚宋衰亂之政以抑損上德矯
捍文網不知我祖宗神威聖德元與宋不同哺糟拾餘
無禆實用徒以惠奸宄賊良民耳世儒達治者尠雖勉
遵上令而實未得於心所以宣上達下者苟以文具規
免罪責而已比見公諸所條布訓辭雖若嚴整而肫肫
愛民之意藹然於言外以是服公之高識宏抱非世儒
所能及也願益自信而堅持之監軍道裁革為便彭湖
賊未必即是眞倭但嚴備以待之不必勤於遠也人旋
附復拙稿末卷有歸政本末謹附一覽
答奉常陸五臺論治體用剛書(張居正)
往丈起山中不一歲而躋九列僕日夜引領望丈之一
至者以丈素有超世之識知僕所以肩鉅承艱之心為
能疏附後先以共濟艱危也乃讀前後手翰所以教僕
者則亦未越於衆人之見而與僕之孤耿大謬也丈前
書謂僕處余懋學傅應禎為太過恐失士心後書謂救
劉臺為盛德至引文潞公之事以相比今海内簪紳之
侣投柬於僕者十九為此言也然皆衆人也豈意有超
世之識又知僕所以肩鉅承危之心而所見乃亦止此
乎古之賢聖所遇之時不同而處之之道亦異易大過
棟撓彖曰剛過乎中當大過之時為大過之事未免有
剛過之病然不如是不足以定傾而安國棟撓而本末
弱矣伊周當大過之時為大過之事而商周之業頼之
以存雖剛而不失為中也僕以一豎儒擁十餘齡幼主
而立於天下臣民之上威德未建人有玩心况自隆慶
以來議論雖多國是靡定紀綱倒置名實混淆自僕當
事始布大公彰大信脩明祖宗法度開衆正之路杜羣
枉之門一切以尊主庇民振舉頽廢為務天下始知有
君也而疾之者乃倡為異說欲以抑損主威搖亂朝政
故不得不重處一二人以定國是以一人心蓋所謂剛
過乎中處大過之時者也而丈乃以為失士心誤矣吾
但欲安國家定社稷耳怨仇何足惜乎至於潞公之事
亦復不倫蓋潞公所事者長君而其出處去就未必係
宋室之安危子方狂妄後生獨持饋錦一事以議論前
軰此其失在於不知賢耳故潞公得以包容之僕今所
處何時也主上舉艱鉅之任付之於𦕈然之身今權璫
貴戚奉法遵令俛首貼耳而不敢肆遐方外裔獻琛脩
貢崩角稽首而惟恐後者獨以僕攝持之耳其出處去
就所係豈淺淺哉彼䜛人者不畏不愧職為亂階且其
蓄意甚深為謀甚狡上不及主上旁不及中貴而獨剸
刃於僕之身又無所汚衊而獨曰專擅專擅云云欲以
竦動幼主隂間左右而疑我於上耳頼天地宗廟之靈
默啟宸衷益堅信任不然天下之事豈不為之寒心哉
自有此譖主上食不甘味寢不安席以痛恨於忌者蓋
大舜堲䜛說之殄行孔子惡利口之覆邦故去此人以
安僕也以安社稷也離明允斷誠理法之正而僕所以
懇懇救之者蓋以仰答聖恩下明臣節耳非欲為沽名
之事也而丈乃以潞公見諷誤矣僕一念為國家為士
大夫之心自省肫誠專一其作用處或有不合於流俗
者要之欲成吾為國家為士大夫之心耳僕嘗有言使
我為劊子手吾亦不離法場而證菩提又一偈云高岡
虎方怒深林蠎正嗔世無迷路客終是不傷人丈深於
佛學者豈不知此機乎夫士屈於不知已而伸於知已
今海内縉紳之侣為此言者甚衆僕皆遜而謝之乃於
丈嘵嘵不已者以丈有超世之見知僕所以肩鉅承艱
之心者也倘再會有緣尚當刮目相待
答李中溪(唐順之)
兄之使閩也一年矣辱以書下問者數四矣屢問而
屢無一言焉是亦不免有負相知乃展轉思之竟無所
得惟有一事可以少效悃而塞下問之勤者則言之適
在此時然亦自度非迂則戅也惟兄亮之而已且夫撫
按之權舉劾最重百官之所以勸懲公道之所以開塞
其繫於撫按舉劾亦最重然而今世所謂舉劾者僕竊
異焉僕嘗備員郎署矣嘗得日聞邸報矣或曰今日某
廵撫舉劾奏至矣僕不問而知之矣或曰今日某廵按
舉劾奏至矣僕不問而知之矣何也其所舉者可不問
而知其必藩臬方面大官也其所劾者可不問而知其
必通判縣丞小官也其所舉者可不問而知其必牽朋
聯伍不數十人不止也其所劾者可不問而知其必寂
乎寥乎纔三兩人也如此則是賢者盡大官而不賢者
盡小官也則是賢者甚多而不賢者甚少也夫使賢者
盡大官又使賢者甚多而不賢者甚少則宜其政平而
訟理苞苴不行於上怨毒不結於下天下可以卧而帖
帖矣而顧不能然則是大官不能盡賢與賢者不必甚
多而不賢者不必甚少也大官不必盡賢而賢者不必
甚多不賢者不必甚少則彼舉大而劾小者毋乃大官
則足以樹恩而小官無傷於任怨也歟又無乃勢弱者
易凌而根固者難拔也歟而其所舉所劾之多與少又
毋乃厚市恩而薄引怨也歟如此則人奚得而勸懲公
道奚得而不塞也雖然固亦有藩臬方面大官而不舉
或反見劾者矣嘗駭而問其人焉則是非能劾藩臬方
面大官也亦非其人之果不賢也或負氣倔強不善曲
媚者也不然則受人指唆為之快忿者也亦有通判縣
丞小官而不劾或反見舉矣嘗駭而問其人焉則非能
舉通判縣丞小官也亦非其人之果賢也或多援善鑽
最有力者也不然則其親與故也如此則所劾者縱非
小官則必負氣倔強與人快忿者也所舉者縱非大官
則必多援善鑽與親且故也然則人心又奚得勸懲公
道乂奚得而不塞也由此言之為撫按者固不得以能
舉人能劾人為榮而必舉劾之不稱為可懼矣今兄之
所屬其為方面大官者誰乎其為州縣小官者誰乎僕
山澤之人耳其姓名且不知也大官賢乎不賢乎小官
實乎不賢乎僕固不知也賢者多乎少乎不賢者多乎
少乎僕固不知也而為是多口者亦據素所疑於人人
者言之耳然以兄之志剛而識明秉正而嫉邪固必不
同於人人矣必能示勸懲而彰公道矣又何藉於僕之
言乎然僕之為是言於兄亦非欲兄之不舉大官不劾
小官也非欲兄之所舉必少而所劾必多也大官果賢
矣或矯而不舉亦私也賢者果多矣或避收恩之名而
欲矯之以少舉不賢果少矣或沽澄清之譽而欲矯之
以多劾者亦私也雖然竊以為莫如精舉而慎劾則劾
者固少而舉者固不得多矣或曰舉劾皆少則是善有
𨼆而不彰惡有微而不屏也是不然矣夫天下中人多
而最賢最不賢者少也舉劾所以出於常格以待最賢
最不賢之人耳若夫小善小惡則固有考語矣又何慮
善有不彰而惡有不屏也故僕以為莫如精舉而慎劾
兄意何如一言之獻如是而已惟兄亮之
明文海卷一百七十九
