欽定泗庫全書
明文海卷十五餘姚黃宗羲編
賦十五
山川七
渡瀘賦(何景明)
晨瞻崇丘欎乎相袤扄以水峽隱以大洲沙莽寒日江
深夕流蓋將濟於瀘水榜人告予以理舟沿洪波以直
度迎廽飈於上遊顧中原而緬邈久西域而滯留感逆
旅之長勤懷古人而增憂想夫漢炎既燼蜀都始家區
土未闢士馬不加深入五溪横制三巴冒險通塞柔邇
來遐收羌髣以帶甲率庸盧而習戈撻吳權之堅銳摧
魏懿之精華今其斷岸遺津寂寥水涯苦霧縈石悲風
振沙音塵淪絶古今長嗟嘆餘風兮莫覯幸故址兮重
過西望開創之基形勢蒼蒼襟䕫府而控荆門峙巫峽
而流瞿塘簡書零落陣圖縱横煙磧下月隂岸積霜風
雲惨而猶憤魚鳥畏而將翔功雖殞而譽遠身既沒而
國亡南瞻祠廟巍兮惝宏松柏蔭戶丹青閟宫垣罥林
蔓階卷寒蓬亦徒嘻吁父老涕淚英雄而己嗚呼當其
長嘯之後三顧之餘氣感雲龍恩同水魚念季葉之否
運思中興之遠謨偉雄並乎三分恥偏安乎一隅何遂
違其懿志竟弗騁其長驅吾哀斯人遭時不淑宜三代
以翶翔胡羣奸而馳逐矧功業兮難成且年歲兮易促
嗟哉天道高不可摩得志者寡失意恒多苟道之不行
雖孔孟其如何泛泛吾舟載揚其波艤彼清潯陟彼中
阿無人可邀聊獨行歌歌曰朔風起兮瀘水寒扣檝中
流兮懷昔賢遇匪其時兮良獨艱嗟嗟遇匪其時兮良
獨艱
夢遊山賦(楊爵)
時和煦以轉泰兮歲惟丁夫壬寅予彷彿於夢中兮夢
歸遊於咸秦歴韓魏之故疆兮泛柏舟於渭濱浮䫻&KR0146;
以遠覽兮暫憩夫山之危岑乃吳嶽之崔嵬而秀麗兮
古號曰西雍之鎮峯突屼以峻出兮勢若連乎霄辰石
巉巖以崚嶒兮百壑砑其嶙峋風習習以清和兮迹迥
脱於世塵草與木森森而夭喬兮秀雲邊其苯䔿鳥與
獸蹌蹌而頡頑兮若觧意以相馴予乃采芝蘭以聊茹
兮氣和煦而苾芬把清泉以時酌兮蕩我夙昔之塵襟
忽回顧以寥廓兮百峯羅翼其共臨俯仰予長笑而朗
吟兮高胷次以樂真山有廟焉迤邐其麓之東南兮以
時妥侑乎嶽神棟宇苞翬其壯固兮丹青煥乎其惟新
背&KR1132;嵼而面涇渭兮延廣袤其幽沉古取大萃與渙之
大義兮儼嶽像以獨尊予乃肅容儀以瞻拜兮心慄祗
其快覩復長跽而祝之曰惟明神其監觀於下土以大
義而䧏禎祥與妖孽兮斯固無幽而不燭夫何世事之
紛紛乃有稽典訓而不類兮固予中心其眩貿予敢筮
游衍而不予隱兮願得夫予奪之微故惟予小子之有
生兮何不辰而遭世風波洒憂時之血忱而負志於孚
先兮固久罹於窞坷時有愆而思咎兮求不忝於屋漏
於歲月之陽春兮今已兩過念予總角而志學兮每矢
心以克邁嚴步履以出戸兮敢斯湏而或怠景先哲以
周旋而與歸兮乃忽罹此凶害予小子反復思之而莫
知其謂也語畢悽慘流淚澘然傴僂伏俯聽神所言惟
神囅爾而有聲兮復喟然其長嘆曰嗚呼來汝小子兮
是爾之愆爾不聞曲其躬而圓其形兮取封侯以相先
或有貞直方而未少回兮死固不免於道邊當行而我
行之兮當止而即止斯先達之明訓而可敬服兮胡不
珍身而量處道固不能無消息兮應斯有常而不苟相
幾而或少戾兮夫孰非以災而自取惟明哲之見高一
世兮動自遠於坎砢燭隱機而尚肥遯兮泛長江之一
舸乃有迷檢括而未諧兮拂潛晦以自頥衒昆山之良
璧兮人共惜夫楚和履大閑而不苟措兮固自謂世所
尚也當枘鑿之不類而欲強置兮孰不指身心以為訛
嗚呼小子而今後其尚亹亹焉以克勵未可以一蹷而
遽挫思福堂之玉汝其成兮方一念之偏頗惟古良士
之堅志於患難兮日尚友以切磋寧雉介之耿於羅網
兮勿狡免其爰爰寧松柏挺挺於歲寒兮勿桃李其灼
灼何所往而非我所安之地兮慎無惕中而懷憂彼皇
矣之全賦於有生之初兮惟反身而自求聽吾誨爾之
諄諄兮尚不忝於前脩苟迷途其終不悟兮乃脂韋以
自羞予乃再拜稽首而起應噍噍其未巳將周旋以出
戶忽驚愕以覺悟時東方之既晨愧絲粟於枕衾嗚呼
天耶神耶教戒懇切誠可信而可遵大道坦坦而無曲
兮固不越乎我之心
交南賦(湛若水)
予奉命往封安南國王睭正德七年二月七日出京
明年正月十七日始達其國覩民物風俗黠陋無足
異者怪往時相傳過實託三神參訂而卒歸之於常
作交南賦
皇穹極乎無朕兮廓空窿而罔象厚壤淵其莫測兮又
坱圠而無垠爰上下乎中土兮中氣聚其曰人風四漸
而四荒兮極泱莽乎禽獸草木而為鄰維中氣以風之
又漸兮聖神肇乎盤古降皇皇而帝帝兮哲王以之疆
理乎中土列四方而五服兮薄四海又建長而以五惟
悉主而悉臣兮哲要荒以為度帝曰南之荒裔兮疇分
野而代工南翼軫而朱鳥兮帝炎帝而神祝融窅乎皇
后君之攸治兮曰火仙而徵龍燭九隂於赤水兮覿馮
夷之幽宫昔陶唐之咨命兮羲叔南宅乎交趾庸均秩
乎南訛兮亦暨時之與事季德凉而莫遐兮荒忽以之
自異維彼交之蕞爾兮北五管而越南裔際尉陀之七
郡兮漢九郡而同置憑都盧於天末兮望越裳乎海際
南迤邐兮占不勞西聯屬兮滇溟之尾派諸葛之渡瀘
兮州炎漢之經始李唐承乎厥後兮恢都護之府治昔
炎氏之方殷兮泛海外之樓船二女蘖乎中葉兮薏苡
用惑夫馬援矻銅柱之磷磷兮厭欃槍乎南天彼高氏
之定交兮建石塔之巋然故峍崪乎橋市兮立富良之
江埏彼爾黠曰炎均兮冒耳聃之仍雲維公藴之肇緒
兮紹八葉以斯君京用簒而易位兮附胡公之遠孫和
叔後其曰黎兮亦攘之於累傳昔少皥之方衰兮九黎
擾而亂德北正黎之司地而屬民兮羌始受之顓頊彼
三苖以效尤兮陶唐亦復乎貞則皇混一以為家兮亘
地載而天覆一正朔以同文兮又同軌而輻輳物土方
之包匭兮則九載而三奏厥易世而來王兮叩天王而
庭受析圭玉乎上方兮球弁旒而七綴襪凌波以赤舄
兮帶靈犀之與玉珮乘龍節於雲亭兮將天語於揚對
帝曰疇咨若時余其以兮疇專對而學詩謬曰予之顓
蒙兮之四方其以宜班麟服其粲粲兮疇予珮之陸離
帶飛霞之弱弱兮冠切雲之巍巍書余紳以忠信兮申
篤敬而行之悵世途兮曲囏乂修阻兮嶮巇羌䟦疐兮
淮泗迺嘯歌兮江湄望南極於嶺嶠兮馮炎飈而長嘆
徘徊蒼梧之墟兮揖重華而聯翩西遥睇乎桂湘兮見
二妃之嬋娟眺崑崙而容與兮憩舒嘯乎籌邊歲月經
於五管兮青牛服乎南關凱風薰而迎余兮余因以寄
興於五絃扳南巢而盤桓兮睹鳳鳥之翩躚始問道兮
諒山孰鳳眼兮七源晞晴曛於坡壘兮濯北峨之清湍
朝曦發乎不慱兮度卜隣而僕山步飛空於風磴兮遐
縹緲乎雲巔懸巖崖兮淵邃設鳥道兮側旋或深入兮
厚土又上登兮高天欝山林之險隘兮川屈詰而纏綿
暮虎豹之蜿蜒兮朝蝮蛇之蜒蜒過丕禮而昌河兮渡
市橋而吕瑰余息徒而班班炎均遥遥以斯迎兮渡富
良兮洄灣曰余中華之子族兮家增城之九重從遊帝
之玄圃兮閒逍遥乎閬風初離郡之豫章兮嘉厥名曰
清源派炎漢之司農兮居余都兮甘泉依雲母兮高嶺
邇安期兮左隣處太乙之穹廬兮抱羅浮之飛雲承帝
歌之皇華兮兼咨諏乎炎德泛淫遊乎方外兮觀泱漭
之無極歲攝提之癸酉兮斗杓忽其東捩火輪躔乎娵
訾兮魄下弦之次夕蹇余渡以王舟兮亦黝黃而丹堊
紛龍舟其後先兮沓蛟人而祼涉艥百撓以象刀兮扶
黑欛而刃白夫惟寓藝夫水戰兮或因用以刺擊肆迎
拜於厥明兮瀕祥夀之别殿入修門其大興兮見廣文
之顔扁臨炎官之窕窈兮祝融蹕而東轉依南風以弭
節兮睇天使之離館炎均俯候於朝元兮肅敬天之北
面儼百辟以皇皇兮奔重候之欵欵陳黃幄兮月殿時
六龍兮臨下(叶)虹橋渡而未雲兮又鵲橋而參伍聆天
書乎洪音兮伏羣黎於下土時中律之太簇兮洪鍾寂
而不作(叶)置鳴鳳之嶰管兮擊靈鼉之高鼓應河鼓之
磅硠兮屢天吳之蹈舞夜义奮其怒臂兮裸竪挺而前
杜開廣宴於勤政兮崇余東之席端珍羞虫蝦兮太牢
别陳椰蓆敷重兮下地登土偶兮簇盤粔籹雜爼兮遠
苾芬嗚呼廣樂兮蔑棄大吕跳梁舞蹈兮弗事干羽登
庸瓦缶兮捐謝鼎爼時斗杓之孟陬兮列青梅之碧弹
櫐杯盤之狼籍兮瓜亦先期以為獻奏蠻樂於殿上兮
鼓譟雜進而零亂列雄虺以為陣兮又沐猴而加冠曰
而重黎其苖裔兮實乃祖之司農也曷不返乎初服兮
乃祝髮而脱蹝也敷余闖其度關兮實孟陬之中適嗟
陽候之迥絶兮茁芋苗乎三尺農告畢而苖離離兮鷺
亦以之藏色望炎火之千里兮臨廻風而就炙盼仙果
以舒懷兮丹實纍其枝碧傾都人以雜觀兮士女不分
而塞途悉鞠躬而加額兮恒首下而尻高儒冠帶而伏
迎兮交大指而跣趺見梟揚之拂拂兮披髮走而迅徂
肅龍節兮啟行前指南兮先路駕象輿兮太一使風伯
兮為之御搴雲霓以為梁兮先朱雀而向道攬蒼龍而
左驂兮縶右騑乎白虎騎箕尾之瀏瀏兮乘燭龍而先
後掣日旌之輝煌兮填雷鼓之轟轟閃雲旗之委蛇兮
參星軺之鏘鏘飄風裊裊兮朝霞纓舉風袂兮揚揚右
余參之以蓐收兮左擕拉乎勾芒厭旄頭以無光兮曳
鶉尾之閬閬擊木星以節行兮披鶴&KR0769;而荷戈兵啣枚
以無言兮挾天弧而誰何伏萬矢於林中兮一夫呼而
衆呀設丹幄於羣館兮雲帔具而不移羅銷金之蕙帳
兮綴五綵之流蘇坐沉香兮氤氲列絳帷兮纚纚或高
歌以擊壺兮滌陶硯於天池山鬼下兮吹燈招木客兮
題詩重候珮玉兮進羞儼禮神兮益卑貴者冠兮跣途
餐席地兮趺居咨由余於戎方兮訪有吳之季子紛披
髮而冠纓兮胡觀樂乎大方而與之論詩旨懸鞦韆兮
縹緲乘風雲兮步虚眺有娀之嫺女兮覯蒙山之都姝
羌雪白而漆黑兮亦蛾眉而曼膚上衣古而過骭兮又
罔裳而重襦袖飄飄其仍風兮足跣跣而泥塗資珍髢
以弗售兮齒黝黝而牙聱仍葛洪之丹砂兮將博訪乎
勾漏逄鮑靚於南海兮余亦與之幽遘觀民居之鳥翼
兮恒居高而簷低方甍瓦而銳下兮槩厥形如短圭爰
乘葺而平敷兮象鱗鱗其魚魚豈水族相感而則然兮
乃厥類而象諸鳥翼堂而里置兮日中市於虛落環四
面以施榻兮中市官而均𣙜國無馬之千乘兮又何擇
乎驥與駘曰國君之稱富也又曷數以為對兵裸以靡
甲兮亦焉用夫犀兕豈厥家之㒺藏兮恐其德之未改
木寄生之纍纍兮亦既繁而木萎藉若人之福威兮不
再世而貽殆炎均貺予以非芷兮又蕙蘭之旖旎余辭
以帝之紉襟兮有縣圃之芳藹又重余以椒苓兮曰余
襟之難改余受閬風之繽紛兮兼月殿之菌桂慨有職
乎咨誨兮雖草木鳥獸而莫予䜋或申申而問俗兮恐
邦人之女紿招朱鳥兮七宿分南野而司天乃靈哲夫
天飛兮盍於余而具陳鳥恍惚而夕降兮曰余不習乎
世言交三趾而作篆兮庶予意之或宣曰普天兮殊方
迥氣風兮不同俯南極兮地下仰南斗兮天中規燬度
兮鶉尾天地罔肅兮凉風爰又戾兮玄枵澤不腹堅兮
溶融馮碧雞兮右掖接烏衣兮鄰邦服余華蟲兮乘駕
鵝跨鴻鵠兮鳴天雞振鷺吾其潔修兮海鷗㗳乎㤀機
疾黃鳥之䜛巧兮鳩癡黠而攘棲雉胡臻化蜃而呈樓
兮鱔聲霹靂而震怒鸚鵡慧而訴寒兮翡翠胡喪質於
竒羽彼紛紛乎斗筲兮亦焉足以多數奮九萬於溟溟
兮鵾鵬翼其垂天紛有鳥而九頭兮省蛤胡感而化遷
鴂鳴而草芳兮天虹藏而不雪隨陽懵乎冰泮兮布穀
啼於冬月曰邈邈乎皇穹之冥玄也昭昭乎博厚邇而
不可原也揖祝融之冥冥兮而南紀之專也紛㧾㧾其
淵陸兮盍悉余之昌言也曰維揚之末裔兮土赤殊乎
塗泥貢竒南以沉水兮又南金之與纖綈橘柚包而莫
致兮丹荔遠而見遺繄鑄山兮為金又煮海兮以為鹽
波羅特乎彼岸兮安息以液而自殱狶具矢而捷射兮
獸帶甲而穿山麝藉香以為祟兮猩猩機疏乎能言探
余驪龍之頷珠兮又網海根之珊瑚珮明月乎南海兮
拂若木於明都獸為舞而啣戈兮蓬萊浮海而負鰲射
工巧而俟影兮巴蛇吞象而吐哺又九首吞人兮天吳
怒號犀胡靈兮而厥角通天象奚知兮而委齒自埋乎
有鯈忽兮玄虬負黃熊兮出遊眺西皇之青鳥兮見王
喬之雙鳬怳海若兮夜出水妃偕兮朋遨胡馮夷兮娶
婦諒佳期兮好逑何海上之居人兮頭宵飛而海食晨
則返而完歸兮又追隨於往夕歌曰二神僪詭誕慌惚
兮懵乎余狐疑助莫决兮騎彼箕尾揖傅說兮天路漫
漫何修越兮昔羲氏之宅交兮化為神於日馭曰南訛
以平秩兮就余訂以一語依朝曦而折衷兮庶吾之猶
豫曰物之生顱玄趾基一體齊氣孰首飛之斷永不續
孰能彌之補天有石誰其治之鰲足立極孰睹裁之象
能埋牙誰親掘之無爪無角誰與鍤之馮夷娶婦匪形
安恊水仙有宫胡身業之鵬翼垂天誰能運之扶搖而
起擊水三千孰其仞之有鳥九頭孰啄食之惟天之本
誰參析之虺毒一足誰附益之天地之常傳物有極日
月曜靈風動雷拆動植潛飛咸識其職百家九流荒唐
莫測爰有典謨聖人作式厥民析因鳥獸孳革過此則
非吾之所識於時日車就駕引輓羲和朱明離離扶桑
参差炎均擊鼓且笑且歌乃臨橋梁送余於河怳乎忽
忽若夢南柯載歌曰中氣磅礴山川繆兮蝘蜒糺隔離
中州兮常而不常怪詭幽兮不常而常三光周兮聖人
耀德文明流兮海波不揚庶徵休兮結余忠兮為軸又
揆信兮以為路乘余敬兮於堪輿廓自得而容與兮余
因以從容乎周道觀八極之無窮兮浮遊馳騁乎宇宙
而上下聊反觀而知天兮迢逍遥於閉戶廼旋氛旄之
班班兮攬霓旗之翕翕掣搖搖之雲旌兮叫帝閽乎閶
闔入鈞天兮紫微聞廣樂兮九合
明文海卷十五
