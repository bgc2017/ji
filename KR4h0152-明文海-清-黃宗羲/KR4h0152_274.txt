明文海卷二百七十四餘姚黃宗羲編
序六十五
詩集
自言序(鄭之玄)
偃卧齋中自念精神朽蠧乃書流水不腐四字以自洴
澼而稍取先正制文字讀之齋頭梅甚晚與留連逼歲
不忍歸歸則攜一枝以去閉一室中日效先正所為家
人告炊盡就門縫與語曰方作文未暇知也家人以為
囈凡五日徑得九首題曰守歲予惟古詩人之窮者無
如孟郊賈島輩想亦痴心如予不解出謁天寒歲暮生
事寂然不過除夜作一兩首詩記年月而己予逐貧而
所得殊侈如此便作過歲佳備也卜以除日脫稿命酒
脯祭之然後出示同志焉
石桃詩草自序(蔣德璟)
先觀察以易起家璟八歲亦習易苦不能了了比從之
江山署中先君退食手課諸子雒誦而心怪璟以為兒聰悟
乃爾顧若易何也試使之誦詩瞥開卷即躍然喜若與三百
篇有宿因者自此每奏一篇未嘗不稱善間浮白賞之曰子
紫垣小星也因令兄弟各占一經璟既幸以詩舉而弟瑗舉
春秋伯兄子鳴雷舉書餘亦亹亹逼人然璟於詩則終有未
解者少無詩師第以意為之間取毛鄭魯韓家參以詩紀詩
緝及吾鄉黃恭肅蠡測私謂小序距詩近傳信必多而宋人
距毛公復遠千餘年顧盡掃而奪其位疑一也子産叔向輩
皆春秋賢卿相所賦詩多鄭風今悞認鄭風為鄭聲盡以桑
中目之疑二也詩為樂作與它經異即風雅頌又復自異凡
房中之歌朝會征伐燕饗郊廟方社之什體裁既别音節便
殊此即使漢魏樂府盛唐名家分路專門未易髣髴而今腐
之八比又多出不詩不賦之人於唐詩宋語不解安能解三百
篇疑三也夫子謂詩可以言可興可觀可羣可怨事父事君
授政專對挹之有餘今學詩比他經獨衆而絶不得其用
舉一世之學士大夫心研手追積有年所而不能窺古人征夫
思女之一班疑四也四疑者余即今未了了亦與讀易何
異余也愧趨庭之教多矣石桃在先贈公丙舍余丙辰
戊午讀書其中詩稿多殘落不足存門人與兒輩再刻
之而書吾愧以示兒且以望諸君子之善學詩者
旗亭問咏序(唐俞)
今世操觚家類能稱詩詩與文將無同乎人亦有言論
詩如論禪取其妙悟也既妙悟矣文章之道何獨不然
吾觀雲霞絢綵泉石吹籟此形聲之至也然無風則不
行動於青蘋而瀰於六合有含必吐無觸不興詩人之
思文人之致也其如功令束人有竒自抑使行空之馬
勉就銜橜燭地之龍反資膋燧風塵未偶品目難齊子
昂善價於碎琴摩詰呈身於貴主倚門賣笑殊自汲汲
觥飯壺飱之論識者有同嘅焉唯是大雅不作正恐知
希濮水自珍寒山誰語所謂索解人良復不易唐三詩
人旗亭貰酒以最自矜惜之句聽諸伶人某甲某乙亦
與今士子待命主司情景頗埒嗟嗟唐制以詩取士不
能得少陵而羌笛春風獨操左券於雙鬟之詠然則生
平浪說過眼還迷反不如彼姝者子猶能作上官昭儀
明月夜光之鑒也不亦異哉吾儕落落負竒既不能為
鹵莽之獲亦復感甄寄思弔湘寫怨梁甫幽吟新婚别
歎遊歴有年嘯歌自放一切風煙草樹山川愉愠之情
無不收入寸管借八股中聊作生活聲光難掩冷煖自
知惟有標新送難品白論黃友生之樂差勝一第昨歲
會稽余公遜赤城陳木叔與余讀書戍上唱酬往復篝
火雪楞選言相賞雉壇有盟於今而再兹公遜己翔霄
漢而吾曺猶視藪澤杏園百舌誰醉花傍片語千秋一
吟雙淚豈風人所謂窮而工者耶憶昔京邸余與公遜
定交杵臼間關門異人望氣可卜德操水鑑小以自慰
未敢輕擲新渠之瓢木叔才華復可頡頏公遜東南竹
箭宛委雙珪横溢三洲竒爭五洩一酬鑑水一憻龍山
明年渴睡漢但恐捫心于不免捉鼻于如何耳木叔再
来與沈彦方諸兄集苕上其居停朱閬仙邀諸名勝有
社藝之刻閬仙故雅遊聲氣所至自吾郡而外白門檇
李之英無不鱗集劎合各吐祕思抽妍詞播芳發條粲
風鬱雲麗藻芊眠&KR0706;﨑歴落猗歟快哉然而遊處略同
歲晏蕭然未免借世人色目稍足增價涼州一詞不必
與少伯達夫爭衡角勝而避席擁爐歡笑以竢正恐當
時名部艷曳奢華未必能竒賞者也竊嘗疑近世才士
之病如昔人譏子雲不能竒而好竒稗虞象胥讀者有
味謂海錯足饜梁肉毳罽可差文錦而媛媛妹妹之習
體似香奩裙裾脂粉素妝雅步舉止大家雖復曺劉沈
謝翻似奄奄曺李妄意名山巨川而外另有神丘火穴
履之不能思之欲往噫嘻文至今日贋鼎子書操戈傳
註幾成刧運遂變繁聲吾黨各具素心不作誑語其亦
相視莫逆有諧暢無揶揄庶幾少陵所稱交有道焉視
彼揣摩世宙自命漢隂之橰傾軋文壇相尋曠林之戰
若人風氣如此己有下劣詩魔入其肺腑雖七步八叉
不足多也此又我輩自譽自嘲不向儔人問渡儻異日
者天子采新聲被樂府社中兄弟當自信文章中有國
色部曲外知音聲滿人間光生几案必且有如達夫之
達者又不獨以白雪之調箜篌之謠自相秘重還念今
日小窗凍雨抱膝長吟斗酒自勞懷珍待價聽隔座品
題賞固欣然棄亦可喜旗亭之問即屬新詩雅堪譜入
得毋曰正復索爾時不可得耶
明文海卷二百七十四
