明文海卷二百九十餘姚黃宗羲編
序八十一
送序
鄭啓範北上序(舒芬)
鄭君將赴闕來别予坐移日歴舉其鄉先喆人忠孝廉
節剛徤直方之德曰吾之師亦於是乎在且曰近日名
士大夫或黨陸而伐朱使吾不知所是言若駴者予以
鄭君既學古而師道復近取師於鄉先喆人其識趣可
尚矣而朱陸之辨學術之大者乃告之曰今之才智之
士欲飾虛聲鼔後進則惟尊德性之說可掩覆也若謂
道問學則必竆天地之高厚參百王之顯章極禮樂之
中和語鬼神之情狀與夫萬變之所以應萬物之所以
名蓋有不可僞爲者矣故黨陸者非爲道也竊其一節
以欺人也異朱者非爲道也未見朱之大全也啓範曰
信哉言雖然自二家門人巳不相能必有所同異也曰
其稟賦異其入道不能以不異其識趣同其至道不能
以不同朱不容議矣觀陸與趙生論講明踐履之書是
豈偏於尊德性而不知道問學者哉然則二子班乎曰
濂溪立德可繼乎聖其立言可列乎經陸子以爲穆陳
之徒而詆無極爲老莊之說則知德知言兩失之矣或
者謂其高明過於晦翁豈其然哉啓範欣起曰然遂别
明日廖君師賢郭君徵卿曰亦有所别鄭子哉予曰識
趣者學術偏正之本也學術者人材純駁之本也人材
者治道隆汚之本也予見其識趣之高與予論學術亦
切時弊俾守一官於國家庶其無負哉廖君曰仁哉言其
書以堅鄭子
蔡希淵致仕序(舒芬)
道非豫樟也豫樟生亦必百年而後出地道之興喪豈
易易哉是故其興也非一朝必數千百年其喪也非一
朝必數千百年自伏羲至於孔子其間非無亂道者要
之皆道興之日也觀之十五國風則婦人女子之言至
今爲經而左傳國語所記雖僕隸厮役莫不能說先王
禮義以自守此非道興之實哉自戰國至於宋其間亦
非無明道者要之皆道喪之日也觀之十七史所載上
無禮下無學彛倫攸斁簒竊横恣其間稱英君爲名臣
者治心檢身律人或不迨於二代胥史此非道喪之實
哉濂溪之聖足以繼羲孔然不能興道何耶不在王公
之位也是故五百年而聖人出則道有繼也未必興也
道之興也百姓日用而不知也非聖人迭居天子之位
不可也况有其期耶故自伏羲至於孔子則道將喪也
雖孔子不能興自孔子至於周子道方喪也周子又烏
能興哉今道之興尚未有期也吾同年蔡君希淵欲以
一教授興之則亦未之思耳雖然有契之位之時有益
稷臯陶之師之讓則人未始不可為天道亦未始不可興
也今無一焉而果心信志是以其去幾於不能㓗也蔡
君去同年陳君揚劉實夫廖師賢郭澂卿同遊林貞孚
咸不能别而贈之言蓋有意乎斯道也芬曰無寧使道
在世而不在我希淵曰然遂别
送僉事陳君序(羅玘)
書紀禹之徂征有苖易稱高宗之伐鬼方而商詩殷武
亦歌之周宣采芑南征之詩春秋桓文陘濮之役皇帝
王霸之相承若將不能一日忘乎衡巫江漢之間者古
之人亦何急於得楚哉以爲都則僻以其地則田下中
而泥塗多沮澤以貢賦包篚則羽毛齒革惟金三品出
於他州尚多有之兵者聖人所不得己而用之者也然
則古人亦有得己之兵耶於戲此古之人所以動於此
而其幾應於彼發於一時而其憂及於千萬世者歟詩
有之崧高維嶽駿極于天維嶽降神生甫及申維申及
甫維周之翰言崧之爲嶽邇於王都疏甸之既久望秩
之必通而其神之歆之宜其降而生賢焉若以爲荅也
夫衡亦嶽也江漢大瀆也其尊豈亞於崧高哉顧其僻
在南陬况不順者馮焉皇路爲之不通巡狩秩望之禮
曠焉其神氣安能與中國相爲流通而尚望其有他乎
哉故其所以不能一日忘者疾不順者梗之也討不順
者將引其嶽瀆之尊而匹諸崧者也匹諸崧者固將以
生申與甫者望之也然不必其身親見之者公之後之
有天下者耳然而更千百年世非其世而巡狩望秩之
禮移爲封禪禱祠之儀雖崧焉且不免為神羞而况於
衡乎故唐韓愈氏僅意其有魁竒忠信之民生其間而
猶有未及見之嘆夫申與甫豈特魁竒忠信而巳哉則
其未生而有待於今日之盛也可覘巳有之亦未必不
出於黨庠術序之間使其董學政者果洞古而照今歟
宜可坐而得之而爲天下賀矣泰和陳君文鳴由刑部
員外郎簡當兹任君前爲庶吉士於予爲同館且同鄉
也信其洞古照今而於是乎有遭焉因同官之請贈行
也而獨以是告
送尹君歸歷城序(羅玘)
歷城尹君以弘治八年夏四月至京師太師英國公迓
之入館之洞門谺然冰簟妥榻白飯飯僕青芻䬴駒晨
進盥頮瀋液宵爇蘭薰秉燎炬如晝日一筵其享篚班
如自五督府帥都尉侯暨伯戚畹之豪爭速宴會樂公
有重客也時公爵上公爲天子師臣參機務總元戎屹
然長城爲邦家重而君又以太守子太子太保太宰公
之弟翰林侍講君之季父也兹以太宰之命歸侍講之
女于公之嗣子銳卺合禮成求易水之涯而風之登黃
金臺以望居庸延睇于漁陽上谷雲中嗟中外之大防
於是乎在而後撫高閣建瓴之勢俯而瞰之飛芻輓粟
番賈蠻商蹄踵交道市列萬肆珍貨盈溢儈駔紛如在
焉騎者輦者舁者任者負者介胄而馳者戈鋋而趨者
聚而語者絃而竚且歌者呵而軒者厥聲如雷塵飛蔽
天而亦目眩心搖就館而休則優伶盈庭絲竹競作魚
龍角觝之技更進互出於金盌玉壺之側至其少飫則
又丹檻斜入瑤臺俯臨翠竹朱華梟砌冒池清颸送涼
濃蔭生寂清神豁襟如在洞府或忘其素髮之盈簮而
身之在客也嗟夫天下之人顧瞻京師如在天上有不
願如往者乎然而轉輸者勞於力獄訟者勞於形朝覲
考課者勞於心懋遷有無者勞於計畫是雖於可樂之
地卒無可樂之時而欲遂其所願樂者蓋亦莫之能也
惟君婚姻之貴亞天子一等耳而又當豐亨豫大之時
無一旅之出以勞元戎故得以其餘閒娛婣賓而侈夫
上之祿賜之盛而君亦世貴富是來也所謂勞心力形
骸計畫者舉無焉宜其老而不失其樂可謂兩際其盛
也五月初吉告歸于公公曰吾講幄之下能無宣是美
者乃屬予予謹序
送劉君知豐城序(羅玘)
弘治壬子之冬十有一月予至京之又明日進士劉君
出令豐城縣縣之仕於朝者萃飲餞之屬予爲觴正酒半
合辭言曰吾縣瀕江以縣江合虔吉諸郡之水流至縣
西無高山巨磯以障之遂汪洋演迤而紓徐縣若受江
呀而銜之者每北風駕濤則囓其涯涯遂甕空其底歲
善崩而暴漲時集又繞其背而出之縣又若浮桴然民
洶洶無策以生今天幸惠令君以緩兹禍乎君笑而不
言蓋君以三傳魁南宮奕世顯榮有不難於政理者意
豈不以縣之所當治者獨江乎哉雖然君楚人也楚有
九澤澤國也予亦不能外江以申縣人之意夫此江舟
之浮者諸蕃之貢交廣之賦中州之商日且千艘而其
亂者漁者釣者泳者泅者嬉遊者土之人蓋半有事於
江焉當其日晶風恬水波不興朝颿暮櫓鳴聲上下各
飽其欲而歸平途安車不是快也孰不幸而有此江也
哉其或萬竅齊吹雷電俱至稽天之浪簸盪陵谷而蛟
鰐鼉鯢乘而伺之雖其素以水事自任者方且神褫股
掉無以措躬於其間而其葬魚腹者何可勝數奚翅囓
涯之禍而已則不幸而有此江亦人之情也今君日臨
此江而其不幸者一觸目焉其戚君心宜何如於是試
思之縣人亦容有不幸者乎夫自有天地來則有此江
而人之幸不幸于其間日相尋於無竆雖天地之大亦
無如之何而况人將何尤耶而縣之人一有幸不幸則
曰令實我爲也今將何諉乎然則君之名其得於江者
必多也而况治之而巳乎然江亦將坻而草樹焉以蕘
以牧瀦而陂池焉以灌以溉以利渥縣之人自君始而
其東之之勢合岷江以朝宗于海蓋與君同其大也衆
咸觴君命觴正書以贈君之行
送郭君知上海序(羅玘)
進士盧龍郭君出知上海縣縣人在闕下者合而送之
郊且重縣之得君也屬予言之人皆曰上海東海地也
盧龍地瀕北海同一海也鹵瀉鹹鹻其水土同潮汐颶
風以時發作其氣同魚鹽蒲葦其産同在畿輔比赤縣
其所隸同無宣使監司之轄其官之得行其志也又同
以其生而習見者之同而治其所臨者之同行見郭君
政之成也予又將何言君耶雖然君亦遽謂其信同耶
君自是而往三千之程舟是用也至之日掀蓬而四矚
焉離離芃芃者稻也無謂其艾蒿也煙之濛濛者墟聚
之爨也無謂其野之燒也聞其㩧然閧然者市囂也無
謂其逐駭鹿而噭譟也帆之翩翩而織乎中流者糶舟
也布舸也無謂其氊輈之旛也入其市而歴錄然者文
茵紈綺之肆也無謂其致供張而迎令也坐其堂而訴
牒倥偬者膚受之訴也無謂其真椎埋而剽攻也是蓋
不俟終日而己較然矣其果同乎哉晨而六百二十里
胥集焉吏以漕目告則三十餘萬石也君思之盧龍其
亦有是乎君思盧龍之所無則知上之所以用君者非
以其同也上非以其同而用君君顧以其同而治上海
哉予始欲不言兹亦不得不言也請君擇焉
送李君知華亭序(羅玘)
陽曲晉分冀土也潼關秦分雍土也華亭吳分揚土也
春秋之時晉隣於秦婚姻之國且唇齒也然而亦各私
其才量而官之客卿蓋亦無幾焉秦晉局其人而仕也
亦舊矣矧吳擅其雄於海隅邈乎風馬牛之不及於晉
也晉人且不仕於秦又焉從仕於吳哉言偃之宰武城
吳人之仕於中國則有之矣彼亦就其師而學之因而
仕焉耳中國之人固未聞仕於吳者也秦漢一再更天
下非春秋之天下也吳非春秋之吳也循至于今其勢
之倒置亦相懸矣盡中國之賦不能當江南之半盡江
南之賦不能當吳諸縣之半古稱秦雍爲陸海言陸地
物産之富如海然吳海涯也其真海耶故朝廷官人之
法可以治晉者未可以治秦不使以治可以治秦者未
可以治吳不使以治而縣之長吏尤難宜得通經學古
辯博之士爲之我陽曲李君前以進士出知秦之潼關
潼關大治而以憂去會華亭方虛其位而君適至遂承
命以往且以旌其前功且以竢其後效有日進之象焉
不待智者而後知也吾獨以爲世各有所遭不獨於其
人之賢不肖而己春秋之時管夷吾晏嬰子産狐偃趙
衰之徒亦一時之雄傑也而皆沒齒局仕於其國其列
國之山川道里未必周歷而徧觀也其民俗土風未必
交互而試嘗也其才之所施豈僅足充一國之卿而顧
不足齒於王朝耶由世之局之之過也今之仕者果盡
賢於數子耶將亦比肩而己也如君之仕未五年既西
而秦雍忽東而吳揚更數十年不知其超忽凡乂幾其
進而赫爾具瞻固不必論也而周遊壯觀亦過於數子
遠矣然更秦漢以來其當世赫爾真若可慕者而皆與
物湮沒於無聞而數子者尚如有識其面然則人苟賢
矣其身可局其善名固不可得而局也矧今非局人之
世而君又有志於古而不局者乎君前治潼關主以涼
法而濟以温和蓋晉冀秦雍治體大約宜爾及是命縣
之有名位者以予之知君也欲以聞其政君笑曰涼之
温之與時宜之於是皆知君之果不局於政也相與合
而餞之而屬予爲序
送錦衣張侯序(羅玘)
歲聿云莫燕趙之間惡子弟食飲博奕費且盡思爲寇
偷益急每伺朔風塵起躍馬突出周道上矢聲颼然雖
有賁育千夫而手龜足瘃饑虚困悴之餘亦不免戰掉
失色伏而獻囊免患於瞬息間誠畏之也况南人素綿
道遠而疲三尺童子可以制之其所攜者固其物也亦
何擇於公私哉當是時懸人之命於手壯哉翼虎也而
國門南出三途視他域尤多蓋河冰不舟天下貢道出
焉故令甲三途歲遣錦衣支帥三人握符提衛士分出
以邏其出必以子月望日又出三御史並臨之凡兵民
之司皆受檄指麾從事期以靖寇寧民足國阜財而巳
今年中途屬張侯養直侯余友也少爲武學生戰藝場
不如志而抑就右階時尚爲百戶也嘗屢戰邊庭諸部
得今官廉毅爲其大帥所知以其名請乃有是命非常
數也今日建纛出郊乘虎皮韉弓䩨魚服僕姑在冰衛
士屏息俛首不敢唾嚏不敢仰視就而子趨離而鵠立
整若斧兀若尸人皆壯侯能戢士謂寇固在其掌中余
獨知其疇昔之戰夜半斬多級獻軍門如殺狐鼠耳今
兹禦人之寇固徤且趫也亦豈遂甚於邊患哉其出沒
騰蹂必輕騎遊韁無所止舍亦豈旃車竆廬區脱而悉
衆以爲重乎以予觀之蓋出穿窬胠篋之徒一籌耳使
道上之旅去其畏心并力支撑而生死以之則形格勢
禁彼固無能爲也尚勞天子爪士之出哉况侯斬馘之
餘勇視此輩蚤虱不啻也無著手處矣戢士亦其末事
别筵有詩余總其意爲之序
送黎文淵序(羅玘)
建昌爲郡屬縣四其治南城縣縣有城在於黎盱二水
交鳳凰山之陽城南出通會門百二十里爲南豐縣又
百二十里爲廣昌縣東出武勝門踰黎盱百里爲新城
縣而南城北下未三十里巳爲撫之臨川金谿二縣蓋
郡之委也亦要會也故置戍衛以鎮遏不虞今去衛猶
爲守禦所元季僞平章擅割據之雄爲僞都僣王號宣
德中荆又國焉其雉堞樓櫓門社之傑麗臺池苑囿之
高深芻牧廩廐之富鐘竽笳角漏柝之喧羽旌纛幢之
樹嬉遊歌舞之娛騎射弋獵之便殊有京國之態豈王
都相仍於其處而然邪然觀其竒花異卉珍果嘉蔬酒
醴之味直爭雄於洛陽姑蘇錢塘之盛要其土地之美
山川之勝容有以召之也廣昌居上游林箐蒙密瘴毒
殺人新城差沃衍南豐多磽确地皆不能與南城齒而
其民亦多老死農圃固不能如南城民尚通而善賈樂
爲遠遊薄海内外有之也吾嘗遊天下苟十室之邑三
家之市吾可以張口飲醪闢囊受餼醉飽而嬉矣蓋吾
里閭之人多也最後之京師南郭之南市有吾里人偶
語者以爲適然耳既而隔牆而呼吾里人也高門華堂
坐而談吾里人也吾驚曰噫何里人之多也吾舉順天
旁午來賀且百人則南郭之人半焉丁仕隆擁重貲而
好文黎文淵扈輦蹕而多技皆於吾如平生歡吾職史
事於今八年文淵老矣請於其長得與其子益國護校
秉羽幢下歸歸則猶食官餉曳裾玉門榮矣哉然浴盱
水射遊魚登鳳凰山放紙鳶倚通會武勝門笑指負擔
而入者曰三縣山氓來矣此則少時事也今虎旅司門
無敢譁無敢闌入山川禁厲鳥獸魚鱉咸内物也寧復
得爾爲邪惟飲醇酒慶餘年得歸老以享鄉園之全盛
招士隆輩亦歸使人謂南城人好遊遊而非忘返者於
風俗不亦有助乎八月初吉偕仕隆來告别吾無以爲
贐也以此贐之
送蔡君之任序(羅玘)
予既第進士顧視同年皆天下之英也而時方競師唐
人以爲詩詩日相角而品日高中書舍人蔡從善又獨
爲衆所竒一時父母耉老慶索之父母耉老戚索之遠
出遊者索之園林勝賞者索之山水草木蟲魚圖畫者
索之不則人不以爲絶卷不貴焉及今爲員外郎於南
也得刑部人有竊議法吏非詩人所宜居者予獨恐法
吏不盡皆詩人也詩之狀物高至於日月列星之繫而
其入深也達於淵泉散於風之吹噓雲之浮游雷霆之
剥擊雨露雪霜冰霰之降墜昆蟲草木之生生無竆大
之爲海爲嶽爲山爲川微而入於秋毫纖塵之不可見
變而爲日月之薄食為颶風爲鬼飈爲祲爲雷之碪斧星
之墜也爲石爲肉爲狗爲老人或雨而爲血滄海之堙
爲桑田爲息壤爲飛來峯其爲祥也在天爲慶雲爲甘
露在地爲醴泉在物爲芝爲麟爲鳳而於人也宮焉以
居器焉以用冠裳焉以章其身符璽權衡焉以信羣而
相害也則城郭焉以守兵甲焉以一暴亂祭於廟以報
習於學以漸陶而又病其拘也有壺矢博奕蹴踘之具
魚龍曼衍角觝之幻至於惟而爲神仙服食吐納之術
放而爲孤雲野水之觀水巢石穴之居樵之斧魚之歌
農之鼛鼓巫醫百工踏黃之流烏蠻白翟之髽辮紛如
也然必皆羅致之爲詩之囊中物隨取而用焉而後可
以言詩又必和以五味使可咀也調以五聲使可聽也
施以五采使可觀也嗚呼詩豈易爲哉使其移是心以
臨天下之政乎何有而况法吏政之一事耳烏足以盡
之予故恐法吏不盡皆詩人也從善行歸過其家省其
二親而同官以贈言見屬從善毋遲遲於庭而遄即其
所有事使爲法吏如發蒙然天下終必信之而重詩人
望以爲政自吾同年始不亦可乎
送華君之任序(羅玘)
杭州府推官無錫華君前吾建昌府推官也吾免喪入
闕時錫人士皆來問君吾曰君方瘠如腊黯如土炭眉
髭垂欲髠念而飲食之乎室如懸罄囊委於地人遇之
蹴而不顧也念而賙之乎吾皆爲若謹致焉皆愕且笑
以吾誕謾亦滋甚或以爲謗吾遂言吾邦兹有益國之
役大閹突以暑來邦人漫不知也且集吏出詔詔見入
匭則巳麾旗竪表升屋引蕝百人雷呼若翼飛若蹄躪
瓦裂破竹塵飛蔽天屋下婦走兒顫墮井溺竇尫痎在
床喘息待盡雖雞狗亦辟易無所遁處也卜祝令曰皇
命垣於東脇東人賄垣於西脇西人賄都科曰吾欲赭
彼林吾欲陶彼壤何以奠吾冶何以伐吾礎或曰㓗吾
館或曰具吾饔飱或曰馬幾騎或曰皂幾人或撲吾里
胥里胥匿或詈吾令簿令簿匿吾邦君亦惴惴自慴一
委于君君請自持蕝戒東西人毋入賄賄有常誅蕝定
度林相壤館傳騎乘皆以制正無恀無不充具有常供
於是民不苦役工徒不偏勞庖人廩人不告匱乏閹始
少戢其慾削其威矣而踰月不寝食斥所有以佐官費
者君一人而巳此吾以君之實告顧誕且謗哉君治不
止是也皆釋然韙君爲錫增重以爲當受上賞得殊擢
也而君兹免内艱竟仍是官於杭州以去又皆屬君宗
弟濟之來需吾言以慰噫賞罰陟黜吾賤不得而預知
也或者吾邦僻而下君雖力於治主者未必知即如吾
者雖言君又誰聽哉而杭兹爲天下最上之人所注意
耳目也况其爲士也彙出而多聲鳴言必人信焉君無
變吾建昌者以臨之名譽通顯之機錫人可安安焉無
爲君戚戚矣
送虞部王君詩序(羅玘)
虞部郎中王君以病請于上歸仲子叔子侍予曰子侍
父舁有腋舟有碇藥有常嘗膳有常視無阽無虞永豐
其可歸也人曰子過矣君未甚病也君前以行人司副
使淮又使蜀便歸拜其二親使節不可稽于家而驅追
上道今雖位郎署而私心鬱鬱寐若寤咽若吐步若趨
思若忘怔忡上下醫至以病診君亦曰吾病也吾見吾
親解矣噫君豈真病夫哉予曰高哉君之獨病也余嘗
閱東西閨之籍矣某也咳某也疽某也頭之痺某也目
之眵某也齒之疰某也痰之衝常十二三矣然而騎于
道以納刺飲于室以娛賓坐於署以叱咤以鞭笞嬉於
郊之亭池館墅以竟日纍纍也此無病也自以爲病者
也若黃馘而俯行躬乃磬折跛曳而越閾病于踰垣喘
呻以趨班實爾匍匐此實病也自以爲未病者也自以
爲病者安知及其既病也不自以爲未病乎自以爲未
病者安知方其未病也不自以爲病乎以是二者日循
環於胷中則於其身日且不暇又暇思其親而病乎哉
予故高君之獨病也人又曰君雖以病行而又嫌貽戚
於其親諉曰以二子歸而學於學且冠且婚以爲親歡
不欲以病爲名歸也予於是益高君夫仕遠違其親而
思情也而未必病病矣藥之乎則已矣而未必輙以請
請而歸矣而未必不曰吾病歸也則其親有不戚戚者
乎而親且病矣然則思其親而以病歸者其難乎哉而
能以病歸者予見君也而其人亦可知矣予是以益高
君也衆皆翕然評予言曰諸贈言意率類是遂錄以爲
序
明文海卷二百九十
