明文海卷一百二十一餘姚黃宗羲編
考三
五德之運考(張養蒙)
自古帝王受命而興其嬗代之序載在史策可考而知
也逮戰國鄒衍始推言五德之運以决帝王相乘之統
劉向復推廣其義作五行傳自今考之有主於相克者
則曰夏得木德商以金勝之商得金德周以火勝之此
衍之說也有主於相生者則曰太昊氏始出震以木德
王次而神農以火黃帝以土少昊以金顓頊以水帝嚳
以木堯以火舜以土此向之說也若夫配以五方分以
五色屬以五音貫以五數世代循環相尋不已術士家
咸祖談之在儒先則直斥其不經見矣愚故竊有疑焉
夫五行之用布濩於天地之間自一人一事以至於百
工萬化罔不取足而况帝王重寳可獨遺之若謂衍之
說盡不可信與則秦代周從所不勝為水德漢克秦張
蒼等皆云應赤帝之祥宜尚火德公孫臣推衍議言宜
尚土德當有黃龍見後黃龍果見成紀蒼議卒詘此何
以驗也謂衍之說盡可拘與則黃帝顓頊帝嚳堯一姓
而所尚頓殊何秦漢以後不然也夏之揖遜同於虞何
主於克而不主於生也要之䜟緯術數之學與星官堪
輿諸家竝傳亦自不可盡廢但達人之通致不當拘術
士之偏談耳蓋論五德之流行雖足以乘其運而論歷
代之世運亦不必分屬於德吾聞其有撫五辰修六府
而興者矣不聞其修一德而興也吾聞其有狎侮五行
汨陳五行而替者矣未聞其乖一德而替也如徒以數
尚六七色尚青赤音尚徵羽類而附之則興者果一德
之旺而替者果一德之衰耶蓋五德之運天之所以示
乎人而非人之所易測五德之修人之所以應乎天而
自足以維其運天人之際微乎微乎帝王歷數何拘小
術定之哉至謂天地人之異統忠質文之異尚夏商周
之迭更此則理之說而非數之說也是故儒先重之也
漢以後術士謂唐用火德宋用土德我朝受命有謂其
尚火德有謂其尚土德紛紛無定若必拘拘於此則六
朝之更姓五代之分裂豈五德遂絶而無所乘耶契丹
之滅晉劉石之亂華元之代宋乂乘夫何德耶故愚斷
以為不可廢衍向之說亦不必拘衍向之說也若夫探
五行之精敬五行之用以斡造化轉移之微權使吾之
德足以當天之運而天之運不至於爽吾之德此在今
日所當兢兢者也衍向之說存而弗論可也
明文海卷一百二十一
