明文海卷四餘姚黃宗羲編
賦四
國事四
文淵閣賦(顧清)
昔我文皇之統萬方也稽往古遵舊章攬衆維提要綱
謂六典之分雖倣於周禮而百揆之總實自於唐虞或
合而分或約而詳盖不可無樞機之總疇咨之良也乃
眷斯顧禁垣之隅乃崇傑閣翼彼宸居錫文淵之嘉號
擢鑾坡之碩儒職論思於九重贊元化於中樞雖官曹
之未彰實名體之隱如此其大略也若乃其地則日華
之右丹鳳之東重門側啓複磴中通長廊後帶而龍矯
層城對起而繚虹非密勿之有關盖不得以闖乎其宮
其中則有石渠之秘金匱之藏殷周訓誥洙泗典常班
馬之所叙述賈董之所鋪張奎光璧耀照灼乎虹梁其
前則有玉階珉磩仰接俯延文杏敷錦碧芸連錢瑶臺
植和鼎之卉銅池分並蒂之蓮承雨露之先及各獻巧
而呈妍其為制也邃密高閎沈深肅清黃扉豁其前厰
白間疎以通明案有朱墨庭無訟争希夷乎紫宮逍遥
乎玉京邈風雨之何及時仙韶之遠聆乃有臯䕫之軰
稷禹之倫大冠長劍鳴玉垂紳坐于兩楹敷帝猷而演
皇墳萬機倚以裁決庶績賴以經綸則有大官供帳天
府竒珍湛恩渥禮眷我儒紳至於睿思時凝事資訪逮
中貴傳宣東朝賜對日度晷而徐還步金扉而緩退其
或金根戾止玉輦幸臨略等級於堂陛咨失得於古今
每先過而陳善亦隨時而獻箴或都而俞或吁而咈言
皆可書動鮮有慝此則建閣以來累朝之盛節也嗚呼
漢開金馬賢俊雲蒸唐啓學館士誇登瀛徒取技于雕
蟲尚無關于大經然猶耀簡策熙鴻名而况地兼乎木
天之重名並乎鳳池之榮酌元氣以運四時敷王言而
令庶正宜乎萬事於此理萬化于此成而陶冶乎其中
者又可闕於頌聲也於是拜手稽首敷陳其槩而系之
以歌歌曰五雲葱龍黃閣崇兮東壁流照光□空兮維
帝伊佐志浹道同兮政於此成民物豐兮有隆自今垂
之無窮兮
河清賦(有序)(胡廣)
永樂三年春正月癸夘高平王平陽王奏禹門津黃
河清朝臣歡動以為皇上聖德所致進表稱賀皇上
謙抑弗居未幾秦王暨山西守土之臣亦皆來奏見
者謂其清如碧玉洞鑑毫髮既而成五色經三旬有
二日漸復其舊稽之載籍黃河千年一清聖王之大
瑞而五色者尤瑞之大者也恭惟皇上以至德之聖
主敬之躬作配天地廣運神化瑞應之來適當其期
臣叨陪侍從幸覩兹盛事宜有紀述以傳誦將來其
辭曰
蓋聞洪河之水通銀潢而直下介箕斗之微茫繞崑
崙而奔瀉歘潛行於地中忽渙發乎重野景如汲
海之長虹勢若馳岡之迅馬驚湍騰逝悍波衝射
競千雷兮砰洵鬭萬鼉兮呼咤淈泥沙兮悠揚羌
晝夜兮不舍方其道積石歷龍門下砥柱逾孟津
出乎無際漂乎無垠臨萬頃兮漭潒折九曲兮沄
渾想夫浩浩湯湯堙塞未疏濟漯未從淮泗尚瀦
滙四隩而為壑襄高陵而為汙暨九川兮滌源九
州兮既别拯蒼生於墊溺免斯世於魚鼈惟六府
之孔修兮賴腁胝之偉烈嗟形容於允翕兮諒一葦
之可越逮乎周道既東文武益遠清人麃其翺翔方
叔去而不返葛藟興綿綿之詠尼父有已矣之嘆
至若瓠子載決宣防既歌下淇園之綠篠沉美玉於
滄波恒汩汩兮混濁或沸齧兮盤渦曾未識其安流
胡能有於盈科誦逸詩兮俟清嘅人夀兮幾何信不
可以驟得必以待夫時之泰和爾乃禹門中闢磧石
碕礒洪濤不興一碧千里若人間兮天上渺余視兮
衍迤式同觀乎渭濱儼浮游於湘芷澄靚兮泓渟滉
瀁兮濔比鴨綠於漢江陋苔青於淮涘澹玻瓈兮洞
射凝雲母兮毋滓風泠泠兮吹淥漪天晃朗兮映漣
泚粲飛鳥兮白鷗數遊鱗兮鱣鮪山倒黛兮染翠嵐
拖練兮成綺姱瀲灧兮挼藍堪薦潔於明水朝陽升
兮澱彩盪夜月照兮鏡光洗紛揮霍兮五色乍紆徐
而忽駛寔元氣之融會而發榮光於此乃有黃耉
居河之漘睹奫潫而瑩澈為盛世之休徵爰以告
言聞於紫宸無小大而咸喜騰遐邇之歡聲維聖
人以在上致四海兮隆平霈仁恩兮汪洋洽寰宇
兮皆春萃諸福兮畢來沓衆瑞兮駢臻所以天久
儲其晶英地復閟其靈秀而千載之嘉應實有待
於聖明乃宗藩稱瑞寧謙抑而弗居秦晉呈祥遜膚
功為曷勝蓋功愈大而心愈小道彌高而德彌弘視
夫平成之績亘萬世而同稱者也猗歟聖皇允協神
禹稽河清之致祥翳寥寥兮前古撫金人而徘徊摩
銅狄而容與求有並美於今日亦澷漶而莫嘸泛星槎
以尋源聊逍遥兮銀渚俾玄冥兮先驅訪往跡於河
鼓雲冉冉兮斯征路迢迢兮遠舉憩鵲橋而孤吟睇層
霄而延佇瞻珠闕之崔巍聆羣仙兮夜語謂聖皇兮逹
孝克繼述於太祖纉洪業兮率舊章靡毫髮兮爽軌度
誠於穆而不已全睿智與文武天茂錫兮純祉浩穰穰
兮繁聚粤鴻荒兮芒芒河之清兮今始覩於以闡皇猷
之精微隆子孫無窮之祚彼漢唐之偶值又奚可以比
數辴元元而無知將以告夫下土羲和忽以啓駕宵朣
朧兮欲曙靈繽繽兮既遥&KR1158;余袂兮來下扶雲漢之昭
回挹九天之湛露披琅玕以自呈造金門而獻河清之
賦於是為之歌曰河水兮清漣聿應期兮斯千年聖皇
御極兮德配天於萬億秭兮福祿綿綿
放鳬賦(有序)(周是修)
洪武丙子春仲之月陛下憩乎東城之臺環羅俊彦
咨詢古先既而有進水鳬百餘翼者毛色鮮華群匹
和輯悠然興夫不忍之心俱放於濠觀其始則紛紛
焉少則濈濈焉俄而並舉翀逝於是覽春光之舒遲
樂物性之得遂怡怡如也愉愉如也召奉詞臣周是
修賦之臣感夫君德之至仁及庶類敢不奉敭休命
再拜稽首賦曰
猗茫茫之堪輿兮胡萬類之紛敷維水禽之衆美兮盛
莫盛于鷖鳬雖群游之無算兮非定耦而弗居泛波濤
之浩渺兮樂滄洲之遼夐藉軟莎而安眠兮弄經萍而
閑泳頳其趾而丹凝兮縞其襟而玉暎性於物而不忮
兮恒恣情乎煙沙孰虞人之曾識兮羌潜羅而忽加愛
毛質之綺䴡兮遥將獻乎皇家繄予皇之仁德兮當覽
春乎崇臺體陽和之生育兮澹冲融而舒懷適筠籠之
跪進兮絢晴光于文繡既彬彬而戢羽兮亦肅肅而並
咮啓予皇之良心兮勅俱放乎金濠始依依而泊淺兮
漸翾翾而升高交廻翔而返顧兮若感恩而不捨徐翀
蜚乎雲霄兮遺餘音乎鉅野何皇心之惻怛兮由親親
而仁民由仁民而及物兮秩先後而有倫豈睿鑑於往
古兮寔誠中而形外思高下與洪纖兮期並育而不悖
唯好生而惡死兮人與物其同情何至德之昭明兮舉
一視而同仁觀夫若商郊之祝網兮暨中山之放麛於
禽獸猶有所不忍兮矧於人而違之尤異乎華隂之黃
雀兮終啣環而報施抑嘗聞江濱之白龜兮先伏篆而
朕祺善予皇之深慈兮澤旁沾乎微物念蒼蒼之生靈
兮曷非辜而有忽嗟羣鳬之何幸兮脫萬死於斯須遂
重登於遼廓兮從心性之所如歴漫漫之河濟兮依漠
漠之江湖刷羽儀而再整兮顧儔匹而相呼縱物性之
或昧兮將天理之可憑粤作善而降祥兮同影響而足
徵匪麟趾之仁厚兮又烏致夫騶虞之蕃息願擴充乎
是心兮明刑政而不忒日揄敭於仁聞兮無一夫之不
獲誶曰爾鳬之生兮仁君之恩倏離鼎爼兮翺于天門
東西無際兮南北無垠網羅交張兮矰&KR1508;相仍慎爾所
止兮全爾性靈母或輕投兮暝渚寒汀庶永慰乎王心
兮想遐征而孔寧盍啣圖而獻禎兮逐韶鳳以來庭彰
予皇之至治兮發詠歌乎詞臣超間平於千載兮流無
窮之德馨
感宦籍賦(有序)(湯顯祖)
今上丁酉三月予以平昌令上四年計如錢塘盪舟
長日篋中故有高士傳慨然尋覽之無存也童子故
以宦林全籍進予覽其書書官書名書地書號大若
麟角細若牛毛晰矣備矣反覆循玩亦可以奮孤宦
之沉心窺時賢之能事感而賦之曰
有平昌之令尹淹結課以孤羈偶猶夷而懊悵暫循求
於展披頗有仙班秘籙士品玄碑巾箱失檢記室忘携
既宦林之有籍豈童子之無知因而取御業已忘疲嘆
閱川而閱世何此書之可怡冠二京分列省之地界標
四季合匝歲之天時其地界也東綿遼掖西折凉嶲北
隃代薊南極滇黎控中軸于長安部河山而四維皆百
戰之所取豈一日之可縻署都官於南北擬周漢之東
西南簡曹而少務北備宷而多儀外則邊遥其腹幹切
其支臺省於焉受使州郡於焉稱知有斗僻以孤鎮亦
犬牙而交岐甫一逕以紀絶或三會而扼竒下至一尉
一候險如三亳三危有兼有特孰正孰禆莫不禹迹陟
于周官堯封攝乎漢威猶恨缺紀官于朵衛失請吏於
邊陲其天時也選則通急之殊其候推則例閏之譎其
竒秘館視三年之學内徵以四稔為規奏計佹優而或
殿報政當遄而或稽卧痾者往來於浹歲予寧者去往
以彌朞或遑將而往返或奄息之早遲苐有聞其必鐫
鮮存亡而闕疑覘邸報之日積直會計而改為是故日
歷終歲以猶把宦籍逾時而輒揮在近者摘新而賞實
市遠者豫舊以酧欺非春秋也筆削聖而竊取非易也
先後天而奉時時之為義大矣惟名與器隨之嗟夫大
鈞寫物皇極鑄人物與無妄人生有真吾有身而易寵
世喪道而難貧是以羞其編戶榮乎縉紳然而布種詭
雜值候繽綸幸者乃為公矦之子卿相之孫前書厥考
有階有勲後列環衛如官如恩托江河而猥大依日月
而常新不必學書學劍自然允武允文又若駙馬都尉
一體天人在既富其何費獲至貴而無勤次則納貲而
為郎亦以財而發身過此以往其勤可知矣清流之跡
奮以文辭則必沒身乎藻綴噪吻于吟吚寒暑侵而靡
覺骨肉怨而不辭至如羽林隸策倉門學醫吏人讀律
中書臨池玄流理樂天文測璣莫不窮年渴晷立骨銷
肌彼殆胡為乎爾誠亦有所用之又其甚者作奸犯科
知無不為跂榮分僇迂平取竒皆欲爭毫釐于此籍之
上附咫尺于半部之餘外有乘間抵巇能畫能棋微言
解頥說劍說詩日者狎客夜來秘師皆得遊大人以成
名指旁流而借貲下則緹騎惡子前魚弄兒一則如貙
如豺一則如韋如脂無足比數何所覬睨然而物有所
至事不可知買功爵於攫金之後乞告身於枕袖之時
經營衣錦踐躐綦絲在主爵而無靳咤剞劂以何遺苐
云為之則是敢曰文不在兹嗟夫天下亦大矣仕人亦
夥矣有鳳凰之官則必有蟣虱之使有金玉之英則必
有糞土之士巨海葺龍蚌以鋪文太華總松榛而繞翠
散之人有十等合之天無二日天其平也不平人則不
一也而一不平謂何有一有多有終身於帝所有絶望
於廊阿有十年而不調有一月而累加有微欹而輒振
有一蹶而永蹉有弱冠而崢嶸有白首而婆娑有受萬
金而無譏有拾片羽而為瑕有擁氊于華羡有投牒于
荒厓有提鹺而擬方伯有守郡而無建牙有贍僮客而
鳴豫有絶父母而勞歌有長孫曾而襲珪有鬻子女而
還家有上夀而賜尊有自經于幽遐麗風者衎言笑而
加翼絶津者罄號咷而靡槎得時者隨俯仰而皆妙失
志者任語嘿以無佳徒使墨守者視此書而失據捷鬭
者指是刻以嚴誇智愚勇怯於斯乎盡銳貧富侈嗇于
是乎交賖細則鑚如蚊蚋大則據若蛟鼉緩則穆如塤
竾急則惨若鋩邪親屬之榮悴以此人身之軒輊匪他
何必耆舊傳而特筆人物志以編摩苐登名於仕版若
陟巘以盈科有規有矩如琢如磨諒有朝其必市想無
臣而不波乃有揚休山立籧戚駘駝姓名舛詭爵地参
差鸞視虫其一粒豹覺鼴以隨窠苟有懷而未瞑緫奔
命於旁羅是故謁選則咳成雷雨議汰則委若泥沙地
貴則聯之以雲錦命賤則等之以風花至消詳于品列
益撫卷而增嗟名理疇而贋售功勤埒而盗夸等竒節
而抑真並文林而采華然則兹籍也盖有朱紫異質淄
渑同和者矣迨其甚也且有人焉巧若窮竒昧若渾敦
名可以冠楚杌貎足以鑄神奸物論之所必去兹籍之
所獨存方災木而未已或閱季而彌尊亦有行若處子
智若耆舊望足以壓折非是才足以獻替可否謂周行
其必先視百爾而豈後比索名于右方復展轉而烏有
或置無人之境或寄冗從之藪冷之所以必灰瘴之惟
恐不走彼拙效其常然豈削籍之所朽徒使頑弱之人
覽兹籍也耀其貴如得如驚黯其賤如失如玷懲死灰
之不然慕積薪之所占名已沒其焉如貴及生而可艷
損亢壯以和顔筭幽憂而委念然則兹籍也能使人采
色飛舉道心沉亂可觸手而偶觀難淹神而久玩忽掩
卷而㒺然吾亦多言之為幻矣
秋夜繩牀賦(湯顯祖)
嗟予肱之三折兮方髫齓之歲月峩峩病骨固難支兮
又逢途之九折當春陽之新麗兮蘭茁其芽不使吐辭
作醴兮呵筆出花而層冰飛霰兮敗其穎秀身藉荼蓼
兮材輸節莠憶昔十一讀易兮七年鼎革五經句讀初
離兮左國文辭未析波平則圈雞牧豕兮塵起則萍漂
絮翻於是四民失據兮俯仰惟艱冉冉歲華兮三旬夢
魂妻殀子殤兮聊餬口於村童蜩螗蛙蛤聲中兮舌敝
耳聾庚午水變兮開闢未際爾乃穿竄蕭寺兮猶然戀
兹疣贅之未潰晝則山童四五兮授以三字夜則寂守
繩牀兮共兹囚山之味食則三投麥菽之饘粥兮(已煮之碗)
(飯當暑熱時必蒸過一宿後而後投之為粥食者毫無米氣)營營青蠅又玷其紅白
佐以瘠地之苦蔬兮反漬以衰殘之心血居則分僧寮
之咫尺兮乾蝸掛壁南山八月蒼葭兮逗引風霜東海
三脊白茅兮疎漏星日野蔓山葛驕而入室兮蕨筍蘆
芽戢戢而爭其餘隙蚍蜉遂爭國於檀槐兮蛙黽窺天
於坎井一几一榻兮曙而復暝敝帷落盡梅花兮月色
融然故衾冰裂水田兮幽渚鷗眠每欲避愁於華胥兮
恨春宵之猶永何夏夜之易明兮似獨迢迢於孤枕俄
而朱明告謝又值凛秋寸寸衰草處處酸眸山闇闇而
欲寐兮溪㶁㶁而捫㗋風鳴金鉄兮盡是商聲雲垂帷
幕兮似悼窮愁萬感不召而自至兮都歸展轉之更籌
因思夫人自立於宇宙兮君與親之恩㒺極非致主之
伊周兮則安邊之衛霍雖束手而談王霸兮亦何忍視
斯時之民瘼苟時不吾與兮遂藏經綸於把握即若予
之廢人兮豈無翰墨之堪託乃悲歎窮廬兮負千鈞之
家學洛閩姚江門牆徧宇宙兮歐陽傳經八代嗟哉尸
居餘氣兮兔園之耳目如芥是以鰥魚之目睫長炯炯
兮萬山之凄苦畢集試敷陳其百一兮已藤葛纏乎酸
筆初聞淅瀝於風竹兮勢漸逼於奔濤波臣忽溝為絶
島兮冷炊火於昏朝天夢難醒兮獸搪突而禽號斯山
雨之狀也濕暑收潤兮秋氣到襟初則舞幡幢而拂佛
火兮故紙愁吟繼而星河搖而欲落其或落葉敲忩兮
魂返雲山之夢宿鳥墜枝兮悲興三匝之音斯山風之
狀也着樹凝雪兮穿沙湧潮憶昔四載漁澄兮依依故
交今向空林兮分我半巢但怪夫近軒楹而帶秋兮入
筆墨而含騷斯又山雲之狀也山境逢秋兮意緒凉荒
茅苦竹之間兮贈以清光分清隂於禽藪兮落凉冷於
魚鄉於是茅簷逓影兮葦壁蒼蒼松竹書衾兮癯鶴巢
霜斯又山月之狀也若夫寒蟬之吟也夏蟲忽值凉秋
兮翳槁葉而寄絲聲白雲清露生涯兮花爛花殘豈異
其鳴若為代寫心寒兮風中嫋嫋領彼餘清秋蛩之怨
也當夫寒澗捫舌兮露草唳含爰有微物兮時訴酸咽
既不藉食於夷跖兮亦何恨何支干攪倦羽之眠鳥兮
警斷腸之定猿嗟予之凉行無伴兮何怪汝之多言至
於西月飛梁兮夜影向晨透喤聲於空境兮諸蠢蘇魂
如雲冉冉兮不住蒼狗之羣如風渡水兮豈滯藻川之
文硜爾一聲兮驚破耳根擬乘桴於二楞之海兮曙樓
起東方之白雲非鐘聲之叩曉乎山無雲帶兮樹斂商
聲忽起悲音於遠塢兮互報霜清一到衰殘之耳兮感
生凄斷之更憶自破鏡離鸞兮十載衣單悼故𥜗之淚
痕重叠兮魂絶千山非砧響之搗夜乎若夫循籬瘦菊
兮寒映曳汀蓉影堆階敗葉兮熖分綴草疎螢烏驚暗
月兮斷續雁離孤唳鼯嘯空梁兮依稀猿斷三聲猛虎
怒嘯兮不寒而慄苦鳥訴衷兮酸欲墮城佛影沉沉兮
琉璃明滅梵貝寥寥兮寒竿卒折騷魂召而不反兮雲
未斂而惨黯天亦老而㵳泬雖然觀夫世之紅塵機巧
兮争枯菀而着足譬彼海市浮山兮儼輝光之眩目走
炎趨熱兮競自焚以待燼吁凍呵霜兮易暄凉於片瞬
自惟即無轗軻於盛年兮不過把玩於俄頃究亦何所
得兮難繫夫崦嵫之夕景憶前賢之流風兮山高而水
長思分雲而把茅兮高堂之大椿永芳置琴書之楚楚
兮摘階上之薇芳插萬卷之森羅兮波及乎性海之汪
洋觴詠於倍日之年兮亦有雲水之徜徉山中之清風
習習兮乃有味於繩牀亂曰山淨林空水清泚兮迥出
雲霄無塵滓兮别開門戶亦云美兮時不我與託跡此
兮名賢風韻可翹企兮養老長幼翦蓬藟兮雲水遨遊
同舄履兮苾芻蒼翠映蘭芷兮柏子清香妙沉水兮塵
世浮華猶糠粃兮
明文海卷四
