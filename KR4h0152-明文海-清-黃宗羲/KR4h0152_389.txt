明文海卷三百八十九餘姚黃宗羲編
傳三
名臣
朱恭肅公傳(瞿景淳)
余為諸生時有自吳門來者道太宰朱公却商人請一
事余深有感焉夫不惑於刹不受請托知自好者皆能
之公於商人請獨蹙然曰伐國不問仁人此言何為至
於我哉因深自刻責商人乃悔罪叩首請退此於楊伯
起之却金或過之矣歲辛亥余以使事過吳門始獲拜
公於里第公風度凝遠真後學典刑不數年公乃捐舘
逮今丙寅公從子景元持公年譜授余余伏讀之乃作
公傳云傳曰故南京吏部尚書恭肅朱公諱某字某别
號玉峯蘇之吳趨里人也公自幼端重絶嬉戲稍長服
習侍御蘧菴公庭訓潜心墳典言動悉有程度識者已
知為異人年二十三舉於應天明年丙辰對策大廷賜
狀元及第時敬皇帝注意作人擇儒臣董教吉士公亦
肄業其中博求約取淬礪不休學日益邃每修會典修
實錄修通鑑纂要一代典訓多頼刊定公侍經筵每進
講必先期沭浴務致誠敬庶幾感格考試取士得人最
盛異日多為名臣公之奉職固不必勤一事以自效也
為修撰凡八年而晉侍讀又十有三年而晉侍讀學士
學士踰一考乃晉南京吏部右侍郎今上即位轉禮部
右侍郎踰年轉左侍郎時内閣缺人吏曹每以公名疏
上而不果用又踰年乃晉南京吏部尚書公恬淡簡静歴
官所至惟知自盡而不知其他故其進每難而士論益
重余考公遺事竊有異焉公生平與物無忤雖犯不校
尤耻言人過若一於寬柔者然武廟初年逆瑾弄權
搢紳多遭折辱公獨抗禮不屈雖瑾怒奪公一級而不
以為意是又何壯也盖公之不校者含宏之度而必守
者義理之勇也中世士大夫忍垢無耻自詭於和厚以
避權勢者身則全矣風節不立姦邪益肆國何頼焉亦
有負氣好勝自托於風節而深疾不仁者名則潔矣然
身既不容黨禍遂成又何補焉此孔光張禹之徒既終
於賣國而陳蕃竇武之賢亦終於速禍也余於是而益
嘆公之不可及也公在禮部奏减光禄冗役若干人在
吏部特薦遷謫鄒公守益皆有補於聖政余猶嘉公考
察自陳一䟽其言若曰國家考察非必每衙門各去幾
人而後可以為公也如有可去雖多去之可也如無可
去雖盡留之可也何必槩去之哉因堅自引去此雖公
一時自陳之辭迄今柄考察者酌而行之可也公生平不
自炫於文而太羹玄酒玩之有不窮之味不自矜於節而
泰山喬嶽望之有難犯之色對人不輕出一言及臨大
節議大事必據經典求至當雖賁育不能奪盖養深
而守定信天下之完人也已家居三十餘年雖處城市
不一入公府逹官蒞茲土及縉紳過從者始一延接旋
卜築山中以書史自娛時與故舊子姪散步逍遥田父
見之不知為貴人云公處父子夫婦兄弟之間情意懇
惻居二親喪哀毁三年恒廬墓側錢淑人卒公獨居二
十九年旁無姬妾之侍弟姪姻戚恒相對共食雖無異
味必盡其懽經時不見必令人速之盖天性惇篤不俟
矯餙也公雖身為大臣接人恒温恭有禮不間卑幼雖
家無厚貲憫窮恤匱惟力是視民苦役費首割已産十
一為役田助之詩曰高山仰止景行行止余之仰公久
矣公之懿行不可殫述因論其大者以貽同志云論曰
憸壬之害正甚哉夫有瑕者不免於畏人太宰朱公雖
逆瑾之勢且不為動何言有畏而科官得不去哉公既
被誣請去辭甚激切聽者危之上雖聽公去猶命有司
歲給廪米夫役蓋異數也非上仁明曷有是哉公既沒
而恤典有加不俟陳乞蓋公之受知素深而完節皭然
始終無可疵議矣彼嘵嘵者徒自彰其惡於公果何損
也
上篇(鄒觀光)
許孚遠浙江德清人為吏部主事會時有學禁遂出為
僉事旋降運判量移南太僕丞累遷知府陜西提學副
使以倡道作人為已任陞應天府府丞會都御史李公
材以邊事逮公移書所知訟冤御史論公私揭違禁遂
得降謫歸二季起補僉事公冲夷恬澹見者心醉所至
尚德化其學以知止為要領以格物為工夫嘗謂存省
三十餘年以古人敬止為法比來見格物之功真切嚴
毅不容躱閃有物則蔽無物則明有物則亂無物則定
蚤夜之間絶無物累則心境寧貼庶幾敬止又曰世之
學者根器不同造詣亦别惟其悟入無有不可豈必以
一說自號率天下而從之邪又謂王文成專言致良知
洞徹性靈而學者依傍靈明知覺遂多淪於空虛疎略
之病李孟誠專以修身為本似至直截簡易而乃謂格
致誠正齊治均平并以修身為則又落孟誠之見道無
人我亦無古今朱子嘗更程子之說王子復更朱子之
說後有著述要以發明此理豈敢遽以為是而謂度越
前人者哉劉東星山西澤州人自庶吉士改給事中降
蒲城丞陞知縣累陞至浙江提學副使湖廣右布政使
公冲夷粹雅飲人以和所至與賢士大夫講說文藝討
求名理若不知有一切世法苛禮者而職業自舉士被
其容接者咸謂若精金粹玉頌之不啻其口出雖輿臺
隸卒亦知其為清品也在楚時間留諸士脱粟飯猶出
簪珥治辦云劉應麟江西鄱陽人自庶吉士改禮部為
郎時與同舍諸郎為讀書會以文行相砥礪嘗曰修行
欲如河津之篤摛詞欲如獻吉之贍後陞廣東提學副使
乞致仕歸已起補廣西提學累遷至浙江左布政使陞
僉都御史廵撫吳中吳中諸貴人以逋賦為常至累閭
閻公至察積逋甚力然諸皆豪有力所從來久遠科臣
遂劾公夫歲飢也而急催科邪公亦䟽言臣所督者力
不至逋而損國病民者耳非損民以益國也無何乞病
歸詔許之會有科臣言公真誠任事不宜聽公請戶部
復疏極言公賢遇缺起用然公業已歸田數年弓旌未
及也耿定力湖廣黃安人自成都知府遷福建提學副
使與其兄司徒公皆以倡明道學為任司徒公之學深
詣而有權衡副使公之學真誠而無粉餙每與士大夫
論學就事論事極有鍼砭至公立身行已絶不為岸異
而人自以為不可及姜士昌直隸丹徒人為戶部郎慷
慨有志節嘗疏請皇上視朝聽講上皆嘉納之最後疏
言黜奸邪培士節定國論核名實汰罪贖五事其大指
謂人臣上欲有益於國以正直為第一義下欲有益於
民以廉潔為第一義請黜徐顯卿等而薦陳有年諸君
子無何出為陜西提學副使教士先行誼而後文辭諸
生試日人舉德行端方一人不舉與不公者黜罸有差
又集士之儁者於書院分為五會曰經學會曰史學會
曰古文辭會曰理學會曰當代典故會邱度淮安人為
汝寧府知府孝友清謹士論翕然稱之是時陳汝之間
歲饉公精心賑濟所全活甚衆蕭良譽湖廣漢陽人寧
國知府清癯文弱若不勝衣而抑豪子困興士化民治
行為江南北最遷河南提學副使乞病還生作自檢編
以貽諸生其言曰此心之神足周八極而徹千古惟時
從静中收攝完足常定常明則精采不可勝用又曰神
愈潛則愈王智愈晦則愈明思愈近則愈遠力愈不足
則愈有餘又曰外孝弟忠信無著落處外辭受取予無
關鍵處外視聽言動無體貼處外喜怒哀樂無鍜鍊處
不學者既沉酣侈肆學者復虚寂荒唐敝何時而已也
皆足稱名言云崔應麟獲鹿人余成進士時偶從一宦
于真定者與語渠屈指三輔清修惟崔君耳為戶部郎
監兊九江行日焚香于庭盡出其羡餘出示吏書毫不以
供行李陞濟南府知府持正不阿顧憲成無錫人為戶
部主事江陵病盡國祈禱獨君不署名江陵殁調吏部
主事遷稽勲員外郎上疏論尚書何起鳴及罷四御史
事忤旨謫桂陽州判官遷處州府推官居憂服除起補
泉州陞考功主事管選事會有推輔臣之命太宰陳公
與君各默擬七人已而皆合及詣執政執政詫某何以
不與君争之曰相國知其人則當為慮其終始倘費調
停非國家之福亦非某公之利也時同事有必欲如相
國指者君不為動執如初已而削籍(某公羅萬化也)
下篇(鄒觀光)
范世美江西高安人以進士為揚州府推官遷南京刑
部郎累遷鎮江府知府攻苦茹淡問遺無所受郡當水
陸衝冠盖輻輳君無問顯晦僅一書代餉不為設供億
居常布衣蔬食泊如也王貽德廣西全州人以進士為
分宜令輙起輙躓稍遷嘉興知府清而執豪貴人干謁
一無所聽當試弟子員有富人子干三相國書一日并
至君故寘之譽髦一落郡名無所復覬遂多就京師試
者嘉興士夫為之語曰若官但貴清則何不刻土木為
人而被冠裳彼不更無求邪蓋不得志于君者譏其不
事事云耳然卒不能加一語徐大任南直寧國人進士
為建寧府推官陞南京吏部郎中累遷河南副使調簡
補廣西副使疏乞致仕部覆留之君生平繩趨尺步一
言動必領于檢柙仕宦二十年而敝廬僅蔽風雨簡素
不異諸生時任江西副使瀕行寮友以錦軸贈行割其
文受之而還其緣幅鍾昌廣東東莞人進士累遷彰德
府知府時余以稽勲員外郎起家北上道經彰德供億
僅具器而已余心竊識之比抵京師而君已陞鹽運使
銓曺故以運使為劣轉余嘆曰孰謂古道可行於今日
邪稍廉其平生古樸大都類是已頌其清稱者什而八
九張稽古陜西寧夏人舉人嘗為河南按察每出按所
部盡郤廪餼第市餅啖之以其餘犒從吏即行居家時
嘗乘一蹇驢行田間耕植自給或謂其不能忘情家人
生産余謂若爾則古耦耕灌園之儔非邪張佐治福建
平沙人進士知縣累遷紹興府同知自俸入外一切無
所取嘗署上虞縣事數月矣忽發一凾歸貽衙舍衆共
訝謂君從來所未有則紿其使者發視之乃栗實百顆
貽太夫人耳士民為之感泣高拱辰山西河津人舉人
任西安府同知委署數縣印清苦如一日直指初亦知
而薦之故事受薦者例有謝以舉人薦者謝百金君無
以為禮亦竟格不行其後遂亦不得薦閻汝坤山西朔
州人舉人為揚州通判揚故利薮而别駕故又多不自
愛君孤立為潔其行部如張稽古故事嘗遣家屬婦酷
暑騎一羸馬走赤日中屬官有知而憐之者追送長夫
秋毫無所受馮渠江西新城人進士任泰興知縣風裁著
聞相國申公屬吏部調吳縣君未任貽相國書大都謂
相國謬知渠而任使之渠何以報德相國家有不法者
請得以法從事所以報也及至吳縣裁豪暴拊貧弱具
如泰興時丙戌大計業議罷有救觧者得降二級調閒
散稍遷廣東永安知縣調東莞余知其廉乃東莞議論
沸起謂君任刑太甚余遇泰興吳縣永安東莞四邑人
輙問状人人言君敝衣冠視事如窶人子而治用嚴最
後泰興人言君所督責者衙門猾吏胥及豪強人耳實
未嘗妄加刑百姓也頃余覧新城鄧元錫贈君任泰興
序則君砥礪好修自舉人時然矣諸壽賢南直崑山人
進士觀政時會御史房寰劾海忠介公君與進士顧允
成彭遵古抗疏言寰何人而論列忠介得旨退回原籍
數年俱為教授夀賢得河南南陽嚴督諸生課而敦琢
其行誼不少寬假即束脯不受余北上見君貧甚適直
指使者餉余遂以贈君君受之踰二年陞國子助教詣
京師竟歸余贈封識宛然助教賃民居僅一楹與闤闠
無辨是時允成遵古并抗節清修稱三進士云王紹先
陜西三原人以進士為工部主事會潞王出封君同太
監往營建務精覈節縮時與内豎忤躬自苦約即廪給
不受撫按以例餉君君貯衛輝府庫還之郡守争曰府
庫非貯問遺所君為不動已事竣還朝言官劾其不繳
御批降調山東鹽運判官率其妻子之任數米而炊脱
簪珥自給數月乞致仕去張鯉山東膠州人歲貢任主
簿陞縣丞再陞山西芮城知縣騎一騾之官拮据勞作
與百姓均甘苦所得俸入常為民完上司贖鍰或有徵
取不能辦惟飲泣而已無何陞鄭府審理正仍賣向者
所騎騾歸
舊銓氏曰高山仰止景行行止諸君子皭若淵澄屹如
岳立庶幾中行尚矣在節之上六苦節貞凶悔亡說者
謂聖人之不貴矯也如是非然也雖凶亡悔豈與夫不
節之嗟同日而語哉立意較然不欺其志即汶汶猶將
慊焉故曰假年以學易可以無大過矣
明文海卷三百八十九
