明文海卷十九餘姚黃宗羲編
賦十九
弔古一
弔賈生賦(朱伯賢)
恭承間氣兮大賢天縱明王不作兮怠棄三統文章經
國兮痛哭規諷獨倡寡和兮不能從衆材大無偶兮世
莫為用嗚呼夫子兮何獨使予之悲慟世溷濁而不分
兮螭龍蝘蜓御濮便娟兮九韶博衍鸞鳳高逝兮鷃雀
堂壇羣愚滿廷兮賢良日遠大儒逆斥兮嗇夫俊善謂
䕫無能兮微蚿婉娩卞薛無知兮懷由自衒於乎夫子
兮竟罹此變烏虖哀哉行或泥沮兮何為亡故用而毁
兮天馬振迅渥洼之渚兮鯤鵬搏搖瀚海風雨兮驪龍
遺珠照耀天下兮神龜負文九疇攸叙兮嗟若夫子
三代該輔兮摰旦上天世莫與伍兮於戲哀哉杞梓連
抱兮執斧袖手良璞萬鎰兮玉人郤走騏驥逸羣兮轡
御徒後巨舟乘風兮楫者坐受命世大材兮履昌是就
夏殷忽没兮時非吾有吁嗟蹭蹬兮孰為此醜有大志
而不伸兮千載誰偶誶曰己矣世其莫吾知兮子獨鬱
悒其誰尤時之不吾遇兮志之不盡施用行舍藏兮嗟
憂泣其欲奚為獨不見夫黃鵠之高舉兮遭矰繳而羅
之麒麟之不羈兮鉏商獲以糜之謂仁者之必信兮世
無伯夷賢正之必容兮孔孟以治傅說列星兮巖築胥
靡寗戚疾歌兮牛下單衣吕望之鼓刀兮非熊非羆將
老死於渭蟠兮殷民曷懷箕子之忠諫兮終于囚累洪
範之不陳兮吾將曷歸嗚呼噫戲物故各有遇兮遇故
各有時服吾道之在人兮俟天定而勿違出則棄咎兮
入而莘野之夫楚萊之廬達固大行兮窮獨離居樂天
知命兮顔氏庶幾吁嗟夫子兮曷獨為爾之憂悲彼尋
常之詭遇兮孰為之範我馳驅也循徇名而未遑兮夫
何抑示之遠思也生民之不幸兮堯舜遠而遂使夫子
兮汩沒逢災匪皇天之憗遺兮實人事之弗基若夫人
之有知吾將指三代以為期
弔賈太傅賦(桑悦)
從長江之莽莽兮中有江曰汩羅惟靈均之往湛兮衍
千古之清波何先生之清風兮正靈均首丘之所都投
雄辭而嘅弔兮若救種而烹蠡珮帶遺乎蘭蕙兮衣裳
留乎芰荷儼騷經之滿目兮邀予辭以相龡赫炎漢之
芳隆兮親溺楚于一螺稳璣衡以平運兮齊日月乎羲
和飛修墉而内薄兮争排挾乎嵩嶓駏魋&KR0146;而比健兮
豈息脈之微瘥本根豐而皝皝兮亦盤翳乎條柯鬱蚩
尤之柱天兮入剪伐而么魔倒冠履之上下兮視蟻蛭
為嵯峨僉譚譚以笑語兮獨予淚之滂沱催黃潤以成
匠兮豈歛止乎龍梭舍珪璋于巨璞兮隨岡阜之陂陀
左控搏乎南威兮右撫抺兮妖娥憐陵華之竒質兮弄
光景而逶迤收馳驟而守閶兮夢天山以秣禾憑旱雲
以輸悰兮惜來日之無多悲崦嵫之易暮兮慨致鵬之
非囮團&KR0146;之汶汶兮鑄寶鑑而為模羌空言之際遇兮
皎夜&KR0676;之鸞坡曰予又倅兹土兮後千載而殺那遭聖
明而獨詘兮胡今古之同科謇人生之旁達兮直寒暑
之經過委吾身於造化兮任刀秼而香塗紛紛世之變
幻兮消長袖之傞傞予將釀沆以霑醉味淪隂以成鋪
升都嶠以長嘯兮陟委羽而高歌至息憤而默默兮欲
反觀乎太初終吾生以泮渙兮補先生之婆娑
閒田賦(王翰)
條山之陽黃河之傍灌莽極目獸駭鳥翔畎澮縱橫以
遠際溝塗陂陁以衍長經界宛其未改廬井己不可得
而詳問平高之耆老乃知古虞君之故邦及芮伯争而
未決質成於文王者也嗚呼姬周之造跡自后稷之建
邦公劉之啟土古公著撫民之庸王季號勤王之祖至
翼翼之文王得奔奏禦侮之賢輔三天下而有二猶臣
勝商受而遵王之所也傷漢儒之鄙陋議圖䜟以厚誣
以虞芮質成而被化為周始稱王而受符以區區之陋
邦覩至德於須臾來四十國之臣妾如父召而子俞文
王之受命固定於虞芮之質成若尊號改元斯盛德之
所必無也嗚呼天有昭昭之明無諄諄之教視其命之
去就在人心之好惡苟處時而得中何必丹書朱雀而
為符告也眺荒原之茫茫撫往事而增悼追淳風之不
反傷衰世之末造誦綿詩而永嘆為執筆以三呌
土木賦(王世貞)
歲在執徐哉四月生魄臣某服驂牡越燕關而北上谷
之墟陁靡墝埆若陵若伏者焉土則或赭而堊澤翁童
造物鮮功埃眯鬱而要風隂鏃飽血敗削咀精㦫乎挾
鬼車以噭鳴狂茅畏棲貒貈辟宫䕫魈夷猶叩之莫譍
有一丈人跔&KR0008;前曰此所謂土木者也我前人之徇皇
輿代逖靡微大夫金匱之逸臣庶一二寓目焉為蒙熟
之臣曰唯唯昔在故元主有中夏為㾆為瘵易耕而獵
儵鯈嘒嘒詩書啁唽禮樂兜昧高帝因天之厭亂提三
尺犄元鹿於西隃之外投諸大荒毋令睚眦挽七澤揚
九派靖風塵而如埽飲湛恩之汪濊文皇勃興介猋騎
鎏雷轅阿台土干之流莽伏麅奔者或收椎而内臣或
儴袵而外藩陽隂山南北斗鑿條支以界天門時則有
若魏鄂曹衛宋潁涼英萬衆一羽揮無留衡甌脫樓煩
臲搖神鉦䇄乎金湯歷再紀而恟恟如草覭髳螟蟘滋
萠蚩尤乃迫上帝下欃槍獝狂䝟貐之妖鍾為布哈其
豪額森熐蠡遊魂耆金吮鋋曾不足以當漢之一連時
則有若左璫垂貂帷房之幹以為斯徒包藏禍心蠱我
六驅狼山之旁七萃森如虎豹之衛&KR1224;誳就屠列缺
噤火以伏隂羲和東鞭而淪虞輔勇佐埜鼐益之徒楚
材晉良其麗不億膏陂衍而施朝霜海立山卧羨漫荒
搶然而天容穆然神武不崩單于除掃閼氏却行左賢
且渠大小奉觴巴延冥契乎項伯臣善曷沗乎候生曾
未閱歲乘輿蹌蹌雖七曜暫騫而兩儀就康今天子惟
先德慨武功追周文之遏密陋漢武之稱襄下書御史
千夫長百夫長材官挽彊繽駍拉㗉踊距騰驤死藝辱
國謀夫孔臧抑虎賁而右鷹揚於是少府發將作詘寺
人絶宫虞衡弛法減膳削御吏士衣食蜀蘇析而縷膺
楚金銷以鋈軜□&KR0008;三千長轂九百期門佽飛飽勇怒
而不得發摶人以軾投石而樂天狐掌射豐隆脂軏博
望鄉導水行亡乏乃鹵温禺梟郅支回刃南面者寸劉
銖獮斬轒輼以夕薪炮駃騠而佐朝麋載嫖姚之金人
仆竇氏之故碑天子曰止毋究兵毋招不軌襲爾冑槖
爾矢吏士十歲復無事事赦海内與更始坐明堂柔羣
裔雕題瞷目日月出沒靡不梯航而勞象胥於是大置
酒合樂而饗之歌曰雪忸信威翼文德父不哭子鮮鰥
室百千萬年戰鬭息告成祖禰樂無極老人起拜曰子
之言美矣郁郁哉請毋死而竢諸土木
哀曹娥賦(有序)(李濓)
曹娥江在紹興府城西五十餘里有曹娥廟在江之
滸李子赴官四明渡是江艤舟謁廟乃作賦哀之時
正德辛巳歲也
我舟南下兮待罪四明道經娥江兮維纜廟傍肅我衣
冠兮跪奠椒漿搦管屬賦兮敬弔娥英越中山水兮靈
淑攸聚上虞之墟兮産兹孝女五月五日兮父溺於斯
逆濤而上兮不得其屍娥年十四兮柔婉令儀哀吟澤
畔兮聞者歔欷旬有七日兮哭聲弗衰沈淵尋父兮與
家人辭皇天監娥心后土憐娥悲載經五日抱父江湄
父子聚首兮厥事神竒川靈擁導兮若負而隨烈魂千
䙫兮如或見之瞻拜廟貌兮靈風颯旗毛髮竦竪兮心
口嗟咨誶曰人孰無死兮古今一軌娥名永垂兮死猶
不死穹碑漢篆兮麗牲庭戺度尚雅志兮邯鄲文美絶
妙好辤兮悟三十里摩挲諷誦兮嘉歎不己我賦孔哀
兮投之江沚援翰寫情兮聊以代誄江雲漠兮江波瀰
瀰西日發櫂兮極目煙水
剡谿賦(有序)(李濓)
余嘗聞越中山水之佳者剡為最思往遊焉而未能
也屬者壬午之秋偶以公事至剡放舟遊矚殊慰平
生緬懷昔人棹雪之訪厥事己竒然又不見其人而
返則益竒矣倚櫂賦之亦以識吾興耳
放官舸以南騖尋古蹟於嵊州出嶀蒲之浩渺泛剡川
之清幽水潺潺而畢滙山矗矗而四周嗟千巖之競秀
復萬壑之争流粤山水之絶佳惟會稽之為冠豈竹箭
之能當發人文之炳煥昔山隂之子猷值夜雪之初霽
詠招隠之高篇友太沖而相契聿獨酌以暢心慨古今
而睥睨對朗月以懷人遡寒飈而鼓枻乃經宿而造門
遽轉舟而回挽曰乘興而偶來忽興盡而可返任天真
以遨遊隨已意之舒卷何必見乎其人始盡予之繾綣
留雋語之千年信迹竒而意遠苟神識之潛孚斯骸形
之可諼仰賢達之孤標恨吾生之太晩比挂席而入越
浩逸思之翩翩訊安道之故居歴艇湖之澄淵望金庭
與天姥合百里之雲烟岫青青而不斷花冥冥而欲然
人已遊而風存話猶傳而味玄爰夷猶以成賦羌薄暮
而言旋
明文海卷十九
