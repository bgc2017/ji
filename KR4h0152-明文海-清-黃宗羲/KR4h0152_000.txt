明文海總集類
提要
(臣)等謹案明文海四百八十二卷
國朝黃宗羲編宗羲有易學象數論已著錄宗
羲於康熙乙夘以前嘗選明文案二百卷既
復得崑山徐氏所藏明人文集因更輯成是
編分體二十有八每體之中又各為子目賦
之目至十有六書之目至二十有七序之目
至五記之目至十有七傳之目至二十墓文
之目至十有三分類殊為繁碎又頗錯互不
倫如議己别立一門而奏疏内復出此體既
立諸體文一門而却巧瘞筆放雀諸篇復别
為一類而止目為文尤為無謂他若書序傳
記諸門或析學校書院為二或叙文苑於儒
林之上或列論文論詩於講學議禮議樂論
史之前編次糅雜頗為後人所譏考閻若璩
潜邱劄記辨此書體例為必非黃先生所編
乃其子主一所為若璩常遊宗羲之門其說
當為可據盖晚年未定之本也明代文章自
何李盛行天下相率為沿襲剽竊之學逮嘉
隆以後其弊益甚宗羲之意在於掃除摹擬
空所倚傍以情至為宗又欲使一代典章人
物俱藉以考見大凡故雖遊戲小說家言亦
為兼收並採不免失之泛濫然其蒐羅極富
所閱明人集幾至二千餘家如桑悦南都北
都二賦朱彛尊著日下舊聞時搜討未見而
宗羲得之以冠兹選其他散失零落頼此以
傳者尚復不少亦可謂一代文章之淵藪考
明人著作者當必以是編為極備矣其書卷
帙繁重傳鈔者希此本猶其原藁四百八十
一及八十二卷内文十二篇有錄無書無可
核補今亦並仍之云乾隆四十四年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
