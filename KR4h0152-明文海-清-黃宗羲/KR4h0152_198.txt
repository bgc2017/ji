明文海卷一百九十八餘姚黃宗羲編
書五十二
自叙
與聶雙江書(趙貞吉)
馳神公所者幾二十年矣然未嘗修問通殷勤左右此
足明僕之不敏也乃過蒙不棄以為可教前年領訓言
示以乾乾免咎之旨蓋讀之犂然有當于心愓然有警
于中無何即及于罪譴誠服先生之先覺矣兹僕之事
譬之盲子被髮號走以救隣火出門跬步即入坎窞誠
足恥矣過者棄去不復顧眎獨有長者見盲子哀其以
救火故不惜千金之藥大賜盲子令其復明此長者之
恩寧有既乎嗟嗟僕往事念之誠可愧恥若此盲子三
年來親識舊游無復一字相問乃又過蒙長者不棄絶
猶以為可教誠欲僕之心復明也已視此長者憐彼盲
子恩不百倍耶三年謫宦瘴癘疾病不啻其心苦耳乃
其不肖之身亦已敝矣然未嘗敢以一字聞于親識舊
游亦士之體當爾非以為名高也兹則不敢自外于左
右者誠又服先生之先覺作人長厚慈義之重矣嗟嗟
僕生二十年方知學道初以苫次三年見哀而不傷之
體後復閉戸習靜久之雖未凝寂而正念不失又三數
年可自娛樂稍以家貧故出求仕遂荏苒名場粗狂暴
害十六年始及于禍三年中悔艾念此則魂魄動而病
亦作矣乃其初念旋以暗濁嗟嗟僕之行履二十五年
之間又若彼田舍郎之積少貲以自殖忽出大都羡其
巨麗歸以少貲往日南朔北朝夕馳騖貲盡窮歸無所
于託栖惶在道復念少貲有如隔世又若夢中今先生
之憐僕墮盲子之困而不知由僕動狂賈之妄念始又
如此乃昨讀所惠三書驚嘆竒作入一悟之門抉百氏
之髓前無古人後無來者依此修行可以出世可以經
世無復疑阻矣僕悔艾離索之中得此如前田舍郎依
載長者寳車圖營復少貲雖為客作嘗得沾丐喜慶無
既如此雖欲拘小諒自外于門下得乎恭惟有道應期
以解世紛吾君得忠靖之臣公卿獲直諒之助士大夫
有持論依歸之地顧僕懷犬馬之心者其于國禎寧不
戀企他日稍得慰倚閭返初服倘不即先朝露當手寫
是寶書藏之眉山中以諗千古以報知己末由瞻接肆
此緬縷惟賴庇覆愆罪不以示人萬萬
復廣西方伯張鄮西書(趙貞吉)
僕通籍始值公出麾海甸數仰揚聲藉甚徒切跂望作
吏塵中所為實勞摶風御虚會當有時已流彩青雲躡
足從顒懷義濟輔練著聲實可謂當塗之遇才情之極
選而高朗之莫京者也迺屈已庇士訓奬流逐緣及于
僕湘江之濱雨夕雞鳴挹公話言霍然己病夫僕本為
一飽而出遂違大易濡首之戒蓋荏苒久之己每懷平
子憂生之嘆屢引長卿嫚俗之病寡朋鮮侶跡遠勢孤
秪此悁悁者耳乃終不自明至一旦卒然犯傷手之咎
則誰非其甘心者哉此僕之大略不近于道也顧振一
葉無損春顔然人生實難亦各言志邇來去國愈遠而
悔創愈深何則誠懲昔之不能約己遵道自容清時徒
取棄遠裔而傷立事者之氣若僕自謂所為殆過甚矣
何所復補矣執事尚期僕以歷長沙弔屈賈乎豈敢終
焉肆情而莫之反乎昨出祠下撫已省咎遠烟蒼水對
之惘然已不令生遷客之感又安敢動豪士之鳴乎何
則彼二子者誠自度其才智足以致用故皆戚戚不安
于其棄置若僕則所謂以一飽之故而易萬里之行非
據之為已無所為尤怨若此而又妄齒于賢直之後則
適增其戾而厚其愚已耳故不能也僕自度不能如二
子非以為誑也昔張仲蔚自度性不諧俗常使蓬藋滿
門谷子雲則搖筆札以趨猶恐後之矣又豈非二子各
適其適能早自度以無悔于當年而成名于後之效哉
若僕者髮種種矣既不能如此二子善自度早決出處
于前又不能如彼二子自度才智有餘奮庶幾于棄置
之後則將疇依哉江州司馬之投記廬山曰他日行止
進退得以自遂則左手抱琴書右手携妻子以老于其
中清泉白石實聞斯言僕兹者欲自託以邀福于諸大
君子之前僅竟有如此然亦未敢遽為談也感公情逮
率爾發之惟不令僕復以多言為悔則深以望于長者
之終庇之也
與曹黃門書(趙恒)
某海濱賤士少而疎狂長有幽憂之疾其不足以用世
不待人能知之雖某亦自知久矣然所以歷中外官竊
禄十五六年而未去者非但以老母在堂而因循于升
斗間某之少八九歲時父母貧教之干禄而使授書于
塾師師謂是兒俊利當有以折伏之一日跪之庭授之
千餘言成誦命之起又復授千餘言又復成誦頃之所
誦者數千言師為一笑而罷既年十五六自謂此非所
以為學則又間取書中一二窮日夜而思之至忘其寝
食而不輟人曰是子必病矣掩耳勿聽也人曰是子憊
矣某不為輟則又日求當世兵刑漕運錢榖之書而妄
折以古人之意謂必如是而後可以見之于用人指望
而笑曰將以何為不顧也然自某在官也吏人抱牘滿
前積之盈尺俯而讀之能四五行俱下仰而思之次第
以對人有不中肯綮者鮮矣嗟乎此固所以病也而亦
所以不病者也某教江西時屬今總制舜澤蘇公評其
文而謂人曰才乎才乎固自别乎此舜澤公之言也其
愛某也眎其子為丞南太學三年而當今吏部松溪公
之為祭酒指諸生謂曰當觀䋲愆君之經濟為主事而
司倉場之出納存乎留都士卒之口者不敢自蔽也眎
司篆歲餘則嘗申部運之規而來十餘年不至之方面
磨筭于部庭郤咸寧穵運竒囤之折也一日而為空虚
内帑留數萬之儲榖米不足而濟之以金金不足而通
之以榖米司徒公旦夕立之于傍筆而與之語前後章
疏數十上必出某手而後定它人不與也謂軍士不宜
俾輕易得後湖之版籍以詐害于非其鄉其族之村民
駁回參贊之堂咨因而大詬某于六卿之前進退自如
也時無今陳芹山公者幾不免于危禍已而自後湖來
者盡得軍人之情以復于直齋公而後嘆曰吾固聞趙
正郎今不復訝矣某又欲疏為江淛復布絹折色之規
以蠲内侍之誅求一時寮友為之動色疏正具未上而
得運同之報芹山再作而歎曰竒才難得某為出涕曰
翁在邊陲則某仗劍來歸矣翁在台司當為翁及門而
獻策翁不以為狂也某聞天之生人有所限亦必有所
縱君子之用人有所用亦必有所棄如某者若棄其短
而用之則亦何肯遽出人下哉今得滇南六百里之郡
遠在萬里之外鳥獸犬羊之與居尋常自好者薄不為
也乃不自愛重屈膝于諸公之前中心耿耿亦以宇宙
内百年此身思竊自見分毫于後世耳今未察其志氣
施為之如何而其眎之也譬猶鼓策播精以食于人如
莊生所稱支離疏者此其所以燈下自憐撫劍而歌恨
早不焚告於逆旅之庭掛冠金馬之垣而去者也某之
于明公雖嘗久仰芳聲而未望見眉宇日者以滇中諸
吏拜于堂下聞其事而悲之登之堂而問以所學欲援
之泥塗之中而升之几案之上者惓惓也諺曰人不易
知知人亦不易若明公之知某又何其易也士固屈于
不知已而伸于知已當其屈也如昏如瞶踽踽涼涼以
遊于世者豈獨某哉及其伸則揚眉吐氣思欲乘青雲
之上而為霖為雨以施于世某今屈伸之感豈易易對
俗人道哉昔者以諸吏見而未口出一言明公已知其
非愚也今日雖千萬言而不廢明公不以為狂明矣是
以敢盡其言伏惟憐其志而加察焉
與何仲默書(孟洋)
洋頓首言仲默賢弟足下比見家書知足下其道大行
甚慰仲默視僕初志如何乃今事與願違殊愧同志足
下能察此否自八月二十三日蒞任巡歷荆岳歲晏返
省正月二十一日偶感于事遂決歸計即夜渡江無一
知者天明洎漢口始移文總司當道皆遣官致書追留
至再及僚友親自攀挽竟不能止矣二十七日道遇家
眷同歸二月四日達鄉里恐足下聞之駭疑為書以布
衷曲當是時即同僚僕隸無不駭者仲默固知我恐亦
不免耳古人有薄軒冕而不顧輕富貴如浮雲僕何人
也乃敢望此然私情不同勢弗容已揆乎輕重之際究
乎可否之極不待賢者而後能也槩言不宜歸者三不
能仕者七酌而論之不得不然親在欲子顯仕不宜歸
一也家貧俯仰不給近雖少置田貸人者過半需禄以
養不宜歸二也年未四十雖無所要亦未畢所欲施此
不宜歸三也僕凡思此三者審矣其如不能仕者有甚
于此焉老父今年八十有一即且健人子之心詎敢恃
耶老母少五歲業已懣不能自卧起迎養不可復無所
托悠悠仕路何為止期此不能仕一也僕生而脆弱不
禁煩苦三十一已見二毛前年嘉興病濕幾不能起宦
情寖息今更不已衰槁日滋既歸尚可逸情定神休養
性靈少延歲月耳不能仕二也方今寇盜徧江湖之間
守吏貪虐十常八九素乏摘發之智又無驅剪之術坐
視素餐實所不忍又上下喜同不欲作事即有一二舉
革囂然議起德不孚人誰能我諒安以受之又不能堪
不能仕三也湖廣連歲兵荒民物困極無名誅求出自
權貴殆無虚日固嘗隂奪力制彼之積怨有俟而發又
荆州課厰新設中官恣横暴民尤甚與之持久必至構
讐夫臨事避難勇夫所恥足下視僕猶能如昔者下吏
以貽親憂耶自度不能安可苟處不能仕四也上下交
際雖君臣分嚴自有定體有司承迎獨過其則若勉強
從命則顔赬骨慙稍有不齊同輩已厭之矣厭之不己
譛毀投焉賢不肖考察于此焉定即無意于儌榮何苦
徒取辱也此不能任五也且僕量既褊狹性復疎易仲
默所深知也平生不矜小節恥為曲謹又好飲酒言語
無忌平居與人交談常破肝膽見人有過好為面折或
有事不可意便至狂發不顧利害無自飾之行而有好
盡之失以此數端處今之世足下以為可免乎哉萬萬
無是理也此不能仕六也朴兒少頗慧四方奔走失教
年長日愚僅此一子俾之無所成立非父道也既無濟
于時又賊其子兼失之矣此不能仕七也旦夕自處情
煎心裂卒有感觸計不可解此但可為仲默道耳夫人
有詢托辭以應可也違養志之常道缺&KR0949;瀡之餘甘僕
之罪不可原矣學有所未行才有所屈僕豈無是哉時
艱智短亦或然耳若乃立竒行以沽名掩穢跡而棄世
固僕平日所深疾乎時人不敢以自居久矣仲默能諒
之乎足下體不世出之才抱有用之學量足以容衆而
權足以濟時惟宜平志酬物行道是圖天下所屬望不
可不勉矧清貴之秩以斯文風化為司桎梏無所交于
目塵氛不能犯其慮俯視僕之所居而方其所負豈可
同日語哉惟仲默察之無惑二月二十七日洋再拜
與沈君典諸子(屠長卿)
一别足下遂作勞人東還内戒行李外接賓客終日馳
逐夕至漏下四五鼓不得休去冬十一月初四日始得
奉老母涉潁又鞅掌可知也坐是久缺修問我心殊勞
潁故自小邑不謂又凋敝不可言延城廣袤三里寥落
數家一所鎮與縣官雜治軍三倍于民城中所官專制
縣大夫莫得詰非一日所鎮家人至騎馬與縣官争道
其家之瓦覆而崇墉者問之皆千夫長百夫長家編民
僅僅土室草屋泥垣蔽風雨而已城外塊然荒土如掌
大景于何有惟枯楊數株霜雪玲瓏望如玉樹可為娛
玩蓋東折而入于夀州北折而入于潁州此蓋潁夀間
一村落東北去潁夀二州治稍遠故别置一縣治漢稱
黃覇所治潁川及灌夫家潁川者今河南汝州非潁上
也唐宋所稱潁川為歐蘇宦遊處者即今潁州去潁上
尚百數十里而遥蓋北不近箕潁東不近濠梁淮泗而
自為一村所謂塊然荒土如掌大者爾無所取義矣史
稱管仲潁上人今潁上有管仲墩然攷管仲墓在山東
舊誌所稱諒不誣或相齊後遂家山東死即葬山東爾
然潁上舊未有管仲祠潁人之不好事如此哉邑小而
民貧征求作苦民日以不堪又界潁夀間為汴泗孔道
車蓋供億不絶不佞以去冬十一月二十六日蒞任之
日緋衣皂蓋逍遥乎須臾即衣故敝衣出城馳數十里
扶伏道旁迎貴客貴客呵聲如雷使人魂銷村落數家
舊猶不失本業且俗纖嗇無華足偹饘粥近歲為大水
蕩析民以縣罄又土燥不宜秔稻蔬菜僅有豆麥雞豚
四種雞豚又味瘠薄不可食不佞今下車禁雞豚一無
所市日麥飯一匙而啖乾葫蘆官舍頽垣敗壁大風灌
室號嗄不止老母苦寒夜起不佞手爇蘆葦細君進湯
汁土風誠然淳朴不復知官府禮法其最者言之可為
諸君長安扺掌之資不佞下車之日舊令舉公燕燕不
佞堂上盡召城中千夫長百夫長及數輩龍鍾而皤然
者為鄉老博士及故縣尉丞州司馬至有頂儒巾而青
袍者稱故上舍皆與不佞南面分席而坐堂上惟舊令
下坐稱主人縣官不知所出旁一吏對曰故事明日不
佞舉公燕酧舊令諸君復來不佞方與舊令為交盤日
夕不得休命從人治酒賓舘欵客盡徹門者爐火庭燎
佐客驩又時時遣人謝過諸君至二鼓醉飽盡驩遂相
與約無待公燕奈何以交盤故慢客私開縣門不告而
去詰朝縣官猶令人持帖子謝過也不佞今遭人無短
長惟罄折而又善謝過疇謂屠長卿終骯髒人哉然于
行公法則不敢爾矣此大都猶其小小者也其最不可
為者城臨大河河廣十丈深二丈許先是去城垣猶稍
遠歲遭大水壊堤水漸迫城下今去城僅二尺許今年
三月春水時至或夏秋間淫潦則城垣不復可保民其
魚乎奚官之為也危在旦夕方修築河堤邑無一木石
取木石當于夀州二百里外度支盈萬金邑中一無所
出而日奉上司之督責甚棘前官業已脫走今至不佞
將安所逃不佞雖日夜焦勞蕞爾小邑寥落數家計無
所出今方出廬外舍與土人多方區畫盡出縣治之瓦
石以義倡百姓家借一石而草屋泥垣又苦無石則取
敗石伐枯楊不佞方且身帣鞲與土人同操畚鍤列在
負擔日遶行百里而夜令人從門外報太夫人以無恙
百姓見不佞忠誠人人勸也嗟乎疇昔搦管清言屠生
今一至此哉不佞以前歲馬上馳二千五百里入京師
去歲間關抵家又間關奉老母渡淮而北喘息未寧又
走夀州走中都走滁州走淮泗走揚州謁上官而歸遂
興此役迄今形容枯槁手足腁胝又為風雪所侵蝕髩
髮種種作枯松状雙耳皸黑如木菌鼻促縮而善涕昨
方庭謁上官跼蹐無奈涕何蓋不復曩峕白晳楚楚屠
生天乎其以我為時夜也誰令聽之故人良苦始謂數
字聊寄相思不意臨書遂不能止勉旃先生努力霄漢
明文海卷一百九十八
