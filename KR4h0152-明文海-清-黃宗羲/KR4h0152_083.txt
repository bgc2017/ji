明文海卷八十三餘姚黃宗羲編
議十
復河套議(尹耕)
蓋聞智者之圖事揆理以立本審勢以達用是故
理有所當盡而機有所宜察志有所必奮而謀有
所不可略者是之不備難與慮終矣河套之地淪
於邊外藉寇齎糧孰不為愾然以今日事勢論之
則有可復之理而無可乘之機有奮發之志而鮮
萬全之算故不能不為圖事者慮也何者河套本
吾内地周秦以來為國為郡漢制朔方唐城受降
扼塞據險往跡俱在我太祖以神武定天下成祖
躬御六飛三犂北庭其時彼既殘破我亦未暇後
遂因循棄河守山使中國之地巢穴盤固滋其畜
牧遂彼生養往來馳突迫吾近塞可為深惜者也
又黃河千里於守為便昔人固有築城於外以規
全利者矣而乃棄之不守任其出入涉流履冰無所
顧忌遂使榆林一鎮孤懸獨立外之不足恃為藩籬
内之無所需其供給捐天設之險失沃野之利有志
之士談之扼腕觸之衝冠蓋不能一日忘懷者也然
當其時我雖未守彼亦未取不見可欲其心不動不
奪所賴其争不力取之可也而我終不取之先總
制余肅敏公置鎮榆林亦有志斯舉矣然套終不
復鎮則空置開懇無聞轉餉難繼不有其利而當
其勞事之不可悔者也今敵已盤據其中資用其産
譬之為家成業久矣又控弦之衆視昔為強一旦復
之無乃難乎故曰有可復之理而無可乘之機有奮
發之志而鮮萬全之算也請極言其故以干天聽可
乎孟子曰天時不如地利地利不如人和夫天時者
非止時日支干孤虛旺相之屬也敵有盛衰我有強
弱以強值弱僅足相當以弱值強是為無策夫漢武雄
斷天啓衛霍不世之將也絶幕四出不能一屈單于
之膝成哀短祚内釁且生而呼韓稽顙願保塞北是何
也漢武值其勝強而成哀際其衰弱也是勝衰強弱者
天之所謂時也地利者非止險阻城池山溪疆域之屬
也馬步矢刃各有所宜主客勞逸從來異狀韓信背水
置陣死地以生魏武舍鞍馬與吳越争於舟楫之間烏
林削跡是何也韓信以死地為生而得其逸魏武舍中
國之長而困於所短也是長技所宜與主客異勢者地之
所謂利也人和者固所謂得道多助也而事體利害之
緩急人情好惡之向背有不齊不可以不慮也夫人情
莫不愛其親然負米以致其養與遇變而捍其患緩急
自有不同人情莫不愛其身然一勞以永其逸與暫息
以休其體向背亦為殊絶喪先王之乘舟不如死則取
艅艎者必濟義兵謳歌思歸則定三秦者易為力也故
曰萬有不齊不可以不慮也我國家拯天下於前元天
威所及電擊風掃遺種遊魂僅存喘息年來牧養殘畜
兼之擄我生口日滋月息即今吉囊俺答輩部落動號
十萬視昔之奔命窮荒不見馬矢者勝耶衰耶強耶弱
耶而我承平日久軍政多偷三五年來雖賴上下協德
中外一心漸次振舉而其竭籌慮耗財用奪工業也不
少矣回視二祖之時其勝衰強弱又何如耶是揆之天
時未見其可也河套舊固中國地也陷没日久間諜罕
至人不屋居畜牧其内山川之險易路途之紆直水草
之有無我不可必知也提軍深入其境能無慮乎夫塞
以内吾中國地也將領講求其形勢不能如彼前時所
遣奸細者履步之為詳卒伍諳記其要害不能如彼臨
時捕内地人指引之為慎而况塞以外乎今我勞以往
彼逸而待我馬出塞三日而疲彼騎遍野一呼而集得
有小利歸途尚難倘失鄉導全軍何賴數萬之衆緩行
持重則敵備益嚴疾行趨利則輜重在後且刻日有定
期褁糧有定數敵遷徙靡常則戰無定地遠近不測則
戰無定期一戰之後敵或保聚或陽為逃遁笳角時聞
壁壘相持已離復合終不渡河而我軍於此戰耶退耶
兩相守耶數萬之衆出塞亦必有數萬之衆援之否耶
有驍將以通糧道否耶保無摽掠不至匱乏否耶是皆
至難而不可任者也夫馳擊者彼之所長也守險者我
之所便也弓矢利於馳擊而火器利於守險者也舍火
器守險而與之馳射突擊於黃沙白草之間得耶失耶
是揆之地利未見其可也夫塞下兵即塞下人也墳墓
廬舍先人之所營妻孥眷屬骨肉之所居禾黍桑麻産
業之所具牛馬牲畜身養之所供迫於兵刃怵於生死
尚每每退怯以煩上人之督責今驅之於無人跡之地
限之以可垂盡之食要之以難必成之功苦之以不即
罷之役恐之以將徙居之禍而欲人和可得乎是又不
可之大者也議者欲以整立下指揮其將領以邊事得
罪者相望而行伍之人曾不肯為其將奮勇以請贖每
遇軍法嚴厲之將輒行謗毁今處之數難豈能一一知
我為彼建久安長治之策乎是人和未得更不可之大
者也詳味議者之意其所謂建城置衛募卒分田率平
定之後事選將練兵信賞備器亦飭備之常規獨所謂
整六萬之衆為三歲之期策春夏馬瘦為彼弱而我利
於征秋冬馬肥為彼強而我利於守春蒐於套秋守於
邊三年三舉彼必難支待其行遁拒河為守是固一說
矣然天時物性不相遠也秋冬馬肥而我馬不亦肥乎
迺止利於守耶春夏馬瘦矣而我馬不亦瘦乎迺獨利
於征耶夫春夏馬瘦彼誠弱矣雖不能入寇而坐以待
我懼其擾擊我也秋冬馬肥彼固強矣既能為寇則多
方謀我懼其報復我也六萬之衆非所以襲人千里之
途非所以自逸轉盼之間情態異致歲一為之以俟三
舉其可得乎一舉失利士傷馬耗議論蜂起則將已之
乎竭天下之力排天下之議以俟成乎三年三舉咸可
得志彼敗而守我去復來終不渡河版築難舉則將何
時已乎盖議者見近時搗巢之舉恒獲首功昔年城大
同五堡諸邊敵亦不來深競遂謂套地可復然復套與
是二者不同盖搗巢因其近塞乘其不備勝則倏忽而
歸敗亦支持以退舉足南向便是家門壕塹城墩為援
可恃復套則深入人境後援不繼勝固艱難敗虞陷沒
事勢異也夫必勝之兵有限之矢此李陵所以失也今
我將士能為陵之所不能為者乎往城諸邊實近我土
又沿邊之地彼原不以為利故雖城邊築垣少有侵取
亦不恤也套地則彼自弘治以來據以為家資以為生
四時之間三時在内一旦欲取而有之彼豈晏然不有
爭乎事體異也故曰殺虎者易奪虎子者難奪虎子者
易奪虎穴而居者難今未能殺虎而奪其子處其穴得
乎夫先據北山將勇者勝趙奢之所以勝也今我將士
能為趙奢之所為乎若曰伺敵出套拒河為守先將渡
口及可以履冰道路稍築牆垣以次移置邊堡沿河如
昔年總兵官周尚文所論似若可為而不知套地敵之
巢穴各有分地豈有空套以出之理二千里沿河之地
其間可渡應防道路不止百餘築垣為限豈時日可完
移置邊堡非百數十不相聯絡堡置人非千人不可而
遊徼瞭望哨守者不與當三十萬衆不止也布置未完
而爭穴之虎至矣况我邊去河動輒千里一年之食為
數億萬此亦未嘗深思遠慮者也然則套中之地其終
不可復乎曰事變之來至無常也要之君子不可有徼
倖之心夫秦之所慮者邊而終秦無北邊之警漢之所
備者邊而中葉有欵塞之順事變之來孰能逆覩聖天
子在上文德日修天心助順將來敵之盛衰強弱安能
保耶自相攻擊如匈奴之南北洊遭疾疫如先零之殄
滅豈無期耶彼有其隙吾乘其弊套地之復此其時乎
謹我塞障飭吾戎備和吾行伍固吾元氣以俟其隙為
計之得也故曰知彼知已百勝之道也若不察敵勢之
強弱不審事勢之難易不揆我力之有餘不足使塞下
之民迫於備邊者喘息不獲定沿邊之卒傷於鋒刃者瘡
痍不獲起而復横挑強寇以事非常則愚所不解者也
明文海卷八十三
