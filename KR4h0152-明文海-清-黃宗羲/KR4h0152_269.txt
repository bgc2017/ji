明文海卷二百六十九餘姚黃宗羲編
序六十
詩集
二盧先生詩集序(徐學謨)
蓋余觀於吳中二盧先生之詩而知採詩之係於觀風
者大也夫詩何以謂之風也詩非風也而當其所感觸
出之以天倪猶大塊之有噫氣也蓬蓬乎動於物而不
自知而亦無所不至東西南北善行而數變故謂之風
也仲尼刪詩三百篇始風於二南尚矣其他列國之詩
各因其謠俗之變而互為之聲若鄭之靡唐之嗇豳之
忠厚陳以巫覡著秦以駟鐡雄又何嘗以一律概之也
乃聖人所以各存其故而不廢者何哉取其出之於天
倪而無事於假借不務詭飾矜勝以快志意炫耳目為
也如必相假借務詭飾矜勝以快志意炫耳目如今人
之所為則列國之謠俗混為一風巳則不能以自辨而
採詩者將奚據而觀之乎余是以知古今人之詩未嘗
不同而所以為詩者則異也夫大江南北其謠俗之不
相為用豈不稱較然哉其發之為聲詩大都北主迅爽
而南人則誚其麤南主婉麗而北人則短其弱而要之
不詭於率然應感之情即仲尼而在均有取焉南北人
亦何相笑之有余吳人也故知吳人之詩自國初高陽
諸公以婉麗倡之稍祖唐調二百年來作者輩出即其
人才力殊稟然皆以吳人作吳語務極其所偏至各自
能名家雖間以弱詘要不至浣其質而漓之也蓋余猶
及見其人焉逮嘉隆之際而北風日競矣一旦坐奪南
人之氣而少年爭附離之决臆掉吻馳逐叫號於是和
平雅淡之調希而傲睨浮薄之音熾率詞揆方不知是
遵何風也哉乃若剪綴綺語錯落篇章情景無窮而轉
換有限始驚豔冶終於數見不鮮耳此所謂欲逃乎吳
而彌遠於唐者也故余嘗持論謂詩莫盛於今日而亦
莫衰於今日適盧中翰仲諤示余以先世遺稿一編蓋
伊祖伯仲師陳師召二先生所著余為卒業焉見其詩
雅以質勝能會情切景而出之於天倪絶無今時詭飾
矜勝之習庶幾哉余所謂及見其人焉者蓋二先生皆
仕於肅皇帝在位之初年當是時海内承累朝熙洽之
後人俗近樸而搢紳士大夫率重本實而薄假借其為
言皆自言其所能言即不能言必不肯勦襲他人之言
以為言矧二盧先生又皆能言之士宜其詩表裏洞然
如是藉令今少年讀之直野人語耳嗟乎是誠野人語
也則孔子所謂從先進者舍二先生何適哉余故樂序
其詩歸之中翰君刻而傳焉俾觀風者可以論吳之世
也
陽明先生重遊九華詩卷後序(萬廷言)
孟子曰誦其詩讀其書不知其人可乎是以論其世也
廷言誦陽明先生重遊九華諸詩而論其世其毅皇南
廵金陵召見之時乎是時先生既擒濠逆兇豎攘功隂
搆陽擠入在左腹召至采石而咫尺不奉至尊禍且莫
測蓋亦危矣彼怵於死生禍福之交者垂首喪氣伈伈
睍睍不能自存而世稱敏略之士又投機乘便僥倖於
須臾固皆不足道其豪傑君子善處患難不忘其忠亦
不過悚息待罪達旦不寐繞牀歎息而己固未有捐得
失之分齊死生之故洞然忘懷詠歎夷猶於山川草木
之間樂而不忘其憂油油然不失其恭如先生者也嗚
呼此九華之詩所為作而誦之者之當論其世也歟蓋
其良知之體虚明瑩澈朗如太虚洞視寰宇死生利害
禍福之變真隂陽晝夜慘舒消長相代乎吾前遇之而
安觸之而應適昭吾良知變見圓通之用曾不足動其
纖芥也其或感觸微存凝滯念慮差有未融則太虛無
際隂翳間生盪以清風照以日月息以平旦煦以太和
忽不覺轉為輕雲化為瑞靄鬱𡋯之漸消泰宇之澂霽
人反樂其為慶為祥而不知變化消鎔之妙實在詠歌
夷猶之間脫然以釋融然以解上下與天地同流矣故
觀此詩而論其世然後知先生之自樂乃所以深致其
力伊川所謂學者學處患難其旨信為有在益知先生
千古人豪後世所當尚論而取法者也苟徒詞而巳騷
人墨士工為語言者耳何足知先生哉嗚呼先生所處
死生利害之大猶若此况富貴貧賤失得毁譽之小吾
人可自隕穫乎隆慶丁卯予在汀州幕僚周君子顯持
是卷示余因有感先生之學而論其世敢敬識其末云
子顯先大夫交於先生子顯少亦有志三復先生之詩
而思其家學子顯雖未遇當亦有詠歌夷猶以自適而
貧賤窮達非所慼慼然則庶乎尚論先生之實而不徒
誦先生之詩也巳
許孟中壬申所寄和詩後序(萬廷言)
初嘉靖壬戌予以應試來京與孟誠李君識許君孟中
於衆人之中因定交於兵部主事南離錢君邸舍未數
日三人同舉進士李君早得家學予不肖從念菴羅先
生聞主靜之說兩人常相議論君為一菴唐先生門人
謂予兩人言甚當日喜聞予兩人言李君英爽超特予
固滯自守人見謂高簡君中剛外和温然可愛故予兩
人尤喜就君以自潤蓋自初識及君授官南部時中間
十餘月無日不相聚予兩人為西曹郎每出署馬首所
指兩家僕隸不問而知為訪君君有出僕隸亦不問而
知其之予兩人也三人之交如此頃之君赴留都視𣙜
真州李君告病歸南山各不相見者兩年後予奉使過
真州與君泛長江登金山徘徊枕江樓者數日各有得
而别又明年予為禮部君改吏部再聚京師吏部故事
鎖門避嫌而予與君日講學如在西曹時人遂以為忌
丁卯隆慶改元春予出為雲南督學尋謫去君亦以病
乞歸自是君臥苕水之上予竟以罪斥屛居桑林不相
見者乂四年矣庚午冬君兵備雷廉過桑林時李君巳
先起復亦官廣中予念與君再聚京師李君以病及憂
居家今二君方良晤未巳而予則己矣故予為詩寄李
君有想君論到同心處回首應憐少一人之句蓋深有
所感不徒在離合窮通之際云又明年壬申秋君移官
入閩自虔遣詩來問予時有祖母之喪又次兒建明病
夭悲痛相仍不暇讀無何君竟以前吏部講學之故謫
官淮揚今年春予卧病桑林靜追往事取前詩讀之見
次予之作云可憐萬里同心者猶是當年鼎足人三復
不能去手甚矣予三人者之不能相忘也自初識君至
今十有二年中間蹤跡不一何嘗一日不在念耶離合
之懷則有之又何嘗一念在窮達之間耶予三人之心
遠矣世方提貴賤之柄伸縮而榮辱之亦左矣雖然此
心未易言也因記往年與君夜坐枕江樓時石瘦水落
驚湍若雷喧然在耳少焉聲響頓歇四際幽寂如洗囂
垢而遊物初與君異之開窗俯視潮漲石沒水平若鏡
月在海際光隨潮滿獨聞曉鳥於是與君浩然四顧振
衣千仞之巔思反身而誠踐過化存神上下同流之實
事遂各為詩而别嗟夫今乂十年矣撫今追昔心體宛
如皜皜之精洋溢江漢能終無蔽矣乎讀所寄詩超邁
精澈往往見此意於言表則二君今所商切可知矣顧
予深歴艱難固滯猶昨三復益增愧歎因敘而書之納
於二君一藏於家見予三人所同心者有在又志予之
愧而冀二君之終不忘也萬歷改元五月午日
泛舟詩序(萬廷言)
余世家東溪之上溪北為太湖縱五里橫里之半縈抱
溪上如玦兩岸多老樹最異者大松千餘株屛舒壁竦
森秀深鬱夏秋月出當兩岸空處天空水清松林納影
其中幽光邃碧下上一色棹舟溯波凉風徐來如大圓
智鏡不知身在何世溪南為小港上抵三江口注東西
兩大河委流下通會城約二百里其可遊者自溪之側
左灣楓樹潭始委蛇瑩澈明沙淺渚小舟與白鳥浮沈
自此抵石岡十五里港水北流而岡逆折南向孤拔數
十仞羣松冠巔月夜望之鸞停虎峙有禪師菴在焉登
高撫檻良疇萬頃星在平野朱羅閣皂西山萬壽之勝
隠隠皆在几席萬歷乙亥仲夏望後之夕湖水初平明
月如晝家君命予小子棹舟舉觴邀族父太常君吳子
維興攜二三子玩月湖上明日夜太常移艇由潭抵石
岡而吳子闇卿實卿偕來振衣登高飲酒樂甚海白星
殘乃醉而别又明日各為詩以賦其事闇卿謂予曰自
有湖山未有此樂是詩不可以無傳子其一言於簡端
予曰此秦風蒹葭之詩之所為作也蓋其所謂伊人者
名姓本不可考必高視遠舉抗精神於物表而翛然塵
垢之外者當時秦之風俗外則悍鷙於馳驅□獫之雄
内則頫首於寺人媚子之令急夸詐而尚首功巳不待
商鞅之教為然其時高人逸士苦溷濁之難居思奮羽
翮以自灑濯於清波浩渺之上而四顧無儔則騁盻蒹
葭之遠託興溯洄之從庶幾一寓焉而未必實有伊人
之可即也然自今誦其詩感其志蒹葭泜渚真若有伊
人在焉將褰裳以從之而忘其為寓言矣詩可以興不
亦信然歟矧學道君子凝神明遺耳目挹平旦之氣以
滌其邪淫穢積之私冥太虛之精以暴濯於江漢秋陽
之潔躬清明而遊物初廉頑立懦起弊維風雖一詠歌
夷猶之頃將山川為之凝秀而日月注其光華百世之
下際霄窮壤昭昭乎在人視聽之常久而彌著也奚必
極目於蒹葭之縹緲乎其感人又可知也今固未能也
然幸當明時無簮組之累姓名混於鹿豕得自放於溪
山泉石之幽漱道德之芳潤餐蒹葭之零露心境相融
奚啻寓言則是詩信不可以無傳也吾子識之予嘗謂
史有不可信而論貴當情謝太傅在東山若無意於天
下及輔晉視桓温符堅如搏小兒於掌股之中卒成大
業此其畜量以含世乘物以御情有非人所易測者而
史以折屐譏之謬矣子瞻自謫齊安清高自居傲睨一
世固未免知者之過然渡海以後所造日邃庶幾所謂
齊得喪一生死者高風大節獨不當比於秦之所謂伊
人者耶而世儒誚之太刻不亦過乎詩中有及二君子
者因并書以傳俟學道君子鑒焉
秋泛使君湖詩序(宋儀望)
余自春按河東踰夏涉秋乃巡行支郡過臨晉聞有稱
五姓湖者湖上有寺多深林古木余乃迂途往觀之因
喟然太息曰嗟乎晉地土厚水深掘地數十尺乃得泉
泉多鹹滷意殊苦之惟是湖周回數十里瀠洄衍溢不
異吳之橫塘越之鑑湖乃徒以土人捕魚為利湖以故
遂冒名五姓吁亦可異也昔子厚謫桂陽以愚名溪自
謂溪且見辱然賴其文卒流聞至今獨怪其作晉問未
嘗一述茲湖俾與愚溪竝聞於時豈地之顯晦固有數
耶余既坐湖上遂操舟泛游移時徜徉賦詩扣舷而歌
之蓋宛然江南佳境也巳感李白郎官之游遂更其名
曰使君湖焉嗟乎茲地自虞夏以來皆為畿内近壤當
時君臣兢兢相戒惟以平水土教稼穡為務至於宴好
游佚蓋邈乎未之聞也夏后氏既衰太康始游于畋盤
戲無度於時羣臣咸怨五子之歌讀之使人悽惋流涕
未幾遂有后羿之事乃知自古君臣慄慄危懼若墜深
淵而不敢以一日自逸其躬良有以哉良有以哉自虞
夏至於今且數千年以予所見茲土習俗咸盡力於商
賈稼穡絶無所謂亭館臺榭之觀殆有先王之遺風焉
然至於嗜利務積貪鄙無厭則又非虞夏舊俗矣余不
暇遠引即如湖水本以利民往往爭水灌田聚殺讕詞
株染動以百十數彼其始徒以利心相隙險衷相傾遂
至親戚為仇鄉黨成敵若是者豈獨小人為然哉由是
言之則是湖雖幸見賞於余恐終不免辱於土人後人
且益誚余愚也詩凡三首并刻於湖上寺中
選詩序(孫慎行)
詩所謂興觀羣怨者要以事父事君而餘乃及多識若
後世人言詩專以多識先而君父則缺矣即於興觀羣
怨茫無歸著竹林諸賢不可興者也其興者清言寄傲
逃禍之藪也建安才人不可羣者也其羣者飛文馳議
私門之植也胡笳獨造不可哀者也其哀者偷生忘義
胡婦之音也六朝綺富不可觀者也其觀者哇靡沿習
優曲之觴也是於君父大義直毁垣揖盜不己而乂何
贊流教化之為是道也太宗既弗蒐之正之高中益煽
而揚之子昂名為復古一振乃振於調格非振於義理
也為周作賦甚巳古今所宗獨李杜人第知才高百代
衣被詞人而不知其君父大義焯如也子美一飯不忘
君人猶知之而太白以詩為諫烏棲曲清平調蘇臺越
中作真所謂詠歌之不足則長言之長言之不足則嗟
歎之者也自是繼起者無不以宗大約一身之窮通其
關涉其興味猶淺渺而世道之衰離厄會追古悼今者
波瀾橫于江漢節概挺于峰劍聲韵凄於金石點綴窮
於繡錯此不蹈彼今不借昔皆要於極態而止焉非是
道也不在其選夫千古此君父則千古此義理若激之
弗動便如無孔之錐安用䂳之况有邈焉胡越不䘏宗
周又烏取夫嘷音梟喙者也蓋自武韋之朝大泄越之
而諸季益凌夷即如維如光曦才美者尚拓落不齒非
傑者不能自拔已嘗以四種衷裁之如太白歌曲七言
古風有迫狹一世之心是之為可興樂天新樂府極鋪
陳百年之變是之為可觀子美北征秋興收京歴艱難
而無訿誹是之為可怨太白宫中行樂詞閨情詩寫深
致而無豔泆是之為可羣諸類是者若谷藏山峙不可
量也第為之舉其凡又嘗以人格衷裁之曲江昌黎東
野次山達夫襄陽大義為可興隨州賓客柳州浪仙玉
川清聲為可怨襲美微之義山仲初文昌樊川鋪陳為
可觀其可羣者集中多有之即諸類是者亦明珠翠羽
間雜不可域也第為之舉其凡他一二篇見竒見錄者
不可窮也所謂海錯山珍適口而止其凡為可舉焉北
海睢陽魯公表聖大節肩一代人倫恨不多見其詩也
夫論詩之作多識本興觀羣怨資也覩其名便深維其
性情與品類而此興隨生作者所最用力也楚騷極命
椒蘭桂芷虬螭鸞皇比興要念念在君國而無他之故
為風雅之遺若諸家從風雅起義不第以楚騷起格自
李杜而外則昌黎次山今未見也諸家故未有楚騷之
才而未嘗不有楚騷之心其聲冽其志潔其致雅其思
沈並彬彬善用于多識之資于君父間者大都楚騷流
派無治世之風昌黎所謂和平之音淡泊愁思之聲要
渺懽愉之辭難工愁苦之言易好也世觀者將病我不
貴彼之華美而貴此之黯淡也予蓋安我初服而不以
易焉
尹于皇詩序(李維楨)
自詩能窮人之說興而無巖穴處士之行長貧賤者託
焉以為詩必窮而後工則唐虞之喜起商周之雅頌寧
窮士作耶蓋才有待以興亦有助以長槁項衡門耳目
所覩記胸懷所營綜期不越旦暮地不越尋丈幽仄枯
寂糾約壹鬱即有結撰不勝寒儉之態豈其才不若人
其居使之然也余所雅游尹于皇氏者為中丞公冢子
自舞象之歲而詞鋒穎銳後先督學使者無不置高等
所至王侯卿相分庭抗禮授簡乞言謂于皇窮士不可
然年逾壯矣名不登賢能書黃口小兒能誦村學究語
田舍翁不識一丁行金錢貴人曳青衿游鄉校于皇乃
與比肩為伍天步多艱國是淆亂中丞公切靡盬之憂
即于皇詎能晏然無介於懷謂于皇非窮士亦不可于
皇屏紈綺之好而薄公車之技游思竹素準則先民嘗
從中丞公事四方異書必購異人必造異境必詣異事
必覈聞聲思附同方合志故其詩祖三百宗漢魏奥廡
六朝三唐博於庀蓄而嚴於師匠景有所值事有所感
情有所會必寓之詩觀其所為栴檀齋稿者體有九卷
有十言殆近萬京都宫闕之鉅麗大地河山之靈秀衣
冠玉帛之雍容邊塞兵戎之悲壯鴻生學士之閒雅逸
民獨行之修潔忠臣貞女之勁挺俠客酒人之慷慨羇
旅棄婦之悽惻無不具足無不肖像藻綺者不堕浮誇
淡泊者不窘邊幅軒豁者不失麤豪竒崛者不乖典則
神與境合氣從意暢彼其外至之物絡繹輻輳使人應
接不暇而皆受命於寸管操縱陶冶出之如一手可以
採太史可以歌太師以稱大方矣設于皇而窮仰面看
屋梁腐毫斷髭蛙蚓之聲不離泥滓安所益其知慧發
其興况得此佳言如玉屑乎余故於于皇而信詩之不
必以窮工也于皇不以其所窮自隘不以其所不窮自
侈詘於一時而伸于千秋顧未有才如于皇而終人下
者尹氏之先有吉甫其風肆好其詩孔碩而後裔不克
紹以世卿取譏春秋于皇勉之哉他日嗣中丞起家顯
庸清風穆如濟美吉甫詩能窮人乎令衆人歎服一雪
此言耳
徐文長詩選題辭(李維楨)
余與朱少欽邵世忠羅一甫同館數稱其郡人徐文長
才時己坐大辟錮獄中沔人蕭君遍為比部郎䘏刑兩
浙屬予解之三君誦其四六書疏及二三詩篇率有致
後全集出殊不然而袁中郎晚好之盛為題品天下方
宗鄉中郎羣然推許大雅之士謂中郎逐嗅嗜痂不可
為訓夫詩文自有正法自有至境情理事物孰有不經
古人道而取古人所不屑道高自標幟多見其不知量
也昔顔延年薄湯惠休詩委巷間歌謠耳方當誤後生
如文長集中疵句累字誤人不少甬東薛千仞奮曰文
長佳者自有奈何以瑕掩瑜遂作笑柄選其瑜者以傳
在文長為忠臣在中郎為益友矣文長曾居李文定先
生幕下不合而去獄中有謝文定啟云三自反而以忠
又何難於禽獸七縱擒而必獲終信服乎蠻邦今集不
載嫌其太詘諱之也千仞用意忠厚類此且欲以此例
選沈句章詩詩道交道庶其中興乎
唐叔達詩序(王衡)
嘉定唐叔達少以異才名未三十輟去舉子業人問子
今何好曰好讀書讀書何事曰無所事也浮沈里閈中
舌不能戰筆不能耕人多以為迂惟同里二三博雅君
子盛相推服以為叔達當今無輩余時頗有亦黨之疑
癸己余從家君至京邸叔達偕焉爾時士氣猶發舒投
匭言利病者紛然叔達為私議某得某失具言其始終
沿革之故胸中若有成案者時東西搆兵萬里外羽書
情形不可測叔達獨逆斷此當是某喜事某害成或兵
失將意或兩將不相得已而果然余怪問子何以知之
叔達曰吾觀古人某時某事類此吾竊意之耳居常笑
張空拳開橫口者如木騮泥龍不適於用酒酣氣振往
往捋鬚大言曰使吾而得志其為李文饒乎余默不應
他人則啞然笑而己其與人交未再面輒欲吐肝膽與
之倘遇紛難隂為控解甚力而面揭其短使痛自懲人
多不堪至有復見怨者家葑田百畝與寡姪寡妹共有
好貸與居京邸兩年盡脩脯濟貧交遂洗手歸鋤舍後
數畦地剪韮種菘苟自給而巳余嘗規之君子為人為
巳當亦有緩急交淺言深取約與泰皆非其宜叔達默
然然終不能改也叔達作世俗酬應文恥為腴詞每不
能當人意乃其論利害寫情景名言繽紛老法澹宕今
人不能及也間以方寸覆瓿紙寫雜體詩如墨鴉余見
而擊節多以他語亂之不竟讀迨再索觀則己薦几上
塵矣頃余友王冏伯拉與北來搜其遺詩刻成帙余始
得而讀之五言古高閒遠澹以方儲韋不啻過之七言
古步驟老杜乃專肖其精神五七言律出入王右丞劉
隨州間其才情橫溢無如落花詩雖不束縛格律要之
無粉澤酸□氣嗟乎今天下詞壇書棟百倍往昔大能
市勢小亦逐貧頗有清真絶俗彷彿此隻語者不吾乃
知今天下文章氣節未必遂無古人要以古人生今時
必不能挑取世名亦必不肯自為名即以此相天下士
皆如此矣部成余謂叔達子誠落落雖然名譽不彰朋
友之過也為之叙述梗概於卷尾
李長蘅檀園近詩序(程嘉燧)
余與長蘅皆好以詩畫自娛長蘅虚巳泛愛才力敏給
往往不自貴重余呰力篤志類於矜慎而中不能無意
於名頃長蘅屢躓而智益恬貌益腴若能囂然遺世以
遊故不自知其所得日以臻妙嘗造雲樓留連湖上其
繪畫為好事所藏去動皆盈箱累篋余偶見於他所如
觀古名畫心若不能得之至於詩歌率然而成尤不能
盡見如夜遊皋亭龍居詩巳刻石山中始一傳諷雖同
時老成皆以為不逮也昔人云後世誰相知定吾文者
耶余嘗歎息斯言曩歲閩中宋瑴比玉見余詩於客坐
遂相求於數千里外歴數年而始相識其囏如是因每
與長蘅兄弟及正叔輩相對竊歎以為吾儕雖不逮古
人亦非有諷切美刺宜傳於時顧其緣情擬物曠時日
而役心神亦以多矣及今略不相示使生同時居同里
所為同聲同好之人邈若異域徒令後人有不同時之
歎不其惜歟余又觀古人流傳之文多收拾於零落散
亡之餘而其為標序皆數言而定蓋物之美者不掩而
論以久而自合物理固然達人之意方以愛詩愛畫為
一病其傳與不傳皆無足論也余自楚歸舟行無聊追
記生平舊詩八百篇絶不以示人雖長蘅丐錄一通余
猶縮朒不肯出然當酒酣淋漓新知在前則又不覺手
舞口諷纚纚中夜不能己蓋其事惟可與知者道可一
笑也甲寅孟夏將游廣陵宿長蘅家因夜論詩約為黃
山之游且令予序其近詩是歲中秋比玉由白下來同
觀月金焦信宿江寺鼓琴嘯樹或過夜分偶憶長蘅臨
分之言姑不暇序其詩而聊序予兩人之意如此
唐叔達詠物詩序(程嘉燧)
壬子冬叔達戲為雁字詩二十餘篇一時皆歎以為絶
倫未幾又成和韻落花三十篇凡經數押而語益豪叔
達為人志大而論高平居意思豁然獨好古人竒節偉
行與夫古今謀臣策士之略當其討論成敗興亡之故
神氣揚揚若身在其間至於詞人綺靡之作讀未終篇
輒掩卷棄去蓋其意不欲以詩人自名者也頃歲嘗寓
書武昌聞予好讀荀卿之書遙相謂曰吾與君老矣無
所用於世不若味莊周列禦寇之微言以養生以全其
天年及歸見君容髮郁然時閉門止酒東城南陌足跡
罕至蓋貿貿然一野人矣雖相對竟日而偃仰靜嘿蕭
然萬物無以攖其慮至於偶然游戲之作一何其健而
富率而工也詩皆放筆而成語不加點故風神跌宕思
致飈涌勢不可禦乃其體物多變用事無跡窈眇浩汗
雖苦吟腐毫之士終其世有不逮此詎非雄俊竒崛之
氣老無所用而偶溢為詼竒譬之金玉之伏藏蛟龍之
深潛而山海光怪靈氣時一洩露有不可測者歟君自
少所為詩文皆氣骨高妙似其為人然無意傳於時獨
前後詠物七言近體詩幾於徘諧滑稽之作為好事所
傳寫刻成總一百有四篇斯亦可謂盛矣余姑敘其大
略俾後之覽者知其無意為文非特詞人之雄也
松寥詩引(程嘉燧)
李太白有望松寥山詩山在大江中焦山湛公以名其
閣云余乙亥夏尋洞庭潤公不遇留閣中與湛公譚詩
品茶至通夕不寐臨行握手謂予江山九月最佳子能
一來是後凡兩到山而皆不相遇壬寅十月大風夜留
詩於壁云寺外風江斷去津峰頭木脱月相親僧齋歸
處窗如燭始覺寒風是主人又十餘年歲甲寅余復過
江時潤公演法華於金山而湛公亦來招余中秋同宋
比玉放舟至松寥因值等慈等公少為諸生時客閩喜
琴善詩素善比玉視余一見如平昔皆夙契也留廿日
至重陽始别方期結夏山中為書圓覺經明春湛公逝
矣丁已卧病虞山則等公在焉與余時有警策語戊午
别之西行偶一登焦山是日風隂蕭蕭堂宇閴寂低回
西廊階除間啞啞如聞老湛吟諷聲心為悽然舊年刻
詩二卷取凡自丙午者曰雪浪自甲寅者曰松寥志余
晩遇禪老皈心空寂其所存詩皆唾棄結習之餘耳頃
錢太史書云等公亦化去拂水草深一丈矣不覺投書
失聲因追述此引於卷端辛酉清明日偈菴書
李宋倡和詩序(程嘉燧)
去年秋余至南都訪比玉李翁沮脩一見歡于平生因
邀余遊龍泉山余時不能從九日遂作詩見懷及讀其
山居諸詩令人翛然有拔俗之想今年秋沮脩將合刻
其前後和韻往復五七言雜體若干篇名曰李宋倡和
詩而屬余為序方余在上黨客有敘程宋倡和集板行
於南都數年矣比玉少以才名豪於閩中其胸次恢疎
廓落飲酒終夕不醉當興酣耳熱落筆如風雨至數千
言不能休嘗在客坐見予詩輒相求於數千里外比薄
遊吳越及留南雍十餘年其名章秀句醉瀋殘墨流散
人間往往徧於僧窗邸壁雖時為高人鉅公所賞歎而
一再試皆擯於主司淪落不偶故其詩洸洋淋漓多山
巔水涯蕭散娛嬉之詞以余蹇拙而顦顇寒餓間為㵳
泬之音大抵發於羇旅草野其為窮人倡和之詩宜也
今李翁家世鼎貴子姓皆巳後先成進士身膺簮紱之
貴而家有封邑之奉所謂王公大人志得意滿者乃能
字櫛句比尋聲赴節以與寒士角至於層次疊發連篇
累牘此又何也沮脩嘗師事至人以希長生久視之道
方遺斥萬物以養神思與造物者遊而比玉頃年益恬
然浮湛儕俗忘懷得失其心無毫髮坎壈不遇之歎此
其氣浩然皆出於勢利酣豢潦倒窮戹之外故其文章
聲氣不俟均節而自合譬則出塵之鶴在隂之和琅然
高徹雲漢後之誦其詩想見其人恍如揖司馬子微李
太白之流於千載之上必有徬徨欣慕而尚友之者夫
豈徒尋常文士唱酬之什若候蟲時鳥之所能髣髴
哉近世朋友道缺士氣不振比玉才氣空海内與人
交出肺肝雖處窮戹而未嘗以詞色徇人在吳獨善
余與李長蘅其居南都唯沮修尤善遇之雖少為先
太守公門下所取士有通家之故而二子之交契非
以此也丙寅冬比玉還閩展墓吳中訛傳宋病且死
沮修倉皇寤寐形至誠矢將經紀其家相與收其遺
文庶幾猶有古人生死不相負之意崇禎戊辰冬吳
下友人程嘉燧書
沈雨若詩草序(李流芳)
去年中秋待月於西湖因流連兩山間至紅葉落而
還雨若後余至而先余去在湖上不數日又初病
起扶杖䠥&KR0887;而行然兩高三竺諸名勝無幽不探
無竒不詠日得詩數十篇余遊跡所至不能道一
字僅題畫走筆數篇而己見雨若之詩畏其多
而服其工不敢出而示之雨若乃欲余序其詩
余又何敢哉猶憶與雨若看潮六和㙮下酒後並肩
輿而行於虎跑山間相與論詩甚洽雨若似以余
為知詩者雖然余不知詩而能知詩人之情夫詩
人之情憂悲喜樂無異於俗而去俗甚遠何也俗
人之情固未有能及之者也雨若居然羸形兼有
傲骨孤懷獨往耿耿向常人若不盡吾知雨若之
於情深矣夫詩者無可奈何之物也長言之不足
從而咏歌嗟歎之知其所之而不可既也故調御
而出之而音節生焉若導之使言而實制之使不
得盡言也非不欲盡不能盡也故曰無可奈何也
然則人之於詩而必求其盡亦非知詩者也余嘗
愛昔人鍾情吾輩之語以為不及情之於忘情似
之而非者也必極其情之所之窮而反焉而後可
以至於忘則非不及情者能近之而惟鍾情者能
近之也由此言之雨若其將有進于詩者乎請以
此質之
蔬齋詩序(李流芳)
愚公蔬齋詩凡三刻矣余嘗為序其二集别二年而愚
公之詩復滿篋中出以示余其格益工益能達其所欲
言者余曰子之為此將以為名乎抑有不得巳於是者
乎杜子美云語不驚人死不休而白樂天詩成欲使老
婢讀之皆能通其意兩人用心不同其於以求工一也
然余嘗有疑焉以為詩之為道本於性情不得巳而詠
歌嗟歎以出之非以求喻於人也激而亢之而使人驚
抑而平之而使人通豈復有性情乎曰非然也夫人之
性情與人人之性情非有二也人人之所欲達而達之
則必通人人之所欲達而不能達者而達之則必驚亦
非有二也然則求工於詩者固求達其性情而巳矣詩
之傳也久而且多凡為詩者不求之性情而求諸紙上
之詩掇拾餖飣而為之而詩之亡也久矣愚公有詩之
性情者也生於山水之鄉有園廬僕妾舟車琴酒書畫
玩好之具可以為樂而終日袖手而哦其樂之殆似有
過於他好者此必以為性情之物不得己而出之而非
徒求工以為名高者也其可以語於此乎愚公有所幸
姬人好畫能詩愚公自序其集行之夫愚公又能以其
所好者喻諸其人斯亦性情之效也己
明文海卷二百六十九
