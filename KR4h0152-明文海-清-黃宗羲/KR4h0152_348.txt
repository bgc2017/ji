明文海卷三百四十八餘姚黃宗羲編
記二十二
紀事
異猪記(張仲華)
張子虞侯將之雲陽之邑見御史大夫見繡衣直指聲
華亭項侯之善政為百萬黎借寇君道經吳之滸墅艤
筏關西有孺子行遊河梁歌而過張子曰彼其之子有
豕若牛欲報之德瘞衾與禂張子訝問故孺子不能對
有丈人傴僂而告張子曰是河以南有王姓者業市廛
嘗畜猪於家一日走出町疃銜金一鏹歸授主人主人
盛驚喜又銜主人衣引至其處喙掘地得金若干緡主
人因是遄富致土木潤厥屋而高廣其礎至於今操竒
贏經營子母家殷殷肥深德猪也欲渥馭之盛以夏廡
茹以鑿梁藉以細薪疾病則宰卷婁而禱務延其天年
殆一紀有餘於此矣肢體曼胡重十數百鈞主人蚤以
治棺槨襯具都人士稔知顛末爰天下里歈豎子習歌
之已爾野人之音何足煩大雅之聽張子耳其言滋怪
甚請以目覩時偕張子而來者有友五人焉郁子成叔
陸子君從陶子伯昌王子仁仲董子仲明連袂前趨訪
所稱畜猪者家廵河之南北折而巷果有王姓者踵其
門則主人念觀猪者日駢闐而不勝應也廼屋猪中門
之外聽人縱觀弗迓御交口末從知主人名張子親睹
猪之異也已不任頫仰特以側卧命侍兒策起之則劃
然長鳴矍然怒步兩牙夾唇四股垂地高擬於黃犢而
肉倍之訊所繇於隣父與丈人言若合符劵張子因感
愴太息曰猪於六畜最蠢而此事實最異且一事也具
二美焉夫猪所食糟餕耳廼知竭心報主忠也得財不
私廉也世人享萬鍾割茅土猶不皭勵清白人弗猪若
哉王德猪之財豢老其齒兼恤其後世有荆棘甫平誅
夷輙迨兔死狗烹者於王何如畜良於組圭市井賢於
輦纛是不可鏡哉嗟嗟吾尚有以敕猪而規王也猪以
身事人當作鼎中臠爾今且食人食葬人葬何甚幸
耶異時毋襲烏將軍故事一遇郭相國恐腕落於鹿腊
也財視其所守是故管寧鋤地捐金艷稱宇内即吳之
先賢被裘公甘負薪苦作不拾路遺於季子矣滸墅去
延陵咫尺王不聞古人風乎廼晏然寶此靉靆非必天
倪如介何諸子抵掌曰張子不言言必可諷張子歸姑
蘇見百穀王子張子以諸子之言告王子王子曰彘有
靈人有義虞侯之言有脊盍命墨卿用補稗官張子唯
唯返於篷艫之間扣舷作異猪記他日華亭侯徵是記
覽之哂曰莊書王種寓言十九巵哉記也事微而寓洪
張子進言曰君侯之政成矣民安之士頌之矣今而後
惟無倦乎臣願君侯之牧黎也嘗似吳人之牧豕也惟
恐其傷之也不饑不寒不天札養生送死不憾也將使蝗
出境虎渡河鳳集屋記在太史一豕之異何足以存竹帛
書盗殺周皇親事(徐學謨)
周皇親世臣孝肅皇后家慶雲侯夀之裔孫也以疎屬
食皇親指揮俸居東城小巷晚年喪妻婢荷花與同卧起
家無餘指蒼頭王奎輩屏守戶外隆慶六年九月十一日
晡時世臣擕荷花出視扃鍵盗數人斬關入世臣不及避
手格盗盗一人仆衆盗怒共攻世臣一盗戳其脇不死又
一盗剚其胷洞内死荷花蛇伏不敢仰視盗發世臣篋
掠百五十金去盗去荷花始起檢地下有遺金少許拾
置之懷急奔王奎所告變方是時京師戒嚴兵部檄指
揮張國維邏而盗猝發於皇親家國維恐得罪乃馳詣
世臣家索盗無所得盗則轉馳王奎所見荷花向王奎
手懷金而啼而屠人盧錦者適坐王奎家責肉價而邏者
至因走匿牀下張國維摉牀下得盧錦又知其為屠人也
遂執荷花與王奎稔姦而藉屠人刃謀殺其主人訊之誣服
而周氏之宗老某亦聞盗來見荷花等就縛漫罵之曰主人
何負汝乃反耶當斬汝萬段矣張國維聞宗老言益自喜得
真盗即摭詞上兵部轉奏之詔下刑部鞫擬荷花等始極口
稱冤而問官就按之頗亡左驗然心持兩端復請於署部
事左侍郎翁公大立願移他署會讞翁已心忿荷花等
所為而又業主先入恨不速磔之也顧難問官之請不
得已判他署約勘之已他署約勘仍猶豫不敢書獄翁
趣之甚諸郎揣堂官意堅争之無益尋奏當成荷花王
奎盧錦俱棄市一市人盡稱快而諸盗亦雜稠人中相
與竊笑其事幸終無洩矣而流刧愈益無忌歲所流刧
金銀珠寶玉帛之屬不可勝算日鮮衣怒馬酣飲屠肆
間其後三年盗有朱國臣者故宰夫也家蓄瞽妓兩人
教之彈詞日沿街鬻唱博金錢夜歸則置酒奉國臣歡
國臣被酒輒時笞罵兩瞽妓兩瞽妓已不能堪乃謀洩
其殺世臣及流劫富人家諸隂事事洩而邏者竟偵得
之以密告兵部兵部即遣人收朱國臣與其夥劉伍劉
汝成等七人於京師閧傳荷花王奎等之冤其語頗聞
之内庭而刑科諸給事中亦論奏劾往時刑部失刑之
罪上意為之惻然兵部械朱國臣等赴刑部對簿朱國
臣等無一言苐頓首曰死晩矣逮細訊之朱國臣曰吾
往以宰夫留世臣家治庖業知其藏金處又其家無備
易乘也故引領諸盗劫其金初無意殺之比入門而世
臣從燎下稍目屬國臣國臣度機露恐不免而諸盗遂
攻世臣殺之以滅口戳其脇者劉伍也剚其胸者劉汝
成也而劉伍明年生女脇下有肉痂類創口國臣以為
周皇親復生索命矣奈何今日之敗誠非人力也為吾
屬死者死矣吾屬不死何待願就斧鑕郎中以其語具
獄獄成將奏之而部尚書嚴公顧謂兩侍郎曰盗已得
情無絲髮疑矣今之得者往之失也失得相形傷體實
多獨不為故侍郎地耶乃詣政府議所以處問官者政
府曰刑有故入有失入前殺荷花等第失耳非有故也
坐本條足矣所不可逭者其始事者乎蓋指張國維也
嚴尚書退而如指論奏乃内庭意以事關戚畹終不能
釋然政府不得已擬旨削翁侍郎籍三郎中調外張國
維謫戍竟從輕譴云而朱國臣等旋梟斬於市余按荷
花等之死去朱國臣事敗僅兩年耳嘉靖間死囚非觸
犯乘輿者常數十年不决藉令荷花等遲二年不决即
無死矣是其死不死於冤而死於速也漢人稱刑書為
爰書爰者緩也取議獄緩死之義也或曰不留獄之指
謂何夫亦用之以明慎也不明不慎而又不緩死今海
内如荷花等之死豈少哉苐非輦轂下則匿不以聞耳
而甚者或戕民之命以遂非文過此又無天道之極者
也因書盗殺周皇親事始末如左
明文海卷三百四十八
