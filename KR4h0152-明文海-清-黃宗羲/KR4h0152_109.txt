明文海卷一百九餘姚黃宗羲編
說九
古硯說(許獬)
余家有古硯往年得之友人當一硯之用不知其爲古
也已而有識者曰此五代宋時物也古矣予亦從而寶
焉不暇辨其為真五代宋與否雖然斯物而真五代與
宋也當時人亦僅以當一硯之用耳蓋至於今而後知
其為五代與宋也不知其在五代與宋時所寶為周秦
漢魏以上物者視此又奚如乎而又不知其以周秦漢
魏以上物示周秦漢魏以上人其人自視則又奚如人
見世之沉酣於紛華之樂奔走於權貴之門被僇辱而不
知羞於是有一人焉卓然以道自重以古先琴書圖畫器
物自娛命之曰好古故凡名能好古者必非庸俗人也以
其非庸俗人之所好則庸俗人亦從而效之於是士之射
利求進者必窮極其所無以諂事權貴權貴亦時出其
所有以誇士而士之慕為古而不知務者亦每與世競
逐必盡效其所有而後快噫嘻是非真能好古也特與
庸俗人同好而已夫既與庸俗人同好矣而猶嘵嘵然
竊好古之名以求自異於庸俗不知其名則是而其意
則非吾之所謂好古者學其道為其文思其人而不得
見徘徊上下庶幾得其手澤之所存而觀玩焉則恍然
如見其人也是以好之而不厭故夫古之為好者非以
其物以其人也如以其物而已矣今亦何以異於古哉
夫苟不惟物惟其人則吾亦可以為古人矣安知千百
世之下不以好古者好吾乃必舍其在吾而惟古之好
亦已惑矣予觀今世之所好大率類是蓋皆所謂名是
而意則非者也不能盡述述其近似者作古硯說
諸曹佞臺諫說(顧大章)
天下無不佞臺諫也而六曹之奏議為甚吾欲正言之
而不可也聊借昔言為喻以資談者之噱焉昔人之言
其出於愚癎而可笑者莫晉惠帝若也惠帝見道傍餓
殍曰何不食肉糜聞蝦蟆鳴問曰為官乎為私乎左右
對曰在官地為官在私地為私此兩言者即今世愚癎
之人猶將隨人而笑之愚以為斯言也特不出於臺諫
耳使其出於臺諫則六曹亦將覆請而行矣試擬肉糜
之覆疏必曰米穀雖歉肉食頗豐愚民不食自取僵餓
某官之議深禆荒政所當亟為宣布者也曹之屬呈之
曹之長署之無何得旨而報可矣蝦蟆之覆疏必曰官
私地産分界截然官地蝦蟆宜令着籍其在私地亦須
科取某官之議裕國惠民所當著為令甲者也曹之屬
呈之曹之長署之無何得旨而報可矣設又有一臺諫
具疏而駁之則又調停其說以覆曰前某所議具為苦
心及見某疏更為精覈今議畜多處並依前例如偶缺
之合勅有司别作區處官地蝦蟆委難悉記姑著籍第
禁居民毋得竊捕他如原議所當永為遵守者也曹之
屬呈之曹之長署之無何又得旨而報可矣如是則曹
之屬為能其長為賢而宰相為無罪不然皆咎之徒也
客聞而咤曰是何異趙高之欺二世乎曰何可比也高
之為鹿馬也二世左右猶有言鹿者高能中言鹿者以
罪而不能得其始之一詞於馬也今臺諫之所謂馬則
舉朝之臣無敢有知其鹿者矣歸以告其家夢以囈其
口必皆曰是誠馬也向既誤以為鹿嗚呼臺諫之氣其
服人如此豈不更烈於趙高哉
知說(鄭以偉)
歐陽作怪竹說以為天下之物若有知若無知皆不可
以窮詰其言甚辨然於人身亦有然者豈特物哉作知
說人之心活而能應名之曰知凡身皆有靈如手足耳
目之類有觸必知是也而爪甲眉髮則不然爪甲眉髮
皆活然劖爪剪甲眉脱髮落如鋸木割絲而人曾不之
覺是豈有知哉附我之一體猶然有不覺之物矧夫金
石草木之類耶然則天地之金石草木猶人之有爪甲
眉髮耳爪甲眉髮猶曰頑冥液與血出於膚則與水同
斷蠏之一足蠏已羹而足猶動動者知而羹者不知也
是一體之中有半知半不知之物矣誰頑而誰靈哉人
之至靈者心而嬰兒之事壯必恍慌少壯之事老或遺
忘又或少壯之事記憶而得心一人之心耳或知焉或
否焉又或憶而得焉而憶而不得者又或有焉何也夢
騎而入鼠穴者必以為真夫人之不能入鼠穴晝必知
之審矣而夢或忘之豈夢為氣所蔽乎晝之所為不蔽
何况少壯之不相憶耶方其不憶之時此心與爪甲眉
髮何異爪甲之生眉髮之長我又不可謂之無知也然
則聖人智於衆人衆人智於禽獸禽獸智於蟲豸蟲豸
智於蛤蚌蛤蚌智於草木而龜殼雞骨可以卜蠛蠓之
飛螘則知晴舂則知雨睴目知晏陰諧知陰人未必能
蓍草之類聖人借以决疑則是禽獸蟲豸草木復智於
人矣故天下無物而無知而無一物無不知聖人之身
亦有爪甲眉髮不靈之體而物之體亦有聖人之知知
與不知孰與定其倪請以質之混沌氏混沌氏嘿然不
答
筍江社申寧儉說(蔣德璟)
璟向有戒侈諸約同年林讓菴先生作寧儉說行之一
時奉爲指南予懼久而渝也再撮五要以申同志
一省柬費前輩相訪率用單帖即京師諸公惟初次用
全後即用單有吉慶則用單紅體既簡雅意亦親厚今
泛用全帖是疎之也槩不宜受
一省宴費古人以四簋爲敬至天子則用八簋爲最腆
今羅列水陸幾至數倍非禮也司馬温公與文潞公作
真率會酒止數行食止五味惟菜不禁每召客共用一
柬不待促蘇文忠三養說曰安分以養福寬胃以養氣
省費以養財大是今時藥石至如蛙蟮蟃鼈石鱗諸物
皆他處所賤吾鄉顧貴之而膳失又以偽者斃者充庖
尤可哂也宜盡斥不用諸宴坐會合坐止五簋即大饗
止用八簋勿效何曾輩所為
一省餽費古人相別贈芍藥相招贈當歸相慰贈萱草
相蠲贈合歡物輕情厚即東坡集如酒筍花魚茶墨之
類相餉皆有詩李文正當國值生辰趙司成用二帕魯
學士止用一半枯魚爲壽亦留酌賦詩劉忠宣父為御
史餉楊文定止一茗一蜜王端毅餉内閣止一羊毛口
袋曰可盛米皆千古美談近日幣盒套俗物既難繼意
亦非真宜盡洗之間有贈問止用一二小物務極輕省
以成君子道義之交
一省僕費古人不知其主視其僕凡僕謙樸其主必君
子其家必興僕侈肆其主必非君子其家必替歷數古
今錙銖不爽且衣裙無等體既凌夷縻費無從勢必欺
騙累主累身皆非福也何如㮣從儉約以成主之名且
可自爲身家之計乎願相戒勿復爾間有不悛去之扮
一省邪費世間早已即有釋道二教皆勸人爲善佛經
曰人事天地鬼神不如孝其二親二親最神也道經曰
求仙以忠孝和順仁信爲本人欲地仙當立三百善欲
天仙當立千二百善此真佛老之教也若崇飾土木廣
誘士女則佛老之罪人也按律婦女入寺觀神廟燒香
者笞四十住持不禁止亦笞四十若有刁姦因誆騙財
物者充軍粧扮神像鳴鑼擊鼓迎神賽會者杖壹百師
巫假降邪神書符咒水妄稱白蓮等會為首者絞為從
者各杖壹百流三千里愚民不知多悞犯之吾黨宜預
相曉戒不獨為衆省財亦以造福
明文海卷一百九
