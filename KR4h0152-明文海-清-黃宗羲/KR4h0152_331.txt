明文海卷三百三十一餘姚黃宗羲編
記五
居室
借溪記(林俊)
始予讀子美詩則知浣花溪之勝貯結者久之庚午有
事西蜀意將出溪上弔先生草堂一寓目焉戎馬馳逐
既畢事買舟東還錦城無因自至溪之勝徒寄之神遊
夢賞之間邇者先生鄉人李君來副閩憲語次偶及曰
不肖先塋去草堂里許歷林塘過百花潭追憶先生吏
隱之處雲物具在浣花猶為故有其無復易也縛茅附
之名以借溪寓不敢當先生之意俟是溪終老焉幸為
之記嘗觀夫物者品同而遇異今都會之雄富風景之
繁麗有不杭西湖蜀浣溪者乎湖樂天主之溪子美主
之固亦並世元人兩祠並峙殆其不孤矣然蜀處一隅
遊賞之盛溪不當湖之半而名殆右之豈非子美之沉
落一世瑰詞傑制盡用以發靈是溪非若樂天假守於
杭為西湖風月勾留己也韓魏公之醉白堂慕樂天也
公三朝元碩勲望隆赫猶欲自擬樂天宜其於子美而
自附也然以予寓目之難而君顧借之之易吾能不為
君私幸又懼夫來者之假有以不歸也或疑數弓之畦
吾汝隔焉子美豈盡溪而有業不待借且借其不常借
也予曰然則有者其常有乎金谷平泉鹿門柴桑往
日之主人安在則均之借也溪之借小也天地又一
大借予獨愛樂天西湖借和靖以收之寂先生浣溪
將借君以沛發未盡之蘊道有相承者託借溪附見
焉
吾道滄洲記(林俊)
延坻浮島靄樹晴蕪荒荒然一碧家鳬鴈宅魚蝦孤屋
斷蓬寄厓根而臨木杪陸居水著樵兒牧䜿耕釣者流
迹交乎其間皆索落蒼凉曠莽之地惡有飛蓋輕輿雕
瓔壮馬高牙長纛從衞之赫然者哉故非無懷逸人與
方外之士不能到到亦不能安以樂也自予為先菊莊
翁卜壽丘也得雲莊之勝立土屋以備齊守庇霜露格
猛噬而防之名聞所知翕翕然懸一覩為快至則訝且
笑不稱情不知莊之勝固贖之矣曰碧山疎雨青野閒
雲臨滄素月古洞真風者選其勝以立名吾道滄洲者
櫽括以見吾志屏山拱北仰高一快後樂獨高雲寄未
縷指爾矣道胡為其滄洲也謬嘗涉跡人間樹幺麽之
風㮣愧鴟夷子者甚惡取附逸人决亦不自儗方外樵
牧耕釣委心焉性樂也樂在是將吾道在是有弗吾樂
將亦弗吾道惡強吾同哉雲物為徒造化為友乾坤為
客寄寒暑屈伸以為噓吸無名非譽燐走野而風過林
居久安故弗移取之甚廉故無奪所好以收吾寂自吾
有者也自無而假之有其終有者哉易艮其背旡妄九
四可貞遯九五嘉遯貞吉洲不變道亦不變洲寓道道
寓易觀象玩辭觀變玩占滄洲付吾老矣正德丁丑端
月三日見素甫林俊書於雲莊青野
瑞賢亭記(吴寬)
世所謂瑞者或昭於天或發於地往往有竒驗於人載
於傳記其事甚異然特一見而己至於屢見而屢驗人
爭信之不以為異而以為常則其事益不可致詰矣宋
韓魏公登進士第唱名至太史奏五色雲見人以為公
瑞吾嘗疑其事之適然惟魏公其人足以當之故其事
傳耳然亦所謂一見而己者吉邑有水曰瀟瀧自永豐
歐鄉以下諸水皆合于此束以兩山奔流噴激亂石間
聲如迅雷其上有淵深不可測靈物潛焉其西崖有巨
石二矻起數丈俯瞰深碧狀若人負而立者父老以為
每夏秋之交石上采色爛然如虹如霞照映水面則鄉
士必有掇高科者郡志載之蓋其驗久矣宋天聖間獨
不驗衆方疑怪既而歐陽文忠公流寓隨州連魁三試
則公固鄉士也歷元至皇朝屢見之正統壬戌若劉文
介公儼天順甲申若彭侍講教並以狀元及第此其尤
驗者也其異如此初石名不雅或易以瑞賢仍作亭其
旁名瑞賢亭而里人王全璧者實董役事功畢亦久矣
又考自宋以來百里之内由科第而出者得若干人悉
刻其名氏以著其驗於是彭公既沒其兄之子杰桓同
登甲科皆驗於此他日來道其從父疇昔之意求記於
予予為公門下士恐辱公命久未敢復也蓋石之為物
天下多有之而世之掇高科者亦多於天下其瑞不驗
於彼而獨驗於此其亦有說乎抑科第未足以當其瑞
乎試以歐陽公言之氣節振乎頽風文章變乎陋習天
下後世仰其人品以為不可及其瑞果係於科第乎若
劉彭二公先後特起平生氣節文章亦欲希乎文忠者
其瑞又繫于科第乎蓋其事甚異非賢者不足以當之
彼以科第云者亦淺之乎知石矣易以今名於是為稱
此鄉之士或以予言為然其亦相與以先正為法則瑞
當見之敢刻石以俟
何陋軒記(王守仁)
昔孔子欲居九夷人以為陋孔子曰君子居之何陋之
有守仁以罪謫龍場龍場古夷蔡之外於今為要綏而
習類尚因其故人皆以予自上國往將陋其地弗能居
也而余處之旬月安而樂之求其所謂甚陋者而莫得
獨其結題鳥言山棲羝服無軒裳宫室之觀文儀揖讓
之縟然此猶淳龐質素之遺焉蓋古之時法制未備則
有然矣不得以為陋也夫愛憎面背紊亂白黝浚奸窮
黠外良而中螫諸夏蓋不免焉若是而彬郁其容宋甫
魯掖折旋矩矱將無為陋乎夷之人廼不能此其好言
惡詈直情率遂則有矣世徒以為言辭物采之𦕈而陋
之吾不謂然也始余至無室以止於叢棘之間則鬱也
遷於東峰就石穴而居之又陰以濕龍場之民老稚日
來視予喜予不陋益孚比予嘗居於叢棘之右民謂予
之樂之也相與伐木閣之材就其地為軒以居予予因
而翳之以檜竹蒔之以卉藥列堂階辯室奥琴編圖史
講習遊適之道略具學士之來遊者亦稍稍而集於是
人之及吾軒者若觀于通都焉而予亦忘予之居夷也
因名軒曰何陋以信孔子之言嗟夫諸夏之盛其典章
禮樂歷聖修而傳之夷不能有也則謂之陋固宜於後
蔑道德而專法令搜抉鈎縶之術窮而狡匿謫詐無所
不至渾朴盡矣夷之民方若未琢之璞未繩之木雖粗
厲頑梗而錐斧尚有施也安可以陋之斯孔子所為欲
居也歟雖然典幸文物則亦胡可以無講今夷之俗崇
巫而事鬼瀆禮而任情不中不節卒未免於陋之名
則亦不講於是耳然此無損於其質也誠有君子而
居焉其化之也益易而予非其人也記之以俟來
者
碧嶢精舍記(楊慎)
滇海西斥舍舟登陸俗曰高橋稽之古志橋實曰嶢以
山形似秦嶢關受此稱爾高嶢與碧雞相望如箭括毛
東鎮氏有别廬在其下精舍之顔隸古定曰碧嶢慗獻
疑於楊子曰兹嶢也沂知之沂號之如俗所不知何易
諸己諸楊子曰無易仍爾也君子期人以雅不以俗待
人以博不以陋昔者孔子之作春秋也經書善稻吳名
則伊緩也經書太原翟名則大鹵也經書蚡泉翟名則
矢胎也穀梁子曰號從中國名從主人范寗曰物類地名
當從中國至于人名則從本俗楊子讀而詮之曰大哉
孔子辨物正名奥哉穀梁啟蘊發隱號從中國故去
大鹵伊緩矢胎而從太原善稻蚡泉也名從主人故
介葛盧戎曼子皆不易矣慎往年執簡史局抽書藏
室見洪武中有請以春秋兩漢地名名今各驛傳詔既
從其請史復書其事皇祖之謨春秋大復古之意也慎
自執戟于滇每慨物類與地形名失之陋俗若&KR2619;㟽而
為禄脿吕閣而為吕合金浪巔之為丁當丁瀾滄江之
為浪滄江也不止嶢之為橋耳方言既訛郡志踵謬豈
君子雅俗而博陋之心為盛世一統而同文之義乎東
鎮于春秋專門其學而又以世族閱子明習當世兹名
也固雅俗博陋之濫觴辨物正名之拳石與因注而
志之若夫臨睨眺聽之美薈蔚清泠之興卷中能賦
者則備矣
玄湖記(劉繪)
凡物之成其事勢小大不侔若突爾有興廢成敗皆非
人謀時數然也玄湖之作此豈余初自有計畫營度規
田園産物利哉亦非以初歸田即欲為逸樂林池魚鳥
恣嘻遊謀也物有偶然而作事有因人而成亦足笑耳
初歸田歲丁未夏四月予乃以家務責任事臧獲此莊
租穀歲可二百餘斛計三歲數蒼頭曾未足具半予讓
將懲治蒼頭懼伏地以手指畫曰歲再無獲莊湖在北
田在南南下可文餘天不雨歲可獲雨多湖高水溢田
禾盡澇夏秋苦之不信居明歲可驗明歲夏雨如蒼頭
語蒼頭乃計白田己卑泄水無巨渠成窪今莫若整田
兩隄掘河令通田環莊皆水如圍造橋或舟通出入圍
中田高計四頃糞多歲可倍穫外環水遶七八里略因
勢作堵嶼養魚一二萬頭可補卑田穫數内間置花石
列珍果芳樹計夏秋理稼穡春冬駕舫射獵于内足為
公林下昕夕娛樂度前積穀可辦小人計熟矣予亦悟
遂盡如蒼頭言蒼頭名梅孰知梅瘠陋而有心計且勤
敏乃疏鑿如計慮與俱胥居宇權當否先後種蓻區畫
賴其便即歲八月至十一月渠成明夏五月野水漲下
渠渠盡滿乃買舟通往來是歲築堂五楹于中顔曰明
農堂後疊樓高五丈樓曰依雲登樓見先人松楸焉東
有池二十畆植蓮疊少閣水中閣曰注經予嘗玩易春
秋其上每有己意發明即注之云西置西疇艸堂設筆
研書史足吟咏題曰賦雪堂西有懷忠亭即射圃也西
之前有高阜搆亭為九日登高松菊亭隨處種花竹花
有海棠山茶瑞香寳象絳桃芙蓉之屬其襍置小亭八
九紆逶相望也暇日予喜招羽客談養生術又背郭玄
靜遠市㕓因名之曰玄湖焉此其大略詳見玄湖賦中
予嘗謂往昔賢逹棲息咸有精舍與園亭以自適或養
老計要之茒舍土階有竹百餘竿花卉三五藂幽僻閒
靜士君子搆之亦易未費經營于情趣吟嘯取澹然愉
快足矣若華屋麗舘琪花瑤石事涉奢侈相勝有道之
士羞見于長老君子長老君子亦醜之故湖中雖幽曠
然花樹皆雜列未成行亭舍多樸但汙池縱横塍畝井
然水多魚蝦菱芡田圃饒秔稻芋栗芹蔬瓜菹焉老子
曰其安易持其未兆易謀又曰美好者不祥之器後嗣
守之識此意勿綴巧淫豐于耕穫嗇于逸遊取給贍用
足為恒土哉今四方遠近傳玄湖亭宇華艷花木繁秀
比於東南貴族名園乃好事虚談恣讙語誤矣夫鄙語
云尺有所短寸有所長樵童牧豎技有足賴其蒼頭梅
之謂也己巳歲春三月之吉玄湖主人劉繪記
客星亭記(桑悅)
嚴之七里灘舊有嚴子陵先生祠堂弘治丙辰夏五月
廵按監察御史徽郡吳公瀚至嚴瓣香進謁履其路羊
腸屈曲不能舒武詢之父老云昔有客星亭在兩臺之
下歲久遺趾莫存乃命分守參議湖南吳公紀督郡守
東安李侯德恢計度于祠堂之右集工市材新搆一亭
仍偏客星斬新修治所登祠宇及陟兩臺之路平平蕩
蕩并舊祠簷宇重加潤色煥然改觀己求少詹事程公
克勤記其顛未矣李侯復求予申一言以垂永久按先
生與光武幼同遊學而年差長及光武即位當以之為
師臣不當屈為諫議大夫故先生不屈抑亦先生素慕
許由支伯之為人雖逢堯舜而不仕歟嗚呼光武雖以
帝室之胄遭王莽之亂素手而復舊物其戰勝攻取駕
馭豪傑無不遂其所欲一遇先生則勢力不能威爵祿
不能貴而眇天下之心失矣能失眇天下之心而使其
益尊榮於後世先生之於光武陰禆益之非淺淺也而
况高風所播足以激漢末之名節與夫立貪懦于百世
之人先儒謂其大有功于名教又何待言說耶獨于動
星象之說予不能無疑焉夫客星有五曰周伯曰老子
曰王蓬絮曰國皇曰溫星行諸列宿十二國分野各在
其所臨之邦所守之宿以定占凡有所犯無不災凶先
生與光武共卧雖以足加于帝腹未必天象應之如是
之速也而明日太史氏有客星犯帝座之奏蓋適然耳
光武不暇論占徒取客星之名而以先生當之又考之
後漢天文志復居客星居周地以為光武崩之象於此
不書似當時太史氏聞光武之言而諱其占故范蔚宗
亦不能取之以立說也且客星犯帝座與晉劉聰時
客星入紫微象同其大史康相言于聰曰客星入紫
微非常之變聰後身滅國亂亡光武之時無其應者豈
非光武御極政鮮闕失即目前下賢一事亦可弭其災
患歟然後世嘗擬先生為客星者蓋於其名而不於其
實也又以見先生之不屈於世主不惟能使光武重而
亦能使客星美今去先生千有餘年帝座無定在而客
星之名屬之先生者則不改既專其名又有其亭而兹
亭之外亂石晶熒皆可謂之星精余懼後世之談星
者因其名而并亡其占也故書以為告焉若夫先生
所立之卓卓足為逸民之首而見重於萬世者自有
其實亦不繫客星之是否也儒者究理貴真不可隨
聲應和故予云
半畝亭記(桑悅)
桑先生於西昌學圃中洿為小池深數尺闊尋丈畜以
魚數尾雜植茭蓮菱蒲凡數種縛茅結亭其上取晦庵
朱子臨池觀書詩語中半畝二字名其亭時置酒亭中
召門生徐威樂之威曰先生素默縈千古有□隘八荒
之心匪三溟之潬浩汗漫不足與胸呑吐而是涔蹄之
水足潤目睫乎哉堙之攸宜先生曰子以天壤之間孰
為大乎莫大乎道而道寓乎心苟得其大者則是潬浩
汗漫果足動吾視否耶於彼既不足以為大而是半畝
之中其活源則上接太虛雨降則波溢徑寸千里之日
月三垣二十八宿之屬涵泳有餘而晦庵時天光雲影
亦無不在微澌寸波足具全海其可以小之哉子求之
於是有餘師威憮然曰君子之學博貴能約先儒云易
六百三十四爻約于時之一字書四十二篇約于時中
之半語詩三百經禮三百曲禮三千約于思無邪無
不敬之二言然則三溟之潬浩汗漫其不約于是池之
半畝者乎君子泥觀於三溟收功於半畝則放之皆可
為海卷之皆可為勺水曾何大小之足云先生曰子誠
告諸往而知來者可與言詩
獨坐軒記桑悅
予為西昌校官學圃中築一軒大如斗僅容臺椅各一
臺僅可置經史數卷賓至無可升降弗肅以入因名之
曰獨坐予訓課暇輙憩息其中上求堯舜禹湯文武周
公孔子之道次窺關閩濓洛數君子之心又次則咀嚼
左傳荀卿班固司馬遷揚雄劉向韓柳歐蘇曾王之文
更暇則取秦漢以下古人行事之迹少加褒貶以定萬
世之是非悠哉悠哉以永終日軒前有池半畝隙地數
丈池種芰荷地雜植松檜竹柏予坐是軒塵坌不入胸
次日拓又若左臨太行右挾東海而蔭萬間之廣厦也
且坐惟酬酢千古遇聖人則為弟子之位若親聞訓誨
遇賢人則為交遊之位若親接膝而語遇亂臣賊子則
為士師之位若親降誅罰於前坐無常位接無常人日
覺紛拏糾錯坐安得獨雖然予之所紛拏糾錯者皆世
之寂寞者也而天壤之間坐予坐者寥寥不謂之獨亦
莫予同作獨坐軒記
靜觀亭記(桑悅)
吉郡故忠義邦邇齊民習染多負氣少不平則求直求
直則健訟兩相持各逮數十人卒至儹結釀纏莫可釋
每憲節所蒞牒訴擾虓輿不得前人不得行竟歲源弗
克澄鎮守廵撫廵按洎藩臬重臣咸曰不閑不栫故忠
義將如綎閑栫得人其屏乎因交章奏之于朝祈遣萃
能之士專理吉訟廟議難其人浙之姚江道南黃公九
成學行軼羣少以明經魁天下士授南都棘寺正廉明
嚴方决訟如流天官卿擬陞公按察僉憲以名聞上曰
俞吉之壬囂夙攝公威德聞風先驛騷公至持大體
明勸懲鋪德布政無情者不敢盡其辭數月民相戒不
犯公法分司如僧舍父老咸曰有生未覩先是公履任
治私居於本司東偏地狹景幽每於公退之暇燕息其
中旁觀物理思所以簡訟之道悠然有得因扁所居
之亭曰靜觀蓋取程子萬物靜觀皆自得意也嗚呼公
真知經世之理者哉今夫溝澮之水一羽莫溺放之江
河能為黃龍青雀之舫之勍敵决三溟之波淺鋪之燕
趙之郊雖蹴以石尤廹以沙磧而一葉平渡覆舟豈水
之性哉顧所染何如耳是故世稱民之淳朴者曰無懷
氏葛天氏使其民置吉江河中數年未必安瀾吉三溟
焉值公平鋪之一波不驚果俗之不可變耶傳曰畫
地為牢期不入刻木為吏期不對吉訟既簡則千里
之地物無不靜天安於覆地安於載山安於峙水安
於流雲行則得蔭不赤日親箠楚雨施則肥黍稷不
農時囚囹圄雞豚狗彘則以時薦賓客供老疾不為悍
吏之所殘食物無不靜故無不自得且大同則無物
無物則無我物既靜已付以靜觀物我既一兹亭安二
靜與自得物我與亭罔有不同如是則以恩生人以
罪殺人生者殺者無不自得而我觀生觀殺無乎不
靜嗚呼是可與俗吏言耶雖然天下本無事庸人自
擾之天下靜器擾則㤝㤝則棘棘則亂政繁法密擾
莫大焉不若政與法俱相稱而與天下以安靜執政
者如是而觀之天下治歟不治歟人咸曰帝力何有
於我則自得也公政聲藉甚異日廟堂擢靜觀之道
必大行而還天下以無事則予言為始騐云姑書此
為兹亭記
五湖煙景記(楊循吉)
昔先王既奠高山大川以夫人之不能往來也乃作舟
楫以濟不通後世因之為任載之利視其乘率有業焉
未有晏然徒操而無為者也今予也為舟獨命之曰五
湖煙景而無所事事豈有說乎噫今之舟惟利乎生者
其用為急舉百類吾舟無一焉顧欲浮游江湖煙水之
表以自寄是果何益哉其能免乎君子之譏也亦難矣
雖然予自蒙恩而歸十年於兹日遑遑焉介而居羣
而游其無益滋甚且今老至而德不加修徒恃寵賜之
恩自放於恬嬉而不知人之不我容也凡遭譏訕怒
罵傾擠之辱亦己極矣若是而猶棲棲焉何哉斯固
智人之所大懼也是故吾舟作焉夫五湖近壤也力可
至景煙棄餘也人弗爭予不通者也舟宜作故既作之
而遂以號焉逝將挾書以游息乎名山退以遠害晦
以養德其不在兹乎且昔之圖隱者則必携家卜山
而後克故其成鮮遂今予之為是舟也不必盡出乎
是而凢予之所病喧囂龐雜煩勞之事由是可以盡
去而得其肥遯之樂則是舟之於予也不為益之尤
者乎假而曰世之遺也而猶不免焉身去而謗隨家
捐而饑來則吾無亦甘其貧賤以求無愧乎古之士而已
矣他暇計乎予慮夫不知者重以予之以舟為逸也
故說以明之
塊庵記(陸深)
吳江東陸生以塊名庵夫苟物雖微且惡或中於人之
所好木之朽析薪好之塵垢醫師好之糞壤老農老圃
好之况其尊者乎獨塊何好之塊然而己人無知愚
賢不肖授之塊皆弗欲生自少日放言高論希大慕遠
已不見好於其鄉既學文辭脱棄時尚求世之所不好
者為之反而行古人之道正其本責其末斥其浮崇於
實人皆望望焉其去之也不有類於塊故得以塊自
居雖然塊也者積而至于尋丈放於頃畝之外皆塊
之為也滋稼穡養百物出其力以利于世及其至也諸
侯藉是以為社稷天子因之曰有天下塊之德生恐其
弗勝也敢記于壁癸亥之歲日長至自為文云
明文海卷三百三十一
