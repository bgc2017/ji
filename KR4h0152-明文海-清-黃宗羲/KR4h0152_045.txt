明文海卷四十五餘姚黃宗羲編
賦四十五
花木三
落花賦(葉憲祖)
武林張次公舊有落花賦膾炙人口余未之見也乙
丑秋日晤次公于都門始得快讀才豔鮮穠情寄悽
惻已極詞人之致第賦與興比不同始末詮叙各有
厥體兹賦縱横言之若以之入歌行可與盧駱同風
余不揣蕪陋效顰一篇深愧拘于所聞聊博知己之
覧笑云爾
原夫芳藂茂苑綺合上林條風布暖淑氣垂隂吐鮮華
于雜樹紛麗色之交森臨軒之鼔堪催連夜之符待發
河陽之仙令爭看鄴下之清歌未歇恣王孫之宴賞兮盼
駐景于朝霞重騷人之題諷兮欲留春于碧月夫何容
華盡兮憔悴風雨妒兮飄搖含姿别幹抱馥辭條點蒼
苔而尚媚瞥秀目兮空撩惜繁英之易墜恨好物之非
牢繄惟綴庾嶺之瓊蕤發羅浮之清夢頋瘦影兮雲横
挹幽芬兮月送冷蕊驚飛關山一弄廼若影碎百株之
錦春迎十里之紅指前村兮沽酒探御宴兮登龍殘粧
欲褪麗彩俱空粤若紅饒一捻欄開百寳姚黃魏紫傾
富貴之家國色天香極形容之巧會歡賞之無多亦摧
殘之恨早亦有西府之産特異垂絲之種還妍迎風兮
若纖腰之怯舞着雨兮宜冶態之增憨覓佳人于空谷
竟形影之難探若夫玄都之樹新栽紫陌之塵自滿憶
避秦兮何年嗟乞漿兮期短亂紅雨兮其如擲春風兮
不管復有西湖十里玉井一枝六郎之面姣好妖妃之
步逶迤勌紅衣之欲卸忽凌亂于漣漪爰及招搖之種
吕覧攸稱賁禺之樹禹經所薈托幽叢于小山蕩天香
于雲外惟金粟之繽紛亦秋風之無頼于是花云異状
落亦殊顔墜梨花之粉兮白晳灑杜鵑之血兮紅殷豆
䓻之相思散漫酴醿之倚駕闌珊木蘭飄雪薔薇隕露
榴照眼兮輸丹柳飛綿兮失素或繞砌以依欄或沾泥
而撲路其乍零也翩弱態于廽風其既落也付香魂于
流水蝶蹴舞扵低枝燕銜歸於舊壘伊造物之多
情似裵&KR0966;而未巳若夫身墜玉樓容惨壽陽咏寂寞則
阿嬌之長門乍掩悲棄置則班姬之紈扇初藏還故枝
而不得徒垂涕于空房嗟夫物疇榮而不萎世靡盛而
不衰信芳菲之易謝宜為歡之及時濡毫兮太息落花
兮凝思
狀元紅賦(蔣德璟)
若夫金椶玉栗鼈卵龍牙麝囊椰鍾黑葉綠紗蚶殼朱
柹星毬鷄肝霞墩松蕾金線冰團牛心鵲卵淨瓶蜜丸
夫固亞僕乎瀘粤然猶閩囿之下丹也往者忠惠之書
遺于方氏撟二百而為䜟竟淪掩于鐸里維鐸及奕誕
降嘉蕤延壽是孳祥井是氿移紫度緋灋藍心恥流觀
夫伏熸秋回百荔垂&KR0008;黛葆扈雲彤實射暹夜星晝燭
圓盖方陣譬若火峯其木不燼乂若琅玕萬斛鳳丸離
離芸風氣聞千步又若雒媛含辭未吐寒泉三尺渫浴
天芳又若合德初出蘭湯廣上圓下皓肪中沒又若宜
主柔温無骨霧綃半劈醴津斯皬龍漿斯落又若吉雲
露珠一勺昶膜醲英又若水晶槱核焦封又若丁香應啜
灰滅乂若甜雪留芬射越弛服墜裾又若茵墀流汁入
渠故其冬青春榮之性絳襦玉膚之状駁犖辨豔之粧
蠲渴補□之湩亮羣族之所伏嗟難得而覼况是以釵頭
盛鬋雙髻奉□王娘鄣袂將軍&KR1497;鐲服其實者挹膏潄
瓤為荔羡偓昔扶荔之宫積草之池金明搖風十不一
易若乃雒陽置于嶺南長安賮于巴蜀灋部初哇明駝
暗䎘撫酸苞而虚憐悵珠靨之已秃悝嬌環之觧笑固
以瑊玏為結琭忠惠之書&KR1721;二産汰閩江之&KR0008;馤未若
兹種羃歷乎三十二之外重曰震氣五滋狎獵的纚生
代巧兮荅遝蚌胎誰其冠者繄延壽兮元鼎風堠宣和
航瓦珍非質兮皇罕連賨願登上林比禹橘兮
弔落梅賦(譚宗)
歷長安道幾徧其為土無幾何皆惡也日亭午猶平
分之加晡則七之即晨起幾于無土矣乃者忽見片
梅於道殊不知其所自驚眎却步愴焉感懷為落梅
賦以弔之夫梅又曷嘗不以落終然昧于時非其埊
予亦何為而不弔耶既而慰之明情以理申不敢澷
為不平徒相與以無益也其辭曰
越歲淵獻兮實維京師厥月臘蜡兮蹢躅塗泥爰有梅
華兮零落道旁旋步却顧兮不知所從&KR0008;謼彼梅兮生
有定處匪山及泉兮必亭與野胡兹不辰兮遭遻多故
不榮而枝兮廼戕於路播彼林薄兮偪此溝瀆剥其馨
澤兮入於臭惡竟與烟露相失兮&KR1566;矢為親烏兔違惑
兮犬豝蹂躪存莫驩鳴兮亡誰哀些戴天徒高兮履地
安大覆品藻於學士兮孰庸庸之論破揜粧靚於隔世
兮空美人之思慕縱軒騎之䢔遝兮疇復下而問之感
匹士之拓落兮獨為文而唁之訊曰哀哉世事之不可
憑兮唯遭逢之為政也抗則雲而抑則淵兮盖物固有
其命也瑚璉登於廟堂之上兮右太羹而左玄酒及其
骩棄瓦礫兮牧豎攫之以啜行潦故夫神龍夭蟜於田
間兮狂童不敢指而為言假而受困於蚍蜉兮雖仁人
未必見之或憐奄淒淒其&KR0870;却於條枚兮實爾蔕之不
固爾既漂墮不得集於鈿頞乎亦所際之不遇爾麒麟
繫纍于罷牛之後兮即安所觖望爾實乃華萼之聖喆
兮毋為凡木而失足而悢悢雖身周於糞兮不過皮髮
之滓湼苟此心之潤玉兮夫誰不奉之以芳潔
明文海卷四十五
