明文海卷六餘姚黃宗羲編
賦六
時令一
續春思賦(徐媛)
於是春也游乎江涘感條風之扇物悵吹萬之不齊喟
然興思援筆為賦昔龍門年少玉藻掞天欎彼羈懷綴
兹高響既析字而成珠亦汎聲而當珮後有作者吾無
間然至於繡閣雙鬟幽懷萬緒經春濺淚理非一端得
無有留欲吐之章俟後來之秀者乎予本恨人驚魂無
定載成斯製廣寫幽憂可謂千古傷心一時遙集者矣
其詞曰
遡長流而進櫂駕日彩以浮梁雲濛濛兮輕曳烟靄靄
兮微揚維時青帝司晨女夷節鼓鶯竊吳歈蝶翻趙舞
碎銀沼之萍花散玉楼之冰柱氣暖平原香繁别浦欲
流月姊之輝未值風姨之怒冶遊則拾翠採珠寄樂則
沈宫振羽嗟哀樂之致懸匪一理之可研類銜傷於暮
序或撫心於綺年境何觸而非恨淚何人而不泉若閾
外之殊悰羌難得而偹宣也至如金屏椒壁綉栭瓊磶
若有人兮閉其中步徙倚兮私自惜簾捲水精枕留琥
珀風斜轉而吹奩月孤生而照隟豔朱謝脣輕黃罷額
池桃空紫石苔長碧羊車過而塵杳鳳吹繁而院隔何
游絲之似繞更落花之如擲舞驚鴻其已緬慰真珠其
奚益乃天逵之鳳子適月竁之烏孫三月雪飛萬里晝
昏星懸漢影笳折邊魂駭驚沙之無斷傷芳草之盡髠
俗侏&KR0867;其難接色蕪絶而不言登别館而凍雲集眺荒
野而苦霧屯氊鄉侍寢壇酪當飱臆中鳷鵲之觀夢裏
蒼龍之門睇故國兮無日知天子兮少恩亦有少小容
華生來婉弱笑非蔡而羣迷腰未楚而先約芳菲菲而
入宫黨訿訿其謠諑君意不自堅君恩俄已落修成之
肉可糜新人之鼻幾斮鬼帝誰叩皇孫欲啄勢甚橈椎
危踰巢幕恒撫節而骨銷轉當春而神索别有便娟銅
雀妓漳水東來寫姿媚俱照渚而成蓮各臨風而拂翠
䆗窱玉㗋翩翻繡袂旋娟為之氣奪洛珍因之色墜值
君王之未疲洎賓筵之半醉態轉裾廽魂挑眼刺雕閣
黛浮璜臺香膩守宫之血未乾辟寒之金爭餌痛尊酒
其寂寞空西陵之歌吹駘蕩青陽悽焉雪涕况乃初歸
瑶鏡慣畫青眉忽河關其遐别邈烟路而安之琅玕結
意勺藥贈離舉邯郸之翠䄂泛蘭陵之淺巵君啼妾拭
妾臂君持孤舟尚艤短篴乍吹草縈情而磴礙柳帶恨
而橋垂寫素懷於石闕申丹欵於扊扅渭水波兮代咽
越鳥啼兮助悲故歡亮已矣良晤終何期及夫秦生赴
掾細君未從將千里而同子何二竪之留儂一則故廬
善病一則天涯浪蹤鐺茶夕冷杵藥晨㫪錦衾横而爐
氣歇華燈燦而楼影重憐琴心而别鸐妬鏡背之蟠龍
夢遙尋而難寄書促往而忘封對此關關鳩語灼灼花
茸何嘗不抽簮覺短約帶憎鬆予美亡此誰適為容是
以新光新氣新景新愁固千悲而一族亦異感而同憂
莫不寄微情於湘女結幽恨於靈修豈與夫康娱漂琖
流連桂舟豔曲平原之第巧笑如臯之遊夜以繼日忽
忽悠悠者哉重曰菉蘋既已廣紅蘭亦已長浩空江兮
無人邈予心兮愴怳復鶗鴂兮先鳴撫歲華兮將往寧
扳雲際之瓊枝不願河洲之宿莽有韓娥者聞此辭乃
抗音而奏陽春之歌歌曰魚&KR4443;灂兮鳥綿蠻逝白日兮
銷朱顔蕩許春愁終不去觧許春懷終不閑詎怨多而
心死直歡飲而淚斑欲知妾恨復誰是皺盡䨇娥不似
山
臨蘭臯賦(徐媛)
縱目平川襍英繽紛晴巒染翠蒸霞吐氛於時夷猶徙
倚遐眺怡神鸞簫咽夜鼉鼓喧晨爾乃倚檝俯流命酒
賡詩黃鳥翩翩白雲離離青萍軟葉碧柳綿絲遼西語
燕武昌遊魚璇閨春煖玉塞寒舒滯行子於天涯望征
人於絶域韝鷹决起牧馬肥澤煌煌羽盖隐隐旌旂日
華飄彩素月流輝林散紅桃水芳綠蘺斯時也或驅寶
馬而徊翔或駕瓊輪以遊嬉或邀靈於洛汭或紉佩於
湘湄鳴雕鐘於䀟澤沸廣樂於咸池集有名賢坐無俗
侶羣謔浪以抗高雲澹容與以遨川嶼桓伊之邃奏劉
伶之觴舉量溟渤以為酒衡泰岱以為臡羅萬象於瞬
息和造物於天倪極娱樂兮迎上春列遊駟兮來下里
曳曳蕩輕衣珊珊揚雜珮望遙路兮驚春獨予情兮悲
涕有草兮萋萋有鳥兮差池徑苔兮蕭瑟庭花兮離披
已矣哉春光媚兮秋螢飛春華燦兮秋露晞滄桑詎可
定綺羅無復依聊抒情以寄恨結長風以東歸
夢遊春賦(袁尊尼)
夫何青春之熙蕩兮欣予情以遨游指丹六於城隅巍
棲鳳之高楼隐琱闌以朱箔䟽洞戶以碧鏤晴露湛其
可攬暖氣晶而若浮爾其征驂乍停闔扉徐啓花豔豔
兮一人草青青兮千里字比英兮方新名取艾兮信美
吐鸚武之慧辭振翡翠之鮮羽瑤席紛其始設金尊絡
其逓行蕙肴烝兮陸海之珍産絲吹作兮蓬閬之清聲
流盼睞於目擊狎笑語於心傾金母告予以好逑毛公
謂予以定情於時月方中夜將半辭歌侣謝酒伴搴璇
室之綃帷拂象床之羅薦既抱持而喜當亦逡廵而辭
賤極繾綣於兹宵重綢繆於申旦委微軀兮何言奉君
子兮靡厭若夫永晝安坐薄暮經門孟公之酲未觧北
海之筵已醺日何日兮且快飲夕何夕兮復開尊則有
姬姜逓進秦虢偕臨婺湏映彩蕙蘭挼芬坐間間而成
列情躭躭而各伸驟鵾絃兮激檀板理錦筝兮間綺琴
舞結風於陽阿謳白雲於西崑夕陽下兮秉燭漏水歇
兮逮晨終德將而静好謝䙝態於囂喧爾乃收滛霖濯
鮮景望别圃而氣新步曲徑而目騁綺羅灼爍兮分桃
李之韶顔金粉繽紛兮逐蜂蝶之飛影芍藥采采以贈
予謂此妍芳之當領促羽觴以勸酬紛盤餐之沓併隨
坐卧而各適恣諧謔之机穎籍綠草以為茵竟昏酣而
度暝又或開霽閣兮寫素臨晴窗兮題扇親拂几席獨
侍筆硯點飛墨於絳祛飄逸鬒於素面促曉粧而屡淹
佇依依而結戀投清言兮能參延静賞兮可念至若新
火迎候上已届期遵踏青之遺俗修祓禊之故儀度嚴
城以容與駕香車以逶迤雨花之高臺兮紅粧陟而獨
眺叢篁之給園兮翠斝傾而共紆曠臨風以舒寫追馳
景以旋歸排邃館而再入儼高晏之重披聊假息兮倦
思夜未央兮何其惟歡悰之蝉聯猝殚陳曰錯莫獲一
日兮足以極乎三春之娱况三月兮曾無間於一昔之
樂頋循省於踰沗徒靦慙於獲落游子經時兮不知其
淹久畸人即次兮靡覺其飄泊緬予生之何幸睠有美
之難忘結長思於知已牽遐想於衆芳鳳臺迥兮簫韻
悠秦淮森兮離歌動恍春光兮何在悵兹游之如夢
哀春賦(錢福)
夫何鵜鴂之早鳴促繁英以俱萎雖群芳之共惜嗟國
色之猶竒緬惟梁園雪霽金谷暘悲阿房競豔步幛夸
靡廼有觧語之紫芍恊律之黃離露桃妖冶錯高標於
澗竹海棠嬝娜噴餘香於江蘺梅萼妝漢宫之額龍蜒
幻褒女之姿羡飛燕於昭陽剪尾涏涏詠鴛鴦於周雅
翠羽差差東皇之興方濃青鳥之信將返枕展兮黃梁
飯熟衾寒兮羅浮月滿巫女雲銷宓妃珮緩望雨陽臺
翳烟霧而莫尋淩波羅襪埋泥沙而誰浣香不聞兮鸞
簫寂莫挽兮鳳輦王嬙去兮荒塜青回綠珠堕兮石楼
翠掩慨紅紫之皆湮悼西飛之勿綰意乍飄而忽綴誓
一逝兮忘轉於是遊人停轂主人覆桮山悽惋以色惨
水鳴咽而聲哀月荒凉兮舞榭草莽灌兮歌臺君山笛
歇弔娥皇之弗起廣陵琴亡悵王孫之不來時撫檻兮彳
于或觸故兮裵回决河方注迂石以阻燎原方熾回風
以灰諒無竇之可入豈有緣而匪媒啓重關兮拾遺鈿
而永慕隧九地兮誓同心之再諧亂曰珠沈玉殞玻瓈
迸兮蕙謝蘭枯麝臍燼兮怨歡娱之不終信佳人之薄
命妬芳妍而嫉寵亦造物者之深病錢布寰區棹郎不
免於飢終輦馳永巷鸃冠竟坐乎短倖悲笳再贖馬嵬
一盡知巫咸之難招仗少君而通問縱餘芳之勝初絶
殊根而蔕並絲縈縈兮泥融看落紅之成坌却搴帷以
無語儷禪關之入定試援筆以哀吟續白老之長恨
禊賦(薛章憲)
月朏明生風恬日熙修厥禊事聊張水嬉碕岸斗絶以
噴洙長河迤邐而漣漪我酒既旨苾苾芬芬亦有嘉肴
以炙以燔烹魚擊鮮炰鼈胹燔靈鼉逄逄威鳳翩翩螭
頭掉而輕矯鷁羽旆而高騫鴛鴦在梁鳬鷖在亹童冠
雲集僕夫雷奔艤楊柳之陂塍憩枳棘之墓門意行無
尚為樂無方爰除地以布席因流潦而汎觴乃歌乃舞
乃祓乃禳袒裼襟裾淋漓衣裳或撫掌以蹲踞或攘臂
而跳踉或偃仰其側或攖攘其旁酒力浥而陸沉兮類
投醪於洪波桮既舉而流澌兮類覆水於㘭堂舉柳州
之故事率蘭亭之舊章杯疾如駛衆樂如狂靡三爵而
有節雖百觚而無荒既醉既飽言旋言歸匪依稀於卜
洛亦庶幾於浴沂豈湛樂之是從舍齊聖其疇依以永
今朝樂景物之容與未卜其夜恨林光之熹微已而返
棹亦既徹爼四簋更設六博再舉肴蓛煮兮翠竹崩饙
饎炊兮赤梁秬歌鶴鳴之在隂咏鴻飛之遵渚清謳間
發荃橈斯弭日之夕矣瓶之罄矣三揖以上一笑而止
修禊賦(黃卿)
維嘉月之昭淑兮慶昇平之豫休元已倏其依辰兮祓
濯躍其可修要草莽之莫逆兮恣談笑以綢繆有頎頎
不速以來兮荷衣蕙帶之紑紑霽雲拂其四没兮條風
習習其燠柔言弭步於湄澳兮策扶老之刻鳩逄龐眉
之省田兮訝我行之焉求遡動樂之孔訓兮睠夷猶于
芳洲山近郭以導泉兮潣潣秩秩其長流雖未比於名
川兮清淺適以盥潄(平聲)曰順時以觧禊兮除穢累于洋
洋曠襟宇以騁望兮揖相祝以吉祥石齒齒以立波兮
聊浮泛乎羽觴籍檉楊之為幄兮潔野肴之我將傾蟻
醑之如鬯兮復罍繼之椒漿蓛遠採以充案兮左右芼
之芹香有起觀于檻泉兮或聆别𣲖之漎漎試一壺之
泳下兮漂絳棗之泱泱蒲葯弱水可紉兮嗅杜若之微
芳荷吐波之如錢兮辨荃芷之萌芒羌油油如各有得
兮罄俯仰之徜徉余久滯於塵㙠兮載滌涴於滄浪振
衣咥而忻忻兮朗誦盤銘之章粤兹禊之源逖兮稽隨
波之逸詩謂秦昭之金人兮殆諞讕之兢竒若溱洧之
士女兮彼滛謔之可嗤洛水盛集之罔節兮㶚渭游觀
之荒嬉慨吾邦之過朴兮奚云飲祓之非懿猗曾晳之
超然兮偕童冠以浴沂眷來遊之擇良兮咸温温而不
比較張弛之中兮豈厭厭沉酣之為矧林澤之幽寂兮
遠鄽市之喧豗倉庚睍睍叢樾兮玄鳥翐其旋廽飄絮
風絲之曳曳兮鷺鶬㳂洄以相隨於牣鯈蝦之上下兮
萍藻翠迷乎隩隈善飛潜之油油兮逄漁獵而阻麾賓
辭觥以詠歸乎恐華胥之晡暌願靚貞之靡瘉兮歲其
游以綏綏
明文海卷六
