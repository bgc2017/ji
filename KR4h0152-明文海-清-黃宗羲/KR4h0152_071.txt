明文海卷七十一餘姚黃宗羲編
碑五
嶺南平寇碑(董份)
嶺南古粤地自秦棄弗属當漢盛時武皇遣伏波樓船
二將率十萬師征定之分其地為珠崖儋耳諸郡而未
幾輒叛及元帝而珠崖乃大叛益遣都護以下十一人
興大兵歴𢾗年費以三萬萬計弗能討罷之亦棄弗属
而漢亦遂衰矣夫粤𢾗反覆好亂自古記之而其關國
盛衰亦如此明興統御萬國際天極地皆入版圖而粤
為天下一都會朔南暨聲教矣然治久則孽生地險則
易阻而嘉靖間巨賊李茂陳德樂二酋者乘倭外訌而
内造亂焉當是時亦嘗聚兵會勦矣或言兩難並發民
恐弗堪不若且撫寇而專事倭便而賊猾窺指亦願就
撫乃撫之而於海壖之側所謂鋪前者安置焉而鋪前
與珠池最近珠池者國之大禁賊之故所睥睨者也撫
既久遂擁衆𢾗犯禁盗池而椎埋剽攻遇商賈則掠商
賈有居民則劫居民與官兵格殺無忌于是前直指蔡
公夢說悟安置海壖之非也亟以計徙置城内焉然賊
雖徙而徒黨在海澳者亡慮𢾗百千人大者稱澳主小
者各有名號皆分布諸澳中而益造桐艚諸戈船亡慮
𢾗千百艘亦密藏諸澳中𢾗召集天下亡命奸人豪俠
劒客與群黨襍居其志叵測矣當事者欲置弗問則賊
方縱横恐為大亂之漸以貽後憂欲亟治之則賊既受
撫恐發大難之端以嬰祸始皆相顧莫敢言而西粤開
府劉公膺特簡晉少司馬總制兩粤至則奮然曰春秋
譏不討賊而酋本首逆蒙宥不悛因撫益恣固王法之
必誅者也且酋既叵測而結構益多倘一日定謀俾在
澳者自外起酋從中應之可無寒心哉吾固計之熟矣
彼二酋者擒亦反不擒亦反擒之則反速而禍淺不擒
則反遲而禍深深則莫可為矣吾寧任其淺者遂决計
擒而置獄焉公預料二酋朝擒羣黨必夕起起必自清
瀾始與澳近也乃命鎮城戒嚴而檄參將楊友桂者提
兵謹斥堠防禦勿失既而賊果如公料飛書城中約内
外並起而邏卒以戒嚴緝得其書遂閉城大索計不得
行而是夜犯清瀾者友桂違節制亡偹賊遂突入猖獗
勢洶洶矣公乃與直指黃公正色極論友桂失職罪亟
去之而以可任者攝焉直指公者秉綱紀振風裁飭厲
文武與公同心討賊軍令益嚴而搃戎李君棟者具謀
勇尚忠義𢾗踴躍赴敵名將也而布政司右使程君拱
辰分守道左恭政徐君應奎右恭政熊君維學左恭議
李君一陽按察使徐君用檢兵廵兼提督學校副使孫
君秉陽兵廵副使黃君時雨古君之賢海道副使趙君
善政兵廵僉事許君國瓉提督學校兼兵廵僉事郭君
子直或臨敵或督餉或紀功雖職不同而皆運謀略贍
才猷竭精思佐石畫皆極一時之選者也公於是檄搃
戎駕艨艟親入海而兵廵孫黃諸君統舟師繼之分其
兵為三道一從中出一繞其左一夹其右三道並進而
清瀾之賊自見始方突出莫能當以為大軍未必即合
可遂横行也及見三道兵掩至皆失色錯愕而我軍遂
出其不意横擊之屡戰屡勝轉至&KR1681;港則遂䧟其中堅
為澳黨所謂蔡番鬼陳二老者賊中稱為澳主倚為寇
鋒者也而一時皆殱焉則諸黨遂不能支而我軍大呼
追擊遂俘斬六百有竒溺死無算而澳賊悉盡矣公方
凱旋饗士而妖賊李圓朗者作焉圓朗以符呪蠱惑楚
粤間而楚粤間好鬼信禨祥從之者衆遂刻符造印祭
旗分遣其徒約期日各從所在自韶州起而澳以北皆
煽搖動矣公急馳檄授計先其未發勦之不日而俘斬
百有竒梟其首妖盡釋所脅從者翕然遂定焉而珠池
之賊又報矣珠賊者澳之别黨與澳故相盜犯而犄角
者也至是乃大集焉公復總戎出海而兵廵孫黃與徐
許諸君繼之分其兵為四哨大約與澳戰同而珠池賊
𢾗與澳則倍我軍乘勝益奮進擊益力故其所摧敗益
多遂俘斬一千一百八十有竒合前共一千七百九十
有竒凢公所俘斬處皆漢故珠厓地也此其功亦可想
見矣而是役也予獨甚竒焉軍志曰客倍而主人半言
必十而攻五者攻之常法也而官兵攻賊則兵易弛賊
益熾即以十攻一或猶有慮焉公獨銳然用之以我之
一攻賊之十而一者無損十者無遺所謂得全全昌者
也其竒一也諺言雖有烏獲不能以一手舉雙鼎雖有
后羿不能以一矢殪兩狼言敵多則難為力也今粤適
遘兇會一賊方弭一賊繼之而公左投則左勝右投則
右勝終投則終勝鼓鐘而奏凱者宴不停於轅門露布
而獻俘者使不絶於朝闕其竒二也傳言搏牛之蟲不
可破蟣蝨強努之末不可入魯縞言戰易疲而勝難再
也公於澳戰兵不遺力矣而珠賊益倍俘斬益多其竒
三也夫兵固貴速馮奉世所謂一舉而疾决與曠日相
萬也甚言遲速之辨遠也盖遲則軍興易乏師潰難繼
而賊既𢾗至矣倘不疾决則於彼為樹敵於此為分兵
分兵則此孤樹敵則彼衆而持久情見勢格力窮益自
敝矣今公每戰則鼓不再叠旗不重褰而如迅雷之驚
人無不震衝颷之激草無弗靡盖七旬而三捷焉其竒
四也古言兵興則粮隨故賊之戕民者七而兵之累民
者三其苦均也今公止用見兵給以常餉而兵不别調
餉不加益故賊凡三戰費止千緡為粤平大憝除大害
而農不廢耒女不罷機吏不叩門市不輟貿恬然若無
知焉是以歡聲震天歌舞亘地盖善其地既無賊而民
不知有兵其竒五也公本儒者敦禮義誦詩書揖讓尊
爼間耳而聞公御軍有法應敵甚間見始而慮終因微
而知著策一籌則千里響應計一定則百變合符雖司
馬法之雍容穰苴之秘奥無以加也當其時狼烽𢾗舉
羽檄交至而神色不動起居宴如方與客笑談即席賦
咏雖葛相之麾扇臨陣曹公之横槊賦詩蔑以過己其
竒六也然予聞公之始擒二酋也亦有苦心者己非專
於為國弗頋其身者不足以任危機非壹扵報主弗貳
其志者不足以斷大事夫專扵為國者古之所謂樸忠
也壹扵報主者古之所謂純誠也而公忠感天地誠貫
日月此其立功之本而天下所不可及者也扵是天子
喜說自公以下賞賚各有差而公之功當勒在旂常垂
之竹帛永永無窮矣扵是布政司左使張君大忠與徐
按察司同請予言徐則巳在行間而張之下車適當飲
至之後然公以其明哲沉毅方扵善後有頼焉遂併著
之頌曰昔在周室為中興主南定淮夷北攘玁狁維
時良臣有方有虎實翼王綱是經常武於鑠我皇統天
御宇萬國版圖四方安堵蠢兹么麽曷足膏斧始焉造
逆宜即醢爼如天之仁宥其游釜匪恩是思維兇斯怙
隂懷叵測陽為就撫為逋逃薮造作楼櫓犯國大禁抗
兵格阻剽攻居民抄掠商賈赫兹王法藐焉敢侮愍不
知畏走死如騖以彼稔惡如虎負嵎恐䧟虎口敢撩虎
鬚民不敢指吏亦躊躇桓桓劉公為國忘軀正色持法
籲天請誅首發大難亦履危機惟其獨斷以剖羣疑忠
誠貫徹明察幾微萬舉咸當一策靡遺爰整其旅秉鉞
誓師以正天討以布皇威觸之者碎搗無不夷制府崇
重孰履行陣惟公驅車凡三移鎮十乘一臨千人咸奮
如颷之擊如霆之震詩歌三捷書紀七旬既懋其績復
合其辰速往速來悉乂悉平地既無賊民不知兵國之
砥柱粤之干城我思古人厥惟姜召出搃征伐入為師
保惟此膚功曷弗克劭天生吾公本為社稷將膺寵臨
夾輔周室粤鎮既寧越裳重譯對揚王休永綏方國
淮揚紀功碑(董份)
初倭寇凡三掠淮揚間當是時賊不過𢾗百人嘗調發
諸省兵不能禦剽州縣以十𢾗所至焚燒殺戮茶毒不
可勝道會賊别流過南都者𢾗十人轉略千里官軍以
萬計皆靡至皆言賊有神不可與鬭遠近傳相恐議者
曰急矣淮揚重地也言專設鎮撫便因共稱前中丞李
公賢以為即欲平賊非李公不可乃自家召拜李公公
至則日夜治戰守偹按行伍法置營房校武場造戰艦
𢾗百艘合馬步水兵校之百具咸飭賊覘知不能犯己
未四月乃合衆萬餘分道並入一時皆震公馳出如臯
與賊遇扵白蒲諸將皆言賊初至宜及其未定擊之勝
公曰夫戰貴得地今賊方厚陣而我軍未嘗見大敵即
小挫難復救矣乃堅壁懸賞約以五日不發一矢而令
軍中有敢言即戰者斬賊求戰不得乃益進公因召諸
將策曰賊過如臯則諸道必合合則道有三自泰州逼
天長鳳泗陵寢在焉道最要自黃橋逼瓜儀以搖南都
而梗漕運次之若從富安而東當至廟灣絶矣是吾得
地時也乃以海防副使劉君景韶丘游擊陞守黃橋諸
路而身當泰州之衝於是海防等皆稍稍勝賊賊見黃
橋泰州兵盛果由富安東出公喜計得因命海防游擊
及沈思學兵躡之戒以晝則稍近使不得休夜則稍却
以杜其後務致賊廟灣相與共擊而其時他賊復攻丁
堰諸處以分我兵公乃益以陳忠與海防等兵合勢而
親提大兵從中疾走淮安以夜半入城賊果如公料次
日至馬邏矣馬邏者廟灣近地也先是公嘗調徐邳諸
處兵聽用而總督胡公所募山東青沂等兵適過淮公
因留之部公中軍馬兵為前鋒曹克新兵為中隊青州
邢鎮兵為左翼沂州何本源兵為右翼倪祿梅三錫合
徐邳曹兵為後繼列營姚家蕩以待而賊始計謂公方
禦丁偃勢未及前淮安無偹可掩至則見姚家蕩兵皆
驚乃據高衝左翼公亟麾前鋒横截其陣賊分為二曹
克新貫其中堅邢鎮等攫其左右梅祿等疊出薄之自
寅至申鬭𢾗十百合我軍憤發益奮大呼震天無不一
當百賊不支遂大敗而公所遣海防游擊及沈思學陳
忠等又敗賊丁堰丁堰賊盡絶而馬邏賊得脱者奔廟
灣時他賊復有自西亭犯海安甚急乃馳往揚州督海
防等出竒擊賊敗之賊退張莊又敗之西亭賊又絶而
廟灣賊乃以其間得假餘息固守時視師唐公提援兵
與公共勦兵小䘏唐公以巢堅非可歲月拔捨去公按
行知賊據水為險雖有堅巢可計破也乃益具畚鍤多
積土平塹奪其險撤其傍近屋縱連砲番休繼進賊巢
露情見益窘復大敗會霪雨遂遁諜者言賊來酋首八
人死者六其衆得遁者無十之一二盖賊果絶於廟灣
云是時公方高會諸將論功犒士罷遣所調兵而七星
港又報有三沙之賊三沙者崇明海渚中始江南嘗盛
兵圍之𢾗月弗克藉屡勝之勢乘我觧嚴來犯氣甚銳
上下惶懼無措公獨宴笑自若時曹克新巳轉副搃兵
丘遊擊轉恭將矣公先期以紀賢等兵隸曹守狼山分
中軍等兵隸丘守如臯命陳忠守海門遣楊縉守金沙
而檄海防守泰州布列巳定賊果由金沙入海防等咸
會先整兵舊場一戰勝賊賊趨仲莊追及之再勝又及
之鍋團復勝又及之十竈又及之牛王河又及之劉橋
劉莊連勝而江南副總兵劉顯者以三沙失利總督視
師二公責與諸將恊力又大勝賊潰圍走欲西而公預
調曹濮等兵制其西遂北而我兵兩及之扵北輒勝乃
奔唐家渫唐家渫者僻遠賊意無兵而我兵復卒起遂
終勝賊盖無一人得免者自公與賊遇三閱月餘凡前
後斬獲四千一百四十九俘七十八奪噐物萬二千三
百九十亦可謂非常絶竒之勲巳報聞上嘉悦賜勅褒
賚公再廕子轉南兵侍復轉北海防以下皆逓遷有差
海防今代公為中丞贊决公勝算獨多焉公既行父老
思公勲輒泣下議伐石狼山之巔謁繕部胡君文孚遣
使馳都邑以司馬蒋公所撰平倭略乞予紀其事予惟
公之功不可勝紀顧其難有六曩賊至諸君皆僅城守
猶慮不保公獨挺身迎賊出其外一難公迎賊如鷙之
疾白蒲則如鷙藏海灣之役則如張罝待兔七星之役
則如網澤而漁此皆據地得利形格勢禁先計後戰如
左劵然非一時偶值其便也二難善乎視師唐公之議
曰擊來船一較擊去船十夫來船真倭去船脅從來船
力聚去船衆分其勢異也擊來船者鋤根消萌害乃冺
滅擊去船則雖勝之民巳殘矣其功懸也今公所擊皆
來船雖入境而民不知賊三難夫戰勝之後方當休兵
古所謂強弩之極衝風之末不易再舉而三沙繼至屡
戰屡勝四難自有倭寇即資狼苖諸兵公獨謝不用軍
興以來多奏請不貲餉公獨持常額不加兵少而強費
省而士奮五難予嘗從公游見其談道德論性命究極
指趣雍容儒者也其持身凛然立凖繩為世模楷及其
擐甲胄冐矢石呼吸瞬息不拘故常臨機若神自諸老
將皆以為不及乃知道有變化學有本原其所得深遠
矣此其尤至難者六也予覧觀古今未嘗有無事之世
幸而有其人則捍大患弭大變世難息而天下安否則
變成患極一隅而四方起治亂所由可畏也兹賊擁萬
衆入非公要擊之則陵寢重地南都根本漕運國計一
搖豈小小哉而淮揚間前事可勝言哉是宜有紀昔周
伐淮夷詩人作雅唐收淮蔡韓公作碑以其關當世者
大也主上神聖威武遠邁周唐而公適成功此地盖𢾗
千年間三見而巳宜有作者以附扵常武之義平淮西
之文予非其人而不敢辭也用勒之信石垂之後來使
有所考焉公名(闕)號克齋江西之豐城人
賀督府吳公平二源序(林大春)
昔蘇子著御將篇自竒其言至騏驥之喻歸扵養之偹
貴之極而後得以盡其才也盖古之人君所以奠安疆
宇威信蠻貊者用此道也廣之者曰匪獨人主也人臣
之職亦在御將儒者莫得其指以為人臣奉命宣力扵
外而將者亦天子之虎臣烏從而馭之也曰不然臣者
心膂也將者爪牙也以心膂而運爪牙苟御得其道靡
不濟矣是以古之大臣必托君之權以御將人君必重
大臣之柄以集事故能得至於成功而不廢此漢高祖
文帝所以交制海内之術也假令當時韓彭絳條之徒
而不得其人以馭之是項羽不必亡諸吕不必誅吳楚
不必破也夫俞將軍者今之所謂宿將也彼其發軔交
南樹功浙直驅馳塞外而徘徊扵章貢之間常高視闊
步以為世無復有文終曲逆其人者出焉無復我知而
我自結髮起行陣用兵且老矣宜無復用此拘拘為者
豈知大司馬吳公出鎮粤西首疏辟之請移將軍軍扵
潮州責以平倭事己而倭奴平潮人三載不為倭苦者
公本請移將軍之力也其後廣惠英韶諸路時復有羣
盗竊發雄據鄉縣延蔓數百餘里版圖戶口幾不復為
我有甚者建官偽置至不逞矣扵是公復上疏發兵誅
之分部既定公因與諸將計曰公等分道擊賊乃賊之
為偹甚率有警急其勢莫相為援非公等才不足地形
殊也今必擇為大將者一人以統之計無如俞將軍者
扵是衆皆許諾而以河源兵属將軍當是時將軍方以
海寇酋首未得朝論紛紜乃公獨慨然上書争之以為
此人可將别將而别將不能將將軍也扵是將軍愈益
奮誓必平賊以報戱下俄而河源捷書果至將軍請以
百金賞壮士公從之廼盡徵其兵為龍門從化之援皆
能與諸將戮力同心以次俘獲酋首斬獲甚衆而英源
之兵亦從間道東與將軍兵合因用將軍策夜下賊壘
數十所二源悉平當是時有詔罷將軍歸然而將軍猶
在軍者實以公知巳故欲報之扵夙夜也嗟乎若將軍
者亦可謂知所事矣彼其有感扵公之舉也而始終不
變必欲以成其報公之志吾不知公之所以御之者何
如矣儻不啻如蘇子所喻巳乎不然何以得此扵將軍
也方將軍之功未明身在歸第矣而公獨以身任之將
軍亦知公之不負巳也故竟得以畢志于二源之後而
不去此非公見之明計之定感之深何能至是吾故曰
人臣之職在御將公之謂也夫平倭之捷將軍方復用
信者未衰而任之其成功也易二源之役將軍方解綬
疑者頗衆而任之其成功也難若公盖可為難矣昔者
韓公啓鎮扵此特引副將歐信為冠軍大破諸蠻扵藤
水近時尚書翁公之在宣大也以得周總兵尚丈故累
收雲中之捷由此觀之方今天下南北之事亦在乎知
人善御將而巳矣然則今日登燕喜之堂而歌方叔召
虎之勲者舍是亦何足為公頌哉
賀兩廣總制劉公蕩平廣西十寨序(林大春)
盖五嶺之外百粤以西其地多谿峒山絶巖險其在龍
城象郡東蘭上林之界尤為阨塞要害爰有巢穴是曰
八寨槃瓠氏居之實繁有徒爾乃蜿蜒伏蟄合萬為一
散而為萬聚而為十猛獸毒蟲一呼叢集用是勤于我
師我師奮擊大破之捷聞有詔嘉鎮臣少司馬劉公功
因下廷議所以宣捷事扵是禮官上言按令甲四方撫
鎮奏報俘鹵功次非大捷不得傳宣致告重國體也惟
兹十寨世為邊患盤據萬山之中聯絡千里之遠以虔
劉我民人荼毒我鄉縣至不逞也往在先朝故都督臣
觀嘗合圍困之矣而卒以撫罷兵土酋岑瑛諸猺所畏
也僅獲百級而還惟故新建伯臣守仁師自思田旋攻
之出不意廼克底定顧其斬馘不越二千建白未竟施
行以故歴歲滋久復爾生聚以有今日今一鼓而蕩平
之功以萬計此百世之伐也誠宜如故事宣播捷音君
臣致賀仍乞遣官祭告郊廟以彰寵靈得報可禮成上
廼錫公及總帥將吏而下金幣有差於是海内搢紳謂
公斯舉也有新建之遺烈焉而遭遇盛典則過之其時
東郡守吏二千石咸有徵言以侈其盛而潮州刺史張
君某則以言属之林子林子聞而賀之有問者曰竊聞
之西粤之寇所在而是十寨雖雄亦為寇耳曾曷與扵
全粤而子乃獨賀何也林子曰迂哉子特未之考耳夫
吾省之有西粤也是輔車唇齒之勢也諸猺之有十寨
也是新建車軸木根之喻也故自戊子一創粤人亦幸
有寧宇矣乃頃歲以來不能不興古田渌水之師者則
以此賊復生之故也假令失今不除雖日與諸巢從事
譬之伐木而弗拔其根摧轅而弗折其輻也勢不至於
蔓衍不止此充國之所以破先零而孔明之所以擒孟
獲也則亦安得而不為兩省賀雖然士幸而生逢明聖
親授節鉞出師萬里僵尸流血海嶽為之震蕩三光為
之薄蝕此固大丈夫得志扵時者之所為而豈其心之
所欲若乃際會風雲身依日月口不談平吳之事色不
動破秦之烈而宇内晏如蠻烟景滅移風易俗使天下
回心而嚮道此則大臣之致意者公寧無慊於志邪余
竊為公願之矣是年秋又會有河源之役河源平詩云
薄伐玁狁蠻荆來威此之謂也
賀督府張公平逆奏功序(林大春)
潮自逆璉倡亂荼毒生靈海濱所在盗起其鄉邑流移
破滅者不可勝𢾗山林草澤亡命之徒靡然從之扵是
負險稱孤分部買属東接倭夷引甌粤徜徉於江福之
間諸路大震於是墾野積儲閉關通賈南絶潮粮道而
又纍石為城煑海為塩銷鉄以造兵噐而反形成矣當
此之時羽檄旁午道路訛言吏莫能禦而璉又以虛文
妖書徵禮儒士以熒惑愚民民愈搖動廼督府大司馬
進賢張公實奉命往征之以嘉靖四十一年四月移軍
潮州先是師過潮陽有上書戱下言便宜事者因言賊
衆甚未易與状公笑曰予奉命從諸將擊東南反者吾
知以順討逆衆寡非所論矣聞者驚服後一月果得璉
及其偽將伯宣雪峯而下凢若而人餘黨悉平公乃宣
喻本朝威德以勞將士而填撫其人民民乃大悦林子
曰嗟乎公之此舉也非獨以戡禍亂也盖亦有正人心
之功焉我潮在昔為南粤故址其在漢全盛時趙佗猶
雄據一方以妄自尊大陸賈操璽綬而說之僅乃稱藩
武帝元鼎中越相吕嘉反殺漢使者至勤江淮以南十
萬衆遣楼船六將軍伐之大會兵扵番禺踰年而後獲
嘉夫以陸生之辯而不能使越人之知有漢也楼船諸
將亦雄矣至其所建功名乃僅以一嘉故然而史氏書
之以為美談而今公乃獨馳嶺外親秉節鉞以與南粤
從事不旬月而克平大憝廓清海隅日出不知後之論
者扵漢何如也方璉等之未就擒也人心洶洶以為必
不可得方觀望焉以徐俟其定而彼亦且自以為莫我
誰何豈知師未及陣乃一鼓而擒之使人心曉然復歸
扵正此五帝三王之師所以無敵也假令當時公不慨
然以討賊為巳任稍徐議之而彼因得以有偹外與諸
寇連和趙佗吕嘉之事豈足道哉扵是潮陽學博劉子
紱蒲子世麒與其諸生鄭某等聞而請叙其事以為公
夀且將列之學宫以俟來者得以考焉林子曰始余盖
與公論及王陽明先生平江西事嘗竊有感扵斯時之
難云夫江西之役事既出扵便宜而功復成於獨制乃
今公之此舉也則不然矣權分而制遥非大勇其孰當
之若夫明大義以正人心謂非仁者之功不可雖然公
固不自知其功也方歸其德扵上而讓美扵人詩曰公
孫碩膚德音不瑕蓋古之大臣用心盖如此
記張僉事龍門之戰(林大春)
張僉憲名時字宗易保定易州人也少與楊太常繼盛
同學楊兄事之嘉靖中先後舉進士楊拜南京吏部主
事稍遷員外而張君方待次公車會北兵入寇長驅薄
都城中京師戒嚴君倡言扵當事者請與决戰時不
能用兵退復來以入貢為名大將軍鸞上言請令塞上
得納邊馬因稍易以繒帛塞南侵之望詔許之其年楊
適入考調兵部客扵張君所遂草疏劾鸞誤國不道以
稿示君君曰此疏正不可少第必無聽如聽之將令為
之當誰属乎楊曰請以属子某有死以報國而巳君勃
然作色曰大丈夫死必濟國家事豈徒死邪因私往見
陸太傅炳說曰大將軍議開馬市楊員外以職事宜言
主上幸而見原大善有如聖怒不測使漢有殺計臣之
名為天下笑竊為大將軍不取也此其責宜在太傅太
傅深然之及疏上下楊繼盛詔獄責問坐讁邊尉得不
死後歲餘鸞伏誅楊復召還兵部甫至京十九日又坐
劾奏嚴氏父子事論棄市先是楊既之邊君亦尋以憂
免至聞楊召還諫死獨恨弗能救又復自念業己往即
救俱死無為也因為之發喪扵易水之上而服焉且為
力存其後或問君與楊子異乎答曰昔者伯夷太公兩
人者同歸周豈其志不同哉然而孟津之會尚父鷹揚
夷齊扣馬彼固各有謂耳其後六年丁已服闋補刑部
主事有詔令大臣各舉才堪邊寄者以聞扵是九卿中
三疏薦君調職方主事其年奉使徵兵入衛西自秦中
還上邊事因言故將某某可用從之已未遷員外郎尋
出為山西按察僉事偹兵獨石是時邊戍久空動倚客
兵為援其實首鼠伏匿不敢戰所過騷然不寧邊民苦
焉君乃始請罷客兵復屯戍稍益募壮士教練之久之
西北傳舉烽言北兵將至矣君私與部將計曰兵至
必掠龍門龍門者宣府之右臂也龍門失守兵必乘
勝南下逼近紅門此其為患不小乃自邏騎卒得七
百餘人趨援龍門俄而兵果大至凡𢾗萬會日暮分屯
夾道為營營長可𢾗十里君復私計曰兵至不知我有
偹且賊雖衆屯夾道道狹難猝聚可掩擊也因出死士
𢾗十人夜襲敵營營中大亂首尾不得相救盡獲騾馬
牛羊以歸台吉聞之大駭黎明悉衆來攻龍門君令集
民間車環以為營以五色綵繒畫龍文衣車上出城中
老弱守之而以精騎自將而前與台吉戰大破台吉兵
扵龍門之野我兵銳甚往往馳戟入敵壁斬騎將騎墜
輒刺殺之有捕擄者謂台吉言我累歲盗邊莫我抗今
若此因憤不肯退及遥望見後車車畫五綵龍文勢甚
壮望之如山業思為遁計適城中樵夫為敵所得問得
虛車状敵乃大笑復奮我兵猶殊死戰不可敗相持至
暮所擊殺無𢾗我兵死者亦百𢾗十人敵因罷去卒保
龍門林子曰余觀張君所將破敵士僅七百人可謂壮
矣豈李陵所謂荆楚之竒材劍客勇士邪何其能以少
擊衆如此也往余在京師客從塞上來為余言張君陣
龍門事甚偹余故悉記之大抵君平生與人忠遇事智
見義勇其待士也嚴而有恩臨難不避以身先之此其
所為能得士之死力有以也論者謂其輕敵寡謀致顛
越扵我師又却客兵不用以至無成功竟下兵部議坐
貶
重建東山靈威廟碑(林大春)
有唐忠臣張許二公死節事在睢陽睢陽祠之舊矣潮
陽非二公故所經歴地也而必祠之者按舊志宋熙寧
間軍校鍾英以郡遣入貢京師道出睢陽禱扵雙廟其
夜夢神告以遺像處命之歸祀扵東山英心異之及抵
京竣事還過廟如神指探寢殿笥中果得十二銅像二
銅輥以歸置扵東山之東岳祠時有玄旌見其上旁寺
驚怪不安請移避之有司因立廟焉事聞封二公王爵
賜廟額曰威靈潮之有廟盖自兹始其後二百餘六十
年元之大德十一年也縣尹袁天漢始與前進士趙嗣
助倡義鼎新之說具劉山長應雄碑記又二百六十年
為我明嘉靖癸亥廟燬扵兵越二年而潮州節推鄭侯
良璧者來署邑事復捐俸重建焉其年邑人林子適自
睢陽至因考睢陽廟祀位次自張許二公而下祔以雷
南姚賈凡六人盖詳之也而吾潮則特祀二公繼增雷
南者義起也今新廟像設二公與雷南而不及其它者
仍舊也廟制雕鏤金碧之飾視舊略為渾朴者費省而
不及民也廟庭從以鍾趙及生祠鄭侯者不㤀其初從
民欲也而記則林子為之鄉先生志也林子曰余曩嘗
守睢陽親弔二公百戰處為之低廻而不能去至詢及
二公託夢來潮事則故老巳無在者或謂昌黎韓公當
時嘗持正論以闢朝議後坐諫佛骨謫潮潮人祀之故
二公之來以韓公所游寓也天順間夏嶺為亂長驅且
襲潮陽既入界遥望見城中車旂火炬甚盛遂不敢進
乃者倭𢾗内侵少年輙乘城罵賊賊為首鼠而走又漳
寇乘虛夜縋入城為翁别駕所破其時賊衆嘗自言既
入城即手持尺鉄不動長老相傳皆謂二公之靈致之
癸亥之春倭復大舉𢾗萬薄城下以雲梯十道先登鄉
兵莊七等奮擊死之賊兵大敗顧獨恨欲坐困我又復
造為臨衝之車以圖後舉未至客有被擄者廼從賊所
射書城中言擊車法甚具且曰賊圍潮陽且兩月不下
彼意亦欲遁耳第竊聞之賊中言往者來寇嘗有二神
人現今望之蔑如矣意者神其不護此邦邪此乃所以
久而不去也為今之計莫若禱於雙忠之祠請夜見焉
不則迎神於城以明為神或一助也書至父兄豪傑皆
疑以為為賊間諜且嘗試扵我余獨謂此若有合乎兵
家用詭之說者從之便於是與衆禱之復為二公遺像
夜出城上賊望見果大驚既又稍用其法連破賊車於
城西南扵是倭夷始有遁意矣會賊中有偽降者陽為
兵向賊實持城中隂事以與賊且幸不去為利賊乃以
千人積薪累城下歴晝夜高可二丈許城中危甚莫知
所出父兄豪傑皆云宜用火攻會是時日暮風起議未
定復如祠卜禱之請得反風頃之火下薪燃天果反風
火大熾鼓噪聞𢾗十里我兵從城上望見賊棄營走所
射殺焚死無𢾗明日果遁去其英爽如此世謂二公在
日死守睢陽屹為江淮保障唐人得之以濟中興而不
知神遊千百年後猶能顯其靈異以保我海邦如此也
則夫今日廟貌之重新亦豈偶然之故哉初潮之被圍
也兵火相接者彌月遂及扵廟及鄭侯至首謁行祠而
有感焉即慨然以起敝更新為巳任士民聞者莫不慕
義輸金恊力以佐工作盖至是而東山新廟告成侯因
樂與鄉士大夫登覧而賦之其年乙丑秋九月距經始
纔三閱月耳所謂不日成之者非歟辭曰於穆雙廟
爰始睢陽二公是祀歴宋而唐功存一代神遊八荒鍾
君乃夢至扵海邦旆彼玄旌不顯其光廬厥禪居以慰
神栖天子聞之賜爵執珪世代更易歲久而隳邦有賢
哲趙公令儀作廟翼翼是饗是宜大明中天祀典維時
威靈有赫剪彼潢池天運維艱棟宇山頽會朝堂構忠
魂是依云誰之功賢侯戾止明明我后化隆風紀明禋
匪懈下民是庇勒此貞石永垂奕世
梧州鎮城改造瓦房碑(林大春)
梧州為東南重鎮實兩省冠裳之會三軍所出四民聚
焉然其地僻在西鄙非通都大郡其俗尚簡朴無高堂
華屋之觀盖自官府學宫之外率多竹廬以蔽風雨每
間歲旱烈輒焚燒𢾗百家俄頃而盡居民常望見火熒
熒從屋脊起遂謂天災莫可幸免巳復結竹環居如故
以為常歲嘉靖乙丑六月城外大災其明年丙寅六月
又災扵是藩臬二使者患之因上書督撫兵部右侍郎
兼都察院右僉都御史南昌吳公自言奉職無状弗能
宣揚德美致召天災殃及扵民宇民用慘戚請與吏二
千石而下痛自修省以回天譴因發倉賑梧之被災者
不勝皇恐待罪是時吳公適以上命東征二源先移軍
扵端州書至公方勞師軍中為輟食泣下言我以東兵
之故而遺西鎮黔黎憂雖大夫自引咎乃余㒺豫圖其
亦何責之辭遂可其請且移檄鎮中召父老而諭之曰
頃余乃弗虞爾等弗戒因燔扵爾宫余甚憫焉雖然火
作不扵秋冬而扵盛夏此非必皆天災也其居使之然
也夫滄海之舟雪山之騎昏夜索火必無與者使童子
操竹而磋之則其火立熾由此觀之竹以致火亦明驗
也而梧之民乃往往折竹為椽編竹為戶上棟下宇匪
竹莫湏環城遠近鱗次而居井灶相續寢㸑其中日氣
下暴地氣上蒸欲求無火不可得己故火之起自屋脊
也實暑盛竹熱極之所致也而反謂為天灾不亦誤乎
且夫憚費惜勞而安扵陋習者賈豎之守而更化善治
移風易俗者聖人之事是以豳風陶穴亶父契龜陶唐
木處神禹鑿龍故泰伯端冕以化吳仲尼絃歌而治魯
凡以承天之道相地之宜貽斯民以久安長治之術者
也故民㒺擕志士習而安焉子孫世世守以勿失然後
教化可興而風俗可同也今梧人不寤乃欲為一切目
前之計以苟歲時卒有不便于巳即委而去之視棄其
居如弁髦然甚非所以示民不遷之義也其令民自今
皆易竹廬為瓦屋力不足者官為資給助之能以義倡
為凡民先者旌之有不如令者罰之甚者籍其地而墟
之扵是乃發窰戍千人命中軍監製甎瓦累𢾗十鉅萬
資貧民所易取令藩臬使者以意行之行之郡縣五閱
月而鎮城外内居民無復敢為竹舍矣君子曰觀扵此
而知王政之及人至易也其澤遠矣禮樂其可興乎初
公令既具或謂不如令之罰至墟其地不巳重乎公曰
不然正使之難犯耳至是功成果無犯者其年秋二源
平公且還鎮往觀之會有詔召公入贊機務尋復召還
本兵于是士民争赴郡請紀其事曰公之惠我西人者
亦多矣靡得而悉記也不動聲色而遺我西人百世之
安者亦大矣不可得而聞也無巳則請以前事識可乎
大守許諾更請扵二使者二使者謝曰是誠在我顧我
愧㒺以贊公其何敢辱之太守曰夫六月之災惟使者
幸聞之今日之役亦惟使者幸教之願使者勿辭扵是
二使者揖讓三反而太守而下與博士弟子復三過之
然後廼始采掇其文而為之記使者謂大恭劉君子興
與僉事林大春也而記即大春為之明大參之讓也太
守為誰晉江丁君自申也自太守而下若同知柯文紹
通判陳紹文潘仕雲推官李佐蒼梧縣知縣海鵬則均
之與有經理勸相之勞者其辭曰於皇我明德覆六
合翼翼蒼梧雄鎮是作宛彼江流賓旅雜沓民亦繁止
修篁是托四月維夏六月徂暑連袵成帷揮汗成雨炎
蒸載臨烈炎為災使者陳辭爰告我哀吳公曰咨咨爾
群黎禍匪自天厥廼自貽我圖爾居陶瓦攸宜曰止曰
時築室扵兹乃資爾財乃佐爾力庶無後艱以永今夕
百工趨事庶僚祗式一勞暫費其䆒安宅於惟我公澤
並洪鈞潜消默運大造我民禦災捍患尸祝戶陳君子
萬年正是國人粤稽史籍伊誰配矣夏禹不作民魚鱉
矣齊微管仲吾奚賴矣方公之功誰今右矣千載穹碑
卑漢水矣
平蠻碑(林大春)
皇帝受天明命誕撫多方威靈震扵殊域德被方夏上
覆飛鳥下及牛馬以至日月所照㒺不賓服其鳴鏑射
鵰之長雕題露紒之國獻琛納欵奉職貢扵朝者不可
勝計况乎六合之内五嶺之外職方所載又惡敢有越
厥志惟是深林大澤之中時有藏垢納汙負險為固以
苟活扵戴履者有司者御之失律遂用不逞以魚肉我
民民廼大困扵是夏官尚書按圖籍覈戶口之𢾗上書
闕下謂南有揭嶺自秦属南海郡故稱沃壤編戶之民
採山為茹釣水為食至終其身老死不知兵革吁吁喁
喁日蕃以息乃頃者守臣言田疇多蕪穢不治人靡寧
宇戶異其處膏塗草野血流川渚盖巳十喪其五矣推
原本始則以黃巢石硿大節諸寇積歲為之蠧也桂嶺
之属是為古田亦桂林象郡之奥區也往自先朝縣沒
扵賊竊據垂八十年吏議棄而不守以為彈丸黑子之
地不足以煩中國也而或者又以時屈鮮任事不貳之
隸為解至置盗府庫戕大吏之罪而不問臣竊傷之夫
九真内附珠崖外迸斯往事得失之明鑑也惟我天朝
幅員方𢾗萬里咸正㒺缺奈何遂棄古縣扵遠以業蠻
夷臣愚以為復之便其嶺東黃巢諸寇並宜掃除以清
北戶詔許之因特置廣右撫臣以新安殷公正茂為之
而以兵部左侍郎南昌李公遷節制兩廣軍務兼撫東
省為罷東省撫不設云先是兩廣頻年用兵而議者謂
莫亟於古田及嶺東諸路廼先後鎮廵諸公與夫境内
搢紳先生之在都下者咸以為言及李公到鎮復與廵
按廣東監察御史趙公惇廵按廣西監察御史李公良
臣亹亹申明之至是本兵乃立主其議以贊扵公公因
得以便宜從事以隆慶四年夏秋之月始事於轅門下
令曰今日之師奉天伐罪將以禁暴止亂以惠安元元
也諸將吏從東西行者有進無退其不得賊者無返有
不用命者罰無赦扵是東師則以遊擊將軍誠立將長
樂之兵按察使張君子弘監之以參將濠將程鄉之兵
副使江君一麟監之以總兵成將潮州之兵僉事楊君
芷監之而以成總其事專理粮餉及紀驗功次者則參
議許君天琦也西師則以遊擊將軍山都指揮僉事龍
都指揮僉事國賢將思管風門蓮塘之兵參議龔君大
噐監之以左參將應甲右參將世科將三門龍坑之兵
副使鄭君一龍監之以署都指揮僉事鳳翔將都狼之
兵副使應君存卓監之以副總兵崇文將總甫之兵副
使邵君惟中監之而征蠻將軍俞君大猷實總其事總
理軍儲及分理粮餉紀驗功次者則左布政使郭君應
聘參政柴君淶僉事金君柱也當是之時興師十萬飛
芻千里旌旗蔽空烽煙相属盖巳先聲而奪人之氣矣
廼公復往來扵蒼梧興慶之間相度機宜指授方略羽
檄交馳朝聞夕發扵是破鳳皇涉潮水斬西賊渠率黃
朝猛韋銀豹等以殉得村栅六百五十五處降人卒𢾗
千斬鹵一萬有竒東攻黃巢擊石硿襲大節生擒賊首
蘇繼相曾魁杜高山等誅之尋又乘勝出竒南走東坑
斬獲曾朝元等扵海豊之界破巢五十斬鹵三千其墜
落巖塹堙塞谿谷中死者無算盖自兵興以來甫浹旬
時而群兇授首古縣克復其在東則張憲使在西則俞
將軍二人之力為多論者謂其有伏波楼船之遺烈焉
師還李公疏上諸將吏功次詔加爵賞有差扵是張君
廼以李公之意遺書林子請紀其事林子曰予曩盖偹
兵蒼梧古田之役吾其與聞之若夫揭嶺之捷即今之
得扵睹記者甚盛詎可以不文辭辭曰於惟明德既
成武功統一宇内六合同風奄有百粤遂荒大東桂林
内拱南海朝宗馴至中葉運撫熙隆古縣淪沒蛇虺為
宫亦有妖氛近集海邦如鴆斯啄如鼠斯藏我皇嗣統
軫念遐荒司馬叩閽義激中腸天子曰咨咨爾封疆念
我舊址幅員既長云何不予恣必猖狂錫爾節鉞我武
維揚既敬既戒群醜于襄臣拜稽首帝命肅將敢不矢
心告成扵王東征西怨大旱虹霓貔貅十萬霖雨三時
驍驅電發羽檄星馳方略指授廟算神機更有同心共
濟艱危曰惟憲使南土是依矯矯虎臣料敵出竒千騎
萬旟談笑而麾一朝克復久䧟城陴殱厥渠魁脇從㒺
治黃巢大節以次芟夷農狐授首狡兔魂飛西人歡呼
言歸故園自我不見于今抱孫東人悲辛有赤其村載
芟載柞豈我思存於嗟明德覆育元元無㤀遠略永固
雄藩於今始成嶺外乾坤皇心悦豫湛露鴻恩將士戮
力其膏靡屯臣拜稽首天子萬年四夷賓服昭格扵天
崧臺之陽瀧水之濱勒此貞石敢告籌邊
平九絲碑(林大春)
今上龍飛改元覃恩八極乃眷西顧底清梁益扵是西
川守臣御史大夫曾公省吾祗命惟謹既廣德意柔遠
寧邇廼窮覧其山川考稽圖誌周爰咨諏及扵荒裔惟
時西南之夷宅彼戎鄉倡亂稱王號曰都蠻流毒扵江
陽卭僰之間幾易世矣彼其據九絲以為城恃天險以
難升而輔以都寨翌以凌霄自秦漢而後弗能殱也邇
在先朝屡勤將吏師出㒺功顧愈益熾于是前守臣部
使莫不亹亹上書請與西南夷從事者有詔悉聽便宜
行之至是御史大夫乃以疏聞因下巴蜀檄諭意曰明
興二百餘載德被羣生風行區外皇上御宇六合一家
自彼氐羌至扵北庭莫敢不來享雖虞格有苗周服獫
狁弗盛扵此矣乃兹匪茹負險為固下黷坤靈上干天
紀予其敢緩于不赦之誅咨爾將士暨爾黎庶尚其與
予同心克清大憝予敢弗敬以忝扵百執事惟百執事
圖之乃與鎮西將軍都督劉君顯及藩臬大吏二千石
而下以元年春三月大會兵于犍為之郊其年夏五月
朔克凌霄城下之擄蠻王以歸我兵乘勝長驅遂薄都
寨以六月既望襲破其巢因遂進攻九絲既踰時乃下
獲寶鼎二諸葛銅鼓六十有四獻俘闕下上嘉納焉先
是凌霄捷至御史大夫與劉將軍計曰賊據九絲以凌
霄為東藩都寨為左臂撤其藩而不斷其臂非長策也
及都寨既破乃分兵為五以克九絲而以劉將軍之兵
衝其西故將軍郭成擊其南故將軍安大朝等繞其東
參將張澤戰其北故游擊將軍吳繼祖等扼其西南與
劉將軍兵合號連珠營營近蠻場禾稼方登我兵因之
為粮既飽而嬉會積雨屯霧賊守愈固我兵稍却持之
賊謂兵偹弛可少縱矣又會蠻俗賽神因大醉諜得其
状諸將從帳中喜曰此可擊也乃夜令傳箭我兵冐雨
攀藤懸崖而上至明斬關而下諸蠻大潰九絲遂破時
其年九月九日也是役也凡克寨若干擒王若干斬鹵
五千有竒其墜崖落塹堙塞川谷者不可勝計拓地至
八百里牛羊積聚金甲之属無𢾗盖自通道渡瀘以來
西征之烈未有若斯之盛者也初劉將軍以他事坐論
當奪將印御史大夫乃言于上謂將軍久事西南宜可
使過又故將成大朝俱嘗效力西陲乞勉留共事許之
竟以成功至是御史大夫復請如滇南沭英交趾張輔
故事久任將軍及條具建城置守阨險通道設官分戍
恤民興學等十事上之又請易戎縣舊稱以絶戎心俱
得報可特賜名曰興文于是侍御龔公懋賢以代廵至
嶺南間述全蜀士民之意及故相大學士趙公貞吉所
為平戎詩序示予而属予為紀功之碑其辭曰奕奕
梁山作鎮西蜀惟王建國分為藩服産彼戎羌乾坤並
育豈伊異心匪我斯族憑阻為昏高旂大纛歴代逋誅
徒滋熖虐嗟我先皇軫念邊陲羣臣獻計請事西夷我
皇嗣統益隆撫綏天語丁寧命將出師鼓未成列首下
雲陴擒王斬帥薄言旋歸繼鋤險寨孤壘岧嶤九絲壁
立颯如風飄野無遺寇千里蕭條云誰之功曰漢嫖姚
朝息狼烟暮收鼓角秋獵春耕牛羊露宿嚴城置守設
官建學成聚成都家給人足伊誰之賜御史大夫忠比
諸葛檄似相如三年通道五月渡瀘鳴金列鼎丕著禎
符亦有雄才為賦蜀都天子樂胥賞延于世身歸扵朝
將留扵戍古縣更新易名今制歡震巖谷澤流荒裔戎
運告終華風永固孰啓斯文欽哉命使勒此青城永光
白帝
平都蠻碑(董份)
都蠻者古西南夷自博望以笻竹造端唐蒙以蒟醬開
道遂出牂牁臨巴筰建越雋啟沉犁地乃入中國然道
遠險阻武帝㨵二方而始通武侯亦七擒而後服盖桀
獷𢾗反覆難制所從來久矣明興設縣置吏蠻属版圖
居封域而或服或叛凡遣將十一征其最大者至遣大
司馬信襄城侯瑾提二十萬衆調三省兵費鉅億計始
亦嘗震叠而後稍怠弛扼陿四年師老力詘強弩不穿
魯縞竟不能薄其内城而還蠻遂有輕軍吏心積久益
睥睨僣號自擅諸稱王者𢾗十人嘉隆以來益恣𢾗擁
衆剽掠叙瀘六縣間縱燔燒逞禽獸暴虐屠戮者不啻
萬𢾗刳孕婦槊嬰兒以人命為戱惨不可言部使者𢾗
以聞而當事者畏難則皆以撫為解蠻亦詭撫就利然
撫令未徹扵邊界而蠻鋒巳警扵蜀郊矣及曾公為大
中丞撫蜀乃奮曰古稱鍳近事戒前轍今蠻𢾗撫𢾗叛
近事失而前轍覆彰彰著矣而猶欲為撫是謂委肉餌
虎抱薪撲焚祗資其燎而助其噬也夫一夫不獲仁人
所隐今六縣荼毒萬姓哀號遠近澘然天日為惨固有
人心者所不忍也而計身以避難緩賊以滋禍將謂民
何且蜀三面皆邊輔車相連地壤相接犍僰既震岷嶓
必搖樹撼者本傷肢病者心慽未有六縣不靖而全蜀
得安者此固疆圉之大計也且今八荒效順四海晏然
者以有法在也蠻以小醜隸属邑而僣王不問首亂不
誅叛逆自如禍釁靡己豈治世之所宜有也乎此尤法
紀之大防也故正法紀所以尊朝廷保疆圉所以衛社
稷此人臣所當力持以身殉者也乃忼慨請必征焉而
公知敵情識地利審險易虛實得其要領因與將議計
曰夫蠻據九絲怙天險而以都寨為左翼凌霄為前障
自謂鼎足不拔之勢也然法有攻瑕有困堅攻瑕者乘
其易困堅者奪其援乘其易則敵不及救奪其援則莫
與共守此形格而勢禁者也今誠先取凌霄以撤其障
障蔽闕則堂奥孤繼勦都寨以剪其翼羽翼折則巢窟
喪九絲如拉朽矣此固賊天亡時也疏遂上先是元輔
張相公𢾗以蠻當征而難其人顔獨注公謂辦征蠻者
非公不可及見疏知計所從出乃掀髯起曰嗟乎有以
哉吾固知其辦此也斯所謂敵在目中而玩蠻扵股掌
之上矣因貽書勞苦公曰甚善旦暮當捷然奉槖鞬禀
韜略奔走以成公志者必大將劉顯而郭成其次也顯
束髮與蠻戰著名蠻人言顯輙震慴而成父被賊殺仇
不戴天而勇故可用公留意焉又曰夫戰當以蠻攻蠻
而尤當以仇攻蠻六縣之仇蠻深矣因收之宜效夫兵
無常形戰無定變善之者出竒無窮兹若以大兵屯堅
城壓其重而别以死士從間道擣其虛此亦制蠻一竒
也公得書與意合大喜會顯以閩事被重劾公遂疏以
臨敵忌易將而用人貴使過属征方始顯振厲常冠鋒
其所摧敗功足暴天下而閩地遠事久不可知宜稍闊
略收拭之顯遂釋復用而公以顯才可操縱使也𢾗面
諭𢾗以劄諭諸所慰藉如春煦而時有督責如霜嚴顯
得煦則矢心感而嚴則痛哭懼彼頼公保持而又感且
懼不能不為公捐軀矣其加意善鼓舞人如此而成故
總戎以論廢乃不待請而即起家為劉副焉其越丈法
亟拔擢人又如此公左提右挈任二將專轂而益置安
大朝劉澤等諸將為偏禆人人當其才俾盡力而奢效
忠者蠻地宣撫大俠也與安國亨世仇殺相犄公乃檄
效忠以當敵而牽國亨以制仇效忠無後憂遂率𢾗萬
人前進焉乃益拊六縣弔其孤慕其勇敢激其憤使子
報其父弟報其兄人各為仇人自為戰如是者復得萬
人兵益振矣而公猶慮將士怵前征之難尅狃近撫之
苟媮志惑而銳沮也乃坐慕府開轅門大諭以前後十
不同之說歴𢾗百千言因復忼慨曰夫人臣臨枹鼓則
忘身袵金革則争死忘身者不反顧争死者不旋踵古
之義也幕府受命膺斧鉞以誅叛討賊為職誓滅此朝
食方有以報天子義不與賊並生敢有狐疑持兩端惑
衆者殺無赦敢有首鼠進退沮軍者殺無赦幕府惟是
斧鉞不敢專亦不敢貸爾衆勉哉公忠義激烈一軍無
不變色易容壮者裂眦髮指冠弱者聳甲持戈躍皆奮
矣而公益重購鼓敵愾懸𢾗萬金城下募先登犒令日
益申督戰日益急而公親移營亦益近將憑軾觀戰焉
士遂益奮而顯挺身蒙霧雨冐矢石振臂大呼䧟陣而
成與諸將諸兵繼之果如公本計先破凌霄踰月破都
寨再踰月布十餘壁為連珠營偪九絲下適積雨阻攻
蠻亦恃峻死守會九日蠻賽蠻故重賽而是日晦冥雨
益甚謂不能攻也且守疲遂聚飲大醉顯詗知之密令
所將將統勁卒千以夜半銜枚攀懸絙縛危堞斬重關
直入蠻大營帳内蠻皆醉臥者寱起者愕我兵亂斫如
刈蔴湏臾斬營中人略盡夜漸闌成亦率衆随至而朝
與澤及諸將繼至奢兵與六縣兵及諸官兵皆大至鼓
譟震地攅矛戈横擊勢若墮城分斬諸營亦立盡間有
逸者顯復遣將追獲之都蠻遂平人皆言諸葛公以五
月渡瀘而公亦以五月大舉裴晉公得李愬以夜半乘
大雪入蔡而公得顯亦以夜半乘大雨入九絲古今忠
賢智謀勲烈相類有若是者亦竒巳是役也僅𢾗月而
摧兩重城踣𢾗大寨剷𢾗十百小壘縛首叛擄名王以
下三十六人擒斬五千墜厓竄死者無𢾗築鯨鯢京觀
傳首懸藁街除千年未滅之強敵收明興十一征未有之
全捷洩萬姓惨虐之憤弭全蜀百城之憂振天朝三尺
之法而適當天子御極元年明四海八荒底定之兆肇
億萬載太平之基斯亦甚偉矣公因獻諸俘馘并以所
獲古函牛寶鼎諸葛名鼓淳于彛噐凡若干以進附周
白環楛矢之義天子大嘉之因肆類上帝禋祀祖廟荐
功與噐告武成焉而公與顯等晉官加廕有差云是役
也拓地五百里闢良田二十萬招蠻人𢾗千授耕而度
地制中立城建廨鎮以大將重之憲臣所以防微杜萌
控險壓阨者偹矣而上又賜戎縣名崇文置學師弟子
盖化逆為順止戈為武而兵始如雷霆繼若時雨亦誠
有先王之遺意矣予曩承乏史氏身雖退𢾗好紀當世
勲業雅知平蠻事甚竒而許使君者嘗為蜀令以才略
選行間親覩事終始兹使君以侍御轉浙臬與予言甚
詳予因得偹著之至是曾公以中丞屡遷至大司空矣
史董氏曰始予與司空善見其遵道德樂詩書履繩蹈
方雍容儒者也及當疆埸非雅素任險難而張弛隨時
臨敵變化又何異也豈所謂文武惟其用之而臨事乃
見耶然相公獨先識之至其預畫廟堂授計幕府大者
論將小者論兵而未卒以竒勝也𢾗言决策萬里若符
百不失一異尤甚焉頃者邊𢾗奏功敵人納欵廟堂所
以制之者謨祕不可知然觀都蠻事可想矣昔在周室
召公分陜太公主兵皆所以夾輔王業者也而至今獨
稱周公有大勲勞不虛哉不虛哉
明文海卷七十一
