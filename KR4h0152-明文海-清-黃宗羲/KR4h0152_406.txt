明文海卷四百六餘姚黃宗羲編
傳二十
名士
甘元望(熊過)
髦俊之士世不數出即多困蹇又不然則夭折以死竒
衺庸妄者皆是也而能久且復顯榮覩往記可徵也是
固天道哉予聞之天地道栽培傾覆不忒彼髦俊者非
所獲罪也而困蹇而夭折以死是將何道哉將風漓俗
偷不足以夀斯人抑天之所寶在斯人之名非困蹇夭
折以死則不足警瞶瞶者耶夫以困蹇夭折以死而欲
以警瞶瞶者則夫何仁於瞶者乃至斯極耶或者適麗
其會皆未可知也嗟夫天道遠又安所徵耶乃傳甘生
傳曰生蜀産也名春霖字元望其先世自楚占籍富順
世有聞人故甘於鄉遂為著姓矣生早慧特出性放逸
不可制每自小學歸則必廣行顧塗淖中不懼父封君
不善也而語於師截竹為筒盛水其中使之持盈往來
焉約溢則罰之生置之田間而歸人不知也入學則以
授其師師亦莫能䆒詰多其程期以困之卒亦莫能得
稍長喜觀莊老百家之言既乃喜易乂因以逹於諸經
視世之文詞蔑如也正德乙丑予侍家公宦於秦丁丑
予兄公安府君落第自秦携予還蜀是時予年蓋十二
矣公安語之學予多自張辭以為弱者莫巳若也公安
數舉生勵予予亦不知有生歲庚辰公安持其陶侃論
示予予曰韋今之時有少年如此者乎是謂河溟之富
珍藏海錯探之而不盡也是謂隂符握竒本以師真而
統紀不亂也是謂玉科金簡雜見並出獨守師說折諸
聖者也要其終以當吾蜀之材將王子淵之流乎公安
亦曰韋有是哉韋盖梁益之間盛稱也予自是乃知以
生自勵不待予公安也他日公安復得其武帝論盖稱
其前云辛巳歲生與予試於有司予以次第在先今思
之何可及生也而能加之哉是時生與予同舟予獨喜
與生語生亦顧獨喜與予語人或謂之煩也則入舟尾
嘖嘖不休逖稱古往而尚友之不為游言也蓋至是予
始知有生歲壬午與予俱試皆不入第生憤曰吾且為
鵬鯤吾視南溟何有哉今者吾困矣盖天也視其色如
土予笑曰鼓瑟者不必能吹竽吹竽者不必能鼓瑟也
語其時是瑟與竽之不齊也黃白而尊之者木也其斷
諸溝中者即木也語其材是草與木之齊也理有難持
而勢或易工盖有命焉何子之不逹也居數日乃報生
病矣亟省之生不能出也始與予約講學至是報書曰
我不佑我未能即伏也且白少須暇之予後與予公安
學於域西精舍中道出生廬下每往還必省之笑語移
時乃别癸未夏五月報生不起矣距生時盖二十二年
予往而哭如有亡焉後聞其他於其兄大夫士皆曰生
居常自勵甚苦與人奕敗則勃然不悅每見人書善則
日夜臨搨不休常下帳不出者二三歲微詞奥義多所
自得也生負其材以盛年出之謂必得志乃竟以一蹶
而亡嗚呼生固好勝者哉使生能自寬解以至於今不
能顯庸其身則其名稱亦當曄然振人矣遽如許豈不
哀哉生娶雷氏少生數歲性慧而婉生殁將自經以隨
曰元望數善士不忍負也諸姒婦持之得不死遂不食
諸進樂者還而勸之飲曰吾即生將何為也卒亦不飲
越十許日亦死人曰生有婦矣
論曰舉子業行而能自拔者鮮矣談經取老生猥語尺
寸守之不敢過飾說以干縣令非諸儒之舊也元望盖
數嘆若有志焉終以早殁不果遂其初若元望者豪傑
之士歟觀雷婦之行而望之刑家者可知己
詩社四友傳(彭輅)
余當嘉靖丁巳之歲自刑曹拂衣歸適與吾嘉詞翰之
士四人偶聚所謂四人者戚希仲元佐項子瞻元淇精
嚴寺僧冬谿方澤故三塔僧西洲正念也正念姓系出
於吳而方澤者漁家任氏子也正念壯時嘗遠游扺京
師貴谿相夏公言見其扇上立春詩欣欣草樹皆生意
落落山林有棄材夏公曰此僧欲官乎召之見試以南
泉斬猫趙州栢樹子兩公案念所論次合指授之一都
綱而世宗自臨御以來崇玄脩齊醮斥髠緇無所用之
即有高禪大師不得謁禁籞賜紫方袍如先朝故事念
每厭薄其官有舒行人者聞念說詩解頥欲親就之而
念接舒禮意衰簡舒不悅去後舒擢御史按浙行部至
嘉而念適假還人有惡念訐其偽造章罪至死者舒曰
此髠素狂佻固宜有是坐之法後事雖得白以罰鍰不
具淹繫郡獄會辰州近山王公守郡余為之言而王公
亟呼釋念捐俸金二十償之時則念之年長矣余乃邀
念宰詩社而并拉希仲子瞻屢憩集方澤之山房擬題
摘韻賡唱叶和不三數日間也四君與余聚晤團欒莫
逆歡甚謂可優游卒歲矣有頃念病且死希仲登進士
除儀制旋以世宗廟祀竣遷太常少卿暫休澣還而奄
忽捐舍子瞻以太學謁選得上林監事都下無薦揚者
踽踽鬱鬱雄心銷盡而羈紲未能遽歸獨方澤留里閈
又病足不出戶棄翰墨之藝而專力于禪參盖吾道孤
而騷雅之趣索然矣先是王公語余曰子日稱詩固善
第不治生奈貧何諸扞文網有足為公腴潤者不惜為
借三尺也余謂丈夫即貧餓死安能巽顔佞口向人干
乞乎巳王去余益窘遭故姻設穽投石悉鬻其便利田
廬彌困頓無聊借使四君無恙余亦不能從游如昔歲
希仲效節官下持清白不膩於賄利書法繪事種種臻
妙而性酷好文余語之曰古昔詞人墨客往往濡毫立
就未必皆鏤肝劌腑而成君今思大苦恐非所以養夀
命度歷紀希仲曰曩吾晨起入部輒偕蒲州楊君以行
楊本生貴彼所乘馬千金而吾乘下駟也及鞭之而前
則取道不異故知人貴焦勤砥礪何必敏者而後文也
然希仲竟以著述故沈緜不起今梓青藜集行世集中
宗藩議五葬諸志及烟雨樓賦則英英瑰麗矣子瞻淵
沈閎廓其器度天下士也工字畫硯刓筆堕爰逼二王
片楮寸牘嘉人珍之自少熟文選其於詩也深哉思密
功練而拘閡一隅者率未之知尤長于模寫物色其詠
牡丹明月鏡中勻粉澤露華臺上沐蘭膏暮檻畫披新
濯錦粧臺故作不歸雲乂百舌巧語百般方選樹殘聲
幾度别更枝此人所膾炙嘖嘖見褒許者大都子瞻詩
家居多恬逸宦邸多激烈悽惋繹其言可以識其人也
方澤資分竒雋網羅浩博貫穿馳騁于梵藏繹典六經
子史之間詩方盛唐體格而不喜剪刻藻繪余嘗愛其
唁岳武穆日月尚懸南返駕關山未死北征心又絶句
南山頭陀白雪眉自言曾見前朝時于今看到人間去
惟有江流無盡期然集中結撰此類亦夥難以句摘篇
數也正念之為詩也造詞凌脫意表似玄鶴丹鳳度海
浮空譚六朝初唐而輕子美暨大歷諸彦獄中無事則
詩更精以悲其艾虎發語世蓄三年病門懸五日時雄
風吾不競猛勢爾何為又七夕之篇九死人間豺虎圍
六看天上女斗磯庭乞巳嫌方俗巧旌招惟冀客魂歸
余讀其詩愴然憫之因慨慷而言之王公者繇此也希
仲有子世其業子瞻諸郎咸紹明藻藝不減子瞻方澤
超然高遯為叢林宗仰門弟多有傳其觀心空寂之學
者獨念也進不得之於宦退不得之於僧生計牢落栖
栖寄食人間以死而其徒又莫之嗣凡與念知識皆痛
惋傷之
外史氏曰天之生才也實繁其以鴻漸之翼困燕雀者
不少二僧既泯泯而子瞻纔一命又寄迹苑囿委吏讀
其金臺諸作涕流矣希仲晉列卿以文章熠縉紳間收
聲價軒軒意得而竟夭促若中奪其齡焉此何以故將
彼蒼之於才士匪育之實讎之也余憐四君志操各翹
然有以自負非泛泛唼喋若水中鳬者故叙而著之
明文海卷四百六
