明文海卷四百六十七餘姚黃宗羲編
墓文三十九
二氏
外史張公墓碑銘(姚綬)
嗚呼此句曲外史貞居先生張公墓也南屏之右西湖
之陽梁題玉鉤澗度靈石路披篠樹隖帶煙霞石室藏
書碑文紀事其形雖逝其神則存翰墨在人文章垂世
儼然生氣之張皇謦欬無聲周旋滅影穆若太虚而示
寂開元精舍久無繼續之賢句曲貞居全乏訪求之彦
遂使墓門荒翳兆址崩奔松柏摧薪莫設時樵之禁身
世何物曾罹夜客之侵痛兹劔躍雷津慨爾研離玉匣
既往何咎將来可圖曠世而默契乎心尚友而景行前
哲爰合佳士聿來嗣人即冡土之增崇求體魄之綏靜
其灌其例于以植夫美材有紀有堂于以開夫幽隧不
有伐石將安載詳是欲喚起令威再返遼東之白鶴招
還曼倩同瞻雲外之青鸞苐恐紫極高棲罔由下適自
謂黃中密邇端冀旁臨先作傳以述夫始終貞珉是託
復贅銘以紀夫歲月彤管庸書銘曰於厥張公天雨伯
雨是名是字早曰貞居晚曰外史厥號不一幻僊亦爾
文章闖古鑿鑿齒齒書法俊逸不邕以止樂道忘我人
莫之訾相靈石澗爰墓於此有峯而岌有水而駛喬喬
者林盈盈者芷迥絶風塵攸驅虎兕以巖為扃以雲為
畤朝烟夕霏紆青委紫時遠世異毋怪頽圮聿增修之
屬後来士於厥張公克具衆美周耼之學洞究玄旨獨
立羽化匪忽焉死光華曷居天漢之涘誦予銘者式味
妙理矧嗣教人其不興起薦溪之毛挹齊之醴公恒賁
斯以陟降只
明進士胡伯子墓誌銘(許宗魯)
少華山人曰余嘗讀内典及古高僧傳見其載授胎奪
舍事每怪其誕妄不經不之信也今讀胡舉人傳狀其
從子進士伯子事行其大異也乎哉志曰明有高僧淨
敖者戒行修潔始居寧夏寧靜寺與胡封君璉友善嗣
又納交封君之子襄陵尹汝楫世好弗替襄陵伯兄司
馬公汝礪卒於官勅葬咸寧縣韋曲里襄陵罷縣遂
依之居長安城中而净敖尋亦来居終南山豐德寺
與襄陵交益善敖每至襄陵第諸子姓皆以先輩事之
敖感其善遇每形之言曰吾受君家供養累世吾當為
犬以報德敖年八十餘一日入城過襄陵若將訣别者
告襄陵曰吾行且歸盡顧君家遇我厚吾當生為若子
弟酬君厚遇此自吾釋家事君勿訝也語竟别去正德
甲戌四月十九日夜襄陵假寐夢見敖突入室中己而
變虎躍出襄陵驚寤語其子佑且共駭之語未脱口佑
之室喻就蓐伯子生矣時漏下乙夜逮丙夜聞扣門聲
甚棘訊之乃淨敖之徒德中奔告曰師夜二鼓趺坐而
化於黃氏館中襄陵詫曰異哉敖師真乃爾耶師固謂
為吾子弟其言在耳且歲舍甲戌其為犬之騐乎遂以
和尚名志其報也伯子有知識不為兒嬉不樂世態沉
默寂處若禪定然長惡飲酒絶葷味造請都謝居然一
僧也弱冠勉從家世遂精儒業嘉靖甲午中鄉試明年
乙未登進士人以其年少得第率皆欣豔伯子顧獨塵
視不歡隨例試政工部樸素自隐不求階薦歲餘遘病
京邸瞑卧超想若有厭俗反真之意將屬纊尚以功名
誤我為言又詠杜甫青袍白馬有何意金谷銅駝非故
鄉之句蓋悔其墮落而嘆其漂泊也其父佑為裹巾幘
伯子攬鏡顧視笑曰原一僧也易形為儒今乃裹巾若
道士本来面目固如是耶語畢溘然長逝時二十有三
爾貧弗克殮同朝大夫贈之始克殮弗克歸駕部給傳
始克歸十年弗克葬當路部使者賻之始克葬墓在慈
恩寺雁塔東南時則戊申四月十六日也伯子名叔元
字允卿先世溧陽人國初徙寧夏今為咸寧人厥室王
氏生一女字于王三才無子乃以其弟舉人叔才次子
楨為伯子後少華山人曰余志進士胡伯子墓詮其事
行始信而終疑焉夫敖僧之報胡氏固其感德之誠乘
氣嚮往寓體化生此釋氏所謂念頭不差終遂果願者
然生之未幾尋以寂滅報之無實徒以眩幻何言行不
相蒙耶說者謂禪宗之妙惡洩其幾方其見夢襄陵入
室化虎固己示其變現有符易象大人之占而乃命名
昭灼發其玄藴遂使果報不終人實為之於敖奚疑然
耶否耶觀其臨命之嘆蓋亦悔心矣語曰道不同不相
為謀余又何所究竟哉銘曰其來奚自其返奚歸泡光
石火倏熄倏輝四大雖假一真不迷生亦何利死亦何
違委形玄化靈照幽微嗟嗟伯子孰測其機
治平僧曉公骨塔記(蔡羽)
治平寺入門而右為曉公之房蓋寺之西南房也寺僧
多不能忘俗曉獨由由云爾矣故能僧而不能俗能道
而不能僧夫能俗者官不以其僧而免於給使俗不以
其僧而免於里社曉皆不能故里舍之而愚若號官舍
之而貧若身視寺之諸苾芻猶夫不克家之子也其道
獨宜於僧夫能僧者有空之名無空之實者也我觀爾
時諸苾芻受一切諸福地諸金玉弟子請聘競為懴悔
主因亦競廣爾道場結爾應果以名解冤資福以大有
舍於桑門而曉不與也能俗者有僧之名無僧之實者
也我觀爾時一切諸香火諸苾芻其惟善男子不罪過
於爾菩薩地諸常爭論不屈里則建爾為曲直主亦有
人家諸吉凶鄉則建爾為慶弔主以均其酒食燕會而
曉不與也乃衲衣苦空長齋學道懵懵然衆誚之不爾
媿人或謂之無衣則曰吾尚多爾衲或謂之無食則曰
尚多飽爾伊蒲塞是故青雲之士高俗之家反有取焉
予之識曉也在弘治甲子吾於爾時持有弟子李時賢
徇于爾室曉於爾時亦集有弟子禮弟子鶴說法於爾
首座予之再識曉也在正德丙子吾于爾時持有弟子
王履約王履吉亦徇于爾室曉於爾時亦教有弟子一
山弟子正說法於爾竹林社夫得之無喜失之無嗔豈
惟我衆寡能哉吾視一切苾芻弟子亦病多煩惱乃曉
公無見於不足恒由由焉爾矣固請其術初無别諸識
懵懵然爾矣我觀爾教從空中現爾空中一切受用皆
煩惱蛻爾形亦他人形而何問於人已哉曉號聽松嘗
以諸施主緣修行春橋迄某年月日遂湼槃僧臘幾十
弟子正立塔請為記
皇明戒僧真&KR2219;塔碑(李默)
嘉靖癸丑京師南關初作重城有掘得廢塜者啟之乃
僧真&KR2219;藏龕處也距葬凡十有三年龕壊獨僧趺坐屹
然如故都人聚觀者竟月崔中貴利覩而異之舁至慈
源寺西廂稍加粉繪奉以佛禮流聞四方觀者噂沓一
時香火甚盛明年夏太保錦衣陸公邀余過其南園偶
話及之寺即太保少時讀書處去園里許遂偕大宗伯
關中王公往觀咸共驚嘆焉按僧本京城大軍倉人俗
姓林名春年三十七始從萬峰師祝髮持教律良謹又
三十年而趺化啓竁時尚有識其面目者再踰年中貴
以其事希覯懼為時駭乃謀於太保甃塔寺背移奉其
中從佛法也予惟佛之為教本求脱離生死了無罣礙
故有蹈罹兵刃水火猛獸而無貪怖者貴佛性不貴殼
漏子也然予嘗過曹溪清源山覩所謂六祖與弘濟大
師者其法身固宛然而在永樂間馬璫三至西洋嘗記
釋迦湼槃遺跡頗具然則佛不貴是而如是者往往非
佛不能是僧行業深淺性根利鈍予不可知然而乃亦
能是皆予之所未喻也中貴圖示永久輒來請記乃為
述所覩聞如此中貴祁州人酷慕佛其竭力所事大抵
此類也塔成於是年乙夘首夏葬以其月八日因作偈
語俾併刻之
偈曰汝本無生孰云有身汝無無身孰知汝身既脱煩
惱永離四大自覓自我我又何物汝性汝觀赤灑灑地
作如是觀觀汝身是
四義僧舍利碑銘記(馮恩)
皇帝三十有二祀内華化洽守在四夷萬國諸酋曰昔
賓貢其在東南日本琉球莫敢不享粤自往歲海氓黷
貨倭奴搆禍入寇兩浙天子赫怒爰命廷臣討諸不軌
都御史王思質公應命至乃按先中丞朱秋崖公梓行
圖籍曰野倭宗叛寨集馬積蹲危逗深負海為固非破
其巢弗可乃遣將湯克寬焚其板寨寇窮奔逸癸丑春
順流舟乘巨颿日踔數百里首攻太倉次劫上海于時
安乂備弛民不識兵賊曳兵行市巷若踐無人之境燒
聚屠邑煙熖相接奔越長吏毒劉文武俘馘男女慘烈
殊劇時巡撫彭草亭公操江蔡可泉公相繼督臨未經
題請兵食未備二公矢心討賊或權調兵餉或親冐矢
石百具俱飭兵威稍震先是鎮江六合邳揚官兵調集
處州坑兵亦募至賊鋒大銳數進皆衂二公患之聞少
林僧兵勇義可泉公亟遺書鹿園公禮迎之僧官月空
統百餘僧至再起在告韓都閫璽督諸路兵進因隸之
韓懲前欲持重行會方雙江郡公初視郡見諜報曰事
迫矣兵貴神速乃三進禮拜亟為勸駕以六月初四啟
行結營南滙所初六日聞海洋有賊舶月空率僧數騎
擊之走遂破其三艘燔之十一日韓遣指揮朱楊等先
率兵行樊景暘李某次之僧兵又次之十二日六合尹
董邦政指揮朱揚遇賊戰于八團皆不利樊與李晚駐
兵于六團僧兵亦至賊聞韓督兵臨欲南奔僧兵夾衆
兵徹夜翼追之十三日至白沙灣相值月空諭衆僧曰
汝等日夜不飲食毋自餒賊虐殺衆僧勢不俱生當發
汝父母本来元氣無忘偈戒貪生以墮落僧曰諾皆怒
目裂眥月空身先躍馬大呼曰殺賊衆奮擊戈穿賊喉
刀剸賊骼側者十餘人賊有綠睛鉅人名趙大王者䲭
張螳怒攘奮踉蹌而進衆刃十餘而仆其傷殘枕籍死
者及百人羣賊潰走蓋賊水戰時為解守備所破陸戰
數月來則未有此大衂也自是無深入志矣大兵乘勝
前追不虞殘孽後伏起乘其殿勇夫奔躡僧有了心者
起格鬭僧徹堂一峯真元援之方交兵村人遠招曰僧
且走四僧不顧鬭益急皆死之嗚呼僧本緇流習西方
之教中國有君父者弗與也月空了悟心性超然上乘
乃能以君父之道率其徒其徒翕然急君父焉生者濟
艱死者善道心心相印生順死安豈非昌黎所謂墨名
而儒行者哉悲夫今之以儒名者言徹孔孟學飾程朱
孝躐參騫忠許逄干自謂死生以之一旦臨利害介死
生則喪心掉魂家焉不能保其親國焉不能急其君甚
至偷生行同狗彘賣國視君寇讎則援儒而羽角之又
安能摩頂放踵以利天下如墨名而儒行者哉義僧徹
堂一峯蘇門人真元楚人了心杭人月空其師也居虎
跑寺四人皆無海内責勤王死事禮有祀典監司重其懿
命有司給官帑為葬埋郡公方雙江邑侯王韋軒又為
市地優錫以禮將以某月日函厥舍利作四石塔窆于
余山之北樹碑建祠乞予言以詔世嗟乎生為禪丈死
為國殤予己悲乎海上千百人之死于賊之無名尤悲
乎四僧為夫千百人而死於賊之有名乃為之銘曰四
僧異端明我常道捨身弗迷圓寂覺妙海上清風輪迴
大造死者奚愧生者則傚余山塔碑永世立教
蛾眉山别傳和尚碑銘(瞿汝稷)
法季聖遠栴檀凋落波旬竊衣裂我釋網不有鵬耆高
騫法宇則昏衢冥行孰為燭迷若别傳和尚非今之鵬
耆哉和尚名慧宗别傳其字族出楚之雲夢汪氏幼則
慈和志薄世尚甫弱冠即遠離愛纏獨遊巴蜀禮綦江
吉祥寺宗實法師驅烏受具俄念大事未明辭師徧參
凢蜀之名席靡不歴扣一錫百城寒暑不避既入歸宗
之室有所省發旋登峨嵋瞻謁普賢道場至雙飛橋忽
值大士放無量光和尚因嘆曰三曼䟦陀心與我等世
界何刹非是大士行願衆生心悉具足顧汩淆煩塵不
能追躡妙躅耳我今承此光相力弘大願則舉足下足
嘗在此光明中矣因自號弘願釋時峰頂白水寺圮落
已久緇白共惜莫能興復和尚即力荷營葺唱導甫播
士民悦來殿宇鼎新復闢基搆銅瓦大殿周以寮廡像
設精嚴規制弘麗為蜀勝冠既又封樹嘉木十萬八千
株既又念始雙飛橋遇光相因即其地飯僧十萬八千
衆日夕乾聖毗耶梨有所舉作若造經像繕浮圖種種
净因悉以十萬八千為期謂世之言佛國遠者則云十
萬八千而諸净因皆菩提路衆生由之可入聖域也蜀
人士向風歸德自大學士趙公貞吉而下皆以師禮延
之和尚竟棄去遊京都手一應器容斗餘分衛四衢隨
出恒滿亦隨給孤獨及十方應供所如是者若干年如
一日道聲藹著七衆恃若慈母度諸難化罔不信受金
張許史争為建普賢庵居之章和尚行願也未幾亦棄
去念支那至乃隠感激希有因結茅補陀東巖繹聞覃
思習三摩地化諸遠來越三載吾邑少師徐公階宗伯
陸公樹聲素嚴事三寶不啻漢之牟傳晉之宗陶聞和
尚微韻敦迎至邑之某寺諸名宿為大法會和尚為唱
導文二公見之懽踊讚嘆且著三大士現相頌呈和尚
和尚夷然不屑會畢亦旋棄去乃陟五髻行過京師緇
素競留和尚曰人生有死當有别幻化之軀詎能常保
諸仁者但能信樂至道慈惠及物老僧雖去猶常在也
聞者感泣遂入臺山金閣寺垂一載一日謂衆曰今夜
聲鐘吾當去矣爾等闍維收骨埋道旁題曰蜀大峨山
弘願釋家之塜俾往來者見我名念佛一聲是吾身後
與大結緣也言畢泊然而逝世夀八十有二坐六十二
夏衆兩分其靈骨一分歸峨嵋白水寺一分歸五髻舊
路嶺龍泉寺弟子鎮源等為浮圖藏之時來京師求余
塔銘余方慨世之緇流其伊蘭瘂羊無論即見解入微
辨才無碍而或忍鎧漶漫戒瓶黕點足不逮目者有之
終不副初者有之乃和尚一覩光相遂力荷願至矻矻
一世老而彌篤所至翛然如白雲在空莫能繫留示寂
之際尚期以窣堵波度生真足以澂濁氛而揚智月故
樂為之銘勖諸將來銘曰日城掩耀迷雲□曀人天聿
皇津梁罔寄猗歟宗公覺苑珪璋一瞻邲輸遂荷願王
五衍恒轉萬行紛披人見公勤而公無為妙嚴鴛藍錦
紆霞爍人勞其蹟而公無作東吴西蜀煙水萬程飛錫
靡駐公未嘗行金閣安居補陀寂默六用都滅公未嘗
息公来豈來公去寧去心月朗然今古常住我銘貞石
示諸初心一念能入六牙儼臨
五臺山大博庵無邊和尚塔銘(瞿汝稷)
每讀傳燈諸錄見唐宋諸名宿棋布寰區靡適無秉拂
之英拈花之聖未嘗不心慕其盛而恨今之寥寥竊慮
慧炬日沉伊蘭日茂則何必三武法且自替彼毁之而
不可正以開士林林含識攸仰即有波旬難惑衆聽耳
道以人弘奈何今之寥寥耶及見密藏諸上人以真參
自荷擔慧目精朗靈根卓越則私自喜謂正法眼藏其
寄之此數衲子乎萬歷庚寅幻予上人過予談五臺無
邊和尚詣行甚卓及辛夘藏公手一編而示余曰此無
邊和尚狀也願子銘其塔予讀之至施菴一事真足澂
昏衢之濁氛開法苑之智鏡蓋&KR0719;然重之按狀師諱某
無邊其法號也山西代州崞縣曹氏子幼孤母胡鞠之
穉齡則志慕出家謁無相禪師求薙染無相曰苐能悟
道家何繫汝師問如何得悟道相曰發决定志轉不退
輪即得悟道師終不釋然一日遂辭母至忻州謁無碍
原禪師薙染原示師令起疑參求本來面目未幾辭去
發心立禪久之謁汾州禮空安公安令參萬法歸一語
安一日舉波斯區王觀河語問師師求指示安曰我不
辭說何與汝事汝須自悟一日涉河若有所領尋過牛
山龜石謁大圓入火場既復謁流山敏安翠峰圓諸名
宿俄聞汾州安公有疾遂復趨侍安公究萬法歸一語
一日汜掃次聞誦阿陀經者至其土有佛號阿彌陀今
見在說法師忽失聲見安曰某識得一也安曰在甚麽
處師曰今見在說法安曰一歸何處師茫然安遽掌曰
學語之流師退泣曰我固分明柰對鏡復迷何自是侍
安復十餘載安鉗錘甚密師寢食寒暑都忘既謁秋山
示以死心實參師因得輕安覺參語如順流行舟不事
費力既參玉峯忽然内不見有身心外不見有山河大
地師呈所証峰曰汝心空矣既謁崞陽寶山寶機鋒甚
峻諸方畏之師見問答次稍擬議寶批師頰至流血師
禮謝陳後先歷參語寶曰前僧與汝去病汝不能領後
僧與汝繩索汝却肯他師低頭寶喝曰瞎漢又甚麽去
也師洒然汗下復相酬復寶不許曰汝今正在夢未得
如睡夢覺也師不肯寶因舉九峰勘首座因緣相詰師
不能對寶曰于此不瞥地其餘知解皆是障子正光明
處學道非學語鸚鵡何濟生死子必欲真悟必盡颺却
從前珍惜如愚若啞向塜間林下參去師聞悚然禮辭
至臺山靜室一麻一麥者五年一日大雪恍然若證圓
覺所云三千大千世界雨皆知滴數復聞林中鳥鳴不
覺身心踊躍遂述一偈偈見師所自叙行脚因緣中後
以人事煩雜忽於酬酢間似有碍膺偶聞樵者曰人苦
不歇心師聞復爽然曰萬法本閒惟人自閙古人豈欺
我哉復述一偈亦具行脚因緣中趨見龍樹楚峰樹印
可樹濟下二十六代法裔也侍樹三年一日語師曰荆
壁大士授我心印我久未得所授今子雖未證悟己得
少悟我今授子宜善護持師自是韜光晦跡巖棲谷飲
人莫能窺其涯涘久之徒侣奔凑爭為結庵遂剏今大
博庵住山以枯淡自持食作必與大衆同有古人風住
山三十年如一日遠近爭頌之萬歷戊子密藏幻予二
上人以刻方册大藏道場卜之於曼殊大士三卜皆五
髻吉因圖買山搆室以舉此勝因師聞曰僧庵乃十方
常住而今之人悉私之吾素以為恥兹幸際此勝因吾
將盡以此菴及所有施之藏公使方册大藏早行閻浮
提一日是吾法輪一日轉也于是悉召山中耆宿為証
一日而盡施且立約云徒屬以一盂一錫自私者即擯
出藏公初尚猶豫未敢承既見師意懇至因聽焉時師
己有疾又三月而化其在病苦中日夕與藏公徵决第
一義諦絶不以病苦少蹙額云那羅延窟學人瞿某曰
如来出世度生不過善破諸有耳凡夫人執有無論彼
二乘人沉空空亦二乘之有也如来以空諦破凡夫人
之有于有以中諦破二乘之有于空其破若異而為有
一也故曰破有法王今觀無邊之所行持真有志于破
有者哉簞食豆羹人不能無恡色師舉生平所蓄一朝
而授之人固己行人所難矣四大欲離風火相逼人所
叫號惶怖不暇為理時而師諄諄惟以第一義相决擇
不尤難哉是能遺身矣夫惟能遺身故能遺此菴如敝
屣也不可為末法之光明幢耶至師于宗乘所詣則悉
如上述具眼者自能别之銘曰華嚴知識各標一法一
法入流何泫不逹猗歟上人末法寶幢善破諸有皭然
孔光照耀尋幽開朗矇瞽不言之教㴻大法雨波利不
出均是韜靈五髻突兀伊蘭叢生上人之來允如来使
一澂濁氛雲林吐氣公骨雖窆公心詎淪冷風寒月千
秋儼存我銘貞石于窣堵波瞻者禮者悉超愛河
明文海卷四百六十七
