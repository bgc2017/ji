明文海卷二百二十九餘姚黃宗羲編
序二十
著述
叙七克(鄭以偉)
記曰人者天地之心人處函盖中央如人腹内有心則
人之與動也俱来哉故墮地啞然而嗁矣亡何夭然而
笑矣則順違之故也順違所起以認墮地之已為已而
不復知無已之已無已静也順已成好違己成惡由是
從殼漏子起見識與年長為傲為妬為吝為忿為饕為
淫為懈惰大約撰為七種而究之不過嗁笑之變然其
性初豈有已哉嘗試譬之湛然者水乎波於風則跳如
沬蹙如鱗吼如雷水體非損也少焉而澄此湛然者又
不從外得則己性原静也故謂風動水則可謂水體為
風所壊則不可已又試譬之土與人無愛憎也埏為孟
娵則宋玉惆悵埏為嫫姆負薪者醜之矣又或埏以為
鬼神遂走百家之社其埏以為缾盂人得而器用之而
不知即前日之土使解其埏則愛憎敬慢又亡矣世間
一切可喜可惡可怪可恒之境皆塊土之類則物性亦
静也故謂土有異埏則可謂有異質則不可矣惟於静
中執一私已於是熠熠鈎鎖膠固而不能自脱故樂記
云人生而静天之性也感於物而動性之欲也物至知
知然後好惡形焉好惡者我之所為嗁笑也感於物而
後有者也苐不曰情之欲而曰性之欲明動之體原静
也又不曰感物有知而曰物至知知明静之用即動也
好惡非性病也附於已則物至而人化物矣物至而人
不化則以無好好以無惡惡如嬰兒日嗄日笑尚不知
有已何知有順違只為墮地有已此己一生七欲並作
譬蛾之赴火以有蛾已故蚋之聚醯以有蚋已故蚋不
赴火以無蛾已故蛾不聚醯以無蚋已故以至秦越相
非肉素相嘲各以已故己者欲之根也如賊帥然吾夫
子曰克已復禮克已者主静之謂也主静則已無泊處
而欲自克如大木蟲處處皆泊而不能緣於火燄之上
以火能克之也凡帥之勝敵曰克摧堅陷陣者果也廓
清剪除者毅也伐謀削患者豫也顧帥不静則敵不可
得而克矣即求賊所在而撲之可名曰戰而不名克此
克伐怨欲不行而非仁也雖然弓矢弢則與枯株無異
弢弓矢不若弢空虚者之無觸也乃天下不少矢之殺
人者求其為枯株亦何可得哉順陽龐子哀世人之多
欲作七克以覺之曰伏傲曰平妬曰解貪曰熄忿曰戒
饕曰坊淫曰策怠讀之若立射侯之下不覺令人内志
正外體直若鶬鶊之愈懻青棠之觸怒饕餮之懲貪敝
笱之刺淫至策怠一篇又可以為窳夫之枉策一寓目
鮮有不憬然悟者苟可以弢弓矢而止其殺人之用於
世教不無補也春秋抑柤之會而進黃池嘉其冠端而
藉乎成周為得尊王之體耳夫吳王夫差曰好冠来好
冠来慕中國之冠尚猶予之況慕義者而来藉聖人之
言者耶雖不知有當於主静與否亦可為善藉矣故不
榖樂為之弁其端而復商以周元公之學所謂不直則
道不見也
泰西水法序(鄭以偉)
此泰西水法熊先生成利子之志而傳之者也法五種
曰龍尾圖凡五曰玉衡圖凡四曰恒升圖凡四曰水庫
圓凡三而終之以藥露諸器圖凡一用以取水力省而
功倍徐太史子先譜之最悉一開卷則不必見其具可
按文而匠也書成中國不憂傳焉盖開闢以来修水用
者數易矣標枝之世掬而飲亡何蠡焉盂焉尊焉井焉
使掬者視之不亦最巧也乎用矣而未廣其後偃鴻井
其田以受潤廣矣而未備又其後阡陌開而陂池興雨
雲從畚鍤中出也備矣而未有機乂其後桔橰出機矣
而井田陂池亦不可復覩古者水土共為一官統之司
空土行不修則水利愈巧巧固生於窮歟然未有若此
之利者夫田不可復井何者必十年始驅民田入之官
必十年始溝官田畫之澮墳廬城郭之阻又亡論則必
廢二十餘年耕而可此可幾乎意者水田可也而予郡
徐伯繼尚寶一為而躓世遂懲噎而廢食今之農仰天
不雨惟取土龍而祝之耳予家世農見鄉土最壚浹句
晴則桔江而之田浹旬雨則又決田而之江遭苦旱醵
錢為車如碓加輪焉寘筩其表前軒後輊與水為無窮
一晝夜度灌二十鍾顧必急流而可不然則法窮又山
之民筧泉於竹以溉而不費人力顧必山泉而可不然
則法窮兹法也而傳急流可即吳越緩流也亦可山泉
可即燕齊平蕪也亦可隨俗之便或用中土法或用此
法可以佐水車之不及而全民用所謂巧生於窮而窮
亦因巧而濟者耶人云考工記可補冬官予直謂冬官
未亡第錯於它官如稻人瀦溝之類徐太史文既酷似
考工記此法即不敢補冬官或可備稻人之采非墨子
蜚鳶比也利先生為歐邏巴人偕其儕用賓於朝甲辰
予識其人於都中綠瞳虬鬚與之言恂恂有道君子也
予休澣別去利先生已化曾為詩以哭之至壬子復趨
朝則墓草已宿矣悲愴久之乃訪熊先生見其家削者
髹者綯者則治水法具也彼方日以錢易水而飲顧切
切然思水田之利澤又可遠施此其人豈復區區踵頂
利所可及哉永樂時神機火槍法得之交南嘉靖時刀
法得之佛郎機鳥觜炮法得之日本然金火之用耳師
金火以致利詘水土而廢巧則為敢於殺人而不敢於
養人矣而可乎大都西洋之學尊天而善歷法筭精於
勾股予每欲學而苦不得暇至其言物理則願與之相
質難於無窮而此不具論論其水法如此
重刻陸宣公奏議序(黃道周)
人已瘵乃索良醫國已瘵乃貴謀士盖如今乃思陸公
之言也陸公起書生談時政不數年而贊密勿使悍卒
為之下涕猜主為之開誠雖其際會使然亦豈徒文章
之力乎史稱其論諫十百篇皆本於仁義切當時炳於
後世世之賢者至擬乎伊吕之際雖已過然如其才亦
可謂難矣方陸公時天下更造大勢已決藩鎮作而帑
藏竭備禦之師無處不設意使今之賢者為之亦不過
開條例廣積貯秣馬厲兵待四方之動如此而已而陸
公方從播遷之餘談醇悶之事捨衆絀而舉大儲以為
散財可以聚民見情可以得衆原本精誠以進三代之
盛意使今之賢者聞其言亦以為闊迂耳順而心吐之
也然至於今天下無不知誦陸公之言者凡人智皆裕
於事後而廹於事前故論多淆於事前而定於事後十
家之市閭而被盜掣其牛馬乃擊里鼓聚族子酒饁之
費無有寧夜久而厭之亦以為循禮義謹垣墉之可以
重保也建中之初陸公方為翰林馬燧討河北久不決
乃請濟師朝廷問公以為師不在衆久必變生徒勞輸
輓而賊不可得不如委澤潞以杭山東還神策以固關
内於時朝廷亦心迂其言既而涇卒發難天下騷然世
於是知有陸公也君子不幸而生於不得無言之時又
不幸而使其言中則天下不得安無言之福君子亦不
得不受有言之禍後世之人處於事外執鏡而測之其
故炳如也然而君子之意盡見於言者則亦鮮矣予考
陸公為相在貞元之中年天子已脱於艱難感猛獸爪
牙之喻思崇中尉握兵於内於時劉希暹白志貞則既
敗廢矣竇文場霍仙鳴計又且起陸公於此謂天下之
禍不發於邊疆則必發於禁衛天子之意既不擴而受
公庭之言則必徐而入中人之詞特其意已早而言之
太察故獨澡雪其身絶交游郤餽問以一意於天子自
邊將贈遺刀錐而上屑然不取因而推之以塞倖進之
門閉傳奉之路以隂奪薈蔚為天子保其名器如賞散
官郤邊餽及論元從功臣諸疏中其意可推也自陸公
去而後延齡用竇霍始恣淮蔡囂然而中官柄兵之禍
遂與藩鎮相終始由斯而觀陸公之意見於言者則猶未
盡也公之所盡言者内而治道外而邊計使天子消貪
疑之端邊臣得捍禦之實情見於上民聚於下即不罷
護軍汰神策肘腋爪牙亦未足為難而惜當時無復能
知之者予意今賢者亦猶未知之也即不知但取其所
論治道邊計五要九弊八利六失諸篇觀之宜不至於
漫試以天下為倖故復付之剞劂與當世君子共繹之
焉
鄒南臯先生理學要語序(蒋德璟)
璟十歲侍父江山即知有吉水南臯鄒公海内偉人也
比釋褐介吾師匪莪何公及同年友須彌劉君將從學
以家諱歸然每讀願學前後編及會語講義諸書未嘗
不蓍蔡奉也公門人峽江曾使君飭吾泉兵政暇選公
論學要語授何師長公舅悌刻之而柬余令更摘集中
補其未備且見箴曰来教有一日不可不讀名臣錄之
語得無與金谿所謂外說為主天之與我者反為客相
似乎璟言下猛省夫天與我則天命之性也率是性即
為大人求之外反失赤子此集義義襲之分金谿所異
新安以此然遲之三百餘年得姚江而其說始伸姚江
復得吉州諸君子推明之迨華亭當國為之表章而其
道大行廼至今日而良知一綫幾明滅矣非良知有明
滅而學者以良知為客之過也自羲堯至塗人天之與
我寧復有二然而以為主則首出庶物之聖人以為客
則物交物引之而已矣客之不已漸且奴之故孟子以
為失其本心而姚江諸公反覆剥折不啻距楊墨斥佛
老然者盖皆非得已非好辨也鄒公之學實本金谿如
云終身結果繫最初一念此一念即是配天地並日月
質鬼神一真百真一不真百不真讀易至復亨剛反曰
不反則神不入至金夫曰躬吾躬也千劫萬生秉靈毓
粹而来奈何見金遂不有躬又曰肯安心時時是父母
未生前越妄搜求越參證時時是父母既生後盖皆從
先立其大一語參入以是窮而夜郎達而銓諫久錮巖
壑驟長臺端而公所性終不加損廻視姚江真無怍色
矣余又睹記公二事公初糾江陵奪情坐戍江陵敗攻
者蠭起公獨不苛擿晚乃特疏其社稷功可謂無我當
東方有事時公首倡首善書院於京師或以闊迂沮之未
幾而改為璫祠嗟乎使人人誦述孔子何至頌美權臣
為伊周然後知聖賢之坊世遠也姚江傳習錄出其門
人徐曰仁錢德洪手余最愛其與顧東橋聶文蔚諸公
書以為孟子後一人使君所纂亦多論學書而義語合
篇尤有前賢未發者璟無似少知慕學漸泛濫於詞章
經濟及二氏者盖亦有年近始悔無得手處故一聞使
君之教遂不覺舍其外而反求之且介使君追師公以
附於文蔚聶先輩懸像而拜姚江之義
馬還初掖垣封事序(蒋德璟)
上慎重賜環於銓部疏廢籍百四十餘賢而獨吾閩黃
幼玄官允馬達生給諫首蒙召用盖異數云先是幼玄
三疏捄華亭達生特疏糾監視海内高其名以為中興
真君子而上實心念之以故雖用它罪去而旋有不測
之收余既私為閩幸又竊知羣臣材品久入神聖燭照
中次第彙征日可竢也當達生被覈兵馬之簡所關軍
國計最巨一切恩怨咎譽盡置度外而最難者邊鎮兵
實縮馬實空餉實浮驕卒猾弁鳥鼠同穴即催檄雨下
無可報報亦畫餅余每見達生手劈眼搜瀝盡心血而
無奈其攅眉何也所條三十八議裁官裁餉汰金三十
餘萬而總以簡練為主記司馬楊公修齡將入秦嘗以
勦撫下詢余謝曰某不曉兵粗曉書士不熟舉業不可
試兵不熟擊刺不堪戰焉決也果可戰則勦撫惟我矣
戚少保練兵拔麤樸去游猾刀鎗棍筅各選明師以漸
教演親若父子義若師弟大略一營得十人百人合為
勍旅所向無前不汰兵兵自精不汰餉餉自省不定營
制制亦自定盖以練隂行其汰而後知增兵增餉調募
紛沓廣設加𣲖樂輸房號名色括窮民以悮封疆者皆
不求其本之過也前日用兵兜鍪如雲化為巾幗說者
咎其不忠余獨傷其不學譬如白曳子弟久習奢懶遇
文戰膽顫可憐而以為志不向上苛矣間以認操作練
譬之指西為東於攻苦一途絶未夢見在而謂兵不可
練不尤與於不練之甚乎達生核九邊情形既審尤嚴
取與無敢以環瑱嘗者與余飯一蔬外無長物其門如
水嚮同年同觀政第目為端人長者寧知其大作手爾
爾其謂監視暫設原比監察例不比撫鎮例嗟乎今且
比總督例矣各邊有内總督而真總督之責輕京營有
内總提而真督協之責輕兩淮有内總理而廵鹺御史
之責輕外若見為掣肘而其責借之以輕則未嘗非臣
下之利也可不深長思哉館丈王公癡仙讀達生封事
以詩代序而幼玄和之曰人從破冢出舟向沃焦經今
兩賢身出沃焦矣而天下事正在漏舟中安忍䄂手吾
且以長年觀之封事凡六十餘上不具論論其大者
理學經緯十書序(蒋德璟)
吾泉黃季弢先生手著道南一脈及兩孝經行世復出
經緯十書示余其人自羲堯至明其書自六經至語錄
訓詁其字自三十三母外凡涉學者派分縷析蒐採靡
漏而於朱陸王之辨尤洞暢璟讀而三歎曰富哉書乎
盖余少而疑講學也學自傅說發之而夫子繫易兑曰
講習三代時比屋皆學不待講即夫子時不盡講然無
他學也若二氏則自為别門亦不待闢而至鵝湖以後
或標德性或標問學格致一訓幾成訟府皆為羲堯諸
聖人而其相詬厲甚於二氏何哉且夫二氏之精者皆
吾儒緒也竊其緒而遺其全則有之顧以闢二氏之故
取聖賢言無言空言覺之微皆以為隣於佛推而不受
而強掇其粗以與之角則亦與於佛之甚矣故今世士
大夫無不禮楞嚴諷法華皈依淨土若以其理精於儒
無復異議非佛能也儒不自有其精而推以予之之故
也使知儒之精原無不有則凡佛書高者恐猶在曾思
範圍而其洸洋竒恣者亦僅埒儒家之莊周騶衍而已
一洙泗攝之而有餘何以闢為舉天下習經義應舉名
若尊朱而自姚江一派則皆為陸為王即或以禪疑王
陸而晦翁晚年己自有章句支離不求已而求書之論
且曰天命之性本無儒佛則并佛亦囿天命中而真晦
翁出真羲堯孔子亦出矣故姚江定論一書足為考亭
功臣彼株守其章句者未得晦翁之深也善乎黃先生
之言曰禪學亦有南北宗神秀時勤拂拭之偈似朱學
慧能本来無物之偈似陸學然禪家未嘗争勝而朱陸
之徒争之不衰釋身心而騖齒牙居廊廡而評堂奥嗟
乎其亦可以退然反矣閩學自將樂龜山始盖親得二
程為之師而晦翁其門孫也當時延建間名儒輩出入
明而四書詩易純用朱書用蔡沈春秋用胡安國四海
之内皆禀閩學而吾泉虚齋紫峰紫溪九我數先生復
自為温陵開山賢聖盖泉學於斯為盛而先生又能網
羅前聞斷以獨解使四子六經更無賸義豈不難且偉
哉吾師匪莪何公嘗疏薦先生於朝而余從弟為其家
倩悉先生内行澹穆静遠居然有道君子嘻講學若先
生者可也故余直以先生為可繼道南一脈之後而序
其書之大指若此
明文海卷二百二十九
