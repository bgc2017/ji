明文海卷二百六十三餘姚黃宗羲編
序五十四
詩集
李三洲詩集序(王漸逵)
昔司馬遷以布衣客齊梁南游江湘東適會稽探禹穴
反而歸乃作史記杜甫以天寶之亂流落巴蜀徘徊於
荆襄間日與赤甲白鹽灧澦洞庭厓谷波濤之幽險勝
絶為伍其飲食夢想悉歸之詩以發其孤憤之懷蘇子
瞻之貶也浪跡於湖黃江浙閩越儋萬瘴癘之鄉瀕死
百折至於豺虎之穴鼉鱷之窟皆有姓字石刻傳焉故
司馬氏之文渾雄而炳鬱杜子美之詩兼備衆體古今
稱盛而子瞻之詩文浩浩如奔江決河一瀉數百里而
莫之禦而其波瀾翻覆窮極變態可觀可愕其竒壯有
如此者說者謂三子皆得江山之助其信然乎予友三
洲少敏而力學博極羣書識其體要未達而詩文籍籍
在人口中及觀光於京師官於兩浙山之東西河之南
北屢遷於川蜀湖湘甌貴閩越諸省間殆將歴天下之
半而過之故其於山川之形勝風土之習尚古今之迹
僊佛之居聖賢過化之地登眺之懷一一拾而歸之詩
故其詩之變態不常静者如厓幽者如谷淡者如霏烟
麗者如巧卉竒者如巘怪者如壁浩而迅若驚湍廣而
平若夷岸其無所不有也若入洞庭之墟雲夢之澤心
亂目眩而不能遍焉所謂得江山之助者非耶三洲子
當明盛之時履顯達其視三子之煢煢然於逆旅間徒
寫其悲些之情舒不平之鳴者迥異矣三洲子歸復篤
志於聖賢之學凡世儒之高談心性浸淫禪覺者力辨
而深闢之以歸於中庸言行之際適與予意合他日與
三洲子纍百仞之基登高明之臺去耳目於支離掃蒨
夭之花蕊尋孔顔樂處不於江山而於人間㗳然與太
虚為徒而超於萬物之表斯時也謂之得天地之助可
也三洲子以為何如序三洲之詩因歎三洲志之銳學
之正不可多見也故併及之
越山社送李三洲詩序(王漸逵)
自越山詩社成入社者凡十有二人天游陳子約中余
子樗亭黃子丹山方子鶴臺招子虚谷江子三洲李子
泰泉黃子右溪倫子雪厓程子□石倫子與予也未十
數年間離而合合而離者復屢焉約中子歸於浙天游
樗亭鶴臺已物故所存於社者惟八人既而三洲子自
楚蜀而歸泰泉二倫子自留都而歸雪厓子自西甌而
歸喜得一欵叙相與飲宴哦咏今年春泰泉子復以召
趨夏三洲子復政於閩秋又聞二倫子告别而北上獨
予老守於社然已衰憊齒豁顔悴皤然一老翁矣因歎
人之生百歲間其得失順逆可喜可愕之事倏焉而至
者不知其幾也夫人之生得失順逆可喜可愕之事倏
焉而至者不知其幾則夫吾社之會散離合屢更於十
數年之間者又何芥耶予幸老於社得與諸子會别時
或送迎㩦酒食談笑賦詩遙附斥鷃於槍榆之末斯亦
足慰矣昔人有數為其朋舊送迎者山鬼見而揶揄之
予以蹇拙弗能儕同於諸子其不為山鬼之所揶揄者
幾希矣然而猶能屹坐壇樹乘風笑咏以待諸子吾知
社公亦或愛而憐之則予之蹇拙不能追從諸子雖不
免於山鬼之所揶揄其將不為社公之所憐憫耶三洲
子行諸同社猶舉故事祖餞以詩屬其序於予予三别
於三洲子不能不重有所感也為述其事而書之使山
鬼見焉殆為之憮然也已
刻沈石田詩序(祝允明)
唐人以詩為學為仕風聲大同性情略近其間李杜數
子傑出然而格有高下音非遼絶猶十五國各為一風
可按辭而知地唐亦然爾斯其美也宋劣於唐居然已
其有傑出若楊劉歐梅錢惟演王元之林君復魏仲先
蘇子美晏同叔王介甫惠崇之流猶唐聲也無已刻志
少陵蘇黃亦爾雖門行若别而堂室暗符故能豪擅自
任然使孔子復生則有若瞠乎避席矣流及國南曾戴
去非數子猶師道也洎至能務觀廷秀又自蘇黃而變
然轉奥宛而趨暢惬或傷率易而鄰訟辨矣或以宋可
與唐同科至有謂過之者吾不知其何謂也猶不能服
區區之一得何以服天下後世哉國朝詩人其如劉崧
林鳴輩以至四傑十才而來班班然可知也有不以宗
唐而勝與沈公獨釃涓流横放四海一時風騷讓以右
席嘗試觀之唐歟宋歟衆或未知我獨知之蓋其家法
固主放翁而神度所寄唯浣花耳是以興觀羣怨君父
動植已發之而自惬人推之而莫辭號為我朝詩人謂
其音異唐而猶挾其骨也不然徒以其語將不足以望
前輩諸子况其上者乎公始愛予深其子雲鴻又予表
姊之家也辱公置年而友昔命雲鴻持詩八編倩為簡
次皆公壯歲之作純唐格也後更自不足卒老於宋悉
索舊編毁去後學者皆不知此予猶為惜之不已今人
重公詩亦多震於聲耳公學練左氏傳平生語言義理
皆左與杜也其集稿甚富稍有華氏沈氏二刻本淮隂
王揮使廷瑞又以所得百數篇成刻請序聊為一言之
廷瑞好作義惠事觀沈集中所贈詩可以得其人
盛明百家序(皇甫汸)
錫山俞君岳率輯我明之詩上自洪武下迄嘉靖二百
年内自宗室相府以至隠淪閨淑釋氏羽流凡一百五
十四人得詩若干首勒為四十九帙題曰盛明百家詩
若高廷禮品彙計敏夫紀事特未標立正始大家諸目
及載述作者之源耳每集各為小序紀其籍履非有甲
乙如殷璠仲武也自起家以至謝秩還山幾三十年而
書始成尚思購而續焉其用心亦勞且密矣予兄弟濫
厠集中嘗貽之詩曰媿非河岳藻猶得累殷璠蓋竊比
冉曾云夫詩自三百篇而下代有作者漢魏去古未遠
猶有詩人之遺風焉晉宋而下齊梁麗矣陳隋靡唐以
詩賦取士其教盛行然聲音之道既與政通而文章之
興又關氣運政有汚隆氣有醇駁而詩係之矣當時君
上咸典學能文楚襄詡宋玉之辭漢武慕相如之作曹
家父子蕭氏諸晜由此其選也運革六代唐數三宗上
好而下從亦風起之也况宰相房魏在前燕許在後皆
藝苑之英耶明初猶沿宋元之習詩無足採新安程氏
所編文衡止及樂府意亦微矣逮高楊張徐四傑崛起
浙東宋王二學士倡之椎輪於輅增冰於水貞觀永徽
此殆萌芽弘治正德之間何李二儁力挽頽風復還古
雅長沙李文正誘奬羣乂摛藻天庭世宗嗣位之初己
丑而後文運益昌海内作者彬彬響臻披華振秀江右
相君亦厪吐握開元天寶庶乎在兹庚戌而後操軌於
大歷防漸於元和矣嶺南類選蜀郡詩鈔繁簡雖殊芟
掇未當是編備矣其他秘在私篋藏諸名山未及流布
者猶倍蓰於此然要之不能&KR1925;出集中所存也吾明之
詩予所著新語與昌榖談藝元美巵言略示掎摭互相
詆訶大都體格法乎漢魏聲調凖乎三唐所未盡合者
寄興之間性靈異秉才情頓乖耳觀者由似而求其異
即盛而慮其衰則思過半矣自後賓館丘墟至為馬廐
婢室惡聞詩書指為雕蟲小技於是乎有以言承譴者
即使供奉流於夜郎襄陽終於韋布亦何憾焉岳率君
蒙謗左遷竟爾棄置迺不忘初好可謂深於詩矣夫釋
氏嗜佛雖罹八難而一念恒在菩提郢人抱璞雖至則
足猶三獻以明其為寶是編豈徒果於自信而羣玉將
為照焉足以鳴國家之盛傳諸後世不朽矣奚避哉
兄因是子還山詩序(皇甫涍)
在昔詩與樂相為用孔子自衛反魯未暇正樂而先次
序雅頌樂之亡以詩故也樂記云治世之音安以樂其
政和亂世之音怨以怒其政乖亡國之音哀以思其民
困聲音之道與政通矣上以政感下以化應故詩有六
義而首之以風蓋曰民之從上猶物之從風恒鼓者風
而易偃者草也是以先王以之在治忽而所係則大矣
感之以中和應之亦以中和順氣以浹和樂以興王者
之風也列國之風隨其土俗而天子採焉正變殊而治
忽所以分有其政則俗從之有其俗則聲從之有其聲
則樂從之有其樂則治忽從之上之可以政感道之有
常而不易也下之必以化應世之易趨而不隠也譬如
順流莫止先王慎所以感之者惟反其道之出乎上而
不強其勢之成於下者也然泉水與新臺並列牆茨與
栢舟同什齊有太公之化而還刺從禽著刺親迎者何
為也衛有康叔之烈而氓狐之音何其多也鄭之音聖
人所遠以嚴為治之防者而羔裘風雨温乎君子之心
也魏之儉嗇唐之殺禮秦之氣槩殆與風人始終焉而
風氣與時升降則又未必其盡同而不變也以謂上以
政感亦有政之所不能感者下以化應亦有化之所不
必應者是必其人之傑出迥異見之高而養之厚不以
外接之慮而移易恒性之懿此又自守篤志者之辭也
余壬午下第由江而返作為詩歌率多慷慨之氣遺世
絶俗之說固自勉於自守篤志雖困踣頓悴而親老食
貧亦不以置之懷中乙酉之秋予與兄又下第由江而
返兄於是七上而咸不得志舟中作還山詩若干篇其
辭壯而不卑清而不苦當卞和捧玉之辰有謝客登游
之思予時病痁弊裘敗衾喘息尫廢而間一讀之不覺
灑然出塵飄飄乎將乘桴滄海而舉手謝時人乘鶴緱
山之頂也如吾兄非見之高而養之厚自守篤志不受
變於俗者乎非所謂政之所不必感化之所不必應者
乎予與兄幼同寢幃長同師友兄既四屈場屋而予始
與之從事於有司或以兄之蹇滯鬱匿將俟予而偕奮
也今擯辱相依嘗策蹇並驅於關門之外而流離大江
之波者亦既再矣弱季隨試都下亦一舉而振矣兄蓋
俟予而偕踣者也豈不謂之天乎雖然子瞻子由嘗欲
偕老於山林而不可得雨牀之歎至今凄惻而予二人
固已得之矣可以老矣無志於簮笏而甘心布素優游
故山之廬矣故能自守篤志雖以政感之而有不應貧
賤憂戚則亦不為無助也既越歲予始為之序其詩因憶
去秋之事如隔夢寐冷然有懷然亦不以是而移其志
使後世有觀詩者出焉亦知予二人之所成初不異於
古之傑特迥異者也
聽鶴亭叙别詩引(錢福)
弘治癸丑四月既望太史東萊毛惟之先生得賜歸省
其二親過别予於聽鶴亭遂循故事為設筵以祖招而
至者喬考功希大沈貢士弘濟於時羲馭淪虞太白導
宿尊爼陳臺辭亭露坐蓋有待月之意焉而東按蔽虧
清輝遲疑欲前且却若有所俟於是命燭繼輝下簾蔽
風輝射簾隙自亭達臺若篩金碾珀遙連緯芒雖雜蒔
未鬱而蔽隂扶疏與人影錯小鶴睨趾引領未唳鼓翼
漫舞若和而答乃遞起入簾抽毫發思得聯句一首先
生和之客繼和之復若干首而景物離懷大約盡之矣
嗚呼良辰嘉會有偶然之數哉事不盡出於天而人不
知其然乃委之於天而不知天亦不自知其然而然矣
文章勲業垂休命世在我者惜隂悼時不敢自後而究
其所成有幸不幸存焉則亦何以異此彼以有盡之年
而區區徇不朽之名者殆不知偶然之數哉且出處去
就離合反覆相尋而吾生以終亦人所不免或嬰情感
懷以為大故然不知偶然者也若先生撫景放歌開口
酌别蓋得之矣
九日登高詩序(李默)
漢桓景以九日登高釋於厄後世遂成故事秋高氣清
亦登眺之極節也是日偕館中諸君子薄集西山碧雲
寺采菊泛酒雅歌讌談俯仰之際以欣以慕以怨以懼
隨其所得賦之於詩予惟古今同情也悲樂同感也右
軍之於蘭亭李白之於金谷皆能述一時之抱極興感
之由每攬斯文用加艷賞以今視昔其庸有異者哉予
嘗寤寐厥理矩矱人情凡感極則思悟樂窮而後悲作
方在市朝朵頥染指如夢如醉及夫觸物生懷索情反
本則必有輕富貴於土苴羨身命於朝露以求自肆於
形骸之外是皆役於物而不能折之於智謂非惑哉故
自其不盡者而觀之已非松喬之所能窮自其盡者而
觀之雖天地有時而毁而况於蜉蝣其間者乎故數者
造化範圍之術也安其所終而弗為變者達之道也不
貪物不喪已守吾正以待之豈不偉歟聊叙羣賢述其
所作品以斯意用自列於切磋非以概於前賢云
沈青門詩序(王慎中)
往予聞沈青門於顧東橋公談之不置以江湖詩人第
一流也出其詩卷觀之卷中既多佳句又工為行草書
相與覽賞嘉歎久之而罷知公不妄譽人也是時青門
詩名已盛士大夫折節下之或忘形迹與締交盟且滿
海内予始從顧公所知之予則陋矣轉徙宦跡數年斥
歸閩海上無由一見其人今年冬君裹糧南行踰嶺游
武彛度三山入清源訪予草堂彼此如舊相識予所以
驩然於傾蓋之頃以在金陵顧公所閱詩卷也君顧謂
斯行獨有意於予再見則出其集曰吾詩非得尊巖一
言未敢以示人人嗟乎予喜覯君方窺其笈冀見一二
而恐不可得乃辱不請而盡得之駢珠編玉奪目駭視
酬接之不暇連數旦夜不廢而後帙窮何其快也夫江
湖之人羈窮自放出於無聊不繫之跡抉斥物彙迕觸
光景舂撞其鈎棘之腑腸擅極工苦驚人口頰而施於
廟朝則見為瑣迫傷劌而不可居觀君樂府古詞雜咏
游適之作近於工者之詞其所處固然也至於覽觀京
都恭睹今上制度禮樂之鉅盛擬為應制之篇形容功
德頌美摭華麗而有則誇而不浮與學士達官雍容司
存蹈巍要而毘清切者競其體况豈材之兼者固不以
所處自為限局與錢塘繁富明麗江南一都會也君生
其土而故少司寇省菴公之季子也習其家學資聞廣
益闚國家之光而講中外政俗之變亹亹有倫非生於
窘窶崛側者比也則其長於彼而且兼乎此有不足異
也予獨有異焉君恂恂恭敕風致藹然其所為邊關諸
詩意氣激發溢於聲律之外如彈鋏欲邀公子之車欵
戶必得美人之首攝衣從虚左之迎猶餘矜色持槃招
他人以㰱徐出謾言又如睨柱秦庭不辭碎首燕市擊
筑髮上衝冠使人讀之馮軾而有擊轂之争隠几而有
按劍之怒抑又何也豈其濩落無用雖托以為佚而雄
心俠氣猶不能自釋時時見於此耶窮者之於詩雖腑
腸鈎棘以艱拂攻苦擅能亦資磊砢骯髒之氣以昌其
詞一日有引而置之在位投筆而起不難立當世之竒
功君知已盈海内徒以為詩人而已無復有意引君者
而君亦且病矣斯落落磊砢者將何所洩越其亦日磨
歲鑠歸於澌化已矣予序君詩既論其所長以啟衆人
之好又慨其昔壯而今憊也
碧梧軒詩序(王慎中)
不得志於時而寄於詩以宣其怨忿而道其不平之思
蓋多有其人矣所謂不得志者豈以貧賤之故也材不
足以用於世而沮於貧賤宜也又何怨焉才足以用於
世貧且賤焉其怨也宜也言之所寄出於不平烟雲水
石蠱魚鳥獸草木之見者皆可怨之物寫而為詩皆不
樂之旨是其人於中雖未宏而亦其情之所不免與淮
府儀賓上海李君士達蓋士之不得志者予從其子博
士榕得請其詩讀之所謂碧梧軒集者也君於詩獨冲
融寬暇而有和平之想豈其狎於王門之貴富漸染華
靡玩習宴偷忘其所欲用於世者而魁傑崛宕之氣揉
磨鑠革至於化盡無所復存其怨也將其安於時之不
可冀命之無所復為放其志於事物之外以自釋而平
其心也不得志於世者於有可冀之中猶萬有一焉終
不以為不可復為輟其冀之之心而渙然以釋也今之
昏於宗室之屬者則絶其入仕之途而欲有為於世者
非入仕則無所用其才君所遇既若此矣雖欲不放焉
以自釋又可得乎不得志而賤且貧焉其跡足以自高
隠約枯槁偃蹇以見竒齟齬忤觸而洩越其芒角其怨
宜未甚今見謂不得志而亦為名寵命數之所羈絡入
與庸庸者伍而出無以自别於繁奢附倚之徒其為鬱
鬱而不可居殆有甚於貧且賤焉之所處君亦何以自
釋而能平也嗟乎今之托婚於宗室之家者相娛以佚
樂競為綺艷膴腆而患於不足狗馬子女之養畢給而
喜爾君獨深沈寂寞畜其氣苦其思以托於烟雲水石
蟲魚鳥獸草木之間極其陶冶雕鏤之力與寒士争其
尺寸如恐不及是其心必大有所不釋於貴富之養憤
懣鬱積决焉而肆於此也孰謂君之心果能渙然以平
而其詩詞雖不怒蓋其怨之所存者尤深矣予既觀其
詩卒編因序以發之而以授博士君博士以醇學篤行
為鄉國善士而困於有司竟以一經教授尤所謂不得
志者其天性獨至得吾之文必將泫然出涕不能自勝
以為知其父之志者莫予若也讀碧梧軒詩者觀於吾
文庶有以得李氏父子云
陳少華詩序(王慎中)
由漢而下為詩者多矣其人大抵陵夸恣傲睥睨倨虐
挾能盛氣遌衆物而犯一世或放浪詼譎剽輕不根喜
自佚肆脱去繩束而為慢侮世皆可狎而於人無足嚴
其憂愁陿迫懣憤無聊天地若無所容而人不可與偶
好為不平誚刺多怨而善悲故能設竒託怪鈎深抉隠
窮四時之變而引萬物之類作為語言以道人情之所
欲寫而不能本有而不得以已者其詩之工往往極其
至焉雖其詩之工然亦以傲虐慢侮怨悲誚刺負世之
累有其材者固不免有其病與予少而喜為詩以為文
之窮情極變引物連類指近而寓遠陳顯而寄微足以
感人動物咏其所志者莫善於詩其好之甚專治之甚
勤自顧其睢盱齷齪謹繩墨而蹈規矩於詩人之病不
一似之宜其不能工也人各有所受不能相襲勉而為
之卑氣駑質閑心緩性震掉而排擊之非其所習終不
似也故亦卒莫能工之乃吾讀陳少君之詩心有異焉
君簡重脩潔禔肅寬穆步趨衣冠頎然成德君子也於
人無所不愛敬發慮出政以臨其民尤恐傷之有仁人
之風於詩人之病非惟不似之乃薄不為也其詩之工
蓋予所謂窮情極變引物聯類善言其志而足以感人
動物者也如予之愚苟無其病則於為詩不能副其勤
而足其所好猶復貪慕強勉幾幸似之終以不習而自
止非能薄不為也予誠愚不足論然觀昔之為詩者皆
雄偉恢閎絶倫特出之才猶不免有其病而僅能名其
詩以見於世陳君獨兩得之豈非難哉予既盡讀陳君
之詩因論而序之以志吾愧且使學者知世之為詩者
固有無病而成其材如陳君者也
朱碧潭詩序(王慎中)
詩人朱碧潭君汶以名家子少從父薄游往來荆湖豫
章泛洞庭彭蠡九江之間衝簸波濤以為壯也登匡廬
山游赤壁覽古名賢栖遁嘯咏之跡有發其志遂學為
詩耽酒自放當其酣嬉顛倒笑呼歡適以詩為娛顧謂
人莫能知我人亦皆易之無以為意者其詩不行於時
屋壁戶牖題墨皆滿塗汚淋漓以詫家人婦子而已貧
不自謀家人誚之曰何物可憎徒涴墻戶曾不可食其
為畫餅耶取筆研擲之欲以怒君冀其他有所為君不
為怒亦不變也一日郡守出教訪所謂朱詩人碧潭者
吏人持教諠問市中莫識為誰久迺知其為君也吏人
至門強君入謁君衣褐衣窄袖長裾闊步趨府守下與
為禮君無所不敢當長揖上坐君所居西郊僻處田坳
林麓之交終日無人跡守獨出訪之老亭數椽欹傾植
竹撑柱坐守其下突烟晝濕旋拾櫧葉煨火燒筍煮茗
以飲守皂隸忍饑詬罵門外君若不聞於是朱詩人之
名譁於郡中其詩稍稍傳於人口然坐以匹夫交邦君
指目者衆訕疾蠭起而守所以禮君如彼其降又不為
能詩故守父故與君之父有道路之雅以講好而報舊
德耳君詩雖由此聞於人人猶不知重其詩覆用為謗
嗚呼可謂窮矣凡世之有好於物者必有深中其欲而
大愜於心其求之而得得之而樂雖生死不能易而豈
有所計於外詩之不足賈於時以售資而取寵君誠知
之矣苦為閉關吟諷凍餓衰沮而不厭其好在此也人
之不知重其詩烏足以撓其氣而變其所業哉君嘗謁
予懷詩數十首為贄色卑而詞欵大指自喜所長不病
人之不知而惟欲得予一言以為信也豈其刻腸鏤肺
酷於所嗜雖無所計於外而猶不能忘區區之名耶嗟
乎此固君之所以為好也君既死予故特序其詩而行
之庶不孤其意豈以予文為足重君之詩於身後哉
陸龍津詩序(王慎中)
維揚陸君龍津少以異質有文名每出語輙驚其先生
長老治舉子業譁然著於一時有司試士君即收其最
等人謂陸君俯拾場屋俊選如地芥耳君顧不樂為舉
子業曰是拘曲繳繞者不足為獨好為詩陸氏世有詩
人以其學傳於家君與諸父昆弟相唱和長篇短什易
詞險語更往迭來江左諸謝羣阮風流不足多也君詩
益工文日益不著有司至試者鮮復錄君同輩見其如
此亦易視之君獨自得視衆人以舉業浮詞躐取聲利
者泊然如無也不少摧其意其好詩益酷晩乃從一官
捧檄書行數千里為人之佐頽然處羣幕中上官大吏
皆所謂以舉子業得據尊踐嚴君方當趨走伏謁跪拜
逡巡手板顚倒色沮氣屏得無悔前之為乎昔唐以詩
賦取士士既以詩賦收其科發身乃有增治經術者方
今號為黜詩賦尊經術士亦必以經術收其科發身然
後習為詩賦其輕重不同亦制使之然也然必收其科
發身後習為詩賦者乃可以釣譽射聲為世所述其不
能收其科者雖善為詩賦世亦莫賞也君之為幕職不
以卑冗逆自貶薄脩飭振迅趨功急事銳而不躁上官
大吏所以接遇任使之者異於他職彼所以待之異者
誠為君能官而已豈知其善為詩若此哉君既不悔其
前之好自喜其詩益甚雖在卑冗煩苦簿牒之頃行役
之次濡毫伸紙脰引吻决鳴聲嗚嗚從吏走卒為之驚
顧不曉為何篇斷句落輙復自喜一日持其稿抵予曰
先生其為我評之觀君之意豈非有感於世之莫知而
獨有望於予乎予早歲溺於文詞氣盛志強勇於自信
往往為倫輩言詩妄肆雌黃旁視他人皆若無有今方
自創氣銷志弛見人所作輙茫然却顧知不能及况如
君詩之善者哉身廢名辱雖能知君之詩胡能為輕重
君顧獨深望予也予既嘉其好又愧其意也讀其詩卒
編遂序而歸之
巖居稿序(王慎中)
巖居稿者吾同年無錫鴻山華君子潛罷翰林家居所
著詩也丙戌賜第當今上圖治之始方招延茂異思與
翊贊鴻猷黼黻大業之意甚盛於是選其俊彦養之館
中得二十人蓋其慎也子潛與姑蘇陸浚明袁永之欈
李屠文升在選中尤以才名最於同館皆吳人也會大
臣異意正邪相軋之機未决朝議靡所定館中所養並
除他官無復留在翰林者浚明永之又以譴謫久廢而
子潛與文升最後乃由郎中改授脩撰陸袁二君廢既
久著書益多君與屠君以文學進用清顯為上左右顧
問講讀之臣復善為詩歌而吳中之材雖或廢或用要
為有盛名於時然文升竟以疾自免君亦繼以讒貶自
疏乞休詞學之士反錮於右文之朝良有不可知者昔
之以才困者往往挾持所能之過憑恃傲睨以干世怨
而犯神之所忌故不有忤於人則必有畸於天而諸無
是也君尤冲雅惠良不以才智先物厚自處而薄責人
有君子長者之風而亦以不容嗚呼其尤不可知也夫
永之文升既長逝惟君與陸君在耳國論方明論思潤
色之託宜無踰君當有圖及此者而君所為詩顧洒然
自立於塵壒情累之表意象之超越音奏之凄清不受
垢氛而獨契溟涬若木居草茹服食導鍊淪隠聲迹者
之所為言非世人語也豈其果於自廢不難與世絶無
復有意於世用昔日急君上憂民物之志悔其非計而
翊贊黼黻之盛如浮漚噩夢永棄而不顧耶嗚呼人方
有意於君而君乃自絶於人其皭㓗肥遯而不汚乎其
亦懷竒抱珍足已自好怨而不怒也予知是詩之妙含
藻發擅長而成名其所以自悦者固其所以自窮歟雖
然士之得志於仕顯融尊貴者未嘗一日無於世而半
語片言合乎古而可傳於人者不輕使有之也君雖以
詩自窮其又何憾民物之事功惟其無意於為之迫之
而後起為之而必成逃世自足者人將求之而有意於
干世者不得也君豈終窮者哉予既為此序遂書一通
以貽陸君共評之當以予為知言也
顧洞陽詩序(王慎中)
剛柔舒促淫濫泰約之變人之性術情好動於其中而
美惡之形成矣因形以有聲而得失邪正之言所由以
出人之居處有養而踐歴有習拘焉而不備則於物之
變有所未嘗性情之動亦曲而不中羹藜含糗者固不
可語膏梁之豐旨而飫於珍滋之豢者亦豈知蔬茹之
有甘櫛風沭雨勞筋憊骨之夫孰知廣厦細氊安坐徐
行之為適而雍容都雅墮弛其四體者與之談郊野道
塗勤動之故則不省其為何佚樂憂勤之境士大夫居
養踐習之所閱蓋有終身由於此而不適乎彼者矣故
人之為言其出於剛悍苛促困濫苦約而無聊者必其
閱於憂勤之所為而狎於佚樂之習養常柔駑舒漫泰
肆淫靡而不知節如是者莫審於詩久矣夫和平之聲
不聞於時而士大夫之能美其言者少也毘陵無錫顧
洞陽公好為詩其學於古無所不窺而皆以資為詩詩
日益工好日益篤雖晩而不倦積日之多其詩至千餘
篇可為富矣約乎禮而不迫優於興而不放文質相宣
華實各得誦其詩不知其用意立法之至者亦悦其有
和平之聲洋洋乎其可愛玩而咏歎也公所居天下所
稱華潤膴厚處也故宦家而先世獨贏於財士之起糠
糲奮蓬藋思陋鄙樸而崛興者非公儔也仕為行人為
郎為郡守以至外臺副使彌尊顯矣其為行人以諫忤
康陵繫詔獄杖之闕下僅而不死為郡始為泉州起復
為虔州皆限帶嶺海荒阻險側崎嶇而詰曲又儉窳鹵
确仕所不樂往為副使乃在珠崖大海島上往者侵犯
驚濤而後至其境毒霧盲風炎厲怪棼之聚故漢所棄
地也身外跡遠有蠻夷雜俗之治事機合遝而禍變反
覆畏讒慮患焦仡造次而不得休其嘗乎憂勤之變熟
矣生於佚樂而行乎憂勤所養不以勝其所習而所習
有以充其所養宜其為言之美如此蓋性情之效而非
鎔鑄意義雕琢句律之所及也世履憂勤而悴瘠都佚
樂而宴偷其性情不中甚矣顧妄意於公之為言又烏
可以為美乎公守泉時予新以迎婚乞歸及侍公公詔
以詩予方讀李杜詩未熟也公數數談建安正始之風
予退而購魏晉人詩讀之然以尚少不能解其旨未敢
有所請今乃得閱其集而序之信乎公詩之美蓋有得
於魏晉也予序公詩獨論其性情之效以著其所以能
為美者非苟然也然予固所謂履憂勤而悴瘠者雖能
知公之詩而尤愧恨於不可及也
明文海卷二百六十三
