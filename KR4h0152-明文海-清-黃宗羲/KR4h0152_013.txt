明文海卷十三餘姚黃宗羲編
賦十三
山川五
浣花溪賦(郭棐)
昔杜少陵成都之游在唐天寶板蕩之季俯臨浣水
爰構草堂因申房相國以棲遲乃依嚴僕射而肥遯
大節峥嶸於劍北鴻名照耀於岷西余入蜀川緬懷
高躅濯浣花之寒碧仰玉樹之清標聊綴俚言用抒
素臆詞曰
入岷峨之錦里兮懷拾遺之精忠掬浣花之溪水兮濯
汶川之秋蓉猗先生之慨慷兮纉太古之流風探四始
之玄奥兮窺二雅之鴻濛獻三賦以明禮兮殫一心以
奏功忸臣紀之澌冺兮障萬派而必東悲妖雛之&KR1786;飛
兮挺勁特之精衷乃艱關於庸蜀兮矢直節於崆峒朝
拜命於彤廷兮夕申捄於房公出青瑣以幽棲兮歌白
駒而高翀依僕射於成都兮聲轟轟而摩空既卜築於
浣西兮載偃蹇於蟠龍抒七歌之哽咽兮歎大厦之帡
幪身彌隠而道顯兮志彌窮而詩工樹百家之標幟兮
協一代之笙鏞雖當時之流離兮廓萬䙫之昭融嗟余
生之相後兮仰高山以為宗昔守䕫之暇豫兮結草堂
於巃嵸兹入蜀之伊始兮訪浣花之遺蹤灑潭水之清
冷兮披卉樹之蒙茸婉風景之如在兮挹道範之無從
但見細石清泉之瀟洒兮人聞黃鸝白鳥之琤琮誦藻
賦之琅琅兮洵大雅之渢渢雖世䙫之寥廓兮諒精神
之流通吁嗟乎先生之德兮玉潔春融先生之風兮山
高水溶望靈爽兮颯飛鴻釃桂醑兮奠華鐘白羽翩翩
兮閟玄宫思不見兮愁忡忡
蟇頥津賦(郭棐)
唐拾遺孟昭圖者正色立朝直言匡國方嗣音於鳴
陽之鸞鳳竟見忤於當道之豺狼擠兹冠裳投彼津
水自古貂&KR0008;氣燄莫酷於斯而簮組流離亦莫慘於
斯唐社安得不屋哉予以春暮鼓棹蟇津訊諸榜人
指所汩處澘然洒涕憮然陳詞聊寫悲思弗籌工拙
云
際涒灘之暮春兮予鼓檝於蟇頥弔拾遺之孤貞兮掩
玄袂而歔欷維先生之姱脩兮攬瓊玦以自持紉芳馥
之澧蘭兮佩芬馨之江籬燃太乙之青藜兮立當軒之
文螭侍黃樞而捧簡兮直青瑣而簮珥言必關於民社
兮慮每謹於淵微憤貂&KR0008;之煽熖兮爰昌言以排之借
上方之雄劍兮斵長樂之封狶翊皇路於清明兮掃霄
漢之昏霾何乾剛之弗斷兮反酷燄之横罹投簮紱於
清流兮望天闕而涕洟同三閭之魚腹兮類伍胥之鴟
夷自古皆有死兮先生獨殉國而捐糜俯流澌之回瀾
兮沉文光之陸離覽滄波之東注兮緬浩氣之嶔巇悵
彼昏之無知兮悼末路之陵夷瞻銅駝以浩歎兮擲白
馬而同悲噫嘻乎先生不可作兮徒令人千秋萬禩臨
淵水而漣洏彼視人目睫以干寵而偷生兮寧無愧丈夫
之鬚眉盪木蘭兮遡江湄濯津波兮漾朱曦奠絮酒兮
薦霞巵望翠羽兮駐玄旂悲風蕭颯兮孤鴻飛玄雲黯
淡兮烟雨霏霏邈岷山之嵲屼兮浥蟇水之漣漪嘉忠
貞之不偶兮尚萬䙫而流輝
磨崖賦(郭棐)
浯溪以元子磨崖文而重崖文以顔魯公書而益重物
之相須而不朽於天地間者良不偶哉後之吟卿賦客
類喋喋焉楊廉夫作賦亦云至攷頌以論體兮垢磨石
之小疵絜大唐之罪案兮異瓊琚之賞詞致後來之墨
客兮紛石刻之是非嗟夫阿犖煽禍於漁陽上皇間關
於巴蜀誰一戎衣而大物如故誰全宗社而區宇以寧
功出非常談何容易雖太阿之柄見竊椒房西内之遷
貽譏輿論然未可以瑕而掩瑜也昔周宣中興常武江
漢諸篇列於風雅晚年不籍千畆敗績羌戎史臣識之
乃吉甫之頌祭公之諫並垂金石矧顔元二子唯知頌
德揚功詎能逆覩其後也則崖文奚容喙訾哉竊因籃
輿之暇廣廉夫意而賦之
猗峿崖之矗矗兮干層霄而嶙&KR0008;撑砥柱於兩間兮摩
青蒼於萬仞俯石鼓而拉岣嶁兮應星纏而分翼軫郊
東南之半壁偉衡湘之巨鎮誰從磨其崚嶒兮當李唐
之中興有忠讜之老臣兮振雅頌之元聲發金薤於聱
叟兮爛銀鈎於顔卿翔虎豹而騰蛟螭兮與諸崖並峙
而峥嶸嗟六葉之仙李兮悼三郎之耄荒嬖玉蘭於綳
兒兮動鼙鼓於漁陽紛潼關之虐燄兮痛馬嵬之郎當
舞駿躍以悲憤兮青騾駕而傍徨羣生劻勷以弗寧兮
百僚首鼠而奔竄咸稱臣以紆紳兮儔置身而廵遠唯
不識面之平原兮連棣萼而忠謇亦有倚圩之漫郎兮
歌楚騷而憤惋天不厭於皇唐兮起匹馬於朔方據靈
武以一呼兮掃横霄之欃槍冕泌運籌以制勝兮儀弼
仗義而于襄爰授璽以踐阼兮又誰咎其倉皇羌三月
之徂征兮暐兩京之恢復美鐘簴之不移兮欣廟社之
未屋誕旋乾以轉坤兮乃濡沐而膺福追甲乙以齊軌
兮嫓宣光而同躅奠唐鼎於再安兮迎上皇於慶宫迺
旌烈而酬勲兮亦布惠而蠲庸臣結作頌兮敬鋪張乎
駿功臣真濡毫兮載掞揚乎丹衷揭日月於重光兮信
肅皇之為勛也章盛德而標豐功兮允純臣之義也雖
未禩之瑕纇兮庸何傷乎前美也彼江漢常武之風兮
固不以耄惓而弛也繄兹文與兹石兮迥同峙乎天地
也亂曰君臣父子艱危共兮羯鼓喧豗社稷動兮太上
播遷遐邇恐兮肅皇劻勷再垂拱兮廓清妖氛嗣帝統
兮迎養慶宫心曷恫兮豐功大烈今古重兮元文顔書
忠義供兮鏗鍧陸離配雅頌兮喬崖穹碑萬世式誦兮
灧澦堆賦(郭棐)
睠瞿塘之浩瀚吞西川於一㰱肆犇騰而千里載瀠洄
於三峽儼兹石之孤起水滙之而湁潗抗流澌之横放
壯地氣之呼吸盖鎮䕫軸以長存峨砥柱而中立者也
原灧澦之鑄形屼滄波之尋丈既挺立而若馬亦蹲峙
而如象固自植之根蒂任狂流之蕩漾捍蜀川之門戸
作荆襄之保障偉片石之為功洵亘古而莫尚即吾人
而擬議若振世之豪傑張浩氣於獨立植人紀於既絶
標格天之勲庸樹盖世之功烈既炳烺而磊落亦嶙峋
而岌嶪矧鍾兹之瓌特聚來遊之雋哲豈無障百川而
東之與兹堆而並列者乎是故有如昭烈拯漢末造氣
吞曹瞞力驅吳獠百戰艱關三分控抱若堆斯堅孑䇄
蒼昊有如諸葛濟時人龍托孤授政盡瘁鞠躬將星弗
隕仲逹必窮若堆斯植氣横白虹有如雲長髯脩且揚
明燭逹旦志嚴秋霜樊城之圍聲震荆揚若堆斯壯樹
我天常有如翼德鐡面突兀長鏢風馳神駒電颯變起
侍帳心明皎日若堆斯挺精爽不佚有如工部樹幟詩
壇内篤忠懇外歴艱難一飯不忘千載所歎若堆斯固
大節孤攀有如濂溪自得深造愛茲池蓮不除窗草上
探洙泗下開頥顥若堆斯立示我大道有如康節學究
先天居䕫有咏演易有傳心勤觀象淚堕聞鵑若堆斯
嚴範兹東川有如梅溪攬權獻策忤彼巨奸因之外謫
馬綱抗疏義泉遺澤若堆斯正爰立臣極繄昔賢之幹
世運奚啻夫灧澦之障頽波在地為兹堆之屼嵲於人
為氣節之嵯峨豁古今之大觀詎坎流之殊科諒兹心
之貞白又遑恤乎其他苟吾力之既殫胡可委世變於
江河指前修以作則礪貞石而礱磨切予衷之仰止望
灧澦而高歌歌曰川水瀰漫兮䕫石嶻嶪波有堆兮士
有節苟弗自立兮非潰則裂吁嗟士兮視此石兮百挫
而不折兮
巫山十二峯賦(郭棐)
繄金方之靈鼇兮屹䒶墜之雄觀列坤輿以奠趾兮劃
參井而為門曰瑶姬之靚粧兮鋪十二之瓊簮峩翠黛
之六六兮重青螺之三三駕豐窿以縹緲兮搴雲軿而
回環靈虯朱鳥翔躍於其上兮琪花瑶草芊茸于其間
諒玄天之咫尺兮夐拔地而西盤仰羣峰而舒矚兮可
屈指而縷言如飛鳳之連蜷兮如登龍之蜿蟃如集仙
之幻變兮如聚鶴之翩翻松巒儼其嶻嶪兮上昇踔其
巉巖朝雲蔚其靉靆兮望霞耀其斑斕翠屏列而逼斗
兮净壇聳而孤扳灑起雲以霮䨴兮浥聖泉而潺湲諸
峯森森其羅列兮孰謂竒穴之可探維仙都之寥廓兮
宜鸞馭之往還緬華容之清芬兮佐禹績之駢蕃導岷
江以疏九澤兮壯灧澦而障狂瀾茲神功之不磨兮澤
萬世其何刊悵仙風之既邈兮空餘玄猿黃鶴吟咷而
飛翻年年春風荏苒兮杜鵑啼雨桃花斑洵瑶姬之瓌
瑋兮詎塵寰之可攀何宋玉之狡狡兮恣唇吻而謔談
混神仙於世上兮辱懷襄於筆端詞人襲其荒唐兮競
藻繪而騰諠非沈洪之博辨兮孰究測其真詮惟秋序
之既杪兮弭予棹於江干望十二峯之岧嵽兮惟聞松
風鶴唳交紛喧發長嘯於山川兮挹餘香於蘭蓀慨古
跡之緬邈兮寄幽懷於芳尊
遊雁蕩山賦(并序)(劉文卿)
叙曰蕩名乎山山上澤也山系乎鴈誌澤物也大易
垂通氣之文夏書陳導及之次非以標應天靈表章
地紀者哉故氣通則穹窿之源厚本緼則竒闢之未
華山則並海而窮海則幅山而盡斯鴈蕩之所以欎
竒而分態也余以壬辰五月役於臨海走黃岩出鴈
山南三日而觀止礨之微阜之博悉有形肖怵目駭
心其為二儀之英審矣而用晦在昔不與吉烟望崇
之典或勾吳未通上國所由乎乃誌之所稱土瘞也
雖然山川之變大矣哉會稽之勺山經述焉今又安
所考其去來乎然則賦之奈何逹生生之始而忽有
形之結則梁山何以書崩於晉岍岐何以首叙於禹
余之此作興公遐宅之慕靈運休足之悵庶其有暢
山林宣於來情者矣至於逸險遺幽忘美實多所謂
得意忘象三餐而返者與
伊東印之巨海鄙&KR0008;浴而脉融四明峙漸會之表天台
臂越障之觀嵬踞踴於綖中罕剝磕於抃鼇惟鴈山之
奠跨&KR0008;潮之所戮流映扶桑而浸日祖天都乎父姥托
窮跟而廽履迷谷隧於藜藿畤典遜而絶書緼䞈峯於
謝樂豈閉秦乎桃源抑錮竒兮地底高岸谷其坏落兮
沒浮天而莫徙澂雷震龍蛟之所澆委兮海童轝以為
紀崕削襞以無鄰兮體嗇塊其孰止歘大壑之蛻骨兮
兹中劫而幽掀維星介於牛女兮滙温泉以建經鶻僧
授記楚之湘兮山鳥地花謂我則靈盤峯欎萃其陽紆
兮數四九而脊休芙蓉應予以汭光兮鑑帝壘之鬚眉
玉環南辮於外澨兮障空掩靉而連琉璃却余跟於嶺
岐兮見石虎之咆吼摩斯宅夫磑隂兮澗沙湮而不存
食雲衆而取食兮鉅鑊野處其無徒考至正之鐫號兮
曰蘭茗之始基翳荇菉於瀕湲兮窮五轉之名溪舒淺
水之麗石兮晞朝日之鮮葩盻寶觀之端委兮天剪&KR1029;
&KR1029;而蕩余曲直象以合股兮景中射而流渚趨龍湫之
谷結兮屹瓊標而質改被霏微之墜露兮仰懸晶而目
惘聳丹崖之脩廣兮振襏襫之披離中霤激而外漩兮
舞霜雪之滛裔驚流合其駕白蝀兮照倒影以為霓逞
裊變於迅風兮瀰雨谷之滂沱烟面水而澹澹兮寒風
静籟而遹皇艧壁萬仞絶齟齬兮欹上覆而虚巨若示
寂於三昧兮寶絲網而為華罔明既其神力兮曾東來
其刹那屏崖半其兩穴兮息閻浮之齁齁昂東慄而虎
蹲兮嘯谷風之飈谽陶熛絳天沍碨瀝乳應龍卷靆密
雲兹府雖散徙於中霄亦爰集於祥嶺倚招搖以象天
兮騖海印而住光伏撮米於下壠兮睇帝壘而降衮既
麓子而為珪兮亦峰曾而為筍喻馬鞍而宣眺兮像化
身以得命綠黛束之榖玉兮中四望而馳驅列宿布節
以罘罳兮翠&KR0034;稽首而淟涊左更北服乎前輅兮二龜
相睞於中天望頂湖之浩蕩兮金鴈雝雝其來遷蘅蘭
欎其競芳兮流棄匏於谷口殆應真之所廬兮噴寒濤
乎木未掇若華以為艎兮鞭地行彼為榜湯播洩于離
湫兮嗟近代其每涸云青泥其淖䧟兮左未入而右縶
顧頂珠而直進兮摩尼煇乎六種轉蝥姑而旗立兮天
柱峋嵂乎艮土豈斷足以立極兮首瓊枝其芬敷比丘
抱石無沉疴兮鉢盂覆側頂不覺兮爰有靈岩是為天
宫紫甲信甌錯之肖異列蕭佐法雷之淵□卓筆小果
天女供疏平牙瑰玫方城赭堊山蔽虧其暱曜兮障中
裂而洞胷蒼龍偃其下飲兮何有漏之涓涓鼻低徊以
觸滴兮修爪鬛之連卷積溜長而成體兮液閬風之玉
英具青紺之殊色兮獻纖腰之妙婧患羅隐之不仁兮
戲逗靈鼻之潺潺晨南望以徜徉兮轉金色臂而上&KR2777;
面天柱以半&KR0008;兮巧倕斷其圓姍嗟敷座其放洵兮㕭
&KR0008;峭壁而含風豈土曩之别穴兮碄碄杳其通幽都韎
&KR0008;奮於千仞兮足半垂而疾驅藏金簡其靡開兮天笥
浮於帝隅伽玲䃥䃥其淵鳴兮左右幅應而孤居横溪
震其缸鼓兮亦谷虚之所吟吁蜀桐戞乎吳石兮繞娜
𦕈而降鷟鳳蓮葩吐其馥座兮三萬二千之法王大鼖
&KR1503;磞其四陳兮雷骨掘而聲揚五色燦其燭天兮東陵
瓜類而佐徐越怪象之彪騰兮廣晳偉鼻其下垂目烱
烱而中削兮凌蟭螟之疇騊駼入榛莽而静志兮悅五
姥之背駢循荼崖之帶胃兮兩夫釋鎩而箕門雙鸞比
而引首兮謙謙矩其北翔靈子整翼於右梢兮西鷲孕
度其方驤右伏翅之翹起兮擘海取其敗龍概班陛於
下陳兮靈峯處高而聳蓬&KR0034;干霄而雙峙兮中配體而
上下離鵷雛運目於比肩兮犛牛南嘷以率毗天門開
以敞豁兮狀如梭而陽虚扳升㮙林而定氣兮兀觴神
之帝臺朗怳空寂以彤樂兮粘石疎乳而滴帨壇丹黛
縐澀而松鱗兮殺巨掌開合而神竒返元滅乎色隂兮
姑安詳起而察雲物驚五姥皤立於朱隅兮雙鸞匹棲
於戶闑瑰鎗鎗來儀於瑶池兮有封狶矯首而北卬瞰
琅琊之旋坻兮悲大人之幻市矗方石霞駮而磊轉兮
赤瀨倒嵓以東邐逕謝嶺之止足兮薈秋蟲之譻喔望
石虹之蹇㛯兮疑逃台而飛砢亘曲絶崥而覆岩兮亦
蔽雨而怒風胡髮種種而團首兮面盂欲飯於濞津偏
袒舒鞸垂瓔珞兮豐肩缺齒陋靡髭兮貝鐘硠硠而罔
聆大通十坐乎僧祗方巖嶻嶭以牙張兮溜湍浮響而
迓余罟香鱗於清冷兮緤厥弛於東塗咽竒茗於蕩口
兮屬芳流而踟蹰從大平而廻矚兮浸翠阜於黃波振
列繒於空澄兮實花落而本陂超荒經而為體兮詭麗
勃屑伯昏於是乎恂慄勢若倚而反植貌似夷而忽憑
煜四方兮三壇灼九龍兮層城為豻為貍兮妙珪璋之
不琢為猾褢而蝮虫兮孰都盧之能度咢濯依於窮顛
亦沒像於紫澗惟趾随而號殊慨目移而影别雲玄嵬
黯電急風騰罣曜金縱披霰璚立絶磴□縱中崖磔揭
草滋麗采葉落成章上有拜岩百藪之飛泉下有洄穴
千仞之幽谿玩神龍於滅景其大小之所如雲布濩其
經宿風颼瀏而入無虎類戒足鹿蜀窮途發鷩鳩之狂
呌媚蒼舌於密蒲春卉幽蒔蕤嶺舖峩龍居作祟氣朋
雲和潤嶽沉峽激石吞沙濺白篠箭澒雷漢槎秀情命
駕龍瀑是嘉炎司四涸裂翰林崟爍石如然木客戒陰
積苔露淺卷石成霜紫蚌傳殼於粉沙玄甲潜形於深
漿辟足高岑邀風伽林金天登牒瀟爽暑路鴈距始還
流雲縈度四照猶芳薑芋畦布松幹浮根於清漢頳石
倒縮於青楮搖木菸華黧獮嘯月若夫重冰固島積雪
封巒曒日踆於虞淵幽崖閴其黝墨苟落曜於平垠惟
亥午而是則寒鴉凛爪而失條纖魚沍壑以轉迮千桐
失其菁葳翳㯶零其浮蒂兹頀質其縞衣宵光曙乎天
地洪崖為之歎息明通靡能措跡葦稻秸以豐蔀兮曾
君王之莫知尋竹綆以溉畦兮橰數泆為多機雞飲啄
於鳥道兮豐隆仰震於杙題或乃猛氣宵興山雲晝出
喊白鶴兮孤蹇為修羅以匝足怪石支離而呈藝冡頂
挂星以綰玉或乃&KR0008;臺帝策萬世莫發山鬼夜號於疊
&KR0008;谷神接響於斵木元緒呼老桑而絶耳芘羸似洵出
而為族支竹緣偶金橙夾麓木連被兮白沙萍藻潔兮
列潭亦山瘠而土刊故生嗇而靈長是乃列仙之所都
居豈尸遊之茫茫二峯締長離之瓊盖瞀松因絶頂之
赤光盍棲神以發蹤夸追影於列峯隰湖瀁洸於四野
兮凌萬頃之碧波天吳揚舲而歕欱兮桑田代變其云
何想叵羅於毗耶兮御白牛乎震東老僧度於化城兮
震五鼓於雲中噴肥膩之佳味兮弘六天之雨花洗余
心於錦溪兮忘陰入乎自他歴南詢以入樓觀兮證十
身於海漩冠樺皮而譯藏兮衣䟦耆之擻賤聚&KR2036;璖以
應供兮將採櫓而取麻棄鼓刀以正位兮宴靈峰而拈
華反初服之崑崙兮攝兹山於末毫
明文海卷十三
