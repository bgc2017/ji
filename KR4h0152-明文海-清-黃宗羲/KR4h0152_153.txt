明文海卷一百五十三餘姚黃宗羲編
書七
論文
與項甌東(王慎中)
僕所遣人還自三山得奉答書甚慰方遣人時正與洪
君語度其不及不意及也而公於治行匆匆之際復教
詳至如此不但仰感情誼之殷又以竊知有道者所養
從容暇豫終身無造次之時與所謂前定而不困者固
此事也来教所云孔老異同而為文者不當襍出於老
子而當一於孔氏之言其所及孔氏之得失雖未得其
精要而欲學者一於此而不出入於彼義則正矣老氏
得失今未暇答公書本非為老氏發故亦不必答也惟
所以論為文者其義雖正而於識不為達也文之為道
固博取而曲陳惟其所以取之者雖博而未嘗不會於
吾之極故謂之約其陳之雖曲而其義主於正則曲而
不為雜南人周任之言每舉於孔子以孔子之聖豈不
足以矢口為言而於前人之言時有舉焉所舉雖前人
之言而其意則吾之所欲言者矣龍子公明儀之言往
往迭見於孟子而陽虎之暴其言亦有可以發者老氏
之賢固加周任公明儀龍子而南人之陋陽虎之暴又
不論矣惟其有取於老氏而皆出於孔子此所以為學
孔子者之為文者也今稱述必在乎經援引必則古先
王如書生科舉之文者豈不為正而豈可以為文而亦
豈可以謂之知道者哉有甚似而實非有大反而正合
非獨文然凡人之事業功行皆若此矣非公之明何以
語此義則序已付黃生入梓矣先此呈覽僕於此亦自
謂不為苟言者公得無又以其雜出於莊周而病之耶
有以見教毋惜便風千萬之望
答茅鹿門書(唐順之)
熟觀鹿門之文及鹿門與人論文之書門庭路徑與鄙
意殊有契合雖中間小小異同異日當自融釋不待喋
喋也至如鹿門所疑於我本是欲工文字之人而不語
人以求工文字者此則有說鹿門所見於吾者殆故吾
也而未嘗見夫槁形灰心之吾乎吾豈欺鹿門者哉其
不語人以求工文字者非謂一切抹摋以文字絶不足
為也蓋謂學者先務有源委本末之别耳文莫猶人躬
行未得此一段公案姑不敢論只就文章家論之雖其
繩墨布置竒正轉摺自有專門師法至於中一段精神
命脈骨髓則非洗滌心源獨立物表具今古隻服者不
足以與此今有兩人其一人心地超然所謂具千古隻
眼人也即使未嘗操紙筆呻吟學為文章但直據胷臆
信手寫出如寫家書雖或疎鹵然絶無烟火酸餡習氣
便是宇宙間一樣絶好文字其一人猶然塵中人也雖
其專專學為文章其於所謂繩墨布置則盡是矣然番
来覆去不過是這幾句婆子舌頭語索其所謂真精神
與千古不可磨滅之見絶無有也則文雖工而不免為
下格此文章本色也即如以詩為喻陶彭澤未嘗較聲
律雕句文但信手寫出便是宇宙間第一等好詩何則
其本色高也自有詩以来其較聲律雕句文用心最苦
而立說最嚴者無如沈約苦却一生精力使人讀其詩
祗見其綑縛齷齪滿卷累牘竟不曾道出一兩句好話
何則其本色卑也本色卑文不能工也而况非其本色
者哉且夫兩漢而下文之不如古者豈其所謂繩墨轉
折之精之不盡如哉秦漢以前儒家者有儒家本色至
如老莊家有老莊本色縱橫家有縱横本色名家墨家
隂陽家皆有本色雖其為術也駁而莫不皆有一段千
古不可磨滅之見是以老家必不肯勦儒家之說縱横
必不肯借墨家之談各自其本色而鳴之為言其所言
者其本色也是以精光注焉而其言遂不泯於世唐宋
而下文人莫不語性命談治道滿紙炫然一切自託於
儒家然非其涵養蓄聚之素非真有一段千古不可磨
滅之見而影響勦說蓋頭竊尾如貧人借富人之衣莊
農作大賈之飾極力裝做醜態盡露是以精光枵焉而
其言遂不久湮廢然則秦漢而上雖其老墨名法雜家
之說而猶傳今諸子之書是也唐宋而下雖其一切語
性命談治道之說而亦不傳歐陽永叔所見唐四庫書
目百不存一焉者是也後之文人欲以立言為不朽計
者可以知所用心矣然則吾之不語人以求工文字者
乃其語人以求工文字者也鹿門其可以信我矣雖然
吾槁形而灰心焉久矣而又敢與知文乎今復縱言至
此吾過矣吾過矣此後鹿門更見我之文其謂我之求
工於文者耶非求工於文者耶鹿門當自知我矣一笑
鹿門東歸後正欲待使節西上時得一面晤傾倒十年
衷曲乃乘夜過此不已急乎僕三年積下二十餘篇文
字債許諾在前不可負約欲待秋冬間病體稍蘇一切
塗抹更不計較工拙只是了債此後便得燒却毛穎碎
却端溪兀然作一不識字人矣而鹿門之文方將日進
而與古人為徒未艾也異日吾倘得而觀之老耄尚能
識其用意處否耶并附一笑
又與洪芳洲(唐順之)
近来覺得詩文一事只是直寫胷臆如諺語所謂開口
見喉嚨者使後人讀之如真見其面目瑜瑕俱不容掩
所謂本色此為上乘文字揚子雲閃縮譎詭欲說不說
不說又說此最下者其心術亦略可見眉山子極有見
不知韓子荆國何取焉近来作家如吹畫壺糊糊塗塗
不知何調又如村屠割肉一片皮毛斯益下矣試質之
兄其有會焉否
答華補菴(唐順之)
鄙人不敢刻文心事具見於所與王南江書及與令(闕)
安子介言之已詳執事諒我此心久矣而益泉大尹忽
為此迂闊之舉昨有書道心事於益泉如石沈水竟不
見答鄙人罪謫之餘也傳曰身隠矣焉用文之罪謫之
人自合閉門杜口豈宜以文章自名又豈宜以大書刻
木以標榜於世且所謂罪謫之人者其於當世尤最得
罪於勢要有力之輩而益泉為之刊刻文字是昭其與
罪人比而與勢要有力之輩異其好惡也豈惟非僕之
福其為貽累益泉亦甚矣平生本不能為文此心自知
而一二相知偶以為可虚聲所集衆謗遂歸誠以文者
豪士之所競而名者造物之最忌譬如支離侏儒之人
本無拳勇不能格鬭偶爾嬉戲扭首搖目舞腕曳脚而
里人不解事者見其盤旋之影從而悦之悦而奬之以
為有拳法而道之於人至使當世拳師打手疑其鬭已
叢起而譁之不知彼固支離侏儒人耳且彼固自知支
離侏儒人也何嘗自謂有拳法其亦何心與人鬭勝負
哉奬者逐影疑者附聲世俗可笑大率然也僕之得名
與得謗何以異此雖其疇昔知厚之人猶或不免睽目
相猜怒僕自度本無可致猜怒於其人者祇以不合簸
弄筆舌及不合盜虚名之故耳邇来深自悔其少時篆
刻之技經年束書閣筆絶口不敢道文字以自附於村
野不識字人而後為快如侏儒矯前日嬉戱惹事之過
手腕亦不一出袖口自謂庶幾免矣柳子厚云豈可使
呶呶者復入吾耳而益泉乃方為之刊刻行世以豎拳
法之赤幟而滋拳師打手之疑譁既與僕私心相戾其
於益泉亦何益焉僕之私心尤有所不可者平生所與
交游書札率如戶外二屨密相規告之言今乃大書刻
木以翹人之過而彰已之訐直豈惟心所不安其何以
靦然與友人相視乎雖友人素多善類不以受盡言為
諱然在僕則不可也内量之已外量之人量之人者此
書盡之量之已者與南江書及前與益泉書備矣量已
量人無一而可因知益泉之必相諒也
答蔡可泉(唐順之)
别久不勝懷念每於士大夫往来間得聞兄政聲善譽
為慰僕自正月冒病今尚在牀也二月三月之間瀕於
死者三四已分與世長别今漸有生意然精神則益耗
矣蓋外腎癰瘍痛楚不堪之故也来書所示刻文一節
正以此事為錫尹卜君所苦極費口舌近忽得遵巖兄
書又道及紀山刻文之說方輾轉無可奈何欲託洪方
洲百方止之而来使適至是造物者亮我之衷而賜之
便也知我莫如兄豈待多言固知此事之必廢罷矣僕
不才豈敢以文字市聲名於世者哉山澤迂僻之性每
閒靜中得一適意形骸之外則覺此身亦是贅疣而虚
名果是羶氣不能早自晦匿使野人姓名尚有聞於世
間以為此身之累不及古之織簾箍筩之流使人不得
知其姓名者每自笑前生業障之厚也其又敢以文字
市聲名於世也哉即使欲以文字市聲名於世亦其文
之最工者而後可自古文人雖其立脚淺淺然各自有
一段精光不可磨滅開口道得幾句千古說不出的說
話是以能與世長久惟其精神亦盡於言語文字之間
而不暇乎其他是以謂之文人僕不能為文而能知文
每觀古人之文退而自觀鄙文未嘗不啞然笑也半生
簸弄筆舌只是幾句老婆舌頭語不知前人說了幾遍
有何新得可以闡理道而禆世教者哉此皆肝膈之論
非苟為謙讓以欺兄者愛我如兄如曹君雖欲使吾文
不朽吾文其能不朽乎否也兄試觀世間糊窗櫺塞瓶
甕塵灰朽腐滿牆壁間何處不是近時人文集有誰閒
眼睛與之披閱若此者可謂之不朽否耶本無精光遂
爾銷歇理固宜然設使其人早知分量將幾塊木板留
却柴燒了豈不省事可笑可笑兄書中有發明性真開
示来學之說僕又非其人也且所以發性真而示来學
固絶不在言語文字閒行已多缺而強飾之於言語文
字此性真所以益鑿而先輩之所以悞後學而眯其目
者也僕自三十時讀程氏書有云自古學文鮮有能至
於道者心一局於此又安能與天地同其大也則已愕
然有省欲自割而未能年近四十覺身心之鹵莽而精
力之日短則慨然自悔捐書燒筆於静坐中求之稍稍
見古人塗轍可循處庶幾補過桑榆不盡枉過此生居
常每自笑不能敝却精力以求文之工然竊幸其文之
不工而稍蓄餘力亦尚可以他為也是以語及文字輒
茫如隔世事或不得已應酬一二篇亦信意打抹真所
謂老頭巾矣以少年欲求工於文而文猶未工况於今
日意興若此則宜益淺陋無怪也不識曹君何取乎今
曹君已去此事行止皆在兄手相知如兄而復不能信
我此心必欲為此業障以增牆壁間之一塵而後為了
事則與兄二十年之交便可告絶矣寫錄多訛誠如兄
言嘗欲稍改差字留一正本藏之於家又自以為本無
足關擊於世訛不訛不論也且捐書燒筆亦已多年既
無正本又無新稾誠無可以應兄命者奈何至如遵巖
之文則必不可以僕為比遵巖以絶世之資又用力專
而且深故其文雄渾雅奥自北宋而後數百年間特然
傑出以名其家所謂能不朽者也惟單刻此集足為文
章家指南而一洗近世文妖之弊正不必以吾疎庸之
文溷之也尊翁老先生表文原有今春之約平生不敢
與人不信而况敢不信於吾兄乎但自正月到今圖死
不暇是以未能執筆倘病體復得為完人必於今年寄
奉也
論文書(舒芬)
文章家辱不以芬無似詔以作文法是欲引而升諸莊
騷太史韓歐之堂意則盛矣然芬竊有見焉典論失大
本莫適主也不足為文章家稱說唐人不知韓子曰愈
以六經之文為諸儒倡雖愈何敢望六經之文哉宋儒
祖是論紫陽朱公亦云六經治世之文豈不知易之興
也當商之末世而風雅多夷王以下詩乎春秋則又遠
矣目之以文且不可况槩論以治世乎老兄之論要亦
未離此義恐古文當始於逍遙遊諸篇而昌黎則大成
矣六經未可以文法摹倣也書禮紀述即事見道風雅
咏歌以聲和律曾何句法章法不類之顧耶易始伏羲
不知六畫竒耦其句法章法果安在耶春秋仲尼所筆
削也簡者一字繁者僅三十五字其句法章法果安在
耶故今之論文者動稱六經則亦前人悞之耳愚嘗以
六經當以道論不當以文論此也惟是記誦不勤體認
不明躬行不誠而求文擅作者之場未之有也蓋無記
誦則古今上下禮樂名物器數無所証據無體認則天
命人心之微王道霸術之幾無所適從無躬行則施設
注措之略操縱闔闢之權欲布之筆札之間而信於宇
宙環海之内必一出一入而無親切有味之辭也韓子
曰本之茂者其實遂膏之沃者其光煜仁義之人其言
藹如也吾取以為法是耶非耶非也則大鵬圖南而培
風怒飛莊生之說信荒矣芬謂作文而主是三者則遷
固不足多也苟不循其性而漫焉曰六經之文六經之
文則不獨為邯鄲之步也法言中說為子雲仲淹平生
之累矣伏惟終始教之
寄後渠(顧璘)
郵使還得手書甚慰久絶同心之言奚翅如蘭把玩不
忍釋公果悔嗜酒攻文之癖則萬年之慶然結習極難
除恐見獵復動耳如何如何文序詮古人之文死者自
當心服璘精神衰耗祇見此道非用力可盡所謂得之
於心應之於手雖陳言然至理實不出此譬之聖人之
道動容周旋中禮者安有點檢其間必至耳順從心乃
神化之域也作者其始病於有意其終病於有迹自曹
丕立意為宗一言啓六代雕鏤無窮之禍孟子曰始作
俑者其無後乎五經四子姑勿論歴代文人吾所深服
者屈原莊生荀况賈誼太史公其人皆直吐胷次無所
鑽研粉藻於筆墨谿徑故文詞明直意味深永可續諸
經傳視左傳國語猶夷惠也其後韓愈氏獨得其宗當
觀其原道諸作為的若進學解諸文必其少作未可論
定宋歐王蘇氏父子所見甚確老蘇得矣王傷刻歐蘇
傷易乃其天性使然猶師商之過不及不可深病也六
朝之非不俟更談若揚雄王通與柳宗元諸君皆見其
末未見其本柳氏晚年覺之故柳永之作極可誦惜乎
不久而遽没也詩則風雅之後惟漢十九首及建安得
其傳兩晉若阮陸左郭靖節諸公猶有存者可怪宋謝
氏一出倡為刻畫鑿死混沌即他日西崑之義山學者
靡然從之而末流遂至陳隋之靡麗古風盡滅可為痛
哭至唐陳李崛起蘇州繼之真可謂大雅工部及王岑
諸公格律雄健當孟氏泰山之巖巖謂非聖人之徒哉
高氏品彙㮣題李杜曰大家而别於正宗未盡是也僕
衰矣無力供簿書矣得遂贈典後將請歸去計與足下
相對無時因貴鄉馬司諫便輒奉此書望賜教訂以代
面談餘惟加愛是願
論文書(顧璘)
僕聞達者痛乎卑俗狂士亟稱古人雖傲睨凌厲廢中
和之經然曠志峻節固一世之雄也僕度德程力不逮
懦夫豈敢望此事哉然思不弛心語不輟口著之毫楮
呈之友朋至再三而不厭冀豪宕之士一進乎此使已
攄懷古之幽情釋悼世之積忿耳何必在我耶夫文章
士之業也孔子修六經以建百世之則而百世弗能述
蓋折衷理道之極經緯天地之章子淵不能得其止游
夏不能贊其辭身没響絶亦其然耳下是左氏蜚聲於
東周莊生逸響於蒙土靈均哀鳴於漢上太史建議於
西京誼舒子卿淵雲褒向揚芳擷藻前後相屬而漢之
文章炳然於金馬石渠之署雖純疵相形遐邇異趣要
皆作者之殊列也烏可訾之哉僕雖殫力竭智不敢望
其下體然仰探六經下逮數子未嘗不拊膺擊節悵然
遠懷執事之才百倍於僕其於古人皆可超其躅而拊
其背頃者獲讀拘虛集所載才麗學侈誠今聞人也惜
其選義沿近習體物乏沈辭比量作者尚出其後豈徇
俗之趣未盡納諸古哉獨長書十餘章宛悉情事讀之
悢悢填詞數闋軋諸宋人吾愛之重之而不為執事稱
者先其大耳夫今之同志寡矣同志如執事才且茂異
復爾乖剌誰能默默蓋登危者駭步入靜者疑影今之
視古豈特危與静已乎吾恐既疑且駭則必反走而下
趨矣執事不棄譾陋惠然下問僕亦不揣本末謬進不
慚之言蓋友道貴直諒君子之愛人非苟為姑息而已
昔劉季緒才不如諸賢而好詆訶文章曹子建論其非
吾固謂子建失論也今有南威西施之容畢粧而鑒焉
鑒之所不及在側者能誨之豈在側者之容固美於南
威西施哉妍媸都鄙其辨一也如有不自美其容者僕
能效在側者之勤矣執事毋内罪之
與少宰王荆門公書(董份)
頃方具啓付之小孫恭達記室而僕輩從舟北上恐其
稍遲故因徐壻遣人復為附此昨兒還道我公欲得鄙
人舊稾錄成帙而備覽觀焉因盛言公之意甚勤其屬
之甚切份豈有敢辭者然向来交遊不知其不肖欲探
其槖而出之者多矣而份竟不敢出即兒醇自以其意
請者亦數十百矣而份終不敢出斯何物而欲秘之哉
其所以然者蓋份少嘗讀古人之書頗能窺作者之意
究文章之旨亦嘗略得蹊徑輒不自量而欲妄追往昔
成一家言此其蓄積者大矣顧其才有不逮性復多病
大槩每歲伏枕者踰半心慊慊不自持故不能竭精畢
力以副其意而徒因世俗黽勉應酬聊以塞責免咎既
而展誦則曩之所得蹊徑者非但不能踐迹而且往往
背馳相去天壤矣是以既成之後每當一讀輒復自慚
惟以錄授其人不復更存其副即成者亦不自愛惜其
間散落者多矣嘗以文自秦漢以来必有蹊徑得其蹊
徑而既得登堂又能入室者此古之宗工大家卓然傳
後世而不朽者也得其蹊徑而未能遂臻其堂室者則
或傳或不傳後世或尊稱或否者其次也其有未得蹊
徑而才亦足以自騁氣亦足以自凌有不得亦有偶得
則雖不能以必如古人必傳後世而亦足以名擅一時
者此又其次也而世之人才不足稱氣無可取不過巴
人下里耳而惟其不知蹊徑也故不自識其合否不自解
其是非而落筆不休靦顔自許凡忝仕籍必梓一編人
或憤之至欲借秦火餘威投之者言雖若過而其多已
甚則其可厭亦宜也今份略知蹊徑而才與氣不能副
之匪惟堂室即藩籬未越焉故深藏而不敢出亦庶幾
古之知恥者耳而公不察其心數加慫慂而徐壻泰時
之奉使也公寓意尤勤且切臨别囑之再三且云子他
日使還赴公車而見我當即以是為贄矣於是徐數過
請之兒復跪而助其請焉以為公在交游則舊知在文
章則識者今從數千里外數致勤惓而數謝却之恐非
古人所以待知已之誼而取正有識之心也且泰時方
鼓篋公門將藉手以見長者倘不得此則何以復為贄
之命耶况古之子弟其家大人有一言必謹志之有一
善必謹紀錄至勒之彝鼎示之子孫而醇不能自喻其
誠未遂所請使家大人所著未一布宣則醇之不孝深
而死罪莫贖矣且家大人自謂不能竭精畢思而數十
年精之所勞思之所搆實亦在此將天之意未肯遂泯
斯文而假之有識舊知以回其深執不然之悃未可知
也份因其言輒亦感動遂忘其恥而稍繙閱之則數十
年間棄置已久南還舟潤而篋封不啓腐敗頗多蓋平
生散落者十之四腐敗者十之三而鼠囓蟲蝕漫漶不
可考者尤多焉所存直一二耳而類皆手書諸無副本
壻雖遣人繕寫大略亦十餘冊矣適嘗校之則漫漶者
腐敗者必沈吟記憶可漸補續而所遣人亦復自多謬
誤更須屢校乃得無訛而份病雖漸瘳元神未復不能
遂勞恐當淹至冬初方能再遣馳上也頃者繙閱之始
兒見其漫漶駭而欲泣曰今尚若此使踰數載當復何
如兹令醇得稍為加裒而獲免於不孝之萬一皆大造
之賜也是以與壻喜躍而深感焉欲刺骨矣而不知份
雖下慰兒女之私而上貽知已有識之醜傍萃儒林藝
苑之譏則份感雖固深而恥實增甚耳病久精力甚乏
不能翦裁遂致蕪蔓且因公通家誼篤故以家人語進
焉惶恐惶恐
復王沂川書(何良俊)
恭承嘉問為日久矣第株守海上無緣得一瞻奉以聆
清誨繫仰之私何能有忘耶適令甥来緘至教札惠訓
諄復奬與過情乃知大雅含弘降意末品如此感服感
服且得捧讀佳集格製精嚴藻思綿縟誠藝林之鴻搆
也冗次未得卒業亟讀三四篇若函牛之鼎嘗其一臠
固足以厭小人之腹矣更諭以編選我明文章此豈特
為先生不朽之大業實亦昭代華國之永圖甚善甚善
但尊諭以篁墩文衡為斥華摘實故欲專以昭明所選
為例小子之見則謂言而不華誠不足謂之文苟使華
而不實則又何所用之必也體備質文辭兼華實庶乎
彬彬可稱而編選之家亦不失為通方之論矣且文章
所稱叙述詳雅則史漢為之宗藻思纏綿則齊梁擅其
美碑頌當取模於崔蔡序誌必駕格於韓蘇兼是數子
融貫通徹而以時出之然後足為藝林之宗工僕徒有
慕於昔人終瞠乎其莫前而不得不有望於先生者也
文選目已得細閱詩類似專重樂府雖古詩亦僅僅數
首近體則全不入選試觀昭明之集樂府特十之二三
而游覽行旅雜體居其七八今何太略如此亦須稍廣
之夫詩之體格以時而降即陸士衡顔謝諸作中間率
多排比已為近體之濫觴矣今安得獨遺之望嚴校嗇
取亦編入數百首庶乎體裁斯備而後代可無遺憾文
評一編校練可方談藝錄評摭足擬詩品乃近代作者
一案斷自媿小子亦得厠名其間夫青蠅飛於堂序竟
日營營不踰尋文及其集於良馬之尾不崇朝而自致
千里其所附者善也乃小子何幸如之長谷近作如布
賦六朝聲偶集序等篇皆可入選幸錄之僕近補刻說
苑序一篇敬用呈覽伏惟刪潤以備采擇草次布復千
萬照察不宣
明文海卷一百五十三
