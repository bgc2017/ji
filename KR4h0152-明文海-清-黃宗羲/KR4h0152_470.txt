明文海卷四百七十餘姚黃宗羲編
墓文四十二
雜類
草亭逸人墓銘(羅玘)
草亭逸人吳氏崇仁人也居白馬嶺下比晚縳草爲亭
託以老焉年六十三正德三年十一月十八日卒仲子
學生鎬季子訓科錫視屬纊孟子監察御史鉞奉命理
軍事於浙越明年正月始克聞訃哭哭哀擗踊疲憊毁
甚特不絶乃晨夜乘傳反命畢奔歸迂道白下以誌銘
委諸玘玘曰子來予嘗誰銘誰嘗曰予能銘人乎雖然
不得曰嘗誰銘人而遂不銘而翁也而翁用薦起官序
班先予在館者八年已褎然老成能導予升降陛戺别
識掖闥觀闕名額指目班行誰某隆殺疏數其所宜施
予德之間以爲言輒蹙額曰吾先南城也且今相距幾
何哉而乃自爲異邪居既久備見大老皆耆年勌勤諸
藩國册制外大蠻夷詔命將帥行師璽書除拜封章代
言檢就則以下之看詳彭文憲公每呼曰吳序班以爲
何如對曰得則公曰以是頒出或覆視之曰吳序班手
書乎欣欣然頷之而巳修文華大訓宋元資治通鑑公
必引以自助及修憲宗實錄丘文莊公喜得之日引之
與語如公引者錄成遷翰林院典籍喜謂玘曰天順初
嘗有官此者舞其柄以窘府部幕司至不能一朝居府
部羣公出怨言懲是顧用頽墮者至今若尸寄然事遂
弛今吾酌厥中存體要耳既而幕司果羣聚驚語慮罹
謫譴咸以爲憂居數月覺無苦又咸以爲善文淵閣藏
書數萬卷標目亦數帙或問之矢口縷縷如注先是館
寮一人假考訂私丐史冊擬竄易其先世之穢未成覺
之乃赧銜至骨則設譎間于炎炎者曰典籍扃鑰在其
手恣取巳好入其室左右希合左騐之乃乘在告諷吏
部貶爲義烏主簿而丐史者遂栩栩快其志鉞泣曰不
知也玘又曰弘治初致郊齋羣屬咸集院予二人入夜
語于奥時張宫保言事忤仇黜南部語次及而冤之不
虞張仇遍置偵偵白仇仇怒遹起大獄意置二人予幸
脫而而翁亦乃困至是今已矣鉞遂拜且泣玘亦泣鉞
出状發之與考其世得諱庭桂曰吾父曾祖也來自南
城者也得諱日昇曰吾父祖也贈順天治中者也得諱
衡與氏曰吾父父母也自治中至山東參議而封宜人
也先諶氏繼趙氏曰吾母也而趙則吾鉞鎬錫所自出
也鎬生浩再生演吾父孫纔二人也又拜且泣曰惟諾
銘吾决以歲十月日葬某原嗚呼逸人名孜字景賢與
其六書古近體詩天下人能知之其所自立亦可曰天
下人知之乎其身則仕而其性則逸也否則惡止于是
哉而亦惡取斯困哉古士有易名如曰逸人庶幾來世
有考銘曰吾惡乎悲逸人乎人之大賢與誰不巳與而
誰則爲之所人之不賢與無乎其自取而誰非巳忤其
命也與噫夫如是而能不失其故吾又奚之而銘其墓
安千戸墓銘(羅玘)
景泰初額森未即悔禍南土弄兵之戎所在蠭起一二
奔命之臣乘時觀望多其身圖由是姦伏于肘腋間莫
可擿拔景皇帝赫然震怒恐有以戚我上皇遂嚴偵探
之柄拔錦衣羣校置之東厰使之入微擣深不以時達
時則有若安君諱順字子和者尤傑然夐出君汝之新
蔡人幼侍其世父整于京整錦衣總旗也老以君代至
是以才見使用事然其童年播遷東西浮寓以身薪水
無隙以學而心獨恨且無攸適從則惟遇僧梵于市亦
梵瞽說于途亦說久乃口通佛書諸多傳竒野史後亦
厭棄惟喜人讀書從旁聽之輒能成誦積至儒生所恒
習者張口縷縷而出間能辨析疑義至史傳所紀即斷
曰此治朝也或矍然曰此政失當亂若真能了了者其
實手眼漠如也性無鏃礪之鑿事必流其真誠心寡蓋
覆不主嫌疑凡關涉政治大體即貴幸勲戚麗于憲度
不避苟曖昧非其辜雖上意叵測必以身任之一時姦
人飛竒反間嫁禍于人者皆見沮塞歛手避去坊市惡
少年相語必曰母嬰安順威寧伯王公爲御史時晨入
闕吏紿其家金器匿娼家不得公以語君吏聞君至股
栗舉其槖伏辜扶風人趙才興從貴將久無功怨望誘
妖僧以星炁煽人刑牲誓天朝陽門空舍中約旦夕變
有詔覘之同事二三不即發君曰厝火必焚焚而沃之
晚也捕之得其事状并黨磔于市閱月蔚人吳伯通與
其黨余郭福亦謀踵才興之爲者亦皆墮于君手故未
期連受賞自試戈戟司百戶至真百戸皇上復辟奉迎
乘輿多見任使會朝廷入廷議以君九擒劇盜功最多
授副千戶先皇帝即位初妖人趙春隂部署僞將僞擬
國號于滄瀛間灤河竝邊謀誘虜入其盜曰王成玉曰
李端曰傅洞淵匿機誑脅民洶洶且走且惑君以次擒
之以獻進今官享榮三十餘年階武德將軍封妻張氏
宜人贈父齊如其官母程氏如其妻皆是功也初君念
職禁近母老新蔡不得朝夕侍迎之京竟食君禄以壽
終躬歸其喪合父窆人以爲孝仕不仕少有知者皆聞
君名尤爲内相劉文和公所竒見于文焉弘治八年年
九十十二月十六日辛酉卒子賢蚤卒嗣副千戶者也
寧入粟爲郎視七品亦卒泰以戰功官錦衣百戶孫璲
瑜璽瑁瑋璽嗣賢官今爲百戶女宋通妻也明年正月
十八日葬大興縣東湖社豐臺村墓與張宜人合然宜
人之窆巳九年矣其幽堂宜有銘來屬翰林院編修羅
玘玘與御史潘楷友楷妻通之女君之甥也楷言其世
與貫而巳君之爲人有不待言者銘曰
執威弗威國威在斯炎石及玉而豈可爲蠧既糞木衆
亦灼鑚毒其初生木乃得完是惟安侯克遇三帝秘密
爪牙耳目攸寄侯率其性暗與道俱蹈是二美史有可
書大都之郊此維高丘有石誌幽是曰安侯
都豫軒墓誌(羅玘)
封都水主事八十三翁號豫軒姓都氏諱印字維明姑
蘇閶門南濠人蘇之地最天下以閶門閶門以南濠南
濠以都尉諸氏都尤以節槩傳高廟初文信至能當婦
翁殊死特貸之生彦容作月樓濠上顯名當時得尉氏
妻之人謂連綿呼兆當有竒嗣翁生異質天成目數行
俱下十二三能賦詩鼓琴日陪諸老宿杖屨爲適長遂
酣飫超越太異度非支離陸沈莫救敗然苦蘇故吳會
易聲張曰吾以淺示之乃挾易詩禮三經從鄉業舉子
者游幸一不利即諉曰難如是棄去去就里塾集羣蒙
訓聲律高門大姓爭招致悔曰是謂畏影而逃日中可
乎又謝去以醫浮湛閭里或少露芒穎巳病如掇萌然
旬日喧騰神之詭曰古方偶中爾隂自擲餌劑掉手詈
曰乃幾敗吾事遇爲道士說者過境喜乃便旋與之周
游講說服食卦炁支吾歲年至子穆登進士官都水賜
封乞南得武庫便養欣然來就曰吾今脫蘇吾知免矣
居二年以正德三年六月十八日卒配姚氏繼朱氏俱
贈安人穆穗其子元翁次翁其孫祖齡其曾孫女二人
谷源茹喆其壻卒之日穆當考先入闕也穆歸諏十二
月扶葬縣薦福山泣謂玘曰子知吾翁吾翁須子銘於
乎玘忍辭知翁哉昔頻道吳下人言翁居室極奥窔隣
竝婚媾無一飯過逢乞貸泉布日湧出至落莫不悔穆
既用世差變易終以咈教愠之其泓涵溔淼障窒牢密
及間爲籕隸罨畫暨諸小藝臻妍逞妙蓋渗溜滴瀝有
不能盡秘者若占辭前知則又自負神授也是夏五月
戊年晨興卦之遇損之睽占曰立土頽淵三年暵其田
二女號轅鬼車其前赤古下然厥載用顛擲地呼穗曰
吾其巳矣乎其速以吾木來六月大暑灼地不可耐得
寝疾昏弗辨物藥食咽入懵然已夘日中忽作坐無苦
也呼蜜孫以蜜進呼茗孫以茗進咽之如是不火食者
七日甲申僕自蘇來入報未至遂呼具盤盤具入浴浴
畢喜曰快哉吾其蟬蛻也目遂瞑豈道家者所謂蛻殼
解者歟所著三餘贅筆衛生家寶存于家銘曰
彼有風襮其憂憂藏此有潛伏其憂憂章亦各其志君
子考成卒謂藏之者臧
高君墓誌銘(徐渭)
君諱陞字進之其先江都人靖難師起五世祖觀音保
以從征轉徙遂來居紹之紫金里始官百戶後落秩總
旗三傳至賢有子五人其季名奉者娶謝氏生君與按
察經歷陽君爲人如出冶劍少即露鋒鍔師參議胡公
某某數睨以語人君時尚窶其伯父泰無子嘗提千金
産欲後君君謝去人竒之無何果以賈數致千金歸則
跽進其尊人恣所以既乂澤其宗連若窶舊故必遍且
歲襲了不見厭倦時於是自家至燕齊數千里内皆知
高髯公孝友嗜義有古俠士風復善料有急輒投君益
爲營且費往往傾囊然至貴游或黠少年有所挾者欲
出其一銖於匭不得也晩尤好結賢豪文士與磨切事
一裁於義時召客把髯以談切齒不平風雨颯颯集座
中忠孝人遇災禍輒攬仇思有以快以故客燕一旦跨
驢度居庸馳保安把沈錦衣袂痛哭旅寓錦衣出匣中
猫睛睒睒若果核意以酬舊逋君笑曰沈大夫仕茌平
清豐時當吾賈道寸步耳吾不入取金今投窮邊萬里
雪没脛來取金耶擲不顧去大扺君所爲皆此類也君
敏絶數解文理其交我也實以文乃終不請乞一字人
怪之君曰辟諸山川挹其秀止耳何用採掇爲及繫君
每入餉我必日仄而唏以出噫豈亦有痛哭保安意耶
君殁之前三日其長子文明持君書來訣故今葬也諸
子來告日曰今隆慶之壬申閏二月之卄有八日告所
曰荻阜告銘曰先生幸銘之予以罪不可某君涕曰君
志也余亦遂涕以銘銘曰
馳雪塞哭霜臣擲狸睛眇蚨緡過我之日兮風伐木樸
兮&KR0554;爾兮孰
重修宋太師魏國丘文定公神道碑(薛憲章)
由里山在縣東南若干里有宋資政殿學士刑部尚書
同知樞密院事贈太師封魏國諡文定丘公墓在焉宋
既改物鞠爲灌莽樵牧朘削居民侵耕久矣其幾世孫
鼎居江西廣信之貴溪者以都御史督漕于淮爲書召
其族人其族弟載叔厚遣其子景文往焉至則惓惓以
太師墳墓爲念且圖度葺治未果也無幾何時會新天
子御極詔所在名臣賢士墳墓有毁廢者有司即時修
理仍復近民一丁使守之于是叔厚父子咸泣理于今
巡撫南畿都察院右副都御史福建王公得移檄下江
隂邑大夫任公適來知縣事覽檄慨然以修復爲任曰
此吾職分内事也矧詔旨丁寧若是遂出官帑銀若干
兩使景文領之仍委官董其事凡地之侵于民者歸焉
樹之杉檜繚之垣墉攻木攻石之工並手皆作作饗堂
十二楹華表石四輪焉奐焉行路歡喜又斥其餘作文
公坊坊舊在縣東門里第今改築安利橋下東門人曰
坊舊在此而築于彼吾人不得被道德之光矣後生小
子其何所觀感啟發吾實恥之則相率于官然業以就
不可更動遂相與出私錢市木植立坊故處此豈有爲
而爲之於乎休哉公諱崈字宗卿世家江隂以進士起
家隆慶中歷仕三宗致位樞府謇謇諤諤爲一代偉人
自公之薨迄今凡一萬六千九百幾甲子矣盛德大業
載在方冊照耀後世至于墳墓亦被光寵有道之澤何
其深且長哉當公之補外也韓侂胄方用事與有力焉
想其一時氣燄當何如既抵法天下後世至不欲道其
名字其墟墓所在不知至今無恙否乎借其幸而猶存
欲其愛護封植于百年之後如公之墓得乎傳曰人無
所不至惟天不容僞豈不信然耶始天子下詔愚夫鄙
人不知聖天子微意所在以爲蠲逋賦省徭役誠當惟
修墓事所不省嗟夫武王克商天下事所當爲者何限
乃獨汲汲求比干墓封之其故可知矣是豈特褒表功
德與慰其後之人蓋旌别淑慝彰善癉惡其道固然史
著孝宗嘗使范成大使金祈陵寢公言泛使無益徒驕
敵人上怒曰卿家墳墓爲人所據亦須理索否公對曰
臣但能訴不能請識者韙之今公墓爲人所據而叔厚
父子能訴復之可謂能用公言異日可以見公地下矣
初景文持其家乘以父命來俾書其事余辭焉小子何
足以知公至于再三請益力遂拜手稽首而著其大都
如此公之事功在國史文章在集錄世次在譜系此不
復著系之銘曰
惟宋太師丘姓崈名匡辟三朝歷孝光寧時方弗靖金
鉄鏦錚有寇在垣跳梁憑陵偷者主和縻費金繒夸者
主戰踊躍用兵公當是時持重老成不求勇功不求知
名曰毋屢盟曰毋遽爭以全取勝以重取輕勿以惡名
寧用參苓凡所蓄積方及施行憸人撓之噂沓背憎公
白天子幡然歸耕所以志士至今拊膺邦人小子惟公
典刑惟公典刑式勒斯銘
孫見山墓銘(許相卿)
監察御史孫君葬其父見山徵君于盈山南麓嶽神祠
之左述徵君世行而來謁余書其墓石曰徵君諱鸞字
鳴遠其先富春人粤自漢季孫氏國吳傳四世六十餘
年胄裔布于湖南江左根盤蔓延矣富春迺孫氏所肇
迹云徵君常自言相傳裔出長沙桓王策之後遠莫究
其緒來籍海寧也亦莫記其世其始有徵者曰富一提
領春春嘗問學於包心齋氏包選春諸生中以壻其子
春生以敬以敬生文達文達生裕裕生煜煜生禋是稱
遺安配董氏祝氏徵君父母也徵君而上八世家黃灣
黃灣遠都市瀕瀉滷地亢土瘠無水泉林藪之饒百穀
桑麻率仰澤于天以殖農圃盡瘁三時高秋旬日不雨
則嘉種稿無遺穗而艾蕭藜藋芃芃彌望壟畦間以故
呰窳偷生鮮積聚而多貧豪有力者居停鹽盬廢著鬻
財機巧乾没以與上爭利頑弱無能爲計則交通海賈
屏匿幽隠爲之駔儈以私竒羨官爲峻法苛禁姦利相
告日聞徵君於是喟然嘆曰吾聞本富厚生蠶穀是巳
將如吾地何乃如鄉習雖子本纖銳而贏得過當然謂
姦富抵禁亡命有家如寄謀其左矣孰與教吾子以大
吾家乎御史時方嶄然見頭角徵君則爲訪明師友市
經藝諸籍趣辦資糧裘葛厞屨簦笈及凡装需縦使游
學而時課督淬厲之歲無幾何御史以嘉靖丁酉名鄉
薦戊戌舉進士至今官列侍從司風紀便道過家旆旌
騶駟呵呼導從塞塗盈門御史豸繡登堂稱觴爲父母
壽雍容閒雅甚都鄉人士以爲寵諸父兄乃後漸舍故
習而延經師課子弟以徵君父子故徵君晩以子貴益
閒無事時出嬉游巷陌讌集里社從故親知農談情話
坦坦夷夷不矜重改其舊人多愛譽以爲美談徵君年
五十九卒以嘉靖某年月日葬以某年月日娶許氏子
二長御史喬其季高也女二孫男四狀述徵君孝友庸
行可稱者不一予特取其卓見不淪于習者著之銘曰
帶海負山墓於是間風氣盤旋庇爾子孫於千萬年
劉紹卿墓表(陸粲)
紹卿自太學生得按察司經歷銓注雲南先是余以給
事中言事調貴州都勻驛丞雲貴接壤皆古西南夷地
貴州地尤瘠惡非人所居余行數月乃至境上屬盛夏
暑雨所經由皆大山長坂下上勞憊盡日道無行人俄
有騎而自後至者紹卿也與俱憩坐林樾間語相勞苦
仰視山兩崖斗絶數百千丈色如積鐵霧氣浡浡起山
巔虎跡交錯道上紹卿憮然不樂余顧笑曰子悔來耶
丈夫不經此當何由知艱難子行矣紹卿亦笑且頷之
上馬去余至都勻會驛舍久廢僦居平越平越者雲貴
往來孔道也諸自雲南來者時時傳說有新官劉經歷
者彊執不受請託蠻酋武官放恣淫虐不畏大官府獨
難劉經歷耳余聞之良喜自余去平越及歸吳中三四
年間與紹卿不相聞既而紹卿上計京師撫按者署其
考爲諸幕官最當遷秩矣迺有飛語聞吏部於是以不
謹罷則聞有按察官以細故相望實隂中之云紹卿自
失官家居十餘年病卒卒後若干月且葬其子瑊詣余
泣請表墓余許諾因爲道往時事曰吾知若父久矣忍
無以慰其死哉紹卿諱遠先世家臨江國朝有編戍蘇
衛者今爲蘇人自其從祖父刑部尚書與清始起進士
至大官父佃母陳氏紹卿生有至性十四喪父執喪循
禮而力學工書事母以孝聞在雲南涖政明决上官才
之事多倚成焉所平反疑獄甚多土官楊訓殺人帥府
桀黠奴高壁亦坐事當謫戍兩人要重貨投之不納卒
案致如律千戶胡學詩戕其妻行賕要人脫罪一詢得
實狀論死王髯者圉奪殺人道中郡吏名捕之一兵官
子亦姓王而髯疑懼自髠爲吏所錄既誣服成獄矣紹
卿往覆按立得殺人者而出兵官子歲饑視督平糶計
會詳密而賦授必均民以不殍死閱視迤東庾積姦蠧
爲清他所建易尚多不悉紀令仕職差久其功緒當益
有可觀者顧僅逾一考輒以晻昧之過去談者惜之或
曰紹卿平生剛急少醖藉用此觸忤貴人卒見廢退斯
自取之也非耶余謂不然夫仕在不失已耳乃禍福則
有不可知者昌黎公曰祗繫其逢不繫巧愚信矣今世
仕者或工於語言日蒲伏公卿戶下拜起候望顔色然
其人固自有利不利利則躐取華要不利則亦放棄流
落死耳要之榮達有定分非必以諂傲爲通塞也如紹
卿雖骯&KR1507;食貧以終亦何恨哉亦何恨哉紹卿之卒以
嘉靖丙午四月九日年五十二其葬處曰靈巖鄉桃花
塢室人郭氏余族姑之夫之女也一子即瑊吳縣學生
秀敏有文世其家
董隠君墓表(何良俊)
董隠君者名懷字世德别號三岡居士董氏上海之望
族也蓋其先世已自雄長里中至御史公而益大御史
公生子六其五即隠君隠君生甫冠御史公謝世隠君
能自奮嘗授經於同郡宋檜雪先生所檜雪名瑛罷工
部郎家居經學專門四方從游者丙舍常滿隠君學二
年許不肯竟學檜雪公見隠君資性秀穎歸隠君女勸
隠君竟學隠君遂竟學學既成一再試於有司不利輒
棄去嘆曰吾兄既巳用之於國吾欲施于家遂不復試
檜雪公前歸隠君女曰宋孺人者佐隠君理家政檜雪
公有家範雖女子皆能誦說典訓知古女婦賢孝故實
習女工下至烹餁皆有準式故隠君夫婦事謝太宜人
常得其懽隠君兄弟五人三仲皆游宦伯季相繼夭死
獨隠君在太宜人側隠君與宋孺人旦夕視寒煖之宜
撫摩疴癢有一魚一肉宋孺人持作羹躬調劑甘旨必
宜適與隠君捧持進太宜人太宜人老逾懽忘其三子
在外三子亦得專意守官無内顧憂皆隠君力也隠君
持門戶起家家漸裕然一由力本人有假貸責索通以
情不盡法暴横與里巷人處和易率直人樂與之親不
知其爲勢門也隠君急然諾慷慨任義親舊有匱乏者
時加賑贍雖數至無勌色里中馮熙者年九十病痿隠
君月出廪給之郡中有戚公韶以能詩有聲縉紳間隠
居雅與游及死家甚貧隠君爲具棺斂皆從厚親撫其
喪以歸晚年欲出田立義塜以息火葬又以賦役煩苦
欲買田儲粟助其經費將上書撫巡行之後格於異議
不果至今人猶惜之隠君三兄從宦者皆爲經理其家
事從次第歸老隠君以全産付之毫髮不自私有過責
隠君者曲意承順終不至失懽隠君於大理公最厚善
大理公歸時年已五十餘與隠君同處二十年每日必
共食非旦暮不至私舍大理公好賢隠君常延致郡中
名士相與琴奕觴詠酬倡竟日客退則探養魚種樹書
疏渠藝竹備林泉之致兄弟徜徉其間間取彛鼎圖史
摩挲賞玩共陶暮年家之有無與歲事登耗相與共之
不問爾汝故人以爲隠君獨私厚大理公不然亦其同
好恊趣也大理公苦無子後有子宜陽甫冠而大理公
卒宜陽有文能自立所交皆江左賢俊隠君贊成其業
功居多隠君亦累不育末始舉子光裕讀書能世隠君
家與宜陽後先相望以起則天之報隠君者宜然也隠
君殁之十四年爲嘉靖丙辰墓道之石尚闕而不書光
裕再拜以請良俊乃爲論著其大者如此隠君細行可
述者甚多具奉化令徐先生墓誌語中
史氏走何良俊曰東海有三岡身者余家並之以居自
海上北達于黃浦隠君家在焉相望一舍所隠君之澤
沾潤數里里中人有德隠君者時時來道之若隠君孝
友細瑣之事外人不得而知者則余女弟爲董氏婦每
一歸省輒爲余誦說其詳又余家先府君好賢能得客
四方客有道隠君所來者必過先府君或造先府君者
亦必過隠君余爲童子時從旁竊聽之每客至語及隠
君客盡傾故余所述隠君事皆實不虚余交隠君子光
裕光裕曰先隠君有高世之行三法得表于世夫所謂
高世之行如前所指者是也然是三者前輩尋常有之
不甚爲竒節迺今俗漸漓矣故有毁人之兄遺以一疋
縑訾人之父投以一束素其子弟欣然納之吐欵恐不
盡出財物貸親故厚息取償計必得然籍數家之産僅
以供妻孥一夕之歡耳有賢士挾一冊持一藝造之閽
者謝去不速必加譙呵一富者在門沾沾喜出肅唯諾
猶顧侍者曰得毋少需客否客得毋色動否厚設否客
去猶蹴蹴不自安此事在縉紳間尤甚由隠君視之即
謂之高世之行非耶然此風其所由來者漸矣郡大夫
有斯世之責者讀其文其尚軾隠君之墓見者必曰隐
君之行如此一布衣且死猶爲郡大夫所禮孰謂爲善
無效耶則斯世尚庶幾有敦哉
來君墓誌銘(許應元)
嘉靖丙申歲吏部最天下有治行吏五十人上名迹天
子請以爲從臣制可於是五十人皆徵入而丹陽令來
君名在選中既入拜兵部職方主事改禮部精膳居有
頃精膳主事臣汝賢昧死言臣幸以甲科待罪縣令爲
陛下護元元無狀陛下不以臣能薄拔擢郎署臣志分
榮矣而臣不幸有犬馬疾不能朝夕門下汚省署臣不
勝大願願賜罷臣得近醫藥再望見闕庭願盡死力於
是天子哀憐之與告歸歸五日爲閏十二月朔日卒于
家年僅三十六爾嗚呼賈誼短折歐陽詹生李賀皆不
待終養死又何其不幸之軌一也造物者不常幸生才
幸生才而中道委棄不觀其成此又何也當正德末季
東南士習猥陋極矣經生不欲究明指歸踵悖馳舛幾
幸利禄文士則凑飣偶儷蜿孌蟺聯剽掇故藻以爲容
澤此猶不能涉靡曼之堂戶又焉覩爾雅深厚者哉來
君起童子華采振暴及壯乃益沈思術學探抉微眇自
六經先秦漢以來諸家言貫穿附離撿押其辭以肆其
文然後其爲道閎遠奥雅將與古作者同風而竟死矣
豈非天乎始君鄉舉及禮部試皆第二比當大對同對
生謂來子必高等巳而第三甲同進士出身士論稍譁
矣及當授官謂來子必京朝諸郎官然竟奉新知縣莫
誰何其然奉新江西陋邑也其俗獷鬭狠訟抵訐扲鍵
務必勝不勝則隂伺持上官短以責右巳無何依違之
不且立去君至批根其尤數人痛法繩之既而曰此豈
道化意邪其他固赤子于是開學館延進諸生爲指示
經法爲文章躬行如是而飭諸生歸以諷其父老子弟
父老子弟皆曰吾令良頗輯不爲非諸部使者大異之
薦上其能凡在奉新十月而調丹陽丹陽道衝兩都舟
車至西郭門日數十百縣令日出出河滸造請諸大夫
賢者磬折爲禮視供具徒隸一一口指授無失賓客意
久之歸縣中爲民均賦平爭訟調徭作不暇給矣又時
時延進學官諸生說經訓勸行如奉新時愈開廣館穀
諷誦不絶亦自其中心好樂之然巳罷甚竟積瘁嘔血
至不支云君居職廉歸時予親見其橐中不能十金所
至務爲民興利在奉新開下五鄉塘瀦水令田肥饒視
上鄉等在丹陽則濬練湖溉田田少旱患生平無所玩
好但嗜讀書自爲諸生至劇吏口未嘗廢稱說也雅游
自同年之雋與四方賢豪有名皆願交親之武進唐順
之閩中王慎中錢塘楊祐以道義文藝相取其樂善詡
詡推置自喜誠其中不能自解也觸情縱談不忌慮旁
後人亦以此忌之謗怒興矣且自古號稱賢者孰能免
多口哉彼於世齟齬其心誠有所合也豈弟君子無信
讒言夫惟君子而後無聽語曰蓋棺事迺定來子死至
不能爲斂而謂其去而受同列之餽金也安在哉安在
哉初君病甚應元省之涕泣執應元手曰余有心子知
之乃今巳乎遂卒二歲而應元爲論次其大節刻之墓
石系曰來君諱汝賢字子禹壬辰進士也其先世河南
鄢人系出宋龍圖學士之邵之邵孫時知紹興死而葬
蕭山遂爲蕭山人去紹興十一世而爲君高祖雍雍生
曾祖珪珪生祖昉昉生父東母孫氏配安人錢氏仁和
人也生二男二女二男長曰獻策次曰獻功二女長許
聘山隂胡芾後二歲未嫁死次許聘錢塘許暘孫應元
子也銘曰
與子游兮澤宮庶見君子兮其文有容嗟君子兮胡見
爾樹松兮與子游兮上國庶見君子兮其儀不忒嗟君
子兮胡見爾樹栢兮巋其窽中堅且好矣嗟君子兮遐
不壽矣噫
明文海卷四百七十
