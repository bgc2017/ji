明文海卷六十一餘姚黃宗羲編
奏疏十五
劾方從哲疏(孫慎行)
臣以待罪家居杜門七八年不敢一聞世事值皇祖皇
考相繼賓天勉隨諸臣匍匐哭臨哀號無地傳說紛紛
謂皇考速逝雖云夙疾寔緣醫人進藥不密一時形迹
可駭可疑覩邸報有鴻臚寺官李可灼進紅丸兩丸乃
原任大學士方從哲所進凡進御藥湏太醫院官呈方
并傳示天下藥咀片湏一一揀點明白恐致失誤可灼
非用藥官也丸不知何藥物皇考病證相宜與否又不
知何如而乃敢突然越職以進春秋許世子進藥于父
父卒世子自傷與弑不食死春秋尚不少假借直書許
世子弑君然則從哲宜何如處焉速劍自裁以謝皇考
義之上也闔門席藁以待司寇義之次也而乃宴然傲
然含吾支辯至滿朝攻可灼僅票回籍調理豈以已實
薦灼恐與同罪夫已可灼可愛而皇考反可忍乎又豈
以已實忠愛不知為罪夫許世子以死愛父尚不能自
明而從哲之愛皇考于何處明乎且我朝列聖賓天曾
有大臣薦藥事否乎臣以為縱無弑之心却有弑之事
欲辭弑之名益難免弑之寔寔錄中即忠愛深心欲為
君父隠諱不敢不直書云方從哲連進紅丸藥兩丸湏
臾上崩恐百口無以為天下萬世解矣且從哲所不能
解者非獨此也先是則有傳皇貴妃欲立皇后事夫祖
制未有以妃為后者古今亦未有帝崩立后者貴妃寵
幸數十年皇考英明絶未嘗有楚歌楚舞欷歔態即數
日彌留之際尚不能因緣徼倖而突傳此旨不知何因
觀禮部疏云内閣輔臣方從哲傳其言可味可思若非
禮部執爭諸科道力責貴戚而貴戚隨上章請免幾何
不誤立皇后貽禍宗廟社稷以受顧命元臣而視非常
大變若漫無主持一任可行可止事成則已操其重何
所不為即事不成亦已任其恩無所復忌此從哲不能
為天下萬世解者其事一也先是又有議上諡稱恭皇
帝事議諡旨雖下部然擬進者閣臣部不能主也夫宋
之恭端已係將亡衰主臣又考晉主降宋其亡也宋諡
為晉恭帝隋主降唐其亡也唐諡為隋恭帝周主降宋
其亡也宋諡為周恭帝以皇祖四十八年昇平天下平
緬平寧夏平倭平播功烈無前豈無他美懿可稱而下
比降王逋裔若非言官預糾便應如議以上天下何忍
傳稱皇上覧觀前史何忍為念豈真不學無術至此謬
盭寔乃詛呪君國等于弁髦此從哲不能為天下萬世
解者其事二也自後又有選侍欲垂簾聽政事夫選侍
在宫中何知前代有垂簾大變事即劉遜李進忠么魔
小䜿何遂膽大揚言言者以為遜進忠隔歲業偷珠寳
藏之從哲家此事曖昧從哲即未肯承認然以受顧命
元臣曾不聞慷慨一言若非九卿言官急請移宫選侍
一日得志皇上幾無駐足所高皇社稷將不血食可為
寒心聞彼時從哲濡遲不肯進科臣拉之以進請移宫
又不肯急請以為遲數日也無妨已又欲急退科臣擋
之以住大叱曰你豈做李家官喫李家飯如此光景豈
可堪聞任婦寺之縱横而特佐其焰忍冲主之&KR1150;杌而
不與其憂此從哲不能為天下萬世解者其事三也以
此三事例彼進藥此是非易了相臣所宜極擔當之事
一切苟且泄沓彼以利害叵測相臣所宜極慎重之事
無端勇猛嘗試夫進藥猶可自為忠愛而三事尚可自
為忠愛乎此又臣于從哲終始反覆深維不能為解者
也臣在禮言禮每舉一事其罪惡逆天萬無一可生之
路若在吏言吏罔上行私在兵言兵督戰悮國在刑言
刑縱情蔑法其敢于犯天下之大名義釀成社稷之大
禍患者章不啻公車滿臣亦不能悉數也即在禮言禮
亦就鼎革間一時事若其他罪惡逆天萬無一可生者
臣亦不敢深數也大都從哲挾私任術寡廉鮮恥有威
有力不以之奉公家而以之趨私門有智有謀不以之
捍外侮而以之戕國脉春秋無將漢法不道真無以過
凡此皆羣臣所極口急攻亮皇上素所痛心飲恨者也
然第退其人而不加之罪臣知皇上英明洞照神武淵
謀未嘗一日而忘也直以大寳初登羣情未定而從哲
又狙張多機傾嚇中外皇上雖有除兇雪恥之思正在
含垢匿瑕之際羣臣雖有借劍攀裾之義不無憑城倚
社之虞今亮隂將終大禮畢就宫闈寧謐羣賢布列溥
天喁喁無不望皇上急討國賊臣惟癰疽不决後必大
潰積蠧不去終當極壞今正决疽去蠧時矣臣為是抱
憾已久夙宵不寧一承恩召便欲叩叫帝閽發憤畢誠
祗緣兩足廢裂跬步難前有懷至今臣覩皇上大孝閎
仁追蹤堯舜貴妃選侍優待各得可謂仁至義盡無容
言矣惟是從哲貰而不問何以雪不共之仇慰皇祖皇
考于九天何以彰不軌之罰銷奸臣逆賊于異日伏乞
皇上大奮乾綱赫然振怒毋訪近習近習皆從哲所攀
援也毋拘忌諱忌諱即從哲所布置也立下臣章令九
卿科道從公詳議如臣言有當乞將從哲大正四放之
罰速嚴兩觀之誅并將李可灼嚴加拷問置之極刑如
臣一言無當即重治甘心焉臣知此疏一出身無處所
矣
明文海卷六十一
