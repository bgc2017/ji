明文海卷九十一餘姚黃宗羲編
論八
宗論上(羅洪先)
余嘗讀宋濮王典禮諸議乃知載籍之能惑人也當
是時言禮之臣類皆賢智其發明宗法與為後之義
亦可謂切至矣然攷其事不合揆其義未盡豈因襲
者其入久師承者其守專附和者其言辯卒無以自
解哉學者以其言本乎三禮之書又訂於伊川之疏
遂為百世不易至論而不復詳考其本末同異余恐
將來宗法之誤不特一濮王禮議也乃著論俟君子
斷焉
按宗法載在小記大傳其言曰君有合族之道族人不
得以其戚戚君位也蓋言諸侯絶宗不可與族人齒也
是諸侯以上無宗法可知矣又曰别子為祖繼别為宗
繼禰者為小宗宗其繼别子之所自出者百世不遷者
也宗其繼高祖者五世則遷者也蓋言宗法為公族卿
大夫設也諸侯之始封也有人民社稷之寄有朝覲聘
享祭祀省助之政勢不能自領其宗而公族無統國人
不可得而治也諸侯絶宗大夫不可得而祖也故設宗
法繫之别子者始封始徙之諸侯之嫡次子繼别者嫡
次子之世嫡也世嫡相傳廟祀别子百世不遷謂之大
宗大宗百世廟祀别子則聮屬别子之子孫亦百世而
不改宗者大故曰此大宗也繼禰者世嫡之弟及其次
子或嫡或庶者也生則從世嫡以祭没則其子禰之至
於五世則遷謂之小宗小宗祀禰則聮屬者止於禰之
子孫五世親盡祖遷於上宗易於下宗者小故曰此小
宗也是皆自始封諸侯言之者也又曰有小宗而無大
宗有大宗而無小宗有無宗亦莫之宗者公子是也公
子有宗道公子之子其為士大夫之庶者宗其士大夫
之嫡者公子之宗道也蓋言諸侯之嫡世居君位而世
世又有嫡庶次子所謂公子也公子不比於始祖之别
子為祖無二統也一君必立一宗使領羣公子及公孫
而其宗亦有大小焉宗其嫡者為大宗宗其庶者為小
宗大宗小宗皆五世而遷者也有嫡無庶則宗嫡是謂
有大宗而無小宗有庶無嫡則宗庶是謂有小宗而無
大宗嫡庶惟一是謂有無宗而亦莫之宗嫡庶惟一者
無羣公子也已無宗亦莫為人宗多嫡與庶即所謂以
其庶宗其嫡乃公子宗法之正也是皆自繼世諸侯言
之者也宗法盡於此則知庶人以下無宗法又可知矣
蓋天子諸侯者統大夫者也非五宗之謂也庶人者統
於人者也比閭族黨之謂也刑不上大夫而後豫制之
以禮故曰宗法為公族卿大夫設也古制廢貴賤殊勢
宗法不可復行矣世儒守陳言而不察時變乃比附曰
天子大宗也諸侯小宗也入繼大統者不得顧私親此
為後之義也嗚呼易父子之名失君臣之義禮樂不興
刑罰失措其必由此也夫蓋其不詳考之過也禮喪服
斬衰為人後者子夏傳曰何以三年也受重者以尊服
服之蓋言受重大宗始有此名非大宗則無為人後者
也又曰如何而可謂之後同宗則可言惟慎所擇不必
其親者也又曰如何而可以為人後支子則可則知不
奪人之宗以承重也又曰為所後之祖父母父母妻之父
母昆弟昆弟之子若子言若子明重情不可以二也又
曰為人後者為之子申若子之義所謂推類至義之盡
也齊衰曰為人後者為其父母報傳曰何以期不二斬
也特重大宗者降所尊也又曰尊者尊統於上卑者尊
統於下大宗者尊之統也大宗者收族者也蓋言尊統
於上君也宗子收族統於下有君之道焉比君之義故
降服降其服不没父母之名恩與義兩得者也又曰為
人後者孰後後大宗也蓋懼昧為後之義亂父子之服
故申言以别之是知為後止於大宗無二後也小記曰
庶子不祭殤與無後者殤與無後者從祖祔食無後者
有祔則知小宗雖無後可也凡一封君大宗一而小宗
四大宗之主一而四宗之主不知凡幾必大宗而始成
此服則知非為後者其服不必皆斬而降者不必皆不
杖期也必為後而後降則知天子諸侯之與庶人不可
以類推也明矣是何也天子諸侯無降服則知無為後
者也天子諸侯之禮也有子則繼無子則及故公子各
有大小宗而不比於别子之祖其死也公子祔於公子
而不各為廟蓋以序或相及必至奪宗故也故當其及
也即公子之長子亦當承之何必拘於支子乎其不及
也則雖庶不得以干嫡何至擇於同宗乎不著其服者
臣於君服必斬不問其序而皆以先君之道終焉則魯
之閔僖是也夫閔僖以弟傳兄諸侯也而其禮已若父
子况為伯叔姪者哉又况為天子者哉蓋其統不止於
公族故其義亦不止於為後義有所重則禮有所加不
敢以卑者之辭名之所謂尊者尊統於上是也庶人無
為後則又其微也先王之為政也鰥寡孤獨有養而死
徙無出鄉禮不下庶人其喪也人得而主之所謂擇之
五服之内擇之前後家東西家或其里尹主之是也故
曰喪有無後無無主有主則不必後此聖人之責實也
故天子諸侯之後也皆不比於大宗強以大宗推之持
重比於爲君而父母降服比於族人之不敢以戚也止
矣族人不敢戚君君未始即没其名而今之為後者遽
改父母之名其義也何居且擇後於同宗亦必皆伯叔
姪也禮曰族人以支子後大宗是亦將以族人之名稱
父母乎稱以族人而服以齊衰恐聖人之裁禮不如是
之舛且背也此亦不詳考之故也
宗論中(羅洪先)
大宗有為後而小宗無後何也按禮大宗子之喪也五
服之内親者月算如邦人月算者服之月數也邦人五
服之外者也宗子及母與妻之喪丈夫婦人皆齊衰三
月其親者月數從五服制服從邦人是自三月至於期
合親疎而皆以齊衰服之雖大夫之期不敢降焉何其
尊也庶人為國君畿内之民為天子齊衰三月而己邦
人服宗子無少殺焉何哉以宗子有君道故比其義也
何為義尊統是也天子國君統世人世人非此統不治
故謂之世統世統者尊無上前所謂尊者尊統於上是
也宗子統宗人宗人非此統不治故謂之宗統宗統者
尊亦無上前所謂卑者尊統於下是也小宗子之喪也
父為之三年曰繼吾祖也丈夫婦人之為小宗各如其
親之服非獨避大宗也其統小義故微也故大宗立後
所以收族也收族所以尊祖也尊祖者不敢以先祖之
遺逮於刑戮故抗宗法治之尊祖故敬宗敬宗故為所
後尊服齊衰加而斬三月進於三年尊之至也族人有
支子不敢得而私焉曰是吾先祖之所託非吾所獨尊
也有宗而後族可收宗廟可嚴是吾考吾祖吾曾吾高
皆從此而有託吾何愛焉故為人後者不言所後父雷
氏之言曰其所後或祖或曾或高未可豫定故闕之也
嗚呼似矣而未盡也為後者獨為彼乎哉盖其祖也為
其祖故所後不得以為子而己亦不得斬其父是乃至
公之心聖人所自裁者也小宗無為後也勢也祖遷於
上宗易於下五世易無復續矣其族統於大宗而其親
分於四宗喪主於其親祭祔於其祖又何後之有其為
大夫士者則為之置後置後者暫假以行大夫士之禮
蓋主其喪者也其無爵也男主同姓女主異姓則皆其
親也其廟也繼高者絶繼曾者得主之矣繼曾者絶繼
祖者得主之矣繼祖者絶繼禰者得主之矣繼禰者祔
祖繼祖者祔曾繼曾者祔高則皆其祖也舍是而必於
為後則是專其貨財處其宫室而以為己私有識者必
所深恥而不為而庶子昆弟之旁親無頼者皆可覬覦
而幸其禍及是開自私之端聖人所必禁也而可以為
訓哉故曰小宗無後者當絶非聖人之忍也勢也天子
諸侯不言後則又其重者也天子者奉天命以臨天下
諸侯者稟天子命而致之國人故繼天而為子者謂之
天子諸侯尊王而為之臣則皆王臣非祖所獨專者也
故曰公子之公孫有封為國君者則世世祖是人也不
祖公子夫公孫非自絶於公子也以其有所稟命非公
子所獨專也故封君之子臣昆弟封君之孫臣諸父昆
弟言稟命之重無弗斬焉者也周之郊也以稷配而明
堂以文王不專於祖父何也以其奉天故先尊而後親
也故曰我其夙夜畏天之威于時保之保有天命而後
先祖之祀可以無墜此天子之所守也故崩薨者有世
及而無為後踐祚者無尊卑而稱先君大宗之後必擇
支子固不奪人之宗又以肖賢也先君之繼必順統序
固不逆天之倫亦以防亂也此其說不可得而同者也
宗子殤而死庶子弗為後盖代其宗不成其廟也非殤則
擇之族人故宗子之後無兄弟及兄弟是殤之矣而天子
諸侯有世有及是豈以殤事先君乎此其說不可得而
通者也事以先君則先君后夫人無弗斬焉者矣事先
君之祖父母父母昆弟無弗若子焉者矣事之若子而
弗稱子不敢以私昵辱先君先君之義重於父也己之
父母享其尊養而不易其封受之先君非己所獨專也
故曰幼不誄長賤不誄貴又曰父為士子為大夫葬以
士祭以大夫何不以大夫葬也重先君之命不忍死其
親也其或重私恩致殷禮則亦不可瀆於廟不可齒於
先君之親此會通之宜禮雖不言可以義起矣自夫昧
於宗統者既陷君於奪親昧於世統者復陷君以干正
使聖人制禮曲折之詳皆為固僻難繼之說則世儒之
陋載籍之繁啓之也傳曰罪多而刑五喪多而服五上
附下附列也嗚呼彼固附於上下矣而卒以陷君則又
何說哉故曰禮儀三百威儀三千待其人而後行
宗論下(羅洪先)
宗法不可行於今者有三封建不復舉學校不復修井
田不復制其不可行者勢也古者風氣醇穆靈哲彙生
故聖人之立極也必分土置牧以共天位而封建之典
行焉是故諸侯世其國别子世大夫於是立三廟設壇
墠得于祫祭有圭田食有采邑有家老以治其事有僕
園臺輿以供其役夫物備而後禮嚴禮嚴而後義立義
立而後勢行勢行而後法可盡故名之宗子而族人莫
不聽焉期功以下莫敢戚焉此名實之應者也今之大
夫起於白屋非有尺寸之藉也載符而出受代而旋非
有定位可以長子孫也致其事即食其力非有體貌之
隆於族類也故紈袴之後同於隸厮至不自給則轉徙
而流亡其或懷賄敗官又皆怙惡汙俗其身之不自淑
而又遑恤其他此其不可行者一也畢命曰世禄之家
鮮克由禮敝化奢麗萬世同流蓋自成周之時有然其
不至陵蕩者維持之素耳是故師氏正其行保氏授其
文成均養其和司諫考其過司馬正其射不幸而族人
罹刑王曰宥者三有司曰辟者三而卒致於甸人此豫
道諭而防禁之故其教易尊而後爵可命也及其風俗
既成耳目不雜則蒸漬優游餘韻不殄雖以春秋之衰
僭亂己極而名卿大夫國不乏人如魯之孟獻晉之子
犯齊之平仲鄭之子産秦之蹇叔吳之季札楚之叔敖
何易哉是皆禮教之效也漢承秦制郡縣破滅世家二
千石皆以鋤治強宗豪右為政又懼其勢未易解也遷
其宗於近郊以離貳之於是景屈諸田之族皆為關内
編氓不得復纘其世業其後經術盛而禮教衰功利熾
而爭奪起淮南七國連從以畔而功臣得封侯者不數
傳以罪惡國除此皆奉朝請天子所親治猶且爾况令
其分土得專制哉此其不可行者二也夫人之為惡非
必其性成也要亦有以驅之矣古之選士不於商賈為
所計卑而所存者薄志分則業不精力劬則慮不遠故
為善者貴有賴也三代之制必有夫田分業定衣食足
然後責其不肖雖有非僻之心不敢肆矣夫饔飱不至
父子不能保其親况衆人乎是故行劫起於攘伐攘伐
起於聚積聚積起於慮不足無不足則亂國之民可使
由禮今士夫非不尊也象魏憲典非不異也榜掠笞黥
刀錐刳剔之器非不慘且毒也卒不能使游食者外無
異謀乃欲假服制聮親屬抗宗法以復古道豈不謬哉
此其不可行者三也於勢稍順而分得為者惟藩封與
勲戚近之然所存者勢而己非其要也將欲維持族類
以附於小宗其為說亦有三尊尊老老賢賢惟所遇焉
斯可也視其族行輩長者得主之斯尊尊矣無己行卑
而年高者得主之斯老老矣無己而德誼足稱年行雖
卑亦得主之斯賢賢矣此宗法之變也宗法變為後之
義亦變孟子曰天之生物也使之一本世儒兩考之嫌
必是之取矣雖然得其常則父母一不得其常則父三
而母八獨兩考哉彼其實固未變也詩曰拊我畜我長
我育我顧我復我出入腹我蓋言恩也是故一者指所
生而言實之謂也變者指其恩而言情之謂也情有變
實不可變斯固物之一本民之宜也禮斬衰曰慈母何
也子夏曰妾之無子妾子之無母者父命妾曰女以為
子命子曰女以為母生養之死葬之皆得如母貴父命
也是故慈母之名本於父命非其生之謂也情也無子
而後人之子其父母命之所後者幼而畜之若子然將
不得比附矣乎附其列矣其於所後雖父母名之可也
此載之律令聖人所不違也既死而人謂之後比於置
後執其喪奉其祭事其親屬而不得以父母名之則猶
行古之道可也今之民散久矣各私所有而莫與相謀
惟有後則攘伐之奸不作斯固所謂民之宜也與民宜
之聖人亦安得而違之嗚呼此古今之辨也
立後論上(田汝成)
立後之禮先王起之以存宗後世沿之以定亂蓋先王
明倫之教莫大於嚴父嚴父故尊祖尊祖故敬宗敬宗
之義與禘祭同道幽深玄遠非仁孝者不足以知之故
禮曰别子為祖繼别為宗繼禰者為小宗繼别之子是
為大宗百世不遷者也上以承祖廟下以收族屬猶木
之有本也没而無子則族人推其支子之倫叙相當者
為之後而奉之使廟祀有主而族屬有依故禮曰為人
後者孰後後大宗也大宗不可絶故族人以支子後大
宗非大宗而立後者古未有也蓋有之矣或者以義舉
之乎於禮未之有載也後世宗法廢而姓氏亂胤系無
考人但私其近親以相敦附其下仁讓陵夷而參商並
起雖同胞屬裏之戚亦有别籍異居者没而無子則魂
魄無所依産業無所屬攘奪乘之而悖叛作故王者立
法取上古存宗之意而著為律令凡異居無後者則近
親推其支子之倫叙相當者為之後而主之幽以慰死
者而明以養生者所以弭禍亂而敦彛倫也然則立後
有二義矣一曰大宗一曰昆弟之異居者在上古則如
此在後世則如彼要之存宗之義公也禮也定亂之義
私也法也禮以明人倫法以待末世夫立後者將以抑
人本生之愛而他屬之非人情所樂與也必甚不得己
而後為之假令身為繼别之子死矣有母弟存焉即可
以承小宗不必取子於弟以續之而後謂之繼禰也身
為同居死矣其父儼然臨之有母弟存焉則死者之主
自祔祭不必取子於弟以續之令别為一廟也故凡言
無後者必其咸無而其父又或先世或雖存而耋矣無
可望矣然後取諸旁枝以續之非甚不得己不舉也近
世立後之義不明而泥於其說不究大宗小宗之禮同
居異居之法一父數子一有短折即割兄弟之子以子
之名為立後何其狃聞見而昧本始也甚者惑於為人
後者為之子而曰為人後者不得顧其私親謂所後曰
父母謂本生曰伯叔父母嗚呼父子天性也而可以假
借為哉在禮為人後者服斬衰三年為其父母期是易
服以明大宗則有之矣易父母之名以為親於禮未之
有也故禮曰為所後者何以三年也受重者必以尊服
服之為其父母何以期年也不二斬也何以不二斬也
特重於大宗降其小宗也是知古者立後之禮專在大
宗大宗者合族之所公重也受重於斯人不得不以尊
服服之以尊服服之而不為降己親之服猶未足以明
所後者之為重也以尊服服之又為降已親之服然後
可以明所後者之為重而繼祖之道盡此先王制禮之
精意也故人道莫重於大宗亦莫重於父母大宗不可
絶者尊之也父母不可絶者親之也尊尊親親仁義並
行而不悖者若欲變易其名以為親是未深考夫禮也
在禮為人後者為所後者之祖父母父母妻之父母昆
弟昆弟之子若子者此其為服以義引之而親亦屬乎
彼是為所後者為之而非為己也為其父母期為其昆
弟大功為其姊妹適人者小功皆降本服一等者此其
為服以義壓之而其親仍屬乎吾是為己為之而非為
所後者也如欲強易父母之名以爲親使悉從所後者
以為屬也則古之後大宗者不必親昆弟之子矣凡同
宗之子皆可為之則固有大功小功昆弟之子者緦麻
袒免無服昆弟之子者使一從所後者以為屬則當一
從所後者以為服然未聞有為其父母為大功為小功
爲緦麻為袒免為無服者而一從期年是以知天性之
親先王未嘗割之使絶也故戴德王肅之疏有之為人
後者為其父母期居倚廬言語飲食與父在為母同其
異者不祥不禫雖除服猶心喪三年其制服之重如此
而乃欲易名以為親是未深考乎禮也故禮非從天降
也非從地出也即乎人心之安而己大宗雖重不可以
奪嫡以其受於本宗者亦重也支子非受重者也使受
重者後已宗非受重者後大宗可謂即乎人心而兩安
者矣然支子所以後大宗者為推其嚴父之心以尊祖
也廼今以尊祖之故而令不父其父豈先王立教之心
哉故禮曰為人後者為其父母報猶女子適人而為其
父母也報則降矣不二斬於舅姑矣而父母之名猶存
焉如使為人後者去父母之名而降其稱反女子適人
之不若也然則爲人後者於所後之親宜何稱曰在禮
有之顧學者未之察爾禮謂其伯父曰世父世者繼世
以尊租也如以昆弟之子後伯父叔父宜稱世父伯母
叔母稱世母於其没也稱世考世妣而已於所自出之
親宜何稱曰宜稱父母於其没也稱考妣而己夫稱世
考世妣而加其服主其祭所以明所尊也於本生而降
其服不敢與於祭仍稱考妣所以明所親也尊尊親親
並行而不悖而立後之義盡矣
立後論下(田汝成)
古稱為父後者非謂諸子皆可以為父後也必嫡子乃
足以當之嫡子者大宗小宗之統也身為小宗之嫡則
五服之親皆其所統故禮曰嫡子不得後大宗以支子
可也而漢初之詔猶云賜民為父後者加一級蓋嫡子
之謂也古稱立後者非謂昆弟無子者人人為之立後
也惟大宗乃舉之故禮曰大宗不可絶故族人以支子
後大宗非大宗而立後者蓋義舉也於禮未之有聞也
古稱為大宗後者非必親昆弟之子也有以從昆弟之
子後從世父者矣有以諸孫後祖者矣有以諸曾孫後
曾祖者矣有以諸元孫後高祖者矣故禮曰為人後者
斬衰三年不名所後為父者以所後不定難以豫著其
名也後世宗法不明而嫡子庶子皆稱父後立後之義
不明而同居異居昆弟之無子者皆為立後稱謂之義
不明而為人後者伯父叔父皆易為父而以孫後祖以
無服之孫後遠祖者禮既不行名亦不著非先王之本
旨矣雖然生今之世異居而無後則族之強無狀者或
將攘其所有而死者無所依歸故近世立嗣之法雖與
古昔殊科而弭禍亂以敦彛倫亦律令之所不廢也若
昆弟同居無子而有父母臨之又從而割昆弟之子以
為子則於禮無當矣廼今細民之家惟利其昆弟之無
後也不幸昆弟無後則汲汲焉分其支子以嗣之將以
併其所有是先王明倫之教反為薄俗婪利之資也予
家尊大夫小宗之適子也生伯兄暨予伯兄生二十六
年而夭予甚傷之又一年而予子崇蘅生予傷伯兄之
不禄而嫂氏之無聊也嘗曰是當後兄又一年而予季
弟生又十有一年而蘅之母夭屬纊之晨嘆曰蘅乎我
魂依汝以歆食也予甚患之然欲措語則重傷嫂氏之
心默默抱戚而蘅竟以斬衰喪其母又七年而嫂氏夭
屬纊之晨嘆曰蘅乎汝必後我食我訃至官在予復患
之惘然無以折衷也以其事兩請於尊大夫尊大夫艴
然賜之書曰嗟乎小子成胡為乎以明經舉進士哉在
禮立後者惟大宗有之予非大宗也適子不得後大宗
爾之子適子也别籍異居者不得不立後以定亂爾之
兄非異居者如此而漫云立後立後於禮何當况乎蘅
之母所誕惟蘅也抑蘅本生之愛以後人弗仁強嫡子
以後小宗非禮予譬則木矣一本而三枝一枝槁而二
枝茂未聞截茂枝之葼以接槁也且予儼然臨之而二
子競爽不為無後又何必割爾子以鼎立為三也禮不
云乎凡喪父在父為主雖子有妻子之喪亦父主之統
於尊也乂何必以爾子之為喪主也予既得書頓首受
命然猶懼邑人之弗察而訾予之薄德背信也故詳論
之以明予心之始末云爾
明文海卷九十一
