明文海卷十八餘姚黃宗羲編
賦十八
山川十
煮惠泉賦(徐獻忠)
叔毗遠遊來歸汲惠山泉一罌遺予東皋之上
予方静掩竹門消詳鶴夢奇事忽來逸思横發
乃乞新火煮而品之因述其槩授童子歸謝叔毗
焉
乃何子之特發探水穴於山椒挂清寒於齒牙訊老
羽於惠寮甘平雲之乳竇因起興於瓢操望徐子以
馳神出簡書於下曹侑以陽羡之珍穀雨之苗走奇
芬於鼻觀參春靈之上苞合二美於一旦嘉朋好之
我遭如上客兮在門赴靈脩之久要發空濛之玄閟
辟塵網之喧囂爾則陶氏之鼎改餘之火既精滌盪
遂集文武瀉玉液兮懸崖分小瀑兮如布忽變紺寒
蒸氣如霧覺蟹眼之旋生復中起兮如破涌江潮於
羅刹沸晶濙於洛浦於是歸功茗事頌德玄溟出太
素於碧落浮瑶光於紫清露華紛其秋澹佳氣欝乎
春明媚幽懷之無始眷高況兮凌雲游玄神兮顧渚
仍舊事兮南陵興咄咄兮七發心冉冉兮獨醒來山
谷兮雙井扣太上兮黃庭奔走羣公逍遥竹門品上
池之獨重解煩思而宵征信馳心於冥漠無乃下甘露
而清洪河也
武夷山賦(瞿汝稷)
昔興公寄想於赤城第形毫素青蓮懷異於天姥徒勤
夢思二賢或剖竹永嘉或柄蹤姑熟欲振策兩山但取
杭一葦而煙霞僅通於枕席泉石未接其嘯歌以是語
遊遊未易哉萬歷庚子暮春予自昭武解組塗經武夷
夷猶九曲躋覽羣峰幸埃壒之既遠嘉魚鳥之自親一
詠一觴再信再宿聊為短賦以志勝遊事緯繣其疇回
兮願遠遊以自疏聞控鶴之休德兮拊余騑而遄驅越
嶰壑之㟏岈兮凌連岡之﨑嶇溯寒流之澹淡兮覺囂
紛之盡祛嘉澄波之活活兮炯鑑瑩而練紆寄湍急而
潔清兮復奚湼而可渝揚舲津口引領頓異聯嶺周繚
而陁㠧兮墮玉城於冰澨天柱嶕嶢而崒起兮若竦麗
譙於天之際杳窱丹臺巃嵸靈氣冰桃華敷兮萬齡碧
藕芬含兮千禩鰲負闕兮璨以羅芝成宫兮芳且邃鼓
蘭枻以縱尋汎泠谿之森沉千峰拔漪瀾以翔霄萬彩
落雲霞而印潯靡竒弗寫於文漣靡影弗會於幽襟迎
覽競爽隨姿易隂姱無駢態秀各異臨行彌進而眺彌
新境愈移而賞愈深如是循溪之曲凡九殚一曲而佳
麗不可勝紀矣每曲盡則軌芴若塗盡轉檝而婉蝉復
前啟歴九轉而九啟殆萬變而萬美無尺壤而不改觀
無片石而不壊詭愷之眙&KR0008;而莫能圖文考腐毫而莫能
擬蒼麓廻環丹崖中闢搖筍左擢綺屛右翼蘅蓀晻愛
竹檜攢碧禽流好音磴謝塵蹟是藏紫陽之精廬實奠
兹山之正中亦首兹山之幽寂焉超氛埃而曾舉兮夫
子既勁其雲翮豈陞皇之有竦兮悲沉濁之方塞返狄
成於章夏兮功寧後於禹稷懸素瀑於青靄挺仙掌之
苕苕拾複坂税重椒臻天游之仙館追逸駕於虹橋窮
八閩於目睫收九曲於堂坳霏彩下羅隐伏畢昭向之
雞睨魚瞰而猝不能悉者於是還矑流覽不能遯其秋
毫焉鼓子&KR1976;&KR0008;莫之與齊齊雲孤騫峭拂斡維珠庭璇
字馮烟抱霓丁巖腹以虚搆若鷾鴯之巢於層栭仙舫
横空千秋不移仙杼織月如聞理絲昇真玉華厜㕒莫
階垂銀鐺於絶壁倚遊鵾而仰躋豈都盧所能逞惟玄
族所長棲壹予志而斯登怳逍遥於太儀撫翠鬛於龍
穴㪺峚膏於鑑池采若木之初蘤折白榆之脩枝精皎
皎以往來何彼蜕之云稽旿真寄於列函抉金華於潛
基豈假鑄於首山昉馳[車犬]於天逵唐曜飛沫勝益卓絶
兩崕百轉一徑中豁凝黛環舞淙流紛戞入蘿洞以旁
折煙光蔚兮望别紫翠四合而㠁嵯飛泉空垂以飄瞥
英英煥披皛皛瑩徹洒情雪於岑阿散天花於芳越夜
光簾箔兮先日燦雲母罘罳兮侵漢列至於九曲既逾
溝塍膴膴藹藹桑榆芃芃禾黍居盡抱甕之丈人行皆
牽犢之巢父赫胥匪遥尊盧接武苟玄都之可托又奚
謂非吾土稽神樞於雲笈錫玄化之嘉名幸浮游於斯
域得信宿乎福庭於谷神而知根何幔亭兮靡徵雲䄄
爛兮紛可接居巢婉兮鳴何清昔康樂之遷閩兮日念
歸而怔營之問之望越臺兮綴北思而靡寧中纆繳於
外物對青輝而弗察雖雅尚於山川顧當美而搖奪彼
夢烏之厲天亦奚矜夫騰越儵為魚而沒淵又何悵於
夭閼知天淵之靡貳兮將安錯其欣怛彼丘山之善於
人實神者之不勝矧涉山猶未善雖予騫輓之將焉正
山蒼蒼兮木蚴蟉水湜湜兮環山以流合氣於漠兮憺
何求掌移九曲兮吾奚行而不與之夷猶
聽泉賦(贈歙邑洪希仁)(顧彦夫)
繄兹人之洵美兮紛世俗以鞿羈哀往轍之莫吾追兮
寤警枕以增欷沐蘭湯之浮浮兮束蕙&KR1241;之楚楚振芰
衣之芳綠兮蹠芝麓之幽阻石凝碧以硱磳兮雲垂白
而蘢葱憑脩篁以少憩兮忽機慮之消融耳山竇之流
泉兮儼鏘金以鳴玉風吹之而若斷兮勢廹之而遽續
豈水石之交激兮或高下之相形抑天機之自爾雖遏
之而亦鳴彼簫韶之九成兮致鳳凰之來儀非后䕫之
使然兮奚盡善之可為嗟爾泉之清兮隨古今而有聲
罔假六律以損益兮亦若五音之鏗訇羌筝琶之里耳
獲清音而一洗溘曜靈之西墜兮欲歸與而載止乃援
琴而歌之曰泉非琴兮聲與琴同琴非泉兮韻與泉通
予覺其妙兮口不能形容維泉㳙㳙兮維山崔崔嗟知
音之人邈兮其誰知之
春山曉烟賦(何偉然)
春山冶媚敷蕤吐鮮廼酲曙色溟蒙罩烟隱曉籹而藴
黛籠翠微而連婘維烟雲之逸性原與山而為便乍娟
鬟之亂風復仙繭之抽月乍文縠之霧捲復冰綃之市
揭忽忽悠悠非粘非曳若山靈春睡未覺而素幃尚垂
野鶴夜唳而羽衣猶刷草木無香入薰野燎不焚爓發
寒江之水面飛至神丘之火穴分來迷花抱石春艷朝
頽屯巒罥岫嶮巇欲埋類愁人之眉鎻顔鬱結而未開
山圖巖畫李夫人簾内朦朧幻魄游魂椘襄王夢中彷
彿何綿茫盤礴之難状而廽散縈積之無恒也豈中有
異人焉如介子者天啟其逸欲燻之而出谷有異珍焉如
和璞者天愛其寶故暗之而霾采有清臞之骨焉翳被
之而留其瘦影有幽潛之姿焉沈冥之而飬其龍德不
則憐山屐之方縣未許青鞵踏破侈春工之淫佚不嫌
粉翠太盈問蜿蟺之奚從莫披根而躡影嘆譎起而横
出予適悲夫人情既見世態之如曉烟誠藏山之惟恐
不深
星石賦(黃卿)
履古墉之沙隈有孤石之欹頽形落落其怪漏質泐觧
如將隳巨不堪於礎墄小弗取於砌磓以磨礲則疎欲
踞立則危石工過而不睨蹇永謝於鑿鎚余眴若嘆嗟
之曰兹非氣之核乎非土之精乎何異乎硜硜磊磊之
确亦與粼粼矸矸者殊豈初平羣羊之變或經秦皇之
鞭驅有一頒白笑揖前曰子儉於博物哉是隕星之棄
耳萬物之中石最粗重然變化幻怪尚幽矣夥矣嗟耿
耿之懸曜聿萬物之騰光固積石之有耀亦神物之靡
常或飛趍而急隱兹朽墜之永僵惟氣類之從土而石
乃土之至剛羌理氣之必有抑何惑於渺茫余釐然復
之曰星隕之石傳之逖矣今果徵罔誕也夫古稱良之
羲和甘石迨常秩之靈臺保章夜候躔度之流孛守射
夙以獻夫占兆機祥其動雖微不迂其事則隱而章麟
經之砉如雨書隕五則聖人之於變也致慎而且詳顧
兹數尺之頑礐諒亦關於推步不知歲代之遠邇飽風
霜與雪露惜群志之失書致傳播之屢誤苔蘚翳以如
衣泥滓紛其凝涸我載拂拭正我襟履重其來之高遠
也彼其頑泐吾何惡
明文海卷十八
