明文海卷二百九十五餘姚黃宗羲編
序八十六
送序
送林次崖先生遷欽州序(于廷寅)
次崖先生當世之高士哉其學醇深至矣佚宕瓌竒而
動離於世識不識曰凉凉乎至其自言曰奸好以速仕
浮湛以安時于我不能又曰古之君子用則龍蛇與物
咸化不用則就閒而言廣寧之變先生殆三致嘆焉然
議者往往皆率緩是事言兵幾何人哉先生抗廷臣之
議膺天子之逆色疏下遂竄遷知欽州于廷寅曰欽州
非古象郡地耶是在南粤之間矣南粤犀象之所居豺
虎之所穴猿猱之所噭噭山魅水象之所惑人沙蜮之
所螫物其朝則有毒霧祲雲衝冐人腹其暮則有長蛇
猛獸磨牙礪足以殺人且違天子落卿佐丹墀鳳閣遠
而投是何以居也雖然吾聞之矣素貧賤行乎貧賤素
患難行乎患難是故素位則無他慕安遇則可行其學
故能居而忘其陋昔韓愈在唐蘇軾劉元城在宋荒投
萬里一歲數易然且皆復其位況先生先是督學其地
化其文身𨗳其四行條其義風南廣迨于今猶思之遵
行踵率歸離而振新其感服往往有江漢衞淇之俗夫
非周人遺風也又且聞之先生居廷尉常日戚戚懷主
斷之頗偏懼官箴之夷越章箋具而終罷婁婁夫則于
朝廷道猶未行乃今居欽矣人壯守其德少誦其言士
以務學問農以居恒功近悦事而遠慕聲華不孤其學
此與結舌靦面偕然是非而富貴孰得失哉夫志德者
貴本其實守土者宜依其官能官而實往奚弗得欽之
人其性茂朴訟詞簡稀茂則無詭簡則靡爭可無勞而
自治餘時著書庸以自見此所謂就閒而言公素心矣
今之世務圓達通狹居正而貴苟得動以相時度以需
獲至于老成亦為務先視先王禮義以為何哉群口和
聲延以成故掀然濁穢之中以翔千仞之上不渾其滓
羞獲其垢豈非古之所謂賢豪也耶
送西泉劉侍御守鞏昌序(王梅)
余同年友劉尚友氏者陜之寧夏人也喜談兵余時時
與論塞上事云間嘗曰我兵與敵兵值往往不大利者
此不惟戈刃犀鈍人耐飢罷與否射藝巧拙性輕生重
生殊也自兒時聞長老言塞外馬産駒度能馳時必一
二日節芻若乳繫其母峻嶺而縱駒於麓母且嘶駒奮
而上有及者有幾及而踣者山之半不能前者蓋相當
也其及者為選騎次以易中國茶茶固彼所急是故其
選騎亦時得之自金牌制廢賈人子行私茶茶益輕善
馬益不至太僕所俵與苑馬所牧平居被障泥飽苜蓿
非不隆然大也然而聞摐金戰慄衝疾風四五前却跓
坡騰澗不能尋丈亦安所事此哉自西泉劉侍御奉命
行西邊振肅風紀剔蠧舉墜則以其餘力絶私賈平互
市馬稍稍至日益良属者關門有警將吏嘗一二挫之
遠跡不敢近塞此其功不有在耶吾不識西泉何如面
目自吾陜之人稱名侍御者必曰西泉云他日制三邊
為天子作屏翰建樹偉績兹人也哉余時聞尚友言則
固識之乙未春三月西泉以三載陟明出守鞏昌豐村
金子以告王子喟然曰尚友氏知言乎哉是用人者之
意也是將以歷試西泉子也夫鞏昌故隴西天水郡地
秦漢以來百戰之場羌戎隴蜀之交而敵所數出入處
也是故為其守者貴知兵事識大體子其人民教以知
方而作之氣夫使算計見效絲公錢穀毛舉一二獄訟
此可於僻郡陋邦耳西泉行矣以其為侍御者而為守
則益專以其故所施於陜者施之鞏昌則益習是其以
吏最不足異也因豐村之請為道其故且以徵新政云
送兵憲白坪高公序(陳昌積)
湖西嶺北屬郡惟虔吉為鉅壌地交而資聚為生嗜習
隨而依靡窟奸吉田下賦重土産稀而食齒夥葸戸窶
民多擕孥挈族傭食於虔弗返公私百執事半充以吉
人其擅重裝者則利虔之沃畆火耨豐入而寡征倍購
自肥反置土著於遊窩藉口閃遁由是吉之逋賦衆役
獨佔累乎閭坐家飱之子巖阻谷窮之間佃耘盡吉之
傭民矣吉耗戸口而虔漏版圖如之何而可使賦役平
也虔南富民峒居不識禮律好僭輿服逞螳臂之忿以
為訟凡袁吉盤食刀筆之群高焉者不為吏坐享虔南
上貲人之奉養日為飾乾沒次則偽章刻書造散官部
劄如告身探客戶富子而市之使冐冠帶稱官人以鞭
笞閭里一旦諸偽窮露良監司偵追之急又各變姓名
竄歸其鄉湖西逋囚嶺北不得索之嶺北逋囚湖西不
得索之事寧仍歸食如故由是巖窮谷阻之民不堪客
主富戶數等人之虐因而竊發甘為劇寇嚮導漸漬使
然又如之何可盡殄之而使奸萌絶滋也噫賦役不可
使之平奸萌不可使之絶訟愈繁而盜愈横吉虔南之
弊極矣如宋火鄭水之難相撲塞也此其故何耶議者
謂兩道繁訟叢寇在江西號為難治即憲巡嘗不使統
轄兼攝今若幷湖西於嶺北兵備司治之則衿領相聯
而地易制令一法通而情易得賦役可調停劑量而使
之均奸朋可窮刷禍本而使之罔藪底至齊信而行之
不倦其不教興而盜弭乎天下之事成于統一而毁於
紛渙弊極而更張之又其會也余嘗持議者之見以求
之乃丙午丁未之歲湖西乏才憲分巡撫按以白坪高
公寬廉有威屬兼理之公按行兩道樹表庶僚發贈金
以充供億廉民隱而日容呼訴行之甫月湖嶺綰轂交
牧之民不復知有供帳之累凡匿賦梗役鶩穴虬戾之
宵人始得而寘之法遊寄散而幹止頗寧也至如披籍
置牌創保甲寓兵之條舉昔之機利而食兩郡者與夫
偷長劫權之軰率奔竄他省之不暇或懼無所逃而徒
圖議者統一之論賴公親覩其理效矣兩道士民方喁
喁踵息望公以圖厥終庶獲永厝均賦殄奸之祉乃公
尋擢浙江大參以行吾不知民之蹙首喪願當何如也
林竹溪大夫負文行而矜然諾者感公忘分之愛屬為
贈昌積實見公治兩道理效于是重持議者統一之說
以申告公是議也前提督有以上聞矣止割吉之數縣
以屬公不日連旄提節于江右或密邇天子為丞弼其
能終成議者之見慰兩道人之心乎并書之以俟
送大中丞秋厓朱公序(陳昌積)
海防之毁也殆萌於吾民之引海寇乎海寇之得縱橫
我境也殆由於設賂上流乎其情甚隱而其變叵測也
其漸有因而弭後至難也溫台漳泉濱海之民居無陶
穴環堵之庇俯仰資無穣畆桑土之辦衣食勢必賴樵
漁於海以自活故其人無不習於海其富者滅膏壌名
田以洩其厚藏則腰重裝隨琉球暹羅等國朝貢之使
以為賈來則挾彼國所多中國所鮮以為市歸則載中
國所多彼國所鮮以為市展轉販易募徙自護其人亦
無不習於海由是象犀玳瑁伽楠翡翠明珠椒桂貴善
可喜之貨交舶互集凡善泅習遊之徒亦無不群聚於
海夫以習泛之人而視可喜之貨是啗之甘毳而投之
兔狐也其誰不秋毫性命之重以爭趍哉故小賈睥睨
其小之弱於己者掩其貨而顛越之大賈睥睨其大之
弱於己者掩其貨而顛越之弱肉強食不巳劫殺良民
以為益況其蕩之於澎湃淧泊茫無津涯之險踔之於
迅颿疾駛奔揚斥愬之區居之於積儲捆載若堂若丘
之艦擅之於隨波出入使船如騎之能急之則越走閩
閩走越緩之則銜艫雙嶼負山據流以自恃烏鶩蟻淆
未易獮獵始猶矙虚肆剠今至直導羣寇而橫為晝剽
始猶腰賈本以入海今則直張空拳以往勝則利盡歸
大首敗則推其賤募之傭以當鋒刃此非其情甚隱而
流禍至叵測乎一時巡備居守之有司嘗督戍海之兵
以防禦矣則以朘月糧而補失事之苦乃餌寇間而陰
與行成又嘗募土之壯民以譏捕之號為召用矣則以
官賞不若寇購之厚乃餌寇間而陰與行成且能通關
及微置賂上流造順風買港之說以啗巡備之有司造
入境拜見納海面鏹之說以啗居守之有司巡備居守
一甘其薰心之貨而入之則居守巡備之令弛矣巡備
居守之令弛則寇登陸泛流所至皆坦塗不必倚雙嶼
港以為窟無地而非其厚藏安宅之所夫不禁其長之
漸又何怪乎其後也用斧柯以伐之而不克乎今天子
察其宿弊用宰臣議間數歲一設巡視於是詔秋崖朱
公仍以都御史巡撫浙江兼巡視浙閩海道事公瀕行
兵憲白坪高公屬言於昌積顧愚不知國事者其何以
貺公雖然請持所聞以質於公可乎今議海防者有請
於温汃相隣之地築城開府奪雙嶼港建置水營增海
卒據守之是為豫握要轄覆其巢穴之計也有請立保
甲以相譏防是沿古之法也不知迎分子錢歸送海儀
之名色遊說行成通關納賂之奸圖半出於保甲中之
人而可盡信乎有請禁止片船隻艇不許下海如此則
海濱無寸土之民衣食靡出將晏然而就斃乎其患尤
恐滋也予謂撲火必沃其灼捄弊必繫其自弗遏其上
流之賂而欲清海卒召用之奸難矣海卒召用之不用
命而欲海寇之不盜吾境難矣公提督南贛先聲所流
墨夫解綬號令一下旗幟易色爬梳宿弊毛洗而節剗
之何其威風也能於此有不能於今大受耶此固志用
世者之所同拭目也
送敬所王先生赴廣東少參序(許應元)
予嘗謂道術之分也固者以說溺經而華者以辯破義
專錮黨伐之俗成鈎鈲離析之患作棼然爭乎同異之
辯而後功能之說得以抵巇讐其便便巧之用利一切
之效速而後真儒之澤欝滯不得施用蓋學者好不相
悦而務相勝之過也昔者夫子修六學以待來辟有意
乎後世欲用其所未試其後天下爭于戰陳六籍廢闕
七十子之響既絶而晩周之末猶有子游氏之儒子夏
氏之儒漆雕氏之儒然亦並見詆訾云或曰三子學為
未得夫子意耶詆者非也曰是末師之失也偃試小邑
即務用禮樂商居西河西河之人疑于夫子使漆雕開
仕對以未信若是其懿也豈與夫譁衆取寵務趨合于
亂國苟以徼利撓世為哉然而去之彌遠其失彌甚則
有離逖本真舛馳末偽安其所巳知毁其所未見于是
辯說閧于鬭訟攻難急于操戈啟異說之塗而立之幟
䦧同氣于牆而不顧其外侮于時法吏為師學士寖絀
有反雜之目被愚誣之譏迄于暴秦乃有儒禍則是好
不相悦而務相勝之罪也宋之末造朱陸之門人不能
觀乎兩師之深更是所聞轉相姍議同德比義之規滋
缺專已耀俗之風尤熾天下交鶩於雅辭矩步而力行
衰微矣故至乎元而儒之卑巳甚子貢問子石子不學
詩乎曰吾暇乎哉父母求吾孝兄弟求吾友朋友求吾
信吾暇乎哉子貢曰請投吾學以師於子彼其視日猶
不給也而暇捷捷佔佔為乎癸丑六月被命入粤副外
臺之選是時王先生新甫為臺僉董學官時時論學也
以予之言為然新甫曰有能紹明洙泗之絶業振二季
之餘弊總方略哲知行進則仁者之效用著退則先儒
之典刑具若是者吾願為之執鞭蓋謂陽明先生云他
日盡以所得先生之書視予又論著朱子陸子原本所
以不異予於是乃有意陽明之學明年春新甫拜廣東
布政使司參議暨行謂應元曰子無意規我哉應元進
曰子王子吾何以規子夫學患不能行行之患弗用也
今吾子學不詭於道措注不違其言可謂行矣教於西
粤西粤之人士奮里俗遷改可謂用矣夫兩粤固陽明
子之所施用地也子東矣姑終子之緒異日者有謂繼
先生而起著儒者之效于兹使功能之士弭口不得關
其說果然必子也新甫起拜曰非吾任也雖然子有言
敢不終業遂行
送夏子公輔領教漳浦序(屠應竣)
國朝鑒古昔選舉之法著在功令命憲臣董學于四方
察郡國民之俊秀者補學官弟子其通一藝以上歲給
廩就簡可者上春官籍奏乃命學士課其下才者罷歸
諸能稱者遣受業太學其高第授郡邑諸學官復往教
弟子比能就事與科甲相十五得人彬彬盛矣比數十
年教法日就弛憲臣即易以廩與人其食廩久者積二
三十年不問可否輙以敘上春官就學士試亦復不問
可否輙報稱曰憫老而惠窮以故濫入太學若輕與郡
國學官復不善教弟子弊端相沿德意湮塞于是天子
下詔若曰蓋聞賢才者治世之首務也登明選茂胥暨
于位以承翊休明而局于甲科奚無遺焉間者有司上
諸郡國弟子率庸不任用朕甚患之夫優老而惠窮所
以養齊民也掄賢以翼治而曰云云則國家奚賴焉其
令宗伯選擇可否務黜庸耄毋拘十七以上期得真才
勿患後用于是宗伯乃試諸所上學官弟子凡數百人
而屠子為郎得與觀其文乃竟得夏生等數人餘又數
十人時省院凡數試予輙曰是夏生試首矣巳而果然
言無弗售也會京師方届鄉試詔許夏生等得就便試
予即復曰是夏生數人者舉矣于是舉數人者而夏生
于予言獨不售乃竟以高第授漳浦學教諭過别于予
惘惘失容恍兮有弗平之色予乃告之曰子未知哉子
之與計偕詣都也固浮江泝淮逾于河走齊魯之都而
望岱宗之險乎曰然今兹之歸其又將沿故塗下錢塘
望東海馳逐吳楚適粤閩之疆乎曰然曰子見夫舟車
之利乎軫軫椳椳駕長風走平陸轂擊而鱗次瞬息百
里雖波委矢激烽逸猶以為緩及其冲橫颷經水維困
于叢林峻坂之間晉良越師次且顧望咫尺而不得進
由此言之順逆勢也遲速時也然豈可不堅其鉤輹而
周其飛柂哉哲人不異勢而貳視君子不貶時而徇心
予故有測于子售弗售予視子猶故也詩曰鶴鳴九臯
聲聞于天魚潛在淵或躍在渚苟有隱美何患弗彰君
子履其常小人易其方卑志役身眩外移内是猶怒旱
而廢溉戚澇而弛堤困也靡日矣何功之有子勉哉主
上惟賢是用無間側陋行矣自愛之漳浦教漳浦弟子
其亦告以予言
送給事陳君使琉球序(屠應㻐)
琉球王世子清表曰臣世被中國厚恩樹之島嶼以藩
屏東海外先臣真憑天子神靈獲終于位孤臣清議嗣
惟是徼于元命勿敢寧居謹昧死介陪臣長史潮以清
潮渡海至表聞制曰可禮部議冊典簡所宜使者具名
上故事凡使二人而正使以給事中往時當往者率悒
悒憂動色陳君應和為吏科左給事中有賢譽而君亦
壯不憚往乃疏名上天子素知其賢報允陛辭復詔賜
玉帶麒麟服云屠應埈曰東南之内屬者以數十琉球
蓋其一云高皇帝削平區宇揃節異域諸海外屬國君
長震慴威德交臂屈膝以稱臣歸化而琉球始通貢獻
中國文皇帝時命使者就立其王賜之册命被以印綬
冠帶世為外藩臣得遣子入就太學于是琉球為寵王
駸駸向聲教矣天子躬至德中興諸國益效職無敢墮
怠聖惠光施存定荒裔而琉球之使也陳君實尸之行
矣壯哉予嘗讀太史書至相如之使卭筰也道蜀蜀守
令郊迎負矢以為寵而相如亦卒能其使事予未嘗不
灑然心善之也至觀博望侯騫傳則以一介之使凌絶
海外結軌殊域歷上古不王之國為漢鑿空向導隨流
而攘則又蘧然喟慕雖其行不揆于古有壯志焉今以
行人往來之域通外邦之内臣而使者言海外則悒悒
動顔色奚古今人若是遠也陳君建盛明之節照耀燕
趙齊魯之郊浮江達河逾于淮泝錢塘之波騁于故里
其守令亦將北嚮先驅若相如然斯可謂寵矣而乂馳
東冶沿漳水睎無諸之域橫海東下梁彭湖指中山觀
日月所出没俯視蛟龍巨鯨諸怪之嬉遊也若陸行牛
馬然蠻方之俗振于天使王侯以下羽冠螺飾盡喘息
迎謁而陳君執符被服拱揖于其上知不知望之以為
從天而下斯天下之壯觀極寵而博望騫所肆說而不
得者也斯不亦壯哉抑君天子之近侍臣也雖蠻方亦
將于君而觀式焉夫言動與取身之經而使之節也宣
昭皇度茂貞使命以風示天子之德于諸蠻不在兹乎
夫以陳君之賢而使事又壯不憚往其于兹也吾有以
則之矣
送雙山先生序(孟洋)
人之遇不遇有命乎哉否也昔者卞和氏之璧三獻楚
人而不見察再刖其足夫璧非不寶也又有人獻之者
不惟不察而反刖之玟瓀碔砆人或見而悦也以器以
佩未有待獻也惟木亦然蟠木根柢輪囷離詭左右一
盼器充乘輿而楩柟豫章之材有摧朽於巖谷之間匠
氏過而弗之顧也惟人亦然今夫竭衷納交畢議願知
而志弗得合信弗見察是故明珠夜投按劒相顧盼者
靡不然也然亦有邂逅一語歡若平生諺曰白頭如新
傾蓋如故此之謂也凡此豈玟瓀碔砆果寶如和璧楩
柟豫章之材果弗如蟠木根柢之輪囷離詭耶而傾蓋
之交又豈必賢於白頭之故耶由是觀之幸而遇之不
幸而不遇遇不遇命也洋不肖瑕陋躁薄頑劣惡甚非
如卞和之璧也而狂曼不中于用非如楩柟豫章之材
之美也其不見知于人人固宜即有所勉焉雕琢樹立
不敢自後于物要不免碔砆之於石蟠柢之于木爾而
又無所先容於大君子之側大君子見而憐之禮貌之
俾不列于衆接引之俾有所展舒保而護之罔俾有所
戕伐而玷之者也是何異于玉人弗棄玟瓀碔砆而且
璧之匠人弗棄蟠木根柢輪囷離詭而且楩柟豫章之
也噫豈非幸與豈非命與夫洋亦嘗厠朝列竊嘗慕大
君子之名欲求見而未有路今乃為屬吏而來惴惴焉
惟獲戾左右是懼今顧若是幸孰大焉且今之仕者罔
不瞻望其上逆其喜怒為之好惡以希其意者也矧洋
上忤公議為衆所棄久矣獨有存而錄之又豈懷利害
之私從拘攣之俗者所可能哉此洋所以自幸而又以
幸天下有如大君子之賢者矣今將去桂林而東也洋
所謂重其别非私心也蓋以惜天下賢者之難遇爾繼
君子而來者遇不遇又非洋敢知也夫既曰有命吾奚
遑恤其後
送宗子相序(李攀龍)
王元美嘗與余論天下士謂子相於梁生徐生可謂騏
驥少壯一日千里何不可為也久之梁生往南海徐子
與請金陵不調元美之吳郡海内交游且盡矣乃子相
又以疾去豈詩於人能使所有不為也子相蓋嘗謂朝
廷可使無文章之士則靈鳥不必鳴岐山而麒麟為檮
杌知言哉所謂萬古一事者矣方吾之屬類比事結撰
至思時也倏來忽失經營於將迎之間既竭吾才而不
得一辭窮日之力而不得一語猶且不能自巳也而遑
及其他無論明良喜起賡歌君臣之盛於唐虞之廷即
其次朝不坐燕不與憫時政得失主文而譎諫言之者
無罪聞之者足以戒達於事變而懷其舊俗亦何所不
得於我而况合契古人明請一朝實獲其心得意尺牘
千金享之嗟嘆咏歌手舞足蹈過此以往莫之或知不
言而信是委喻於同心其有不反三隅則屏息辟之耳
既以強人人愈厭既以信人人愈疑其心以為與其以
不吾知者嘗吾技則豈不得巳其無以嘗吾技者乎則
病者乎是謂我竭才窮日之力而得之而彼豈輙得聞
焉是則不恭之大有不恤者何也立乎百世之上使百
世之下聞風而興起是旦莫遇之也四海而一人焉是
比肩而至也何有於我也正使不免於好名之嫌則雖
陸沈下僚亦餘此不朽之心獨奈何非義而冀幸不可
竢之富貴以心術之微精神之所至而沾沾焉游大人
以成名也詩可以怨一有嗟嘆即有咏歌言危則性情
峻潔語深則意氣激烈能使人有孤臣孽子擯棄而不
容之感遁世絶俗之悲泥而不滓蟬蜕滋垢之外者詩
也子相之視天下又何所可為乎向吳舍人亦為余言
子相於是也不然以子相之材在吏部何憂不即至卿
相而委蛇若是即世俗之見以竭才窮日之力作無益
安知從吾所好也獨其人實不窮一日之力謬為詩以
竊取譽不知者受欺而與稱列至為稍黠者所窺遂太
過矯失不復區别真偽概天下賢者於是而子相不免
於疑則有之爾然豈詩之罪哉直其去也人皆知子相
有所不為矣可以無去也其尚疑子相也則人有不可
信也詩難言也
送王元美序(李攀龍)
以余觀於文章國朝作者無慮數十家稱於世即北地
李獻吉軰其人也視古修辭寧失諸理今之文章如晉
江毘陵二三君子豈不亦家傳戸誦而持論太過動傷
氣格憚於修辭理勝相掩彼豈以左丘明所載為皆侏
離之語而司馬遷敘事不近人情乎故同一意一事而
結撰迥殊者才有所至不至也後生學士乃唯衆耳是
寄至不能自發一識浮沉藝苑真偽相含遂令古之作
者謂千載無知己此何異塗之羣瞽取道一夫則相與
拍肩隨之纍纍載路稱培塿則皆蹻足不下稱汙邪則
皆曳踵不進而雖有步趨終不自施者乎語曰何知仁
義巳嚮其利者為有德世之儒者苟治牘成一說不憚
儕俗比之俚言而布在方策者耳復以易曉忘其鄙倍
取合流俗相沿竊譽不自知其非及見能為左氏司馬
文者則乂猥以不便於時制徒敝精神何乃有此不可
讀之語且安所用之又二三君子家傳戸誦則一人又
何難焉誠使元美與二三君子者比名量譽誠不能以
一人一旦遽奪其終身之見而輙勝天下風靡之士文
章之道童習白紛乃欲一朝使舍所學而從我日暮途
遠且彼奚肯苦其心志於不可必致者乎夜蟲傳火不
疑於日非虚語也先是濮陽李先芳亟為元美道余及
元美見余時則稠人廣坐之中而已心知其為余稍益
近之即曰文章經國大業不朽盛事今之作者論不與
李獻吉軰者知其無能為巳且余結髮而屬辭比事今
乃得一當生僕願居前先揭旗鼓必得所欲與左氏司
馬千載而比肩生豈有意哉蓋五年於此少年多時時
言余元美不問也曰世貞奈何乃從諸賢大夫知李生
乎自是之後少年乃顧愈益知余齊魯之間其於文學
雖天性然秦漢以來素業散失即關洛諸世家亦皆漸
由培植竢諸王者故五百年一名世出猶為多也吳越
尠兵火詩書藏於闤闠即後生學士無不操染然竽濫
不可區别超乘而上是為難爾故能為獻吉軰者乃能
不為獻吉軰者乎
送許簿之海寧序(宗臣)
予少侍家君家君每言鄉長者必曰許先生云蓋家君
自束髮巳從先生游先生年長家君數歲而家君兄事
之後予被服游士大夫間始得見先生每見每嘆先生
誠長者也而鄉中人乂往往重敬先生歲壬子夏予為
郎司功而先生適躡履執策來謁選予迎謂先生曰丈
人芒然乃遠至此甚勞矣先生曰予往歲遊學太學侍
大司成凡三歲長安塵久巳上衣袍矣今來乃更大快
吾志何勞哉後時時過我則為治醑摘蔬酌先生先生
故不喜酌顧侍子停酌惟啖梁啜饘弄匙盂道家園疇
昔事欵欵至不能休更與步庭下徘徊待月而去秋予
抱痾散髮枕上先生更時時問我坐漫語無所不浸予
特稱先生善儉先生曰夫生財非私一人安敢侈泰持
其身所著青縑謂予曰予衣此衣十年矣彊前視之僅
減新紉焉乃太息曰此愈鍼予病哉後予疏歸問醫而
先生以今年六月授海寧簿道便還家擕家予為祖道
道上把先生袂曰先生行哉吾知不難于寧海矣客曰
言何易言何易夫簿秩太卑即出一令且折躬請其堂
尹監司御史擁旄行縣即稍尊者巳惶急奔走蒲伏跽
謁稍不當即大怒數責伏庭階免冠頓首顫惕不持莫
敢出一語奚論簿也奚云不難哉予曰嗟乎嗟乎豈官
負人顧人負官也予見世所稱有司者初謁選即切切
有冀善地心選家揭名於朝善者博帶高冠洋洋道路
其所與游亟持酒賀曰此行萬金可致也乃不得善者
至俛首吁氣含淚向人而人亦姑慰之曰縱不得萬金
數百金可必何至作凄惻狀哉此巳不能洗滌其心甫
至則目攝筐篚厚薄而口抑揚之左右窺其意旨輙以
賂進矣於是日夜籌笥金色驕妻子乃妻子又益日夜
相與謀攘金之策稍不稱則搒笞其人至糜爛無可擊
者家忿人怒不顧也斯即尊官大郡獨奈何不畏怵人
哉先生家故饒至都下客亦有風先生如世俗内賄求
地者先生整襟危坐謝客曰予非力不能内顧吾耻不
為也斯見先生之心哉且先生一衣十載顧何貴多金
先生性又慈仁長者即使税訟最急施笞朴且慘目怵
心矣况借刑攘金哉即監司御史擁旄行縣先生且恭
容儼貌翺翔行何畏焉而監司御史者將曰是夫也必
其廉愛者也先生且自是翹舉矣又安在其為難也先
生起拜謝曰噫甚矣宗子知予哉於是長揖謝客策馬
而去
送孫晉卿還越序(蔡汝楠)
古人以文相師孔門之教曰博文歸功者曰博我以文
是也是文也會之在心散之枝葉為行而言辭乃其一
端後人相師之意與此正相乖謬故予嘗深辨之而各
考其類古之就外傅而師文學也其道即在於鞶帨礪
觽几杖籩豆與夫語默酬酢憲養步趨莫不有節有以
默移其意而漸昭其德達於人倫庶政之實會通聚散
之典怡然理解不疚於心如是可謂文矣然言之必文
行之必遠世有辭命之臣文學之儒又其躬行閒暇之
學盛德緒餘之發也後之學文巧掇速化之術貫穿附
離之能排闔變幻之妙凡可以售技藝媒利達者則負
糧擔簦而往從之期於相肖而教與學之能事畢矣唯
其目眩於富貴之趨神奪於剽竊之末故文總不能迨
古而行則槩乎未及也間有有志之士雖甚肆於文而
尤欲反稽其行則今之視行猶古之視文且托之乎閒
暇等之於緒餘矣予每嘆相師之道大戾古人不欲以
經義辭章開授受之門益相靡於文而無補於世曩在
金陵則有不可辭之友相與指究藝文未始不以此自
疑而又怪吾友唐君應德凡天下綴文之士多出其門
既而應德報予曰舉業亦切磋之地也天下豪傑相漸
其間舍此誰與哉予曉然深解其意因求相師于文之
中得沿時變革之道蓋辭之與行古人之盛也既兩得
之後世之弊也既兩失之於此求其道以寄吾心聊藉
肄習之文漸明一致之行殆吾之所以援失為得者也
方遘先宜人憂既練祥矣同志者往往過山中願留不
敢固拒日置遺經肆為論說翼以言筌之微蹶然興諸
自得之悟越人孫晉卿從予獨久道器一貫之指言之
甚詳予既以文辭嘆世而又以盡言相證其為不得巳
可知也一日過晉卿之館見晉卿自榜其居為盡吾嗚
呼兹其所以為自得也乎昔賢固有譲為夫子之文章
者矣亦有言博我以文而竭吾之才者矣倘晉卿盡吾
之意有聞於此而將自博其文矣乎至其所謂文者或
滯於經誼詞章而巳抑不滯於經誼詞章而巳乎晉卿
能達於古人之文而歸之自盡之學則必有不負相師
之意而予亦有相長之益者斯又毋曰吾自盡焉而不
吾啓也
送大司成尹洞山序(何良俊)
安吉之永新蓋有兩先生在英廟時有劉文安先生今
有洞山尹先生夫永新雖壯邑然在禁近者亦尠尠不
時有有一人即能踔厲霄漢其所竪必殊絶衆所謂千
萬人亦見者尹先生以文章侍從二十年蓋淵然凝重
人也方其備顧問參密謀徐出一論即中機宜衆雖盈
庭舉不能加先生故一時推可以定國是者必曰尹先
生尹先生云廼甲寅歲之五月擢先生為南太學祭酒
先生奉命而南到官甫七日維有新命則又以先生為
北太學祭酒時留都士人以為南北太學官等耳其所
養士多寡與職業繁簡皆適等不應數易地夫以天子
國學之師乘傳而出縣官除道郵驛具供帳不易南北
既等又何必往來促數費劇若此哉余曰是不然夫聖
天子重得士故撤先生以教國子然自先生之來或者
廟堂缺諷議之臣一日國家有大計天子下其事宰相
宰相方欲集衆思命百執事議可否百執事人持其說
不能下或不能盡當宰相意宰相曰使尹先生在顧不
當折其角耶為我促駕召尹先生夫南北太學教士之
功等獨在北更得諷議之助則召先生唯恐不速耳子
廼以道里供頓為念噫何陋哉子之見也然余切有以
告先生余讀劉文安宗齋集至登極建言其所陳十事
如戰陣守禦諸策皆斤斤詳實可施用末復歸之議政
修德則又敦本重内有大舜修于兩階之風今東南西
北用兵西北近輦轂每歲講武有成畫可守獨東南久
無宼祖宗之制廢壞且盡而南虜狙狡獰惡蘇松焚殺
之惨先生嘗一二聞矣今當事者日惟請兵聚粮略不
講求備禦之策蓋不能拒之海上縱其一入内地則室
廬櫛比溝港鱗次彼得藏形匿跡設伏用計雖有彊兵
十萬竟何所施古稱中國匃奴各有長技苟乖其張難
以制勝夫調遣之兵地利不習此所謂乖其張者非也
且我之虚實彼皆詳知我兵既集彼必遁去一年之後
遠兵既久勢必思歸養兵不用我亦坐困不免各散遣
之而虜舡復集海上矣南東之民素不知兵正如七年
之病求三年之艾今被宼巳二年餘略不聞訓練一旅
而專恃客兵無乃亦大過計矣夫君相側席待先生先
生必首問國家大計國家大計莫先於此尚庶幾設一
奇畫以副朝野之望余於先生同郡人也辱先生知愛
最深凡此皆先生之緒餘而余猶言之不置者蓋以贊
先生之决欲先生不以觀望自沮耳先生幸深念焉
送曹一坡赴任辰州通判序(何良俊)
嘉靖戊申歲曹君玉舉試官于朝天子命為辰州通判
既陛辭還抵於鄉迎母夫人以往筮行有日間以請於
友人何良俊曰余取友於四方皆竊窺其人非不彬彬
然才美也然不若子善為古人言多戇直不脂韋隨俗
人可否故以語人輙不售余從旁一二聽之皆斤斤有
故實可施用其中人病使人色無主舌撟不能下人故
益詆毁至不比數於人余自受命以來朝夕祗懼内忡
忡熱日思飲冰以自快敬需子一言子言或過直余以
昔日從旁竊聽之心聽之余疾尚庶幾有瘳子試以語
余哉良俊曰唯唯子來前子曩時為經生與余同受詩
于天台石梁王先生所先生好竒節其所稱說皆古之
竒節人故余與子謀自處業必欲得古之竒節人先生
去余與子同計偕上京師渡江泝淮泗涉吕梁之險過
彭城觀楚漢戰處並漕河而北攬求先聖人經略之跡
至聊攝間想魯連之遺風暨入於都城訪郭隗之臺思
得荆卿高漸離游處者與游日低徊燕市中其所遇一
有槩於心即俯仰慷慨中夜至攬衣起坐當是時以為
得立天子階前盈尺之地使論說古今成敗與近時民
力凋弊其所以興農勸功之故即烽鏑充斥邊圉奉咫
尺之書宣揚天子威德使知朝廷留心於無外必使生
致月支之命或不然負弩矢為士卒先驅則腦沙幕髓
余吾不難其視進士高等官翰苑若臺諫郎署日唯厚
利奉祿乘良齧肥出入呵擁但自矜炫者直薄不為也
今余淪躓草莽十五年子試官僅得一通判以往通判
州郡吏則前所謂進士高官翰苑若臺諫郎署又薄不
為者也子今若何自處哉然余竊有以語子夫通判古
别駕之官西漢郡有太守有丞有别駕唐永徽三年改
别駕為長史至宋又改通判當時御史中丞孫抃上言
通判古監郡之職一州利害全藉論議與諸僚屬不同
夫天子以數千里民命委一太守使通判参其謀議是
可以卑易處之哉昔東漢王允為小吏時郡太守王球
欲以憸人路佛補吏允不肯阿意直繩其缺刺史鄧盛
聞之馳乘辟為别駕蜀秦宓方蠖屈州里時有確然之
介諸葛孔明領益州牧以别駕起之子試言今日之進
士高官翰苑臺諫郎署有能彷彿二子之風猷者否耶
即不能則進士高等官翰苑若臺諫郎署不得薄視通
判且子固未嘗若二子表表自見今即處以是官通判
亦何負於子哉子今奉版輿迎母夫人而西至官歲賦
一縑副以純緜以衣母夫人時節致甘脆左右奉而進
之曰此民之力也天子之賜也吾受命牧天子之民且
得養吾母當使闔境之民凡有母者皆無至失養經曰
得人之懽心以事其親故生則親安之者是也苟一人
之母少有怨咨或取之民而致之母夫人者一有不善
使民得指議子以及母夫人皆不得為孝既若是又按
圖經計故實取先政之善治次第脩而行之庶幾無愧
王子師秦子勅諸人不然是子不以厚自處遂使進士
高等官翰苑若臺諫郎署薄視通判孰曰不宜子不諱
直故余以直語子子尚究之於行毋但曰吾友何生善
為古人言爾也則辰州之民實受其惠余與有庸曹子
曰余嘉迺言敢不敬底于用試書於册余奉以往良俊
遂書以為贈
明文海卷二百九十五
