明文海卷八十一餘姚黃宗羲編
議八
議處日本貢(余大猷)
職等會同審據蔣洲等口稱日本統一之主原住
山城地方私稱年號曰天文其餘豐後山口松浦
博多津對馬島有馬島蔭摩洲大隅等處十有餘
島並受以太守之名分鎮各方共奉天文年號政
令天文島王故其别立之主僭改年號曰弘治今
方二載而干戈争擾向無寧日原奉天朝勘合俱
被火焚惟金印一顆尚存見係山口島太守源議
長收管源議長即豐後州太守源議鎮之親弟也
此兄弟二人近歲以來聲勢相倚令行諸島源議
鎮見管之州六源議長見管之州十有二蔣洲等
至彼因兵亂路險不得達於山城源議鎮禮館彼
島將齎去浙江布政司宣諭明文轉行各島禁戢
過海為盗之倭亦甚嚴切今歲入寇之賊數較少
是其驗也等情據此職等看得豐州乃日本之一
島太守乃小島之一長以彼中僭改之年號擅用
於進奏之表不恭之罪已昭以倭島之一長徑奏
夫白頭之章驀越之責難逭如有印信勘合亦當
查照舊例駁其年限之未及况無印信勘合將何
所據而納之乎如其所求止於假貢買貨亦當照
例却回以絶衆島之仿傚况金印勘合之請越禮
犯分為尤甚乎但自古聖王之於邊方不服則加
之以威服則施之以恩恩施而不至䙝威加而不
至黷斯足以服邊方之心今源議鎮敬迎天威遂盡
館使之禮恪遵帝令能禁衆倭之侵今歲揚州之賊雖
有數千又直浙沈家門等處屢有小警要之比諸前歲
江北江南共有數萬之賊似亦小綏而源議鎮輸欵
效勞之功誠有不可掩者職等再三計議合無將
德陽等四十三人暫令泊住海外石牛港給與薪米
魚菜嚴禁其買賣交通聽候軍門奏請命下之日量用
金帛之類奬賞源議鎮以勸其效順之心另用花紅酒
米之類給賞德陽等四十三人以慰其遠來之勞仍令
回諭源議鎮再行用心傳布天朝威令嚴禁各島盡將
今歲入犯楊州之倭捕治以法使二三年後通無倭寇
入犯乃許源議鎮請伊國王印信勘合表文照依限期
來貢如此則浩蕩不䙝之恩行於天威赫臨之下而邊
方久安之計得於恩威並用之餘矣其王直等船五隻
待其到日仍阻住泊外海聽候另行呈報處分緣係哨
報海船事理關係重大職等未敢擅便
海上事宜議(錢薇)
吾浙初設巡撫或人問曰國家設官恒有定制何巡撫
昔無而今有朝進議而夕兪旨耶海石子曰是議非始
於今也嘉靖八年有奏揚子宜設總督武臣兩浙宜設
巡撫文臣其時已得旨推舉才望謀勇文武大臣矣後
江淮開建督府而浙撫獨寢至今復舉行耳或曰浙何
為而設巡撫也海石子曰為海寇也先朝無論在嘉靖
中御史王化等屢有海寇殺官之奏其為患久矣海故
有漳州賊崇明賊獨倭奴為害最大倭奴自漢靈帝始
通中華至唐咸亨賀平高麗稍習華音惡其名不善更
號日本史載其日出處天子致書日沒處天子倔強如
此或曰倭奴何以寇也嘗攷唐宋史倭奴雄據海島伏
屬拘耶韓等國凡百餘尊倭為大倭王其地無良田可
耕漁海自給又乘舟南北市糴其土墳壚有金玉而無
陶冶覆屋不以瓦仰中國之潤土為陶為竈其嗜中國
物猶西番之嗜茶也西番不得茶必寇掠倭奴必假寇
通商始得所欲否則沿海為寇勢所必至也或曰吾嘗
觀史唐宋以來但脩貢而不聞寇抄中國亦加優卹不
為防禦如漢賜以印綬魏封親魏倭王晉使都督百濟
等六國唐賜燕麟德殿授使臣官左補闕或賜書籍佛
經自宋雍熙至嘉定貢使不絶時或失風詔給常平米
錢贍養何嘗為寇而防之哉元初常入寇世祖諭之不
從范文虎等率舟師十萬討之盡沒五龍山下終元世
為寇横甚何也海石子曰是有說也唐宋以來倭奴利
吾華物故修貢也勤元為海運倭奴劫掠運舟已滿其
欲奚藉貢市乎是宋以前我執其利柄而彼求之元之
時彼乘其利便而每為我患故寇不在唐宋而在元也
或曰國初以來百蠻效順何為倭奴獨梗海石子曰洪
武間亦海運以濟北伐之師永樂初海運凡十有三舉
以給遼東惟我運於海故彼寇於海丘瓊山嘗言自宣
德以來倭患已少惟運從内河而寇無所利此其所以
少也或曰吾聞倭之寇浙屢矣故國初遣信國湯公築
登萊至浙沿海盖五十九城而寇掠不撤至後乃少何
也海石子曰此不足驗罷海運之故哉永樂以前屢寇
不止宣德而後僅一寇耳自後求貢不絶盖非貢則不
能得所用之物其意誠不在貢而在商也或曰倭奴之
貢在洪武已遣僧奉表稱臣矣此言宣德者誤也海石
子曰吾非謂貢始宣德之後也盖永樂以前之貢假貢
以觀虚實因為寇也宣德以後之貢假貢以通商賈非
為寇也故洪武奉表之時貢方入已掠温州其後或貢
無表文安置其使於川陕番寺又嘗與胡惟庸交通謀
不軌祖訓曰日本雖朝貢暗通奸臣故絶之是永樂以
前之貢意在寇也又侍郎楊守陳曰倭人變詐凶虐時
以刀扇小物䙝瀆天朝規牟大利不當與之通好是宣
德以後貢意在商也或人乃悟曰運於海倭假貢以為
寇罷海運倭緣貢以求商情較然矣商亦可通否乎海
石子曰難言也謂可通則祖訓嘗絶之矣謂不可通則
洪武末年許令十年一貢永樂初賜日本王印誥許之
通融或二三年或五六年入貢矣且松江寧波先曾各
設市舶市舶者與倭舶市也然則貢而商亦國制所許
也或曰胡兩市舶今無一耶海石子曰史言松江宋建
市舶司元有市船務國朝為市舶監在澱湖之北後以
官多民擾罷之而并於四明市舶四明者寧波也嘉靖
二年市舶内官隂為瑞佐嚮道是市舶首尾為始禍故
四明市舶廢或曰市舶廢是不許其貢而商矣海石子
曰嘉靖四年勅給事中勘報倭情已奉明命許復洪武
十年一貢之例矣非終拒之也且市舶之廢非絶其來
商乃慮市舶之為禍始也使監船得人彼貢而商焉互
市而兩利焉海儆消而倭禍息非地方之福乎况巡撫
之設誠非無意將俾之仰遵國典俯察時宜杜其釁於
無形耳或曰嘗覽海經南自汀漳北抵登萊沿海之區
皆可駐舶何必寧波海石子曰攷之倭奴貢道唐天寳
以前率由百濟新羅入山東境自倭與新羅讎殺乃不
北而南由明越州矣又山川略中載永樂時所封夀安
鎮國山與四明相值春時東風便帆直抵寧波境為便
聞之海濱人云江淮未設總督海商或由海門入建業
潛相貿易今江上有操江中丞巡江有兩都史海口有
總督太倉有兵憲彼勢日窘故必之寧波今浙復專設
巡撫防範甚周吾恐兩浙地奥區僻徑可通舶賈者能
保其不乘我無備而肆擾乎盖倭既藉華物必資商為
利貢限十年彼不能待也諺謂閏月風便舶至非閏月
風便三年一閏彼適來正其候耳况華人亦利其貨交
相覬覦而時禁特嚴則旁溪曲徑潛相勾引勢在必然
奸人乃或從中梗之官不達其利害而搜治稍急彼欲
脫身以解必至弄兵沿海之憂方大耳往年大同甘肅
之變皆措置失宜以至潰決正德中兩河流賊彼寧不
畏死而甘禍哉幾事不密釀成大患或曰似此將何道
而可海石子曰在自治耳必也申明法紀禁絶通番之
人杜塞勾引之路若彼稱貢而來縱不合十年之期挈
重貲涉溟濤無復回之理况内地所需亦有必仰之物
昔韓昌黎送海州刺史有曰海外之國馭得其道處中
其情則洋賈之貨皆可為中華用而海上之患亦可潛
消今日之計在巡撫大臣知我知彼識其機宜而善應
之耳况國家如天之覆於外庭未嘗拒之遼東朵顔諸
衛三年入貢容其貿易而西番如吐魯番等來朝十日
平市於京師何獨東海之人必拒之耶况祖訓絶之謂
其暗通奸臣將圖不軌今不設丞相寧有惟庸之奸如
以市舶既革為疑則又非互市之故也考之正德中市
舶内官暗通朱素卿等受寳賄以萬計且内通劉瑾欲
勾外邊逞侮而嘉靖中復激忿宗設殺總督武臣皆閹
人之階禍耳今聖明當陽百僚奉法何虞一小醜之交
市為或曰是固然矣慮貴十全今欲善圖其後使彼不
敢逞而我無虞其害何道致之海石子曰有二說焉一
諭彼國不得各道爭貢一海上近舶之家不得冒利啓
釁是也倭國有七道道各統郡數十倭王政令行則不
敢擅求貢自原義植主國幼沖無道勢不能制遂令各
道強請勘合爭先求貢及抵寧波互相詆毁求勝致屠
戮釁開而兵戈貽害今當諭彼照先年各道輪貢不得
交爭違者照洪武事例却其貢物安置其使於川陕則
禍端可息矣若彼沿海之奸嗜利無幾必投勢豪之家
以為奥主始則誘賖舶貨既而不償又謬托貴勢展轉
相蒙激其憤怒必也嚴憲典輒擅通番之禁督巡司下
海捕緝之條方番舶之至必報官閱視方得議估既入
其貨立限以償凡勢要之家不得投托必選謹厚之人
自顧身家者乃得與之交易則狡猾失勢當自斂戢且
舶船不許入港令彼不得覘吾虚實市易之際差官檢
押不得乘機虧負如此中外各獲其利釁何自生或曰
誠如所論則不惟杜禍萌且各受益何如限以十年之
貢既不拒倭人嚮義之心而彼國亦不數數勞費一利
也抑其爭貢之端既以禮義治彼又以尊嚴事我二利
也仿國初市舶之意而不絶其情在我則以通遠方之
百貨在彼又以慰仰藉之貪心三利也於是海石子曰
然
海船(郭造卿)
國初法嚴水軍之船其官造之在閩都城三衛之肆各
一景泰乃合之即今河口厰云造之分於五寨汛畢以
授鹽司商修之轉運官無甚費而船完固汛至還之水
軍故防汛無他船或漁人朝暮往返焉其船以丈許受
米有河泊所司之安有他可以弄兵而經年於千里之
外哉迨夫禁網漏鹽䇲日起官聽商便自造之其法斯
廢寇生輒召商船商苦之國課日損乃復官造而不為
商用不足又括民船船小無器械遇賊急收保為幸或
使之緝候報水軍戰及告鄰里據岸而相為守可耳若
可以迎擊賊必違丈尺以挟器械者也由此官民亡擇
而巨船塞海矣嗣而幕府告匱便宜一切取税匪惟私
鹽樂隂輸而魚課且甘重榷種豪雜之陸則商而水則
盜捕之陸則玉石難辨擊之水則玉石俱焚因而容之
則横是猶教猱升木縱魚而之巨壑也將嚴禁之其勢
故難舊禁凡汛寸木不下海嚴矣苐細民以海為業猶
嬰兒以乳為生禁之則號惟當節之耳苟汛而無警下
海之禁勿厲有警非汛亦當飭禁以絶交接則賊待哺
而鹵食勢不能持久戰而屈上也絶其戰而先禁之上
之上者也盖自造船始凡船檣高者大檣多者長方可
以入遠海禁其毋使兩檣單檣乃授之符一如譚中丞
令刻名籍於舳艫而因地以異其色漳白泉黑莆以上
紅為圜徑丈各於帆如其色當波蕩中亦可以遠别之
焉夫莆以上同而漳泉異之何也自商鹽多則海禁難
今漳無場泉場廢鹽不通行各船難以藉口行之自莆
以上里場抵閩北之黃﨑鎮其内地可戢非漳泉之商
假充餉而亡頼者比故通行之以惠商也或云尤當以
檣而别縣漳之附郭龍溪白詔安白漳浦紅参紅黑者
海澄同安白惠安紅其晉江附泉郭黑自此而紅者亦
稍别之莆田白福寧黑福州之閩縣紅福清其上白長
樂其上黑連江其下黑羅源其下白人易識之則防之
者審矣又限地而示之期凡商以年貌册籍及所什物
於官受符刻期近過邑而返遠過郡而返漳泉皆許至
莆莆之擊蓼民居稠密有巡司可為譏察有水寨可以
擒獲設為駔儈居之無符者必沒如所符而為之易船
駕以莆人其商安能以逞越者如出外境之律返而踰
浹旬者罰浃旬而留罪其所主福興而下者其船則不
易之使上游之人各得以自致其貨而往來於其窟則
彼不得以寡暴衆久而不禁姦宄亦銷矣然古者市㕓
抑逐末况海上而不之制乎則無論福興漳泉凡漁鹽
有課者勿税其他稍如塗中丞令船大者丈五尺而止
各尺税銀一錢視廣狭為多寡以佐水軍之費若有警
借而用之壊則當取税以償并未壊者事竣計日免其
後税而優之其所載者違禁既嚴多假漁船分載而可
以濟近島當亦為漁人期風波不過五日必詰其往凡
所用外無他器必詰其歸凡所取外無異貨他有挾者
按而沒之其按諸姦莫如保甲但海人刁悍不利束縛
束縛之亟則蹄齧跳梁惟編其船澚立之甲長六丈以
上為一類長五丈以上為一類以次而下者為一類其
總以恒産充之其衆重土著異縣無熟識非我族類不
許相挾入海行連坐之法一船之罪罪其同甲長不舉
者究盖海其所歸也船其所聚也於此而嚴稽之簡於
編戸舍匿之法是以官問其長長問其甲鄰里之習熟
桑梓之情稠狙詐無遠交睚眦不近攻而姦宄可清水
軍之法行矣若造軍船當不惜費劉晏於漕且然况於
海船乎今特籌錙銖匪直半减汛期將至始肯議發帑
執事無羨餘且有從而朘削之督者視成應者塞責故
器具多敝守則易朽漏戰則難衝突曩征曾一本初括
商民船如擊梃於不格明矣乃議巨艦分之縣而速成
之伐木之役竭膏血而赭墳墓漳浦未移即為之燬督
帥所擁先為之奪多破於江磧至者無一二而與之猝
戰惟舊船稍大者焉古之水戰江河淮泗洞庭彭蠡舟
利於大赤壁蒙衝尚沿岸而焚則海艦過大而崖山可
鑒也故必視賊籌為三等亦如陸戰以備三駟大者加
之數尺次者稍如其大面以三丈上下為度小者愈小
愈便俱當為之極備未汛即經營之有司稍贏其出納
各將令如舊制使之自督若不堪駕責在其將其將與
同生死安敢謾而自敝哉駕而弗審與無船同水陸異
勢故人和不如地利地利不如天時亦當審之耳夫沿
海之夫其壯足賴不善馭之為賊善馭之皆兵也即有
不輯急在呼吸䦧牆而禦侮惟此時為然苟非先擇便
宜逆潮阻淺則破或失險要戰而多北但得善地而風
不便即賁獲百輩亦無所施矣故必熟風角占其上風
下風則避其船如轉圜而便器具雖多火戰為長可以
因風及遠當衝而先為用其器必備其械必精其技必
練其防必嚴而布陣毋密慮彼之我施則易動耳故舟
戒過大火攻為先他守將皆能辨之矣稍隙而脩銅山
遥屬之漳南日烽火以春汛畢浯嶼小埕以秋汛畢俱
赴南臺賞罰此戚都護舊議亦習戰於昆明池意也又
以海防諸僚去水軍而遥則有冒兵侵餉逗遛故縱之
弊且因懸遠而以風波為解賊入謂其難遏賊去謂其
難追勝敗互蔽賞罰無章故必各監諸將庶乎同舟共
濟之誼凡議鑿鑿稱是具於舟師條約今不能出其筭
惟按而行之便
明文海卷八十一
