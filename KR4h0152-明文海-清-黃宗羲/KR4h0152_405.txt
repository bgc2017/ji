明文海卷四百五餘姚黃宗羲編
傳十九
名將
湯引勣(程敏政)
湯引勣字公讓濠梁人其曾祖佐高廟取天下是為東
甌襄武王引勣少負才好使氣貎類河朔人兩眸睜然
髭奮起如戟年十五六入學為生徒日記數萬言學有
舊版文千餘字引勣騎馬過一目成誦應天尹下學傳
籌召諸生引勣獨後至當笞大呼折尹聲撼庭木尹愧
憤卒笞之引勣攘袂走出學門題詩府署合扉上有從
今袖却經綸手且向江頭理釣絲之句遂去學出遊江
湖上凡吳越間豪家富室爭延致之周文襄公轉運江
南聞其名召之至曰王孫能作啓事否引勣請紙筆即
席具狀幾萬言類宿搆者又切當世務文襄竒之上書
薦其才有文武具驛召赴京時于少保方督諸軍請試
之立引勣將臺下萬卒環視于公摘古今將略及諸史
中事舉以問引勣應對如洪鐘不能屈左右嘖嘖歎賞
于公亦撫掌曰吾子誠有才入對以為錦衣衛百戶正
統末英廟北狩朝廷遣使通問巳命中書舍人趙榮擇
可副者衆舉引勣詔以千戸如北渠大帥托克托布哈問
中國事云何榮未及對引勣前語之又特於坐上箕踞
岸幘朗誦其所著籌邊論其帥色變既出謂中國譯者
曰彼髯何為哉恨不殺之耳景泰中詔舉將才胡忠安
公言引勣才可用進署指揮僉事時典兵者多忌引勣
不令治事引勣亦時時歎息其功名不偶放浪詩酒間
京師人率以為狂所與游最善者侍講徐有貞教授馮
益太醫劉溥英廟復位有貞入用事然亦隂嫉其材不
推薦之引勣亦不登其門天順中校事者甚横李文逹
公多裁之而文逹嘗召引勣與語引勣張口論天下事
及古今成敗一坐盡傾文逹愛其才將薦之校事者遂
摭拾引勣往年在江南受賕事下之獄怒而辱之引勣
詬罵不絶口至詆之為奴然引勣實出息于人而不立
劵無以自白遂謫為民荷校出都城故人有唁之者引
勣仰天笑曰吾子以指揮為足榮一湯引勣耶掉首行
弗顧成化初遇霈恩復官再用言者言詔以禆帥出守
孤山堡孤山在延安西敵歲入之守者多以軍敗黜引
勣得詔曰噫吾死矣夫孤山無城郭有他郡之來戍者
七百人戰則為僨軍守則為怯敵如此雖諸葛武侯復
生亦難乎免矣抵鎮草封事數千言大率謂朝廷宜先
城孤山聚糧糗募死士又移書當路言狀遂憤憤吐殷
血數升卧不能起丁亥敵入寇主將閉城門不出兵敵
大掠子女而東引勣怒髮上指曰死國分也力疾起戎
服跨馬率麾下百餘人邀敵扵境上力戰數十衆寡不
敵遂死山下是年八月也引勣為人軒豁倜儻直欲起
古豪傑與之友視世之𤨏𤨏者以為齷齪不足與語好
以氣雄人不問名位卑顯有不可意奮然去不顧或遂
罵之至其人面赤不少貸甚有捶之者江隂知縣弗利
于民將受代引勣率少年數人直入縣廳反縛之狀其
罪送上官上官大駭并收下獄凡數歲會赦乃得釋夏
郎中時正嘗于宴上與之蔵鈎不勝而怒語侵引勣引
勣就坐上捽之下拳之蹴之衆客為之股栗又嘗過友
人家見道士在坐與語不合而罵之道士不知其引勣
也稍稍有憾色引勣捶之幾死與人言出入經史子籍
中縱横闢闔隨意所如有問古名將者引勣以張廵岳
飛為第一其人曰岳將軍則聞命矣張睢陽何如人引
勣瞋目曰子不觀其對令狐潮之語乎卿未識人倫焉
知天道自唐以下誰有為此語者其所見如此詩豪邁
竒倔如風雨晦冥中電光翕焱使人不敢正視又如雷
斧斷崖石下墜不測之淵觀者禠魄每就人席上操觚
立成數十章有名能詩者多為其所懾或不能措一語以
遁平生著述有五雲清唱風雅遺音東谷集千餘卷無子
史官曰予少與引勣遊知其人使不死為大將將數萬
兵出隂山其功名當不在古豪傑下顧獨膏血草莽中
天也或者謂引勣類太史公所謂游俠乃大不然引勣
行事雖若任俠然扣其所得朱家郭解直奴才耳烏足
以比引勣哉
明文海卷四百五
