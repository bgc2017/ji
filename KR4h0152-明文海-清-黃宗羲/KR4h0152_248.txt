明文海卷二百四十八餘姚黃宗羲編
序三十九
文集
周氏集序(孫宜)
周氏集者山隂周天保著也正德辛巳天保舉進士與
蒲圻鳴吾沔陽童子士疇嶺南黃材伯關中何伯直四
明陸舉之今尚書甌寧李公時言皆以詞學名未幾鳴
吾輩選為庶吉士而天保出補來安令改給事中已棄
其官去慕崆峒李子之學馳書訊質李重其文答之而
天保於是名益顯集凡若干卷夫詩以詞勝亦以音先
然南北氣殊音則象焉中原之音渾雄沈著含藴弗露
吳越地偏厥音輕俊纖靡幾乎濫矣斯西施若耶之遺
而勾踐事夫差之所習也然學士大夫往往從之者非
以其流曼易入而委媚足以悦人故遂淫漸如此哉東
橋顧氏曰崆峒詩近粗夫粗必涉俗匪俗不粗崆峒詩
俗耶是所謂中原之響而渾雄沉著之正韻也此而麤
名之則顧之作雖列諸吳越間奚不可邪且麤與細疑
似當辯麤以俗配麤即非渾沉細以密言細亦非輕媚
也譬諸黃鍾大釡洞扣洪播而迤邐中具彼彈絲鳴竹
者一聽盡焉俗人不知顧以為妙音於是乎病矣今觀
天保集賦則而龐樂府婉而厚五言淳而鉅柏梁驟而
典近體諸篇脫纖略冶持重宗樸序記書贊則髣髴漢
儒而駕唐絶宋遠甚謂非崆峒家出耶夫流風遺俗未
論衆常雖豪傑士論之故詩以拔去陳故為尚天保者
非吳越間人哉乃其詩顧若是斯亦謂特立不移者
矣初天保舉進士也余蓋髫丱侍其父京師每見余所
作輙以為難及天保卒其子允大者余世交且殊材也
書抵余言天保疾亟時以得子評其詩為屬請奈序
之嗚呼哲人已矣序成余為之欷歔者久之
吕江峰集叙(李開先)
古有建安七子大歷十才子今嘉靖十年後更有八才
子之稱八人者遷轉憂居聚散不常而相間不過數年
其久者亦止八九年而已不知天下何以同有此稱詳
其所作任忠齋以奇警熊南沙以簡古唐荆川以明暢
而陳後岡之精細王遵巖之委曲趙浚谷之雄渾各隨
其材力吕江峯獨以雅致擅名七子所長果是不可及
但任失之靡麗熊失之慳濇唐失之軟弱而失之深晦
者陳失之疏蕩與纏糾者乃趙與王也吕亦自謂有方
板之失其短處自不可掩古人多不諱短如曹子建貽
楊德祖書備論同時數子不少假借雪浪齋等與大歷
詩人各有評駁惟余兼有七病素無一長亦幸得厠名
於其間任有考功集熊有内外集并同易象旨决錄唐
集十二卷陳集不分卷二冊王有家居玩芳堂二集各
七卷而趙集十五卷奈亦雜著外集亦不分卷凡十一
厚册惟江峯不知其集之多少存亡忽其長子克念致
書云編定先君遺稿頗有次第已托桂陵胡子為之後
序而以前序屬余余方為其集繫心聞此不勝喜慰遂
為之序其槩以見諸子同遊之美及得譽之隆如此雖
為之作序尚未得其全集止據平日所見詩則沉著痛
快文則平正詳明而雅致不足以盡之方板不足以病
之矣
陸子餘集序(魏學禮)
余讀陸先生文未嘗不太息流涕也曰嗟乎天之重才
固若是哉當古昔時葛天大容伊摯公旦召伯仲尼屈
平董生桓次公之徒建德植義名稱鬱流萬世師焉紬
其末緒固足制理百物靖寧寰海間以聖智昌之文辭
蔚乎可覽觀是數公者固當世賢聖俊豪士也闚其大
者固不曰文文則符其德矣然葛天大容伊摰召伯勲
銘敦鼎身享富厚顯榮而毋疵厲譬若神龍升於青霄
之上雲蒸霧合衡變化而從卷舒遭會遇際顧不休與
及至公旦仲尼至聖也赤心奉國勞身焦思而横被流
言之謗奔走天下執贄謁策者七十二邦而卒無所遇
屈平董生桓次公駿雄博辯人也殫精竭思匡正國議
批鱗逆心引義固爭上前而身横江流廢放横淪絀怫
以死何其厄與天之生賢聖也蓋寡即其人賢聖而流
棄不振故曰賢不必用忠不必以悲夫悲夫殆天侈其
德故儉其身耶陸先生粲者字子餘蘇之長洲人也六
歲則誦書日數千言諸賢豪長者故從父游時時與語
奇愛之欲困以時擿句使對對輙奇敏客驚則謂父曰
兒非庸人他日當為天下士先生問師漢高祖何如人
哉師曰寬仁大度之主也先生曰然則何以殺韓彭師
驚怪其明悟而謂先生父曰吾不能為若師也遂謝罷
去九歲能著文十四歲選入邑校嘉靖乙酉鄉舉丙戌
舉於大宗伯皆奏名冠經生天子臨軒策試上第選翰
林吉士閣試第一者八昔所未有當是時貴寵用事者
操勢軒輊人朝中皆震恐先生嫉其阿諛希世不肯見
見弗之揖以故用事者不悅則以為工科給事數上書
言事諸所建白語在奏議中頃之有冤獄中貴人持之
堅魏郎中應召執法爭之御史大夫熊浹是魏君議上
怒罷浹謫魏君戍公卿皆不敢言先生上章諫天子震
怒搒笞之輸以鬼薪尋赦之復疏輔臣張璁桂萼罪上
方倚用兩人兩人者尊倨甚公卿皆側目而視疏奏羣
臣皆驚懼且不測賴天子明聖為罷璁萼而已上曰璁
萼有罪粲疏何暮也左遷都勻驛丞尋遷永新令邑中
稱為神明居亡何乞歸養母天子報可竟以母養致&KR0629;
而死夫竭身以事父母為臣不避險難可謂臣子矣先
生之細行不采即其言論風指足以概其為人文辭行
之華也華而少實君子病焉先生則華實兼至者也今
覽觀其文章載事之辭則師司馬子長而直鯁毋所詘
時時兼用韓生諸子而與吕侍御書則效宋齊人銘辭
每古簡而福濟觀辭則閎麗肆逸大類山玄卿五言古
詩效選律絶則多效白甫其聲廉其節哀其詞宏綽而
莊鬱信乎善文哉儒生白首章句語之古辭則鄂眙而
相顧先生顧獨尊好古書數規摹之非洪儒鉅彦聰智
軼奇者其能是哉余少而好慕奇節每讀書至忠臣孝
子未嘗不廢書泣涕也魏郎中者禮季父也以故余知
先生之事獨詳而心竊敬之顧少且賤不獲執鞭先生
之門先生没而其子某以先生之文視余請序之余因
慨然歎曰天之生才若先生者蓋寡而績功弗竟抑鬱
以死是天重才而輕祿爵也非耶當先生論獄得譴裁
獲少假復靡大吏之吻身乃蹷焉非壯烈節士哉文奚
足以盡先生亦足明其志藻矣蓋仲尼之訓曰有德者
必有言千載而後考先生之德者於言亦見其微哉
少岷先生拾存篇序(董復亨)
拾存篇者故建昌守少岷曾先生所著也先生蜀之瀘
産早憩岷山之勝維易瀘安樂山曰少岷因自主之故
稱曰少岷先生當武宗朝先生才名藉甚與峨眉錦江
竝平生所撰次溢目盈耳幾於車弗載棟弗庋顧雅
志聖學不欲以辭賦名家而先生棄世時諸子尚幼以
故文多散佚不存及少子少沂公長而成進士搜覽先
生遺稿始板行於浙然亦十存其一耳故用拾存名集
少沂公今為山東行省參知政事不以亨椎魯少文一
日出拾存篇觀余曰足下於文字似稍窺見一斑幸為
校而序之亨退而浹月始獲概先生之大全古歌在靈
均廊廡間襍習植傅奕四言出常武江漢五言古學陳
伯玉時出入六朝七言古詩祝老杜五七言律幾奪王
孟之座五七言絶太白以後遂無敵手序記誌傳諸襍
著規步昌黎廬陵而集外有河圖洛書解春王正月考
與樂律諸論發自靈心妙悟中又非兩家所望大都謝
朝華啟夕秀拮据百氏馳驟一家盡洗酊&KR0008;詰曲之調
而粹然一禀於正信乎先輩大雅之作也余按蜀志其
用文章起家者如王子淵揚子雲司馬長卿之於漢陳
伯玉李太白之於唐蘇明允父子之於宋竝以繡虎雕
龍之藻泣鬼驚風之技領袖一代標榜千秋然諸集具
在不過流連月露之景掇摭騷莊之餘穆叔所稱三不
朽者僅得其一先生少與楊用修齊名晩歲結爾汝驩
詩文往復外商略諸經思繼服鄭之業而海内講學談
蓺之士如吕仲木何仲默鄭繼之輩悉與先生引繩批
根稱莫逆交當先生守建昌時值寧藩變先生提一旅
之師直磨其牙後先斬首七百餘顆王文成公極多之
業聞於朝竟以功高不賞且緣此中蜚語罷歸而相羊
瑞鹿資江間没齒無幾微形於色然則穆叔所稱三不
朽者先生饒有之假令楊馬諸君子而在不當鴈行而
兄事先生耶余又按王文成十一歲賦金山寺詩有打
破維揚水㡳天玉簫吹徹洞龍眠之句楊用修十二歲
擬賈誼過秦論亦膾炙士大夫口後兩公果以文章功
業顯而先生七歲時見隙光即呼為野馬丈虹因足一
聯曰明透屋山光似玉影浮書案氣如龍嗟乎名世之
士相出而撐持宇宙未有不根於夙慧爾故夫先生之
集眞天授非人力也
重刻曾南豐先生文集序(李璣)
夫文辟則水也隨地賦形用至不一矣莫不有道焉學
未明乎其道則言各狃於見之所及而不見於所不及
或失則偏或失則駁詞旨紕繆亦何所藉以發明而其
甚又果於叛道挾其押闔之口徒以攘襲於其外是則
古謂虚車雖以覆瓿焉可也乃或陶鑄既凡才非天授
則内見雖融詞不足逹而強顔譔述斯尤無足觀也已
求以行遠奚可哉向余讀書中秘蓋嘗覽觀古今之
際莫不代有作者而究其才若學并吾於宋得曾氏
南豐焉南豐之文才天授者也意念所注詞必逹焉頃
刻千言成章有斐而彬彬焉衍裕雅鬯誠足自名其家
矣及詳其書而味之則又統一道德上本六經詞有厥源
異乎攘襲是故書數之作婉而確論序之作辨而則而
代言諸制又皆詞嚴理正參之典謨無愧焉蓋孟學不
傳之後程學未顯之前言美而傳而絶無偏駁之弊者
如公蓋寡矣嗚呼是豈可以易言乎嘗即公所為學記
者觀之公年十五篤志六經之文矣已而周流於外晚
休於家皇皇不暇息而一有間無不力於學則公所深
造自得而言有本者誠非偶然矣世之士無其學而肆
言非其才而妄作效顰接踵務以欺人而卒之自誣不
以反其本此其弊至今為日甚而公之集尤不可以無
傳也公集有元豐類藳五十卷續藁四十卷外集十卷
類藁刻久矣續藁外集成化間刻之於本邑無錫安氏
邇選其粹刻之乃侍御黃君伯容謂未之廣也又板多
脫謬爰檄蘇守王君翻刻之因屬余以序夫學未明道
而才之劣宜莫如余者何敢序公之文哉侍御君之請
不可虚而因識其由如此抑以見吾景仰之私爾侍御
君察吳中風裁籍甚而雅意於斯文此固其一驗云
海樵先生全集序(薛天華)
余得交海内山人以文賦名者不啻十數家至如陳海
樵所忻慕焉初余登第與同年宗子相輩十數友為文
賦會於時謝山人自趙苑至羅山人自吳苑至日夜相
過從蓋希志古始意氣甚盛自以聯藉文圃蜚藝詞
林為足極吾生吾力之所至矣尋之謁選天曹補南比
部尚書郎與諸君别者久之乃窅然聞吾至學之所在
於是又以深謝文字聲偶之業為亟而惟恐足以動
吾之内夫其初為之甚力而卒謝之亟何也一以獵乎
其華一以遊乎其眞其大致相遼也然而見善於獵者
猶有喜焉昔秦人有倦燕趙之游方習靜入太華惟恐
其不深也久之其所與遊者卒然至則蛩然而喜故余
在留都八年自山人遊金陵者未嘗不相過過未嘗不
欵洽翺翔務盡其所有至其形神忻適心竊慕之則海
樵是已海樵浙之山隂人先世起家百戸侯夫以山人
才假令用兵家法術致名稱動卿相取討侯印如探嚢
取物又不然為進士業以競策試高第邀逢盛世殊易
易者山人顧皆厭薄此不為曰吾不能以身世俛仰於
人履危機險阱獨攄情述作間冀有以見於世於是蒐
摭六典採討羣籍至如漢魏初盛唐大家之製極力為
之蓋不獨厚羽毛而疎筋骨僅獵乎其華已也山人入
金陵峩冠博帶儀容甚偉縉紳大夫翕然稱慕蓋賓客
滿席應接辯折傍無留滯吐言下筆皆有音彩時人以
為有江左風致焉嗟乎今去與山人遇時何如矣向之
所忻與羅謝二山人曾未幾時又不知聚散何如矣余
嘉靖中督學南中與山人之子少野君遇未及論其集
至是余為東粤廉訪使少野君復為都尉於此方梓山
人集乞余序之豈亦有待也於是因以江左昔慕之志
叙焉夫江左風流碩公以君德致通顯者亡數然皆非專
寘力於文其專以績之流聲當世而致通顯者&KR0870;二陸與
謝康樂焉今綜其遺事衂身晉室欲聽鶴唳而不能抗
志浪遊至蓄健兒而叢謗覽其文不亦愀然有湘屈之
志乎斯山人避諠趨寂與白雲俱潔厭榮捨紱以海壑
為情遂其冲挹之性燦其淡鬱之文身名俱得弈世竝
榮者其與俛仰於人履危機䧟阱奚啻千里然則山人可
謂有以見於世矣序以貽之亦以志余序山人集之非偶云
自知堂集序(朱衡)
古今修辭之士何其多也力研苦攻附於作者之林自謂
握瑾襲珠矣而曾不旋踵向隨人殂其或寄聲問於後世
者百不一二耳及稽其類率多曲材靡所總攝即不至與
繁華好音同焉澌燼顧以語乎鴻才妙緒揚幟立言之范
則戞乎難矣大都有三韜櫝經訓服膺道術感之而成迫
之而應譬則端人位明堂舒紳緩珮宏綽容與大將建牙
森嚴五兵一政令之出縱横疾徐惟其所之而百辟六軍
㒺敢踰越者其次窺經傳之餘覽流家之故纜意鑄詞互
臻厥妙譬則九官羣牧分治畫封職思其居咸竭心力均
之可以通政可以感人矣至於剽竊支言採華捐實志
不輟著述之策口不釋雅頌之什厥志愈辨厥音愈離此
則訟者之具白理司輿皂揣摩塞長官之對爾其詞雖工
而其意已僦僦不足觀甚哉立言之難也同年友蔡子木
竒發幼穎翰披神解質具既異於人而十八登朝仕行人
奉使於燕齊趙魯之墟遍歷名山川交遊海内賢喆而又
徘徊兩都得肆其力於典籍篇章之間每一著作出海内
人爭傳誦之中歲厭薄故習盡削一切塗澤之態而專心
經學神悟處輒援筆劄記既學觀其大遊神塵壒之表上
疏乞歸養弗果乃宦轍所至輒注膏澤慨然思以功業
自期許非關於教與夫世時之故不卑卑抽毫吐詞振
藻析理鈎深大者海受小者河溢駸駸乎上乘矣與余
結交垂三十年道誼切劘即蹤跡殊方未嘗不以篇章
相將故子木所為詩文余每得諦視今夏來為山東按
察使而余適承乏藩長朝夕談𣙜甚歡無何赴江西之
役乃盡出平生稿若干卷視余俾余序之序曰白石年
方逾壯其所就已如是自是以往余不知所底止矣自
余觀古今名集合白石所著律以吾所次三品之說後
之世當有辨之者安俟余言之也
蔡可泉文集序(蘇濬)
昔春秋列卿遭時逢適類以倬絶殊尤之勲屹然表見
乃其辭命章疏至今讀之爛然遂使立功立言兼垂竝
重何綦隆哉輓近世功名文章岐為兩途故潤皇猷者
力單於修詞工雕蟲者業恥於壯夫即有志之士亦苦
於不能兼固其技之巧拙殊也吾郡可泉蔡先生與王
尊岩公梁學泉公俱以髫年賓上國當時以三鳳目之已
而梁公逝王公早廢而廟廊之望則獨推轂先生云當
先執鉞時王公業已跧伏故園上下千古其文章獨造
玄微與毗陵君頡頏一世而先生則銳意事功日求國
家便宜事後之論者謂王公閴寂丘園故其文獨工如
承蜩之叟用志凝神先生日當盤根故其諳練獨熟如
庖丁之解游刃無厚二者蓋相逓為桓文哉乃濬幸與
先生之仲子遊時撿其遺笥之一二讀之則又知先生
之名不徒以其功已也夫引宫刻徵敲金戞石至工矣
而猶假於人力咳唾呻唫至微細也而天機自動即造
化自然之音存焉若先生者以倥偬之餘發為詞章信
心而出矢口而成非字櫛旬鳩者比先生之文所謂天
機自動者非耶藉令先生舍其桓桓肅肅之勲而修含
英咀華之緒計其所就安知與文人孰多太史公曰何
知仁義享其利者為有德先生誦法虚齋以陶後學江
右人士至今猶稱之為後蔡夫子則豫章彭蠡之墟皆
先生湯沭地也先生之利弘矣哉濬繫籍章縫猥云道
古纔登司士什八舍業作者之門固自度其見麾也兹
將蒐今故考機宜讀先生諸奏疏規條益爽然顧化矣
詞致錄序(蘇濬)
四六非古也自六朝始也古之文圓而四六則變而方
矣夫圓之不能不方也勢也試觀大塊之間流動委宛
莫之端倪然層巒互峙奇葩相映未嘗不井然分森然
列也噫氣相觸衆竅為虚然截而和之未始不别雌雄
而諧律吕也故文者以象形也以諧聲也圓而能方方
而復歸於圓此文之精也初唐之瑰麗也沿六朝之餘
也然其類諧其事核如大將軍擊刁斗雖衆不譁也迨
昌黎氏柳州氏破觚削方絺繡之章變而爾雅靡曼之
音變而平淡說者謂唐文三變至韓柳而極良足多者
宋興而廬陵眉山諸公一洗西崑之習而力振之絶纖
巧杼眞愫意若貫珠而詞若束帛故稱四六者必以宋
為工非求工也不蘄工而自工乃工之至也邇來操觚
之士爭以絺繪博世資然有意求工亦反以工而失之
當其藻思綺合繁詞縟說馳神於月露之態刻意於丹
青之章豈不斌斌灑灑充耳溢目然剪綵刻木非化工
之餙繁聲急響非大雅之風騷人墨客之緒言非廟堂
對揚之𦕈論欲以象形而諧聲也不亦相左失當耶祥
宇李公以觀風暇隟上下千古逖稽六朝爰及唐宋掇
其四六之粹者命之曰詞致錄不佞授簡而卒業焉其
色契玄冥其聲中疏越削煌煌之觀而崇渾渾之樸力
挽頽波直追大雅所以風世者豈其微哉傳曰聲音之
道與政通者也不佞聞弘正以前士不巵言俗鮮詐諼
龐眉草衣足不至城郭第椎魯少文耳邇人文日盛智
巧叢生蓬樞多士以鞶帨炙輠相先而課其功實竟成
虚劵編戸疏寮爭奇炫飾冰紈玄黃之觀魚鱗星布
而服韋素者儐而不得會往來問勞恢張捷給而太古
醇樸之意鮮有遺焉蓋質極而文文極而靡風會固
然迺吳越其尤甚耳昔季子觀風而談其謠俗與其
政理往往相類然則讀是編也能無返古之思哉
尚友堂文稿序(劉文卿)
余何以深使君之文也於其人與政契之余何以深使
君之人與政也於其文證之意得即盡不得即不盡精
之所委也而三先生羣正之子建曰後世誰相知以定
吾文者耶則使君欲言意也余觀害馬之對即大蒐之
見其無以相益乎夫文盡理止矣是淵雲所欲稽首耳
余安知夫色澤之不今而古也質之不新而放也檀弓
之為法天問之為哀墳汲之為典非今所稱萬世而無
以相譐者乎彼豈必有百世以前者而摹之桑間載馳
桂裳里巷之諧其何以當於采訪之節士今亦莫哂其
故也恒河之見髮盡鬚白而不改六籍之教玄黃相攘
而不易血氣心知之倫無訝亦無厭煥哉天下之至文
也其復以世系祖述相叱咤歟子勤學儒而服政者也
雕篆非所競而文焉者蘇子所謂行乎不得不行止乎
不得不止之樞也往子勤守秀州而余以觀察在境禁
教旦暮及發摘阜貸無微忽不下子勤之通逹與人善
也再奉命駐甌越山川悠阻而令望日至五刑七政之
所鑄子勤若不知其非吾士秀之人不知非我恒有之
父若母也余益用不德而來往衢婺次及於事今又參
臬浙習子勤無如余者氣充而不囮量汎而不&KR2729;決匏
剔蠧力無不蹂靡而道德率澤於身南宋先生之要
詣極探而發之詞章其觧深矣其原則葱嶺懸度之𣲖
放潰而變幻不測其樞崟杌&KR1150;不窮詞人之纖致而未
嘗杯苴遷董之業其精足以傳聖賢之意為鏄為函何
區區燕越乃能適乎若且古也而無有以古也若且新
也而無有以新也寄興於淺韻而暢發於奥窔劃然無
詭於千百世之正脉伯夷不得廉而莊蹻不得奪尚友
不惑意在兹乎夫以余之所以證子勤與子勤之所以
自證者猶將陶鑄秦漢者也而或謂文不儒儒不文孰
與兩存而一於道夫使退之不足與黃初之盟子雲不
得覩天地之大或難之耳海内分鑣逐業河濁濟清總
一能發宇宙之華而紛於古今新故之議閛然而止必
使宫商一管而出者則斯集之尚友哉且頻頻然求别
於世系而曰昆吾豕韋氏也則有諸君子之表子勤者
馬見田紀行稿序(包節)
余昔與見田子遊未嘗見其言詩迺别數稔寄余紀行
稿則爛然盈帙和璧隋珠始露光怪嗚呼胡超詣頓悟
若此豈偶有感寓然耶見田子少負其才儁倜儻瓌瑰
傲睨當世謂計日取通顯當以功名事業煇弈於時雕
蟲小技鄙棄弗為既四十困場屋不得意俛首低徊隨
例入太學平生高奇俊上之氣鬱紆盤礴無所宣洩迺
托於詩冀少自見大抵賢人逸士不得志斯詞賦所為
作也靈均而後遞相祖襲詩可以怨其在是乎故其篇
什獨師懷抱直寫性靈不屑屑旁沿前人以諧附時俗
好尚然高山大川明堂清廟亦無乎不備矣世之論詩
者類皆曰唐人夫唐詩莫盛於景龍中修文館二十四
學士之作非不為一代絶倡特恨其遭逢侍從日夕宸
幄不能出踦語單謠剴拂君上徒狎猥佻佞誇詡麗奢
組繪雖工失詩教矣迺若山林里巷野老閨娃豈必夙
諳律吕動合宫商時感物緣情舒懷蕩憤一發其冲素
幽閒之旨而風雅具焉吾取於紀行稿者非以是耶且
古之士自信人亦信之今之士自疑人亦疑之東方曼
倩員半千之徒皆徒步造闕庭高自稱許而人不以為
非後世抱舉子業以干試有司者一坎壈則腆墨萎謝
縮縮愧沮何古今人不相及若此哉迺兹觀見田子自
序之詞曰莫我知也夫知我者其惟詩乎庶幾劼然自
信者矣其慷慨激昂可與曼倩輩相為頡頏此吾重有
取焉然又不能無感也夫夜光明月貴在先容三都表
譽於皇甫阿房借誦於武陵古來已然矣嘗聞前此三
十年崆峒大復諸公揚旍藝苑噓奬後進故一時被褐
掞藻之士名動京國侯王虚左逮近日公卿大夫則又
敦尚治功究心世務士有談詩者大老輒齽齘之遂使
縉紳以詩為諱使兹稿遇何李諸公將必奏之朝廷采
之郊廟奈正值諱言詩之日則曷為知見田子也夫舉
世諱言詩而見田子獨詠歌盈帙不傅時上下益見其
能自信矣豈藉以求知於人哉嗚呼此吾重有取焉爾
莊渠魏先生文集序(胡松)
他日讀書則嘗誦今人與居古人與稽之語不能休意
謂今之世不復有斯人矣乃今盡讀莊渠魏先生集而
夷考其行則先生蓋其人與先生仕正德間當是時凶
閹擅朝士大夫浮湛苟仕高者留意春秋左氏開元天
寶間詩晉二王帖若唐顔魯公字書則已足誇示自矜
重次者圍棋酌酒而已乃古人修已以安人安百姓之
學則奚暇省憂哉先生資材既别志識夐異始為南刑
曹則思業乎其官覃精法理既而卑之尚友天下之士
矢心經略游思宇宙凡丘氏衍義所載經世之業必加
討論務期底績其後謂本之不在是也反之身心學於
天地萬物其學大抵無慮三變故其居江湖麋鹿之間
則思其君處臺省廊廟之上則憂其民要不獨敷納論
思講說獻致即其寄懷贈答書命問遺所以忠告善道
陳誼責難弼翼匡救靡所不用其極可謂切切偲偲齗
齗侃侃通天下四海為一身者矣他文弗論即如周禮
世稱殘闕斷爛不經之書繁其人矣先生綱分縷析發
聖人代天覆民至公無我之心宛然可掬至謂後王能
盡其道因而不革則天地可以位奠萬物各止其所而
安且追憾於秦之廢古任法而歎曰古一宇宙也今一
宇宙也自秦限之矣而自京口渡江踰淮浮河覽觀輿
地凡古今山川經絡之大界溝洫河渠之往跡轉漕都
會之形勢車騎馬步田收之便利與否舉中原方數千
百里之地指畫經緯運諸掌握此其胸懷志慮豈三代
而下隨世就功名者可得窺其藩屏耶又病學者多言
貿道虚文妨實嘗曰人從開闢以來虚文日勝一日自
孩提後聲臭日增一日何由至道今須塞兊深根還淳
反樸以回造化又曰收斂停蓄深造默成方是天機之
學其機只在此心操則存舍則亡所以君子貴於戒慎
恐懼也於戲微矣故所著六書精藴時發此意於象形
意事之間要不獨是正古文釐匡俗書而已當是時上
方雅意稽古禮文正學之事而時宰異意遂丐以歸悲夫
悲夫正直難容奸謟易合蓋吕惠卿章惇之徒更進而
韓忠獻富文忠諸公絀至如元城涑水衆君子且目為
邪等奸彙而惟恐復用矣此又世道人心升降之會人
材消長之機而豈人力之所能為也歟不然君子在位
聲應氣求以類而升陽内隂外彼其人才國用禮教風
俗寧止如後來之汙下匱詘也歟尚友前賢三歎隕涕
他日舟過姑蘇邂逅太守王君問郡之故語及先生亟
知慕重因托君為余抄寫一部君不鄙余屬以序論
將圖梓行余何人斯能效斯役乃君侯崇尚至意不榖
私淑雅懷又不能己巳遂論其大都如此云若先生之
平生歴履言行政事則先生入室弟子鄭君伯魯纂輯
偹矣
浚谷趙公文集序(胡松)
余他日讀書至秦誓讀詩至駟鐵小戎終南黃鳥之什
愛其質直武毅明信悃愊而文采蔚爛煥乎成章則以
謂先王禮樂教化之餘澤又經仲尼化工刪潤理固宜
然比年起廢忝藩守在關右由雍歴豳從涇遡渭西陟
崆峒吳嶽諸山觀於朝那汧汭諸水見其盤礴雄秀厥
崇際天曼衍逶迤其流駛激則知山川原本遠有自來
秦人而為秦聲猶楚人之為楚語要無惑其然也居久
之行部高平往來固原訪浚谷先生於藏書閣之逥光
亭因得盡讀先生平生所為詩若文乃其感事憂時
詠懷撰物酬答寄贈則何其宛然秦繆公后子蹇叔孟
明氏之烈而小戎駟鐵黃鳥終南之流風也然又豪如太
白而不淫雄如子美而多變䟽暢跌蕩如司馬子長班
叔皮至其卒澤於道德仁義之歸典禮中正之粹又非
諸君子之所能簉此又曷故也蓋先生資材卓犖本自
不羣束髮登朝徧交一世之名士竝時如羅子逹夫唐
子應得皆與之食息臥起上下其議論而講於孔氏之
正學故其言戅而文譎而則直而不倨肆而成章閎衍
鉅麗而弗靡逖追典謨而上薄風雅要亦其理也則豈
秦風之所能限耶蓋前乎諸君子得於天地者同而其養
於已者不能無異故蘇子由古史譏子長淺陋而不學
意率有感乎是即彼班生李杜諸君子亦何能逭輒也
之誚耶善乎仲尼之言曰十室之邑必有忠信如丘者
而不如丘之好學他日則又以學之弗講為憂故學
苐以為詩若文人焉而已也為哲為謀為肅為乂為賢
聖人君子之業否則藝焉爾矣甚乃為佞為諛為誣為
慝為禹歆操丕之流蓋學與弗學所由致相遠矣然則
學詎可一日弗講哉余蓋於趙子得師焉趙子以余之
論與之合而因屬余題其集今不敢讓浚谷子其將益
有以教蒙乎
舊集自序(屠長卿)
今學士譚詩文者何其砉虖戰方内哉腹不罥先民足
不登大雅嘗試吚嚶稍比音節輒奓口而薄古人夫古
人安可薄也當其卒業此道神搖搖乎蹈&KR1865;荒而上之
之而遊乎九天之而遊乎九淵取精多矣用物弘矣業
大以侈矣及其日久論定名言幾何其大者才寥寥數
篇爾而今學士往往富極於數百萬言則古人不既拙
乎古人之業專精一家而今人好獵众體及其卒也無
當一家即奚論众體矣則古人非拙也余自總角學伊
吾時有所得多棄而不收今存者什不當一二曾不敢
望今之君子而何以夢寐古人焉客語屠子曰往子與
客論詩文於京師則古證今甲是乙不此瑕彼瑜多所
彈射言辨矣而持論卒無定子知詩美與惡與何說而
定屠子曰余惡知詩又惡知詩美其適者美耶夫物有
萬品要之乎適矣詩有萬品要之乎適矣今夫天青日
出山川晶皛六合曠朗黝黑霮䨴雷電交至崩雲走
雨惡風谽谺其狀異矣今夫閬風之上泰山之巔鴻蒙超
忽萬里几席隂崕盤谷下臨千仞紆逥澒洞龍蛇鬼神
窅不可測其境殊矣今夫長波鉅海回蕩六幕天地若
翻日月倒行險壯無極也而清溪白石之閒渟泓瀺灂
浸日星鑑鬚眉小大易觀矣今夫鄭衛之郊邯鄲之道
茸茸者草耶華灼灼耶歌懷春之章稱芍藥之詩則可
謂至麗而方曈綠睛之夫采芝茹松刳形息景叩大石
而歌履巉巖而遨榮枯殊致矣今夫翟冠翠翹縞衣綦
巾文質盩矣洪鐘鼉鼓清濁辨矣然而當之無弗適也
夫當之無弗適斯兩存之也余讀古人之詩則灑然以
適而讀今人詩則不適斯其故何也其美惡之辨與余
惡知詩又惡知詩美曰若是則崆峒子所稱金元之樂
今盛行民間淫媟而哀思響越而瀏湸亦快人矣美與
惡與曰噫嘻是惡乎快哉余方入耳則歡然而心動已
則悄然以悲久則氣索索然而沉余嘗讀古詩歌讀數
過稍厭束書起過而復新讀可老也嘗試取民間音讀
之能終篇乎何論金元此適不適之辨與即余之作吾
取吾適也吾取吾適而惡乎美而惡乎不美吾又安能
知之
沈青霞集序跋(茅坤)
右余所為青霞序其文章詩歌若干卷僕蓋僅得覽都
其所為小言鳴劍及籌邊詩刻而序之者也已而卒讀
終帙中多斷簡訛字以之覆青霞所故寄余者或下或
多不合余因前扣伯子敬敬復泣曰此特先大夫故帙之
什一耳余少隨先大夫几席為文章先大夫每落紙輒
自喜屬敬繕寫累四十卷而余之從塞上返越也業已
裒次成帙將携歸入刻而先大夫不可竟留之篋中比
余歸而先大夫之始發難也督府以下故受宰執所嗾
欲搆之他罪以為功而外又以先大夫所從塞垣擘畫
務一切便宜緩急類列與諸帥以下不合甚且即其閉
壘養寇詐馘奏功者往往發之篇什而其所最忌者方
大同右衛之被圍也先大夫數移書促督府乘間勒兵
襲破圍督府業已謝如約已而督府公㦏愞竟不敢出
兵城之圍凡六匝月幾䧟者數矣而三戍卒從圍城中
突圍出走也其二人名某某者入以告於督府督府立
笞斃杖下其一人名某惶怖乘間走乞食道上或問之
輒涕告前狀先大夫稍就問之益憤激嗚咽為書萬餘
言以告督府大略並指陳之虚實及縱我兵宜擊之概
將以聳踴督府公也而文詞間又稍稍侵毁督府督府
愈窘不自安且恐先大夫以其事聞之中朝因間某御
史互為飛語上疏以搆殺先大夫而又懼先大夫所著
文辭稍及流布則其中所載情事多與疏搆者不合他
日士大夫或按其事而覆之禍且不測也於是即日籍
没余家因發先大夫所篋留故帙並燬之而又以先大
夫帷中故多弟子諸弟子必有副本蔵於其家復榜書
於市凡蔵某遺稿片紙隻字者即按捕同罪於是先大
夫帷中諸弟子相錯愕股慄輒悉以毁而今所僅存者
特小言鳴劍籌邊諸稿故已入刻者而兵說八十一首
及他所著詩什與蘇司馬以下書則諸弟子間武國
忠所獨以死抗而私蔵者也然武亦業已窘陳所手繕
稿欲燬甫焚香而禱腸若刃倳者俄仆地若隕夢先大
夫緋衣而劍叱曰子亦燬我之遺文以媚帥府也乎遂
驚寤於是大怖即掘地為窰而以稿蔵之故稍得無燬
然督府又以集持憤咽累故不自已恐為先大夫訟其
事於朝也輒移檄過浙并收捕余比逮繫過督府余泣
訴無他罪狀督府曰爾父好著文章詆訶當世爾其悉
出之吾猶當爾貸余以實聞督府益發嗔厲聲搒笞
不已明日送御史臺御史臺復如督府狀搒笞不已誡
守獄者三日内以絶狀聞當是時余亦分死矣翌日忽
聞給事中吳公時來劾督府及御史罪狀詔杖督府及
御史臺以下余始獲出獄及出獄家已散而因遍從先
大夫諸弟子泣請故稿卒無可得晚僅得武君所穴地
而蔵者如此其中斷簡脫字則又武君故稿所不及載
而或他弟子所私相口熟而傳之者其令漂陽令茌
平令清豐及錦衣諸稿則又釋獄後所遍從先大夫
交遊中轉錄之者也敬之所口誦本末者如此余聞而
系之以言曰嗟乎古之賢人志士所被讒搆而以罪奪
其官或没其身窘其妻子者有矣未聞有并其文章而
燬之者宋歐陽文忠公嘗痛蘇子美之被宰執擊去其
官也序其文章以為世之忌子美而擯斥摧挫流離窮
厄其怨家仇人嘗出而擠之死矣然其文章已自行於
天下不能少毁而揜蔽之也嗚呼青霞之所罹既誅其
身籍其家繫累其妻子而又舉其生平文章而燔之其
慘刻獨至於此又安在其不能毁耶嘻亦可以覘世變
矣
明文海卷二百四十八
