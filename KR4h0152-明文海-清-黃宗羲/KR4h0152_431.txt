明文海卷四百三十一餘姚黃宗羲編
墓文三
文苑
俞潤夫墓銘(莊昶)
番陽俞潤夫旣葬之二十年其子錫始以其遺命持姑
蘇君邱先生書來曰願有銘予於潤夫止相識成化丁
亥予自翰林得罪黜為南京行人司副潤夫以成均上
舍來歷事潤夫儀觀舉止偉然一儒予意其必蔚然有
文者也亟詢之潤夫出所業舉子文字眎予其頓挫布
置若柳子厚樊宗師家數者屢屢視今所謂時文殆五
陵年少而衣以深衣大帶其安于體者雖殊而所以待
夫人者則已厚矣旣又出楓落稿詩一帙其不得志者
類郊島其理到之語視山谷后山少減其鬯達而茂者
又皆出入簡齋若所謂鈍如茶山易如放翁亦瞠乎其
潤夫後也由是姑蘇沈仲律紹興徐大華嘉興沈元節
諸公莫不與為文字交而潤夫之名隠然起京師間矣
居數月潤夫以代去謁選天官有自京師來者皆曰潤
夫死矣識潤夫者以其不得一第而死莫不為之痛惜
為之延訪以為其真死否也方未定潤夫以痴兒事了
歸其鄕過南京别予予見之驚曰君何自而至哉豈傳
之者誤也君曰非誤自非納言劉先生深于醫厚于戚
璠登鬼錄久矣而今得先生見者幸也予與潤夫一時
相對如在夢寐言畢潤夫抗手去且顧曰天不死我我
當熟五經往拜白沙先生而學焉歸而就正其是非於
先生矣時潤夫去甚急予不得更以一言入蓋成化庚
寅也潤夫去未三載潤夫與某御史救張同知書傳至
矣未幾病灼艾答族兄某詩又傳至矣未幾屬纊之言
乞墓銘於予者又傳至矣方潤夫以書與御史争張同
知事其氣何壯曾幾何時灼艾屬纊之言相繼而出亦
獨何耶嗚呼豈潤夫之死昔固非真而今固亦非真耶
抑誤潤夫者乃復誤耶臨決之言一何琅琅乃若是耶
而潤夫乃真死耶非耶潤夫之可與言不特區區文字
之間而己其寡默其謹肅已可入於君子使其未死得
舍所學以周旋於白沙之門潤夫未可量也而江門品
第豈在陳秉常下哉雖上下林南川無恧己惜乎天不
假年而為聖賢糟粕也名之聞與不聞第之得與不得
直潤夫之浮雲者耳惡足為潤夫惜哉潤夫之曾祖諱
可載祖諱杌齋父諱思誠娶於徐氏男三人長男某次
某次即錫邑庠生女一適劉生宣德庚戌七月十四日
生成化壬辰十月十八日卒葬古城山予與潤夫非泛
然朋友比而錫之來也抱其遺言又重以邱公之懇錫
可無銘于潤夫于邱得無銘潤夫哉銘曰
道以口者譟道以心者了其譟其了潤夫亦早有拜潤
夫墓者將亦知其千萬古之抱耶
吳静觀墓碑(林俊)
文章漢劉揚班馬而下唐二家宋四家其間負豪樹勇
與之角要皆一時翹楚國朝文明以止昭回下飾潛溪
東里嗣照而聯聲迨天順甲申十八庶吉士之選盛矣
莆與者陳常卿愧齋吳學士静觀愧齋温純爾雅公瓌
奇跌蕩限韻命題即席聯句動輙數百言豪詞警語如
壯濤激浪飛雪走雷雲觸山而電迸發同時文正公西
涯峯回海立公直欲相長雄無畏風稜孤峻不屑取同
俗當其意略分忘年間有未愜意氣衰冷言語為之無
味以故躐收巧化率無公銜名官幾三十年僅一與實
錄金綺之錫由檢討而修撰諭德皆九載後遷又三年
朝論滯淹以久始侍讀學士署而南君子以為得立官
之介公雖文字職業而決擇内定宿所知與無間賤貧
每長篇短章伸紙立付自他時有干購必覈事是非人
望實可否不爲勢隆赫儀幣豐腆易素君子以為植己
之嚴其修實錄也要人子寇某賂優其父半詞公曰苟
為是負所學負朝廷他日何以見董狐地下君子以為
得持論之公兩領會試同考所得多名士會元儲公殖
庵其尤者也諱衍字希賢以字行更字汝賢吳自沈坡
徙鰲峯又徙東井父諱熊有鄕行封檢討再封南京侍
讀學士母黃有内懿與配朱俱封至宜人公事親孝敬
而友其弟希亨以厚嘗一乞歸省歲時致俸金文綺食
品之奇猶惴惴然屬心曲于弟以為親慰頃之肉未寒
而家遽落平生無他嗜好書卷不釋手有惠本必閱之
盡然猶酒未忘情予鄕國特愛嘗有忠告公為予止三
月竟以知舊復勸勸復飲弘治戊申予赴滇南公載餞
我于龍灣舟次淚油油若弗勝嗚呼謂竟是訣耶乙酉
五月二十八日也壽僅五十三訃聞孝宗念儒學之臣
優以祭旣之二親亦長逝谷清蔡山之葬子彰符彰武
彰憲強為力今惟彰憲乎在二孫正誼正宗二曾孫某
某復始錫類將有泣中書之石而著紹訓之書者矣嗚
呼公文章為莆立幟名家落落擅響者誰與假之年又
可知也昔人論退之元賓之誌謂不在壽夭之間夫元
賓之才其誰則限之使公而在文正將不怗怗於文宗
之席惜公亦為莆山川靈氣惜也位遇詣極其將誰計
哉序而文之碑銘曰
莆始自唐文昌發祥日杲星寒有曄其光豹躍龍翔鸞
鵠停峙公起詞垣嫡宗是祀蘭臺芸閣疲神役精奏彼
金石羣喧寂鳴公時舊學亦古良史侍直帝旁妬生于
美物不尚全才名忌盛並收兼容天子之聖維世孔縮
維名孔修維生以弗酬維後之收
凌谿墓志銘(李夢陽)
嘉靖五年十二月乙丑中奉大夫雲南左參政凌谿先
生卒于家越明年十二月庚申葬郭東三里官庄原先
是訃至大梁其友人夢陽旣為位哭將絮酒束芻使使
往奠之會其弟應辰以書狀來徵銘曰先生天下士也
先兄固雅善公敢以銘請而厥子藩致懇辭更苦讀之
令人淚簌簌下曰凌谿以文崇其身所謂世人皆欲殺
之者乃天亦忌之使弗延耶夫人者顧子誄之備矣乃
其心康之文足白之矣而予復奚言者志曰凌谿先生
姓朱氏名應登字升之揚之寶應人也生而犖奇童時
即解聲律諳詞章十五盡通經史百家言其父江陵公
者異之然懼其踰也約之古凌谿悟乃著申臆賦以見
志而力殫于淵學於是飫醇探臠程猷經用噴英摛華
樹聲藝林矣年二十舉進士時顧華玉璘劉元瑞麟徐
昌穀禎卿號江東三才凌谿乃與並奮競騁吳楚之間
歘為俊國一時篤古之士爭慕嚮往樂與之交而執政
者顧不之喜抑之北人樸恥之黼黻以經學自文曰後
生不務實即詩到李杜亦酒徒耳而柄文者承弊襲常
方工雕浮靡麗之詞取媚時眼見凌谿等古文詞愈惡
抑之曰是賣平天冠者於是凡號稱文學士率不獲列
于清銜乃凌谿則拜南京戶部主事隂欲困之凌谿剸
棼斷錯乃顧亨于官而其學愈淵居無何陞延平知府
意州郡吏必難乃凌谿為之愈益亨乃於是陞陜西按
察副使使提學凌谿闢正學院集秦士高等於中置官
設徒豐餼嚴約談經講道至者且數千指風教大行文
自韓歐來學者無所師承迷昧顯則我明旣興隆本雖
切然要奥未聞也及凌谿等出創覩駭疑大不容於人
人各以所不勝相壓而凌谿性挺直不解假詞色於人
更多憎口恨不即穽之幸例謫荒裔往禦魑魅尋陞參
政卒罷去凌谿歸潛伏草莽中温繹前業期十年讀書償
所願而今亡矣噫嗟嗟悲乎悲乎人忌之天亦忌之邪
夫蛾眉胎禍才美秧毁順往逆來孰非爾者然英人志
士每甘心窮約而不悔者徒以人者難必而天者足恃
也十年之内徐何載淪凌谿胥殁天實忌之矣人何尤
哉噫嗟嗟悲乎悲乎凌谿生成化十三年正月己未得
年五十毉旨曰先富後貧病從内生言淺狹之易折也
凌谿廓落易直憎口日哆而聽之如蒼蠅過耳斯其量
可與伈伈俔俔者道哉退研精肫推訂律歷運數讐史
質經底詮名實流覽今古横睨宇宙視軒駟直芻狗耳
大命中奪齎志長畢非天忌之而誰忌耶卒之日適邑
官來謁揖讓而氣絶斯病内生之旨否邪噫嗟嗟悲乎
悲乎凌谿他所奇節隠行與凢歷履宦業忠孝友義言
動細小莫之具述第述其生死大槩關運數者如此詩
文則自有集行于世江陵公諱訥封南京戶部主事配
范氏封安人江陵父瓘以處士州郡徵之不應嘗與修
英廟實錄處士父宗泰宗泰父彦明往會凌谿面咨其
家世趙宋間名之修者居于吳為學官宋季北徙徐名
寶臣者元初為將軍元季徙寶應我朝名鼎者通判耀
州後謫戍為京衛兵然莫詳其系次凌谿娶于陶亦封
安人生子一曰藩孫子女各一藩篤古世其家學朱氏
弗衰矣銘曰
陸有時洋湖有時桑不崩者人於惟其文凌谿子墳
禮曹郎楊君生壙碑(楊循吉)
堪輿上下元化處中是生萬物予得為人其所居距大
海十舍許蓋宇内東南之陋夫也今則素餐于世八十
五年行將奄歸玄宅返乎大初相彼廬右有邱焉我之
永歸庶幾在是恐一旦先朝露無人紀述乃自為文琢
石而鐫之君姓楊氏名循吉字君謙弘農郡望族周宣
王子楊侯之後漢太尉震之遠裔也唐丞相綰清德著
聞宋學士億文辭蓋世至于國朝三内閣文貞敏定名
彰華夏門閥盛矣君世家崑山元末雲擾來居吳城西
市坊高祖子中性忠勇策名天府戰死妣陶守節嫠居
洪武中選為内庭姥姥供職事末年放歸今先塋首穴
配葬衣冠者是已陶生子五人曾祖考居長以富民填
實京師供億有年仲氏商閩尤富廛屋跨里叔亦眉壽
從居同稱淑士最幼二季由母故得官御用少監及神
樂觀提點雖非顯融亦不下賤考府君封承德郎母劉
封安人安人之兄擢解元於正統間官至三品楊業儒
自此始君少習易弱冠登科又七年憲祖御天成化甲
辰科幸叨黃榜擢拜儀曹為京官末職幞簡青袍入參
朔望荷人生之極榮弘治初逮事孝廟時五王冊封備
員執事獲從堂官拜華蓋殿得覲龍顔事竣賜宴直房
弁賞羅綺福薄命蹇痞癖内攻日食米止三合恐曠職
致尤上奏乞換校官不果遂乞歸蒙恩准放次年貤封
典下郡諸侯具彩輿迎賜二親冀報劬勞之萬一矣自
惟受官無補己未歲清寧宫災下求直言不揣應詔上
疏請復建文君尊號以禮文事分所當言用是塞責帝
衷欲允大宗伯以事體重大弗敢覆存為文案傳聞收
入太史氏未知然否旣而謹厚大臣遠貽如瓶之戒一
向守默性偶好書結廬天峯院折松枝為籌課麟葩經
稍通章句傍涉子史百家又及千卷時或歸省從郡使
君游或為文章吐言亦未名家正德初嚴慈旣殁寢苫
先隴傾貲修築糜千金既畢大事每歲率持齋誦經一
百日不出以報如此十三年庚辰歲武宗在南都蒙呼
試樂府三次扈駕凡九易蓂莢告歸是冬復取如京莫
辭趨命歲齋不廢明年夏南歸别築室支硎山下修葺
舊聞名雲峯廣要檢書旣多稍諳典故然以筆耕度日
不作生業有負郭田百畆悉賣不存如此又十年皇上
龍飛嘉靖十五年田野間樂聞盛事時則恭逢九廟肇
興上頌文一篇蒙頒史館薄表葵藿之敬諒無補益也
外華陽求嗣齋儀十卷同進亦蒙嘉納金枝應禱慶洽
普天而有日精射稿之祥屢見于室奇哉山農共覩非
敢妄道是年冬自西山還歸故村埋頭隱伏終日惟與
古聖賢相對輪蹄斷迹亦不尤人自是年益老耳聵目
昏龍鍾彊步起拜必俟扶自知去死不遠昔李白一子
遠遊不歸不幸類之君配趙生子二一從北上僕僕於
外未歸一喪京口舟中今停柩在殯所庶生二胤尚幼
頗賴應門不得肄學書無紹焉有墳自築前溪後城亦
足偃臥文集方斟酌未定書三四種有完有未完愧無
寸長不欲勞他人之筆所貴以自述為不誣故撰其碑
云爾誄曰
上古人淳壽常百許今兹耋年久寄逆旅歸休何時宜
有告語凢人之生口體為主如何到予無一克舉彼炫
文繡浣衣我處彼富倉箱我之朝黍静言思之不乃自
取有官不作此身日卑無財可悅親友益離古之高行
豈汝能追弗蒙其享但招寒饑原憲長貧李廣數奇命
也奈何莫為而為抑别有道非時所知景公千駟民稱
伯夷念昔辭官常虞早萎豈意還存雪鬢霜髭一壽僥
倖他從缺遺人之墓也期千百年我則不必其然亦不
必其不然掩骸之後悉付于天畊黎表樹皆非己專常
存不化惟有神仙廣成千歲亦隨雲烟不化還孳日增
萬千宇宙雖大莫能充填三山六水一分之田穀少人
多將何具饘乃生變化隂陽互遷前除後續世以相沿
大鈞制則不足深憐古多達士裸葬未虔從容自祭靖
節為賢有書方編有文未鐫無非糟粕不希流傳且夫
生也憂死則否遠恥辱平仇讎萬苦千辛一筆都勾以
還造物與鴻蒙游錫汝長眠草綠仍秋所以供我惟此
樂邱自古有死聖謨垂休曾啟手足完軀是謀老佛徒
誇忉利瀛洲纏綿不了又起一頭大哉簡要儒家者流
時來委順至死彌收舉此玉符更不他求重負國恩涓
埃靡酬亦負罔極自同蜉蝣嗚呼傷哉嗟斯人之在世
無一日得志遭讒履厄人百遐棄夫亦何愆坐不富貴
終當舉手永謝塵世陳辭旣舉請刻以記過者來觀莫
厭辭費
明故中順大夫浙江温州府知府宗儒文公墓誌
銘(楊循吉)
弘治丁丑冬十一月上起南京太㒒寺丞文公於家以
為温州府知府公扺廟堂書力辭不果從遂以單舟赴
任至之日首釋繫徒千人民大悅旣而以法約豪強咸
遭于令設施詳明惠洽黎庶尊禮耆德風以丕厚明年
夏六月己未卒官年五十五凡遺所著文章總三十卷
别為奏議三卷瑯琊漫抄一卷嗚呼惜哉公諱林字宗
儒其先衡山人相傳以為宋丞相信公之族高祖俊卿
元末鎮遠大將軍湖廣管軍都元帥假金虎符鎮武昌
曾從祖定遠從高皇帝平偽漢賜名天龍功授徐州衛
左所副千戶曾祖定璁散騎舍人始徙浙西祖惠遂居
長洲不仕父洪易州淶水教諭贈太僕寺丞公舉成化
壬辰進士試令永嘉即有擊強名調博平以其邑小更
用簡治蒙恩召為南京太僕寺丞丞威久弛振而剛之
屬吏尊奉如法官又撰馬策三篇以獻時嘉其識尋移
疾歸家而温人思之不忘朝廷遂以為守公乘宿望往
守故民聲振東土為之立族範以教化為先設止訟法
禁民毋得溺女而前後所毁淫祠殆盡在任前後凡上
七疏皆賦役章程不可己之事猶以為道有所沮恥唯
諾徇故常將圖潛逸人輙知之閉其城不得行濱殁家
人扣榻請遺命大言曰我男子死即死耳復何言人謂
正直精爽臨終不撓稱其平生云公配祁氏繼吳氏皆
安人子男三人奎璧室奎卜以卒之年十二月丙申葬
梅灣之原以予旣親而知遂來請銘銘曰
烈烈文公信國是承克肖剛大厥氣孔盈包絡洙泗知
權守經忠戅自許允惟邦楨公才旣優仍篤政理連宰
二邑咸肅風紀司民之牧衡秉繩履庸靖乃人納于仁
軌帝寵休嘉式還之朝俾職廏圉國武光昭司馬曰賢
拜疏以薦舍旃來歸處晦用晏在易之遯其道元吉温
人謳思僉冀公出天子有命往恢明績德風載揚爰徵
治實赫焉方隆胡殞之亟有墓于梅來旐翩翩旣耕有
田斯卜其旋何以世之垂光永延刻銘兹石用質幽玄
明故丹邱先生姚公墓誌銘(楊循吉)
公姓姚氏諱綬字公綬浙西嘉善人也天順末第進士
拜監察御史成化初元尋出知永寧縣解官歸所居在
大雲里東繞水竹作室曰丹邱嘯詠其中自稱丹邱先
生大抵多取老莊神仙之說以自况又作滄江虹月之
舟遊泛吳越間甚適弘治八年四月十日卒于家年七
十三公少有才名攻古文辭弱冠始業舉子遂取科第
以至為御史政能多出人右嘗奉勅巡鹽兩淮鈎剔積
弊旣盡勢人惴惴弗敢漁利布令張體務以激揚為事
淮饑曰吾御史宜無所不可行畫策賑饑民多復生巡
撫三山林熙敏公奇之具以聞朝廷特降璽書俾終厥
事未幾被言而有永寧之命遂弗復思仕矣公善書法
鍾王勁婉咸妙詩賦暢茂皆有法畫初水墨後遂進學
唐品得古意載所謂滄江虹月者出遊粉窗翠幕擁童
奴自奉備極珍養設香茗皆世所鮮有或命彈絲吹竹
讌笑彌日人望之飄飄然有霞外心家設亭館稱是客
多就之初號穀庵又號雲東子蘭臺逸史天田老農上
清仙史懶仙仙癡紫霞碧月翁並著聞人間而丹邱先
生稱尤顯所著有大易天人合旨十卷詩文集三十卷
姚氏在宋本汴人南渡徙餘姚再徙今邑在前元元祐
時有仕為大使者蓋舊族曾大父瞻雲大父隠庵父松
雲皆不仕公配洪氏生旬前鴻臚寺序班一女菊芳適
張訓繼潘氏生旦嘉興府學生孫男薝亦府學生次芹
次葵次芷孫女寄奴雪英西英淑申淑酉曾孫男昌齡
昌陽余辱公引為忘年交旬以是來請曰先人有言願
得子之銘今卜日矣在弘治十一年正月之朔胥山之
陽墓也先世皆葬是敢以請或言公好道家言公臨終
猶賦詠懷之詩此豈恒化者直亦儒耳公其東南之威
鳳歟銘曰
明興運昌文士交鳴懿兹南陲有公特生藴臆維富宣
詞乃鑑鳳凰喈喈儀于治平才難自古莫不願有孰知
有之適成忌藪當塞乃通弗履其咎其通伊何躓以援
静放乎山林貴得所便屏處非遺皇仁賚全作為歌詩
列于管弦禆化陳風公乃為賢才生有係匪嫉能棄玉
湧珠流式彰國麗矧恬以高亦廉于吏佳城峨峨爰奉
以瘞瘞弗名俱永耀其裔
故柳州府通判桑公墓誌銘(楊循吉)
吳郡思元先生桑公少好詞賦師司馬相如揚雄以其
長振名一時至為他文章皆本是凡為數卷旣而力探
羣經自易春秋周禮皆有義釋又數十卷合二者總二
十餘萬言弘治癸亥六月四日以柳州府通判卒于故
鄉常熟之寓館年五十七邑令計君柳進士也盡發其
書觀之為具殮加厚其將葬也從鄕貢進士喬以邇言
請銘于我嗚呼先生之道裕而能容介而不羣充其辯
可美於將來極其用宜大於匡國胡獨以一技名耶先
生諱悅字民懌其先有舉齋公者仕元為都水庸田副
使傳六世至廷貢壻穿山周氏先生生年十九領鄕薦
累試禮部不第負才遊京師無所於屈竟以乙榜授泰
和訓導三為考官皆大省號能得士秩滿冢宰三原公
執政將薦用之不果以資拜長沙府通判又以催課無
績調柳州府柳邊氓雜居多竊發先生出入賊巢穴示
以恩信來附者萬家柳人至為繪像以祀然由是名聞
于會府因得召致幕下待以賓禮俾司謀畫道方行會
母喪歸遂不起以至于没蓋先生之設施可見者若此
先是未卒之前一月友人薛大章夢見先生乘高車擁
入玄冥云與神遨遊己而果卒說者謂先生躬萃元精
以神明其心志又不大于事業以有蓄焉一旦而死其
不逐逐為常鬼亦明矣夢所見殆將然乎先生配章氏
故贈都御史孟端女子男一人阜先卒女二人長適吳
樟吳文恪公四世孫次適歸應祥蘇州衛援例指揮僉
事孫男二人内曰接外曰溥愛皆嗣阜為後幼未克立
夫人實主喪事先生先世皆葬故邑虞山今以十月十
六日葬湄溪之原從其先府君兆禮也在太倉州南四
十里與穿山三里而近先屬邑今屬州故先生又為州
人銘曰
有才不售澤不大施滇粤縱奇以昌厥詞休休三原非
不己知疏直以交始孚終遺黃髮鮐耉世所謂壽賢者
不然道德之富髧彼兩童亦旣樹後祭祀克紹在禮不
繆歸終於寓邑令是主返葬湄原爰祔父母遺書滿家
蠙珠琳琅聲光若新不腐以亡百世有考尚於銘章
卞公墓銘(薛章憲)
章憲髫穉時聞鄕先生說公蚤歲治舉子業甚專館徐
氏徐氏家大多賓客公應客不廢書卷雖行臥偃溲亦
時時聞伊吾聲用能有所成就其後章憲稍長往來外
大父趙民望家始得連拜公旌孝里第庚寅蜡月先君
從郡中夜歸與公共載時雪甚公惡三四日章憲從旁
竊視公公方讀揚子法言不離手時時得好語輙疏小
冊上幾不成字時公年巳就衰其勤乃爾乃知異時聞
可信不疑竊識之爾來曾幾時而外大父與先君子相
繼下世公亦不禄矣悲夫公諱榮字華伯姓卞氏甫二
十以明經中正統乙丑進士第試大司馬歷官戶部主
事員外郎郎中能為古歌詩客京師邸舍卷冊填委几
上每公退食輙磨墨泚筆頃刻就數十篇初若不經意
而人或抵死所不能道也嘗奉上命檢校戎馬南畿監
稅河西務幹辦金沙洲公事所至皆能其官驅馳中外
二十年稍以鞅掌為煩後歸陶城私第益取古人書讀
之益肆力於詩隠然名動吳越間尋常乘欵段入城中
好事人争先迎致又争先來乞詩戶外之屨常滿公口
占手綴盡日不得休無矜容靳色下至馬醫走卒咸知
羨慕宛轉得之則持以誇人蓋自大江以南南抵越北
抵吳無一人不知公名無一家不蓄公篇什或者贋書
公詩持以售人輙得錢縉紳之往來是邦者無晝夜扣
門請而富人大賈捐重貨購求所得遂不貲性儉嗇每
有投遺往往從人索紙筆不妄破一錢士人傳以為笑
然視他貴人之武斷豪奪則吐舌縮首不欲為也人皆
以是多公所著詩其門生吳綎為刻梓行于世平生少
許可視人所為篇章苟不當其意則聳肩支頤不復出
一語間有可取稱道之不置故得公假借者咸知自慶
以不抉摘人疵纇亦無有怨之者甚善飲酒人或為廣
筵招之不可得遇知己輙不待召徑造索酒談笑飲燕
婆娑終日或至夜分達旦未嘗以醉辭人亦未嘗見其
號呶傾側也蓋曠達如此父時濟母張皆以公貴再受
封父至奉直大夫母至太宜人配徐氏故大司馬之兄
之子之女也封宜人公卒之又明年為弘治二年其子
邦慶方卜日襄事會宜人亦卒遂以十一月十八日葬
崇壽山之新阡公生永樂己亥穀日卒成化丁未重九
日享年六十九子二人長即邦慶次邦會公且死把筆
書小紙畀其子以墓中石來委章憲視公為丈人行幸
嘗望見履舄雅受公知辱不以不肖使紀述平生其何
說以辭銘曰
杜子美之詩畢茂世之酒民部可謂兼有之弱冠已仕
未老先歸逍遥徜徉殆三十年將得之人歟抑得之天
歟崇壽新阡陶城故居後有過者吾知馬必下車必式
如董生墓商容閭矣
明文海卷四百三十一
