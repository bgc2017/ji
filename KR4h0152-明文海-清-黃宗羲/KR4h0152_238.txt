明文海卷二百三十八餘姚黃宗羲編
序二十九
文集
備志稿引(海瑞)
許文正嘗語人有書也須焚一遭之說夫坑儒焚
書秦之所以為暴無道也而文正之言若秦之與
文正非與秦也自炎漢以迄於元紀錄之繁文籍
之盛汗牛充棟災木費紙不足咎也其聲實不中
乖違正道為古先聖賢累為六經語孟蠧誠若莠
之亂苗鄭聲之亂雅樂鄉愿之亂德君子不容不
深惡之自元迄今殆有甚焉使文正見之又不知
當何如其為言也然文正與秦至文正之身則又
有魯齋文集行於世夫文正之與秦不得己也文
正之不免於為文亦文正之不得已也瑞平昔妄
有所作濫稱文章者欲效近代唐山人置瓢棄之江
流之中以還造化而又私念以為出之吾心夲諸性命
造化賦予於我而我為洩之或於六經語孟有輔翼焉
且今時俗議論自以為是牢不可改亦或有以破之暴
秦有作不居可焚之列歟夫吾人有言莫非造化置江流
以還造化不可謂無見也然天下之人賦予禀受出之
造化猶之我也或惑焉而踐之有未盡或反焉而行之
有不中操造化之予於我者相與覺焉且同志之士得
有所執凡我言之未當議之未詳取為我規焉我也人
也互相砥切均得以還夫賦予禀受之故較之唐山人
所為有大焉不猶為可耶近時文人有作必求名人君
子一言置簡首謂蠅附驥尾亦一日千里而借其言以
信之天下後世也夫使吾言無當雖聖人吾與焉天下
之人其心其性原之造化是非有公不能飾也使吾言
於道亦有合焉聖人不吾與天下後世不吾與吾心其
一造化自有的見不可轉也夫人有言亦求之吾心質
之先聖以參考焉而己矣不信之人心而信之人言非
信也用是不自嫌忌取平昔所作自編叙自為一語識
之以告同志云
西村集序(周用)
莊周有言曰刻意尚行離世異俗高論怨誹為亢而已
矣此山谷之士非世之人枯槁赴淵者之所好也語大
功立大名體君臣正上下為治而已矣此朝廷之士尊
主彊國致功兼并者之所好也夫仁義忠信以為學出
則朝廷處則山谷人徒以為為亢也以為為治也而不
知亢之未始不為治治之未始不為亢也故曰夫人幼
而學之壯而欲行之行則君子欲之然能必其行乎哉
欲之而不可得則其學猶是也是故亢而不為倍治而
不為矜則固世之所謂通儒者已西村先生自少好學
於書無所不讀卓然舉大義不掇拾以為文離而尤攻
於史學於古今治亂之端官府故事名物數紀縱横上
下指掌論說莫不有肯綮歸宿以為學者宜如是而不
屑以求一試聲名隱然起東南成化中三原王公廵撫
江南以百姓之利病坐先生而問焉則歴歴語所以退
復疏其事以道諸所宜更置公歎曰子之才可以當一
面乃今得先生所著述自詩歌文辭之外其與旬宜大
臣臺部諸使郡縣長吏往復論白及於政事者居其三
之一焉莫不適常變盡利害里閭韋布之所推遜而無
有選擇縉紳大夫之所以嚮用致理而不能舍去者皆
是也則所謂通儒者非先生歟吾吳中經生學士講求
時務水利莫先焉决塞變遷大要委諸海而已殆難按
迹而求復其舊也職方禹貢以來互為援据夫人而能
之舉而加諸水則悖矣不然則乂吏於兹土者大發在
官之蓋藏而以畚鍤從事壊廬舍敝腓脛掘地數千里
利旁流内其中而曰水去矣明年不幸而恒雨曾不能
損水之分寸其如浮而不實費而無功何哉至讀先生
論水利書首以謹堤防其大法有司者使田者因地勢
豫為防以擬水於是立之表以程其功課之藝以益其
厚貸之粟以傅其力夫民水也大為之坊民猶踰之况
不為之坊乎裕民成賦之道未有能行之者此其有用
之學可以畫一而論也余生也晚不獲操几杖以從讀
其書而每有感焉先生既沒其曾孫太學壁裒其稿為
集余曰是集也約而逹勤而節謀而有徵不獨論水利
若是矣可以傳也余所嘗欲見先生所著禮纂若干卷
者尚不在集中先生史氏諱鑑字明古吳江人學者稱
西村先生吳文定公表其墓家世行實具可考也
豊南禺摘集小序(張時徹)
南禺公沒墓且宿草矣余讀其遺文蓋䀌然傷之焉公
質禀靈竒才彰卓詭論事則談鋒横出摛詞則藻撰立
成蓋九流百家罔不涉其津涯七步八義未足誇其捷
麗是以士林擬之鳳毛蓻苑方諸逸駟芳譽而希下風
者皆是也然而性不諧俗行或盭中片語合意輙出肺
肝相㗖睚眦蒙嗔即援矛戟交刺亦或譽嫫毋為嬋娟
斥蘭荃為薋菉旁若無人罕所顧忌知者以為激詭而
不知者以為誕㒺也繇是雌黃間作轉相詆譏出有爭
席之夫居無式閭之敬鶉衣藍縷甘原憲之守貧濕突
不炊同子桑之閉戶童奴絶粒而逋亡賓客過門而不
入竟顑頷以終其身悲夫以彼其才逄時遘會進當翺
翔金馬標表詞林坐食大官之餼退而談道講蓻主盟
騷壇猶將響附景從如楊雄之問字列子之饋漿何至
青蠅叢集不復少加封殖耶乃知喻四傑於江河誚輕
薄之妄哂推李杜之光燄等浪議為蚍蜉不獨於公慨
之矣公平生著述甚富其大者有五經傳有世統博洽
精詣覽者當自得之自餘詩文充於篋笥未經編次率
多散佚其孫應大稍為搜輯余得取而觀之采其詩之
雅馴者刻以傳之同好其如全集則以俟夫知言者
蠛蠓集序(萬恭)
諺曰相馬失之瘦相士失之貧余讀浮丘生所為蠛蠓
集蓋為之懭恨凄楚云夫生馳心元邈玩情典墳直入
先秦漢天厨咀其膾而囁其胾假令校天禄石渠其所
制作豈不爝然流光直追古昔而乃幽愁促廹身且不
容桎梏拘囚白日不照幾與盗賊臧獲駢首而戮悲夫
及觀獄中諸所上書所為諸賦激烈悲愴乂有古先秦
漢策士之風何其雋也何其雋也昔卞和氏得璞獻之
楚武王以示玉人曰石也刖其左足復以獻成王玉人
曰石也刖其右足和抱璞泣王都門繼之以血乃剖之
果良玉也君子謂卞和氏也智毁其足而存玉生置極
刑入之復出之既又出之視卞和之刖何啻乃忘朝夕
之命方且笙簧屈宋馳驟班馬此非所謂毁足存玉者
耶然聞易牙初干齊桓公也飯土鉶調太羹齊君怒而
唾之為之臑熊蹯炙薄耆薦山梁之餐割豢豹之胎齊
君甘焉為封萬家之邑晉平公始御師曠章英迭奏韶
濩齊鳴晉侯左右視弗能竟也變為激流羽商綴宣鄭
衛揚北里紹陽阿晉侯按節歎曰天下之良工也夫易
牙師曠非闇於前而智於後也性投於所隨而技變於
所嗜也今天下之為齊桓晉平也者豈尠少哉生幸見
天日余讀生所為蠛蠓集益為之懭恨悽楚竊恐生終
其身幽愁促廹殆又甚也然君子寧齊桓之不中不能
為易牙之變味寧晉平之不諧不能為師曠之變聲何
則情志通於寥廓不可以世俗移也生向不遇陸五臺
先生吾恐生之胷不足以當伏鑕而生之頸不足以膏
白刃也乃幸得遇陸五臺先生出之拘囚之中登之詞
藝之林老且白首獲與屈宋班馬捉刀而立荷戈而趨
即為齊桓晉平所笑而獲固已多矣終其身幽愁促廹
夫又何傷也余性特好古而未之能見浮丘生所為如
是既悲之則復喜而著之
刻瞿存齋先生文集(張瀚)
存齋瞿宗吉者吾杭郡知名鄉先生也先生至正間修
行績文誦習詩書百家之言避世潜身晦迹海上入明
應聘出兩為邑學博士以功能升太學終周王府相當
是時天下初定中國所喜好弓矢搏擊薄文墨不為已
而縱馬放牛漸修文教廼徵巖穴之士凢負一技能有
禆政治大者登三事其次備侍從領方岳皆表見一時
流聲著績固不朽盛事已先生抱輔世之才挾華國之
策獨不見用即用又不盡其長竟沉欝下僚使天人治
安經略僅僅與膠西長沙同途轍信文章顯晦有時命
途通塞有定抑居卑自斂别有意見不可測識也先生
著作甚富所著若綱目重編花影集剪燈集皆梓行流
傳膾炙人口曾孫廉輦復旁搜遺逸得文與詩合若干
篇將併刻之有曰晴者雅善余間示所輯屬叙其事余
讀之大抵根極理奥不忝醇儒篇中言必稱孔孟詞必
做經傳固其不希世就功明甚然以任閒局故得專意
文學若去彼取此所謂不朽盛事豈特志功名者擅其
美哉歴世滋遠搜括靡遺則知儒術相仍代有人已為
序而歸之
西玄集序(孫應鼇)
余自入關中訪關中學士大夫近代所譔述徵文獻廼
鑑川子示余西玄集讀之犂然有當於心集為天水胡
氏所叙凡二百首大略己具鑑川子又求得全稿付三
石子選選之緫得七百四十八首三石子因付余鍥以
畢鑑川子表揚之意始余自延州歲試旋轅道耀州三
石子觴余尊經閣相與論詩余曰世所談詩詳哉其言
之矣然總之則才情兩端凡曰體格曰采色曰聲律曰
事類皆才所經緯也曰思致曰比興曰風調曰神理皆
情所緣飾也才所經緯醖釀於情情所緣飾薦藉於才
總文精慮妙在心悟斯懸解之眞機密附之要詮也三
石子曰韙哉又問詩之世代余曰近體歌行擅美於唐
五言古體軼塵於漢魏廼六朝者則漢魏之委流而唐
之濫觴也代既殊製人亦異軌但逐才之篇易求體情
之製難得雖莫不有傳折衷無戾見亦罕矣三石子頷
之曰韙哉因與論近代諸詩關中諸詩而及西玄集三
石子曰西玄子近體歌行法唐古體法漢魏於才情無
戾焉其可傳已余曰韙哉三石子又曰西玄子為翰林
編脩諫武皇南廵被杖不屈謫知澤州親藩束手斂迹
貪墨吏解綬去莫不以嚴見憚所自樹竒特若是顧終
其官秩宗未嘗有振矜色讀其詩率温厚和平無亢逸
者斯又何也余曰世所謂才情者可矯致否耶西玄子
出其磨礪裁其骯髒委心素定總術不迷斯集之所繇
可傳也使懷自樹竒特心其養薄其才情移矣詩烏乎
傳三石子又頷之曰韙哉乃轉旋遂風雨滿樓閣余亟
於行乃罷觴而别集既鍥成三石子先卒不獲見矣是
日相與論辯頗多皆莫逆於心以不關是集故不著西
玄子姓馬名汝驥謚文簡綏德人三石子姓喬名世寧
即耀州人鑑川子姓王名崇古蒲州人
東麓遺稿序(李默)
昔人謂大音必光嶽氣完而後大振豈不信然哉當其
隂陽易位雷雨滿盈精魅百出烏睹所謂昌明盎融之
盛哉及其三辰反正卑高奠序灑然而萬物在宥翕然
而八風咸秩然後繆幽出其宣朗呻吟轉為謳歌嶮巇
砥為平康䲭鳶化而鸑鷟當是時也以恢駿業而矢德
音將必有冠冕佩玉之容焉賓主終日百拜之節焉川
明嶽麗以為其姿卿雲瑞日以為其祥金聲玉振以為
其度雖代各殊軌條貫靡同而敦厚和平之氣渢渢乎
亦足以究一王創治述作之旨矣本朝肇造區夏功德
加於百代蒸滛炳煜施於人文至憲孝之間極矣然而
風流既靡隄防漸决為文幾同訓詁聲律惟求括帖異
時學士大夫始喟然有痛今懷古之志爭相刻意力毁
故轍以為起衰拯溺功存矯正不知然犀探驪復尋委
流涉漢津者今江左矣摹開元者今永徽矣何亟反而
昧本末也夫道有升降文由盛衰知言之士謂今為盛
耶衰耶大江以南兄弟並居詞苑著聲聞者有汪氏汪
氏其長公曰石潭宗伯次公曰閒齋吏部其季東麓先
生則默庚辰主司也先生成進士讀書館閣青年已強仁
與二兄故相師友二兄居翰林蓋弘化極盛時也文章
師承大抵得之先軰先生又從二兄授家法豈以時好
輙廢繩墨也然自知言之士考鏡得失猶以醴玄並設
鸞割同操反夲修古之意宛有存者則知先生之文者
不亦難哉先生方二兄居位不徙官自編修積資為殿
讀復以骯髒見斥去為通判同知僉事餘十年始有位
於陪京階不過少卿乃數日竟卒視二兄地望鮮同同
以剛正見廢豈不悲夫默之為封部也亦以忤時謫倅
當先生故處其後先生用常調再遷默亦逡廵起為藩
臬長吏備位學者師而先生先已下世先生子絅乃以
遺文屬默於浙嗚呼傳先生之文者非默其誰因命汪
令克用刻之海寧明年默在南廱絅復貽書責序昔蘇
文忠叙次歐陽子之文至推尊其道上繼韓愈自謂非
一人之私言非信慕至篤豈能定是哉默惟先生與伯
仲代居史局以文學道術自命其不忍媕阿下貴人以
取轗軻如此至為文詞詩歌率推之於敦厚和平庶幾
大音復振與王宋諸公異世同遊以彰明興之盛而卒
止此命也夫故欲考先生之文者當論其世默於先生
受知頗深敢希蘇公揚㩁之誼乃論近世亟反之繇於
先生有私慨焉盛衰之際後世必有知之者詩文各五
卷皆同年徐符卿江山甫所定亦先生門下士也
書玩齋集後(李默)
予在宣州諸生貢安國時時為予談說其先世所謂禮
部公者當元至正末為漕臣嘗泛海出閩徼﨑嶇島嶼
間為國轉饟卒以客死又聞公寓海寧時自名其里為
小桃源元命既革宋學士景濓嘗邀之公為置酒飲夜
分乃起就卧仰藥而斃予所聞貢生者如此予按國史
載公文章行蹟甚備乃至屬纊不詳其事又門人朱鐩
作紀年錄但稱病篤豈史氏與其賓客皆諱之邪冣後
讀玩齋集始知公嘗與青陽余左丞金華王待制友善
其所見稱引皆忠孝大節闕死於皖禕死於滇豈負人
家國者推公志槩將非其儔匹否歟予竊傷公流離憂
憤老且死有如生言顧不令隱冺堙欝無以彰於後世
邪悲乎是集板逸者十之三四予亟言於郡丞徐君補
刻之并收夲傳神道碑銘使究公平生以昭宣之人士
云爾
胡莊肅公東遊稿序(失名)
道為形聲之聚形聲為道之散握其聚散之管則在乎
君子方三代之衰百氏諸家並起孔子是定之而道聚
聚而復散天也故得其形聲各以自名聚而觀之十百
其群散諸宇宙考諸其世蓋亦希闊而難見云今大參
滁陽拍泉胡君乃有志於斯君少舉進士踐清要其於
經史世傳之言固已閱歴又滁産也夲毓聖肇基之鄉
自伏羲孔子成湯之傳道劉項光武魏宋二梁趙宋之
教興咸不越是千里之間道之所散形聲之聚於是尤
鉅君又參楚湖更晉代南三苗而北玁狁咸得治之固
足以鷙其形而訇其聲矣已而中廢閒居十六七年靜
而聚之宜無不可至君方埳然不是足復估舟渡江歴
浙三江五湖壯其懷天台鴈蕩恢其目廷議再起君關
西其於關河形勝古帝都會天下甲馬勁處又躬歴之
計君之所得於道之所聚蓋不啻十之五六其散諸形
聲郁乎文詩宜有所聚於其中而後合也以孔子大聖
周覽不過中原未嘗見燕秦越也司馬子長之文自謂
得於遊者多獨未至燕今君之仕於天都舊矣子長弗
若是也詩文之多而可傳勢固當然雖然余之有望於
君不獨善是也盍亦觀於宇宙之間以求道之所聚乎
夫道大於宇宙而宇宙非盡道也散於形聲形聲可以
徵道而道無形聲也攝弓而求羿奚不引臂而彀率循
鑿而捫形莫如内照於靈府徜徉原野歆居獲之阜曷
亦春植而夏耔乎君子辭之必咸有意於斯蓋引而不
發深會所聚而不以形聲滯也由是而充之無所如而
不可矣孔氏之望於後學者其在斯乎若夫程文詞之
今古而誇其工豔君固非居也而余亦胡以相君哉平
凉尹蕭子世登將梓之以示後人蓋亦有志於是學者
遂叙其所以云
胡莊肅公遺稿序(霍與瑕)
語有之天生一代之才自足一代之用此信言也國家
承平二百餘年天下無大變故近世宗皇帝朝南倭北
敵時時為患廼不及漢之冐頓晉之盧循而海内洶洶
震動用人者屡發無才之歎余甚惑焉胡莊肅公之事
可睹其大略矣公以通材粹學卓識宏猷登進士歴官
山西提學實嘉靖二十一年也北兵入太原塞殺僇慘
甚公慨然上疏陳備邊十一事天子覽之稱其忠慮進
職參政就令恊守三關自軍門下及兵備諸司咸愠曰
提學司尊俎者亦預包丁之酸鹹耶姑竢之居三月計
不聽畫不用北兵大至不與一卒公束手無措被論落職
矣公既退處乃讀秦漢古書究濓洛精義遊會稽探禹
穴歴覽雁蕩廬阜以發舒其瀟洒寥廓之况遍訪世之
聞人與上下其議論以要諸中措而為文駸駸然方駕
古之作者矣尤留心當世之務凡所報書知舊道及民
間利弊時事艱難指摘痛切規畫周盡了然可見之行
事天下士大夫咸推重之每有一方小儆必屈指曰非
栢泉公不辦此視公不啻洛下司馬東山謝安也嘉靖
三十八年以屢薦起歴遷江西廵撫有巨功陞兵部尚
書轉吏部南京兵部尚書南北驅馳所至坐席未煖又
趨新命凡數年遂入為天官冡宰嗟夫此可謂士之極
榮然以為非常遭遇則可以為盡公之用則未也我朝
言以儒用武設竒謀而收偉績者莫如陽明先生余考
先生在贑凡五六年然後士始練山寇始平上流控制
之勢始成而寧濠固在股掌中矣先生自奏疏云人但
知多獲之績而不知善御之功言專久也近世則不然
用人者無以自主惟浮言是聽朝簡而夕替之用於人
者無以自效如防秋之士曾不再時代者告至矣授任
若此雖諸葛不能成其筭有志之士所以撫膺而扼腕
也假令公自恊守三關時即得展布手足需以歲月以
經理邊事則其所以長城西北者决不出古人下而後
來河套古北等處亦當承籍休庇决不狼狽已甚乃受
知聖主僅三月羣妬叢而擯之至十七年閒廢故里也
比其再用雖日不暇給而茂烈炳然凡地方震疊之處
皆頼妥貼由此言之豪傑之士果何負於世哉且以公
在江西而論入境越月兵即振將即奮寇即奔逃不週
歲而蕩滌廓清無留毒種此其氣熖力量視陽明何
慊而任職久暫又未可同年語也頃刻樹立乃足以光
前而耀後如此故曰天下無無才之世亦有不世之才
惟任之久而後才者得以盡其用公才不世出然惟其
用之未盡而處山林之日多是以養益深蓄益浩文益
竒諸所製作咸可以垂示永久蓋天之所以成公者固
不止一世人物而已也公文集刻於家者曰胡氏集曰
東游稿刻於楚者曰南浮集刻於秦者曰西征集曰愚
忠疏草刻於江浙者曰浙垣稿曰督撫奏議等書迭出
互見未會大全而其他散逸者尤多王侍御復齋公按
滁訪尋得遺文古風近體詩三百六十九首叙六十四
首記一十五首雜著一十七誌銘表傳一十八祭文六
書一百八十八付李州守刊行勉衷子曰吾讀莊肅寄
奠甘泉先生之文而知公學術之自來也表桂見山之
墓豪傑曠世之感也記正學書院序念菴文集等篇其
有憂道之心乎後之人欲不陥於蕩狂空疎之弊者必
於此乎取衷是則侍御嘉惠來哲之盛心於是以得而
併序之也
巖居稿序(黃佐)
同寮無錫華鴻山先生棲遲碧山積學日富作為詩歌
命曰巖居稿托門人尤氏持以示予予誦之歎曰嗟乎
天下之學所分也久矣談道學者訾詩文工詩文者嫉
伊洛鴻山之詩追蹤陶杜卓然大雅卒澤於道醇如也
昔孔子誦鴟鴞之詩曰為此詩者其知道乎及誦蒸民
亦如之夫盈天地間物物皆道民彛物則非精也草木
鳥獸非粗也漢魏以後詩變極矣陶曰娟娟雲間月灼
灼林中花杜曰風鴦藏近渚雨燕集深條猶有三百篇
比興之義焉如作詩必言乾坤太極為知道則蒸民是
而䲭鴞非矣謝方石選集伊洛遺音而謂近世道學詩
為識者所姍笑殊不知程朱佳什正合唐人也可謂知
言矣陶之不喜亦不懼即正心也杜之安為動主理信
然即定性也則宋人所謂道學者先已得之矣斯集也
情因乎景性出乎情謂非知道者與於是乎書
明文海卷二百三十八
