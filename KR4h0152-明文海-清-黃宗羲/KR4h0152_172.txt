明文海卷一百七十二餘姚黃宗羲編
書二十六
議禮
與蕭子雍書(霍韜)
黎訓導行草次付上陋議生也自知背時違衆且犯宋
人不韙之罪固嘗緘口以俟世之君子講訂焉既而舉
朝士大夫皆極力争辯謂上既富有天下必不得復有
父母然後可生竊痛之曰使我不有父母然後與我官爵
我寧不有官爵而不肯舍父母也孰謂父子天性諸君子
獨與人殊也是故不得已著陋議已而毛先生下教復誤
以為人後者為之子為出諸禮經生乃據儀禮禮記與之
考訂論辯然後頗覺其誤而伊川之言則莫辯其果出於
伊川否也或洛黨假伊川之說以求勝歐曾亦未可知也
今則知富有天下者不得有父母之為非矣故我皇上稱
興獻王曰本生父惟考孝宗之失則諱護而不肯改生竊
議之曰本生父之詞可用之手勅也祀事祝詞亦曰本生
父之云也乎若祝曰皇考則於孝宗不亦有兩考之嫌也
乎是故不得已上陋疏今諸君子復嘵然共争皇字之增
減生竊議之曰俾我皇上得正父子之名以不絶天性之
恩則姑緩尊之典以安其親之分禮之正也今不能守禮
極論惟争一字之增減是猶或紾其兄之臂子謂之姑徐
徐云爾不亦可惜乎蓋諸君子始也謂皇上宜為孝宗嗣
别擇崇仁王為興獻王嗣亦猶哀帝為成帝嗣别以孝王
子為定陶嗣也今皇上帝后其父母亦猶哀帝追帝后其
父母也是誤皇上以非禮之失全襲漢帝之非誰之尤乃
上自内閣下至諫垣至百執事各嗷一說以著直諫之節
惟皇上孤立獨蒙拒諫之名生竊謂宋之濮議主之者宰
輔也議之者學士也争之者諫臣也是故英宗得恭已以
聽不失為盛德之君韓歐猶得直任其事以甘心奸邪
之斥所謂善則歸君過則歸已古道猶有存也今則大
小臣工俱著直諫之譽惟皇王獨蒙拒諫之名則今日
宰相欲如韓歐之奸邪不可得也皇上雖欲如英宗之
恭已亦不可得也世變不猶可慨惜也乎是故不得已
著或問凡此皆一已淺見諒不足以示百世垂無窮方
自首悔而執事奬借太過吾恐人亦謂執事為邪說中
人也何如何如近日南畿諸君子亦各具疏以共揚直
氣可羡也惜乎不能端本極論亦惟一字之競無補於
人倫天理之是非也且其說有所謂春秋之義有所謂
考禮據經不知諸君所讀者何春秋所據者何典禮而
云爾也今之利祿昏心者謂有天下必不得有父母生
且不暇與辯獨惜伯固黃先生為世間人侍御方先生
志道林年兄家學淵源亦深弗考也亦徒云云也或者
不諒諸君之心直斷之曰王鳳柄國上書者專攻後宫
王莾柄國頌功德者四十八萬七千人自今觀之豈四
十八萬衆洎諸賢良則盡喪心也乎寧忤天子以有直
名勿忤權臣以觸竒禍古今人心豈相異也嗚呼此豈
諸賢之情也哉又謂秦王車裂假父嚢撲二弟諫而死
者二十七人茅焦繼之危言厲氣感悟秦王由今觀之
則二十七人之死諫茅焦之善諫是非何如也永樂間
遷都北京舉朝之士争言不便至斬蕭儀然後定自昔
視之太宗真拒諫也由今觀之是非何如也習見蒙人
豪傑不免况於庸人俗士以口舌取官爵如茅焦二十
七人軰又烏足責其知父子夫婦兄弟之倫也嗚呼豈
諸賢忠且智亦猶夫茅焦二十七人者之忠智也乎是
未可知也不然則春秋之義禮記儀禮之說想講之熟
矣而猶不知為人後者為之子之說之非乎如其不知
也而道聽杜撰是自欺也如其有知也而猶曰禮云禮
云形諸奏牘是敢於欺君也自欺以欺君豈諸賢之心
哉或者道喪千載世昧正途前軰君子或不得不任其
咎也故稽古如君實不識光武祖元帝之非吾朝博學
如劉定之亦模稜蝉噪其後况蔽於伊川有無莫辨之
說以踵千古之謬則諸君偶醉謬叢而發一䆿亦其宜
也不然其亦躍出千古而更一深思也乎諸君生不敢
與辨黃方林三先生俱世所謂賢者生不敢不請教古
之君子合異為同必更相詰難然後可非曰唯唯諾諾
便謂之同也執事幸為轉申此悃於三先生俾高明尚
牖教我以不終底於迷謬則我執事之賜惠也
與朱貳守論稱謂書(霍韜)
家人回謂執事怪生於拜帖不書治生而書侍生疑若
傲慢不敬者此盖執事未諒生之心而區區之情亦有
未徹於執事故也生於衣冠士類未嘗敢慢况於當路
君子乃敢傲慢之乎且傲凶德也君子不加諸身况敢
加諸人乎况敢加諸當路君子乎執事宜諒區區之心
矣生於拜帖惟廵撫則稱晚生或稱職方主事若廵按
兩司列位則稱侍生於江老先生則稱門生同年則稱
年生未嘗有稱治生者是豈傲慢列位君子鄙見盖以
近世謟瀆成風士氣卑陋勢之所在則望風拜塵心有
所求則俛首喪魄下以此事上上以此責下上下交相
凌謟而士風喪矣夫天下之治亂係士風士風淪喪望
天下之治可以復古不亦難乎故不自揣力量之不足
竊欲以諸君子共敦古道云爾不稱治生故稱侍生禮
也非敢慢也夫治之云者馭而馴伏之云也可以施諸
百姓而不可以加諸士夫侍之云者交相敬事之云也
可以施之同儔而不可加諸降等生與列位執事同為
帝室公臣可以交相敬而不可以交相馭也故稱侍生
禮也非敢慢也或云士夫於父母衙門稱治生例也生
謂古者封建法行故列國各君其土士夫生其土壤雖
聖如孔子亦敬其國之侯伯如父母禮也今則封建變
而郡縣侯伯變而守令輿圖萬萬里有齒有髮有血有
毛共仰皇極孰敢有二故我皇上天下父母也天下臣
庶共宗共戴孰敢有二若鄉邦士夫又稱鄉邦之守令
為父母是天下有二也非别嫌明微之道也晚唐之季
節度使擁兵專地貢賦不入禆將悍卒知有鎮將而已
不知有唐室也爾時豪傑生於域中雖欲勿謂節度使
為父母不可得也今天下一統全盛非唐季比也若吾
軰衣冠士類而又私相為父母以涉二尊之嫌是乃所
不敢也非敢慢也且謂之治者我得而服属之者也謂
之侍者我得而交游之者也執事為政設遇孔子有得
人之問則將以所得服属者而對乎抑將以所得交游
者而對乎孟子曰齊人莫如我敬王盖以古道敬齊王
也生自謂不敢慢當路盖以古道相敦非所以為慢也
若執事便道晝錦遇鄉邦守令亦以是禮處之是乃執
事所以敬當路士夫相遇一以禮而不苟豈復有辟之
干也乎此實士夫居鄉之逹禮也非一人之私也昔者
生之在部也見百官謁吏部則曲躬鼠拱投刺用摺帖
見科道則屏氣生每喻之曰官爵之與死生孰輕重焉
雖死猶不可如是况於保官爵又語吏部之相厚者曰
若軰受人躬曲奔走受人非禮謟媚皆非人也若能居
千年吏部乎豈可偶握熱柄遂使人盡喪良心也當時
雖有嫉生之言者亦有謂生言是者凡若此者生豈傲
慢吏部亦欲以古道相期也執事心古而行淳正生所
欲與偕行古道者敢布其腹心惟高明察焉無以為慢
兼告貴寅列位先生勿訝生為慢極荷極荷
答霍尚書書(田汝成)
来諭以為鄉士大夫與撫按藩臬府縣交際往来率當
由中門不當走傍門趨偏階若小吏之見上官者仰見
執事之操履端嚴言論和諍方今風俗披靡勢利反覆
上下之交率唯唯諾諾以相誇諛誰能抗節秉禮自珍
其身以違忤當路者走嘗傍觀而竊嘆之微執事無所
於聞微走亦不足以諒執事之志三代之時國有定土
民有定君士大夫出而仕於其鄉父兄宗族混然閭里
非若今之時棄墳墓遠桑梓去父母之壃也當其時固有
為之連帥卒正方伯者然相見之禮無聞焉鹿鳴伐木
之詩略見梗概稱其士之賢者曰我之嘉賓也而鄉三
物之典亦曰賓興夫賓之言尊也賓之者尊之也故禮
賓至門主人三辭明不敢先屈也賓稱摯主人三辭明
不敢當養也尊之亦已至矣而何敢簡其禮以屈其身
故古之君子亦莫不自重其身以立節於世非其君不
仕非其大夫不見聞有往聘矣未聞有来見也聞有求
而不至者未聞有不求而先之也故雖有南面之貴千
乘之富士之所以交者禮而已矣晉平公之於亥唐也
不謂之入不敢入宓子賤之治單父也父事者三人兄
事者五人至如監門漿博之徒苟有以自衒亦得以布
韋驕貴公子之門秦漢而下雖復靡蕩然丞相公孫弘
開東閣以延名人鄭莊為大司農戒門下客至無貴賤
無留執賓主禮何進為大將軍設几杖以待鄭玄跡其
一二猶有三代之遺風當是時所以尊賢者何所不至
而敢簡其禮以屈其身夫尊賢之禮莫重者賓升階之
禮以西為上夫既曰賓之矣又何靳焉故古者出入大
門拂棖臬而已非如今之有三門也升降從兩階而已
非如今之有中道也故君適其臣升自阼階明不敢君
其室也中道之制殆起於秦漢之交所以尊君而抑臣
者而公府之建亦遂因之猶言專道而行莫敢敵禮也
故專道之制以之臨下則可以之尊賢則不可古之尊
西階也亦猶今之尊中道也古不靳西階以尊賢今何
靳中道以簡士也故苟以其人之可尊也而賓之豈惟
三公九卿雖布衣之士吾猶為執鞭焉苟其人不待上
之尊而屈身以求見也則彼固失己矣又何足與議禮
昔者子游之論澹臺滅明也曰非公事未嘗至室也古
之室今之公廨也古之所謂公事飲射讀法之類也今
之所謂公事則請寄而已矣使澹臺滅明以請寄見子
游固已謝絶之矣今之君子昧於尊賢之義而其交也
率以名分為重輕故相見之禮頗皆䟽略不講聞執事
之論固已驚心而駭目矣然執事之論以為尊賢之典
則可槩以語市道之交則未可執古西階之制以例今
中道則可即以士大夫請寄者皆得由中道則未可何
也以尊賢之義有未明也然謙厚者集福之基驕盈者
趨禍之府故詩曰惟桑與梓必忝敬止而石慶入里門
必下車則今之士大夫走傍門趨偏階亦未為失禮也
走學術淺薄不能測義理精微以定權則方將與諸生
商確儀度著為一編以附士相見之末簡先此布指尚
容質疑
答同志問族譜書(馮從吾)
承問族譜僕至寡劣何以復命雖然竊奉教於君子矣
敢無說而處於此夫族之有譜猶國之史尚矣苐史之
為道備載善惡用昭勸戒要之以義為主譜之為道揚
善隠惡有勸無懲要之以恩為主不可一概論也乃今
之作譜者則不然縱筆訐發略無顧忌自以為不虚美
不隠惡自負曰直人亦從而直之居然史遷復出矣不
知其直正有不在此者惟是家世寒微不諱可也事行
細小不忌可也有可稱則傳無可稱則闕可也微顕闡
幽㩀事實錄不至溢美可也則此便是直又何必縱筆
訐發略無顧忌而後為直哉無論族譜即郡邑修誌其
載善惡昭勸戒此固毫髮不可諱者尚且於職官一類
但寓褒貶於三十年之前於三十年之後者則闕之一
則有自已曾相與之嫌恐是非涉於愛憎一則公論必
久而後定故姑以俟之異日夫修誌且然况修譜者可
輕肆褒貶乎李獻吉謂子孫而不錄其先人是悖亂之
行也若錄其先人而又訐其過是為悖亂孰甚焉古人
不又云乎作法於凉其弊猶貪作法於貪弊將何極今
之作譜者雖似過訐不過一時講究未明誤以訐為直
耳猶屬無心倘後世子孫一有小嫌不能捐釋借此族
譜洩彼忿心則是以古人敦仁廣孝之書為後人報復
恩讐之具也又誰為之作俑哉綱常風化關係不小奈
何不慎之於始而猶沾沾以訐為直也嗚呼不虛美不
隠惡此在作史則可若譜不但不虛美則可耳禮諱尊
親不隠可乎哉先是作者誇其門閥多失於虛美近日
作者懲其虛美又失於揚惡虛美則以恩掩義固不可
揚惡則以義傷恩尤不可此作譜之所以難也鄙見如
斯惟足下教之幸甚
答廟災儀注二書(熊過)
宗廟災驚懼之心率土所同矧在僚服自有官人肅給之義
若不肖乃又以司存昨承示逖稱古初欲使人心警畏以開
懲創之端讀之恍然如有失倘藉宗儒足為條貫傳諸来學
亦不朽之盛事也一昨大禘届期執事觀變欲因廢而不舉
此與不肖原擬懸合過愚以為祭固以廟存也廟火矣雖接
祭有所不能又安論殺不殺哉然孔子乃謂牲至而不殺則
廢今以情理揆之其文當是後人所纂入盖原文以日食太
廟火疑為當祭本無可疑夫廟火固不可預期而日食則
疇人子弟皆知之不待巧算也司歷何在奈何不以告而
行祭曾子奈何以為問而孔子之答又若迂緩何哉夫諸
侯旅見天子與諸侯相見尚以太廟火不得終禮况被災
之地勢近剥膚救焚不暇尚何論殺不殺哉禮曰人有焚
其先人之室則三日哭故新宫火亦三日哭公榖以為禮
獨胡子以主人未入也嫌涕無從出是則哭藏主之廟胡
子亦以為當禮也然不肖亦有所疑按僖二十年西宫災
西宫者何公羊子曰魯公稱世室羣公稱宫今詳仲子桓
宫武宫煬宫之例則宫當為廟其言不妄故榖梁子曰
西宫西者何宣公之廟然其災也不聞哭經亦無譏哀
三年桓僖宫災時南宫敬叔懿伯文伯之徒皆孔氏從遊
之舊而敬叔者從孔子適周問禮之人也止命周人出
御書不聞以哭為請孔子在陳聞之亦不譏其哭何哉
盖成三年所稱新宫者以祀宣公父廟也是時言亮闇
初闋而遇天災故感而哭之以致哀異於餘廟此非予
之私言釋例所言皦如也彼其發義揆情視公榖二家
不更精詳乎哀三年桓僖之災傳者以為親盡而廟不
毁則當時之不哭其所緣起或是酌情為之苟燬於諒
闇之後與夫次之遠者皆本不哭檀弓之言恐是附會
春秋而不察當時事情耶凡禮記附春秋如諸侯不生
名之類尚多不獨此條也今此所陳止是國君處變之時
來教云哭位當是在都宫之外是以臣工處變言之放
今時哀哭臨之義上下一體取義至精也但國哀國災
禮當少别而從天子救太廟之火者孔子止云不以方
色與兵不言及哭泣蒞位不知於此當何㩀乎想君既
不哭故臣不獨哭孔子遂不著其禮乎来教又曰服雖
無考然衰服則已重青服則已輕烏帽冠帶縞服其可
也但晉太興二年國子祭酒杜夷修墓云春秋新宫之災
哭而不服博士江淵議墓毁以為毁不應比廟災而不
行服又梁天監元年禮官何修之議蕭子晉傳重改葬
之服亦曰可依新宫火災三日哭不服而已則是雖繼
體承祧者亦不服也况臣子不過重服者乎昔晦菴朱
子謂六朝禮樂最精觀此三賢之言是聖人原不可制
哭廟之服今之修首令典往往青衣從事是不為輕也
過西南之人闇於遠覽執事先覺博綜墳典過欲執經
從周久矣願因下風得聞餘論幸甚
答童宫諭廟災儀注第二書(熊過)
昨奉書已旋於壇所省讀華牘宏博淵深開導備至得
所未聞加於提耳之教矣過何幸何幸當時士人共仰
折衷轉相傳誦幾失原本數日方得遂未裁答今尚有
疑者願終惠教它時有聞不敢忘所師資来教辭引燕
泉陽明所酧對欲以定世之疑不肖非敢别出臆度也
顧以古人尊祖之義視敬天常少詘故祀天地則越紼
而行事不敢以卑者之事而忘尊者之禮也其敢以卑
者之祭而忘尊者之變乎即使失世職如左氏所言則
當是之時謫見乎天祖宗神靈固己震疊為子孫者正
當體祖宗之意以災為告而廢之所謂先王克謹天戒
臣人克有常憲者也而以接祭為言是忘天而昵祖聖
人致辨於天神人鬼之際者果如此否乎西宫之言公
羊杜氏之說此亦常求三傳之異同而粗習其讀但今
之稱宫者多指廟為言惟傳乃有小異爾雅曰宫謂之
室室謂之宫則西宫者為之小寢别宫如公羊杜氏亦
可也例之火踰公宫之說亦可也其如春秋之所稱宫
者皆以廟言何哉春秋經凡居室皆不稱宫故王姬之
舘人居也稱舘不稱宫謂凡室皆可稱宫經無是法也
西宫書於經者也以經之例觀之是不可証其為廟乎
此不獨春秋耳詩定之方中作于楚宫鄭箋曰居室也
又如采蘋公侯之宫毛氏曰宫廟也豳上入執宫功所
謂营居室宗廟為先故稱宫功也至魯頌閟宫之地亦
是魯人安靈之所是宫之必為廟而室之不得以淆其
辭古人正名百物未嘗假借後世乃通之耳桓僖公宫
災来教云親盡而不毁者杜征南之說也季氏出於桓
立於僖以是為悦而不毁故孔子言之康侯之說也然
成公六年嘗立武宫定公元年嘗立煬宫矣是三公者
皆春秋以前之君也其親盡當毁視之桓尤甚孔子言
當毁何不及武煬而何言僖乎桓僖之不毁誠以季氏
當時武煬之立又誰主之乎則征南康侯之二說愚皆
有不逹矣来教又謂即哭矣亦例不得書今將以何為
例而知其不當書乎春秋之法其有事如哭廟而不書
者乎假使實有其事經以例不書矣而傳亦遂冺其迹
者乎是大可疑也新宫之哭胡子獨棄諸家之說而又
為辭曰於遷主其言無㩀杜鄭之徒以為當哭夫杜鄭
注疏也皆定於穎逹諸儒之手過特有所從違非敢棄
經而信傳也其謂哭廟而當禮者以其情則知矣而終
若無㩀世之言哭廟者往往以梁山為例盖梁山之崩
左氏國語兩皆載之左氏止以降服乘縵徹樂出次祝
幣史辭為言獨國語有國三日哭之語先正常謂國語
者左氏刪定之棄餘信斯言也將從左氏而不哭乎將
從國語而哭乎將從其所刪定者乎亦將不計其所棄
餘而從之乎今以西宫桓僖之不哭而定之所謂情則
同而終若無㩀者不將近之乎禮曰人有焚其先人之
室則三日哭信如公羊杜氏遂以西宫為小寢則固不
得為廟矣亦豈不為先人之室乎為先人之室矣而經
不書哭傳無有文者亦豈例不得書乎將實無其禮乎
至於易服之儀不肖當時㩀舊聞為言及後思之猶有
所未盡緣周官司服有大烖素服之文康成乃云素服
縞冠素服也来教云易服深得禮意不肖初所不及也
但云欲略如居喪之儀當烏帽角帶縞衣遍考古喪服無
縞衣者盖喪則必衰故斬齊衰之外錫衰細衰皆衰也
無縞衣以處喪者禮除成喪用朝服朝服者緇衣素裳
非素衣也詩素冠之二章曰庶見素衣康成㩀禮之喪
服之無素衣也遂轉衣為裳以求合之吕伯恭譏其牽
合矣然則縞衣似非居喪之服也司服有云其齊服有
玄端素端變服言端者自袂言之大夫以上侈袂故也
然則素者乃是齋居將有所禱諸上下之通服也不得
言為喪服吳白紵歌曰質如輕雲色如銀制以為袍餘
作巾此雖不足以明禮然亦可見素是古人常服今周
密癸辛雜志程大昌演繁露及劉績霏雪錄皆同斯志
其言恐是不謬乃知杜夷等不服者謂不喪服非不素
服其義自精確耳過欲如来教自大夫以上定為縞冠
素侈袂服自五品以下其袂止可比之元士等定為縞
冠素端祭畢則已不知可不可也或侈袂不便則上下
通服素團領耳執事高賢宇内宗仰又有發蒙之意不
肖所陳必不以為凟而不告也恃愛多言恐懼恐懼過
頓首頓首
明文海卷一百七十二
