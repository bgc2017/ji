明文海卷三百五十七餘姚黃宗羲編
記三十一
遊覽
流觴叙别記(陳鶴)
嘉靖癸丑之歲弘宇王膳部既遷越郡之三月即擢建
寧倅車鞍馬將行山人陳鶴具觴薦蔬於蘭亭而别焉
時凉雨新霽山光益明林鳥不語曲流淙淙羽觴三行
鶴乃愀然興思抱膝而言曰夫人之聚散豈不各有時
哉然惟賢豪之士為能見幾測變達升沉之故每一有
所遇輙遺落身世縱浪大化之中欣然成趣曾不以得
失寵辱縈懷及至時移事遷追憶已往之樂皆若夢幻
則乂感之從於思未嘗不摛文嗟惜也在昔永和右軍
以一時文物之盛集樂於兹賦詩酌酒遂成曠世奇遊
述文記事寓今昔存亡之情書辭兩絶然其問多有禄
仕之人故後蹤跡漂渙處者則怡志丘園達者則功名
四海雖欲復踐當時之會不可得矣遂使千載之後視
此勝事愈為難及今繕部偶以他往暫得與鶴流連兹
亭慕前賢之高風泛觴曲水散襟咏言坐見清風生於
脩竹飛泉響於崇山即其所遇可云樂也但恐情興或
闌别離生緒倏焉分手又成殊方之歎矣况復長才繫
念於廊廟善政非居於一地他日緬懷兹遊又成故事
耳古人云萍聚不常勝遊難再信非誣也是知乖違伏
於所聚悲傷生於相歡以今揆古不益有感於右軍之
文哉膳部聞言却席浩歎鶴於山僧索紙與筆繪流觴
之圖載言於其端以為别
滹沱河記(石珤)
恒山之陽有鉅川焉曰滹沱源出代郡泰戲山下匯為
三泉流稍延曼循太行掠晉冀蜿蜒而東注之海按班
固叙禹貢九河所謂徒駭者是也至宋蔡沈疑之蓋亦
惑於夾右碣石之說遂以九河皆淪没於海滹沱中高
不與大河相涉非之夫九河固淪於海滹沱豈亦淪没乎
滹沱固不與大河相涉然所謂九河者亦猶九川云爾
豈謂大河播而為九乎故知山川經絡苟非目覩身歴
而欲據文字定之鮮有不失者矣是則滹沱亦未見其
的不為徒駭也顧太行以東地勢頓下且河道淤沙窪
壅不常旁無澗壑以洩水怒故霖潦相仍山谷諸流叢
奔會趨洶湧而至敗城郭没田廬其害有不可勝言者
今禹貢舊道既不可見而西漢於此置蒲吾渠通漕船
亦堙没無迹豈非亦以兹水之害甚不可䟽瀹而廢與
河經藁城自國初至今不知凡幾徙成化壬寅始廹城
下淨土寺没焉自後每秋漲至則汎濫於縣三五十里
市野皇皇無所遁棲適有天幸未為洿沼弘治六年太
守張君淑始開新河於郡南費以萬計未再逾夏水大
入復趨故道功竟不成老氓相傳云是河不宜修築惟
祭則可蓋神明之也於乎諸侯得祭其境内山川則祭
典固不可闕然禦災捍患以寧邦家為民父母者職也
往者宣防之塞近時張秋之築具在焉疏理之功亦豈
可少哉顧得其要與否耳誠得善工相高下量順逆遲
以歲月鑿山開原廣拓水境要其上流而放之寧棄百
里之地以全城池則雖鑚龍門折伊闕尚可為也而此
獨難哉不然為石隄以捍之亦再歲之利也又其上者
平政惠民薄聚歛省刑罰尊老慈幼修祭祀順天時使
五行各得其所則火炎上水潤下百川用寧無墊溺之
苦雖古昔賢者之論豈能外乎是哉若復迂之于是洪
範可遂廢而天下之害付之末如何矣智者試反而思
之萬一得其效豈以某之言為老生之談哉
錢塘江觀潮記(王文禄)
錢塘江劃分吳越凡三折故名淛江秦望山脚插入江
心舟犯之輙覆乂名羅刹江江口有兩山南曰龕山北
曰赭山並峙如門曰海門下有沙潬跨江東西三百餘
里如伏檻然閩楚諸山奔會於天目水隨下出海門赴
鹽官經澉浦及武原瀉乍浦轉金山九淞三泖水闌接
俱放於大洋惟秋金旺水生百川灌注大洋瀰漫湧入
海門逼礙沙潬回薄激射抑怒不洩則奮躍上躋以故
潮頭特高數仞趨富陽扺嚴瀨始平隆慶戊辰秋七月
晦天台花桃村羣龍穴起山奔水溢踰台城蕩析廬舍
予家武原並海海桴撩取器物無數萬千浮骸閣沙塗
八月既望予至錢塘乂二日乃十八俗稱潮生日士女
聚觀如堵劉子邀予酌望江亭須臾白光横亘如長城
女牆推來自東北轉西南夭矯如玉龍拏雲散飛如霰
雪密灑駛騰如萬馬駕素車鬛翻輪擊繽紛凌亂聲殷
殷又如雷霆倏轟震撼坤維浩渺間沙堤盡没劉子舉
酒酌曰奇觀也校往年潮尤大蓋以諸山水溢故予曰
觀固奇矣獨不念台民之溺乎夷舶之擾乎宋之觀潮
元之駐兵乎錢鏐之射乎秦始之渡乎予與子同諸友
自戊午辛酉凡三觀矣聚散升沈不猶潮中一泡沫乎
噫江山如舊風景不同舉目有古今之感也限東字各
賦一詩練痕遙上海門東日映金沙捲玉虹白鳥若隨
舟楫轉青山應閱古今同掀天浪激層層雪震地雷殷
陣陣風吳越劃開剛一水誰收強弩濟川功
韭黃門觀瀾記(王文禄)
秦駐山故有韭黃門徑僻人罕至去鹽城廿里餘夙聞
奇勝正德甲戌春季望就傅暇一僕負之行登山巔遠
望未悉也萬歷癸酉春季紹坡狄參帥督海防寓始皇
廟訪之偶客盈坐擕酒同遊循山腰狹徑轉步峻截陟
降數匝始至石崖錯列如堵側足踐級抵平崖坐方石
上隔崖小山屹峙夾如峽門潮正長湧入峽内峽外潮
過接南岡闌峽内潮不得出束之緊激射而漰湍倒遡
縈洄旋渦層疊圓如車輪渙如綺縠滚如沸湯浪花簇
起白煙瀰茫噴雪跳珠觸石怒聲如雷震山如螺浴地
如桴浮恍忽如鴻濛肇開呼酒大酌稱快亶勝槩奇觀
云有客拂石擇而指之曰此宜直書韭黃門三大字此
宜横書觀瀾二大字速命云削砥石如榜勒之不朽盛
事也即賦七言一律各隨賦紹坡曰請記以識之使後
人知今日之興併勒之石王生曰然追惟髫齡一至周
一甲子始遂初心非數乎何幸也噫海山奠軸日月奔
駒性靈同天歴劫豈壞益悟瀾必有源尾閭須彌一脈
旋轉控清澄濁各當勉旃夙抱何從根器非妄日斜騎
返攬轡取澄清之懷韭黃訛九王或曰山突曲汪洋凡
九汪轉諧王或曰韭旅生黃芽以故得名皆莫稽也嘉
靖丁亥秋大魚乘潮入峽脊如山兩崖脊離尺許亦一
奇勝云併記之系以前律詩曰門開突峽豁青天花簇
旋渦生白煙大地欲浮潮正長高峰將没日斜懸影移
戰艦雲中盪聲振奔鯨谷口傳三傑興豪題柱石一杯
風便引飛仙
華山遊記(陳以忠)
戊寅春余被譴當之寶雞道出華隂陳君潤夫有湘中
之舊時為令李諫議若虚移書先之謂余將登華山也
入潼關或云陳君且他去余曰三峰在即吾主人矣既
抵華隂乃陳君歸凡山行之供無弗豫者二月之十八
日也會觀察賈公擕其子及王公子登山賈舊在長沙
余為之屬今又屬也遂從之出南城三峰在望插天寒
碧映入心髓七里至雲峯有雲臺觀周武帝時築以居
焦道廣者乂南行二里至山麓有玉泉院則宋端拱中
築以居希夷先生者也院後有冢或曰希夷仙去骨蛻
峽中已乃道流持其顱向人乞施嘉靖間姚侍御者收
瘞之念希夷生也遺世死也遺蛻後人浪為生情耳冢
後巨白石工穴之像希夷卧其中如生蓋所謂寢無夢
覺無憂者慨焉慕之陳君有酒筵余從賈公飲數行乃
入山兩山對開嵐光交墮吏卒導從上下宛轉纚纚無
絶亦自有態行五里至五里關往時避兵者就險累石
為關陳君欲稍增治之額之曰通天第一門云行四里
為希夷峽山勢壁立澗水經其中滙作小池從石室旁
下如琴如筑鳴聲快耳希夷蛻骨於此或云即張超卧
仙坪也半壁有穴飛石掩之又里許至桫羅坪賈公不
能上余請曰與山靈為三峰之約當更上之陳君笑余
曰乃復見拄笏王生賈公與二公子俱下陳君亦從之
下余獨留日已西西山高恍有暝色度不能至青柯遂
止桫羅陳君已命道士郭全銘左右余導余登山桫羅
菴郭所搆也步菴外東面石壁可數十文鳴瀑掛壁而
下有坎兩兩直上可容足趾郭曰此通上方峯指石罅
為西玄門唐金仙公主脩真於此駕鶴飛去白雲宫細
辛坪在焉余欣然欲上郭曰每歲三月香火輻輳華州
道士來始向峯頭斬荆棘開徑懸鐵鏁而上之不似三
峰時通人跡也余徘徊太息北望山頭有石如柱為繫
馬峰西望西山山桃花石罅盛開不知絶壁何緣著種
或云風吹花片粘之輙生山山有之命僕夫攀崕就低
垂者折得一枝花疎淡不似人間濃豔也望頃花間似
有物去來余謂猿猱乃云山羊善走險棲嶔㟢中人利
其毳能伺取之南有四峰青柯所從之路也四山高起
余臨澗坐石奇秀滿前應接不暇恨友人陳七已死不
得丹青手圖之有頃酒至余問酒何來郭曰君侯遣壺
榼到處從公也飲石上山已暝閴寥中泉聲更自清迥
還就菴中晩食食已獨步空庭仰天視星斗忽驚黑雲
四面壓瓦謂風雨且大至乃林樾無聲漸聞啼猿稍稍
辯峰巒草樹忽自笑忘其身在山圍也呼炬火夜遊問
道士將無虎狼邪郭曰山面面陡絶虎狼不得上山愈
深愈益奇愈益險請以兹夕休其足力余笑而就寢清
逼魂夢曉聞孤鶴長鳴過山頭輙起櫛髮宿雲經簷間
與炊煙冉冉出谷峰頭積翠浮浮欲流色潤髯鬢呼酒
四五行乘肩輿亟上或舍輿而騎或舍騎而步視所經
險夷以為勞逸每望前峰已如路絶既乂踰焉至十八
盤者山最陡十有八折乃得上故名盤盡峰回忽見垣
瓦屋鱗鱗綴前巘則青柯坪至矣至則祠廟神像俱經
地震頽圮間已葺治數楹獨地勢愈高天然之景爭獻
秀爽視桫羅又進之余竚立四望遙見泉掛山腰如練
郭曰此水簾洞也直下三千尺自蓮花峰來又還視山
徑中客四五輩方傴僂欲上有角巾翩然者將遣人物
色之郭曰此某君故為藍田簿與君侯為僚别有僧導
之來余方苦無伴使人先之則又使郭往趣之簿至同
入山館供事者甚謹余強之杯酒局局邊幅不暢與約
登山敬諾郭曰士大夫能至青柯者十之二三自青柯
而上僅僅可數君侯知公必登三峰戒吾徒之善緣崕
者及諸濟險者皆具苐恐公不任此險也余戲曰懸崕
撒手一著重蘇豈丈夫而畏險邪易草屩起步石橋從
左徑上可里許有回心石焉郭曰從此上千尺撞遊人
見險心悸率退轉是名回心余笑曰我心匪石不可轉
也至千尺撞下蓋絶壁壁裂之兩傍稍施斧鑿斷樹枝
横之以承足枝相離尺許凡千尺云郭使其徒以吕公
絛束余腰而扱衣衽於絛則乂以長繩繫之絛二人自
上引之而一人下佐余足右偏復長繩下垂余手長繩
躡横枝以上賴有後先之者竟忘其勞既上乃下望魂
搖搖也問簿所至已自回心石去矣西折上百尺峽峽
似撞而裂在峽之内出峽登望仙臺方丈平石可佇立
遠眺忽南峰片雲欲墮不墮作嬾態風吹斷之如人乘
鶴來者童子得句云雲到嶺頭嬾人來鶴背輕余頷之
度二仙橋石梁跨壑草樹清幽余不能捨去從者促余
行遇車箱崕崕如車箱人緣輪以行乃至老君離垢絶
壁有坎如西玄余上之如撞如峽而險更甚謂老君登
華從此離却氛垢云過擦耳崕崕峭立躡處僅容足乂
下臨深壑余面壁兢兢移步即隆凖公不得過此不獨
大耳兒也忽成獨笑復至一崕奇峭甚仰攀折旋出石
穴以上有鐵猿顰踞岸畔曰猢猻愁因誦猿猱欲度愁
扳援之句過此忽開朗則白雲峰也有菴郭道人在焉
出茶供相與坐長松下叩其所有曰吾所為入山者不
見可欲使心不亂聊去俗耳余為點頭坐有頃起去之
郭送至際曰此閻王邊也謂隣於鬼矣余攝衣以登了
無所怖乃至日月崕謂兩崕高起日月出没從山隙射
之當是奇觀余攀躋倦又渴甚息足松下顧安所取水
童子從崕隂捧雪至余飡之清凉刺骨歴金天洞洞最
宏敞往年地震時洞裂神座皆下䧟可五寸郭道士因
言山之四周下䧟盈天山足土痕至今存也又經三元
洞洞比金天差小蒼龍嶺在其前嶺中起旁殺蜿蜒入
雲人從龍脊行危甚或一失足轉圜千仞石平處暫得
休伏視下方松頂若蓬藋在蒼煙中濤聲萬壑疑泛巨
海罡風時時捲人衣覆面嶺百尺危可禠魄兩旁穴石
施鐵柱有仆有立郭云舊嘗有欄漢武帝登山御道也
度嶺望見雙樹聳出空際曰此將軍樹矣自青柯以上
無他樹樹多青松白楊山高風銳振撼無定枝幹盤屈
獨此二松挺然離立有石曰上馬石者余曰即渥洼龍
種何緣上此從者曰有風道人不知姓名游行山頭一
日天馬下之風道人就石跨馬行空而去石旁有老松
倒挂若虬龍下雲端忽昂首攫挐奇奇怪怪丹青所不
能貌余愛之坐石凝盼忽西峰雲來迷漫澗壑恐驟雨
至亟趨雲山崕崕有宗土地祠謂華為羣山之宗也已
頽圮有四仙菴為譚紫霄為丹陽劉海蟾丘長春脩煉
之所就其中坐石小憩雲入菴沾人衣皆濕雲過乃復
步凡歴數險則玉女峰矣大如石龜背甓瓦皆鐵郭云
陶瓦則山風能颺之去也前一圓坎水紺碧為玉女洗
頭盆又其前石裂裂可五寸以石投之食頃猶有聲或
云下通黃河唐玄宗禱雨進簡於此刳龜腹為石室舊
有楊妓師事韓姑姑於此韓肉身猶在槁而不腐楊壽
百餘歲不知所去又南為三清洞王道人結菴其左余
過之王出松子為供味鮮美甘香溢口余問山頭五粒
松凝脂千歲可延年即此是耶右偏新架板屋余憩其
中屋角松房成積其長丈皆風落而收之者童子擊之
子滿其下囊得升許余問道士將安宿耶曰五峰道人
今在東峰不遠矣遂相與陟岡上東峰岡石斜削可數
十丈稍鑿足跡無草樹枝蔓可攀躡從者手接而上之
遂達於巔有三茅洞前為小殿殿左有巖五峰道人居
之依巖置扉當其缺處稍亦架椽為屋可坐客可爨余
至道人出迓曰清晨默念當有佳客命弟子灑掃石床
公自何來余曰來此訪道相與坐茶頃起臨崕遠眺當
東峰盡處東南北三面無他峰礙蔽道人指點中條首
陽諸山疑隔數里黃河如綫則近縈山足矣目際村落
比比乃云此同此蒲此商此陜某某等州千里之内可
俯而視人生不高我足底曠我眼界大我胸次如甕中
蚊蚋裩中蟣蝨真憶仲尼登太山而小天下也與道人
相對慨歎忽雲生首陽英英欲起道人因言山頭雲態
甚悉高低遠近濃纖遲速去來有無至不可状又言雲
彌布峰巒即數日下方不雨一流動則下方雨矣有時
晴雲冉冉孤飛入谷忽已失之蓋歸雲也步前岡老君
碁所碁石方徑五尺三十二子鐵為之重不可舉豈臨
局下著慎重當如此耶已風色寒天漸暝還入巖下道
人請就其寢室室入巖之幽蓋一大炕可容三四人余
與道人洎道士相與箕踞而語忽聞鼓聲頃之如雷余
呀焉道人曰風入巖坎耳余曰劒首之吷而管之嗃也
華山之巖宜其雷矣問之神異曰夜靜時扉外有足聲
令弟子無窺扉一任之恐變幻能動人青柯坪道士某
為師守舍見緋衣方山冠者甚偉長可十餘丈坐山腰
垂其足呼曰爾師山口失足往擕之言已失所在某如
其言攜師以歸蓋山神也又聞白雲峰郭道人云遇異
人於上方遍體長毛採細莘以啖就之則去之追之已
失之矣又問他奇曰青柯坪以上無鳥山頭有一青雀
時來乞食一老猿每危坐前岡視衆猿採核輙復棄去
語久忘倦擁衾啜茶乃就枕枕上閉目追念所過諸險
數數魂墜覺得此身已與人間隔絶心泠泠無塵神翩
翩欲舉如寐如寤作遊仙夢山頭坐石看閒雲卷舒有
異香縹緲羣仙來集各道姓字宛若平生希夷手紫栢
一栢垂垂葉露啖余余因得邀秦玉姜彈琴杜長春吹
笛王伯遼刁自然輩鼓五舌簧聽之樂甚壺公授余竹
杖欲乘余俱去念諸同心有初約徘徊未可顧謂焦仙
曰倩汝三青鳥一向金門報王元馭一向江南報范伯
楨胡原荆王承父一向點蒼山畔報顧益卿因令各乘
之來也羣仙聞余言皆笑忽然想滅夢斷已涉幻妄爾
時道人正趺坐聽余鼻鼾振余曰睡無昏昏然當起坐
令清氣余曰正自不為道之濁道人曰宰官身故自有
仙緣因口授坐卧吐納之法復為講參同數言旨趣可
繹偶及化書曰見聞入道者也證以忘形養氣忘氣養
精忘精養神之說曰忘即助長矣余悚然俄而東壁有
隙光余曰曙色耶曰未曙月出之光也啓窗片月方起
光上射巖端白雲纖潔如素錦月漸高浮雲蔽之擬觀
日出状及旦雲竟不開也余急於覽勝又趨起櫛髮道
人炊胡麻飯余青雀飛止道人肩道人曰雀來矣就掌
中食已復飛去余歎道人忘機飯已相與出扉重臨崕
端下望雲如飄棉飛絮平鋪萬里僅小尖上出余謂道
人曰王司勲汝明登太山見此景語在吾耳也因下岡
忽風來余與道士及從者數人手接而下一人仆則兩
人蹲而挽之或不能當風則三四人連仆道人獨行亦
仆宛轉石上復起其身輕翔且習之矣循岡北行觀仙
掌巖巖壁黑色石膏自璺中流出隨膏凝結黃白相間
遠望之見其大者五岐如指相傳謂巨靈劈山掌跡猶
存也還至王道人所乃余憩板屋已為風吹去蓋聞雷
時也王導余左折觀新洞洞頗高廣同州馬君怊額之
曰迎陽蓋華當少隂迎陽以配合之令有生氣云又上
之為雷神洞復右折為朝元洞洞之下為賀老避靜處
穴石垂雙鏁而下之鏁盡乃板道以銅杙插之峻壁而
板載之銅杙之上復綴壁以鏁攀之而行板道下皆絶
壁松林隨山麓起伏翠濤彌望賀所棲室憑於突厓焬
竈猶在室傍有巖高十餘丈遙覆其室朱書全真巖三
大字蓋憑空仰作之者亦神奇矣還出石穴復經閻王
邊西折以上為避詔巖希夷表九重仙詔休教丹鳳銜
來蓋此巖上覆如屋多怪状余往游分寧清水巖其勝
略等西上為嶽殿下有希夷睡處相傳希夷睡經旬鍾
離雲房過焉候其息以紙墨作黑白圈圖之授純陽子
曰先天混沌譜也乂下為老君煉丹所石爐經丈餘高
可六尺余聞老子青牛出關遂入蜀關尹喜索之青羊
之肆安從燒煉於此道德玄玄又安事爐中龍虎耶或
好奇者托之以增靈勝耳北行為西峰石罅二尺直下
相傳香子斧劈之留有足跡或曰巨靈足也又北上為
西嶽大殿殿之北為舍身崖古之有道者皆於此仙去
崖之東稍折而下為鎮嶽宫玉井在焉深可十文圓徑
半之記云生千葉白蓮服之羽化或謂開花十丈藕如
船也乂北上為蓮花峰視諸峰不知更高幾許身疑在
太清中吞吐靈氣五内百骸灑灑如濯不一到此虚生
此生昔李白僅登落鴈峰便為呼吸之氣上通帝座不
知上此更作何語峰之下有石窪如臼凡二十有八上
應列宿自南而北如貫珠水經其中由崖端挂下山腹
水簾洞洩之道人為余指點雲臺白雲白羊松檜朝來
玉柱玉秀毛女諸峰張超石羊黃神藏馬諸谷歴歴詳
說余恨無羽翰横飛乂恨不遂鑿巗結廬遯世以老天
漸晦道人曰雨至宜且歸始予登山從數人持三日粮
不謂陳君所遣供事者倍之計再宿當無贏又聞山頭
雨人不得上下經月雨即經月不得上下乃與道人别
取道下山下山較易蒼龍嶺遇雨淅淅灑面避之三元
洞雨止復行下離垢如初上時則先一人納余足坎中
而上縋余者徐縱其手乃以身下下峽下撞如之余既
下笑謂童子曰腓股酸楚如斮幸猶我有也抵青柯坪
陳君别遣人供張候余余飯乃就輿令僕夫倒輿而肩
之峰巒層疊隠見如拱如揖追隨送余余亦如去知已
别情親愛戀難割又如劉郎之失天台漁郎之失桃源
悔其還也嗟乎未斷塵緣重來人世清都此去托足何
期千載一時感慨無際矣既抵客舍恍惚碧雲青靄猶
在衣履奇峰怪壁纍纍囊袖泠然充然不自知所得云
何也余為時棄擬從蓮花峰頭把酒問天乃到時忘之
矣山骨立五千仞洞皆琢成不似吳粤間土石㟏岈錯
互水蕩滌出之者山㘭山罅有土乃有樹樹底多墮葉
摧枝歲月朽腐無寸草石上生萬年松草類亦蘚類也
皆枯莖一雨還青記稱華山神林斧犯之輙逢虎狼豈
然哉山自青柯以上樵者所不能到故棟樑之材干霄
合抱皆得自全不獨樗櫟臃腫匠所棄也余婚嫁未畢
五嶽在念不圖竄逐首踐西華嘗怪韓昌黎以彼雄豪
登華山頂驚悸不能下至痛哭狂呌欲死乃余是游而
幾死者亦數矣峽千尺撞百尺一躡朽枝將墮援余者
安能為力死矣即余不先墮援余者失足墮余與俱墮
死矣離垢時足一躡空或繩斷手痺死矣山頭或下片
石死矣蒼龍嶺風决起安所留足死矣車箱諸險莫可
先後莫可左右一失足死矣扳道銅杙多鏽損板或墮
死矣東巗架空支牀當聞雷時風或頽架死矣余犯數死
以成兹遊竟能容與三峰歴太虚搜仙窟豁耳目開心
魂筋骨逾強意興飛動將無山靈護持之耶而陳君仙
令能愛客於煙雲間幸哉余之遭矣陳君謂余當紀遊
將伐巨石刻之山頭以傳奇詭余方自適何暇適人姑
存其概時自披覽當坐遊云
黃羅山記(黃允交)
黃羅去敝廬只二里餘余每從郎川還山中輙一登其
彷彿可紀者五初與諸從兄弟遊陟山半忽霾晦登頂
見下方白露瀰茫諸山頭出霧中如青蘋白波共浮蕩
黃白二嶽時露一峰兩峰隨霏靄之淡濃為現滅熹微
倏忽類海市然次為四月晦與程平仲偕天燥不可耐
四望昏䨴如前遊坐蔭山半横厓中見近畝麥熟萬頃
黃金地綠畔界之井井也一偕同業汪爾占諸君是日
稍霽遙山可數輕嵐媚之近則千丘晶熒弄日日下舂
霞綵四起為絳為紺為蒼碧與巒巖紫翠相映發俄而
巨光一線横竟西北天非黃非縹作青金光雲門蓮花
諸峰&KR0785;瓏岞崿悉視光中疑是軒轅浮丘鼎中丹氣真
使人作凌雲想一偕程用修汪于田鄭本寧以觀梨花
至乘興登澹隂四垂疎雨時灑俄而煙歛俯視原樹隴
麥嫩色如染清江帶之或一片綠玉布颿飛其中如水
田白鷺也不食頃霧復集諸君謂山靈為我輩出阿閦
觀耳一偕族侄明遠用夏則秋閏九日風甚勁碧空澄
朗可辨纖毫歴指諸峻嶒者為某峰某峰諸培樓為某
丘聚落為某鄉浮圖五出為某某刹松飈萬壑轟響如
海潮西日射大川中晃爛沸蹙遙眩人眥帆檣點點落
冶金中不復向者觀矣夫山川不改余五登而見各殊
煙雲雨日屢遷而流峙若與之俱幻乃信世界多幻境
攬勝者何可謂一探輙盡也
遊馬鞍山記(俞允文)
崑右婁縣縣之山馬鞍艮次形勝婉麗不類土俗敦驕
奢華歲向春鄉里通衢之人闔戶以往才豪強梁襲以
相勝窮獨貧賤賴以為日當其時人有羸者矮者癡者
瘖者跛者羶者口嚙者疥痔者聾者耳偏枯者眇者瞎
者矇&KR1363;者牙黃者峻頰者髯如拖朱者肥豕腹者韋條
長者鼻□削不辨臭穢者口耳缺者廣顙突脊頂秃髮
鬈者首縮而足掘唇掀而齒豁者面五色具千怪萬象
或數疾而同一人或一人而同一疾如是之人老幼男
女蝟集蟻擁或羣而嬉或列而行或拔距走鞚或張弮
帣韝或喜相奔逐或怒相搏擊或提罌挈盂絡盛壺飡
或邂逅交遊扳連而往或握手道舊或倚樹歌咏或乘
興而至興盡而歸或興盡而歸援之而止或以事牽道
經而遊或以遊至事牽而返或戲謔人貌或滑稽射遠
或恃勇乘危或反接特行或喘或溺或嘯或笑或坐或
卧或俯而僂或揖而讓如是之人不可殫状山行郊遊
巷集道溢當其時人有鮮好衣服張蓋擁衛瞋目咳唾
擬於王公狡童雋妓曜色增態挽袂憑肩迎風掩笑千
聲百氣弄影驕豔枹鼓摐金鳴絲擊筑羣呼聚飲列炬
而還如是者才豪強梁也翠㔩金璫朱衣華裳拂擊目
睛五色並輝足若蓮瓣輕盈點石刺蔓鈎蘿丹碧支裏
數步之内香澤襲人左右侍女前呼後應人莫敢仰坐
口評論如是者皆才豪強梁家也夾道歡呼笑罵騰踊
卒然之間目不及張遺簪墮珥破襟絶襦婦女鬟髮彷
徨孤立目落神沮垂首斂色如是者男女交錯也其侣
聞之莫不蒙羞疾行自謂至此死有餘恨乃今屏跡然
猶有不畏者牽引乘攜左顧右盼妄稱故道迷復環視
肢體皤腇腰若束芻髻秃缺鮮塗澤衣服故舊不相掩
覆解衣市物且㗖且行如是者鄉里貧賤也牲酒羅列
揖跪拜立但恨無地先後卜祝吉者忻然凶者復續灌
酒謝神丐者環立禱頌紛紜盆盂高下一人廻旋莫可
指畫如是者歲時廟祭也牛牽馬驅髫齔行隊恃力扛
石從事野燒競走益薪超烮越熖爭以為能如是者牧
豎也數十百人攅一短褐閉目捋鬚摇首舚舌語言若
注不吃一字解衣散錢者為王公嫚佛諸天者為馬牛
愚頑無知憑依若神如是者為浮屠也曲席結舍圖形
繪象衺人穢夫極口稱道其状與浮屠等者皆星士望
氣人也無賴男子駢肩累足衆口交喝一時之内山崩
谷沸反走却避豁然成路如是者擊毬也白眼嫚罵足
蹩不前偃卧隨道者遊人醉也黃衣撾縚尼僧道士也
幅巾厥襖武藝術人也屠酤酒肆星紛豆貯乘軒弛擔
植然梗道百色之人莫不投業以為盛事人聲鳥禽相
和煙日風火焱發繽繽紛紛文文章章具一時觀豈不
偉哉俞子往觀而歎曰韓子云脉病而肥者死今之天
下疲聾殘疾煢煢孤苦破衣敝屨盎無斗粟日暮無食
談笑自若數千百人罕有出此皆沿習成俗猶敦驕奢
華是亦脈病而肥者也何豪貴豐顯作一大官以囊槖
計而視以為樂悲夫
三山遊記(屠隆)
秣陵長干寺沙門欽義渡江來朝普陀訪余紫煙閣曰
貧道髫年祝髮西遊峩眉朝普賢北遊五臺朝文殊迄
今東航海抵普陀朝觀音大士所至皆遇物顯化光景
殊勝且窮列名山大川神臯靈壤險壮峭絶雜遝參差
忻然有會於中嘗欲為文記之恐筆不逮心請得口之
吾子筆焉余曰唯義公年十七隨師入楚由巴東浮巴
江巴江險急清泚可鑑其上羣峰岝&KR2664;往往刺天兩岸
狹束僅容一刀水中亂石谽谺怒張利如鋒刃舟上行
者百丈牽挽難於升天下者建瓴躍矢瞬息千里彌迅
彌險所歴瞿塘灎澦白帝黃陵三峽之間峰巒秀媚草
樹蒙茸鳥啼猿嘯使人且喜且愕神骨蕭爽從東行萬
里抵峨眉未至峩眉三十里望兩峰濃黛欲滴似明似
滅乍遠乍近來迓人俄而峰頂佛光忽起光五彩作横
空巨梁状衆驚顧以為虹霓獨義公心知其佛光少頃
梁上復起一圓光如滿月光中現出一白象其上乘一
菩薩衣裳纓絡宛然若月中現出河山地影而明了過
之良久圓光冉冉墮東峰梁光隨滅詰朝登山參普賢
道場山周迴千里形半彎如蛾眉故以名兩名刹一曰
白水一曰黑水俱在山半其餘叢林以千計僧徒以萬
計又明日登天門絶頂天門者兩石若擘開高而插天
人從石中度罡風峭勁殿宇不可以覆瓦瓦皆以銅鐵
錫為之其上多奇花怪木靈禽異獸鳥有如鵶者如雀
者俱能言誦佛號朗朗聲徧山谷小獸有如松鼠者能
隨大衆禮佛後雙足人立擎前雙足作合掌状人拜亦
拜了不怖人以米飼鳥雀結緣羣飛下繞人前後如素
狎習然稍起一機心瞥然翔舉矣一花五色若蕣英不
知何名有放光石日照之則有光作五色閃爍射人山
高寒六月飛雪隂厓積萬歲冰中産雪蛆玉色可愛人
登山夏月披裘冬月僧衆移居山下留一二苦行者掩
戶地炕而居所遇多高衲異人後二十九北遊長安從
涿鹿入代州上五臺五臺者五峰平列如臺故名一名
清凉山按華嚴經云大支那國有山名曰清凉其中常
有一萬肉身菩薩於内脩行即此山上有清凉石廣僅
丈許可立千人上闊下狹状若仰盂盤旋搖動久而不
墜義公登東臺禮菩薩罷出據峰頂瞩眺山距遼海千
里微茫窅靄遠見聲色時日向西見峰影雜人影隨落
照而去直墮海面義公目眩魂駭咄咄奇事時關中人
王大理道純䘏刑太原在山下召僧徒齋課為二親祈
年作福某嘗聞此山靈異某至而不得覩見豈其意固
未誠耶頃之見燭忽吐花迸開如五色寶蓮蕊瓣&KR0785;瓏
少頃變作狻猊状其上坐一菩薩光彩如畫王君愕眙
大喜遍召徒衆入觀無不歡呼頂禮久之漸隠燭亦漸
滅比王君入室更衣燭明如故時義公親見其事王君
亦自譔神燭記萬歷丙戌春義公東渡羅刹走會稽由
甬江出鼇柱峰下泛海朝普陀觀音大士一葦在大海
水浮天無岸海上諸山遠近歷歷大者如拳小者如粟
天黑風起波濤洶湧義公寂照觀空兀然不動但高吟
謝康樂詩揚帆采石華掛席拾海月普陀一名落伽山
孤懸海中四方僧衆士女來朝者殆無虚日夫文殊普
賢觀音並古佛應身出世各就南贍名山以為道場而
義公先後卓錫覽勝尋真參佛証道斯以勤矣古今文
人藻士好遊天下名山川崇躋幽探務窮勝絶以此散
其胸懷解其煩懣是未免於往也取境解心境在則解
境去旋縳此其於道無毛髮益故林栖穴居之士標格
翛然風流掩映而並不聞証道度世此其騐也義公三
山遊非徒擥結雲霞討求松桂其與尚平許邁之遊猶
有間焉余故為筆而記之
東門觀桃花記(王衡)
蓋今人多偽為雅而吾吳尤甚蘭菊幾家置一譜焉次
則君竹而友松第而至桃花極矣廼予性獨深愛桃花
每春未嘗不遊遊必徧今年二月之十七日予與汝增
約使人往探城四隅問花之所止而之焉具報東門好
則步出東門踏菜花行望見一村居小有花柳可觀則
酒鎗與蒲席已次第設矣其居在小谿中桃花左右溪
約有三四十株甚嫩美既乂移至吳氏庄庄宅與池相
遶略同前而廣五倍之花碩大且繁中一緋色據水上
者特異長楊數章列池外如偉丈夫衣冠拱手而護少
女子於内桃花亦醉面垂垂傍水洗粧不輕見頭額也
飲樹下留連久之顧日尚未晡廼復信步尋花其在水
濱者牆角橋畔者菜花柳樹叢中者輙灑水施茵曰與
爾延客或遇之矮簷下及坑塹竈突之間則含酒滿舌
噀之曰為汝浣衣席暖更移酒盡復買忘其去城之遂
遠也汝增曰夫桃價不堪與牡丹作奴人且以市娼辱
之子何好之甚余笑曰子品花乎品價乎夫價則百十
桃者有之然皆如口脂面粉不粘人意刻畫綵繢人能
盗天夫桃也遠而睇之光浮浮然近而即之若有煖暈
焉蓋頌桃德者夭夭近之灼灼則已下矣擬之於春殆
巽女乎陽出震而得梅桃與梅其得氣獨完故於香味
色中具有别韻即刻畫綵繢者巧愈不似似愈不真子
舍是而貴夫盆鴦拳握之觀何歟且夫天下之貴賤失
所久矣餖飣貴而粱肉賤土偶貴而人物賤品題貴而
考課賤桃之賤於子無惑也汝增無以對遂泚筆志其
語
香山雪遊記(王衡)
余以前歲遊真覺寺訂雪盟比連日雪乃鼓舞周季良
同客尤伯固王元敬張伯新遊焉甫出門目神外淫雪
乂彌甚遂遣童子歸將襆被來而止飯真覺寺據浮圖
騁望間露石骨者隨捧雪綴之飯已循堤行則黃日已
逗雲影中遠近諸山黛白錯而東一山受晡日色獨爛
如丹霞驚睨者良久比到香山且昏夜矣賴夾道積雪
奕奕導余行俄而星見天井山僧報曉霽急科頭起則
千峰一雪凍雲頽倚山頭如醉玉人乃將諸子涉環翠
亭雪徑深二尺許從者幾以雙趺印之觴數行轉而憩
於碧雲之余公墓平臺坐林巒中眺雪頗勝已乃從舊
道歸則昨日之絲者繭環者化為玦矣因相與錯叙其
勝今雪毰毸欵舞且倦且驕舊雪晶明浩漾積矣而若
不有試從卑望高如鉢和國人仰面不見山若登高臨
遠則又身在淨界視三千大千沙礫皆淨土也其封谷
完其揣樹密其印沙如鳥篆其附城郭若魚麗其幕紅
寺襯落葉俄淺絳俄又淡黃種種作態可喜至於寒雁
空横素鳬旅坐暗泉界響老松低枝枯蘆有聲村火斜
出於是間更有深致吾曹戴高簷帽披貂幨㡏奔車鞭
蹇爭相指盼以為山林入吾畫圖而亦知吾曹乃山林
畫圖中人耶季良叫曰此致佳固安得不消之雪而弄
之余曰噫嘻自古汗竹繡石簮筆技劍者等於朝雪而
况雪乎子欲得雪而不消者則為玉為鹽為絮為練種
有幾似矣而實非此歐公所簡棄也且子寧粉增乎寧
雪減乎傍一客應曰然雪則何必不消顧吾輩雅善消
雪彼熱肺腸子封簾守戶者吾猶得以頃刻之觀傲之
余曰毋人各有適子以徽之舟東郭履鄭棨驢為至矣
乎則風不出而不出之叟亦能笑人顧謂伯固子弟圖
之余姑為之記
明文海卷三百五十七
