明文海卷一百九十二餘姚黃宗羲編
書四十六
考古
上侯城先生第二書(王紳)
向者不揣愚惑輒獻瞽言於左右蓋祈執事立言著書
以振天下之聾盲情激於中不覺覼縷執事以為然耶
談笑納之俾副其望可也以為非耶訶叱而麾斥之不
為過也今既不遂其請顧乃賜答以千數百言若有所
論辨者尤見執事之德之弘不以言之不善而遺之獨
固守其謙撝而不變又且道之使盡其言者是豈紳之
所敢望哉然而有不可已於言者故不得不終其說也
執事懲揚雄王通之徒未明道而著書為無益於世遂
欲躬顔子黃憲之行俾默默無片簡之可傳而後已是
猶懲人之病風而惡出畏人之溺水而却游也不已矯
之太深而過情也哉且天之生聖人也豈特獨厚其身
耶亦將用其有餘以補其不足耳觀乎堯舜禹臯陶益
之典謨高宗湯武成康伊傅周召之訓誥若孔子之所
以刪述曾子思孟之所以繼繩其大要皆所以成已而
成物也以是聖人雖不世出而斯道不終冺者以有斯
文之足徵也今執事又謂斯道近世大儒剖析刮磨具
已明白縱著書不能加於孔孟故辭讓不為是尤不可
也且所謂成已成物之道六經已具載矣孔子無言可
也而猶不忘於弟子之問答孔子大聖也其言該博無
遺宜若無以加矣而曾子猶用心於大學子思親承曾
子之授且聖人之澤未遠可以㤀言矣亦汲汲於中庸
孟子時異端雖起苟舉聖人之說而闢之亦可矣乃反
覆乎七篇之言至周元公道絶千數百載文獻昭昭尚
在也亦必以心得之妙筆而為書其後若二程子若張
子若朱子若吕子輩莫不各以著書為事其餘紛然作
者不暇論彼諸聖賢者豈不知天下之道一揆也聖賢
之至不可等也然且鰓鰓焉若此者所謂畏天命而悲
人窮至仁之心也今執事言行皆取則於賢哲顧獨於
斯而避之此紳之所以未曉也且執事之所以脩於已
者美矣而士之所以望於執事者亦至矣正宜寢不安
席食不下咽拳拳夜以繼日而圖副人之望尚何暇恬
居安處而俯與紳論辯去取乎哉唯執事深思而毋忽
與徐仲章書(凌翰)
春仲舍姪歸匆促殊甚乃不能折一東累辱存問何以
報之一向風翮不到六月水災乃爾太酷蒼奴八月始
得其悉窮山杳杳可知也某自去冬辦得邵武府志在
手俯仰出人下甚不如意論欲公而撓於前筆欲直而
掣其後且恨此地乏才徧郡中無一人與語者某竊計
之府志之作昉於晚宋而盛於我朝今之作者類例取
法於一統志固無不可但馬遷史記後世史學之宗也
郡志既一郡之史則取法於遷可矣故為六表二十四
書十二列傳以盡括一郡之事而每事必致之意焉其
格既非今之郡志比而直書公論於人或有所不堪故
上下交以為病又區區鄙意一毫不逹於上且或從中
止之今且廢閣矣半載辛勤雖成虚話然亦不可不謂
之幸也大抵此事必位尊名重者為之其在於某正所
謂力小而謀大者此書一出郡人不免大譁或者偏見
自是不得良朋一商之播之四方安得無議既無以厭
服郡人又無以觧嘲天下廢閣之幸豈非誠然幸哉幸
哉地僻無可與言友朋暌違隔絶千里不能時接高論
家奴還鄉亦漫及之婺野澹泉子巽軰日與周旋樂甚
某欲各奉一狀多致寒暄亦贅辭耳請一叱之名焉則
盡在此書矣不盡
與沈吉士書(姚翼)
古之儒者其為學也精而專其談經也雖其於聖人之
大指或中或否而要之各能成一家之言以授其及門
之士使轉相誦述以不改其說是以其師或終身焉無
所遇而困於草野厄於下位則其門人弟子之得時而
行道者往往歸讓其師曰此某氏易也某氏書也某氏
詩某氏禮若春秋也是故其師之說得以著於人人而
或因以顯其身載之兩漢儒林傳者班班可考也今之
世號稱經師者其所授受不過分章截句之間又皆互
相剽竊於陳編舊簡之中而非有出於胷中之定見不
足以稱某氏之說是以其徒之所習亦未嘗專門而無
改而其間豪傑之士以明經登兩試踐華履要者皆其
自得於研窮討論之餘而非其少所傳習之故雖或間
有一二耳聞亦雜焉而不復知其何所從受如是而為
師者欲因及門之士以顯其身名其亦難矣是豈學於
人者之不如古哉僕於虹臺僣有一日之長僕困厄無
遇而幸虹臺兩試高第為天子侍從之臣深愧昔之談
經不能精專如漢儒使虹臺今日得謬為推讓以存古
道獨生平所為古文辭數首雖不足以齒於立言之士
而播諸人人或亦見其少出流軰向辱虹臺序次而表
章之此即古之遺意也特附往二種共十二冊遇有部
使者督學及他當路諸公自京師出豫章者幸即以此
為先談則僕之頼藉於虹臺者多矣所從附者門友譚
子以恩貢上春官乃淦庠佳士虹臺肻推薄分亦通家
兄弟也古之愛是人者猶及其屋上之烏而况其友乎
惟虹臺念之餘容嗣布不悉
與少司馬曾確菴論統部書(趙貞吉)
頃為著錄事邂逅之間率爾以書史相凂託又承分惠
廪餘對之含愧然錄書事不中止則此助不可辭也夫
僕少日已有此意矣隣老復圖之知日已暮故走欲速
耳恭惟我公進輔聖明平寧四海使元元樂生而他山
有遺老焉垂白把筆日孜孜揩拭簡蠧時求新意以答
來學豈非粧點太平之一事乎嗟夫道之不明久矣世
無正眼史失其職道術分裂紀述無辨後生不見古人
之全因仍俗學老不知有向上事豈不悲哉嘗謂世無
至治因無真才世無真才因昧正學世昧正學因無正
眼夫具正眼者紀述擇法之人而史官之職也昔夫子
之作六典也春秋其統也書詩其制行也禮樂其藝志
也傳具體於統而術藏用於易此聖筆也舉其宏綱而
百王之道同經世之法備此之謂正眼司馬子長氏世
守史官欲繼仲尼之業叙六家指要以見己制作之義
卓矣惜其擇之未精也夫周衰天生三聖以勞世仲尼
也伯陽也子羽也謂之天隸生以經世者也其任判其
歸合者也其徒紛紛而道亦流靡夫刑名儒家者流也
隂陽道家者流也縱横墨家者流也今以其業之流靡
者與其人並列而為六可乎于是班生增為九流自後
經分專門業有百師法承千訣離而不合散而不牧以
至於今矣此僕謂前人法眼未具之大略也茫茫宇内
逝者如斯誰念之哉嗚呼小子何敢讓焉欲為我明增
一斯文赤幟以摩前史之壘而奪其竈敢對敵而稱無
勇乎往者聖水寺中奉晤夜談語之粗具今復舉略而
言之已於此際掃室落筆欲先造統部夫統者子長以
為表鄭漁仲以為譜朱仲晦書甲子于每年上以為繫
屬於天丘仲深畫圓相書代號於中而黑白之以進退
其人諸史於此注意者尠矣某以為統者君道也天命
之所在也歷數之所歸也九州之所往也正朔之所自
出也夫子書王正月大一統也統不先正何以經世故
其書先統夫統者圍而無外之義合而為一之名也有
天統焉歷數是也有地統焉九州禹跡是也有人統焉
九州共主民所歸往之一人是也夫天統無變更也地
統有分合也人統有正劣也自今年乙亥逆推而上至
秦平齊始皇帝即位之歲皆書其每年之大餘小餘而
定氣朔之度與交食之刻於簡端焉謂之長歷雖赤蕞
焚臍青衣行酒大壞極亂之代而冲漠之運未有一息
之停故曰天統無變更也堯命舜曰天之歷數在爾躬
是數也氣歸於一人焉則代天而承統而天必與之以
九圍之地是其證也故合九州而圖一圓相以著於甲
子之下每代之上為地統焉夫地統本無分合因人
統有正劣而後有分合也何謂人統有正劣圓圈之中
著一畫焉□即一人也一德也天命人心所歸而正朔
之所自出秦漢唐宋創業之君七制三宗守成之主皆
是正也然正不可常繼必有劣故繼之以孛□一變而
為孛孛者太陽之戾氣人君失度之象也孛必有逼而
蝕者起故繼之以蝕蝕有四義焉□□□□上者母后
之逼也下者妃后宦官之逼也左者強臣異域之逼也
右者權奸柄盜之逼也逼蝕而不己必既故繼之以既
●既則書統亡矣夫亡者人事之未定耳天道穆穆可
得亡哉既而繼以彗□以彗即孛之戾氣流毒而四溢
也四海土崩羣雄戟立而九州無主有雲擾草昧之憂
有掃舊布新之兆天命若定則復為一如其未定焉則
勢必分故彗後繼之以分□自分而上至於孛皆稱為
劣夫均一統也正者一而劣者五天人去留之際世運
否泰之機皆係於一人焉經世之主觀之可不畏哉可
不念哉又按有蝕未既而即復一者漢文帝是也以有
臣也蝕既而能復一者東漢是也以有君也有食既不
可復合者故蜀魏吳為分於戲九圍不綱民將安仰昭
烈雖賢史臣不敢先天而與人以統蝕既而勢大合故
元滅金取宋而定一於戲九有己式民將安逝元雖外
勁史臣不敢後天而奪人之統所謂因人統有正劣而
後地統有分合者此也乃予作統部之大凡也此段本
不當重書以擾清凝而始事之際技癢不少舟中取而
觀之以發一笑惟冀寧養愛時赴闕遄發功成而言讓
標秀而容恭朝乾夕惕為名臣之冠以慰老叟遠道知
己之思滿懷滿望
與胡掌科論隂符書(徐霈)
承諭隂符經乃戰國隂謀之書朱晦菴註釋之過矣余
以為不然昔揚雄作太玄法言以艱深之詞文淺近之
說好之者以謂過於六經若隂符之書極有至言未可
以詭異而忽之也吾固表而出之其曰人知神之神不
知不神之所以神也人有思慮知識神矣然有所住則
有方有方則限於一隅而不能神天下之神無思無為
似不神矣然而通天下之故盡萬物之變者此也非不
神之所以神乎此理易中具言之非隂符杜撰也又曰
性有巧拙可以伏藏九竅之邪在於三要三要者何耳
目口也人開眼便逐於色聞於聲神馳形散何能作主
惟於三者而制之則外無所攖内無所著神定而形完
可以變鈍拙而為巧智矣又曰瞽者善聽聾者善視絶
利一源用師十倍即莊子所謂用志不分凝于神瞽者
聽聾者視志不分也故能善天下之視聽絶其一而專
於一則其功十倍矣神之所以神非以此哉又曰天發
殺機移星易宿地發殺機龍蛇起陸人發殺機天地反
覆其盜機也不可見莫能知似戰國隂秘之書也不知
殺機者只是變化運用之機如弩之發而其機在牙毫
釐不可爽也得其牙而制之捭闔在我張弛在我百發
百中而天下莫能違也又曰君子得之固躬小人得之
輕命如漢唐諸名臣得其機而善用之故轉移君心樞
紐時事以成天下之大功所謂君子得之固躬固躬者
安其身以安乎國家此機不可無也儀秦之徒亦窺見
此機故揣摩人情曲盡時變縱横六國世主無一不售
其說但其用之不善以濟其貪欲之私故至殺身所謂
小人得之輕命此機不可有也又曰自然之道靜故天
地萬物生天地之道浸故隂陽勝隂陽相推而變化順
矣余謂天地萬物之道靜故生隂生陽而萬物化生亦
翕聚發散理自然也然天地之道浸故隂陽相推而變
化順浸之一字最好玩味隂陽漸漸消長故能運化寒
暑之極至於折膠流金而物不以為病者其變者漸也
使此二極者相尋而狎至則人之死久矣聖人之化如
寒暑晝夜亹亹而不能自己者亦漸也故雖變革之際
亦必已日乃孚革而信之不駭民以強其所不欲天地
聖人不以浸哉細詳隂符前後三段一論用功貴乎專
二論施為在乎機三論成功在乎漸而總之以不神之
所以神也中庸論至誠能經綸大經立大本知化育而
歸之以無所倚易論範圍天地曲成萬物通乎晝夜之
道而知而括之以神無方而易無體相符合也惟誠則
不倚惟神則無方無體兹其成經綸範圍之大業也聖
人豈欺我哉隂符經出於鬼谷鬼谷宗乎老氏皆古之
格言大順不可以詭異之書而擯之也故從而表章之
惟高明折衷焉不盡
明文海卷一百九十二
