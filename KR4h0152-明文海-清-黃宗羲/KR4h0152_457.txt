明文海卷四百五十七
墓文二十九
義士
中順大夫南京鴻臚寺卿觀吾史公名朝賓墓表
(王樵)
昔椒山楊公下獄時權奸摘其疏末援證二王一語以
為離間欲必致之死刑部尚書何鰲侍郎王學益皆姦
黨也争以承風旨為事而其事屬山東司其時以員外
郎署司事者觀吾史公也執不可曰繼盛何罪堂官知
不可奪乃自為獄案以授之司坐以詐傳親王令旨法
當棄市公乃書奏尾云楊繼盛語雖誤引心實無他惟
望陛下憫其狂愚宥從遠遣以全好生之德疏上謫泰
州判官及權臣事敗公始叙復擢南京大理寺丞鴻臚
寺卿將大用而公己告終大宗伯袁安節公嘗銘其墓
越若干年其子繼芳復求予言以表其墓道予與公不
惟同年相知其尊君商崖先生實嘗司訓金壇予得識
公于學舍先生嘗有夢云公宴觀吾公與予兄弟列坐
意蓋期予之兄而不謂丁未第進士予從公後果符先
生之言也噫予與公契分不薄矣其忍無言公諱朝賓
字應之觀吾其别號也自幼凝重商崖先生厭近時業
舉者學無本原不令外從師公與從弟朝宜朝富日相
講習公以深沉之思尤自謂獨以魯得之督學樸谿潘
公試公第一是年中鄉試第二年纔弱冠耳自後四蹶
春官自信益堅嘉靖丁未舉進士為本房第一廷試二
甲第四授刑部主事坐獄事外謫時貽椒山書云賓爭
此獄己辦一死所以不死者冀得出公於死耳公幸自
愛椒山即書其後以答曰公心良苦吾與公訣矣天下
事尚可為努力勿怠此觀吾公行履之概也吾於是而
有感焉嘉靖初年皇威伸於上言路開於下一時上意
所向初若難回及情見得罪誅罰立加最寵莫如張永
嘉亦逐者屢矣惟中年慕長生事祠禱而嚴嵩以佞巧
承順得柄至十餘年攻之者衆矣惟椒山楊公列其十
大罪中外竦動雖嵩亦自知無辭於誅以及於敗上英
武卒誅之楊公之言盖未嘗不行也人之知史公者或
淺矣吾見其於天倫厚於内行謹平居呐呐若不能出
辭而不可奪之節遇事乃見即其從容數言雖無救於
楊公而楊公之蒙非其罪昭昭明甚謂其於正義有助
乎非耶吾見世之談者動曰名節曰氣節夫節者視夫
義之所在而巳氣無所用名何有焉今之所謂節者氣
耶名耶他有所為耶
徵仕郎中書舍人餘山秦君墓誌銘(吳中行)
士固有闇然修巳灂乎不淄自足表見於世而遘會逢適
偶有竒節偉事赴人之困厄急於己而賴以存亡生死
為世所談說顧以一節一事名焉即當時頌功没世頌
聲而或掩其生平嗟乎此人之侈言者乃士之所恥居
者也故予銘亡友秦君之墓而志感慨云秦君者所謂
敦倫扶義操行博物自足表見於世者哉君諱柱字汝
立為太守次山公之季子為太守鳳山先生之最幼孫
故自命曰餘山夙禀甚慧嗜學問雖生於殷盛乎絶無
紈綺習十七以明經補邑諸生文日有聲而體善病不
能就有司校藝貲而升上舍為南太學生游京東而坐
傾六舘談稷下而立廢千人盖不啻郭泰田邑之名矣
金吾帥太傅朱公與君為中表親未識面而心慕其權
力能推擇士素知君工文詞精於楷隸會詔選中書業
以君名上忽馳檄召拜官而君猶未知也中書稱内史
頗華重即厚賂奥援不易得而君徒以太傅公推擇得
之初未嘗有所干請人艷羡以為遇合而君實不願也
君雖列侍從而恥以他途小就更恥隨諸曹偶為囁嚅
傴僂狀故公卿之賢者折節焉而貴游班行中多側目
矣元輔新鄭公與君有先世誼而又重君材能接遇甚
隆既公為次相中閹所傾擠單車就道邏卒緹騎四出
籍送者姓名昔稱門牆士者一時避匿去而君獨送之至
百里謂蹤跡者曰語而主吾中書秦某也吾何忍而乃
為翟公客乎次相中閹相結納勢焰甚張至矯旨奪情
之議起予與趙常熟上疏賈禍度不免於死則以身後
事屬君及受杖闕下即日編戸出都門外予時喘息微
矣數憒數甦邏卒緹騎更四出籍相從者姓名昔稱肺
腑交者一時避匿去而君獨僦舍挾毉藥起予血肉中
而生之謂蹤跡者曰語而主吾中書秦某也吾何忍而
不為鄒正言友乎至是君固不可一朝居矣亡何遷君
為魯府審理本朝故事無中書遷王官者乃今自君始
除目下人莫不創見駭聞君則曰業巳觸忌扞罔不詔
獄我而王官我幸矣即王官猶仕籍耳彼修郄者寧遂
釋憾乎冰雪在途薪粲為絶又亡何果中以考功法坐
罷久之相死閹亦罪廢予與趙常熟蒙恩賜環日夜圖
所以伸理君者時阻力絀議且格也藉令君以官為重
則向者以予所屬為輕又藉令予能伸理君則今者必
能榮膴其身予復以忤世歸君竟以罷籍終益足明君
志而庶可以釋予之負乎君豪儁爽達洞徹底裡時露
鋒穎善持論議不漫為然諾其所交游心相知能以身
相許不則雖遇顯重義不受爾汝也内行更孝友純備
事父母養生送死竭情致禮及事伯仲兄尤怡怡敬愛
而門戸徭役以獨力支持于其間雖甚勞甚費無問彼
我凡受人之託而為謀之必忠必信至恃之為緩急則
慷慨捐其身以赴之常曰居恒相徵逐一旦臨小利害
乃反眼不一引手如韓昌黎所云者非夫也郡人蔣某
留絳帖於所未幾亡而子幼越二十年招其子歸之獲
厚值以濟其家浙人童某鬻書顧善詩母死家貧不能
葬君出室中釧易二十金貽之以襄其事邑人某素習
君君憫其没而母衰婦嫠子在襁褓歲以粟帛周之子
成立乃己閩人林某雅慕君不遠數千里來歸君為舘
舍衣食之久更賫發資斧乃返里中子某誣其族黨陷
於法不能自直君則訟言之於官事始白蓋其拯危扶
困排難解紛無所為而為者類如此君素無他好特好
客又好古金石圖史及法書名蹟購藏百千卷手自朱
墨校讐者半至搜獵稗官野史逸壁斷戟諸種種令侍
史繕寫摩削者半筆楮饔飱之費傾其貲不郄而四方
賢豪客又未嘗不過君君接納不倦黽勉有無以餉僕
馬故聞日博聲日蔚起而産則坐是以日落至割膏腴
廢箸未足償逋責卒之日壁立而橐若洗今其孤鬻圖
史以營窀穸傷哉貧也亦足以概君之生平矣君為文
雅鬯中情欵然自秘恒不以示人書法楷宗歐陽率更
草宗孫虔禮皆足傳世稱名家君生於嘉靖丙申六月
十六日卒於萬歷乙酉九月二十六日得年僅五十昔
予丁丑事周旋患難惟君與朱君嘉得兩人耳君以失
官得名而朱君則無咎故無譽朱君之生先君二歲而
君之死後朱君一日予適以是時乘傳抵里皆得視其
含歛而哭之嗟乎予捐生蹈不測必死不死君與朱君
皆仁人履安處常又下壽耳不宜死俱死死生之際天
乎其有意耶否也秦之先自淮海先生子湛倅常州因
家武進十傳而至瑞五贅無錫遂占籍焉又五傳而至
霖霖生光禄大夫太子太保南京兵部尚書諡端敏諱金
金生姚安守諱汴則君之父母曰楊恭人妻曰蔣孺人生
二男長延烝邑諸生娶顧氏太學生武陽君女次延赤幼
未聘五女一適禮科給事中吳君子桂芬邑諸生一適鄉
進士曹君子道孫太學生一適廣西布政司理問成君子
衮一字顧君子本曾殤一字禮部主客司主事華君子師
曾殤更字光禄寺署丞朱君子肇敞延烝奉蔣孺人之命
以某年某月某日葬君于姚灣之新阡夫君之植於天者
長驅高步耿介凌厲之氣見於眉睫又博洽經史務湛淫
之思稍得學問之力故矯矯修其行於生平及其見義必
為隨遇輒發若飢食渴飲有不自知其然而然者要以内
足其志外不矜其能而已世以官為重遂以失官故為君
重而一節一事津津乎其言之也淺之乎知君矣知君者
莫若予予不銘而誰當銘者銘曰君起予生予銘君死疇
測其然靡憾於理義以利傷惟君所鄙名以事成惟君所
恥有涯者形不泯者志姚灣之阡曰歸於是考德徵賢千
秋有祀
萬騰霄墓誌銘(楊麒)
正德初中官劉瑾用事以峻罰劫羣工而取其賄晨有
言賂弗暮入則殺身破家之禍隨之中外縉紳之士不
附瑾者輒中以危法至有不能保其骸骼於泉下者人
人重足莫敢言於是瑾之泉貨裒積如丘山而其力幾
足以搖宗社時吾鄉先達今方伯弋陽吳公克明守泉
州與其禍當罰米五百石吳公廉於官無可輸貸於人
罔有應者聞萬氏騰霄之富而告之萬慨然曰吾固知
吳公之為人也公遭難吾無愛其賄矣遂倒囊以五百
金貸之吳公之難以解越明年賣田宅器服計本出羔
羊之息來償納其本而返其息固強弗之受也由是萬
氏之義聞鄰邑鄉之顯者咸降勢以與之交益斂約弗
敢恣正德甲戌逆藩宸濠請護衞於朝大學士鵝湖費
公知其將藉此濟不軌之謀以毒鄉國而危朝廷也顯
言於朝而力阻之濠大恨以計去公公去位之三年嗾
仇家三姓之盗攻公之家殺其奴僕兄弟破室廬墳墓
掠貲畜蕩然如洗時公從弟子章被執公傷其早孤無
季昆殫力圖所以全之之計非重賄不可而公無所措
其手騰霄聞之泣曰公胡為至此乎公不顧家以恤我
鄉人吾安忍惜財以不為公計乎首倡出百金助貸里
之好義者慕而應之遂出子章於豺窟之中其行大率
類此嗟夫世變洶洶之秋生死休戚惟財乎是係小人
習觀世變之機而知其勢之所重在於此也於是唯貨
力是矜是尚而尊崇之不知其他屠沽瑣瑣輩握贏貲
以自雄攘臂捧腹傲睨乎闤闠之中而不知名器為何
物往往乘人之急難以徼大利務益富而不恤人之困
胷中生意蠧蝕於賄者略盡至有藉餘力以快平生睚
眦之讐苟可以行其胸臆者靡所不至若是者皆騰霄
之罪人也君子挾財以為義小人挾財以滋悖若騰霄
者不幾於君子矣乎騰霄之起家也得之於至艱當其
少孤貧落魄而有機知前給舍玉湖王公見而竒之知
其不終困也貸重金資之貿易乃勞苦奔走經營運化
蚤夜勤惕弗自寧數十年而致大富家成不忍獨享其
厚則求族戚之弗植者給之量所能而處以商藝故騰
霄之族戚鮮失所者夫得之至艱宜執之至怯執之至
怯則由前所言者皆不可望之矣而騰霄所為卓然如
此不亦異於人哉騰霄諱伯昇王父普同父友成母丁
氏世上饒縣人娶李氏吳氏韓氏生子男二永鑑吳氏
出永釗韓氏出女二長李氏出次韓氏出孫男一璋女
一終於嘉靖壬午夏五月初八日癸丑距生正統庚午
十一月十九日享年七十有三以嘉靖三年甲申五月
十四日戊寅葬上饒鄉之灘頭陂繫之以銘曰豐而資
而何施王孫困食我其飯之世路險激我心不移恭以
貴貴濟其嶮嶇粤稽古昔亦有為嫓絮賈出荀漁叟逃
胥豈曰徼利言有秉彛猗嗟騰霄其舉趯而子孫食報
弗止厥軀
明文海卷四百五十七
