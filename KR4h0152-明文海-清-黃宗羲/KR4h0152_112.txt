明文海卷一百十二餘姚黃宗羲編
辨三
辨通鑑綱目書漢亡(何喬新)
炎興元年十一月魏鄧艾至成都帝出降皇子北地王
諶死之漢亡尹起莘曰書漢亡者以見漢之自亡非艾
輩所能滅之也君子曰尹氏之說非也子朱子之作綱
目上下千餘年其紀亡國多矣未有書某國亡者獨於
此書漢亡乃綱目之特筆也昭烈帝室之胄也忿奸臣
竊命漢鼎將移志欲芟刈羣兇以復高光之大業不幸
天命已去力挽不回及曹丕簒位乃即位武擔之南噓
炎燼於已熄宣烈祖之重光其名甚正而其義至宏也
自陳夀諂晉其作三國志尊曹而抑劉於昭烈父子不
稱漢而稱蜀盖絶之於漢也司馬氏因之遂以黃初之
年接建安之紀盖謂漢已亡矣子朱子之意則以為一
脉尚存不可謂之亡昭烈父子建號隴蜀祀漢配天者
四十有五年是漢未亡也及鄧艾兵至成都帝禪不用
皇子諶之言而用譙周之計于是赤帝不祀而漢統絶
矣故特書漢亡非亡于奉帝為山陽公之日乃亡于鄧
艾至成都之時也尹氏求其說不得從而為之辭是惡
足以知大賢筆削之旨哉陳子桱之續通鑑綱目其知
此旨乎故崕山之破特書宋亡盖以巴延入臨安宋猶
未亡也及帝昺蹈海宋始亡矣由是觀之陳夀書丞相
亮討賊之師為入寇姚燧詆陸秀夫之属為逋播者真
名教之罪人也
黑水辨(李元陽)
禹貢黑水西河惟雍州華陽黑水惟梁州又曰禹導黑
水至于三危入于南海傳論紛紛或謂其源出某山流
逕某地或謂跨河而南流或疑其世遠而湮涸或謂三
危在今麗江或謂竄三苗不應復在南蠻之地此皆出
於臆度不足為據愚之所據知有經文而巳夫黑水之
源固不可尋而入海之水則可數也夫隴蜀無入南海
之水惟今滇之闌倉江潞江二水皆由土番西北来盖
與雍州相連但不知果出張掖地否水勢並汹湧皆入
南海是豈所謂黑水者乎然潞江西南趨蜿蜒緬中内
外皆蠻其於梁州之境若不相屬惟闌倉江由西北迤
邐向東南徘徊雲南郡縣之界至交趾入海今水内皆
為漢人水外即為緬人則禹之所𨗳于分别梁州界者
惟闌倉江足以當之孟津之會曰髳人濮人以今考之
皆在闌倉江内則闌倉江之為黑水無疑矣地里志謂
南中山曰昆彌水曰洛山海經曰泔水西流入于洛故
闌倉江又名洛水言脉絡分明也元史至元八年大理
勸農官張立道使交趾並黑水跨雲南以至其國觀此
則闌倉江之為黑水益彰彰明矣若三危山即不在麗
江當亦不遠古今山川之名因革不可紀極夫不可移
者山川之蹟也隨時異稱者山川之名也不據不可移
之蹟而據易變之名亦末矣大都為論傳者未嘗知三
省地形但謂隴在蜀之北蜀在滇之東北而禹貢言黑
水為梁雍二州之界又入南海故不得不疑其跨河知
跨河非理又不得不疑其湮涸曾不知隴蜀滇三省鼎
足而立隴則西南斜長入蜀滇則西北斜長入隴蜀則
尖長入滇隴之間正如三足旛然黑水之源正在旛頭
故雍以黑水為西界對西河而言也梁以黑水為南界
對華陽而言也蓋各舉兩端若曰西河在雍東黑水在
雍西華山在梁北黑水在梁南云爾故梁州可移而華
陽黑水之梁不可移也
楊墨辨(何炯)
甚矣老氏之害道也百家之學實宗老氏自其有老氏
也而後有楊墨也自其有老氏也而後有申韓也申韓
求老氏之說而不得得其所以輕天下齊萬物之術是
以敢為刑名而不疑楊朱墨翟求老氏之說而不得各
得其虛無淡泊之偏而遂倡其猖狂浮游之論是以流
為為我兼愛而不悟太史公曰申子卑卑施於名實韓
子引繩墨切事情其極慘礉少恩皆原于道德之意夫
道德刑名之歸相去遠矣苟知刑名之原于道德而道
德之為刑名也則其為我兼愛又何惑于老氏云今夫
天下之人有以君臣父子之親而不相顧者舉皆歸楊
而道塗之人皆可以為父子兄弟者舉皆歸于墨也而
老氏不為為我不為兼愛獨其于君臣父子之間汎汎
乎若萍浮于江湖而適相值也夫是以父不足愛君不
足忠不忠其君則不復致其身不愛其父則不復竭其
力此其勢之所必至者特以老氏之道辨之而無所窮
攻之而無所間也故常以翕張取予之術玩弄天下而
天下之人卒莫辨其所歸此其所以為異端之尤惑人
與老氏之道有三曰慈曰儉曰不敢為天下先墨子得
其慈與儉故其學主于兼愛其言曰慈故能勇儉故廣
摩頂放踵有所不愛不亦勇乎墨子思以易天下也不
亦廣乎然而反天下之心而天下不堪縱彼能任奈天
下何哉楊子得其不敢為天下先故其學主于為我其
言曰不敢為天下先故能成器長拔一毛而不以利天
下則天下之故不以傷其身不亦長乎然而吾不以一
毛利人人亦不以一毛利吾也雖欲久長不可得矣嗟
乎何楊墨之不善學老氏也老氏者無所是無所非而
卒歸于無有故其縱横堅固而不可破而楊墨者是其
所是非其所非故為我者為兼愛之所詆兼愛者為為
我之所議其說有時而遂窮噫何老氏之譎而楊墨之
愚也老氏以其全而兼二子之偏二子以其偏而失老
子之全然則老子之不以利器示人類如此而二子者
猶不免於悲絲泣岐之迷與嘗謂老氏之有楊墨猶吾
夫子之有顔曾顔曾各得聖人之一體而不害其為聖
人楊墨各得老氏之一偏而遂别為楊墨盖聖人之道
雖一言一行皆可以成其身而老氏之術則捭闔變化
反覆百端不得其術不可以相用雖然楊子有言矣生
相憐也死相捐也相憐之道勤能使佚飢能使飽寒能
使溫窮能使達也相捐之道不含珠玉不服文飾不陳
犧牲不設明噐也此其摩頂放踵以薄治喪之遺意與
墨子貴儉貴儉則不能兼愛不能兼愛則不得不復於
為我故曰逃墨必歸楊其此之謂也世謂楊墨之學不
相為用也又謂楊宗老氏墨宗大禹故吾有是辨也以
自附於太史公申韓之議
阡陌辨(失名)
商鞅壊井田開阡陌而經界壊解之曰凡田南北曰阡
東西曰陌其義非也盖古者聖人計口授田編戶齊等
八口之家無過百畆使人廬井有伍勞逸調平冨者不
敢僣差貧者無所企慕况乎涇渭豐鎬之間周家肇迹
歷世營之其為溝塗封植尤為嚴整故其民盡力畎畝
其所入有分下無餘貲而上亦不得多取秦既承之隳
圮成法尚功力鬭惟利之趨尊奬兼并之人以倡豪武
而商鞅復開阡陌之禁受田者不復以計口為限故阡
之義千也陌之義百也或規千畝而為阡或規百畝而
為陌各從其便而購易之溝塗縦横割畫自任於是巧
猾之萌肆無品制上戶累鉅億之鏹占業侔封君之土
行苞苴以干宫陛養劍客以威黎首而人主方貪其賄
潤殊禮寵之若烏氏以牧豎比諸侯嫠清以攻丹稱國
賓至于下戶踦&KR1764;無所峙足乃父子蓬首奴事富豪躬
率妻奴為之服役故雄擅者席餘而日熾单陋者躡短
而歲促當其時秦家雖計效目前收旦夕富強之利而
黎民惋憤無復安堵之思易于倡亂此阡陌之開為之
禍本也如直以東西南北為界而云盡壊其溝塗封植
之舊以為田號為地無餘力則脱有水旱胡以恤之是
自斃也雖至愚者不為而商鞅欲以富強其君必不然
矣
雜辨三首(顧璘)
或問曰鬼神隂陽之氣也烏乎靈顧子曰氣之所聚精
必歸焉精也者宰萬物而善應者也故山川土木風霆
雨雹之應通乎人道矣又問曰雖精亦氣也烏乎能靈
曰人之生固二氣之聚也血肉凝而為心淵然中處精
者居焉故具衆理應萬事其神廣矣及其死也則精
者散焉復為槁木也已謂鬼神為氣而勿靈亦將謂人
心為血肉而弗靈也可乎是故氣聚必有精精斯靈矣
靈則無不宰也雖聖人復起不易吾言矣
世嘗稱士大夫通塞曰命豈不信然哉抑余嘗為知道
者言人生有命一通一塞而已若國家之興亡則一時
人士所概禍福焉不可以人人徵也漢高之興吹簫屠
狗販繒之徒悉位卿相豈其五行皆當拔興之數哉故
太史公曰高祖功臣之興時如此云盖究此義也及其
亡也黨錮之禍遍天下非必諸君亦會其凶度若是同
也盖國運繫之矣國之將興福逮乎天下焉國之將亡
禍逮乎天下焉大舉小從天之道也譬諸火炎都邑斯
都邑災也而欲切切焉戶推其厄豈不泥甚矣哉聽者
然吾言
或問湘山浮屠之中有唐僧真骸至于今存盖數百年
矣土人祀禱輒應若是其神乎顧子曰人之身猶木也
生則氣附死則氣離氣且離矣靈將安附夫楩楠杞梓
其伐也能使材充棟梁備器用而已顧安能使其枝葉
扶疎而上出乎彼人者今亦槁木而已人固嚴之而謂
其有靈者愚也或又曰禱而應何哉曰子不視其所託
乎山川之靈是謂鬼神四海五嶽是已湘山之南粤興
雲雨蕃草木育禽獸百物成化萬民歸心化之所成是
謂神靈心之所歸是謂感應彼託而居之其智固遠而
南方之人無賢不肖嘵嘵然舉造化之情而歸之槁骸
豈非大惑矣乎今夫聚土木之像而禱祀應者精發乎
其人也夫既有若湘山者雖無若人居之吾固知其靈
矣又問曰其體之不壊何也曰若今之皮革然率不信
宿而壊者也苟法存而噐藏可歷數十百歲無壊曰其
始能自存之何也曰彼道也聖人所不語吾烏乎聞
五行辨(王廷相)
禹貢言六府洪範言五行其義一也謂此五者流行于
天地之中切于民用不可一日而缺治天下國家其政
所宜先者如溝隧灌溉水政也昆虫未蟄不以火田鑚
燧改火火政也井田疆理土政也鼓鑄陶冶金政也仲
冬斬陽木仲夏斬隂木木政也水土平而後五行之政
修五行之政脩而後庶政可舉是五行者王政之根本
不然則民用有缺民用既缺則民生不遂雖有庶政安
得順而施之古之聖人其論五行之義如此而已自夫
聖王之政衰而異端之術起始有以五行分配十二支
于四時者矣始有以五行配五臟六腑者矣始有以五行
名星緯者矣始有以五行論造化人物者矣斯皆假合
傅會迷亂至道遂使後之儒者援緯附經擬議造化其隨
聲附和者浸淫為怪誕之談而不知其非嗟乎後世所
以囂囂也且夫水火土天地之大化也金木者三物之
所自生與人物所同出者也安可與之相配地闢矣人
物即生之金石之質必積久而後結吾恐其生之必後
於人物矣謂金之氣生人得乎哉且夫天地之間無非
氣之所為者其性其種已各具于太始之先矣金有金
之種木有木之種人有人之種物有物之種各各完具不相
假借五行家曰人一身具五行故曰五行生人嘗觀于木矣
津液血水也鑚燧氣火也皮之柔肉土也心之堅骨金
也又何異于人哉然則謂人生木不亦可乎此義也惟
張子正蒙乃獨得之其曰陽陷于隂為水附
于隂為火木金者土之華實也其性有水火之襍故木
水漬則生火然而不離盖得土之浮華于水火之交也
金得火之精于火之燥得水之精于水之濡故水火相
持而不害爍之反流而不耗盖得土之精實于水火之
際也由是觀之金木者豈非水火土之所生乎然則周
子五氣順布四時行焉非與曰此惑于五行家之說而
為言也何以言日有進退乃成寒暑寒暑平分乃成四
時于五氣之布何與焉其曰春木夏火秋金冬水皆假
合之論土無歸配于四季其謬妄尤甚焉何也土之氣
在天地之内何日不然何處不有何止流行于季月何
季月之晦尚存而孟月之朔即滅其滅也歸于何所其
来也孰為命之聖人精義之學決不如是然則天一生
水之說何如曰此緯書之辭而儒者援以入經也何以
言之水火者隂陽始化之妙物也故一化而為火日是
也再化而為水雨露是也今曰天一生水地二生火戾
於造化本然之妙可乎夫有地即有土矣何至天五方
言生土若曰天地以造化言尚未有土矣則天三生木
地四生金將附於何所乎其牴牾不合又如此朱子曰
五行之序木為之始水為之終而土為之中何如曰此
以四時流行之氣論五行也又曰水一木三土五皆陽
之生數火二金四皆隂之生數何如曰此以天地竒耦
之數論五行也又曰天地生物先清輕以及重濁水火
二物在五行最為清輕金木次之土最重濁此論何如
曰此出太極圖所謂陽變隂合而生水火木金土也前
二說出緯書假合之論後說雖出周子俱非造化本然
之序矣且夫天地之初惟有隂陽二氣而已陽則化火
隂則化水水之渣滓便結成地渣滓成地即土也金木
乃土中所生五行本然先後之序如此後之學者乃不
於是而求之怪怪然惟五行家自信亦何不思之甚哉
或又曰五行以氣言非論其質也曰吾已言之矣天地
之先氣種各具于元氣不獨五行而已也
泰伯三以天下讓辨(王漸逵)
予按仁山金氏謂太王遷岐乃在商小乙之世值高宗
之中興者六十年歷祖庚祖甲祖甲二十八年而生文
王是太王當商之盛時未見其衰也胡為有翦商之志
哉况太王前日能遷國以避狄人於相侵之時而今日
乃欲取商於未亂之日太王之心必不如是之悖也而
集註謂太王有翦商之志而泰伯不從則失之誣矣又
謂不從之說見于春秋傳及觀吳越春秋則曰季歷娶
太任生子昌古公知昌聖欲傳國以及昌泰伯仲雍知
之乃託採藥逃之荆蠻古公將卒季歷讓國于泰伯泰
伯三讓弗受古公卒二人赴喪復逃之觀此亦未見其
不從之事也而勿軒熊氏亦謂翦商乃魯頌夸詡之詞
與書肇基王迹意同非真有也余因是而推焉自古聖
賢皆得天地生物之心以為心所謂以天地萬物為一
體者也堯舜但知天下之不可托于匪人也故不傳于
子而傳于賢禹之不傳于益而傳啓知其子可托天下
也太王之欲傳于季歷知其孫之可托天下也泰伯知
而逃之知其猶子之可托天下也文王之舍伯邑考而
立武王知其次子之可托天下也古之聖賢以天地之
心為心故于其可托者而托之所謂以天下為一家惟
盡吾萬物一體之念盖有天下非之後世非之而不顧
者矣且夫古公不忍以土地之故而殺人則必不以匪
人而殺天下可知矣集註又謂泰伯之心即夷齊叩馬
之心益不然也太王當商之盛未嘗有翦商之心胡為
而有以臣簒君之嫌哉後儒不知聖賢以天地萬物一
體之心求其說而不得又從而為之辭使太王之心不
得白于天下而泰伯之心亦不得白于天下而文王之
心亦不得白于天下矣是故聖賢之心皆為天下也泰
伯三讓之心亦為天下讓為斯民讓也至商周之間文
武之道大被于天下天下隂受其賜而人莫知之故曰
三以天下讓民無得而稱焉此所謂至德也予又讀二
程子之言益信之不疑明道曰泰伯知季歷之賢必能
開基王業故為天下而讓之言其公也伊川云泰伯三
以天下讓立文王則道被天下故泰伯以天下之故而
讓之不必為革命之說乃知聖賢先得我心之所同然
者
陶潜書晉辨(盧格)
綱目書晉處士陶潜卒潜字淵明侃之曾孫也自以先
世為晉宰輔恥復屈身後代今按淵明自叙云長沙公
於予為族祖同出大司馬陶舍昭穆既遠已為路人則
侃與淵明分源五百餘年不知梁統何據而本傳稱為
祖孫自後論淵明者皆本于此有謂其年書甲子者
有謂其志似子房者雖多褒詞殊非據實要之淵明
為人閑靖寡慾恬淡樂道初無舍己為人之意故其
著於詩文和平深粹亦無怨尤迫切之詞天性自然
不待勉強求之於古其所謂逸民者歟惟熟讀其詩文
則得之矣
詩亡辨(盧格)
孟子曰王者之迹熄而詩亡詩亡然後春秋作集註曰
王者迹熄謂平王東遷而政教號令不及于天下詩亡
謂黍離降為國風而雅亡也愚按詩者風雅頌之總名
非特言雅也亡者喪失之謂平王東遷雅不作爾非亡
也黍離十篇本王國之風故列為王風非降也昔周盛
時上至郊廟朝廷下至鄉黨里巷莫不有詩天子巡狩
陳列國之詩而觀之以行黜陟之典此詩之所以盛也
及幽王為犬戎所弑國都破滅而四詩俱亡矣四詩既
亡則天下風俗政治無復可考此春秋所以作也或曰
詩既亡矣三百十一篇何所本乎曰周自文武至于幽
王三百餘年中間若成康之刑措宣王之中興外有千
八百國陳詩詩之云多不可勝數今所存者二雅僅百
十篇三頌僅四十篇二南二十五篇豳風七篇其他邶
鄘而下俱春秋時詩疑魯樂官所藏或夫子採拾而得
者故吾自衛反魯然後樂正雅頌各得其所若曰西周
遺詩寧無西周國風厠其間也理恐未足繋之以詩詩曰
周詩三百篇篇篇似珠玉雅頌共百五國風特
百六二南正風首列國變風續小雅燕饗樂大
雅朝會曲頌為宗廟歌盛德被絲竹四詩未嘗
亡孟氏云何讟昔周全盛時恩威被草木朝廷
雅頌興閭巷風謠足幽王自不君犬戎肆荼毒
宫廟變禾忝篇章盡溝瀆汲汲魯中叟憂世長
痛哭國風千萬篇一散不可復幸有雅頌南家
傳人誦讀并拾春秋風列為四詩目孰云忝離
降王風本民俗中有淫奔詩豈與雅相属寄問
鄒國公公喜云戩榖是非一朝明願爾繼芳躅
揚雄(熊過)
藝文志載劇秦美新論稱門下中郎大夫臣揚雄上云
爾按桓君山傳稱譚數從揚雄辨疑異今所著新論具
在也然云雄作甘泉賦一首始成夢腸出收而内之明
日遂卒與史文不同漢書永始四年正月成帝幸甘泉
宫雄從幸還奏賦風之李善甘泉賦注連引而增其文
曰乃卒然則漢書所載甘泉已後訛舛實多善豈非有
證于論耶子雲識古文竒字而思深湛法言太玄淵奥
竒澁故其體裁辭氣區别烏有所謂同功異曲者乎谷
子雲最稱筆札兩子雲同時谷稱後谷子雲者永也豈
大家續書采擷未精誤谷為揚乎初雄被薦待詔承明
之庭庭在未央宫霍光傳太后駕幸未央宫承明殿罪
狀昌邑王則其必嚴重矣按翼奉傳連言前殿曲臺漸
臺溫室承明則承明當近前殿稍南解嘲云登金馬上
玉堂按後漢輿服志盖黃門東有所鑄苑馬勢故曰金
馬雄時待詔承明故得由金馬入宦者黃門之直上達
玉堂翼奉傳曰奉待詔宦者署雄之給事黃門亦謂此
也晉灼以黃屋非人臣所居因曰廬于門失猶未遠張
晏以為直于石渠閣不亦遠乎石渠者本南引滄水下
流轉北為渠閣在石渠之外祗役趨命勢相遼遠若其
校書則石渠有蕭何圖籍在焉假使石渠有直盧之便
乃舍之而校書于天禄閣則于情理亦有可疑天禄石
渠二閣雖並在滄地水北於滄地水益北又别為明光
桂宫中間不言天禄又在明光桂宫之北矣人情地勢
不亦迂遠乎然則雄不寓黃門則不應直于石渠閣又
烏得遠直天禄而有投閣之事也漢自惠帝始居未央
非若高帝以前居長樂故今就未央言之也其從閣自
殞豈有生理既云位侍郎給事黃門又何為官之拓落
不觀非聖之書何為復作符命前後自相詆誤永始四
年王商秉政初不與丁傳同時課其生平雄卒丙辰未
嘗得事哀帝下至丁丑二十二年莽乃簒漢為莽大夫
校書投閣者果何人耶雖然誤與誣未可必也稽康傳
高士雄本與董仲舒同科康恥事二姓者而肯以莽大
夫為高士乎劉知幾曰太玄深奥難以探賾既絶窺踰
故致譏謗子雲獨悲太玄之不遇耳假說託依謗以厚
誣雄法言比莽於阿衡者皆是也悲夫楊廷秀有言班
固經術不如揚雄則誣以阿莽嗟夫固豈必誣雄固書
所叙與典籍不合者衡條上之惜哉衡所條者不可見
也雄書衡尊以為經其必不使雄受誣明也惜哉衡所
條者不悉也或曰劉向何以校書天禄也曰不同也漢
元帝北闕上書奏事謁見之所公車司馬在焉漢以光
禄大夫為中朝而天禄在北趨北闕為近方為護左都
水使者光禄大夫正中朝官故可就天禄校書雄本待
詔承明止應于蒼龍東閣出入無緣却轉而北予嘗疑
漢書之地有二待詔金馬者校石渠列中朝者乃校天
禄如此則子雲無殞身天禄之理不有明驗乎
明文海卷一百十二
