明文海卷三百四餘姚黃宗羲編
序九十五
雜序
跋梅江與姊夫書
當肅皇帝初蒞宸極會稽沈黃門束上十八事規帝帝
大震怒廷杖下獄垂十八年莫有救之者迨海忠介疏
上即舉朝譁然救之帝曰沈束上疏無人申救何救瑞
疏之夥特旨赦沈公出之公出而土木形骸傫然囚也
己感疾其妾毛氏未曾識公適當詔獄事故也毛獨守
二十年公屢於獄中傳諭改適而毛不然之公出始侍
巾櫛年己四十矣公疾捐館毛哭泣過多病卒以死殉
公此書乃公與姊丈張君者中間委曲不異少壯而毫
素有法得蘭亭筆意又公在獄中搏土為博山為銅鼓
摩拊如銅有聲亦竒且異矣會稽陳右將軍好古博雅
惜公翰墨後人不謹付之脂燭獨此一紙尚存正論毛
妾之事也豈造物愛護之歟裝潢成卷擕以示余且丐
題其後敬書所聞如此
明文海卷三百四
