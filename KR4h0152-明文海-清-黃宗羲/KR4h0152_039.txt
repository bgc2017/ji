明文海卷三十九餘姚黃宗羲編
賦三十九
禽蟲二
相思鳥賦(莫雲卿)
惟鴻化之生生埒萬類而和均溥醇精以繁育亨品物
其無垠丹鳳産而徵聖碧雞降而稱神鸚鵡獻於遐裔
孔翠貢於罽賓魯史書鴝鵒以紀變姬公託鴟梟以自
伸鴛鸞啄實於梧竹鸑鷟兆興於周邠玄鵠矯征於千
里化鵬揭象於九旻雀覽德而棲漢隼表異而集陳何
斯禽之微璅亦靈慧而多仁羽則飾而綠衿的若染其
朱唇毳含金以雜紺翅鈿碧而垂紳體盈盈之媚態舒
咬咬之好音偕伉儷而翔集永顧利而同心無蹇修以
通辭詎天作之良緣每遨嬉於險峻時升降於嶙峋或
相呼於岑蔚亦招類於松筠忽芳聲之遠揚羡冶容之
可珍乃命驂乎陽子遂較技於虞人掩寰區而播弋竟
野曠而張罘既&KR1786;&KR1786;而莫逝乃浚浚而自投雖罹難而
不怖惟返顧其匹儔始翕翼以順命終見畜而優游於
時置以雕籠罩以黼裳啗以珍果處以蘭房若夫六翮
漸成資德馴良乃啟牖而縱往復留配而相將彼脱樊
而翅奮此離羣而倉皇欲淩霄而不返更惆悵而若狂
忽斂翰而來下集故地而徬徨流微睇而緜邈渺容與
而徜徉恨拘肆之異途情相向而悢悢飛徐徐以翋䎓
聲噭噭而淒其闒輕枝而未至累顧步而棲遲嘆孤鸞
之久隻似别鶴之遠離曳清風以黯黮帶鮮霞而差池
或往或來乍驚乍疑願同居以畢志雖羈幽以無辭發
采綠之佳章詠東山之麗句效海鶼之比翼悦朝雉之
雙飛愧鳲鳩之逐婦羡鷦鷯之安棲雖縣情於㟟&KR3326;終
釋兹而在兹往者懷來以降止留者佇伺而存思聞啾
唧之呼求見蹈躍而外窺豈長門之多怨乃尾生之有
期爾則闔其後扉褰其前帷輕舉飄颻誘而入之雄雌
狎羣嘈嘈道悲交頸接足誓無捐遺笑朱婦之不德薄
秋胡之無知肯中途而多適託中天以恒隨願擇林而
憩止將感愛而來儀慕明慈之施惠雖及物而務滋歉
荆榛之末質陋壠坻之凡姿感隆恩於既渥乃日侍而
相怡竭衷誠以委命豈終始之異思
相思鳥賦(葉憲祖)
鳥大如爵朱咮褐色雌雄並棲捕必雙得如縱其一
百里尋赴名曰相思職是之故戊辰冬集龍山殆以
千數偶有籠致一雙者戲為賦之
絪緼所化類必有耦血肉之物雌雄牝牡繄有合之為
歡迨仳離則為咎兹羽族之么緲兮固孕炁於玄黃詎
配靈於鸑鷟兮並媺乎鴛鴦亦胡比鸚鵡之能言兮鷹
鸇之摩秋蒼賦形非饒禀性則異情惇仇匹誼叶專摯
猶木連理猶花並蒂惟沒世以追隨無中道而捐棄偶
不免乎羅罻或見閡於樊籠一目可脱百里必從别有美
而弗顧甘幽縶之與同余自去冬始覩斯鳥羽衣楚楚
亦既馴擾晝共啄兮欣欣夕交棲兮若抱彼鷕雉與奔
鶉固不足以比數兮即比翼之鶼鶼亦遜兹之情好名
曰相思於稱不虛疇能似之其伊人與指皦日以為誓
兮願同穴以安居樂伉儷之相守兮靡曠望乎居諸至
若嘉偶不諧麗情中斷音乖琴瑟星暌河漢侯門有陌
路之傷溝水有分流之嘆洵薄劣之可嗤顧斯禽而顔
汗嗚呼情脈脈兮無詞明月千里兮空期搦素管兮長
相思
後相思鳥賦(葉憲祖)
鳥名相思以其從一而必歸也兒子華滋試之果然
已並縱之遂飄然長逝矣余聞之更快沈日倪吏部
慫惥入賦中作後賦
澤雉畜乎樊中訖未神王矧兹情種曷勝摧喪去復回
兮亦既勞止居者望兮亦既號止捨彼寥廓來就羇囚
覩兹微鳥恩誼何稠是非忍人胡寧汝留維我小子類
有心者抉彼藩籠並為縱舍縱囚若唐宗之庭開網若
商王之野任所如於廣莫之鄉恣和鳴於叢薄之下悲
哉人生既險以巇每當盛年寡合多離閨人凝愁於關
塞征夫絶念夫扊扅覓徐郎之照兮入侯門而忸怩裁
蘇氏之錦兮悵道遠之逶迤歴間關而偶遇蓋不可乎
庶幾此千古之長恨鍾情者攬筆而歔欷孰與斯鳥之
得所接翼而聯飛余不得重招斯鳥而告之將介鳩氏
以致詞爾其就閒而避患審處而察機偕爾族類娛爾
唱隨無復為人所得而徒寄爾之相思哉
憐寒蠅賦(駱文盛)
吁嗟乎寒蠅爾胡為有生繄氣序之流易歘涼飊之襲
楹念爾類之尚繁顧非時而營營豈弱質之能久諒寒
威之莫勝爾乃僵矣其形悽矣其聲既蹌於飛復蹶於
行方縮縮以憔悴遂奄奄而伶俜點汚莫施其技攻鑚
曷見其能或沿几而莫起或觸欞而輒仆障不施以曷
入麈不揮而先墮進退踡跼將焉攸措吁嗟乎寒蠅睠
言爾寒能無爾憐感念疇昔忽復長嘆方夫太昊司辰
祝融揮鞭赤日在地炎威赫然爾於斯時氣適志便蹺
足洋洋鼓翼翩翩翕兮類征豗兮羣喧逐汚湛穢醉醲
飽羶弗召以合袪之莫殫恣意一時貽患百端吁嗟寒
蠅詎知物從化遷時不可常惟暑爾乘寒宜爾蔵庶知
止而不殆或自逭於喪亡爾乃淹留濡滯自掇其殃獨
不見夫蝠游以夜梟鳴於晦妖狐乘昏尸蟲伺寐蓋有
所肆尚有所避也豈趨就之懵懵能自逃於顛蹎哉吁
嗟乎寒蠅始予爾憐亦終爾患念死灰之復燃將殞枝
之再蔓矧羸豕之蹢躅惟易繇之明鑒爰命童子攘臂
執紼爾撲爾摧用殄厥類靡令孑遺羌除惡之務盡弗
自嫌於乘危庶幾乎庭宇虛靜幃幄搴開俟南風之景
延當時物之葳蕤絶擾攘於爾輩欣四體之悠哉
聽秋蛩賦(顧大典)
戊寅之秋余官舍閒居清宵孤坐鳴蛩四壁遊子多
懷悽然感焉因作斯賦
若夫溽暑既闌商飈始至悽矣客心悲哉秋氣夜如何
其夜未央獨處廓兮私自傷&KR1088;幽軒兮閴寂撫孤幌兮
虚涼颯颯兮聞空階之墜葉哨哨兮吟暗壁之寒螿始
趯趯兮振翮於中野既喓喓兮遞響於西堂遠而聽之
似斷而似續近而即之若抑而復揚爾其晚砌籠烟夜
堂棲霧歛怨向隅含情欲訴哀韻沸而紛流繁音促而
叢聚雜雁聲兮嚶嚶而慕羣伴烏啼兮啞啞而待曙迺
若銀河錯落璧月徘徊蕙帳高褰蘭缸半輝聲啁哳而
未輟思瘀鬱而淒其至若暝色凝寒沈隂流濕獨夜無
歡荒苔翳室客愁霖而欲賦鳴當忩而轉急爰有淪落
畸臣流離遠竄賈傅長沙屈平澤畔懷故國以心搖望
帝閽而目斷感蟋蟀之宵征蹇煩憂而永歎又乃玄宫
潛閉紫闥高扄秋深永巷漏斷層城翠華不御兮履綦
絶玉階罷跡兮網絲縈飄迴風於别殿亂絃管以淒清
載有遠塞書沈中閨涕隕鉄騎生寒羅幃乍冷奏逸響
於鳴砧罷流黃於織錦襍耳偏依翡翠簾驚心故傍芙
蓉枕又若貧士失職羇人滯留秦裘已敝和璧空投悵
蕪途而自阻處蓬室而誰儔方下帷而凝思奈四壁之
啾啾及夫脂車在坰愁雲日暮客子遐征居人偃卧慘
淡兮荒原逶迤兮岐路馬蕭蕭兮嘶風蟲切切兮吟露
當斯時也莫不魂黯黯而潛銷淚淫淫而欲注夫情因
感觸感以情牽情分萬緒感引千端糾紛雜遝不可名
言蟬聲嘒嘒鳥鳴關關未若秋蟲偏傷夜闌夜將闌兮
聲轉激歲云暮兮愁欲劇希高蹈兮鴻冥慨流光兮駒
隙綬一尺兮仍黃髮三千兮欲白感彼無情為我心戚
豈特腸斷巴吟魂驚蜀魄而已哉亂曰秋節至兮秋風
生秋風生兮秋蛩鳴秋蛩鳴兮秋草積秋草積兮秋思
盈秋復秋兮秋未歇愁復愁兮恨難平彼至人兮無累
何微物兮縈情
來雁賦(俞允文)
明府大梁王公以廉平惠愛為邑而尤以文學緣飾
之百姓乂寧彬彬有單父之理隆慶二年冬十有一
月公在廳事忽有翔雁降於公庭依遲宛頸留止不
去公乃異而畜之不以籠檻益用柔馴咸謂公之理
刑不唯孚乎民而且暨於翔泳矣昔禰衡為黃祖賦
鸚鵡韋誕為曹公賦山雞然皆獲自林虞因以致獻
猶欲侈之於詞矧夫兹雁雍雍實有來儀之徵由是
士之及公門者並為賦以獻允文衰蹇伏跡蓬樞公
尤禮之齊以古人之度目睹弘美其可缺而無述乎
敢輒畢愚悰用嗣斯作其詞曰
有塞門之逸禽禀壹性之純貞絶大漠以安集介二嶺
之崢嶸才識機而遠害性知時以通靈故其族類雖繁
飛翔有序唼食相召鳴號同趣勁翮蹼足黃喙玄羽泛
素壑而並游矯泰清而軒翥伊兹禽之特殊何燕雀之
足比爰取象以明義亦表德於嘉禮若乃蓐收戒節月
壯霜凝衰草共黃雲一色飄沙與紫塞俱平萬里蕭條
天高氣清乃違寒而就燠咸嘯侣而鳴羣度關山之無
極翩嘹嘹以南征望烟路而中憩遵枉渚以自營忽蒼
茫以頽落趨單父之諍庭且其容止柔馴徘徊延佇無
籠檻以羈縻甘輯翼而自弭豈闇霧之相失將疾風之
乍驚懼鷙擊之遄迫怯虞機之見攖抑毛羽之摧瘁竟
偏特而伶俜顧日暮而途遠悵中心之有懲遂歸仁於
君子偶來儀之瑞徵於是飼以稻粱豐其肌體諒俎味
之至珍終周防以休處及夫洞庭水綠吳苑花繁青春
麗兮燕已還望故鄉兮渺關山嗟儔侣之偕逝獨棲遲
而莫從遭斯世之險巇罹慘毒之切躬幸微軀之見托
荷盛德之能容輯風雲之遐想狎階墀之近蹤庶承君
之惠渥長保已而永終
蟋蟀賦(俞允文)
蟋蟀秋蟲也猛性嗜鬭志在必勝其鳴聲又特悲壯
庶幾感靈激神固蟲豸之可貴然予覽國風月令及
歴世才士所為詩歌咸非專賦郭賈之博物多識又
絶無定名率相襲而未盡其理因綴叙其所産化聊
以備數焉其詞曰
伊蟋蟀之微渺兮惟秋蟲之獨靈含春華之昭質兮吸
玉液之清泠性耿介以毅武兮才盡節以僄輕挺天姿
而無因兮相歴覽其修能不程才以知類兮豈瓌異而
見珍爾其為類也則有嘘噏洿洝叫嘯魁圻崩榛灌莽
之原渟涔淺草之區綠房紫莖之囿黃苔白蘋之陂堀
堁灪燠㵕灕沮洳埃藹菸䓃夕勁朝晞㵫㵫濕濕底壅
腐餘芴焉是産為蠅為蛆别有複閣成臺離榭幽堂玄
疏墨䃤之室曲瓊椒塗之房蘭金藻玉之宫璇題縹壁
之廬清馨轉蕙之館晏温流香之渠爰有麗人妙妓姣
女妖姬姱態柔情妖蠱嫷窳盤衍其中者忘日夜而冥
迷熺綠烟&KR2440;朱煇或乃淪精降魄含形儲軀詭色非純
正氣戾違由斯言之未足稱竒余固可得而略也至若
月竁風丘蒸巒霧谷炎崖錡甗以屼㠥䨧壑崔&KR3407;以&KR2869;
&KR3724;峛施㟟&KR3326;㟋&KR3155;隈隩蹊絶往蹤藪斷來牧若乃昈豹
孽狐甝虪獦狙鞅&KR3152;格磔乎其側王虺巴蛇毒螭巨蝮
歍尼陵卵乎其傍雄鴟猛鷙雕鷹俊鶻咆嘷亶翔乎其
巔赤螘玄蜂射蜮蠚蝎噬噆剖殈乎其陽山魈木魅隂
鬼厲神熊熊焉魂魂焉錞窟宅而跳陸梁復有千年積
死之樹孤軍隕馘之坑蕭蕭古馗簌簌蕪城仆雷之幹
𡵻雲之楨櫹兮榝兮若陁若崩叠衆怪攅百靈壯瑰偉
之所積卒成氣乎竒生其為狀也則有敦脄紫茜平膚
銀液齗斮霜葩股弩狟戟翅鑠流金翼凝點漆頂握丹
砂項塈青䨼鋸牙辟灌以&KR1686;䶪巨顙碨&KR1235;而簡積馮馮
兮駓駓觡觡兮觺觺何竒形而異模差可仿象而靉霼
亦將有公子王孫幸豎權戚驃將豪商游俠燕飾三川
五都之雄六郡三輔之客厭百戲之已疲嘆黃金之無
益聆烈音之䃔䃧羡節鄂之岝&KR2249;命林穴以獮秋兮彃
曜靈使西沈揮赫熛以列炬兮戒富媪以見琛爾乃頳
玄顔炘浮林鬭獑猢躐獜㺑阽嶄巖刉岑崟飛聰硿濛
沈明突冥巧網四匝狡穴三門雲布星羅下無軼奔闒
茸殪魁梧臻畢獻所獲犒其勖勤納以琦璜之窩飴以
珠穟之榮沐以華清之潔晞以赫曦之晶攬翠菣之纚
縰&KR0008;青蠅之臊腥信襲養之既和率應機而莫攖於是
命儔集好駢駕連纓相與狠觀夫戰鬭之變態廉度其
勝負之殊形各施綵以代幟均約結以定盟設誘哤聒
用壯敵情其始也則踆踆躍躍躪躪躤躤或峙若植鉄
或蹶如陷石或[口闞]唅而彪休或趫捷以狼戾或深沈如
保介或俇攘象赴勢或怦怦伺抽凴或桓桓包慷慨乍
渾奔以相嚵儵急對而分躓擇肉而唰&KR0008;拉折扼吭而
扳翻批㧙聲砰礚以先鳴騁後凱而彌厲或逐北而隨
旋或受詘以淩遽固三接而三捷亦再角而再礪循性
情之自然陋孫吳之韜秘然後衆變殫單伎&KR0008;怯負者
愁賄助勝者榮立價傾兩都射溢千鎰功以虓武見貴
名以將軍是策豈獨衛鶴乘軒秦松受職此固媮樂之
方信足以極一時之偉竒也若乃燕地飛霜楚水增瀾
天崝嶸而短景風颼飀而薄寒才已盡而見放形枯槁
而摧殘聲酷&KR0008;而不舒夜漫漫其未闌感唐風之覽化
興楚客之永嘆亦有貧士失職獨婦棲山久客登樓愛
子戍關畸人鞠而無偶壯士去而不還臨年被戮之孤
垂老欲别之鰥忽傾耳以頽思何愁戚之多顔心有懲
而彌亂涕無從而獨澘奚哀音之中人兮誰能破涕而
為歡蓋亦聲音之至妙也豈若簫琴之比律於䕫襄昆
蚑之唭㘈蜿蜒云爾哉亂曰素節玉貞類介士兮雲翼
振振發皓商兮馮化撰體靡有方兮窮隂弸割陽精降
兮雖有竒心怊替爽兮俾協歌詩闡靈蔵兮
蚊賦(徐師曾)
萬歷改元歲在癸酉余避暑於南溆書莊是夏蚊獨
多晝夜不得休息因憶歐陽公云當作憎蠅賦蠅可
憎矣尤不堪蚊子自遠喓喝來咬人也遂作憎蚊詩
余今易之以賦賦曰
蚊之為物也一軀藐小六趾昂蔵口帶三鍼翅軒兩張
其來孔捷其去復揚飽若櫻桃之重實饑如柳絮之輕
狂當夫朱明啓候薰風薦涼或吐母於鷏口或羽化於
水旁擇草樹而托處尤彌滿虖南邦方其日倚崦嵫暝
色在戶千百為羣豫集簷宇聲殷殷其如雷勢薨薨而
若雨主人且晏息於中房掩絺帷而交股不揮箑以為
安謂斯蟲之莫侮夫何伺一隙以潜入漸增加於莫數
展轉不寧且驅且怒兩手交拍而濡血若染腥膻於塵
土彼䖟蝎猶可防詎兹物兮相伍然此特幽闇之時吾
無怪其為苦也至若赫曦上晉萬室當陽主人厭永日
之難遣或假息於胡床展蘄楚之文簟將夢寐乎羲皇
爾乃奄忽而來如有告報窺怠乘疎肆其虐暴拂面噆
膚就睡輒覺嗟高枕兮徒設胡黑甜兮足道憐江南兮
美景惟平望兮尤閙似白晝大都之中刦吏奪金而為
盜也想夫畝宫環室甕牖繩樞明遠日月淺迫薪芻欲
焚無藥欲障無㡡因可欺而欺焉曾何間乎窮民與貧
儒獨有高棟層軒廣除巨室敞虛明其莫容縱至止而
難匿然而來者之稍稀匪云種類之盡殛譬則唐虞之
世羣賢秩秩尚有共工驩兜逞其憸壬而猶待夫放黜
也尤忌文身殊為刺骨頓成斑疹頗費搔抑噫嘻蚊乎
利甚鏃飛風成市集有翼而不能戾天有鍼而不能砭
疾但充己腹殊無一德彼蜂虺之含毒尚醫師之見拾
視營營之蒼蠅蒙讒名而罔實徒令人子不驅以為孝
貞女露筋而野卒既與鼈而相讐復類虎而加翼豈乏
孫謙之屏風難為趙炳之道術春暮早出深秋未蔵為
民生半載之害使阽危而彷徨安得焦冥巢其睫而滅
目泰山壓其背而絶吭者耶嗚呼天地生人以安為說
何物纖微獨令吞嚙世有肉食為國謀顧亦朘民之膏
血吾將叩乎帝閽冀斯族之殄滅
明文海卷三十九
