明文海卷一百八十四餘姚黃宗羲編
書三十八
持正
與葛侍御(陳獻章)
古岡病夫陳某頓首奉書侍御葛大人先生執事頃者
廉憲陶公惠書稱執事之命以平後山碑文委僕為之
既辭以不能矣恐執事者不察僕之心而以為恨别簡
托于東山劉先生白之今者趙知縣自省還過白沙復
申前命竊計區區之私非但執事與當道諸公雖東山
亦未之悉也僕請略言之僕每讀宋史至曹彬克金陵
一事未嘗不對卷斂袵而嘆趙太祖之仁與曹武惠之
不伐也盖自出師以至凱旋士衆畏服無敢輕肆克城
之日兵不血刃凡所得一十九州三軍一百八十縣可
謂有功矣武惠視之若無有也捷至羣臣稱賀太祖泣
曰宇縣分割民受其禍攻城之際必有横罹鋒刃者實
可哀也命出米十萬賑䘏之當是時君不知以得地為
喜將不知以克敵為功一念好生之仁洋溢上下自秦
漢以來未及見也史臣稱武惠位兼將相不以等威自
異遇大夫士于塗必引車避之不名下士噫何其謙之
至也易曰勞謙君子有終吉武惠有之今後山之役信
有功于民矣諸公豈自與耶此賊近至省城民遭其毒
者幾年于兹前此有司固有任其咎者矣夫以今日平
盜之功補前禦侮之不及正相乘除在于仁人君子之
心視民如傷豈容有彼此先後之間哉夫上之治民當
休戚同之夫久病者不以得一日之安而棄補羸之劑
久饑者不以得一飯之飽而忘終歲之憂執事試求之
百姓憂樂之情而忘其在已必能以趙太祖之所存者
處民以曹武惠之所存者處功則光明者益光明矣以
僕觀于一時開誠布公未有如執事舍已從人未有如
執事樂善忘勢未有如執事以執事之才應天下之務
何所不可僕所望于執事者非直以曹武惠輩人為法
姑舉其一事之近似者為執事言之耳惟亮之裁之
復保寧李太守書(羅倫)
辱書惠以懷賢事屬倫記之甚盛舉也僕敢不祗命獨
其中有可辨者不得而默焉夫古者國祀賢于西學鄉
先生歿祭于社皆以勸也此為治之大本也舍是而求
治猶倒植而求茂矣後世此意不講上之責于下下之
應乎上者簿書期會之間而已欲求善治得乎廼君獨
有此舉必非從事虚文以邀一時之譽者也其志可尚
矣獨所謂賢者則有可疑焉君殆未之考也夫古之賢
而列于祀者必其道德之尊名節之著事功之隆足以
為後世之勸者也徒有名位者不得而與焉此聖人之
法也按堯叟堯咨並舉進士第一堯佐亦登甲榜堯叟
仕宋真宗位至宰輔契丹入寇請幸成都當時若非寇
準社稷危矣其後又傳經義附會天書致天下爭言祥
瑞卒壊一代治體而宋以此亡其為人如此而可以為
賢乎堯咨雖無可考然入為學士出補名藩功不㮣見
乃精于弧矢自號小由基致母擊之金魚墜地則其不
賢亦可見矣獨堯佐治郡所至有聞雖韓魏公言其非
輔弼才相業無大可觀然朱子錄其言行列宋之名臣
則兄弟中之賢者此殆庶幾也三公之賢否章章如是
今乃槩以為賢而懷之又從而祀之可乎若以其爵位
科名足為是邦之重也則如堯叟堯咨者皆不忠不孝
之人丁謂王欽若之流也其一世之富貴泯滅澌盡適
足以貽不令之名而重為是邦之辱也何取以為勸哉
若以為修前人之廢典則彼吳昭夫者獨以將相名其
堂而閻蒼舒之記其語詞輕重之間亦未嘗槩以為賢
也惜其不能辯而正之耳自今日觀之則彼二子者亦
見人富貴而動念垂涎者也惡可重踵其失乎三公之
子孫傳在潁汝間未知是邦有否也若以為廢而去之
或傷孝子慈孫之心則禮有之先祖無是善而子孫譔
之是誣其祖也所以百世不能改也子孫且不可誣其
祖況為守土之官而誣其邦之先臣乎且太守舉事以
大公至正定後世之勸懲子孫固不得而與也余嘗過
吕惠卿蔡京之邦矣問其子孫無一認以為祖者至其
邦人亦羞道之堯叟之邦人與為其子孫者獨無是心
哉質之禮義無一可者君能從吾計乎當撤二公之像
沉之于江專祀文惠更三陳為文惠書院其懷賢者祗
以懷文惠之賢也二公雖不能從父母之教而其父母
固以忠孝教之矣别于文惠祠後為正堂像秦公燕國
而祀之使是邦之人為子者知必從父母之教而為父
母者亦知所以教其子也則善矣昔鼻亭祀象千有餘
歲薛伯高由刑部出刺道州即撤其屋墟其地柳子厚
稱其得化人之理楚俗尚鬼且久伯高一旦去之明者
稱快至今況此事自君起之自君廢之固易易也新一
代之耳目定百世之是非在此舉也君其無疑僕尚當
執筆為君記之
與安宣慰(王守仁)
減驛事非罪人所敢與聞承使君厚愛因使者至偶問
及之不謂其遂達諸左右也悚息悚息然已承見詢則
又不可默凡朝廷制度定自祖宗後世守之不敢以擅
改改在朝廷且謂之變亂況諸侯乎縱朝廷不見罪有
司者將執法以繩之使君必且無益縱遂幸免於一時
或五六年或八九年雖遠至二三十年矣當事者猶得
持典章而議其後若是則使君何利焉使君之先自漢
唐以來千幾百年土地人民未之或改所以長久若此
者以能世守天子禮法竭忠盡力不敢分寸有所違越
故天子亦不得踰禮法無故而加諸忠良之臣不然使
君之土地人民富且盛矣朝廷悉取而郡縣之其誰以
為不可夫驛可減也亦可增也驛可改也宣慰司亦可
革也由此言之殆甚有害使君其未之思耶所云奏功
陞職事意亦如此夫剗除寇盜以撫綏良民亦守土之
常職今縷舉以要賞則朝廷平日之恩寵禄位顧將欲
以何為使君為參政亦已非設官之舊今又干進不已
是無底極也衆必不堪夫宣慰守土之官故得以世有
其土地人民若參政則流官矣東西南北惟天子所使
朝廷下方尺之檄委使君以一職或閩或蜀其敢弗行
否則方命之誅不旋踵而至捧檄從事千百年之土地
人民非復使君有矣由此言之雖今日之參政使君將
恐辭去之不速其又可再乎凡此以利害言揆之於義
反之於心使君必自有不安者夫拂心違義而行衆所
不與鬼神所不嘉也承問及不敢不以正對
答毛憲副(王守仁)
昨承遣人喻以禍福利害且令勉赴太府請謝此非道
誼深情决不至此感激之至言無所容但差人至龍場
陵侮此自差人挟勢擅威非太府使之也龍場諸獠與
之爭鬭此自諸獠憤愠不平亦非某使之也然則太府
固未嘗辱某某亦未嘗傲太府何所得罪而遽請謝乎
跪拜之禮亦小官常分不足以為辱然亦不當無故而
行之不當行而行與當行而不行其為取辱一也廢逐
小臣所守以待死者忠信禮義而已又棄此而不守禍
莫大焉凡禍福利害之說某亦嘗講之君子以忠信為
利禮義為福苟忠信禮義之不存雖禄之萬鍾爵以侯
王之貴君子猶謂之禍與害如其忠信禮義之所在雖
剖心碎首君子利而行之自以為福也況于流離竄逐
之微乎某之居此盖瘴癘蠱毒之與處魑魅魍魎之與
遊日有三死焉然而居之泰然未嘗以動其中者誠知
生死之有命不以一朝之患而忘其終身之憂也太府
苟欲加害而在我誠有以取之則不可謂無憾使吾無
有以取之而横罹焉則亦瘴癘而已爾蠱毒而已爾魑
魅魍魎而已爾吾豈以是而動吾心哉執事之諭雖有
所不敢承然因是而益知所以自勵不敢苟有所頽墮
則某也受教多矣
明文海卷一百八十四
