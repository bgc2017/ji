明文海卷三百十七餘姚黃宗羲編
序一百八
技術
贈饒太醫序(萬恭)
余幸得視篆醫院而好讀諸外家方書其言連類洸
洋若神府海藏變怪百具視其上方皆可游心駭目若
鼓之攻跗之滌長桑君之方緩之為和之視豹之慰安
期之神樓太倉公之診無慮數千百家是皆誠壹所致
故足述也然悉局於一體假令從遠邈則其效可覩矣
通方之士無取焉余甲寅春彌月病膈以上氣冲冲觸
不得定膈以下即如空囊歉歉不得實也燠之則燥涼
之則憊補之則氣溢瀉之則氣耗余甚厭苦之間以語
光禄吉陽先生應聲曰幸適有方士杏山山人者過我
請為子視疾須臾杏山山人果至余望見杏山山人呼
曰即以何方藥令己疾君曰請脉之良久曰是謂事勞
其形思滑其精血耗丹宅氣騖黃庭非九竅所入五味
所生是宜劑以清化膏以五經於是三四投蓋油油然
不覺病之解以去也余歡甚招山人謂曰善醫也夫善
醫也夫即外方家諸所稱何以加焉山人好弈余亦時
時招山人弈日有持海檄告倭盜者甚急山人輟奕索
讀之既攘臂大言曰安得善擊賊如吾應城尹者為海
邦擊賊余曰而尹何狀而能擊賊山人曰吾尹葉震亨
氏者廣右人也尹應城時礦賊從中洲來匿城南巨麓
中尹躍馬挾弓矢出從者三人抵賊所羣賊據麓自若
以其兇獷者五人絶澗奮臂持弰來銳不可當吾從城
上觀之賊及百步尹不為動五十步不為動三十步不
為動比短兵接尹令從者一發一斃再發再斃盡得五
首懸馬腹而還盜自是不敢入境今安所得如吾尹為
海邦擊賊余拊臂曰嗟乎此海邦獨奈何不得震亨氏
而用之山人搖手曰海邦者莫須得如吾尹者不能用
也蓋聞醫竘者秦之良醫也張子背腫命竘治之張子
曰非吾背也任子制焉治之遂愈夫有所委而後有所
愈賊勢然也今通泰間多鹺賈四方貨物並至其民任
俠地邊海倭奴亟趨其利彼民人剽悍並起逐之故倭
不能得所欲是疾在膚膜者也南跨江為蘇松地下宜
稻為天下饒民俗靡繁丈夫謳歌游戲女子被錦綺如
恐不勝故其俗日以麗而日以脆善誨盗倭之來也如
颷風而民之竄也如流水富民入郭貧民遂矙其室良盜
莫分業無所是疾在心腹者也南為兩浙浙以北大較
如蘇松而未甚浙以南多海利浮海者千艘走死地如駛既
又愚夷賈奪之利倭是用怒肆毒尤烈然累起而累逐之
是疾在腠理者也故愈通泰疾易愈兩浙疾難愈兩浙疾
易愈蘇松疾難審標本明緩急安得海邦大吏以其事委
擊賊者如張子之委背乎洞陽生躍然曰杏山山人善醫
也夫善醫也夫去外方家諸所稱遠矣夫效則上都其功
不效則下蒙其罪醫竘者有反袂而走耳語治疾得治盜
山人豈所謂通方者非耶
叢桂莊牡丹譜序(朱安&KR2516;)
牡丹乃造物之鍾秀者哲人豪士往往稱賞焉然時平
則縟葩麗藻油幕朱欄香輪競逐管絃叠奏以樂之繁
華焉世艱則芟於芻牧毁於兵燹寒煙荒草之中敗屋
頽垣之内人亦莫之顧矣以牡丹之盛衰不可以觀世
道乎惟唐開元中始盛於長安太白清平調巳品題之
樂天詩云一叢深色花十戶中人賦是也宋天聖中復
盛于洛陽邵康節韓范司馬諸名家皆歌詠而愛重之
歐陽公為之作記凡三十品汴為宋皇邑去洛陽四百里
花開每以充貢汴花之不逮洛陽明矣我明宣德間周
憲祖于府中開天香圃以植之府乃宋大内泉甘土沃
花榮茂不減洛陽每花時召府僚張筵會文儒託乘
俊彦盈席飛鸞觴錯綺肴製牡丹仙傳竒流傳以為盛
事昔高唐菟苑皆賓從之能賦者而楚襄梁孝不過尊
貴之人耳豈如憲祖之操觚染翰為當世之作者哉然
譜所載止二十餘品蓋所收者汴之牡丹耳未暇取之
異地也汴之城中土鹵而水鹹百卉不宜士庶之家罕
有焉嘉靖改元數載宗人始出郊坰闢園圃藝花木為
遊息之所於是諸邸競以牡丹相尚珍求四方西至關
陜南涉江淮得其絶異之品以誇竒角勝焉今皆萃之
於汴矣一園所植者數萬本其品多至五十餘色自古
未有如此之盛不知洛陽為何如也予棄人也芻狗天
地之間雌伏蓬茅之下拓落而約身懶慢以相成無所
事乃於城東七里之邊村購得空同李公之故墅其松
竹間有存者臺榭餘址稍加修葺以為佚老之處錢塘
沈青門過而樂之取淮南小山之義題其扁曰叢桂莊
客有王猷之興者每過訪焉留春軒前植牡丹數百本
非敢嫓美名園然嘉月柔風芬馥妖冶怡性情之真觀
化工之妙則一也若乃四皓之採芝七賢之醉竹淵明
之賞菊和靖之詠梅皆肥遯山林取其凌霜傲雪以自
勵其清操耳予之所好蓋未能脫略綺紈之故態也暇
日乃辨其色香之美惡考其名品之高下參以歐譜之
同異作牡丹譜六十二品每品詠以一詩雖詞旨蕪陋
不能宣寫佳麗欲使後之覽者知余為盛世間人無所
用其心也詳述歐譜栽接澆治之法復益以今法使不
遺其巧可以奪天工矣宋迂愚叟所著牡丹榮辱志亦
加損益附之卷末俾宴賞者審其宜忌庶不負花神而
國色天香花王尊貴不與凡卉同也信矣哉
酒籌序(朱安&KR2516;)
夫修禮敦好協義洽情匪酒莫之歡也弁側山頽昏湎
戕生匪令莫之約也陶然醺然游衍酣暢匪閒莫之適
也是文雅佚豫實造物之固靳生人之厚享也不有儁
偉之士難攄磊落之懷嘗試揆之通顯者有大饗大射
送往勞來之宴皆執法在前三爵是矩爾乃尊卑匪齊
南北異地鮮有同心兼愛以和樂也隠遯者避處山林
田家作苦歲時伏臘斗酒自勞既翕兄弟復聚比隣醉
後耳熱仰天嗚嗚然而茅茨土苴鼓腹擊壤非有衣冠
文談之美觀也雖竹林之飲違遠世故放情方外乃以
道汚時艱托此而逃焉惟我先君南山公以宗親而值
唐虞之盛禄贍豐腆而無簿書之鞅掌法禁疎闊得遂
詩酒以夷猶性樂名飲嘗書醉鄉記酒德頌於壁謂人
曰此雖荒唐玩世之言然其旨趣玄遠千載而下其流
風餘韻猶足以袪蓬慮而息塵機也因扁其亭曰俯觀
取俯觀萬物擾擾焉如江漢之載浮萍之義仍書一聯云
夢裏游三島酣中失二豪其胸次曠達如此喜與林下
諸君子遊欵洽言蘭交諧伐木易曰由豫大有得公其
有焉如梁之通人水南田公杏山谷公之謝政歸也與
公風期宿協意氣相栩玄解冥筌惜隂行樂時稱為飲
中三達而西原薛考功自亳寄以將進酒之作樂三公
之志也公復彙韻人佳士結怡情社登高作賦述宴興
懷杯斝纔傾雲烟落紙其樂何如也嘗見昔人以名士
姝姜製為酒牌之令者公曰昔賢豈可唱名驅使哉不
如用詩有一觴一詠之義乃取唐宋詩人七言絶句五
十篇有關於飲宴者復闡系其旨為飲酒之目以淇園
之竹為五十籌書之注於一筒命賓探取而飲能使觴
酌不淆進止有序卓哉觴政之佳令也逮公暮齒商訂
耆宿為老景會蓋公自少及老每酒闌宴罷頽然醉歸
丰儀爽朗虬髯竟尺飃飃颺颺鄉人歆羡而指之曰此
太平人物也未有浹辰不飲者垂五十餘年嘉靖癸亥
我公謝世未幾而章程漸嚴凡元宵燈火賓筵伎樂皆
有禁防宗人禄入又復裁抑皆嗟咨無復曩之優游矣
梁臺雪月宋苑鶯花亦寥落而減容色矣吁可勝歎哉
兹將酒籌彙為一帙付梓以傳倘林泉高士江湖散人
有志於名飲者亦製此籌用佐罇豆之歡可以想見公
之為人必興同懷之感焉
書董杏莊卷(陳九川)
後峯既為董生仁題杏莊卷東洲子詳其事以示余
余謂董生行其術於京者十數年及已卯之事乃大章
其業豈非天鑒明君不殺之德故畀之以活諸臣耶余
固甚異董生也余當杖時年少體羸衆獨危之既而庸
醫者又強余下之湯液入而嘔而益病矣繼同年馬子
伯循為余治膏傅之瘡亦漸愈而攻拔之劑痛不可勝
不絶呻吟者凡七日夜乃從東洲子逆董生入而視之
與安易之膏徐而痛定越數日起拜之而生不言功余
固甚異董生也今天下之民百孔千瘡待拯甚急者何
可言邪涖之者不重嘔下之亦鮮矣而况於膏之邪而
况於調其元而治其本邪縱有稍致驩虞而不動聲色
不自矜能者蓋寡矣余重有感於董生也夫仁人心也
於時為春木華於春者江北莫先於杏疾也者仁術所
先施也字董生以心甫而稱之以杏莊後峯之期之也
遠矣生其思盡厥義乎余固重有望於董生也
觀物雜詠序(萬廷言)
畫者作秋山平遠往往極其巧於微煙暮鳥風雨滅沒
之間而傳神寫照亦灑然快覩於丰儀毛骨之表以肖
乎其人可謂工矣然竟不能傳聲音於楮筆之所及詩
以窮山川草木鳥獸蟲魚風雲月露之變悲歡愉戚絶
抱孤蹤久幽華剥之情與物之不齊咸著於篇可謂博
矣然亦不能超然獨詠於無物豈兩者技止有形而己
耶雖然昔人有言以有形而象無形斯至矣妙於山水
者使人覽之悄然坐天姥而聞清猿飛鳥不還緘情天
未說者謂其有枯淡欲無之趣則亦非淪無聲而滯有
物者蓋用志不分乃凝於神夫苟至於凝神則形聲皆
可意造形聲皆可意造則其接見聞之外者亦惟可意
會而不可形致也顧良工苦心覽者未必盡識安知筆
墨之徑非寫希聲而詠無物者乎憲使青陽施君以所
作觀物雜詠八十一章示予予愛其機竅深敏音節華
暢因物造意故其意員因意造詞故其詞透蓋君英敏
博洽根究理要敭歴中外多熟世故與人不為岸府洞
中而闊表故其詩似其為人讀之灑灑釋膠起慮當所
欲言至於首詠乾坤所謂來往不停轍誰是將車者則
又使人當下聲容俱歇迥若有獨見獨聞者發希聲於
幽渺寄妙意於象數而非徒詠於物者矣君其誠有得
於觀物者乎夫能觀無物於有物之中然後可以因應
而妙乎物反觀其觀未嘗有觀者然後可以忘見而大
其觀外無物象内無觀者則心冥寂然詠安從生乎是
謂莫知其然而然之神此三百篇風雅所由出也嗚呼
深矣君家九華而近廬嶽今功名方起青鞋布襪非所
有事予山人也亦非所敢問異時俟君倦遊歸第當相
與遊九華坐匡廬絶頂反觀吾能觀者為有乎為無乎
與乾坤將車者果伊誰乎為一乎為二乎請從事於斯
詠矣
題何主臣符章冊(馮夢禎)
何主臣歙人名某字雪漁以善符章奔走天下昔年在
白下余召之入官署授之玉石銅成數十面俱竒古有
致寳用至今主臣去歲滿七十客死承恩寺搜其槖惟
竒石一座存焉友人醵金斂之歸其柩今遂無祝瓣香
於主臣者余聞之丁南羽主臣之學符章也破産遊吳
中事文休承許高陽最久兼得其長老而益精遂縱横
一時嗚呼符章雖一藝而用筆用刀硃文白文俱有妙
解非得師不能精不精不能久傳况其上者乎丁貞白
藏主臣符章二冊凡千餘面得之於其子真可寳也其
俟而廣之萬歷乙已夏日遊黃山雨中題
書地理况鶴岡卷(唐順之)
叩巫卜星相堪輿之家而問焉曰吉乎志未然也而聞
者驟然喜叩巫卜星相堪輿之家而問焉曰凶乎未必
然也而聞者驟然悲則是巫卜星相堪輿常操吉人凶
人悲人喜人之權以奔走乎其人而其人之吉凶悲喜
一繫於巫卜星相堪輿之口而聽焉若是何也人情常
喜希覬乎其所不可必而常揣摩乎其所不可知而術
家憑鬼神以自神故多言而惑信巧發而竒中操希覬
之心與揣摩之見而叩之憑鬼神之人而投之巧發竒
中之說宜其入之深也諸家之中其尤熾者曰堪輿其
指畫天地支離五行八卦竒中之說尤多而人尤尊之
堪輿家吾不知其所始吾意其初本以候土驗氣測量
水脉以寧死者而贊慈孝如是而已蓋未始有鬼蔭之
說也自兹說之行至使子孫露其先人不葬以待吉地
與吉日致其人而不免於水火者有矣或取土中數十
年之陳胔非有山崩水齧而好數徙之甚者豫章饒歙
之間盜地以葬往往至於殺人而不止然則堪輿家之
說吾懼其不為祥而為孽也夫儒者之論殃慶歸之積
善與惡其說至精猶或半驗半不驗則天道之遠也而
謂既朽之骨叢禍叢福若呼谷而響答焉其亦未必然
歟鶴岡况君精於術而能竒中者也曩余葬母實藉於
君然余之藉君非其吉凶禍福之謂也君間嘗請文於
余嗚呼挾君之術以游於世其有不能奔走乎其人而
其人之悲喜有不惟君之為聽者歟然則余言何能輕
重君耶君如有意乎余言也則君其務為候土驗氣以
寧死者毋務為吉凶禍福以邀生者而孝子慈孫有溺
於吉凶之說其亦以余言解之而已
書筆譜冊子(李維禎)
蔣孝廉公鳴貽余書亟稱吳興朱苕元製筆精良東南
第一己見其筆譜則王百榖先生朱元介宗伯范長伯
學憲品題推許甚至余不能書生平未嘗有手墨留人
間每聽臨池家談筆美惡不知云何苕元為鴻筆之士
所鑒賞定自不凡用憶古人善書者或運帚或削荆或
染袖無所不佳余笑謂拙書人亦無所不可以苕元筆
授余猶以烏號巨闕委諸偏枯指掌也昔吳入晉王秉
枹鳴鐘鼓丁寧錞于振鐸勇怯皆應三軍譁釦聲動天
地余怯者竊附同聲相應之義安足為苕元長聲價哉
書吳生卷後(李維禎)
古器法書名畫之屬有鑒賞好事二家其人今莫盛於
吳越而江右自歐陽文正以後絶響矣余先世故江右
性椎魯一無所知於博古迷特甚竊自附昔人聲伎之
說恐好故不解爾吳生江右金谿人也以博古名往來
汝潁荆郢間從者如市足為江右吐氣竊怪其何所經
承一日生持卷乞余書言自少病目雙瞽矣得國醫治
之而愈余因失笑生之目能識别古物乃以此故使余
從張湛受東門伯左丘明西河夫子古方當亦作生伎
倆也或曰曹孟德豈有四目兩口但多知耳何乃借資
於既盲之視笑道論曰若乘頭入者兩眼俱來乘一眼
而入便成偏見大道乎余復無以自解笑不能巳
明文海卷三百十七
