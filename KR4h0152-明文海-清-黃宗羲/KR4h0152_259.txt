明文海卷二百五十九餘姚黃宗羲編
序五十
詩集
南郭子詩序(劉定之)
南郭子者萬安東溪郭君季銶之别號也余少時常一
訪焉君方弱冠而尊府即温翁尚無恙間出所為賦數
首示客予從旁讀之鏗然金石之鏘鳴粲然珠玉之磊
落私心起敬以為若君者異日不遠到不止也其後予
叨竊科目日碌碌世務君則留心古學囂然養高泉石
間或勸之仕輙搖首遠去蓋彼此契闊者四十年于今
雖常音問相及獨時時往来于懷恨不獲一見以敦夙
好也歲冬十月忽寓書以所作南郭集一帙遺予属序
予受而閱之累日其五七古體出入李杜律絶則倣盛
唐諸賢為之大篇短章舂容閒肆察其志盖欲上追古
作以與之並非獨徇世俗之好而已也予因為之嘆以
謂向日所見以起敬者既以為難得不意今之造詣一
至扵此也則又嘆國朝列聖相承網羅豪傑天下之材
自毫髮絲粟以上靡不出為時用以謂文章當止於館
閣而已山林之下無復有之乃今得見有如君者因又
疑世或有之蓋予未之知也雖然設果有之而予偶未
之知亦必有能知而道之者而不少概見何哉然則如
君者果然不多得也君年未六十不幸以疾廢然君素
高尚就使不廢於疾予知其不肯局促於禄位也審矣
豈非其負於已者重故其視於外者輕邪將自得於言
語文字之工而以為功名不足懷邪惜也君不求知於
人人亦莫之知者予雖知之無益于君也雖然若是集
者自足以傳於世知不知何患哉敬序以歸之
浙水較文詩序(岳正)
文士之末也不深於道者不足以知之知文亦難矣莫
如古者之文易詩書春秋禮樂皆載道之器語曰學者
守一經皓首不能窮不能窮者不深於其道也道不深
而強自誣曰我知文我知文何異乎審音以聵鍳色以
盲其不白黑而清濁者亦幸中而偶得耳夫何恃而可
信哉試嘗論之世之能文者孰加於周公孔子周公傳
易孔子繫之孔子作春秋游夏不能為一辭之贊則知
雖賢者猶不足以知聖人况以不賢而知賢者乎是故
皓首不能窮之談非誣人者也雖然周公孔子不可尚
矣漢以還作者甡然而獨名揚雄韓退之為能文雄作
太玄法言張伯松不肯一觀劉歆觀之詆為廢物雄之
名蓋終漢世而後顯退之凡三黜於禮部而自訟曰為
文而為舉世之所不好好退之之書自宋歐陽永叔始
以雄退之之作者尚暗於當時而有俟於後來又况其
下者乎其或見推致與於流軰時俗者非借重於高譽
托筆於時名如左思之賦張華之詩則亦下里巴人之
唱和非如體道者真有所見聞而黑白清濁於去取之
間也嗟夫作者代有而具目者不多見知文之難其亦
信矣哉郭明郁彦文蜀之長夀人也以春秋發解嘗分
教於晉寧古鄭二邑涉學錄為今駙馬都尉薛桓賓師
授徒京師京師子弟各以其所習經求指授者未嘗辭
之其處而稱逹才出而掇巍科躋膴仕者問其所從游
則曰郭先生吾師也予用是聞其名熟願見而未暇也
景泰庚午之歲明郁將校文於浙議者謂山之東西中
原之鉅藩也而江南文物浙水為盛明郁乃能歴持文
柄其延譽於天下也又何博哉扵是相與咏嘆其盛形
而為詩詩成授予以卜氏之任嗟乎易之竒書之古詩
之婉春秋之簡嚴禮樂之辯博其義奥其辭微其文未
易以通也而明郁能指授諸生使之有成非明於道者
哉夫既明於道而用以觀人之文是非美惡之辨有不
能逃於洞矚鑑照之下者矣今天下之大不可謂無所
謂揚韓之徒者明郁自蜀來京師嘗徧觀全晉放於齊
魯今又南游兩浙其亦有所謂其人者乎使其果有而
亦願見之否乎予嘗怪時俗流軰以知文自負者大歸
是古而非今貴耳而賤目乃今得明郁明郁其亦有意
於是言乎則吾求償宿昔之所願見者而與之雄辯天
下之文於揚韓之後矣姑書此以為先容
永感詩序(岳正)
登科之制錄及三代雖存沒有間而皆書書之之法雖
立義不一而皆以為榮其父母祖父母存者曰具慶曰
重慶慶幸也具與重又大其幸為之幸也父存者曰嚴
侍母存者曰慈侍侍奉也一親僅存既非具非重者可
擬故變其例而各以所存者書之曰侍幸其猶有可侍
者為之幸也乃若祖父母父母俱不存焉者雖有禄位
其誰與侍是不幸也不幸而為之幸故不得已而婉其
辭曰永感感者傷也永者無極之稱也使人傷而至於
無極其為不幸也亦大矣嗚呼永感之詩義其然乎景
泰初科是為辛未與榮錄者殆二百人前監察御史今
福建按察僉事巴蜀牟公實用永感書幸而公則弗自
幸焉每抱錄泣曰登科者先志也先志遂而先人逝將
誰榮乎於是與公同升而稱同年者多得公志形為歌
詩所以褒公之賢慰公之懷抱而悼公先世之不幸者
悉矣公既帙而為書乃述其故以俾其屬燕山岳正者
序之正聞公於書無所不讀扵古今上下事變無所不
䆒知而通習自職内憲至僉外臺以得體聞於天下也
久矣願得與公論之孟子曰君子有三樂固道德事無
容議矣乃若王陵者從漢去楚楚得其母以招陵陵母
乃伏劒以固陵志有若温嶠者勇為越石通使江左其
母不聽嶠乃斷裾而往母死阻歸竟違本志此二子者
勲業忠誠暉閎漢晉流播今古君子曰未若徐庶者遺
名以全親之為是也大都志節之士多遜情飲氣於功
名之會豈非累於親之存未免有所顧慮忌避乎哉且
如正者雖曰不敢擬公亦嘗忝冒科目承恩之日頗以
慈侍自慰及乎得罪播遷禍延老母退而申慕已嗟無及
矣静言思之縱令得似二子成功業尚不足以贖其終
天之憾况區區者烏足道耶又如公者當為便為無所
顧忌所以道行於一時他日功名之就足以班二子而
無二子之遺恨焉嗚呼君子觀之政不必以仕而逮親
不逮親者為幸不幸可也
甘谷堂詩序(張寧)
風俗通載南陽甘谷有菊大滋液浸漬谷中千餘家飲
者皆高夀邑士徐君公舉早學醫讀東垣丹溪書得中
和治法環境之人仰其藥少者安老者康疾者良愈用
相與號所居為甘谷堂其名未著也去年冬友人張用
宏患重疾幾危始延致公舉公舉至視大驚曰幾枉君
命然非死病用藥反耳投數劑而復察公舉始無吝情
終無德色諸所交用宏者甚難之乃即故號為詩以謝
求余序首簡余聞神農書以菊為養生上藥能輕身延
年水錄以乳泉石池源深静活為佳品甘谷合二物之
美宜飲者多夀然所以能致夀者取便而用常也公舉
誠能虛懷有容絶去畦畛使人不難於求不為物間則
環境之地皆甘谷自是可戶致夀於愈疾也何有吾因
是有感夫天之厚於入非獨南陽古者山澤之利未窮
土地之力未盡君民有相足之義公私有相須之功上
無甲兵土木禱祠征歛催科借募之煩下無道釋遊冗
技術聲妓竒麗淫巧之耗凡民所資以養生佚世者皆
得便取而足於用爕理承化者又為之撙節道制修和
相協以安全之所謂生之不傷扶之不危節其力不盡
故其民多夀後世法制漸密休戚相懸無古人之所有
而有古人之所無向之所資以養生佚世者取之有禁
用之不給而飢寒勞困之病生矣為是故也農廹於耕
商廹於貨工廹於藝士廹於業及其從仕又反以所病
病夫所治之民雖萬有甘谷亦將蘇汲盡矣奈之何不
相尋於顛連也古人謂逹為良相不逹為良醫民病甚
矣愈之者其惟良相乎方今明良相逄四海仁夀公舉
方將教其子永泰向學從士仕其道進矣因序詩也聊
發吾之所感
學詩齋卷䟦(張寧)
孔子謂伯魚不學詩無以言所謂學與言通逹志意體
切事理而自有以善於言非欲誦習其文以資辯說也
自觀興羣怨之教衰而三百篇勸戒大義盡湮於聲律
文詞之末雖盛唐諸家亦不出此但視漢魏以降稍能
和平雅澹庶幾温柔敦厚之遺意猶有存者耳先軰謂
刪後無詩蓋自有見或者遂洞視近古至謂宋儒之詩
為無物幾欲一掃而空焉者棄本逐末弊一至此夫文
章固各有體聲韻亦自不同然未有外理趣舍經典而
可以言詩者詩有清新者亦有優逸者有沉著者有痛
快流麗者有豪宏放蕩不可拘者有摸擬想像捕風捉
影竒怪百變者有淺薄掇拾隨口滑稽不經蹈履者偏
長彼善自昔有之使不切理逹情不根藝實則淫哇巧
豔荒唐汗漫之言過耳輙了無復遺意於宋詩也遠甚
况三百篇乎故善詩者必有定志高識周知博覧本始
於聖賢之言師意變文涵融渾化寓理趣於聲律之内
托著述於比興之餘如八音協樂五味和羹充然有成
不見其迹斯能兼總百家超絶羣作古之人有如此者
杜子美是也余嘗記前軰有恕齋詩一聯云庭前生意
留芳草林下歸心放白鷴道德經典之文於詩何礙而
薄之至此是故欲學詩非有得於學問之力雖近古䟽
節猶不可及况六義大要哉余適與人論詩其言以金
鍼集所載大病宋作語方往復適武林劉生景清以學
詩卷求題因舉切要為生告且以質諸尊君竹東俟生
他日過我徐與之極論
題鍊雪齋詩文册(張寧)
陸羽茶經所載原法具備其品第烹瀹節候有似神仙
家鍜鍊之法至所辨用水必地之幽曠乳石漫流遠隔
渟浸者是尚與陶榖烹雪意類雪本和氣嚴凝不由地
方宛有真味迨醫所謂上池之水於茶絶宜合羽法與
榖事而風致益高此鍊雪名齋之本意也册中作者皆
鉤深道遠脱略故常有雕炙之論甚哉鄉先軰之竒於
文也因竊歎漢唐之時文猶爾雅公府而下士大夫居
室妄自標榜者絶少為之文者亦惟紀叙其實而華之
以論議耳不專以名言相夸也繇宋及元人不古若凡
里居林屋山園池館甚者置一器物繪一樹石皆巧有
名稱以相矜侈為之文者一切依題竝號固已淺近况
有立異以為說鑿空以為高徇俗以為好争竒競妍擬
非其倫以相遷就其上者不過莊惠之流而下焉者益
蔑如也於紀載之實何有噫淳朴既散巧偽日滋民之
居處飲食亦不能不眩於名實况文與行哉此册有圖
有記有說有題詠皆為崇德陸景宣作為海昌沈景暉
所得噫距洪武至於今僅百年跡其詞翰又非今日可
及矣顧瞻遺文益增浩歎也
夕惕齋詩集後序(陳獻章)
受樸於天弗鑿以人禀和於生弗淫以習故七情之發
發而為詩雖匹夫匹婦胷中自有全經此風雅之淵源
也而詩家者流矜竒炫能迷失本真乃至旬鍜月煉以
求知於世尚可謂之詩乎晉魏以降古詩變為近體作
者莫盛於唐然已恨其拘聲律工對偶窮年卒歲為江
山草木雲煙魚鳥粉飾文貌蓋亦無補於世焉若李杜
者雄峙其間號稱大家然語其至則未也儒先君子類
以小技目之然非詩之病也彼用之而小此用之而大
存乎人天道不言四時行百物生焉往而非詩之妙用
會而通之一真自如故能樞機造化開闔萬象不離乎
人倫日用而見鳶飛魚躍之機若是者可以輔相皇極
可以左右六經而教無窮小技云乎哉今之名能詩者
如吹竹彈絲敲金擊石調其宫商高者為霓裳羽衣白
雪陽春稱寡和雖非韶濩之正亦足動人之聽聞是亦
詩也吾敢置不足於人哉少參任君蒞吾省間過白沙
携其先公詩集求言於卷末予故以詩道略陳之若夫
先公吟咏之情具在集中覧者當自得云
認真子詩集序(陳獻章)
詩之工詩之衰也言心之聲也形交乎物動乎中喜怒
生焉於是乎形之聲或疾或徐或洪或微或為雲飛或
為川馳聲之不一情之變也率吾情盎然出之無適不
可有意乎人之贊毁則子虚長楊飾巧夸富媚人耳目
若俳優然非詩之教也甚矣詩之難言也李伯藥見王
通而論詩上陳應劉下述沈謝四聲八病剛柔清濁靡
不畢䆒而王通不答薛收曰吾嘗聞夫子之論詩矣上
明三綱下逹五常於是徵存亡辨得失小人歌之以貢
其俗君子賦之以見其志聖人采之以觀其變今子之
言詩是夫子之所痛也南朝姑置勿論自唐以下幾千
年於兹唐莫若李社宋莫若黃陳其餘作者固多率不
是過嗚呼工則工矣其皆三百篇之遺意歟率吾情盎
然出之不以贊毁歟發乎天和不求合於世歟明三綱
逹五常徵存亡辯得失不為河汾子所痛者殆希矣故
曰詩之工詩之衰也夫道以天為至言詣乎天曰至言
人詣乎天曰至人必有至人能立至言堯舜周孔至矣
下此其顔孟大儒歟宋儒之大者曰周曰程曰張曰朱
其言具存其發之而為詩亦多矣世之能詩者近則黃
陳遠則李杜未聞舍彼而取此也學者非歟將其所謂
大儒者工於道不工於詩歟將未至於詣乎天其言固
有不至歟將其所謂聲口弗類歟言而至者固不必其
類於世或者又謂詩有别材非關書也詩有别趣非關
理也則古之可與言詩者果誰歟夫詩小用之則小大
用之則大可以動天地可以感鬼神可以和上下可以
格鳥獸四時行焉百物生焉皇帝王覇之褒貶雪月風
花之品題一而已矣小技云乎哉都憲朱公以其所為
詩編次成帙題曰認真子集授簡於白沙陳獻章曰為
我序之公昔語我於蒼梧曰詩非吾所長公豪於辭矣
而未始以為足認真子名集公意有所屬顧覧者未必
知而吾以是覘公之晚節也詩雖工不足以盡詩而况
於盡人乎謂吾不能於詩而好為大言不知言者也公
名英字時傑郴陽人由進士歴官中外節用而愛人
定山先生詩集序(李承箕)
箕聞定山先生之於詩嘗求之往古以三代之餘波流
至於纖穠偶麗而穆穆熙熙之風衰矣近體莫盛於唐
而唐莫盛於天寳於是求之少陵以其大而肆憂愁而
流離自以為未足於是又求之宋元之間破簡齋的契
劉因三昧餘則决其長垣啟其扄鑰親見其人而下上
一堂之上風踔乎宇宙電跳乎岩谷濤舂乎高天冰僵
乎厚地乘之以盛氣將一掃而空之夫以驚風震雷一
鼓而雨物固有生者矣苟不伺夫三日之甘而欲求速
化之術未見其能濟也孟子曰君子深造之以道欲其
自得之也自得之則居之安居之安則資之深資之深
則取之左右逄其原故君子欲其自得之也蓋有不援
天道而忽人事之切當不涉虚詭而悟情性之自然不
言鳶飛魚躍不必隨柳傍花天機默契乎無聲真樂何
關於外物是故定山之詩非魏晉詩非唐非宋非元諸
名家詩定山之詩四方學者爭讀之每以不得其全為
恨獻臣賣馬鏤板行之俾予繫一言於首
同年倡和詩引(張詡)
成化甲辰放進士榜予省與者凡十有五人迄今存者
僅七人耳七人者為楊君景昌吳君美中羅君公旦盧
君克濬馬君廷進葉君子冕其一人予也正德丁卯同
年侯官林公粹夫以憲副督學于予省亟欲為同年一
會也久矣往往奪于公事今歲暮秋公走書并詩約十
月朔假予第為會蓋公以予杜門幾二十年假予第所
以就予也是日適予以弱息病阻因次韻答公意欲公
改會於崇報寺而姑舍予公弗諾苐改日如舊約焉未
幾公以太夫人憂解官不日去矣僉謂公之盛舉雖弗
成而公之盛意與夫佳製固在也因率衆和聯書成卷
以為公行贈俾予引諸端嗟乎人生兩間事事有數至
於離合戚喜之小小亦莫不有數存乎其間如一會易
事耳方公既刻日舉矣而阻於予復改日矣而公以憂
去竟不之果焉矧乎出處顯晦之大者可逆料邪由是
以觀吾人不能安分聽命而屑屑焉運知謀事為之末
亦多見其惑矣且公詩有云相逄不久還相别遂成詩
䜟豈非數邪予既僭引附以和詩二首繼之公詩以見
倡之之端而四君之和以齒次書于後時克濬在香山
廷進在河源公雖有詩寄之其和與否未之見故弗獲
入焉
竹巖詩集序(張詡)
詩之為體也甚微而其為用也甚大是故蓄深養厚者
其氣充然而其為辭也沉婉以粹其次雄渾以博其次
平易以直焉不然則急躁以雜矣膚淺以俚矣艱澁以
晦矣良由發之性情胸次卒弗能掩如是而夫人所藴
所立恒於詩焉可考見與夫觀人臧否得失亦恒於詩
焉不差尺寸也苐目力大小具否何如存乎人耳三百
篇後詩人類以功力深造力至功完而法具矣詩不能
不為之傳也蓋以詩而重其人焉其間氣節功業之著
其人自不能不白於天下後世者則其平生所著作亦
不容以弗傳也蓋以人而重其詩焉若竹巖詩集其一
也竹巖詩乃前軰河南方伯程公所作其子今知肇慶
府事時昭所收錄時昭之僚友别駕白君騰霄力請刻
之郡齋以傳焉者也刻已二君專使具簡書禮幣徵走
文為之序走嘗讀篁墩文集中有為公墓銘稱器宇學
問行檢才識在一時負公輔之望如公者不可多得則
公之為人蓋新安之傑然者也至論其為學不事辭藻
雖時賦詩而緘其稿諱其名終不以自見也跡是以觀
公不惟不專以詩名而其詩雖作當時人已不可得而
盡見也况盖棺之後乎兹集特頼時昭克肖而能收錄
云爾然亦存十百於一二也公敭歴中外幾三十年會
計之積甘棠之愛赫然照當時而篁墩猶以為世亦未
盡知之則公卓然為新安之傑蓋不誣矣故其為詩也
雖不拘拘焉資於功力而性情之悃愊辭意之和平無
急躁膚淺艱澁之病亦不愧乎古之作者矣矧其人之
可重乎時昭允濟公美其治肇慶也藹然子惠之風騰
霄仰高先哲尤篤同僚兄弟之誼俱足以成郡治而樹
民彛是皆可筆也走因序公詩故併及之公名泰字用
元竹巖其别號也由景泰甲戌進士起家為大司徒屬
出參廣右政至左轄云
書白沙先生詩藁後(謝復)
先生之詩或豪或縱或險或戱大肆情於風花雪月之
間不拘法律自成一家其氣象頗類邵子而詞或古奥
有非淺近所能窺者景泰甲戌嘗游先師康齋吳先生
之門甚見推許遂以所學倡東南後十年復始至小陂
聞其名渴欲見之而未能也弘治辛酉與方進士純吉
評詩及接先生石翁近藁心竊疑之適小兒歸自嶺南
復得先生所為詩讀之晩年所得專主於静似有戾乎
先師之說蓋其所與游者定山太虚諸人日積月累與
之俱化故其形於篇什者多空寂長生之術而君子有
不屑焉世之高明逓相祖述以為吾道之宗僕惑滋甚
噫安得起先生於九原而解此惑耶諷誦之餘竊附鄙
說於後以俟知者
敬菴詩集序(羅倫)
莫論其高深莫論其淺近通乎性情止乎禮義而已夫
竒高深而卑淺近論詩之通病也以性情禮義為主而
不論其高深淺近焉逹於論詩者也三百篇之為詩國
風淺近雅頌高深然本之性情止乎禮義風雅無異也
聖人皆錄而不棄焉後世之為詩若李太白黃山谷非
不高深也陶淵明白樂天非不涉於淺近也然君子皆
錄而不棄焉何也夫性情猶水也禮義猶防也水止於
防性情止於禮義則不流而淫不流而淫則其為詩也
固風雅之遺意矣然則高深者吾取之非取其高深也
取其禮義也淺近者吾取之非取其淺近也取其禮義
也故曰論詩以禮義為主者逹於論詩者也高深而過
於詭刻淺近而流於鄙俚君子無取焉若敬菴先生之
詩其禮義之發於性情者乎吾固未暇論其深淺也倫
自弱冠則聞先生之名以為卓然長者之風欲一見而
不可得也後二十年得與先生之子遊故家遺俗猶有
在者故為叙先生之詩而傳之使知先生之可傳者不
獨其詩也先生諱某字常悅姓丘氏鰲溪人
蕭冰厓詩集序(羅倫)
詩非為傳世作也本乎情性止乎禮義詩不能以不傳
也若三百五篇是已當周之盛國風之詩多出於田夫
閨婦之口而其辭義之奥音節之正皆可以被於弦歌
而為法於天下夫豈學而能哉蓋先王仁義禮樂之教
自閨門而逹於邦國由朝廷而下於閭巷所以漸其心
志而形諸四體和其聲音而發於文章有不自知其如
此之盛也王迹既熄風雅道喪宏材碩士句攻字琢用
意非不精用力非不勤卒無異空花眩目好音過耳夫
豈才之相遠哉所以教而化之者無其本也然太極之
運不息則人心之天不喪是故豪傑之士間生其中亦
無愧於古者若靈均之憂憤杜陵之忠愾陶彭澤之沖
澹皆本乎性情之真庶乎禮義之正關於民彛物則之
大視風雅不知何如惡可以後世之詩例視之哉宋氏
有國三百餘年治教之美遠過漢唐道德之懿上承孔
孟南渡以後國土日蹙文氣日卑而道德忠義之士接
踵於東南其間以詩詞鳴者格律之工雖未及唐而周
規折矩不越乎禮義之大閑又非流連光景者可同日
語也若冰厓蕭公亦其一人矣公諱立之寧都蕭田人
登進士科仕至通守遭世搶攘未及上廼自放於詩當
其意到駿若觀岳馬矯若凌雲鶴媚若春園之桃李蒼
若冬嶺之松筠視三君子者不知何如亦南渡以後之
高品也公詩宗江西𣲖澗泉趙公章泉韓公雅愛澗谷
羅公公為澗谷所知則其詩可知矣同時以道德鳴者
草廬吳公以忠義著者叠山謝公公納交於草廬又見
知於叠山則其人可知矣公子士贇註李太白詩今行
於世公集舊板燬於兵嗣孫儀鳳繼顯前聞欲重夀諸
梓屬其序於予予嘗病科舉之業詞賦之工害天下之
學術欲變之而未能乃為公序而傳之何也喜其近於
本不為無益之空言也
明文海卷二百五十九
