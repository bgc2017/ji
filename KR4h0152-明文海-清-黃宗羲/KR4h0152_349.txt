明文海卷三百四十九餘姚黃宗羲編
記二十三
紀事
孤山種梅初記(陳萬言)
孤山僻在湖隂無巉怪峰石足以頡頏南北兩高之勝
而幽韻過之逋叟種梅山巢亦千古韻事也往挂瓢戴
笠之客間向此作方外遊而遊人停屨戒勿入者一二
紈綃粉黛家挾歌兒踉蹌畫樓酒艦中雅與地不肖一
舉子挾冊登場詫以為赤松青鳥之侣弗利於形家言
而去之歲癸卯余始讀書山麓小軒中聊破岑寂諸君
子嗣是多踵至者哦哦聲歲不絶而余友新都吳君巽
之復為低徊故址領䄂勝因感桑棘之蔽墟懷寒花之
振秀謀所以為逋叟續者余為規之遠近量花影之疏
密度自望湖亭而北左沿湖濱右倚周垣修亘可植五
百本朅武而東參差欹仄拾級而至放鶴亭之隂循亭
而上山墓之巔下者可襲高者可照亦可五百本
盤紆山背而西從四賢祠直竟于小軒之陽其地
迤而景曠可容二千本之役也有五勝焉美人高
士點綴名山使弔古者銷離離彼黍之悲一勝也
山隈疎影之下可雪而可晴可風而可月煙蓑釣
艇數武朅来不愁夫濟勝之勞無俟乎餱糧之裹
二勝也兩堤雜蒔多桃蕡柳絮爭緋鬭綠而且鶴
亭遺種乃更有寒香臘蒂之奇葩傲不言之成谿
招如玉之迴影三勝也樵夫繭販無采筐伐薪之
刑山靈斧斤庶獲免焉四勝也山有祠以俎豆逋
叟合香山坡老鄴侯而四名花效靈而後覽眺者
其有興乎辟榖神仙仿隴西之霞舉登高大夫效
蘇白之風流豈獨為一逋叟生色哉五勝也余結
盟于兹山亦已久矣歲一至湖上未嘗不躡屐巖
扉間懷企遺勝恨未及與桂叢蘭譜恢數百年沉
劫之緣幸有吳君先之異日畢向平婚嫁謀築一
楹於梅花塢中重修千古之韻事當不啻囊圖五
嶽矣
左手篆文記(陳萬言)
歲在玄黓困敦月中仲吕之朔日指申矣余偶登
卧樓偕俞子會嘉暨仲季聚立而語有間出兩手
欠伸微見左臂隠隠然若有文旋膚理若動而赤
文中起廣可寸許修過之諦視之則玉筯篆一進
字也三人詫觀咸以為奇余戲以朱塗其文用楮
印倒篆數紙鈎畫宛然晡而稍平隔宿猶可摹而
見也每對客語之客多不信輒出所印倒篆以示
之其好我者曰此何祥也余應之曰否否其懼我
者曰此何殃也余亦應之曰否否昔者孟子有云
人之於身也無尺寸之膚不愛焉則無尺寸之膚
不養也以為愛之者是則善譽者不能解也以為
不愛之者是則善毁者不能詬也考之奇書稗乘
古之人未有見也諏之故老博聞之士今之人未
有聞也夫唐叔虞之有文在手曰虞也魯成季之
有文在手曰友也宋仲子之有文在手曰為魯夫
人也皆生而賅存焉未有立譚顧盼之頃手腕皮
肉之間斐然而成章忽然而變化起滅不可思議
者也佛氏因緣或言神通變現胸面手足皆可湧
出蓮花卍字庶幾近之然而此時非想非觀其因
不可測也道之費也雖聖人有所不知焉浸假而
化余之指以為龜龍浸假而化余之腕以為蟲魚
浸假而化余之肱以為垂禾倒薤浸假而化余之
身以為史籀倉頡吾烏得而知之夫亦存而弗論
也已矣
紀登瀛客(許烱)
甲辰歲仲春予下第南還買舟將發有客虬髯布屨肩
負草囊求附舟至天津篙師索其直許之既登舟予見
其丰神秀偉頗異之問其姓名曰姓丁名登瀛問其何
許人也曰雲中人也問其所能曰善奕予雅好奕因延
之語自言家素業儒少時不樂仕進去從方士遊以為
長生可致遂銳意求度世之術又言舊名拱辰因夢異
人指示相期東海上故更今名兹行將遊東海訪蓬瀛
以赴其約云其言皆恍惚世外事不知其信然否予獨
愛其風致磊落不類塵土中人稍狎之尋與對奕予不
能敵損數十子猶劣方布局即知其勝負且曰吾於人
事亦如此矣究其術笑而不答革囊中古劒一口長尺
餘碎銀數片青石子十餘枚他無所有時出劒把玩意
闊如也一日予偶誦云瑟鼓齊門雖工何益而况未工
乎客應聲云劒藏楚匣縱掩彌光况莫能掩也予始謂
其跌宕不羈之士漫與之狎不意其能文也及聞其語
更駭異之適日初出予倚篷眺望客指而言曰纔升扶
桑忽及天半人間三萬六千日亦易易耳遂朗吟曰羲
和龍馭急如梭好景人間莫浪過予因續之云天際未
須愁日昃䄂中吾有魯陽戈客笑謂曰子可謂有志者
舟抵天津遽辭登岸叩其所往曰前已言之矣臨别口
誦詩贈曰萬里相逢豈偶然三生有分是前緣天南天
北多鴻鴈時寄小山叢桂篇予答贈曰莫學當年傳逸
人雲山消息斷追尋須知大隠金門客依舊烟霞萬里
心客曰張乖厓有仙才無仙骨不足相邀子殆可語柰
喫烟火已多塵緣方重俟他日議之予非漠然者善自
愛而已語罷飄然登岸而去予惘然者久之竟不知其
何物後數夕忽夢一童子持書相授曰丁山人所命也
啟之有詩二首云别來已在東海東笑參金母揖黃公
相思莫道無青鳥試向陂前覓竹籠又云南北東西共
一天乘槎泛斗亦丁年君今欲問予歸處萬樹桃花水
半川讀罷遂覺急呼童子索燭記之客殆異人乎
遇仙記(李朴)
萬歷三十有二年予有汝墳之役道河以南適許襄經
鄭野地墳起一俯一仰若山谷間有水蜿蜒瀉於兩崖
瀑瀑有聲也予褰裳涉之俄見危峰聳翠林木深秀初
不知其有路可通問諸御者御者曰此昇天洞也亦不
知起自何年代相傳以為有仙姑煉丹服食羽化飛昇
遺洞在焉予尋之果一孔自東岩入窅然汩然漭不辨
色已而一點微明自上下垂徐視石磴盤曲因攀緣達
於頂四望周覽宛然别一世界予有初疑雲樹路不同
偶出空虚四望通之句時正暮春天氣和暖滿院桃花
相錯如繡深樹中黃鸝三三兩兩巧語如簧庭左一井
横轆轤其上洞之去平地可百尺許計水之淺深高出
平地綆之長短可量而知也因小憩顧庭右樹下坐一
老道士蓬頭赤足亦不著裏衣詰問所從來答曰道人
何去何來問其年曰曾見黃河清矣問若所言似知道
者何不登遐倒影而顧棲遲紅塵為曰天之上地之下
隨處皆可逍遥若終日在十洲三島亦有倦遊時候問
其名居曰我板章道人也無名無居予侈其言猶河漢
而無極不甚信尋舊路下焉常以語人有識者曰果板
章哉仙人也傳彼自秦終南來遊伊洛嵩少間露頂赤
脚冬著單衣坐大雪中雪為飛五百歲猶有童顔予急
使人訪之迷不知所往予嘗以為天地間人老壯相尋
有無轉化盡終是要盡作甚大羅天仙及觀黃鶴天台
武陵遺事則疑信半比及遇板章於昇天洞中始信乾
坤内果有一種不死仙人乘天地之正而御六氣之辨
無有也無不有也蓋與造化相終始矣眞仙果有宜赤
松接踵羡門比肩有餐葉茹芝鳥伸熊經竟不見跨鶴
遺世又何寥寥仙人家術予不曉亦無心於遇廼得與
板章邂逅數語斯又何以說耶昔廣成子之告黃帝曰
無勞爾形無摇爾精乃可長生循是道也行之以無意
則遇之以無心况遇固仙不遇亦仙又安知道成之後
不朝崑崙夕玄圃與大羅天仙終日為侣也是為記
粤事論(蘇濬)
今之策粤事者類曰獞猺亂内地不知釁不在猺也猺
不習漢語不識文書自中國亡命之徒扞文網吏捕之
急則竄身窮谷教猺伺嚮又有游手罷民不事傭作喜
椎埋叫呼計無復之輙自結於猺於是㗖以厚利導以
剽掠猺貪且狠墮其彀中而禍中於村落矣大征之後
黠者遁深藪痴者飽白刃根株未拔計不得不議撫撫
之誠是也顧里胥桀黠素習猺語恃口舌游揚名曰招
主素封之家藉猺人為力作名曰田主此數族不惟以
夷市而且以官市公家畝鍾認為已有而課穜稑於佃
丁官清其籍則以猺為解每秋成與夷瓜分之至督賦
則以公家懲急復加歛於猺人猺畏束濕視敵朴甚於
刀鋸呼之見吏則縮首寧死不敢詣惟里胥田主言是
聽里胥田主率視其人為竒貨未亂則交搆以摇之未
征則陽為漏洩而寄其孥畜或誑以隂庇免誅或執以
要賞而没其所寄懼其見吏言狀已無售欺則多飾威
以嚇之猺人懼吏滋甚猺不聊生益復思亂縣官不急
奸人而惟急猺左右猾胥反為夷耳目猺之出没什不
得一我一啟頰令未及頒而環聽風馳賊無不窺其淺
深者故中國之禍舉中國人貽之豈在猺哉何休曰王
者不治夷狄非不治夷狄也治中國即以治夷也苟得
良有司勝於兵千百矣
柳州馬平(蘇濬)
柳州西北界於楚黔諸蠻而桂之古田平之修仁連岡
扼險互相盤結永樂初柳州馬平縣五都賊梁公竦等
作亂都督韓觀勦之斬首萬餘級馬平十八里之民盡
被屠戮其存者三不得一後耕民日少沃壤荒蕪往往
募獞人耕種獞人日繁而剽掠滋甚宣德間洛容縣蠻
賊出劫屯聚指揮王綸縱兵殺害良民山雲以聞上命
建治其後山雲上征𠞰柳州蠻賊首功上謂尚書張本
曰蠻性好亂自取死亡可憎亦可憫也其令雲善撫之
弘正以後古田多梗馬平洛容諸獞聚黨嚮應魚峰賊
周鑒復相煽為亂柳州太守劉璉率兵數百禦賊賊敗
走璉追之賊偵知援兵不繼還戰獲璉剖腹實草焚其
尸督臣不以實聞自是賊益肆官兵莫之誰何馬平田
土蠶食幾盡縣擁空籍耳嘉靖間賊首韋金田等占據
水陸二路村落為屠者不可勝計都御史張岳總兵陳
圭征之調漢土兵七萬分三哨並進攻雷巖同良平田
落滿都博等巢克之遂圍魚窩巢魚窩石壁峭立拔地
高數千丈從來用兵莫能一勝諸將以為難岳曰魚窩
不破即他寨破無為也遂移鎮柳州督諸將攻愈力賊
急呼他寨賊與併守山四周傾仄難置足賊晝夜守不
徹山頂繩懸&KR1761;石兵一臨寨賊斷繩&KR1761;石亂下如雨岳
陽令諸將撤圍寨中賊稍稍有逃者岳復移鎮柳城召
授諸將方略作久困計諸將猶請罷兵岳度諸將不足
與計事間召副總兵程鑒令選勇敢士備親軍鑒選三
千餘人請所用岳曰吾欲有膽力不懼死者任吾指揮
死且優恤其家於是願從者七十人岳曰足矣遂以七
十人屬之鑒令劫寨鑒有難色岳顧左右酌酒灑地誓
必滅賊復出䄂中紙示之曰此二疏草也寨破薦爾首
功不破爾養寇為首罪惟君所擇耳鑒泣曰鑒且為公
死矣時賊巢苦乏水臭穢觸人日數人共水一瓶涓滴
必争一日五賊當守險逕者争寨中曰熱甚可多予水
衆持不肯大諠五賊怒而去比夜堅卧不廵警而鑒將
七十人至寨下未敢發也先五死士持尺刀學猿猱攀
而上五賊守險逕者熟睡弗覺五死士斬之代為廵警
七十人者冐險夜登聲諠寨中賊併力出戰而山下兵
復乘之山頂賊架木橋通往來兵至頂賊蹙毁橋兵臨
橋火炮矢刀迅激交發呼聲震山谷間而賊中主計老
媪八十矣急呼衆自焚毋為官兵所魚肉也於是魚窩
遂破俄而高挽同銀馬鞍諸巢俱破前後俘斬四千餘
級時議乘勝兵窮其黨類者岳曰自秋徂夏兵老矣武
固不可黷也因命夷諸險巢戢其餘黨由是馬平之三
都四都來賓者甚衆凡渠魁皆自投軍門願為編民
諸蠻種類(蘇濬)
嶺表諸蠻種落不一皆古百蠻之種也一曰猺介巴蜀
楚粤間綿亘數千里椎髻跣足衣斑襴布褐采竹木為
屋繩樞蓽竇覆以菁茅種禾黍粟豈山芋雜以為糧暇
則獵山獸以續食嶺磴險阨負戴者悉著背上繩繫於
額僂而趨俗喜讐殺又能忍饑行闘上下履險若飛兒
能行燒鐵石烙其根蹠使頑木不仁故能履棘茨根枿
而不傷兒始生稱之以鐵如其重漬之毒水兒長大煆
鐵製刀試刀必斬牛仰刃牛項下以肩負刀一負即殊
者良刀也弩名偏架弩以一足蹶張背手傅矢往往命
中鎗名棹鎗長二丈戰則一弩一鎗相將而前執鎗者
前郤不常以衛弩執弩者口銜刀而手射人或冐刀逼
之釋弩取口中刀奮擊退去必有伏弩歲首祭先雜糅
魚肉酒飯於木槽扣槽羣號為禮十月朔祭都貝大王
男女各成列連袂相携而舞謂之踏猺意相得男則伊
唔跳躍負所愛去奔入巖洞插柳避人遂為夫婦樂有
鐃鼓胡盧笙竹笛之屬其合樂時衆音競閧擊竹筒為
節山谷間稻田無幾天少雨稑穜不收無所得食則四
出剽掠踉蹡篁竹飄忽往來州縣覺知則已入巢官軍
但分屯路口山多險蹊不可徧防久益勞費猺亦有數
種有生猺有熟猺又有白猺黑猺生猺在窮谷中不與
華通熟猺與州民犬牙或通婚姻白猺大類熟猺黑猺
大類生猺此其大較也一曰獞與猺雜處風俗略同而
生理一切陋簡冬編鵝毛雜木葉為衣搏飯鞠水而食
居室茅緝而不塗衡板為閣上以棲止下畜牛羊猪犬
謂之麻欄子大娶婦别欄另爨娶日妻即還父母家夜
與鄰女作處數年回時間與夫野合二三覺有娠乃密
告其夫作欄又數年延師巫結花樓祀聖母親族少男
少婦數百千人歌飲號叫劇戲三四日夜乃畢謂之作
星少婦於春時三五為伴採芳拾翠於山椒水湄歌唱
為樂少男亦三五為羣歌以赴之一唱一和竟日乃已
以衣帶相贈答去又善為毒矢為蠱毒本類相仇纖芥
不已雖累世必復其闘或誤殺人者以牛畜為償或數
十頭至百頭名曰人頭錢流劫則糾黨麇起亦有渠長
人先給銀三錢贍其家曰鎗頭錢在山三五為羣要人
於路伏草在江突衝而出縶船取貨羈以求贖謂之勾
船或攻打村民棄田廬以遁即其村據之謂之打地且
其人耐饑啖鹽數顆草木皆可食師興則遠遁絶嶠莫
可誰何獞亦有生獞熟獞與生熟猺大抵相類一曰犵
狪獠人凡二種依山林居無酋長版籍以射生為活一
村中推有勇力者曰郎火餘俱稱火男女三四日用米
粓沐髮不間寒暑婚葬用五行以雞卜吉凶樂有六管
笙兩脚踏地而吹衆歌以倚之又以大木一枝埋地作
獨木樓高數丈上覆瓦鋪板男歌唱者夜則緣宿其上
謂之羅漢樓器械與猺同而勇捷過於獞每出剽掠皆
冐稱為猺一曰狑人一曰&KR2829;人一曰狪人一曰蠻人有
西原廣源諸蠻皆依山為生其氣習多與猺獞同又有
蜑人世以舟為居無土著不事耕織惟捕魚供食不通
土人婚姻又有山子夷人無版籍定居惟斫山種畬鏃
木盆鍋射獸而食之食盡又移一方男女皆徒跣夫婦
野合類獸與人異又有班衣種女著短裠僅及膝坐則
以膝齊跪地為禮又有大良言語服食居處與獞大同
而性與獞異有戶口版籍較人民尤淳朴租賦尤易辦
其俗敦厚人至其家不問識否輙具牲醴欵待任大嚼
劇飲無吝意後被獞殺占逃散去之城廂村落傭落樵
採此數種者自為部落不侵中國其為中國患者莫如
猺獞云
安南志(蘇濬)
安南即古交趾書云宅南交禮王制云南方曰蠻雕題
交趾有不火食者矣(山海經言交趾國人交脛東漢書云男女同川而浴故云交趾近是)
其地東距海西抵雲南老撾宣慰司南抵占城北抵廣
西思明憑祥山則勾漏佛跡江則富良為最大其俗夷
獠雜居不知禮義其性輕悍以富為雄役屬貧弱椎結
剪髮文身跣足暑熱好浴於江便舟善水其産多魚鹽
亦金砂珠璣玳瑁之凑也周成王時交趾南越裳氏重
譯來朝迨其衰也荒服不至秦置象郡以謫卒戍之秦
末為南粤王趙陀所併漢武帝元鼎五年平南粤以其
地為交趾九眞日南三郡領縣二十有二先是粤王遣
二使者治交趾九眞聞漢兵至合浦籍戶口以降即拜
二使者為交趾九眞太守置交州刺史領之是時雖置
郡縣而猶夷俗不習漢文書苐羈縻耳平帝時錫光為
交趾太守始導以禮義光武中興遣使貢獻封鹽水候
而有任延者用徵辟為九眞守鑄田器教民墾闢示以
嫁娶禮法於是徼外蠻夷舉鄉華風云建武十六年交
趾女子徵側徵貳仄命伏波將軍馬援討平之立銅柱
為漢界一在欽州一在思明府而日南林邑間亦有建
者其詞曰銅柱折交趾滅交人往來叠石以固之援鑿
南塘通九眞置望海太康縣自是銅鼓銅馬始入中華
矣永和間日南蠻夷為梗朝議發荆揚諸郡兵討之中
郎李固駮其不可謂宜選有勇略仁惠可任將帥者為
刺史太守帝從固議即拜祝良為九眞太守張喬為交
趾刺史喬至開示慰誘並皆降散良單車入賊中設方
略招以威信降者數萬人由是嶺外復平三國間吳魏
與蜀更置官吏不能相統一晉平吳蜀始置刺史以便
宜選用長吏陳隋以來改九眞為愛州日南為驩州皆
設刺史又添設九德新昌諸郡唐始分嶺南為東西二
道置安南都護開元間大興文教而九眞姜公輔遂用
經學起家入翰林為名宰輔交人自是益嚮於文學矣
大中時李琢為安南經略使苛墨自私以斗鹽易一牛
夷人不堪命結南詔以叛攻䧟南經略使蔡襲死焉都
護高駢復其地因以府為静海軍授駢節度五代間土
豪互相簒奪十二州大亂部民嘯聚後有丁部領者自
稱萬勝王以子璉為節度使宋初璉遣使入貢太祖封
之璉没為校黎桓所簒太宗怒議興兵問罪命水陸二
軍分道並進前軍侯仁寶没於賊旋議班師桓遣使貢
方物謝罪因而撫焉桓倨驁宋使至受詔不拜信宿後
乃張筵飲宴桓跣足持竿入水標魚每中一魚左右皆
譟呼或自歌勸酒莫能曉其辭後李若拙為使稍以禮
詘之眞宗即位封南平王黎氏有安南自此始傳三世
大校李公藴簒黎氏自稱留後遣使奉貢上以蠻夷不
足責遂用桓故事授公藴交趾王再傳日尊僣稱帝改
元神武子乾德繼之尤誖謾熙寧間王安石謀立竒功
議者以開邊中之言交夷可取狀沈起劉彝後先經略
益挑釁結禍交人遂叛分三道入寇䧟欽廉又䧟邕州
殺守臣蘇緘屠其民五萬餘口詔以郭逵為招討使趙
卨為副討之二將相左至富良江不敢渡官軍八萬死
者什六僅得四州一縣而還逵卨皆得罪乾德乞再修
職貢還所奪州時置戍鎮守罹瘴霧多病没朝廷知其
無用以四州一縣還之自端拱迄嘉祐以來兩江州峝
數為蠻所侵軼潜舉外鄉蘇茂廣源甲源等處入交趾
者六十二村累朝以其僻在海隅不復與較也傳十一
世至昊旵無子婿陳日煚遂有其國傳子光昺元世祖
既平雲南光昺上表奉貢遂封光昺為王光昺死子日
烜自立世祖召入覲稱疾不朝右丞唆都等收占城遣
使假道不聽世祖命鎮南王脱懽征之左丞唆都中書
李恒以兵會日烜空其國航海而遁李恒等追襲於海
敗之會盛夏軍中疾作霖潦暴漲議者請班師恒弗能
奪遂還蠻軍追敗後軍恒及唆都俱戰死官軍溺死者
什有五六二十三年詔發江淮蒙古雲南黎兵九萬餘
人水陸並進日烜及其子復走入海鎮南王追之海口
不知其所之會張文虎等糧船不至諸將恐糧盡師老
無以支久議全師還日烜分兵二十餘萬以遏歸師鎮
南王由間道歸日烜死子日燇遣使來貢時復謀大舉
平章布呼密曰獸窮則噬勢使之然今日燇襲位若遣
一介之使諭以禍福彼能悔過則不煩兵而下帝從之
於是交趾遣昭明王詣闕謝罪成宗即位命罷征皇慶
二年交趾犯鎮安歸順二州䧟禄洞知洞焚養利州官
舍民居殺掠數千人中書省遣使詰之安南飾辭以謝
因飭邊吏母令侵越自是貢獻不絶我太祖既集大統
安南陳日煃遣使奉貢封日煃為安南國王且戒後世
毋伐其國日煃死封日熞為王五年安南陳叔明奉表
貢馴象禮部主事曾魯取其副視之曰前王乃日熞今
曰叔明必有以也亟白尚書詰之使者具言日熞為叔
明逼死故託貢以覘上意上曰島夷何狡獪如此却其
貢不受七年叔明詭稱奉詔視事且自稱年老以弟煓
代許之十一年煓死弟煒襲叔明仍專國政二十一年
國相黎季犛廢煒尋弑之立叔明子日焜主國事次年
又弑日焜立其幼子顒假煒名遣人來貢二十九年思
明府奏安南奪丘温如嶅慶遠淵脱五縣上令以地還
思明日焜不聽上曰蠻夷相争自古有之彼恃頑不服
終必取禍姑待之而已三十二年黎季犛復弑顒而立
其幼子□尋復弑□而奪其位季犛詭姓名為胡一元
子蒼易名&KR1039;尚偽稱日焜奉貢永樂初季犛詐稱陳氏
嗣絶&KR1039;陳氏甥求署國事上不虞其詐許之踰年日焜
孫天平間道由雲南走愬京師會安南賀正旦使至上
出陳天平示之使者識其故王孫也皆錯愕下拜有感
泣者上遣使責之黎季犛詭辭謝罪請天平還國上遣
廣西都督黃中吕毅大理卿薛嵓等以兵五千人送天
平還既入境季犛遣陪臣黃晦卿等迎候禮甚恭具牛
酒犒師中等遣騎覘之壺漿屬路無他也遂進度雞陵
關至芹站山路險峻林莽蒙密軍行不得成列會天雨
季犛乃伏兵山谷中衆數萬鼓譟出斷橋後騎不得進
遂劫天平格殺之嵓亦死中等以聞上大怒决意討之
命成國公朱能西平侯沐晟新城侯張輔都督柳升率
裨將李彬陳旭等分道並進尚書劉儁黃福參贊軍務
會朱能疾卒以輔代之輔入安南破隘留雞陵等關沐
晟率雲南兵與輔合遂自三帶州招市江口造舟以進
敗賊衆於嘉林江夜入多邦城進克東都西都聞之焚
宫室倉庫以遁於是宣江洮江等州縣皆降輔等督舟
師攻賊於富良江賊以海舟横截江中而用划船載木
立柵以拒輔乘柵未備躬督將士力戰賊不能支都督
柳升以舟師横擊之賊大敗乘勝長驅得船三百艘復
引兵出竒羅海口生擒賊首黎季犛李保并其子澄及
黎蒼黎芮黎潡偽柱國胡杜等安南平先上勅張輔求
陳氏子孫不可得國中官吏耆老咸稱安南本中國地
願復古郡縣齒於齊民輔以情聞乃置交趾三司以都
督吕毅黃中掌都指揮使司尚書黃福兼掌布按二司
事前侍郎張顯宗為左布政使置交州北江諒江三江
太原宣化建平新安建昌奉化鎮蠻諒山新平又安順
化新華等十七府統四十七州一百五十四縣衛十所
十三市舶一遴選文武諸臣守之張輔等班師各進爵
級賞賚有差六年交趾餘黨簡定反上命沐晟討之晟
與簡定戰於生厥河敗績都督吕毅尚書劉儁參政劉
昱都指揮柳琮皆没上復命張輔往征時賊黨阮師等
推簡定為偽上皇别立陳季擴為偽皇輔進兵慈廉州
攻喝門江粉社營柵皆破之獲賊首簡定檻送至京伏
誅八年陳季擴請降上以為交趾布政使九年張輔奏
反賊陳季擴外示順服中實詭詐終無悛心請討之十
年輔遣都指揮師佑獲季擴於老撾賊黨皆平十五年
召輔還京命李彬鎮交趾御史黃宗載言交趾新入版
圖勞來尤在得人今府州縣多歲貢生乞仕遠方遂授
以職既乏大學教養之素又非諸司歷試之才以故牧
民者不知撫字理刑者不諳法律宜令御史二司嚴覈
上狀黜陟從之十六年季擴餘黨黎利等復叛先是上
因給事中馮貴奏賦安南金珠命中官馬騏鎮守擢貴
參政時官吏貪夷財物人不勝徵求靡有固志馬騏尤
為不法土官州縣不勝其毒反者四起而黎利尤劇馮
貴有土兵二千人驍勇善戰馬騏嫉之盡奪其兵貴與
參政侯保俱力戰死李彬分兵勦捕時有擒獲然反者
愈多終不能制也亡何彬卒利賊益張都督方政敗績
指揮伍雲陳忠俱死之仁廟初即位遣中官山夀諭黎
利授以清化知府命都督方政榮昌伯陳智鎮守交趾
利不受職日肆摽掠政智素不相能山夀擁兵觀望宣
廟元年智等進兵至茶籠州敗績知府岑彭死之上命
成山侯王通都督馬瑛往征交趾尚書陳洽參贊軍務
至寧橋遇伏軍遂敗陳洽死之指揮李騰等俱䧟於賊
通奏賊猖獗復命安遠侯柳升保定伯梁銘都督崔聚
由廣西黔國公沐晟興安伯徐亨新寧伯譚忠由雲南
會兵討賊命尚書李慶參贊軍務黃福仍掌交趾二司
事二年黎利䧟昌江成都指揮李任指揮顧福劉順知
府劉子輔中官馮智死之利攻交趾城通等歛兵不出
利致書與通請和通自寧橋之敗氣大沮喪遂許以清
化等州地按察使楊時習曰奉命討賊乃與賊和而擅
棄地旋師何以逃罪通厲聲叱曰非常之事惟非常之
人能之汝何所知自是人無敢言九月柳升師至隘留
關利及大小頭目具書遣人詣軍門乞罷兵息民立陳
氏後升等授書不啟封遣人奏聞時賊於官軍所經處
列栅拒守官軍連破之直抵鎮夷關升意易之不嚴戒
備至倒馬坡獨與百數十騎先馳所履皆泥淖地賊伏
兵四起升中鏢死從升者皆没是日梁銘李慶相繼病
死都督崔聚率官軍進至昌江遇賊敗績聚為賊所殺
官軍或死或奔竟無降者利益侵我内地西平州禄州
及欽州四峝皆没於安南通與利盟遂宴利遺以金織
文綺利亦奉重寶為謝是月利遣人至京表以陳暠為
名實出利上集大臣議之張輔等謂太宗經略數年得
此土今棄之無名徒示弱耳上問楊士竒士竒曰求立
陳氏後者太宗初心也求之不得乃郡縣其地今陳氏
既有後封而嗣之何謂無名楊榮亦曰永樂中費數萬
命得此無益國家今勞者未息困者未甦更發兵不可
上曰爾兩人正合吾意皇祖言吾亦聞之乃出暠表示
羣臣諭罷兵意通馳奏暠獻叛人蔡福等遂班師時文
武臣多不能返惟尚書黃福自交回為關戍所獲守關
者羅拜曰公交民父母也利聞之曰朝廷遣治交趾使
人人如黃尚書皆按兵不復興矣遣人馳往守護送至
龍州三年通等至京下廷鞫言通等失律喪師山夀縱
賊馬騏激變藩方論死餘坐罪有差贈交趾死節諸臣
武官世襲文官復其家誅叛臣蔡福等籍其家遂大赦
交趾令具陳氏嫡孫之實以聞利遣人奉表奏陳暠病
死國人推利守國以俟朝命上命再求陳氏子孫利再
疏稱陳氏無後上屢降勅責之六年利遣人貢方物并
上國人奏言陳氏果絶利撫綏有方得民心乞令管攝
永為藩臣詔利權署國事八年利死子麟襲自黎氏據
安南雲南鎮遠州復為所侵欽州昭浪如昔二都亦入
安南朝廷置不問正統元年麟遣陪臣來賀封麟為安
南國王并賜印四年安南寇掠安平州思陵州竊據二
峝二十一村上遣官諭之麟乃謝罪悉行退還七年麟
死子濬襲天順三年濬為庶兄宜民所弑國人討平之
四年濬弟灝襲弘治中灝死子暉襲暉死子敬自立未
及請封而死以敬弟誼襲正德初安南臣阮种弑誼立
其弟阮伯勝國人黎廣等討平之以灝庶子晭襲時安
南謀蠶食占城占城上聞諭禁之輙陽聽命侵盜如故
已而國人多潜入安南至有受偽御史者教之窺伺雲
南太監錢能貪殘令指揮郭景往來安南猾夷奸闌出
入莫敢誰何遂誘我逋逃覘我虚實鎮南關外類多華
人而臨安諸郡所在有夷賊矣於是撫臣屢請增置文
武吏士控制彈壓然交人侵寇我州里我亦不能禁時
晭懦弱羣下專權虐政暴征國人怨之十一年社堂燒
香官陳暠作亂弑晭詭為陳氏後酋目莫登庸者故有
勇力晭以為都力士亦叛降暠尋復與黎氏大臣阮仲
裕等共立黎譓為主而攻敗陳暠時譓方十歲兵柄在
登庸掌握黎氏臣鄭綏以登庸不臣譓擁虚位仍復立
其族子酋榜為主登庸攻鄭綏捕酋榜殺之十六年登
庸率兵攻陳暠暠敗死嘉靖元年勅編修孫承恩等齎
詔往諭即位登庸自稱安興王謀弑譓譓走清華登庸
立譓庶弟慮為王國亂道梗承恩等不能達三年冐譓
名遣人進貢并求封四年黎譓遣人請兵救援俱不能
通五年登庸賂欽州判官唐清為慮求封都御史張嵿
寘於獄六年登庸復使國人范嘉謨偽作慮禪位詔遂
簒之立子方瀛為偽太子尋弑慮九年登庸禪位於方
瀛自稱太上皇退居都齊海陽為方瀛外援擅作大誥
五十九條秋黎譓卒於清華鄭江黎埛共立黎寧為嗣
十五年黎寧差頭目鄭惟憭泛海至京歷奏登庸僣逆
之罪是年以皇子生先議頒詔諸夷禮部尚書夏言奏
安南不貢逾二十年宜罷使上命兩廣督臣潘旦覈其
罪狀及寧奏至遂下廷議禮兵尚書嚴嵩張瓚等會府
部多官議興兵致討命工部尚書毛伯温為兵部尚書
從宜撫勦兩廣侍郎潘旦疏稱莫氏奸雄之賊黎氏逆
利之裔皆非所宜立如以夷狄處之則元昊可爵不義
可侯而黎利可王也二氏紛争兵甲未息皆欲假天朝
名號以為之主只宜静以觀其變與廷議不合因召旦
還以侍郎蔡經代之是時欽州知州林希元奏交人侵
欽州如昔貼浪二都澌凛金勒古森了葛四峝蔡經問
岳曰空言罷兵亡以塞明詔子能保勿用兵降登庸乎
岳曰欲降之必令納地令貶號且令匍伏詣闕獻國中
圖籍聽上處分夫國體固不可䙝也督撫曰如此能令
登庸聽乎岳曰祗岳一檄之力足矣於是督撫以兵事
調度一屬之岳具有成畫司馬毛伯温至岳以先所論
列者告之復手賊情地形冊子授伯溫曰公計用兵則
圖進取方略無踰此者然不若罷毋征為完計也顧公
策安决耳連數日語輙當伯溫意伯溫密謂岳曰交事
屬子矣先是登庸聞廷議興師遣使上表乞降未幾方
瀛死以福海嗣之登庸密遣使輸情於岳岳絶不與通
至是求益懇岳用前言於督撫者要之登庸初猶倨驁
岳懼以禍令蚤自為計於是登賢惟命會岳遷浙江督
學尋轉參政登庸復首鼠兩端伯溫徑奏乞還岳廣東
登庸密覘曰廉州守安在岳至登庸曰張太守在吾無
恐矣伯溫檄重兵駐節南寧而參政翁達者素負雄略
諸所筴如張岳議伯溫益信之萬達使指揮王良輔通
判蘇廷瓛傳譯令束身軍門歸地繳印去僭號奉正朔
復遣良輔等作書諭之登庸乃以十一月素衣繫組躬
率頭目耆士人等各以尺帛束頸候于南關萬達等先
於關内近地開張幕府設龍亭覆以黃幄傳令開關登
庸暨其姪莫文明并頭目人等由關道左出脱履跣足
面北而跪傳解其組及接受降書遣指揮王良輔馳送
莫文明等赴京奏曰安南自漢晉雖稱内附然夷俗瘴
鄉終不宜中國大率數歲一亂又必數歲而後定昔張
輔以十餘年勞費僅得數年郡縣叛者相繼卒歸于夷
此明驗也參酌前世利害莫若外而不内如以登庸有
罪未宜輕授爵玉伊孫福海見今待命倘蒙矜宥或可
别與都護總管等項名色如漢唐故事此所謂以夷治
夷者也至若黎寧雖稱為黎氏子孫節據諸司查勘或
以為阮淦子或以為鄭氏詐俱難憑據但黎氏修貢已
久若遺裔尚存似宜體恤合行雲南撫鎮官查勘果有
可據仍令於漆馬江居住不致失所如此處分庶為曲
盡登庸亦上表謝罪願以如昔貼浪二都澌凛金勒古
森了葛四峝歸之欽州如林希元議上從之乃降安南
國為安南都統使司以莫登庸為安南都統使改海陽
山南等十三路各設宣撫司盡取欽州侵地仍令守臣
勘訪黎寧果係黎氏後授以境土以承宗祀制下登庸
已死伯溫等請以制命授其孫福海從之乃以二十年
班師各陞賞有差二十五年福海死子宏瀷方五歲國
内多亂又五年始襲時黎氏雖居一隅而黨類實繁黎
寧死其臣鄭檢立其子黎寵寵死復立其宗人黎維邦
會莫臣黎伯驪亂檢以兵會之宏瀷奔海陽自是不能
赴關領職而貢使亦不能行矣四十三年莫宏瀷卒今
上萬歷元年子莫茂洽襲自嘉靖四十三年入貢迄十
餘年方以期修貢蓋邦内多梗也其後黎維邦死鄭檢
子松立維邦子維潭襲以師攻殺茂洽輔黎氏據安南
莫氏越在草莽僅數十人或竄欽州或竄思明未有振
者黎氏叩關求欵聽天朝處分然黎維潭眞否論者不
一上命覈實以聞論曰昔漢武帝北破匈奴西征大宛
西南入牂牁夜郎之墟南平甌閩暨粤東西以其餘力
定交趾九眞日南三郡如反掌然何其烈哉蒙古混一
區宇北不備胡西不備羌而以宇内之全力不能下一
安南何也漢以文告而元以兵威也余觀漢武時樓船
下瀨之師未嘗渡富良也龍編諒山之域不以煩戍卒
也彼且無町畦吾與之無町畦禮所謂修其政不易其
俗者殆庶幾哉光武能閉西域之關而不能忘徵側之
叛雖銅柱標名千古爛然而海徼之役從此濫觴矣試
即建武之功方于元鼎已不可共轡而驅而况于元乎
元以北方長技滅宋厓山自謂車騎艨衝靡不如意而
不知交南非用武地也驅中原之民入瘴癘之鄉兵未
及交而死者過半矣况貪墨之吏先擕其心虎狼之習
難革其舊即得之而終不能守乎我國家兩犂南交擒
其罪人而郡縣置之豈不稱烈然旋復平旋復叛則非
勝之難也乃守之難也至宣宗時強將隕干戈勁兵潤
草野糧餉不繼海内為墟雖欲不息兵庸可得耶後之
議者猶以三楊棄安南為失策噫老成碩畫固未易為
少年善功者道也
明文海卷三百四十九
