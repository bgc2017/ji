明文海卷一百三十九餘姚黃宗羲編
文一
雜體
毁曹操廟文(唐肅)
操之不臣於漢天下後世莫不知也而夷陵獨有廟夷
陵之民皆愚邪夷陵自有廟來國不一姓官不一人而
未有毁之者凡仕於夷陵者皆愚邪非也夷陵之民不
皆愚或知毁而不能毁者力不逮也仕於夷陵者亦不
皆愚或可毁而不能毁者勇不勝私也雖然知毁而不
能毁非愚也可毁而不毁者誠愚也申屠公以一介吏
獨有事於此視之民則力足以為視之官則勇足以勝
私不流於俗不惑於禍使愚者駭不愚者悅也得非偉
歟嗚呼操之鬼遠矣雖毁之不足以誅之然公之為亦
非以誅操也欲後世不臣如操者有所懼也
却巧文(王達)
歲惟壬辰七月之七王子潜居訌訌弗懌適冷風颯然
月綻雲析桐籟薦秋露花凝夕有一嬋娟歘莅吾席折
折步搖灔灔繁飾睨王子而言曰吾天女之孫也職司
天以式利下民禱吾者泰背吾者屯趨吾者富違吾者
貧吾久聞子多戇少文吾實恤子來濟子身汝或不憚
吾悉汝陳王子竦肩歛踵覷覷忞忞似夢非夢謂神非
神蒲伏而言曰臣固拙矣敢不願聞天孫整裾端坐憮
然曰噫人生兩間孰不冀通今子弗克巧進自貽醜窮
不師詭遇祗業專攻朱塗噂&KR0689;龐言滋豐技夸鬼蜮計
逞狙公鳥翼蛇驤蜂聚蟻同託根巍柯名曰宛童憚不
曲合焉致斯崇路欺握雉祝天袪蟲陽縱隂戢内傾外
融憎陋忻嫭人心攸同聾俗簧世譎行迂蹤季子由是
而貴曲逆由是而封子亦聞歟矧乎妙奪工倕紆行曲
施能若是者庸無不宜前邀後障左繩右規笑涴薇露
戲焚玉蕤錦心繡腹侮書嫚詩啓喙成訟轉趾徵疵予
予奪奪是是非非顛倒縱横起滅提搥荷天拔地斷蛇
剸犀藻葩綴縟陟降馳驅氣劘屈子目短相如諸侯見
搆豪族爭儲臺譽可喜臺毁可悲致顯若彼汝奚不為
今子&KR1996;吃赭顔沈吟搘頤窮鄉僻地運日以竒吾今告
汝汝應諦思汝不改轍焉能救而夫騏驥捕鼠弗速狂
狸吾將錫子語穽巧子嘲機納子之黠驅子之癡詎不
偉哉王子曰臣聞駑馬安步麒麟跼躅各有攸得奚慰
奚懪良玉渾然烏事刻琢馬安善宦倪寬樸學寧為拙
傷毋為巧諑技殊術異彼此相角沾沾求容栩栩強語
手擎足旋神辱志沮我嗟其人汩此靈府命栖險竿躬
罣遊弩嵩目蓬心臣實不取天孫噱然笑曰井蛙不見
東海蟪蛄不知春秋弗識宜樞弗察往猷方枘圓鑿事
恒弗投毁方瓦合懵不知謀耳與目敵心與身仇么麽
之技自矜寡儔胡不思變吾實汝羞汝今絳宫弗懲玉
堂弗憂攻若敷澹尫如楚囚匪徒恥之吾實悲之也匪
徒悲之吾實悼之也王子又蒲伏而謝曰天孫之心固
仁矣啓臣之智固偹矣然強哭者雖疾不哀強歡者雖
笑不妍生龜脫筒顧非自然危鶴斷脛乃違厥天機械
藏心神德不全夫巧者言拙者默巧者勞拙者逸巧者
賊拙者德巧者凶拙者吉此先正之格言敢弗服膺而
警惕於是天孫超然冥遊茫無所得出門視之但見繁
星麗天萬里一碧
達自叙曰昔柳儀曹曾製乞巧文千載之下有鐡瓦亦
嘗擬之矣予讀二先生之文感而作却巧文井窺管見
豈敢追踵前賢哉姑自釋其抱耳竊觀末世傷於巧亦
甚矣何又示人以乞巧予今反其作而却之或於世道
稍有禆歟
瘞筆文(陸樹聲)
予自南雍謝病將歸理其装敗筆盈篋童子啓予盍畀
水火予曰是予靡廪粟以朝夕指使從事焉者其忍諸
發策而筮之得坤之六五乃擇地西南隅坎而埋焉為
文以告之曰維爾初覯肆予髫童爾資鋒穎以發予蒙
予嘗下帷覃思隠几硏窮呻吟佔畢語鍛詞鎔爾職輸
寫予意乃通暨予翺翔黌舍試藝澤宫孰使予揚眉吐
臆轉腕生風磨鉛出利刓樸抽工爾於是與有庸焉予
既陸沈世路濫迹章縫離竒偃蹇闒茸疎慵不靦予辱
周旋始終爾雖緘默竊隱予衷進不能使爾載直圖書
之府簮侍蓬莱之宫鋪張聖制黼黻皇躬庶幾馳竹帛
以勒鼎鐘退不能縱横六藝之場搜羅百氏之藂書窮
八法學贍三冬上規莊屈旁軋張鍾使爾驅雲霧而走
蛇龍徒使爾顛剥形秃挫穎銷鋒交疎几格迹謝磨礲
浮湛故紙顛倒篋中孰令爾勞大而不收功若乃琱文
破義伐異黨同漁獵管測邀譽市容脂言簧鼓賈進希
逢使爾含毫茹羞濡首低傭此數者予曾不以是溷爾爾
亦能諒予之幽悰惟是紬經繹史泝流尋宗摛辭摘句
組繪雕蟲蘭堂桂館嘯月吟風徘徊景物陶寫心胸使
爾疲於應命靡適不從是爾嘗力於予而予亦自信無
負於管城公也筮告孔嘉含章有終月日維良往即爾
封稽无咎以無譽予亦將括囊於山中
足責吳子文(吳鼎)
彊圉大淵獻之歲嘉平之月除夕前二日吳子墜舷折
足晝夜仰號七旬痛乃定定後五閱月乃離榻又五閱
月乃杖藜自遭患至是期矣尚不良於行吳子拊膝嘆
曰異哉余此足也古之人跣揭陶魚繭胝躬耕穿履踐
雪躡蹻擔簦若是者吾足未經也今之人高門懸薄日
往趦趄造請逢迎徤步風趍若是者吾足未能也改歲
多暇祥琴既聲避喧集野聊爾曳行欲一跌而弗振匪
三爵之沉冥彼險巇而弗踣此優逸而菑生意者多行
非禮刻肌椎髓天降大罰以懲淫宄邪抑斷腕決蹯全
予首領塞馬非妖支離獲倖邪胡為宜瘳而久不瘳也
足忽應聲責吳子曰足不負子子則負足多矣昔也仕
不擇禄詘體小邑驅置風塵之下跪伏庸䜿之側汚吾
足一也既乃觸天網墜危機嬰金木受榜笞汚吾足二
也朝祥暮歌聖門所譏臨深履薄百世之師子皆弗念
以及熸夷汚吾足三也子有三大負於足詬莫甚焉尚
何讓我以奔趨而怖我以險艱嘲前軌之永飾忘已迹
之多愆且吾為子足多歴年矣進弗使升華陟要乘堅
跨肥委蛇玉階侍從黼扆退弗使却影離塵高蹈遐放
息響空虚流憩閒曠徒匍匐以學步昧筋力之日喪履
坦途而未邁追逸駕其奚望縱此足之無玷亦何禆於
貞亮孽匪神作禍不知創稱天引命詭情譎狂安得無
咎哉安得無咎哉若夫步及奔馬而不免為僇者非關
足也珠玉無脛而含耀華匵者世所瞩也故夏后偏枯
而稱聖樂正因傷而訓垂申徒遺形於子産無趾務學
於仲尼跛卿霸晉臏子師齊相中山者臏脚之司馬代
穰侯者折骼之范睢咸以俶儻光揚乎下體豈緣陋足
借譽於豐軀顧慙嫓美於數子何患見哂於跛夫
擬嘲孟嘉落帽文(吳鼎)
九月九日令節時良大司馬戎機稍暇宴會斯張集於
龍山旂旆央央賓從如雲材彦翺翔稱詩展志合歡舉
觴登降有節獻酬縱横孟君既醉弗以德將落帽不知
儀度失常衆賓騰笑請舉罰觴先王創禮敬為大綱賓
主百拜終日無荒冠維首服服乃身章夏收殷冔典制
攸詳是以尼父有正其衣冠之訓詩人有攝以威儀之
方相鼠垂譏賓筵示防側弁屢舞是曰不臧郤犨敖享
甯惠徵亡冀缺慎恭臼季登揚蘧瑗敬上過闕趨蹡䙝
衣無陳右稱敬姜鍾儀南冠操土弗忘管寧皂帽終歲
有常君今越禮甘酒僛狂請出童羖飲以兕觥
放雀文(趙時春)
僕有以生絲紡網承之以木籧&KR0034;加一&KR0008;螻於機端而
反屬之於木上曲而覆諸獲其生雀余哀夫察往而迷
來貪賄以喪生者將不止於雀也故釋之而慰之以辭
曰充二儀之間荒者纖者翔者潛者蠕而動者冲而休
者踝而植者最含隂陽之類奚什百鉅萬於汝乎視汝
而巨巨之至者能吐納宇宙韜羅萬象而不窮也視汝
而細細之極者能破秋毫匿飛塵而莫覺也故以大形
役小形無形役大形大智役小智無智役大智計汝處
其中奚啻鳴沙之噓埃哉是其役汝者多矣而汝又將
有所役計汝之所役者無幾而汝役役矣宜其及乎此
也汝以其當役者役物而吾又以所當役者役汝不獨
大小之相形有役吾者夫吾之心固為汝所役矣吾知
悲汝以彈丸之飫而忘其軀不知吾又以羽毛之觀而
忘其萬物之鏡也吾之可悲不大於汝乎昔者桀紂以
其威力役天下而不知返也故湯武役之秦皇以其富
強役天下而不知返也故楚漢役之齊湣楚槐以其國
受役智伯范中行以其家受役是皆役之大者其餘有
勢者役勢有財者役財乏則以其身役舉天下莫能免
者是以胥亂於下而不奠其所也悲夫天下之相役久
矣而孰與濟之而今釋汝非為汝德姑免於役而己汝
其識之勿復相役以相斃
祭蝦蟇石文(于謙)
曰汝以頑然之石棄於道傍固無以異於凡物也故老
相傳以謂昔人有欲取汝以為用者重不能致遂以為
神且因其形狀之似而命以蝦蟇之名固不雅矣然物
不自靈因人而靈自是遂能作雲雨以利一方出影響
以受祭祀物有神以憑之能為禍福理或然也且舁舉
必待於婦人感應必俟乎血食未免喜好淫䙝邀求祭
祀神之聰明正直者固如是乎况今天久不雨汝享人
血食受人祈禱或雖近而不及遠或冥然而無所感徒
有害於生命徒狎近於婦人是則為物之妖而非謂神
矣今遣本境牧民官再遺汝一祭仍曉以此義享祀以
後如甘雨施降遠近沾足則汝得以安居故處永享血
食如一晝夜不雨將積薪以焚汝使汝之形滅體碎以
絶妖妄吾言不虛汝宜聽受
瘞古誌石文(鄒觀光)
去先塋數百武而近工人掘地得古甓焉縱横尺有竒
余拭而讀之則唐人墓誌銘字尚未剥落可讀古色黯
然其葬以大中元年十月癸亥其先世皆貴盛三世父
子兄弟簮纓相望而獨葬者誌者其姓名蝕不可辨其
地則安鳳鄉其人誌稱其聰明仁孝然文甚簡質不作
近代諛墓語嗟乎葬者藏也骨肉歸於土無不壞也誌
以志之銘以名之庶幾陵谷變遷而名不朽而唐大中
距今千有六百年羡門潛闥玉匣珠襦一切亡有是誌
落他人手供累塊耳張籍詩千金立碑高百尺終作他
人柱下石今既不幸而見發又幸而遘予而又不幸終
不能舉其名世之人役役百年之内復規規百年之外
敝精竭神以蘄不朽亦何益哉晏平仲所言焚之亦可
沈之亦可其衮衣繡裳而納諸石椁亦可其衣薪而棄
諸溝壑亦可達哉其言之矣雖然余既以耳而目之矣
安知爾之神氣不傅抔土以存哉子命童子瘞之故處
而仍以觴酒豆肉為文以告之曰千百年之前貴耶賤
耶賢耶愚耶吾不爾知千百年之後存耶滅耶顯耶晦
耶爾不自知又更後此而千百年爾銘無恙耶吾言存
耶吾與爾皆不能知而向為爾也者惻怛悲哀而誌之
今為爾也者歔欷太息而瘞之是造化小兒之愚吾與
爾而吾與爾又不知也悲夫
明文海卷一百三十九
