明文海卷三百八十八餘姚黃宗羲編
傳二
名臣
蒼谷先生傳(薛應旂)
蒼谷先生者河南郟縣人也姓王名尚絅字錦夫别號
蒼谷學者稱為蒼谷先生始在襁褓即穎異不凡能言
時遂出成人語五歲讀孝經至立身揚名以顯父母乃
謂其父教授平山君曰兒長當如此七歲日記數百言
或謂之曰子後當狀元及第乃應之曰吾讀書寧止為
榮進巳耶盖自其童穉時已立志為聖賢之學矣比長
盡通五經諸子尤邃于三禮年十八以儒士中弘治乙
邜鄉試壬戌第進士授兵部職方主事有賢名正德戊
辰調吏部稽勲主事尋遷騐封員外郎已已遷稽勲郎
中值尚書張綵依阿逆瑾勢㷔薰灼每有私囑輙以正
對且反覆理諭綵不堪甚銜之或謂先生曰固知不屑
於富貴如將取禍何先生曰是有命焉非逄迎之所能
免也不閱月綵坐瑾黨伏誅人服先生之逹壬申邃菴
楊公為尚書先生議論亦多不合遂乞補外出為山西
參政䟽請侍養家居十九年樂道安貧養親教子於蒼
山谷中築讀書臺開渴睡洞往來於扈磵墅徜徉於馬
牛亭養粹凝虚觀空㤀象随意所適採山釣水若將終
身也京師故舊不通一字雖徵書屢至矢志不移已邜
起四川參政不赴嘉靖丙戌起陜西母聶太安人勸之
行不得已就道時陜西有邊警邃菴自吏部尚書既歸
復起為三邊總制見先生喜曰吾今日乃知王錦夫也
即以兵柄付之不閱月奏捷邃菴特䟽以薦未幾聞母
喪仰天大慟曰為數月之出貽終身之恨即早夜奔歸
曲盡葬祭之禮戊子冬起復赴部中途適歲大饑奏捄
荒十三事已而復除山西參政己丑夏四月遷浙江右
布政使庚寅冬廵按浙江御史李佶以先生不行磬折
之禮妄摭論列先生曰御史為朝廷耳目之官乃怙勢
作勢動以劾䟽凌人尚可仕乎遂棄官歸歸不逾月吏
部覆奏謂李佶職在激揚論事不實王絅宜照舊供職
乃復移檄起先生於家督促再三至辛邜秋乃復如浙
浙之老幼歡呼迎候者載道然先生此起盖已非其志
矣至冬十月疾作遂卒先生文追秦漢詩過蘇李一時
藝林咸稱作者有蒼谷集十二卷行於世然實非先生
之所尚也先生平生每右兩程而左三蘇崇理學而鄙
詞翰使假之以年當必有繼往聖以開來學者而世顧
以功名事業期之又豈以知先生哉薛某曰余為南吏
部主事時安陽崔後渠先生為禮侍嘗與余論弘治間
人才在其中州者則以何柏齋王蒼谷為首稱謂其志
於理學而李空同何大復王浚川孟有涯諸公則文章
氣節之士耳及余進郎中臨汾張西磐先生為吏書每
論及同年之在州者則亦曰栢齋蒼谷而大復浚川次
之其評隲之微亦後渠之意也余亦素聞諸公之大略
既因兩先生之言而致詳焉然于蒼谷之為浙江右轄
則竟未之知也故先年作浙江通誌於官司中竟遺蒼
谷之名乃今其季子府特持當代諸賢各書蒼谷之素
履詣余問傳而余又記憶崔張之言不覺憮然自失晉
陶侃子胡奴以袁宏為東征賦不及其父功烈至抽刀
問之而宏為之續書其事矧府禮問之殷而余又素知
蒼谷之賢者其又何辭因為之傳云
李天瑞傳(邵寳)
天瑞諱文祥姓李氏天瑞字也世為湖廣麻城人祖某
正統壬戌進士累官山西布政使父某成化己丑進士
歴陜西奉政參政公配趙氏生天瑞五六歲即露頭角
及就傅授以書多誦強記應口屬對輙能驚人十三能
文十五學春秋書其簡曰學不到聖賢終為人下二十
中鄉試高第卒業南雍愈力於學登丁未進士以風義
自持一時名士多與友善見沉浮世事者輙叱詈之上
即阼上新政䟽要在一權立法進賢黜奸廣言納諫語
過切直䟽入數日召詣左順門中人傳詰疏中中興再
造等語以為不祥天瑞從容對命既而得旨俾佐劇縣
遂補咸寧丞至謁上官有欲門見之者天瑞郤立不進
曰庭參有禮此非其所上官改容禮之廵撫欲調守城
卒從廵而民壯代守天瑞悉放民壯卒不果出凡居數
月民吏畏服或言天瑞不宜外補上意觧時三原王公
再起掌銓因奏召還關中父老擁道號泣監司有所餽
者悉謝不受人以孟子宋薛兼金為言天瑞曰孟子大
賢必有所處吾寧過中不敢假以自欺也既至授職方
主事居十八日中書舍人某以言事下詔獄乃有媒蘖
天瑞妄議朝政者於是被逮成狀下法司擬罪主者承
望比附加重天瑞曰天下後世公議固在復何恨哉誣
伏不辭中外冤之既而有欲指媒蘖者以訟其人懼乃
密解從輕降興隆衛經歴興隆處苖夷間為雲貴要衝
途有給逓疆有竊攘上慢下抗名分蕩然天瑞立法均
差復招致寨長申斷場禁雖異種部落亦凛然知畏相
戒無犯提學吳副使檄兼學事天瑞首新文廟簿正祭
品置田以供博遷俊秀分齋肄業親為講說鄰境士聞
風來遊者若干人俗尚邪術病必禱鬼喪必奉佛天瑞
集僧巫火其書器遣就常業或以歲旱請召方士天瑞
曰毋吾自禱之卜日齋戒將有事於羣望是夜雨厥明
徒跣走龍洞大雨及還乃止都御史鄧公廷瓉奉命征
苖咨訪兵略大竒其才以憲職薦天瑞曰昔以言出今
以軍功進不可固辭不得乃請賫表京師因圖告歸䟽
兩上不許即日南還大雪中行數百里至商城曲河冰
䧟隕焉有司出諸冰中殯之弟之禎奔赴以其喪歸葬
於蔡家園之原天瑞少有大志讀書積學晝夜不息其
在家敦行孝友施及宗姻至於義所未安輙侃侃正論
辭受取與一審於義好分别是非寡合少容人頗稱傲
亦不之恤及更事久深自抑損每以浮名為慮凡有議
論原古證今具有條緒於文亦然詩尚精婉所著有檢
齋稿若干卷生男一曰京元夭死女二年三十論曰古
有磊落竒偉之士天瑞殆其人哉方天瑞弱冠時精神
氣槩殆將傲睨一世及遲回顛頓曾不少變而持之益
堅其執禮似簡盡職似矯守法似刻非君子鮮能知之
若夫歛華就實每恐規模太廣而才力弗逮不以自沮
而必求往進咸寧之振奮興隆之綜理亦可觀矣充是
心也何所不至而遽至於是豈非天哉先是天瑞雪中
過予於許留三日而别講論經史旁及時事以至詞章
翰墨無品評自謂慕古用心極苦恐不能夀已而果然
豈非天哉嗚呼天之於才生之固難而卒自戕之果何
為哉果何為哉
齊安三先生列傳(王一鳴)
夫人才亦其所應運而生者哉或地氣使然也夫豈其
偶然歟吾聞世運與地氣合夫是之謂應齊安東西浸
江之邑亦淮漢之間一都會也當國家休明之政積而
百年在憲宗之際田野闢治戈甲朽鈍百姓富厚蒸蒸
為乂而宦官内訌則請劔為常權臣外横則抗䟽不諱
職方之氣於今為烈矣承平既久邊陲失禦本兵雉經
於圜土中丞扼腕於九塞羽書旁午軍興乏絶而陜以
西有召虎作鎮維周之翰者矣至於孝宗中天之運北
地汝南騷雅中興徐薛邊諸子并驂上駟而江漢之間
俯顔拾廖孕童包張者裕州府君其人也至其伏闕之
書諫臣攦指裕州為治誅鋤豪猾進而鼓其伉直退而
而修其文辭此不其尤彰明較著者哉夫人臣之於國
家當其無事則亦猶夫故吾也小人在側則搏之而為
諫敵衆窺邊則動之而為功山澤之間放逐比至蹤跡
遼闊則憤結齟齬而為文章此其大較然也竊以是窺
於君臣之際矣君常執不用之權以搆臣而臣卒不勝
臣常執不出之節以搆君而君亦卒不勝然臣卒以其
不出之節致於君而成吾君之世之度外竒舉君亦以
不用之權鼓舞一世使瑰瑋之士悲憤之文皆見於吾
世是兩搆而兩相成也故夫茂堅之横也安之汚也瑾
之猾也仲文之纔也皆愛我之精者也河伯之召也四
郊之不靖也放逐之窮愁也皆資我之精者也晚近世
淺見寡聞之士是豈能與論其生熟哉嗚呼河清可俟
人生幾何此其人皆倜儻非常之士也誦其詩讀其書
且將旦暮遇之後有作者私淑諸人也則是在後死者
焉
李職方列傳(王一鳴)
夫學者引繩批根生平慕之後棄之者意氣不足也君
子禔其身温良恭儉譲以得之乃其君臣之間若電若
雷且託於燕處之虞乘醉飽之時未命而唯唯未使而
諾諾龍之頷下逆鱗徑尺王者尊嚴若斯之甚也而說
者曰深計而不疑引争而不罪明割利害以致其功直
指是非以飾其身此何以稱焉外史氏曰余生江黃盖
嘗竊聞麻城有李職方云薦紳士大夫稱說抗直諫論
如解縉李夢陽之倫詳矣由余所聞職方其義至高乃
文辭不少槩見何哉乃其所睹記可太息焉其傳曰李
職方文祥李㵾之子也憲宗時㵾為參政其以參政教
文祥文亡害也文祥成進士萬安方以大學士尊寵用
事又附上幸臣李孜省孜省從中為安地安益無所恐
以文祥名高也者思相結納萬文璧安孫也從文璧所
紹介得文祥因約明旦過臣所其明日高會益多市牛
酒供帳甚盛致語文祥曰臣得以備主上股肱之事李
孜省貴人也且與臣有肝胆之義幸而在事足下當無
憂富貴足下念我此語乎文祥第目攝之不對且咏所
為畫鳩詩仰天大笑冠纓索絶不謝安去安恚甚語文
璧曰夫夫俠儒也會孝宗初即位文祥上書言中興事
語侵安兼請尚方劔誅中貴人甚急安與中貴人共擠
之得咸寧丞居頃之尚書王恕為吏部乃日夜為上泣
曰李文祥才氣無䨇皇帝初即位文祥流涕言事稱萬
安李孜省當斬狀今萬安李孜省已死洵不食其餘矣
願終赦文祥且文祥在數千里外日夜東望者上耳孝
宗急召文祥以六傳至都拜兵部職方司主事而文祥
與故人鄒智湯鼐吉文等遊甚歡吉文上書孝宗語連
文祥復謫興隆衛經歴興隆鬼方地也文祥居之亡恙
竟以入賀渡商城水溺死鄒智亦謫吏目死由是觀之
天耶人耶語曰觀聽不參則誠不聞若文祥者所謂誠
者非耶侃侃如斯而卒屏氣以死成祖孝宗武毅聖賢
之君其觀聽也參矣解縉以赭衣死文祥鄒智以謫死
李夢陽死地而後生天之報施善人何如哉吕震萬安
與時浮沉其於賢士大夫不啻殺之暴厲恣睢僅罷官
卒以老死是遵何德哉至若近世慷慨直節之士其遇
禍者不可勝數也或脂韋淟涊跼蹐效轅下駒而終身
逸樂富厚累世不絶余有疑焉儻所謂參觀得耶失耶
荀子曰耻不信不耻不見信耻不能不耻不見用閉則
敬而齊憂則静而理窮則約而羣若存若亡其於出處
可端拜而議焉孟子曰雖有智慧不如乘勢雖有鎡基
不如待時文祥遇孝宗不能免於咸寧而能佹得於職
方而卒不免於興隆以死微閼而微通之即再閼而竟
死焉是其不可知者矣論曰讀職方事輙流涕者耶然
職方之後裕州府君諫江彬邢寰諫南廵狩石金諫求
神仙先兩人皆貶而石金獨削籍
劉莊㐮公列傳(王一鳴)
劉莊㐮公天和者湖廣麻城人也其先曰劉夢元時從
高皇帝起兵得漳州府同知者也故南昌徙麻城天和
家世世受春秋為進士高第孝宗弘治中父燧為豐城
令而天和以長子從行豐城楊文恪公廉有學行天和
以師禮行廉常從遊有所揚扢辨說及授博士業而廉
曰嗟乎子能遇時如令子當今上時功謀可勝量哉及
武宗初立天和成進士為禮部主事居二歲以茂異拜
御史出按陜以西先是中貴人廖堂鎮陜以西貪横甚其
弟鵬為錦衣衛指揮使相因緣為姦也天和至陜以西
即榜堂不法事於市又廉得堂左右數人下獄堂佯謝
過曰堂已耄堂舍人為姦公誅之當耳而隂從弟鵬關
節幸臣錢寧所地所為謗書以其校卒稱詔捕天和下
錦衣獄長安吏民至慟哭擁車車軹不得發堂益隂求
得刺客欲殺天和甚急長安民張傑王倫以力持之褁
粮相随至傳舍輙同卧起嘗天和食得不死下獄無所
考遂長繫竟赦出為金壇丞亡何進為其令稍遷蘇州
同知又徙為湖州知府其以湖州知府治行天下第一
也晉副使視陜以西學政其職益稱明年遷太常即以
其年為右僉都御史視甘肅屯政而大學士楊一清為
世宗言曰劉天和先以廖堂之故大有造於秦秦人思
之且自負其能終不當使獨在燉煌酒泉之間於是乃
徙為陜以西廵撫都御史即劾去填陜以西中貴人及
他利害上之世宗民大悦每出竊相指曰此曩者擁車
公耶既出師平洮岷番獲甲首三百鹵倍之其平他盗
賊稱是其明年母秦夫人卒天和東歸而黃河日益南
徙歴濟而徐皆旁溢不可以漕上從里中詔天和以都
御史治河天和則䟽汴水自朱仙鎮至沛又䟽山東七
十二泉自鳬尼山至南旺湖役民二萬費戸部金錢不
至二萬功成上嘉之晉侍郎遂以侍郎居三邊北拒敵
丙申七破敵丁酉十一破敵已亥十一破敵先後得敵
首數千級庚子敵吉嚢將大入天和集諸將以所賜金
為牛酒饗士陳二劔堂皇指左劔曰將不用命者狗此
指右劍曰卒不用命者徇此敵至我師醉乘醉登埤諜
者走天和天和夜馳八十里至花馬池即故壘營之敵
錯愕不敢犯引而且西天和召醉帥至罵曰子反以小
忠之僕死况當勁敵者乎則醉者乎亦何其不敗之有
立斬以徇衆股慄會天大雷雨晝晦冥敵弓膠解盡馬
䠥䠥泥淖中所物故十八九而天和所檄延綏周尚文
寧夏任傑固靖魏時兵適至天和將三將軍兵擊敵遂
大破敵斬其名王以下五百人獲人畜器械稱是捷聞
上行飲至告廟禮即軍中拜太子太保錄一子錦衣衛
千戸天和每當出兵與士卒同甘苦士卒不食天和亦
不食黑水口之役一夜馳八十里吏士皆無人色天和
治軍籍不休徐命帳下擊刁斗意氣自若人服其勇矣
性廉其以軍興法治全陜人視之泉府也天和得賞賜
輙分賜吏士家無餘財終不言田産事所推轂士徧天
下故相太保桂萼將太傅周尚文皆從貧賤中拔之尚
文從天和以將軍數出塞卒至通候其慷慨峻潔殆天
性也終其身與權貴人相抗當中貴人劉瑾用事時以
同姓故謁公且詭曰臣幸事皇帝富貴惟臣所致君有
意乎天和不對去而以其兵部尚書入燕也上以敵歲
大入大同薊州或闌入都門憂之使天和專治兵無所
中制也而中貴人大將以廖堂劉瑾故事相傳聞多恐
懼而上所幸方士陶仲文於天和未至都三舍而近使
使以外戚禮迎天和天和髮上指恚曰與而主胡戚耶
天和結髮事皇帝下獄當死不死在馬革間日夜與勁
敵戰不死而主黃冠瞠然者耶終不能與若共事矣不
視而去天和至治兵其中貴人大將恐懼者以其皆乾
沒軍食予空名恐天和有意督過之首鼠兩端卒莫得
要領天和益欝欝不得志而仲文日讒間天和於上天
和日夜請去遂歸竟卒不得起上輟朝議祭祭至九議
葬皆以大司農金錢議謚以履正志和因事有功得莊
襄議贈少保天和卒二十二年而仲文死穆宗詔籍其
家不得藏尺布天和部曲莫不扼腕曰恨不見莊㐮公
者矣論曰劉公南人也十萬浴鐡之騎擢掣於交戟之
外以尺一如意揮之煒如也三秦之日校卒挾璽書一
旦以鋃鐺至豺虎交跡其就道無惨容者其定力有以
勝之也夫志大者不能無小出入術勝者不能無巧進
退其以布衣遊兩都潦倒諸生耳一發而雲蒸龍變處
如處女出如脱兔可勝道哉
裕州府君列傳(王一鳴)
裕州府君者余從四世祖也名諱不得稱字稚欽學者
稱夢澤先生云其業成海内無不知有夢澤先生而余
於子姓間居恒稱府君府君少穎朗從父參政府君遊
於四方其為文頃刻便就多竒氣然好狎遊黏竿風鴟
諸童子樂又蹶不可馴參政府君抶扑之輙呼曰大夫
奈何輙虐海内名士耶為翰林庶吉士詩已有名其意
不可一世士僅推何景明而好薛蕙鄭善夫故事學士
二人為庶吉士師甚嚴重府君獨心易之時登院中樹
而窺學士過故作聲驚使見大恚然度無如何佯為不
知也時江彬挾武宗南下府君欲率汪應軫江暉曹嘉
舒芬馬汝驥等上書言江彬學士石珤止之府君旦賦
烏母謠揭之壁珤語不得出吐舌焉久之竟為給事中
言江彬謫裕州知州既中不屑州而以諫出益怏怏不
樂臺省監司過州不出迎亦無所託疾人或勸之怒曰
齷齪諸盲官受王生迎耶當不愧死而出候其師陳鳳
梧以他藩道者梧好謂曰足下候我固厚而御史從後
來足下儻有意一見乎且足下厚我以師故即御史君
命也府君曰善乃前迎御史喻茂堅茂堅素鷙悍至州
數州吏微過對府君榜之府君大罵曰陳先生悮我我
見辱挺身出悉呼其吏卒從守勿更侍州吏慴伏無敢
留者茂堅窘不能具朝餔謀於陳鳳梧為謝過稍給之
僅得夜引去於是監司相戒莫敢道裕州而恨府君益
甚為文致大梁獄獄中有左賦賦曰晝晦宵明川停嶽
行隆冬劇燠六月而冰墮毛不揚石舉輿升廢鼙振韵
奮霆無聲羣欣逐臭乃厭蘭芳猜鸞駭鳳精粻飼梟仁
蹻德跖勁弧射堯恬海狎江隘瀆沉舠風虎輟嘯土兕
而號曠聽既收聾司音矣彼之朦朧五色分矣駿足則
縳蹇服乘矣侏儒引臂上捫星矣醜女專憐婌媛不御
讐璧惠蠅踏巾首屨適郭捐逵擇潦而步賁獲閉勇尫
夫勁弓麓兔拆趾獵者競兮不根而葉季為孟兮亂曰
被繳之鳥載拔其翎彼實酗酒謂爾何醒寇踰其垣導
寇以登彼田不治懟隣之耕及出獄罷官歸家居益自
放逹官貴人來購文好見者多囚服蓬首垢面見之間
衣紅騎牛嘯歌因作述邃螢火二賦以自廣其述邃賦
曰繄南服之靈萃兮頷豊慧於方童稽統世之軒崇兮
惟哲人焉以降歘翼振而霄舉兮紛齊羽之誰蹤載殊
薦以邇秩兮帝實洞其美衷羌嶽立而坎視兮將媒静
乎遐至中實愠乎攘攘兮詎徒與之求避謇命占以吉
貢兮覽蕪蔓焉是艾靡市背而岑閴兮曰惟窅乎其内
隈不岌岌而崇兮逕不疊疊而遒彼衙衙之侈搆兮反
予睇其足羞抗隆棟以締宇兮修垣遵乎坤隅約蓀蘭
使被椽兮令日月乎常樞苟能奐娛以宅志兮是固予
心之所仇重仁而襲義兮障夫塵之累也扄禮而牖智
兮專乎其所事也吾將服貞一以省處兮夫豈惟藝之
囿也括道器以充詘兮固衆兆之所駭也紛悸矚以竚
貽兮欲干傺而儃徊眩厥施而弗竟乃各以其膚猜嗟
躁士之本剥兮宜甫趨而忽蹶醜憸夫之懷詭兮乃讐
直而委折傷二者之偕失兮荃菉葹審厥居心務却以
基進兮惟欿然裕其所如晦累而冥探兮所以君乎紛
華彼時俗之佻澆兮背繩墨而馳驟予將服正則以恬
守兮虞窘步於欹陬夫朋不可以聲來兮功不可偶作
疇廢伏而有章兮疇棄耕而能獲亂曰仆不僵兮進不
妍歛神志兮守吾玄有弗據兮孰敢奸匪邃道兮曷其
然其螢火賦曰當朱明之杪月翫流螢之宵征感温風
之扇爍釀腐草之末榮既化植以為動復緣死而遂生
庶揚光於冥閴甘匿景於太陽或内照之猶尠焉旁燭
以無疆謬用晦之邃旨實自焚之為防孰潜形而更昭
孰益膏而罔竭何恒㷔而不灰何炙手而弗熱彼玄宇
之巧入訝明珠之翻飛偶驚飈之散激駭星辰之乍希
羌倏明而忽滅盖石火之暫爾其代燈燭於書筵紛軒
除以見掇幸蝌蚪之與隣聚朋侣而嚢括將炫赫以階
危恨微軀之難脱亂曰日月出矣爝火何為闇然而章
聖哲弗譏伯陽守黑豈邇禍機會世宗欲張楚詔修楚
史都御史顧璘心知府君竒節䟽上世宗䟽曰臣都御
史璘頓首昧死上言夫陛下欲張楚勒成一家之言備
萬世天下之觀乎非得倚相觀射父之才不可故裕州
知府王廷陳故亳州知州顔木皆有良史才惟上財察
於是起府君及顔木給筆札承天居頃之書成上之世
宗賜金幣然亦有所長短而璘嘆曰天乎夫王顔之才
竟汶汶也府君性固高潔即平居郡國之吏無敢輙至
其廬即至不得見惟大梁郭鳳儀東吳皇甫汸各以其
業進相得甚驩故夏宰相言時時餽遺不絶府君無所
答亦不大通長安書其介如此著書十七卷二十餘萬
言先是舒芬江暉曹嘉皆貶皆曲赦汪應軫為副使馬
仲驥至尚書顔木亦罷官以死木未死時故人為參政
至随川訪木匿不得見既行部他邑有田父荷擔以炙
鷄獻酒由中道入門戟呵止之乃木也因共飲至醉委
獻擔以去追問邸舍人莫能蹤跡矣論曰太上立德其
次立功又其次立言夫其以尺一之書上建章闕下至
死不慘沮者非其偶然亦計畫無所復之耳乃其從容
優游桑之不止劫之不撓何蓳堇也夫漆園貧賤玄亭
寂寥蠶室下而自叙興上官讒而懷沙賦語默相抗進
退相角矣然節義之於支章猶二之也代不數而得之
楚人不數而得之府君節與文不兩得而府君佹得之
此豈富貴利逹足動其心哉
霍支敏公傳(郭棐)
霍韜字渭先號兀厓更渭厓南海人生而穎異年十九
始發憤學業不知芬華可欲事竭力奉親嘗書居處恭
三字坐卧相對心無外馳曰他日對君亦惟是其志盖
素定也入郡庠為督學使者屢擢首多士癸酉舉鄉試
第二名甲戌會試第一人廷試擬鼎甲以倒用讀卷官
關防寘二甲第一䟽請歸娶旋丁外艱讀禮暇日博涉
羣書著象山學辨雅樂訓釋辛巳北上過飛來移文山
神以熄虎患又毁滛詞以杜舟楫之害秋授兵部主事
世宗即位上大禮䟽明繼統不繼嗣之說力詆禮官議
禮之非曰崇正統之大義曰正彛倫之大經皇上於孝
宗稱曰皇伯考於武宗稱曰皇兄於興獻王稱曰皇考
其正也於廟祀孝宗祝之詞稱嗣皇帝姪於武宗祝之
詞皇帝弟於廟祀興獻皇祝之詞稱皇帝孝子其正也
是故正統之傳由憲宗而孝宗而武宗而皇上相承無
極此大一統也武宗於皇上不失兄弟之倫皇上於興
獻不失父子之親此大綱常也時服其議嘉靖壬午進
三劄曰居處恭為聖賢之大精任大臣為聖政之要曰
六官舉職表率羣僚曰救積弊正人心擴天理遏人欲
侃侃萬言真致治鴻略也時以董賈比之力疾辭歸開
四峰書院集遠近好古之士講明聖學丙戌大禮書成
陞少詹事兼侍讀學士固辭屢旨不允賜文獻通考一
百卷命部檄停諸司俸趣行不得已出山既入舘上辭
免日講疏及治河并救積弊疏轉詹事兼學士上鹽法
及任大臣疏又上慎保聖躬并采老臣遺議疏戊子陞
禮部侍郎尋陞尚書五疏辭允上謹天戒疏又上郊祀
疏上怒付詔獄尋免復原官上廓大公贊聖治及慎選
科道䟽丙申陞南禮部尚書己亥轉北加少保掌詹事
府事進聖功圖上災異自陳疏上禁訛言疏庚子春上
薛瑄從祀議十月卒於京詔贈榮禄大夫太子太保謚
文敏初上命公入内閣辦事力辭不拜盖公天性忠直
剛大由於所養見之所韙一國非之不顧天下非之不
顧其節操則一介不與一介不取歴官三十年位居上
卿服無重采食不兼味澹泊一類儒生不肯認李時毛
澄為座主不認三百士為門生至引拔士類勤勤懇懇
薦王守仁平粤寇用王瓊握兵柄薦王九思康海李夢
陽之文章氣節至薦隠逸則曰臣不如甘學林克忠人
但見昂然屹立不知其欿然不自足休休而有容也公
立朝疏凡九十上皆關軍民大計世道大防學術正而
德施普矣其譲相有崔菊坡之風犯顔有張曲江之直
上嚴憚之每起居有失輙曰霍韜得毋知否公歿後僉
夫揚眉善人重足咸嘆曰使公在寧有是耶君子曰昔
汲黯在漢淮南寢謀世宗初元大臣殫力㐮贊求其謇
諤不回有長孺之風者公一人而已
何端恪公傳(郭棐)
何維柏字喬仲南海沙滘人大父方父應初皆以公貴
贈通議大夫都察院左副都御史公生甫四歲見客有
尊貴者端拱為禮客竒異之長為三水諸生閉戸讀書
玩繹周程諸子得其大旨每言動稍忽則曰得無與聖
賢殊乎嘉靖辛邜以三禮舉於鄉下第歸入西樵古梅
洞澄心静坐日讀白沙集思見端倪時霍文敏方文㐮
常過訪洞中語多默契乙未舉進士讀中秘書益窺見
精藴尋授御史上沙河功德二疏省費百萬毛總制奪
情起復征安南疏論其非是上嘉納焉未幾在告復入西
樵與劉素予模王青蘿漸逵陳尭山激衷論學門人遠
方來者履常滿癸邜北上訪羅整菴以證白沙之學日
益精進既補尋出按閩值歲大祲福興漳泉為甚公亟
畫筴發倉親率郡邑長吏賑恤全活數十萬命時分宜
竊柄摧陷言官公首疏其奸比之李林甫盧杞上震怒
詔逮官校至公即受繋神色自若賦詩有孤臣儻有生
還日聖德真同宇宙寬之句所過士庶遮留動以萬計
緹騎持之急諸生大哭公徐徐拱謝曰此予慮定而後
發人臣之義自當如是生何哭為民間失為歌謠有誠
徵錄以傳逮至廷杖僅存餘息備極栲掠語不變下獄
與楊斛山周納谿劉晴川三公聚首甚愜上一日於宫
中扶鸞問養身治國之要神對以養身莫要於寡欲治
國莫先於惜才上默悟乃削籍歸時通議公方矯健公
日侍膝下稱觴為懽教其弟維椅舉進士讀中秘書公
乃屏居詞林日集生徒發明理竅名所居曰天山草堂
又闢河南勝地為天山書院以處從遊之士隆慶改元
詔復原官遷大理再恊院徐文貞楊㐮毅二公敬重之
機務重大多所取决既而丁内艱還廬墓側服闋遇今
上登極召入仍舊職轉貳銓卿上修聖德勤聖學飭羣
工諸疏多讜語忤江陵意值江陵遭父喪奪情太宰張
公瀚以保留質之公曰此萬世綱常不可易也江陵聞
而銜之遷南秩宗實遠之也公次潞河乞骸骨歸居草
堂與諸生講明白沙宗旨逾十年丁亥卒上惻然命祭
賜水衡金錢以葬謚曰端恪公學以無欲之教為宗而
忠孝實行出處大節可為世範所著有易義禮經說太
極圖解天山草堂存稿及編陳子言行錄傳於世學者
稱古林先生
明文海卷三百八十八
