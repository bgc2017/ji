明文海卷三百五十九餘姚黃宗羲編
記三十三
遊覽
泗州基運山小記(蒋德璟)
泗州與旴𣅿縣夾淮而居相距五里許度浮橋從州城
外㳂淮北行十里渡小河即基運山也山一片皆漫土
嘉靖中始改稱基運云易輿以馬入御碑亭佳氣葱鬱
古栢萬株數百步為紅門旁即祠祭署也世襲奉祀朱
自讓來迎引入殿前行五拜三叩頭禮殿前竪石闕四
石獸十六石馬六内臣控馬二朝臣十四殿内三黃幄
置神座德祖玄皇帝后居中南向即高皇帝高祖也懿
祖恒皇帝后居東西向熙祖裕皇帝后居西東向其陵
寢神宫御器一如孝陵及天壽制殿門後即熙祖陵所
稱萬壽山者也高皇以世湮遠不輕祖故斷以德祖為
肇基而德懿二陵經兵燹亦失其處故止於熙陵寢殿
行望祭焉龍脈西自汴梁由宿虹至兩溝鎮起伏萬状
為九岡十八窪從西轉北亥龍入首坐癸向丁一大坂
土也殿則子午陵前地平壠數百丈皆高數尺繞身九
曲水入懷從御橋東出與小河會又前為汴河其左為
陟河為二陳溝乂前即泗州城有塔又前為大淮水水
皆從西來繞陵後東北入海而淮水灣環如玉帶皆逆
水也又前即盱眙縣治米芾所書第一山也山不甚高
然峰巒横亘八九與陵正對即面前案山又前二百餘
里為大江而陵後則明堂九曲水遶玄武又後為影塔
湖又後為汴湖又後二百里為黃河又數百里為泰山
大約五百里之内北戒帶河南戒襟江而十餘里明堂
前後復有淮泗汴河諸水環遶南東北惟龍自西來稍
高耳陵左肩十里為掛劒臺乂左為洪澤湖乂左為龜
山即禹鎖支祁處乂左為老子山自老子山北至清河
縣即淮黃交滙處也陵右肩六十里為影塔湖為九岡
十八窪又右為柳山為朱山即汴梁虹宿來龍千里結
穴真帝王萬年吉壤縣令孫徵奎云大水時殿前可一
尺其山較泗州城中地高可丈餘惟御碑亭前築堤稍
斜射而東一帶人家蔽塞案山似於明堂為碍耳午飯
祠祭署朱君所因與瓏熺酌數廵而歸謹按圖說稱熙
祖世為句容通德鄉朱家巷人生宋季元初至元間因
亂挈家渡淮至泗州見其風土醇厚居焉泗人會社常
推為祭酒居泗凡三十八年一日卧屋後楊家墩下墩
有窩遇二道士過指卧處曰若葬此必出天子其徒曰
何也曰若以枯枝試之必生葉亟呼熙祖起祖故熟睡
道士乃插枯枝去十日後熙祖侵晨往騐果生葉因拔
去生枝别易枯枝前道士復來心異之見熙祖在旁因
指之曰必此人易去遂語祖曰若有福没葬此當出天
子語訖忽不見元致和二年丁夘夏熙祖没因葬焉甫
封土即自成墳仁祖年四十六冬十二月攜南昌旴𣅿
臨淮三王及曹國長公主遷於鍾離東鄉至旴𣅿之木
場里淳皇后見一異人脩髯奇貌黃冠朱衣象簡授白
藥一丸神光煥發使呑之遂孕明年天歷元年九月十
八日太祖高皇帝生聖造戊辰壬戌丁丑丁未也遡葬
期甫歲餘耳將誕之夜紅光燭天里人起呼朱氏火及
至無有也舍傍故有二郎廟時聞空中語亟徙去至曉
果徙東北百餘步高皇帝甫生淳皇后抱浴池歎曰家
貧乏襁褓具奈何忽紅羅浮水上因取而衣之今傳為
紅羅障其生處常見五色王氣世名明光山有紅廟在
焉廟在旴𣅿縣靈跡鄉距縣百二十里及高皇帝龍飛
定鼎金陵追尊四代已建仁祖淳皇帝陵於鳳陽因命
皇太子至濠泗祭告祖考妣於泗州然未識玄宫所在
時向城西瀕河憑弔歲時遣官致祭洪武十七年甲子
十月十二日宗人龍驤衛總旗朱貴從軍於外年老始
歸即畫圖貼說識認宗派指出居處葬處偹陳靈異始
末貴故偕熙祖兆渡者上即命皇太子至泗修建陵寢
號曰祖陵命禮部製造三祖考衮冕冠服瘞殿後每歲
大小二十六祭設祭田一百四十九頃僉選人戶三百
十一四戶因授貴奉祀四品服色子孫世襲管理署事
當貴面陵圖時恩賜田宅鈔錠金帶衣服等物寵賚有
加令置祠署於貴先人所居之稍北其東南即熙祖舊
屋基特賜奉祀官世為葬地及貴子紱襲前官高皇帝
召入謹身殿賜膳一桌復賜御前子鵝肉諭以莫嫌官
小與(闕二字)濟而楊家墩者宋保義大夫楊浚大理寺評事楊
𥅆墓也命改遷於陵西之黃崗里復諭戶部免守陵戶
役及一應雜色差糧嘗曰濠泗實朕鄉里陵寢在焉人
民理宜優䘏諭署民曰隣近荒田儘力開耕永不起科
不屬有司衙門諭署官曰你衙門裏無刑名造作也不
刷卷嗣是文皇帝駕過泗州詣陵祭告賜金飾鞍馬鈔
錠田地四十四所並服役百戶内侍等官又命朱貴子
紱諭泗州降有功駕渡淮仍以令牌召紱至營賜坐温
語移時賜父老牛酒慰勞焉列聖承統皆遣重臣祭告
景泰時以不雨弘治時以大風傷陵樹嘉靖時以陵前
山石墜以基運山從祀方澤以皇嗣未生以修陵工完
皆遣重臣祭告萬歷二年七月十四夜大風雨損壞殿
宇門牆及湖水衝激東南角岸命南工部郎郭子章修
理并砌石堤二十年復命南禮侍曾朝節南工部郎沈
演周詩再築護堤二道然陵窩稍低前後土頗高似不
須堤且諸水朝宗一望瀰闊亦非堤所能障也况舍其
右而偏左又有鋒刃尖割之形乎今秋七月二日大水
泗城幾没廬舍皆壞民悉走旴𣅿山阿至初冬水始退
而陵殿前水幾一尺賴按臣設法防護得無患則堤不
足恃明矣朱自讓即貴十世孫舊為粤幕以鴻臚序班
改今官其人亦醇謹崇禎辛未臘二日侍講蒋德璟記
遊宫市小記(蔣德璟)
京師有三市廟市者都城隍廟左右街也以朔望及念
五日燈市者上元燈節也以正月十日至十八日在東
華門外宫市者皇城之内紫禁城之外以每月初四十
四念四日諸士紳多行觀崇禎元年臘月二十四日上
萬壽聖節朝賀畢從會極門過文華殿出東華門循玉
河而北計護皇城紅鋪内三十六外七十二云至東上
門而北即宫市也其繁麗不如廟市然諸貨亦畢集直
北行復轉西為北上東門過北上門即後宰門也曰玄
武門後為萬歲山山凡五如列屏而中稍高出北上西
門有兩坊甚壯麗一曰先天明境一曰太極仙林二亭
金碧尤煇煌一曰炅真閣一曰□靈軒而中即始青道
境肅皇帝建也循始青而北曰福靜門又北為窖轉西
為陟山門則鑿冰納窖甚多小憩樹槐下觀之登二亭
望西海皆冰遂至遼后洗粧樓僅空山耳度橋即坐小
橇行冰上以一人曳之行甚駛穿橋有二坊一曰堆雲
一曰積翠遶山而北登岸觀龍舟甚敞壯舟闊三丈六
尺上有樓樓有龍床龍椅及后妃六椅其下窗楯尤鮮
麗旁小舟甚多俱蔵於船屋循海北而西為雷霆洪應
之殿乂東為内教場又東為五龍亭中曰龍津東曰澄
祥西曰湧瑞乂東曰滋香又西曰浮翠惟中亭獨出數
丈餘亭如手如驂如雁而内殿宇又聳拔其門曰福海
夀岳又西南為香津亭入仙芳門昭馨門又北為虎圈過牡
丹園可數千本過芙蓉承華門又南為飛靄亭金鼇玉蝀大
橋折而西為永亭門遂出西安裏門為十庫為西華門而歸
同遊者兄中黃及同館王宫講昆華也
永州西山遊記(蔣鐄)
余讀柳司馬遊西山記己為永州屬吏二載未得遊今年冬
詣郡謁分藩使者間出郭西度湘與茶菴僧本公步尋柳巖
指謂余是巋然西面者芝山也明日導余往踰二岡見峭石
㠝岏削立簇然如林小廬其罅奉天帝繚以坦屏諸石於外
余窮搜之石皆拔地起縱横叠架如庭如戶矗起如柱刻畫
巧綴如芝故土人用以名山稍下峰益奇峭右折有亭如官
舍芝之右石益森森與余所歷者東西對峙勢稍低磛巖玲
瓏亦如之石上橫碣刻鄧觀察九日詩讀其序芝山者即司
馬所遊西山也司馬紀及西山而不及芝山永人特以芝重
山耳韻人固不道也迤西漸夷曠迫崖而俯瞷則幽巖複洞
棋布於足下僧引余遥睇前跋層巒而降側步巖間青障壁
立數仞衺如半里石盡飽煙雲色洞口軒敞可容席許深可
五丈其幽有光如牖迤西有石梁亘巖隙崖口横裂丈餘如
琢其隙通寶光即所見如牖者也其底深數尺勢逼而鋒銳
不可受足憑崖而探之何物五丁與垂爭伎倆乃爾循崖而
東復道所歷諸奇而徑稍折就埤仰望益蕭森骨益瘦刻追
琢益籠葱疎林幽竹映帶扶疎崖窮而佛閣始側出其東為
金檀寺幽絶人間恨甓埴半頽於風雨是日初冬氣和輕雲
漏夕陽湘流如染遠山如黛本公令侍者以佳茗從每逢奇
賞啜茗數杯茗盡而奇賞未已余自客永山之勝此為最生
平雅遊亦惟此為最然後知柳公遊記特筆其冠冕未悉其
奥窽也余乃悉書續之
柳巖(蔣鐄)
柳巖在愚溪橋可二里踰數阜下平疇始見峭石㠝岏
亘如陣巖口西向縱横丈許深數丈仰視石理頗澤巖
頂奇峰突兀萬狀頃歲有治葬地者令石工鑿之破竹
積巖前厚尺許諸奇石略盡大令柳先生短氣余語僧
曰即是巖無恙永人故無過而問者乃遂遭石工之厄
永石窟也取石於永猶取米於太倉也獨爭此巖哉巖
以一人成以一人毁成毁殆有數與兩人並是巖知已
澹巖(蔣鐄)
澹巖在永城西南二十里山谷老人記謂瀟湘八景之
一負湘而襟嶺望之如魁丘左折而上巖口如坎躡石
級下深可五丈虚敞可三畝其平如掌可䃲礴其上片
石隆起若覆釡若集隼而膚理澤如膩仰睇受光有三
竅表裏洞然無黯黮窈深之苦巖之隂有僧廬五楹荒
凉香火不能給一衲子應門而已其陽有官廨吾友王
令源修所築以駐遊鞅余往來永州數數探之始至極
賞其幽奇已而探九嶷斜巖覺澹巖望實稍損兩巖奇
峭大都髣髴然斜巖附深壑如武陵漁人初入桃源意
不可窮澹巖突兀道傍如鮫絲霓縞清雅絶人恨短幅
不堪裁剪第使兩巖不相扼當無能伯仲此者然永人
不問九嶷則兹巖亦幸遇已
逍遙巖(蔣鐄)
逍遙巖在邑城西五里一峰峭矗拔地起數十仞枵其
中若堂南向光明洞然可布數席右入窈窕如永巷數
十步抵北向一小穴可傴行出入其地當廣陸一望灌
莽而又為諸鄉孔道行旅過者暴客輙匿小穴中窺而
羣起攫先是募健兒戍之戍卒依巖築草舍而墾土力
耕多畜牛具休耕即驅牛入巖如圉然積穢無可刺足
余初信步入巖道狹而羣牛突至幾大困巖瘦削如一
柱中所擎其旁參差可受足者僧結廬為巢叢木千章
扶疎覆之苔痕石齒班剥盡飽雲氣盤旋石磴或斷或
續令一健兒先登籍其臂而上可百餘丈始得其頂頂
方圍可二丈平亦可布席舊令蔡公築亭於此俄為暴
風颺去壬戌九月縣尉周君觴余頂上䃲礴四望忽憶
九日陶家雖載酒三年楚客已沾裳之句不覺悽絶悵
然命返
東溪(蔣鐄)
瀟水出九疑之朱明峰南流至三江口東北與迤合至
湘口與湘流合此所謂瀟湘也初自九疑東北行廿里
為東溪沙石稍曠衍折而南乂折而東里許出望仙橋
流益駛東溪山骨巉削兩崕拔起而中受水嚙為溪或
滙為澤潭深不可量其色沈而碧大石錯出或為砥參
差亘之稍淺則細鱗纖草具見膚理青苔覆沙水荇牽
風極水石之美環溪灌木千章松濤微吼梵鐘隠隠映
帶深林間余為輕舟蕩漾溪上名曰宋蓴每輕風殘照
溪聲如潄半篙没水觸石鏗然小繫松隂下或登石坐
雲巢熟視遠山將夕蒼然螺髻黛色搖蕩若浮若斂俄
而微紫俄而淡黃己而瞑色從地起黃者微黑瞬息變
幻東溪古名刹久而廢余愛其幽勝卜築焉乂廬其北
為草堂小閒則䃲礴吟眺居民因肖余像為爼豆之室
余笑語父老為我異日爼豆不若雲巢一坐嘯余苦為
令旦夕望去獨念東溪則不覺低回因憶李白詩長留
一片月掛在東溪松鑴諸石而佩之
鏡石(蔣鐄)
鏡石在祁陽之浯溪綴石壁間縱可尺許横倍之其色
玄而寒光四映行人過者數武之外可辨鬚眉纖林飛
鳥波光汎影皆落鏡中政宣初曾偹花石進御光忽滅
舁還光復如初蓋神物也余謂更有隠德乃箕山處士
桐江先生之倫可以輝山媚澤不可以薦清廟石之隂
有疎林綠篠清蔭四垂甃石為徑屬飛梁而度有堂數
楹大司徒陳公薦卜幽宅焉而疎林為沼於堂之陽巉
峰骨立拔地起三面如障灌木蕭森覆之青苔班剥撲
人衣袂夕陽逗漏樵歌互答宛轉可人時余將解令東
歸道此䃲礴久之滄洲吏情政覺霄壤
明文海卷三百五十九
