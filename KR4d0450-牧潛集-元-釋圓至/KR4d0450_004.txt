牧潛集卷四
元釋圓至撰
序
淦明甫詩集序
古者賦以觀志類於片語之間占其終身所享蓋機發
於心形於聲成於文若或使之雖言者不自知其然也
宋景文之落花寇平仲之孤舟皆布衣貧賤之辭而識
者許其為富貴之兆彼二子者豈注心設意求為如是
之言哉其受於天者異故發於辭氣之形容者不掩也
蓋詩之用與樂合皆所以宣民風而暢其壅故必有和
平之音然後能養其和平之性而孟郊賈島之徒抉肝
斸肺務為險艱竒苦以角其能既以窮其身又以愁於
人使讀者愾然不愉如處呻冤號痛者之側則亦何樂
於詩而為之而讀之耶脩川淦君余嘗見其詩於隣僧
之座豐融暢茂雖備其刻繪之巧然終無艱難困窘之
態余固占其為福德所寓非臞儒餓士蓬巷茨簷歎戚
之作也已而君過余所止余往謝焉入其鄉則隣童巷
叟嬉迎笑揖陶然如化國之人闖其門則窗絃壁誦聯
聲合響與族居隣處之塾更答而互應進其堂二子侍
側即之語文而禮甥孫旅立豐庭秀角稱家之相頎然
而君以康恬夀愷之身優游數者之間日引其客升堂
而飲坐亭而賦以撫花問竹嘲雲劇月為笑樂不知世
有窮亨得喪戚喜之事余然後知占於君者果信而
古之驗其人於所賦者不吾欺也君出詩數百篇使余
引其首余奔走天下遇厄窮困苦雖激於中若羹火之
沸鉦鼓之考終不能以哀思怨憤噍殺之言喜君所存
得性情之正於余心不期而合也故不譲而言之
送天台座主原上人歸四明序
君子之取於人也視其賢則與之不以其學異已而嫌
於自下也易曰同人于野亨亨通也又曰同人于宗吝
夫善善以私則取友之途狹欲為通人而黨其所學不
肯博知廣見以盡天下之能其可謂通耶至於吾法三
學共出一門均於為教善世尤宜各以所傳互相博約
以通知聖道之大合勢并力相䘏相救以衛其教之衰
豈宜割溝垣於堂奥之上挺戈戟於同室之間以自鬭
其道哉而比年以來三學浮圖各私其教而不相悅攻
争伐擊於一佛之說有邪正是非大浮圖不能窒其源
反嘵嘵為諍首以媚其下辯無當於道勝無益於宗顧
為兒戲之争市井之閧聚訟於廣衆之上戟手於卿相
之筵使新學小生騰其餘說以相訕口語紛然其勢若
儒墨不相下此何道耶噫毋惑乎法之益微也至元二
十三年余遊四明天台氏之徒原訪余於所止禪室余
蓋未嘗識原也而原懽然親余不以學術異同為疑外
後三年余留嘉興原復來曰我將自錢塘返四明子能
無言以慰吾歸於原予見其通異於嘵嘵為鬭者也會
余病眩弛思慮務瘖默以休其羸求余言者皆拒不與
獨喜原之通得余之志也彊言以慰其行因道余心不
樂者以勸夫三學之諍黨焉江西禪者圓至叙
廬山遊集序
夫所謂言者氣志之形容爾浩然溢乎中沛然發於外
不可欺也孟子善養氣故其言鏗横磬辨肆出不懾而
禮稱風之哀樂亦由其志和怨然則言者志之動氣之
宣無所養而敏於言是撥其根責其末之茂也故觀人
之道言為著審其音而中之正慝見矣余居廬山友人
恩以仁印廷用來自錢塘出其道途所為詩數十篇號
廬山遊讀之寬恬清平壯浪豪快泰然如得意者然視
其人則柴肩木項穴衣苞屨貌服喪其常度怪而詰焉
則曰舟覆於盜僅脫者身耳嗟乎君之家以聲貨為鄉
智馳力取為俗咄嗟指顧足以自奮反捨其所樂自棄
於荒窮絶僻以背其進取之勢其所趣固與人異而又
衝濤波犯宼&KR1025;漂沈顛隕瀕死而後濟其困且勞如是
使無所養者居之方戚戚相歎泣不暇何暇為賦咏談
笑取無憀之樂而二君曾不少動其志有哀思怗懘悔
沮之言則其所養又可知矣然則是詩之工文詞之美
固君餘事不足言余獨繁言之者蓋欲覽者知二君
氣志所養如此
雨塘字序
天之澤下者亦多矣雖雪霜之厲風霆電雹之威無非
成物之仁然發生所資功鉅而澤溥不可旬月無者惟
雨之用最急雖然沾灑之候及於物者或爽其期則物
皆焦然以旱暵為憂若無以遂其性豈天不仁有時而
愛其澤乎吾意冥漠之間氣之聚散爍為歊赫沛為霖
霪者雖造物不能以自必世之良農知不可必者之難
恃也故修其具以俟之因地之下者塞土石設隄防謹
其滀洩為先事未然之備雖旱乾水溢之變相尋於前
而不能災之者其所恃可必也君子之於才也亦然夫
聰睿材智敏得而捷見者天所命以聖賢其人者也然
矜其所授而慢於學則以聖賢人之才為衆人者多矣
君子知其不足恃也故禮以閑其淫敬以存其亡學以
發之辭以出之滀之以深養之以厚其心以為不能是
則其不至於聖賢者不可以罪吾才也南康新上人器
厚而質醇得於天者良矣而知以操修問道為兢兢其
字雨塘乞言於余余以其義有似於天人之說遂以告
焉
送李伯達秀才序
余嘗患世之竒山水皆生於荒窮僻絶之州不與繁都
劇邑接非甚好竒士不能至使其美掩而不聞幸而歴
千百歲乃始得所托以見於世者固衆矣而翳藏委棄
於荒榛藂莽之聚狐虺之鄉不能自出者又豈少哉惟
錢塘東南大都山水之勝又當郊關城郭人之至者不
勞其秀潤清美之狀日接於游者之目傳於談者之口
故其名壓天下羈臣旅士吟人賦客往往藉是出其所
欲言不獨為貴富者絃觴娛翫之具也武昌李伯達癖
山水而淫於詩雖深荒薈蔚無不至猶以未足暢其才
之發思為吳越遊縱觀以博其趣蓋非獨適意於耳目
之勝固取彼而益此者也而問途於余余方懷舊遊之
樂而以牽縶未更往為愠感其求悵然出所見書以授
之
横川和尚語錄序
至元二十六年育王大長老珙公既以示滅門人本光
集所說法一編授高安比邱圓至且囑以言首之圓至
再拜請授顯者光曰子不見古錄耶由其徒以所聞見
序引之故指明而事信末俗謁貴人求奬飾不足而借
於外其足襲哉圓至既不獲命又四年乃克為之蓋師
之唱示不假梯引斗起歘絶隱顯迅疾乍此倏彼磨鉥
之至角圭刓圓撤階窒戶不可攀闖故機之所觸則窒
者暢其所久滯辯之所奪則夸者喪其所素蓄學者隨
其器而有得於視聽之間不皆呪飼羽養而成也嗚呼
師於是其可謂至耳矣自宋衰宗徒趣習苟淺言禪者
率剽摘乾淳以下師獨諄諄引古以正其惑聲希而味
淡溺於所習者頗笑訕之師不為變守益固既則翕然
從其言以及今雖童機齔學非師之言不談不視則師
於宗道其所振興摧闢勞不茂哉故常謂善繼者必超
其先然後能振其傳若應庵之支虎丘佛日之掖圓悟
皆過之嗣之師於西丘蓋近是矣
送淨髮唐生序
髮工為技賤而易能者也居招提之側者率受傭以供
比邱淨人之髮事月常四五入招提手刀櫛匜盥候衆
治髮蒼顱素頂動以千數然傭粟月計無兼庾利寡而
事勤故招提髮工常鮮善藝唐生者年雖弱而志異其
類恥族工之苟售也以為藝必遊而後工將廣其學以
變其徒苟簡之習聞錢塘有善藝不憚遠遊而求之嘉
生者咸以言赠焉夫不以業之易能而怠其為學之力
生亦慎於術矣天隱子曰博取於人以益已治藝猶然
也道之於藝卓矣而吾學者或家食而里居足不越街
閭目不識屝屨嶷然自謂成者又何哉
送妙智上人入浙序
昔龍安悅公既首衆於洞山猶以己道為未至更匿其
名潜出求之於食飲談笑之間聞素公一言之異則虚
已自降踽踽為咨詢禮不以貶名為嫌卒能於立語之
間獲其終身之所欲豈獨雲庵之道恃以不墜使素公
不賴悅以見於世世亦不識其為何類人矣蓋名者道
之表也古之人有其表則求其實以應之而今之士反
以表害實一居其名則崇高之勢傲然不可復屈雖内
揆其不慊亦安肯降心以求其所未至耶噫此古今所
以異道之所以衰歟余友智上人自少時所就學皆耆
齒德既首衆於䂖耳峰下余乃識之而上人視余退然
忘其名之長也又聞吳越多山水竒觀賢師良友之會
將冒千里求之以上人所有之富雖益之奚加然且汲
汲不苟止亦見君之誠於道異夫以名自累者也余衰
且病不復有意於世視道存亡宗法授受之延促兀然
無悅戚於其心獨於子之行則拳拳猶有望焉子勉之
異時得厚位廣衆以陳其所學張其道為龍安之盛尚
毋忘衰疾於匡山泉石間也
瑞田字叙
穎上人以其字瑞田咨言於余昔周公以聖德休於
天人帝應以祥粤有穡瑞異壟一穎嘉稔其野周君
臣策傳之以為邦休于今炳炳焉余謂古之文字所記
瑞物多矣若麟龍龜鳳河圖洛書卿雲景星無非古帝
王治化之應然皆世所難有不時出者所以赫奕焜燿
震耳目而光簡牘類非畎畂習見常物也天誠以是為
周瑞歟宜使其邦人取而獻之以公其事昭其應而得
禾者獨公之弟何哉蓋周之先以播種得國而東征之
禍至施刑于弟兄而不足釋王疑當此時豈真公一已
之私憂亦周業廢興亡存之機也天意若曰骨肉咸而
後邦業固故託類示兆以曉王惑使得禾者昆弟之親
而為異者農畝之物微指所諭昭若誥命此變也非瑞
也吾意歸禾嘉禾之作必周君臣相訓儆之詞若殷咸
乂元命奔走相戒以慎其德惜其亡於火而不可見使
傳注者失其意妄以為瑞也今子以問學為耒耜禁
戒為畎畝智為種慧為畔以植乎不貸之田未嘗以苕
英翹秀之好誇於外而所至皆争致取為囊笥物惟恐
失之此真瑞也子將閟其華蟄其穎而不可得又奚俟
余言然後信其瑞於世哉
美中字序
四明暢上人請字於余余字諸易曰美中珠娠于淵其
輝為虹山有璞而草木雲氣染其澤美於中而暢於外
也君子良貴藏乎躬而言面蔚然禮行乎肩背手足而
衣裳履屐化之易曰美在其中而暢于四肢發于事業
美之至也暢懋焉
修虎丘塔頌序
曹洞氏之老秀公鎮虎丘明年始以官命并西菴墟之
徙其棟瓦椽梠完寺壊屋於是虎邱隆禪師之塔破而
復新藩級崇閎奥閾冥深戶容庭貌煒煥赫奕觀瞻聳
悅如教復振論者多秀公之義頌聲不期而作焉惟禪
師之道於臨濟氏為正胤的受當敕統之季羣宗遺支
微絶不嗣獨禪師衆胄曼衍天下百年之間以道德表
兹山居禪師之居者父子弟昆後先之踵相接也然皆
熟視其祖凛然欲壓於頽簷仆壁之下莫肯引手持一
瓦一木救其風雨寒暑而秀公異氏也獨知尊教基飭
祠宇致孝乎非己之祖豈惟善善之公足以滅黨私而
矯薄俗彼為人後而遺其先者視公之為宜何如也
贈塑者張生序
態見於容者塑之工也德見於態者塑之難也人鬼物
以態菩薩以德故塑之智至菩薩病焉駢木為骨傅土
為肉糜金膠采為冠裾容飾操墁以損益之豐而為人
瘠而為鬼粲然布列而為衆物其形其事必當其類一
堂之上坐立有度貴賤有容怒者喜者敬者倨者情隨
狀異變動如誠人使觀者目憚魄悸不敢慢為土偶此
塑之工也菩薩則不然慈眼視物無可畏之色以聳視
瞻其姣非婉其顓非愿其服御容止有常制巧無以顯
拙無以隱其慈若喜其寂若蛻德晬於容溢於態動於
神而手藝之巧智不能與故菩薩之祀通古今遍國邑
其像萬億而名世之塑無聞焉豈非難哉塑者張生善
人物有生態作大士像於長庚新殿之陰盡其藝於所
難而不志乎利既成能偈者咸賦以美其勤而余為之
序嘻以張生之藝之智也而所就僅爾可以知塑之難
矣
送印空上人歸四明序
人之於其與苟情之所厚則其去也必言以留之不可
則杼其不忍之意以送之所以極其情而致其厚於交
也然交之道必好同乃合不好同雖合不厚人莫不有
好亦莫不有合賢不肖之好不同而知厚其所合一也
賢以德合不肖以凶合觀其與以知其人則人可不慎
其所合乎印空上人得度於横川禪師年甚稚而能不畏
千里自四明孤遊秀水上其臨衆嶷然果於言動無恒
兒畏避羞縮之色輩類年少咸畏服推先焉秋七月東
歸其所厚十餘人皆舟而東其不能者則賦偈叙情以
嗟惜其行又十餘人噫奚合之多耶古之人知友之難
多而慎於取雖一友足終其身奯公智頭陀是也今子
所取之多將十倍古人不啻是其獲益宜博而成德宜
疾也果能然耶則人謂子賢也謂子之與舉賢也未能
然耶人皆於是觀子也亦以觀子之與也子也得不懼
而務其所未能乎哉余故獲教於横川禪師於上人之
來未有報也故盡言以為贈
蒙泉字序
易曰山下出泉蒙君子以果行育德夫水之始達為泉
五行並立於天地之間水境獨深以廣環九州被萬里
舟楫不能窮禹之智不能知往復循環畢萬古而莫見
其終始其長流巨浸湍奔悍激人力弗能勝也然即其
源視之則積百川為海積衆流為百川而衆流之積則
山之泉耳方其溢於重壌之下洩乎穴隙之間混混潏
潏未知所出一左一右隨物所決畜之則止引之則發
若人之初生聽視雖開而辨事接物之機蒙而未達斯
時也欲窒其源則一引手之勞卷石撮土之力耳及其
流遠而勢益壯則瀑懸澗激盪木發石雖百夫之勇莫
敢禦其怒廻其勢而况為江為河為濤為波蕩乎大荒
之澨放乎渤澥之尾尚得以隄防畚築之力限其所至
哉故聖人取是為養正之功君子育德之象所以致其
養者豈必徵於色發於言動於事而後為之防哉視有
度以養目聽有物以養耳有儀有容以養其肩背手足
而猶未也於是刳念捐慮以養其心使所養者凝然靈
然周流於百體之間一動静貫死生而不二此聖之事
蒙之至而養之成也聖上人字蒙泉才智而剛持已有
幅尺謹謹自守不恣恃為遨放事其知所養者矣於蒙
之道其幾乎因廣其義而為之叙
悼一了翁頌序
至元二十九年三月八日余友了翁卒於石耳峰下君
不年而無位賢其道者咸慟其不施無所寄其悲則人
以偈歸其姪而哭焉姪芳受而聯之以請於余嗚呼君
其竟止於斯乎雖然世以權利勸畏人者存則名榮之
沒則詬集之有能恒其譽於生死之間而不失者耶君
無勢以樹聲無多錢財以市援與而繋於人如此迹其
自致之難庸非賢哉生也賢之沒也戚之兹君所以不
死者也余既哀君之死又懼冺君之不死故詳其言於
衆之首以慰夫知君者告夫未知君者焉君諱惟一字
了翁鄱人用文翰侍先師於仰山掌其記而首衆於侯
溪通宗而博儒其狀偉然貴夀者之相也得陽病醫以
剛劑投之卒時年四十
頌莊子叙
余讀莊周書愛其以機為辯與直指之用異而合非證
莫測其說而儒者特以訓詁之智求之句穿字析曲鑿
巧鑴以辨其智之所不及由晉已降矜言角語之士倚
莊子為談本然皆剽摘餘緒嚌秕滓澤喙吻為妍其卓
然以訓詁為家若向秀郭象玄英林希逸之徒又皆無
見而意逆之其於道猶瞽之捫適足發莊子之笑者也
閒居有講以疑間及莊子余謂莊子言以忘言也忘言
之言余言不能明乃摭其易知者凡八章偈釋之以廣
莊子之意焉噫誠釋耶余猶數子之蔽也非釋歟是奚
施哉其必有知余者矣
虚中字序
器窪而後可以受滿之斯溢矣鼓鍠而後考則鳴窒之
斯瘖矣是知虚中以致乎外物之用猶然矧務富其道
乎夫蕩誕固愎自是而略人者中之所以實至道美言
所以不入也故善學者必先虚已自克不使滿假之害
得驕其色盈其心然後能無我無我故虚虚而道凝矣
故曰以能問於不能以多問於寡有若無實若虚此皆
智人君子求益之微術不言於人而陰行之天下善道
所以争歸而并集其身者也邑子智南字虚中其齒長
矣而志貌恂恂恒屈於少巳者誠知虚以受者哉夫卑
已下人以取益君子之難也以虚受益至易也能其難
以求其易於道將充然所執愈虚所入愈實又豈卑卑
其外空空其内以為虚者哉
送懾僧正詩序
静菴法師掌吳縣同教之治秩滿以最調海昏吳之教
者禪者聞其行争饋文辭為餼贐静菴喜篋藏而負之
所適必與俱余時自潯陽往海昏入境而静菴之政譽
盈於耳既見挹其言色目其政治信前聞之不吾欺也
君出所藏示余凡數百篇余憂其藏者多而負者勞欲
簡存其尤則静菴致譽之形容不詳見於覽者之目故
序紀其多軸存其簡使一目而二得焉潯陽於海昏隣
而弗屬利害之勢不相及也則余為是豈以筆舌之媚
售其求者哉
愚中字序
吾觀孔子欲以已道廣傳諸人而門弟子才人人異不
能一受而竭其所有故為四科以引之進使各隨所及
以為學於是子路之勇子貢之辯顔子之愚始皆得以
其才自盡而不畫焉然夫子於三子者獨稱回好學則
愚者固近於道而勇者辯者覆有所不及也歟蓋求道
之妙與世逐逐事物之求者異求諸物非辯且勇不足
有得求諸道非返已不足自知回之愚返其智以自知
者也非若衆子挈挈於外為智亦非若世之椎者䀮然
弗辨以為愚則彼所謂愚者又可以心思計慮之智測
之哉修川俊上人字愚中甚銳而強於進視所以愚者
咸無焉余喜俊可與有為而欲其返以求之也故告諸
顔氏所以用其智者如此
尋隱軒詩序
士之韞道蓄德兢兢以貴其有非苟善已而巳固將出
以公乎人也然或所趣與時戾則又不肯少貶以售其
身故有含聲滅影遁深翳僻不願揚聞於勢利之途者
不以時勝道也雖然隱者潜身以存道也非其處而處
焉則身危而道亦喪故士不得巳而隱則擇所就不苟
止足之所閱目之所歴雖勞遠弗敢憚必審其可而後
安豈身之所繫者重故所以自慮者周歟潮陽有上人
士之足以顯者也而安於隱謂余曰七閩吾邑隣也將
訪於是擇其可止而老焉故名吾室曰尋隱觀而賦者
未能盡吾志也願取其遺餘序之嗚呼以上人之道而
使之窮於無所逞確然自絶於世吾固為當世君子操
陟黜權為教法求負荷者惜也閩故多望禅席余未能
至其主賢否莫可知雖然以上人之介豈苟容於人者
非其道雖以大賓膳秩不一日顧留也則斯舉也豈直
觀所就以覘子之志亦以子身去止驗所遇之賢否也
牧潛集卷四
