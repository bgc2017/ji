牧潛集别集類四(元)
提要
(臣)等謹案牧潛集七卷元釋圓至撰至字牧
潛號天隠高安人至元以来遍歷荆襄吳越
禪理外頗能讀書又刻意為古文高自位置
筆力嶄然多可觀者前有崇禎己卯僧明河
書姚廣孝序後一篇稱初得抄本于武林前
有方回序後有洪喬祖跋又有姚廣孝序序
為逃虚子集所不載後又得見刻本多詩數
首因校付毛晉刻之此本即毛晉所刻僅有
喬祖跋及明河此文無方姚二序殆偶失之
明河又稱嘗讀虎邱舊志見圓至修隆禪師
塔記嘆其文字之妙今此記不見集中則不
知何以不補入也自六代以来僧能詩者多
而能古文者少圓至獨以文見亦緇流中之
卓然者都穆南濠詩話嘗稱美其寒食曉過
西湖送才上人再往湖南淦居士見訪諸詩
今觀送才上人一詩尚不免凡語餘三篇誠
楚楚有清致蓋其詩亦有可觀而圓至别有
所注周弼三體唐詩乃弇陋不可言亦可知
吟詠之道與考證之學其分路揚鑣也久矣
乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書姚序後
予讀虎丘舊誌誌中有修隆禪師塔記高安圓至筆也
歎其文字之妙不知至為何人是必有文集恨不得其
全而觀之又數年在臯亭固如法友得抄寫牧潛集一
冊于武陵書肆中持以相示展視則為至本集知至字
牧潛號天隠如獲至寶讀之青球古瑝層出叠見光怪
陸離直令人應接不暇千古絶唱自有鬼神呵護終不
可磨滅也前有方虚谷序後有洪居士跋二老皆極口
稱許而少師此序集無有也予得之會稽祁侍御家仍
知此集國初已經翻刻道開法友近又得殘破刻本亦
無少師此文知是元板校對無不同者但多詩數首耳
恨空囊蕭瑟不能梓公同好適海虞毛子晉社兄入山
見訪合前所得舉畀之子晉負奇志交友滿天下天下
之竒書祕典將澌滅而僅存者不惜重購刻之為古人
通血脈與後世開心眼其學日富其刻日廣是帙之歸
殆輕塵足嶽耳予竊有一言少師云天隠之文雖未見
其如長江大河浩汗無際駭膽慄魄之勢少師概以陳
言衮衮左衝右突而不休為長江大河此人所能耳若
夫天隠之為長江大河則不然務在格斬腐粕不留朕
迹一用静神直抵極際意之所至空闊無前是始為真
駭膽慄魄人所望洋而不能措一詞者也况論文須論
品夫品與文如人質影並呈不可遯以私天隠既得法
仰山欽師則與天目高峰妙公為同門昆弟何筆墨間
不少及之是猶莊子不談孟子此尤見天隠之品高出
古今則師此書自應與天地不老也崇禎已邜夏日吳
門華山後學明河書
