天隱禪師文集序
己亥之冬余往天目西峰忽覩天隱禅師文集一卷而
虚谷方公叙其前且知天隠遠權要避名譽遍歴荆襄
吳越積覽觀之富益静定之光二三千言經目輙記故
其為文贍而奥固嘗有觀人之道言為著之語兹集其
緒餘耳世道不古玩習而好異昩本而趍新憫世之宗
師嘗出沒儒釋而更為之化導儒而禅釋而文其揆一
也抑嘗謂博古明道然後可以學文古而不道則蔽道
而不古則野博與明亦相須焉道無言之文文有言之
道先輩凋落後學日以懈每嘅斯文之脈不絶如綫不
虞有是人也責沈之愧深矣於是夜坐申旦而讀之既
至大壊於伊洛訓詁已錯愕歎詠又至佛儒老氏均以
性為學為教於天下反覆論議則適然若得兀然若遺
而不可自喻二百年無此作語非誇也非學古之道通
乎文而明且博其何能見之確言之果沈著痛快使人
如是乎使鐔川翁議此非數十百言意未暢而天隠數
行耳文如是道可知也嗟乎其不延者天也其不延而
延者亦天也虚谷見天隠之文於道余見天隠之道於
文同耶異歟天者不可隠也大德三年天目雲松子洪
喬祖序
