牧潛集卷七
元釋圓至撰
榜疏
秀州天寧化修延夀堂并什器疏
五藴無常閱死生之傳舍一枝可寄為老疾之菟裘寖
歴歲時頗成文具蛙産榻前之竈突久不黔蠧巢帳裏
之花室將生白坐疑刮席卧恐如弓既為他日同歸當
及閒時預備架頭巾牀下履教渠高枕現成身後事病
中禅自有孤燈證據
江南諸山請秀州天寧因明叟住公安疏
續江左風流遺唱我安能製麟膠主襄陽耆舊齊盟君
自可執牛耳小借上游勝勢要看下載清風某人仙苑
三千年花天池九萬里翼蘸乾龍鼻賦詩邀宕月湫雲
吸盡鴛湖披腹露天光野色一夔獨奏衆楚皆瘖蟄戶
有雷霆看清涼亦避三舍洞門無鎖鑰笑雄峰自隔重
關
大果寺化接待米疏
參玄人束肚尋師餽糧千里待逋客曳裾成市下筯萬
錢苦慚厨傳蕭條難諱書詞干乞一鉢飯借他臂力從
教漂母嗔嫌五合陳元在杖頭但要侏儒驚倒費捐圭
撮報溢倉箱
敏書記住九峰諸山疏(末山尼遒場)
披衣得大床大座儘堪舞袖迴旋着錦看某水某邱不
負敝貂馳走君為宗盟叱馭我聞吉語弹冠某人得集
雲不傳之傳笑鄮峰無說而說南匾頭幾曾識話用如
倒岳傾湫真點胷只為有禪窮至削迹伐木忽風轉滯
帆得勢似丹成拔屋皆仙路口僧來費此老分疎不少
山前麥熟賺諸方錯舉更多洗盡駑凡吹回蠱濫
傑首座住松溪資聖諸山疏
歐阜産名材出鄧林無非杞梓谷源有孫葉生謝家即
是芝蘭榻邊鼾乃植此郎嚢底智巳堪驚我某人秀潤
玉娠石腹昂藏鵠立雞羣千篇湧句裏雲濤親蘸冷泉
淬筆三尺耀眉間虹氣忽從盱水發硎循前賢歴試之
階展參軍獨弄之手送青來將綠遶任紛紛山水争妍
衝碧落截紅塵付衮衮松溪細說
晉陶將軍廟化儺疏
神旗綵仗揚士行千載之靈畫袴朱衣屏水帝二雛之
迹添滿座勝旛喜色回阼階朝服青眸薄技如小巫大
巫儘堪嚇鬼此兄無多助寡助皆可通神歲歲福基人
人夀域
元宵舞會化緣疏
危棚掛月高然錦砌之花大鼓當風低颭鈞臺之柳舞
盡胡笳十八拍只消童子六七人鮑老袖長巳是郎當
好笑禄兒腹大更能旋轉如飛清盼四筵纏頭萬錦
開先住東林諸山疏
花木瓜長孫生子有王謝一種風流白芙蕖集鷺藏鷗
用晉宋諸賢故事人境如承夙記山川頓換春&KR1086;某人
讀隋碑親見永公唱蠻歌全似郎罷毛錐子敵連城玉
價非兔園册裏學成皮栲栳作擲地金聲是黃鶴樓前
悟得正獨步横行海上忽乘流直至山陰唱樓煩三百
首别傳草木被文章錦綉起西江十八灘怒漲風雲隨
棒喝雷霆同我輔車助公掎角
陳湖法華六根懴會榜
形山有六處聚落億劫舊游法海出一味醍醐萬象同
嗜於此迴求真懴灼然度越餘修涖盟駐涌地之浮圖
現瑞粲懸空之菡蓞心兵奏凱摩尼王髻裏旌勲欲宅
救焚觳&KR1100;君門外俟駕盡滌舊汚垢障别開更始福基
象王行處師子吼時慶后土皇天之長久玉鑑光中金
鼇背上峙泰山磐石之堅崇
宏老住南康城兜率山門疏
曳布袋遶市覓錢要顯西來祖意撗折牀解腰共飯亦
須北道主人是必真俗諦齊修乃見法食輪皆轉某人
勁氣一毫不挫生機六出愈竒要索犀牛兒笑南州克
由薄相拈出聖箭子疑梅山微涉鄉情同列皆驚後生
可畏正當使十丈塵歛避受匡峰排闥獻青何必恣三
寸舌縱横鼓彭蠡漫空翻白竚觀促駕滿慰坐馳
常清觀建道藏疏(觀乃玄帝祈雨道場白玉蟾作記)
泉石經黎母仙題品劫外洞天風霆受武當帝使令人
間福地須衆口撒開寶藏與萬象同轉法輪邀季家一
諾千金闢三郎四達八板看鳳篆龍章汗牛充棟富侔
金匱之貯藏驚蛇神獸鬼轉斗移星權奪璿璣之迴斡
福海夀山齊運天關地軸交馳
代侯學士干省府求山資疏
(侯學士諱佑賢自述云幼時以神童召見特旨俾就劉文貞公受皇極象數天文歷)
(法稍貴顯矣俄再謫湖南及還至龍興其家半為豪右侵取有茅屋在維揚將歸老)
(不仕貧甚無養欲持疏干省府諸公求歸伯田之資自言其意如此以授予友人伯潁)
(穎轉求於予予以未識為疑伯穎曰昔姚使君在京幾困嘗假力焉)
長源黠在髫年曾受上皇之顧管輅貧由骨相每招丞
相之嗔幸纍魂未葬湘魚隨老傖復騎淮鶴無古押衙
解事興來愁殺韓翃有富彦國買隣老去謾希康節但
令公喜即寫我憂披腹呈瑯玕悔舊夢苦懸閶闔抱膝
吟梁甫拚殘生盡付草廬以此洗心便為報德
開先寺李主忌辰疏
潛宫施佛餘澤未衰遺廟妥靈生氣猶在適及條風之
布又逢諱日之臨沅有芷澧有蘭慨冥思之何極澗采
蘋潦采藻臨常享之敢違伏願整駕玄津旋艫有海願
王成佛豈惟乘白雲而遊帝鄉佑我後人庶幾覩明月
而思故國(主詞云故國不堪回首月明中)
南康天寧造佛殿榜
匡山隨水西來圖畫擁金城百雉固陵騎雲北去遺弓
藏寶地千年著法筵管領二竒為巖邑耕耘五福星霜
換劫輪奐改容雖魯國靈光僅存奈世間無鐵門限可
鑄使天竺先生猶在將雨中為木偶人所嗤拆却要德
山令行重興較楊岐話墮喚十萬貫纏腰之俠將銅山
金穴平地移來妥千百億化身之靈有寶網璇題從天
降下衍辰極方來慶歷作星灣此去美談勇施毋疑冥
償不爽
崇長老住南康能仁疏
三千年花實為瑞明時比眼底青黃迥别八百里濤瀾
作君玩物與胸中雲夢合并兹游清冠平生此行不推
戒臘某人華岳峰尖秋集巴歌聲外陽春謂南山火即
是石頭舌上不妨險峻將逕山龍拈向鉢底機先坐致
太平乘興而來相契即住據關驗假雞俠客門前坦路
全無臨湖招跨犢潛郎屋角舊山元在一音雷雨三祝
晨昏
牧潛集卷七
