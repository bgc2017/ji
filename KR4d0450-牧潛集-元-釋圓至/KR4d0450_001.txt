牧潛集卷一
元釋圓至撰
詩
重登牛頭峯
霜葉黃蝶飛崖泉白蛇掛行行尋故迹往物已屢化高
步萬石上獨立一木下悠然顧吾影殘日在林罅古來
遺世士泯觀混真假所視既已齊乘險意亦暇智愚相
與奪得失紛代謝吾欲營力耕穿巖樹茅舍
澆園
養素稀肉食豆羹止園蔬角智區畽間樂止在耰鋤火
晶赫秋炎綠疇暵為墟百憂視匕筯豈為目無娛清池
有佳泉分决救其枯揮杓沃高畛聫筒注卑渠稍回焦
塊潤已覺拳葉舒連畦曉色開芳露晞鮮腴濯濯青甲
抽如沐春雨餘繁香蓊疎戶未歎貧屋虚一飽便當已
五鼎將何如
送珣上人入浙
清氣哽子口唾之成嘉言少作非全功固已見其端跼
首蔭桑梓羣行隨一簞揚帆指洪濤興欲飛羽翰潤月
蟄氣泄季冬候猶暄既免冰雪阻自減風水難吳郡古
王州冠劒遝且繁於兹罄所挾足以媒交懽萬舌如傳
郵載子一譽奔
雪
窗鳴風片亂澑凍冰條直夜久忽無聲傍簷時淅瀝青
薪焰方吐紅燈花欲滴閉閤有餘温蒙衾兀重席
送勤滅宗
出家旅殊鄉同里為骨肉况乃情所厚而兹忽分躅清
霜凋廣野露立凍羣木日暮行孑身谿谷映飡宿吾聞
含德者凝視養玄矚疾進氣雖銳久踐途乃熟歲晏能
復來青燈共寒屋
贈玉龍曾道士畫龍頭
乖龍逃雨走急落西山陬縮入畫仙筆雷公不能搜畫
仙有墨池尺水涵十洲浴龍作玄骨騎入塵寰游我求
寫龍真畫仙許我不形全恐飛去為君且畫頭
次韻陪星子胡主簿遊報先寺
木棲與淵蟠所性各有適顧余邱壑戀大藥不醫癖青
山亦可人乍見如素識森然一窗下獻此萬丈碧簿領
三秦英軒昂謝塵迹壯齡已疊組舊閥况列戟潔身粉
黛側僧榻羣面壁國鼎筆可扛天機錦自織停驂偶相
值顧問借顔色東風吹芳原衆卉競春日遠郊農餉起
煙屋香芋栗牛鳴雨隴寒釋耒泥濺膝良時一遊豫能
不念民疾二宫山水窟屨鉢恬食息含羞目嶄絶詎意
陪履屐終期凌蒼巔一視空八極
和李使君十五韻
臨淮功洗日遺澤在雲㭁茅土開前烈圭簮在後丞氣
凝瓊樹日神動玉壺冰赤羽䘖絃筈彤弨閉緄縢長鈎
工返鵲誤點巧成蠅秀句今無敵公才世共稱撫疲怜
肅肅馭朽戒兢兢九府泉初溢雙輪秩更增瀟灘魚夢
熟淦水鰐波澄藻筆傳于蔿璊衣製毾㲪搴帷將問俗
懷綬且尋僧任大官難稱人存道可弘千林無祝網尺
水有懸罾尚急謠興讟崇寬律見繩小煩施利器遥竚
鶴書徵
送建昌黃綺秀才踰淮教授
還山羞聽紫芝歌旅館千門講四科絳帳未懸知己少
黑裘漸敝閱人多秋風白下沾巾别落日青淮照影過
莫對飯盤嗔苜蓿桑榆雖緩易蹉跎
義塜斜
城闕千棺瘞此斜古堆新穴滿平畬春藂亂哭鰥寡鳥
雨樹雜開啼笑花散骨已粘苔作肉癡魂猶認土為家
何人薄暮焚錢去風捲殘灰滿柏丫
送馮君玉歸修厚齋所刻經板
古鋟刓殘蠧篆斜以刀為筆竄訛差傳家不絶書成種
入木能香墨噴花夀比石經垂更永用侔竹簡費尤加
百金何日投君贖眼底空空冀暫遮
次韻答許府判見嘲詩癖之什
君不見蓬萊仙人五雲深興來忽起塵寰心手拈造化
作一劇世上瓦礫皆黃金又不見珠宫靈娥睡新起賽
喫雲漿賭骰子驀然發笑成電光不料陰陽嘘頰齒道
人文章亦如斯落筆心手不相知豈如曲士拾蠧紙堯
桀滿腹堆羣疑願君閉口毗耶室竺貝孔韋皆長物著
鞭捷出靈運前莫鬭生天鬭成佛
雪後荆林道中
冷風寒柳閉千門柳外啼鴉聚晚羣殘日暉暉烘雪氣
徘徊半嶺作晴雲
小汊
麻骨燈明竹壁疎更深人語在茅廬開篷緣岸去沽酒
點火撥船來賣魚
送才上人再往湖南
近聞歸又出何事迫身忙春路晴猶滑山亭晚更長竹
枯湘淚盡花發楚魂香舊日曾行處因君思不忘
四月雨
噴煙含霧細難開撲入松房半是塺永日静眠看更好
蕭蕭葉上似風來
胡盧
胡盧河畔洗氊裘日日花香滿水流嫁得夫郎愛官職
去隨太子取交州
女官墓
壠頭死樹丫微活路口崩亭脚半斜玉骨年深無祭祀
變成蝴蝶撲松花
吳王廟
吳王廟近水邊山壁上雕青鬼臂蠻白日爐中烟色變
散成雲氣滿人間
贈魁天紀
拈筆詩成首首新喜來豪叫欲攀雲難醫最是狂吟病
我恰纔痊又到君
送宗岳歸青蓮
布囊詩幾卷歸計亦凄凉不惜經時别應知聚日長石
峯蒸玉氣井水浸蓮香曾許為隣寺招余住竹房
寒食
月暗花明掩竹房莫寒脈脈透衣裳清明院落無燈火
獨遶迴廊禮夜香
暑途樹下偶成
火雲騰焰土生煙誰種清陰滿水邊借與閒僧眠半日
免教劫燒壞禪天
送宗傑歸青門山
歸路梅花樹樹春莫將好景付悲辛明年君到青門寺
我亦來為寺裏人
富塘
漾漾復澄澄長涵十畝清亦供貧者樂獨以富為名水
葉秋時死山苖旱歲生固應鍾異氣青樹鬱佳城
佛龕匠者乞詩
能刻旃檀作屋形親從師授魯般經不將名姓兼年月
寫釘咸陽京兆廳
福聖院寬陰閣
山根小閣瞰澄波側見青林入薜蘿六月人間嫌白日
即應此處得陰多
啄木詞
紫冠綵翅錦翻翻静覺聲如客打門何處飛來庭木上
啄成屐齒印泥痕
寄志勝上人
自說冬前至深寒信亦稀非知為事阻應怪與言違瘴
月人南去花時鴈北飛危欄有斜日獨望更依依
懷本暢上人
畏寒一月閉窗紗愁髮春來半欲華松院晚晴蜂亂出
故應山徑有殘花
寄海書記
着紙過寒如着錦近詩成集有人偷興來喫盡百杯酒
直上大蒙山頂頭
悼霞彥標
只怪君來入夢頻那知君是九泉人十圍菜肚禪千首
并作海頭山上塵
元夕觀傀儡
錦襠叢裏鬭腰支記得京城此夕時一曲太平錢舞罷
六街人唱看燈詞
逢陳道士
行脚參禪陳道士新年相見沈塘灣手持一卷廬山記
云在白蓮社裏還
芳塘
芳塘雨霽綠初肥折得青條串露歸一樹殘花喧鬭雀
紅香滿徑撲人飛
匡山病起
雨餘白石氣如炊濃綠陰中霽影遲經月不行庵下路
樹禽引子去多時
寄恩以仁
風柳青青條葉新别愁江畔又逢春交情似我如君少
一度相逢勝故人
見新竹懷兄姚江村
愛酒嫌官姚縣令長年三徑滿荒苔曾因養笋添窗竹
一月柴門閉不開
土木渡阻風
空林路盡見波瀾輕槳何時掠水還日暮亂雲如宿鳥
隨風片片泊廬山
淦居士見訪
娑婆穢土蓮花國五濁羣生九品人並坐夜深皆不語
一燈分映兩閒身
寄南峰表上人
自别陳湖寺清朋絶勝遊林中無半夏江上見孤舟夜
夢思山泣寒禪過雪修知君詩思苦天際下盟鷗
退藥山能仁憩薦福觀化亭
解衣樟木影中坐露榻藕花風上眠絶喜此身今屬我
興來隨處得蕭然
訪泰上人不遇因題其壁
土牀竹壁倚禪蒲只有殘煙滿地爐童子出門迎客語
山人昨日去麻姑
暮至奉化縣
郭西水寺尋猶遠昏黑街名看不真山縣閉門官禁夜
月明處處斷行人
逢故人
共看咸淳上苑花錦箋綵句敵春華白頭相見鍾陵寺
我亦如君未有家
曉過西湖
水光山色四無人清曉誰看第一春紅日漸高絃管動
半湖煙霧是遊塵
憩青蓮寺
花磚凝潤午風凉日影鶯聲睡思長一陣打窗山雨過
忽聞滿閣焙茶香
初改黃衣
宣詔庭前受牒還御黃新賜滿城看臣僧記得沙彌日
齊着青衣上戒壇
和徽禪衲韻
冷屋多虚響微風過亦聞窗光疎透雨火氣濕生雲瞬
目靈機度開顔錯節分古今能有幾似我更如君
送宗倜
送子江頭水亦悲更能隨我定何時垂楊但為秋來瘦
不為秋來有别離
牧潛集卷一
