勉齋集卷二十七宋黃榦撰
公劄
臨川代郡守申綱運利病
某庸繆不才蒙恩試郡入境之初首問民俗之利病皆
以為綱運一事大為一郡吏民之害本州地居上流溪
港易涸十日不雨河流斷絶舟行既艱坐蠧益甚又以
水脚等錢楮劵價低比之頃年巳折其半買造舡隻雇
募綱梢支遣之外所餘無幾經過場務雖無稅物必收
力勝留滯誅求動輒旬日及其交卸縻費尤多若非盗
糶官米費用安出故比年以來綱運欠折動數千石部
綱之官不惟褫爵未免繫縲綱隨之吏不惟抄估未免
斷配篙工火兒繫囚䧟獄未免致死㳂河居民例遭攤
頼未免逃移所謂大為一郡官民之害者此也不特官
民之受害而巳朝廷出捐金錢遣使和糴百姓傾囷倒
廩惟命之從而欠折若此待哺之饑民仰給之戍卒未
免關朝廷之慮究其弊端未易遽革然采之衆論亦有
一策可以少寬舟人之力者莫若盡弛沿河場務之費
不惟稅錢可省而舟行亦不至滯留坐蠧之害既除則
盗糶之弊亦可以少減况本州今歲和糴綱運全不曾
造辦舡隻五月半間方蒙給降縻費等錢雇舟猶未辦
而江溪巳斷絶矣官吏見行如遣謫戍朝廷督促急如
星火則其可慮又甚常時(餘闕)
代人稟宰執論歲幣
某竊謂當今所講究者莫切于待北邊之策聞之道路
皆謂進言之臣以為金人若索歲幣即當予之使得以
賂蒙古然後兩國寧靜愚實不曉所謂也平居暇日不
為備邊之謀專務迎合之計及至迫急則倡為卑屈之
策以啟侵侮之漸忠於謀國者固若是乎若金人果南
走蒙古果侵陵不巳區區歲幣果能遏其鋒乎靖康之
事吾國未嘗不行賂也卒不能遏女真之禍今女真又
豈能以歲幣而止蒙古之師乎數月以來皆言金人巳
遷汴京以愚料之其實不然使蒙古巳據河北金人必
不能越河北而都汴京蒙古未據河北金人必不肯棄
河北而都汴京此不過遣一二親信移其骨肉以為三
窟之計耳其設為侵淮之言者亦不過動搖我邊陲以
為索歲幣之計耳吾從其所索而遂與之使金人真都
汴京當彼危亡之餘而吾國尚行全盛之禮巳是為中
國之辱若金人實未嘗遷而吾為所欺則彼益得以輕
我矣尚何以為國乎愚以為莫若先斬妄議之臣明下
哀痛之詔拔擢忠鯁之士延納深遠之策厲兵秣馬增
兩淮之戍卒鳩兩淮之民兵按師勿動以伺其變彼以
要索歲幣為詞吾以未知遷都虚實為對數遣信使往
來辯難加以遜詞折以大誼欵彼之謀固吾之備彼知
吾國有人未敢與吾為敵又困於蒙古之侵陵亦不暇
與吾為敵在彼自是兩國交爭吾因其弊而後乘之此
卞莊子刺虎之術也千慮一得惟廟堂其圖之
申撫州辨危教授訴熊祥
榦竊見使府委巡尉追逮熊祥急於星火以其不合教
使陳九之子告危教授之子毆殺其父事屬使府有非
縣道所宜與者然守令之職均於字民臨川之民有受
害者不容自默自古為政詢之芻蕘况其僚屬豈敢自
外榦竊謂聽訟之道固當執法亦當原情熊祥教人告
危教授之子殺人實緣危教授使人誣告熊祥停藏而
起危教授使人誣告熊祥停藏實緣危教授欲吞併熊
祥地産而起夫身為士夫不守三尺欲白奪鄉民之産
業奪之不得而欲以停藏之罪加之使之枉被追擾人
非木石豈能無不平之心乎故於陳九之死也雖非危
教授之子所殺而實因危教授之子所毆故熊祥得以
泄其不平之氣而諭其子以興訟其於法不為無罪皆
因危教授而起是豈可不原其情而深察之乎今聞其
身奔竄其親屬繫累其家業破蕩豈可不深憫耶蓋向
者危教授之誣告熊祥以停藏也藉尉司諸彎之力以
鍜鍊無辜之百姓而文致其罪本縣見其無理遂將尉
司之人斷治今使府又遣此曹以追逮熊祥彼亦何所
不至耶危教授雖士大夫熊祥雖百姓實皆王民也危
教授白奪人之地誣告以停藏官司不敢加以毫毛之
罪熊祥一語之失遂至破蕩其家危教授之誣告熊祥
既不免追擾熊祥之告危教授熊祥亦不免破蕩如此
則為士大夫者無所往而不勝為百姓者無所往而不
得罪國家張官置吏豈專以庇無狀之士大夫而不復
為百姓地耶况以法論之亦有可察者陳九之子告其
父之死不過以危四官人所毆亦不曾言有致命傷㾗
陳九之被危四官人所毆則本縣嘗行根究曉然甚明
以一衰老朝不謀夕之百姓監繫累月復加箠楚之毒
十指兩踝皆有痕損夫安得不死雖無致命傷痕其由
危四官人而死則無疑者以此而聞於官亦豈得謂之
誣告耶陳九之子發於至痛熊祥之心發於不平又豈
可與尋常誣告者例論之乎危教授以高科自負以高
材自居居於村落人畏如虎當啜菽飲水之時為健訟
珥筆之事今又一聽其說而百姓受困如此則繼此以
往凡臨川之東無非危教授之服屬奪人之田據人之
屋不復敢伸冤於父母之前矣危教授以堂堂之容行
行之氣灑灑之辨祥祭之後曳裾侯門必將移其所以
治熊祥者而治臨川榦以二百指之累而仰五斗之禄
亦豈不知顧惜以為受天子之命而牧養此民則痒痾
疾痛無非在我又豈敢顧一巳之利害而置百姓於度
外哉雖得罪而去是有命焉不足畏也前日誣告停藏
之訟本縣巳為之辨明今日所告毆打之訟使府乃不
為之深察是使譽歸縣道而怨歸州府此則小吏之所
不能安者也欲乞台慈將榦此劄發下僉廳具申監司
特與蠲免熊祥之罪使強梁者不敢逞冤抑者有所伸
則千里之内無不感生成之賜矣
申安撫司辨危教授訴熊祥事
榦疎繆不才望輕資淺冐昧試邑日慎曠瘝竊謂為政
之道抑強扶弱不宜有偏安富恤貧要當兩盡至于形
勢侵漁鄉民毒害狠鷙如虎狼蝮蝎蕩人家産以霸鄉
閭則字民之官亦不忍安坐而不恤竊見本縣有教授
危某者寄居鄉落去城四五十里所居之旁有山林陂
塘乃鄉民熊祥家之産其始多方迫脅必欲得之熊祥
亦巳少從其欲而蠶食不巳不滿其意危教授之家偶
被鼠竊所盗不過米鹽𤨏屑之物榦因捕蝗偶過其家
危教授以為熊祥之家實為窩藏榦以寄居之故行下
尉司差人根緝巳而解至三人皆歴歴供吐以為熊祥
之家實嘗停盗及追熊祥與之供對則三人者盡變其
說兩人以為危教授者賂之使言一人以為實被危教
授之子箠楚誣服即而聽之則一人者拾指皆被夾損
兩踝皆被椎損又熟問之則危教授者實與尉司數人
肆其慘毒如此本縣見其既無實跡而熊氏之家巳不
勝其擾被箠之人亦巳傷重遂從而釋之未數日而被
箠之人卒以傷重而死死者之子以聞於官訴其父之
死乃為危教授之子所毆州委官騐之委有毆傷痕損
但非致命致害耳危教授者復訴於州以為熊祥實教
死者之子使之妄訴必欲追治熊祥州郡官吏畏其形
勢牒巡尉兩司圍熊氏之屋如捕大盗一族數家盡室
逃竄室廬器用雞羊狗彘百十年家業掃蕩無餘遂執
其異居之弟姪繫累箠撻不勝其毒卒致死者之子於
囹圄年方十六七鞭笞鍜鍊何所不可必欲以流罪加
之熊祥方是時榦適以職事趨大府稟議及歸而獄巳
成矣遂亟以公劄力稟太守方得少寬而無辜之弟姪
拘繫巡檢司猶未得釋也因其陳詞復為備申本州方
得脫免繼而郊祀之赦既下巡尉兩司尚復追捕熊祥
不巳因熊祥之子陳詞又為備申方得追回承捕之人
而數家之被禍巳不啻如寇盗之至矣今危教授者又
復訴於使府必欲重困其家使之流離轉徙盡據其産
業而後巳若此之人不復顧士大夫廉恥之節而無復
惻隱之心真所謂虎狼蛇蝎者也榦嘗斷斯獄以為熊
祥教人之子告其父之死虚實未可知假令有之亦因
危教授誣告熊祥而發也巳死之人雖無致命痕傷亦
因危教授之子所毆而死則危教授之父子與熊祥亦
當均分其罪豈得倚恃官勢蔑視赦恩而健訟不巳乎
竊見危教授專事脣吻日與城中破落把持士人數輩
控脅本州官吏今者帥閫取索文案吏輩未必不掇移
改换以惑有司之聽故因其子陳詞備錄本縣文案具
狀申使司併具短劄仰凟台聽欲乞併送清強官看定
使形勢之家不得侵害閭里遠縣鄉民實荷生成之賜
申江西提刑辭差兼節幹
榦今月初五日準提刑使司牒差榦兼權督捕節制司
幹辦公事自念庸愚重蒙委遇恩深責重感極涕零况
盗賊未弭憂顧方深隸職部封安敢辭避巳治辦行裝
涓日就道而志念惶惑百慮熏心寢食俱廢實緣榦生
長孤窮自弱冠以來貧賤奔走無一日寧齒髮早衰行
年六十朝夕有溝壑之慮今欲使之驅馳戎馬精力不
逮徒誤使令無補贊畫自膺民社之寄兩年於兹實與
邑人情猶父子鋤治強梗撫安善良歲事大祲民無饑
色目今農事方興人方艱食一旦舍之而出于心誠有
不安足未出門而姦吏頑民競起而害吾赤子矣顧瞻
父老涕泗交頥竊伏自念冒當重寄初無靖難之才遠
離職守决有殃民之慮濟時平難固使者之遠謀體國
愛民尤仁人之深念以是輙敢控瀝愚悃乞於本路别
差豪俊經濟之才以備使令庶榦得以苟安賤職撫字
細民以至早禾成熟閭里稍安甘就斥逐以謝方命之
罪實與邑人均被生成之賜
榦伏自今月十六日拜領使帖繼承台翰之賜以屬吏
之末辱在門下士之列重以桑梓之敬當王事多難之
時選擇一路人物不以他屬而下及疵賤雖庸懦不武
敢不踴躍以備使令然既稟命而復輟非敢有他榦疎
繆不才冒昧試邑它無技巧一意字民上下相親情意
交孚去歲旱歉僅得半收承積年饑饉之餘無終歲倉
箱之積富商巨室樂于興販利于高價多方禁遏人免
艱食忽聞其將有遠行鄉落米價為之頓增不過月餘
則饑餓流離剽掠之禍興矣臨川風俗素號健訟豪民
猾吏動輒生事以害良民情偽萬端無所畏憚多方禁
飭人免搔擾忽聞其將有遠行磨牙搖毒競肆吞噬不
過月餘則乖争侵陵而善良不得安居矣蓋遏之久者
其洩必甚防之至者其毒必深此理勢之所必至也故
其將行也老稚呼號若失其時而此情亦有不能自捨
者故不得巳而冒威犯嚴有所控免也強寇為梗兩郡
騷動事誠至重然一邑千萬家之赤子號呼慘戚亦豈
得不為之動心乎况農事方興青黃未接三月四月之
間最細民艱食之時尤有一日不可離者苟為不然則
幕府之逸豈不勝作邑之勞幕府之尊豈不勝作邑之
賤以某官體國忘家奉板輿陟險阻有所不憚榦以孑
然之一身亦復何所憚而為是推避乎顧其職在字民
而又與之相處多年於此乃於艱食之時捨之而去故
於心有所不滿故欲就某官乞此不肖之一身以活一
邑千萬家之赤子更望台慈少霽威嚴曲賜體察則不
勝千萬之幸
新淦申轉運司乞依本軍例撥貼綱錢
榦么麽小吏伏準使衙行下契勘本縣財賦出入巳具
公狀及公劄申聞外竊惟台慈必有以存䘏下邑者今
有目前最急切利害合行申稟者本縣歲額苗米管催
六萬餘石而起綱亦計米六萬餘石却於苗米之外要
白陪水脚錢二萬二千餘貫昨來使司見得委無是窠
名可出遂每歲特支三千緡貼本縣起綱而臨江軍亦
有貼支之數但臨江軍起綱計米五萬石却得使司錢
四千貫是一萬石得錢八百貫本縣起綱六萬餘石却
只得使司錢三千貫是一萬石只得錢五百貫也軍縣
雖均受使司之賜而實有不均目今正是起發綱運之
時而水脚錢無所從出若得且依軍例支給則本縣又
得一千八百餘緡亦可少救倒懸之急欲乞台慈送僉
廳契勘向來支給不均之由特與一例支給使窮陋之
邑一旦遂獲一千八百餘緡于使司所損甚微于縣計
所補甚大是非深知縣道窮乏惻然以扶持興起為念
者縣道亦不敢言使司亦不肯行失今不言是無可言
之時也
申臨江軍乞減醋息錢
榦不揆疎愚冐當繁劇日夜思念本縣敗壊之原皆出
於財賦入少而出多蓋嘗計會一縣所收之數以供其
費出每歲常欠二萬緡故積之兩三年必是拖下本司
起解錢物以致縣道狼狽不可支吾近者搜訪職田一
事每年失䧟三四千緡巳具申使軍諸司外再以縣計
考之有所謂供給錢者乃以醋錢支還每歲亦數千緡
不知醋錢者果何等錢耶若是縣道賣醋則不過五六
百緡此外如保正戶長入役與夫報牛騐買狀紙之屬
皆動以納錢此豈為政者所宜取耶此等既不當取而
支遣之數則不可闕此縣道之所以不可為也且如使
軍供給一年計三千緡以州郡之供給縣道自當每月
支解然不知其初作故敷在本縣如此之多而又不知
清江新喻亦有此數耶榦竊見知軍寺簿所以存䘏縣
道無不備至而榦又辱在門下士之列苟有可以寬一
縣之計者又何苦緘默而不言耶欲乞台慈詳榦所陳
特賜軫念每月以其半就公使庫支送則本縣一歲得
減千餘緡不惟一時官吏實拜莫大之惠而新淦一邑
將千百年受惠無窮也
申轉運司為曾縣尉不法豪横事
榦不避斧鉞之誅輒為本縣揚名斷金兩鄉諸都無辜
之民祈哀請命於都運大著之前伏惟台慈少垂聽覽
榦竊見當今仕宦作邑最難惴惴焉簿書期會之間尚
未免譴訶之域豈敢奮不顧身與豪民為敵榦衰晚有
二百指之累而無擔石之儲一旦罷去則展轉溝壑豈
不略知自愛竊念奉朝廷之命膺民社之寄而四境之
内乃有倚恃豪俠呑䧟鄉民使之哀號怨憤無所赴愬
為民父母安忍坐視儻或顧一身而不恤百姓則上負
朝廷下負所學榦所以不得巳而有請焉竊見權臣專
恣流毒生民摧抑忠良動搖兵革至其餘害延及州縣
甚可痛也本縣某鄉某都有納粟得官新贑縣東尉曾
千齡者本人家幹僕天姿狡險自開禧年間韓元卿為
本縣知縣千齡知其黷貨無厭貪其勢熖可炙遂以厚
貲與之結託以孤遺姪女與元卿之子結婚自此通家
出入請求關節千齡武斷鄉曲本自可畏加以結親縣
官誰敢正視兩鄉幾都之人凡有膏腴之田地富厚之
財貨或因致死公事或因盗賊行劫必多牽引使䧟其
中然後控取財物為之救解或出牓貼占或假立契書
鄉民俯首聽命莫敢與争文引追逮全類官府關鎻禁
繫無异犴獄兼併孤遺田産吞併寺觀財物兩三年間
增置稅錢一二百貫而流離轉徙者不知其幾家蓄養
幹僕劉雲卿之徒為之瓜牙日夜漁獵人家物産千齡
資幹僕之力幹僕憑千齡之勢而人家物産不歸之千
齡則歸之幹僕矣謝庭玉以媚蘇師旦而横行於縣之
内曾千齡以媚韓元卿而恣横於縣之外豈有國家之
赤子乃得恣其戕賊而為之縣令者&KR0870;俛首而不敢問
乎是皆有所憑藉其威勢以至此也國家至仁護惜民
命海涵春育不忍一物之失所挾刃以殺人持杖以行
劫枉法而受贓重者處死次亦徒流如曾千齡者侵害
貧民使之死亡離散與殺人何異強奪人家物業與劫
盗何異誣人以罪而取其財物與枉法受贓何異而官
府不問法令不加擁高貲據大第歌童舞女美衣鮮食
以匹夫而享公侯之奉則豪横之徒又何苦而不為惡
耶方今朝廷清明賢使者當路似此等輩自不應使之
漏網苟默而不言亦何面目以見一縣之百姓謹以人
戶詞訴巳結絶未絶結者具錄申聞欲望台慈備榦所
陳申奏朝廷上追曾千齡及幹僕劉雲卿李彦端毛舜
祥輩置獄根勘抄估家財編竄遠方自此豪強歛戢善
良安業一邑生靈感恩戴德無有窮巳
安豐申朝省辨郭知軍誣罔事仍丐祠
榦一介愚賤無足比數昨蒙朝廷過聽特賜拔擢俾倅
安豐到任以來但知體國憂邊不敢欺君利已委是與
本軍知軍意見不合今月初五日準省劄以安撫司申
守倅不和遂有改除之命以榦孤寒不能量度事勢又
不能同流合汙邊庭之間乃有不和之名自應誅斥今
乃復得本職易地大府朝廷寬恩何以稱塞然帥司所
申乃在徐師點結集之後竊恐本軍妄有陳述變亂是
非而帥司聽信未得其實則亦有不敢不辨者今姑摭
其實而言之有水軍張統制以片紙報正統制王文中
稱木子兄弟三人欲結集人渡淮取夀州王文中以告
太守太守遣人相聞巳而王文中亦來稱木子者李明
李顯等三兄弟也榦遂呼廳吏問以州郡作如何處置
答云州郡差范苪再遇皆不敢往榦與三李兄弟相識
李明尤熟州郡既無人可遣而事巳彰露聞郡城之中
亦有預謀者榦遂遣廳吏告太守請自往捕之太守又
遣都吏回傳語榦遂驅車出門衝冐風雨由大路西行
先遣人往諭李家兄弟以榦出巡鋪約來相見又遣本
廳獄子吕俊取小路沿淮行蓋恐其徒有自小路來者
行十五里相會於青岡城吕俊報云李顯李大用張俊
三人巳取小路入軍城榦亟遣吕俊持批與都吏令稟
太守遣人同吕俊就城捕之榦即復行十五里至永夀
館李明者亦來榦遂與偕回軍城當得都吏申狀稱得
所批後方捕得李顯等三人當行勘問稱是士人徐師
點專知李珒百姓高德為謀首遂併就城捕得徐師點
等榦既約李明入城亟遣人告太守併取以送獄又次
日方捕得聞青之徒數人又次日方捕得高得蓋徐師
點者為軍學講書獄官嘗用之作四六又與本軍吏輩
厚善遂交薦於太守太守愛其才為其所愚日與之飲
酒於宅堂或至後園情好之密同官莫及也遂委之修
圖經學中士人力言於太守以為其人無行不可與交
太守不信也徐師點乃自稱太守館客因與李珒謀紿
李顯等曰太守實使我為此舉也淮鄉愚民習戰鬭喜
功名遂信之李顯以告其弟李明李明告以不可輕信
須是有本軍文字方可去其徒疑之者遂以告水軍張
統領李顯亦疑之遂以是日入軍城審其事以致捉獲
然則因太守為徐師點所愚而後有是事因李明之却
其兄而其事始露因榦之遣吕俊方捉得李顯等三人
因勘李顯方捉敗徐師點李珒其事甚明也既敗獲之
次日榦以為州郡無城壁其徒實繁恐有不測莫若將
一行人解帥司庶得寧静太守不聽又次日帥司有帖
來取李明蓋太守申帥司妄以李明為首也次日往見
太守問以發遣李明太守答以不發榦退而訪之兩獄
則徐師點獨禁州獄而李明之徒皆禁司理院徐師點
略不加箠楚而李顯之徒日夜拷打蓋太守與獄官及
吏輩皆諱其與徐師點往來欲以李顯為謀首而出徐
師點之罪故初申朝廷及制司皆敢妄以李顯為首名
而置徐師點於五六人之後其情狀可見矣榦以為州
郡小事所不必問至於事干人命則亦不容坐視亟以
書禱帥司乞取一行人赴帥司根勘又兩日帥司遣強
勇軍二十人來取徐師點等州郡又不發乃日夜將李
顯等煆煉榦呼兩獄官而責之且諭以禍福仍令獄吏
供所勘情節果皆倒置首謀者反輕詿誤者反重榦又
往見太守太守方云帥座見某不發人甚怒答書云州
郡尚欲有權帥司豈得無權若更不發來只得申朝廷
求去頃之即將一行人解帥司李顯之徒被箠楚者皆
不能行而徐師點則怡然也其私意横生不遵王法如
此向使榦不力爭帥司不取上則李顯之徒必為獄官
所殺以滅其口而徐師點反得清脫矣身為貳郡似此
等事若不力爭豈不負朝廷使令之意榦丱角以來承
父師之訓恪守誠實幸不得罪於鄉黨若不辨白何以
自明欲乞鈞慈特賜憐念先為敷奏念榦衰病改畀祠
祿退歸田里免至為所傾䧟仍下行制帥兩司審實其
事如榦所陳得實庶幾不至得罪公議如有一字不實
乞將榦勒停貶竄以為欺罔之戒亦不敢辭
申安撫司給武定將校俸
榦竊見丙寅丁夘間淮上有警㳂江諸軍悉巳渡江防
城之兵僅足守城兩淮數千里不為敵所據則皆盗賊
之區蕩然無一卒持兵而誰何者朝廷招收淮西雄淮
軍使之捍禦然後敵騎不敢衝突盗賊不敢縱横其功
不為小矣講和之後改刺武定朝廷廩給又不足以餉
之既聚之後難以復散大帥龍圖郎中為之經畫區處
行伍之卒各厚給楮劵使之復業部轄之人亦皆補奏
官資使之入仕一旦帖然各安其所此等皆平日豪俠
之徒不徒官司既免饋餉之費而此曹亦無怨望之憂
至其感激朝廷大府恩德淪於骨髓使猝有緩急亦可
以一呼而復合誠以朝廷雖嘗用我而未嘗有負於我
也然其部轄補官之人分隸諸郡每郡二人每人請給
多者百餘千少者數十千而止皆有專降指揮州郡之
間豈可不顧惜事體為朝廷辦此小費哉奉苞苴飾厨
傳遊謁伎術之徒動捐數百千有所不顧而於執干戈
衛社稷者乃靳惜若此何哉榦被命此來所歴州郡凡
數處其徒皆來相訪莫不涕泣飲恨以為諸郡不肯支
給全俸每月量給二三十千吏輩管請之人除尅之外
所得無幾僦屋以居雇人以充僕使一月之入不足以
供一月之用棄妻孥離墳墓失田園之業所望者俸給
耳而微薄如此淮人質實於江南無復相識又不能經
營關節哀鳴官吏不過塊守旅舍有類拘囚衣服藍縷
意氣蕭索豈不重失淮人之心哉向來所募大率皆安
豐濠梁之人而安豐為尤多其諳習邊事忠勇可用大
軍所不能及豈宜惜此小費而不以慰兩淮忠義之徒
哉欲乞使府詳酌利害申聞朝省行下諸郡立限一月
並將拖下請給盡數支還以後並須按月全給仍占空
閒寺舍與之居止量差人從與之使令如有違戾去處
致有詞訴重行按治庶幾淮民感激恩德可備異日之
用
申乞築安豐城壁事
榦一介庸愚加以衰病過蒙朝廷擢貳邊郡以君命之
嚴不敢控辭巳冐昧供職天假之幸郡守賢明軍民相
安榦之不肖得以一切奉承苟逃曠敗但到任以來竊
聞本軍巳曾申請乞錢三十萬貫修浚城池近又聞朝
廷巳從其請以太守憂勞邊事如此之勤朝廷俯從外
郡所請如此之速榦適有巳見若不控陳深慮有負使
令榦竊見安豐為郡最為要地前後北方用師侵犯兩
淮未有不先犯安豐者蓋兩淮形勢西則有山嶺之阻
東則有湖濼之險惟安豐處地四平略無限隔若安豐
可守則廬和舒靳皆可無慮故自古城池最為堅峻以
周世宗之英武將兵數十萬親至城下累年而不拔亦
足以見古人恃此以為兩淮要地蓋兩淮者江南之藩
蔽而安豐又為淮西之藩蔽也是豈可不深加之意乎
今城壁摧毁高不及二丈薄或四五尺若但以三十萬
緡裝砌乳頭恐不足以為險固而適所以虚耗錢物貽
禍生靈也古人以城郭為金城蓋以堅實不可攻也今
但裝乳頭以為外觀而城不包砌是豈足以為固耶鵝
車洞子一達其下則百碎而不可支持矣况欲裝砌乳
頭則亦勢必填築舊城令其方正旋挑新土以益舊土
而無磚以為之限春雨淋漓東摧西仆亦不待攻而先
毁矣則三十萬緡皆為虚費不但虚費三十萬緡而巳
每歲摧壊則每歲整葺為州郡之害無有窮巳若但費
錢猶可言也民愚無知以為安豐有城勢必復業既不
可守豈不有誤百姓朝廷憂念邊事亦欲恃以為固既
不可恃一旦有急豈不重勞顧憂此榦所以彷徨歎息
不得巳而有言也安豐之形勢在於兩淮與襄陽等襄
陽之城如此牢壯而安豐之城如此滅裂殆所未曉也
區區之愚欲望鈞慈因太守之賢明更與行下制司帥
司再與相度不惜重費盡行築砌以壯形勢以惠邊民
實宗社無窮之計榦身為貳郡越職而言誠為有罪若
隱忍不言異日誤事為罪尤大故敢僣越言之
勉齋集卷二十七
