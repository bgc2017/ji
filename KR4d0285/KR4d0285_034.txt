勉齋集卷三十四宋黃榦撰
雜著
催科辯
客有問於余曰催科之事子之所不屑為乎曰非也曰
子之拙於催科何也曰非不屑為也有不得為者有不
忍為者有不當為者有不可為者曰其詳可得聞乎曰
催科之法要當任之專信之篤而後事可辦也臨川之
財賦所見催者有開禧三年之舊苖有開禧二年之舊
税有嘉定元年之新税舊者額巳少而難催新者額尚
多而易催今州郡以其舊者縣催而縣納以其新者縣
催而州納縣催而縣納者則有縣吏主之有手力督之
朝以至則朝以納夕以至則夕以納彼戸長者天下之
頑民也退有所畏進無所阻故不容於不納也故舊苖
舊税之在縣者比之舊年增多萬餘貫新税則不然催
於縣而納於州縣不過出文引以示之而巳其納於州
也聽戸長之自納而巳既無人以督之而州吏頡頑日
未申而巳歸矣戸長既無所畏而反有所阻宜其不能
無欠也縣之申於州者不知其幾狀也請於州者不知
其幾語也漠然若無聞焉此所謂不得為者也曰舊苖
舊税亦有二三萬之欠子得為之矣而不為何也曰不
敢為也今之苖税之數皆經界已後之總數也自經界
之時已有不可耕不可栽之名經界之後又有逃亡走
絶沙埋落港之數又有撥入州縣學慈幼院而不輸於
州者苗税之額徒在而苗税之實則無也吾豈不能峻
其期限嚴其箠楚而使之納顧恐保正戸長不堪其苦
懦者則貿田廬鬻妻子以償之強者則執平民之産去
税存者以誣之蚩蚩之氓君以為天國以為本戕其天
賊其本吾不忍為也曰是則然矣子之所謂不當為不
可為者何也曰古之取民者非得巳也故當量其地度
其力以為之征歛而亦未嘗不立為一定之法也故近
郊什一遠郊什二什一什二之外一毫不妄取也今則
不然苗錢舊若干今則增為若干矣税錢每疋若干去
年則增為若干今又增為若干矣夫民至愚而神若昏
而明惟有以得其心而後有以得其財顧其往年之所
納不至若是多也則方讐嫉之不暇而孰肯樂輸乎此
端一啟後之人又將有求多於此者矣今乃併其所謂
增之數立為數萬之額以責其促辦是則所不當為也
縣之財賦縣令不辦當罪其令不應取而歸之於州猶
州之不辦總領轉運未嘗取而自催也自前太守取而
歸之州巳非州郡之體去歲賢太守下車之初慨然舉
而歸之於縣然猶不盡歸者其不盡歸者非幕府之願
非胥吏之便也盖苗税之所輸者有所謂事例錢者縣
得之則以修廨舍造器用供過客宴同官呈比錢者縣
吏得之則以活其家故歸之於州則縣皆不得與而幕
府胥吏得之矣故不盡歸猶不足以快其意也故於新
税特為遲緩要阻以幸其虧之多及其折苗之將起也
乃求一妄男子作為白劄以言縣之不辦庶幾太守聽
信復歸而舉之於州也不然則此劄胡為不發於去冬
而發於折苗之將起乎嗟夫險矣哉吾老矣無所望於
世又孰能受屈於此曹哉是則不可為也矣予豈不屑
為哉予不得巳也作催科辯
不從宇文辟辯
諸公皆以榦從宇文之去為是不從為非因以辯之榦
自信陽得疾幾至不救吳宣撫諭令解帥幕之職從宣
幕之招榦以病辭得歸飬病今病未瘳而復從宇文之
行其誼安在宇文始欲以帥幕辟之矣後改正宣撫復
欲以宣幕見招若從之行是辭卑居尊義尤不安况興
兵動衆國之大事以身許人亦非小節要當斟酌可否
豈宜見利則趨若外言體國内實規利不量才力冒當
重責雖曰體國而實誤國雖欲規利利亦何有城南宣
幹厥監不遠豈宜冒昧復蹈其轍加以十年之偽學為
一日之實材若不力辭或至疎脱則小人益得以肆其
喙善彙將無所容其身不惟榦受其禍而上辱先師下
累朋友至於彼時又將以不合輕去而見責矣去歲夏
間諸路敗衂論者以鄧宣撫之故皆謂道學首唱兵端
若非廟堂察其本末力排異論吾輩皆巳不免矣况又
敢以其身誤國以規利乎劉韜仲從鄧公之招今議者
皆非之榦不從宇文之招議者又非之然則將如何而
可古之君子出處去就如隂陽四時各當其可今之君
子各削其半有出無處有就無去如有隂無陽有秋冬
無春夏古之君子一出一處各適其中不幸而過寧過
於處無過於出過於處猶有畏義之心過於出則利焉
而已矣然則不從宇文之招未見其為不可也曰然則
子之從吳公之招可乎曰吳公榦之故人帥幕非主兵
之職然予亦巳悔之矣豈敢迷復而不反乎作不從宇
文辟辯
除喪辯
或曰九月以下之喪除喪之日禮經無明文將併始死
之月以及除喪之月朔為九月耶(如正月十五日至三月初一日之類)抑
自始死之月數至九月又踰月朔而為九月耶(如正月十五日)
(始死至四月初一日之類)曰此於禮經雖無明文然以禮考之恐必
數至九月又踰月朔而後除喪也曰三年之喪二十五
月而畢則僅至兩年又踰月而遂除服則九月之喪亦
必至八月又踰月而可除服矣今乃欲至九月而又踰
月毋以重服反輕而輕服反重乎曰三年問曰至親以
期斷加隆焉故使再期也又小記曰三年問再期之喪
三年也古人三年之喪本謂之再期是以足兩年又踰
月除喪也再期之喪足兩年又踰月而除喪也則九月
之喪足九月又踰月而後除喪無可疑矣况期之喪十
三月而大祥此又禮經之明文也期之喪足一期又踰
月而除喪則九月之喪安得不足九月又踰月而除喪
乎檀弓云既葬各以其服除注云三月而葬則三月之
親先除服古人葬事先遠日盖卜下旬之日以葬吉也
若大夫以成月數則葬以三月乃在四月之内不應於
未葬之前而遂先除服也使三月之喪亦併始死之月
及除喪之月朔為三月則是未葬而先除服矣未葬之
前緦麻既先除五月九月又未當除則既葬之後所謂
各以其服除者所除何服耶况三月之喪若至二月又
踰月而除則假令有人正月三十日死至三月初一日
而除則緦麻之服僅及三十日而止此豈近於人情耶
三月之喪不可以至二月又踰月朔而除服則九月之
喪亦不應近至八月又踰月朔而遂除服也以朞喪及
三月之喪例之則九月五月之喪當必足九月五月又
踰月朔而後可除喪也若朞喪則十三月之内畢日至
大祥緦麻之喪則既葬而除服也曰久而不葬者奈何
曰禮曰久而不葬者惟主葬者不除如此則九月以下
之喪各足月數又踰月朔而後除喪也明矣
易說
警學謂用應始有體該本無則是虚也程子以爻為人
以位為時則實有是事也以為虚則觀象玩辭者何以
體騐持守之要乎觀上文及其貫之萬事一理之語則
理定旣實以下皆指深於學易者而言理即體也用即
事也理之為體雖實而所該者無形事之為用雖本虚
而應乃有迹稽實存體所以玩理待虛應用所以制事
當潜而潜當見而見皆理之自然而不可易者非實乎
然求其所謂當然者則無形之可見非本無乎未有潜
見之事非虚乎處陋巷三過其門而不入則有迹之可
睹非始有乎程子之說與此意自不相妨特解易則皆
推說耳
雲上於天需待之象今而曰雲上於天無所復為則是
兼取於飲食燕樂之義雲上於天自為需待之義飲食
燕樂則君子處需而得其道耳九五一爻盡之非為無
所復為取飲食燕樂之義也
風自火出明内齊外之義今曰身修家治則於風自火
出之象有所未明火在内卦為明内明身修也風在外
卦為齊外齊家治也上九一爻是其義也
師取蓄衆之義則兵師師衆一也今曰水不外於地兵
不外於民則似以兵師師衆為二義師卦皆主兵師而
言然兵師師衆本亦一義旅師亦然師之為言衆也在
軍則有師之名
升言順德謂物理之升皆以順積而致之本義順當作
慎積小高大方有升義以其小而能高大則不可不慎
故慎義為長
困言致命謂委致於天命耳本義云猶持以與人而不
之有未明致有二義有以此召彼之來兵法致人是也
有自此推之於彼事君致身是也大學致知亦然二義
雖不同或移彼至此或推此至彼其義一也若謂委之
命則非至字之義故命只為吾身性命而致為推以與
人也
西銘說
嘗記師說西銘自乾稱父以下至顛連無告如碁局自
子之翼也以下至篇末如人下碁未曉其說丁卯夏三
衢舟中因思之方知其然乾父坤母予混然中處此四
句是綱領言天地人之父母人天地之子也天地之帥
塞為吾之體性言吾所以為天地之子之實民吾同胞
至顛連無告言民物並生天地之間則皆天地之子而
吾之兄弟黨與特有差等之殊吾既為天地之子則必
當全吾之體飬吾之性愛敬吾之兄弟黨與然後可以
為孝不然則謂之背逆之子于時保之以下即言人子
盡孝之道以明人之所以事天之道所以全吾體飬吾
性愛敬吾兄弟黨與之道盡於此矣
雨暘寒暖風說
衢州道間因思雨暘寒暖風之變天地之間不過隂陽
交感扞格而不交則為旱交感之太過則為雨陽有餘
隂不足為暖隂有餘陽不足為寒四者加以急疾則為
風
金木水火土說
金木水火四者金水隂也火木陽也金水皆素具形質
於天地之間非有所附麗假借而後有也火以木而後
成(一本作形)木因土而後發木土之氣盡則火木亦隨而歇
滅盖隂質陽氣其分如此
記丁卯揲卦解
丁卯正月朔旦揲卦得困其辭曰臀困于株木入于幽
谷三歲不覿占之者曰此隠遯之象也予以江陵吳公
之命至廟堂白事併求祠禄以應三歲之占遇宇文尚
書復欲相辟入幕予不從諸公大恐以為必拂廟堂之
意予遂浩然而歸隠於幽谷之中以聽天命
五月一日占遇震之姤五爻俱變合占之卦不動爻在
姤之四其辭曰包無魚起凶象曰包無魚遠民也是時
欲求嶽廟占之不吉而歸
戒殺記
丁卯夏用兵冬北兵入邊予適在荆襄自見江北百姓
及諸軍死於鋒鏑不可勝數奚啻如羊豕之被害人物
並生於天地之間使之至死深可傷念自有天地以來
便有戰爭便有殺戮因思人之暴殄天物亦不可不戒
也戒殺一事吾儒雖不言然殺之以時用之以禮亦决
不若後世之暴殄今觀孟子言七十者可以食肉則未
七十者固無因常食肉也如此則殺生自少後世嬰兒
便要食肉安得不暴殄天物人身惟五榖可以療饑稍
有滋味便可以進食亦何必須多食肉人若省得食肉
亦覺志氣清明用度自少亦免得分外過求不可以其
說類釋氏而不之思也仲夏三衢舟中記
日記式
日記
聖賢之教曰博學於文約之以禮又曰日知其所亡月
無忘其所能此錄之所以作也自旦至暮自少至老置
之坐右書以識之文行相須新故相尋德進業廣矣
一記年月日歲次一行
一記氣節寒暑雨暘之變天運一行
一記所寓之地所寓一行
一記所習經子史集四書多少隨力所及
(讀書起止)四行
一記所出入及所為大事(出入動作)三行
一記所聞善言所見善行(善言善行)三行
一記所見賓友賓友三行
先於孝友人性本善知識不明故流而為惡聖賢經訓
所以勉人改過趨善况儒衣儒冠自當窮經博古立志
為學而儒學莫先於讀書人身至貴少有縱放即流而
為賤戒謹恐懼庶幾寡過事以勤而集養以小而賤人有
一身則仰事俯育自有當為是必雞鳴而起恐常不及
豈宜惰其四支無所用心用以儉而足以奢而匱人之
一身不過惡衣惡食即免饑寒不見可欲此心不亂豈
宜縱耳目之好以事無益今百餘年更歴三世守此五
事常如一日繼今子孫所宜永監書之家廟以示不忘
始祖祭田關約
榦愚不肖無以振祖宗之遺緒每念丘壠之重則為之
愴然以悲今年巳七十恐一旦溘然填溝壑無以為子
孫祭祀之計則將抱終天無窮之恨惟是從宦以來生
理微薄平日志願迄莫之遂墳墓之近者尚頼子孫相
與維持獨同慶先祖墳共四所巳三百年雖族人春秋
醵金祭享其間貧困者亦頗以為苦世代既遠人情易
怠自祭享之外亦罕有至墓下者大非孝子順孫追遠
報本之心今輒以本位近歲取贖到古田等處蒸嘗之
苗僅四畆一角六十七步每歲供納榖十六石充祭祀
之用緣所入甚微未足以供諸房輪收今欲每年於内
撥六石充祭享及輸租外公交族長掌管以備不測支
遣如無支遣即將所餘之榖積累增置俟十年以後即
以增置益厚輪贍宗族貧乏者其元榖十六石毋妄用
日增享祀之費餘一半以備支遣樁留增置以贍貧乏
之用此則必有族人賢者推至誠敬祖之意為之區處
永妥先定其規模薄陋之弊悉革多方以增益之亦所
志願也嘉定十四年仲春清明裔孫奉議郎主簿亳州
明道宫榦
臨川勸諭文
竊以天地之間萬類雜糅惟人也得其秀而最靈民吾
同胞物吾同與亦惟明理者見其大則心泰獸相食且
人惡之况人受天地之中以生而逞忿㤀身君子耻之
臨川之民秀而能文剛而不屈故前輩名公彬彬輩出
惟臨川為盛然其流俗之弊亦以其剛而喜於争以其
文而工於訟風俗不馴莫此為甚當職不才誤叨邑寄
兩月之間披閱訟牒幾數千紙毫末之争動經歲月嬴
糧棄業䟦涉道途城市淹留官府伺候走卒斥辱猾吏
誅求犴獄拘囚箠楚業毒何以堪忍訟而不勝所損固
多訟而能勝亦復何益何不思天地之性惟人為貴均
氣同體誰無善心豈可萌此惡念自絶天地何不思父
母生育以有此身愛護髮膚以至成立豈可輕以小忿
毁辱父母何不思祖先勤勞置立産業亦欲百世以永
其傳豈可争較毫末破蕩家業何不思生育子孫以求
嗣續亦當殖福庶可久長豈可包臧禍心殃及後代所
争甚微所失甚大其訟愈工其禍愈酷故易曰不永所
事訟不可長也又曰以訟受服亦不足敬也盖古人不
可争訟訟而雖勝亦不足以為貴也孰若士農工賈各
務本業起居出入常存道心孝順父母友愛兄弟親戚
鄉黨交相和睦利則思義忿則思難既無争競亦無禍
殃既無妬忌自無怨恨心平氣和身安家足其可樂哉
當職身膺民社斷訟曲直自當詳細推究至於虚公畏
志健訟百姓亦不敢不嚴加懲儆然亦深念愚民惟兹
王綱憲綱一朝之忿以忘其身則訊鞫之下誠恐有不
明之罪也故敢以愚見廣敷哀矜勸爾百姓各宜交相
告戒毋貽後悔
禁詩軸綵旗榜文
當職不才冒領大邑惟恐疎繆得罪也今米價低平細
民樂業天實為之豈伊人力近來城郭鄉村人戸乃有
作為詩頌造旗背負以相褒譽不惟不足當此虚名抑
使人戸重有所費目今蝗蟲遺種復生日夕憂愓但知
省過何暇矜能凡我邑人切莫虚費除巳告示士子今
後不得復為外仍給榜曉諭各宜知悉
新淦勸農文
每月之望本縣出郊召父老諭之曰爾為農耕種窮困
勤苦孰知之孰逾之暑而烈日汗背寒而嚴霜侵膚雖
早晚不能避其腁手胝足越陌度阡縱咫尺不可逃四
民惟農最勤獨耕甚苦爾農之害又不一而足使爾父
子輕於相棄夫婦輕於相離兄弟輕於相訟轉徙饑餓
不安其生可哀也哉縣令既不能為爾興利除害其可
無以勉爾乎爾既不能不衣食而生天地之間又不能
不桑耕而為衣食之計則莫若勤勤則不匱爾之求衣
食之路甚狹爾之享衣食之奉甚難則莫若儉儉則易
足人之視爾甚弱而易陵爾之敵人甚拙而難勝則莫
若忍忍則寡争能佩斯言庶可以苟安於斯世矣今之
昏惰敢不自勉田主債主與夫貪黠誅求侵刻欺詐以
害我農人者盍亦深思均氣同體之義與吾衣食之所
自來相賙相給使我農人亦得遂其生平之願争訟不
興里閭安静協氣感召時和歲豐顧不樂哉幸相與勉
之
漢陽禁約官屬違法出界仍榜客位
畔官離次夏書所戒竟外之交春秋譏之本軍距鄂州
雖一葦可航然係是别郡自有疆界守土之臣自當各
守其土其他官僚不差應出者雖本界地分亦不應輒
出可以差出者亦須有公事有文移方許出界國家成
法具存官吏所當遵守今來本軍官屬動輒往來鄂州
不以為怪甚至郡守亦或一往竊詳其意不過欲奔走
諸臺以求知巳其次則謁親舊事宴游抑不思事上之
禮正以奉法守職為先若失職違法乃監司之所當按
治又何以望其知巳輕棄職守違蔑憲典事體非輕帖
諸廳今後不許輒違法出界仍榜客位
放免漁人綱釣魚利錢榜文
古者山澤之利與民共之本軍常賦所入甚薄全藉湖
池魚利支遣然所謂湖池乃人戸産業魚利乃客旅興
販故量其所出而收其租入此有不得巳者至於大江
之中舟楫往來即非人戸産業漁人採捕以給衣食即
非客旅興販亦欲分其微利秋毫不遺非所以體國家
仁厚之意而盡郡守牧養之職上項魚利合行蠲免訪
聞亦有豪強之家強占長江水利收魚利錢者亦合併
行禁戢
免行戸買物榜文
官司收買應用物色若有見錢何處不可收買今來本
軍應買一文以上零碎雜物並是出引追行戸供物想
持引上門之人必有乞覓需索及至供認又須被人吏
㨂擇邀求至於請錢又被公使庫拖延除尅今至外廳
亦復出引搔擾民戸深屬不便今後本軍收買雜物徑
差人就鄂州收買並不得出引追擾行戸外廳更敢似
前追擾許行戸前來陳告切待重作施行備榜市曹曉
示别引追李裕同詞人對仍轉牒諸廳取遵禀申
免人戸賑糶榜文
本軍昨委官勸諭上戸出米糶與居民亦只照孫監丞
例非是創意搔擾尋據所委官勸諭到米三千餘石本
軍未及行下勸糶間節次據人戸前來陳詞乞行蠲免
本軍既無實惠可及人戸先使人戸憂慮如此甚非為
政者所宜况本軍所謂上戸有蓄積之家委實不多其
間亦百若富而實貧者不應皆令賑糶本軍只得多方
自行措置糶與貧乏之家所有勸糶並行蠲免兩政勸
糶案卷姓名悉行燒毁庶幾異日不至重為人戸之擾
須至曉示
約束場務買納歲計食物榜文
據公使庫呈買歲計獐鹿鶉兔及鱘鰉等魚從例監諸
場務合干人收買照得場務合干人只管收趁官課不
應勒令收買食物兼者散在諸鄉者必是科擾總保等
人總保等人又是科擾百姓官司文引一出收買一觔
必是收買三五十觔除納官外又須納與諸廳人吏交
納之際公使庫人吏又要錢使用如此不勝其擾其實
又只供口腹之需及苞苴之用州郡何忍以此擾民除
己判令照年例各减一半仍只差市買照市價就城收
買如買不得即不須買外切恐外人未知因依仍舊被
場務合干人照年例騷擾深屬不便兼恐兩縣亦有年
例行下總保收買上件物色騷擾百姓亦仰照本軍約
束不許科擾如違許人告切待追人根究施行備榜市
曹及兩縣張掛曉示
安慶勸諭團結保伍榜文
照對兩淮州郡自三國六朝干戈相尋無復寧歲本朝
南渡又且百年講好息兵民得安業然紹興辛巳開禧
丙寅亦未免戰争之擾龍舒為郡雖北兵所不到然李
成張軍大亦嘗竊發劫掠居民州縣百姓欲保室廬則
有性命之憂欲逃山谷流徙江南則廬室焚毁糧食空
竭終亦轉死溝壑嘗觀五代之末周世宗攻兩淮州郡
各巳降附周之諸將恣行殺戮淮人相與結集保伍截
紙為甲號白甲軍大敗周師雖周世宗之英武亦且退
却盖淮人忠實勇健若能平日團集保伍閱習武藝叶
心一意共保鄉閭雖有強敵莫能為患又嘗觀唐咸通
間浙東賊裘甫掠諸州惟明州之人相與謀曰賊若入
城妻子皆為葅醢况貨財能保之乎乃自相帥出財募
勇士治器械立栅浚溝斷橋固守賊不敢犯浙人怯弱
協力鼓勇向前却敵况我淮民忠實勇健誰曰不能本
府見行措置修築城壁練習軍兵行下諸縣團結保伍
凡爾百姓各宜為鄉閭室家相保之計解仇息訟務相
和叶閒暇之日閱習武藝務要精熟遇有緩急遞相應
援以保室廬以安妻子守禦之策無以易此故兹勸諭
各宜知悉
戒約隅官保長以下榜文
巳官保長大小甲首皆合律隅奉公憐貧憫老撫恤甲
戸守護鄉里乃敢倚恃聲勢擅作威福出入呵道恐嚇
細民點名教閱恣行捶撻單丁貧戸勤造軍器供報紙
筆敷抑錢物搜索微罪報復私讎將以保民反以害民
除巳密切體訪應有違犯定行决配不以蔭贖今榜曉
諭各宜知悉
禁約頑民誣頼榜文
本府諸縣公事多有頑民自縊自刎以誣頼人者諸縣
便以為事干人命收捉所頼之人以為大辟兇身差官
檢覆禁繫累月又行結解被頼之人本無大罪而家業
巳破蕩矣頑民習見一死可以頼人纔有小忿便輒輕
生死者既以無藉而隕命生者又以無辜而破家此該
諸縣官吏不能斟酌事情但欲應文逃責至其愚者又
以為人命至重不可不為根治却不思彼自取死於他
人何預便使真曾與之毆打亦不過得毆打之罪何以
至為大辟禁繫結解耶至於佃戸地客少欠租課主家
不可不需索人家奴僕或有小過主家不可不懲戒亦
輒行誣頼此風豈可長哉牒諸縣今後應有自刎自縊
公事並(闕)
曉示城西居民築城利便
七月十六日據府市西廂士民祖堯述等狀使府興築
外城為居民防護賊寇但本府向西坐落最低每歲山
水暴漲全藉舊土城迂曲使水勢彎環自北以西入西
門外河則城内無渰浸之患今若築新城只自張王廟
畔曲轉處正是水勢直來衝打去處未蒙從長相度若
存留舊土城抵新城則土石必不能相貼水勢一攻土
城必壊直衝入城將何抵禦伏乞從相度施行奉到州
郡不可無城壁如人家不可無墻垣人身不可無衣服
今蘄黃小州在安慶之南尚且有城以守禦安慶大府
去淮邊不遠豈應蕩然全無城壁往年張軍大之事爾
父老所親見當職不自量度到任以來首以興築城壁
為爾百姓防備不虞但築城則當思所以守可築而不
可守則不如勿築故築城之法以小為貴小則守城之
人用力為易若所築太闊兵力不及反誤百姓利害非
輕本府形勢民居多在東北一隅西門一帶只是夾路
一條人家相對其他盡是空閒田園若使元無古城於
法亦當截减况今所築乃是因古城舊基自祠山廟向
南創築比之目今西門减省二百八十餘丈是六分而
减其一若六千人守城則可减一千人城勢圍簇往來
廵邏易以為力萬一警急城西之人不過移入城内便
可無虞苟寬闊難守不惟城西之人無所逃避併與一
城之人皆不可保則所築之城不足保民反以誤民此
其利害曉然易見城西之人特以本府置之城外故設
此為詞本府官吏日夜辛苦只為百姓何嘗於城西父
老乃不加䘏特爾輩處利害之中故不知有利害之實
耳今至謂累政積錢只是禦水如楊國博浚壕以培子
城亦豈只為禦水而設其他州郡本無水患亦何故皆
有城壁本府今雖創築新城仍舊可捍水土城即不除
掘自可捍禦水勢若謂新城土城交接之處恐磚與土
不相貼易以衝壊却有此理本府包砌新城於交接之
際再與用甎於土城之外包砌數丈使甎足以蔽土則
可以無患亦與趙知郡周監丞用甎用石無異州郡築
城之後再有氣力更於西邊一帶土城多方措置令其
堅牢决不至使汝父老有墊溺之憂栽插竹木令其蔽
塞浚壕塹令其深險不惟可以禦水設有緩急亦不至
使有衝突之患汝父老宜以一郡之利害為念不可以
為吾家不得在城内妄生意見有誤大計恐本府所見
尚有未盡仰人戸再來陳詞故兹曉示各宜知悉
七月二十九日據西門廂士民計君庸等狀乞仍舊從
西門土城興築城壁及招募民兵守城等事奉判昨據
城西居民不肯依古城興築必欲依後來防水土墻為
城當職誠知不便於守禦遂備榜明述利害庶幾居民
易曉今復行陳詞然窺其意但見向來已在城中今乃
屏之而出城門之外不得與東方之人均得城守之固
耳此其意亦可念也但其說以為後來必有開通壕塹
掘至土墻必有水患此則不然安慶地形西北最高若
元有水可通則後來必有開壕通水使之流轉今古城
西北角自是陸地無水可通何緣更有開壕以通水又
以為多招民兵以防城州郡事力有限豈能賙給民兵
萬人留之數月為防城之用至又執出圖經以為所在
碑記皆稱今之西門即是城門圖經乃是近來人所撰
只據目所親見而言豈復知有古城古壕之可騐豈有
古城古壕不可為據若此等數皆是詞窮理短只欲強
詞以僥倖一中耳此與前狀所謂積錢築城但欲禦水
之說無異顧本府向來所慮只欲城勢團簇守禦堅固
故但欲依古城八里易以防守今若依防水之墻則遂
為九里半之城增五分之一委有城闊難守之患但西
人陳詞不已不欲重違其請今亦姑從所請一面興築
若潛皖之勝藩府之大城闊九里有半亦未為過但得
後來為太守者戢姦惡撫善良愛惜財賦招募兵卒修
治器械又城中居民各存善心毋相欺詐毋相殘害變
成美俗四方之人皆願受㕓而為氓則亦何患九里之
城不可守哉此則當職之所深願也然民難久役事貴
速成亦望爾民更相贊助上下一心成此勝事故兹曉
諭各宜知悉
勉齋集卷三十四
