勉齋集卷八宋黃榦撰
書
與胡伯量書
榦彔彔賤職無足道身老累重書會所入之薄不足以
自活躬耕非所素習捨是無非有害於義惟有禄仕猶
法令所許君臣不可廢之義竭力盡職食焉無愧故冒
昧為之幸亦職事粗辦上下不相咈可以苟歲月耳但
場務事多無暇讀書浙右之俗專務豪奢初不知讀書
為何事過從絶少講習遂廢是則可恨也契兄與黃寺
丞丈處彼此當相安胡不且少留耶膚仲去歲留此甚
久亦具言相處之適其長子子華今遂登科矣恐欲知
之李余二兄力學如此可喜近有自彼來者乃云敬子
捨禄仕而放債以為活豈亦惡之者之言耶不知其生
事何如如他無以為活卻不若丐祠之為愈也
榦衰晩之蹤奪於兒女之累不得一意卒所業朝夕憂
歎虚度此生若不為擺脱之計日度一日溘然而逝與
枯枿朽株何異兒女十人一兒一女已婚嫁次女亦已
許人今秋可了更四男子次子輔年已二十三矣懵然
無所知然亦幸其靜重知讀書但頑鈍之甚留之膝下
無朋友過從嘗欲遣之遠遊以交於四方之賢者而廣
其聞見深以未得師為念今乃聞契兄寓筠陽去此十
舍而近敬遣之趨函丈望借一寺舍僧房近郡治者與
之處誨之以所當讀之書每四五日一呼而教之為之
檢點課程不惟使之識義理不為小人之歸亦望之使
之多聞博識進可以應舉退可以為書會以不失其衣
食之計榦家世窮空兄弟子姪輩皆須自撑拄以為活
非有父兄之業可席以為安也若其可教望收置席下
雖三五年無害也此亦月遣人送資糧以與之榦老矣
一二年間亦有卜處康廬之意得此子先交於彼中相
識異日亦得以老此身也萬望垂念
李憲相約為章貢之行已治裝戒行邑人苛留不忍相
捨此亦為之痛徹心肺以此憂慮熏心幾成大病只得
力辭之未知其肯相從否衰晚絶念世故但得一日之
閒且為卒業之計豈敢更當此重委若以此得罪而去
亦所甘心也昨承示借先師遺訓已囑小兒輩謹護不
敢損失承許以夏初見訪俟有的信當遣舟奉迎輹孫
偶以去私留此只得且以付之蒙示及楊敬仲語此自
是二陸門戸其學者之說大抵如此專欲上門把人長
短又須勒令其人從其說誠足以聳動人聽然久而思
之意味殊短契兄欲以某坐某行言之則又恐非其指
意亦恐未盡其某坐某行之意也國秀兄之說似為得
之恨以事冗不得深思再以求教也
榦一身百慮至上饒又且不免還家看孥累米價大貴
四壁蕭然求欲退安丘壑而不可得旦夕又當一出抑
何時而已耶回首諸公徒切健羡大學首章無他疑但
向者以為明德之發於外者昭著而不可掩也今之解
注乃存於中者洞徹而無所蔽也故鄙意以為莫若合
内外而言之虚靈指存於中者而言昭著指發於外者
而言如輝光之類皆指外者而言之今既未能不疑且
守師言就本領上看尤為有味也義理無窮安得朝夕
相依以扣請所未聞耶
明德只得如章句所說然其間亦難看更以格字致字
誠字正字修字與明字相參見得分曉方理會得先生
指意不然只是侏儒觀優也榦年益老目益昏每念先
生諸書向來極欲說得平易使人易曉然今所曉者又
只是見得皮殼殊可歎也悉俟面言之近因與蔡兄元
思論西銘頗痛快敬子當能言之餘俟騎氣之來耳
榦本是村秀才卻被捉從此來又不免别換頭面為之
說法日尋羣豪為騎射雄飲之習老矣不足追逐然舊
病卻自來此為之頓减亦是頑骨合有許多辛苦分也
諸事已見敬子兄書中向使真得一方之地使自展布
亦當有可觀局促隨人後亦頗覺費力耳亦只得尋不
侵官不犯分事為之使吾之志得行而彼不覺耳然孰
若安坐讀書之為樂也兩子來此卻得課之讀書其他
無可交游者蓋此間所習者騎射耳不知有詩書也
承教持守之方别恐亦無他說前輩及先師言之詳矣
亦只是不為與為之不力耳然亦有一說致知持敬兩
事相發人心如火遇木即焚遇事即應惟於世間利害
得喪及一切好樂見得分明則此心亦自然不為之動
而所謂持守者始易為力若利欲為此心之主則雖是
強加控制此心隨所動而發恐亦不易遏也便使強制
得下病根不除如以石壓草石去而草復生矣此不可
不察也不知高明以為如何榦老矣未能忘禄非禄之
不可忘也不仰禄則又須别求所以餬其口而勞心害
義反甚於仰禄以是東西南北惟命是從何去就出處
之敢言何功名事業之敢望特汨没世俗學問盡廢大
為師門之罪人不敢自文也敬子果如何來書所謂甚
費造化斷不可辭此語卻與向來議論不同今之出仕
只是仰禄不得已若謂合義則非所敢聞只管如此立
說卻似浙間議論也又不知高明以為如何敬子既是
應舉得官又家貧未能不仕從之亦無害也
前日之事乃知諸公醖釀甚久惟恐其來故競起而攻
之要之不能阿世徇俗尚復俛首從官此當自責也苐
因此遂得裹足山樊杜門絶交一意安靜以終餘年又
莫大之幸也南康已成聚落臨川氣象方張此間亦有
朋友自為保社講習益明不至於微言絶而大義乖亦
先師所望於吾輩也尊意只得屈意往白鹿且以吾道
為念收拾得十數人使此道不至湮晦最急務也陳守
胸懷坦然無一毫私欲之累於學問雖未甚加功然其
資其志不可及也此而不可相處則亦難乎望於今之
世矣
日來講學想日有新功朱先生集前修之大成設教垂
世其大綱無以復加矣顧學者之為學則亦須隨其氣
質察其所偏與其所未至擇其最切者而用吾力焉譬
如用藥古人方書亦言其大法耳而病證多端則亦須
對證而謹擇之也榦衰老多病於諸書亦不能泛讀矣
心身閨庭之間是則學問之大端朝夕孜孜惟此而已
朋友講習則絶難其人也
復胡伯量書
承誨以朋友講問之詳甚幸甚喜榦之愚陋何足以折
衷之所說大抵皆善人心道心之說恐如契兄所云者
為是李所謂人心氣也余所謂性之正者皆未精確也
道體之說此更宜講究謂但指隠而言者豈所以為道
體之全耶體字不可以體用言如今所謂國體治體文
體字體亦曷嘗對用而言耶所謂道體者無物不在無
時不然流行發用無少間斷如曾晳者真是見得此理
然後從容自得有以自樂今之局促迫狹尋行數墨輒
拘礙者豈亦於此有未灑然者耶主敬致知兩事相為
經緯但言敬而不能有所見者恐亦於此有所未思耳
此有非紙筆所能盡者試以扣余李二兄共商確之安
得一見相與劇言耶恐有未安者卻望垂教為幸
榦偶當一職自不敢苟以是亦粗辦不然亦豈不能虚
竊廩粟以活孥累耶承見教講學大略足見勤篤師友
所望道體之說前已具所聞求教矣未審是否持守之
方無出主敬前輩所謂常惺惺法已是將持敬人心胸
内事摹寫出了更要去上面生支節只恐支離無緣脱
灑所謂座右銘四句者不知先師文集有耶抑故友程
君之語也是必非夫子之言若程君思索所到則恐畫
蛇尋足愈支離而愈鶻突矣安得起之九原之下一扣
所疑耶易本義不暇細觀但先天六十四卦圓圖已大
錯繆所謂有小圈者特其小失耳今以印策論之則印
策中縫之左即乾卦其右即姤卦乾姤二卦夾在策縫
左右乃今所印本恒㢲之位即先天乾姤之位也乾姤
居正南坤復居正北故曰冬至子之半是也若今所印
則冬至在亥子之間矣知乾姤在策縫之中則伏羲八
卦圖以乾為南以坤為北可以類推矣此乃易之宗祖
宜亟正之又圓圖後語有圓布者有方布者則六十四
卦圓圖之中當有方圖豈可有其語而無其圖耶榦以
貧故無筆力且在考亭借書以讀以故無本然此大節
目則可以默識不可便流轉以誤後學也
聞果州兄之病令人終日憂惱又是幾百十年復生得
一人如此况當人物衰微微言將絶之際豈宜如此不
知此數日又如何朝夕引領以望音信及得音信則又
驚悸不敢開緘為之奈何諸兄更宜朝夕視之且以寬
釋其意也西沂之計且宜遲之榦在此陳師復又來皆
可差人去使喚及其他委使亦可效力若解舟之後朋
友皆不在側萬里修途不得不為之慮也
與胡伯履西園書
榦賤跡如舊去冬復為此來更兩三日即理歸裝頑鈍
無寸進特此志未衰爾義理精微玩索之久漸覺前日
用工之疎然又安知異日之視今不猶今之視昔耶亦
有刻意竭力以不負此心而已道難明而易晦彼馳心
俗學略無見觧者是誠無望焉爾有志於道者又率多
自執已見安於速成然於聖賢之學不可以毫釐差者
其為亡羊一也以是益覺師友講貫虚心求益不可須
臾忘也此間朋友往來甚多但悠悠不能自奮者亦不
少每念契兄剛毅果敢未嘗不敬慕恨朝夕不得承誨
論君舉陳丈於大經大本固難責以盡合然聞於其制
度考證亦頗有過人處善取人者亦資其長以益已而
已
復胡叔器書
榦兩歲奔走相望益遠無從晉記人來兩辱書誨不勝
感慰吾輩年益老百事皆不足關心惟力進此道以無
負師門為幸進道之要固多端且刊落世間許多利欲
外慕見得榮辱是非得失利害皆不足道只有直截此
心無愧無懼方且見之動靜語默皆是道理不然則浮
湛出入渾殽膠擾無益於已見窺於人甚可畏也榦衰
老冒昩此來只是為貧别無他事日來覺得氣血大不
如前已上丐祠之請不蒙報可欲歸未能意思昏悶此
間本事簡偶值大旱頗覺勞心若得早歸靜坐讀書莫
大之幸也
復葉味道書
榦彔彔如昨衰晩冒昩初以事簡為幸忽值大早不遑
寧處所幸方旱之初便積得米以為後日之地以是其
憂稍寬但事變之來不可預料亦不容安枕也老來但
覺來日無多亟上丐祠之請不蒙聽從然亦可以為歲
終再請之地也語錄事承見諭然亦有一說且如語錄
中所載與四書不同者便徑削去則朱先生所集程先
生語錄胡為兩說不同而亦皆采取耶天下義理正未
可如此看也雖朱先生不敢以自安而學者乃欲率然
如此何耶朱先生一部論語直解到死自今觀之亦覺
有未安處且如不亦君子乎一句乃是第一叚幾番改
過今觀程子云不見是而無悶乃所謂君子是不愠然
後君子也朱先生云故惟成德者能之則是君子然後
不愠以悦樂兩句例之則須是如程子之說方為稳當
敏於事而慎於言朱先生云敏於事者勉其所不足慎
於言者不敢盡其所有餘此用中庸有餘不敢盡之語
然所謂慎者非以其有餘而慎之也慎字本無不敢盡
之意事難行故當勉言易肆故當慎耳人而無信一章
其何以行之哉何以之以便當用其何以觀例志道據
德依仁不當作次第說若作次第說則游藝有所不通
且有志道者未能據德據德者未能依仁之病道者貫
古今塞天地人所共由志者存之而不忘德則行道而
有得於身隨其所得守之而不失仁者心之全體德由
此立道由此行故當依之而不違三者皆人所不可須
臾離若藝則游之而已此一段乃近見一朋友語錄中
所載又豈可以其與四書不合而削之乎義理無窮正
可憂正可懼不可執一說而遂以為安也似此數處皆
是近日見諸君子讀論語而得之今既刊削如此亦無
可奈何但乞存留底本見示併求新改本更一觀耳序
文讀之全不成言語留此人十餘日欲修改去竟以事
奪又以暑熱不可言旦夕專人送去諸事已見李丈書
中
問小德川流大德敦化與萬物統體一太極一物各具
一太極是同是别或云大德敦化是天命之謂性小德
川流是率性之謂道或云大德是語大莫能載小德是
語小莫能破此兩意是同是别
天生烝民有物有則民之秉彝好是懿德四句如何既
說物則又說秉彝又說好德則也彝也德也是一是二
語脈如何相貫
榦昨以鄙見所疑奉質今觀所荅頗似未安孟子曰博
學而詳說之將以反說約也聖賢千言萬語雖似不同
而其至約處未嘗或異今只隨句解析而不見其統會
之一則恐於吾日用之間參前倚衡未必有所見此不
但文義之不通而已也道之在天下一體一用而已體
則一本用則萬殊一本者天命之性萬殊者率性之道
天命之性即大德之敦化率性之道即小德之川流惟
其大德之敦化所以語大莫能載惟其小德之川流所
以語小莫能破語大莫能載是萬物統體一太極也語
小莫能破是一物各具一太極也萬物統體一太極此
天下無性外之物也一物各具一太極此性無不在也
尊德性所以存心而極乎道體之大道問學所以致知
而盡乎道體之細自性觀之萬物只是一樣自道觀之
一物各是一樣惟其只是一樣故但存此心而萬事萬
物之理無不完具惟其各是一樣故須窮理致知而萬
事萬物之理方始貫通以此推之聖賢言語更相發明
只是一義豈不自博而反約哉天生烝民有物有則於
民之下又言有物者何也有物者就人身上有耳有目
有手有足有君臣有父子之類而言也有此等物便有
此當然之則如耳聰目明手恭足重君仁臣忠父慈子
孝之類是也然此當然之則固無物不體而此理之妙
實根於人性之本然惟人之生各禀此有常之性所以
應事接物皆好此美德而不容已也所謂美德即所謂
物之則也其曰好是懿德是云者即指上文有則而言
也孔子又加一必字於有則之上加一故字於好是之
上其旨愈明矣劉子曰民受天地之中以生是以有動
作禮義威儀之則亦此意也若不如此看得文理明順
則謂之同者鶻突而無别謂之異者支離而不通矣榦
嘗謂此四句便該括了中庸大學論語孟子許多說話
非大聖人不能言也自有天地以來如人心道心四句
及此四句皆是天心正法傳授世人不可輕將尋常詩
句讀過也且如大德小德亦只是此意秉彝便是大德
好德便是小德世間只是一個道理也朋友難得相近
故痛言之未知是否
榦前日附去諸兄往復之語今承見教大抵榦之說失
之合一而無别諸兄之說失之離析而無統更取朱先
生太極圖解以統體太極為天下無性外之物以各具
太極為性無不在之語并中庸尊德性道問學注觀之
不知如何如前日鄙見亦覺未安統體太極各具太極
則兼體用畢竟統體底又是體各具底又是用有統體
底太極則做出各具底太極語大語小則全指用而言
畢竟語大底是全體語小底是用天命謂性是未發畢
竟是體率性謂道是人所常行畢竟是用大德而能敦
化畢竟是體小德而川流畢竟是用若淺看則一段是
一段更深入思量則又覺相似都凑不知如何中夜思
之更無著落諸兄精力過人更為思之以見教幸甚
復李公晦書
來教謂喜怒哀樂屬於人心為未當必欲以由聲色臭
味而喜怒哀樂者為人心由仁義禮智而喜怒哀樂者
為道心以經文義理考之竊恐不然朱先生中庸序云
人心發於形氣之私道心原於性命之正形氣在我如
耳目鼻口是也聲色臭味在物豈得以發於聲色臭味
者為人心乎朱先生云雖上智不能無人心今以由聲
色臭味而喜怒哀樂則是聖人未免於逐物也而可乎
謂由仁義禮智而喜怒哀樂者為道心則鄉黨一篇委
蛇曲折煥乎其文章莫匪由仁義禮智而發也曷為而
以道心為惟微乎人指此身而言道指此理而言發於
此身者則如喜怒哀樂是也發於此理者則仁義禮智
是也若必謂兼喜怒哀樂而為道心則理與氣混然而
無别矣故以喜怒哀樂為人心者以其發於形氣之私
也以仁義禮智為道心者以其原於性命之正也人心
道心相對而言猶易之言噐與道孟子之言氣與義也
人心既危而易陷道心復微而難明故當精以察之則
喜怒哀樂之間皆見其有當然之則又當一以守之使
之無一念而不合乎當然之則然後信能守其中而不
失也似此可謂大段明白未審高明以為如何更幸詳
以見教
真丈所刊近思小學皆已得之後語亦得拜讀先近思
而後四子卻不見朱先生有此語陳安卿所謂近思四
子之階梯亦不知何所據而云朱先生以大學為先者
特以為學之法其條目綱領莫如此書耳若近思則無
所不載不應在大學之先至於首卷則嘗見先生說其
初本不欲立此一卷後來覺得無頭只得存之今近思
反成遠思也以故二先生之序皆寓此意亦可見矣今
觀學者若不識本領亦是無下手處如安卿之論亦善
但非先師之意若善學者亦無所不可也孔門教人只
說博文約禮至子思首言天命之謂性孟子首言性善
是或一意也
所擬近思數條言仁一也或在首卷矣而仁之道只消
道一公字乃在第二卷者首卷狀仁之德公字乃為仁
之法所以屬次卷義利之辨不在第二卷而在第七卷
者第三卷只論為學之法若是利則不可以為學矣如
孟子言舜跖之分則跖豈可以學論哉四子之序以大
學語孟中庸為次近思乃雜詩書於語孟之後專言四
子則不及詩書泛言讀書則雜以詩書亦各是一意於
學者用功初不相悖也義理有疑一段而重出此卻可
疑但濯去舊見以來新意此句於學者讀書之法頗精
密故先言之最後劄記之語稍淺近故列之於後然不
重出前數語則又不成文理此不妨重出也致知在主
敬前亦當如此若大學或問先以持敬補小學而後及
大學則與此不同然若不致知則又不知持敬為何事
耶先生嘗云居敬以立其本窮理以致其知本立而知
益明知精而本益固則亦不妨其互相為先後也凡此
皆非大義所係但覺近思舊本二先生所共編次之日
未嘗立為門目其初固有此意而未嘗立此字後來見
金華朋友方撰出此門目想是聞二先生之說或是料
想而為之今乃著為門目若二先生之所自立者則氣
象不佳亦非舊書所有不若削去而别為數語載此門
目使讀書者知其如此而不失此書之舊為佳試與真
丈言之如何通鑑綱目昨見舊本只是周威烈前數段
有諸國征伐至殺戮十數萬人者皆不載嘗以禀先生
荅云此豈可不載遂添得數段後欲重修而未暇也如
此大部帙其間豈無疎漏處然其大經大法則正大的
確非前輩諸儒所能及也僭易及之更幸賜教
與(失名)
三才之植立萬化之流行自一息至於不可終窮自一
毫至於不可限量所以綱維主宰者道而已道非他行
天理之當然不雜於人欲之私而已自古帝王參天地
贊化育更堯舜禹湯六七君上下數百千年致治之盛
常如一日豈有出於此道之外哉詩書載籍之傳其詳
可暏也春秋戰國以來異論滋熾其術愈工其說愈巧
其效愈邈彼豈不知聖帝明王豐功偉績之可慕哉陷
人欲之私而昩天理之正帝王體統卒以冺没而民生
不見隆古之盛千有餘年於此矣可勝嘆哉循乎道者
如此戾乎道者如彼然則有志於世者其轍迹可考也
然道之在天下與三才並立萬化並行雖顯晦不同未
嘗亡也神而明之其惟人乎人以一身任斯道之責其
要有三吾心之靈萬善畢備察識存養以立其本詩書
載籍嘉言具列玩索涵泳以博其知賢人君子懷才抱
德量其小大皆有可取搜羅振拔以廣其輔循是三者
而固守之道之不明非所患也然處世有窮通致力有
難易巖穴幽隠之士刻意勵行以有志斯道亦足以獨
善其身惟夫君相之尊公侯之貴天下之所觀曕人心
之所趨向誠能篤意於斯道則措天下於泰山之安壯
國勢於九鼎之重直反掌耳是則榦之所以有望於閣
下也
勉齋集卷八
