勉齋集卷十九宋黃榦撰
記一
楊恭老敬義堂記
人禀陰陽五行之秀氣以生而太極之理已具其根於
心也未發則為仁義禮智之性已發則為惻隠羞惡辭
讓是非之情其施於身也則為貌之恭言之從視之明
聽之聰思之睿其見於事也則為君臣之義父子之恩
夫婦之别長幼之序朋友之信與凡百行之當然者是
其禀賦之初内外之分固莫非天理之所具然少有不
謹則人欲得以間之合乎天理則順直端方而無邪曲
偏詖之累人欲間之則反是矣是故存養省察於幾微
之間其惟敬義乎主一之謂敬合宜之謂義主於一則
思慮不雜天理常存而内直矣合於義則品節不差天
理常行而外方矣内直外方則所謂具衆理宰萬事有
以全吾心本然之妙矣坤順也二中也以六居之正也
順理而中正直方之義也聖人推原其所以然者而為
之言曰君子敬以直内義以方外示人之意切矣學者
其可不務乎長溪楊君通老致其兄恭老之意曰吾嘗
以敬義名吾堂日與吾兄弟諸子講習乎其中子與吾
弟交最厚其為我言其意榦謝不敏而通老之請益堅
吾與通老從遊於夫子之門二十年矣通老長於吾十
年而首與之交相好也通老温厚質實信道甚篤余未
及識恭老而通老以為不可及其亦賢者歟以昆弟之
賢而朋友之契以切磋之義責於予予亦安得無言耶
予惟楊君亦旣深知古人為學之要矣兄弟諸子藏修
遊息於斯堂之上端居靜慮歛襟肅容深惟其義而藏
諸中察諸念慮之隠微騐諸事物之雜揉使此意常存
無少間斷則大易之旨固已不占而有孚矣余老矣無
所歸亦將裹粮而前歴階而升以聽楊君兄弟之教也
於是乎言長樂黃榦記
鄭次山怡閣記
怡閣者象山鄭君次山之家塾也以怡名取夫子答子
路問士之意也紹熙二年冬閣成以書藏之帥其子若
弟之子群居而肄業焉明年夏命其子遹成叔來告曰
願有記榦於鄭君未嘗有一日之雅而已竊聞其有長
者之風矣及觀成叔之為人襟度夷曠智識闓爽則又
知君之施于家者信可書也遂不辭而言曰自竄竊摹
擬之學可苟富貴而孔氏詩書遂為無用之具其間博
聞強記者亦不過騁譚辯誇文章而於古人之學修身
及家者漫不復講今君教其諸子而首欲其篤於兄弟
之愛可謂審所輕重而不惑於流俗者矣蓋五典者天
叙之常理人道之大端也析而言之則君臣夫婦朋友
者人之屬而天屬之親惟父母兄弟為然其四肢百體
皆一氣之所生其入孝出悌為萬善之根本則兄弟之
義可不為重乎古之稱其從父者曰世父叔父從父稱
之則曰兄弟之子後之稱其從父曰伯叔而父之義始
不明矣謂吾姑者吾謂之姪而世率以姪稱其兄弟之
子則是不以子待之也父之兄弟與夫兄弟之子猶有
父子之稱者以其同出於一氣也則從父兄弟豈不猶
吾之兄弟乎所貴乎士者以能深明其同氣之義而不
失其天性之至愛耳若夫利欲膠固橫目自營一室之
内乖離鬭狠則雖通今博古高談天人而亦何足為士
哉此亦君子所以為教而獨有味乎夫子之言也君之
諸子居是閣也仰而觀焉俛而思焉知君之待兄弟之
子如己子焉則吾之處乎兄弟者其則不遠矣利欲之
私豈足易我天性之樂哉而又擴而充之至於天典民
彛各盡其道則於君子所以為教者可無負也此邦之
人聞君之教其諸子者若此則過君之居履君之閣孰
不自歎夫流俗之薄而陰革其乖爭之習乎榦嘗東浮
大江躡雲門跨石龍以望所謂象山者其巖谷崷崪風
濤洶湧甚可愛也異日尚當從君怡閣之上觀君之施
於其家以及鄉人者焉君亦坐予而熏沐之哉乃為之
記不惟以見君之志亦以自警云五月壬辰朔北山黃
榦記
劉正之遂初堂記
始予識劉君正之于屏山正之年方十六七予意其貴
顯已三世綺襦之習聲色之樂軒冕之味必有以動其
心成其質者己而觀其貌聽其言察其行則褒衣博帶
墊巾芒履不見其瑤環瑜珥也左圖右史吟風詠月不
見其粉白黛綠也高談抗論動與世忤不見其脂韋嫵
媚與波上下也予退而歎曰富貴人所欲也彼豈異于
人哉所謂居移氣養移體者果足信耶抑其年少氣銳
久而遂變也哉自是以來與之交日熟情日親即其新
以考其舊蓋有甚焉無不及也其後予以禍患摧折退
歸故鄉而正之方馳騁東西為諸侯客蓋不見者十有
餘年旣而聞其以憤世嫉邪斥辱權要罷歸田里其先
公之賓客有顓國秉者其先太夫人之親族有屬中宫
者宦遊之交好有為天子之耳目者宜若可以自白且
彈冠矣親故愛正之者亦率以是勉之而正之偃然而
不應日與親朋彈碁賦詩蒔花植竹蕭然若將終身焉
予又退而嘆曰是其天資之美不以外物累其中者也
是眞能不負其初心者也此古之有道者之所難而風
雨之詩所為作者也癸亥之秋予復訪正之于屏山正
之與予言曰予少時嘗以遂初名其所居之堂晦菴朱
先生嘗為予書之子能為我記之乎予曰若先生固望
以遂其初予固有以知子之果能遂其初也富貴之毒
人也甚於鴆惟其嗜之美也而其毒愈深蝍蛆甘帶鴟
鴉嗜鼠彼豈知為臭腐哉蟠間之餘嗟來之食蓋有妻
妾之所泣乞人之所不屑者而士大夫不顧廉耻而冒
求之今子生于公相之家狃于富貴之樂而能遺外聲
利不改其度如此是豈不甚可敬哉雖然子之初亦旣
遂矣吾請卒言其所謂初者子其為我聽之天地之初
太極是也人物之初性善是也聖賢之初赤子之心是
也人其能遂吾之所謂初者乎子能遂之則子之家之
初忠烈如延康勲業如少傅道德如屏山備前人之美
發揮而光大之如忠肅者子皆有以遂之矣正之曰某
不敏敢不敬蚤夜以承子之教因書其本以為遂初堂
記七月朔旦長樂黃榦記
家恭伯重齋記
眉山家恭伯名其讀書之齋曰重取夫子不重則學不
固之義屬榦記榦竊聞大學之道以格物致知誠意正
心修身為本而推之以齊家治國平天下格物致知又
以居敬為本焉先儒論居敬之方則曰主一之謂敬又
曰整齊嚴肅則心便一整齊嚴肅夫子所謂重而又居
敬之本也容貌之莊言詞之謹非致飾於外制於外所
以養其中也輕淺浮躁其中可知矣何以究此理之精
微存此心之純一哉世之學者溺心於文詞功利之末
固非大學之所當務志於學而不得其要則又捨近騖
遠憚拘檢而樂放肆其於學亦豈能有得耶恭伯負竒
才攄讜論擢高科守其家學之傳汲汲然以讀書講習
為事而又必以重為先可謂得為學之要矣然則以弘
毅而任斯道之重以斯道而任天下之重亦由是而益
用力於大學之道而已恭伯勉之哉恭伯名抑今為嘉
定府學教授嘉定辛未長至三山黃榦記
郭聖予瑞蓮堂記
有蓮偶而華邑人瑞之不以私獻於令令顧德弗稱復
歸之輦於通衢邑人縱觀焉桂湖主人郭君來請曰某
之先嘗面池而堂將以瑞蓮名願有記蓮花之君子也
蓮而瑞君子道長之祥也學而德進仕而業廣皆道之
長也天其啟之矣吾邑之士勉乎哉嘉定癸酉六月旣
望長樂黃榦記
林正卿龍門菴記
度地居民為城邑為鄉井其居之安其生齒阜以蕃則
其山川融結磅磚深厚宛委回復必有可觀者若夫萃
為中和散為英華涵濡孕育為哲人才士則其瓌偉絶
特必有大可觀者焉蓋人禀陰陽以生川流山峙陰陽
之大者其剛柔厚薄盈虛聚散宜悉相似也吾友林正
卿所居之鄉山曰鼎峯水曰梅溪鼎峯之山析為二支
東西迭起仰而相向俯而相就卒而交互以相入梅溪
之水㳂山而流若往而復若低而觸若停而蓄莫知其
所自出如是者十餘里然後聳為雙崖瀉為三灘崖束
灘駛嵂崒澎湃露怪呈竒不可名狀蓋一鄉之屏蔽神
龍之所潜也其鄉士友顧而樂之於崖之東結茅為菴
名以龍門以為禱祈遊覽之地而屬其友黃榦記之榦
未嘗至其鄉獨嘗與其士友遊大抵潔廉峭峻好義而
喜文則山川之氣實使然也人固囿於氣當有以充其
氣山之高水之深神龍之變化苟有以充之吾分内物
耳不然樵漁耕販往來其間者相踵也於我何有焉今
正卿能與其鄉人徜徉盤礴而講其所聞於師友者以
充其所禀之氣庶乎博碩宏偉而無負於兹土之勝矣
嘉定三年七月朔日長樂黃榦記
安慶府新建廟學記
聖人之道與天地並學校之設以明道也夫陰陽五行
發生萬物而太極之妙周流不窮凡囿於造化之内者
鈞禀是氣則鈞具是理人為萬物之靈則受中以生純
粹至善而日用常行各有當然之則貫徹古今充塞宇
宙無適而非此道之寓也聖人參天地以立極旣為之
發明其藴而經理斯世者又設為學校以教之上自王
國都而下至里術蓋將與一世之人凡有血氣心知者
莫不周旋涵泳於吾道之中顧安有遠近内外之間哉
龍舒為郡自周之初以國著名其沐文武成康之遺澤
舊矣其地城距天下之中王者故都千餘里風氣所鍾
正朔所及古男服之國其山川之勝扶輿磅礴泓澄演
迤為兩淮絶特之觀其習俗質樸而渾厚其竒才秀民
挾策讀書者彬彬也而郡之學獨簡陋弗稱累數十百
年莫有過而問者焉蓋自衣冠文物萃於東南仕於淮
者咸以為遠且外化民成俗所當急者反緩之吾道之
大寕若是耶攷之圖志自唐有夫子廟學之始建獨闕
弗載舊學在今學之北政和間改創今地紹興初旣廢
復興其後或增或葺大抵因襲簡陋非有意於崇學校
美教化也嘉定壬申右史舍人直龍圖閣張公來守是
邦進謁先聖退而歎曰若是其隘也閱武之地廹於學
宫非所以右文教也徙置他所而學之地始闢則又歎
曰若是其陋也肄業之齋環於廟殿非所以尊先聖也
更創諸齋於所闢之地而廟之制始嚴右廟左學位序
旣定凡屬於廟者首建郡守齋廬以肅祀事旣又考諸
鄒兖二公以及從祀坐向等級率謬不應古法以侍講
朱文公先生所定新儀悉釐正之郡之先賢與周程三
先生舊祠學門外至是遷之以亞從祀凡屬乎學者則
北為傑閣以藏宸翰閣之下為師生燕見之堂堂之北
為教官齋宿之舍列六齋以及學職之位於東西兩廡
其南有軒軒南有池池上有亭為游息之地其外為射
圃深廣崇嚴耽耽翼翼規模之壯東南諸郡莫能過也
材取於在官之竹木工取于在學之佃夫邑之寓公間
遣助焉興是大役民不知也旣以學前官池與官田若
干畝廣贍學之廩又以白沙魚池歲收累千緡以待士
之貢禮部與喪葬之不能舉者贐而周之廟學之支傾
補漏亦於是取辦焉嗟夫公之加惠於此邦之士厚矣
此邦之士鼓篋而來攝衣而升入乎廟瞻聖賢之儀容
以繹其典訓處乎學聆師友之講習以考其德行道義
之著見躍如也又能存養於齋莊靜一之中省察於念
慮起居之際窮理以致其知力行以踐其實則道在我
矣積習旣久風俗日變雖鄒魯可也孰謂衣冠文物獨
東南之為盛哉公名嗣古直寧人蚤以實學登顯貴刻
意於道以己所得欲人皆然其守舒尤以教化為先務
未朞年政成令孚百廢具舉廟學之建視他郡為最鉅
旣訖功以府學教授趙汝遂之請屬榦記之竊惟舒之
先賢有文翁者興學於蜀人化之漢史旣傳其事千餘
年間蜀之名公項背相望猶相與言曰此文之教也公
能視舒如蜀舒之人豈不能以蜀自視視公如文哉豈
可使之冺冺不少槩見而太史氏失其傳哉遂不敢辭
而紀其本末侈公之惠以厲舒人使來者有考也學成
於癸酉十月之庚子董其役者懷寧尉范楷兵馬都監
鄭選云後十日具位黃榦記
平江府和靖尹先生祠堂記
和靖尹先生寓居平江府虎丘西菴牓曰三畏齋所題
雜錄論語解皆可考所寓即上方也去之七十有五年
郡守直秘閣陳君芾通守太學博士丁君焴始度菴空
地為屋繪先生象祠焉尊前賢厲後學也先生諱焞洛
陽人年二十師伊川程子舉闈策士議誅元祐黨不答
遂棄舉子業靖康初以布衣召不至詔褒為和靖處士
洛陽䧟家殱焉先生死復甦竄長安山谷中逆豫以禮
聘溺水逃去展轉蜀道累年紹興五年以崇政殿說書
召凡二十辭八年冬始入見除秘書郎明年遷少監太
常少卿權禮部侍郎每遷輒力辭其冬除徽猷閣侍制
提舉萬燾宫辭不已遂奉外祠即虎丘以居年已七十
矣貧無以為歸也後二年竟殁於會稽之寓舍先生所
遇於世如此蓋嘗考先生之所學篤於踐行不為虛語
未嘗求人之知人亦莫能窺其所藴也今其可見者經
帷進講門人記錄耳惟即其所遇於世者觀其所取舍
然後知先生之於道卓乎不可及矣利害者人心之私
理義者道心之公公私之間迭為勝負一取一舍而賢
不肖可知也至於歴險難之極而不變處貴顯之驟而
不動抱仁履義終其身而不悔非盛德能若是乎理義
充於中則禍福成敗榮辱得喪膠轕萬變日陳乎前而
此心自若也程子之門從遊之士皆閎博俊偉極天下
之選而於先生亟稱之其察之審矣顔淵退然如愚而
夫子稱之亦曰簞瓢陋巷不改其樂又曰庶乎屢空然
則先生者程門之顔氏歟里巷小人顛冥於利慾之塗
不足道學士大夫則知禮義矣臨利害未毛髮許棄其
所守者可歎也聞先生之風得無少愧歟有志於道者
亦可自勉歟二君為是祠有補於名教大矣故述其躬
行之大節以示學者庶幾騐之於身而得於先生之道
云嘉定七年六月旣望後學黃榦記
袁州萍鄉縣西社倉絜矩堂記
晦菴先生初創社倉以惠其鄉人欲以聞於朝頒之州
縣江淛間好義者爭傚焉袁州萍鄉社倉九縣西其一
也鍾君唐傑為之記有堂焉未名胡君叔器謀於榦以
絜矩名之叔器歸以語唐傑唐傑曰可乎哉以書來曰
子為我記之榦聞之師曰絜度也矩所以為方也處已
接物度之而無有餘不足方之謂也富者連阡陌而餘
梁肉貧者無置錐而厭糟糠非方也社倉之創輟此之
有餘濟彼之不足絜矩之方也君子之道必度而使方
者乾父坤母而人物處乎其中均禀天地之氣以為體
均受天地之理以為生民特吾兄弟物特吾黨與則其
林然而生者未嘗不方也惻隠之心人皆有之赤子入
井一牛觳觫於己何與而悚惕生焉一原之所同出自
不能已耳則方者又人心之同然也飢而食寒而衣仰
事而俯育人之同情也是以古之帝王設為井田家受
百畝上有補助之政下有賙救之義於吾心有病焉此
方之政也己欲立而立人己欲達而達人老吾老以及
人之老幼吾幼以及人之幼因其分殊原其理一方之
所以為教也夫稽之天理驗之人心參之帝王之制質
之聖賢之訓君子之道孰有大於絜矩者乎若夫横目
自營拔一毛不以利天下充其小己自私之心雖一家
之内父子兄弟尚有彼此之分而况推之人物乎故不
能以絜矩為心者拂天理逆人心帝王之所必誅聖賢
之所必棄也然則知社倉之為義而置者絜矩者也不
知社倉之為義而不置者不絜矩者也旣不知之又欲
壊之是自不能絜矩而又惡人之絜矩賢不肖之分曉
然矣又嘗即鍾君之記而考之萍鄉之為邑久矣為令
為尉於其邑者不知幾人而孫公潘公獨能留意為士
而生且長於其邑者又不知其幾人也彭君雖不知其
人而鍾君胡君則貧不能自立者也而亦拳拳於此是
四五人者其賢於人可知矣因是推之則向之捐米以
置倉如柳如宜者其人又可知矣又嘗考之鍾君嘗求
記於先生而先生為之䟦考其歲月蓋屬纊之前二十
日也其詞抑揚感慨有遺義焉其天地生物之心至於
老且殁而不衰也某年某月某日具位黃榦記
吉州永新縣學記
永新於吉為壯邑山水明秀土地衍沃其俗富足而家
業儒其學校之創舊矣嘉定元年盗發荆潭結黨與負
險阻其抗逆王師環數州之地千餘里被其毒永新當
往來之衝剽劫焚蕩官廬民舍寸椽尺瓦無在者越數
年始克撫定縣尉范君某芟荆棘夷瓦礫約已嗇用首
建縣學而一新之以其州事判官孫君德輿之書來請
記榦謝不敏范君秩滿復過予請益堅方盗之始平也
山谷之反側未盡安田野之流庸未盡復弭盗安民尉
職也弦歌揖遜經生學士平居暇日以講以肄尉亦何
急於此歟蓋嘗原盗之所由興矣慶元開禧間抵排道
學之說指士之潔廉好禮誦先王之言行其道者一切
以偽目之貪得嗜利之流習為苟賤無耻以自别於道
學阿權姦竊威福志氣盈溢遂啟兵端僨軍殺將兩淮
荆襄為之騷然東南之民困於供億監司州縣方且括
民財奉苞苴民不勝其困江西之俗豪家富室喜於兼
并為之守令者不惟無以抑之而反縱之而細民又困
矣夫民生不見禮義之及己而困於衣食之不足幸菑
樂禍以圖逞其不平之憤則去為盗賊而焚燒縣邑賊
害良民者勢使然也知盗之所由興起於不悦學則弭
盗安民之術舍學何以哉此則范君之所為汲汲也夫
子之言曰君子學道則愛人小人學道則易使也使夫
子之教行則進賢退不肖者必不肻用民之賊為監司
守令者必不肻為民之賊富民必不肻兼并細民亦不
肻相率而為不義如是則不惟盗賊之可弭雖使人有
士君子之行可也然則范君之所尚俗人以為迂而君
子以為急不惟永新之為官民者所當知而天下之所
當取法也故為之推廣其意而記其學成之歲嘉定某
年某月某日具位黃榦記
徽州朱文公祠堂記
道原於天具於人心著於事物載於方策明而行之存
乎其人聖賢迭興體道經世三綱旣正九疇旣叙則安
且治聖賢不作道術分裂邪說誣民充塞仁義則危且
亂世之有聖賢其所關繫者甚大生而榮死而哀秉彛
好德之良心所不能自巳也堯舜禹湯文武周公生而
道始行孔子孟子生而道始明孔孟之道周程張子繼
之周程張子之道文公朱先生又繼之此道統之傳歴
萬世而可考也文公徽人也其殁也徽之士相與言曰
公之系兹土吾郡之盛事也即郡之學繪而祠焉太守
趙君師端至視其祠褊且狹不足以稱邦人思慕之意
改創於講堂之北且屬榦記之竊惟自昔聖賢之生率
五百餘年而一遇孟子旣殁千有五百餘年無聞焉考
其世系則又皆中土之所生而南方則又無聞焉歴世
之久輿地之廣其間豈無閎博俊偉之士而不足以與
聞斯道之傳至我本朝周程張子旣相望於一時而文
公復興於未及百年之後周子旣生於舂陵而文公復
生於新安豈非治教休明文武周浹天運之所開地靈
之所萃曠古之創見而一代之極盛者歟秦漢以來斯
道晦蝕天理不明人心不正事物當然之則昧没而不
彰方策不刊之訓殘闕而將墜周程張子旣推明其大
端而傳訛襲舛浸失本真迨我文公禀高明之資厲強
毅之志潜心密察篤信力行精粗不遺毫釐必辨至其
德盛仁熟理明義精歴代相傳之道粲然昭著故雖窮
鄉晚出亦皆知有聖賢教人之旨然則公之生於世有
功於斯道大矣至公之殁海内之士莫不嗟咨涕洟失
所依歸而况生長於公之故里者乎宜其思慕不能自
已趙君大其祠宇以慰其心也亦宜矣哉雖然思其人
不若尊其道慕其迹不若師其心今公之書旣家藏而
人誦之矣惟不為習俗之所遷不為利害之所誘居敬
以立其本窮理以致其知躬行以踐其實則雖越宇宙
如親見之道之明且行世之安且治可冀也此當世之
所宜共勉徽之士其可無以勉之哉師端與其兄弟皆
從遊於文公先生之門故其為政知所先務如此堂成
於嘉定七禩八月董其役者歙令孫某十月朔門人黃
榦記
勉齋集卷十九
