王常宗集卷四明王彛撰
雜詩
露筋娘子詩
毗陵謝君子蘭以其家蔵米中岳所撰露筋廟碑
刻本索余賦詩按輿記云云而方輿勝覽亦言云
云今碑乃曹氏所傳其詞曰云云余故為追叙其
事而貫穿以碑所言云云者以傳扵代云
淮城小如盖僻在湖草邊蕭條城下路昔有兩嬋娟秋
姿豔明月相携良可憐小姑泣向嫂薄暮慘墟烟炎天
值暑溽一望白水田䆉稏雜稂莠遠與蒲荷連落日帶
沙岸滿耳雷闐闐徬徨自相弔所惜在青年依稀雙影
長頋見返照前修途行旅盡惆悵不能還夏蚊喧且起
着面劇霜鸇囊空無帷帳奈此萬嘴穿前邨有雞犬燈
火見歸船茅茨出叢薄隠約四五椽匪無有帷子叩門
聊息肩嫂云得相依小姑淚濺濺冰肌與玉體忍萎一
夕眠風生翠木下兀兀坐為禪噆膚攅利鏃洒血亂幽
泉平生弱女子苦當雞肋拳肉盡志終定柔筋露蜿蜒
森然出天巧工豈人力鐫含笑化為鬼攝衣上雲軿素
娥共蟾窟錯落諸星躔天孫下機處一時成俗緣何如
作貞鬼心不媿青天終為甓社珠與月鬭春妍千年露
筋碑野水流涓涓崇祠闖水裔蛛絲榮几筵明粧儼如
生彷彿步湖蓮神柳剥將枯獨有心中堅垂條自婀娜
不受惡藤纏年年臘雪後葉綻翠眉鮮鄉人枌榆社日
有牛羊牽惟聞繂縩響紙&KR0987;撒金錢神往女巫下妙舞
特蹁躚車旗颯靈雨簫鼓咽秋蟬祗愁神返駕不得此
周旋焄蒿古時魂猶說草中鈿歸來不見嫂遠道正綿
綿嫂面有糞土長淮終不湔分明小姑面留與後人傳
米生性好古書字無半千至今纚牲石苔蘚滋蝸涎碑
言天地間隂陽互推遷陽類况君子小人隂類偏五行
有正位變化歲功全云胡值龐雜交處荐成愆亂賊所
稟性狐媚最便嬛潜如蟣與虱動乃百足蚿奄忽為魍
魎鬼箭脱神弦赤手賣天下性命徒少延陽陽服兖黼
班域在聖賢婦女尚知赧奈何欺八埏明雖未即察
陰譴固昭然惟餘澤國女白骨寄荒阡姓名何必顯
有此大義懸清風起懦夫未讓夷齊專争欲楚人些
斯囝日星宣我觀碑上字滿紙秋淪漣共姜賦柏舟
名芳刪後編春秋偉宋姬身與火蛾煎後來有此碑
砫石當犇川隔江望高陲野水惟鵻鳶憂來忽盈把
寫此露筋篇
待鶴二首
松頂巢空罥兔絲相逢惟有白雲飛無心亦解尋孤鶴
應怪傳書久不歸
半夜苔階拾鸖翎憶渠飛去最關情柴門正對林梢月
偏照歸程萬里明
陪宋學士國子學夜坐次韻
華堂環壁水微飇扇清燈蕩漾迴瀾起窈窕佳月生跡
陪簮筆彦心諧超世情露繁惬栖翮林暗爽流螢眷兹
悟物性諒匪繫王程宵中已忘寐頋影素娥升
齊桓公
召陵初服荆首止復寧周瓜瓞既云茂楚氛亦奚憂偉
哉一匡功首盟至葵丘胡為曾西子興言貽彼羞宣王
有遺烈江漢至今流舍彼僣王罪世遠及膠舟孝子貴
幾諫忠臣納嘉猷羽翼制君父嗟兹乃詭謀圖伯巳如
此震矜何足尤春秋不獲巳世降日滔滔將無彼善者
桓公誰與侔
送季思文教諭考藝還東陽
素著處士服今冠博士冠縣官親勸駕接武青雲端慷
慨赴闕下長揖見天官胸中有武庫光怪森可觀寫作
一卷書字字騫祥□魁名壓衆士金華&KR1313;㠝岏天官列
姓氏謂可貢金鑾君聞再三辭恬退人所難縉紳有如
此誰復誚儒酸我時與之遊握手露肺肝振衣石城下
六月大江寒一飲江中水古心爛銀盤載弔鳳皇址稍
寬秦淮湍次第覽形勝龍虎相踞蟠忽得縣官書殷勤
問平安且言兩月來諸生候歸鞍教席久虛倚蕭條塵
滿簟䫁君早旋旆旅邸重加飡咿咿讀書竟翛然臂生
翰翻身别我去脩途出層巒到縣及新爽秋雨槐花殘
父老見君拜相見有餘懽從兹少徭役黎首肌膚完子
弟各飽食書聲喧夜闌人才日如林時清冠自彈臨岐
慘將别且復立江干胥會良有期歎息贈猗蘭
秋林高士圖
嵐峯半殘陽彩翠明林杪僧塢遠鐘微歸人下山少風
杉落鼓響驚起栖烟鳥携手頋言還前邨月初皎
神絃曲四首(織女廟君西楚覇王廟伏虎神廟)(滬瀆龍王廟)
紅蓮小朵金塘秋水上弓鞋新月鈎碧日無光靈鵲死
文星墜地銀雲起隂鼓森寒聞唾壺神衣繂縩機聲裡
曲曲湖波艷神眼十八虚鬟神自綰寶奩掩月裊蛛絲
天促神歸神不歸
黃屋龍顔死灰色寶鼎嘈嘈人血碧漢鬼入雲成辟歴
轟破當年覇王魄漢家日月上天飛照見廟前神樹枝
萬騎隂兵去如水酒痕洒殿酣春螘風過隂廊聞墮珥
毾㲪舞罷虞姬死
&KR1379;&KR1379;天鼓秋湖裏雪山耀日青山紫金鎖蛇鱗百尺身
領得江中萬魚起女巫酹乳飲龍孫雨蕊芙蓉瀉秋水
神絃棖棖風雨黃明珠一夜照龍堂三江水渾龍濯足
明朝化作林中綠
金錢紙撒掀空舞羣巫啾啾荅神語旋風下山百面鼓
神馬如人䭾一虎豹作兒啼隨鬼母纈裙嬌女出神帷
拔得虎鬚留畫眉妖歌自飲髑髅巵蠻夫拜神求虎血
洗箭入山求虎穴家家望見觚稜月一路神燈亂如雪
癸酉歲徐樞密第賞雪
雄鷄日落鳴嘐嘐天形咫尺懸如匏黑風不作黃雲交
將軍宴客具行庖酒飲馬湩駝峯肴燕姬珠帽翠垂髾色
壓秦娥河濟嬌十四冰絃雜雅咬白翎鵲起聲嗃嗃鼓
簧間以筊與&KR2625;居客之右我拔茅不持寸鐵勢炰烋真
官是時羣走㺜煎海簸弄相譏嘲靈雨一霎吹旗旓墮
地不濕俯可抄六出吐葩坤有爻天與為巧誰裁綃萬
家機杼織老蛟五彩絢爛嫌混淆一色擬覆天地凹繽
紛迭舞鳳九苞回旋欲尋阿閣巢左左右右尾相捎噤
彼百鳥喧啾啁何有多聲春鶻鵃砉然撇去攉然抛振
髭萬騎俱鳴鞘空中擊毬衆呶呶須臾羣飛食稼蝥撲
&KR0609;綉戶千蠨蛸黃蘆劃然間雙㹲颯瑟馬廐剉茤茭亂
點水面倏而消清淪見底非投膠驚鳬嘠嘠或唆唆吴
西諸峰聚呌庨頭角一變冰潭蛟千樹玄圃迷林㘭暘
春爭先羯鼓敲我懷魁壘異斗筲屢奮屡蹶志不撓拔
劍起舞風飈飈昔聞真龍卧朔郊太師在旁如老虓隂
山狐狢僵莫跑手搴氊帷復其殽功成四海親同胞鴻
基不阻東西崤生物豈擇地肥磽養不率化䝤與猫性
則貪狼心惛怓撅食凍鼠甘如麃織罽編蓬為(闕)嚆跳
踉谿谷嘻呵勦將軍忠孝天所教幢節翳雉纛樹氂生
死管樂(闕)尸狡詎有犀首敢嘵嘵三千徤兒面䫜顤有
力超乘捷登轈馳生馬駒刷且鉋角弓在韔寒裂弰黃
牛熾火帳中炮行將平蔡歸奏鐃勤王不獨貢厥包我
詩排戰虎旅哮小敵簸口大敵䜈呵筆作字硬語聱角
聲凍咽梅花梢
題張䕫畫閩山曉行障子
男兒少年遊泰華蹩躄遊閩殊未暇千峯鬭醜七州偏
荷爾移將挂吴下惡風埋嵐蟒蛟舞熱水出雲龍即化
就中虚落頗姿妍榕葉深春荔枝夏莆田張䕫老畫手
矍鑠燕都驢獨&KR1587;白首南歸作冷官爛醉何曾官長罵
酒醒拈筆掃東絹障裡林巒風起麝行人渡口雜疎星
車馬營營烏啞啞憶昨巒村太平日外戶俱開天自夜
俯仰兵塵十載前聊假丹青繪官舍陳郎慷慨䕫所知
持此還傾槖金謝遂令千載想同時彛也題詩䕫也畫
徐雨山寄蓮花
秋風吹皺銀塘水小雨芙蓉不勝洗誰揀新紅折得來
不怕綠芒傷玉指烟絲有恨自悠揚相惹相牽短復長
雙頭並作幽脩語一夜露痕黃粉香我有銀瓶秋水滿
君心不似蓮心短綠房結子為君收種向明年應未晚
題李太白像
青天無人代天語一星西落銀雲渚嫦娥戱弄青瑶波
傾向人間金叵羅龍孫醉吸海為酒日月雙飛織錦梭
仙鬼千年王母宴謫來醉卧金鑾殿玉環腮上桃花小
玉尖香膩龍涎硯靴塵煖撲貂璫兒踏破青天捉月飛
一聲呌斷扶桑雞海枯化作蓬萊雪夢裡長庚大如月
鄞江漁者歌贈陳仲謙
我昔采藥華山峯羣山一視青童童㦯從暮靄見一線
知是鄞江源甬東婁東今見披裘者浮江昔在鄞江中
釣竿每裁鄖山竹臺笠獨染蓬萊松向人只說鄞江好
似有江水蟠胸中鄞江山水帶甌越晝夜海日㴠虚空
青天時截螮蝀雨白波或起鯉魚風潭雲不礙山水色
百里尚見漁人蹤陽灮坐弄春蕩楫灘響卧聽秋推篷
朝炊前邨記烟樹暮搒别浦依丹楓扁舟所至聊復爾
飲水即如春酒濃平生姓字人罕識一自為漁今老翁
故山年來暗烽火苦雪歲晏愁空蒙尋源未向武陵去
放舟尚喜滄溟通賣魚偶入練圻市得錢買米真珠紅
猶惜黃塵滿城郭秋風濯足來吴淞眼明目送獨歸鳥
意盡忽見雙飛鴻夕陽晒網不知處有夢數與鄉人逢
朅來相見不相識一笑知我遭文窮我本青城采樵者
孤吟豈是寒窗蛩懷中亦有太平策不救午甑飛春虫
明朝擬入五湖裏且載茶灶尋龜蒙君今出此鄞江畫
許我結網來相從殷勤索詩饋雙鯉我欲放之疑是龍
丹山赤水定何處只今吟笑何人同碩君着我卧船尾
霜晨共聽育王鐘
已酉練圻寓舍詠雪
青龍已酉豐稔叶歲星一終旬日浃天容黃黃風&KR2027;&KR2027;
雲同八表不見葉漏促辰酉日車跲目眩空花氣屢懾
凍指欲墮數蓂莢股栗匪由冰上踏半醉酒暈不上頰
腰收帶圍項收袷褰帷霰落霑在睫前驅一瞥後數霎
儵焉萬片積幾疊凝而復消何萎薾欲破未破聊自接
樹惹騷騷苔靨靨裁以天孫剪宫妾金刀兩股十一捻
六出點綴同一帖空中招搖亂秋葉作塵下來滚狂蝶
相逐復上意似愜南箕簸之鞠吹挾斜斜整整飛跕跕
䄡如左右轉腰衱凌波有女還余褋塔鈴無聲燈劫劫
縮首就枕夢或魘忽聞萬馬來蹀躞蒹葭水中羣雁喋
潭魚撥刺跳莕菨秋蟹入籪相凌躐黠鼠時時嚙空篋
落葉霜乾步雙屧吴蠺上箔兒女祫喧囂衆口中有諜
愁如附耳語談囁枕邊傾聽殊未厭開門驟見灮明㲲
布之六合坦可躡百谷俱堙阱俱敜吴東縣山固黟歙
海峯半露青螺崨荒城蜿蜒迷雉堞萬屋魚鱗龍振鬛
千花復吐春燁燁柳髮毿&KR0008;倩人躡有懷欲泛溪上艓
壓重枯篷難進檝幅巾褁頭寒未怯躍然&KR1587;驢衣自攝
家童凌兢背負笈憶昔少年曾任俠身輕欲飛衣袴褶
曉起衝寒行且獵強箭如雨脫韝韘劍頭狐兔肉為䐑
且炙且啖不用挾槖傾馬湩盟共歃困路年來謾彈鋏
今朝凍冷吟自怯拍塞秀句填兩脇平岡宿草生瑞箑
蝗出縣境無剽刦明年有秋徵往牒萬夫畊種齊下鍤
婦子嘻嘻共春饁煖覺烏靴凍痕絶裁詩突兀陋大業
白戰今年秋獻捷
瀟湘八鴈
蘆根寒晚雁唼喋沙觜無人星&KR0034;靨聞有數聲何處來
相呼忽動風中葉雙飛不復過衡陽翎間猶帶橘州霜
歸來影落碧莎冷愁山一夜攅瀟湘夢裡湘天初積雪
白溝河上琵琶咽猶見當年舊節旄幾回拂向穹廬月
偶題二首
旅舍多歸夢今歸夢始真孤城五更雨百死一全身短
日同慈母浮雲是故人欲辭城郭去漁釣老江津城破
生還日依人八口存虱添慈母線燕絶主人門巷葉霜
垂屋園蔬雨隔邨身經亂離苦聊與野翁論
送安南使還國應制
帝德如天四海同卉裳相率向華風稱藩特奉龍凾表
偃武仍包虎韔弓貢自炎方歸域内心先流水到江東
路經日出知天大城與山蟠見地雄詔語陪臣趨玉陛
班隨仙仗列彤宫陳情委曲為蠻語賜對從容徹聖聰
駝鈕新頒王印重螘觴屡飲尚樽空承恩共識皇華使
命將毋勞矍鑠翁已擬再將周白雉底須復表漢年銅
五絃曲奏鯨濤息重譯人還鳥道通薏苡生仁供旅食
□榔垂葉蔭詩筒部迎定見新(闕)騎驛送猶思上國鴻
歌舞萬年當率化扶携百越共攄忠大明燭物今無外
從此皆如禹甸中
東歸有感
路斷江淮已足憂繁華猶自說蘇州萬人金甲城頭騎
十丈朱旗郡裡樓麋鹿昔遊何處草雁鴻不似去年秋
忍將一掬東歸淚付與婁江入海流
憶徐生
侯門復有小將軍腰佩金符却好文記得今秋嘗藥處
只餘朱戶掩吳雲
王常宗集卷四
