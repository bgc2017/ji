瑶石山人稿别集類五(明)
提要
(臣)等謹案瑶石山人稿十六卷明黎民表撰
民表字維敬從化人嘉靖甲午舉人授翰林
院孔目遷吏部司務以能文用為制勅房中
書後加官至參議明史文苑傳附見黃佐傳
中史稱佐弟子多以行業自飭而梁有譽歐
大任及民表詩名最著朱彜尊靜志居詩話
謂民表詩讀之似質悶而實沉著堅韌王世
貞所取續五子無愧大小雅材者僅此一人
是集前有萬歷戊子陳文燭序稱民表請老
以歸話别三山曾序其詩鎮江鍾太守刻焉
又稱民表已下世其子吏部郎君華裒刻此
集復屬以序蓋民表詩凡再刻也其初刻今
未見此刻冠以賦三首餘皆古近體詩雖錯
采鏤金而風骨典重無綺靡塗飾之習蓋與
太倉歴下同源而派則稍異焉故雖與王道
行石星朱多煃趙用賢同列為續五子而終
非四人所可及焉乾隆四十六年閏五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
瑶石山人稿序
嘉隆之際黎惟敬在祕書以著作供奉稱上意公卿憐
才者往往推轂惟敬漢儒待詔金馬門持論白虎觀不
是過也時與歴下東吳興國長興銅梁新蔡赫然號海
内才士而惟敬晩交不佞在諸君子去國之後惟敬請
老以歸話别三山余曾序其詩鎮江鍾太守刻焉大都
謂惟敬與諸君子章昭代風雅之盛惟敬覽之報書曰
往文徵仲以集相託也今尚負之異時全集序在吾子
乎惟敬下世長公君華以吏部郎出參江藩梓瑶石先
生集復屬以序且曰先大夫之意也余卒業焉先生品
流書畫徵仲之後一人耳乃問學文詩徵仲何可望焉
先生少有異質過目成誦其父侍御公愛之甚學士黃
才伯以文名雄宇内見先生奇之先生遂及其門無書
不讀後詣公車優游中祕與諸君子倡和無虚日金匱
石室之藏寒士未見者先生得以游目深山窮谷之碑
達人未窺者先生取以賞心故駿發而機應覃思而意
弘應制之作敏速若注射而骫骳有體書記之文蒼古
若鼎彜而朗暢易曉賦不衍而麗子淵太冲之遺也古
詩不雕而藻子建景陽之遺也歌行恢張而潤達夫嘉
州之遺也七律沖澹而遠應物隨州之遺也五言清而
逸排律整而潔浩然佺期之遺也萟林得先生猶麟羽
有龍鳳音樂有琴笙矣瓊山博奥鐵橋高古皆南海之
竒也黃才伯與先生起而承之受授一道得其精華黃
若大河而先生則砥柱之高峻也黃若長江而先生則
中泠之清絶也至廉介易親孝友好施粤中後起之士
皆先生倡之即兹編也天壤俱敝安知後世不有相知
定先生之言者乎不佞辱彦昇筆劄之託抱伯牙絶絃
之感因道其概焉君華博雅好脩有父風萬歷戊子秋
日五岳山人沔陳文燭玉叔序
