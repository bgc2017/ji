瑶石山人稿卷一
明黎民表撰
賦
粤王臺賦
白露既零玄霜始積草木凋傷山川闃寂感京臺之忘
歸登城陴而中惕慨然增思拊膺太息興國忘王累轍
重迹豈徒咎陶之不祀爽鳩之弗宅而已哉則有強秦
定霸勁越守偏五軍摧而弗利睢祿却而生捐囂死南
海佗據龍川占王氣於東井規閏位於瀛壖於是思華
風陋魋結裒秦餘役徒㡂乘黃屋以稱雄改金墉而創
制日不重明世無兩帝思首丘於故墟挫雄心於遊說
循南面之儀講郊宮之禮恢夕室以重摹擬郎臺而增
絫堙竇夷山審曲面勢輦道雲連重軒霞起頳壤密石
之工井榦榮楯之麗鉛墀釦閾之華藻梲雕欒之侈固
已窮殫海陸而炳煥萬里且其躋攀縹緲曠望芊綿横
挏象郡却頫龍編控以虎頭之阻隍以鮫人之淵迭金
樞於窮髮散若木於虞泉凄風而纖埃不起赫暑則紈
箑常捐信可以紆煩理滯而樂死忘年徒想其初春始
秋宮車以出佩玉璽與丹符載琱輿及寶瑟靡旃如虹
樹羽若日彈飛繳生掩羣射疾組練赧乎天庭金石殷
乎地室欵塞洽鯷海之封舉釂霑狼槃之秩靈曜既西
歡燕乃畢目瞚心愉志驕氣溢謂劉項可與竝驅曾蕭
曹何足為匹雖麕伏於羈縻終兕決於受縶吕雉呴則
閉關反距代龍興則奉書要質道之汙隆惟其順逆施
及三主溘焉遂衰嬰齊入侍樛女來歸乾侯萌於鸜鵒
驪戎興於龍漦終軍受冠纓而畫策揚僕汎樓船而出
師三關席捲駟介交馳石門為欃槍之壘貪泉為㕍鶩
之池烟焰焚其城郭棟柱鬱其傾敧茫茫畛域&KR1967;馬生
之雖有白璧紫貝之珍翠羽明珠之賄雕題黑齒之酋
駱越蒼梧之徒曾何益於摧敗哉嗟乎乘時者先奮守
險者莫當龍洲非表裏之地鵬溟豈百二之鄉卜洛者
處其中入關者搤其吭彼宴安於江介夫安取乎允長
然而竊國者百祀稱制者五王豈不以藩籬足以自衞
琛賮可以爭強使吕嘉悔禍而内屬南武裂地而分疆
安知不與卯金乎競爽而自底於滅亡雖天運之匪忱
亦人謀之不臧諒覆車之當戒奚高臺之怵傷哉廼振
策而去曳屣歌商以舒鬱結之腸歌曰春風起兮春草
生春草歇兮秋露零英雄去兮山川在羅紈盡兮臺沼
平天時有代謝人理易虧盈林光迄已毁栢梁又行傾
彼蠻觸之戰鬭兮安能使余思之怦怦
釋志賦
余遘辰之連蹇兮志菀結而不平獨超舉以遠游兮困
敦之歲余北征越谿谷之嶃岩兮汎皇流之淩兢既廓
處而去親昵兮又羇旅而無友生雖人情之同於懷土
兮獨余衷之藴蒸溘大火之將徂兮鶗鴂感秋而先鳴
情憺憺而不釋兮心搖搖如懸旌夜漫漫而難寐兮神
霪霪而外憑衆既莫可與為語兮吾將假臆而自明覽
先民之所蹈兮咸先迕而後拔豈所遇之多艱兮抑天
道之遐昧說胥靡以徵夢兮尚鼓刀而感璜仲伏檻以
就縶兮戚扣角而歌商申重繭以存楚兮睢拉脅而危
穰秦揣摩而多金兮斯游成而被刑曰趨舍之殊域兮
亦倚伏之異門夫孰贍智以顯榮兮夫孰幽闇而蒙患
彼焦明翔於寥廓兮鷃乃决榆枋而翩翻應龍驤首以
遊霧兮澤蜺廼樂乎泥蟠余豈不能慎棲而擇木兮心
竊有以自安也始余摭菎蕗以充幃兮恐叢蒸之蕪穢
褱懸黎以結佩兮又恐襲魚目而同匱冠雲纓之嵬嵬
兮彯霓衣之纚纚抑蛾眉而不揚兮矧敢呈其皓齒謂
予情其不信修以好姱兮要九靈以為質靈氛揆余之
貞素兮索蔓茅為余叶妃曰女無儇媚以自喜兮持諒
直其後無悔練元辰以俶裝兮詔鸞皇為之先羌中道
而竚昭兮傷成言之數愆心忳忳其侘傺兮非踡跼而
不行捐修玦以陳詞兮涕浪浪而霑裳覽衆芳其猶未
艾兮何直為此皇皇也俟河清之未極兮恐玄夜之降
霜宿莽瘀以日萎兮草木蕭瑟而焜黃余固知鑿枘之
鉏鋙兮精專專而不能忘睇靈𤨏以陫側兮邪氣壯而
内攻世方唼喋以競進兮何獨守困窮也抱龜玉而自
衒兮又士之魗行也退脩吾之初服兮思徘徊乎故宇
被荷裯之容裔兮蔭桂旗而輕舉予誠不能變心而易
累兮又豈貪婪而妄食諒不仇於今之人兮又何褱此
怵惕撫年歲其猶未暮兮及余行之不迷肆墳索以自
娛兮獵道德以忘疲企泰階之一平兮願戢翼而俟時
雖離違之可念兮又安用坎廪而長悲亂曰結精遠遊
獨鞿羈兮覽古鏡則悵多違兮抑志忍尤自保持兮淪
神道域其庶幾兮
雙節賦
誶高梁之淑媛兮秉亮節而不移藴貞專之竒志兮懷
婉嫕之殊姿襲綺縞之繽紛兮佩瑶琨之陸離申蘭茝
以充幃兮曳明月以為綦賚盛時之㛹娟兮潜幽宮以
自持俟鸞凰之成言兮假惠風而鴻儀奉嬪則于高族
兮荷樛木之蕤綏合珪璋之兩美兮倡塤篪而同氣既
齊體而委身兮諒何嫌於葑菲胡賦命之&KR0008;巇兮又天
路之遐昧曰之死而靡他兮謇中道而遂改無松栢之
峻茂兮同英芝之頓瘁悲伉儷之兩絶兮倏形響之捐
背世淟涊而溷濁兮余獨好修之為害也援蒼天以為
正兮指皎日而申戒雖謠&KR0008;之詈予兮丼餐荼而不悔
旦余依乎&KR0008;帳兮夕余息于玄房屏藻飭之金翠兮捐
被服之華章申絓組以重結兮垂䄡帷而蔽光琹瑟弛
而弗御兮薌澤絶而不揚何四節之疚心兮春與秋其
廻薄覽蕙若之曾敷兮淹梧楸之先落號失羣之羈雌
兮唳單棲之别鶴霜霏霏而集楹兮露泫泫而飄幕庭
㝩㝗而無人兮尠余生之何託神恍恍而若亡兮冀音
徽之有覿忽頽思而就枕兮晤話言之猶昔起攝帶以
周流兮悵然疑而陫側孰微衷之可忖兮涕霑襟之汎
瀾豈同穴之&KR0034;期兮將闕地之為難頋遺孤之呱呱兮
增纏綿而永歎聊屈心而忍志兮鏡女史而臚情憫伯
姬之待燔兮悼桓婺之毁形嘉紀季之存祀兮恫杞妻
之頽城憤禮宗之絶命兮師班惠之揚名雖操行之不
同兮咸保已而全貞苟余心之無媿兮何必汶汶而捐
生嗟庇宗之為大兮竊致余之精誠潔爼豆於肸蠁兮
植枌梓於園塋訓恭儉以貽則兮竢黃河之一清諒天
鑒之匪遐兮終勒駿而騰聲重曰從一而終女之操兮
婉彼淑媛惟義蹈兮闇沕幽翳垂兩曜兮潔如圭璋莫
之缺兮矗如岷峨莫之折兮匪惟女儀實母則兮應像
作鏡貽梱閾兮克昌厥後皇肇錫兮天之報施信靡忒
兮
五言古詩
遊僊
我思忽不愜藐然隘中區凌山度瑶碣肅駕自雲衢遨
遊清都闕神猋吹我軀上帝垂藻旒羣后驂龍趨羡門
進僊藥王喬授玉書餐和鍊真魄精神遊六虛自握無
為寶年壽安足虞
濯足紫沂海晞髮朝陽阿雲車載玉女皓齒揚清歌參
差麗霄漢玉轔隠相和駕言憩玄圃貽我瓊樹華光儀
忽以逝兹意成蹉跎岧岧閬風岑汎汎蒙汜波仙才諒
非偶浩歎將如何
燭龍銜奔景倏忽歸崦嵫思託浮丘子高舉乘雲螭飄
颻弭綘節旖旎驂芝旗朝遊崑崙丘夕泳弱水湄竒齡
等金石桑榆安足悲夸父為鄧林但為俗所嗤
山林非所託所思在神州寓目八紘外經過華池幽神
光颯然至青鳥從我遊靈妃奉玉觴清謠自相酬歡娛
未終夕曜靈不可留山川夐綿邈白雲良悠悠安得不
死藥千載復來求
長鯨鼓玄濤巨鼇戴崇巘若華散餘暉照曜金銀殿流
鈴韵空歌瓊蕤倏如霰飄飄一水間霞蹤杳難見頽齡
不可駐流景疾蜚電喟彼蓬萊舟傷哉栢梁宴誰能廻
日車常令鬢不變
淮南方好術矯志棲雲間金鉼汲素綆寶鼎合神丹神
丹資服食白日生飛翰永隨八公去翺翔戲天端志大
術良疎功成慮亦殫連蜷叢桂樹翩翩留空山徒聞脱
屣去不見乘鸞還
詠懷
佳人入我夢華容渥如丹玉璜稱姣服揚辭吐馨蘭接
歡在須臾寤言阻河山坐惜朱華改空悲蕙草寒别離
不可處况乃玄律殫
肅肅高天鴻冥飛慕儔侣豈無凝寒思連翩自容與眷
我平生懷梯航限河渚塊然守空堂伊人自豪舉攬桂
聊淹留折麻空延佇道遠多風霜歲晏多思慮光儀恒
不忘何異渴瓊樹
邯鄲才人嫁為厮養卒婦
淹淚辭玉階含悽下瑶殿今日歎離居夙昔歡同輦蘭
蕙自有芳蘼蕪固所賤淅淅西北風吹我秋田蓬夜夢
邯鄲路不識邯鄲宫王顔會銷歇君恩那得終
出郭十里望白雲
伊余霞外心夙協滄洲想芳春戒簮朋青谿肅徂兩瀰
瀰清露漙英英白雲上旭日熹陽厓暄風散林莽棧道
既縈紆窺川亦沆瀁干吕氣多竒建木影殊狀陟雲脰
已捐覽勝心逾壯玄圃非冥設丹丘豈外象願矯凌風
翰永恣山泉賞
僧歸亭故址望棲霞寺臨觀黃太史精舍
青丘未云陟磴道方邅廻烟霞迹以愴誰見化人開雕
甍翼雲外玄構隠巗隈中有藴真士雅負凌雲才汲古
浩津梁蓄寶富玟瑰竒文釐七略玄象正三階薄遊沂
水服屢舉河朔杯緇塵一以隔歲月緬悠哉空餘雲臥
地蕭颯松風來有懷諒難已願假征鴻裁
登白雲最高頂
靈嶽奠南隩鳳翼矯而跱上干爥斗樞下盤絶地理脩
阪饒莃苓廻蹊蔭楩梓東觀極扶木西窺逼濛汜晨標
頳霞截夜氣白虹起玉樹發葱青金潭耿清泚平生信
經竒兹山擅巨美圖史謾莫傳倜儻固難紀倘驂飛龍
遊長揖當途子
入白雲寺酌九泉
頓足雲外遊弭服雲中宇晨霞朗高木晴暉射孤嶼泠
泠山漱瓊湛湛觴浮羽層欄蝕金碧古瓦竄鼯鼠撫迹
冺空有忘懷契賓主手揭留荑贈目送飛鴻舉方諧鸞
鶴蹤遽協濠梁矩齊物在斯辰憂生非遠慮
遡水簾洞過月溪寺
緣蹊路方澁尋異景屢延凝思矚幽巖朗詠遡長川青
蓮敞妙界璧月鑒華泉寶樹無重影金輪不復圓依微
想臺榭出没悵雲烟羽人絶髣髴員嶠徒空筌歸寂竟
何感撫化彌泫然六龍倘可頓為我揮虞淵
鶴舒臺是安期上昇處
安期鍊玉液飛步凌紫霄空餘璇臺在千古鬱岧嶤金
牀鎻靈穴碧樹敷英翹鸞笙空縹緲鶴馭徒逍遥物化
迹逾勝理愜境自超願弭雲中駕隨君揮碧寥
虎頭巖
松徑光未黯賞心詎云釋攬勝陟崇崖褰衣履危石雲
構方蒙茸乳竇正淅瀝險逾吕梁壑嶃異天井壁仰接
驚猱棲俯視飛鳥迹綠帙晝常扄丹光夜逾赩杳杳曛
烟生澴澴冬霰積功非夸娥掉竒假巨靈擘棲真事岩
耕倩爾飛鳬舄
送何于遜遊衡嶽
朱陵鬱佳麗真氣雄哉紛華芝翳鳳盖空香飄鶴羣羽
衣何婀娜行逢魏元君手掇金明草口誦青苔文玄言
屢敷析刀圭時見分猋輪香難即廻身入青雲流鈴歌
未歇陵苕尚氤氲倘揖當途子相期凌紫氛
神臯鍾火德名嶽奠坤維豈伊灊霍儔聰明諒在兹登
封表崇壝肅事展靈祇欹厓結衡宇廻阿蔭桂旗卿雲
出釦閾郎月流𤨏扉玉童夜擊鼓祠官朝祝釐觸石散
膏壤生賢翊昌期理冥信莫測跡賁良可窺蹇余俗士
駕何時驂赤螭晨登岣嶁岑曠望彌赤縣坰服引昭丘
襟帶窮楚甸五峰鬱遊龍三湘皎澄練礧砢矯以虔雲
霞藹而變尚想盧敖遊應蔑海若見尚子願終畢伯昏
險可踐夙昔經竒心兹焉慰遐睠
姒皇昔導江翻然感玄夷竒文鏤金簡夭矯鸞鳳披靈
蹤閟草莽神功播無涯彼美昌黎子千秋乃來儀精誠
廸窮昊白日廻隂霏鑱厓紀大雅逸韻凌雲飛欽聖有
逸軌懷賢注遥思慎矣涉脩路跂爾瓊樹枝
送何喬仲赴闕
招搖有桂樹結根南海湄蒙蘢度霜霰皎潔常不移以
兹孤直性貢之白玉墀春風被蘭茝榮耀同一時雖有
艷陽質比君璚樹枝明堂備榱桷海寓瞻巍巍丹青洵
云美玄素豈所睽無言媿桃李幸得仰容輝
託養賁丘園深衷媚泉石乘流縱歸榜登山望飛翼揮
觴欣與同嘯咏忘昕夕詎云雲雨乖悵彼山川隔忘言
昔所歆投分貴不易龍蠖自有時誰能效沮溺
驅車燕趙郊道由介丘陽飄風起蓬藋陵谷晦蒼蒼津
梁浩千古誰能測幽冥我猶局一隅子今營四方翻飛
無勁翮蹇步愧同行安得皎日惠願言希末光
羽檄起邊庭夜火沉秋柝六月猶出師連營亘沙漠雖
收瀚海功未極西山瘼丈夫徇國心安能處其薄努力
宣令猷康屯運竒略卿雲覩輪囷欃槍見清廓馬多却
走餘民有康衢樂王道喜清夷書生守藜藿
園居雜興
時雨滌芳園林臯薄暄燠微風捎池荷輕雲蔭修竹懷
人倦寢興褰裳展遊矚鯈魚出深淵蜚鴻漸高木云胡
限懽賞跬步成川陸琴心亂無緒樵歌斷復續緬彼濠
上遊悵望清溪曲卜築倘有期從君蓺松竹
冲懷寄林壑抱痾臥園廬詩書為我縳一畆成丘墟清
晨具農笠命僕勤負鋤新畦灌靈藥舊埒環嘉蔬蘭生
既盈畆豆熟亦滿車夜雨剪春韭清霜登紫萸朋來可
觴咏安用烹神魚食力古所貴巢林誠足娛寄謝任公
子持綸安所如
晨起齋中讀書
息躬衡門下遊好在六經丘中列萬木風起皆金聲山
林有殊觀耳目無遠營清晨屏荒翳躧屣當前楹鳥耕
思有歲熊經希養生遊心極㒺象頓足遊大庭曠士恒
抱朴宵人若懷永或偶蘇門嘯暫返南陽耕龍蠖本殊
性鷦鷃豈諧征兹樂庶不忘烱然垂丹青
辭家適燕薊遥遥遠行遊悵兹雲雨隔忽復寒暑遒人
生寓瀛海安用懷百憂伊余困泥滓有志仍丹丘臨淵
非釣國巢林殊鑿坏奔波冀廻舳駭路遄旋輈濠梁有
逸矩箕潁多清流仙夫杳難覿妷女徒好修去矣從所
欲軒蓋誠多尤
懷友詩
急景馳西汜悲風起寒陸眷言心所思緬邈林塘曲芙
蓉為君衣薜荔為君屋山巔思采苓雲中乃抱犢我欲
往從之道路阻且復宴坐恒屢遷寤言復在目衾裯詎
同御椒蘭徒盈握歲晚當歸來從君蓺松竹
送鄺中伯北上
扶南有竒士雅志無與儔班荆翳環堵被褐臥林丘手
掇青琅玕引領睇神州美人馳目成逝將遠行遊閶闔
啓鴻運纓弁宣靈猷舍我蓬門衣披君紫綺裘挈壺有
餘智揮刃無全牛軒車豈云晚邪逕安足留居人易生
思客子常苦憂跂爾涉要路知余懷阻修
征車何皇皇念子如騑服嚴霜被中野大氣凄以肅我
守衡門雌子騁高衢足望望登君門悠悠漸平陸獻賦
爭光輝夾轂相馳逐朝同樓護遊暮就主父宿時俗徇
異同明月襲魚目去矣慎所投慰我忘薖軸
同丁戊山人遊白雲寺
流觀遍炎隩結賞自員嶠積陽熙層崖凝隂豁林杪雲
構何厜㕒乳竇自窈窕澒洞出谷雲淵渟瑩神沼稍疲
暫憩石選勝益躋表欄楯寄躨跜軒窗瞰深窅猛簴發
鴻音寶輪晃餘照龕以曇花覆階將慧草繞詎謂劫灰
餘遂成夷原燎棟撓芝菌生瓦圻鼪鼯嘯金薤剥石幢
汞藥遺丹銚惠遠豈復招巫陽不可呌蕭晨命良儔蘭
觴展竒眺感兹玄運徂念爾冲規劭關河閡舟楫雲雨
乖言笑潜虯媚煙霄冥鴻避矰繳勉敦谷口盟無貽北
山誚
二忠祠
二忠者副使陶公晟方伯陶公魯也父死節于
浙子建功于廣有司以事聞今兩省並祠焉
矯矯忠烈公英謀本天惎不謂錦繡腸乃佇干將器奮
力當休明朱䳒始一試讞獄清單辭觸邪懾文吏陳臬
正統初皇輿偶中潰宼阻括蒼陽江介潜魑魅帷幕已
拊髀詩書更謀帥公已深許國揮劔没長篲連營赫組
練中堅擁旂□受降已蟻附來蘇乃麏至詎意下齊功
更阻平吳志乘危出遠道孤軍䧟死地可惜温序亡竟
踵睢陽事委巷有啜泣壯士愈決眥精誠感天閽廟食
蘭湯涘巨榜纏蛟龍穹碑負贔屓哲嗣播清塵鴻私永
敷賁良史應特書終古垂幽懿
方伯本慶源嫓先樹勲烈騰驤在萬里早已見汗血剖
符古岡州遇事輒勇決冠弁日岌峩珪璋遽昭晰授鉞
典名藩賜履徧海澨溟浸殱鯨鯢碉房掃槎枿舞干服
三苗回面靖百粤玉麟錫紛綸銅柱表嶻&KR1110;石建蓋恭
謹馮異功不說幽討從江門從容榜蘭枻憫溺吊厓山
蹈海憤始渫左轄應未酬台階遂中折殊勲載盟府芳
猷被邦耋念功今神堯崇祠再昭揭秋風汗馬趨夜月
臯禽唳金貂綴惠文千秋見臣節
巫山高
巫山高不極遠望何芊芊靈林構鬱律神宇閟冲玄曳
雲翳白日興雨蒙層巔平瞻景夷館俯瞰雲夢田芳春
展遊豫弭節此山前精靈爾何感魂夢屢徂遷晨鷄奏
天色環珮聲鏘然空山曠延佇掩涕方來旋人神道終
異歡愛難久延荒滛古有戒兹樂誠已偏惟有高唐賦
千載凌雲烟
擬庭前有竒樹
嘉樹媚朝陽枝葉正相當佳人御紈素攀條翫其芳眷
彼從征人思心共飛揚昔期别三載今已歴九霜繁華
悅朝茂榮耀難久常願折三春榦一寄龍城傍不惜軒
車晚所畏道路長商聲感鶗鴂日暮愁紅粧
社中分詠要離
勾吳素趫悍頗聞俠烈風咄哉要離子乃為萬夫雄怯
弱衆所咍伍胥明其忠鋒刃讎所愛草芥捐微躬持茅
執幾殆入水術當窮奈何殞強敵天幸成此功求名固
已謬輕生誠鮮終乘舟媿范蠡首丘感梁鴻腐骨已蔓
草英氣猶長虹惟有興亡迹千秋悲甬東
虞翻宅
城西有名刹云是仲翔園烟蘿日以翳堂隍無復存幽
林集異鳥曲沼羅芳蓀諫獵想竒節醉酒悼微愆懷瑜
爾何罪捐玦誠少恩才情豈不劭骨相故多屯瘴鄉有
逆旅江介滯遊魂抱獨縈遐感談經思偉言運銷名詎
滅身屈道彌尊惟有青蠅歎千秋傷隱淪
天全所為大司馬鐵橋黃公作
西郭佳遨遊芳園萃森爽脩竹暎滄池潜虬動滉朗青
泛(軒名)何蜿蜒降池肅間敞遊神無近營寓目發遐想彼
美賁丘園振纓遂遵養冥飛遠矰繳乘風適蒼莽若鳳
感先民為犧嘆哲匠嗒爾非喪吾超然得神王景行屬
曠筵疏材荷甄奬豈伊平原懽况逾竹林賞願附扶搖
翰從容撰几杖
粤洲玩梅亭得世字
翠嶼屯朝霞青蹊屏氛翳藻構鬱岩嵉青陽倏開霽萬
物正芸芸見此孤根麗疎影帶欄楹寒花遶庭砌點素
煥星懸凝英爛珠綴入室擬幽蘭留人比叢桂搴芳慰
幽獨懷玉期貞勵遊目悟先幾忘言獲真諦一謝塵滓
遊逍遥人間世
玉虹澗得日字
碧溜疏遥岑瑶光瀉晴日束石乍縈廻銜厓轉泌瀄清
聲散竽籟靜聽調琴瑟分流雖究萬泝始乃歸一幽討
訊真源汲古懷脩繘習坎浩自盈到海功始畢
贈陳詔州
韶石款南岳肄水滙東溟巖鎮俟良牧疲人紆聖情推
轂允明茂之子揚德聲豹變蔚文采鳳儀叶咸英淵冲
恒若谷温裕式如璚淮陽本卧治華隂更傳經匪惟惇
化穆實以心源清三年報邦政萬里導遐征衡茅惠高
蓋疲苶媿逢迎雲螭不可弭鳬藻馳我誠所冀隆弘美
王道今休明
送丁戊山人遊羅浮
遠遊豈不羡逼此區中情願得鴻鸞翮乘之以遐征詰
朝飾羽蓋嬉遊至層城隂室啟耀真陽宮豁朱明俯盼
列川岳仰視燦日星朝搴瓊樹枝夕采瑶草榮外觀豈
足慕所貴能遺形紆爾瀇瀁懷馳我鳬藻誠臨風不得
並望美空屏營
瑶臺峙十仞丹霞蔽朝陽上有青琅玕下有孤鳳凰來
自君子國五色絢采章所啄非腥腐所營非稻梁我願
偕此鳥遡彼靈風翔一舉軼宕冥再舉周圜方崑丘羅
碧樹青岑潄瑶漿路遠竟莫致苞羽空摧藏翻飛諒有
待何必内懷傷
雙節為内江蕭氏作
華萼何相輝蘭荃競為美婉孌當青陽賫懽侍君子翻
飛豈獨翔遊行必俱止成言逾金石伉義期桑梓良願
既我從銜恩自兹始
白璧無緇磷禔身自孤潔分形本同株殉生豈殊轍鉛
姿逐泪毁絲音隨絃歇逝水寧廻流芳蕤不重結長夜
何漫漫一往成乖别
凄風起雲屋夕景下玄墀徘徊别鶴慕啁唽離鵾悲陵
苕奪幽色階草舍碧滋芳年屢廻換單居幾何時感物
增悽惻羽觴難復持
境樂心逾悲年殊志還戚惸惸撫嬰孺依依感疇昔紅
芳成皓首㳅光信馳隙忘憂豈蘐草可卷誠匪席不見
青陵臺上有雙棲翮
芳草詎云蝕高誼良有終懷清表秦里石窌當齊封感
念臯魚子精誠廻昊穹圖形晝褘翟負榜纏蛟龍從此
岷峨下千秋傳衛恭
題仲弟惟和雲野山房
白雲何燦蒨飛度玉山岑散漫南窗下徘徊嘉樹林凝
霏入素几委潤夾幽襟翹首帝鄉遠攬結興長吟釋耒
起南畆膚寸待成霖卷舒在適性去來爾何心扶搖方
整駕總轡瑶池隂
天寧寺(僧道衍故居)
穹標千朱鳥嵓鎮峙黃甸迢逓屢劫餘曠望千里見威
神翊棟宇丹梯凌棧齴隋荒戒不遠秦餘迹可踐宇内
騁良圖異人側延盼混迹漁樵流中備帷幕選叱咤興
風雲指麾定京縣豈徒人謀勝寔以覺力顯曩基有增
飾故池仍重穿金骨永不焚智燈夜猶炫弓劔歸鼎湖
丹書閟淨院古瓦蒼鼠竄寒林夕鳥囀玄運有興衰浮
生信露電迷川藉津航塵海孰漂轉窮途創竒觀臨風
淚如霰
白雲觀
翠壁苔蘚剥雕楹風雨傾不見赤虯返空聞白雲名環
中龍虎伏鼎内鉛汞爭石函委真蜕絳氣干天庭松杉
緬延佇鸞鷖導遐征古甃汲寒冽隂廊畫仙靈羽流萃
雜沓鬼火流青熒腥膻漫玉椀瓦礫飄金莖雲螭杳難
駕霞蹤愴余情修途逼暮景改轍思長生稽首受玄籥
一為開瑶扄未敢望鄞鄂庶能守申庚諦聽獲憂憫恍
惚聆簫笙出門悲風起曠若失蓬瀛何時復來遊相隨
朝玉京
瑶石山人稿卷一
