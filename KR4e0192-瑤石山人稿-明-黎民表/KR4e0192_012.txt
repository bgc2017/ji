瑶石山人稿卷十二
明黎民表撰
七言律詩
舟抵胥江值王師東下
北來風雨滿長途濁酒他鄉客思孤銅柱烽烟連日夜
樓船戈甲下江湖朝廷石畫誰今得諸將金貂莫浪圖
白首看山重引興故園三徑任荒蕪
午日阻水横石磯同陳亮夫舟中小酌
炎雨連山午不開青青蕭艾逐人來金沙轉觸還停舸
錦席淹留誰共杯千里歸心懸宋棧孤村荒笛起秦臺
釣魚亦有江邊石誰解乘槎到此迴
王曲江招遊芙蓉山寺
磵道青松百尺懸琴尊已在楚雲邊飛鳬倏化仙郎舄
鼓瑟猶傳帝子篇三峽魚龍喧落日九成臺殿卧江烟
亦知猿鶴窺人得不共桃花住歲年
夢吳明卿
楚粤風烟此地分南遷詞客不相聞楓林落日空懸夢
濁酒狂歌擬對君百口移家經漲海幾行歸淚濕寒雲
武陵一曲堪惆悵莫更殷勤老漢軍
經韶州贈李同野使君
同舍當時在舊京春風三度寄專城諸侯已是麟符貴
大邑仍多鳳鳥鳴千仞芙蓉供卧閣滿樓烟雨有詩情
龍門聲價人爭重不遣馮唐薦漢廷
陳亮夫以尊公司徒韶石詩見示依韻奉懷
溪流西望似河源青嶂凌空萬馬屯海上星辰朝帝座
風前簫管下雲門晴陽弄色來衾枕飛翠當尊散鬱煩
何事東山謝安石題詩猶憶卧龍村
馮方二方伯召飲滕王閣同余憲使德甫集
羽騎臨江夜不喧龍沙秋色照千門尊前舉扇黃塵遠
月下聽歌玉樹翻劍氣直看連北斗使星今喜在南藩
銅駝舊事休追憶賜履無㤀聖主恩
五溪舫為宗室子深賦是日同余德甫集
仙人别館五溪濱終日垂竿卧水雲芳草密能容雉翳
渌波晴自散鵝羣披裘未必干星象把劍真成動斗文
江舸渺然愁去住府中聯句憶參軍
余德甫朱宗良用晦餞予於滕王閣文休承繼至
分得朝字
西山凝望過崇朝暑氣真憐此地遥藂桂詞人方賦别
白雲仙吏苦相招回看庾嶺無來鴈一去潯陽有暮潮
邂逅酒杯沾灑易天涯能不夢漁樵
王使君元美招同呂光禄遊硯山亭
丹梯千仞俯重溟驅傳來遊劇聚星山著暮雲還並紫
天連高浪故搖青瀟湘歸客憐芳草吳下才人復此亭
滿路風花相伴逐鸕鷀鸂鶒起長汀
扁舟昔日聞吳詠千里佳期願不違開府風流爭寂寞
長安前事尚依稀明時敢謂輕朱紱舊隠誰同攬芰衣
君是三旌恩獨異白蘋洲上肯思歸
過廣陵訪歐楨伯官舍
玄草何如執戟郎高齋終日坐清涼燕臺乍解雙龍劍
汴水重遊兩鬢霜久客豈堪聞落水故人相見把垂楊
賦才寂寞誰能薦猶媿含香入建章
李鳴卿黃定父諸子招同楨伯遊迷樓得春字
高閣風烟䢴水濱千秋寂寞綺羅塵綵毫尚入蕪城賦
垂柳曾窺帝室春陌上放鷹憐野日尊前冠鶡盡幽人
廣陵散後才情少驚見璚枝發興新
邵睢陽召飲作
貂裘堤上早凉輕河水渾渾欲近城驅傳總如司馬倦
裹糧空愧鄭莊名莫嗟留滯緣封事政喜中和布樂聲
歸到漢廷重結襪故人相見是王生
馮别駕汝行招飲永寕寺
征軺已歴五雲邊重到花宫結勝緣草閣校書晨散吏
風簷鳴鐸夜栖禪追遊曾忝東林後出牧誰居北地前
高卧華陽堪白首祗將封禪惜流年
抵京王太僕儀甫許舍人稚幹梁舍人思伯偕康
洪管三山人見訪
關河迢遞豈堪論下馬秋風對一尊作賦屢同扳玉樹
倚歌曾共宿麟園何求絃管西天落忽指旌旗上谷翻
留滯周南成潦倒愧無長策獻君門
集陳大理玉叔宅得雲字
離離宫樹出重雲促漏銅街入夜聞寒露漸高仙掌色
繁星遥動羽林軍(以大閱故)歌傳白雪應難和坐引青藜喜
共分却倚東籬成獨醉誰將文似薦眀君
集王武選宅對菊
木葉誰知楚客愁省郎三徑足淹留懸燈共照金花夕
倚曲翻驚玉樹秋不為鉛華傷國艷轉因淪落見風流
東籬滿把饒相笑十載長安縱意游
同陳大理玉叔集袁考功魯望旅寓
共促離觴月露前層城鐘漏隔林烟綵毫暫隠文園酒
水鏡今推吏部賢草奏想承清燕對歸帆應待便風懸
薄游曾忝曹郎後鴻鴈牽情入楚天
九日同諸公登感應觀閣
白玉壺中羽景懸樓居元自有神仙坐窺睥睨疎榆外
杯引關山落鴈前楚客衣裳逢改歲漢廷烽火入窮邊
桑田碧海空愁思誰解乘鸞向紫烟
潞河雪後寄梁許二舍人
雪後迴看霽後山金銀樓殿似堪扳算緡初隸司農省
執盖曾趨宿衛班一水遠從天漢下孤鴻終待上林還
長安柳絮知裁詠誰念飄零滯抱關
至日遣兒理入京省其舅氏
翩翩雙騎立河干遥望燕山雨後殘行槖已無金錯在
路人猶作布衣看關城近别偏多思客路相隨祗一官
白髮愧吾衰且賤郗家兄弟在長安
胡北部卓孝廉自吳門至暫憩官舍過訊
與君傾蓋潞河堤千里長林暝色低旅服已經殘雪後
征軺猶駐朔雲西梅花暫索仙曹賦春酒應從箬下攜
此去雲霄多舊識黃金臺上共扳躋
寄宗室瀑泉默菴兄弟
蒼梧翠竹似栖禪折節臨池却管絃掣筆少年知大令
評書當日是才仙風簷細搗黃金粉月榭重吟白雪篇
慙愧中郎今白首鴻都誰送買碑錢
雪中登感應觀閣次王太僕韻
高步仙臺喜對君烟花迢遞入楓宸城雲近帶晴霏濕
苑樹遥連霽色新遊客正傷千里目歸鴻先報五陵春
江湖回首鈞天夢猶有當時獻賦人
潞河作
一自分司出五陵簿書終日苦相仍北庭飛輓懸軍幕
西嶺雲霞屬野僧秪有陸沈供晩歲莫將箕斂負中興
遲回正憶桑榆煖目斷黃河十月冰
雪夜同陳太史仁甫陳大理玉叔康管二山人集
梁思伯宅
入夜風聲漸細微不知塞色上人衣平連青閣千林暝
愁逐黃雲幾處飛上國烟花仍自媚天涯芳草待誰歸
相逢劇對金尊好最是陽春此調稀
人日梁思伯康裕卿攜酒過曹使君旅寓
春日燕臺正值寒金花相促一杯歡三年重把詞臣袂
千里虛勞漢使冠飛舄下時天闕近跕鳶回首桂江難
莫驚客路新雙鬢落月從前夢裏看
立春日同王太僕梁舍人彭鴻臚集楊儀部宅
苑外青旂帶雪翻殘冬風日亦微暄春盤生菜猶燕俗
濁酒椒花非故園歲有金錢霑近侍月頒銀管是明恩
南宫聽履元相接不為玄經獨過門
送黃明府自燕還楚任興寕
金門執戟已蹉跎頻自歸心夢綠蘿五斗欲謀良夜醉
雙鳬遥向帝城過芳洲鸚鵡誰題賦楚客衣裳舊製荷
想到庾樓還騁望五雲宫闕故人多
題虬峰精舍圖為謝侍御
高枝五粒似龍蟠長夏隂霏灑雪寒清近射堂連碧草
影從文杏覆朱闌山中舊攬蒼精珮殿上今峨豸角冠
一起東山慰霖雨莫因猿鶴故盤桓
將之雲中同曹大參康山人紀書記集楊儀部宅
車騎重經宛洛春賞心惟遇好竒人梅花東閣才爭麗
雲氣高臺望迥新白髮相看成去住金門一卧轉沈淪
當尊又是千楊柳裘馬誰憐驛路塵
將之雲中别曹大參還西越
雨雪襜帷萬里來懽承瑶水賜金迴中朝先寵麟符重
百越山川繡斧開北地至今多駿馬潢池何事借詞才
車輪忽漫東西去空戀風期上薊臺
浮圖峪有木積山甚峻
青磴雲宵不可扳飛狐中斷此當關河流東去盤孤碣
營壘西行盡萬山夜火軍書猶告急春防戎馬未休閒
凢才敢勒燕然石奔走爭辭道路艱
寒食行廣昌道中
桑乾轉入薊門天歴盡關城未到邊冠盖偶稱秦使者
軺車又是晉山川春明拜手辭雙闕寒食離家已二年
不獨介推逃祿去故鄉原少洛陽田
公署對北岳作
近隔丹梯祗十尋翛然凉氣襲衣襟天遥析木雲間斷
勢壓玄冥分外隂陵谷暫移金檢没烽烟不動寶符深
鞭龍欲訪真源去乘屩誰同出世心
易州何觀察招飲贈言奉答一首
千里關城攬佩刀聲華奕奕在東曹黃金尚憶登臺重
紫氣遥看出塞高誰謂書生曾汗馬盡令蕃將識旌旄
從軍何用知王粲惟御龍門慶所遭
賈太守馮别駕招飲臨漪亭
雜花芳樹滿迴塘何似風光洛水旁開閤烟沙連大路
登臺春色過衡陽詩篇幸借西堂草旅服初辭北地霜
躍馬黃塵空慷慨富民今有漢循良
張憲使蕭甫招同楊參知登天雄城樓
落日憑高送目頻漳臺羅綺散餘春丹梯自繞青羊棧
樹色遥連白馬津賓榻至今惟孺子北門終合用詞人
尊前羽扇何勞障正是中原息戰塵
途中有扈閣之命遂還京師留别蕭甫
春鴻飛盡過漳城馬首踟蹰倦北征載筆敢煩眀主詔
解衣猶是故人情壮心未折風塵色高調争論楚越聲
揮手太行天地裏彩毫還賦漢西京
贈魏文學懋權
春風持節渡黃河作賦聞君掩薜蘿漳水詞人元獨盛
夷門賓客向來多天邊誰識青雲氣臺上争鳴白玉珂
無限太行山色在相思眀月夢中過
朱蔡二牧招飲郡齋時雷雨驟作
漳河三月始聞雷郡閣隂風颯爽開城掛飛泉來五鹿
浪翻殘照上三臺虛慙貴客臨卭飲難和高齋謝朓才
畿輔試君今日意雙旌門外暫徘徊
送陳太史册封楚藩
千里封軺豈薄遊朱衣朝日下龍樓鳴笳欲渡桃花水
解佩俄逢翠翰舟赤社風雲遥動色郢人歌曲自堪愁
荆州豈獨歸時論已是中朝第一流
送蔡員外之徐州
聖眀垂意在南方手詔常頌御座傍治粟正同王内史
能書復似漢中郎衣裘荏苒經燕月關塞逶迤入楚鄉
鹽鐡紛紛誰論難待君籌策獻巖廊
送梁僉憲思立之閩中
繡斧遥持出未央上方雲日駐清凉水晶禪室堪懸榻
薝蔔花林細認香猿鶴故山今好在烽烟閩海遠相望
功成早綰黃金印歸向東籬續舊觴
梁舍人李環衛招同王楊丘三曹長康曹管張四
山人遊鄧園得雲字
燕陽萬柳古來聞轉入清凉境自分夾岸生烟迷苑樹
曲池流水泛宫雲花源豈合魚鳬占散地真成野鶡羣
史漢對君談不厭露荷風葉已紛紛
送張羽王移六安
與君南浦一相逢聚散那知少定蹤白首天涯猶謫宦
故人雲路幾登龍心遥皖水城邊月夢落浮槎寺裏鐘
莫嘆賦才無客薦長門誰是主恩濃
送李計部㩁材九江
未央朝下矞雲光並載鸞書到故鄉執戟班行曾接武
司農籌策最稱良趨程不厭羅浮遠掛席應憐瀑布長
落日寸心還共赤掄材還復獻眀堂
丘汝謙招遊觀象臺
帝城高築望仙臺眺迥應逢楚客杯瀚海烽烟晴不斷
盧龍山色晩争迴愁心併逐浮雲盡旅鬢還因木葉催
關吏未須論氣色風流河朔幾人來
同王敬美待月梁思伯所
掖城青桂隠團團詞客開尊正耐看色過露盤分半璧
影浮宮瓦動層瀾吹笳漸覺千門曙搗練誰知此夜寒
無奈秋光常滯客幾回圓缺在長安
送顧冏卿致仕
當年直諫伏青蒲烱烱清冰照玉壺雙闕重來王氣盛
江湖歸去客星孤著書合擬崔亭伯解組誰如疏大夫
握手片言慙後輩扁舟從此夢遊吳
寄夀大司徒石渚馬公時有存問之典
朱衣獨坐幾人扳曾是中朝曳履班天上璣衡依北斗
人間霖雨望東山平生匡濟心猶在歸去田園鬢未班
麟閣姓名誰似者留侯能托赤松還
翠釡黃封下日邊兩朝恩數故應全庭中賜馬桓榮老
席上揮金疏傅賢飛輓尚憐司計日參苓曾給住山年
荀陳賓從何由托長望關門紫氣前
諸公九日登毘盧閣余以病不赴
千里風烟引太行諸天晴色入傳觴茱萸漢殿逢秋序
砧杵人家下夕陽青草未銷城上壘丹楓不待鴈前霜
誰憐悵望東籬客得似龍山發興狂
元夕前偕梁舍人思伯攜酒過余伯祥旅寓邀周
潘劉黃諸子同集
河漢迢迢夜未央九微燈火雜星光風吹紫陌遊塵静
月上春城刻漏長浮白漫呼燕市酒圖黃休妒漢宫妝
從來郢曲人難和無那高陽興自狂
贈劉真子兄弟
天中二景自為鄰賣藥飡霞學隠淪明月競馳千里足
繁花留醉五陵春誰捐俠客雙龍劍自有嬌嬈對舞人
賦就凌雲應召對何須東閣拜平津
同潘少承黃幼章過天寧寺訪蔡山人子畊
雙林持鉢老應慵尊酒惟便對雪峰丈室烟花連小苑
夾城雲日遞疎鐘相期祗有青精飯卜築先留白鶴蹤
去住空門應不礙肯論歧路各西東
送李子藩參軍留都
曉奉潘輿出建章仙郎六傳正飛揚上台氣色聯花萼
江左風流繞鳳凰蓮府日長惟畫諾桂坊天遠憶含香
淮淝正是烽烟静一過名園訪辟疆
送包萬戶彦和還楚幕
論交海内盡名流豈謂風塵尚黑裘公子何人虛左席
將軍猶自借前籌三年下瀨功羞說此日浮湘鬢颯秋
酌酒對君還慷慨澠池勲業異時收
送梁彦國䘏刑江南
尊酒天涯惜共持梁鴻休訝出關遲中朝詞客頻推轂
江左蒼生可察眉候館鶯花停節日縣人斗酒過家時
漢廷斷獄還經術封事歸陳白玉墀
答方景武
尺書千里托飛鸞烽火飄零涕淚看大將此時思劇孟
故人從古重任安夢回紫氣重關隔心折黃榆片月寒
白首戎旃應不誤疎才今媿請纓難
送少師李公致仕還淮南
先皇御宇重詞臣手詔親題第一人望切上台因補衮
恩深三極盡垂紳朝承清燕常焚草歸揖賓僚許吐茵
便擬東山操杖履五湖烟水正迷津
未央佳氣轉氤氳退食遲迴每校文廿載超登門下省
兩朝重扈聖明君清關終日無私謁草奏常時至夜分
萬里臣心還咫尺豈能長戀白鷗羣
中原羽檄日交馳玉殿宵衣問六師片語獨當天下計
寸衷還有聖人知玉關初納名王欵滄海頻收下瀨師
帷幄論功誰解識麒麟圖畫肯教遲
大駕詣郊壇省牲恭賦
輦路仙雲凍不飛喧喧鐘鼓闢端闈殿前甲乙分綈幕
日下星辰閃翠旂寶校自乘天上駟玉龍初御法宫衣
漢家爼豆遥增色五夜神光燭紫微
慶成宴恭賦
青壇練日禮初成左个回輿燕鎬京殿上魚龍傳舉釂
雲中鸞鳳下吹笙星環翠幄來方國露溢華樽醉列卿
簮筆汾隂曾侍從十年重覩泰階平
送葉侍御謫洽陽丞
雙鳬忽散薊門雲袖裏猶傳五色文手版正趨車騎府
羽衣重謁太華君霜迎藍筍瞻前路日斷鵷鸞憶舊羣
愁思中原烽火日灞亭空遇老將軍
送任侍御出按江西
未央晴色閃朱旗繡斧親承下玉墀諫草共傳騘馬使
賦才還起白雲司鷺車霜肅千山外龍劍光寒午夜時
江海誅求憐此日皂囊披瀝聖明知
九日曾冏卿宅同諸公集
旅客初逢塞鴈來佩萸遥下栢梁臺十年已分烟霄隔
此日那知酒盞開黃菊似愁霜鬢改碧雲應為艷歌逥
賓筵不獨征西貴况是當時作賦才
重陽後李環衛惟寅招飲對菊
日下螭頭儤直回相逢三徑好啣杯浮雲晴逐清砧斷
紫艷頻將妙舞催南國音書無鴈至天涯尊酒為誰開
可憐月夜聞微詠惟有征西解愛才
送喬中翰啟仁乞假南還
委佩朝來下玉除鄉心還憶茂陵居霜前香稻宜烹鴈
湖上金虀入鱠魚劍舄搖心趨紫閣星晨回首隔周廬
賦成肯待人才薦天禄當年美校書
送紀記室旭仁捧箋還嶺南
擊筑時能過我曹五陵詞賦况稱豪東朝兩度驂鸞至
南國三年寄鴈勞客路秋風催緝芰帝城佳節近傳餻
烽烟一望連銅柱心折寒江白鷺濤
王太常仲諧招同孫孝廉潘光禄范鴻臚諸子遊
神樂觀道館
緋烟晴日上寥陽松柏青青夾陛霜望氣祗看銀作闕
來遊真詫海成桑羽人異代知齊鼎詞客多時識舜裳
不借王喬雙玉舄乘風能到白雲鄉
送大司空陳洛南先生之留都
鎬京魚藻幾遊陪新佩龍淵表漢才千載衣冠開百粤
一時風采望三台看花賜履名園遍憂國封書上苑來
王氣只今天北極登臨休羡鳳凰臺
送歐陽幼承分司徐州
暫捐筆劄下蘭臺沛上東曹畫戟開詞客正為都水使
名家况接佩刀才中朝冠盖頻年出滄海帆檣萬里來
知爾壮心還躍馬肯論衰賤走塵埃
湖上居為余德甫賦
丈人結屋寄幽情綺檻倒影湖水明夜懸石鏡青天出
曉望香爐紫霧生鷗鷺閒來争坐席薜蘿聊復代簮纓
浩歌擊楫杳然去一曲滄浪萬古情
送朱少參之洛中
十載論交識賦名中原回首正談兵薊門轉餉弭邊釁
薇省分曹重客卿風土不殊新洛邑烟花猶是大梁城
垂綸漸覺滄洲遠猶為綈袍一愴情
答朱用晦見寄
黃塵趨走一官慵江海瑶華不易逢夢入匡山攜白鹿
酒醒南浦泣雙龍廟堂豈待書生計雲水難追逸客蹤
苦憶西園曾托乘幾回風雨落芙蓉
李惟寅招同顯靈宮望雪
紫閣關前望不賖春風攜興與人家青旗苑外猶飛雪
綺樹林中半著花三徑壺觴頻藉草五陵松栢欲棲鴉
當筵彩筆俱能賦飄落西山幾片霞
同鄧徵甫朱在明遊西山抵夜宿金山寺
石林千仞削孤根飛閣遥臨小給園青竹代橋無結搆
紫蘿垂徑費扳援星河正落高僧榻猿鶴偏驚旅客魂
起舞晨雞何事者不將瓢笠入雲門
明晨同徵甫在明遊玉龍洞題名其上
龍去山前空白雲流泉㶁㶁静偏聞梯懸地底星辰見
天入壺中氣象分持鉢懶過香積寺封書誰識洞庭君
青苔石上聊鑱記千載休疑鳥篆文
同徵甫在明入碧雲寺寺僧導飲流杯池上
鷲嶺東逥啟石扉嵐光竹色遞相依亭前古柳如人長
木杪春泉作雪飛椿葉初齊供客飯蘚花猶碧染行衣
清凉此地堪招隠久卧長安興自違
送曾大參子玉之閩中
翩翩車騎起行塵人識西曹草奏臣持節獨行秦内史
題詩還羡郢中人風前赤業重關遠馬首黃雲二華春
此去報恩知有地玄成相繼在楓宸
送王亮卿之塞上
客邸殘尊不共懽敝裘羸馬出長安黃河落日天邊見
白首飛沙塞上看南國詞人堪借箸漢家諸將幾登壇
籬花爛漫應相憶鴻鴈難禁九月寒
送孫僉憲捧表事竣還閩中
故園樵采與君同執戟那知侍漢宫十道朱衣馳使者
五陵華髮值秋風鼎湖豈謂龍遊遠栢府猶傳馬步工
試問旋車在何日欲乘仙鯉訪壺公
吳子化授武學博士還塞上
紫髯獵獵坐風生結東新從定遠行白草五原無探騎
黃蘆千里斷邊聲軍諮共識陳琳最都養何慙服慎名
東閣觀竒予忝竊青袍虚自滯咸京
周廷直茅平仲見過出新醖酌之同賦
誰擁寒貂獨過予蓬門風雪帶郊墟文章流落心還在
湖海交遊興不疎喜客旋開缸面酒逢人應祕帳中書
三山渺渺波濤外猶指雲林為卜居
除夜同少承長孺小飲得寒字
漢宫迎歲雪猶寒三徑蕭條促舊懽送客屠蘇吾獨後
向人燈火夜將闌匣中龍劍憐雙起醉裏塵冠更一彈
何事賦才成久滯青雲虚自滿長安
集劉憲使仲脩日涉園
栢梁詩句舊知名林下閒居最稱情花木近栽圍别墅
雲山相對在重城向來草創高陽會此地流傳白雪聲
誰是五陵豪舉客倦遊吾獨類長卿
寄許石城先生
鳳凰城闕隠神仙海内聲華四十年酒興正如光祿美
人倫還比仲將賢當時下士曾推轂别後諸生少好玄
慙媿掃門頭已白華陽真訣待君傳
同長孺登白塔得鐙字
宫闕參差見五陵置身如在白雲層寶花天外飛晴雨
明月松間續夜鐙漢署棲遲猶執戟禅房寂寞又逢僧
彩毫無復江淹興攜手佳人思不勝
送鍾計部之臨清時李計部同使
司農今日政分憂千里黃河握上游南國詞人遜詩品
中朝名士共仙舟當尊海岱諸峰出矯首燕雲王氣浮
却笑風塵留滯客紫貂誰解酒家樓
贈黃石山人黃全之
巾舄塵中識者稀秦時黃石是耶非曾籌塞上風雲陣
苦戀山中薜荔衣薊北琴尊成滯客江南烽火暗戎機
洗兵誰挽天河水杖履同君住翠微
送袁勲卿邦表册封河南諸藩兼迓太夫人
擬迓藍輿出建章關東持節倍輝光侍晨班已聯台衮
轉餉功曾最廟廊錢爼送歸瑶水上詩情留醉玉笙傍
聖明顧盼深如海不遣乘軺到故鄉
送張民部之河東轉運
畫省年多白髮侵四愁知爾有哀吟此行望氣同仙吏
不為移官廢賞心漉雪漸經河水落扳雲將及華山隂
故園白鶴休相怨神武寧容遽陸沈
祗事昭陵述感
日角常瞻御扇前豈知人世有桑田金縢顧命留三相
玉輦升中已一年封似灞陵終用儉衣留軒塚合成仙
微臣握管恩偏重痛徹龍髯上九天
雨中望拜長陵
肅肅松區拜百官烟霄樓閣上㠝岏崤陵風雨千山合
原廟衣冠萬代看玉座有衣留秘殿銅臺無淚灑長安
烟塵不動威靈遠輦道晨趨鐵馬寒
送陸道函還大梁
翩翩文藻起平原白首含香奉至尊解組初辭夜郎國
題詩還到孝王園關門積雪風猶慘河水新楊日漸喧
宣室豈應忘召對知君不負仲長言
送莫公遠還杭
木落長安歸興濃敝裘羸馬怯相逢梅花欲發孤山寺
雲氣長過三竺峰詩卷行吟江上月蘿衣將掛澗邊松
五湖何處堪招隠石上先題異客縱
送大參知鄭公入賀還蒼梧
兵甲潢池尚未收都亭重遣始安侯殊方瘴霧飛鳶地
壯歲功名躍馬秋折檻久知臣節苦賜金多是主恩優
歸心正逐乘槎使無那瀟湘轉北流
送方元素還新安
雙飛龍劍去江湖文采英英在玉壺豈愧司農門下士
曾從車騎府中趨鷄壇得爾渾增價燕市何時見過都
愁絶風塵垂老日鷫鸘還解酒家壚
送莫雲卿歸雲間
觸目烟沙馬首重屠沽何處隠行蹤竹林酒德同諸阮
洛下才名有二龍並世猶嗟難遇合邀懽真自不從容
倦遊君且停車騎待我華陽策短筇
十三夜同莫公遠張羽王袁文轂梁公智别梁持
伯之楚
客舍驚心見落鴻天涯舟楫待秋風留人最是銅駝陌
把酒先邀玉兔宫城闕輕隂雙杵外關山歸夢一宵中
青驪又逐江楓遠題札能無鳳沼東
送王開府之鄖陽
數馬才名接建章先聲已自懾戎羌軍中白羽無勍敵
坐上朱衣總後行大國山川連楚望帝鄉風土近南陽
含毫莫漫誇田獵手酌璇杓徧八荒
送黃全之歸莆陽
草屩逃名燕市中翻然歸翮欲凌空誰言采藥遺堯帝
更喜無書寄子公飡氣不妨形似鶴梯真應有路如虹
蕙樓茵閣非無興滯迹風塵自不同
讀青蘿館集寄徐子興
誰解千金求絶技數篇真足慰沈冥來從海嶠生烟霧
行過延津濯日星掩閣至今思畫諾在門時有好玄經
倚歌寂寞長安市龍笛春隂起幔亭
同周公瑕崇寕菴送張羽王之蜀
天涯為客不曾懽燈火同君坐歲寒薝蔔每從僧舍問
椒花那得故園看尊前殘雪催春色席上疎燈耿夜闌
愁絶劍門千萬里好將絃管憶長安
病中畣沈太史肩吾見訊
盡日清關應客遲尚傳芳訊慰支離舊趨虎觀稱良史
新侍螭頭表直詞衰晩尚通金馬籍吹嘘誰借上林枝
持竿終擬江湖去風雨談天未可期
同歐楨伯過龍華寺訪汪仲淹
居士何心擬净名閒尋車馬静中行新開别業如龍樹
直指西天入鳳城文賦每從揮麈就花林應與下帷清
雪山原是初禪地苦行知能證道成
雨後湖山一覧亭同歐楨伯汪仲淹小坐
十載紅塵始一經偶同詞客賦青萍長堤水落蒼龍影
斷葦風牽白鷺汀苑内樓臺含太液望中波浪恍宫亭
誰言天漢人難到亦自乘槎有客星
為黃明府題海會圖
龍眠居士還癡絶不羡吳生老擅場幻出如來金粟影
移將龍樹水晶房衣裳下拂天人石草木同霑佛國香
京洛風塵空對畫豈知禪客倦津梁
凌貳守邀同關文學遊泰山行祠
猋臺風景入蕭寥疑有仙人秉節朝二塔風烟雲外矗
五陵宫闕望中遥揮毫倚馬非吾事投轄留人值此宵
十載對君仍拙宦官亭楊柳折長條
和陳公載致仕言懷
十載金華忝侍臣滄浪垂釣幾經春鼎湖回首風雲異
橘井驚心草露新白髮愧為趍府客青山合有避賢人
柴門掩斷漁樵路車馬空憐陌上塵
得豫章朱貞吉孔陽書却寄
歸心未問五湖船别後南州榻幾懸把酒暮鴻章水外
擣衣眀月漢宫前黃塵白髮猶千里怨鶴驚猿又隔年
愁絶澧蘭何處寄江湖隨地有烽烟
瑶石山人稿卷十二
