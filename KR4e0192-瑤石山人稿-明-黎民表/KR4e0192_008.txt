瑶石山人稿卷八
明黎民表撰
五言律詩
春草堂為巍甫作
謝公携屐處坐愛一池幽朱邸依蘭阰青山入蕙樓雲
容開浩渺客思滿汀洲莫歎羣芳歇王孫正薄遊
尚雅齋為佳甫作
試問通侯印何如樂志園傳家為竹素入室有蘭蓀玉
度波千頃清吟月滿軒款門無惡客芳醴正盈尊
同丁計部諸子集王鴻臚山齋懷五岳之勝得高
字
名山誰歴徧揮塵亦稱豪巖壑驅詞古風雲入望高金
光遥可掇藜杖肯辭勞猨鶴應相笑馳煙待爾曹
顧鴻臚諸子邀同丁計部遊玉河堤上得明字
久作塵中客閒從堤上行輕風花外度殘照雨邊明趨
事聯三省遊蹤媿二京當歌聊駐馬輕别若為情
重陽後過沈純甫同艾蔡二曹長小飲
偶爾襟期合相携坐竹根霜華猶滿徑風葉漫開尊故
國飛鴻斷長途老馬存非君慰寥寂誰解掃行園
送楊參軍
謝家傳玉樹傾盖即依然諫草猶存笥琴尊半在船蓮
花分幕靜楊柳挂帆偏若是過牛渚長歌夜月前
送黃孔昭
千山初落木歸客興偏新藥餌經秋減蘿衣似舊貧侯
門無左席漁艇有閒身到處堪棲泊原非失路人
答蔡伯華刑部
衡門方晝掩特枉法曹過良晤尋雞黍秋風入薜蘿名
山思裹足烟雨憶披蓑不為沉冥久逢君白石歌
同姚伯子黃定甫邵長孺李季常遊甘露寺
高閣生遠興飄然在五湖暮雲低不散遠樹近看無說
偈參蓮座遊蹤渺玉壺長天一回首唯有月明孤
題遲賢亭靳仙筆跡
白雲飛不去擲筆此亭幽星宿垂芒在蟲魚汗簡留識
竒空白首招手即丹丘欲展青氊卧荒生霹靂愁
過顧叔潛得題字
幽尋不在遠吏隠占青谿鄉夢銜杯失新詩摘葉題螢
疎經雨亂花好傍人低日出銅街靜猶能散馬蹄
送胡山人
懸壺誰解識負笈且歸休招手丹丘近搖心白岳秋蟲
魚窺秘簡虹月傍行舟回首風沙地逢人笑黑裘
詠匏冠
苦蒂纔堪摘良工巧斵成不知蟬翼貴寧讓竹皮輕束
髮禁霜冷穿花滴露清終焉慚戴鶡還有著書名
送唐惟良之廣陵二首
䢴水遥通海乘槎復此過兒童騎竹在鹽鐵算緡多市
估帆檣亂人烟島嶼和徒勞君莫嘆留興在滄波
才名餘畫省吏隐得滄洲汀草生春色漁歌喚客愁疎
燈京口渡孤刹大江流試問觀濤處詞人幾度遊
送蔡伯華之閩中
出處幾人異非緣薄省郎交情異貧賤世事有滄桑煮
海窺鹽䇲題詩出射堂流年堪自惜何用嘆浮湘
過天寧寺僧寶檀方丈
曾有黃金地誰為苦行僧仗經行路遠采藥入雲層一
食伊蒲飯長明石枕燈不依禪宿去頭白已無能
野外芳華早何妨策杖尋草深垂井口碑卧古壇隂高
坐惟尊足清齋尚攝心給園留賞處還似阮家林
送黃清甫偕顧舍人遊滇中
舊好如禽慶名山得共陪洱河神禹導路箐㸑王開冠
帶名家子登臨濟勝才關城雄劍閣應待勒銘回
聞故園草閣火
架上餘千軸俱隨綠燄飛平生惟蠟屐舊物秪牛衣信
是冥懷待誰言損讀非嘯歌聊復爾北叟可同歸
同顧鴻臚兄弟過王鴻臚宅永上人在焉
委巷多車馬還因典客名鄉心燈下盡談塵坐中傾徑
草抽新雨風絲漾晩晴歸舟應可問春浪此時平
鄭伯良邀同諸公登萬佛閣
日送鶯花去風雩興可乘塵心攀閣遠野興入林增龍
樹棲孤影蜂房颭萬燈若無光禄酒春思杳難憑
市中得舊琴囊而予無琴也
錦樣已糢糊何時混世沽秪餘空槖在多半古音無携
可緘詩草閑將覆局圖勿言無所用五石汎江湖
冬夜同張元易過顧叔潛得紅字
櫪馬苦嘶風徘徊戀竹叢寒聲御溝水月色建章宫小
袖禁花艷衰顔借酒紅他年文字飲能復憶城東
過范子宣觀王生臨帖
用意頗精勤毫芒細細分春絲抽獨繭驚電出重雲携
我青藜杖書君白練裙長安應紙貴餘子但紛紜
送陳從訓還丹徒
河朔銜杯日蓬莱奏伎遊寸心酬國士片語遜名流衣
濕離筵雨帆開驛路秋南雲正翹首一鴈下蘆洲
寄陸無從
不為憂生産誰能廢嘯歌談經須歴下貸粟少監河秋
雨生黃葉寒江擁白波不知蓬室底玄草近如何
寄李季常
才名空落拓詩句轉清新推轂無先軰論交見古人思
君淮水月携手蜀山春不是逢沮溺依然又問津
雨中奉訊唐惟良
帶印無多日前期遠見尋搖心雙闕下理棹五湖隂客
邸嗟燃桂朝廷有賜金蕭條黃葉裡休憶白頭吟
同左轄郭公過廣濟寺
左轄中朝貴空門物外遊白雲邀入寺紅樹引登樓積
雨逢新霽鄉心值早秋相酬無麗句誰觧識湯休
郭方伯應宿至自南中止廣惠寺同劉觀察仲脩
携酒奉訊
未覺雙峰遠方營一日閒旃檀入古寺雷雨過空山苔
滑停車處風生捉塵間禪房寧久住人望在朝班
南中無信使竹下有行蹤豈謂天涯遠還於佛國逢觧
衣停暮雨聞梵報疎鐘世事悠然裡寒暄已自慵
劉觀察園亭送唐惟良還揚州同歐楨伯作
省署昔攀援衡茒更接連藤蘿猶迸月池沼欲分天作
賦人投楚登臺價在燕一將搖落思銷盡綠尊前
題張山人子嘿孝思卷
已向滄洲老還從燕市遊行蔵丹檢在風月錦囊收搦
管雲生紙披衣雪滿裘江湖千里夢猶憶到松楸
贈醫士姚允升
蚤年躭内學一室事醫王薊子傳仙術桐君與藥方終
朝常扣齒一榻自焚香若訪丹砂去雙鳬問草堂
大司馬東沙張公挽詩
故老三朝盡芳名一代尊麒麟身未畫丘壑道終存赤
水餘篇翰丹霄投夢魂千秋文塜在榮耀竟誰倫
典午餘勲伐中朝尚典刑書能窮左史文竟薄玄經紫
氣終難翳滄波逝不停疎才慚許與頭白尚飄零
讀書樓為曾陽白先生賦
風月昔登臨丹梯尚可尋青藜天祿閣白雪郢中吟几
席嵐霏濕軒窗露氣深琅然雲水外猶是鳳鸞音
錦標軒
錦幟中流得泥金上國来衣冠通兩世星象接三台題
柱荆山積雕楹漢水開桓榮稽古力千載復論才
西圃餘清
野望通雲上衡門在水西騷人搴薜荔遊客唱銅鞮橘
樹千林遍桃花隔岸迷鳳毛霄漢在垂釣任清溪
哭徐子與六首
岳牧才名大中朝禮數優天文垂左轄風誼起南州羽
衛森開府江山自倚樓璽書雖未下為政已風流
詞場應冠絶心匠亦兼能崛起無前軰雄飛值中興浮
沉玄理勝時俗吏才稱往事穹碑在千秋下馬陵
蒼蒼不可問嘆逝每如斯豈意長安酒為君永訣時鴻
都今絶筆大雅久無詩不獨風流盡文章屬數竒
無書纔幾月委蜕得非真道喪應歌鳳吾衰更泣麟簿
書聊偶世時命僅同人醉墨縱横處星沉霅水濱
訟牒常移少高齋日掃除故人無政府門客滿公車酒
德應堪頌官箴亦未疎汝南多賦客猶是大風餘
中原稱五子附驥亦紛紛國色應殊衆清言獨見君不
逢非漢䜟垂老見雄文凄切隣人笛長安醉後聞
林計部德基同丘使君謙之陳山人汝信自通州
泛舟送予至潞河
賴是官曹簡何妨勝事偏金章參野褐青黛倚樓船宿
鷺驚人起殘虹傍雨懸空江廻騎吏留興綠尊前
别丘謙之以蘇晉圖奉贈
豈謂逃禪者臨岐欲别難昔聯東省玉今佩楚江蘭落
日催廻舸春風岸客冠披圖見顔色何異屋梁看
贈顧舍人
東閣多竒士文章未陸沉詩言自匡鼎家學得劉歆出
入清華地翻飛翰墨林交情元竹下况乃接朝簮
鷃適齋為朱張水文學賦
一室蓬蒿下清齋似杜機但求棲息穏不恨稻粱微喜
客開山笥乘閒欵竹扉山川一何廣黃鵠待翻飛
同謙之丘使君自天寧寺騎至西湖上
欲送殘春去長堤日已曛村舂隔水遠浦樹到湖分惜
别貪携手行吟獨共君莫驚沙上鳥飛去各青雲
龍潭
何年龍已去野色澹荒陂元氣廻深洞隂風出古祠探
珠尋赤水沉璧問清時牧豎猶回首千靈訪具茨
宿瑗上人房
久客應難寐中宵獨據床心無蕉鹿兢夢已路途長曙
色齋鐘動行厨野蔌香更衣問前路惆悵别雲房
功德寺牡丹
一徑交深竹千叢暗野堂碧疑天女唾花是佛王香絶
豔休相妬佳期不可忘飄零一杯酒長嘯望西房
華巖洞有耶律楚材故桓夏公石刻
深壑因誰造揮斤亦有神江山留王氣(耶律詞云江山王氣空千載)
題詠待詞人泉作窗間雨苔生石上塵碧紗籠底墨蕭
索竟千春
望湖亭
層崖出天半應接頗紛紜山合溟濛雨湖通来去雲春
風吹桂棹野日散鷗羣一片江南色吟思越鄂君
酌玉亭上
登山方改屐把酒愛臨流龍去還成雨風鳴併作秋開
奩鴻照影弭盖鳳經遊絶勝頻来往毿毿笑白頭
同謙之午憩金口寺石榻上
濟勝心無己看山日暫停夢回雲屋冷衣藉石床扄佛
境看如幻塵途笑獨醒僧房無所供亦自遣沉冥
慰慈上人墜馬
經禪不出戶山色舉頭新絶磴應妨馬危途轉畏人塵
勞余裹足電路爾觀身莫更生嗔惱西遊本宿因
丘謙之下碧雲寺予往香山兩作速歸
出谷應疑早看山欲去遲日斜人影獨林薄鳥聲悲咫
尺猶相去逢近重有期不嫌騎馬倦難和碧雲詩
同鄔汝翼黃清甫陳崇訓汪公幹李季常過焦山
訪郭次甫
釣鼇生遠興歌鳳上高臺海氣風吹斷江流樹引廻莓
苔行徑滑鐘梵寺門開如此佳山水生涯幾度来
桐廬道中寄謝侍御
有美吳山水星軺寵命新濤聲驅海曲風采肅朝紳入
社推高足追班沗近臣未酬虛左席長媿報恩身
劍氣凌東越奎文映紫垣人倫開藻鑑禮數起龍門白
髮存知己丹心奉至尊漢庭如物色虛薄詎須論
答隣止少侯
高步誰能似名駒本帝家向人操白雪投跡寄青霞賓
榻頻開醴山窗屢試茶清言疲夢想叢桂又開花
與梁少仲林開先汲古亭夜坐
歸来無所適剩有草玄亭巖溜千絲滴雲蘿四壁青燃
燈聽佛偈酌酒試茶經若論浮生理惟知醉與醒
少仲開先過宿山樓
數過爭懸榻乘閒就隠居竹風披卧簟松火照山厨遠
夢覺幽鳥清神把道書長歌雲水外豪氣不曾除
石羊館為郭學憲賦
一室類安禪銅梁策騎旋試看持節日猶似下帷年花
氣迷春島藤隂覆玉泉清吟不覺夜月在石橋邊
歸田雜咏十二首
一雨淹晨暮閒居似避喧鄰人難假盖樵客少過門脱
粟應妨罄殘書懶自翻本無經濟術蔵拙在乾坤
近卜城西地新畬漸可耕耰鋤課童僕豐儉付隂晴白
水分畦映青煙冒壠平蕭然茅屋底無力謝生成
一丘堪偃卧暇日掩柴扉山果垂藤熟林鶯接翅飛春
風難再得世事况多違但坐南窗下休論昨日非
頗怪頻年事江湖屢滯遊王程妨野寺身世落漁舟徒
費千金伎空餘一敝裘素絲雖可嘆知足亦何憂
鵬閣曾三入龍門幸一登散才當藝苑妙語屬山僧交
熊看貧賤榮途有愛憎機心今已矣穏卧玉山層
家傳餘萬卷世故半凋零雖識數行墨終銷兩髩青人
多矜敝箒世復笑玄經但飲尊中酒勝於案上螢
久欲遊衡岳輕舟信所如川程限楚越生計繫樵漁未
種龍洲橘先馳汶嶺書四愁無處寫勝事恐成虛
浮丘吾郭近策杖屢經過神室無留火滄溟有逝波靈
蹤天亦秘遐舉事如何乘屩非吾意空悲去日多
豈謂歸田拙幽居事足娱蟲魚詮古刻山海詠新圖名
已落朝藉身當隠市沽雖無鄉里識亦懶著潛夫
苦憶平生友憐予頗好竒能供光祿酒常和法曹詩宦
拙騎官馬朝回補竹籬風塵關塞黑魂夢故来遲
短衣殊入宋憑軾似經蒲宦轍十年有鄉書累月無推
轂廟廊在歸山酒伴孤白頭惟強飯亦足慰長途
自卜三間隠寧多二仲賢王家甥舅易何氏弟兄禪琴
酒中年輟江湖遠夢懸浮雲爾何物不似渌尊前
西莊遲梁少仲林開先過訪
林霏將欲斂瓜地正堪耘隔竹頻呼酒開軒一待君拏
音出浦遠人影過橋分莫謂餘西日臨堂見碧雲
二妙聯鑣至塵襟頓覺披山風吹薜荔野日澹茅茨浮
白君能醉還丹我較遲莫論風共雨俱是入林時
梁少仲林開先招遊西池泛舟
歲月欺人得乘閒只浪遊看花迷浦口回棹泊沙頭細
雨孤村暝凉風野樹秋無心論去住雲水共悠悠
近出循西水中流具畫船清遊藉朋好適興任江天鱠
落金盤細杯行野割鮮當壚憐少婦不觧惜華年
同趙太史遊羅浮宿冲虛觀
寒宵無擊柝把劍起鷄鳴紫閣浮生夢滄洲獨客情風
廻瑶室響雲去鐵橋平何處參差發乘鸞朝玉京
龐太守湛别駕招同趙太史周明府葉刺史祁孝
廉張茂才飲青霞樓
五馬能供具關門駐使車飯香抄白石酒味瀝丹砂入
幕風初起扳林日未斜笙歌臨路發歸去葛洪家
同趙太史諸公過葉刺史石洞
憐君專一壑猶是俸錢餘澗水鏘鳴玉雲蘿引曳裾山
都能送酒木客解窺書予亦瑶臺客過逢兩鹿車
同諸子憩玉女峰瑶石臺下
飛雲煙霧裏流水自潺潺一片瑶臺石飛来積翠間月
應臨曉鏡風為敞玄關玉女休相笑予方鍊大還
黃龍洞聽趙太史與諸生講學
釣鼇遺舊跡水石有黃龍使者乘軺至諸生挾筴從晨
飡長白粥夜坐石樓鐘詎意風雩樂還於世外逢
水簾洞畬人獻酒
暫憩雲門外冬衣亦尚寒風煙詞客賞薇蕨野人餐白
雨懷中落殘紅島外看臨流何所羡吾已挂塵冠
王鵝峰有鉅石可隠趙太史題曰千丈厓
翠削逾千仞嵌空若二陵下方雷雨合隂洞鬼神憑起
坐心猶掉艱危氣益增何人劖石壁文字暗蒼藤
朱明洞見梅花
南園多嘉樹繁花舊有村天應留絶豔仙為返香魂雪
後深緣壑風前半掩門一枝難折寄惆悵到黃昏
社中諸公懷予遊羅浮歸而奉答
名山期獨往采藥不同君夜聽羅浮雨心搖桂水雲風
塵終自遠鸞鶴可為羣惟有東林社齋鐘詎復聞
同李季常汪公幹過林開先草亭
萬木俯城闉空亭絶四鄰竹清娱永日花發占殘春認
草成書帶行蔬岸葛巾衡門常晝掩時過好竒人
浴佛日同汪公幹李季常鄧君肅黃公補梁少仲
林開先過小東林
隠樹為蓮座鳴螺集梵筵不知成佛後猶記下生年義
豈因文字心難滅世緣閒来林下坐亦是小參禪
淨業無多地經禪只五君襟期同月朗經卷借蘭薰蘇
晉猶躭酒周顒久絶葷縱然離世網終未斷知聞
宿端溪口
風煙猶故土信宿亦長途水遶羚羊峽山蔵明月湖平
沙漁火亂遠戍角聲孤津吏休相問滄波一釣徒
同梁思立鄧君肅梁少仲林開先宿梅庵
名山宜結夏亦自斷塵情支竹同僧懶煎茶愛水清石
間移席坐松下挟書行但惬浮生興無憂佛不成
贈聰上人
移住端溪寺還因古佛緣梅花清倚閣野水細通泉夜
續傳燈偈貧資賣藥錢壯遊君不見来此十經年
爛柯山
白石經時爛仙蹤豈易尋但傳看奕去不記入山深蠻
觸悲人世滄桑閱古今丹砂君莫問對酒且披襟
八賢祠
萬里南冠客生涯老瘴溪庭荒新薜荔階長舊吾提孤
憤堪填海遺蹤獨杖藜暫来無絮酒淚落楚雲西
舟中讀泰泉先生文集
光岳留遺草功名逐逝波祥麟悲魯史孤鳳避雲羅一
代風流盡餘生感慨多夜臺今拱木吾敢擬西河
新邑
本意通茅箐誰知摧釣舟野田荒䆉稏山木呌鈎輈轉
餉懸孤戍開邊實隠憂槎頭成稳坐浮海任悠悠
同諸子舟中小酌
不為江魚賤誰能觸熱来竹枝驚怨女萍水共深杯古
堠西江上層城北斗隈浮家何日定又棹酒船廻
返棹
歴險因乘興經遊亦故鄉江天足風雨人事有悲凉海
燕歸何早沙鷗下不妨舍舟從此去花竹近茅堂
鄧山人招同鄒令尹黃少參黃令尹張都運郭學
憲遊六榕寺
古寺何寥落榕隂故不迷薜蘿心共賞琴酒日相携霜
樹經龍卧雲房避鶴棲興来成徙倚紅葉正堪題
塵勞捐世網放浪得閒身座上青松塵林間白葛巾看
花驚爛漫對酒肯逡巡香火思前事追遊是宿因
生涯能幾度登覧記吾曾地擁青猊座行逄白足僧中
厨供茗飲四壁照蓮燈莫更思身外隨緣亦小乘
塵中遺妙境樹杪并朱闌萬象披雲出孤鴻背日寒艱
危予側足騷雅爾登壇回首煙花地臨風一笑看
養拙樓為潘子朋賦
萬象臨觀盡三山結夢遥平林朝捲霧曲浦暗通潮偃
卧從書嬾塵勞仗酒銷空中下鸞鶴雲氣故飄飄
瑶石山人稿卷八
