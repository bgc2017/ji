瑶石山人稿卷二
明黎民表撰
五言古詩
和陶徵君飲酒
僕自垂髫操翰涉于強仕之年六上京師迄于
空返蹇劣之效斯已彰矣甲寅歲言歸故山始
營隱居之所暇日覽陶靖節集有飲酒詩二十
首輒依其韻為之意率詞俚取諸胸臆觀者幸
略其辭而原其心焉
天路何遼廓吾生從所之致身苦不早奄忽非少時迷
途幸非遠回駕方自兹但當飲美酒任性勿復疑有客
款蓬廬一觴欣共持
禽慶遊五岳仲長之邙山鵬鷃各有適大小安足言委
運屬壯齒建功慙暮年所貴能遺形豈願竹帛傳
羲唐去世久緬然傷吾情營營當途子所徇利與名喬
松歴千載蜉蝣無久生念此修短殊徒令心骨驚有酒
且斟酌驅馳竟何成
有烏具五色乘雲以翻飛毛羽何摧頽日夜鳴聲悲竹
花久不實饑寒無所依高松生南嶽歲晏當來歸仲尼
欲浮海楚狂譏德衰戢翼守寒賤無令兹願違
高臺架林麓眺聽忘俗喧頗愜曠士懷孰謂兹遊偏輕
烟起平陸夕陽頽西山衆鳥赴喬林吾亦念歸旋無悶
徵在昔銘骨事此言
愴然感昨非方知今為是白璧混青蠅荆玉遭讒毁田
疆困二桃論功固當爾弋人亦何為吾將尋園綺
秋風被庭綠粲然擢孤英變化每如此底用惜其情開
軒盼流景倏忽西南傾携壺就花間有鳥向我鳴兹懽
信可畢擾擾勞吾生
翩翩繁華子灼灼桃李姿桃李雖不言霜風摧其枝榮
期老帶索李廣逢數竒坎壈良足念天命不可為安步
聊復爾詎用乘金羈
衡門晝常閉好客每為開謂我當遠遊故居不可懷明
當偕子行永與人徒乖遊必崑華期止當廬霍棲應龍
志天飛胡為樂蟠泥感君吐中腸素心固所諧蹇裳自
兹去徑路了不迷逍遥無何鄉千年方來回
我昔遊燕趙覽古登城隅回風振槁葉雨雪泥中塗慘
戚遊子顔歲晏坐馳驅謀生一何拙衣襦豈無餘便當
舍此去息影窮山居
依依辭密親悠悠涉長道十上竟無成廻車念將老所
希恢令猷豈在憂枯槁冉冉玄運徂顔色無常好彭殤
等歸盡金玉焉能寶吾將謝世人抗情烟蘿表
吾年已強仕非復少壯時都無懷禄心尚躭古文辭其
人雖已遠玄解或在兹欣與二三子披襟瑩前疑忘言
誠未易莊惠不吾欺遵途有逸軌逍遥隨所之
桑麻翳蓬門蕭然斷人境欣無耳目營既醉還復醒知
我誠已希兹言貴深領高矩謝夷齊清風挹箕潁天運
固有常得喪吾當炳
晦朔相環周良辰已復至開軒候良朋一斗徑先醉衣
帶乘不理杯盤亂無次龍蠖自有時人豈能賤貴但願
餔其醨獨醒豈知味
炎洲負南海中有神仙宅我欲從之遊蒼烟杳無迹人
生若驚電年壽豈踰百玄夜忽幾何晨曦將復白霞舉
倘可期脱屣非所惜
子雲不曉事白首窺玄經我昔弄柔翰竊禄翼其成豈
謂兹道非年齒已屢更顧影守空堂枳棘塞中庭靈芝
尚三秀鸑鷟待一鳴頼此慰遲暮可齊達者情
芳蘭雜蕭艾頽俗散淳風咄嗟可柰何有酒時一中噤
吟笑唐舉幽憂憐敬通真妄詎能辨荆人遺其弓
世人營丹砂繫影無所得夸父為鄧林古來共稱惑頽
波赴沃焦坏土安能塞願言乘虚舟往就不死國玄珠
雖難求獲之在幽默
邴生長免歸於陵不求仕古之賢達士得失徇諸己念
此媿平生屢進忘其恥不能守田廬胡為去鄉里雖云
營斗儲力不任綱紀周任有遺訓吾行固當止蕣華不
終朝達生或可恃
余生素屯蹇頗復懷清真謬當盛明日再覩玄化淳人
文固昭晰憲章亦已新豈起東蹈海會將西入秦征途
不遑舍所逐埃與塵為策雖不就斯志良已勤奈何四
海内棄絶寡所親朅來二十載皇皇尚迷津念之動中
褱涕淚沾衣巾置此勿復言齊契在古人
吳中三子詩
文水濬靈源信國挺華胄才本埓機雲論豈殊向秀好
客屢清言深衷轡携手壊林委丘壑長纓困馳驟曩聆
古劔篇森羅燦星宿烽起吳江濆驟珠不可覯
右文休承
彭公隱吳市坦蕩無俗氛雄書邁魯國善誄比揚雲光
彩戢鸞翮圓方摩鵠羣沉飲知杜機萬物從芸芸晤言
杳關河夢寐懷清芬何時覿璚樹良用慰悁懃
右彭孔加
周郎出江左朗朗散風標六籍潄芳液羣玉方采樵磬
折見冲抱款言彌久要愴然念離夜携手在河橋緬余
樗散姿謬倚英瓊瑶回望具區雲心旌屢搖搖
右周公瑕
遊雲谷山
朝從雲中遊暮投雲中宿烟嵐稍出没岡巒相迤屬層
標下奔峭雙竇驚騰瀑朗月沉東峰殘暉在林木迢迢
浮雲征寥寥天宇肅攬衣不遑寐良夜欣秉燭動極歸
有靜吾以觀其復天鷄奏晨曦杖藜騁遐矚
大科峰望日出
炎洲孕靈秀海澚潛異蹤躋攀極巖險始窮七十峰却
倚何睢盱競秀皆冲融駕肩朝羣帝蜿伏騰飛龍一氣
混溟渤萬有開鴻濛驟陟憂鬢髮凝眄披心胸石&KR0818;不
可拾金沙或能逢終營菟裘居賞心冀來同
謁白沙先生祠
玉臺昔飛遯名山屢登踐泉壑閟霞蹤垣宫飾嘉薦兩
楹委林麓四壁帶苔蘚斂形隨化逝神理將無變深衷
懷若人山阿或遊衍淵機涵飛泳帝牖滅聞見執鞭予
已後升堂迹方添茫然空所思浮雲沒遥巘
天湖亭
湖水何悠悠鯉魴何簁簁臨川無芳餌嘆息將奚為昔
人思釣國凌霞搆重基風雲有消歇池館遂堙夷我行
偶見此躑躅心為悲曠士懷鵲起霞舉當有期不能唼
蘋藻泛泛隨鳬鷖
軒轅試劔石(羅浮襍詠)
仙翁本劔俠遊戲龍衮前金盤射白鵲鶴髮換童年幻
化乃能爾金石亮非堅神化終騰躍洪罏空燄烟
通天嵓
鬱羅隱蕭臺瓊扉不可扣耿耿閱幽灰迢迢歴星宿道
逢猋輪客倏與青精覯相携毓華林行歌采三秀
飛雲頂
龜臺何岧嶤下臨西極天靈妃舞雲軺嬉遊携列仙鯨
波忽簸蕩浮來知幾年至今三青鳥猶巢珠樹顛
鳳凰谷
翩翩五色鳥乘雲自丹穴覽輝千仞岡弄影寒潭潔飲
啄豈不謀腥腐非所屑虞羅爾何施清冷坐怡悅
野人廬
黃野仙已去於菟守靈關松風起萬壑時復乘鸞還朗
吟梅花句清麗非人間被衣出磵戶朗月沉空山
單道開石室
至人鍊真形冬夏常穴處細石伴瓊飴饑來自堪煮萬
形等歸盡逍遥斂神去香火遺篏岩霞蹤杳何許
中閣為陳公載賦
飛雲帶積阻磴道多莓苔旃檀駕高閣芳刹凌空開連
峰入戸牖金銀混蓬萊焱梯杳難即天伎從風廻閣中
餐霞子早隱蓮花臺神遊挾希有升降隨九垓蠛蠓俯
濁世滄溟視浮杯金沙發五内足底興風雷笑入桃花
源浮光軼塵埃鑱文記石壁千載方歸來
同文壽承李伯承郭次父梁思伯集馮大參汝言
官舍
明月出西山餘輝偏城樓城隅多軒蓋秉燭為夜遊清
笳雜繁吹廓然銷人憂坐有白雲客高談比琳璆意欲
躡倒景遊戲崑崙丘頋我俗士駕安能驂雲虯開尊且
命酌主拜賓復酬悄然嚴霜下褰裳不可留眷言兹夕
懽荆璧獲所投
歲暮懷梁園三子
瑶林挺荆楚吳公秀無雙鴻逵振英響鷄舌備周行沈
思運圓象補衮廻七襄猶龍不可縶歌鳳仍猖狂見客
屢白眼何人得升堂再召異宣室憔悴同浮湘宇宙豈
不廓斯人日摧藏梁園啜古淚蕭條灑烟霜寤言覿璚
樹怨彼河曲長
右吳明卿
蜀都寔才窟銅梁奮天步心源邁古濬氣岸流俗迕屢
遷宦不達四壁家仍窶虛舟爾何心蛾眉自生妬言念
河朔遊亟蒙班石頋款關倒衣裳胠篋見情愫夷門杳
何許勞人走霜露羊腸方險澁鸞翮將焉鶩憂來變鬒
髮良以思君故
右張肖甫
汝南重月評中郎冠時哲水鏡銓人倫珪璋映朝列瑋
詞鑄心匠竒穎表天嶷將整扶搖翰倒覽金銀闕抵掌
笑時流出走因婦舌遇我胸屢披下士食為輟銅街驂
轡遊紫邏揮杯别懷材卧空谷下乘爭馳蹀思君阻寒
水三花竟難折
右張助甫
五遊贈郭山人次甫
乘屩之勞山三神鬱相距羡門駕吞舟凌波載遊女投
珠赤水陽捐珮玄洲渚鱗裳雜星羅虬蓋隨雲舉寓目
溟涬觀揮手蜉蝣羽若士寧足矜三光可為侣
恒代秘珍符蓬蔂孕竒寶服食駐頽齡顔容美神娟息
影事窮棲散髮卧絶島止渴漱玄泉療饑掇神草三尸
去我身谷神自緜抱冥靈雖千秋不知我壽考
璚枝列漲海若華散炎洲神魚運大壑巨浪排空浮雲
帆倏飄舉恍見軒轅丘鸞歌自往來羽客乘烟流自非
琴高侣誰能駕扁舟一息騁萬里鵾鵬安足儔
龍駟乘奔雷羲和不遑舍白露應秋零朱華隨年謝願
因慶雲興層城彌猋駕飄登閬風巔三辰伏其下金臺
異温凉玉瑩閱冬夏便娟多列僊娛遊使心奓
天壇冠王屋神芝伏其隂永願排火粒掇食駐蓬心躡
屩三臺阻息駕伊川潯道逢王子喬笙竽吹鳳音携手
紫房裏匿影青雲岑世人不可見三華徒碧林
送姚伯子還潤州舊隱
久作燕臺客幾經秋月白秋月復春花年年故園隔手
把嚴安書家儲無甔石却掃平津門垂翅長安陌昨夜
夢歸來五湖荷花開楊帆從此去要路不須媒北固青
山在長江流綠苔更尋江總宅相期中散杯浮雲爾何
物壯志空摧頽余亦乘扁舟雷平披草萊
十四夜月同姚元白歐楨伯作
客心睠良遊秋月有華照霏烟斂天末灝氣澄霞杪素
采雖未圓雲衢已光曜䆗窱舍朱宫奫淪薄蘭沼周除
有近觀窮髮無遺瞭清暉雖可娛煩襟自縈繞坐俯蜻
蛚吟仰聆哀鴻呌關山限羈旅歲月苦奔峭褰裳暫徘
徊揮杯共清嘯朗鑒應可期留悰展遐眺
十五夜月
纖雲屏氛翳圓景光逾爛澄輝溢層霄晶瑩靄平旦下
見長安城金銀造天半甲第雜星羅雕甍蔚霞煥登臺
翼神猋清規彌可玩飛觴展良遊促坐命華琯沈冥我
思積負羈爾情惋朱華方葳蕤白露遽凌亂展轉長河
翻勞歌南山矸攬環誓相於居諸復何歎
十六夜月
盛滿不恒居馳暉已復歇輪囷尚皎鏡朒朓漸成玦氣
匠增蕭寥霜籟凝慘冽南樓俯岧嵉關山不可越徂年
值急景蜚猋凌暮節良晤復幾何登臨念乖别朱絲屢
促柱金罍豈徒設倚伏遞相尋榮賤同一轍且終今夕
娛冥心寄盈缺勞謙可久安珪璋俟明哲
秋日集文壽承諸子得寒字
翻翻雙飛鴻戢羽遊河干蹇予江海士託交青雲翰黃
華屇秋序蕭爽可遊盤驩然逅纓弁聚此西掖坦長筵
列絲竹中厨具盤餐光華盛朝闕幽貞賁林巒吐訊出
金石漓文馥椒蘭潢汙非所貴明信良已殫片諾季布
重盈虚翟公歡隙末申烱戒相期保歲寒
贈大司馬蔡公移省留都
洪河俟舟楫大翼假扶搖明公值休朗弱齡見英標剖
符卧江海浪迹偕漁樵徒聞季布諾誰同貢公招朅來
蓬池嘯躧步凌丹霄秉珪入銅龍惠文綴金貂鴻思翊
皇度具瞻肅羣寮姱容誰不企希音一何寥改服指舊
邦乘流命歸橈廉公思用趙長孺願在朝望隆位非薄
心邇迹豈遼永言樹勲伐慫慂慰楊苗
觀舞
曲房羅薦合華燭黼帷舒嘉賓出上國妙妓産名區合
懽垂綺帶連理綴羅襦霞起當瑶沓花生繞玉除粧成
遥掩月體迅欲凌虚赴節偏容與應歌目疾徐圖雲開
繡衩寫鳳曳長裾洛水驚鴻日吳城掩鶴餘凝情增盼
睞回態轉踟蹰靜女思貽琯芳華欲攬袪挂纓君未諒
解珮持相於寄謝東隣子舍顰信不如
同王元美詠窪尊
昔賢寄沉冥遺迹表江岸刳中若紙臼青黃豈溝斷鼓
缶歌如澠瓠落恣汗漫鯨飲聊止戈蠶頭剜柔翰豈惟
勤小物庶用託遐觀盈虛有迭代壑舟乃廻換形模尚
輪囷銘識已蕪漫明牧展曠筵臨盼起淵翫舉釂咸盡
懽輟箸屢興嘆緬懷若旦暮偕遊等鵬鷃斡棄何足傷
堅貞頼幽讃
雪後同許計部過崔都水
潞水背京邑簿書成陸沉况兹異鄉感復爾玄運侵疲
驂何所適矌望就前林大陸玄雲合蒼龍迥且深綢繆
頼君子芳訊吐中襟並坐蔭華榱醇酎時勸斟悲風振
積霰頽光喧寒禽豫樂愜時序延覽諧夙心去晷良足
念來懽猶可尋高冥徯六羽結桂山之隂
送蘇子川之金陵
弱植窘修途衰齡奮徒步愧匪璠璵姿遂令琱琢誤紫
閣崇造天銅龍闢朝暮邂逅逐驂鑣殷勤展情愫桂枝
屢扳援葛藟相依附金門我滯迹烏衣子遵路方嗤洴
澼勞豈有纓緌慕秋草變芸黃客子踐霜露睽離屬思
淺中情不能愬
太霞洞為周象賢賦
增城奠西趾靈景潛金方儀璘列兩曜川岳備五藏冲
騰鬱劔氣䆗窱舍朱光乘屩恣遠討劃然見金堂陽烏
翼我體丹霓為我裳仰掇毓華林俯吸瑶池漿形神永
超軼千秋常悅康始知中區外還有不死鄉玄鑰頓能
啟從君嬉紫房
别潘象安
鄣郡潘子象安淮南李公之門生也象安能為
古文詞隱居黃山中李公延之閤下乃象安恬
愉不及世事客李公餘十年無所請猶蕭然布
衣也李公食必並席少别為之揮涕其見重如
此萬歷改元象安復以校藝至于京師有司不
見錄以大夫人年高亟請歸即當途欲邀致如
李公故事不能留也慨惟李公當朝守正不阿
以萋斐去國而象安亦濩落不偶不肖之再為
掌故也實出李公奬拔顧窮途暮齒無所建明
以酧知己之遇兹復與象安别能不悲哉然象
安尚翩翩壯夫也必能收澠池之效於其行也
詩以慰焉
紫閣崇造天劔佩聲相磨吐哺遘良宰招延竒士多伊
人奮下國被髮行燕歌願以朱絲繩鏘然間雲和千金
不受賞抱犢遵山阿流言點赤舄推轂轉蹉跎手中青
琅玕斡棄同蓬科倚門俟舟楫旅服返江沱素交一以
盡行路起揮戈嚴霜下宿莽悲風增微波強食以自愛
啜泣將如何
予告出京師貽同好諸子四首
釋來趨闕庭潔身奉君子改服踐二京提槧餘十祀並
轡參羣龍衰賤難隸齒倦翮思林臯遊鱗羡江汜干没
今有期離憂自兹始君門日九重行子在萬里豈無衣
與繻所念在桑梓攬蕙遵前途淚下不能止
東閣多竒士林風邁前聞而我斥鷃羽安能鳳凰羣招
延覯良宰翻飛荷明君攀援絶馬鄧論綴殊淵雲荏苒
經歲時思樹尺一勳駑鈍未及展驅策誠已勤行將反
初服沮溺同鋤耘撫已寔踰量所志慚食芹
雙鳬戲中沚羽翼相因依眷言二三子疇昔同裳衣嬿
婉未及終雲雨當乖離往嬰鴒原戚今懷機杼悲貞悔
難具卜榮賤同一時衆人各有營疇能恤其私君子重
明義申以皎日期采擷異葑菲以報瓊玖貽
揚旌出三河引領望雙闕飲餞傾路岐纓緌盡朝列婉
孌貽贈章光輝奪明月上有慎脩塗下有遄廻轍懿此
同心言念之五情熱昔如形與影今為環與玦朽鈍誠
已疲提携俟明哲
紆勝園為張元易賦
中條距芳甸丘壑亦未遠緬褱上世人於焉事嘉遁雲
螭不弭駕霞蹤尚可踐䟽峯結綺搆臨流杭珍館盱䀭
託幽遐魚鳬樂暄暖乘流罄洄沿習坎悟舒卷金門不
可招佳期起深眷素苕雖未零朱華已堪蹇滯留豈不
懽歲月易婉娩願回苑洛轡丘中恣遊衍
出京師貽同好
弱植乘嘉運蹇步備用行慶雲垂華渥草木共光榮提
槧分已溢改玉心彌貞德宣藉親交芳蘭間杜蘅雲雨
當乖析燕婉不及并蕭晨起嚴駕攬涕沾我纓緬然阻
川塗曠爾逖音形貞悔豈預期損益難具明弭怨即東
路含涕望西京陳詞託歸鳥以愬我中情
同陵州牧關文學遊小西天
陸海潛異珍竒觀在涿鹿積險希天門重深訝淵谷真
人感下生神僧懼沉陸鑿空啓檀施鏤石藏梵牘委積
彌年祀青苔尚可讀遥役詎能探飲河恒滿腹據槁日
酣飲遠望蕩心目夕烏東南馳庭臯千里綠寤寐所思
人往來山之曲
登泰山作
神臯表東海作鎮何窮窿氣匠搆萬有揮斤闢鴻濛頽
然壓九野奔伏如遊龍飛梯倚立壁側足臨絶淙靈猋
生兩腋乃造玉女宫仰視但蒼莽欲往階何從平生汗
漫遊泠然感絶蹤海日連周觀悲風起秦松息影止岩
下搖心尚忡忡
畣李季常
衡門絶塵鞅慨然撫今昔良朋千里至末契等金石枉
駕追前蹤意愜從兹夕開襟出雕章往往叙離析蔬畦
漸堪剪濁酒聊共適嗚蟬歇高樹栖鳥投林隙為歡知
幾何流火忽復易感君平生言重逾連城壁
食荔枝貽李季常兼柬歐經季歐子耕
火齊出南海纍纍蔭房櫳雖蒙側生誚移植甘泉中瓊
漿一入口五内生泠風枳橘有常性氣味將無同君子
幸見賞飽食寧傷中雖云悅顔色亦能熱丹宫密脾間
清汲調燮乃見功神農疏草木爾雅詮魚蟲烹芼失其
宜伐性兹無窮作詩貽北客細咽無匆匆
别李季常
擔簦越五嶺矯志仍丹丘攬桂凌石室晞髮登羅浮金
沙杳難覿玄珠偕所求天長積遠思歲晏懷殷憂馳暉
不可駐江介遲歸舟
歸舟夙云邁操袂大江陲一為千里别晤言難重期余
方憂鬒髮君自媚眉姿山川曠修阻安得長追隨玄素
諒不暌臨路何足悲
臨路何所陳策身苦不早良馬疲皂櫪應龍困泥淖刺
繡難為工操瑟非予好懽誤未及營驅馳已衰老青黃
信木災被褐懷其寶
被褐守環堵舉目無相親汎覽窮鐵摘沉思鑄瑋言藜
藿雖不充容色無比倫田疇洵竒士魯連稱達人君子
慎末路榮名重千鈞
虬峯精舍為謝尉賦
匡山峙東南積阻帶晴霓蜿蜒三百里峰巒轉嶃絶屹
立睨中原高擎拄天闕下有藏真士散髮弄松雪時來
起淵潛道味乃井渫薜蘿愜幽貞藂桂樹芳烈行藏豈
不榮白黑因所說方追洪厓蹤距迷巨卿轍願言就松
門揮杯共明月
櫟園精舍為潘子朋賦
矯志事幽棲結宇依空林豈無嘉樹枝息此散木隂達
人守淵谷遁思常陸沉青黃豈不貴文繡非所任遊言
翳蓬藋諧我忘世心班草話平生寓目託嶔岑飛潛理
自足榮賤行相尋蕭寥答天籟葛天有遺音
瑶石山人稿卷二
