瑶石山人稿卷十五
明黎民表撰
五言絶句
别吳而待
相逢各已壯努力愛前期不用投孤劔銜恩自有時
戀闕心仍在還家路不迷凄凉弔古意疲馬入青齊
江行
風隠正揚舲帆流帶夜星殷勤不肯别似惜蔣山青
袁郎清詠處月夜遇征西寂寞憐才意空江鳥自啼
楚人菰米飯越女芰荷衣風土將相近家園猶未歸
樵溪雜詠為黃廷賓
衡門絶塵鞅隠几面青山兀坐非南郭冥心萬象間
玉笈朝朝啟琅函夜夜開甘泉多侍從應薦子雲才
為愛花時好遥林載酒過曉鶯啼不徹芳緒坐来多
銀浦流雲淨清輝獨映君夜来風露冷仙樂下方聞
雲生青几上泉落素屏間若個堪招隠何須更買山
秋雨集清泉精舍以唐人雨中山果落燈下草蟲
鳴為韻
明月隠青厓高樓曠延佇黃葉忽翻飛前山夜来雨
松下坐来久起行山月中凉風吹衣帶挂罥青桂叢
老去躭冥寂秋来常閉關還因送客遠夜出虎溪山
石田已收秣野蘿垂結果盤餐雖無魚留客中夜坐
芳樹日凋零為怨秋風薄唯有山中人無心任開落
結曲花源路柴門復幾層酒醒遊客散松杪出殘燈
載酒涉花林周遊古城下暫爾惜塵勞明朝復驅馬
樓北控青山是昔呼鸞道金輿終不来羅衣散秋草
絶塞聞征鴈疎籬隠候蟲故園添白髮今夕又秋風
舉火照山影山禽不住鳴幽人思千里兹夕夢難成
送子與同次甫作
落日登古臺垂楊拂闌干不見路傍草烟沙浩漫漫
手摘卷葹草願傳雙飛翼車輪千里遥中心自不隔
采桑南陌頭羅綺嬌青春使君停五馬不是冶遊人
愁心貯折麻佳期怨采綠思君腸九廻何似黃河曲
隠園雜詠
玉林
一雙餘隙地種此青琅玕夜靜疑風雨蕭森萬籟寒
茶泉
鑿井得海眼清冷味如雪青絲轉轆轤下汲秦淮月
中林堂
夾林開綺構前對雨華臺倏忽烟嵐起庭中萬象来
思玄室
玄珠本難求得之在罔象回照一室間萬形自霄壤
春雨畦
夜聽蕭疎響春畦長漸高丈人方兀坐抱甕亦徒勞
觀生處
世故多歧路功名一聚塵觀生何處是半榻隠吾身
容與臺
六朝迹蒼莽長江流古今高臺自風月不廢我登臨
海月樓
明月出海底倒影池上樓清輝不可攬白露濕衣裘
鵝羣閣
清池浴皓羽亂此罨畫影蘋末来清風葛巾自慵整
鷗波
白鷗日飛来止我茄下食不但無機心回旋似相識
柳浪堤
金塘澹淡浮垂柳參差碧千里江南春移来君几席
飛影亭
太虛本無色止水亦長瑩如何桂輪中忽有山河影
浮玉橋
短橋流不去廻波相激鳴度我幽尋屐千花隔岸明
芙蓉館
何年移玉井開作滿池花白鳥凌波去青天裂片霞
鶴徑
曲徑不用車通行止孤鶴畏有紅塵蹤驚我巖花落
萃止居
睠然京華遊歲暮心無已寄謝陶柴桑今朝真已矣
借眠軒
曾作秦淮夢篝燈對風雨客散春山空獨鶴向人語
别次甫因憶子與
疎雨過高城流雲止雙闕隂晴千里外何處看明月
風雨入夏凉林花開復謝深杯不共持奈此消閒夜
鹵莽風塵者相逢總問津如何臨别酒重憶遠遊人
賞菊
不用嗟搖落春風在習家天山三丈雪猶作滿籬花
疾風吹勁枝寒月照冷豔獨抱歲寒心林深人不見
列岫亭以忩中列遠岫為韻
月與青山對開門玉作雙有時乘倒景簸弄石蠔忩
端居不出戶吟嘯此亭中石床留夜月桂樹摶秋風
藥畦將菊徑整整方成列帶經日徘徊芳蕤露中折
會心不在多一丘堪偃蹇始笑武陵人移住花源遠
我本青山雲無心還出岫雖走塵埃中時時夢三秀
種桃為汝和作
誰種瑶池樹粧成漢苑春金門雖避世猶是武陵人
題汝和石鼎寮
思苦詩難就松忩月過餘可憐方外客不觧俗人書
過雪舫試龍井茶同張玄超郭次甫作
試將龍井茗瀹以玉河冰齋中幽賞客容易辨淄澠
流塵息尸屨桂影上團圞一㰱清源味能令齒頰寒
送署正請告還宜興
雉意感尼父鴻冥說商山風塵誰不厭君早去人間
暫解金門紱来窺玉女潭故人京路外瓊樹憶江南
曾繕部省中夜再賦一絶
竹下少行塵詩篇入夜新黃花雖滿徑不是倦遊人
同鄒方伯繼甫遊羅浮
架壑鐵橋跡飛空不著人煩君驅石去千古導迷津
丹竈
偃月秘真詮寒温無火候白鶴屢回旋知為仙掌守
水簾洞
瀑布望如何上與銀潢接噴薄雙飛龍褰裳不可涉
石樓
壯士圖麟閣仙人惜蕙樓洞門常反鎖惟待采真遊
自贛石舟行數百里山水多可遊涉未能申獨往
之興記以八絶
玄潭潄孤石青谿下雙練歲月屢經遊功名慚擬峴
曹溪傳去後白足老空山若論心是佛誰此置禪關
棟宇非長物弦歌有妙思畸人雖委蛻幼婦獨留碑
瓣香丞相祠行舟時一駐隂風起松籟還作青螺雨
時来據鼎足身後餘篇翰不見瀧岡碑文章薄秦漢
羊裘無客星桐江尚名里下有清淺流亦似新安水
心事俱已休名山尚留蹤芳湖清且淺曾照漢時容
感激龍門誼凄凉下士風鴻冥不可企江水自流東
竹在亭四絶為貞吉賦
高節凌霜雪孤根有歲年若論梁苑賦三徑是青氊
深心探豪素蕭條無所欲臨池愛清風坐蔭數徑竹
人閒不出戶落葉任紛紛借與青鸞尾窗前掃白雲
齋閣夜蕭寥風林散清影天籟忽刁騷幽人夢初醒
園居雜詠二十首為顧玄言作
嶢崝閣
小樓無結構勢與嶔崟敵雨雹縱横下恐有飛来石
盧仙井
碧甃草蒙茸仙人手自封莫教沉斷綆留得照清容
古梅岡
為愛凌霜幹開花千萬樹待我羅浮人同君會心處
影澗磯
有月色還空無風浪常靜如何假合中忽有山河影
茶岕
玉露漙清夜芳藂發舊谿無人知采摘山鳥為先啼
清音亭
汩汩寒流細烹茶取漫流有時来枕畔添作一絲愁
顧令公祠
桐鄉有遺愛瓣香日来往奕世揚清芬何慚太岳長
龍谷關
抱石日沉吟都無寓世心不知猶出谷雲氣夜来深
廻賞寮
遥林山暝色返照入疎樹一與幽人期徘徊不能去
蒼松障
虯枝亂如織崇朝羃烟霧何人畫匡廬請君添瀑布
沃亭
紅蕖冒綠水秀色相凌亂漁人刺艇来恐斸荷根斷
慧臺
躧步凌高臺景氣非一狀明月本團圓不為山河障
曲引
林下翳猶在清溪澹不流江山閱人世惆悵昔賢遊
脩竹圃
蕭瑟萬琅玕清隂五月寒閒門原不鎖傖客任来看
嘯齋
蜩螳假翅鳴真人息以踵劃然空山裡萬壑泉俱涌
石雪頼
水石霜縈薄波濤日激撞平生多履險莫誤呂梁淙
懷陸館
著述傳畸士風流與後人一杯溪澗水猶想酹茶神
丈室
青山無隙地會景方卜築那知藩籬外隠予誠亦足
圓照亭
濾水斷来人圓泓媚幽寂應知澹泊心不受蓮花色
石經幢
一資龍象力孤標尚撑拄金薤無人識千年漬花雨
雜畫為劉仲脩題
古木帶廻溪来尋逕路迷莫驚春事盡花在野橋西
溪上風欲来扁舟歸漸緊不暇問桃源頼是柴門近
清溪漫飛絮策蹇疑無路不為探梅花誰肯衝寒去
一片空濛色前山雨乍来荒村應可泊且棹酒船廻
長風送棹歌得魚滿笭箵若逢朝市人道是江南景
吕氏心文友園亭雜詠十二首
玄覽樓
井幹何郭落高出萬象表縱目無涯觀冥心破昏曉
素心居
中歲躭禪寂勤心禮世尊天花羅萬夾圓悟本無言
搴芳亭
雜花滿芳樹四時不改色有酒須盡懽春風應可惜
松月臺
娟娟雲間月濯濯松上露杖策時一来神猋翼飛步
石丈
嶔碕帶古髯瑰磊離俗態更無兒女腸須合整衣拜
陽和洞
忩外留書帶階前卧綠槍倦来抛素卷狼藉滿金床
總芳徑
人閒無俗累日與花為友惡客應不来琴尊落吾手
石几
昔人留曲几何似石貞堅鳥跡縱横遍安知後世傳
長生池
遊魚樂深池豈知肉登爼吾自貴吾生浮沉亦從汝
友芳橋
隔浦風煙暗桃花自不迷壺觴憐小阮時向竹林携
溜石
流泉自清泚片石激成瀧午憩留孤枕塵心此處降
山礬障
芳心自凌亂翠帶常綰結日暮望佳人璚蕤不堪折
題芙蓉畫
玉路試新粧盈盈照秋水不是芙蓉花顔色應相似
六言絶句
旅感
塞北江南迢逓春花夜月闌珊送客無情芳草催人有
意青山
楊柳閨中寄恨梅花嶺下相思試問紅顔幾度春風頻
自傷離
瑶石山人稿卷十五
