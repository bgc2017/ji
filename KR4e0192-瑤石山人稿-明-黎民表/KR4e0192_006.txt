瑶石山人稿卷六
明黎民表撰
五言律詩
答吳明卿見寄
兵起黃河日余歸嶺嶠時風波一失勢歧路轉相悲白
鹿成長往青雲恐後期羅浮故無恙來把桂松枝
同歐楨伯梁思伯遊西樵山夜宿浦口
近戍津亭暗遥村獵火孤秋風吹日夜客思滿江湖夢
怯魚龍起愁聽雁鶩呼蒼茫問前路吾已愧長途
鐵泉庵
鐵壁臨千仞乘危更一探瀑前安茗竈松杪出花龕鶴
憶窺殘帙猨經伴夜談誰能開文室招隠南山南
翠巖在碧雲村外
青山開斷岸千尺下嶔崟風起碧雲亂虹流白日隂藤
蘿争裊綴魚雁悅高深縱有桃花發應無俗駕尋
下山復題雲谷書院壁
何年招隠地綺構出林端石磴蒼烟濕雲門白雪寒地
因霞外僻天到谷中寬有約重擕手高臨百八盤
同吳而待張中卿兄弟過崇勝寺
一徑遠塵囂孤峰坐閴寥霜林依斷岸江浦入寒潮草
自香臺積花隨寳勝飄禪心無起滅持鉢過清朝
寄劉安元
戎馬關心日誰能問隠居想過天竺寺還著茂陵書鴻
雁經年至風塵兩鬢餘梅花難遠寄吟望獨愁予
遊羅氏園池
芳園窮落日山水有餘懽早歲知懷橘清秋共握蘭風
烟向浦盡花木隔池看為戀幽巖桂塵冠且未彈
同楨伯泛芙蓉溪
錦水經寒淺扁舟任興行幽花兩岸紫殘照一湖明游
女行歌艷漁翁對影清芳洲多杜若搴望若為情
梁少傳館詠拒霜花
簇簇繁霜朵深秋開正齊纖濃隨落日結束對幽棲客
屢停杯坐詩頻摘葉題試看臨水處何似若耶溪
少傳期集琪林徐道士館得青字
采藥何時返乘風此暫停入門桐樹長到院薤叢青碧
海藏城市瑶壇見日星過逢元勝侣能為寫黃庭
心遠亭聽陳公載彈琴
阮公操綠綺梧竹對高閒白雪流深壑夕陽明遠山幽
襟散物外餘響出林間興到悠然處披襟未擬還
送谷子遷還姑蘇
萬里尋師去滄波肯暫留嶺雲經古寺江路入新秋瑶
草應堪拾丹砂不易求歸逢明處士沽酒話羅浮
泛石門溪
往來皆任興屢進石門溪雨氣籠山淺江雲過鳥低稻
田多汲竹松火更蒸藜雖共漁翁宿桃花路却迷
劉僊壇(羅浮雜詠)
坐出千林杪壇荒累劫餘烟霞歸内景天地入蘧廬白
石留禽戲蒼筠篆鳥書無能探蕊笈歸路獨踟蹰
朱子菴
靈飛超浩劫珍館寄幽尋水引山門遠雲藏磵戶深青
精堪度世白日此修心洞口風雷起鸞笙下翠岑
黃子書堂
白業留孤墅青山蔽數椽鳥曾迎木客花更挹蒲仙瓢
掛縣蘿壁茶烹滌硯泉猶疑散髮處長誦紫苔篇
彩雲軒
(闕)
翠向人開
暮春張考功助甫邀遊韋氏園時梁舍人思伯偕
至
遠眺山河盡孤吟水竹偏高雲攙樹密野日避花鮮徑
石欹相帶巖房曲對懸貪竒收客淚留醉夕陽邊
勝事傳韋曲幽尋我輩能臨風觴酌緩落日興情增畫
壁逢僧問丹梯引蔓登故侯應不賤瓜地有東陵
大野臨燕趙躋攀意自豪雲沙千堞暗松柏五陵高西
日愁相對南音醉懶操菟裘無處所彌覺此生勞
脫帽當松頂移舟傍竹隂豈知青瑣客還有綠蘿心思
苦詩篇警情忘酒盞深寥寥山吏部千載此知音
林壑晩逾勝風塵遠暫忘物情嫌骯髒吾意在耕桑敗
葉蟲行篆濃花密占房浮生堪濁酒窮遠任蒼蒼
列岫當空倚三峰近席攅碧滋苔蘚色隂益石池寒日
費壺中藥天遺象外觀却疑幽絶處堪掛野人冠
海柏南方得名花上苑移露添垂徑實風亞出牆枝采
摘情都盡飛騰意轉遲芳菲應可惜停騎待成詩
布地千金積邀懽一徑開花光搖解佩荷氣送行杯水
蹙昆池動雲移碣石來飄零猶壯觀肯作雍門哀
芳園争倚並幽事此中多時序花飛甚身名老去何天
遥金馬署星動白鷗波我去尋黃綺相思在薜蘿
過姚上舍伯子草玄亭
憐君花樹下復有草玄亭山色牆頭出宫雲雨後青聽
鶯移遠杖相鶴檢仙經誰測風塵裏沈冥有客星
官舍雜詠
多病年方覺清齋日頗長槐隂閒閉閤竹榻静焚香宿
鳥争移樹疎花不過牆幸無塵牘擾幽事足徜徉
懷紱初為吏修心未到僧流年穿木榻長夜伴燈檠懶
出從題鳳慵書誤畫蠅款門逢酒伴勝飲玉壺冰
蘭省雖清祕蓬扉自泬㵳編籬多綠槿間樹出紅椒客
至常班草觴餘自掛瓢茹芝聊復得空費鶴書招
不堪驅世事祇足稱閒居叩齒清朝過科頭累月餘牆
隈常置筆帳内苦無書雖羡侏儒飽終年免負鋤
知有看花約春朝更不眠蓋多從雨借屐自上山穿得
俸寧供醉謀生亦任天校量終歲裏常在習池邊
官箴渾不解俠氣頓能銷素髮嗟垂領紅塵屢折腰世
情飛絮過鄉思斷蓬飄為甚抽簮未山中少藥苗
灌園常不仕沿牒偶為官夜宿芸香閣朝看苜蓿盤草
玄能尚白鍊骨未成丹終擬藏名去牆東老鶡冠
潦倒時堪棄清狂自懶醫生涯千日酒歲課五言詩倚
樹常趺坐逢人或解頤汗青吾豈敢賴有子雲知
雖然稱校理筆研久生塵白虎多同異金門自隠淪桂
薪從度日榆荚又殘春斟酌浮生理須尋漉酒人
高枕從吾拙卑棲樂性全豈無洴澼計不受綈袍憐野
客猶分俸當壚更覓錢管絃何處樂夜夜似西天
紅葉侵階出青楓夾陛飛春風開紫閣月朔擁朱衣端
拱封書少清關接士稀驚心垂象下江海客星微
故山多勝絶歸夢不須占竹長成高格松青墜古髯種
園芝自給煮石火頻添何日抛簮紱迎暄在短簷
同吴明卿遊大覺菴
風塵不入寺花木自為林赤日清涼地青山吏隠心古
藤垂屋角獨鶴占松隂車馬長安客誰能向此尋
張肖甫宅餞别高右丞伯宗得杯字
長安殘雪後復共故人杯揮手關山遠離心歲月催樓
船過澧浦羽獵上京臺應念遊梁客金莖首重迴
張肖甫洪從周過款山房
天涯殊物候猶未換春衣花事看將半故人逢漸稀過
雲傳旅雁乘月啓山扉幸有尊中酒能忘賦式微
同肖甫夜宿龍華寺
曲水通龍沼荒塍次鹿園風塵湖外斷雲氣島中騫静
院鳥雙下寒檠客對言誰知朝市裏叢桂得扳翻
相期禪客話高枕白雲層月色千江水山門七祖燈鐘
聲散落葉壁影挂寒藤欲續良宵興塵勞恐未能
郭山人次甫從東海来將遊北海留止軒中因贈
雙屐帶莓苔新從日觀來山川遊子夢風雪故人杯龍
性應難馭鸞情不易媒莫言成獨往高浪駕蓬萊
采藥三年别乘風萬里遊可憐叢桂約又過菊花秋大
夢君先覺多岐古所尤魯連空蹈海何似駕蒼虬
陳侍御道襄招朱陳二使君同集
雙鳬猶暫駐驄馬復同遊入夜城隂静將春雪意收月
曾千里共興作兩宵留何處吟莊舄凄風起鳳樓
溪南别業為萬考功言卿賦
自有山林性能將物我齊剪茅成野徑披荔待幽棲輞
口茱萸沜芳洲杜若溪何當接衡宇琴酒日相擕
日暮鳴橈去溪流幾許深自隨明月往應少世人尋水
石含幽意魚鳬識賞心漆園元寄傲何事掛朝簮
憑眺因高盡虚明與水宜綠蘿垂雨幄叢篠罥風絲島
嶼通桃徑壺觴到習池因知竹林下不減上皇時
昔年雲卧處尚有讀書臺墨沼鵝羣浴蒼苔鳥跡開洞
門扃館宇磵戶出風雷誰識東山意曾招隠士來
姚元白以玉華石見遺兼枉高篇奉答一首
幔亭一片雪迢逓削孤峯雲壑有千態丹梯知幾重瑶
華君輟贈金簡我遭逢好駐壺中景他年煉玉容
同思伯擕酒訪文夀承辭以事弗果文有詩見貽
和答一首
長安纔日下猶阻使人来便欲籠鵝去空成騎馬迴尋
盟須夜雪留興待春杯莫謂青氊冷東風有落梅
和徐子與答郭次甫折梅相贈之作
何處来芳訊春風把一枝薄雲千澗暝深雪獨行時策
杖香隨至開尊影倒窺羅浮虚月色此地有佳期
同子與過善果寺訪吴約卿時濮陽二蘇在席得
臺字
稱心遊野寺擕賞上春臺日色催停騎花枝笑舉杯吏
閒方外得山好雪中来暫過雖乘興翻成倒載迴
雪中同約卿過子與
出關愁日暮踏雪喜新晴酒挹青驄客詩傳白雪聲徑
花霑濕重簷溜滴階平此日衝寒興還因下榻名
十三夜過蘇子川兄弟
殘雪留寒在空庭占月多玉珂停上客紅袖拂清歌劈
杏調香酪分杯試海螺謝家兄弟好隣並忝羊何
憶歸
久客念將歸重嗟筋力違蘼蕪長送客荷芰未裁衣白
首貧交少青山舊業微傷心同海燕懶向畫梁飛
曉經西苑
玉樹曉青蒼瓊花接混茫迴風吹雨氣曲磴落雲光薜
茘搖珠網芙蓉暗石房魚龍無秘戲雙鷁鎖朦廊
送江山人遊岱岳
暫拂緇塵去將扳岳頂行布裘經雪綻藜杖入山輕竒
字捫蘿識新詩望日成路人驚骨異疑是羡門生
過范子宣得山字
解鞍尋竹下逸客况同攀一榻成雲卧雙輪對雪山籠
鵝方點翰貰酒且開關城市逃名得扁舟未羡閒
送董孟材
燕臺收暮雨楊柳變繁隂以我思鄉淚知君久客心雲
門攀岳近汶水到家深羽獵看成賦高標在桂林
同尹王二僚長夜直禁中
偶同金馬客儤直鳳凰城景氣浮瓊島春星麗玉衡繚
垣疎樹色曲水細流聲獨夜難成寐齋心捧大明
同楊邦彦徐子與過汝和雪舫集
芳菲不可度幽意與誰論夜雪留孤舫春花入酒尊風
塵容倦客湖海共清言興罷各分手青山落薊門
韋園别子與得談字
賓御促征驂離觴且共銜春風吹杜若野日上松杉郡
外嵩高色尊前史漢談竹林吾黨在何必羡江南
張玄超諸子集借樹軒得春字
門多車馬塵行徑且逡巡滄海風期在長安冠蓋新燕
來茅屋雨花暗玉河春莫厭尊中酒青山别故人
蘇子川宅觀芍藥得枝字
為掩羣芳色開花獨後時青扶承露蕊紅妥出闌枝綽
約東隣子風流鄭國詩合懽還有恨名字是將離
送盛少府烈忠還長興
金門逢傲吏知住五湖潯洞壑蒼山遠雲門下箬深釣
舟移柳浪茶具在花隂倘遂抽簪興雙鳬共入林
次甫將遊北岳有期復過軒中同作
將還滄海上復共草堂眠藥籠金鵝蕊藜燈白雪篇浮
沈官自拙骯髒爾相憐三徑容歸去何須問俸錢
送梁思伯使雲間兼歸嶺南
尊酒促鳴珂雲間擁傳過王程千里遠秋色五湖多拜
手辭金闕淹情寄綠蘿鄉心將去雁隨爾渡關河
李伯承張玄超月下過軒中
竹簟因風敞蘿衣過雨披故人來此夜詞客况同時墜
葉驚風早歸禽選樹遲煩襟何用滌玄論自相宜
省中即事
蹉跎成白髮不敢歎為郎飽食知才忝高眠苦日長渴
思金井凍坐戀玉墀香不記頻來往藤花又過墻
送陳子野之崇仁
榮君非薄宦所貴在經竒山續匡君傳亭尋孺子碑行
藏多任性詞賦不逢時會看雙龍氣沖騰向赤墀
送梁彦國之灤州
擊筑悲難盡揮杯路向分山藏到海郡樹引入關雲才
大人稱屈時明主好文白麟竒木對前席待終軍
送李仲連任趙藩審理
桐葉隨王命丹書遣侍臣出關迎紫氣飛蓋起黃塵樹
擁叢臺月花餘鄴水春從來豪俠地授簡尚詞人
招姜主客宗孝王杜二舍人王項二文學吴沈劉
居四山人集借樹軒
蓬徑留嘉賞風塵得友生白雲窺夜酒明月照鄉情葉
應孤砧響星浮萬堞平歲華空荏苒莫厭管絃聲
帝鄉星漸改燕谷暖還遥心事邀懽盡年華賴酒銷花
枝隨起舞月色破孤寥聚散浮生易難忘是此宵
同王儀甫過水塘菴
入寺已昏黃紗燈照上方寒冰膠積水清梵響空廊頌
酒襟期洽懷山夢寐長不辭風雪夜擕手共雲房
得張廣平助甫書
經年傳尺素入手淚縱横白髮生鄉國秋風到郡城著
書千古事作吏衆人名謫去方年少懷沙莫愴情
雨(時計吏後作)
短日仍多雨輕飛似暗塵病逢寒食夜書寄故鄉人節
物頻年異衣冠後會新聖朝容拙宦又過五陵春
聞徐子與解汝寧太守
一麾猶未達多病遽隳官豈為才名誤終傷世路難河
濆歸客騎苕水濯塵冠猿鶴應相語空山得歲寒
上巳雨夜王儀甫吴約卿杜從殷見過時王將外
補
汎羽逢今夕春隂未有花鄉心隨去雁城柝亂棲鴉聚
散京華夢飄零漢使槎朋知青瑣滿前席莫言賒
李伯承將之謫所同吳約卿歐楨伯擕酒過訊
星斗正闌干春風夜復寒歸心牽濮水别酒共長安流
落詩名在驅馳吏道難莫言捐玦易曾著鵕䴊冠
送王正意之任懷慶
不薄王門吏知君屬數竒圖書觀洛日車騎入梁時沙
覆經秋草風高積雪枝河隄回首處碣石暮雲垂
約卿授館楨伯擕酒過訊
風塵疲上謁幽興屢難忘斂屐穿深竹移尊過草堂流
塵經雨淨微月逗雲光誰下南州榻相憐有異鄉
過劉刑曹仲恭出先世所藏名賢翰札相示
華省歸常晩明燈坐不遲雨凉新草徑風静落花枝物
論中朝在文章故老貽西園叨勝引清夜可無詩
佛日過顧汝和觀柳公權書蘭亭禊帖同許元復
文夀承姚元白集
欲尋修禊事屢問辟疆園車馬塵方静鶯花日稍暄饌
蒲供早食班草對清尊莫謂過逢易三生此共論
楨伯以西山紀遊諸篇見示因書其後
聞追金馬客振錫萬峰隂西嶺元天竺東来是佛心梯
樓還見日絶壑更捫參歸詫風塵士探珠自寳林
遷居
沈冥無所適燕市又移居廡下從棲泊蓬門倦掃除炎
風時展簟涼月乍窺書猶說金張第登龍日不虚
得家報云嶺外焦旱殊甚深有漁樵之憂賦此
近得家園信羇人易愴情四郊多壘戰三月廢農耕婚
嫁謀多拙漁樵計未成誰憐炊桂者猶自滯秦京
同許長史殿卿姚鴻臚元白歐文學楨伯遊鄭氏
園池
何處移觴得欣逢出郭晴林光披霧遠樹色入池清喜
客禽争聒穿花日逓明雖然萍水地擕手一交情
逼仄緇塵裏兹遊屬興竒梯雲花落樹伏檻水平池暝
色催歌起涼風返棹遲分攜還此日須憶桂叢枝
姚元白將還金陵同顧汝和兄弟歐楨伯過訪
伏熱應難避幽尋重有期蓬門經雨静旅館見花遲世
路歸能早才名宦獨卑飄零五湖約杯酒又何時
約卿自邯鄲回同楨伯過訊留酌出示張助甫所
寄書
三徑促行杯單車遠道回涼風披菡萏深夜坐莓苔洛
水雙魚至晴天一雁来碧雲何處所乘月故徘徊
約卿自北岳回以廟碑見貽
絳節凌虚上行吟已日邊樹窮沙磧外石墮寺門前雲
氣扶雙舄泠風下列仙相逢嵇叔夜猶枉紫苔篇
獨坐
觸熱還騎馬乘閒即掩扉鄉愁來伏枕雨氣入秋衣薄
禄勝漁獵貧家望蕨薇簡書聞遣將為解揭陽圍
七夕約卿擕酒邀過楨伯館
北斗拂闌干涼風下露寒新妝初學鳳彩女正乘鸞别
恨良宵促來期隔歲難誰憐金屋裏猶倚桂華看
雨夜姚元白歐楨伯擕酒過訪
杯酒銷餘日茆齋坐夜清疎砧風外急孤燭雨中明鄉
國傷多事浮沈笑此生問竒吾轉愧難得是交情
楨伯館同詠秋雨得青字
蕭颯含悲思那堪倦客聽風烟驅慘淡木葉應飄零遠
樹先浮白重巒驟失青停雲無濁酒誰為遣沈冥
助甫夢與余泣别見寄
謫宦人情異新秋景物悲别離如昨日少壯豈前時易
水風猶慘關山月屢虧故園嵩洛畔攜手莫教違
伯常擕酒過訪僦居
載酒蓬扉下烽塵正此時將軍勤破敵野客廢談詩久
坐叢花爛狂歌白㲲欹邊塵猶未静吾敢道歸期
奉命至西山墳園
回首長楊苑風霜始覺秋青山低卷幔寒日淡披裘楊
柳兼村落菰蒲有釣舟佩魚雖漢使還得采真遊
宿草經春長新阡近郭多彩銷團扇粉香盡舞衣羅陌
上花如綺雲間月似蛾繁華今不見遺恨雍門歌
陳侍御道襄宅離夜遇雪得零字
把袂風塵日燕歌且共聽客心寒易愴離夜酒長醒蕉
茘經持節江湖感聚萍黃金交誼少垂白任飄零
陳憲使少巖之西越附寄舍弟書
偶逢銅柱使一寄嶺南音鄉思楚雲碧江帆灕水深名
途誰薦士歧路我沾襟不似西飛雁隨君到桂林
歐楨伯館夜别梁彦國還盧龍
東閣多竒士諸侯有辟書豈知殘歲别仍卧茂陵居絶
塞燒荒後孤城雨雪餘飄零今夜酒難與故人疎
閱軍池河度清流關
赤符曾破敵紫氣復臨關千古興亡地中原指顧間浮
雲隨馬策落日照刀環遠愧輕裘者銘功上峴山
同盛仲交宿黃崖嶺
荒村無雨蓋枕藉向田廬汲水初蒸黍燃肪可照書山
雲遮戶密松韻過忩虛寄謝牛衣客勞勞且駐車
閩警
干戈愁越駱閩海更堪憐篁竹頻依險鯨鯢共戴天未
收熊耳甲莫費水衡錢痛哭謀臣疏珠厓肯棄捐
得仲弟西越書云有挂冠之興予亦請告期暮春
可聚故園賦此訂約
北闕無媒者南音只自操向人肝膽露為吏愛憎勞藥
餌丹砂少山林白霧高故園茆屋在相見接春醪
銅符如可解皂帽肯歸遲迂拙人皆笑功名我自疑花
應團北戶鳥亦戀南枝何必山隂守將歸發誓辭
聞吴明卿上計以禁例不得相晤賦此寄懷
流落閩中使生涯近始聞淚收江北雨身老越南軍積
思生春草新愁隔暮雲倘擕延水劍猶可報明君
墜馬卧疾遣悶
寒冰方内手蹇劣亦長驅豈意千金堰翻成九折途過
門勞客問策杖待人扶試探囊中俸東隣酒肯沽
明卿自閩至晤於吴約卿官舍
一自遊梁後相逢又郭門酒因多病廢詩許故人論霜
雪驅單騎星河望九閽莫談江海事羇客恐銷魂
曾子玉比部召飲同楨伯集
歲晏驅羸馬過逢亦少期偶從官閣裏共和法曹詩掃
葉當風牖銜杯摘露枝琳琅欣觸目留醉願歸遲
姚元白自金陵至遇於慈仁寺方丈
共憐千里約還向五陵逢行徑尋黃葉棲禪問雪峰詩
篇新滿紙旅思夜聞鐘君看雙班髩知余萬事慵
同蘇子川歐楨伯訪吴化卿姚元白於慈仁寺
二仕逃禪處人誰訪薜蘿穿林驚雪重梯閣見山多候
騎花間並棲禽竹下過雲房未寥寂紅燭對清歌
送姚元白考績還金陵
賜舄旋南省歸軒背北風故人青瑣隔江月白門空酒
熟逢殘臘花開覓舊叢因君憶鱸膾擕手問江東
曾子澄過訪招楨伯同集時子澄將之塞上
論交千里日不獨旅情親夜燭長安酒征衣北地塵榮
途吾白首風景是殘春欲贈無竒策西秦别有人
亦知分手易杯酒問前期怨别難成賦從軍更有詩孤
鶯將薄曙殘露尚明枝回首天山夜聞笳憶此時
孔子河逢劉德卿
高士藏真處門迎孔子河青山經楚暮涼雨到江多白
髮生行路清樽對放歌迴車千古意今日共蹉跎
秋夜山亭答潘少承
别離欣把袂披寫共登樓木葉千山雨蟲聲四壁秋酒
緣多病止榻為故人留已似嵇康懶那堪復遠遊
蘭薰香
嶺南有嘉卉曰樹蘭者枝葉扶疎高可尋文春
秋始作花如穗氣甚清馥類今時所謂蕙者以
諸香雜薰之逾時則蘭氣盡入香中矣余之金
陵姻友有遺此者偶盛仲交諸子過余出爇之
咸詫以為竒也因述其狀併系以詩用仲交韻
嶺外多竒樹扶疎異澤蘭空山徒自媚中土不曾看色
奪青綾被香宜紫籜冠擕来經萬里猶結故人懽
瑶石山人稿卷六
