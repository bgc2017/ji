瑶石山人稿卷三
明黎民表撰
七言古詩
木假山歌為鄺子乾作
越城古檜青虬枝萬仞孤生滄海湄繁隂婀娜巢鵷鳳
盤根偃蹇藏蛟螭明堂大厦應難致匠石揮斤幾回棄
礧砢已受風霜蝕崚&KR1828;會有雲霄氣山人家在扶溪邊
邂逅神物心欣然解驂推食豈足數移置此物當楹前
旋開北堂上坐我幽壑中眼前突兀見青嶂繞室慘淡
來悲風初疑天台雁蕩淩紫煙中有丹梯駕日相邅連
又疑巨靈遠擘崐崘丘下有黃河萬𣲖噴薄之飛流隂
陽為炭何年鑄至人往往能冥搜迢迢紫沂海鬱鬱三
神山崒嵂在何所無廼虛無間就中拳石足怡悅胡為
跋踄凋朱顔不如阿堵裏更著黃綺翁絃琴坐白石散
髮呼松風平泉良嶽知何在惟有綠樹搖青空
飛花曲
長安戚里競春陽桃李花開夾道傍遥裔鶴煙籠上苑
丰茸鷄樹邇明光濯錦含霞非一色刻翠施紅映朝日
同心竝蔕引鴛雛接葉交枝棲鳳翼西第東隣望不迷
溶溶宛宛復凄凄歌殘玉樹飄成陣曲罷山薌踏作泥
婉態柔情分綽約不與春光共銷鑠初拂交疏入綺窗
徑度華池上青閣綺窗青閣盛佳人二八蛾眉不解嚬
紅牙度曲梁塵起銀甲搊筝壁月新碧複雲屏畫不開
鶯啼燕語空徘徊慵粧未進雕胡飯攬帶方臨玉鏡臺
摘蕊扳條還自愛睡起曾無一枝在愔愔迸淚乍停機
脉脉煎心翻解佩昔時爛漫空相惜今日凋零竟何益
寧知歲月損鉛華寧謂風光類彈射萬事相看成轉蓬
朝居裀褥暮塵中安陵坐棄前魚泣長信恒悲團扇風
富貴榮華須及時烹羊炮羔君莫辭清歌窈窕芙蓉帳
美酒蒲萄金屈巵高陽酒徒良不惡執戟何如草玄樂
誰肯低頭拜七貴誰能閉戶窮三略莫歎飛花太薄情
可憐全盛昜驕盈銅駝陌上荒荆棘金爵臺前漳水聲
同關中楊勖肖宋璫傳以忠吳暉王飬蒙西蜀鄧
合何采燕集
朔風驅塵暗青草蟬聲夕滿燕山道豪貴相逢不揖鞭
却走城南事幽討城南淨域敞青蓮悠悠鐘磬出人天
綠水宛通秦苑樹繁花常帶漢陵烟寓目遊情無不有
却典貂襜為沽酒紫綺初飄陌上桑銀鞍却繋門前柳
座中豪士本三秦西蜀才人併足珍手攬雲霞揮日月
律調霜雪變陽春不分勛名歸汗馬常思稱納上麒麟
邇來索米長安市伏櫪悲鳴絶知已擊筑誰知高漸離
鼓琴未遇鍾期子就來論交應最深莫比悠悠行路心
孟公痛飲猶投轄季子窮途尚剖金邀懽未久又傷離
汎梗飄蓬無定期滄江白石搖歸興隴樹秦雲入夢思
予亦翻飛向越城幾回秋月向人明他年漢主隆詞賦
應念雄文似長卿
僊鶴花異植也青跗素萼狀類胎禽即嵇含草木
記所謂鶴草也觀自隨時山人余因命舍弟為
圖系以此作
青蹊窈窕連雲上芝草琅玕萃森爽玉蕊飄飄間藥開
璚蕤的的緣溪長何年華表舞胎仙縞翼霜毫勢宛然
秀方薝蔔深能淺馥儷優羅色更鮮五鳥枝頭羞綽約
三花樹裏鬭嫣妍駢素含香在遥巘幾度春風落如霰
舞蝶縈枝乍可尋來禽隔水紛難見空谷幽人覓紫芝
静聞芳氣遠相隨暫移僊種歸玄圃思植靈根在赤墀
月滿空林露未銷碧海青天思寂寥倘遇緱山王子晉
願隨風馭聽鸞簫
天台山障歌為上舍歐載卿賦
僊閭五嶽玄風迥福地三山眞氣孤烟雲襍沓見青嶂
知是何處夐絶之清都披圖驗往牒無廼天台山東南
屹地軸灑落重溟間張生東吳號痴絶十年蹤迹窮追
攀胸中盡吞雲夢澤筆下横掃淩荆關經營滄海赤岸
萬里之玄濤意匠縹緲真宰號忽從波中涌寶地稍向
浦溆分漁舠又寫風烟之九曲古樹聮綿走平陸高人
夜雪廻扁舟初日鶯啼上修竹青蹊此去入雲林扣舷
時聞樵采音碧桃花落紛如霧家住秦人深復深探奇
歷險恣窈窕却在雲中躡層嶠石梁倒駕垂蒼虬霞標
直上干朱鳥廻流飛瀑何泠泠遠視但見銀為城巉壁
莓苔經日月崇祠桐柏剥丹青金支翠旗颯羽衞斑麟
白虎紛相迎飄飄雲氣似可即我欲散髮呼僊童起來
行歎復坐思不覺惻惻令心悲狂遊汗漫竟何有黃塵
汚衣眼迷津秋霜夜夜凋玄草春雨年年長白芝山澤
之儒知在無我今結束胡為乎盤嚢絲絡蒼精劒玉京
渺渺從雙鳬謝康樂孫興公精靈往來空山中文采風
流今已矣汲泉採藥行當逢夜登天壇見海日朝驅列
缺從罡風陽烏顧兔反在下笑駕樓船弱水東
秋風三疊
秋風嫋嫋流清商朱華零落綠草黃明月委隙廻素光
寒螿夜啼候鴈翔膏爐沉燎朱火揚空房獨宿私自傷
凝思關山繞羊腸杳難致之雙明璫䕷蕪昜莠菊昜芳
君何遠遊長相望
秋風淅淅玄夜狙黼帷高張華燭孤嚴霜被野鳴蟪蛄
塞鴻沙鴇相喧呼慘慘白露棲庭蕪廻身悃閣愁且旴
不覺涕泗沾衣裾白雲在天丘陵紆杳難致之紅羅𥜗
梁間夕鳥猶相於别長會促誰與須
秋風凄凄霜霏霏薄寒夜透琉璃扉玄蟬抱枝露氣微
疎燈耿耿流黃機中房淚下如綆縻金方路遥消息稀
杳難致之雙明璣三星煌煌承夜輝何為淹留憶忘歸
劉明遠松石圖為鄺子乾作
劉生善畫兼能書材力却與凢工殊千金為夀不一顧
下筆頗獲驪龍珠凡花俗卉豈足竒貌此千仞磊落之
雄姿左盤右蹙勢爭長崩厓巨石相撑搘皴皮剥盡風
雨榦勁鐡屈作珊瑚枝蒼厓縞皓灑飛雪晴空夭糾奔
鸞螭太隂冥冥氣熛怒疑是巨靈揮斤之所為鄺君高
堂懸此障階下迸泉倏排蕩四旁觀者寂不言頓覺丹
青色凋喪我生好古悲已遲五羊從前多畫師林良待
詔金鑾殿劉也奔騰真數竒欲遣巫陽不可招抱膝對
爾興長謠秦封禹貢何𤨏𤨏看爾直榦凌烟霄
答歐楨伯長歌見懷之作
天風木葉落江南應早秋故人何處住夢想在沙洲沙
洲曠望彌芳渚桂檝棠舟自容與零露朝漙五色芝輕
霜秋熟千頭樹憐君幽尚結精廬抱膝躬耕讀道書龍
頟何年封李廣狗監猶未識相如翻飛本謂雲中鵠垂
耳今為轅下駒憶我别君顔色久去去天涯屢回首玄
朔風高豺虎驕黃河日落蛟鼉吼金門上書不得意落
魄風塵在人後摧眉折翼還歸來寥落寒山對窗牖結
駟誰知環堵貧金貂應笑牛衣醜悠悠世事那復論秪
合狂歌飲醇酒桃哀已死不復生見爾交情不相負琅
玕贈我光陸離始知風雅未全衰垂名本是丈夫事莫
謂揚雄壯不為
碧桃花長句
上林珍蘌競芳菲姑射幽悰本自持蘢䓤掩月瑶臺扇
皎潔臨風玉樹枝露井寒輕鶯尚澁虹梁日暖燕初窺
施玄似汙連城色結綠偏宜照夜姿不同隴首飄風早
願言度索結芳遲美人詒贈方璚玖素影盈盈照窗牖
摶成香霧睍難消點綴雲英瑩逾久宛轉冰紈半入懷
的皪霓衣小垂手繁艷朝窺北里墻輕霏夕灑臨卭酒
輕霏繁艷正堪憐青萼芳蕤簇絳烟都荔胡䋲慙酷烈
蘭苕翡翠避相鮮秦人鷄犬曾迷姓方朔詼諧遂得仙
别有深宫愁日暮二八年時坐虛度纖腰束素楚王憐
廣額塗黃漢宫妬蜂鬚蝶翅芳緒闌蕙樓&KR0818;閣羅衣單
階前玉露生愁色鏡裏鉛華失舊懽
白蓮長句和公實
九春芳物已凋殘百舌聲中興轉闌東園有恨成蹊易
南國無媒寄遠難成蹊寄遠空惆悵素萼青跌忽搖漾
嫋嫋金莖瑞霧通霏霏玉井香雲上玉井金莖不昜逢
綠葉田田復幾重鷺窺冰彩愁難定蝶繞檀心恨正濃
鷺窺蝶繞疎華動幽香更倩廻風送輕綃似出鮫人織
明珠乍見江婓弄廻塘曲水日初長妖姬妷女自相將
但識漢宫持作蓋寧知楚客製為裳照影競窺眉上綠
凌波爭比額邊黃長裾蕩槳憐絲罥皓腕攀條畏刺傷
直謂將心同白日始知行樂在青陽青陽白日去悠悠
幾度相思南陌頭嬌靨只矜如月滿繁華須念逐波流
銀床寂寞翻清露紈扇凄凉及早秋年催已畏傾筐盡
晝短何妨秉燭遊風撼銅鋪難獨守星廻金屋迥添愁
願學漢臯能解佩還同河徼善操舟操舟解佩憐君久
棄置紅顔相憶否空持白璧誤投人為少黃金能取酒
妾意頻驚桃李時君來已及芳菲後行路羞看陌上蓬
連根願比池中藕采蓮日暮綠江深因君哀怨進謳吟
鴻來不憚關山遠菱唱還過越水潯
僕窮居方丈之室覩時事有鬱抑於中者欲默則
不能欲言則不可因作五歌以遣意冀軺軒之
使有聞焉
沉珠浦前惡氣起玄甲朱裳附如蟻紅旗五丈畫蚩尤
海艚掠盡行商死廟堂肉食運權謀刀尺紛紛搔獄市
街衢横屍君不聞調爕安能輔天子
去年斥鹵猶有苗今歲膏場若無草漁人雖收網罟功
農夫夙夜憂不飽皇天旱潦自有時渾沌終傷鑿機巧
出門語塞不得言仰視浮雲色枯稿
買香南海千餘日昔日十家空九室惡風巨舶不復來
官府懸金費要質已聞關門閒斥堠復見宫中祠太乙
君王蚤晩罷輪臺江湖私願從玆畢
四方郡國皆太平唯有粤南多戰爭攻城劫藏無虛日
曠野蕭蕭聞哭聲我軍纔出又獻捷椎牛釃酒霑冠纓
沙場本是征人死何用防秋苦募兵
乘車戴笠何後先粤人重交從古然邇來雲雨成翻覆
秪有萁豆相熬煎屈原反遭申蘭妬尼父空羞盗跖賢
我生本是忘機者痛哭應慙賈少年
送易居士還雲臺山
瓢僊昔隠雲臺山懸峰側徑常追攀又從蒼梧泛溟海
窮&KR0679;始入羅浮間身上木皮常百結匣裏蓮花帶雙玦
朱門豪貴眼曾經塵世功名口羞說逢予謂是餐霞人
過款南窗動旬月伏火常思勾漏砂烹茶屢憶蛾眉雪
有時半醉插雲烟代輿員嶠當眼前神龍跋浪騰玄圃
大鵬舉翼凌蒼天新縑偏掩籠鵝帖濁酒何須挂杖錢
抵掌論心方未已海思江情倏然起玉舄朝翔庾嶺雲
霓衣夜渡貪泉水把君衣袂還相憐看君神氣何凛然
爰居豈樂鐘鼓響麒麟不受珊瑚鞭要窺龍漢經浩劫
下視滄海猶桑田緱山一别堪惆悵華表歸來又幾年
贈寫真張山人孟易
張君少小傳家學粉繪新詩何磊落初倣林良畫花鳥
近日白描能間作精心苦藝誰得知下筆翩翩氣盤礴
松煤雪繭相映光勢似流雲載飛鶴移床脱帽當前楹
倏見山姿在丘壑荷衣蕙帶翻從風細紋𤨏襭咸隠鋒
英芝瑶草在階下兩旁古木皆巄嵷向前摩挲始覺異
僧繇醉旭將無同爾今技成何所羡褰裳便欲翔燕甸
黃金白璧意自輕凌烟擬為開生面曳裾擁篲過王侯
琱盤錦席羅珍羞貂裘懶復事遊說白石空歌獨飯牛
人生快意百不憂鴻冥鵠舉君莫留魯人今日輕家丘
余將獻賦長楊去為結鵾鵬萬里遊
畣徐山人
東風二月沙塵起旅邸相逢徐孺子敝裘短褐常不完
素髮蕭蕭垂過耳往年書記雲中城五侯書幣來相迎
聽葭不獨知風角聚米兼能畫地形擬使隂山無黠虜
坐清沙漠報承明紈袴之徒何碌碌衛青本自興奴僕
鸚鵡才高不受羈汗馬功多誰見錄歸來環堵空蕭然
萬卷丹書徒在腹天涯過我情更親勸予俛首甘風塵
高冠大爵世豈乏何必文章能致身我謝君言良太苦
九牛一毛何足數丹青本自圖岑鄧汗竹誰曾薄巢許
幹旋造化由羣公蘇息蒼生賴明主石田茆屋可盤桓
閣皂羅浮相對看緇塵汗衣且歸去秋風落盡青琅玕
送鄺和仲之鬱林
鄺君視我同門友廿載交情最相厚下筆翩翩掣鳳皇
一代詞人盡回首少年折桂登皇畿黃金臺上傾珠璣
直氣屢千星象表赤手欲補山龍衣綈袍旅邸無人薦
金馬門前稀召見起家纔得中大夫出守遥臨舊京甸
摧眉伏謁意所輕卧治烹鮮徒有名推轂不聞思魏尚
催科誰復識陽城以兹修途還折翼世路羊腸堪嘆息
白衣蒼狗在須臾騏驥駑駘同一櫪嗟君宦拙誠足悲
羡君有才何不宜朝廷側席思化理蒼生引領蘇瘡痍
行部倘過勾漏洞啜古可讀羅池碑丈夫遭逢信不偶
雌伏雄飛會有時我今風塵胡見羈效顰半額羞蛾眉
江臯已綠王孫草烟雨欲折商顔芝慈親倚門待吾歸
孤帆破浪杳然去贈君萬里遥相思
送羅山甫歸金壇
君不見句曲之山横已字三峰巉巖勢相似金庭地肺
杳莫窺上盤天文下地理前有大茆君後有楊長史膺
圖受籙稱上真煉石燒丹求不死隠居之後𤨏𤨏爾十
賚猶存九錫風清虛不救臺城恥翰墨長留天地間琅
玕散落烟霞裡古柏槯殘元氣裂龍池可以洗君耳華
陽幼僊羅山甫早歲飡芝思脱屣風流遠躡二子蹤字
藝之工亦其此三十無人是知己黃河之清詎能俟前
年裹足遊帝京幾度悲歌飲燕市布衣不得謁公卿詞
場唯許交徐李翻然更作出塞遊擬樹竒功報天子風
塵蹩躠不可留劒氣談鋒徒碨磥上書羞蹈終南徑垂
釣空思五湖水只今豺虎多啖争主持正賴周中興君
期歲暮探雲谷余亦秋風發廣陵海鵠沙鴻不可羈水
遠山長無盡期他時肯覓朱明洞叩門一訪軒轅師
經季子祠
古木叢祠走狐兔南北行人往來路墳前松樹摧折枝
猶是當時留劒處古來賢逹何紛紛生死交情只有君
不獨片言輕尺璧能將千乘等浮雲可憐祠下東流水
世事悠悠亦如此田竇相傾又一時寧保升沉不相棄
失路狂生笑向天悲歌中夜思分子
桂之樹行
桂之樹枝葉一何紛披託根三山陽流輝南海湄隆冬
霜露常不衰扳桂之枝仰母慈雲衣霓帶皇所綏榮光
煒煜無休期丹穴之鳥將來儀桂之樹其實何離離惟
母有子載以馳南覲上元西瑶池鳲鳩均平巢樹枝嶺
海之氓飽而嬉非母之德嗟何為猗桂樹夀無極長江
如虹流不息踆烏之飛矯其翼何以夀母此其匹於萬
斯年保貞吉
送梁尚寶宣伯冊封還朝
毅皇昔在承平曰廊廟幾人秉周禮文康玉立當青霄
遇事引經持大體逆耳每叫巫陽閽薦賢屢有三公啟
元氣當時頼斟酌蒼生至今無瘡痏手持璽紱迎代輿
却早抽身辭楚醴榮枯翻覆那可常回首台階一流涕
憐君傑出稱鳳毛少年聲價推詞曹丰儀磊落見孤鶴
步驟英賢遺佩刀只今銜命窺江湖虎符龍節藩王趨
雕盤翠釡勸餐飯皓齒蛾眉喧坐隅麾金應羡楊夫子
授簡何慚楚大夫三湘洞庭渺在望日暮歸心愁綠蕪
翻飛更向黃金臺五雲垂采輝蓬萊霜前驛路牙旗轉
海上樓船清吹哀人生快意有如此君恩未報胡為哉
酒闌牽衣且徘徊中原羽檄飛塵埃宵衣正切河南地
按劒直待諸侯來看君稱納麒麟殿不愧萬里騰驤材
送梁思伯遊燕兼赴故人吳給事匡廬之約
梁生倜儻非凡儔家世况廼平津侯前年束書走燕趙
布衣屢作金門遊長安貴客競迎致生也拂袂仍丹丘
歸來二頃無負郭茅屋秋風自蕭索壺觴誰過仲長園
校讐空哂揚雲閣翻然更作江湖遊知有心期在廬岳
出門大笑誰絶羣浮雲萬里忽相踰鴻鵠從來羞燕雀
驊騮寧復顧轅駒江城貰酒與君别美人當筵歌一闋
南陌衣冠聚似雲東園桃李飛成雪丈夫此去豈長貧
嵂兀黃金可致身萬國星躔環紫禁五陵意氣驕青春
徐樂公車相待久賦獻河東未白首羅浮應有倦遊人
書來更道相思否
鄒將軍平寇歌
大羅之山莽回互石林岝㠋盤西楚懸梯織鐵難躋攀
朝啼鼪鼯夜猛虎茆棚竹箐何縱横三峽黃昏怨行估
上書無人扣北闕忍使蒼生茹荼苦丙辰之歲尤跳梁
羽檄交馳震霆怒樓船下瀨遄出師詔遣將軍持繡斧
荆蠻象郡抽精銳灕水湟川動鼙鼓隂厓殺氣廻長風
白日精靈泣飛雨將軍功成振凱歸大旱為霖救焦土
伏波銅柱安足誇崑崙之捷可重覩問君謀略何太竒
昔日東吳遏倭虜丹書獸錦從天下大纛高牙自能取
吁嗟四海今承平南粤再見烟塵清明珠貢篚歲豈乏
玉門斥堠無脩營更煩牛酒休軍士函谷封泥不用兵
送親丈黃廷寅應貢北上
孝宗之朝多俊賢金堂玉樹巢神僊中郎致身何坦蕩
長離舉翼當雲天君臣契合在人耳更有子姓能聮翩
季也森然見竒幹庭階却立春風妍腹中萬卷何磅礴
錦繡璣衡互參錯班嗣書多不借人相如劒成應恥學
登臺自倚輕千金閉戶那知困三略青衫白首何足悲
樹幟詞場氣益竒賢良對榮公孫子側席英才正此時
首夏辭家望京闕三江五湖坐超越桂樹秋風幾自攀
芳草天涯未應歇龍陽秀色滿鄉關知爾承恩霄漢間
玉河橋畔逢五弟為道冥鴻戀碧山
以李薊丘竹木荒寒圖贈潘少承
大漠飛霜沒平野見此森然挺竒秀蒼苔剥落龍鱗粗
翠篠蒙蘢石稜瘦野火燒殘霹靂餘爽氣高標颯回首
佳人絶代卧空谷賢士羈孤成老醜何人貌此真苦心
古法兼應存篆籕異代流傳李薊丘父子聲名在人口
輕縑古墨兩相投粉繪丹青俱落後潘生好事偶見之
以手摩挲嘆良久置身恍在顛厓間撝呵恐作蛟龍走
錦標鈿軸裝重池持歸不用連城購潘生相就仍索詩
為爾重增遇合悲杜陵桃竹或變化張公寶劒能雄雌
千金敝帚登廊廟肯使瑰材委路歧
題訶林異上人奇峰精舍
城西古樹枝相樛云是神僧手所植青皮赤文十抱強
虎攫虯奔人莫識幾度摩娑行樹底爽氣隂風振泉石
頃来溽暑常伏枕悵望禪栖杳難即清晨剥喙聞扣門
倏見磥砢懸素壁雪山靈草光照眼祗園寶花亂相射
跏趺座上爾為誰龐眉電目仍霜髭楞伽萬遍口能誦
毗邪丈室身不移白茆况邇訶林井大士曹溪曾灌頂
勝地猶依龍象力清地屢照鸞凰影吾師日長繞百過
雨折風披何碎𤨏香鑪仙樂知有無寶勝銖衣飄婀娜
只今甲子旬五日種花誰見還成果予生苦遭塵網縳
依止清凉無不可此圖此樹俱幻迹况涉言詞計應左
披圖且謝門徒歸野客吟成山葉墮
送李尚寶伯承弟仲連歸濮陽
李侯芳譽騰青雲更有愛弟能攻文擔簦遠來遊上國
歴塊丰神傾昔聞共着斑衣奉慈母滿挹黃封起為夀
謝庭玉樹廼連枝玄圃靈芝競三秀兄也委身奉明主
弟也翻飛向林藪誰肯咸陽作布衣却待燕臺收馬首
兩情去住正堪憐歧路還逢雨雪天堯祠蒼莽望中斷
濮水潺湲何處邊青門羣公争祖席知爾思歸留不得
雲霄豪舉詎為難麟角鳳毛人共識池塘别後句應成
寶月流輝在玉京倚門予獨勞歸夢鴻鴈南飛少寄聲
僊人白鹿圖同高比部伯宗作
長安日暮塵沙愁張鐙置酒客為留青山忽然在旅舍
滿堂木葉風颼飀山下長松復崛強徑路逼側巗石幽
黃冠似是僊人流控馭白鹿如龍虯神情森爽散冰雪
紫芝照耀青雲裘琅函玉斧插翠籠羽扇冰弦挂杖頭
將凌三山窮五岳暫遊少别俱千秋白茆反𤨏守丹汞
洞門欲去還夷猶吁嗟此圖僅盈尺能令坐客開胸臆
散髮思攀嶺上雲枕流願得溪中石名羈利紲為何人
羡爾霞蹤少拘迫我家行來歲月久白鶴玄猿怨蕭索
訶林實落虞翻苑金汋煙銷葛洪宅低頭&KR0008;面胡為乎
瑶草琪花夢中隔遠討湏尋縮地方思歸終假排空翮
送陳僉憲于舜之任浙中
蜀西使君才且雄繡衣謁帝明光宫紫髯白面驚左右
劇談吐論回悲風金鍾翠釜世希有紫電掣曳凡馬空
興來落筆滿毫素片片青天飛白虹朝廻遇我長安陌
謂是夷門抱關客亟呼美酒登高樓蛾眉千金輕一擲
是時春盡寒雲愁楊花糝糝縈芳洲金羈馳驟塵沙起
萬里不見黃河流拔劒起舞君且留茫茫世事空百憂
五陵豪俠散烟霧魏國平原今在否酒闌看君雙玉玦
會稽茫茫不可越乘興還從剡曲舟相思空寄樟亭月
樟亭月色滿荷花青山綠水擁鳴笳誰隣金馬羈棲客
悵望銀河慱望槎
送王生遊關中兼赴喻中丞之招
王生朅來厭湖海乘屫直入雲臺山雲臺峰高障白帝
蓮花秀色開函關秦封漢畤紛蟻垤龍争麟鬭如等閒
叔孫禮樂不暇數賈誼過秦文最古婁生脱&KR1966;從東來
形勢興亡若目覩嗟哉二子曠世之雄奇生也磊落能
當之文章少年薄騷雅行藏壯氣仍孤羈黃金臺前擊
短筑少婦閨中賦扊扅星河可望不可即推轂雲霄知
是誰西遊候吏能物色開府才人舊相識意氣偏輕范
叔袍笑談肯恡虞卿璧請纓便可擊名王手彎繁弱揮
天狼觧紛排難見胸臆功成不顧尚書郎平原之遊亟
回首風光已綠蕪城柳祈連新塜生莓苔何似菱歌酌
春酒
秋夜過王庫部定甫觀元人趙原山水小幅因題
其後
荆關神妙世希有莒國山人亦名手意匠經營頗逼真
水石山林氣森秀剡藤一幅纔盈咫萬穴千巖俱點就
芙蓉開萼迤太清星宿匯流款崇岫陂陀暎帶粘箴莎
磵石縱横走泉溜日出初分意色濃秋高始脱烟霞瘦
吮粉含丹無此流北苑營丘合回首王君好事偶得之
棐几雲房頓覺竒况當燕市風塵日見此溪山罨畫姿
泠然便覺心神披嚴霜撲人葉辭枝翠眉更進金屈巵
白雲在天河漢移醉來騎馬忘南北桐葉分題賦小詩
襍言題劉仲恭少巖圖
何雲霧之燦舊而苔蘚之爛斑劃層厓之中斷聞流水
之潺湲長松蕭瑟散竽筑冷風載鶴而往還納長春之
景耀駐日月於山間意蓬瀛之不可涉兮曰太行之&KR2975;
巇走千里而開壺關懸梯織鐵倚天璧金堂玉霤非塵
寰帝令倏忽鑿渾沌豢龍之子來追攀面岑青兮翠觀
列蕙榜兮蘭室繞九光以怡顔鍊五石而永日步徙倚
以忘歸撫榮觀其如失雖封珪與緤組終攖情乎兹術
噫丹青之紛詭兮乃氣象之移人豈予見似而驚眙兮
知久蹭蹬乎風塵君候千里騕䮍之身白環世業方嶙
峋安能從黃石而脫屣望清溪而垂綸
哀莆中王子世廉俠士也愍閩嵪之亂作為此歌
予讀之泫然亦同作焉
霜拂壺公無紫氣惡氛剪斷蘭陂水城中斗潦直千錢
鐵壁重關裂如紙兒啼女哭不得將十萬居人同日死
虹蜺蔽日頽無光毒蠱含沙海霧黃官軍重入收餘燼
士卒馮凌轉創傷吁嗟二百年來久海上烽烟從癸丑
徽饒行賈多緍金漳泉篙師稱好手七國連謀敗晁錯
百年為戎嘆辛有可憐枉死朱中丞束濕無功成禍首
皇天厄運誠可悲翡翠琅玕亦殺機王恢失計真堪恨
殷浩虛名徒爾為腐儒藿食憂誠拙借箸前籌亦未遲
虎符急下潮陽戍三版孤城好出師
送吳約卿西廵訊張助甫
男兒不成名老當死蓬蒿一朝被遇風雲起躐登卿相
如鴻毛僕也江湖淪落士抱關竊伏長安市蔡澤甘為
憔悴人穰侯却忌縱横子青雲之客誰相親九牛一毛
何足齒荆南吳公才絶倫念我鹽車蹭蹬身春花秋月
常邀致剖玉傾金不厭頻十月西行肅行李為購宛駒
報天子錦節朝馳馬服山金笳夜渡黎陽水故人為郡
在滏城千騎雙旌来送迎推轂無人思魏尚停驂今日
挹侯嬴勞勞下馬傾尊處湏憶青藜卧漢京
曾繕部以三招余過楨伯館以事不赴有詩見貽
因和畣之
華陽高館向夜開嚴霜拂面如飛埃愧我驅馳猶未息
南陌東城復幾回水部梅花清興發招邀月下傾金罍
可惜佳期竟虛度主人不樂為停杯城頭紞紞鼓聲下
碧雲愁暮空徘徊風塵澒□誰憐才昭王駿骨成駑駘
鮑叔分金憐管仲左桃忍死推羊哀今人結交不重義
斯道棄之如草萊雲天高誼乃見爾以膠投漆差堪儗
曾聞懷友出關門轉見悲歌覓燕市明堂榱棟日經營
華省移文要綱紀多暇猶能過我曹露膽傾肝向知己
魚目難酬明月珠陽春却入巴人耳只今西北烽塵起
四郊多壘國之恥摧眉伏櫪將何為手執龍淵報天子
功成當看畫麒麟拂衣歸釣滄溟水
瑶石山人稿卷三
