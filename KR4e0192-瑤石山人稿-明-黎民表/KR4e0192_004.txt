瑤石山人稿卷四
明黎民表撰
七言古詩
中宿山歌
中宿之山如積鐵兩岸臨江不容笮迴波撇漩恐行人
峭石驚湍難桂席土風雖惡山水竒丹檐絳宇横江湄
福庭七十傳孔記犧尊千載經秦時猿猴喜客擲山果
木魅窺人攅翠眉陽開隂閉在頃刻神凄氣凜令心悲
我遊萬里常經此歲月崩奔逾四紀寳玉應留沈宋詩
黃鍾不見軒轅子矯首塵蹤欲卧遊此山安得軒窗裏
梁園歌
我從淮陽來十日苦風雨訪古登平臺蒼茫見齊魯平
臺昔日孝王園儀衛還同萬乘尊周廬延閣通珍館脩
竹青池帶國門四方賓客皆麕至枚叔鄒陽最稱美明
月西堂作賦成嚴霜曲榭稱詩起榮枯翻覆那可常左
右謀臣忽中傷日暮杵聲停故苑秋風葵藿下睢陽驕
奢豈辨當時事惟有憐才解人意門館荒凉誰曳裾川
原曠望聊停騎吁嗟行路良悠悠白日經天河漢流朱
輪自古多傾覆黃金底用如山丘
答戴常伯
我昔浮沈卧金馬傾蓋當時盡騷雅戴逵遇我情最深
一月新詩常滿把鴒原回首忽霑衣魏闕無媒此道非
已甘伏櫪同雞皂争謂彈冠謁紫微長安騎馬希相識
朔風吹人少顔色窮途尚典鷫鸘裘泥蟠未有應龍翼
憐君結駟慰吾愁霜腴雪韭庖人羞劇談銅狄今誰在
遥指蒼梧望不流知君日下多恩顧奉輿執靶瑶池御
載酒須尋仲蔚居功成却倚將軍樹
鯉魚圖為大司徒三川劉公賦
誰剪生綃畫神鯉黃金作鱗丹砂尾大者矯健凌飛濤
小者唼喋隨波起赤日簸弄扶桑潮此魚有意排青霄
氣連海岱成膚寸勢挽天河注沃焦良工畫此有深意
不獨研機在山水君臣遇合將無同龍變雲蒸亦如此
燕市何人購此圖寳之不減雙璠璵持歸華屋生烟霧
倏爾滄洲落五湖是日天高秋瑟瑟賓客滿堂皆動色
朱絃喜奏鳳將雛瑶階更叶蘭生日知是禎符不偶然
麒麟事業舊青氊佩刀王氏元名德經術玄成本象賢
腐儒亦解知英物看爾扶搖上九天
運丁行
黃河運卒何艱苦不值泥塗即風雨千里常行半載餘
得到京城半為土大車小車輸上倉官家却用大斛量
揀成顆粒明如玉復以風輪揚去糠倉中鼠雀盡張喙
片言不合輒笞捶入口沙泥尚不充掩骭单衣豈成睡
潛辭甲長暫逃歸忍使丁年坐顦顇人言自古從軍樂
豈知從軍亦太惡不如大賈浮江湖明珠滿載無官逋
思歸引
平生任性無羈束蹋翼塵途成碌碌年時提槧隠閒曹
此日之官領錢榖秖謂朝參遠國門豈知束帶無朝昏
問之幾馬不能對上林圈獸都無言以兹筋力轉駑緩
安能驅逐隨車輪吁嗟叔夜無深識邴原辭俸過六百
我今蹭蹬胡為哉况乃形容轉衰白聞道故園初罷兵
薄田數畆可歸耕揚舲稍待桃花水策杖須尋漉酒生
夏仲昭萬竿烟雨圖為劉仲恭題
洋州墨竹曾傳譜東吴夏卿亦其伍常掃風枝及雨葉
世人往往傾貲取此幅離竒動萬竿烟嵐滅没蛟龍蟠
碧鮮下拂彪池淺翠葆隂生洞壑寒天籟刁騷忽然起
水意山情落棐几忩前作賦戞金聲林下揮觴助玄理
煩襟俗狀借解紛始知不可無此君寫真已足輕尺璧
何况溪邊十畆雲願君寳之勿輕擲城南僦舍勝泉石
藉苔瀹茗時展觀洗予骯髒風塵色
感舊篇答蘇子川
識君憶自公車日傾蓋論心若膠漆長楊羽獵揮毫賦
上蘭歌舞聮鑣出自餘風月嘗邀致興来每過蘇端室
華陽駿骨知在否樂生高臺未蕭瑟先帝乘龍去不返
小臣江漢扶衰疾君亦南浮入會稽欲尋台嶺營芝术
當時席上幾才人世路艱虞各相失羅裳鈿翠為誰驕
隣笛哀傷事非一豈知日月重昭洗明堂再覩成周禮
更衣正叶鳴雞奏趨朝不待銅龍啓頗聞瀕海銷鋒鏑
復傳宫中罷角抵否往泰来理則然感時撫事空流涕
管鮑交情今已無驪黃過眼終難眯憐君日侍上方羞
笑余累索長安米風雲騰踏當奈何火色鳶肩猶旅邸
五岳山人歌贈陳玉叔之淮陽
君不見有虞受禪封名山五岳盤錯天地間金堂玉霤
雖迥絶便門徑路堪追攀真形混沌翕元氣竊之可以
超人寰恒宗風雨舜不到蓬莱波浪秦引還蜀嚴尚平
爾何者裹足乃欲窮孱顔龍伯大人顧而笑夸父僵走
誠可歎丹牀一秘幾千載側身長望阻且艱好竒獨有
陳夫子妙年歴落金閨士胸中雲夢吞八九周遊名勝
無難理虎頭盤囊穏繫身直鞭天上黃麟起手排閶闔
揮浮雲過都歴國尋常耳崑崘五城反在下焦原倒足
愁胥靡玉階歴上帝謂之齊州烟塵待綱紀握節朝辭
金馬門單車夜到淮隂市東吳綺縞輸幾軸洞庭橘柚
來包匭徐關白沙河瀰瀰須君治之平若砥食粱刺肥
差可喜丈夫功名要磈磥卧遊不出軒忩裏
肖甫送至天雄故城因觀宋大觀五禮碑同賦
風吹古城勢欲倒征車北指燕山道道傍穹碑十丈餘
雨剥霜封卧青草我行拂拭開塵沙良工獨苦咸咨嗟
婉麗似出虞祕監廓落正類顔瑯琊金薤離披立蛟鵠
赤手欲掣生龍蛇誰其能此宋令主千載重操黑帝矩
宫中才人捧硯立殿前常侍登牀取白麻宣詔賜天雄
署銜紙尾紛華蟲琱鐫琬琰勒黃絹典雅尚有承平風
可惜龜螭半斑剥牧童燒焚牛礪角銅仙何日去咸陽
花石無蹤尋艮嶽停驂啜古不勝悲况是郵亭把手時
關門令尹逢迎處更說羊公曾過之
遇張元春
侠斜日暮紅塵裏揚鞭識是張公子春風大道控驊騮
明月西園醉桃李琅玕玉樹媚眉姿步上黃金未足竒
諸生解作東山詠才子邀吟輞口詩長裾懶作侯門客
掛帆歸訪專諸宅淋漓青壁滿題名牛衣勝卧長安陌
送洪山人從周謁張觀察塞上
雌伏長安市時人嗤瓠落一朝烽塵起褰衣赴戎幕楞
伽刹宇近邊庭槍壘風雲護井陘行拜將軍金鵲印還
披壯士曼胡纓自言白猿傳劍學匣裏青龍時出躍蠻
府娵隅解賦詩轅門烏鳥能占角韜鈐本自用才人况
爾風流入幕賓蒲類即看登計簿烏孫不久作藩臣陸
沈笑我栖金馬心期豈是悠悠者不辭酒肉似邱陵櫜
鞬共醉垂楊下
送韓子成補三衢太守
君不見鳳凰羽翼何襹&KR0008;丹霄掣曳誰能羈丈夫磊落
負才氣遇合風雲自有時江左韓生稱國俊射策君門
名益振下筆偏窺左史書劇談合綰蘇君印曹郎待次
拂衣回管樂心情付酒杯十載幽憂纏橘市兩朝仙馭
上瑶臺疇昔論交幾人在一麾君亦思江海錢塘江水
日生潮嚴灘明月何曾改掛帆信宿且經過予亦青山
夢斧柯蘭隂之水葡萄渌襄陽小兒銅鞮歌腐儒豈辨
一生事黃金到手須快意揚雄禄位誠足輕相如肯與
公卿議濁水清塵自不同貧賤之交莫相棄
劉觀察仲脩酒後出芝杯飲客作短歌
劉侯喜客開華堂正逢三五明月光酒酣起舞欲為夀
夜深更出玄芝觴此芝何年入君手古色蒼紋如篆籀
金環覓得寧論直玉髓凝来不曾久纖手雕盤照顔色
滿座傳觀駭未識肯辭舉釂為君歡百年有幾開胸臆
劉侯玉署曾奮身早年骯髒辭風塵異物来作長生供
憐汝本是餐霞人窮途遇君顔色好析膽傾肝争草草
交懽婁護豈足誇不飲公榮堪絶倒衰遲且欲息微軀
水宿風飡借一盂杖藜更擬擕籠去烟雨雷平正可鋤
西王母圖歌為陳侍御道袠母太夫人夀
瑶池渺何許蕩漾連龜臺琳宫貝闕相逶迤旭日倒射
輝蓬莱宫中之人衣綘衣左攜青童右瑶姬鸞匏鳳簫
儼先導天花萬片飄瓊蕤娥眉蕭颯三千歲翠軿下頫
人間世青萃長瑣丹臺藉紫元曾授金璫祕朅来覽輝
南海遥雲林仙姥還相邀在傍笑者東方朔履上星辰
侍玉霄黃封屢給天廚醴錦綺親裁織女綃一上太行
停節旆幾回蜀坂住征軺兹日烽烟銷南斗斑斕起舞
尊前夀幔亭曾孫今幾代潯陽江潮清淺否椷書青鳥
更飛来年年勸進長生酒
唐寅仲卜居英州不遂竟歸作此慰之
唐生宿有耽書癖早歲下帷窮鐡摘賦就還稱八斗才
劒成自倚千人敵豈知明月翻暗投不覺青春易抛擲
去年辭我遊湞陽南山水石為生色芒屨行經碧落天
墨痕漬在雲華壁山中未具郄卿槖道傍争避朱公席
君有騰驤八尺身何為蹩躠羈風塵爾非廣柳車中客
亦豈臯橋廡下人勸君歸来且莫嗔城南萬雉連通津
青翰翠被堪娱日柳眼桃心競發春割角誰輕王粲少
曝衣難笑阮家貧舊時彩筆休輕擲此日河東賦頌新
同黃全之梁思立黃公紹陳忠甫訪安期生石室
白雲山下棲真室松逕何人訪黃石芳草猶尋舊日盟
棄繻千載曾書生野禪顧我忻而笑玄鶴鼓翅鏘然鳴
林間木榻且安坐江上浮雲隂復晴岩前散髮者誰子
劃然長嘯為鸞聲興來枕藉向天地何暇坎壈較不平
﨑嶇石路且迴車白日未落歡有餘登山臨水不盡醉
枉作高陽一豎儒
陳忠甫以卭竹杖遺予戲作短歌
卭竹傳竒西夏日腫節瘦莖如鶴膝天竺高僧屢護持
尚方靈夀差其匹陳君好事偶得之入手鏗然知古物
指麾銅柱開烟霏柱石羅浮看日出朅來載笠訪安期
怪石欹厓恐顛躓提擕似有蒼精翊閃爍應愁山鬼泣
偷視刀環未敢言笑爾青藜落吾室感君把贈意已多
置之座右勤摩娑只今滄海揚洪波馮夷出沒翻蛟鼉
微閭聚窟渺在望金堂玉霤空嵯峨杖乎杖乎奈爾何
畫菊為孫舍人以道賦
九月嚴霜風槭槭籬下黃花紛五色千枝結束艷明霞
一片叢生媚幽石略施粉黛人已驚淨洗鉛華誰解識
孤根獨立已後時歲晩馨香堪自惜柴桑三徑未曾栽
孤山萬樹長相憶舍人寓直披此圖棐几芸忩時拂拭
嫣然空谷迴春姿莫道佳人難再得
為邵長孺夀戚將軍
將軍昔佩金虎符洗滌閩浙清寰區上書不肯羈南越
撫劍直欲鳴伊吾廟堂宵衣思頗牧詔移内地衛神都
薊門坐鎮今幾載能使沙場成陸海投箠朝澄玄菟波
銜枚夜奪烏孫壘旌旂整暇號令嚴士馬懽騰氣逾倍
椎牛釃酒日從容翠釡黃封下九重邊庭數米知軍實
幕府程書上國功將兵不獨如王翦好士兼聞似孔融
只今行年才五十冰雪肌膚髮如漆喜氣遥從海上來
明星炯向營前出仙籍青華紀筭多功名麟閣圖形畢
頗聞戲下盛才良借筯今誰是子房腐儒不識征西府
留滯空愧尚書郎願徯函谷封泥後劍履重看入未央
贈瞿生
齊安瞿生風骨殊騰驤七尺非凡駒十齡下筆薄史漢
握中往往靈蛇珠而翁頃者遭羈絏裹足灑淚来燕都
九關峨峨森虎豹白日朗照明區區肉刑末減逢漢主
檻車薰沐收夷吾豈為能言識黃雀亦是精誠感白烏
嗟哉瞿生孝且賢珊瑚碧樹誰不憐琅琊小令人倫鑑
倒屣為賦長離篇我苦十旬始休暇不能羅致心茫然
采衣持節即遠道青雲干吕隨行船匣中蓮花光煜然
韜而不試神乃全用少正及中興年聳身玉立當雲天
遭逢不孤名下士帝師當時亦孺子
古墨齋歌
鍾王妙蹟世希有典型一代存仙手碑版當時走四裔
豈知摧折成枯朽負荷雖堪柱石才沈埋未免塵沙垢
英雄困頓亦如此石闕何知但箝口誰其眄睞施㫋椎
李侯無迺其華胄松煤雪繭相映光春蚓秋蛇互蟠虯
團圓隂魄如頑鐵錯落星辰餘北斗平生半世看墨本
灑淚臨風一回首沖騰紫氣初發硎匣之恐作蛟龍吼
所嗟指腕不相隨習氣平生今在否李侯瑰磊能攻詩
亦復解髮狂濡酒操筆應留紙尾書不覺神明頓還舊
願君寳此勿棄捐敗繒敝箒人爭售
書五嶽真形圖後遺朱汝脩
蘆灰一殺鴻水怒渾沌瓜分奠中土搆形太素誰能知
西王竊之遺漢武龍拏螭泊真離竒鵠畫螺書安足數
封珪錫號徒紛紜崇侈無乃宋道君苔文尚留日觀頂
野火不共秦碑焚金門吏隱桃椎子早學丹砂悟玄旨
玉笈青囊穏繫身水懾蛟龍陸虎兕雲外天行自兹始
醯雞井鮒胡為爾
題黃山谷書黃龍禪師開堂疏
鍾陵行押稱第一早歲已入蘭亭室轉運應知腕有神
掣顫尤工老来筆學詩唯許杜少陵翰墨黃州迺其匹
宋人豈解識真龍天廏驊騮縦奔逸藉名黨錮疾如仇
白首黔陽作繫囚平生正得參禪力萬里危途百不憂
黃龍老宿爾何子槁目曾識東家丘相酬妙語千金直
能使芳名萬古流擘窠何人勒翠琰野火不肯焚銀鈎
何年榻本来燕市慘澹無人知滿字金門久客逢休澣
北牖臨風自粘綴髮短誰知心尚長側釐尚望君王賜
乾上人以鐵如意遺余作歌答之
吾聞壯夫一吷昆吾折大半精光猶未滅鍊為如意堅
且強鏤作盤螭頗殊絶宛若寒空千丈電泠如隂山太
古雪何年却入高僧手魍魎見之應却走有時舉向蓮
花座人天萬衆俱回首羡師根塵久已除身外尤物徒
區區知予頗解鴻都學相招為署阿蘭居空中一擲偶
稱意倒匣不吝牟尼珠塵昏幸借指授力攬結願與行
藏俱用之可代巨鼇足小試肯碎珊瑚株吁嗟人生電
露真須臾滿堂金玉非良圖壊衣瓦鐵堪為供綺障轉
覺羞吾徒
神鼎歌為任參軍賦
神鼎何年出荆土三趾龍文形製古丹砂水碧紛斕斑
款識縱横尚堪覩就中星羅六十字讀之箝口不能數
王在寒師命太史對揚王休周仲父戈鋋矛戟森開張
蛟螭離竒忽奔舞嗟爾神物胡為來中興撫運重明開
兩宫鼎食備厚養萬方玉鉉多良材千夫操畚築城下
富媪有意呈竒瑰琅函將發出紫氣石窌大吼如驚雷
牧臣盱眵詫靈異貯之為築中天臺衡霍呵衛驅罔兩
江漢洗滌傾尊罍予生好竒頗識字荒僻安能逢盛事
搦管爭傳王太令得寳况是任公子空勤棗木勒千言
尚乏赫蹏遺一紙逡巡聞未獻明堂金薤靈篇尚祕藏
且罷山中采黃獨期君蚤晩發瀟湘
送本空上人西遊
圓師亦是吾鄉士少小出遊迷處所尋師忽遇清涼山
裹足不踏長安路持咒經禪閱幾霜知有慈親在故鄉
錫挂一袍迅飛鳥身輕千里不賫糧白髮相逢不相識
雨泣含凄愬胸臆難將恩愛等尋常惟有無生堪報德
欲留橘井與比隣小築茅龕結勝因魔王瓔珞空持贈
長者黃金不貸貧白雲又指蒼梧道三月瘴江多毒草
鉢裏潛龍應避蹤水底鮫人争獻寳機鋒妙說倒王公
登壇振鐸演宗風勿謂道安逢鑿齒須知玄度待支公
瑶石山人稿卷四
