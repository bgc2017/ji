瑤石山人稿卷十一
明黎民表撰
(闕)
温樹扶疎月轉明不眠烏鵲夜還驚天圍翠殿澄沙色
冰合金塘墜葉聲虎旅喧傳屯甲帳龍輿深駐在西清
九華燈影微微散碧落空歌半欲成
慶成宴賜胙
旭日流輝遍綺櫳九賓聲徹玉墀東笙鏞奏格青壇外
衮冕廻瞻翠幄中牛酒賜酺霑萬戸虎鹽歸俎宴羣公
微臣亦預晞暘澤割炙何湏比漢宮
送郭給事冊封代府
雲中關鎮地雄哉金冊親持遠道來諫草屢傳青𤨏闥
使旌遥上白登臺九邊烽堠蓬飛斷十月河冰馬蹴開
蘭阪桂藂雖可詠陰山還待勒銘才
萬壽節和吳舍人約卿
珠旗翠纛引祥烟銀燭光沉欲曙天象舞萬方連玉陛
雲韶千疊動金懸乘龍正向璿臺日鳴鳥應過洛邑年
却羡枚皋能獻賦幾回春酒醉宮筵
銅龍初闢曙雲開彩仗分行劔寫來日月旂常輝象魏
金銀樓殿駕蓬萊風前鳷鵲翻珠綴雲際仙人捧玉杯
魚藻正懽周室頌栢梁休數漢庭才
十六夜無月同助甫作
悵望清光已不禁沉沉宮闕轉生陰雁鴻暗度千山色
戎馬秋懸萬國心鄉思驟飛紅樹外佳期空隔碧雲深
謝公不少南樓興凄斷高城此夜砧
和舍弟惟和對雪作
飄花千片下蓬萊瓊玖河山對面開曙色遠從銀磧合
驚沙還向紫關來飛揚敢望青雲客歲月閒銷白玉杯
喜有集靈傳勝事陽春多是郢中裁
人日同舍弟惟和小飲
塞烽銷盡薊門天秦甸初開萬井烟彤管風雲書正月
紫宸車馬過新年窮愁柳色那堪折遠道梅花誰為傳
應是揚雄躭寂寞經時猶未獻甘泉
九日舍弟惟和自公署回共酌
故國山川烟霧深東籬忽憶醉行吟遲迴畫省含香日
悽切高樓望遠心木落淮南空老大花開漢苑幾登臨
深杯已索廵簷笑金馬何湏嘆陸沉
送客登毘盧閣
凉颸漠漠上層臺四野風烟望轉開碣石浮雲從海斷
雪山晴色過關來病思鄉土依僧舍老向朝廷論將才
十二碧闌俱倚遍肯將搖落負深杯
送崔元伯使楚便道省覲
仙舟並載紫鸞書負弩爭迎使者車夢澤天寒蘭茝變
衡陽霜落雁鴻疎舳艫千里來包匭甲馬三邊頼積儲
庭畔斑衣雖可樂王程安得少踟蹰
送思伯使金陵却回嶺南省覲
燕臺芳樹接吳天却指鄉園路八千華省舊知綸綍貴
青雲争識世家賢庾關曉度梅迎雪楚岸春生筍入船
喻蜀未須誇父老題詩還醉竹林邊
大享
宮槐飄葉露初繁紫禁風來出絳幡池上仙班隨玉步
月中仙樂道金根九秋報禮皇家重三殿靈祈泰乙尊
遙想六龍回輦處百神深穆駐寒門
送吳進士子沐使遼左兼歸揭陽省覲
銅柱家山薄海氛歸心悽斷鳳樓雲飛芻遠向玄莵郡
按轡宵勤細柳軍白璧許身應不沗黃金招駿可能羣
風塵併舉傷春目斗酒那堪遠送君
雪夜同伯宗集繕部張肖甫宅得林字
北闕寒雲結瞑陰龍山飛度正森沉可憐西第歌鐘滿
共把東曹酒琖深柳絮忽邀詞客賦椒花應折故園心
宵衣更從鳴珂去玉樹青葱指上林
祈穀齋居
鈴索無聲樹色寒集靈臺上拜千官旌旗夜繞長楊陌
燈火春祠泰乙壇煖入芳郊陽氣淺月臨青閣曙光殘
揚雄白首玄經在誰捧雲中玉露盤
同陳公載吳而待重遊朝天宮
松栝陰陰禁蘌連樓居高築佇神仙入門觧識金銀氣
披荔還開日月天白髮飄零猶昨日丹砂成就是何年
弱流自隔人間世重到華胥亦可憐
歲除前一日同舍弟惟和過助甫
濁酒辛盤笑共看天涯應念此宵殘握蘭共接中朝彦
含菽無如故國懽挾樹風霜隨臘盡步簷星斗向人寒
陸沉正可甘吾拙莫更裁書擬治安
贈洪山人從周
仙藥靈苗手自栽乘風新向沃洲來白紈細點鵝羣帖
青眼相看竹徑杯旅服久從京洛化籬花秋隔故園開
黃金不在燕昭館千載休論國士才
從周移寓真如寺同張肖甫吳約卿過訪
懶曳長裾見五侯竹林尊酒日同遊净緣久託維摩詰
佳句兼酬帛道猷簷下鷄棲翻夕照竹間蟬響度清秋
出門浩浩烟沙色悔别松風過虎丘
送許舍人稚幹使趙兼榮侍還靈寶
寒冰欲盡渡滹沱千里梅花擁傳過内史聲華高紫禁
才人詞賦滿漳河莖臺北望烟花繞關路西連金鼓多
莫向故園貪彩服鳳皇池上待鳴珂
旅邸葺小齋作
欲卧滄江始願違禁城新築類郊扉衰遲通籍猶青𤨏
多病貧居合翠微靈藥長苖留客飯野蘿垂蔓掛朝衣
莵裘更在雲山外三徑將蕪可未歸
徐參軍邀遊天壇徐道士館
青谿載酒共追尋雲氣寥寥别院深花覆綠蘿三徑轉
日移珠樹萬行隂玉壺自隔人間世白石同追物外吟
欲觧朝簮猶未得冷風聊借一披襟
清明日同肖甫郊遊
十里塵飛白玉堤烟花何處使人迷樓臺霽色宜春外
蘭蕙風光曲水西鳴鏑草中驚雉落引杯湖上聽鶯啼
青雲開閤憐遲暮丹壑憑高欲杖藜
送王元静之建安幕(元静履吉之子)
楊花飛盡撫春醪擊筑相逢意自豪官似潘安才未拙
賦傳枚叔調元高行趣蠻府初丹荔天入連江正雪濤
歸到竹林如借問風塵吾已倦青袍
鍾戸曹邀遊鄭園同肖甫作
鄭谷東連禁苑開文園多暇數能來夾池浪繞檀欒去
到岸風牽紫翠廻細柳烽烟猶駐馬上蘭歌舞且銜杯
陽春此日歸華省曲水新詞不易裁
同陳使君于舜酌肖甫宅
寂寂疎簾過雪餘寒燈相對省郎居紫貂可貰燕臺酒
紅燭仍停使者車霜落禁中隨鴈斷夜闌星斗插簷虚
清歌緩舞休辭醉江海憐君畏簡書
送姊夫黃廷寅任上饒文學
初拂塵冠拜玉除青雲迢逓十年餘循良世業黃公傳
經學儒林戴氏書璧水衣襟争奉席金臺風雪正驅車
錦嚢佳句休輕擲漢室詞人薦子虚
答張肖甫訊余卧病
落木寒砧不可聞山川蕭索夜平分故人顔色看明月
倦客心情在白雲滄海終懷鴻雁計赤霄新起鳳凰羣
何人不奏甘泉賦寂寞蓬蒿始見君
送張助甫之南都
拜手朝辭畫省香朱衣持節下南方雲中舊隱三花樹
臺上今栖兩鳳凰詞賦寧知園令薄金貂還接上公行
離心不共江流遠矯首青雲總未央
當年龍變起輿圖弓劍千秋在鼎湖玉座春風花自落
鐡衣明月夜常趍九關烽火連魚鑰七萃戎臣盡虎符
何事南方勞旰食丈夫還憶射桑弧
朝來委佩下彤墀鵠沼麟園席更移江上歌聲翻玉樹
湖中雲氣導金支六朝壁壘猶天險萬里梯航自聖時
舉目風烟情併切一尊岐路罄吾私
腰褭千金獨上臺衣冠今有洛陽才三都文賦誰争長
六代豪華爾復開草閣青春鳴翡翠滄江白日鬭風雷
誰論月夜征西將曾與袁郎共載廻
送張肖甫謫陳州
車騎西遊不可攀送君明日大行山宦情骯髒風塵外
交態悲凉反覆間書卷空留青𤨏闥履聲初下紫宸班
報恩亦有夷門客莫擬梁鴻出漢關
花時携手鳳凰樓半醉曾披紫綺裘詞賦肯緣楊得意
俠遊争倚大長秋蛾眉自有傍人妬駿馬今無國士求
不獨送君悲謫宦拂衣吾欲卧滄洲
三年執戟已磋跎形勝能無雪涕過二室烟花朝紫禁
五陵襟帶繞黃河相如賦豈遊梁倦平子愁從拙宦多
江海一麾良足慰勒名麟閣待如何
清秋搖珮下蓬萊背指黃金萬里臺嵩洛山川原墨食
北邙歌舞化塵埃衣冠不少青雲客州縣何勞白雪才
淪落古今同一嘆賈生祠下獨興哀
答吳明卿登梁城見寄
梁園風日值高秋楚客心悲獨上樓遠道莫傳青玉案
故人偏觧紫貂裘層城畫角塵沙起四野清砧草木愁
何事馬卿遊已倦只緣詞賦尚淹留
和張肖甫夜宿蘇門山同雪蓑道人夜談
清秋形勝百泉開不是湘潭楚客來日抱黃河明九曲
星從中岳動三台山前夜色留真侶谷口天晴出怒雷
不見孫登長嘯處浮雲今古意堪哀
同文壽承李伯承郭次甫吳約卿夜集思伯館得
陽字
竹逕縈縈霞石光短檠分照薜蘿長飲中草聖惟吳苑
坐上才人擬栢梁玉手持觴娛永夜黃花留豔過重陽
風塵自有滄洲興不嘆飄蓬在異鄉
郭次甫移寓姚元白館過訊
手把青藜誦遠游薜蘿為帶鹿為裘别來天姥山中雪
歸去安期海上舟關外千言猶可授桑間三宿為誰留
金陵市隱元相逐好向長安作醉侯
徐子與至都下同梁思伯過訪得寒字
綈袍猶接故人懽尊酒同揮雨雪寒草積射堂初觧郡
花明燕闕復彈冠交游漸覺青雲盡世路從知白首難
畫省願君還並入烽塵今已静桑乾
臘後同次甫思伯過子與得來字
烽烟何意故人來握手同登郭隗臺北闕風雲雙劍在
西山蒼翠兩眸開待攀玉樹成詞賦且對椒花頌酒杯
聞道賜金多計吏周南留滯獨稱才
祗事闕下逢李伯承有作
東風吹雪净芳塵丹地相逢有故人寒壓苑墻霞綺散
氣浮宮樹霽華新中朝綴履多竒士兩省分曹實近臣
日影漸移封事少叨從西掖聽陽春
殘臘同姚元白郭次甫梁思伯顧汝和過子與
北來裘馬苦風塵一卧長安值早春垂趐雲霄成倦客
淹情丘壑羡時人梅花遠道心應折濁酒他鄉意倍真
白髮過逢知不厭栢梁歌頌幾回新
立春後五日同元白次甫思伯汝和過子與得車
字
星廻燕闕此停車尊酒相携散直廬銀燭淹留迷夜雪
玉盤真率剪春蔬烟花萬國元正會雲物重臺太史書
寂寞相如猶卧病抽毫誰奉紫宸居
省中對雪
燭龍銜景照神京佳氣籠葱拂五城色混瓊波沉太液
爽分銀闕入西清漢宮彩勝裁花就楚客幽蘭擬賦成
華省追趍慙筆札幾回消渴望金莖
雪後省中聽簷溜作
建章宮沼已流澌冰柱初消滴漸微臺上虛搖神女佩
苑邊輕濕侍臣衣金銀色近臨仙掌宮羽聲長出鳳闈
三載鈞天聽舜樂只疑身在竹間扉
送陸大理使江北暫還洛中
雙旌指日入河陽嵩洛雲山是故鄉郎署遭逢身未晩
江湖風雪髩徒蒼恩加繡斧光輝遠醉别黃花驛路長
藂桂莫淹淮水騎聖明垂意在南方
送徐子與補汝南太守
鳴笳伐鼓渡桑乾不是關山叱馭難明月共懸金虎去
春風猶射紫貂寒中原回首分龍劍河曲裁詩隔露盤
寄謝夷門車騎客陸沉方朔在長安
新鸎南陌酒初携明日梁園又杖藜芳草喚愁千里隔
楊花如雪五陵迷漸經河岳寒星斗忽漫乾坤入鼓鼙
三月風光人共惜與君揮手鳳樓西
送魏順甫補濟南太守
單車東去入齊州虎竹新承帝命優百二山河元壯觀
五陵冠盖昔豪遊關心遼左登陴日騁望瑯琊縱獵秋
却愧繞朝無所贈前籌深待富民侯
佛日擬遊西山不果次甫竟申獨往賦此寄之
三山曾記手曾携步壑穿林自不迷茗椀香花隨佛供
白雲流水問禪棲氣冥瀚海千岩暮天入中原萬象低
丹屐十年遊歴遍錦帆龍舸夢湖西
懸梯千仞俯層巒松栝陰森夏亦寒玄岳烟塵浮大陸
玉泉流水散桑乾罡風上擊飛鳬遠丹壑重臨借杖難
岩下陰書終可遇一龕燈火待來看
和顧汝和玉河見白燕
杏花桃葉盡芳菲曲水春風半掩扉玉羽乍窺池上影
霓裳如舞月中衣畫梁多是無心繞金屋誰同作伴飛
回首鳳笙雲路杳雕籠爭道不如歸
曾是烏衣國裏身玉樓瓊榭換丰神雙飛剪出機中素
獨立妝成掌上人月下步搖花有態冰邊飄動襪生塵
梁園詞客難成賦洛浦相逢總未真
送内姪梁少熙萬戸南歸
相門千載尚稱良况復清標接鴈行恩澤舊封存虎觀
樓船新渥拜龍驤斑衣且遂南枝暖駿足先馳北海霜
海上風烟煩一箭薦言争借老馮唐
送陳師孔姻丈大參蜀藩
萬里驅馳戀闕情璽書重下鳳皇城明時好布青雲澤
遠海先傳白雪聲星旆影搖金馬去江花秋擁玉麟行
徵求正賴前籌日賢頌能兼化蜀名
朱大行仲南招飲茹氏園得星字
碧梧藂菊晩熒熒别有風光在曲亭醉後徵歌憐白雪
燈前邀客看青萍高城夜色翻霜樹西掖寒雲隱曙星
詞客當筵俱郢調不知王粲感飄零
送龐侍御少南按河南
桃李吹香入夾城東風沽酒聽啼鶯豺狼遠遁都亭肅
龍馬來遊洛水清上苑有書曾諫獵河湟多事要談兵
雲山不是邀懽日難折三花一寄聲
九日同顧内翰汝由兄弟登丹冲臺
雕闌曲曲帶層城下有璚波百尺清芳桂遠搖粧鏡影
紫苔深斷屧廊聲驚心歲月三秋盡極目河山萬里平
綵筆幾回誇羽獵登高今日賦還成
清虚殿(元故宮前有監戒亭)
珠樓翠殿劫灰餘山勢盤盤上碧虚洞壑曉生雲氣濕
桂松秋滴露華疎銀河影落蒼龍沼金埓花迷紫鳳裾
瑞靄輕烟摶不散祈靈方此駐鸞車
同王儀甫酌醉後賦此
紅塵蹤跡自蕭疎風雪誰停過客車俠氣未能忘擊筑
酒狂那復記尚書七言不數題詩列六百應慙賜俸餘
同病王郎最相惜綠羅中夜舞長裾
送朱從事之建寧兼訊吳明卿
閩海風烟黯不收南行應借幕中籌五陵花柳臨歧别
九曲溪山盡意遊阮瑀有才堪管記異公為政本風流
揮毫想在幔亭裏好奏賓雲為我留
春日同許元復顧汝由兄弟遊白雲觀
萬行珠樹接丹丘白日曾傳駕彩虬鷄犬已隨金節去
衣冠不見翠華遊人間陵谷成千載劫外乾坤自十洲
行客只貪風景樂豈知芳草易生愁
歐楨伯自嶺南至止宿借樹軒
烽塵天外嘆離居握手驚看萬里餘步入梁園看雪日
來逢宣室禮神初多情不厭尊前舞小摘應憐雨後蔬
金馬陸沉吾自老漢皇停輦問相如
和胡督學伯賢旅邸對月見寄
車馬遙從宛洛來又携清賞上燕臺南溟烽火侵雲出
北闕寒光冐雪開留滯金門慙報主艱危麟閣正湏才
天涯欲寫思鄉恨清夜南樓許重陪
吳侍御約卿訪楨伯留酌得書字
故人遠道赴公車詞客相逢下直廬河朔烽烟頻對酒
上林遊獵久無書寒星近睇雙龍外羽檄頻驚萬里餘
京洛過從誰健在夜闌歌舞莫踟蹰
楨伯以泰泉先生夢遊羅浮之作見示依韻寄上
曾事蓬萊洞裏仙風塵回首隔鈞天燒丹竈冷殘金薤
洗藥池荒長碧蓮潮水别來猶到海山庭歸去欲馳烟
瑤臺東畔茆廬在小住桃花五百年
送吳子充還金陵
藜杖欲歸滄海上鄉心先繞白門前采芝未必終忘漢
炊桂誰能久客燕蓬徑壺觴携二仲春江花月剰千篇
甘泉不是無人薦猿鶴驚心又一年
送伯承之亳州
紫垣朝夕侍龍旒濠上今為握節遊雙闕夢廻秦樹遠
八公雲蓋楚山秋淮南卧治人稱屈宣室求賢爾最優
此去遺蹤多吏隱桂枝岩畔且淹留
送岑司理允穆之池州
珂馬東風出漢關故人尊酒共追攀冰心夜繞雙龍闕
黛色秋開九子山揮羽况憐烽火静登樓多是簿書閒
玄成世業青雲上簮筆長楊待早還
過范山人雙塔寺旅舍
赤日風驅九陌塵禪房揮麈待幽人坐憐白鳥下雙樹
不見繁華過一春燕酒味濃誇薏苡越鄉心斷有鱸蓴
榮途煩劫難除却何似雲門息此身
同吳顧二僚長歐顧二文學過沈鴻臚宅觀牡丹
春盡平陽戚里家風廻金埓故欹斜隋宮剪作千藂錦
洛浦看成一片霞遊女明籹同拾翠侍臣沉醉幾攀花
朦朧月色人歸去赤壁相逢俠路車
省中芍藥
綺檻藂花何日栽芬芳初逐豔陽廻塵銷戸閤雲承輦
風静莖臺露滿杯唾碧恍疑天女散含香應待漢臣裁
上林本自多竒樹扶荔誰移遠地來
答傅山人木虚
白鶴孤飛何處來封書猶憶朗陵杯衰遲我愧彈冠出
烽火君能策杖回海上青騾迷去路天邊金粟斷層臺
石田茆屋不歸去鳳管鸞笙亦可哀
舍弟將使西粤鄭駕部携酒偕楨伯見過
停雲欲賦意躊躇况復分襟萬里餘夢寐幾年搖碧海
星辰三殿識金輿情多故舊能携酒心折風塵懶上書
天路驅馳俱駿足莫因留滯念相如
送胡兵憲伯賢赴滇中
鳳起真從七洞天又持旌節向南滇才名宣室方前席
籌策秦中未乏賢遠檄正迎金馬使清詞不賦夜郎篇
莫愁萬里浮雲隔矯首扶桑是日邊
寄呂肇慶仁甫
李郭仙舟昔見同别來三度值秋鴻淹留冀北浮雲異
夢想嵩臺落月空漲海幾回頻奏捷將軍終自不言功
丹砂早晩尋勾漏短榻相從擬蓋公
和姚鴻臚得告志喜
含香三載侍金鑾為憶鱸魚不暫懽仙仗乍辭鵷鷺序
主恩還着鵕䴊冠題詩舊滿垂蘿石載酒重尋種藥欄
同是滯留君獨去綈袍能復念長安
約卿宅同楨伯咏荷花得吟字
消渴閑思過竹林碧雲依砌晝陰陰琳池寫出成雙影
玉井移來有十尋倚曲似能翻翠袖臨風還觧助清吟
當筵共是蓬山客肯嘆仙源隔水深
壽王霸州待詔道甫之父
襄漢風流勝習家歸來三徑始栽花雲中忽下青鸞使
關外懽逢白鹿車新捧玉書從北闕遠擎金醴自東華
芝蘭一一皆仙籍不羡方平燕絳霞
送許右史殿卿之河南
三年歸攬桂叢枝前席承恩再召時歴下書成人觧頌
上林名重主偏知琴尊漸遠金莖色巾舄遙尋玉女祠
不是關東勞旰食平臺吟望肯相思
和殿卿留别韻
凉風落葉大河濱送遠傷魂似暮春梁苑題詩為上客
嵩山扶杖待幽人銅駝一别衣冠盛金馬重逢世事新
君去曳裾還得計滯留俱是嘆緇塵
秋日過吳侍御約卿同文壽承許殿卿集
一滯長安未擬回蔣公三徑數能來殘花向客猶生色
明月留人故舉杯清夜讌遊追鄴下高秋雲氣滿蓬萊
飄零騎省雖多思懷抱能無此日開
戴金吾伯常招飲鄭園
禁城秋色净無烟碧水澄波帶遠天十里樓臺通泰畤
五陵花木有平泉風搖柳浪低紈扇日暮菱歌起釣船
冰簟疎簾銷暑地流塵知不到尊前
經南城飛虹橋
萬樹繁花出苑墻彩雲如繞漢宮傍金塘漸落魚鳬水
綺井先飛菡蓞霜銅雀望思連鳳闕白狼歸狩自龍荒
翠華珠履曾遊地一半黃山下夕陽
萬壽聖節肅事大高玄殿恩賚白金文幣恭賦
燎火香烟上紫微鬱羅天外敞瓊扉虹文夜抱芝壇下
海水心從玉几歸宿雨乍消清禁蘌矞雲初散拂朝衣
甘泉侍從何多幸三拜黃封出𤨏闈
十七夜何太僕盧方伯歐文學袁節推過集
江海離心已十霜銜杯那意在他鄉風塵不斷函關氣
衣履頻趨漢殿香永夜星河臨桂浦高城鐘漏隱長楊
仙郎彩筆誰能似聞道卿雲有和章
秋夜曹有卿余德甫劉仲恭吳約卿見過得樓字
漢苑烟花望不迷停車還為訪幽棲秋殘河漢雙鴻斷
霜肅關山萬騎嘶露下金盤誰共倚尊前龍劍故相携
江南封事頻頻上十載乾坤厭鼓鼙
劉仲恭姚元白吳約卿毘盧閣送余德甫
憶曾揮麈對雙峰尊酒還於此地逢漲海孤懸千里戍
霜天晴落五陵鍾浮生轉覺空門是世事多因白髮慵
芳草豈堪重戀賞故人為别暫從容
九日同李給事馮吳二侍御歐文學登城南樓得
天字
魚鑰重關鎮薊堧河山横在赤闌前愁中白鴈經千里
客邸丹楓有六年玄朔烽塵秋入塞紫垣宮闕上侵天
凌雲更接詞人賦不數蘭臺白雪篇
送黃定甫還廣陵
未有詞人薄子虚拂衣歸待漢公車家園舊倚金銀閣
文苑曾開水竹居送客蘼蕪經海盡避風鴻鴈入淮疎
風塵悵望焦先洞能卜欹厓為結廬
送朱侍御仲南使淮揚
華菊秋燈照夜闌平明車騎發長安借籌實控徐關險
轉餉還襟楚甸寬披瀝正煩鹽鐵議冰霜不愧惠文冠
曲江更接賓遊盛樓閣金銀起壯觀
奉答用晦
三江晴色起飛鴻芳訊遙傳自楚宮紫氣獨看南斗外
陽春多在郢樓中薄遊豈有裾堪曳上客多慙瑟未工
湖海一身從此去澧蘭吟望思無窮
送胡翰林懋中冊封襄府
回望金莖雪色間南行旌節入昭關長楊羽獵停車待
錦里江山策駟還風射紫貂憐遠道月臨青雀夢朝班
詞人已在麟臺上招隱無勞賦小山
癸亥十月書事
遼陽碣石枕居庸天府元稱百二重豈少衣冠扶帝輦
坐令城闕起邊烽投簮敢謂滄洲近鳴劍多慙白髮慵
早晩單于須款塞玉門何用一丸封
宵嚴羽衛聽宣麻細柳廵行衆不譁朔氣九關屯虎旅
軍聲千里震龍沙河山自昔雄三輔吳越于今總一家
何事受降仍未築白頭揮淚坐聞笳
漢家本自惜天驕飲馬年來到渭橋五夜將星明玉帳
七陵王氣上丹霄軍中選士皆穿札幕府謀臣盡賜貂
扈閣儒生慙獻賦燕然終擬勒岧嶤
甘泉羽檄似流星飛將威應震北庭蟣虱已聞生介胄
貔貅猶未請灰釘中天日月懸雙闕三殿風雲擁萬靈
属國淺才還一試豈能垂老事玄經
寄懷曾工部以三直省
憐君儤值度寒霄予亦嚴趨紫閣朝梁月共傳芳訊遠
關城空掩玉人遙星從左掖臨青𤨏雲自西宮散綺寮
誰道鳳池纔咫尺休文愁卧已魂銷
送陳侍御道襄按閩中
繡斧朝持出未央梅花東指客途長論交十載曾同舍
把酒三秋忽異鄉離袂已搖燕市月按章先肅晉陵霜
腐儒竊侍雲臺議願罷南征事朔方
齋居後過楨伯旅館得何字
晨趍建禮聽鳴珂又到幽居訪薜蘿鳳吹忽從雍畤下
鴈聲還向露寒過省郎遇主年垂暮客舍逢辰恨轉多
遙想侍臣扶玉几更衣應問夜如何
寄輓傅木虚
金液將成劍忽亡楚騷何處問蒼蒼病來玄晏書猶著
歸後黔婁室盡荒空擬延陵題姓字誰將江左卜行藏
浮生竟未忘情得目斷虹橋灑淚行
送方憲使定之飭兵饒州
百戰潢池未觧兵廟堂流涕問蒼生誰當漢將登壇日
兼有文園作賦名巨舳近聯吳苪國高牙遙帶豫章城
樓船王氣依然在千載能忘擊楫情
歲暮和文壽承
歲盡飛鴻不到家尚將長鋏在天涯呼盧且醉咸陽酒
騎馬頻看上苑花白首校讐成寂寞金門留滯愧清華
廣文不道官如水彩筆分行奪錦霞
除夕
風雪寒宵欲變春短檠孤榻自相親久辭滄海思垂釣
一卧金門沗侍臣青玉燈烟遙拂曙銅駝衣馬暗生塵
更闌未敢停雙管漢殿迎年事事新
甲子元旦早朝
劍舄翩翩起玉塵相風微轉應芳辰璣衡共覩成文麗
鳳鳥重經紀歷新鸞輅青旂回獻歲朱絃疏越奏陽春
漢酺萬國皆懽慶瑤水年年預從臣
答助甫
楚客登樓賦不成四愁知爾有詩情才人久未還宣室
明主今猶問廣平風雪夜回千里棹鴈鴻春送五雲聲
相思暫把蘼蕪草早晩瀟湘計去程
頃以俚述投大司馬白石蔡公猥承見答次韻一
首
十年華省夢清芬喜挹風流在五雲司馬舊曾傳諫草
侯芭元自好玄文斗間一望雙龍氣臺上誰攀彩鳳羣
莫擬北山招隱士更開東閣奉明君
杜舍人從殷移居同約卿楨伯過訊
青雲已沗同時彦不謂城南更卜鄰情似綈袍還借問
興緣蘿薜故相親才名天禄誰中尉詞學樊川况舍人
臺上早鳴燕騕褭漁樵吾欲乞閒身
送光禄卿李廷守請告還縉雲省覲
燕雪初融畫舫開青門相送酒頻催衣冠世及逢昭代
劍佩班聯自上台綵服况持金虎節黃封偏在紫鸞杯
白頭想問東方朔海上仙桃熟幾回
送客憩萬福菴題雲山方丈壁
花宮高倚五雲邊觧帶來參丈室禪趺坐祗留雙跡在
入門誰續一燈傳春風漸着燕臺柳歸思深懸下潠田
還與遠師成暫憩東林携手是何年
曾都尉子澄自吳中至止近關以詩見寄奉答
短服誰從灞上過楊花春暮一悲歌豈緣薏苡抛金印
還逐鴟夷卧釣簔汝水觧歸憐許靖鴈門將老念廉頗
漢庭執戟慙虚簿手把瑤華奈爾何
送林維承之邵陽
秋風怨别在京華楚澤前期萬里賒落木遙臨洞庭水
深山時有晉人家烽烟絡繹猶傳檄井邑蕭條可種花
撫字故應煩令尹不同王粲滯天涯
送吳太僕公路之留都
金貂清切近三台招駿應煩楚甸來湯沐山川王氣在
烟花樓閣大江開旌旗實重談兵地林壑偏宜作賦才
諫獵有書明主識栢梁歸日肯遲回
送楊參軍允恭守曲靖
冠盖中朝第一流佩符還入楚鄉遊銅駝夜月淹燕甸
金馬春風夢益州槃木漫勞通貢篚碉房今喜息戈矛
淮陽豈是煩長孺白羽曾參幕府籌
張司理羽王將之雷陽携酒見過招姚元白蘇子
川吳化卿歐楨伯黃定甫同集
桂水飄零作賦才祇今東閣為誰開宦情肯厭蓮花府
離思難禁竹葉杯青玉共看燎火近紫關猶阻捷書來
清歌戀賞俱詞客江海能無遠夢廻
送别張羽王
歲晏難為遠别心况逢霜雪易霑襟豪遊定有張融賦
遠使非緣陸賈金傾盖風流成寂寞積薪時事任浮沉
思君驛路梅花發能訪茆堂在漢陰
答王亮卿
谷口曾聞隱士名瑤華相憶在江城五陵車馬已削迹
十岳排雲空寄情倦客久思蓴菜美滄洲終鬱紫芝榮
關門正擬傳書去知爾排風羽翼成
寄懷許僕丞元復
作吏兼無簿領勞華陽仙掾夙稱豪捐金此日求龍種
聯句誰能對馬曺蠟屐近尋幽谷賞木瓢遙取釀泉濤
風塵愁絶難乘興雪滿長淮白浪高
同鄺别駕中伯蔡山人子畊幼子邦理登九成臺
芙蓉山色半晴陰影入空江百尺深紫閣倒垂星宿夜
碧天吹落鳳鸞音烽塵正属談兵日雲路難為出世心
風景故園猶想像丹梯吾肯倦登臨
小歲劉觀察招飲籌遠堂
柳營吹角過良宵雪袖還從席上飄南省詩名論水部
北門勲業待嫖姚驚心歲月頻更燭回首鄉園一頌椒
策馬揮戈憐此地佩環曾奉紫宸朝
經韶石聞汝源報捷志喜
離家已是過新年夢裏山川尚儼然北闕烟花隨玉輦
南溟波浪罷戈船人非陸賈曾遊說地有珠崖莫棄捐
止輦上書勞聖主乞歸吾欲種春田
九日謁舜廟
仙馭曾留桂樹叢冠裳肅穆儼升中地盤五嶺朝衡岳
城闕雙流遶閟宮蘋藻馨香猶楚俗山川淳樸有虞風
嚴趨正憶羣龍會王氣燕臺倍鬱葱
同姚元白吳化卿歐楨伯登毘盧閣
禁城殘日漸棲烏傑閣高憑見帝都霜外白榆連睥睨
雲中金刹擁浮圖南來書札還看雁北望風塵欲射烏
落葉可堪成聚散新豐那惜酒頻沽
清明日謁孝陵
燎烟午夜徹明樓玉佩追趨拜委裘白水河山留帝宅
蒼梧雲氣想宸遊松枝下拂金鋪暝澗道深還碧殿流
誰羡大風思猛士萬年豐芑戴詒謀
遊靈谷寺
門遶黃山路不賒青松廻匝見丹霞禪河六月猶飛雪
空谷千年自雨花雲氣遠移金刹動竹陰清入畫廊斜
十行賜札留初地老衲相逢說翠華
春望
廻鴈高飛隔上林春城凝望欲霑襟黃塵趨走餘孤劍
白首遭逢祇寸心淮海鶯花初爛漫長安車騎幾升沉
章華遠道非遊豫早事春田下玉音
少江為黃參軍錫之作
少江者黃君參軍錫之别號也嶺外諸水如湞
水湟川武溪貪泉皆名川匯衆流以入于海若
潯陽之九𣲖然越人名之為九江錫之尊人毅
齋公以名進士起家官至南京太常寺卿常居
其地比謝事歸築室以逸老且遺其後之人曰
吾之寢丘也鄉之人咸重公風節稱為九江公
云君克堂構屢試不偶乃貢入大學讀書論藝
其中朋好亦輒以少江稱君盖比之元方慈明
之流也君仕為建安參軍雅非其好間以使事
至金陵属予為曺郎過從甚暱且言曰予仕不
得志有先人之敝廬在行歸于江上與漁樵為
侶時樹藝封植俾故業不隕墜足矣安能役役
徇人之耳目哉非子無知予心者予久滯羈旅
即欲拂衣從君遊予慫慂不已為之賦此君獲
觧纓磅礴兹丘能以翠翰之舟相逆於滄浪之
上耶予固願從君遊矣
仙源近與海潮通還有幽亭碧浪中謝客石門(闕)
黃金臺上見新詩傾盖相逢慰所思洛下才名誰並美
竹林風致似前時心懸北闕先春到書寄家鄉有鴈知
寥落草堂虚月色梅花江路與君期
牛首寺
名山為闕幾千年楚蜀山川在目前珠火夜明蕭帝塔
石林秋隱辟支禪花房却燭機纔息紫閣攀蘿意欲仙
一下白雲心未已最憐身世在西天
送李伯承還山
黃塵拂衣歸去來酣歌擊筑相徘徊青山似惜敬亭别
明月况有金陵杯煙中柳條折欲盡池上浮萍吹復開
楚江渺然挂席去知爾萬里遊蓬萊
秋風嫋嫋吹素襟别酒離情誰淺深黃金豈辦久客計
白日不照孤臣心吳姬送君柳花店越人自歌山木吟
烟波回首一相失幾時瑤華能惠音
東喬精舍為鄭于業賦
谷口誰知隱士蹤家聲猶是鄭司農心情久已隨麋鹿
名姓何湏擬卧龍北戸日高無客款西林春暖有雲封
青童白鶴相携處不遣閒人采藥逢
同陳道襄憲使諸君集清泉精舍
衡門還枕碧山栖溽暑初銷信杖藜天外白雲團作扇
雨中黃葉下成蹊疎鐘入夜東林静遠樹生烟北垞迷
不有風流同小阮玉壺誰為使君携
寇退即事
戰罷樓船日已曛城中不見捷書聞誰家羌笛哀明月
幾處漁歌散暮雲短服佯狂空說劍文身無頼豈能軍
朱厓銅柱俱王土澒□年來盡海氛
兵後同唐寅仲酌借讀軒因寄懷潘少承
鸛鵝一夜起潢池江上人家避亂移橘柚豈能供井税
蛟龍難遣怯舟師漢庭推轂今虚切閩海援兵事可疑
風雨開尊重憶汝琴書何處逐鴟夷
潘少承至同唐寅仲陳忠甫過訊留酌舟中
故園兵後阻相酬乘興能來慰我愁花竹漸蕪因避地
江山無恙復移舟赤闌廻合垂楊暮白屋蕭條野水流
諸將崑崙如早下持竿吾欲卧滄洲
梁思伯自楚使回以故人徐子與張助甫詩帙見
示感賦
曾從君王幸上林風塵回首隔同心燕臺自築黃金館
郢國誰傳白雪音清世名高翻見逐孤臣身遠莫霑襟
扁舟不少江湖興應擬逢迎在漢陰
答張參知留别之作
扁舟南下意遲遲忽復西遊嘆路歧久客蠻中愁毒熱
將還宣室有佳期交懽正憶風塵際戎馬深憐去住時
此後音書倍難寄楚雲燕鴈各參差
喜鄺中伯觧官東歸
石門精舍喜新營為政應傳鄴下名楚醴初辭王傅日
越吟終有故鄉情歸心正值黃花發世路那堪白髮生
知是督郵君懶見相逢先問水雲程
瑤石山人稿卷十一
