瑶石山人稿卷五
明黎民表撰
五言律詩
送泰泉先生赴南都掌院
舊跡紆皇覽稽謀藉老成位因推雋起國以用儒榮鳳
閣綸為草龍門史作程所希調鼎鼐延首詠昇平
粤臺山懷古四首
銅狄栖荒棘珠衣沒古蒿山廻秦壘在雲出漢陵高大
澤龍猶卧深春鳥自號雄圖將逝水誰與較蕭曹
京臺聊暇日四望柳條春象郡元吞楚龍洲自隔秦英
雄無窟宅戰伐有埃塵漢文寬大詔猶自感遺民
冷露沾瑶磶凄風斷翠華中原曾掎鹿荒澤自鳴蛙澗
古藏堯韭巗幽偃舜花隆坻聊永嘆林薄振清笳
風急俯層城烏烏夜角鳴河湟千里草駱越十年兵孤
劍時聞吼雄心鬱未平脩名何冉冉徒媿請長纓
送陳公聘
京華非遠地子去近明君曉辨龍池樹春翔象闕雲封
章何日上旌旆此時分天末多佳句因風寄雁羣
寄盛子才
離鴻發五嶺比翼間雲涯春拂秦城柳秋乘漢渚槎風
塵憐玉樹江海思瑶華憶女山亭夜空巖度落花
題子乾雙鶴
愛爾雙籠鶴昂昂在野堂孤標能自許獨立亦何妨素
翮逢秋勁清聲入夜長雲羅知不礙莫遣羽毛傷
神樂觀聽吳道士彈琴
和風扇楊柳古殿肅輕隂釋我樊中慮諧君方外心鈞
天疑度曲流水自成音恐别仙源去飄飄不可尋
遊西山玉泉池
圓渟知異脈方折紀靈蹤濯月金規滿含風石鏡融平
湖隠作浪曲澗瀉為淙一入昆明去千秋照綺櫳
香山寺
却月横香閣祠星隠紺臺殿隨山勢轉池向水源開雙
闕浮雲斂千林返照来鶴岑清絶處心賞信悠哉
長門怨
永巷疎恩幸長門絶履綦由来妾薄命詎是妬蛾眉夜
雨銷蘭氣秋風落桂枝凝思君不見含態入羅幃
聞大駕南巡恭賦
君王遊幸地江漢本朝宗湘浦聆軒樂昭丘訊楚宫昔
聞歡舊鎬今見入新豐徙倚看南極俄成五色龍
黃道天行速瑶圖睿覽紆萬方歸貢篚四海混車書問
道迴軒駕巡方奉舜輿非熊如入夢能載渭川漁
鑿道通龍輦疏山轉鳳軺柳當旂外拂花度幰前飄地
即橋山古津仍灤水遥皇情悲慟處松柏入青霄
吉日行千里征途駐六飛周廬聞夜柝旅帳正宵衣御
氣翔丹轂緋烟繞紫微祝融先儆路何敢褺皇威
九廟神靈在鑾輿暇豫回徒勞賦黃竹祇見却龍媒鳳
歷占千禩鴻私下九垓懸知歌吹入高宴柏梁臺
柬陳公聘兼懷盛子才
聆爾金閨贈思余白石歌共看楊柳暮相隔海雲多采
服依叢桂高軒映薜蘿椒潭風日美倚棹一經過
天南歸二鳥俱是鳳池羣獨立青冥外時来瑞聖君春
風搖綵筆夜月理玄文惆悵初陽洞相思寄暮雲
挽陳少謙
定交憐鮑叔解劍憶徐君繐帳生秋色華池入暮雲潛
夫空有論封禪竟無文他日山陽笛重遊不可聞
除夕和惟鑒家兄
雨色淨遥天華燈照四筵氣催殘臘日花發艷陽年冷
蕊融殘雪疎枝帶暖烟春明好行樂莫忘棣華篇
再遊西山
爽氣朝仍在乘春偶獨過雨稀芳桂少山密夕陽多粤
鳥愁燕土南冠賦楚歌憑軒無限意流涕滿巖阿
出塞曲送陳公聘使邊
騁望白狼間追兵大漠閑黃河通月窟青海入天山剖
竹行秦壘封泥守漢關豫知麟閣上先候策勲還
鳴笳發隴首建節望河源莫以邊功重能令中國尊名
王應膜拜渠帥會宵奔早獻安邊議歸來入薊門
過儀真訪譚子羽留酌江霞館因贈
榻下高人宅飛觴夜向分門臨揚子渡忩隔蔣陵雲鸞
嘯因風起漁歌送客聞江潭無限恨瓊樹思氤氲
留滯周南久川程倚棹過江流經楚盡嶺樹入吴多興
為悲秋發情如惜别何津亭明日路相望隔烟波
留都
鍾阜鬱岧嶤河山望不遥神宫侵日月輦路上烟霄弓
與龍髯墮笙隨鶴馭飄金鳬知不滅絳節下朝朝
六㝢神猷煥三垓睿覽存鑄金成九鼎剪葉建諸藩玉
歷調元氣瓊枝蔭本根叨逢中興日不改舊乾坤
成龍占王氣遊鳳記高臺山色荆衡盡江源巴蜀来廟
謨資一德天險仗羣材壯觀今如此中流詎足哀
銅爵標霞外金莖擢漢間祥基開白水御苑跨黃山殿
古宵鐘徹花深委佩閑蒼蒼後湖月應載鳳遊還
紫署招延地時髦盡逸羣鎬京陪湛露韶舞續卿雲秀
抱江河潤光生草木文菁莪今日化慷慨憶殊勳
伊昔風雲際誰依日月光鹿窮歸歷數龍變化侯王俎
豆丹青裏江山劍戟傍鉛刀思一騁流恨向宫墻
水府荒南國江津控百蠻登秋来橘柚踰海貢琅玕歲
月龍編遠風烟鳥道寒朝宗真此地王會萬年看
幽薊稱巖甸重襟亦在斯尚紆南顧策數費北門師霜
悴青苖盡秋深赤羽馳誰能如賈誼流涕向明時
登雞鳴寺
寶地空香散金繩覺路賒樓高礙白石軒密秘青霞綠
泣臺城草紅悲辱井花江山今幾劫非獨有恒沙
駐目憑虚閣神思迥欲飛雨驚黃葉散磴繞白雲微鐘
簴千秋在豪華六代非曇花無住跡頓染客遊衣
送李少階尹嘉興
君向東吳去幽尋興不違水田青稻粒遊女綠荷衣問
俗紆玄綬裁詩坐翠微趨朝須及早莫遣雁南飛
製錦榮新秩還鄉是晝遊彩雲辭鳳闕僊蓋彌麟洲身
繫蒼生望符分聖主憂江南民瘼甚應為達宸旒
和子乾遊浮丘
海上仙山改人間幻跡留鼎猶烹白石霞自媚丹丘瑶
草期相拾璇房得並遊采芝人不見惟復桂巗幽
夢中作
春殿儆宵鐘千官步輦從中林親射鹿瑶水遠乘龍柳
外笙歌發花間紫翠重周南留滯久何日待東封
瑞雪
午夜罄靈祈千官匝紫微望雲車蓋合度曲鳳凰飛皎
潔隨紈扇凄清炫玉衣侍臣裁郢曲轉覺和人稀
瑟密因風度嚴城迥不譁入林俱綴葉粧岫詎成花積
氣浮瓊島流雲結素華盈車占上瑞持此報皇家
題玉屏墨莊
淨業臨丹壑高居擁翠屏雲光過沼白山色入池青獨
鶴將人静閒門共月扃安知灌園客不是少微星
蘭沼碧沈沈微風生樹林遊魚避荇葉食鳥下蒲心徑
狭牽衣袂巖虚應足音知君數来往應不倦幽尋
隴蜀平分處風烟迥不迷斜陽褒谷口古樹漢壇西泉
石經龍卧烟蘿拂鳳棲何時紆俗駕從爾問丹梯
過盛子才館
花林同載酒幽客重相尋春事連三月鄉愁攪寸心草
青臨浦盡雲白到江深莫忘還家路緇塵易見侵
擾擾復依依閒来此息機一驚春草綠再見杏花飛楚
老懷瑜泣齊門抱瑟歸五陵珠玳美誰復念牛衣
真州旅館小樓望江南
江臯飛雨至羇客易澘然稍濕汀前草微生樹杪泉舟
行移遠岸帆過宿孤烟偶動鄉園念知忘課秫田
同行諸公渡江予獨留真州
飄蓬轉岐路歸夢繞丘園落日天邊盡孤雲海上翻汀
蘭看漸歇徑菊别應繁誰念分儔侣殊方獨閉門
答譚子羽
三年書少至萬里興難乘暫爾忘乖别從前廢寢興夢
回芳草積愁入夏雲蒸待爾金閨去思予卧茂陵
延清館小集和子乾
蓬徑初延賞空齋獨爾思酒深寒夜酌梅發早春枝浦
外流雲裊城闉上月遲莫緣風共雨長負此幽期
送何郡博遷信宜尹
初散槐隂市還過嶺嶠東地應隣合浦人更美文翁縣
靜山容媚官廉海錯豐雙鳬難久滯早見入丹楓
長汀李大尹挽詞
美政推榆次芳名擬峴山祇聞擕鶴去俄見泣麟還荒
壠松楸古平原橘柚斑夜臺埋劍氣猶照斗牛間
一從淹建水無復畫麟臺學有雕龍辨人非展驥才茂
陵長卧病栗里竟歸来往事穹碑在松風起暮哀
桐廬道中雜詠
宿雨朝来歇山雲尚接連芙蓉亂越渚秔稻滿吳田有
景拚為客無機任似禪鄉心雖強制猶廢夜中眠
結宇荷為蓋編籬槿作扉野晴乾鵲噪沙暝水禽飛牽
路緣青壁樵歌出翠微滯淫非客意山水自忘歸
谷口條風改江中暮靄沈雲山招隠興京洛倦遊心緝
芰香盈袂聽猨淚在襟客愁容易老星鬢莫相侵
失路人争厭羇遊興獨緘已捐湘水玦還進赤亭帆水
急流紋聚峰高落日銜青山如可買来此卧松杉
釣臺
垂綸人去後樓閣緬縦横龍卧滄江晩鴻冥芳草生水
猶喧野碓風自落柴荆物色真虚事知君不重名
豫章江行
綠篠迷荒岸清溪下亂流可憐聽雨夜強半為花愁囊
已無金錯衣猶擁黑裘翻悲生計拙不似釣魚舟
千越通津處青山匝岸多鷗来搖水鏡鴻去避雲羅釣
&KR0008;依蒲柳行舟觸芰荷本無浮海志乘醉且狂歌
路已經吳越舟還溯豫章洪濤撞遠岸獨鳥下危檣地
近長沙濕山連粤嶠長所思非遠道猶復歎殊方
吕仙福地
烟霞千仞閉滄海幾回枯碧甃流丹汞瑶壇上綠蕪溪
深人過少松暝鶴来孤願探琴心妙藏身向玉壺
少壑為蔡山人賦
林園無外事一榻類安禪翰墨塵悰少衣冠古制全市
朝容大隠山澤儼儒僊更欲逃名去知成内外篇
玉笥峰頭景還專一壑竒山巵隨鳥勸澗戶有猨窺問
字多擕酒尋僧不廢棋雲房招隠處誰共此幽期
踰嶺
蕭颯風塵鬢棲遑幾入關蹊迴還有徑林盡轉多山無
論鳴騶入欣隨望氣還不知緣底事容易損紅顔
彈子磯
兹嶺何綿亘孤根下杳冥雲光盪鳥背水氣雜龍腥蜀
道攅為閣廬山疊作屏定知人静後風雨語精靈
香爐峽
重林遥蔽日羣峭上摩天蜃氣何崷崒猨聲更接連雙
娥行雨廟百丈上瀧船遠道應愁絶鄉園若箇邊
久雨
秋風吹暮雨蕭索滯空城忩隙應妨入簷虚不絶鳴稍
侵書帙潤更益研池清一榻容身外浮雲未足營
空齋長晝掩於世頗無機一雨野池溢千山黃葉飛林
僧看竹少園客負樵稀試問浮生裏蘧蘧幾是非
愁霖淹别墅朋舊解招擕竹偃侵花徑欄傾礙鶴棲苔
生吟畔石蟲篆壁間題竚待晨曦至腰鎌課秫畦
容菴黃公挽詞
名高魯單父孝掩漢黃香絶學箋蝌蚪清朝詠鳳凰乞
身書太早憂國髩徒蒼賴有中郎筆新鐫古道旁
省署捐華要山樊適性靈身齊漆園吏人授濟南經紫
氣龍泉掩玄堂馬鬛扃年年椒糈奠圖象在丹青
寄丁戊山人
高情憐博奕幾度宿芙蓉瓊樹海雲隔瑶壇風露重晨
餐憩危石旅服入深冬後夜聞笙處知從紫蓋峰
玲瓏石
險類天門鑿竒方日觀懸雲移根尚濕雨滴溜成穿偃
壑知靈草窺窗有瑞烟可憐醒酒處樹木舊平泉
八月兵入京師十月廣州始得平安消息
京華愁獨坐蓬徑輟相期驚鳥南枝怨飛鴻北地思龍
庭悲鼓角鳳野見旌旂此日江湖夢偏懸六月師
插羽喧邊郡遊氛薄帝京士皆輕死戰將祇重横行馬
上青娥慘腰間寶玦明生靈爾何苦會見掃欃槍
氣倍臨軒日風生授鉞時九邊森虎旅七萃起魚麗選
士皆穿札徵兵盡死綏聖謨真不戰關塞偃征旗
幽薊襟喉地邊兵造次來雁門無李牧馬邑有王恢故
壘秋隂澹清笳落日催勒銘麟閣上應待出羣才
午夜聞班馬清朝遂解圍風塵雙目短消息萬方稀保
障逾青海宸居正紫微柴門候遠使喜極倒裳衣
同易道人過霈上人山居
支公禪觀處密義許相酬白黑雖殊致玄無本一流經
翻疎樹下茗宴曲池幽為問浮生裏何人得此遊
師曾訪道去言至伏牛山殘雪經行苦深林乞食艱心
花晴自湛身界老終閒一衲雲峰下秋来獨閉關
過鶴舒山人别館
却掃元非病齋心欲斷緣殘年惟翰墨虚壁祗燈烟夕
露滋團菊斜陽下冷蟬漢庭今重武誰好子雲玄
泰峯為劉處士作
習静空齋裏瞻竒仰泰峯白雲流絶壁黛色隱寒松寺
與茅簷直門經竹崦重夜來清夢覺還得聽晨鐘
從化山水六詠
羽駕今何往丹梯迹尚存窌藏金粟暗書積紫苔昏秋
水淪粧鏡春風掩洞門空山人不見白露濕蘭蓀(右)
(劉仙巖)
片石横江滸危亭駕泬㵳山烟初冪樹溪水欲平橋遊
女思捐佩佳期托采蕭登臨意無限猿狖響山椒(右)
(石鼓樓山)
山色晩幽幽清溪獨放舟輕風低舞蝶急雨應鳴鳩雞
犬桃花岸人家杜若洲故園春服好應不厭經遊(右)
(曲江)
為有雲房約來探不二門雨花臨近砌山翠落前軒讃
佛還聽偈看心本息言未能超忍辱聊此滌煩喧(右)
(太平寺)
側足應防險沈竿詎測深神珠浮沼面寶劒墜潭心草
樹涵秋碧烟蘿翳夕隂欲知霖雨意膚寸起遥岑(右)
(龍潭)
遠岫横丹穴危梯倚玉虚長生留秘訣清隠閱仙書舄
本鳬飛後羊知石起餘滄桑那可測惟見化城墟(右)
(楊溪洞)
嚴何二子約予與易居士會海珠不果有詩見詒
奉答
靈氣方予愧真緣子獨深片雲凝野思明月寄遐心羅
網鴻飛急烟霄鶴去沈瑶臺知不遠同爾一追尋
丁戊山人再至予適泛海歸
捨舟俄見面素髮忽相侵縱有逢君處知無住世心身
將靈岳遍性入梵緣深莫動歸與興丹丘即故林
童御史仲良謫官南海偕隠士劉安元来遊傾蓋
驛亭率爾貽贈
已向青門隱欣從白社遊乾坤為一馬身世在虚舟海
擬張融賦丹從葛令求肯憐離索意來訪桂巖幽
槐里歸來後蒼生尚繫思史曾書直諫人久挹光儀踰
嶺愁風熱擕家渡海遲想承前席問還在中興時
五僊觀鐘樓次劉安元韻
飛樓延倒景徙倚聽鸞笙樹並孤烟聳山當落日横滄
波終不極天路此時平未論求仙去深杯且共傾
十五夜同丁戊山人集泰泉先生宅分得深字
行雲隠明月華燭散輕隂南國詞臣第東遊海客心坐
憐寒漏短閒愛夜杯深更聽霜空鶴翩翩送好音
同梁思伯訊陳貴吾卧病
怪爾經旬卧疎燈對影孤藥曾因病識身豈為名拘歎
逝從星鬢安貧任澤癯莫愁過往絶人自訪潛夫
上丁日拜梁文康公祠
畫閣春雲裏參天翠柏圍虹光留寶冊風雨動靈衣扈
聖天心眷回鑾火德輝留侯名冠古能託赤松歸
聞梁公實得請南歸
天地干戈滿風塵信息稀暫辭青瑣直遥望白雲歸種
秫堪為酒紉蘭可作衣蹇予猶負米慚爾息塵機
望思伯不至
北闕書難上南荒路不通爾仍淹水宿吾已倦沙蓬夢
寐風波外交親意氣中帝城知己絶何處託梁鴻
同吳而待楊挺秋朝天宫萬歲山登望
陟勝緣芝嶺尋幽過竹房帝鄉雲冉冉關路樹蒼蒼葉
應空齋磬烟參畫閣香玉壺偏可狎何必淚沾裳
吳舍人内子輓詞
鸞鏡俄朝掩蘭閨遂夜扃路塵昏柳翣山雨泣松銘精
衛魂終在潜英夢豈靈空餘潘岳賦惆悵不堪聽
詎是朱顔改還悲白髮催未聞封石窌誰見返瑶臺瑟
共湘靈鼓舟從易水迴江蘺應可薦詞客有餘哀
秀林亭為王舍人桓賦
風烟塵市隔花木俗情疎閒愛尋漁艇静宜看道書岱
雲翻迥野泉水灌清渠羡爾高齋客持觴常晏如
秋雨夜過公實
急雨驅殘暑蕭然夜掩關秋聲過亂竹涼氣殷空山紫
署君期入青門我暫還庭前桂花發曾憶幾人攀
懶性過逢少襟期祇見君雄心頻說劍清夜且論文露
早蟲偏切風高雁數聞便應欹枕卧時事日紛紛
隠几不成寐蕭條來朔風高城翻落葉遠浦滯寒鴻意
惬新涼後杯深永夜中因君愛疎散三徑數来同
招梁彦國仲登二子
江湖羣盜滿搔首歎離居舊好誰憐子新篇獨起予風
前停野酌雨後剪春蔬不負山隂約柴門更掃除
拙清樓聞笛
窈窕邊城思隨風下隴頭數聲山石裂一曲暮雲流候
雁霜前苦江楓露下愁庾公多逸興今夜在南樓
歐楨伯招余過草堂不赴
擬尋雞黍約遠赴故人招落葉千山暮孤村一水遥天
寒收橘柚歲晏罷漁樵未得同擕手新林過板橋
和中閣山人守歲
寒雨轉霏霏更長燈燭微風塵孤劒在江海十年歸短
計惟收秫清時屢食薇相看春色好花竹滿林扉
列炬照前庭分題尚未成風烟稍欲斂河漢淡將傾短
褐南山夢長纓北闕情行藏俱莫問披豁任吾生
藥室六詠
未暇浮滄海清思一室中餐霞歸絳府食柏變青童采
藥幽禽導棲心静者同方知靈骨異飄舉欲乘風
結搆綠蘿隂端居懷古今豈能隨橘性暫覺遠蓬心亞
樹猿争果窺忩鶴應琴世途俱冥絶唯有羽人尋
上士遺丹訣中年遣世情九光飛素鞅五岳煉真形緩
步隨罡斗齋心禮太清自能超浩劫何必訪蓬瀛
卜築雖方丈青谿合自然壺中乘倒景枕内叩靈篇龜
腦方和藥龍胎定假年從來山澤裏别自有儒仙
金門雖可羡雅志在玄虚身世了非我琴尊不願餘行
吟朱實落散帙綠隂疎幽獨園居懶尋山或起予
山林成獨往未覺興情孤作賦懷嘉侣忘言據槁梧冰
肌仍綽約金液豈凋枯始信風塵外藏身有玉壺
别黃幼章南歸
客程猶萬里旅服已三春倦馬風塵色離觴江漢人病
兼吟落葉愁復泛長津白璧誰持贈還家慰所親
贈王文純
玩世吾應拙逃名爾更迂夷門人豈識燕市酒曾沽白
首矜然諾黃金信有無歸来江海日能(闕)
潞河風雨驟作
自笑浮生拙飄飄信客槎波濤翻陸海風色慘平沙岸
圻應防燕林昏不辨鴉江湖成穏卧無夢到京華
黃子鋪
京塵猶未遠野落自蕭騷田父頻驅雀居人半帶刀牛
羊斜日下蓬堁朔風號苦憶南窗下壺觴只自操
董子祠
古廟丹青在幽人此重尋浮雲碣石外落日廣川隂壁
尚藏書古庭猶積草深因憐不遇者此地倍沾襟
狼口阻風
斷岸悲風急停舟濁浪深千山低野日孤樹繋春心客
邸頻炊玉行囊屢探金無能慰離索箕踞向秋隂
同徐郎中吴給事訪李使君郡齋得雷字
故人千里至落日一尊開天合孤城雨風驅大(闕)
劍豈應孤
歌風臺
萬乘威靈遠千秋伏臘思古牆隂薜茘寒雨濕旌旂湯
沐山河在光華日月垂豎儒逢世難流恨大風詞
集姚元白市隠園
江山餘故國水石到名園草色幽亭合雲光曲沼翻狂
来猶說劍亂後此開尊一罷濠梁詠襟期誰共論
題余伯祥河亭
高齋開白下疎樹倚青溪竹露秋逾滴山雲晩漸低漢
京班氏學剡曲戴顒棲念爾風流在令予戀解擕
過黃淳父旅寓
烽火不堪論相逢但酒尊悲歌同易水長劍去吳門世
事窮愁過貧交古誼存銷魂憐此别江路聽清猨
姚園席上贈吳山人子充
劇談修竹裏共指白雲期四海無家日千山獨往時故
人蟬冕貴久客髩毛衰欲把吳鈎贈飄零念路歧
永興寺訪吳僧福懋
斂屨穿深竹牽蘿過石橋僧來經茂苑寺古記南朝暫
住因烽火將歸駕海潮誰言緣易斷翻遣别魂銷
同黃淳父登雨花臺
高座翻經處捫蘿試一登羣峰當暮斂萬象入秋澄樹
色分蕭寺松風起漢陵傷心烽火日樓櫓在西興
過陳時億兄弟留酌石亭先生之子
江左應才窟三株獨出羣交情原白首器業自青雲萬
事銜杯失千山把劍分龍門吾敢託生已後陳君
避兵青陽將軍灘
已是愁風景兵戈復路難髩毛今日變衣袖幾時乾山
水還鄣郡奔亡自楚冠酒樓蕭索盡誰遣客愁寬
送林元育之仙遊
何氏乘龍處芳湖澹不流烟霞異人境鸞鶴下真遊扇
枕黃香戀巖泉謝客留石牀須汛掃吾欲訪丹丘
送蘇仁甫之永安
君去延平郡傳經有舊蹤青山藏九島紫氣抱雙龍傲
吏當清世閒曹擬素封裁詩多暇日能寄海雲重
同思伯將遊石室山經石門作
秋風搖落後水國掛帆遊壁壘成千古江山空四愁浦
雲移遠樹汀月送行舟不用歌叢桂王孫自滯留
泊靈洲寶陀寺
荒亭圍樹色孤石攬雲根野水寒侵岸漁舟夜到門霜
楓閒共倚沙鳥静聞喧不寐看山月秋聲滿給園
至三水江雨驟作
雞犬依茅屋魚蝦集市門峽山高浪隠桂水細流喧雨
枕聽更卧江船把酒論丹梯知不遠飛夢躡崑崙
渡峡
滄江流正急山勢劃中開絶壁交青竹寒冰滴翠苔樹
翻棲鶻動藤接飲猨哀不為耽形勝能無夜雪迴
嵩臺
景絶因江會樓高更得名山迴到海色樹殷落潮聲日
影朱旗直風含白㲲清憑闌聊引睇誰悉古今情
宗吕二牧宴於孝肅堂
詞人今岳牧能吏豈閒曹象郡烽烟淨龍門氣色高清
尊開暮雨虚檻俯秋濤不共南樓夜誰知庾亮豪
尹明府雨中邀飲
漉酒能留客柴桑意緒多疎花明雨檻高棟隠星河簷
雀窺尊喜城鴉接翅過不愁霑濕重餘潤入烟蘿
宗吕二牧邀遊石室山
錦石分瓊島蒼山轉碧流巖泉高迸出雲木曲相樛棧
絶應防馬崕懸穏繫舟謝公今在郡何似永嘉遊
鶱飛心屢動迴複意空迷山勢移舟失雲光避席低黃
花粘岸細錦樹得霜齊風起長林暝清尊未解擕
金牀何窈窕玉乳細堪捫苔蘚深題刻風雲出洞門幽
仙閟絶景弱水斷孤根服食留真訣惟應静者論
山水何来暮賓遊賴此同波濤恐謝傅風月醉山公竹
日停深翠楓霜倚薄紅清笳莫更奏簫鼓出巗中
宗吕二牧復飲餞於嵩臺書院
誰言千里别復此一尊留意氣深投轄聲名起共舟風
江宜晩泊雲嶠罷東遊一掩蓬蒿徑蕭條桂樹秋
唐寅仲以李公麟瓦研見遺謝答
一片陶泓質曾經洗玉池文章今日事模範古人師雨
濯金星出苔侵玉筯欹連城何用假投贈比瓊枝
風汎崇蘭圖
在室偏同氣當門偶自防祇憐幽谷性莫歎後時芳作
佩馨彌久裁書葉正長佳期頻悵望南國有微霜
楊祠部宅送陳玉叔之淮安
故人遥擁傳炫服且還鄉芳草經吳綠清淮入海黃離
襟分夜月官燭照西堂祇益風塵夢隨君郢路長
瑶石山人稿卷五
