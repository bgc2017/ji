瑤石山人稿卷九
明黎民表撰
五言排律
登六榕寺塔得微字
寶鐸搖青漢金輪逼紫微衆香攅繡栱九級敞瓊扉仙
樂飄空下天花襍雨飛萬形紛崒嵂千仞轉高巍檻頫
霆相激櫺開月吐輝侵雲看樹小入海見山稀側足應
防險觀心擬息機永言齊浩劫更拂六銖衣
賦得臨池柳
春色方駘蕩霜華詎見侵縈堤輕縷結拂水亂絲沈搖
落還同絮蕭疎不作林籠烟無遠態障日少繁陰夕鳥
窺巢入寒蟬抱葉吟長因離别盡非為笛中音
詠秋雁得頻字
風烟違柳塞霜氣愴蕭晨度險追飛急凌空顧影頻沒
雲還結陣乘霧正迷津乍起搖邊思長鳴逐旅人稻粱
翻累性矰繳獨防身不及雕梁燕銜泥遠見親
遊東山真覺院
鹿園披絶徑鷲嶺逼諸天樹杪驚新瀑花間滴暗泉寶
輪承曉日金鐸韻秋烟戒具蓮花捧經文貝葉聯地從
初劫造僧是幾燈傳住想猿心伏忘言象教詮東遊誰
小魯北望我愁燕願就靈巖宿餐霞度世緣
夜半聞山鐘
何處傳飛聽霜鐘應律鳴四山雲共起千里月孤明斷
續緣深澗飄飄滿太清閉關僧始定翻露鶴同驚浮世
多昏夢冥棲豈俗情阮公稱放逹始得聽鸞聲
同李棗陽遊七星巖
作鎮標鶉火經竒敞下都魁形連紫極岳勢奠黃圖地
肺相盤絡天忩豁暌孤起龍擎寶盖寫鳳帶流蘇氣象
真能構陰陽巧作爐草長芝似玉松久石為株秘簡垂
金薤仙床上綠蕪巨靈曾此劈疏屬有誰拘眺覽寒暄
異登臨景物殊霞流出窈窕風至荅虚無未返雷門鶴
叨從葉縣鳬洞如窺白鵠水似得玄珠苔碣開元在鴻
才北海徂輕颸下松桂溟浸隱菰蒲槎泛思垂釣巖棲
擬結廬暝烟分手處惆悵失蓬壺
奉陪泰泉先生遊棲霞寺
妙刹開山久重新選勝偏憶從初地後誰辨劫灰前虹
澗交簷際龍岡落座邊橋危妨度馬樹密翳鳴蟬平野
看人小長空見鳥旋追遊寧寂寞披豁得儒玄塵跡吾
增感幽棲性所便芳尊逢菊日興極對霜天
答黃汝弘山中見寄
宦遊心不愜早歲即還家一徑初栽菊諸生已賜麻賦
能輕季雅經獨重侯芭詎意躋金馬今將遁玉華監河
能貸粟中散解飡霞昔枉丘中贈思余海上槎滄波分
水曲明月共天涯待訪曹溪日幽巖覓桂花
東溪别業為李鍊師賦
璇流何窈窕琳館帶重深大隱雖朝市清風自竹林泉
光霏素几霞氣襲幽襟騁望金樞外紆廻瑤水陰理能
窺止足性本狎飛沉落月乘舟往微颸擊汰唫詎須探
秘寶自覺遠蓬心柱下終豪舉浮丘將見尋玄珠君莫
惜白髮我先侵異日逢黃石飛鸞早寄音
脩復山中舊社
寥落空山裏當時結社蓮吟尊移竹外釣舫落池邊草
奏三千牘追遊十八賢雲泥憐鵠舉歲月隔鸞箋猿鶴
看交態烟霞愴結緣樹猶江揔宅耕是汶陽田往事成
陳迹今吾豈故年還憐稽呂駕同在夜燈前
奉送座主大司徒馬石渚先生還南都
淮海聲華峻孤卿地望優經綸明主用性術古人求鸑
鷟争先翥麒麟獨晩收長沙從偃蹇炎嶠詎淹留共治
資長孺相迎得細侯輶軒恣歴覽井邑變謌謳重以紆
籌遠還將賜履週威稜加赤電羽翮在高秋氣色干星
象班司切冕旒引經常獨斷焚竹豈窮&KR0679;虚已推朝議
清衷徹睿眸萬方虞大計一德倚深謀飛輓踰青海璆
琳積介丘歲時私藏竭動輒大農憂剸削皆全刃操持
實巨舟名高諸老遜契合五臣流閉閤躭玄默清關秪
静修魏多調水旱謝每鎮沉浮盛業今誰繼為文更不
休譚詩宗馬鄭搦翰捷應劉藻鏡咸瑩徹詞場屢校讎
微才叨盻睞曲木荷雕鎪碣館嗟垂翅梁園厭薄遊永
言陪讌席長得奉清酬轍涸波空蕩途窮騁末由搖心
隨几杖捐玦别河洲世事雲泥隔餘生日月遒吹噓無
狗監江漢有莵裘去去隨朱鳥飄飄偶白鷗願公歸鼎
軸六㝢奉皇猷
登臨清城新樓
樓㯭臨邊起旌旗蔽日翻衆山多魯望一水控河源直
取巖城鎮應防敵騎奔戰閒耕士樂時遠霸風存迥眺
山川異煩憂鼓角喧嗣宗偏引恨平子易銷魂老去無
長策春歸憶故園帝鄉何處是愁望且開尊
寓朝天宮道士館作
昔在宣皇日垂衣挹大庭陪京開峻宇劃地限嚴扄
館即藂霄敞居惟百聖寧雕簷行日月繡闥駐風霆海
岳驅群象金銀役五丁齋宮虔紫極法駕導青冥隱軫
簮裾列都盧粉黛馨帝壇加檢玉天步振流鈴道自崆
峒得言從河上聽理玄窮恍惚功大格生靈黃竹誰西
母宮桃幾歲星慶霄猶晻靄琪樹不凋零備享遵時序
追趨亟典刑御香分寶盖内酒賜銀瓶却老方能驗遊
仙夢詎醒歸依成晩屣棲息感勞形華表懽猶昨玄都
嘆屢經鼎分燒藥火案有讀書螢滯留應不惜願覩禪
雲亭
出京師作
北闕心仍壯南冠思不禁徒勞三獻璧遂有五噫吟野
老頻争席家人屢問金窮途當媚景初服改寒砧駿豈
高臺得鴻應滄海尋散材堪衆棄狂態向人深計轉妻
孥失愁仍酒病侵干戈天地滿抵事憶山林
聊城夜泊聞揚州寇急愴然有作
殺氣朱方徙妖星太白低三江分部曲五月鬭鯨鯢箭
滿蕪城郭笳哀䢴水堤肉飛腥赤海炬列障丹梯紅粟
千艘盡青樓萬甲齊秋陰連斥&KR1380;白日慘虹蜺推轂漢
庭上屯兵吳苑西至尊愁玉食諸將走桐圭東岱嚴軍
壘聊城入鼓&KR0911;捐金空市駿拔劔起聞鷄鹵莽抛殘帙
倉皇擁舊綈此曹仍跋扈吾計失羇棲憤欲逃東海舂
難假會稽冥鴻天亦礙老馬路逾迷衣食人相籍壺觴
客為携河流驅黯淡月色助悲悽國事吞聲問鄉書掩
淚題容身猶不定何處夜烏啼
沛上别子與明卿
騷雅論今代中原幾並驅捧心愁屈宋抵掌失楊盧一
一風稜整森森法象殊雕籠掣孔翠玉勒歕神駒蕩滌
開溟浸陰陽運巨鑪先鋒争辟易歴塊不﨑嶇歘自西
曹奮終為俊國模徐公驂鄴乘季子騁吳都豈謂萬人
敵還將二妙俱大庭羞絳灌厚禄笑侏儒白璧交游冷
黃金氣色孤一麾分楚越雙涕渺江湖赤縣連烽火滄
波挾舳艫秦庭何處哭漢檻待誰呼得喪皆行旅朋知
到友于綈袍寒借問涸轍困相濡物論應吾輩山姿詎
世途君寧忘鼎軸我漸老屠沽河水嵎夷徙浮雲芒碭
徂離筵即此地後會恐榛蕪
滋蘭館為潘少承作
客有思玄者能兼市隱名幽悰含白雪逸興託孤英三
徑初開就千藂自種成隨風香更遠入室氣彌清緗帙
霑餘馥瑤琴寄雅聲永懷君子德延望美人情霜霰將
無變蓬蒿幸免營相憐同臭味持贈保堅貞
答金子坤
嗟爾孤蹤士吳門自隱淪千金輕破産雙璧不逢人丘
壑堪藏拙交游反厭真狂來書擬聖醉後句稱神萬物
從芻狗吾生任涸鱗青冥看意氣白眼在風塵感激嗟
長鋏飄零聚角巾亂離方此日握手重逡巡
寄懷歐楨伯
隱几衡門下居然厭薄遊蘭滋楚畹日橘熟洞庭秋三
徑懷羊仲扁舟問子猷驪珠照海浦鼇釣落滄洲迹豈
求田繫心緣攬桂留三冬殊物候一水隔離憂欲就南
州榻風烟伴客愁
婚禮述
九葉當陽日同時表震良翦珪元紹誦歸妹肇稱商乾
象瞻雙麗天機儼七襄鳳輪停月馭龍戟導霞粧羔雁
咸遵古芝蘭始毓芳金枝相隱映銀榜迭輝光率舞康
莊溢傾心盛典揚卿雲歌八百千載贊隆昌
題楊山人隱居
紫邏雲林僻青谿徑路斜應憐招隱地况復草玄家藤
古蟠幽石松寒落細花山忩開罨畫天井上烟霞宅勝
棲心遠憑高屬興賖圖書淹日月芝术共年華雛鳳飛
將奮冥鴻迹漸遐浮榮真夢幻悔不學丹砂
寄董子元
江都千載後槐里復名家日下無荀鶴人中識孟嘉封
書寄蘿薜投贈比䟽麻泖瀆烽烟異羅浮道路賖玄珠
君自抱青髩我將華落月空餘夢寒梅未有花因風詢
良覿何處上仙槎
寄答陸儀部
飄零吳内史投老在明時宦豈含香著心仍執戟疲丘
樊綜逸興鸞鶴藴遐思劇地通書少深居應客遲筆圖
窺鵠立文囿煥星披傖客新停賦頭陀舊勒碑人間虛
物色海内佇光儀騰逹空時輩風流實我師淵襟猶未
挹清夢已先馳旅寓梁鴻懶淹留王粲悲艅艎失茂苑
烽火起潢池典籍依何處追趍屢後期誰攀小山桂去
采羅浮芝散木寧蘄顧鴻裁獨見貽霧鳶雲外阻星鳥
日南窺神劔終當合仙舟許並移五湖空浩渺三徑轉
支離強欲從公去鷗波理釣絲
寄朱子朗
念爾巢居子翛然遣世塵樓臺吳苑樹風月上皇人結
駟心能淡携壺興屢真虎頭今傑手龍卧豈前身草長
胥門道魚肥笠澤春思君烽火日千里為沾巾
送何太守振卿之潮州
風度看前輩交情已後期冰霜隨地遠旌旆出關遲海
上銅符守西曹白雪詞望深人易挹節苦俗難知暴鱷
行移宅祥鸞慎擇枝陰將韓木遍春與召裳宜保障君
留滯家園我夢思還因鴻漸羽跂望日南陲
送胡僉憲正夫之湖南
握蘭分省署委佩出承明節鎮羊開府風流漢客卿單
車豪吏懾千騎遠人迎蕙葉薰竒服桃華引去旌山從
五溪險水到九江平擊楫看今日觀濤壯此行廟謨資
借筯遠興屬飛觥不遣荆南滯胡威有重名
送林僉事井丹之湖南
皎然青𤨏客銜命望湘川廊廟談兵日樓船下瀨年草
玄心最淡持斧任方專别路經芳杜秋風入夢田子長
文賦似庾亮興情偏楚祲閑揮羽商歌起扣舷銘功思
漢水圖像在凌烟誰念無衣客心隨越鳥邊
集許舍人稚幹宅觀舞
芳樹連温室幽莊到習池白環猶相業青𤨏盡朋知翠
鬘花間擁金尊月下移宴遊成野客吟眺及良時物理
銜杯得鄉心觸景悲絶纓君莫惜頽玉更相期
兼隱亭為陸大理賦
憐君開净業還在禁城西不厭官曹簡能將寵辱齊移
山成列島汲竹代廽溪方藥桐君得壺觴蔣詡携幽深
添意象朴略稱羇棲所志存山水何心立町畦柳閑當
戸拂鶯好入林啼殘帙畱螢照新詩摘葉題步雖從𤨏
闥夢或遶丹梯竹徑誰稱逹花源我欲迷散朝常枕籍
乘興屢攀躋慢世元方朔逃名豈會稽寒松方命酌芳
草忽相暌獻賦歸來日葱青覓舊蹊
重陽前一日同戴伯常姚元白歐楨伯過沈懋學
東城旅寓
野次招携得閒門少送迎枯楊村徑出殘芰水雲平藜
杖稱居士蓮峰接化城雕菰畱客飯青李遜書名燈火
曾天竺琴尊忽帝京干戈經慘愴歲月苦峥嶸澼絖
千金直龍淵片羽輕雖然朱履貴能免布衣情秋序黃
花發他鄉白髮生縱横憐計拙淪落頼詩成湖海扁舟
足乾坤一馬并兹辰無濁酒慷慨意誰明
九日遊菖蒲澗
五嶺仙靈宅霞蹤昔此留青騾迷碧海玉舄下丹丘絶
壑紛瑤草飛泉帶藻旒探杯猶粤井拾翠有靈洲脩褉
遺前事簮萸偶勝流莓苔幾蠟屐身世一虛舟花沒劉
王塢鐘寒趙尉樓頽齡湏大藥暇日恣冥搜結桂成延
佇班荆共倡酬阜鄉知不遠雲外更相求
送泰泉先生赴召
堯文光萬㝢睿德格玄穹八葉乾坤大三元歴數隆緋
烟流黼座王醴降丹空揆日開蘭殿儀天起桂宮屬車
思渭水仙駕意崆峒夢賚唯良弼朝推寔至公承華詒
帝則毓德付天工宣室恩偏異銅扉禮更崇食萍甘素
節獻曝耿微衷鸑起瑤山上鸞遊蘭渚東圖黃思故武
拾翠感殊逢職是司綸舊官仍掌諫同玄文偏集鳳藻
思獨雕龍有美恢瓊度無私任樸忠風愆偏娓娓諷諭
極冲冲抗法光前典陳詩邁古風五稱初紀烈三至永
垂洪飲醴昭餘澤為霖景茂功丹青麟閣上竹素石渠
中螭駕應難弭鵬霄未易窮暫乘沙苑駿莫羡粤洲鴻
朽質慙深奬殊私荷廓蒙服箱憐蹇步刷翮慕高翀離
思縈秋杜愁心繋夕楓憑高聊引望佳氣正葱葱
泛彭蠡望匡廬山
碧落澄宵景平湖散暝烟縠紋初泛月珪采欲浮天候
汐難廽櫂乘流屢扣舷水香蘭茝變沙鑠芰荷鮮望美
心無極搜竒興獨延地圖雄五嶺江勢束三川遠嶂芙
蓉出衡波翡翠連霞標干斗上日觀抱空懸仙掌纔疑
鑿丹梯斷復聯忩明開玉女閣邃貯金仙洒落松門下
嬋娟石鏡前厓光三秀擢壑晦衆燈然鳥藝雲中草猨
攀樹杪泉瑤翻知鷺瀉丹溜識虹穿桂父驂鸞至芝童
御鶴旋既如紆赤水還似望青田未授長生訣先參内
景篇江津鳬舄阻霄漢鳳情牽勝果超迷筏歸依結净
蓮盧敖淹汗漫謝客罄洄沿願整雲中駕隨君戲九玄
送楊都閫奉萬壽表入京
有美稱人傑蜚聲自海濆漢庭推驃騎晉室佐中軍獸
錦榮新賜麟符策壯勲陣閒收虎落戈偃晦龍文佩玉
趍丹地揚旌拂翠雰幽花明杜渚濃柳映長雲重以脩
途阻而憐别袂分金焱廽魏闕玄露下秋旻繞電逢昌
序當陽瑞聖君絳幡清道引仙樂半空聞尊至傾堯酒
絃調協舜薰羽林森&KR1143;&KR1143;象舞溢沄沄拜手霆初霽搖
心日未曛禁中勞夢寐閫外荷殷勤擢雋才超乘登臺
價逸羣恭承宣室召雅挹御爐芬稱慶將何以文思邁
典墳
秋巖
江上矗諸峰竒觀不易逢波光濯翡翠山色隱芙蓉野
曠餘烟斂川長積氣衝近窺龍虎麗遥帶鳳凰重丁令
廽孤鶴茆君馭兩龍秖憐幽谷賞還躡逸人蹤發穴搜
金簡䟽流導玉淙霤承清露泫几迸紫苔封列籍隨原
草披襟撫澗松鸞遊企霄漢鴻矯避矰罿疲薾慙高駕
逍遥命短笻丹砂如可學脱屣幸相從
文泉精舍為梁少傅作
靈泉何湛澹飛下白雲岑皎潔飄空色縈紆到海心慶
源天獨委脩綆爾方尋潄齒含清馥為廬托静深紫蒲
緣近隰芳茝被幽潯石几輕霏潤山楹積翠陰桂叢歌
隱曲杏樹送清音濠上抽玄緒丘中寄素琴終然聳巨
壑聊復滌煩襟抱甕知余拙青門且陸沉
將之京師祗謁先隴述感一百韻
蹇劣慚脩步時髦濫厠肩端居心鬱鬱伏枕淚漣漣苦
調憑誰奏勞歌試一宣一毅皇方鼎盛先子適鴻騫羔
雁來多士車書混八埏扶搖輕九萬奏牘動三千駿骨
寧輕市驪珠偶見捐禄微欣負米舌在且懷鉛坦腹人
窺笥登堂客感鱣志思摧大敵力遂破中堅鸚鵡憐金
絡驊騮飾錦韀置身當禁地清夢邇鈞天密勿咨三老
追趍仰列仙羽陵紬秘簡石鼓叩殘編龍豈酬堅白雄
應屈太玄大官供不乏伏臘割常鮮詎厭承明直還推
季典賢匡時心獨在邁往氣無前脫距讒邪伏嬰鱗寵
遇偏赤丸銷狹猾白簡肅貂蟬炎嶠西甌阻洪濤左蠡
壖霜威三命重水鏡九流銓雲雨多翻覆滄桑屢變遷
積薪甘晩逹持戟備常員痛逼蘇躭井歸耕下潠田蘧
廬堪偃蹇缾粟秖憂煎絣絖謀生拙泥途樂性全大臣
辭汲引農父喜聯翩前席思遺逸中興秉化權嚴程趍
𤨏闥舊物擁青氊徇報思縻竭持身極治㳙國資清望
重庭倚直詞專縟典期增飾明䄄肇袚虔聖誠虚聽納
時頗妬嬋娟日月羣飛伏昊穹尺霧纏磨牙兢猰㺄刻
木儼鷹鸇曠蕩恩難測纖毫𤯝獲蠲抽簮謝朝列識面
溢郊㕓去去隨陽鳥悠悠阽斷鳶未抛廬岳杖須問下
灘船果蓏潘園接壺觴蔣徑連犢褌暄自曝蠟屐歲常
穿九薦咸虚左羣公舉讓先邴原甘劾免鄭谷絶夤緣
匪石終難轉無瑕抵用悛卞和愁泣玉莊叟悟忘筌藥
餌扶衰疾丹砂協静便庶幾凝綠髓將謂逭華顛婉娩
嗟何及幽憂遽不痊何辜來鵩鳥底事掩龍泉杳杳淪
長夜蒼蒼昧上乾為山虧覆簣逝水閱成川劔舄猶如
故精靈若個邊峴山歡宴地京兆哭遊阡鴻鵠標松隧
靈龜叶澗瀍世家彤管勒名字翠珉鐫東海波終蕩南
枝憤未填夜烏霜黯黯宿草露芊芊掩抑雍門曲凄清
叔夜絃書空拚往事攬鏡惜流年舊德將淪蝕餘風冀
接聯為儒困抱槧失路懶施鞭壁以遺經授家惟素業
傳暄陽仁杞梓芳潤被蘭荃月旦慙三鳳巖居蔽數椽
門迎王子棹杖掛阮公錢隙地營鷄柵殘冬縳稻篅范
塵從滿甑墨突任無烟抱膝空長嘯餔糟只醉眠斑能
窺豹管翰或點魚牋屈宋遠遊賦王公大雅篇縱饒勤
刻畫祇覺遜精妍多病恬如憲求聞恥效顓以兹懷寡
特會見越拘攣一德咸昭格羣生舉在甄龍庭罷斥堠
鯤海息戈鋋蠖屈真聊爾雄飛企勉旃出門常惻惻怨
别每悁悁豈忘依枌檟安知法泝沿瀑收川后静秋霽
望舒圓細酌曹溪水高凌句曲巔關河去渺渺鄉井思
綿綿拂面祛塵垢褰衣裹足腁黃圖窮朔漠紫極拱星
躔槐覆銅街轉香飄繡轂駢詞人投綵筆遊女拾金鈿
越國寧論價傾城要取憐機雲初入洛鄒樂遠遊燕擁
篲傾流軰抽毫屬曠筵汾陰陪校獵岱岳議封禪交臂
俱猿鶴來儀盡偓佺優游畫尊俎談笑沃腥膻脱略牛
衣賤綢繆鵲印縣終童何卓犖卜式豈迍邅伏櫪心無
已攀龍竊慕焉竒勲堪自策玄理竟誰詮保已隨時連
寧勞問着鞭
送李比部于鱗出守順德
英玅山東出珪璋信國珍靈篇秘海瀆寶劔動星辰擢
桂因才雋分曹以德隣冥心謝流軰傾意在父親潘岳
宦從拙揚雄家素貧河山聊發興簮紱暫隨身丹地含
香久蒼生掩泪頻聖情紆内郡雅意用儒紳襟帶幽并
外風烟灞滻津建旌衝曉霧鳴玉起行塵止解詢遺逸
何湏問近臣燕巢公府静草積射堂春故老皆扶杖餘
波盡飲醇儀章從脱略翰藻得情真嗟爾匡時器憐予
避地人知名從白社傾盖枉朱輪一以雲霄隔偏愁年
髩新浮榮空自遣良覿杳何因所企歸鈞軸深淵有縱
鱗
壽韓虞部應(缺)八十
士苑推縫掖君門隱歲星許身雙白璧勁氣一青萍歴
塊才初展摶風勢未停水衝當重寄華省限嚴扄楚醴
期終設齊鐘豈浪銘乞身常懇切優詔屢丁寧識面符
公議憂時付獨醒家惟供稻秫年或採狶苓指樹從初
日揮金樂暮齡友多猨鶴異室有蕙蘭馨已見回淳俗
還忻挹大庭橋邊違進履濟下憶傳經遠素傳雙鯉飄
蓬感聚螢待公遊五岳迎氣在滄溟
寄錢叔寶
吳洲春草綠時復憶王孫蝦菜應隨俗蓬蒿獨閉門醉
鄉心自遠隱士道何尊白雪丘中賞丹砂塵外言幽蘭
空采擷藂桂日攀翻倘有臨池興清裁寄漆園
謁六忠廟
遺廟孤城裏經過為撫膺運窮天步窘釁起敵鋒乘鐘
簴嗟旒綴江淮忽瓦崩空齦戈尚奮折骨障還登一死
關宗祏千秋有廢興穹碑纏莽草野日上觚稜委佩丹
青落危冠氣色增鄰堪祠玉馬名自勒金縢大火時仍
王洪河夕未澄蒼茫驅俗駕絮酒愧如澠
督府金湖方公召飲于籌邊堂賦得排律十六韻
漢室當全盛邊陲未寢兵疇咨惟雋乂帷帟以儒生岳
牧諸艱試崇班獨坐榮殷憂紆右顧長技在先聲賜履
逾荒裔留屯罷遠征白登酬宿恥大宛墮名城鎮静曹
參畫風流庾亮情碧幢朝散騎玉帳夜休營高會深投
轄疎才濫請纓飛觥霑獵酒折俎過侯鯖尅密通家沗
詞華四座傾中興得江漢人物信荆衡斥堠無嚴警銅
街倏曙更臨關真氣近回首將星明淮海思長孺朝端
問廣平承雲歸燕鎬願附赤霄行
同張别駕梁進士管山人乾上人過曉上人方丈
年少即披緇脩持似律師不邀支遁鶴惟擬惠休詩逸
客名山至微官散地宜草書留素几琴曲動朱絲夕鳥
窺簷下寒星入戸垂津梁猶未涉酬對莫言疲
萬佛閣後有中官王振祠
西土威儀衆東隅地位高桑田供一瞬沙界攝繊毫海
若驅羣象神山湧鉅鼇雲容積蒼莽天籟起刁騷黃竹
傷前事緇林庇此曹雍門何用愴送目藉香醪
隆福寺英宗命僧鬀度於此
紺宇開馳道天人此給孤宮羅裁寶勝粉壁儷椒塗電
露浮生感榮華逝水俱薜蘿縣翠網楊柳閣雕弧壯麗
驚遊目清凉减病軀出門風色異羸馬倦長途
大慈仁寺國姻辭侯隱於此
高臺臨净土遠近見神州吉夢曾徵帝真僧昔讓侯珠
瓔從喜捨金碧盡冥摉有樹皆成寶無枝不似虬路人
頻折柳羇客倦登樓一見王孫草方知久滯遊
大慈恩寺即海印寺中有鏡光二閣今廢為内教
場
赤帝開基日摩騰入漢來儀天開别宇鑿沼起層臺青
雀翻粧鏡長鯨隱渡杯化城俄易愴玄象迭相催獵騎
呼鷹去遊人射雉廻摩尼長不滅累劫照沉灰
鷲峰寺本唐淤河寺傍有貞觀刻心經後殿卧佛
一軀甚偉
幻身何處現此地借清凉大夢成蕉鹿千秋閱海桑碑
猶貞觀列河已拔提荒欲問迷津者何如選佛場息心
驅害馬失路有亡羊逹者應齊契寧論滯異方
紫芝堂十六韻為太僕何石川公作
邁種徵名世靈芝茁卧園稍披珠網出漸覺紫烟屯斐
亹明如月(缺)瑤光分秀氣仙露灌靈根芬馥
連三徑琳瑯萃一門揮金歸日樂數馬古風存故里常
懷紱茅簷或負暄戸庭圖海岳舟楫載琴尊稍證玄中
秘還從河上言目能窺竹簡身自却蒲輪國以人為瑞
家因義作藩竒齡開九袠娱老弄諸孫草木文章賁經
綸雨露繁授書時已晩同閈道彌敦蒲柳憐衰質樗材
濫曲轅長歌隨羽翼難忘漢宮恩
李季常汪公幹移居北園和季常
匡濟知無術年來學閉關清時難再得白髮任相拚龍
卧無高轍雞棲止半間未論今日是誰喜一生閒北戸
凉初入南營静可扳圜中脩净業城裏見青山但取襟
期在寧知步履艱應門期獨鶴策杖代雙鬟酒自賖來
得書從借不還棲遲慙下榻談笑得開顔更喜新詩就
煩君細細刪
象教精舍(有序)
孔陽宗侯近闢象教精舍屬予賦詩顧予未聞
内學豈可贊佛然千里授簡又不可無言也
三昧神僧火燒殘有壊身浮生同瞥電世界一微塵幻
作元非有歸空亦未真益豪誰見相减胛為留神震旦
符初志匡廬感宿因緘縢傳大令膜拜走王人鳩枚升
蓮座田衣稱㲲巾一時多妙說捨筏悵迷津
瑤石山人稿卷九
