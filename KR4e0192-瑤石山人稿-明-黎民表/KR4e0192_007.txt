瑶石山人稿卷七
明黎民表撰
五言律詩
元美改席于浮玉山同作
青山行不盡轉入道場幽孤塔雲相拄雙溪水合流舟
移石不礙星落影還浮俯仰看今古能無憶醉遊
雨中留宿張幼千家
秉燭坐清夜攤書共草堂疎砧秋思早微雨客衾凉雞
黍成良晤風波忽異鄉羈愁稍披豁觸目見琳琅
不為愁風雨還因戀解携途長思老馬夢短怯晨雞離
思中年惡音書後夜題片帆何處落䢴水易東西
廣陵旅舍歐楨伯陸華甫黃定甫過訪
草草簇蔬盤還追燕市歡雲停高閣暮雨過大江寒貧
賤交情在風塵昭語難行裝戒前路誰問客衣單
同定甫遊李鳴卿園亭
世事足悠悠因君復漫遊行隨脩徑轉坐占小亭幽艷
蕊晴堪摘清池夏不流詩情餘白首雲卧恣丹丘
謁董子祠
英風憐馬上間世覩人文玄冕加繁露青衿仰慶雲詩
書維漢鼎柱石奠淮濆東閣多竒士寥寥竟不聞
銅瓦廂謁大禹廟
德水千年在誰能忘禹功金隄非舊迹銅瓦見新宫野
著滄凉日林交慘淡風路岐何用感王氣滿關東
冬夜過許計部官舍
壯心憐歲月濁酒話平生古院疎槐影高樓畫角聲孤
蹤懸北闕倦翮思南征惟有無衣客同君獨夜情
趨順義縣
使者正乘軺東行上郡遥關門臨井口城堡落山腰岸
遠沙如雪風悲水似潮客愁何處著寒月助蕭蕭
内園停使節地主敞華筵釃酒黃粱薄登盤紫芡圓軍
聲飛鳥外鄉思捲蘆邊向夕無探騎平沙直際天
洪勝寺
野寺逢人少殘僧乞食遲古墻花不發叢薄鳥兼悲沙
聚看塵劫天長立暝時伊吾慚撫劍剜草讀唐碑
峪口
翠削龐峰峻高蟠鳥道孤東西分幕府沙草滿平蕪牧
馬閑千匹當關用一夫傳聞漢諸將猶議塞飛狐
過真如寺乾上人訪蔡文學子畊
霞蹤成海客休暇愜相尋累劫空彈指千言是說心當
門官樹直隠座佛燈深階雪方盈尺何人候少林
杜比部遣惠瓶酒白魚
碧酒雙絲絡銀盤小白魚味全勝冷炙情獨重春蔬凍
瓦封霜後晴簷曝日餘賴君能好事難並太玄書
答陸山人本仁
三年無一字夢想落滄洲不遂金門謁還從廡下遊春
生瓊樹館天遠洞庭舟薄劣風塵裏空慙駿馬求
紫荆關
徑轉蛇盤險雲連鳥去長山桃微著紫沙柳不成黃重
鎮臨天府神功劃大荒金城誰獻議老作尚書郎
宿關城公署
深院静松筠喧喧鳥雀羣窗明猶瞰雪榻冷半侵雲入
夜風聲異邊關氣色分更長夢猿鶴不解賦從軍
飯銀釵嶺館舍
雲蔵千仞壁日落數家村節冷無煙火沙乾乏水源山
家供麥飯野邏具醪尊稍喜臨邊静垂鞭出此門
戧風嶺
沙泥拆雨岸細路轉堪憎去馬衝風色征衣掛石稜疲
兵時偃卧古堠更陵乘賴有銷愁地雲中岳色層
至王家莊風沙驟作
知是山隂近風威特地寒驚沙鳴索索落葉聚團團鐵
笥腰間重戎衣馬上難章臺冶遊子不向塞垣看
渡桑乾河
古渡是桑乾征人曉涉寒鳴笳喧聚落帶劍擁材官霜
雪經行盡煙花出塞殘春衣猶未寄空倚月輪看
西行詠懷古&KR0932;
神龍困泥淖燕雀反見咍如何赤帝子遇窘白登臺謀
臣雖幸中魚服幾殆哉不見芒碭氣隂風千里来
右平城
佳兵古所忌竒智人不親武靈何倜儻變服詫強秦禍
機起牀笫興亡由一身惟有邯鄲道千秋狐兔塵
右靈丘
傳道荊軻里町疃皆故丘隴樹無西指易水猶東流賢
愚等共盡爾獨報君讐叔孫何首鼠詭對乃封侯
右荆軻宅
懸空寺與北岳相接
隠壁金繩起依山翠殿安兩崖分岳色百丈下風湍雲
狹牽衣過天長仰面看石樓遥似畫歸去濯金盤
大雲寺在靈丘縣門對太白峰
誰知沙塞裏亦自稱禪棲雪漲晴沙合山欹晩堞低多
歧分客路一宿憩招提纔有安心處關門又聽雞
同翟孝廉廷楠宿北岳頂
貪竒猶未巳&KR0008;被宿諸峰入夜驚栖鶴知君是卧龍投
杯臨瀑水卧簟展青松自覺非人世煙霞衣袖重
横翠樓元將張柔所建
高樓當絶塞春望轉氤氲百戰全燕地千重大漠雲控
弦無敵騎飲羽憶將軍老去親戎馬悲笳向夕聞
答栢山人
邂逅夷門客懸燈共和詩竹齋鳴雨歇卧簟曉凉披肝
膽平生是風塵此晤宜夜闌渾不寐五岳起予思
秋夜楊懋功宅同王敬美諸子集得春字
白露沾衣重凉風送酒頻二京多賦客(王楊二君與予俱曾官南省)
七夕會佳人月隠長河色花餘小苑春合併良不易留
滯任緇塵
七夕别張羽王得平字
隠樹風初起臨階月乍明故人千里别仙媛隔年情爽
氣侵鸞扇輕隂下鳳城惜無雙寳劍濁酒見生平
祝樓張封君挽詩
老萊堅隠操襄漢接衡門徑竹餘千畆籬花具一尊氣
俄金馬淡星竟少微昏萬里生芻淚遥遥寄楚猨
遂初堂為尤茂先作
何年遺邸第軒豁水雲鄉玉乳斜分溜青谿曲抱堂虹
流奎畫在日曬竹書光欲榜遊吳楫名園偶辟疆
别舍弟惟仁南歸
聯牀初引興&KR0911;鼓忽驚心售玉空燕市思家祇越吟微
名人競老古調獨何深失路唯堪念先予到故林
送王百榖還吳
才名天亦妬連蹇似君稀得病因成賦還家憶授衣秋
蛩吟共苦霜月影同依舊識平津邸無嗟此道非
送管建初
十上貂裘敝誰能老漢關祇應巖下客長望日邊還獵
火明秋塞河流直故山身閑且歸去名姓在人間
寄吳惟善陸本仁二君
五湖秋望遠懷古意徒深爾逐關門吏猶懸魏闕心相
思如夢寐得句動沉吟愁絶荆溪上菱歌不易尋
黃定父自維揚至過訪旅寓
古誼惟君獨征途訪我遥夢来淮水月棹發廣陵潮脱
粟期同飯村醪為解貂羈心正愁絶賴有桂叢招
送華文學之留都
載書初詣闕沿牒復歸吳經笥諸生學章縫魯國儒軒
車榮故里雨雪戒長途白虎羣賢在還来賦論都
何山人以詩過謁答之
同旅誰相問新詩獨見投校書非馬廏為客任貂裘世
事憑雙璧君才老一丘陸雲書儘好須作鄮中遊
送陳垣卿之臨川文學
遠宦憐鄉土名山稱賞心松蘿勝絳帳乳洞洽青襟兵
已銷篁竹書堪奏上林逍遥(樓名)還引望雲氣五陵深
送大庾僧遊五臺山
離却梅花國西遊復渡河風沙僧律苦湖海梵緣多遠
聚投人住殘年避雪過媿予塵想在頻夜夢煙蘿
送梁持伯奉使南還
房杜千秋後諸昆復象賢侍晨辭魏闕把詔下江天細
草縈花綬輕雲翼錦韀高堂稱慶畢相待日華邊
送何介卿明府之任融邑
北闕方沿牒西遊復過家非緣尋碧柳應喜得丹砂暑
月纔衣葛王程正及瓜遠方知納欵一為報京華
端午賜扇綵樓
分直從芸省霑恩自鳳闈織成千縷細裁就一輪輝爽
氣微生握霞紋半入衣山龍無寸補徒自濫雲飛
獻俘禮成頒賜金幣
玉關初送款漢殿正垂裳恩出兼金重功微尺組長禮
成霑綺饌喜極舉瑶觴王會千秋盛無勞事朔方
白雪山房為李惟寅典禁賦
郢曲無人和南音每自操青雲今少達玉樹轉孤高兵
偃閑金甲林棲接緼袍雖懸雙鵲印未敵飲春醪
送梁幼希之興國文學
抱玉無嗟屈談經自感恩相門韋氏在儒行魯人尊暮
雨過章水停雲近故園賢良紛論難遲爾侍金門
送李少芬之新城文學
此去蘇湖近千秋見典刑風流看帶印青紫起談經漁
浦開官閣嚴灘問草亭壯遊應不負鼇釣掣滄溟
送方進士季隣之烏程
新恩多出宰羡爾獨遊吳官閣傍連寺春城半入湖山
川良具美井邑未全蘇誰觧陳封事翩翩待玉鳬
送蔣氏兄弟還南中
北地霜風勁南中二妙歸雲間連彩翮堂上待斑衣三
徑蓬蒿在千山道路微睠然臺省客玉樹夢音徽
送何子還嶺南
一雨驅殘暑長安花漸稀諸憐雙玉羽不共鳳城飛客
邸嗟燃桂鄉心畏搗衣阮家兄弟好遲醉竹林扉
潘少承移居同里間過小飲
僦居同里閈休假得經過旅客親燈火閒門掩薜蘿風
沙銅狄近雲氣日華多試問王孫草歸来興若何
司徒俞公挽歌
淮甸曾專席邊庭舊倚烽勞深蘇屬國名重鄭司農末
路收竒駿中原失卧龍感恩門下客絮酒阻扶笻
臺中俄解印海上托求仙樞筦逢明主金貂起暮年
途長孤劍在恩重一一身捐不藉麒麟畫千秋月旦傳
丘民部謙之招遊崇善寺得湖字
遠近皆消意清遊自不孤塵途淹歲月客思渺江湖麗
句裁芳蕙清齋供野蒲一龕饒水竹端合老潛夫
至日子鳴再過
頭戴小烏巾閒遊逐市塵到門風雪暮劇飲性情真坐
久因行炙羹稀秪憶蓴君卿觧唇舌得似好玄人
安茂卿過訪因贈
蓬扉餘夕照疲馬倦寒冰割炙逢王粲登龍媿李膺清
言心已醉文賦爾兼能未論青萍色連城價轉增
鄭伯良携趙子昂宋克温真蹟見示
翰墨前賢在懸金不易求登壇稱二妙破塜閱千秋雅
好憐昌歜窮途哂敝裘櫝還雖可恨已勝夜光投
遣力還家
阿段南歸去能攜尺素書世途同草莽行槖易蕭疎故
國新羣豕殘經老蠧魚因聲寄松桂東海欲移居
聞海寇入高凉陷屬邑悵然有作
軍中飛檄迅天外跕鳶遥料敵書生短平時將士驕百
城連赤羽一歲少青苗縱有明珠在無緣獻聖朝
春日集思伯宅
春色燕山淺芳菲已不禁雪飛猶作熊雲起欲成隂無
計投簮紱相携就竹林樂遊原上客能服少年心
寒食前同童子鳴安茂卿僧普紀遊郊外
懶出東郊路因逢日稍暄暮雲低古堞流水避山門麥
飯澆中野尊醪貰近村因思故園夢黃犢繞平原
郊遊後同潘光禄孫上林童安二山人過朱在明
宅小飲
踏徧荒郊路歸同促膝歡入春衣漸減經節食猶寒野
態銜杯出新詩秉燭看雙童吹小管明月下階殘
寄胡元瑞讀書真如寺
雙林成獨往蘿徑阻同攀詩卷參蓮座經禪息樹間餘
寒猶擁衲長日不開關若漸天池羽脩心起雪山
真如寺訪胡元瑞不遇
芳菲能幾日屢騎到閒門流水過經院春風鎖給園履
聲稀戶外棋局置松根那得逃空去佳期獨負言
望湖亭遲童安二子不至
野亭將日暮湖水蕩空廻松塢明千塔雲山辨五臺聽
鶯欹客枕摘蕊送春杯何處雙飛鶴翩翩不共来
下山别在明徵甫
青山不忍别况與故人違水上俄生霧松間漸落暉宿
雲君借榻涉澗我褰衣莫逐桃花去聽雞入瑣闈
王亮卿將之塞上以詩見投賦答
徵書還出谷為有故人憐手版趨西府心期在北燕聚
沙規塞外測漏報軍前不受風塵色人今似魯連
同潘少承陳忠甫過康裕卿訪童子鳴
已向桐廬卧還從燕市遊雲山携蠟屐風雪攬貂裘名
以新篇重心緣古俠投黃花亦爛漫為照草堂幽
春夜同子鳴集少承館
向夕衡門掩吳中客子来長河翻月上斷柳逐風廻小
飲憐春盡繁花受晩開漢關吾欲去刻燭更徘徊
送孫少府之沁水
旅邸獨相親寧辭載酒頻貂裘為客久黃綬出關新綿
上煙猶冷西河俗舊淳訟庭閒坐嘯亦勝走風塵
朱在明阻凍返棹暫泊都門輒詩往訊
十丈滹沱雪凝寒轉不禁遥憐廻客棹猶似戀朋簮高
枕懸歸夢層城隔醉吟誰知倦游者一倍故人心
玉河泛舟别童子鳴
越客理歸裝春風思北梁風花渡水遠菱荇入船香落
日催停騎清波寫靚妝燕山青未了相送意俱長
送吳孝父還真州
来往亦何求風塵自薄遊為文千賦熟行路寸心投木
葉淮南暮家山白岳秋驚心解携易不共五湖舟
送何孝廉南歸
未獻長楊賦能高洛下名不嫌薪桂盡還戀采衣輕江
路蘼蕪綠家園橘柚榮東林吾舊社回首問柴荆
王仲諧邀看芍藥
姚魏元同品開時亦未殘動搖因翠袖扶植借朱闌静
影燈前落流雲席上看夜来風雨至應恐越羅單
李惟寅集諸子貝葉齋予以病不赴
朱門成小築蕭散似清溪水石凌棐几香煙襲錦綈拈
花憐昨夢藉草得新題絃管驚心處長安更向西
汝脩諸君見過
久客依人懶西行借草堂物情堪俯仰吾意在耕桑鈴
閣棲鴉近禪鐙落鴈光酒壚應可覓須恕阮家狂
喬啓仁後園丁香花盛開遲過同賞
君是含香吏花能作意開折来方玉蕊植下向瑶臺淡
薄勻春色飄零入酒杯芳菲雖可惜不是故園梅
同邵長孺宿榆河
八千鄉路遠北上轉成遥暮雨停驂處山陵秉節朝館
人羞野蕨行竈拾枯樵半百多羈旅關情獨此宵
曾太常召同張羽王邵長孺小集
凉風吹日暮曲水抱簷廻玉醴祠官送華筵海客陪卜
鄰傷往事推轂冠時才花下頻傾寫誰言觸熱来
王敬美以遊京口諸山篇詠見示
謝公山水癖名勝往来經篋裏蕪城賦帆前瘞鶴銘餘
酣窮落日遠興盡滄溟太息屠門客風塵兩髩星
故人招隠處蹤跡繼焦君(郭次甫隠焦山)樹色銜青閣江津帶
白雲飲猿垂澗接别鶴入山聞不是逢王烈誰能辨鳥
文
同李陽榖袁進士暨兒琰夜集得峰字
萍水惬相逢春杯入夜濃宫雲流五色城雪擁千峰花
月留飛舄才名得卧龍殷勤此携手霞外覓行蹤
送董生還海寧時欲以春秋疏上不果
草屩来燕市縫衣返故鄉呌閽心力盡垂槖路途長著
論名堪老為園計未荒吾謀非不用君自愛滄浪
盛仲交自金陵至集于喬舍人小園
坐蔭凉雲好輕衣未覺寒月臨花樹午春逼鳥聲殘滿
酌秦淮酒新彈貢禹冠柳條時拂拭渾作故人看
榮昭德妃輓歌
名冠椒風日恩深桂殿前盛筐惟卒禮辭輦宿稱賢玉
盌留朝奠珠襦秘夜泉華容雖寂寞龍綍表新阡
女德輝彤管嬪儀肅桂宫瑶池雲自出湘水路應窮宿
草霑晨露疎楊切暝風鳳棲遺澤在能慰九泉中
素車遵廣陌丹旐轉墳園爵秩三宫貴威儀九御存苔
階凝古色松隧鎖黃昏秪有齊紈扇猶餘篋笥恩
祖道鳴笳引行塵疊鼓聲椒塗非昔日象服儼平生誄
册陳金印靈輀餙翠旌婉儀將舊德青史尚垂名
過田叔
促膝懽能幾還家路漸分我思湟水月君倚大行雲折
簡開新醖探書得古文人倫吾豈敢惟喜過黃君
人日屠田叔邀同盧西臺張明府屠光禄張孝廉
董山人小集
人日欣同賞禪棲七客来殘書留雪暎高興待花催燕
越星方聚風霜鴈未廻淹留對紅燭便是百年杯
送彭稚脩還南浦
相逢滿坐傾人知衛玠清諸孫連帝胄五字占時名草
綠還家路花傷滯客情詞人如物色寳劍在豐城
送田叔
暫下白雲曹趨庭有鳳毛行多携梵夾醉可讀離騷銅
柱風煙迥梅梁海氣高驚心成去住能念舊綈袍
同梁公智過靈濟道院訪陳忠甫
一身經徼外千里涉殊庭暫憩登山屐閒携相鶴經水
衣生敗壁書帶拂虛櫺但適沉冥興何妨笑獨醒
從張羽王借鬱林觀碑本碑在海州
謫君餘習氣翰墨尚留心輟食經淮海看碑到鬱林登
臨應堕淚行坐每沉吟可惜咸陽市徒捐一字金
同莫公遠張羽王梁公智過道院訪陳忠甫
一探壺中隠居然離俗塵石幢隂過午花院晩留春俠
烈心相許蕭閒興是真抽簮吾已老羡爾白雲人
書陶貞白十賚文贈田叔系以小詩
知從京口渡還禮華陽雲紫氣三茒館真言十賚文參
苓誰觧給鸞鶴可為羣豈是抽簮日歸朝萬石君
同張羽王梁公智步雙河菴堤上
憑眺非無地偏尋一徑幽風花過淨院蘆荻滿汀洲月
漸中宵減人嗟兩鬢秋負羈將謫宧俱厭五陵遊
送歙僧大海真了遊五臺
結伴西遊去靈山似竺乾錫飛千嶂頂燈現五峰前辛
苦頭陀行平生佛國緣若論心印在還問海南禪
吾兼亭為丘謙之賦(亭舊有空同少谷二先生留題)
儤直常經此為園亦在兹隠偏金馬籍地即縉雲司苑
樹常分色宫鶯或借枝秪應蘭省客来往洽襟期
詎意風塵裏還將一壑看浮沉操案牘懶慢著衣冠長
嘯應懷古端憂更倚闌耽竒吾亦爾不是戀微官
密竹千莖翠幽花一徑迷閉門初散吏倚樹更分題賴
是官曹簡能將物我齊杜陵多遣興長釣浣花溪
當代文章伯裁詩畫省中風流今不見丘壑得無同翰
墨虛留壁蘭苕失舊叢憐才惟郢客灑淚此亭中
送梁公智移官吉州
懷祿非吾願移官肯歎嗟鷺洲迎解佩螺水憶乘槎夢
寐銷丹地行蔵問酒家拏音一回首紅發滿溪花
握手平生好青雲幾客途馬空疲皂櫪人漸老屠沽詞
賦名何益絃歌計捴蕪飄零壯心在龍劍未全孤
應妙寺即白塔寺僧慧乾居之
杖鉢携来久香燈靜院偏栽花成野徑接竹引春泉支
遁逍遥論天台止觀禪坐来忘妙說塔影掛窗前
護國寺以居僧之使遠國者中有趙文敏碑
漢家勤絶國檀施表竒觀梵品從天竺真僧是法蘭護
碑龍首缺巢棟燕泥乾不見金繒出關門用一丸
雙塔寺興隆寺别院有金党元英碑今廢為内教
場
長安開甲第舍衛接王城古佛旃檀閣將軍細柳營燈
殘留說偈碑半減題名此是紅塵地輪蹄終日行
能仁寺舊蔵有樺皮梵經字甚精鑿
遊人方舍俗釋子復開關白拂支頥久清言酌茗閒書
難窺豹管墨是出雞山若杜毘邪口誰傳出世間
洪慶寺馬尾松
亭亭垂翠蓋趺坐一僧来梁棟非吾事青黃是木災枝
連拂衣石凉蔭譯經臺樗散拚人棄摩挲媿汝才
法弘寺建新城時關地有僧湼槃龕中其形如生
即寺僧也
浩劫知何代長林過客迷不知今壁壘猶是昔招提定
裏人長寂花間鳥自啼醉来惟荷鍤岐路任東西
天寧寺有舍利塔僧道衍曾隠此
青青千栢林隋唐留至今佛光時隠現塔影半晴隂草
細經遊鹿庭閒演戲禽機心刊落久那復異人尋
發長清縣
丹梯初引興愁絶赴前期未蠟登山屐先題望岳詩停
車松日下觧帶麥風吹萬里遊今始抽簮恨苦遲
蘇公亭
謀生本業屨豈意學逃名千金兼束帛無乃故人情鑿
湖從此遁蓬門空自扄潮中有蘭芷爼豆共芳馨
遊顧玄言二泉山亭二首
塵土夢初醒招尋得此亭泉分雙井練樓入四山青倚
樹方成偈烹茶舊續經異時雞黍約風竹細来聽
誰觧捐塵網煙霞共一欣引杯承竹露展簟接山雲丘
壑應忘我魚鳬正屬君扁舟從此去漁釣幸相聞
朱明洞
乘蹻入清都居然景氣殊泉聲迷遠近松籟荅虛無神
室留丹火仙家閟玉壺冲騰已遲暮物色待潜夫
青霞谷
霞外昔沉冥松篁尚匝青橋邊逢洗鉢石上記繙經一
壑專名勝千秋更典刑偶来忘絮酒長揖謝山靈
黃龍洞
秀甲朱明外何年闢草莱懸蘿千磴暝飛瀑二樓開采
藥應迷屐翻經尚有臺相期看日出雲氣在蓬莱
飛雲頂
飛步上㠝岏星辰漸可捫一山浮海至五嶺此峰尊元
氣廻隂洞丹霞闢妙門從来塵劫外别自有乾坤
答鄒方伯
共賦燕臺月佳期得重尋劇談當世事推轂昔賢心畫
省開文苑青衿列道林時艱思共濟吾待拂朝簮
答孫觀察
入幕吾何敢寒宵重有期披雲占藻思零雨見新詩弭
棹滄江外懷人落日時歸鴻如報客春在萬年枝
冬日楳華堂開社招君肅寅仲公補少仲仲登公
紹開先諸子
北郭曾招隠深留水石蹤蓬蒿憐二仲文史入三冬霜
徑初封橘寒畦晩摘菘故山吾不負琴酒許相從
潘子遷過梅華堂待月梁士哲繼至
三徑蓬蒿在風流二子過狂来忘我懶坐久覺情多竹
下黃花酒風前白雪歌徘徊還秉燭明月待羊何
朱貞吉孔陽昆玉以予校刻復古編有詩見訊奉
答
天祿歸来日誰知四壁空技應憐刻鵠文不悔雕蟲副
墨名山在餘生雅尚同何時捉談塵披寫對興公
萬里乘風卷送友人北上
握手念將别清尊尚未空離心懸嶺樹客路值秋風鵬
翮搏南海鴻儀會澤宫甘泉多侍從誰為薦揚雄
夀黃母六十一初度
喜際嘉平月竒齡六秩開萱花凌綺樹慈竹映春杯絳
節排雲下金書附鶴廻潯陽正清淺紅日莫相催
潘子携酒同歐氏諸子過清泉山中出吳箋索余
拙書因留夜坐
通家稱孔李聯騎問幽居性洽高陽酒名慚大令書行
吟隨一鶴風雨待三魚十載塵纓觧煙霞禮法疎
澹臺子羽墓
臨河聞返駕高第乃南浮行徑無芳躅松楸餘故丘山
川良不改吾道日悠悠誰憐卑薄地千古有麟遊
友人惠菊夜至
柴桑雖久卧三徑未曾栽海上封書至籬根帶雨来繁
霜吹短鬢紅燼落蒼苔縱是相逢晩猶勝二月開
七夕同陳任夫高正甫麥仲張林開先舍弟惟仁
姪璘集清居得燕字
閣道雙星過虛堂暮雨懸清歌聞激楚寳劍憶遊燕雁
下沉秋色螢流入野烟詞人方接席應不恨華年
瑶石山人稿卷七
