韓集舉正别集類一(唐)
提要
(臣)等謹案韓集舉正十卷外集舉正一卷宋
方崧卿撰崧卿莆田人孝宗時嘗知台州軍
事是書後有淳熙已酉崧卿自跋稱古昌黎
先生集四十卷外集一卷附錄五卷增考年
譜一卷復次其異同為舉正十卷陳振孫書
錄解題所載同而多外抄八卷其注稱年譜
洪興祖撰莆田方崧卿增考且撰舉正以校
其同異而刻之南安外集但據嘉祐劉煜所
錄二十五篇而附以石刻聮句詩文之遺見
於他集者及葛嶠刻柳文又以大庾丞韓郁
所編註諸本號外集者併考疑悮輯遺事共
為外抄刻之然則外抄非方氏書特葛氏刻
柳集以配韓因而增入故崧卿跋不之及也
據跋與陳氏所錄則此書原與文集外集附
錄年譜並刻此本惟有舉正蓋所存止此也
十卷之末又有外集舉正一卷而跋中不及
陳氏亦不及核其原刻不標卷第殆即附之
十卷中與自朱子因崧卿是書作韓文考異
盛名所掩原本遂微越及元明幾希冺滅此
本紙墨精好内完字缺筆避欽宗諱敦字全
書不避光宗諱盖即淳熙舊刻越五百載而
幸存者閻若璩號最博洽而其潜丘劄記中
不知李浙東為誰稱得李翺全集或可考今
觀此本第六卷代張籍書下明注為李遜且
引舊書本傳遜以元和五年刺浙東九年召
還此書作於六七年間云云則若璩亦未見
此本可稱罕覯之笈其名曰舉正盖因郭京
易舉正之舊見於首篇之自注考異刪去此
條遂莫知其命名之義其於改正之字用朱
書衍去之字以圓圈圍之增入之字以方圈
圍之顛倒之字以墨線曲折乙之體例亦似
較考異為明晰所據碑本凡十有七所據諸
家之書凡唐令狐澄本南唐保大本秘閣祥
符杭本嘉祐蜀本謝克家本李炳本参以唐
趙德文錄宋白文苑英華姚鉉唐文粹参互
鈎貫用力杰勤雖偏信閣本是其一失宜為
朱子所糾然司馬遷因國策作史記不以史
記廢國策班固因史記作漢書不以漢書廢
史記倪思嘗作國策史記漢書之同異纂為
二書今其班馬異同猶有傳本然則雖有考
異正不妨並存此書以備参訂矣書錄解題
又曰韓昌黎集四十卷外集十卷朱侍講以
方氏本校定凡異同定歸扵一多所發明外
集皆如舊本獨用方本益大顛三書今考外
集舉正所引自海水詩至明水賦二十五篇
之數俱全無所謂大顛三書者亦無所謂石
刻聮句詩文之遺於他集者不知考異所據
何本疑以傳疑闕所不知可矣乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
