衡廬精舍藏稿卷六
明胡直撰
七言律詩
越王臺懷古
陳帝壘高屯虎豹越王臺夐築琉璃壘邊暮脫黃金甲
臺上春傳白玉巵禾黍幾年雲旆旆鶯花三月樹離離
古今霸業空流水日月江山有所思
春日覺山寺江亭
春樹花繁覆紫苔春晴騎馬隔花来不禁江漲千尋媚
正聽林鶯百囀迴谷口人同玄豹卧仙源興逐碧桃開
登臨未效東山屐且向芳亭送野杯
秋日江郊讀書感懷簡楊虛卿羅良弼歐陽文朝
王尚涵
茅堂苔逕俯江灣終歲幽棲斷往還村雨雙鳩啼白社
林烟一犬吠青山短衣最愛秋垂釣長劍能堪暮倚闌
弱冠當年憐賈誼天門涕淚不知難
初春雪霽遊嫵姥贈謝蕭晴川先生(有序)
邑西南溪之里處士蕭晴川先生予姻家丈也春日
挈遊嫵姥尋龍王洞登虎鼻峯訪陶皮之遺并相羊
踰日且曰昔碧山學士焚魚讀書吾欲子藏脩山隂
之古刹可乎予感其意未逮也因為紀遊兼謝雅誼
遂著之篇
危巒仙閣臨霄靄絶壁丹梯躡晚霞雪霽千峯回黛色
春還萬樹落天花坐看北斗依南斗行踏金華指玉華
願假慈光分半席應將文史載三車
送胡仰齋工曹北上工曹舊給諫以言事左遷十
年今召還
赤旌悵望在樓船翠蓋留連向綺筵催柳暖風薰别帳
喚花嬌鳥雜離絃一尊且酧東山月十載還瞻北極天
明到金門尋舊侣幾人猶是禁中仙
擬訪座主王吉水明府阻漲懷寄
江城索寞抱春愁江草芊綿獨倚樓積雨正淹徐穉耒
停雲空望李膺舟黃鶯選樹枝枝濕碧藻翻泥岸岸流
淺薄自知非賈誼吴公門下負相求
春日歐陽曰守赴試京闈有司以官舟送
江光草色曉烟縈才子乘春謁帝京鷁舫行隨歸塞鴈
驪歌聲雜囀花鶯天邊此去應題籍闕下何人共請纓
山國故交長卧病瑤華莫厭寄柴荆
龍洲書屋題贈康東沔先生兼簡伯子而正二首
珠浦澄波淨遠天龍洲玉樹澹林烟亭依壘翠初疑畫
人出深蘿半似仙鸂鶒羣穿銀浪浴芙蓉盡帶錦霞鮮
可憐中有詞人屋鳥雜書聲度渚蓮
二
洞中丘壑霧隂隂樹裏池臺日月深竹翠俯連青玉案
荷風輕弄紫瓊琴並行木杪花交面散坐亭臯葉滿襟
雅興林泉君不淺月高猶共踏江潯
龍州書齋新霽客至
芳洲綺樹接江城曲巷回軒霧細生弱柳窗中銜宿雨
遊絲水面帶新晴林花點草粗成字山鳥呼朋自有名
卧病一春蘿逕滿君来時復掃榛荆
石蓮洞雪霽
年来洞壑即吾廬怪木幽藤共索居懶學子雲答客難
直題叔夜絶交書千尋翠壁寒禽下三逕松林大士鋤
不向巖頭看雪霽野人那記歲將除
贈蕭孝子思齊
我愛城西蕭孝子引刀刲股對青天朝昏涕淚眼雙赤
風雨廬墓榻獨眠古道久違荆棘路百年誰頌蓼莪篇
中流健爾孤根樹旌寵幾時来日邊
贈曾都諫
韶齡已抱平戎策盛世長飛諫獵書豹尾久從仙作侣
龍顔親奉玉為廬邊庭老卒知名姓天上耆英記起居
豈為才猷凌絳灌蚤令經濟落樵漁
答周上舍
冠裳太學且歸来歲月螺溪舊釣臺蚤向江東稱竹箭
佇看天上跨龍媒堂邊古木巢高鶴戸内寒流洗落梅
共道周顒非俗客移文應不勒山隈
山中懷寄康明府龍洲
龍洲近隔碧山隅洲水澄江似鏡湖漢水丈人提甕好
漆園敖吏著經無池邊古逕門因竹松裏行厨飯是菰
若倚寒梅唫白雪好憑来鴈寄玄珠
下第登太白樓
李白騎鯨天上去獨留飛閣切昭回百代光隂悲過客
五陵烟月憶仙才簷前岱嶽連遼海窗裏中原入楚臺
鳷觀龍宫回首盡浮雲休擬日邊来
昭陽對雪口號示李生
雲横海嶠接天黃坐看飛花積素光地變方壺珠作樹
身疑玄圃玉為堂那誇絶調驚三楚為卜豐年入萬箱
綺閣郎君休訝冷鐵衣都護在沙場
久客昭陽懷寄李石麓殿撰二首
海上羈棲歸未曾嚴冬冰雪劇崚嶒三江去楫誰相禁
五老仙人祇見憎旅館端居成淨土鄉書絶寄似行僧
更堪回首青冥上迢遞龍門憶李膺
二
天上逍遙紫禁廬海邊唫望去鴻疎曾聞三殿開紅仗
劇想千門迓綵輿起草應同東觀侣齋心好似曲山居
明時次第為霖雨不羨周南太史書
元夜西苑燈山(代歐陽先生應制)
春回元夜敞芳筵萬炬千燈北斗懸闕下神鼇當四極
苑邊列宿麗高天光催五嶽三山曙瑞作瓊芝寶樹鮮
不是競遊花月好漢宫祠祀重祈年
西苑恭覩三楊學士錫遊之處擬作二首
天遊秘苑勝蓬瀛休氣榮光接禁庭綺樹千行承黼幄
瓊峯四繞疊金城攀龍自馴雙頭鹿雜鳳遙聞百囀鶯
傳道賡歌三相國錫遊那數漢昆明
二
欒欒寶殿臨瑤水簇簇琁臺漾碧漪花映綺疏天上出
柳搖金堞鏡中移當軒松偃蒼虬盖夾岸筠翻翠鳳旗
借問吹笙還宴鎬幾人欣奉萬年巵
贈楊憲長二首
關西家世更誰過江左風流近若何豸繡行經天下半
霜旌晚在蜀中多詩篇老去追元亮禊事歸来學永和
自是山中多相業不妨門外更施羅
二
已看去國身如葉却為憂時鬢盡絲家近華陽傳玉珮
步從角里訪瓊芝樓前水碧魚吹静席上山青鳥過遲
為問玄經曾草就肯令載酒共探竒
陪大司成尹洞山先生遊三茅山觀池中小龍和
作并以為别二首
金門僊客歸天上却度華陽訪紫清一望車箱連太乙
迴看洞壑接滄瀛題詩丹壁雲為墨把酒琳宫鳥獻笙
此去台垣陪紫極空餘吟眺獨含情
二
千峯迴合有三峯一逕斜懸出萬松巖石巧如迎笑語
泉流曲似引行蹤烟霞暫作山中相風雨来觀洞裏龍
莫擬東山足嘯傲鸞旂早晩待臨雍
飲曹氏園
名園芳宴款春宵苔逕蘿溪度石橋日麗千花明水院
天晴萬竹上烟霄烏衣舊巷今誰問丹洞仙君早見招
江左風光長不負卑栖那復嘆鵬鷦
興化沈山人逃羈子舊别淮海近十年春杪忽走
京師訪今學士李公方欣款遘遽復言别作贈
之
客中相見倍相憐憶别那堪又别筵逃世已甘玄尚白
還家應笑白為玄短帆淮水飛鴻外長鋏燕臺落日邊
最是李膺留未得因知郭泰勝登仙
湖上幽居為淮海沈山人賦
德勝湖邊静者居幾年高卧著玄書花間放艇通溟海
竹裏開畦引碧渠已識乾坤為泛梗細看鵬鷃總拘虚
非熊定作磻溪老皓首那能只為魚
詠董原漢鑿白雲樓東西二牖和高李二君二首
登高忽似出籠樊坐看千山繞禁垣溟海東来通太液
崑崙西控引中原且從嘯月留官閣耐可披雲呌帝閽
詞客有懷能作賦不同王粲憶鄉園
二
金門病客慚真隠粉署高樓得並娱正與白雲同偃仰
不妨明月坐跏趺窗中野雀閒相聚席上山峯暝欲無
共道樓居生逸思擬將官舍等蓬壺
送樓兵備入蜀
建節朝辭出五雲離亭落葉滿晴曛樓船直泛芙蓉水
寶劍行當虎豹羣三峽迴旌連鴈度兩川吹角雜猿聞
懸知緩帶西南静司馬無煩諭蜀文
陪祀天夀山
皇家陵墓俯郊圻璧殿瑤宫啟翠微夾道峯迴瞻鳳翥
當階雲起憶龍飛山腰燈火連珠斗樹杪香烟散羽旂
委佩松隂零露濕共攀弓劍欲沾衣
朝謁長陵同宋望之侍御作
長陵丹闕倚蒼葱萬柏分行輦路通山出恒宗来王氣
水連瀛海扈靈宫瑤階羽衛晴天外玉殿罘罳宿霧中
却看羣峯如躍馬還疑萬騎獵秋風
唐荆川先生視師海上奉贈二首
翩翩瑤節下烟霄歲晏關河朔氣饒兵法久傳黃石略
使旌遙指赤城標雪中鯨海銷氛祲春後鮫宫貢薄綃
薊北越南均報主勛名那羨漢嫖姚
二
軍師強起白雲扉海上還知卧翠微日護貔貅仍習静
營開魚鳥試忘機絲綸早已推黃閣去住身看著白衣
行過荆溪棲隠處莫因蘿薜繫驂騑
餞别余午渠憲副之閩川
芳郊寶刹傍金臺黃鳥關關碧樹隈花下熊轓千騎出
日邊豸繡五雲開共憐粉署論交地不盡青春送遠杯
傳道幔亭連九曲登高想見大夫才
秋夜郢中高比部席懷令弟民部同李尚寶况膳
部張職方鄒比部梁中翰得何字
新秋雨歇淨庭柯憶别其如明月何客舍幾迴瞻玉樹
仙槎好似泛銀河當筵草色寒仍綠近塞鴻聲夜轉多
莫道難兄懷不極天邊長賦郢中歌
秋日諸君枉集望西山得新字
節物秋驚落木頻天涯冠盖笑相親開軒列嶂嶙峋出
卷幔流霞合沓新醉裏金門堪避世望中巖桂正宜人
不嫌擊筑延歡賞歸路遲看月滿闉
送王鵝泉侍御之南臺
四門博士有聲名繡斧俄看别帝京舊闕還瞻雙鳳出
新秋遙見一鷹横籬邊叢菊當筵發天際長江帶月明
南過鄉關應計日須知攬轡在澄清
同諸君攜咀别何振卿得翩字
省中長和白雲篇物外招邀兩騎聯忽聽驪歌悲舊社
不堪烟景入新年和風柳變鶯初合積雪庭空月正圓
此夜相看須酩酊朝来五馬去翩翩
寄王陽岡都諫蜀中
夕郎南竄已經年更道西移萬里天巫峽峯巒疑仗過
錦江鴛鷺憶班聯愁中幾夢燕臺月醉裏翻悲蜀國絃
遷客好同龍卧日還將梁甫續遺篇
春日昆盧閣同張侍讀張廷尉二公得文字
旃檀曉閣氣氤氲鸚鵡林開貝葉文近接金莖承惠露
平依玉闕捧晴雲西山障塞千重出南紀關河一望分
别有客愁無斷滅寥天欲叩恐難聞
龍兵馬判真定
金吾執戟羨中朝半刺今看佐郡遙别意已傾燕市月
交情猶記廣陵潮御溝垂柳牽離席候館啼鶯伴去軺
共道傷痍彌海宇那堪三輔轉蕭條
承命楚臬過淮隂驛逢萬夀節遙祝志感
干旄遙夜駐郵亭萬夀嵩呼儼禁庭幾載金門藏姓字
一身湖海信飄零徘徊暗憶南端月咫尺還瞻北極星
淺薄自知違報主擬將吾道付滄溟
穆陵道上懷姜廷善林邦陽王少潛三兄
炎日相看去北燕秋風忽到穆陵天藍輿曉度千峯月
松閣遙聽萬壑泉不用吹鐃驚鹿豕試看衣袖滿雲烟
自憐行役生佳况迴首西南却惘然
辛酉仲春抵楚城初渡漢陽感思舊游因記所懷
去歲尋春傍玉隄今年遙在楚江西城隅攬轡花相引
漢口移舟柳欲迷逝水定從廬屋繞嬌鶯一似省闈啼
神京故里人俱遠悵望晴霄月滿谿
傳報廣寇刦予邑之西南燔殺慘甚羅文莊公舊
宅劉兩江先生舍皆為烟燼為之掩涕
傳聞烽火照青螺舊國其如戰伐何四海盡看悲劍戟
三江無處慎風波鄴侯書架空飛焰陶令家園遍荷戈
掩涕不能重借問洗兵誰為挽天河
同萬思節藩參各乘小艇泛巨浪取疾赴景府之
役奉和一首
朝隨疲馬赴嚴程暮逐輕舠不載旌一望漁磯慚釣侣
共乘烟浪笑浮生鳳凰山近難移舸鸚鵡洲迴且聽鶯
鞅掌自憐頭欲白同官獨喜得同聲
蒲圻道上覩疊嶂長松率爾會心遲吴霽寰藩參
共賞抵暮不至留詩一首
冥冥青嶂列烟霄落落長松夾路饒行部正聯雙騎好
懷人莫聽早鸎嬌驛邊坐對梅花淨天外迴瞻鴈影遙
不得當筵傳白雪空令待月自相邀
九峯寺中飯
朝朝行役度巖峋中飯長依野水濱路出九峯連杳靄
溪穿千樹失風塵征袍盡帶烟霞色官騎時參鹿豕鄰
只為舍人還避煬白鷗休道不相嗔
京口逢繼甫出示登太嶽詩奉和一首
郢路何期得再逢旌旄遙自太和宫開襟已出雲霄上
作賦還爭嶽瀆雄塵裏停車分石髓雪中移席傍花叢
追隨欲踏岣嶁月其奈明朝又轉蓬
自大荆驛山中至湘隂度林子口時因暴雨停驂
田父家又暮夜傳言有虎
朝游七澤暮三湘把炬傳餐夜未央世路不須防虎穴
客心終是倦羊腸暫投茅屋雲相伴側聽楓江雨欲狂
詎是停驂能問俗祇令道路嘆劻勷
晚宿嶽廟官舍同周生乘月坐松隂下
挈朋晚憩青霞館躡屩先登赤帝祠宿霧濛濛常作雨
清泉裊裊自成池林間月霽移松影巖畔春深長桂枝
自幸向平婚嫁早與君唯有白雲期
至嶽廟次日風雨大作因為晴禱詰朝果霽聊書
志喜
愁見淫霖結暗氛中宵遙禮祝融君朝曦忽送千峯出
宿漲奔依萬壑分渺渺塵途那計日飄飄雅志已凌雲
捫蘿直到晴霄上金簡先披大禹文
午登祝融峯四面忽起白霧漭不辨下上予趺坐
石上㗳然與之俱忘
祝融吐霧晝漫漫趺坐中天白璧壇混沌未經七日鑿
妙圓那用九年觀元夷使者金書迥南嶽夫人玉液寒
從此仙遊非世侣便應巖下掛塵冠
觀音巖僧圓寧樓上中飯賦贈圓寧為高僧楚石
門徒
上人崖畔厰靈宫戒律曾聞事遠公招客只供羅漢菜
翻經時引大王風飛泉出石成甘露猛虎參堂學小空
来此不緣求勝果將因結屋傍岩東
同周生宿南臺寺
池邊旋轉暮同登樹杪逢迎見一僧信宿每從禪室慣
清齋寧與世情仍中宵風静聞天籟虚谷雲開散佛燈
共道石頭傳法盛空餘巖壑掛高藤
九灣坡已躡絶頂其上又有峯如屏
千盤磴道躡層巔縹緲還驚碧嶂懸豈有羽翰生白日
翻憐車轂上青天雲深岐路曾迷聖地遠村醪正渴賢
此地從来添素髮頓令身世欲長捐
予以癸亥夏至雅之官舍雅素稱多雨四山隂靄
鮮見皎日初秋稍霽夜月倍明不覺躍然如晤
交時亭中牆竹砌花頗茂有會於心為之賦詩
一首
長途且喜趍官舍病客渾忘歴瘴鄉入座水聲連枕席
遶堂山色晃衣裳青青竹映桁楊冷片片花薰簿牒香
隠吏只嫌明月少今逢皓彩若為狂
初秋登雅州三峯閣同李六臺和韻
客心已逐大江東且向江樓坐遠空雲澹千峯歸盞底
日高百鳥散林叢登臨轉益烟霞癖潦倒那思管葛功
家傍匡山何處是秋風回首夕陽中
余錦衣奉命鶴鳴山建
金書萬里護豐隆絳節三山職事雄方嶽已承虞舜典
仙源遙問廣成風鶴鳴雲際占靈境龍御天齊坐法宫
擊壤别看歌萬夀應知夷夏盡呼嵩
九日三峯閣和李六臺二首
重陽登閣當登臺絶國風烟短鬢催檻外江濤連雨急
尊前山翠接天来吾衰已謝周公夢客賦無慚李白才
若使柴桑歸更晚荒蕪寧有菊花開
二
秋江水碧浸芙蓉佳節憑高旅思濃浹月雨霪迷九日
中天雲破露三峯思歸只合隨飛鳥濟世還應起卧龍
頭有黃花能醉客直將烏帽掛高松
新秋對月有懷王歐及鄒耿諸子
新秋客夜坐虛堂院栢亭筠釀早涼西徼自無鴻鴈到
東山已過薜蘿芳銀河影掛千峯淨碧月光連一水長
此夜不禁思萬里吴天楚澤共微茫
霧中山曉霽登頂其上有飛霞峯明月池
曉陟山巔霽色縈碧雲踏破紫雲生應憐石髓勞仙餉
共看曇花隠鹿行峯出飛霞真作護水流明月足為盟
滕蘭一去無消息倦客從誰問化城
名山道中逢伍魚山年兄奉延紫府飛霞洞和韻
為别
别離長憶帝京春邂逅相看各愴神絶域論心鄉語合
中年作客故交親扳留喜就烟霞洞歸去應為水竹鄰
南往北来同燕鴈前程莫不寄雙鱗
飛霞閣追陪陳蒙山和韻因懷廬阜
瑤草空階秋自青碧霞飛閣帶昏星仙關已覺無塵想
澤畔應知有獨醒坐久溪山唯落葉醉来天地一浮萍
相逢等是烟蘿境斷望還思九疊屏
陳蒙山官舍後新創小樓題曰瞻峨且云是東望
之意也予為書之而識以詩
仙人早自好樓居縹緲俄驚百尺餘高揖羣峯當戸出
静看脩竹隔簾疎圖書曉映流霞外尊俎秋臨落月初
共道主人心獨遠峨眉東望接匡廬
甲子冬赴松潘過竇圌山歷明月關俱有羅兩華
題蹟時聞兩華以貴陽憲長歸矣懷望賦此
竇圌山外隔仙蹤明月關頭路幾重遙憶故人思故國
且從高躅躡高峯千尋飛棧天為盡萬折危巒鳥不逢
獨羨陶潛歸去早一尊何處撫孤松
過風洞嵿望雪山兼聞魏南臺使君開府諸蕃服
屬邊烽始静感懷書此預簡南臺
雪山雪自開天積風洞風如捲地迴絶徼盡看無草木
嶢關且喜絶烽埃應同列子泠然至不似王猷倏爾回
共道諸蕃前負弩年来朝漢有高臺
嘉州凌雲山寺覽蒙山憲副題刻和韻懷寄
江頭巖壑翠參差洞裏乾坤日月遲三水烟濤天際渺
九峯春樹霧中疑青幃正帶曇花捲斑鬢羞同石髮垂
坐看皇人僊室邇思君那共采金芝
登烏尤山山在江水中相傳龍所開有郭璞註爾
雅臺
清江幻出紫嶔岑傳道龍開歲月深孤標遠與金焦並
静窟長含霧雨隂朝逐巖雲来洞口晚留僧飯返叢林
爾雅臺空那復問碧潭流水契無心
坐雙飛橋寺僧出孫思邈丹竈藥爐制甚古留詩
一首贈謝楚山上人
朝出叢林入洞天捫蘿越午到巖巔千峯合作蓮花藏
雙水高連玉液泉悟後丹砂俱幻法行邊脩竹契真詮
闍黎不用重留偈小坐崖亭意已傳
是夜宿白水寺相傳冬春積雪封山諸獸皆遠伏
及春深鹿開山人始行
春深傳道鹿開山獨往飄然歴九關齋閣只同雲坐卧
祗林唯趁鳥飛還豈無散聖游方外信有諸天異世間
欲夢周公吾老矣楚狂遺跡似堪攀
過雷洞坪自坪上有八十四盤險絶
冰巖霧谷窈無端飛鳥真看絶羽翰五夜雷轟僧自定
萬年雪積鼠長飡青羊已度三千界白象寧憂八十盤
衰病欲從顔闔老無如此地淨開壇
至光相寺是為絶嵿
七天歴盡到天都獨立飄颻萬仞孤世外身心雙寂寞
光中樓閣總虛無崑崙西出堪為侣江海東流見一盂
莫道神燈俱是幻好從名利照迷途
自峨眉還眉州陳蒙山丈從錦城以詩訊問登山
辭甚清妙依韻酬答
名山幾句望中登御氣乘風恨未能春日偶然成獨往
閻浮從此不堪憑眼觀大地原非相身到寥天别有燈
為問浣花溪上客幾時還得共鶱騰
閱山圖擬卜隠適有學憲新命陳子知予之不能
遽釋也以詩見嘲作此解之
買山為傍百花潭野水脩篁似鬱藍飛夢幾迴歸谷口
閱圖終日憶江南舊疴自信三宜黜新命其如七不堪
為謝羊裘終莫負秋風鱸鱠定抽簮
送喻兵憲歸南昌
美人東去望迢迢天際冥鴻不可招世路親經九折坂
勛名重見七擒橋西山藥室依丹桂南浦雲帆掛碧霄
只恐金屏名姓在豈應玄髮老漁樵
甲戌春小葺衡廬精舍二首
舍紱歸来歲又除依然谷口舊名愚門前雙鷺疑相引
坐上千峯畫不如阿堵只藏徐穉耒匡床時檢伏羲書
為嫌故社猶喧聒更向深山賦卜居
二
衡廬南北地相交結搆逢春剪白茅甫里先生聊作伴
華巔胡老自成嘲園荒擬種千桃樹閣小平依萬竹梢
白鹿朱陵隨所往遲看野鶴不須巢
西粤舊寮三四君皆一時名士偶因便風裁述昔
遊
萍聚當年三四君粤山迴首賦停雲戈船夜共灕江度
銅柱朝看漢代勛洞窈追遊天外出桂香把酒月中聞
相思半為交情稔更數名材世不羣
贈郭柏岡太守
太守華堂開北郭玄冬綺席照南辰無心再憶童騎竹
有道誰憐雨折巾江上鱸蓴應好在簾前蘭茝自長春
更看種柏還同老雙鬢何妨總似銀
冬日毛右軍自螺川枉訪精舍賦贈并寄訊耿符
臺
忽承棨戟駐江濆入坐飄然意不羣談宗絶似先司馬
草聖還追晉右軍野外淹留唯餐菊山中投贈倚停雲
還朝為報符臺客種樹年来當策勲
曾二潭郡伯曾魯原中丞見和精舍小作疊韻為
謝
新卜未能歸五老故遊空復憶三茅却憐皓首初辭禄
豈為玄經作解嘲螺浦春迴芳草色武峯雲接舊松梢
南溟九萬須公等莫訝槍榆獨徙巢
雪中龍澄源節推枉過精舍
乍覩瓊花入座飛起看玉樹映山扉白頭索共牆梅笑
青眼欣瞻羽節歸松下何辭穿敝履江邊誰伴坐漁磯
高風詎數王猷興仙棹親勞到剡溪
茶泉廷尉新第成賦贈
幾年弭節謝金閨新卜江成傍故隄廷尉高門應不忝
輞川佳致並誰題堂開罨畫雲長潤逕轉迴闌月欲迷
莫道主人今白髮才名早冠大江西
題茶泉廷尉雲舫樓
參差華館接平蕪縹緲飛樓引鏡湖絶勝雲中行畫舫
還疑海上出蓬壺窗臨南斗天無際幔捲東林烏並呼
珠樹即看春爛漫不妨高論擬潛夫
奉答大司空鎮山朱公致政還家二首
幾人師保冠羣公更覩河渠繼禹功此日情傾三徑客
向来才敵萬夫雄五雲繞映宫袍色綠野春連玉樹叢
莫羨東山能著屐虞廷還憶舊司空
二
天邊劍履賜歸来江上絲綸亦快哉世路久諳同蕉鹿
家園真賞勝蓬莱芳尊幾共求羊醉佳句還追燕許才
出谷春鶯聲正好肯容乘月放舟回
中秋日同楊仁叔遊武姥登禮斗壇坐月聞桂香
經時卧病掩柴關佳節還登禮斗壇落木遙通江月白
高巖細瀉石泉寒身閒麋鹿真為侣髮短雲霞已製冠
坐愛天香移永夜年年来共醉中看
六十生日避客嫵姥懷有訓
虎鼻峯頭獨振衣龍王洞口御風歸正慚伯玉能知化
曾共壺丘學杜機山静絶聞羣雀噪天高遙見一鴻飛
澄江回首真如練悵憶玄暉倚石扉
戊寅冬再至石蓮洞
余别石蓮十有六年去先生之逝亦十五年是冬負
篋躡履為久住計所慚慨非一端也久以沈病不欲
多言重感歲月聊題數韻
石蓮夫子去無還邈矣何人更叩關久别林巒知竦誚
重来松竹似開顔泰山頽後吾安仰威鳳翔時世莫攀
姑射重傷冰雪窈獨看明月滿高巖
洞中雪後聞虎
青巖為屋石為扉雨雪三冬客未歸一卧洞天傳辟穀
獨留虎穴學忘機石中慈竹娟娟淨草裏香泉細細飛
文史自憐吾未得雲山隨處有皈依
秋日田間
今歲春田大半非秋田猶喜豆苗肥歡同禽鳥呼朋出
行趁漁樵共路歸木落似延山入座霜寒曾製薜為衣
農家濁酒堪忘世不為長生始息機
仲冬尹鳳湖參軍過顧留宿
殘冬那得似炎蒸驀地寒飈雨欲騰晚霽却看天似水
夜深還見月如冰歡迎佳客留三徑坐挹高談勝百朋
舉世交情金馬貴如今風致幾人曾
辛巳春日泊舟神岡有懷見臺中丞因憶東坑之
聚乃挂言者之口為之永嘆
春風吹雨暗江城東望停雲曉霽生惆悵昔同玄豹隠
沿洄今聽早鶯鳴石蓮衝暖花應麗雪浪横江月自明
誰道大鵬翔既遠猶煩羅罻重含情
楊乾叔新搆其先君武東銀臺有作因追和之以
贈乾叔
師垣第宅國咸休奕奕銀臺世作求傑閣好藏先帝製
高堂曾共故人留蘭蓀九畹浮佳氣華武千峯擁上游
最是後賢能肯搆關西清白自悠悠
衡廬精舍藏稿卷六
