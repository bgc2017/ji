衡廬精舍藏稿卷二十七
明胡直撰
雜著
首約贈同年出宰
古今之言吏治者多矣然而首廉曰吏廉則民之大命
舒而國之元氣植矣故廉吏者下為民母而上為國保
也是以君子首尚之也胡子曰不然不如首約首約則
無不廉矣何以言之昔者紂為象箸而箕子變色非為
象箸變也以為象箸寧加於土簋乎必將尊罍而杯玉
箸象杯玉寧飯糲而羹藿乎必將熊蹯豹胎椒漿芬芳
以為饗熊蹯豹胎寧衣短褐而食於蔀屋之下乎必錦
衣九重以御之已而果為瑶臺瓊榭酒池糟邱則玉府
不能供而四海殫矣是不約之為過也夫天子不約則
不能以廉而况其下者乎今夫越人辮髮而居跙跣而
行雖進之玄冕赤舄將委而弗顧而况屨與縞乎粤人
非能為廉彼其所以奉首足者約也夫鳥見樹而翔魚
覩水而悅者性也然栖無羡於鄧林而泳無覬於彭蠡
者豈魚鳥有擇哉其措身者有餘也是故君子之能約
其躬若粤人之奉首足魚鳥之措其身則雖有金嶽彼
無所用之矣是故廉者意廉者也止於守官約者不以
意廉者也可以守道夫唯守道則廉非為為吏而已夫
士方伏草野日啖不能重味歲衣不能十襲居不出甕
牖而安寢不越匡床而佚可謂至約矣然而一旦宅民
之尊握勢之便則耳必窮乎要𦕈而聽始馴目必極乎
佳冶而視始悦口必殫乎甘脆而饕始厭身必恣乎逸
豫而體始樂若此則孰取而供之乎是故吳歈越吟連
歌於堂非不靡也而民必有愀嘆憂號含聲以詈者矣
峨眉皓腕結袂於閫非不都也而民必有牽妻揭子狼
棄以鬻者矣飛閣層榭醇醲精饌連甍充筵非不奥且
芬也而民必有竄伏以給糟糠不捄者矣彼士者一人
之身而前後情勢若此懸者何也則以侈心之為患而
末習有以煽之也今夫人之侈心其炎猶火煽之而熖
則至於焦都邑燎原野不可得而鄉邇也而况可撲滅
乎何以言之彼通都之廣鉅室之衆俾人人文繡纂組
而衣乃令一人御鶉裳以班之則不誘而效矣俾人人
複道井幹而居乃令一人擁蓽戶而隣之則不約而甚
矣何則彼其焦都邑燎原野之勢有不意其為而已為
之者也然則君子立於群煽之中而欲以免灼躬之毒
則何道以勝之也曰君子約其身非難而約其心為難
約其心非難而能有勁特不回之志難是故必有勁特
不回之志以約其心者庸焉然後懸揭伯夷之風以招
之明厲臯陶之法以䋲之而天下始更化矣夫君子之
約其心者誠知其夲也非必窘形抑性矯而為之者也
然溺者之於食色若緘縢然不能以脫於其心則曰是
人性不可絶是說也則又愈於燎原之熖者也余復有
以解之何以言之夫南威白台古今之所麗也嘗試使
之蒙糞穢而衣解札則鰥夫為之却足而擁鼻焉此猶
以為糞穢之不可近也假令骨肉之間有姝絶姣則雖
狂男子莫有萌不肖之心矣是色卒不可使不說乎炎
珠之肉濩鯀之膾天下之至味也然必越山海而後至
則饕者未嘗一垂涎焉此猶以為道遠之莫致也彼大
江之涘莫甘於河豚雖有過者必不以不嘗為弗嗛也
是食終不可使不甘乎非獨食色左手據圖而斷其右
手雖騃者弗欲諾之荆璞而寄懸於羿矣雖悍者弗取
此又古今之所共明者也此猶以為有斷手之灾射矢
之危也乃若王侯之尊童子知其貴也然而懷王侯之
願者則千無一焉千金之富駔儈之所貪也然貸之千
金而不償者則千無十焉是貴富終不可使不欲乎若
此者彼非有慕於伯夷而有嚴於臯陶人心固有所不
欲也是故君子之約其心者視色之凢皆為家姝則色
不為蠱矣視味之凢皆若河豚則味不為饕矣視貴富
之凢莫不如王侯之尊千金之貸而不欲焉則貴富之
不足以滑其中矣夫使食色貴富皆不以槩於心則非
獨其神德王而區理彰也其服御省而供饋寡民力舒
矣民力旣舒雖由此以清内寢外可也而况於吏治乎
然則君子之約其心者誠有其夲矣
養徵(有序)
錢塘與鹿周子以瓌文首兩浙士有年今歲春始得與
予同第補令寧國之南陵識者謂與鹿子名材頗惜其
去予於是作養徵一篇解之并以别與鹿子人之言曰
君子之屈信小大猶日月之虛盈其循環之理不營而
固然是故君子之不戚於屈小也以斯胡子曰非也夫
屈非能伸也誠善為屈則伸也忽焉小非能大也誠善
為小則大者勃焉今夫神龍之隠於沮澤也當其朋鰍
鱔肖蜥蜴族之武者狎之而不與較神龍初不自計其能
變化也故能以一日輿風雲握雷電矯厲太清而霖雨
乎天下繇善其為屈之道也河之發也微於星宿海蜿
蜒於崑崙之足千萬折而不肯回河亦不自見其㣣小
也故能以一日經積石貫龍門鞶帶晉梁而東滙溟渤
者繇善其為小之道也假令神龍先自計異日之變化
則必與衆族較短長其德亦淺矣其曷能終霖雨乎天
下哉河之行先自意其狹小不能不回阻則河之力薄
矣其曷能終滙於溟渤哉故天下頌神龍為博德而贊
河為完力誠其所蓄者厚也豈苟能而已乎是故君子
未嘗無屈屈而為龍之博德則善為屈矣何虞其不竟
伸乎未嘗不小小能為河之完力斯善為小矣何虞其
不竟大乎然則君子之屈且小也予將覩其霖雨天下
而滙放乎溟渤者必不違矣夫是之曰養徵
醫喻八首
楚王有瞀瘈之疾三年神室圯泐言蹈喪宰娗娗諈諈
妹妹嬡嬡大夫國人謁巫祠鬼朝衰暮祡歲無休改玉
帛殫藏帑而牲牢嵬陵壘病弗祓將謀人禱北郭耆生
慼之踵王國門叩中庶子告曰王疾與禱不相為也禱
何能誅疾臣聞炎帝辨百草軒皇明九候伊姬述之遂
樹醫政泰始俞祔容成岐伯之徒肄其術遂能經緯隂
陽操握元化血肉尻骼嘘吸髑髏制人生死坐運掌股
雖有司命莫之敢取盖醫之為功昄昄乎矣今王病有
年不肯購醫乃猥從巫竊為國不取也中庶子以北郭
生言進王召問曰醫果濟乎請言其證北郭生曰夫醫
雖天地弗違而况人乎昔者成湯之時雨澤亢施蜚廉
火噴星辰燀灼金石銷燺河漢起塺山嶽為童五糓百
卉之物為之滅灺如是者七年人曰此天瘧也湯得伊
尹醫而調之于是月往從畢電乃鞭雲隂陽訢合靈雨
旣零而天之病始瘳書曰格于皇天此之謂也唐堯之
時巨浸淼彌盪日浮乾濛汜瀇潒崑閬幾騫人巢樹杪
蛟蜧蚳而食之如是九年人曰此地泄也堯得禹稷醫
而治之于是九川滌源九澤旣陂四隩咸宅六府孔脩
而地之病始瘳書曰地平天成此之謂也周官有言兹
惟三公論道經邦爕理隂陽貳公弘化寅亮天地醫証
多矣臣未皇悉惟大王財擇王曰生言皆古人骨塵久
矣今曷從購醫北郭生曰有属者渤海秦氏越人遇長
桑君飲上池水三十日洞矚垣表數人五臟三膜虚實
畢知以是能生死人名震諸侯今雖亡去有弟子子陽傳
其秘業齊名越人大王亶能謝巫而尊醫也臣請以王
命敦致之來則王疾瘳矣王乃賜生赤水之騎風胡之
劔介白璧一雙黃金百鎰錦綺一純遵海陽跡子陽之
庭扣焉子陽問故畜然念曰生不遠數千里過臨鄙人
鄙人敢以身從乃偕至楚郢謁王王曰先生固傳越人
之業與子陽逡廵避席對曰然昔者臣師越人昆弟三
人越人長兄於病視神未有朕而除之故名不出於家
中兄視病治氣已有朕矣因而調之不一二七故名不
出于閭臣師越人視形形雖斃治無不左驗故名聞於
諸侯夫長兄視神則堯舜之治是已禹稷可得與也仲
兄視氣夏政是已益契可得與也越人視形湯武之治
是已伊尹周公旦可得與也臣習於三師之門匪一寒
燠矣亦嘗總統其大都用則隨所適王曰嘻噫先生言
唐哉皇哉汗渺如溟海寥逖如秋旻寡人冥頑罔明所
從北郭生晉曰古語有之上醫醫國其次醫人則先生
詔之矣王曰唯唯否否王曰敝邑固陋罔知道術上古
之事竊有譺焉且夫藥應周天毒居其半炎農氏曷繇
嘗而知之子陽對曰彼炎農氏豈誠嘗哉臣聞學醫辨
藥猶治國之辨材非一手口一耳目之力也臣請言辨
藥今夫翠羽屑金雉穢枯銀蟹漿水漆神砂泥鐡此皆
銷物也而以之相為則左蟾肪合玉犬膽榮樹鸞血續
劔虎白拾芥此皆聯物也而以之互易則膠方諸取潤
不若游波之漲涸江陽燧取炎不若猾髄之燎洪河何
則彼性于天者殊也巨貘食鐡則其糞可以切玉香獐
嗜栢則其臍可以辟鬼蜃脂爇蠟則樓閣為之湧出而
非蠟不得龍肉濯酒則五色為之縈旋而非酒弗能何
則彼制於物者異也夫血畏則紅藍之花丹紫之參氣
達則蘇芥之子沉腦之香神忻則千歲之苓九節之蒲
雖下工習之矣然而用違其性顛所繇制則君臣易位
主使諐宜雖有聖神而莫之撰功是故或比而戕或忌
而使或首尾而相反或熟生而相攻或左燥燥應或左
寒寒應國老艱獨任將軍虞徑行𬋩領戒力分卒伍尚
得引故曰時為帝者也不可無辨也故善用之則伏翼
之糞貴玉屑不善用則太陽之草等鈎吻若乃索狼毒
羊蹄于獸族求鶴虱&KR0008;腸于虫譜矇益厚矣殱人焉用
戟雖然彼炎農氏豈誠嘗哉維聖維靈抱虚以仁抑已
下詢重譯來陳山澤之癯土著之萌莫不貢聞假令炎
農運一耳目憑一手口欲以辨物則斃毒久矣惡能徧
嘗北郭生喜曰知材善任虚躬廣益則先生詔之矣王
曰唯唯否否王曰先生語藥旣聞命矣倘亦有定方乎
子陽對曰方胡可定也臣聞天有四時地有八方人有
五藏五乘四八多寡爽衡疾乃蠭生方其倪也緼緼&KR0008;
&KR0008;兀兀蓬蓬沈若墜囦浮若驤空旣進則塌兮痟兮勃
兮㣿兮&KR0008;兮嶽崩□兮潮涌蒸蒸兮旱日之爍炙爐凌
凌兮玄冰之閟隂洞醮兮若刨□兮若蟄癵兮若鋜瘌
兮若攧若謈若㿧若嘬若蝕鼓兮雷砰掣兮雷&KR2062;迅兮
風翲密兮霧鬱肌骨之隟腎腸之府有物宅之吾不自
主&KR1043;洞萬幻轇轕千齬雖有良工拱手睥睨譬若觀兩
軍之鬭頃刻機决不敢妄投其一劑也方胡可定何以
明之今夫勾芒行而雷雨作祝融鼓而金石流霜露降
于蓐收冰雪勁于玄冥此四時之異也物生應之則蟪
蛄夏死蟋蟀秋鳴鷹化為鳩雉變成蜃彼非擇之也誠
篤於時也嚴道之徼鮮日番禺之區斷雪幽薊彌望而
&KR1214;吳越彌望而波此八方之異也物生應之則貉不踰
汶鸜不踰嶺橊鬱東移橘凋北徙彼亦非擇也誠局於
方也惟人亦然舟車殊御毳葛殊服稻麥羜魚酒酪殊
用彊弱殊幹疏密殊理勞逸甘苦殊情盛衰貴賤殊勢
春冬不以互治南北不以交攻爰收爰宣爰瀉爰補爰
潤爰燥爰茹爰吐爰緩若文爰急若武爰升寥天爰降
下土爰逆若攻爰從若撫表裏相半輕重相取及其殺
大毒戡竒癖則將膏肉乎砒石珍羞乎溲溺神針刀而
聖燔熨矣方胡可定是故為可為於其時則祥用可用
於其地則昌否則曷殊食燕薊人以蝸醢危蜂而啖越
姬以毳羶㾞臊也鮮不至坐殺矣北郭生曰百里殊風
千里殊俗因地任人則先生詔之矣王曰唯唯否否王
曰先生綽乎無成方也治則奚先子陽對曰先主氣夫
日月有朓朒星辰有流隕土石有窣崩木果有蠧潰匪
一朝夕之害主氣盭也夫主氣未盭則雖竒癉若瘟㾮
痢瘧賁㹠癥瘕癲癎疰痺痿&KR0146;蠱魅癰疹瘻&KR0630;可以一
再劑祛主氣旣盭則雖無事而都好悅澤魁磊頎脩伉
徤雄武燕頷彪身虎闞鷙悍不可以石劑活臣聞大王
之國南威白台曾不稱嫵麗浸滛逮乎巫峽之神媛也
白雪陽春曾不為絶音連綿乎陽河之哀響也雲夢之
野具蓲之浸剒貙剸猊伐蛟斷鯨曾不曰小啖猶欲東
釣彭蠡西狩夀春未見有窮日也則主氣盭久矣臣願
大王立卸此臣請進不死之藥三焉臣有藥自徇齊之
帝濬哲之王莫不首飫其名曰遠志遠志之師曰益智
益智之友曰苦參此三藥者臣師伯仲二兄治神氣之
聖劑也非時與方能格也雖然大王誠服此三藥臣請
無食鹿胃臣聞鹿嚙九草解散群藥食之則三藥之力
懈矣雖然寧食鹿胃無寧飡黃耆大王獨不覘耆之毒
乎填心𡋯膈雖沆瀣甘露不能入也耆而罔功祗益鬼巫
北郭生曰臣聞詩曰訏謨定命遠猷辰告此古之善用
遠志者也曰其德克明克明克類此古之善用益智者
也書曰若藥不瞑眩厥疾不瘳此古之善用苦參者也
今夫治國亦有主氣主氣盭雖通國竭人禱曷捄王曰
唯唯否否王曰寡人聞之急則治標今先生顓言主氣
遼渺漫逭不可旦夕效也請言其次子陽對曰臣有一
藥迎之無首随之無尾非白非黃非甘非苦草木弗為
族金石弗為侣食之則鼓自腎腸震驚萬里百妖逢之
腦裂衆魅當之魂斃王欲購之不出五情之内臣愚不
敏請名曰怒昔者臣侍師越人視病望見顔色輙曰得
怒乃解臣曰怒可已疾乎曰夫怒有二有怒其已怫者
是曰食鴆酒也其毒茹茹勿治有怒其已馴者是曰飲
火齊也其毒吐吐乃瘳是故人主毒在内大患不怒人
主大怒則大治小怒則小治昔者舜有幽憂之病流共
工放驩兜而四方風動此大怒大治也齊威王有幽憂
之病煑阿大夫并其左右羔之而一國懼服此小怒小
治也王誠赫然奮洪響之霹靂猋霆發乎紫宮起蟄沉
囦斸蔀十重大則為舜小乃威王則王之六竅闢三部
通六節可調八正可順十二官可理王之去沉痾就祺
吉捐悶憤登康豫辟若爬垢振飛埃爾臣所陳不死三
藥王可一試效矣臣聞古語欲忘人之憂者則贈丹棘
欲蠲人之忿者則贈青堂臣乃所謂贈王丹棘青堂者
也願無譲北郭生曰樹德務滋除惡務夲則先生詔之
矣王于是瞠乎其聽䁭乎其視頃曰此非寡人所能逮
也王曰寡人聞酒之於人一也有濡吻而醺者有勺合
不勝者有數石不醉者今寡人勺合器也聆先生言閎
恢逴踔中心益忞忞怦怦黯黯&KR0146;&KR0146;莫識端委意者先
生有它妙巧能易短令長拓隘就弘冥旋神斡獲從所
陳子陽對曰有昔者臣師越人望見桓侯告曰君疾在
腠理不治將深侯曰寡人無疾不聽後五日越人復見
曰君疾在血脉不治將深侯曰寡人無疾不聽又五日
曰君疾在胃腸不治恐深桓侯不悅又五日越人望見
桓侯反走使人問曰疾在腠理湯熨追之可及在血脉
鍼石追之可及在胃腸酒醴追之可及今在骨髄雖司
命莫之追臣故走也又五日桓侯病果不起夫臣師猶
望見桓侯而知也曩臣未至王之國臣已知王之病不
在腠理血脉亦不至骨髄王病在心腑治萬倍艱王頼
遇臣聽臣臣請運赤玉之斧揮九華之劒剖割王腦挈
心腑就清冷淵而湔滌之淘頮其膜絡涓潔其九竅澡
雪其滯霪發皇其疑慮禽其蝕王心者聲罪戮之五逹
之市然後令天孫&KR1158;素霓為絲而縫合之王則恬焉莫
焉嬉焉融焉若蹷而興若酲而醒若跂永夜而覩晞陽
若伏奥穴而升層臺當斯時王必能維臣所欲為王且
不知其短之猋長隘之猝弘將昔病之何隅追之已風
化矣自王四體至四境八埏靡不滿志此天下聖神明
王之所騖而馳也王豈不願之乎王乃仰天而盱摽心
而答曰寡人肌肋不足當君斧鉞請終從巫顧謂子陽
曰先生有疾當食何劑子陽曰臣所食藥曰蚤休北郭
生聞之曰王啖董矣恤恤然眉尊哇哇然舌橋氣結面
黧不復出聲於是子陽去王不留行巫之家驩聲若䨨
訌於朝野病罔知底麗
詩誡
予童喜詠賦然非所長又夙遭凶憫浸滛抱疴年十九
而有咯血之疾夜寢恒不交睫血耗而火炎故也至年
念六雖聞學罔有獲三十二得廣南鄧先生指示静坐
始稍祛宿&KR0146;今年四九矣屢苦未得去且承命督蜀學
相知孫山甫之儔以校文勞瘁為予憂予因自念多岐
不能入道奚啻以病骨而勝勞役之艱也因絶意作詩
省思慮遂書為誡
誓師
惟我聖皇仁㴠義激天幬地載風自闤闥旁鬯乎函夏
之外廼茲西蜀比隣吐蕃綰轂勞寢恬諡交忻孰敢不
庭西域雖遼重譯納琛慕義嚮風爭為妾臣矧惟逆賊
黃中父子曩属編民竄居獨東在楚之隣一朝迯賊化
為頑冥自以䖟蚊之微不挂雷霆之誅奮臂谽谺之谷
鼓翼箐薄之區剚我民腹蹂我民稼虜掠其畜産焚蕩
其室廬侵疆略地嘯侣植交豪吞怒戮何啻千百負固
逆命凢兹幾年勢若孟獲罪浮玉珍窮極兇虐激怒神
人可謂一方之&KR1699;蜮當庭之&KR0008;獍肆我聖皇赫怒特命
必征於是遴委將佐之良集調漢土之兵彊弓勁弩之
如羽長鋋短戈之若林叱咤而風雲起指揮而山嶽騰
戮兹小醜取彼凶殘何異振炎熖以燎稿葉挟泰山以
壓危卵蔑有不逞者矣夫兵者不得已而用之將以安
民匪以耀衆將以止殺非以逞暴是故殱取渠魁脅從
罔治此今日命師之大旨聖皇之西顧而厪厪也廼用
率爾將卒共告于皇天后土以昭兹不得已之忱凢爾
番番之將振振之旅或携其黨或伐其交或以計禽或
用謀攻或先登䧟陣或擁衆攻寨或哨探得真或用間
有方或斬逆賊之首或獲群醜之級賞格已布决不食
言或劫奪民財或洩漏軍情或妖言惑衆或逗留不進
或争奪功次或賣放惡黨或濫殺良民或擅離信守或
違節制或亂紀律各有常刑其無少貸爾諸將其悉以
此意布告多士克廣德心早集厥勲以無貸師老財靡
此昔之名將所為先發而致人也上帝臨汝母貳爾心
其各如律令
果州鴉
予校士果州行臺後圃高樹䨇鴉巢焉一日鴉出鷂來
奪居鴉爭不競已乃聚族數百翔鳴蔽𣗳欲爭復去覘
者曰是咸畏耳踰再月鷂産子習飛方出巢群鴉數百
&KR0691;來與鷂閧鷂不勝移去鴉雄雌復居焉衆始知群鴉
先非畏鷂以鷂方伏卵不欲令毁棄盖有俟也噫鴉誠
慈矣哉而世薦紳道詩書或至乘危擠奪覆人巢卵視
兹鴉遠矣雖然鴉巢特枯株腐草不能占𣗳隅方尺奚
往不可然鳩族必爭者彼其智視枯株腐草不尠也人
固知笑之以宇宙之大觀人一丘一室一官一爵其於
枯株腐草何如也然人亦必爭不可已不亦足笑乎於
乎等而上之七國之戰爭劉項孫曹之相傾相奪也亦
何以遠歟
别諸生
予嘗著爲功令訓諸生以學聖其言曰非耻弗聖耻弗
人也諸生興者咸云有感于斯語嗟乎是諸生真感也
有真感故有真耻有真耻故能有此興發之意不榖良
慰良慰然觀孔子曰人之生也直罔之生也幸而免則
知一念之罔卽爲幸免幸免者以其形體人也生也而
人之實生之理已亡矣雖有爵位文章奚為孔子所謂
直非曰直陳人之是非事之得失之謂也人心生理夲
虛而明不作于意無索無狃無閃無待無將迎茹吐之
念始可言直故無是非得失惟作于意而思作于意而
言作于意而動均謂之罔罔則弗生弗生則弗人而幸
免耳若如見人克伐怨欲至于機械變詐者又益遠矣
於此不耻烏乎耻嗚呼豈惟可耻而已諸生誠由不罔
進之有自得焉則人道近即聖道邇詩稱文王無畔援
歆羡誕先登于岸易坤言敬以直内孟子直養無害皆
是功也諸生勉之
二
國家所以育成人材欲其共生斯民而已共生斯民者
仁道也天道也帝道也王道也故能成一人材則能生
千萬人以一人材又成衆人材其所生豈可勝道哉此
所謂體仁事天而學帝王之道之實事也不榖濫荷簡
書以成人材重望之今棄而去豈得已哉反辱諸生百
方勉留言之惶汗不榖寢食不寧反覆思惟坐此痼病
良繇素養弗充元氣内剥故也是不能仁身焉能成人
材又家有老母雖叨禄仕素未盡歡是未能仁親焉能
成人材雅對諸生不任内媿此不榖所以不得不求去
也不榖重負朝廷重負臺司鄉大夫與諸生罪戾何可
言第此生理諸生莫不昭著但不罔生卽無弗得所謂
體仁事天學帝王之道之實事則亦望之諸生而已矣
諸生非獨自盡其爲不榖盡所未盡補愧而贖罪則所
以厚不榖者亦無盡矣
龍談
龍之能大小剛柔修短幽顯下上遠邇能爲蛇爲蜴爲
蠶爲蝎爲犬豕爲人神能負神禹之舟能變陶氏之梭
能解角而示瑞曳尾而告凶能簸撼昆侖掩蔽三光此
雖其變化叵測特賢於董父所豢與劉累所擾者而已
而未可語龍之至也客有談海畔龍起夜半風吼濤湧
轟若萬雷舳艫跳躍甕盎悲鳴廬舍漂没合抱木拔水
族皆從空墮死世以爲神龍變化宜然不知此亦非其
至者予昔寓蜀游四目仙人廟覩井間龍升遺跡廟門
壁及兩荔支𣗳相去盈丈皆無恙僧徒晏如又都司周
宗者自叙守松州時親覩龍升前有物若拳舞意叚氏
所謂木尺是也渠時率將佐拜禱城巔城搖蕩若舟顛
衆爲悸廢然卒無恙天明旣定視龍行處有新置坯土
依然級立秋毫無損予又遊霧中山老僧指龍升處僧
舍一無犯且曰是有道之龍然也若道力未純鮮有不
憑氣而傷物者予乃知龍之有道以仁爲至而變化次
之如以變化而已則蛟蟒乘風雨化人物妖狐怪幻捷
出豈亦稱神物乎哉是故君子之學爲龍也學仁爲先
變化特餘事耳不然而舍仁先變化至妨人病物則與
堯舜孔子之龍德殊矣曷取龍爲
翠峰語别
吉水曾見臺子始釋服未移季而勲部命下見臺子方
縻於邱園未皇遄發則期衡廬胡子蒙山陳子塘南王
子合襟翠峰之刹相與語學為别居翌日二三子與見
臺子語所致力旣約而深矣乃以逮衡廬子衡廬子曰
予復庸言哉雖然予不可不為見臺子别也夫學有正
脉自天命之自堯舜孔孟傳之宋之諸君子明之而莫
著於程伯子之言程伯子曰仁者以天地萬物爲一體
莫非已也故知天地萬物之爲已知己之卽天地萬物
始可語學之從來矣雖然非有真志吾未覩其入且成
也已而見臺子行則又属衡廬子申之衡廬子曰今良
知之學之行於天下幾何年矣然學者談先飛龍而行
後跛鼈語析毫芒而事違邱山壯爲天下師而皓無真
得此豈良知之罪哉其志病也昔者念菴先生嘗憂之
矣捄之曰歸寂然後知良嗟乎使斯人而果有斯志則
良知足矣使果無斯志也又安知不以歸寂爲贅疣乎
非亶贅疣又毒藥也故志非始學事也雖皓由之也孔
子自十五志學至七十從心不踰而後志始成今學者
語志則曰此始學事不足言嗟夫吾未見其入且成也
子不見吾儒之趨二氏不有載其家珍而覆沉湘水者
乎不有觸碎寶器而棄官西游者乎已而二子皆有成
若今之以儒趨儒者果有斯志乎儒者之道不捨所事
而捨所慕舜禹有天下不與是也今學者其能以天下
不與乎自予嘗較之天下之最溺人者聲色而剛者不
與也其次官爵而勇者不與也至於聲譽之所寄雖剛
且勇者未嘗不介介於懷也已而思之吾與天地萬物
一體使人吾譽是猶以左體譽右體吾何增人吾毁是
猶以右體毁左體吾何損已而未瘳也則又思曰吾始
生無姓名已而姓名之則孩未知也方其未知雖堯舜
我無喜也雖桀跖我無慍也此吾之夲然也故惟不失
夫孩之心者然後可與語一體之學故曰大人不失赤
子之心雖然非有真志吾未見其入且成也程伯子不
又曰志立而學半吾媿此久矣非見臺子無望也見臺
子憮然作曰嗟夫志誠非始學事也於是復訂於二三
子乃叙諸卷首再拜而别
答客難上
座客許將軍言貴縣深山有人一種土人呼山子性顓
愚不爲劫殺地無布縷粟谷蔽體用蓽麻芭蕉葉以藤
索綴之食草木鳥獸肉自活其取獸雖虎兕熊貙踵其
跡畫圈圈之口默誦呪獸伏不敢動即用藤索以一夫
牽挽歸衆共剥燔分食乃不知其何所傳呪而能然也
飛禽輙用毒弩射取之尋常持麂鹿等物赴猺獞易谷
粟獞之徒以其素愞善亦樂與互易不相賊害又言兔
無牡猿無牝猿始生玄色旣老間有變金絲色者卽為
牝輙尾短群猿比焉始又生猿蚺蛇出左右江巨者圍
二三尺能吞鹿鹿角嵯岈齟其腹未速化輙自纏巨樹
絞化之然取者用葛麻藤置其身輙亦不動遂結而縳
之雖童穉可引而行也其膽有二一在身一附肝者良
同座因難予曰夫虎兕至猛暴能畫圈取之猿變金絲
化爲牝蚺則制于葛麻此三者則何理可窮也予答曰
是何理可窮也客又曰若武夷銕船仙巖木櫃西川火
井東夷鹽樹可謂異哉又若先朝嘉靖間報潼關山飛
五里雖居人及隣家麥田咸共徙一處隣人猶訟取其
麥秦普地裂出黑水成澗&KR0676;水中草木不一或有魚已
而水涸仍爲地此皆不可理曉子其謂何予曰嘻此非
獨予雖聖人不知也曰然則將何如予答曰其變足警
其所以然不必知
答客難下
客告予曰顆矣夫世之毁譽之難定也今天下冠緌三
年一外察六年一内察遘變有不時之察其間以愛憎
毁譽砆玉並燔善類蒙詬者歲不下二三人謂有之乎
予答曰有之同座客曰是不必遠引近時如萬安周方
伯賢宣南昌魏給事時亮則衆所稱學道篤志士非獨
衆人予稔之舊也又如勾章顔副憲鯨閏州姜祭酒寶
則衆所稱抱珍濟時器也非獨衆人予稔之舊也此三
四子者或因計察或用勘覆咸被之空言而不得辭此
予與子所目擊詎謂無也昔者伊尹孔子尚有割烹癰
疽之誣近代有道如周茂叔而先疑于閱道篤行如程
正叔而卒訾于子瞻郭元振之輕財古今罕矣而蒙掠
賣之謗歐陽永叔之立節亦云勁矣而罹中冓之汚孟
子曰士憎兹多口此自古到今雖聖賢弗之違矣而又
何疑客因難予曰設子遘之當何若予曰無何可爲也
曰古云止謗莫如自修可乎曰未可也夫修非爲謗也
世固有修而謗者則伊孔是也焉用止曰使伊孔親履
之當何若予曰亦無何可爲也曰古云發憤著書以自
表見可乎曰未可也夫書非爲憤也世固有著書而滋
後世之詬者司馬相如楊子雲之徒是也焉用表見曰
若是則將黯墨䀛忽終焉而已曰然曰然則子之言如
躡層崖未易行曰人之生夲無名又焉有層崖平地之
殊同座客曰子之言果未易行也吾黨今日惟知幾焉
可也予曰可也
滄洲别語三首贈蕭崑陽子之將樂
崑陽子得教將樂欲之官走别衡廬山人於滄洲之館
請問教曷先山人曰而無後舉業可也崑陽子曰某也
習聞先生之教先夲而後末上德而下藝今兹兹以無
後舉業何也山人曰然辟之種樹談者必欲其枝榦之
茂花實之繁然求其茂且繁未有不先根核者也何則
根核與枝榦花實無二貫也今夫人未嘗一日不事親
敬長未嘗一日不饔飱裳衣豈復能輟而曰需吾先從
事於其本而後能事親敬長與饔飱裳衣乎此必不能
也今國制以舉業教士士從事猶人之事親敬長饔飱
裳衣豈能一日輟乎故古之學者當其事親敬長饔飱
裳衣之時莫不反求其心曰吾事親誠乎敬長誠乎有
他腸乎吾饔飱裳衣有貪求乎無貪求乎是即末而先
本非絶末求本也然則今之學者當其業舉之時將亦
曰吾業舉果能存諸心而得聖賢之旨於道有明乎抑
亦有他腸乎如此則亦即末而先本即藝而立德豈必
輟舉業哉夫子曰忠信所以進德修辭立其誠所以居
業愚嘗以爲忠信非空德也必於修辭不失忠信斯為
立誠斯為居德之業若舉業則又修辭中之一業故舉
業不可與德業抗言之予嘗見湛司成有二業合一之
訓予曰是未見德業之大也故以舉業抗言且舉業旣
居業中一業又奚必言合哉故知舉業在德業中不合
而自一則凡吾身所不可少若舉業者皆君子所為先
夲而立德之地也詎可以其末而後之哉予故曰根核
與枝榦花實無二貫也雖然予之言又非爲玩物喪志
者立赤幟也崑陽子其辨之今學者好為人師者咸曰
已人一也誨人不倦即學而不厭予師羅文恭公曰學
不厭然後能誨不倦公之意豈不曰學者未能實有諸
已即嘵嘵以學語人是雖語人者或是而其所自爲者
則非也是之謂以偽導偽不誣也愚又嘗求之若今之
士親老而求禄仕舍教職無途矣旣職其事又退却曰
吾學未至不敢嘵嘵語人以免涉於偽其可通乎雖然
古人有言惟斆學半然則古之人即學之時而未嘗不
教即教之時而未嘗不學吾未有是與人共學其有是
可也吾未能是與人共學其能是可也然則學固學也
而教人亦學也故曰惟斆學半今夫人莫不有弟與子
當其有弟與子之時則舍而置之曰吾學未至姑亦舍
弟與子俾不學是必不能今之爲教者視其門弟子即
弟與子也能不教乎將謂之曰誨不倦即學不厭亦無
不可雖然君子曷不反曰吾曷爲學不至也而不足以
教其子弟故曰所求乎子以事父未能也所求乎弟以
事兄未能也又曰行有不得者皆反求諸已其身正而
天下歸之若此夫然後可謂之人已一體教學一致不
然雖謂之以偽導偽果不誣矣哉古之聖人以道通乎
天下非他道也仁是也夫濟天下莫病乎無才尤莫病
乎有才而不出於仁嘗試以人臣論人臣有才而不出
於仁則不得不趨而爲術張子房始終爲韓非不忠也
而止以術勝其次則以氣彼非好氣勝道不勝氣也賈
生之策度越漢庭非不達也而卒以氣終其下以詐至
於詐則小爲弘湯大爲莽操禍至不可言乃若儒家者
流竊古帝王之遺依倣其近似以就事功又多以意行
則子産叔向諸葛孔明之流是也今夫術可以應變而
不可以致理氣可以發謀而不可以成務若可以致理
成務而善能持世者則莫如意然所謂共成其大以臻
唐虞之盛彼又未能也何則彼固未出於仁焉故也夫
仁何以見哉禹稷氏以天下飢溺由已伊尹氏以一夫
不獲引爲已辜此仁之量也世之拘溺形骸者肝膽楚
越烏能使其以天下飢溺為已飢與溺哉又烏能使一
夫不獲即引為已辜哉曰彼固未嘗反觀其惻隠生生
之心且與物通又曷難於與天下為飢溺而引之已辜
哉嗟乎惻隠生生之心孰無之哉崑陽子試反觀得於
此則向所謂存心以成德業與所謂反已以教人者其
本益明矣孔子曰仁者人也仁固不易言而人其可以
一日不圖哉此予平日所肆力者未嘗時為崑陽子言
今崑陽子行矣予奚忍不為盡之崑陽子總之不外反
身即得之予復何嚽
衡廬精舍藏稿卷二十七
