衡廬精舍藏稿卷二十四
明胡直撰
行狀
歐陽乾江先生行狀
歲嘉靖壬寅歐陽文莊公方家食講學浩溪之上從者
如雲予時方逡廵而公仲子乾江君先枉過若宿善遂
得從君偕其族子昌介謁公門公不予凡教之若教君
昆弟也乃君遂友予而實昆弟之久之公薨予怦怦然
獨與君期二三十年間先後仕且返方倚君相携共老
以幾全歸乃一旦朝飛書而夕報冥遊矣嗚呼痛哉先
是君寓京病脾萬歷壬申罹太夫人喪哀毁病復作甲
戌八月已踰禫以未逮襄事固持小祥服夕侍靈輼晨
起盥櫛拜奠如平時或與門人論學反覆而君内覺病
乃作醫戒以明身病貴治未然然君雖為戒而自妻孥
以下咸莫測病殷也十月十四日方平且起坐與醫論
病狀屹然不少亂頃刻痰熾遂端拱瞑目長遊君庶幾
焉得正而斃矣嗚呼豈不痛哉二孤宗符宗翰將以某
年月日卜葬某山某向謂交密知深莫若予與萬安太
僕卿蕭公乃以行狀屬予將乞銘蕭公予雖不忍言而
誼不可諉按君諱紹慶字幼承行二以家近横乾江上
遂號乾江居士上世忠貞勲階見前相徐公所為文莊
公碑誌中祖諱庸封奉直大夫六安州知州進贈通議
大夫吏部左侍郎兼翰林院學士祖母蕭氏封太淑人
父諱德太子少保禮部尚書兼翰林院學士謚文莊母
金灘康氏封夫人以正德丁丑十二月十三日生君于
栖隴陂&KR0008;上之第君生靈喆五齡入塾學端静若成人
書過目成誦公歴官南北皆携行經山川古今事蹟咸
能領略年十二讀昌黎原道篇公試問以農之家一而
食粟之家六君應聲對曰得非增老佛二家耶公大竒
之公在翰林寡僮奴君為應門適渭崖霍公過訪覩君
布衣革履儀度整暇目逆嘆曰此國器也翌日贈以大
學衍義即手之不釋未幾通其大義是歲戊子陽明先
生訃至公製服設位率君兄弟哭奠君臨之未嘗不慤
時君已知聲律作古體詩及初為舉子業皆有驚人語
公乃屬令從雙溪曾公日治經義旁及外經史百家有
餘力焉一日曾公試李斯學帝王之術論通篇罪荀卿
不及斯惟結語乃逮斯曾公與公皆竒君不置公官南
都凡八歲二親在衙舍君適成嘉禮時年十六亟倣吕
東萊故事月中摩編尚書禮記二經註以便研閱公時
出郊寺講會君未嘗不從前相興化李公暨宣州貢州
守玄略沈參議思畏凡一時名流咸欣慕願交焉時公
結隣廣南湛公君一夕夢騎過湛公門邀留不肯下少
旋瞻新敞第陽明先生坐大門三五門人侍遂下肅謁
先生咲舉方寸印印君兩掌中又披襟印君心既覺後
久之乃紀詩二十五韻以自勖丁酉君年二十一始自
南都歸就試徐相國時督學異其文首選補邑庠繼三
督學咸列首梓其文而晉江蔡公益竒君檄送白鹿洞
讀書邑侯嵎齋王公尤重期許曰此必紹家學者壬寅
公外艱服闋偕永豐聶公安成鄒公吉水羅公出會九
邑同志君得聞所未聞退必劄記久遂盈帙方天下士
遊公門者日盛故樂昌鄧君仲質永豐宋大理卿望之
新喻張侍講仁伯萬安周方伯仲含蕭太僕子發安成
鄒方伯繼甫邑庠友曾思健暨楊給舍汝容曾中丞思
極其族子昌偕予先後受學與君相切磋咸稱莫逆暨
公復起南北成均君復與貢沈及永嘉王大參某南昌
余憲副餘姚楊正郎某暨諸名人訂學績文無少休至
嘉靖壬子君始以易魁江省第二人時雖初薦而識者
咸指目以碩儒稱矣是秋公内艱服闋起大宗伯君約
予偕上春官并延禮思健為二子師益相砥奮斂退人
不知大宗伯子也未幾公蒙召入直内廬君嚴閑私第
河内鄭府假它封餽至百金君為痛拒疾火其書雖四
方列餽一切為寢自是門無干請之私時公為穆皇帝
請婚禁中激怒世皇帝故令議傳位禮公咸與君商而
後進凡公所為毗主禆國君與有力而世莫得知之甲
寅春公遘疾君侍湯藥躬便溺器至廢寢食世皇日遣
中使問疾君為代草上謝尋竟不起君哀毁至柴立比
蒙恩護柩南還予方迓于丹陽君為述公調持世皇父
子間及調二相國其間曲折非公有道弗能行非君莫
贊也予於是又與君相痛哭盖曰天不憗遺乃公不得
秉衡佐泰階耶君歸臺司檄搜公文乃夙夜編摩付梓
以傳且曰此非獨為先公文為斯道也丙辰閩廣流寇
至君乃與仲父太僕及伯兄太守卜居邑城之東而邑
大夫多折節造廬資問政俗凡關通邑利害有聞即言
不及請託所報撫臺蔡公六事皆安民禦寇要略辛酉
寇至君倡各巨室捐芻粟酒脯餉兵樹防為力不細是
冬君赴會試過山東之利國驛會值暴客掠其行槖盡
君返止滕縣一寺舍杜門讀書蕭然弗為意翼日周方
伯以入覲取道過訪覩君談笑自若因曰吾行也遽茲
來也非為子之恐于虎口而有所喪也吾以觀子也今
子其可矣君方步月乃遂作月吟叙之曰吾始也有而
忘其非吾有也已而知其非吾有而猶未知其信非吾
有也逢茲暴客乃幸遇良師矣雖然吾滋惑矣吾故固
存吾何所喪也始以為有者固惑茲以為失者益惑也
是故君子廓如而與命為徒與物俱順時皓月在庭碧
空如拭輙成短韻以復諗于周子噫觀茲言也而君之
胸次若遨乎無物矣已而事聞于朝山東撫臣謝公致
百金為助君固却之明年復下第乃返留京又結四方
名士三十餘人為文會而因以程學舟過湖口觸目風
濤有艤舟候税之艱遂惻然貽書觀察周公竟除其害
戊辰君試累蹶會徐相國具題行吏部選下第舉人取
有問學通國體者授試中書舍人入制勑房辦事仍聽
會試於是合試諸下第士得四卷君與焉二三閣臣偉
其文又喜其出君也既授軄日讀書中秘時穆皇登極
綸制日頒閣臣分属各官而君獨倍君摛詞起草若不
經意而莫不贍舉若勑諭諳達及獻俘樂章王文成公
復爵贈官制誥咸出君手徐公曰此固非歐陽君莫辨
也或以金酧悉却不受少暇輙合館院臺省部寺諸同
志數十人會靈濟宫西瓦厰二所其間若趙翰林某徐
議部某王太僕某習脩撰某魏給舍某咸昕夕切劘善
類以興是秋奉欽差往河南周府掌行南陵王祭禮周
府贈送金帛君移文長史司返之歸省康夫人會兄太
守喪亟草䟽乞養而康夫人竟不可君不得已留妻子
侍養獨身復命在道途覩見民隱國是心不自已乃著
為十二議擬陳而諸公以時忌格不上其間若處宗室
酌久任明教學定驛規鍳祖訓博舉薦皆鑿鑿中當時
事務庚午復命適纂修世皇實錄充收掌官日食大官
蒙例賚獲與慶成宴是冬欽依實授中書舍人復賜白
金十兩紵表裏各一迄辛未以篆書潞王冊寶及禮成
又冊封妃獻俘禮成先後蒙賚凡四白金表裏各若干
已而又充纂修玉牒官元相李公以故舊賓禮咨訪掄
才必之君凡李公所為毗主薦賢君與有力而世亦莫
得知之是時中外争議陽明從祀事君草一䟽其略曰
守仁以致良知立教其旨在慎好惡之獨知以端治平
之本遵皇極蕩平之道以承精一執中之傳識者謂君
于陽明能識其大者又草乞養䟽俱格不上會徐州洪
與治河相涉需才尤急秉銓者遂擢君工部都水司主
事又便君迎養壬申蒞洪有議開泇河者輔臣托為訪
騐君躬履輿參復書寢議獨陳䟽河事凡五條一曰審
泛原二曰預泛備三曰嚴䟽濬四曰堅堤築五曰專責
任盖意在䟽濬不必開鑿朝省以為確論先是河淤徐
沛運塞貯虧朝命鎮山朱公兩溪萬公相繼督理而君
分理其間乃疾馳沿河下上數百里起境山至梁山審
視講求預條規畫明若觀火備陳二公遂創築兩岸河
堤北岸梁山壩至李家庄而竟南岸自清凉寺下起至
大港垍關家口而竟加築計萬丈餘君咸躬督一旦屹
屹並峙黃河始復歸束君又為四議一言守堤當如守
邊定為限期各夫役許挈家從事二言夫役既有信地
每三里合建一舖四舖置一老人為督聽各夫耕牧如
河南泰黃堤景象三言植柳四言復淺溜夫額銀設淺
溜夫若干助挽朱萬二公韙其議行之已而茶城口及
溜溝為洄流淤塞胡家庄二里泥淤旋挑旋塞遂稱積
患君舟居野坐風飡雨廵鳩工集材造為束水活木壩
兩岸對峙用木樁維繫空其中與閘口等置木簸箕分
布夫役扒撈沙泥又編板障其空稍令水積輙起洩之
時積時洩泥則隨溜水徑去每進半里許成一活木壩
如前法始一日僅過二十艘萬公虞焉得君是策即數
十里河溝如常越日遂過百三十艘三數日間艘盡行
萬公手札慶曰竒哉遂下活木壩木簸箕式于張秋濟
寧至今為成法焉自昔運艘禁越幇君獨于河闊處許
其後先競勸而行愈疾萬公益喜以為運務未有若是
速也工竣遂薦君智可觸機才堪御衆官舍不治而棲
遲草莽之中舟楫為家而出入版築之地奉旨紀錄叙
用賚銀十兩徐洪舊立鈔關後移吕梁分司主之君至
適船戸告非便朱萬二公劄行勘議復其舊制乃又為
八議呈二公大要欲薄征為先其省役平稱防奸剔蠧
咸周且當二公遂請諸朝輙著為令甲云君始用文學
起家至臨政處艱大而石畫精智度越常人遊刃有餘
地又憫恤人情省斥常費履任不半朞而忠猷濊澤禆
益上下者厚矣朱萬二公稱曰豪傑之才譬若太阿斷
蛟割玉隨投隨效衆咸曰然君初承康夫人迎養之命
以漕事少佇事甫竣不虞康夫人訃音至自家君以不
得親訣益恨痛號擗仆而絶者凡幾徐之士民日數百
人排闥號呼若失慈母相與採石樹碑志思君聞力阻
而百餘人者送至下邳乃止已援例陳乞䘏典上命有
司給役成壙諭祭並文莊公既歸侍柩㒺間晝夜至大
祥後始暫出近地會友有答或人書引文莊公語曰古
人居喪讀禮又立之相正恐太過不及失其本心則未
免事親不以其道又曰卜葬之暇不可廢朋友講習此
與忘哀營私者不同今某之會亦求免缺失已耳非敢
違禮也甲戌八月偕予聮過青原會四方同志君以中
秋時祭先返感發遂著學箴其略曰學之不講孔子是
憂厥講伊何義徙德脩惟此徙義匪事外求義由心集
心慊日休聞過自外改悉由中何者為主良知是宗是
知本明雖愚不昧果能志脩道以志會志之不立雖知
弗行如就深塹迷復自阬志堅且一知烱孰奪如日天
中萬境盡豁又曰認識為悟翳蔽真知執識為真謂悟
乃悞出以應物中和乖忤不咎其非乃謂未熟又作在
田精舍記以見志讀者知君之晚修篤矣自是與予相
期偕隠為終焉計予方慰不已詎曰聮舫白下合襟青
原固即與君為長别之地永訣之期矣予安能不痛哉
君天性孝友家範彌敦事仲父太僕如事公公直廬恩
廕舍其子以遜仲父比兩從弟逝奉侍尤謹雖雨夜仲
父未歸必伺歸乃寢兄太守諱餘慶性最嚴峻事之彌
慇家帑悉兄主雖婚嫁需一請諸兄終其身無違顔色
兄入仕餘十年君家居侍養惟務悦親康太夫人最念
外家君竭力維植之其教從子弟不殊已子暨族戚故
人子弟恩意靡不周洽歐陽氏族最蕃君申飭先訓陳
告郡邑遵行到今下逮臧獲咸有約誡生平豈弟温恭
無貴賤智愚遇之皆出悃愊雖寒畯下士叩之無不欵
曲當冗迫意氣藹然又豁如也嗟乎行誼見諸孝友學
問敷之政治上不忝乎先德下有濟于斯人若君揆諸
古人可多覩耶君得年方五十八初娶灌塘尹氏生子
二即宗符宗翰俱太學生世其家學繼寧村蕭氏皆贈
安人又繼萬安蘇溪郭氏宗符娶夏潭胡氏宗翰娶萬
安横塘張氏女二適南富京衛經歴王良鴻序班王良
懷孫之京之畿之衡之同君自齔著作詩文頗富晚得
代制草統凡若干卷予與君分友也而誼切昆弟逝時
予哭之以辭曰胡浩浩之回遹仇吾徒之特酷厝萬毒
以藴隆莽一朝而隕禍肆之子之遄遺若駒迅而飊促
方掎角于脩途補東隅於榆陽將朝聞而夕死庶不赧
夫子之門墻念尺書之予臨展宿墨之猶瑩何虞子之
捨我曾不留信宿風馭之停乃一語之未訣雖千號其
孰聆奮百身以從之亦安能返子于幽駢嗟乎辭不足
以雪悲也乃幸狀君狀不足則幸有中丞吉水曾公太
僕萬安蕭公為銘而少司馬南昌萬公為表足傳云
先母周太安人行狀
先太安人周氏生十二歲失母胡而最末弟絶乳食太
安人日含涕襁哺乞乳隣媪得活閫内嘆曰是何其天
慈篤也父樵峰翁山伯兄某素仗氣槩矜門戶私相愉
曰吾家良娣不知當興誰氏已而先太父謙齋先生妁
來則又私相愉曰自吾祖父見其家筆耕者幾世矣其
後必有興允好良宜太安人年十八歸先刑部目擊窶
迫慨曰若是將尊章曷以堪不月間盡脱其釵釧供晨
夕謙齋先生承司訓府君家學言動一凖諸禮閭左右
嚴事之姑蔡孺人端静有母儀太安人為少婦能閑内
則蠲賓祭當尊章意既三年太安人初産子即不肖直
也謙齋先生喜走筆書七言絶句詩報樵峰翁致期許
語或言其過翁奮然曰吾女卜胤當大渠門詎謂過耶
久之先刑部補邑庠弟子員贄幣出太安人紡車先刑
部學陽明先生之學絲髮不妄取以故家益落歲時多
遠館然節縮操畫蒿目劌心俾翁夫鮮内顧之虞太安
人力也歲戊子謙翁先生猝中風竟卒先刑部舘雩陽
太安人治喪凡祔身物皆竭已奩力辦一一出手製族
人有感嘆至泣下者尋先刑部病癧旋抱瘵太安人方
病瘧閱半朞矣時家止一媮一僮耄且羸太安人獨力
病躬藥膳至眩伏煬側氣奄奄弗支人莫之知也比先
刑部捐棄哀毁濱絶者再亡何伯大父繼逝短後太安
人曰是吾舅之伯也其辦治如舅喪于時太安人年才
三十有七撫不肖直携二幼子俜俜伶伶朝炊不夕謀
會遘多難而奉姑彌殷常時作姑饍已惟嘗其餘相得
歡若母女鄉族稱孝敬婦無䟽戚必曰周氏然負烈氣
類偉丈夫有責逋者雖千百獰暴迄未肯下時時訓飭
不肖等曰若等乏世産絶資斧吾止護遺書貽若等耳
若知所自振乎又曰若等知先世行誼瞿瞿乎已而聞
不肖直從歐羅二先生學曰是女父從事也則色喜又
見交游中深分有歐陽文朝王尚㴠曾思健思極王有
訓此六七君咸吉士也而六七君或時見母母輙又色
喜癸卯春忽語不肖直曰吾夜夢九人歘從地騰起昇
空其末女也女必勉之是秋直領鄉書名次九太安人
曰數定矣輙又喜踰年太母病太安人侍寢卧起必躬
持藥食必手上既終哭擗不忍聞不肖直既三上春官
不第乃仰禄得教句曲奉抵衙舍才歲聞隣封倭警思
歸如命歸焉又踰年直成進士而太安人適六十設帨
報至喜滋三年不肖直以刑曹滿考蒙貤典父贈刑部
雲南司員外郎母封太安人會時宰見謂不肖直左右
言者輙出為湖廣臬僉因得取道奉迎抵分司寓朗州
太安人居衙日以慎刑恤艱誡詔不置口二年遷蜀藩
請偕太安人曰楚可矣蜀險未可亟敕行既涖蜀駐雅
黎尋督蜀學遘病時思太安人絶耗遂告歸見太安人
色雖煦而心弗可不肖直察太安人之弗可也又三年
承命起畎畆復督楚學廼奉抵楚居臬司又日以寬教
無枉才誡詔若臬僉時二年參政西粤請偕太安人復
曰楚可矣粤瘴未可敕行益厲時已覩太安人足抱濕
間疼行猶豫懟曰吾健飯無他恙女惡可留行不肖直
勉聽赴西粤二年轉東粤緫憲以覲行過家見太安人
足未瘳因自上章乞養蒙可太安人徐曰可矣可矣自
癸酉歴丙子凡四年太安人雖難履間伏枕饌飲猶自
適歲時諸孫詵詵羣從子姓舉觴輙娓娓于于談往罄
歡丙子季春之十三日太安人春秋八十于時辱郡邑
大夫諸名貴暨閭左右族戚遠迨朝賢致緋綺髓滫介
祝名言為之充家太安人一一訊玩曰吾何脩以堪之
戒將命者無輕失客戒雍人倫膚酒人優尊司庖者無
以草惡享從戒諸孫咸知敬承又憮然語子婦曰惜女
父未逮也是歲終忽思還故居相去二里許留月頃若
與諸婦决仍復新第丁丑正月痰作稍失聲稍愈再越
月病泄夜數起泄止却穀食五日悉飲湯又五日飲水
二月念六命取服飾散諸孫婦逮僮婦念八起坐訓飭
諸孫悉孝敬語持季之孤屬不肖直曰女當殖其學盖
季卒先十年矣至申刻却水長逝距其生弘治丁巳得
年八十有一嗚呼痛哉天乎乃不殞予乃殞予聖善母
耶于時又辱臺司郡邑大夫諸名貴暨閭左右族戚遠
迨朝賢咸致奠詞絡繹如夀誕時而太安人無聞矣嗚
呼痛可道哉太安人雖久居床笫然閾外事靡不洞曉
病革神明不少憒子婦涕泣曰生死固有時吾時且未
至何遽悲耶識度豁朗若無町畦方已匱聞人匱輙傾
所有絶甘分少恨不出咽下食故其殁自妯娌子姓下
逮臧獲哭也有泚思也有憾其感深矣性故喜儉雖貴
且耄不易而最恬于殖利常戒曰吾家免貸于人足矣
假有貸人無逐時多科子錢也雖季之孤素絶愛亦不
令近利四方朋來訊所繇飭曰彼非利也無弛供饋平
時雖聽召醫而不悅藥雖信鬼神而不凟禱雖朔望蔬
食而不佞佛凡太安人大節類此其生平茹荼甘薺細
行斤斤盖靡得名狀焉周之先自潭州來吾吉徙今漆
田為右族里中周胡二姓世好埒陳雷子三直仕至廣
東按察司按察使娶聯科里蕭氏諒庠生娶北門郭氏
繼蕭氏戴氏問娶高坪郭氏孫男四順庠生娶西門張
氏顒娶唐福黃氏穎娶江口陳氏繼曲山蕭氏顯娶琅
瑚趙氏繼槎富張氏孫女四長嫁梁某次郭隆沛次陳
秉鏜次康宗軒曾孫三士綏士統士紀乃者卜兆得邑
東鄭家園牛闌岡面庚之原卜日得是年之四月十六
奉畢大事顧自悲鹵于養又凉於顯如母之沉脩何世
有元夫作者操三不朽將徼一言托諸世世廼含血摭
述大較如右
衡廬精舍藏稿卷二十四
