衡廬續稿卷五
明胡直撰
頌
文翁頌贈楊春宇郡公(有序)
國家建置郡邑自守令下若戎税盜三務咸有專曹而
庠校士獨無典者此其故何哉已而讀文王之詩曰肆
成人有德小子有造古之人無斁譽髦斯士然後知古
者作人養士之大固諸侯大夫與邑宰者專職也而他
曹奚能與之然則國制所由來不眇矣夫士者國之楨
而世之表也假令郡大夫邑令君奮迅才猷能致虎旅
如林金穀積山丘潢池無弄戈之徒亦可謂劬所效矣
乃獨忽視養士猥抑遠而挫衊之士緣是不自貴重其
身罔以究道業之所存儢儢然冠進衣逢嗜飲食為賤
儒則上下一何賴哉故曰周之士貴秦之士賤非士貴
賤之也乃上之貴賤之也夫使士至自賤而上下一無
賴則雖劬所效亦寧能為報國上考乎漢之初惟吳公
獨重士賈生由以著相繼文翁甚盛然文翁事在後世
雖有之而未嘗數數覩也賈生曰夫移風易俗使天下
回心而鄕道類非俗吏之所能為嗟嗟豈不諒哉蜀南
春宇楊公守吉凡三霜循政弘猷殊操休績吉人飲之
上下誦之語具他紀載中已不可殫述乃不知公所為
惟作人養士其大者焉公固文翁治鄕之竒産也公始
臨覩吉士風憮然嘆曰吉士故有聲稱于世今稍陵夷
靡矣作而新之其惟在父母師帥乎昔文翁時尚未創
學乃多飭學子齎刀布蜀物詣京師遺博士獲受業方
今天下郡邑庠校咸列樹博士為之師導兹惟風勵博
士使知自貴重則弟子員莫不知貴重矣故公獨優禮
諸博士平時進見命坐訊問學事重護諸士時蒸其髦
者與之稽業講課亹亹循循不啻家子姓吉之師弟子
語公必曰是大父母即大師帥迄無間言今年春公以
猷望遷補江省憲使監巡湖西仍駐節于吉郡郡邑諸
博士君以書抵胡子曰公今之文翁也吾黨慚無報稱
冀得子一言庶以藉手予既以病謝而固不予捨予乃
抽素追文翁而為之頌頌不以公而以文翁者從諸博
士君所稱欲令見公為今之文翁也其辭曰
奕奕文王爰肇物軌燀其德音譽髦斯士士多濟濟惟
周之楨惟王以寧居者興讓訟者質成故孔子觀學而
知王道之易易原伯非學閔子以卜周之失義秦彌不
道斬絶王跡仇學殱儒顛乃社稷偉哉文翁挺出炎漢
乘轓西維教化爛煥既親誨勵復隨計吏刀布蜀物遺
都人士士獲受業經明行飭是用察舉署之右職興校
樹官以地之才廣招下縣士莫不來蔽芾槐市祁祁蹌
蹌受事傳令蔚為龍光蜀民榮之忻懽鼓舞墨卿儒彦
洸洸楚楚而蹀跡齊魯貢于帝廷表于四方帝曰休哉
洵二千石之良爰詔天下建學斯始維文先生之令模
王道續啓於乎千禩誰哉踵繩有蜀竒産關西瑶裔
玉瑞頌(有序)
蓋聞古語王者慈仁則芝草生又曰王者德至草木則
芝生然多詫金玄五色而鮮逮玉瑞及覩神農草木經
有曰白芝生華山又曰白者如截肪而抱朴子亦曰白
苻芝高四五寸似梅然則玉瑞豈易遘哉屬者守軒陳
公持斧來按江藩以讞獄清聞格穹玉瑞産于蘭臺公
遜不居曰此皇仁所格敢不敬承遂自記其堂曰承仁
于是同臺有予鄕賀公示予題曰承仁玉瑞為之頌曰
懿昔聖皇上德孔膴四靈競臻朱草斯舞猶有竒卉不
根而吐太清為垣太寧為圃玉燭分華卿雲是母曄曄
瑩瑩禎符自古遐哉天葩季世希覩偉兹端公手承天
斧鐵冠神羊直指南楚八章時飛六察鏡睹英稜勁風
輷轟天鼓蒸蒸百寮疇敢苦窳迺江之國魚龍安堵天
吳徙窟虺蜮禠所迺至岸獄亭疑當暑雷風勃興怵焉
中憮曰惟皇仁太上同普一夫不獲疇為罪罟乃偕庶
司夙夜靡盬淑問如臯祥刑必呂罔以腥穢而干天忤
豈曰玉瑞産兹蘭府維天鑒斯宛若攜取冰姿綽約瓊
華容與匪木威喜匪状龍虎皎然人豎懸柱離礎匪柱
史之仁醇和孰鼓公拜稽首碩膚不處曰惟皇仁員于
輻輔泰階坐平蒸黎遐撫天地既忻休徵彌寓嘉穀元
稷甘露靈雨繼生白符以彰衆甫慶蹀黃軒房陋漢武
何以承斯敬共心膂何以踐斯俾民無庾猗與一時明
良並翥繁祉戩穀上格皇祖草莽作頌無然揚詡曰惟
天子萬年其宇曰惟斯臣衮職永補
贊
仁社三逸圖讃(有序)
予以嘉靖丁夘蜀歸而鄕縉紳青衿耆舊英髦敦為學
會動至數百迄無憩所又創社祭鄕約議得隙壤樹屋
可以畜衆相率卜勝咸曰覺山寺之右宜是山之岡有
喬松數百十株可蔭前横槎灘江水江外嫵姥對峙東
列玉華西有虹岡羣峰造天列若圖畫孰勝兹壤隆慶
己巳予起畎畆至癸酉冬復以乞養返于舊社友人康
宗望暨諸耆宿復申前議至萬歷丁丑遽起崇搆危堂
奥室傑閣嶸嶸邑侯唐君題曰求仁書社為記其事而
予方侍慈膝相尋哀疚幾化去者數矣萬歷辛巳始得
擔篋為久寓計閱歴夏秋竒玩日腴于時宗望偕樂君
以能相與聮集洞啓重門則山色水光若浮几案松濤
颯颯時挾水聲間答禽語若逓宮商晨夕登閣平疇曠
衍遠山崒㟧紆青繚黃翔雲飛靄晴雨殊態江中四時
商帆漁艇葭洲柳渚日與白鷗數百共盪波心月擁波
光與閣下上予與二君憑欄嘯歌二三子和之互發交
鬯洋洋灑灑予誠不知其身已都于太虛而人間何世
也次年壬午予乃令工圖其髣髴置予三人者其間因
稱仁社三逸圖蓋予方欲老此以為偶去此則圖與俱
是山川一日不我違康君抱用世才屢蹶即早棄繻著
隠士服以去年八月際六袠樂君少從獅泉劉公學性
喜治花果自食一圃中年遽謝跡庠序亦以是年某月
際七袠而予年六十六適介其中予將假是夀二君令
三圖分藏三人者家是二君亦一日不我違且將俾三
人者之子若孫又以惇世講無既焉贊曰
蜿蜿覺山其下維几千松近蔭三華遙倚槎江自西映
帶前駛坐挹平疇横亘百里奕奕嫵姥如賓斯峙玉華
虹岡左右如掎突矣崇搆在山之趾曰惟求仁翩翩學
子勝日良辰冠裳萃止蔚蔚吾鄕鄭鄕難擬維二三君
寔倡寔始祈祈衆宗佐貲盈簋沈沈室堂既靚既偉予
獲息焉講習燕喜時哉二逸儷然來戾樂君疇希善信
是勵早謝世途仲蔚齊美康君談詩匡生娓娓夙斂才
情退遯于世遊好詵詵切琢亹亹載歌載笑觴間行只
山水同休風月並旨予衰抱疴世味如洗晩得二君意
益有啓並予為三如鼎如錡古有六逸匪予攸擬猶祈
二君眉夀多祉予從下上如魚泳水優哉游哉以樂餘
齒
梅村陳公像贊(有引)
陳氏自五代入泰和稱仕族少雙元至正間有梅村
先生者蓋吾宗子壻也先生仕為元總管推官世系
出處大節概見於前承旨廣平程公所為序及劉槎
翁先生状中今先生裔孫世紹締予好而子進士秉
浩則又與予子順為婚媾嘗奉先生遺像請言於予
予乃拜手而為之贊贊曰
西昌有陳大丘延兮五季拓基金陵遷兮都幹瓌哲長
發賢兮公降至正幼清廉兮辟教瑞金行發端兮庾梅
而廣四坐氊兮卻金夜暮反庠田兮瘴風蠻雨桃李翩
兮帥府借掾司獄虔兮囚解石械民弗冤兮老乃宰瑞
循政綣兮民始弗紿終弗諼兮贑路總管朝優恬兮既
賦歸來餘廿年兮武華之間時發篇兮梅花百咏馥遺
編兮待制楊公伯仲仙兮伉儷偕老儀不愆兮穀禄纓
緌世嬋嫣兮鄒魯厥心冠則元兮玉姿鶴鬢儼具瞻兮
我家奕葉締姻緣兮登堂拜讃生氣旋兮於萬斯年清
德綿兮
跋
跋永寶圖卷後
世之好古圖籍者平時得瞻一賢人肖貌而閱其事行
已足慰景行思矣矧多賢不亦難哉又矧曰並出一姓
豈不尤難歟吾胡氏遠遡虞舜舜古今大聖莫與埒而
顔氏輒曰舜何人予何人有為者亦若是顔氏豈不以
形遠而性近宗殊而道各在我者耶今卷内自安定而
下若文定忠簡汝明凡四五公咸肖其形貌又錄其勅
命傳贊誌銘以表著其事行予不知圖者果以同出一
脈而作耶抑以同姓賢者必圖錄一方為來裔者則耶
雖然此四五公者其性與行既一致即使人異姓事異
家者瞻肖貌而閱行實鮮不欲步趨其遺武勃勃興九
原可作之懷而况其同姓從事者耶脈之一不一無論
矣是卷藏予宗弟常州别駕某屬予題識其後予以為
吾宗來裔能不慚此四五公即舜可企矣予將觀於斯
圖之後吾宗子弟孰可續者無若予老洫無足傳也
衡廬續稿卷五
