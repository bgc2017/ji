衡廬續稿卷九
明胡直著
墓誌銘
曲江蕭處士墓誌銘
予昔為郎時同里蕭令尹永陵以謁選晤都中覩其人
禔身靖飭詢知為曲江公子曲江公吾先子宿與也益
起敬焉嗣聞令尹嘗典教常熟而從兄教授式並時教
江隂相去僅百里迎養曲江往來二邑間嘗乘畫舫徜
徉倡和遂成帙集適七旬士夫夫觴詠慶祝縉紳榮之
予亦嘆羨慨予先子早世未逮也今年予自蜀解文衡
令尹以兄式所為曲江公事狀謁銘予曰是世誼何可
辭按狀公諱籌字充猷號曲江其先宋大理評事德寬
公由吉水之螺陂徙居泰和之禄岡螺溪自大理而上
遠有端緒九傳至誥封工部員外郎璁是為曾祖生尋
甸太守公集號半菴生邑庠生絢絢生四子公其季也
公少敏有巨人志以詩補邑庠弟子員天性淳懿不事
華好平居務繼先志事父母善承顔色惟意欲為㒺不
殫心生事葬祭要不詭于禮奉母嚴孺人尤謹事伯叔
父猶父也未嘗先以賢智訓子姪義方曰汝祖半菴公
豈獨甲第顯乎其清白足傳也以故令尹與教授有聞
時里人盜葬德升公墳側又侵大理公塋公毅然率子
姓白于官竟抵其罪而墳無毁中年承詔例榮以冠服
遂絶舉業行吟江滸之間意泊如也娶唐福黃氏繼沙
隴胡氏咸守公家範男五人長曰崇即永陵附籍楚遠
安以貢擢常熟隣水教事陞尹山東萃邑次崑邑庠生
次嵿例受冠帶次巖幹蠱克家次嶪王府典腆俱黃生
孫男七某曾孫男十一某曾孫女二距生成化丁未十
二月初十䘚嘉靖某年月日享年七十有九兹卜葬于
本里丁山癸向之原葬之日六月十九之吉也嗚呼公
可謂不怍世德而奕奕有貽榖矣于是乎銘銘曰
承先不怍豈曰其贏貽後有榖豈曰其榮卜兆厥里曾
孫伏臘咫步林林千秋萬歲誰哉侵
上林苑監署丞平溪王君墓誌銘
王君諱一覺字智卿號平溪蓋諱貞譽恥齋公仲子也
用王父命後太僕卿諱貞吉修齋亦仲子少治易嘉靖
乙夘補邑諸生戊午為太學生辛酉例授上林監署丞
待次給假歸養歲庚午部檄當行君不忍去八旬親留
家食侍修齋公若干年乃後修齋公天年下世服闋萬
歷辛巳始謁選都下今年六月上林苑署丞員缺將實
授先二日暴病竟䘚嗟乎始檄選而以親故不赴甫選
而輒以疾奪且死其命也哉其命也哉君體癯若不勝
衣然天性剛耿不設城府見者接容貌聆謦咳已覩見
心腑矣既後修齋公生能養卒當大事無弗盡誠信而
及恥齋公夫婦之卒葬亦無弗如事修齋公者王氏出
後能兩盡子道謂僅見君上世塋為勢力者侵奪君奮
發倒私槖恊族人理之族之人數萬指莫不指目君服
其首義其它周所識窶無為食鰥無為室者凡若而人
廬陵太學生段某同舟疾疫從者莫能興君周旋其間
不因人言自便卒亦亡恙識者高之族里有争君毅然
指曰若直若曲若可若不迄無吐茹態以故善者悦其
直即黠者無怨也予雅遊修齋公公篤信古人之學君
從父貞啓從弟一俞世其業而又皆善予予嘗辱挈登
嫵姥講業虎鼻龍洞之間君聞有味乎其言退自感發
恨得之晩告其族姻曰不學詎可踐斯人哉於是延知
學士訓其二子必隆禮際腆餽餉故二子亦蒸蒸期上
達衆誦君遺子以善不以金諒哉蓋君淵源先世又嘗
從其族祖南巖大夫學而浸潤者非一晨夕故君之履
以孝為根幹其趋義棄利如此咸非苟而已也君生嘉
靖壬辰十一月卒萬歷癸未六月十五日年凢五十有
二母梁氏封孺人前母龍氏周氏贈孺人本生母郭氏
娶張氏水部玉屏公姪女子三萬昹邑庠生萬曈業舉
皆有雋才所謂蒸蒸期上達者是也萬曜庶母出君方
強仕即營夀藏於五十九都剛角之原逮今十餘年騐
視之吉將以某月日厝君于斯而以南巖大夫狀來請
銘銘曰
彼其之子絶裾呈身曾不如君部檄臨門而留以親彼
其之子持籌課利曾不如君倒槖靡時而急者義豈不
悲哉臨銓告殞一命未歴孝實為之匪天攸抑旅囊既
匱孤櫬蕭颯義實為之匪人攸厄爰悲爰繹貴弗以禄
夀弗以世天定報覃有爚其嗣剛角之原以延萬禩
楊母蕭孺人墓誌銘
楊母者楊仁叔母蕭氏諱曰重關出南溪故相尚約公
之族父諱其陶號履素有行誼嘗出身濟公家事寓上
都拾金索金主還之主剖金贈謝不顧已而受冠服所
至稱長者取周氏生母母自童静重勤女紅年十幾歸
贈君贈君諱紹祖字善卿號慕雲故相楊文貞公六世
孫以仲子義叔貴贈文林郎時大母王孺人孀居治家
嚴密有灋度母方穉弱輒能躬勤左右理中饋謹出納
事事當大母意退飡&KR0008;糲服澣敝無難色大母憐之大
母病母晝不安坐夜不寧寢手調藥餌食飲亦無倦既
大母病愈而母疾作矣大母憐益劇藥餌食飲亦若母
事大母然大母故禁巫至是百求禱掩涕呼天願留新
婦已而母果愈乃竟以産難不復起大母哭幾絶月餘
廢家平時憶思詔其子寅春曰爾不自樹曷慰我與而
母地下哉言訖涕零零下母宿嗜蓮房忌祭輒辨以羞
嗟嗟乎非母也誠孝曷以致之故中外莫不悼傷曰孝
婦逝何遄耶時王貞穆先生倡學於家贈君為其甥嘗
左右之予得友貞穆遊於君習母事屬者仁叔游子門
泣請銘因摭其大者為銘以傳母生嘉靖辛已月日歿
嘉靖六月十四日得年二十有四男三長寅春即仁叔
母所出也次寅秋即義叔第甲戌進士令東莞縣次寅
冬女一適上舍生胡起鳴俱繼母蕭孺人出孫男六某
某孫女六母葬清溪園某山某向銘曰
為媍無曰幼而孝靡右為母無曰殀而胤孔厚需樂丘
兮永臧衍千禩兮百昌
誥封周母王夫人墓誌銘
夫人王氏諱某生吉水花園里右族上世徙自臨川世
有顯人父二池翁某博物君子也早著聲邑庠間母丘
孺人夢仙女導從被九珍服下臨卧内遂舉夫人夫人
自童静慧端莊方三歲時王氏一夕罹巨盜闌入獰甚
會丘孺人病艱遠竄皇遽挈抱夫人匿舍傍委巷中幾
不免矣忽覩兩紫衣人遮蔽寇不得見既去丘孺人以
語翁翁曰異哉此女之祥曷不為丈夫子樹吾門耶稍
長&KR0570;姆教勤女紅敏絶人翁為擇對適周簡肅公前熊
夫人逝耳熟夫人賢聲懇翁特篤遂許配歸時方韶齒
熊夫人已有子女各一咸穉夫人鞠若己出先是公在
諫垣疏請復王新建伯爵忤旨謫太倉判後移宿州夫
人始從宦時公家故窶而操獨嚴夫人躬率績紡佐費
常食脱粟半菽無不忻忻及行每見途市中餓殍必令
家僮予食飲或授之衣賴全活者衆既公參粤藩遷憲
司副使遘諸寮婦宴會諸寮婦衣飾爛如夫人以布素
列坐迄無自嫌意及公歴參政方伯俱在閩中夫人未
嘗一歆豔閩物故公獨以官望著稱上下丁未公入覲
尋陞都察院右副都御史撫應天明年揔督兩廣都重
鎮而夫人猶衣不完綵食不常珍自視不知有異庚戌
公以三品滿封淑人是年轉刑部侍郎出掌南臺頃之
為南冡宰改南兵書夫人禁約内外如曩時立二子膝
下時訓之無乘時蹈機利溷若翁清德戕若家慶小子
誡之未幾公以簡命為左都御史掌内臺是時廕臣席
勢擅魁柄頥指諸大寮無弗應者然每有關說逮公公
不為應廕臣&KR0742;公時時隂令人偵公短長為甘心地夫
人聞益約束僮奴絶外交偵者連歲竟不得隙於是廕
臣父子咸嚴重公不敢以私奸朝臣望公若霜雪之獨
有松筠也其賢者倚以自樹則夫人之助翊豫矣繼公
二品上績晉封夫人自夫人之歸至是垂四十年篋中
唯一鳳冠及被袍其它無希奇之服是歲前室子守謁
選為中軍都事夫人諭誨至於泣下明年守感疾不起
夫人痛哭連數月不解少間則謂公曰守不禄妾不若
携幼歸理家政便既歸歴數千里越百驛餽遺一無所
受底舍隣婦走女奴候訊會夫人仍被布素理庖事輒
問夫人何在夫人曰固我也女奴不謂然而家人喻之
乃縮頸咋舌曰甚哉夫人儉德固至是耶蓋是時郡邑
風習稍變閨閫咸以璣翠綺縠競高而夫人獨守淡約
無貴顯家氣聞者嘆曰是敬姜再覩矣一時閭閈侈風
為之少息某歲公薨于位夫人聞喪哭欲絶者數矣族
婦勸為弱孤計乃稍近食飲已而訓其子宣時舉公生
平與古人行事督令服習不則繼以聲色至宣納婦訓
尤厲久乃授以家政性喜周貧有叩為倒槖恐後待中
外昆弟子姪有恩庚辰冬夫人病偶作遂不藥病革執
宣手訓曰若考宦中外四十餘年清德為朝野推高汝
其勉承無貽九原戚言訖呼諸婦櫛髮甫畢端坐而逝
時十一月十有六日也自其生弘治壬申某月日享年
六十有九子二長即守中軍府經歷娶張氏次即宣太
學生娶楊氏女二長適庠生羅思與守俱熊出幼適太
學生李祖庚孫女一許聘庠生曾復亨夫人出也夫人
生平閫模與公官箴家範相伉儷終始如一日今宣卜
以某年月日奉厝某山某向之原乃撰次夫人行事蒲
伏百里外泣血請銘于予予往在都辱公知誨又其姻
家中丞曾公予篤友也恒語夫人懿德為里中内則欽
風非一日矣不辭而為之銘曰
翼翼簡肅握憲先朝有竊魁柄乳虎雛梟迺羿迺浞如
沸如蜩公獨正色式是百寮如魯靈光巋立弗搖彼狂
雖驇貌靡敢驕群彦倚公如倚嶽喬狂欲虺噬靡隙以
招孰其翊司閨德孔昭偉偉夫人天植不佻勤朴且惠
閭井世標甫傳而逝徽音則遥天胡埤之胤也秀翹我
銘兹宅百世一朝
尹蕭兩賢婦合厝墓誌銘
某年月日歐陽子將改二亡室之塋而合厝之因手其
事狀授親友胡子委之誌銘胡子曰是嘗聞予師所稱
兩賢婦者銘詎可謝耶兩賢婦其一尹孺人諱瑞蓮出
灌塘名族初母劉有身父松岡先生夢巨人履空舁彩
障張樂喧填降止其家就視絢爛金書有字曰尹氏瑞
蓮已乃得孺人故名正德甲戌五月九日也年卄歸歐
陽子又九年為嘉靖辛丑十一月卄一日以免乳卒年
才二十有八孺人始至能期歐陽子貌榮名為姑執勤
雖夜不休方未乳時會襄大父事劈畫督辦往往浹曙
又喜浮屠法不肉食用是益耗憊臨絶泣曰吾憊矣死
無憾獨憾弱孩累吾姑子二伯宗符邑廪生娶胡氏仲
宗翰國子生娶張中丞女生子念稼二女適京衛經歷
王良鴻國子生王良懷孺人亡時歐陽子年未及壯卜
繼室得蕭孺人蕭亦寧村著姓父時滔母羅氏以嘉靖
丁亥六月卄六日生孺人名曰秀蘭行曰六娘歲癸夘
歸歐陽子雖在冲年撫前室子絶慈御下不施鞭箠咸
廩廩趨令方産女女死而身繼之其前子女號踊索母
啼甚由是王姑蕭淑人姑康夫人咸酸楚痛之翁文莊公
自撰文令猶子代為奠其言曰吾哀其賢而不永諒哉
其賢矣夫歐陽子文雅為胡子&KR0008;曰尹性婉惠蕭敏給
然咸仁孝儉勤為門内嗟思並長富室而咸恬簡素並
有丈夫幹蠱才而咸無自擅之意痛矣吾兩得之而兩
不吾偕今將合厝某山某向之原乃吾益思悲焉吾家
自先公以下非子莫悉也子其表著吾二亡室事毋讓
胡子于是系之辭曰予師文莊公海内競相宗依恐後
者也而兩孺人父之予友歐陽子學道有文天下名賢
相屬繩武于公者也兩孺人君之符翰二子嘗從予予
稔其國器也兩孺人母之豈當時所夢金書之祥固在
兹耶猗三娥兮儷德慰合窆兮與與過從慶生前兮遇
同篤後祜兮靡窮萬有兮千歲偉封鬛兮嶐嵸
誥封賀母周宜人墓誌銘
曩予交心泉賀大夫于官已而遘冢嗣學史君覩竒雋
知象賢有自矣而其從父少龍憲伯則曰予嫂氏周宜
人乃亦有内則焉鳳陽賑饑之事此嫂氏畫也今食其
德矣萬歷庚辰月日周宜人棄世去學史君卜某年月
日奉宜人從大夫窆某山某向之原乃躬扣予山樊手
憲伯所狀行事屬之銘予慨然曰不佞習宜人行事舊
矣矧辱世講義無讓按宜人出林原右族父周長者某
母某氏以某年月日産宜人自童端淑長者異之數謂
所親曰是詎可嫓凡子賀大父莞溪翁聞乃遂為大夫
委禽焉年十六歸賀氏大夫方業文弁髦生産家故匱宜
人輒能勤女紅佐家費大夫舉甲午鄉書連上春官未
第宜人始以親老禄仕諷謁選為鳳陽學正頃之鳳陽
歲大饑宫傍殍相枕生者竊相啖以苟活宜人聞之顰
蹙而告大夫曰鳳民至是即寒官柰何可坐視乎于是
謀易粟人粥之繼而粥者至數百人又至千人虞弗給
乃盡鬻釵釧及别貸累日夜所活至不可勝數至今鳳
民歸德賀公乃不知贊決自宜人也三年大夫擢令太
康退食從容諷曰側聞痛楚聲得無桁楊過乎願少寬
之繇是大夫益省刑贖以賢聲著則又勸置側室張以
廣嗣生子女鞠若己出自大夫宦遊一切家務屬弟而
宜人亦以閫寄屬弟婦至妯娌姑姒咸能身下之常容
人所不堪大夫欲均己産于弟力贊就之乃呼學史君
諭曰非若母安能成吾志頃大夫自龍陽令遷守威州
威遠在西徼外念二老親不忍行宜人勸曰君受寄邊
城乃不肯窺左足動者知非以遠憚也意者為二老親
然締觀二老親翔健善飯吾保任&KR0949;&KR1329;矧窺二老親肺
腸戚君弗往往而得封章以償生平其視錄錄膝下不
尤快乎大夫感其言涓日行又更為置側室王偕以往
踰年大母病宜人偊旅床第間至厠牏或躬滌浹月餘
蓋未嘗釋衣而寢安坐而食也深夜獨屏息稽首籲天
請身代大母病革前宜人曰若賢孝乃爾願我它生為
若婦如若事我今已矣聞者愴焉已而大父繼病宜人
毣毣心相語曰夫不欲行我故強之乃有今日彷徨達
旦以身禱于天曰是咎在我願隕我身貸我翁遲夫歸
然大父竟弗𧺫鄉族聞者為酸鼻曰賢孝賢孝大夫歸
泣謝宜人曰微子吾罪戾難言矣亡何學史君登第
初除溧水令取道迎養宜人輒訓飭曰廉明若世業也
若欲為一身禄養孰與以一邑賢聲養矧若父故倦游
吾難獨往行矣勉之已而果以上最擢臺史乘傳按晉
辭于家宜人泣送牽裾曰往聞繡衣使蒞吾邦盱衡間
已若摧山嶽奚止菅蒯民命已哉願勿似之則又屬從
者到部中申囑戒暴無輕用重典即我日坐邸第羞五
鼎不啻也學史君服膺名大𧺫迺即以才御史受簡督
北畿學宜人又申囑戒無枉士如前語學史君繇是造
士益力旋膺察舉為天下首冠隆慶庚辰上覃恩以夫
階封宜人宜人既鳳冠霞帔珠燦珮鏘爛然榮也處妯
娌間愈姁姁不勝衣適鄉閭旱荒宜人曰吾昔不忍于
鳳民今寧忍于鄉之人乎乃出學史前後寄養百餘金
悉令人買糓分濟里民負糓載道兢相呼曰宜人生我
里有上觀橋圮久病涉漲則漂溺不支宜人倒槖金百
餘鳩工橋之里人為樹石紀其事又橋螺岡田坊凢幾
所一日郡宅火惡少乘劫空其帑藏已縶在官宜人弗
豫者累日曰是天災也乃竟貸惡少勿問平時見寒饑
者必謀與衣食病與藥喪與槥有急稱貸與應貧不能
償者無論子錢即母錢無問也晩乃取積劵可千金火
之其素所自奉雖褐布粗糲恬如也病作諸婦慰曰冡
君旦夜且至瞪目應曰無乃差使至耶己而果然人咸
異之既逝距其生正德七年十二月十七日享年六十
有六鄉族悲慟有哭至失聲者咸曰失賢母矣嗟乎此
豈一食羔足致哉子三長一桂即學史君娶蕭氏宜人
出次某某出夫宜人固羣然閨流也始未嘗事詩書然
為孝至欲捐身為慈活可千餘人則視世之冠纓業詩
書口仁義者乃未能以涔流潤澤尺寸者何其徑庭哉
豈非其天性獨至者與矧曰襄其夫穀其子允有令名
較論功德可不謂今之女儒乎哉銘曰
大車之將孰云翊之副轄其那太溟之瀇孰云啓之開
先者河鬱鬱宜人抱淑孔多孝腸繚結慈澤汪沱靈修
天至靡事琢磨彼冕者儒慚莫肩何翊維夫子如車斯
載載以令名啓維哲嗣如溟斯涵浴日化鵬禮閫師匠
高門鏡衡生生之德馨聞帝庭帝寔睠之祚胤崇閎京
丘合璧長發其榮
亡妻蕭安人墓誌銘
安人蕭氏諱閏莊出邑茅園巷聮科里父碧池翁諱傑
世系行誼語具予所撰誌銘中母鍾氏生安人敏慧絶
出童時一日覩天門轟闢中有人冠衣偉煜翁聞異之
嘗呵譙富人弗與㛰嘉靖癸已先員外郎晴岡贈君方
為予卜㛰而其友曾公璜劉公元語曰㛰莫踰蕭氏女
已而聞諸邑大夫成都陳公邑博廣濟文公咸以屬翁
遂委禽焉是冬先贈君背棄丙申予解服乃僦負郭居
畢㛰時予煢且窶先世無尺宅儋粟上有祖母蔡太孺
人高年母周太安人孀居下有兩弱弟靡為朝夕安人
愕曰窘至是乎予乃出授徒安人亦漸鬻諸奩具佐給
俯仰而自㗖者率半菽間出衣布應二弟束修癸夘予
舉于鄕連弗第往往糧絶至浹旬咸得安人脱簮始見
突烟甲辰蔡太孺人卒安人手嫁時新衣為斂見者戄
嘆生平嫺女紅節縮字畜有方繇是家稍𧺫亦稍贖故
田宅始還故義和滄洲里僅僅樹門戶矣癸丑子仰禄
教句曲丙辰登第官刑曹以三年考封安人于是安人
兩從予宦耳熟兩京國服飾繁麗未嘗從臾購一珍竒
物方分宜甚盛居舍右晝夜輻輳請求如響安人亦未
嘗一日強所不可蓋久諳予樸拙知弗可強也予少負
不羈既長折節妄意古人之學安人初弗懌已而習之
又嘗慕尚古文辭故予雖凉劣一時門多偉夫名士車
即舍中罄竭安人必力辦酒漿蔬饌俾予得罄懽以上
下古今為愉快知予志意在也庚申予出僉楚憲駐湖
北安人侍太安人居衙舍尤能嚴扄鑰慎左右故予得
為所欲為無返顧知予意有樹也予既獨身赴蜀乞休
復𧺫宦楚粤先後十年安人家居夙夜纖嗇自喜凡予
所有廪禄帛繒咸舉以拓産葺居比癸酉冬予為太安
人再疏乞養歸視安人布素&KR0008;糲猶然句曲刑曹時四
方縉紳青衿日見叩者充廬安人治具不皇寢食有昏
暮至者輒輟己飯飯其從既終夜而枵腹者不知凢幾
矣獨族戚百口莫不誦安人慈濟狀曰匱告必粟餒告
必食以葬告必槥有急必應己予訊之則曰吾習子夙
懷久矣吾豈不亟承之嗟嗟予謂安人之終不懌耶乃
其知予而翼之也類若是丁丑偕予襄太安人事僅踰
四年至辛巳之八月遘病九月八日即長逝矣遡其生
丁丑閏十二月之九日得年六十有五嗚呼痛哉子一
某邑庠士配西門張氏女一適某孫男四長士統聘江
口陳氏次士紀聘永新環湖尹氏次士經聘本里羅步
蕭氏次士綸聘廬陵敖城曠氏孫女二長聘柳溪陳𢡟
會次聘(原缺)今順卜以壬午子月厝于吉水張
渡下流之龍家邊申庚向即予夀藏右方其卜兆始末
詳吉水見臺曾公所為夀藏記中兹不述第述安人生
平茹百艱與其韙行大者用詔後人蓋實錄云銘曰
&KR1478;&KR1478;乎挈青原蜿蜒而西也水則縈其下沄沄乎導白
下浵涎而北也山則挹其右君歸休兮安以宥宜爾子
孫兮祜孔厚
故太學生陳芙野君墓誌銘
陳氏自先代歴明興以文學甲邑中然未有林林嶽嶽
如尚寶先生盛也于時從子太學君斯一羣從斯道二
三子咸以古文語潤色時義羽翼詞林而太學君尤工
為左國體人讀之誠左國也時人稱曰珠林陳區一鳳
二雛嗟乎盛哉太學君名參字斯一以高祖正夫公從
塔下徙芙塘遂取號曰芙野曾祖某俱未仕祖某以仲
子尚寶昌積貴封禮部儀制司主事行誼著里閭父某
號東洲翁始業舉後修封君業娶白氏獨生君君生而
烱目方頦儀觀偉碩東洲翁竒之猶昔之竒尚寶而督
課殷也撻之血其衣白孺人有憝辭君遽伏地請曰母
無憝父增兒咎淬礪力百之已而從其族兄僉憲公某
學尚書時尚寶冠壬午解試名大𧺫臺司推轂唯所請
意引君游庠校君止曰參必自致身進取不則非夫後
竟以文補弟子員君既優業舉沉酣左國復肆力莊列
太史淮南擷英嘰馥鼓舞筆端邑令陳侯讀其卷驚曰
是必嫺古文詞者非經生能並驟也自是為深知當此
時君女弟夫尹大夫仲烈以宏詞魁江介次女弟夫歐
陽文朝文質咸斌斌與君並宗匠尚寶若鼎峙然君屢
弗舉僅僅補增廣生初尚寶念君諷從近例入太學君
固不從己而尚寶忤柄家歸君適赴試逆諸南浦尚寶
復理前語君勃然曰敢不唯叔父命明年秋遂随部牒
援例赴北雍行次臨清病作竟客死焉時嘉靖丙午七
月日也訃聞鄉縉紳士痛惜之君天性與家法咸篤孝
友翁嘗被訟君請代撻竟得直白孺人病癱君不去左
右藥湯手上不就内寢者終母之身尚寶中危病君侍
疾盡瘁一如侍母異時有傳柄家欲甘心尚寶追正潜
歸之罪詔逮將及門矣君為尚寶分畫扶侍逆使者于
途已而知出訛言而君之為義烈矣故君沒餘三十年
尚寶言未嘗不&KR1077;嘘沾裳也生平剛直面折人過是非
廩廩難犯然好與賢已者為深分才識濟變有餘地乃
竟短世未嘗試一割以殞豈不可重悼哉距其生正德
乙丑十二月得年才四十有九元配王氏文端公裔也
繼陂邊楊氏子三伯貞觀娶王氏繼東城楊氏仲貞頥
娶陂山康氏季貞兑娶學後楊氏俱邑庠生女三長適
龍太尹子某次王某子某俱母王出季適蕭太尹子某
母楊出孫男六某某曾孫男五某某女二諸孤卜某年
月日葬祔尚寶塋右首某趾某尹大夫狀君行謂君存
(缺)侍文叔予誌而嘆曰允哉後有過車必且式于兩
文先生墓矣銘曰
符臣咳唾闢瓊圃手披琅樹列采璑庭階一枝赤英翹
燕璧晉棘難並數風流阮咸豈足言勲業封胡期坐覩
白虹紫氣空連牛三獻不得成珩瑀已矣埋光珠江頭
竒種千歲産琳璆
處士蕭介齋翁偕配嚴孺人墓誌銘
歲萬歷甲戌六月卄四日里中蕭介齋處士逝里人悼
焉越丙子七月十一日處士配嚴孺人逝里之族戚悼
焉又明年為丁丑十二月之十四日諸孤奉處士偕孺人
合葬龍門大坪山首坎趾離少子九韶手其外孫國學
生楊應弼所為狀謁予銘予不得辭按予里中望族蓋
推先蕭氏蕭氏上世自吉水螺陂曰大理評事德寬始
徙予里之禄岡九世至本質婚予胡氏生宜休公器用
仕至廣東按察僉事子七仕者凡五第七子道軒公諱
瀾獨未仕娶柳溪陳氏實生處士諱僖字國和介齋其
别號云處士生質絶羣兒十歲為文有驚人語既冠補
博士弟子員會道軒公下世母寡家累倥匆未久棄學
而專修封君業然天性孝誠奉母昕夕定省歲時燕喜
終母之世翼翼愉愉如也每上觴退輒感思嚴父不得
偕引滿飲痛至孺兒啼族故蕃輒聮屬倡建祠祀捐貲
先羣衆平日謹護遺書以誨諸子其少子穎則勅遣從予
聞正學力戒華縟訓飭不欲堕家聲自御麄糲而喜利
濟歲儉輒倒廩無難色邑中丈田議起荷推擇為都長
輒秉公勤人不敢奸以私里人到今稱平若處士豈所
謂盛世遺民者歟配孺人嚴氏諱明莊父敏齋諱悦母
曰樊媪自幼静重恊婦儀處士少多交名士費匱率脱
簮珥替助恐後其後貲大起母則操儉茹淡紡績字畜
無殊宿昔遇妯娌臧獲宗戚人人各厭其心處士素剛
稜忌者阱械百出訟獄糾黴孺人既竭力内應又數數
潜為之和解焉四被盜槖中裝盡去處士無問孺人亦
靡有懟色晩相對益訢訢談者稱偕老匹休云翁生弘
治壬戌六月初八日距其卒七十有三孺人生先翁一
年辛酉三月初九日卒後翁二年蓋七十又六矣子四
人長梧早卒娶萬安陳氏次材娶歐陽氏次森初娶康
氏繼娶龍氏又次九韶邑庠生娶康氏女四人長適嚴
沃夫次適庠生曾一桂次適羅重桂又次適故通政楊
君載嗚孫男九人某某某某其幼孫(原缺)
初通政君之講婚也翁嘗語孺人曰世非無貴乃楊君
名德非凢貴人今來議婚復何言已而通政君婚五十
日遽别甫一年寡乃忍死不二今十又五年矣自非處
士暨孺人義方素篤其烏能致是哉銘曰
奕奕禄岡簮緌世叢處士承廕靡榖而豐爰擬素封逴
逴處士姱修維義孺人贊力内周以瘁繁祉孔儷峩峩
龍門桂蘭合藏後千百禩幽閼攸光銘與俱長
明故劉母張孺人祔冡子德藴秀才墓誌銘
曩五雲艮方劉生德藴者雪涕而告予曰炫母以嘉靖
甲子歲逝今霜露已十餘改而卜兆弗一吉炫茹痛毒
欲籲天靡從也頃侍家君陟赦原之岡矚其形勝僉曰
吉將為母藏炫慚不能自見于世以報母于是又泣濕
衣退以狀請曰得枉先生一言甚幸既二年為萬歷辛
巳德藴復來徵言已負疴至歲之仲冬月報德藴亦逝
矣予哭之慟曰德藴方為母卜兆乃遂從母逝耶癸未
秋德藴父太學生鯉江君某以書抵予曰將卜某月某
日亡子祔母歸赦原之兆并得先生枉一言也尤幸予
曰嗟乎予于德藴曷忍無言按德藴狀母張孺人諱順
娥為横塘太學生張名世女年十七歸鯉江君越九月
姑方沒孺人哭泣治喪遇妯娌少長咸有禮又二姓故
巨宗紈綺珠璣競華也而服御獨喜澹不從華會舅志
齋翁某以上世故謫戌稽勾牽連羈官相去百里凢七
易稔矣歲辦轉餉未嘗日乏家族為頌以詩家故多僮
奴間有非義之饋輒峻卻之鯉江君雅謂孺人有丈夫
識是善翊我生子三長炫即德藴次某次某從襁褓母
導之友愛嚴出入慎外交毋令臧獲以黷辭誘不者必
呵禁之故三子咸從義方攻詩書屢遨藝有聲郡邑則
閫内之教篤也女一嫁為某配孺人終以痰火得年才
三十六族戚莫不悲之德藴之從予也以丙子往來處
予精舍之同人齋計四年奮欲以學自荷瞿瞿汰其宿
嗜性剛直不能詭随人意為舉業必精求作者意旨不
襲故常凢從予遊者昕夕履屩充戶庭而德藴識度其
傑出云予亦竒德藴終可入道詎謂德藴竟舍予輒先
往嗟嗟自德藴往而予孤矣德藴得年若干游庠若干
年既不得志又早世其命也夫祖即某受學安成劉獅
泉先生為高弟家世行誼見予所撰墓誌銘中父即某
有才識德藴娶朱氏無嗣今以季弟次子某後之仲弟
亦庠生娶東門朱氏生子幾季弟某娶横塘張氏子幾
次即出後德藴女一聘予之第三孫士經嗟乎若張孺
人與德藴母子相從一丘壠間同為地下遊豈亦生者
之悲而逝者之慰與予慟德藴不後鯉江君故并為銘
云
猗劉母之淑兮餉厥翁百里七冬翊彼夫子為孝孔隆
猗劉生之慕兮奮厥躬植學績文爰冀顯親際命之窮
膴膴赦原天畀其吉母子相從於鑠來葉榮光佳氣盤
礴鬱葱
處士執庵王公墓誌銘
處士王姓旦名于湛字執庵其號晉太傅導之苖裔南
唐時繇金陵家泰和太學生叔可卜居西關之垇街六
世祖子與國初徵聘不就與仲氏侍御子啓俱以文行
名世高王父直少傅吏部尚書贈太保諡文端曾大父
稹封中書舍人贈奉訓大夫後軍都督府經歴大父休
生志號慎齋是為公父母蕭氏生伯兄昇劉氏生公公
幼警敏揆事多中慎齋翁最愛幸家政必諮嘗為翁争
論偃室竟得直而翁益竒重公及遘竒疾醫家見以為
不可治翁&KR1576;甚夜夢有語云識真惟有段先生俄而覺
蘧蘧然夢也厥明候門有段姓者至自言神醫公果愈
公奉慎齋以孝稱伯兄昇雅有調度公師事靡有失意
初慎齋翁寢疾以至大故公侍病治喪一切如禮性最
儉朴雖世禄後即一布袍服之屢歲月無斁庭訓諸子
孫純用此道其操執若不可拔故以執名其庵公接人
恭睦族&KR0870;殷生平不毛舉人隂事居常有言夫人既不幸
有不美吾從暴其短何心哉公産埒封君然逋責力不
足者悉折劵示弗用素慎疾往往以經驗竒方藥人人
以此德公誦義無閒言會外姑葬地未善發視繁蟻公
手為除蟻而加綿帛如故其厚類此公美髯面頳玉偉
然丈夫絶肖先貴人素尠疴人謂公當永年嘉靖丙午
二月倏足不仁公計畫無可如何卻藥曰天之亡我我
何藥為嚴命諸子擇日治服敦匠事立諸子訓榻下母
墜先業時有南宫士李君日守者視公疾公笑曰恒言
過半百非為夭余幸耳順即不諱已安之明年五月旁
死魄正首丘距成化戊申十月初二懸弧凢五十有九
載初配雲津大尹松筠劉公之子生三男長霄次霽又
其次霈繼配凰岡蕭子先公卒五越月霄善貨殖娶某
氏霽邑諸生授儒官娶某氏霈初仕留京庫大使至梧
州府經歷娶某氏孫男女子蓋林林多未艾也孫淵渙
等將以某年月日厝公于某山之原以公子壻詹事府
主簿歐陽君狀來乞銘銘曰
公生仕族而封君是業公承世禄而布袍自屑有類隠
者公執儉約而施反近博公濟人藥而已固自卻有類
達者吾何以知王氏之世昌哉翳其積厚而流故長
康東沔先生偕配胡孺人合葬墓誌銘
予邑嘉隆間有詩人康東沔先生諱恕字求仁其先匡
氏至宋避太祖諱改康傳至伯瑀為泰和州學司書子
克俊始家邑東至十四世仁安早卒妻陳氏以節著詔
旌其閭今康氏城居者咸節婦後也先生高王父宜順
贈御史曾大父弘敬官至僉事大父文秀封評事父諱
紀壬戌進士為南京大理左評事母王氏以乙夘如月
之二日生先生方越十歲大理公卒於官先生随王孺
人護柩歸窆是時家四壁立燬西隣火出依外家村居
者八年刻勵治經書與曾松山封公雙溪藩參均研席
莫逆交然先生獨負竒質有敏才補學官弟子員遂以
舉子業高一時非其好也曰今士多自擅時義迄不知
慕古此無異鏤脂烏能久故自為秀才輒博綜羣書作
為古文詞歌吟搦管刻就竒藻坌涌蓋不屑近代亟欲
方駕兩漢上書法王趙邑大夫臺山周公賓禮訓子&KR0008;
等後擢進士有聲而先生以嘉靖壬午始舉於鄉已丑
會試下第卒業南雍于時文名著公卿間涇野吕公整
菴羅公雅稱其詩文逼古念菴羅公尤服其詩謂選蹀
顔謝律頡頏高岑乙未繼祖母羅孺人卒以眇身承重
獨當大事無弗嫺於禮家貧食澹然喜姱修矜名檢居
舍綰轂縣門不百武非公不曳履辛丑蹶南宫其妹壻
朱芝山督學慨曰以公之才乃竟左一第豈命也夫力
勸謁選授福建漳浦縣令漳浦届山海民雜蛇虺險且
嚚甫下車會造戶籍均賦役能力汰積弊以公平服四
境訟絶干請篤意學校首尚行誼而廉慈溢閭閻間民
議生爼豆之顧以直已忤直指使枉論罷歸今浦誌云
康公博學好古清介不阿未究厥施讀者謂實錄云既
歸翛然故儒生舊廬卑隘苦市喧力不逮徙山樊先是
圃龍洲之上有别業乃攜子姓讀書其中臨池學書晩
益工暇必挈羣從燕笑雖一豆觴盡懽又時引諸文士
倡和若廣平郡守曾二潭中丞魯原二公不敏直歐陽
生文朝至則未嘗不握手相羊樂而忘人間世也已乃
鄒歐兩文莊公劉晴川先生招會青原雲津間輒命駕
往往則相與究析羣疑曰吾乃今知學之尤樂所貴力
行先耳生平手不釋卷虚已好善見人一字之勝輒揚
不置口與廬陵吳澄塘君為文字深分詩歌力相埒出
處亦符或謂二君子咸幾淵明風致而先生為勝云所
著詩文稿若干卷配胡孺人出義和世族直從姑也外
父樂善公以弘治丙辰三月之望生孺人孺人端嚴純
明歸先生適窶輒觧奩槖脱簮珥佐家無難色夙夜瞿
瞿躬操作凢閫以内取裁輒片言決中外斬斬無敢佚
家節者中饋蒸嘗多手辦賓從日填而内供必旨且時
故先生得肆力文學逌然無内顧憂者則贊助力殷矣
蓋孺人繼室先生先室楊有子誼方五齡孺人褓撫不
啻已出後乃得談悉督以學凛若嚴師焉事羅孺人誠
敬踧踖羅稱於人也必曰賢孫婦處妯娌族屬閭里恩
意咸隆篤晩益勤治生衣疏食糲迄不自德提撕子孫
婦咸然先生以隆慶己巳十二月八日捐世甫一月而
孺人亦以哀病不起蓋隆慶庚午正月十四日也長男誼
娶桃源蕭氏繼南富王氏仲談娶冠朝鄧正郎孫女繼大
岡郭氏俱邑庠生咸有文孫男六公望庠生娶二守李文
溪女蚤卒公器娶太守曾二潭孫女公朝娶太守梁少岳
孫女公暉聘寺正王茶泉女公亮公寅女四一適庠生蕭
九韶一適庠生聶挍一適庠生陳懋寀一適王悦臣曾孫
男一雲翰女一適高壠楊大經誼歿戊寅年而談又獨當
大事以今萬歷甲申年十月二十九日合厝於觀音山面
夘之原屬銘直直憶捾髮時辱先生知與稔語孺人
無以凢子遇今皓且錄錄靡能報稱銘豈敢謝銘曰
逴維先生文雅天植髫能吐英千夫辟易顔謝古風
高岑近律如操龍囦西盪東擊陽燧之精夜光之璧
價大售艱竟宰巖邑近民政猷儒術緣飾才豐命儉
名窮身抑返服龍洲世味滌如泛宅浮家藥欄花榭
高朋唱酬羣從絡繹一觴一詠與化無極先生之饗
五柳足匹嫓也如翟内則孔翊後有式者必曰此明
詩人之玄室佳氣鬱于子孫奕奕
衡廬續稿卷九
