衡廬續稿卷四
明胡直撰
書
復沈蛟門侍講書
夫士戒無因而前者此為末世游士語豈足準哉古者
友天下之善士又尚論古之人未嘗藉介紹論因由者
何哉以其因在我故也因在我者道術是也而人與已
古與今不異觀矣某未足語此乃何幸有門下某嘗妄
謂後世士以事功見者至難遘而君子猶不許其知道
若夫瞡瞡焉以文辭見而已者其遠道又何假辯雖然
道固何嫌于事功文辭哉辟之水焉事功者道之流濟
也而文辭其流濟之著于方跡者也故謂道必有事功
文辭則可謂專求事功文辭而視道術若拼拇無所用
之則雖欲為流濟而水非其水矣水非其水者非謂無
水也謂斷港汚瀆是也此斷港汚瀆者久矣自埒於江
與河然而不可欺于易牙竟陵子之口矣又况柄文詞
者内史而外經聖馬遷而傭孔孟乃至翦裁模畫不敢
離黍米其極則盜哭為悲借笑為歡不自知所從來于
是有能求六經孔孟之為文則曰此文之别種有能發
其精意微言以揭示人人則世益起而彈射之甚哉世
之好似而不好真何其紛紛也故僕雅曰不憂文而憂
世不憂世而憂道謂憂夫水非其水者之為弊深也往
遊四方得門下文讀之再四矯然嘆曰是何其言不從
人之哭笑以為哭笑者也蓋必有見于水源者矣是必
為江河既歸懷此無與語間者以語蕭夷陵不謂聞于
門下輒先以瑤緘纁幣遠賁及于山椒之間夫以禁近
臣不鄙草莽此固門下餘事若乃自忘白雪之高致而
欲定同聲于下俚之音又何其舍己者過而從人者輕
也某以是屏息知門下且將為巨海又亡論江河雖然
某固慚非據矣抑何為門下報夫今世士好言馬遷乃
不知馬遷雖未達孔孟門庭猶欲以史記繼春秋當其
發跡龍門遊齊魯至浮沅湘其志力已凌出庸衆故抒
為文辭制作亦豈肯從人翦裁模畫盜哭笑以為哭笑
哉然馬遷終不得為江河以未嘗從事道術而得其源
也馬遷且爾而况以翦裁模畫希馬遷者乎假令馬遷
嘗從事道術而得其源則當凌出漢臣為禹稷伊衡其
又孰禦歐陽氏曰修于身施于事不見于言可也假令
果修于身見于事如禹稷伊衡三公則雖百馬遷何足
道哉昔者嘗觀禹稷伊衡三公至于粒我烝民格于皇
天其流濟至博也乃又不知其啓于思而已禹稷思天
下饑溺由已伊衡思天下一夫不獲若已推而溝之當
其仰而思則將欲為馬遷迄不暇矣又况以翦裁模畫
希馬遷者乎是則思固所謂水源者也締讀來教有曰
操約而欲奢不可以幾約意懼鄙人者之以約自限也
鄙人者何足以知約彼三公者操一思至賴于萬世則
約之未始非博也某誠懼天下不同三公者之思思同
矣而奚奢不奢通方不通方之患瞻今天下若門下固
睿于三公之思者也夫是以不從人為哭笑夫是以忘
其高致而逮下俚其蓄遠矣且夫禹稷伊衡固亦門下
職業存焉者也故曰門下當為巨海某也沈病柴而立
人間矣久跧山隩即家問樊之不通頃因家弟貢生敬
赴南宫念無以為知己者報聊布一二
二
昔子美著詩有許身稷契之語或謂子美詎逮此已而
讀其贈吳郎詩至憫惻撲棗窮婺則䘏䘏焉以恐懼須
親為囑然後知子美誠有稷契之一斑者也偉哉三代
以下文士籠挫古今非不鉅麗乃有子美之心希矣雖
然子美有其心無其學故其自獻止欲企及相如枚臯
而與曩自許者若兩人不相為不可惜哉夫稷契奚學
也大哉帝堯克明峻德稷契之學豈異焉記曰大人耐
以天下為一家中國為一人非意之也此非峻大其德
之謂乎故誠有峻大其德之學則疇非峻大而非其學
也即一斑之明滅終無以為矣頃家弟貢士胡敬赴銓
率爾通左右書固知門下有其心又有其才乃因是僣
以學叩也抑見林莽間忻忻快稷契復覯良為斯世預
慶家弟兩書感誦睠引不遺下士類此兹擬蕭希之赴
計敬附布謝伏冀珍護以幸斯世
與郭相奎
衡齊之作專為斯學蓋自癸酉乞養歸不期丁丑以後
哀疚相仍遂抱沈疴既謝世塗又不能出遊四方就正
有道且不能似前為鄕中及四方士講磨故不得已著
此書大意因前哲雖發明此學尚似有懷忌含諱不敢
直前盡發乃不知不直則道不見以致談者狐疑指摘
莫決從違而同志中好立門戸與務竒争異者亦自矛
盾斯學何由明人心何由定古人一道同風固若是乎
僕不忖漫為八字打開一口說破直將此學盡頭究竟
不敢仍為先儒顧惜門面如昔人狐媚以取天下者之
倫蓋亦實見此理非由外鑠由本達末先貴知本夫崇
本非遺末也乃正所謂本末一致也大要明中徵孔二
篇則宗旨工夫證據不杜撰明矣孔子曰言之無文行
之不遠故又不得已而文之非欲為文以表見也其間
頗有苦心有聖者作或有取焉知我罪我曷恤哉吾子
必諒於此矣復布以見熲熲
答郭相奎
承遣使解到拙稿刻板凡若干片費足下工力鉅矣鉅
矣及得印發者適羅近溪在座共閱佳序辭旨法度高
古爛郁令人不敢正視已而細誦知以禹與元公言則
益令人慚&KR0719;無地不穀初學文亦止欲與時好争鴈騖
行其後涉道之藩乃浸知學問發明亦不越是而古人
文斷斷必出于道始為正法眼藏漫欲融漢宋為一治
通古今為一轍以為斯道傳神然力終不逮雖然亦取
其略窺古人緒餘少澤於道而已矣詎敢以禹與元公
言哉來旨毋亦誘而至之不穀於文而已矣其道敢不
勉夫所謂繇無欲達無意必極於無聲臭此非遠不可
即也願賢者共加力焉不穀灰心世途足下所悉繆荷
當宁再錄畎畆自顧朽劣欲復從事簿書期會間勢非
便也以是不果閩行辰下欲赴界上繳憑遂為從姑之
遊期來月中而發少旋必得榮轉佳報計必便省可以
握袂傾倒也使行迫甚力布不罄所懷
衡廬續稿卷四
