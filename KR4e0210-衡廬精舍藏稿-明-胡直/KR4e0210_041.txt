衡廬續稿卷十一
明胡直著
傳
少保趙文肅公傳
趙文肅公諱貞吉蜀之内江人字孟靜號大洲宋丞相
趙文定公某其先世也公生而神穎六歲誦書日盡數
卷人呼天童又曰公輔器也年十五讀王文成公傳習
錄驚曰予固疑物理之遠於本也今獲所歸矣白二親
往從不許遂遍誦六經以自求之同舍生方沾沾程舉
子業非所好也嘉靖戊子領鄉書竣走謁故相楊文忠
公里第文忠延語稱曰是將為社稷器吾兒慎弗逮也
明年下第歸太夫人逝泣曰人世飇忽若是遂兼修出世
業習靜古刹不櫛沐解衣者數年父資政公強令赴試
舉禮部廷對都御史王公廷相撫其卷曰是雖治安策
弗能絶也上嫌其語直置二甲尋悔之乃首列庶吉士
特旨留館授編修公因感思上初年銳意聖學後稍陵
遲頗惑方術遂疏言敷求真儒以贊大業執政見之不
懌公退與同志友尹公臺徐公樾敖公銑等切劘不與
世比踰歲謁告歸蜀邑士雲從乃為發明大學致知本
訓西蜀士浸知有問學出呫嗶上者則昉自公也二年
出與冊封事再謁歸三年復出教司禮監同修會典充
會試同考試官未幾三謁歸又三年復出始與内廷供
奉遷右春坊右中允管國子監司業事當此時天下士
高者固守物理紛若射覆一聞知本之學反加詆訾其
於聖門性道之旨蓋莽如也公慨然曰學之不明由性
不明也進諭六舘士首揭中庸性道教為訓大意以天
命本然者即良知也此萬事之母百行之主習識雖蔽
不能滅其眀習氣雖累不能害其真是天之所命不容
人偽焉者也為性率云者以之為則不失其度繂也自
一念至百為感應自一身至家國天下皆則於天命不
失其度則道不可勝用矣為道孔子曰性相近習相遠
夫以萬有之習日馳騖以求勝其欲則天下之日入於
亂不難矣于是有聖哲出皆欲人反已漓之習以修道
而復性也為教諸士聞者𢥠然有立志汰習以求復性
者若濯而新是歲為庚戌公嘗語當事者曰敵將大入
盍為防禦計已而八月之望敵果闌入古北口内蹂通
州進薄都城公乃上獻計破敵疏請急遣官捧詔激勵
各軍營許開損軍令凢獲一級賞銀百兩是時敵方有
求貢嫚書入朝上詔禮部尚書徐公階集百官議可否
日中莫有發一談者徐公將取簿二署名書之公獨出
班大言曰城下之盟春秋恥之且既許貢則敵必入城
要索不已即内外夾攻胡以禦之徐公曰足下必有退
敵竒畫公曰為今之計煩為請主上出御正殿下詔引
咎錄周尚文之功以勵邊帥釋沈束之獄以開言路輕
損軍之令重賞功之格飭文武百司為城守遣官宣諭
諸將監督力戰其它無可為竒畫者上已偵知公言手
詔輔臣嚴嵩曰趙某言是第不當及周尚文沈束事命
下嘉公壯猷陞左春坊左諭德兼監察御史領勅宣諭
并給銀惟所措然未有督戰事權可統攝諸將以行者
也公亦先以是請于嵩嵩故有郤又其黨趙文華者素
銜公冀相齮齕而甘心之故既不與事權即兵曹一護
卒不可得于時敵騎充斥公獨單騎出城先詣總兵仇
鸞營次過諸將咸宣上旨激勵付賞功銀一時將卒感
奮惟趙國忠一營駐沙河隔敵則屬鸞傳諭而公以次
晨入城復命方公之入也仍欲上請事權督戰已撰有
疏草矣而鸞隂畏公至遂令人請備謄疏故為遲之公
入朝趣疏不來獨以宣諭事畢奏上上怒謂公領銀未
覩措畫第為周尚文沈束懷怨詔錦衣衛逮杖遂落職
補廣西慶遠府荔波縣典史然一時海内識者誦公主
張國是大義凛然令邊釁不開國勢日尊者皆公力也
公至荔波久之總督軍門張公岳檄議經略公行遂便
歸省癸丑量移徽州府判稍遷南京吏部文選司主事
未至進郎中乙夘陞南光禄寺少卿遷南通政司參
議先是嵩已嗾吏部推公藩參因上問趙某何在故有
是遷丙辰陞南右通政是歲以賀萬夀入都中明年陞
南光禄寺卿聞三殿災公移書執政言大工復作不宜
以提編加賦為第一義嵩見大忤又三年乃陞公南戶
部右侍郎時公已聞外艱歸矣辛酉服闋得旨改北戶
部右侍郎然初非嵩意也抵任上即屢遣代祭示眷嵩
滋不樂亡何有建議薊州增設戶侍一員職督糧以便
練兵嵩遂以屬公意在出公為異時連坐計且召公酒
詭曰是行非公不可公曰人臣之義死生以之復何諉
哉酒半公徐曰今欲戶侍專管督糧督京運乎抑民運乎
若二運已皆有職掌即部中催與出薊州催何分添官
徒增擾耳况兵之不練其過宜不在是縱十戶侍出無
益練兵也嵩作色怒且罷適嵩請告上遂手詔次相徐
公問薊州事次相對以查理當用習邊糧者吏部因得
易管理為查理而以林侍郎行嵩出愈忿公而詬林侍
郎嗾其親張給事益劾林不數日遂并劾公竟奪官去
公平日持論以二氏學通吾儒謂必出世乃可經世道
汴遊嵩高抱犢伏牛諸山廵撫蔡公汝楠逆而問學公
遂列為圖明三教之所繇起曰儒者見之曰儒仙者見
之曰仙佛者見之曰佛意一之也蔡梓以傳公家食多
居玉溪庄嘗為諸生復申致知之旨又為講說人心道
心精一執中大要以中即性命即天然之則也而後儒
乃不指言中為何物至以為物物有之是有同於刻舟
之愚雕形之苦殊失其旨丙寅肅皇帝崩公哭最痛曰
先皇知我隆慶改元詔起公吏部侍郎兼翰林院學士
掌詹事府事補修實銀副總裁官會有言登極幸學祭
酒坐講當預擇老成醇德者攝之遂奉旨以原官暫掌
國子監祭酒事是歲八月朔聖駕幸學賜坐講禹謨之
后克艱章上見公闡發有指音鬯儀端大為感動垂問
知為先朝新起用臣益喜動色尋命充日講官釋祭酒
事賜賚有加先是北兵破石州公因與執政數議邊事
稍貳乃求補南禮部尚書既行御史李惟觀南戶科給
事岑用中等交章言趙某才德居啓沃之任可以格天
心贊治本不宜置遠地適上顧講筵無公不悅諭曰前
有年大往南京去者仍令日講吏部遂題復以禮部尚
書兼翰林院學士恊管詹事府事戊辰三月公還京階
資政大夫贈祖某父某如其官時文武邊臣建議欲招
練南兵十萬于張家灣公執不可曰往年南京建振武
營致大變今乃欲建十振武營於都城之側哉况燕薊
乃戎馬場豈藉南兵當事者寤遂移練兵于薊鎮惟揀
南兵三千教鳥銳識者謂為得筭頃奉命教庶吉士徐
顯卿等三十人仍充講讀纂修又命代祭先師孔子為
皇太子千秋講唐太宗喻太子章賜賚無虛日時薊鎮
奏修敵臺幾千座公以為徒費無禆戰守欲因講語中
力言之語具為執政格不得上公遂邑邑懷去志而上
之眷用意益篤尋詔以原官兼文淵閣大學士同諸閣
臣入輔大政既辭不允一日于講筵謝上面諭盡心輔
佐公稽首對臣敢不竭股肱之力效忠貞之節第近朝
綱邊防弛廢臣欲捐身任事惟陛下主之上色益喜于
時上多恭默而面諭公者凢再羣臣謂自臨御以來未
嘗有也翌日御便殿手詔閣臣謂公已有年當同任閣
事又撰勅令中貴捧詣閣下咸出特典公已註門籍不
出矣先是大同邊臣或有棄城失機事為巡按暨科道
官交參而閣臣未有言治罪者公謂宜照元年山西失
事酌治不宜含默執政不得已乃行巡按覆勘公為是
遂註籍上聞温諭遣醫賜羊酒瓜菜公感上睠乃復出
仍上疏乞觧輔贊重任退供講職且言大同之罪惟祖
法國是公論清議八字勘之足矣今兵部仍循回護閣
臣俱出姑息臣欲争論而力不能故懷慚思退矣上以
公忠誠亟慰留之是日上以原票還閣中改擬有不襲
昔年虚套之論而閣中猶以將才難得題復上姑兩解
之然一時銳意委任亟欲閣臣同心共理寔近代希覯
事公益感奮明年庚午遂上言遵祖制收兵權以飭戎
務其略云我朝内外御兵分隸五府乃高皇帝定萬世
太平計俾免前代權臣握兵之害永樂末年因聚府兵
北伐旋師後遂結營團操乃以三千神機二營附之因
號三大營其實皆五府兵也正統末年嘗變為十團營
弘治間又加為十二團營正德間又添置東西官廳然
五營之號未冺而五府意猶存也至嘉靖庚戌嚴嵩欲
為賊將仇鸞地遂請特設戎政廳括内外兵籍鑄總督
戎政印以授鸞夫以五府外而别立一廳則盡變太祖
分府之意以十餘萬衆而綂於一人則盡變成祖分營
之意向使鸞遲於伏誅則時事之危未可測也合無將
見操官軍九萬人分為左右中前後五營各擇一將以
分綂之責令開營教習仍以文臣巡覈之每歲春秋校
閱凡將官之能否軍士之勇怯技藝之生熟紀律之嚴
緩皆得奏聞而賞罰行焉要令五營齊成精銳有事則
領勅掛印命將於閫外事畢則徼勅納印歸將於營中
如是則大阿之柄獨持於上而輦轂下有數萬精兵隨
所用而宜矣奏上稱公忠謀且曰分營練兵乃祖宗舊
制遂下廷臣議行時本兵兵科挾前議大同功罪事遂
蜂起異同乃至朝更夕改反失公建白本意上以公贊
理機務仍加太子太保是時閣臣高拱兼掌吏部事方
欲挾權籠制諸臣意假公為分謗地故推公兼掌都察
院事已而本兵霍冀被科臣論劾贓私疑公前議大同
及已乃於求退疏中誣公主使公既辨明且欲付法司
究問贓私以糾官邪繼兩上疏乞休上一稱公忠直任事
一稱廉直老成宜副眷倚勿再辭句日間授從一品榮
禄大夫散官賜蟒衣鸞帶寵賚且增然公歸志已决乃
上給假回藉遷葬不允拱尤銜故相徐公欲中以重法
疏言當時議事臣假托遺詔凢先帝所去如大獄及建
言得罪諸臣悉用超擢死者贈官廕子無乃仇視先帝
為無父無君之事又引弘治間彭程事欲有以治之閣
中擬票將如請公拂衣起曰若是則將如宋時奸黨碑
矣拱色變強留公乃共改票止於吏部通行曉諭而已
又因公言去大獄字拱以是迄不得逞於徐公後又以
故錦衣陸炳為徐婚家己嗾張御史追劾炳而刑部以
炳一品爵例在應議列當請勅三法司集議定之奏下
閣中擬票是日公當秉筆而自院至閣遠拱遲公久不
至既至又未忍遽書拱遂代書徑擬以削爵沒産自是
拱與公勢不兩立第厝火未發爾亡何宣大督撫王崇古
等奏俺荅孫把漢阿吉等入降議處置公預語輔臣李
公春芳曰此亦邊疆幸事已而本兵奏上李公票旨僅
曰是公曰大約浮言謂開邊釁然自俺荅横行五十餘
年每年邊餉數百餘萬何年無釁豈在納降是關廟謨
今惟當從閣中請暫與降人官職慰來者心其制敵機
宜當令督撫自善為措乃同改票如公言加那吉指揮
使阿力哥正千戶當此時朝議紛然敵求封貢邊臣進
退維谷獨公與今輔臣張某力主其議亟令王督撫姑
置封貢事徐議之第令俺荅速獻投敵叛人趙全等九
人者易其孫且當慎交質防敵劫盟又貽王書曰吾外
憐悉怛謀之附人内恐李文饒之失助公為邊計篤切
類此先是給事中張齊者為拱嗾劾徐公而王都御史
因訐齊贓事抵戌後齊倚拱辨復力擊王都御史與毛
司寇欲因以傾徐乃奏行法司而刑科給事中舒化參
寢不得行拱懷怒思欲一逞於是考察科道旨從内降
出公曰是將倚法為報復計非所以惜人才成聖治也
上疏請止之拱聞即上揭謂有成命竟不可止公曰此
既出朝命吾不可不與共事遂赴吏部偕行考公執筆
有給事中吳時來者故嘗劾嵩父子謫戌𧺫用守抗直
不附拱者也拱銳欲去之公獨不可爭至日中拱知公
不可奪竟從公故臺省名士得全者衆然拱益恨公次
骨業己嗾心腹給事中韓楫者枉劾公公疏懇乞歸休
且曰願上准臣放歸田里令拱復還内閣母久專大權
樹衆黨别選老成掌部院庶上不悖祖訓下不失諸臣
之職掌命下以公屢辭遂允暫馳驛去時上雖倚眷而
拱恃故邸舊講交通中外亟謀逐公天子不得自持時
論惜焉公行後敵乃還叛人趙全等獻俘禮成上以公
與議廕一子某中書舍人明年春公抵家舊在門及舊
遊高君某等咸請設教聖水寺公示之立誠己而報穆
宗大漸公哭臨至水漿不入哀毁成𠻳疾乙亥遂杜門
鮮復會講第作擬述二通移諸門人内篇曰經世通外
篇曰出世通二通各分二門内篇門曰史通曰業通外
篇門曰說通曰宗通内通之門八部史通部曰統曰傳
曰制曰誌業通部曰典曰行曰藝曰術八部具而百代
九流之緒備矣外通之門四部說通部曰經曰律曰論
宗通部曰单傳直指四部具而頓漸半圓之旨悉矣所
貴俾三千年未經折衷之籍勒聚一處以俟來哲是歲
十月即開局編述乃為文祭諸聖賢告始事其略曰身
居臣子之地每懷經世之憂心慕道德之門時發出世
之願邇來垂白謝事忽生勇猛乃取舊書以類昈列隨
文點布各就部曲約要而言經世者不礙於出世之體
出世者不忘於經世之用然後千聖一心萬古一道聖
人憂世之念可少慰矣語詳公内外二篇都序及貽曾
巡撫書中至冬末𠻳疾復作輟編丙子正月疾良愈作
詩貽同邑馬君某示所詣亡何子左府都事鼎柱自都
歸省公喜甚攜展先墓宿墓祠覺憊遂絶口家務醫來
卻藥勿用自是斂目淵嘿至三月望端坐薨春秋六十
有九訃聞上輟朝一日諭祭褒揚誥贈少保諡曰文肅
天下士大夫識與不識聞之悲嗟公孝友天至從綰髮
與弟頤吉自相師友剛忠英偉稱其氣貌解褐即身任
天下憂先一世雖百千挫不回稍激勇退倬有鳳翔千
仞之志至其問學淵源上探堯孔之微而并包逮於伯
陽子羽爰達泥洹雅自命曰經世出世其亦希古之博
大人哉將與天地精神往來遨乎其初荀揚諸子未足
窺其奥也海内士業文章者争高模擬公負特操不襲
人後而博辨雄深瓌瑋變化如出溟海𧺫神龍不可端
崖要歸于道所著詩文子鼎柱偕門人某某詮次得若
干卷進講錄若干卷行于世
胡直曰予曩聞公訃率爾長號遽以病解及讀公行事
年譜又未嘗不掩卷涕下也夫公兩當巨奸若摩壘然
亟欲以一身横塞其衝雖以帝眷勤篤終弗獲安其位
亦勢使然也况欲行所學耶然公之匡捄弼拂齗齗行
其問其功豈下握衡者哉予往幸覯公請曰吾儒能兼
二氏二氏不得兼吾儒以吾儒與二氏有全偏之殊且
夫性一也吾儒惟盡性故能處之有則雖經世未始不
出世也二氏止見性故特終于無生雖出世未始能經
世也是吾儒異二氏者固在盡不盡之間而全偏繇分
也公曰不然夫二氏咸有萬行豈獨出世而不能經世
哉今觀公内外通與都部序即嚮面談語予何足知之
予何足知之雖然予見今時士喜攻二氏自附孟子距
楊墨例不知楊墨非孟氏莫知距也即嵬𤨏黷墨如分
宜者搦筆動舌類多攻佛以若所為曾不當佛之奴隸
而反自嘵嘵不可悲哉彼加忮害于公不亦宜乎以是
觀二氏雖稍偏然而害天下不在二氏而在功利諒矣
諒矣不然公曷以能卓偉昭揭挺出斯世若此而分宜
新鄭之徒嵬𤨏黷墨貽詬百代乃若彼耶於乎
宗伯尹洞山先生傳
洞山先生尹氏諱臺字崇基吉永新人也其取號以居
左有石山空洞故咸稱洞山先生云母劉太淑人夢神
人餽美珠白粲始有姙大父夢神登中堂而生五歲受
小學誦至立身行道揚名後世語作而指曰至言也聞
者異之甫齓侍父少宰公某司訓吳縣業已慕故相王
文恪尚書劉鉄柯二公心自負束髮又隨往潜嘉靖元
年公卒于潜哭幾不生居喪如禮以孝聞戊子舉鄉書
明年入南雍名震白門乙未登第肅皇帝御覽子大夫
列十二卷者命與一甲並梓行世改庶吉士讀中秘書
故相顧文康張文忠二公屢簡先生文與内江趙公更
相雄稱二雋云費文憲公再秉國高先生名欲致見竟
不可武定侯郭勛怙寵驕恣先生屢弗下之勛忿欲中
以它事文康為力解諷令造謝亦竟不可丁酉授編修
乙亥奉命往諭楚諸侯王未入境先檄長史司罷一切
饋餉及覩先生儀節迄不敢言饋事使竣登衡嶽窺金
簡上祝融慨然思禹功而詠歌之追尋朱張軼步割俸
建二賢祠辛丑充會試同考試官癸夘請乞終養三年
劉太淑人即世又哭幾不生既襄事猶粥食羅大宰鄒
大司成兩文莊宫贊羅文恭數勸勿滅性始肉戊申除
舊官乙酉同修大明會典庚戌復充會試同考試官策
問及重臣權臣上覽亟取臣鑒錄賢姦傳省覽為之感
動繇是稔先生名一時上下有延頸相天下之望而不
相中者進讒輔臣嚴嵩曰權臣蓋指公也嵩陽荅以好
言而中心怨次骨矣國子缺司業序得遷會趙公新𧺫
復槖裝罄先生既分俸助又諗於嵩曰趙窶甚司業有
衙舍馬皂願先趙嵩笑曰是當成君之美未幾趙坐封
事謫先生以春坊右中允管國子司業督六舘生首在
端習所奬拔多為名士辛亥以舊官兼翰林修撰回坊
專理誥勅先生曰是所謂代天言也故其言騖古雅不
為偶麗咸寧侯仇鸞新柄兵請互市隂實憚敵欲以欵
之鸞知先生言泄執政所入朝裂眦而視弗顧也明年
承命主南京鄉試策陳祖宗馭將制兵甚備先生謂同
事郭公鎜曰有如上怒逮君柰何郭曰即有是固所願
也先生壯之巵酒會鸞先伏逆誅錄入上覽摘策中數
事密問嵩嵩方欲求婚好因善為對乃令廕臣世蕃介
劉某置酒蹴席致求婚語先生竟確辭之以是怨日深
癸丑冬陞右春坊右諭德兼翰林院侍講管坊事明年
陞南祭酒嵩舉巵酒曰何以别不穀先生從容請曰楊
繼盛狂言自取死第願相公勿貽主上有殺諫臣名嵩
避席謝先生退為司業王公材述其事因屬之王曰頃
有王生世貞者亦云王果謁嵩以請嵩諾而曰昨尹司
成嘗及此而私心猶豫未肯决謀諸鄢懋卿鄢持不可
楊竟論死乃海内稍知王捄楊竟莫知出先生也甲寅
過家見邑士五科弗舉會文廟火乃相邑西廢署徙之
捐百金贊厥成自是登名天府者橋𧺫是年艤舟玄潭
期鄒文莊羅文恭二公及郡搢紳士無遠近咸集盡攄
所學諸士喜曰得先生斯學其益昌乎蒞任首革典簿
廳宿蠧太學諸生欣欣向往遽改北道三茅時鄉士胡
生直為句容學諭挈而登焉浹日慨然語曰吾嘗以新
學堕言說鮮躬行邇歸頗有觸于鄒羅二公且見諸士
中操節厪厪不尠則又喜曰學在吾郡因重相勖過京
口又期武進歸安兩唐公再訂學抵京獨與宗伯歐陽
文莊公講磨無虚日己卯上諭嵩遴忠謹文臣二人供
奉内直意在先生嵩乃以少宰茅公某及先生名進改
少詹事兼侍讀學士掌院事召見上於簾内指曰前行
者狀元後者學士也二月特傳御劄令侍郎尹某代拜
祭孔子廕臣以金花鑲帶一輿一賀曰上念公深故特晉
侍郎秩吏禮二部惟孰擇先生曰上不以某無狀得與
陪末議當出廷推若傳奉非敢承命嵩謂沽名揭覆仍
以少詹事銜行祭初莊皇在東宫時康妃服未畢生元
子上弗懌乃諭嵩曰禮官得無言乎嵩陽為畫無所之
而訊諸朝士朝士皆莫敢對先生一人獨曰曷不舉孝
慈錄序中不禁民間服内生子語乎嵩用其言以對上
釋及莊皇即位首問先生左右莫言或諷先生自陳白
先生哂曰吾為國大體慮也豈計此哉丙辰上命同閣
臣餘姚李公主會試事錄後序有士平居自養始進自
擇之語時上方修玄每疑羣臣心誹以為不經乃諭嵩
曰尹臺言自養自擇豈以朕為此不經之務乎又諸臣
撰青詞多習為玄教語而先生止言玄德或逮青宫字
皆拂上意而嵩得以行間會禮部右侍郎缺同寮有欲
擠先生以進者用趙文華謀賂廕臣搆蜚語誣先生忽
旨從中出指謫先生曰某受朕簡任問安于曹光着罷
直供本職曹光者乃上所怒侍御史名也詹事府缺先
生應推補又有與鄢懋卿戚者賄得之鄢故傳嵩慰語
先生戲之曰君為都御史乃為相門傳語客耶亡何陞
南吏部右侍郎明年丁已京察與太宰王公黜陟惟允
大司馬譚公少宗伯殷公方面朱君薛君為郎時以與
嵩有郤部欲罷之有附嵩者部欲庇之先生皆持不可
善類獲賴以全會次當祝萬夀節既至上降温旨賜銀
綺復念舊直之勞出内帑緋羆衣一襲銀十五兩賜焉
嵩迎上意故欲留北乃竟復南乙未三年滿諸闕進階
通議大夫贈父祖如其官適南都營兵變上下危疑甚
先生昌言曰有李侍郎在狗鼠軰不足慮也己乃果然
李蓋豊城襄敏公遂也詔舉邊才先生首以王公邦瑞
曹公邦輔胡公松應薦後皆𧺫為名臣癸丑陞南禮部
尚書故事教坊司供應公曹長及臺省諸司先生以非
典裁之是時新政府與先生及趙公皆疇昔同志相翼
已而以事與二公異議黠者搆蜚語間之丙寅秋先生
將以南尚書三年赴考御史王某乘風遂誣奏沮其行
奉旨為民然有識者知為讒中相與愕曰清朝乃有是
耶而言者亦竟以是取詬今上元年詔起原任不允所
辭介行與親族决曰吾感主上知遇出即還耳未朞再
疏乞骸骨遂歸先是嘗割腴田三百畝入社備賑復歸
乃别建鳳西書院又割田四百畝給來學蓋先生早極
崇信紫陽韙泰和羅文莊公獨至中年因有寤於大學
知本之旨浸與鄒羅二公語合晩年益以明學術為首
務讀書至老不倦為文槩主六經而體裁一準西京蓋
自廷對已然詩歌儕建安天寶間無辨四方謁文者充
戶所著詩文及永新志凢若干卷暇則偕田畯野老談
笑或乘笋輿棹小艇夷猶江畔覩者不知故上卿也己
夘秋感疾既革無惰容晨興櫛髮瞑目而薨年七十有
四先生忠孝大節文武才猷谹言讜議著天下耳目而
卒未柄用于世有識者重嘅之
胡某曰吉郡昔繁甲第盛勛節乃若儒學則興自正嘉
間蓋踔偉無前矣于時有予邑羅歐兩文莊安成鄒文
莊吉水羅文恭永豐聶貞襄永新則有大宗伯洞山先
生相與下上羽翼洙泗人謂吉郡後伊洛而盛豈不信
哉直最晩出恒繆以文字謁先生數倒屣焉及丙辰乃
出門下方文場啓彌封時先生目睢睢佇覩有直名則
為忻躍揖謝房考者曰得士得士蓋先生為國憐才推
轂海内士為世名卿者不鮮若尹秉衡劉顯武士中錚
錚者耳先生亟為引重不遺餘力曰世所需也先生豈
私樹人哉伯子參軍某又與直子締媾因屬狀先生行
事不敏狀之又惧文蕪不足傳乃著其大者為傳視狀
不能十之二三猶掇之耳
給舍事齋楊公傳
始予為諸生從歐陽先生于海智古刹則獨與楊事齋
公相切也予時錄錄舉子業黴纏文義牢甚事齋公故
簡嘿語出則能剖膠解弢發歐陽先生意旨沃吾黨膈
或問曰知行果一乎公曰非今強一之蓋本一爾即若
紫陽訓窮理則先居敬此謂一耶二耶孔子十五志學
三十而立咸未嘗先知非弗之先也行即有知知即有
行故曰本一巳而偕之南宫同舍生多駘宕騖為滑稽
不羈予亦時逸榘視公燕處若超然雖戲弗虐間出莊
語則滑者之意也消公素練事負濟世才吾黨有疑事
咨公輒不大繆私語予曰今欲天下平非盡汰虚文殺
縟儀必不可昔者晉弊於清談六朝抵唐以浮詞弊宋
以空言弊吾懼今時之以虚文弊也予一時心推益友
則未嘗不屈指公公諱海字汝容號事齋少師文貞公
四世孫上世語具史志中父北渠翁某負才累不舉期
在公公狀貎修癯骯&KR1507;不自下為諸生時邑令數抑扼
之翁大不懌乃督應詔入太學因居歐陽先生門友四
方士相淬磨者六年舉順天庚子鄉試丁未第進士觀
政刑曹日讀律不厭大司寇試假如同儕多倩吏代草
公必親製曰此皆職業也既官行人承命護費文通公
柩歸葬故事喪家重王人謝必金幣而王人亦不以金
帛嫌公至視葬畢即登舟趣觧䌫雖一蔬禇莫致也久
之復使瀋府鄉戚方醵金餞公公竟遄發及歸同鄉勞
之曰向行何疾也公曰吾度歸無為饋荅敢辱餞耶其
先後皭然不滓若此公故有肺病不時作踰歲授工科
給事中識者謂公古道素抱當時志一時蹇諤批鱗匡
濟時艱表見出流軰者竚獨望公未幾肺病復作竟卒
卒之先日告親友曰天下事公等勉之又曰吾年已四
十有七過顔子多矣無所恨獨家大人未有貤典徒飲
恨爾又索筆作書寄别翁迄無亂語覩者曰觀於死生
之際而知學之重禆人也聶貞襄公哭公慟曰楊汝容孔
門狷者嗟乎若孔門狷者豈易及哉子二伯子高州貳
守某有才識世其業手公行事屬予表諸墓予病未逮
也病間乃為傳傳公巨節軼事俾世知狷行大都云其
世系生卒則有聶貞襄林太史所為銘表在
誥封中憲大夫都察院右僉都御史靜菴耿公傳
公諱金字宗秀别號靜庵楚黃之麻城人也今屬黃安先
世家浮光賽山里勝國季國寶以才官挈仲子必安占
藉幽燕伯子必順奉母周氏徙麻城三角山居之自必
順公至大振處士凢五世皆業善處士欲以儒發家弗
克逞丈夫子四人公第三少穎敏嗜學乃處士欲未老
而傳則以家政委公公後舉今伯子中丞中丞稟内美
長有修能公庭誨期以遠且大者不&KR0870;博一第致顯庸
以是中丞六通四辟嚮往古聖賢之事蓋自為諸生而
己然矣中丞為諸生時所至無前邑令延禮異等里中
有劉某與盜同名真盜亡逮劉劉畫無復之公故習劉
良民隂諭中丞以曾參同姓名不殺人言之令釋奉厚
幣駿馬跪上夀公忿然作色曰吾命孺子生若以若非
盜非盜以責報報我我將盜魁婣家吳童子才乞公屬
中丞受知令中丞敬諾後忘之吳後得高等德公公曰
汝之才乃爾孺子何與卻謝幣公先世故豐貲至處士
稍落公毅然不淄非分即一介不取大都若此類者未
可更僕數嘉靖己酉中丞未登賢書隣人子彭某先登
公曰彭子故親暱彭登猶吾子登也壬子報中丞舉者
至公擁箒自若中丞既第進士為侍御史迎公都門見
中丞日與其友泰和胡子某南城羅子某偕諸君子相
從問學公喜而笑曰苟人人可聞道也勿以我耄棄我
自是駸駸乎究問學大旨逌然一以澹怡神而尤斤斤
嚴於禮法之程義利之辨一時京師大夫士咸謂公有
李初平風而益多中丞薰染有自公思東歸今太宰汝
陽趙君中丞同年進者也趙方用司徒郎奉差還汝副
車載公偕行趙後見今成都守叔子曰若翁以侍御史
父所過州縣致餽即一臠一蔬若將凂焉其介如此我
尠前聞中丞奉直指西夏之命亡何改南京督學使者
時邊官走千金請公為中丞關說者叱之出佯入以紿
秦恭人曰此可取乎恭人怫然與公意符公曰業已麾
去蓋嘗子耳己而中丞迎公白門與中丞往來者皆同
志士公最敬重史君桂芳以為古道則令守嚴事之踰
年天子封公御史中丞已拜廷丞又踰年得在告凢八
年隆慶庚午中丞為故相新鄭見銜謫西粤公聞曰自
吾子以封事批逆鱗吾固知有今日何憾辛未守初第
進士公猶然曩時擁箒態癸酉今上即位中丞再𧺫晉
遷尚符璽奉命使魯歸省公曰魯夫子之邦得幸奉使
吾子勉夫是歲公以守計部最封屯田主事乙亥中丞
遷中執法佐院事而守且郎比部未幾秦恭人下世明
年公八十中丞奉公山中躬執爨以皤髯當子舍鼎鐺
間公為燕喜有加公好明農中丞率候以服田公杖往
觀聞田歌益樂灑灑當此時耿氏父子若不知人間世
有何樂可踰也戊寅天子以中丞鎮撫八閩公聞命曰
吾父子居畆畎若將終身其若今命何中丞䟽辭其執
柄者格不得上欲再疏士大夫曰庚辛之際公方震懼
間者天王仁聖不期年而躋躐崇秩未有涓埃報乃兹
疆埸大役閩方多故需君節鉞于斯豈得晏然自適已
閩有警報至公乃強中丞輿疾入閩受事閩人卒食其
賜公於家報時聞閩人得中丞始晏堵益慰悦見顔面
己夘上兩宫徽號得晉封今官公三承命御錦綺迄無
貴人態公方日夜走書中丞督報主而忽微寢疾遂捐
舘舍得年八十有四公天性儉樸醇厚少外慕喜施予
不欲毛舉人過失恒以德報怨雅善引義解人忿爭既
病猶趣裝嫁族中貧女峻節姱修雖一言動若中繩然
卒之夕神識不憒楚人蓋稱儒長者云中丞守皆名世
仲子某季子某孫某某咸飫聞是道直與中丞同年同
志海内號最能脫形骸相切琢期翊于道視公伯叔戚
也中丞自閩候代不至毁絶不幾生病間乃能屬門人
建業李君登撰述公行事冀得直著之篇又不欲為揚
詡以庶幾焉覩公之生氣俾少抒其繚結某於是上下
李君言著為傳以傳又用慰孝子心嗟乎某昔者親奉
几杖飫醇炙樸公亦子姓近之倘令某有揚詡非所當
非所謂脱形骸相切琢者也然則公雖未仕官而實後
先宋之程公珦其人蓋昔者程公二子實産黃陂黃安
乃割陂麻黃三邑創成後世安知不爼豆公配程公為
黃安國故哉不然何子嗣之肖又何地之近也後之君
子盍以是覧公焉
三才子傳
三才子傳何傳予邑羅夢傅陳良敬羅鵬三子也三子
者予夙友予悲三子蚤世又不偶于時然實軼才詎當
使湮沒不少概見耶故為述崖略傳三才子云其傳曰
羅夢傅者字良弼世居邑東禪巷德安同知子理之後
十歲擅舉子業未弱冠業己博通經史搜羅百家睥睨
古作者軌轍邑令濮陽吕公異之舉補博士弟子員是
時學士家方喜模左傳文夢傅曰是節短而氣弗鴻鬯
乃獨喜為先秦西京體雅推高賈晁子長曰三代以下
大文匠也為舉子業至論策輒攄所藴下筆汪洋卓詭
文彩爛郁迄不為晉唐以下語連試督學使者驚異僅
列高等分宜令山隂陳公博雅士也嘉靖庚子與外簾
得卷二一為胡某一為夢傅曰是足以方駕古人矣並
薦弗錄恚而語曰將留為後來者冠夢傅以書謝陳公
其大略曰夫葉公好龍而真龍至則震且犇齊王好音
而九韶奏則倦且睡誠以二君者好其名弗好其實抑
靡有名賢魁哲相後先故也是龍與韶未為失遘也今
也有名賢魁哲先之矣而見聽者猶若二君之犇且睡
則失遘未有若今日者也雖然夢傅測所原矣且夫純
鉤湛盧世知其斷蛟剸犀也矧有薛燭為之游談然鞸
室夫襓不足屬目則越王&KR0787;眙輕之矣奔宵逐影世知
其一日千里也又有造父為之驂乘然而轡靶銜勒不
見其飾則穆王中道舍之矣何則人情非獨好名乃又
好其名之膚末則古今所稱希世神物又曷所借賴以
行于世哉雖然世之靈修偉夫抱其席珍有以自腴不
虞失遘唯虞失所知于名賢之門今夢傅蒙知于名賢
左右者既馮谹矣則今日雖萬被擯落終身弗遘于世
奚以戚為哉舅氏都給舍曾公雅謂人曰使夢傅得志
則伯仲李何何有哉然竟不舉以死得年才四十生平
與故通政楊君載鳴同學齊名既終載鳴哭曰悲哉世
不能外驪黃求千里也君寧得遘耶搜其遺文以子宋
卿等幼不能緝藏竟不可得傳其業而著者今靳州守
同邑胡汝礪其外則今禮部侍郎莆田陳某是也
陳良敬者邑珠林江口人也字仁甫先世出柳溪父昌
福舉進士為華亭令良敬生絶敏十歲讀五經日誦至
十又五葉十七八時從父華亭聞江左徐迪功&KR0570;丈辭
祝允明工書唐伯虎工畫此三人者稱東南竒雋絶藝
也心慕嚮之乃時時輟舉子業竊傚三子者之撰力能
追之乃自寫蟾宫圖及為賦贄巡撫秦公秦公讀之驚
曰子異時必獨步文苑矣丹青曷足從事是時良敬獨
喜六朝文且曰六朝精麗莫踰王融劉勰若江淹上建
平書此特下俚語耳而世反登諸上選不既左乎既歸
與羅夢傅胡某一見莫逆嘗與某同舟約口占為賦良
敬矢口至數千言不竭試錄之輒可觀某大異之因相
勸為東京以上文良敬大喜遽曰吾與子當彎臂為弓
交射于先秦西京矣已而屢不舉則以書抵某曰古今
人有能有不能若良敬今日則可能不能者也世之祖
虚皇氏者捐家而宅太清休糗而飡太和驂駕九陽稅
于赤將氏之庭此謂良敬不能則誠不能者若乃抽世
儒之末緒擷時士之落英醖釀為舉子業此近日弁髦
童子類多能之又類以是獵第蜚聲虎視寓内士此豈
良敬誠弗能哉子知之乎夫舉子業非必欲囊宇宙攅
萬彙而為也而吾以囊宇宙攅萬彙求之非必欲濬墳
典攬百家而為也而吾以濬墳典攬百家求之夫鑚木
者不操錐而操龍淵捕鼠者不策狸而策蒲稍終必不
相為矣故曰良敬可能弗能者也後某折節浸為古人
學以書招良敬良敬謝曰是亦豈予不能哉顧言者越飛
兔而為者不蹀跛鱉則吾亦曰不能可也某讓之曰是
亦所謂可能不能者耶良敬竟笑不從久之挈其從兄
文中登匡廬絶嵿覧彭蠡退讀書白鹿洞感李渤朱文
公之遺風慨然悟曰若吾黨豈盡在科第詞章哉嘉靖
壬子始領鄉書又屢不第辛酉赴試道淮心動悸曰吾
念老父得歸侍足矣返棹抵儀真遂寢疾竟卒年四十
四良敬生平為酬應文不自惜好事者獲短牘寶之不
啻拱璧族父昌積有海内文名哭之曰才子才子天忌
才耶
羅鵬字日表邑浩溪人其居近歐陽文莊公宅少學文
于公弟昱昱教讀五經左氏傳通其大義既長又讀荀子
老莊董賈韓柳歐陽三蘇皆精熟叩之可誦終篇為舉
子業雖日試十目一目作千餘字咸綽如也少同胡某
游庠又同舉癸夘遂為莫逆已又友歐陽昌咸若弟昆
論文貴意勝客有傳李空同薄韓蘇不為者鵬奮然曰
是豈知文者之言哉即如賈生治安策為千古絶特豈
專以辭哉以其承秦之後能言教太子易風俗禮大臣
偉然有三代遺意董仲舒三策咸流自心腑可以翊道
晁錯公孫弘皆傑然非苟言之者與司馬相如枚皋鄒
陽等絢爚辭句間者不可同年語矣故謂西漢人文為
爾雅近古者以是若韓退之原道原人自今日誦者熟
爛故人多易視究其先則賈董子長恐亦不能鑿空創
說若斯其當也蘇子瞻之文章人尤熟爛亦尤易視也
然其間如中庸伊尹留侯等論應詔策略策别等篇其
旨皆能推道法斷國是後之論治者稽焉即賈董子長
復生不能絶也何則以其色象雖若異漢而其精意則
漢雋也故謂此六七公文足𧺫衰繼漢者以是它若韓
之送二王秀才送鄭尚書韓重華等序蘇之明正日諭
稼說蓮花漏銘清風閣記又它如歐陽子之序廖氏文
釋秘演詩送徐無黨等篇曾氏之序戰國策梁書列女
傳禮閣新儀各目錄等篇此文皆發天地之秘闡六籍
之微詞澹而理腴言近而指高凢多漢儒未逮至如李
空同論道與事要不出晩宋末議獨變其音節艱其辭
句模擬秦漢間俠客狂態策士口吻緣飾而張皇之乃
又木彊乏金玉之潤碎裂非江河之浸古人有云若正
言則人人知之矣其間皆韓蘇所不屑乃曰薄韓蘇不
為豈不誣哉于是客不能難而歐胡二子聆之大省退
取六七公文讀之良然亦始知讀六七公文有味乎其
言也鵬貌不揚喜詼諧善謳引滿謳發音嘹喨如簫管
士大夫始以貌易之及浹談謔争親狎之已而病卒短
嗣亦無遺文可採錄識者莫不悲云
論曰三子之生咸在閭左右跡其少已敏辨有文采豈
不稱一時才子哉昔文考子安咸有著作流後代以時
無經生時義縶維其竒逸故能摛藻以傳若三子則縶
維之者梏矣寕責著述哉予邑上世人文不可殫知明
興劉尚書王竹亭昆弟又陳海桑蕭正固以逮楊文貞
王文端二公咸遠為端緒為一代文區而其間布衣居
多弘正嘉靖間歐陽侍御雲少宰鐸宗伯陳尚寶昌積
尚寶族兄工曹德文曾廣平雲康漳浦恕曾靈璧洋尹
合州宗武次第以文𧺫而布衣則時有劉公鴻及蕭輝
氏頃者楊通政載鳴歐陽工曹紹慶咸踵修先哲之業
其間天資卓絶則遜三子而三子又以布衣終甚哉才
難而才之出乃不俾傑然者享爵禄夀考與鳴國家之
盛上蹀諸大老相映照豈三子者修短局諸命限抑一
邑之分數固使然哉悲乎予負三子迄皓首固陋無能
有樹以藉甚斯世靡足為三子者表予慚矣慚矣已未
予寓都中夢陳仁甫癯然麻服杖而拜予乞文予訊曰
為親乞邪為自乞邪未答寤而報仁甫己客死予雅欲為
三子撰述會病未逮今聞仁甫子樞又淪逝矣而良弼
子宋卿既長甚欲得予銘之予不遑銘比自懼晩暮終
不逮也故傳如右其它若亡友歐陽生昌曾君于乾咸
有文采彬彬則别有稱述兹不載
衡廬續稿卷十一
