衡廬精舍藏稿卷二十六
明胡直撰
墓誌銘
梧州知府劉見川先生墓誌銘
始劉見川先生齠齡文才甲等適予邑王太史改齋公
以忠諫死闕下郡大夫徐公欽太史風節欲為其幼女
擇對則曰無若廬陵劉某賢當先生綰髮時父刑部公
挈之介所為詩謁御史漁石唐公唐公竒先生才屬徐
公廪之因締媾太史談者希豔傾一郡是年乙酉先生
得與計偕上春官明年落第歸始受室乙丑再上春官
再蹶而學行蒸然推儒宗矣先生方欲謁選吏部或語
遲之曰焉有如此才而終蹶者先生曰不然吾窶甚親
年高矣乃卒謁選得泰興學諭庚寅丁羅安人憂起復
補江隂六年擢廣平令辛丑内補刑部某司主事到官
甫三月丁刑部公憂乙巳起復刑部某司主事以太廟
覃恩階承德郎得贈如制尋歴某司員外郎某司郎中
八年始出為梧州守守凡四年赴覲在道奔繼妣張孺
人喪既服闋先生覩時事嘆曰嗟乎吾車縣晚矣乃遂
闢芝園山房被隠居服時年纔踰六而二至甲戌年八
月十三先生偶病遂不起距其生正德丙寅之十一月
念四時年纔踰六而九于時先生冢子孟雷方登第待
次都下得報痛絶乃匍匐走數千里歸卜壤遴某年某
月某日奉先生柩葬里馬鞍山山負癸抱丁固以壙石
屬不敏某且曰孟雷幾欲從地下矣然隠忍視息者首
痛先生之學未有繼明其次欲得知言士傳先生神子
無讓某自念從雉髮亦知希豔者矧數遊從聆音旨交
先生父子間銘曷辭先生系出漢長沙定王發後自高
安徙安成山莊轉徙廬陵之藤橋高王父某曾王父某
王父某世有隠德父某號某學經攻詩不為齪齪行一
鄉推儒長者以先生貴贈刑部主事母羅安人出周橋
先生名某字某號某七歲即善為聲偶題壁淋漓驚座
天性孝友事生死如禮訓二弟有成門内雍雍如也生
平私淑太史公而切劘於郡内諸公雅務躬行尤嚴義
利不為讕言居江隂廸士功令禔身先之而督課亦殷
業學舍者夜必稽勤惰佐以茗飲竟後日力論者比蘇
湖云廣平畿輔民鷙悍難馴先生首節浮蠧計丁均役
不為詗察而事至先覺邑有瓜訟誣為殺奪先生論曰
詎至是哉此必某嗾汝為之翌日鞫審果然民以是歸
心恐後歲大旱獨廣平禱雨輒應粟入倍昔隣邑流徙
載道而廣平晏如也明年大蝗先生請于當道以便宜
發廪令民各捕蝗易穀亡何廪傾而蝗丘積矣又為文
禱神躬率民遍鼓鈴鐸逐蝗已而蝗盡入他境而邑内
無恙廣平民戴先生仁父神君不肅化行囹圄為空盖
先生始至題堂柱曰視民如子知我者天已而言靡不
酬刑部時分宜柄國先生方有時譽又以從叔同年通
家屢招致出門下先生百計引避日散衙歸即關戸賦
詩自娛會巨閹子弟殺人事下而郎中某故巧宦輒因
戚家求外補自脱先生署司人為危之先生曰國有憲
持憲得罪分也論竟如法閹竟不敢出氣大司寇石塘
聞公繇是加重名益大起奉命江北恤刑尤以洗冤自
盟各郡平反活者無算梧州為日南孔道綰轂南海四
方賈舶夷盗出入奥區故設督府以填撫之地重且劇
文武百需軍帑出納謗怨所繇叢先生之官獨攜二力
盡裁一切民間供費方到三日郡士民聞新太守治行
輒舉手加額曰青天青天尋又請于督府并議商供而
令甲之過者覘先生澹素堅忍輒不相撓自是商人無
横征而督府事亦莫不贍舉當時上官惟魏公一恭譚
公大初相契許盖臭味同也既歸或問槖何寥也先生
曰今人指以贓吏咸色而怒不知常俸薪馬外毛髮贓
也吾槖安得不寥晚在山房日惟讀書賦詩所為詠史
篇末重悼末學墨守其於孔門默識未嘗不三致意親
友過從惟竟日談學然所談即所履不騖為玄遠聆者
信而興焉不敏某每一炙侍引瞻眉宇已若出炎埃翛
然灑濯於冷風也其感深矣末年興化秉鈞廉吉郡有
二劉其一安成劉公陽其一先生皆屬起用而皆不赴
人並高之而先生尤以天官薦剡重語絶特人稱異數
然獨棄之若遺豈孔門所稱逸民非歟嗟乎今先生溘
然已矣邦家失典刑人斯文殞先覺士詎曰一人一方
悼愴已耳不敏某悼尤䀌然幸繼明先生之學有赫奕
賢嗣者在焉所著詩文有暨陽廣平西省蒼梧芝亭咏
史凡六稿又有孟子筆義恤刑閒錄各若干卷藏于家
子男三長即孟雷娶張布政使某女出王安人次孟雨
聘蕭知縣某女次孟霖未聘出側室戴氏女三適張淵
黃景性胡錫命與孟雷俱王出也於戲福亦䋲矣銘曰
山曷以珍玄巘翠巒雖有介丘莫踰青原水曷以珍湛
波濬源雖有大&KR0676;章貢足觀偉兹山水孕賢孔篤完節
姱脩相肖何酷奚必穹廣夸世肉目維介為石維真為
玉世有知者伯仲太丘予曰叔度儻可與仇六九之逝
形往神留有赫顯嗣與道偕悠
樂處士十松翁墓誌銘
十松翁者宅邊有喬松十其意好素篤也故號翁樂姓
葵名以𤾉字先世自長沙來泰和後梁徙邑之禾溪至
十三世諱㫤貴州副使曾祖文鑑祖諫咸膺冠緌父泉
麓公諱脩早世妣歐陽憲副之孫年十九抱節以弘治
戊申閏正月三日遺腹生翁翁生而穎特未弱冠補郡
庠生督學虛齋蔡公空同李公皆天下之鉅夫文人也
莫不韙翁文第置高等歐陽恭簡文莊二公嘗造廬讀
所作泰伯至德論咸警賞不置口銀臺楊公過從談史
上下數千載燦然指掌楊公服其博顧九試不得第以
太孺人孀居高年不忍違遂謝去舉子業事太孺人備
物腆過有禄者既沒哀毁欲絶鄉人以母子節孝稱雙
美云平居&KR0008;&KR0008;寡競食澹御䟽然周急拯溺育孤葬貧
趨義恐後其增益祭田寶襲先世誥墨至老猶盡心焉
先後邑侯舉鄉飲固辭不赴至邑侯楊公行丈田禮翁
為都里人總領因陳便民之法十楊公欣納著為令甲
其會計劈畫剗虛剔詭公明並施老胥縮頸莫為奸都
里人至今賴之撫臺胡公廉得其實奬以重語且檄有
司建牌或者以翁之才行可施諸當時而曷止以一事
一方見耶此有識所為致慨于里選也隆慶戊辰八月
寢疾竟終年八十一娶廬陵北溪劉氏生二女長適縣
學生楊載芳次適萬安賴某側室蔣氏男女四人宗望
宗錫宗箕克世其家女適某孫男八某孫女二以某年
月日葬某山之原介予門人楊能卿撰著行實謁為誌
銘且曰翁其無點于予銘者為之銘曰德苟腥兮雖簮
紱其終穢義苟腴兮雖蓬虆其彌貴鬱鬱樂翁六經為
粱百家雜饌苾馥乃腸飫為孝友饜為温恭任恤足以
敦忍人公廉可以激墨風嗟哉濊潤曷為沼沚不為江
河雖曰靡位頌者孔多祚躬既壽昌後既賢乃鑴玄宅
千載稽焉
胡母劉孺人墓誌銘
予族之廬陵芳徑有賢母其夫子西園翁始遊邑庠連
弗第已而棄去叩正學於安成鄒劉二先生二先生獨
偉而器之每歲謁安成及心所嚮往則供粻贄縑羅列
出夙備賓友以講業至者饋饗無乏詢之則其内子劉
孺人手治也以是人莫不頌賢婦某年月日西園翁卒
又資遣子燭遊劉三五先生之門三五劉先生者名陽
以高行傾一時非其人弗與燭至則特錄門墻而殷教
之既歸搆室曰求仁精舍延師友居之燭得以磨德勵
業焉人以羡燭燭曰某則安能為禀母命成父志也人
又莫不頌賢母萬歷甲戌中秋之日燭不幸母亦卒又
三年為丙子三月燭乃得卜吉葬萬段蟠龍形某山某
向於是其里中姻友文岡蕭君懼母之賢節將闇闇弗
聞也則代燭狀母行而謂予宜銘予按狀母諱某出城
南故閥父某母某氏生正德戊寅十月十九日至年十
幾歸西園翁鍾英翁家故鉅母治内恊外咸有倫脊奉
尊章禮尤曲至處妯娌間逮遇臧獲恩義裒然歲饑有
司檄禮翁出粟翁為之傾廪人雖以頌翁然知母之贊
助多矣母之終以其始哭壯子繼哭翁曾幾何時哭其
三世遂疽發背不起距其生年五十有七子二伯某先
卒仲即燭也娶某氏繼沂塘黃氏側室某氏女一適赤
陂王可揚孫男一某女一某俱幼文岡君曰西園生得
與儒宗薰其道味自别於流俗又推所蓄為公私利其
功盖有自云此母德之大致其他勤儉敬慈細行不尠
不盡述予亦云然予辱族屬方欲與燭偕之斯道曷忍
不彰所自以相勖哉銘曰蔚房櫳之淑媛兮翊夫子于
道也偉聖善之母儀兮穀其子于造也斤斤瞿瞿靡弗
禔兮擢其媺不可殫號也&KR0579;&KR0579;恤恤哀此女儒兮胡殱
之算弗使至皓也
螺溪處士胡君偕配劉孺人墓誌銘
昔文水羅文恭公語某曰子之里胡仰齋先生為給舍
時雅善予後給舍以言事謪歸勅其子汝賢從予學子
歸可相朝夕勖之又某五從兄為汝賢君經師遂因通
家往還稱莫逆云隆慶改元予歸自蜀君率鄉士敦予
問學挈二子遊予門時方盗劇自辛酉至丙寅凡六年
每冬盗輒昏暮擁強攅戈入門無得脫者盖無夕不惴
惴度若年既曉第聞殺人事迄數十里間相吊蹙蹙不
可聊生君過予曰聞子寓蜀有鄉約團結禦寇可倣行
乎予曰然乃為刪潤出覧君慨然館穀數百人偕二三
友倡議决行予因題曰求仁鄉約君又為捐貲梓散之
曰非家挾一冊不可也以是盗勢浸息異時有官司為
盗地者約事幾殆君獨翼予維持每晤對輒相悲歎久
之萬歷初予又歸自東粤鄉士以會所迫隘欲創興求
仁書院于覺山君適病革聞即捐金首衆頃十年予里
中士知嚮學家獲安寢君與力不尠也丙子季春君偕
康宗望過予見羲樓投壺飲酒君指見羲字曰是先師
文恭墨蹟最勝者相與賞慕極歡詎謂君遽以季秋長
逝將不為永訣哉予憶君方恫君冡嗣則禹仲景禹卜
是歲十二月廿一日合葬君與元配劉孺人得灉江坤
山艮向吉壤手予門人胡以兆狀來徵銘曰非師莫悉
知吾父者予奚忍辭按狀君諱舜舉字汝賢號螺溪晚
號東皋居士其先世建州五峯先生後名成提舉江西
家泰和蟠龍山幾世生國寶徙舍溪又十三世為君曾
王父曰清王父曰元讓以子貴贈兵部郎中父即仰齋
先生諱堯時官至貴州按察使母蕭宜人出南溪以嘉
靖壬午九月廿九日生君君生資穎貌偉五歲先生攜
如官邸之泰聞心齋王公論學躍然有發弱冠歸補邑
庠生業文出人意表屢試場屋不利竟棄去先生聞亦
允之且曰吾家督得人矣故宣力四方靡内顧虞先是
郎中公病君侍病旦夕躬扶抱親藥液惟謹比捐館一
一如禮先生歸既痛且慰繼先生官滇聞季弟之變輒
欲懸車君奉書曰大人年未艾天下事寧即委乎又論
征土官事曰此國家外樊似未可以一眚輒急擊痛斷
也覧者韙其言先生末年以君才猷可被物命從例貢
君曰且也以累百金博一冗散官僕僕靡所濟不若舉
以濟人先生尤韙之戊午先生背棄又十七年蕭宜人
亦逝君盡哀毁先後卜葬瀘原靡不勤腆檢遺書或至
泣下謹護以穀其子曰古者教人先小學曰友道貴破
藩籬皆名言也歲侵時嘗倒廩賑里族緩急無難色更
倣古常平社倉遺意平糴以抑踴貴邑侯祝公多君表
其閭曰敦睦之門鄉里槎灘陂每旱輒醵金倡脩衆利
賴之盖君樂恬喜濟自對庭訓而已盟矣始病稍艱食
已而更數醫竟弗起時九月廿三日也得年才五十有
五豈不悲哉劉孺人出廬陵石溪進士吳縣令劉公輔
宜女性静慤歸君得順道雖居華膴而持儉澹非大慶
吊無踰閫閾事尊章禮尤至臧獲有過亦微讓之而已
始自度艱子即贊君置側室已又贊之增置睦若娣姒
無何連舉子又撫若已出稍長贊君延禮名師教育恐
後諸子林林詵詵如也孺人賢可知己君卒孺人哀絶
食不下咽届節辰愴傷乃後君一年丁丑七月十三日
病且殁其生先君一年為辛巳七月十一日其算加君
一年均未登乎上壽以故里族悼君更悼孺人盖嘗觀
於今貴介子有不期進取輒嚴盖藏錙銖踰肌肉其下
惟騖楚楚仙仙衣裳佩紉臺榭尊俎駘宕乎靡貳窈𦕈
之間以夸毗羣豎自為多矣疇知從師友語問學哉且
捐利倡義利濟不已若君豈多覯耶聞君病革猶鼓琴
一曲若有遐思又何其爽然絶出也子五長邑庠生即
則禹娶歐陽卿女恭簡公孫次庠生景禹娶庠生張洛
女亞卿公孫次命禹聘早禾渡樂迪德女僉憲公孫次
承禹聘南溪蕭其遘女次纉禹尚幼女五長適歐陽文
莊公孫太學生宗發次適太學生歐陽宁次適漆溪周
夢棨次適羅通政孫仲次亦幼孫男三于湯聘南岡庠
生李九來女次有湯聘甘溪庠生龍學羲女次翊湯未
聘孫女三俱幼君與孺人雖未上壽乃其祚胤振振若
是天之報施其遠矣乎為之銘曰翳其才可以奮迅鋒
穎剸蛟截兕馳騁時髦已而退然澤於問學終匿景乎
東臯翳其力可以歌鍾滿前吳歈越趨日酣而酕已乃
䕫然率先倡義唯利濟之勉蹈瞿瞿抑抑士也匪叨棣
棣婉婉婦也嫓操灉坵培壘千載同牢胡以徵媺麟定
鳳毛
蕭小峯處士墓誌銘
予邑南以儒林墨卿世其家者右凰岡蕭氏蕭之先出
建康始祖銓避金亂始徙泰和之凰岡自銓幾世而有
今小峯公公高祖孟節仕至交州經歴事行載郡志生
四子登甲第者二而伯子溢溢子貴禄禄二子天貞咸
治書未逮仕天貞號晴峯翁以行誼表諸鄉娶康氏生
公公諱朝賞字汝勲天性孝友骨鯁諤諤始嘗戮力舉
子業既脱穎足進取尋以家累棄之初晴峯翁拓落有
大志不欲事生産以故家益窶公因出受徒為養晴翁
捐世公哭踊幾毁痛翁之弗禄也殮葬勉從腆居喪如
禮時二弟方幼母老孀居公既朝夕承菽水歡退課二
弟經史校文無弛嘉靖庚子始設教虔郡館金無入私
槖己巳康太孺人逝公治殮葬持喪如前又明年配胡
孺人繼卒公益煢煢劬劬罹危疾幾不起既愈乃挈二
弟偕如虔虔人感公誠信競攀延不令之它塾曰是我
家先生也不得師公者輒競師二弟謂有公之風焉幾
年公自虔之會昌會昌人爭迎如虔亟留挽不令之宅
邑曰是我邑先生也公遂留會昌至廿年公為教其子
弟邑中無老少貴賤莫不知名會昌人有急反貸之公
公無不倒囊至積劵數十迄勿問也前後所有恣弟出
入婚娶㸑食觴豆共三十餘年友于之愛彌篤里中誦
孝弟者必推轂小峯公雖愚下咸云公雖不為詭隨然
素厚重未嘗臧否人環堵蕭然而賑乏恤匱之忱隠若
飢渴鄉隣有競得公一言必解咸曰小峯公無他腸而
言不比周故醉心焉先是邑令祝大夫暨今唐大夫廉
公篤行為鄉人推服相繼署鄉約長公曰此古三老職
也敢不盡心而鄉人前已信從自是爭訟為衰晚歲與
人無長語惟孳孳勸善時語伯子廷對氏昆弟曰作善
降祥貴先存心己而廷對舉癸酉鄉試鄉人頌曰諒哉
作善之食報也明年廷對會試下第歸日夕承顔公逌
爾而懽訓曰禄位固有時吾獨盼若等禔身樹業不慚
先君子足矣先君子者謂交州思恩兩君子也嗟乎若
小峯公行誼庶幾不靦兩公矣詎論隠顯哉公不幸卒
萬歷丁丑正月初五距其生正德庚午九月十一享年
六十有八卒時廷對赴試歸自京邸抵累川始聞訃號
絶復蘇卜以是年某日奉柩葬某山之原屬其友蕭州
守君某撰狀行事謁予銘予習知廷對善源之有自也
銘曷辭公初娶堵陂胡氏繼下模郭氏子男三長即廷
對娶水南徐氏次廷捷聘胡氏又次廷擯聘尹氏女一
適前溪康一陽氏銘曰風積綦厚而鵬九萬山積綦崇
杞梓維翰業矣凰岡名才是瀚倬矣小峯儒林斯冠為
行不一貞一者善既積既谹如取如劵旴彼嗣人彌久
彌焰
處士蕭挹淇翁墓誌銘
翁蕭氏諱其坤字順齡一名晚所居濱淇塘别號挹淇
人稱挹淇翁云上世仕楚自長沙避地來家邑北之早
禾渡幾世為大承事徙南溪里幾世為惠可徙今墊溪
而又幾世傳務遠遠生慎菴某娶某氏生翁翁齠而樸
天性孝友居約躬操耒畚為養已而去為賈賈不牟利
輒復耕然事慎菴公悦志承顔雖半菽粗糲未嘗不令
公大噱日鬯如也事異母兄嘗外禦侮友愛彌篤既卒
樹其孤不後己子時從昆弟競搆重獄幾不解翁勃然
作曰予其忍坐觀哉遂自奔告上官直其事獄竟平生
平急公甚私輸税董役竣事常先鄉人壯年伯子元周
生雋朗輒敦明師教之敕就外傅雖力不充靡不傾誠
伯子學問密友為族父鶴臯翔曜翁一見曰國器也雖
匱必欵後果為名御史嘉靖丁酉伯子偕舉于鄉捷音
臨翁方輓犂耕壠端已聞報猶逶迤竟畆無驚愕態嗣
是雖輟耕然與田叟談耕牧事如飴歲時土發督先穀
種芋魁輒出諸農上秋成視獲至汗淋淋下不肯休昒
爽躬洒掃出課浚園豢沼夜輒問芻牛毄畜如有程或
曰貴人當如是耶翁曰吾老農耳焉知貴人其質任類
如此歲辛巳伯子下第遘病竟殞翁哭痛絶至困憒若
熟寐見伯子來曰父無哭壁間不有烏龍在耶父收桑
榆豈晩哉視之龍光隠約既覺愈慟時季子元岡暨伯
子遺孤象僑甫十齡咸通章句時人擬曰此非烏龍兆
耶于時翁室如懸罄薪桂米玉然教一子一孫遣外傅
如教伯子無暫倦歲丁巳二子咸得補邑庠弟子員翁
稍慰懌既晩益喜淇塘之勝曰吾無力為亭榭惟築一
園環植松竹而優游其間吾生足矣又喜飼巽羽時從
籬落飲啄之曰是其中豈庸以口舌喻哉隆慶丁卯改
元翁年適八十而季子繼領鄉書翁遇捷使不異丁酉
時賀者填戶翁揖拜酧獻一若昔時仲冬送季子赴南
宫侃侃命之不為兒女憐明年正月八日翁忽以無疾
竟卒距其生某年月日得年八十有一嗟夫若翁可不
謂善生善死哉翁長身鵠立目若電光音吐鍾谹雖獰
暴者遇之莫不屏息然謙冲恬約愈久而篤宗祠湫圮
亟督羣從葺修咸畫自胸臆衆並功之翁曰吾事且畢
吾可以獻先人地下矣何功為嘗自置一杉棺佇用里
有劉姓者殱於寇其子遍求棺艱所宜謀諸翁輒慨然
曰吾與若父軀並修今以吾棺棺之明當還一棺如長
耳或曰劉事且急儻難之可倒其槖金翁大不可曰吾
曷忍至是哉常時竈突不烟而意氣軒豁雖子嗣冠時
髦未嘗華其冠服為人解爭是非斬斬不為模稜處家
族睦而有禮吊喪問疾嘗先衆人賓至雖𬞞一盂酒數
行無不傾竭相與藹如也或謂翁介不賈譽朴不遺俗
勤不出位厚不市恩兹四言者足以槩生平大略矣方
翁考終季子在途時夢翁已又夢翁癯然有不起狀翌
日而訃音至哭擗天涯絶不欲生者幾矣既歸卜某年
月日葬翁龍目山丙向之原乃飲血為狀語甚酸楚而
乞銘于予予與蕭世戚而季子遊吾門其政聲足炳炳
矣予以是知翁之沈脩至茂厚而所享亦不尠天之報
施善人何其弗爽也翁娶嚴氏伉德安貧生子三長即
元周娶某氏次元冏娶某氏季即元岡今為龍川縣令
娶某氏孫四象僑庠生次象侃象鯉象岱女二適某某
孫男二某某為之銘曰於昔盛民耕鑿作息内靡淫志
外娛化日雖咸可封而安自食漢舉力田亦先孝悌矧
翁蹇蹇衆媺攸備慨玄纁不賁其躬而公車乃登其嗣
瞻龍目之臯如鑱貞石其焉肆
水部尚書郎張玉屏先生壽藏銘
予以癸丑仰錄句曲而予邑玉屏張公已判應天予見
京兆扈公扈公曰子乃張公閭左右人知公才乎已而
歴謁各部臺大吏無弗才張公者諏之府人人曰公自
判府席未温即出署溧陽公竒政著溧陽最予諏之溧
陽人則曰吾邑人工逋賦嚚訟公至廉知積逋者乃出
令專督之而緩其餘己而積逋者内悸輸輒先其餘咸
感激爭輸不肯後凢四易月解竣唯成堡歲堡二里以
圩圮潦甚未輸而公方剔蠧節靡謝供却饋民感切爭
欲得生祠之已鳩金若干矣公聞諭曰若欲樹祠莫如
以若金入官自營各民歡然獻金公輒呼二里民曰此
予祠金也以代補爾輸僉愕然為之歡呼公又詗知鄉
謠九龍十虎名咸緝而置之法又痛治誣告者罪繇是
良民始復樂業馬太史曰自非司命大人禔已無點則
此&KR0008;虎者蹄齒及門庭相尋也今何幸空境矣于是公
得稽欺隠詭寄又因審編知戶口所繇銷亡繇前令不
為民裒益故以下戸羣富室則貧者愈貧齊民班勢家
則傷者愈傷公乃區分易置增耗祛詭凢富室勢家與
下戶齊民各為列繇是征輸寡于稽亢徭編艱于巧免
追呼鮮至凌奪它邑寄庒者莫為遁射矣公既潔且明
雖強有力者弗敢譁細民欣若更生又出鍰金築成歲
二堡圩遂成膏壤民咸家奉公而尸祝焉已而句容人
曰公美政詎止是公昔在予邑議革冒聖宗免徭事辭
議偉且確又有豪家誣執八平民為盗得院允者三公
獨閱賍止一麵杖又廉知豪家絶無被盗事乃竟白諸
上吏而八人者生矣操江盧公嘆曰張判古人也己而
應天人曰公美政詎止是盖公職司馬八縣舊有例金
數百公悉革絶之己而予以耳剽目擊得知尤悉公鞠
獄迄無茹吐若高淳李諫者故和奸而以強論死宣城
唐德亨等十四人咸欠戶而以侵擬遣公皆為辯釋之
又宣城隸人湯紀因追攝劉登不得懼刑自縊死縣擬
登抵命公按驗之耳後故有八字痕登竟得减死寧國
曹隆與賈姓者相毆趙和赴勸曹怒熾推趙跌死訟稱
挺傷闊分餘議曹抵死公覆審駁曰傷闊分餘則挺亦
𦕈矣奚能死人曹隆亦竟末减懷寧謝教與從兄弟爭
産辭弗直而親叔謝元實証成之始謝元入郡門時謝
教等買丸肉酒酒之元啜丸二酒半盂以其餘啗從者
畢乃赴官歸舍夜半腹痛死理官坐教等厝毒謀死親
叔合重典獄成三歲公乃駁曰使教等果厝毒酒中則
從人啗餘者曷不死而獨死叔况取庫貯探鎞迄無黑
狀此非毒謀審矣且八十而奄忽死者比比有也豈皆
中毒哉於是教二命得竟釋焉公又廉知高淳庫役盗
庫銀營子母錢公戒吏搜得劵置之罪量罰各貸家葺
學宫適又懲逆併剏尊經閣而宿圮者咸煥然内翰邢
公紀諸石公風裁最為人誦者則曰婺源有王郎中者
既罷歸仍結柄家仗勢凌駕府縣丞劉大武旋誣劉至
罷免劉奏辯下新臺史情知其冤而猶顧慮公激以大
義乃行公會勘既兩造備王獨挺立言曰事有成按公
必欲問則當牽聮入錦衣獄公曰錦衣獄非賢傑不能
入我倘入幸矣若不聞欽依問犯例先受杖隸人即按
王于地而同問官皇遽祈免免之乃鞠各里庫咸稱劉
清操所指賍絶影響于是復劉職而抵王誣自新臺史
以下莫不欣悦而公之名愈籍甚一時矣公尤敦風教
非獨沾沾事簿書間故尚書齊泰溧水人革除死難臣
也家故被籍嫡孫光裕等傭耕自活公為買腴田業之
又以光裕有先人風白督學廩諸庠盖公之嚮往忠義
殷矣于時公得隲本府治中南吏部題授奉議大夫公
先後居應天者六年其蒙知撫院臺史咸題薦有殊稱
所建白可施行者靡不允民食利者無算而大司馬克
齋李公操江時嘗陳江洋事宜十二策咸納行之即以
邊才薦歲甲寅陞南京工部都水司員外郎時倭寇薄
南都城下而徐御史者建議增高金川等門城垣鼎挑
濠十五里奉旨會勘事歸工部因檄公丈量合用銀十
四萬有竒公白尚書曰所議增城頃當興工第挑濠事
關繫不尠今京軍以錙銖營利自活若役之挑其妻孥
不免凍餒或至驕逸難制則蕭墻之憂其孰當之議銀
兩取辦各府然近蘇松等壯郡皆為寇患若復加征則
畿内之憂其孰當之尚書曰科道督甚當柰何公曰金
川門屬皇陵右臂昔高皇獨不濠是門豈無意耶尚書
悟乃密具奏有旨行南欽天監勘議果碍事遂寢軍民
獲免徵役之苦公一言之力也次年公得奉勅清蘆洲
首追勲臣逋銀二千有竒又追豪勢占洲地以給細民
是歲冬予别公遽告以原職致仕知者莫不愕眙曰何
世之輕捐才賢也公家居十有八年而予自粤歸乃挈
鄒生汝瞻訪公洞巖山之館則公已營百歲後藏室於
山巔予顧鄒生曰不登洞巖山不知公之達生與垂裕
之遠也盖洞巖山稱唐吉州守閻公昇仙地公且築其
巔為壽藏非達疇能之故曰達生予鄉人鮮不治青烏
家然逞智力千萬方莫能獲勝者頃聞公獲茲真勝今
視果以是卜公澤蔭不𦕈故曰垂裕公喜即偕其三子
忠卿憲卿慤卿以壽藏銘請無何三子以歐學諭所著
公政行示予督銘予曰知公京兆事唯予覈若其生平
則歐君覈按公名峯字子竒號玉屏世為泰和後凍里
人其先有洪州參軍剌吉曰景重者家吉之城西後徙
永豐及富田井頭又三傳曰洪則後凍初祖也六傳濟
字待旦清字穀旦中宋紹興開禧解試又七傳諱元方
為公高祖諱孟遠為曾祖皆以耆壽膺冠服祖諱鑑號
愛山以輸粟授散官父諱泗號石坡贈應天府通判世
稱京兆公云嫡母生母俱羅同贈安人初京兆公嘗禱
嗣夢鯉魚山竪皂纛揭江山清氣四巨字翼日公生實
弘治辛酉九月廿一日也公童而英喆嫡母絶愛之五
歲訓禮度七歲為程書弱冠京兆公困訟學廢嘉靖改
元公理舊業遽超等其族叔貳守魯試而竒之乙酉補
庠生是歲京兆公遘危症它藥㒺效公乃籲天刲股服
之果瘥戊子舉鄉試上春官不第公自惟曰舉業詎可
畢人道乎時歐陽文莊公官翰林乃謁而師之聞正學
巳亥母服闋復之留都卒業文莊公門已又遊泰州禀
學王心齋心齋之學與文莊公同出而指發者稍異公
兩契焉辛丑四試不偶于是謁選補南海令南海居會
城稱巖邑公至歲當造冊邑富家多分戶飛洒自等貧
民貧民苦之各邑寄庄戶止徵稅而弛役其後則并稅
弛之而本邑富戸爭效尤公曰厲民孰踰此哉乃區分
丁粮上者承里下者充甲各邑寄庄則比回該邑徵編
而本邑寄者例如之雖勢家者嚄唶咸弗顧貧民稱快
上吏亦多能公譽繇是起里長必拘正役不輕加刑獨
械繫一二稍逋民相勸輸納不敲而竣邑中百需止辦
諸六庫役破家者十而九公白郡守酌議使客公費郡
邑分任各用鍰金註籍磨算既不煩里甲而庫役亦蘇
矣初海涯中新起沙洲成腴田簡氏以其近而有之許
氏者爭不勝遂投諸顯宦相犄具奏道斷歸許實隂以
貺宦簡益不服然斃者已數人力且憊公憫之乃諭簡
使并以售諸宦意者宦與之值則兩利矣簡從之果得
值諸司嘆曰張令其善濟哉有潘宸者&KR0945;親姪殷富則
乘其寡嬸孕而以用強誣之姪大稱冤行公勘公曰姦
非和弗孕也叔嬸與親姪和姦律各絞嬸始供馮姓者
姦乃坐宸誣而姪得釋上下快之明年壬寅公偶得劇
疾太守西村胡公知公窶乃日遣醫代辦槥比痊喜曰
張令生則南海民生矣時有楊兵憲者聽總甲捕盗凢
七人寄縣獄中惟真盗一而六人者皆平民公鞠真盗
語又得總甲歐六人攖金情乃為文申楊六人獲生焉
公又出黎南友死罪致忤陳二守其急生人不避怨類
此是歲夏京兆公病終囊無辦廖安人解釵珥貿棺西
村聞白兩臺咸致賻及行里老四民遮留哭奠更五日
乃獲出境甲辰服闋乙巳補任江浦江浦故凋瘵又當
孔道旦夜使車繹騷舊例公費月給十六金里役不足
則起𣲖通邑丁歲約八十餘度民浸不堪公曰嗟乎艱
哉江浦乃定畫每年僅起𣲖二十度即省民四之三凢
例供節饋及展綵設宴附餘扛解一切禁之南京四門
倉派粮不及百石而中璫科索費埒它邑公乃白上吏
移置之是年旱無收會兊運期迫公白撫院請常平稲
及原估賑銀暫那完兊院艴然曰若書生不肯嚴比徒
沽譽耳公對曰民飢極矣嚴比是驅之逃也院怒叱不
已公即拜辭文請罷職浦民聞輒數十羣行哭都市攀
挽呈訴科道籍籍有言院始允假銀稲下縣不允罷職
公乃移銀起運而躬詣各鄉行賑尚餘銀三百因為築
圩費盖邑後有永豐順濟二圩自成化間盡圮田潦税
懸公增措金脩築次歲大獲粮乃有歸先是江浦原奉
免&KR1296;江折納而勘報者不覈所免又黃冊收除與實徵
大相徑庭公乃稽通邑粮數履畆對勘雖焦勞晝夜餐
櫛風霜不以自皇遂勘出&KR1296;江平米千石有竒改造實
徵貧民始免虛累每年預刻格眼方楮而戶給之以杜
伸縮其實逃無徵者則援望江例徑請停征繇是江浦
之粮靡不有歸焉崦山周公極稱異之時侍御蘇山吳
公道浦覩公政慰悦留駐因邀諸同門編校心齋先生
遺錄公遂割俸鋟梓於浦公又嘗與胡栢泉公松戚南
玄公賢同遊瑯琊定山珠泉之勝相與訂學不以疲邑
故窘意豁如也是歲秋陞應天府通判江浦民爭為樹
石栢泉公製文題曰勒思丙辰公既解水部歸剖已業
均諸從子卷卷睦宗緝譜改建宗祠改厝先京兆及其
長兄上逮曾祖顯祖凢四壠其為貧族舉火者幾為姪
孫從姪孫舉聘者幾為橋梁者幾為利濟最博者則贊
佐張月泉郡公丈量邑田畆而月泉呈臺司十策即公
所畫陳者丈田竣民咸知歸德邑令而莫知其出月泉
或知出月泉而尤莫知建自公也公又約束里中輸納
不後期而倡行鄉約近耋尤力盖公力艱拯危維風變
俗才志業業若水之必潤火之必燎若越人之治病隨
地必效孔子曰是亦為政於公豈尠哉公又嘗為義陽
書院聮鄉之子弟講學讀書其中又嘗追鄒羅二先生
青原舊盟爭先倡導雖耄不倦家居改刻心齋遺錄屬
予序之公功德于斯世斯學則並遠矣丁卯穆皇登極
進階朝列大夫士人特以為稱先是甲子卜居廬陵之
蓮壠至癸酉乃獲兹藏藏脉亥面丙形龍嘯天識者咸
謂德徵公先配劉安人嘗亦刲股捄姑生二子曰孝卿
先卒曰忠卿邑庠生繼配廖安人生子一曰憲卿鴻臚
序班側室徐生子一慤卿女二適王魁南太宰羅文莊
子太守詡之子雲書孫同祖同升同倫孫女二適顔學
龍生員陳杏或者謂公祚胤如松栢之柯條造天非遥
其原本生人者多也予與公遊從久至句曲辱下交既
歸以同志獨契忠卿憲卿遊予門咸世其脩慤卿樸且
雋然則知公而叙以銘者非予不可銘曰伊昔聖門爰
有達才迺澤庶草勿為稿荄峩峩張公孝友天培慧鑑
韶朗豁度夙恢猗與循廉兼濟長材巖哉海邑吏窊民
豗公理亂緒龍淵是裁如滌穢薈而撥霧霾孰艱江浦
孰獲公來肉乃孱骨生氣遄回寫鹵而稲孰俾不萊皇
皇京兆趙張寔儕誾誾水部言核功魁直氣英英姱節
皚皚拂衣林莽憂時孔懷顯隠殊轍澤物則偕天佑祺
吉卜兹崴崔華精斯啓寸雲九垓藏哉臧哉百世昌哉
循績既述復頌以該告後史管暨公玄來
梅池郭君墓誌銘
予邑邊五雲之東綰轂數十里間多郭氏一姓其風習
相襲婚媾相締則最梅湖而園背即攴出邑庠生天穀
其族雋也天穀蠲萬歷某年正月初八日窆其父梅池
君五雲十三都西岡山下横頭之原丑山未向手其狀
乞予銘至再四不懈予感其孝誠韙之乃按其狀誌曰
君諱逢義字汝宜號梅池上世出南唐御史中丞瞿由
金陵徙泰和之隠義岡至宋進義校尉麾轉徙薦溪幾
世諱仲温徙今之五雲梅湖園背其後曰東昭曰祥祐
則君之曾大父大父也父弘聰號秋巖隠居有長者風
娶曾氏生君君自童警敏有心計從塾師不繁繩督而
業常就稍長為門祚未遑治舉子遂棄去專脩封君之
業下至米鹽穀纑外及更徭賓祭之需莫不劈畫昈然
家以饒裕天性孝友母病躬湯藥必嘗乃進衣不解帶
者數月既卒哭踊欲絶喪祭以禮日偕形家者流蒲伏
山谷間風雨疾病不休雖至勞費咸身荷不及其季又
篤友愛終身如一日事繼母若事母然生平謹祀事急
利濟有貸者弗克償無論子錢雖母錢勿問也遇人開
口出肺肝延禮名士訓子弟以問學為他人父兄亦必
以訓子弟問學言故族里間莫不信憚梅池君者君其
庶幾有得於六行大都者耶君生嘉靖壬午三月上已
日乃遽以乙卯八月十一日告逝得年才三十有四悲
哉天之奪君算何早也雖然天以淑質厚君生前故能
禔其行不墮其世以賢嗣厚君身後故能穀其子可以
鳴世算脩短胡論哉君娶龍丘曾氏有節操語具其族
子太守青螺君傳中生子一即天穀配鳳岡康氏副李
氏女一適同邑嚴旋吉孫男二今磐今磬俱幼孫女一
聘予邑歐陽錫齡男文成侍郎横溪先生孫也狀君行
者即其族弟郡博與京而父菊潭憲伯所善族中處士
唯君不辱故京之言益詳覈可信云銘曰辟彼良璞不
珪以璋而遽早撲辟彼良木不柱以梁而遽先撥韶有
令行遺有令嗣有鬱者原有永者世
衡廬精舍藏稿卷二十六
