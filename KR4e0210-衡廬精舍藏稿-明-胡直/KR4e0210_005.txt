衡廬精舍藏稿卷五
明胡直撰
五言律詩
重别日表
岸葉從窗入繁隂篆客衣白烟浮渚闊青草覆鷗肥䢴
水分舟去豐江帶劍歸神京瞻尚邇綵處是黃扉
下第留南京寄懷莊少府座主二首
仙諜南華胄虬髯白玉姿珠從閩海貢駿逐帝京馳倜
宕明時忤幽憂澤國羇懸知宣室問早晚詔彤墀
二
苑樹青無極壇雲紫欲流清時悲楚璧逆旅看吴鉤四
海身浮梗千山客上樓問竒還載酒惆悵理南舟
自城歸村中舊廬
舊屋轉蕭然移家驚四年窗流蛛網月棟抱燕泥烟入
座雲長濕穿樓樹欲聯年来塵土跡暫得浣林泉
立秋夜月
乍報秋回馭隨看月送涼花迎蓬隙照犬戲巷中光映
樹山排畫侵荷水弄粧黃雞將白酒定醉野人觴
江村步月
言從琪樹裏步出碧江灣佳景哉生月流光蕩若環相
逢人出洞為問客還山忽有香風至岩芳擬共攀
歐陽文朝載酒同訪康東沔先生龍洲園居和作
載酒尋陶令欣逢在綺園入門雞作鬭報客雀能言鴈
影流緗帙梅花落錦尊賓游非梓澤風物擬桃源
龍洲讀書
窈窕繁花路高虚野甸居漸為逃世客懶答貴人書水
閣依鷗鳥塵編養蠧魚日尋垂釣侣長在月明初
乘醉同康東沔訪王武陽草堂共賦
已醉烟花野還尋水竹居路迷隨老圃林敞散幽裾濕
霧藤交座銜花鳥窺書主人躭野逸對客采畦蔬
余少同歐陽文朝王尚涵讀書茶山今丙午復同
文朝修業龍洲相去已十又三年矣感賦為贈
結髮同鉛槧羈棲各壯身艸堂猶我共布褐轉情親山
水依書案鶯花亂葛巾所欣無結駟班坐看江春
文朝省試二首
家世文章伯藏書蚤遍窺崑丘珠樹馥天路石麟竒豹
隠休多戀龍驤看在兹傷痍南國盡何策獻明時
二
金川憐去棹玉峽嘆垂繻地闊山攅楚天長水漾吴芙
蓉秋日麗鵰鶚曉霜孤暫去題鄉籍春能獻廟謨
徙宅四首
余舊家邑北螺溪以先廬圯甚歲壬寅移住城西厭
其市喧丙午秋改徙僻巷其傍便地可圃勃焉有抱
甕之興康明府以書譏予方縶于世用不得遂所願
因作詩解之并識其事
徙宅何頻數逃喧豈擇安名山遲結社僻地當開壇破
屋藏雲細頽垣放月寬柴門傾側慣日暮省關闌
二
浩蕩隨塵世支離信所居人生俱逆旅天地乃吾廬喜
趁三家市移来萬卷書曾無儋石槖負載得輕虚
三
尤喜兼為圃攜鋤豈帶經看成蔣詡逕錯喚子雲亭紺
橘淹霜脆紅葵抱日馨明府休移勒白首漢隂銘
四
家本江村住千重水樹幽花篩橋路月萍漾柳塘鷗嫵
姥丹臺舊槎灘禾黍秋年来塵市閙轉徙憶初遊
觀山寺四首
寂寞古琳宫緣山一徑通翛然吾喪我况復水澄空開
俎青蕪石留僧綠樹叢綸巾依谷口人笑是愚公
二
留醉空王殿提壺更石門山深天亦迥巖古佛長尊曲
澗浮觴慢幽花襯席繁高歌出洞口涼月在江村
三
頗識浮生幻幽尋不記蹤地同離垢國人在妙高峯雲
起移前嶂谷虛答暮鐘過臨泉穴坐清詠起蟠龍
四
長思静者居此地即吾廬榻寄青龍藏經横白鹿車漁
歌聞欸乃僧酒灌醍醐去住成泡影軒裳意轉疎
擬遊匡廬
豈不待婚嫁吾歸吾奈何世情先老絶遊興傍秋多五
老鞭龍到三江摘葉過雲空從直上濯足於銀河
丁未秋盡往廬山未果因留石蓮洞
未果巖泉卧非關嫁娶遲出門已解纜息轡滯尋師錦
澗望中適天池夢裡追寄言雲外侣春共采金芝
住石蓮洞贈念菴先生四首
石洞何寥廓石蓮朵更竒竅從天地鑿花是鬼神為山
曲藏蘭若雲深見肉芝種田真避世漁父尚無知
二
神仙留祕室今古待高賢到此真非世開門别有天人
同谷口卧景即輞川姸七日叨觀局人間不記年
三
青蓮居士宅黃石老人書久已從吾好翛然應物虚澹
雲空色相脩竹見真如凡骨參靈境蕭疎自喪吾
四
山坼竒無盡更疑琪樹層穿籬鹿豕慣爭席野人曾高
落山巔水曲垂石竇藤逃名猶未巳住屋混禪僧
石蓮後洞轉尋又一小洞二首
不覺窺明見先從踏暗来忽然闢混沌那復有塵埃高
竇容天入重關付月開未須嫌閴寂作伴翠莓苔
二
一洞復一洞幽絶到無誰鹿女尋難至猿公望不知玉
書應鳥篆丹竈自神泥薄暮仙人返披霞得共窺
坐林中
巖居一事稀移屧過林圍荒舍無沽酒隆寒未換衣坐
深樟子落意静鳥聲微真有丘中况隨方得所歸
同歐陽曰穡遊通天岩
流光悲過客幽意托名山相與攜僧往悠然並鳥還層
巔天共語曲洞石為關夢裏聞鐘磬泠泠非世間
過茶山覽亡友羅日表壁間題字追思曩昔愴然
濕襟因識二首
吾少談經地羅含後亦来人今餘故蹟世早失高才門
戸留妻女文章落草莱當時開萬卷莫是玉樓催
二
夫君何處往遺墨使心疑想像行花逕依稀弄酒巵雖
言長死别只憶是生離寂寞寒松影空依壁上詩
和答興化顧秀才
坐挹凌雲氣留傾卷霧談囊開千首賦宅傍百花潭攬
轡瞻天北飛纓滯斗南見愁胡馬闊語罷淚猶含
輓李光禄祖母
令德天孫降徽音澤國傾將鶵威鳳列奕世石麟生象
服恩方渥魚軒罷可驚歸来李令伯江樹正秋聲
别南刑部黎克芳蔡汝聘二首時淮陽方有寇警
矯矯雙黃鵠南飛刷羽儀關山衝暑雨淮海傍鯨鯢宦
薄身應健時危别轉悲懸知匡嶽度幽夢鎮相隨
二
四海朋簪合兩君交誼殊貫星南共北征棹楚連吴叙
齒皆為弟同心已喪吾但看明月共莫漫怨驪駒
早春送蕭天寵之官莱蕪二首以舊同石蓮洞之
遊
復作他鄉别深悲故侣稀愁先江草合望斷嶽雲飛世
路憑呼馬官曹當食豨知君兼吏隠且莫賦初衣
二
古邑鄰東岱三峯更接連去看民似鹿轉見吏為僊念
我淹金馬因君想石蓮鄉心將别淚併入酒杯傳
送鄒二下第南還
憐君復不第歸去大江濱抱劍從兹往雕龍竟莫陳帆
依彭蠡鴈裘滿薊門塵定遇匡山侣多應問遠人
送周經歴
空有連城璧當年竟莫售一官聊佐郡遙去越江頭霜
重淹行騎塵昏辨故裘閶門如過棹莫更問吴鈎
何封君社中二首即何振卿父也
詎識山中相言從帝里過花間九老宴醉裏八仙歌大
隠忘朝市清時狎罻羅為傳匡世略愛子在鑾坡
二
上國開三逕燕歌異四愁支頥觀紫陌適意度青牛春
院星恒聚秋臺月共酬莫須尋閬苑兹地勝崑丘
吴郎中出守福州
五馬似龍驤銅符發建章春陽隨蓋遠雪月蕩旌光首
郡雄蠻國千峯接海防吴公政第一應為繼遐芳
人日立春喜雪和胡子文太史
人日春兼至天葩曉正飄禁扉同貼勝温樹不封條萬
國瑤圖啟三時帝澤饒佇將多富夀歌舞頌神堯
大朝門同午樓復建百官朝賀二首
井幹復天都門成接斗樞螭蟠銜瑞榜鳳繞夾金鋪巽
命承中禁離光照八區萬方何以慶擬上泰階符
二
軒閣看儀鳳堯階俯濯龍宸聰從此達獵疏擬誰封燎
火光雲漢珂聲接曙鐘定應門下省承問獨從容
同署范郎中出守淮陽二首
華省正鳴鶯青門别思縈曉来五馬去春逐百花行古
郡依東海危樓控兩京南邦愁帶甲到日有長城
二
聯珮鳴青瑣同曹住白雲欲成花下醉其若席前分鷁
首瞻河曲龍光逼海氛預愁熊軾遠鐃吹鎮相聞
况吉夫督學貴州
紫届切文昌蘭芬天上郎新辭振鷺侣去近碧雞鄉劍
珮穿蠻部文章被鬼方何妨輕萬里冠已著神羊
重别吉夫
爛漫黃花日難禁遠别情黔中希鴈到徼外劇猿鳴絶
巘捫天上飛梁並鳥行不因文教重何自遣朝英
詠况吉夫藥湖别業二首
聞道湖中勝夫君宿所期涵天為泛宅浴日學咸池鮫
室幽相逼蓬山浸欲移年今瞻太液瀲灧起遙思
二
輞水開南垞濠梁得上游魚吹聞枕畔荷氣到床頭嶼
覆長生草波回不繫舟蛟龍今作雨曾是昔潛虬
魏黃門册封汴藩便歸省覲二首
金簡出天宫分封節使雄馬乘照夜白袍著鬱輪紅嵩
嶽瑤幡駐龍沙鷁舫通還瞻雙白髮西母並東公
二
共羨朝陽翼東飛别帝廬到家仙作隊銜命玉為書錦
被應裁扇蟠桃不羨魚花缸春爛漫讌樂復何如
郊外别振卿
初歲韶光潤離筵落日催可憐燕市月遙挂嶺頭梅滄
海看鵬運潁川訝鳳来還令羣島國朝漢有高臺
贈别
作尉明州去寒風春正初玉隄楊柳細折贈渺愁予邑
里連鯨海干戈劇羽書如逢天北鴈秖寄釡中魚
贈李太史承命奉二親歸豐城兼訊胡侍讀二首
身將雙白髮遙返斗南隈寶饌分神鼎宫衣出上台堯
階移舞去漢殿謁歸来堂上稱觴日還思獻夀杯
二
苑草半芊綿隄花開欲然獨憐供奉客遙理孝廉船别
緒縈千里交情記十年豐江雙寶劍暫去幾時旋
每日省退歸舍馬上見西山
淹留何所貪開戸面青嵐夏取峯雲慰冬宜樹雪諳三
茅仍在望五老亦長參日日歸鞍上如同故侣談
卧病省署同鄒繼甫作八首
氣回丹鳳闕春入爽鳩司曲巷交槐影長廊掛柳絲才
迂欣散局地僻得沖規更有談天衍知音勝子期
二
隠吏非慵吏官廬當草廬鶯聲流枕席竹影泛巾裾竟
日幽憂病經年擁腫居欲尋芳杜去未敢即題書
三
椄槢經旬廢亭疑晝亦稀劇談松月出習静鳥聲微揚
子玄為白蒙莊是亦非惟餘懷土念長在北山薇
四
掩閣烏同寂升堂鶴共遲亂花封印篋飛鳥掣文移公
事癡能了隂符懶未窺散衙饒暇日春院綠隂滋
五
休沐仍居府閒情日上樓未能薖軸隠聊作逍遙遊省
内開三逕窗中瞰九州迴看林靄合可以當冥搜
六
偶挂烏紗帽悠然脩竹林却看青玉署寧異白雲岑雪
後生新籜風前裊素馨自非此君意誰明大隠心
七
脾病宜蔬食曲肱良在兹盆魚相吻沫砌草恣葳蕤坐
接青雲侣閒傾白雪詞莫須懷禁近隨處是恩私
八
韶齡期學道老去尚迷陽日恐童心减年驚旅鬢蒼欲
歸匡嶽去重使故交傷未寤人間世何由應帝王
春夜袁沔陽枉尋水塘菴下榻談禪有獨往之興
别後戲作却寄留之
參侍給孤園皈依得世尊雙林一以寂半偈兩無言慧
劍宜剸象禪枝足叩閽達人無不可莫羨隠空門
春夜過銀錠橋在禁城外北海子
都城佳麗地春夜喜重經巨浸通銀漢長橋挂碧汀雲
移千樹月冰圻半湖星縹緲聞仙吹祈壇近苑亭
贈李二守
巖郡連燕甸官衙駐嶽雲班應聯刺史人共仰神君停
騎春同到烹鮮日有聞好令箕潁客鼓腹事耕耘
二
少小結交歡依稀各鬢殘共客長安日翻悲會面難中
年宦始達畏路夢相看故里吾將返岩巔望羽翰
贈兜率菴僧是僧曾隨太平周都峯給舍步訪關
西楊斛山侍御遂遊華山而歸
高迎泉灑落深踏石嶕嶢崖闢支為戸松頽卧竹橋女
蘿藏犬吠仙吹和鶯嬌静者心能愜相看嘆鹿蕉
二
曾逐江東雋遙尋陜右賢聯翩登華嶽迢逓返衡巔口
絶波旬語心依智顗禪還應有秘要知欲為誰傳
予與鄒繼甫有歲晩鄰舍翁之約時予赴楚便省
過家見春流漫溢耒耜方興感思宿盟慨然增
懷
作客懷鄉井歸鄉憶友生以吾今日意知爾近年情四
澤春流溢千林野鳥鳴何由同抱犢齊上隴頭耕
初至武陵官舍續陳后岡先生作
支離隨浪跡官舍武陵開花近秦人洞雲依善卷臺簿
書銷日短椄槢感心哀敷政宜春令幽篁亦趁栽
秋夜辰溪舟次對月懷萬思節憲長
沿洄行未定明月滿孤航輪亞雙峯正光涵一水涼遙
知吴地共其奈楚山長寂寞沅江芷因誰發故芳
華容道中聞萬思節憲長以赴任延遲被言還陽
羨
思君不可見良夜若為酬行認同游騎愁登並濟舟雲
鴻今已遠矰繳更何求洒掃張公洞予將共卧遊
上封寺二首
紫蓋接芙蓉層巒歷上封穿雲迷後侣失路聽前鐘世
界歸天眼烟花入性宗莫矜凌絶頂猶有最高峯
二
客有泠然興隨予躡紫烟狂歌希散聖宴坐見諸天卧
榻依南斗齋厨注細泉但同無愛染那用禮金仙
别望之後追送二首
以我沈冥客親君澹蕩人相看若比翼遠别自沾巾叢
菊可憐色冥鴻欲避身才高休混俗且卧故園春
二
棘寺瞻雲切江洲逐鴈遲遙知花爛漫應對舞逶迤末
路唯存道貧交只寄詩漢庭名已盛莫久戀陳陂
吴武選謁詩貽其封君二首
稼穡長為寶詩書亦間操自然真性在不為隠名高有
道忘㕓市無機任桔槔應笑天刑子摵摵為誰勞
二
掉頭不肯仕乃復掛金章天語瑤華重皇恩奕世芳紫
衣羣鹿豕烏帽照滄浪匡濟平生略幾語尚書郎
過周平坡列十餘峯竒峭若笋林賦詩一首
連山陟未竟嵂崒見兹岑合作青蓮朵分為翠玉簪可
堪逢絶勝無暇恣登臨悵望青天暮逌然寄此心
七月十三日夜坐月寄蒙山子
忽爾飛天鏡猶疑掛夕曛竹光侵案泠花氣入書氛中
年偏愛月游子劇瞻雲攬結難盈手那能持贈君
五言律詩六句
重贈念菴先生
羨觀青瑣客早卧白雲壇屋裏登巖易床頭得月寬為
謝餐霞意東山計恐難
衡廬精舍藏稿卷五
