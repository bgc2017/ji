衡廬續稿卷三
明胡直撰
記
忠義亭記
族之社溪蘄州守近湖先生偕從子常州通守濟川以
書抵族子某曰先祖可山静山二公咸以布衣死宋室
子所諳也頃年二公幸從祀台之仙巖又祀郡之螺山
咸列配信國丞相左右亦子所韙也然二處皆獲名賢
紀載傳遠獨站口故有忠義亭久圮嘉靖丙寅奉督學
徐公檄徙金臺渡口峙搆一亭中樹木主祀丞相而二
公各以主配享皆其子孫自出力經始出台州通守姪
濟世而措畫則常州姪獨殷蓋二郡則因丞相逮二公
今子孫則因二公逮丞相咸以忠義故歴今二十年矣
則子所過而徘徊者也子不可無言以紀其事直按省
郡邑志與諸載籍及吾家譜可山公諱文可有謀略擅
騎射方丞相輯兵勤王公散家貲起義先夕丞相夢火
明日覩公緋衣謁軍門喜甚曰殆天以賚我耶更名曰
夢炎辟為都巡又嘗贊公推蓬一見圖有忠肝義膂之
稱及丞相敗公被執間脱歸復集兵赴難至逕口馬蹶
而卒静山公諱文静公弟也丞相嘗過龍泉訪妹壻彭
震龍宿公家静山得並謁署為提督可山公後提兵過
贑以詩二首寄勉静山期奮義作竒男子巳而元滅宋
天下罄為元矣静山公猶亢不服元乃起兵將屠泰和
邑何侯曰今不靖者惟冶陂胡文静一家爾邑何與焉
乃集鄕兵入冶陂執文静至站口欲招致之文静仍亢
不屈曰吾寧死不負宋遂被殺屠其家數百口一時人
悲公昆弟死事呼胡氏為勤王家云第在元時猶多諱
言明興邑侯余公耀過站口訊故老得其事為建昆弟
忠義亭于其地後圮乃移金臺渡口即今所建是也然
静山公事獨記于楊文貞王文端二老而邑志以向諱
言逸之比者邑唐侯復修邑志某數為語静山公事侯
固竒之則以當事者庸墨竟格弗入悲夫二公者當時
乃心唯在宋舉數百口糜之不顧其祀不祀誌不誌即
亭不亭又曷足計哉古之忠義夥矣夫唯懷忠與義也
則各有所荷有荷則欲有存弗存則不能不與俱亡故
有荷一城死一城者荷一國死一國者荷天下死天下
者未有荷中華死中華如二公者也丞相宋大臣力荷
而不能存死固宜爾二公故一匹夫而静山公又當敷
天為元之日乃挈錢鏄棘矜而欲與亢此予雅謂古今
特覯者也今猶幸俎豆布列各方子孫麟麟然詩書纓
組鄉評官箴咸不詭于先世相與葺亭于既圮之後數
百年間如揭日月轟震霆瑰瑋&KR0034;峛足以慰答人心鼓
舞世教風乎天下功施于無竟安知異時不如夷齊獨
附驥於孔子哉為二公子孫者平時欲效忠義則莫貴
於有荷有荷則死不死亦各惟其時爾且夫二公所爭
者華夷大介人孰不知之乃不知有是忠與義即為華
不則夷爾頃暫之間大有徑庭焉此又吾黨之所當繹
思而慎辨也于是先生又飭其子南宫士某從孫太學
生某庠生某某等來督記敬書以復
貞夀堂記
予族子肇亨搆堂右之舍如堂制而少儉將以奉母蒋
孺人為昕夕歡乃手其外從王父二川君其所記孺人
節行以諗于族父廬山子曰吾母出嚴莊里故姓祖隱
逸公孚佐父竹墟公端文母王氏生吾母未笄而竹墟
公逝吾母日夜侍外王母同事女紅于時外大王母即
吾義和胡孺人公三從姑也以吾母幼失怙而性莊飭
絶愛之俾獲聞古烈女之訓長擇配得吾父諱冠羣及
歸事二姑孝敬歲時惟謹而奉夫子甚順已而新寡哀
毁幾絶惟奉姑鞠子復甦踰大祥長者謂其盛年諷令
他志母仰天泣曰二姑煢煢孰與奉養以代有終孤子
呱呱孰與植翊以永厥祀未亡人所以朝夕拊膺泣血
者懼天不弔耳豈暇有異心哉且夫垢面從人吾恥之
久矣苟欲奪吾志吾有死爾勸者乃止自是不夜哭不
見至戚敕肇亨務篤孝友力儉勤弗為啙窳曰汝必從
名師學縱無成宜有觀法為世家子無忝先人吾願遂
矣當此時以先太母世寡稔蒙凌噬于人不幸吾父繼
逝而凌噬者益獰辟諸未造之室風雨又漂搖之吾母
不得已發憤求理中間勤勞憂瘁萬状至有今日幾五
十餘年今七十餘矣肇亨嘗耳熟吾母及吾舅氏言今
外從王父記者又如此肇亨無能養搆斯居侍左右歲
時伏臘聊相為歡耳敢徼叔父錫名斯堂垂一言為不
朽廬山子曰古今閨闥抱節槩者不鮮矣然當急難慷
慨著有竒跡者類傳于世而平居積累忍千百死守義
不移者卒闇沕而無聞不知平居急難勢異而堅貞一
爾非可以軒輊視也今蒋孺人予族嫂予諳之舊矣假
令孺人當内外諷勸之殷覬覦者凌噬之獰一旦心如
石又如席焉則寧有今日垂老而永終令譽者哉予獨
喜孺人貞而夀安知異時不聞賢有司不表見朝著顯
有褒嘉下子之宅里耶子且拱而俟矣予請以貞夀揭
名斯堂遂記之以為後券嗟乎貞之時義豈易言哉子
且知古頥貞之道乎盍思請事以報罔極庸不靦于予
言
敦典堂記
漆田周氏綰轂予義和蓋在邑北之信實鄕幅員數里
間惟二姓世婚媾若古之陳雷然而先太安人實周出
往歲予解四川督學歸嘗為諸鄕邑士講業集者日繁
周氏時一館穀仁社之創也其助金為獨腆會次有安
成劉獅泉先生者故宿儒也與周亦婚媾家適覩周氏
長行導迪其子弟齗齗顒顒然而子弟佐長者視賓具
瞿瞿抑抑然顧瞻其祠屋有時思之堂問所為祀濟濟
漆漆然相與嘆曰是不覩世家禮義哉又若干年為隆
慶庚午周氏以齒衆堂隘聚族長幼謀拓而大之鼎建
中堂凡若干楹標曰惇典仍以時思堂為後寝其長行
某某等則予外王父行也次某某舅行又次某某等昆
弟行相率屬予記之予考周氏出三國公瑾之後公瑾
傳都鄕侯胤胤以罪免徙廬陵烏東又五世自烏東徙
泰和之南岡庫下其後傳矩為西臺御史傳翰為平章
學士而泰和之周浸盛南岡四世為廷美字評高始徙
今漆田凡三傳禮瑞潭州路司理禮端萬安縣糾曹又
二傳慶章官為郎迄于今著仕版者不絶而漆田之周
浸昌漆田十一世孫良舜有子二彦明彦仲彦仲他徙
彦明獨守漆田今堂則創自漆田一派視昔規模又奕
奕乎膴膴乎稱其族之衆矣堂既成周之長行則有申
禁曰繼是而祭必與志物必以盡不者罰于斯繼是吉
嘉禮必以告有登于朝者必以告歲時必以告不者罰
于斯繼是而毋以貴陵賤衆暴寡強侵弱不者罰于斯
敢有不逞其如惇典何且夫五典我惇虞書記之周氏
之尚論于虞書者寧不明且備哉余行天下多矣燕代
不假言即鄒魯亦未有尊祖睦親加吾鄕邑者然吾鄕
邑非右族蕃碩則力不贍非夙嫺于禮義則亦不可與
有明也而周氏厪厪矣記曰賢者之祭也必受其福余
于是卜周氏之穀禄彌遠無疆而禆益仁社之流風長
也故詳為記云
衡廬續稿卷三
