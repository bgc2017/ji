衡廬續稿卷十
明胡直著
墓表
族祖順菴公墓表
於戲世孰不知貽子孫哉贏而筐箱不如樸而義方腴
而廩庾不如瘠而詩書何則義方在則可與知趨詩書
事則可與有植也若予義和近代累葉迄無豐産惟幸
抱樸喜義務治詩書自予有識以來覩記曾祖行若愚
菴公拱南園公教此二老者皆近無懷氏民也祖行自
謙齋府君以下則有樂善公行福心田公仰耕彛軒公
昌德最少為順菴公其樸而近義咸足以護持元氣維
植家範為盛代醇民順菴公諱錫字仰祚即南園公冡
嗣也少負義氣非公正不發憤以窶遊東粤為下賈時
城中豪家有逆僮盜百金餘匿公舍中公執之僮願輸
金于公以遁公曰吾豈以金易義乎卒白其事粤人至
今高其義不置口越數十年稍贏嚢有羨貸人不責重
息服食則仍與最下者埒平生非禮聲色未嘗入耳目
事南園翁務得歡心有疾藥湯親嘗嘉靖癸夘翁卒哀
毁骨立葬祭稱力要不詭于禮母陳孺人孀居生事葬
祭一如翁禮歲壬戌例行丈糧邑侯楊公署公分任其
地鄉鄰咸誦服之三族議修譜建祠皆曰各族非無長
者惟順菴公端謹諸凡監督請都其事數年不少倦族
人莫有以私議者時舉家約推公為約首長公率以正
又能堅忍不憑氣族中萬指莫不唯公聽鄉有槎灘陂
灌兩鄕九都宋中元末五姓築陂吾胡氏其一也至是
陂圯公與衆姓鳩力修築兩鄉利賴如先世焉末年二
子不禄公力教諸孫萬歷丙子次孫裘補邑庠弟子員
公督從予問學一時學博縣侯稔聞公高義肅弟子賓
公鄉飲又因八袠欲以例榮公冠帶公皆固郤曰不爾
則吾且入山之深矣庚辰伯孫胃甫授徒東粤夜夢大
雪見公夢中囑以人道大端遄歸時五月之三日公尚
健飲不日輒呼諸孫示弗寧趣治後事又戒以立身立
家語語畢告終正寢矣實五月十日也遡其生某年月
日享年八十有三袝葬西岡南園公塋左某向配長隴
張孺人生子二長某次匡羣娶蕭氏孫四長即胃甫娶
某氏次軫甫蚤卒次即裘字箕甫邑庠生娶某氏季昴
甫娶某氏曾孫某皆羣後予嘗觀太史公言閭巷砥行
立身若斯人亦豈易覩哉彼巍爵膴禄與阡陌萬鏹之
夫尚林林騖恣睢圉奪不肯休况布褐士乎以公所操
執行事獨端且知義終其身有禆族里焉允哉其閭巷
醇民夫故曰不易覩然吾所述數君子者其後皆能毓
雋治詩書安知天道不有在耶吾故表順菴公墓而三
致意焉
贈監察御史慕雲楊公墓表
公諱紹祖字某邑楊文貞公五世孫也先世具史傳暨
諸載籍父諱思堯白雲其號故公號慕雲向白雲公遊
道日廣蚤客死虔中人睥睨公孤且孱謂白雲後將落
也而公則日夜泣恐墜先人緒既長聞舅氏武陽王先
生講業龍灣之間公師之聽其言躍如也一時龍灣子
弟自以篤實出公下母王氏拮据勤家尋卧病不能治
産公壹禀令而後敢言行事藥必嘗乃敢進是時太母
劉春秋高而王又向依外王父居公知王所以&KR1333;&KR1333;如
有失者凢以劉故則迎劉來並奉之會劉七十公日為
擊鮮倫膚上觴跪祝又集諸里婦置酒大洽而劉始驩
甚其年公舉今侍御君王抱侍御君弄之膝上以嬉劉
曰抱孫抱孫而劉益驩甚久之王病痢且劇又不欲醫
來公曰柰何束手以從母命苟能獻海上仙方者不難
千金已乃果得秘方而王竟起及劉病公無以異乎侍
王病也先是劉最愛少子視白雲公稍後其視公如之
公誠孝得當劉驩心而劉卒幸愛之視猶少子斯益見
公哉公自問學以來日窺古人行誼歲時伏臘雖瓜祭
必敬而尤嚴于祠墓白雲公初葬清溪以形家言刻日
改厝會有言日在大火之次不利已諸公曰吾憾不旦
夜安吾親也寧事異日亦寧有火墓者哉趣啓棺果見
蟻公且泣且詈曰幾敗乃事畢事三日而廬室火公竟
無悔其篤於養生送死類此公喜賓客又不侵然諾一
旦扣門有急必應或乞錢於公不給則乞諸人以應之
而不收劵書至人負之勿問也里中往往誦義而族兄
通政公亦曰是且類我公既晩尤勤誨子知御史君之
穎脱也乃日夜程督君學大要重先世清白故君以甲
戌成進士始令東莞課最贈公如其官既登御史臺未
幾月即擊去秉銓大奸天下咸誦文貞公有賢孫而莫
知慕雲公式榖之為力殷也公於是蒙恩改贈某道監
察御史元配南坑蕭繼大蓬蕭贈封咸孺人有丈夫子
三人長寅春嘗從予學南坑出仲即侍御君今為浙江
按察司僉事季寅冬咸有文女一適予族子太學生起
鳴則皆大蓬所自出公生某年月日卒某年月日得年
四十有七葬今某山某向之原侍御君謂予故好也以
墓表請予雅聞侍御言人子欲論譔其親之美當如畫
史傳神則庶幾哉子孫仰瞻若將見之予深有味其言
雖然俾畫史者未逮親覩見其形容則能彷彿未盡也
昔者吾武陽先生抱道士也公舊學于武陽予得因武
陽交驩公以予之鄙為公論譔而表著之者豈獨彷彿
哉矧曰文貞公以四朝元勲光昭于先後嗣若侍御君
又以直節鳴天下公上承下啓而姱修若此公誠可表
于世夫
龍池劉公墓表
余往在都下友人麻城耿伯子屈指海内同志必稱其
邑友劉君師召因得習君先子龍池公茂行隆慶庚午
余視湖廣學與二三君論學齊安劉君在焉遂手耿伯
子所為公狀暨大司馬劉端簡公銘示余而謁為墓表
按公諱光字德厚麻城河東故有黑龍岡劉氏世居曾
祖王父而下隂行善公少敏治春秋以諸生高等舉正
德庚午上春官不售嘉靖丙戌母老謁選授汝寧别駕
甫下車能決屠鬭誤殺傍人者如律遂以敏練著稱確
羅二邑獲盜出官兵誣服者移成獄于公悉平反之初
執成案者始不悅已乃知公無它腸遂反相得自是旁
郡有疑獄争質成劉别駕者尋巨盜殺守備官兵亡他
所莫可孰何監司檄公擒捕卒用竒計縛二首惡獻當
事者奬以百金公悉頒諸用命者郡守復用五十金相
勞公還之府藏曰吾分也敢受上賞事聞闕下下本兵
論公首功而公丁何安人憂服除補廣州府所屬連州
二水洞巨盜叛服不常時且薄城聞公先聲乃悉就撫
聽繩束不月餘而境内平視篆南海大豪數與民争淤
田莫能制公至爭所著為令甲曰已納賦者直不者曲
豪乃帖相率勒石記之公素彊直廉峻廣故多珍貨而
公澹然&KR0870;以不善脂韋失督府意調柳州會安南有釁
檄從勑使往勘問既至夷皆輸服不煩一戈是時公已
搆疾遂乞歸先是公用廣州判奏績進承德郎贈父母
如官歸自柳州杜門謝事非公不見邑令日與熊司理
某者徜徉吟咏有塵外風致鄉人稱河東二老云公悃
愊不修喜怒不見與人處油油然居常儉朴糲飯疏布
意恬如也其家範可世世法邑大夫欽風造廬扁堂曰
耆德有大事則就問公忽謝世卒之日邑博黎君大鵬
汝寧人甫至聞同僚出吊未知吊公已乃拜于幕曰自
公去吾汝且三十年吾汝尸祝之如一日孰謂大鵬至
是邦不得奉色笑言未竟涕霪霪下易簀時立仲子等
床下訓曰吾年將及耋何憾若第能俾余與程太中同
遊地下死即瞑目仲子即劉君師召氏也公有丈夫子
四伯某邑庠生先公卒仲師召仕至松江府通判叔師
皋亦庠生季師啓嗟乎公望仲子等遠且大仲子果淬
礪躬行自麗于道居官政教與俗吏異指卒偕楚侗耿
君柳塘周君發明孔孟宗緒世因君益信學君蔚為醇
儒善成公志公所遭固不庶幾大中同流者哉予以是
表公于石不辭
行太僕卿進階嘉議大夫月川王公墓表
昔吉水羅先生文恭生平慎許可雖貴勢人百方不能
繆得一語之褒惟黃陂月川王公來令吉水文恭眎其
循廉則為扁其堂曰清白又為對語有生我桐鄉期君
清獻之詞一時覽者謂公得重語不啻榮衮自非質有
其事其烏能致之時吉水方行丈田公必與文恭講求
行之卒不為厲邑故樸而文公與民興革條教法令不
為鉤距境内大治已而遭旱魃禱雨輒應又賑濟有方
所全活不可數嘉靖癸夘予時領鄉書出公門下公因
語曰吾政無它長惟晝覩耕犂夜不聞鳴犬足矣然公
用是一不為表襮故知者希三年陟為南戶部主事毋
憂去服闋補北戸曹出理密雲糧餉恊謀督府擒虜有
功蒙恩賚白金拾兩尋遷郎中督邊儲先是宿蠧蝟積
公悉守令甲月成歲會遂絶乾沒之弊擢守保寧公至
會採木命下亟為調畫夫役迄不至擾又嚴束黠吏力
禁民暴辯雪士冤弭蒼昭巨盗民為樹古閬遺愛碑士
為著廉二千石說人為實錄辛酉陞雲南按察司副使
至則訊黔國之毒解黎副使林參議之誣御史始猶難
之公奮然曰若是則寧褫吾官吾焉能誣人以媚人哉
御史竟不能奪壬戌陞甘肅行太僕寺卿居二年遂以
疾請致政歸既歸絶不口時事暇則以圖史花卉自愉
予昔兩持楚憲公未嘗以事干既晩課孫以文日鬯如
也隆慶改元覃恩晉級嘉議大夫秩三品萬歷乙亥春
偶疾竟弗起得年七十知者謂公位與年咸未獲上躋
以為公悼予常觀古之傳循吏者或以縣令或以郡守
不必其官或以一事或以三載不必其時若公則令守
操若畫一而先後譽出一口古人所稱奉法循理可以
為政則公之謂也公所為顯與夀者固不在兹乎矧公
臻上大夫之階登古稀之筭子孫三世又斌斌足繼也
而固曷少哉公諱霽字汝明月川其號父某以公貴贈
戸部江西司主事母熊太守弘女贈太安人配余氏封
安人先公卒子一化熙太學生孫男一師曾亦太學生
曾孫男一嘉元化熙以予習知公屬予門人熊生徵䕫
越江蹈湖歷數千里請表公墓嗟乎此予分也曷敢以
不敏辭乃為首揭公吉水保寧事以俟傳循政者考焉
若夫公之孝友質厚則有家族鄉閭之口實存固沒世
不諼也兹不具載
確齋處士墓表
吾胡氏自仲祖承先大夫緒業以富厚甲閭右其後多
匱約雖詩書纓組相繩而約自若迄無陵粟穴金之藏
然家世負氣仗義又勤朴不事侈靡即窶極亦能以纖
嗇逐時致積居取充衣食無至餒絶而有義舉即爭奔
走焉視里中數百年間富厚者屢興屢仆而吾胡氏亦
自若故不以貲著而以完稱若吾確齋處士則亦以纖
嗇致積居又不獨充衣食已者也處士名厚字仰堅父
靜軒翁沄母陳氏以某年月日生處士自其少已有心
計能忍嗜欲時節縮勤菑播不遺餘力又嘗從靜軒翁
遨嶺表行子母錢不過督逋貸人競趣之中年致有蓋
藏然處士喜信義一然諾不肯自食又恂恂謙慎覩其
體貌𦕈不勝衣然聞倡義即無不踴躍于時兩鄉興求
仁之約吾胡氏亦故有家約而從臾後先之者則處士
力多也末年敦樸猶故不一御綺麗訓其子素無廣田
宅素守其言到今不敢違生平自以仗義惇信履謙守
儉四者確乎無以易也故自號確齋郡搢紳大夫士高
其為人咸有文叙述處士行事具悉嗟夫使處士非質
有是四者載而行之則無以居享而致斯譽也故觀所
享而知仁義亦諒矣哉處士以某年月日卒得年若干
子二某某今子素以某年月日奉處士葬某山某向之原
乃徵同邑尹大夫十洲君銘其墓而屬族子某為表之
夫人飾情矯行可欺遐方而不可愚里閭窽言令色可
媚里閭而不可範子嗣處士逝幾何年矣而子某急義
後利獨殷如捐陂金輸社榖助搆求仁約寓出力不尠
是非處士遺訓懿&KR1688;而孰使然哉向使予族人行皆處
士則古所謂安其居樂其食時吏不至呼門可以幾矣
予故叙而表之用勗夫嗣處士者益勸而成乎
兩封安人王母張氏墓表
子越舞象之年起諸生交茶泉王子王子少予一歲已
先遊庠有聲稱矣既予先受室而王子踰數歲乃婚予
鄉沙里張安人張安人與予室蕭去舍許睦若妯娌歲
時問訊織道萬歷辛巳予室背棄張安人抱哀甚今年
癸未之夏六月乃安人亦相繼逝矣豈相為期耶悲哉
張安人諱某父遇自號清溪居士正德戊辰進士煥其
族父也母蕭氏以嘉靖甲申九月十七日舉安人居士
相攸耳王子名授意妁者聞諸贈公矢齋先生遂締姻
焉年十六歸王子時嘉靖已亥卄九日而明年庚子大
比王子亦以是日揭榜列江省第一人是時劉太安人
治家嚴勤衆虞安人少婦難膺乃安人折節自女紅外
旦夜不自休躬親臼爨習庖割始戛戛乎久乃便焉遊
刃若畫一薦諸姑姑已心賞之又能先意承順無弗姑
是悦劉太安人乃大愉曰少婦誠賢而安人未嘗一日
自伐其能居妯娌間詵詵如也贈公病膈贊王子迎國
醫供糈恐後越歲如一日劉太安人晩病怔忡易恚安
人益俛俛候伺弗越寸晷既沒哭彌痛曰操習成我語
未嘗不濕衣也乙未王子謁選厭吏事告受校官得華
亭華亭士習稍稍異鄉邑王子每扑其不若于訓者安人
則每諫曰子無以鄉邑眎也恐叢怨于子躬王子為怵
然聽之繼遷國學寓禁城東北凢客訪自西南來者十
里而遥王子必延留安人具饌必時必腆雖僮從腹不
逮枵它家多不爾客以是知王子有賢相後轉大理亦
然于時王子有審錄雲貴之命偕安人南旋丁夘莊皇
帝改元覃恩明年冊立東宫安人兩膺封典翟冠霞帔
族戚交榮而安人固退然一若少婦時自家庭至疏屬
卑行類能絶甘分少有急必應貸而逋與償不足劵者
置勿問其自御蔬食疏布恬然王子未五十自解官安
人無不從臾晩年喜佛晨夕禮足歴二紀無懈視臧獲
不忍加撻撫妾媵迄無猜意以是中外咸誦安人賢如
出一口無不祝安人遐算閱及孫曾然安人竟病瘠弱
又鬱鬱為孫晩遂逝得年才上六袠豈其夀不以年而
振振繩繩者已逆覩身後矣王子慎遴葬所獲四十八
都下龍門洛坑虎形某向以是年某月日安厝乃自誌
壙内而属予表墓外且曰安人益友也予耳熟安人閫
行良然王子諱渤字尚&KR0636;號茶泉以大理寺寺正致歸
子一扆庠生有雋才女二長適予友歐陽子子斯敬亦
庠生安人出次聘康太尹孫某側室李出予猶憶歐陽
子與王子及予相為贊婚事如昨朝然今歐陽子夫婦
與斯敬久故而予室又偕安人同往予乃為詳其事如
右蓋既可述而彌有可感者存
夀藏志
新創吉水龍家邊夀藏志
胡子以萬歷癸酉上書解廣東按察使歸養丁丑周太
安人終窆邑東之鄭家原牛闌丘背距贑江八里許胡
子服除益抱瘵遂謝當時跧伏山隩凡十霜而年且六
十五矣于時配蕭安人亦棄去方艱卜兆友人侍御賀
文南君以壤讓蓋在吉水張家渡之下流三里許曰龍
家邊山脈自青原蜿蜒歴數崇嶂為雙峯逆奔踞江而
止贑江走其下其右砂逆抱而成案案内水左旋若螺
旋乃出江江外特朝即娑羅山若冠蓋焉青烏家面勢
為夘脈申庚向宜又狀其形曰伏地獅或曰下山蜈蚣
交稱吉胡子乃令子順塋其右厝蕭安人遂自營夀藏
居左方而親友觀者紛紜諗于胡子曰先生之營是也
亦蚤矣胡子曰嘻君何覩之晩也夫有生必有死古之
賢聖唯以朝聞夕可為難而事詎可免昔司空表聖既
豫為壙又引客飲酒賦詩其間謂曰吾寧暫游此中哉
雖然此有數存非予能就避之也予曩歲偕同郡諸君
講學青原山夜夢見山巔嵬崔踴躍矗矗下其麓有塜
人曰此君家塜也詰曉以語門人鄒子元標鄒曰夜中
王君某亦為先生叶此夢王與鄒俱吉水人也已而君
至諏之良符今此壤隸吉水山脉乃果自青原山發也
豈不異哉雖然尤有異焉去歲之春予方溯小艇謁先
太安人墓于牛闌丘取道龍家邊眄而躡其山足已心
卜斯壤矣然先宿夢予邑龍西華先生以物見畀晨睹
此壤諏之為龍家邊有龍姓者宅其左又半里為西華
觀心益自竒以其地遠置勿問乃不知侍御君之讓即
斯壤耶豈不尤異乎哉人之視生死大矣乃不知生與
死以逮歸藏之所則皆前定久矣而君果何嫌又何蚤
之疑為觀者亡以應於是築之翼如皋如賁如其友蒙
山陳子為題其額曰泰和義和里胡氏佳城胡氏上世
繇醴陵轉金陵徙泰和之義和里胡子名直字正甫始
號廬山子嘗游衡卜隠未果而所居據衡廬之交既晩
稱衡廬耕雲老農云胡子少孤年卄六始慕聖人之學
乃從學歐陽文莊公繼學于羅文恭公三十七入仕今自
顧老矣而又稔瘵莫能大樹以光斯道有慚德焉然自
信惟朝聞夕可日有孳孳兀然不知死生之將代乎前
而又况世之榮辱毁讃乎哉所著有胡子衡齊八篇詩
文若干卷高祖哲寶坻訓導曾祖爾極祖行恭父晴岡
府君諱天鳳贈刑部雲南司員外郎母漆田周氏封太
安人生子三長即胡子娶茅園巷聮科里蕭氏即蕭安
人以今年仲冬十有八日安厝右穴生子一即順也孫
男四士統士紀士綸士經胡子以龍家邊去舍七十里
而遥乃獨詳墓事著其本末用祈于知言君子以詔來
葉作夀藏志
衡廬續稿卷十
