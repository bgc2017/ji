衡廬精舍藏稿卷二
明胡直撰
古樂府
劉生
劉生氣若虹身跨五花驄西京然諾重北關姓名雄結
客三輔外揮盖萬人中直遶河源地歸来第一功
紫騮馬
三花汗墮紅萬里自䝠戎駔駿龍為友繽紛錦作幪獨
乘元莬塞如馭大鵬風幸奉英雄駕狼居蚤勒功
隴頭水
隴水挂隴頭霜笳咽共幽那堪来去淚分作東西流飲
馬寒仍渡磨刀夜未休直取樓蘭破東歸不顧侯
卞和獻玉退怨之歌庚子年作
桐栢水出荆山傍華精固結鬱以藏魍魎夜哭怖神芒
穴山采之寳璞彰於以獻之楚兩王悲嗟嗟王胡不自
中聽信讒人乃有賤工一言詬之雙足離躬嗚呼欷歔
心之痛兮口不能訶足之離兮無可奈何吾獨悲哉寳
璞而題以凡石真士而誣以誑賊悠悠蒼天曷其有極
投彼讒人乃明白黑嗚呼欷歔寳璞可剖以自見我思
王兮勞心惻
明月篇
朝發兮采石暮蕩兮馬當散炎靄於輕飈流皓魄於船
艎耀江波之鱗鱗噴萬里兮珠光矯玉螭兮璇宫舞素
娥兮霓裳渺下上兮混素浸無窮兮漭泱盪予目兮天
外浮予躬兮銀潢彼湘纍與明妃邈不足以絓予腸予
將騎白龍歌少皥挹南斗而酌酒漿又詎知鸒斯跔跔
焉之控地大鵬羚羊角於蒼蒼
柘枝詞(有引)
余從京師初覩戎戲莫諳其節思必古柘枝之舞因
作此詞寓有感焉
將軍長劍倚西極志欲滅戎方閫外屯營三十萬鉦鼓
震遐疆落日初挂崑崙側戰酣氣彌揚長鋌直擣河源
外生縛吐谷王殺戎血作黃河水洗刀生赤鋩玉關從
此無亭燧喜氣發春陽天子御門賜顔色雙賜小蠻娘
金鈴抃轉呼萬歲萬載樂平康
步出上東門行
步出上東門回回起念思今日不作樂何復待来兹(一解)
君家有清酒席上有琴鳴良遇心所歡可用解愁情(二解)
舍下無斗粟囊中無半錢不肯學龍蛇自委蛇何不去
而海上從彼辟穀仙(三解)騎當飛兔馬佩當步光劍男兒
墮地雄竒必有為何能坐愁唧唧悲此寒與賤(四解)
枯魚過河泣
枯魚過洞庭延望波濤闊泣涕自漣洏感是舊棲托緘
書報白龍慎哉勿輕躍風雲未有期懼為豫且獲所貴
知德希奫淵詎可脫
銅雀臺
君王營四海西伐復東征頓棄三分業空餘八佾情舞
衣金薤葉歌調白楊聲妾恨非神女無由入夢傾
昭君怨
毳幕易璿房氈裘挂錦囊雪悲調粉白雲想換流黃未
荷龍顔顧曾傳雞舌香得還故宫冷猶是沐恩光
薤露歌
步出北郭門遙望渭南里高墳倚石麟相對何纍纍借
問何代人云是樗里子此人昔相秦自矜力與智拔藺
如發蒙傾蒲等嘘蟻一朝號嚴君裂地銘金璽氣勢何
灼爚韓魏焉敢訾自知百歲後帝宫夾墓趾帝宫亦何
存唯有荆與杞榮焰化飄風千秋若寸晷達人任元化
龍蛇自逶迤得志成甘霖不得樂蓬累
燕歌行
寒風發發薄軒窗葭菼揭揭月蒼黃白露慘澹成清霜
春風幾日秋氣剛蟪蛄蟋蟀鳴我床羲和叱馭何劻勷
回顧華髮變蒼蒼耿耿不眠夜何長起步落葉循階廂
鳴絃惻惻奏清商借問客思何瀇洋乃在燕山北斗傍
中有高樓五鳳皇紫貝雙闕白玉堂大明宫殿何煌煌
上薄太清耀文昌嘘噏六合控朔方西壓崑崙東扶桑
有美一人御八荒羣公左右儼成行九陌朝天珮玉鏘
我獨何為限河梁欲往從之無輕航金芝采采遠莫將
朝侣雞鶩暮麕獐愛而不見心煩傷中心懷思不可忘
跂聞鳴鴈南飛翔不覺涕泗滿巾裳側身北望倚彷徨
山中桂樹徒自芳
緩歌行
北溟有魚不知幾千百里化為大鵬六月不飛培風鼓
怒一徙天池鸒斯區區掉舌譏之余容與於蒿下奚以
之九萬里而南為鄙夫睢盱射雉爭高任公日入而不
獲一朝而引戴山之鼇矯矯淮隂胯下相遭起佐沛公
促項如蒿何怪神龍取笑蛆蝦未見海若秋潦莫誇人
各有心好尚舛差惡用相加莛乎撞鐘蠡乎測海焉知
多寡之門大小之家
當車以駕行
上有蓍草下有靈龜下有茯苓上有兔絲同聲相應同
氣相資流水高山豈無子期火出陽燧水出方諸銅山
未崩鐘聲四施龍興雲自蒸虎嘯風自馳生當逢堯與
舜死不為商受鬼為我為彼仲尼之子何用苦栖栖聖
人御天時幾在兹龍馬出河鳳鳥載下敢告僕夫星言
夙駕
折楊柳
思緒芳蕤密愁魂亂絮飄影隨粧鏡曉吹斷塞笳宵攀
折心先碎緘題意共遙到應憔悴甚憐是故時條
關山月
刁斗夜偏驚關山月正晴那堪元塞影遙共故園明泠
浸剸犀劍光翻翼虎營愁聞笳吹起併是斷腸聲
公子行
翩翩佳公子愛客日忘疲置酒臨飛觀挂席扶桑枝交
窗侍玉女賓盖何葳蕤西園競紛葩灼灼映清池名香
陳異域綺饌分天厨瑤觴傾桂醑鸞刀宰神魚燕姬
左調瑟越豔右吹竽晝窮成宵宴綃幔華燈舒陳阮恒
接轂丁王曳長裾發篇凌白雪妙曲鳳將雛各罄萬年
觴良遇惜居諸偉長何恬漠獨竄箕山隅
朱鷺
舞朱鷺鷺之榆考賁鼓吹笙竽八簋陳九醖㪺宴嘉賓
樂相於講周禮進典謨歌祈招詩騶虞采豳風顯白駒
邁三五握靈符謐坤戸轉乾樞光天下踰海隅賓吁咈
主都俞諫者出色愉愉于胥樂福禄俱萬斯載承權輿
雉子斑
雉子斑文章一何陸離性行何剛狷十步一啄百步一
飲朝飛不過林夕息乃在野田穉麥間安能逃彼蘇合
丸秦人張羅巧若素空爾非爰爰者兔何能超其藩雖
有哀響詎聞九天象以齒自焚麝以香自殘鬼神好晦
惡用太姸雉子何不刳爾繡裳卸爾朱冠遠從王子喬
棲息緱氏山弋人長繳詎能攀
君馬黃
君馬黃臣馬驪與君論毛色臣馬焉能希臣馬雖微賤
来自竁域生權竒朝刷流沙千萬里暮蹀燕昭臺下墀
君若建翠華能使和鸞齊君若張大纛早能識路岐啗
脯糞金非所宜臣馬當獻君願假九方知
艾如張
艾如張羅艾如張羅熠熠翠鳥投艾迷羅客語主人鳥
質微眇又無善鳴雖負黛色徒悅宫庭爰有神禽雲霞
其羽雄鳴六律雌鳴六吕黼衣繡裳僕隸如雨汝何不
以四海為羅羅此神禽豈無衆族来下来王汝莫鳥圄
放鳥山堂主人熟視不忍釋竒毛神禽亦不家悲嗟嗟
善哉行六解
朱葩春榮黃葉秋飜逝者何迅一往無旋形不七尺命
靡百年騰精宇宙營目九埏吉凶是非徽纆紛遷自匪
仙道曷任燔煎丹經百卷妙藥一丸松喬邈矣傳者妄
焉彈筝酒歌對之中悁駟車穹盖憂悲孔延不如澹素
放心自然憶彼至人教我忘言
芳樹
芳樹結根乃在上林間吐朱華兮葳蕤上有雲霞照耀
華姿下有湛湛之清池君王羅綃幕霓旌翳瓊枝玉醴
酬紛葩佳賓咸来兹觀者忘疲宴者以委蛇惟願我君
王萬歲樂於斯芳樹同鄧林永老無離披
行路難
君不見烏生子坐巢秦氏桂樹端黃鵠摩天離哉翻二
物紛紜遭射彈又不見嵇康遺榮志偓佺魏武鼎業期
千年一身四海俱難全人生以天地為鈞隂陽為陶吉
凶禍福隨變遷秦項雖雷威那能奸其權放勲之帝仁
如天胡為浡潏洪濤震蕩於九埏鯨鯢食人噴蛟涎自
非金書蒼水使沐日浸月知幾年湯德及魚鳥四海成
乾枯顔生抱瓢有餘樂弱齡白髮摧黃壚威鳳祥麟三
千年一間覩䲭鴞䝟貐無地無大者坱圠不可測何論
魚目混靈珠切玉利鉛刀鹽車駕騊駼自昔孔孟已皆
然何用怵迫生煩紆我今落魄若喪狗君亦胡為局促
如轅駒君乎何不為神龍之變化用則甘霖霈四國不
用還歸包山湖愚子藏舟深山壑達者藏天下於天下
放心與化而俱徂忠信可以蹈吕梁太行未必摧輈軥
揚雄美新誠淟涊屈原沈湘何太荼柱下首陽無工拙
方朔依隠翻自拘與君今日相逢且為樂會須一倒三
百壺安能白首長睢盱聞君躡屩尋五嶽我當搴衣叩
元幄太公老作帝王師磻水當年卧寥邈雲龍風虎自
有期翺翔大道長踔犖行矣山中路不難回首卞和羞
獻璞
聖人出
聖人出黃星明天庭朗耀泰階清冠日月佩五雲驂駕
飛龍揚霓旌恢帝網惠天心疎斥蝘蜓進龜麟濟六合
奠八殥四靈咸集九夷賓流雅頌綿休禎億千萬禩地
天寧
結客少年場行
赭汗溢金落驌驦若游龍手掣紅蓮劍腰插寳月弓左
彎連雙鶻右挽殪玄熊探丸渭橋北鬭雞平陵東作使
秦羅敷調笑漢叔通走馬揖司隸停車接上公從者五
陵豪雙控鐡花驄借問誰氏子云是古俠雄生小特魁
烈長欲盡西戎然諾五嶽重意氣萬夫宗坐待掃欃槍
寧數貳師功飛檄傳烽火照灼甘泉宫天子徵六郡姓
字達宸聰裂眥閃巖電怒髮指蒼穹慷慨生赤霓叱咤
起剛風排陣龍隊踴開營虎翼從飲馬瀚海黑搖纛天
山紅既奪休屠祭復作狼居封轉戰闐顔破移兵昆莫
空震響播八區英聲蜚九重自非盖世勛那辨許國忠
凱歸報明主雄名勒景鐘
將進酒
將進酒開華堂主人敬客黼衣玄黃周旋虎步磬折龍
翔寒温各竟意氣恢張時哉惠風百卉菲芳旁唐為殷
斝碼瑙為周觥羅列水陸陳椒漿鳴鳥暫歇雲和倡八
音肉好和者一何喤喤主人前致辭上客莫停觴人生
熻闃若隙光聚散靡常君胡為乎對酒不御捋髯吐氣
而慨慷為君属之不醉不可歸房客跪謝主人人各有
思腸結髮攬桑弧長大不得將沈吟日夜命各有當墨
突孔車胡為皇皇幸當盛明之世朝野悅康䕫龍滿清
廟諫鼓在堂皇龜龍游沼鳳鳥輝煌靈芝歲三秀嘉禾
獻四方才者宜征拙者宜退藏主人家殷富時吏不呵
室家洋洋今我不樂焉能回戈於魯陽願言秉燭洗盞
更湯人生貴適志何必綰金章鵬鷦匪大小鳬鶴何短
長但願皇帝陛下聖夀無疆客請吸東海主為倒銀潢
攜手崑丘巔醉卧王母旁睨觀當時焉知名物之不為
桁楊將進酒樂未央
古行路難
丁未冬頗有子雲悔少之嗟作此篇
郢人夸白雪後世珍其聲本非清廟&KR1943;徒為巴國傾不
聞神人暢肅雝奏唐庭一鼓百獸舞再鼓鳳鳥鳴洋洋
三鼔亂天地咸清寧嗤彼惠施臺胡然悅晉平暴風墮
廊瓦三年宜驚奔誰能為此曲欽哉古放勛
君子有所思行
黃茂信嘉穀焉用雜稂莠稂莠何足言蟊賊竟長畝所
以九苞羽翺翔千仞霄豈與鸛雀輩爭路鳴嘐嘐我願
裁錦字寄聲於清飈為我語神禽無然困山椒孤竹歸
西伯尼父無停鑣軒皇本神聖阿閣當来巢但恐良媒
隔寂寂誰相招
門有萬里客
門有萬里客鬢髭結冰霜入聞南土音訊知来故鄉果
得舊里閭共井復同裳戒庖烹伏雌延客敘温涼借問
邦族間今昔幾存亡客起訴主人閭里非故常吴越盛
兵戈征輸劇吾疆疇日富舊穀今者但空箱空箱仍水
盜屋廬半荆荒辭端未即竟攬衣涕淋浪收涕且勸客
強飲豁中腸
二
門有萬里客車馬儼成行問客何方去駕言返舊鄉主
人挽客泣去思何劻勷早晩寧鄉井為予語高堂身雖
遊上國夢寐懷本疆出入承明廬恩光詎可揚我家南
山下田園成久荒兄弟共親鄰幾載不同觴不如復里
閭輸黍故山陽歲宴列林麓酌醴膾元魴尼父稱大聖
詎知沮溺良臨岐莫重歎與君别非長君行慎夙夜強
飯戒風霜
遠如期(有引)
張伯端太史奉使而南也因覽樂府鼓吹曲有遠如
期篇遂變其調犁為三章歌以贈之
我欲登閬風之層巔兮我欲登閬風之層巔兮盧敖充
我使豐隆駕我軒經歴縣圃俯睇九埏手擥日月出入
天關灼灼靈華獻于帝前帝令三光風雨靡愆匪佳人
兮誰為先
二
我欲凌滄海之漭泱兮我欲凌滄海之漭泱兮天吴為
僕御蒼虯服我箱東過王公西王母房員嶠雙闕六著
相羊呼咤靈鼇堙殺波浪臛彼鯨鯢藝我稻梁匪佳人
兮予誰望
三
夫何佳人之違此兮夫何佳人之違此兮照我靈珠貽
我璠璵我何贈之采蘭及芷又何酌之桂英為醑瞻彼
白鳩徒潔其羽翩翩神鳥不與予處停杯不言罷筯一
語彈南風之琴奏清角之音我不如鼔嚨胡擊土鼔河
梁之區愛慎爾軀祝融之巔誰者容與瞻望弗及兮思
如縷
臨高臺
臨高臺高臺上極于穹窿紫垣天市琱闌綺疏曲曲而
相通崑崙縣圃瞠乎其下詎知三觀之與祝融靈光章
華豈足崇臺中之人丹顔素髮稱老翁從臺謁帝翔天
宫帝親挈之神符斥飛廉而鞭豐隆回羲和之飛御日
吼雨而掣風六合搖搖若顛舟臺亦岌岌不可以久從
况乎下有瀺灂萬仞之洪淙滄桑變幻兮人莫之窮嗟
爾非柱下之老龍又非廣成子講道於崆峒胡為凌蒼
昊駕汗漫將欲與天地乎長終
猛虎行(有序)
予既有感作臨高臺然未盡也乃又作猛虎行以諗
于龍德君子三致其意謹藏而不敢出
山下有龍山上有虎龍藏囦穴虎卧天府虎非獨燀威
亦有靈心口銜帝符命令百神虎踞地長咆大塊盪搖
睥天短嘘星晨紛拏虎雖耋矣有雛孔䐈闞而八翼吐
舌九州軒牙四極啗兹下土曷其有息嗚乎下土亟矣
無為語龍潛不辭奫無奮爾鱗遵養純熙乃登于天津
我欲伐虎手無斧柯爾不潛深虎將囓噬爾如下土何
如下土何
戰城南(有引)
余邑朱貳守佐揚州倭寇臨城獨出鬭死作此傷之
海水蕩山搖南斗天吴軒鬛回九首官家戈矛如雲攅
蹲蹲不敢出城口大夫腰有赤文之寳刀生平欲伐北
潭蛟一日不殺氣長吼寧當開門格鬭死那能跼蹐嬰
城守䝟貐四面重圍列十蕩不前蛇矛絶欲移碣石填
滄海滄海茫茫臣力竭城中砲鼔聲如雷不捄城南戰
骨折天地為我慘澹壯士為我飲血義氣高横狼島孤
英魂暗作潮頭烈潮頭怒氣如山来人今戰死不復回
人今戰死可奈何江東日夜愁洪波安得戈船將軍豪
烈如大夫斬鯨盡種玉山禾戰城南君莫歌
出塞曲
月壯動邊聲良家七校營横戈穿虎落絶幕取龍城騎
踏天山碎鞭搖瀚海傾不斷樓蘭頸韜中劍欲鳴
二
身將六將軍專征擊塞氛神兵動天地元甲起風雲戰
奪休屠祭謀空遫濮羣平西報天子非取耀竒勲
衡廬精舍藏稿卷二
