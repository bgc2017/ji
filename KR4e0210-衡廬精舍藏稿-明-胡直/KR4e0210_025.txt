衡廬精舍藏稿卷二十五
明胡直撰
墓誌銘
觀復王君墓誌銘
今世之談學問稱質有其行者良難以余之寡昧近取
諸鄉遠訪聞於江漢嶺表海嶠其在黌校之間盖有人
焉若東海之永嘉王君其一也君叔父諱叔果今為兵
曹世多稱賢又雅言君賢已而得讀君仲弟照所為狀
益悼君不可置君諱勛字某少寡嗜弄目無游睇既十
七八遂志聖人之學獨有得於孟氏之先立乎其大者
且言本朝陽明王氏之推尊陸氏誠有獨契其揭云致
良知者與其本心之旨合盖皆出於孟氏俾聆者反躬
即得不至泛濫支離之弊遂手輯象山語略明其非禪
而與晦翁晚年不相二者在此補邑庠弟子員為舉業
貴意鬯屢試高等君故業禮經以今業者傳訓故不達
其旨乃獨研求作者精意至儀章度數𦕈忽骫骳究其
旨歸乃已既後讀易至復卦則又渙然嘆曰惟復然後
識良知之真體所謂儀章度數三千三百其莫不繇此
與遂自號觀復子君沉毅莊重然與人居無城府數犯
不較事父母戀若嬰兒教羣從弟子鄉人反復嘔其肺
肝下臨臧獲終身無詬罵聲讀書至深夜雖盛暑不䙝
服倉卒不作草書郡守洪公檄行鄉約首族人習禮衆
感其勤慤皆樂為盡鄉閭觀而化者翕如也讀書半山
十年雖手不釋卷而日不輟遊有終焉意嘗曰使吾老
是山令所學有明於吾平生足矣而丙午夏忽遘疾遽
謂家人曰吾將逝矣向八載前吾夢與顔子同壽今期
至疾作其能久乎越數日又曰予雖蚤世遺孕當子是
天不絶予者又十七日曰予將以丙寅終已而乙丑日
夜半介在丙寅竟卒卒之時矚弟照曰善事老親吾行
矣奄然而逝訃聞貴士寒畯莫不痛憤涕洟者先是半
山巨石夜崩比君卒人咸以為賢者之應邑士遂摭遺
行請於督學雷公欲列祀鄉賢繼請阮公二公遂為榜
其閭旌之或者乃謂君無名位且夭又莫得名賢者為
傳諸後於乎是不足以語君也古之人曰死生亦大矣
而君獨輕若委蛻不少㮣於慮已幾乎知幾而神者名
何足云名何足云使君不蚤殞則其質行不詭雋哲獨
詣必能使斯道有明何啻彼之鄉族人而已此吾所以
悼君而不已也君祖某父某母某氏娶某氏遺孕果生
子某以某月日葬某山兵曹君使來請銘遂志其事而
銘之曰悲王君乎有閼者形不閼者神靈珠淵墮復以
返於真璇樹芝草世不可以常珍維顔有卓陟降帝庭
既嫓其筭亦幾其仁君無脩短世曷戚欣巋丘千祀有
道之墳
鄭節婦張氏墓誌銘
鄭節婦張氏者慈谿勾章里人也生静慧父某授論語
孝經通大義許聘為里中鄭秀才煥者妻秀才方弱冠
應解試不第嬰疾歸久弗愈親族議曰秀才年少才雋
視無前今乃欝欝後人此病所以劇也於是求以廣秀
才意者因請期迎婦廟見婦父母難之兄嫂以告婦愀
然見顔面已而泣曰女業已許鄭家矣今病劇脩短不
可知吾柰何弗與面乎父母感其言歸之既歸而秀才
病已革侍湯藥衣不解帶目不交睫越信宿秀才絶矣
秀才之未絶也持婦泣曰吾死天也爾以我故至此如
盛年何婦泫然曰君與妾皆天也君今且短世妾恨不
得相從地下乃顧恡守死終身耶妾志决久矣君無虞
也言已秀才竟卒婦撫棺哭不欲生已而絶復蘇者數
矣遠近弔客聞皆悽惻涕横下不獨慟鄭生而更慟婦
也比禫歸寧母哀其少將别議婦知即號哭祈返夫家
泣訴姑曰萬一吾母終弗諒吾必從吾夫地下死不憾
矣姑亟為慰止繇是兩家知婦志卒不可奪也遂成其
節行云婦之得已志也歲時不御綺麗孝敬勤朴終舅
姑世皆為人所難能而舅之從弟長沙守某憐之乃為
擇猶子中賢者令子之而以時周焉既長沙君捐館家
益落婦率子媳茹苦習耕織意澹如也已而嗣子某亦
逝獨撫其孫儒令脩舉子業時婦已遘風疾積羸且卒
盖嘉靖某年月日距其生天順某年月日年八十一葬
某山有司請於朝表其宅里而余同年鄭君卿者婦之
從孫也又以其從父某所為狀請余銘其墓余曰噫古
稱貞女明白之節有矣然自童迨老若鄭節婦者盖古
今千百人一二而已為之銘曰伊其貞哉將上薄於青
旻翊彼坤寧滄海枯為桑松栢摧為薪有皭者靈行乎
涬溟濯濯輷輷歴千億禩而恒晶熒余焉用哆而銘
封宜人羅母蕭氏墓誌銘
吾邑西岡羅文莊公家範有柳氏之嚴閫内憚之獨其
仲子太守君珝配蕭宜人事事祗慎當公所矚宜人諱
妙華性慧通書自韶齒入門即能簡服御涓簠簋宜室
家其妯娌臧獲之間邕邕然悦也酒醴胾羹醯醬米塩
果飴篚匜靡密事井井然辨也字畜紡績澣紉劬劬然
躬而時也公曰是能不墮吾家範者繼姑李夫人年相
埒宜人事之終身恭順太守君仕光禄贊督府性貞介
肖公宜人為扃内戶無令有點既守馬湖曰吾倚宜人
能事公也繇是得篤修官箴稱良二千石者宜人力也
始用光禄推恩封孺人繼受今封制詞两稱賢婦縉紳
家咸榮羡之子男三份企似女一適歐陽司空仲子銳
孫男二材楫孫女三以是知宜人母儀為咸備蕭氏先
世自司空公以下科第蟬聮稱聮科里高祖貫之為溧
水令曾祖元憲祖珹以輸粟例授冠帶父廣為淮府典
膳母大岡郭氏宜人自童孝敬最後事典膳公夫婦高
年尤備物而予内子即典膳公猶子傑之女宜人聞予
内子將北歸日盻盻望之既歸乃知宜人以八月六日
無疾而逝距其生弘治甲子二月二十一日得年五十
有七而份兄弟又過予要為誌銘曰以是年十二月庚
申葬本里龍塘之原丁山癸向予内子聞之噭噭然泣
也退而曰宜人之令模不可覩翔翔然思也其戚誼感
動若此其他可知已遂為之銘銘曰人曰為婦難為羅
氏婦尤難歐陽司空曰若蕭宜人不可謂稱也邪嗟難
哉千春之遐欲稽文莊公父子家範峻潔視宜人此銘
王母梁太夫人墓誌銘
歲之癸亥予歸自楚則聞王仲子有梁太夫人喪走而
唁王仲子泣曰育仁以己未叨第出宰肥水過家為二
大人上觴歡甚而吾母獨惻然出别語心竊疑之然顧
眎吾母健不忍虞也逮入官近三年私計得蒙貤典為
二大人光寵詎謂吾母以壬戌六月之十一日暴病竟
卒訃聞追恨别語又藥斂未躬慟不欲生然以家君高
年遂忍死還茲卜以某年某月某日奉葬於某山某向
之原非得知言士為吾母昭揭其隠閼以宣吾悰吾寧
恨死矣言訖復泣且拜出太夫人行狀屬之銘又曰太
夫人生某年月日距其終得年六十有九子二伯曰某
邑庠生娶某氏仲即育仁是也娶某氏女一適鳳岡廪
生蕭某孫女幾予同年都諫陽岡君為王仲子從叔雅
曰克穀乃子者梁太夫人有焉予盖聆之習矣於是次
第狀語而著之篇於太夫人系出長沙炳南唐兮濬源
柳溪䟽波廬陵宅婁岡兮祖燦侃侃飛英胄監判遐荒
兮一峰白沙賡唱鉅篇譜牒煌兮厥嚴曰奎世其誼範
母則蕭兮笄歸東臯逮事翁姥敬恭昭兮桓桓厥翁為
百夫特死寇桃兮室廬燔灼若彼喪□風飄颻兮於太
夫人拮据百千支鏬窳兮字畜績紡中饋有秩供祭旅
兮姥延於疴内罄簮珥&KR0548;醫愈兮夫廬於墓憂虞毁瘠
諭歸處兮彼東臯公性嚴以格訓子力兮程課弗逮色
怒於室辭孔亟兮夫人于于贊督其子勤以飭兮延禮
外傅手調滫瀡膚龜粟兮於太夫人為母儷柳婦儷孟
兮慈德瀇瀁含慶孕靈毓麟鳳兮鸞綍貤恩焜燿泉扉
不日羾兮封塋奕奕千齡之遐覩者頌兮
外父蕭處士碧池翁墓誌銘
翁蕭姓傑諱世英字生而頎偉隆凖脩髯故第之右池
水洞碧娛之築其上曰舒嘯臺而性又喜酒時時挈客
陟臺臨池婆婆然落落然引觴嚼客指示之曰碧哉池
也予樂之而號在是于時捾紳以下呼碧池先生既晚
稱翁云上世自瀘源入國朝登制科者四世故稱聮科
里高祖貫之溧水令祖珹父序雖席先業傳翁漸約翁
才足封殖然歲取供伏臘辦滫瀡不覬贏餘與人絶甘
分少趨急甚私唯義所在雖倒囊恐後或犯以非禮輙
恀然見詞色不肯挫視世之淟涊干謁人雖貴膴蔑如
也賓留輙引滿竟日不問家有無其賓於人亦然父性
有度而遲翁獨敏捷父夙為懻忮者凌自翁有知始免
伯兄某為邑廪生翁懼其佚業也百相左右竟貢為麻
陽學諭嗟乎若翁者可謂豐於倫誼而𦕈於財利者矣
母文溪康氏以弘治庚戌某月日生翁距其終為嘉靖
壬戌某月日享年七十有三初娶童夭繼室鍾生女一
絶愛之曰不畀凡子已乃委禽屬直曰吾期子後邑之
先哲名卿貴顯次耳直至今碌碌學未聞道仕不禆時
無以報塞方再觧官適翁子朝選卜葬某山某向之原
責為銘嗟嗟直固忍銘翁耶翁初未産子育姻家子曰
朝祥後雖生選然室而業之不相甲乙厚可知已孫男
某某選出某某祥出某某娶某氏為之銘曰世規穴金
若抱榛棘翁獨引滿陶然以適世擁鳴珂淟涊孺兒翁
獨伉直不阿以隨任似朱家不以俠揚達似伯倫不以
酣狂産名家兮叶昌辰篤人綱兮鬯天真巋封表兮千
禩宜子孫兮振振
亡友歐陽生墓誌銘
予觀世多言經濟才難然世非誠乏才世固有度踰包
山才均剸犀力荷千鈞而氣吞九河者一旦試有司尺
度累黍不合則沉跡蓬虆歿齒殞牖下視漢唐士以褐
衣叩闕及遇徵辟至列顯樹勲炤後世者其事大相萬
然則世之異才不多覯既覯又以尺度棄且死何其悲
也嗟嗟以予友歐陽生之才度與氣力居今時既不得
合有司尺度假令在漢唐亦自不屑叩闕之事歐陽生
固庶幾哉三代遺英矣乃亦終棄且死豈不尤悲與歐
陽生者昌名蜀南其號家世賢科甲邑中曾祖某某郡
守祖某監察御史父鑑齋先生某刑部郎中母為文和
尹公孫以正德丙子生歐陽生生自童穎敏五歲授書
十歲攻詩賦時侍御公以文著海内因生文日起遂字
之曰文朝十三補弟子員縣令吕公濮陽人讀生文曰
是當為名士督學使者舜澤蘇公亦濮陽人試其文高
等補廪生先後偕故通政使楊虚卿氏今廷尉王尚涵
氏暨予六七人者咸均硯席兼治古詩賦最久且密則
予及尚涵氏咸兄事生相期許以古人有無通共邑中
談交道必推轂予三人者以生之誼激深也方壯偕予
與曾思健氏事其族祖文莊公問學十年汰其宿嗜既
強又偕予與有訓氏事羅文恭公三年浸入於微雅曰
學無踰高遠躬行孝弟先耳事二親先志為悦從父被
難傾貲援捄輯睦一門雖内外貴賤秩秩如也相惇愉
愉如也鑑齋先生守廣德生携一僮步省官舍人莫知
太守子先生意故倦游生輙贊成遂築堂曰愛日其知
者謂生與先生父子間以道交相成不諒乎哉不諒乎
哉予既從仕越十年矣思老母逮生不置遂告歸予歸
以丁卯春生特顧予持予泣曰吾欲俯仰無愧子為吾
書以相究予遂書之七月生當貢期忽病痢遂困至殞
年五十二訃聞無論識不識莫不浩痛雖市儈咸䀌然
傷曰城西殞者真君子也嗟嗟生曷以致哉生天性廓
達不設城府又益以問學湔滌世態其遇人情而有禮
飲其和者盖忻忻為傾矣讀書茶山凡三十年山隣人
相習狎賑貧拯溺一呼倒槖盖待生而舉炊者凡數十
家隠若保母然平居憂時愛國見之詞色開口論天下
大計輙能破膠見中窽綮雖久涉世途者不能絶也嘗
見生值紛拏艱結或以事請解者立剸决厭人情辟若
游刃而批大郤有餘地先後邑侯至為請益質疑一不
以義則生不假色詞以故邑縉紳莫不悲生經濟未試
雖然予所為悲生者詎止是予又聞生方病革王有訓
省疾生目逆而笑曰死無憾獨憾不終二親養或時呼
予名悲哉予負生負生予曷忍言今萬歷改元某月之
某日鑑齋先生厝生六十一都銅家庄癸山丁向祔母
尹夫人之塋又手述行誼屬其姻王信卿撰狀委予誌
銘予以為使生用當時其才度氣力其為捄世之業特
若窺左足出閫限外耳然世終莫得知及予歸將與生
相究繕其身以俟後世生又棄去悲哉予負生耶生負
予耶予曷忍言生初娶王氏繼陳氏子四伯斯敬增廣
生婚王尚涵氏女側室陳氏某氏生敏聘王信卿女紋
聘張淵女女一聘張海子孫男二一黌聘康汝良女一
舉聘蕭某女生終予既哭以文且作悲憤詞今又為之
銘以復於先生銘曰世言銅爵必徵歴塊世言琥珀必
徵拾芥惟生之為才不假徵而諒其槩辟彼楚梓雖靡
匠石度必為樑辟彼崑玉雖靡追琢度必為章於悲嗟
哉罔試而折世乃誣乏才猗其學身抑抑兮志嶽嶽世
標表而道郛郭闃已矣乎長之天不憗遺摧幹而毁璞
追疇昔兮莫從倘九原兮可作
勅封賀母劉太孺人墓誌銘
曩嘉靖間予客留京同年賀伯子為兵科都給事適島
夷内噬兵帥無統幾撼留京賀伯子為言于朝始建制
帥控馭三省終獲底定人以是偉伯子伯子曰是涇母
督訓殷也退語予曰涇母訓云若言官也慎無以老身
逭報主大誼涇敢不勉于時伯子方以最上闕下貤封
劉母為太孺人而薦紳間浸知太孺人母道為今時希
覯予固心識之踰二十年太孺人年八十有五考終命
伯子走予山中雪涕屬銘予曰是當紀史氏予曷庸辭
太孺人諱某系出金竹冠纓名族自童婉嬺父某母某
氏相攸得龍岡公既歸事姑高孺人獨以恭慎當意姑
怒輙悸伏伺稍間徐進甘言即解姑每歡然語所親曰
賢婦賢婦時龍岡公遊庠弗問家孺人時脱簮躬紝以
佐弗給始公負才名登鄉舉累上春官弗第太孺人輙
贊就銓選為養于是乃勉就銓得耒陽令再補麗水以
方介忤時改應天府教授太孺人至鬻衣支旅費意恬
如也公雅志姱脩繼獲聞陽明先生致知之學銳志以
古賢自期太孺人靡不奉意以行故公得歴稱循吏蔚
為儒宗實本内贊之力多也歲丁未伯子成進士累官
至藩參憲伯太孺人時時舉龍岡公治行具言之且曰
若寧負君父哉繼從子沂典郡牧從孫一桂官御史季
子沚繼舉于鄉太孺人咸訓若伯子而賀氏一門官箴
遂踔踔擅郡望初太孺人已舉子輙又贊取側室張而
睦若娣姒時已貴盛猶身衣皂綈嚴飭帷薄性最喜施
絶甘分少至倒囊焚劵弗恡又逮下無猜人自弗欺談
者謂太孺人婦德母道豈獨今所希覯雖古弗數數覩
也其他細行盖靡得而悉舉云既終雖䟽遠者莫不悼
痛生某年月日殁某年月日今以某年月日葬里中樟
背山金鈎形首癸趾丁於乎天之報施太孺人可不謂
純嘏令終哉為之銘曰璆琳菌芝嶜岑耀世孕必靈巖
蒼虯綘螭雨澍下土産必囦潭顯允德門繽郁名哲人
曰烈矣疇知聖善之為則猗與賀氏䋲哉䋲哉百世靡
竭
平樂府節推劉公墓誌銘
吉水龍山劉公以萬歷改元癸酉終于南洲里第其孤
子韶子武涓甲戌臘之十四日奉柩葬西槎灘山之陽
首乾趾巽盖公所自卜稱吉壤云先期二孤持曾君于
健狀走予涕洟交下言曰昔先師羅文恭公語先府君
吾兩人莫逆誰後死當為銘詎知師先往府君雖未逮
銘然緦服茹蔬者月餘而今則孰銘先府君耶今不得
師銘得與聞其學者銘其墓以昭永世甚幸故敢以累
子盖予嘗就公訂學而又偕二孤學於師門者也銘曷
辭按狀稱公諱方興字東望號龍山始祖廷尉平由新
淦來邑之南嶺再徙粉溪仕宋代有聞人國朝永樂丁
酉鄉舉教鄲邯者是為公高王父曾祖樞安祖大烈有
隠德父文鳴號竹齋甫貢卒公竹齋公第五子也公生
而脩癯音吐洪鬯兩眸若炬竹齋公自憤不第不督公
業舉至年二十一室楊孺人始從臾治經學文踰年又
從其伯赴館九江鄉先生廖憲副竒之迎教子姪而文
遂蔚然尋補邑庠生試輙高等然非其好也是時母楊
夫人在堂公能率昆仲娛養以孝稱楊夫人逝公獨哀
毁血症已乃聞陽明先生致良知之學心竊慕之訪其
門有雩陽何善山黃洛村二君得先生緒論公遂走正
洛村得讀傳習錄憬然從事而黃遂以今興安令子褒
從學為久要既歸則又走師鄒文莊聶貞襄二公而志
彌篤矣已又偕先師文恭與周七泉諸君為玉虛之會
同會倚以興立歲嘉靖丁酉始以詩舉于鄉尤喜讀易
故三試春官俱以易甲辰落第就選授廣西平樂府推
官平樂當孔道又邊府江寇窟號難治公至適掌郡事
而當道遽以兵相屬公為清賦讞獄撫猺治兵靡不斤
斤然舉暇則課諸生語以學郡産蓮酒公既絶餽且不
應索自是酒不病民囚有以四命抵一人死者久冤不
服公竟辯釋其三梧州有白晝攫人殺行商於市疾散
而莫知犯者遂坐居民濫逮數人公心疑之乃微行廉
得兇首而數人始盡釋其亭疑雪冤類此故一時有劉
青天之稱公天性嗜廉喜淡居衙𬞞食家人習之每承
檄行郡查理帑藏叱例金各餘百兩繇是浸為同官忌
一夕楊孺人夢人畀公弓矢且曰好積隂德即休官何
傷以告公公方念諸兄淪逝夙有去意聞夢欣然亡何
兩廣督府張公議征螺石黃峒等猺半屬賀縣特檄公
署賀以調處軍務公涖賀不先理兵惟急疲民省供縮
費釐正賦額禁絶包侵仍條刻家給以示永利民大懽
悦而軍政亦以振舉且密計峒賊出没鄉道分哨戰守
糧粻舟楫咸豫且贍盖不遑寢食者三閱月明年大兵
數萬至賀民咸若袵席過師又能指山畫谷不遺尺寸
張公大韙之藩臬籍籍推竒略云既事竣唯遁一賊首
誤傳匿良民姜城村緫兵監軍各帥咸擬移兵屠絶一
村公抗論曰因一賊而欲殱良民數百以立功某寧死
不願聞也議遂寢諸監帥積不能平又嘗忤謝督學因
共排之公笑曰弓矢之夢驗矣遂力求去僚屬士民攀
留不得道經名勝輙登覧賦咏以寄興意先是二孤為
公卜隠南洲公歸大愜遂移家焉自是正祀訂譜丘隴
社倉咸次第就理又日持子姪從先師文恭合舫聮車
大會同志猶夷于雪浪石蓮青原白鷺之間罔間歲月
又常遊匡廬如安城無不偕之及退則謝客捐書對聖
像晝夜嘿坐動踰半年又好樓居既静久忽若天牖洞
徹本真不參人力證諸經書靡不合旨辛酉避閩廣寇
寓居城東適佐先師清賦籍議賑濟咸井井可為後程
隆慶丁卯公七十有四時文恭已去世四年矣公語諸
孤曰吾後來日月有幾恐虛此生復杜門南洲孝友堂
静中有得或援筆書之其言曰妄念者邪欲障也意見
者理道障也不學則都歸妄念既學則多增意見二者
為心病則一焉孔子曰吾有知乎哉顔子屢空詩稱文
王不識不知正謂無意見之知云耳公論學精確若是
者多矣特姑記一二云居林端二十五年未嘗一千有
司裳衣幔褥蕭然故物意所蓄一話不能茹必吐乃已
竟後猶然而性又善忘故文恭謂其學得兩忘以陽里
華子方之公自贊亦云盖所自得者有在也生平無他
疾先年除夕飲驩甚告子姓曰明歲恐難得老夫語咲
矣明歲二月腹左積塊漸長太常曾公以醫來咲曰吾
須醫耶盖已口占有易簀之咏至屬纊慨然言曰吾心
地光明去好去好頃之目且瞑矣實六月初八辰刻也
嗟乎世之綰紳先生從結髮操舉子業逮長宦成輙曰
身事酬矣疇不謂學贅若龍山公進好行其志退克茂
所脩其庶哉易所稱進非為邪退非離羣者矣觀其易
簀屬纊之語則亦豈罔生者能測識哉第慚予銘公不
逮文恭足重且遠也雖然詎可已哉銘曰嗚呼世珍鏤
冰棄白璧兮維公乎弗揚世寳康瓠棄周鼎兮維公乎
早藏踔哉達人進不為邪退非離羣亶與道而翺翔昔
蘧瑗左右吾夫子兮公千載其頡頏唯屬纊飄颻遊元
化兮洵幾幾乎死而不亡銘兮其曷彰
勑封張母廖安人墓誌銘
方廖安人之童而膚也父晴谷翁台愛最篤恒曰是子
必嫁官人曷忍與凡子年及笄卜壻罵富人不與婚亡
何翁弟永州同知言同水部張公峯上春官適水部失
元配劉遂許安人繼室報翁翁欣然嘉靖辛丑水部公
筮官令南海南海巖邑附會城最號難治安人則能佐
水部成廉政嶽嶽有聲稱己而贈君石坡大夫終宦邸
至不能辦槥安人方冲年遽解釵珥應辦事聞上官給
助乃免釵珥水部免喪補令江浦安人相從甘節如從
南海入子夜猶督治女紅不休水部判應天府陟治中
晉水部尚書郎列官駸駸起矣先是以最貤恩贈石坡
翁如已官廖氏封安人水部致政廖安人歸首翠鳳之
冠肩雲鷺之帔棣棣煌煌拜堂廡間父母歡曰向使婚
富人子寧有今耶安人始歸張也嚴奉丘嫂儼若厥姑
水部故從王歐二先生學聖賢學喜延四方同志士安
人辦治惟所命兢兢不敢後可不謂難乎安人曾祖膠
州同知鑾祖仕父為晴谷翁取劉綱太守孫女以嘉靖
甲申子月望日生安人距終隆慶己巳酉月朔日得年
才四十有六生子憲卿補國子生恒飭令自樹故憲卿
能世其家學雅亦從余遊女一適羅文莊公孫庠生雲
書劉安人所出子二孝卿忠卿孝卿早世忠卿補邑庠
生側室徐生子慤卿安人字若已出前側室孫生女一
適廬陵王魁南孫女二適顔學龍庠生陳杏忠卿憲卿
卜今年九月十三日奉水部命葬安人于同鄉第六都
樟塘里艮山丁向以余為水部宿知廼介其姻家十洲
尹大夫撰狀乞為誌銘為之銘曰猗滄海乎明珠偉名
閥乎良因翊夫子乎廉循飭嗣子乎席珍樟塘之水乎
沄泓萬有千歲乎含靈融乎溢乎衍螽斯乎䋲䋲
衡廬精舍藏稿卷二十五
