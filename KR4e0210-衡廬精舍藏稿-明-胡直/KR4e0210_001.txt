衡廬精舍藏稿卷一
明胡直撰
賦
雙松賦(有序)
去桃源六十里鄭家驛堂背雙松喬碩竒古閱人多
矣予數過加瞻仰焉近年採巨材雙松以非杉楠幸
完莊生所謂材不材之間驗矣予獨訝其不托深谷
而處孔道終非其所故為賦云
猗與雙松閱幾百齡䜿雲漢以布葉掩日車而抽楨偉
峻極之瓌質匪羣品之攸京奚結侣之太狹爰伉儷以
居貞類海濱之二老嫓魯國之兩生爾其違文陛謝上
林逃岱嶽之封爵脫閟宫之斧斤抱貞陽之烈氣乃根
托於置亭雖隠約於一舍終挺特於霄旻參日月以飛
節貫四時而晶英欽為德之崔嵬虞處身之未諶背幽
寥而弗都據闤闥而稱永撫孤操以嶢嶢匪藏珍而匿
景此之孰得孰失孰智孰愚予獨鬱伊而絪緼將卬言
之弗恂請決策於詹尹
誚螢火賦(有序)
予夏夜候月堂皇觀流螢下上飛明因感世儒小明
不能窺乎大道遂為之賦用自警云
維朱明之熇蒸御空館而偃仰候明月以延竚覩夜色
之沆漭闃熠燿以飛螢懸三五而下上突流星之的爍
熲隙光而搖颺紛瓊葩以繁滋散蠙珠而輝晃抱孤明
以自照奮重隂而如煻或循涯以飄颻時出林而穿莽
類明哲之篤保豈犇熱而蒙戕同飲露於寒蟬焉嘈嘈
以競響長虞表乎忠貞安仁綴以殊奬予獨悲子之姱
修曾未覩太陽之焜爌贊昊清以赫曦焜八荒而非廣
偉大明之無外熯萬物之穰穰彼月星之霄出破闇昒
於窮壤或隠翳于靉䨴亦明德之中朗豈若子之耿耿
終何禆乎參兩子且不能煒華燈於堂皇抑照乘而晶
爽獨悄悄而涼涼恣違物而惚恍將矚子以大道寧辭
予之譙讓
感蒼蠅賦(有序)
余暇閱室中有青蠅挂蛛網得脫者復鑚窗紙求出
不得翊日幾斃因鑿竅出之感而為賦
眇兹一室窗楮玲瓏光生虛白案几昭融青衣羽客倏
爾遊從三三兩兩營營翀翀于時有舍隅爾朱之宗家
世網業手口並攻儀天象之懸畢類虞師之設罿有翼
而来必絓其中既資夕膳復薦朝饔嗣覩一客蒼顛脩
容已縶復脫一奮殊功人曰是其族之傑雄也已乃欣
一生於九死依容光以遂沖背巍閽兮弗趨鑚故紙兮
求通雖縱掉於羅罻終悲咤於樊籠淹翼日以枵餒將
枯死於櫺櫳爰有博德先生睠矣其恫鑿竅方寸導使
由從復乃厲色聲而誨之曰爾蒼顛者能弗忘縶網之
厄鑚楮之忡乎爾乃弗知一膜之表曠浩靡窮下何地
而非衍上何天而弗窿子將翺翔兮汗漫逍遙兮混濛
放身太虛飲露餐風笑尋芳之太汙眇附驥之非隆縱
鵬飛而九萬亦胡大於域中於是彼蒼者子俛首鞠躬
聆言若怵一躍騰空弟子晉曰若非遘先生將朽此蟲
矣先生儼然正襟愀然改容曰弟子識之彼世方以觸
網為悅鑚楮為工不知幾千萬兮羌靡方以瘳其曚徒
惝怳於目前抑胡樂以自功
志歸賦
余媯州之瑶裔兮胎初諜乎顓昌淑有周之錫茅兮卜
鳳皇之鏘鏘中綿邈而幽寥兮延明德其幾千祀維先
大夫之黯修兮遵重華之遐軌代蹠鉤而儀矩兮重擷
英于芬藝赤奮若之麗文明兮會壯月&KR1803;以莅幼絓慕
古之靈喆兮嘗夢寐而見之衷竒服以為豫兮冠切雲
而佩纖離罹元天之不弔兮浸綰髮而殞余怙身惸惸
而繚悷兮抱悽惻而血為雨伏蓬衡之圭竇兮操瓢瓠
以奉慈母雖頷顑而瀕九死兮志不跌而山峙縱時命
之長遻兮儕醜旅之為恥紛其嗤此鶉結兮竊黼衣而
自比登賢書于幾壯兮猶枵腹而突不燬幸至人之&KR1803;
遘兮指孔道于中天曰塗人為禹而不越塗兮啟跬步
而覽羲軒子則繇周露而端履綦兮毋爾蹈岐劇之旁
偏予趨風以雀躍兮蹇惟溺博而騖言詮逖道真之醇
腴兮親時俗之漓言珍遷固之瓌瑋兮口尼軻而足延
擥荆玉扺飛鵲兮曾不識重輕之所緣左予軿于𥅆伽
兮亦罕為犁其城庭既仰禄于三茅兮紛多岐而戰此
脩名時曖曖其強齡兮猶狐疑而因仍繆連袽而升南
宫兮攀紫極以攸征宅爽鳩之卑仄兮鼓蟬翼而補青
旻遘時路之蕪穢兮䨴元雲而蓋夫皎明羿不逞而執
衡兮浞強圉而奪要津赫乳虎之銜命憲兮糅䂥玉之
均焚豢䲭梟于家衖兮斥鳳雛於雞鷷恣闔國之狂泉
兮莽饕餮而酕酲六合澒洞若顛舟兮乾坤幾頗而不
平余菸悒飲涕兮射天狼之未能奮欲斬此長虹兮恨
無倚天之斧斤後賈子千禩兮弔靈均于湘潭掇江蘅
以充餓兮亦何埤乎時難撫祝融不足舒嘯兮酌洞庭
而隘吾盼改吾幟于巫峽兮涉九折坂而停驂吾騰騭
萬仞之岷峨兮摩金乾而撫兩丸睇北辰之在睫兮猶
欲叫乎帝閽悵疢疾之遄摧兮緬白髮于高堂朝勃然
舍紱而東兮返翼軫之故疆倏三歲之薖軸兮旋迴節
乎武昌猋徙旆于八桂兮又結軫乎禺陽惟予躬之贔
屭兮世齟齬而卒莫當余安能賈冕冔于甌脫兮奏那
頌乎揚阿之場方再請而返服兮足彳亍而吭弗張盼
太階之爧爧兮思美人於西方仰華盖之連座兮懷三
台之煌煌鞭扶搖而清挈貳兮顧日月之自芒扣洪鏞
而排閶闔兮亶非余之所臧巫咸既與余違兮又寡妁
介以相將老冉冉其彌晏兮塗漫漫其愈長邊馬虺隤
而不進兮河鼓不可以服箱彼孔席之靡温兮孟車數
十乘而弗侈吾誠菲修𡨢下兮亦奉教于君子余故敶
曰萬宇吾一軀兮時夏吾一肢胡嶄絶而卷懷兮倏與
世而長辭魂一宿九繚兮疇弗惕乎明時已矣哉河清
之難俟兮允閼志而節彌鳥獸不可同羣兮指箕山而
非期昔夫子欲浮海而遯九夷兮亦匪余心之所如思
九埏之博幅兮羌奚處而頓輿赤將氏謁予而欷兮悲
世故之嶮巇導予以天路兮啟予以玄珠曰真人之休
逸兮豈&KR1496;&KR1496;乎濁穢餐元氣而囁金華兮焉需瓊田之
蕤穟駕虛無之為駟兮靡所如之弗豫王母来宴西維
兮華公款于東汜嘯父翩其響琅璈兮玄女從風而迴
集羽乘八景而入天門兮踐九宫之會宇吒豐隆移綵
旄兮回祖洲以容與俯崑閬之下土兮曾不勝衆真之
舄履極九天而至愉兮羣仙夫其咸娱超氛壒而托星
辰兮閱自古之多徒薊子元放詭莫追兮豈無成公之
與魯女前史班班可鑑兮奚齮齬而稱誣抑西方之有
聖兮夫不治而不亂彭籛非脩兮殤子非短彼恂往来
天地之神精兮亦何鳬鶴之為續斷紹詹尹而龜筴兮
夫惟子之邁也神龍變化亡弗可兮何必都此塊也予
抗臂而莫然兮久揲蓍于宓羲唯用行而舍藏兮有孔
氏之遺懿亶中道之自虞廷兮乃天命之為皇指皜皜
以為鵠兮撫蕩蕩以為床古盡性而至命兮又何擇于
遯藏余確乎不拔兮亦時止之為光崦嵫猋其飛曜兮
曾不揮魯戈以再陽縱皓髮之萷颯兮策十駕于途長
苟朝聞而不偭兮夕則可而勿恨唯余之坦然居休兮
亦何謝養空而翺翔晩發憤兮忘老又何必去乎不死
之鄉誶曰返衡匡兮故遊偕二三子兮夷猶忻鳴鳥兮
出谷浴沂水兮悠悠鼓一弦兮故琴樂吾天兮何求螺
水泂乎洙泗孟山屹乎泰岑不下帶而佩宇宙兮豈必
罟羣籍以從禽彼磻溪釣于非熊兮久矣非吾之攸珍
矧二家之齗齗兮浸若蜾蠃之與螟蛉
衡廬精舍藏稿卷一
