頤庵文選别集類五(明)
提要
(臣)等謹案頤庵文選二卷明胡儼撰儼字若
思南昌人洪武末以舉人授華亭教諭永樂
初擢翰林檢討與解縉等同直内閣遷國子
祭酒洪熙元年加太子賓客致仕家居二十
年而卒事蹟具明史本傳儼學問該博于象
緯占候律算醫卜之術無不通曉其在朝稱
館閣宿儒朝廷大著作多出其手修明太祖
實錄永樂大典皆為總裁官而以議論戇直
為同僚所不容故久于國學未能悉究其用
其詩頗近宋江西一派詞旨高邁寄托深遠
與三楊之和平安雅者氣象稍殊文章則得
法于熊釗釗學于虞集師授相承淵源極正
故其氣格蒼老可以追蹤作者為明初之一
家焉明史藝文志載頤庵集本三十卷此集
詩文各止一卷乃後人選本非其全帙然嘗
鼎一臠亦足以知其槩矣乾隆四十五年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
頤庵文選原序
登崇山則知喬木之衆也既而入巴蜀登岷峨見梓檀
焉小者合拱大者千尺枝干層雲根蟠巨壑經千萬歲
而風霜不能凋斤斧不能加者則知其材矣其於人也
亦然見歐陽公以為幸也及見曾南豐蘇子則又知其
人焉今士之於世也可以立身可以行道而不棄於當
世者有如歐蘇南豐者乎其文章之作有比於三子者
乎抱貫道之器而馳騁乎廟堂之上游泳乎六經之中
規矩乎政治繩墨乎綱常醖釀成太平之業其道將以
傳乎萬世之下者非老於文學曷能行其道哉是書者
豫章頤庵先生國子祭酒胡公之文集也觀先生之文
則知先生之德之行之才之志出於人也尚矣蓋文可
以觀人可以取士故聖王之所以得人未有不由於斯
自漢唐以下得其文之優者獨稱韓柳二人而繼之以
歐曾蘇三君子而已文豈易言哉今先生之文其辭雍
容而其氣洋溢藹然蔚然之意見乎言義之表故其文
幽深混涵人莫可測仰而視之若匡廬華嶽巋然有層
巒疊嶂莫能躋其分寸俯而察之若彭蠡洞庭浩乎洋
洋莫能得其蠡測臆而思之若空明之灝瀚味而咀之
若玄酒之與太羹其高處若躡層霄挽牛斗於星河之
上其妙處若郢人之斵堊凛乎其不可犯而又得之其
妍麗也若桃源春曉霞舒霧捲旭日初旦也其抑揚也
若天駟脱羈振鬛一鳴而萬馬皆喑其壯也若横㮶西
風揮戈指日其清也若老鶴之巢松孤猿之呌月其幽
深思遠者若幽蘭之發乎深谷但聞其芬馥而莫測其
所從來非有眼力者曷能識也是知文章之於得人也
難矣先生始以文學魁鄉貢三任黌宫之職再擢縣令
以寄百里之命遂入翰林以掌絲綸出納帝命於明堂
之上再拜春坊為青宫諭德輔贊皇儲未幾舉天下文
章道德之士取才德之優者獨先生一人耳以繼宣聖
之道為國子祭酒師範天下可謂貴矣榮矣如是者幾
四十年先生以老疾辭禄告歸天子不忍其去國再拜
太子賓客歸豫章之城南卜築以居可謂介爾眉夀錫
爾景福以老此生士之於世行於仕途而得榮歸故里
者雖古之明哲鮮能及矣其莆田方伯靜者好學之士
也嘗得先生之文稿焉一日予以文學自論伯静乃出
是書而獻之其間文理皆出人言意之外或一篇之中
一句之内有得性理之奥者有出於神竒之妙者不覺
心與妙融且驚且愕未嘗不為之掩卷興嘆嘅然自釋
便覺胸中有所自得若述志感寓歸休之賦别墅之文
聽雪之記大有過於人矣其楚詞也如謁文丞相祠及
石鼓毁璧秋風等篇皆深得騷體其意趣高古而人所
形容不至者而皆得之矣又若友竹友桐之序皆能摹
寫造化而得物之性情可謂盡其神矣豈庸腐可得而
想像哉至於詩詞樂府之作如述古雜詠之詩大能感
發人之情興又可嘅也其碑銘墓誌也如温忠武公廟
碑之作皆能昭述前烈以繼後世萬古一日也若是者
實文章之歐冶可以陶鑄後學嘗謂文章乃天下之公
器其高下淺深蓋有不可揜者矣故君子欲成人之美
者豈無一言以述之乎是謂桴布鼓於雷門擊瓦缶於
宣室誠可愧耳宣德壬子正月十六日涵虚子臞仙
書
文運之興與世運相表裏士之生於其時者亦必通經
博古積學制行得以昌其辭藴和順於中英華□煜煥
乎其不可掩也南昌胡若思篤學好古於經史百家之
言靡不研究發而為文積以成編予得其書而讀之其
氣英邁其辭雄偉其所本一歸之義理之淵微彛倫之
雅正無委靡不振之習有浩博宏廣之容其所以養之
於中不淺而深也明矣文章之行世其來已遠唐韓子
拯其弊而振起之至宋歐陽子與蘇曾王諸君子一時
文章之盛何可及也近代作者南北不乏其人蓋亦有
會通振揚乎唐宋之聲華者矣五六十年間予得承事
先輩就而論之尤嚴於叙事之簡當書法之公正厭牽
聯而蹇滯也重斷制而明切也且曰長江大河平鋪漫
流高山深澗泉出激冽無往而非文也執筆者想像而
求之有跡者可知無跡者難會也若思乘國家之興運
宦游之隙博究書籍之奥名物度數之故註箋訓詁之
繁厚積而薄發之年方富力益彊其必將鳴乎國家一
代之盛而追蹤乎古之作者因題其集之端信其有傳
於世也洪武甲戌三月七日郡人熊釗序
國子祭酒兼翰林侍講豫章胡公若思彙其文凡若干
卷屬予為叙予疎陋寡昧無窮理精義之功乏閎深博
特之見何足以叙公之文哉故久無以應命而公固屬
之有不得辭竊惟文者言之成章而可誦之謂也古之
立言君子修辭以著其德業故曰有德者必有言然徒
能言而不本於道德之實是亦藝焉而已故曰有言者
不必有德周子曰文所以載道也輪轅飾而人弗庸徒
飾也况虛車乎蓋嘗求之六經之文平易簡淡而理致
微密大而無所不包小而無所不備故斯道之所寓者
亘千萬世而不息也若夫戰國先秦之文務為險僻竒
怪艱深詭異捭闔縱横以趨時好言非不美而支離畔
道矣今公之文沉實不肆温厚雅贍有疎宕之氣鑿鑿
乎欲追古立言之為蓋其履師儒之位表率學者必以
明經講道為務而不為虚言要其歸一本於道德而已
矣使天下後世佩誦而矜式之不如是不足以傳遠此
公之文有不可以己者如此予幸與公同朝嘗同典内
制儤直之暇輒相與論文公恒自言得作文法於熊釗
先生釗得之虞文靖公間指示其說於予綱領節目粲
然有條誠未之前聞蓋其傳之有自宜其所造之異匪
尋常馳騁偉麗蹈襲陳言以逐時好之比此予知公之
文而以是為之叙讀公之文者可以自見有不待於予
言也永樂十四年歲次丙申六月壬戌文淵閣大學士
兼左春坊大學士奉政大夫廬陵胡廣叙
文章之見用於時而為世所貴重者夫豈偶然哉學問
之富才氣之充養之深而積之厚發而為文純雅高古
既足以見重於世而又以遭逢盛明膺際遇之隆其所
學得以見之於事為而其制作之美得以施之於朝廷
於是其文益為可貴重而人有不能及矣然而世之君
子每不能然者蓋或有得於文章而不遭其時或遭其
時而文章不足以發之此其所以有不能至也若予友
國子祭酒兼翰林侍講豫章胡公其所謂遭逢盛明膺
際遇之隆而其文章足以發之而為人貴重者歟公自
少穎發讀書為文思若湧泉鄉之先達長老多折輩行
與交舉進士於鄉歴教華亭長垣餘干三縣學皆有師
法以薦擢知桐城縣有能名今上初即大位復以薦升
朝入翰林由檢討轉侍讀未幾為左春坊諭德遂拜國
子祭酒自始仕至於今凡三十年而居於朝者十有五
年矣承聖上之知遇沐寵眷之優隆討論述作荐被顧
問其才識器度益明而達而其文章純深雅奥可與古
作者並也觀其鋪張至治之美以黼黻乎國家之盛雄
偉光大富贍不窮卓乎其不可及也天下之人仰而望
之惟恐其或後至求所以光昭其先德發揮其事功又
無不造而請焉而公應酬之者常若取諸其左右而不
以為難嗚呼此非其學問之有素養之深而積之厚何
以至是哉古之君子以文名家者自漢唐宋元以迄於
今其人可指而數也其見稱於後世者皆以豪傑不世
出之才而其文足以經緯乎當世故雖歴世久而不可
磨泯苟一有不至則不能以行之遠此古今之所以為
難者也惟公以豪傑竒偉之資負學問才識之長窮性
命之理察道德之歸以上究夫聖賢之閫奥後進之士
聞言而心服是可見其學之得其本者矣宜其文章之
盛美為世所貴重足以傳之後世而無疑也公自念其
年既老乃以平生所著命門人編集之為若干卷以予
相知之深俾為之序予不可辭故輒為序公之出處而
論次之永樂十四年秋七月翰林侍講兼左春坊左中
允廬陵鄒緝序
文非深於道不行道非深於經不明古之聖人以道為
體故出言為經而經者載道以植教也周衰聖人之教
不行文學之士各離經立說以為高漢興文辭如司馬
子長相如班孟堅之徒雖其雄材谹議馳騁變化往往
不當於經當是時獨董仲舒治經術其言庶幾發明聖
人之道至唐韓退之宋歐陽永叔曾子固力於文詞能
反求諸經概得聖人之旨遂為學者所宗周子二程子
以及朱子篤志聖人之道沈潜六經超然有得於千載
之上故見諸其文精粹醇深皆有以羽翼夫經而文莫
盛於斯矣元之時以其經學發為文詞源本深厚論議
高明者蓋有虞伯生焉於戲繇漢以來文之傳於今者
多矣而求其不盭於經旨不畔於聖人之道卓然能樹
立以名家者不數人而已文不尤難矣哉豫章胡若思
先生自其童冠從鄉先生得吾郡王與耕經學之傳又
從而得虞公之傳益自肆力浚而深之擴而大之蓋於
諸書無所不讀而必本於經於學無所不通而必主於
聖賢之道嘗施其政教於百里之邦矣已而入禁林典
詞命侍講讀遂兼諭德輔導儲君又拜大司成為國子
及四方來學之師先生智識有餘材猷宏遠而凡存諸
心見諸言行者皆在於仁義至為文章嚴於榘矱而雍
容温裕詞潔義正於經旨必融會衆說而推明之弗極
弗已序記銘傳之類雖時應人之求未嘗苟有稱說非
其篤於經之道而不愧乎古君子之文者乎若夫見諸
詞賦體物緣情端厚而微婉有古人之意者蓋自袁伯
長虞伯生而後復見於先生焉周禮以六詩教國子而
興道諷誦言語皆成均之教也先生又奚讓哉先生有
文集若干卷翰林諸公序之詳矣不鄙謂余相知又屬
序焉故特本其所學之正言之亦使學於先生者皆將
如先生之正其學也永樂十七年春正月十三日戊午
翰林學士奉議大夫兼左春坊左諭德廬陵楊士竒序
頤庵文選原序
頤庵文選原序
按六書故曰儒者講六藝之文明先王之道經緯天地
之理也詩六藝之一也詩言乎志有諸中而形諸外則
知其人矣故詩所以道性情該物理敘風化者志之所
發也孔子刪詩以明教化是使異端邪說不得以害正
道其功大矣後濂洛諸儒而又發明其理以開萬世至
中至正之道而學者得其宗焉如唐韓子為浮屠文暢
送行之序柳子首倡其事以告韓子韓子乃為文以告
之曰有以儒名而墨行者正為柳子言也有以墨名而
儒行者為文暢言也其間未嘗有一字為送行之說蓋
以聖人之道正之耳其旨微矣近世儒者有作浮屠詩
文碑記張皇詖誕之說以諂其徒以隆其事以為博學
以隳名教孔子所以尊吾道而斥異端者安在乎宋太
宗所謂孔門之罪人宜矣今是詩五百三十餘篇皆得
詩人之體而其言無一字為浮屠之說得儒者之正孟
子曰我知言吾故於是詩喜而有取焉使後之作者不
流於淫辭詖說則亦可以思無邪矣故為之序宣德壬
子正月十九日涵虛子臞仙書
國子祭酒豫章胡公以所著頤庵詩集若干卷示洪俾
為之序洪因作而言曰詩三百篇盛矣五言之作出於
蘇李唐山夫人之歌則駸駸乎雅頌之遺意至于建安
悲壯而激烈君子不能無世變之感及乎齊梁而侈靡
極矣唐詩倡于陳子昂遂有李杜韓柳之盛若宋諸大
儒其精深造詣蓋亦可以求其本焉元起於朔漠文制
疏略至元天歷之間若趙文敏公虞文靖公范文白公
揭文安公亦各鳴一時之盛及其衰也學者以粗豪為
壯以尖新為竒語言纖薄音律惉懘蓋自晚唐皆然末
世文弊固其勢之然也聖明混一四海肇復先王之制
興禮立學以風厲學者至於今五十餘年之間政教之
隆並乎三代年穀豐稔民物滋植四夷賓服瑞應荐至
麒麟騶虞嘉禾芝草之祥日獻月進聖天子方舉唐虞
巡狩之典以宣省風俗懷柔百神施恩惠于萬國公卿
大夫文學之士莫不各奮所長揄揚盛德鋪張洪休洋
洋乎雅頌之音盈于朝廷而達于天下當是時公以儒
學德行由翰林侍讀春坊諭德為大司成師表四方之
士而文章卓然名于一時蓋其所作必欲追蹤古人事
核而喻切辭醇而旨遠渢渢乎舂容正大之音可以無
媿于古而公則欿然自視若不足也嗚乎堯舜之盛尚
書載之商周之興詩人頌焉文章有關于世道尚矣洪
與公同遊禁林十有餘年朝夕承公之誨至論古之作
者未嘗不慨然于斯惜乎以洪之昏陋而莫能進也姑
序諸卷端俾觀公之詩者有以發焉永樂十四年丙申
八月翰林侍講錢唐王洪序
頤庵文選原序
頤庵文選原序
按六書故曰儒者講六藝之文明先王之道經緯天地
之理也詩六藝之一也詩言乎志有諸中而形諸外則
知其人矣故詩所以道性情該物理敘風化者志之所
發也孔子刪詩以明教化是使異端邪說不得以害正
道其功大矣後濂洛諸儒而又發明其理以開萬世至
中至正之道而學者得其宗焉如唐韓子為浮屠文暢
送行之序柳子首倡其事以告韓子韓子乃為文以告
之曰有以儒名而墨行者正為柳子言也有以墨名而
儒行者為文暢言也其間未嘗有一字為送行之說蓋
以聖人之道正之耳其旨微矣近世儒者有作浮屠詩
文碑記張皇詖誕之說以諂其徒以隆其事以為博學
以隳名教孔子所以尊吾道而斥異端者安在乎宋太
宗所謂孔門之罪人宜矣今是詩五百三十餘篇皆得
詩人之體而其言無一字為浮屠之說得儒者之正孟
子曰我知言吾故於是詩喜而有取焉使後之作者不
流於淫辭詖說則亦可以思無邪矣故為之序宣德壬
子正月十九日涵虛子臞仙書
國子祭酒豫章胡公以所著頤庵詩集若干卷示洪俾
為之序洪因作而言曰詩三百篇盛矣五言之作出於
蘇李唐山夫人之歌則駸駸乎雅頌之遺意至于建安
悲壯而激烈君子不能無世變之感及乎齊梁而侈靡
極矣唐詩倡于陳子昂遂有李杜韓柳之盛若宋諸大
儒其精深造詣蓋亦可以求其本焉元起於朔漠文制
疏略至元天歷之間若趙文敏公虞文靖公范文白公
揭文安公亦各鳴一時之盛及其衰也學者以粗豪為
壯以尖新為竒語言纖薄音律惉懘蓋自晚唐皆然末
世文弊固其勢之然也聖明混一四海肇復先王之制
興禮立學以風厲學者至於今五十餘年之間政教之
隆並乎三代年穀豐稔民物滋植四夷賓服瑞應荐至
麒麟騶虞嘉禾芝草之祥日獻月進聖天子方舉唐虞
巡狩之典以宣省風俗懷柔百神施恩惠于萬國公卿
大夫文學之士莫不各奮所長揄揚盛德鋪張洪休洋
洋乎雅頌之音盈于朝廷而達于天下當是時公以儒
學德行由翰林侍讀春坊諭德為大司成師表四方之
士而文章卓然名于一時蓋其所作必欲追蹤古人事
核而喻切辭醇而旨遠渢渢乎舂容正大之音可以無
媿于古而公則欿然自視若不足也嗚乎堯舜之盛尚
書載之商周之興詩人頌焉文章有關于世道尚矣洪
與公同遊禁林十有餘年朝夕承公之誨至論古之作
者未嘗不慨然于斯惜乎以洪之昏陋而莫能進也姑
序諸卷端俾觀公之詩者有以發焉永樂十四年丙申
八月翰林侍講錢唐王洪序
頤庵文選原序
