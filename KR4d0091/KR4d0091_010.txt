淮海集卷第十(絶句)
秦觀少游
寄孫傳師著作
上林池籞富春風十里宫青錯御紅應與少年修故事
誤隨遊轂柳花中
泗州東城晩望
渺渺孤城白水環舳艫人語夕霏間林梢一抹青如畫
應是淮流轉處山
戲雲龍山人二絶
芳草未應羞鵯鵊潜鱗終是畏提壷蔡經背上㾗猶在
更念麻姑指爪無
選勝只携長脛鶴入廛還駕短轅車時人若問虚玄事
笑荅無過李老書
圓通院白衣閣
白衣閣外遶朱欄人在琉璃菡萏間誰把此花為刻漏
修行不放一時閑
無邊刹境一毫端同住澄清覺海間還是此花并此葉
壞空成住未曾閑
一根反本六根同古佛傳家有此風滿目紅蕖參翠盖
不唯門裏獲圓通
照閣
彌猴鏡裏三身現龍女珠中萬象開未若此軒人散後
水光清泛月華来
睡足寮寄震鼎二弟
與物無營但欲眠客来從笑腹便便秋生淮海凉如水
得句還應夢阿連
次韻參寥見别
爐香冉冉紆寒穗篝火熒熒擢夜芒預想江天回首處
雪風横急鴈聲長
與倪老伯輝九曲池有懷元龍參寥
雲月娟娟淮海秋隋家池上共浮游可憐一叚風流事
特欠支郎與子猷
春日五首
幅巾投暁入西園春動林塘物物鮮却憩小庭纔日出
海棠花發麝香眠
一夕輕雷落萬絲霽光浮瓦碧差差有情芍藥含春淚
無力薔薇卧暁枝
裌衣新著倦琴書散策池塘返照初翠碧黃鸝相續去
荇絲深處見遊魚
春禽葉底引圓吭臨罷黃庭日正長滿院柳花寒食後
旋鑚新火爇爐香
金屋舊題煩乙子蜜脾新採頼蜂臣蜻蜓蛺蝶無情思
隨例顛忙(狂一作)過一春
秋日三首
霜落䢴溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
連卷雌蜺掛西樓逐由追晴意未休安得萬粧相向舞
酒酣聊把作纏頭
次韻子由召伯埭見别三首
孤蓬短榜沂河流無頼寒侵紫綺裘召伯埭南春欲盡
為公重賦伴牢愁(安眠晝擁裘知有故人家在此速將子由詩云濛濛春雨濕䢴溝蓬㡳)
(閑愁詩卷洗)
靑熒燈火照深更逐客舟航冷似冰到處故應山作主
隨方還有月為朋(新詩句琢冰送我扁舟六十里未嫌子由詩云筆端大字鴉棲壁袖裏)
(交朋罪垢汚)
冠盖紛紛不我謀掩關聊與古人遊會須匹馬淮西去
雲巘風溪遂所求(廬山得縱遊便欲携君將船去念君子由詩云高安此去風濤悪還有)
(何求無罪去)
還自廣陵四首
薄茶便當烏程酒短艇聊充下澤車墳墓去家無百里
往来仍不廢觀書
南北悠悠三十年謝公遺埭故依然欲論舊事無人共
卧聽鍾魚古寺邊
䢴溝繚繞上雲空坐阻層冰不得通頼有東風可人意
為開明鏡玉奩中
天寒水鳥自相依十百為群戲落暉過盡行人都不起
忽聞水響一齊飛
元日立春三絶
此度春非草草回美人休着剪刀催直須殘臘十分盡
始共新年一併来
發春獻歲偶然同新曆觀天最有功頭上兩般幡勝影
一時飛入酒杯中
攝提東直斗杓寒驟覺中原氣象寬天為兩宫同號令
不教春歲各開端
次韻宋履中題李侯檀欒亭
隂隂數畆籜龍稠亭外危通一徑幽頗似竹林當日集
酒狂莫笑阮陳留
春日偶題呈上尚書丈丈
三年京國鬢如絲又見新花發故枝日典春衣非為酒
家貧食粥已多時
觀辱戸部錢尚書和詩餉祿米再成二章上謝
本欲先生一觧頥頓煩分米慰長飢客無貴賤皆𬞞飯
惟有慈親食肉糜
夢裏光隂挽不回掩關獨坐萬緣灰偶因問訊維摩病
香積天中施飯来
擬題織錦圖
悲風鳴葉秋宵冷寒絲縈手淚殘粧微燭窺人愁斷腸
機翻雲錦妙成章
晩出左掖
金爵觚稜轉夕暉翩翩宫葉堕秋衣出門塵障如黃霧
始覺身從天上歸
次韻蔡子駿瓊花
無雙亭上傳觴處最惜人歸月上時相見異鄉心欲絶
可憐花與月應知
處州水南庵二首
竹栢蕭森溪水南道人為作小圓庵市區收罷魚豚稅
来與彌陁共一龕
此身分付一蒲團静對蕭蕭玉數竿偶為老僧煎茗粥
自携脩綆汲清寬
三月晦日偶題
節物相催各自新癡心兒女挽留春芳菲歇去何湏恨
夏木隂隂正可人
次韻東坡上元扈從三絶
赭黃繖底望龍章不斷惟聞蠟炬香一片韶音歸複道
重瞳左右列英皇
端門魏闕欝峥嶸燈火成山輦路平不待上林鸎百囀
教坊先已進新聲
仗下番夷各一群機泉如雨自繽紛細看香案旁邊吏
却是茅家大小君
淮海集卷之十
