淮海後集卷之四
秦觀少游
秋興九首
擬韓退之
逍遥北忩下百事遠客慮無端葉間蟬催促時節去愁
起如亂絲縈纏不知緒日月豈得已還復役朝暮人生
均有得悲歎我不悟春秋自天時感憤亦真趣
擬孟郊
曉風有暴信暮蟬無好聲曉風與暮蟬自與時節爭獨
客辭故鄉推車謁梁城梁城道迢遞區區役吾生不如
歸舊山藜藿安性情
擬韋應物
坐投林下石秋聲出疎林林間鳥驚棲豈獨傷客心物
亦有代謝此理共古今鄰父縮新醅林下邀同斟癡兒
踏吳歌婭姹足訛音日落相攜手涼風快虛襟
擬李賀
魚鱗甃空排嫩碧露桂梢寒挂團璧白蘋風起吹北忩
尺鯉沉沒斷消息燕子將鶵欲歸去沈郎病骨驚遲暮
濃愁茫茫寄何處萬里江南芳草路
擬李白
芙蓉露濃紅壓枝幽禽感秋花畔啼玉人一去未回馬
梁邊燕子三見歸江頭白蘋老波底尺書不來空相望
斜吹疎雨濕秋江霜風暗引芙渠香石上菖蒲三尺長
綠頭鴨兒棲萍草採蓮女郎笑花老木蘭船上動江水
不覺鴛鴦帶波起
擬玉川子
南州有病客起卧北忩下玉兔㘅光照清夜故人别我
京洛遊不寄一行三改秋秋色變冷客裘薄漸覺衣袂
寒颼颼作詩欲寄君未語先有愁不如呼童起危坐北
忩下一杯寬我千日憂眼前俗事何擾擾此夕盡向杯
中休何必懷黃金印兮爵通侯
擬杜子美
紫領寬袍漉酒巾江頭蕭散作閑人悲風有意催林葉
落日無情下水濱車馬憧憧諸道路市朝衮衮共埃塵
覓錢稚子啼紅頰不信山翁篋笥貧
擬杜牧之
鼓鼙夜戰北窗風霜葉鋪階疊亂紅一叚新愁驚枕上
幾聲悲鴈落雲中眼前時節看馳馬日下生涯寄斷蓬
弟妹别來勞夢寐杳無消息過江東
擬白樂天
不因霜葉辭林去的當山翁未覺秋北里酒錢煩屢索
南州詩債懶頻酬欲歌金縷羞紅粉擬插黃花避白頭
底事登臨好時節等閑收拾許多愁
金山晩眺
西津江口月初弦水氣昏昏上接天清渚白沙茫不辨
只應燈火是漁船
病中
疎簾薄幔對青燈鸜鵒喧喧自轉更風雨渺漫人卧病
地爐湯鼎更悲鳴
聞鴈懷邵仲恭
楚澤吳天去未遲煩君且傍蒜山飛白袍居士如相問
為說緇塵欲滿衣
冬蚊
蚤蠆蜂䖟罪一倫未如蚊子重堪嗔萬枝黃落風如射
猶自傳呼欲噬人
白馬寺晩泊
濛濛晚雨暗回塘遠樹依微不辨行人物漸稀疎磬斷
綠蒲叢底宿鴛鴦
霅上感懷
七年三過白蘋洲長與諸豪載酒游舊事欲尋無處問
雨荷風蓼不勝秋
和程給事贈虞道判六首
刀圭雲母具晨飡門對三層步斗壇夜考鶴經分七九
曉占歲氣辨黅丹
火棗交梨近可飡不須地肺及天壇龜藏坎海毛皆綠
鳳宿离宫色自丹
紫府沉沉掩夜關竹隂清掃月中壇歲星偷得桃枝碧
董奉栽成杏子丹
囊中王色已經飡醉拂絲桐坐杏壇應笑倦游塵滓客
鬢毛蕭瑟事鉛丹
漢武遊心縹緲間文成五利盡登壇何如屈曲韓夫子
不羡神君白玉丹
使君本住道家山時訪元都太古壇隂惠已能追許令
治功不獨過韋丹
處州閑題
清酒一杯甜似蜜美人雙鬢黑如鴉莫誇春色欺秋色
未信桃花勝菊花
春詞絶句五首
蒲萄裀暖蕙薰微紅日窺軒睡覺時人倦披衣雙燕出
青絲高罥木蘭枝
弱雲亭午弄春嬌高柳無風妥翠條懶讀夜書搔短髮
隔垣時聽賣餳簫
都城春富百花披長憶人歸駐馬時淺色御黃應好在
為誰還發去年枝
風驅白雨洗園林蔽地飛花一寸深狂紫浪紅俱已矣
老春雖在亦何心
顚毛漸脱風情少匣劍空存俠氣銷人遠地偏無酒肉
春深花鳥謾相撩
秋詞二首
雲惹低空不更飛班班紅葉欲辭枝秋光未老仍微暖
恰似梅花結子時
無數青莎繞玉階夕陽紅淺過墻來西風莫道無情思
未放芙蓉取次開
齊逸亭
燄發郎君更不歸故亭蕭瑟異當時玉笙金管渾如夢
只有梅花三四枝
春日
殘臘渺茫雲外日新春彷彿夢中來雪霜便覺都無力
只見桃花次第開
雪中寄丹元子
隂風一夜攪青冥風定紛紛雪片零想見玉清真境上
白虛光裏誦黃庭
宿乾明方丈
漫天白雪無端現佛室夜艾烏更啼相逢解頥足自慰
勿語俗子念心攜
新開湖送孫誠之有龍見于東北因成絶句
狂客走影暗悠悠&KR1341;萏吹風五月秋黃綬不為無氣概
蒼龍隨尾送行舟
呈李公擇
青箋擘處銀鈎斷紅袂分時玉筯懸雲脚漸收風色緊
半規斜日射歸船
落日馬上
日落荒阡白霧深紫騮嘶顧出疎林回頭已失來時路
杳杳金盤墮翠岑
次韻參寥三首
武陵漁子入花源但見秦人不得仙會有黃鸝鳴翠柳
何妨白眼望青天
長安仕路與雲齊倦僕羸驂不可躋但得玄暉曾折簡
何須平子更安題
且折花枝醉復醒人間時節易崢嶸屠龍肯自羞無用
畫虎從人笑不成
和書天慶觀賀祕監堂三首
老仙舊地枕東城古木參天警畫聲我亦願為方外友
風流何必並時生
史君平昔慕高清一到祠堂意一新戶外黃冠應指點
公應便是謫仙人
衣屨蕭條氣久清豪家門舘未嘗行朱甍碧瓦何從得
疑有隂兵夜助成
和書觀妙菴
龍瑞宫中種玉人誅茅結室傍秋雲自言洞裡山川别
此處千分未一分
早春題僧舍
東園紫梅初破藟北澗綠水方通流歸去一春花月夢
定應常在此中遊
盆池釣翁
誰刻仙材作釣翁尺池終日釣微風令人却憶鴟夷子
散髮五湖狂醉中
賞酴醿有感
春來百物不入眼唯見此花堪斷腸借問斷腸緣底事
羅衣曾似此花香
首夏
節物相催各自新癡心兒女挽留春芳菲過盡何須恨
夏木隂隂正可人
淮海後集卷之四
