太師誠意伯劉文成公集卷之十一
後學䴡水何鏜編校
歌行
送陳庭學之成都衞照磨任
君不見岷山導江戒南紀噴雨嘘雲九千里瞿唐劍閣鍵重
關錦城花繞成都市雄藩作屏鎮羌夷列郡五十爪牙之長
夏雪山連太白玄冬熱海蒸坤維
聖皇握符御宸極煙塵不起鯨波息鳳凰麒麟在郊藪川后
嶽靈俱效職籌邊樓上羅俊良况子敏學年方將將軍幕府
曾試用驊騮熟路宜騰驤大艑揚帆泝江水東風漫漫吹蘭
芷綵衣䳽髮對晨昏有酒盈尊丼且旨吾聞崌崍上與井絡
通風氣隔閡華與戎九夷八蠻濡帝澤廟堂巳得攻心策
爲王輔卿郞中題雪灘寒鴈圖
雲茫茫水浪浪林木脱葉無稻糧烏啼鴈呌天蒼凉歲云莫
矣江山長有竹有竹在高岡三株凍折兩復僵小禽悲飛不
能揚蒼梧悠悠隔沅湘欲往從之川無梁願披寒霄見朝陽
勿令嗷嗷傷我腸
漁樵問荅
樵問漁江湖風波惡何似采薪人無憂茹藜藿漁荅樵山中
何所有未若擢扁舟得魚即沽酒
題王元章梅花圖
會稽老王拙且癡能畫梅花稱絶竒春牎走筆生古怪中有
窈窕傾城姿人生得閑真是好得閑不閑惟此老布袍闒茸
髮不梳一生只被梅花惱天生梅實可和羹爾梅有花結不
成世間花實總尤物不如畫圖終古無枯榮
琴歌贈劉元明
龍門獨樹冰弦空林霜清鳴暗泉姮娥抱桂寒不眠離鸞
怨啼風滿天碧潭殷雷龍起蟄月落太隂山鬼泣湘江秋水
一劍明帝子歸來聞珮聲扶桑浪翻碣石改東海魚飛入西
海白雲去盡天茫茫十二玉樓深夜凉
二鬼
憶昔盤古初開天地時以土為肉石為骨水為血脉天為皮
崑崙為頭顱江海為胃腸嵩岳為背膂其外四岳為四肢四
肢百體咸定位乃以日月為兩眼循環照燭三百六十骨節
八萬四千毛竅勿使淫邪發洩生瘡痍兩眼相逐走不歇天
帝愍其勞逸不調生病患申命守以兩鬼名曰結璘與欎儀
欝儀手捉三足老鴉脚脚踏火輪蟠九螭咀嚼五色若木英
身上五色光陸離朝發暘谷暮金樞清晨還上扶桑枝揚鞭
驅龍扶海若蒸霞沸浪煎魚龜煇煌焜燿啔幽暗燠煦草木
生芳𬎼結璘坐在廣寒桂樹根漱嚥桂露芬香菲啖服白兔
所擣之靈藥跳上蟾蜍背眷騎掐光弄影蕩雲漢閃奎爍璧
葩花摛手摘桂樹子撒入大海中散與蚌蛤爲珠璣或落岩
谷間化作珣玕琪人拾得喫者胸臆生明翬内外星官各職
職惟有兩鬼兩眼晝夜長相追有物来掩犯兩鬼随即揮刀
鈹禁制蝦蟇與老鴉低頭屏氣服役使不敢起意爲姦欺天
帝怜兩鬼暫放兩鬼人間娭一鬼乘白狗走向織女黃姑磯
槌河鼓褰兩旗跳下皇初平牧羊群烹羊食肉口吻流膏脂
却入天台山呼龍喚虎聽指麾東岩鑿石取金卯西岩掘土
求瓊葳岩訇洞&KR1154;石梁折驚起五百羅漢半夜撥刺衝天飛
一鬼乘白豕從以青羊青兔赤鼠兒便從閣道出西清入少
微浴咸池身騎青田䳽去採青田芝仙都赤城三十六洞主
騎鸞翳鳳来陪随神清唱毛女和長烟裊裊飄熊旂蜚廉
吹笙虎擊筑罔象出舞奔馮夷兩鬼自從天上别别後道路
阻隔不得相聞知忽聞韓山子往来說因依兩鬼各借問始
知相去近不遠何得不一相見叙情詞情詞不得叙焉淂不
相思相思人間五十年未抵天上五十炊忽然宇宙變差異
六月落雪冰天逵黿鼉上山作窟穴蛇頭生角角有岐鰐魚
掉尾斫折巨鰲脚蓬莱宫倒水没楣攙搶枉矢争出逞妖怪
或大如甕盎或長如蜲蛇光爍爍形躨躨呌鹿豕呼熊羆煽
吴回翔魌魑天帝左右無扶持蚊蝱蚤蝨蠅蚋蜞噆膚咂血
圖飽肥擾擾不可揮筋節觧折兩眼不辨妍與媸兩鬼大
惕傷身如受榜笞便欲相約討藥與天帝毉先去兩眼翳使
識青黃紅白黑便下天潢天一水洗滌盤古腸胃心腎肝肺
脾却取女媧所摶黃土塊改換耳目口鼻牙舌眉然後請軒
轅邀伏羲風后力牧老龍告泰山稽命魯般詔工倕使豊隆
役黔羸礪斧鑿具鑪鎚取金蓐收伐材尾箕修理南極北極
樞斡運太隂太陽機檄召皇地示部署岳瀆神受約天皇墀
生鳥必鳳凰勿生梟與鴟生獸必麒麟勿生豺與狸生鱗必
龍鯉勿生蛇與&KR1414;生甲必龜貝勿生蝓與蜞生木必松楠生
草必薺葵勿生鉤吻含毒断人腸勿生枳棘覃利傷人肌螟
蝗害禾稼必絶其蝝蚳虎狼妨畜牧必遏其孕孳啓迪天下
蠢蠢氓悉蹈禮義尊父師奉事周文公魯仲尼曾子輿孔子
思敬習書易禮樂春秋詩履正直屏邪欹引頑嚚入規矩雍
雍熙熙不凍不飢避刑遠罪趋祥祺謀之不能行不意天帝
錯怪恚謂此是我所當為眇眇末兩鬼何敢越分生思惟呶
呶向瘖肓洩漏造化微急詔飛天神王與我捉此兩鬼拘囚
之勿使在人寰做出妖怪竒飛天神王得天帝詔立召五百
夜义帶金繩將鉄網尋蹤逐跡莫放兩鬼走逸入嶮巇五百
夜义箇箇口吐火搜天刮地走不疲吹風放火烈山谷不問
杉栢樗櫟蘭艾蒿芷蘅茅茨燔焱熨灼無餘遺搜到九萬九
千九百九十九仞幽谷底捉住兩鬼眼睛光活如琉璃飬在
銀絲鉄柵内衣以文采食以麋莫教突出籠絡外踏折地軸
傾天維兩鬼亦自相顧咲但得不寒不餒長樂無憂悲自可
等待天帝息怒觧猜惑依舊天上作伴同游戲
寄江西黃伯善兄弟
我思美人乃在洞庭之陽彭蠡之隂衝波亘天三百里離恨
比之應更深揚瀾咆哮左蠡怒白日慘慘玄猿吟欲往從之
憤余心黿鼍臲卼不可以駕風摐摐兮雨滛滛望厭原之飛
烟邈匡廬之高岑霞標日觀矗南斗石門雙闕撑崎嶔虹旌
兮翠羽昌容兮鳳凰舞荍衣兮茞襟玉笙吹兮紫鸞音望不
見兮悲莫任江水湛湛愁楓林西來文魚曾到海願寄筆札逾
兼金
題安仁余氏留餘堂
君不見石季倫對案方丈皆八珍珊瑚夜光視如土寧知汩
沒同埃塵又不見李贊皇平生䁀食滿萬羊中厨烟火宵未
冷詔書趣使趋南荒金谷名園委蔓草平泉荆棘無人掃榮
華瞬息可柰何空令過者傷懷抱世人積金貽子孫一朝金
盡難復論古来天道有好還君看漢代于公門
送胡季瑊平江監倉
君不見棠谿沙中金又不見龍門山上桐衝波蕩汨入坎窞
石溜漱囓欹雷風梓人桃氏不見顧自分委棄蒿櫟同一朝
清廟作雅樂搜索絡繹奔垂工飛廉鼓鑄王爾&KR1263;熾炭利鑿
相治礲朱絃横縆筍&KR1206;立鎮圭衮冕齊雍容世間物理有消
息累土自可成穹隆司倉雖微君莫棄君不見魯叟當年嘗
委吏
弋陽方氏夀康堂
先生築堂依林臯繞屋杉松浮翠濤烏皮靈夀扶鶴髮項有
千歲雙垂絛小孫踉蹡竹馬戲大孫綵衣花底翶有耳不聆
闤闠音有目不識簿領曹鸎啼燕語日高起羽觴沉沉浮春
醪君不見非熊老人釣清渭九十鷹揚亦勞瘁
爲杭州鄭善止題蓬莱山圖
君不見大瀛海中有神嶽如崑崙周遭四城五十里石骨纏
繞扶桑根琪華爛日珠炫夜翠楼玉殿虎守閽鍾山燭龍在
其北兩眼燁煜如朝暾仙人東王公掌握天紀弼帝尊長虹
爲轅龍作馬飄然乘風白日在下弱水蕩蕩無力可負芥自
從大禹刻石之後来者寡彼秦之皇其貪如狼而漢之武其
欲如虎楼船萬斛空巍巍欲到不到風掣之徐市蜉蝣身乃
欲邀安期文成五利小竪子羊質彊使蒙貔皮神仙大咲起
濤浪射魚海上夫何爲
夀山福海圖歌
吾聞軒轅之國乃在大海之中央其不夀者八百歲夀者乃
與天地同久長楼臺縹緲造雲漢赤日繞戸扶桑涼玉泉之
水清以香瑶草之味如瓊漿洪崖有時来環佩聲琅琅鳳凰
自歌鸞自語青蜺連蜷白雲舞淋漓豹髓浮瑶觴璀錯金盤
薦麟脯耳聞楚水泣皇英眼見商郊葬彭祖琪華玉樹宵有
光東風入律春茫茫春茫茫樂無極青鵻夜夜月中来廣寒
姮娥寄消息
送人分題得鶴山
丁令威乃在崑崙之墟閬風之巔羽衣誤作塵土夢回首人
世三千年空中落日松栢冷苦霧慘慘含悲泉夢随回飇訪
瓊田紫雞青鴨還相憐丁令威將柰何野有矰繳隰有網羅
前飛烏鳶後駕鵝啄腥爭腐聲嘍囉渺予懷兮隔烟蘿杳冥
冥兮猗長歌丁令威胡不歸槐江之山連大騩玉樓金嶂中
天開玲瓏碧樹鏘瓊瑰鳳凰有閣鸞有臺君胡為兮獨蒿莱
丁令威歸去来
寄宋景濂(四首)
我思美人乃在仙華之山山前夜半掛河漢天津兩旗俯可
攀我欲從之阻河關初平不來白羊死瘦骨蝕盡莓苔頑風
沙蕭蕭隔人間玄霜日夕凋玉顔有鳥有鳥丁令威側身下上
空孤飛女媧石墜鼇脚折海水散作雲霏霏山中有竒樹一
華一千秋美人何不折寄我使我歎恨長凝眸深沉洞谷山
鬼集隂氣六月冰霜留嗟哉美人誰與儔明年定約赤松子
與𡭗群峰頂上遊
有美一人兮美且仁自我不見兮不知幾春仰玄穹兮睇參
辰爲合爲離兮孰測其因青冥無階兮江海無津風雨茫茫
兮蛟龍怒瞋安得羽翼兮致我與隣
有美一人兮美且都青霞爲衣兮白雲爲裾被秋蘭兮佩珣
玗泰和與游兮中黃與居瞻望弗及兮芳歲其徂山高水深
兮道阻且紆安得羽翼兮致我與俱
有美一人兮在山中蒼眉黑鬚兮玉雪其容飲沆&KR1197;兮食紫
虹澡石泉兮灑清風邀初平兮從赤松超逍遥兮樂無窮安
得羽翼兮致我與同
題謝皐羽傳後
阮籍哭窮途墨翟哭素絲賈誼上書期寤主卞和抱玉無人
知人生有情不可塞謝生慟哭非狂癡神奔鬼遁天地革龍
魚貓虎三辰黑黼裳玄衮換氊裘鞮唱羌歌滿中國生也何
辜逢此時有才不用空男兒伯益丘墟管仲沒孤根弱植誰
扶持既不能學申胥頓首血沾臆却吳再建荆社稷又不能
學鄒衍長號徹帝關飛霜六月凄燕山空將淚灑荒岡雨添
作秋濤撼江浦君不見𣏌梁之妻善哭夫哭得城崩又何𥙷
夜猿呌罷天晦冥哭聲摇動虛危星瀟湘竹死鳳凰去但見
白波連洞庭鳴呼此士今安在金石可銷心不改應將魂魄
化精衞銜取南山填北海
松陽周處士冰壺歌
冰壺者栝蒼周處士之所以自號也夫冰太陽寒水之凝
而壺者噐也水凝爲冰至柔而變爲剛天下之剛莫尚焉
壺之貴者以玉爲之雖栗而冰乎其腹僕切異之於是乎
歌以誶焉歌曰
隂風吹空寒凛冽玉壺夜半玄冰結十二樓中瑣翠鸞太微
宫裏縣明月明月流光照玉壺珠飛上天滄海枯青女鍊霜
封貝闕燧人&KR0778;犀龍泣血銀河凌澌膠北斗五色石裂媧皇
走相看一笑天茫然回首人間三萬年
寳林同講師渴馬圖歌
天廐馬神龍姿目如明星耳如錐拳花&KR1058;毛雲陸離揚鬐掉
尾頳虹飛天廐馬閑且驕縶以青絲勒以鑣渴不得飲瑶池
泉飢不得食瓊田苗豆粟不實中腸枵口不能語足屢蹻天
廐馬壮且武食主之食湏報主莝秣失時罪在牧圉無如宋
牂怨不得嚼咀喪厥元戎殄師旅天廐馬爾不聞趙國廉將
軍一飯斗米肉十斤被甲㩀鞍走若雲北斬栗腹西拒秦負
荆謝藺不為身至今天下稱良臣又不聞漢季劉荆州有牛
千斤角曲觩啖食十倍於常牛負重不若一牝麀老暪度江
俘楚囚骨肉觧割庖刃游天廐馬飽爾食草間封狼逭誅殛
威弧撥刺矢不直嗟爾神駿湏盡力他年定遇田子方櫪上
優游終主德
青羅山房歌寄宋景濂
若有人兮乃在大江之南淛河之東連山掎拔瀛海上上與
河鼓天津通憶昔四女下天来遺鬟墮髢根龐鴻仙華傑出
最怪異望之如雲浮太空嶔崟峛崺齾齧不可上薈蔚雜樹
昏朣朧虎龍咆號猿鶴呌山鬼呵歘生悲風嗟哉若人兮胡
為乎其中梁檀柟兮柱桂楓結青蘿兮以帡幪不翦不伐兮
不鹽以攻晨嵐暮藹滴晴雨烟條霧葉相蒙龍縿縿兮纚纚
菶菶兮蓬蓬繚紏要紹兮若蒼龍垂胡降玄穹棽麗披離兮
若翠鸞振迅飛蕤氃鸝黃和鳴桑扈應髣髴牙曠之絲桐幽
泉發竇鏘玲瓏六月赤日收藴隆陽凌隂蓄春融融巖花澗草
紛白紅有時皇初平清夜騎羊朝帝君瓊蕤羽盖冰玉珮華
月閃爍光成虹松吹笙兮竹舞翿影旆旆兮聲渢渢娱目悅
耳兮樂不可言世間塵土何夢夢山有芝隰有蘴石鑿鑿兮
水漴漴猗若人兮美且充飢食倦息兮可以保我躬逍遥兮
棲遅又何必訪廣成于崆峒
題仲山和尚群魚圖
濠梁之樂誰能寫袁蟻死後無畫者上人安知身非魚援毫
貌出態更殊剡藤素拂秋雲冷眼前驚見滄江永翠尾輕披
水上萍玉鱗倒漾空中影前行十二相逥環吹澇喣沫淵沄
間最後群趋儼成列皎若寒霄舞流雪却思昨夜風雨来赤
鯉巳去随奔雷鯫鱻不作霄漢夢潛心泳暖何悠哉贈言還
畫重太息芒鞋竹杖今何適慎勿作海水洶湧龍崢嶸空令
素壁凝塵生
爲本大師題唐臨晉帖
乾符天子萬機暇宫中扈從多儒冠玉堂開宴出晉帖翠氣
蕩搖山雪寒侍臣模寫各臻妙碧樹瓊柯相照耀令孜嗟嘆
至尊喜内官拜舞宫娥咲日斜宴罷歸内園外門有事人不
言君不見關東夜飛赤白丸昭陵玉匣秋風酸
題老翁騎牛圖
白日上悠悠竹梢霧巳收晴天不易得及時當放牛鄰家放
牛多兒童我家無兒只老翁寒衣在機織未就原上烈烈多
高風勿言衰老筋力簿有牛可放殊不悪伹願天公不相惱
牛背閑眠飢亦好
題也先進德祖母徐氏節義傳俊進德之祖以戰死
時其祖母年尚少
凰乃鳳之匹麒乃麟之儔錦衾角枕期白髮誰知不得同山
丘丈夫殉節殞烽矢英靈在世何曾死兩龍未合延平津白
日無光天色紫君不見青松與兔絲引蔓相纏縈松摧絲蔓
断結根猶作千歲苓洞房含風霜露早孤兒啞啞在懷抱皇
天可憐兒長成相見黃泉情亦好
題金谷園圖
君不見石家名園擬黃屋蜀錦作圍金作谷暖香烘日浮紫
霄冰紈火布鮫人綃燕釵十二歌白苧珊瑚玲壠綠珠舞月
榭吹笙引鳳凰霧幄傳觴語鸚鵡㸑下蠟光宵未歇楼上佳
人碎瓊雪空將遺恨寄丹青留作千年覆車轍
初夏即景
前日大熱釋我裘昨日一雨凉如秋寒暄倏忽反覆手冰炭
着體何由瘳今朝初晴又欲暖園中草芽軋復抽嗚呼安得
伶倫吹嶰竹四氣不愆同玉燭
畫竹歌為道士詹明德賦
我所思兮在瀟湘蒼梧九疑渺無際但見綠竹參天長上有
寒烟凝不飛下有流水聲琅琅中有萬古不盡離别淚化作
五色丹霞漿穿崕貫石出厚地風吹露滌宵有光我欲因之
邀鳳凰天路脩阻川無梁孰知畫史解人意能以造化歸毫
芒虛堂無人白日静使我顧盻增慨慷玄霜慘烈歲將宴鼪
啼鼯呌天悲凉我所思兮杳茫茫山中紫筍春可茹歸来無
使遥相望
題蘭花圖
幽蘭花在空山美人愛之不可見裂素寫置明窗閒幽蘭花
何菲菲世方被佩薋菉葹我欲紉之充佩禕睘睘獨立衆所
非幽蘭花為誰好露冷風清香自老
送葛元哲歸江西
我昔筮仕筠陽初官事窘束情事疎風塵奔走僅五稔滿懁
荆棘無人鋤明堂大開壮梁棟散木不遺椽梲用豫章江上
一逢君矯矯雞群一孤鳳城頭月出明星稀開門望月露沾
衣文章繡衣郎談屑天葩飛得句即高歌驚起鳥鵲穿林霏
星流雲散隔吴楚有時夢君詩上語座中百谷含清暉牎外
飄風度疎雨我住青山耕晚霞君去蟾宮折桂華别来八見
秋雁過忽然會合增長嗟江南二月草未秀雪陣如濤衮清
晝投壺命觴盡文友此樂百年何日又一朝復一朝三歲如
過電四牡彭彭子獨賢江東山水看一遍人間事萬不齊我馬向
南君向西海門日照漁浦白&KR0784;歌欲断吳雲低栝蒼山臨川
水相思迢迢一千里山高高兮水深深極望不見愁人心應
將旅魂夢化鶴永夜月明懷好音
題釋驂圖
關中小兒勇而競玉帳貔貅三百乘焉知道上十二牛皇天
默佑周同姓絳宫大厲吼如雷墨車載甲光照䋿鷹騰二陵
間劒鋒白皚皚壯士百戰腦塗地元帥束縛坐草萊俘囚有
血堪釁鼓自分殘膏染齊斧萬死一生直望外豈意片言由
内主鴻鴈曾傷弓尚為空弮愁犀兕脫匣出聞呼肯回頭河
邊觧驂徒譾謀舟中稽首心悠悠濟河封尸勿云晚此事終
作晉國羞君不見夫差違子胥空灑姑蘇泣丈夫深戒婦人
仁養虎遺患悔莫及
題錢舜舉馬圖
吳興公子雅好竒欲把丹青競天巧花蜂柳鶯看巳足貌得
驊驑圖更好浪花滿身蹄削兩耳抽出春筍尖風&KR1058;欲拂
九霄霧隅目似掛高秋蟾昨者王良失鞿鞚封狼咆哮蛇豕
閧天閑乘黃越在野出車未見歌南仲嗚呼安得此馬背負
郭令公掃清四海歸奏明光宫
題王元章梅花圖
道人紅顔映髭雪欲與梅花闘清潔夢魂化作梅花神貌得
梅花最竒絶高軒落筆當晴曦北風吹樹寒雲垂九霄露洗
珠玉蕊野水影動龍蛇枝勞生苦被煩熱惱見此令人暢懷
抱虛堂夜半明月入玄鶴一聲驚絶倒西湖處士骨巳槁湖
上淡烟迷蔓草石壇日夜長蒼苔紫脫瑶英為誰好羅浮山
在何處聞道其間無散木只有梅花三萬樹黃初平在金華
山中白羊許借我與爾並駕凌飛霞
題縣崕蘭花圖
洞庭一夜西風起沅湘美人隔秋水翠蕤玉佩冷不收怨入
蒼梧九千里蒼梧之山絶浮烟上與女媧所鍊之石相牽連
瘦根迸雲石為穿紫莖瓊蕊涓飛泉一開一落三千年歲晏
玄霜白日昃南山桂枝化為棘我欲采之無羽翼月宫青鸞
呼不来卧看月明空太息
題雪汀圖
天迷迷地茫茫雲垂日白江水黃踆烏凍縮龍走蔵雪花如
月開榑桑彼何人斯一葉航手持釣竿詠滄浪詠滄浪倚逍
遥天風吹入瑶池去素女素娥應見招
為董楚芳題山水圖
金庭接四明會稽蔵禹穴半嶺生白雲如濤湧𬈑渤我住城
南隔天鏡朝夕看山見山性是誰模寫作畫圖展向高堂色
相暎天上寳書緘石室翠栢蒼筠曉蕭瑟有蛟如龍身九屈
林深嶂疊不見日龍氣吐為烟霧出何處楼臺香靄中蓬萊
只在雲門東陽崖不留建木影隂澗自起樵人風賀知章今
巳矣湖邊酒船為誰艤赤城霞標通宛委陵苕花開落松子
蕙帶荷衣歸去来清泉素石無泥滓
寄陶中立郭秉心叙舊言懷
為别未五載恍如生死隔有時長想愁欲狂中夜感歎無羽
翼憶昔相逢俱壮年錢唐柳綠花含烟粉墻繚繞子雲宅華
燈照幕自草玄春城飛雪滿一月立馬㪣門馬蹄沒銅壼驍
箭三十六易坐更投鏃相扢仰天大咲催命觴酒多雪急天
茫茫論文握手到爾汝知有膠漆無參商君行却向江東去
我亦棲遅廣文署震澤風驚白鴈秋玉山露落青楓暮井邑
蕭條劫火餘行人何處問緘書傳聞那得辨真假引領遥望
空嗟吁今年飄泊越城裏重見手書悲且喜舊游雖在舊人
非獨立看雲淚如水羡君絳帳開海濱綵衣堂上生陽春艱
危大幸適樂土况有主翁賢且仁嗟余數與時不偶畫虎不
成秪類狗家鄉蕩析身轉蓬棄置田園事奔走豺狼在郊蛇
在薮府縣官曹但糊口藩垣久厭邊鄙報旄丘載馳徒疾首
郭公子今何如璞中之玉可照車委棄土壌慚碔砆往事轉
頭同過翼猿鶴蟲沙豈終極南山直幹劈雷電般匠束手
無顔色殷勤寄情素會面未有期願言努力各自慰莫遣青
鬢先成絲
和吳以時秋夜長篇
秋夜長今日何日此何鄉流螢在砌苔在墻明星滿天月照
床東西南北路渺茫車何為乎水中央秋夜長今日何日此
何鄕
潜溪圖歌為宋景濂賦
金華山水天下希潜溪龍門尤絶竒群峰峻極河漢上一峯
獨立芙蓉陂先生結廬在其下文追班揚兼賈馬遂令此山
增壮觀野有樸樕皆梧檟上清道士方方壷乘興為作潜溪
圖丹崖翠麓神仙居東望日出樹如蘇溪流穿林還度谷十
里一逹五里伏龍湫吐景生白虹藤蘿振雨松呼風却憶往
時清夜月帝女乘雲下天闕鍾鏞鏗鍧蕭鼓發霓裳羽衣飄
滅沒初平騎羊前啓行長髯鬖髿飛玉霜秦娥吹笙玄鶴舞
牽牛河鼓凝寒芒相思迢迢頻入夢夢駕雨鸞從一鳳覺来
毛髮猶爽淅目送征鴻度空碧山有𬞞水有魚幽澗有泉清
可㪺何時上䟽乞骸骨寄聲先遣雙飛鳬
題陸放翁賣花叟詩後
君不見會稽山隂賣花叟賣花得錢即買酒東方日出照紫
陌此叟巳作醉鄉客破屋含星席作門&KR0668;螢生竈花滿園五
更風顛雨聲惡不憂屋倒憂花落賣花叟但碩四海無塵沙
有人賣酒仍賣花
題柯敬仲墨竹花石
紅桃花夭夭綠竹葉薿薿水邊石上相依倚恰似佳人配君
子奎章慱士丹丘生寳書鑑盡芸閣清染朱涅翠歸墨筆收
入造化無逃形烟濃風暖春如醉竹有哀音花有淚花枯竹
死今幾年空留手跡令人憐
爲包與直題太一真人圖
太一真人龐眉湏不知所持何代書既不學昴星降精下輔
隆凖公又不學傳說請帝通夢寐左右商王陳範謨眇然一
葉蓮花荂淸秋風吹落泥塗紅凋粉瘵不可扶君何爲乎以
爲桴蕩漾九河凌五湖誇耀水伯驚天吳坐令文成五利之
軰假借神聖欺庸愚靈旗風翻壮荆符麞鹿無鬼夫何辜漢
宫天禄連石渠金釭銜璧䴡綺䟽青藜有燄如芙蕖何不分
餉依光夜績之徐吾高堂眈眈縣畫圖作歌一咲駭里閭
爲戴起之題猿鳥圖(牧谿畫)
巴東之西巫山高連峰插天關徤牢中有懷凌簸谷之波濤
藤蘿杳冥風怒號人跡不到神鬼逃但見野猿沙鳥群相嘈
聱耴百竅搖巖嶅此景可聞不可遭爾何為乎貌以毫毛嗟
㦲用心無乃勞江盤峽束雷雨昏崩崕死樹纏古根玄猿抱
兒隨白猿長臂婹嫋相攀援舔睒譎詭趠騰鶱縣柯攫石墜且
掀上有滿月如赬盆篔簹桃枝寒自蕃嘉實不食鳳高翻但
見娥皇女英之淚㾗勢窮險盡原野闢落日烏鴉繞雲黑荻
花茫茫蘆葉赤前飛鴰鶬後鳬鷁瀟湘洞庭烟水碧騶虞鸑
鷟無顔色還君此畫長太息獨立看天淚沾臆
題界畫金山圖
岷山導江入海長金山却在江中央下有地軸連扶桑上有
鳥道通九陽白波繞之如雪霜杳然浮空或低昂但見危楼峻
閣造牛斗一似蓬萊之鏘鏘撞金伐革殷朝夕丹蕤翠葩相焜
煌巖崖洞谷蛟龍堂斑鱗錦紋頦頷張隱嶙窈窕变暄凉虎
蹄豹跡萬古不可到海若夜出烟霞香摩尼之珠明月光目
連持來自西方謂能驅遣毒沴消災殃轉悪為善回妖祥嗟
我欲往不能翔畫中忽見心飛揚涉水有鼉野有狼武陵桃
花今渺茫浩歌一曲增慨慷
題界畫卧龍山樓閣圖
巍巍乎大海之西浙河之東是曰會稽夏后所封吞雲吐雨
隔躔次闔闢光景調春冬地平天成五千載職貢長與中華
通洞天石室神仙宫香爐紫氣騰芙蓉禹穴窈窕潜蛟龍王
書金簡今無蹤但見蒼松翠柏晻暧閉白日猿狖呌嘯生悲
風卧龍何蜿蜒向之離立如孩童上有朱薨碧瓦縹緲浮玄
穹流星穿牎月掛戸下視水木光玲瓏多年不見嘗膽處野
花自落莓苔中綠蘋香飄楊柳濃漁舟一葉波溶溶黃冠賀
老巳寂寞澹烟細雨空青楓雁山狂客意匠工能以翰墨偷
天功對此使我心神融便欲築室依巃嵸短衣瘦策尋葛洪
嚥服石髓餐晴虹翩然遠逐浮丘公不湏懷古意慘戚伯夷
綺季俱蒿蓬
陳彦德以畫見贈歌以酬之
君不見昔者米南宫又不見今時趙學士能將翰墨爭鬼工
天下流傳名父子栝蒼處士身姓陳小郎英俊尤可人欲收
大地入掌握筆意所到如有神曉携小幅来贈我紅日滿牎
花婀娜開軒展視心眼寬如在岳陽樓上坐湖波吹烟入遠
山君山乃在湖中間蒼梧九疑隔湘浦孤雲目断幽篁斑漁
舟一葉来何處巫峽雨昏啼鴂暮澤畔行人久不歸沙上輕
鷗自飛去陳公子聽我歌深林大谷龍蛇多蓬萊三島可避
世欲往其柰風濤何
長平戈頭歌
長平戰骨煙塵飄歲久遺戈金不銷野人耕地初拾得土花
潰出珊瑚色邯鄲小兒強觧事枉使泥沙埋利噐四十萬人
非少弱勇怯賢愚一朝棄隂坑血冷秋復春朽壌食盡蒼蛇
鱗湮淪長愧杜郵劒廢墜空憶樁喉人故壘中宵鬼神入雲
愁月暗戈應泣嗚呼當時豈無牧與頗戈乎不遇可柰何
涇縣柬宋二編修長歌
浙東行人過江左正值蕤賓之管吹輕葭隂氣黯黕天地閉
仰面不見扶桑鴉谷風哀鳴灌木應雨脚四垂如亂麻崩湍
湧溜汨奔會平地碾齧作臼窪便疑桑田變滄海流永熒眼
無津涯菅茅披猖黃竹拜蛙黽狼籍助喧譁滿路青泥雜隕
籜局縮畏觸蛭與蛇破瓦荒畦舊市井荆榛穢奥巢麏䴥翠
眉蟬鬢轉蓬去頽墻缺甃劫火煆善淫禍福不可料韶豔天
閼令人嗟叢祠佛殿緫銷歇但見木偶眠泥苴前度長洲絶
短澗輿從沾&KR0668;水沒胯寒颸瘁瑟透衣䄂雖有氊盖那能遮
水邊老&KR1295;學人立鷺鷥侍傍如小婐廢田蔓草結旌旆農夫
盡化為蟲沙布榖不知時事異勸耕終日聲查查晚来雨歇
到涇縣只有蒿荻無人家縣官趨迎入公𪠘筋攣骨觧肉半
麻蕭條破竈冷灰灺飢童凍口張唅呀滹沱麥飯那能致新
豐酒醪何處賖古稱悲歌可當哭莫怪咲謔同兒哇夜深月
出照庭樹鬼燐一似青蓮華驚魂遁魄稍歸舍收入志慮無
令邪愁雲苦霧子規呌起坐更盻羲和車
為張生題趙仲穆畫馬
天廐之馬高且肥王孫貌出真絶竒杜陵寒儒恒苦飢枉使
韓幹遭誚嗤渥洼天馬龍象力朝發太蒙暮西極豆芻五石
充一食力由食生非外得地黃首蓿美如飴嚥以甘泉清肺
脾神完氣定吪止時素餐立仗馬耻之高風吹鴈酸棗紅狼
烟夜半通回中為君長鳴起子公斬取郅支歸獻明光宫
為詹同文題浙江月夜觀潮圖
君不見四時平分成歲功以秋継夏獨不同炎官挟長握天
柄七月赤日熺玄穹蓐收抱鉞蹲白水野氣赫赫攄頳虹陽
侯喘汗河伯暍少昊上訴愁天公會須萬物長養遂期以仲
月虚宵中此夜姮娥魄正滿命駕四蟾驂两駥指揮禺強出
玄渚蕩滌歊熇清霾蒙河漢發源牛斗下曲江上與天津通
初看一髮起溟徼如曳組練來扵東漸聞殷驎鼉鼓發倏忽
萬雷聲撼風天吳掉尾出溟涬馬銜揚鬐招海童霓旌縞帳
鷺羽幬瑶臺十二浮空濛蘂珠仙人乘王輅騰駕䳽鵠飛氋
氃長庚歘霍掞光耀電母扶龍嘷戞銅宓妃起舞素女從瓊
珮綷縩雲帡幪冰綃霧縠紛颯纚霜旂雪旛高翳空鯨魚呀
呷鮫鰐遁蒲牢哮吼馮夷宫瞿唐巫峽起平地灔澦若象鏖
回潨先驅巳過赤亭嶂後從始發龕山谼商聲爽浙合群籟
澤國凛凓寒欲凍先生翫月坐樓上夜氣澄寂神和冲憑闌
怏覩煩暑退呼兒命酒澆喉嚨自舞自歌歌自作月照白髮
三千緫歌聲迆颺林壑應竹樹戞擊絲與桐淵魚躍波棲鳥
作紫桂繞屋清香融君歌曲終響未終我歌激烈留征鴻瞠
眸相視俱老矣况有聚病來交攻
聖明天子御宇宙威惠與天相比隆首丘倘許謝鞿絆猶有
古月光朣朧行當唱和三百首永與潮汐流無窮
戲爲雪雞篇寄詹同文
我爲先生歌雪鶴逸興翩翩入寥廓先生爲我詠雪鷄扶桑
晝景寒凄迷雪鶴排雲舒六翮長鳴遠逐浮丘伯玄洲巨君
張兩耳竫人踉蹡走如蟻雪雞欲上蟠桃枝白光爍眼流瓊
黐騰身蹋折琅玕樹片片琪華振鷗鷺鶴飛撥刺向遼東海
鯨揚波雪半空縞衣䙰褷丹頂素九皐月黑猿嘷風雞啼喔
咿夜方永驚起踆烏怨金井群仙環珮響玲瓏十二玉楼烟
霧冷憶昔康回觸折天柱時女媧扶天立天維坤維太白作
天骨萬古至今長積雪上有雪蛆大轂長如轅冰蛇雪鼠相
蜷蜿味如餦餭色如乳入口清凉生肺腑炎埃蕩滌邪穢除
幽精爽雪游六虚鶴也莫與烏鴉争腐鼠雞也莫向溝塍拾
禾黍雪寒可畏清可欲洗髓伐毛天所玉雪可嚥兮冰可餐
誰其作友三青鸞
題米元暉瀟湘圖
米家父子皆好竒戲弄筆墨如小兒三百年來傳幾手坐見
銷鑠同春澌丹青馳譽士所耻勉強徇物寕非癡蒼梧之山
欝崎嶬重華往矣空寒颸猿啼鳳去竹迸淚白日慘淡令人
悲瀟湘洞庭連鄂渚江漢波濤動荆楚不見軒轅張樂時水
妃怨泣鮫人語問君此圖何處得中有遠意衆莫識君不見
岐陽石鼓字泯滅千載猶為人爱惜
題趙學士色竹圖
竹性本孤直磬折良可憐由来剛介有摧挫歲寒然後知真
堅虚堂無人清氣會日滿高林風影碎漆園胡蝶去茫茫今
落瀟湘蒼玉佩我思美人淇水隈路永莫致增悲懷雪霜紛
糅嘉實晚不知鳳皇来不来
送黃巖林生伯雲還鄉覲省
生兒須男不須女二十辭家事
明主由來卿相出白屋志士寧丼守環堵天上&KR1274;宫古庠序
濟濟衣冠鵷鷺羽學業湏兼文與武濟川期舟旱期雨懸䯻
看書困不眠劬心問道飢忘咀朝來忽覩林間鴉雛飛哺母
聲啞啞慨想高堂缺温清稽首天閽動
天聽春烟蒼茫春樹綠水煖芹芽白如玉扁舟蕩漾駛歸風
綵服飄掦炫晴旭盈門弱柳鵝黃絲鶯鳴如絃花滿枝開門
見兒喜不定問言執手仍牽衣牽衣上堂拜嘉慶籩豆既具
殽且時兒前勸酒還蹈舞親戚滿筵讙咲語朱顔婉娩映青
松鶴髮婵娟照芳醑為子歌一曲送子江之湄到家早来旋
勿為兒女慈人生有親樂莫樂况乃
君恩重山岳讀書不可迂檢身不可疎勸子慎勿學世儒
言耻行名為愚君不見良金鑄為噐鼎&KR1364;亨飪干將利才全
德俻稱大賢報
國榮親兩無愧
送姚伯淵之清溪河泊所任
清溪之水通秋浦石白水清魚可數鰷鱨鯩鰱魴與鱮小魚
如鍼大如杵侵晨漁艇浮空来千夫撒網雲烟回鳴榔擊楫
聲如雷水怪駾啄珠宫開課魚使者矢魚急馮夷噓唏龍母
泣琴高赤鯉縱有神何暇超騰作人立吾觀大江之中有壮
魚名曰海狶頭如猪群行九十其朋徒歕沫成雨倏歘肓風
俱旌陽仙人上天去巳久平地波濤隨處有春淵潜鱗陟負
冰時㦲罔俾虞人後小魚瑣碎獺所捐大魚多膏秪自煎君
不見振振鷺白如玉沙頭見魚飢不啄一朝飛上瑶華池紫
鵷黃鵠相追隨俯視秃鶴垂六羽還共野烏争腐鼠
雙鯉堂歌為唐侍儀賦
君不見魯陽揮戈回白日又不見耿恭拜井飛泉出精誠自
古格皇天如響應聲非異術長江鯉魚龍伯臣三十六鱗紅
錦勻枕丁尾丙宫淵淪乘駕潮汐扶桑津天憐孝子孝不匱
特勑水官宣德意玄冰躍出雙赤鯶頃刻寒谷生春温之子
高堂髮如絮每懷古人心是慕中庭鑿池專種魚魚行圉圉
隨陶朱晨昏膳羞不遠索翠韭金橙鱠肥白中婦奉飱少婦
進大兒登歌小兒拍合歡花開庭草芳忘憂花開池水光凌
晨上馬出門去彩䄂披拂金爐香薄暮言歸拜堂所何况有
魚丼且旨忠孝由来同一軌努力揚名煥青史
舊在杭時爲冷起敬賦泉石歌亂後失之今起敬爲
恊律郎邀予寫舊作巳忘而記其起三句因更足之
君不見吳山削成三百尺上有流泉發蒼石冷卿以之調七
絃龍出大隂風動天初聞㳙㳙響林莾悄若玄宵鬼神語泠然
穿崕逹幽谷竽籟颼颼振喬木永懷帝子來瀟湘瑶環瓊珮
千鳴璫女夷鼓歌交甫舞月上九疑啼鳳凰還思媧皇𥙷穹
碧排抉銀河通積石咸池瀉浪入重𬈑玉井冰凘相戞擊三
門既鑿龍池高三十六鱗騰夜濤豐隆咆哮震威怒鯨魚揵
尾驚蒲牢倏然神怪歸寂寞殷殷餘音在寥廓鮫人淵客起
相顧江白山青煙漠漠伯牙骨朽今幾年叔夜廣陵無續絃
絶倫之藝不常有得心應手非人傳憶昔識子時西州正繁
華筝笛沸晨暮兜離僸侏争矜誇子獨倘佯泉石裏長日松
隂净書几取琴為我彈一曲似掬滄浪洗塵耳否往泰來逢
聖明有虞製作超莖英和聲恊律子能事罔俾䕫摯專其名
太師誠意伯劉文成公集卷之十一終
