太師誠意伯劉文成公集卷之九
後學䴡水何鏜編校
賦
述志賦
鮮余生之眇眇兮荷后皇之深仁具五氣以成形兮受明命
而為人體乹坤之粹精兮晞日月之景光漱飛泉之華滋兮
浥灝露之醇英製杜蘅以為衣兮藉茞若之菲菲佩琳璆之
玲瓏兮帶文藻之葳蕤朝濯髮于蘭池兮夕偃息乎瓊苑願
馳鶩以遠遊兮及白日之未晚駕輕軺之將將兮服蒼虬之
騑騑遵大路以周流兮曳虹蜺之委蛇挾長離而乘鵷兮欵
閶闔之九門豐隆為余先導兮百靈為余駿奔前燭隂以啓
途兮颺凱風使清埃覲北斗干文昌兮朝玉皇于帝臺食玄
圃之丹荑兮澡天潢之芳津激微焱于桂枝兮輕波起而龍
鱗清都不可以久留兮忽乘雲而遐征浮江湖之浩溔兮陵
山嶽之崢嶸野莾蒼以多榛兮路險隘而紆曲猰㺄炰烋而
攫噬兮蝮蛇蜿蜒以當陸欎忡忡以怵惕兮遹皇皇以營營
雨淫淫而不止兮霧黯黯以晝冥烏鳶號以成群兮鳳孤棲
而無所楚屈原之獨醒兮衆皆以之為咎欲振迅以高舉兮
無六翮以奮飛將抑志以從俗兮非余心之所怡長太息以
增欷兮哀時世之異常棄韶夏而非聽兮登僸佅于中堂芼
軒于以和羔兮腌鮑魚而實爼斮楩楠以給㸑兮束荆棘而
爲柱施&KR0699;䍡于丘陵兮怨魴鯉之弗獲虎兕逸于山林兮循
戸庭以求索前蒙瞍以指途兮疆楊子使操轅命侏儒令舉
䁀兮刖都盧使守閽歲冉冉而將頽兮日曖曖以就昧松栢
摧而根死兮江河化而爲澮秣余馬于不周兮整余轡扵樊
桐無蓍龜以决疑兮迷不知余所從搏扶摇以爲輿兮攬列
缺以爲輈驂青鸞之苃苃兮超烟靄而上浮梁天津以濟河
兮睇𬗋微之神闕開明怒目而電視兮貔豹吼而山裂進無
人以爲之先容兮欲自獻而不敢氣勃欎以憑中兮心惻傷
以&KR0579;懔過少微而歷明堂兮就軒轅而陳情雷霆砰其隱轔
兮馬辟易而不行訪六符于泰階兮求民極之所在咎繇不
可以作兮競狂直以爲罪凌天街以徑度兮造旬始而瞻西
清衆畏䜛而卷舌兮孰能白予之忠誠怊愮其無止兮默悄
悄以狐疑要傳說于箕尾兮命靈亀使占之曰有名必有實
兮若形影之相因相福極出自天兮又何尤乎世之人鼎胡
峙而不烹兮旗胡張而弗麾弧不可以射侯兮駟不可以策
而馳衆蠕蠕以朵頥兮若頽波之東趍謂翬翟爲弗章兮愛
羸豕之負塗方不可刓而規兮白不可涅而黑悲桂椒之芬
芳兮與朝&KR0818;而偕落殷比干之剖心兮時豈不知其爲聖人
魯仲尼之過化兮焉役役而無所容其身由彊義而罹殃兮
惠直道而被黜子胥忠而殞命兮伯夷清而不食將登山而
迷路兮欲涉水而無航東西南北安所之兮顧焉擇其所長
神冥冥而不下兮亀又厭而弗告思糺結而不抽兮意恍惚
以震悼忽濫汜以遐舉兮行遊目扵大荒羲和不可扳而留
兮恐年歲之弗將駕廣漠而南征兮呌重華于九疑山岑岑
以蔽天兮江淼淼而不可窺邅吾道夫西陲兮聽鳴鳳于岐
陽慨禾黍之離離兮梧桐摧而不生浮龍門以泝河兮訪夏
后之遺跡川瀆混而不分兮鯨鯢起而人立攬騑轡而廻鶩
兮謁陶唐之舊京無衣裳以禦寒兮哀蟋蟀之悲鳴心悢悢
以增傷兮神夢夢其若醉淚落落以交流兮憂湛湛而来會
傅說之版築兮無武丁其誰舉夷吾不逢夫鮑叔兮竟淪沒
于囹圄推竭心以服勤兮上介山而立枯種覇越而滅吳兮
終刎頸于属鏤樂毅升于金臺兮何遁逃而走趙周條侯之
耿介兮卒含怨以餓&KR2380;忠有蔽而不昭兮道有塞而不行名
不可疆而立兮功不可期而成李斯上書以相秦兮空自䧟
扵罪尤買臣顯而僇辱兮豈如負薪之無憂魚赴餌以中鈎
兮雉慕媒而膺鏑鳳凰翔于丹穴兮又何患乎矰弋返余旆
之旖旎兮還余車之轔轔采薇蕨于山阿兮擷芹藻于水濱
列玄泉以瑩心兮坐素石以怡情聆嚶鳴之悅豫兮翫卉木
之敷榮挹清風之冷冷兮照秋月之娟娟登高丘以詠歌兮
聊逍遥以永年
弔諸葛武侠賦
天地閉塞兮聖賢隱淪大旱焦土兮龍無所用其神當運命
之厄窮兮堯舜且猶有極委厥軀以隨化兮亦哲人之所戚
彼狂猾之縱悖兮履羿莾以滔天亂倫汨典兮流毒為淵夏
少康之不作兮時又無湯與武蕨薇不可以食兮焉睘睘而
獨處睠三顧之凝悃兮蹠高光之所為鳳凰非梧桐不棲兮
于嗟去此其安歸瞻星芒于渭濱兮豈皇天之叛渙日昃不
可使再中兮指桓靈而慨歎昔尼父之不逢兮寓斧鉞于春
秋誅姦邪扵既死兮開日月之昧幽般紛紛以攘奪兮世不
以之爲殃民彛泯滅猶一髮兮徵斯人其孰明覧出師之遺
表兮涕淫滛其如雨悲逝者之不回兮邈英風于萬古
弔祖豫州賦
汙池汀濘兮蛙黽樂之大鵬天遊兮燕雀謂女奚爲狐狸冠
裳兮梟獺堂宇支離節䟽兮側身無所嗚呼將軍兮管葛之
倫遭逢庸愚兮有志莫伸委棄九鼎兮烹餁瓦釡截梁爲杙
兮束椽爲柱偭背泰山兮依倚培塿圭璋碔砆兮沙礫瓊玖
山陵暴骨兮社稷黍離故臣酸嘶兮行人涕洟卧薪嘗膽兮
此維時矣宣光不作兮吁其悲矣烏號之徹札兮無飬由以
操之驊騮不逢伯樂兮與駑駘而並馳系曰龍噓而雲兮夫
豈不能自翔鴻鵠舉翮而千里兮又何必懷此鄕魚遊思故
淵兮鳥棲思故林吾固知將軍之不忍兮惜庸夫之無心日
曖曖以西傾兮時靡靡而就逝雁鶩群而喋呷兮鸞鳳反為
所制世治亂之有數兮天亦無如之何也匪將軍之不能兮
惜不幸而逢此時也死有重扵泰山兮繫生民之休戚吾獨
悲夫將軍兮仰玄穹而太息
弔岳將軍賦
木之顛兮其根必傷人之將死兮俞扁以為不祥嗚呼將軍
夫何為㦲天地易位兮江河倒流鳳凰夭殈兮豺狼冕旒臣
不知有其君兮子不知其有父嗚呼將軍兮獨㗸冤而懷苦
讎何愛而可親兮忠何辜而可戮父兄且猶不顧兮何忠良
之能育臣竭心以為主兮又何可以為仇也天之所廢不可
植兮亦將軍之尤也烏傷弓而欲殞兮群啞啞而拊翼猿狖
縻于機檻兮羈悲鳴而不食相伊人之有心兮曾鳥獸之不
如忘戴天之大耻兮安峻宇而高居信䜛邪之矯枉兮委九
廟于狐狸丼卑辭以臣妾兮苟殘喘以娛嬉焚舟楫于洪流
兮烹驊騮于中路庸夫亦知其至愚兮羌獨迷而弗寤捐薄
軀以報主兮乃忠臣之素心縱狂瞽之弗思兮又何必以之
為禽屈原貞而見逐兮伍子忠而獲戾固將軍之不辰兮哀
中原之蕪穢弔孤墳于湖濱兮見思陵之牛羊寄遥情于悲
歌兮識忘親之不臧
弔泰不華元帥賦
世有作忠以致怨兮曾不知其故然懷先生之耿介兮遭時
命之可憐上壅蔽而不昭兮下貪婪而不貞權不能以自制
兮謀不能以獨成進欲陳而無階兮退欲往而無路忠沉沉
而不白兮心搖搖而不固縶乘黃服鼓車兮驂蹇驢以曳之
罥猛虎于籠檻兮狐狸群而制之衆刻木之枉直兮信䜛邪
之流言倒裳以為衣兮涅素以為玄前宕冥令指途兮驅離
婁使從之教飬由以彎弧兮繋其肘而引之吁嗟先生兮何
逢時之不辰生不能遂其心兮死又抑而不伸姦何為而可
長兮忠何為而可尤尸比干而奬惡来兮白日為之昧幽重
曰嗚呼哀㦲吾安歸乎猰㺄升堂兮騶虞以為妖殪鳳凰而
斮麒麟兮糜粱肉以飬梟吠狗遭烹兮捕猫蒙醢雄鷄晨鳴
兮衆以為罪忠固不求人知兮扵先生其何傷國有忠而不
知兮喟皇天之不祥辭曰莾莾崇丘閴無人兮天高聽遐䟽
不得親兮松栢摧折荆棘長兮軒于菉葹充佩纕兮浮雲虹
蜺紛縱横兮上下阻隔幽不能明兮嗟苦先生卒罹殃兮姦
邪矯枉歸罪愆兮咎繇不作誰與平兮跖犬噬尭理則然兮麒
麟豺狼不同群兮自古有之吾又何嗟兮
伐寄生賦(并序)
余山居樹群木嘉果駢植人事錯迕斤斧不修野鳥棲息
糞其上茁異類日夕滋長舊本就悴余覩而悲之乃募趫
揵腰斧鑿升其巔剜條剔根聚其遺而燔之扵是老榦挺
立新荑濯如若瘡瘍脫身大姦去國斧鉞之時用大矣哉
作伐寄生賦
天生五材兮資土而成汝獨何為兮附䴡以生疣贅蛭嘬兮
枝牽蔓縈瘠人以肥巳兮偷以長榮状似小人之竊據兮謂
城社之可憑觀其隂不庇物材匪中器華不羞于几筵實不
諧扵五味來烏鳥之哤聒集䖝豸以刺蚝果被之而實萎卉
蒙之而本悴壇杏無所容其芬芳丼棠曷能成其蔽芾亶無
庸而有害矧眶睷之可置爾乃建脩竿升木末運斤生風以
翦以伐脫纏牽扵喬竦落纖蕤之騷屑剜蘚膚以除根斆去
毒而刮骨扵是巨蠧既夷新荑載蕃迎春而碧葉雲滃望秋
而碩果星繁信知斧鉞之神用寧能𥙿蠱以生患也耶嗟夫
農植嘉榖惡草是芟物猶如此人何以堪獨不聞夫三桓競
爽魯君如寄田氏厚施姜陳易位大賈入秦栢翳以亡園謀
既售芊化為黃蠧憑木以槁木姦憑國以盗國鬼居肓而人
殞梟寄巢而母食堅冰戒乎履霜羸豕防其躅躑諒前轍之
昭昭何人心之自惑故曰非其種者鋤而去之信斯言之可
則
通天臺賦(并序)
昔漢武帝元封二年作通天莖臺于雲陽亦一時之竒觀
也相如巳死無能賦者乃擬而為之其辭曰
惟漢五世握乾統坤三十有二載文教赫乎有截威武振乎
八裔扵是乎萬方来同四夷嚮風靡民不寧無神不宗天子
乃駕六龍乘輕雷訪王子于緱山邀安期扵東莱泰山封兮
碣石開宣防塞兮萬福来乃立通天之莖臺延列仙于太虚
運巧思于孫卿發脱卒于温舒景雍上之高明得軒轅之闤
丘役六丁以孱功鑿坤輿以承趺下刻峭以削成兮上辨華
而紛敷屹屹兮似不周之天柱挺挺兮若閬風之瑶圃矗鴻
濛以建標兮拖丼泉以為祛日月縈繞扵中央兮雷霆欎律
而在下俯太微之連珠兮見華嶽其如馬雲霧起于太空兮
激倒景而成虹攀帝車而陟三階兮平步閣道而入紫宫建
畢昴以為梁兮繚銀河以為帶覧九州于一目兮游氛却而
清氣會爾乃命方士集王童脯文麟炙輕鴻揚太一之靈旗
撞碧玉之華鍾萬舞波動百神景從奏承雲兮發咸池獻三
嬪兮矯兩龍合六律兮齊八佾美要妙兮靈感通樂具九奏
神交五精紅光下垂燁如流星歘霍揮忽電掣而焱集兮皓
皜瞭皛天輝而日晶方象載之樛流兮㐲燭隂以承衡蜚陳
寶使先驅兮曳旄頭以為旌纖阿舒徐而按節兮飛廉游揚
而不驚於是萬姓盱盱使者肅肅竽籟戢音鳥獸跧伏風摐
摐以扶輪兮雲霏霏而蒙轂爾乃鏗蒲牢舉神爟聲砰隠于
穹窿兮燎烟煴以燭漢於是乘輿乃升竹宫展嚴禋老聃相
禮后䕫正倫張九光之華鐙列羽葆以行陳登降有數拜起
有秩八神雍穆而順序千官端儼其如一精誠交孚上下不
二祀事既虔天瑞乃至泰山宵呼白雲晝媚露落仙掌芝生
洞房灑銅盤以如飴擢九莖而夜光蓬萊致如瓜之棗玄洲
獻不死之香神筴周而復始與天地同久長於是天子乃毣
然而思湛然而疑曰予否德曷致休徵將天以民爲子而王
者代天以理苟能以天心爲心天胡爲而不喜往者南征北
伐東狩西廵雖曰順天以行道能不&KR0978;衆而勞民迺命謁者
省四方賑貧窮察饑荒寒者與之衣餒者周其粮六宫罷文
繡之餙上林閑射獵之場老羸無負戴之勞幼穉絶夭殈之
傷亘天所覆莫不熙熙皥皥戴帝德於虞唐也遂作頌曰
於玉臺兮赫通天不日成之黔走先熛綿綿兮穆上玄太一
貺兮輝光員拜竹宫兮熙恪虔蕃祉衍兮德澤宣人神和兮
皇億年
龍虎臺賦至順癸酉會試作
龍虎臺去京師相遠百里在居庸關之南右接太行之東
地勢高平如臺背山而面水每歲車駕行幸上都往還駐
蹕之地以其有龍盤虎踞之形故名耳
猗歟太行之山呀雲豁霧結元氣而左蟠於赫龍虎之臺摩
乾軋坤魁群山而獨尊其背崔嵬突嵂森岡巒而拱衞其勢
則昆崘駊駥仰星辰之可捫白虎敦圉而踞峙蒼龍蜿蜒而
屈盤状昂首以奮角恍飈興而雲屯其北望則居庸&KR1005;嵲烟
光翠結攅峰列戟断崕立鐡踆鳥飛而不度古木樛以相掣
其下視則漲海沖瀜飛波洗空風帆浪舶往来莫窮想瀛洲
之密迩睇三山之可通彼呼雁戲馬適足彰其陋而眺蟾望
屋曷足逞其雄豈若兹臺之不事乎版築而靡(一作縻)勞乎土功
也想其嶔岺碕礒曼衍迤邐形高勢平背山面水巨靈獻其
幽秘歸邪護其光晷何嵩華之足吞豈岱宗之可擬此所以
通光道于上都揭神京之外壘匪松喬之敢登羌乘輿之攸
止也至若四黃既駕鹵簿既齊方玉車之萬乘蔚翠華之萋
萋載雲罕與九游光彩絢乎虹霓山祗執警以廣道屏號洒
雨以清埃朝發軔于清都夕駐蹕扵斯臺明四目以遐覧沛
仁澤扵九垓眇軒轅之梁甫屑神禹之會稽雄千古之盛典
又何數乎方壺與蓬莱慨愚生之多幸際希世之聖明雖未
獲覩斯臺之壮觀敢不慕乎頌聲遂作頌曰
傑彼神臺在京之郊金城内阻靈關外包上倚天猊下鎮地
軸大行為臂滄海為腹崇臺峨峨虎以踞之群山巃嵸龍以
翼之扵鑠帝德與臺無窮扵隆神臺與天斯同崇臺有偉鸞
駕爰止天子萬年以介遐祉
騷
九嘆九首
秋風起兮夕露漙浮雲沉隂兮白日晝寒木葉落兮水泉乾
孤鴈鳴兮悽以酸攬余轡兮悵盤桓野蕭條兮行路難豺狼
驕兮狐兔頑蘭蕙死兮荆棘蕃我欲奮飛兮無羽翰援雅琴
兮發哀弹絃斷絶兮涕汎瀾
我髮種種兮颯如其稀我心倀倀兮忽若有遺過吾不能改
兮德吾不能知往者不可悔兮來者不可期進無益于世兮
退將安歸嗚呼巳矣兮吾寧不悲
天有田兮不可以耕山有亀兮不可以知咎徵剡蒿以為梁
兮削菌以居楹匠石却走兮工垂拊膺登高望遠兮觀四瀛
水東流兮日西傾般紛紛兮各有營我獨展轉兮從夜逹明
風飄飄兮揚塵野寂寞兮無人舟何為兮山阿車何為兮水
濱北望楚兮東望秦倒江河兮亂星辰天門窈窕兮重九闉
願有言兮遠莫陳虎豹颬颬兮為喜為瞋横流涕兮瞻蒼旻
心馮噫兮不能伸麋有角兮龍有鱗空山寂寥兮吾誰與鄰
江無舟兮河無梁隰有荆棘兮而無稻梁鷹化鳩兮雀變隼
狸為貙兮龍為蚓睠長顧兮情紆軫九疑高兮禹穴幽梧桐
枯兮鳳不留山木慘慘兮呌鵂鶹鴻鵠飛兮無所投雲沓沓
兮雨悠悠孰懷情兮知此愁
虎厭肉兮騶虞苦飢獺升堂兮麒麟受羈黃彜薦滫兮童甫
承綦箾韶屏棄兮絃筦兜離指玉以為石兮削方以為規天
不可問兮神不可咨繄彼之是兮而此之非有樗在林兮有
櫟在馗蓍亀孔昭兮勿遠余思
今夕何夕兮天宇清步逍遥兮仰觀列星河漢皎兮北斗橫
悲風發兮候䖝鳴林鳥起兮沙鴇驚長夜寥寥兮何人哭聲
愴怳悢兮不忍聽回身入房兮淚沾纓蛟虬偃蹇兮豺虎獰
&KR1249;無弦兮車說其衡知不可慮兮誰女令蹇淹留兮難為情
履霜思裘兮燠則棄之臨河號舟兮濟而置之不網胡魚兮
不弋胡鵠翦薙𣏌梓兮索灌莾以取木捕猫乳鼠兮僉以為
仁吠狗宵警兮行者怒瞋弹鸞養梟兮莫知其咎斵冰以承
宫兮曷云能久長太息兮有所思林木動兮巢鳥悲山有藿
兮園有葵心懷君兮君不知
秋天泬漻兮百草黃蟪蛄悲吟兮朝榮有芳屣履起兮獨彷
徨心悠悠兮懷故鄕原有粟兮隰有禾桂花紅兮蘭紫芽凉
風動兮松栢馨流潦落兮水泉清𬞞可茹兮秫可酒集鄉里
兮會親友坐白石兮蔭蒼筠翫明月兮思古人魚歸淵兮狐
首丘終余生兮安所求
秋日慘淡
秋日慘淡兮秋風其颸白露既下兮繁霜継之蘗離其根兮
葉脫其枝丰者黝顔兮柔者就萎登高望遠兮涕泗滂沱松
栢稀少兮蒲柳何多露不盈條兮霜晨以晞歲晏玄冰兮知
將奈何
思歸引
山高高兮可以望四荒胡躋爾顛兮而不見我故鄕歲云莫
兮無衣裳車罷馬羸兮僕夫頓僵水有蛟鰐兮陸有虎狼于
嗟柰何兮惟懷永傷
松筠軒歌
彼松之高兮矯吾以其操兮此竹之節兮耿吾以其㓗兮露
溥溥兮宵明煙霏霏兮曉清風聲我琴兮鳴鸐我笙淄胡爲
兮我衣塵胡爲兮我纓颼兮飀兮窈以幽驂青鸞兮服蒼虬
吾與元氣兮升降與雲霞兮綢繆逍遥兮相羊終吾生兮樂
以忘憂
漁父歌
江之水兮悠悠深有鰋鯉兮淺有鯊與鯈檜爲楫兮松爲舟
其釣伊緍兮人誰女尤江之水兮娟娟蒹葭吟風兮楊柳含
烟有鮪在穴兮有魴在淵其釣伊絲兮人誰女愆江之水兮
浪浪泳之沄沄兮浮之洋洋有魚與鰕兮可釣以綱無遐尔
思兮人誰女傷
麥舟圖歌
我馬飽粟兮彼食不選秕糠我麥滿舟兮彼無以送其死亡
我忽見兮哀不能忘推以與之兮我心乃康我聞在昔兮有
虞夏商一夫百畝兮家有稻與粱生不餓殍兮死有藏嗚呼
今不得見兮使我心傷
山隂王景回友樵齋辭
稻粱離離兮稂莠驕驕麒不可以偶狼兮鳳不可以侶梟求
羊無人兮鍾子寂寥哀風觱發兮原野蕭條四顧彷徨兮憂
心且焦若有人兮在山椒携糧負薪兮嘯歌以遨黜陟無聞
兮寵辱不摇嗚呼吾爾群兮去無待子招臨流泉兮倚逍遥
無斤我松兮無使栢也凋
柳槗漁唱二首為黃中立作
春風淡淡兮湖水波柳乘橋兮靑煙滿莎扣子舷兮發長歌
靡白蘋兮亂駕鵝前有蛟兮後有鼉予往予還兮吁予奈何
彼湖有波兮此橋有柳我維我舟兮聊以搔我首放歌逍遥
兮哀莫予偶有籜在&KR0699;兮有沙在罶逝者滔滔兮羌不可以
久綠蘋兮菲菲落花兮點衣江無津兮海無涯嗚呼寂寥兮
吾誰與歸
獲麟操
有獸維麟兮獵者獲之折肢毀膚兮曾不如鹿與麋嗚呼哀
哉兮爾何生于此時周公巳矣兮吾能不悲
在陳操
彼山有楊兮彼隰有栩彼路斯何兮孔棘且阻玄雲杳冥兮
不日以雨重華寂寥兮誰與晤語茫茫九州兮孰爲予所龜
蒙無人兮駕予歸處
白雲歌爲良上人作
用貞上人以白雲隱居名其舍盖取諸唐狄公之言以寓
其思親之意括蒼劉基爲之歌曰
青山兮翠微白雲兮孤飛悵遊子兮遠于離不如雲兮倏往
而歸白雲兮容與靑山兮欲雨懷予親兮在雲之下雲兮雲
兮歸予從女
秋山圖歌
秋風起兮蕭蕭望青山兮寂寥水泠泠兮出石葉槭槭兮辝
條氣悽悽兮就寒夜耿耿兮不朝鳳凰兮安之梧桐兮早凋
思美人兮隔江河玄雲冥兮天路遥託宵夢兮遠徂征欵扶
桑兮倚消遥盻靑鵻兮不來愴怳悢兮魂屢飄願乘風兮絶
浮雲要洪崖兮訪子喬高無梯兮深無航黿鼉陸梁兮虎豹
驕歸來兮歸來紫芝有荑兮黃精有苗
梁孝子廬墓詞(并序)
梁君天民思其父母而廬于墓將終身焉夫廬墓非古禮
也然人子之情有不能巳而自我為之君子不非焉或乃
状其景物而詠歌之則悖於禮而非孝子之本心矣故為
之作楚語使梁君聞之必愀然悲曰他人有心予忖度之
夫子之謂也不其庶乎其詞曰
陟彼岵兮望父陟彼屺兮望母若儀容兮在前恍音聲兮在
後陟彼屺兮望母陟彼岵兮望父惝怳惘兮無聞心搖摇兮
愁苦聞空廬兮山之巔朝松有嵐兮暮蘿有烟其下維地兮
其上維天食思寝思兮以日以年嗚呼魂乎其有知兮矢相
從扵九泉
送龍門子入仙華山辭(并序)
龍門先生既辭辟命將去入仙華山爲道士而逹官有邀
止之者予弱冠嬰疾習懶不能事嘗愛老氏清净亦欲作
道士未遂聞先生之言則大喜因歌以速其行先生行吾
亦從此往矣他日道成爲列仙無相忘也其辭曰
青山崔嵬兮烟雲杳冥回溪欎紆兮巖谷晦明脩篁雜樹兮
相蔽虧洞壑窈窕兮人不知清猿警夜兮鶴報晨花開鳥啼
兮長如春隰有芷兮陵有苕美人不来兮山寂寥瓊芝兮玉
華丹荑兮翠葩𬗋葛兮黃精礧碨兮鬖髿蜚梁連蜷兮登降
峛崺幽漻閴磟兮敞晃譎詭芳蘭桂椒兮或紅或𬗋松風澗
泉兮金石盈耳梧桐萋萋兮竹實蕊蕊鳳凰翔鳴兮五色卉
煒望美人兮翠微空山寂寥兮遟爾来歸霓爲衣兮霞爲裳
飲沆&KR1197;兮食瑶漿睎正陽兮澡淪隂精神完兮毛髮香握六
符兮躡九靈被矞雲兮歌洞章御扶搖兮欵天門詣北斗兮
覲虛皇超鴻濛兮軼希夷造無始兮逍遥娭召秦女兮吹簫
使湘娥兮弹終洪崖嘯歌兮王母啓齒萬舞齊進兮襟佩颯
纚長離前驅兮鸞鳥爲使蒼龍騑騑兮白虎豸豸雷公磅硠
兮列缺旭虺登明堂兮絶河津上閣道兮攀勾陳過三危兮
繞玄冥出太微兮入西清憩牛渚兮泛靈槎乘回飈兮以還
家美人兮歸来山中兮其樂無涯
王彦中哀辭
王氏二子者故宋給事中信之世孫也長曰鍾字彦中
次曰錡字彦和是同母一乳而生二子焉及長俱好學能
文詞至正癸巳其長以春秋經魁鄕貢次榜行省銓授建
德路學錄未幾以力學得疾至丁酉四月卒鄕人咸痛惜
之盖期其成而不意止于斯也其弟悲哭不能自勝扵是
元帥石末公聞之為詩以弔且唁而劉基為文以哀之其
辭曰
朝出兮鴈行暮歸兮相將聮綵服兮上高堂棣華茂兮親樂
康忽秋霜兮夏零凄風發兮凋紫荆同氣兩身兮一死一生
車隻其輪兮嗟何以行窈窈兮愔愔想形容兮不可尋飲泣
兮吞聲恐慈親兮傷心俯重泉兮永隔掩此哀兮何極盡禮
事生兮恪恭子職是謂孝友兮死者瞑目
太師誠意伯劉文成公集卷之九(終)
