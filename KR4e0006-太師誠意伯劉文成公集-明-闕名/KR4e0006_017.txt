太師誠意伯劉文成公集卷之十七
後學䴡水何鏜編校
五言絶句
題梅屏二絶
樹杪過流星輕霜落半庭疎花與孤客相對一青燈
獨酌梅花下憐花與鬢同折花還插鬢顛倒笑東風
題小畫
庭前綠荷葉香氣濃扵酒疎雨忽飛来的皪明珠走
春晚
疎雨随風過輕寒薄暮歸猶憐數花朵辛苦駐春輝
遣興
扵越三年客思家一百旬如何今夜月却憶鏡湖春
歲晏
歲晏悲風急空江白晝隂黃蘆與紅蓼無處不傷心
途中見去鴈
昔與鴈同歸今来鴈北飛殷勤祝過鴈来往莫相違
漫成(九首)
春暁正堪睡嫌他牎上明無端雙楚雀又向屋頭鳴
明月圓復缺春風去不来淚随花雨落點點在蒼苔
昨夜三更裏還鄉夢却成朦朧半驚覺連喚小兒名
日暮庭隂合斜陽復照簷不禁風絮亂寂寞掩重簾
病身勞應接長日掩雙扉燕子來何晚春歸寒未歸
炎赫迎新節綈袍洗未乾那知一夜雨更作九秋寒
萱草花空發丁香子又生浮雲無處所孤月不湏明
淚為看花落愁因對酒多良辰不再得衰莫欲如何
望帝千年魄聲聲是淚流空庭無竹樹省得一春愁
題墨竹
風梢舞空烟露葉滴晴月折取寄情人感此歲寒節
六言絶句
題山水小畫二首
鄂渚輕舟未發瀟湘倦客多愁可恨一江春水無情日夜東
流
碧草桃源路断紫芝商嶺雲深高樹月明啼鴂一聲一度傷
心
題畫竹
葉間重露猶滴林表寒烟未開想見沅湘江上月明環佩歸
来
七言絶句
題畫梅
夭桃能紫杏能紅滿面塵埃怯晚風争似羅浮山磵底一枝
清冷月明中
讀史有感
千古懷沙恨逐臣章臺遺事最酸辛可憐日暮高唐夢繞盡
行雲不到秦
分贓臺
突兀高臺絫土成人言暴客此分贏飲泉清節今寥落可但
梁山獨擅名
漫成
階下青苔砌上莎春深烟雨自相和幽蘭生在空山裏縱有
清香柰爾何
春雨三絶句
春雨和風細細来園林取次發枯荄古墻芳草無生處一滴
還成一點苔
翠麥黃花爛漫春蒼顔皓首别離人相看一咲渾成夢又見
汀洲老白蘋
一雨如膏五日泥長烟不散草萋萋殷勤分付墻邊柳為挽
流鶯自在啼
秋興二首
嫋嫋西風起白蘋妖紅媚綠看成塵九衢車馬如流水盡是
邯郸夢裏人
梁間燕子去悠悠絡緯寒螿管領秋誰遣莊周化胡蝶不勝
憔悴為花愁
題梧桐折枝翎毛圖
瓊柯碧葉两參差又是西風白露時鳳鳥不来嘉實晚小禽
㗸上最高枝
題竹根小禽圖
竹露無聲墜碧柯小禽相對啄秋莎江湖鴈鶩肥梁稻矰&KR0819;
連天雨霧多
題畫猫
碧眼烏圓食有魚仰看胡蝶坐階除春風漾漾吹花影一任
東郊鼠化鴽
過閩關
天上絲綸啓玉封歡聲雷動八州同閩江渺渺通炎海添作
恩波到日東
題竹木石圖(二首)
凌霜傲雪無人問拂水梢雲意自閑願就姮娥借明月卧看
鸞鳳舞空山
古木蕭森傍水隈鳳凰飛去不飛回披烟細看蒼莨葉知是
湘君淚濕来
題蟹(二首)
殼闘犀凾手闘兵沙堤潮落可橫行稲根香軟蘆根美未斍
江山酒興生
擁劒横行氣象豪渾疑縑素是波濤能令吻角流饞沬莫向
牎前咤老饕
題枯木圖
幹排風雨三千尺根老冰泉八百年不用江頭喚元緒何妨
湖上識神仙
題陳太初畫扇
炎天玉爍水銀流琴上薰風可觧憂不負吾皇麟趾意只今
誰是冨民侯
詠史
姦雄盗竊幸傾危只道冥冥便可欺想得民心思漢日正當
楊子劇秦時
遣興
一炷清香一卷書此身安處是吾廬綠槐翠栢宜長日門外
何湏長者車
題明皇幸蜀圖
斜陽慘淡照霓旗石棧縈紆㒒馬羸想得林間子規鳥断崖
青壁亦相随
裂帛聲中發禍機白華歌斷草菲菲可憐蜀道三軍恨不記
他年武惠妃
題柯敬仲墨竹
蒼龍倒掛不入地回首却攀雲上天夜深雲散明月出化作
脩篁舞翠烟
移梅亭
貫石稍雲一樹梅誰教移向畫堂㘽月凉夜色清如水其那
楼頭玉笛哀
題趙仲穆畫眉圖
有美清掦婉且閑橫雲吐月闘彎環平生不識張京兆却對
粧臺寫遠山
含簧茹管細相和語困春風意更多驚起佳人應有恨雙蛾
蹙損不成歌
題畫山水
澹澹輕烟羃半林涓涓飛瀑瀉遥岑偶然坐石觀流水不記
還山路淺深
題石末元帥扇上有陳太初畫松
老松根幹如鐵石般匠不知空谷深永夜高風吹萬竅商聲
滿地作龍吟
題渭橋圖
百戰平城憤未銷武皇赫怒属天驕可憐陵樹秋風後貂帽
駝裘拜渭橋
皆春亭
草色青青日色黃暖烟烘露百花香曉窗夢入挑園去驚覺
啼鸎在綠楊
題小景
江頭日日起西風江樹驚寒葉變紅天澹雲低何處鴈一行
飛下荻花中
題梅花小禽圖
三鳥翩翩海上来一雙飛去入瑶㙜可憐鎩羽空山裏獨立
寒枝怨野梅
題湖山烟雨圖
湖上青山烟雨寒湖中一棹欲歸難白蘋自老東風裏腸斷
黃昏獨倚闌
若耶溪上雨聲来秦望山前霧不開欲渡鏡湖尋禹完蒼藤
翠木斷猿哀
次韻和王文明絶句漫興十八首
芙蓉湖上夕陽低楊柳枝頭一鳥樓獨倚闌干看山色白雲
飛過若耶溪
年華如水去堂堂何處無愁不斷腸天上群僊風雨外人間
明月夜凄凉
觧印淵明柳映門床頭酒盡卧空尊牎風吹破羲皇夢閑看
山雲起石根
竹根草葉垂書帶苔面蝸涎學篆文坐到慱山香燼歇不知
新月出微雲
眼見繁花開滿林即看嫩葉綠成隂杜鵑啼落西山月一夜
相思萬里心
澹澹輕風冷透衣冥冥細雨客思歸若爲化得遼東鶴遠逐
浮雲汗漫飛
天邊雲氣来湏女湖上輕雷起少男一陣微涼疎雨過滿池
蓮蕊綠如簮
風翻竹籜空林響雨縋蛛絲落蕊縣長日掩關無客到一眉
山水對嬋娟
江北江南幾驛亭可憐疆半草青青夜凉月白西湖水坐看
三台上將星
舊游何處渺煙蘿幾度相思夢玉珂莫向天涯苦回首野猿
木客恣經過
東海鯨鯢倒百川西江波浪阻征舡誰能散髮空山裏學取
希夷石上眠
夢裏分明到廣寒夢回月落斗闌干碧桃吹盡無人覺滿䄂
西風涕泗漙
暁晴何處一黃鸝飛上花枝欵欵啼獨坐小窗歌伐木偶然
懷古憶祈奚
釣得槎頭縮頸魚隔墻有酒貫錢酤近来酒價如珠玉獨飲
千錢不要扶
樓頭新月闘弓彎樓外青山對客閑深夜忽然思往事夢随
孤鶴遶雲間
一自江淮作戰埸城池無處不金湯轅門湏識黃公略莫與
蕭娘競粉粧
草廬不枉逹官車長日惟消滿架書睡足北牎清似水數聲
殘角起城烏
故鄉蛇豕滿柴荆異域風塵嘆此生至竟迂狂成濩落可憐
天地一浮萍
題美人書紅葉圖
紅葉随波豈自由綵毫空復寫綢繆無人觧識詩中意天上
塵間總是愁
送鮑生之閩中
青青芳草夾長堤漠漠輕煙送馬蹄他日相思建溪上棠梨
花發鷓鴣啼
題米氏小景二首
陌上春風紫翠重烟含汀樹淡還濃夜来水漲溪橋斷應是
雷霆起蟄龍
春霧昏昏雨散絲溪流拍岸小橋危猿啼鳥呌山鬼出正是
行人腸斷時
題安石蒲葵圖
東山導騎出巖阿能使枯蒲貴綺羅却恨卞和無禄位中宵
抱玉淚成河
題滄江獨釣圖
山繞滄江一釣舡又随斜日下長川小魚不食大魚去風定
遠林生白烟
題二喬圖
江上挑花紅粉腮偶然吹入玉堂来東風日暮和烟雨多少
飄零委綠苔
題小畫
夕陽山下水鱗鱗一葉輕舟釣白蘋謾道江湖堪浪跡荻花
風雨更愁人
惆悵二首
紫薇花樹小樓東日炙霞蒸似錦紅過了春風到秋露可堪
零落碧苔中
與君為别幾清秋鴻鴈来時輙上樓今日倚楼無鴈過斷腸
風水隔瀛洲
次韻和石末公見寄五絶
楩楠割截為椽杙歲暮搜材到柞薪悵望無因見夏后再平
水土叙彛倫
廟略能回十萬夫詩書郤縠近来無何由入奏明光殿指點
山河一統圖
春滿郊原樂意融野花庭草競纖穠惟餘陵上青青栢不向
東風改舊客
越溪清水淬干將鬼魅驚啼畏夜光不共鉛刀争利鈍何妨
玉匣且深藏
漢殿千門錦繡開不堪一夜柏梁災魯般骨朽蕭何死腸断
無人為取材
過蘇州(九首)
姑蘇臺下垂楊柳曾為張王護禁城今日淡烟芳草裏暮蝉
猶作管絃聲
姑蘇㙜下垂楊柳落葉蕭蕭日暮風天地山河有真主迎来
送往總成空
憶昔吳宮無事時滿城楊柳舞西施如今柳盡西施死恨殺
當年陌上兒
陌上清歌最可聽誰知此是斷腸聲就中更有楊枝曲恨殺
昏鴉及暁鶯
虎丘山下月朦朧閶闔門前動地風子夜一聲琴一闋杜鵑
聲在碧雲中
燈映前牎紙不鳴四隣無語犬號聲南陽巳起為霖了何用
人間更得名
滿地寒風滿面塵荒烟白草舊通津晏安酖毒俱亡國可但
西施觧悞人
成敗由天衆所知烏江拔劒更何疑誰言碧海剸蛟手也學
臨春井底兒
小雨如膏漬陌塵一溝寒碧曉生鱗餘年巳自無多子更向
途中見早春
題盡菜戲呈石末公
列鼎羔羊厭腯肥園官菜把莫嫌微年来騎士工墮突此物
人間亦見稀
漢世祖
白水龍飛紹赤精鴟梟盡入太官羹三驅只貸樊崇死侯印
應慙不義名
凉夜
瀟瀟凉雨瀉簷瀧聒聒鳴蛙似吠龐惟有露螢憐寂寞却將
光景到書牎
五月十九日大雨
風驅急雨灑高城雲壓輕雷殷地聲雨過不知龍去處一池
草色萬蛙鳴
次韻和石末公二絶
槖裏金多嫂自迎殼中珠滿蚌能明文犀亦有通靈角天上
龍彲盡可攖
徒聞弹鋏怨無魚未見兼程貢蠟書四海城池總完璧只今
誰是藺相如
白塔寺
物换星移事巳迷從来此地惑東西可憐如鏡中天月獨照
城烏夜夜啼
題風中水仙花圖
癡妬封家十八姨不争好悪故相欺沅湘日暮波濤起翠蕩
瑶翻欲渡遅
送醫士賈思誠還浙東二首
西風嫋嫋水鱗鱗一曲離歌淚滿巾殘柳數株鷗數點夕陽
江上送歸人
落木長亭獨客回蹇驢聊可當駑駘還山湏種千株杏等待
仙華道士来
絶句漫興七首
一歲三春好景光紛紛紅紫競芬芳芙蓉亦有傾城色不見
東風却拒霜
風散螢光夜未分隔窗凉雨落紛紛秋衾不與還鄉夢征鴈
南来獨自聞
碧瓦凉生月欲流露蛩楓葉共啼秋城烏半夜驚飛起只為
離人白盡頭
多事池邊促織兒聲聲哀怨旅魂知干戈滿地無機杼長夜
辛勤說與誰
伐木丁丁谷響傳楩楠檏樕共成烟扶桑不是人間樹因見
滄溟變稲田
愁極每將歌當哭歸来不覺咲成狂蓬山縹緲鯨鯢外一夕
相思九斷腸
永夜西風嫋嫋来露華如玉委蒼苔碧鷄啼落山頭月腸斷
槐根夢不回
憶昔二首
憶昔上林花發時黃蜂撩乱蝶參差如今花落枯枝在付與
秋䖝掛網絲
憶昔揚州看月華滿城絃管滿人家可憐今夜中秋月獨照
寒蛩泣細沙
呼燈
溽暑蒸人百體柔中宵揮汗想清秋西風一夜吹庭樹驚起
呼燈問敝裘
磨石岡作
磨石岡頭雲&KR0668;衣謝公墩上雨霏霏西風忽捲殘陽出臨水
登山忘却歸
夜坐二首
露泣寒螿唁斷魂風驚簷鐸語黃昏羇愁悄悄成危坐看盡
空墻上月㾗
蟲響莓苔葉響廊月光如雪露如霜銅壺管領催華髮一夜
應添百刻長
送别
送别江頭日欲沉落潮風急鳥歸林秋雲恰似人情薄秋水
還同客恨深
無寐
夜長無寐待鳴雞及至雞鳴夢却迷驚起朝陽斜照屋一眉
殘月在天西
棲烏
歸鴈將秋入楚天薄雲開月伴愁眠露寒葉動棲烏起一呌
千聲落枕邊
羲和
斷梗枯莖付野蒿冷風凉雨剥征袍羲和只在嵎夷宿自是
金烏未發毛
紈扇
樹頭風露咽玄蟬錦褥新張竹簟捐紈扇團團霜雪色好蔵
篋笥待明年
漫成二首
沉水香銷金博山月滿樓臺深夜寒瑶琴弦絶不可弹葉落
烏啼尋夢難
江水如天月如水落葉蕭蕭夜風起一寸愁心千萬里不見
行人應未巳
詠史
六雄糜沸擾天綱天下嗷嗷望禹湯多事秦皇能一統却教
人憶楚懷王
天與聦明作大君應天在實豈虚文重瞳若觧行仁義不枉
芒碭五色雲
有感(七首)
物换星移事巳迷重来舊處惑東西可憐如鏡天邊月獨照
棲烏半夜啼
焚書千古訝嬴秦迯難茫茫走縉紳尚憶商山近京洛白頭
容得採芝人
甲楯孤棲死不疑那將宗社换西施想應嘗膽秋風夜恰似
無忘檇李時
鴻鴈来時月滿天客途僮僕自相憐荒村觸眼惟茅屋榆柳
蕭疎起暮煙
黍穗高低菊有華㕓居恰似野人家夕陽日向西墻過只為
微生换鬢華
魚塩充牣稲梁肥誰窹繁華是禍機日暮無人唁亡國寒雅
猶帶夕陽飛
漫漫陽春不見秋人生得意總忘愁茱萸謝盡芙蓉發清夜
吹笙月滿樓
送金華何生還鄉覲省(五首)
金華山色翠亭亭曾駐仙人白玉軿羡汝結廬松柏裏卧看
鸞鶴下青冥
尚想高人何北山談經論道此山間故家文物依然在似汝
湏歸玉筍班
漫漫東風吹綠蘩行人江上發歸軒想應今夜春山月華髮
蕭蕭正倚門
樓外桃花紅錦披當花把酒映花枝慈親飲酒看兒咲記摘
桃花洗面時
送兒出去望兒歸看盡雛鴉弄夕暉清曉開門兒却到蠨蛸
飛上老萊衣
春日雜興(八首)
采石磯頭春水平長干橋下暮潮生誰能載酒尋芳草楊柳
堤邊信馬行
過雨柔桑綟綬新涵風細麥碧波勻鳴鳩語燕聲相應又是
人間一度春
春霧冥冥木葉稠蒼鷹拂羽化為鳩莫將松桂夸桃李柱下
先生早白頭
日自西馳水自東落花飛絮總随風舊巢燕子今何處烟兩
庭臺似夢中
花競嬌嬈草競芳縱横只是為春忙夭桃穠李先飄落不及
薔薇與海棠
細雨冥冥晝掩扉更無芳草有垣衣人生一世邯郸夢老病
無眠夢亦稀
雨隱滄江霧隱山鄉關迢逓寄書難病来只盼春風到不擬
春風暁更寒
日出江空暁氣柔白蘋風起渚烟收夜来一餉三更雨送盡
飛花入海流
題陳大初畫扇(三絶)
一道滄江隔戰塵白蘋風起浪鱗鱗新亭滿眼神州淚未識
中流擊楫人
泛湖浮海兩如何滿地悲風起白波争似乘槎随博望王繩
光裏看山河
水净沙明一葉舡釣絲牽月過長川五湖何地宜生理我欲
從之問計然
七月七日
百年佳會幾今宵脉脉相看一水遥漫道天孫觧專巧却教
鳥鵲爲成橋
夜泊桐江驛
伯夷清節太公功出處非邪豈必同不是雲臺興帝業桐江
無用一絲風
即景(二首)
江城五月冷脩脩細雨微風拂面愁汀蓼不知猶是夏競開
丹粟滿枝頭
薄寒輕雨細如絲風滿長川棹去遲漠漠野田將瞑色纖纖
汀草欲青時
御柳(二首)
御柳青青隂綠池迎春擢秀不違時皇恩天地同生育雨
露無私爾最知
漫漫春風入舜韶綠楊舒葉乳鶯調君王不為娛聲色無
用辛勤學舞腰
苕溪皇甫秀才幽居(二首)
玄晏先生一草廬萬竿脩竹五車書日高無客来驚夢自謂
公侯總不如
天目山前苕水流野華啼鳥自春秋滄浪清濁吾何預坐聽
松風咲許由
遣興
萋萋芳草掩重門幾樹斜陽照斷魂坐愛微風起蘋末月明
簷鐸語黃昏
梅花七絶句
風林凋盡碧琅玕的皪梅花好自看霜白月明殘雪夜一枝
危拂斗杓寒
群山積雪慘晴曦石裂玄冰萬木披不是孤芳貞不撓陽和
争得上枯枝
紫府仙人萼綠華暫抛瓊苑到天涯斷魂應化為蝴蝶夜夜
歸来阿母家
稀疎寒玉小樓東骨冷魂清五夜風惟有翠禽憐寂寞一雙
相倚月明中
蕊宮仙子媿雲鬟姑射神人薄鍊顔借問高標誰得似白頭
蘇武在天山
瓊跗玉葉两依依搖落空山物色微青女不知幽獨意忍寒
猶自妬芳菲
微陽穉綠未能還四海昆䖝總閉關只有梅花見天意先將
春色到人間
雪中三首
竈下孤烟欝暁炊簷前寒鳥啄枯籬瓊瑶滿地無行跡正是
袁安獨卧時
一夜雪深一尺餘平明鳥雀噪階除移床漫向明牎下圖得
清光好照書
漠漠随風結遠埃輕輕糝地集枯荄春前有意呈三白知是
陽和次第来
雪後遣興
朝寒布糓應時鳴起向回廊獨自行殘雪未消簷影寂滿庭
幽草看春生
絶句二首立春夜聞蛙鳴作
鬼門竹管動輕灰春色先從地底来月落江城聞畫角五更
殘夢一時回
輕輕細雪點枯池嫋嫋東風拂樹枝春到草根人未覺夜来
先有蟄蛙知
絶句九首
異鄉風景不知春滿地蒼苔一病身睡起無人問幽獨杜鵑
聲在綠楊津
花自飄零草自榮何湏惆悵獨關情高軒日永成危坐隔水
風来聞鍜聲
雨餘烟柳約青絲風過芹塘澹碧漪正是愁来無着處綠隂
庭館暮寒時
一樹穠華半夜風平明枝上十分空黃蜂紫蝶紛紛去留得
蒼苔藉碎紅
槐葉隂隂覆短墻微風細雨麥秋凉如何一歲三春景不及
閑牎午夢長
淮水東邊舊六朝瓊樓翠館白雲銷于今只有垂楊柳猶似
當時舞細腰
花落江臯宿雨晴野烟消盡見蕪城鳳簫一去無回日不及
年年綠草生
天塹長江似海深江頭山鬼咲埋金東家釀酒西家醉世上
英雄各有心
暖風吹帳日光遅恰似清和四月時黃鳥不知人嬾起未明
啼上綠楊枝
半山寺二首
王家廢寺舊聞名荆棘花開鳥自鳴深夜狐狸穿破塚佛燈
争似鬼燈明
奸邪變法事多端氣𦦨興妖膽自寒漫道謟䛕堪媚佛竟將
佛作麽人看
絶句漫興十一首
風光何故惱閑人我欲乘槎一問津滿地綠隂迷斷夢五更
啼鳥不勝春
兔葵燕麥舊人家曾唱南朝玉樹花寒暑又随風日轉東陵
誰種邵平瓜
莫道花開便是春莫言沙漲即成津南風過了東風起愁殺
江頭待渡人
新鸎枝上語如絲似與羈魂話所思不用登樓看草色白蘋
香散巳多時
相思舉目萬重雲燕去鴻来杳不聞漫說黃金能得士只今
誰是望諸君
五湖風雨夜垂綸一葉扁舟一粟身至竟雲濤歸大&KR0676;烟波
還属釣魚人
病客無錢試藥方出門聊復信行藏争知頭上蕭蕭髮却與
遊絲較短長
池面新荷貼小錢荷心點點露珠圓開花結子應堪待乱荇
空萍正可憐
嫋嫋江風轉白蘋輕花乱蕊看成塵誰能爇取生犀角采石
磯頭照水神
日落群山返照餘槐隂夢覺夕陽初夜閑不畏更籌短收取
流螢映讀書
白鷺洲邊白鷺鷥一雙相對立䙰褷日斜隔水分明見不分
人間有别離
漫成三首
八駿茫茫去不回白雲歌曲使人哀鯪魚風起鯨鯢湧青鳥
何由海上来
瞿塘怒水激天風回首童顔變老翁落日長年鳴櫓過白鷗
飛出浪花中
微凉生𬒮一登樓落照歸鴉點點愁誰似孤雲獨無事随風
直到海西頭
不雨遣悶二首
朝霞不作黃昏雨暝靄徒為白晝風日上高林啼布糓聲聲
只在短墻東
池上芹泥即漸乾梁間燕子拾蟲難綠窗無限傷春意看盡
斜陽更倚闌
雨餘
枯池得雨閙群蛙䖤壇含漿總有家為愛微凉宜暁夢不知
晴日滿庭沙
無題絶句二首
花自飄零水自流無情有恨月如鈎十年一枕三更夢嬴得
風烟滿地愁
後夜蛾眉約淺黃河邊猶翳玉繩光不知何處藤蘿上全見
姮娥一面粧
春蠶
可咲春蠶獨苦辛為誰成繭却焚身不如無用蜘蛛網網盡
蜚䖝不畏人
晚興
腐草餘光滅又明微風不起夕凉生絶憐一餉池塘雨只得
青蛙半夜聲
睡起
濃綠當軒日上遅病身只與睡相宜覺来却怪莊周蝶繞盡
殘枝過别枝
喜雨寄夏允中五絶
好雨知時五月零豆苗瓜蔓一時青老夫亦起中庭立兩眼
看天似醉醒
隱隱輕雷不起風濛濛密雨遍長空枯根發秀新莖長小草
那知造化功
渙汗如蒸被體流日高強起倦梳頭多情一夜千山雨消盡
人間萬斛愁
水鸛長嘷應九陵山雲處處上如蒸定知谷鮒從今後不向
西江乞斗升
江暗天低雨脚垂屋鳴簷瀉入枯池却憐似鏡新荷葉不見
魚跳鷺浴時
無題
槐映高樓柳映墀風来唯有鵲先知長應别殿黃昏後記得
金宮妬寵時
將暁
月落牎餘白練光滿天清露結為霜東風可是無情思吹出
新楊一樹黃
江行雜詩九首
采石江頭山插天江泉激石鳴湘絃十年戰血汚江水水中
鬼神應醉眠
三生磯上星滿灘白烟如雪浮林端水妃夜觧玉佩去清淚
滴成紅木難
馬當之山中江中其下乃是馮夷宫良宵月出江水底行人
喜甚天無風
九龍山西西日沉江雲壓地生層隂汀洲無人蘆葉響咆虎
一聲風滿林
皖口孤城江水傍城上猶有愁雲黃豺狼魑魅相食盡忠魂
白日長垂光
桑落洲邊春草生宜城九醖空傳名百年世事同醉夢愁聽
野猿啼到明
江盤峽束雷彭浪孤山如筆江中央坤靈不放厚地裂應有
潮汐通扶桑
長江水濁湖木清石鍾濤擊鯨魚鳴山頭出雲山下雨楊瀾
左蠡何時平
江州太守文儒宗罵賊就死真從容天翻地覆元氣在斯人
萬古其猶龍
鍾山作十二首
紫桂吹香媚小山月華的皪滿林間坐来凉氣生虚室知是
山雲作雨還
松露滴階星在天草䖝相吊響如絃寶公塔上西風急半夜
林鴉不得眠
九月江南葉未黃空山松栢夜深凉玄蝉且莫催徂景留取
幽蘭作晚香
玄武湖中草自秋石頭城下水長流繁華過眼成今古更與
牛羊競一丘
春去秋来榮復衰花殘葉落總堪悲誰能句曲山中去乞取
茅君一乕騎
北斗闌干夜未央鐘殘虚牗出天香佛燈相對坐宵寂墜露
滿林生白光
一炷清香一卷經世間無事是山僧何湏更卓飛空錫長使
時人恨不能
月落山空霧未開風生咆虎響如雷樹頭驚鵲相呼起欲下
還飛一百廻
白鴈蕭蕭柿葉紅野花開盡六王宮空餘一道秦淮水著意
西流竟向東
策杖登山信早凉山花澗草總能香捫蘿抱水歸来倦不掃
蒼苔卧石床
嫋嫋西風散白蘋冥冥落日起黃塵青娥不分秋容寂故染
楓林似老人
槁葉含風弹夜絃蟪蛄凄唳荅寒蝉鷄鳴埭上繁華子莫向
秋霜惜盛年
有感
浪動江淮戰血紅羽書應不逹宸聦紫薇門下逢宣使新向
湖州召畫工
題畫魚二首
為愛濠梁樂有餘故拈兔穎寫成圖秋風忽憶銀絲鱠腸断
松江隔具區
九罭無人詠鱒魴河墳有客歎牂羊不知生意能多少争得
鯤鮞滿尺長
無題三首
一片浮雲萬里心海波無底未為深虞淵險迫羲和疾空使
傍人詫鄧林
玉樹沉沉結夜愁金陵蔓草沒荒丘誰言錦䌫江都去不見
金陵蔓草秋
黃鵠高飛雲路遐野鳬謀食但泥沙山中樗櫟年年在看盡
西風木槿花
題墨菊
粲粲金英美可餐九秋風露與清寒墨君莫妬天然色終遣
靈均怨子蘭
題沙溪驛
澗水弯弯繞郡城老蝉鳴作車輪聲西風吹客上馬去夕陽
滿川紅葉明
過閩關九首
關頭霧露白濛濛關下斜陽照樹紅過了秋風渾未覺滿山
秔稲八閩中
峻嶺如弓驛路賖清溪一帶抱山斜高秋八月崇安道時見
棠梨三兩花
建溪激箭向南流石齒如鋒闘客舟篙子踏歌渾不畏行人
遥望替生愁
驛路高低度嶺關兜離人語雜夷蛮江花巧似駝茸白山果
渾如碼碯般
飯淅香瓊酒㶑霞驛亭到處只如家征夫但恐咨詢闕莫向
天涯怨路賖
漠漠輕雲結晚隂依依斜日掛遥岑炊烟忽起桑榆上散作
鮫綃抺半林
道上黃埃撲馬鞍汗流如水透中單忽驚疎雨林梢過急换
羅衣更怯寒
劍水悠悠南去深黃茅苦竹自成林日烘溪霧生秋瘴風攪
山霏作晝隂
嶺上高秋生火雲狂雷送雨忽紛紛鷓鴣更呌空山裏縱是
無愁亦厭聞
題畫紅梅
水晶宫裏玉真妃宴罷瑶臺步月歸行到赤城天未暁冷霞
飛上綠銖衣
題扇面牡丹花
沉香亭畔月華流掌上孤鸞鏡裏愁舞罷春風却回首六宫
紅粉總包羞
題扇面荷花
玉井芙蓉紅粉腮何人移向月中栽高軒忽漫看圖畫疑是
昭陽曉鏡開
秋日即事(十五首)
秋風吹雨冷脩脩階下金錢爛漫愁鴻鴈不来巢燕去草蟲
辛苦獨知秋
楊柳新㘽半出籬夜深鳥鵲自驚枝露凉月淡空煙暝啼到
金鷄報暁時
九月東風露不寒蟪蛄相慶語簷端野人便擬開荒徑剰種
忘憂與合歡
搖落江臯草滿煙秋光何處不堪憐夜凉銀漢低城闕卧聽
蛩聲似筦絃
春華秋草兩悠悠素髮多情却滿頭落葉自随流水去遠山
空帶夕陽愁
垂垂密雨嚲脩楊點點青苔繪短墻不是鴈聲天畔過争知
今日是重陽
秋氣蕭條宋玉悲西風唯有鴈相宜秦淮岸上青青草想見
繁霜未落時
寒星無數月如鈎槁葉呼風入敝裘人世可憐唯有老鏡中
憔悴夢中愁
掛壁青釭照不眠相看到此亦堪憐露寒霜重殘螢盡腸断
秋風憶往年
病眼昏昏四顧迷獨行渾似雪中鷄花開葉落真成夢愁聽
門前過馬蹄
槿華數樹夕陽時收拾秋光在短籬自紫自紅還自碧柢應
獨有暮蟬知
滿天星月一庭煙坐掩衡門思悄然漫想明珠成薏苡却嫌
黃菊似金錢
疎雨鳴簷月在雲馬蹄初歇夜將分鴈行却向城頭過何處
砧聲隱隱聞
江上秋高暑未歸照書猶有數螢飛東風可是憐游子不遣
看天憶授衣
北風吹鴈過蕭蕭旅館青燈共寂寥蓬鬢一時成白雪老来
禁得幾秋宵
題水墨海棠鸚鵡
隴山鸚鵡白霓衣欲語誰聽只自知漫漫東風吹不起海棠
花上立多時
太師誠意伯劉文成公集卷之十七終
