太師誠意伯劉文成公集卷之一
後學䴡水何鏜編校
御書
御製慰書
今日聞知老先生尊堂辭世去矣壽八十餘歲人生在世能
有幾箇如此先生聞知莫不思歸否先生既來助我事業未
成若果思歸必當且寬於禮我正當不合解先生休去為何
此一小城中我掌綱常正宜教人忠孝却不當當先生歸去
昔日徐庶助劉先主母被曹操操將去庶云方寸亂矣乞放
我歸先主容去致使子母團圓然此先生之母若生而他處
以徐庶論之必當以徐庶之去今日先生老母任逍遥之路
踏更生之境有何不可先生當以寬容加餐以養懷才抱道
之體助我成功那時必當遣官與先生一同鄉里薦毋之劬
勞豈不美哉
御名書
頓首奉書
伯温老先生閤下愚與先生自江西别後屢有不祥皆
應先生前教之言幸獲殄滅奸黨疆域少安收兵避暑遣人
專詣先生前虔求一來望先生發蹤指示耳日夜懸懸六月
二十二日尅期回得教墨諭以六月七月間舉兵用事不利
先動當候土木順行金星出見則可使愚一見教音身心勇
躍足不敢前如此者何盖以先生一二年間以天道發愚所
向無敵今不敢違教然擇在七月二十一日甲子未得吉時
是以再差人星夜詣前望先生以生民為念德教為心早賜
來臨是所願也如或未可即來可將年月吉日時辰方向門
戶擇定密封發來實為眷顧惟先生亮察不備
又帖
郎中胡深轉奉到先生喻以守備之書知人情之見山中豪
傑可否盡在其書愚觀先生之誠又何言也似先生有此護
顧之心栝城可使愚高枕無憂矣
又御名書
頓首奉書
伯温老先生閤下去歲先生行曾言湖廣之事一去便
得然得不得直候正月盡間二月内可得果然初至湖廣賊
人詐降後乂堅壁不出至今未下寔應先生之言矣兹者再
行差人賫書詣前專望先生早為起程前來萬幸希亮察不
具
御寶詔書
朕聞同患難異心者未輔前太史令御史中丞劉基世居栝
蒼懷先聖道天下初亂聞朕親將金華旋師建業爾曾别閭
里忘丘壠棄妻子從朕於羣雄未定之秋居則每匡治道動
則仰觀乾象察列宿之經緯驗日月之休光發蹤指示三軍
往無不克曩者攻皖城拔九江撫饒郡降洪都取武昌平處
城之内變爾多輔焉至於彭蠡之鏖戰砲聲擊裂猶天雷之
臨首諸軍納喊雖鬼神也悲號自旦日暮如是者几四爾亦
在舟豈不同患難也㦲今年夏告鏡粧失胭粉之容遺子幼
冲暫回祀教速赴京師去久未歸朕心有欠今天下一家爾
當疾至同盟勲冊庶不負昔者之多難言非儒造實巳誠之
意但着鞭一來朕心悅唉
洪武元年十一月十八日賜臣基
皇帝手書
皇帝手書付誠意伯劉基近西蜀悉平稱名者盡俘於京師
我之疆宇比之中國前王所統之地不少也柰何胡元以寬
而失朕收平中國非猛不可然歹人惡嚴法喜寬容謗罵國
家扇惑非非莫能治即今天象疊見且天鳴巳及八載日中
黑子又見三年今秋天鳴震動日中黑子或二或三或一日
日有之更不知災禍自何年月日至卿山中或有深知曆數
者知休咎者與之共論封來前者舍人捧表至京忙忘問卿
安否今差尅期往卿住所為天象事卿年高家處萬峰之中
必有真樂使者往而回勿賚以物茶飯發還
洪武四年八月十三日午時書
御製平西蜀文
洪武四年九月三十日朕親紀征蜀二道總兵官功之低昂
以旌忠勇有智之將又張無謀鈍兵之徒爾基再作平蜀頌
一章為傅將軍廖將軍千萬年不朽之功朕聞雲從龍風從
虎聖人作而萬物覩此盖上古聖君臨御恩及海内故賢者
讃揚若非聖君安敢受此美稱善揚者也朕本淮民因元失
政豪傑忿爭吾承人後偶獲多兵訓練為我調用有時命將
四出有時親征一方不五六年間羣雄歛跡惟西蜀一隅限
山阻險是有戴壽者假明之童孩負固不伏隂生詭計說誘
諸洞蠻夷爲我邊民患於是發兵二道命將分行三年冬平
章楊璟德慶侯廖永忠率舟師抵衢塘戴壽以合蜀軍民與
之决戰平章楊璟兵敗收兵僅能與之對壘當年冬穎川侯
傳友德將兵由西番道經階文逾月而抵綿漢蜀兵莫敢當
鋒其戴壽者恃衢塘之險選老弱守之盡拔堅關之兵西行
與穎川侯戰道逢穎川侯一戰戴壽披靡再戰困逼成都其
攻衢關舟師總兵者尚未盡知將軍穎川侯木牌書其戰勝
次第順川江而放流德慶侯獲之連壘而進乘機破關搗虚
而至偽京師幼主明昇銜璧率文臣請降戴夀爲傳將軍生
擒於成都於是中國清寧論將之功傳一廖次低昂是焉
天佑我邦師出以律將忿揚揚馬嘶蹄踏
畫角聲張惟我穎侯智勇難量羌人稽首
壺漿道傍勞我軍行綿漢是降蠢爾戴夀
率衆來當一戰披靡拒城且蔵旬日困逼
詣軍請降傳將功就再歌衢塘天生廖將
與傅成雙江風浩浩起我旌幢泊舟連壘
直破衢關生俘偽主市肆無干遣使飛捷
一刻數關天産名將兵出農間非朕有能
實由天鍳有臣在南家居栝蒼生而能文
舉筆何難謂我採擇黼之班班
誥詔
御史中丞誥
奉
天承運
皇帝聖旨太史公之職天下欣聞中執法之官臺端清望惟
親信之既久斯倚注之方隆前太史令兼太子率更令劉基
學貫天人資兼文武其氣剛正其才宏博議論之頃馳騁乎
千古擾攘之際控馭乎一方慷慨見予首陳遠略經邦綱目
用兵後先卿能言之朕能審而用之式克至于今日凡所建
明悉有成效且栝蒼為卿鄉里地壌幽遐山溪深僻承平之
世民猶據險方當兵起乘時紛紜原其投戈嚮化帖然寧謐
使朕無南顧之憂者乃卿之嘉謨也若夫觀象視祲特其餘
事天官之署借重老成以至讞獄審刑罰之中議禮新國朝
之制運籌决勝功實茂焉乃者肇開烏府丞輔需賢斷自朕
衷居以崇秩清要得人於斯為盛於戲紀綱振肅立標凖於
百司耳目清明為範模於諸道永綏福履光佐丕圖可資善
大夫御史中丞兼太子贊善大夫宜令劉基准此
洪武元年三月(御寶)日
弘文舘學士誥
奉
天承運
皇帝聖旨朕稽唐典其弘文舘之設報勲舊而崇文學以舊
言之非勲著於國家猶未至此以儒者言之非才德俱優安
得而崇爾資善大夫御史中丞劉基朕親臨浙右之初爾基
慕義及朕歸京師即親來赴當是時栝蒼之民尚未深信爾
老卿一至山越清寧節次随朕征行每扵閒暇數以孔子之
言開導我心故頗知古意及將臨敵境爾乃晝夜仰觀乾象
慎候風雲使三軍避凶趨吉數有貞利於戲蒼顔皓首之年
當撫兒女扵家門何方寸之過赤眷戀不捨與朕同遊後老
甚而歸朕何時而忘也可御史中丞兼弘文舘學士散官如
前宜令劉基准此
洪武三年七月(御寶)日
誠意伯誥
奉
天承運
皇帝制曰咨爾前資善大夫御史中丞兼太子贊善大夫劉
基朕觀往古俊傑之士能識主扵未發之先碩效勞扵多難
之際終扵成功可謂賢智者也如諸葛亮王猛獨能當之朕
提師江左兵至栝蒼爾基挺身來謁扵金陵歸謂人曰天星
數驗真可附也碩委身事之扵是鄉里順化基累從征伐覩
列矅垂象每言有凖多效勞力人稱忠潔朕資廣聞今天下
巳定爾應有封爵特加爾為開國翊運守正文臣資善大夫
護軍誠意伯食禄二百四十石以給終身子孫不世襲於戲
爾能識朕扵初年秉心堅貞懷才助朕屢獻忠謀驅馳多難
其先見之明比之古人不過如此尚其敷爾勤勞忠志訓爾
子孫以光永世宜令劉基准此
洪武三年十一月(御寶)日
御賜歸老青田詔書
朕聞古人有云君子絶交惡言不出忠臣去國不潔其名爾
劉基栝蒼之士少有英名海内聞之及元末羣䧺鼎峙熟辨
真偽者誰歲在戊戌天下正當擾亂之秋朕親帥六軍下雙
溪而有浙左獨爾栝蒼未附惟知爾名耳吾將謂白面書生
不識時務不久而栝蒼附朕巳還京何期仰觀俯察獨斷無
疑千里之餘兼程而至謁朕陳情百無不當至如用征四方
摧堅撫順爾亦助焉不數年間天下一統當定功行賞之時
朕不忘爾從未定之秋是用加以顯爵特使垂名扵千萬年
之不朽敕歸老扵桑梓以盡天年何期禍生扵有隙致使不
安若明以憲章則輕重有不可恕若論相從之始則國有八
議故不奪其名而奪其禄此國之大體也然若愚蠢之徒必
不克巳將謂巳是而國非卿善為忠者所以不辨而趨朝一
則釋他人之餘論况親君之心甚切此可謂不潔其名者歟
惡言不出者歟卿今年邁居京數載近聞老病日侵不以筋
力自強朕甚憫之扵戲禽鳥生扵叢木翎翅乾而颺去戀巢
之情時時而復顧禽鳥如是况人者乎若商不亡扵道官終
老扵家世人之萬幸也今也老病未篤可速往栝蒼共語兒
孫以盡考終之道豈不君臣兩盡者歟
襲封誠意伯誥劵
維洪武二十三年歲次庚午十月巳未朔越二十七日乙酉
皇帝制曰昔者皇元運末豪雄鼎峙海内瓜分當是時士夫
之衆數莫知其幾然而泛泛從人者亦何量哉所以曩古賢
智之人務必擇人而樹以善天下奠安萬民士豈易從人
而輕滅姓氏者耶所以當不可從之時雖死士節亦也不
移何爲若是噫是雖死也名彰矣朕曩與群雄並驅數年
之間異聲教而擅烝民者不可勝數熟辨真僞者誰爾劉
薦祖父誠意伯劉基乃括蒼之士居勍敵之陲邇山賊之寨
間道兼程星馳來附陳朕曆數之有在議戡定之機措安
黎庶之道其爲人也士氣凛然奸邪莫可犯所以父子相繼
殁於奸臣紊政之秋此果不移節也歟初授伯爵以終身
因節弗移今特以前爵授爾慶為誠意伯增禄二百六十石
共食禄五百石子孫世襲朕與爾誓若有非爲除謀逆
不宥其餘雜犯死罪免爾一死以報爾祖父之功爾其
敬哉
附
欽降祭文
維正德某年歲次某月日浙江處州府知府某欽承
上命致祭于
開國翊運守正文臣誠意伯贈太師謚文成劉公曰惟公學
本
帝師才具
王佐相我
聖祖迅掃胡夷乾坤載清綱常復正古稱名世何以過之惟
皇念功特伸䘏典文臣之謚光于留侯歲祀之儀比於魏國
兹惟仲(春秋)式當明薦老成雖遠風烈固存秩祀有常求昭崇
報尚
嚮
資善大夫都察院左都御史兼吏部尚書臣詹徽
宣奉
贈謚太師文成
誥
奉
天承運
皇帝制曰增秩彰功進穹階于一等飾名顯德加美號于百
年禮在褒崇事關勸教爾故開國翊運守正文臣資善大夫
護軍誠意伯劉基慷慨有志剛毅多謀學爲
帝師才稱
王佐屬
聖祖之聿興乃
明良之載遇孔明之任豈間人言敬輿之謀不負所學遂覃
精誠之慮益酬神武之知占事考祥明有徵驗運籌畫計動
中機宜盖始見異雲而識王氣復仰指乾象以示天心逮應
聘栝蒼陳時務于建業即從征彭蠡定大事于中原渡江策
士無雙開國文臣第一受爵能譲懷辭金蹈海之風成功不
居從辟榖封留之請可謂明哲允矣清貞參前代之名臣休
聲罔替稽
累朝之報禮恩典尚遺今特贈爾為太師謚文成於戲青田
薄賦巳為鄕里之美談寶冊易名益重華夷之永譽
制誥
正德九年十月十九日
之寶
附
禮部會議
禮部題為崇元勲以正祀典事祠祭清吏司案呈奉本部
送禮科抄出刑部貴州清吏司署郎中事主事李瑜奏臣竊
謂有濟世之君必有名世之臣有希世之功必有延世之賞
洪惟我
太祖高皇帝順天應人攘夷安夏濟世之君也誠意伯劉基
丙聖外王經文緯武名世之臣也西湖浩飲占
真主扵金陵之鄕彭蠡從征擒大敵扵金木之日希世之功
也生前之爵不列扵上公身後之禄遂泯扵再傳則延世之
賞誠有缺焉伏遇
皇上以生知之資操議禮之權凡昔人所未議與議之而未
行者皆舉行扵今日焉頃因詞臣之請断自
淵衷遂黜姚廣孝之配享
大聖人之見何其高出尋常萬萬哉臣遭逢
明時久懷膚見敢昧死披瀝而一陳之劉基字伯温處州府
青田縣人也臣籍縉雲廼其鄉人自童雅時聞父老談先逹
之有功者必曰劉伯温盖南田義兵不罹方氏之殘虐青田
减稅永爲鄕里之美談也及入鄕校聞師友談先賢之有德
者必曰劉伯温盖心悟理性學通天人志不遂而棄官功屡
成而辭賞也逮登仕途聞士大夫談本朝之有功業文章者
必曰劉伯温盖决危機扵逆陳群懾之表首大策扵豎韓共
戴之中所著郁離覆瓿寫情犂眉諸集皆梓行扵世如洗馬
楊守陳誠所謂樹開國之勲業而兼傳世之文章者也近如
侍郎楊廉編輯
國朝名臣首徐逹而次劉基廉豈無所見哉盖六王之功載
在譜傳徐細攷之不過攻城略地摧堅䧟陣而巳至扵啓沃
運籌定計遣將所言皆驗所向無前則未有出基之右者也
昔漢高以蕭何為功人諸將為功狗我
太祖之見豈出漢高下哉特以基成功不居屡辭爵賞重違
其志故以公封其祖父而以伯榮其身既為
天子猶稱先生其褒賞之辭則曰每扵閒暇之時數以孔子
之言道予是以頗知古意又曰入則每匡治道又曰言非儒
造實巳誠之意則
太祖之扵基固以伊吕視之矣基殁後遂命其孫劉廌世襲
伯爵給以
誥劵又曾
諭其仲子劉仲璟曰我的子孫享無窮天下尔老子的子孫
享無窮爵禄大哉
王言所以報基者至矣後因
太宗文皇帝北征沙漠定䁀燕都而廌子孫幼弱不能赴
闕伯爵遂停至景泰年間七世孫劉禄授翰林院五經博士
弘治年間九世孫劉瑜授處州衛指揮使臣惟胡元主中國
振古所未有之變也我
聖祖出而掃除之振古所未有之君也當時佐命者莫若劉
基振古所未有之臣也以振古所未有之臣而子孫不得霑
一品之禄其何以勸當代法後世哉先年該給事中吳仕偉
奏
請襲爵而當時大臣不暇詳攷止授前官近年知府潘潤復
以為言而事下該部未蒙施行只許立祠伏望
皇上思
聖祖創業之艱念劉基翊運之勞特
勑該部論功定議俾配享之位與徐達相次襲爵之典與徐
逹相侔則上慰
聖祖之靈下副士民之望昭公論扵既往激人心扵將来矣
併將翊運錄名臣言行錄各一部封進奉
聖旨這本所奏誠意伯劉基襲爵配享事宜着吏禮二部會
議停當具奏定奪欽此欽遵抄出送司案呈到部除襲爵事
係吏部會議具題外臣等竊惟賞以延世祀以廟享二者所
以報施勲臣固帝王資以勵世磨鈍之具也故有功則食
自古巳然而盤庚所以誥勸殷士亦必曰兹予大享于先王
爾祖其從與享之則知配享之典三代以来所不廢矣臣等
竊惟
國初誠意伯劉基本以純粹之學王佐之才同徐達湯和軰
殚謀戮力奉翊我
太祖高皇帝削平海内奄有中原發縦决策有古蕭何之功
帷幄運籌有吾子房之比當時論功行賞世封伯爵與徐逹
湯和等事體相同則我
皇祖所以優眷勲臣者未嘗不至矣後
太宗文皇帝定䁀燕都基子孫幼弱不能赴
京伯爵遂停而
廟祀之典亦因廢闕近年雖有該科論
奏府官題
請修建祠宇扵該處地方然偏僻苟簡與鄕祠無異非
廟食報功之典天下觖望非一日矣今本官之奏實出人心
之公恭惟
皇上創新禮樂釐正祀典百年機會幸遇
昌辰伏願
陛下思
太祖創業之難體先王勵世之意念功臣一體報稱宜同進
劉基扵
太廟功臣配享之列名位次于六王之下則公道昭彰人心
激勸而
太祖高皇帝在天之靈亦無所不慰矣臣等不勝仰望之至
緣係節奉
欽依吏禮二部會議停當具奏定奪事理未敢擅便謹
題請
旨
嘉靖十年三月十五日具題十九日奉
聖旨是依擬行
禮部
上請近題為崇元勲以正祀典事近該刑部貴州清吏司署
郎中事主事李瑜奏稱乞將誠意伯劉基配享等因該本部
議擬覆題奉
聖旨是依擬行欽此續該本部題為祭祀事内開
太廟功臣配享緣由節奉
聖旨是及增劉基配享欽此欽遵本部巳行該監將劉基牌
位遵照
太廟功臣牌位高廣尺寸製造完備查將翊運錄内開洪武
三年十一月内封劉基開國翊運守正文臣資善大夫護軍
誠意伯正德九年十月十九日
誥贈太師謚文成臣等謹將前項封爵贈謚書曰開國翊運
守正文臣資善大夫贈太師謚文成護軍誠意伯牌位一座
刊完巳令太常寺官扵本月二十九日捧赴
太廟兩廡列扵六王之下奉安訖謹具題
知
嘉靖十年三月二十九日具題次日奉
聖旨知道了
附
祖永嘉郡公誥
奉
天承運
皇帝聖旨天眷我邦生英才而翊運世濟其美立功業以承
家是以得賢為用而必推其本焉資善大夫御史中丞兼太
子贊善大夫劉基祖父劉庭槐志樂詩書義孚鄕里積善餘
慶發扵孫枝今朕褒賞功臣煥揚禮典追榮頒寵爵及先世
此祖德之明效而國家之至恩也松楸有耀益厚来昆可中
奉大夫中書參知政事護軍追封永嘉郡公宜令准此
制誥
洪武元年十一月二十九日
之寶
祖母永嘉郡夫人梁氏誥
奉
天承運
皇帝聖旨國有夀俊爲善治之資家有賢孫乃重闈之慶顧
茲盛事是用推恩資善大夫御史中丞兼太子贊善大夫劉
基祖母梁氏出自高華著其賢淑積德垂範以開後人遂能
作朕名臣卓為腹心耳目之寄故追封之典及其大母亦以
體孝孫之心也領兹嘉命玄壌其光可追封求嘉郡夫人宜
令准此
洪武元年十一月(御寶)日
父永嘉郡公誥
奉
天承運
皇帝聖旨士有厚德而立報雖不在其身必有賢嗣而得時
足以大其後資善大夫御史中丞兼太子贊善大夫劉基父
劉鑰世為右族人服令名藴設施之才而無求千時貽文學
之傳而能善其子是以其子行義方扵古人謀猷著于實用
朝廷所頼士民所瞻皆遺訓之功力善之徵也錫命表一門
之盛列爵居五等之尊大郡䟽封玄堂永賁可贈資善大夫
御史中丞上護軍追封永嘉郡公宜令准此
洪武元年十一月(御寶)日
母永嘉郡夫人富氏誥
奉
天承運
皇帝聖旨母氏劬勞為人子者思報罔極之恩惟立身揚名
以顯其親斯亦可為孝矣資善大夫御史中丞兼太子贊善
大夫劉基母富氏貞資婉範嫓德生賢孟軻成大儒王珪爲
名輔致茲樹立盖有其原爵禄優榮不逮于養然母之貴每
因其子功庸既昭霈恩宜厚劬勞之報庶遂其心可追封永
嘉郡夫人宜令准此
洪武元年十一月(御寶)日
妻永嘉郡夫人富氏誥
奉
天承運
皇帝聖旨淑女配君子致内治之有成人主得賢臣霈封恩
而並及資善大夫御史中丞兼太子贊善大夫劉基妻富氏
德功端茂閨閫嚴明佐此名卿嘉哉儀範中饋盡其愛敬家
道至扵和平爵秩從夫禮文合古錫以金花之誥爰䟽郡境
之封祗服榮光茂膺多福可封永嘉郡夫人宜令富氏准此
洪武元年十一月(御寶)日
襲封誠意伯并夫人誥
奉
天承運
皇帝制曰開基啓運人臣竭佐命之忠崇德報功
國家隆延世之賞實惟公議匪出私恩咨爾浙江處州衛指
揮使劉瑜乃開國翊運守正文臣資善大夫護軍誠意伯贈
太師謚文成劉基九世孫粤爾先人輔我
聖祖運籌帷幄迅掃胡元乾坤再清綱常復正功業勒諸䁀
彛文章傳于海宇初封伯爵用報元勲中遇多虞久停承襲
頃因廷議遂興繼絶之思簡在朕心特復象賢之舉惟爾夙
承家學綽有祖風眷兹後裔之良宜食前人之報今特命爾
襲封開國翊運守正文臣資善大夫護軍誠意伯食禄七百
石錫之誥劵子孫世世承襲於戲懋賞懋官巳訂山河之誓
世臣世美毋忘忠孝之箴尚與國以同休庶垂名扵不墜欽
哉
制曰朝廷錄翊運之功舉推恩之典爵命既頒乎茅土封章
必及扵閨門禮備情文事關風化爾吳氏乃誠意伯劉瑜之
妻出自名家嬪于世胄恪勤主饋曾無自遂之心順正承夫
每有相成之益爰因夫貴特錫褒章茲特封為伯夫人尚敦
儆戒之心祗服休嘉之命
嘉靖十二年正月二十二日
頌表
瑞麥頌(并序)弘文舘學士劉基撰
天厭元德九州䴢沸群猾並作黎民惶惶奔走無路
皇帝提三尺劒奮起草萊指顧之間豪傑景附矛鋒所向戰
克攻取
皇帝心知天意之有在爰舉有衆以與萬姓請命一征
而取荆㐮再征而清江浙三征而閩海率從四征而席卷全
齊五征而定周及梁遂取秦晉舉燕趙南交北貊東夷西羌
海外之邦莫不望風遣使奉朔稱(臣拜)伏
闕庭於是民獲所歸上下神祗咸有依託慶雲丼露洊奏禎祥
帝心謙抑每譲弗居洪武三年五月陜西寶鷄縣進瑞麥一
莖五穗者一本三穗者三本兩穗者十有餘本盖自兵興以
來王保保據周宋李思齊張思道據秦晉燕趙齊梁之間大
豪小猾或憑城郭或聚山寨皆假元為名分割境土擅兵相
攻扵是燕晉周秦之地彌數千里連歲無雨百榖不生民相
殺食旦盡今年夏四月
王師奏捷于蘭州朔漠掃清關隴底定天乃大降丼雨滋為
嘉瑞和氣致祥不亦昭哉周頌有曰綏萬邦屢豐年天命匪
懈傳者謂商之季年比歲旱荒至周武王克紂受命而天下
遂獲豐年由今觀之信非誣矣漢謠以麥穗兩𡵨歌其太守
之美政則是兩𡵨之麥世所希有而况扵三𡵨以至五𡵨者
哉頌聲之作弗可闕也頌曰
神雀赤烏其羽不可以為儀紫芝丼露其實不可以療飢豈
若五榖之為瑞可以厚民之生豐國之資者哉元失其鹿天
下共逐擾擾紛紛強食弱肉
皇天震怒誕命
真主肅將天威以靖區宇騎士如雲猛將如龍發蹤指示悉出
帝衷既平南東遂定西北民居攸奠品物咸殖爰有嘉麥一
本五𡵨布葉萋萋結實離離既齊既平先百榖成擢穎揚芒
金支翠英溥彼原田滃若雲烟望之油油即之芊芊其種伊
何降自穹昊其瑞伊何豐年之兆豐年穰穣頌聲洋洋其始
自今奕世無彊
祀方丘頌(并序)弘文舘學士劉基撰
維洪武三年五月二十日戊申日北至
皇帝將祀
地示于方丘乃先期九日潔齋于舊宫
詔百僚集射西苑
命之曰古人有言惟德動天惟誠感神故射以觀德誠扵中
者必形於外不可掩也惟爾庶官各一乃心以致其誠毋替
朕命群臣自左丞相宣國公以下至於有司百執事皆拜手
稽首曰敢不敬承
天子之明命維大江之南土每夏四五月多霖雨少霽是歲
雨作連日至十有七日乙巳
皇帝御法駕率百僚告于
太廟遂居于
齋宫雨勢未巳至丁未日夜三鼓有風徐來淋潦頓收微月
出雲氛霧廓清
皇帝被衮冕登壇萬籟無聲華燭有輝雅樂瀏亮燎煙不摇
百禮既洽千官肅雍洋洋乎神明臨之在上誠意懇至升降
秩秩濟濟翼翼穆穆如也比明竣事薰風應節和氣交暢小
大咸喜知誠德之感格若合符契大命所集
皇天后土信不&KR1135;也於是弘文舘學士臣基謹獻頌曰濬哲
惟
帝父天母地維孝維誠斯承其意孝誠既備物以將之神鑒
在德匪惟其儀聖不世出禮失莫求弗澄其源曷清其流末
流之極禮儀并廢豈無牛羊而不以祭
穹祇赫怒監觀萬方式昭大命命我
聖皇維我
聖皇克孝克誠提三尺劒由一旅興奮于長淮長淮具宗濟
于大江大江攸同漢沔既朝閩浙率從施及廣海化外之邦
望風占雲獻其琛賨稽首
龍墀蹈舞從容乃命虎臣越濟踰河雲旆霓旌鐡馬金戈蹴
踏泰岱憑陵華嵩鋤秦鏟燕掃貊滌戎莫尢我前莫膺我鋒
斬逆懷降允恊
天衷自西自東自南自北罔不懌懌戴
天子德
天子之德格于上下既禋于郊又敬于社人懷其仁
神錫之嘏圓方所包無不服者超黃邁唐越商踰夏小臣作
詩以繼大雅
平西蜀頌(并序)誠意伯劉基撰
臣聞
天命
真主混一六合必先有以爲之驅除然後收拾以歸其籠自
古及今同一揆矣是故冬寒之極必有陽春激湍之下必有
深潭大亂之後必有大治理則然也元德既衰九土糜沸鴟
張狼顧之豪彌滿山澤萬姓魚喁無所籲告
天乃命我
皇帝肅將武威代伐不道故一伐而定荆湖再伐而舉全吳
三伐而海甸廓清四伐而東粤南閩悉歸版圖於是肆伐中
原拾宋掇秦掣趙拔燕兵鋒未至聲聞先及神讋鬼慄匍匐
俯伏玄菟青海崑崙大漠交阯鐻耳之國罔不獻琛奉表稽
首
闕下無敢後者獨明昇竊據巴蜀雖遣使奉貢而不去偽號
大臣皆請討之
皇帝憐其父沒子幼數遣使招之不至乃命將帥師伐之洪
武四年大軍破瞿唐殺其將某郡邑鎮戍望風送欵㫒乃率
其官屬奉璽印詣軍門請降盖自建國至是凡五年而天下
一統何其易耶固知
天命有在而羣雄並起爲之驅除也臣基受
恩深厚無能𥙷報遙聞捷音歡喜踴躍不能自巳謹撰平西
蜀頌一首雖不足以贊揚
聖德萬一亦聊以寓葵藿向日之忱云爾其辭曰
惟彼蜀國開自蠶叢山川隔閡與華不通金牛啓道厥竅斯
鑿岷峨岧嶤始連井絡秦以之覇漢以之王諸葛用之震
驚北方劒閣倚天瞿唐折地仰不可攀俯不可視蠢兹羌戎
憑其險阻罔知
天命大邦是距洸洸虎臣受命于征出師桓桓如雷如霆
如雷如霆
天子之威廟筭先定鬼神莫違靈旗揮揮指山山摧羌人失
魂恧若死灰爰將其臣奉其版籍泥首軍門面縳銜璧六軍
奏凱聲動玄黃黧童白叟蹈舞康莊四海會同豐年穣穣慶
雲丼露自
天降祥臣拜稽首受
天之佑受
天之佑
天子萬壽
丼露頌(并序)誠意伯劉基撰
欽惟
皇帝順
天應人奄有九土武功既成文治大洽恪恭
天地孝敬
祖宗山川鬼神莫不祇肅是以億兆歸心遐邇嚮化羌夷蠻
貊無有弗庭
皇帝愈加謙慎深惟
上天付卑之重夙夜兢業思與群臣庶民咸躋雍熙以承
天眷教誨戒飭諄諄切切日不厭勤於是乎天不愛道地不
愛寶醇和至精悉發悉逹禾麥呈瑞年榖屢登倉廪之積如
岡如坁民用紓矣邦本固矣乃洪武四年十月丼露降于鍾
山沾潤草木瑩若凝脂美若醍醐五年十有一月又降今年
仍降如初臣聞瑞應圖曰王者德至于天則丼露降鍾山京
國之鎮
帝業所基而丼露每降于兹則
天之所以彰我
皇帝之德而引國祚於悠久之意豈不顯顯矣乎昔者軒轅
黃帝得瑪瑙之甕丼露降之滿盈黃帝食之而壽今丼露連
年屢降則
天之所以壽我
皇帝於千萬歲之意又豈不昭昭矣乎於是群臣莫不欣懌
百姓莫不蹈舞舉手相慶而在廷之臣或爲詩歌或爲賦頌
以詠盛事於是臣基謹再拜稽首而獻頌曰
古帝軒轅德恊于
天天降丼露俾服延年明明我
皇統坤握乾芟翦豪猾樹德佑賢命將出師廓清四邊滄溟
帖濤嶺嶠收煙宏功茂烈烜赫八埏郊杜宗廟享祀豐蠲日
月星辰嶽鎮海川敬罔不至誠罔不宣寅畏天命翼翼虔虔
匡直臣庶亹亹惓惓惟恐弗及惟恐或愆皇天后土睠顧
式堅瑰祥信禎來集連連膏露流滋如瑶如璿味奪醴齊光
粲珠蠙高映斗極深浹重淵被之竹栢竹栢鮮鮮被之鶴鵠
鶴鵠娟娟璧月宵烱銀河暁旋天乳耀芒燁于穹圓霏霏其
霧泥泥其泉旨旨其飴馥馥其荃瑞我
聖皇神恬氣全萬姓率德七曜順躔
皇壽如山如黃如玄超三軼五煥後輝前小臣作頌願附史
編
謝恩表
伏以出草萊而遇
真主受榮寵而歸故鄉此人人之所願欲而不可得者也中
謝欽惟
皇帝陛下以
聖神文武之姿提一旅之衆龍興淮甸掃除群䧺不數年間
遂定中原奄有四海神謨廟斷悉出
聖衷舜禹以來未之有也臣基一介愚庸生長南裔疎拙無
似其能識
主於未發之先者亦猶巢鵲之知太歲園葵之企太陽以管
窺天偶見于此非臣之知有以過扵人也至於仰觀乾象言
或有驗者是乃
天以大命授之
陛下若有鬼神隂誘臣衷開導使言非臣念慮所能及也
聖德廣大不遺葑菲遠法唐虞功疑惟重之典
錫臣以封爵
賜臣以禄食俾臣回還故鄕受榮寵以終其天年臣竊自
揆何修而膺此犬馬微忱惟增愧懼巳於洪武四年二月初
四日到家謹遣長男臣璉捧表詣
闕拜謝
聖恩臣基無任激切屏營之至謹奉
表稱
謝以
聞
附
誠意伯劉瑜謝
恩表禮部尚書夏言撰
誠意伯臣劉瑜㐲蒙
皇上深惟創業之難追念先臣與有贊㐮之力行取臣瑜
賜襲伯爵臣瑜誠惶誠恐稽首頓首㐲念先臣劉基放迹江
湖識
真主扵未遇决機帷幄翊
丕運扵方開言聽計從功成身退既投簮扵綠野實追軌乎
赤松進爵伯封錫名誠意允矣儒臣之極卓哉
聖祖之知故在軍則稱之曰子房其命詞至比之爲諸葛始
終完節上下交孚
厚澤深仁賞巳延扵来世功微祚薄祿宜奪扵後人偶塵丹
書鐡劵之盟久謝金蝉玉貂之賁于兹九世迨越百年過蒙
敬皇之茂恩授以指揮之世襲據分亦已足矣扵他復何望
哉詎煩廷論之上陳仰荷
聖恩之誤及式逢
今日再沐
休光召自青田遽
寵霑於七命瞻依
紫禁極荣被於萬分藹枯枿之再春然死灰而復熾恭惟
皇帝陛下
一德格天百靈效順
制作比隆於三代
禮樂必興於百年
舞干羽以格有苗謙兹受益
聽鼓鼙而思將帥安不忘危憫翊運之功臣念承家之末裔
悉爲錄用特示表揚光昭帶礪於山河直拔塗泥於霄漢興
滅國繼絶世庶幾存召伯之甘棠正
祀典崇元勲奚止念鄭公之故笏臣敢不篤先人烈冀免誚
於弓裘爲
邦家光誓捐軀於介胃㐲願始終典于學益充
堯舜之資左右惟其人𢡟建唐虞之治
本支百世永歌
穆穆皇皇胡越一家樂覩熙熙皥皡臣無任曕
天仰
聖激功恐惧之至謹奉
表稱
謝以
聞
誠意伯次子閤門使劉仲璟遇
恩錄
洪武二十年十二月十五日早仲璟胡伯機於
奉天門見欽蒙
聖旨到歇處去每日來見十六日早朝
奉天門欽蒙
聖旨你叔叔的兒子着他快完了圖來見章三益有甚麽人
回奏有子
聖旨你明年帶得來葉景淵家有甚麽人你去尋問有人時
與他帶將來
聖旨你如今年年來見
我各人與你鈔一百錠做盤纏回去十七日早朝謝
恩奉天門
宣諭你如今回去尋師問友但是有見識人師問於他你學
得高了人皆師問於你便不做官也高尚了你每父親都是
志氣的人說的言語都說得是人都聽他那時與
我安了一方至有今日
我的子孫享無窮天下你老子的子孫享無窮爵祿男子漢
家學便學似父親樣做一箇人休要歪歪搭搭的過了一世
你每趁
我在這里年年來叩頭你每還是挨年這歇來你每小舍人
年紀少莫要花階柳市裏去你父親都是秀才好人家休要
學那等潑皮的頑洪武二十一年十二月二十四日同胡伯
機章允載葉永道扵
奉天門早朝欽奉
聖旨教他每日日隨班朝見過節了着他回去二十五日早朝
奉天門再
面見欽奉
聖旨你那劉當糧長的在這裏多時他家裏糧誰與他辦回
奏訖欽奉
聖旨每人與他伍錠鈔過節你每這幾箇也年紀小里讀書
學好勾當你每學尔的老子行
我來這裏時浙東許多去處只有你這幾箇老子來到如今
也只有你這幾箇每每和那士大夫翰林院說呵也只把你
這幾箇老子來說你每家裏也不少了穿的也不少了喫的
你每如今也學老子一般般做些好勾當鄉里取些和睦你
每老子在鄉里不曾用那小道兒捉弄人他與人只是誠義
所以人都信服他大丈夫多是甚麽做便死也得箇好名歪
歪搭搭死了也干着了箇死葉景淵雖然這般死他死在官
我也常念他劉伯温他在這裏時滿朝都是黨只是他一箇
不從他吃他每蠱了他大的兒子這小的也利害不從他也
吃他每害了這起反臣都吃
我廢了墳墓發掘了那胡仲淵他若早依着
我說也不到這上他只性緊了些恁父親到是有見識人便
做先吃些虧到㡳也得箇好名胡家這小的癡早自將得這
誥來
我道那里得些誥來原來是他的
我隨即趕得他回來他那哥潑皮又不至誠又要害
我的軍
我發他在雲南金齒呵關鈔了再叩頭
聖旨我年時不筵席了這鈔你每將去買些酒喫過節再見
我了去叩頭二十六日早朝
奉天殿謝
恩二十九日隨班洪武二十二年正月朔旦隨班行
朝賀禮初四日早朝
奉天殿再扵
華蓋殿面見欽奉
聖旨你這幾箇小的雨下里天晴了回去等
我郊祀
天地了去十三日晴
上御殿宣制洪武二十二年正月十六日大祀
天地扵南郊你文武百官自十三日爲始致齋三日各供爾
職隨班行禮十五日早朝
奉天殿午後
大駕御南郊十六日晴郊禮畢駕回宫
上御殿隨班行禮慶成十七日晴
上御殿賜宴行禮謝
恩宴畢出十八日晴早朝
奉天殿再扵
武英殿面見
聖旨禮科給事中那里那中間小的是胡仲淵的兒子他父
親陣亡了這箇葉家他公公在江西做府官吃陳家廢了這
劉伯温是箇好秀才吃胡陳蠱了那胡家吃
我殺得光光的了這三箇父親都是好男子各與他伍拾錠
鈔那東邊長的是章三益的兒子與他貳拾錠這箇是胡仲
淵的姪兒與他拾錠關鈔再扵
武英殿叩頭欽蒙
宣諭你家去種田的種田有庄佃的使佃僕有伴儅的使伴
儅你每還好學里一日便學三句學到四五十歲也好了你
每父覩便吃些虧呵如今
朝廷也留箇好名你每自不知道胡你早將得這誥來
我纔知道是你家便趕你回來爾那哥潑皮在那裏且由他
去十九日謝
恩辭奉天殿再扵
奉天殿御道東邊
面見欽奉
聖旨你每回去行着好勾當休汚了父親的好名你休道父
親吃他每蠱了他只是有分暁的他每便忌着他若是那等
無分曉的呵他每也不忌他里到如今
我朝廷是有分暁在終不虧他的好名你每大的教着那小
的學着父親每行去洪武二十二年十二月二十六日扵
華蓋殿面見欽奉
聖旨呵這幾箇小的也來了各與他两錠鈔過正了去扵禮
科領鈔再扵
華蓋殿謝
恩欽奉
聖旨恁每都在這裏歇着過正了去時再見
我了去洪武二十三年正月初四日扵
華蓋殿面辭欽蒙
賜鈔再扵
奉天門左煖房内謝
恩欽奉
聖旨恁每回去至誠着恁老子都是君子人這章三益是箇
善善良良一箇老兒回家去好好的死了劉伯温他父子两
人都吃那歹臣每害了
我只道他老病原來吃蠱了這胡仲淵他鄉里都信服他與
我帶將許多人來只他那大的子不才他在金齒呵等他在
那裏錦衣衞官爾引他這幾箇去見
東宫與殿下說進幾箇都是有大功的
我如今老了怕他不知道恐民間有是非傷着他殿下記着
當令錦衣衞官同内官引去
文華殿見錦衣衞官傳
旨訖敬奉
令旨我知道了洪武二十三年復獲山賊吳再起等三名六
月初六日見奏聞欽奉
聖旨錦衣衞官與他收了人你帶幾箇伴儅來明日帶得裏
頭來見了去初七日見欽奉
聖旨那三箇是舍人的伴儅各賞鈔伍錠舍人是劉伯温的
兒子賞鈔壹百錠做盤纏回去長觧的在那裏着他入來賞
鈔各壹錠關鈔謝
恩欽奉
聖旨劉伯温在這裏時胡家結黨只是老子說不倒
聖旨你父兄做一世好人都停停當當的了你父親吃胡家
下了蠱藥哥也吃他害了你老子雖然吃些苦麽你如今恰
光榮洪武二十三年為冒名提取賣軍事十二月二十二日
見奏聞欽奉
聖旨這是劉伯温的兒子你那裏是軍罷再見欽奉
聖旨你記得父親的誥麽你帶得來麽回奏帶得來
聖旨便取得來取誥進欽奉
聖旨宣吏部官
聖旨我到㜈州時得了處州他那裏東邊有方谷珍南邊有
陳友諒西邊有張家劉伯温那時挺身來隨着
我他的天文别人看不着他只把秀才的理來斷到強如他
那等鄱陽湖裏到處厮殺他都有功後來胡家結黨他吃他
下了蠱只見一日來和
我說
上位臣如今肚内一塊硬結怛諒着不好
我着人送他回去家裏死了後來宣得他兒子來問說道脹
起來緊緊的後來瀉得鱉鱉的却死了這正是着了蠱他大
兒子在江西也吃他藥殺了如今把爾襲了老子爵與他五
百擔俸回奏臣出力氣事盡死向前報本欲在襲封伯爵的
事哥哥有兒子在欽奉
聖旨他終是秀才人家孩兒知理熟大功爵譲與哥的兒子
好呵當宣劉薦進見襲爵二十三日具服謝
恩欽蒙各
賜金綉衣服壹套全轡鞍馬壹疋撥賜南門内房屋壹處欽
奉
聖旨取得胡仲淵章三益葉景淵三家來二十四日謝
恩就往所賜房欽奉
聖旨你如今休去
我也與你箇小職名兒與朝廷辦些事只着報喜的家人稍
着書子去着他每來二十五日欽奉
聖旨我考宋制除爾做閤門使夜來翰林院考了這衙門正
似如今儀禮司一般不着你管儀禮司事只要跟着駕但是
我在處爾便有着傳
旨意發放事呵
我如今着你叔姪两箇都回家去走一遭把你老子祭一祭
祖公都祭一祭便來二十六日謝
恩二十七日吏部官引奏授正六品欽奉
聖旨與實授三十日辭回鄉祭祖洪武二十四年二月回京
二十日早朝
奉天門見二十八日欽奉
聖旨着記事有不是
我口裏說的說話他每胡添上時爾便來說傳
旨宣喚人三月初十日早
華蓋殿奏事袁都御史為車牛事不明白蒙
寬宥不叩頭繼即出班奏
聞訖有頃都御史出班服罪欽奉
聖旨閤門使奏爾里十一日晚朝
奉天門欽奏
聖旨今後爾每往來照管着朝班但有這等的便來說
我雖不罪他也着他警省着巳前胡陳在這裏無人敢說他
後來惹得不好里六月十日奉
聖旨為雨澤愆期事着同衆官人到都察院刑部審錄究滯
囚人七月二十七日充贊引官
肅遼慶寧四王行冠禮八月初一日午扵
奉天門
御道上欽陞
谷王府左長史實授
附
誠意伯次子閤門使劉仲璟長史傳
誠意伯仲子曰璟字孟光生時月蝕復光誠意伯嘆曰天墜
廼緒而卒能幹之者也幼沉朴峻厲群於兒恒坐視弗逐弄
弱冠咀嚅經傳喜談兵究極韜略握竒諸說旁及釋老年二
十八師事石楼子明志式慮鋒稜古人嘗及兄璉侍父入
朝
高皇帝稱之曰阿璉明秀阿璟凝重伯温有子矣洪武乙卯
誠意伯卒兄璉繼亡
廷賵日數至公引納如制適甌寇葉丁香叛
朝廷勑延安侯唐勝宗提兵討之唐决策於公破之復命白
公才略
高皇帝喜曰璟真伯温子也朕將大授顧年少姑緩之不虞
速樹如是會參軍胡琛子伯璣来白事
高皇帝遣還囑之曰爾歸致命劉璟来見公馳上見
帝
帝曰爾家與國同休用汝顧汝年少維拓勵&KR0574;重托耳日者
誅葉丁香可嘉可嘉顧謂侍臣曰璟絶有父風允恊朕望
賜楮幣敕歸時父兄新喪門第草草鄕富人蒋邦臻素不齒
於公計中之適都督府移文勾取迯軍劉二貫公幼名二官
蒋執官貫同聲署公應觧羈公崇道觀道人王松澗曰
朝廷與君通家君盍直走
上愬縱公抵京見
上於左暖房
上曰爾何來朝公白其事
上愀然曰
國家曠爾爵土故讎誣乘間
詔公襲爵公辭以世嫡姪廌與臣俱来
上喜曰如此功爵輙譲人有所不爲其介可知即日封廌誠
意伯公偉貌豊髯論說英侃
帝愛之次日召公謂曰朕欲卿日夕左右夜考宋紀惟閤門
使如儀禮司立百官之上爲朕宣喚傳逓處爾無踰此官遂
拜職
賜第馬衣帶金書除奸敵侫四字於鉄簡
賜之且命曰百官敢有不法卿持此簡紏正之時袁都御史
奏車牛事忤旨公當殿以簡擊其項
上曰正當如此自是舉朝畏公時谷王年十三將封宣府
上素愛王每朝謂侍臣曰谷王年少羽翼無人柰何諸大臣
畏公風力樂公外𥙷奏曰輔幼藩非忠勇敢直者不能閤門
使劉璟其人也
上頷之即日授谷王府長史并勑提調肅遼慶寕燕趙六王
府事宣府爲古烏桓郡東距大寕南抵居庸西連雲中北接
古砂王就邸出入蓁莾烽火四警公脩城池繕兵甲謹斥堠
式士馬礪金鼓諸胡屏息癸酉還塞六府羊馬數缺
上怒諸府官属連坐谷府以公故置弗問丁丑晉燕奉制爲
宣府築城二王搆隙公曰臣聞兄弟䦧于墻外禦其侮友愛
相虧臣恐不能禦侮王悟而觧先是閤門使時
朝廷行十王冠禮
上問王爵何爵公對曰帝子爲王此人爵之至貴弗爲之所
如劉安燕旦禍且滋蔓矣
上然之命公主冠禮事公歲巡行六王府一旦至燕
文皇帝與公奕公勝
帝曰先生獨不少譲我耶公正色曰臣可譲處則譲不可譲
處不敢譲
帝默然戊寅夏六月
高皇帝晏駕
皇太孫嗣位公歸省丘隴巳卯改元建文秋八月公復
國聞
太宗南渡遂馳
闕獻十六策
嗣帝不用命公赴大將李景隆軍聽征景隆不用公計喪師
會天大雪公夜半渡盧溝河冰䧟馬斃公䟾冰躋岸捦雪走
良鄕裂趾次日跛行三十里時公之子貊自大同來赴難越
良鄕至逐州失公所在道遇素所善指揮使陳玉指公行次
貊策駛騎反涿𢾗十里遇公翼公上馬遯去二年春二月公
病甚谷王遣使詣軍門召公公復國上䟽王慰納之遣舍人
送公還家飬疾辛巳公輿疾赴
闕進聞見錄千萬言
嗣帝不用命公歸爕待用道遇宋景濓孫翼自戎伍来窘甚
公觧衣衣之至家杜門讀書默覩天下動静壬午六月
太宗入承大統公辭疾不起
上欲用公罪公迯判親玉繫公至京強以官公辭對
上語猶稱殿下遂大忤旨下公獄一日辮髮自經時鄭朱子
罪沒其家權䆠希旨緣例
帝曰璟家難例鄭朱子置之
詔其家歸葬之初公被繫夫人徐氏别曰今
皇帝聖神嗣統先生勲舊殘孽宜弗底刑剭唯順承天心可
以永譽願終圖之公瞪目視曰母長辭吾生死之分巳决今
幸近太廟耳拂衣而去道經白巖姻人吳彪餞公戒曰
皇上神武何止唐文皇先生忠良允爲魏徵可也公曰爾謂
我學魏徵耶㨡席而出座客震栗不敢挽嘉靖乙酉江右萬
公按浙東視學究輿議始立像配享誠意之廟公平生慷慨
多大節不事産業稍盈𥙿輙以周賑好書史山居聚門生故
友奮議攩蹠古今成案善書法古碑籀篆剥落辨誦多金購
之爲玩居南田勢重元勲角巾布服與鄕里老稚聚笑冲然
相忘御壬夫小子稜幅益厲事有可爲悉心力爲之其弗我
必者恒曰有命焉别號易齋所著越吟藁無隠集易齋藁若
干卷蔵于家
野史氏評曰宋季犬羊入帝中華天日蒙耻盖自有天
地以來非常之變也
高皇帝起而驅之九十三年流腥積毒一旦蕩然建文萎弱
中葉不振
文皇帝入承大統故物重光天下拭目游泳太平先生以故
家宿碩才略早試于
高皇帝之朝忠義再著于
文皇帝之日是故才略所以恢弘開基之統緒忠義所以感
激千萬代之人心夫非多於
太祖而少於
太宗也嗚呼賢哉
又曰先生取義於永樂壬午至嘉靖乙酉萬公按浙東視學
究輿議立像配享文成之廟其忠聲義聞泯沒沉晦者百六
十年鬼神固之秘而竒之發也
太師誠意伯劉文成公集卷之一終
