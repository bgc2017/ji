太師誠意伯劉文成公集卷之七
後學䴡水何鏜編校
䟦
書蘇伯脩御史斷獄記後
往歲朝廷慮天下断獄之未審用中書御史臺議遣官審覆
論報僕時居山間聞人言之山嶽震疊如雷雨之將至隂風
鳴條飛電爍目豪民猾吏竄伏如鼠俱自期不能免而銜冤
抱痛之民莫不伸眉引項若槁葉之待滋潤及其至則風止
雨霽望者如敗軍之歸而畏者如鷹隼之脫絛而得扶摇也
則怪而問于老成更事之人咸曰断大獄必視成案苟無其
隙不得而更焉因退自太息曰苟如是烏用是審覆者爲哉
於是大信刀筆之真能生死人矣既又聞諸人曰非朝廷意
也奉命者之不恪耳及觀國子博士黃先生所敘御史蘇公
慮囚湖北所平反事曷嘗拘於成案哉然後知賢人所爲固
與衆人異矣夫以一湖北之地公一廵歷而所平反者八事
所擿豪右之持吏而尼法者又數事豈他道之無冤民耶無
蘇公而巳矣僕往嘗觀于牧民之以簡訟名者之其庭草生
于階視其几塵積于牘徐而訪于其鄉察其田里之間則疆
梁横行怨聲盈路問其故曰官不受詞無所訴受之而巳矣
大吏至則曰官能不生事民譁非官罪也則皆扶出之訴者
悉含詬去則轉以相告無復來者由是卒獲簡訟之名嗚呼
輿圖廣矣不皆得蘇公彼上報于朝廷者又將獲備事之賞
矣然後怨憤之氣拗而爲闘殺激而爲盗賊欝而爲災沴上
應乎天誰之咎哉嗚呼使人人如蘇公刑期于無刑不難矣
明
天子在上庶其見之則求諸老成以為典刑舍是編其奚適
哉
書劉禹疇行孝傳後
世之所謂浮屠者果何道而能使人信奉之若是哉人情莫
不好安樂而惡憂患故惴之必於其所恒懼誘之必於其所
恒願然後不待驅而自赴浮屠氏設爲禍福之說其亦巧於
致人與夫四海之衆林林也而無不爲其所致何哉彼固非
止惑愚昧而巳也人情無不愛其親親沒矣哀痛之情未置
而謂冥冥之中欲加以罪孰不惕然而動於其心哉間有疑
焉則群咻之若目見其死者拘於囹圄受箠楚而望救者故
中材之人莫不波馳而蟻附雖有篤行守道之親則亦文致
其罪以告哀于土偶木俑之前彼固自以爲孝而不知其爲
大不孝豈不哀哉且彼謂戕物者必償其死故有牛馬羊豕
蛇虺之獄謂天下之蠢動者舉不可殺也今夫虎豹鷹鸇摶
擊蜚走以食日不知其幾何而獨無罪也哉人之殺物有獄
矣虎豹食人而無獄何其重禽獸而輕人也彼又謂婦人之
育子者必有大罪故兒女子尤篤信其說以致恩于其母吾
不知司是獄者誰歟人必有母將舍其母而獄人之母與將
并與其母而獄之與獄其母不孝舍其母而獄人之母不公
不孝不公俱不可以令二者必一居焉將見群起而攻之矣
雖有獄誰與治之宰天地者帝也彼則謂有佛焉至論佛之
所為呴呴嫗嫗若老婦然有呼而求救不論是非雖窮凶極
惡無不引手援之使有罪者勿恒刑是以情破法也夫法出
於帝而佛破之是自獲罪于天也吾知其無是事也昭昭矣
以劉子之賢其不為所惑無足怪者吾獨悲夫天下之為劉
子者不多也故又為之言以窹夫知愛其親而不知道者
書善最堂卷後
武林陳舜中以善最名其堂介其友富君子明求予言夫立
言以明道而求言于人者將以正巳之所學言可以苟乎哉
所謂善最者盖本於東漢東平王王之言天下之格言也人
以是而服膺焉聖賢之為道不外是矣然善之云不過㮣而
言之求諸實踐必有其方不可徒云云而巳也今夫世俗之
人類以善自名也觀其行而不掩道之不明也久矣夫善未
易擇也恭與謟相鄰訐與直相似小諒賊信小慧賊智小剛
賊勇小不忍賊仁故有非禮之禮非義之義疑似之間禽跖
分焉可不慎哉是故擇焉而不得其中道焉而不知其窮古
之人有為之者楊墨是也知焉而不能蹈好焉而不能用取
其名不必其實古之人有為之者郭公是也若人之心未嘗
不自謂巳能善也而卒於不善為善之名豈易當哉且題扁
之設起於何人乎盤之銘几杖之書朝夕警省淬厲以成其
德非衒外以為觀也今之揭于軒標于楣大書以示於人者
其果有志于自警乎抑將從事於詠歌以為娛也屈子曰善
不由外来名不可以虚作也古之人有衞武公者抑抑之戒
陳于庭而睿聖之名垂于後若是故詠歌乃有益也嗚呼詩
不如抑人不如衞武公則求者為徒求言者爲妄言矣
題醫者王飬蒙詩卷後
李君一初序王養蒙之為醫且美其不屑為吏予獨謂此無
足怪者虎豹鷹鸇日殺物以飬其軀至死不厭騶虞視生草
而不折見生䖝而不踐其嗜好不同出於天性易之則兩死
物理然也何獨疑於人哉故吏與醫為二道活人以為功者
醫之道也其心慈以恕而仁者好之利巳而無恤乎人者吏
之道也其心忍以刻而不仁者好之故以吏之心為醫者業
必喪以醫之心為吏者身必窮又何怪乎善醫者之不屑為
吏也哉雖然今之以醫道為吏者未見也而以吏道為醫則
有矣然則飬蒙賢乎哉吾故發李君之言以附于孟氏論巫
匠之末
書爲善堂卷後
大梁武子宣之父明德君名其居之堂曰爲善君卒子宣奉
其母夫人之命祠君于堂而服&KR0574;爲善之訓乃作法海蘭若
于建業城南又奉母航海至于𥙷陀洛伽之山以求所謂大
士真儀者將以廣爲善之路也故翰林學士虞公爲之記文
獻之士爲之言者不少而子宣之求言於四方未巳也吾固
有以知其心矣夫人志于道而未獲所向故願就有道而正
焉是其好學䔍行之誠積于中而見乎外也正宜因其憤悱
而啓發之惜無有以聖人之道與之言而徒就其所巳行者
縷縷焉宜其不足乎心而求之不置也孟子曰不直則道不
見我且直之昔宋人有好玉者淂燕石焉以爲玉而寳之革
櫃十重巾十襲周客見而笑之夫好玉則誠好玉矣而未爲
知玉也故不免爲識者所笑尭舜禹湯文武周公之道載在
方冊其所言皆善言也其所行皆善行也天下之善莫能外
之矣舍是而他求焉惑也夫人之所食以生者五穀也今有
厭五榖而不食則必求夫爽口蜇吻之味而食之則不戕其
生者鮮矣故聖人之道五榖也異端之道爽口蜇吻之味也
聖人之道求諸日用之常異端之道必索隱以行怪其勢不
並立也是故欲求道者必先定其所何如將適燕先舉轅而
指北然後訪而取途則無倒行之悔矣故孟子道性善必稱
尭舜恐其不知孰爲善孰為不善也故以尭舜的之知所在
矣又必有至之之道是故顔渊問克巳復禮必請其目如是
而後可以言為善矣擇之而不得其正為之而不知其方心
與事相違而德與言不相類冥行而不問學者之失也問焉
而不告聽者之咎也人有所請不知則不必言知則當盡言
之不然則皆聖人之罪人矣予雖不識子宣觀其求之廣而
知其志之䔍於是乎盡言之
書紹興府逹魯花赤九十子陽德政詩後
會稽方外僧詩若干首美監郡子陽公也至正十四年予自
台之越居城之南陬近寳林教寺寺主者别峯師有文行且
喜接賢士由是得相從以遊其年秋七月用章師又自浙西
來住能仁禪寺二上人皆以文章馳名而其属寺之主者亦
多能為詩乃九月遇于寳林因語及郡太守子陽公之政交
口贊美至有感泣者上人乃分韻俾為歌詩以頌公德而属
予為敘其意予聞國風雅頌詩之體也而美刺風戒則為作
詩者之意故怨而為碩鼠北風思而為黍苗丼棠美而為淇
澳緇衣油油然感生于中而形為言其謗也不可禁其歌也
不待勸故嚶嚶之音生于春而惻惻之音生於秋政之感人
猶氣之感物也是故先王陳列國之詩以驗風俗察治忽公
卿大夫之耳可聵而匹夫匹婦之口不可杜天下之公論扵
是乎在吁可畏哉予以今年春始来越是時浙東六郡皆警
于盗惟越為無事故士大夫之避地者多在越或有謂予曰
越之從政者鄙又左右皆兇人恐不能和其民萬一變生肘
腋子將安之予方謀適他所忽有言者曰子陽公且来歸公
往在婺女有惠愛孚于民予舊嘗聞之則大喜默為越人慶
而又自慶其得賢地主以為依而安處也至于今果諧所願
望得不深可喜耶扵是乎序而以其詩附于淇奥緇衣之後
焉
題劉商觀奕圖
右昔人臨唐劉商觀奕圖其曰李伯時臨茅君彦勒蘇先生
識盖皆假設之云而其描寫模刻實俱妙絶不必問其真作
扵何人也王生以采薪入山父母妻子待之以食見奕者而
躭觀之至于爛其斧柯豈所謂力本者哉比歸而親戚鄕黨
咸非其舊可悼也巳一夫一婦不獲自盡伊尹耻之以戲迷
愚人使之老無所依其果有是事耶神仙亦未仁矣
書申屠子迪毀杌木廟曹操像文後(杌木者象收之誰)
孟子稱孔子成春秋而亂臣賊子懼孔子以王法誅既死之
姦回著之方冊萬世而下昭如日星舉而行之不待教命志
於惡者能無懼乎哉曹操挾主以令天下屠戮忠良以及主
母卒盗神器有王者作殺其人壊其室汚其宫而瀦焉人紀
立矣世衰道隱大義不明扵人心至有書伐賊之師爲入寇者
嗟乎悲夫無乃與春秋之旨戾乎夷陵之祠悖理傷教歴千
百年而無人爲之明焉抑其習之久也申屠公斥而出之其
可謂深知孔子之用心者矣孟子曰能言距楊墨者聖人之
徒也夫楊墨之道其流至扵無父無君聖賢且痛絶之而况
扵身親爲之者㦲言空言也猶有大功而况扵見諸行事之
毅然者哉嗚呼後世復有孟子而不曰申屠公聖人之徒吾
不信也
題王右軍蘭亭帖
王右軍抱濟世之才而不用觀其與桓温戒謝萬之語可以
知其人矣放浪山水抑豈其本心哉臨文感痛良有以也而
獨以能書稱于後世悲夫
說
天說上
或曰天之降禍福於人也有諸曰否天烏能降禍福扵人哉
好善而悪悪天之心也福善而禍悪天之道也為善者不必
福為悪者不必禍天之心違矣使天而能降禍福扵人也而
豈自戾其心以窮其道哉天之不能降禍福扵人亦明矣曰
然則禍福誰所為與曰氣也曰氣也者孜孜焉為之與曰否
氣有隂陽邪正分焉隂陽交錯邪正互勝其行無方其至無
常物之遭之禍福形焉非氣有心扵為之也是故朝&KR0818;得&KR0668;
而生晞陽而死靡草得寒而生見暑而死非氣有心扵生死
之也生扵其所相得而死扵其所不相得也是故正氣福善
而禍悪邪氣禍善而福悪善悪成扵人而禍福從其所遇氣有
所偏勝人不能禦也曰然則天聽于氣乎曰否天之質茫茫然
氣也而理為其心渾渾乎惟善也善不能自行載扵氣以行
氣生物而滛扵物扵是乎有邪焉非天之所欲也人也者天
之子也假扵氣以生之則亦以理為其心氣之邪也而理為
其所勝扵是乎有悪人焉非天之欲生之也朱均之不肖而
以為子非尭舜之所欲也蟯蛔生于人腹而人受其害豈人
之欲生此物哉曰然則天果聽于氣矣曰否天之氣本正邪
氣雖行扵一時必有𣸪焉故氣之正者謂之元氣元氣未嘗
有息也故其𣸪也可期則生扵邪者亦不能以自容焉秦政
王莾是巳曰跖之壽操懿之得其志而子孫享之豈天之有
所私耶曰氣之𣸪也有遅有速而人之生也不久故為悪之
人或當其身而受罰或卒享福禄而無害當其身而受罰者
先逢其𣸪者也享福禄而無害者始終乎其氣者也以懿継
操以𥙿継懿不扵其身而扵其後昆謂天之有所私不可也
故見禍福而謂之天降于人者非也氣未𣸪而以禍福責於
天亦非也不怨天不尤人殀壽不貳脩身以俟惟知天者能
之
天說下
或曰天灾流行隂陽舛訛天以之警扵人與曰否天以氣為
質氣失其平則变是故風雨雷電晦明寒暑者天之喘汗呼
嘘動息啓閉收發也氣行而通則隂陽和律吕正萬物並育
五位時若天之得其常也氣行而壅壅則激激則变变而後
病生焉故吼而為暴風欝而為虹蜺不平之氣見也抑拗憤
結廽薄切錯暴怒溢發冬雷夏霜驟雨疾風折木漂山三光
盪摩五精乱行晝昏夜明瘴疫流行水旱愆殃天之病也霧
濁星妖暈背祲氛病將至而色先知也天病矣物受天之氣
以生者也能無病乎是故瘥癘夭札人之病也狂亂反常顛
蹶披中天之病氣而不知其所為也雖天亦無如之何也
惟聖人有神道焉神道先知防扵未形不待其幾之發也尭
之水九載湯之旱七載天下之民不知其灾朱均不才為氣
所勝則舉舜禹以當之桀紂反道自絶于天則率天下以伐
之元氣之不汩聖人為之也曰然則人勝天與曰天有所不
能而人能之此人之所以配天地為三也曰書曰作善降之
百祥作不善降之百殃非與曰此天之本心也而天有所不
能病扵氣也惟聖人能救之是故聖人猶良醫也朱均不肖
堯舜醫而瘳之桀紂暴虐湯武又醫而瘳之周末孔子善醫
而時不用故著其方以傳于世易書詩春秋是也高文光武
能於醫而未聖故病少愈而氣不盡復和安以降病作而無
其醫桓靈以鉤吻為參苓而操懿之徒又加鴆焉由是病入
于膏育而天道幾乎窮矣曰然則元氣息矣乎曰有元氣乃
有天地天地有壊元氣無息尭舜湯武立其法孔子傳其方
方與法不泯也有善醫者舉而行之元氣復矣作天說
雷說上
有夫耕于野震以死或曰畏哉是獲罪于天天戮之矣劉子
曰噫誣哉何觀天之局也一夫有罪天將自戮之乎天生民
而立之牧付之以生殺之權而又自震以討焉悪用是司牧
者為也曰天鍳于民有隱慝焉人罰弗能及也而震以烕之
微顯闡幽神道也曰惡是何言也古帝制刑以為天下均故
執刑如執權因罪之輕重而前知之又不敢專而聽于天曰
天討也夫是之謂贊天地之化育今曰天又自以震戮人罪
吾不知天之所自戮者以何等罪乎謂其積之極人不能勝
而戮之耶則天下之為人子而不孝為人臣而不忠為人長
而不慈為人幼而不孫為人友而不義為人妻而不順賊義
而戕仁縱私而滅公倚勢而行姦乘約而肆滛人言而獸心
隂慘而陽和磨牙吮血朘膏刮骨擅威作福殘害正直而逭
于司寇之誅者不為不多矣豈司雷者有所畏乎乃不一有
戮而庸夫乎戮焉使彼有以覘天之意而謂天之所怒在彼
而所容在此也則恃以不忌是天以震勸逆而濟禍也豈天
道哉必不然矣曰然則雷何物也曰雷者天氣之欝而激而
發也陽氣團於隂必迫迫極而迸迸而聲為雷光為電猶火
之出礮也而物之當之者柔必穿剛必碎非天之主以此物
擊人而人之死者適逢之也不然雷所震者大率多於木石
豈木石亦有罪而震以威之耶
雷說下
或曰雷有神焉有諸曰人曰有之曰然則雷神所為而非氣
矣曰否雷與神皆氣之所為也氣也者無所不能為也忽而
形倏而聲為雷為神或有或無不可測知人見其忽而形也
而謂之神夫神也者妙萬物而無形形則物矣是故有形而
有質者有形而無質者有暫者有久者莫非氣所為也氣形
而神寓焉形滅而神復于氣人物鬼神或常或變其歸一也
曰既為神也而曰不能戮人罪何耶曰神形而暫者也彼且
不能以其形惡能求罪人而戮之
醫說贈馬復初
或稱醫藥出於上古聖人神農黃帝皆身為之其果然乎儒
者疑之懼世之以是小聖人也孟子稱尭舜憂民而不暇耕
夫耕后稷實親為之豈以是為非聖人之所事哉天下之事
不止於耕教之者有其官業之者有其人則尭舜之憂不在
耕而有大焉者此孟子之意也天地闢而人生蠢蠢焉聖人
出而後異於物扵是垂衣裳造書契作為舟車網罟弧矢杵
臼之器載在易經不可誣也凡可以前民用者聖人無不為
之而况於醫乎辨隂陽於毫毛决死生於分寸其用心之難
又豈直舟車網罟弧矢杵臼而巳哉吾固有以知其作於神
農黃帝無疑也聖人之道包天地括萬物一體而毫分焉莫
非道也故天之大也分而為日月為星為雲為雨為雪為霜
為露莫非天也而後各形其形焉地之廣也結而為山融而
為川生而為草為木為石為玉為金銀銅鐡為五榖莫非地
也而後各形其形焉故見其形而不知其出之原非知道者
也是故知醫之不足以盡聖而不知其爲聖之事非知聖者
也今有酌海于杯曰海也人皆知其不可也而謂之非海出
也可乎哉天下之術多矣惟醫以救死扶生為功效故志之
者可以存其不忍人之心而於道為有益至于節嗜欲調隂
陽時寒暑去邪飬正流通血脉其為道也引而伸之治天下
不能外致遠而不泥其斯而巳矣紹興馬𣸪初以醫藥從左
丞帖理帖木尔公招輯海寇其為人也粹而温其於術也精
以造其劑之所投無宿疾也予甚敬之懼其日用而不知也
作醫說以贈之
師子圖說
狻猊天下之猛獸也而人能擾之人亦靈矣㦲世有人而為
獸所食者是不能靈其靈者也人不能靈其靈不惟不能以
擾獸而反食於獸雖為人不如獸矣吁靈不如獸而欲以制
獸則不為獸所食鮮矣哉
菜&KR2674;說(并序)
菜&KR2674;者宗姪彬之所以名其居室也彬字宗文少好學有識
而未用其居在處州府城之東門每求予為文而恒弗得暇
今年予来京師而彬亦以儒士貢為工部主事因戲作菜
&KR2674;說且以勉而進之云爾
犁眉公謂東門子贆曰子之居東門也井地十畝既夷既壤
俯壕爲溝倚城爲墉藩以枳林緯以蘗場是盖比如束鍼錟
若攅鎗蛇蜴不能求其縫罅蚍蜉不能爲之穴隙也何不墾
之以種樹乎又何不耕之以藝稷黍乎不然何不大爲之池
分北山之泉流以養鱉與魚乎徒何爲乎築陋室于其中墼
糞土以爲壁茨以腐茅蟦蝎是宅藉以瓦礫羊蹄豕跡與鼢
鼠爲主客平明出門不馬不車不羸不驢以造他人之廬呼
朋命徒左蹌右趋談無用之空言強相名而曰儒坐視殷賑
之膄索爲蓬藋之區不亦悲乎吾聞燕秦棗栗穰橙鄧橘李
梨薁鬱秦杏周漆柿桃柰禊琬容琰質椅桐栝栢堅緽有瑟
桂椒萸榝吐芳馞馝木瓜榅桲藷藇葛芴叢蔓轇轕彼揫此
茁或庸其材或以其實或黃如金或赤如日翹蕭遠條可蜂
以蜜克勤厥營苟獲其一富擬封君受天之秩范子所至穿
池種魚史傳貨殖盛稱陶朱八口之家五畝之宅墻下㘽桑
足以衣帛今子不士不農不商不工綴籍州庠口體不充人
皆子嗤子曷不懜東門子贆聽之愀然思之杳然瞿然而作
再拜而怍立而言曰公有言吾獲矣而吾亦有知焉請以復
扵公吾將以藝稷黍乎則古人一夫受田百畝而給今將以
五畝為宅矣則所羡不過二十之一不能以不飢也抑將以
種樹乎則近者非四三年不成不知遠者又幾年乎不可以
懸吾釜而俟㸑也抑且為池以畜魚乎則我身畸耳貸力扵
人何日成乎不可以暵吾肮而待汲也今當種菜而鬻焉尚
庶幾哉可也夫夫菜也者采也君子之所采也或謂之𬞞焉
𬞞也者䟽也食梁肉者之所䟽也君子所采而食梁肉者䟽
之庶幾或者可以𥙿我矣乎乃往訪于溪南之圃人得膏上
沃泉之術蒐四鄙之菜類其族而種之買牛牯一㹀二鏺其
萊蕪芟去奥薉拔其荄杜阜翳籜而灺之穿井於其四隅建
桔槹焉潴水有池洩水有渠或培或滋或叢或竒灌溉攸宜
或耘或耔疎稠比稀慈穉舉肥根莖實荑各隨其時羅之離
離㩜之菲菲未浹旬月而東門氏之童色澤如也貌懌如也
窺其園則鬱鬱芊芊入其門則盎然春温有酒盈尊他日犁
眉公過焉東門子贆御諸門犁眉公咲曰子亦足於斯而巳
乎東門子贆再拜謝曰吾碩見公而有陳焉久矣請坐扵吾
廬而為公言之可乎公曰吾碩也東門子贆曰公能悉識吾
菜乎公曰未也請之園而言焉曰始吾之不營是園也漠乎
其無思也今吾之既營是園也惟其所以壮吾址而厚吾生
則非一日也天地久其道而萬物生聖人久其德而庶功成
士農工商久其業而百務貞故植韭以為之君韭者久也所
以久吾生也致久必慎其揆故植之以葵葵者揆也揆得其
道則視明而聽聦故植之以葱聦逹則得筭多故植之以蒜
蒜筭也筭不失家必豊故植之以豊豐則彊矣故植之以薑
薑強也物大彊則過剛剛過則折君子戒焉故植之以芥芥
者戒也戒事者思必苦思苦則毒故植之以荼荼毒罹于中
而用力勤故植之以芹勤極則病故植之以蒲蒲痡也病之
劇也病劇必弱故植之以荏荏柔而弱也弱則微矣故植之
以薇微骭瘍也骭微則羸其行故植之以蔞蔞者僂也愈病
必以藥故植之以芍藥藥攻病不可失其養故植之以鞠鞠
養也得其養而後蘇故植之以蘇蘇則起矣故植之以芭起
必慎以保其後故植之以瓠瓠者護也護不違乎道則難舒
而福生焉故植之以芷芷者祉也引祉莫大乎育德故植之
以蓄蓄必有濟故植之以薺薺者濟也濟自近而之遠自卑
而底高也故植之以菘菘者高也高極必窮故植之以芎藭
慮窮者必早計故植之以薊薊者計也吾朝而游焉觀其菶
菶菁菁可以悦吾目而暢吾情夕而游焉擷其芳而茹其英
可以旨吾腹而曼吾齡又可以究吾知而通物理安得不悠
然而永懷怡然而自喜哉夫吾廬&KR2674;也不足以延長者而長
者肯臨焉不可以不志請名之曰菜&KR2674;碩公為吾誌之犁眉
公大悅遂旅其菜酌其酒書其言而去
問荅語
賣柑者言
杭有賣果者善藏柑涉寒暑不潰出之燁然玉質而金色置
于市賈十倍人争鬻之予貿得其一剖之如有烟撲口鼻視
其中則乾若敗絮予怪而問之曰若所市於人者將以實籩
豆奉祭祀供賓客乎將衒外以惑愚瞽也甚矣哉為欺也賣
者笑曰吾業是有年矣吾頼是以食吾軀吾售之人取之未
嘗有言而獨不足子所乎世之為欺者不寡矣而獨我也乎
吾子未之思也今夫佩虎符坐臯比者洸洸乎干城之具也
果能授孫吴之略耶峨大冠拖長紳者昂昂乎廟堂之器也
果能建伊臯之業耶盗起而不知禦民困而不知救吏姦而
不知禁法斁而不知理坐縻廩粟而不知耻觀其坐高堂騎
大馬醉醇醲而飫肥鮮者孰不巍巍乎可畏赫赫乎可象也
又何往而不金玉其外敗絮其中也哉今子是之不察而以
察吾柑予默然無以應退而思其言類東方生滑稽之流豈
其憤世疾邪者耶而託于柑以諷耶
樵漁子對
樵漁之為業賤而且勞有嗜之若將終身者察其私非頼是
以生盖隱者也人有問之曰夫嵩岱之木不朽心而液節者
固將應棟梁之需也幽冀之馬不曳蹄而蹶膝者固將駕瑶
象之車也天地之間莫大乎人觀子之容坦坦施施神氣盈
宇又偉且竒方今聖明在上旁搜俊賢纖芥之善畢舉寸尺
之長不捐是故懷德抱材之士莫不龍躍九淵鳳翥高雲傳
岩無版築之老磻溪起垂釣之民藏器待用者維其時矣方
當豹變風雲接武龍䕫施澤于民以措時宜不此之圖顧守
汚卑翳薈山澤沒齒何為赬肩汗體䟦履崖谷銛觚覃刺鑚
膚如鏃蹈蛇觸虎動貽荼毒淸冷之川大魚不處鰌鱔瑣瑣
雜以蝦蜅窮日之力所獲幾許朱門晨啓歌鐘聒天先生之
竈冷而無烟銀鞍駿馬照映狐貉先生之袍長不蔽足徒懷
荃而佩茞長蕪沒于丘&KR0676;甚無謂也隱者笑曰子不見夫炎
洲之翡翠乎巢居絶島之中棲息乎陵苕之上飲石㡳之流
泉食葭下之纖鱗蔚羅不能加弓弩不能及也一旦乘風遠
逝汜濫乎江湖之問飽魚蝦而飫稻粱洋洋焉不知其所歸
虞人罔而撤其毛羽焉向使守分而居孰得而致之哉故曰
貴賤命也窮通時也是以鷃雀不思霄漢之翔麋鹿不羡攀
緣之能故能全其身今子之云是欲剡蒿以射犀札植菰
蔣于千仞之崖而冀其實也且今之遇于世者何如耶附勢
趍權病于深谷之頳肩憂䜛畏讟過于蛇虺之螫毒學古入
官試用有司責任何弘俸禄何微苟虚名之日著亦奚救于
寒飢若夫高屋大厦百鬼所闞妖服賈禍先哲時鍳是豈野
人之所願欲哉采山林以食力釣清冷以自適日高而起日
入而臥目不接市肆之塵耳不受長官之罵俯石泉以瑩心
搴芳蘭以為藉榮與辱其兩忘世與身而相謝若是者吾庸
多矣吾又何所求哉問者退而言於予予惟其言近乎道故
志之隱者居桐江不知其名人謂之漁樵子云
荅鄭子享問齒
單閼之歲招摇指于乾維鄭子與客過予速酒登肴踐豆揚
巵載爵載呞齦齶輷輘有聲&KR1154;然上通崑崙天旋霧濛倏爍
晝昏顛倒室廬衆賓愕貽&KR0579;不知其由有神羅吞跼跳而前
曰予神也實司子牙今予之居泐矣龜兆拆矣予無所宅矣
吁予厄矣子且何以處我予未及應而鄭子代予為文浩浩
湯湯噴雲披風予憊弗能荅也酒盡客去予呼老羅而誚之
曰子為神乎含靈有牙將子是司子擇予居予弗子辝相彼
牧夫牛羊是守虎狼摶噬伊誰之咎大木將顛本必先撥窹
而築之庶其不㪍子實司齒而不我扶不我夙告以俾我瘏
鍵腐樞摧閽何為乎子名為神而不保乃宅以亢乃身弗攘
垢以自訟而語余以云云子去矣子之醜莫大矣夜分就寝
老羅左執鞭右引葦索縛一小鬼其状蝡蝡蜎蜎赤首虺身
頭若枳傷曰是所謂蟯蚑者也實蝕子牙請戮之以釋我尤
於是斧鑕既陳且訊以言曰来女蟯蚑人齒女居弗齒曷依
齒固女活齒潰女絶曷其弗察列鼎之家熊蹯豹胹梅酢姜
辛靑蚨味醎桂蠧冰蛆密唧蜂蚳滲液腥涎蒼橘黃橙木瓜
作酸鑚堅磷剛砭剥女膚知女所在挑女剔女鈎女摘女蜀
椒鶴蝨浸潰攻刺索女于室縻潰女質拔其枵殼投之瓦礫
植以駞骨女悔曷及今我之牙䟽芳漱清吐辭蘭馨乾胏弗
噬腊肉弗嘗白塩赤米虀汁泔淡含咀天和康女以居女實
予依予不女虞胡弗臧乃心以作慆滛用䃣析女家以離予
之輔車今當艾𡭗元殘尔軀劓殄滅𡭗種尔罪有餘蟯蚑聞
言蒲服頓伏脞首觸地仰而嘘天唹咿而言曰微生罔知寄
命先生匪牙曷居豈其弗思而自絶于居停主人主人戮我
以罪我弗敢避雖然願得一言而死死且不朽先生獨不聞
夫穆天子乎天子驂赤駵之駟服翠黃之乘造父為御西游
瑤池觴王母于帝臺靡靡娭娭窮年歲而忘歸天下睢睢如
鳥失棲造父大諫天子弗聽造父乃埋其輪而朽之以示天
子天子始窹疾馳而還則半四海之諸侯巳委贄于鵠倉氏
之庭矣是謂僨車之轍故其知者以造父為忠不知者以為
不恭由今觀之是耶非耶今先生之生四十有一年矣心随
物遷志與景赴日𣸪日暮𣸪暮泯泯然與草梗同腐而不知
隙駒之度朝華迎霜以為冥靈蟪蛄吟秋以為神亀外彊中
乾奄為枯椔而猶不覺為我聞孔子大聖四十不惑聲律身
度永世作則孟子四十而不動心知言飬氣垂名至今今夫
先生之心憒憒忳忳飄若浮烟言交于前躁吉罔甄氣憑于
中蓬勃熛天激物動懷以滑而魂者日不知其幾矣且夫四
十無聞君子耻之先生閉門而坐冊不離目筆不離手日著
千言而不章于人口留之身後以覆醬瓿徒何為乎玄華衒
容藻襮以夸丹元冥迷偷以為安羅公知之而不辰告微生
獨不能忍且恚且悼竊願有陳而閉錮堅確牢不可發乃鑚
乃齧堛坼以出不然其得見扵先生耶且先生之齒三十有
四而未嘗以之嚌大肉截大胾芹藻葑菲柔脆輭美餂之以
舌可使成膏又悪用是三十二齒為哉吾今遠慕造父近效
史魚使先生因齒脫而知邁感齒剛而知戒日乾乾乎彌厥
愆乎以踵属于聖賢乎則走也有功扵先生多矣乃不蒙賞
而以為戮言未既劉子惕然大窹酹而醮之書其言以自警
愁鬼言
歲次玄枵律中林鍾北山起雲南𬈑来風土潤溽暑蒸靉霴
而為虹岑峯先生獨處不懌筋嬾肉緩體倦志&KR2325;形神枯瘁
精氣消鑠頽乎岸塌湱爾冰泐口不能言心意迷惑盿盿泯
泯若有求而不得龍門子使賈生診之賈生曰異哉乎先生
之疾病也若陽非陽若隂非隂没没淫滛倏浮忽沉其来無
蹤其去無迹吐之不出下之不泄汗之不液針不能刺艾不
能灼其在丹元之宫爽靈之室乎龍門子怪而伺于其寝是
夕也玄雲往来月色黯&KR4583;凄風吹衣隂氣肅穆颯颯率率恍
若有物入自壁隙閃閃魘魘唏晞㛍㛍肸肸歘歘若滅而沒
如有形質龍門子使保兒招而問之曰女何祥也昊蒼賦形
至靈維人游魂為變歸鬼伸神女其神耶將德是憑廟貌血
食福善禍淫正直聦明享于克誠胡不召而日至蹈穢䙝而
爽德馨其鬼也耶形氣殊途幽顯異致女身安属女神曷寄
冥乎漠乎非我族類胡為来哉吁可畏乎憎於人也於是其
物而前跮跮而却睢盱舔舕載踸載蹻咿唹嚄唶而致
詞曰我愁鬼也生于昧瞶之野而長于欎厄之鄕其出無朋
其動無常其去無方飢無以為食渴無以為漿風雨颯灑無
以為居廬霜雲凌冽無以為衣裳恒曀曀以儽儽忳愲愲其
如傷或乃噫氣成城嘘憂為陣當之者蒙蒙中之者暈暈巫
陽見而哀之為我請于上帝上帝惻然乃詔咎繇審厥愆申
命巫陽賜我六窮之符使游人間帝命若曰惟鬼無依將人
是依王公大人積德為基運亨福宏女不可窺猗頓陶朱大
屋高垣徐儀守門女不可干逹人大觀知命不憂與女異志
女不可投﨣﨣武夫無所畏懼大膽如瓜見女必怒㿕㿕痁
痁載柔載纖旖旎沾黏則不女嫌低首下氣如膏如&KR1401;喑鳴
涕泗則不女忌女往自擇無有差迕既得女所順與之處我
乃再拜稽首受命以還聿求同志以為依歸久矣未能得也
間嘗乘子之虚入子之廬歴相群公下逮僕夫莫不笑語嬉
嬉步履舒舒喜色著于眉宇精神蒲於身軀諦所尚之鑿枘
知不可以與俱於是逡廵却立曳足欲逝微風入耳忽聞罄
欬委霍呷喢嘆緩憊帶迫而視之得一人焉華髮半秃發言
遲滯舉趾局促頽乎若將覆之墻瘨乎若不食之鵠面蹙薰
瓠膚凋槁木憂容不霽痗氣可掬伺而知其岑峯先生也於
是因彭矯以見先生于宵寐先生果憐而收我舍我於靈府
之中食我以丹田之瓊糜飲我以華池之芳泉方期與我出
處以終其天年龍門子大驚亟呼左右挺劍擊之其鬼&KR0627;然
而消乃命賈生發囊傾瓢作大齊以投之岑峯先生汁然汗
出妯然而知詰旦魂返魄定歸神聚氣筋骨植立不知沉疴
之去體也
觧
拙逸觧
建業冷繼先以拙逸自名徵予言作拙逸觧以遺之其詞
曰
濩洛先生蓬廬篳門徑不通人庭不容車與人言如不能發
口食巳則卧衣敝而不能補帶結而不能觧人皆笑之以為
拙莫之與往来耀華公子過而問焉朱輪五十乘&KR0784;駵騏駱
困于枳枸之根登丘而呼先生方熟寐矍然而起無能取于
其涂窺垝墻而見客公子曰噫悲哉拙乎夫人之生參天與
地抱智含仁挺為物先出類超群厥維上聖飛龍九五為民
立命大賢以下德各有倫乃棐乃翼以臣以鄰公侯伯子岳
牧師長下逮百工農商藝術巫師馬醫莫不有能以用于時
吁嗟先生獨何為乎齒髮其生而土石其歸乎先生不荅公
子趋翼而前揖而言曰楚國有鳥三年不蜚蜚則冲天三年
不鳴鳴則驚人僕聞大巧若拙今夫先生無乃是耶僕也不
才五歲誦詩七歲誦書上貫三墳下通百家晨興習禮宵坐
肄樂射御星曆隷首所作方程勾股卜筮農圃孫吴申韓扁
鵲俞跗九流六藝靡不究極緫角而成弱冠而升為公為卿
躋于王庭是故出則駟馬高車前後塞途入則大屋華堂陳
鼎擊鍾銀鞍金絡執鞭以候僕者數百騎通門列肆待僕而
食者數百家政令非僕不行法度非僕不立禮樂非僕不作
訟獄非僕不决軍旅非僕不治庶民非僕不親賓客非僕不
悦賢不肖非僕不能進退君王之心非僕不能一日安于岩
廊之上吾願與先生言之先生俯而咍仰而嘆睢盱却立而
謝客曰公子過矣吾聞鉛刀不可以割羊朽籜不可以樹墻
王良不彊駑駘以驂服而匠石不責樸樕以棟梁公子過矣
萬物並育巧拙參焉巧者為之拙者随之天之道也故諺有
之巧者拙之奴也是故乾鵲拮据鳲飬雛蒼鷹搏鹿螻螘
食血由此言之豈不信哉是故仲尼多能坐不煖席墨却雲
梯走不黔突豈有他哉巧害之也是故神亀焦于先知渾沌
死于鑿竅原伯魯不獲承祀而沈竈産鼃之難亦不與焉巧
之與拙何得而何失哉故大禹治水手腁足胝而虞甸之氓
皥皥熙熙文王即功日不暇食而周野之蒙不知帝力亦獨
何哉巧與拙也今予無所知也而天下之慮無役于予心無
所能也而天下之務無加于予身起而食偃而卧順天之生
而無所矯揉焉予之逸也予之拙也予又何所求哉巳矣公
子君子巧之小人拙之君子勞之小人逸之彼巧而勞此拙
而逸再拜謝客塞門不出
雜解
言之中扵人也慘於兵故其為身害也甚扵殺人夫言之傷
人未至於殺也而志在是焉則人之防之烏得而不嚴書曰
惟口出好興戎君子之所以愼其言也畏其興戎也
非所馮而馮焉昧也非所篤而篤焉悔也昧而悔禍其至矣
雖憂何及哉詩曰肅肅鴇翼集于苞棘傷之而巳矣
君子之所以守其身者禮與樂也禮不及則失其威其敝也
侮樂不及則失其惠其敝也殘侮則人陵之殘則人疾之詩
曰終南何有有紀有堂君德也
人各有所能也物各有所庸也非所任而任之事必蹶非所
施而施之功必圯是故有天下未嘗無人也有人未嘗無用
也用得其當謂之得人用失其當謂之失人詩曰椅桐梓漆
爰伐琴瑟古之人所以立而不頓者不失人而巳矣
禁民之為不善善也非善之善者也化不善使之為善善也
善之善者也非人之所及也天下無不可化之民也政不至
於化不可謂之善也中庸曰夫政也者蒲盧也蒲盧也者果
嬴是也詩曰螟蛉有子果嬴負之教誨爾子式榖似之喻民
之無不可化也
人有不交而求者必其有所謀也有不約而至者必其有所
爲也故惟禮可以沮暴惟誠可以破詐易曰有不速之客三
人來敬之終吉君子之所以不自失者豫定而不躁也
人之爲觀美者將奚事乎哉型土以為噐而髹之知不可以
利吾用及其敗也秪足以委吾盛而猶有樂為之者何也詩
曰蜉蝣之羽衣裳楚楚鄙之也
虎之在山也隱隱然微振其頰領人與獸莫不駭也縶而檻
之雖咆莫之畏矣易曰困亨有言不信夫既困矣雖默猶恐
其及也而有言焉人誰聽之秪重其疑而巳矣
衞公子壽
予讀春秋傳衞公子壽與其兄爭死之事及詩載馳河廣之
篇而深有感焉夫以衞宣公與姜氏之行而生壽及宋桓許
穆夫人豈習其家法然哉而制行過人如是民之秉彛不可
冺也抑又何多耶以文王太娰之聖而有管蔡霍叔昔人之
所謂胎教者非矣宋有雀生鷇殷𣏌以亡物生非其類人以
爲妖也人之生不以類若是者其又何耶
夏后氏之郊
祭法曰夏后氏禘黃帝而郊鮌鮌固夏后之父也夏后之天
下受於舜非受於鮌也禹不得以天下私其父夫鮌以治水
績用弗成而舜殛之羽山天下咸服則鮌天下之罪人也故
舜之刑非私刑也天刑也以天刑討天下之罪人天下之至
公也禹旣受舜禪而升其罪人以配天是舜之殛鮌非也夫
鮌之殛獲罪于天天殛之也非舜殛之也奉天討也而以鮌
配天是天之殛鮌亦非也一私其父而逆于舜又逆于天天
其弗享夏后氏之郊矣禹聖人也而敢為是哉祭法之言非
也然則禹之於鮌也如之何曰廟以祭之而巳矣
君子非有恭敬則不齊
祭統曰君子非有大事也非有恭敬也則不齊是非所以語
君子也夫君子之所以為德者恭敬而巳矣恭敬也者不可
湏臾離也故孔子之語仲弓曰出門如見大賓使民如承大
祭大雅之述文王曰於緝熙敬止又曰不顯亦臨無射亦保
聖人無一息之不恭且敬何待乎齊齊所以篤其恭敬猶恐
其有未至而致之聖人不自滿假之心也謂之非有大故不
齊猶可也謂之非有恭敬則不齊大不可也信斯言也是不
齊之時不恭敬矣豈所以語君子哉其悖也甚矣或曰然則
所謂不齊則於物無防也嗜欲無止也如之何曰其疵同也
大抵漢儒記禮之言多駁往往流于文而失于理取其長而
去其短可也
文
送窮文
余夢有物兮龍首人身蓬頭鼠目兮其音若呻跳踉晱冶兮
若遠而親歘往砉来兮忽笑以顰覺而異之乃具糗芳㓗豆
觴過老郭而問之曰是何祥也郭子襃然啓櫝拂蓍密沕而
筮之遇困之兌其繇曰困于堬穴中有孤舉趾躡胡毀踵及
顱其泣嬰如恣睢䑏&KR2214;孔隙以窺如垢如脂彳亍追隨求速
得遅郭子釋策而笑曰是窮鬼也其為物也入山山空入澤
澤荒人而遭之窮不可當載柭載禳遣之他方可以無殃余
曰苟然矣遣之何居郭子曰子苐為之所我請為子逐之余
曰唯唯乃致詞曰嗟爾窮鬼兮無處我廬八牎洞朗廓以虚
陟釐兔穎有圖書虀𦵔糲食菽與𬞞守分自足不求餘汝不
可留阻步趍左有欎壘右有荼葦索縳汝飼老烏嗟爾窮鬼
兮無泊我市九衢四逹平若砥高樓大屋欝雲起冠裳濟濟
集俊士謀謨折衝格遐迩汝不可往耗儲偫山川靈神歆穆
祀孟涂司刑伐爾死嗟爾窮鬼兮無依我城垣墉睥睨高不
可陵溝湟深浚栫以荆重門擊柝鍾鼓訇斥堠謹肅列旗旌
汝不可往搆妖獰徤兒披甲眼若星長戈勁箭穿尔形嗟爾
窮鬼兮無適我野田疇井井治而不苴禾麻豆麥梧梓檟菶
菶蔚蓊被窿䵦歲時禋祀逹方社汝不可往原隰赭朱衣赤
郭騎駮馬執汝臠肉燔其躶嗟爾窮鬼兮無上天高明行徤
覆八埏轉旋日月照幽玄温&KR0765;嘘吹寒暑煎陶治萬物成歲
年汝不可往亂星躔黔羸憑怒施椎鞭破骸碎骨喪爾元嗟
爾窮鬼兮無下地慱厚載物生育庶類江河順流山岳峙融
結蓄洩百寳出洪纖蠢頑各奠位汝不可往坤軸臲黃示土
伯咸震恚艾殄𡭗種灰厥骴嗟𡭗窮鬼兮無潜于山岩嶅石
核立鍵關丘林陵麓産植蕃閡隔風氣限夷蛮頷雲腹雨濡
旱乾汝不可往鼓神姦涉&KR2416;泰逢毛虎斑噬膚嚼肉流血殷
嗟𡭗窮鬼兮無入于水大&KR0801;包納川瀆委䟽煩洩穢通脉理
魚塩蟹鰕奏鮮旨蛟鼍亀黿藏譎詭汝不可往陵谷圯天吳
九頭插九尾磨牙吮血糜爛𡭗巳大泊蕩蕩無涯垠靑冥杳
茫不見人瞢瞢漠漠混昏晨瀉之不虚壅之不堙不丼不苦
淡以淳汝往居之寂無鄰乘騎光景入絪緼保全𡭗軀絶詬
嗔汝不窹兮滅為塵急急如律令
諭甌栝父老文
告甌栝父老皇朝以武德一九有服而不殺燠休滋潤罔有
荼毒至今八十餘年矣父老目不覩旌旗耳不聆鉦鼓茹𬞞
飯稻哺孫育子早臥晏眠優優坦坦通無販有蹈山涉水不
覩不類誰之賜歟帝德寬大務在休息與百姓安樂太平故
禁綱漏而弗脩官缺其人偷惰潜生以不能宣德化逹壅滯
咎在有司非主上意也今父老子弟不察其故懟暑嗟寒徙
怨于天乘間造釁竊弄戈兵睚眦跳跟曼及艸木禽獸率遏
厥生所過所止山夷土赤甚亡謂也百姓無辜籲號于天驚
動天心天子乃授鉞左丞相曰其從便宜死之生之無倚無
頗丞相矜念小民謂不教而誅有辜帝仁詢于庶言知使者
父老鄊里姻戚與父老故無惡爲能奉揚朝廷仁恩以啓迪
父老心不逖傷是用發傳俾使者来諭父老冀父老各體上
意約束其子弟變極作福以活乃㣧属俾引勿割惠至渥也
今使者至郡且彌月矣布告巳至而父老子弟猶豫未决使
者實愚朴不能測人意而嘗聞大君子之教曰惠迪從逆吉
凶猶影響火生于木厥惟自灼匹夫不可讎况敢觸天子丞
相怒乎大命不僣大恩不再怨可釋不可結亂可巳不可長
冥行弗返厥途乃窮易曰不遠復無祇悔元吉又曰迷復凶
父老念哉語曰因不失其親亦可宗也使者雖微丞相命也
惟父老審圖之無自失厥時以貽悔莫及
太師誠意伯劉文成公集卷之七終
