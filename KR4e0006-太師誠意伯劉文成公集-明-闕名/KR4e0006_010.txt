太師誠意伯劉文成公集卷之十
後學䴡水何鏜編校
古樂府
艾如張
有菀者林衆鳥萃之我欲張羅榛楛翳之旣礪我斧又飾我
徒孰是奥穢而不剪除爰升于虚以相乃麓有條我綱載秩
我目有鳥有鳥五采其章&KR1523;&KR1523;喈喈率彼高岡張之弗獲憂
心且傷窹寐懷思曷云能忘有鳥五采亦旣来止昭其德音
以相君子君子豈弟其儀是若艾而張矣云胡不樂
芳樹
蔚彼芳樹生于蘭池景風晝拂榮泉夜滋燁如其光炫于朱
曦含華吐芬嚶鳴滿枝君子有酒以遨以嬉羽觴交横吹竹
弹絲相彼草木允惟厥時良辰易徂能不懷思沛其邁矣其
誰女悲
上陵
零雨霏霏亦降于桑愴悢中懷念昔先皇惟昔先皇創業孔
艱窹寐興懷能不永歎精靈安所體魄焉依幽明隔絶曷巳
其思堂堂梓宫在彼高岡霜露是萃能不慨傷禮起由情將
情繄物溥斯索矣庶其罔闕郊社旣虔宗廟孔威上陵是申
式昭孝思
將進酒
有酒湛湛亦盈于觴酌言進之思心洋洋亦有兄弟在天一
方安得致之樂以徜徉有酒在尊旣旨且清何以酌之有觩
其觥豈不欲飲惜無友生愴悢傷懷曷云其平兄弟之合如
塤如箎朋友旣比如綱如維死喪急難是責是庇今日有酒
如何勿思人亦有言解憂惟酒載惛載呶亦孔之咎我觴維
瓊我斝維玖以樂兄弟以宴朋友
上之回
上之回六龍矯揵光耀拂鷖鳥轥石關匝棠棃揚靈旗縣月
支天馬来宛居劙穆上玄釐穣穣坐明堂朝萬方翕披離王
燭光於億年樂未央
朱鷺
朱鷺来玉山巔赬翁引熛臆延朱鷺来赩流赮飲赤水食丹
砂朱鷺来炎德加威昆明滇𤏡訛朱鷺来集太液帝錫祐荒
廣斥朱鷺来燁煌煌挾鷦鵰媒鳳凰朱鷺来皇之輝神筴演
無窮期
巫山高
巫山高哉欝崔嵬下有江漢浮天回深林日月照不到洞谷
闔闢生風雷危峯半出赤道上落日猿狖鳴聲哀虎牙赤甲
闘䧺壮風氣以之而隔閡楚王遺跡安在哉但見麋鹿跳蒿
萊當時忠臣放澤畔乃與靳尚相徘徊山中妖狐老不死化
作婦女蓮花腮潜形譎跡託夢寐變幻涕泪成瓊瑰神靈震
怒不可禱雲霧慘淡昏陽臺猛風吹雨洗不盡假手秦炬歊
飛灰精誠感應各以類世間妖孽匪自来君不見商王夢中
得良弼傳巖之美今安匹巫山何事近楚宫終古怨恨流無
窮
戰城南
朝戰城南門暮戰城北郭殺氣高衝白日昏劒光直射旄頭
落聖人以五服限夷复射獵耕織各自安土風胡為彼狂不
自頋而與大國争長雄高帝定天下遺此平城憂陛下宵旰
不遑食擁旄仗鉞臣不羞登南城望北土雲茫茫土膴膴蚩
尤禡牙雷擊鼓舉長戟揮天狼休屠日逐渾邪王氊車尾尾
連馬羊槖駞載金人照耀紅日光逍遥而来歸帝鄕歸帝鄉
樂熙熙際天所覆罔不来小臣獻凱未央殿陛下垂拱安無
為
君馬黃
君馬黃我馬驪二馬八足争驅馳回頭顧影雙驕嘶尾端散
作赬虹飛黃馬曜日黃金晶驪馬謂是玄天精眼前好醜那
能明吾聞良驥稱以德不聞矜此驪黃色世無伯樂識者誰
有德無色空自知
思悲翁
弱齡輕日月邁景想神仙顧往諒無及待来徒自憐黃金棄
砂礫劬心鍊丹鉛鑿石不得水沉劍徒窺淵流光不我與白
髮盈華顛杖策出門去十步九不前歸来對妻子塵竈午未
煙干時乏計策退畊無園田霜蒲怨青松逝矢恨驚弦巳矣
復何道吞聲赴黃泉
聖人出
聖人出臨萬方赤若白日登扶桑隂靈韜精星滅芒群氛辟
易歸大荒晻曖寒谷熙春陽枯根發茁暢幽藏潜魚躍波谷
鳥翔花明草暖青天長青天長聖人夀北斗軒轅調氣候北
辰中居環列宿八風應律九歌奏圓方交格神靈輳聖人出
陽道開億萬年歌康哉
釣竿
斫竹作釣竿抽蠒作釣絲滄洲日暖波漣漪綠蒲茸茸柳葉
垂鈎纖餌香魚不知石鱗激水溪毛動玉燕廻翔竿尾重大
魚入饌腮頬紅小魚却放淵沄中更祝小魚知我意長逝深
潭莫貪餌
思美人
雨欲來風䔥䔥披桂枝拂陵苕繁英隕鮮葉飄揚煙埃靡招
搖激房帷發綺綃中髮膚&KR0579;寂寥思美人隔青霄水渺茫山
岧嶤雲中鳥何翛翛欲寄書天路遥東逝川不可邀芳蘭花
日夜凋掩瑶琴閑玉簘䰟睘睘心摇摇望明月歌且謠聊逍
遥永今宵
關山月
關山月明風惻惻萬里黃雲雜沙礫夜深羌笛吹一聲征人
相看淚沾臆古人以綏服奮武衞耕戰守禦不外求何人倡
此戍邊策千載以貽中國憂關山月圓復缺何忍年年照離
別願得馳光照明主莫遣邊人望鄕苦
楚妃歎
江漢揚波六千里上有巫山矗天起錦衾一夕夢行雲萬戶
千門冷如水聞道秦兵下武關君王留連猶未還山深不見
章臺殿汨羅冤淚空潺湲尙憶前王好馳逐宫中美人不食
肉回狂作哲須臾間至今相業歸孫叔楚宫無復如昔人况
有神女如花新悲来恨新還憶故誰能斷却巫山路
上清詞三首
王子晉好吹笙吹得神仙下玉亰一朝羽化随風去回首故
宮芳草生
天上月影悠悠似鏡看看又似鈎自是嫦娥甘寂寞桂華相
對度千秋
河漢水九秋清凉月滿空聞鴈聲鴈聲不到夢先到白露濕
衣天未明
漢宫曲
小雨如烟晝掩扉捲簾忽見燕雙飛不知春色能多少緫向
昭陽柳上歸
江上曲八首
數樹垂楊綠水邊問郎何不繫蘭舡浦沙新漲青山遠半夜
月明無杜鵑
曾記樓船夜泊時家家絃管闘腰肢于今絃管歸何處綰束
枯蒲當酒旗
昨夜月明天似水今晨月落水如天天長水遠人何處蘆葦
蕭蕭一抹烟
紫桂香銷五夜霜碧雲收盡玉蟾光琅玕不是人間樹何處
朝陽有鳳凰
月出前山青黛寒鴈聲遥下碧雲端草根錯認驪珠吐自是
西風白露團
賓鴈来時月滿洲于今鴈去月如鈎鴈来鴈去何時了月照
離人又白頭
憶見垂楊縋綠絲陡看秋菊映疎籬柳花作絮随風去菊綻
金葩欲似誰
紅蓼丹楓一色秋楚雲吳水共悠悠人間萬事西風過惟有
滄江日夜流
寒夜謠(二首)
良夜悠悠星河滿天風吹窗&KR0905;聲如管絃無酒可飲寒不能
眠枯腸飢鳴百慮交煎人生一世不滿百年窹寐懷思曷維
其然内省不疚有愧聖賢
今夕何夕歲韋其徂草木凋落山川縈紆瞻彼鴻鴈拂翼天
衢雝雝和鳴載悠載徐雖無羽翰心與之俱華月出雲青鐙
在隅歌以寫懷云何其吁
夜夜曲
冬夜恒苦長夏夜恒苦短短長相蔽虧殷勤望推挽紉茅作
繩繩易斷汲水作池池易旱故鏡塵昏難遠照故衣絮敝無
新暖西風嫋嫋吹桂枝白露點苔黃葉滿
秋夜曲
木落霜露繁鳥啼夜方永起行望明月西風吹鴈影鴈飛一
何急烏啼安所集徘徊不能寐望月空佇立佇立河漢傾誰
家砧杵聲關山渺千里何處不傷情
長歌續短歌
短歌調促情苦悲長歌引愁無絶期短聲欲盡長聲續似是
荆山人泣玉悲哉荆山泣玉人但知貴玉不貴身縱令哭盡
歌堪聽何異春花委路塵古稱悲歌可當哭傷心如中金石
鏃更不必聽蔡琰笳又不必聽漸離筑長歌飄揚徹九天短
歌嗚咽入九泉徒言歌哭兩情異誰知歌聲尤可憐
墻頭花
墻頭花紅錦妬美人抱瑟倚高樓只恐花飛逐風去熒熒絳
蠟送殘宵燕語鶯啼斜日暮
望行人
朝聽乾鵲鳴暮見燈花結鵲鳴燈結無定期鏡裏青雲看成
雪人生百歲難長保天上孤鸞海中老滔滔逝水不回西灼
灼秋花幾時好一朝復一朝一夕復一夕只恐君心念妾時
妾身巳作山頭石
長松梢
長松梢青拂天歲暮商飈急寒苦令人憐隂崖有樸樕生在
荆棘下霜凋荆棘葉網綴如簷瓦春風破冰凍勁綠不曾赭
禍福相倚伏豈不在所招寕為樸樕莖莫作長松梢
折楊柳
東風二月春如酒不見百花惟見柳柳絲綰烟留暝鴉柳花
蕩漾迷羲和美人捲簾看不足柳色萋萋妬娥綠夜来微雨
清郊圻鶯黃相應鳴塤箎欲寄柔條無信使空將淚染回文
字
王子喬
王子喬乃是髭王之子皇王之孫深宫洞房不稱意却駕白
鶴尋軒轅虹蜺為旆雲為旛飄然乘風上崑崙王子喬去何
之朝發暘谷暮崦嵫六龍九鳳相追隨穆王西上不得王母
訣胡為元氣獨爾私王子喬去不還后稷功業委如山猶有
九鼎知神姦王城日夕生茆菅爾獨胡為白雲間王子喬空
長歎
走馬引
天冥冥雲濛濛當天白日中貫虹壮士拔劒出門去手提仇
頭擲草中擲草中血漉漉追兵夜至深谷伏精誠感天天心
哀太一乃遣天馬從天来揮霍雷電揚風埃壮士呼天馬馳
横行白晝吏不敢窺戴天之耻自古有必報天地亦與相扶
持夫差徒能不忘而報越棲於會稽又縱之始知壮士獨無
媿魯莊嵇紹何以為人為
結交行
朋友以義合久要貴不忘結交或匪人騶虞化為狼君不見
市井人杯酒忽相得傾肝瀉膽無所惜一朝需求不稱意口
裏駏蛩心上蚝更聞背語觸疑心墻角車輪亦生趐君不見
耳與餘又不見田與竇當其得意時刎頸以相就寕知嫌隙
反掌成坐令袵席生戈兵古人重結交晏子真其人伾文執
誼羊豕之合死生棄置安足陳
梁甫吟
誰謂秋月明蔽之不必一尺翳誰謂江水清淆之不必一斗
泥人情旦暮有翻覆平地倏忽成山谿君不見桓公相仲父
竪刁終亂齊秦穆信逢孫遂違百里奚赤符天子明見萬里
外乃以薏苡為文犀停婚仆碑何震怒青天白日生虹蜺明
良際會有如此而况童角不辨粟與稊外間皇父中豔妻馬
角突兀連牝鷄以聡為聾狂作聖顛倒衣裳行蒺藜屈原懷
沙子胥棄魑魅呌嘯風凄凄梁甫吟悲以悽岐山竹實日稀
少鳳皇憔悴將安棲
春日行
白日出東陸垂光矅中天大哉至陽德蕩蕩無頗偏坐令慘
烈化滋潤頃刻枯槁回鮮妍聖人法天道神化參玄微春朝
著典禮上下同光暉垂衣向明物自育帝力皡皡無人知春
天和春日麗但願宇宙長如春聖明天子千萬歲
墻上難為趍行
弱水不可以航石林不可以車人生貴守分墻上難為趨茫
茫八極内狹徑交通衢紛紛皆轍迹擾擾論錙銖焦原詫齊踵
龍頷夸探珠片言取卿相杯酒興剪屠機事一朝露妻子化
為魚林間有一士蓬蒿翳窮廬種稻十數畝種桑八九株有
酒且飲之無事卽安居孰知五鼎食聊保百年軀悠悠身後
事汲汲復何如
少年行
駿馬狐白裘玉勒黃金羈賓從如浮雲顧盻生光輝朝驅紫
陌塵暮醉青樓姬但見花月好寕知霜雪飛荏苒世途異凄
凉瑶草衰園田皆易主親友盡暌違學書時旣晚躬稼力巳
微歲晏寒風生倚墻聽隣機逝水不可挽枯蓬安所依佇立
為爾歎感我淚沾衣
獨漉篇
獨漉復獨漉月明江水濁水濁迷龍魚月明復何如楚國皆
濁屈原獨清行吟澤畔哀哉不平上山采茶下山采蘗心在
腹中何由可白豺狼在後虎豹在前四顧無人魂飛上天珠
王委棄不如泥沙躡冠戴履萬古悲嗟
懊憹歌
白鵶飬雛時夜夜啼達曙如何羽翼成各自東西去
昨夜霜風起入戶復吹帷兒啼母心酸母愁兒不知
飬兒圖飬老無兒生煩惱臨老不見兒不如無兒好
食蘗苦在口食蓮苦在心苦心無人知苦口淚沾襟
男兒初生時蓬矢桑弧弓老大却思家懊惱無終窮
王昭君
漢庭不賞徼功士昭君却向胡中死昭君辭漢入胡中胡女
悲愁漢嬪喜含情欲怨當語誰手弹琵琶淚沾衣掖庭望幸
從此絶巫山有路他生歸殷勤說與上林鴈好在明年再相
見漢恩如海長自深妾自生來命如綫賤妾一身何足惜可
惜當年劉敬策遂令上策重和親欲倚紅顔清塞塵只恐妾
身先草露漢宫無復如花人
塘上行
塘上何所有有蒲與荷花蒲花難開荷易落使我歎恨長咨
嗟鴛鴦戲我後鶬鴰翔我前四顧不見人淚下如流泉浮萍
違淥井寄身滄江渚滄江不應竭是妾命如許朝淚灑玉臺
夕淚沾羅衾采荷得見蓮中復懷苦心廣筵列肴𬞞好者即
美味荼蓼有時丼菘葵有時棄嚴風吹秋林蕙蘭化為草於
悒今可憎芳菲故嘗好行亦私自憐坐亦私自憐願為天邊
月流影玉階前
君子有所思
晨上龍首山徘徊望咸京交衢錯萬井甲第連公卿鞍馬相
照曜冠盖如雲行扈從金宫歸賜酒銀甕盈前庭列騶騎後
苑羅傾城寵極妬心起歡餘驕氣生田竇巧相奪蕭韓互摧
傾快意在一時報復延戈兵范睢掉柔舌穰侯去彊嬴寧知
幽燕客接踵夸雄鳴茫茫前車轍遺跡猶未平胡為不自悟
坐使憂患井二䟽獨何人千載垂令名
上山采蘼蕪
上山采蘼蕪山峻路迢逓下山逄故夫悲風生羅𬒮憶昔結
髮時願得終百年變故不可期中道相棄捐蓮實生水中石
榴生路側未嘗掛齒牙中心豈能識上山采蘼蕪羅䄂生芳
菲因君贈新人莫遣秋霜霏落葉辭故枝不寄別條上白日
無回光誰能不惆悵
雙桐生空井
雙桐生空井井空桐葉稀葉稀不自蔽鳳鳥將安歸雙桐生
空井井泥泉不出桐根日夜枯何由伐琴瑟
美女篇
南國有美女粲粲玉雪顔眉目豔華月色暎清秋寒粉黛不
敢涴佩服惟幽蘭一朝備選擇得厠金宫班貞心耻自衒望
幸良獨難况蒙衆女妬倩咲誰為歡恒恐芳桂枝寂寞寒露
溥素手發瑶琴冷冷奏孤鵉官商合要妙遺響風珊珊大音
世罕識日暮空盤桓安得託宵夢集君瑶臺端相思不可極
躑蠋起長歎
玉階怨
長門燈下淚滴作玉階苔年年傍春雨一上苑墻来
秋思
梧桐生碧砌密葉暗金井驚心昨夜月照見棲禽影
長門怨
白露下玉除風清月如練坐看池上萤飛入昭陽殿
宛轉歌
星稀月白河闌干飢蟲籲號莎草寒美人望月歌宛轉瀟湘
水碧蒼梧遠愁魂一夜不得歸化作斷雲天際飛
長相思
長相思在沅湘九疑之山欝蒼蒼青天蕩蕩林木暗落日虎
嘯風飛揚欲往從之水無航仲尼有德而不用孟軻竟死扵
齊梁松柏摧折桂生蠹但見荆棘如山長長相思斷人腸
雉子班
雉子班飛翛翛鳴鷕鷕踉蹡出沒灌莾中衮裳煥爛赬瞳瞭
野人拄翳潜置媒和聲相應無驚猜黃間一發激流電錦綉
披裂委草莱林棲野啄本無累嗜欲沉溺禍所胎君不見天
池鳳凰食竹實逍遥至和永終日
朗月行
朗月何朧朧照我綺&KR1440;中&KR1440;中美人不能寐起看玉宇生秋
風秋風飄颻吹木末纖雲卷盡懸明月明月随風出海来海
水蕩漾龍鱗開寒光噴浸碧落外白浪湧作金銀臺何處悲
風怨羌管誰家舞榭笙簧暖長信宫中漏水長昭陽殿裏更
籌短漏長更短緫含情開窗坐視河漢傾廣寒宫在何處欲
往從之渺煙霧青鵻汗漫不可期桂華如雪東方曙
大墻上蒿行
墻上蒿方春擢秀何芃芃炎天六月旱無雨枝葉枯死随飄
風世情翻覆不可擬人生有身莫依倚君不見樊將軍一朝
函首西入秦又不見劉越石仰天長歌握中璧三士自殘因
二桃子胥終棄吳江濤世人見機苦不蚤何不看取墻上蒿
鷄鳴曲
日將出鷄先鳴千門萬戸聽鷄聲美人錦帳愁欲曙壮士苦
心煎百慮人間百年能幾日日日鷄鳴催日出一朝過了復
一朝白髮蕭蕭此生畢齊妃播淑德感彼蟲薨薨周宣悟姜
后功業光中興亦知國家共如此莫怪鷄鳴催早起
邯郸才人嫁為厮養卒婦
邯鄲有才人豔色如朝霞嫁作厮飬婦雲鬢埋泥沙憶昔趙
王全盛日夜夜綺筵張寶瑟中山美酒盈羽觴一咲黃金滿
千鎰繁華過眼如轉蓬故宫禾黍秋芃芃明珠白璧走凾谷
墜簮遺珥空悲風人生最苦是衰老白首無歸向誰道蓽門
夜永月光寒卧聽駑駘齕枯草
出塞
居延風高榆葉空狼烟夜照甘泉宫將軍授鉞虎士怒蚩尤
亘天旗尾紅麒麟前殿催賜酒巳覺此身非巳有猛氣遥將
日逐吞壮心肯落嫖姚後鴈門城外沙如雪玉帳霜濃鉄衣
折長劒須披瀚海雲哀笳莫怨天邊月北風烈烈刁斗鳴回
看北斗南方明驚箭離弦車在坂不勒燕然終不返
入塞
狐裘蒙茸沙磧裏望見玉關驚且喜關門候吏記曾逄白髮
相看淚如水歸来放馬咸陽原舊遊今有幾人存斜陽慘淡
照籬落閑看鄰翁戲子孫
孤兒行
蓬頭皸足誰家兒滿面塵埃雙淚垂爺娘葉我不待老骨肉
無人但兄嫂兩身一氣不相知陌路茫茫向誰道清晨采薪
日入歸殘羔冷飯難充飢欲言問兄兄不顧嫂是他人更奚
訴人生一世為弟兄同根自合同枯荣爺娘在日曾眷戀願
兄回看死人面
病婦行
夫妻結髮期百年何意中路相棄捐小兒未識死別苦啞啞
向人猶索乳箱中探出黃金珥付與孤兒買&KR0673;餌不辝瞑目
歸黃泥泉下常聞兒夜啼低聲語郎情不了願郎早娶憐兒
小
淮南王
淮南王好神仙澄心鍊炁守自然收拾真一歸中圓化為五
色黃金丸乘風駕景飛上天飛上天逍遥遊八鸞捧轂龍翼
輈虹蜺&KR0813;紛夾綵斿上窺九陽下六幽回頭大咲武皇帝栢
梁桂舘空清秋
蜀國弦
胡笳拍斷玄冰結湘靈曲終斑竹裂為君更奏蜀國弦一弹
一聲飛上天蜀國周遭五千里峩眉岧岧連玉壘岷嶓出水
作大江地&KR1154;天浮戒南紀舒為五色朝霞暉慘為虎豹嘷隂
霏翕為千嶂雲雨入嘘為百里雷霆飛白鹽雪消春水滿谷
鳥相呼錦城䁔巴姬倚歌漢女和楊柳壓橋花纂纂銅梁翠
氣通青蛉碧鷄啼落天上星山都號風寡狐泣杜鵑嗚咽愁
幽冥商悲羽怒聽未了窮猿三聲巫峡曉瞿塘噴浪翻九淵
倒瀉流泉喧木杪樓頭仲宣羈旅客故鄕渺渺皆塵隔含悽
更聽蜀國音不待天明頭盡白
昔昔鹽
楊柳正萋萋門前碧草齊别離如昨日白髮滿春閨飄花兼
淚落行雲逐望迷綠苔凝履跡粉汗浥書題夢到龍沙北䰟
銷馬邑西卷簾雙燕入開鏡一鸎啼腸共吳江繞眉將楚岫
低攀枝憐並蒂窺沼妬雙棲躍水寕無劒通天亦有犀那看
明月夜登樓惑馬蹄
東飛伯劳歌
南飛鷓鴣北飛鵠黃昏鳴鷄白日燭珊瑚石上栽兔絲駌鴦
獨宿枯桑枝永夜凉蟾入羅幕蝉翼不如秋鬢薄寒塘露蓮
千葉紅可憐零露空隨風
雙燕離
雙燕营巢時雙飛復雙語輕盈柳陌風振迅芹塘雨巢成近
繡幃雙宿更雙飛為蒙主人愛不信有暌違四月温風起榴
花發紅蕊拾蟲還哺雛出入無停觜五月教雛飛繞巢舞烏
衣側避蛛絲過斜縈柳線歸六月雛翼老分飛各相保脉脉
傍珠簾依依集蘭繚世事有轉旋陵谷一朝遷昆明延劫火
甲第化歊煙帶睡驚飛出風沙两相失死生不得知嬿婉從
兹畢回看舊主人粉黛成灰塵天高塵渺渺海闊波鱗鱗荏
苒朝還暮惸惸向何處毛凋半夜霜淚滴三春露露寒霜又
濃憔悴不成容同心諒難隔魂魄終相從
烏棲曲
霜華着樹成秋蕊樹頭棲烏驚夜起起向幽閨啼數聲閨中
美人泣到明
吳宫烏啼夜已分宫中不聞人盡聞夜深風落茱萸子沉沉
漏斷啼烏死
三洲曲
三洲洲上花柳春三洲浦裏多商人酒旗紅䄂明江閣客舡
只望洲邊泊
八月風吹洲上樹樓舡却向江西去紅粧送別各沾巾驚動
新来江北人
武陵深行
武陵溪一何深水有射工射人影陸有丹蛇長百尋嗟哉武
谿不可臨溪之水深且闊鳥不敢飛龍不敢越海氣連天日
月昏菵露着人肌肉裂嗚呼丈夫寕能沙場百戰死有骨莫
葬武谿水
遠如期
遠如期近别尚云可遠期能不悲憶昔辭君出門去手種庭
前松栢樹樹今成器人未歸洞房白髮秋霏霏高原有梧隰
有檟待君北邙山石下
大堤曲
大堤女兒顔如花大堤堤上無豪家東家女作西家婦夫能
棹舡女沽酒春去秋来年復年生歌死哭長相守君不見㐮
陽女兒嫁荆州撞鍾擊鼓烹肥牛楼舡一去無回日紅淚空
随江水流
明月子
朱閣綺䟽瓊作戶明月照人秋獨苦桂花吹冷眠不成誰家
高楼絃管聲倚楼空望別離處唯有清光自来去月圓正好
缺復催人生見月能幾回
短歌行
来日苦短去日苦長日長不自覺日短令人傷君不見望後
月又不見霜中蕊清光縱好魄巳虧芳心欲動根先死少年
不知老可悲衰老却憶少年時
長安道
長安道送盡芳菲到枯槁人生衰盛苦不常何異長安道傍
草漢家將軍初拜官門前上客車班班一朝世衰烟燄歇車
輪無聲馬蹄絶明年有詔封冠軍依舊車馬来如雲
隴頭水
隴頭水征夫淚征夫之淚滴隴頭化為水入秦川流水流向
秦川嗚咽鳴不巳何因得天風吹入君王耳
秋宵吟
玄蝉催秋入湘簟芙蓉露浴胭脂淡銅烏吻水添夜長碧草
歛愁歸寒螿羅帳無人五更雨梧桐驚啼白楊語春光爛漫
不得知霜露凄凉奈何汝
車遥遥
車遥遥馬朅朅不知何人始作車長與人間載離別回風吹
起羅帳塵低頭恨殺作車人
陽春歌
帝車東指淑景昭冶容冉冉生寒條枯根相顧一時起陽春
只在霜雪裏枝頭候禽鳴滑滑暖烟日夜催花發蜂喧蝶競
方及時風雨宿昔成離披人間但見陽春好未識春陽有枯
槁
鳴鴈行
&KR1523;&KR1523;鳴鴈鳴逹旦舉翼相連拂雲漢平原漠漠生野烟鴈飛
只向江南天江南十月多禾黍一半輸官半供汝明年二月
歸飬雛雏成又望江南去
獨不見
暖烟漾春林色紫膩雨摧紅出花蕊蝶飛撩亂燕飛輕嚶鳴
春
秋夜月
秋夜月黃金波照人哭照人歌人歌人哭月長好月缺月圓
人自老
棗下何纂纂行
棗初作花時纂纂臨路岐八月棗成實纍纍曜朝日棗花纂
蜂蝶翻棗實纍纍人滿園嚴風蕭瑟枯葉飛蜂蝶不来人
亦稀
白苧詞(二首)
鏗華鍾伐靈鼓青娥弹絲白苧舞文竿迎風雉振羽長䄂奮
迅若雲舉博山霧合春濛濛玉缸摇火生長虹翠蕩紅翻如
夢中
暖香結暝嬌青春翠釵珠壓光照人鳳簫十二煙霧勻鴻驚
燕嬌波龍鱗玉觴交飛酒如沼門外斜陽在林杪宫中沉沉
天未曉
蛱蝶行
軟芳晞露春鮮妍上有蛱蝶飛翩翩暖風扶暝撲天起翠重
紅輕迷欲死東園無花留不住相随又過西園去沉沉斷夢
失韓憑却抱霜華怨秋曙
鈞天樂
君不見天穆之山二千仞天帝所以觴百靈三嬪不下兩龍
去九歌九辯歸杳冥我忽乘雲夢輕舉身騎二虹臂六羽指
揮開明闢帝關環佩冷冷曳風雨明月照我足倒影搖雲端
參差紫鸞笙響震瑶臺寒我欲聽之未敢前空中接引皆神
仙煙揮霧霍不可測翠葩金葉光相射鯨鍾虎簴鏗鴻濛撼
昆崙兮殷崆峒揚天桴兮伐河鼓咸池波兮析木風遂升泰
階朝玉帝側身俯伏當瓊陛訊曰太極拆裂為乾坤紛紛枝
葉皆同根胡為妄主水火金木土自使激搏相熬煎臣聞三
皇前群物咸熙熙衆子戴一父皡皡無偏私忽然元氣自蕩
潏變换白黑分賢癡蚩尤與黃帝從此興戈矛流毒萬萬古
争奪無時休骨肉自殘賊帝心至仁能不憂帝不答臣心迷風
師咆哮虎豹怒銀漢洶湧天鷄啼飊輪撇捩三島過海水盡
是青玻璃神奔鬼怪惕驚起遺音渢渢猶在耳夢耶遊耶不
可知但見愁雲漠漠横九凝
周小史
婉孌周小童冶容敵花紅鮮雲委綠髮明星烱雙瞳采蘭澧
水湄挟弹長陵東擲果閧春市卷衣嬌金宫流盻溢華彩言
咲生芳風常恐秋露零瑶草成衰蓬食桃坐翻覆倩笑徒為
工繁華豈不好不知身所終吾聞濟川楫乃屬植鰭翁悠悠
萬世下德業光無窮
結襪子
昔有信陵君乃在大梁城親為貴介弟位冠諸侯卿傾家待
國士倒屣延豪英詣門謁朱亥虚左上侯嬴䄂椎奪兵符救
趙蜚英聲河外走蒙驁宗社頼扶傾于今不可見寂寞傷人
情
拔蒲三首
拔蒲清川渚水淺蒲不長自非排風羽莫羡凌雲翔
拔蒲江水湄終日不盈把嫌殺𬗋鴛鴦雙戲蒲葉下
拔蒲復拔蒲織作波紋簟無處寄相思秋風露蓮淡
從軍五更轉
一更戍鼓鳴市上斷人聲風吹鴻鴈過憶弟復思兄
二更月上城照見兜鍪光側身望山川淚落百千行
三更悲風起樹上烏鵲鳴枕戈不能眠荷戈繞城行
四更城上寒刁斗鳴不歇披衣出戶視太白光如月
五更星斗稀霜葉光爛爛徤兒争先起拂拭寶刀看
前有尊酒行
前有尊酒芳以飴舉杯欲飲且置之丈夫有志可帥氣胡為
受此麴蘖欺禹惡旨酒而玄德上逹桀作酒池而南巢是蔡
商&KR0605;惡来以白日為夜糟丘肉林相枕藉瑶臺倏忽成灰塵
流毒猶且遷殷民夫差酗而納施楚國酣而放屈姑蘇臺上
麋鹿遊鄢郢宫中狐兔出灌夫罵坐禍延魏其竹林稱賢神
州蒺藜亡家破國有如此酒有何好而嗜之前有尊酒醲以
清酌之白日成晦冥眼花耳熱亂言語元氣耗斁肝膽傾乃
知酒是喪身物衛武之戒所以垂休聲
公無渡河
丈夫不愛死成仁心所安殞身苟無故哀哉徒自殘水能殺
人人共知公獨茫然狂以癡黃河渺渺無津涯乃欲絶流而
渡之公也溺死人誰悲世路如何險惡實多平地倏忽滔天
風波利淫欲餌孰知其佗不見不聞縱横網羅固不必如公
之癡可揕以魚中之鈹亦不必如公之狂可禽以伏甲之觴
眼前言咲百媚出寕知兵刃羅心腸公無渡河河無津箜篌
一曲愁殺人
隔谷歌
戰鼓咽悲風弓折不可把弟兄隔谷不相聞咫尺人間與泉
下丈夫誓許國殺身非所憐兩心本一氣何能坐相捐登埤
四顧望慨慷肝膽裂不見救兵来但見繞城鐡甲光如雪飛
禽在羅罔尚或念其飢身為高官馬食粟忍見手足居重圍
相彼鴻與鴈亦各顧匹儔挽弓射一猿群猿拔箭聲啾啾鳥
獸且有情人心獨何尤嗚呼田家𬗋荆雖微木不忍聽君歌
隔谷
步虚詞(五首)
太微啓靈宇𬗋殿含祥風圓光照無外𣑽炁来冲融仙人魚
鱗次羽葆朝當中離羅欝蕭臺縹緲浮太蒙泰階平六符文
昌位三公北斗運元化軒轅成歲功稽首玉陛下逍遥樂無
窮
欝華開赤殿結鄰炫黃文葳𬎼爛霄漢照曜下土墳東華蹕
嚴駕西崦泮昏氛神行肅亹亹象化陶醺醺景風調坱北玉
燭煥烟煴冥茫密勿間歘忽幽朗分萬靈仰無私九真告成
勲
重陽峩寶闕衆星拱高垣寥寥太虚庭巍巍無極尊白乕伏
右騑青龍承左轅玄武後躨跜長離前騰騫黃靈正常居萬
有歸一元希微眇稊粟浩蕩弥乾坤高卑各奠位神化無窮
源
步虚歸太一精心覲樞庭浮浮回極運湛湛規中清五神謹
訶衞六位肅敉寧東溟升陽曜西海生隂靈炎光熺玄室湧
醴液朱陵駸駸麤穢除綿綿淳粹凝妙用無邊方攝身遊帝
青
焚香禮玄𣑽粛駕朝𬗋宸游雲結華盖鮮飈翼飛輪披煙上
閣道佩月攀鉤陳服食丹霞漿嗽嚥甘露津琅琅歌洞章寂
感虚皇嚬飄颻廣莫風舒嘨青林春沆瀁六合外永與無始
隣
氣出唱
今日不樂振榮遠遊東上泰山巍何脩脩道逢仙人要我同
仇蒸霞為粮烹玉為羞玄英素蕤光華蔓流日觀菡蓞葩華
九州令我從之身輕若浮道以五鸞翼以兩虬朝翔玄圃夕
止蓬丘謁見王母雲眉月眸青娥三千或舞或謳風吹琅玕
聲如鳴球雜花並開莫知春秋洪崖先生勸我此留自揣凡
骨非仙者儔七情交煎一觸百抽又病戇僻無藥可瘳崇崇
清宫蕩無涯輙列仙如沙不少一漚王母咲聽拜謝扣頭歸
来山林曷標曷鉤熙熙泰和長樂無憂
班婕妤
昭陽秋清月如練笙歌嘈嘈夜開宴長信宫中辭輦人獨倚
西風詠紈扇傾城自古有褒妲紅顔失寵何湏怨泠泠玉漏
掩重門一點金釭照書卷
神絃曲
𬗋桂飄香九萬里三山地色如凝水水妃骨冷不能眠金簮
素指敲冰絃泠泠玉泉滴貝闕閨&KR0676;婺鮫泣幽碧青瞳小䯻
歌繁霜霜飛風起江低昂曈曨𬗋𦦨出海樹天清月落空相
望
短歌行
涼風西来天氣清雲飛水落山峥嵘髮膚剥削稜骨生鮮芳
菸悒成枯莖百蟲哀號百竅鳴凡有形色皆不平成之孔艱
壊厥輕羈人含愁起夜行列星滿天河漢横繁思攅心劇五
兵天高何由達其情歸来託夢通精誠
長歌行
秋夜夜長月照軒夢見天神與我言曜靈循環周四垣四時
迭代成寒温枯荣生殺相為根我於萬物何怨恩生丁其時
命所存六淫洶湧無鍵閽由其弗約離其魂春葩敷披夏實
繁外美中瘁誰能捫風霜涸寒肅不騫納華狀真歸本元掃
滌浮穢夫何冤我今語女開女昏生生殺殺無窮源歛女貞
蓄守女門扶桑赫赫升朝暾
燕歌行
霜飛動地燕草凋沙飛石走天蕭條江河倒影陵谷搖白日
慘淡晝為宵美人迢迢隔雲霄青冥無梯海無橋魚枯鴈死
星芒消沉沉思君不自憀愁如驚風鼓春潮歲云暮矣山寂
寥梧桐葉落空乾條崑崙層城阻且遼蒼梧九疑煙霧遥瓊
田瑤草芟芻蕘江蘺澤蘭成艾蕭登高望遠肝肺焦安得羽
翼搏長飈
江南弄七首
江南細水緗綺波江南綵女雛鳳歌凝嚬引睇紆青蛾紆青
蛾舒窈窕網軒綉戸鎻嬌春不放杜鵑来木杪
雄龍呼雌江底鳴山搖谷殷江波驚餘音不斷随風征随風
征入湘竹截玉鑚星吹向天楚江六月無炎燠
湖波澄明日色鮮畫鷁相随出采蓮嬌紅曼綠闘春妍闘春
妍倚徘徊今朝花盡且歸去明日更有新花開
河曲懸匏渭濱竹碧鮮削出藍田玉輕翎參差飛羽謖飛羽
謖幽簧含丹櫻瑤筍調清吹月明𬗋鳳来毶毶
采菱女子木蘭船翠裙紅䄂青玉鈿搖光蕩影惜婵娟惜婵
娟愁夕暉拔蒲歌斷鯉魚入歸去芰荷香滿衣
江草萋萋春渺渺江臯出遊多窈窕輕霞衣裳碧雲嫋碧雲
嫋紅日斜鴛鴦飛過綠渚去東風吹落菖蒲花
巫山苕嶤巫峽長瑶姬出舞朝雲翔翠葩婹嬝金支光金支
光丹葉赩寶鷄為使鳳為驂去雨来風樂無極
步出夏門行
步出夏門遥望滄海九河茫茫碣石安在魚龍瀺灂日月晻
藹三山何所弱水浼浼羲和曷往鼇極孰宰發鳩之羽其心
不改安期不死桃實可待悠哉沛乎歌以永慨
丹霞蔽日行
&KR0686;霞何煌煌蔽此白日色炎埃被九野照灼后土赤朱陵開
火府熺爛相蕩射山蒸絳紅氣川瀉丹砂液穹玄變光曜衆
草相烜赫迥迷河林蒨高奪昆侖碧欝華不能神踆烏巳化
魄女媧在青天歲莫還鍊石
烏生八九子
樹上烏一生八九子相呼啞啞聒人耳何不學&KR0742;泥燕和鳴
集桃李又不學鷹與隼奮翅高飛碧雲裏胡為巢此庭樹間
啄腐吞腥饕吻觜少年挾弹如流星禍機潜發不見形翅翎
槯析身首磔蝼螘傷殘誰女惜
猛乕行
君不見昔者牛哀病七日化作猛虎形躨跜衣裳佩帶换毛
尾棄置袵席眠茅茨怒牙出吻目閃電項刻不識妻與兒昨
日燈前相咲語豈意今朝化爲乕嗚呼世上茫茫化乕人秪
應化心不化身
行路難(二首)
君不見水上澌往来倏忽随波移又不見花上蜂東枝飄落
尋西枝世人食葵不食蘗莫倚結交心匪石君不見避席武
安人即是當年竇家客
君不見白日光不照幽草心又不見石上雲膚寸遂成隂世
間會合良難得况有巧言能爍金伏波槀葬魏碑仆當時豈
是非知音智謀啓疑忠逆耳平地反掌生崎嶔行路難愁最
深
野田黃雀行
野田雀觜啄啄朝食山下禾暮食山上粟千百爲群叢薄裏
忽然驚飛若蜂起飛飛却落稻田中衆口齊啄稻爲空農夫
力田望秋至沐雨梳風盡勞瘁王租未了私債多况復尔輩
頻經過野田雀鷹隼高翔不汝擊農夫田父愁何極
何當行
念離莫悲歌悲歌慘於哭思鄕莫望遠望遠傷心目九疑迢
迢隔湘川空山落日啼杜鵑梧桐摧折鳳凰去蛟蜃出沒波
滔天令我四顧心茫然淚如懸崖瀉流泉樊桐有路到玄圃
何當飛堕王母前
射虎詞
長戈如林夾弓弩言向深山射猛乕獠兒蒙鶡走如風所過
犬羊皆為空紛紛散入人家宿丁男上山婦女哭前行聞乕
心先畏一乕當頭萬夫棄折弓墜刃委如土却向人前作威
武
苦㦲行
雞不可使守門狗不可使司晨驅車梁弱水日暮空悲&KR0605;我
欲乘風謁閶闔虹蜺弥天雲霧合九關乕豹森駭人長跪陳
辭閽不荅錯石作璵璠鬼神驚見欺截梁為欂櫨般垂拊&KR0574;
淚交頥衝風結玄冰道惡不可履巫咸上天去澤凍神蓍死
我欲竟此曲此曲多苦聲鴻鴈向天北因之寄遐情
起夜來
微月就沒銀河爛城烏啞啞夜將半憂愁不寐攬衣起仰看
明星坐待旦威弧歷落連天狼兩旗欲動風不揚槐根王侯
夢未覺豈知雞聲堪断腸
長相思
長相思妾在天南君在北紅顔未必無人知葑菲不羡君王
食相思迢迢隔天河長夜不眠愁柰何欲憑魂夢到君所君門
九重乕豹多長相思向誰道涼風日夕吹桂枝可惜馨香暗
中老
無愁果有愁曲
君不見陳家天子春茫茫後庭玉樹凝冷光樓船江上走龍
陣宫中只報平安信酒波灔灔蒸粉香暖翠烘烟妬嬌鬢無
愁老夫貂鼠裘降旗搖動臺城秋生綃束縛檻車去始信人
間果有愁
妾安所居
憶昔嫁君時紅顔豔春華今與君别離明珠化為沙女兒嫁
夫願偕老何異青菘纏蔓草一枝一葉俱有心生死長當兩
縈抱誰言妾心君不知芳蘭委棄同蒺藜妾欲有言君不見
君車遙遙妾空戀君家大宅荒路隅可憐棄妾安所居
放歌行
鴻鵠搏𬗋霄鵓鳩守苞桑豈惟異所志羽翼有短長玄隂變
白晝闇虚侵太陽一鹿走中原熊虎競騰&KR0750;植竿成壘壁舉
袂爲搀槍叱咤倒江河蹴蹋摧山岡犬牙據險要瓜瓣割土
疆六竒誇曲逆三略稱子房磨牙各有伺裂觜遥相望龍蛇
未分明智力正争強孔明魚得水毛遂錐脫囊霧晦豹始變
海激鵬乃翔嗟爾獨何爲抱巳自摧藏
鴈門太守行
赤符復漢祚褒德先侯封陽熺熖發鐩霜皠山鳴鍾馴雉集
中牟乳虎去弘農枹鼓夜無聲桑隂麥芃芃循良一何多謠
歌滿兒童賢哉洛陽令卓魯相繼蹤擿姦若眀神外猛中有
容正獄除煩苛平賦寬畸窮黎民拜恩惠吏卒服至公身殁
德不墮絃歌祠廟崇望美安陽亭頑懦興廉風彼哉肉食者
輿馬愧肓聾
豔歌行
亭亭松柏樹結根幽澗隈高標拂雲日直幹排風雷曾經匠
石頋謂是梁棟材明堂未構架厚地深栽培熒星入天闕武
庫一朝災搜求到櫟樸谷赤山城垓般爾死無人鉤繩付輿
臺路阻莫自致棄之于草萊天寒斧斤集歲莫空摧頽三光
無偏照四氣有還廻斵喪在湏臾成長何艱哉孰知真宰意
悵望使心哀
門有車馬客行
門有車馬客云是故鄉人執手前借問鄕語知情真自云別
故鄕觀光京國塵經商涉代北薄䆠往西秦繡鳳錦鴛鴦金
鞍紫騏驎結交貴公卿出入擁衆賓劇孟氣方銳郭解家不
貧但見三春花寕思秋露晨斷蓬失其根風沙歘漂淪前途
塞虎狼故里荒荆榛昔為横海鯨今為涸轍鱗話言未及竟
涕淚各盈巾居家倚骨肉出家倚交親何當在異縣見此舊
里鄰園𬞞如蜜甘市酒若醴醇悲歡且棄置生死同苦&KR0605;短
歌有深情情深難具陳
煌煌京洛行
齊謳且輟唱吴趍亦停聲請君傾耳聽聽我歌洛京京洛何
煌煌卜宅自周王五服畫九州兹為土中央用文四戰地恃
德不恃強叔世道雖微靈源瀉流長漢祖殪秦項定都由子房
馬上得天下繼周焉敢當光武起白水龍飛掃挽搶應天順
民心戡暴安痍傷冕旒王宸極圭組崇俊良功臣列爵土循
吏勸畊桑詔書報臧馬玉關閉西羌周嚴播高風卓魯樹甘
棠廷無乳乕伏邑有馴雉翔涓涓醴泉液燁燁朱草芳繼體
更賢能守成不踰常南郊尊上帝宗祀親明堂辟雍飬耆德
靈臺觀祲祥南宫畫元勲東觀昭文章詩書母后訓滛侈蕃
封防百年天再闢四帝日重光傾昃自滿盈宴安生怠荒刑
官竊威柄義士死道旁釁積千里草禍成一星黃大命始不
摯餘暉尚悠揚典午亦有初言治稱太康用人混哲否孽芽
出蕭墻兄弟相啖食同氣成豺狼金墉豈不固清談漫洋洋
妖星入太極胡雛登御床銅駞荆棘沒寝廟狐狸藏落日照
西城寒雲歸北邙轘轅無人行伊洛廣且長衰荣若且暮道
德信金湯殷勤亰洛篇厥鍳不可忘
升天行
太儀轉神樞日月飛兩丸榮華如電火瞬息無留顔誰能與
蟪蛄争鳴秋草間中夜集五靈步虚欵天關擺脱塵土累廓
落真境寬玉髄充晚食璚霞足晨餐妙合五色光化爲九轉
丹洞朗照無極逍遙出人寰象載六蒼虬翼以雙紫鸞濯足
北河津弭節蓬莱山伶倫歌九韶眉連舞七盤浮丘吹參差
宓妃鳴佩環娱樂竟日夕還歸玉宸班
長安有狭邪行
大道坦蕩蕩狹路能摧車大道少人行狭路争走趋狹路險
以捷大道平而迂所以狭路間疊足不惮劬嶒崚磨爲光窊
㘭輾成渠峻滑無澁踵攀緣有牽裾騧驪踠蹄踸僕從赬肩
呼清霜晨入𬒮白露夜沾𥜗擾擾極追奔营营競湏臾窮通
乃定命得喪豈異途君子遵義路詭御非吾驅滅趾禍難悔
素履戒勿踰那能慟阮籍何用泣揚朱長安有狭邪雖捷焉
所如
飛龍引
軒轅黃帝上天時五龍垂髯下接之後宫綵女咸相随雲輕
龍徤不可追綵女化作黃金芝千年一作花花光五色眀朝
霞扶疎蔭映玉皇家沉精降液爲丹砂鍊丹砂成水銀水銀
流汞浴火輪火輪照曜十二辰黃龍歸来天帝嗔
春思
憶昔東風入芳草柳綠花紅看總好仐日風吹陌上塵鸎啼
燕語俱傷神憂来感人淚沾臆未必春光不如昔
静夜思
靜夜思一思腸百轉啼螿當戸聽不聞明月在庭看不見方
將入海剸猛蛟復欲度嶺邀飛猱胸中倏忽亂憂喜得喪紛
紛竟何是静夜思思無窮天雞一聲海日紅滿頭白髮吹秋
風
華山畿
華山畿勞勞渚割棄父母恩相随黃泉去男婚女嫁當及時
標梅不見周南詩王風蕩蕩散荆棘帷薄日夕生狂癡當歌
悵然有所思華山畿何足悲
冬暖行
孟冬十月暖桃李花盛開胡蝶草間出飛上花枝来蝶知愛
花爲花出不知冬暖無多日霜風一夕花作塵墜粉飄黃愁
殺人
節婦吟
凄切復凄切綠萍初生池水竭蘭根壓霜芽不茁春風冷冷
逐秋月蓼蟲食苦甘如酒卷葹雖生心巳朽楊洲青鏡蝕土
花玉匣瓊臺復何有君不見人間日月如飛梭地下相從應
始多
登高丘而望遠海
登高丘望遠海長風簸浪高於山蓬莱宫闕無光采雲霧翳
陽谷羲和安所之鯨鯢作隊行鱗鬛如朱旗精衛&KR1335;石空有
心口角流血天不知登高丘望遠海弱水浩蕩不可航一望
令人玄髮改
江上曲
江上風吹沙石走江中濤浪如牛吼鄂君繡被寒無香江水
不如殘夜長
北風行
城外蕭蕭北風起城上徤兒吹落耳將軍玉帳貂鼠衣手持
酒杯看雪飛
銅爵臺
高臺突兀連蒼穹中有豔質如花紅君王巳作西陵土繐帷
王座空秋風向陵舞罷寒月白蒼狐夜啼松淚滴冡中枯骨
寕有知翠䄂珠袍為誰色當其奮臂譙許間手揮群雄如刈
菅横矛賦詩逞豪傑猛氣可以移南山寕知暮年壮心死遺
教但聞令賣履唏嘘涕泣兒女態遺臭至今猶未巳君不見
永安宫中顧命時天下英雄人得知
薤露歌
蜀琴且勿弹齊竽且莫吹四筵並寂聽聽我薤露詩昨日七
尺軀今日為死屍親戚空滿堂魂氣安所之金王素所愛棄
捐篋笥中佩服素所愛凄凉掛悲風妻妾素所愛洒淚空房
櫳賓客素所愛分散各西東讎者自相快親者自相悲有耳
不復聞有目不復窺譬彼燭上火一滅無光輝譬彼空中雲
散去絶餘姿人生無百歲百歲復如何誰能將兩手挽彼東
逝波古来英雄士俱巳歸山阿有酒且盡歡聽我薤露歌
沐浴子
沭髮不如清神浴身不如洗心仁義非外鑠冶容防内淫登
山望漢亰樓觀蔚嶔岑軒車擁衡禹几杖尊雄歆著書擬周
孔吐論躋騫參青衿来濟濟白日去駸駸驅車泗水曲攬轡
長淮隂悠悠黃石略杳杳天風吟盛時不可再感歎為沾襟
秋閨曲
天上傷心月秋来情更親那能照幽獨不照遠行人
蓮塘曲
落日下蓮塘輕舟赴晚涼偶然花片落飛出兩鴛鴦
蒿里曲(三首)
澗草萋萋泉汩汩𬗋蘭香老棠棃發山中無人松栢寒卧聽
狐俚嘯明月
白楊樹頭風惻惻寡烏悲啼山月黑殯宫冷落清夜長銀鴨
金鳬不堪食
山花冥冥啼子規鳥銜紙錢掛花枝山中遊人莫相咲君到
此中當自知
促織詞
草間小蟲名促織夜夜隔窗鳴不息小兒側足潜聽聲雕籠
銕柵閉爾形金錢縱閗争相妬得勝轉多扃轉固高秋九月
嚴霜飛開籠却放枯蔓歸舊穴無蹤故帷去生死凄凉向何
處
銜泥燕
銜泥燕尾涎涎銜泥點汚几席間更捉飛蟲撲人面銜泥燕
人言爾巢長滿尺主人倉廩多蓄積借爾華屋好安居年年
壘巢生爾雛
秋思(二首)
蕙草芳巳歇候蟲寒不鳴相知惟白髮日夜滿頭生
露出階苔光風生庭樹冷推窗掩明月不忍見孤影
寒夜曲
蟾車軋露迷圓景金井轆轤僵素綆孤鸞呌破海天雲嫦娥
淚滴方諸冷十二樓開春醉醒千年断石生曾青林霏散漫
𬗋府曙白莎黃葛空殘螢
古鏡詞(并序)
金陵武生扵勾曲野人得古墓中鏡李桓先生辨其欵製
燕石上有元康年字定其為漢時物今雖不能灼見其非
晉而漢然其来之不近則明矣
百鍊青銅曾照膽千年土蝕萍花黶想得玄宫初閉時金精
夜哭黃鳥悲魚燈引魂開地府夜夜晶光射幽戸盤龍隠見
自有神神物豈肯長湮淪願借蟾蜍騎入月將與嫦娥照華
髮
琅琊王歌(四首)
駿馬須好鞍彊弓湏勁箭將軍不知兵徤兒空自徤
香羅金縷衣采花弄春暉花高折不得空步綠莎歸
出門無情親大道行亦窄寄與遠遊人㞐貧勝為客
四通八逹琅琊道快馬如龍踏烟草草凄凄煙漠漠陌頭風
起桃花落
長相思(四首)
長相思在瀛洲蓬莱之山忽沉浮弱水無風亦倒流鯨魚一
吸吞九牛旋淵呀呷鳴其喉青鳥飛去天悠悠嗟我欲往徒
離憂
長相思在蒼梧九疑愁雲隔明都湘神淚滴湘水枯冥冥霧
雨啼短狐楓林沉隂天色晡鳳皇不食鴟鴞呼嗟我欲往空
長吁
長相思在昆侖黃河怒浪訇天門天開石裂龍駿奔羲和縣
車光未暾岷峨雲埋蜀帝魂流沙千仞沉轓轅嗟我欲往難
窮源
長相思在玄冥寒門六月天雨冰天關凍折天柱傾女媧鍊
石𥙷未成石鱗迸落如流星亀蛇上訴愁帝青嗟我欲往劳
心形
殘絲曲
玉樓十二春如綺日暖清池躍魴鯉空閨無處着柔情夢逐
殘絲撲天起天南河漢天西流豈知少年能白頭便喚姮娥
栽桂樹花時相約月中遊
拜新月
月生花始開月圓花漸落花開人少年花落人可憐女兒拜
新月望圓不望缺未圓望不休旣圓應更愁
自君之出矣
自君之出矣雲鬢愁不綰思君如轆轤倏忽心百轉
美人燒香詞
翡翠釵梁雲作葉膩紅深暈桃花頬玉奴纖手捲蝦鬚繡羅
襪小不勝扶低頭背人整裙帶神前獨自深深拜翠䄂輕廻
香霧分細語悠悠聽不聞門外遊人空駐馬冥冥白日西山
下
築城詞
君不見杭州無城賊直入台州有城賊不入重門擊柝自古
来而况四郊多警急愚民莫可與慮始見說築城俱不喜一
朝城成不可踰挈家却向城中居寄語築城人城高固自好
更須足食仍足兵不然劒閣潼關且難保獨不念至元延祐
年天下無城亦不盗
畦桑詞
編竹爲籬更栽刺高門大寫畦桑字縣官要備六事忙村村
巷巷催畦桑桑畦有增不可减准備上司来計點新官下馬
舊官行牌上却改新官名君不見古人樹桑在墻下五十衣
帛無凍者仐日路傍桑滿畦茅屋苦寒中夜啼
買馬詞
驛官亭鼓鼕鼕打驛使星馳買官馬府官奔走群吏趍呵叱
縣官如使奴一時立限限鄕役馬價頓增無處覓賣田買馬
来納官買時&KR0605;苦納時難縣官定價府官减驊騮也作駑駘
看歸来拊膺向隅泣門前索錢風火急
神祠曲
路傍古廟壁半斜雨滴香案堆坭沙槎牙死樹當道卧樹上
紙銭猶未化春秋祭祀知幾時烏鴉得食號相随人人歡喜
得好珓低昂拜跪山花飛寕知禍發在旦夕空村無煙唯瓦
礫廟傍烏鴉亦不来獨留土偶眠蒼苔
雨雪曲
北風吹塵沙雨雪日夜深三足之烏毛氄飛不遠白晝慘淡
成幽隂青天冥冥不可覩水有罔象路有虎平民避亂入山
谷編蓬作屋無環堵回看故里盡荆榛野烏争食聲怒嗔盗
賊官軍齊劫掠去住無所容其身嗚呼彼蒼何日回春陽北
風雨雪斷人腸
苦寒行
去年苦寒猶自可今年苦寒愁殺我去年苦寒凍裂唇猶有
草茅堪蔽身今年苦寒凍入髄妻啼子哭空山裏空山日夜
望官軍燕頷虎頭聞不聞
遠客歎雨
遠客暮年筋力寡入門無家出無馬冷風一夜雨瀟瀟平明
道上泥没腰竈下濕薪不生火敲冰取水指欲堕僕夫怨怒
呼不前終日忍飢掩關坐憂来傷心令髮白人生百身莫為
客
久别離
久别離别時小兒未觧語今日踉蹡庭下来向人問爺淚如
雨兒知有爺未曾識爺有母在愁何極明庭不奏采薇詩久
别離當語誰
苦熱行(二首)
南風吹雲不成澤朝霞暮霞山谷赤赤松羽人潜大荒火府
朱陵氣相射蜚廉翅跕不能奮蓱號眼枯口流液遠客魂銷
畏絺綌
憶昔伏波南伐時穿岸為宫避炎氣青草茫茫起瘴烟吹蟲
含沙總堪畏人生惜死非男兒但有馬革可褁屍武陵之曲
何傷悲
梁甫吟送鄭希道入亰
老翁生長平原里但見平原路如砥謂言路平無嶮巇車輪
不摧馬如飛今日驅車上梁甫回頭却憶平原路梁甫吟愁
我心
望遠行俟後舟不至作
望遠行日日望来腸欲斷數遍南風下水船愁中白日偏難
晚順風順水不易得欲去又愁耒者遠望遠行一望令人白
髮生
女兒割股詞為徐勉之作
女兒少小幽閨裏深掩重簾學針指施朱傅粉有母憐一朝
無母將焉恃青燈背壁月當戶峘山之禽夜啼苦丹元訴天
天為愁淚洒長河作飛雨嗟兒與母同為身母子分離何苦
&KR0605;抽刀割股股不血一念自感皇穹仁吾聞孝慈出天性人
心至誠天必聽兒股有肉母所育母生兒死兒亦足
巴陵女子行
巴陵女子天下竒石作心肝冰作脾生平見義不見巳抆淚
恨殺㐮陽兒臨終裂素寫怨語生氣猶能起風雨君不見虎
符繫頸東海檣令人愧死巴陵女
秦女休行
秦家女兒美且都齒如編貝唇如朱有生不幸遭亂世弱肉
強食官無誅兄朝出門暮不返家人悵望空倚閭女休聞之
肝膽裂奮臂不惜千金軀援矛一擲白日戚仇血上濺天糢
糊市人驚譟塵土沸邏卒奔走馳金吾有心殺人寕惜死顧
謂女吏何其愚嫚法長姦誰所致舍生得義吾何逋精誠通
天天為惻赦書一夕来宸極路旁觀者咸歎嗟女休出門無
喜色君不見景升本初之子空是男亡家破國令人慙
蠻中歌(二首)
小兒負薪早已歸大兒采螺&KR1284;不回海上檣竿齊入浦山頭
雲起颶風来
祝融廟前稻欲齊椰子如瓠壓枝低烏鴉亂呌祭鬼罷桄榔
樹裏鷓鴣啼
閨詞(六首)
戎馬關山隔空閨鬢髮華將何寄消息江樹總無花
昨夜三更夢分明見所思覺来驚枕席心跡兩相疑
塞鴈南還北江潮西復東佳人不可見霜雪萬山空
剔却燈花蕊從教汚翠鈿幾回虚報喜誤妾不成眠
小小雝渠鳥雙雙入畫樓樓中人怨别愛爾不知愁
欲寄音書去書成乏便郵持書上樓望淚洒鷫鸘裘
烏啼曲
可怪烏鴉鳥鳴聲不喜人如何好彊聒故慱主人嗔
五雜爼
五雜爼原上翮往復還小販客不得巳滹沱麥
五雜爼百衲衣往復還燕雙飛不得巳賦式微
五雜爼市賣果往復還郵傳馬不得巳死垓下
春江曲
江上風帆日日歸獨自狂夫音信稀無因化作鵁鶄鳥随着
郎舡到處飛
公子行
玉勒金鞍照地光駝裘珠帽繡文章平明上馬歸来醉他日
清朝作棟梁
仙人詞(三首)
玉府仙人冰雪姿生来卽遣侍瑤池五雲隔斷塵凡路說着
人間總不知
上帝宸居儼肅森九關乕豹立崟崟群龍自有三珠樹不見
扶桑水淺深
東海鯨鯢白晝游南𬈑風浪湧吞舟三山亦在滄波裏自是
神仙未觧愁
黃鵠曲
黃鵠雙飛中路分關山風雪隴頭雲雲深雪暗知何處哀呌
声声天上聞
吳歌五首
儂做春花正少年郎做白日在青天白日在天光在地百花
誰不願郎憐
承郎顧盻感郎憐凖擬歡娱到百年明月比心花比面花容
美滿月團圓
便道逢春花合開誰知穠豔有人猜山鷄不入家鷄侣野果
難同園果㘽
蛾眉二八不曾愁有色無媒郎不留月裏蟾蜍推落地幾時
再得廣寒遊
㘽花圖作看花人誰料花開不及春昨夜狂風今夜雨為花
落得兩眉顰
采蓮歌(六首)
十三女兒白似脂向人學得做嬌癡折得白蓮頭上插苧羅
山下賽西施
十五女兒花正開随群逐伴采花回濃粧比似花嬌豔引得
黃蜂隊隊来
采得紅蓮愛白蓮雙橈快轉怕人先争知要緊翻成慢菱葉
中間絆却船
芍藥争春衒彩霞芙蓉秋盡却荣華有色有香兼有實百花
都不似蓮花
女伴相随出芰荷並船比較采蓮多擡頭忽見遊人過擢入
菰蒲水拍波
晚凉風定却回船望見新月在天邊放下荷花深深拜翻身
忙整翠花鈿
竹枝歌(十二首)
人間日月去如梭快活無多&KR0605;苦多欲識江南古来意請君
聽唱竹枝歌
相思無益莫相思嬴得霜髯換黑髭明月自圓還自缺蚌胎
瘦减有誰知
陽臺雲雨漫荒唐巫峡啼猿枉斷腸莫向蒼梧山下去九疑
愁色滿瀟湘
瀟湘江水接天河苐一傷心是汨羅斑竹岡頭蘭蕙死黃茅
壠上艾蒿多
榮華未必是榮華園裏甜瓜生苦瓜記得水邊枯楠樹也曾
發葉吐鮮花
若要開花湏護持花枝怕雨怕風吹抽條結蕊千&KR0605;苦糝土
埋苔一霎時
彎彎月子似簾鈎掛在梧桐樹上頭月裏姮娥知何處人間
離别未為愁
昨夜星光照濕泥五更依舊雨凄凄懊惱人心難測度說道
東方却在西
杜鵑花開不着忙石蓮花落却恓惶壚頭酒盡休懸望裁衣
無尺莫思量
莫見乾藤道是香莫見白石道是羊布帘賣酒齊誇好甜辣
須還到口嘗
黿鼉在水乕在山登山入水早防閑別有一般真叵耐蝦蟇
生在月中間
望帝無端化羽毛無朝無暮口嘈嘈見說天高三萬里吻乾
舌出也徒勞
江南曲(七首)
江北垂楊未爆芽江南水綠萬重花北人盡道江南好江南
纔到便為家
金陵好是帝王州城下秦淮水北流惆悵江南舊花月女兒
盡作北歌謳
洞庭湖色碧於藍瀟湘日融花欲酣黃寉樓中留醉客懶人
天氣是江南
錢唐勝地作南都紈綺如雲隘廣途想得燕山風雪夜斷魂
相語怨西湖
桃葉渡頭春水平莫教城上嘵鸎声中原無限英雄淚併入
江南送别情
無情白日去如梭有限青春可柰何江北風沙人住少江南
秔稻鴈来多
生長吳儂不記春鄉音旋改踏亰塵丫頭小妓相偎坐衆裏
矜誇是北人
前溪曲
前溪送别溪水滿石楠花落蒲芽短春風無情看復秋莫學
落花随水流
長門怨
不學周南詠小星空悲玉殿鎻娉婷黃金漫買相如賦猶勝
無辜送掖庭
山鷓鴣(六首)
女兒未始會穿針將去高麗學語音教得新番鷓鴣曲一聲
准擬直千金
鸚鵡能言百鳥驚鷓鴣呌噪阻人行珊瑚軟語呈嬌媚不似
班鳩得拙名
溪深不比海子深一物從来有一心野鳬趕魚溪上去鷓鴣
飛過野鳬沉
黃茅壠上雨和泥苦竹岡頭日色低自是行人行不得莫教
空恨鷓鴣啼
鷓鴣元是嶺南音嶺北無人識此禽南人唱歌過嶺去北人
相向淚沾襟
山禽一處一般聲不是鄕音便動情多是江南子規鳥天津
橋上對人鳴
浣紗女(二首)
嫋嫋腰肢玉一圍妬紅嬌綠淡春暉莫教名字傳宫掖終遣
詩人刺綠衣
卧薪終夜泣孤臣落月飛霜幾度春能使姑蘇聚麋鹿誰知
却是浣紗人
雙帶子(四首)
嫁時雙帶綉騏驎翠葉金花色色新寧教塵匣蒙蛛網不肯
將来别贈人
結得同心欲寄郎還將雙帶刺鴛央殷勤祝付西歸燕一紙
書緘淚兩行
合歓雙帶繡蜻蜓一度看来一淚零雪裏芭蕉心長在春来
不改舊時青
莫言長夜便無明莫道離鸞不合并天上星辰能化石黃河
千歲也還清
雞鳴曲(二首)
霜飛月落天峥嵘咿咿喔渥鄰雞鳴龍蛇雜遝寰海沸誰知
此聲非惡聲
莫厭晨鷄相應啼中原千里絶晨雞一匡自是無管仲坐談
不用誇曾西
塞姑(二首)
苔没行蹤草没堤滿簾紅日一鸎啼天涯那得真消息不敢
逢人問磧西
腸斷龍沙信不通夢中長怕醒時空夜来忽得榆關報却憶
傳聞是夢中
滿箧衣裳手自裁寄君親付與郎開錦衾角枕期窀穸遮莫
無人莫寄回
春曲(二首)
春天不雨亦不晴楊花飄盡池萍生庭鳥雛成巢燕瞑惟有
杜鵑啼到眀
春晴野煙生綠塘春遊綵女鉛華光碧雲日暮去何處紅荇
白蘋他自香
楊柳枝詞(九首)
多事垂楊管送迎長條折盡短條生不知幾許東風裏猶帶
輕烟罥晚晴
漢將营中萬樹春朱旗曉色動星辰可憐烟雨章臺路翠縷
斜縈走馬塵
楊葉凄凄隱畫樓楊枝嫋嫋弄輕柔鳴鳩呌罷黃鸎語肯信
年華有素秋
憶昔春風白下亭桃紅李白柳青青繁華一夢今何在露葉
依稀似淚零
長干橋邊楊柳枝千條萬縷欝金絲人来人去争攀折無復
青青映酒旗
淮水春晴碧簟紋楊花楊葉緫成雲錦帆零落美人畫枝上
流鶯誰獨聞
二月垂楊綠葉齊無朝無暮子規啼飛花衮衮向東去却被
東風吹向西
枝上穠花吹漸稀楼前楊柳正依依春風觧釋佳人恨故卷
繁隂放燕歸
長江春水去悠悠亂絮輕花取次休落日高楼怨横笛寒鴉
飛盡暮蝉愁
宫怨(二首)
沉沉煙雨掩孤闈可怪東風到得遅今日晴明上楼望不知
花謝巳多時
何處春風拂苑墻飛花片片入昭昜多情尚有池邊柳留得
啼鸎伴日長
女兒子
女兒二六月上弦嬌羞長在阿婆邊阿婆惜愛女兒子女兒
只愁阿婆死
太師誠意伯劉文成公集卷之十終
