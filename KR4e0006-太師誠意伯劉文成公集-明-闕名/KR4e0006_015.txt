太師誠意伯劉文成公集卷之十五
後學䴡水何鏜編校
五言律詩
旱天多雨意五首呈石末公
旱天多雨意雲日氣恒隂草木焦枯盡蛟龍㐲匿深移家愁
地蹙經國恨年侵巳矣商巗叟無人解作霖
旱天多雨意炎夏巳清秋虚牝空蒸欝高圓迥獨浮下田應
脯蚌深樹且鳴鳩向夕星河影稀疎恰近樓
旱天多雨意散漫起重隂漸變峰巒状還摛錦繡文龍應愁
病暍烏亦念將焚碧落高無極人間呌不聞
旱天多兩意炎燎發洪爐事急徒號梗謀窮漫曝巫王征愆
節制民望失来蘇原籍看如赭哀今鹵掠無
旱天多雨意雲起旋隨風澤氣沉沙白山嵐過野紅乾坤愁
夢裏日月戰塵中漫說生生理如何亦有窮
次韻和石末公旱天多雨意五首
旱天多雨意雲合又還晴苦熱連三伏微凉入五更青山黃
葉遍白水紫烟生旦夕霞摽起依稀對赤城
旱天多雨意霞起衆山光日月躔陽道雷霆伏大荒躍淵無
黑蜧在牧有夷羊萬室俱如燬何人尚閔尫
旱天多雨意一望百憂侵海沸羲和日山藏傅說霖南河那
可决北斗不能斟歎息還搔首清商巳滿林
旱天多雨意悽惻望鉤陳哀籲何時逹愁眉盡日顰乾坤三
島浪歲月兩淮塵莫問和調事嗚呼畎畝人
旱天多雨意隂電繞空湫暴客馮高壘良農死乘丘干戈猶
未息災沴復何尤軫望成衰疾那堪數倚樓
憂懷
傷離驚歲晏引望起愁端落日烟中小孤雲雪外寒浮生無
限恨垂老異鄉看掩淚觀梅蕊中心分外酸
感歎
聞說蘇州破倉皇問故人死生俱可悼吾道一何屯北去應
無路南藩自此貧凄凉轉蓬客淚盡浙江濱
題鑑湖送别圖
曲岸扁舟艤澄湖祖帳開雲生秦帝碣雨䁐越王臺荷氣清
瑶席波光灔玉杯情深不忍别欲去更徘徊
次韻和王文明雨中雜興四首
積雨累十日平湖添半篙風連箕畢動雲傍斗牛高水&KR1295;巢
林木池魚上野蒿農人愁餓莩採擷到溪毛
白日迷隂陸濃雲没大荒雨深筠簟潤風度葛衣凉虎豹歸
林濕魚龍赴壑長波濤渺清落悽惻解鳴璫
濕雲看欲薄隂氣未全收日月昏昏見黿鼉額額浮虚簷騰
肹蠁壊壁湧蜉蝣幽獨無人問含情謾上樓
青冥不可見朱夏巳無多雲木光浮沒川原氣盪磨荒蕪一
將略浩汗五湖波去去滄浪水君聽鼓枻歌
題太公釣渭圖
璇室群酣夜璜縘獨釣時浮雲看富貴流水澹鬚眉偶應非
熊兆尊為帝者師軒裳如固有千載起人思
稽句嶺
白日隱巖嶅千崕氣勢豪溪流婺女闊山入少微高危石天
欹側長風谷怒號干戈方自此行役敢辭勞
淳安舟中遇雨遣悶(二首)
一夜青山雨平明黃濁喧亂流翻地軸高響落雲根鎩羽投
林鳥啼飢抱樹猿羇懷正愁絶感物重銷魂
溪雨細如霧北風長夏寒汙池不赴&KR0676;井谷自成湍蘭茞馨
香盡魚龍世界寬斜陽在林樹時復捲蓬看
丙戍歲將赴京師途中送徐明德歸鎮江
疲馬懷空櫪征衣怯路塵那堪遠遊子復送欲歸人月滿西
津夜花明北固春論文應有日話别莫悲辛
過南望時守閘不得行
客路三千里舟行二月餘壮顔隨日减衰鬢受風疎蔓草湏
句國浮雲少昊墟愁心如汶水蕩漾遶青徐
發景州
澹澹夕風作蕭蕭蘆葉鳴林間衆鳥息河上一舟行海近雲
常濕天虚月更清神京看漸近且緩望鄉情
泛海詠霧
海上苦多霧北風吹更長纔交積水氣巳翳太陽光淺亂洲
渚色深迷鴻鴈行神姦馮出入君子慎周防
殺氣
殺氣乾坤黑隂氛日月黃巳成心曲亂不復鬢毛蒼夜哭城
笳裏朝烟野戍傍扶傾無郭李何地尚畊桑
遣興(二首)
白日下西岑空庭生夕隂郊原過雨色鍾𣑽隔墻音有感憂
思積無能老病深露從河漢落不覺滿衣襟
月是今宵滿花從昨夜開看花嗟寂寞對月且徘徊白髮添
無數青春去不回莫思人隔世聊樂酒盈杯
四月十二日發楊州
幾見明月滿猶嗟行路難時平耻無用身賤敢偷安天地山
河闊風沙道路寒旅人元有淚不必雍門弹
濟州太白樓
小逕迂行客危樓舍酒星河分洸水碧天倚嶧山青昭代空
文藻斯人竟斷萍登臨無賀老誰與共忘形
送僧家奴參政赴河東宣慰使(二首)
雲中形勝地關塞接天長白草連沙漠黃河入晉陽老臣持
節鉞大閫壮金湯昭代思賢佐湏公在廟堂
大閫諸藩上元戎朔漠間天低馬邑塞河入鴈門關落日旌
旗靜高風堡障閑旬宣推碩望喜色動龍顔
送人赴德清税
鏡湖木葉落震澤水波生鳬鴈衝人起笙歌送客行塩津魚
罟集桑屋繭絲明王税隨時足吟哦待太平
題釣雪圖
雪暗洲渚白江清蒲柳寒悠揚雙短棹汗漫一魚竿忽憶滄
浪曲因悲行路難蛟鼉正驕恣還為爾長歎
將暁
愁夢不更續寒天將欲明雪風吹海樹霜月凛江城衰病丹
心在艱虞素髮盈殷勤東注水渺渺若為情
不寐
不寐月當戸起行風滿天山河青靄裏刁斗白雲邊避世慙
商綺匡時愧魯連徘徊懷往事惻愴感衰年
秋感
老病偏多感宵長晝亦長衣冠方謝暑枕席巳驚凉往事鐫
心在新知過眼忘籬邊舊㘽菊歲晚為誰黃
秋興
天淨山月出水寒沙鳥鳴孤燈秋後思短笛夜深情江海空
衰鬢乾坤未弭兵清都隔河漢訶禁有開明
晚思
返照吳山外歸雲越水頭寧捐白羽扇却着黑貂裘草暖鳬
鷖渚波香杜若洲艱難愧生事汗漫想扁舟
望孤山作
曉日千山赤寒烟一島青羇心霜下草生態水中萍黃屋迷
㐮野蒼梧隔洞庭空將垂老淚灑恨到滄𬈑
青絲馬
蹀躞青絲馬艱難赤伏符窮隂歲欲暮落日鬼相呼見鴈愁
心裂看天淚眼枯殷勤夜深月還照旅魂孤
十二月一日
耿耿夜不寐源源憂思来歲餘三十日腸定九千回江響風
初發天昏月未開白頭真合得非是楚猿哀
古戍
古戍連山火新城殷地笳九州猶虎豹四海未桑麻天迥雲
垂草江空雪覆沙野梅燒不盡時見兩三花
客路
客路秋風裏扁舟夕照時渚鴻魚復陣江樹井陘旗衰朽嗟
誰與愚蒙荷
帝慈山中牧羊子歲莫尔相期
逢熊文彦(二首)
相離巳隔世相會豈忘情識面非觀貌知心只記名夕陽荒
野闊秋水大江平往事無勞問空令萬感生
憶昔相逢處湖山錦繡春筦絃喧夾巷花柳隘通津離别人
非故推移物自新愁来重回首涕淚下霑巾
五言長律
錢唐懷古得吳字
澤國繁華地前朝舊此都青山彌百粤白水入三吳艮嶽銷
王氣坤靈肇帝圖兩宫千里恨九子一身孤設險馮天塹偷
安負海隅雲霞行殿𧺫荆棘寢園蕪幣帛敦和議弓刀抑武
夫但聞當宁奏不見立庭呼鬼蜮昭華衮忠良賜属鏤何勞
問社稷且自作歡娛秔稻来吳會魚黿出具區至尊巍北闕
多士樂西湖鷁首馳文舫龍鱗舞繡𥜗暖波摇襞積凉月浸
氍毹紫桂秋風老紅蓮曉露濡巨螯擎擁劍香飯漉雕胡蝸
角乾坤大鼇頭氣勢殊秦庭迷指鹿周室嘆曕烏玉馬違京
輦銅駝擲路衢含容天地廣養育羽毛俱橘柚馳包貢塗泥
賦上腴斷犀埋越棘照乘走陏珠吊古江山在懷今歲月逾
鯨鯢空渤澥歌詠巳唐虞鴟革愁何極羊裘釣不迂征鴻暮
南去回首憶蓴鱸
太師誠意伯劉文成公集卷之十五終
