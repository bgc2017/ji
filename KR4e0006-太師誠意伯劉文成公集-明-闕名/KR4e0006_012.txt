太師誠意伯劉文成公集卷之十二
後學䴡水何鏜編校
四言古詩
有泉在山一首
有泉在山爰注為壑膏火自煎一室之燭蔚彼茂林有檀有
松有梓有桐可以為車可以為宫有泉在山爰注為淵膏
火之燭維以自煎蔚彼茂林有柞有棫有樗有櫟可以為薪
可以為杙
東園之柳一首
東園之柳萋其黃矣瞻彼白日煥其陽矣睠睠懷思曷其長
矣東園之柳萋其青矣瞻彼白日煥其明矣睠睠懷思曷
其平矣東園之柳冉冉其華悠悠行人玄髮卒華瞻彼白
日維懷永嗟黃鶯于飛喈喈其音惸惸行人悠悠其心瞻
彼白日維懷永吟
維澤有蒲一首
維澤有蒲爲陳生思禮作也陳生生七歲而父沒母石氏
教育之甫成人而母又沒生哀痛不能勝輙發狂欲自盡
者四五家人守救之獲免翰林學士金華宋先生爲叙其
事予聞而深悼焉因賦詩代言其情雖不足以附蓼莪之
後亦聊以見天理之在人心昭昭乎不泯也嗚呼悲夫
維澤有蒲其葉濡濡誰無父母恫我獨孤旻天不矜鮮民卒
痡我罪實訏父母何辜人有父母如日如月煦之照之弗
隕弗越人有父母如玄如黃覆之載之不遐有傷陟彼崇
丘言采其葛望父不旯憂心如割陟彼重阜于以望母不見
母兮憂心如炙相彼虎蜼亦各有從矧伊人矣惟此鞠凶
啼彼中林爰有哺烏恫我人斯云何其瘏父兮見兒孩咲
咿咿晨興未炊早念其飢母兮見兒孩咲歡歡草蟲宵鳴早
念其寒既髫既髧綵衣有菼父攜母將如琬如琰出則睹
之入則撫之行有隉扤式趋負之中園有橘離離其實人
無父母曷其有卒中園有梨其實離離人無父母生也何為
川水東流蒼天悠悠恫我鮮民不知其尤空山冥冥離禽
夜鳴恫我鮮民曷為其生
雞鳴一首贈宗文姪
雞鳴朝暉草露未晞巢鳥于飛雞鳴夕隂草露淋滛鳥歸
于林雞鳴匪司時鳥舉匪有期氓之蚩蚩盖亦何思朝
露白如玉我不敢躅恐濕我足夕露光如珠我不敢踰恐濕
我裾誰謂河弗廣可航可蕩風波無期不如勿往誰謂
林弗幽可遨可游豺虎無虞不如勿由中田有禾園有樹
麻發石有泉可以為家中田有麥園有樹核采山有𬞞可
以為宅
送季德大之文登稅務官任
有客有客駕言遠行天路脩廣鴻鴈冥冥凄風吹衣白日滿
庭有酒在樽可以怡情云胡不飲使我心惸歌以侑之百禄
具并
芃芃者麥在彼原隰悠悠行人既舟既檝海邦孔遐雲霧厭
浥勿謂政難克敬則立勿謂俗殊克誠則輯贈言不多聖企
斯及
有栢一章為吳太常作(太常從善七世祖諱安國宣和中以少卿使金被拘七年不屈節見宋史)
有栢有栢霜露灌之栢葉不萎霜露何其有栢有栢維桑
冥冥歲暮堅冰不渝其貞莽彼北林維榛維棘玄雲四湧白
日晝匿有狼有狐有鵙有烏長彘㫿盱湩腦飯膚有䫻
其風鼇揵于𬈑五精相磢江河倒行蛭矯于雲龍羸于沙
哀此下民亦孔之嗟赤堇之金鑄為干將不刜犀兕孰知
其良沙棠之舟泛于廣津不遌陽侯孰知其神踧彼周
行君子蹟之猗彼菉竹君子植之顯允君子邦家之紀克崇
厥履施于孫子嚴嚴君子穆穆其猶載其令德貽厥孫謀
黃華一首送葉師仁省兄還栝蒼
睆彼黃花有燁其輝驪駒在路送子于歸蔚彼柔桑猗其
條矣心之怊矣維其遼矣翩翩者鳦亦習其羽悠悠者途
孔脩且阻執子之手酌子以酒言念言懷勞心如紏子
有兄弟維胸維臆嗟我之懷曷云能極瞻彼崇阿維雲茫茫
之子之往多我慨傷鴻鴈于征載號載飛兄弟之遠胡寕不
悲山川遐邈日月逾邁送子于歸俾我心瘵
春夜一首
春夜迢迢微風不興六合無氛銀河欲冰月流素波星回玉
繩孤坐不寐憂思相仍壮年巳謝昔非莫懲如彼老馬心念
超騰道路﨑嶇勱不可能俯撥紅爐仰剔青燈欲與晤語誰
其我應
青陽一首
青陽俶載白日孔昭草生于野華發于條隨氣成形或蘂或
翹睠睠興懷中心飄摇麥有雉雊藻有魚跳嚶鳴在樹磬管
簫韶駕言出游以猶以陶皤不可髫籜不可夭自非松栢不
能後彫來者弗畏往者其消
春日一首送吳浩叔大之饒州府通判任
春日載陽鳥鳴干桑與子為別思心洋洋人生幾何憂念
苦多仰睇浮雲俯觀逝波有殽在籩有酒在觴無曰不腆
物鮮意長翾翾者鷚飛鳴戾天企賢則善企聖斯賢古
人有言立事惟勤克敬勿懈何適不臻古人有言顧畏民碞
綫溜摧山患生不監駕彼四牡言陟太行羊腸不僨儆在
康莊感以情生憂由愛甚有酒在尊云胡不飲春日熙
熙芳草菲菲與子爲别胡寧不悲歡言悅耳是謂疾疢君子
虞之如矢如刃忠言諤諤是謂藥石君子好之如金如璧
相彼川水孔淵其澄風以撓之黃濁山騰有蘭有蘭在
彼幽畎無曰不顯其芳維遠春日遅遅鳥鳴喈喈與子爲
别胡寧不懷
條風一首
正月載陽二月條風纈彼郊原載青載紅維麥菶菶維桑芃
芃倉庚戾止有晥其容二月條風吹彼平林翹翹雜英如
盭如綅維麥離離維桑隂隂倉庚戾止喈喈其音三月鳴
鳩爰拂其羽玄鳥于翔載庭載宇有漂者萍亦被于渚睠睠
懷人繁念斯聚維淵有魚悠悠其逝維隰有葦其葉淠淠
睠睠懷人心焉如瘵瞻言則惟惓言則睇維麥離離宜其
食矣惟桑隂隂將其摵矣翧彼鶗鴂如笙如簧澤雉于雊繡
衣錦章殷殷其雷霏霏其雨睠睠懷人曷其有與霏霏其
雨殷殷其雷于以永言于以寫懷
題蘭雀圖
有雀有雀亦集于棘無啄我蘭空林多風霜露其溥婉彼孤
芳克貞以完無俾荒蕪以永歲寒有雀有雀亦集于枳無啄
我蕙空林多風雨雪有曀婉彼孤芳克貞弗替無俾荒蕪以
永終歲
秋懷八首
&KR0765;夜悠悠華燈有輝凄風動林明月在帷山川迢迢游子無
衣瞻彼原隰零露溰溰靡草不凋無木不稀不覩逝波焉知
昨非亭亭南山有蕨有薇黃華晚榮紫芝秋肥歲云莫矣胡
寕不歸陟彼高原望美中陵玄商夕振白露宵零蔚彼茂草
化爲枯莛我有素琴玉軫朱繩弹為陽春旭日滿庭愴悢興
懷悲來填&KR0574;子期逝矣其誰汝聽
喓喓草蟲慓慓其股歲莫如何爾獨良苦瞻望日月綿綿我
愁如彼逝矢一往不留嗟爾小子時不再得匪緡曷魚不藝
胡稷䔥䔥草蟲烈烈其音歲莫何為秖覺我心
中庭有棗纍纍其實零露既降歲事孔疾循彼階軒有鳴蟋
蟀豈其觱發而不栗烈南山崒嵂松栢蕭瑟彼蘭斯蕕彼枳
斯橘安得羽翼載飛載鳴汜濫八荒以終永日
有爝者螢載飛載揚有倬雲漢載炳其章白日易徂玄夜何
長繁思交横浮念無方慨懷古人中心怛傷離婁冥行歷坎
而僵循墻以趨雖瞽不倀猛乕雷咆班文在床妖狐鬼潜毳
裘黃黃悠悠多岐蕩蕩周行慎爾馳驅天命有常
夕簟既清缾水既寒浩歌臨風憂來多端懸崖而棲瞽以為
安菅茅在門蒙以為蘭黍稷弗膳腐鮑是餐干將掛壁敝履
加冠宛其悲矣能不永歎
欝彼晨煙亦曼于楚瑟彼枯楊策策其語良辰幾何亦既徂
暑溥彼郊原有禾有黍凄風夕興鴈鶩如雨
今日何日歲聿其秋候鴈北来星火西流懷我故鄕道阻且
脩俯察淵潜仰睇天游孰翶匪鳶孰躍匪虬瞻望日月中心
如抽豈無美酒焉得良儔矢詩不多聊以觧憂
山有喬木一首贈王子章
山有喬木有條有柯人無兄弟云如之何窹寐懷思憂心實
多翩翩者鴻行彼幽草人有兄弟如城如堡窹寐懷思戰兢
以保惟彼兄弟一本而枝同氣殊心則各有思造次弗念參
商以離莫矜匪父莫哀匪母豈羔之先孰羜之後憂飢悼疾
中心如灸維此哲人秉心不回夙夜寝興二人是懷如彼駏
蛩死生以偕維彼愚人弗念厥紹利火中焚讒兵外挑豆羔
不平干戈是撟温温恭人如桐如絲宫鳴角應羽振商隨翕
翕雍雍融融怡怡我尊既陳我爼有踐言念兄弟中心弗殄
敬慎威儀以謹嬿婉有鳥有鳥喈喈其音拂彼叢薄揚于中
林宜爾子孫式昭厥心
有鳥一首贈袁尚志
有鳥有鳥薄言繳之君子至止何以樂之有酒湑湑亦盈于
觴明月照帷清風滿堂我酒既旨我儀有秩言念君子温如
其日有鳥有鳥載好其音君子之洽如瑟如琴有棐有翼有
勸有飾古訓是式大猷是力有栗者璧瑕則磨之有紑者絲
色以訛之如彼織絍君子維經如彼鋒刃君子爲硎無爲夸
毗無爲戚施伊我之僨亦子之痍此令朋友交相爲助匪中
式孚俾好作悪有酒在觴有琴在堂酌言鼓之心焉孔臧有
鳥有鳥載翾載飛豈弟君子式昭令儀業不厭脩學不厭多
既酌以酒復相以歌
擢彼喬松一首
擢彼喬松在彼丘阿歲莫凄風飄爲枯柯憂來傷心云如之
何瞻彼昊天曷其有宜天降淫德痡于下國稲梁黍稷暨于
螟蜮不稼不穡寇攘以食哀此下民曷其有極心之憂矣如
烹如煎喪亂靡底如淵如泉如彼奥草孔蔓以延嗚呼昊天
伊誰之愆有罻者罿曷施于宇胡&KR0699;于林覬彼魴鱮小人所
憮君子所與弗詢弗猶曷其有愈君子不畏亂日以熾君子
不憂亂日以悠正言諤諤謟言諾諾歡言孔怡喪亂所基邦
家維車庶民維輿庶僚維服大臣維御慎爾驅馳㑭險作夷
無然汶汶無俾車僨無曰予知民各有思無曰予聖庶民孔
競無競維德四方之則無為回遹以縱枉慝瞻彼高原翳翳
其雲眄彼大水浩矣無津嗷嗷飛鴈各念爾群哀我人斯胡
胥以淪莫高匪天莫明匪日何纖勿冐何昧勿晣維此聖人
庶民是葵維彼愚人則各有謀原隰之瘁夫婦云之閭巷之
呻君子聞之弗聞弗惟則各有思式謗式詈腑腸以離穀斯
之秕農以為殃匪鷹匪隼曷云能翔維天有船不可以航睠
言顧之心焉惻傷相彼茂草飛鳥依之淠彼深淵魴鯉歸之
靡依靡歸胡能勿悲我有隱憂人莫之知中途有棘庶民伐
之執訊弗篤君子堲之不瞶不聾孰填爾聡靡瞻靡顧自貽
伊瞽如彼沸鼎無增爾薪無從爾言以逖遠人邇人營營遠
人兢兢弗訛爾心曷其有懲嗟爾君子戒慎爾止靡謙不光
靡盈不毀維山有𣏌維澤有芷庶民所履維君子使陟彼高
原維風飀飀靡草不凋無木不刘憂来傷心如焚如抽瞻仰
昊天曷其有瘳
五言古詩
感懷三十一首
閑夜坐中庭逍遥散煩襟素月出高雲清風来遠林仰觀河
漢流俯聆鶗鴂吟佇立起長歌感歎一何深
驅車出門去四顧不見人廻風卷落葉颯颯帶沙塵平原矌
千里莾莾盡荆榛繁華能幾何憔悴及兹辰所以芳桂枝不
争桃李春雲林耿幽獨霜雪空相親
誰云魯酒薄邯郸被戈矛楚舘困兩君乃為馬與裘舉世共
如此太息復何尤振衣箕山頂引領望許由終然不可見涕
淚交膺流
古人盗天地利源不可窮今人盗農夫歲莫山澤空紛紛九
衢内連䄂如長虹共咲沮溺鄙各事游冶雄悠悠方自此衮
衮何時終
啾啾草間雀日隨黃鳥飛爭先赴稲梁寧顧野人機便便善
柔子懷利近相依但慕春荑好不見秋霜霏驅車逐走鹿中
路忘所歸豈不愛其躬天命與心違古道今巳矣感窹空涕
欷
柔桑生中園婀娜當陽春下滋靈泉液上承膏露津美人望
𧖟月傾筐競眀晨榮盛方及時采捋一何頻枯根不盈拱何
以禦霜辰復聞芻蕘子磨礪待為薪冥觀成感激躑躅含酸
辛
無恤得尹鐸晉陽以為歸馮諼勸市義孟嘗能不危戰國有
如此况乃商周時漢武任桑羊朘剥盡膏脂向非輪臺詔持
斧空繡衣悠悠復何道咄咄令人悲
伏枕候明發夢遊滄海中中有萬斛船蕩漾隨天風舵師兀
昏睡環視立衆工波濤正洶湧欲往迷西東窹寐惕驚起魂
魄猶忡忡
蘇秦佩六印賓從何縱横當時機中婦倩咲遠相迎黃金生
意氣蠶蠋見人情豈無簞瓢士今為時所輕
種樹當中庭不識美與悪微隂未盈戸枝葉猶荏弱一朝根
柢成延蔓蔽樓閣離披引刺蚝蒙昧喧鳥雀毀垣施斧斤得
喪亦相若萬事不早謀日暮徒駭愕
東園多棰李擢榦何交加春秋互逓代衰榮競相夸槭槭去
故物英英發新花花謝葉復作空令人歎嗟
翡翠翔江湖亡身為毛羽不如道傍李尚得滋味苦驅車上
太行還顧望梁甫高岡多烈風茂林化為岵空餘澗底藤蒙
蘢蔓煙雨
浮萍不依山女蘿不移根草木非有心天道更何言如何三
春子磬折隨涼温朝乘晉主車暮集韓魏門巧咲發容輝馳
騁矜愚昏誰見陶彭澤桑麻滿田園
上山采幽蘭盡日未盈手持贈故交人長喚不回首蘭花豈
不芬故情豈不厚投之非所好良意翻成醜
峩峩蓬莱山渺渺大瀛水神仙有窟宅亦在玄黃裏大壑多
驚風不辨龍與鯉吹沙乘波出洶若鯨鯢起陽侯貫深淵海
若汨泥滓馬銜恣饞食罔象潜譎詭誰能報王母弱水不可
履羲和近虞淵日暮空巳矣
亭亭山上木蔚蔚石底竹諒非懷隱憂胡為自局促振衣陟
崇岡高下眺原陸鳳凰棲枯枝稲梁肥鴈騖春陽悅衆目風
雨愁比屋人主各有情豈若䴢與鹿
射干生曾崖不識寒澗隂池魚貫安流寧知江海深殷王相
版築垂名耀来今後世重閥閱田野多呻吟
鰕魚湧姑射月暈滄海風鯨鯢吐高浪白日寒曈曨神仙下
天闕左右翳玉虹金盤薦麟脯翠蕤擁青童酣歌殷𬈑徼魚
鼈相噞喁忽然乘雲去寥落寒江空
朝登會稽山逍遥望南訛禹穴巳蕪沒禹功長不磨惆悵感往
昔沉吟發新歌誰言專車骨冠弁高嵯峨為虺且復𡭗為蛇
當奈何天門隔虎豹空悲涕滂沱
結髮事遠遊逍遥觀四方天地一何闊山川杳茫茫衆鳥各
自飛喬木空蒼涼登高見萬里懷古使心傷佇立望浮雲安
得凌風翔
芳樹生丹崖綠葉如雲烟上枝蔽光景下根蟠九泉朝凉聒
衆鳥夕隂萃鳴蝉豈不盛容色及此陽春年西風次白露點
綴庭階前繁華坐銷歇枝葉空相捐世情多反覆天道有推
遷金屋擅嬌寵長門閉神仙獻賦亦巳晚徒悲淚如泉
我有綠綺琴其材出空桑金徽暎玉軫音韻鏘琳琅上絃感
薰風下弦来鳳皇世耳不欲聞子期今則亡碩持献重華路
阻川無梁
孟軻去齊魏賈誼之長沙聖賢良己矣吾道空咨嗟徒言青
松枝不如桃李花太息安陵子知時為世誇
客有持六經翩翩西入秦衣冠獨異状談舌空輪囷献納竟
何𥙷焚坑禍誰因昂昂採芝士矯矯蹈海人龍驤九淵外豈
復嘆獲麟
白璧閟頑礦淪晦同泥沙朽壌生夜光見者咸驚嗟君子分
寂寞小人互矜誇枯瘁若秋蓬鮮豔如春華狂風忽簸蕩飄
落歸誰家
大道散草澤呻吟在康衢蔓葛自纏繞蘭蕙日蕭疎雞鳴出
門去薄暮還走趋進則蚊蟻萃退為失群烏君看拜塵友逸
氣凌東都凄凉白首歎千載為嗟吁
象以齒自伐馬以能受羈猛虎恃強力而不衛其皮世人任
巧智天道善盈虧不見瑶臺死永為天下嗤
槁葉寒摵摵羅帳秋風生凄凄候蟲鳴唳唳賓鴻驚美人抱
瑤瑟仰視舅漢明絲桐豈殊音古調非今聲沉思空幽寂歲
月巳徂征
晨登吳山上四望長嘆嗟借問胡嘆嗟狹路險且邪子胥竭
忠諫抉目為夫差宰嚭善逢迎越刃復相加守正累則多從
人禍亦奢遭逢貴明良不爾俱泥沙
壺公下天闕聊以觀世紛賣藥汝南市時人俱不聞顧此非
我徒飄然乘白雲方駕雙虬龍被服九霞文但見北邙阪岧
嶤盡高墳
種苗甫田中其葉何離離上天降膏澤溥博無偏私人力苟
不至不如茅與茨常恐嘉實晚坐傷零露滋徘徊感節序太
息秋風時
詠史二十一首
凱風扇朱夏草木生清凉卧疾澹幽曠白日悠且長散帙觀
古人喟焉想虞唐陽春能幾何隂氣多繁霜天道諒悠悠人
理亦茫茫詠歌寄深情歌罷增慨慷
神樞幹元化循環運隂陽善惡隨氣異禍福竟何常朱均繼
堯舜時事巳搶攘至人妙轉移霾曀回晶光祥麟踣大野君
子徒慨慷黃星照中原天道遂披猖汗漫千百年流潦浩滂
滂否泰有傾覆霖雨見朝陽惜無風雨收乘時佐羲皇熙熙
返大樸濟濟垂衣裳鼎湖去不復歎息空哀傷
野馬不豢食疆受組與羈低頭衡軏下各自東西馳秦人任
法令斬艾尊君師六合始一家恩愛巳乖離一旦山東客褐
竿以爲旗呌呼驪山徒天下響應之素車拜軹道誰復爲嗟
咨
周昌勇庭諍子房善竒謀王陵抗高議平勃終安劉經權兩
不廢道立知亦周煌煌東都士節義明清秋孰知䜛佞巧舉
足觸戈矛顧此悲世運泫然涕交流
食毒偶不死謂言堇可餐墮河偶不溺謂是天所完侈心不
自顧利欲紛多端百勝困一躓名滅軀軆殘君子戒徼幸小
人樂灾患不見瑶與羽千載遺悲酸
燕昭志報復金臺求俊賢下齊如破竹大耻雪九泉六王死
灰人安可與比肩奈何驕氣盈妄想彼神仙安期不可致即
墨火巳然煌煌召公業委棄如浮煙
天狗吠梁野七雄扇妖氛吴徒二十萬剽若狼虎群鼓行破
棘壁長驅似輕雲漢將三十六朱旗燿天垠救梁不奉詔太
尉真將軍遂令千載下知人稱孝文哀㦲潼關戰百萬徒紛
紜
平居觀群物紛紛争朵頥口舌不能勝兵戈遂相隨古来豪
傑士于今安所之大運一朝至孰分賢與蚩所以四老人去
采商山芝清風扇六合百世真吾師
景公返雀鷇晏子稱其仁鰥寡既有室長年不負薪焉知子
玉節遺禍逮天倫推恩限目見太息此君臣
田橫不事漢刎頸送咸陽二客既穿冢島中皆自戕雖非中
庸道要亦有耿光英雄久淪沒世俗但炎涼嗟嗟翟廷尉慷
慨令人傷
吾聞共工臺乃在崑崙北長蛇戴九頭利吻錯戈戟呿呀恣
啖食抵厥成溪澤嗚呼三仞沮可以警貪得
四七續炎運漸臺殪狂新建侯首褒德拳拳念生民富春有
遺老終竟不為臣遂令節義士視身若埃塵前車屡折軸後
駕無廻輪不有錮黨禁何由起黃巾為邦貴知本明主宜書
紳
建光悖祖德封爵逮閹竪忠良坐荼毒隕涕盈道路南廵既
不返狡窟寕久固功成十九侯事巳非細故况聞用骨鯁乃
以浮陽䟽中官既世襲山陽更嬌妬時事亦可知君子獨未窹
美㦲吴長史衡門掩秋露
當途亂天紀赤帝懸空名寧知辟掾日禍機巳潜萌晉主念
私勞荀馮巧相迎撫床竟不窹骨肉成鯢鯨好還實天道狙
詐徒人情
香餌獲死魚重賞致死士自古以為訓世俗寧知此陳湯困
刀筆壮夫皆切齒如何中興主終竟惑薏苡
隨帝易廣勇天命以不長唐宗昧治恪本支竟摧戕聖人有
逹節變通亦何常禹湯不同跡萬古皆明王
永嘉昔潰亂南渡馳五馬長江畫天塹九廟扇灰灺豈無運
甓人亦有誓江者眢池不掦波靈物棲曠野哀哀黍離淚空
向新亭&KR0904;
蓽門翳蓬蒿窮巷絶馬跡中有抱膝人䟽糲不充食荣華過
浮埃敝服無愠色獻玉鄙卞和扣角羞寗戚天潢不垂雲中
夜起歎息
吾愛閔仲叔幽居翳苑茨應辟思濟世利禄豈其私進當致
堯舜退則老蒿藜焉能犬馬豢以為天下嗤
美人皎如玉挾瑟升高堂泠泠向長風操作孤鳳凰曲度未
終竟玄雲蔽穹蒼走獸駭赴林飛鳥號且翔高山與流水日
莫空凄凉
夫差卧薪日勾踐嘗膽時人生各有志况乃身踐之寧知姑
蘇鹿巳與西施期空令千載下痛恨於鴟夷
游仙九首
日月如過翼瞬息春巳秋何不學神仙縹緲凌虚游雷霆以
為輿虹蜺以為輈淸晨登閬風薄暮宿不周長嘯層城巔濯
足翠水流俯視八極内擾擾飛蜉蝣
今日何不樂振策登高山深林仰無見藤蔓隂以繁鼪鼯繞
樹啼黃鵠空飛翻攬轡向西北思欲赴崑崙瓊樓十二重豹
虎夾陛閽青鳥去何之誰向王母言徘徊歲華晚感激生愁
怨
岐陽隱孤鳳寰海騰蛟蛇不食松栢實而采日及花翩翩柱
下史望望之流沙麻姑何為者乃降蔡經家神龍集洿澤取
咲於魚蝦
費生市井兒未嘗識神仙偶然壷中去謂是别有天幻化且
不觧真訣安能傳那將食色身妄弄刑賞權果然失符後衆
鬼不見憐
天高河漢清露白秋宵永朝華炫紅芳蟪蛄弔馳景繁思靡
志帥内疚積心梗涉江無方舟汲井悲短綆歲莫霜雪寒泣
涕沾項領
秦皇煽虐𦦨烈烈燔九州平原曠如赭鴻鵠安所投所以避
世士慨想乘桴浮樓船載侲子去作汗漫游何必蓬萊山遠
人即瀛洲虎視徒逐逐竟死於沙丘
娟娟姮娥女灼灼芙蓉姿一入月宫去千秋閉蛾眉涼風清
玉除碧雲生桂枝鳳歌不可聽長夜有餘悲
晨登女床山西北望崑崙樓臺似霄漢金碧氣魂魂素女三
千人灼若扶桑暾鸞笙引鳳舞雲旆隨霓旛老童發清歌昌
容戲紫鵷神荼献丹桃洪崖開玉尊蜚廉漫崔嵬建章空千
門
大道久巳晦誰能識仙真如何賣藥翁怪語驚市人日月空
明照朝&KR0818;非大椿巳矣復何道去去生愁辛
感寓六首
暑退生夕涼褰衣步微月風來竹隂動草暗螢光發佇立忽
懷人江河渺難越
庭前金鳳花向晚爭媚嫵但見白露滋豈知繁霜苦芳時良
可惜此物何足數
白露下木葉凄凉江海秋江臯有鳴鴈噭噭安所求稲梁日
蕭索風雨徒離憂
一日復一夕一夕復一朝青燈向暗壁光𦦨坐自消鞲鷹鎩
六翮絶意扵雲霄
嚴霜隕奥草蛇虺去所依可惜蕙蘭花與之共頽萎顧此悲
世運泫然涕交頥
凄凄素秋霜苒苒高原草運窮相值遇&KR0627;顔就枯槁浩歎采
薇歌慚愧商山老
招隱五首
浮景無根株逝川不可留昨日瑶草春今朝蓬梗秋䁀食豈
不美酖毒潜戈矛華軒豈不貴長路能摧輈子胥棄吴江屈
原赴湘流韓彭竟𦵔醢蕭樊亦累囚何如張子房脫屣萬戸
侯深韜黃石略去從赤松游
秦皇火六籍黃綺之商山漢帝握乾符羊裘竟不還古來遯
世士冥心丘壑間扵時苟無用安事空摧顔石泉清以芳白
雲寒更閑春𬞞雜丼辛秋果羅青殷濁酒晚自酌柴扉晝恒
關嘯歌陟崇岡濯足臨潺湲金馬我何榮羊腸我何艱鴻鵠
翔九霄邈然不可攀
豫章長千仞挺生崇崖隂布葉連青雲交柯蔽層岑結根豈
不固斤斧將見尋有栢生石間屈曲叢灌林古根齧飛&KR1543;電
火焚中心大不中梁柱小不堪瑟琴風霜自搖落偃蹇獨至
今
流水千百折白雲三四峯上有噴&KR0676;泉下有凌霜松中有一
老人坐嘯巖間風素髮垂兩肩朱顔暎青瞳年紀將百齡容
貌如孩童長跪前致辝子非列仙翁咲謂汝孺子語汝使心
通我生不偶俗遺身在蒿蓬結廬白水邊采藥青林中世語
我不接世士我不逢簞瓢我不憂軒盖我不崇自耕足我食
自息安我躬冥冥絶思慮默默全和冲持此攝吾生仰荷元
化功何必插羽翰遠逐浮丘公再拜受斯言廓然如發蒙投
簮謝知巳一去無回蹤
有客欵我廬身披紫雲袍鳴騶列前後從者皆俊髦坐我蓬
蓽下向我談伊臯手斡北斗魁足踏東海鼇高視六合内泰
山等毫毛揮𬒮起謝客且還飲我醪醉卧不知曉衡門塞蓬
蒿
雜詩四十一首
江蘺生汀洲香氣何清婉欲采寄所思不惮道路遠疾風吹
塵沙山澤蛟蛇混誰復惜芳菲空悲歲年晚
小魚頭如針大魚須如松小大各生育孰私天地功坤靈發
淫怒𬈑海簸驚風大魚食小魚陂池為之空陂空水亦竭小
大相噞喁但見灌莾間顱骨成崆巄殘膏飫蝼蟻孰辨鯨與
鯼
儳婦厭貧夫常懷相棄心慨慕東家子年少多黃金輕身改
西託布被爛錦衾寧憶秋風起霜露凄繁林葉落枝亦盡愁
聞蜻蛚吟
雲月雖不明精魄固長在飛蛾亦何知乘時妬光彩天高多
飄風烟霧中靉靆紛紛随蒿棘終竟為何罪
人生如浮雲飄搖無根蔕昨暮青山阿今朝滄海澨風波無
定時淪躓難為計是中苟不爽曷問耿與翳申胥存楚國仲
連却秦帝此士雖則亡英名千萬世
渴人常夢飲飢人常夢餐中霄羈旅夢兩臂生羽翰騰身入
紫青吹面一入風寒驚覺凛毛髮感我涕汍瀾
吾觀神龍變天地為晦冥龍成宰元化嘉澤浹四𬈑出山不
飄風入水無震霆枯萎仰沾溉沃若生䓤青豈比蜧與蜦裂
石摧巘陘俾民舉疾首抗神蹙眉䫤
鷹本是鷙鳥瓜利翮勁疾胡為化為鳩鈍拙無與匹棲遅荆
棘間粒啄營口實暮啼墻角雨朝啼屋頭日昔為衆鳥畏今
為衆鳥咥運命苦不常孰為金石質
愚公志移山精衞思填海山高海茫茫心事金石在松栢冐
雪霜秀色終不改春陽熙幽林卓立有光彩
急雨漲潢潦溝池成五湖青蛙與耿黽得意鳴相呼自謂樂
無似至足不求餘蓬萊有玄顧曾見東海枯清夜蜧長風哀
音繞天衢使我起太息黑髯變霜鬚
空庭生夕隂高閣留返照歸鴉集紛紛棲雀鳴噭噭冥思觀
群物肆目展遐眺草樹蔚參差雲霞相輝耀慷慨商山心想
像蘇門嘯大鵬摶扶摇斥鷃翳蓬藋悠悠共淪汨潰潰堪一
咲
惟豺知祭獸獺亦知祭魚豺獺有報本人道當何如華堂飫
玉食盗賊塞中塗那能不自媿而以耀庸愚吁嗟千載下枯
骨空專車
雷蔵蟄蟲伏雷動蟄蟲起蟲雷不相期冥契非人使英雄應
有時何異羶致蟻神劍無風胡銅花蝕泥滓
種荷渌池中荷生葉猶紫掠萍逐蛙蟈恐畏傷荷蕊荷心有
露珠的皪無泥滓荷根有藕絲纏綿誰得似
隂崖有喬樹乾鵲巢其顛朝食葉上露暮食葉下蝉巢成長
衆雛鳴飛一何嬛但願本根固風雨得安眠如何就搖落而
不抱悁悁
蒼蠅眼晝明蚊蟲眼夜明明眼利口觜晝夜無時停拍死紛
籍籍飛来更營營一旦霜風起稜威肅天刑飛者不復飛鳴
者不復鳴雖有太陽光不能煦其生乃知天勝人智力徒闘
争
豺狼食人肉蚊蟲食人血食肉死湏臾食血死不輟哀哀露
筋女肉盡惟皮骨誰謂蚊蝱微積鏽能銷鐡
蟁母羽蟲孽與人無怨尤胡為含毒害吐蚊吼如牛紛紛散
草澤&KR2034;&KR2034;森戈矛無辜受螫蠚皮破腥血流覆巢或有令未
應後鵂鹠
黃鷹食鳥雀山雞食蟲豸蜂食花上蜜蝦食苔間滓兔食茅
草根鳳食梧桐子所嗜曲性成易之則皆死冥觀付一咲誰
與窮兹理
魯陽仰揮戈羲和為紆轡耿恭俯拜井湧液出荒地精誠所
感格高厚靡不至人生亦良難如何殄其類蓬蒿滿六合慚
愧真宰意
在昔信陵君謙勞實弘度好士天下稀賓客遠傾慕救趙奪
兵符掃清邯郸霧歸来存大梁秦甲讋東顧魏王木偶人朽
心自成蠧䜛言一以入危石不可據日落西河隂歌鍾怨零
露
天鸙巢蒿草形軀纖且微不知懷何事直上聞天扉啾啾終
日鳴天聽不可希鎩羽口吻裂落日空悲啼
雉死為從雌鶡死為闘力蜜蜂死洩憤鳲鳩死求食象犀好
齒角狨豹美毛色紛紛死相藉殺身奉華飾自取夫豈過外
至良可惻&KR1236;獍合族烹梟鵙宜卯殈山林久穢薈誰復繼禹
益
天風觸萬竅小大皆有聲律吕與懸匏嘈嘈同一鳴人情有
所鍾聲氣為之使無知而強聒則亦懸匏耳
殊俗丼朐䏰比之芻牛腴殷勤奉賓客自謂敬有餘鴟嚇雖
異貫赤惑誰能祛霾隂蔽玄象清渭混汙渠誰能繼夏后再
分龍與魚
大星出西方晱晱如明月兒童驚指示草木見毫髮夜久斗
柄廻人静凉風發徙倚步中庭空烟散成雪
楚人將適蜀掦帆信江水江闊多西風帆逸行不止日暮入
海濤極目無涯涘鯨魚吹高浪舵折檣竿圯頓足空號呼烟
波千萬里
冲霄難為羽泛海難為舟縳羊駕戎輅猛志空悠悠農時失
耕耨何以望有秋决藩盗菽粟鷹隼不如鳩韶華不我與去
若川水流歲莫獨彷徨凛凛懷百憂
爰居避風翔豈冀粢牲祀臧孫強自用取咲扵君子拾蟲養
鳳凰將以為觀美徒令翬翟畏長逝深林裏
神仙不世出蟪蛄咲蜉蝣嘉禾曠膏澤稊稗矜有秋驅馬將
焉往荆棘滿崇丘玄隂結嚴冬芳意坐自遒鴻鵠從何來哀
鳴聲啾啾願欲適縣圃路阻迷所投况我孱懦成引領空憂
愁
桓温一老兵豈識捫蝨士擁衆臨上流竟作䟦扈鬼符堅氏
羌竪何能作天子耽耽視中原為有景略耳知人聖難之求
賢在虚巳袁曹豈力敵生死一弹指惆悵後來人慷慨前車
軌
英英木槿花振振蜉蝣羽乘彼三秋露及此六月雨容好能
幾時生成亦良苦十年搆阿房一日化為土染鬚作童顔於
身竟何𥙷不如順天命保已良多祜
天地若大甕萬物生其腹人猶腹中蟲蠢蠢隨化育鑽攻無
時休臓腑為翻覆帝青調元氣豈不畏戎毒皤然命滌蕩汗
下兼湧衂蚩蚩自狂猘涫沸交殺戮何當暝昡定風止水歸
瀆鑄鐡作鋤犁春耕待秋熟
二儀播元氣晝夜靡停機有生即有死化工亦何私彼狂牽
所欲冥行失康逵無航思利涉發此百禍機賊人還自賊擾
擾竟何為
郭南有窮夫黃髮對老妻見人抱兒女仰面看天啼郭北有
宕子鮮服明春閨累累倚門親䟽茹乏塩醯盛年異欣戚薄
暮空噬臍逹生貴知命胡為苦悲悽咬咬水中鳬谷谷墻下
雞良無返哺望乳菢何棲棲瞑目思此理惆悵中自迷
盗跖飫梁肉原思餒窮閭夷齊采薇蕨儀秦駟高車祥麟殪
西狩尼父空嘆吁天道果福善彼蒼竟何如
老眼眯昏夜見螢以為燈燈螢何足辨所悲老且瞢瞢老復
何用丼心就無能逍遥麋鹿碩所得良巳弘
鬼神隂陽精變化無定迹如能禍福人豈向人求食而况天
地心坦坦甚正直祭祀本人情將以牲與稷居歆豈在物馨
香薦明德葛伯信不臧虞公亦何益前王有舊章敬之在無
射
海鯨乘抉搖激水騰九旻退潮觸泥沙顱骨空嶙峋猛虎掉
尾行飲血不滿唇跳哮逞雄攫係首八尺緡賦命雖在天成
之亦由人嗟嗟燈上蛾亦豈厭其身
夷齊值明時餓死西山陽四老生亂世采芝以徜徉李業遇
公孫欲盖反受殃嚴陵辭故人萬古清名揚性也寔有命君
子順其常漫漫雲間鳥冥冥隨風翔海宇豈不寬六翮有短
長浩歌向日月曲盡意茫茫
感懷
昊天厭秦德瑞氣生芒碭入關封府庫約法唯三章英雄不
世出智勇安可當叔孫一竪儒綿蕞興朝綱遂令漢禮樂遠
媿周與商逝者如飄風盛時安得常窹寐增永歎感慨心内
傷
四月陽用事群物咸長荣靡草雖就死王瓜亦復生死生誰
所致時至莫能争聖人洞神理守分無外營脩身俟天命萬
古全其名
自都回至通州寄普逹世理原理二首
旦辝文明門回首望宫闕長雲擁蓬莱烟霧中滃欝相去不
崇朝杳若隔𬈑渤扁舟指吳雲離夢縈燕月雖懷歸鄕歡復
愴如巳別裁詩寄悠悠感念深至骨
西風吹青冥征鴻暮蕭蕭一辝都門去便覺京國遥輕霜入
秋鬢落英罄寒條念我同年友高誼薄九霄恨我處遐遠不
得陪晨朝綿綿久要心萬里匪為遼鱣魴赴清淵孔翠依蘭
苕飛潜各有適分得無外徼佇立望閶闔傾耳聆簫韶
晚至草平驛
落日照阡陌秔稲生清香好風自西来吹我征衣裳但惜景
物佳不覺道路長幽禽韻蒙茸馬足響康莊驛吏迎我前拜
跪進酒漿要我入山舘左右華鐙光觧鞍待升月星明樹蒼
蒼
送僧家奴參政赴河東宣慰使
晨登晉陽山西北望雲中大漠造瀚海重關阻飛鴻昔為征
戍場今見車軌同相公奉明詔分符㧾元戎賦詩睇行雲坐
嘯生長風霜濃曙角清月出黃河空細草卧牧馬虎服韜弧
弓天子萬歲夀垂拱明光宫
發安谿至青田戎事急不得留有感
鷄鳴戒晨裝掛席日尚早風亂沙上雲雨昏江中島士生從
王事薄質非所寶但懼筋力微任重躦遠道昔邁園柳青今
来江楓老豺狼互滅沒憂虞何時了朝原思眷令夜船夢萱
草寸步隔河山惄焉傷懷抱
天夀節同諸寓臣拜于寶林教寺禮畢登槃翠軒分
韻得稽字
宿雨霽初節群山綠如洗流霞絢琳宇旭日射丹棨鳴鍾趋
𣑽宫焚香望天陛遥遥蜂螘忱惓惓葵藿禮萬年主夀長百
拜臣首稽竣事陟華軒敦情属芳醴太師祗園英聦明實神
啓諸公俱俊髦文藻壓班禰肅雍周簠簋古怪夏追蠡鹿鳴
歌苹蒿魚麗詠魴鱧劍氣星有輝珠光海無底嘉會非尋常
令德更豈弟澄心映空曠滌慮俯清泚看竹風泠泠折花露
泥泥紆徐睇𬈑瀛緬邈想淮濟巍巍世皇業喬嶽深根柢螳
蜋亢齊斧碎首堪立徯農郊卜丼歲巳喜先抽薺層楼盻北
極祥光應周髀中山致麯蘗東吳来&KR1045;米宴酺定有期玉釭
浮盎醍
題蘭花圖
亭亭石上竹嫋嫋竹下蘭歲晚各自媚不知霜露寒欲持贈
君子路永江海寬空山日摇落佇立起長歎
正月一日公宴分韻得恩字
青陽肈嘉歲白日間春温起視天宇間粲然生意存高堂建
華盖北面朝至尊彤雲暎扶桑條風吹我幡鳴絃在兩楹旨
酒盈金罇轅門號令肅主將詩書敦彬彬衆多士矯矯鳳與
鵷廟筭得其長豺狼安足吞揆子實碔砆深慙厠璵璠敢矜
鉛刀割所望安黎元恢復舊土疆以酬生育恩
太師誠意伯劉文成公集卷之十二終
