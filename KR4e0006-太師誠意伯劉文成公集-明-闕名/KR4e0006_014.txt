太師誠意伯劉文成公集卷之十四
後學嚴水何鏜編校
七言古詩
為祝彦中題山水圖
高軒玲瓏不受暑半幅輕綃宿烟雨白屋素壁生空明似聞
水聲繞庭宇松髯拂天藤蔓垂枯根瘦石相因依寒濤不驚
虎兕卧嵐翠𣣔與蛟虬飛空江悠悠一漁艇渚白沙明萬魚
静武陵桃花何處尋落日微風片帆影
徐資深華山圖
華嶽插天七千丈丹崖翠壁開仙掌壁間擘出黃河流大禹
以之分九州河流衮衮赴溟漲華岳拔出天河上雲宮霧窟
疑本無石室金臺儼相向玉泉高通玉井津中有蓮實如車
輪世人肉食未羽化可望不得聊相親高堂晚晴圖畫展眼
明一見心自遠世間塵土今紛紛吾當拂衣卧山雲
末康胡元鼎白雲楼
少年辤家往京國蓬根一斷無消息有時長想白雲飛江海
茫茫淚霑臆歸来拜母悲且喜悔作他鄕遠遊子却𧺫高楼
對白雲綵服翩翩足丼旨昔時望雲煎百慮今日看雲美無
度却憶天涯望雲日平生心事從此畢
贈醫士黃元之
先生軒轅之子孫手提萬物生死根神功微妙不可状能使
元氣回遊魂篋中永芽抽粟粒丹光照耀三彭泣銜珠不受
脩蛇報采藥常令白猿拾結廬幾歲吳山阿赤松玄俗時相
過更向蓬萊下神水併與人世清煩痾
中峰末先和尚醉墨圖
老先行脚遍天下五湖七澤胸中吞淋漓醉墨落人世恍愡
目擊瀟湘存蒼梧飛龍去不還洞庭赤沙流水渾九疑竹枝
餘淚㾗澧蘭沅芷化蕭艾古木雨炫寒烟昏雲帆縹緲向何
處波浪澒洞驕魚黿我生胡為羈旅間感時覩物生愁怨還
君此畫歌一曲悲風慘淡来崑崙
夜聽張道十弹琴(道士字君度)
白澗含光月照席梅花入簷珠的皪蕊宮道士弹七弦明星
在樹霜滿天鏘如暗泉發幽竇悄若空山呌哀狖霧雨寒吹
松柏響波濤怒激蛟龍闘神奔鬼怪入杳冥鸞孤鶴寡風冷
冷湘娥宵攀竹枝泣紫鳳暁啄梧桐鳴悽悽𣣔斷還復續啼
鸎一聲春草綠砉然清商行素秋落葉&KR0904;地蟲啾啾擁衾聽
之消百慮夢逐行雲自来去九疑連天洞庭遠海闊煙深不
知處蕊宮道士聽我語世無子期誰識女桑間濮上方施行
白雪陽春棄如土
辛卯仲冬雨中作二首
江城積隂愁玄冬千家萬家雲水中烏啼黃昏鴈呌夜鼓角
慘澹愁悲風青燈無光掩關坐飢鼠相㘅啼過我讀罷殘書
有所思凍雨霏霏淚交堕
歲云暮矣風蕭蕭木葉脫落惟空條雲濃雨細白日短慘慘
不辨昏與朝雨中行人足斛觫去與公家製戎服中原豺虎
正横戈天寒風急柰爾何
悲杭城
觀音渡頭天狗落北關門外塵沙惡徤兒披髮走如風女哭
男啼撼城郭憶昔江南十五州錢塘富庶稱第一高門畫戟
擁雄藩豔舞清歌樂終日割膻進酒皆俊郞呵叱閑人氣驕
逸一朝奔迸各西東玉斝金杯散蓬蓽清都太微天聽高乕
略龍韜緘石室長夜風吹血腥入吳山浙河慘蕭瑟城上陣
雲凝不飛獨客無聲淚交溢
夏夜台州城中作
江上火雲蒸熱風𣣔雨不雨天瞢瞢良田半作亀兆拆秔稻
日夕成蒿蓬去年海賊殺元帥黎民星散劫火紅耕牛剥皮
作戰具鋤犂化盡刀劒鋒農夫有田不得種白日慘淡衡茅
空將軍虎毛深玉帳野哭不入轅門中徤兒闘死烏自食何
人幕下矜竒功今年大軍蕩淮甸分命上宰麾元戎舞干再
見有苗格山川鬼神當效忠胡為旱魃還肆虐坐令毒沴傷
和冲傳聞逆黨尚攻剽所過丘壠皆成童閫司恐畏破和議
斥堠悉罷雲邊烽殺降共說有大禁無人更敢彎弧弓山中
悲啼海中咲蜃氣繞日生長虹古時東海辟孝婦草木枯瘁
連三冬六月降霜良有以天公未必長瘖聾只今幅員廣無
外東至日出西太蒙一民一物吾肺腑仁者自是哀鳏恫養
梟殈鳳天所厭誰能抗䟽回宸衷夜凉木末掛河漢海嶠月
出光玲瓏仰視皇天轉北斗嗚呼愁歎何時終
老病歎
我身衰朽百病加年未六十眼巳花筋牽肉顫骨髄竭膚腠
剥錯瘡與瘸人皆愛我饋我藥暫止信宿還萌芽肺肝上氣
若潮湧舊劑再歠猶淋沙有眼不視非我目有齒不齧非我
牙三黃苦心徒自瘵五毒浣胃空矛戈因思造物生我日脩
短巳定無舛差琚瓆不能使之少盧秦焉能使之加攻犀&KR1069;
朽各有分鳬悲鶴悼何繆耶不如閉戸謝客去有酒且飲辭
諠譁
題松下道士携琴圖
道士抱琴松下行松風入耳清涼生石梁苔滑不可上潭水
泠泠學琴響琴有意兮水無心水中有龍能聽琴琴聲凄斷
水流咽月滿空山落松雪
錢王箭頭篇
䲭夷遺魂拗餘怒𣣔取吳山入江去雷霆劈地水群飛海門
扶胥沒氛霧英雄一怒天可回肯使赤子隨鮫鮐指揮五丁
發神弩鬼物辟易腥風開三百年来人事改濤落沙平箭空
在石梁飲羽未足誇蜀國三犀漫欺紿近聞黃河木亂流青
徐一半悲魚頭安得壮士斡地軸爲拯斯民塗炭憂
次韻和石末公七月十五夜月蝕詩
招搖指坤月望日大月如盤海中出不知妖怪從何来惝恍
初驚天眼昳兒童走報開戸看城角咿嗚聲未卒蟾逃兔遁
漠無蹤璧隕珠沉一何疾丈夫愕視隘街巷婦女喧呼動圭
篳輝輝稍辨河漢沬耿耿漸明荒冢漆百官袍笏群吏趨伐
鼓撞鉦仍設韠赤水難令罔象求澠池莫效相如叱升簷变
閣到空曠&KR1881;掩氛祲殊靡畢廣寒桂樹劫火燼借問嫦娥有
何術今年下土困炎沴草木焦枯野蕭瑟蓱號暍死龍甲焮
赤熛當衢掛萍實光芒照灼玄武爛誰復瑣瑣憐蚌鷸今夜
慝作最差異天道幽微孰能詰太隂配日宰臣象無乃常刑
多縱軼近来營壘徧宇内羽林慘澹空鐵鑕荒郊廢市何所
見䕫罔蛟蛇兼蚤蝨此皆在地不在天未若蝦蟇狡而獝黃
文結鄰上訴帝賜以小戎驂牡騭剖蟇洗魄還月光再𧺫咎
繇明典秩返蟾歸兔復纖阿萬古游塵避清蹕
再用前韻
虞淵谽谺納歸日金樞吐月相承出初離積水看若飛稍映
微雲盻猶眣是時蓐收肇視政莎雞振羽鳴蜩卒姮娥靚粧
覲玉帝坎軻中途嬰禍疾旅人苦熱愛清凉快覩光輝滿蓬
蓽願開寶鑑照覆盆豈擬瘴塵昏點&KR0238;隋珠慙固重革櫃和
璧嗟蒙韎韋韠吳罡樹折不自謀纖阿馬弱無人叱三足蟾
驚入坎窪八竅兔走罹罝畢圍灰破暈謾傳方屑玉𥙷凹空
著術雷公駭懼罷靈鼓湘女幽憂舍鳴瑟故老謂是蝦蟇精
潜伏姦妖營口實羲和尸位罔聞知可以人而不如鷸往歲
威弧弛其彀蛇豕陸梁誰復詰高牙大纛擁藩垣腸斷吞聲
受陵軼江淮洶湧湖浙沸骸骨成山連鬼鑕萬姓喁喁釜裏
魚百官蠢蠢禈中蝨黃茅白葦棄賢良赤紱玄裳寵獰獝昊
穹示變盍警畏惟德動天天有騭况今旱魃又為厲東作西
成不平秩安得緘辤伏閶闔聖主如聞應駐蹕
聽蛙
繞舍荒池底且蟄蛙齊候鳴雷社巳知地氣上如炊更覺
石泉流若瀉舉頭玉燭煥陽明足汙泥悲土苴半夜條風
入綺牎清晨細雨霏簷瓦梁間紫燕舞參差枝上黃鸎語悲
姹播形肖貌均有生感氣傷情孰瘖瘂初聆衙衙雜更鼓漸
聽嘈嘈成侈多猶持堅白較同異似坐狙丘談稷下村童呌
噪聾學究悍婦勃磎喧姊姐西域胡僧弹般若齊東老生矜
炙輠逸帆觸岸靡蒹葭醉客罵筵投盞斝&KR0687;咬誰辨驃兒哇
虩砉乍開賨叟㗿怒牙嚼齧悸羅吞寤言詰屈驚宜&KR2580;徒夸
楚使能詈齊未譲秦巫上詛芊兜離僸佅紛覼縷帝樂虚張
洞庭野虞䕫奚暇調笙磬周瞽曷由分鄭雅旅人懷憂實無
寐遭此彊聒胡為者得非作姦謀蝕月無奈聚訟騰讙&KR2993;昔
聞周公立典教蝈氏專司鞠灰&KR0904;常疑聖人茂育物獨向微
蟲少寬假乃今知其非瑣屑𣣔問官司乞餘灺鳳皇鸑鷟聲
苦希白雪陽春和偏寡蚊蠅蚤蝨多扵沙鑚咂喑鳴紛醜䰩
蝦蟇幸不含毒螫何苦呶號争跁跒鳥鳶逐響蛇聽音寧顧
入腹生㿂瘕賦詩却咲柳柳州忍使腥臊辱殖鮓
贈道士蔣玉壺長歌
先生清如玉壺冰神閑志一精粹凝玄黃健順六子承和氣
坱圠麄穢澄冲虚澹澹廓以弘冥茫沕穆怙無能火鳥入海
隂液升鶉蛇受約不敢騰束縛龍虎如寒蠅虚無黃堂帝所
憑四方上下齊鉤繩北幽羅鄷對朱陵女夷鼔歌王母應瓊
宮夜半張華燈金葩碧葉紅毾㲪素霞欝滃玄雲烝沆瀣厭
浥淪泉興牽牛織女来相仍用之不减亦不增地官錫福天
官徵老蚌迸殼&KR0784;珠升太一象輿驂八鵬翼以六蜺前五騰
風輪蕭蕭生夏凌參旗九斿筏緄縢二八青蛾美目縢翠蕤
交翟翶翪&KR4591;属車九九如連䋲最後雷軺子所乘流蘇勃窣
垂鏤膺斒斕駁馬騮駱驓蹴霞踏霧碎綺綾天津閣道轥輷
輘歸来瑶臺十二層月光照耀玻瓈棚下視瀛海波濤砅龍
宫蜃窟寒兢兢歸塘暘谷清可憑鱗甲鏡瑩鰐與鯪湘妃鼓
瑟冰絲縆摐金戞玉萬穴&KR2699;琅玕風吹殷崚嶒琉璃雲母亀
貝朋琳房璧甓珵階陞素鸞振迅霜女扔璇題瑣牎肅蕄蕄
洞晃曭朗眩遥瞪瘁肌砭髓魂𣣔殑忽然浮空墮杳瞢飈馳
電㸌羽脫肱天衢阻遐世網&KR0699;昏昏日月敲炎蒸句曲之山
崒硱磳楓杉檜栢櫧桂㭁蘅蘭杜若蕙茞䔷緣岡被嶺羃磵
塍大地浪井瀑練漰萍瀕繡繪芙蓉蔆鼍虬蚴蚪千年藤纏
絡薜荔縣鬅鬙敷芳發馥菲芬艿獑猢&KR1702;蜼鵰蒼鷹攀援歘
砉巖㟧崩寒螿蟪蛄䗿犯&KR2258;嵐餐靄飲喧岌峘先生皮冠衣
綘繒桃枝七尺穿虺螣三茅真君共嗟稱星根絶頂時同登
黃斑黑虎陟降凭石罅甘漿溢若澠神芝吐𦦨如篔簦食時
動機保不薨驅斥琚瓆除瘕㿂眸光照座生紫稜舉觴引滿
鯨喉㵗觧后見之喜莫勝揚眉抵掌開蒙&KR3248;人生嘉會安得
恒靖恭正直天所㭁作詩持贈匪妄譝
古歌(三首)
紅葵高花高以妍清晨方開夕就蔫美人迢迢隔山水可望
不見心茫然花開花落日復夜惟覺新年非故年人生百歲
花一度何不作樂令人憐
舊花𣣔落新花好新人少年舊人老佳人見此心相憐舉觴
勸我學神仙我聞神仙亦有死但我與子不見耳秪言老彭
壽最多八百歲後還如何
雙燕雙飛入我堂銜泥飬雛何太忙養得雛成却飛去雙燕
雙飛復如故東園挑李春萋萋日華烘露生紫霓一朝實熟
付人採葉枯枝折空成蹊
道士周玄初鶴林行
鶴林道士軒轅徒以飈為輪雷為輿開山養鶴作騏驥上下
二儀周六虚雛成洗髄扶桑窟縞練羽毛鏐鐵骨聲飄碧落
玉清揚影拂太微雲滅沒永夜有明風滿林竹栢戞擊笙簫
音云是旌陽許縣令躡蹻佩劒来相尋靡蓱西枝摇倒景借
去林間兩丹頂伐蛟北海奠玄冥斬蜃南訛封浪井上窮列
缺旁九圍却過度朔山中歸歸来贈我桃樹枝朱衣赤郭手
所持令我鞭龍抶虓虎欇縛臊魃如奴虜授我堯時松子訣
轉晴出電嘘成雨鍾山秀色連冶城百花繞屋風泠泠焚香
獨坐誦眞誥墜露點滴流華星土伯駿奔從號令鶴鳴聞天
空谷應寥陽寶殿歌步虚河漢當窗回斗柄嗟子衰朽雜病
攻盈顛素髮吹秋蓬空餘硬骨如瘦鶴因子致意浮丘公
送李叔允脩撰致仕歸鈞州
憶昔西亰祖二疎都門供帳羅長衢金張許史集軒盖弹琴
鼓瑟吹笙竽頩顔鶴髮映霄漢蒼松翠栢紅珊瑚道傍觀者
皆慨歎此士足為天下模先生胷蟠五車書雍容進退安且
徐披香朝侍紫宸案珥筆晝入
承明廬引經論奏動
天聽
天語親授非臚句老年謝事歸里閭召見特許兒童扶
臨軒賜膳侑金幣尚食供奉黃門趋夜来微雨清郊墟緗
黃漚柳鶯相呼風吹暖烟逗白日露濕芳草留驪駒雖無旨
酒嘉殽𬞞短歌一曲聊踟躇浮雲流水無根蔕人生何者為
驩虞嵩高少室衆美奥素石如玉泉如酥時清四野樂耕稼
雉鳴麥秀千華敷親朋會合各慰意况有令子知勞劬揮金
買酒泳
聖澤怡情之外吾何湏西飛鴻鴈東飛魚相思迢迢天一隅
贈言有盡意不盡努力善保千金軀
松葉酒歌寄梁安宅
道人贈我松葉酒味似瓊漿色瓊玖嚥之骨爽神魂清令我夀
同金石久我生疎嬾無所能瘦皮黏骨危崚嶒病来啖藥猶啖
水夢寐恍惚風中燈常聞徂徠有嘉木玄醴滌濯黃露沐上
有兔絲揚翠於下有茯苓蹲白鹿咀華嚼葉燕以津歲久定
化腸為筋便從偓佺覲黃帝身騎肉角青騏驎我𣣔求之百
憂集滿眼蚊蠅隨出入踆鳥箭逝纖阿急日暮空瞻鄧林泣
道人此酒還有方我欲與子同徜佯世上神仙亦何限留侯
辟榖應未晚
枯樹圖
道傍古樹身半枯白蟻穴根蟲穴膚風摧雨撼霜雪凍斷石
臲卼無人扶憶昔勾芒肇初政百卉騰逹隨呵嘘新柯荏苒
舊柯壮霧露膏沐光如濡黃鸝翡翠語嬌滑桑扈戴勝鳴相
呼白鶴来巢鹿止蔭匠石愕睨争歎譽寧知憂患生旦夕野
火倏忽𧺫不虞燎原烈熖難嚮邇孰問柞櫟杉與櫧枝燔葉
焮根半赤朽腐瞞液非時湏山林摇落歲方晏聊以薜荔為
衣袽嗚呼廣厦棟梁具委棄草莾同新芻皇天未必替生
意更盻玉燭回暘烏
正月十五夜燈花大開作
燈花如營紅且綠燈花有意憐幽獨夜寒衾冷漏聲遲卧看
瓊枝綻金粟凉蟾入戸四壁空地爐宿火天無風祥煙抱日
麗碧落驪龍吐珠歊紫虹人言此花專報喜勞生短髮絲垂
耳无望之福非所希無事惱懷吾足矣呼童添油引良夜九
衢燈月光相射漫沽濁酒餉離魂豈必忘憂惟樹萱
為韓克銘題畫石鼎聮句圖
軒轅道士軒轅孫昔隨飛龍陟崐崘乘騎六氣遨乾坤上窮
混沌無涯門下抉若木扶桑根旋雷舞電訛晨昏批蹴虎豹
號帝閽搥擊河鼓牛騰騫摛虹織煇絢澤原三足老烏不敢
&KR1680;迷離缺兔駭且奔羲和籲號訴至尊謪降下土營丘樊結
喉長頸古貌存如鶴如鵠如龍蜿詰屈不作人間言涕唾落
地生蘭蓀驅叱碣石歸河源蜚廉屏翳雙挟轓彆捩象齒愁
育賁山玄水蒼琮琥璊離羅璀錯輝煓燉笙鏞琴瑟箎與壎
五音翕繹珠瀉盆吹為栗烈呵為暄扑抶罔象笞鼉黿饞鰐辟
易徙厥屯束縛㺑魃魈魖魂秉卑赤郭充朝飱妙用歘忽無
留痕嗟哉二子爾曷冤如井谷鮒當化鯤喓喓草蟲呼阜蠜
𣣔與蟪蛄語涼温不知風霆掣墻藩江騰海躍喬嶽翻鬼物
喘汗相濡歕爽靈漂搖失所蹲敞&KR2651;夢寐精魄惛低頭拜代
讋再論陽春二月花滿園掩關獨坐辤誶諠按圖索意聊滌
煩羡君軒轅之後昆浩歌一曲期勿諼
寄贈懷渭上人
老僧懷渭字清遠胸蟠文史三千卷雪晴太白玉為峰月出
藍田金作巘少年挟策走四方要看蓬莱水清淺燕山帝亰
龍象會璿臺寶林發關鍵横空鵰鶚撇高秋縱轡驊騮逸長
畈龐眉老宿皆震驚觀者觧頥陪者赧奎章學士虞邵菴唶
唶稱誇枯舌本連床咲語到晨雞走筆贈言何欵悃轉頭霜
雨四十年萬事茫茫不堪忖江湖簸浪客舟寒地爐宿火僧
房煖我来邂逅一見之憶曾相識嗟成諼世士如公良所希
方外只今還有限我如野馬貫藪澤絡以羈鞿知必踠老来
耗耄百事違况俾三盧宅愁眼甚𣣔歸依白蓮宇其柰素餐
非力墾寄言聊復寫中懷白石清泉猶未晚
金碧山水圖
武陵桃源今有無展畫渾如夢中見青螺作山綃作雲白日
蒼茫曖芳甸雄梁跨壑矯脩虹走瀑懸崕激飛電紫鳳霄鳴
梧樹枝青鵻暁啄桃花片鳥啼長是豔陽時草色寧随霜雪
變衣冠尚存周典則租稅不輸秦郡縣山中肉芝美堪食澗
底石泉清可嚥安得此地結茅屋寄書漫託雙飛燕
雪晴偶興因以成篇
玄雲四垂天黯黮大野蒼茫飛雪糝北風刮面利如刀海氣
昏昏迷遠覽若華東光封密霧比屋無烟色悽慘天姥沈隂
禹穴閉扶胥海濤渾不撼愁埋朱鳳入杳冥凍縮赤蛟深坎
窞猿狖哀號咽巗谷鴻鴈驚啼亂葭菼壮士金戈鋩鍔凌將
軍玉帳旌旗黲師徒百萬盡熊罷幕下從官皆燕頷馬蹄蹴
蹋坤軸震夜半入蔡何人敢蒼山野客拙且懶旅舍簫條坐
無㲭頑童汲井十指直稚子敲冰兩髦髧今朝出日照梁棟
樓外遠山皆菡蓞初驚急溜瀉源泉漸看縣澌掛旒紞那無
美酒洗胸臆空有新詩吐肝膽先人敝廬松柏在墻角早梅
應可&KR1158;蝮蛇張鱗虎掉尾平地倏忽成窊埯藩閫官曹厚禄
食忍以黔黎為醢醓天民日望天愛憐破瓦頽垣最悲&KR0579;農
家齊仰二麥成且喜土膏滋九坎清晨樹上啼布榖柳下碧
波漪澹澹安得扁舟泛五湖莫使中心攅百感
題群龍圖
世間萬類皆可覩茫昧獨有鬼與龍此圖畫龍二十四状貌
詭譎各不同得非物産有異種或曰神變無常蹤一龍揵尾
欲上木足爪猶在奫沄中一龍出穴飲澗底頭上飛瀑瀉白
虹前有一龍巳在雲頋視厥子揚雙瞳浪波魚鱗沓谾豅日
車坱圠天無風中庭兩龍忽相逢湏眉葩髿如老翁便𣣔角
觝爭雌雄西望積石接崆峒白龍擘石窺流潨河伯遠遁虚
其宮屈蟠睡者何龍鍾老物用亢時當終峡外六龍獰以兇
矜牙舞爪赽戰攻齩鱗嚼甲含劒鋒䧟胸折尾波血紅之死
弗悟人誰恫一龍引肮將𣣔從廻環睢盱未敢通最後一龍
蔵扵埪睥睨勝敗非愚蒙無乃有意收全功雲中弄珠勞爾
躬不如卧沙之從容龍子學飛力未充母在下視心憧憧何
物一角額凖隆觩然出洞若蛇蟲有龍接之自巃嵸恐是鞏
穴王鮪公皮骨始蛻形猶蒙兩龍歸来倦不翀癡龍攀石身
巳癃蚴蚪偃蹇歘騰衝䖤蟺攫躍鬐髮茸呿呀奔拏曲如弓
百態並作何紛龐是耶非耶孰能窮畫師昔有僧繇工能令
眞龍下虚空安得伶倫截竹筒吹之呼龍出石谼使我一見
開昏瞢
為丘彦良題牧谿和尚千鴈圖
往時惠崇畫蘆鴈對之如在江湖游只今此圖又精妙中有
千里瀟湘秋乃知浮屠性多巧意匠不與凢夫儔吳松江長
貝區闊天目虎丘青一髮西風九月秔稻黃朔鴈飛来翼相
戞農夫苦飢鴈獨飽此意畫師應識察近者分明辨羽毛遠
者縹緲瞻秋毫或乘飄風入烟霄或翳落日沉隍濠𧺫如武
侯布八陣集如萬舞回旌旄眠沙卧草鳴且翶喋呷藻荇亂
蓬蒿禾空穗盡却歸去紫塞漠漠春雲高我家南山限蒼嶺
鴈飛不到川路永深林大谷蛇豕盛愁向他鄊撫虚景人言
鴻鴈比弟兄我有兄弟隔兩城題詩卷畫謝客去無使感愴
傷中情
雨中寄用章上人
月盈復魄巳過五不見白日長見雨美人娟娟隔巷陌會面
不得徒延佇若邪當門泉湧礎仲蔚蓬蒿塞環堵隂風向人
作秋氣芳草日夕成宿莾玄圭上天禹穴閉倉水使者今何
許玉京群仙翳煙霧弱水西流隔玄圃女夷鼓歌不自覺朱
鳳翅濕那能舉自從干戈𧺫淮甸天下無處無豺虎徵歛頻
煩轉輸急更有何鄕為樂土翳枽餓人誰復數思家遠客空
悽楚半生身世付浮雲獨立看雲百憂聚晚来天南横綘虹
雨勢未巳愁雷公井蛙谷鮒俱得意汜濫潢潦登穹隆方外
文章誰最好後有嬾公前笑老裁詩忽漫寄中情萬事茫茫
聽蒼昊
玉澗和尚西湖圖
大江之南風景殊杭州西湖天下無浮光吐景十里外疊嶂
湧出青芙蕖百年王氣散荆棘惟有歌舞留歡娛重樓峻閣
競鉛黛媚柳嬌花使人愛老僧不善兒女情故作觕豪見真
態想其泚筆欲畫時高視畫工如小兒千巖萬壑吾意匠夸
娥巨靈吾指麾却憶往年秋雨夕畫舫衝烟度空碧蒼茫不
辨雲與山但覺微風響蘆荻湏臾冷月迸深霧時見松杉半
昏黑開尊命客弹焦桐扣舷大咲驚海童鮫人唱歌魚鼈應
水底影動雙高降只今倏忽成老翁可憐此樂難再逢愁来
看畫欲自適誰知感生愁轉劇
顧周道山水圖
憶昔晉時顧乕頭能畫聲名塞穹昊千載而下繼者誰君之
耳孫字周道江南山連滄海島水遠山長愁絶倒興来走筆
如有神濃抺淡粧無不好前峰倚天自太古知是天台是天
姥烟開浪波搖浦溆草滿江洲樹如羽山廻兩崖夾幽谷小
橋俯暎菰蒲綠扁舟何處覓鱸魚滄浪水寒空濯足柳邊碧
石明素沙茅廬似是陶公家衡門晝掩雞犬寂誰人共采黃
金花我屋雙溪松栢裏清泉皎潔無泥滓鳳皇不来鷹隼逝
白日䲭鴞嘯桑梓華表柱頭丁令威風塵澒洞何當歸感時
對景重回首不知人民今是非
題富好禮所畜村樂圖
我昔住在南山頭連山下帶清溪幽山巔出泉宜種稻繞屋
盡是良田疇家家種田耻商販有足懶踏縣與州西風八月
淋潦盡稻穗櫛比無蝗蟊黃雞長大白鴨重瓦甕琥珀香新
篘芋魁如拳栗殼赤獻罷地主還相酬東鄰西舍迭賓主老
幼合坐意綢繆山花野葉插巾帽竹筋&KR0238;椀兼甆甌酒酣大
咲雜語話跪拜交錯禮數稠或𧺫頓足舞侏儒或坐拍手歌
甌簍傾盆倒榼混醯醬爛漫沾漬方未休兒童跳躍助諠譟
執遁逐走同俘囚出門不記舍前路顛倒扶掖迷去留朝陽
照屋且熟睡官府亦簡少所求寧知宴安含酖毒耒耜一變
成戈矛高門大宅化灰燼蓬蒿瓦礫塞道周春燕營巢在林木
深山露宿随猿猴三年避亂客異縣側身天地如浮漚親朋
阻隔童僕散䟽食水飲不自謀有時惝怳夢閭里驚覺五内
攅百憂君家畫圖稱絶妙鍳別曾遇柯丹丘想應臨榻出秘
府筆意精到世罕儔村歌社舞自真率何用廣樂張公侯太
平氣象忽在眼令我感愴涕淚流近者鄉人来報喜今歲高
下俱有秋豺狼食飽卧窟穴軍師巳運招安籌人情自古共
懷土况乃霜雨凄松楸神亀且被預且困予所弗念天我尤
積薪厝火非遠計誰能獻納陳嘉猷長江波浪接淮泗白日
慘澹騰蛟虬天下農夫緫供給隴畝不得安鋤耰市中食物
貴百倍一豕之價過扵牛魚塩菜菓悉賣米宮幣束閣若贅瘤
朝餐僅了愁夕膳誰復有酒澆其喉循環天運往必復邪氣
暫至不遠瘳此生此景湏再覩引領帳望心悠悠
題湘湖圖
君山洞庭隔江水彭蠡無風波浪𧺫明窗暁晴圖畫開興入
湘湖三百里湘江兩岸山縱横湘湖碧繞越王城越王城荒
陵谷在古樹落日長煙平游子天寒孤棹遠七十二谿飛雪
滿浩歌不見濯纓人沙鶴野猿相對晚湖東雲氣通蓬莱我
欲從之歸去来蛟鼍塞川陸有虎兩臂無翼令心哀
為啓初門和尚題山水圖
天下名山随處有畫圖流傳亦良久祗園道人展橫幅觀者
稱誇同一口蒼梧九疑高插天卷而懷之不盈手巨靈驚呼
盤古怒地軸坱圠昆侖剖太陽出海開杳冥嶓冡岷峨大如
斗華軒無人清晝閑恍然置我匡廬間金輪迥出牛女上遠
近羅列千雲鬟江花野竹青錦斑嵌巖斷石蛟鼍顔岡盤谷
轉絶徑路但見湖水廻瓊環白沙洲暖春風𧺫南船掛帆北
船艤吳波不盡芳草外楚岫半入長烟裏夜深小龍行雨歸
宫亭月落彭郞磯旌陽步虚盧老和雜佩散作虹蜺飛百年
塵世真夢寐回首旌旗塞天地舊游何處成渺茫一曲狂歌
數行淚青丘弱水迷方壺武陵桃源今有無瑶臺三島消息
斷安得羽翼歸清都
題趙學士松圖(白塔)
趙公拈筆作古松平地躍出三青龍蜿蜒不上霄漢去爽颯
長留烟雨濃前朝美人闘草處猶有當時數株樹江亭六月
凉如秋應與此圖相對愁
題李陵見蘇武圖
中原無書羝不乳狐裘蒙茸奈何許老身漢節死生俱地角
天涯見明主金鞍駿馬空故人相看一咲增悲辛悲来風沙
吹上馬河水東流日西下(空一作吾)
雪鶴篇贈詹同文
有鶴有鶴丁令威碧玉為骨玄霜衣層城十二身所依千年
伐毛一度歸洗髄織女黃姑磯瑶臺雪花大十圍食之神爽
肉不肥乘風振羽芳菲菲丹砂結頂燁有輝咳唾璀錯生珠
璣朝遊明星夕大騩騰光躡景超巍巍滕六驂乘虹蜺騑蕊
宫仙娥頊帝妃鎔雲鍊雨成瓊葳眩晃晝奪扶桑輝離眸閃
爍不可睇回猋摐摐翼縞旂白虎觳&KR1100;艮厥腓鸞鵷鳥鴻鶉
鵠翬鷺鶚&KR1295;鵲鷢與鵗局促縮朒潜崿﨑惟有皓鶴從之飛
竦翮夜過東皇畿玲瓏琪樹戞金徽砉然長鳴驚海圻海波
噴作煙霧霏馬銜罔象蹲若鞿鯤鯨天矯相嘘唏銀河腹堅
膠蜄豨王母桃花凍不緋五色石裂女媧譩祝融上訴開九
扉帝命養之青鎖闈賜以沆&KR1197;憐其饑朝朝暮暮朝太微翅
翎披拂天香馡北斗粲爛星依稀翠赮抱日露未晞圓肮脩
趾逸且頎蹌蹌蹈舞霍以揮散仙引領空相希嗟哉清峻天
下稀勿歎遼東城郭非桂華窅窪丼露溰味美遠勝商山薇
擷英為羞堪咀嘰比之琅玕亦庶幾盤空硬語去脂韋歌以
贈君君莫譏
贈杜安道
憶昔天兵伐荆楚舳艫蔽江齊萬櫓讙聲激烈似雷霆猛氣
炰烋震貔虎拔栅皖城猶俯拾探穴九江無險阻明年大戰
康郞下日月坱圠相吞吐馮夷蹋浪群水飛臣鼇掉苜三山
舞雲随太乙擁鋒旗鼉為豊隆作靈鼓將軍金甲箭攅蝟戰
士鐵衣汗流雨火龍熺𦦨絳天衢燧象豗煙煎地府鯨鯢既
翦攙搶落草木熙陽魚出谷當時從臣皆俊良近侍共推徐
與杜或操陳子之刀鑷或負伊公之鼎爼艱難出入矢石下
鞠躬盡力無摧阻夙興夜寐事
一人小心不貳
帝臨女只今四海同車軌葑菲罔遺遵往古瓊琚赤芾簉鵷
行鞍馬禄食光門戸天雞一聲金闕啓
龍顔有喜常先覩顧我愚疎憂患集病骨崚嶒蒸溽暑興来
懷舊倚長歌星星兩鬢絲千縷
太師誠意伯劉文成公集卷之十四終
