太師誠意伯劉文成公集卷之十六
後學䴡水何鏜編校
七言律詩
寄題昇元觀綠筠軒
帶郭軒楹暎綠筠八牎瀟灑總宜人風生密葉蛟龍舞露下
寒梢翡翠勻不待剪裁調律吕若為惆悵憶伶倫五城雙闕
煙塵隔且傍林巒寄此身
送李子庚之金陵
舍下微波湧碧鱗湖邊草色可憐人也知使者徵書急莫厭
輕舟出郭頻春酒盈缸清似水時魚帶子白於銀山桃野杏
能紅紫醉眼相看意自真
欣懷亭二首爲脱因宗道賦
欣懷亭子湖山上山色湖光八面開恰似崑崙積石圃湧出
王母閬風臺驪龍夜静擎珠上神女天寒委佩来何日扁舟
一繋纜高躋絶頂望蓬萊
愛子山亭湖水中雜花脩竹合蒙蘢三春錦繡花迎日十里
笙簫竹度風菰飯炊来勝雪白鯉魚釣得出波紅浮生無事
當爲樂應許閑人一醉同
送趙元舉之奉化州學王
東風吹雪作春波送客中流發棹歌酒至莫辤狼籍醉情深
無柰别離何天童山杳嵐光暝佛手江長海氣多泮水𬗋芹
香可攬倚看待佩樂菁莪
次韻退和音上人
絶頂浮雲鎻石關曲途危磴阻躋攀他年甲楯孤臣泣此日
齋鍾老枘閑夜永星河低半樹天清猿鶴響空山干戈未定
歸無處擬結茅廬積翠間
題王起宗御史江山烟靄圖
繡衣御史乘&KR0865;暇貌得江山烟靄圖日落風雲連紫極天寒
波浪隔蒼梧魚龍縱壑深無底猿烏歸巢暝不呼羈旅傷心
緣百感可堪回首憶吾廬
二月二日登樓作
薄寒疎雨集春愁愁極難禁獨上樓何處山中堪採藥幾時
湖上好乘舟銜泥客燕聊相傍泛水浮萍可自由見說蘭亭
依舊在于今王謝少風流
感興
赤城霞氣接天台上界仙宮此地開滄海有波容蜄鰐石梁
無路入莓苔當時玉帳躭羅綺今日絲綸到草莱傳語疲氓
聊忍待王師早晚日邊来
發&KR0792;縣至上虞道中作
磴滑泥深去馬遲雪殘青嶂不多時荒烟蔓草中郎宅素石
清谿烈婦祠日落風生臨水樹野寒雲&KR0668;渡江旗宣光事業
存書史北望凄凉有所思
次韻和謙上人秋興一首
山雲滿地起秋濤凉葉驚風下九臯藥籠空聞收馬勃弦歌
豈復用牛刀草間狐兔营三窟天上龍彲昧六韜周漢中興
還有日載歌赤㐲詠嵩高
聞高郵納疑漫成口號
聞道高郵巳撤圍却愁淮甸未全歸
聖朝雅重懷柔策諸將當知虜掠非尭帝封疆元蕩蕩世皇
功業甚巍巍忠臣義士同休戚縱𣣔偷安緫禍機
春興
近聞丹詔出天闈
聖主鳴謙下土知豈意豺狼猶桀黠未随干羽格庭墀四郊
多壘忠臣耻百戰無前壯士規寄語緫戎熊虎將莫教長媿
伐檀詩
再用韻荅嚴衍二上人
負郭無田生事疎微官巳謝不湏除散愁漫入高僧舍乘興
還過野老居草冷蟲聲悲杼軸霜餘蕉葉碎緘書黃花素髮
相將暮獨立凄凉憶往初
又用韻荅嚴上人
中夜登樓望紫微北辰不動衆星依由来赤日行黃道多事
玄雲變白衣雪下蓬萊三島隔濤翻滄海萬魚飛
聖君宵旰惟恭巳早晚陽和斡化機
次韻和孟伯真感興詩
避難移家適遠鄕憂時一夜百回腸徒聞鉄甲連戎壘未覩
鉤車跨賊隍不共班超争食肉欲尋木羽學休粮磨崖可勒
中興頌努力諸公佐有唐
妙成觀用何逸林通判韻
我訪仙家溽暑前青楓綠柳暗晴川竹根露&KR0668;登山屐沙際
鷗迎渡水船雲氣長留虛白室丹光直上蔚藍天純陽道士
重來日為問蓬萊是那邊
得胡仲淵書歡喜成詩奉呈石末公兼簡三益軍諮
故人忽寄一封書愁眼還明病亦無風滿高林歸猛虎月凉
古塜散妖狐大廷職貢當遄復戎馬資粮不再輸更喜元侯
契天意良苗得雨應時蘇
次韻和石末公秋日感懷見寄二首
郊原如赭巳無秋况復干戈未肯休肉食不知田野事布衣
深為廟廊憂典章淪落悲芻狗餽餉倭遲想木牛禮樂將軍
今郤縠豺狼滿地待虔劉
秋隂竟日似黃昏夏旱良苗不半存敢望魚雞充醓醢尚期
菘韮作饔飱烟塵慘澹黃公石雲氣蒼茫紫極垣作擑濟川
湏傅說九關虎豹向誰論
重陽日使者持詔用韻柬石末公
中元悲斷羲和報九日歡迎詔使来紫禁羽林分壘壁清秋
辰極照中台願從黃石明三略莫使詩人賦七哀蟻垤牛涔
休沸蕩泰山喬嶽甚崔嵬
夜坐有懷呈石末公
西風白露下清寥岸柳江蒲取次凋諸將旌麾非一統大藩
衣服變三苗雄豪竊㩀皆屠狗功業輿臺緫續貂棄馬独知
懷故櫪天涯涕淚北辰遥
次韻荅石末公傷用三苗之作
周用羌髳功有赫唐通回鶻禍無訾豳歌鄭曲非同調楚服
秦驂實背馳安得着鞭先祖逖趋陪前蹕學姚期扶持聖主
中興業整頓乾坤去詭隨
石末公家人自台州来以詩問之
委羽山前海水飛赤城霞色亂斜暉過庭且喜諸郎至懷土
休嗟舊業違李晟孤軍終独捷杜曾百戰竟安歸丈夫事主
心如石去殺勝殘自有機
次韻歲菊
風霜摇落愈傷神黃菊扵予意自親遅莫長存君子操凄凉
不厭主人貧天虛沆&KR1197;流清氣月過青冥動細淪此夜空庭
耿相對春花夏葉緫埃塵
次韻和石末公歲除送窮之作
五夜雪霜清沴氣三陽玉燭照芳春願聞馴象來林邑復覩
封牛至罽賓川后山祗争效職淮夷海獠悉歸臣君王垂拱
明光殿聖敬如湯日日新
次韻和石末公春晴詩
幽禽嘖嘖語朝陽細綠駸駸入女桑天上深宮調王燭人間
和氣應勾芒赤眉青犢終何在白馬黃巾莫漫狂將帥如林
湏發蹤太平功業望蕭張
次韻石末公題桃源卷
桃花逐水縈紆入不覺清溪路淺深執手問名驚見面論新
話舊各傷心壺漿餽餉飱加璧館榖温存贈有金似此情懷
良匪悪何嗟歲月去駸尋
再次韻時閠九月九日菊
秋來有菊即重陽曷問他鄉與故鄕愁見飛蓬垂雪領笑搴
落蕊入霞觴陶時莫訝逢餘閏遣興聊圖不末傷歲晚移根
深記取勿令紅紫間中黃
再用前韻頌菊
天遣幽花駐獨陽移根應自白雲鄕釀成甘谷千年液滿泛
瑶臺百寶觴人老容顔猶可返歲寒霜雪𣸪何傷得時無用
空妖冶愧死姚家宮樣黃
次韻和石末公聞有詔使不至
祈招旦夕動遐心疾首西歸望好音鳳下丹霄雲杳杳魚飛
碧海霧沉沉徒言雨露無私潤誰謂陽和未溥臨何日六師
能電掃周原依舊載馳駸
和石末公冬暖
緫謂浮雲觧作霖豈期雲氣漫成隂何人奠璧頻瞻仰有客
悲歌歎毒淫頊帝權移天曷定神龍用亢海徒深掩身未服
先賢訓向日空懷寸艸心
望江亭
柳拂江亭舊畫欄望潮人去地應閑寢園寂寞秋風裏行殿
荒凉野草間白塔盡銷龍虎氣荒城空鎖鳳凰山興亡莫問
前朝事江水東流去不還
發紹興至蕭山
落日牛羊下綠坡微風短檝拂晴莎窮愁白髮真相得悲感
青春最苦多水䁔菰蒲沙鴇集月明洲渚傍人歌此時忽漫
思身世柰爾桃花滿眼何
宿蠟燭菴俊上人房
城外春江動客愁江邊細草綠悠悠還將短髮臨岐路畏向
東風憶舊游斜日遠天歸鴈急薄寒孤舘落花稠青燈不放
還鄕夢一夜腸回一萬周
二月七日夜泊許村遇雨
漫喜晴天出北門還愁急雨送黃昏山風度水喧林麓野樹
翻雲動石根宿麥巳隨江草爛新泉休共井泥渾魚龍浩漫
滄溟闊澤畔誰招楚客魂
嘉興寄王昌言學正
去年相别鴈來初今日相思柳拂渠對酒放歌難再得登高
作賦近何如黃華燁燁輕煙裏碧草油油小雨餘欲棹扁舟
尋逸少爲愁妨寫換鵝書
感懷二首
新晴楊柳散春絲長路行人有所思愁上容顔青鏡識寒生
亭舘落花知高雲送雨来無定獨鳥驚風去自遅悶對亭前
紫荆樹同根那得却相離
不到西州又十年青山白水獨依然徒聞雞狗供輸盡無那
干戈迤邐延天上九霄空玉燭人間萬井共貪泉草中攫取
雲中送坐待連茹紫闥邊
寄臺郎張質夫
春愁忽得故人書喜極成悲淚滿裾冀野駑駘虚伯樂魯門
鐘鼓駭爰居全家蕩析飢寒切病骨支離志慮疎敢以浮名
誤知巳緘辭寫意愧何如
水西寺東樓暁起聞鶯
日上高城柳影齊風軒臨水看鶯啼初來木杪鳴相應稍入
花間聽却迷芳草自深句踐國行人猶隔禦兒溪思家每恨
無輕翼可對鸎華不㦧悽
茶園别朱伯言郭公葵
細水吹烟送客舟離情恰似水東流此時對酒難為樂何處
尋春可縱游去雨来雲天渺渺輕蜂乱蝶日悠悠絶憐短髮
無聊頼一夜如絲白滿頭
二月二十三日自黃岡還杭途中作
日照江邊春樹林繁花亂葉感人心花間蛺蝶漫多事葉底
杜鵑非好音舉目山川成皓首側身天地一沾襟觧憂惟有
尊中酒疾病年来巳厭斟
晚泊海寕州舟中作
春霧今宵氣稍清空江一舸客心驚東流濁浪衝山動西望
長庚似月明不有龔黃為郡縣徒令耒耜化戈兵溥天何處
非王土無地安身愧此生
憂懷
群盗縱橫半九州干戈滿目幾時休官曹各有营身計將帥
何曾為國謀猛虎封狼安荐食農夫田父困誅求抑強扶弱
湏天討可怪無人借箸籌
春興七首
柳暖花融草滿汀日酣烟淡麥青青枝間好鳥鳴求友水底
寒魚陟負萍異縣光隂空荏苒故鄕蛇豕尚羶腥感時對景
情何極悼往悲来緫涕零
忽聽屋角閙晨鳩起看園林綠漸稠小雨霏霏涵日過新泉
細細入河流殘花斷柳虛歸計遠水他山聚客愁鴻鴈南飛
限蒼嶺傷心何處問松楸
於越山城控海壖春風回首忽經年憂時望月青宵迥懷土
登樓白髮鮮江上波濤来渺渺雲中鴻鵠去翩翩暮寒細雨
餘花落夢遶天涯到日邊
會稽南鎮夏王封蔽日騰空紫翠重隂洞烟霞輝草木古祠
風雨出蛟龍玄夷此日歸何處玉簡他年豈再逢安得普天
休戰伐不令竹箭困輸供
卧龍山奠越王都群水南来入鏡湖苦怪桑田非舊跡還驚
雉堞是新圖白波翠靄浮天際綠樹青莎到海隅便𣣔投身
歸釣艇不知何處有蓴鱸
深春積雨感年芳暮館輕寒透客裳翠柳條柔先改色紫蘭
花冷不飄香山中虎豹人烟少海上楼臺蜃氣長燕子新来
畏沾濕一雙相對立空梁
憶昔江南未起兵吳山越水共知名蘋萍日暖遊魚出桃李
風和乳燕鳴紫陌塵埃嘶步景畫船歌管列傾城于今征戍
誅求盡翻對鸎花百感生
雨中遣懷
青春苦寒雨太多野水極目似秋波湖上芳草生巳遍山中
美人愁柰何思家無計鏟荆棘避地只恐觸蛟鼉落花零亂
晚風起坐看城頭烏尾訛
送岳季堅入計籌山
陽羡先生故將孫拂衣高蹈入玄門甕盈五粒松花酒食有
千年枸杞根自得詩篇留客誦頻来猿鳥識人言浮雲冨貴
非吾愿此意陶公可與論
爲賈性之題山水圖
不見唐朝王右丞世間畫史少知名何人貌得烟雨意靜聽
如聞風水聲遠岫帶雲纔隱約斜陽照樹却分明清泉素石
堪乘興欲買扁舟過此生
題雪竹圖
雪壓江邊脩竹林沅湘晚色起愁隂川光蕩漾空清闊山氣
玲瓏太白深未得稍雲邀鳳宿可能映水學龍吟無人谷裏
吹春律直節虛中恐不禁
題脩竹圖
九疑山下湘江畔多少篔簹覆碧湍自有清隂堪解愠也能
結實待棲鸞濛濛暖翠晨烟合顆顆明珠夕露溥長日焚香
對圖畫青冥風雨共凄寒
題畫蒲萄卷子
西域蒲萄也自竒畫圖驚見墨淋漓迎風翠羽憣憣動帶露
玄珠纂纂垂此日散愁思釀酒幾回病渴想如飴春&KR1440;隱几
成幽夢應共張騫到郅支
蕭山山行
積雨今朝天氣佳山亭暁色上林花未湏汗漫思身世且可
逍遥翫物華偶值斷橋妨去路却随脩竹到隣家籬邊野鴨
驚人過撥刺飛鳴落遠沙
蕭山任氏山堂
新堂結構倚巖阿地僻無譁樂事多日上黃鸝鳴翠竹雨餘
紅鯉躍清波消除暑氣憑松栢舒卷煙嵐任薜蘿珍重主人
能愛客衰顔聊復爲君酡
以紈扇贈奎上人并寄以詩
新裁紈扇如圓月寄與靈峰奎上人不共青蒲爭巧拙好將
白㲲伴清新薰心炎暑誰能敵應手凉風自有神莫怨秋来
蔵篋笥明年朱夏更相親
靈峰寺棲雲樓
靈峰之中樓倚山山雲日夕棲其間九霄雨露隨高下六月
風雷送往還青嶂暁光浮藻梲銀河夜氣濕松關天台向上
無多路鷲嶺烟霞此可攀
題瑞上人山水圖
上人性僻躭山水應是王維第二身蘭渚流觴新到越藍田
别業舊通秦驅馳翰墨廻龍虎簸弄風雷感鬼神羇旅相逢
聊自慰莫思天地有烟塵
普濟寺遣懷
江上西風一葉黃莎雞絡緯滿叢篁物華乘興看都好時序
逢愁速不妨露下星河光㶑灔月明巖谷氣清凉願聞四海
銷兵甲早種梧桐待鳳凰
崇福寺儔上人看山楼
爲愛山中世事疎看山終日坐茅廬林花澗草香無際翠壁
丹崖錦不如禹穴風雷翻石鷂耶溪波浪動金魚此時應窹
幽棲樂底用凌雲獻子虛
宗上人溪山亭
湖上清溪溪上山山亭結構俯人寰窗中樹色宜晴雨門外
灘聲自往還鍊藥井寒玄鶴逝采蓮舟去碧波閑春蘭秋桂
年年好憔悴風塵漫厚顔
題水墨蓼花草蟲
爲愛江頭紅蓼花秋来獨作草蟲家尋香粉蝶應随夢采蜜
黃蜂不趁衙絡緯語殘凉露滳蜻蜓立困晚風斜畫圖水墨
驚初見却似扁舟過赤沙
題山水圖為寶林衍上人作
雨過秋山日欲暾白雲如雪擁山根高松浥露和烟冷迸水
穿沙出谷渾擬向蘿隂緣石徑却尋花片入桃源畫圖應有
通神處他日相從子細論
次韻和新羅嚴上人秋日見寄二首
露冷風清木葉疎蓼花莎草沒階除子雲詞賦空投閣仲蔚
蓬蒿漫索居群盗只今齊得意故鄊從此遂無書鏡中短髮
非松栢歲晚看看不似初
愛汝精藍抱翠微青松綠竹共依依龜臺落日明霞綺鰻井
寒潮長石衣銀杏子成邊鴈到木犀花發野鸎飛鍾殘永夜
禪心定一任秋蟲促杼機
重用韻荅嚴上人
坐見風霜百草疎却憐光景漸消除萍蓬飄蕩三年客松菊
荒凉五畝居陋巷蒼苔封蟻垤空庭黃葉帶蟲書江楓恰似
知人意強學芳菲二月初
江水東流西日微閑身不繋獨何依塵埃爽颯枯蓬鬢霜露
凄凉破衲衣百粤雨餘山翠合三韓雲淨海青飛滄溟自古
通天漢夢繞黃姑織女機
再用韻荅嚴衍二上人
厚禄故人音問疎天官不擬介推除莫思浮世塵埃事好共
深山才石居月滿高楼留客話燈明寒榻課兒書城頭鼓角
沉沉夜腸斷鄊關入夢初
蔓草萋迷野色微嗷嗷鳴鴈欲誰依殘花露淡胭脂靨落木
霜凋薜荔衣萬國舊聞車軌一九州今見劫塵飛緫戎安得
英雄將不放龍蛇起殺機
復用韻荅嚴上人
閉門無事往来疎窗外從他草不除食肉巳忘三月味謀身
欲去九夷居人情自古懷鄉土天下何時罷羽書莫向西風
苦惆悵白雲流水只如初
西風吹樹夕陽微斥鷃鷦鷯各有依幕府三年雙短鬢鄉關
千里一沾衣江淮渺渺人烟少梁楚茫茫鬼燐飛誅暴保民
黃石略將軍莫自失戎機
仍用韻酬衍上人
多愁秪覺世情疎愁極憑誰與破除江海烟塵羇客涣雲山
桑梓别人居高風斷鴈惟將恨衰草殘螢不照書世亂弓刀
方有用休誇新句逼黃初
歲莫天寒生意微空林鳥雀自相依有情霜葉欺花貌無用
風荷象客衣西塞鼓鞞山岳震東郊羽檄海波飛傳聞有詔
頒南服早晚陽和幹化機
又用前韻
樹頭寒月影扶疎天上清霜下玉除紫塞風高鴻失路碧梧
枝冷鵲移居虎頭曠日糜倉粟牛腹中霄詫帛書見說抱關
堪避世稗官猶可學虞初
西風吹面兩霏微片片浮雲水上依鴻鴈群翔营口實鳬鷖
對立惜毛衣關河惨烈時將晚原野蕭條葉自飛慚愧江湖
一萍梗厭聽咿軋響隣機
題寒林圖
搖落江邊秋樹林凄凉久客二毛侵藤蘿歲晚龍蛇死叢薄
天寒虎豹深流水斜陽人遠近青烟白草鴈飛沉桂花自在
山中發悵望西風起夕隂
題訪隱圖
忽憶山中陶隱居杖藜衝暁謁茅廬林花浥露紅無比澗草
含烟綠有餘金鼎丹光纏日月銀河流水到階除松間白鶴
通人語長向瑤臺寄遠書
宿賈性之市隱
今年冬雨不作雪屋頭鳥聲渾似春絶憐草色綠鋪地可愛
梅花白照人時物巳迎新歲換交情空向異鄉親忽思昨夜
殘燈裏錯認還家夢是真
題陸放翁湖上詩後
放浪江湖一老翁若耶溪上幾春風門前流水斜還直籬外
閑花白復紅甚欲賦詩追杜子也能縱酒學陶公細看墨蹟
成懷古歎息他鄕類斷蓬
次韻和孟伯真感興四首
五載江淮百戰場乾坤舉目總堪傷巳聞盗賊多扵蟻無柰
官軍暴似狼綠水青山人寂寂長烟蔓草日荒荒弟兄零落
音書絶腸斷春風一鴈行
無用文章豈療飢劳生筋骨巳支離窮愁杜甫家何在落魄
陳平計未竒草澤狐狸三窟固江湖波浪一帆危故園春色
年年到綠葉紅花好為誰
平時盗賊起成雲厚禄能忘愧庶民樽爼自高廊廟策經綸
不用草茅人思家遠道風塵悪争食空山虎豹嗔莫怪洛陽
年少客持書痛哭向楓宸
多事繁花白暎紅無愁細草綠浮空春秋迭代人先老天地
生成意不窮鳳鳥長辭西嶺樹鯨魚自起北溟風幾時學得
玄真子箬笠蓑衣一短篷
次韻張德平見寄
漠漠長烟野色昏霏霏細雨濕衡門乾坤象緯尋常轉江海
波濤日夜翻賈誼奏書哀自哭屈原心事苦誰論近逢使者
徵遺逸說道巖廊納讜言
題承天觀
吴山頂上承天觀玉牒金符鎮地靈百尺樓臺依斗極九霄
風露出牎&KR0905;江聲洶湧蛟龍闕雲氣虚無翡翠屏見說蓬萊
恰相對仙凡只在隔滄溟
感興三首
病骨愁寒憶見春及觀春色却愁人轉添細草當門徑不惜
穠華委路塵去國杜鵑紅淚盡傷時庾信白頭新風波滿地
鸕鷀鳥相趁㘅魚飽一身
二月江南雪片飛吳山寒色動征衣莫尋花徑防泥滑且掩
衡門待日晞弱柳先舒應自損蟄蟲巳出更安歸乾坤處處
旌旗滿肉食何人問采薇
春院微風栢葉垂朝寒坐看雀爭枝娟娟墜雨抛蒼蘚點點
輕花赴綠池景物關情悲自老江山滿目惜時危長生應有
真仙訣漫把黃金駐黑髭
可歎
風雨潇瀟聽暁雞忽思世事一悲悽當時重禁藏矛戟今日
呼令學鼓鞞未見爭鋒曾奏捷徒聞却走不先迷劫灰日夜
飛相逐随處空林有燕棲
柯橋靈秘寺即景贈基上人
盡日隂隂風墜花樓前溝水發芹芽青春院宇僧房好白晝
豺狼客路賖對坐蝦鬚廻舞燕出門䲭尾立飢鴉相期握手
何時再五月芙蓉隘若耶
次韻和石末元帥見贈二首
雨過前溪暁色新山城草木靜埃塵殊方負固猶蝸角此地
偷安頼虎臣高閣綠蘿相對晚畫闌紅藥不勝春誰憐衰病
兼疎拙漂泊東西一旅人
元戎玉帳擁旌麾武略文韜並出寄構厦可堪無大匠安邦
曾見活危棋此時山斗歸民望他日龍彲簡帝思我軰迂狂
乖世務趍風執御更何疑
雨中寄季山甫二首
山雨隨風去復来南明晚色動楼臺猶憐仗節中郎在不見
乘槎使者廽感興詩成聊自遣忘憂花好為誰開偏嫌近水
多螻蟈永夜喧呼聒夢回
長夜雨多泥沒車白日閉門人跡疎階下水衣看上壁庭前
簷溜欲成渠閑花自發無劳種蔓草從生不遣鋤想見幽棲
張仲蔚蓬蒿如樹塞園廬
五月二十九日喜雨奉賀石末元帥
使君設醮天皇格道士陳章玉女開遂遣赤松来作雨更教
玄武下乘雷凉飈細拂花間入潤色新從草際回豈但農夫
堪一飽野人亦有酒盈杯
用前喜雨韻寄呈石末元帥時戍卒有不軌謀蓄而
未發公治之以意卒遂返正故發之以言且并志祈
雨有應也
將軍渡水流澌合太守彎弧巨石開但覺誠心通日月不知
生意在風雷思蓴未許歸張翰結草終當獲杜回可怪疎狂
謫仙子兼旬浪飲六千杯
題紫虛觀用周伯温韻
少微山直太微宮山下楼臺起半空丹井石床纏地絡瓊牎
翠戸出天風傳聞仙子常時到應是神霄有路通會待九秋
明月夜高吹鐡笛上青䓗
題紫虚道士晚翠樓
晚翠樓子好溪南溪山四圍開蔚藍微隂草色盡平地落日
木杪生浮嵐巖畔竹柏密先暝池中芰荷香欲酣聞說仙人
徐泰定騎鸞到此每停驂
葉叔安南溪草堂即事
溪上草堂盈十尋疎楊密竹各成隂綠烟繞舍桑畦静白水
當門稻遂深過雨怱翻金碧影涼蜩亂發管絃音此時不省
愁何在坐到鴉棲月滿林
妙成觀北亭用何逸林韻
最愛雲山滿目前更憐亭榭俯清川草深林藹迷樵徑花落
巖霏點客船碧澗金芝新出地丹崖石穴舊通天神仙應在
樓頭上翠羽霓旌下日邊
以棃餉石末公侑之以詩
山人見餉含消實青紫相排箇箇圓共道觧煩同綘雪也知
止渴勝甘泉種從漢武樊川得名並張公大谷傳珍重使君
方閔雨急湏走送滌熬煎
遣悶柬石末公
綠楊落盡白楊枯坐石徒今歲月徂尚想藩臣知患盗豈期
驛使似投巫當時秔稻通遼海今日風濤隔具區豺獺可堪
&KR0825;節鉞衣冠何以拔泥塗
次韻和石末公中秋不見月詩
一年明月中秋好萬里長空此夜隂雨暈青燈昏遠思蟲鳴
黃葉亂鄉心見愁盗賊氛猶悪莫怪乾坤氣尚淫便欲捫蘿
上天柱九霄風露恐難禁
次韻和石末公七夕詩
天上傳聞會兩星清秋夜色湛玄冥蚌胎隱見銀蟾窟鵲翼
高低玉女&KR3908;一水經年纔邂逅七襄終日豈神靈劳生厭事
惟思睡獨卧無心覲帝青
再和倒用前韻
天官垂象煥空青會合徒聞帝子靈三武夜開千石簴兩旗
晨轙七香&KR3908;房帷瓜果紛祠祀霄漢雲霓隔晦冥惆悵多憂
江海客登楼獨自看台星
病足戲呈石末公
旻天容我作支離病瘧纔除足就羸跬步不妨猶似鼈踔行
那得更憐䕫抱珍獻楚何堪再斫樹收龐亦未遲塞叟于今
知匪禍周雞從此免為犠
遣悶呈石末公
公庭春樹秋重綠但見鳲鳩日日鳴不雨正當三伏熱看雲
無柰百憂生草間群盗俱縻爵天下何人尚力耕漢法幾時
還再復白頭猶得詠昇平
庭前萱草花落巳久至秋復開感而作詩柬石末公
露下蛩鳴寒氣催兼葭葉響鴈歸来鬢毛巳為憂生白蘐草
何湏晚更開嫋嫋悲風吹落木炎炎赤日走黃埃干戈未了
仍飢饉人事天時緫可哀
次韻和石末公閔雨詩
騰雲降雨指龍功况復山川祭秩隆豈意愆陽為沴氣怱過
炎夏到秋風祈年劳酒儀徒俻登榖嘗新望巳空享祀未應
無報稱可堪不殺待時豊
再用韻
旱魃為妖殄歲功田疇龜折徧汙隆無多過雨纔鳴葉不定
行雲又逐風蔓草荒烟秋社迥黃沙白葦暮江空愁来漫憶
淳于祝却愧靈祗享祀豊
妙成觀道士劉雲心挽詩
少微星下葬神仙白玉樓中迓翠軿弟子焚香玄鶴逝天官
粛駕紫鸞翩金丹縹緲空山月鉄笛凄凉遠樹烟溪上故人
如見問碧桃花裏過年年
次韻和石末公聞海上使命之作因念西州愴然有
感二首
巫閭析木天空闊桐柏終南水亂流邑里䔥條無吠狗田疇
蕪穢少耕牛萋萋蔓草随人遠淡淡殘陽向客留遅莫飄零
偏感舊幾廽垂淚睇神州
弟子輿尸漫有師圯橋誰共老人期龍魚並出應難識樗櫟
無庸幸見遺每上樓臺瞻北極願聞波浪帖南陲吳山越水
元相接莫更中流下鐡椎
驛傳杭台消息石末公有詩見寄次韻奉和并寓悲
感二首
被䜛去國終思楚厚貌深情漫劇秦未識龐萌真老賊妄期
侯景作忠臣池魚幕燕依棲淺軒鶴冠猴寵渥新何處荃蘭
不蕭艾種𬞞猶得養閑身
喪亂如川未有涯悲風滿地是蟲沙衰遟兩臂從生柳疾病
雙眸但隕花暗蛬寒蝉秋色老丹楓紫菊夕陽斜頗聞四國
思郇伯尚想詩人賦木瓜
再次韻二首
南州昔日稱三楚西國今聞又一秦有爵與縻亡命賊無才
深媿具官臣青冥鸞鳳風塵隔畫省貔貅服色新悵望令人
憶李郭誰能匡濟想捐身
深秋蔓草接天涯極目飛鴻没遠沙綠水青山長送目汀蘭
岸蓼各生花風来西塞雲隂合濤落東溟蜃氣斜歎息笙歌
舊亭館壞垣叢棘老王瓜
次韻和石末公感興見寄
使君學術似文翁奕世流芳緝武功赤芾青衿来燕喜黃童
白叟望車攻筆端波浪翻三峽旗尾龍蛇動八風慚愧譾才
多謬誤憂時獨有此心同
次韻和石末公無題之作
秋風嫋嫋作商音落葉枯荄日夜深巳為抵烏投白璧徒勞
點鐡冀黃金軒轅未必迷襄野夸父終當死鄧林咲撚東籬
菊花蕊天寒歲晚爾知心
次韻和石末公九日見寄
去年見鴈思鄊里今歲還鄊鴈不来此地凄凉逢九日何時
清切覩三台莞茅夜冷蛩螿急禾黍秋空鳥雀哀辟難無勞
效桓景巢居隨處壓崔嵬
陳太初充兵應點作詩戲之
無僕無臺一老儒數間茅屋近通衢怱聞巷長呼排甲急換
戎装出荷殳就列敢辝長拱立随群獨作沒階趨西風鼓角
秋宵永明日青髯是白鬚
次韻和石末公開讀有感
百年萬國奉王正相業臺綱属老成山海若時共職貢郊原
何處有戈兵廟謨可使歸權倖祖訓由来重變更𣣔呌天關
無羽翼拊心長嘆不勝情
秋夕有感柬石末公
獨立西風聞莫蝉起看時物愴流年星臨野樹輝輝動露出
庭莎的的圓無奈素絲侵綠鬢却嫌黃菊似金錢烟塵滿眼
難回首惆悵高堂坐細氊
次韻和石末公自訟之作
綠駬驊騮不服驂王良造父亦難堪羡君名重中台上勲業
終光北斗南露井凄風殘綠少霜林落日亂紅酣侯封職在
同藩屏班爵無劳阿伯男
立冬日作
忽見桃花出小紅因驚十月起温風歲功不得歸顓頊冬令
何堪付祝融未有星辰能好雨轉添雲氣漫成虹蝦蟇蛺蝶
偏如意旦夕蜚鳴白露叢
丙申歲十月還鄊作七首
溪上寒山淡落暉溪邊風送客帆歸故家文物今何在平世
人民半巳非華髮老翁啼進酒蓬頭稚子咲牽衣自嗟薄質
行衰朽未覩明廷賦采薇
風急霜飛天地寒草黃木落水泉乾千村亂後荒榛滿孤客
歸来抆淚看野宿狐狸鳴戸外巢居烟火出雲端黍苗處處
思隂雨王粲詩成損肺肝
故園梅蕊依時發異縣歸人見却悲花自別耒難獨立人今
老去復何之未能荷&KR1257;除叢棘且可随方着短籬等待薰風
暄暖後枝間看取實離離
手種庭前安石榴開花結子到深秋可憐枝葉從人折尚有
根株爲客留枳枸悲風吹白日若華高影隔青丘壊垣蟋蟀
知離恨長夜凄凉弔獨愁
舍比草池寒巳枯草中時復見菰蒲濫泉觱沸無留鮒弱藻
蒙茸不繋鳬綠葉紅花空代謝春蛙秋蚓任喧呼窺臨最憶
琴高鯉騰駕風雷定有無
小舟衝雨清溪上雨密溪深宿霧昏游子到家無舊物故人
留客歎空尊荒畦蔓草纏蒿草落日青猿呌白猿語罷不湏
還秉燭耳聞目見緫銷魂
五載辤家未卜歸歸来如客鬢成絲親知過眼還成夢事勢
傷心不可思且喜松楸仍舊日莫嗟閭井異前時修文偃武
君王意鑄甲銷戈會有期
冬至日泊舟戈溪
日薄雲隂雪在山野寒溪靜客舟還乾坤簸蕩逾三載風俗
乖張似百蠻廢井衰蕪霜後白空村喬木暁餘殷獨憐節序
逢冬至不得安棲學閉關
次韻和石末公紅樹詩
紅樹漫山駐歲華玄冬驚見眼生花井陘旗幟軍容盛汴水
帆檣御氣賖春草凄迷金谷障夕陽照灼赤城霞靡蓱丹木
扶桑裏惆悵誰乘博望槎
次韻和石末公元夜之作
八表流雲澄夜色九霄華月動春城條風細細吹旗影香藹
微微引漏聲河漢虹橋應斷絶滄溟鼇足漫崢嵘愁来更聽
漁陽操獨倚闌干坐到明
石末公再賦元夕見寄用韻酬之
東方月出魚龍窟北極雲開虎豹關渤澥青丘金作水崑崙
赤岸玉為山風光豈減常時好燈火嗟逢此夜慳聽盡殘鐘
成不寐那無飛羽入玄間
丁酉七月十四夜望月仍蝕且旣而司天報亦不至
因感去年作此寄石末公
山城望月中元夜天運循環四序周顧兔又從銀漢滅磔蟇
空抱玉川憂清臺視梫當箕尾仙使乘槎隔斗牛安得寄書
憑去燕爲言桂樹不勝秋
題烟波泛舟圖
舊遊憶鼓湘湖櫂日净風微江練平小艇曲穿花底出遊魚
相伴鏡中行别来漫想心徒切畫裏重看眼亦明素石蒼松
是何處願從巢父濯冠纓
為王彦和賦槐堂
晉公庭上三槐樹千載流傳是德符今日耳孫思継述昔年
手澤歎荒蕪當窗欲看屯雲葉夾徑先栽帶雨株會見枝頭
金粟蕊秋風吹送上天衢
社日偶成奉呈石末公
昔聞同社燕鷄豚今見操戈競一飱松栢空壇飢鼠出枌榆
落日亂鴉喧地連吳會嗟何蹙民是周餘不半存疎嬾渾愁
聞世事治聾有酒漫盈尊
次韻和林彦文劉山驛作詩
青泥九折度危峰翠木千章集遠風欲為流離安堡障寕辝
辛苦涉蒿蓬梧桐葉落無棲鳳荆棘枝寒有怨鴻旦夕升虛
聊望楚何時重賦定方中
次韻和余嘉賓御史見寄
二紀相思欲奮飛百年心事苦相違風塵䟦涉容顔改豺虎
縱橫信使稀忽枉緘書如見面不勝悲喜却沾衣有懷欲語
無由寫&KR0865;馬天涯幾日歸
次韻和石末公月蝕見寄
凉氣開秋桂未花青天見月漫咨嗟玉毫撲搠此中兔金背
熒煌何處蟇百鍊精銅纔照膽連城白璧底生瑕誰能鼓劒
披氛祲莫遣東郊馬歕沙
即事有感呈石末公
葵藿傾心嚮大明參商瑣瑣只尋兵蛾眉欲擅三千寵魚翼
難通九萬程貝錦笙簧鴟鳥瑞明珠瑑玉泰山輕兩階干羽
聞来格分北猶劳聖主情
次韻和石末公感懷之作
鳳去深林鶩在庭西風回首故山青𣏌人岌岌憂將殞楚國
茫茫醉不醒自覺艱虞多錯午誰憐耗斁祝寕丁金芝玉蕨
甘如蜜歲晚吾從董五經
聞盗過界首季君山甫亦蒙訪及以詩唁之
妖星何故犯奎躔鶴上雲霄鯉入淵寇退喜聞曾子反書焚
尚頼伏生傳虀酸併與青氊去瓜苦空餘綠蔓牽慚愧杜郊
湯博士白塩赤米數相憐
次韻和石末公中秋翫月
一年二六團圓月此夜光輝獨耐看銀漢波濤三島接玉京
風露九霄寒方欣酷暑随時去只恐清商促歲闌更上南樓
瞻北極那無鴻鴈報平安
次韻和十六夜月
纔圓又缺中天月猶自寒光媚老蟾承露仙人珠落掌别風
樓觀雪生簷玉階桂影駸駸薄金井苔花漸漸添坐久城頭
聞夜柝牢愁清興苦相兼
再次韻
永夜凉風吹碧落深秋白露洗明蟾金波灔灔將流瓦玉礫
熒熒恰近簷貝闕寒生魚腦減龍宮氣粛蚌胎添從軍不廢
篇章事倚頼元侯智勇兼
次韻和劉宗保秋懷二首
眼見賓鴻去復回可堪雲霧隔瑶臺黃花自在山中發青鳥
何由海上来墻角蟲號瓜蔓索樹頭禽嚇栗房開凉蟾照幕
還清夜慚愧千村野哭哀
蛩螿啼露作悲愁鵰鴞摶風樂素秋莫訝繫匏長不食亦知
神劒觧相求翰林白髮三千丈吏部回腸一萬周借問何如
青白眼酣歌竟日為身謀
次韻和石末公九日無菊詩
籬菊無花冷夕陽西風空送鴈還鄕巳妨少昊頒時令更阻
淵明泛酒觴生意循環深自識年華逝水去誰傷愁来最愛
霜中葉滿眼殷紅間淺黃
野行偶見紅樹悵然有感呈石末公
紅樹傷心夕照前漫山暎水爲誰妍樹當摇落人尤惜人自
憂愁樹不憐九譯未通青鳥使四郊猶漲綠林烟野夫病足
思休息藉草棲橧擬晏眠
次韻和石末公紅樹詩
岸柳江蒲總戚施桕林辛苦擢金支虞人詫見炎官傘候騎
訛傳漢將旗照水熒煌空衒貌因風飄落竟從誰應慙若木
生暘谷長駐踆烏燭崦嵫
次韻和石末公悲紅樹二首
乾坤何處非王土稂莠誰令滿大田未掃綠林千嶂裏還看
紅樹九秋前吳宫露冷蝉何在漢苑風悲鶴自憐却羡魯陽
功德盛揮戈回日至今傳
霜與秋林作錦幃一朝霜重却全稀坐看絶豔成塵土應窹
浮華是楇機驚鵲月明難自定窮猿歲暮欲何歸猶憐有客
期歡賞太息斯湏志願違
詔書到日喜雨呈石末公
將軍鐡馬高秋出使者樓船渤海来甘雨恰随天詔下凍雲
應與地圖開枯黃背日紛紛落細綠迎春苒苒回悵望山中
多病客坐看烏鵲遶庭梅
感事呈石末公
前飛鶬鴰後駕鵝天闊風高柰汝何不羡焦頭居上客空憐
䑛痔得車多深山虎豹来城市落日鼪鼯出薜蘿薇蕨可羹
魚可膾白雲長自在岩阿
贈西岩道元和尚
西岩寺裏雲巢子不到人間幾十年杖錫野猿迎路側談經
山鬼拜燈前塵飛劫火青春夢雪滿長松白日眠近得淵明
入蓮社興来時復有詩篇
題王伯衡縣尹桑隂圖
漁陽太守之官後種得桑隂比召棠麥隴風微雲委甸茅詹
日暖雪盈筐倉庚過去青枝動戴勝飛来紫椹香千載先生
同此意為君重賦兩岐章
次韻和石末公漫興見寄二首
王侯古有興屠狗郎吏今無善牧羊青海風波騰罔象紫霄
氛祲翳搖光江寒逝水東流急天遠冥鴻北去長莫咲烏鳶
悪毛羽翻飛齊得簉鵷行
濟世何人希管樂隱居無處覓求羊扶桑未換暘烏彩腐草
猶争爝火光百載承平戎馬佚七年戰伐艾菅長長沙遷客
能流涕一日湏垂一萬行
聞鳩鳴有感呈石末公
郊原過雨東作始枝上鵓鳩鳴可憐此地巢居猶葺壘他鄕
去子望歸田匡時勢異民思漢憂國心随鴈到燕逝水自流
人自老倚楹長憶至元年
戲和石末公催太初畫山水之作
春蠶吐絲作成蠒辛苦爲人身上衣畫史等閑揮彩筆女工
顦顇倚空機高堂素壁峰峦出暮雨朝雲夢寐歸可怪唐朝
杜陵老瘦妻短褐有光輝
和石末公冬暖
世亂干戈日夜尋可堪災沴又相侵烟霞出地皆成祲雷電
飛時肻作霖祝蝪漫勞遵故事問牛誰復軫憂心小蟲未窹
年光晚猶抱枯荄學苦吟
雨中呈石末公
去年三冬暖不雨今年孟春寒有餘大雲垂垂壓宇宙密雪
衮衮飄庭除安排白水與泛舸醖釀青泥容没車辛苦陌頭
楊柳樹含顰等待太陽舒
和石末公見示肓字韻
長想天涯皆内地忍看閫外即他鄊扶生可惜毉無緩救死
寧堪鬼在盲郡縣誅求應到骨乾坤戰伐徧成瘡遼東華表
雲間鶴相見相思總斷腸
次李子庚韻
風落餘花春事非愁心烟雨共霏霏溪雲不作從龍起山石
何湏學燕飛籬下舊存彭澤菊林間新長首陽薇夜闌忽漫
聞啼鳥腸斷天涯信使稀
早春遣懷
正月餘寒未放春漫空飛雪舞随人新年對客情何限濁酒
於予意獨親澗底流泉渾似玉門前細草總成茵鶴歸自愛
山能靜豹隱方知霧有神
雨中遣悶
雨漬愁雲重不飛山蒸冷霧襲人衣亦知屏翳空多事只恐
羲和失所歸歲晏波濤東逝急天寒鴻鴈北来稀殘燈永夜
清無焰坐聽飢猿響翠微
聞猿有感
猿響秋山夜向闌白雲如雪擁林端鍾儀楚奏難成調蔡琰
胡笳欲罷弹澤畔離騷餘怨恨巴東涕淚想汎瀾唯應華表
歸来鶴明月清風共歲寒
漫成
老去知心更有誰愁將短髮對花枝花殘更發新春葉髮白
空垂滿面絲縱酒放歌憐往日倚闌聽鴈立多時若為化得
摶風翮汗漫東西信所之
感興
百年疆半巳無能愁入膏肓病自增千里江山雙白鬢五更
風雨一青燈繁弦急管誰家宅廢圃荒窑昔代陵不寐坐聽
雞唱盡素光穿牖日華升
夜坐
殘釭背壁翳還明坐擁衾禂閱五更雲捲星河垂永夜霜飛
鼓角静嚴城飄搖莫計餘生事老病都非舊日情想像故園
憑夢到愁来轉使夢難成
蔣山寺十月桃花
王母桃花此地栽風霜摇落為誰開琳宮玉座同黃土綘蕊
丹跗自綠苔度朔烟霞違夢想武陵雲水怨歸来殘蜂剰蝶
相逢淺黃菊芙蓉莫浪猜
寒夜
月上前山夜寂寥江城鼓角殷寒宵魚龍水落滄溟靜鴻鴈
聲来紫塞遥風物自應隨律轉霜髯争得見春消青釭冷暗
愁眠怯楼外頻移北斗杓
漫成
愁將短髮逢摇落漫把殘燈照寂寥兩地身心悲夜鵲五更
鍾鼓夢春潮驚寒栢葉垂垂靜向日霜華泫泫消悵望烟塵
滿長路紫芝空長故山苗
題秋江獨釣圖
秋風江上垂綸客知是嚴陵是太公細水浮嵐天與碧斜陽
炙面臉生紅形容想像丹青在歲月荒凉草澤空日暮忽然
聞欸乃蓼花楓葉忘西東
題墨竹
蒼梧山下無窮竹盡是湘妃淚種成煙雨不銷千古恨珮環
虛度九秋声見愁牧豎乘時伐可待伶倫學鳳鳴獨立凄凉
對圖畫爲君惆悵一沾纓
雪中有懷章三益葉景淵
歲莫懷人雪滿天飢烏病客對凄然地爐無火同誰坐石硯
生冰盡日眠栗里何時歸白髮茅簷幾處起青烟稻畦麥隴
看春及土膏泉滋䜟有年
白髮
白髮應同春草莖風吹一夜滿頭生欲收浮豔歸根柢故遣
芳菲定老成碧瓦暁霜憐变滅紙窗宵月妬分明㩀鞍上馬
非吾事頼爾粧嚴意不輕
愁感代哭
燕鴻北去又南来断壟荒岡幾劫灰慈母磯寒風落木望夫
石老雨添苔江流定與天河合客淚還經地底回未必春光
便銷歇白華猶發燒殘梅
冬至
冬至微陽斡化機閉關獨坐正相宜白楊風掃經霜葉翠柏
水凝泣露枝日轉天南林影覺春生地底水泉知物華過眼
成今古愁絶看雲有所思
黃州圑湖董氏鏡心樓
團湖四面開明鏡中有高楼接泰清綘氣往来蟾影入碧光
浮動日華生雲間威鳳孤飛下空裏遊魚作隊行安得翠軿
呼弄玉金銀臺上卧吹笙
寄黃仲美
二十年前别故人乾坤何處不風塵玉缸阻對簷花夕素髮
羞同野草春紫極星辰空有象青冥波浪杳無津歡華過眼
成今昔苦憶元方淚滿巾
春城
春盡江城不見花似知白髮畏韶華戰争故習俱無頼喪亂
餘生未有涯三島虹蜺昏日月二儀風雨化龍蛇何年百谷
歸滄海尋取河源泛客槎
舟中
雨翳青燈靜客舟輕寒只戀敝貂裘漫山薄霧穿&KR1440;&KR0668;漱石
鳴泉拍枕流身在壺中天萬里夢驚華表鶴千秋愁来滳淚
都成血直到滄溟水盡頭
至婺州聞官軍自温處之江東所過皆空遂從間道
還鄊
聞道人家緫避軍我亦獨穿豺虎群莫思身外路多棘且喜
雨晴山出雲林端石磴鶻自占澗底風松猿共聞他年想象
或夢到兩鬢白雪應紛紛
遣興
白露如珠滳素秋啼螿絡緯寂然收烟開碧水浮天遠月帶
銀河入海流豔豔霜林張綺纈琤琤風葉落鳴球此時旅客
篝燈坐無柰黃昏一餉愁
搖落
搖落江天氣慘凄野黃雲白惑東西可憐飢鼠當人立無柰
寒鴉向客啼杳杳夕陽葭浦闊茫茫秋水稻田低銷魂何地
歸衰疾觸處烟塵沸鼓&KR0911;
秋夕
柏葉䔥疎柳葉黃露華如玉綴空廊丹心欲共燈花結白髮
偏随漏水長月色故園同窈窕蟲聲此夜獨凄凉寒鴉莫更
啼金井衰病能堪幾断腸
感興七首
昭代仁聲浹九夷野無矛戟有鎡基誰言潢海操兵釁却産
宮庭制禮時廣路駪駪周四牡隂風粛粛漢靈旗弔民伐罪
元戎事旴食宵衣上聖思
清時不樂道干戈鼯鼠其如虎豹何淮海風雲連鼓角湖山
花木怨笙歌紫微畫省青烟入細柳空营白骨多惆悵無人
奏丹扆側身長望涕滂沱
衣冠共喜際雍熙豈意豺狼負盛時禮樂百年忘戰久風雲
八陣得才遅神謀不是閭閻識廟筭誰聞黼扆思慚愧鯫生
懶無用江湖愁望鬢成絲
將軍意氣薄丹霄欲把孤航截海潮蘇武節来無忌死岑彭
營悪子陽驕鴟鴞詩奏忠誰白松柏歌成恨豈銷悵望天涯
一灑淚鯨鯢罔象雜三苗
落日悲風雲滿川家家閉戸少炊烟也知渤海無龔遂漫憶
邯郸有魯連三尺青萍思出匣數莖白髮望歸田請看如鏡
南樓月此夜清光最可憐
天弧不觧射封狼戰骨縱横滿路傍古戍有狐鳴夜月高岡
無鳳集朝陽琱戈晝戟空文物廢井頽垣自雪霜漫說漢庭
思李牧未聞郎署遣馮唐
天上九關森虎豹人間七澤起龍蛇塵埃不辨風雲色雨露
全歸枳棘花秦國有人迷鹿馬周郊無土載蟲沙淮濆何日
歌常武腸斷嚴城戍鼓撾
越山亭晚望
越絶孤城枕海湄越王亭下景遲遅雲埋夏后蔵書穴草沒
秦皇頌德碑鑿齒未馴虞禮樂戈船猶駐漢旌旗春風淡蕩
吹楊柳咲看吴鉤有所思
謁夏王廟有感
一片宮垣粉雘新前王陵廟在松筠玉書金簡歸天地貝葉
曇花詫鬼神滄海波濤紆職貢山川草木望時廵苗頑未狎
虞階舞空使忠良淚滿巾
寒夜忽然有懷周紫巖先生遂成口號奉寄且以酬
黃柑之惠
柱下先生住紫巖倚天愁嶺氣巉巉客来每託青猿報書寄
還憑白鳳銜日上寒光生水石月明晴翠落松杉旅人珍重
黃柑贈愧乏瓊瑶荅素緘
冬暖
今年南國天氣暖十月赤城桃有花江楓未肯換故色汀草
強欲抽新芽野畦落日舞殘蝶小池過雨喧鳴蛙城上幾時
罷擊柝愁見海雲蒸晚霞
漫成
春雨日日送愁来雨中百花渾未開青山不見神禹穴碧草
巳滿越王臺魚兒弄水浮還沒燕子尋巢去却回頭白楊雄
嬾獻賦衡門從此掩蒿萊
夏日雜興七首
眼見青苔上短垣忽看碧草翳衡門西来急雨寒聲壮東望
扶桑暁氣昏征戍誅求三載外詩書禮樂幾家存天涯地角
風塵滿極目雲霄漫斷魂
愛此南園僻有餘依稀景物似郊居風軒自舞蒼筤竹蓮沼
雙遊赤鯉魚釀酒剰收元亮秫换鵝時寫右軍書人生縱意
惟疎嬾莫遣門多長者車
聞道中原沸似糜倚楹長嘯不勝悲百年城郭連烽火千里
桑麻委蒺藜南國久紆方叔旆東郊未返魯侯旗五湖何處
堪垂釣腸斷松楸入夢思
故里無書問遠遊他鄊萍梗漫淹留盲風怪雨蛟龍喜荒楚
寒蕪燕雀愁天上古今星北拱人間日夜水東流誰能走報
西王母乞與還丹駐黑頭
層楼迢逓俯清郊天際群山檻外交日暖水禽鳴哺子風輕
沙燕語尋巢綠荷雨洗藏龜葉翠竹烟寒集鳳梢可嘆仲宣
歸未得苦吟終日倚衡茅
夏至隂生景漸催百年巳半亦堪哀葺鱗不入龍彲夢鎩羽
何勞燕雀猜雨砌蟬花粘碧草風簷螢火出蒼苔細觀景物
宜消遣寥落兼無濁酒杯
菱葉荷花漸滿池紅榴綠篠正相宜天邊日出園葵覺地底
雲生柱礎知長夏未應炎暑過薄寒恰似晚秋時朝来苦怪
雙青鬢輒向風前學素絲
夏日訪王友文留飲贈詩
長夏園林白晝閑高軒留客雨漫山傾壺竹葉沉沉綠落樹
楊梅顆顆殷檻外新荷搖水佩簷前弱柳舞風鬟醉来帶月
浮舟去忘却塵埃世路艱
題江村風雨圖
日落千山風雨来野昏林黑鳥飛廻風吹烟霧連天起雨送
雷霆入地回龍母鮫綃雲半&KR0668;巫娥貝闕夜深開暮寒燕子
歸華屋愁絶餘花委碧苔
次韻和岳季堅見寄
塵埃不見望諸君江海誰憐鄭廣文雪裏一笻穿虎出竹間
半榻與僧分無人問字朝眠穏有客論詩夜坐勤豹褎羊裘
等黃土金章紫綬漫浮雲
次韻和天童良上人見寄
不辭塵匣掩青萍願見天邊隕盗星白日有時容黑子紫微
終古照玄冥輕風㵸雪歸蘭汜細雨涵春入草亭但得此身
疆徤在江山相見眼長青
靈峯寺松風閣
靈峯寺閣倚松風風細松高閣更空何處流泉生石上有人
鳴玉下雲中花飄霧露春香滿影動龍蛇暁日融安得身如
列禦寇翩翩高舉出冥鴻
次韻高則誠雨中三首
短棹孤蓬訪昔遊冷風凄雨不勝愁江湖滿地蛟螭浪秔稻
連天鼠雀秋莫怪賈生偏善哭從来杞國最多憂絶憐窗外
如珪月只爲離人照白頭
霖雨蕭蕭泥客途歲華冉冉隙中徂不知燕趙車千乘何似
嵩邙飯一盂露冷芙蓉捐玉佩天寒薏苡結明珠柬鄰艇子
如堪借去釣松江巨口魚
吴苑西風禾黍黃越鄊倦客葛衣凉楸梧夜冷鳥驚樹霜露
秋清蜂閉房天上出車無召虎人間賣卜有王郞干戈滿日
難回首夢到空山月滿堂
次韻和謙上人秋興七首
一自中原萬馬奔江淮今有幾州存龍韜豹略癡兒戲穠李
夭桃猛士門廢壘秋風銷戰骨荒郊夜雨泣冤魂江湖愁絶
無家客佇立看天淚眼昏
東海波濤激迅飈西風氛霧虎狼驕高牙畫戟尊方伯繡叚
黃封出内朝無客金戈樁鑿齒有人玉帳舞弓腰武陵日暮
桃花盡何處林泉可採樵
霜飛大野氣凄清日落荒村少客行投筆班超空食肉登楼
王粲獨傷情海壖雨翳旌旗影淮甸雲埋鼓角聲中夜起瞻
天北極鬢毛蕭颯憶神京
浙江流水繞東吳佳麗猶傳故國都紅錦漫山春雨後黃雲
壓樹暁霜餘嬌鶯逐暖歸牙帳征鴈衝寒送羽書惆悵南園
釣舟子蒺藜滿地不勝鋤
繡幕香幃隱日華金鞍玉轡巧矜誇深山霧兩貙生虎大海
波濤虺作蛇檏樕有枝寒集鵲梧桐無葉夜啼鴉凉風嫋嫋
吹游子何處松楸是汝家
故鄊知巳不曾逢滿目雲山恨萬重斥堠霜清寒夜柝譙楼
風急暁城鐘此時遶樹憐烏鵲異縣携家想駏蛩獨向晴簷
問梅蘂數枝和雪為誰容
江上悲風起白波山中芳草柰愁何紫菱青荇鮫人舞翠藟
蒼藤木客歌曠野煙塵迷虎兕長亭泥濘没&KR0784;騧濁河日夜
東流去腸断霓旌影馺娑
法華山弘上人
可愛寒潭似鏡清清光寒氣襲軒楹草根流水泠泠出石上
潜魚箇箇橫翠藹驚風和露滴白沙得雨照人明故鄊近報
猶豺虎愁對滄浪詠濯纓
自天衣還城贈伯言
城上餘寒暁氣凝湖邊春樹綠層層一山獨表秦王望衆水
皆朝夏后陵白眼嗣宗終嗜酒青鞋子美謾尋僧仙都石室
烟霞裏早晩相携策瘦藤
爲黃元徽題畫松
黃子宅邊松十尋兩株相倚自成林半空鸞鳳翻清影長日
笙竽奏好音豈但茯苓能却老更有琥珀可安心風塵澒洞
還相憶寫掛高軒恨最深
秋感
日白天青木葉凋雲山漫漫故鄊遥石床墜露珠光動碧砌
幽花玉色銷十載故人俱土壤五更歸夢負漁樵懷来憶往
成惆悵蔓草羇蟲對寂寥
悼廢圃殘菊
舊菊將蕪尚有根高秋相顧耿無言芳心不共青莎死生熊
猶欺白露繁要待靈均餐落蕊從教元亮耻空尊何人觧識
凄凉意分付寒螿仔細論
侍宴鍾山應制(時蘭州方奏捷)
清和天氣雨晴時翠麥黃花夾路岐萬里玉關馳露布九霄
金闕絢雲旗龍文騕&KR1153;驂鸞輅馬乳蒲萄入羽巵衰老自慚
無𥙷報叨陪儀鳳侍瑶池
題李息齋墨竹
李候貌出蒼筤竹葉上湘妃淚未乾烟雨晝迷丹鸑鷟霜風
秋勁碧琅玕脩莖擬截伶倫管和氣潜驅嶰谷寒此意秪令
誰賞識高堂素壁靜時看
雲門寺作
若耶溪頭過新雨雲門寺前芳草長好將薜荔紉衣帶更取
辛荑結佩纕綠鬢朱顔非昔日茂林修竹是他鄊東風且莫
吹花盡遠客傷春易断腸
次韻和朱伯言自雲門之天衣途中作
即看梅蕊發江南漸見柔桑可浴𧖟日鑄雨餘峰似䯻雲門
煙合樹如藍青猿不避游人過碧澗能消宿酒酣况有山僧
頗觧事何妨聊駐使君驂
送陳子晟省親歸連江
連江此去三千里綵服趋庭及早春閩嶺白雲迎馬首建溪
碧水渙龍鱗題橋兔穎留南徼戀
闕丹心照北辰鶴髮正須三釡養鳳城雨露四時新
送黃生涖祀福建
九重發政懷川嶽使者承宣下紫宸玉瓉黃流敷帝澤
碧雞金馬出神珍風清五嶺烟霞粛春到三山雨露勻歸路
武夷溪九曲棠梨花映綠楊津
即事
春半餘寒似暮秋掩門高坐日悠悠樹頭獨立知風鵲屋角
雙鳴喚雨鳩芳意自随流水逝華年不為老人留浮花冶葉
休相咲自古英賢緫一漚
遣興
江上潮來風捲沙城頭畢逋烏尾訛燕泥半濕昨夜雨蛛網
忽粘何處花孤坐日月自閑暇出門岐路空交加漫將白髮
對芳草目送去鴻天一涯
乙卯歲首早朝
奉天殿柬翰林大本堂諸友
枝上鳴嚶報早春御溝波澹碧龍鱗旂常影動千官粛環
珮聲来萬國賓若乳露從霄漢落非煙雲抱翠華新從臣才
俊俱楊馬白首無能媿老身
元夜
玉漏遲遅出苑墻星河疎淡月輝煌送寒梅蘂清香細報喜
燈花紫𦦨光金闕暁霞來若木瑶池春色滿長楊君王注意
防驕佚萬歲千秋樂未央
次韻和劉彦箕憶山中篇
句曲峰高倚太陽不風巖谷自清凉四時嵐彩霏瓊雪百道
泉流湛玉霜雅稱采芝追綺季尤宜散髮學嵇康龍鱗璀錯
松當徑鳳尾䙰褷竹過墻月上海門蟾早覺露寒天宇鶴先
嘗仙人卓劍降魑魅道士書符禁獝狂寶氣丹光生夜寂黃
精白术引年長茅君虎卧瑶壇上蕭史鸞棲碧殿旁桂樹寒
山違謝客挑花流水憶劉郞猿猱任占青蘿帳薜荔從生綠
石床世難有身空自累詩成無鴈倩誰將欲憑錦瑟傳幽思
才理朱絃意巳忘
彭澤阻風
風急雲飛江倒流請君聊且駐蘭舟浪翻彭蠡蛟螭横雲壓
匡廬虎豹幽懷古謾尋元亮菊望鄊空倚仲宣樓五更歸夢
三千里一日逥腸九萬周嘯侣山棲憐野鹿伴人水宿感沙
鷗中元都府神官會上界星辰積氣浮地軸西南連少昊天
關東北鎮陽侯兩峰對擁青螺髻孤月初生白玉鉤龍甲冷
欺獰蜃市蚌胎光奪睡龍眸春撞急杵濤驚枕滳瀝真珠霰
洒禂枯樹掛崖眠復起老藤牽石墜還留宮商調合靈鐘夕
鋩鍔稜高峭壁秋繡被焚香寒悄悄金環扣瑟夜悠悠竹枝
寫恨傳巴女木客長吟荅楚囚不寐殘缸猶閃滅動情鳴櫓
數啞謳蒼梧鳳逐重華去赤水珠無罔象求大宅高門荒町
疃頽垣敗塜閙鵂鶹塵埃漠漠城笳怨蘆荻萧粛戍鼓愁鬼
火碧穿燈火去狼烟黃入燒烟遒紫芝可茹林多蟒紅鯉堪
&KR0699;澤有虬萬國鋤犂俱劍戟八陵松柏讓戈矛哀哀野哭乾
坤慘踽踽途行面目魗永憶盧敖翔汗漫願随慧遠學清修
瑶臺青鳥歸何處玄圃琪華爛莫收滄海未容精衞塞蓬萊
定許偓佺遊故園梅蕊相將發倚頼春陽慰白頭
太師誠意伯劉文成公集卷之十六終
