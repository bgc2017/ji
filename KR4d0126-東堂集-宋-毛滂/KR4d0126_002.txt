東堂集卷二宋毛滂撰
七言古詩
十二月十二日雪晴成允蔡君扁舟携詩見臨
次韻奉答
蔡子下筆生濤瀾少時往往思湧泉便當自作五鳳樓
畫楹刻桷皆蠻牋昨日千秋橋畔雪楊花蝴蝶相聯翩
徑喚紅粧弄春色千壺快倒萬錦纏那知蔡子足踐地
柳車送客已復延搖竿孤唱頗自得閉門高卧初誰賢
幸來餉子小樓日共看簷影移殘年東堂夜寒劔有氣
北窗晝静琴無弦高門懸薄固疎矣所憂餓虎猶須鞭
齒搖目眵懶自薦豈復珠貝如懸編仙人玉樹儻相待
只擬醉拍洪崖肩堯舜之事不足驚肯為兒女癡自憐
故山鶴帳久不往白雲封戶端應全吏卒無令守叔夜
弟子何妨嘲孝先伯倫天地席幕爾何處六翮猶爭前
平生小吏輕子美未害故人疎浩然子今風霰動短褐
豈乏錦繡裁長篇東堂那記城旦語唯有詩律曾家傳
墨香紙滑霜兔勁明窗妙意常空圓客來指似寧信此
自知食蜜甜中邊
李白於宣州謝朓樓餞别校書叔雲一首十二
月初六日夜獨坐松齋懷抱良不佳飲少輙醉
庭下梅兩株月色皎然倚樹微吟偶誦李白此
詩有會予意者次其韻追和一首
棄我去者昨日之日不可留醉我心者今日之日多煩
憂秋風吹鴈渡汾水斜陽隨客下西樓苑邊麒麟守白
骨半夜安能保明發小蠻為酌流霞春醉倚梅花滿懷
月暗香吹遠月欲流松聲百尺喚清愁早掛銅章老槐
下短蓑獨速上漁舟
孫使君見招以不茹葷得醉因過南禪老飯小
休庵中作此詩寄之
城南病客食不足日與天隨爭把菊饑腸昨作細泉響
豈識韭虀并豆粥五州自有定遠侯虎頭燕頷飛食肉
門前麴封何足道酒出兵厨瀉春瀑康成温偉秀兩眉
何啻五斛當一斛席中珍句出半酣但驚墨逕通羣玉
不知清風静掃脾徒見秋電寒搖目相君脱粟好名爾
何用留侯歸辟榖我今枯槁固其分尚有閒氣蟠空腹
侯當下士屈體貎屢喚不來仍不逐羊臑魚尾癡不食
却覓山僧煑寒蔌敢煩龐生要栗里欲謝楊公向䟽屬
午庵聊拂偃月牀卧聽春飇過修竹
秋雨杜門久之比晴一出前村歸聞陸令見過
奉寄一首
子桑閉門十日雨何人裹飯相勞苦忽窺晴色入疎簾
徑向孤村尋老圃不知雙鳬念雲水欲下雀羅風送起
未容倒屣見王孫豈是揚鎚嫚公子長安秋雨乃復來
山隂夜雪仍空回他時乘興幸告我請掃門前紅葉堆
新酒熟奉懷曹使君
水沙卧甕青綀羃浮蛆欲上真珠泣濛漫崑山清露零
洗下雲腴和玉汁小槽决决秋泉語老盆豔豔春光濕
不妨力飲薦寒英只憂秋老金膚澀先生何翅七不堪
袍鞾裹縛肩骭急醉鄉禮法稍寬閒倒著接䍦猶許入
南樓老子冰雪腸咳唾珠璣紛可拾未許王郎見短歌
(原注曹公自識面裁見三絶句)已容趙壹唯長揖(原注頃來歸未及謁而公折簡先至云第)
(著帽進勿拘俗禮)邇來鈴齋作禪觀錦瑟間多山玉立(原注公昨日得)
(簡云郡齋極岑寂寡味)欲留一斗向吳興何日南樓和月吸
立秋日破曉入山携枕簟睡於禪静庵中作詩
一首
西風初起無人鄉雲深萬籟含清商山容便與新秋淨
稻花已作豐年香斷蟬抱柳咽殘月卧霞排霧通朝陽
過橋寺影出疎木入戶竹色來低墻蒲團紙帳兩寂寞
獨有老檜磨風霜東堂老子喜睡人來借一榻樂未央
含風漣漪開玉脊小屏晩綠横瀟湘夢寒支枕風入髮
過眼冉冉茶烟蒼紅薇花隂煑玉醴滿甌飛雪置我旁
平生世味總如水老大縱健肝膈凉翛然此意不可道
卧看石竹凝孤芳
出都寄二蘇
滂去年冬去田里而西歴春度夏出關已秋
逆旅酸苦節物感人此詩書一時所遇之事
以自見寄獻内翰舍人蘇公伏惟一覽幸甚
近年好語開蹙額廊廟主人還稷契諸公彙進民所懷
左必提之右乃挈善隨類舉皆可觀野無遺賢静巖穴
石梁有客少讀書神接前人望風烈志與時違可奈何
居賤好高謀已拙此身悠悠日江海弔影行吟事酸噎
揣摩胸臆作西游不成興起慚豪傑賈生慟哭初亦疑
十年自覺流清血三書不用即山林將前復却何從决
無因名姓累吳公咫尺天光阻羅列志士惜日誠可憐
每恨平津當老節子雲年少行所為今出秦關獨疲苶
郭門囓臂良感人仲卿蓄縮翻傷别叩關自鬻雖矜張
掃門願見猶摧折炙手門前車馬多排肩屢進不得徹
近來索米却求田結綬彈冠非所觖更令胸臆從誰開
一刺懷歸定漫滅檻虎饑饞尾漫搖水盡海鯨當蟻垤
誰能忍恥寄我顔妻笑嫂欺安用舌北山記憶破臘來
遠水扁舟兩愁絶雲重山寒暝不開孤帆夜落嚴陵雪
雷山老桐凍弦斷不作南風相煖熱一劔星昏共形影
每恐龍寒呵古鐵孟嘗無炭暖置身杜雖有指不得結
可憐危肩聳及耳浩歌能復彌清冽吳山忽見梅花謝
天助陽春生筆下近簷呵欠面發紅故絮賣錢不須借
賣錢買船更欲西墻頭立燕留新泥新開湖南接淮水
楚山翠入天低迷細風平日兩媚好嫩黃梢轉隋楊堤
河名已清色未改减盡狂湍濁猶在東風正和水面穗
恃頼夷猶百無殆欎欎葱葱見帝臺祥烟瑞霧真佳哉
元都道士種桃手露浥風吹今總開山翠柔紅亦得色
鬭妍意不相低徊遊蜂上下逐蝴蝶蜜脾未飽爭喧豗
幽谷黃鸝出晴昊喬木幾遷枝葉老避寒何處過雪霜
依舊飛來語音好少年走馬紅塵道繡勒錦緣金絡腦
窈窕花隨寶盌飛暝旋風吹玉山倒可憐窮巷無芳菲
良辰不得開懷抱閉門曝背借餘暄猶得爬搔驅虱蚤
逡廵迷目風沙顛已報新花去如掃乘離執衡又一時
萬物從新炎帝造柳線漸長成畏日苦菜秀時蚯蚓出
烟綃霧縠自直錢故葛綻聯遮肘膝凌人頒冰下霄漢
誰信朱門自無汗蔗漿酪粉瑪瑙盤牙牀角簟光凌亂
石梁孤客賃屋居坐恐炊中忽麋爛蚊虻噆膚俛聽爾
何苦羣鳴恣喧玩生嫌蒿艾昏淚眥寧強摑撘酸吟腕
墻隂壁隙又出蝎潜致小毒猶錐鑚巫師祝痛已復遭
術非驅除真亦漫聽鷄起坐難飽眠庶寬煩促須清旦
進不知名仍退却既來亦好歸不惡羲和鞭御向西行
出門感此梧桐落淡月孤烟侵曉昏小雨凄風動冥寞
且欣編簡堪卷舒那知羞澀憂垂槖鐘鼓聲沉北斗高
白日漸遠傾葵藿楚歌忽斷隔黃蘆已見金山高磊落
須臾崩車天上行長幡亂舞喧簷鐸蒼穹白浪兩低昂
黑蛟黃虬森噴薄開帆插櫓六鼇驚男兒信命方自若
吳音嘲哳來船近共憐遠客逃溝壑鳥勌知還羽翮垂
修竹茂林欣有託故山茅屋良幽深清泉瀏瀏石鑿鑿
蕨薇雖老芋栗甜拾穗行歌亦云樂買竿釣魚誰更哀
貰酒滌噐人應謔士通五經取青紫請謝夏侯烏有此
捷徑須知自有塗枉誦陳編腐牙齒潼關坐息感二鳥
耿耿此心聊復爾敢嗟與兄共槽櫪但苦酸醎異便美
擬希鋸利效細黠天與鈍頑難力砥五斗充饑未有時
却藏手板投耘耔曩聞下惠恬小官頗怪少游甘掾史
曼倩俄驚備大臣李渤諫官呼不起古人去就良不同
剛成亦足稱男子嗚呼乘時正阨窮悵望臨食空投匕
豐山蒲牢鏗有聲霜氣感發非擊棰昌黎誘勵方循循
廣文薰炙皆名士宋之善鳴挺有公願助下風脣口哆
當時一到匠石前至今人或疑把梓大厦未完公勿忘
可惜空山終朽死燒桐願獻太古音處囊請試從今始
燭光有餘真可待無損公明公勿愛
呈蔡内翰
鄙夫十年江海客岸草汀鷗隨步屧稍收晩景付長竿
河伯供魚慰彈鋏烟雲不鎻北闕心飛出亂山青萬疊
束書却入國東門觚稜瑞日明書笈蹇驢破曉踏春泥
誰家暖氣生牙頰門前賓客鄙可憐紛如寒蠶饑望葉
主人看屋客看地士氣蕭條無一捻邇年恰得玉堂家
名在執鞭猶煒燁玉堂丈人廊廟資寶帶垂魚光遶脅
棣萼青春自一門璇題白日常三接側聞好士禮作羅
纖鱗弱翮歸漁獵蹉跎歲晚曳裾人半彫鬢綠仍隨牒
澗溪幽菜儻可羞試雜萬錢聊一筴
病中獨坐
千秋橋畔桑麻村槐隂覆砌綠映門關門誰覓病居士
掩書不讀愔不言明窗養石作幽伴蒼骨孤瘦棲秋痕
瀟湘洞庭入眼界念隨魚鳥蘆花根端知此想無是處
聊遣幻變驅昏煩請言居士往少壯烹羊炰羔酒拍盆
離騷百過亦徑醉萬事形影如空尊襄陽老孟識此意
數憑楚些招其魂秖今流落口吻燥病乃乘間排吾閽
病多諸念反衰冷念冷却覺丹田温此田不應供喜怒
外物稂莠那可存誅稂去莠要及早俗慮可吐不可吞
鷄犬相聞太古末居士中有五畝園舒遲不稱子男服
要須結佩紉芳蓀
友龍姪來别留詩次韻
樵青煎茶青竹裏汝欲過門鵲先喜我家千里凌風駒
豈比虺隤鞭不起我亦西游倦始歸久闊相望老白眉
歸家且與阿戎語長吟未覺長康癡雨急烟寒波渺茫
念汝束書辭故鄉歸時先驅煩蜀令却過竹間尋漫郎
登聞鼓詩
九重赤塗高如天四海黔首紛於蝝衆蝝望天若無路
區區有意常能宣乃知聽卑四聰逹萬里呻笑如郵傳
朝陽門外登聞鼓鼓下章飛如急雨一聲直墮勾陳中
誰言天門嚴九虎江南小吏無技能鼓間餬口何云補
僕饑馬瘦曉徐行官曹下馬初無營解衣小睡須臾散
鼓亦十日無一聲疑非官家設鼓意細問乃復知人情
文昌相公眼如月坐見萬里分毫髮蒼生痛癢吾一身
與汝一家無楚越有求徑投家丈人鼓面蛛塵寄蕭兀
亦何道業冠臯䕫民得由之初不知平生胸中醫國法
盡變黃馘為秀眉力進唐虞作元氣酲醲病酒何勞治
端知聽訟破癥爾洞見五藏聊决之造化昇平唯一筆
弼成堯舜垂衣日墨客詩人慕響來朱草嘉禾時一出
登聞終日何所聞但聽清風頌聲溢江南小吏未歸山
乞與居山相似閒半饑終未免索米飽飯亦復勝抱關
鼓稀有聲吏竊食媿此無用毛髮斑
隋隄寫懷寄上右丞
前年買符入函谷歸來柴車仍露宿似聞石室陳圖書
敢累山公為題目蒼梧祗覺波浪高尺澤那知鱗尾禿
已將倦翮謝風雲便擬閒身寄松竹何庸復來良自嗤
聊當爾耳誰能卜生長寒鄉非挾炭老去剛腸徒仰屋
此日可惜那敢輕流年已徂無計逐淮山可人長好色
隨潮入落裁瞬息隋堤官柳今許長前年雪裏曾相識
尚有寒蜩抱殘葉晩風凄瑟真相逼斜陽更在柂樓明
孤烟已轉榆灣黑濁流奔猛似欺人前去高桅萬牛力
但令寸進殊不惡行或止之那可測朝廷無階亦何往
想見䕫龍在君側取士端須拔十五除吏何妨論八百
為郎二世疑有命自著一生能幾屐定知此意不在多
久從筆研安能擲太常掌故本下才未怪間關難射策
仲翁陸陸元先售却令小苑東門後人生有志將毋同
異時善舞輸長袖此去誰家借蹇驢偪仄終看飯山瘦
平生讀書過百紙本是烟波釣徒爾筆牀茶竈輕鼎鐘
雨笠烟蓑傲朱紫如今却著從事衫猶喜無材堪鼓吏
自從束帶對小兒久妨痛飲追名士會須出處今勇决
進仍不合當休矣試來乞公五十犗投竿往覓任公子
豈特區區守鮒鯢更與侯生向温水
比得貍一枚所過輙馥然有香時時翳蘭叢下
而引其鼻若能自擇其所處貍之族最多獨牛
尾食之可口江西亦呼為玉面然彼以甘肥遭
烹而此獨以能香為人所貴非衆貍可望也為
作此詩一首
春山得貍軀脅細蒼頭抱携香着袂叢蘭密處曲庇身
狐鼠何疑相睥睨定非青丘阿紫家恐是中臺飡栢裔
太真妃子紫繡囊一生長伴瑞龍香石竹花開浴殿暖
何時馨郁棲珠璫秖今弭耳空山内時下山腰出雲背
弄香淺草已襲人試雜江蘺為君佩兒童手摩初不惡
狐貍貎似安能輩糟中玉面甘人頥何食而肥蒸不悔
東堂老子有香緣百和烟間回盻睞相從真亦得所哉
便呼銅鴨為爾配
和郭倅見寄
折節何須萬夫後蟹螯居左杯居右先生老醜誰使然
天孫安能司唾嘔尚無一字得三縑何如賣之不龜手
與公正自一家人公家日月余扄牖每得新詩如見公
風流好在靈和柳題輿那聽仲舉辭宣室應懷賈生久
當年竹馬定不乏舊雨墊巾無恙否我今信手任飜羹
誰解苦心杯置肘看公雋翮當在前笑我勞驅空晚朽
東山掩鼻直可人庸肯囁嚅論不偶檻中搖尾未必然
試看於莵薄欄吼
次韻奉酬蔡成允
蔡子詩鋒新發硎曉壓吾境横長城玉關食肉何足計
飯山日午吟膚清叩門念子憂吻燥銀瓶急燎蒼蠅聲
雲龍為子起風腋要使飛將身趫輕(原注秦系與劉長卿善以詩相贈答)
(權德輿云長卿自以為五言長城秦系以偏師攻之今成允以詩雄於吳興者也僕今日方與客煎大龍團成)
(允適至遂共啜之)
對雪作詩未竟曹使君寄聲招飲因成篇以寄
東風欲辭閶闔殿未向百花枝上見先拂瑶臺玉蘂叢
聯翩時落玲瓏片水晶宫中清曉寒蝴蝶窺簾輕瞑旋
素光冷逼翠雲裘元冰暗結青光研詩成玉屑帶冰書
興隨月繞清溪徧兔園老筆生陽春墨葩不待微和扇
明朝當見郢中吟雕樽快覆鵝黃面
劉秀才明仲當赴禮部試從縣令毛某乞詩聊
作一首
君不見廣文博士老鄭虔才名四十寒無氊又不見漢
陽計吏趙明叔文章不如一囊錢胷中道腴五味足外
雖枯槁中芳鮮不妨止有書一束索米未肯侏儒賢平
生固用筆耕爾行發墨穎收豐年會當少見會稽綬勿
嗟已賣瑯琊田
次韻曹子方對雪以詩見招觀燈
柳外東風旗影轉身遠鳴珂心想見碧瓦朱樓不夜城
走馬插花春一片錦靴玉帶簇金鞍回雪驚鴻都轉旋
我書細字對短檠油盡燈昏月窺研那知研節有七盤
但課舊書須百徧病骨煩招媿後車新詩乞與書團扇
明年相望隠侯鄉猶共碧霄端正面
對巖桂一首寄曹使君
玉階桂影秋綽約天風為捲浮雲幕嬋娟醉眠水晶殿
老蟾不守餘花落蒼巖忽生雲月裔仙芬凄冷真珠萼
娟娟石畔為誰妍香露著人清入膜夜深碎月寒相就
酴醿却作傷春瘦弄雪仙人淡紵衣烟裙不著鴛鴦繡
眼中寒香同誰惜冷吟徑召梅花魄小蠻為洗玻瓈船
晩來秋甕葡萄碧
久客
平生故人同偪仄近者不見雲泥隔男兒命好百不憂
封侯起第如戲劇我癡正亦坐命窮眼暗頭童守書策
風吹破屋雪入懷獨與蝸牛夜爭席舊雨人來今不來
唯有五窮充上客人生羈旅誰過我欲歸豈惜還鄉幘
腹中鬱勃不耐事何用使人輕跛瘠登山未厭日月流
掩關但恐功名廹讀書豈從升斗計勞生却為精神惜
不能與君爭上車主人未必如車澤但煩東風送帆脚
搖竿鼓枻三江碧
僕性懶慢喜睡而吏事亦早休因得遂其欲琳
老數語僕曰當屈伸步趨以散欎滯乃以詩送
白术或云餌术能長生絶榖致神仙苟未至尚
能耐寒暑其骨健輕難老儻然則僕異時芒屨
布裘步尋此老於徑山之上爾
先生曉開城旦書坐與老農相囁嚅槐隂翠圓吏已散
歸來下簾手撚鬚胸中百紙無處使静看窮逹如呼盧
身閒睡飽亦不惡何用一躍驚駘駑去年鑿池築潛玉
清夜明月掛碧蘆先生獨吟亦徑醉誰見露鶴寒相呼
徑山老人笑疎懶云當運動如戶樞朝來此老意不已
溪寺破雨遺天蘇(原注术一名天蘇)紫房鴈觜擢烟縷細根蚯
蚓蟠苔膚茯苓雖老避芳液(原注陶隠居賚术煎啓曰芳踰玉液)團參已
貴慙雲珠(原注庾肩吾啟曰競爽雲珠爭竒冰玉)先生領意手自植衣袂
馥馥侵蘼蕪(原注香草也古人以藏衣中)從今抱甕十日往欲將後
健酬前劬何時一飽翳鳳凰緱山月夜聽笙竽長吟往
覓五色麟翩然那復煩雙鳬坐看白駒變古今浮漚流
電皆須臾此語險怪儻未然引年聊與昌陽俱不須仙
人九節杖他年要與猱爭途凌霄峯頭覓此老登山過
水安用扶
陪曹使君飲郭别乘舍夜歸奉寄
金波灔灔棃花玉(原注是夜飲噐)春色兩枝嬌映肉(原注當筵見牡丹兩)
(枝)夜堂鸎燕落梁塵秋簾風露昏銀燭勌客歸來半白
頭舊約參差兩黃菊新年斗酒亦徑醉道舊驩然能五
六御史家兒反温克風前玉樹何由俗上客凛凛八尺
身秀在兩眉詩在腹醒狂司隸醉奈何猛雨瀾飜無軟
熱不嫌呼酒反勸君要看春空雲郁郁(原注時主數強人酒)明朝
寧辭一日病清時未可三閭獨倒冠落佩郭南門長庚
晱晱山簇簇回頭一笑墮渺茫卧聽桐魚喚僧粥
曹使君置酒石橋山用肉字韻作詩見招不果
往復用前韻奉寄
玻璃瓶中新壓玉趨膾腥脣脯麟肉紫絲步障破烟霏
飴鼎灼炊千蠟燭山英餼公却薄相木蘭墜露和秋菊
此公骨秀氣欲仙石室名深三十六端知仁祖有勝致
豈比彦倫徙雋俗速收熊軾屏旌牙細步雲梯上巖腹
局畔雖無斧柯爛林間恐有蟠桃熟素書自愧無因緣
蕙路難陪踏芬郁南山食蕨得我專東山擕妓唯公獨
他年丘壑定參差小留莫遣歸心簇相對行厨洗玉盤
松花自煑顔家粥
謝人分寄密雲大小團
密雲不雨西郊黑小龍蜿蜒出朝夕(原注池名)中有濯枝三
日霖可洗流金千里赤大龍雨足意貎閒萬里澤流纔
一息無心自為百榖仰變化風雲聊戲劇一杯洗心未
足言看瀁滄溟太空濕大月已圓當久照小月未滿哉
生魄雨龍出此雲月間背負青天擁霄碧豈惟大旱有
雲霓解作豐年雪花白黃綾袋子天上來本是閩山早
春色金盤珠露猶浥封瓊房玉芝記相識朱門日上三
槐梢大官初頒萬錢食松風忽響第一泉乳花徐開練
波立我公胷中冰雪明不受一塵乘間入寧煩多飲氣
自清乞餘賤客猶能及此客羈賤亦喜茶老葉唯知煎
若澀藜羹粟飯每稱是九天雲腴詎應得舊聞作匙用
黃金擊拂要須金有力家貧點茶秪匕筯可是鬭茶還
鬭墨東歸得此希世珍真同被褐而懷璧筆牀茶竈下
三江欲寄殘年向泉石砂缾煑湯青竹林會有玉川來
作客
東風辭(原注代人作生日)
凍雲不凝層冰活阿香推車上空闊龍蛇夢驚鱗甲暖
霰雪影斷清光奪玉帝手持發生機馳召東風俾廻斡
東風駕言正月頭先驅持律吹九州勞苦萬物抱憔悴
嘘呵太和如汗流草根暖回土膏動僵冷盡起寒威收
習習熙熙遠相屬原隰龍鱗吹小綠韶光漸深人不知
但見新新自相續珠璣零露日繽紛要助東風力作春
向使不來慰枯槁正應合抱皆樵薪眼明初破玄冥黑
咄嗟萬物回顔色何但桃李著榮華未遺兔葵并燕麥
萬物之命懸東風誰云蘭臺敢爭雄披襟受之不容易
羣公不有歸我公我公人英國尚父代天與天通肺腑
䕫龍土苴直唾棄有作自令物鼓舞為時生公豈非天
身任重大寧偶然氣壓千官山不動德行四海春無邊
東風功成看萬彙雨露涵濡寧惜費我公經綸亦如春
惠養元元作元氣萬口祝公如一辭願公顔朱髮常黟
那知東風共無邊年年會與青春期
上曾樞密
燕齊日暮客不歸新豐主人豈相知不須買絲繡平原
不用黃金鑄子期會當酸鹹有同好主簿且須歸祭竈
請見臨川太尉公此語難為俗人道我公悦士甘如肉
萬錢供客飯脱粟讀書始堪屬大事誰論少文織薄曲
眼看齊相不六尺太史猶忻事鞭策胷中端正在眸子
巖電兩瞳秋漢碧致君堯舜不足驚升平本付公輩人
西郊濃雲含雨色可勝枯槁懷陽春門前賓客馬如蟻
誰是我公天下士趦趄欲進仍厚顔紛紛無乃遼東豕
蹇驢破帽棲塵坌曳裾最晩空餘恨草奏猶堪試傔人
無令歸作潛夫論
元度生日
臨安有山插圓紫公家松楸當峻峙子胥濤江相向流
秦望横前為案几衆言北山絶雄勝世當公相貴莫比
那知上帝賚良弼嶽靈孕秀初萌此有山如是固有人
兹雖人為亦天理公生尚少抱經綸前無䕫龍何獨似
胷中五經通聖人筆端三代尊天子富貴相尋蚤厭餘
功名自會非所喜惟天五福不可求與公俱生亦久矣
生日壽公寧免俗強復囁嚅空可鄙矧我何物可厚公
世味都如一杯水古人白髮痛掃除強飯黃精力能爾
公飡道腴睟在面何待草木堅髮齒願公廊廟等山林
安樂百年無此彼非公自壽盖壽人坐看同老陶唐氏
端如八柱屹青蒼共承峻極何時已
隋堤採蕈
老夫少時性豪侈頗復慨想諸公子家徒四壁不自憐
客來笑呼客且止牧羊幸得時擊鮮種秫足救缾罍恥
萍虀豆粥何足數紅粱雀黍屢登七老來百呼無一諾
空瓢但酌三江水侍祠何功費太倉月賜萬錢良過矣
秋採菊英春採薺歲月無憂三百指西湖兩年相慰藉
東風為長蓴絲紫年來吏滿官有程退無可耕那得已
曉猿夜鶴謝游從筆牀茶竈供行李異時浮家淮海上
魚鰕舟量賤無比白魚截玉數尺長本不論錢數魴鯉
祇今寸鱗乃許價無魚自應相貴爾謂當此行且空飯
彈鋏而歌遶淮市誰知一飽不足慮造物尚得相料理
榆堤雨潤風力和老楊出菌鶵駢觜輪囷長芽長雲葉
磊落小叢攅玉蘂呼兒採掇歸自烹不遣辛酸亂清美
五芝風味均茵憑八珍品目當奴婢不貪俎豆逐駑馬
肯同腥羶怒螻蟻君看五鼎或殺身未如老楊饑足恃
後逢枯朽慎勿薪太和蒸之有如此
早春
女夷爭名亦早計凌寒破臘回春意不待梅花送消息
細風平日先妍媚野塘冰魚翻暖綠官橋烟柳搖寒翠
佳人青鬢耐時節彩幡初貼宜春字唯有朱顔不我留
歲月翩翩定容易柳車載窮安肯行若華翳日何當試
憶昨狂心逐蝴蝶踏月追春藉花睡如今佩犢老東岡
杏花菖葉催田事眼看風光搔白頭斜陽抱來空多思
師文莫君以詩從僕求字顧非所長聊作一篇
姑慰其厚意而已
廣文無氊風撼頰凍坐慈恩書柿葉乞米珍題矯龍鳳
望粥嬌兒鬧鵝鴨不須歐家管城子鏤象雕犀作袍帢
娥眉曼睩初丰容一笑自粲非寶靨當時臨池亦苦矣
烟蒼雨暗漫襟袷幾何白骨變黃泥安用玉軸留華篋
要當約略記姓名作底碑傍坐疲苶我今姓名亦懶記
几硯塵埃卧羊鬛君詩求字得我驚索金懸磬真所乏
歸田當賦覓桃詩豈有來禽青李帖
上湖守余行老
先生吟文煩頰舌未免諸生笑於列䟦前㚄後誰使然
只有名多磨不滅燕公策高思精壯筆下辭華爛文纈
岳陽少屈何足云自喜江山助清絶墨畦筆逕久榛蕪
道山初識今文伯鳳凰池畔未歸身水晶宫裏重遊客
讀書不知已幾世汲古長餘綆千尺莫貪雲水供醉吟
尚有典章須粉澤防風山前癡病吏自笑著書玄尚白
蓬頭承甖十年事過眼法書今霧隔那知流落得依憑
天與虺隤寬轡策汀洲白蘋春幾許江南日落汀洲古
風光無恙似當時猶與溪山相媚嫵昔人苦吟終不盡
秪今餘秀當勤取阿房賦客舊主人試數文章猶第五
題雷峯塔南山小景
錢塘門外西湖西萬松深處古招提孤塔昂昂據要會
湖光灔灔明巖扉道人安禪日卓午寺外湖船沸簫鼓
静者習静厭紛喧游者趨歡窮旦暮非喧非寂彼何人
孤山詩朋良獨清世間名利不到耳長與梅花作主盟
嗟我於此無一得曾向峯前留行跡天涯暮景盍歸來
坐對此圖三太息
寄程漕
風流三老今無有明珠雙璧公其後長安初見紫微人
山陽途識生風手同時蜀秀共差遲今日吳餓付忠厚
吳餓欲飽談笑了要使嘉禾出稂莠紫薇賓客多雲霄
誰數諸侯牛馬走黃金單盡會屠龍白髮鬅鬙成畫狗
絳衣玉具無處覓將軍縱在大夫取公歸願作水衡丞
敢厭督郵辭五斗
寄曹使君
幕中墨客隨車後架上牙籖遮坐右唯留筆研乃自鐍
豈惜車茵容吏嘔青霞老去雲海深舊遊尚見飜濤手
寄聲秀句風入懷坐念清標月當牖天公厚我過穆生
何止饜韓仍飫柳請同韶濩公勿疑老馬由來識途久
近緣嗜酒識聖賢已付長酣無可否公當紫綬日垂腰
我已秃襟時見肘慕公澄撓等清濁歎我雕汚終糞朽
詩從子建豈易親句語懷英那肯偶清風自已入公脾
我如惡木何勞吼
