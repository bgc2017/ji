東堂集卷十宋毛滂撰
序
送邵通直序
邵子罷永平監北歸告行於常所與游者郡參軍毛某
參軍廪甚薄羹藜飯糗不足以餉邵子之僕夫願從它
客通謁跪起致鄭重語三四而已而漠然無餘情念與
邵子游久不能忘也將拭眥霑臉惘然見可憐之色為
兒女囁嚅而邵子每見望者又不如是决知其不能爾
懷抱索然顧終無可申殷勤獨念少年時飢饞健啖老
頗能言哺啜事今不得已試請以此言餉邵子人不可
以不飲食也凡羹胾膾脯醢醯鹽酪皆所以涵津液敷
榮華心愉體胖為神明家牛羊封豕芬芳滋味紛紜其
餘魚鼈兔雉蓋盡取以供祭祀奉賓客養口體今殊不
然巨卿大家窮海極陸鱗介纖細毛羽微族形醜狀怪
名品不錄皆得以供鼎俎汙匕筯自以為珍異可口也
一旦禍生齒牙嗜味得毒甘脆下嚥鏌鋣在腹其次使
人膚肉悶癢關膈壅鬱拘攣偃蹇嘔不得出此時雖欲
還牛於俎羊豕並隨洗濯腸胃蘭蕙芼之不可得已此
何故也彼於羊與牛豕誠亦有味雖𤨏細怪陋能使
人流涎被頥而其毒昧昧嗟乎士有常德厲行不出竒
吐甘以驚世為媚悦也世視之真寡味難近則使人幾
何不繾綣甘熟綢繆輭媚乎滛詖之言甘如也吉善之
言淡如也甘言煒煒俾躬自瘁淡言煌煌禮義之房淡
者以養甘者以喪且人切愛其身也愛之則求所以養
之得其所養則名美而益榮失其所以飬則憔悴而多
屯飲食者亦若是口之於味耳之於言淡者居後甘者
在前理必然也亦自擇而已嗟乎定交之難知人之難
養身之難今於餔餟得之邵子名家子好學問吏業過
人於世見頭角寄門戸者今官日益高四方水陸甘異
當日集於卲子之庖它日下筯而食也庶幾無忘此言
乎
送南禅長老浩然赴雙林序
今之士大夫往往能誦佛語而為之說予方學孔子未
暇求其書讀也然亦微識其意蓋無君臣父子文物禮
樂以世所見為幻以虚空不可知為真得其道可使外
形骸絶去聲色香味安於死生一無所貪怖喜憎大率
不過如此其徒有談其說者必手如意坐高席脂韋宛
轉長聲而軟語世名闍黎又有短袴衲衣踉蹡屈強所
臨几席增危而更侈傍置一拄杖其下有側行胡跽設
意以問之者乃軒然而坐浪平然而荅皆離絶遠去出
沒渺茫忽明忽晦如風過電照不可襲而得者世名長
老予固三聽而三省之矣了不知為何等語亦不知世
名闍黎長老果何如人也以是益不喜與其徒游而浩
然既為長老其不相從宜矣予又鄙朴于人事曾不通
曉閒居鄉人不往来獨怪浩然見予必喜往來為不厭
倦予孤寂寡味亦甚喜與浩然語然誠不敢以世俗所
名長老輙望于浩然也浩然渾厚人神定氣平出語如
決江河不可滯礙其有道之士乎孟子曰道若大路然
浩然蓋嘗服儒衣冠矣豈亦嘗步趨此道耶將去予而
之它尚不予告何也幸苟知之佛遠乎哉
佛鑑大師語錄序
佛以無心通逹一切法而以一音演說之故法法皆心
說說皆法半字滿字有離有解有假名字而無一物四
句百句千萬億句乃至不可說那由他句其字有盡而
義無窮始自四十二章西來而佛書遍中國能言之類
無以復加如經所說山河大地皆是菩提燈發勞相譬
菩提心為一大鏡而山河大地一切衆生草木根芽之
類皆清净本然中所現物故隨取隨用而其取其用皆
不外吾鏡中則其能以無心通逹而一音演說字有盡
而義無窮能言之類無以加豈不以此哉然佛以無言
言故如刀畫水如空中鳥跡過不可尋而昧者欲求畫
于水求跡于空故觀一藏教如大海普雨而欲以淺智
悉數其滴至不可得則生迷悶于千萬億句計常計斷
見中見邊如步屈蟲脚移後躡前終不得捨而曾不知
反滴為海則千萬億句畫亡而跡失有大智人菩提逹
磨具佛知見愍此世且為教所縛而來解之最初一語
廓然無聖有求心了不可得者即以付之故面壁不立
文字而一藏教咸露無餘佛音人音鳥音獸音一切風
水百物之音是音皆說是說皆義乃至牆牖棟柱無說
亦說隨其根性使各悟入如是解脫無量之衆譬五百
比丘各有悟門言人人殊而佛告舍利弗以彼皆正說
無揀擇也粤有佛國禪師白公天衣懷公之裔孫法雲
秀公之嫡子提祖師印為一切雄而佛鑑大師惟仲又
佛國之嫡子始從佛國悟庭栢義即獅子吼盡眼色界
隨類拈出物皆金色而佛國不作如是言佛鑑亦不作如
是解也或舉庭柏義問者則曰莫謗我師然青青滿前
用亦不盡既往金山龍游道場皇帝數遣使降香學者
雲集震于江南會補之至金山師傾蓋欣然語以家弟
無極宰說之宗旨夙契嘗赴初請桃園鼓山亦以補之
于道有少分因出門人次集語錄求為序引補之聞之昔
佛一時取恒河岸一葉告諸比丘我所覺了一切諸法如
大地草木為衆生說者如手中葉佛以為葉葉皆舉累劫
不盡故舉一葉使自趣入而縛於教者始葉葉而求之非
祖師具佛知見則安能不立一指而盡佛之藴無有餘哉
知此則如來祖無異禪也故因佛鑑語錄而伸之
贊
雙竹贊(并序)
政和甲午臣某蒙恩佩嘉禾章得治其民當主上以清
净臨海宇而天下無事臣某素不知吏道幸苟安之亦
卒無可治者是幾與百姓相忘於千里之内獨覽觀日
月淑清山林膏潤風祥露甘鳥獸魚鼈咸若守臣無功
飽食閉閤自處於太和一物之數而已州之嘉興縣尉
臣丁某來告曰尉舍東有竹其幹合生此國家之祥願
以上聞臣某既以圖聞竊自惟念傳記所載歴代休祥
蓋時有之然非若今日之盛也側聞四方所上仁木可
集而為林嘉禾可斂而充廪芝秀成田黃金瑪瑙波湧
而山積鳥獸雪翰素膚籠致以獻者不絶於道恭以主
上德至大也其大在天地而其細不遺草木蟲魚故休
氣充塞乎四維八荒之間沈浸薰蒸孕和毓秀蔚為休
祥殆不可以數計非若傳記所載么麽眇小而已唐叔
得禾異畝同穎遂作嘉禾書主上寬明仁恕克享天心
長發其祥膺受多福故風角占曰福先見曰祥今祥至
如雨將書之則亦不勝書矣臣某伏覽太師魯國公蔡
京奏曰臣被恩殊尤前後非一自夏涉秋瓜果之賜不
可勝計内雙頭並蔕者臣謹記得李實五百六十有七
瓜一百八十有三林檎七十桃四十有二皆宣和殿内
禁苑所生自昔得其一二以為上瑞今盈奩實篚其衆
若此非聖德感格克享上帝之心隂陽協和孰能與此
臣某舞手永歎曰此禁苑所生太師被賜者如此爾而
天下瑞物新新相續未易勝言也而雙竹何足道哉臣
謹昧死為贊以廣其意云
皇天無親災祥在德祥為福先若合符節究觀前王瑞
載於史事纔么麽為國大喜和氣被物今無不在物莫
非祥史曷勝載聖人清淨其道如天近隠旒纊夫天何
言發為至德薰為太和散為休祥諸物盛多其和惟一
四海一心祥其在茲餘不足云國家忠厚堯舜性仁湛
恩汪濊與物為春惟此君子雲儀玉骨勁秀有節空洞
無物姿傲冰霜韻含風月沖和所被疎簡亦合蒼龍並
躍丹鳳和鳴内向夷狄同體君臣江湖荒寒蕭艾相倚
青鸞不游白鷺羣飛幸列瑞物奉圖赤墀庶同瓜果托
根禁籞獨立蓬山抗節白虎雲日下臨風雪莫萃願奉
清閒坐閱千歲天光玉色俯照寒翠
夀星圖贊
維石巖巖生於一拳岌峩千尺寶藏興焉蔚薈出雲磊
落承天岸巾石間衮衣貂蟬德盎於背氣充神全與石
壁立寧復有騫黃閣丹臺風煙接聯芝田月明獨立胎
仙督郵支牀静閱流年翠竹不改碧桃長妍春日遲遲
光景蟬連五雲氤氲三台明秀樂只君子遐不眉夀
又
維石巖巖維川湯湯下有舟楫上有棟梁雲垂杖屨春
暖節幢白鶴翔集綠毛徜徉竹堅松老石瘦山蒼羽衣
丈人淵乎莫量動為夔龍静同老莊五雲咫尺太紫圓
方丈人來歸論道巖廊峩峩蒼山萬仞積秀丈人樂之
惟仁者夀
真人畫贊
露凉風清珠星燦然虛出天籟欲舞胎僊瑶光玉骨巢
葉如煙婉彼天人擷芝玉田凭欄縹緲桃陰滿前灼灼
其華一笑千年
雷峯法宗師真贊
屹然孤高淡然樂易無營寡言自解佛意頭目非愛孰
寫所棄似吾非我天地委蛻衆則仰之雷峯之裔
元照律師畫贊
是饘是粥自西自東吾錫非行吾鉢本空萬物稊米寄
我鉢中游戲物初南北本同吾道亦然禪律一門過者
斟酌中衢置尊山空湖平風止月出在眉宇間清明崒
嵂望之或然寫之已失
銘
中衾銘(并序)
鄉黨三裘狐裘獨以黃配貴中色也偶得狐衾以寄東
甫前輩向嘗為布衾楮衾作銘效其意為狐裘銘仍銘
之曰中衾
子之燕居服御有則黃衣狐裘獨貴中色天質内存可
纊可絺裁以為衾何適不宜千載之下視此作式製以
為衾猶黃其質晝爾是憑夕爾是寧在暑無袢處寒更
温是故名中以為益友卧起對之庶安且久涑水之清
厥衾用布西山之純厥衾用楮皆嘗為銘所尚在素請
列寘於左右以為此中之輔是名三衾皆以德選彼錦
綺紈視此宜遠
墓誌
司法參軍毛文若墓誌銘
堂兄諱澥字文若王父贈工部侍郎諱德拱伯父維唐
第二子早孤煢煢多病骨立若不可耐久先君曰吾兄
賢不克夀其後寧當如此教畜加至及冠性寬約苦自
刻削口不傷忤物稱謹厚人侍先君側言語呐呐在牙
頰間事妥帖不見崖角初同居既破籍獨能共門戶出
入執子弟事益愿先君有子涓滂雖盤盂匕筯間物必
使共飽也其仕宦於東南不果與俱委治生事不問其
出入多寡數猶曰澥去吾遠得無有疾病不聊飲食裘
綌不具乎信信問所當得初弟某年十二歲時疽發於
背幾殆先君適在京師太夫人日夕守視之泣俟其死
無奈也又當五六月大熱肉臭敗為膿血流出不可近
乃日為其弟某取水手自洗濯去腐壞加藥面背汗浹
雨垂無難色先君為郎恩得補子弟官即以其名上不
以與涓也不得命表曰終臣身不願復遷官蘄必得又
不得命他日明堂恩又不以與某請如前又不得命卒
用致仕恩補郊社齋郎試法律調池州司法參軍以歸
而先君有不肖子滂愚不及事弗克負荷大託使其憂
勞病心神明忽忽不寧既克葬家日貧顧視形影懼死
無以見先君於地下既而病良已行參軍事臨别為某
言吾得續喘息齒衣冠復用自别於里巷常人惟叔父
恩大實骨肉之使吾弟得長守先人田廬有稻有桑有
雞有豚奉祭祀不乏給饘粥裁足仕宦不失州縣掾佐
吾不過望也二月乙酉卒於參軍舍年四十一嗚呼痛
哉其孤奉喪柩自池來歸用卜人言白雲村西山之地
為爽塏宜葬視之果宜又南望侍郎與先君壟樹欝然
風聲相答山蜿蜿如游龍周遭如垣墻土厚穴深兹維
永寧也始娶劉氏先死生女為士人妻後娶李氏生三
男皆幼三女其二許嫁矣九月庚申克藏於此實元祐
三年銘曰
善則内充數則早窮有禄不豐蒼蒼穹窿孰謂爾逢
趙氏夫人墓誌銘
亡妻南陽趙氏諱英高袓贈太子太保諱曇太保生司
徒諱湘司徒生太師諱亞才太師生太子太師清獻公
諱抃清獻公生於潜令諱岏娶時氏封西安縣君生夫
人於潜有令聞蚤死公以夫人歸於我其歸也不及事
吾母能撫我弟妹盡恩意接媪御有彝則平居修整不
見惰容怠色積十年婢子不識笞罵之辱奉其母西安
君孝有不果見輙使人問衣燠寒往時食客滿吾門夫
人乃日為釀酒擊鮮惟恐客不至為具不腆為恨至其
自奉裁一肉用乏每不繼輙捐珠璣紈縠以為客具若
棄粃粺余性懶慢不喜為吏家人輩竊共笑且罵以為
癡拙人夫人曰人生衣食裁足正可休君先大家殆藏
萬卷其間聖賢具在君雖閉門以老終不落寞余嘗怪
其薄鉛黛衣簡文繡數問所當得輙曰非不足正自苦
懶爾比屬纊囊衣僅可以斂余聞仁者夀又曰鬼神禍
盈夫人宜夀又無所取禍於鬼神者也嘻余阨日久矣
夫人十八歲為毛氏婦後十年而死其平生乃爾孰謂
仁者必夀鬼獨禍盈乎元祐四年七月得疾立殆不復
起殯於城南佛廬紹聖五年二月十七日始克葬於此
以太師致仕恩賜冠帔一女許嫁宣德郎通判河州王
端三男子珪玠瓌咸知學矣嗚呼痛哉是銘也庶幾以
寫余悲銘曰
德曜之案少君之車惟若人兮可與茹菽伏奥隠約而
不癯太末之郊龍潭之湄翠藻翩翩與波委蛇若人莫
興其尚似之
牛氏夫人墓誌銘
夫人姓牛氏保寧軍節度推官南陽趙君岯之妻以元
祐八年十月十五日卒於趙氏私第某適從吳中來歸
往赴哭凡其家人咸來會哭至無疎戚其聲必哀盡某
退而嘆曰殁者何以在人是何哭之悲也趙氏尊顯為
一鄉之望太師清獻公無恙時門内百口上下肅雍有
法度此亦難為婦矣夫人十五歲歸趙氏性仁厚委隨
婦道有可觀羣居與人不為纖芥雖媪御無一退言積
二十年一家喜悦共語曰佳乎婦也於戲家人子當豐
少時能婉娩如是至死使人有可論記而其親戚之念
不衰世未多有哉夫人曾王父諱景為右正言直集賢
院三司鹽鐵判官王父諱進賢開封府扶溝縣主簿贈
太子中允考諱正平左朝散郎致仕朝散君自王父三
世以詞學進而夫人亦能讀孟子論語寫字不類女子
父母憐之擇所宜歸以節推君善故歸之節推警敏能
吏其進方未央而夫人生之日廹不果待其貴命也有
子十人六男子四女長子霩隽穎可愛今舉進士餘皆
幼嶷能讀書此夫人素教然也一女適進士徐銳其三
尚幼後一年將以十一月丙午葬於西安縣清平鄉衣
錦里童烏之原節推君臨某云以吾妻之銘累子某故
趙氏諸婿而節推丈人行也側聞夫人之善甚熟於義
宜銘銘曰
牛氏三世有文而禮義之氣徘徊閫内旦薰夕陶天質
是懿以為清獻公家之婦而無媿者也
吳氏埋銘
元祐四年二月十八日居士吕博聞繼室吳氏卒五年
九月二十四日葬餘干縣政新鄉焦原前事之日其子
弼康詣郡司法曹毛某上謁泣再拜乞銘曰母生弼康
八歲而死後母遇之如母翁他日遠游學見益闊疎母
常提携視寒暖渴饑至於成人知問學咸母素教也今
棄其孤歿大懼泯懿實得一言可信於後某平生所至
喜問人物來江東聞弼康有文行既見憐其困語之曰
學勤文成而阨窮乃爾蓋何以自寬始聞居士君頃進
取齟齬夫人輙曰命爾了不芥蔕逮弼康三舉三罷夫
人曰固有數於是乎知吳氏望其夫有道又知所以教
子矣三男弼安弼康弼成而弼成夫人出也一女為士
人妻世為饒之樂平人銘曰
事夫撫孤嗜義如惄後婦後母想見粉澤
文
送鶴文(并序)
太師魯國公取鶴於華亭將歸之天子之囿相鶴經云
鶴千六百年飲而不食與鸞鳳同羣又云鶴仙人之騏
驥今天子撫世清明凝神沖虚而天人自見數奏鶴數
萬隻翔集魏闕上慶雲湛露之間將下與鴛鸞接武而
此鶴乃鎩翮投籠争食雞鶩頼魯公之力得同白駒之
見維陪振鷺之在廷備仙人之騏驥騰飛於天衢嘉禾
假守毛某作送鶴文一首
鶴將去此而何之去故鄉之蒼莽謝雲海之渺瀰豈將
問路於黃鵠下建章集太液矯仙雲而凌烟霏顧天居
之崇絶有九虎之守關孰為之容乃得通紫禁而望赤
墀惟真人握圖體道高妙凝神清虛而撫世無為致天
人之來假宛圖畫之所披浮宫殿於縹緲燦環珮之陸
離霓旌絳節舞鳳僛僛若汝之類翔集則動以萬計下
觚稜俯金雀而窺璇題汝獨與雞鶩而同老向湖海而
棲遲頼魯公之餘力致沖天之一飛毋憂汝渴飲汝以
瑶池之水毋患汝饑食汝以玉田之芝見金人之露下
何繒繳之能施見天子萬年莫如汝夀上固將見汝千
六百年與鸞鳳而羣棲充汝凌霄之姿毋回首於藩籬
祈雪文
念歲且盡當寒而温天雖小差人則大病豈惟病也饑
將繼之姑召膚寸之雲噫欠盈尺之瑞我惟不請神無
不從
又
某以不德久託農圃之上適東南大旱而吾境連歲風
雨時若雖三尺童子亦知神能出雲氣作雷雨若慨然
有意助令活黔首者然自夏徂冬以雨雪來請者再而
亟雨倏霰垂密復疎若甚不得已陽應而隂不與也人
之無常不可以作巫醫神顧巫醫不若哉有始有卒其
唯神乎今新宫且成舊令且去無使邑人勤前而怠後
神雖不恤慚我豐碑庶幾朝暮一雪尚足追救敬羞飲
食薦陳此意
為湖州太守祈雪文
戊寅之春旱魃盛氣寒沙寸碧俯見魚背饑蠶出筐老
農釋耒誰謂秋郊蔚有卧穟驕陽憑凌荐歲偃蹇稚稼
柔桑不絶如綫今誰致之雞有餘啄令雖焦勞德則凉
薄噫欠飄忽風驚水立欲問此恩碧潭千尺令不敢有
告我州伯伯聆而嘻六邑之民我弟我子有澤斯均是
何一家東雨西晴遣吏送誠庶分餘滴薦羞芬苾將命
祇慄惟我州伯令問甚休六邑千里和氣所遊藉令不
禱神得無意今聞其言宜奮且喜上封請秩豈神所欲
謂予不信有如皎日
謝雪文
我之依神猶指有掌神之報我如谷答響我養吾民媪
之負襁民反不信神獨深亮豈有雨𤾉寄神之宫持券
取之若探懷中翳陽為隂吹雨作雪玉樹瑶峯曉相映
發未雪憂疫既雪亦憂道有凍骨吏不能裘耿耿念之
奈此皸瘃扶桑忽暾雰霧澄駮令實不德神苟不怒豈
俾無功坐收豐豫神其儆我厥意可訂反怒為德以是
愧令爵芬豆肥敢不修敬
又
某之息肩曾未浹月秋則不雨冬亦不雪神非容心吏
有慚德蒼山之下紫潭之湄我以旱來雷電隨之窮冬
不裘蒼鵝再血日午無雲暮霰朝雪封豕芳醪聊以告
潔神食無羞吏亦塞責
又
嗟乎某之賦命竒窮與物聱牙欲效脂韋而自營終坐
悃愊之無華衆所非笑而排擯神獨眷顧而欣嘉追夢
想於江南識蜿蜒於水涯山團欒而木夭矯淵清泠而
雲紛葩記夢游之在目比當時而非他豈嘗為流萍與
斷梗宛相值於濤波共浮沉其無際留夙好而不磨所
以洗強顔之枯槁借餘潤於噓呵雖然神亦何心孰計
繡裳而赤舄人苟潔意肯陋濁醪而蒼鵝獨謂儻前日
之不雪人將以予言之云何慨舉一觴以相勞豈憚殘
雪之集鞾
代蔣守謝雨雪文
戊寅己夘吳東西州皆饑武康春繰秋穫獨無不足之
色縣令毛某以龍效雨甚力上其狀刺史府某托於吳
興士民上數月矣夏秋雨不破塊而冬暖復可念端憂
閉閣寸雲天高今兹聞問甚嘉屬吏以請而快雨密雪
與吏俱來聞唐之貞元間龍嘗為劉汭雨矣蒼崖紫淵
老於其下今復幾年邑人了不稱道刺史不獲預聞然
吳興六邑武康亦刺史所治而龍之下澤曾不出境五
邑之民未嘗分甘豈龍亦有職守將不過百里之地耶
雖然前日之請乃復沛然答我又豈龍之蟠屈泥沙自
混蠶蠋恥為狡獪變化以要巵酒豆肩耶將所不能忘
情者近村比社之人時時噓呵餘潤用慰其枯槁之望
耶此某不能致詰然既以惠我當永以為好
八月祈晴文
農夫之倚耒望歲久矣行當磨鎌而刈燎釡而炊雨輙
更敗乃事豐凶將决於隂晴之頃曩以憂烜得蘇實神
所賜今復垂飽而慮饑神可不終惠乎謹羞菲薄有謁
祠下
又
入春恒寒一雨彌月人在溝壑陸游龜魚敗塍决圍臯
野為河疾病在前饑餒在後為民之長安致此祥引咎
百神求霽淹怒
告龍潭封淵應廟文
寂然忽恍之間憑附土木血食於世者每日有神物在
也祠宇甚壯爵名甚寵儼然人望而敬之者甚衆然皆
坐厭芬馨德惠不紀借有頗見異者不過能為寒暖痛
癢以驚怪小人女子之心豚肩巵酒冀幸一飽而已嗚
呼人神之間亦有僥倖相蒙如此者乎龍之神澤加於
民甚厚自唐劉汭時已蒙惠矣汭以上聞僅許立祠而
國家恩禮莫及也今則祠宫亦已鞠為茂草多歴年所
前後令逢旱則席潭滸以禱既雨則與神缺然相忘神
雖不以望人然負恩嫚德者在令與百姓矣今朝廷不
鄙陋某前之請詔禮官䟽榮號備載勅文邑人又且伐
木陶瓦相爽塏以新神居矣故率僚佐詣潭滸備禮以
告雖然人之有道德者或輕軒冕茹蔬飲水而不願乎
膏粱山棲谷處而不願乎華屋廣厦况神淵潜而天飛
變化無方顧於此三者豈所動心哉凡吏與民無以報
德姑發妄想而假托世所貴者以致區區之意神其一
笑許之
武康謁廟文
令於今蕞爾甚輕然有民有社食其廪者所畀則重神
又托於令之始而血食其民則凡所以惠康斯人者豈
獨在令也某不敏非時所推擇姑以資當為令一日據
案涉筆蘄無負於明幽亦庶幾與神共濟百里之命敢
以區區之意敬謁廷下
辭諸廟文
某饘粥於是一再勸耕當此無年懼上澤有壅乃終以
理去咎孰任之某不自恕神實私之奉此一觴以謝不
敏
又
某竊食此縣百神相依惟時三寒暑疵厲不作水旱不
加神則厚相我厥惟惠養不至風聲不立我有媿於人
神廼獲終以理去顔用有忸怩唯此尊酒來與神訣
辭龍潭淵應神廟祝文
某與神定有夙契三年雨𤾉若車載我後欲得則傾車
以出既厭則俯拾而復載以故雖民政不紀而倉廩有
餘果腹既衆而禍心亦薄使強顔之人得以理去其在
兹乎顧惟祠宫未完而民約已爽蓋民知令去不知神
存雖然神豈有心與民較此其所知者濟物而已尚哀
其愚蕩然闊略也異日雨𤾉以時常若某在謹奉一巵
來與神訣
