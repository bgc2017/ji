東堂集卷四宋毛滂撰
七言律詩
次韻方明叔見贈
法書亂眼極牛毛卒業何時愧李翺好在先生無燥濕
老來秀句絶孤高不知蹭蹬沉鸞枳却念疎慵似馬曹
誰薦薛公經行著折腰江縣豈殊褒
曹使君舍夜飲歸步月出城山色如畫作詩一
首寄曹
西曹滿百第相聞東閣招延氣自春雞肋天教辭怒臂
牛心公與慰饞唇酒紅欲去風吹頰山碧來迎月滿身
步入栢隂清夜急敲門惟有鶴譍人
對雪二首
玉京咫尺不應疑龍鳳交横舞屢僛素色可能粧粉並
真香直到齒牙知珠樓先曉月未落瑶草自春天亦私
千里一裘誰有樣鄒郎吹律為薰之
空庭白鳳舞毰毸撲帟窺簾去却回柳絮似將春色到
梅梢不認月華來輕盈舞殿三千女縹緲飛天十二臺
定有仙人來種玉藍田歸計少徘徊
桐君山邑人呼為小金山桐君所廬也
塔廟新嚴跡半空山前山後但孫桐樓臺影壓浮天浪
鐘鼓聲隨過岸風定有龍宮在深碧初疑海市變青紅
衆醫不識人間病遺籙誰知藥石功
代人和孟羽
東野多窮輙自鳴半生雲水共將迎朝廷纖悉收遺老
筆勢巉巖壓後生天上恩袍新草色道傍詩句古鐘聲
出秦壯思磨鋒鍔欲破劉郎五字城
生日(案題有脱字)
要作人間浩蕩春便應三日對東君萬牛早汗十圍木
百榖終甘一寸雲天下公侯端有種日邊鴻雁不離羣
寶爐善頌區區爾何似君陳德似薰
代館職應詔和元夕
太平樂事及黎元桂月蘭燈照有年景焰煌煌浮魏闕
清光穆穆抱堯天皇明爥遠輝星斗睿唱宣和勝管絃
十二明珠供照乘夜光飛出九重淵
送朱朝夫過江北
愛君如竹可無君君去吾歸麋鹿羣他日漫同千里月
明朝相望一江雲餘尊尚得須臾語新句那能欵曲聞
人到寄書應不識花間但覓醉參軍
送遐舉解德清縣章
吏最年來三再書野梅官柳映歸途不容車下牛將犢
猶說桑間雉領雛萬里摩霄看鵠舉一城臥轍作兒呱
東鄰病骨誰料理十駕相追肯少須
和孫守三月二十七日開宴
繡段遮簷玉刻樽揚州春色最先醺落花風起舞茵捲
秀嶺烟生媚黛分酥面錦靴輕轉雪粉吭牙板細留雲
要他桃李長依舊不借東君借寇君
次韻曾公袞
翩翩公子蚤知名詩句年來特地清客館可應堪倒屣
蕪編曾不累懸衡南飛倦翮都無興北道主人終有情
想見綠疎前夜雨跳珠甃玉伴吟聲
縣境不雨數遣比丘禱佛於廟祀龍於社皆不
雨聞龍居響潭水中往潭湄刑鵝而祀之初崖
月微明有風颯然動衣袂祀竟雲物出雨態生
已而遂雨然歲豐時和蓋造物者之力而龍之
惠也至前此不雨乃令之無狀所召爾縣之諸
儒反為歌詩以雨歸令甚無謂聊作一詩奉報
自酌椒漿酹紫淵步虚聲徹羽衣翩(原註祀日先遣道士作步虚聲祓除)
(不祥)壇心月冷刑鵝俎雨脚風搖浴狶天(原註雨書云河中雲如浴狶乃)
(雨)百里飽看紅䆉稏一杯輕愧黑蜿蜒韋編漫記經綸
事老對雲雷却惘然
縣境不雨禱響潭得之明日一龜出潭水上取
以歸縣齋諸進士有詩因作一首
崖雲送雨一村凉千頃扶疎綠穎香白馬誰將河伯命
緇車先趣大夫装老來未覺巢蓮近遠去惟知曳尾忙
趁我還山先辟穀林間日月伴君長
孫使君約觀燈以病不果往以詩見強次韻和
酬
羅綺山前捲旆風夜游車馬畫圖中落梅已恨青春減
投轄那憂碧酒空座上精明唯定國(原註公爽健過人深夜對客不少見)
(勌容)眼中耐久秖元同(原註来詩道苕霅舊遊而故人之意惓惓不衰)勤呼為惜
蓮燈爛多病猶貪芋火紅
燈夕當三日而罷今至四日五日國人尚紛然
出遊勢不可禁天既雨仍作小晴老稚皆有閒
暇不迫之色千兵所至驩呼隨之此前未有也
聞使君復為人強出聊作小詩記一時之事
廉纖飛雨為誰休爛漫懸燈總未收自是一年無歎息
不妨五夕得嬉游後車鸎燕春聲軟前騎熊羆夜氣遒
兩對紅紗三百炬插花攜酒趁遨頭
定光梅開僕以病未能往觀亦緣此辭閭丘之約
今辱示詩走答一首
七里梅花自一村縣樓目斷暮雲深玉人為弄昆溪笛
塵榻空横單父琴知有春心傳庾嶺可無雪興在山隂
金鞍簇馬何時到試聽東堂偪仄吟
伯駿同官以僕禱雨龍湫屢效百里荐歲熙和
官曹無事作詩見寵輙次韻奉酬一首
荐歲熙和屬臥龍得分閒暇與君同春筐縷雪衾裯足
午甑吹珠頰輔豐蜥蜴興雲誰汝信商羊舞雨自言功
州人欲識餘霙雪寄與飛廉百里風(原註武康去州城百里前日大風折)
(木隨即見雪乃禱龍之明日也)
代張蘭送太守
電轉雙旌雨結愁水流行色過芳洲賸風殘月誰交取
别酒離歌且駐留千里溪山記詩伯一年鸎燕識遨頭
朝天不作含香伴為想林間春意幽
代張菊
去年出郭麥風秋憶共兒童迓細侯煙雨一溪行色動
管絃千里頌聲留斷魂南浦横離恨注目東山想舊遊
西檻露團春不管抱叢寒蝶伴清愁
王治中招余飲丹陽劉公雪苑英公在座主人
俾余坐中席僧居左道居右衆賓列坐兩傍曰
道之所在也余敢當此哉為詩以謝之
宇宙中間道最大禪仙並立儒為尊誰將幻怪驚愚俗
總向虚空認法門此土猶知名教重昔人尚有典刑存
愧予晚陋羞前哲願以鄉盟齒弟昆(原注此後無論教只序齒)
和巨中游芝山
俗狀塵容欲養成猶慚岫幌不吾扄任慵讀律知難入
忍睡看山輙暫醒蘭茁有時應吐秀茗根無味強通靈
朝霞夕菊全堪飽肯紿侏儒學歲星
次韻答琳老
雲水肝腸要掃除筆頭費盡淡工夫居山應免逢京兆
過我聊當見子虚夜臥春蒲諸念冷晚吟秋漢一峯孤
打包來作臨卭客車騎雖無亦甚都
奉送徑山無畏老人謁吳興蔣使君無畏能作
詩寫字去徑山五年遨遊江南以歸遂過僕於
此聊館之旁寺老屋三數間而已當坐名山勝刹
大佛事而此非所宜安也
一生凛凛伴龍湫末後飄飄逐置郵老屋相安真喣沫
扁舟獨往亦浮漚晴沙照影支離晚寒研磨煙骨董秋
八月驚潮飜口角鈴齋說似古裴休
送參寥遊京師
青鞵布襪脚騰騰行住湖山自滿膺朝日已升天晧旰
秋風猶弄鬢鬅鬙道逢京尹聊須避坐列諸王儻可登
認取參寥泉上月綠煙開處在觚稜
次韻琳老
夢魂夜夜釣魚臺懷抱何當亦好開竹日一窗窺我病
溪風三里送詩來天花散滅雙瞳冷香燼蕭寒萬相灰
欲與道人遊物外故山情在首重回
徑山無畏老人從旁郡来解包武康觀音院昨
日訪别云當走錢塘吳興二郡謁林豐二主人
僕怪其枯槁淡薄士當無求於世反從事於王
公門墻下老人知僕意因云二公有道士我佛
所謂大長者輩今佛長城在彼我當歸之僕是
其說作詩以餉其行老人常掛瘞鶴銘於座右
自言得其行筆法又苦吟名於士大夫間屢過
僕東堂飯每稱吾家飯美以故併載詩中
海上仙人為守關杖頭風月冷金鐶秖緣長者曾傾蓋
不為諸侯故出山瘞鶴字勤衫袖黑敲門詩苦鬢毛斑
歸來一鉢東堂飯自有溪雲作伴閒
僕罷官東歸過杭州寓六游堂而樓閣倚空江
山在目僕甚樂之無畏老師自武康送客至此
過僕於此堂之上留飯終日頃僕作武康令居
縣之東堂每與師飯於堂上數稱東堂飯美每
食輙兼人别十數年飯猶健也然師於世故泊
然了無芥蔕獨於東堂故人若不能忘情者亦
復可怪戲作詩一首其末併道所懷
道人送客過林扄先識穿雲拄杖聲内苑深居無一念
東堂久闊尚餘情且欣能善將軍飯未怪頻飜吏部羹
小住家風殊不惡一江明月看潮生(原註内苑老師新作彌勒殿橋名)
僧惠澄從余學詩
花開花落古東溪賸馥殘膏今在誰後世那能接光焰
上人聊復問藩籬散花高座真無事乞食空腸僅不飢
急喚清風下佳樹盡吹塵土出詩脾
上元夜
翠輦遥窺日角豐陽光浮喜散雲同(原注十四日微雪)海山不動
雙龍矯天信頻頒一鶴通胡越照臨清景内唐虞消息
笑聲中六街鼓舞誰能強三尺兒童識帝功
五言絶句
過静林寺用琳老韻作四絶句
空庭不見人烏啄僧臺食林深露未晞微風漏花瀝
且来東堂日相值柳橋西癡鸎弔落花全學嬌兒啼
橙花亦娟娟照水弄清白孤香少人知黃蜂自為客
寒溪祇數尺炯炯涵晴空寄目誰與論翠荇牽春風
春詞
日催紅&KR2438;鞢雪放綠蒙茸莫向東郊去王春在九重
雲母春冰薄氍毺曉氣暾尚垂宵旰意加惠及元元
雪盡牙籖暖芸生竹簡香夜分猶樂此定喜日舒長
精華初結紐璧水再逢春杞梓扶疎見君王自作新
雲避南山曉天回北斗春榮光生八彩壽色兩嶙峋
君恩破寒色天笑覺春回先暖延和柳曾無羯鼓催
瑞日暉暉上非煙冉冉收晴川蠶可浴翠瀲荇初流
栢酒勤稱壽椒塗蚤却寒静無遊樂事殊闊濯龍歡
曉光開繡幄晴色上金除初進春衣窄猶應澣濯餘
庶草將蕃廡羣隂自退消遲遲杏梁日長照紫宸朝
八風調養力九地發生深共被年豐賜誰知日昃心
睍睆黃鸝出參差紫燕飛君仁罿罻闊惠及羽毛微
粉壁椒花馥瑶釵彩燕翩東風呼唤得隨意作春妍
日養千花氣風和百和香君王自仁壽栢葉更稱觴
寶歷垂無極璿璣轉未央繡楹膏露潤玉殿紫芝香
穆穆清光外蔥蔥佳氣中雲天看斗柄寰海受和風
玉甃蘭封麝瑶池柳養金宸章先造化摛藻自春林
夏夜
毒暑彌三伏微凉起二更月窗風竹亂煙渚露荷傾(案此)
(詩從宋詩紀事采補)
七言絶句
遊石橋寄郭庭晦
亂峯攢劍護清幽萬壑雲煙暮不收欲就詩壇借旗鼓
為君争取一橋秋
偶成二首
隨風出岫不知歸身落黃塵夢翠微本亦無心膚寸事
故山却合自由飛
此生弱草寄輕塵辜負南山笋蕨春好去桃花破浪暖
清風明月不辜人
琳老送瑶花數葉云作香燒氣甚清馥
璀璨誰將玉作春天魔故惱老詩人金爐送在東堂手
便有清香通四鄰
德清五兄寄清茶
玉角蒼堅已照人冰肝寒潔更無塵鳳凰雨露生珍草
不比榛蕪亦漫春
送茶琳老
道人詩思前溪水流出山來亦自清謾寄鳳凰臺畔雪
不妨竹裏潤琴聲
競渡
風旆悠悠水薄船浪花飜覆自搖天汨羅誰復追忠義
争快兒郎一棹先
石校書
按書使者過蕭閒但恐韋編有蠧干豈識郝公蔵萬卷
平生檢校費心官
雨中採石菖蒲
皂蓋銅章久汙人青鞵布襪亦生塵今朝獨向秋雲裏
幻出林泉自在身
濺濺小水碧逶迤叢菊寒深蔓翠垂採得菖蒲未歸去
滿身煙雨立多時
秋雲作伴更誰俱頗慣登山不用扶笑怪河陽種花手
杖藜破雨覓菖蒲
碧澗潺潺珮玦鏘錦苔織翠護昌陽玉真新洗羅裙帶
流出僊雲水亦香
小雨蒙茸濕槿花臥雲雞犬是誰家老人為指青崖路
童子能尋碧玉芽(原註時問路田父亦攜小童採藥)
聞琳老欲入山今少雨想未成行奉寄一絶
野僧報我泉新白此老居庵山更清雨澀故應須小住
雲寒端未出相迎
題貴溪翠顔亭二首
寒聲著葉冥冥雨晚色遮山冉冉雲且喜翠顔長好在
水邊小住可無君
船中自帶紅泥竈亭上親煎白乳泉唯有溪山知此意
水風吹面晚蕭然
贈程㢲山人
十年貧賤欲如餳媿客殷勤話此生試與宋君尋卜肆
長安東市雨新晴
許子遇示二絶句見索亂道因次韻奉酬
苦吟正在郊寒處(原註孟郊乃邑人)露草秋蟲亦共悲過我聊
當煮彭越不須苦覓外孫詞
筆頭風月無多子盡是前人追琢餘豈有聲名到温李
僅能楚些屬三閭
正月三日游證道寺
水畔山前蹭蹬身三年魚鳥許為鄰臨當觧組槐隂下
更看酴醿一夜春
題上元雪作題證道寺
故歲嬋娟獨自來今年更喚玉妃陪要知霽色本無際
端放眼中雲霧開
和鄭叔詳送竹笋
渭川春色到龍孫漸養侵雲百尺根可惜斸來陪脱粟
葛陂留得看騰騫
某獲造司空府得至便座見文禽五六夷猶曲
池上意甚得所慨然有感於衷戲作二絶句
許近清池養羽儀恩波穏暖自忘歸長依竹石供瀟灑
不學蒼鷹飽便飛
幾年不解向滄洲矰繳曾傷質轉幽端倚主人憐采色
要隨鵷鷺濯清流
石頥山虎跑泉久渫不食僕至山中為浚治而
去
自洗苔膚一尺寒烏菟那復此蹣跚不妨為我照毛髮
正可與人鑑肺肝
頃劉子先學士守姑蘇嘗寄洞庭春酒得為西
湖十日之醉今流落於此但覺村醪可憎戲作
一首奉寄吳天用使君舍人
劉郎曾寄洞庭春小暖西湖十日貧老去餔糟無揀擇
高風空媿汨羅人
偶得佳酒分寄陳巨中
南岳夫人綠酒春近來未及玉膏醇穆生不許聊須強
他日瀛洲是故人
春詞
春逐東風行地上德隨和氣散寰區聖人中正觀天下
道本無言教已孚
冰銷玉液鳬鷖喜日暖宜春草木長忠厚家風傳八葉
太平光景接三王
好生恰對發生時寬大恩流渙汗飛雷雨解成僵枿動
蓼蕭詩就遠人歸
天光地氣與年新不覺人間一物陳初令雷霆端有信
舊餘霰雪敢無垠
仙桃欲拂朝真臉禁柳忙催望幸眉不會君王春思别
杏花菖葉在農時
冰開御水龍鱗細日照宮梅麝炷烘欲看人間花灼灼
不妨葛藟共春風
誕敷文德金鈴振盡納熙河玉律諧御柳宮梅動春意
朝來黃鳥亦喈喈
玉殿重簾捲水晶椒花栢葉聖人清千春萬歲承明主
長聽雲韶歌管聲
雪纔盈尺雲隂解風不鳴條雨塊完春力急催冬事退
君王寬政不恒寒
君心與物為春久喚得春風破臘回天近自應通信息
梅花不用犯寒來
春色年年染御溝鴨頭輕綠弄花柔今年春到崑崙上
九折委蛇舞翠蚪
截肪初見昭華玉刀出昆吾寶籀開天助君王敷大喜
安排春色探先來
御溝梅柳寒猶噤芳草池塘暖尚微玉色怡融何事喜
一年苔綠遍圜扉
宮漏遲遲不受催出花光景漸徘徊萬方日日春臺上
不道東風恰始來
雕雲燎馥沉香暖綵勝風翩玉燕寒天上春光來咫尺
瓊花瑶草徧闌干
瑣窗朱戶無寒到長似春光日日來自是螽斯載風什
可煩簫磬祀高禖
靧面桃花有意開光風轉蕙日徘徊昭陽天近知春早
玉琯東風破雪來
日射觚稜氣鬱葱露華猶冷玉芙蓉瑣窗朱戶春光暖
珠蘂瓊花無數重
臘寒辟昜沉香火春意侵尋玉琯灰隂德承天專静厚
發生有助到根荄
風來太液冰先泮日照延和柳未知翠輦不緣花事出
行看荇帶綠參差
某視田至福慶院唐向履道歸衢與之追路于
此邑中學士成能師與劉知常汝明莫若師文
咸用古士服肩籃輿從僕遊秋盡一日穀既登
場郊行十五里間見牛背兒皆有厭雞黍色時
近境稍有以穀不粒聞而天乃獨以穰穰滿家
遺五邑民豈造物者哀令治亡狀姑用一飽蓋
其慚面耶遂與諸君飲酒于翠屏軒煮茶于秀
巘亭賦詩以相娛樂今日天寒霜下四山蒼然
盧橘始花五人舉白相屬口不道人間事孰知
僕乃沉埋簿領中人也
欄干倚盡赤旃檀盧橘花開秀巘寒會取虚庵留客意
小窗疎日上蒲團
蔡天逸以詩寄梅詩至梅不至
應念蕭寒槁木身殷勤分寄嶺頭春冰肌玉骨終安在
賴有清詩為寫真
罷官次常山寄鄭叔詳
閒身已置參軍幘歸路仍推處士車石室散仙當醉起
試傳消息過煙霞
與鄭叔詳飲石橋山
喜得青州好從事共登畢卓拍浮船雲煙已借一千日
山鳥不須驚醉眠
見戲(案此題疑有脱字)
薄命何須問大來時時廢卷秖孤咍故園松竹空荒徑
可勝淵明一賦催
欲訪天柱山闍黎寄一絶句
三年不到上人家目斷晨煙與暮霞急遣寄聲堂下水
便来洗眼看天花
琳老惠麩乾走筆奉寄
何人彈鋏苦思魚食肉而飛亦任渠誰見東堂病居士
山僧乞食亦分餘
汲水禪静琳老寄詩因次韻奉寄
雲脚濤頭氣自寒了無閒夢到蒲團翠庵只在東堂裡
底下揚眉直下看(原註来詩云甌面乳花誰共看因以奉戲)
跋李伯時醉僧圖
道人三昧一壺中筆下驚蛇怖小童日日松間好消息
酒香先過野橋風
訪琳老聞出赴供
賓頭應供未還家聊借僧窗自點茶此意不須相見說
已知秋色付蘋花
别歸雲庵端老
何年敗衲裹虚空雪雁煙鳬不受籠未信歸雲便端的
一船明月四邊風
寒食日過翠峯塔院示法海道人
雲煙七級赤旃檀龍護金函佛骨寒問訊道人春到否
瑞香花謝倚欄干(原註塔院欄檻外植瑞香僕至已零落無幾)
子溫以詩將菊本見遺數日適病伏枕今少間
戲作三絶句以報
破煙涵雨得春叢想見當年老范公多病未須求茗草
此詩渾欲愈頭風(原註南人作菊茶以治頭風)
盡鋤芳草春應怪初種黃花秋未知花外種松松外竹
漸無蝴蝶到東籬
更作天隨求枸杞試從子美覓黃精但知一飽輕方文
不為秋毫要眼明
春曉
東臯紛綺水潺潺翠拂官橋柳欲眠出谷黃鸎終好在
辭風紅樹稍蕭然
酴醿春曉與誰芳自是新來雨露香燕子覓巢終軟媚
楊花滿路尚顛忙
爐香燼冷夾衣寒雨過園林翠作團剰得風光何處著
紅薔薇搭小欄干
池塘綠淨了無塵造化裁餘十日春月樹清深語鶗鴂
幾時歸去亦謾人
二月二十八日禱雨龍湫
折腰五斗自難堪每為斯人食不甘赤地黃埃迷澤國
老龍飲血亦分甘
過淨林杏花下微見曉色
籃輿度水犯雲巢拂面垂楊翠欲交春睡穏人殊未覺
半分曉色到花梢
過吳淞江
參軍身外秖圖書獨與吳江分不疎歸去他年當辟穀
嬾隨波浪覓鱸魚
題琳老所攜二蘇書帖
道人此書欲在眼扁舟一宿亦隨身霽月光風開玉軸
千年髣髴見斯人
和孫守
回首長城臥落霞雲開桂影過昏鵶不須更要千紅翠
醉眼燈前已亂花
散藥過東湖戲作絶句寄陳巨中
誰為蒼生起病癯參軍藥裹欲何如湖東道義為鍼石
不用先生肘後書
次韻王宣義見過夜飲四絶
空琴誰為奏南風坐看幽香走篆紅定卜糟丘度餘日
此生那復問蓍叢
凄風落日酒家天何事囊中長一錢快見渴虹横酒戶
歸須殘月上吟韉
崔郎傲兀見孤羆筆勢縱横欲發竒賦就何人知犬子
杯深自喜對鵝兒
肯為張卿貴作奴不嫌喚客手攜壺全勝一葉唯茶竈
未負黃公賣酒壚
靈芝觀上人房植紫竹一本覆屋其上以庇朝
日顧雨露所不及也疑其當憔悴枯槁反蔚然
勁秀為作一絶句
階前紫玉似人長可怪龍孫久未驤第放煙梢出簷去
此君初不畏風霜
訪孟令不遇
扶病尋君君未歸添香應惹踏門衣東風未破桃花萼
雪壓餘英蝶亂飛
常山孫令見過僕未起孫題壁而去作絶句寄
之
醉鄉冉冉夢游閒一夜凉風唤未還可是應門無稚子
雙鳬仙去定誰攀
門外初為羅雀地壁間偶見換鵝書忽然興盡何由揖
擬遣長鬚致鯉魚
夾道老槐分曉色出樓寒鼓報衙聲解牛敏手仍投暇
夢蝶閒身尚未驚
送茶宋大監
鳳凰山畔雨前春玉骨雲腴絶可人寄與青雲欲仙客
一甌相映兩無塵
玉兔甌中霜月色照公問路廣寒宮絶勝自酌寒窗下
睡減悲添愁事叢
響潭
水面平鋪映碧空夜深明月照龍宮猿啼未響潭先響
一樹花開兩樹紅
遊翠峯寺
隔墻楊柳舞腰斜傍砌鵝梨玉作花此地風光誰管領
小詩收入長官家(案以上二詩從宋詩紀事采補)
晝寝石頤寺
何人支枕古邯鄲孤卧僧房四面山故遣白雲遮谷口
不教幽夢落人間(按浙江通志增)
