東堂集卷一宋毛滂撰
賦
恢復河湟賦(并序)
崇寧壬午皇帝即位之三年舉用俊良歸河湟之地盡
復神宗哲宗之政明年取西平復以為州縣升平故事
無有遺恨於今古者羣臣上萬年之觴薦勲宗廟天下
驩忻共戴皇帝蘄千萬年如一日草茅臣滂謹稽首北
闕下獻聖主恢復河湟賦云
洪惟元符庚辰皇帝升聞潜宫奄有四海時御六龍扶
桑出日杲杲在東下臨萬國盖靡有不照退托三年而
言出乃雍爰登弼輔庶代天工何棟撓而鼎折方雲隂
而氣蒙俄八風之顯宣倏五色之當中於是散清議之
約結破羣邪之牢籠一之日剔蠧去惡二之日遂良顯
忠鏡照妍媸龜灼祥凶了然見治道之所以然者其堯
舜禹湯文武之業固已素定於淵衷地平天成仁洽德
隆無一夫之失所意比屋之可封於是屬王猷於清淨
付名噐於至公遂成一王之典則遂尊九仞於熙豐皇
帝乃眷西顧曰嗚呼噫嘻在昔泰陵長撫遠駕抗棱四
裔布德中夏有事鬼方飲馬三河坐變椎髻其冠岌峩
念恢拓之崇閎卒圯壊於么䯢嗟乎方當耕葱嶺之雲
何忽阻玉門之獵肆驚鳥之還巢顧伏疹之在脅吾將
何以西厭月窟東震日域而嗣守丕業也遺臣老將折
衝萬里之士流落江湖身放名圯撫劔躑躅中夜而起
皇帝曰吁方唘丹册開雲臺用以待爾往復而功無煩
折箠將臣拜手曰惟陛下聖德丕冒海隅出日罔不率
俾雖櫜弓卧鼓當使四夷而為隸豈染鍔刓刃獨謂三
河之可髓維太歲之癸未六師臨於湟水猶順風而疾
呼無遺鏃而亡矢椎牛釃酒波屬雲委以迎王師如見
兄姊工不下機農不輟耒露頂肘行東向而朝天子者
矣於是緹衣韎韐携持萬里望觚棱之鬱葱識勾陳於
太紫孰謂荷氊而被毳亦得昭景而飲醴籯金龜綬雨
露泥泥遂開亭障於覆盂坐得山川於聚米唯是西平
老羌據險負固尚假氣於游䰟聊崛強於朝暮故介胄
之士貔貅之衆相與虓闞而勃怒紛流涎而睥睨將膾
其肝以益朝餔之哺歲在甲申乃盡發五路之戍左攬
繁弱之弦右接肅慎之羽帶干將而秉玉戚飇奮霆擊
其往如霧皇帝慈仁寬大唯生是好唯殺是惡徘徊受
降之旌丁寧出生之路聲與風翔而德從雲游大啟歸
途之寬裕王師陟巇履險排揵陷扄凡十有三日肅然
烟滅於蟻聚兹可謂之神速殆若從乎天雨巢清穴冷
去若脱兔矣念彼遺死窮深僵骨寒沍如將飲其頭如
已扼其嗉如刅在領何敢反顧臣竊聞沃野千里厥田
上上是為禹貢雍州之域在漢為州十九而蟬聯内屬
者三十六國逮幽州之亂唐而西平河湟之地盡為贊
普所盗而得此皇帝所以赫然&KR0832;然未嘗忘於頃刻顧
為此羌憑凌險阻鎧胄精良種類健武來不齎糧集若
風雨雖謀夫策士老兵宿將為世飛虎者聞師出之日
猶逡廵&KR0787;眙計利鈍且十五年也惟皇帝沈幾先物神
武雷斷知天與而必取故選將授兵而曾不泮奐也矧
大臣魁壘蔚為棟幹制勝於兩楹成謀於几案實仰禀
於聖畫乃克濟以廟筭韙其壯哉夏折右臂唇亡齒寒
猶寄命於頃刻漸羽毛之凋殘雖然烏止於一方其荒
服君長殊隣絶黨罔不矯足抗手以尊天可汗者矣惟
我宋受命更八聖人今一百四十五年德在生民風流
管絃其博厚高明悠久無疆坤轉而乾旋變化開闔妙
萬物而無方者逮皇帝得其大全煥乎其有文章巍巍
乎其有成功宜肆覲東后告格皇天自古在昔婦人賤
隸之言或載之雅頌信於後世以考其君臣之賢矧賤
臣滂本江東之諸生漁獵文囿老於筆耕顧得解衣盤
礴摹寫升平感茂陵之遺忠尚覬援筆而賦冀目覩陛
下之告成
擬秋興賦(并序)
僕少多難初無宦情不知委曲以向物七年荷鍤灌園
追蹤丈人自惟遭世清平朝廷有道君子在治貧賤恥
矣妻孥糠豆日覺不贍前得郡掾曹故自勉以行時去
先廬而將南泊郊寺而逢秋舍館高明山水秀合夕飇
入簾曉凉侵榻爬搔隠几星髮垂脰昔潘安仁三十有
二始見二毛寓直散騎省而有江湖山藪之思僕少潘
安仁八歲時異事殊而其志不同顧頭獨蚤白耳今兹
遠畏日之煩歊接蕭辰之清厲追數節物之變摹寫田
家之樂驅除肺肝之欎滯作擬秋興賦以自見
羲和策轡於丹衢兮雲崥崹而迢邈御絺綌以交箑兮
膚漫瀾而汗渥企西風之來斯中悶然以求濯允天吏
之周旋夏獨使人而心癉冬凌競而沍結景慘慄而窮
短悵修夜之悠永眷布帛之餘煖至春則氣回於和物
蠢而舉風亹亹而披離雲娟娟而容與弱草紛以無名
希蘭芷而並藇軒微禽之啁啾滋乘居而匹處被生生
之大德咸桀驁而自怙凛乎清哉旻天之窿穹蒼無痕
而廓寥森松栢之勁氣傷凡木而先彫邈鷹鵰之蕭爽
横空闊而飄颻伊鳥雀之奔廹拆頭顱於霜骹鴈嗈嗈
而懷歸燕索索而辭巢掃欎滌滯兮惟秋之有力古之
人亦何為愴恨以悲而無聊田家之樂兮秋日歸吾田
而經吾籬垣稻已實而䆉稏菊含英而敷腴鷄肥酒熟
薄税既輸芋栗堆盤葵薤充厨紛舉酌以交勸翩既醉
而相扶僕時有江南之役足將行而屢却絶城市之廹
塞得紺園之虚泊溪山迎前竹栢森若晝則諸峯無雲
軒昂磊落雨斷晚虹山氣綽約翠色潤活飛上簾箔方
潦收而水清露下而蘋老鷗落園沙烟抱疎蓼僕方登
臺而四望知天遠而無所至極庶幾躍九萬而升暘谷
兮挾日車以效余力蹇淹留乎昆吾耿中正以照此下
國意悠悠兮隨雲烟而泮奐目瞭瞭兮見飛翮之出没
既而曜靈晼晚崦嵫陸離蟬既咽而洊急葉已脱而復
吹燈炯炯而出簾螢的的而投帷夜參半而不寐澹偃
蹇而有懷彼娥娥之佳人居華隂之雲崖敬持南金以
交驩又参差而願乖睇蒼茫而莫致秖奄奄而霧霾吁
嗟兮僕將行乎四方汀濘不可以浮舟而世無驌驦又
將家以休兮翳薈不可以為柱豆萁不可以為梁逝將
去兹而棲遲兮步滋蘭之畹而襲此蕙纕飾以崑崙之
璧兮又申以東海之夜光擷朝菌而不饑兮仰沆瀣而
内涼攬浮雲之輪囷坐鵬翮而相羊驚白髮之侵凌省
余年其未央詎星星之見髭或種種而未長獨引吭以
思晨中耿介而激昂將策足以升高則階何為而可致
將引手以汲深則綆何為而可索又將必得僊芝為傔
舍常何為客耶誠人力之可為將天理之不亮参苓桂
芝則病者必畜賢良俊乂而治世所訪彼豐城之夜氣
干斗牛而直上顧延平之未歸盖已驚人之觀望為珪
璋者必知其非石亦徘徊而待價鼓刀者意在鼎羹操
築者卒成此大厦豈知神竒之不為臭腐兹又豈可以
久假譬風雨寒暑之序焉盖紛相轉以榮謝何必求服
而驟進貪餒而妄食將?淵泉而濯鱗將憑風雲而開
翼忽來去之難把盡秋毫於帝德噫嘻僕其南征哉無
東方之滑稽兮將不可以自薦彼封侯廟食兮孰敢誰
何彼投筆而起者不幾於狷也拂外物之儻來詎趙孟
之能賤亂曰風露既降凄以清兮壯懷擗摽撫以驚兮
氣横&KR0008;矇浮雲平兮赤心昜感白髮生兮蕭然夜榻一
影并兮天潢洗月相對平兮孤吟聆響無人聲兮疎飇
過竹翻簾旌兮
五言古詩
送徐天隠判官
齊王未知瑟吳犬終怪雪越游售章甫念子當折閱一
鳴豈無年百計但有舌西風吹曉波晨景散文纈嘈嘈
雙櫓鳴萬里欲俄瞥江山真可人得酒慰愁絶咄咄無
足云與子男兒别
贈陳進士
民生委所窮出仕增轗軻家山有蕨薇歸足瘳饑餓功
名我豈敢動若手足縛太官五斗粟飽食慙且頗老胥
抱文書俾我供吏課厭此將毋觀法在恐深坐舊書不
得讀掩帙充枕卧朋游久益落蹭蹬自老大近乃得吾
子聽語百憂破顔郎見清賞今子傾一座新詩已出人
珠玉落欬唾諸生正業儒風雅久不作子意有是哉吾
道便可賀
生日(案此題原本有脱誤)
夜光昭清泠璇源載圓折朝陽未羽儀五色先丹穴松
栢出澗壑衆木皆禿屑方其一寸青意已傲冰雪東家
嬉戲時俎豆輙羅列未應須兒啼英標固驚絶公為三
朝老氣壓萬人傑經綸本帝賚遇合非力結舟成無長
川雲族有旱霓東風吹扶桑曉色開寥泬平生回天手
獨佇昆吾轍停鞭急節緩揮臂層隂决圖回掌中春摩
拂厚土熱一身等大地萬物小靖蛚華嶽載不重河海
振不洩黔黎託回命草木恃以茁造物相始終流年難
老耋側聞宋鼎就未可羽力挈是乃為公象何但紀相
烈坐觀滿不溢玉鉉無變滅
寄曹子方使君
使君未知我得自吞氊翁我未識使君已聞伯夷風十
年詩卷裏未面先從容頃我客東都寄聲謝老農繡衣
南州來是爾使君公為爾掃菜色無襦當夜縫東都逆
旅人零落如霜蓬一㕓願為氓歸勢鳥脱籠既登君子
堂倒戈避詩鋒紫芝秀眉宇東野凛長松憐我骨硉兀
槽櫪駢兒童秣以玉山禾不置凡馬中去年溪城月使
君馬如龍呼我載後車詩月相朣朧朅來桑麻間午夢
回村舂使君亦留犢往聽長安鐘相望渺雲海烟雪迷
西東遥傳摛彩筆秀句爭考功那知古槐畔苦語如秋
蛩一笑答雲山萬事付瘖聾吞舟亦失水蚍蜉登背胷
拂鐘雖不錚綴履豈所工天高白虎殿日永明光宫去
参鵷鷺羣勿羡高飛鴻
累蒙周開祖使君貶示佳章才拙思荒媿不能
報謹勉次韻一萹少叙敬避老匠之意
居士稱陸蓮香山本流亞舌端元和風吹倒兩鮑謝游
戲筆硯間盤礴湖山下過眼盡詩材有欲天必借句源
發肝膈輸瀉每不暇欬唾生江河奔放那可壩我詩沮
洳爾欲過不足跨數煩見波瀾意作蹄涔嚇平生望洋
眼癡膽不知怕亦識明月珠相投况非夜
對月憶滿子權
長風掠海來吹月散百鍊青天豁四碧雲靄不容緣窗
軒颯先秋露氣入簟扇空庭生夜凉蚊口不得擅人靜
暮客去坐偃適自便清牽睡思醒明發醉膽健披風睨
白月瞪視不為眩未甘景獨勝思出大句衒狂搜得無
竒猛吐復自吮篇成若奴婢氣骨終凡賤置棄不復收
嘆感退自旋起探君寄詩兀坐諷百遍駭哉劇雄勁百
札洞一箭間逢騁新竒春雲弄晴霰古意終重厚九鼎
掛一鉉吾嘗笑夫人語富則自願及嬰愛君念始自信
惓惓閱女當求嬙慕士在獲彦鄙哉尋常者何用目識
徧得逢誠幸多既别遂堪喭乖離時况久會合卜未先
思之不可見飛魂不身戀秋城崔嵬高圍我屹若圈安
得擘風翅飛出不自殿巧為相見謀反覆竟未善惟當
遠相要共借月為面相離苟同天舉目亦兩見又况相
去間才止百里縣不知竟何如寄詩代請勸
見雪明日與祝山人游東湖僧寺訪陳巨中教
授留飲
風吹飛雨乾散作柳花毬危簷下舞鵠老樹騰蟠虬烟
空夜色垂膚寸凝酥柔曉屨踏晶瑩與君散清愁湖東
十頃玉月落漫不收照我肝肺皎出語和鳴璆將我平
生客步入青松幽此客氣如霜逼人作颼飀嚼冰論世
事怒頰赤已浮盤中水晶鹽碧酒葡萄秋飲酒豈憂寒
飲水猶不憂手冷慎勿炙置之鷫鸘裘
過靜林寺與徑山老禪曳杖溪濱俯淺澗寒洌
可照隨流而前即淵然清深為作數句以告同
遊
寒溪數寸爾下有萬里天烟雲自變怪寸碧殊湛然蘋
風亦可人寧妨暫漪漣終觀鏡面平與君受媸妍有苔
綠蒙茸孺子俯可搴前窺漸難量忽此清泠淵魚鰕亦
無蹤但見空月圓陶翁步屧處獨俾支郎肩倚策心自
知鷗鷺紛聯翩
次韻葉權之
二年錦衣城坐悵朋游落雙瞳不敢白但向湖山著頃
當舍之去眼界垂落寞忽逢昔所傾人事豈容約西行
追畫鷁北首望金雀斯人玉樹明映我蒹葭惡平生函
牛鼎顧可作雞臛干將久在冶宜有當槖籥大噐不怱
怱一飛要寥廓佳哉妙五言珠琲相磊硌長城矗金墉
銛鋒露霜鍔向我寧可當倒戈為之却我生已數竒世
味寒冰薄兹行聊爾耳外物矧可略所喜得公游昏愚
煩發藥不重千金裘為公了杯酌
暑雨蒸溽奉王元規學士
老火尚偃蹇稚金殊踧踖雨如甑笠汗但作氣蒸赫思
君屢欲往露頂不可幘坐懷屋漏下蝸牛頗爭席屋漏
人自佳泥沙卧圭璧我衰了無營飽睡夢書策家貧苦
無書豈復有漂麥不了湯餅事可致萬錢客正須裹飯
來濯足水三尺
育闍黎房見秋蘭有花作
南風吹露畦苦菜日夜花同榮有蔓草託質多長蛇邇
來合蕭條凄風寄蒹葭禪房向幽寂雲日曖庭沙竹根
逢小春紫蘭茁其芽造物惜鮮榮寧肯及幽葩偶出白
帝恩未必黃鍾家芳馨半孤冷蕭艾終横斜譬如隠君
子悃愊初無華深藏不自獻清芬亦難遮陶翁抱疎韻
對此心忻嘉離騷久相從濁酒不待賒紉衣濯滄浪援
琴卧烟霞
解武康縣印至垂虹亭作
娟娟東堂月瑟瑟北窗風半夜渡龍尾隨我藕花中徑
邀此花香追路溪城東溪山久俯仰臨别亦怱怱三年
虎落檻一日鴰開籠何須見似人聊作逃虚空今宵花
亦遠餘香歸故叢殷勤此風月隨我登長虹
歲寒而春遲閏正月猶有雪三日乃消今日方
晴快
東風果來否雪意不肯消初疑寒作威勢猛意反韶玲
瓏開瓊花瑶草亦有苖細觀如可人玉立耿高標華屋
本無寒錦帳裘狐貂所憐小桃杏凍蕾抱寒條却看雨
成花祇憂身當樵語花慎勿憂春久屬雲翹徐行意不
淺晩發必後凋年年綠暗時逮此紅芳夭左提白玉壺
右把黃金蕉往逐春未央不但永今朝曉來紅日暾花
信到柳橋
秋日書懷
秋日吐微明寒葉墮半碧娟娟竹弄影冉冉香引脉窗
明棐几淨水石涵虚白茶開睡足眼苔上懶行屐屋寒
無燕雀豈獨少賓客顧我警露鶴佇此遼天翮相對雖
不言孤高比三益邇來世外心漸覺眼界窄兒時喜功
名今念真戲劇平生翻羹手欲爛誰能炙豈待二頃田
初無一㕓宅第當營糟丘努力期百尺頽然寄疎慵坐
看駒過隙韓郎食不足苦心定誰惜那知落英繁吾食
豈無夕舉手謝飛鳶一鼠何勞嚇
次韻張臺卿桃花詩
使君園中花造物勤管領佳人含朝酒風軟吹莫省正
應武陵裔或寫瑶池影誰云六果下(出家語)實抱千歲永
得地倍穠華無人亦妍整舞困霞衣翩粧早燕脂冷玉
堂摛藻筆一顧長光景誰識勸農心殷勤待遺秉(原注崔寔)
(月令三月桃花盛時農人候時而種)
汪發彊中見遺佳篇筆勢高妙且從僕求詩以
歸輙為此數句
落落湖邊松瀏瀏松下風泠然入君懷蕭颯詩脾中清
露瀉筆端一掃浮埃空以遺愚参軍僅免按劍凶三年
耳目昏此語豈易逢亦豈務炳烺邂逅乃自工歸囊一
錢盡足用仍三冬他年太羹熟寧俟鹽酪供
送僧覺歸上饒(原注覺有妻子一日棄去為沙門)
上士垂暮年不受煩惱攻欲修沙門果坐怪鬚髮空言
有摩尼珠自照迷妄蹤當來滯礙心如以巨物摏妻子
昔所愛今斷如潰癰欲作大醫王徧救瘖與聾長安坐
寂寞饑腹聽午鐘行歸洗黃塵誓將掃青松一蠡渡長
淮東望迦葉峯我走名利場未可談從容軟語感屢發
為我清心胷上士無住著此别何由逢
贈别講僧若水
道人永嘉老口作智者語坐揮鐵如意寶藏發深貯行
住自如如當亦無住所踏雪來東山了不憚修阻孤雲
亦何心東風復吹去索詩讃行色我敢靳不與道人已
得道逢魔猶齟齬古氣生面目清流見幽㠗泠泠微妙
音松風雜寒雨九旬談妙用况乃超佛祖東歸花木繁
啾唧鳥雀聚道人具眼目要當反聾瞽萬事付一笑鉢
飯飽亭午聊以答道人缾巾過水滸
留别邵公言
公言雅知我良勝我自知往年得為僚税駕清江湄覺
君有勝致真率仍天資定交傾盖間快語明肝脾我生
七不堪百謫將安之官長笑不罵兒童容遨嬉掾舍等
禪房竹樹含幽姿其間有閒味共此非君誰駕言寫予
憂欲致車已脂往披五老雲下採蒼山芝翛然送日月
萬慮忽若遺朅來兩溪上邂逅寬所思微風送白蘋藻
荇搖寒漪水清不受釣魚細安可騎亦復可憐人鷗鷺
相委蛇君豈鷗鷺羣鵷鸞往追隨所遭即定分固有何
庸麾我生儻可用豈惜山英移榮華如食薺貧賤亦嘗
飴顧今適當還捃拾聊充饑從君借蓑笠破雨收江蘺
贈禧上人
此寺昔荒寒蠧黑相撐支世尊窘風雨鐘磬出茅茨吾
祖過而慨開槖為營之一旦黃金宫突兀清江湄其徒
則以安其道猶遠而吾游童且白僅乃見此禧譬如蒿
艾中蔚然得江蘺昂藏老鶴骨勁瘦寒松枝宴坐了無
營孤香對逶迤海濤走窗檻江雲翔屋楣全收眼界勝
闃與人境辭吾方廹遠游未可分清怡(原註清怡禧軒名)
廣鑑大師觀上人為靈芝數百衆故乞從檀施
乞米求予詩送行為作一首予昔為武康縣令
觀師吾邑人也
靈芝有良田歲比萬戶侯平生不力耕以德作耡耰不
許倉箱豐但知鉢盂秋木魚一呼飯千屐如水流靈芝
道亦然飽汝即罷休但憂汝易飽未飽非所憂後生真
可畏見此觀比邱昔常為我民今廼從我游得道於靈
芝胷中羅珍羞豈特求自飽將副餒者求裹鉢忽何之
西風送輕舟處處靈芝田多稼如雲浮初以非種種今
當不收收誰施復誰乞大塊同一漚姑且置是事吾言
亦謬悠羨觀一身輕翛然逐飛鷗
盛暑謁劉公逹
伏金避老火遁日乾商霖天地豈不寬八荒一釡鬵此
身沍寒鄉骨冷勢陸沉忽疑同然灰終得空汗襟聞有
不熱符莫致癸與壬平生習雲水兩足便幽尋佩紳接
軫處念往汗益浸乃獨款公關熱行犯訶吟忘公鼎軸
家謂是緇帷林有風静險躁無愠煩鳴琴置我弟子間
豈不容魯参公如天下雨焦卷聽雷音謦欬走旱魃噫
欠停流金胸中三絶編寧獨自洗心坐使人意消煩促
變清深南山當朝隮暫卷乃至今萬物抱暍意油然徯
層隂
昨夜陪諸公飲今尚委頓未能起坐聞孫守出
送陳祠部供帳溪上見招不果往戲作小詩寄
之
孫公金作骨何獨無燥濕雄姿逼龍虎風雨坐嶪岌黃
堂爛繡筵春甕融玉汁銀臺三見䟦醉眼夢欲入公張
兩瞳電照我毛髮立平明郭西門鐘鼓仍盛集我方擁
黃紬勢作蚯蚓蟄乃知千里姿追趁何翅十春溪葡萄
碧飲渴誰當吸願君苦留客墮翠應可拾未用奏伊凉
舞紅催玉粒
琳老所居植竹發筍而草茁其傍作詩見寄為
賦一首
春風吹琅玕夏長蒼龍孫未見拂雲梢已引鞭驥根包
藏霜雪姿隠忍苔蘚痕其傍茁小草同出東帝恩恩深
草先高抱籜殊末掀歲寒兩何如一笑凝詩䰟
猗猗亭夜月
猗猗亭下竹娥娥竹上月微風静蘭路水石相映發盈
前嬋娟子秀色粲玉骨褰衣往從之露泣苔侵韈
溪上
溪光照秋房娟然卧流萍水仙弄幽姿寄余汀洲情眷
懷玉色子弄波濯塵纓夜寒有佳意屬此泠然清(案此詩永)
(樂大典原本闕佚今從宋詩紀事采補)
