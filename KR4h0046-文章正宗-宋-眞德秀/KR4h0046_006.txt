







　　欽定四庫全書

　　文章正宗巻六　　　　　宋　真徳秀　編

　　伯陽甫論三川震(國語下同)

　　幽王三年西周三川皆震(韋氏曰西周鎬京也幽王在焉邠岐之所近也三川涇渭
洛震動也地震故三川亦動)伯陽父曰周將亡矣(伯陽父周大夫)夫天地之
氣不失其序(序次也)若過其序民亂之也(過失也言民者不敢斥王)陽
伏而不能出隂迫而不能烝(烝升也陽氣在下隂氣在上隂氣迫之使不能升)
於是有地震(隂陽相迫氣動於下故地震)今三川實震是陽失其所

而鎮隂也(鎮為隂所鎮營也)陽失而在隂(在隂在隂下也)源必塞(地動則泉
源塞)源塞國必亡(國依山川今源塞故國將亡)夫水土演而民用也(水土
氣通為演演猶潤也演則生物民得用之)土無所演民乏財用不亡何待(水氣
不潤土枯不飬故乏財用)昔伊洛竭而夏亡(竭盡也伊出熊耳洛出冡領禹都陽城伊洛所
近)河竭而商亡(商人都衛河水所經)今周徳若二代之季矣(二代之季
謂桀紂也)其川源又塞塞必竭夫國必依山川(依其精氣利澤也)山
崩川竭亡之徴也川竭山必崩(水泉不潤枯朽而崩)若國亡不過
十年數之紀也(數起於一終於十十則更故曰紀)夫天之所棄不過其

紀是嵗也三川竭岐山崩十一年幽王乃滅周乃東遷
(東遷謂平王遷於洛邑)

　　單襄公論郤氏必亡

　　晉既克楚于鄢(韋氏曰晉厲公伐鄭楚人救之戰于鄢)使郤至告慶于周
(郤至晉卿温季也告慶以勝楚之福告王也)未將事(將行也未行告慶之禮)王叔簡公
飲之酒(王叔簡公周大夫王叔陳生也)交酬好貨皆厚飲酒宴語相說
也明日王叔子譽諸朝郤至見邵桓公與之語(邵桓公王卿士)
召公以告單襄公曰王叔子譽温季以為必相晉國相

晉國必大得諸侯勸二三君子必先導焉可以樹今夫
子見我以晉國之克也為已實謀之曰㣲我晉不戰矣
楚有五敗晉不知乗我則疆之背宋之盟一也薄徳而
以地賂諸侯二也棄壯之良而用㓜弱三也建立卿士
而不用其言四也夷鄭從之三陳而不整五也辠不由
晉晉得其民四軍之帥旅力方剛卒伍治整諸侯與之
是有五勝也有辭一也得民二也軍帥疆禦三也行列
治整四也諸侯輯睦五也有一勝猶足用也有五勝以

伐五敗而避之者非人也不可以不戰欒范不欲我則
疆之戰而勝是吾力也且夫戰也㣲謀(㣲無也言軍無計謀)吾有
三伐(伐功也三伐勇禮仁也)勇而有禮反之以仁吾三逐楚君之
卒勇也見其君必下而趨禮也能獲鄭伯而赦之仁也
若是而知晉國之政楚越必朝吾曰子則贒矣抑晉國
之舉也不失其次吾懼政之未及子也謂我曰夫何次
之有昔先大夫荀伯自下軍之佐以政(荀伯荀林父也)趙宣子
未有軍行而以政(宣子趙盾也)今欒伯自下軍徃(欒伯欒書也)是

三子也吾又過於四之無不及(三子荀趙欒也)若佐新軍而升
為政不亦可乎將必求之是其言也君以為奚若襄公
曰人有言曰兵在其頸其郤至之謂乎君子不自稱也
非以讓也惡其蓋人也夫人性陵上者也不可蓋也求
蓋人其抑下滋甚故聖人貴讓且諺曰獸惡其網民惡
其上(獸惡其網為其害已民惡其上為其病已)書曰民可近也而不可上也
詩曰愷悌君子求福不回在禮敵必三讓是則聖人知
民之不可加也(加猶上也)故王天下者必先諸民然後庇焉

則能長利今郤至在七人之下而欲上之是求蓋七人
也其亦有七怨怨在小醜猶不可堪而况右侈卿乎其
何以待之晉之克也天有惡於楚也故儆之以晉而郤
至佻天以為已力不亦難乎(佻偷也)佻天不祥乗人不義
(乗陵也)不祥則天棄之不義則民勝之且郤至何三伐之
有夫仁禮勇皆民之為也(民力所為)以義死用謂之勇(若富辰也)
奉義順則謂之禮(謂若管仲責楚包茅)畜義豐功謂之仁(豐大也謂若狐
偃輔晉文)姦仁為佻(以姦偽行仁為偷仁謂獲鄭伯而舍之)姦禮為羞(羞耻也謂見楚

君而趨)姦勇為賊(還賊國也姦勇謂逐楚卒)夫戰盡敵為上守龢同順
義為上(守和同謂不相與戰而平和也順義順王義也)故制戎以果毅(戎兵也殺敵為
果致果為毅)制朝以序成(序次也朝不越爵則序成)畔戰而擅舍鄭君賊
也棄毅行容羞也(容容儀也謂下趨也)畔國即讎佻也(畔其國而即讎人謂
赦鄭伯欲以偷仁也)有三姦以求替其上逺於得政矣(替廢也)以吾
觀之兵在其頸不可久也雖吾王叔未能違難在大誓
曰民之所欲天必從之王叔欲郤至能勿從乎郤至歸
明年死難及伯輿之獄王叔陳生奔晉(伯輿周大夫獄訟也王叔陳生

與伯輿爭政王佐伯輿王叔不勝遂出奔晉　按左傳成十六年云晉侯使郤至獻捷于周與單襄公語驟稱
其伐單子語諸大夫曰温季其亡乎位於七人之下而求掩其上怨之所聚亂之本也多怨而階亂何以在位
夏書曰怨豈在明不見是圖將慎其細也今而明之可乎以二書參校則内傳之言簡而粹矣)

　　單襄公論晉君臣

　　柯陵之㑹單襄公見晉厲公視逺歩髙(韋氏曰厲公州蒲也視逺望視
逺歩髙舉足髙)晉郤錡見單子其語犯(郤錡晉卿郤克之子駒伯也犯陵犯也)郤
犫見其語迃(郤犫晉卿郤錡之族父苦成叔也迃迃囬加誣於人)郤至見其語伐
(郤至晉卿郤犫之弟子温季昭子也伐好自伐其功)齊國佐見其語盡(國佐齊卿國歸父之

子國武子也盡者盡其心意善惡褒貶無所諱也)魯成公見言及晉難及郤犫
之譛單子曰君何患焉晉將有亂其君與三郤其當之
乎魯侯曰寡人懼不免於晉今君曰將有亂敢問天道
乎抑人故也對曰吾非瞽史焉知天道吾見晉君之容
而聽三郤之語矣殆必禍者也夫君子目以定體足以
從之是以觀其容而知其心矣(心不固則容不正)目以處義足
以歩目今晉侯視逺而足髙目不存體(存在也)而足不歩
目其心必異矣目體不相從何以能久夫合諸侯民之

大事也於是乎觀存亡故國將無咎其君在㑹歩言視
聽必皆無謫則可以知徳矣視逺日絶其義足高日棄
其徳言爽日反其信聽滛日離其名夫目以處義足以
踐徳(踐履也動履徳行)口以庇信(庇覆也言行相覆為信)耳以聽名者也
(耳所以聽别萬物之名聲)故不可不慎也偏䘮有咎(䘮亡也歩言視聽四者而亡其
二為偏䘮有咎咎及身也)既䘮則國從之晉侯爽二吾是以云(視與歩也)
夫郤氏晉之寵人也三卿而五大夫可以戒懼矣高位
寔疾僨(髙者近危疾速僨隕也)厚味寔腊毒(厚味喻重祿也腊亟也讀若廟昔酒焉味

厚者其毒亟也)今郤伯之語犯叔迃季伐犯則陵人迃則誣人
伐則揜人有是寵也而益之以三怨其誰能忍之(三怨陵誣
揜也)雖齊國子亦將與焉(與猶與於禍也)立於滛亂之國而好盡
言以招人過怨之本也(招舉也)唯善人能受盡言(思聞過以自改)
齊其有乎(言無也)吾聞之國徳而鄰於不修必受其福今
君偪於晉而鄰於齊齊晉有禍可以取伯無德之患何
憂於晉

　　子叔聲伯論郤氏多怨


　　子叔聲伯如晉謝季文子(韋氏曰子叔聲伯魯大夫公孫嬰齊也謝季文子者魯叔
孫僑如欲去季氏譛季文子於晉晉人執之故魯成公使聲伯如晉謝且請之)郤犫欲與之邑
弗受也(郤犫晉卿苦成叔也)歸鮑國謂之曰子何辭苦成叔之邑
欲信讓邪抑知其不可乎對曰吾聞之不厚其棟不能
任重重莫如國棟莫如徳夫苦成叔家欲任两國而無
大徳其不存也亡無日矣譬之如疾余恐易焉苦成氏
有三亡少徳而多寵位下而欲上政無大功而欲大祿
皆怨府也其君驕而多私(其君謂厲公也多私多嬖臣也)勝敵而歸必

立新家(勝敵敗楚也大夫稱家立新家謂立所幸胥童之屬為大夫)立新家不因民
不能去舊(不因民之所惡不能去舊卿也)因民非多怨民無所始(言郤氏多
怨民所始伐也)為怨三府可謂多矣其身之不能定焉能予人
邑

　　季文子論妾與馬

　　季文子相宣成無衣帛之妾無食粟之馬仲孫它諫(韋氏
曰仲孫它魯孟獻子之子子服它)曰子為魯上卿相二君矣妾不衣帛
馬不食粟人其以子為愛且不華國乎(愛吝也華榮華也)文子

曰吾亦願之(願華侈也)然吾觀國人其父兄之食麤而衣惡
者猶多矣吾是以不敢人之父兄食麤衣惡而我美妾
與馬無乃非相人者乎且吾聞以徳榮為國華(以徳榮顯者可
以為國光華)不聞以妾與馬文子以告孟獻子(獻子它之父仲孫蔑也)
獻子囚之七日(囚拘也)自是子服之妾衣不過七升之布
(子服即它也八十縷為升)馬餼不過稂莠(餼秣也稂童稂也莠草似稷而無實)文子聞
之曰過而能改者民之上也使為上大夫

　　史蘇論驪姫敗國(獻公卜伐驪戎史蘇占之曰勝而不吉公曰何謂也對曰

遇兆挾以衘骨齒牙為猾戎夏交捽交捽是交勝也臣故云且懼有口公不聽遂伐驪戎克之
獲驪姫以歸有寵立以為夫人公飲大夫酒令司正實爵與史蘇曰飲而無肴夫驪戎之役女
曰勝而不吉故賞女以爵罰女以無肴克國得妃吉孰大焉史蘇卒爵再拜稽首曰兆有之臣
不敢蔽蔽兆之紀失臣之官有二辠焉何以事君大罰將及不唯無肴抑君亦樂其吉而備其
凶凶之無有備之何害若其有之備之為瘳臣之不信國之福也何敢憚罰飲酒出史蘇告大
夫曰夫有男戎必有女戎若晉以男戎勝戎而戎亦必以女戎勝晉亡無日矣)

　　獻公伐驪戎克之㓕驪子獲驪姫以歸立以為夫人生
奚齊其娣生卓子(韋氏曰女子同生謂後生為娣於男則言妹也)驪姫請使申

生處曲沃以速懸重耳處蒲城夷吾處屈奚齊處絳(晉時
都絳也)以儆無辱之故(言出此三子為鎮於外以儆備於戎翟無耻辱於國)公許之
史蘇朝告大夫曰二三大夫其戒之乎亂本生矣日君
以驪姫為夫人民之疾心固皆至矣昔者之伐也起百
姓以為百姓也是以民能欣之故莫不盡忠極勞以致
死今君起百姓以自封也(封厚也)民外不得其利而内惡
其貪則上下既有判矣(判離也)然而又生男其天道也天
彊其毒民疾其態其亂生哉吾聞君子好好而惡惡樂

樂而安安是以能有常伐木不自其本必復生塞水不
自其源必復流㓕禍不自其基必復亂今君㓕其父而
畜其子禍之基也畜其子又從其欲子思報父之耻而
信其欲(信古申字)雖好色必惡心不可謂好(好美也)好其色必
授之情(情謂許立其子)彼得其情以厚其欲從其惡心必敗國
且深亂亂必自女戎(女戎女兵也)三代皆然驪姫果作難殺
大子而逐二公子(二公子謂重耳奔翟夷吾奔梁)君子曰知難本矣

　　趙宣子論事君


　　趙宣子言韓獻子於靈公以為司馬(韋氏曰宣子趙宣孟盾也獻子韓厥
也司馬掌軍大夫)河曲之役趙孟使人以其乗車干行(干犯也行軍列
也)獻子執而戮之衆咸曰韓厥必不没矣其主朝升之
而莫戮其車(朝莫喻速也)其誰安之宣子召而禮之曰吾聞
事君者比而不黨(比比義也阿私曰黨)夫周以舉義比也(忠信曰周)舉
以其私黨也夫軍事無犯犯而不隱義也(任公為義)吾言汝
於君懼汝不能也舉而不能黨孰大焉事君而黨吾何
以從政吾故以是觀汝汝勉之茍從是行也臨長晉國

者非汝其誰皆告諸大夫曰二三子可以賀我矣吾舉
厥也而中吾乃今知免於罪矣

　　鬬旦論子常必亡

　　鬬旦廷見令尹子常(韋氏曰鬬旦楚大夫子常子嚢之孫嚢瓦也)子常與之
語問蓄貨聚馬歸以語其弟曰楚其亡乎不然令尹其
不免乎吾見令尹令尹問蓄聚積實如餓豺狼焉殆必
亡者也夫古者聚貨不妨民衣食之利聚馬不害民之
財用(貨珠玉之屬自然物也貨馬多則飬求者衆妨財力也)國馬足以行軍(國馬民馬

也十六井為丘有戎馬一疋牛三頭足以行軍也)公馬足以稱賦(公馬公之戎馬也稱舉也
賦兵賦也)不是過也公貨足以賔獻(賔享贈也獻貢也)家貨足以共
用(家大夫也)不是過也夫貨馬郵則闕於民(郵過也闕缺也)民多闕
則有離畔之心將何以封矣昔鬬子文三舍令尹無一
日之積恤民之故也(積儲也)成王聞子文之朝不及夕也
(成王楚文王之子頵也)於是乎每朝設脯一束糗一筐以羞子文
(糗寒粥也筐器名也羞進也)至于今令尹秩之(秩常也)成王每出子文
之祿必逃王止而後復(祿奉也復反也)人謂子文曰人生求富

而子逃之何也對曰夫從政者以庇民也(庇覆也)民多曠
者而我取富焉(曠空也)是勤民以自封也(勤勞也封厚也)死無日
矣我逃死非逃富也故莊王之世㓕若敖氏唯子文之
後在至于今處鄖為楚良臣是不先恤民而後己之富
乎今子常先大夫之後也(先大夫子嚢也)而相楚君無令名於
四方民之羸餒日日已甚四境盈壘道殣相望盗賊伺
目民無所放(放依也)是之不恤而蓄聚不厭其速怨於民
多矣(速召也)積貨滋多蓄怨滋厚不亡何待夫民心之愠

也若防大川焉潰而所犯必大矣子常其能賢於成靈
乎成不禮於穆願食熊蹯不獲而死靈王不顧於民一
國棄之如遺迹焉子常為政而無禮不顧甚於成靈其
獨何力以待之期年乃有柏舉之戰子常奔鄭昭王奔
隨

　　叔向母論娶(左氏昭二十八年夏六月)

　　初叔向欲娶于申公巫臣氏(杜氏曰夏姫女也)其母欲娶其黨
叔向曰吾母多而庻鮮吾懲舅氏矣(言父多妾媵而庻子鮮少嫌母氏性

不曠)其母曰子靈之妻殺三夫(子靈巫臣妻夏姫也三夫陳御叔楚襄老及巫臣也
時巫臣已死)一君(陳靈公)一子(夏徴舒)而亡一國(陳也)两卿矣(孔寧儀行
父)可無懲乎吾聞之甚美必有甚惡是鄭穆少妃姚子
之子子貉之妹也(子貉鄭靈公夷)子貉早死無後而天鍾美於
是(是夏姫也鍾聚也子貉死在宣四年)將必以是大有敗也昔有仍氏生
女黰黑(有仍古諸侯也美髪為黰)而甚美光可以鑑(髪膚光色可以照人)名曰
𤣥妻(以髪黒故)樂正后䕫取之(䕫舜典樂之君長)生伯封實有豕心
貪惏無饜忿類無期謂之封豕(類戾也封大也)有窮后羿滅之

夔是以不祀(羿簒夏后者)且三代之亡共子之廢皆是物也
(夏以妹喜殷以妲己周以褒姒三代所由亡也共子晉申生以驪姫廢)女何以為哉夫有
尤物足以移人苟非徳義則必有禍(尤異也)叔向懼不敢
取平公强使取之生伯石伯石始生子容之母走謁諸
姑(子容母叔向嫂伯華妻也姑叔向母)曰長叔姒生男(兄弟之妻相謂姒)姑視之
及堂聞其聲而還曰是豺狼之聲也狼子野心非是莫
䘮羊舌氏矣遂弗視

　　敬姜論勞逸(魯語)


　　公父文伯退朝朝其母其母方績文伯曰以歜之家而
主猶績懼干季孫之怒(韋氏曰季孫康子也)其以歜為不能事主
乎其母歎曰魯其亡乎使僮子備官而未之聞邪居吾
語女昔聖王之處民也擇瘠土而處之勞其民而用之
故長王天下夫民勞則思思則善心生逸則滛滛則忘
善忘善則惡心生沃土之民不材滛也瘠土之民莫不
嚮義勞也是故天子大采朝日與三公九卿祖識地徳
(言天子與公卿因朝日以脩陽政日照晝月照夜各因其明以脩其事也)日中考政與百官

之政事師尹維旅牧相宣序民事少采夕月與太史司
載紏䖍天刑(此因夕月而恭敬觀天法考行度以知妖祥也)日入監九御使㓗
奉禘郊之粢盛(監視也九御九嬪之官主粢盛祭服者)而後即安(即就也)諸
侯朝脩天子之業命(業事也命令也)晝考其國職夕省其典刑
(典常也刑法也)夜儆百工使無慆滛而後即安(儆戒也工官也慆慢也)卿
大夫朝考其職(在公之官職)晝講其庻政夕序其業(序次也)夜
庀其家事而後即安(庀治也)士朝而受業(受事於朝)晝而講貫
(貫習也)夕而習復(復覆也)夜而計過無憾而後即安(憾恨也几此者

先公後私之義)自庻人以下明而動晦而休無日以怠王后親
織𤣥紞(紞所以縣瑱當耳者)公侯之夫人加之以紘綖(既織紞又加之以紘
綖也冕曰紘紘纓之無緌者也從下而上不結綖冕上之覆也)卿之内子為大帶(卿之適妻
曰内子大帶緇帶也)命婦成祭服(命婦大夫之妻也祭服𤣥衣纁裳)列士之妻加
之以朝服(列士元士也既成祭服又加之以朝服也朝服天子之士皮弁素積諸侯之士𤣥端委貎)
自庻士以下皆衣其夫(庻士下士也下至庻人)社而賦事烝而獻
功(社春分祭社也事農桑之屬也冬祭曰烝烝而獻五榖布帛之功也)男女效績愆則有
辟古之制也(績功也辟罪也)君子勞心小人勞力先王之訓也

自上以下誰敢滛心舍力今我寡也爾又在下位(下位下大
夫也)朝夕處事猶恐忘先人之業况有怠惰其何以避辟
吾冀而朝夕脩我曰必無廢先人爾今曰胡不自安以
是承君之官余懼穆伯之絶祀也仲尼聞之曰弟子志
之季氏之婦不滛矣(按敬姜及叔向母皆賢婦也故綴其末)

　　右春秋諸賢論說之辭

　　議論五

　　王斗對齊宣王(戰國䇿下同)


　　先生王斗(齊人)造門而欲見齊宣王宣王使謁者延入王
斗曰斗趨見王為好勢王趨見斗為好士於王何如使
者復還報王曰先生徐之寡人請從宣王因趨而迎之
於門與入曰寡人奉先君之宗廟守社稷聞先生直言
正諫不諱王斗對曰王聞之過斗生於亂世事亂君焉
敢直言正諫宣王忿然作色不說有間王斗曰昔先君
桓公所好者五九合諸侯一匡天下天子授籍立為太
伯今王有四焉宣王說曰寡人愚陋守齊國唯恐夫抎

之(抎失也春秋傳抎子辱矣)焉能有四焉王斗曰否先君
好馬王亦好馬先君好狗王亦好狗先君好酒王亦好酒先君好
色王亦好色先君好士(近於戯玩)而王不好士宣王曰當今
之世無士寡人何好王斗曰世無騏驎騄耳王之駟已
備矣世無東郭俊盧氏之狗王之走狗已具矣世無毛
嬙西施王宮已充矣王亦不好士也何患無士王曰寡
人憂國愛民固願得士以治之王斗曰王之憂國愛民
不若王愛尺縠也王曰何謂也王斗曰王使人為冠不

使左右便辟而使工者何也為能之也今王治齊非左
右便辟無使也臣故曰不如愛尺縠也宣王謝曰寡人
有罪國家於是舉士五人任官齊國大治(按此篇生亂世事亂君之
語失之太峻四好之譏亦鄰於戯玩而大㮣要有取焉齊䇿又有顔斶者進說與斗略同而其言有曰堯有九
佐舜有七友禹有五臣湯有三輔自古及今能虚成名於天下者無有是以君王無羞亟問不愧下學是故成
其道徳而揚功名於後世者堯舜禹湯周文王是也又曰玉生於山制則破焉非弗貴寳矣然大樸不完士生
於鄙野推選則祿焉非不尊遂也然而形神不全獨願得歸晚食以當肉安歩以當車無罪以當貴清静貞正
以自娱此亦名言也以其大體不粹故削之)


　　田需對管燕

　　管燕(齊人)得罪齊王謂其左右曰子孰能與我赴諸侯乎
左右黙然莫對管燕連然流涕曰悲夫士何其易得而
難用也田需對曰士三食不得饜而君鵞鶩有餘食下
宫糅羅紈曳綺縠而士不得以為縁且財者君之所輕
死者士之所重君不肯以所輕與士而責士以所重事
君非士易得而難用也

　　魯仲連遺燕將書


　　燕攻齊取七十餘城唯莒即墨未下齊田單以即墨破
燕殺騎劫初燕將攻下聊城人或䜛之燕將懼誅遂保
守聊城不敢歸田單攻之嵗餘士卒多死而聊城不下
魯連乃為書約之矢(鮑氏曰纒束書於矢上)以射城中遺燕將曰
吾聞之智者不倍時而棄利勇士不怯死而滅名忠臣
不先身而後君今公行一朝之忿不顧燕王之無臣非
忠也殺身亡聊城而威不信於齊非勇也功廢名滅後
世無稱非智也故智者不再計勇士不怯死今死生榮

辱尊卑貴賤此其一時也願公之詳計而無與俗同也
且楚攻南陽魏攻平陸齊無南面之心以為亡南陽之
害不若得濟北之利故定計而堅守之今秦人下兵魏
不敢東面横秦之勢合則楚國之形危且棄南陽斷石
壤存濟北計必為之今楚魏交退燕救不至齊無天下
之規與聊城共據朞年之敝即臣見公之不能得也齊
必决之於聊城公無再計彼燕國大亂君臣過計上下
迷惑栗腹誤以十萬之衆五折於外萬乘之國被圍於

趙壤削主困為天下戮公聞之乎今燕王方寒心獨立
大臣不足恃國敝旤多民心無所歸今公又以聊城之
民距全齊之兵朞年不解是墨翟之守也食人炊骨士
無反北之心是孫臏呉起之兵也能已見於天下矣故
為公計不如罷兵休士全車甲歸報燕王燕王必喜(此下
云云皆誘惑燕將之辭非事實也)士民見公如見父母交游攘臂而議
於世功業可明矣上輔孤主以制羣臣下飬百姓以資
說士矯國革俗於天下功名可立也意者亦捐燕棄世

東游於齊乎請裂地定封富比陶衛世世稱寡與齊乆
存此亦一計也二者顯名厚實也願公熟計而審處一
也且吾聞效小節者不能行大威惡小耻者不能立榮
名昔管仲射桓公中鈎簒也遺公子紏而不能死怯也
束縛桎梏辱身也此三行者鄉里不通也世主不臣也
使管仲終窮抑幽囚而不出慙耻而不見窮年没壽不
免為辱人賤行矣然管子并三行之過據齊國之政一
匡天下九合諸侯為五霸首名髙天下光照鄰國曹沬

為魯君將三戰三比而䘮地千里使曹子之足不離陳
計不顧後出必死而不生則不免為敗軍禽將曹子以
敗軍禽將非勇也功廢名㓕後世無稱非智也故去三
北之耻退而與魯君計也曹子以為遭齊桓公有天下
朝諸侯曹子以一劒之任劫桓公於壇位之上顔色不
變而辭氣不悖三戰之所䘮一朝而反之天下震動驚
駭威信呉楚傳名後世若此二公者非不能行小節死
小耻也以為殺身絶世功名不立非智也故去忿恚之

心而成終身之名除感忿之耻而立累世之功故業與
三王争流名與天壤相敝也公其圖之(燕將曰敬聞命矣因罷兵倒韣
而去故解齊國之圍救百姓之死仲連之說也鮑氏曰按此書以齊閔為宣王蘇代為蘇秦事時不合如此者
甚衆得為後人傳錄之謬至於此章引栗腹之事說聊城之將則非後人謬矣蓋好事者聞約矢之說惜其書
不存擬為之以補亡而其人意氣横溢肆筆而成不暇檢校細處此史及太史公亦愛其千里而畧其牝牡驪
黄至于今二千嵗莫有知其非者也○按燕將堅守聊城此人臣之節也魯連子特為齊計耳故勸之以休兵
歸燕又勸之以叛燕歸齊皆非所以為訓讀者不可眩於其文而不察也)

　　莊辛論幸臣亡國


　　莊辛(鮑氏曰楚人)謂楚襄王曰君王左州侯右夏侯輦從鄢
陵君與壽陵君(皆楚之寵幸臣也輦從謂輦出則二人從之)專滛佚侈靡不
顧國政郢都必危矣襄王曰先生老悖乎(悖背道也)將以為
楚國妖祥乎莊辛曰臣誠見其必然者也非敢以為國
妖祥也君王卒幸四子者不衰楚國必亡矣臣請避於
趙淹留以觀之(淹亦留)莊辛去之趙留五月秦果舉鄢郢
巫上蔡陳之地襄王流揜於成陽(流謂走揜覆也謂自匿)於是使
人發騶(騶廐御也)徴莊辛於趙(徴謂召索)莊辛曰諾莊辛至襄王

曰寡人不能用先生之言今事至於此為之奈何莊辛
對曰臣聞鄙語曰見兔而顧犬未為晚也亡羊而補牢
(牢閉飬之圏)未為遲也臣聞昔湯武以百里昌桀紂以天下
亡今楚國雖小絶長續短猶以數千里豈特百里哉王
獨不見夫蜻蛉乎六足四翼飛翔乎天地之間俛啄蚉
䖟而食之仰承甘露而飲之自以為無患與人無争也
不知夫五尺童子方將調飴膠絲加已乎四仞之上而
下為螻蟻食也夫蜻蛉其小者也黄雀因是以俯噣白

粒仰棲茂樹鼓翅奮翼自以為無患與人無争也不知
夫公子王孫左挾彈右攝丸將加已乎十仞之上以其
類為招晝游乎茂樹夕調乎酸鹹倐忽之間墜於公子
之手夫黄雀其小者也黄鵠因是以游乎江海淹乎大
沼俯噣䱧鯉仰囓䔖衡(衡香草)奮其六翮而凌清風飄揺
乎髙翔自以為無患與人無争也不知夫射者方將脩
其碆盧(集韻碆可為鏃盧旅同黒弓也)治其矰繳(矰弋射矢繳生絲縷)將加已乎
百仞之上被㔋磻(集韻㔋利也磻以石着維繳也)引㣲繳折清風而抎

矣(以繫矢從髙集韻抎下也如折然)故晝游乎江河夕調乎鼎鼐夫黄
鵠其小者也蔡靈侯之事因是以南游乎髙陂北陵乎
巫山飲茹溪之流食湘波之魚左抱㓜妾右擁嬖女與
之馳騁乎髙蔡之中而不以國家為事不知夫子發方
受命乎靈王繫已以朱絲而見之也(楚子誘蔡靈侯殺之于申)蔡靈
侯之事其小者也君王之事因是以左州侯右夏侯輦
從鄢陵君與壽陵君飯封祿之粟(所封之祿)而載方府之金
(方四方金其所貢)與之馳騁乎雲夢之中而不以天下國家為

事而不知夫穰侯方受命乎秦王填黽塞之内而投已
乎黽塞之外襄王聞之顔色變怍身體戰栗於是乃以
執珪而授之為陽陵君與淮北之地(鮑氏曰謂此䇿天下之善規也襄王
雖失之東隅而収之桑榆故其季年保境善鄰差為無事此䇿為有力焉○柳子厚漁者對智伯倣此躰)

　　觸讋請長安君為質

　　趙太后(鮑氏曰惠文王威后)新用事秦急攻之趙氏求救於齊齊
曰必以長安君為質(長安孝成母弟)兵乃出太后不肯大臣疆
諫太后明謂左右有復言令長安君為質者老婦必唾

其面左師(官名)觸讋願見太后盛氣而揖之入而徐趨至
而自謝曰老臣病足曾不能疾走不得見乆矣竊自恕
(久不見宜得罪今自寛而求見)恐太后玉體之有所郄也(郄郤同以已病足因恐后
不能前亦自恕及人也)故願望見太后曰老婦恃輦而行曰日食
飲得無衰乎曰恃鬻耳曰老臣今者殊不欲食乃自疆
歩日三四里少益嗜食和於身曰老婦不能太后不和
之色少解左師公曰老臣賤息舒祺(息其子舒祺名也)最少不
肖而臣衰竊愛憐之願令補黒衣之數(尸祝之服所謂補服)以衞

王宮没死以聞(没者沈溺無見之辭)太后曰敬諾年幾何矣對曰
十五嵗矣雖少願及未填溝壑而託之(死則填壑)太后曰丈
夫亦愛憐其少子乎對曰甚於婦人太后曰婦人異甚
(異於丈夫而有甚焉)對曰老臣竊以為媪之愛燕后(媪女老稱燕后太后女)
賢於長安君曰君過矣不若長安君之甚左師公曰父
母之愛子則為之計深逺媪之送燕后也持其踵為之
泣念悲其逺也(念且悲)亦哀之矣已行非弗思也祭祀必
祝之祝曰必勿使反(失意於燕乃反耳)豈非計乆長有子孫相

繼為王也哉太后曰然左師公曰今三世以前至於趙
之為趙趙王之子孫侯者其繼有在者乎曰無有曰㣲
獨趙(㣲猶非)諸侯有在者乎曰老婦不聞也(此下左師對)此其
近者禍及身逺者及其子孫豈人主之子孫則必不善
哉位尊而無功奉厚而無勞而挾重器多也(重器謂名位金玉)
今媪尊長安之位而封以膏腴之地多予之重器而不
及今令有功於國一旦山陵崩長安君何以自託於趙
老臣以媪為長安君計短也故以為其愛不若燕后太

后曰諾恣君之所使之於是為長安君約車百乗質於
齊齊兵乃出子義(趙之賢士)聞之曰人主之子也骨肉之親
也猶不能恃無功之尊無勞之奉以守金玉之重也而
况人臣乎(鮑氏曰觸讋諒毅皆以從容納說而取成功與夫强諫於廷怒罵於坐髪上衝冠自待必
死者力少而功倍矣元帝謂張猛曰曉人不當如是耶二士有焉)

　　魏牟對趙王

　　建信君貴於趙魏公子牟過趙趙王迎之顧反至坐(鮑氏
曰迎客面之有顧則反)前有尺帛且令工人以為冠工見客來也

因避趙王曰公子乃驅後車幸以臨寡人願聞所以為
天下魏牟曰王能重王之國若此尺帛則王之國大治
矣趙王不說形於顔色曰先王不知寡人不肖使奉社
稷豈敢輕國若此魏牟曰王無怒請為王說之曰王有
此尺帛何不令前郎中以為冠王曰郎中不知為冠魏
牟曰為冠而敗之奚虧於王之國而王必待工而後乃
使之今為天下之工或非也社稷為虚戾先王不血食
而王不以予工乃與㓜艾且王之先帝駕犀首而驂馬

服以與秦角逐秦當時避其鋒今王憧憧乃輦建信以
與强秦角逐臣恐秦折王之輢也(輢車旁也以輦喻故云)

　　趙客論建信君

　　客見趙王曰臣聞王之使人買馬也有之乎王曰有之
何故至今不遣王曰未得買馬之工也對曰王何不遣
建信君乎王曰建信君有國事又不知相馬曰王何不
遣紀姫乎王曰紀姫婦人也不知相馬對曰買馬而善
何補於國王曰無補於國買馬而惡何危於國王曰無

危於國對曰然則買馬善而若惡皆無危補於國然而
王之買馬也必將待工今治天下舉錯非也國家為虚
戾而社稷不血食然而王不待工而與建信君何也趙
王未之應也客曰燕郭之法有所謂桑雍者(鮑氏曰雍癰同桑中
有蠧則外碨磈如人之癰)王知之乎王曰未之聞也所謂桑雍者便
辟左右之人及夫人優愛孺子也(優饒也言愛之甚一曰倡)此皆能
乗王之醉昏而求所欲於王者也是能得之於内則大
臣為之枉法於外矣故日月暉於外其賊在於内(說林訓月

照天下食於詹諸)謹備其所憎而禍在於所愛(王斗魏牟及此三士其言若出
一口所謂理義人心之所同然者與)

　　魯君論酒味色能亡國

　　梁王魏嬰(鮑氏曰史作瑩)觴諸侯於范䑓酒酣請魯君舉觴(魯共
公)魯君興避席擇言(擇善而言)曰昔者帝女(蓋堯舜女)令儀狄(禹時
人)作酒而美進之禹禹飲而甘之遂䟽儀狄絶㫖酒曰
後世必有以酒亡其國者齊桓公夜半不嗛(嗛口有所御也言不
喜食)易牙乃煎熬燔炙和調五味而進之桓公食之而飽

至旦不覺(飽而寢安)曰後世必有以味亡其國者晉文公得
南之威三日不聽朝遂推南之威而逺之曰後世必有
以色亡其國者楚王登强䑓而望崩山左江而右湖以
臨彷徨(自上觀下曰臨集韻彷徨彷徉彷徉徙倚也)其樂忘死遂盟强䑓而
弗登曰後世必有以髙䑓陂池亡其國者(蓋莊王云)今主君
之尊儀狄之酒也主君之味易牙之調也左白台而右
閭須(皆美人)南威之美也前夾林而後蘭䑓强䑓之樂也
有一於此足以亡其國今主君兼此四者可無戒與梁

王稱善相屬

　　趙良説商君(史記下同)

　　商君相秦十年宗室貴戚多怨望者趙良見商君商君
曰鞅之得見也從孟蘭臯今鞅請得交可乎趙良曰㒒
弗敢願也孔丘有言曰推賢而戴者進聚不肖而王者
退㒒不肖故不敢受命㒒聞之曰非其位而居之曰貪
位非其名而有之曰貪名㒒聽君之義則恐㒒貪位貪
名也故不敢聞命商君曰子不說吾治秦與趙良曰反

聽之謂聦内視之謂明自勝之謂疆虞舜有言曰自卑
也尚矣君不若道堯舜之道無為問㒒矣商君曰始秦
戎翟之教父子無别同室而居今我更制其教而為其
男女之别大築兾闕營如魯衞矣子觀我治秦也孰與
五羖大夫賢趙良曰千羊之皮不如一狐之掖千人之
諾諾不如一士之諤諤武王諤諤以昌殷紂墨墨以亡
君若不非武王乎則㒒請終日正言而無誅可乎商君
曰語有之矣貎言華也至言實也苦言藥也甘言疾也

夫子果肯終日正言鞅之藥也鞅將事子子又何辭焉
趙良曰夫五羖大夫荆之鄙人也聞秦繆公之賢而願
望見行而無資自粥於秦客被褐食牛期年繆公知之
舉之牛口之下而加之百姓之上秦國莫敢望焉相秦
六七年而東伐鄭三置晉國之君一救荆國之禍發教
封内而巴人致貢施徳諸侯而八戎來服由余聞之欵
關請見五羖大夫之相秦也勞不坐乗暑不張蓋行於
國中不從車乗不操干戈功名藏於府庫徳行施於五

世五羖大夫死秦國男女流涕童子不歌謡舂者不相
杵此五羖大夫之徳也今君之見秦王也因嬖人景監
以為主非所以為名也相秦不以百姓為事而大築兾
闕非所以為功也刑黥太子之師傅殘傷民以駿刑是
積怨畜禍也教之化民也深於命民之効上也捷於令
今君又左建外易非所以為教也君又南面而稱寡人
日繩秦之貴公子詩曰相䑕有體人而無禮人而無禮
何不遄死以詩觀之非所以為壽也公子䖍杜門不出

已八年矣君又殺祝懽而黥公孫賈詩曰得人者興失
人者崩此數事者非所以得人也君之出也後車十乘
從車載甲多力而駢脅者為驂乗持矛而操闟㦸者旁
車而趨此一物不具君固不出書曰恃德者昌恃力者
亡君之危若朝露尚將欲延年益壽乎則何不歸十五
都灌園於鄙勸秦王顯巖穴之士飬老存孤敬父兄序
有功尊有徳可以少安君尚將貪商於之富寵秦國之
教畜百姓之怨秦王一旦捐賔客而不立朝秦國之所

以収君者豈其㣲哉亡可翹足而待商君弗從(後五月而秦孝
公卒太子立公子䖍之徒告商君欲反發吏捕商君商君亡至關下欲舍客舍客人不知其是商君也曰商君
之法舍人無驗者坐之商君喟然歎曰嗟乎為法之敝一至此哉去之魏魏人怨其欺公子卬而破魏師弗受
商君欲之他國魏人曰商君秦之賊秦疆而賊入魏弗歸不可遂内秦商君既復入秦走商邑與其徒屬發邑
兵北出擊鄭秦發兵攻商君殺之於鄭黽池秦惠王車裂商君以徇曰莫如商鞅反者遂滅商君之家)

　　樂毅報燕王書

　　臣不佞不能奉承王命以順左右之心恐傷先王之明
有害足下之義故遁逃走趙今足下使人數之以罪臣

恐侍御者不察先王之所以畜幸臣之理又不白臣之
所以事先王之心故敢以書對臣聞聖賢之君不以祿
私親其功多者賞之其能當者處之故察能而授官者
成功之君也論行而結交者立名之士也臣竊觀先王
之舉也見有髙世主之心故假節於魏以身得察於燕
先王過舉厠之賔客之中立之羣臣之上不謀父兄以
為亞卿臣竊不自知自以為奉令承教可幸無罪(此自叙所
以事先王之由)故受令而不辭先王命之曰我有積怨深怒於

齊不量輕弱而欲以齊為事臣曰夫齊霸國之餘業而
最勝之遺事也練於兵甲習於戰攻王若欲伐之必與
天下圖之與天下圖之莫若結於趙且又淮北宋地楚
魏之所欲也趙若許而約四國攻之齊可大破也先王
以為然具符節南使臣於趙顧反命發兵擊齊以天之
道先王之靈河北之地隨先王而舉之濟上濟上之軍
受命擊齊大敗齊人輕卒鋭兵長驅至國齊王遁而走
莒僅以身免珠玉財寳車甲珍器盡収入於燕齊器設

於寧䑓(䑓名)大吕陳於元英(宮名)故鼎反乎磨室(當作歴室徐廣曰磨
歴也)薊丘之植植於汶篁(徐廣曰竹田曰篁謂燕之疆界移於齊之汶水)自五伯
己來功未有及先王者也先王以為慊於志故裂地而
封之使得比小國諸侯臣竊不知自以為奉命承教可
幸無罪是以受命不辭(此叙王所以幸已之由)臣聞賢聖之君功
立而不廢故著於春秋蚤知之士名成而不毁故稱於
後世若先王之報怨雪耻夷萬乗之疆國収八百嵗之
蓄積及至棄羣臣之日餘教未衰執政任事之臣脩法

令慎庻孽施及乎萌𨽻皆可以教後世臣聞之善作者
不必善成善始者不必善終昔伍子胥說聽於闔閭而
呉王逺迹至郢夫差弗是也賜之鴟夷而浮之江呉王
不寤先論之可以立功故沈子胥而不悔子胥不蚤見
主之不同量是以至於入江而不化(此下自白所以去燕之由與不敢背
燕之意)夫免身立功以明先王之迹臣之上計也離毁辱
之誹謗墮先王之名臣之所大恐也臨不測之罪以幸
為利義之所不敢出也臣聞古之君子交絶不出惡聲

忠臣去國不絜其名臣雖不佞數奉教於君子矣(此結一篇
之意而安燕王之心)恐侍御者之親左右之說不察䟽逺之行故
敢獻書以聞唯君王之留意焉(燕昭王以樂毅為將五嵗下齊七十餘城皆為
郡縣以屬燕唯獨莒即墨未服㑹燕昭王死子立為燕惠王惠王自為太子時甞不快於樂毅及即位齊之田
單聞之乃縱反間於燕曰齊城不下者两城耳然所以不早㧞者聞樂毅與燕新王有隙欲連兵且留齊南面
而王齊齊之所患唯恐他將之來於是燕惠王固已疑樂毅得齊反間乃使騎劫代將而召樂毅樂毅知燕惠
王之不善代之畏誅遂西降趙趙封樂毅於觀津號曰望諸君尊寵樂毅以警動於燕齊齊田單後與騎劫戰
果設詐誑燕軍遂破騎劫於即墨下而轉戰逐燕比至河上盡復得齊城而迎襄王於莒入于臨菑燕惠王後

悔使騎劫代樂毅以故破軍亡將失齊又恐樂毅之降趙恐趙用樂毅而乗燕之弊以伐燕燕惠王乃使人讓
樂毅且謝之曰先王舉國而委將軍將軍為燕破齊復先王之仇天下莫不震動寡人豈敢一日而忘將軍之
功哉㑹先王棄羣臣寡人新即位左右誤寡人寡人之使騎劫代將軍為將軍乆暴露於外故召將軍且休計
事將軍過聽以與寡人有隙遂捐燕歸趙將軍自為計則可矣而亦何以報先王之所以遇將軍之意乎樂毅
報書云云於是燕王復以樂毅子樂間為昌國君而樂毅徃來復通燕燕趙以為客鄉樂毅卒於趙樂間居燕
三十餘年燕王喜用其相栗腹之計欲攻趙而問昌國君樂間樂間曰趙四戰之國也其民習兵伐之不可燕
王不聽遂伐趙趙使廉頗擊之大破栗腹之軍於鄗禽栗腹樂乗樂乗者樂間之宗也於是樂間奔趙趙遂圍
燕燕重割地以與趙和趙乃解而去燕王恨不用樂間樂間既在趙乃遺樂間書曰寡人不佞不能奉順君意

故君捐國而去則寡人之不肖明矣敢端其願而君不肯聽故使使者陳愚意君試論之語曰仁不輕絶智不
輕怨君之於先王也世之所明知也寡人望有非則君掩蓋之不虞君之明罪之也望有過則君教誨之不虞
君之明棄之也且寡人之罪國人莫不知天下莫不聞君㣲出明怨以棄寡人寡人必有罪矣雖然恐君之未
盡厚也諺曰厚者不毁人以自益也仁者不危人以要名故掩人之邪者厚人之行也救人之過者仁者之道
也世有掩寡人之邪救寡人之過非君孰望之今君厚受位於先王以成尊輕棄寡人以快心則掩邪救過難
得於君矣且世有薄而故厚施行有失而故惠用今使寡人任不肖之罪而君有失厚之累於為君擇之也無
所取之國之有封疆家之有垣墻所以合好掩惡也室不能相和出語鄰家未為通計也怨惡未見而明棄之
未為盡厚也寡人雖不肖乎未如殷紂之亂也君雖不得意乎未如商容箕子之累也然則不内盖寡人而明

怨於外恐其適足以傷於高而薄於行也非然也苟可以明君之義成君之高雖任惡名不難受也本欲以為
明寡人之薄而君不得厚揚寡人之辱而君不得榮此一舉而两失也義者不虧人以自益况傷人以自損乎
君無以寡人不肖累徃事之美昔者柳下惠吏於魯三黜而不去或謂之曰可以去柳下惠曰苟與人之異惡
徃而不黜乎猶且黜乎寜於故國爾柳下惠不以三黜自累故前業不忘不以去為心故逺近無異辭寡人之
罪國人未知而議寡人者遍天下語曰論不修心議不累物仁不輕絶智不簡功簡棄大功者輟也輕絶厚利
者怨也輟而棄之怨而累之宜在逺者不望之乎君也今以寡人無罪君豈怨之乎願君捐怨追惟先王復以
教寡人意君曰余且慝心以成不過而願先王以明而惡使寡人進不得修功退不得改過君之所惡也唯君
圖之此寡人之愚意也敬以書謁之樂間乗怨不用其計二人卒留趙不報)


　　魯仲連責新垣衍

　　趙孝成王時秦王使白起破趙長平之軍前後四十餘
萬秦兵遂東圍邯鄲趙王恐諸侯之救兵莫敢擊秦軍
魏安釐王使將軍晉鄙救趙畏秦止於蕩隂不進魏王
使客將軍新垣衍間入邯鄲因平原君謂趙王曰秦所
為急圍趙者前與齊湣王争彊為帝已而復歸帝今齊
湣王己益弱方今唯秦雄天下此非必貪邯鄲其意欲
復求為帝趙誠發使尊秦昭王為帝秦必喜罷兵去平

原君猶豫未有所决此時魯仲連適游趙㑹秦圍趙聞
魏將欲令趙尊秦為帝乃見平原君曰事將奈何平原
君曰勝也何敢言事前亡四十萬之衆於外今又内圍
邯鄲而不能去魏王使客將軍新垣衍令趙帝秦今其
人在是勝也何敢言事魯仲連曰吾始以君為天下之
賢公子也吾乃今然後知君非天下之賢公子也梁賔
新垣衍安在吾請為君責而歸之平原君曰勝請為紹
介而見之於先生平原君遂見新垣衍曰東國有魯仲

連先生者今其人在此勝請為紹介交之於將軍新垣
衍曰吾聞魯仲連先生齊國之高士也衍人臣也使事
有職吾不願見魯仲連先生平原君曰勝既已泄之矣
新垣衍許諾魯連見新垣衍而無言新垣衍曰吾視居
此圍城之中者皆有求於平原君者也今吾觀先生之
貎非有求於平原君者也曷為乆居此圍城之中而不
去魯仲連曰世以鮑焦為無從容而死者皆非也(鮑焦周之
介士見莊子)衆人不知則為一身彼秦者棄禮義而上首功

之國也權使其士虜使其民彼即肆然而為帝過而為
政於天下則連有蹈東海而死耳吾不忍為之民也所
為見將軍者欲以助趙也新垣衍曰先生助之將奈何
魯連曰吾將使梁及燕助之齊楚則固助之矣新垣衍
曰燕則吾請以從矣若乃梁者則吾乃梁人也先生惡
能使梁助之魯連曰梁未睹秦稱帝之害故耳使梁睹
秦稱帝之害則必助趙矣新垣衍曰秦稱帝之害何如
魯連曰昔者齊威王甞為仁義矣率天下諸侯而朝周

周貧且㣲諸侯莫朝而齊獨朝之居嵗餘周烈王崩齊
後徃周怒赴於齊曰天崩地坼天子下席東藩之臣田嬰
齊後至則斮齊威王勃然怒曰叱嗟(此語不可為訓)而母婢也
卒為天下笑故生則朝周死則叱之誠不忍其求也彼
天子固然其無足怪新垣衍曰先生獨不見夫僕乎十
人而從一人者寕力不勝而智不若邪畏之也魯仲連
曰嗚呼梁之比於秦若僕邪(激之)新垣衍曰然魯仲連曰
吾將使秦王烹醢梁王(激之不動乂愈激之)新垣衍怏然不恱曰

噫嘻亦太甚矣先生之言也先生又惡能使秦王烹醢
梁王魯仲連曰固也吾將言之昔者九侯鄂侯文王紂
之三公也九侯有子而好獻之於紂紂以為惡醢九侯
鄂侯爭之彊辯之疾故脯鄂侯文王聞之喟然而嘆故
拘之羑里之庫百日欲令之死曷為與人俱稱王卒就
脯醢之地齊湣王將之魯夷維子為執策而從謂魯人
曰子將何以待吾君魯人曰吾將以十太牢待子之君
夷維子曰子安取禮而來待吾君彼吾君者天子也天子

廵狩諸侯辟舍納筦籥攝衽抱儿視膳於堂下天子已
食乃退而聽朝也魯人投其籥不果納不得入於魯將
之薛假途於鄒當是時鄒君死湣王欲入弔夷維子謂
鄒之孤曰天子弔主人必將倍殯棺設北靣於南方然
后天子南靣弔也鄒之羣臣曰必若此吾將伏劒而死
固不敢入於鄒鄒魯之臣生則不得事飬死則不得賻
禭然且欲行天子之禮於鄒魯鄒魯之臣不果納今秦
萬乗之國也梁亦萬乗之國也俱據萬乗之國各有稱

王之名睹其一戰而勝欲從而帝之是使三晉之大臣
不如鄒魯之僕妾也且秦無已而帝則且變易諸侯之
大臣彼將奪其所不肖而與其所賢奪其所憎而與其
所愛彼又將使其子女讒妾為諸侯妃姬處梁之宮梁
王安得晏然而已乎而將軍又何以得故寵乎於是新
垣衍起再拜謝曰始以先生為庸人吾乃今日知先生
為天下之士也吾請出不敢復言帝秦(秦將聞之為却軍五十里適㑹
魏公子無忌奪晉鄙軍以救趙擊秦軍秦軍遂引而去於是平原君欲封魯連魯連辭讓使者三終不肯受平

原君乃置酒酒酣起前以千金為魯連夀魯連笑曰所貴於天下之士者為人排患釋難解紛亂而無取也即
有取者是商賈之事也而連不忍為也遂辭平原君而去終身不復見○按魯仲連之語不皆粹以其反復言
帝秦之害有功於當時而雄俊明辯可為論事之法故取焉)

　　蔡澤說應侯辭位

　　蔡澤聞應侯任鄭安平王稽皆負重罪於秦應侯内慙
蔡澤乃西入秦將見昭王使人宣言以感怒應侯曰燕
客蔡澤天下雄俊𢎞辯智士也彼一見秦王秦王必困
君而奪君之位應侯聞曰五帝三代之事百家之說吾

既知之衆口之辯吾皆摧之是惡能困我而奪我位乎
使人召蔡澤蔡澤入則揖應侯應侯固不快及見之又
倨應侯因讓之曰子常宣言欲代我相秦寧有之乎對
曰然應侯曰請聞其說蔡澤曰吁君何見之晚也夫四
時之序成功者去夫人生百體堅彊手足便利耳目聰
明而心聖智豈非士之願與應侯曰然蔡澤曰質仁秉
義行道施徳得志於天下天下懐樂敬愛而尊慕之皆
願以為君王豈不辯智之期與應侯曰然蔡澤復曰富

貴顯榮成理萬物使各得其所性命壽長終其天年而
不夭傷天下繼其統守其業傳之無窮名實純粹澤流
千里世世稱之而無絶與天地終始豈道徳之符而聖
人所謂吉祥善事者與應侯曰然蔡澤曰若夫秦之商
君楚之呉起越之大夫種其卒然亦可願與應侯知蔡
澤之欲困已以說復謬曰何為不可夫公孫鞅之事孝
公也極身無貳慮盡公而不顧私設刀鋸以禁姦邪信
賞罰以致治披腹心示情素䝉怨咎欺舊友奪魏公子

卬安秦社稷利百姓卒為秦禽將破敵攘地千里呉起
之事悼王也使私不得害公讒不得蔽忠言不取苟合
行不取苟容不為危易行行義不辟難然為霸主彊國
不辭禍凶大夫種之事越王也主雖困辱悉忠而不解
主雖絶亡盡能而弗離成功而弗矜貴富而不驕怠若
此三子者固義之至也忠之節也是故君子以義死難
視死如歸生而辱不如死而榮士固有殺身以成名唯
義之所在雖死無所恨何為不可哉蔡澤曰主聖臣賢

天下之盛福也君明臣直國之福也父慈子孝夫信妻
貞家之福也故比干忠而不能存殷子胥智而不能完
呉申生孝而晉國亂是皆有忠臣孝子而國家滅亂者
何也無明君賢父以聽之故天下以其君父為僇辱而
憐其臣子今商君呉起大夫種之為人臣是也其君非
也故世稱三子致功而不見徳豈慕不遇世死乎夫待
死而後可以立忠成名是微子不足仁孔子不足聖管
仲不足大也夫人之立功豈不期於成全邪身與名俱

全者上也名可法而身死者其次也名在僇辱而身全
者下也於是應侯稱善蔡澤少得間因曰夫商君呉起
大夫種其為人臣盡忠致功則可願矣閎夭事文王周
公輔成王也豈不亦忠聖乎以君臣論之商君呉起大
夫種其可願孰與閎夭周公哉應侯曰商君呉起大夫
種弗若也蔡澤曰然則君之主慈仁任忠惇厚舊故其
賢智與有道之士為膠漆義不倍功臣孰與秦孝公楚
悼王越王乎應侯曰未知何如也蔡澤曰今主親忠臣

不過秦孝公楚悼王越王君之設智能為主安危修政
治亂彊兵批患折難廣地植榖富國足家彊主尊社稷
顯宗廟天下莫敢欺犯其主主之威蓋震海内功彰萬
里之外聲名光輝傳於千世君孰與商君呉起大夫種
應侯曰不若蔡澤曰今主之親忠臣不忘舊故不若孝
公悼王勾踐而君之功績愛信親幸又不若商君呉起
大夫種然而君之祿位貴盛私家之富過於三子而身
不退者恐患之甚於三子竊為君危之語曰日中則移

月滿則虧物盛則衰天地之常數也進退盈縮與時變
化聖人之常道也故國有道則仕國無道則隠聖人曰
飛龍在天利見大人不義而富且貴於我如浮雲今君
之怨己讐而徳己報意欲至矣而無變計竊為君不取
也且夫翠鵠犀象其處勢非不逺死也而所以死者惑
於餌也蘇秦智伯之智非不足以辟辱逺死也而所以
死者惑於貪利不止也是以聖人制禮節欲取其民有
度使之以時用之有止故志不溢行不驕常與道俱而

能不失故天下承而不絶昔者齊桓公九合諸侯一匡
天下至於葵丘之㑹有驕矜之志畔者九國呉王夫差
兵無敵於天下勇彊以輕諸侯陵齊晉故遂以殺身忘
國夏育太史噭叱呼駭三軍然而身死於庸夫此皆乗
至盛而不返道理不居卑退處儉約之患也夫商君為
秦孝公明法令禁姦本尊爵必賞有罪必罰平權衡正
度量調輕重决裂阡陌以静生民之業而一其俗勸民
耕農利土一室無二事力田稸積習戰陳之事是以兵

動而地廣兵休而國富故秦無敵於天下立威諸侯成
秦國之業功已成矣而遂以車裂楚地方數千里持㦸
百萬白起率數萬之師以與楚戰一戰舉鄢郢以燒夷
陵再戰南并蜀漢又越韓魏而攻彊趙北坑馬服誅屠
四十餘萬之衆盡之于長平之下流血成川沸聲若靁
遂入圍邯鄲使秦有帝業楚趙天下之彊國而秦之仇
敵也自是之後楚趙皆懾伏不敢攻秦者白起之勢也
身所服者七十餘城功已成矣而遂賜劒死於杜郵呉

起為楚悼王立法卑减大臣之威重罷無能廢無用損
不急之官塞私門之請一楚國之俗禁游客之民精耕
戰之士南収揚越北并陳蔡破横散從使馳說之士無
所開其口禁朋黨以厲百姓定楚國之政兵震天下威
服諸侯功已成矣而卒枝解大夫種為越王深謀逺計
免會稽之危以亡為存因辱為榮墾草入邑辟地殖榖
率四方之士專上下之力輔勾踐之賢報夫差之讎卒
擒勁呉令越成霸功已彰而信矣勾踐終負而殺之此

四子者功成不去禍至於此此所謂信而不能詘徃而
不能返者也范蠡知之超然辟世長為陶朱公君獨不
觀夫博者乎或欲大投或欲分功此皆君之所明知也
今君相秦計不下席謀不出廊廟坐制諸侯利施三川
以實宜陽決羊腸之險塞太行之道又斬范中行之塗
六國不得合從棧道千里通於蜀漢使天下皆畏秦秦
之欲得矣君之功極矣此亦秦之分功之時也如是而
不退則商君白公呉越大夫種是也吾聞之鑒於水者

見靣之容鑒於人者知吉與凶書曰成功之下不可久
處四子之禍君何居焉君何不以此時歸相印讓賢者
而授之退而巖居川觀必有伯夷之廉長為應侯世世
稱孤而有許由延陵季子之讓喬松之壽孰與以禍終
哉即君何居焉忍不能自離疑不能自決必有四子之
禍矣易曰亢龍有悔此言上而不能下信而不能詘徃
而不能自反者也願君熟計之應侯曰善吾聞欲而不
知止失其所以欲有而不知足失其所以有先生幸教

睢敬受命(於是乃延入坐為上客後數日入朝言於秦昭王曰客新有從山東來者曰蔡澤其人辯
士明於三王之亊五伯之業世俗之變足以寄秦國之政臣之見人甚衆莫及臣不如也臣敢以聞秦昭王召
見與語大說之拜為客卿應侯因謝病請歸相印)

　　楚人以弋說頃襄王(史記世家下同)

　　楚人有好以弱弓㣲繳加歸雁之上者頃襄王聞召而
問之對曰小臣之好射騏雁羅鸗(徐廣曰呂静曰鸗野鳥也音龍)小矢
之發也何足為大王道也且稱楚之大因大王之賢所
弋非直此也昔者三王以弋道徳五霸以弋戰國故秦

魏燕趙者騏雁也齊魯韓衛者青首也鄒費郯邳者羅
鸗也外其餘則不足射者見鳥六䨇以王何取王何不
以聖人為弓以勇士為繳時張而射之此六䨇者可得
而囊載也其樂非特朝夕之樂也其獲非特鳬雁之實
也王朝張弓而射魏之大梁之南加其右臂而徑屬之
於韓則中國之路絶而上蔡之郡壊矣還射圉之東觧
魏左肘而外擊定陶則魏之東外棄而大宋方與二郡
者舉矣且魏㫁二臂顛越矣膺擊郯國大梁可得而有

也王綪繳蘭臺(徐廣曰綪縈也)飲馬西河定魏大梁此一發之
樂也若王之於弋誠好而不厭則出寳弓碆新繳射噣
鳥於東海還蓋長城以為防朝射東莒夕發浿邱夜加
即墨顧據午道則長城之東収而太山之北舉矣西結
境於趙而北逹於燕三國布&KR2180;則從不待約而可成也
北遊目於燕之遼東而南登望於越之㑹稽此再發之
樂也若夫泗上十二諸侯左縈而右拂之可一旦而盡
也今秦破韓以為長憂得列城而不敢守也伐魏而無

功擊趙顧病則秦魏之勇力屈矣楚之故地漢中析麗
可得而復有也王出寳弓碆新繳渉鄳塞而待秦之倦
也山東河内可得而一也勞民休衆南靣稱王矣故曰
秦為大鳥負海内而處東靣而立左臂據趙之西南右
臂傅楚鄢郢膺擊韓魏垂頭中國處既形便勢有地利
奮翼鼓&KR2180;方三千里則秦未可得獨招而夜射也欲以
激怒襄王故對以此言襄王因召與語遂言曰夫先王
為秦所欺而客死於外怨莫大焉今以匹夫有怨尚有

報萬乘白公子胥是也今楚之地方五千里帯甲百萬
猶足以踊躍中野也而坐受困臣竊為大王弗取也於
是頃襄王遣使於諸侯復為從欲以伐秦

　　信陵君諫魏王

　　魏王以秦救之故欲親秦而伐韓以求故地無忌謂魏
王曰秦與戎翟同俗有虎狼之心貪戾好利無信不識
禮義徳行苟有利焉不顧親戚兄弟若禽獸耳此天下
之所識也非有所施厚積徳也故太后母也而以憂死

穰侯舅也功莫大焉而竟逐之两弟無罪而再奪之國
此於親戚若此而况於仇讐之國乎今王與秦共伐韓
而益近秦患臣甚惑之而王不識則不明羣臣莫以聞
則不忠今韓氏以一女子奉一弱主内有大亂外交彊
秦魏之兵王以為不亡乎韓亡秦有鄭地與大梁鄰王
以為安乎王欲得故地今負彊秦之親王以為利乎秦
非無事之國也韓亡之後必將更事更事必就易與利
就易與利必不伐楚與趙矣是何也夫越山踰河絶韓

上黨而攻疆趙是復得閼與之事秦必不為也若道河
内倍鄴朝歌絶漳滏水與趙兵決於邯鄲之郊是知伯
之禍也秦又不敢伐楚道渉山谷行三千里而攻㝠阨
之塞(孫檢曰楚之險塞也徐廣曰或以為今江夏黽縣)所行甚逺所攻甚難秦
又不為也若道河外倍大梁右蔡左(徐廣曰一無左字)召陵與
楚兵決於陳郊秦又不敢故曰秦必不伐楚與趙矣又
不攻衛與齊矣夫韓亡之後兵出之日非魏無攻已秦
固有懐茅(徐廣曰在修武軹縣有茅亭)邢丘(徐廣曰有平臯)城垝津以臨河

内河内共汲必危(徐廣曰汲縣屬河内)有鄭地(徐廣曰成臯滎陽亦屬鄭)得垣
雍(徐廣曰垣雍城在巻縣巻縣屬外地巻縣又有長城經陽武到宻者也)決滎澤水灌大
梁大梁必亡王之使者出過而惡安陵氏於秦(徐廣曰召陵安
陵郡征羗有安陵亭也)秦之欲誅之乆矣秦葉陽昆陽與舞陽鄰
聽使者之惡之隨安陵氏而亡之繞舞陽之北以東臨
許南國必危國無害己夫憎韓不愛安陵氏可也夫患
秦之不愛南國非也異日者秦在河西晉國去梁千里
(徐廣曰魏國之界千里)有河山以䦨之有周韓以間之從林鄉軍

(徐廣曰林郷在宛縣)以至于今秦七攻魏五入囿中邊城盡拔文
臺墮垂都焚(一云魏山都焚)林木伐麋鹿盡而國繼以圍又長
驅梁北東至陶衞之郊北至平監(徐廣曰平縣屬河南平或作乎字史記齊
闞止作監字闞在東平湏昌縣)所亡於秦者山南山北河外河内大縣
數十名都數百秦乃在河西晉去梁千里而禍若是矣
又况於使秦無韓有鄭地無河山而䦨之無周韓而間
之去大梁百里禍必由此矣異日者從之不成也楚魏
疑而韓不可得也今韓受兵三年秦橈之以講識亡不

聽投質於趙請為天下雁行頓刃楚趙必集兵皆識秦
之欲無窮也非盡亡天下之國而臣海内必不休矣是
故臣願以從事王王速受楚趙之約趙挾韓之質以存
韓而求故地韓必效之此士民不勞而故地得其功多
於與秦共伐韓而又與疆秦鄰之禍也夫存韓安魏而
利天下此亦王之天時已通韓上黨於共寗使道安成
出入賦之是魏重質韓以其上黨也今有其賦足以富
國韓必徳魏愛魏重魏畏魏韓必不敢反魏是韓則魏

之縣也魏得韓以為縣衛大梁河外必安矣今不存韓
二周安陵必危楚趙大破衛齊甚畏天下西鄉而馳秦
入朝而為臣不乆矣(按此書於秦之情狀與當時形勢利害若指諸掌而文特竒妙可為
論事之法)

　　蘇秦說六國合從

　　(蘇秦西至秦秦孝公卒說惠王曰秦四塞之國被山帯渭東有闗河西有漢中南有巴蜀北有代馬此天
府也以秦士民之衆兵法之教可以吞天下稱帝而治秦王曰毛羽未成不可以高蜚文理未明不可以
并兼方誅商鞅疾辯士弗用乃東之趙趙肅侯令其弟成為相號奉陽君奉陽君弗説之去游燕嵗餘而

後得見說燕文侯曰燕東有朝鮮遼東北有林胡樓煩西有雲中九原南有嘑沱易水地方二千餘里帯
甲數十萬車六百乗騎六千匹粟支數年南有碣石雁門之饒北有棗栗之利民雖不佃作而足於棗栗
矣此所謂天府者也夫安樂無事不見覆車殺將無過燕者大王知其所以然乎夫燕之所以不犯宼被
甲兵者以趙之為蔽於南也秦趙五戰秦再勝而趙三勝秦趙相斃而王以全燕制其後此燕之所以不
犯宼也且夫秦之攻燕也踰雲中九原過代上谷彌地數千里雖得燕城秦計固不能守也秦之不能害
燕亦明矣今趙之攻燕也發號出令不至十日而數十萬之衆軍於東垣矣渡嘑沱渉易水不至四五日
而距國都矣故曰秦之攻燕也戰於千里之外趙之攻燕也戰於百里之内夫不憂百里之患而重千里
之外計無過於此者是故願大王與趙從親天下為一則燕國必無患矣文侯曰子言則可然吾國小西

迫彊趙南近齊齊趙彊國也子必欲合從以安燕寡人請以國從於是資蘇秦車馬金帛以至趙而奉陽
君已死即因說趙肅侯曰天下卿相人臣及布衣之士皆高賢君之行義皆願奉教陳忠於前之日久矣
雖然奉陽君妬君而不任事是以賔客遊士莫敢自盡於前者今奉陽君捐館舍君乃今復與士民相親
也臣故敢進其愚慮竊為君訃者莫若安民無事且無庸有事於民也安民之本在於擇交擇交而得則
民安擇交而不得則民終身不安請言外患齊秦為两敵而民不得安倚秦攻齊而民不得安倚齊攻秦
而民不得安故夫謀人之主伐人之國常苦出辭㫁絶人之交也願君慎勿出於口請别白黑所以異隂
陽而已矣君誠能聽臣燕必致旃裘狗馬之地齊必致魚塩之海楚必致橘柚之園韓魏中山皆可使致
湯沐之奉而貴戚父兄皆可以受封侯夫割地包利五伯之所以覆軍禽將而求也封侯貴戚湯武之所

以放弑而争也今君高拱而两有之此臣之所以為君願也今大王與秦則秦必弱韓魏與齊則齊必弱
楚魏魏弱則割河外韓弱則効宜陽宜陽効則上郡絶河外割則道不通楚弱則無援此三䇿者不可不
熟計也夫秦下軹道則南陽危刧韓包周則趙氏自操兵據衛取淇巻則齊必入朝秦秦欲已得乎山東
則必舉兵而嚮趙矣秦甲渡河踰漳據畨吾則兵必戰於邯戰之下矣此臣之所為君患也當今之時山
東之建國莫彊於趙趙地方二千餘里帯甲數十萬車千乗騎萬匹粟支數年西有常山南有河漳東有
清河北有燕國燕固弱國不足畏也秦之所害於天下者莫如趙然而秦不敢舉兵伐趙者何也畏韓魏
之議其後也然則韓魏趙之南蔽也秦之攻韓魏也無有名山大川之限稍蠶食之傅國都而止韓魏不
能支秦必入臣於秦秦無韓魏之隔則禍必中於趙矣此臣之所以為君患也臣聞堯無三夫之分舜無

咫尺之地以一有天下禹無百人之聚以王諸侯湯武之士不過三千車不過三百乗卒不過三萬立為
天子誠得其道也是故明主外科其敵之彊弱内度其士卒賢不肖不待两軍相當而勝敗存亡之機固
已形於胷中矣豈揜於衆人之言而以㝠㝠決事哉臣竊以天下之地圖案之諸侯之地五倍於秦料度
諸侯之卒十倍於秦六國為一并力西郷而攻秦秦必破矣今西靣而事之見臣於秦夫破人之與見破
於人也臣人之與見臣於人也豈可同日而論哉夫衡人者皆欲割諸侯之地以予秦秦成則高臺榭美
宮室聽竽瑟之音前有樓闕軒轅後有長姣美人國被秦患而不與其憂是故夫衡人日夜務以秦權恐
喝諸侯以求割地故願大王熟計之也臣聞明主絶疑去䜛屏流言之迹塞朋黨之門故尊主廣地强兵
之計臣得陳忠於前矣故竊為大王計莫如一韓魏齊楚燕趙之從親以畔秦令天下之將相㑹於洹水

之上通質刳白馬而盟要約曰秦攻楚齊魏各出銳師以佐之韓絶其粮道趙渉河漳燕守常山之北秦
攻韓魏則楚絶其後齊出銳師以佐之趙渉河漳燕守雲中秦攻齊則楚絶其後韓守城臯魏塞其道趙
渉河漳博闗燕出銳師以佐之秦攻燕則趙守常山楚軍武闗齊渉渤海韓魏皆出銳師以佐之秦攻趙
則韓軍宜陽楚軍武闗魏軍河外齊渉清河燕出銳師以佐之諸侯有不如約者以五國之兵共伐之六
國從親以擯秦則秦甲必不敢出於函谷以害山東矣如此則覇王之業成矣趙王曰寡人年少立國日
淺未甞得聞社稷之長訃也今上客有意存天下安諸侯寡人敬以國從乃飾車百乗黄金千鎰白璧百
䨇錦繡千純以約諸侯是時周天子致文武之胙於秦惠王惠王使犀首攻魏禽將龍賈取魏之雕隂且
欲東兵蘇秦恐秦兵之至趙也乃激怒張儀入之于秦於是說韓宣惠王曰韓北有鞏洛成臯之固西有

宜陽商阪之塞東有宛穰洧水南有陘山地方九百餘里帯甲數十萬天下之强弓勁弩皆從韓出谿子
少府時力距來者皆射六百歩之外韓卒超足而射百發不暇止逺者括蔽洞胷近者鏑弇心韓卒之劔
㦸皆出於㝠山棠谿墨陽合賻鄧師宛馮龍淵大阿皆陸㫁牛馬水截鵠雁當敵則斬堅甲鐡幕革抉㕹
苪無不畢具以韓卒之勇被堅甲蹠勁弩帯利劔一人當百不足言也夫以韓之勁與大王之賢乃西靣
事秦交臂而服羞社稷而為天下笑無大於此者矣是故願大王熟計之大王事秦秦必求宜陽成臯今
兹效之明年乂復求割地與則無地以給之不與則棄前功而受後禍且大王之地有盡而秦求無已以
有盡之地而逆無己之求此所謂市怨結禍者也不戰而地已削矣臣聞鄙諺曰寧為鷄口無為牛後今
西靣交臂而臣事秦何異於牛後乎夫以大王之賢挾彊韓之兵而有牛後之名臣竊為大王羞之於是

韓王勃然作色攘臂瞋目按劒仰天太息曰寡人雖不肖必不能事秦今主君詔以趙王之教敬奉社稷
以從又說魏襄王曰大王之地南有鴻溝陳汝南許郾昆陽召陵舞陽新都新郪東有淮潁煮棗無胥西
有長城之界北有河外巻衍酸棗地方千里地名雖小然而田舍廬廡之數曽無所芻牧人民之衆車馬
之多日夜行不絶鞫鞫殷殷若有三軍之衆臣竊量大王之國不下楚然衡人怵王交彊虎狼之秦以侵
天下卒有秦患不顧其禍夫㧞彊秦之勢以内刼其主罪無過此者魏天下之彊國也王天下之賢主也
今乃有意西靣而事秦稱東藩築帝宮受冠帯祠春秋臣竊為大王耻之臣聞越王句踐以散卒三千人
禽夫差於干遂武王卒三千人革車三百乘制紂於牧野豈其士卒衆哉誠能奮其威也今竊聞大王之
卒武士二十萬蒼頭二十萬奮擊三十萬厮徒十萬車六百乗騎五十匹此其過越王句踐武王逺矣今

乃聽於羣臣之説而欲以事秦夫事秦必割地以效實故兵未用而國已虧矣凡羣臣之言事秦者皆姦
人非忠臣也夫為人臣割其主之地以求外交輸耴一時之功而不顧其後破公家而成私門外挾彊秦
之勢以内刼其主以求割地願大王熟察之周書曰綿綿不絶蔓蔓奈何毫釐不伐將用斧柯前慮不定
後有大患將奈之何大王誠能聽臣六國從親專心并力壹意則必無彊秦之患故敝邑趙王使臣效愚
訃奉明約在大王之詔詔之魏王曰寡人不肖未甞得間明教今主君以趙王之詔詔之敬以國從因東
說齊宣王曰齊南有泰山東有瑯琊西有清河北有勃海此所謂四塞之國也齊地方二千餘里帯甲數
十萬粟如邱山三軍之良五家之兵進如鋒矢戰如雷霆解如風雨即有軍役未甞倍泰山絶清河渉勃
海也臨菑之中七萬户臣竊度之不下户三男子三七二十一萬不待發於逺縣而臨菑之卒固已二十

一萬矣臨菑甚富而實其民無不吹竽鼓瑟彈琴擊筑鬬鷄走狗六博蹋鞠者臨菑之塗車轂擊人肩摩
連祍成帷舉袂成幕揮汗成雨家殷人足志高氣揚夫以大王之賢與齊之彊天下莫能當今乃西靣而
事秦臣竊為大王羞之且夫韓魏之所以重畏秦者為與秦接境壤界也兵出而相當不出十日而戰勝
存亡之機决矣韓魏戰而勝秦則兵半折四境不守戰而不勝則國已危亡隨其後是故韓魏之所以重
與秦戰而輕為之臣也今秦之攻齊則不然倍韓魏之地過衛晉陽之道徑乎亢父之險車不得方軌騎
不得比行百人守險千人不敢過也秦雖欲深入則狼顧恐韓魏之議其後也是故恫疑虚喝驕矜而不
敢進則秦之不能害齊亦明矣夫不深料秦之無柰齊何而欲西靣而事之是羣臣之計過也今無臣事
秦之名而有彊國之實臣是故願大王少留意計之齊王曰寡人不敏僻逺守海窮道東境之國也未甞

得聞餘教今足下以趙王詔詔之敬以國從乃西南說楚威王曰楚天下之彊國也王天下之賢主也西
有黔中巫郡東有夏州海陽南有洞庭蒼梧北有陘塞郇陽地方五千餘里帯甲百萬車千乗騎萬匹粟
支十年此覇王之資也夫以楚之彊與王之賢天下莫能當也今乃欲西靣而事秦則諸侯莫不西靣而
朝於章臺之下矣秦之所害莫如楚楚彊則秦弱秦彊則楚弱其勢不两立故為大王計莫如從親以孤
秦大王不從秦必起两軍一軍出武關一軍下黔中則鄢郢動矣臣聞治之其未亂也為之其未有也患
至而后憂之則無及已故願大王早熟計之大王誠能聽臣臣請令山東之國奉四時之獻以承大王之
明詔委社稷奉宗廟練士厲兵在大王之所用之大王誠能用臣之愚計則韓魏齊燕趙衛之妙音美人
必充後宮燕代槖駞良馬必實外廐故從合則楚王衡成則秦帝今釋覇王之業而有事人之名臣竊為

大王不取也夫秦虎狼之國也有吞天下之心秦天下之仇讐也衡人皆欲割諸侯之地以事秦此所謂
養仇而奉讐者也夫為人臣割其主之地以外交彊虎狼之秦以侵天下卒有秦患不顧其禍夫外挾彊
秦之威以内刼其主以求割地大逆不忠無過此者故從親則諸侯割地以事楚衡合則楚割地以事秦
此两䇿者相去逺矣二者大王何居焉故敝邑趙王使臣效愚計奉明約在大王詔之楚王曰寡人之國
西與秦接境秦有舉巴蜀并漢中之心秦虎狼之國不可親也而韓魏廹於秦患不可與深謀與深謀恐
反人以入於秦故謀未發而國已危矣寡人自料以楚當秦不見勝也内與羣臣謀不足恃也寡人卧不
安席食不甘味心揺摇然如縣旌而無所終薄今主君欲一天下収諸侯存危國寡人謹奉社稷以從於
是六國從合而并力馬蘇秦為從約長)


　　李斯諫秦王書

　　(李斯為秦客卿㑹韓人鄭國來間秦以作注溉渠已而覺秦宗室大臣皆言秦王曰諸侯人來事秦者大
抵為其主遊間於秦耳請一切逐客李斯議亦在逐中斯乃上書曰臣聞吏議逐客竊以為過矣昔繆公
求士西取由余於戎東得百里奚於宛迎蹇叔於宋求丕豹公孫支於晉此五子者不産於秦而繆公用
之并國二十遂覇西戎孝公用商鞅之法移風易俗民以殷盛國以富彊百姓樂用諸侯親服獲楚魏之
師舉地千里至今治彊惠王用張儀之計抜三川之地西并巴蜀北収上郡南取漢中包九夷制鄢郢東
據成臯之險割膏腴之壤遂散六國之從使之西靣事秦功施到今昭王得范睢廢穰侯逐華陽彊公室
杜私門蠶食諸侯使秦成帝業此四君者皆以客之功由此觀之客何負於秦哉向使四君却客而不内

疏士而不用是使國無富利之實而秦無彊大之名也今陛下致昆山之玉有隋和之寳垂明月之珠服
太阿之劔乗纎離之馬建翠鳯之旗樹靈鼉之鼓此數寳者秦不生一焉而陛下說之何也必秦國之所
生然後可則是夜光之璧不飾朝廷犀象之器不為玩好鄭衛之女不充後宮而駿良駃騠不實外廐江
南金錫不為用西蜀丹青不為采所以飾後宮充下陳娱心意說耳目者必出於秦然後可則是宛珠之
簪傅璣之珥阿縞之衣錦繡之飾不進於前而隨俗雅化佳冶窈窕趙女不立於側也夫擊甕叩缻彈筝
拊髀而歌呼嗚嗚快耳者真秦之聲也鄭衛桑間昭虞武象者異國之樂也今棄擊甕叩缻而就鄭衛退
彈筝而取韶虞若是者何也快意當前適觀而已矣今取人則不然不問可否不論曲直非秦者去為客
者逐然則是所重者在乎色樂珠玉而所輕者在乎人民也此非所以跨海内制諸侯之術也臣聞地廣

者粟多國大者人衆兵彊則士勇是以太山不讓土壤故能成其大河海不擇細流故能就其深王者不
却衆庻故能明其徳是以地無四方民無異國四時充美鬼神降福此五帝三王之所以無敵也今乃棄
黔首以資敵國却賔客以業諸侯使天下之士退而不敢西向裹足不入秦此所謂藉㓂兵而齎盗粮者
也夫物不産於秦可寳者多士不産於秦而願忠者衆今逐客以資敵國損民以益讐内自虚而外樹怨
於諸侯求國無危不可得也秦王乃除逐客之令復李斯官○按蘇秦游說之士李斯焚書之人其辭雖
工不當與正宗之列姑附于此)

　　陳餘遺章邯書(秦二世二年章邯項羽相持未戰秦軍數郤二世使人讓邯邯
恐使長史欣請事咸陽留司馬門三日趙高不見有不信之心欣至軍報曰事亡可為者相國

趙高顓國主㫁今戰而勝高嫉吾功不勝不免於死願將軍熟計之陳餘亦遺邯書云)

　　白起為秦將南并鄢郢北阬馬服(服䖍曰馬服趙恬也)攻城略地
不可勝計而卒賜死䝉恬為秦將北逐戎人開榆中地
數千里(服䖍曰金城縣所治也)竟斬陽周(孟康曰縣名也屬上郡晉灼曰恬賜死死於此
縣)何者功多秦不能封因以法誅之今將軍為秦將三
歳矣所亡失已十萬數而諸侯並起滋益多彼趙高素
䛕日久今事急亦恐二世誅之故欲以法誅將軍以塞
責使人更代以脱其禍將軍居外久多内隙有功亦誅

亡功亦誅且天之亡秦無愚智皆知之今將軍内不能
直諫外為亡國將孤立而欲長存豈不哀哉將軍何不
還兵與諸侯為從(師古曰還兵謂廻兵内嚮以攻秦也)南靣稱孤孰與身
伏斧質妻子為戮乎(章邯狐疑隂使侯始成使羽欲約約未成羽使蒲將軍引兵度三户
軍漳南與秦戰再破之羽悉引兵擊秦軍汙水上大破之邯使使使見羽欲約羽召軍吏謀曰粮少欲聽其約
軍吏皆曰善羽乃與盟水南殷虚上)

　　酈食其說齊王廣(漢王數困滎陽成臯計欲捐成臯以東屯鞏雒以距楚食
其因曰臣聞之知天之天者王事可成不知天之天者王事不可成王者以民為天而民以食

為天夫敖倉天下轉輸久矣臣聞其下乃有蔵粟甚多楚人拔滎陽不堅守敖倉廼引而東令
適卒分守成臯此乃天所以資漢方今楚易取而漢反郤自奪便臣竊以為過矣且两雄不俱
立楚漢久相持不決百姓騷動海内揺蕩農夫釋耒紅女下機天下之心未有所定也願足下
急復進兵収取滎陽據敖庾之粟塞成臯之險杜太行之道距飛狐之口守白馬之津以示諸
侯形制之勢則天下知所歸矣方今燕趙以定唯齊未下今田廣據千里之齊田間將二十萬
之衆軍於歴城諸田宗彊負海岱阻河濟南近楚齊人多變詐足下雖遣數十萬師未可以歳
月破也臣請得奉明詔說齊王使為漢而稱東藩上曰善廼從其晝復守敖倉而使食其説齊王)


　　曰王知天下之所歸乎曰不知也曰知天下之所歸則
齊國可得而有也若不知天下之所歸即齊國未可保
也齊王曰天下何歸食其曰天下歸漢齊王曰先生何
以言之曰漢王與項王戮力西靣擊秦約先入咸陽者
王之項王背約不與而王之漢中項王遷殺義帝漢王
起蜀漢之兵擊三秦出闗而責義帝之負處収天下之
兵立諸侯之後降城即以侯其將得賂則以分其士與
天下同其利豪英賢材皆樂為之用諸侯之兵四靣而

至蜀漢之粟方船而下項王有背約之名殺義帝之負
於人之功無所記於人之罪無所忘戰勝而不得其賞
㧞城而不得其封非項氏莫得用事為人刻印玩而不
能授攻城得賂積財而不能賞天下畔之賢材怨之而
莫為之用故天下之士歸於漢王可坐而䇿也夫漢王
發蜀漢定三秦渉西河之外援上黨之兵下井陘誅成
安君破北魏舉三十二城此黄帝之兵非人之力天之
福也今已據敖倉之粟塞成臯之險守白馬之津杜太

行之阨距飛狐之口天下後服者先亡矣王疾下漢王
齊國社稷可得而保也不下漢王危亡可立而待也田
廣以為然

　　隋何說淮南王布(漢王與楚大戰彭城不利謂左右曰孰能為我使淮南使
之發兵背楚留項王於齊數日我之取天下可以萬全隋何曰臣請使之乃與二十人俱見之
隋何云云)

　　漢王使使臣敬進書大王御者竊怪大王與楚何親也
淮南王曰寡人北鄉而臣事之隋何曰大王與項王俱

列為諸侯北鄉而臣事之必以楚為彊可以託國也項
王伐齊身負版築以為士卒先大王宜悉淮南之衆身
自將為楚軍先鋒今乃發四千人以助楚夫北靣而臣
事人者固若是乎夫漢王戰於彭城項王未出齊也大
王宜埽淮南之衆日夜㑹戰彭城下(師古曰埽者謂盡舉之如埽地之為)
今撫萬人之衆無一人渡淮者隂拱而觀其孰勝(師古曰歛
手曰拱孰誰也言不動揺坐觀成敗也)夫託國於人者固若是乎大王提
空名以郷楚(師古曰提舉也卿讀曰嚮)而欲厚自託臣竊為大王不

取也然大王不背楚者以漢為弱也夫楚兵雖彊天下
負之以不義之名(師古曰負加也加於身上若言被也)以其背明約而殺
義帝也然而楚王特以戰勝自彊漢王収諸侯還守成
臯滎陽下蜀漢之粟深溝壁壘分卒守徼乘塞楚人還
兵間以梁地(服䖍曰梁在楚漢之中央)深入敵國八九百里(張晏曰羽從齊
還當經梁地八九百里乃得羽地也)欲戰則不得攻城則力不能老弱轉
糧千里之外楚兵至滎陽成臯漢堅守而不動進則不
得攻退則不能解故楚兵不足罷也(師古曰不足者言易也罷讀曰疲)

使楚兵勝漢則諸侯自危懼而相救夫楚之彊適足以
致天下之兵耳故楚不如漢其勢易見也今大王不與
萬全之漢而自託於危亡之楚臣竊為大王惑之臣非
以淮南之兵足以亡楚也夫大王發兵而背楚項王必
留留數月漢之取天下可以萬全臣請與大王杖劒而
歸漢王漢王必裂地而分大王又况淮南必大王有也
故漢王敬使使臣進愚計願大王之留意也(淮南王曰請奉命隂
許叛楚與漢未敢泄楚使者在方急責布發兵隨何直入曰九江王已歸漢楚何以得發兵布愕然楚使者起

何因說布曰事已搆獨可遂殺楚使毋使歸而&KR1282;走漢并力布曰如使者教因起兵而攻楚)

　　右戰國䇿士談說之辭凡十有九事(按鄒陽傳梁孝王令人刺殺袁
盎事敗王恐誅思鄒陽言辭謝之齎以千金令求方畧解罪於上者陽素知齊人王先生年八十餘多竒
計徃見語以其事王先生曰子行必徃見王長君鄒陽發寤於心曰敬諾至長安因客見王長君者王美
人兄也後封為蓋侯鄒陽留數日乘間而請曰竊聞長君弟得幸後宮天下無有而長君行迹多不循道
理者今袁盎事即窮竟梁王恐誅如此則太后拂欝泣血無所發怒切齒側目於貴臣矣臣恐長君危於
累卵竊為足下憂之長君戄然曰將為之柰何陽曰長君誠能為上精言之得母竟梁事長君必固自結
於太后太后厚徳長君入於骨髓而長君之弟幸於两宮金城之固也又有存亡繼絶之功徳布天下名

施無窮願長君深自計之昔者舜之弟象日以殺舜為事及舜立為天子封之於有&KR0763;夫仁人之於兄弟
無藏怒無宿怨厚親愛而已是以後世稱之魯公子慶父使僕人殺子般獄有所歸季友不探其情而誅
焉慶父親殺閔公季子緩追逸賊春秋以為親親之道也魯哀姜薨于夷孔子曰齊桓公法而不譎以為
過也以是説天子徼幸梁事不奏長君曰諾乗間入而言之及韓安國亦見長公主事果得不治是時去
戰國未逺故談説之士巧於解人主之意如此然陽之言近於正故附焉)




　　文章正宗巻六

