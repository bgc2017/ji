







　　欽定四庫全書

　　文章正宗巻十一　　　　宋　真徳秀　編

　　何武請建三公官(初漢興襲秦官置丞相御史大夫太尉至武帝罷太尉始
置大司馬以冠將軍之號非有印綬官屬也及成帝時何武為九卿建言)

　　古者民樸事約國之輔佐必得賢聖然猶則天三光備
三公官各有分職(師古曰則法也三光日月星也分扶問反)今末俗文弊政
事煩多宰相之材不能及古而丞相獨兼三公之事所
以久廢而不治也宜建三公官定卿大夫之任分職授

政以考功效(其後上以問師安昌侯張禹禹以為然時曲陽侯王根為大司馬驃騎將軍而何武
為御史大夫於是上賜曲陽侯根大司馬印綬置官屬罷驃騎將軍官以御史大夫何武為大司空封列侯皆
増奉如丞相以備三公官焉議者多以為古今異制漢自天子之號下至佐史皆不同於古而獨改三公職事
難分明無益於治亂)

　　朱博復置御史大夫奏(後二嵗餘朱博為大司空奏言)

　　帝王之道不必相襲各繇時務高皇帝以聖徳受命建
立鴻業置御史大夫位次丞相典正法度以職相參總
領百官上下相監臨歴載二百年天下安寧今更為大

司空與丞相同位未獲嘉祐故事選郡國守相高第為
中二千石選中二千石為御史大夫任職者為丞相位
次有序所以尊聖徳重國相也今中二千石未更御史
大夫而為丞相權輕非所以重國政也臣愚以為大司
空官可罷復置御史大夫遵奏舊制臣願盡力以御史
大夫為百僚率(哀帝從之乃更拜博為御史大夫)

　　朱博復刺史奏(初何武為大司空又與丞相方進共奏言古選諸侯賢者以為
州伯書曰咨十有二牧所以廣聰明燭幽隠也今部刺史居牧伯之位秉一州之統選第大吏

所薦位高至九卿所惡立退任重職大春秋之義用貴治賤不以卑臨尊刺史位下大夫而臨
二千石輕重不相準失位次之序臣請罷刺史更置州牧以應古制奏可及博奏復御史大夫
官又奏言)

　　漢家至徳溥大宇内萬里立置郡縣部刺史奉使典州
督察郡國吏民安寧故事居部九嵗舉為守相其有異
材功效著者輙登擢秩卑而賞厚咸勸功樂進前丞相
方進奏罷刺史更置州牧秩真二千石位次九卿九卿
闕以高第補其中材則苟自守而已恐功效陵夷姦軌

不禁臣請罷州牧置刺史如故(奏可○以上論職官)

　　王尊劾丞相衡等奏(尊擢為司𨽻校尉初中書謁者令石顯貴幸專權為
姦邪丞相匡衡御史大夫張譚皆阿附畏事顯不敢言久之元帝崩成帝初即位顯徙為中大
僕不復典權衡譚乃奏顯舊惡請免顯等尊於是劾奏)

　　丞相衡御史大夫譚位三公典五常九徳(師古曰五常仁義禮智信
也九徳見虞書臯陶謨也)以總方畧壹統類廣教化美風俗為職知
中書謁者令顯等專權擅埶大作威福縱恣不制無所
畏忌為海内患害不以時白奏行罰而阿䛕曲從附下

罔上懐邪迷國無大臣輔政之義皆不道在赦令前赦
後衡譚舉奏顯不自陳不忠之罪而反揚著先帝任用
傾覆之徒妄言百官畏之甚於主上卑君尊臣非所宜
稱失大臣體又正月行幸曲臺臨饗罷衛士(如淳曰諸衛士更盡
得代去故天子自臨而饗之)衡與中二千石大鴻臚賞等㑹坐殿門
下衡南鄉賞等西鄉衡更為賞布東鄉席起立延賞坐
私語如食頃衡知行臨(如淳曰天子當臨饗士時)百官共職萬衆㑹
聚而設不正之席使下坐下相比為小惠於公門之下

動不中禮亂朝廷爵秩之位衡又使官大奴入殿中問
行起居還言漏上十四刻行臨到衡安坐不變色改容
無怵惕肅敬之心驕慢不謹皆不敬(有詔勿治於是衡慙懼免冠謝罪上
丞相侯印綬天子以新即位重傷大臣乃下御史丞問狀劾奏尊妄詆欺非謗赦前事猥歴奏大臣無正法飾
成小過以塗汙宰相摧辱公卿輕薄國家奉使不敬有詔左遷尊為高陵令數月以病免)

　　涓勲論丞相宣奏(翟方進傳河平中為博士後遷丞相司直從上甘泉行馳
道中司𨽻校尉陳慶劾奏方進没入車馬既至甘泉宮㑹殿中慶與廷尉范延壽語云云方進
於是劾慶不敬慶坐免官㑹北地浩商為義渠長所捕亡長取其母繫都亭下商兄弟㑹賓客

殺義渠長妻子六人亡丞相御史請遣掾史與司𨽻校尉部刺史并力逐捕奏可司𨽻校尉涓
勲奏云云)

　　春秋之義王人㣲者序于諸侯之上尊王命也臣幸得
奉使以督察公卿以下為職(師古曰督視也)今丞相宣請遣掾
史以宰士督察天子奉使命大夫(師古曰謂丞相掾史為宰士者言其宰相
之屬官而位為士也奉使命大夫謂司𨽻也)甚誖逆順之理宣本不師受經
術因事以立姦威案浩商所犯一家之禍耳而宣欲專
權作威乃害于國不可之大者願下中朝特進列侯將

軍以下正國法度(議者以為丞相掾不宜移書督趣司𨽻會浩商捕得伏誅家屬徙合浦)

　　翟方進劾涓勲奏(故事司𨽻校尉位在司直下初除謁兩府其有所㑹居中
二千石前與司直並迎丞相御史初方進新視事而涓勲亦初拜司𨽻不肯謁丞相御史後朝
㑹相見禮節又倨方進隂察之勲私過光禄勲辛慶忌又出逢帝舅成都侯商道路下車立須
過乃就車於是方進舉奏云云)

　　臣聞國家之興尊尊而敬長爵位上下之禮王道綱紀
(師古曰言王道綱紀以尊卑上下之禮為大)春秋之義尊上公謂之宰海内
無不統焉丞相進見聖主御坐為起在輿為下(師古曰漢舊儀

云皇帝見丞相起謁者賛稱曰皇帝為丞相起起立乃坐皇帝在道丞相迎謁謁者賛稱曰皇帝為丞相下輿
立乃升車)羣臣宜皆承順聖化以視四方(師古曰視讀曰示)勲吏二
千石幸得奉使不遵禮儀輕謾宰相賤易上卿(師古曰謾讀與
慢同)而又詘節失度邪讇無常(師古曰讇古謟字也私過辛慶忌見王商而下車是
邪謟)色厲内荏(師古曰論語稱孔子曰色厲而内荏譬諸小人其猶穿窬之盜也與言外色莊厲而
内懷荏弱故方進引以為言)墮國體(師古曰墮毁也音火規切)亂朝廷之序不宜
處位臣請下丞相免勲(時大中大夫平當給事中奏言方進國之司直不自敕正以先
羣下前親犯令行馳道中司𨽻慶平心舉劾方進不自責悔而内挾私恨伺記慶之從容語言以詆欺成罪後

丞相宣以一不道賊請遣掾督趣司隷校尉司𨽻校尉勲自奏暴於朝廷今方進復舉奏勲議者以為方進不
以道徳輔正丞相苟阿助大臣欲必勝立威宜抑絶其原勲素行公直姦人所惡可少寛假使遂其功名上以
方進所舉應科不得用逆詐廢正法遂貶勲為昌陵令方進旬嵗間免兩司𨽻朝廷由是憚之)

　　翟方進劾陳咸等奏(方進為相持法刻深舉奏牧守九卿峻文深詆中傷
者尤多如陳咸朱博蕭育逢信孫□之屬皆京師世家以材能少歴牧守列卿知名當世而方
進特立後起十餘年間至宰相據法以彈咸等皆罷退之初咸最先進與逢信官簿皆在方進
之右及御史大夫缺三人皆名卿俱在選中而方進得之㑹丞相宣有事與方進相連上使五
二千石雜問咸詰責方進兾得其處方進心恨信咸與陳湯善湯徙敦煌方進奏咸與逢信皆

知陳湯姦佞傾覆利口不軌而親交賂遺以求薦舉信咸幸得備九郷不思盡忠正身而官媚
邪臣欲以徼幸苟得亡恥臣請免以示天下奏可後詔舉方正直言之士紅陽侯立舉咸對䇿
拜為光禄大夫給事中方進復奏咸前為九卿坐為貪邪免自知罪惡暴陳依托紅陽侯立徼
幸有司莫敢舉奏冐濁苟容不顧恥辱不當䝉方正舉備内朝臣并劾紅陽侯立選舉故不以
實有詔免咸勿劾立後定陵侯淳于長有罪遣就國長以金錢與立立為長求留方進劾立懷
邪亂政請下獄上曰紅陽侯朕之舅不忍致法遣就國於是方進復奏立黨友云云)

　　立素行積為不善衆人所共知邪臣自結附託為黨庶
幾立與政事欲獲其利令立斥逐就國所交結尤著者

不宜備大臣為郡守案後將軍朱博鉅鹿太守孫閎故
光禄大夫陳咸與立交通厚善相與為腹心有背公死
黨之信欲相攀援死而後已皆内有不仁之性而外有
雋材過絶於人倫勇猛果敢處事不疑所居皆尚殘賊
酷虐苛刻慘毒以立威而亡纎介愛利之風天下所共
知愚者猶惑孔子曰人而不仁如禮何人而不仁如樂
何言不仁之人亡所施用不仁而多材國之患也此三
人皆内懐姦猾國之所患而深相與結信於貴戚姦臣

此國家大憂大臣所宜没身而争也昔季孫行父有言
曰見有善於君者愛之若孝子之養父母也見不善者
誅之若鷹鸇之逐鳥爵也翅翼雖傷不避也貴戚彊黨
之衆誠難犯犯之衆敵並怨善惡相冒臣幸得備宰相
不敢不盡死請免博閎咸歸故郡以銷姦雄之黨絶羣
邪之望(奏可咸既廢錮復徙故郡以憂發疾而死○按方進前劾陳慶涓勲後劾紅陽侯立黨友大抵
皆私意也以其文辭雅馴故列於此又以見漢廷舉劾之制云)

　　御史中丞衆等劾薛况奏(薛宣傳宣有兩弟明修修歴郡守京兆尹

少府善交接得州里之稱後母常隨修居官宣為丞相迎後母修不遣哀帝即位博士申咸給
事中毁宣不供養宣子况為右曹侍郎數聞其語賕客揚明欲令創咸面目使不居位㑹司𨽻
缺况恐咸為之遂令明遮斫咸宮門外㫁鼻唇身入創事下有司御史中丞衆等奏云云)

　　况朝臣父故宰相再封列侯不相敕丞佐而骨肉相疑
疑咸受修言以謗毁宣咸所言皆宣行迹衆人所共見
公家所宜聞况知咸給事中恐為司𨽻舉奏宣而公令
明等迫切宮闕要遮創戮近臣於大道人衆中欲以鬲
塞聰明杜絶論議之端桀黠無所畏忌萬衆讙譁流聞

四方不與凡民忿怒争鬭者同臣聞敬近臣為近主也
禮下公門式路馬君畜産且猶敬之春秋之義意惡功
遂不免於誅(師古曰遂成也言舉意不善雖有成功猶加誅)上浸之源不可長
也(師古曰侵近也言傷戮大臣有所逼近也浸字或作侵侵犯也其義兩通)况首為惡明手
傷功意俱惡(孟康曰手傷人為功使人行傷人者為意)皆大不敬明當以重
論及况皆棄市(廷尉直以為律曰鬬以刃傷人完為城旦其賊加罪一等與謀者同罪詔書無
以詆欺成罪傳曰遇人不以義而見疻者與痏人之罪鈞惡不直也咸厚善脩而數稱宣惡流聞不誼不可謂
直况以故傷咸計謀已定後聞置司隷因前謀而趣明非以恐咸為司隷故造謀也本争私變雖於掖門外傷

咸道中與凡民争鬬無異殺人者死傷人者刑古今之通道三代所不易也孔子曰必也正名名不正則至於
刑罰不中刑罰不中則民無所措手足今以况為首惡明手傷為大不敬公私無差春秋之義原心定罪原况
以父見謗發忿怒無它大惡加詆欺輯小過成大辟陷死刑逮明詔恐非法意不可施行聖王不以怒増刑明
當以賊傷人不直况與謀者皆爵减完為城旦上以問公卿議臣丞相孔光大司空師丹以中丞議是自將軍
以下至博士議郎皆是廷尉况竟减罪一等徙敦煌宣坐免為庶人歸故郡卒於家○按此議中丞為當廷尉
所駮非是)

　　陳崇劾陳遵奏(游俠傳遵為河南太守而弟級為荆牧當之官俱過長安富人
左氏飲食作樂後司直陳崇聞之劾奏云)


　　遵兄弟幸得䝉恩超等歴位遵爵列侯備郡守級州牧
奉使皆以舉直察枉宣揚聖化為職不正身自慎始遵
初除乘藩車入閭巷(師古曰藩車車之有屏蔽者)過寡婦左阿君置
酒謌謳遵起舞跳梁頓仆坐上暮因留宿為侍婢扶卧
遵知飲酒飫宴有節(師古曰宴食曰飫)禮不入寡婦之門而湛
酒溷肴(師古曰湛讀曰沈又音耽)亂男女之别輕辱爵位羞汙印韍
(師古曰此韍謂印之組也)惡不可忍聞臣請皆免(遵既免歸長安賓客愈盛飲食自若
○以上皆舉劾又楊敞等奏昌邑王事見後叙事中)


　　谷永論神恠(成帝末年頗好鬼神亦以無繼嗣故多上書言祭祀方術者皆得待
詔祠祭上林苑中長安城旁費用甚多然無大貴盛者谷永說上)

　　臣聞明於天地之性不可惑以神恠知萬物之情不可
罔以非類(師古曰罔猶蔽)諸背仁義之正道不遵五經之法言
而盛稱竒怪鬼神廣崇祭祀之方求報無福之祠及言
世有僊人服食不終之藥□興輕舉(師古曰□古遥字也興起也謂起而
逺去也)登遐倒景(如淳曰在日月之上反從下照故其景倒)覽觀縣圃浮游蓬
萊(李竒曰昆侖九成上有縣圃縣圃之上即閶闔天門)耕耘五徳朝種暮穫(晉灼曰翼

氏風角五徳東方甲南方丙西方庚北方壬中央戊種五色禾於此地而耕耘也)與山石無極
(師古曰言獲長壽比於山石無窮也)黄冶變化(晉灼曰黄者鑄黄金也道家言治丹沙令變化可鑄
作黄金也)堅冰淖溺(晉灼曰方士詐以藥石名陷冰丸投之氷上水即消液因假為神僊道使然也
師古曰淖濡甚也音女教反)化色五倉之術者(李竒曰思身中有五色腹中有五倉神五
色存則不死五倉存則不飢)皆姦人惑衆挾左道懐詐偽以欺罔世
主(師古曰左道邪僻之道非正義也)聴其言洋洋滿耳若將可遇(師古曰洋
洋美盛之皃)求之盪盪如繫風捕影終不可得(師古曰盪盪空矌之皃)
是以明王距而不聴聖人絶而不語(師古曰謂孔子不語怪神)昔周

史萇𢎞欲以鬼神之術輔尊靈王㑹朝諸侯而周室愈
㣲諸侯愈叛楚懐王隆祭祀事鬼神欲以獲福助郤秦
師而兵剉地削身辱國危秦始皇初并天下甘心於神
僊之道遣徐福韓終之屬多齎童男童女入海求神采
藥因逃不還天下怨恨漢興新垣平齊人少翁公孫卿
欒大等皆以僊人黄冶祭祠事鬼使物入海求神采藥
貴幸賞賜累千金大尤尊盛至妻公主爵位重絫震動
海内元鼎元封之際燕齊之間方士瞋目㧖掔言有神

僊祭祀致福之術者以萬數其後平等皆以術窮詐得
誅夷伏辜至初元中有天淵玉女鉅鹿神人轑陽侯師
張宗之姦紛紛復起(師古曰轑陽侯江仁也元帝時坐使家丞上印綬隨宗學仙免官轑
音遼)夫周秦之末三五之隆已甞專意散財厚爵禄竦精
神舉天下以求之矣曠日經年靡有毫氂之驗足以揆
今經曰享多儀儀不及物惟曰不享論語說曰子不語
恠神唯陛下距絶此類毋令姦人有以窺朝者上善其
言(按永發端數語可謂知道之格言故列於此以永之學術議論儻能一心帝室而不私黨王氏雖劉向不

及大節既虧他美莫贖惜哉)

　　韓愈論佛骨表

　　臣某言伏以佛者夷狄之一法耳自後漢時流入中國
上古未嘗有也昔者黄帝在位百年年百一十嵗少昊
在位八十年年百嵗顓頊在位七十九年年九十八嵗
(新史無八字方云考之世紀非也)帝嚳在位七十年年百五嵗帝堯在
位九十八年年百一十八嵗帝舜及禹年皆百嵗(方云以上
多帝王世紀之文)此時天下太平百姓安樂壽考然而中國未

有佛也其後殷湯亦年百嵗湯孫太戊在位七十五年
武丁在位五十九年書史不言其年壽所極推其年數
蓋亦俱不減百嵗周文王年九十七嵗武王年九十三
嵗穆王在位百年此時佛法亦未入中國非因事佛而
致然也(入或作至)漢明帝時始有佛法明帝在位纔十八年
耳其後亂亡相繼運祚不長宋齊梁陳元魏以下事佛
漸謹年代尤促惟梁武帝在位四十八年前後三度捨
身施佛宗廟之祭不用牲牢盡日一食止於菜菓其後

竟為侯景所逼餓死臺城國亦尋滅(八或作九)事佛求福乃
更得禍由此觀之佛不足事亦可知矣(事上或有信字新舊史無事字
有信字)高祖始受隋禪則議除之當時羣臣材識不逺不
能深知先王之道古今之宜推闡聖明以救斯弊其事
遂止臣常恨焉伏惟睿聖文武皇帝陛下神聖英武數
千百年已來未有倫比即位之初即不許度人為僧尼
道士又不許創立寺觀臣常以為高祖之志必行於陛
下之手今縱未能即行豈可恣之轉令盛也今聞陛下

令羣僧迎佛骨於鳯翔御樓以觀舁入大内又令諸寺
遞迎供養臣雖至愚必知陛下不惑於佛作此崇奉以
祈福祥也直以年豐人樂徇人之心為京都士庶設詭
異之觀戲玩之具耳安有聖明若此而肯信此等事哉
然百姓愚冥易惑難曉苟見陛下如此將謂真心事佛
皆云天子大聖猶一心敬信百姓何人豈合更惜身命
焚頂燒指百十為羣解衣散錢自朝至暮轉相倣效惟
恐後時老少奔波棄其業次若不即加禁遏更歴諸寺

必有㫁臂臠身以為供養者傷風敗俗傳笑四方非細
事也夫佛本夷狄之人與中國言語不通衣服殊制口
不言先王之法言身不服先王之法服不知君臣之義
父子之情假如其身至今尚在奉其國命來朝京師陛
下容而接之不過宣政一見禮賓一設賜衣一襲衛而
出之於境不令惑衆也况其身死已久枯朽之骨凶穢
之餘豈宜令入宮禁孔子曰敬鬼神而逺之古之諸侯
行弔於其國尚令巫祝先以桃茢祓除不祥然後進弔

今無故取朽穢之物親臨觀之巫祝不先桃茢不用羣
臣不言其非御史不舉其失臣實恥之乞以此骨付之
有司投諸水火永絶根本㫁天下之疑絶後代之惑使
天下之人知大聖人之所作為出於尋常萬萬也豈不
盛哉豈不快哉(新史無此二語)佛如有靈能作禍祟凡有殃咎
宜加臣身上天鑒臨臣不怨悔無任感激懇悃之至(祟或
作福)謹奉表以聞臣某誠惶誠恐(韓公奏議非特此一篇如論淮西及黄家賊事
宜狀論錢重物輕及條析張平叔塩法等皆專析明白曲當事情然非專為文故不列子此姑取佛骨一表以

見公扶正道闢異端之功云○以上論道術)

　　婁敬說高祖都關中(漢五年戊隴西過雒陽高帝在焉敬脫輓輅見齊人
虞將軍曰臣願見上言便宜虞將軍入言上上召見賜食已而問敬敬說曰)

　　陛下都雒陽豈欲與周室比隆哉上曰然敬曰陛下取
天下與周異周之先自后稷堯封之邰積徳絫善十餘
世公劉避桀居豳大王以狄伐故去豳杖馬箠去居岐
國人争歸之及文王為西伯㫁虞芮訟始受命呂望伯
夷自海濱來歸之武王伐紂不期而㑹孟津上八百諸

侯遂㓕殷成王即位周公之屬傅相焉迺營成周都雒
以為此天下中(師古曰中音竹仲反)諸侯四方納貢職道里鈞矣
有徳則易以王無徳則易以亡凡居此者欲令務以徳
致人不欲阻險令後世驕奢以虐民也及周之衰分而
為二(師古曰謂東周君西周君)天下莫朝周周不能致非徳薄形勢
弱也今陛下起豐沛収卒三千人以之徑徃巻蜀漢定
三秦與項籍戰滎陽大戰七十小戰四十使天下之民
肝腦塗地父子暴骸中野不可勝數哭泣之聲不絶傷

夷者未起而欲比隆成康之時臣竊以為不侔矣且夫
秦地被山帶河四塞以為固卒然有急百萬之衆可具
因秦之故資甚美膏腴之地此所謂天府(師古曰府聚也萬物所聚)
陛下入關而都之山東雖亂秦故地可全而有也夫與
人鬬不搤其亢拊其背未能全勝(張晏曰亢喉龍也師古曰搤與㧖同)今
陛下入關而都按秦之故此亦搤天下之亢而拊其背
也(高帝問羣臣羣臣皆山東人争言周王數百年秦二世則亡不如都周上疑未能决及留侯明言入關便
即日駕西都關中)


　　翼奉上徙都成周疏(元帝延問得失奉以為祭天地於雲陽汾隂及諸寢
廟不以親疏迭毁皆煩費違古制又宮室苑囿奢泰難供以故民困國虚亡累年之畜所繇來
久不改其本難以末正迺上疏曰)

　　臣聞昔者盤庚改邑以興殷道聖人美之竊聞漢徳隆
盛在於孝文皇帝躬行節儉外省繇役其時未有甘泉
建章及上林中諸離宮館也未央宮又無高門武臺麒
麟鳯凰白虎玉堂金華之殿獨有前殿曲臺漸臺宣室
温室承明耳孝文欲作一臺度用百金重民之財廢而

不為其積土基至今猶存又下遺詔不起山墳故其時
天下大和百姓洽足徳流後嗣如令處於當今因此制
度必不能成功名天道有常王道亡常亡常者所以應
有常也必有非常之主然後能立非常之功臣伏願陛
下徙都於成周左據成臯右阻黽池前鄉崧高後介大
河(師古曰鄉讀曰嚮介隔也礙也)建滎陽扶河東南北千里以為關而
入敖倉地方百里者八九足以自娯東厭諸侯之權西
逺羌胡之難(師古曰厭抑也音一葉反逺于萬反)陛下共已亡為按成周

之居兼盤庚之徳萬嵗之後長為高宗漢家郊兆寢廟
祭祀之禮多不應古臣奉誠難亶居而改作(如淳曰亶居猶虚居
也欲徙都乃可更制度也師古曰亶讀曰但但居謂依舊都也)故願陛下遷都正本衆
制皆定亡復繕治宮館不急之費嵗可餘一年之蓄臣
聞三代之祖積徳以王然皆不過數百年而絶周至成
王有上賢之材因文武之業以周召為輔有司各敬其
事在位莫非其人天下甫二世耳然周公猶作詩書深
戒成王以恐失天下書則曰王母若殷王紂(師古曰周書亡逸篇

也)其詩則曰殷之未喪師克配上帝冝監于殷駿命不
易(師古曰詩大雅文王之詩也)今漢初取天下起於豐沛以兵征伐
徳化未洽後世奢侈國家之費當數代之用非直費財
又乃費士孝武之世暴骨四夷不可勝數有天下雖未
久至於陛下八世九主矣(如淳曰呂后為主不得為世故八世九主)雖有成
王之明然亡周召之佐今東方連年飢饉加之以疾疫
百姓莱色或至相食地比震動天氣溷濁日光侵奪繇
此言之執國政者豈可以不懐怵惕而戒萬分之一乎

故臣願陛下因天變而徙都所謂與天下更始者也天
道終而復始窮則反本故能延長而亡窮也今漢道未
終陛下本而始之於以永世延祚不亦優乎如因丙子
之孟夏順太隂以東行(張晏曰如因今丙子之四月也太隂是時在甲戌當轉乙亥丙
子左旋之也)到後七年之明嵗必有五年之餘蓄然後大行
考室之禮(師古曰考成也成其禮也詩小雅斯干之詩序曰斯干宣王考室也故奉引之)雖周
之隆盛亡以加此唯陛下留神詳察萬世之䇿(書奏天子異其
意荅曰問奉今園廟有七云東徙狀何如奉對曰昔成王徙洛盤庚遷殷其所避就皆陛下所明知也非有聖

明不能一變天下之道臣奉愚戅狂惑唯陛下裁赦其後貢禹亦言當定迭毁禮上遂從之及匡衡為丞相奏
徙南北郊其議皆自奉發之○以上論都邑)

　　劉向論起昌陵疏(成帝營起昌陵數年不成復還歸延陵制度泰奢向上疏
云云)

　　臣聞易曰安不忘危存不忘亡是以身安而國家可保
也故賢聖之君博觀終始窮極事情而是非分明王者
必通三統(師古曰言王者象天地天之三統故存三代也)明天命所授者博非
獨一姓也孔子論詩至於殷士膚敏祼將于京喟然歎

曰大哉天命善不可不傳於子孫是以富貴無常不如
是則王公其何以戒慎民萌何以勸勉蓋傷㣲子之事
周而痛殷之亡也雖有堯舜之聖不能化丹朱之子雖
有禹湯之徳不能訓末孫之桀紂自古及今未有不亡
之國也(按向論山陵而先及此所以開悟人主使知厚塟之亡益也)昔高皇帝既滅
秦將都雒陽感悟劉敬之言自以徳不及周而賢於秦
遂徙都關中依周之徳因秦之阻世之長短以徳為效
故常戰栗不敢諱亡孔子所謂富貴無常蓋謂此也孝

文皇帝居霸陵北臨厠(服䖍曰厠側近水也李竒曰霸陵山北頭厠近霸水帝登其上
以逺望也)意悽愴悲懐顧謂羣臣曰嗟乎以北山石為椁用
紵絮斮陳漆其間豈可動哉張釋之進曰使其中有可
欲雖錮南山猶有隙使其中無可欲雖無石椁又何慼
焉夫死者無終極而國家有廢興故釋之之言為無窮
計也孝文寤焉遂薄塟不起山墳易曰古之塟者厚衣
之以薪藏之中野不封不樹後世聖人易之以棺槨棺
槨之作自黄帝始黄帝塟於橋山堯塟濟隂丘壠皆小

塟具甚㣲舜塟蒼梧二妃不從禹塟㑹稽不改其列(鄭氏
曰不改樹木百物之列也淮南子云舜塟蒼梧不變其肆言不煩於民也師古曰言山川田畝皆如故耳)殷
湯無塟處文武周公塟於畢秦穆公塟於雍槖泉宮祈
年館下樗里子塟於武庫皆無丘壠之處此聖帝明王
賢君智士逺覽獨慮無窮之計也其賢臣孝子亦承命
順意而薄塟之此誠奉安君父忠孝之至也夫周公武
王弟也塟兄甚㣲孔子塟母於防稱古墓而不墳曰丘
東西南北之人也不可不識也(師古曰東西南北言周游以行其道不得專在

本邦故墓須表識)為四尺墳遇雨而崩弟子修之以告孔子孔
子流涕曰吾聞之古者不修墓蓋非之也延陵季子適
齊而反其子死𦵏於嬴博之間穿不及泉歛以時服封墳
掩坎其高可隠(臣瓉曰謂人立可隱肘也於靳反)而號曰骨肉歸復於
土命也魂氣則無不之也夫嬴博去呉千有餘里季子
不歸塟孔子徃觀曰延陵季子於禮合矣故仲尼孝子
而延陵慈父舜禹忠臣周公弟弟其塟君親骨肉皆㣲
薄矣非苟為儉誠便於體也宋桓司馬為石槨仲尼曰

不如速朽秦相呂不韋集知畧之士而造春秋亦言薄
塟之義皆明於事情者也逮至呉王闔閭違禮厚塟十有
餘年越人發之及秦惠文武昭嚴襄五王(師古曰嚴襄者謂莊襄則
始皇父也)皆大作丘隴多其瘞藏咸盡發掘暴露甚足悲也
秦始皇帝塟于驪山之阿下錮三泉上崇山墳其高五
十餘丈周回五里有餘石椁為游舘人膏為燈燭水銀
為江海黄金為鳬鴈珍寳之藏機械之變棺椁之麗宮
舘之盛不可勝原又多殺宮人生薶工匠計以萬數天

下苦其役而反之驪山之作未成而周章百萬之師至
其下矣(師古曰周章陳勝將)項籍燔其宮室營宇徃者咸見發掘
其後牧兒亡羊羊入其鑿牧者持火照求羊失火燒其
藏椁自古及今塟未有盛如始皇者也數年之間外被
項籍之災内罹牧竪之禍豈不哀哉是故徳彌厚者塟
彌薄知愈深者塟愈㣲無徳寡知其塟愈厚丘隴彌髙
宮廟甚麗發掘必速由是觀之明暗之效塟之吉凶昭
然可見矣周徳既衰而奢侈宣王賢而中興更為儉宮

室小寢廟詩人美之斯干之詩是也上章道宮室之如
制下章言子孫之衆多也及魯嚴公(師古曰即莊公也)刻飾宗
廟多築臺囿後嗣再絶春秋刺焉周宣如彼而昌魯秦
如此而絶是則奢儉之得失也陛下即位躬親節儉始
營初陵其制絶小天下莫不稱賢明及徙昌陵増埤(音婢)
為高積土為山發民墳墓積以萬數營起邑居期日迫
卒(師古曰卒讀曰猝)功費大萬百餘(應劭曰大萬億也)死者恨於下生
者愁於上怨氣感動隂陽因之以饑饉物故流離以十

萬數臣甚惛焉(師古曰惛謂不了言惑於此事也惛音昏一曰惛古閔字憂病也)以死
者為有知發人之墓其害多矣若其無知又安用大謀
之賢知則不說以示衆庶則苦之若苟以說愚夫滛侈
之人又何為哉陛下慈仁篤美甚厚聦明疏達盖世宜
𢎞漢家之徳崇劉氏之美光昭五帝三王而顧與暴秦
亂君競為奢侈比方丘隴說愚夫之目隆一時之觀違
賢知之心亡萬世之安臣竊為陛下羞之唯陛下上覽
明聖黄帝堯舜禹湯文武周公仲尼之制下觀賢知穆

公延陵樗里張釋之之意孝文皇帝去墳薄塟以儉安
神可以為則秦昭始皇増山厚藏以侈生害足以為戒
初陵之撫宜從公卿大臣之議(應劭曰撫音摹師古曰謂規度墓地)以息
衆庶(書奏上甚感向言而不能從其計)

　　劉歆毁廟議(哀帝即位丞相孔光大司空何武奏言永光五年制書高皇帝為漢
太祖孝文皇帝為太宗建昭五年制書孝武皇帝為世宗損益之禮不敢有與臣愚以為迭毁
之次當以時定臣請與羣臣雜議奏可於是光禄勲彭宣詹事滿昌博士左咸等五十三人皆
以為繼祖宗以下五廟而迭毁後雖有賢君猶不得與祖宗並列子孫雖欲褒大顯揚而立之

鬼神不饗也孝武皇帝雖有功烈親盡宜毁大僕王舜中壘校尉劉歆議云云)

　　臣聞周室既衰四夷並侵玁狁最彊於今匈奴是也至
宣王而伐之詩人美而頌之曰薄伐玁狁至于太原(師古
曰小雅六月之詩也薄伐言逐出之)又曰嘽嘽焞焞如霆如雷顯允方叔
征伐玁狁荆蠻來威(師古曰小雅采芑之詩也嘽嘽衆也焞焞盛也顯明也允信也方叔
周之卿士命為將率也言出師衆盛有如雷霆方叔又能信明其徳既伐玁狁懲其侵暴則南荆之蠻亦畏威
而來服也)故稱中興及至幽王犬戎來伐殺幽王取宗器(師古
曰宗廟之器也)自是之後南夷與北夷交侵中國不絶如綫春

秋紀齊桓南伐楚北伐山戎孔子曰㣲管仲吾其被髪
左衽矣是故棄桓之過而録其功以為伯首及漢興冒
頓始彊破東胡禽月氏(師古曰氏讀曰支)并其土地地廣兵彊
為中國害南越尉佗總百粤自稱帝故中國雖平猶有
四夷之患且無寧嵗一方有急三面救之是天下皆動
而被其害也孝文皇帝厚以貨賂與結和親猶侵暴無
已甚者興師十餘萬衆近屯京師及四邉嵗發屯備虜
其為患久矣非一世之漸也諸侯郡守連匈奴及百粤

以為逆者非一人也匈奴所殺郡守都尉畧取人民不
可勝數孝武皇帝愍中國罷勞無安寧之時乃遣大將
軍驃騎伏波樓舩之屬南滅百粤起七郡北攘匈奴降
昆邪十萬之衆置五屬國起朔方以奪其肥饒之地東
伐朝鮮起𤣥莵樂浪以㫁匈奴之左臂西伐大宛并三
十六國結烏孫起敦煌酒泉張掖以鬲婼羌(婼而遮反)裂匈
奴之右肩單于孤特逺遁于幕北四垂無事斥地逺境
起十餘郡功業既定迺封丞相為富民侯以大安天下

富實百姓其規模可見又招集天下賢俊與協心同謀
興制度改正朔易服色立天地之祠建封禪殊官號存
周後定諸侯之制永無逆争之心至今累世賴之單于
守藩百蠻服從萬世之基也中興之功未有高焉者也
高帝建大業為太祖孝文皇帝徳至厚也為文太宗孝
武皇帝功至著也為武世宗此孝宣帝所以發徳音也
禮記王制及春秋穀梁傳天子七廟諸侯五大夫三士
二天子七日而殯七月而塟此喪事尊卑之序也與廟

數相應其文曰天子三昭三穆與太祖之廟而七諸侯
二昭二穆與太祖之廟而五故徳厚者流光徳薄者流
卑(師古曰流謂流風餘福)春秋左氏傳曰名位不同禮亦異數自
上以下降殺以兩禮也七者其正法數可常數者也宗
不在此數中宗變也苟有功徳則宗之不可預為設數
故於殷太甲為太宗太戊曰中宗武丁曰高宗周公為
毋逸之戒舉殷三宗以勸成王繇是言之宗無數也然
則所以勸帝者之功徳博矣以七廟言之孝武皇帝未

宜毁以所宗言之則不可謂無功徳禮記祀典曰夫聖
王之制祀也功施於民則祀之以勞定國則祀之能救
大災則祀之竊觀孝武皇帝功徳皆兼而有焉凡在於
異姓猶將特祀之况于先祖或說天子五廟無見文又
說中宗高宗者宗其道而毁其廟名與實異非尊徳貴
功之意也詩云蔽芾甘棠勿剪勿伐召伯所苃思其人
猶愛其樹况宗其道而毁其廟乎迭毁之禮自有常法
無殊功異徳固以親疏相推及至祖宗之序多少之數

經傳無明文至尊至重難以疑文虚說定也孝宣皇帝
舉公卿之議用衆儒之謀既以為世宗之廟建之萬世
宣布天下臣愚以為孝武皇帝功烈如彼孝宣皇帝崇
立之如此不宜毁上覽其議而從之制曰太僕舜中壘
校尉歆議可(歆又以為禮祀事有殺春秋外傳曰日祭月祀時享嵗貢終王祖禰則日祭曾高則
月祀二祧則時享壇墠則嵗貢大禘則終王徳盛而游廣親親之殺也彌逺則彌尊故禘為重矣孫居王父之
處正昭穆則孫常與祖相代此遷廟之殺也聖人於其祖出於情矣禮無所不順故無毁廟自貢父建迭毁之
議惠景及太上寢園廢而為虚失禮意矣○司徒掾班彪曰考觀諸儒之議劉歆博而篤矣)


　　師丹為共皇立廟議(哀帝即位追尊定陶共王為共皇郎中令冷褒黄門
郎叚猶奏宜為共皇立廟京師上下其議有司皆以為宜如褒猶言丹獨議云云)

　　聖王制禮取法於天地故尊卑之禮明則人倫之序正
人倫之序正則乾坤得其位而隂陽順其節人主與萬
民俱䝉祐福尊卑者所以正天地之位不可亂也今定
陶共皇太后共皇后以定陶共為號者母從子妻從夫
之義也欲立官置吏車服與太皇太后並非所以明尊
卑亡二上之義也定陶共皇號謚已前定義不得復改

禮父為士子為天子祭以天子其尸服以士服子亡爵
父之義尊父母也為人後者為之子故為所後服斬衰
三年而降其父母朞明尊本祖而重正統也孝成皇帝
聖恩深逺故為共王立後奉承祭祀今共皇長為一國
太祖萬世不毁恩義已備陛下既繼體先帝持重太宗
承宗廟天地社稷之祀義不得復奉定陶共皇祭入其
廟今欲立廟於京師而使臣下祭之是無主也又親盡
當毁空去一國太祖不墮之祀而就無主當毁不正之

禮非所以尊厚共皇也(丹由是浸不合上意○按丹持議甚得禮經本指治平濮議之
所據也其曰為人後者為之子本儀禮云)

　　韓愈禘祫議(今月十六日勑㫖宜令百僚議限五日内聞奏者將仕郎守國子監
四門博士臣韓愈謹獻議)

　　伏以陛下追孝祖宗肅敬祀事(宗下方有廟宇○朱子曰今按此等公家文字
或施於君上或布之吏民只用當時體式直述事意乃易曉而通行非如詩篇等於戯劇銘記期於久逺可以
時出竒怪而無所拘也故韓公之文雖曰髙古然於此等處亦未嘗敢故為新巧以失莊敬平易之體但其間
反覆曲折說盡事理便是真文章它人自不能及耳方本非是後皆倣此)凡在擬議不敢自

專聿求厥中延訪羣下然而禮文繁漫所執各殊自建
中之初迄至今嵗屢經禘祫未合適從臣生遭聖明涵
泳恩澤雖賤不及議而志切效忠今輙先舉衆議之非
然後申明其說一曰獻懿廟主宜永藏之夾室臣以為
不可夫祫者合也毁廟之主皆當合食於太祖獻懿二
祖即毁廟主也今雖藏於夾室至禘祫之時豈得不食
於太廟乎名曰合祭而二祖不得祭焉不可謂之合矣
二曰獻懿廟主宜毁之瘞之臣又以為不可(按上之字疑當作而)

謹按禮記天子立七廟一壇一墠其毁廟之主皆藏於
祧廟雖百代不毁祫則陳於太廟而饗焉自魏晉已降
始有毁瘞之議事非經據竟不可施行今國家徳厚流
光創立九廟以周制推之獻懿二祖猶在壇墠之位况
於毁瘞而不禘祫乎三曰獻懿廟主宜各遷於其陵所
臣又以為不可二祖之祭於京師列於太廟也二百年
矣今一朝遷之豈惟人聴疑惑抑恐二祖之靈眷顧依
遲不即饗於下國也(甘泉賦徕祗郊禋神所依兮徘徊招摇靈屖迡兮屖音栖迡與遲同

言徐行也顔曰言所久留安處不即去也)四曰獻懿廟主宜附於興聖廟而
不禘祫臣又以為不可傳曰祭如在景皇帝雖太祖其
於屬乃獻懿之子孫也今欲正其子東向之位廢其父
之大祭固不可為典矣五曰獻懿二祖宜别立廟於京
師臣又以為不可夫禮有所降情有所殺是故去廟為
祧去祧為壇去壇為墠去墠為鬼漸而之逺其祭益稀
昔者魯立煬宮春秋非之以為不當取已毁之廟既藏
之主而復築宮以祭今之所議與此正同又雖違禮立

廟至於禘祫也合食則禘無其所廢祭則於義不通此
五說者皆所不可(其所方作所主義或作經或作禮○今按此言若作别廟則不當禘於太
廟又不當禘於别廟故云禘無其所若以無可禘祫之所而遂直廢其祭則於義又有不可通者故其說如此
方本誤也)故臣博采前聞求其折中以為殷祖𤣥王周祖后
稷太祖之上皆自為帝又其代數已逺不復祭之故大
祖得正東向之位子孫從昭穆之列禮所稱者盖以紀
一時之宜非傳於後代之法也傳曰子雖齊聖不先父
食蓋言子為父屈也景皇帝雖大祖也其於獻懿則子

孫也當禘祫之時獻祖宜居東向之位景皇帝宜從昭
穆之列祖以孫尊孫以祖屈求之神道豈逺人情又常
祭甚衆合祭甚寡則是太祖所屈之祭至少所伸之祭
至多此於伸孫之尊廢祖之祭不亦順乎(衆或作頻方云新書陳京
傳亦作衆○今按韓公本意獻祖為始祖其主當居初室百世不遷懿祖之主則當遷於太廟之西夾室而太
祖以下以次列於諸室四時之享則唯懿祖不與而獻祖太祖以下各祭於其室室自為尊不相降厭所謂所
伸之祭嘗多者也禘祫則唯獻祖居東向之位而懿祖太祖以下各序昭穆南北相向於前所謂祖以孫尊孫
以祖屈而所屈之祭嘗少者也韓公禮學精深蓋諸儒所不及故其所議獨深得夫孝子慈孫報本反始不忘

其所由生之本意真可為萬世之通法不但可施於一時也程子以為不可漫觀者其謂此類也歟但其文字
簡嚴讀者或未遽曉故竊推之以盡其意云)事異殷周禮從而變非所失禮
也(所字疑衍)臣伏以制禮作樂者天子之職也陛下以臣議
有可采粗合天心㫁而行之是則為禮如以為猶或可
疑乞召臣對面陳得失庶有發明謹議(以上論陵廟)

　　梅福請封孔子後書(成帝久亡繼嗣福以為宜建三統封孔子之世以為
殷後復上書)

　　臣聞不在其位不謀其政政者職也位卑而言髙者罪

也越職觸罪危言世患雖伏質横分臣之願也(師古曰㐲質斬
刑也横分謂身首分離也)守職不言没齒身全死之日尸未腐而名
滅雖有景公之位伏歴千駟臣不貪也故願壹登文石
之陛涉赤墀之塗當戸牖之法坐(師古曰戸牗之間謂之扆言負扆也法坐
正坐也聴朝之處猶言法宮法駕也)盡平生之愚慮亡益於時有遺於世
(師古曰遺留也)此臣寢所以不安食所以忘味也願陛下深省
臣言臣聞存人所以自立也壅人所以自塞也善惡之
報各如其事昔者秦滅二周夷六國隠士不顯佚民不

舉絶三統滅天道是以身危子殺厥孫不嗣(張晏曰身為燕丹張
良所謀子二世見殺孫謂子嬰)所謂壅人以自塞者也故武王克殷未
下車存五帝之後封殷於宋紹夏於杞(師古曰謂封黄帝之後於薊帝
堯之後於祝帝舜之後於陳并杞宋是為五帝)明著三統示不獨有也是以姫
姓半天下遷廟之主流出於戸(李竒曰言其多)所謂存人以自
立者也今成湯不祀殷人亡後陛下繼嗣久㣲殆為此
也春秋經曰宋殺其大夫穀梁傳曰其不稱名姓以其
在祖位尊之也(師古曰事在僖二十五年穀梁所云在祖位者謂孔子本宋孔父之後防叔奔

魯遂為魯人今宋所殺者亦孔父之後留在宋者於孔子為祖列故尊而不名也)此言孔子故
殷後也雖不正統封其子孫以為殷後禮亦宜之何者
諸侯奪宗聖庶奪適(如淳曰奪宗始封之君尊為諸侯則奪其舊為宗子之事也奪適文
王舍伯邑考而立武王是也孔子雖庶可為殷後師古曰適讀曰嫡)傳曰賢者子孫冝有
土而况聖人又殷之後哉昔成王以諸侯禮塟周公而
皇天動威雷風著災(師古曰尚書大傳云周公疾曰吾死必塟於成周示天下臣於成王
也周公死天乃雷雨以風禾盡偃大木斯抜國恐王與大夫開金縢之書執書以泣曰周公勤勞王家予㓜人
弗及知乃不塟之於成周而塟之於畢示天下不敢臣○按此説與金縢異)今仲尼之廟不

出闕里(師古曰闕里孔子舊里也言除此之外更無祭祀孔子者也)孔氏子孫不免
編戸(師古曰列為庶人也)以聖人而歆匹夫之祀非皇天之意也
今陛下誠能據仲尼之素功以封其子孫(師古曰素功素王之功也
穀梁傳曰孔子素王)則國家必獲其福又陛下之名與天亡極何
者追聖人素功封其子孫未有法也後聖必以為則不
滅之名可不勉哉(福孤逺又譏切王氏故終不見納初武帝時始封周後姫嘉為周子南君
至元帝時尊周子南君為周承休侯位次諸侯王使諸大夫博士求殷後分散為十餘姓郡國徃徃得其大家
推求子孫絶不能紀時匡衡議以為王者存二王後所以尊其先王而通三統也其犯誅絶之罪者絶而更封

他親為始封君上承其王者之始祖春秋之義諸侯不能守其社稷者絶今宋國已不守其統而失國矣則宜
更立殷後為始封君而上承湯統非當繼宋之絶侯也宜明得殷後而已今之故宋惟求其嫡久逺不可得雖
得其嫡嫡之先已絶不當得立禮記孔子曰丘殷人也先師所共傳宜以孔子世為湯後上以其語不經遂見
寢至成帝時梅福復言冝封孔子後以奉湯祀綏和元年立二王後推迹古文以左氏穀梁世本禮記相明遂
下詔封孔子世為殷紹嘉公○此篇論封聖人後)○又杜鄴論封功臣後見議
論十

　　谷永請加鄭寛中塟禮疏(寛中有嶲材以博士授太子成帝即位賜
爵關内侯遷光禄大夫領尚書事甚尊重㑹疾卒谷永上疏)


　　臣聞聖王尊師傅褒賢雋顯有功生則致其爵禄死則
異其禮諡昔周公薨成王塟以變禮而當天心(師古曰周公死
成王欲塟之於成周天乃雷雨以風禾盡偃大木斯㧞國大恐王乃塟周公於畢示不敢臣也事見尚書大傳
而與古文尚書不同)公叔文子卒衛侯加以美諡著為後法(師古曰公
叔文子衛大夫公叔發也文子卒其子請諡於君君曰昔者衛國凶飢夫子為粥與國之餓者不亦惠乎衛國
有難夫子以其死衛寡人不亦貞乎夫子聴衛國之政脩其班制以與四鄰交衛國社稷不辱不亦文乎謂夫
子貞惠文子事見禮記檀弓)近事大司空朱邑右扶風翁歸徳茂天
年孝宣皇帝愍冊厚賜賛命之臣靡不激揚(師古曰賛佐也)關

内侯鄭寛中有顔子之美質抱商偃之文學嚴然總五
經之眇論立師傅之顯位(師古曰嚴與儼同眇讀曰妙)入則鄉唐虞
之閎道王法納乎聖聴(師古曰鄉讀曰嚮閎大也言陳聖王之法聞於天子)出則
參冡宰之重職功烈施乎政事退食自公私門不開(師古
曰退食自公召南羔羊詩之辭言貶退所食之禄而從至公之道也)散賜九族田畝不益
徳配周召忠合羔羊未得登司徒有家臣(師古曰師徒掌禮教之官
言寛中學行堪為之也家臣若今諸公國官及府佐也)卒然早終尤可悼痛(師古曰卒
讀曰猝)臣愚以為冝加其塟禮賜之令謚(師古曰令善也)以章尊

師褒賢顯功之徳(上弔贈寛中甚厚○此篇論褒表師儒)

　　賈讓論治河奏(哀帝初平當使領河隄奏言九河今皆寘㓕按經義治水有决
河深川而無隄防壅塞之文河從魏郡以東北多溢决水迹難以分明四海之衆不可誣宜博
求能浚川疏河者下丞相孔光大司空何武奏請部刺史三輔三河𢎞農太守舉吏民能者莫
有應書待詔賈讓奏言云云)

　　治河有上中下䇿古者立國居民疆理土地必遺川澤
之分度水埶所不及(師古曰遺留也度計也言川澤水所流聚之處皆留而置之不以為
居邑而妄墾殖必計水所不及然後居而田之也分音扶問反度音大角反)大川無防小水

得入陂障卑下以為汙澤(師古曰停水曰汙)使秋水多得有所
休息左右游波寛緩而不迫夫土之有川猶人之有口
也治土而防其川猶止兒啼而塞其口豈不遽止然其
死可立而待也故曰善為川者决之使道(師古曰道讀曰導導通引
也)善為民者宣之使言盖隄防之作近起戰國雍防百
川各以自利(師古曰雍讀曰壅)齊與趙魏以河為竟趙魏瀕山
齊地卑下(師古曰瀕山猶言以山為邉界也瀕音頻)作隄去河二十五里河
水東抵齊隄則西泛趙魏趙魏亦為隄去河二十五里

雖非其正水尚有所遊盪時至而去則填淤肥美民耕
田之或久無害稍築室宅遂成聚落大水時至漂没則
更起隄防以自救稍去其城郭排水澤而居之湛溺自
其冝也(師古曰湛讀曰沈)今隄防陿者去水數百步逺者數里
近黎陽南故大金隄從河西西北行至西山南頭迺折
東與東山相屬(師古曰屬連及也)民居金隄東為廬舍徃十餘
嵗更起隄從東山南頭直南與故大隄㑹又内黄界中
有澤方數十里環之有隄(師古曰環繞也)徃十餘嵗太守以賦

民(師古曰以隄中之地給與民)民今起廬舍其中此臣親所見者也
東郡白馬故大隄亦復數重民皆居其間從黎陽北盡
魏界故大隄去河逺者數十里内亦數重此皆前世所
排也河從河内北至黎陽為石隄激使東抵東郡平剛
(師古曰激者聚石於隄旁衝要之處所以激去其水也激音二歴反)又為石隄使西北抵
黎陽觀下(師古曰觀縣名也)又為石隄使東北抵東郡津北又
為石隄使西北抵魏郡昭陽又為石隄激使東北百餘
里間河再西三東迫阨如此不得安息今行上䇿徙冀

州之民當水衝者决黎陽遮害亭放河使北入海河西
薄大山東薄金隄埶不能逺泛濫朞月自定難者將曰
若如此敗壊城郭田廬冢墓以萬數百姓怨恨昔大禹
治水山陵當路者毁之故鑿龍門辟伊闕(師古曰辟讀曰闢)析
底柱破碣石墮㫁天地之性(師古曰墮毁也音火規反)此迺人功所
造何足言也今瀕河十郡治隄嵗費且萬萬及其大决
所殘無數如出數年治河之費以業所徙之民遵古聖
之法定山川之位使神人各處其所而不相奸(師古曰奸音干)

且以大漢方制萬里豈其與水争咫尺之地哉此功一
立河定民安千載無患故謂之上䇿若迺多穿漕渠於
冀州地使民得以溉田分殺水怒雖非聖人法然亦救
敗術也難者將曰河水高於平地嵗増隄防猶尚决溢
不可以開渠臣竊按視遮害亭西十八里至淇水口迺
有金隄高一丈自是東地稍下隄稍高至遮害亭高四
五丈徃五六嵗河水大盛増丈七尺壊黎陽南郭門入
至隄下(臣瓉曰謂水從郭南門入北門出而至隄也)水未踰隄二尺所從隄

上北望河高出民屋百姓皆走上山水留十三日隄潰
吏民塞之臣循隄上行視水埶(師古曰行音下更反)南七十餘里
至淇口水適至隄半計出地上五尺所今可從淇口以
東為石隄多張水門初元中遮害亭下河去隄足數十
步至今四十餘嵗適至隄足由是言之其地堅矣恐議
者疑河大川難禁制滎陽漕渠足以卜之(如淳曰今礫溪口是也言
作水門通水流不為害也師古曰礫谿谿名即水經所云泲水東過礫谿者)其水門但用木
與土耳今據堅地作石隄埶必完安冀州渠首盡當卭

此水門治渠非穿地也(師古曰卭音牛向反)但為東方一隄北行
三百餘里入漳水中其西因山足高地諸渠皆徃徃股
引取之旱則開東方下水門溉冀州水則開西方高門
分河流通渠有三利不通有三害民常罷於救水半失
作業(師古曰此一害也罷讀曰疲)水行地上湊潤上撤民則病溼氣
木皆立枯鹵不生穀(師古曰此二害)决溢有敗為魚鼈食此三
害也若有渠溉則鹽鹵下隰填淤加肥(師古曰此一利)故種禾
麥更為秔稻高田五倍下田十倍(師古曰此二利也秔謂稻之不粘者也)

轉漕舟船之便此三利也今瀕河隄吏卒郡數千人伐
買薪石之費嵗數十萬足以通渠成水門又民利其溉
灌相率治渠雖勞不罷(師古曰罷讀曰疲)民田適治河隄亦成
此誠富國安民興利除害支數百嵗故謂之中䇿若迺
繕完故隄増卑倍薄勞費無已數逢其害此最下䇿也

　　諸葛亮出師表(後主立亮率軍北駐漢中臨發上疏)

　　臣亮言先帝創業未半而中道崩殂今天下三分益州
疲敝此誠危急存亡之秋也然侍衛之臣不懈於内忠

志之士忘身於外者盖追先帝之遇欲報之於陛下也
誠宜開張聖聴以光先帝遺徳恢𢎞志士之氣不宜妄
自菲薄引喻失義以塞忠諫之路也宮中府中俱為一
體陟罰臧否不宜異同(翰曰宮中禁中也府中大將軍幕府也)若有作姦
犯科及為忠善者宜付有司論其刑賞以昭陛下平明
之治不宜偏私使内外異法也侍中侍郎郭攸之費禕
董允等(善曰楚國先賢傳曰郭攸之南陽人以器業知名蜀志曰費禕字文禕江夏人也後主襲位亮
上疏曰侍中郭攸之費偉然攸之與禕俱為侍中又曰董允字休昭後主襲位遷黄門侍郎)此皆良

實志慮忠純是以先帝簡拔以遺陛下愚以為宫中之
事事無大小悉以咨之然後施行必能禆補闕漏有所
廣益將軍向寵性行淑均曉暢軍事試用於昔日先帝
稱之曰能是以衆議舉寵以(善本無以宇蜀志有)為督愚(善本有以字蜀
志無)為營中之事悉以諮之必能使行陣和穆優劣得所
也(良曰向寵蜀將也)親賢臣逺小人此先漢所以興隆也親小
人逺賢臣此後漢所以傾頽也先帝在時每與臣論此
事未嘗不歎息痛恨於桓靈也侍中尚書長史叅軍此

悉貞亮死節之臣也(銑曰侍中尚書謂陳震長史㕘軍謂蔣琬也此二人皆亮所進用出
師後恐帝不能用故屬之)願陛下親之信之則漢室之隆可計日而
待也臣本布衣躬耕於南陽苟全性命於亂世不求聞
達於諸侯先帝不以臣卑鄙猥自枉屈三顧臣於草廬
之中諮臣以當世之事由是感激遂許先帝以驅馳後
值傾覆受任於敗軍之際奉命於危難之間爾來二十
有一年矣先帝知臣謹慎故臨崩寄臣以大事也受命
以來夙夜憂勤恐託付不效以傷先帝之明故五月渡

瀘深入不毛今南方已定甲兵已足當帥將(善本作奬師)三
軍北定中原庶竭駑鈍攘除姦凶興復漢室還于舊都
此臣之所以報先帝而忠陛下之職分也至於斟酌損
益進忠盡言則攸之禕允之任也願陛下託臣以討賊
興復之效不效則治臣之罪以告先帝之靈責攸之禕
允等之咎以彰其慢陛下亦宜自謀以咨諏善道察納
雅言深追先帝遺詔臣不勝受恩感激今當逺離臨表
泣涕不知所云


　　再出師表(後主六年亮聞魏揚州牧曹休為呉陸遜所敗魏兵東下關中虚弱欲出
兵擊魏羣臣多以為疑亮上言於漢主云云)

　　先帝深慮以漢賊不兩立王業不偏安故託臣以討賊
以先帝之明量臣之才固當知臣伐賊才弱敵彊然不
伐賊王業亦亡惟坐而待亡孰與伐之是故託臣而弗
疑也臣受命之日寢不安席食不甘味思惟北征宜先
入南故五月渡瀘深入不毛臣非不自惜也顧王業不
可偏全於蜀都故冒危難以奉先帝之遺意也而議者

謂為非計今賊適疲於西又務於東兵灋乘勞此進趨
之時也謹陳其事如左高帝明並日月謀臣淵深然涉
險被創危然後安今陛下未及高帝謀臣不如良平而
欲以長計取勝坐定天下此臣之未解一也劉繇王朗
各據州郡論安言計動引聖人羣疑滿腹衆難塞胷今
嵗不戰明年不征使孫䇿坐大遂并江東此臣之未解
二也曹操智計殊絶於人其用兵也髣髴孫呉然困於
南陽險於烏巢危於祁連偪於黎陽幾敗伯山殆死潼

關然後偽定一時耳况臣才弱而欲以不危定之此臣
之未解三也曹操五攻昌霸不下四越巢湖不成任用
李服而李服圖之委夏侯而夏侯敗亡先帝每稱操為
能猶有此失况臣駑下何能必勝此臣之未解四也自
臣到漢中中間朞年耳然喪趙雲陽羣馬玉閻芝丁立
白壽劉郃鄧銅等及曲長屯將七十餘人突將無前賨
叟青羌散騎武騎一千餘人皆數十年之内所紏合四方之
精銳非一州之所有若復數年則損三分之二當何

以圖敵此臣之未解五也今民窮兵疲而事不可息事
不可息則住與行勞費正等而不及早圖之欲以一州
之地與賊支久此臣之未解六也夫難平者事也昔先
帝敗軍於楚當此時曹操拊手謂天下已定然後先帝
東連呉越西取巴蜀舉兵北征夏侯授首此操之失計
而漢事將成也然後呉更違盟關羽毁敗秭歸蹉跌曹
丕稱帝凡事如是難可逆見臣鞠躬盡瘁死而後已至
於成敗利鈍非臣之明所能逆覩也(又蜀志李宻字令伯捷為武陽人父

早亡母何氏更適人宻見養於祖母以孝聞侍疾日夜未甞解帶蜀平後晉帝徵為太子洗馬詔書累下郡縣
逼迫宻上疏臣以險釁夙遭閔凶生孩六月慈父見背行年四嵗舅奪母志祖母劉愍臣孤弱躬親撫養臣少
多疾病九嵗不行零丁孤苦至于成立既無叔伯終鮮兄弟門衰祚薄晚有兒息外無朞功彊近之親内無應
門五尺之童㷀㷀孑立形影相弔而劉夙嬰疾病常在牀蓐臣侍湯藥未曽廢離逮奉聖朝沐浴清化前太守
臣逵察臣孝㢘後刺史臣榮舉臣秀才臣以供養無主辭不赴㑹詔書特下拜臣郎中尋䝉國恩除臣洗馬猥
以㣲賤當侍東宮非臣隕首所能上報臣具以表聞辭不就職詔書切峻責臣逋慢郡縣逼迫催臣上道州司
臨門急於星火臣欲奉詔奔馳則以劉病日篤欲苟順私情則告訴不許臣之進退實為狼狽伏惟聖朝以孝
治天下凡在故老猶䝉矜育况臣孤苦尤為特甚且臣少仕偽朝歴職郎署本圖宦達不矜名節今臣亡國賤

俘至㣲至陋過䝉拔擢寵命優渥豈敢盤桓有所希兾但以劉日薄西山氣息奄奄人命危淺朝不慮夕臣無
祖母無以至今日祖母無臣無以終餘年母孫二人更相為命是以區區不能廢逺臣宻今年四十有四祖母
劉今年九十有六是臣盡節於陛下之日長報劉之日短也鳥鳥私情願乞終養臣之辛苦非徒蜀之人士及
二州牧伯所見明知皇天后上實所共鍳願陛下矜愍愚誠聴臣㣲志庶劉僥倖保卒餘年臣生當隕首死當
結草臣不勝犬馬怖懼之情謹奉表以聞武帝覧其表嘉其誠懇賜奴婢二人使郡縣供祖母奉膳服遷漢中
太守○按令伯之表反復諄篤出於真誠至今讀之猶足使人感動况當時之君乎三國非無文章獨取武侯
一表者以其發於至忠也令伯之表出於至孝故亦附焉自晉及唐以奏議名多矣其尤卓偉者魏文正陸宣
公論建所及皆正君定國之言篇數既多又其文或尚偶儷學者自當熟復其全書故不錄)


　　右先漢以後諸臣論諫之辭凡一百二事(漢九十七三國
一唐四附注者不與)

　　議論七

　　薄昭予淮南王書(淮南厲王長高帝少子孝文初即位自以為最親驕蹇數
不奉法上寛赦之三年入朝甚横常謂上大兄怨辟陽侯自䄂金椎椎之文帝赦之厲王以此
歸國益恣不用漢法出入警蹕稱制自作法令數上書不遜順文帝重自切責之令帝舅將軍
薄昭予書諫數之云云)

　　竊聞大王剛直而勇慈惠而厚貞信多㫁是天以聖人

之資奉大王也甚盛不可不察今大王所行不稱天資
皇帝初即位易侯邑在淮南者(晉灼曰不欲使錯在王國)大王不肯
皇帝卒易之(師古曰卒終也)使大王得三縣之實甚厚大王以
未甞與皇帝相見求入朝見未畢昆弟之歡而殺列侯
以自為名皇帝不使吏與其間赦大王甚厚漢法二千石
缺輙言漢補大王逐漢所置而請自置相二千石皇帝
骫(師古曰骫曲也)天下正法而許大王甚厚大王欲屬國為布
衣守冢真定(師古曰屬謂委棄之也)皇帝不許使王母失南面之

尊甚厚大王宜日夜奉法度修貢職以稱皇帝之厚徳
今迺輕言恣行以負謗於天下甚非計也夫大王以千
里為宅居以萬民為臣妾此高皇帝之厚徳也高帝䝉
霜露沬風雨(師古曰沬亦頮字洗面也)赴矢石野戰攻城身被創痍
以為子孫成萬世之業艱難危苦甚矣大王不思先帝
之艱苦日夜怵惕修身正行養犧牲豐㓗粢盛奉祭祀
以無忘先帝之功徳而欲屬國為布衣甚過且夫貪讓
國士之名輕廢先帝之業不可以言孝父為之基而不

能守不賢不求守長陵而求之真定先母後父不誼數
逆天子之令不順言節行以高亢無禮(師古曰謂請守母冢自為名節
而表異行用此矜高)幸臣有罪大者立㫁小者肉刑不仁貴布衣
一劒之任賤王侯之位不知不學問大道觸情妄行不
祥此八者乃危亡之路也而大王行之棄南面之位奮
諸賁之勇常出入危亡之路臣之所見高皇帝之神必
不廟食於大王之手明矣昔者周公誅管叔放蔡叔以
安周齊桓殺其弟以反國秦始皇殺兩弟遷其母以安

秦頃王亡代高帝奪之國以便事(師古曰頃王高帝兄仲也匈奴入代不能
守高帝奪其國退為郃陽侯)濟北舉兵皇帝誅之以安漢故周齊行
之於古秦漢用之於今大王不察古今之所以安國便
事而欲以親戚之意望於大上(如淳曰天子也)不可得也亡之
諸侯游宦事人及舍匿者論皆有法其在王所吏主者
坐(師古曰言各有所主而坐其罪)今諸侯子為吏者御史主為軍吏者
中尉主客出入殿門者衛尉大行主諸從蠻夷來歸誼
及以亡名數目占者内史縣令主相欲委下吏無與其

禍不可得也(師古曰言諸侯王之相欲委罪於在下小吏而身不干豫之不可得也)王若
不改漢繫大王邸論相以下為之奈何夫墮父大業退
為布衣所哀幸臣皆伏法而誅為天下笑以羞先帝之
徳甚為大王不取也宜急改操易行上書謝罪曰臣不
幸早失先帝少孤呂氏之世未甞忘死陛下即位臣怙
恩徳驕盈行多不軌追念辠過恐懼伏地待誅不敢起
皇帝聞之必喜大王昆弟歡欣於上羣臣皆得延壽於
下上下得宜海内常安願孰計而疾行之行之有疑禍

如發矢不可追已

　　鄒陽諫呉王書(陽齊人漢興諸侯王皆自治民䀻賢呉王濞招致四方游士陽
與呉嚴忌枚乗等俱仕呉皆以文辭著名久之呉王以太子事怨望稱疾不朝隂有邪謀陽奏
書諫為其事尚隠惡指斥言故先引秦為諭因道胡越齊趙淮南之難然後乃致其意其辭云)

　　臣聞秦倚曲臺之宮(應劭曰始皇帝所治之宫若漢家未央宫師古曰倚恃也)懸衡
天下(服䖍曰關西為衡應劭曰衡平也如淳曰衡猶稱之衡也言其懸法度於其上也師古曰此說秦自
以為威力强固非論平法也下又言陳勝連從兵之據則是說從横之事耳服釋是也)畫地而不
犯兵加胡越(師古曰畫地不犯者法制之行也)至其晚節末路張耳陳

勝連從兵之據(師古曰從音子容反)以叩函谷咸陽遂危何則列
郡不相親萬室不相救也今胡數涉北河之外上覆飛
鳥下不見伏莵(蘇林曰覆盡也言上射飛鳥下盡㐲莵也)鬭城不休救兵不
止死者相隨輦車相屬轉粟流輸千里不絶何則彊趙
責於河間(應劭曰趙幽王為呂后所幽死文帝立其長子遂為趙王取趙之河聞立遂弟辟疆為河
間王至于哀王無嗣國除遂欲復還得河間)六齊望於惠后(孟康曰高后割齊濟南郡為呂
王台奉邑又割琅邪郡封營陵侯劉澤為琅邪王文帝乃立悼惠王六子為王言六齊不保今日之恩而追怨惠
帝與呂后也一說惠帝二年悼惠王入朝呂后欲鴆殺之獻城陽郡尊魯元公主得免六子以此怨之)城

陽顧於盧博(孟康曰城陽王喜也喜父章與弟興居討諸呂有功本當盡以趙地王章梁地王興
居文帝聞其欲立齊王更以二郡王之章失職嵗餘薨興居誅死盧博濟北王治處喜顧念而怨之)三淮
南之心思墳墓(張晏曰淮南厲王三子為三王念其父見遷殺思墓欲報怨也師古曰三子為
王謂淮南衡山濟北也)大王不憂臣恐救兵之不專(孟康曰不專救漢也如淳
曰皆自私怨宿忿不能為呉也師古曰二說皆非也言諸國各有私怨欲申其志不肯專為呉非不敢相救也)
胡馬遂進窺於邯鄲越水長沙還舟青陽(張晏曰青陽地名還舟聚
舟船也言胡為趙難越為呉難不可恃也)雖使梁并淮陽之兵下淮東越廣
陵以遏越人之糧漢亦折西河而下北守漳水以輔大

國胡亦益進越亦益深此臣之所為大王患也(蘇林曰拆截也
陽知呉王隂連結齊趙淮南胡越欲諫不敢指斥言故陳胡越之難齊趙之怨㣲言梁并淮越人之粮漢折西
河以輔大國以破難其計欲隠其辭故謬言胡益深為大王患之以錯亂其語若呉為憂助漢者也自此以下
乃致其意焉師古曰蘇說是也)臣聞蛟龍襄首奮翼則浮雲出游霧雨
咸集聖王底節修徳則游談之士歸義思名今臣盡智
畢議易精極慮則無國不可奸飾固陋之心則何王之
門不可曳長裾乎然臣所以歴數主之朝背淮千里而
自致者非惡臣國而樂呉民也竊高下風之行尤說大

王之義(師古曰言在下風側聴高尚美恱大王之行義也)故願大王之無忽察
聴其志臣聞鷙鳥絫百不如一鶚(孟康曰鴞大鵰也如淳曰鷙鳥比諸侯鶚
比天子師古曰鷙擊之鳥鷹鸇之属也鶚自大烏而鷙者耳非鵰也)夫全趙之時(服䖍曰全趙趙
未分之時)武力鼎士袨服叢臺之下者一旦成市(師古曰袨服盛服也
鼎士舉鼎之士也叢臺趙王之臺也在邯鄲袨音州縣之縣)而不能止幽王之湛患
(師古曰幽王謂趙幽王友也湛讀曰沈沈患言幽王為呂后所幽死)淮南連山東之俠死
士盈朝不能還厲王之西也(師古曰厲王淮南厲王長也西謂廢遷嚴道而死於
雍也)然而計議不得雖諸賁不能安其位亦明矣(師古曰諸謂專

諸賁謂孟賁皆古勇士也)故願大王審畫而已(師古曰畫計也音獲)始孝文皇
帝據闗入立寒心銷志不明求衣自立天子之後使東
牟朱虚東褒義父之后(應劭曰天下已定文帝遣朱虚侯章東喻齊王嘉其首舉兵欲
誅諸呂猶春秋褒邾儀父師古曰立天子謂立為天子也義讀曰儀父讀曰甫)深割嬰兒王之
(應劭曰封齊王六子為王其中有小小嬰兒者文帝於骨肉厚也或曰皇子武為代王參為太原王揖為梁王
師古曰或說是也)壤子王梁代(如淳曰文帝之二子晉灼曰揚雄方言梁益之間所愛謂其肥
盛曰壤)益以淮陽卒仆濟北囚弟於雍者豈非象新垣平
等哉(應劭曰仆疆仆也濟北王興居反見誅囚弟於雍者淮南王長有罪見徙死於雍所以然者坐二國

有姦臣如新垣平等勸王共反)今天子新據先帝之遺業左規山東右
制關中變權易埶大臣難知大王弗察臣恐周鼎復起
於漢新垣過計於朝則我呉遺嗣不可期於世矣(師古曰言
呉當絶滅無遺嗣也)高皇帝燒棧道水章邯(應邵曰章邯為雍王高祖以水灌其城破
之也)兵不留行収弊民之倦東馳函谷西楚大破(張晏曰項羽自
號西楚霸王)水攻則章邯以亡其城陸擊則荆王以失其地
(如淳曰荆亦楚也謂項羽敗走)此皆國家之不幾者也(應邵曰言不可庶幾也師古曰
言漢朝之安諸侯不當妄起邪意應是說也)願大王熟察之(呉王不内其言)


　　枚乘奏呉王書(字叔為呉王濞郎中呉王之初怨望謀為逆也乗奏書云云)

　　臣聞得全者全昌失全者全亡舜無立錐之地以有天
下禹無十戸之聚以王諸侯湯武之土不過百里上不
絶三光之明下不傷百姓之心者有王術也故父子之
道天性也忠臣不避重誅以直諫則事無遺䇿功流萬
世臣乗願披腹心而効愚忠唯大王少加意念惻怛之
心於臣乗言夫以一縷之任繫千鈞之重上縣無極之
高下垂不測之淵雖甚愚之人猶知哀其將絶也馬方

駭鼓而驚之(師古曰駭亦驚也鼓撃鼔也)繫方絶又重鎮之繫絶於
天不可復結隊入深淵難以復出其出不出間不容髪
能聴忠臣之言百舉必脫必若所欲為危於絫卵難於
上天變所欲為易於反掌安於泰山今欲極天命之壽
敝無窮之樂䆒萬乘之埶不出反掌之易以居泰山之
安而欲乘絫卵之危走(音奏)上天之難此愚臣之所大惑
也人性有畏其景而惡其跡者卻背而走迹愈多景愈
疾不知就隂而止景滅迹絶欲人勿聞莫若勿言欲人

勿知莫若勿為欲湯之凔(音愴)一人炊之百人揚之無益
也不如絶薪止火而已不絶之於彼而救之於此譬猶
抱薪而救火也養由基楚之善射者也去楊葉百步百
發百中楊葉之大加百中焉可謂善射矣然其所止迺
百步之内耳比於臣乘未知操弓持矢也(師古曰乘自言所知者逺
非止見百步之中故謂由基為不曉射也)福生有基禍生有胎納其基絶其
胎禍何自來(師古曰納猶藏也)泰山之霤穿石單極之䋁㫁幹
(晉灼曰䋁古綆字也單盡也盡極之綆㫁幹幹井上四交之幹常為汲索所契傷也師古曰晉說近之幹者交

木井上以為欄者也)水非石之鑚索非木之鋸漸靡使之然也夫
銖銖而稱之至石必差寸寸而度之至丈必過石稱丈
量徑而寡失夫十圍之木始生而蘖足可搔而絶手可
擢而拔據其未生先其未形也磨礲底厲不見其損有
時而盡種樹畜養不見其益有時而大積徳絫行不知
其善有時而用棄義背理不知其惡有時而亡(按此天下名言
也)臣願大王熟計而身行之此百世不易之道也(呉王不納
乗去而之梁從孝王㳺)


　　又說呉王辭(景帝即位御史大夫晁錯為漢定制度損削諸侯呉王遂與六國謀
反舉兵西鄉以誅錯為名漢聞之斬錯以謝諸侯枚乗復說呉王云云)

　　昔者秦西舉胡戎之難北備榆中之關南距羌筰之塞
(師古曰筰西南夷也才各反)東當六國之從六國乘信陵之籍明蘇
秦之約厲荆軻之威并力一心以備秦然秦卒擒六國
滅其社稷而并天下是何也則地利不同而民輕重不
等也今漢據全秦之地兼六國之衆脩戎狄之義而南
朝羌筰此其與秦地相什而民相百大王之所明知也

今夫謟䛕之臣為大王計者不論骨肉之義民之輕重
國之大小以為呉禍此臣所以為大王患也夫舉呉兵
以訾於漢(李氏曰訾量也)譬猶蠅蚋之附羣牛腐肉之齒利劒
鋒接必無事矣天子聞呉率失職諸侯願責先帝之遺
約今漢親誅其三公以謝前過是大王之威加於天下
而功越於湯武也夫呉有諸侯之位而實富於天子有
隱匿之名而居過於中國(師古曰隱匿謂僻在東南)夫漢并二十四
郡十七諸侯方輸錯出運行數千里不絶於道其珍怪

不如東山之府(師古曰言漢此時有二十四郡十七諸侯方軌而輸雜出貢賦入於天子猶不
如呉之富也)轉粟西鄉陸行不絶水行滿河不如海陵之倉
(如淳曰言漢京師所仰須山東漕運以自給也臣瓉曰海陵縣名也有呉大倉)修治上林雜以
離宮積聚玩好圏守禽獸不如長洲之苑(服䖍曰長洲呉苑也)游
曲臺臨上路不如朝夕之池(張晏曰曲臺長安臺臨道上蘇林曰呉以海水朝夕
為池)深壁高壘副以關城不如江淮之險此臣之所為大
王樂也今大王還兵疾歸尚得十半(師古曰十分之中可兾五分無患故
云尚得十半)不然漢知呉之有吞天下之心也赫然加怒遣

羽林黄頭循江而下(蘇氏曰羽林黄頭習水戰者也)襲大王之都魯東
海絶呉之饟道梁王飭車騎習戰射積粟固守以備滎
陽待呉之饑大王雖欲反都亦不得已夫三淮南之計
不負其約(晉灼曰呉楚反齊守約不從也)齊王殺身以滅其跡(晉灼曰齊孝王
聞呉楚反堅守距三國後欒布聞齊初與三國有謀欲伐之王懼自殺師古曰齊王傳云呉楚已平齊王乃自
殺今此枚乗諫書即已稱之二傳不同當有誤者)四國不得出兵其郡(晉灼曰膠東膠
西濟南淄川王也發兵應呉楚皆見誅)趙囚邯鄲(應劭曰漢將酈寄圍趙王於邯鄲與囚無異)
此不可掩亦已明矣大王已去千里之國而制於十里

之内矣張韓將北地(如淳曰張張羽韓韓安國也時皆仕梁師古曰將北地者言將兵而
處呉軍之北以距呉也)弓高宿左右(服䖍曰韓頽當也師古曰宿止也言弓高所將之兵屯止
於呉軍左右也)兵不得下壁軍不得大息臣竊哀之願大王熟
察焉(呉王不用乗䇿卒見禽滅漢既平七國乗由是知名)

　　鄒陽獄中上梁王書(鄒陽枚乗嚴忌知呉不可說皆去之梁從孝王游陽
為人有智畧忼慨不苟合介於羊勝公孫詭之間勝等疾陽惡之孝王怒下陽吏將殺之陽客
游以讒見禽恐死而負絫迺從獄中上書云云)

　　臣聞忠無不報信不見疑臣常以為然徒虚語耳昔荆

軻慕燕丹之義白虹貫日太子畏之(應劭曰燕太子丹質於秦始皇遇之
無禮丹亡去厚養荆軻令西刺秦王精誠感天白虹為之貫日也師古曰精誠若斯太子尚畏而不信也太白
食昴義亦如之)衛先生為秦畫長平之事太白食昴昭王疑之
(蘇林氏曰白起為秦伐趙破長平軍欲遂滅趙遣衛先生說昭王益兵粮為應侯所害事用不成其精誠上達
於天故太白為之食昴昴趙分也將有兵故太白食昴食干歴之也如淳曰太白天之將軍)夫精變
天地而信不諭兩主豈不哀哉今臣盡忠竭誠畢義願
知左右不明卒使吏訊為世所疑是使荆軻衛先生復
起而燕秦不寤也願大王熟察之昔玉人獻寳楚王誅

之(應劭曰卞和得玉璞獻之武王王示玉人曰石也則其右足武王殁復獻文王玉人復曰石也則其左足
至成王時抱其璞哭於郊乃使玉人攻之果得寳玉也)李斯竭忠胡亥極刑是以
箕子佯狂接輿避世恐遭此患也願大王察玉人李斯
之意而後楚王胡亥之聴毋使臣為箕子接輿所笑臣
聞比干割心子胥䲭夷臣始不信迺今知之願大王熟
察少加憐焉語曰有白頭如新傾蓋如故何則知與不
知也故樊於期逃秦之燕藉荆軻首以奉丹事王奢去
齊之魏臨城自剄以卻齊而存魏夫王奢樊於期非新

於齊秦而故於燕魏也所以去二國死兩君者行合於
志慕義無窮也是以蘇秦不信於天下為燕尾生白圭
戰亡六城為魏取中山何則誠有以相知也蘇秦相燕
人惡之燕王燕王按劒而怒食以駃騠白圭顯於中山
人惡之魏文侯文侯賜以夜光之壁何則兩主二臣剖
心析肝相信豈移於浮辭哉故女無美惡入宮見妒士
無賢不肖入朝見嫉昔司馬喜臏腳於宋卒相中山范
睢拉脅折齒於魏卒為應侯此二人者皆信必然之畫

捐朋黨之私挾孤獨之交故不能自免於嫉妒之人也
是以申徒狄蹈雍之河徐衍負石入海不容於世義不
苟取比周於朝以移主上之心故百里奚乞於道路繆
公委之以政甯戚飯牛車下桓公任之以國此二人者
豈素宦於朝借譽於左右然後二主用之哉感於心合
於行堅如膠漆昆弟不能離豈惑於衆口哉故偏聴生
姦獨任成亂昔魯聴季孫之說逐孔子宋任子冉之計
囚墨翟夫以孔墨之辯不能自免於讒諛而二國以危

何則衆口鑠金積毁銷骨也秦用戎人由余而伯中國
齊用越人子臧而彊威宣此二國豈係於俗牽於世繫
竒偏之辭哉公聴並觀垂明當世故意合則胡越為兄
弟由余子臧是矣不合則骨肉為讎敵朱象管蔡是矣
今人主誠能用齊秦之明後魯宋之聴則五伯不足侔
而三王易為也是以聖王覺寤捐子之之心而不說田
常之賢(應劭曰燕王噲賢其相子之欲禪以燕國國乃大亂田常陳恒也齊簡公恱之而殺簡公今使
人君去此心則國家安全矣師古曰說讀曰悅)封比干之後修孕婦之墓故功

業覆於天下何則欲善亡厭也夫晉文親其讎彊伯諸
侯齊桓用其仇而一匡天下何則慈仁殷勤誠加於心
不可以虚辭借也至夫秦用商鞅之法東弱韓魏立彊
天下卒車裂之越用大夫種之謀禽勁呉而伯中國遂
誅其身是以叔孫敖三去相而不悔於陵子仲辭三公
為人灌園今人主誠能去驕傲之心懐可報之意披心
腹見情素墮(火規反)肝膽施徳厚終與之窮達無愛於士
則桀之犬可使吠堯跖之客可使刺由何况因萬乗之

權假聖王之資乎然則荆軻湛七族要離燔妻子豈足
為大王道哉(應劭曰荆軻為燕刺秦始皇不成而死其族坐之湛没也呉王闔閭欲殺王子慶忌
要離詐以罪亡令呉王燔其妻子要離走見慶忌以劒刺之師古曰此說云湛七族無荆字尋諸史籍荆軻無
湛族之事不知陽所云者定何人也)臣聞明月之珠夜光之璧以闇投人
於道衆莫不按劒相眄者何則無因而至前也蟠木根
柢輪囷離竒而為萬乘器者以左右先為之容也故無
因而至前雖出隨珠和璧秪結怨而不見徳有人先游
則枯木朽株樹功而不忘今夫天下布衣窮居之士身

在貧羸雖䝉堯舜之術挾伊管之辯懐龍逢比干之意
而素無根柢之容雖竭精神欲開忠於當世之君則人
主必襲按劒相眄之迹矣是使布衣之士不得為枯木
朽株之資也是以聖王制世御俗獨化於陶鈞之上而
不牽乎卑亂之語不奪乎衆多之口故秦皇帝任中庶
子䝉之言以信荆軻而匕首竊發周文王獵涇渭載呂
尚歸以王天下秦信左右而亡周用烏集而王(應劭曰言文王
之得太公非因舊故若烏鳥之暴集)何則以其能越攣拘之語馳域外之

議獨觀乎昭曠之道也今人主沈諂䛕之辭牽帷廧之
制使不羈之士與牛驥同皁此鮑焦所以憤於世也(孟康
曰周之介士也)臣聞盛飾入朝者不以私汙義底厲名號者不
以利傷行故里名勝母曽子不入邑號朝歌墨子回車
今欲使天下寥廓之士籠於威重之權脅於位勢之貴
回面汙行以事謟諛之人而求親近於左右則士有伏
死堀宂巖藪之中耳安有盡忠信而趨闕下者哉(書奏孝王
孝王立出之卒為上客○按此篇用事大多而文亦寖趍於偶儷盖其病也然其論讒毁之禍至痛切可以為

世戒故取焉)

　　王吉諫昌邑王疏(吉舉賢良為昌邑中尉而王好游獵驅馳國中動作亡節
吉上疏諫)

　　臣聞古者師日行三十里吉行五十里詩云匪風發兮
匪車掲兮顧瞻周道中心&KR1826;兮說曰是非古之風也發
發者是非古之車也掲掲者蓋傷之也今者大王幸方
(音房)與(音預)曽不半日而馳二百里百姓頗廢耕桑治道牽
馬臣愚以為民不可數變也昔召公述職當民事時舍

於棠下而聴㫁焉是時人皆得其所後世思其仁恩至
虖不伐甘棠甘棠之詩是也大王不好書術而樂逸游
馬式樽銜馳驅不止口倦乎叱咤手苦於箠轡身勞乎
車輿朝則冒霧露晝則破塵埃夏則為大暑之所暴炙
冬則為風寒之所匽薄數以耎脆之玉體犯勤勞之煩
毒非所以全壽命之宗也又非所以進仁義之隆也夫
廣厦之下細旃之上明師居前勸誦在後上論唐虞之
際下及殷周之盛考仁聖之風習治國之道訢訢焉發

憤忘食日新厥徳其樂豈徒銜橛之間哉休則俛仰屈
信以利形進退步趨以實下吸新吐故以練藏專意積
精以適神於以養生豈不長哉大王誠留意如此則心
有堯舜之志體有喬松之壽美聲廣譽登而上聞則福
禄共臻而社稷安矣皇帝仁聖至今思慕未怠於宮館
囿池弋獵之樂未有所幸大王宜夙夜念此以承聖意
諸侯骨肉莫親大王大王於屬則子也於位則臣也一
身而二任之責加焉恩愛行義&KR1021;介有不具者於以上

聞非饗國之福也臣吉愚戅願大王察之(王賀雖不遵道然猶知敬
禮吉乃下令曰寡人造行不能無惰中尉甚忠數輔吾過使謁者千秋賜中尉牛肉五百斤酒五石脯五束其
後復放縱自若吉輙諫争甚得輔弼之義雖不治民國中莫不敬重焉久之昭帝崩霍光秉政迎昌邑王吉即
奏書戒王○又龔遂為昌邑郎中令事王賀賀動作多不正遂為人忠厚剛毅有大節内諫爭於王外責傳相
引經義陳禍福至於涕泣蹇蹇亡已面刺王過王至掩耳起走曰郎中令善媿人及國中皆畏憚焉王甞久與
騶奴宰人游戯飲食賞賜亡度遂入見王涕泣膝行左右侍御皆出涕王曰郎中令何為哭遂曰臣痛社稷危
也願賜清問竭愚王辟左右遂曰大王知膠西王所以為無道亡乎王曰不知也曰臣聞膠西王有䛕臣侯得
王所為儗於桀紂也得以為堯舜也王說其諂䛕甞與寢處唯得所言以至於是今大王親近羣小漸漬邪惡

所習存亡之機不可不慎也臣請選郎通經術有行義者與王起居坐則誦詩書立則習禮容宜有益王許之
遂迺選郎中張安等十人侍王居數日王皆逐去安等○按吉遂之事昌邑王可謂不負所職矣王以失道廢
二人當加褒異以為人臣之勸可也而乃僅得減死且被髠鉗之罰霍光於是乎失政刑矣)

　　丙吉奏記霍光(遷大將軍長史霍光甚重之入為光禄大夫給事中昭帝崩亡
嗣大將軍光遣吉迎昌邑王賀賀即位以行淫亂廢光與車騎將軍張安世諸大臣議所立未
定吉奏記光云云)

　　將軍事孝武皇帝受襁褓之屬任天下之寄孝昭皇帝
早崩亡嗣海内憂懼欲亟聞嗣主發喪之日以大誼立

後(師古曰雖無嫡嗣旁立支屬令宗廟有奉故云大誼)所立非其人復以大誼廢
之(師古曰恐危社稷故廢黜之)天下莫不服焉方今社稷宗廟羣生
之命在將軍之壹舉竊伏聴於衆庶察其所言諸侯宗
室在位列者未有所聞於民間也而遺詔所養武帝曽
孫名病已在掖庭外家者(晉灼曰出郡邸獄歸在外家史氏後入掖庭耳)吉前
使居郡邸時見其㓜少至今十八九矣通經術有美材
行安而節和願將軍詳大議參以蓍龜豈宜褒顯先使
入侍(師古曰侍太后)令天下昭然知之然後决定大䇿天下幸

甚(光覽其議遂尊立皇曽孫遣宗正劉徳與吉迎曾孫於掖庭)

　　張敞諫膠東王太后書(敞拜膠東相居頃之王太后數出游獵敞奏書
諫云云)

　　臣聞秦王好淫聲葉陽后為不聴鄭衛之樂(孟康曰葉陽秦昭王
后)楚嚴好田獵樊姫為不食鳥獸之肉(師古曰樊姫楚莊王姫也)口
非惡㫖甘耳非憎絲竹也所以抑心意絶嗜欲者將以
率二君而全宗祀也禮君母出門則乗輜軿下堂則從
傳母(師古曰輜軿衣車也)進退則鳴玉佩内飾則結綢繆(文穎曰謂衣衷

結束綢繆也師古曰組紐之屬所以自結固也)此言尊貴所以自歛制不從恣
之義也今太后資質淑美慈愛寛仁諸侯莫不聞而少
以田獵縱欲為名於以上聞亦未冝也唯觀覽於徃古
全行乎來今令后姫得有所法則下臣有所稱誦臣敞
幸甚(書奏太后止不復出)

　　杜欽說王鳯論九女(帝舅大將軍王鳯以外戚輔政請欽為大將軍軍武
庫令自上為太子時以好色聞及即位皇太后詔采良家女欽因是說大將軍鳯云云)

　　禮壹娶九女所以極陽數廣嗣重祖也(張晏曰陽數一三五七九九數

之極也臣瓉曰天子一娶九女夏殷之制也欽故舉前代之約以刺今之奢也)必鄉舉求窈窕
不問華色(師古曰鄉舉者博問鄉里而舉之也窈窕幽閑也)所以助徳理内也
娣姪雖缺不復補所以養壽塞争也(師古曰媵女之内兄弟之女則謂之
姪已之女弟則謂之娣塞絶也)故后妃有貞淑之行則胤嗣有賢聖之
君制度有威儀之節則人君有壽考之福廢而不由則
女徳不厭(師古曰由用也從也女徳不厭言好色之甚也)女徳不厭則壽命不
究於髙年書云或四三年言失欲之生害也(師古曰失讀曰佚佚
與逸同)男子五十好色未衰婦人四十容貌改前以改前

之容侍於未衰之年而不以禮為制則其原不可救而
後倈異態後倈異態則正后自疑而支庶有間適之心
(師古曰間代也適讀曰嫡)是以晉獻被納讒之謗申生䝉無罪之辜
今聖主富於春秋未有適嗣方鄉術入學未親后妃之
議將軍輔政宜因始初之隆建九女之制詳擇有行義
之家求淑女之質母必有聲色音技能為萬世大法夫
少戒之在色小卞之作可為寒心(張晏曰刺幽王癈申后而立褒姒黜太子
宜臼而立伯服也臣瓉曰小卞之詩太子之傅作也哀太子之放逐愍周室之大壊也)唯將軍常

以為憂(鳯白之太后太后以為故事無有欽復重言詩云殷監不逺在夏后氏之世刺戒者至迫近而
省聴者常怠忽可不慎哉前言九女畧陳其禍福甚可悼懼切恐將軍不深留意后妃之制夭壽治亂存亡之
端也迹三代之季世覧宗宣之饗國察近屬之符驗禍敗曷常不由女徳是以佩玉晏鳴闗睢難之知好色之
伐性短年離制度之生無厭天下將䝉化陵夷而成俗也故詠淑女幾以配上忠孝之篤仁厚之作也夫君親
壽尊國家治安誠臣子之至願所當勉之也易曰正其本萬物理凡事論有疑未可立行者求之徃古則典刑
無考之來今則吉凶同卒提易之則民心惑若是者誠難施也今九女之制合於徃古無害於今不逆於民心
至易行也行之至有福也將軍輔政而不蚤定非天下之所望也唯將軍信臣子之願念關睢之思逮委政之
隆及始初清明為漢家建無窮之基誠難以忽不可以遴鳯不能自立法度循故事而已)


　　又說王鳯論專政(徴詣大將軍莫府國家政謀鳯常與欽慮之數稱達名士
王駿韋安世王延世等救解馮野王王尊胡常之罪過及繼功臣絶世鎮撫四夷當世善政多
出於欽者見鳯專政泰重戒之云云)

　　昔周公身有至聖之徳屬有叔父之親而成王有獨見
之明無信讒之聴然管蔡流言而周公懼穰侯昭王之
舅也(文頴曰穰侯魏冉也)權重於秦威震鄰敵有旦莫偃伏之愛
(師古曰言昭王㓜少旦夕偃伏戯弄於舅之旁側也)心不介然有間然范睢起徒
步由異國無雅信開一朝之說而穰侯就封(文頴曰范睢為丞相

穰侯就國)及近者武安侯之見退(師古曰武安侯謂田蚡也退謂請考工地益宅上怒
乃退之也)三事之跡相去各數百嵗若合符節甚不可不察
願將軍由周公之謙懼損穰侯之威放武安之欲毋使
范睢之徒得間其說(頃之復日蝕京兆尹王章上封事求見果言鳯專權蔽主之過宜廢
勿用以應天變於是天子感寤召見章與議欲退鳯鳯甚憂懼欽令鳯上疏謝罪乞骸骨文指甚哀太后涕泣
為不食上少而親倚鳯亦不忍廢復起鳯就位鳯心慙稱病篤欲遂退欽復說之曰將軍深悼輔政十年變異
不已故乞骸骨歸咎於身刻已自責至誠動衆愚知莫不感傷雖然是無屬之臣執進退之分㓗其去就之節
者耳非主上所以待將軍非將軍所以報主上也昔周公雖老猶在京師明不離成周示不忘王室也仲山父

異姓之臣無親於宣就封于齊猶歎息永懐夙夜徘徊不忍逺去况將軍之於主上主上之與將軍哉夫欲天
下治安變異之意莫有將軍主上昭然知之故攀援不遣書稱公毋困我唯將軍不為四國流言自疑於成王
以固至忠鳯復起視事上令尚書劾奏京兆尹章章死詔獄語在元后傳章既死衆庶寃之以譏朝廷欽欲救
其過復說鳯曰京兆尹章所坐事宻吏民見章素好言事以為不坐官職其以日蝕見對有所言也假令章内
有所犯雖䧟正法事不暴揚自京師不曉况於逺方恐天下不知章實有罪而以為坐言事也如是塞争引之
原損寛明之徳欽愚以為冝因章事舉直言極諫並見郎從官盡展其意加於徃前以明示四方使天下咸知
主上聖明不以言罪下也若此則流言消釋疑惑著明鳯白行其䇿欽之補過將美皆此類也優游不仕以壽
終○按欽與谷永均之為黨王氏然其於鳯時有忠益又優游不仕非貪位慕禄者比永似差瘉焉然使欽誠

知大體當勸鳯還政天子避逺埶權則劉氏王氏俱安矣不知出此徒令其損威放欲而已至鳯以王章事慙
懼求退欽復繆引周公事勉之使留而王章之死欽亦不能救也卒使權移外家以成簒奪之禍欽安得無責
哉)

　　說王鳯論罽賔(自武帝始通罽賔自以絶逺漢兵不能至其王烏頭勞數剽殺
漢使烏頭勞死子代立遣使奉獻漢使關都尉文忠送其使王復欲害忠忠覺之迺與容屈王
子隂末赴共合謀攻罽賔殺其王立隂末赴為罽賔王授印綬後軍候趙徳使罽賔與隂末赴
相失隂末赴鎻琅當徳遣使者上書謝孝元帝以絶域不録放其使者於縣度絶而不通成帝
時復遣使獻謝罪漢欲遣使者報送其使杜欽說大將軍王鳯云云)


　　前罽賔王隂末赴本漢所立後卒畔逆夫徳莫大於有
國子民罪莫大於執殺使者所以不報恩不懼誅者自
知絶逺兵不至也有求則卑辭無欲則驕嫚終不可懐
服凡中國所以為通厚蠻夷㥦快其求者為壤比而為
冦(師古曰比近也為其土壤接近能為冦也)今縣度之阨非罽賔所能越也
其鄉慕不足以安西域雖不附不能危城郭(師古曰城郭緫謂西
域諸國也)前親逆節惡暴西域故絶而不通今悔過來而無
親屬貴人奉獻者皆行賈賤人欲通貨市買以獻為名

故煩使者送至縣度恐失實見欺凡遣使送客者欲為
防䕶冦害也起皮山南更不屬漢之國四五(師古曰言經歴不屬
漢者凡四五國也)斥候士百餘人五分夜擊刁斗自守(師古曰夜有五
更故分而持之也)尚時為所侵盜驢畜負糧須諸國稟食得以
自贍(師古曰稟給也贍足也食讀曰飯)國或貧小不能食或桀黠不肯
給擁彊漢之節餒山谷之間乞匄無所得離一二旬則
人畜棄捐曠野而不反又歴大頭痛小頭痛之山赤上
身熱之阪令人身熱無色頭痛嘔吐驢畜盡然又有三

池盤石阪道陿者尺六七寸長者徑三十里臨崢嶸不
測之深行者騎步相持繩索相引二千餘里乃到縣度
畜隊未半阬谷盡靡碎(師古曰隊亦墮也靡散也隊音直類反靡音縻)人墮埶
不得相收視險阻危害不可勝言聖王分九州制五服
(師古曰九州冀兖豫青徐荆楊梁雍也五服甸侯綏要荒)務盛内不求外今遣使者
承至尊之命送蠻夷之賈勞吏士之衆涉危難之路罷
弊所恃以事無用(師古曰罷讀曰疲所恃謂中國之人也無用謂逺方蠻夷之國)非久
長計也使者業已受節可至皮山而還(師古曰言已立計遣之不能即

止可至皮山也於是鳯白從欽言罽賔實利賞賜賈市其使數年而壹至云)







　　文章正宗巻十一

