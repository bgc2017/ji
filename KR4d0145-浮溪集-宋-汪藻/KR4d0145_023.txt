浮溪集卷二十三
宋汪藻撰
啟
謝汪澥司成薦舉啟
三年去國從學官簿領之書千里推賢辱宗衮陽秋之
字雖異姓古人之為後然成材今日之居多特屈公言
豈非高誼惟汪氏蟬聯之緒出軒皇派别之餘壽等神
仙詞伯有魚龍之號名聞軍旅聖人書社稷之功遙遙
譜牒之相傳没没衣冠之不振雖更晉魏之遠莫厠崔
盧之間由斗以南敢自期于一狄泝江而上傷不見于
他楊豈期一代之髦英同繼百年之鼻祖間生賢德膺
運半千坐使衰宗去天尺五瓜瓞已興于嗣歲豫章方
託于深根非無他人未足知己矧何晏及君公之貴而
謝莊從康樂之游宜其臭味之同借以齒牙之重幸斯
至矣職豈當然如藻者天與冥頑人誰料理但欲陸沈
于州縣未嘗鈞致于聲名一命江湖無蚍蜉蟻子之援
窮年書吏有蝘蜓鳳凰之嘲中因俗駕之回益嘆儒冠
之誤政恐墜緒安能亢宗敢意門闌收為子姓力推寒
士以報國且喜當家之有人天生五材非聖賢而曷用
河潤九里資宗族以為多兹蓋伏遇某官經術宏深人
倫高妙青天白日誰不仰于高明璞玉渾金終莫名于
器用出入興賢之省始終當宁之知付菁莪樂育之權
為巖石具瞻之地豈獨林宗之好士借之聲光因知祐
甫之無私多其親舊第憂譾薄難稱生成藻敢不持此
銘心益堅素節酬國士品題之賜附名家閥閱之光
謝胡司業薦舉啟
流落孤蹤無復中州之望瀾飜薦口猶存上介之恩始
終極力以推揚反覆捫心而愧幸惟寒士喜伸于知己
非大賢難託以終身如山子之一字拔人乃能名世若
中行之衆人遇我何足捐軀自時既遠于前聞取士徒
資于豪舉在上者既無成就人材之意報國者亦忘激
昂國士之風雖云或輓以或推頗復乍賢而乍佞剡章
交上誰為顔跖之是非回首兩忘無異越秦之肥瘠幾
以公車之所薦鬨如市道之相求若再三論而不忘蓋
千百中而未見德厚如此人輕謂何如藻者生江湖卑
薄之鄉無閥閱蟬聯之緒名薦書而齒下士姑以為貧
裹章服而揖上官蓋多可笑行則遇坎止焉集枯夤緣
簿領之卑出入門牆之下顧方進遲不及事何以獲存
賴子將力能吹生居然知免自駔駿行而蚊䖟莫附精
金去而瓦礫獨留翩翩徒隻影之隨種種悵二毛之及
方憂苦李朽質誰憐敢意甘棠餘陰未改兹蓋伏遇某
官才堪公輔望冠時髦以經術作世程以人材為己任
能不能而並取小成小以弗捐坐使冥頑亦蒙料理藻
敢不絶去尋常流俗之陋恐傷左右知人之明學而忘
憂死而後已
謝館職啟
延閣崇成莫先求士寒鄉晩出何自為郎席寵則優語
心而愧嘗謂治非文無以追古人惟學可以發身故祖
宗闢三館而侈之以承明著作之廷分圖書為四部而
詳及于凡將急就之學于此聚當世能言之士使之讀
平生未見之書豈專求簡編之斷殘將因致簪纓之遠
大然自臺閣興于漢逮今千二百餘年令藝文至于隋
無慮三十七萬卷中值九流之紊寖更五厄之餘悠悠
真贗之相承憒憒信疑之莫決興起能事屬當聖時方
赫然珍館之新皆斷以淵衷之獨固已上符東壁奎星
之象何至下擬蓬萊方丈之山共知身到以為榮或恨
資高而不得如藻者早緣承學中幸決科既戇愚與世
以相違仍憂患迫身而不赦十載常奇而鮮偶一官數
免以稀遷比銜恤于江湖幾捐生于溝壑間關至此不
自意全反復思之有如痛定尚以闔門之百指託于謀
禄之孤蹤無尺寸之膚不愛焉得升斗之水斯活矣敢
圖過聽坐獲優遷起愁居懾處之中綴顯秩清資之末
矧昔陪修于盛典蓋嘗寓直于英躔劉郎何止于重來
應氏遂榮于三入兹蓋伏遇某官閣下學傾萬古勲塞
兩儀湯用尹以格天蓋咸有德杜兼房而輔政初不言
功既章章事業以無遺獨汲汲人材之爲意故隆孤進
不壅上聞敢不蒐補闕文討論竒字惟乘雁去來之何
補誓蠧魚生死之不移不擇地而安已負事親之志爲
知己者用敢忘許國之誠
除書局謝蔡攸顯謨啓
隨牒南州坐移再閏繙書東觀還並羣英顧漂泊之地
寒知生成之恩厚攷前古相承之載籍惟本朝最遠于
提封作九州箴揜神禹底平之迹表萬里道過開元全
盛之時欲知共貫以同條要必攷圖而數貢故前日侍
臣之有請謂聖朝盛典之當新乃開册府之廷大集儒
生之類陳發中秘網羅異聞凡山川區域之分與戶口
人民之數刲割并吞之世次更張沿襲之名稱皆聚此
書如指諸掌必才兼倚相九丘風土以周知非學至揚
雄諸國方言之孰正號稱極選延致異能朝備討論夕
躋華要將託名山之不朽豈容苦海以兼收如藻者結
約無奇崎嶔可笑既師友琢磨之晚仍憂傷憔悴之餘
頃嘗預于編摩中旋逢于汰斥一行作吏三折知醫居
類委人心固未嘗忘起敢圖朽木時亦及夫向榮兹蓋
伏遇某官學無不通而高明氣有所養而剛大侍言帝
幄聖賢相得益彰退食家庭父子自為知己居老氏道
家之室纂周書王會之篇畫野分州蓋唐虞于斯為盛
發凡起例宜游夏不能措辭何取孤生亦參能事敢不
益求學涉無廢師承庶收下駟之長少捄東隅之失雖
谷寒無黍惟暖律以能生然禽怯傷弓聞虚弦而亦下
仰祈推轂無重向隅蓋平生一飯以必酧豈厚德千鈞
而不報
除授謝舍人啟
溢言借譽賜札疏榮白髮光隂不堪把玩青雲岐路尚
許追參竊以人各有心同牀弗察生不並世舉頸相望
故南北海無風馬之遼而東西山有洛鐘之應伏念距
門墻二千里伏田里三十年初無半面之新猥玷一言
之重方起此生未識魯山之嘆忽有今日得御李君之
榮凡此夤緣實出僥倖兹蓋伏遇某官召鳳閣鸞臺之
彦紬石室金匱之書鋪張大典而資筆削之公蒐攬闕
文以定襃貶之實若曰下茂陵求遺藁于身後孰如訪
濟南誦逸書于生前乃俾髦期亦承人乏無能為也豈
堪備黃髮老之詢或有取焉庶幾感白頭翁之夢
又
剡奏陳情誤恩疏寵名標帝所上廣寒修月之宫路入
神山遊列寇御風之圃遂僥一時之幸併叨三錫之榮
伏念惷迂而動成悔尤畸窮而少所諧遇自謂投閒置
散無所用心獨有挾策讀書庶幾求志擁鼻賡洛生之
詠掉頭歌梁父之吟固未嘗感嗟怨懟賦南山種豆之
詩秖自傷流離困窮琢元都訪桃之句不圖過聽乃遇
知音雖門地極風馬之殊而聲氣有霜鐘之感游談借
重華衮垂襃青蒿倚長松本自非其偶豚蹄祝甌寠何
所欲之奢伏遇某官古學淵源探六經之藴高詞雅奥
起八代之衰重講肆之席而辯若風生脱筆吏之腕而
思如泉湧自惟孱陋最辱知憐溉枯朽于流潤之餘出
閤室于容光之地圭璋借況蒲柳增華敢緣援手之仁
自薦尺書之贄空有望塵之歎莫申擁篲之私其為悚
慙莫既占叙
帥到任謝執政啟
由散秩而啟專城三周歲籥無微勞而叨易地四拜除
書蒙記錄之不忘知生成之篤厚伏念滿盈小器衰朽
餘生早懷許國之忠妄希前輩終乏適時之用可謂腐
儒會中興修復于官儀許末路追參于人物中薦揚于
清貫外徧歴于名藩顧饕榮已颯于二毛戒之在得願
投老歸安于三徑樂以忘憂方擬上于囊封復改膺于
閫寄兹蓋伏遇某官兩儀間氣百世真儒人甘傅說之
鹽梅莫知所作天與仲尼之日月孰得而踰輔成歷數
以方閒立盡功名而未老俯憐孤跡嘗近清光每因泚
筆之餘靡惜分符之選第南除之大府連北固之通津
以地為雄于今為重宜英豪之是任豈緜薄之能勝大
懼疾顛仰煩嚴譴敢不銘藏埏埴鞭策罷癃國家之號
令文章既聞耳矣州縣之簿書期會願盡心焉
帥到任謝大漕啟
河山連絡古稱督府之雄民物浩穰今實名臣之寄揆
材非稱冒寵若驚恭惟某官儒服先知相門英胄獨倚
公忠而報國不投機會以幸功間調王師特分使領議
論可畏共觀文正之餘風備禦有經多出廷安之故事
雅推高義益受上知暫糺吏于西曹復理財于東部洗
深文之苛極悉附寬條起疲俗以惠和坐成樂國猥惟
朽質獲託巨庥敢不勉激吏能奉行詔旨追洙泗聖人
之化盡革侵蟊師武宣循吏之風少移忠厚過此以往
未知所裁
帥到任謝左丞啟
祇膺宸檢謬當方伯連帥之權趣引郡章獲繼鉅德元
勲之後荷恩實重揣分增榮伏念文不輩于時流學僅
傳于家法幸緣親擢稍躐常塗方幅&KR0695;徧庠序之時五
冒師儒之寄暨朝廷興禮樂之際三居緜蕝之官雖事
功無毫髮之微而議論有金石之固豈宜乘隙遂爾易
心中緣背馳久因外補蕭望之各從所好晉荀息不食
其言歲籥七更詎肯僥求于内舉國門三過何階入覲
于中宸惟兹大邦夙號樂土猥常出刺深愧食浮伐柯
在前既仰成于舊政鄰輝不遠又獲借于餘光恭惟某
官天庭寶臣海内詞伯險夷否泰在峻節以不踰進退
行藏視古人而無愧方廟堂之闕位竚渙號以揚庭獨
專國柄之崇仰贊時雍之會重惟浮賤過荷奬知近緣
假道以登門幸獲望塵而侍坐加籩豆之踐仍許造于
後堂窺雲漢之章遂徧觀于崇宇雖大賢折節以下士
而小已揣分以難酬感幸之深敷宣莫罄
奉祠謝宰相啟
久宦塗之寥落倍費陶鎔邈祠宇之邃幽初勤香火叨
餼廩于啼饑之日齒簪纓于訟過之餘喜不自勝慙無
以喻伏念藻寖已迫桑榆之暮非惟驚蒲柳之秋念平
日之所遭咸其自取收衆人之共棄獨賴并容每跋前
㚄後之自憐荷右挈左提之曲盡頃棲異縣擢預佐州
望恩門而知歸顧官曹而無補漫謗讒之四起繼抨彈
之上聞蕞爾一身寧甘百謫亡中流之維楫墜矣何言
索大寒之衣裘悔焉已晚回陽春之浩蕩藉白日之輝
光非我公加意憐之顧此生自分已矣四稔于此一飯
不忘無路酬恩蛇雀之心猶在全家待哺糟糠之腹未
充仰首一鳴求哀再造惟奉祠之舊制本均勞之異恩
顧惟今日臨政之清明非若異時權宜而猥受飢寒所
迫揣賤分敢有謁焉罪戾尚多將何修可以稱此豫切
負空餐之愧惟知銜洪造之私此蓋伏遇某官道濟人
寰勲隆帝室唐虞致主垂萬世無疆之基子弟視民均
一人有慶之澤凡今旂常之所紀皆昔簡策之未聞當
宁何為垂拱視天民之阜寰區自幸須臾觀德化之成
有如至愚曾不遐棄舂糧百里獨未敢順風而前飲酒
滿堂不忍終向隅而泣賜以無功之食略其不赦之愆
非但賦粟以代耕將使回心而嚮道恩深賜厚感極涕
洟敢不戒多事而多言誓寡尤而寡悔黃卷青箱以理
平生之業瓊圅雲笈以收方外之書益觀蘧伯玉四十
九年之非仰贊廣成子千二百歲之壽徐君解季札之
劒寧負初期象罔得元水之珠深加自勉
徽州到任謝丞相啟
誤膺明詔擢領偏城地接行朝蓋今日股肱之郡世聯
編籍乃平生父母之邦起廢恩深叨榮媿甚伏念一從
去國十見周星投迹異州誰復過門而問字疲精斷簡
徒知仰屋以著書敢圖三錫之餘仍假一麾之便遵塗
挾日入境班春城郭重來疑千載去家之鶴交遊半在
或一時同隊之魚退省惘然曷為臻此惟蟠木離奇之
成器由大鈞坱圠以無垠兹蓋伏遇某官間世真儒中
興名相坐籌帷幄收四方人物之英端委廟堂復萬里
輿圖之舊俯憐衰朽久事退藏爰力挽于江湖俾再臨
于民社尋童子釣游之處雖就荒蕪望先人丘墓之墟
已寬夢寐幸土思之稍慰宜民瘼之深求敢不專務拊
循仰分憂顧褰帷問俗姑榮衣錦之歸上冡還家終冀
揮金之樂
解鎮江任謝執政啟
抱虚求進常懼顛隮投老忘歸卒煩汰遣荷生成之不
替知愚戇之無他提煢煢溝壑之身出洶洶風波之地
感深至骨涕泗交頤伏念藻涉世多難洿朝最久心拳
拳而雖在髮種種以奚為乍居穴散之中辱在記憐之
數一辭家食四領州麾三年而勞力勞心一身而畏首
畏尾屢懇還于印紱願歸老于丘園會孤根蕞爾以易
搖方衆怒赫然而難犯瓶居井眉而牽徽纆理固難全
鹿走山林而繫庖廚心知不免蒙白日青天之照燭賜
震風凌雨之帡幪雖知三至之無疑不使一擠而遽去
既曲全于恩數仍盡削于刑書眷私無異于在廷抆拭
遂回于造物兹蓋伏遇某官應期輔世同德享天陳豳
公七月之詩已安宗社上郭令中書之攷方鎮華夷凡
受知半面之間有蒙德終身之後況叨簪槖常侍茵屏
雖云晚進之衰蹤猶是中興之舊物特捐所廩使活其
孥免指頂于人間使揚眉于物外一則仲父而二則仲
父永託洪鈞知我春秋而罪我春秋尚全晚節
為人謝薛昂大資啟
小吏徒功曾靡萬分之補真儒過聽遽捐一字之襃懍
莫測其所從榮殆堪于以老嘗謂士有流品時須統盟
故古者當至隆極治之朝則大臣任激濁揚清之事必
德足以是非臧否而勢足以軒輊重輕輿論是以為公
後生因而獲進有如衆壑非溟海以焉歸譬若良材須
國工而後用一言既立萬口可齊豈惟圖速化于當年
將欲遺芳名于來世所以林宗于漢雖農夫墮甑以知
名韓愈在唐或狂士攫金而附傳況今多士無愧昔時
去來何計于鴈鳧用舍輒同于虎鼠儻輕覈實懼玷知
人如某者章句腐儒江湖寒士雖苦心于一藝幾華髮
于諸生晚得一官旁無寸援三年訓胄以穴見治(聲平)百
指累人其歸未得比代銅章之乏適逢晝錦之歸負弩
矢以前驅望衮衣而羅拜熒煌盛事踸踔後塵初匪知
名從何見識敢謂大鈞之無間顧于小物以克勤垂光
蔀屋之中竄迹賢書之上偉哉數語斷此平生豈老莊
將異以爲同因而取阮抑海岱應無而或有遂以知徐
以若推揚兹爲特達兹蓋伏遇某官閣下學該治古功
在生民孔子若聖與仁早冠升堂之列仲山既明且哲
晩全補衮之身雖云釋位以卧家猶欲得人而報國何
乃權衡之下有兹銖黍之差某敢不謹守官評力遵名
教雖山川之大須臾不廢于生成然燕雀之微顛沛敢
忘于論報
賀李綱右丞啟
伏審躬被策書進居承弼精忠貫日正二儀傾側之中
凜氣横秋揮萬騎笑談之頃國須賢立天為時生恭以
某官厚德鎮浮英材經遠得文武弛張之樞要獨運胸
中明古今治亂之淵源不專紙上爰自踐揚之始每勤
獻納之忠老成尚有于典刑天下想聞其風采昨屬殊
鄰之擾上貽當宁之憂夕烽既徹于甘泉清蹕將遊于
汾水惟公夙夜與國存亡挺身六品之卑抗議九重之
邃留家誓死鑱血書詞銷大變于胚胎轉危機于呼吸
洎干戈之指闕援桴鼓以登陴義動三軍人皆奮死氣
吞異類寇輒請盟身且九殞以一生國則崇朝而再造
昔李晟子儀之功高矣而未嘗定策張良謝安之謀至
矣而初不臨戎永惟元勲夐絶前古既名高而衆媢乃
讒就而身危士訟公冤亟舉幡而集闕下帝從民望令
免胄以見國人洊經艱難益見奇偉方主上大明之今
日實邦家希闊之昌期欲衆賢同建于事功非雅望孰
為之師表將萬世維持之是賴何一時康濟之足言藻
久託餘光欣聞盛事雖無緣進旅退旅陪賓客之後塵
豈不能大書特書續山林之野史巖廊多暇歲律方春
願精寢餗之調用副華夷之望
賀何㮚中書啟
伏審誕布明綸延登碩輔方九五御圖之始惟二三同
德之求宜用人豪首陪國論恭以某官文傳正法氣蓋
諸公淵雲鍾岷嶺之英千年不死晁董上漢廷之對四
海無人處躬雖極于安恬遇事不忘于激烈昨屬鄙夫
之當國欲攘公器以欺天肆己豕心為民蠆尾舉世莫
知于清議惟公力振于頽綱去莒僕之一而君子謂忠
叱義府者三而朝廷有法既危言之劘上難直道以居
中雖求養疾以卧漳未肯忘君而出晝遇坎則止善刀
而藏逮真主之勃興思異人之間出乃副淵衷之佇亟
賡元首之歌儒患非真用仲尼魯安得削國雖未定見
王導晉復何憂行奉冊書進持魁柄將萬世維持之是
賴何一時康濟之足言藻久託餘光欣聞盛事昔風波
所盪常跧車轍之尋常今霖雨既新首被筆端之膚寸
巖廊多暇歲律將中願精寢餗之調用慰華夏之望
賀翟汝文參政啟
伏審光膺書贊入秉事樞廊廟自尊有老成之在位搢
紳相語喜君子之得時恭以某官學通天人忠貫金石
議論文章動臻乎意表死生禍福不入于胷中兒曹欣
白日之清明學者愧介丘之邐迤帝知裴度寄天下之
安危人望謝安卜國家之興替果陪光輔實允具瞻藻
久辱誤知欣聞休命屬守符之拘綴阻賓閣之進趨頌
詠徒深敷陳罔既
賀范同參政啟
伏審親頒睿藻登用儒英裔夷知帷幄之有人來世信
詩書之益國詔除一出輿誦四馳恭惟某官才過萬人
學關百聖絺章繪句恥為儒者之空言正笏垂紳能斷
朝廷之大事久積鈞衡之望徧儀臺閣之班國家倚定
于規模天下想聞于風采玉堂視草詔令見王者之心
石室援毫春秋書天子之事果居夾輔之地久副具瞻
之情行奉廷揚進專國秉藻在鎔伊始賀厦無階已祗
役于遐陬徒馳神于崇仞炎歊尚熾調燮方新冀加慎
于節宣用上承于眷倚
賀吳敏樞密啟
伏審光膺冊命進陟樞庭謀若蓍龜投千載功名之會
心如金石為兩朝社稷之臣當日月之繼明乘風雲而
特起國須賢立天為時生恭以某官厚德鎮浮英材經
遠以天地浩然之氣潛養乎中于古今作者之文悉臻
其表爰自踐揚之始每勤獻納之忠立朝未及于中年
舉世咸推為舊德昨屬殊鄰之擾上貽當宁之憂夕烽
既徹于甘泉清蹕將游于汾水惟公夙夜與國存亡繇
傳從之周行決纂承之大計方獨處雷霆之下有難言
父子之間雖黃屋非帝堯之心固宜及此然逆鱗在神
龍之頷誰敢攖之非二三秘策之前陳使百萬精兵而
奚益宜彼軍之喪氣知吾國之有人委曲請盟逡巡退
舍九重根本得衛公賢于長城四海生靈微管仲吾其
左衽巖廊多暇歲律方春願精寢餗之調用副華夷之
望
賀韓蕭曹樞密啟
伏審光膺詔冊進陟機廷既廟廊之得人知朝廷之能
國恭以某官清名藉甚雅望巍然四世五公門閥獨高
于天下十事九律計謀有補于國家徧揚清近之班深
結聖神之眷徊翔滋久僉屬實勞惟豪傑之士無待而
興難稽經濟況公侯之家必復其始果被簡求藻早辱
誤知欣聞休命屬拘攣于印紱阻趨造于門牆暑令清
微政塗豐暇冀慎鼎茵之節永為宗社之休
賀三帥加樞密啟
伏審誕造明廷延登近弼運籌決勝久分疆場之憂當
軸處中遂正廟堂之位折衝雖舊注意惟新恭以某官
稟氣雄剛受材英特任心膂爪牙之寄積旂常鼎鼐之
勲惟文武以兼資故君臣而默契昨屬羽書之急親煩
幕府之行軍容一陳士氣百倍殄萬里憑陵之寇安兩
淮震擾之民累歲賢良蟣蝨幾生于甲胄一朝醲賞貂
蟬果出于兜鍪藻早託餘光欣聞異數偶朱轓之拘綴
阻黃閣之進趨暑令方新政塗多暇冀慎寢饔之節用
承旒扆之休
賀鄧洵仁樞密啟
伏審誕敷明命登用老成當朝廷閒暇之時正樞筦㢸
諧之任華夷震疊宗社安榮恭以某官心萃六經身兼
數器周邦吉甫素兼文武之資漢室留侯宜受腹心之
寄果復台躔之舊爰參宰柄之崇豈惟體貌之加新方
賴精神之及遠不煩多算坐展壯猷藻久託洪鈞欣聞
異數屬遠方之持節阻多士之班庭天子守四夷姑借
本兵之重人主論一相佇膺補衮之求
賀毛察院啓
伏審親奉詔除進居言責開衆正之路立太平之基結
知方深有識相慶朝廷以數聞直聲爲盛治之世君子
以得行己志為光亨之時然下或依違而不能充上所
求上或忌諱而不能窮下所學歲月忽焉已至功烈如
此其卑求一舉而兩全曠百年而幾見若處盡言之朝
而參風憲之任當正色之地而得人材之英舉世所推
非公誰可恭惟某官閣下性合天道材周世資經術自
為名家文章不隨人後傑立千百輩上一時爭慕于風
流漂泊十五年間萬口皆為之嘆息起自江湖之遠歸
從鵷鷺之班廣廷纔望于清光即日立登于要路付柱
後惠文之事觀胷中雲夢之奇蓋嘗聞議論之崢嶸知
能究風俗之頽靡當令藜藿之不採無致玉石之俱焚
張膽明目于數步之間收功立名于萬世之後雖行藏
豈不在我恐彈擊非以處公行被襃嘉别躋禁近藻離
羣甫爾聞問欣然知公道之得人雖懦夫而增氣春律
晼晩臺綱靖深願為清望以自持當有神明之陰相
賀宰相子狀元及第啟
伏審令嗣親承聖問擢冠羣英朝廷欣貢舉之得人天
下慶公台之有子臚傳一出輿誦交馳恭惟某官勲塞
兩儀澤流百世惟聖德神明之克相故英才似續以方
興赫門閭之光輝新江山之氣象三年而奉詔策固南
宫進士之所同一舉而首儒科蓋東閣郎君之未有擅
場屋敢言之氣入衣冠盛事之圖老成識面以爭先童
稚祝身而願學雖迫于典故姑令王勃以居前然結此
眷知行見魯公之拜後藻傳聞榜帖屬守麾符滄溟徒
看于鵬摶大厦莫陪于燕賀暑風清淑機務優游願求
有粹之和益茂象賢之慶
代人賀王知院啟
疏恩楓陛進位樞庭命幄惟新益重本兵之寄班聯增
峻實均論道之司凡在帡幪率深鼓舞竊以國家建東
西之二府以斡旋于萬鈞帝王賴左右之一心必參稽
于人望已清邊候尤謹兵韜惟君明而臣良乃吁咈都
俞而無間惟才全而德鉅乃弛張文武之皆宜竊仰祖
宗之累朝悉用輔弼之元老蓋惟一時樞密之寄允資
名世經緯之才恭惟某官心契冕旒勲書彛鼎謀王體
而斷國論炳先見之蓍龜騰茂實而飛英聲凜後凋之
松柏猷謀之嘉則入告于内社稷之利則知無不為徧
歴清華偏承眷奬運籌借箸鳴鸞鳳于朝陽直筆正繩
屏豺狼于當路一德咸有三命滋共時若巨川之攸濟
民惟巖石之具瞻吉甫之憲萬邦兼資是賴周公之位
冡宰爰立可期某么麽微生憂愁九死登門偶自于平
昔受知時陪于衆人久堊室之纏哀莫瞻履舄望衮衣
而企踵冀睹雲天庶藉提攜之私少振衰微之緒燕雀
之賀大厦良切此心鷦鷯之巢深林永棲巨庇
代賀帥臣啟
奉節造朝告嘉猷于九陛建牙開府揚清望于十連凡
預庇庥率深慶躍某官稟粹和于天地攬秀氣于山川
得譽虞庠翰墨跨洛陽之秀射策漢殿聲名高魯國之
儒氣至大而至剛志益堅而益壯卓乎不可及巳道義
獨貫于搢紳沛然孰能禦之風采自聞于蠻貊攷之朝
野之論過乎簡冊所傳童稚猶知其姓名士子願升于
堂室方天下以言為諱公獨力陳灾異之書逮朝廷多
事之秋上亦允賴經綸之略蓋所謂古大臣者豈若是
小丈夫哉道合則從一洗朝端之氛翳聲同相應盡徠
四海之英豪閉門著書者幾年降詔趣召者數輩比聞
入覲于行闕諸當晉踐于宰司尚攬郡章出分閫寄遄
歸亟登于黃閣坐嘯寧久于朱轓某自憐州縣之奔馳
久恨門闌之契闊一麾聊爾瓜期猶隔于三秋二頃蕭
然匏繫坐踰于兩歲道阻空懷于旌旆地寒願託于鈞
陶惟嗣歲之方興諒行春之多暇期益加于保衛庶上
副于眷懷
為劉正夫丞相攀違蔡太師啟
比奉詔恩暫還鄉社妨賢曠貴驚歲月之屢遷投老纏
疴悵朝廷之遠去念託鈞陶之久嘗參魁柄之餘遽此
離羣潸然出涕得上先人之丘壠重歸故國之江山庶
自適于樵蘇因稍寬于藥餌尚賴調元之力不忘藏疾
之仁退卧北窗敢戀平生之松菊預遊東閣誓收後效
于桑榆
為劉丞相攀違鄭居中相公啟
比蒙優詔遂獲誠歸久幸同寅仰託江河之潤遽嗟違
德益增蒲柳之衰尚希後福于仁賢獲解沈疴于衰老
屬嬰藥餌阻遠門牆儻未泯于殘骸即再瞻于英衮
為劉丞相攀違何執中太傅啟
比奉優恩俯從誠請起衰蹤于既老萃寵數于將歸念
抱沈疴久違英衮頃欣得謝蓋師長者之風今悵叨榮
復去散人之號尚賴至仁之寬疾暫令晚景以投閒徜
徉泉石之間想像風雲之會行雖問舍敢久駐于江湖
力可造朝即再瞻于杖履
浮溪集卷二十三
