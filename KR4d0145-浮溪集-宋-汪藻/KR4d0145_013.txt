浮溪集卷十三
宋汪藻撰
内制
上太上道君皇帝尊號玉冊文
維靖康元年歲次丙午八月某甲子朔某日某甲子皇
帝臣某稽首再拜奉冊言臣聞道之大者理謝形容名
之尊者言絶稱謂矧脱屣萬乘粃糠唐虞獨超希夷事
出詮表欲贊之美孰爲端倪然應帝王之運者既同乎
人則殫臣子之誠者烏得無述恭惟太上道君皇帝陛
下席累聖之緒輯三聖之休爰自踐履丕圖勵精求治
克相民欲納之太和用能二十餘年德業淳備萬物炊
累各成其天俯視區中無足為者迺陋神器褰裳去之
明黃屋之非心聽元珠之他得(時避廟諱所改案元珠之元宋)全以所
覆畀之沖人方且高蹈殊庭怡神秘籙泯雷聲于淵默
凝泰定之天光言念父有成功必傳之子子克嗣事敢
忘所天是用夙夜靡遑力圖報稱而羣情雖切偉範未
昭幸今方内底寧歲豐兵卻車書文軌指日可同豈寡
昧克堪實慈訓所致宜稽典禮仰正鴻名臣不勝大願
謹奉玉寶上尊號曰教主道君太上皇帝伏惟太上皇
帝陛下與神為友游物之初遵汾水而憩華胥訪廣成
而追大隗玩其清淨福我邦家億萬斯年為衆君父臣
誠欣誠躍稽首頓首謹言
皇太后告天下手書
比以敵國興師都城失守祲纏宫闕既二帝之蒙塵誣
及宗祊謂三靈之改卜衆恐中原之無統姑令舊弼以
臨朝雖義形于色而以死為辭然事迫于危而非權莫
濟内以拯黔首將亡之命外以舒鄰國見逼之威遂成
九廟之安坐免一城之酷(人四六者竝刪改雖義形于案李心傳繫年要錄及選宋)
(昌也惟永樂大典全載今仍之色以下作二句蓋因其迴護張邦)乃以衰癃之質起于
閒廢之中迎置宮闈進加位號舉欽聖巳行之典成靖
康欲復之心永言運數之屯坐視邦家之覆撫躬獨在
流涕何從緬惟藝祖之開基實自高穹之眷命歴年二
百人不知兵傳序九君世無失德雖舉族有北轅之釁
而敷天同左袒之心乃眷賢王越居近服已徇羣情之
請俾膺神器之歸繇康邸之舊藩嗣我朝之大統漢家
之厄十世宜光武之中興獻公之子九人惟重耳之尚
在兹為天意夫豈人謀尚期中外之恊心共定安危之
至計庶臻小愒同底丕平用敷告于多方其深明于吾
意
賜湖南廣南江東西撫諭詔
朕比避敵鋒來臨海徼念父兄之在遠憂宗社之阽危
不辭卑禮以屈尊務欲休兵以息戰乃阻威益甚修好
莫從遂率衆以長驅至渡江而深入雖蹂踐城池之不
免幸殺傷士馬之相當既爾憑陵即從引避言念方隅
之遠頗艱詔令之通爰遣使人往宣朕旨爾其各揚厥
職善撫吾人期共復于邦圖用上承于天意
賜西蕃部族將士撫恤詔
迺者強敵侵陵羣方俶擾爾捨荐居之故俗堅内嚮之
誠心裒集種豪扞防邊警用梟雄而爭奮知忠款之靡
他方在營屯不無暴露兹諭綏懷之意其圖報稱之宜
撫恤單州軍民詔
朕惟單父之墟實控東州之要兹屬守丞之陋以為將
士之憂即正典刑俾離官守言念封陲之内孰非涵養
之餘惟疆事之未寧致王靈之靡及其安爾止以復于
初共須兵革之休永保室家之慶
責李成軍中詔
朕承祖宗之休託民庶之上念連歲兵戈之擾禍不勝
言聞一夫屠戮之烖痛如在己而李成者生本邊隸世
蒙國恩乘朝廷多事之時為盜賊亂常之首假順欺衆
拏兵累年朕方待以開懷冀其悔過屢下自新之詔勉
行姑息之恩列數郡以開藩封疆特大遣使人而將命
錫賚相望而成敢負眷私專懷凶狡每候邊塵之警反
為王旅之讎挾持兩端猖獗萬狀自謂能逃于天地人
皆洞見其肺肝乃至擅離淮右之區越蹂江南之地既
包容而愈悖豈征討之得辭爰遣將臣前臨賊境纔旌
麾之一指俄壁壘之四摧動輒有功捷無虚日顧全師
之盡北知元惡之靡逃往即屠之勢無難者言念脅從
之衆孰非涵養之餘失身一陷豺狼終歲莫還田畝骨
肉至于離散頭顱莫克保全靖言無辜有所不忍已敕
令于主帥專擒取于渠魁凡汝有徒赦而不問以示好
生之德以昭除亂之誠國有大刑所冀鯨鯢之必得民
皆赤子豈容玉石之俱焚咨爾染汙之倫體吾宏貸之
意速違亂略永保嘉生
賜檢校少師武成感德軍節度使神武左軍都統
制韓世忠奬諭詔
朕惟唐之名將多矣獨郭子儀巍然以功名始終豈非
以其謙畏自將有愛君體國之誠心故耶卿屢立戰功
計安宗社而每懷兢愼慮涉非彛知天下之至公合古
人之大節比以閨門之私謁至投奏牘于公車國爾忘
家屛居待譴既關聞聽朕甚嘉之書不云乎臣罔以寵
利居成功者卿之謂也其梁逢韓彦臣除授指揮已令
寢罷成卿自陳之美卿其急趣表著副朕眷懷故兹奬
諭
刑部尚書兼侍讀胡直孺辭免昭慈獻烈皇太后
攢宫橋道頓遞司結局轉兩官依所乞奬諭詔
子貢卻贖人之金當時恐其難繼晏嬰還邶殿之邑後
世以爲美談蓋君子于辭受之間惟其義之所在迺者
遣車之役卿實有勞朕惟孝養送終之誠襃功當渥而
卿以軍興遴賞之戒陳義甚高控避之章再三莫奪豈
惟見卿養恬之素亦足律時貪進之夫勉徇沖懷何勝
嘉歎所乞宜允其告令閤門繳申尚書省
建炎三年十一月三日德音
禦敵者莫如自治動民者當以至誠朕自纘丕圖即罹
多故昧綏懷之遠略貽播越之深憂雖眷我中原漢祚
必期于再復而迫于強敵商人幾至于五遷兹緣仗衞
之行尤歴江山之阻老弱扶攜于道路飢疲蒙犯于風
霜徒從或苦繹騷程頓不無煩費所幸天人協相川陸
無虞倣治古之時巡即奥區而安處言念連年之紛擾
坐令率土之流離鄉閭遭焚刦之烖財力困供輸之役
肆夙宵而軫慮如冰炭之交懷嗟汝何辜由吾不德故
每畏天而警戒誓專克已以焦勞欲睦鄰休戰則卑辭
厚禮以請和欲省費恤民則貶食損衣而從儉苟可坐
銷于氛祲殆將無愛于髮膚然邊陲歲駭而師徒不免
于屢興餽餉日滋而征歛未遑于全復惟八世祖宗之
澤豈汝能忘顧一時社稷之憂非予獲已少俟宼攘之
息首圖蠲省之宜況昨來蒙蔽之俗成致今日凌夷之
禍亟雖朕意日求于民瘼而人情終壅于上聞主威非
特于萬鈞堂下自遥于千里既眞偽有難憑之患則遐
邇銜無告之冤巳敕輔臣相與虚懷而聽納亦令在位
各須忘勢以咨詢直言者勿遣危疑忠告者靡拘微隱
所期爾衆咸體朕懷尚慮四民興失職之嗟百姓有奪
時之怨科需苛急人心難俟于小康犴獄繁滋邦法有
稽于末減乃用迎長之節特頒在宥之恩於戲王者宅
中夫豈甘心于遠狩皇天助順其將悔禍于交侵惟我
二三之臣與夫億兆之衆亟攘外侮協濟中興
賜少保尚書左僕射同中書門下平章事呂頤浩
生日詔
涼飈肅穆愛景舒遲偉哉圖舊之賢生此就盈之月頒
芳嘉之禮食贊燕喜于私庭期坐届于遐齡用永扶于
昌祚今賜卿生日羊酒米麪等具如别錄至可領也
賜鎮潼軍節度使開府儀同三司充醴泉觀使孟
忠厚生日詔
九秋將杪萬寶告成即此清時生吾懿戚爰頒牢醴之
賜用慰庭闈之思簡潔端良益懋禔身之美竒厖福艾
永承注意之休今賜卿生日羊酒米麫等具如别錄至
可領也
賜參知政事謝克家生日詔
惟時發春于月既望集流通之嘉氣生經濟之英材既
昭弧矢之祥宜厚牽醪之禮往祗恩遇益介夀祺今賜
卿生日羊酒米麫等具如别錄至可領也
賜知樞密院事李回生日詔
素秋分序凉月騰輝兹宇宙之佳辰生廟堂之賢佐乃
頒飫賜加賚耆英往膺恩數之隆益介夀祺之永今賜
卿生日羊酒米麫等具如别錄至可領也
賜同知樞密院事富直柔生日詔
隆冬方啓上日惟良氣鍾申甫之英家襲韋平之慶乃
寵頒于牢醴俾歸奉于庭闈服我恩襃增其夀祉今賜
卿生日羊酒米麫等具如别錄至可領也
建炎四年科舉詔
國家承百年積累之基賴多士維持之力每張設于科
目務收攬于人材為兼學業之長用濟功名之會昨緣
多故莫守舊章已失三年之期遂為一切之制興賢鄉
老雖繇本郡之計偕較藝春官姑付外臺而類試幸國
有從權之法使士無失職之嗟逮親策于明廷果允符
于衆望朅從此舉今復其時緣敵國之尚侵恐行期之
靡定念欲便羣髦之集莫如遵近歲之宜朕方慨慕古
人共圖今日之治爾其各從秋賦以待有司之公苟中
度程何憂爵禄
紹興元年科舉詔
朕宵衣圖治仄席思賢昨詔諭于緜區俾賓興于髦俊
兹閱賢書之獻將偕計吏之來言念杪秋適當大饗有
司較藝于祀事以或妨多士在塗恐行期之靡逮姑從
近制分試外臺用比歲之彝章臨大廷而親策既克成
于朕志亦良便于爾私可將省額合取分數下諸路提
刑司差官于轉運司所在州類試就今年八月上旬内
擇日引試其餘應合行事件並令禮部比附建炎三年
十二月二日指揮條具申尚書省于來年三月上旬擇
日殿試
隆祐皇太后遺誥
吾自履宫闈于今三紀常懼菲薄不足以踵先后之懿
而格神靈之休乃晚年以來逢國多故二聖遐狩心常
衋然皇帝仁孝自天實同憂患雖在顚沛禮無缺違幸
時小康還自江介方欲饗天下之養即東朝之安而吾
節宣不時偶遇微疾遽至危惙莫能自還悵此兩宫遂
成永訣方時艱難合行禮儀難以備舉皇帝服期以日
易月十三日而除仍不候除服御朝作樂婚姻並勿禁
止斂以常服不得用金玉寶貝權宜就近擇地攢殯候
軍事寧息歸葬園陵所制梓宫取周吾身勿拘舊制以
為他日遷奉之便於戲生者人之暫寓死為數之大終
甲子一周復奚所恨尚賴臣民之衆永堅忠孝之心輔
翼聖明早臻康乂存歿之際悁悁何言故兹遺誥想宜
知悉
紹興元年追嚴隆祐皇太后詔
朕惟隆祐皇太后母儀后德夙表宫闈聖烈神功實施
社稷自遭罹于多故尤眷佑于眇躬方期孝養于無窮
忽痛仙遊之不返念欲追嚴于景福莫如溥降于隆寬
乃眷囚拘或憂疾疢爰挺桁楊之繫庶臻囹圄之空以
伸過隙之哀以慰在天之監其行在并諸路州軍見禁
公事如大情已明小節未圓並免取會先此結斷行在
令御史臺諸路州軍令提點刑獄官檢察無令少有冤
濫應緣干證非本犯人如已供證了畢即時放出不得
苛留故兹詔示想宜知悉
賜夏國主詔
敕夏國主世守封陲心馳觀闕比屬屯危之會致疎問
訊之通緬想提封同膺襲吉兹俯臨于凉序宜益護于
生經今賜某物具于别錄至可領也故兹詔示想宜知
悉
新除吏部尚書盧法原新除禮部尚書謝克家新
除刑部尚書胡直孺並赴行在供職詔
朕履此多難期于小愒寤寐簪纓之雋維持宗社之安
乃眷邇僚久居外服爰錫贊書之寵進班常伯之尊想
聞圖舊之誠共奮扶顚之志乃心存闕即日問塗冀不
憚于暑行庶速聞于辰告
新除兵部尚書胡直孺辭免恩命乞除台嚴一州
差遣不允詔
朕以中臺常伯之選處厚德老成之人非責之有司之
事而程其歲月之勞也顧秩高地近論思獻納朕有助
焉兹者遞遷肆頒新命非恩數之過也而卿乃援以求
外豈朕志哉當艱危之會不與人同憂後天下而先一
州卿安取此所請宜不允
通議大夫試刑部尚書胡直孺辭免恩命兼侍讀
不允詔
朕執古以御今取人而為善居廣厦細旃之上必洽聞
殫見之儒以卿學造古人言垂當世潛心載籍雖老不
衰擢置經帷日資啓沃抗章祈免豈朕意哉所請宜不
允
通議大夫試刑部尚書兼侍讀胡直孺辭免昭慈
獻烈皇太后攢宮橋道頓遞司結局轉兩官恩命
不允詔
朕提黜陟之權以勸多士稽勤媮之實以輯庶功班序
雖隆彛章可廢卿昨因園寢之役祗奉輤車之行凡輓
綍之所經舉川塗而皆辦厥勞甚著于賞則宜謂即拜
于襃遷奚尚形于遜避所請宜不允
新除戶部書尚孟庾辭免恩命不允詔
昔蕭何之調關中寇恂之實河内諸葛武侯之漕斜谷
劉晏之轉江淮皆于艱難之時足兵足食國用彊富一
時賴之朕比因時巡越在南服歲大費二悉非經常之
規而卿深究利源夙宵盡瘁從容濟辦無媿古人端右
之除姑旌心計進協公議卿何辭焉所請宜不允
新除戶部侍郎孟庾辭免恩命不允詔
朕惟治財猶治水也必通融無滯順其所趨則測之益
深酌之不竭民樂輸上邦用以饒比者大農厭于屢易
思得能者付之利權以卿精力有餘洊更煩使既守藩
持節昔有其功則足國裕民今豈無術往攄心計寬朕
顧憂勿使管蕭專美齊漢所請宜不允仍依已降指揮
日下供職
鎮南軍節度使開府儀同三司醴泉觀使任便居
住吕頤浩再辭免恩命不允詔
朕惟在昔祖宗之時大臣常兼將相之職以襃隆于有
績亦昭勸于具僚自朕纂承未行此典兹緣殊奬舉以
授卿用文武崇極之資示終始保全之意雖屢形遜牘
汝志可嘉然已告明廷朕言不再所請宜不允仍斷來
章故兹詔示想宜知悉
呂頤浩乞守前官通奉大夫致仕不允詔
朕以卿英敏絶人忠精貫日柄朝旬歲四海具瞻故甫
輟于經綸已不勝于虚佇屬防秋之有日分巨鎮以臨
邊瀕江要區徒得卿重謂必體國辦嚴疾驅兹倚俟于
造朝乃力祈于解組優游緩帶第安坐以折衝矍鑠據
鞌寧甘心于投老勉趨駕以就道毋懷安而敗名所請
宜不允
通議大夫守尚書左僕射同中書門下平章事呂
頤浩乞除在外宫觀差遣任便居住不允詔
朕以卿有幹時之略應物之才擢秉事樞逮兹旬歲幸
今軍鋒邊警稍緩于前當與羣賢共趨功名之會卿何
求去之果乎雖雅志高懷于進退有道然古之大臣急
于濟世者未嘗不忘身徇國必能勉為朕留也所請宜
不允
新除鎮南軍節度使開府儀同三司醴泉觀使任
便居住呂頤浩辭免恩命不允詔
朕惟功大者報必宏恩隆者禮亦稱卿致位上宰為時
元勲方仰秉于國鈞遽祈從于家食雖露章屢奏已曲
徇于雅懷然盟府有書固難遵于常矩乃正齋壇之拜
仍躋衮職之班兹謂得宜庶為無歉顧尚辭于厥命豈
未喻于朕懷所請宜不允
新除少保尚書左僕射同中書門下平章事呂頤
浩辭免恩命不允詔
朕惟有不世之略然後足以成不世之功有非常之才
然後足以濟非常之務卿邁往之氣絶人之資澤在生
民勲在王室兹已試之效也故去國未幾靡人不懷迺
者申敕使軺趨朝行闕召見便坐博詢嘉猷忠誠慷慨
議論明辨兹用延登亞保之位復畀冢司之權卿不聞
孟子之言乎如欲平治天下舍我其誰蓋古人自任以
天下之重如此今日之勢非卿孰安卿其慨然為朕力
圖所以興復者兹卿自許而亦朕之所期于卿者也區
區小廉以待常士而巳豈足為卿道哉所請宜不允
呂頤浩辭免少保恩命不允詔
朕惟成周六卿之官冢宰為之長所謂公孤則以六卿
有道德者為之故曰坐而論道謂之三公三孤貳公弘
化君奭曰召公為保周公為師相成王為左右是也本
朝自祖宗以來輔相亦多兼此官神祖以司徒命韓琦
哲宗以司空命呂公著最為近例卿有大功于社稷再
冠冢司朕之責成于卿固非他相之比況召自衮鉞入
居廟堂擢升亞保之聯古今皆有明據襃禮非過卿何
辭焉所請宜不允
呂頤浩除左僕射再辭免恩命不允詔
君不借材于異代所資一世之豪英天將降任于是人
必副千齡之期會朕以卿國之鎮瑞人所帡幪更中外
之百為挺險夷之一節博稽輿論升冠冢司陛九級而
上廉方觀威重月三日而成魄難徇謙光勉圖厥成毋
廢朕命
新除利州觀察使孔彦舟辭免恩命不允詔
乃者湖湘之會漫為豺虺之區以爾出力提兵忘身徇
國既掃除于醜類仍綏拊于齊民坐令千里之間無復
一夫之警乃進廉車之秩榮分方面之權勲閥具宜輿
情咸允往圖忠報無事固辭所請宜不允
新差兗荆湖南路馬步軍副總管孔彦舟辭免利
州觀察使恩命不允詔
朕垂醲賞以待四海之功臣披誠心以用一時之人傑
卿材能銳甚忠義凛然力除僭叛之姦坐撫荒餘之俗
湖山不擾耕稼相望乃進陟于廉車用增崇于藩屏胡
屢形于控遜殊不體于眷懷往服厥官毋稽朕命所請
依前降詔書不允仍令卿將實有功將佐官兵依前降
指揮同共開具等第職次姓名疾速保明聞奏故兹詔
示想宜知悉春暄卿比平安好遣書指不多及
浮溪集卷十三
