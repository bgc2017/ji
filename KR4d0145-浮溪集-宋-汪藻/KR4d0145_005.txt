浮溪集卷五
宋汪藻撰
表
謝進書賜銀合茶藥表
臣藻言伏蒙聖恩以臣再投進編次元符庚辰以來詔
旨一百冊賜臣茶藥并銀合各一具遣成忠郎樞密院
准備差使胡澤就臣所居給賜者膚使臨存貸其猥釀
寶奩頒賚實以珍芳非幽屏之宜蒙辱隂私而反懼伏
念臣昨者奉承明詔蒐補闕文遭漢家百六之烖漫無
載籍取武成二三之策烏足成書方虞抵牾之誅忽拜
便蕃之賜茲蓋伏遇皇帝陛下軫羹牆之念矜鉛槧之
勞分北苑之上腴用濡燥吻乞西山之靈劑使制頽齡
眷尚不忘報將安所惟悉襃于凡目庶少補于毫分方
多事之搶攘未嘗汗馬豈餘年之晼晚敢復捐書
謝進書特授左中大夫表
臣藻言伏奉告命以臣再修到元符庚辰所編詔旨等
特授臣左中大夫者國史補亡雖日勤于采獲君恩馭
幸乃歲冒于遷除矧方抱于遺弓忍獨榮于載筆上還
不獲退省為憂恭以太上皇帝聖學高明天資仁厚承
熙治百年之後享安樂兩紀之餘凡今言動之所傳視
古詩書而無愧祇緣誤國之相繼循致陟方而不還既
海隅皆服于堯喪宜柱下一新于漢注夙蒙垂付適幸
纂成豈謂皇帝陛下明發有懷兼收罔棄嗟夏時之既
失于杞莫稽幸商頌之復全以那為首特懋存書之賞
猥霑承學之臣敢不仰奉殊私俯殫緜力裒中朝副墨
之要俟良史殺青之求穆王御駿以來歸巳孤此望孔
子感麟而有作尚見其人
謝除顯謨閣學士表
臣藻言准告一道伏蒙聖恩以臣編次徽宗皇帝詔旨
進書了當特授臣顯謨閣學士尋具辭免蒙降詔不允
者蒐求載籍僅輸掌故之勞越進通班益玷承明之選
蒙隆私之洊及懼小器之難勝伏念臣少則嗜書老而
憂國念廣記備言之所載雖諸侯小國以猶傳豈承萬
世之丕基迺缺一朝之信史因露章而有請蒙給劄以
兼收周旋雖閱于七朞綴輯敢忘于一日多識漢事徒
竊慕于蔡邕續成晉書誰見推于陳壽豈意奏篇之瀆
遽叨增秩之榮兹蓋伏遇皇帝陛下繼體守文奉先思
孝既皇皇追慕望鼎湖弓劔之還宜汲汲纂修求石室
圖書之備明詔周詢于海内遺編悉上于史官方博見
聞一新凡例而臣夙蒙眷委適就編摩固難追補于螭
頭幸已獲臻于麟趾爰冒塵于乙夜俄超擢于西清仍
許乃僚亦同茲賞臣敢不誓殫樸學仰稱明恩問周穆
王之詩庶無慙于子革上段太尉之事當更採于宗元
(興八年所作而事辭與前二篇相近故類次于此案是表據宋史本傳當在知撫州後知徽州前紹)
謝笏帶表
楓宸黼扆誤參國論之餘象齒南金猥辱身章之錫拜
手方承于帝命折腰已煥于朝班伏念臣奮迹諸生無
心膴仕策名下吏但知斂版之恭服采周行常佩書紳
之戒幸會真人之出亟叨近弼之除進侍軒墀每慙骨
相忽被匪頒之渥始驚藩飾之優兹蓋伏遇皇帝陛下
道貫三微禮先四近謂百度殫殘之殆盡當復于初憐
孤臣衰朽之無堪特華其老肆垂異數加賁終身臣敢
不尊如五瑞之儀寶若萬釘之玩書而對命不忘議論
之忠束以立朝益懋筋骸之力
謝加食邑表
慶發九重恩加四海辱在廷紳之列猥蒙并賦之封下
拜增輝中藏知感臣某恭惟皇帝陛下輯寧夷夏光復
乾坤爰因渙號之頒例有真租之錫論效何殊于澼絖
冒榮乃甚于繁纓臣敢不奉以周旋退而黽勉念家無
甔石既叨食采之田雖年在桑榆會有捐軀之日
謝授新安郡侯表
臣藻言准告命伏蒙聖恩以宗祀赦文授臣新安郡開
國侯加食邑三百戸者禮洽中天慶覃外服猥奉十行
之詔就加五等之封伏念臣積冒恩私寖踰分願昨投
閒于異縣蒙起廢于偏城久客還家方憩南飛之鵲通
侯授印忽成左顧之龜雖滲漉以維均何遭逢之獨異
兹蓋伏遇皇帝陛下調和萬類藩飾羣工屬宣室之受
釐罄寰區而蒙福臣適臨本郡仍胙鄉州宋人洴澼以
得封望胡及此漢將銀黃而誇里榮乃過之寵既逮于
子孫忠敢移于生死
謝除中書舍人表
朝廷有命莫嚴内史之贊書溝瀆何知遽補甘泉之法
從既冒久虚之選仍叨不試之除伏念臣居世寡諧資
身無策一官平進安知巧宦之機半世倦遊長在窮愁
之境昨幸蒙于起廢恩復許于參華適値時艱俄遭敵
變身將淪于異域望巳絶于中天豈意生還復膺器使
備史職中興之始攝詞臣多士之餘所憂蕪累之陳不
堪代匱乃誤便蕃之及遂使為真過分所期循名而懼
兹蓋伏遇皇帝陛下兼收羣策光復丕圖謂聰明睿智
之有臨須號令文章之可述故于掌制必以能言而臣
學昧淵源文惟雕篆況齒髮早衰于多病而精神新耗
于百憂大懼曠瘝上孤甄擢雖不能草詔使武夫悍卒
之涕流然常願輸忠俾君子小人之情得倘酬鴻造何
有餘生
謝除兵部侍郎表
東省瘝官方祈病免中臺分職乃誤優遷資逢世以非
宜寵逾涯而益懼伏念臣江湖遐裔章句小儒材不過
庸僅及下中之品學雖忘老安知左右之原偶隨多士
之遊幸備公朝之選徧誇清貫遂綴邇聯旋遭値于干
戈獲奉承于羈靮才因事見初無横草之功烖與衰期
乃有負薪之疾屢投誠于魏闕將歸卧于漳濱猥蒙内
史之書俾貳文昌之秩戎昭所繫儒紱奚堪兹蓋伏遇
皇帝陛下睿智有臨憂勤無逸光復祖宗之舊既已配
天兼收文武之長未嘗愒日惟臣瑣質負國明恩竭股
肱之力而徒有此心譬腹背之毛而何裨于用耗糜廩
食羞愧神明不辭勉效于秋毫顧恐溘先于朝露周六
典治凡之職雖幸叨居漢九卿賜告之恩終期得請
謝除兼侍講表
視草禁嚴談經閒燕兼近侍進言之責極儒臣稽古之
榮拜命以還撫躬而懼臣嘗謂天縱將聖奚須博學以
成名王求多聞蓋欲取人而為善故自古右文之世必
留心講藝之官如臣至愚何以仰稱兹蓋伏遇皇帝陛
下卓然上智濟以克勤同漢祖之英論道不忘于息馬
笑齊侯之陋讀書見議于斵輪而臣猥以非才膺兹遴
選第竭簡編之習仰承帷幄之光雖海岳深崇顧何取
涓埃之細然聖賢聞見或不如農婢之專
謝除翰林學士表
非才冒寵久誇文石之班優詔傳恩趣上玉堂之直既
假朝章之煥仍分御府之珍遜避莫從叨塵為懼伏以
文章雖本一技命令實行四方故自古禁林之除極當
時儒者之選矧今多士尤重他官内敷帝制之坦明外
應軍書之警急學非閎博難酬跋燭之咨思或淹遲將
誤掣鈴之召當得瓌傑來承燕閒如臣者猥以諸生起
于遐裔首尾策名之二紀中間不調者十年會真人光
復之初陪列辟駿奔之後驟膺間拔徧歴高華既時巡
清蹕之屢移方驛召羣英之未至執羈在道視草無人
姑從東省之聯兼候北門之對嘗因多病不勝狗馬之
心願賜寬恩任逐桑榆之晚孰云代匱遂使為真兹蓋
伏遇皇帝陛下志靖華夷憂深宵旰勵精于學每求稽
古之臣罪已以言欲致銷兵之福治雖得要人豈當材
敢不仰佩眷知力思補報絲綸行遠顧奚俟于丹青海
嶽居微或有資于塵露
謝除龍圖閣直學士知湖州表
論思無補席寵過優蒙内史之贊書預西清之更直載
循僥冒冞積兢危竊惟祖宗謨訓之藏上憲奎壁圖書
之象敞禁楹而竝峙命儒學以遞居矧接鴛鴻之游尤
高龍馬之選法從假之而出守書生借此以為榮夫豈
孱庸所能堪副兹蓋伏遇皇帝陛下聰明稽古寅畏事
天見賢而拔其尤每兼收于羣策撥亂而反之正將光
復于丕圖而臣久服周行最為冗從入備内朝之供奉
出分輔郡之顧憂雖遠清光實繄全度重高明之地悵
已負于明恩踐文石之班敢遽忘于雅意
謝撫州到任表
吏最無聞宜從黜典戍期未畢轉畀名藩蒙拔擢之過
優懼顛隮之益速嚴程及境涓月班春伏念臣蚤竊儒
科晚陪法從久汙禁林之直寖膺州紱之除去國三年
長望蓬萊之氣移官千里遥瞻牛斗之墟矧江介之奥
區實里門之鄰壤熟知風俗當省教條此蓋伏遇皇帝
陛下運屬丕承志期光復采薇遣戍何昆夷玁狁之足
憂細柳勞軍知李牧廉頗之可用凡在照臨之域舉懷
馳騖之忱而臣投老無堪冒恩最甚雖一收朝蹟無復
脩門然兩剖守符皆非凋郡方聖主躬巡于侯甸宜羣
臣皆備于戎行乃從簡書莫扞牧圉惟州縣異承平之
日尤在恤民使里閭無愁歎之聲是為報國
謝徽州到任表
五年蓬藋之居僅終載筆百世枌榆之壤猥使分符既
彈貢禹之冠仍衣買臣之繡即趨官守恭布詔條伏念
臣早出寒鄉晚跨近列釋鋤耰而作吏幾四十年望旒
扆以拜州纔二百里惟今日股肱之郡乃平生父母之
邦行道咨嗟舉家感涕兹蓋伏遇皇帝陛下恢張治具
駕馭人材謂臣不改歲寒故起之散地知臣素推月旦
故付以本州而臣久廹衰殘頗懷靜退雖邇封之易治
惟緜力之難勝屬縣前驅初比緣于草檄行朝在望復
何竢于移關誓捐不肖之軀仰服非常之賜
謝泉州到任表(鎮江府除江東提刑今就表中去案宋史本傳不言藻曾知泉州知)
(諸語辨其先後類次于此父母之邦及五嶺百粤三吳)
恭承休命就易名藩去父母之邦接淅敢同于他國問
蠻夷之俗褰帷如在于中州責重捫心恩深隕涕伏念
臣昨從祠館叨領守符素號迂疎無問馬及羊之智乃
蒙安便得維桑與梓之州二年而勞力勞心一身而畏
首畏尾力祈罷免反冒遷除雖賣劍買牛老猶堪于渤
海然舉頭見日身益遠于長安兹蓋伏遇皇帝陛下總
覈百工照臨萬國眷方隅之瀕海須師帥之得人故遣
近臣往綏遐俗況今閩徼莫盛泉山既旁接書文之同
當尤懲獄市之擾臣敢不仰遵寬大俯厲衰殘講求百
粤之宜參諸禹貢奉上三年之計對以春秋
謝除江東提刑表
蠻方久次忽蒙恩詔之頒使節内遷仍獲鄉邦之便蓋
始望未嘗及此雖自謀何以過之人知從欲以為榮臣
獨感恩而至泣伏念臣早緣孤直叨備使令雖才疎屢
至于顛隮然事白即蒙于超擢頃駕一朝之傳深行五
嶺之區眷言風土之異宜常恐庭闈之動念既云盡瘁
敢復圖安嘗中被于襃升亦寖忘于留滯豈期私計之
上達不待終更而北還千里繡衣初入中原之郡縣雙
親白髮重瞻故國之江山遂令忠孝之兩全何止平反
之一笑仰視必恭之梓旁連聽訟之棠兹蓋伏遇皇帝
陛下衆建人材恢張治具薄海内外而竝照其智如神
因時輕重而制宜以刑為體欲廣哀矜之意必求忠信
之人謂臣素習于民情知臣粗安于名節特捐兹寵俾
效厥官臣敢不奔走十城奉行三尺勤于夙夜盡人臣
欲報之忠同我州閭樂陛下好生之德
謝鎮江府到任表
起廢江湖甫三周于歲籥疏榮觀闕凡四易于州麾嗟
治蹟之無聞辱除書之屢至人微責重天大恩深伏念
臣積冒寵榮寖成衰朽咸謂陳人之安用獨蒙聖主之
不忘念嘗陪扈于初年未忍棄捐于中道適當盛際徧
歴名藩深行百粤之區遠薄三吳之境兹蓋伏遇皇帝
陛下厲精求治虚已受言擇循良共理之人先悃愊無
華之吏故如臣等亦在選中臣敢不恭布詔條具宣德
意坐攬淮山之形勝深究古今心如江水之朝宗靡忘
夙夜
謝宣州到任表
宣爲輔郡古號名藩邈然千里之封蒙此一麾之賜聖
恩加厚臣意知榮伏念臣昨自禁嚴叨分憂顧違天威
而寖遠驚星紀之忽周雖中解于印章亦屢更于符竹
比祗明詔往守遐陬顧期年何補于秋毫恐一旦溘先
于朝露力陳誠懇仰瀆聽聞班超求入于邊關本緣衰
病韓愈召還于海道喜見華風況承流密邇于行朝而
上冢經過于舊里此蓋伏遇皇帝陛下得天人之助成
宗社之安混殊俗以為家視羣臣而若子念年廹桑榆
之吏乃日陪羈絏之臣新建武之官儀不圖重見數正
元之朝士今已無多特予便安稍令親近臣敢不布宣
寬大招復流逋課農桑阡陌之間庶為樂土誇觴詠溪
山之上肯效前人
謝乞宮祠降詔不允表
上需頭之奏具述土思奉方底之函未容家食拜恩深
厚省已衰殘伏念臣一去闕廷四叨民社雖竭從補外
屢膺符竹之頒然靡稱在前宜被璽書之責既力求于
置散乃猶許于饕榮兹蓋伏遇皇帝陛下受命宅中隆
寬盡下不替惟良之選猥私亡益之臣一心而同三千
幸逢興運百里而半九十敢愛餘生
謝罷中書舍人除集英殿修撰宮祠表
臣藻言准尚書省劄子臣僚上言以臣攷試潭州進士
何烈卷子内稱臣竝不舉覺回避特罷臣中書舍人准
告授前件差遣者臣子事君當謹嫌疑之戒聖人容物
止從黜免之科既聯秘殿之班仍賦殊庭之禄惟天假
寵何地酬恩伏念臣樸&KR0554;常材蹉跎半世遇陛下作興
之始在羣臣推擇之中念平生値主之難常思奇節恥
私智容身之陋復踵前規故因詞命之行務極論思之
報庶絲毫之小益非蟲篆之空文而臣意廣于才寵逾
其分乃昧嚴恭之禮自投鹵莽之誅如孟郊之應答參
差唐人或有若何武之薦揚盤辟漢法豈容置散已優
饕榮何幸兹蓋伏遇皇帝陛下隆寬盡下觀過知仁謂
子路使門人為臣雖誠悖理而徐邈云酒中有聖初亦
何心程文尚許于兼收攷吏奚妨于末減讞為失職斥
使去朝臣敢不追訟悔尤過為兢慎畫馬者并尾而五
常負譴憂網禽而去面之三永銜生賜
謝提舉江州太平觀表
撫凋瘵之民常憂意外汰疲駑之吏首在遣中雖卒抵
于譴訶然實安于分願感恩至骨横涕交頤伏念臣去
國五年分符兩郡稟生無用嗟樗櫟之漫存視蔭幾何
況桑榆之已晚自徙江湖之外不勝狗馬之心曕帝所
以寖遥知人言之必至力陳衰憊幸得罷歸方負負以
何言果斷斷而不可尚叨冗從有愧空餐兹蓋伏遇皇
帝陛下祗遹祖宗輯寧夷夏攬英豪之策豈止虚已而
問公卿重師帥之官未嘗單辭而專守長而臣自傷晚
節孤奉明恩昔嘗叨直于九重今乃不堪于一障亟還
印綬甘老鋤耰登俊良而治具畢張生非不遇坐輭弱
而終身廢棄報自無期
謝再任宮觀表
參華法從均秩仙祠本清朝優老之恩豈愚者養疴之
地猥蒙申命彌愧素餐伏念臣阻遠清光侵尋衰朽中
華未復當先多士以著鞭衆傑竝馳乃效庸夫而高枕
負國涵養為時指名兹蓋伏遇皇帝陛下篤孝于親擇
賢而輔念搢紳之長物為羈靮之舊臣忍令中道之棄
捐姑使全家之飽煖臣敢不偷安聖日待盡餘年挂神
武之冠敢言長往刻浯溪之石願頌中興
謝罷知鎮江府除宮觀表
願投散地屢奏囊封懼速煩言卒蒙薄責荷聖恩之深
厚矜微物之衰殘特與便安何勝感涕伏念臣早緣薄
技誤簡淵衷當乘輿廵幸之時歴行闕高華之選一麾
而臨千里違顔坐見于周星半歲而閱三州奔命幾馳
于百舍食息未容于黔突姓名已挂于丹書既屈刑誅
仍捐稍廩俾脫劇煩之地永全孤陋之身兹蓋伏遇皇
帝陛下子視羣臣天臨萬物浩浩陶鎔之大拳拳簪履
之餘而臣生也有涯身其餘幾俟河清而已見幸同父
老之歌去日近以雖榮無復軒墀之望
謝謫永州居住表
孱愚冒寵久仰日月之光盈滿挻烖自處雷霆之下蒙
聖恩之寬大與善地以生全罪大心寒感深涕落伏念
臣初無稱道積有悔尤所當退養于疲癃乃復寖成于
老誖忽聞威命適在窮途冒風雪以疾馳越江湖而跧
伏非恃冕旒之察難逃鈇鉞之誅兹蓋伏遇皇帝陛下
剛健法天聰明稽古干戈不用再臻全勝之時刑賞何
心一付至公之論而臣靡思兢慎仰負函容缾居井眉
雖有措身之地狐正丘首未知歸骨之期
謝永州再任宮祠表
六年循省敢逃司敗之誅一札哀矜復予奉祠之禄孤
大恩而莫報雪衰涕以何言伏念臣承學無聞饕榮最
久徒幸冒陞于班序不思祗畏于簡書自取顛隮合從
竄殛蒙虧除于大戾止投畀于遐方未綿歴于歲時已
續頒于稍廩兹蓋伏遇皇帝陛下勵精庶政加惠微臣
雖云原貸之已多亦復棄捐而未忍今于徙所拜此恩
光捧詔天涯如獲望威顔于咫尺銘詩座右以明復玷
缺之艱難誓策疲癃終期糜殞
又
間關百舍敢懷故國之心循省六年復竊真祠之禄聖
恩加厚衰涕交零伏念臣推數奇窮負愆深重捫心無
可言者擢髮皆自取之惟棄置以是宜何矜憐之敢望
冒陳微懇遽奉俞音如絲如綸聳九夷之觀聽繼粟繼
肉寬百指之飢寒仰戴生成之私未知糜殞之所兹蓋
伏遇皇帝陛下至仁惻怛大造鴻濛謂嘗陪文石之班
且久在細旃之上憐此愚戇老于顛隮姑安處于遐荒
使長霑于温飽蘼當盛夏而槁雖隔南訛葵見太陽而
傾敢忘東向
又
自求口實輒貢于危衷下遂物宜亟頒于俞旨既切竿
摩之懼又增尸素之慚伏念臣頃從遠方入冠法從久
無裨于毫髮居殆類于贅肬福過生菑志壹動氣甫一
麾而出守凜百病之交攻力丐奉祠庶幾救死苶然疲
役雖幸得以息肩僒若囚拘其何施而報國徒苟延于
餘息益有負于初心豈謂隆寬復容因任兹蓋伏遇皇
帝陛下至仁普詡大智有臨設官分職之甚嚴控名責
實之惟謹然而疾必使之有養禄或加于無功如臣所
蒙其比尤少蓋平日皆繇于忝冒而晚途洊賜以優閒
臣獲此便安敢云暇佚雖筋骸之非昔尊足者存顧年
歲之幾何修身以俟
謝擅減均糴米數放罪表
臣藻言准尚書省劄子湖州奏昨承尚書省抛糴米三
萬石及屬縣經承發運司糴米三萬五千石本州官吏
輒上體國計下酌民情將兩項米一面分下諸縣各糴
二萬石所有不候朝旨回降先次減免罪犯伏乞重賜
黜責奉聖旨依奏仍犯罪者守藩無狀妄于專輒之誅
當宁原情遂虧已除之詔恩雖衆共幸獨臣多竊惟師
旅之屯莫重餱糧之積矧當廵幸尤急轉輸乃緣凋郡
之餘擅减太倉之人坐期譴黜反獲矜從此蓋伏遇皇
帝陛下求治焦勞愛民惻怛謂區區郡邑敢懷閉糴之
心而碌碌書生寧識泛輸之罪露奏方塵于乙夜免符
已降于中天臣敢不推廣上恩訪求民瘼催科靡及既
容拙于陽城矯制自歸復寬愚于汲黯誓與此邦之生
聚共圖他日之糜捐
浮溪集卷五
