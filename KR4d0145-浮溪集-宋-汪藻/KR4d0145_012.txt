浮溪集卷十二
宋汪藻撰
内制
徽猷閣待制邢煥換授正任觀察使制
朕不敢以私愛而害天下之公亦不欲以已親而紊祖
宗之制言念后家之寵雖參法從之華乃眷諸姻汝為
近屬假戎班之峻秩勉為朕遷庶戚里之貴遊悉從卿
始具官某謙恭而不伐廉靖而寡求早推擇于公朝寖
踐揚于華貫比正長秋之位因升次對之聯惟周家十
月之詩首譏皇父豈漢將雲臺之選可及伏波朕既明
大義以示四方汝何惜一官而銷衆倖其上論思之秩
往持廉察之權保綿遠之寵榮奉優游之朝請朕之處
卿者可謂安矣卿之體國者顧不韙歟
張邦昌責授昭化軍節度副使潭州安置制
以死償節者臣子之宜求生害仁者聖人所嫉儻或志
存于軀命則將義薄于君親具官某身受國恩位登宰
輔方宗社有非常之變乃人臣思自盡之時而不能抗
虎狼強暴之威徒欲為雀鼠偷生之計陷于大惡所不
忍言雖天奪之明坐愚至此然君異于器代匱可乎宜
大正于典刑用肅清于名分尚以本繇于迫脅惻然姑
示于矜容出授散官竄投荒服其體好生之德毋忘自
訟之心
宋齊愈罷諫議大夫送御史臺根勘制
義重于生雖匹夫不可奪志士失其守或一言幾于喪
邦具官某蒙國厚恩爲時顯宦方氛祲結蕭牆之内至
彊敵謀閏位之人事既非常坐皆失色所幸探符之未
獲奈何援筆以遽書遺毒至今造端自汝眭孟五行之
說豈所宜言袁宏九錫之文兹焉安忍其解諫垣之職
以須廷尉之平邦有常刑朕安敢赦
李綱落職鄂州居住制
朋姦罔上有虞必去于驩兜欺世盜名孔子首誅于正
卯肆朕纂承之始昧于攷愼之宜相靡有終刑兹無赦
具官某空疎而不學凶愎而寡謀志輕天下而自謂無
人權震朝廷而不知有上靡顧國家之大計但營市井
之虚名專殺尚威傷列聖好生之德信狂喜佞為一時
羣小之宗比再被于延登朕頗懷于虚佇而果于修怨
姦以事君庇已姻親至擅刊夫詔令括民財力曾罔恤
于基圖念存體貎之恩姑解鈞衡之任雖居遠外猶極
優崇謂上印以投閒能闔門而訟過乃傾家積隂與賊
通伊舉錯之非常于聽聞而實駭宜鐫寵秩移寘偏州
昔漢棄京房罪本繇于不道唐誅元載惡蓋在于罔悛
往革乃心毋忘予戒(月殿中侍御史張浚論綱擅易詔案李心傳繫年要錄建炎元年八)
(非草制罷綱為觀文殿大學士提舉杭州洞霄宫時浚令竊庇姻親等十數事上召禮部侍郎兼直學士朱勝)
(疏辨綱實無罪不知遣詞者何所據而言十月以浚論章不下所坐皆宰相黃潛善密以傳勝非右正言鄧肅)
(心復懷怏怏不平之氣當寘之嶺海乃命鄂州居住中綱罪未已落綱職十一月浚復論綱素有狂愎無上之)
(章遣詞視朱勝非之得自密傳更復不同故比之驩兜書舍人汪藻草制云云即此篇也藻蓋憑張浚前後論)
(苑而云屬時多事詔令類出其手雖豔之實惜之也少正卯京房元載藻遂因是為清議所譏宋史列之文)
呂頤浩罷尚書左僕射同中書門下平章事御營
使特授鎮南軍節度使開府儀同三司醴泉觀使
食邑食實封如故任便居住制
獨化鈞陶之上嘗首備于弼諧閔勞官職之煩宜特加
于崇奬惟時上宰實我元勲兹祈解于近司爰寵頒于
殊渥誕揚大號敷告羣工具官某心術疏通性資明銳
運籌泉湧獨當天下之危機游刃風生能斷朝廷之大
事昨屬艱難之運尤輸經濟之忠冒險直前服勤無斁
取虞淵之日重正乾坤問襄野之塗卒安社稷顧在廷
之莫及方當宁以仰成而寖懷偏見之私殊失大臣之
體占吏員而有虧銓法專兵柄而幾廢樞庭下吳門之
詔則慮失于先時請浙右之行則力違于衆議既人言
之洊至于物望以靡諧屢騰引去之章莫副挽留之意
念有銘書之偉績難從策免之常規乃峻彝章務全體
貎植牙建纛總節制于雄藩執璧面槐視班聯于上衮
假以眞祠之佚從其私計之安皆儒臣希有之榮蓋邦
國久虚之典朕為無歉汝亦有終於戲險夷一心非忠
誠孰能至此進退二道惟明哲足以盡之矧兼將相之
崇靡缺君臣之遇毋云去位不我告猷
降杜充觀文殿學士提舉江州太平觀制
運籌而決千里之勝茲有賴于宗臣失律而致三軍之
凶顧可居于宰職眷居次輔嘗領中權既貽疆場之憂
宜解機衡之任具官某早緣人望驟履政塗謂其惇大
而有謀可以艱難而立事故擢持于國秉仍專付于戎
昭總諸將萬夫之屯當長江一面之寄所期李勣為我
長城寧使周公至于破斧逮敵人之臨境率我衆以交
鋒雖勝負者兵家之常當死生為天下之計乃因奔北
惟事退藏至大棄于其師將焉用于彼相會邊虞之稍
息聞物論之交興已咈民瞻難逃策免念備股肱之久
姑存體貎之餘止罷要權猶存優數賦殊廷之厚禄加
袐殿之隆名於戲泰階平而風雨時始共期于康濟采
薇廢而征伐缺今良疚于倚毗尚冀桑榆之收復全龜
玉之毁勉圖偉績用對予休
范宗尹特授觀文殿學士提舉臨安府洞霄宫依
前通議大夫食邑食實封如故任便居住制
朝廷隆鈞軸之任去留雖别于二塗王者待股肱之臣
終始蓋如于一致朕懋建台弼甫更歲時力辭柄任之
煩屢上囊封之懇姑從雅志用錫湛恩具官某蚤以時
髦儀于禁路欽王如孟子特高臺諫之稱選衆舉臯陶
首冠丞疑之位方倚俟巨川之濟乃寖乖巖石之瞻日
者輕用人言妄裁官簿以廟堂之尊而負天下之謗以
人主之孝而暴君親之非朕既丁寧德意而申命于朝
汝方廢格詔書而持必于下屬上還于相紱願休養于
祠庭詳覽所陳重違其請解冢司之要務加袐殿之隆
名曾棄瑕疵蓋全體貎於戲疇若予采嘗膺同德之求
式遄其歸終聽乞身之去往服朕命永孚于休
知杭州葉夢得落職制
都會之地所以控制一方師帥之臣所以統領千里既
威權之素奪且師律之不修坐以城郛委于姦宄原情
定罪安所逃誅具官某出入朝廷踐揚蓋久比付重寄
謂能折衝而狂狡之謀發于肘腋釁連禍結曾莫知前
喋血經時至煩禁旅雖卒禽滅其傷已多宜鐫延閣之
華少謝無辜之衆汝雖知免朕則屈刑
閭丘陞濮州團練副使封州安置制
士大夫所嚴者名分朝廷所恃者紀綱儻于擾攘未定
之間即為專輒自便之計國于何有意則可知爾初無
他長專喜自用比以人材之乏畀之一路之權所冀興
師以時赴援而躊躇四顧偃蹇不前逮吾幕府之開首
戾轅門之令福威在已行止肆情凡今臺劾之所陳皆
昔道途之親見其鐫寵秩投畀要荒尚堅循省之心無
負生全之賜
謝克家降充龍圖閣待制制
求生以害仁者豈能殺身以成仁有心于避禍者孰若
無心于任運具官某受託淵聖護持東宫乃于多事之
時遽上乞身之請國本如此人言謂何降從延閣之班
薄示近臣之戒尚堅晩節無愧古人
謝克家范宗尹落職宮祠制
父母君臣之義所謂在三死生禍福之間豈容有二具
官某等被寵有日宜知所天乃國家遭變之時昧賢者
潔身之道雖揚雄之投天禄自以無他然鄭虔之貶台
州難于幸免宜鐫華秩退領宮祠兹施寬貸之恩毋廢
省循之戒
知襄陽府黃叔敖落職降兩官監當制
朕惟國家分方面之權于平日遴帥臣之選付千里兵
民之寄嚴列城節制之威亦惟事出于非常則當效死
而不去矧襄陽都會之地實漢晉用兵之郊方慮憑陵
恃為屏蔽豈有潢池之内侮遽捐城守以出奔坐使旄
倪皆為魚肉迹其致禍安所逃誅念更肇造之恩姑置
惟輕之典削奪名寵斥之冗官往思民冤痛自懲艾
知河中府席益落職制
懷利事君者人情所惡委城覆衆者軍法當誅具官某
早以諸生亟躋膴仕入備從班之列出專方面之權謂
當邊鄙之咽喉能助朝廷之毫髮弗思為國專主謀生
至以天子之近臣而從帥藩之幕府委符而去何詔之
承坐令百萬之民皆被侵陵之毒逮兹累月乃始還朝
不知蒐慝之巳陳猶設讕辭而罔上有臣如此為朕之
羞盍鐫延閣之華聊示邦刑之正其思往咎以戒終身
洪皓大金通問使降兩官制
見危致命兹行有望于使臣擇利營私厥趨何殊于市
道具官某粤從冗調擢聘殊鄰有禮樂之光華既膺顯
秩無幾微于言面自詭成功夫何跋履之未遐遽以艱
難而爲解鐫官二等姑示薄懲尚體含容無忘惕厲
江南東路轉運副使劉蒙提舉常平陸友諒降五
官制
附權規利者市井所羞挾詐欺君者簡書不赦爾幸蒙
朝委出領使華肆國家承艱厄之餘適方面有兇殘之
吏毒被千里聲聞九重爾坐觀比屋之冤曾靡片言之
劾使終家簀已失邦刑乃騰反是之辭為丐無涯之澤
一方耳目寄爾奚為其重削于官資以永懲于黨蔽罰
行止此宜服寬恩
知淮寧府李彌大降兩官制
盜發所臨雖威權之素奪治得其道何姦宄之敢萌既
城守之幾亡于典刑而何逭具官某早繇時望久服禁
塗輟從簪槖之聯出守股肱之郡謂鎮物有深沈之度
若敵國然乃馭軍無倉卒之才如兒戲耳豈居中乃汲
黯之職而應變非武侯之長念涖事之云初從鐫官之
末減勉圖而績用蓋厥愆
邵溥落職京東小郡制
臣子事君當守險夷之一節國家多難豈容顧避之兩
端具官某服在近途久更器使昨抗章而請覲既優詔
以俯從聞有出疆之行乃為擇地之計懷諼如此為爾
悵然其亟解于近班用出臨于小郡兹為寬宥毋廢省
循
王襄趙野分司制
忘身徇國者臣子之心賞勉罰偷者朝廷之柄矧在艱
危之際尤先綜覈之公具官某早被眷知預聞機政昨
屬邊裔之擾大分方面之權俾各專征靡從中覆列諸
屯之卒乘將内屏于京師庶直風塵即趨郊甸豈有兩
君之在野略無一騎之入關故取迂塗以為遁計既無
以上紓國難復不能留庇居民公縱偏裨肆為盜賊逮
朕纂承之始務昭含貸之仁如汝等倫置而不問然人
言洊至公論靡容其分務于别都用少伸于邦憲以懲
不恪以警無良尚深循省之思無重悔尤之積
王襄趙野散官安置制
趨朋友之急者不敢以存亡為辭議春秋之誅者莫先
于功意俱惡爾頃繇近弼出總重兵受朝廷數世之恩
固當前死聞君父重圍之急忍復自營乃專懷顧避之
私至巧作遷延之役視國家有如于秦越刈生靈不啻
于草菅言者以聞為之於邑其黜從于散秩用投畀于
遐荒兹謂隆寬毋忘至戒
耿南仲散官南雄州安置制
梁信侯景之姦而臺城不守唐養禄山之亂而靈武僅
存惟議者失于毫釐之間斯敵人玩于股掌之上爾迂
儒無斷循默苟容道君疑蕭傅之賢選參儲禁淵聖用
甘盤之舊擢預政機方強寇之馮陵舉中原而震擾克
綏多難所恃老謀方憑款敵之言堅主弭兵之議積其
憒眊成此艱危朕念夫當垂白之年寧為爾受失刑之
謗而訟言洊至重比難私姑黜置于散官用竄投于荒
服汝雖知免吾悔可追
王宗濋散官安置制
國保城闉賞誅而已將援枹鼓生死以之矧提禁旅之
嚴中護皇居之重儻先失守安所逃刑具官某蚤繇戚
畹之華擢置殿巖之邃庶幾自力上答所蒙方兵戈交
内外之鋒于呼吸有存亡之變衛吾宗社恃汝腹心乃
無效命之忠但作全軀之計望風驚讋委衆潰奔朕推
禍亂之原知汝罪辜之首宜明邦憲以謝國人尚緣四
姓之親姑從八辟之議爰鐫寵秩畀以散官其堅訟過
之心服我好生之德
李回散官安置制
君臣分定宜生死之靡他義利趣殊在賢愚之所擇豈
有本朝之顚沛遽令大節之磷緇爾幸受國恩預聞機
政知拔本塞源之大憤蓋戴天履地之所同乃甘心二
姓之庭至冐寵百寮之上茲而不問何以馭臣宜從置
散之科用正投荒之典皆爾自取非朕敢私
吳幵莫儔散官安置制
朕惟國家勵名節于百年之餘尊士夫于衆人之上非
以周旋于閒暇蓋將責望于艱危苟捐軀徇國之無人
則銷難解紛之奚賴具官某早緣推擇進躐近班當君
親蒙犯于氛埃至臣子盜稱于名字兹非小變何以生
為乃通命令之往來坐使等威之差僭此而闊略孰不
可容宜寵秩之盡鐫以一官而置散毋忘自省服我寬
恩
浮溪集卷十二
