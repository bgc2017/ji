浮溪集卷七
宋汪藻撰
外制
隆祐太后推贈制
曾祖
朕惟國家諸后比德姜任攷其淵源皆有所自非一時
勲閥之後則累朝將相之家惟其先置社稷于安斯子
孫享天下之養伊予太母實對前人既克濟于多艱盍
推尊于奕世隆祐太后曾祖具官某早緣才奮式副時
須殄蛇豕之妖肅清戎壘總貔貅之衆祗扈殿廬由功
紀于太常故慶鍾于長樂念方伸猶子之禮何以慰弄
孫之心是用特侈恩頒追崇祀始稽諸國典襚以王章
活千人者封兹為顯報澤五世而斬豈限常規冀夫未
泯之靈服我無窮之寵
曾祖母
婦從夫母從子于隂功及物為難而能使百年之後三
世之孫履六宫之尊閱四朝之久其積累豈淺也哉隆
祐太后曾祖母具封某氏胄出名家化行中壼靜專恭
順蔚有采蘋之稱碩大光明衍為夢月之慶發源既鉅
再世而興既推母黨之尊宜極祖慈之報乃侈脂田之
舊用為泉穸之榮家國同休啟魏邦之吉壤雲來致享
隆孟氏之新祧尚爾有知保兹無斁
祖
朕以寡昧而託南面之尊于艱難而獲東朝之養欲厚
外家之報孰如大父之親爰舉彝章用昭餘慶隆祐太
后祖具官某戚畹之望將種之英沈迹下僚久抱孫吳
之學流芳後裔蔚為馬鄧之家方隆坤育之儀盍煥廷
揚之寵惟顯親孝之終也德本身修乃自義率而推之
恩從祖始錫上公之峻秩荒大國之新封持我命書告
于園邑
祖母
朕惟烝畀祖妣以洽百禮王者所以祀其先也雖吾羣
臣亦得用此豈國家奉太母之尊而恩不及再世哉隆
祐太后祖母具封某氏克承姆訓夙有閨風生子則賢
初肇紀侯之慶至孫而大遂開渭水之祥天命既新坤
儀方肅宜崇二室之配用赫九原之光推本徽音孰致
思齊之盛相攸吉壤莫如全冀之雄尚我寵靈行于冥
漠
父
明德高漢兩京本伏波之貽慶懿安佑唐四世由代國
之能賢於赫予家有嚴聖母更夷險于二紀繫安危于
九重欲報之恩當循其本隆祐太后父具官某丕承徐
國逮事泰陵早奮迹于周行獨有聲于外戚才堪共理
屢分藩屏之符謀必折衝幾秉齋壇之鉞雖國勲之屢
紀于人爵以未酬乃積隂功用隆坤極念慈闈之方正
于䘏典以疇先爰正台躔用宏禰廟為國家肺腑之式
慰宫壼葛覃之思逝魄如存垂休曷已
母
后為王之貳繄德是宜母者女之師非賢曷似仰惟坤
載懋育寰區伊厥範之非常于所生而可見爰加異數
用發幽光隆祐太后母具封某氏以淑惠之資配高明
之族身先胎教早成衣練之賢家積隂功遂發造舟之
慶念隆長信之奉宜飾觀津之藏爰出明緡進封大國
煥魚軒之故秩旌沙麓之初祥亢爾夫宗光吾戚里
宣和皇后推贈推封制
曾祖贈太保
塗山有娀有莘皆古諸侯國也以積功累行啓天子后
妃之祥然本大源深必數世而後見繇今比昔天豈吾
欺宣和皇后曾祖具官某挺獨善之資勵久幽之操太
隂叶夢兆百年積德之餘華衮升班爲三室薦饎之首
屬興大隧之感遥正東朝之儀爰錫命書載光前烈正
公台之顯秩加帝保之隆名尚作曾孫之休永爲太上
之輔
曾祖母贈越國夫人
后妃上直四星母育天下其流慶之源固豈一世之積
哉宣和皇后曾祖母具封某氏以淑德宜内外之親以
隂功篤幽明之祐乃啟當熊之懿實開降&KR1800;之祥既升
配于至尊宜推崇于所本爰旌泉壤載啟湯封庶潛德
之顯融與始基而緜遠
祖贈太傅
儷極之尊世無比者抱孫之澤今乃見之矧天下不足
解憂雖聖人無以加孝其于母黨敢廢邦彝宣和皇后
祖具官某秉德自彊韜光不試雖心游物外無汾陽高
密之勳然慶衍家餘有和熹懿安之裔方興懷于所恃
盍加寵于其先是用慰我親闈顯其祖武升一品公台
之貴為二南風化之光精爽如存寵靈奚遠
祖母贈徐國夫人
朕惟宣和皇后懋俔天之德儲夢日之休誕育眇躬纂
承丕緒雖正宫闈之號尚遙親膝之歡乃寵家庭先崇
祖配宣和皇后祖母具封某氏稟靈有自漸德惟深早
積閨中之仁百神所相遂生天下之母再世而昌既成
位于后坤兹加封于王妣春秋合享上齊帝傅之夫今
古緜休下視公師之子便蕃所及肸蠁其承
父贈太師
朕膺圖籍之尊念庭闈之報雖少康之承禹後實本有
仍然文帝之自代來未迎薄后爰稽列聖之典載錫外
家之恩宣和皇后父具官某善積諸躬實孚于衆是生
聖女親育朕躬方進策于長秋宜顯親于厚夜眷惟禰
廟之寵已極台躔之崇用是襚以蜜章班之衮職赫外
家之孝祀慰吾母之慈心往厚所憑永綏乃後
母封福國夫人
周詩言后妃者無慮數篇而獨以葛覃為后妃之本豈
非恭儉節用化天下以婦道者自其父母家始哉宣和
皇后母具封某氏為女有事親之孝為婦有儀家之賢
為母有積慶之實乃生柔德作合清躬既陟中宫丕顯
思齊之德盍隆外氏大開新野之封以衍脂田之腴以
增園邑之奉尚垂景福式稱嘉名
李綱用登極恩封贈制
父䕫
木之升者本大而實蕃水之積者源深而流廣故自古
真賢之命世必其先盛德之傳家具官某道本中庸氣
全剛大潛心聖域蔚為學者之宗晦迹卿聯靡逐世人
之好名浮于位祉集其門是生謀國之英佐我中天之
業肆因大賚載舉彝章正維垣一品之尊為窀穸九原
之慶以遂顯親之志以崇教子之功尚爾幽間服吾襃
寵
母吳氏
朕惟哀哀父母生我劬勞者古孝子不得終養之詩也
故每于國家大慶緣人情而厚追封之典況相臣汝之
自出顧可以不襃哉具封某氏家本望族嬪于名卿慶
善所鍾是生人傑與吾同德有此茂恩載宏脂澤之封
用示泉扃之寵其欽襃顯慰爾子孫
妻張氏
朕嗣承大統凡公卿士大夫之家無不預被其澤也矧
以德配吾任職之相者顧可以不襃哉爾婉淑之稱為
時婦表傳中郎之業既以名家知京兆之賢自其平日
肆因大賚載舉彝章宏湯沐之舊封渙閨門之新渥汝
其任壼内之責使汝夫專國家之憂克濟艱難則爲汝
慶
李綱封贈制
曾祖僧護贈少保
君子之澤更五世而未衰國家之恩雖九原而必及具
官某潛德不耀老于鄉閭慶鍾其家既遠而大是生元
弼濟朕中興肆于秉政之初伸汝顯親之志進居帝保
兹謂公台尚繄明靈歆此光寵
曾祖母盧氏廖氏龔氏已贈郡夫人贈國夫人
婦人之秩繫其夫與其子孫今汝夫登帝保之尊而三
世之孫則吾大丞相是也亦可以為榮矣具封某氏出
于名家克配君子慶積而大實生英賢致身廟堂秉德
陪朕屬此延登之寵伸其追遠之誠正位小君改封大
國尚其精爽不昧欽承
祖賡贈少傅
賢者之報不必在身大夫之家則知尊祖矧吾元弼出
汝慶門其于大父之親可後羣臣之寵具官某家傳經
術世稟義方教子以忠既肯畬而且穫至孫而大遂自
葉以流根肆于柄任之初知汝隂功之自進居帝傅兹
謂公台尚繄明靈歆此休命
祖母黃氏饒氏已贈郡夫人贈國夫人
吾與大丞相朝夕論天下事親莫二焉而爾為之祖妣
嗚呼亦榮矣其于褒叙之典可不厚哉具封某氏禀性
淑靈來嬪望族積慶流祉是生英賢光復中興為吾伊
吕爰正魚軒之秩大開脂澤之封庶幾明靈服我休命
父䕫贈少師制
謝裒以晉名士老于太常而慶集謝安李栖筠以唐直
臣終于御史而寵歸吉甫蓋爵祿不酬于盛德則子孫
必饗其令名具官某如古耆儒登時膴仕學精以博得
聖人至當之歸志大而剛有君子後彫之操早正樂卿
之位晚登延閣之班廉靜無求優游卒歲既辭榮而不
有宜流祉于無窮生此真賢與予同德肆遇登庸之始
爰加襃寵之優進位公師用光泉壤以示籯金之訓以
明畬穫之功尚爾英魂服予休命
母吳氏已封郡夫人進封國夫人
朕讀衞人寒泉之詩覽魯侯壽母之章而知人子以不
得終養為恨而以及親為榮也具封某氏壼範有聞嬪
于雋老是生賢子佐朕中興爰因柄任之初益侈胙封
之舊尚期精爽不昧欽承
妻張氏已封郡夫人進封國夫人
朕惟公卿大夫以學識自見于功名之會者豈獨師友
淵源之力哉亦内德有助焉耳具封某氏族出華大嫓
于宗工讀父之書勉夫以正肆予論相并寵其家爰開
大國之封正爾小君之號是為光寵無怠欽承
顔岐初任執政封贈制
曾祖仲昌
孔氏顔氏皆魯國之望孔氏繇秦漢以來本支蟬聯文
獻相屬而顔氏僅聞于宋齊之間至唐方顯今孔氏稍
微矣而爾家三世皆有令聞為國光輝搢紳所慕豈聖
賢之澤所行者遠其興也固自有次第哉具官某言為
人師行為世表以學從仕棲遲一官若子若孝前英後
喆究觀厥慶其德可知爰因登俊之辰俾遂篤親之志
加之峻秩振爾遺芳豈惟世家增譜牒之榮抑使士夫
知為善之報
祖太初
朕思鳧繹之賢其流風遺書具存而其人不及見也雖
後世無聞猶當有以襃大之矧其孫預吾機政而寵綏
之數出于常典者哉具官某道德文章著于當代發明
古學獨得孟軻之傳疏闢化源聿興魯國之緒家承厥
範再世似之皆因特起之招繼被非常之用雖其躬可
貴寧須人爵之崇然以澤上覃難廢邦彝之舊宜頒宫
保之命往赫冢祠之光庶爾名揚令吾俗厚
父復
昔漢陳寔以道理高世而其子紀紀子羣皆有令名信
史書之以為盛事今吾顔氏亦庶幾焉具官某嗣謙退
之風得精深之學氣剛而行峻用以立朝言信而文醇
見于垂世早被裕陵之眷晚登延閣之華有子而賢弼
古之治爰因聞政之始用奬教忠之能繇法從之舊班
正宫師之新秩魂而不昧尚克享之
滕康初任執政封贈制
曾祖
蕭瑀事唐八葉相傳而益大王祥在晉百年雖遠而屢
興厥惟衣冠不絶之家必有廊廟非常之器今吾滕氏
亦庶幾焉具官某學道聖賢傳家忠孝遙遙譜牒早為
族黨之華奕奕子孫常出鄉評之右既厥鍾之茂盛宜
所報之綿長當此艱難生吾英傑竝屬延登之始爰加
追錫之榮納襚重泉升班亞品尚焄蒿之不昧知焜燿
于無窮
曾祖母陳氏王氏
婦人之德其賢不出于閨門王者之恩所報必通于泉
壤非爾後昆之有立安能數世而益光具封某氏挺柔
婉之資配高明之族化行于内既壼範之潛修慶衍其
餘遂家聲之遐振因聞孫之入輔擇吉壤以增封正邦
國小君之儀煥宗祧初室之祀其祚乃後永孚于休
祖
大夫之家則知曾祖賢者之報不必在身矧吾近輔之
賢出汝慶門之大盍加異數用發幽光具官某養志安
恬禔身孝謹力探載籍自表于儒先漫仕周行靡求于
宦達觀本支之相望知朝夕之所存襃章以子而既窮
恤典因孫而更越錫儲宫之峻秩揜家牒之前休往體
蜜章永安泉穸
祖母張氏鄭氏
位之尊者禮不可以不稱功之茂者報不可以不隆今
吾二三執政大臣非其材者莫得而居也既在兹選矣
雖祖妣皆與榮焉非稱情文而為之報也哉具封某氏
閨風靜專母道慈懿以子而貴既參象服之朝至孫而
昌復侈脂田之賜爰因初命載錫湛恩煥魚軒之舊儀
明柱石之新紀九原雖邈不顯其承
父
璧琮之璞必出于方流松柏之材豈生于近阜注意功
名之會每求忠孝之家具官某識造幾微氣函剛大知
言之要文章為後學之宗直道而行議論得古人之正
早挺險夷之節晩齊得喪之心雖嗟顔駟之不逢終喜
臧孫之有後是生人傑參預政機因其履位之初懋以
報親之典正宫師之峻秩隆廟祀之新儀旌而教子之
忠成朕得人之慶盍緣肸蠁來對寵光
母常氏
父母之有令子猶國家之有良臣皆人之所願然也今
吾用康任樞筦之事而實汝之所生蓋同其慶也其追
封之典顧可以不厚哉具封某氏出于名家端靜有法
配黔婁之德蓋嘗以道而相安生仲郢之材非止于先
而無愧既有柄朝之命宜疏飾壤之恩荒千里之新封
發九原之潛懿榮魂如在茂渥其承
故妻張氏
朕閔士大夫之家同艱難于婚宦之初而不得其貴寵
也于疏恩之際既追榮其先則并及焉所以正風化之
端厚人倫之本也具封某氏世胄高華嬪吾碩輔牛衣
之泣雖效于生前翟茀之朝但榮于身後咸寧吉壤兹
謂新恩從汝舅姑承休無斁
妻朱氏
古者諸侯之妻必齊姜宋子所以取其族出之大聞見
之華有夙夜相成之道稱其服飾之盛而與君子偕老
也豈今公卿室家為助于内者其賢遽不如古哉具封
某氏以崇寧大臣之子嫓吾樞輔之賢婉孌靜專壼儀
甚著小君之號非爾孰宜爾其勉夫子以功名忠孝之
事協濟艱難無愧周詩所云則吾當屢封特封不一封
而已也可不懋哉
桂州甘氏年九十可封太孺人制
朕恢崇孝治尊禮高年嘉涵養之遐區有期頤之壽母
爰加封邑以厚人倫庶幾萬里之慶門尚見七朝之遺
俗
掌設王氏典言吳氏竝轉國夫人制
朕自潛藩入承大統汝祗婦職常侍宫闈其遷大國之
封以視小君之秩益思淑慎用對寵休
宣和皇后姪女母吳氏封恭人制
朕感潁谷封人之言于母黨之親未嘗不致意也以爾
常事外家實生息女宜加封號以示異恩尚保厥休無
忘所命
恭福帝姬追封隋國公主制
尚親慈幼本骨肉之至情追遠厚終有邦家之令典具
封某受靈寶緯毓粹璇源方欣設帨之祥已遇逝川之
戚既安厚夜宜錫新章爰開主邑之封用正王姬之號
尚期婉淑不昧欽承
浮溪集卷七
