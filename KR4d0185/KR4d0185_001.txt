王著作集卷一
宋王蘋撰
薦上殿劄子
權發遣平江府臣孫佑劄子據府學生陶孝友等保舉
布衣王蘋學行竊惟主上親乘戎輅臨幸本府軍務之
暇延見人材今有賢士近在數十里間有憂時愛君之
心有開物成務之學素行高潔朝野共知伏望特賜敷
奏召赴行在審察錄用候指揮紹興四年十一月二十
五日三省同奉聖旨布衣王蘋令入内内侍省引見上
殿
上殿聖語除官賜出身
十二月四日引見進對十二月五日三省同奉聖旨昨
日上殿王蘋特與補右迪功郎十二月九日三省同奉
聖旨王蘋特賜進士出身授左迪功郎除秘書省正字
日下供職十一日内殿宰執呈王蘋辭免特賜進士出
身秘書省正字劄子
聖語
上曰王蘋起於草茅而議論進止若素宦於朝通儒也
大抵儒者能通世務乃為有用儻才無所長何所用耶
臣鼎曰陛下聖人人臣能否何所逃耶臣與求曰儒者不
通世務是謂腐儒如漢公孫弘董仲舒倪寬此三人皆名儒故
史稱其通當世之務臣松年曰治天下安用腐儒惟通世務
乃為有用上曰誠如卿等言耳
勅詞一
勅右迪功郎王蘋朕於一時人材苟其名字稍有以自見
則往往至屢試而治不加進於是從而求其所未試者至於
巖穴之士庶幾有稱朕意焉爾學有師承親聞道要韞櫝既
久聲實自彰行誼之修溢於朕聽燕見訪聞辭約而旨深師
友淵源朕所嘉尚乃命錫之高第職是校讐豈特為儒者一
時之榮蓋將使國人皆有所矜式勉行爾志無愧師言可特授
左迪功郎守秘書省正字紹興四年十二月
勅詞二
勅左迪功郎守秘書省正字兼史館校勘王蘋可特授
左承奉郎依前秘書省正字兼史館校勘紹興五年二月
勅詞三
勅左承奉郎秘書省正字兼史館校勘王蘋熙豐尚經
義而廢春秋崇觀行舍法而罷科舉使自信篤學之士
無以售於有司爾獨守遺經不追時好昔人所謂為人
臣子而不可不知者爾既知之矣是用特起布衣擢居
東觀嘉此老成之望藹然英俊之躔爰自校讐俾參譔
述益思懋勉嗣有褒陞可特授依前左承奉郎秘書省
著作佐郎紹興六年八月
勅詞四
勅左承奉郎新差權通判常州軍州兼管内勸農事王
蘋紹聖元符之間姦人得志首陳紹述之說以脅持上
下次為廢立之議以誣謗宣仁傷泰陵孝治之風失神
祖勵精之意凡是羣邪之舉措皆非當日之本心貽患
至今餘風未殄載觀舊史實駭予聞爰命儒臣復加筆
削以爾蘋親見大儒得其要妙維此一代之典遂為不
刊之書增秩之榮厥有故實尚思奮勵朕不爾遺可特
授左宣義郎差遣如故紹興八年五月
勅詞五
勅王蘋汝咸以儒學擢在道山比贊相臣纂修鉅典凡
筆削之去取兼載不遺核朱墨之異同咸得其當按指
事實錄之法彰辨是與非之明備一代之成書詔萬世
而垂憲首嘉事領之績可忘紬繹之勞恭覧奏篇歎美
無斁故兹奬諭想宜知悉紹興九年十月
王著作集卷一
