王著作集卷三
宋王蘋撰
資中袁先生跋
程門諸賢多不甚著書大扺要於涵養特守處用功蓋
二程夫子教人之法如是也明道嘗云若不能養只是
說話伊川因尹和靖說易曰且更涵養莫要輕說及答
横渠所論亦欲其全養思慮涵泳義理他日自當條暢
今觀著作王先生奏篇遺稿僅存十餘地文不過數則
讀之皆温醇平實沈潛藴藉藹然有餘味真得程氏之
傳矣楊龜山每言同門後來成就莫踰吾信伯胡文定
亦謂其學有師承識通世務二公非輕於許與者知先
生蓋深矣予故表而出之以誌先生師友淵源之學寳
祐四年歲次丙辰重陽前三日資中袁萬頃書
玉山汪先生跋
孟子既没聖學絶講本朝河南二程夫子生於千載之
後獨得往聖精微之緒而斯文日以緝熙著作先生早
登河南之門學聚問辨得所就正充廣涵養其德粹然
高宗皇帝中興趙忠簡公相懲荆舒而主伊洛於是河
南之門如尹公朱公輩人相繼召用而先生以布衣特
招首論親征之舉民情欣悦得民心則格天心三王之
治也又論帝王之學將以措諸事業非從事章句之末
而已及舉小雅宣王諸詩以為内修政事者乃所以外
攘夷狄謂正心誠意而辨其君子小人人主之先務也
凡此皆其師門所素講深造義理之頥可舉而底績者
也思陵一見以為起草茅而議論如素宦則其踐履純
熟足以動寤人主者又可見矣遺言逸事絶無僅有而
玩其議論想其辭氣雍容切當自有奕奕照映簡編者
則其學豈章句言語而已哉門人記先生貎肅而氣和言
簡而義明望之可敬即之可慕可謂不阿矣慤之先
曾大父文定公嘗僚於趙忠簡公而講習於著作先生
陳齊之亦先生友也今幸覩遺帙不勝咨歎僭識卷末
寳祐歲在夀星立冬日後學玉山汪慤書
雝國虞先生跋
紹興六年趙忠簡免相陳公輔上疏乞禁伊川學朱内
翰在經筵不敢諫胡文定奉祠居衡岳獨上疏封爵邵
張二程先生貼黃實薦著作王公與和靖尹公皆伊川
門人乞以王公校正中興以來程門後凋之松柏獨胡
公尹公著作公而已雖然著作晩際思陵固未能昌其
所學然遺名遯世在崇寧不與於屛逐學徒之時潔身
事道在紹興又不與於禁斥顓門之日公之學力藴蓄
始終全節可謂不負師門矣觀其奏篇論汲黯宇文士
及之忠佞牛李朋黨之成破至哉斯言雖千百年可為
龜鑑思陵以通儒稱之信哉寳祐五年丁巳立夏日雝
國虞兟謹書
柯山徐先生跋
鼎幼從父師之訓已知和靖先生以程門之學高宗皇
帝由布衣擢寘經筵鼎今幸備灑掃書堂之役流風遺
教鼎與諸生拜賜無斁已而復知此邦有王公是時亦
以程門之學召入著作庭猶恨未知公學問言論之詳
居數月公之孫思文攜文集見過伏讀數四繼以愾嘆
不能自已噫嘻炎精寳祚程氏之學廢而幾熄程氏之
學興而復然不特嘆二先生能守其師之學抑以嘆高
宗之所以再造國家與吾儒所以關涉於國家者其學
如此之大云景定二年歲舍辛酉至節後十日柯山後學
徐鼎謹書
天台毛先生跋
自馬上得之之說行君則曰事干戈之時也道學乎何
庸臣則曰執干戈之時也道學乎何言嗚呼曷不視此
哉﨑嶇金革一聞守臣之薦則惟有道者是信是使不
曰徐議其任也懇切奏疏一惟師學之明必欲以道而
立政立事不曰姑舍所學也是誠明良之盛際修攘之
大原茲炎興所以祀夏配天而衍萬億年之休歟咸淳
二年丙寅七月望天台後學毛鼎新書
鶴皋朱先生跋
南渡以來回洛學之春二三君子力也著作先生為後
凋之松實最其間今覩遺稿醇實雅度如弁冕秉珪於
廟堂之上使人一見歛袵而敬心生焉以蕪辭述盛德
則奚其敢咸淳十年甲戌永嘉後學朱子昌敬書
眉山黃先生跋
自一貫曰唯之後羣弟子各以其親傳之學仕列國厥
後罔有聞知亞聖繼興闡揚斯道垂絶復續寥寥千載
天啟炎宋五星聚奎諸儒繼出背項相望一時聲稱日
光玉潔跨漢軼唐文治與道學由此而盛中間不幸各
立門戶相勝相非於議論之間致使士習風靡或歸於
朔或附於川或從於洛支分𣲖别不復會歸於皇極之
源小人乘間抵巇大倡偽學之謗荏苒歲月貽禍國家
幸而天不閟道二程門人尚存胡尹暨著作王先生者
落落晨星理學流委僅存一綫使先生不遇思陵未免
埋光晦彩終其身幾與草木同腐豈不重可惜哉愚也
生於叔世萍寓吳門每恨生晩不及遊先生之門且聞
先生之為人又知先生之所學嘗味其功名富貴道德
性命皆不足樂之語且與顔曾氣象相似可以振薄俗
可以藥士心惜平道不傳於後文不著於世雖獲用於
一時在先生亦姑云爾吁天耶人耶愚不得而知也時
祥興改元戊寅歲仲春三日眉山晩學生黃大有拜手
謹書
王著作集卷三
