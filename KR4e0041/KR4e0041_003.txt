眉菴集卷之三
七言古體姑蘇楊基孟載著
夢題雲山圖
夢中有人以雲山圖索詩因題四韻覺後惟記其首
二句為足成之
前山嵯峨後山聳大如盤龍小飛鳳千巖萬壑春雨晴
浮雲載山山欲動平生愛向雲山居漂泊尚作雲山夢
明朝拂袖歸故山萬頃白雲和玉種
省掖觀梅和宋草堂韻
玉肌瘦怯春風惱唇紅不褪香雲老綺窗人靜月初圓
咲覺飛璚顔色槁羅幄銅瓶小几邊銀燈疎影硯臺前
一株初破休輕折半朵猶含最可憐宫粧近眼人爭愛
却恐愁多零落快莫教纖手嗅東風誰畫生香與真態
西省海棠
山西陳則威以晉無梅花以管勾職初来江西即求
識之省左掖東檻有海棠一小樹則威尤鍾愛之日
數次至花下風雨昏暮不忍去也嘗索余賦詩余時
迫於案牘不暇舟行湘中梨杏桃李每得厭觀獨無
海棠因賦此補其缺云
山西公子虬鬚客到處尋梅認香白春風省掖海棠開
暫去還来抛不得嗟我有癖常自咲不意逢君同此癖
花枝雅麗不妖豔我軰尚德不尚色曉窗雲暖風日妍
數朵娉婷春半拆睡損紅綃膩有痕舞酣金殿嬌無力
銀燈不如微月照珠簾更着疎烟隔飛燕輕盈冨貴姿
玉環態度神仙格此日凝粧青瑣外當時擅寵沉香北
繁開似妬却冥冥半吐欲言終默默豈惟人愛亦自愛
不獨春惜當誰惜細雨重隂也看来莫對空枝謾相憶
千葉桃花
豫章氣候差早春未半花已岑寂省掖後苑有千葉
桃一株人未之知也衆卉已謝芳草如積偶與員外
方君過其下初開數朵色韻標度殆非人間所有豈
所謂瑶水之遺也歟繞樹百匝賞之以詩壬子二月
十七日
江花先好還先落二月芳菲已蕭索掖垣一樹獨開遲
嫩葉蘢蓯抱香萼朝来小雨浥輕紅春色千重與萬重
點注定知煩曉露剪裁寧不費春工春来到處尋桃李
不道東闌花自美傷心世事總如花何用勞勞行萬里
憶北山梨花
辛亥清明予與薛起宗聯騎遊北山飲酒大梨樹下
時花盛開余有詠北山梨花詩壬子清明備員江西
省幕風雨兀坐案牘山積緬懷北山之集邈如夢寐
撫景感舊紀之以詩
去年清明花正繁騎馬曉出神策門千桃萬李看未了
小逕更入梨花村低枝初開帶宿雨高樹爛日迷朝暾
柔膚凝脂暖欲滴香髓入面春無㾗青霞玲瓏翠羽亂
白雪照耀瓊瑶温折花對酒藉草坐花氣暗撲黃金尊
薛君起舞為我壽勸我一曲招花魂須臾明月忽到樹
主人送客唯留髠羅巾欹斜烏帽落醉眼况復知清渾
村中至今為故事咲我自是劉伶孫我慚不荅竊自慶
大抵此樂皆君恩今年清明坐西省雷雨兩日如翻盆
群花削迹净如掃衆綠既暗不可捫豈無青錢換斗酒
案牘雜沓窮晨昏伻来督責至訶詈面微發紅氣每吞
未能搏搖跨鵰鶚詎免束縛同鷄豚人生屈辱乃淬礪
百鍊正欲逢盤根自知力不舉一羽強欲扛鼎追烏賁
晚晴汲井試新火紫筍綠薤供盤飱歸来飯飽對妻子
萬事反復何足論
壬子清明看花有感
熙寧五年壬子清明眉山蘇公看花于錢塘吉祥寺
金盤綵藍獻花者五十三人有詩曰吉祥寺裏錦千
堆前年賞花真盛哉道人勸我清明来腰鼓百面如
春雷打徹涼州花始開是其事也洪武五年基與員
外方君看花於西江省掖節值清明歲亦壬子去蘇
公三百年矣歎公之不可見而猶以誦公之詩也因
賦長句以記歲月庶為後三百年張本云
吉祥寺裏千堆錦綠髮仙人對花飲腰鼓金盤五色藍
醉歸猶帶花枝寝東風壬子幾清明三百年来寺已傾
沙河塘上痴兒女猶誦錢塘太守名看花我亦逢壬子
况是清明非偶耳莫論南浦與西湖楚水吳山正相似
青蓮居士識前因金粟如来見後身總不能知塵外劫
也湏曾是會中人
邀方員外看花
金昌亭西萬株花胭脂玉雪爭紛拏春風携酒看花去
騎馬徑到山人家花深樹密無逕入下馬徘徊映花立
紫萼風微翠䄂香紅絲露重烏巾濕别来幾負看花期
客裡匆匆見一枝白下橋邊寒食後廣陵城外綠隂時
今年花最逢春早准擬清樽對花倒人意方邀酒伴来
花枝已向東風老花雖漸老仍堪折猶勝紛紛滿蹊雪
且共芙蓉幕裏人坐看海棠枝上月
樟樹鎮舟中作
儂是吳淞釣魚叟全家生長吳江口遲鈍長飛衆鳥先
迂疎每落諸人後城中父老少相知鄉里兒童亦見欺
几上細抄高士傳壁間大篆考槃詩春風百草承膏沐
強擲漁蓑親案牘胥史猶嘲吏事疎妻孥欲咲形容俗
羸馬長途恐不堪君恩何日許投簮半篷秋雨烟籠水
數點寒星月滿潭
泊舟桑落洲望廬山
桑落洲前泊舟好對面推篷看五老石罅泉從樹杪来
山坳雲向峯尖繞風墮初黃未黃葉烟暝將栖已栖鳥
莫問漂零與壯遊飲不能多湏醉倒
聞鄰船吹笛
江空月寒江露白何人船頭夜吹笛參差楚調轉吳音
定是江南遠行客江南萬里不歸家笛裏分明說鬢華
已分折殘堤上柳莫教吹落隴頭花
春江對雪
春雲作寒飛鳥絶花雨紛紛暮成雪江山最好雪中看
况是東風二三月披蓑漁立柳邊航戴笠僧歸竹外庄
草暖尚迷雙鷺白樹寒先露一鸎黃我愁春雪看難久
重為江山更回首莫煑清貧學士茶且沽綠色人間酒
春江雪霽
烟嵐蒼蒼雨濛濛春雲淡白春霞紅扁舟江上行十日
盡在郭熙山水中今朝推蓬更竒絶兩地江山皆玉潔
又是王維着色山十幅屏風盡飛雪參差琪樹當春起
零落天花堕春水鸞鶴三千月殿中芙蓉十二冰壷裏
當時玉堂看畫圖自謂此景世所無而今老眼見真景
始信二老畫不誣人間妙筆奪造化往往天真乃如畫
意匠經營自逼真按圖索駿風斯下湏臾雪霽天宇碧
一色瓊瑶蕩春陌柳自輕黃草自青縱有此圖無此筆
眉菴居士非好竒為歎此景無人知都將摩詰圖中意
寫作春江雪後詩
雪中登黃鶴樓
洪武癸丑臘月十一日夜抵武昌是夜風雪交作向
曉雪深二尺因登樓賦此
黃鶴樓前水平岸春雪當空舞撩亂東風知我欲登樓
助以瓊瑶作竒觀昔人黃鶴去不回我騎白鳳横江来
遥看歷歷漢陽樹一色盡是梨花開人間何處最佳絶
百尺闌干滿江雪氣壓滕王閣下雲興高庾亮樓中月
瀛洲咫尺非難到鶴背琪花落烏帽載酒誰能問謫仙
題詩未必無崔顥江山得此清無敵頃刻銀蟾蕩瑶碧
更着仙人紫綺裘卧聽吕岩吹鐡笛
雪中再登黃鶴樓
平生不願萬戸侯亦不願識韓荆州但願武昌連日雪
日日醉登黃鶴樓樓前絶景冠今古况有繽紛雪花舞
玉樹參差認漢陽瀛洲浩蕩迷鸚鵡江頭兒女走欲顛
謂我自是騎鶴仙白雲飛盡黃鶴去此景不見三千年
我拍闌干為招手世上神仙果何有桃李非無頃刻花
江湖亦是逡巡酒他日重来五百春樓前花草一番新
相逢不識純陽子何用重尋回道人
湘中見春鴈
蘼蕪葉長香蔟蔟雙鴈忘機相對浴東風何事不飛歸
應念江南春草綠燕山密雪正茫茫况有桃花水滿鄉
畢境不如歸去好楚雲湘水是他鄉
登岳陽樓望君山
洞庭無烟晚風定春水平鋪如練净君山一點望中青
湘女梳頭對明鏡鏡裏芙蓉夜不收水光山色兩悠悠
直教流下春江去消得巴陵萬古愁
長江萬里圖
我家岷山(仕江左生長吳中遂家焉先生原籍蜀中嘉州人因祖)更西住正見岷
江發源處三巴春霽雪初消百折千回向東去江水東
流萬里長人今漂泊尚他鄊烟波草色時牽恨風雨猿
聲欲断腸
湘江秋意圖
湘江澄澄漢江綠芷葉蘭花映斑竹一聲欸乃鴈雙飛
數點青山淨如王蒼梧回望是荆州楚雨吳雲恨未休
無夢可聽湘女瑟有人方倚仲宣樓
湘漢秋晴圖
讀書不願賢良舉朝醉覇陵暮湘渚兩鬢從添鏡裡霜
十年聽遍江南雨呼鷹臺上愛秋清鸚鵡洲前看晚晴
紅葉蝉聲湘寺遠碧潭鴻影漢川明湘波漢水愁無盡
畫裏江山聊一哂舉世惟稱王仲宣當時亦有周公瑾
湘隂廟梨花
癸丑二月廿日泊舟湘隂廟下廟東圃有棠梨一株
花猶未開因念辛亥春與薛起宗賞花于鍾山之北
賦詩酌酒為一時勝集壬子歲宦居豫章追憶舊遊
嘗與員外方君道其事復有詩寄薛今年見花于湘
水之上不惟北山之會不可尋而豫章僚友亦相望
數千里外人生漂泊盖如是也舟中岑寂賦詩一首
且歸以示方君預與啓宗締来歲之約云
平生厭看桃與李惟有梨花心獨喜海雪樓前雪一株
歲歲清明醉花底北山岡下花最盛千樹玲瓏圍綠水
前年騎馬賞花處我與河東兩人耳青苔滿地芳草合
只有黃鸝映花蕊當時美人東閣上寳髻慵梳初睡起
鏡裏争先試一枝真態欲將春色比樓空燕去花自落
細雨黃昏泪如洗疎籬蕭蕭茆屋破况復臨春開結綺
我時賞花仍吊古花亦&KR1662;然為露齒歸来婆娑簮滿帽
十日羅衣香不止去年相憶豫章城咫尺春江如萬里
今年邂逅洞庭曲細萼含愁照清泚人至魂消楚雨中
花應断腸湘烟裏三年勝遊不再得百歲歡娛能有幾
吉祥牡丹非舊夢玄都桃花亦如此更約明年載酒来
莫咲花前人老矣
留題湘江寺(在全州)
瀟湘縣前山繞城綠陰滿地聞流鶯入門下馬松逕濕
㯶櫚花開春雨晴山僧知我携客至袈裟鐘磬下榻迎
汲泉敲火煑新茗茶香鼎潔泉甘清龕燈照佛佛像古
舍利五色真身明黃金布地孔翠帳旛盖聯絡皆珠瓊
飛来巨石卧青兕以爪扣擊成金聲十年足跡走萬里
福地往往迷榛荆兹山信是無量壽百千萬劫完不傾
乃知願力自廣大天神守護邪魔驚我来作禮繞三匝
寳花如雪天樂鳴便從真如入妙覺豈有世網能相嬰
同行僚友二三輩勸我寫石留芳名他年老眼得再覩
風雨剥落莓苔生
祁陽行
黃鶴樓前漢陽雪岳陽樓前洞庭月自謂人間無此清
到處相逢向人說祁陽江頭春更佳彷彿似是神仙家
黃鸎亂啼萬竿竹綠水縈抱千株花千紅萬碧深相映
雞犬無聲茆屋靜野老回頭喚不譍忩忩况是通名姓
水流花落岸東西只隔疎簾路已迷天下于今皆樂土
何湏更覓武陵溪
皂角灘
烟蘿&KR2513;毶樹蒙鬆夏綠更換春花紅千山萬山無所聽
鷓鴣杜宇啼春風穹崖斕斒高百尺快劍無痕鑱翠碧
寳氣朝凝五色霞丹光夜燭三分日我從章江出彭蠡
巴陵長沙洞庭尾看遍衡廬兩岸山行盡瀟湘一江水
輕舠短楫辭零陵似與亂石争功能牛刀慣&KR0836;中肯綮
郢斧神捷回鋒稜男兒性命固可惜底事矜誇向群石
鷗邊短草一枝笻牛背斜陽數聲笛
湘中四詠
黑翎紅嘴花間鳥映花一點珊瑚小當時如意擊東風
萬語千言啼未了雕玉籠開出綉楹海棠庭院雨初晴
美人按拍教鸚鵡學得霓裳四五聲右珊瑚
棠梨花開滿山白白鷴飛来春一色黃鸝紫燕大匆忙
不道花間有閑客却嫌香露汚春衣立向湘江映夕暉
鷗鷺相逢莫相妬一雙還拂椘烟歸右白鷴
湘江兩岸無茆宇湘竹隂隂覆江渚春来未聽一鶯聲
只有鷓鴣啼暮雨憐渠亦是他鄉客苦向人啼行不得
縱教行得也消魂那箇行人不頭白右鷓鴣
暖風晴日融春晝閑看花隂雞吐綬綺縠都將綵羽粧
紅絲不待金針綉疊疊胭臙縷縷金龍紋盤錯鳳紋深
憑誰剪作鴛鴦帶雅称佳人翡翠衿右錦雞
過高郵新開湖微雨有詠
殘虹曉落西陂岸雨脚斜飛鷗鷺亂扁舟盡日畫中行
荷葉荷花香不斷船頭老翁一尺鬚斗量菱舟兼賣魚
兒能鼔柁女蕩楫何用聰明多讀書
夢綠軒
余與徐君幼文同謫鐘離結屋四楹幼文居東楹余
居西楹文嘗賦詩曰夢裏綠隂幽草畫中春水人家
何處江南風景鶯啼小雨飛花盖深有意於故園也
因題其室曰夢綠
蜀山(居在焉非西蜀之山也蜀山乃吳中山名幼文所)江頭萬章木細草幽泉
蔭修竹五月六月山雨晴空翠紛紛滿衣綠杖藜或来
隂下行雲影不斷凉風生青蓮翠結欲無路彷彿立有
黃鸝鳴去年吴城正酣戰却倚危樓望葱蒨今年放逐
到長淮萬綠時於夢中見夢中見綠覺始知索我亦賦
夢綠詩逢人說夢子堪咲替人作夢余何痴世間萬事
同野馬覺後非真夢非假五色過眼本虚空冨貴於人
誠土苴南風劃然吹夢破樹頭不知微雨過從今寤寐
俱兩忘靜與白雲相對坐
舟入蔡河懷徐幼文
憶初見君江浦外七尺長身齒含貝君年未冠復新婚
錦帶吳鈎紫絲佩豪姿俠氣颯蕭爽春鴻輕便秋隼快
結交梁椘燕趙間追慕廉藺羞郭觧誓將弓槊事鞍馬
恥作寒儒服巾帶余時瑣屑箋虫魚折几寒燈寫秋芥
相逢一咲恍自失不異低岑仰高岱殺雞為黍三日談
深中肯綮入ခ骱方喜師君竟兄我巵酒動輙受百拜
停觴爛漫出險語磔裂鬼膽窮百怪天然清真去雕飾
王嬙西施洗鉛黛漱芳雋腴再三讀項上之臠左手蟹
技痒礪秣互掎角十捷一二八九敗余實羡君敏且博
君亦憐余強而邁英雄敢誇君與我強弱不止楚敵蔡
孟潴豪士渤海高(也季迪)時復峙足如鼎鼐高才於我十
倍我尚歎追君力不逮縱横千字戚生筆迭宕百韻余
公菜(邁詩二百句甚工幼文與余唐卿作菜)僧房秋迥鉢聲長雪屋香銷
燭㾗在清游未竟夕漏終落月殘星悲一慨激烈正醉
金陵酒漂泊共泛濠梁載城荒地僻生計拙時脱春衫
倩人賣破樓夜雨隣鐘急委巷秋風茅屋壞斯時愁絶
正難禁君獨相看勸余耐别来奔走向西洛面色痿黧
病新差章臺握手湏臾立胸臆梗塞若有碍平生恥作
兒女悲此别戚戚若有槩今朝過蔡將入陳漸見舟艫
艤灘瀨平漪細石魚跳渚斜日低烟鴈横塞相思無柰
客中愁聊述長歌歌一再
鄭州道中
北風如刀吹面裂弊裘無功塵絮折星稀日出勢尚嚴
滿袖霜花厚如雪馬上沉吟苦憶家江南十月䞉春華
金錢晚菊低叢葉綠萼盤梅小樹花
寄題水西草堂
鴛鴦湖東武塘西桃花滿川蒲葉齊春風二月微雨霽
鵝鴨拍水黃鶯啼推窗正見參差柳柳色波光淡於酒
烏紗官帽半籠頭紫竹漁竿長在手平生愛讀内景書
往往適意追禽魚開門懶迎俗士駕拄杖每叩高僧廬
客来舉酒邀明月細瀹松濤煑春雪但覺身無俯仰勞
安知世有東西别今年扈從来大梁錦袍白馬青絲繮
信陵宅畔暮鴉集朱亥門前秋草黃輪番夜直中書省
霜華滿巾鬚髮冷粉署香銷紫綺袍碧梧影落黃金井
魂夢時時到草堂曲欄花藥漫分行他年得遂歸田計
多種墻隂十畝桑
留别楊公輔
將還榮陽夜集公輔東齋酒酣索詩時銀燈結花漏
下二鼓賦此留别
紫簾凝烟碧香繞銀燈結花金粟小主人捧酒起勸賓
離别長多會長少明朝騎驢鄭圃東白沙黃葉滿林風
知君此際能相憶咲指燈花映酒紅
送朱明善少府
胙城主簿冰雪骨天闊霜清見飛鶻家住西湖第一橋
半生詩酒笙歌窟斜肩兜子總宜(名舟)船九里松隂十畆
蓮松下看山船上宿小娃随索賣花錢鶯嬌蝶妬春如
綺一夜東風變桃李回首梁園望故鄉咫尺吳山四千
里吳山漸遠音書絶兩鬢青青未成雪烏帽朝辭鄭圃
烟鹿車夜挽蘭臺雪上官不惮道路長豈問冨庶并荒
凉正湏到縣招竄匿要使枳棘皆耕桑婦女飬𧖟男種
麥食有雞豚衣有帛兒童不識成丁勞父老能歌縣官
德慙余亦是榮陽簿虎牢關下成臯路有酒誰澆紀信
魂無人敢畫鴻溝渡鄭衛由来本懿親相思只隔大河
津愁將艮嶽風前柳持贈山陽笛裏人
并州對雪
春風雪花大如手匼匝䙰䙕撲窗牖入水消融鴨綠醅
随鶯點綴鵝黃柳人誰能来剡溪棹我獨痛飲淵明酒
白髮沙頭罷釣翁睡覺簔衣頻抖擞
眉菴集卷之三
