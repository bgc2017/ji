眉菴集卷之十
五言絶句吴郡楊基孟載著
新月
光斜鏡露邊影沒眉鋪黛香烟隔院來知有佳人拜
殘雪
庭雪半消殘猶存舊臘寒春風知有意留待隔年看
春夢(二首)
春夢復春夢春夢何時曉啼鳥忽相呼花殘人又老
春夢復春夢夢與覺時同縱使風吹破相看佀夢中
五色
五色綉羅衣花多枝葉稀春來不敢着怕引蝶雙飛
陌上桑
青青陌上桑葉葉帶春雨已有催絲人咄咄桑下語
優人乞米
恢諧一面咲慷慨千鍾粟相逢莫歎貧農夫方夜哭
隔簾聽歌
低處最多情聲遲拍轉停坐中腸亦斷况乃隔簾聽
仕女美女二圖
獨立長門裏徘徊無所親可憐前殿月不照後宫人
無人問起遲不語自支頥此意春風觧深閨未嫁時
花開
花開醉不休花謝莫深愁縱使花長在東風也白頭
壺中二色桃花
素頰映紅腮西園共折耒憐渠竟先落知是最先開
折花贈内并代荅(二首)
人面玉娟娟花枝更可憐憑從畫眉手折寄鏡臺前
一朵折春風花濃意更濃而今映花面不似向時紅
詠眉
雙鸞畫得勻烟柳闘輕顰莫對初三月姮娥妬殺人
詠眼
秋波含脉脉未轉己情通千古風流意都緣一盻中
瓶中插梨杏桃李四花有詠
各自媚春光輕紅映淺粧日融花氣暖忘却是誰香
施君眠雲堂
展雲作衾裯一榻秋隂冷曉睡重懵騰壓碎梨花影
倪雲林畫竹
寫竹是傳神何曾要逼真惟君知此意與可定前身
題畫(二首)
重耒竹滿坡竟失茅茨處忽記别君時門前五株樹
泉爭亂石穿松激回飊響山經讀未終猿啼孤月上
墨竹
烟梢忽縱横風葉屡偃仰一榻卧山中靜聽秋雨響
墨葵
晞髮待朝陽黃眉映墨粧午時人搗藥衣上有玄霜
竹為僧賦
猿啼石澗幽月出秋林靜孤僧耿未眠坐對蕭蕭影
九鸞圖
秋塘白鷺栖烟淡草萋萋一隻耒沙晚青山日又低
彈琴高士
江靜月在水山空秋滿亭自彈還自罷初不要人聽
柳塘春燕
花落燕飛交春風在柳梢玉樓皆綉幕高處莫安巢
扇上畫(四首)
雨歇見青山菰蒲第幾灣鷗來又飛去只有釣舟閑
江遠愛山低沙虚覺樹危靜中誰共賞橋上立多時
雙桐石上栽四月始花開不見朝陽鳳秋風𣣔下來
别夢蘋花外歸心燕子前齊王不好瑟塵土滿朱絃
刺客四詠
匙首
秋啼聶政䰟寒漬荆軻血報讐兼報恩刺人還自殺
筑
朝擊無秦聲暮擊皆死曲誰知腹中鉛㸌却壯士目
椎
公子終救趙留侯徒中車平生萬金客不及圯橋書
劔
差差三尺光氣奪萬乘貴立成千載功不出五步内
轅門十詠
胄
雙簷鳳翅開虜見即心摧莫厭黃金重貂蟬自此來
鎧
重凾鎻鉄堅葉葉金花錯將軍勇絶人尋取三副着
纛
羽葆矗青雲風搖翠羽分貔貅一百萬扵此認中軍
鉞
寵錫王階前專征欲定邊奏功湏右秉長在節旄先
矛
鈎鋒紫電明瘦幹青蛇滑馬上利長兵刺人湏丈八
刀
掛帳殺風寒新磨血未乾酒酣曾斫虜不敢醉中看
弓
力能穿七札弝搰金梢短十萬羽林兒無人開得滿
箙
斜插虎豹皮掛向軍前戰射退黑山胡歸來有餘箭
袍
袍花對縫裁上刺黃金字着處萬人看是為君恩賜
馬
未鼓即騰驤身輕箭不傷明朝卸金甲歸牧華山陽
天平山十四題
龍門
天開一罅通石古雙崖破中有波濤痕知是龍飛過
石屋
六丁運神斤鑿石為巨屋風雨遶入牎夜夜山鬼宿
五丈石
落星長百尺風雨忽中断至今雷火焦突兀猶存半
白雲泉
冷冷白雲泉流向白雲邊泉水流不斷白雲飛上天
一線泉
石竇小如針泉飛一縷金天風吹不斷穿過白雲深
卓筆峰
露蘚凝斑管烟蘿束紫毫山靈罷揮洒卓立萬山高
飛來峰
高峰似玉臺何處忽飛來定向西天竺曇花頂上開
釣魚磯
老父兆非熊遺石此山久誰操百尺竿重試連鰲手
蟾蜍石
神蟇月中來化作千歲石曾吞玉杵霜清露時時滴
頭陀巖
頭陀不可見巖石似當時草長齊肩髮雲裁百衲衣
華盖松
飛盖結龍形斜扛九曲青流螢枝上落疑是紫微星
四時亭
泉聲四時清山色四時好不知寒暑移但覺松杉老
宿雲軒
盈盈山中雲就我簷下宿昨夜雲不歸空閒半間屋
照湖鏡
圑圑山中石下照太湖影如何一鑑中三萬六千頃
端陽十詠
百索
紅映釧金黃雙纏腕玉香閨愁千萬里羞比綵絲長
釵符
紅縠剪金蟇輕羅蔟艾花不湏靈笈篆心靜自無邪
守宫
玉臼搗薰風蛾眉怨六宫長門深似海何用印花紅
角黍
紅絲繫綠蔓金糈沃香餳風雨羅江上家家祭屈平
艾虎
踞戶𣣔生風當門勢自雄未能離草莽亦是駭兒童
蒲觴
蒲葉復蒲根香瓊泛綠樽亂離誰引壽聊𣣔奠湘䰟
闘草
珠玉賭牙籖爭奇手自拈一籌矜獨勝䄂有謝公髯
射柳
弓滿馬如飛沙平見柳枝雋功收一鏃多是飬由基
擊毬
低昂一點紅忽起青雲上風急下來遲衆人齊面仰
競渡
船頭花帽欹船尾花袍舞江神不敢行百面鼉皮鼓
書懷
朝梳髮尚玄夕鑑鬢已斑欣戚苟異懷妍悴即改顔
聞柝
孤舘月如霜閤閤鳴秋柝羌兵未觧圍淚逐寒聲落
不寐有懷
鵲寒栖未定裊裊風吹竹孤燈不厭貧斜照畸䰟宿
聞鴈
天寒霜月苦人遠秋衣綻獨坐聽長夜燈前一聲鴈
夢歸
夢歸片時歡夢覺終夜惡𣣔起就殘燈鼠搖寒燼落
燈花
遠人無喜報何事有燈花莫是閨中說姑傍伴緝麻
憶母
齒落鬢鬖鬖新年九十三寸心猶未報一飯豈能堪
憶子
未知索果啼已觧迎人抱平生䑛犢心時時背燈咲
憶弟
青州信息稀八桂音書絶思君無柰愁拭目都成血
上書乞歸飬
陳情𣣔上書意切辭語促復恐大官嗔燈前再三讀
志喜
咫尺近天顔殊恩得賜環滿沽彭澤酒歡飲看廬山
對江望山
朝看江上山暮看江上山山色信不改江流幾時還
陪方員外看花
步屧到花隂花疎更繞林留連今日意不是少年心
夜坐
窗寒雪亂飛鴈帶邊聲過對影却增愁吹燈暗中坐
示楊水西
親遠更家貧將歸未有因相逢難說與君是故鄕人
逢故奴(二首)
出門逢故奴倉卒塵中拜不暇相隨行街頭捧衣賣
出門逢故奴怪我顔危槁茲事何足驚别離容易老
雜畫(十首)
芙蕖
紅衣寒未脫綠盖晴猶卷楚女棹歌回遙遙秋江晚
萱草
窗間宜男花本是忘憂草釵頭誰倒簮錢唐蘇小小
夜落金錢
朝開金錢小夜開金錢薄青閨卜遠人銀燈花共落
蘭
蘭葉弄秋暉蘭花帶露晞若將紉作佩相稱芰荷衣
山茶
細簇蜂脾蠟深裁鶴頂砂雪中誰共賞一樹玉梅花
牡丹
當時姚家黃花面闊一尺惆悵洛陽人而今多未識
木芙蓉
江寒浦溆多舉目皆衰草唯有拒霜花遥遥隔江好
孔雀
掉尾立花隂參差萬點金年年蕃國進不是孔家禽
蛺蝶
衣薰細細香鬚染盈盈露特地一雙飛花間惹人妬
蜂
結房山中樹暮歸香滿腹微物詎可輕箴遲能蔵毒
白門逢别王之常
一自吳中别于今已十年客邊喜相見風雨白門前
沽取白門酒醉别鳴皐雲君我摽仕逸惕樂從此分
長沙雜詠(十首)
花深衆禽寂格格啼山鷓橈響一燈來人歸碧湘夜
融融綠烟暖夢遶蘭苕外時倩鳥呼醒花濃春自醉
東風吹小雨一夜滿瀟湘明月鷗波裏䕷蕪各自長
高樹蘿垂屈低垣竹掩花門前烟渚闊春水又沉沙
網得湘中魚穿向湘邊柳一逕入花隂來換長沙酒
寒沙竹塢深細雨烟江渺不聽野鶯啼那知是春曉
密瓦栽斑竹疎籬種紫荆日斜墟市散時有虎經行
筠嶼烟長碧蘭坡水自香只疑行畫裏忘却在瀟湘
湘人愛樓居斜枕湘江起樓下倚闌人簮花照春水
柳色帶輕嚬桃花露淺唇異鄕寒食近能得幾多春
六言絶句(内律一首附)
即景
長眉短眉柳葉深色淺色桃花小橋小店沽酒新火新
烟煑茶
今年去年酒債三月兩月春愁看山看水出郭聽雨聽
風倚樓
東家西家燕飛明日後日春歸多愁多病送客無酒無
錢典衣
桃花杏花紅白蒲葉芷葉參差飛高飛下胡蝶行去行
來鷺鷥
小景(二首)
白雲浩浩秋色碧磵冷冷雨聲坐得松隂過石先生酒
醒詩成
雨雨風風路迷断橋流水平堤出門苔逕泥滑喚取扁
舟過溪
初歸吳中感事
附郭好山遠近近城流水西東人哭人歌夜月花開花
落春風
赤山閑居(二首)
荷鍤遶籬栽菊解衣石上觀松甘分簟食瓢飲底湏千
駟萬鍾
抱膝長吟梁父折腰寕愧鄕兒酒呼白堕朝飲米雜雕
胡晚炊
遊靈岩懷古
靈岩吳城西山名也舊爲吴王夫差離宫名舘娃者
在焉今琴臺西施洞響屧廊採香徑八角井皆其遺
跡尚存
塵埋洞裏金蓮誰調臺上朱絃屧廊春盡花落香徑雲
深鹿眠抉目臣亡此處捧心人去何年莫洗舘娃遺恥
山頂空流石泉
濯清亭(二首)
半江落日高樹两岸清風短莎莫怪滄浪水濁邇來濯
足人多
我濯塵纓水潯君垂雙足清隂自是秋江清濁滄浪孺
子何心
天心水面亭(二首)
海天萬里遙碧秋水一池鑑空莫問鳶飛魚躍看他明
月清風
動中消息春到靜裏工夫夜深三十六宫春意不道水
面天心
畫(三首)
芙蓉江上秋色楊柳堤邊月明莫教西軒種竹客中無
柰秋聲
五株樹下待月三板橋頭賦詩童子不知人意棹歌却
怪歸遲
一箇茅亭晚渡數聲啼鳥秋林愛他湖上山色立盡溪
頭樹隂
自嘆
白髮慈親九十紅塵客路三千歸去桃花源裏綵衣萱
草堂前
眉菴集卷之十
