學言詩稿别集類四(元)
提要
(臣)等謹案學言詩稿六卷元吳當撰當字伯
尚崇仁人澄之孫也以蔭授萬億四庫照磨
薦為國子助教預修宋遼金三史除翰林修
撰累遷直學士江南兵起拜江西肅政廉放
使左遷撫州路總管旋罷歸後復擢江西行
省參知政事未上官而陳友諒已陷江西遂
遯迹不出友諒遣人召之當以堅卧以死自
誓舁牀載送江州拘留一年終不屈友諒滅
乃免洪武初復廹致之見太祖長揖不拜竟
得放歸隠居吉水之谷坪完節以終所著有
周禮纂言今已佚惟此集存原本九卷明崇
仁知縣新安葉良貴所刊此本六卷則
國朝臨川李紱重刊所併也澄子元代致位通
顯號曰太儒然實宋咸淳鄉貢士出處之間
猶不免責備於賢者當不受僣竊之辟則高
於張憲諸人乃天下已定仍不降禮於萬乘
尤在楊維楨諸人上蓋死生久付之度外其
不為謝枋得者特天幸耳有元遺老當其最
矯矯乎其詩風格遒健忠義之氣凛然如生
亦元季之翹楚顧嗣立元百家詩僅摭甘潯
陽舟中詩三首送樊秀才詩一首附澄草廬
集末其殆未見此本歟乾隆四十三年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
