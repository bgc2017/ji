提要
東菴集四卷别集類四(元)
(臣)等謹案東菴集四卷元滕安上撰安上字
仲禮定州人以薦除中山府教授歴禹城主
簿徵為國子博士轉太常丞拜監察御史以
地震上疏不得逹遂引疾去尋起為國子司
業卒於官元史不為立傳其事實具見於姚
燧所作墓碣銘且稱其敏脩篤行學積其躬
道行其家化及其鄉而吳澄文正集亦謂安
上為人乃有學有行而有文者盖亦束脩自
好之士也燧又稱所著有東菴類藁十五卷
江西廉訪使趙秉政板之行世又有易解洗
心管見藏於家而焦竑國史經籍志乃稱安
上東菴稿十六卷與燧所紀卷數不合當由
未見原集而誤近時顧嗣立作元詩選搜採
至數百家而安上之集闕焉則其佚久矣今
從永樂大典中裒集編次得詩二百餘篇分
為四卷其詩格以樸勁為主不免稍失之麤
獷而筆力徤舉七言古詩尤有開闔排宕之
致視元末穠豔纖媚之格全類詩餘者又不
以彼易此矣考蘇天爵文類載有安上祭硯
司業先生文一篇而姚燧亦謂其文一本理
義辭旨暢逹不為險譎非有禆世教者不言
是原集當兼載詩文惜永樂大典僅存其詩
其文已無可考也乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
