東庵集卷一元滕安上撰
四言詩
至元德音詩(并序)
至元十九年四月十八日中山府儒學教授臣某從
庶官之後伏聽德音條凡十五每讀一訖咸以手加
額踴躍歡抃如獲更生既而使臣孫某徵詩某職在
儒學不敢以蹇淺辭竊惟明世不能無佞而能去佞
聖人不難得民而難安民和萬邦而黎民時雍去四
罪而天下咸服此堯舜所以為堯舜也惟聖朝接千
歲之統惟皇帝大四海之圖去奸佞擢賢良下詔條
安百姓天地之仁推之而愈宏日月之光廓之而愈
明於戲休哉誠登堯而軼舜也太平之期臣幸親見
謹拜手稽首而為之詩
温温德音敷于下土癃老黎庶是蹈是舞德音惟何天
子神聖奸讒蒙蔽咸革而正讒人罔極竊弄威福負且
乘器凶以覆餗林甫剖棺弘羊既烹百僚稽首天子之
明乃命元老載謀載惟有積其弊以新以釐命相選賢
允協帝心鰥寡無蓋式昭德音奸事箕斂民多逋畆天
子憐之貰租已負奸事羅織民罹慘酷天子憐之省刑
綏獄養老恤孤和鈞平價次第舉行彰我王化琴瑟不
調解而更張四海熙熙躋于一堂惟我天子萬夀無疆
皇皇有元古無比隆浸以唐德扇以虞風惟我天子垂
祚無窮地平天成風恬俗熙臣今何幸乃親見之拜手
稽首獻此頌詩
五言古
晨起
樹色暗曈曨雞聲動棲鳥浮雲澹流水時見衆星小虚
襟顥氣盈獨立萬物表詩成望東方陽輝破清曉
擬行行重行行
行行重行行溪邊草離離是時新雨霽浩碧無津涯中州
有佳人音問兩不知我欲駕風濤恨無青竹枝舟行恨
波緩泝流愈云遠思君重思君詎作乘興返感彼芙蓉
衰嘆此歲已晚君家有雕胡為我炊一飯
擬青青陵上柏
青青陵上柏坦坦溪側石為問釣魚人曾見行吟客我
家有斗酒雖濁未為薄向在聲利中釀法得京洛荆布
為我熟待予不時索幸君共一觴同此泛家宅漁人如
不聞絲綸整千尺回舟入風烟可望不可廹
擬今日良宴會
今日良宴會溪山入橫陳非絲亦非竹足以怡心神座
中有佳人冰雪含天真霞衣風杲杲紉蘭佩申申莫惜
此夕樂但恐此迹陳君看牛與女遠隔銀河津雖有七
夕期終歲長悲辛
題贈禹城紀敬叔
紀侯大去國聖筆示甄奬後昆炳遷史風義愈森爽迄
今雲礽孫孝弟甲鄉黨仍以貲筭高推擇掌内帑金錢
富漢文貫朽不可繦手目無權衡鈞石校銖兩寵監平
原税去家間尋丈孰云弗為政足佐一邑長可以得儁
彦可以抑貪枉𤨏𤨏龍斷夫貨利左右罔為當痛繩檢
使泚發諸顙百里昔隱市干木屈大駔為當重拂拭庸
受進賢賞除租免農器良務農業廣又當潤澤之力本
遂均養朱邑一嗇夫桐鄉尚祠饗職豈擊崇卑遺愛即
慕仰春風徧山東浩歌歸擊壤
稅司除蠶征為賦
周官設司市蓋抑商夫貪法每優農人俾治畆東南漢
末事筦㩁利孔開窮探黠商操竒贏疲氓困鐫鏨蠒絲
至縑帛一甚矧再三孰憐始作俑迤邐及卵蠶古人樂
仁術肄業慎矢函嘗逢鶴髮翁典故云飽諳鎡基與經
籍不與百貨參迄今用其一無乃異苦甘聖朝化更張
治古無人慙錢榖靳高選秩重伯子男有來兩君子勿
疑朋盍簮張侯嗜理學語孟入泳涵末得張潤甫家世
青出藍安坐一務中心迹如禪庵首罷卵蠶税喜氣騰
晴嵐昨間日中市珠禇盈負擔萬家鳴機杼衣易懸鶉
鵪遐想挟纊人禱頌將何堪鎡基倘隨例悠久播美談
辛已九日張居實坐中插籠金菊索詩賦此
菊花如隱人東籬遂幽屏黃裳信元吉中美恐彪炳鮮
鮮絳繒衣衣錦復尚絅相對淡以文晚節愈閒静老鬢
不堪插瓊杯照疎影淵明今已矣芳盟復誰領長吟思
悠然娟娟風露冷
題鈍軒祖墳遺安亭
燕山屹岥岮喬木參秋旻高亭表遺安八世趙氏墳時時
下馬人能說爾祖勤買田事歸耕妻子前鋤耘種德及
黃泉枝葉何繽紛振華得秋實倉庾豐以殷舂瀹供饔
飱精鑿絶羶葷遠辟危亡憂坐收安飽勲七傳逮建春
三聘辭玄纁煑薺看青山(横渠詩折脚鐺頭烹白薺蓋頭茆底看青山)富貴
如浮雲于今鈍軒翁一門奉嚴君百錢日計了僮僕猶
欣欣旦暮示庭訓先戒恒云云勿露修月斧勿逞運風
斤袖中有金鎚不戰揮三軍隂功晦愈彰麟鳳超人羣
孫安祖亦安輝光賁榆枌纍纍百塋域依然龜兆分詎
必禁樵蘇劫火不敢焚歲時登牢蔬彷彿聞蒿焄鹿庵
玉堂仙大書擢蘭筋左山記其端噩噩商盤文於戱其
守之曠代揚清芬
題張詹事子有遂初亭
蕭散物外心黽勉天下事古來賢逹人二者恒一致如
方為霖時已寓淵潜意所以荷大任殊不動聲氣張公
江海客未害廊廟器雖當萬鈞重中無一毫累退食自
委蛇喧寂非易地乾坤一草亭况此華構䆳濁醪有妙
理黃卷足真味而我豈不知開筵八珍備蓋喜稷契徒
共講唐虞治遂初復遂初吾初久云遂魚泳鳥雲飛遥
應識高義
登塔
巋然古靈光閱世如吹毛火劫幾焚蕩基制仍蟠牢始
為耳目役頓失陟降勞盤盤出上方萬象供竒饕左餞
虞淵烏右顧歸塘鼇舉瓢接雲漢醇然玉色醪不飲亦
自醉烈烈風生袍拂塵睨仙迹蛻在龍蛇逃(上有東坡題名被僧)
(刊去諦視方見)想見下筆時勢與西山高君看青天鶴一鳴應
九臯不見隨陽鴈哀哀下空濠側足焦石原山林笑吾
曹安得生羽翼高飛弄雲璈
東庵新居六首
五世家中山誠云父母邦失宅困移居栖栖四十霜鄉
人苦相愛出錢營草堂衆手治荒蕪樹板補垣墻東西
十餘步延袤亦頗長因陋成三區為庭各求方前庭設
荆扉修槐綠成行後庭就西舍足可安匡床井泉在中
庭蔬畦圍齋房先生居其中侵晨起徜徉櫛髮臨清風
曝背迎朝陽散策有小徑展卷有晴忩好意亦素定仁
教名吾坊我當以仁教青青聚衿裳不惟報鄉人生理
貧可常雖無饘粥田束修供歲糧植蔬比未成芽本供
盤嘗豫為衣綿計擬樹墻下桑招我出贅弟共此荆花
香糲食味自甘舉案對孟光大兒但讀書不必能文章
小兒期勤力雖愚亦無妨况吾坐早衰難勉筋力強翮
六素所短龜六幸有藏天許汝安居詎可徒翺翔終焉
遂閒燕百慮淡以忘
我生仁教西今居仁教東長年幾五十盤桓一里中神
祐不吾薄幸兹保始終
杜陵浣花上竟致草堂貲堯夫安樂窝殆徧洛水湄而
我何為者安居今有兹閣板架琴書溪毛薦宗祠慨嘗
感古人君子耻獨為安居固所喜亦喜鄉風移
平時與吾親僦屋寓窮微棟宇高於牀煙煤滿麻衣舉
翮觸四隅如鳥不敢飛於焉得兹堂寬足安慈幃吾親
復不待恍然昨夢非掃壁掛寒影載拜徒依依
苒苒老將至兒輩長我如遺安非不知作室職在予鄉
人識此心購兹一室虚衆心匪予敬諒敬詩與書老我
住幾何行當付諸渠此宅起梁氏作者猶弗居爾曹當
慎守母亡經搆初淵明千載人出處與世疎有詩猶且
云吾亦愛吾廬
晝日掩柴戶不聞㕓市聲掃地坐焚香雖飢心亦清飛
鳥遺音影偶悟身外名誰能同此意有酒為爾傾
酬友人惠斑竹杖並㯽榔杖二首
亭軒入秋氣熟寐快清宴有人不知名折節求一見頭
角頎而長青襟紅錦緣問之從何來自言淇水縣願言
入君手結盟終世眷君危我必扶我失君可援夙塵膚
受汙頼君為濯濺歲寒心似鐵治亂身如箭如何兒女
淚不屑被顔面本自質有文繪事素以絢聞之喜不勝
如掃城濮戰敲門忽驚起耿耿有餘戀友人斑竹杖千
里遥相薦鄭重夢中言君子當豹變
懦質殊早衰五十鄉已杖仍病須藥物如南土畏瘴長
思兼二美少益筋力壯或將㯽榔杖遠惠老詩匠刻作
古竹根無異天成状座中轉貽我甚慰夙所望左右相
扶持此友獨可尚嗅之病已瘳丸劑今匪仰性癖厭騎
馬離羣任嘲謗緩曳聲鏗然所適自酣暢興來陟巉巖
得爾不惆悵龍脊瘦插地隨坐屹相向
趙克敬倅孟州
彬彬廣漢孫蚤歲掾東觀追陪麟鳳羣簿書亦文翰丈
夫任胷次不必峻風岸初筵佐名郡詳練如素宦及親
三釡榮况乃千石選王屋山水窟河陽花柳縣佳境自
人勝一待精彩變賢守郭細侯賓僚偕月旦(時守郭姓判許姓)
我公居其間談笑能事辦城下古黃流渾涵泥滓半莫
示投膠手且容漁汕汕久客難為情仍堪續離宴樂我
新相知人生幾會面側聞樹美政可當長相見
伴讀楊觀謙逢吉告歸平定省覲索詩觀謙監
丞王嗣能之甥
西山有佳人具慶復具慶之子駕言歸兩年闕省定乾
坤推三樂不與封千乘莱衣舞斕斑日月恐難更古云
五十慕况此春秋盛胡為事遠游舍邇趨蹭蹬豈知賢
父祖飭學奉諄命雅期遠大業恕責朝夕敬况自親舅
氏虎闥本文柄青春去弗還隂辰當與競言言愧非才
敢不圖報稱思來見夢寐家山動歸興我亦忝師屬庶
竊一言贈吾道亘古今坦坦非曲徑慾熾迷同然智鑿
失真性仁義推四端孝弟先百行又虞公私間側手隔
凡聖體立貴有用弗預安猝應文章匪空言要在理為
勝汝幼知楷書萬事師筆正器豈例晚成致功咸自静
莫慮無範模開卷覩孔孟亭亭法權衡淵淵古鐘磬棱
棱莫邪劒皎皎軒轅鏡政自不求售何憂不為政雲衢
直如絃東風翮羽勁持此介眉夀可並甘旨飣
答趙景文
學書少真積頭角闖不完真積歲云久尚恐桔蛇蟠一
旦灑然悟飛動傾毫端非讀萬卷書索悟良獨難玉溪
翰墨禪妙出畦逕間蹙踏元氣開豁落萬化閒我雖不
解書鬼眼不受謾水落見秋岸雲静開晴山二趙倣坡谷
三變柳與顔君得此中趣高價後會看相寄擘素牋蕭
蕭風雨寒
送王文琬鎮幕秩滿北行
我初識文琬風骨鶴軒軒三載幾會晤愈見圭璧温文
彩照羣彦畫諾資名藩小婦哭不哀一聞申夫冤握筆
辨公是疑獄多平反禄位豈在高有為名節存秩滿事
行役與貧俱出門長安桂玉難何以度朝昏政須囊中
金愧惟贈一言慷慨行所學窮達安足論(有婦毒其夫王察知之)
