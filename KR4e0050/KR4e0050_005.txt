望雲集卷五明郭奎撰
排律并諸雜詠(書附)
上人一首
江上華星照錦袍前驅甲胄左旌旄耿純附鳳先扶漢
莊子觀魚昔在濠每為才求千里駿直將心服五陵豪
山河王氣重經驗茅土功臣定見褒食客簮承新玳瑁
上公酒賜内蒲萄地開梁汴雲初集天作周邦日漸高
共說英雄如管樂已知伯仲是蕭曹省垣薄暮移紅藥
門徑餘陰長碧桃四牡勞賢紛雜還仙舟容我待遊遨
楚平越定看歸馬弓矢明年詠載櫜
送人修城還
藝祖汾陽濟世才興唐社稷位三台兩京宫闕同時復
萬乘鸞輿遠道回中令簮纓今不沗左司衡鑑又重開
朝廷用將皆熊虎宰相求賢辟草莱江口峨眉山偃蹇
城頭雉堞石崔嵬經營豈譲周東洛楨幹誰知楚上材
鐵甕時平民按堵湯池秋漲浪成堆曲連白紵桓温井
高接凌歊宋武臺日映旌旗明似練月低鼓角響如雷
郎官拱待回車久玉樹垣陰勞俫杯
題涇縣知縣榮卿壁
李侯惠澤比涇清彷彿絃歌在武城百里省風民寡訟
三年持法政皆平雨餘禾黍連阡綠月下機絲比屋聲
秦制山河邦屬縣周官禮樂職分卿鸞栖荆棘難終止
驥足雲霄自此升不使隱居遺碩德已增恒産富編氓
河陽閒地栽花滿彭澤公田種秫成六事考功誰最善
召南風教有嘉名
寄人賦
五峰使節出雲霄細柳春深綠萬條多士雅歌思在泮
諸侯嘉會慶登朝彤弓已錫櫜鞬寵玉燭應勞鼎鼐調
共覩景星連北洛獨看銅柱鎮南標華隂遊騎旌旗簇
川上光風鼓吹饒晉將素稱羊叔子漢兵爭附霍嫖姚
神仙標格如瓊樹宰輔功名到珥貂高誼相同吳季札
海夷氛祲近来消
夀詩
惟天生俊傑濟世屬英豪間氣鍾華岳元勲壓巨鰲東
山文物舊南極夀星高公族嗟麟趾儒林起鳳毛郎官
前甲胄使節左旌旄細柳迴兵仗香芸辟武韜珥貂先
見擢汗馬豈辭勞談笑三軍却喑嗚萬騎逃運籌期管
樂立業比蕭曹畫戟行當道彤弓憶載櫜獨專方叔任
重佩吕處刀此日祥初應當年慶可褒玉階浮寳樹金母
進蟠桃瑞靄迎雙鶴清聲被九臯嘉賓来騕褭童子獻
蒲萄錦瑟尊前鼓瑶琹席上操銀絲鮮鱠鯉翠釡曉烹
羔醉倚青油幕晴熏白錦袍升堂聞拜頌入府詠遊遨
永祝三千歲錢塘望海濤
寄張明德
我憶張公子新詩句句工盛唐兼漢選大雅振王風光
瑩瓊瑶並文章錦繡同朝陽鳴彩鳳白雪被焦桐擲地
聲如石凌雲氣若虹少陵思杜曲小謝賦江東况與諸
家異當為一代雄相知慚謬拙莫惜啟愚蒙失意驚蕉
鹿因書託塞鴻右軍如見說飄泊似飛蓬
宿五城
旅憩五城館風泉日夕喧愛山如錦里對景想桃源鷄
犬紛相雜漁樵數共言偶看溪上碓因叩酒家門草色
知春意梅花憶故園鳥鳴深樹裡藥斸亂雲根佩劍思
公子求仙訪白猿松窗聊偃息蘿逕待扳援明發逾前
嶺星言至遠藩馳驅當效竭時務敢辭繁恐辱將軍命
虚沾奉使恩願求天下士慷慨接竒論
寄劉彦基同知五絶
洪州别駕久相違驥足遲遲三月歸應被長干兒女笑
春風不試繡羅衣
御史臺前錦繡坊千官同日宴劉郎如今換却青驄馬
潦倒風塵兩鬢霜
南浦登樓一曲歌江花潭影照青蛾謝安不與人同樂
天下蒼生奈若何
先生於我義如山杯酒相逢適意間日晚江城多難後
一官却羡治中閒
九月征人未授衣年年書到故園稀無情恨殺湘東鴈
不帶平安一字飛
重憶寄從兄叔章
湖亭面面對青山菱角新池月樣彎惟有東家兄弟好
幾時學得白眉閒
翡翠屏風護掌珠日高貪睡在流蘇鯉魚尾熟郎纔起
婢子開門送玉壺
白扇
越羅如雪紫竹枝江南白波生藕絲乘鸞兒女上天去
明月動引清風隨
開歲卧病
多病文園渴未消自從人日遇花朝不知楊柳將春色
綠到淮南第幾橋
一朝卧病藥相扶纔倚晴窗閱地圖莫說江南風景好
王孫頭白怨蘼蕪
寄陳教授敏
敬亭山下故人家榖雨晴時正摘茶我似盧仝酷相好
春深休寄杜鵑花
松樹連簷翠色多南湖春水澹生波習家舊宅雲林在
明月滿船聽棹歌
寄方氏甥策
紫紵春衫白接䍦明年纔是冠巾時風流不減陽元相
五色華牋解賦詩
淮南三月杏花稀諸子紛紛賦浴沂中有方生年最少
也隨冠者試春衣
寄從弟貞
水殿春深寳帳開雲中簫鼓下瑶臺女巫定索迎神曲
玉字泥緘着意裁
龍作人来聽讀書絳紗新剪夜窗虚山東舊族吾家譜
白額名駒定是渠
贈白紵山庵道人楊玄中
四望亭前姑孰溪道人種玉住山西古松數株秋滿屋
青鳥月明時一啼
青山如龍雲氣深玉階涼露滴秋林司馬將軍白紵曲
五枝花裡付鳴琴
書所見
一樹古梅花似雪半臨驛路半臨溪美人玉笛吹何處
零落空山鳥自啼
黃犢飲溪芳草滿青裙挑菜碧芹肥故山好處多如此
湖上春風我憶歸
德興山中
石橋斜日萬山陰雲滿寒溪雪滿林獨有梅花看不厭
江南春色故園心
路入深山忽有村隔溪烟火似桃源漁舟不喚行人渡
洞裡春寒靜掩門
樹頭飛翠濕空濛茅屋鷄鳴雪澗東好借吳興唐棣筆
畫圖傳我是仙翁
我愛劉郎俊有才鏡湖流水接天台明年二月桃花發
儀鳳和鸞出洞来
江水春深好弋鳬明星垂近屋東隅國風原自鷄鳴始
雜珮郎今愛惜無
文詞秀發建安風三十紅顔衞玠同却憶周南求淑女
幾時寤寐在絲桐
紙扇
魯女在時曾剪縞齊姬去後更無紈當年標格難同致
斜月涼風思萬端
富池江口夜泊
華髮青燈共一船聞鷄獨起看龍泉風雲未遂平生志
慚愧周瑜長十年
草昧英雄望列侯夢中三十六春秋功名總被儒冠誤
兩岸啼猿一夜愁
瞿塘西上接成都天下竒才八陣圖梁父不因徐庶解
終身隴畝一凡愚
南康除夜
去年馬上折梅花今夕匡廬度歲華風雪苦寒如北土
每因時節恨無家
十年客泪不曾乾丘壠成行骨肉殘為報淮南兄與弟
紫髯憔悴未為官
銅陵寄劉知府
雙尊特為故人將江路風濤忽渺茫坐對銅官不同飲
馬蹄明日又涇陽
江上九華翠欲流池陽太守舊交游月明良夜負清賞
正似山陰雪後舟
途中寄錢隱君穉
青陽門下舊諸生長憶春風服既成我尚為童君已冠
如今白髮見交情
故國同門賦浴沂十年飄泊偶相依伯勞燕子何無分
又復東西各自飛
早發分宜縣
萬山高下宜春路舊縣人烟亂後稀荆棘十年生滿道
不堪零露濕征衣
夜半荒鷄鳴遠村板橋斜出縣西門征人衣上霜如雪
猶未曾承國士恩
六言
桃葉渡邊芳草石頭城下寒潮六代繁華已矣月明何
處吹簫
古鏡
芙蓉出渌水翡翠生丹砂上有六朝篆斑斑蝕土花驚
鸞一朝去高飛凌紫霞
送李望瑞
星言夙晨駕千里睦州城去去山如髮東南第幾程閒
觀垂釣者乃見古人情棄世猶敝屣浮名安足榮桐廬
一江水可以濯吾纓
鷄鳴風雨夕既見子如何不樂復誰待相看華髮多秋
江有清興明發聽謳歌市就君平卜岷峨有使過言歸
當十月華省集鳴珂
歲暮
鷄鳴刁斗歇展轉尚無眠華髮何為者離鄉今十年
又
歲暮思故園翛翛早梅發物是人已非天涯但明月
荅霍先生書
某頓首再拜奉覆西霞先生尊丈前奉命往袁倉卒不
獲詣辭歸塗蹭蹬又缺助㐮中心為欠令郎至辱手書
令人大慙前后凡三承惠教足紉高誼所示哀詩尤見
孝情純至人子大事孰此為甚况當亂世克忠盡孝逍
遥物外尤人所難惟先生能備之矣比聞小有不豫意
或憂戚所致尚冀節哀三年通喪聖經明訓過厚雖善
遺體尤重霜柑少許聊將遠意冬寒未中萬乞自愛不
備
與錢文璧書
某頓首再拜奉啟文璧徵君親契别来倏焉二載區區
賤迹東逐西馳不異萍梗心勞日拙為之奈何思惟往
昔與足下程西岩同舍曉窗夜燭或置琹尊或敲茶臼
講道論心語無間然自兵再變程君去淛上物故僕亦
流落遠途獨公在敬亭山水間室家相慶父子熙熙何
樂如之人生聚散真猶一夢每中夕興懷未常不泫然
流涕近景宗至辱寄聲感愧感愧如曾士美程兄季明
教授乞道雅素之誼不具
與王克譲張明德書
某謹載拜奉啟克譲明德二執事别後凡兩更歲律每
東望敬亭雲氣輒心與神馳數承誨章備詢動履均吉
為慰僕以萍蹤飄逐兼墮懶習不即裁荅諒為知已必
不以此為嫌也今歲六月自銅陵遵陸取道涇縣遂留
水西苦於暑雨彌旬不獲趨造左右握手高齋終日懽
迨今悵恨比至洪州已秋仲矣始聞明德入羅寨方以
為憂景宗来知吉人天相已遂脱歸聖人所謂言忠信
行篤敬此福善之騐也冬前有普宜使者還自皖城知
執事在彼亦回尤所謂見幾明決審於去就者也僕之
近况惟有抱膝長吟而已景宗備能道之呵呵不悉
望雲集卷五
