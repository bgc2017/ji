望雲集卷一明郭奎撰
五言古詩
希庶齋為姚忠賦
帝舜稱大孝天下猶敝屣父母或在堂不許友以死聖
賢有明訓百行由此始昔當漢祚衰曹暪奮雄起嗟嗟
劉豫州士慕如歸水君臣分未定徐庶乃為子方寸以
親亂慷慨謝知已後世稱其賢高名策青史誰謂千載
下行迹偶同軌念君遭艱虞羈旅萬餘里結齋匡廬陰
菽水具甘旨愉悦承親顔樂在其中矣大江何滔滔河
流亦瀰瀰思君石也堅患難安所止今為二千石孝養
良無比
贈程明善回省
南州炎暑地時雨變蒼涼况當孟夏交卉木含清芳别
離殊可嘆且與子同裳晨朝啟斯館大江何茫茫旌旗
照白日長風送龍驤揚帆適利涉遠矚猶連檣王事宜
努力肅肅戒宵行瞻彼西掖垣列宿聯輝光魚樂在游
泳鳥樂在回翔思懷安在已因之川路長
秋日次右司韻
秋水竟長川亭亭對孤嶼覽君瑶華篇往往似仙語歡
遊繼晨夕追昔念徂暑揚舲濟東湖采蘭臨北渚落日
散餘霞輕風度微雨回瞻城堞表樓觀襲空宇渺渺帝
子洲衰草亦萋只鳬鷖相翺翔漁歌起前溆星霜忽已
周遲留感年序睇彼東南天馳思久凝佇
擬古贈别
孟冬霜露降悴彼荷與蒲青青蕙蘭芳采之將焉如贈
君夙昔意聊以慰斯須絃歌厲清響置酒歧路隅親戚
念遠行各言勉良圖常恐不為樂日月方其除晨風奮
高翼北林多古榆臨歧執子手安得同車驅
春暉堂為子徽賦
遊子念離别有客同故鄉三歲始一見春日已載陽入
門叙契闊拜母升高堂晴暉曖遲和卉木含初芳蘭生
欲覆階桑榆聯景光妻子勤中饋珍殽恒自將眉夀百
福具旨酒盈華觴飛雲淡悠然采衣爛成章寸心保終
養庭草萋以長雖非舊里閭為樂殊未央
送陳克明還茶陵省親
驚颷吹浮雲迴薄西南天鴻鵠奮高舉翺翔何翩翩眷
彼志士心日月同皎然排難為時出安能守一㕓千金
不足顧豈愧魯仲連明公素延覽知已誰能賢得君若
敵國器重猶瑚璉良籌無遺策慷慨誼彌宣去鄉逾十
載兄弟會有緣怡怡問親夀以享黃髮年寵禄自上錫
秣馬今當旋初陽麗遥甸被服華且鮮往哉樹令德保
此忠孝全
過皖城弔青陽先生
維舟大江滸攬梯登茲城哲人不復見黃鳥悲且鳴高
山尚巖巖梁木何其傾忽逄舊耆老向我宣忠貞明公
宿有誓慷慨存遺銘死即為厲鬼生當殄長鯨應敵既
神武百戰縱以横精誠貫白日天子無援兵歲久矢石
竭捐軀全令名
秋林讀書為章光遠賦
大禹惜寸陰宣尼嘆川逝但恐光景馳及時當自勵禍
亂非所常誰能遯斯世矧伊賢者心怡然與神契典籍
對先聖樂道以忘勢考槃在澗阿衡門復長閉几席不
暫違絃誦日相繼椅桐交前庭雜彼松與桂綠竹植後
園蔬菓亦時藝霜葉初焜黃餘陰落秋霽散帙聊逍遥
臨風游復憩周流同天理優哉永終歲
送周明卿
秋氣肅已勁茂草凝朝霜重重陵上栢綠葉含馨香薄
言采其華貽爾遠道將服食足夀考卒歲希不忘惟惜
當離别歌竟匪成章願瞻鴻鵠舉思逐浮雲翔徘徊欲
何依美人在西方既怡平生愛狐裘諒同裳義以金石
固情以歡會長乾餱懼失德君子敦周行
九日偶成
良辰惜難再秋序條已殫登高啟飛閣望遠俯層巒寒
菊正盈把濁醪方共歡微此一日宴客懷殊可嘆
贈别朱隱君
庭樹悴其芳凝霜一何白鳬鴈方南飛翺翔振明月誰
能弋此物加飡可為悦念子諧宿歡晤言兩反側一心
抱衾裯衣帶緣以結斗酒怡親愛聊慰歧路别思駕雙
鳴騶馳彼秦與越毋為守窮廬悲歡年歲迫
擬古思友
鶡鳴歲將晏蒹葭凄以霜思君隔山海道路悠且長睇
彼參與辰清夜悲未央狂颷西北至一鴈方南翔言念
疇昔歡與子同衣裳安知異寒暑日月不我將天高則
有斗川涉愁無梁憂心隱如惄出戶徒彷徨
宋節婦
白石何鑿鑿流水亦湯湯女子竭名節矢死臨路傍父
兄夙有訓夫亦儒者良昔恐行露濡今值豺與狼辱身
義所重性命如朝霜被髮就深淵瞻彼天蒼蒼將貽共
姜美不媿曹娥傷婦道日云替爾獨循綱常臨難不
苟免烈哉丈夫行
送姜彦英還錢塘二首
浮雲斂沉晦白日揚光暉條風扇首歲念子行將歸山
水淡餘靄草木含清暉誰謂道路遠去矣趨庭闈伯氏
既吹塤仲氏和以篪譬彼棠棣花枝葉相因依願言崇
孝友百歲恒不違安得黃鶴羽及爾俱南飛
東南有高樓華月照綺楹瓊筵列海錯雜以絃歌聲疏
簾捲晨夕迴瞰蒼江清君今利攸往我獨懷鹿鳴執手
望長路駕言出東城嘉會常不足何况臨當行晴郊芳
樹碧綠渚春蘭生持觴意難盡相思空復情
寄李彦端
嘉樹藹夏綠清風動虚襟念君有高趣勞我徑寸心佇
立東城曲日夕見雲岑以茲世多故忘彼升與沉聊樂
在書籍佩玉懷所欽華池散帙步當戶鳴幽禽蘭生已
覆井泉響迥出林醉將山口月彈作絃上音明月照别
鶴遺音戞南金何當坐松石從爾聽瑤琹
次錢子貞蘇門感懷
燕支木葉落盧龍秋色来空閨有思婦清夜悲且哀錦
書為君寄寳鏡誰敢開膏沐不復容綠髮栖浮埃團團
皎月輝照彼單于臺馳心在萬里出戶聊裵回
雜詩
孤月江上明清光泛流水北有愁思婦南有游蕩子蕩
子行未歸思婦安所止姑老在高堂貧賤復如此君行
忽逾年膏沐誰為理妾心金石堅不逐浮雲起會合良
未期離亂何時已君當復来歸妾當效同死凌風願翺
翔揚波願杭葦再遂平生歡被服紈與綺
夏夜
浮雲散高空涼露滴清響岸幘臨華軒逍遥絶塵想碧
樹含先秋蛛絲結低網寒暑悲歲年日東月西往寄迹
如流萍遥遥背鄉黨飛鸞久不歸孤燈在虚幌豈無琹
與尊惜此芳年賞竟夕空裴回俛仰極天壌
紀夢
忽忽頹芳年搖搖寄行役寢興勞形神鬢髮玄已白驚
風響庭樹憂思日常積夢魂清夜歸彷彿舊鄉邑青松
在園田桑柘蔭廬室飛鳥雲際還牛羊下来夕澄湖淡
微波秋山有佳色鷄犬雜比隣墟烟靄阡陌怡怡兄弟
情凄凄丘隴側伐木逄行歌僕夫候馬立臨流濯長纓
挂冠坐磐石似慰平生歡覺來異疇昔百年如轉蓬萬
物乃遺舄天命良在茲勿得云得失
贈田有常
嘗聞安平君智勇特殊絶揮指卻燕師談笑復齊業遺
此國士風子其奮英烈長才文武并名駒汗已血黃金
飾横帶劍光照冰雪决機兩陣間誰及美髯伯彤弓錫
竒蹟因之樹旄節投戈或賦詩高堂坐上客時務貴先
逹歡遊任豪俠舉首望雲臺誓清吳與越
贈别喻秀才
慷慨天下士獨奮千金軀義當報知已力能致雲衢懸
河有竒辯坐使儀秦愚酒酣撫長劍邈彼東南隅我歌
正激烈願君立斯須諾重山岳輕竹帛垂名譽
寄陳教授敏
蘭葉欲覆階馨香襲芳室雨露之所滋惠風偃華質采
采不盈筐薄言贈離析憂傷歲月愆同聲而異迹人生
寄百年寒暑會有役歡樂難具并浮名亦何益高誼諒
匪他可以比金石
從軍行
大風西北起江漢雲飛揚相知拓南土展此萬里疆飄
飄赤羽旗矯如飛龍翔前軍屯細柳六師後張皇被服
華衮裘雜以明月璫金相玉其體文彩自成章桓桓虎
賁士左右羅干將良馬亦既閑翩翩驪與黃彤弓盧矢
倍受言宜允臧一舉清吳越再欣漢道昌恩澤沛若霖
閩海俱懷康謳歌頌明德樂矣華山陽
贈别
蟋蟀悲歲暮起視夜何其凄凄霜露降蕙草颯以衰薄
言子當往軒車發何遲聊因一杯酒慰此平生知采采
西澗蘋悠悠懷我思我思詎能已君心諒不違
九日集宴
良辰易為樂極宴忘歸田邀我二三友列坐清尊前嘉
殽雜霜栗左右陳豆籩寒暑有代謝惜此少壯年濁醪
泛秋英仰聆金石篇避世慚淵明登樓懷仲宣醉舞起
自慰撫掌齊拍肩陶然得真趣物慮何足言
貧女吟
猗猗石上蘭青青澤中蒲貧家有美女二八嬌如荼朱
顔不自媚貞固良難誣少為父母惜生長紅羅襦綺樓
高且深竊恐行露濡一朝零落盡萍迹湖東隅塵沙陋
茅屋不濺冰雪膚鴛鴦欲得織翡翠愁還梳鳴鸞在何
處坐惜華芳徂耻作商人婦願奉君子儒妾心擬有托
請賂雙明珠
送王彬叔往同安
駕言出城門遥望西南路别離良在茲嘉會不常遇置
酒張瓊筵綢繆復凝佇飲餞未崇朝聊以慰情素翩翩
白羅裳皎皎瓊瑶樹高步凌青雲豈為緇塵汚春江及
信潮方舟襲蘭杜小人衆所疑君子誰不慕久欲同車
子攀轅莫能去惜哉苦淹留年芳易遲莫顧瞻懷殷勤
增我越鄉慮
南州亂無家寇盜縱横馳白骨蔽原野火炎城與池千
里何蕭條四顧令人悲倬哉皖公城當此江之湄崇墉
上峩峩陣列紛魚麗明公秉高節德澤被華滋而蒙天
子恩慰爾長渴飢大田既多稼王師良有儀君行利攸
往樂土寔在茲嘉賓復来集兼遂平生知春蘭麗芳渚
鳴鳳翔高枝裴回歧路側未忍言别離别離何以贈載
咏南山詩
次劉仲孚夜坐見懷
職曠謝奔趨賦詩悦情性如何晨夕間適與故人並憶
昔田園居荒苔没深徑讀書恒閉門永日亦閑靜嘉樹
交扶疎飛泉瀉清瑩置觴會親友忘言及從政曲步聊
逍遥澄湖月初瞑風波忽異時此樂良未竟愧彼瓊樹
姿芳華蔚相映翰墨沾餘香終當就高詠
送友賦
客從西方来袖手持短書秘之河與洛開此皇極圖天
經及地緯歷數敦唐虞公子雅敬賢置彼承華廬進食
列上座接燕常歡娛一言决大義再語驚世儒都布裁
單衣玉佩垂以珠出郭門相贈臨觴復踟蹰白日忽已
暮方駕當前驅瞻望凌敲臺磐石為安居
七哀詩
颷風西北起陰雲薄南陲冉冉歲云暮惻惻心内悲辭
親遠行邁已越三年期昔為連根樹今若遊地絲形影
竊自弔朝東暮西馳不學齊仲連翻作楚鍾儀南冠愧
流竄短褐誰相知性命寄須臾面色含飢疲明月在東
壁願照濁水泥泥中復何見沙礫紛參差下有沉沙珠
上有瓊樹枝瓊枝良可依終不埋光輝
游羅漢寺
步出城東門褰裳涉西澨幽尋窮四郊日入未遑已逍
遥遠塵蹤夕憩空門裡陰階轉長廊金碧炫晴綺園池
清且深水竹澹如洗追念疇昔歡豈謂重来此春日忽
載陽百物含芳卉好鳥向我鳴高僧見人起閒雲石上
生天花覆瑶几信宿方告還行行詎能止
悼亡
皇皇三十歲歷歷多艱辛骨肉一朝散飄若行路塵涉
江賦羈旅形影私獨親寄身在喪亂托跡思沉淪行歌
摽梅詠卜爾為婚姻爾才既明敏爾德良且淳結髮未
一載恩愛猶千春相知願白首相敬如佳賓常懷孟光
志不厭黔婁貧所以共患難顧慰尤殷勤夭夀固難貳
天亦胡不仁蒺藜忽在床傷我同心人孤鸞失明鏡幽
蘭折清芬杳杳長夜臺悠悠泉路魂凄凄不復見涕泣
徒沾巾
題彭克讓心遠亭
彭城有遺則軒冕皆泥塗誰能繼清躅伊人常晏如夙
好在文籍少壯從戎車功成不受賞棄官歸田廬已就
市㕓隱但忘形勢趨出郭視阡陌翳翳多桑榆逍遥度
前溪愛此濠梁魚飛雲日夕還青山當戶隅左招滄江
月右集圖與書賓至引觴豆時復藝園蔬意愜澹無慮
心遠聊自娛寄言陶徵君吾願為爾徒
從軍詩
朝濟彭蠡湖暮上匡廬山軍行飢且疲露宿聊解鞍方
秋黍稷華徂征西南端奄忽歲云晏雨雪凄以漫擊柝
豈能寐哀哀想苦寒戰場久勞役裘褐俱不完鸛鳴在
丘垤思婦應長嘆誰無内顧懷受命誠獨難三苗阻聲
教師出猶未還願公折天威戢舞羽與干上瞻泰階平
下覩斯民安勞旋詠杕杜貽爾室家歡
待月臺為黃文中賦
微雲澹清夕置酒臨高臺逍遥斂巾幘既酌仍停杯呼
童滅華燭以待明月来始望東南端復集西北階須臾
見光彩流影漸裴回徘徊欲起舞傾我尊與罍圓光皎
中天大地無纖埃俯視曲水湄謾觀波縈迴零露時已
盈桂樹先秋開城上有警柝廣庭多古槐東家嫠婦泣
西家絃管催時固有如此我獨何悠哉長歌逹明曙樂
此平生懷
滕王閣
西南有高閣下瞰滄江清飛闥百餘尺複道周西楹白
日一何麗照耀丹青明借問誰所為云是滕王嬰壯哉
大唐業封子臨斯城佩玉襍鳴鑾物換星亦更勝地罕
常見賢者垂令名昔聞華子魚杕策迎吳兵英雄各適
用鼎足形遂成相公布文德復此嘉會并羣才若雲集
頌以謳歌聲陽春不為樂萬物爭光榮登高矚曠世臨
流忘濯纓再拜述短辭柱石齊天傾
贈希武郎中
迴車發東越馳彼西大藩帶郡千萬里江介憑中原所
在神武師人馬如雲屯周爰訪善道利賞由至言報以
國士重將宣明主恩采葑思下體况乃蘋與蘩始會即
長别分遠情彌敦亮君秉高誼予復何所論
望雲集卷一
