龍學文集卷六
宋祖無擇撰
唱和詩三十九首
題尚書余㐮公西園(尚書余靖在韶州居龍學時為廣南東路轉運使)
臺閣清風正凛然歸休車騎曲江邊及親已具三牲養
負郭新添二頃田萊子長年榮綵服衛公雅意樂平泉
官閒道在心無悶惟惜光隂事簡編
尚書余㐮公靖謝都運擇之見訪西園
初聞結駟訪幽齋拂曙呼僮掃綠苔方愧蓬蒿開徑晚
已驚騶馭過江來林間載酒情偏願門外回舟事可咍
交泰于今易離合感君篤舊重徘徊
題余尚書山居要術
張衡已作歸田賦氾勝仍修種樹書願借山居精要術
欲將嵩洛葺吾廬
尚書余㐮公答都運擇之借山居要術
經濟諒周當世務收藏敢秘老農書相逢莫羡山居好
歸去蓬山有直廬
袁州慶豐堂十閒詠(皇祐五年十月二十一日)
其一
吏散鈴齋掩閒眠到日斜無端是春夢容易繞京華
其二
鄭聲良可厭閒抱七絲琴欲識調絃意理人先理心
其三
年長身多病閒抄已試方未甘先犬馬畢命報恩光
其四
青山日相對閒看白雲生誰謂無心出中含濟物情
其五
曉按三杯後閒烹北苑茶色香俱絶品雪泛滿甌花
其六
扁舟賓客少閒作道家裝跡静心還静逍遥覺日長
其七
雨霽輕埃息閒吟面曲池遊鱗時對擲雙破碧漣漪
其八
朝來因試筆閒答故交書莫怪音塵絶吾心與世疎
其九
漸老無功業閒思惜壯年桑榆如有得猶可勒燕然
其十
晴軒足清趣閒與鶴開籠寄語北山侣無驚蕙帳空
袁州通判陳詵和十首
其一
時豐公事少筆硯任横斜環郭江山秀人情等物華
其二
有象階前景無聲膝上琴何勞今鄭衛視聽不關心
其三
窮谷寓形久慚無問俗方文章古刺史(謂韓退之)今昔竊餘
光
其四
穢草誅還密浮萍去又生輙汚如鑑净有客若為情
其五
秀泉開舊甃初試仰山茶寂寂有餘意池蓮三五花
其六
園涉日成趣窮詩嬾綴装梁間冰雪句屈指歲華長
其七
洗竹遥山出流泉到曲池可憐波萬頃黽勉對淪漪
其八
道院今猶古閒中事可書鷺鷗馴不去誰可得親疎
其九
登堂方再月已許慶豐年偶繼前賢跡承流頗裕然
其十
鴻鵠遠矰弋魚鳥脱池籠始覺一無物方知萬事空
江西運使閻珣謝擇之學士惠示吏隠宜春郡
十詩因成五十六言奉答
達觀終知世事勞利名都是一鴻毛登瀛自有仙遊樂
緩帶何妨吏隠高深意庇民躋富夀正辭華國聳英髦
摶風九萬期鵬翼且傲松軒弄彩毫
龍學和閻運使以詩見奬吏隠宜春郡詩
狂吟何足話風騷和寡甘降郢唱高敢望與言同子夏
競推多可似山濤九成豈後虞韶美一字終虚魯史褒
自笑潢汙不盈尺猶將學海去㴞㴞
李泰伯送春絶句一首呈龍學(時在袁州)
宜春臺上送春歸淚滴金杯不自知懊惱黃鶯解言語
飛來惟見落花枝
龍學和
九十日春今日盡送春何况我偏知後期應在經殘臘
重探梅開雪裏枝
盱江李泰伯送春絶句二首寄呈龍學
去年春盡在宜春醉送東風淚滿巾今日春歸倍惆悵
相逢不是去年人
又
東君此去幾時來雪裏梅根待暖廻莫似仙家寥落甚
蟠桃千歲始重開
龍學和
憶時相逢甲午年與君同賦送春篇等閒又見春風老
更捧新吟一惘然
又和
萬樹紅芳落漸稀浮榮能得幾多時孤根未識陽和力
春去春來兩不知
龍學九日登袁州宜春臺
落帽佳辰又到來黃花爛漫為誰開已經多歲哀容改
更被無情急景催取次杯盤湏盡醉随宜歌管任頻陪
却慚未報君恩厚空向山城養不才
是日招郡庠職事同登宜春臺兼賦詩鄉貢進
士直學宋攄和
登高佳節喜重來會客依随五馬開帽落秋風随意適
杯迎露菊趁時催東籬幸有主人席絳帳那逢上客陪
(時李泰伯預也)欲報君恩話歸去不妨尊酒論文才
鄉貢進士教諭羅誘和
九日經年一再來不妨吏隠遣懷開時豐訟少欣多暇
秋晚花黃儘任催幸遇登高賢燕樂喜容落帽徧追陪
預愁詔入三公去芹泮誰思樂育才
詠震山巗彭徵君釣臺
彭構雲宜春人力學多通尤善講易隂陽
圖緯無不精究注通元真經辭理深遠世
所推重隠居不求聞達唐天寳中刺史李
璟以其名聞上遣使者齊延邱以蒲輪徵
之凡三往始至玄宗欲官之徵君辭焉堅
乞歸鄉上元元年六月卒年六十三葬東
原有釣臺在震山之前本朝皇祐五年九
月二十日休暇龍學與郡僚遊震山巖因
以詠之震山離州東十里釣臺本一巨石
紹興巳未季春雷轟石斷
閒作山城吏隠居敬君真逸寓漁磯臺前岩畔清風在
尚想煙波映芰衣
通判陳侁和
東有徵君真逸居有臺可釣傍漁磯志高不在魚并餌
回笑滎陽血染衣
京兆章友直和
巖因更號震山居臺上猶存舊釣磯一派滄浪真隠處
澄清尚有濯塵衣
盱江李泰伯和
此臺幽隠傍溪居小小嚴陵一釣磯天寳詔雖搜逸切
歸官歸服芰荷衣
龍學文集卷六
