龍學文集卷三
宋祖無擇撰
五言四韻詩四十二首
題三教圓通堂(其堂在蔡州開元寺内龍學時知制誥)
師本佛之徒潛心老與儒一堂何所像三教此焉俱香
火長相續丹青久不渝高賢旌好事二記聳龜趺
馬上讀韓吏部集
驅羸勌遠征尺箠亦慵擎却得開編看仍教縦轡行儒
推文暢行詩許孟郊鳴盡日既遺味渾如挹太羹
至齊五月兩院獄空喜而成咏
厭預鈴齋議欣聞獄犴空王章用舊制五月紹遺風止
繫垂衣治非干别駕功惟期四海内刑措與周同
行役于清偶書四韻寄示幕中賓客
經旬一水湄風土化緇衣豈敢嗟于役何當賦式微雲
山晴特秀花木暖相輝期子同攜手春游事勿違
齋中即書事(南事)
軍壘無多事朝晡且放衙吏人如野鹿公署似僧家京
信因求藥賓歡為鬭茶忘懷塵俗外枕籍秖南華
匡先生廟
先生高世跡舊隠白雲深結宇知何代遺祠直至今地
分壇杏影門接社蓮隂我亦希風者終朝託玉岑
贈廬山崇勝珂長老
珂也僧中秀曹溪得祖衣雲泉聊適往缾錫遂忘歸九
月秋風老千山暮雨霏我來陪静話相對兩無機
送承澤上人歸寧富沙
五老峯前見過從一歲餘還將隨客棹歸去侍親輿乞
食江雲際牽吟臘雪初秖應清夜夢時復到荒廬
酬江西運使齊工部見寄
龍坂彌年别長兹仰道風夢曾瞻使節喜忽得詩筒詞
藻春林秀恩私地鎮崇因將示知者傳誦滿江東
游韶石
純音何寂寞秀色自崔嵬岩草遺簫在溪禽學鳳來余
希探禹穴人似畏軒臺登眺秋風裏煩襟盡日開
吏隠宜春郡詩十首
其一
吏隠宜春郡年豐獄訟稀餘糧委南畝茂草滿圜扉天
意憐艱食民心恥畫衣萬家行樂處車馬有光輝
其二
吏隠宜春郡溪山若畫圖纖鱗時自躍幽鳥静相呼曉
浪噴寒雨晴嵐鎻綠蕪漁樵本吾事搔首重踟蹰
其三
吏隠宜春郡追惟二相賢(房琯李德裕)節明天寳日業茂會
昌年友善曾何累朋誣亦自煎(琯坐與李適之韋堅等善貶宜春太守德裕為)
(王璠李漢等所誣貶為宜春長吏)不才非不幸異代若差肩
其四
吏隠宜春郡閑思應舉時端居苦貧賤徒步入京師誤
寵乘軒鶴均憂入廟犧功名在何許雙鬢已垂絲
其五
吏隠宜春郡鄉園去路賖間關成客宦荏苒度年華出
水魚吞餌辭山鳳在笯誰言千里隔夜夜夢吾家
其六
吏隠宜春郡同僚得俊髦純音等疏越餘刃劇豪曹器
識青雲遠歌詞白雪高遂令遷客意不復賦離騷
其七
吏隠宜春郡山城少客過靜中窺物理閒外養天和春
暖尋花塢宵凉翫月波將迎者誰子勞逸兩如何
其八
吏隠宜春郡放懷詩酒間未能慙下俚幾欲效中山杜
甫藩籬窄(元稹論杜李之優劣云李尚不能歴其藩籬况堂奥乎)劉伶幕帟慳高
吟與沉醉榮辱詎相關
其九
吏隠宜春郡窮通嬾更占矜名遭巧譛晦跡喜深潛昔
慕狂為聖今師智養恬優游無一事不覺歲時淹
其十
吏隠宜春郡素飱誠有餘政聲慙遂覇文藻謝嚴徐使
節分銅虎仙廬秘石渠君恩殊未報不敢賦歸歟
題紀信廟
漢祖臨危日將軍獨奪功一身雖是詐萬古盡言忠樹
老風聲澀天寒景色空我來觀廟貎無語對村翁
昇州保寧寺鳳凰亭
鳳臺雖舊址亭榭斬新開荆棘榛蕪去江山氣象來明
君虞氏化賢守次公才遲爾離丹穴飛飛止此臺(時龍圖葉)
(起居鎮金陵)
留題女郎臺
女郎臺上寺寺影蘸湖光夜梵星辰近晨齋鳥雀忙煙
滋楊柳綠風送芰荷香欲下還慵上憑欄到夕陽
春郊即事
東方驅曉騎南畝勸春耕試與牧童語因知林鳥名雨
前茶正小社後酒猶清可笑豚蹄祝篝車望豈輕
送李承知京兆司錄
纔從知已薦(公近以知已特薦改官)又應辟書行(今知府天章孫待制辟公領是)
(任)廷尉官聫重軍謀職任清華嚴東野秀紫閣晚峯横
盡是供吟處歸應新集成
送宋寺丞通判卭州
半刺侯藩重臨卭驛路賖將經㶚陵樹先看洛陽花土
物張騫竹民風卓氏家為君傷遠目日日斷衰斜
秋日感懷
多病多愁客新秋百感生異鄉違土性孤宦見人情案
厭留燈讀田思帶雨耕不堪臨曉鑑潘鬢二毛成
寄潁州兄
川陸一千里炎凉六十旬意通書信少思入夢魂頻身
外宦情薄眼前人事新祝兄無見念憂道不憂貧
舟次張澤阻風
舟楫雖佳興風波即畏途我心何所懼世路此無殊銜
尾千艘泊争頭萬怪趨颼然不終日揮手謝淳洿
寄題漢州西湖兼簡知郡馬屯田
房相昔遺愛清風湖水長人思浴池鳳誰識濟川航白
雪徽音遠(太尉善於弹琴)洪鈞道化光還聞繼高躅新有召公
棠
寄千乘劉殿丞求字人編
千乘劉夫子高名繼謫仙從居庇身邑已著字人編才
入鍾嶸品文期鄭氏箋何當求副本長願播匏弦
寄信安判官張秘校
蓮幕從軍客蓬仙與校人才華過鮑謝交契敵雷陳婉
婉謀畫暇翩翩書問頻徒知感高義猶阻奉清塵
泗水
紀地復涵虚清疑灝氣俱東家遺教遠夏后建功殊冷
色平吞魯長波迥勝吴(闕二句)
沈康赴江西掾
高譽冠時英人皆倒屣迎决科材尚屈掌獄職仍輕滕
閣吟登健吴山醉望清公餘如訪古一為問豐城
張唐民下第東歸
學古功非淺干時命尚迍拾青辜壯志垂白念慈親歸
路天同遠生涯世自貧吾知君道(闕)
送人作尉臨潼
年少文能老新曾射策來從横傳古學慷慨濟時才黃
綬官徒爾青雲志在哉他年歸會課遲子出塵埃
書懷寄呈萊州張學士
從作東齊吏經年寡往來朱顔隨日减青眼為山開學
政慙能政論材信不材何人慰孤寂知已在蓬萊(累辱書問)
(兼貺詩筆故云)
萬太博知惠州
惠州君未到聽我送君吟去路九韶石鄰封八桂林下
車秋色老望闕海雲深善政多餘暇無忘惠好音
送新州陳式虞部
大庾嶺南郡新興事若何還珠合浦近辟惡蜜香多主
聖天如覆時平海不波更逢賢太守應有袴襦歌
送蓮房與馬屯田
問遺不必貴要之資闕如蓮房三百枚采掇亦云初持
以侑尊酒甘香即有餘野老獻芹意今予其有諸
題安成劉伯玉日新亭
積善家餘慶日新亭可云詩書盈几有道藝喜時聞兒
姪既登學晨昏在克勤欲知榮地力此便是青雲
寄成都詩人謝希濤
常聞游蜀客來說謝希濤氣禀江山秀名因翰墨高新
詩來句遠(去歲得詩三十首)密意念空勞拙句聊相贈應頻報
錯刀
龍學文集卷三
