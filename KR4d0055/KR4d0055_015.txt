龍學文集卷十五
家集
紫微祖士衡字平叔
撰呼延告詞加食邑(乾興元年三月日)
翊衛雄勇功臣捧日左第三軍都指揮使銀青
光禄大夫檢校工部尚書使持節高州諸軍事
高州刺史御史大夫輕車都尉永安郡開國侯
食邑一千一百戶呼延必顯
朕奉馮几之訓言肇登宸極眷執戈之營衛時舉徽章
庶使勞臣有以知勸惟爾名登勇爵志達善經居然御
衆之材蔚有訓戎之效入奉周廬之警出嚴袀服之容
純誠可嘉荗渥宜及增其視品進以爰申勉報朝榮惟
忠與孝可特授檢校禮部尚書使持節高州諸軍事高
州刺史兼御史大夫依舊捧日左第三軍都指揮使加
食邑三百戶實封一百戶功臣散官勲封如故
大宋故推忠協謀守正佐理功臣開府儀同三
司行尚書左僕射兼門下侍郎同中書門下平
章事充玉清昭應宫使昭文館大學士監修國
史上柱國河内郡開國公食邑一萬二千七百
戶食實封五千一百戶贈太師諡曰文簡向公
神道碑銘
朝請大夫尚書禮部郎中上護軍范陽縣開
國伯食邑七百戶賜紫金魚袋臣祖士衡奉
勅撰(士衡乃文簡之孫婿也所以知文簡之詳)
臣聞麗高穹者萬象而斗魁制其中搆廣厦者衆材而
棟梁任其大民惟后而斯戴后非臣而罔乂天地裁成
之日一二萬幾聖賢會道之期旦暮千載若乃自天生
德業時奮庸守正以持平宣獻以敷制切劘當世之務
嘉靖有邦之臣使藩帷扆繄丙魏之同心照爛簡編與
閎散而争烈者其惟元宰河内公乎公諱敏中字常之
其先宋左師之裔也後世徙居大梁子孫因家焉曾祖
萊國公諱貽孫祖許國公諱載烈考曹國公諱瑀皆贈
開府儀同三司太師尚書令兼中書令而國爵之命凡
五遷焉密印泥書輝映里門曾祖妣張夫人祖妣孫夫
人妣史夫人以韓魏晉三國申追封之典善慶之來斯
遠哀榮之數兼極曾祖而下皆感慨世故優游天爵諸
侯不得友萬物莫能遷鄉里稱為善人子孫宜有達者
而先曹公器局閎廓志行潔修好聚圖書多交賢俊位
匪充量福成有基公生協貴祥切懷夙智山庭月角特
崇於竒姿天球河圖居然於重器始就外傅文藻日新
先令君治家尚嚴知子為美嘗謂史夫人曰大吾門者
吾兒也勿漏吾言恐墮其志寓居近市過往踵門有若
儒生適至傍舍覩公風骨視正行遲因與隣母言稱有
宰相之器俄失所在斯足異焉繼喪二親善居得禮比
至除變四壁蕭然載逾加冠之年始赴命卿之舉太平
興國五年太宗親御便坐公以進士高等面賜登科一
命將作監丞同判吉州郊祀之慶遷太子右贊善大夫
故司空致仕張齊賢時司外計囑公治狀璽書褒之九
年代還遷著作郎覲見之日奏事稱旨選於三司戶部
判官賜五品服未幾為淮南轉運副使前此涖職率尚
剛決析毫定制破枉求姦公獨不然取一警百甄明吏
課勤恤民隠属有言公况雄才大略可備文武之用者
驛召且至將以入作使處之非所好也懇辭得免翊日
繕寫平生筆述獻於公車亟乙牘以回觀固每篇而稱
善得直史館遣還治所耕藉恩超遷左司諫入為戶部
判官明年以本官知制誥賜紫當是時也堯日光華安
安為德周家忠厚郁郁成風疇咨之命亟行潤色之文
尤重公以儁望躋於禁垣發揮大哉之言裁成煥然之
制稱職之美僉論歸之俄同判大理寺有妖尼道安者
誣告庭列時諫議大夫張公去華任京府判官實公之
外舅公抗疏請不預決讞詔即許之既法僚悉罹譴黜
好事者因定公雖避嫌疑猶涉黨援上惡其言不獲問
狀俾罷綸閣出知廣州求對清閒之燕罄陳感戀之誠
今之此行非敢憚遠幸生還於京闕期盡瘁於國家言
發危心漼然淚下天子感動憫默久之且留公業又不
可詔遷職方員外郎以申奬任之意南粤舊邦為一都
會重溟伊邇蠻蜑之人雜居百貨所叢掌握之珍可當
控提封之五管嚴守府之萬兵公之至也閭里懷恩如
得慈母堂皇決事號為神明朞月有成淳風革於殊俗
異代相望清節邁於古人逾年就領廣南東路轉運使
寄任誠優風宜且異力耕火種田農之利益微草伏木
棲物怪之名斯衆跋履山川之巇道推行米鹽之細務
辨官屬之能否齊市價之貪廉遠民悉安列國胥化太
宗察前咎之無狀惜傑才之處外詔還且以為工部郎
中一日宸筆作飛白體書公及故禮部尚書張公詠之
名以賜相府詰朝二三執政進對上曰斯二人名臣也
卿頗知之乎左右因盛稱其才上大悅公既至即拜樞
密直學士與張公並命焉銀臺之制存乎李唐近代以
來歸之樞府公嘗援引典故請更設一官局即詔與張
公同領之上書之有六體得以裁評施令之告四方此
焉關決出納無壅朝廷賴之陟降左右以益親從容言
事而甚衆復有決公任廷尉日有國子博士皇甫偘掌
無為𣙜務以賕抵罪受其私禱為之末減事下憲府乃
偘嘗寓題尺蹏公不啟緘亟遣持去别詔即訊一介尚
存納書竹中瘞於傳舍穿掘斯獲封識宛然飛驛以聞
上驚歎即時召見慰勞久之公頓首對以感會非常雖
死無報今此一節本畏人知飛語傍連乃至上達非遇
覆盆之照將興投杼之疑詞直氣和上為傾聽心則不
競幾困於多言道之將行彌隆於乃眷天其或者以是
開之是月拜右諫議大夫同知樞密院事不十旬之間
由外郎之秩遷擢之速當世罕偕甫再見而拜趙卿未
滿歲而得漢相用才之急從古而然惟公舊屬亨辰發
舒盛業道合明主澤及生民許之三賢曾何足數時淳
化二年季秋也至道初遷給事中真宗即位之始公適
在假告力疾入謁得見柬序君臣感咽悲不能勝徐奉
慰安俾即親事進封戶部侍郎會値曹王彬自鎮海節
制入為樞密使以公為副西北二鄙烽烟未寧遣戍勞
旋曾無於虚月伐謀制勝爰在於中堂而公智本天資
略不世出為國遠慮咸有告於徽言惟帝念切爰盛推
於寵數咸平元年拜兵部侍郎參知政事二年冬氊裘
入塞革輅省方詔公兼知樞密院事壁壘朝行儲胥夕
舍出入延見動静咨詢選將練兵戒器蒐乘機事尚密
率插羽以馳書謀士或多殆躡足而進計六驘潛遁萬
旅凱還天子以兩河之間綿及塞下師之所止固荆棘
之將生歲比不登念瘡痍之未起命公為河北河西宣
撫使時惟飲餞貂璫申諭蕃庶之錫莫匪珍竒仍以禁
卒萬人俾為衛從郡邑相望凡數千里官司肅給車騎
甚盛鳴笳清路百姓争以縱觀持節勞軍諸侯不敢仰
視問閭閻之疾苦宣朝廷之恩德幼艾胥悅至於涕零
離去鄉里之甿得室家而競入跳梁山谷之盜投弓矢
而求哀乃至羌戎遺種城郭諸國聞公之至驩噪競臻
迎拜馬前或言吾父申嚴邊堠震疊天聲復命來朝禮
貌尤異明年三月以本官同中書門下平章事充集賢
殿大學士内則彌綸百度外則鎮撫四夷志勤勞於邦
家德光明於上下巖石之瞻斯屬鼎餁之味惟和豈勢
高之易傾將功成而當去倏構貸田之訴頗致飯煤之
猜匪圖辨明深自劾責以戶部侍郎罷政事踰年出知
永興軍府事未幾就復兵部高奴之壤保界一隅控大
宛善馬之來為天下勁兵之處屬羌酋之慕化因疆吏
以傳言輟我元臣綏兹異黨命知延州兼兵馬都部署
公作事謹始䦕心見誠納其懷徠許之即叙行險徼倖
固無爾從蓄疑敗謀適足自棄坎孚之言惟信庭旅之
貢甚勤戎索汔寧軍政增肅俄而隂山之衆盛秋南牧
皇赫斯怒旰食罷朝王于出兵宿食在野專以西事委
之於公密許從於便宜諸侯皆聽其節度調發次補不
俟奏可公再拜奉詔未嘗漏露外禦侮而有素坐鎮俗
以同常百郡幾乎不知四鄙終之無警公之定大事得
大體率此類也可勝言哉知河南府兼西京留守司屬
圖建封被召歸覲六龍時邁以公東京留守司日幾千
里之廣居鑰萬戶之嚴政務簡稀令行禁止善而無迹
天下稱之禮畢遷尚書右丞俄兼祕書監局禁凝嚴盛
開元之制度英髦雜集主東壁之文章天子以下武應
期嚮學篤化來金華侍講之舊躬石渠稱制之勤而公
兩朝柄臣上所尊禮思近耆德樂聞詔言即以為工部
尚書入政殿大學士屬有事於汾睢再命權東京留守
司禮成拜刑部尚書夏以本官同中書門下平章事集
英殿大學士公本以平素於顯胥契神靈之運遂踐承
弼之地嘗罹疑似之謗厥位惟危深思遲暮之年大福
不再而枚卜斯文輿誦益歸簡在上帝之心果為蒼生
而起真祖下暨渥澤其雱加拜中書侍郎譙亳修祀加
開府儀同三司七年夏兼樞密院明年又詔權涖馳道
震方潛龍舊館自飇馭之招格植殊庭而嚴奉總斯重
事屬於台衡以公為景靈宫使僝工畢進位兵部尚書
感雹之區考室底續命公為兗州景靈宫慶成使奉冊
推尊改元肆眚典禮蔚縟瑞應紛綸授吏部尚書天子
推藝祖慶誕之方實在洛宅擬漢家顧成之廟崇建仁
祠儼作繪之威神奉將行之儀衛以公為西京應天禪
院太祖聖容奉安禮儀使亦既復命剡奏避位援禮經
之將及奉恩詔之弗俞至於再三終不得請天子以公
耆明之德宜師長於百僚乃拜為右僕射康濟之術久
緝熙於皇極命兼門下侍郎鴻儒之才能就成於大典
俾之監修國史寵進之數率有加焉顧待之恩舉無與
對天禧二年充玉清昭應宫使首冠四輔奉承萬樞協
於友僚恢張法度之政惠此黎獻躋致仁夀之域啟乃
之論甚精毗予之託斯重終以衰疾晩以退休疊貢由
衷願從還政面命切至黽勉視事三年重陽節有詔近
位盛集禁園公伸主禮以盡歡逮暮景而罷會趨駕還
第言笑自若暴中風眩初若昏醒俄頃有瘳拜伏猶若
中使交道五返以宣言太醫盈門十全而責效會就陽
有日公弗克侍祠禮成進位左僕射加昭文館大學士
聞命益懼削牘固辭詔以客禮交修謀猷有素苟守小
遜則非朝廷寵重宗臣臣下以身徇國之意宜即祇受
無復重煩公不獲面陳但望闕頓首庚申歲旦疾勢驟
加湯劑並臻繼以鍼砭泣對傳詔手自封囊願達志誠
乞罷重任非敢愛死實恐辱國絲言荐降皆不垂允臨
軒軫慮形於顔色暮春三月風景恬和少覺體佳頗有
戀思因召門下士授席圍碁啜茗閒話及夕而罷比至
中夜疾不可起乃明日己夘以不起聞享年七十有二
上即時就臨哭為慟再賜白金五千兩輟視朝三日冊
贈太尉中書令命入内省太常丞直龍圖閣馮元攝大
鴻臚持節職喪上又臨次發哀羣臣奉慰自小斂至掩
壙内司賓凡三至其第奉常考行諡曰文簡追錄嗣子
及諸孫傍連姻戚之家下周給使之列即其年六月甲
申有司具鹵簿鼔吹葬我公於開封府縣汴陽鄉豐臺
里從先曹公之塋也公階崇三司爵冠五等封啟萬室
號登八字徽寵之數曷以加焉初娶安定梁氏封本縣
君再娶張氏封南郡夫人又娶廣平宋氏故氊毯使延
昭之女封祁國夫人後娶太原王氏故忠武軍節度使
同平章事追封秦王審琦之女並夙承宫教克著壼儀
輔佐宣勞奄忽流歎五子長曰傳正次曰傳亮並殿中
丞傳正賜緋魚袋次曰傳式次曰傳師次曰傳範並大
理寺丞三女長適金部員外郎李直方次適如京副使
王希範次在室孫十人長大理寺丞賜緋魚袋繹次大
理寺丞絳次衛尉寺丞紳約綜次大理寺丞緯西頭供
奉官純次大理寺評事緩綸維孫女八人曾孫四人並
幼公風度凝正識局淵深簡言易從守之以信莊色難
犯即之也温不伐而功益高有容而德乃大由布衣而
作丞相自委質而至歸全出處不離於令色屯夷不失
於正道曠貴全盛凡四十年享用福履大臣莫二始令
君罷符離邑宰丁許公之憂生計屢空僦居輦下惟公
一子旁無近親偶得鮮原以營真宅俄有隠者過而竊
歎謂其後嗣當至公台豈英袞之崇已高天之默定而
青鳥之兆亦吉地之冥符釋褐臨州最號難治刑清訟
息吉人宜之亟升表著之班迭居要劇之務亨衢有漸
淑問攸歸磅礴外邦遵毓重器執庭中之法見君子用
心慕委珠之名抗章辭設論入鎮厲酌泉之節罷郡無
囊實之資密侍威嚴陪於前馬贊領樞務責之坐籌屬
戎堠之尚嚴講兵鈐之至衆朝奏暮召靡有間時夜思
晨行是稱盡力雅善敷納言必詣理方書簡冊進讀如
流已事而還上為目送或問温樹更答他言每下殿門
更有常處山川曲折之狀畫地可成邊防緩急之機傳
檄乃定際於隆洽預兹弼諧百志惟熙一德匪懈深惟
朝家之大策親贊帝者之上儀昔黃霸長於治民及為
丞相風采不及於魏功名益損惟公外守方面流愷悌
之聲内秉紀綱茂經綸之業謝公有廊廟之量而不閑
時略惟公長轡遠馭帷幄而決勝輕裘緩帶談笑以臨
戎周勃之謹厚可屬而椎樸少文惟公言成典謨學該
韜略常以經義而進退好觀故事而奉行薛宣之足以
謀王體斷國論而煩碎不稱賢惟公持重有威敦大成
裕公府未嘗按吏卿大夫各使任其職公孫脫粟一肉
賓客仰給衣食而性忌害外寬内深惟公致位三事故
舊不遺賦禄萬鍾自奉甚薄推轂薦士常若不及虚心
待物豁然無疑張安世匿名迹遠權勢而父子封侯在
位太盛家僮七百皆有手技以殖其貨惟公子十有餘
人在公之時無一釐務者禄賜之入猶畏盛滿躬以清
德率下化成傑然真王佐之材所以成天下之務前後
屢奉詔撰宗廟尊諡及皇帝徽號冊文斯大手筆事與
穹壤相埓矣自餘論著體大思精遺稿僅存成十五卷
齋閣岑寂挾策觀書數歲以来手抄唐史孜孜讎校朱
墨洞分感疾之前甫爾終秩筆法遒勁自成一家檢飭
閨門教誨子姪日嚴與敬極乎義方鄧訓在家未嘗賜
席石慶入里不敢乘車念肯構之為難諒餘慶之斯在
前歲屬疾涉於累旬徧召家人條約後事裁置夀木寓
置增坊及此奄然終制巳具達人大觀其若是歟惟其
未報主恩不去相位垂緒言而在耳齎永恨以入冥若
乃務經大猷克庸祇德有庇人之惠包世之量茲所謂
巖廊肅哲之老社稷表幹之臣者也其一話一言大功
大行固已藏之王府載於國冊而諸孤等履霜露而永
感仰風烈之如存願紀豐碑以表幽隧爰奉俞詔屬於
下臣慚匪當仁庶於傳信其銘曰天之氣清地之德寧
大昴儲粹維嵩降靈訢合嘉運公之生兮舜咨於牧湯
選於衆出畋協卜求野肖夢發舒盛業公之用兮懿行
嘉言休勛美利文致太平武嚴守備知無不為事二帝
兮七政以齊五刑幾措丹青神化金玉王度時恨老成
居元輔兮其静也專其動也直保兹一人建皇極兮剛
亦不吐柔亦不茹式是百辟遵公路兮陟路巖廟助和
鼎鼐如其天下想風采兮屹若崇山湛如止水終之宰
相自有體兮池鳳方集陳駒靡留奄忽厚夜生若浮兮
行將賜几不獲歸印凜然餘風没猶振兮容車祕器衮
服九章送往無還孝心傷兮德音孔遐緒言如在翼傳
子孫令族大兮梁臺南峙浚波東走真宅言歸名不朽
兮國典禁樵都人墮淚穹石攸刊辭無媿兮
文正李公魏國太夫人符氏墓誌
李文正諱昉字明遠深州人
朝奉郎行右正言直集賢院同修起居注輕
車都尉賜緋魚袋祖士衡撰(士衡先娶禮部尚書李宗訥字)
(大辯之女所以知夫人符氏之詳)
天禧二年歲在壬午閏四月癸卯故相國文正李公夫
人考終於京師崇慶里春秋六十有七天子以其輔佐
君子之勞幹理家政之德朝宫庭者踰於三紀啟國封
者歴於五邦淑問柔儀為命婦之表自屬纊以俟主專
道而行内司賓凡三至其第賻襚之禮率有加焉存歿
之恩斯為至矣夫人姓符氏其先武都人後徙真定占
籍治産遂為北門之望族高曾而下皆隠德藏器用晦
居貞作善降祥自他有耀故殿中諱嗣隴西李氏考妣
也故吏部郎中賜紫金魚袋宗訥太子右贊善大夫賜
緋魚袋宗誨翰林學士玉清昭應宫副使右諫議大夫
知制誥宗諤朝奉大夫國子博士宗諒子也適宫苑使
會州刺史帶御器械曹翊次早亡女也故國子四門助
教昭逸今太子中舍賜緋魚袋昭迪大理評事昭迴故
大理評事充宣化軍使昭遹今大理評事昭遜太常寺
奉禮郎昭邁太常寺太祝刑部詳覆官昭述三班借職
昭運太常寺奉禮郎昭遘遊士昭道祕書省校書郎昭
邈太常寺奉禮郎昭適二未仕昭選昭逢孫也彭城劉
湛光禄寺丞潘承右西上閤門副使曹儀右正言直集
賢院同修起居注祖士衡衛尉寺丞錢延年孫婿也一
在室而亡三尚幼孫女也祕書省校書郎元卿次仲卿
季卿耀卿真卿堯卿舜卿正卿升卿晉卿曾孫也九並
幼曾孫女也夫人和順在躬幽閒成德始在孩稚天資
不羣沈静寡言未嘗嬉戲因心則孝宗族稱之逮於成
人蔚為女士居玩圖史動守箴誨母氏鍾愛擇對未行
以燕婉之見求輒連蹇而不偶時有識者知其貴徵年
二十六矣文正公任翰林學士承旨工部尚書始納采
焉公先夫人即夫人之從祖伯姊也二姓合好永資繼
室之賢百兩御歸適協宜家之美一命受封武都郡夫
人明年文正公入躋祕殿乃贊中樞朞月之間正位宰
府夫人時疏封於曹國儷我碩德嬪於清門朝夕執勤
聿成於閫範歲時稱慶遂冠於内朝而既富能裁在貴
思降寬裕謙約慈惠柔明比宗親待娣姪則以已下之
潔粢盛澄酒醴則以身先之衣不同椸言無出閫五服
之戚中外實繁憧憧往来盈門交道親疎有序榮瘁不
移家用益肥人以潛化為絺為綌見功行之勤如山如
河知服位之盛每休澣宴集子婦佐饌兒童捧觴夫人
親舉案以致恭儼如賓而相待故當世言家法者稱李
氏焉洎文正公曳杖晨歌夫人帷堂晝哭哀有餘而盡
禮居無慮以勉喪既而整飭閨庭率勵宗黨門内之治
不肅而成今上嗣統封許國太夫人始從子也自爾國
家再欽柴於陽位肇祕玉於天封臨顧之祥荐膺於神
貺顯揚之澤用旌於母儀由是進邀陳魯衛國號焉於
時愛子令孫懿親近屬或代言玉署通籍金閨納駟之
第通衢附貂之冠充幄垂青襲紫濟濟詵詵諸婦在旁
莫非甲族粉澤之鈿並列環珮之聲相聞夏凊冬温克
伸於孝養出告反面匪遠於慈顔而自比部歸全翰林
淪謝曾未數歲戴宣化之亡慈念所鍾居多感泣平生
無疾未始晝卧今茲首夏常膳靡加涉乎旬時遂至羸
瘠雖勉進醫藥而微瞑不言恬然反真如熟寐者易簀
之夕家老始告固已儲量人之財庀送終之具修約後
事咸有素焉豈知命之靡常何達生之如是博士君與
孝孫昭迴等即以其年孟秋甲申號奉靈輤歸葬於河
南府河南縣伊水鄉諸葛原與文正公同域而異壙合
葬非古得吉兆以在茲其生若浮惟芳猷之不冺嗚呼
夫人淑謹内積端厚外彰言無竒衺志在節儉賓祭之
外靡事珍饈朝覿之餘不衣異綵賦性勤敏精力過人
自始筓至内外婦逾四十年率雞鳴而起盛服正容暑
雨祈寒無一日少懈服勞攻苦常夙夜而警戒問疾弔
喪必先往而後罷家有孤孺乃自鞠之推燥分甘無所
不至聞人為善必欲成就其身名撫下有恩未嘗假借
其顔色若乃居春秋小君之重得易象中饋之宜修内
則之齊莊窺女史之說懌采蘋之能循度殷靁之勸以
義鍾夫人之禮郝夫人之法惟是數美無不兼之宜其
式孝慈於六親享康寧於五福著嚴君之家節播夀母
之頌聲方抱孫於高堂遽收神於太素蘭薰玉璧已嗣
徽於昔人石泐金生當取信於來裔恭惟先考諫議文
正公自出士衡無狀又為夫人諸孫之壻周知尊行欽
奉緒言銜哀不文庶資實錄銘曰其馨如蘭比德如玉
終然允淑出令族兮長守富貴能循法度居中有助嬪
賢輔兮表率命婦肅肅雝雝元服盛容啟國封兮言惟
婉柔性本沖澹國史是鑒成閫範兮生若夢幻疾在膏
肓復命曰常夀不臧兮疑尚如存求則不得孝心惻惻
思㒺極兮東望吾天北望吾子卜葬於此掩蒿里兮刻
辭介石追美重泉茲無媿言表松阡兮
龍學文集卷十五
