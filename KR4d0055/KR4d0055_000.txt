龍學文集别集類二(宋)
提要
(臣)等謹案龍學文集十六卷宋祖無擇撰無
擇字擇之上蔡人進士高第歴官龍圖閣學
士知通進銀臺司坐事謫忠正軍節度副使
移知信陽軍卒事迹具宋史本傳無擇少從
孫復學經術穆修為文章其著作頗多南渡
後僅存十之二三紹熙三年其曾孫袁州軍
事判官行始裒為十卷取無擇知陜府日歐
陽修餞行詩中右掖文章煥星斗語名之曰
煥斗集又採司馬光梅堯臣等與無擇贈荅
之作曰名臣賢士詩文凡一卷又輯無擇叔
祖㞯叔起居舍人知制誥士衡弟福建路提
刑無頗等傳記勑書及其姪知普州德恭詩
三首曰家集凡四卷皆附之於後見第十六
卷行所作龍學始末中即此本也惟每卷標
目别題洛陽九老祖龍學文集故永樂大典
焦氏經籍志俱稱龍學集而煥斗之名不顯
其曰洛陽九老者無擇分司西京時與文彦
博等九人為真率會嘗有此稱當時推為盛
事行故特舉之以為重歟集中詩一百二十
三首文四十二首其詩下間注所作時地頗
見詳審如三教圓通堂云龍學時知制誥蔡
州壺仙觀云龍學四月八日遊九老詩云英
宗即位龍學充契丹國信使其咏震山岩彭
徵君釣臺一首下至有紹興巳未雷轟石斷
之語詳按詞意蓋出行所訂補非無擇自註
又上安撫張雜端薦孫復牛仲容書註云初
任齊州通判居官十有一月作此書按宋史
無擇傳但紀其舉進士後歴知南康軍而不
言嘗判齊州則更可以補史闕矣無擇為文
峭厲勁折實開風氣之先足與尹洙匹敵雖
流傳者少而掇拾散亡菁華猶不至盡佚至
所附家集中如士衡之西齋話記載宋初故
事多他書所未及亦可以備考据焉乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
