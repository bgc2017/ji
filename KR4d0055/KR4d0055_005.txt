龍學文集卷五
宋祖無擇撰
唱和詩一十五首
歐陽修永叔送龍學赴陜府酌飲贈别
明日君當千里行今朝始共一樽酒豈惟明日難重持
試思此會何嘗有京師九衢十二門車馬煌煌事奔走
花開誰得屢相過盞到莫辭頻舉手歡情落寞酒量减
置我不須論老朽奈何公等氣方豪雲夢正當吞八九
擇之聲名重當世少也多竒晚方偶西州政事藹風謠
右掖文章煥星斗待君歸日我何為手把鋤犁汝隂叟
龍學次韻和
前日西行别翰林為我開尊飲之酒高冠滿坐皆賢豪
談笑喧呼時各有自慙流落疏游陪十載江湖成浪走
主人名重聞四夷典冊高文推大手發揮六藝無遺精
攷黜百家如拉朽顧我昏冥聞道晚代謝春秋四十九
當年擊節傚金注此日強顔同木偶事功未省成尺寸
廩禄惟思校升斗會須歸去老東陂鼓腹含飴逐堯叟
吴奎長文和
陜郡太守來告别翰林主人為置酒急喚尋常詩酒伴
要誇此會為難有席間騁辯何快哉恰似縱丸臨坂走
詼諧往往笑絶倒同異時時瞋掉手共憐竒偉出塵冥
却欲昏愚浪枯朽從來豪舉必兼包擊節齊侯容九九
我實鄙鈍不曉事賢公采取寧非偶擇之文行衆所珍
昔日乘槎犯牛斗年將老矣又分符莫遣安排用莊叟
劉敞原夫和
驪駒在門且勿喧主人留客姑進酒一時轉眄已陳跡
千里相望更何有祖侯聲名二十年天下英豪共奔走
誰云白髮寄郎曺更喜朱轓入吾手揚雄天禄就寂寞
召伯甘棠變枯朽乃知人事不如意自古十常有八九
男兒何曾計出處時運由來有竒偶莫嫌青雲曉着鞭
會取黃金大如斗君能日飲和天倪餘事無何付北叟
范鎮景仁和
史君分陜惜别難緩聽長吟速行酒荆山北面黃河南
千里封疆為已有往來無窮西復東衮衮輪蹄利名走
甘棠雖云勿剪伐未必從前不傷手當時遺愛安在哉
賴有聲詩傳不朽擇之才刃如新硎歴年何啻十有九
胷中藴蓄富術業此行直欲古人偶近世只知厨傳為
不顧虚名似箕斗寄言道路如采詩但問樵夫與田叟
江休復鄰幾和
西掖門外駐征軒修書院中傾别酒諸公磊落方具來
顧我衰遲亦何有祖侯銜使才北歸亟請甘棠復西走
函關候吏齊引領翰林主人惜分手高談扺掌華屋頭
賦咏題詩樂難朽飛觴舉白至無算擊楫誓清不殮九
着鞭壯士寧後時隠几先生仍喪偶(擇之去冬悼亡)定國能飲
動論石山公雅望潛增斗紛紛醉袂影就判怊悵高陽
一狂叟
梅堯臣聖俞和
古人相送贈以言今人相送舉以酒酒行慇懃意豈疎
酒能躊躇悲更有行當何之來者誰陜州兵吏爭迎走
壺漿往往過函關翰林惜别方携手自言老夫遇知難
願得公詩為不朽公因索筆作長謠落落寓言誠十九
我慙竹管厠宫懸縦合律度應亦偶太守西行已不貧
忽獲明珠盈大斗歸立螭頭未是遲暫向棠隂問遺叟
龍學題袁州東湖盧肇石
袁山之陽秀水側草覆遺基誰氏宅皆云子發其姓盧
往以文章名籍籍宅中舊物何所存惟有嶙峋一區石
闊纔三尺高倍尋久卧塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運插壍其旁挽以長絙百夫力雜然鼓譟登大車
恍爾如蒙巨靈劈選置東湖最佳處四面澄波映天碧
倚空突兀無與隣頓覺亭臺增氣色彎環幽竇莫敢撢
恐有牛龍飛霹靂余嘗南游到陽朔衆峯矗矗春筍植
捫蘿踏蘚窮之遍若此竒車曾未識郡人奔走未知雲
故老驚視復唧唧乃言此石遇真賞屈指于今年二百
沉埋曠代誰爾珍一日光價逾荆璧嗟余束髮大夫後
區區志尚惟孤直十年再謫非不窘猶慕聖純無改易
如何故老不我愚感物再三形嘆息石不能言人有言
勿使他時重湮阨
宛陵梅堯臣聖俞和都官郎中胡公疎示擇之
盧石詩因和之
袁州太守蓬山客來過盧家尋怪石盧家百物今已空
唯石難移留舊蹟埋没尚存三四分雨淋日炙如皴皵
太守惻然呼健兒荷鋤秉插争來役健兒掘土不為堅
旋旋剜沙見圭隙漸竒漸異人忘勞更索更深知幾尺
高峯削出嵩華骨虚竅鑿破蛟螭額千指曳繩亞四輪
擊鼓助力歸東陌東頭河水深谷傍黃沙洗盡何蒼碧
故宅愈冷東湖喧貴賤競觀無礙隔太守自憐堅直心
愛少憎多屢遭謫南至蒼梧及桂林名山徧訪無窮僻
所宜厭慣不入眼向此孤吟尤愛惜我思永叔滁陽時
大誇古翠菱溪獲作詩遠寄子與蘇高唱相隨無節伯
今知賢人趣向同玩好托情無俗格建康從事胡公疎
一見夫君如李白雄才落筆瀉天河綴韻孤清仍險窄
入探龍穴誰為難辭通造化方能敵殿後吾雖膽力強
獨鞭疲馬終無益
樂安任大中和
宜陽刺史才祖擇之維傑太旱雨一方盡使焦枯活公
退趣尚深水石探其絶長江北岸林唐有盧子發曾居
此林下高把簮組脱歲遠成荒墟佳名詎冺沒有石數
尺長猶是舊時物况辱泥塗久實有堅重節擇之渡水
見力為心慘切萬夫一呼聚撓動雷聲揭地險若驅來
巖谷俱震裂幽輔郡東河脱得太華骨白玉漏纖紋雨
頻為藻刷草蔓漸盤遶柳綠密揮拂潤恐欲迸泉怪亦
有奥穴安知無蟄龍時見微雲出幾因掌夜吟簾曉捲
殘月氣暗逼人寒蒙寵未苦别烟重風掃開獨立勢突
兀蘇武見單于傲睨腰不折人皆盡將歸予筆恨麤拙
擇之豈不賢天涯避讒舌對此憂足忘我觀未甚悦不
得見媧皇願天無破缺
廣陵蕭元宗和
石是人非世所傳宜陽城郭古山川和光瓦礫曾無累
委質泥沙積有年地僻久為神物護時來方遇使君賢
介然作鎮東湖上德政何當向此鐫
盱江李泰伯題袁州東湖樂游堂呈龍學
古郡城池已枕江東湖更在郡東方水仙座下魚鱗赤
龍女門前橘樹香路絶塵埃非洒掃地無風雨亦清凉
使君待客多娱樂只有醒時覺異鄉
又題袁州宜春臺再呈龍學
謫官誰住小蓬萊惟有宜春有古臺千里待看毫末去
萬家攅作畫圖來雲中羅綺香風落月底笙歌醉夢回
莫怪江山若相助騷人沒後得真才
龍學和題東湖
晴烟羃䍥淡湖光勢勝居然占一方拂水萬絲楊柳弱
倚風千盖芰荷香縦遊閒泛蘭舟穏半醉在眠石席凉
公退每來湏度日却疑身出利名鄉
又和題宜春臺
異鄉何處散幽懷賴得城中百尺臺還向天涯經歲住
那知春色為誰來雪消江上看梅發風暖衡陽有雁回
強擬登高聊賦詠再三愧乏楚人才
龍學文集卷五
