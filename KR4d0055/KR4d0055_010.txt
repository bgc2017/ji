龍學文集卷十
宋祖無擇撰
雜文
歐陽文忠公除吏部侍郎告詞(時為知制誥)
先皇帝遺大投艱於朕躬俾守宗廟期年於兹惟是一二
政事之臣輔朕不逮以底於治嘉乃勞止是用疇庸推
忠協謀佐理功臣金紫光禄大夫行尚書戶部侍郎參
知政事柱國樂安郡開國公食邑二千八百戶實封八
百戶歐陽修精誠照於古今高名起於日月文之以禮
樂濟之以公忠頃在先朝預聞大典逮予嗣訓之始繄
爾定策之先屬哀毁之過差感疾疹之甚厲毉禱&KR0640;至
氣體復康苟非與任之良曷見仰成之懿宜峻天臺之
秩庸酬國棟之勲褒德懋功於是乎在爾其夙夜茂勉
左右弼諧用光我王家爾亦有無窮之聞豈不休哉可
特授行尚書吏部侍郎依前參知政事功臣散官勲封
食實封如故
為病設醮青詞
臣聞惠迪吉從逆凶惟影響惟時上天鑒厥下厥下克
寅威罔惟無咎悔亦用集於多祉兹臣固常聞於師而
臣愚不明弗克率厥道以底於休反肆志不類允宜速
災釁於厥身今天謂愚無罰而猶降疾以告戒俾怵惕
其心而臣夙夜静惟先王之訓警懼不怠尚克惠迪以
終有慶以承天惠惟天聽在下必聞臣之言天而既告
戒矣臣亦既儆懼矣實期藥石所治以即康寧臣其有
渝今日之言惟天罰不敢逭臣無任懇禱之至
進士策問三道
第一道
問古者井田之法什一而稅國用足民食不匱雖有凶
荒兵革而民無菜色者矣國家富有天下農田至廣賦
稅亦厚益以山澤之産醝荈金珠犀象之利又征商𣙜
酤獲其饒無凶荒兵革之事而國用不足民食匱者何
也子極言其所以然而陳古道以教我
第二道
問儒者言聖人則必首夫孔子孔子之刪詩書定禮樂
贊易道修春秋謂之六經茲固萬世不刊之書也孔氏
序書則云斷自唐虞以下訖於周今之所存可考矣司
馬遷作史記則有五帝本紀孔氏又以少昊顓頊高辛
唐虞之書謂之五典司馬本紀則首黃帝刪紀亦既有
異同黃帝又復不同二者差殊豈無得失聖賢之旨子
其辨焉
第三道
問夫子之文章著於書載於傳所以垂世立教不為空
言也其有並出書傳而旨遠不類非質於博識通儒則
不能無惑且如書云兩造具備師聽五辭及稱子路則
曰片言折獄其由也與又若會於夾谷云有文事者必
有武備及對衛公問陳則曰軍旅之事未之學也儻以
兩造具備師聽五辭則由也片言折獄何為而稱之苟
有文事者必有武備則衛公問陳何為而不對兹固學
者之所常沈研耽味也進問其說以附於經
與盱江李泰伯五啓
其一
無擇再拜泰伯先生酷熱以來氣體何如驛置相望不
遠千里無階披奉祝增瞻企法掾連君錫僕之故人有
文而善與人交泰伯見之當相得以馭矣千萬善愛慰
此多憶無擇手記頓首泰伯先生(六月十七日)
其二
無擇啟累日前軍校過敝邑得泰伯所示書承起居無
他為慰甚深也慶歴良言皆極當時之病真醫國之書
耳使今相天子宰天下者聞其言而行之何憂乎獯鬻
何患乎拓跋氏耶無擇疎賤不得言於朝泰伯又俾附
寄永叔即須良便致之也君錫行日曾託奉書必得通
上無擇近作愛堂銘與文爽序在君錫處宜在觀覽因
風幸示可否之秋暑千萬善愛不宣無擇再拜(二十六日)
其三
無擇自来淮楚以地遠且少便復吏事無餘暇故不得
時時拜書徒自愧赧亡已足下之門人高第者曰陳生
過聽不佞遣介走數千里惠然以書見抵且示之策捧
覽之餘靦生面目兹足下之不鄙遺我而俾之相示也
顧愚何足以當之推轂之教豈敢不勉趨奉来由惟祝
善愛諸懇可期面會兹不布萬一無擇再拜泰伯足下
(四月九日淮上書)
其四
無擇再拜泰伯先生無擇嚮者居憂丹陽辱書者再兼
承見寄長篇及賦不任感仰然以道途阻遠少遇信便
無階致誠而望風依依靡忘終日也去歲過洪井見建
昌牙校首詢動止且將附問乃先生赴范杭州召已行
矣又不得通區區於左右今陳秀才人来捧所貺手尺
具悉起居如宜差慰瞻渴萬一無擇方此奔走披晤来
日仰蘄千萬為道自愛愚懷所望無擇再拜泰伯先生
其五
無擇再拜泰伯先生言念久不附問惟劇瞻馳夏末抵
袁即欲致記竊聞暫車寓治洪井及詢諸相識乃云他
適蓋傳聞之不得當的耳介至忽捧手墨承體局休佳
殊慰區區敝郡已作學更三兩月可成當須坐邀長者
来此為後生唱道此乃時專遣人禮請次謹先此咨露
秋凉希千萬若時加愛懇懇無擇再拜泰伯先生(八月二十)
(三日)
知袁州日謁仰山廟祝文
無擇謹以清酌之奠敢昭告於仰山之神大江之西袁
實小邦於京師為遠地近世守茲土者多不選任重人
非不材與有罪為時棄逐則不至焉無擇不幸既不材
且有罪其小邦遠地固所宜處既至州三日與吏民相
見矣然念雖小人不可不務為君子蓋有志於君子則
不以進退遠邇易其慮竊惟幽明之際神人相依人克
事神以誠神必祐人以福苟無擇政有繆盭弗協於極
以傷其和神其降罰於無擇之身㒺敢恕尤無作水旱
疫癘菑害百姓尚饗
祈雨祝文
無擇謹以清酌之奠敢昭告於仰山之神惟袁之民庇
於神舊矣今天子以無擇有罪俾守兹土曾未期月民
以旱告無擇殊不知所以獲戾於神豈神以朝廷謫無
擇之身尚存餘責而神責之乎不然何當雨而不雨使
千里之内戴目而望膚寸之雲以雨其田疇心憂且悲
將繼之血無擇儻無罪而神責之不明有罪而移其責
於民不仁不明不仁虧神之德其作霖雨以活百姓之
命厥或後時雖雨無益也尚饗
謝雨祝文
無擇謹以清酌庶饈之奠敢昭告於仰山之神歲比不
登民饑已甚公私匱乏不堪其憂田農之家往往舉息
錢以市種與牛乃克播種苟嘉榖未秀而膏澤斯愆則
西成何望焉無擇不忍見此民將轉死於溝壑遂有禱
於神蒙神哀之雨以時降闔境之内靡不霑足惟神之
德大不可酬非薦至誠㒺以為報神其有終厥惠無毁
於成使民感神之德於無窮豈不休哉尚饗
秋祭祝文
無擇謹以清酌庶羞之奠敢昭告於仰山之神歲云秋
矣百榖用成俾民小康乃神之賜恭修時祭是謂報功
神其永芘吾民食於兹土不已尚饗
春祭祝文
無擇謹以清酌庶羞之奠敢昭告於仰山之神月旅仲
春農務東作百姓有倉箱之望三時無風雨之愆繄神
降康俾民蒙福嚴伸時祭其鑒至誠尚饗
祭韓文公祝文
皇祐五年十一月初一日築韓文公祠堂落成
以文安謝
嗟乎公之文章日光玉潔可學而式公之聞望太山北
斗可仰而尊公之篤道自比孟軻可從而信公之經學
為諸儒倡可從而效至於排闢浮圖力抵萬乘先謫於
潮旋移於袁遺愛弗冺邦人是思去古雖邈其風猶在
無擇偶以罪譴出守於斯遐想英風築宫以祠乃繪盧
鄭暨公門人賢若湜翶並列從祀比至落成為文以告
諒云英爽其鑒於茲尚饗
祭鄭都官祝文
至和元年十二月初五日迺建鄭都官郎中墳
亭神像落成之後以文安謝
無擇兹以備員出守此土固當首尊文行以勵邦俗則
搜訪前賢遺跡詎可後歟於是閱唐人登科記則知公
之名有素觀郡庠雲臺編則知公之詩有體得佳城之
故阡則知公之跡可仰故卜以吉日構以墳宇繪以亭
像敬率郡僚以文告焉嗚呼公之生也其亦人中之龍
也而亡也其亦星辰山嶽之歸也則夫所以修完墓宇
者繄欲勵此邦之俗而俾後進之有所繼也區區之文
靈其鑒焉尚饗
鼎州桃源觀題名
皇祐四年正月自廣東憲徙為湖北提刑七月
奉詔改廣東轉運使
予按部辰陽往來再經桃源觀時皇祐四年秋七月已
酉壬戌范陽祖無擇題(親書刻於觀中瞿仙菴碑隂)
堵田仰山新廟題名
自廣南東路轉運使以太常博士直集賢院移
知袁州皇祐五年六月五日到任至和二年十
二月十三日尚書比部郎中翁及替罷
范陽祖無擇准制祭仰山神東平費式江夏黃本南陽
白文清洛陽林觀盱江李泰伯滎陽潘及甫河東柳淇
偕行至和元年夏四月庚戌淇書(刻石立於殿下饗亭前)
謝到任表
元豐六年神宗召起龍學典藩
臣無擇言昨奉勑命差臣知光州已於今月二十六日
到任交割管幹訖者受命以還視事伊始戴恩懷懼撫
已震驚臣無擇申謝伏念臣世系單微天姿謭薄偶緣
尺寸之技誤塵甲乙之科遂自下陳寖階近侍歲月溢
久功效蔑聞夙夜勤勞過咎深積果人言之是速在吏
議以何逃流竄累年飄泊散地俯臨晩節仰被洪私復
叨守土之榮實出逢辰之幸兹蓋伏遇皇帝陛下堯仁
衞覆舜智無為憫臣少被於搜揚察臣老流於裔荒遠
從謫籍復置列藩臣敢不捫心省過刻骨去非誓殚犬
馬之疲勞免擠溝壑之玷辱庶逃後悔尚蓋前愆臣無
任(云云)
龍學文集卷十
