蘇詩補註卷四十七翰林院編修查慎行撰
古今體詩六十四首
慎按吳興施氏原本前後集合三十九卷其
第四十卷則翰林帖子詞五十四首遺詩三
十一首最後兩卷為和陶詩共四十二卷原
注雖殘缺目錄猶存新刻本增續補上下二
卷南行集錯雜其間真贋相半余旣取南行
集以冠全詩又依外集于續補卷中排次分
編其漫不可考者凡十九首無從附錄仍置
此卷首此外一百十三首皆慎別行搜採彙
分兩卷各疏出處俾覽者有考焉
戲足柳公權句(并引)
宋玉對楚王此獨大王之雄風也庶人安得而共之
譏楚王知巳而不知人也柳公權小子與文宗聯句
有美而無箴故為足成其篇
人皆苦炎熱我愛夏日長薰風自南來殿閣生微涼一
為居所移苦樂永相忘願言均此施清隂分四方
殿閣(吕氏家塾廣記云陳輔之以為殿桷生餘涼今世所傳只用公權舊語故東坡端午帖子詞云)
(微涼生殿閣又獨咏微涼殿閣風不聞有殿桷餘涼之說又按藝苑雌黃云文宗與公權聯句東坡以為)
(有美而無箴因續四句然洪駒父以為公權巳含箴規之意雖不必續可也愚謂人臣忠愛其君自當隨)
(事納誨以啟主心而達下情凡作隠躍含糊之語冀幸一悟者皆謟諛之徒也先生此詩特為此一流發)
(偶借公權為質的耳嚴氏之說不足取也)
慎按此詩施氏原本載遺詩卷中時地莫考
難以詮次姑仍其舊
送別
鴨頭春水濃如染水面桃花弄春臉衰翁送客水邊行
沙襯馬蹄烏帽點昂頭問客幾時歸客道秋風黃(一作落)
葉飛繫馬綠楊開口笑傍山依約見斜暉
寄周安孺茶
大哉天宇内植物知幾族靈品獨標竒迥超凡草木名
從姬旦始漸播桐君錄賦咏誰最先厥傳惟杜育唐人
未知好論著始于陸常李亦清流當年慕高躅遂使天
下士嗜此偶于俗豈但中土珍兼之異邦鬻鹿門有佳
士博覽無不矚邂逅天隨翁篇章互賡續開園頤山下
屏跡松江曲有興即揮毫粲然存簡牘伊予素寡愛嗜
好本不篤粤自少年時低回客京轂雖非曳裾者庇蔭
或華屋頗見紈綺中齒牙厭粱肉小龍得屢試糞土視
珠玉團鳳與葵花碔砆雜魚目貴人自矜惜捧玩且緘
櫝未數日注卑定知雙井辱于兹自(一作事)研討至味識
五六自爾入江湖尋僧訪幽獨高人固多暇探究亦頗
熟聞道早春時攜籯赴初旭驚雷未破蕾采采不盈掬
旋洗玉泉蒸芳馨豈停宿須臾布輕縷火候謹盈縮不
憚頃間勞經時廢藏蓄髹筒淨無染箬籠勻且複苦畏
梅潤侵暖須人氣燠有如剛耿性不受纖芥觸又若廉
夫心難將微穢瀆晴天敞虚府石碾破輕綠永日遇閒
賓乳泉發新馥香濃奪蘭露色嫩欺(一本作期訛)秋菊閩俗
競傳誇豐腴面如粥自云葉家白頗勝中山醁好是一
杯深午窗春睡足清風擊兩腋去欲凌鴻鵠嗟我樂何
深水經亦屢讀子(子字疑訛俟再考)咤中泠泉次乃康王谷䗫
培(一作碚)頃曾嘗缾罌走僮僕如今老且嬾細事百不欲
美惡兩俱忘誰能強追逐薑鹽拌白土稍稍從吾蜀尚
欲外形骸安能徇口腹由來薄滋味日飯止脫粟外慕
旣巳矣胡為此羈束昨日散幽步偶上天峯麓山圃正
春風蒙茸萬旗簇呼兒為招(一作佳)客采製聊亦復地僻
誰我從包藏付厨簏何嘗較優劣但喜破睡速況此夏
日長人間正炎毒幽人無一事午飯飽蔬菽困卧北窗
風風微動窗竹乳甌十分滿人世真局促意爽飄欲僊
頭輕快如沐昔人固多癖我癖良可贖為問劉伯倫胡
然枕糟麴(按別本自幽人無一事以下十二句俱脫去今補成篇)
植物(周禮一曰山林其植物宜皂物二曰川澤其植物宜膏物三曰丘陵其植物宜覈物四曰墳衍)
(其植物宜莢物五曰原隰其植物宜叢物)桐君錄(桐君藥錄曰巴東有真茗茶煎飲令人不眠)
杜育賦(皮日休茶經序云晉杜育有荈賦吳興掌故集載杜育荈賦文多不具錄吳中新刻補注)
(云育當作毓不知何據)常李(唐書陸羽傳羽著茶經三篇有常伯熊者因羽論復廣著茶之功御)
(史大夫李季卿宣慰江南知伯熊善煮茶召之伯熊執器而前季卿為再舉杯云云按先生詩中所云)
(常李亦清流正用陸羽傳中事施氏新本補注妄引常衮李德裕李約事殊屬支離特為駁正)篇章
(按松陵集皮日休有咏茶十首寄陸魯望魯望亦有和詩)頤山(名勝志頤山在宜興縣東南連靈洞)
(諸峯屬于蜀山)葵花(北苑貢茶錄有蜀葵花銙等名)驚雷(苕溪漁隠叢話北苑官焙造茶常在)
(驚蟄後一二日興工採摘是時茶芽巳皆一槍蓋閩中地暖如此)洗蒸(東溪試茶錄濯之必潔洗)
(之必香一失其度俱為茶病)火候(黃儒品茶要錄茶事起于驚蟄其采芽如鷹爪初造曰試焙又)
(曰一火次曰二火又次曰三火)乳泉(建寧志鳳凰山有龍焙泉宋時貢茶取此水濯之其麓即北苑)
面如粥(東溪試茶錄茶生山隂厥味甘香厥色青白及受水則光澤視其面渙散如粟謂之冷粥)
(面)葉家白(學林新編茶之佳品其色白若碧綠者皆常品也東溪試茶錄建茶之名有七一曰)
(白葉茶出于近歲芽葉如紙民間以為茶瑞出壑源之大窠者六葉仲元葉世萬葉世榮葉勇葉世積葉)
(相出壑源巖下者一葉務滋出源頭者二葉團葉肱出壑源後坑者一葉久出壑源嶺根者三葉公葉品)
(葉居皆以葉家著名)
顔闔
顔闔古有道躬耕自衣食區區魯小邦不足𨼆明德軺
車來我門聘幣繼金璧出門應使者耕稼不謀國但疑
誤將命非敢憚行役使者反錫命戶庭空履迹薄俗徇
世榮截趾履之適所重易所輕隋珠彈飛翼伊人畏照
影獨往就隂息鼎爼薦忠賢誰能死燔炙念彼藏皮冠
安知獲堯客
夢雪
殘杯失春温破被生夜悄開門萬山白俯仰同一照雖
時出圭角固自絶瑕竅兒童勿驚怪(一作懼)調汝得一笑
圭角(韓愈詩南山偪冬轉清瘦刻畫圭角出崖竅)
戲(一本作題)贈田辯之琴姬
流水隨絃滑清風入指寒坐中有狂客莫近繡簾彈
田辯之(爵里失考)
書黃筌畫翎毛花蝶圖二首
短翎長喙喜喧卑曳練雙翔亦自竒賴有黃鸝鬭嬛好
獨依蘚石立多時
黃筌(皇朝事實類苑國初翰林待詔黃筌以畫著名尤長于花竹并二子居寀居寶弟惟亮皆隸翰)
(林苑諸黃畫花妙在賦色用筆極新細殆不見墨跡但以輕色染成謂之寫生劉道醇名畫評筌字叔要)
(蜀人善丹青尤好花竹翎毛)
綠隂青子巳愁人忍見中庭燕麥新怊悵劉郎今白首
時來看卷覓餘春
寒食夜
漏聲透入碧窗紗人静鞦韆影半斜沈麝不燒金鴨冷
淡雲籠月照梨花
和寄天選長官
寓形宇宙間佚我方以老流光安足恃百歲同過鳥頃
子縈網羅文采緣自表自古山林人何曾識機巧但記
寒巖翁論心秋月皎黃香十年舊禪學參衆妙虚懷養
天和肯徇奔走閙官居職事理晨起何用早桐隂滿四
齋叱吏供灑掃眷予東南來野飯煮芹蓼葆光旣清尚
令尹亦高蹈相將古寺行軟語頽晩照公家有畸人(公自)
(注公有族人隠嵩山)虚緣能自保(一作葆)卜築嵩山陽何(一作行)當從
結好中山饒勝景一覽未易了(一作飽)何時命巾車共陟
雲外嶠翻思(一作然)筋力疲不復追(一作恃)踊跳公詩擬南
山雄拔千丈峭形容逼天真邂逅識其要籓籬吾未窺
敢議窮閫奥
供灑掃(後漢書魏昭請于郭泰願在左右供給灑掃)
(慎按天選長官失考詩中黃香十年舊當指山谷先生與山谷唱和往往用江夏無雙事疑此詩亦是和)
(黃作而黃山谷集中撿原作復不得)
次韻張甥棠美晝眠
炎歊六(一作五)月北窗涼更覺甘如飯稻粱宰我糞牆譏
敢避孝先經笥謔兼忘憂虞心謝知時雁安穏身同掛
角羊要識熙熙不争競華胥別是一僊鄉
掛角羊(傳燈錄羚羊掛角無跡可求)
(慎按先生之甥柳閎字展如見黃山谷詩集張棠美無可考晁旡咎集有和張棠美述志詩與先生集中)
(互見即其人也)
陸蓮菴
何妨紅粉唱迎僊來伴山僧到處禪陸地生蓮安足怪
而今更有火中蓮
陸蓮(按維摩經云譬如高原陸地不生蓮花陸蓮名庵義本此施氏補注引草木狀云生于陸者曰)
(旱蓮訛矣)火中蓮(維摩經火中生蓮花是可謂希有在欲而行禪希有亦如是永嘉禪師証道歌)
(在欲行禪知見力火中生蓮終不壊唐張謂蓮花寺詩樓殿總隨烟焰盡火中何處出蓮花)
書寄韻
巳將鏡鑷投諸地喜見蒼顔白髮新歴數三朝軒冕客
色聲誰是獨完人
投鏡鑷(南史齊鬱林王昭業文惠太子長子也高帝為相王鎮東府時王五歲牀前戲高帝方令)
(左右拔白髮問之曰兒言我誰耶答曰太翁高帝笑曰豈有為人作曾祖而拔白髮者乎即擲鏡鑷按此)
(乃齊高帝事南史載入廢帝鬱林王本紀中施氏注以為鬱林王事訛)
謁敦詩先生因留一絶
凛凛人言君似雪我言凛凛雪如君時人盡怪蘇司業
不解將錢與廣文
敦詩先生(失考)蘇司業(杜甫詩賴有蘇司業時時送酒錢按司業名源明)
絶句二首
峨峨叠石立何孤賴有蕭蕭翠竹俱日暮無人鷗鳥散
空留野水伴寒蘆
漠漠秋高露氣清新蒲倚石近溪生夜來雨後西風急
静向窗前似有聲
(慎按以上二首當是題畫詩)
春夜
春宵一刻直千金花有清香月有隂歌管樓臺聲細細
鞦韆院落夜沈沈
慎按詩人玉屑云東坡春宵一刻直千金云
云與王介甫金爐香燼漏聲殘一首流麗相
似然亦有甲乙施氏原本不載新刻本載續
補下卷今仍之
醉睡者
有道難行不如醉有口難言不如睡先生醉卧此石間
萬古無人知此意
數日前夢人示余一卷文字大略若諭馬者用吃
蹶兩字夢中甚賞之覺而忘其餘戲作數語足之
天驥雖老舉鞭脫逸交馳蟻封步中衡石旁睨駑駘豐
肉滅節徐行方軌動輒吃蹶天資相絶未易致詰
慎按以上十九首從施注新刻續補兩卷中
錄存不拘次序
劉顗宫苑退老于廬山石碑庵顗陜西人本進士
換武家有聲伎(詩缺)
慎按此題施氏原本載遺詩卷中題存而詩
亡考之欒城集有陪南康太守訪廬山劉顗
宫苑留題三絶句當即其人也
村醪二尊獻張平陽
萬戶春濃酒似油想須百罋到(一作列)牀頭主人日飲三
千客應笑窮官送督郵
張平陽(失考按萬戶春先生在嶺南酒名此詩疑亦南遷以後所作)
詩裏將軍巳築壇後來裨將欲登難巳驚老徤蘇梅在
更作風流王謝看(少一字)出定知書滿腹瘦生應為語雕
肝(少二字)灑落江山水留與人間激懦官
蘇梅(隠居詩話蘇子美以奔放豪徤為志梅堯臣亦能詩而平淡為工世謂之蘇梅)
張公高躅不可到我欲挽肩纔覺難事業巳歸前輩錄
典刑留與後人看詩如啄雪清牙頰身覲飛龍吐胆肝
少負清名晩方用白頭翁竟作何官
慎按右絶句一首律詩二首載朱存理鐵網
珊瑚集元黃文獻公跋云右東坡先生詩凡
六首集中皆闕不載他日好事者或為之補
遺尚有取也至順元年九月二十日後學東
陽黃溍題卞氏式古堂書畫彙考云公手書
真蹟舊藏光福徐良夫教授家後歸徐耕學
成化戊戌吳匏庵為題此卷則巳亡其半止
存三首矣又三年匏庵再觀于葑門錢氏凡
兩跋尾又按外紀所載序錄云東坡詞翰流
落人間不載本集者甚多余從都玄敬出示
墨蹟題云村醪二首獻張平陽其一曰張公
高躅不可到云云其二曰詩如啄雪清牙頰
云云則又以律詩一首分為二絶句矣恐未
可據也
失題
獨鶴南飛送好音山中橋梓共成隂深衣傴僂如初命
巵酒從容向晩斟城裏誰家開夀域堂東多士作儒林
清霜未落黃花在笑指高枝繞鬢簮
鶴南飛(按元豐五年冬公在黃州進士李委聞公生日作白鶴南飛新曲以獻此詩疑是謫黃時)
(所作)
慎按卞氏式古堂書畫考載此詩云是東坡
作今采錄
題王維畫
摩詰本詞客亦自名畫師平生出入輞川上鳥飛魚泳
嫌人知山光盎盎著眉睫水聲活活流肝脾行唫坐咏
皆自見飄然不作世俗辭高情不盡落縑素連山絶澗
開重帷百年流落存一二錦囊玉軸酬不貲誰令食肉
貴公子不覺祖父驅熊羆細氊淨几讀文史落筆璀璨
傳新詩青山長江豈君事一揮水墨光淋漓手中五尺
小横卷天末萬里分毫釐謫官南出止均潁此心通達
無不之歸來纏裹任紈綺天馬性在終難羈人言摩詰
是初世欲從顧老痴不痴桓公崔公不可與但可與我
寬衰遲(公自注桓玄嘗竊長康畫崔圓嘗使摩詰畫壁)
慎按右古詩一首載谷橋孫紹遠稽古所葺
聲畫集中今采錄
安平泉
策杖徐徐步此山撥雲尋徑興飄然鑿開海眼知何代
種出菱花不記年烹茗僧誇甌泛雪煉丹人化骨成僊
當年陸羽空收拾遺却安平一片泉
安平泉(咸淳臨安志仁和縣安仁西鄉安隠院在臨平山之南清泰元年吳越王建舊名安貧治)
(平二年改今額其地産曲竹相傳唐丘隠士丹成羽化植杖于此其竹皆曲竹間有丹井井旁有池名安)
(平泉東坡題詩云云)
慎按此詩載潛說友臨安志中今采出
和張均題峽山
孤舟轉嵓曲古寺出雲㘭岸迫鳥聲合水平山影交堂
虚泉潄玉砌静筍遺苞我為圖名利無因此結茅
張均(失考)
題女唱驛
攬轡金房道﨑嶇難具陳浮嵐常作雨冷氣不知春少
見寬平路多逢臃腫民欲知何處遠巫峽是西隣
女唱驛(按水經注云江水又東巫溪水注之又逕琵琶峽本志云琵琶峯下女子皆善吹笛嫁時)
(羣女子治具吹笛唱竹枝詞送之女唱驛之名蓋本于此)
慎按以上二首諸刻本俱不載外集編第一
卷入南行集中今補錄于此
溪堂留題
三徑縈回草樹蒙忽驚初日上千峯平湖種稻如西蜀
高閣連雲似渚宫殘雪照山光耿耿輕冰籠水暗溶溶
溪邊野鶴衝人起飛入南山第幾重
溪堂(在鳳翔注見前)
新葺小園二首
短竹蕭蕭倚北墻斬茅披棘見幽芳使君尚許分池淥
隣舍何妨借樹涼亦有杏花充窈窕更煩鶯舌奏鏗鏘
身閒酒美誰來勸坐看花光照水光
三年輒去豈無鄉種樹穿池亦漫忙暫賞不須心汲汲
再來惟恐鬢蒼蒼應成庾信吟枯樹誰記山公醉夕陽
去後莫憂人翦伐西隣幸許庇甘棠
與李彭年同送崔岐歸二曲馬上口占
霜乾木落愛秦川興發身輕逐鳥翩貪看暮山忘遠近
強陪羽客更流連貂裘犯雪觀形勝駿馬隨鷹搏野鮮
為問南溪李夫子壯心應未逐流年
李彭年(失考)崔岐(失考)二曲(韋曲杜曲也)
二月十六日與張李二君遊南溪醉後相與解衣
濯足因咏韓公山石之篇慨然知其所以樂而忘
其在數百年之外也次其韻
終南太白横翠微自我不見心南飛行穿古縣並山麓
野水清滑溪魚肥須臾渡溪蹈亂石山光漸近行人稀
窮貪愈好去愈銳意未滿足枵如饑忽聞奔泉響巨碓
𨼆𨼆百步摇窗扉跳波濺沫不可嚮散為白霧紛霏霏
醉中相與棄拘束顧勸二子解帶圍褰裳試入插兩足
飛浪激起衝人衣君看麋鹿隠豐草豈羨玉勒黃金鞿
人生何以易此樂天下誰肯從吾歸
(按朱子韓文考異于山石詩下引此題作注云見坡集此又一証也)
送虢令趙薦
嗟我去國久得君如得歸今君捨我去從此故人稀不
惜故人稀但恐晤語非西方佳人子佩服貝與璣宛兮
若處女未始識戶扉何必識尸扉潛玉有光輝
趙薦(本集第三卷有和虢令趙薦大雪詩以此詩起四句考之當是蜀人而宦秦者)
亡伯提刑郎中挽詩二首甲辰十二月八日鳳翔
官舍書
才賢世有幾廊廟忍輕遺公在不早用人今方見思故
山松鬱鬱舊史印纍纍惟有同鄉老聞名尚涕洟
亡伯(本集蘇廷評行狀云生三子長曰澹先卒次曰渙以進士得官所至有美稱及去人常思之或)
(以比漢循吏終於都官郎中利州路提點刑獄次則軾之先人諱洵)
揮手東門別朱顔鬢未霜至今如夢寐未信有存亡後
事書千紙新墳天一方誰能悲楚相抵掌悟君王
謝張太原送蒲桃
冷官門戶日蕭條親舊音書半寂寥惟有太原張縣令
年年專遣送蒲桃
張太原(名字失考)
讀晉史
滄海横流血作津犬羊角出競稱真中原豈是無豪傑
天遣羣胡殺晉人
讀王衍傳
文非經國武非英終日虛談取盛名至竟開門延羯寇
始知清論誤蒼生
王衍(晉書王衍傳總角造山濤濤嗟嘆良久既去目送之曰何物老嫗生此寧馨兒然誤天下蒼生)
(者未必非此人也又云補元城令終日清談而縣務亦理累居顯職後進之士莫不景慕傲效矜高浮誕)
(遂成風俗焉)
讀後魏賀狄干傳
羊犬争雄宇内殘文風猶自到長安當時枉被詩書誤
惟有鮮卑賀狄干
賀狄干(北史魏賀狄干傳家本小族世為將初帝普封功臣狄干雖為姚興所留遥賜爵襄武侯)
(及狄干至帝見其語言衣服類中國以為慕而習之故忿焉既而殺之)
慎按以上十二首諸刻本不載外集編第三
卷在鳳翔作今采錄
入館
黃省文書分道山静傳鐘鼓建章閒天邊玉樹西風起
知有新秋到世間
入館(宋史國史有三館太宗賜名崇文院端拱初就中堂建秘閣擇三館書籍藏其中凡直昭文館)
(直史館直集賢院直秘閣與史館修撰直龍圖閣皆為館職高等其次曰集賢校理曰秘閣校理曰館職)
(校勘曰史館檢討均謂之館職記注官缺必于此取之按先生自鳳翔還朝遷直史館此詩必此時作)
贈蔡茂先
京城三日雨留人吳市門前訪子真赤脚長鬚俱好事
新詩軟語坐生春鄴侯久有牙籖富太史猶探禹穴新
不惜為君揮尺素却憂善守備三隣
蔡茂先(失考)
送司勲子才丈赴梓州
別日巳苦迫見日未可期曷不惜此日相從把酒巵人
生初甚樂譬若枰上碁縱横聽汝手聚散豈吾知胡為
復嗟嘆實恨相識遲念昔非親舊聞名自童兒不見常
隠憂見之百憂披相從未云幾別泪遞巳垂有如雲間
鶴影過落寒池舉頭巳千里可見不可追我本蜀諸生
能言公少時初為成都掾治獄官苦卑高才絶倫輩邦
伯忘等夷是時最少年白晳未有髭風流能痛飲敏捷
好論詩勇于鞲上鷹不啻囊中錐去蜀曾未久得縣復
來眉簿書紛滿前指畫渙無疑一年吏巳服漸能省鞭
笞二年民盡信不復煩文移三年厭閒寂終日事桐絲
客來投其轄醉倒不容辭至今三十年父老猶嗟咨東
川晚乃至觀者塞路岐但見東人喜不知西人悲如今
又繼往人事亦何竒嗟此信偶然或云數使之王城多
高爵要路人争馳公來席未暖去不淅晨炊屢為蜀人
得毋乃天見私吾徒本學道窮達理素推況為二千石
所至可樂嬉細思為縣日賓友存者誰或終卧茅屋或
去懸金龜或巳登鬼籍墓木如門楣感時何倏忽撫舊
應涕洟紫綬著更好紅顔蔚不衰權竒玉勒馬阿那胡
琴姬逢人可與樂慎勿苦相思
子才(姓名失考)
慎按以上三首諸刻本不載外集編第四卷
直史館時作今補錄
送宋君用遊輦下
暴雨漲荒溪尺水生洪流中有潑潑鯉汎然方快遊安
知赤日爍沸浪生浮漚石密岸狹束鱗鬛窘若囚一失
在藻樂遂有轍鮒憂誓將泛江湖雪此煦沫羞江湖與
荒溪巨細雖不侔此流彼之𣲖聯接詎阻修超然奮躍
去勢若鷹離鞲浮沈謝羣蛙窟穴依長洲洗刷沮洳泥
被服白紋裘誰知歲月久湧浪生咽喉賴爾溪中物雖
困有遠謀不似沼沚間四合獄萬鯫縱知有江湖綿綿
隔山丘人生豈異此窮達皆有由吾鄉廣平君少與輕
薄遊堆金等屋梁䆉稏百頃秋朝筵羅紅顔夜庖炙肥
牛落魄窮書生多以金帛收高貲一朝盡里巷誰青眸
兒女號饑寒親友寡餽賙中夜起長歎慷慨商聲謳我
非田農家安能事耝耰又非將帥種不慣揮戈矛平生
負壯氣豈可遂爾休今我中丞公位隆職兼優官爵連
九族一門千驊騮雖云富貴殊敢以貧賤投姻戚苦未
遠我困豈我魗八月秋風高駕言動輕輈將行來告別
求贈安敢廋嗟子窮巳甚倚伏理亦周溪魚解如此況
子知公侯馬壯僕正徤去去其無留
宋君用(失考)
咏怪石
家有粗險石植之疎竹軒人皆喜尋玩吾獨思棄捐以
其無所用曉夕空嶄然碪礎則甲斮砥硯乃枯頑于繳
不可砮以碑不可鐫凡此六用無一取令人争免長物
觀誰知兹石本靈怪忽從夢中至吾前初來若竒鬼肩
股何孱顔漸聞䃔&KR0008;聲久乃辨其言云我石之精憤子
辱我欲一宣天地之生我族類廣且蕃子向所稱用者
六星羅雹布盈溪山傷殘破碎為世役雖有小用烏足
賢如我之徒亦甚寡往往掛名經史間居海岱者充禹
貢雅與鉛松相差肩處魏榆者白晝語意欲警懼驕君
悛或在驪山拒強秦萬牛喘汗力莫牽或從揚州感盧
老代我問答多雄篇子今我得豈無益震霆凛霜我不
遷雕不加文磨不瑩子盍節㮣如我堅以是贈子豈不
偉何必責我區區焉吾聞石言愧且謝醜狀歘去不可
攀駭然覺坐想其語勉書此篇席之端
慎按以上二首諸刻本不載外集編第四卷
中先生丁成國太夫人憂居蜀時作今采錄
題西湖樓
少年過了未衰顔正在悲歡季孟間細雨溟濛湖上寺
東風摇蕩酒中山千金用盡終須老百計尋思不似閒
醉裏下樓知早晚喧喧扶路笑歌還
題雙竹堂壁
江上檣竿一百尺山中樓臺十二重山僧樓上望江上
遥指檣竿笑殺儂
雙竹堂(注見十一卷雙竹湛師房詩下)
風水洞聞二禽
林外一聲青竹筍坐間半醉白頭翁春山最好不歸去
慙愧春禽解勸儂
風水洞(注詳第九卷往富陽新城詩下)
法惠小飲以詩索周開祖所作
立著巫娥多少時安排雲雨待清詞酒酣魯叟頻相憶
曲罷周郎尚不知海鷂無蹤飛過速雲龍有報發來遲
從今莫入尋春會為欠梅花一首詩
法惠(杭州寺名注見第九卷)魯叟(先生倅杭時與魯元翰周開祖有唱和詩所云魯叟即元)
(翰也)
次韻陳時發太博雙竹
千年誰復繼夷齊凛凜霜筠此鬭竒要識蒼龍聯蜺意
擬容丹鳳宿凰枝扶持有伴雪應怕裁剪無人風自吹
莫遣騷人說連理君看高節孰如雌
陳時發(失考)
周夫人挽詞
教子通經古所賢安貧守道節尤堅當熊遺烈傳家世
投燭諸郎慰眼前不待金花書誥命忽驚玉樹掩新阡
凱風吹棘君休咏我亦孤懷一泫然
周夫人(疑是周開祖之母本卷次韻荅開祖詩有蒸豚未害為純孝貍首何妨助故人之句可作)
(此題注脚)
天聖二僧皆蜀人不見留二絶
家山忘了脚騰騰試作巴談却解譍不為遊人問鄉里
豈知身是錦城僧
方丈門開怪不迎給孤邀供未還城興來且作尋安道
醉後何須覓老兵
會飲有美堂荅周開祖湖上見寄
杜牧端來覓紫雲狂言驚倒石榴裙豈知野客青笻杖
獨卧山僧白簟紋且向東臯伴王績未遑南越弔終軍
新詩過與佳人唱從此應難減一分
慎按先生和雲字韻詩凡三首前二首及開
祖原作巳載第九卷此詩亦同時作也詩刻
失載今從外集補錄
和吳少卿絶句
欲伴騷人賦百篇歸心要及菊花前明朝知覆誰家瓿
猶有桓譚道必傳
吳少卿(名字失考)
題沈氏天隠樓
樓上新詩二百篇三吳處士最應賢非夷非惠真天隠
忘世忘身恐地僊散盡黃金猶好客歸來碧瓦自生烟
靈犀美璞無人識蔚蔚空驚草木妍
天隠樓(失考)
和人登海表亭
譙門對聳壓危坡覽勝無如此得多盡見西山遮岱嶺
迥分東野隔新羅花時千圃堆紅錦雪晝雙成叠白波
回首毬場尤醒眼一番風送鑑重磨
海表亭(失考)
會雙竹席上奉答開祖長官
松栢蕭蕭滿故丘知君懷抱尚悲秋筭來九九無多日
唱著三三憶舊遊皓月徘徊應許共清詩妙絶不容酬
梅花社燕難相並莫為吳孃暗淚流
次韻荅開祖
泪滴秋風不為麟虛名何用實之賓烝豚未害為純孝
貍首何妨助故人好喚遊湖緣路便難邀入社為詩頻
知君頗有東山興喝石巖前自過春
北山廣智大師回自都下過期而歸時率開祖無
悔同訪之因留淥淨堂竹鶴二絶
淥淨堂前竹秋期赴白雲不知緣底事一日可無君
廣智(失考)無悔(李行中字無悔注見十二卷)
淥淨堂前鶴孤棲守竹軒胸中無限事恨汝不能言
欲往湖州見孫莘老別公輔希元彦遠醇之穆仲
秋來欲見紫髯翁待得梅花細萼紅記取上元燈火夜
道人猶在水晶宫
富陽道中
清晨振衣起起步方池側徘徊俯丹楹倒影見欹仄不
識陶靖節定非風塵格遥懷謝靈運本自林泉客予生
忽世事不以形為役顧彼冕弁人冕弁非予適
慎按自題西湖樓起至此共十八首諸刻本
皆不載據外集編第四卷倅杭時作也今采
錄
贈青濰將謝承制
吾皇有意縛單于槌破銅山鑄虎符驍將新除三十六
精兵共領五千都周王常德須攘狄漢帝雄才亦尚儒
君學本兼文武術功名不必讀孫吳
謝承制(名失考當是由文階換武職者故題云云)三十六將(注詳第十三卷寄劉孝叔)
(詩下)
過濰州驛見蔡君謨(一本無此四字)題詩壁上云綽約新
嬌生眼底逡巡(一本作優柔)舊事上眉尖春來試問愁
多少得似春潮夜夜添不知為誰而作也和一首
長垂玉筯殘粧臉肯為金釵露指尖萬斛閒愁何日盡
一分真態更難添
慎按以上二首諸刻本皆不載據外集編第
五卷自密州移徐州時作今采錄
蘇詩補註卷四十七
