蘇詩補註卷三十七翰林院編修查慎行撰
古今體詩五十二首(起元祐八年癸酉九月出知定州明年甲戌紹聖改元四月謫)
(惠州南行過金陵作)
東府雨中别子由
庭下梧桐樹三年三見汝前年適汝隂見汝鳴秋雨去
年秋雨時我自廣陵歸今年中山去白首歸無期客去
莫歎息主人亦是客對牀定悠悠夜雨空蕭瑟起折梧
桐枝贈汝千里行歸(一作重)来知健否莫㤀此時情
東府(魏鶴山集宋初置三省與樞密院各分班奏事謂之二府神宗時立東西二府陳繹東府記略)
(云國朝以来尚襲唐故大臣多不建第而僦居民間熙寧三年秋新剏二府度地于闕之西南明年八月)
(東府四位告成詔知制誥臣繹為之記石林詩話元豐初建東西府于右掖門之前每府相對為四位俗)
(謂之八位張侍郎文裕以詩慶宰執元厚之和曰黃閣勢連東鳳闕紫樞光直右銀臺盖東府與東闕相)
(近西府正直右掖門)中山(元和郡縣志定州戰國時為中山國與六國並稱王地方五百里漢分趙)
(鉅鹿置常山中山二郡城中有小山故曰中山慕容垂建都于此魏道武改定州太平寰宇記河北道定)
(州博陵郡宋為定武軍節度輿地廣記政和中復改定州為中山府)
謝運使仲適座上送王敏仲北使
衝風振河朔飛霧失太行相逢不相識下馬須眉黃洗
眼忽驚笑見此玉節郎喜有賢主人共惜(一作此)殘燭光
聚散一夢中人北雁南翔吾生如寄耳送老天一方幸
子遇明主陳經入西廂歸期不可緩倚相宜在旁
謝仲適(爵里失考)王敏仲(施氏原注敏仲名古文正公旦曾孫第進士熙寧中為司農主)
(簿行淮浙究張若濟獄劾轉運使王廷老張靚失職皆坐斥歷使諸路入為郎進太常少卿奉使)
(先生謫惠州敏仲適帥廣恩情裕厚餽問無虚月往還書帖載集中此段原本所有新刻刪去今補錄以)
(存舊慎按宋史王古懿敏公素從子靖之子第進士歴遷戶部侍郎詳定役法與蔡京多不合詔徙古)
(兵部歴戸部尚書攻者不巳以領寶文閣直學士知成都坐黨籍責衡州别駕獨不載北使事)河朔
(太平寰宇記河東道朔州馬邑郡理鄯陽縣秦為雁門郡唐武德四年置朔州縣二十境東西二百八十)
(里南北九十七里)玉節(周禮守邦國者用玉節)
書丹元子所示李太白眞二首
天人幾何同一漚謫仙非謫乃其遊麾斥八極隘九州
化為兩鳥鳴相酬一鳴一止三千秋開元有道為少留
縻之不可矧肯求
兩鳥(李白大鵬賦序云昔于江陵見天台司馬子微謂余有仙風道骨可與神遊八極之表因著大)
(鵬遇希有鳥賦以自廣其末云此二禽巳登于寥廓而斥鷃之輩空見笑于樊籬)
西望太白横峩岷眼高四海空無人大兒汾陽中令君
小兒天台坐忘身(一本作賀季眞一本作坐㤀眞)平生不識高將軍手
汚吾足乃敢瞋作詩一笑君應聞
坐忘(司馬子微所著坐㤀論云惟滅動心不滅照心不依一物而心常住有事無事嘗若無心此謂)
(正定定不求慧而慧自生此謂眞慧慧而不用心與道冥久而行之自然得道)
(慎按孫紹遠聲畫集載東坡此詩自西望太白空峨岷以下另是一首向来刻本合而為一者訛僧洪覺)
(範所著禁臠謂先生此詩一韻七句方換韻亦認以為一首也今據聲畫集改正)
次韻曾仲錫承議食蜜漬生荔支
代北寒虀𢷬韭萍奇苞零落似晨星逢鹽久已成枯腊
得蜜猶疑(一作應)是薄刑欲就左慈求拄杖便隨李白跨
滄溟攀條與立新名字兒女稱呼恐不經(公自注俗有十八娘荔支)
曾仲錫(施氏原注仲錫時為定武倅費衮梁溪漫志左右正言太學國子博士皆為承議郎文散)
(官第七品)兒女稱呼(蔡君謨荔支譜十八娘色深紅而細長時人以少女比之俚傳閩王氏有)
(女第十八好噉此品因名其冡在城東報國禪院冡旁猶種此樹云)
大行太皇太后高氏挽辭二首
至矣吾三后功高漢已還復推元祐冠盖得永昭全(公自)
(注嘗于經莚論奏仁宗皇帝諡曰明孝若明而不仁則民畏而不愛仁而不明則民愛而不畏今大行太皇太)
(后亦兼此二德故天下思慕庶幾于仁宗也)有作猶非聖無私乃是天侍臣
談道要家法信家傳(公自注宰相以下嘗于經筵論奏祖宗以来家法十餘事書于記注)
高太后(宋史元祐八年九月太皇太后高氏崩九年上尊號曰宣仁聖烈太皇太后葬永裕陵后)
(亳州人英宗后也曾祖瓊贈魏王諡武烈)三后(岳珂媿郯錄本朝帝后廟諡率聯一字深得古意眞)
(宗諡章聖后曰章獻明肅仁宗諡聖武后曰慈聖光獻英宗諡宣孝后曰宣仁聖烈)永昭(宋史本紀)
(仁宗葬永昭陵)
却狄安諸夏先王社稷臣固應祠百世何止活千人定
策天知我忘家帝念親萬方何以報得疾為勤民
先王(東都事略高瓊燕人父乾徙亳州之蒙城事太宗于潛邸景德初契丹入寇真宗親征有勸帝)
(南遷者瓊言契丹師衆已老宜親臨觀兵督其成功真宗幸澶州瓊固請渡河至浮橋駐輦未進瓊乃執)
(撾祝輦夫之背曰何不亟行今巳至此復何疑真宗乃命進輦既至登北門城樓張黃龍旂將士皆呼萬)
(歲氣勢百倍契丹遂退)定策(宋史哲宗為神宗苐六子生熙寧九年初封均國公元豐五年進封)
(延安郡王八年二月神宗不豫猶未立太子也皇太后垂簾福寧殿諭宰相王珪等奉制立延安為太子)
(四日而神宗晏駕邵氏見聞後錄引哲宗實錄云神宗彌留后勅中人梁惟簡令製一黃袍十歲兒可衣)
(者盖為上倉卒踐阼之偹神宗太母所以屬意于上者確然先定無纖芥可疑邢恕者傾危士也反謂后)
(欲捨延安而立其子顥賴已及章惇蔡確得無變王定國聞見錄武臣王棫為邢恕教令重誣宣仁于哲)
(宗有異心恕又教蔡渭等上書論元祐及元豐末事其書一箧皆恕手筆棫于哲宗朝得閣門職名慎)
(按小人樹黨冐恩敢於離間骨肉搆造無根釀成殃禍始謀者蔡確而成于傾邪㒺上之邢恕侵尋至于)
(蔡卞甚且創追廢聖母之議賴哲宗仁孝不納其言不然宣仁被誣幾不白于身後先生詩云定策天知)
(我其旨微矣)
附子由二首
内治隆三世尊臨極九年神孫克負荷大業付安
全有道華夷靖無心怨惡悛和熹盛東漢從此不
稱賢
約已心全小寬民德有餘外家恩澤少先後禮容
虛原廟因前室中朝避册書功名不勝紀四諡歎
猶疎(自注近以四諡進呈上嘆曰太皇太后盛德豈四字所能盡)
再次韻曾仲錫荔支
柳花着水萬浮萍荔實周天兩歲星(公自注柳至易成飛絮落水中經宿)
(即為浮萍荔支難長至二十四五年乃實)本自玉肌非鵠浴至今丹殼似猩
刑侍郎賦咏窮三峽妃子煙塵動四溟莫遣詩人說功
過且隨香草附騷經
丹殼(荔支譜有蚶殼之名詳見本卷後次韻劉燾詩注中)
次韻滕大夫三首
雪浪石
太行西来萬馬屯勢與岱岳争雄尊飛狐上黨天下脊
半掩落日先黃昏削成山東二百郡氣壓代北三家村
千峯石卷矗牙帳崩崖鑿斷開土門朅来城下作飛石
一礟驚落天驕魂承平百年烽燧冷此物僵卧枯榆根
畫師争摹雪浪勢天工不見雷斧㾗離堆四面繞江水
坐無蜀士誰與論老翁兒戲作飛雨把酒坐看珠跳盆
此身自幻孰非夢故國(一作園)山水聊心存
滕大夫(名興公字希靖時與李端叔同為定州倅見姑溪集)雪浪石(本集雪浪齋銘序云)
(予于中山得黑石白脉如蜀孫位孫知微所畫石間奔流盡水之變又得白石曲陽為大盆以盛之激水)
(其上名其室曰雪浪齋名勝志雪浪齋故址在文廟後)飛狐(元和郡縣志蔚州飛狐縣縣北有飛)
(狐口邢厲曰古長城在飛狐界漢書酈食其說漢王曰杜白馬之津塞飛狐之口皆一方之阨也亦謂之)
(飛狐道)上黨(九域志河東路龍德府潞州上黨郡昭德軍節度使釋名曰黨所也在山上其所最)
(高故曰上黨)代北(漢書梅福曰代谷者恒山在其南雁塞在其北上谷在東代郡在西元和郡縣)
(志代州雁門郡春秋晉地隋開皇五年置代州北至朔州一百二十里按定州在代之北故云)三
家村(唐王季友詩百姓惟有三家村)土門(太平寰宇記井陘口今名土門口即太行八陘之第)
(五陘也困學紀聞土門口在鎮州獲鹿縣即井陘關也)礟石(潘岳賦礟石雷駭)
附子由次韻
謫居杜老嘗東屯波濤繞屋知龍尊門前石岸立
精鐵潮汐洗盡莓苔昏野人相望夹水住扁舟時
過江西村窗中縞練舒眼界枕上雷霆驚耳門不
堪水怪妄欺客欲借楚些時招魂人生出處固難
料流萍着水初無根旌旗旋逐金鼓發蓑笠尚帶
風雨㾗高齋雪浪卷蒼石北叟未見疑戲論激泉
飛水行亦凍窮邊臘雪如翻盆一杯徑醉萬事足
江城氣味猶應存
附李端叔次韻(從姑溪集采出)
風波末路方奔屯屹然不動誰如尊豈知胸中皦
十日顧盼不接無重昏東觀海市俯弱水南登赤
壁凌江村斯文未喪天豈遠出沒狐鼠徒千門綸
巾羽扇晚自得已聞漠北無游魂由来妙趣入造
化地靈特出雲濤根平生到處若再歴隠隠似有
屐齒㾗玻瓈鏡裏萬象發金粟堂中千偈論會須
白玉潄寒水更借落月傾金盆咄嗟菱溪成底物
混沌空誇竅鑿存
附晁无咎次韻(從雞肋集采出)
居庸滅烽惟留屯時平更覺將軍尊鈴齋看雪擁
衲坐急鼓又報邊城昏百壺高晏梨栗圃千里未
盡桑麻村天憐公老無以樂一星飛墮從天門得
毋遺履榖城化恐是喫草金華魂不然荆棘霜露
底兀爾竒怪来無根女媧𢷬鍊所遺棄奔潨尚有
河漢㾗豈其謀國坐不用聊以永日寧復論跳梁
不憂牧並塞綏納可使魚游盆公歸廊廟誰得挽
此石萬古當長存
附秦少游次韻(從淮海後集采出)
漢廷公卿如雲屯結綬彈冠朝至尊登高履危足
在外神色不變惟伯昏金華掉頭不肯住乞身欲
老江南村天恩許兼兩學士將兵百萬守北門居
士強名曰天元(二字疑有訛)寤寐山水勞心魂高齋引
泉注奇石迅若飛浪来雲根朔南修好八十載兵
法雖妙何足論夜闌番漢人馬静想見雉堞低金
盆報罷五更人吏散坐調一氣白元存
(慎按少游詩根字韻下脱去二句須查善本補入)
附張文潛次韻(從張右史集采出原題和定州端明雪浪齋)
中山士馬如雲屯號令惟覺將軍尊熊旂犀甲羅
左右金鉦鳴鼓喧朝昏少年畎畞老為將誰能復
記躬耕村東坡先生事業異道峻不得安修門眼
前富貴念不起惟有山林勞夢魂榛中竒石安至
此坐蒙湔洗見本根奔流驟浪勢萬里至畫乃掃
筆墨㾗黃牛三峽固細事赤壁長江何足論能令
萬古蛟蜃怪么麽入此玻璃盆扁舟獨往則不可
平生致君言具存
同前
我頃三章乞越州欲尋萬壑看交流且憑造物開山骨
已見天吳出浪頭(公自注石中似有海獸形狀)履道鑿池雖可致玉
川卷地若為收洛陽泉石今誰主莫學癡人李與牛
附李端叔次韻(姑溪集原題次韻東坡和滕希靖雪浪石詩)
平生所願識荆州别乘還容接勝流異石崩騰驚
海面新詩清絶似槎頭常嗟盛世千年隔誰謂餘
光一旦收便覺詩源得三昧目中無復有全牛
沈香石
壁立孤峰倚硯長共疑沈水得頑蒼欲隨楚客紉蘭佩
誰信吳兒是木腸山下曾逢化松石玉中還有辟邪香
早知百和俱灰燼未信人言弱勝剛
附李端叔次韻
海南枯朽插天長歲久峰巒帶蘚蒼變化那知斵
山骨儀刑兀自在人腸幾因曉日疑銷蠟試沃淸
泉覺弄香遮莫輕珉㤀什襲須防偷眼誤摧剛
石芝(并引)
予嘗夢食石芝作詩記之今乃眞得石芝于海上子
由和前詩見寄予頃在京師有鑿井得如小兒手以
獻者臂指皆具膚理若生予聞之隱者此肉芝也與
子由烹而食之追記其事復次前韻
土中一掌嬰兒新爪指良是肌骨勻見之怖走誰敢食
天賜爾我不及賓旌陽遠游同一許長史玉斧皆門戶
我家韋布三百年秖有隂功不知數跪陳八簋加六瑚
化人視之眞塊蘇肉芝烹熟石芝老笑唾熊掌嚬雕胡
老蠶作繭何時說夢想至今空激烈古来大藥不可求
眞契當如磁石鐵
石芝(抱樸子仙藥篇五芝者有石芝草芝肉芝木芝菌芝各有百許種石芝生于海隅名山赤者如)
(珊瑚白者如截肪黑者如澤漆靑者如翠羽黃者如紫金皆光明洞徹如堅冰本集北海十二石記云登)
(州下臨大海沙門鼉磯車牛大竹小竹儿五島惟沙門最近兀然焦枮餘皆紫翠巉絶神仙所宅也上生)
(石芝草木皆奇麗多不識名者先生又自題石芝詩云中山教授馬君文登人也嘗得石芝食之故作此)
(篇同賦一篇)肉芝(抱樸子肉芝者謂萬歲蟾蜍頭上有角頷下有丹書八字者或千歲蝙蝠色白)
(如雪或行山中見小兒乘車馬長七八寸者肉芝也凡此共百二十種苕溪漁隠叢話按仙傳拾遺載進)
(士蕭静之掘地得物類人手肥嫩色微紅烹而食之後遇異人曰嘗食仙藥因告之曰肉芝食之者夀何)
(東坡㤀此耶)
(按子由和詩附見第二十卷黃州條下)
鶴歎
園中有鶴馴可呼我欲呼之立坐隅鶴有難色側睨予
豈欲臆對如鵩乎我生如寄良畸孤三尺長脛閣瘦軀
俛啄少許便有餘何至以身為子娛驅之上堂立斯須
投以餅餌視若無戞然長鳴乃下趨難進易退我不如
(按唐子西語錄云東坡作病鶴詩嘗寫三尺長頸瘦軀缺其一字使仕德翁輩下之凡數字東坡徐出其)
(藁盖閣字也此字既出儼然如見病鶴矣今題中無病字疑有脱落也又猗覺寮雜記云世說有遺支道)
(林雙鶴者道林曰既有凌霄之姿何肯為人作耳目玩詩中何至以身為子娛正用此)
送曾仲錫通判如京師
邊城歲暮多風雪強壓春(一作香)醪與君别玉帳夜談霜
月苦鐵騎曉出河冰裂斷蓬飛葉捲黃沙秖有千林䰒
鬆花應為王孫朝上國珠幢玉節與排衙左援公孝右
孟博我居其間嘯且諾僕夫為我催歸來要與北海春
水爭先回
玉帳(唐書藝文志李靖有玉帳經一卷袁卓遁甲專征賦或傍直使之游宫或居貴神之玉帳張淏)
(雲谷雜記玉帳乃兵家厭勝之方位主將於其方置軍帳則堅不可犯如玉帳然其法以月建前三位取)
(之如正月建寅則巳為玉帳主將宜居之餘推此)
和錢穆父送别并求頓遞酒
聯鑣接武兩長身鵷鷺行中笑語親九子羡君門戶壯
八州憐我往來頻佇聞東府開賓閣便乞西湖洗塞塵
(公自注本欲乞鑑湖就東府對耳)更向青齊覓消息要知從事是何人
頓遞酒(未詳)八州(先生歴知密徐湖登杭潁揚定八州)
劉醜厮詩
劉生望都民病羸寄空窰有子曰醜厮十二行操瓢墦
間得餘粒雪中拾墮樵飢飽共生死水火同焚漂病翁
恃一褐度此積雪宵哀哉二暴客掣去如飢鴞翁既死
于寒客亦易此齠崎嶇走亭長不憚雪徑遥我仇祝與
苑(一作宛)物色同遮邀行路為出涕二客竟就梟譊譊訴
我庭慷慨驚吾寮(一作僚)曰此可名寄追配郴之蕘恨我
非柳子擊節為爾謠官賜二萬錢無家可歸嬌為媾他
日婦婉然初垂髫洗沐作小史(一作吏)裹頭束其腰筆硯
耕學苑弓(一作戈)矛戰天驕壯大隨爾好忠孝福可徼相
國有折脇封侯或吹簫人事豈易料勿輕此(一作比)僬僥
望都(水經注博水出望都縣東南流逕其縣故城帝王世紀堯母慶都出觀三河赤龍與合而生堯)
(有望都山太平寰宇記即都山也堯母望之故以望都為名元和郡縣志望都縣西南至定州五十里)
譊譊(揚子譊譊者天下皆訟也奚其存)郴之蕘(事詳柳子厚集中)
題毛女眞
霧鬢風鬟木葉衣山川良是昔人非秖應閒過商顔老
獨自吹簫月下歸
毛女(抱樸子漢成帝時有獵者于終南山中見一人無衣服身生黑毛踰坑越谷有如飛騰密伺其)
(所在乃是婦人言本是秦之宫人入山飢無所食有一老翁教我松葉松實食之遂不飢不渴冬不寒夏)
(不熱計此女是子嬰宫人至成帝之世三百許歲向使不為所得便成仙矣王氏原注引列仙傳毛女字)
(玉姜在華陰山中自言始皇宫人與此小異未詳孰是)商顔老(水經注楚水源出上洛縣西南)
(楚山其水兩源合于四皓廟東高士傳南山曰商山亦名楚山漢四皓河内軹人避秦于商山故老傳云)
(商州有商君商谷商塞商窰商顔曰五商漢武帝時臨晉民引洛水至商顔下岸為水囓易致崩頽自此)
(商顔半成水豬矣)
寄餾合刷缾與子由
老人心事日摧頽宿火通紅手自培小甑短缾良具足
穉兒嬌女共燔煨寄君東閣閒烝栗知我空堂坐畫灰
約束家僮好收拾故山梨棗待歸来
烝栗(杜甫詩山家烝栗暖)畫灰(白居易詩對雪畫寒灰)
次韻子由淸汶老龍珠丹
天公不解防癡龍玉函寶方出龍宫雷霆下索無處避
逃入先生衣袂中先生不作金椎袖玩世徜徉隱屠酒
夜光明月空自投一鍛何勞緯蕭手黃門寡好心易足
荆棘不生梨棗熟玄珠白璧兩無求無數(一作脛)金丹来
入腹區區分别笑樂天那知空門不是仙
淸汶老(失考)玉函寶方(隋書經籍志玉函寶方五卷葛洪撰)龍宫(續仙傳孫思邈)
(放一小蛇月餘出行見一白衣少年引入涇陽水府一女子命其子取龍宫藥方三十首與先生俄送歸)
(山歷試諸方皆若神效後著千金方三十卷散龍宫方在其内)金椎袖(漢書淮南厲王傳辟疆出)
(見之即自袖金椎椎之)荆棘梨棗(眞誥紫微王夫人授許長史曰火棗交梨之樹已生君心)
(中可翦荆棘令此樹單生)無脛(會稽典錄孔融與曹操書曰珠玉無脛而自至者以人好之也)
(按欒城集中失原作當覓善本采補)
次韻子由書淸汶老所傳秦湘二女圖
春風消冰失瑶玉我本無身安有觸羊生得婦如得風
握手一笑未為辱先生室中無天遊珮環何處鳴風甌
隨魔未必皆魔女但與分燈遣歸去胡為寫眞傳世人
更要維摩一轉語丹元茅茨秖三間太極老人時往還
檢點凡心早除拂方平神鞭常使物
無身有觸(楞嚴經物不觸知身知有觸知身即觸知觸即身即觸非身即身非觸身觸二相原)
(無處所又云舜若多神無身覺觸如来光中映令暫見既為風質其體元無注云舜若多主空神也其質)
(如風而能覺觸)魔女分燈(維摩經魔波旬從萬二千天女維摩詰謂曰諸姊有法門名無盡燈)
(譬如一燈然千百燈冥者皆明明終不盡天女聞言已禮維摩詰足隨魔而去)
(按欒城集此章亦失去原作)
紫團參寄王定國
谽谺土門口突兀太行頂豈惟團紫雲實自俯倒景剛
風被草木眞氣入苕穎舊聞人銜芝生此羊腸嶺纖㩥
虎豹鬛蹙縮龍蛇癭蠶頭試小嚼龜息變方騁矧予明
眞子巳造浮玉境清宵月掛戶半夜珠落井灰心寧復
然汗喘久已静東坡猶故目(一作日)北藥致遺秉欲持三
椏根往侑九轉鼎為予置齒頰豈不賢酒茗
紫團參(瑞應錄唐明皇潛潞邸重九登壺關山東北有紫雲見光彩照日因名紫雲山即紫團也)
(太平寰宇記河東道上黨郡有紫團山地理志云出人參草)土門口(即井陘關詳見本卷前雪)
(浪石詩注中)羊腸嶺(太平寰宇記河東道羊腸山在交城縣東南五十里萬根谷山即羊腸坂)
(也石磴縈紆若羊腸地理志云上黨壺關亦有羊腸坂在今潞州界)
次韻劉燾撫勾蜜漬荔支
時新滿座聞名字别久何人記色香葉似楊梅烝霧雨
花如盧橘傲風霜每憐蓴菜下鹽豉肯與葡萄壓酒漿
回首驚塵卷飛雪詩情眞合與君嘗
劉燾(吳興掌故集劉燾元祐三年東坡知貢舉稱其文章典麗遂中甲科尤善書仕至秘閣脩撰所)
(著有見南山集五十卷宜翁之子也吳興備志劉燾以書名世太清樓續閣帖劉燾無言模刻愼按施)
(氏原注劉燾字無言長興人諸父宜翁行甫昔從先生游事見送劉行甫寺丞赴餘姚詩注無言在太學)
(有俊聲善筆札黃魯直稱之謂他日江南復有羊欣薄紹之矣時在山中此段新刻刪去今補錄)
(据此無言乃宜翁之姪與吳興掌故不同兩存俟考)撫勾(職官分紀安撫使屬有管勾官以知州及)
(閣門秖候充)時新聞名(按薛能荔支詩歲杪監州曾見樹時新入座久聞名荔支譜有陳家)
(紫江家綠游家紫藍家紅何家紅綠核圓丁香虎皮牛心蚶殼龍牙中元紅玳瑁紅十八娘火山等名共)
(三十二種)花葉(荔支譜其花春生䔩䔩然白色春雨之際旁出新葉色紅白六七月色變綠此明年)
(開花者也)
立春日小集戲(一作呈訛)李端叔
白髮已十載青春無一堪不驚新歲換聊與故人談牛
健民聲喜鴉嬌雪意酣霏微不到地和暖要宜蠶歲月
斜川似風流曲水慙行吟老燕代坐睡夢江潭丞掾頗
哀援(一作亮)歌呼誰怕參衰懷久灰槁習氣尚饞貪白啖
本河朔紅消眞劒南(一本作熊白来河北豬紅削劒南)辛盤得靑韭臘
酒是黃甘歸卧燈殘帳醒聞葉打庵須煩李居士重說
後三三
李端叔(按東都事略李之儀傳元祐中以編修官赴詩定州幕孔常父有癸酉十月送李端叔機宜)
(張耒宛丘集送李端叔序云元祐八年蘇先生守定武士願從者半朝廷然皆不敢有請先生一日言於)
(朝言請以端叔佐幕府先生之位未能進退天下士故用子如此然其意可知也挾端叔之學問文章而)
(從先生如决大川而放之海余無以贊子矣又端叔姑溪集題䟦一條云余從蘇先生於定武蜀人孫子)
(發亦辟在幕府滕興公曾仲錫為倅五人者每辨色會于公廳領所事竟按前所約之地窮日力盡歡而)
(罷或夜則以曉角動為期方從容賦咏明年五月先生遂謫嶺南矣以上數則皆端叔在定州事故備錄)
(之)丞掾哀援(苕溪漁隠云東坡立春詩丞掾頗哀亮定武有此碑東坡自大字寫之作亮字)
(後漢馬援傳諸曹時白外事援輙曰此丞掾之事何足相煩頗哀老子使得遨遊則亮字當作援也愼)
(按援字去聲讀别本作亮者訛今駁正)後三三(施氏原註顧禧云此詩方敘燕游而遽用後三)
(三語讀者往往不知何謂蓋端叔在定武幕中特悦營妓董九者故用九數以為戲爾聞其說于強行甫)
(云按題云戲端叔與結處正合特采錄之)
次韻曾仲錫元日見寄
蕭索東風兩鬢華年年幡勝翦宫花愁聞塞曲吹蘆管
喜見春盤得蓼芽吾國舊供雲澤米(公自注定武齋酒用蘇州米)君
家新致雪坑茶(公自注近得曾坑茶)燕南異事眞堪紀三寸黃甘
擘永嘉
春盤(四時寶鏡立春日春餅生菜號春盤又摭遺東晉李鄂立春日命以蘆菔芹芽為菜盤)曾
坑(蔡忠惠集引朱子安東溪試茶錄云北苑鳳凰山連屬諸焙所産者味佳慶歷中歲貢又有曾坑上)
(品一斤又云馬鞍山東為杜園最高處為曾坑)三寸黃甘(南史宋劉義康時四方獻饋皆以上)
(品薦之而以次者供御文帝嘗冬月噉甘嘆其形味並劣義康遣還東府取甘供御大者三寸韓彦直橘)
(錄橘出永嘉郡甘乃其别種而乳甘為第一故温州謂乳甘為眞甘温四邑皆種甘者而出泥山又推第)
(一大者可七寸圍顆皆圓正膚理如澤蠟擘之香霧噀人)
子由生日以檀香觀音像及新合印香銀篆盤為
壽一首
旃檀婆律海中芬西山老臍柏所薰香螺脱黶來相羣
能結縹緲風中雲一燈如螢起微焚何時度盡繆篆紋
繚繞無窮合復分綿綿浮空散氤氳東坡持是壽卯君
君少與我師皇墳旁資老聃釋迦文共厄中年點蠅蚊
晩遇斯須何足云君方論道承華勛我亦旗鼓嚴中軍
國恩未(一作當)報敢不勤但願不為世所醺爾來白髮不
可耘問君何時返鄉枌收拾散亡理放紛此心實與香
俱焄聞思大士應已聞
子由生日(按子由已卯二月二十日生見本集十八羅漢頌䟦)㫋檀(法華經牛頭㫋檀從)
(離垢出若以塗身火不能燒)婆律(本草拾遺婆律香出婆律國樹與龍腦同香乃樹之清脂也)
香螺脱黶(唐本草蠡類生雲南者如人掌青黃色按韻書蠡亦作螺韓鄂四時&KR0034;要有修甲香)
(方收大甲酒煮蜜熬入諸香用所云甲者即螺黶也)皇墳(韓愈詩高詞嫓皇墳)蠅蚊(韓愈詩蠅)
(蚊滿八區可盡與相格)
(愼按諸刻本詩中繚繞無窮合復分之下直接東坡持是夀卯君云云脱去綿綿浮空散氤氲一句今從)
(施氏原本補入)
附子由次韻
日月中人照與芬心虛慮盡氣則薰彤霞點空來
羣羣精誠上徹天無雲寸田幽闕煗不焚𦕈眎中
外絳錦紋冥然物我無復分不出不入常氤氳道
師東西指示君乘此飛仙勿留墳茅山隱居有遺
文世人心動隨䖟蚊不信成功如所云蚤夜賓餞
同華勛爾來僅能破魔軍我經生日當益勤公禀
正氣飲不醺梨棗未實要耡耘日云暮矣收桑枌
西還閉門止紛紛憂愁眞能散凄焄萬事過耳今
不聞(自注登眞隱訣云日中青帝曰照龍韜其夫人曰芬豔嬰)
次韻李端叔送保倅翟安常赴闕兼寄子由
中山保塞兩窮邊卧治雍容已百年顧我迂愚分竹使
與君談笑用蒲鞭松荒三徑思元亮草合平池憶惠連
白髮歸心憑說與古來誰似兩䟽賢
翟安常(爵里失考)保塞(輿地廣記保塞縣本漢涿郡之樊輿中山之北新城地廢置不常建)
(隆元年以清苑縣地置保塞軍領縣一文獻通考保州本唐莫州清苑縣地宋初置保塞軍太平興國中)
(升為州九域志河北西路保塞軍西至定州一百六十里羅子蒼拾遺五代失險周世宗于深冀間浚河)
(為限宋守塘濼而雄霸二州間塘水不接遂置保定軍為窮邊以無水多植榆槐為蔽云)
(按姑溪集中失原作無從采錄)
中山松醪寄雄州(一無州字)守王引進
鬱鬱蒼髯千歲姿肯來杯酒作兒嬉流芳不待龜巢葉
(公自注唐人以荷葉為酒杯謂之碧筩飲)掃白聊煩鶴踏枝醉裏便成歌雪
舞醒時與作嘯風辭馬軍走送非無意玉帳人閒合有
詩
中山松醪(本集有賦不具錄)雄州(九域志河北東路雄州防禦治歸義容成二縣太平)
(寰宇記雄州本涿州歸義縣之瓦子濟橋舊置瓦橋關五代周時始立雄州以有大小雄山而名)王
引進(按子由使契丹時有贈知雄州王崇拯七言律詩二首詩話總龜王崇拯字拯之當即其人又)
(按宋史職官志引進使從五品掌臣僚蕃國進奉禮物之事職官分紀引進有正使副使)
次韻李端叔謝送牛戩鴛鴦竹石圖
聞君談西戎廢食忘早晚王師本不陳賊壘何足剗守
邊在得士此語要而簡知君論將口似予(一作我)識畫眼
笑指塵壁間此是老牛戩平生師衛玠非意嘗理遣愬
君定何人未用市朝顯置之勿復道世俗固多舛歸去
亦何須單車度殽澠如蟲得羽毛已脱安用繭家書空
萬軸凉暴(一本作晒一本作曝)困舒卷念當掃長物閉息默自煖
此畫聊付君幽處得小展新詩勿縱筆羣吠驚邑犬時
來未可知妙斵待輪扁
牛戩(米海岳畫史道士牛戩筆墨粗豪放縱亦不俗固在艾宣惠崇寶覺張經之上也)
(按姑溪集此詩失去原作無從采錄)
次韻聰上人見寄
前身(周益公題䟦引此詩作生)本同社宿業獨臨邊一悟鏡空老始
知圓澤賢歸心忘犢佩生術寄羊鞭不似歐陽子空留
六一泉
聰上人(本集思聰名說云法惠圓師小童彭九年十一善琴應對明了如成人自言未有法名而)
(同師皆聯思字遂與名思聰庶幾他日因聲以得法周益公䟦云元祐六年公既作聞復字序後三年春)
(在定武復和其見寄詩有前生本同社之語又後七年當靖國辛巳蓋公夢奠之歲也其贈道通詩猶云)
(雄豪而妙苦而腴秪有琴聰與蜜殊其愛重之如此長公外紀云大觀政和間聰挾琴遊梁久之遂還俗)
(為御前使臣方其將冠巾也叔黨送之詩云試誦北山移為我招琴聰詩至巳無及矣)
次韻王雄州還朝留别
老李威名八十年壁間精悍見遺顔自聞出守風流似
稍覺承平氣象還但遣詩人歌杕杜不妨侍女唱陽關
内朝接武知何日白髮羞歸供奉班
老李(東都事略李允則字垂範太原人眞宗朝奉使諸路雄州再涖焉周世宗始以瓦橋關置州民)
(居維結茅允則易以瓦甓又合内外舊甕城與大城為一創關城濬濠起月隄徙浮圖于北原上所望踰)
(三十里契丹動静皆知之當時邊臣無及者子由洛陽李氏園池記云李氏世家名將大父濟州于太祖)
(為布衣之舊用兵河東百戰百勝烈考寧州事章聖守雄州十有四年繕守偹撫士卒精于用間功烈尤)
(雄按所稱濟州乃允則之父謙溥寧州即允則也)内朝(春明退朝錄本朝文德殿曰外朝凡不釐)
(務官日赴是為常朝垂拱曰内朝宰臣以下並武班日赴是為常起居)
三月二十日多葉杏盛開
零露泫月蕊溫風散晴葩春(一作天)工了不睡連夜開此
花芳心誰翦刻天質自清華惱客香有無弄粧影横斜
中山古戰國殺氣浮高牙叢臺餘袨服易水雄(一作雜)悲
笳自從此花開玉肌洗塵沙坐令游侠窟化作温柔家
我老念江海不飲空咨嗟劉郎歸何日紅桃爍殘霞明
年花開時舉酒望三巴(公自注欲請梓州而歸)
多葉杏(元方輿勝覽大興府海雲寺有多葉杏三株名芙蓉杏張叔夏見之為填三姝媚詞)翦
刻(韓愈杏花詩翦刻作此連天花)
(愼按施氏原注脱落劉郎歸何日二句今据别本補入)
三月二十日開園三首
雪髯霜鬢語傖獰淡蕩園林取次行要識將軍不凡意
從來秖啜小人羹(公自注是日散父老酒食)
西園牡籥夜沈沈尚有游人卧柳隂鶴睡覺時風露下
落花飛絮滿衣襟
鬱鬱蒼髯眞道友絲絲紅萼是鄉人(公自注蒼髯松也紅萼海棠也)何
時翠竹江村路送我柴門月色新
次韻王雄州送侍其涇州
威聲又數中興年二虜行當一矢聯聞道名城得眞將
故應驚羽落空弦追鋒歸去雄三衛授鉞重來定十連
别酒回頭便陳迹號呶端合發初筵
侍其(複姓也名失考宋史有侍其曙侍其淵)涇州(九域志秦鳳路涇州安定郡治保安縣太)
(平寰宇記涇州屬關西道漢分秦北郡地置安定郡河西六郡之一也魏神䴥二年於此置涇州因水為)
(名宋為彰化軍節度水土雜于河西人烟接于北地)三衛(晉書職官志文帝初置中衛將軍武帝分)
(左右衛)
初貶英州贈馬夢得
萬古仇池穴歸心負雪堂殷勤竹裏(一作林)夢猶自數山
王
貶英州(宋史哲宗本紀紹聖元年知定州蘇軾坐前掌制命語涉譏訕貶知英州本傳紹聖初以)
(本官知英州尋降一官貶寧遠軍節度副使惠州安置危素東坡書院記紹聖元年四月公以侍御史虞)
(榮來之邵言落職奪一官知和州尋知英州六月惠州安置十月至惠州本集有乞舟行赴英州狀九域)
(志廣南東路英州軍事治眞陽縣太平寰宇記廣州湞陽縣地漢舊縣梁改東衡州隋開皇十年廢為眞)
(陽縣偽漢乾和五年于此置英州去東京四千里)
愼按此詩施氏原本在遺詩卷中今据時地
移編于此
臨城道中作(并引)
予初赴中山連日風埃未嘗了了見太行也今將適
嶺表頗以是為恨過臨城内丘天氣忽清徹西望太
行草木可數岡巒北走崖谷秀傑忽悟歎曰吾南遷
其速返乎退之衡山之祥也書以付邁使志之
逐客何人着眼看太行千里送征鞍未應愚谷能留柳
可獨衡山解識韓
臨城(太平寰宇記臨城屬趙州在定州西南一百里漢于此置房子縣天寶元年改臨城)内丘
(太平寰宇記漢中丘縣隋改内丘屬趙州大業二年改屬邢州在州西南五十八里)太行(述征記太)
(行山首始于河内北至幽州凡百嶺遠亘十三州之界有八陘)愚谷(水經注時水又屈而逕杜山北)
(有愚公谷齊桓公時公隠于谷隣有認其駒者公以與之太平寰宇記愚公谷在臨淄縣本杜山名愚公)
(山愚公谷柳子厚愚溪詩序余以觸罪謫瀟水上愛是溪家焉古有愚公谷故更之謂愚溪)
過湯隂市得豌豆大麥粥示三兒子
朔野方赤地河壖但黃塵秋霖暗豆莢(一作漆)夏旱臞麥
人逆旅唱晨粥行庖得時珍青斑照匕箸脆響鳴牙齦
玉食謝故吏風餐便逐臣漂零竟何適浩蕩寄此身爭
勸加餐(一作飲)食實無負吏民何當萬里客歸及三年新
湯隂(元和郡縣志相州湯隂縣有蕩水因以為名太平寰宇記蕩水在縣治北縣在相州南四十里)
豌豆(爾雅謂之戎菽遼志謂之回鶻豆本草其苖柔弱宛宛然故得名嫩時色綠老則斑麻)
被命南遷途中寄定武同僚
人事千頭及萬頭得時何喜失時憂只知紫綬三公貴
不覺黃粱一夢游適見恩綸臨定武忽遭分職赴英州
南行若到江干側休宿潯陽舊酒樓
愼按此詩施氏原本不載新刻在續補下卷
今据題移編于此
子由新修汝州龍興寺吳畫壁
丹青久衰工不藝人物尤難到今世每摹市井作公卿
畫手懸知是徒隸吳生已與不傳死那復典刑留近歲
人間幾處變西方盡(一作畫)作波濤翻海勢細觀手面分
轉側妙筭毫釐得天契始知眞放本精微不比狂花生
客慧似聞遺墨留汝海古壁蝸涎可垂涕力捐金帛扶
棟宇錯落浮雲卷新霽使君坐嘯清夢餘幾叠衣紋數
衿袂他年弔古知有人姓名聊記東坡弟
龍興畫壁(欒城後集汝州龍興寺修吳畫殿記云紹聖元年四月予謫守汝陽與通守李君純)
(繹游龍興寺觀華嚴小殿其東西夾皆道子所畫東為維摩文殊西為佛成道屋瓦弊漏塗棧缺弛幾侵)
(于風雨時有僧惠眞方葺寺大殿乃使先治此予與李君亦少助焉不踰月堅頑如新于殿脊中得記曰)
(治平丙午蘇氏維政所葺衆異之謂前後葺此皆蘇氏豈偶然哉愼按明道雜志以龍興寺為天慶觀)
(又云上人于殿脊上火珠中見有書字記建殿年月後復書曰某年月日有姓蘇人重修與子由所記不)
(同當以欒城集為正)狂花(楞嚴經其人無故不動目睛瞪以發勞則于虛空别見狂華)汝海
(十三州志梁縣周南鄙邑秦滅周遷其人於此謂之陽人聚元和郡縣志河南道汝州臨汝郡漢河南郡)
(之梁縣地隋開皇四年移伊州理于此大業中改汝州以汝水為名)
(愼按宋史哲宗本紀紹聖元年二月以鄧潤甫為尚書左丞三月蘇轍罷知汝州先生南遷時子由已到)
(汝州任矣)
過高郵寄孫君孚
過淮風氣清一洗塵埃容水木漸幽茂菰蒲雜游龍可
憐夜合花靑枝散紅茸美人游不歸一笑誰當供故園
在何處已偃手種松我行忽失路歸夢山千(一作千山)重聞
君有負郭二頃收横縱卷野畢秋穫殷牀聞夜舂樂哉
何所憂社(一作杜)酒粥面醲宦游豈不好毋令到千鍾
高郵(太平寰宇記淮南道揚州領縣七高郵其一也宋割高郵縣建軍)孫君孚(東都事略)
(孫升字君孚初以天章閣出知應天後貶果州團練副使汀州安置劉延世孫公談圃序云紹聖改元凡)
(仕于元祐而貴顯者例皆竄貶湖南嶺表獨孫公一人遷于臨汀公元祐時歴三院遷左史為中書舍人)
(忤時宰以集賢修撰留守南都後遷天章閣待制其謫官也自南都為歸州遂以散秩謫臨汀在汀二年)
(以疾終公諱升字君孚高郵人愼按劉述之與孫同時孫謫汀州劉時官長汀縣故其所述視史加詳)
(東坡南行過高郵正君孚謫歸州時也君孚名升兩處皆同施氏原注謂君孚名叔者訛今駁正)夜
合花(崔豹古今注欲蠲人之忿則贈以青囊夜合其葉至暮即合故名合昏又云夜合本草此樹葉)
(似皂莢及槐五月花紅白色上有絲茸)
僕所至未嘗出游過長蘆聞復禪師病甚不可不
一問既見則有間矣明日阻風復留見之作三絶
句呈聞復並請轉呈參寥子各賦數首
亦知壺子不死敢問老聃所遊瑟瑟寒松露骨耽耽老
(一作病)虎垂頭
長蘆(吳船錄長蘆寺為達摩一葦浮渡處傳法正宗記初逹摩于梁普通元年泛海至廣州刺史蕭)
(昂表聞次年十月至建康武帝召對祖知初機不契是月潛之江北後人于渡處創長蘆院續燈錄眞州)
(長蘆崇福禪院祖印禪師名智福所建師江州人)聞復(名思聰詳見本卷前聰上人詩注中)
莫言西蜀萬里且到南華一游扶病江邊送客杖挐浦
口回頭
南華(始興志南華寺在縣南六十里峯巒環抱狀如蓮花其東南曹溪之水出焉梁時天竺僧智藥)
(至溪口聞水香掬而飲之曰此水上流有勝地遂謁土人曹叔良叔良者魏武之裔孫也因捨宅為寺唐)
(儀鳳間盧惠能傳黃梅衣缽居之是為六祖)
老去此生一訣興来明日重游卧聞三老白事半夜南
風打頭
打頭風(猗覺寮雜記風之逆者舟人謂之打頭風元微之詩江喧過雲雨船泊打頭風白樂天詩)
(白蘋香處打頭風)
六月七日泊金陵阻風得鍾山泉公書寄詩為謝
今日江頭天色惡礟車雲起風欲作獨望鍾山喚寶公
林間白塔如孤鶴寶公骨冷喚不聞却有老泉來喚人
電眸虎齒霹靂舌爲予吹散千峯雪(一作雲)南行萬里亦
何事一酌曹溪知水味他年若畫蔣山圖爲(一作仍)作泉
公喚居士
泉公(傳燈錄蔣山佛慧禪師名法泉生隨州時氏出家博極羣書過目成誦號雅泉萬卷熙寧中住)
(鍾山)礟車雲(國史補暴風之候有礟車雲王直方詩話舟人占雲若礟車起急避之)寶公
白塔(僧史寶公大士諱寶誌手足鷹爪初建康朱氏婦聞兒啼鷹巢中梯樹得之養以為子七歲依)
(鍾山僧儉出家梁天監初卓錫于鍾山十三年入滅葬定林寺前獨龍岡建塔五層塔前建開善寺勑王)
(筠撰碑文)虎齒(山海經云西王母狀如人狗尾蓬頭戴勝善嘯穆天子傳注云西王母虎齒蓬髮施)
(氏原注牽混為一今為詳析)曹溪(注見前首南華下)
贈清凉寺和長老
代北初辭沒馬塵江南來見卧雲人問禪不契前三語
施佛空留丈六身老去山林徒夢想雨餘鐘鼓更淸新
會須一洗黃茅瘴未用深藏白㲲巾
淸凉寺(金陵梵刹志石頭山清凉寺在府城西清凉門内古清凉山吳順義中徐温建為興教寺)
(南唐改為石頭清凉大道場宋太平興國五年改清凉廣惠禪寺南渡後重修陸游有記)和長老
(失考)施佛(本集阿彌陀佛贊序云蘇軾之妻王氏名閔之年四十六元祐八年八月卒于京師臨終)
(之夕遺言捨所受用使其子邁迨過為畫阿彌陀佛紹聖元年六月九日像成奉安于金陵清凉寺贊中)
(又有丈六金身不爲大之語)
予前後守倅餘杭凡五年夏秋之間蒸熱不可過
獨中和堂東南頰下瞰海門洞視萬里三伏常蕭
然也紹聖元年六月舟行赴嶺外熱甚忽憶此處
而作是詩
忠孝王家千柱宫東坡作吏五年中中和堂上東南頰
獨有人間萬里風
中和堂(咸淳臨安志嘉定六年李埴中和堂記略云始錢王鏐于其宫作堂名閱禮本朝至和中)
(威敏孫公沔來守此土易名中和守居負鳳凰山堂跨山憑高蘇公嘗謂下瞰海門洞視萬里觀覽之傑)
(抑可想見西湖游覽志中和堂在鳳凰山下暑月最快)
慈湖夾(一本作峽訛)阻風五首
捍索桅竿立嘯空篙師酣寢浪花中故應菅蒯知心腹
弱纜能争萬里風
慈湖夾(元和郡縣志慈湖在當塗北六十五里陳克東南防守利便云慈湖夾在太平州界至建)
(康七十五里石季龍宼歴陽趙嗣屯慈湖又蘇峻敗司馬流于慈湖即此愼按本集曉至巴河迎子由)
(詩云聞君在磁湖乃大冶縣之道士洑亦名磁湖磯非此地也詳見黃州卷中讀者辨之)
此生歸路轉(一作愈)茫然無數靑山水拍天猶有小船來
賣餅喜聞墟落在山前
我行都是退之詩眞有人家水半扉千頃桑麻在船底
空餘石髮掛魚衣
石髮(酉陽雜爼南中水底有草如石髮每月三四日始生至八九以後可采食及月盡悉爛似隨月)
(盛衰者)
日輪亭午汗珠融誰識南訛長養功暴雨過雲聊一快
未妨明月却當空
南訛(困學紀聞春言東作夏曰南為皆是耕作營為勸農之事孔安國強讀為訛字雖訓化解釋紆)
(回今史記作南訛)
卧看落月横千丈起喚清風得半帆且並水村欹側過
人間何處不巉巖
蘇詩補註卷三十七
