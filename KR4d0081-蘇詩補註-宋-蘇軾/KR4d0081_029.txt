蘇詩補註卷三十翰林院編修查慎行撰
古今體詩五十七首(元祐三年戊辰官翰林學士時作)
慎按是年春省試先生知貢舉自元日詩以
下至游西池八首應編戊辰卷首施氏原本
訛編上卷今据年月改正
和子由除夜元日省宿致齋三首(外集題云戊辰元日)
江湖流落豈關天禁省相望亦偶然等是新年未相見
此身應坐不歸田
致齋(唐書禮樂志齋戒其别有三曰散齋曰致齋曰清齋大祀散齋四日致齋三日中祀散齋三日)
(致齋二日小祀散齊二日致齋一日)
白髮蒼顔五十三家人遙遣試春衫朝回兩袖天香滿
頭上銀幡笑阿咸
阿咸(舊註有云王思遠小字阿戎王晏之從弟也子美杜位宅守歲詩用阿戎蓋出於此東坡與子)
(由偶誤用為阿咸耳慎按東坡用阿咸當指子由諸郎觀末章結處有却將新句調兒童之語未必專)
(指子由也)
(慎按外集蒼顔作龍鍾遙遣作強遣頭上作剩插笑阿咸作愧阿咸與諸刻本不同)
當年踏月走東風坐看春闈鎻醉翁白髮門生幾人在
却將新句調兒童
春闈鎻醉翁(歐陽修歸田錄嘉祐二年余與韓子華王禹玉范景仁梅公儀同知禮部貢舉)
(辟梅聖俞為小試官凢鎻院五十日蔡寬夫詩話故事春試進士皆在南省中東廂刑部有樓甚弘壯旁)
(視宣德直抵州橋鎻院每以正月五日至上元例未引見考試官往往竊登樓以望御路燈火之盛宋宣)
(獻詩有還勝南宫假宗伯重扉深鎻暗登樓之句蓋謂此嘉祐中歐陽知貢舉梅聖俞作莫登樓詩相與)
(唱和為禮闈盛事慎按嘉祐二年春先生兄弟赴禮部試時歐陽公知貢舉元祐三年正月先生亦領)
(貢舉故末章及之)
附子由原作三首(欒城集題云三日上辛祈穀除日宿齋戶部右曹元日賦三絶)
(句寄呈子瞻兄)
七度江南自作年去年初喜奉椒盤冬來誤入文
昌省連日齋居未許還
今歲初辛日正三明朝風氣漸東南還家強作銀
幡會雪底蒿芹欲滿籃
北客南來歲欲除燈山火急萬人扶欲觀翠輦廵
游盛深怯南宫鎻鑰拘
次韻答張天覺二首
車輕馬穩轡䘖堅但有蚊蝱喜撲緣截斷口前君莫問
人間差樂勝巢僊
馭風騎氣我何勞且要長松作土毛亦如訶佛丹霞老
却向清凉禮白毫
丹霞(高僧傳釋天然不知何許人謁見石頭禪師為立名天然元和中入南陽丹霞山結菴劉軻為)
(撰碑勅諡知通禪師訶佛事詳施氏補注中)
禮白毫(清凉志無盡居士張商英除河東提點刑獄至清凉山止清輝閣文殊所化宅也良久北)
(山雲起於白雲中現大寶燈白雲既收復現大白圓相如明月輪明日至東臺五色祥雲見白圓光從地)
(涌起如車輪百旋商英以偈讚之云云)
次韻黃魯直畫馬試院中作
少年鞍馬勤遠行臥聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羡君懷中雙橘紅
(公自注黃有老母)
畫馬(本集書試院詩後云元祐三年正月二十一日領貢舉事辟李伯時為考校官三月初考校既)
(畢侍諸廳參會伯時苦水悸欲作𩥇馬以排悶魯直詩先成余次韻蔡天啟晁无咎舒堯文廖明略皆繼)
(此不能盡錄云)試院(黃庭堅太學試院題名記元祐三年正月東坡與莘老經父同知貢舉所太學)
(試禮部進士四千七百三十二人三月戊申奏號進士五百人宗室二人魯直熙叔元輿彦衡子明為參)
(詳官君貺希古履中器之成季明略无咎堯文元忠遐叔子發君時天啟志完點檢試卷)御史驄
(歐陽永叔出省詩自注云國朝之制禮部考定卷子奏上字號差臺官一人拆封出榜黃山谷試院題名)
(記云是日侍御史日晏不來蓋秦號之後必侍御史至然後拆卷故云)詔恩(漢書馮野王傳三最)
(予告令也病滿三月賜告詔恩也)三日休(咸淳臨安志本朝考試官出院給歇泊假三日故周)
(必大有詩云會待詔恩三日沐湖山尋勝任舟輿)懷中橘(按山谷集考試局戲作竹枝詞云我)
(家白髮問烏鵲又云屋上啼烏兒當歸任淵注云山谷太夫人于時尚無恙東坡和詩亦云羡君懷中雙)
(橘紅慎按苕溪漁隠叢話此格謂之促句換韻其法三句一轉韻三叠而止)
附黃魯直原作
儀鸞供張饕蝨行翰林濕薪爆竹聲風簾官燭泪
縱横木穿石槃未渠透坐窗不遨令人瘦貧馬不
藖逢一豆眼明見此五花驄徑思着鞭隨詩翁城
西野桃尋小紅
余與李薦方叔相知久矣領貢舉事而李不得第
愧甚作詩送之
與君相從非一日筆勢翩翩疑可識平生謾說(一作詡)古
戰場過眼終迷日五色我慚不出君大笑行止皆天子
何責青袍白紵五千人知子無怨亦無德買羊酤酒謝
玉川為我醉倒春風前歸家但草凌雲賦我相夫子非
癯僊
李廌(宋史李廌字方叔謁蘇軾於黃贄文求知軾謂其筆墨瀾翻有飛沙走石之勢鄉舉試禮部軾)
(典貢舉遺之賦詩以自責與范祖禹將同薦諸朝未幾去國不果絶進取意居穎之長社卒年五十一元)
(祐中上忠諫書忠厚論并兵鑒二萬言周紫芝太倉稊米集云月巖集太華逸民所作李薦方叔之自號也)
(李端叔之儀序其文云云惜其集今不傳)五千人(按黃山谷試院題名記元祐三年正月試禮部)
(進士四千七百三十二人今先生云五千人蓋舉成數而言)
(慎按李方叔之父名惇字憲仲東坡同年友也故平生與方叔極相周恤集中有答方叔書云累書見責)
(以不相薦引讀之甚愧然所諄諄期望者實欲方叔守道自信相勉於道而不務相引於利則先生之自)
(待與所以待方叔者直以古處為期偶閱宋人趙潛養疴漫筆云東坡知貢舉將鎻院緘封一簡令叔黨)
(持與方叔值方叔出其僕受簡置几上有頃章子厚二子曰持曰援者來取簡竊觀乃揚雄優於劉向論)
(一篇二章携之以去已而果出此題二章皆模倣坡作及折號意魁必方叔也乃章援第十名文意與魁)
(相似乃章持方叔竟下第坡拳拳於方叔如此卒不能增益其命之所無反使子厚小人以坡為有私有)
(黨而無以大服其心云云果若所言乃末俗潛通關節冒犯科條者所為先生豈肯出此此必章惇父子)
(造為此語以誣先生趙氏不察其誣傳諸紀載於先生品望所損不細特為辨正附錄)
附黃魯直次韻
驥子墮地追風日未試千里誰能識習之實錄葬
皇祖斯文如女有正色今日持槖佐春官遂失此
人難塞責雖然一閧有竒偶博懸于投不在德君
看巨浸朝百川此豈有意潢潦前願為霧豹懷文
隠莫愛風蟬蛻骨僊
和宋肇遊西池次韻
漢皇慈儉不開邊尚教千艘下瀨船貪看艨艟飛鬭艦
不知贔屭舞鈞天故山西望三千里往事回思二十年
自笑區區足官府不如公子散神僊
西池(春明退朝錄太宗於西郊鑿金明池中有臺榭以閱水戲東京夢華錄三月一日州西順天門)
(外開金明池士庶許縱觀池周九里三十步汴京遺蹟志金明池在城西鄭門外石林燕語金明池在瓊)
(林苑北引金水河注其中歲以三月命士庶縱觀謂之開池至上已車駕臨幸即閉歲賜二府從官宴及)
(進士聞喜宴皆在其間按西池即金明池以在城西故名)鬭艦(石林燕語太平興國中鑿金明)
(池以教神衛虎翼水軍習舟楫因為水嬉)
附黃魯直次韻(山谷集題云次韻宋楙宗三月二十日到西池都人盛觀翰林公出)
(遨自注翰林公謂東坡)
金狨繫馬曉鶯邊不比春江上水船人語車聲喧
法曲花光樓影倒晴天人間化鶴三千歲海上看
羊十九年還作遨頭驚俗眼風流文物屬蘇僊
僕領貢舉未出錢穆父雪中作詩見及三月二十
日同游金明池始見其詩次韻為答
雪知我出已全消花待君來未敢飄行避門生時小飲
忽逢騎吏有嘉招魚龍絶技來千里斑白遺民數四朝
知有黃公酒壚在蒼顔華髮自相遥
領貢舉(雍錄今世淡墨書進士榜首曰禮部貢院者唐世遺則也尚書省六部皆在北省之南故)
(禮部為南宫唐初試進士皆屬考功後以考功權輕改用禮部侍郎其結銜曰知貢舉或委他官為之則)
(曰權知貢舉)金明池(注詳前西池下)避門生(梅聖俞出省書事和永叔詩已是瓊林芳)
(卉晩不須遊處避門生慎按時永叔領貢舉梅詩故云宋時金明池宴會乃出鎻院後故事也)魚
龍絶技(石林燕語金明池水戰後不復習而諸軍猶為鬼神戲謂之旱教)
書艾宣畫四首
竹鶴
此君何處不相宜况有能言老令威誰識長身古君子
猶將緇布緣深衣
艾宣(郭若虛紀藝宋建隆至熙寧善畫花木者艾宣與崔白崔慤齊名本集䟦艾宣畫云金陵艾宣)
(畫翎毛花竹為近歲之冠既老筆跡尤竒雖不精勻而氣格不凡據此則宣金陵人注家以為鍾陵者訛)
緣深衣(禮記具父母衣純以青如孤子衣純以素純袂緣純邊廣各寸半)
附李端叔次韻
瘦玉蕭疎觸處宜僊風一霎散霜威未應舞罷排
雲去更看丹砂理雪衣
黃精鹿
太華西南第幾峰落花流水自重重幽人只采黃精去
不見春(一作青)山養鹿茸(一本作鹿養茸)
黃精鹿(雷斆炮炙論几取鹿茸以黃精自然汁浸兩晝夜免渴人也)
附李端叔次韻
綠徧前峰到後峰靈苖壓地幾千重勻斑養就無
人見多少狂心欲采茸
杏花白鷴
天公剪刻為誰妍抱蕊游蜂自作團把酒惜春都是夢
不如閒客此閒看
白鷴(爾推白雉為鶾鷼字即鶾音之轉張華博物志行止閒暇故曰鷳舊注李昉名白鷳曰閒客)
附李端叔次韻
朝來雨過發妖妍向日枝頭雪作團縞練長拖輕
灑墨不須將作兩般看
蓮龜
半脫蓮房露壓欹綠荷深處有游龜只應翡翠蘭苕上
獨見玄夫曝日時
蓮龜(張世南炙龜論龜老則神年至八百反大如錢夏則游於香荷冬則藏於藕節)
附李端叔次韻
翠蓋相扶兩不欹多情獨許見陽龜千年自有逃
形處聊與清香約暫時
次韻子由五月一日同轉對
跪奉新書笏在腰談王正欲伴漁(一作耕)樵晉陽豈為一
門事宣政聊同五月(别本作日)朝(公自注貞元中詔曰自今後五月一日御宣政殿與)
(文武百僚相見)憂患半生聯出處歸休上策早招要後生可畏
吾衰矣刀筆從來錯料堯
轉對(宋史百官轉對限以二人其封章於閣門通進蓋襲唐制故祖宗以來每遇轉對侍從之臣皆)
(與焉岳珂媿郯錄建隆三年御札曰在朝文班朝臣及翰林學士等每遇内殿起居依舊例次第差官轉)
(對並須指陳時政闕失凡關利病得以極言按元祐三年五月一日文德殿視朝東坡為侍讀次當轉對)
(條上三事以歲月考之正合)宣政五日朝(長安志唐龍朔三年造宣政紫宸蓬萊三殿宣)
(政殿在宣政門内東曰東上閣門西曰西上閣門五代史唐故事天子御前殿見朝臣曰常參宣政前殿)
(也謂之衙衙有仗宋史禮志常朝之儀以宣政為前殿謂之正衙即古之内朝也以紫宸為便殿謂之入)
(閣即古之燕朝也正衙則日見羣臣百官皆在謂之常參官後此禮漸廢唐明皇始詔羣臣五日一隨宰)
(相入見謂之起居宋因其制皇帝日御垂拱殿文武官赴文德殿正衙曰常參宰相一人押班五日起居)
(則於崇德殿或長春殿中書門下為班首崇德即紫宸長春即垂拱也元豐官制行始詔侍從而上日朝)
(垂拱謂之常參官百官朝官以上每五日一朝紫宸為六參官京朝官以上朔望一朝紫宸為朔參官望)
(參官)錯料堯(䂬溪詩話周昌謂趙堯為刀筆吏後果無能為所料信不錯而云錯料堯亦以涉譏)
(諷倒用耳)
附子由原作
羸馬何堪金束腰永懷江海舊漁樵對牀貪聽連
宵雨奏事驚同朔旦朝大耿功名原自異中茅服
食舊相要一封同上憐狂直詔許昌言賴有堯
韓康公挽詞三首
故國非喬木興王有世臣嗟余後死者猶及老成人德
業經文武風流表搢紳空餘行樂地處處泣遺民
韓康公(注詳上卷)世臣(施氏原注韓子華其先真定人後徙開封父億字宗魏事仁宗為參)
(知政事諡忠憲居京師號桐樹韓家子華於熙寧中拜門下侍郎封康國公後以太尉致仕居穎昌)
再世忠清德三朝翊贊勲功成不歸國就訪敢忘君舊
學嚴詩律餘威靖塞氛何當繼韓奕故吏總能文
不歸國(子華罷相後卜居穎昌故云)靖塞氛(施氏原注知慶州熟羌據堡為亂即日討)
(平之韓忠獻薦其才有公輔之器此段新刻刪去今補錄)故吏(施氏原注正月十六日會從官九人)
(皆門生故吏多一時名德如傅欽之堯俞胡完夫宗愈錢穆父勰劉貢父攽顧子敦臨新刻刪去今補注)
西第開東閣初筵點後塵笙歌邀白髮燈火樂青春扶
路三更罷回頭一夢新賦詩猶墨濕把卷獨沾巾
開東閣(漢書公孫弘傳弘為相開東閣以延賢人按施氏原注子華於元祐二年冬自穎昌入京)
(觀燈東坡乃省闈門生謁公置酒見留賦隆字韻詩此段新刻刪去今補錄)笙歌邀白髮
(施氏原注時出家伎佐酒故詩云笙歌邀白髮燈火樂青春欲還穎昌未行而薨年七十七諡獻肅新刻)
(刪去今補錄)
(慎按范忠宣集韓康公墓志公薨於元祐二年三月二日苕溪漁隠叢話子華以辰年辰月辰日辰時薨)
(故陸農師挽詩云非關庚子曾占鵩自是辰年並值龍考史元祐三年為戊辰年月正合墓志以為二年)
(是傳刻之訛又按施氏原注三詩墨跡精絶宿嘗刻石餘姚縣齋新刻刪去今補錄)
附子由三首
閥閱原高世功名自發身堂堂揖真相矯矯出稠
人許國心先定輕財物自親傳經比韋氏世世得
賢臣
耆年時一二新第闕西南好客心終在忘懷日縱
談規模人共記風味我猶諳誰是羊曇首回車意
不堪
師曠聞絃日相如作賦年雖慙衆人後貪值主文
賢北道初聞召南江正遠遷平生缺親近遺恨屬
新阡
憩寂圖(外集題云次韻子由題憩寂圖後)
東坡雖是湖州派竹石風流各一時前世畫師今姓李
不妨還作輞川詩
憩寂圖(子由詩序云元祐三年子瞻伯時為柳仲遠作松石圖取杜子美松根胡僧憩寂莫四句)
(之意復求伯時畫此目為憩寂圖)
慎按此詩施氏原本不載新刻載續補下卷
今据子由詩序移編於此
附子由原作
東坡自作蒼蒼石留取長松待伯時只有兩人嫌
未足兼收前世杜陵詩
附黃魯直次韻
松含風雨石骨瘦法窟寂修僧定時李侯有句不
肯吐淡墨寫出無聲詩
慶源宣義王丈(一本丈字下有人字)以累舉得官為洪雅主
簿雅州戶掾遇吏民如家人人安樂之既謝事居
眉之青神瑞草橋放懷自得有書來求紅帶既以
遺之且作詩為戲請黃魯直秦少游各為賦一首
為老人光華(一本魯直下有學士二字少游下有賢良二字)
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽鬚
拂衣自注下下考芋魁飯豆吾豈無歸來瑞草橋邊路
獨遊還佩平生壺慈姥巖前自喚渡青衣江畔人爭扶
今年蠶市數州集中有遺民懷袴襦邑中之黔相指似
白髯紅頰老不癯我欲西歸卜鄰舍隔牆拊掌容歌呼
不學山王乘駟馬回頭空指黃公壚
王慶源(黃山谷題子瞻與王宣義書後云慶源初名羣字子衆後改名雅竒又易今字其馭吏威)
(愛如家人法任淵山谷詩注慶源東坡之叔丈人也晩以恩舉得官本集先生與慶源尺牘云叔丈脫屣)
(搢紳放懷田里絶人遠矣蘇叔黨作王元直墓志云元直之季父慶源官於雅州以論事不合欲罷去謀)
(於公公笑曰古人不肯束帶見督郵彼何哉慶源服其語即謝病去)宣義(宋史職官志文散官有通)
(直郎舊名宣義郎元豐官制著作佐郎大理寺丞皆宣義郎)洪雅(元和郡縣志眉州管縣五其一)
(洪雅自晉迄宋皆夷獠之地周武帝於此立洪雅鎮隋改丹稜縣更立洪雅縣西有洪雅川故名九域志)
(以為屬嘉州非也)雅州(元和郡縣志秦嚴道縣後魏置蒙山郡於此隋仁壽四年改置雅州因州)
(境雅安山為名太平寰宇記漢源縣有離堆李冰所鑿離即古雅字也雅州以此名二說不同並載以備)
(考九域志雅州成都府路屬西川)青神瑞草橋(歐陽忞輿地廣記漢南安縣地後周置青)
(神縣昔蠶叢民衣青衣以勸農桑縣取此名益州記青衣神名雷塠廟班固以為離堆也蜀江至此始有)
(峽之稱瑞草橋在青神縣西)魯直少游(時魯直在秘書省為實錄院檢討官少游為秘書省)
(正事)慈姥巖(范成大吳船錄發眉山六十里至中巖西川林泉最佳處相傳第五羅漢道場又為)
(老慈姥龍所居凡五里至慈姥巖巖前即寺自眉至嘉州百二十里中巖其半途也名勝志青神縣之勝)
(在三巖今惟稱中巖由芙蓉溪經五渡過慈姥磯有石刻沿溪數折有喚魚潭上即慈姥巖篆刻中巖二)
(大字徑可四尺)青衣江(水經青衣水出青衣縣西蒙山東與沬水合注云縣故青衣羌國元和郡)
(縣志青衣水一名平羌水輿地廣記青衣水出盧山徼外東南流逕嚴道洪雅至龍游與岷江合)
附黃魯直次韻
參軍但有四立壁初無臨江千木奴白頭不是折
腰物(一作具)桐帽棕鞵稱老夫滄江鷗鷺野心性深
壑虎豹雄牙須鷫鸘作裘初服在猩血染帶鄰翁
無昨來杜鵑勸歸去更得把酒聽提壺當今人才
不乏使天上二老須人扶兒無飽飯尚勤書婦無
複袴且着襦社甕可漉溪可漁更問黃鷄肥與臞
林間醉着人伐木猶夢官下聞追呼萬釘圍腰莫
愛渠富貴安能潤黃壚
附秦少游次韻
君不見相如容貌窮不枯卓氏恥之分百奴一朝
奉旨使笻筰駟馬赤車從萬夫仲元君平更高妙
寄食耕卜霜眉須兩川人物古不乏數子風流今
可無參軍少年飽經術期作侍中司御壺老披春
衫更矍鑠上馬不用兒孫扶一朝忽解印綬去恥
將詩禮攘裙襦懸知百年事已定却笑列仙形甚
臞東阡北陌西風入瑞草橋邊人呌呼想見紅圍
照白髮頽然醉臥文君壚
次韻許冲元送成都高士敦鈐轄(一本無次韻許冲元五字今依)
(施氏原本)
移中老監本虚名懶作燕山萬里行(公自注余昔與高同使契丹辭免不)
(行)坐看飛鴻迎使節歸來駿馬換傾城高才本不緣勲
閥餘力還思治蜀兵西望雪山烽火盡不妨尊酒寄平
生
許冲元高士敦(慎按施氏原注許冲元名將元祐翰林高士敦字仲穆)
(聖五真宗朝名將瓊之孫故云高才本不緣勲閥紹初哲宗親政時事一更殿中侍御史來之邵言東)
(坡制詞譏斥先朝遂落職知和州又言士敦在成都有不法事右相范忠宣進言曰之邵為御史日久當)
(軾轍勢盛時無所論士敦官蜀之日之邵為監司未嘗按謫一旦乃爾其情可見東坡弟兄平日與忠宣)
(論異至是人服其公平云此叚新刻本刪去今依原本補錄)鈐轄(職官分紀都鈐轄國朝以朝官)
(及諸司使以上充或一州或一路或兩路三路亦有無都字稱鈐轄者在邊防之地即不别置知州嘉祐)
(二年詔内臣為鈐轄都監者逐路止置一員)雪山(華陽國志岷山一曰汶焦山岷嶺之最高者遇)
(大雪開泮望見成都元和郡縣志岷山即汶山也山嶺停雪常深百丈夏日融泮江川為之洪溢即隴之)
(南道也圖經云雪山在維州保寧縣西南連乳州白苟嶺九域志山有九峯上有積雪冬夏不消)
附黃魯直二首
玉鈐金印臨參井控蜀通秦四十州日下書來望
鴻雁江頭花發醉貔貅巴滇有馬駒空老林箐無
人葉自秋能為將軍歌此曲鳴機割錦與纏頭
捧日高宣事東京四姓侯軍中聞爼豆廟算勝兜
鍪燒燭海棠夜香衣藥市秋君平識行李河漢接
天流
附子由作
揚雄老病久思歸家在成都更向西邂逅王孫馳
驛騎丁寧父老問耕犂禪房何處不行樂壁像君
家有舊題德厚不妨三世將時平空自萬夫齊
次韻送程六表弟
君家兄弟真連璧門十朱輪家萬石竹使猶分刺史符
上方行賜尚書舄前年持節發倉廩到處賣刀收繭栗
歸來閉口不論功却走渡江誰復惜君才不用如澗松
我老得全猶社櫟青衫莫厭百僚底白首上有千薪積
憶昔江湖一釣舟無數雲山供點筆未應便障西風扇
只恐先移北山檄憑君寄謝江南叟念我空見長安日
浮江泝蜀有成言江水在此吾不食
(慎按先生集中有送表弟程六知楚州詩此首即次前韻)
虚飄飄
虚飄飄畫簷蛛結網銀漢鵲成橋塵漬雨桐葉霜飛風
柳條露凝殘點見紅日星曳餘光横碧霄虛飄飄比浮
名利猶堅牢
慎按此詩施氏原本不載新刻本虛飄飄三
首皆入遺詩卷中以淮海集考之此題唱自
黃山谷花飛不到地一首山谷原唱也風寒
吹絮浪一首少游次韻作也惟畫檐蛛結網
一首為東坡次韻詩又按周紫芝太倉稊米
集和此題詩序云元祐間山谷作虛飄飄蓋
樂府之餘當時諸公皆有和篇云云今据此
改正而以黃秦二章附錄於後
附黃魯直原作
虛飄飄花飛不到地虹起漫成橋入夢雲千叠游
空絲萬條蜃樓百尺横滄海雁字一行書絳霄虚
飄飄比人身世猶堅牢
附秦少游次韻
虚飄飄風寒吹絮浪春水暖冰橋(淮海集作春暖履冰橋)勢
緩&KR0034;垂線(式古堂書畫考作霜垂線)聲乾葉下條雨中漚點隨
流水風裏彩雲横碧霄虛飄飄比時富貴猶堅牢
題李伯時淵明東籬圖(一本無淵明二字)
彼哉嵇阮曹終以明自膏靖節固昭曠歸來侣蓬蒿新
霜著疎柳大風起江濤東籬理黃菊意不在芳醪白衣
挈壺至徑醉還遊遨悠然見南山意與秋氣高
慎按此詩施氏原本不載新刻本載續補上
卷今据外集移編
次韻黃魯直書伯時畫王摩詰
前身陶彭澤後身韋蘇州欲覓王右丞還向五字求詩
人與畫手蘭菊芳(一作方)春秋又恐兩皆是分身來入流
入流(金剛經注須陀洹此翻入流得果證者約入流而說即入八聖道之流也)
慎按此詩施氏原本不載今從新刻本續補
上卷附編於此又按山谷集失去題畫原作
無從采錄
和王晉卿題伯時畫馬
督郵有良馬不為君所竒顧收紙上影駿骨何由歸一
朝見縈策蟻封驚肉飛豈惟馬不遇人已半生癡
(慎按周密雲烟過眼錄王子慶家藏伯時天馬圖生意飛動有王蘇二公和詩在後惜不載晉卿詩)
送錢穆父出守越州二首
簿書常苦百憂集尊酒今應一笑開京兆從教思廣漢
會稽聊喜得方回
錢穆父守越(東都事略錢勰傳元祐初權知開封坐繫囚别所遷就圄空出知越州施宿會)
(稽志錢勰以元祐三年十一月知越州與施注小異蓋九月得旨十一月到官也)
若耶溪水雲門寺賀監荷花空自開我恨今猶在泥滓
勸君莫棹酒船回
若耶溪(太平寰宇記若耶溪在會稽縣東南二十八里歐冶子鑄劒處越絶書云若耶之溪涸而)
(出銅唐徐浩改名為五雲溪)雲門寺(施宿會稽志雲門寺晉中書令王子敬所居義熙三年有)
(五色祥雲見安帝詔建雲門寺宋咸淳五年改名淳化寺在會稽南三十里唐時雲門止有此寺今分為)
(四雍熙者懴堂也顯聖者經院也壽聖者老宿所棲庵也)
附黃魯直次韻二首
渺然今日望人才每見紫芝眉宇開又觸惠文江
海去快帆誰與挽令回
謫官猶得住蓬萊抱犢人稀書卷開張敞嫵眉應
急召董宣強項莫低回
戲書李伯時畫御馬好頭赤
山西戰馬饑無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來卧斜日
莫教優孟卜葬地厚衣薪槱入銅歴
好頭赤(周密雲烟過眼錄李伯時天馬䟦右一匹元祐二年十二月二十三日於左天駟監㨂中)
(秦馬好頭赤九歲四尺五寸)立仗(唐書顔真卿傳太宗置立仗馬二有急奏須乘者聽)
附子由次韻
沿邊壯士生食肉小來騎馬不騎竹翩然赤手挑
青絲捷下顛崖試深谷牽入故關榆葉赤未慣中
原暖風日黃金絡頭依圉人俛聽北風懷所歴
附黃魯直次韻
李侯畫骨不畫肉筆下馬生如破竹秦駒雖入天
仗圖猶恐真龍在空谷精神權竒汗溝赤自有赤
烏能逐日安得身為漢都護三十六城看歴歴
附晁无咎次韻
崑崙龍種非凡肉(一作骨)不但蹄高耳批竹區區吳
蜀有二駿跳過斷橋飛出谷萬蹄縱牧原野赤汧
隴收駒日復日未須天廐驚好頭冀北未空聊一
歴
附張文潛次韻
世無將軍飛食肉宛馬不來鞭黃竹赤駑當御亦
偶然冀北此曹量計谷慚愧蒲梢汗流赤翻鬛胡
風嘶漢日麒麟不合地上行誰道風雲未經歴
送程七表弟知泗州
江湖不在眼塵土坐滿顔繫舟清洛尾初見淮南山淮
山相媚好曉鏡開烟鬟持此娛使君一笑簿領間使君
如天馬朝燕暮荆蠻時無王良手空老十二閑聊當出
毫末化服狡與頑勿謂無人知古佛臨清(一作濤)灣赤子
視萬類流萍閱人寰但使可此(一作此可)人餘事真茅菅
程七(施氏原注多殘缺据其可辨者云程七表弟名之邵字懿叔以父廕為某官兄正輔得罪亦)
(字知路一縣守泗州漕熙二一再總管秦蜀茶馬為熙河轉運使餉童貫岷之師擢顯謨閣待制卒)
(年六十六贈龍圖閣直學士子唐仕至寶文閣學士先生守錢塘時又和此詩韻送赴䕫州運判二詩並)
(刻石成都府治此叚新刻本刪去今補錄)泗州(歐陽忞輿地廣記淮南東路泗州秦泗水郡漢屬臨)
(淮晉置角城鎮在淮泗之會後魏置盱眙郡宋徙泗州治於此)古佛(注詳前僧伽墖下)
附子由作(欒城集題云表弟程之邵奉議知泗州)
馬有千里足所願百里程馬心自為計安用終日
行何人志四方欲買千金輕吾弟有俊才見事心
眼明一年坐比部萬口傳佳聲談笑頑狡伏何曾
用敲榜艱難得銅虎洗眼長淮清民事不足為但
當食魚烹重負貴餘力過飽多傷生不見大路馬
垂頭畏繁纓
送曹輔赴閩漕
曹子本儒俠筆勢翻濤瀾往來戎馬間邊風裂儒冠詩
成横槊裏楯墨何曾乾一旦事遠遊紅塵隔嚴(一作巖訛)灘
平生羊炙口並海搜鹽酸一從荔支食(一作飲)豈念苜蓿
槃我亦江海人市朝非所安常恐青霞志坐隨白髮闌
淵明賦歸去談笑便解官我今何為者索身良獨難憑
君問清淮秋水今幾竿我舟何時發霜露日已寒
曹輔(施氏原注曹輔字子方海陵人元祐三年九月自太僕丞為福建轉運判官東坡繼出守錢塘)
(同過吳興作後六客詞子方其一也子方以詩寄壑源新茶當是閩中所寄子方自閩歸道錢塘有真覺)
(瑞香花雪中同游西湖三詩元豐七年間為鄜延路經略司勾當公事故詩云往來戎馬間邊風裂儒冠)
(詩成横槊裏楯墨何曾乾後提點廣西刑獄先生在惠州數有往來書帖元祐黨禍諸賢多在廵内)
(子方不徇時好周恤備至士論與之紹聖中移守衢州此叚新刻本刪削不全今依舊本補錄)閩漕
(苕溪叢話北苑茶始於太宗朝其後大小龍團又起於丁謂而成於蔡君謨名為漕閩實董茶事)荔
支食(蔡襄荔支譜閩中惟四郡有之福州極多而興化軍尤為竒特漳泉時亦知名食之有益於人)
(列仙傳稱有食其花實為荔支僊人)
附黃魯直作(山谷集題云送曹子方福建路運判兼簡運使張仲謀)
曹侯黃鬚便弓馬從軍賦詩横槊間阿瞞文武如
虎兕遠孫風氣猶斑斑昨解弓刀丞太僕坐看收
駒十二閑遠方不異輦轂下詔遣中使哀恫瘝(一作)
(痌鰥)吾聞斯民病鹽筴天有雨露東南乾謝君論河
秉禹貢詰難蜂起安知山老郎不作患失計凜然
宜著侍臣冠願君不落謝公後江湖以南尚少寬
百城閱人如閱馬覂駕亦要知才難鹽車之下有
絶足敗羣勿縱為民殘官焙薦璧天解顔瀹湯試
春聊加飡子魚通印蠔破山不但蕉黃荔子丹道
逢使者漢郎官清溪弭節問平安天子命我參卿
事奮髯相對亦可歡廻波一醉嘲栲栳山(一作小)驛
官梅破早寒
次韻王郎子立風雨(一本有敗書屋三字)有感
百年一俯仰寒暑相主客稍增裘褐氣已覺團扇厄不
煩(一作須)計榮辱此裘彼有獲我琴終不敗無攫亦(一作故)
無醳後生不自牧呻吟空挾策揠苖不待長賣菜苦求
益此郎獨静退門外無行迹但恐陶淵明每為饑所迫
凄風弄衣結小雪穿門席願君付一笑造物亦戲劇朝
來賦雲夢筆落風雨疾為君裁春衫高會開桂籍
附黃魯直次韻
婦翁不可撾王郎非嬌客十年為從學苦淡共堙
厄燕雀嗤鴻漸犬羊睨麟獲遇逢涇渭分睡夢春
冰釋平生五車書才吐二三策已作謗熏天金珠
果何益君窮一窗下風雨更削迹詩工知學進詞
苦見意迫俗情傲秦贅婦舍不煖席南冶從東家
不聞被嘲劇師儒並世難日月過箭疾公今未有
田把筆耕六籍
次韻黃魯直嘲小德小德魯直子其母微故其詩
云解著潛夫論不妨無外家
進饌客爭起小兒那可涯莫欺東方星三五自横斜名
駒已汗血老蚌空泥沙但使伯仁長還興絡秀家
附黃魯直原作
中年舉兒子漫種老生涯學語春蟲聒塗窗秋雁
斜欲嗔王母惜稍慰女兄誇(一本作待渠能小艇伴我釣烟沙)解
著潛夫論不妨無外家
(慎按陳後山集亦有贈黃氏子小德七古一首誤入坡集題云贈山谷子今别載他集互見卷中不)
(重錄)
書黃庭内景經尾(并引)
余既書黃庭内景經以贈葆光道師而龍眠居士復
為作經相其前而畫余二人像其後筆勢雋妙遂為
希世之寶嗟歎不足故復贊之曰
太上虛皇出靈篇黃庭真人舞胎僊髯耆兩卿相後先
(石刻作前)丱妙夾持清且妍十有二(當作三)神服銳堅巍巍堂
堂人中天問(石刻作今)我何修果此緣是心朝空夕了然恐
非其人世莫傳殿以二士蒼鵠騫南隨道師歴山淵山
人迎笑喜我還問誰遣化老龍眠
虚皇靈篇(黃庭内景經上清紫霞虚皇前務成子黃庭内景經叙云一名太上琴心文一名東)
(華玉篇注云此經以虚無為主故以黃庭標之)舞胎僊(黃庭内景經琴心三叠舞胎僊注云胎僊)
(即胎靈大神以其心和則神悅故舞胎僊也)十二神(務成子内景經注云景者神也其經有十)
(三神皆身中之内景謂髮神腦神眼神鼻神耳神舌神齒神心神肺神肝神腎神脾神膽神也詩中十二當)
(作十三)二士(石刻先生自題云初李伯時畫予且自畫其像故云殿以二士)
慎按此詩施氏王氏本俱失載考欒城集有
次韻子瞻書黃庭内景經卷後贈蹇道士拱
辰一首編在送葆光蹇師遊廬山之前今從
全集采出編此
附子由次韻
君誦黃庭内外篇本欲洗心不求僊夜眎片月墮
我前黑氣剥盡朝日妍一暑一寒久自堅體中風
行上通天亭亭孤立孰傍緣至哉道師昔云然既
已得之戒不傳知我此心未虧騫指我嬰兒藏谷
淵言未絶口行已旋我思其言夜不眠
附黃魯直次韻(山谷自題詩後云此詩此畫百世至寶也故復作十三語申戒葆光)
(道師)
琅函絳簡蕊珠篇寸田尺宅可蘄僊高真接手玉
宸前女丁來謁粲亦妍金鑰閉欲形完堅萬物蕩
盡正秋天使形如是何塵緣蘇李筆墨妙自然萬
靈拱手書已傳傳非其人恐飛騫當付驪龍藏九
淵蹇侯奉告請周旋緯蕭探手我不眠
送蹇道士歸廬山
物之有知蓋恃息孰居無事使出入心無天游室不空
六鑿相攘婦爭席法師逃人入廬山山中無人自往還
往者一空還者失此身正在無還間綿綿不絶微風裏
内外丹成一彈指人間俛仰三千秋騎鶴歸來與子游
蹇道士(名拱辰字翊之張天覺無盡集送羽士蹇拱辰往廬山序略云成都道士蹇翊之來言於)
(余曰吾鄉羽衣之族娶婦生子與俗無異拱辰因觀神僊傳記翻然覺悟房闥之戀莫如婦血肉之思莫)
(如女拱辰於是悉囊中所有與之紿以他事出遊百里遂泛涪江下濮水將浮九江入廬山結茅於錦繡)
(之谷長嘯乎香爐之頂竊聞先生窮心跡之歸駕鐵牛之機故不遠千里而來見也余曰壯哉子之志乎)
(難行而行難棄而棄吾弗及子矣)内外丹(悟真篇内藥還須外藥内通外亦須通又有内丹注)
(外丹注外藥者金丹也内藥者金液還丹也)
附子由作(欒城集題送葆光蹇師遊廬山)
建成市中有狂人縱酒罵坐無與親敲門訪我何
逡廵頭蓬面垢氣甚真截河引水登崑崙下洗尺
宅骨髓勻告我入室要自門僊翁道師豈遺君歸
來插足九陌塵獨游凝祥芳草春蕭然孤鶴鳴雞
羣子欲不死存谷神海山微明朝日暾丹成寄子
勿妄云出入無朕窮無垠相思一笑君乃信
次韻黃魯直戲贈
昨夜試微凉汗衾初退紅我願隨秋風隨身入房櫳君
王不好事只作好驚鴻細看卷蠆尾我家真栗蓬
慎按此詩施氏原本不載新刻本載續補上
卷今編錄於此
附黃魯直原作三首(山谷集題云情人怨戲效徐庾漫體)
秋水無言度荷花稱意紅主人敬愛客催喚出房
櫳一斛明珠曲何時落塞鴻試煩春筍手聊為剥
蓮蓬
障羞羅袂薄承汗領巾紅晩風斜蠆髮逸豔照窗
櫳胡琴抱明月竇瑟陣歸鴻倚壁生蛛網年光如
轉蓬
翡翠釵梁碧石榴裙褶紅隙光斜斗帳香字冷熏
櫳聞道西飛燕將隨北固鴻鴛鴦會獨宿風雨打
船蓬
書林次中所得李伯時歸去來陽關二圖後
不見何戡唱渭城舊人空數米嘉榮龍眠獨識殷勤處
畫出陽關意外聲
林次中(名旦時為右丞郎中伯時號龍眠居士)陽關圖(張芸叟畫墁集云京兆安汾叟)
(赴辟臨洮幕府南舒李伯時自畫陽關圖并詩以送行浮休居士為繼其後云云復齊漫錄云王摩詰送)
(元二絶句李伯時取以為畫謂之陽關圖余嘗以為失按漢書陽關去長安五千五百里唐人送客西去)
(都門三十里特是渭城耳今有渭城館在焉据其所畫謂之渭城圖可也志雅堂雜抄云伯時陽關圖備)
(盡離别悲泣之態在薛元彭家後有題詩及書王右丞一詩及河東三鳳後人印鄧公壽畫繼所載伯時)
(畫有歸去來陽關琴鶴憩寂嚴陵釣灘諸圖)陽關意外聲(慎按劉禹錫贈米嘉榮詩唱得)
(凉州意外聲本是凉州非陽關也東坡借用其語自作陽關彼此原不相妨施氏王氏注因先生云云遂)
(改凉州為陽關以遷正就本文特為摘出駁)
兩本新圖寶墨香尊前獨唱小秦王為君翻作歸來引
不學陽關空斷腸
小秦王(苕溪叢話唐初歌詞多是五言或七言初無長短句及今時則盡作此體所存者止瑞鷓)
(鴣小秦王二曲是七言詩瑞鷓鴣猶依字易歌若小秦王必須雜以虚聲乃可歌也慎按小秦王一名)
(古陽關)
附李伯時原作一首(此詩從聲畫集采出原題云小詩并畫卷奉送汾叟同年)
(機宜奉議赴熙河幕府)
畫出離筵己愴神那堪真别渭城春渭城柳色休
相惱西出陽關有故人
附張芸叟陽關圖歌(此時從聲畫集采出原題云京兆安汾叟赴臨洮幕府南)
(舒李君自畫陽關圖并詩以送行浮休居士為繼其後)
古人送人贈以言李君送人兼以畫自寫陽關萬
里情奉送安西從辟者澄心古紙白如銀筆墨輕
清意瀟灑短亭離筵列歌舞亭下喧喧簇車馬溪
邊一叟静垂綸橋畔俄逢兩負薪掣臂蒼鷹隨獵
犬聳耳鉅(一作駏)驢扶隻輪長安陌上多豪俠正值
春風二三月分明朝雨浥輕塵客舍青青柳色新
主人舉杯苦勸客道是西征無故人殷勤一曲歌
未闋歌者背面沾羅巾酒闌童僕各辭親結束韜
縢意氣振稚子牽衣老人哭道上行客皆酸辛惟
有溪邊釣魚叟寂寂投竿如不聞李君此畫何容
易畫出魚樵有深意為道人間離别人若個不因
名與利紅蓮幕府儘竒才家盡南山紫翠堆烜赫
朱門當巷陌潺湲流水遶亭臺當軒怪石人稀見
夾道長松手自栽静鎻園林鶯對語密穿堂戸燕
驚回試問主人在何所近向安西幕府開歌舞教
成頭已白功名未立老相催西山東國不我與造
父王良安在哉已卜買田箕嶺下更看築室穎河
隈凴君傳語王摩詰畫幅陶潛歸去來
附子由二首
百年摩詰陽關語三叠嘉榮意外聲誰遣伯時開
縞素蕭條邊思望中生
西出陽關萬里行彎弓走馬自忘生不堪未别一
杯酒長聽佳人泣渭城
附黃魯直四首
斷腸聲裏無形影畫出無聲亦斷腸想得陽關更
西路北風低草見牛羊
人事好乖當語誰龍眠貌出斷腸詩渭城柳色關
何事自是離人作許悲(以上二首題陽關圖)
日日言歸真得歸迎門兒女笑牽衣宅邊猶有舊
時柳漫向老人言是非
人間處處猶崔子豈忍更令三徑荒誰與老翁同
避世桃花源裏捕魚郎(以上二首題歸去來圖)
附李端叔二首
渭城凄咽不堪聽曾送征人萬里行今日玉門長
不閉誰將舊曲變新聲
三尺冰紈一絶詩翩翩車馬送行時尊前懷古閒
開卷見畫關山遠别離
次韻黃(諸刻作董訛)夷仲茶磨
前人初用茗飲時煑之無問葉與骨寖窮厥味臼始用
復計其初碾方出計盡功極至於磨信哉智者能創物
破槽折杵向牆角亦其遭遇有伸屈歲久講求知處所
佳者出自衡山窟巴蜀石工強鐫鑿理疎性軟良可咄
予家江陵(疑當作陽)遠莫致塵土何人為披拂
黃夷仲(慎按黃廉字夷仲山谷之叔山谷集中有叔父夷仲行狀元祐元年按察成都等路茶事)
(二年權發遣都大茶馬任淵山谷年譜注云夷仲元祐初為都大提舉成都府路推官三年正月除右司)
(郎中以時考之正與東坡同朝外集載此詩題中作黃夷仲諸刻本俱訛作董今改正)茶磨(茶具)
(十二圖茶磨名石轉運出衡山者佳)杵臼(茶經杵臼一曰碓惟恒用者佳)碾(茶經碾以橘木為之)
(次以栗桑桐柘為之内圓而外方長九寸闊一寸七分)
慎按此詩施氏原本不載新刻本載續補上
卷今移編於此
臥病逾月請郡不許復直玉堂十一月一日鎻院
是日苦寒詔賜官燭法酒書呈同院
微霰疎疎點玉堂詞頭夜下攬衣忙分光玉燭星辰爛
拜賜宫壺雨露香醉眼有花書字大老人無睡漏聲長
何時却遂(别本作逐)桑榆暖社酒寒燈樂未央
直玉堂(夢溪筆談學士院玉堂太宗曾親幸至今惟學士上日許正坐餘日皆不敢獨坐東京夢)
(華錄云宋内諸司皆在禁中學士院為第一深嚴宥密又謂之北扉文獻通考開寶二年以李昉盧多遜)
(並直學士院直院之名始此蘇易簡續翰林志晉天福中詔舍人晝直者當中書夜直者當内制)鎻
院(文獻通考天聖元年詔學士遇隻日出宿故事以雙日鎻院隻日降麻也周必大玉堂雜記禁中以)
(鎻院為重或親被旨或受熟狀本院即關閣門某日有鎻院事明日文臣職事官赴文德殿聽麻參知政)
(事一員押麻)詞頭(程大昌演繁露舊制凡有除授格當命詞者皆即日命詞詞出須給告故唐制)
(五禁稽緩居其一容齋三筆中書舍人所承詞頭自唐至本朝皆只就省中起草付吏迨於告命之成未)
(嘗越日故其職為難必欲速成故也夢溪筆談故事堂中設視草臺每草制則具衣冠據臺而坐周必大)
(玉堂雜記内制名色不一儤直者或未詳其體式故凡詞頭之下者院吏必以片紙錄舊作於前陶榖所)
(謂一生依本畫葫蘆殆謂是歟)
(慎按邵氏聞見錄云元祐中除吕公著司空平章事吕大防左僕射范純仁右僕射上御闈殿見學士蘇)
(軾曰公著以病求去不欲煩以事故以三公留之是夕鎻院苦寒詔賜宫燭法酒軾一夕草三制俱畢且)
(飲酒賦詩次日以詩呈同事人皆服其精敏即此事也)
附李端叔次韻
暮召從容赴玉堂歸來院吏寫宣忙郢醪獨賜尊
常滿龍燭初然泪有香起草才多封卷速把麻人
衆引聲長百官班裏聽恩制爭誦雄文出未央
附子由次韻
銅鐶玉鎻閉空堂腕脫初驚筆札忙紅燭曉憐風
雪暗黃封微瀉桂椒香光明坐覺幽隂破温煖深
知覆育長明日白麻傳好語曼聲聽遶殿中央
送周朝議守漢州
茶為西南病岷俗記二李(公自注謂杞與稷也)何人折其鋒矯矯
六君子(公自注謂思道與姪正孺張永徽吳醇翁吕元鈞宋文輔也)君家尤出力流
落初坐此謂當收桑榆華髮看劍履胡為犯雨(一作風)雪
歲晚行未已念歸誠得計顧自為謀耳吾聞江漢(一作海)
間瘡痏有未起莫輕龔遂老君王付尺箠召還當有詔
挽袖謝隣里猶堪作水衡供張園林美
周朝議(名表臣字思道職官分紀寄禄文散官有朝議大夫)漢州(九域志成都府路漢州德)
(陽郡軍事治雒縣太平寰宇記漢州屬劍南西道漢廣漢郡唐垂拱二年分益州立漢州蜀記云益州謂)
(之三蜀廣漢其一也)茶為西南病(施氏原注殘脫不全新本刪改尤多缺略今不復補錄按)
(欒城集子由論蜀茶本末云孟氏據蜀始𣙜茶及藝祖平蜀遂無禁淳化間因民間販買量行收租近歲)
(李杞初立茶法禁民間私買然所收之息止四十萬貫至劉佐蒲宗閔提舉茶事取息太重遠人尤病時)
(呂陶奏乞改行長引令民自販茶每一貫出錢一百民間方有息肩又却差孫廻李稷入川相度始議茶)
(價隨時增咸取息依舊由是息錢長引二說並行稷等又益以販鹽布增額可及六十萬及引陸師閔等)
(共事又增額至一百萬貫師閔又乞於額外以百萬貫為獻於成都府路置都茶場客無現錢買茶許以)
(金銀折博拘攔民間物貨入場賤買貴賣其害過於市易茶法至今凡四變每變取利益深)折其
鋒(後漢桓帝紀贊屢折奸鋒)六君子(洪容齋三筆蜀道諸司惟茶馬一臺最為富盛茶之課利)
(多少與民間利病他邦無由而知予記東坡送周朝議詩注六君子謂思道與姪正孺張永徽吳醇翁呂)
(元鈞宋文輔也初熙寧七年遣三司幹當公事李杞經畫蜀茶以蒲宗閔領其事茶園不殖五穀惟宜種)
(茶賦稅一例折輸錢三百折絹一匹三百二十折紬一疋十錢折綿一兩二錢折草一圍稅額總三十萬)
(杞創建官場歲增息為四十萬杞以疾去都官郎中劉佐體量多其條畫於是蒲宗閔乃議民茶息收十)
(之三盡賣於官場蜀茶盡𣙜民始病矣知彭州吕陶言天下茶法既通蜀獨禁𣙜且盡𣙜民茶隨買隨賣)
(今日買十千明日即作十三千賣之比至歲終不可勝筭豈止三分而已佐坐罷去以李稷代之陶亦得)
(罪侍御史周尹復極論𣙜茶為害有知彭州吕陶知蜀州吳師孟等奏可以參騐時利路漕臣張宗諤張)
(升卿復建議廢茶場司依舊通商稷劾其疎繆皆坐貶秩茶場司行劄子督綿州彰明知縣宋大章繳奏)
(以為非所當用稷又詆其賣直釣竒坐衝朁一歲之間通課利及息耗至七十六萬緡有竒凡上所書皆)
(見國史坡公所稱思道乃周尹永徽乃二張之一元鈞乃吕陶文輔乃九作章也正孺醇翁之事不著)
(云云慎按六君子吕陶東都事略有傳再考周思道名表臣周正孺名尹張永徽名宗諤吳醇翁即知)
(蜀州之吳師孟宋文輔即彰明知縣宋大章容齊訛以周尹為思道又不詳考吳師孟知蜀州時所奏遂)
(謂正孺醇翁之事不著今就東坡本集雜記合之施氏原注六人中惟思道事跡無可考觀二蘇公詩思)
(道蓋曾任茶官因事罷去者)
附子由三絶句(欒城集題送周思道朝議歸守漢州)
早緣民事失茶官解印重來十二年美惡一周還
自復始知東里解言天
梓漢東南甲乙州同時父子兩諸侯(自注正孺時出守梓州)
他年我作西歸計兄弟還能得此不
酒壓郫筒憶舊酤花傳丘老出新圖(自注漢州官酒蜀中推第)
(一趙昌畫花模倣丘文播亦四川所無也)此行真勝成都尹直為房公
百頃湖
木山(並引)
吾先君子嘗蓄木山三峯且為之記與詩詩人梅二
丈聖俞見而賦之今三十年矣而猶子千乘又得五
峯益竒因次聖俞韻使并刻之其側
木生不願回萬牛願終天年仆沙洲時來幸逢河伯秋
掀然見怪推不流蓬婆雪嶺巧彫鎪蟄蟲行蟻為豪酋
阿咸大胆忽持去河伯好事不汝尤城中古沼浸坤軸
一林瘦竹吾莵裘二頃良田不難買三年榿木行可槱
會將白髮對蒼巘魯人不厭東家丘
木山(老蘇公有木假山記)
附梅聖俞原作
空山枯楠大蔽牛霹靂夜落魚鳬洲魚鳬水射幾
千秋蠧肌爛髓沙蕩流惟存堅骨蛟龍鎪形侔三
山中雄酋左右兩峯相挾翼尊奉君長無慢尤蘇
夫子見之驚且喜買於谿叟憑貂裘因嗟大不為
梁棟又嗟賤(一作殘)不為薪槱雨侵蘚澁得石瘦宜
與夫子歸𨼆丘
附子由次韻
江槎出没浮犀牛波濤掀天谷為洲江寒水落驚
霜秋危根瘦節鳴寒流脆朽吹去誰雕鎪連峯列
嶂立酋酋吾家此山不易得十年棄置空自尤猿
號鶴唳豈無意委蛇怪我懷羔裘西歸父老拍手
笑笑憶翁子躬薪槱去時三山今有五不問故園
惟一丘
送千乘千能兩姪還鄉
治生不求富讀書不求官譬如飲不醉陶然有餘歡君
看龐德公(一作翁)白首終泥蟠豈無子孫念顧獨貽以安
鹿門上冡回牀下拜龍鸞躬耕竟不起耆舊節獨完念
汝少多難冰雪落綺紈五子如一人奉養真色難烹雞
獨饋母自饗苜蓿槃口腹雖累人寧我食無肝西來四
千里敝袍不言寒秀眉似我(一作我似者訛)兄亦復心閒寬忽
然舍我去歲晚留餘酸我豈軒冕人青雲意先闌汝歸
蒔松菊環以青琅玕榿隂三年成可以挂我(一作吾)冠清
江入城郭小圃生微瀾相從結茅舍曝背談金鑾
泥蟠(揚子龍蟠於泥蚖其肆矣)五子(欒城集伯父墓表云公諱渙字公羣子三人不欺不疑不)
(危孫男十二人千乘千運千之千能千里千秋千經千傑千鈞千尋千億時暉本集提刑公墓表云不欺)
(官太子中舍不疑承議郎通判嘉州不危家居不仕所載千之兄弟十二人未嘗指某某為不欺之子王)
(氏注云五子即千乘千之千能千秋千鈞我兄即太子中舍不欺豈别有所据耶俟再考)榿(本集題少)
(陵詩後云蜀中多榿木讀如欹仄之欹散材也樹中薪耳然易長三年乃拱)
(慎按山谷䟦此詩後云觀東坡二丈詩想見風骨巉巖而接人仁氣粹温也觀黃門詩頎然峻整獨立不)
(倚在人眼前元祐中每同朝班予嘗目為成都兩石筍也)
附子由次韻
少年食糠覈吐去願一官躬耕遇歛穫不知以為
歡謂言一飛翻要勝終屈蟠朝廷未遑入江海失
所安多憂變華髮照影慚雙鸞恩從萬里歸獨喜
大節完日食太倉米篋中有餘紈竒窮不當爾自
信處此難長女聞孀居將食泪滴槃老妻飽憂患
悲吒摧心肝西飛問黃鵠誰當救饑寒二子憐我
老輦致心一寬别久得會合喜極成辛酸忽聞倚
門望有書驚歲闌深情見緩急欲報飛琅玕勸爾
勤孝友慎毋慕衣冠淵渟自成井放瀉當生瀾豈
有白雪駒舉足無和鑾
送周正孺知東川
得郡書生榮還家昔人重而况東西川千騎許上冡里
門下車入父老自(一作且)驚聳端如(一作知)何武賢不事長
卿寵清時養材傑杞梓方培擁未應遺合抱取用及把
拱如君尚出麾顧我宜耕壟告歸謝先手求去悔不勇
豈云慕廉退實自知衰冗為君掃棠隂畫像或相踵(公自)
(注蜀中太守無不畫像者)
周正孺(名尹注詳前)東西川(歐陽忞輿地廣記梓州路梁末置新州隋改新州為梓州)
(唐乾元後升為劍南東川節度宋為静戎軍太平寰宇記唐貞觀中置劍南道為西川貞元中置東川府)
(於梓州今潼川州也九域志成都府路為劍南西川梓州路為劍南東川梓潼郡治郪縣)
附子由絶句三首(欒城集題云送周正孺自考功郎中歸守梓潼兼簡吕元鈞)
白髮熙寧老諍臣凜然心膽大如身吾儕坐看馮
唐去誰起雲中廢棄人
十年符竹守吾州故吏相逢嘲土牛每謂徐公不
堪用諸人自與世沈浮
東道如聞近稍安乘驄按部凜生寒忽逢太守能
相下俱是從來言事官
題李伯時畫趙景仁琴鶴圖二首
清獻先生無一錢故應琴鶴是家傳誰知默鼓無絃曲
時向珠宫舞幻僊
趙景仁(按清獻公墓志二子長曰岏終于潛令次曰㞦官尚書考功員外郎景仁㞦字也)清
獻先生(本集神道碑公諱抃字閱道衢之西安人景祐元年進士曾公亮以臺官薦召為侍御史)
(號鐵面御史後知成都神宗即位召知諫院上謂曰聞卿匹馬入蜀以一琴一鶴自隨為政簡易亦稱是)
(耶居三月擢諫議大夫參知政事再知杭元豐二年加太子少保致仕退居於衢東南高士多從之遊卒)
(謚清獻)
醜石寒松未易親聊將短曲調長人乘軒故自非明眼
終日僛僛舞㸑薪
次前韻再送周正孺
東川得望郎坐與西爭重高風傾石室舊學鄙文冡(公自)
(注劉蛻文塜銘在梓州)蜀人安使君所至野不聳竹馬迎細侯大
錢送劉寵遥知句溪路老稚相扶擁看畫古叢祠百怪
朝幽拱牛頭與兜率雲木蔚堆壟醉鄉追舊遊筆陣賈
餘勇聊將詩酒樂一掃簿書冗西風吹好句珠玉本無
踵
望郎(孫樵高郎中墓志鴛行望郎錦川使星)文冡(名勝志劉蛻文塜在兜率寺内按蛻桐)
(廬人唐懿宗朝為左拾遺上書言令狐綯之子不宜為言官貶山陽令寓居潼川按蛻文塜銘其自序云)
(長沙劉蛻復愚為文不忍棄其草聚而封之與名勝志異)句溪(方輿勝覽句溪廟即天齊王祠在中)
(江縣治西祀隋凱州守李直之按直之字正叟長安人守凱州化行俗美後乞骸歸隠銅官山)牛頭
兜率(元和郡縣志牛頭山在潼川州西南上有長樂寺為一方勝槩方輿勝覽兜率寺在南山一名)
(長壽寺隋開皇時建林泉糾合山川表裏見王勃本寺碑)
書王定國所藏烟江叠嶂圖(公自注王晉卿畫)
江上愁心千叠山浮空積翠如雲烟山耶雲耶遠莫知
烟空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本點綴毫末分清妍不知人間何
處有此境徑欲往買二頃田君不見武昌樊口幽絶處
東坡先生留五年春風摇江天漠漠暮雲卷雨山娟娟
丹楓翻鴉伴水宿長松落雪驚晝眠桃花流水在人世
武陵豈必皆神僊江山清空我塵土雖有去路尋無緣
還君此畫三嘆息山中故人應有招我歸來篇(墨蹟後有元祐)
(三年十二月十五日子瞻書十三字)
江上愁心(唐張說有江上愁心賦)
附王晉卿次韻(此詩從式古堂書畫考采出)
帝子相從玉斗邊洞簫忽斷散非烟平生未省山
水窟一朝身到心茫然長安日遠那復見掘地寧
知能及泉幾年漂泊漢江上東流不舍悲長川山
重水遠景無盡翠幕金屏開目前晴雲漠漠曉籠
岫碧嶂溶溶春接天四時為我供畫本巧自增損
&KR1126;與妍心匠搆盡遠江意筆鋒耕出西山田蒼顔
華髮何所遣聊將戲墨忘餘年將軍色山自金碧
蕭郎翠竹夸嬋娟風流千載無虎頭於今妙絶推
龍眠豈圖俗筆挂高咏從此得名似謫僊愛詩好
畫本天性輞川先生疑夙緣會當别寫一匹烟霞
境更應消得玉堂醉筆揮長篇
王晉卿作烟江叠嶂圖僕賦詩十四韻(墨跡有而字)晉
卿和之語特竒麗因復次韻不獨紀其詩畫之美
亦為道其出處契闊之故而終之以不忘在莒之
戒亦朋友忠愛之義也(按墨跡此詩末有閏十二月晦日醉後寫此十字)
山中舉頭望日邊長安不見空雲烟歸來長安望山上
時移事改應潸然管絃去盡賓客散惟有馬埒編金泉
(别本作錢者訛)渥洼故自千里足要飽風雪輕山川屈居華屋
啗棗脯十年俛仰龍旗前却因瘦病出竒骨鹽車之厄
寧非天風流文采磨不盡水墨自與詩爭妍畫山何必
(按墨蹟何必作不獨)山中人田歌自古非知田鄭虔三絶君有二
筆勢挽回三百年欲將巖谷亂窈窕眉峯修嫮誇連娟
人間何有春一夢此身將老蠶三眠山中幽絶不可久
要作平地家居僊能令水石長在眼非君好我當誰緣
願君終不忘在莒樂時更賦囚山篇(公自注柳子厚有囚山賦)
附王晉卿再次韻(原題云子瞻再和前篇非惟格韻高絶而語意鄭重相與甚厚)
(因復用韻答謝之)
憶從南澗北山邊慣見嶺雲和野烟山深路僻空
弔影夢驚松竹風蕭然杖藜芒屩謝塵境已甘老
去棲林泉春籃采术問康伯夜竈養丹陪稚川漁
樵每笑坐爭席鷗鷺無機馴我前一朝忽作長安
夢此生猶欲更問天歸來未央拜天子枯荄敢自
期春妍造物潛移真幻影感時未用驚桑田醉來
却畫山中景水墨想像追當年玉堂故人相與厚
意使嫫母齊聯娟豈知憂患耗心力讀書懶去但
欲眠屠龍學就本無用只堪投老依金僊更得新
詩寫珠玉勸我不作區中緣佩服忠言非論報短
章重次木瓜篇
(慎按周密雲烟過眼錄云王晉卿烟江叠嶂圖幾二丈後有與東坡唱和詩各二首王駙馬押徐容)
(齋所藏張丑書畫舫云此詩真跡今在太倉王長公家又式古堂書畫考載晉卿詩二首云云前一)
(首小行書後一首中行書皆絹本末題元祐已巳正月初吉晉卿書今采附東坡詩後己巳乃元祐)
(四年似應編次下卷今因題類編)
次韻王定國會飲清虚堂
何遜揚州又幾年官梅詩興故依然何人可復閒季孟
與子不妨中聖賢卜築君方淮上郡歸心我已劍南川
此身正似蠶將老更盡春光一再眠
聖賢(俞德隣佩韋齋輯閒鄒陽賦云清者為酒濁者為醴清者聖明濁者愚騃故魏人廋語云)
(清者聖濁者賢皇甫嵩醉鄉日月酒以色清味重而飴者為聖色濁而味苦者為賢)
(慎按施氏原注王定國嘗通守揚州此詩章首云云又以何遜喻定國也是時定國始得揚州故云卜築)
(君方淮上郡未幾言者論罷未嘗到任也而任淵注山谷年譜云東坡有和王定國會飲清虚堂作時定)
(國歸自揚州與施注不合當以任注為据)
附子由次韻
枯木無枝不記年寒灰誰遣強吹然南遷不折知
非妄未老求閒愈覺賢屢出詩章新管籥偶開畫
卷小山川簿書堆委慚君甚撥去歸來粗了眠
興龍節侍宴前一日微雪與子由同訪王定國小
飲清虚堂定國出數詩皆佳而五言尤竒子由又
言昔與孫巨源同過王定國感念存殁悲嘆久之
夜歸稍醒各賦一篇明日朝中以示定國也
天風淅淅飛玉沙詔恩歸沐休早衙遥知清虚堂裏雪
正似薝葡林中花出門自笑無所詣呼酒持勸惟君家
踏冰凌兢戰疲馬扣門剝啄驚寒鴉羡君五字入詩律
欲與六出爭天葩頭風已倩檄手愈背癢却得僊爪爬
銀瓶瀉油浮螘酒紫盌鋪粟盤龍茶幅巾起作鸜鵒舞
叠鼓誰摻漁陽撾九衢燈火雜夢寐十年聚散空咨嗟
明朝握手殿門外共看銀闕暾朝霞
興龍節(宋史哲宗本紀十二月初七日帝生日也避僖祖忌辰以次日為興龍節)
附子由作(原題云雪中訪王定國感舊)
昔游都城歲方除飛雪紛紛落花絮徑走城東尋
故人馬蹄旋没無尋處翰林詞人呼巨源笑談清
夜倒清尊住在城西不能返醉卧吉祥朝日暾相
逢却說十年事往事皆非隔生死惟有飛霙似昔
時許君一醉那須起蘭亭俛仰迹已陳黃公酒壚
愁殺人君知散聚翻覆手莫作吳楚乘朱輪
王晉卿所藏著色山二首
縹緲營丘水墨僊浮空出没有無間爾來一變風流盡
誰見將軍著色山
營丘(王明清揮麈錄李成字咸熙系出長安唐之後裔避地徙營丘嗜酒善奕琴妙畫山水周世宗)
(時樞密使王朴與之友善嘗召赴輦下會朴亡因放誕酣飲遨遊搢紳間後客家於陳病酒卒年四十九)
(子覺仕太宗歴國子博士其後以覺贈光禄丞覺字仲明列三朝國史儒學傳覺之子宥仕至諫議大夫)
(知制誥有傳載兩朝史云祖成五代末以酒詩游公卿間善模寫山水至得意殆非筆墨所成歐陽公歸)
(田錄乃云李成仕至本朝尚書郎誤矣米元章畫史復云贈銀青光禄大夫又甚誤也)著色山
(圖繪寶鑑李思訓唐宗室也官至左武衛大將軍畫皆超絶尤工山水林泉筆格遒勁得湍瀨潺湲烟霞)
(縹緲難寫之狀用金碧輝映為一家法後人所畫著色山往往多宗之然至妙處不可到也)
犖确何人似退之意行無路欲從誰宿雲解駮晨光漏
獨見山紅澗碧時
意行(劉禹錫蠻子歌腰斧上高山意行無舊路)
次韻黃魯直效進士作二首
歲寒知松栢
龍蟄雖高臥雞鳴不廢時炎凉徒自變茂悅兩相知已
負棟梁質肯為兒女姿那憂霜貿貿未喜日遲遲難與
夏蟲語永無秋實悲誰知此植物亦解秉天彛
(慎按黃山谷集擬省題四首一東觀讀未見書二歲寒知松栢三被褐懷珠玉四欵塞來享任淵注歲寒)
(知松栢詩下云此篇效進士體元有兩篇按知字韻一首在外集先生所和即此韻也)
附黃魯直原作
松栢天生獨青青貫四時心藏後彫節歲有大寒
知慘淡冰霜晚輪囷澗壑姿或客螻蟻穴未見斧
斤遲摇落千秋静婆娑萬籟悲鄭公扶正觀已不
見封彛
欵塞來享
蠢爾氐羌國天誅亦久稽既能知面内不復議征西斥
堠銷兵火邊城息鼓&KR0911;輸忠修貢職棄過為黔黎雪滿
流沙靜雲沈太白低巍巍二聖治盛德古難齊
慎按本集雜記云元祐三年十二月二十八
日上御延和殿奏范鎮新樂時西夏方遣使
欵延州塞故進士作延和殿奏新樂賦及欵
塞來享詩任淵注山谷詩云元祐三年夏人
遣使謝封冊故以命題非也此詩施氏原本
不載今考据年月從續補下卷類編於此
附黃魯直原作
前朝夏州守來欵塞門西聖主敷文德降書付狄
鞮氊裘瞻日月𠢐面帶金犀殿陛閒干羽邊亭息
鼓&KR0911;永輸量谷馬不作觸藩羝聲勢常相倚今聞
定五溪
夜直玉堂携李之儀端叔詩百餘首讀至夜半書
其後
玉堂清冷不成眠伴直難呼孟浩然暫借好詩消永夜
每逢佳處輙參禪愁侵硯滴初含凍喜入燈花欲鬭妍
寄語君家小兒子他時此句一時編
李之儀(東都事略李之儀字端叔姑孰人舉進士元祐中為樞密院編修官能詩善屬文工於尺)
(牘後坐黨籍廢斥所著有姑溪集)伴直(牟子才玉堂石刻䟦云玉堂地切禁省諸學士皆有儤宿)
(之直唐人每以北廳階前花甎道為入直之候故舊規交宿例有早入晚入伴入之名國朝因唐制然學)
(士皆早入又單直無復伴直矣故太宗以來雙日夜直隻日下直)孟浩然(唐書孟浩然傳王維)
(私邀入内署俄而玄宗至浩然匿牀下維以實對帝曰恨未見也何懼而匿詔浩然出云云周益公云東)
(坡直玉堂用孟浩然事考新舊唐書王維傳皆不載曾入翰林况禁地亦非外人可至疑蘇公自有所据)
(按李肇翰林志明皇初改北門學士為翰林待詔張說徐堅張九齡徐安相繼被薦而不及維後又改為)
(翰林供奉計一時才藝之士畢集其中如維能詩善畫固宜預選新史既采雜說載伴直事於浩然傳則)
(維傳自不必書矣)
(慎按詩眼云東坡暫借好詩二句蓋端叔用意太過參禪之句所以儆之云)
次韻王定國得晉卿酒相留夜飲
短衫壓手氣横秋更著僊人紫綺裘使我有名全是酒
從他作病且忘憂詩無定律君應將醉有真鄉我可侯
且倒餘尊盡今夕睡蛇已死不須鈎
慎按此詩施氏原本不載新刻本載入續補
下卷今据外集改編
范景仁和賜酒燭詩復次韻謝之(公自注時公方奏新樂)
笙磬分均上下堂(公自注舊法堂上之樂皆受笙均堂下之樂皆受磬均)游魚舞
獸自奔忙朱絃初識孤桐韻(公自注舊樂金石聲高而絃聲微今樂金石與絲聲)
(皆著)玉琯猶聞秬黍香(公自注舊法以尺生律今以黍定律以律生尺)萬事今方
(一作方今)咨伯始一斑我亦愧真長此生會見三雍就無復
寥寥嘆未央
景仁新樂(東都事略范鎮傳初仁宗命李照改定大樂下王朴樂三律又使胡瓊等考正范鎮)
(與司馬光皆上疏論律尺之法後仁宗詔鎮與劉几定樂鎮曰定樂當先正律作律尺龠合升斗豆區鬴)
(斛欲圖上之而劉几即用李照樂加用四清聲而奏樂成詔罷局賜賚有加鎮謝曰此劉几樂也臣何與)
(焉及致仕請太府銅為之逾年乃成比李照樂下一律有竒宋史樂志范鎮新樂成上樂章三鑄律十二)
(編鐘十二鎛鐘衡一尺一斛一編磬十二特磬一簫笛塤箎巢笙和笙各二并及圖法帝與太皇太后御)
(延和殿詔執政侍從皆往觀范蜀公樂書云王朴始用尺定律聲與器皆失之太祖患其聲高减一律仁)
(宗皇祐中又减半律然太常樂比之唐聲猶高五律比今燕樂高三律失之於以尺生律也宜訪求真黍)
(以定黃鍾云云)分均(徐景安樂章文譜變宫以均字為譜困學紀聞凡十二律皆有二變一律之内)
(通五聲分為七均)三雍(漢書河間獻王傳武帝時獻雅樂召對三雍宫後漢儒林傳建武五年修)
(起太學中元元年初建三雍注云謂辟雍明堂靈臺也)
附范純父次韻(此詩從范太史集中采出)
晨入金華暮浴堂聲容不動筆奔忙星間忽降龍
銜耀天上重分玉醴香欲灺寒宵宫漏永半酣歸
夢蜀山長起看絳闕銀河曉山立千官拱未央
蘇詩補註卷三十
