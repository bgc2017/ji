蘇詩補註卷三十八翰林院編修查愼行撰
古今體詩四十四首(起紹聖元年甲戌秋自江西赴嶺外十月到惠州盡是年十二)
(月作)
過廬山下(并引)
予過廬山下雲物騰涌默有禱焉未午衆峰凜然故
作是詩
亂雲欲霾山勢與飄風南羣隮相應和勇往争驂驔可
憐薈蔚中時出紫翠嵐雁沒失東嶺龍騰見西龕一時
供坐笑百態變立談暴雨破坱圠淸飇掃渾酣廓然歸
何處陋矣安足戡亭亭紫霄峰窈窈白石庵五老數松
雪雙溪落天潭雖云默禱應顧有移文慙
白石庵(廬山紀事楞伽院内有白石庵李公擇藏書處本集有李氏山房藏書記即此也)
壺中九華詩(并引)
湖口人李正臣蓄異石九峰玲瓏宛轉若窗櫺然予
欲以百金買之與仇池石為偶方南遷未暇也名之
曰壺中九華且以詩紀之
淸溪電轉失雲峰(一本作我家岷蜀最高峰)夢裏猶驚翠掃空五嶺
莫愁千嶂外九華今在一壺中天池水落層層見(一本作石)
(泉影落涓涓滴)玉女窗虛處處通念我仇池太孤絶百金歸買
碧玲瓏
湖口(九江志漢鄡陽鎮屬彭澤縣劉宋時湖口戍也南唐保大中以彭澤二鄉置縣扼彭蠡湖口)
李正臣異石(西湖游覽志餘引宋人詩話云李正臣有石刻碑本九峰排列如雁齒不甚崷)
(崪石腰有白脉若東以絲帶此石之病不知東坡先生何以酷愛之如此)五嶺(文獻通考永嘉周去)
(非有嶺外代答十卷中一條云五嶺之說皆指山名今考之乃入嶺之途五耳非必山也自福建入廣東)
(之循梅一也自江西之南安入南雄二也自湖廣之郴入連三也自道州入廣西之賀縣四也自全入静)
(江五也)九華(太平寰宇記九華山在池州青陽縣顧野王輿地志云山上有九峰千仞壁立周圍)
(二百里高一千丈李白詩天河掛綠水秀出九芙蓉)仇池石(先生在揚州時所得詳見三十五卷)
南康望湖亭(一本云過洞庭訛)
八月渡長(一作重)湖蕭條萬象疎(一本云瀟湘景物疎)秋(一作西)風片
帆急暮靄(一作雨)一山孤許國心猶在康時術(一作業)已虛
岷峨家(清波雜志作千)萬里投老得歸無
望湖亭(江西志南昌吳城驛有吳城山山有望湖亭)八月渡湖(按年譜先生于是年)
(五月離中山行至滑州登舟從南康軍出陸赴貶所八月二十一日過虔州計其過彭蠡當在八月初)
愼按南宋人周煇淸波雜志云紹興辛酉煇
侍隨之鄱陽小泊沙際步至山椒一寺軒名
重湖梁間一木牌乃蘇内翰留題八月渡重
湖云据此則望湖亭當作重湖亭又按施氏
原本不載今從新刻續補下卷据時地移編
于南遷卷中
江西一首
江西山水眞吾邦白沙翠竹石底江舟行十里磨九瀧
篙聲犖确相舂撞醉卧欲醒聞淙淙直(一作眞)欲一口吸
老龐何人得儁窺魚矼舉义絶呌尺鯉雙
江西(元和郡縣志晉元康中分荆揚十郡立江州治豫章郡唐初隷江南道開元中分江南西道江)
(西之名始此)
附子由次韻
許君馬老共一邦西山斷處流蜀江誰令千載重
渡瀧灘頭舊寺晨鐘撞亂流赤脚記淙淙道俗自
謂丹霞龐便令築室修畦矼往還二老笻一雙(自注)
(予與筠州聰長老有十年之舊)
秧馬歌(并引)
過廬陵見宣德郎致仕曾君安止出所作禾譜文既
溫雅事亦詳實惜其有所缺不譜農器也予昔遊武
昌見農夫皆騎秧馬以榆棗為腹欲其滑以楸桐為
背欲其輕腹如小舟昂其首尾背如覆瓦以便兩髀
雀躍于泥中繫束藁其首以縛秧日行千畦較之傴
僂而作者勞佚相絶矣史記禹乘四載泥行乘橇解
者曰橇形如箕擿行泥上豈秧馬之類乎作秧馬歌
一首附于禾譜之末云
春雲濛濛雨凄凄(二作萋萋)春秧欲老翠剡齊嗟我婦子行
水泥朝分一壠暮千畦腰如箜篌首啄雞筋煩骨殆聲
酸嘶我有桐馬手自提頭尻軒昂腹脇低背如覆瓦去
角圭以我兩足為四蹄聳踊滑汰如鳬鷖纖纖束藁亦
可齎何用繁纓與月題却從畦東走畦西山城欲閉聞
鼓鼙忽作的盧躍檀溪歸来掛壁從高棲了無芻秣飢
不啼少壮騎汝逮老黧何曾蹶軼(一作跌)防顚隮(一作擠)錦
韀公子朝金閨笑我一生蹋牛犂不知自有木駃騠
曾安止(字移忠見周益公題䟦)禾譜(經籍志農家類中有曾安止禾譜五卷)滑汰
(施靑臣繼古叢編東坡秧馬詩滑汰汰字入聲讀與澾同)繁纓(毛詩鈎膺注䟽其馬婁頷有鈎在膺)
(有樊纓之餙樊讀如鞶帶之鞶謂今馬大帶纓今馬鞅金路其樊及纓以五采罽餙之而九成周禮左傳)
(皆作繁纓)
(按周益公題䟦云東坡年五十九南遷過太和縣作秧馬歌贈曾移忠心聲心畫惟意所適殊是得意之)
(作既到嶺南往往錄示邑宰近歲移忠姪孫名之瑾者已譜農器成公素志予嘗為之序其與禾譜並傳)
(無疑矣按禾譜與農器譜今不傳)
八月七日初入贑過惶恐灘
七千里外二毛人十八灘頭一葉身山憶喜歡勞遠夢
(公自注蜀道有錯喜歡舖在大散關上)地名惶恐泣孤臣長風送客添帆
腹積雨浮(一作扶)舟減石鱗便合與官充水手此生何止
略知津
十八灘(按陳書高祖紀南康贑石舊有二十四灘高祖之發也水暴起數丈三百里灘巨石皆沒)
(宋邢坦齋引廬陵志亦云二十四灘惟萬安縣志則云贑州二百里至岑縣又一百里至萬安其間灘有)
(十八舊皆屬虔州宋熙寧中割地立縣自贑城下二十里曰儲曰鼈曰横弦曰天柱曰小湖曰銅盆曰陰)
(曰陽曰會神以上九灘屬贑自青洲下至梁口乃萬安縣地其灘曰金曰崑崙曰曉曰武朔曰小蓼曰大)
(蓼曰綿曰漂神曰黃公灘水湍急惟黃公為甚東坡南遷訛為惶恐趙清獻守虔州嘗疏鑿十八灘以殺)
(水勢盖十八灘為尤險也)惶恐(坦齋通紀云詩人好改易地名以就句法廬陵志二十四灘自下而)
(上第一灘在萬安縣前名黃公灘坡乃改為惶恐以對喜歡愼按文信國亦有惶恐灘頭說惶恐之句)
(則又因坡公而傳訛者也)
鬱孤臺(公自注以下四首皆虔州)
八境見圖畫鬱孤如舊游山為翠浪湧水作玉虹流日
麗崆峒曉風酣章貢秋丹靑未變葉鱗甲欲生洲嵐氣
昏城樹灘聲入市樓煙雲侵嶺路草木半炎州故國千
峰外高臺十日留他年三宿處凖擬繫歸舟
鬱孤臺八境(注見前十六卷中)崆峒(十道志崆峒在虔州城南六十里一名空山自)
(南康宛延而来章貢二水央以北馳一郡之望也山巔有湖湖有艑艚底人或動之風雨立至)章貢
(輿地廣記贑水東源出雩都曰湖漢水西源出南野曰彭水二水皆北流合于贑縣總為豫章水北流入)
(大江後人因贑字以湖漢水為貢水彭水為章水劉澄之遂以為章貢合流因以名縣失之矣然趙清獻)
(登章貢臺詩云章貢東西𣲖并流作贑川則相承已久非始于劉澄之也)
廉泉
水性故自清不淸或撓之君看此廉泉五色爛摩尼廉
者謂我廉我(一作何)以此名為有廉則有貪有慧則有癡
誰為柳宗元孰是吳隠之漁父足豈潔許由耳何緇(一作)
(緇)紛然立名字此水了不知毁譽有時盡不知無盡時
朅来廉泉上捋鬚看鬢眉好在水中人到處相娛嬉
廉泉(方輿勝覽廉泉在虔州治東南隅報恩寺本張氏居宋元嘉中一夕霹靂忽涌地為泉時以歸)
(功太守名曰廉泉)
塵外亭
楚山澹無塵贑水淸可厲散策塵外遊麾(一作揮)手謝此
世山高惜人力十步輒一憩却立浮雲端俯視萬井麗
幽人宴坐處龍虎為斬薙馬駒獨何疑豈墮山鬼計夜
垣非助我謬敬欲其逝戲留一轉語千載起攘袂
塵外亭(注見十六卷)馬駒(即馬祖也注詳十六卷虔州志馬祖巖上有馬禪閣及雲端)
(駒巖一憩塵外四亭)
天竺寺(并引)
予年十二先君自虔州歸為予言近城山中天竺寺
有樂天親書詩云一山門作兩山門兩寺原從一寺
分東澗水流西澗水南山雲起北山雲前臺花發後
臺見上界鐘淸下界聞遥想吾師行道處天香桂子
落紛紛筆勢奇逸墨跡如新今四十七年予來訪之
則詩已亡有刻石存耳感涕不已而作是詩
香山居士留遺跡天竺禪師有故家空咏連珠吟疉璧
已亡飛鳥失驚蛇林深野桂寒無子雨浥山薑病有花
四十七年眞一夢天涯流落淚(一作涕)横斜
天竺禪師(方輿勝覽虔州有天竺寺在水東三里名勝志貢水東舊有修吉寺唐元和間僧韜)
(光自錢塘天竺駐錫于此)連珠(愼按唐宣宗弔白居易詩綴玉連珠六十年施氏原注訛以六為三)
(應改正)
過大庾嶺
一念失垢汙身心洞淸淨浩然天地間惟我獨也正今
日嶺上行身世永相㤀仙人拊我頂結髮受長生
(按趙汸東山集䟦此詩墨跡後云公中歲始留心佛乘晩節播遷嶺海遂欲學隂長生超然遐舉過嶺詩)
(有云仙人拊我頂云云盖已信死生禍福非人所為矣以垂老之年當轉徙流離之際而浩然無毫髮顧)
(慮非此事素定于中殆未易能愼又按仙人拊我頂二句係太白詩先生偶用之不及檢點耳)
宿建封寺曉登盡善亭望韶石三首
雙闕浮光照短亭至今猿鳥歗靑熒君王自此西廵狩
再使魚龍舞洞庭
建封寺(失考)雙闕(水經注東江與利水合水出曲江縣之韶石山其石高百仞廣圓五里兩)
(石對峙相去一里大小略均元和郡縣志韶州科斗勞水之間有韶石狀如雙闕對峙今呼左闕右闕宋)
(韶州守方信儒銘曰衡山之陽有舜跡只雙闕岧嶤鎮南國只山川草木麗今昔只韶之有聖猶彷彿只)
舞洞庭(愼按莊子天運篇北門成問于黃帝曰帝張咸池之樂于洞庭之野吾始聞之懼復聞之)
(怠云云王氏舊注因先生詩妄添魚龍舞焉此四字莊子本文所無為駁正)
蜀人文賦楚人辭堯在崇山舜九疑聖主若非眞得道
南来萬里亦何為
崇山九疑(元和郡縣志崇山在岳州慈利縣西三十里太平寰宇記九疑山在衡州藍山縣西)
(南五十里)
嶺海東南月窟西功成天已錫玄圭此方定是神仙宅
禹亦東来隱會稽
月窟西(長楊賦西厭月&KR0008;服虔志&KR0008;音窟月所生也昭明太子大法頌西踰月窟東漸扶桑)會
稽(漢書司馬遷傳上會稽探禹穴楊雄羽獵賦入洞穴出蒼梧注云人從禹穴入從蒼梧出也)
月華寺(公自注寺隣岑水場施者皆坑戶也百年間盖三焚矣)
天公胡為不自憐結土融石為銅山萬人探(一作采)斵富
媪泣祇有金帛資豪姦脱身獻佛意可料一瓦坐待千
金還月華三火豈天意至今苃舍依榛菅僧言此地本
龍象興廢反掌曾何艱高巖夜吐金碧氣曉得異石青
斕斑坑流窟發錢湧地莫施百鎰朝千鍰此山出寶以
自賊地脉巳斷天應慳我願銅山化南畝爛漫黍麥蘇
惸鰥道人修道要底物破鐺煮飯茅三間
月華寺(余靖遊大峒山記自韶水行七十里得月華山舍舟道樵徑又十五里至大峒齊東野語)
(子瞻北歸過月華寺值其改建法堂僧乞坡題梁坡欣然援筆右梁題歲月左梁題云天子萬年永作神)
(主歛時五福敷錫庶民地獄天官同歸淨土有性無性齊成佛道愼按南遷時寺初被火落成當在元)
(符之末可考而知也)岑水場(張端義貴耳錄韶州岑水場以滷水浸銅之地會百萬斤鐵浸爛二)
(十萬銅兩廣三十六郡皆有所輸或供鉛錫或供銀錢歲計四五萬緡九域志始興郡曲江縣有靈源石)
(膏岑水三銀場巾子一銅場名勝志翁源縣有岑水一名銅水可浸鐵為銅其水極腥惡石色皆赭不生)
(魚龞禾稼之屬即曲江膽礬水同源異流也按張氏曹氏所載與先生詩語相合九域志以岑水為銀)
(場者訛)銅山(管子出銅之山四百六十七張揖廣雅云天下名山五千二百七十出銅之山四百)
(六十有七出鐵之山三千六百有九)金碧氣(杜甫詩潤聚金碧氣清無沙土痕)
南華寺
云何見祖師要識本来面亭亭塔中人問我何所見可
憐明上座萬法了一電飲水既自知指月無復眩我本
修行人三世積精鍊中間一念失受此百年譴摳衣禮
眞相感動淚雨霰借師錫端泉洗我綺語硯
南華寺(傳法正宗記六祖慧能俗姓盧新興人少孤及長采薪供母一日聞客讀經至應無所住)
(而生其心問曰此法得于何人客曰此名金剛經得于黃梅忍大師師遽告其母即趨五祖抵韶州處寳)
(林寺舊基既得法後返曹溪唐景龍元年詔改寳林為中興寺又贈額曰法泉今南華寺是也高僧傳六)
(祖捨新興舊宅為國恩寺神龍二年賜額法泉宋太平興國三年重建塔改名南華寺)明上座
(傳燈錄道明禪師聞五祖付衣缽與盧行者即躡迹追至庾嶺曰我来求法願行者開示祖示曰不思善)
(不思惡正恁麽時那個是明上座本来面目明當下大悟)飲水(楞嚴經如人飲水冷煖自知)眞
相(傳法正宗記六祖于睿宗先天元年示寂塔真身于曹溪柳子厚碑記憲宗元和十年賜六祖諡曰)
(大鑒塔曰靈照)錫端泉(南華志寺中有杖錫泉)
碧落洞(公自注在英州下十五里)
槎牙亂峯合晃蕩絶壁横遥知紫翠間古来仙釋并陽
崖射朝日高處連玉京陰谷叩白月夢中遊化城果然
石門開中有銀河傾幽龕入窈窕别戸穿虛明泉流下
珠琲乳湔交縵纓我行畏人知恐為仙者迎小語輒響
答空山自雷(一作白雲)驚策杖歸去来治具煩方平
碧落洞(始興志瀧頭水源出翁山至英州城南與瀧水合岸旁有碧落洞石室深遽懸石如麾旌)
(有道人脩鍊于此後尸解蜕骨因名蜕仙臺唐周䕫難到篇周羽皇游于南裔得湞陽之石室崆峒見月)
(于半夜翠竇生雲于朝日乳枝凝露而碧落松籟疎風而瑟瑟)石門開(茅山志茅山石洞眞誥所)
(云華陽洞天便門也自左元放仙去閉閱千年至是復開)白雲驚(詩眼云東坡小語輒響答空山)
(白雲驚此二語全類太白今印本訛作自雷驚不但無意味兼與上句重叠)
附程正輔次韻
粤從渡嶺来日見亂山横觸目皆荒涼寧復樂事
并誰謂亂山間仙境通玉京奇怪如雁蕩清虚勝
赤城嵌高幽且深層曲無欹傾巨室萬仞高天造
妙難明懸崖攢滴乳澗水清濯纓我来洞門開山
意如相迎熟視石壁字神清喜忽驚回思紫陽山
追隨許宣平
(按程正輔名之才時為嶺南監司先生表兄也唱和詩世多不傳此首從廣東舊志采出附錄于此)
何公橋
天壤之間水居其多人之往来如鵜在河順水而行雲
馳鳥疾維水之利千里咫尺亂流而涉過膝則止維水
之害咫尺千里沔彼濫觴蛙跳鯈游溢而懷山神禹所
憂豈無一木支此大壞舞于盤渦冰折雷解坐使此邦
畫為兩州雞犬相聞胡越莫救允毅何公甚勇于仁始
作石梁其艱其勤將作復止更此百難公心如鐵非石
則堅公以身先民以悦使老壮負石如負其子疏為玉
虹隠為金隄直欄横檻百賈所栖我来與公同載而出
讙呼填道抱其馬足我嘆而言視此滔滔未見剛者孰
為此橋願公千歲與橋夀考持節復來以慰父老如朱
仲卿食於桐鄉我作銘詩子孫不㤀
何公橋(洪容齋三筆英州小市江水貫其中舊架木為橋數年輒為水壞郡守建安何智甫始疉)
(石為之方成而東坡還自海外何求文以記坡作詩四言詩一首凡五十六句今載後集第八卷予侍親)
(居英與僧希賜遊南山步過橋上讀詩碑希賜曰眞本藏何氏此有石刻經黨禁亦不存今以板刻之乃)
(希賜所書也賜因言何公初請記時坡為賦此詩既大書矣而未遣送郡何復来謁坡曰軾未到橋所難)
(以想像落筆何即命具食拉公偕往坡曰使君是地主宜先升車何謝不敢乃並轎而行既至坡曰正堪)
(作詩抵暮送與之坡公作詩時建中靖國元年辛巳予聞希賜語時紹興十七年丁夘相去四十六年云)
(云)莫救(按玉篇廣韻救字皆去聲無叶平韻者今與州字叶似從平韻不知何据)金隄(漢書)
(溝洫志注金隄河隄名也在東郡白馬界)
愼按施氏原本何公橋詩編碧落洞之後此
必紹聖初作容齋以為建中靖國元年作恐
未足据新刻本載續補卷末今改正以存施
本之舊又按廣東舊志云何公橋熙寧間建
郡守何智甫志以為何智茂當以容齋三筆
為正
峡山寺(公自注傳奇所記孫恪袁氏事即此寺至今有人見白猿者)
天開清遠峽地轉凝碧灣我行無遲速攝衣步孱顔山
僧本幽獨乞食况未還雲碓水自舂松門風為關石泉
解娛客琴筑鳴空山佳人劍翁孫游戲暫人間忽憶嘯
雲侣賦詩留玉環林深不可見霧雨霾(一作埋)髻鬟
峽山寺(廣東舊志載峽山寺記云二禺穹窿對峙如□太華束隘江流茅君傳稱為第十九福地)
(梁普通元年峡有二神化為居士夜叩舒州延祥寺眞俊禪師寝室曰峡山據清遠上流吾欲建一道場)
(師居之乎眞唯諾中夜風雨大作遲明啟戶寺巳移置峡山郡邑上其事賜額曰至德宋時改飛来寺)
清遠峡(元和郡縣志觀亭山一曰觀峡一名中宿峡太平寰宇記觀亭山一名觀峡山吳莱南海)
(古跡記中宿峡一曰峡山在淸遠縣東山對峙江中)凝碧灣(名勝志清遠峡前有凝碧灣其水紺)
(碧)賦詩留環(峡山寺記唐廣德中孫恪在洛中納袁姓女為室後擕至此袁持一碧玉環獻)
(老僧曰是此寺舊物僧初不曉尋有野猿數十捫蘿而躍袁氏惻然因題詩曰無端變化幾湮沈剛被恩)
(情役此心不如逐伴歸山去長嘯一聲煙霧深遂裂衣化猿而去老僧方悟昔年所養白猿玉環則胡人)
(所施以係其頸者也)
散郎亭
法花下有散郎亭老樹荒崖如有情歡戚已隨時事去
壁間只有古人名
柏家渡
柏家渡西日欲落青山上下猿鳥樂欲因新月望吳雲
遥看北斗掛南岳一夢愔愔四十秋古人不死終未休
草舍蕭條誰與語香風吹過白蘋洲
愼按以上二詩施氏原本俱不載据外集載
南遷卷中今從續補上下卷移編
清遠舟中寄耘老
小寒初度梅花嶺萬壑千巖背人境淸遠聊為泛宅行
一夢分明墮鄉井覺来滿眼是湖山鴨綠波摇鳳凰影
海陵居士無雲梯歲晚結廬潁水湄山腰自懸蒼玉珮
野馬不受黃金羈門前車盖獵獵走笑倚清流數鬢絲
汀洲相見春風起白蘋吹花散煙水萬里飄蓬未得歸
目斷滄浪泪如洗北雁南来遺素書苦言大浸沒我廬
清齋十日不然鼎曲突往往巢龜魚今年玉粒賤如水
靑銅欲買囊已虚人生百年如寄耳七十朱顔能有幾
有子休論賢與愚倪生枉欲帶經鋤天南看取東坡叟
可是平生廢讀書
愼按賈耘老吳興人初無結廬潁水之事苕
溪漁隠謂耘老有水閣于苕溪之上吳興掌
故集云賈收所居名浮暉閣人因稱為浮暉
老人亦未嘗有海陵居士之稱此詩施氏原
本不載新刻載續補上卷今因地附編
舟行至淸遠縣見顧秀才極談惠州風物之美
到處聚觀香案吏此邦宜着玉堂仙江雲漠漠桂花濕
梅雨翛翛荔子然聞道黃柑常抵鵲不容朱橘更論錢
恰從神武來弘景便向羅浮覓稚川
清遠縣(漢書地理志南海郡有中宿縣元和郡縣志縣東有中宿峡梁武帝于此置清遠郡中宿)
(縣屬焉隋廢郡置縣九域志清遠縣在廣州西北二百四十里)惠州(元和郡縣志秦南海郡隋分立)
(循州輿地廣記五代時南漢改曰禎州而别立循州于北境太平寰宇記禎州本循州舊理僞漢劉龔移)
(循州于雷鄉縣于歸善縣置禎州天禧中避仁宗諱改惠州西至廣州四百里)羅浮覓稚川
(晉書葛洪字稚川句容人以年老欲煉丹以祈遐夀聞交阯出丹砂求為勾漏令行至廣州刺史鄧嶽留)
(不聽去洪乃止羅浮煉丹在山積年後忽與嶽疏曰當遠行尋師尅期便發嶽得疏往别而洪坐至日中)
(兀然若睡而卒時年八十一人以為尸解得仙云慎按稚川至廣州時年已老尋卒于羅浮未嘗至勾)
(漏也本傳敘次甚明而北流志云洪為勾漏令于寳圭峒修煉成仙雝州志則云洪訪羅山修煉後游勾)
(漏而去先生與王定國書亦云稚川求為勾漏令而竟化于廉州諸說紛紛與本傳不合當從晉書為是)
廣州蒲澗寺(公自注地産菖蒲十二節相傳安期生之所居秦始皇訪之于此)
不用山僧導我前自尋雲外出山泉千章古木臨無地
百尺飛濤瀉漏天昔日菖蒲方士宅後来薝蔔祖師禪
而今只有花含笑笑道秦皇欲(一作好)學仙(公自注山中多含笑花)
廣州(元和郡縣志秦南海郡漢屬交阯刺史吳孫皓時置廣州太平寰宇記嶺南道廣州南海軍節)
(度治南海縣北至韶州五百里)蒲澗寺(顧微廣州記熙安縣東北有菖蒲澗太平寰宇記引裴氏)
(廣州記云蒲澗水從盤石上過甘冷異于常流廣州舊志番禺縣有玉虹洞南曰聚龍崗東北六十里有)
(蒲澗寺在白雲山麓淳化元年建)漏天(任昇梁益記大小漏天在雅州西北太平寰宇記卭都縣)
(漏天夏秋常雨)菖蒲(嵇含南方草木状番禺東有澗澗中生菖蒲皆一寸九節安期生采服仙去但)
(留玉舄焉)方士宅(南越志宋咸平中姚成甫于蒲澗側遇一丈夫曰此菖蒲安期生所餌可以㤀)
(老今俗以七月二十五日安期生上昇相率為蒲澗之游履綦駢錯)祖師禪(傳法正宗記達摩念)
(震旦緣熟行化時至乃泛重溟三周寒暑逹于南海梁普通元年九月二十一日也廣州刺史蕭昂迎禮)
(表聞)
贈蒲澗信長老
優鉢曇花豈有花問師此曲唱誰家已從子美得桃竹
(公自注此山有桃竹可作杖而主人不識予始錄子美詩遺之)不向安期覓棗瓜燕坐
林間時有虎高眠粥後不聞鴉勝游自古兼支許為采
松肪寄一車
優鉢曇(翻譯名義集優曇鉢羅此云瑞應閻浮提内有尊樹王名優曇鉢有實無華若優曇鉢有)
(金華者世乃有佛太平寰宇記廣州産優曇鉢似枇杷無花而實)
(愼按施氏原本題云贈蒲澗信長老新刻及諸本俱脱去信字今補存)
發廣州
朝市日已遠此身良自如三杯軟飽後(公自注浙人謂飲酒為軟飽)
一枕黑甜餘(公自注俗謂睡為黑甜)蒲澗疎鐘外黃灣落木初天
涯未覺遠處處各樵漁
浴日亭(公自注在南海廟前)
劍氣峥嶸夜插天瑞光明滅到黃灣坐看暘谷浮金暈
遥想錢塘涌雪山已覺滄涼蘇病骨更煩沆&KR1197;洗衰顔
忽驚鳥動行人起飛上千峰紫翠間
浴日亭(山海經大荒之中暘谷有扶桑木十日所浴九日居上枝一日居下枝廣州志浴日亭在)
(扶胥鎮海神廟之右小山屹立亭冠其上前瞰大海夜半日漸自東海出故名後改名拱日去廣州東南)
(八十里名勝志城南江中有海珠石是曰珠江東過蜆江滙于南海廟前海隅日出水中見之是謂波羅)
(江)南海廟(廣州志南海廟剏自隋時唐天寶間封海神為廣利王元和十一年韓愈撰碑文廣)
(州刺史孔戣立按海神姓祝名赤)
附劉克莊追和浴日亭韻(從後村居士集采出)
亭旁喬木拂雲天亭下高桅泊晚灣白是張騫曾
泛水青疑徐福所求山羊城隔霧愁回首鯨浸收
風喜見顔却笑金烏并玉兔辛勤出沒雪濤間
游羅浮山一首示兒子過
人間有此白玉京羅浮見日雞一鳴(公自注劉夢得有詩記羅浮夜半見)
(日事山不甚高而夜見日此可異也)南樓未必齊日觀鬱儀自欲朝朱明
(公自注山有二石樓今延祥寺在南樓下朱明洞在冲虚觀後云是蓬来第七洞天)東坡之師抱
樸老眞契久巳交前生玉堂金馬久流落寸田尺宅今
誰耕道華亦嘗啖一棗(公自注唐永樂道士侯道華竊食鄧天師藥仙去永樂有無核)
(棗人不可得道華獨得之予在岐下亦嘗得食一枚)契虚真欲仇三彭(公自注唐僧契虛遇)
(人𨗳游稚川仙府真人問曰汝絶三彭之仇乎契虛不能答)鐵橋石柱連空横(公自注山)
(有鐵橋石柱人罕至者)杖藜欲趁飛猱輕雲溪夜逢瘖虎伏(公自注山)
(有啞虎廵山)斗壇晝出銅龍獰(公自注冲虛觀後有朱眞人朝斗壇近于壇土獲銅龍六)
(銅魚一按獰别本作吟訛)小兒少年有奇志中宵起坐存黃庭近者
戲作凌雲賦筆勢彷彿離騷經負書從我盍歸去羣仙
正草新宫銘汝應奴隸蔡少霞我亦季孟山玄卿(公自注唐)
(有夢書新宫銘者云紫陽真人山玄卿撰其略曰良常西麓原澤東泄新宫宏宏崇軒䡾䡾又有蔡少霞者夢)
(人遣書碑略曰昔乘魚車今履瑞雲躅空仰途綺輅輪囷其末題云五雲書閣吏蔡少霞書)還須略
報老同叔贏糧萬里尋初平(公自注子由一字同叔)
羅浮(太平寰宇記羅浮山在博羅縣又引南越志云增城縣東有羅浮山浮水出焉是為浮山與羅)
(山並體故曰羅浮嶮光之峰四百四十二上則三峰争竦各五六千仞北通勾曲之山即茅君内傳云第)
(七洞名朱明耀眞之天璇房瑶室七十有二泉源之府九百八十有三徐道覆羅浮山記山在增城博羅)
(二縣界有七十二長溪鄒師正羅浮指掌圖山高三千六百丈袤直五百里又云飛雲峰夜半見日出上)
(有見日庵)鬱儀朝朱明(雲笈七籖有鬱儀結璘奔日月圖又有鬱儀奔日赤景玉文)石
樓(羅浮指掌圖山有大小石樓相去五里重檐四柱如樓登之可見日出樓前石門方廣可容几席太)
(平寰宇記引裴淵廣州記云羅浮二山隠天惟石樓一路可登)朱明(山志朱明洞在冲虚觀後周廻)
(五里夜半見日名曰朱眀耀眞之天羅山青精先生朱靈芝所治靈芝漢大宛人事太素眞人受青精飯)
(之方餌之為太極仙卿治此洞)冲虚觀(羅浮志冲虛觀在羅浮之西延祥寺東七里即葛仙翁所)
(居東坡書葛洪仙竈四字)道華(續仙傳侯道華自言峨眉山来泊于河中永樂觀殿梁上或有神光)
(相傳開元中有鄧天師嘗煉丹成人不敢服藏之于殿梁道華登梁復見神光于梁上陷中鑿木得一合)
(三重内有小金合子有丹遂吞之擲下其合後揮手謝道俗隠隠凌雲而去)鐵橋(羅浮指掌圖鐡)
(橋峰在羅浮二山相接處是為泉源福地)瘖虎(山志啞虎洞在朱明洞側有黃野人者得葛洪遺丹)
(服之成仙啞虎為之守門)斗壇(指掌圖朝斗壇在朱明洞口)新宫銘(良常西麓源澤東泄)
(新宫宏宏崇軒䡾䡾雕珉盤礎鏤檀竦楶碧瓦鱗差瑶階肪截閣凝瑞霧樓横祥霓騶虞廵檄昌明捧闑)
(珠樹規連玉泉矩洩靈飈遐集聖日俯晰太上游儲無極便闕百神守護諸真班列仙翁鵠立道師冰潔)
(玉成漿饌瓊為糜屑桂旗不動蘭幄互設妙樂競奏流鈴間發天籟虚徐風簫冷徹鳳歌諧律鶴舞應節)
(三變玄雲九成絳雪易遷徒語童初詎說如毁乾坤自有日月淸寧二百三十一年四月十二日建右)
(新宫銘全文載容齋隨筆中云山玄卿之文嚴整高妙非嵇叔夜李太白之流不能今全錄以偹考)蔡
少霞(薛用弱集異記少霞陳留人幼而奉道早歲明經得第再授兖州泗水丞遂于縣東買山為終)
(焉之計後修道尤力元和初物故鄭還古為立傳)
(愼按容齋隨筆云東坡遊羅浮詩其末乃云負書從我盍歸去羣仙正草新宫銘汝應奴隸蔡少霞我亦)
(季孟山玄卿自注云云按集異記所載蔡少霞夢人召去令書碑題云蒼龍溪新宫銘紫陽眞人山玄卿)
(撰其詞三十八句不聞有五雲閣吏之說魚車瑞雲四語乃逸史載陳幼霞事後云蒼龍溪主歐陽某撰)
(盖坡公訛以陳幼霞為蔡少霞耳)
附子由次韻
客迷墮澗逢玉京雲行夭喬風號鳴暗中過盡石
髓滑驚喜觀闕朝霞眀東坡南去類此客擠者力
盡非求生偶然瀕海少氛氣復有福地容躬耕諸
侯歷聘謝魯叟茅簷宴坐師老彭天樞旋結日珠
重人寰下視鴻毛輕俗緣漸覺冰雪解元氣乍復
蛟虬獰遠遊脱屣入盖竹初怪長史留家庭後来
玉斧小兒子亦入眞誥參仙經試令子弟學諸許
還家不用劍閣銘洞天聞亦有圖籍但恐未免如
公卿此心願與世無事不願與世平不平
十月二日初到惠州
彷彿曾遊豈夢中欣然雞犬識新豐吏民驚怪坐何事
父老相擕迎此翁蘇武豈知還漠北管寧自欲老遼東
嶺南萬戸皆春色(公自注嶺南萬戶酒)會有幽人客寓公
(愼按宋史哲宗本紀紹聖元年六月侍御史来之邵等疏蘇軾詆斥先朝罪再謫惠州王宗稷所編年譜)
(先生以十月三日到惠州此詩題云二日存以偹考)
附唐庚聞東坡先生貶惠州作
元氣脱形數運動天地内東坡未離人豈比元氣
大天地不能容伸舒輙有礙低頭不能仰閉口焉
敢咳東坡坦率老局促應難耐何當與道俱逍遥
天地外
寓居合江樓
海山(一作上)蔥曨氣佳哉二江合處朱樓開蓬莱方丈應
不遠肯為蘇子浮江来江風初涼睡正美樓上啼鴉呼
我起我今身世兩相違西流白日東流水樓中老人日
清新天上豈有癡仙人三山咫尺不歸去一杯付與羅
浮春(公自注予家釀酒名羅浮春)
合江樓(名勝志東江源自江西贑州經龍川縣来遶白鶴峰之隂至惠州城東亦謂之龍川江西)
(江自九龍山西流二百二十里亦至城東與龍江合流至石灣西南經虎頭門入海其滙流處有合江樓)
(即府城之東門樓也危太樸東坡書院記公初至惠州寓居合江樓數日遷嘉祐寺)
惠州靈惠院壁間畫一仰面向天醉僧云是蜀僧
𨼆巒(一作蠻)所作題詩於其下
直視無前氣吐虹五湖三島在胸中相逢莫怪不相揖
只見山僧不見公
愼按此詩題一本云題靈峰寺壁施氏原本
不載今從新刻續補下卷因地移編
白水山佛跡巖(公自注羅浮之東麓也在惠州東北二十里)
何人守蓬莱夜半失左股浮山若鵬蹲忽展垂天羽根
株互連絡崖嶠爭吞吐神工自爐鞲融液相綴補至今
餘隙罅流出千斛乳方其欲合時天匠麾月斧帝觴分
餘瀝山骨醉后土峰巒尚開闔澗谷猶呼舞海風吹未
凝古佛来布武當時汪㒺氏投足不盖拇青蓮雖不見
千古落花雨雙溪滙九折萬馬騰一鼓奔雷濺玉雪潭
洞開水府潛鱗有飢蛟掉尾取渴虎我来方醉後濯足
聊戱侮回風卷飛雹掠面過強弩山靈莫惡劇微命安
足賭(一作覩訛)此山吾欲老愼勿厭求取谿流變春酒與我
相賓主當連靑竹竿下灌黃精圃
佛跡巖(廣東舊志石鼔嶺在博羅縣北又二十里為象山其相連者為白水山旁有巨人跡謂之)
(佛跡巖其西有佛跡院唐子西記云巨人跡長三肘量闊稱之散印于巖石之上深者二寸許)蓬萊
(太平寰宇記浮山本名蓬莱山一峯在海中與羅山合羅浮志浮山乃蓬萊之一島堯時自會稽浮海而)
(至)餘瀝(晉書陸納傳今有一斗以偹杯杓餘瀝劉峻廣絶交論霑玉斝之餘瀝)雙溪(羅浮)
(志鐵橋峰有石如梁湍水出焉分東西流注于潭又南注于淵五龍所蟠謂之神湖羅浮指掌圖泉源山)
(在羅浮二山接連處俗呼為分水凹下接龍王坑)潛鱗(唐子西語錄東坡詩序事言簡而意盡惠)
(州有潭潭有潛蛟人未之信也虎飲水其上蛟尾而食之俄而浮骨水上人方知之東坡以十字說盡云)
(潛鱗有饑蛟掉尾取渴虎虎著渴字便知虎以飲水而召災言飢則知蛟食其肉矣)黃精(博物志太)
(陽之草名曰黃精餌之可以長生世傳華佗漆葉青黏散云青黏乃黃精之正葉者抱朴子仙藥篇黃精)
(名兔竹一名垂珠服其華勝其實服其實勝其根)
咏湯泉(公自注在白水山)
積水焚大槐蓄油災武庫驚然丞相井疑浣將軍布自
憐耳目隘未測隂陽故鬱攸火山烈觱沸湯泉注豈惟
渴獸駭坐使癡兒怖安能長魚鼈僅可燖狐兔山中惟
木客戶外時芒屨雖無傾城浴幸免亡國汚
湯泉(唐子西湯泉記佛跡院中涌出二泉其東湯泉其西雪如泉二泉相去步武而東泉熱甚不堪)
(觸指以西泉解之纔適沐浴此物理之不可解者)
自笑一首
子石如琢玉遠烟眞削黳入我病風手(公自注古語云磨墨如病風手)
玄雲渰萋萋(别本作凄者訛)是中有何好而我喜欲迷既似蠟
屐阮又如鍜柳嵇醉筆得天全宛宛天投蜺多謝中書
君伴我此幽棲
無題
六秩行當啟區中緣更疎不貪為我寳安步當君車故
國多喬木先人有敝廬誓將閒散好不著一行書
愼按先生南遷時年五十九故此詩首句云
六秩行當啟施氏原本不載今從續補下卷
移編
朝雲詩(并引)
世謂樂天有粥駱馬放楊柳枝詞嘉其主老病不忍
去也然夢得有詩云春盡絮飛留不得隨風好去落
誰家樂天亦云病與樂天相伴住春隨樊子一時歸
則是樊素竟去也予家有數妾四五年相繼辭去獨
朝雲者隨予南遷因讀樂天集戱作此詩朝雲姓王
氏錢唐人嘗有子曰幹兒末期而夭云
不似楊枝别樂天恰如通德伴伶玄阿奴絡秀不同老
天女維摩總解禪經卷藥爐新活計舞衫歌扇舊因緣
丹成逐我三山去不作巫陽雲雨仙
舞衫歌扇(容齋三筆唐人好以歌扇舞衣為對李義山鏤月為歌扇裁雲作舞衣劉希夷池月)
(憐歌扇山雲愛舞衣老杜亦云江清歌扇底野曠舞衣前儲光義云竹吹留歌扇蓮香入舞衣)巫陽
雲雨仙(藝苑雌黃云東坡嘗令朝雲乞詞于少游少游作南歌子贈之云靄靄迷春態溶溶媚曉)
(光不應容易下巫陽只恐翰林前世是襄王暫為淸歌住還因春雨忙瞥然歸去斷人腸空使蘭臺公子)
(賦高唐先生結二句似因此詞翻案)
(按苕溪漁隠叢話云東坡朝雲詩詩意絶佳善于為戲略去洞房之氣味翻為道人之家風非若樂天所)
(云櫻桃樊素口楊柳小蠻腰但自詫其佳麗也慎按樂天集有别楊柳枝詩云愁與樂天相伴住春隨)
(樊子一時還並無小蠻之名)
寄虎兒
獨倚桄榔樹閒挑畢撥根謀生看拙否送老此蠻村
桄榔(南方草木状桄榔似栟櫚實皮中有屑如麵多者至數斛木性如竹紫黑色有紋理北戸錄桄)
(榔與椰子㯽榔小異木如莎樹)畢撥(南方草木狀蒟醬畢撥也生于蕃國者大而紫謂之畢撥生于)
(番禺者小而青謂之蒟多種蔓生)
十一月二十六日松風亭下梅花盛開
春風嶺上淮南村昔年梅花曾斷魂(公自注予昔赴黃州春風嶺上見梅)
(花有兩絶句明年正月往岐亭道上賦詩云去年今日關山路細雨梅花正斷魂)豈知流落復
相見蠻風蜑雨愁黃昏長條半落荔支浦卧樹獨秀桄
榔園豈惟幽光留夜色直恐冷艷排冬温松風亭下荆
棘裏兩株玉蕊眀朝暾海南仙雲嬌墮砌月下縞衣来
扣門酒醒夢覺起繞樹妙意有在終無言先生獨飲勿
歎息幸有落月窺淸尊
松風亭(名勝志松風亭在惠州學舍之東昔為嘉祐寺之故址)春風嶺(張文潛明道雜)
(志自新息縣東門渡淮後入光州境皆大山峻嶺其著者曰驢笑門限春風皆嶺名也方輿勝覽春風嶺)
(在麻城縣治東嶺上多梅故名)玉蕊(雍錄玉蕊名鄭花唐昌觀玉蕊花長安惟有一株黃山谷名之)
(曰山礬按先生詩不過借此二字以形容梅花之白耳曹能始于惠州條下引先生此詩乃云松風亭)
(有玉蕊花所謂癡人前不可說夢也)
附晁无咎次韻
霜晴十月玉溪村見梅早開客迷魂山阿若有人
含睇跂望不到烟霄昏東南野寺通兩徑上下竹
籬開一園落身麴糵盆盎裏晨坐對花無酒溫歸
來山月照玉蕊一杯竟卧東方暾羅浮幽夢入仙
窟有屨亦滿先生門欣然得句荔支浦妙絶不似
人間言詩成莫嘆形對影尚可邀月成三尊
(按朱紫陽有次韻三首非嶺外所作故不附錄)
再用前韻
羅浮山下梅花村玉雪為骨冰為魂紛紛初疑月掛樹
耿耿獨與參横昏先生索居江海上悄如病鶴棲荒園
天香國豔肯相顧知我酒熟詩清溫蓬萊宫中花鳥使綠
衣倒掛扶桑暾(公自注嶺南珍禽有倒掛子綠衣紅喙如鸚鵡而小自海東來非塵埃中物也)抱
叢窺我方醉卧故遣啄木先敲門麻姑過君急掃灑(一本作灑)
(掃)鳥能歌舞花能言酒醒人散山寂寂惟有落蕊黏空尊
梅花村(名勝志飛來峰在羅浮山東南其下有梅花村隋趙師雄過此見美人淡粧素服遂與共)
(飲醉寐及醒乃在梅花樹下惠州志載博羅陳少微住梅花村即此也)參横昏(容齋隨筆今人)
(梅花詩詞多用參横字盖出柳子厚龍城錄所載趙師雄事然此妄書或以為劉無言作其語云東方巳)
(白月落參横且以冬半視之黃昏時參巳見至丁夜則西沒矣安得將旦而横乎少游詩月落參横畫角)
(哀承此訛也惟坡云耿耿獨與參横昏乃爲精當老杜天横醉後參盖初秋作也)
附晁无咎再次韻
幽閒合出昭君村芳潔恐是三閭魂無人嶺上更
儇好不與俗花名合昏蒼官森出劒珮列甲夫密
裹旗槍園數株凌水欲仙去一笑向人如玉温火
維草木百名字十月不冷常炎暾同心紫蒂宜上
苑啄人虎豹如司門借令驛使能遠致要比桃李
終無言豈惟千里共明月亦可千里同芳尊
新釀桂酒
搗香篩辣入瓶盆盎盎春溪帶雨渾收拾小山藏社罋
招呼眀月到芳尊酒材已遣門生致菜把仍叨地主恩
爛煮葵羹斟桂醑風流可惜在蠻村
搗篩(法華經好求藥草色香美味皆悉具足搗蒒和合與子令服)瓶盆(禮記盛于盆尊于瓶)
小山明月(暗用淮南叢桂及天竺月中桂子事非泛設也)社罋(羅隠詩會待與君開社罋)
(滿船載月鏡中行)
惠守詹君見和復次韻
已破誰能惜甑盆頽然醉裏得全渾欲求公瑾一倉米
試滿莊生五石尊三杯夘困㤀家事萬戶春濃感國恩
刺史不須要半道籃輿未暇走山村
詹守(惠州志詹範字器之建安人紹聖間知惠州時兵荒之後野多暴骨範取而掩之為叢冡焉)
花落復次前韻
玉妃謫墮烟雨村先生作詩與招魂人間草木非我對
奔月偶桂成幽昏闇香入戶尋短夢青子綴枝留小園
披衣連夜喚客飲雪膚滿地聊相温松明照坐愁不睡
井華入腹清而暾先生来年六十化道眼巳入不二門
多情好事餘習氣惜花未忍都無言留連一物吾過矣
笑領百罰空罍尊
偶桂(謂與桂為配也别本作掛者訛)松眀(本集有夜燒松明火詩見後)
(按詩人玉屑云東坡暾字三首皆擺落陳言古今人未嘗經道者三首並妙第二首尤竒)
附晁无咎次韻
梅花落盡上饒村腸斷子規啼月魂慰人獨有白
玉蕊不到窗前只醉昏坐罏環罋不舉首浮花浪
蕊空滿園海山有客心似水揮麈自散炎洲温松
風亭下亦如夢不見枝雪流初暾孫登一絃百韻
足有山便足同蘇門似聞對客但長嘯獨為此花
終日言一篇尚可三致意聽人酌去如衢尊
江郊(并引)
惠州歸善縣治之北數步抵江少西有盤石小潭可
以垂釣作江郊詩云
江郊蔥曨雲水蒨絢碕岸斗入洄潭輪轉先生悦之布
席閒燕初日下照潛鱗俯見意釣㤀魚樂此竿綫優哉
悠哉玩物之變
歸善縣(元和郡縣志漢博羅縣地宋于此置歸善縣梁屬梁化郡隋開皇十年廢郡以屬循州太)
(平寰宇記秦漢龍川縣地唐貞觀九年省龍川入歸善縣移治白鶴峰之陽今屬惠州城北有釣潭)玩
物之變(繫辭居則觀其象而玩其辭動則觀其變而玩其占)
詹守擕酒見過用前韻作詩聊復和之
箕踞狂歌老瓦盆燎毛燔肉似羌渾傳呼草市来擕客
灑掃漁磯共置尊山下黃童争看舞江干白骨已銜恩
(公自注時詹方議葬暴骨)孤雲落日西南望長羡歸鴉自識村
蘇詩補註卷三十八
