蘇詩補註卷二十二翰林院編修查慎行撰
古今體詩四十二首(元豐六年癸亥合明年甲子三月在黃州作)
次韻孔毅父集古人句見贈五首
羨君戲集他(一作古)人詩指呼市人如使兒天邊鴻鵠不
易得便令作對隨家鷄退之驚笑子美泣問君久假何
時歸世間好句世人共明月自滿千家墀
集句(傅咸作七經詩其毛詩一篇云聿修厥德令終有俶勉爾遁思我言維服此乃集句詩之祖也)
(或謂始于王介甫者非是)
紫駝之峯人莫識雜以雞豚真可惜今君坐致五侯鯖
盡是猩脣與熊白路旁拾得半叚槍何必開爐鑄矛戟
用之如何在我耳入手當令君喪魄
熊白(熊肪也亦見山谷集以對蠏黃)
天下幾人學杜甫誰得其皮與其骨劃如太華當我前
跛䍧欲上驚崷崪名章俊語紛交衡無人巧會當時情
前生子美只君是信手拈得俱天成
附孔毅父作(清江集原題集杜句寄孫元忠)
君不見瀟湘之山衡山高八月秋高風怒號草木
黃落龍正蟄哀鴻獨呌求其曹男兒生無所成頭
皓白漂零巳是滄浪客呼兒覓紙一題詩此心炯
炯君應識
(慎按清江三孔集毅父所集古人詩凡數十首無此五首韻今附錄集杜一篇餘俱不載)
詩人雕刻閒草木搜抉肝腎神應哭不如默誦千萬首
左抽右取談笑足夜吟石鼎聲悲秋可憐好事劉與侯
何當一醉百不問我欲眠矣君歸休
神應哭(謂詩人搜抉肝腎自傷其神明故神應哭也施氏原注引古詩話李白詩可泣鬼神者訛)
膏明蘭臭俱自焚象牙翠羽戕(一作殘)其身多言自古為
數窮微中有時堪解紛痴人但數羊羔兒不知何者是
左慈千章萬句卒非我急走捉君應巳遲
六年正月二十日復出東門仍用前韻
亂山環合水侵門身在淮南盡處村五畝漸成終老計
九重新掃舊巢痕豈惟見慣沙鷗熟巳覺來多釣石温
長與東風約今日暗香先返玉梅魂
淮南盡處村(九域志黃州屬淮南西路)九重巢痕(陸游施注序昔祖宗以三館養)
(士儲將相材及官制行罷三舘而東坡蓋常直史舘然自為散官削去史舘之職久矣至是史舘亦廢故)
(云新掃舊巢痕其用事之嚴如此而鳳巢西隔九重門則又李義山詩也慎按此段為此句注脚確不)
(可易施氏補注乃以為後人穿鑿之病何也)
食甘
一雙羅帕未分珍林下先嘗愧逐臣露葉霜枝剪寒碧
金槃玉指破芳辛清泉䔩䔩先流齒香霧霏霏欲噀人
坐客殷勤為收子千奴一掬奈吾貧
香霧噀人(劉孝標送橘啓云采之風味照座擘之香霧噀人)
大寒步至東坡贈巢三
春雨如暗塵春風吹倒人東坡數間屋巢子誰與鄰空
牀斂敗絮破竈鬱生新相對不言寒哀哉知我貧我有
一瓢(一作尊)酒獨飲良不仁未能赬我頰聊復濡子唇故
人千鍾禄馭吏醉吐茵那知我與子坐作寒螿呻(别本作聲)
(訛)努力莫怨天我爾皆天民行看花柳動共享無邊春
巢三(宋史卓行傳巢谷初名轂舉進士至京師見舉武藝者心好之遂棄而學騎射業成不中第去)
(游秦鳳涇原間韓存寶教之兵書號熙寧名將存寶得罪自度必死謂谷曰死非所惜妻子不免飢寒槖)
(中數百金非子莫可使貽之者谷許諾即變姓名懷金徒步往授其子逃避江淮間蘇軾責黃州與谷同)
(鄉因與之游)濡唇(史記秦始皇本紀餐未及下咽酒未及濡唇)故人千鍾禄(黃山)
(谷云此詩蓋嘲蒲傳正也傳正請於朝欲寄金賙巢先帝笑曰鄉黨親舊同朝僚友以有餘助不足縣官)
(當怒之耶)
(慎按施氏原注此詩墨跡刻石成都府治一瓢石刻一尊乃元祐間所書也此段新刻本剛去今補錄)
元修菜(并引)
菜之美者有吾鄉之巢故人巢元修嗜之余亦嗜之
元修云使孔北海見當復云吾家菜耶因謂之元修
菜余去鄉十有五年思而不可得元修適自蜀來見
余於黃乃作是詩使歸致其子而種之東坡之下云
彼美君家菜鋪田綠茸茸豆莢圓且小槐牙細而豐種
之秋雨餘擢秀繁霜中欲花而未萼一一如青蟲是時
青裙女採擷何悤悤烝之復湘之香色蔚其饛點酒下
鹽豉縷橙芼薑葱那知雞與豚但恐放箸空春盡苗葉
老耕翻烟雨叢潤隨甘澤化暖作青泥融始終不我負
力與糞壤同我老忘家舍楚音變兒童此物獨嫵媚終
年繫余胸君歸致其子囊盛勿函封張騫移苜蓿適用
如葵菘馬援載薏苡羅生等蒿蓬懸知東坡下塉鹵化
千鍾長使齊安民(一作人)指此說兩翁
巢菜(韵語陽秋蜀中食品南方不知其名者多矣東坡所謂贈君木魚三百尾中冇鵝黃子魚子者)
(椶筍也所謂豆莢圓且小槐牙細而豐者巢菜也是二物蜀中甚貴重詩話總龜亦云陸龜蒙詩序蜀菜)
(有兩巢大巢即豌豆之不實者小巢生豆稻畦中一曰野蠶豆)
二月三日點燈會客
江上東風浪接天苦寒無頼(一作奈)破春妍試開雲夢羔
兒酒快瀉錢塘藥玉船蠶市光隂非故國馬行燈火記
當年冷烟濕雪梅花在留得新春作上元
蠶市(蜀中新年事注見前)馬行(在開封注别見)
日日出東門
日日出東門步尋東城游城門抱關卒笑我此何求我
亦無所求駕言寫我憂意適忽忘返路窮乃歸休懸
知百歲後父老說故侯古來賢達人此路誰不由百年
寓華屋千載歸山丘何事羊公子不肯過西州
東門抱關(漢書蕭望之署小院東門侯王仲翁顧謂望之日不肯碌碌反抱關為公詩借用此)
(事)西州(金陵雜志西州昔丹陽尹治也會稽王道子領揚州其居第在東偏時號東府故號此為)
(西州)
(慎按苕溪漁隱叢話載東坡曰吾詩云日日出東門步尋東城游城門抱關卒問我何所求我亦無所求)
(駕言寫我憂章子厚謂參寥曰前步而後駕何其上下紛紛也僕聞之曰吾以尻為輿以神為馬何礙上)
(下乎參寥曰子瞻文過有理似孫子荆所以枕流欲洗其耳似之也)
南堂五首
江上西山半隱堤此邦臺館一時西南堂獨有西南向
臥看千帆落淺溪
西山(即武昌之樊山也註詳前)南堂(先生詩中有兩南堂一在黃州一在惠州)
暮年眼力嗟猶在多病顛毛却未華故作明窗書小字
更開幽室養丹砂
他時夜雨(一作雨後)困移牀坐厭愁聲點客腸一聽南堂新
瓦響似聞東塢小荷香
山家為割千房蜜稚子新畦五畝蔬更有南堂堪著客
(别本作處者非)不憂門外故人車
割蜜(杜甫詩風落收松子天寒割蜜房)門外車(史記陳平傳以席為門門外多長者車轍)
掃地焚香閉閣眠簟紋如(一作似)水帳如烟客來夢覺知
何處挂起西窗浪接天
帳如烟(海錄碎事路巖有蚊㡡一頂如碧烟輕密人以為鮫綃王直方詩話邢敦夫云東坡此)
(詩嘗題予扇山谷初讀以為劉夢得所作)
附子由次韻五首(欒城集題云次韻子瞻臨臯新葺南堂)
江聲六月撼長堤雪嶺千重過屋西一葉軒昂方
斷渡南堂蕭散夢寒溪
旅食三年巳是家堂成非陋亦非華何方道士知
人意授與爐中一粒砂
北牖清風正滿牀東坡野菜漫充腸華池自有醍
醐味丈室仍聞薝蔔香
隣人漸熟容賖酒故客新留為種蔬住穩不論歸
有日船通何患出無車
客去知公醉欲眠酒醒寒月墮江烟牀頭復有三
升蜜貧困相資恐是天
次韻子由種杉竹
吏散庭空雀噪簷閉門獨宿夜厭厭似聞梨棗同時種
應與杉篁刻日添糟麴有神熏不醉雪霜誇健巧相沾
先生坐待清隂滿空使人人嘆滯淹
杉篁(陸龜蒙詩杉篁左右供餘清)
附子由原作(欒城集題云予初到筠即于酒務庭中種竹四叢杉二本及今三年二物)
(皆茂秋八月洗竹培杉偶賦短篇呈同官)
種竹成叢杉出簷三年慰我病厭厭剪除亂葉風
初好封殖孤根筍自添高節不知塵土辱堅姿試
待雪霜沾屬君留取障斜日仍記當年此滯淹
孔毅父妻挽詞
結褵記初歡同穴期晚歲擇夫得温嶠生子勝王濟高
風相賓友古義仍兄弟從君吏隱中窮達初不計云何
抱沈疾俯仰便一世幽隂凄房櫳芳澤在巾袂百年縱
得滿此路行亦逝那將有限身長瀉無益涕君文照今
古不比山石脆當觀千字誄寧用百金瘞
初秋寄子由
百川日夜逝物我相隨去惟有宿昔心依然守故處憶
在懷遠驛閉門秋暑中藜羹對書史揮汗與子同西風
忽凄厲落葉穿戶牖子起尋裌衣感歎執我手朱顔不
可恃此語君莫(一作弗)疑别離恐不免功名定難期當時
已悽斷况此兩衰老失途既難追學道恨不蚤買田秋
已議築室春當成雪堂風雨夜已作對牀聲
懷遠驛(孟元老東京夢華錄諸蕃國朝貢使多在懷遠驛按先生初赴舉與子由同寓於此)
附子由次韻
少年躭世味徘徊不能去老來悟前非尚愧昔游
處君才最高峙鶴行雞羣中我雖非君對顧以兄
弟同結髮皆讀書明月入我牖從横萬餘卷臨紙
但揮手學成竟無用掩卷空自疑却尋故山友重
赴幽居期秋風送餘熱冉冉如人老衣裘當及時
田廬亦湏早種竹竹生筍種稻稻亦成浩歌歸來
曲曲終有遺聲
和黃魯直食筍
飽食有殘肉饑食無餘菜紛然生喜怒似被狙公賣爾
來誰獨覺凛凜白下宰(公自注太和古白下也時魯直知吉州太和縣)一飯在
家僧至樂甘不壞多生味蠧簡食筍乃餘債蕭然映樽
爼未肯雜菘(一本作松者訛)芥君看霜雪姿童稚巳耿介胡為
遭暴横三嗅不忍嘬朝來忽解籜勢廹風雷噫尚可餉
三閭飯筒纏五采
獨覺(大論云獨覺出無佛世觀外因緣無師自悟)白下(南史梁天監二年陳覇先屯南康遣)
(杜僧明築城于白口名勝志白下驛建自隋時在太和縣東門外近驛有白口城太平寰宇記吉州太和)
(縣漢為廬陵縣隋改太和唐貞元三年移歸白下驛西即今理也黃山谷年譜元豐三年授吉州太和縣)
(在任凡四年食筍詩元豐六年作)一飯在家僧(名勝志元豐中魯直令太和嘗出東郊勸)
(農歸登快閣隱臥夢飯鮓魚及覺猶在口也起散步竹林中見一老嫗哭墓下前置飯鮓試詢之則曰只)
(有此女死若干年矣訊其日月即庭堅所生之辰因自贊曰似僧有髮似俗無塵作夢中夢見身外身)
餘債(楞嚴經償其宿債)
附黃魯直原作
洛下斑竹筍花時壓鮭菜一束酬千錢棹頭不肯
賣我來白下聚此族富庖宰繭栗載地翻觳觫觸
墻壞&KR0766;&KR0766;入中厨如償食竹債甘菹和菌耳辛膳
胹薑芥烹鵝雜股掌炮鼈亂裙介小兒哇不美鼠
壤有餘嘬可貴生于少古來食共噫尚想高將軍五
溪無人采
聞子由為郡寮所捃恐當去官
少學不為身宿志固有在雖然敢自必用舍置度外天
初若相我發迹造弘大豈敢負所付捐軀欲投會寧知
事大繆舉步得狼狽我巳無可言墮甑難追悔子雖僅
自免雞肋安足賴低回畏罪罟黽勉敢言退若人疑或
使為子得微罪時哉歸去來共抱(一作把)東坡耒
次韻王鞏南遷初歸二首
問君謫南賓野葛食幾尺逢人瘴髮黃入市胡眼碧三
年不易過坐睨倚天壁歸來貌如故妙語仍破鏑那能
廢詩酒亦未妨禪寂願為尚書郎還賜上方舄
王鞏(宋史本傳軾得罪鞏亦竄賓州數歲得還豪氣不少挫後歴宗正丞)野葛(猗覺寮雜記引)
(嶺表錄異記云野葛俗呼為胡蔓蔓生如蘭香光而厚置生菜中毒人用羊血解羊食之肥大嵇含南方)
(草木狀云冶葛毒草也寘毒者多以生蔬進之有蕹菜者南方之奇蔬以汁滴冶葛苗立時萎死世傳魏)
(武噉冶葛至一尺云先食此菜据此野亦作冶)
江家舊池臺修竹圍一尺歸來萬事非惟見秦淮碧平
生痛飲處遺墨鴉栖壁西來故父客金印雜鳴鏑三槐
老更茂花絮春寂寂中微未可料家廟藏赤舄
秦淮碧(金陵志秦始皇望金陵有天子氣使赭衣鑿斷地脉故曰秦淮水有二源一出句容華山)
(一出溧水東廬山合流入方山埭經石頭城入江劉禹錫江總宅詩南朝詞臣北朝客歸來惟見秦淮碧)
(池臺竹樹五畝餘至今人道江家宅名勝志梁江總居清溪旁園林第宅冠於一時)父客(史記張耳)
(傳外黃女亡其夫去抵父客漢書吳王濞傳周亞夫問父絳侯客)三槐(宋史王旦傳父祐事太祖)
(太宗為名臣又多隂德嘗手植三槐於庭曰吾後世必有為三公者此其所以志也)中微(史記楚世)
(家其後中微或在中國或在蠻夷)
附子由作
同罪南遷驚最遠乘流北下喜先歸謂言一笑秋
風後却顧千山驛路非嶺外雲烟隨夢遠江邊魚
蟹為人肥還家嫁女都無事臥讀詩書晝掩扉
孔毅父以詩戒飲酒問買田且乞墨竹次其韻
酒中真復有何好孟生雖賢未聞道醉時萬慮一掃空
醒後紛紛如宿草十年揩洗見真妄石女無兒焦穀槁
此身何異貯酒瓶滿輒予人空自倒武昌痛飲豈吾意
性不違人遭客惱君家長松十畝隂借我一菴聊洗心
我田方寸耕不盡何用百頃糜千金枕書熟睡呼不起
好學憐君工雜擬且將墨竹換新詩潤色何須待東里
雜擬(江淹有雜擬詩)石女無兒(翻譯名義集扇題羅此云石女無男女根故)
(慎按此題清江集失原作)
任師中挽詞
大任剛烈世無有疾惡如風朱伯厚小任温毅老更文
聰明慈愛小馮君兩任才行不須說疇昔並友吾先人
相看半作晨星沒可憐太白配(一作與)殘月大任先去冡
未乾小任相繼呼不還強寄一樽生死别樽中有淚酒
應酸貴賤賢愚同盡耳君家不盡緣賢子人間得喪了
無凴只有天公終可倚
大任小任(東都事略任孜字遵聖其弟伋字師中亦知名當時所謂大任小任者也餘詳前)
賢子(師中之子名大防字仲微見淮海集墓表中又施氏原注師中之孫名諒字子諒年十四冠鄉)
(書登高第為龍圖直學士修國史曾孫希夷字伯起圖南字伯厚皆踵世科云云則師中不獨有子而其)
(後代有文人可補史傳之缺新刻刪去今補錄)
子由作二頌頌石臺長老問公手寫蓮經字如黑
蟻且誦萬遍脅不至席二十餘年予亦作二首
眼前擾擾黑蚍蜉口角霏霏白唾珠要識吾師無礙處
試將燒却看瞋無
眼睛心地兩虚圓脅不沾牀二十年誰信吾師非不睡
睡蛇巳死得安眠
問公(成都吳氏子棄俗出家手書法華經雖老而精進不倦詳見欒城集)
附子由原作二首
法達曾經見老盧半生勤苦一朝虚心通口誦方
無礙笑把吳鸞細字書(自注蜀中經藏往往有古仙人吳采鸞細書經卷精)
(妙可愛)
蒲團布衲一繩牀心地虚明睡自忘長伴空中月
天子東方行道到西方
鄧忠臣母周氏挽詞
微生真草木無處謝天力慈顔如春風不見桃李實古
今抱此恨有志俯仰失公子豈先知戰戰常惜日吾君
日月照委曲到肝鬲哀哉人子心吾何愛一邑家庭拜
前後粲然發笑色豈比黃壤下焚瘞千金璧若人道德
人視此亦戲劇聊償曾閔意遽與仙佛寂孤纍臥江渚
永望墳墓隔作詩相楚挽感動泪再滴
鄧忠臣(施氏原注鄧忠臣字齊思第進士以工於賦頌為秘書省正字憂去再入舘出倅瀛州後)
(為禮部考功郎秘書少監有詩十二卷名玉池集此叚原注所有新刻刪去為補錄)一邑(曾子固元)
(豐類藳中有鄧忠臣母周氏封縣太君制詞又按王介甫集周氏封永壽縣君詩中所云一邑即永壽也)
徐君猷挽詞
一舸南游遂不歸清江赤壁照人悲請看行路無從涕
盡是當年不忍欺雪後獨來栽柳處竹間行復采茶時
山城散盡尊前客舊恨新愁只自知
(慎按施氏原注謂君猷終于黃州王明清揮麈錄亦云然予考本集代巢元修所作遺愛亭記云東海徐)
(君猷以朝散郎知黃州每歲之春與子瞻遊安國寺飲酒于竹間亭公既去郡寺僧請名子瞻名之曰遺)
(愛據此則君猷之沒在去黃州以後非終于黃也但其去郡後蹤跡無可考耳)
洗兒戲作
人家生子望聰明我被聰明誤一生但願生兒愚且魯
無災無難到公卿
慎按此詩施氏原本載遺詩卷中今据外集
移編詩中有玩世疾俗之意當是生幹兒時
所作故附于此
和蔡景繁海州石室
芙蓉仙人舊遊處(公自注石曼卿也)蒼藤翠壁初無路戲將桃
核裹黃泥石間散擲如風雨坐令空山作錦繡倚天照
海花無數花間石室可容車流蘇寶蓋窺靈宇何年霹
靂起神物玉棺飛出王喬墓當時醉臥動千日至今石
縫餘糟醑&KR0726;(一本作山者訛)人一去五十年花老室空誰作主
手植數松今偃蓋蒼髯白甲低瓊戶我來取酒酹先生
後車仍載胡琴女一聲冰鐵散巖谷海為瀾翻松為舞
爾來心賞復何人持節中即醉無伍獨臨斷岸呼日出
紅波碧巘相吞吐徑尋我語覓餘聲拄杖彭鏗叩銅鼓
長篇小字遠相寄一唱三嘆神悽楚江風海雨入牙頰
似聽石室胡琴語我今老病不出門海山巖洞知何許
門外桃花自開落牀頭酒甕生塵土前年開閣放柳枝
今年洗心歸(諸本作參)佛祖夢中舊事時一笑坐覺俯仰成
今古願君不用刻此詩東海桑田真旦暮
蔡景繁(撫州舊志蔡承禧字景繁臨川人嘉祐二年進士熙寧中由御史出為淮南轉運施氏原)
(注景繁時為淮南轉運副使置司楚州楚與海州之朐山相對一葦可杭此叚新刻本刪去今補錄)海
州石室(太平寰宇記春秋郯國地西漢之東海郡也東魏曰海州朐山在城南石棚山即朐山東)
(北嶺巨石覆巖上下如室可容數十人名勝志石室一名錦巖)芙蓉仙人(宋史文苑傳石延年)
(字曼卿幽州人後家於宋為文勁健於詩最工六一詩話曼卿自少以詩酒豪放自得氣貌偉然詩格竒)
(峭又工于書體兼顔柳曼卿卒後故人有見之者恍惚如夢中言我今為仙鬼也所主芙蓉城欲呼故人)
(往游不得忽然騎一驢去如飛)江風海雨(皮日休漁具詩序吟魯望之詩想其致則江風海雨槭)
(槭生齒牙間)
橄㰖
紛紛青子落紅鹽正味森森苦且嚴待得微(一作餘)甘回
齒頰巳輸崖蜜十分甜
橄㰖(叚公路北戸錄橄㰖子八九月熟廣志有大如雞子者高凉有銀坑橄㰖子細長味美於他郡)
(産者江隣幾雜志橄㰖木卉花如樗)青子落紅鹽(廣志橄㰖木高不可梯但刻其根方數寸)
(許入鹽其中子皆落矣詩話總龜王直方詩話皆同江隣幾雜志則云將采其實剝其皮以薑汁塗之則)
(盡落胡仔苕溪漁隱叢話辨之曰余在嶺南七年見土人采橄㰖未嘗以鹽檫樹身只以梯采之或以杖)
(擊之東坡語蓋自别出小說也諸說不同錄以備考)崖蜜(程大昌演繁露云蜂之釀蜜即峻崖懸寘)
(其巢是名崖蜜南宋人戴植云崖蜜與橄㰖對說非蜂蜜也南海志崖蜜子小而黃殼薄味甘增城惠陽)
(山中有之雖不知其與櫻桃為一物與否要其類也朱翌猗覺寮雜記東坡橄㰖詩云云王立之詩話以)
(為崖蜜櫻桃也出金樓子不知坡意正謂蜜爾言餘丼者味甘有餘非果中餘甘也立之見餘甘為果遂)
(以崖蜜為櫻桃杜詩云崖蜜亦易求又云崖蜜松花熟皆蜂蜜之蜜也然則崖蜜豈專是櫻桃趙與時賓)
(退錄東坡又有詩云崖蜜助甘冷山薑發芳辛製地黃法當用薑與蜜而用櫻桃可乎)
東坡
雨洗東坡月色清市人行盡野人行莫嫌犖确坡頭路
自愛鏗然曳杖聲
生日王郎以詩見慶次其韻並寄茶二十一片
折揚新曲萬人趨獨和先生于蒍于但信櫝藏終自售
豈知盌脱本無橅朅從冰叟來游宦肯伴&KR0751;仙亦號儒
棠棣並為天下士芙蓉曾到海(一作水)邊郛不嫌霧谷霾
松柏終恐虹梁荷棟桴高論無窮如鋸屑小詩有味似
連珠感君生日遥稱夀祝我餘年老不枯未辦報君青
玉案建溪新餅截雲腴
冰叟(用晉書樂廣事王子立為子由壻時從子由於高安故云施氏原注引王沈傳者訛)棠棣
(謂王郎之兄子高弟子敏)芙蓉(先生在湖州有與王郎昆仲遶城觀荷花詩此句即指此事施氏原)
(注引芙蓉城與王子立無涉為辨正)
柏石圖詩(并引)
陳公弼家藏柏石圖其子慥季常傳寶之東坡居士
作詩以為之銘
柏生兩石間天命本如此雖云生之艱與石相終始韓
子俯仰人但愛平地美土膏雜糞壤成壞幾何耳君看
此槎牙豈有可移理蒼龍轉玉骨黑虎抱金柅畫師亦
可人使我毛髮起當年落筆意正欲譏韓子
陳公弼(名希亮眉之青神人天聖八年進士歴守鳳翔至太常少卿贈工部侍郎子四人忱恪恂)
(慥宋史及先生本集皆有傳)金柅(易繫於金柅)
慎按先生自黃州以後無與季常贈答詩据
外集此首疑在黃時作施氏原本編元祐還
朝後者誤今移此
和秦太虚梅花
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出早
江頭千樹春欲闇竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我巳病今年對花還草草不知風雨卷春歸
收拾餘香還畀昊
西湖處士(指林逋也)裙腰(白居易詩草綠裙腰一道斜)
(詩人玉屑云東坡吟梅詩竹外一枝斜更好語雖平易頗得梅之幽獨閒靜之處凡詩人咏物雖平淡巧)
(麗不同要能以隨意造語為工)
附秦太虛原作(淮海集題云和黃法曹憶建溪梅花同參寥賦)
海陵參軍不枯槁醉憶梅花愁絶倒為憐一樹傍
寒溪花水多情自相惱清泪斑斑知有恨恨春相
逢苦不早甘心結子待君來洗雨梳風為誰好誰
云廣平心似鐵不惜珠璣與揮掃月沒參横畫角
哀暗香消盡令人老天分四時不相貸孤芳轉盻
同衰草要須健步遠移歸亂插繁華向晴昊
(王直方詩話少游此詩初無妙處不知坡所愛者何語和者數四余獨愛坡兩句云江頭千樹春欲)
(暗竹外一枝斜更好後必有辨之者)
附子由次韻
病夫毛骨日凋槁愁見米鹽惟醉倒忽傳騷客賦
寒梅感物傷春同懊惱江邊不識朔風勁墻頭亦
有南枝早未開素質夜先明半落清香春更好鄰
家少婦學閒媚靚粧惟有長眉掃孤芳已與飛霰
競結子仍先百花老苦遭横笛亂飛英不見遊人
醉芳草可憐物性空自知羞作繁華助芒昊
附黃魯直次韻(山谷集題云花光仲仁出秦蘇詩卷兩國士不可復見開卷絶嘆因)
(花光為我作梅數枝及畫烟外遠山追少游韻記卷末)
夢蝶真人貌黃槁籬落逢花須醉倒雅聞花光能
畫梅更乞一枝洗煩惱扶持愛梅說道理自許牛
頭參已蚤長眠橘洲風雨寒今日梅開向誰好何
况東坡成古丘不復龍蛇看揮掃我向湖南更嶺
南繫船來近花光老嘆息斯人不可見喜我未學
霜前草寫盡南枝與北枝更作千峰倚晴昊
再和潛師
化工未議蘇羣槁先向寒梅一傾倒江南無雪春瘴生
為散冰花除熱惱風清月落無人見洗粧自趁霜鐘早
惟有飛來雙白鷺玉羽瓊枝鬭清好吳山道人心似水
眼净塵空無可掃故將妙語寄多情横機欲試東坡老
東坡習氣除未盡時復長篇書小草且撼長條餐落英
忍饑未擬窮呼昊
除熱惱(翻譯名義梵言胡蘇多此云除一切鬱蒸熱惱)
附參寥原作(參寥集題云次韻少游和子理梅花)
朔風蕭蕭方振槁雪壓茅齋欲欹倒門前誰送一
枝梅問訊山僧少病惱強將筆力為君寫麗句已
輸何遜蚤碧桃丹杏空自妍嚼蕊嗅香無此好先
生擕酒傍玉叢醉裏雄辭驚電掃東溪不見謫仙
人江路還逄少陵老我雖不飲為詩牽不惜山衣
同藉草要須陶令插花歸醉臥春風軼軒昊
附子由次韻
憐君古木依巖槁西江飲盡須彌倒野花幽草亦
何為嶮韻高篇空自惱萬點浮溪輙長嘆一枝過
嶺仍誇蚤拾香不忍遊塵汚嚼蕊更憐真味好道
人遇物心有得瓦竹相&KR1201;緣自掃誰知真妄了不
妨令我至今思璉老妙明精覺昔未識但向閒窗
看詩草浮雲起時鳥四飛畢竟安能亂清昊
海棠
東風嬝嬝(一作渺渺)泛崇光香霧霏霏(一作空濛)月轉廊只恐夜
深花睡去高(一作故)燒銀(一作高)燭照紅粧
(冷齋夜話先生嘗作大字如掌書此詩似是晚年筆扎與集本不同者嫋嫋作渺渺霏霏作空濛墨跡舊)
(藏秦少師伯陽家後歸林右司子長)
次韻曹九章見贈
蘧瑗知非我所師流年已似手中蓍正平獨肯從文舉
中散何曾靳孝尼賣劍買牛真欲老得錢沽酒更無疑
雞豚異日為同社應有千篇唱和詩
曹九章(名煥子由壻也見本集下卷范忠宣集中有和浮光曹九章大夫詩按本集雜記記神清)
(洞事云曹煥遊嵩山中途遇道士盤礴石上揖曰汝非蘇轍之壻曹煥乎)手中蓍(乾鑿度蓍一百)
(歲方生四十九莖足承天地數聖人采之而用四十九運天地之數)
慎按此詩起二句當是元豐甲子作先生丙
子生至甲子年四十九故用蘧伯玉事及周
易繫辭語施氏原本訛編自徐移湖卷中今
改正
上巳日與二三子擕酒出游隨所見輙作數句明
日集之為詩故辭無倫次
薄雲霏霏不成雨杖藜曉入千花塢柯丘海棠吾有詩
獨笑深林誰敢侮三杯夘酒人徑醉一枕春眠(一作睡)日
亭午竹間老人不讀書留我閉門誰教汝出簷藂枳十
圍大寫真素壁千蛟舞東坡作塘今幾尺擕酒一勞農
工苦却尋流水出東門壞垣古塹花無主臥開桃李為
誰妍對立鵁鶄相媚嫵開尊藉草勸行路不惜春衫汚
泥土褰裳共過春草亭扣門却入韓家圃轆轤繩斷井
深碧秋千挂索人何所映簾空復小桃枝乞漿不見雁
門女南上(别本作山者訛)古臺臨斷岸雪陣翻空迷仰俯故人
餽我玉葉羹火冷烟消誰為煮崎嶇束緼下荒徑婭姹
隔花聞好語更隨落影盡餘尊却傍孤城得僧宇主人
勸我洗足眠倒牀不必聞鐘鼓明朝門外泥一尺始悟
三更雨如許平生所向無一遂兹游何事天不阻固知
我友不終窮豈弟君子神所予
柯丘(名勝志柯丘在赤壁高寒亭之東)春草亭(名勝志春草亭在黃州東門外齊安志門)
(外有春草亭故基是也)玉葉羹(本集雜記云步出城東入何氏韓氏園遂置酒竹隂下有劉唐)
(年主簿者餽油煎餅其名為甚酥味極美)
慎按年譜公於元豐甲子四月奉量移汝州
之命是年上巳猶未離黃州也觀其自記云
定慧院東小山有海棠一株每歲開時必為
置酒已五醉其下矣今年復與參寥及二三
子訪焉元豐七年三月初二日也此叚正記
上巳出游與詩相合施氏原本訛編此詩於
六年正月之後殊失位置今改正
劉監倉家煎米粉作餅子余云為甚酥潘邠老家
造逡廵酒余飲之云莫作醋錯著水來否後數日
擕家飲郊外因作小詩戲劉公求之
野飲花間百物無杖頭惟挂一葫蘆巳傾潘子錯着水
更覓君家為甚酥
劉監倉(名唐年時為黃州主簿注見上首)潘邠老(張文潛宛丘集中潘大臨文集序云)
(大臨字邠老故閩人後家黃州嘗舉於有司無知其才而力振之於困者後客死於蘄春潘子真詩話潘)
(邠老唐太僕卿季荀之後衢之曾孫鯁之子寓居齊安得句法於東坡年未五十殁)
慎按此詩與前首皆同時所作施氏原注載
遺詩卷中今移編於此
和參寥
芥舟只合在㘭堂紙帳心期老孟光不道山人今忽去
曉猿啼處月茫茫
附參寥原作(參寥集題云留别雪堂呈子瞻)
策杖南來寄雪堂眼看花絮又風光主人今是天
涯客明日孤帆下淼茫
慎按先生居黃參寥自杭來訪既將别矣意
其未行之先適聞汝州之命而不遽發遂與
同遊廬山至九江始别此二詩乃在黃唱和
之什施氏補註載續補下卷今移此
蘇詩補註卷二十二
