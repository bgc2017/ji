蘇詩補註卷二十六翰林院編修查慎行撰
古今體詩五十一首(元豐乙丑五月後起知登州十月到任十一月以禮部郎還朝)
(除起居舍人作)
送穆越州
江海相望(宋刻本作忘)十五年羡公松柏蔚蒼顔四朝耆舊
冰霜後兩郡風流水石間舊政猶傳蜀父老先聲已振
越溪山尊前俱是蓬萊守莫放高樓雪月閒
四朝(慎按自仁宗天聖元年癸亥至元豐八年乙丑已是六十三年若更遡而上之以實四朝耆舊)
(之語則穆東美在真宗朝已應從宦恐無此理王注以為歴仕四朝不知何据)
小飲公謹(一本作瑾)舟中
青泥赤日午相烘走訪(一作扣)船窗柳影中輟我東坡無
限睡賞(一作當)君南浦不貲風坐觀邸報談迂叟(公自注是日坐)
(中觀邸報云叟押入門下省)閒說滁山憶醉翁(公自注鄧滁人也)此去澄江
三萬頃只應明月照還空
慎按宋制兩府有除拜未受命先押入以示
不凖辭免之意司馬温公行狀哲宗即位詔
除公知陳州過闕入見至則拜門下侍郎以
宰輔編年錄考之元豐八年五月事先生是
時亦起知登州途中聞司馬入相之命故自
注云是日坐中觀邸報叟押入門下省施氏
補註脱去押字門字遂不成語今補正又按
此詩施氏原本不載今据外集編此
金山妙高臺
我欲乘飛車(石刻作輕舟)東訪赤城(石刻作松)子蓬萊不可到弱
水三萬里不如金山去清風半帆耳中有妙高臺雲峯
自孤起仰觀初無路誰信平如砥臺中老比丘碧眼照
窗几巉巉玉為骨凛凛霜入齒機鋒不可觸千偈如翻
水何須尋德雲即此比丘是長生未可(石刻作暇)學請學長
不死
飛車(墉城集仙錄王母所居閬風之苑有城千里玉樓十二左帶瑶池右環翠水非飈車羽輪不可)
(到列子奇肱國民能造飛車)赤城(按神僊傳謝自然聞司馬承禎居玉霄峯遂詣焉後告别承禎)
(挈一席投之入海泛於波上俄至一山有道士曰蓬萊隔弱水此去三千里非舟楫可行非飛僊莫到承)
(禎名在丹臺身居赤城乃良師也据此則詩中赤松子應作赤城子指司馬子微而言與下二句相合人)
(謝傳本云三千里施氏補註則云三萬里明明改易以就詩句注家似此者甚多雖無係輕重必為駁正)
(者惡其傅會遷就也)蓬萊(續博物志蓬萊山使高麗者望之甚遠前後峭拔其島屬昌國縣島人云)
(蓬萊三僊人越弱水三萬里不應指顧間便見此外不復見山)妙高臺(京口三山志金山初名浮)
(玉山亦名伏牛山山之東有善財石野鶻多棲其山有臺曰妙高)老比丘(時了元住金山)不
死(嵇康養生論世或有謂神僊可以學得不死可以力致者)
(慎按先生與佛印尺牘云妙高詩聊應命耳今日過召伯埭自此入塵土俠猾之鄉矣云云)
贈杜介(并引)
元豐八年七月二十五日杜幾先自浙東還與余相
遇於金山話天台之異以詩贈之
我夢遊天台横空石橋小秋風吹菵露翠濕香嫋嫋應
真飛錫過絶磵度雲鳥舉意欲從之翛然已松杪微言
粲珠玉未說意先了覺來如墮空耿耿窗戶曉羣生䧟
迷網獨達從古少杜叟子何人長嘯萬物表妻孥空四
壁振策念輕矯遂為赤城遊飛步凌縹緲問禪不歸舍
屢為瓠壺繞何人識此志佛眼自照瞭(宋刻本作燎)我夢君
見之卓爾非魔嬈僊葩發茗椀剪刻分葵蓼從今更不
出閉戶閒騕褭時從佛頂巖馳下雙蓮沼
杜介(字幾先注見前)石橋(登真隱訣天台山在桐柏山後四明山東南去天不遠路經油溪水)
(深險清冷前有石橋路逕不盈尺長數十丈臨絶澗惟忘其身然後能濟今名相山道書謂之玉堂)應
真(晉書釋道安傳應真之侣也宋高僧傳序成飛錫之應真道山清話應真即羅漢也)墮空(傳燈)
(錄此身如墮空虛眼前皆白)赤城(述異記赤城一峯高三百丈丹壁&KR2557;石元和郡縣志赤城山在)
(天台縣北六里土色皆赤狀如雲霞山下有洞在三十六小天數赤城丹洞周三百里上有玉清平天)
佛頂巖(天台記赤城西北至佛頂巖梁僧定光隱此三年無人知者智顗至江陵夢光引至山顛)
(曰汝當住此及顗至佛隴光曰金地吾已居之汝宜往銀地今有金地嶺銀地嶺)雙蓮沼(名勝)
(志過金地嶺西北有寒風闕由闕東上為華頂峯乃山之第八重最高處自下望之若蓮花之萼峯下數)
(里有雙溪上天柱峯轉左上下有二池)
余將赴文登過廣陵而擇老移住石塔相送竹西
亭下留詩為别
竹西失却上方老石塔還逢惠照師我亦化身東海去
姓名莫遣世人知
文登(文獻通考登州文登縣有文登山齊乘春秋牟子國後魏置東牟郡唐武德中以文登縣置登)
(州)竹西上方(盛儀維揚志上方禪智寺在江都縣東一名竹西寺蜀井在内即隋故宫也)
石塔(維揚志石塔寺即唐木蘭院)
慎按此詩施氏原本不載新刻本載續補下
卷今因題編次於此
附子由和
遠老陶翁好弟兄虎溪廬阜久逢迎何須更要經
平子清議從來貴士衡
别公擇
黍離不復閔宗周何暇雷塘弔一丘若問西來祖師意
竹西歌吹是揚州
慎按此詩施氏原本不載今從續補卷中改
編
贈葛葦(一本作鞏)
竹椽茅屋半摧傾肯向蜂窠寄此生長恐波頭卷室去
欲將船尾載君行小詩試擬孟東野大草閒臨張伯英
消遣百年須底物故應憐我不歸耕
大草(開按須溪云大草謂張帖比他帖字大)
贈王寂
與君暫别不須嗟俯仰歸來鬢未華記取江南烟雨裏
青山斷處是君家
次韻孫莘老斗野亭寄子由(在邵伯堰)
落帆(别本作帽訛)謝公渚日脚東西平孤亭得小憩暮景含
餘清坐待斗與牛錯落挂南甍老僧如夙昔一笑意巳
傾新話出故人舊事疑前生吾生七往來送老海上城
逢人輙自哂得魚不忍烹似聞績溪老復作東都行小
詩如秋菊豔豔霜中明過此感我言長篇發春榮
斗野亭(盛儀維揚志邵伯鎮有斗野亭以揚州分野屬斗也)謝公渚(晉書太康十一年謝)
(安鎮廣陵於城東北二十里築壘名曰新城樂史太平寰宇記廣陵縣有邵伯堰在新城北二十里謝公)
(所築有斗門在縣東北四十里合凟渠有小渠東去七里入艾陵湖其西為白茆湖)老僧(名榮斗野)
(主人也見欒城集注)績溪老(按年譜子由時自筠州移知績溪縣尋以校書郎被召入京)
附孫莘老原唱
淮海無林丘曠澤千里平一渠閑防(缺一字)物色故
不清老僧喜穿築北戶延朱甍簷楯斗杓落簾幃
河漢傾平湖杳無涯湛湛春波生結纜嗟已晩不
見芙蓉城尚想紫芡盤明珠出新烹平生有微尚
一舟聊寄行遇勝輙偃蹇霜須刷澄明可待齒牙
豁歸與謝浮榮
(慎按黃山谷集云外舅孫莘老守蘇州留詩斗野亭云云時元豐三年庚申也莘老集世不傳此詩)
(從淮海集采出山谷少遊張琬張芸叟皆有次韻詩不具錄)
附子由和(欒城集原題和子瞻次孫覺諫議韻題邵伯閘上斗野亭見寄)
扁舟未遽解坐待兩閘平濁水汙人思野寺為我
清昔遊有遺咏枯墨存高甍故人獨未來一尊誰
與傾北風吹微雲暮寒依月生前望䢴溝路却指
鐵甕城茅簷卜兹地江水供晨烹試問東坡翁畢
老幾此行奔馳力不足隱約性自明早為歸耕計
免慙老僧榮(自注僧榮斗野主人也子瞻將卜居丹陽蒜山下此亭正當歸路故云爾)
送楊傑(并引)
無為子嘗奉使登太山絶頂雞一鳴見日出又嘗以
事過華山重九日飲酒蓮花峯上今乃奉詔與高麗
僧統游錢塘皆以王事而從方外之樂善哉未曾有
也作是詩以送之
天門夜上賓出日萬里紅波半天赤歸來平地看跳丸
一點黃金鑄秋橘太華峯頭作重九天風吹灧黃花酒
浩歌馳下腰帶鞓醉舞崩崖一揮手神遊八極萬緣虚
下視蚊雷隱汙渠大千一息八十反笑厲東海騎鯨魚
三韓王子西求法鑿齒彌天兩勍敵過江風急浪如山
寄語舟人好看客
楊傑(宋史文苑傳楊傑字次公無為人第進士元祐中為禮部員外郎自號無為子東都事略楊傑)
(元豐年官太常者數任一時禮文傑與討論)黃金鑄秋橘(抱朴子微旨篇始青之下日與)
(月兩半同昇合成一出彼玉池入金室大如彈丸黃如橘)太華峯(華岳志中峯曰蓮花峯東峯曰)
(僊人掌西峯曰巨靈足南峯曰落雁峯西北曰毛女峯東北曰雲臺峯)腰帶鞓(太華峯上地名)
(西華山志失載按陸游感舊詩亦有青城山裏屏風叠太華峯頭腰帶鞓之句)三韓王子(文獻)
(通考熙寧八年高麗玉運遣其弟僧統來朝問求佛法并獻經像教苑遺事高麗國名文宗仁孝王第四)
(子出家名義天元豐八年乙丑冬航海至明州上表乞游中國詔以楊傑館伴所至二浙淮南京東諸路)
(迎餞如夏國禮徧訪三學宗工初抵鄞師事明智中立而友法鄰請跋教乘造杭州上天竺以弟子禮事)
(慈辨過潤州金山以禪規展拜佛印禪師了元元據坐受禮楊傑以為疑佛印曰不如是何以示華夏師)
(法耶)
(慎按義天游錢塘乃元祐元年事通考以為熙寧八年王注以為元祐二年俱訛)
附子由次韻
人言長安遠如日三韓住處朝日赤飛帆走馬入
齊梁却渡吳江食吳橘玉門萬里惟言九行人泪
墮陽關酒佛法西來到此間徧滿曾如屈伸手出
家王子身心虚飄然渡海如過渠遠來欲見傾盆
雨屬國真逢戴角魚至人無心亦無法一物不見
誰為敵東海東邊定有無拍手笑作中朝客
次韻送徐大正(公自注嘗與余約卜隣於江淮間將赴登州同舟至山陽以詩見送)
(留别)
别時酒醆照燈花知我歸期漸有涯去歲渡江萍似斗
今年並海棗如瓜多情明月邀君共無價青山為我賖
千首新詩一竿竹不應空釣漢江槎
徐大正(字得之東海人注見二十四卷閑軒下)
楊康功有石狀如醉道士為賦此詩
楚山固多猿青者黠而壽化為狂道士山谷恣騰蹂誤
入華陽洞竊飲茅君酒君命囚巖間巖石為械杻松根
絡其足藤蔓縛其肘蒼苔眯其目叢棘哽其口三年化
為石堅瘦敵瓊玖無復號雲聲空餘舞杯手樵夫見之
笑抱賣易升斗楊公海中僊世俗那得友海邊逢姑射
一笑微俛首胡不載之歸用此頑且醜求詩紀其異本
末得細剖吾言豈妄云得之亡是叟
楊康功(華隂人仕龍圖待制本集與康功尺牘云今日大風孤舟掀舞雪浪中楊次公惠醖一壺)
(醉中與公作醉道士石詩托楚守寄去按康功曾使高麗故稱為海中僊)
(慎按陵陽室中語云東坡作文如天花變現初無根葉不可揣測如醉道士石詩共二十八句却二十六)
(句假說惟用二句收拾此真千古絶調也)
附秦少游詩
黃冠初飲何人酒徑醉頽然不知久風吹化石楚
山阿藤蔓纏身蘚封口常隨白鶴一飛去但有衣
冠同不朽異物終為賢俊得野老田夫豈宜有華
隂楊公香案吏一見遂作忘年友日暮西垣視草
歸往往對之傾數斗大夢之間無定論啓母望夫
天所誘榖城或與子房期西域更為陳郍吼我疑
黃冠反見玩若此堅頑定醒否何當一笑凌蒼霞
顧謝世人聊舉手
附參寥詩
天官夜宴瓊樓春一官大醉頽穹旻飛光貫地若
素練百里雞犬聲紛紛吹風洗雨歲月古化此頑
石良悲辛楚山之老頗知異濯以澗底清漪淪霓
裳彷彿認羽客楮冠數寸横秋雲空齋晝閒戲一
擊琅然哀韻還清真我聞天官天所陳雖復暫屈
終當伸烈風迅雷一朝作却上蒼蒼朝紫宸
迨作淮口遇風詩戲用其韻
我詩如病驥悲鳴向衰草有兒真驥子一噴羣馬倒養
氣勿吟哦聲名忌太早風濤借筆力勢逐孤雲掃何如
陶家兒遶舍覓梨棗君看押強韻已勝郊與島
過泗上喜見張嘉父二首
眉間冰雪照淮明筆下波瀾老欲平直得全生如許妙
不知形諜巳多名
張嘉父(慎按施氏舊註張嘉父名大寧山陽人登元豐八年第治春秋學以書問於先生答之曰)
(此書自有妙用學者罕能領會多求之繩束中乃近法家者流惟丘明識其用微見端兆欲使學者自得)
(之故僕以為難未敢輕論也建中靖國初還自南海首以書與錢濟明問嘉父今安在想日益不止時巳)
(除春秋博士矣政和間為司勲郎張文潛作南山賦以贈之其略曰南山巖巖兮其下有人佩玉而握珠)
(尅意魯叟之古經不習世儒之臆書其所居當是泗之南山今為盱眙也此叚新刻本刪去今補錄)形
諜(莊子内誠不解形諜成光)
空翠娛人意自還明窗一榻共秋閒會知名利不到處
定把清觴屬此山
此山(按嘉父居泗州南山張文潛嘗作南山賦以贈之)
慎按以上二首施氏原本不載今因題編次
次韻徐積
殺雞未肯邀季路裹飯先須問子來但見中年隱槐市
豈知平日賦蘭臺海山入夢方東去風雨留人得暫陪
若說峩眉眼前事(宋刻本作是)故鄉何處不堪回
徐積(東都事略徐積字仲車山陽人少孤事母至孝四十不婚不仕鄉人勉之就舉遂偕母至京師)
(既登第未調官而母卒遂不復仕監司上其名以為教授久之致仕歸山陽於是始娶後以壽終謚曰節)
(孝處士慎按王資深所撰仲車行狀略云先生父名石神童出身知融州羅城縣羅城君卒先生始三)
(歲既冠後從安定胡先生學治平三年登第以耳疾不能從仕元祐元年就除揚州司戶參軍楚州教授)
(則東坡與相見時尚未授職故有中年隱槐市之句)子來(藝苑雌黃云莊子子輿與子桑友而霖雨)
(十日子輿曰子桑殆病矣裹飯而往食之裹飯者子桑非子來也先生詩訛然觀退之贈崔斯立詩云昔)
(者十日雨子來寒且飢其失自退之始矣)
(慎按節孝先生集有贈子瞻四首皆古體詩此首原作失去無從采錄)
元豐七年有詔京東淮南築高麗亭館密海二州
騷然有逃亡者明年軾過之嘆其壯麗留一絶云
簷楹飛舞垣墻外桑柘蕭條斤斧餘盡賜昆邪作奴婢
不知償得此人無
高麗(演繁露引南唐章僚海外行程記自海萊二州須得西南風乃行與中國對者已在山東之東)
(矣而其屬郡有康州者乃與明州相對康之鄰郡曰武州其氣候正似餘姚則麗之與明又斜相對直微)
(兼西北矣王溥五代會要高麗本扶餘之别種都平壤城在京師東五千一百里前王姓高氏晉天成四)
(年封權知國事王建為高麗國王自後有國者皆王氏徐競宣和奉使高麗圖經熙寧四年高麗國王王)
(徽復修方貢神宗嘉其忠藎元豐三年四年連使來朝六年徽卒命楊景略為祭奠使錢勰為弔慰使七)
(年七月自密之板橋航海而往哲宗踐阼使來奉慰又來奉賀葉石林詩話高麗遣使來朝神宗以張誠)
(一館伴問其所以復朝之意對云其國主王徽常誦華嚴經祈生中國一夕忽夢至京師備見城邑宮室)
(之盛覺而為詩曰惡業因緣近契丹一年朝貢幾多般移身忽到京華地可惜中宵漏滴殘宋史熙寧中)
(高麗遣使言欲遠契丹乞改途由明州赴闕郡縣供頓無舊凖頗擾民詔立式頒下費悉官給本集論高)
(麗奉進狀云伏見熙寧以來高麗入貢至元豐末十六七年間兩浙淮南京東三路築城造船建立亭館)
(所在騷然公私告病)
懷仁(刻本作口者訛)令陳德任新作占山亭二絶
尚父提封海岱間南征惟到穆陵關誰知海上詩狂客
占得膠西一半山
懷仁(慎按外集作懷仁唐書地理志海州東海郡領縣四懷仁其一也名勝志海州贑榆縣舊名懷)
(仁太平寰宇記大海在城東十五里南接朐山界北接懷仁界向來刻本俱訛作懷口今改正)穆陵
(齊乘穆陵山在沂水縣北伏琛齊記東山南龜山北穆陵山是也)占山亭(失考)
我是膠西舊使君此山仍合與君分故應竊比山中相
時作新詩寄白雲
膠西(按漢書文帝十六年分齊立膠西國都高密輿地廣記密州有膠西縣先生曾知密州故曰膠)
(西舊使君非萊之膠州也水經注膠水北逕祝兹縣故城東漢武帝封膠東康王子延為侯國後魏置膠)
(州於此則萊之膠州乃膠東也注引一統志繆今駁正)
慎按以上二首施氏原本不載新刻載續補
下卷以外集考之題中懷口當作懷仁今据
此改正移編
過密州次韻趙明叔喬禹功
先生依舊廣文貧老守時遭醉尉嗔汝輩何曾堪一笑
吾儕相對復三人黃雞唱曉凄凉曲白髮驚秋見在身
一别膠西舊朋友扁舟歸釣五湖春
廣文老守(趙明叔為膠西教授喬禹功由太博換左藏知欽州後移知施州詳見先生密州詩)
(卷中)
再過常山和昔年留别詩
傴僂山前叟迎我如迎新那知夢幻軀念念非昔人江
湖久放浪朝市誰相親却尋泉源去桃花應(宋刻本作逢)避
秦
(慎按此詩即次留别雩泉韻)
再過超然臺贈太守霍翔
昔飲雩泉别常山天寒歲在龍蛇間山中兒童拍手笑
問我西去何當還十年不赴竹馬約扁舟獨與漁蓑閒
重來父老喜我在扶挈老幼相遮攀當時襁褓皆七尺
而我安得留朱顔問今太守為誰歟護羌充國鬢未斑
(公自注翔自言在熙河作屯田有功)躬持牛酒勞行役無復杞菊嘲寒慳
超然置酒尋舊迹尚有詩賦鑱堅頑孤雲落日在馬耳
照耀金碧開烟鬟却淇自古北流水跳波下瀨鳴玦環
願君談笑作石埭坐使城郭生溪灣
超然臺(注詳第十四卷)雩泉(本集雩泉記略云熙寧八年旱禱於常山應如響乃新其廟廟)
(門西南五十步有泉汪洋旋折如車輪乃琢石為井作亭於上名之曰雩泉)十年(公自密移徐在)
(丙辰十二月及乙丑赴知登州九月過密相距十年矣)杞菊(烏臺詩案杞菊賦引云及移守膠西)
(始至之日齋館蕭然以非諷新法减削公使錢太甚齋醖厨簿事皆索然無備也)詩賦(先生有超)
(然臺記及和潞公詩子由有超然臺賦)馬耳(水經注馬耳山高百尺上有二石並舉望齊馬耳故)
(世取名焉東去常山三十里)
常山(一本作州)贈劉鎡
劉侯年少日駿馬拊便面援弓雁自落不待白羽貫
慎按此詩施氏原本不載新刻在續補下卷
今因地附錄於此
登州海市(并引詩一本無登州二字按石刻海市下有字末題云元豐八年十月晦書)
(呈全叔承議)
予聞登州海市舊矣父老云嘗出(石刻作見)於春夏今歲
晩不復見矣(石刻作出也)予到官五日而去以不見為恨
禱於海神廣德王之廟明日見焉乃作此詩
東方雲海空復空羣僊出沒空明中蕩摇浮世生萬象
豈有貝闕藏珠宮心知所見皆幻影敢以耳目煩神功
(石刻作工)歲寒水冷天地閉為我起蟄鞭魚龍重樓翠阜出
霜曉異事驚倒百歲翁人間所得(苕溪漁隱作見)容力取世外
無物誰為雄率然有請不我拒信我(苕溪漁隱作哉)人厄非天
窮潮陽太守南遷歸喜見石廪堆祝融自言正直動山
鬼豈(石刻作不)知造物哀龍鍾伸眉一笑豈易得神之報汝
亦已豐斜陽萬里孤鳥(一作島)沒但見碧海磨青銅新詩
綺語亦安用相與變滅隨東風
登州(元和郡縣志古萊子國後魏置東牟郡尋廢武德初於文登縣置登州太平寰宇記登州南至)
(萊州界四百里西北至大海當中國往新羅渤海大路)海市(沈括筆談登州海市時有雲氣如宮)
(室樓觀城堞人物車馬冠蓋之狀或云蛟蜃之氣齊乘云登州北海中有沙門鼉磯牽牛大竹小竹五島)
(海市現滅常在五島之上或謂類南海蜃樓殆不然嘗至海上訪之每於春夏晴和之時杲日初昇東風)
(微作雲脚齊敷於島上海市必現凡世間所有象類萬殊或小或大或變現終日或徧海皆滿其為靈怪)
(赫奕豈蜃樓可擬哉蓋滄溟與元氣呼吸神龍變化不測如佛經所云龍王能興種種雷電雲雨於本宫)
(不動不摇山海幽深容有此理)孤鳥沒(杜牧詩長空澹澹孤鳥沒萬古消沉向此中)磨青
銅(本集蓬萊閣記所見云閣上望海如鏡面與天相際)
奉和陳賢良
不學孫吳與六韜敢將駑馬並英豪望窮海表天還遠
傾盡葵心日愈高身外浮名休𤨏𤨏夢中歸思已滔滔
三山舊是神僊地引手東來一釣鰲
賢良(宋史選舉志有賢良方正科)
慎按此詩施氏原本不載新刻載續補下卷
玩本詩結句當是登州作故移編於此
登州孫氏萬松堂(宋刻本無萬字)
萬松誰種已摐摐半嶺蒼雲(一作髯)映此邦露重珠瓔(宋刻)
(作纓)蒙翠蓋風來石齒碎寒江浮空兩竹横南閣倒景扶
桑射北窗坐待夕烽傳海嶠重城歸去踏逢逢
松堂(名勝志孫氏松堂在登州府城内)兩竹(大竹小竹二島名皆在登州北海中見齊乘詳)
(海市注)
過萊州雪後望三山
東海如碧環西北卷登萊雲光與天色直到三山回我
行適冬仲薄雪收浮埃黃昏風絮定半夜扶桑開參差
太華頂出沒雲濤堆安期與羡門乘龍安在哉茂林秋
風客勸爾麾一杯帝鄉不可期楚些招歸來
萊州(元和郡縣志地在齊國之東故曰東萊漢置郡後魏分青州置光州隋開皇二年改萊州北至)
(大海五十里東北至登州四百里)三山(太平寰宇記三山在掖縣北海之南岸齊乘萊州北二千)
(里有三山漢志秦祠八神四曰隂主祠三山顔監謂即三神山者非也三神山乃蓬萊方丈瀛洲之稱在)
(渤海中非海岸之三山也又名勝志三山島在府城北五十里掖縣城北又有三山亭)
遺直坊(并引)
富公之客李君諱常登人也故太守李公諱師中榜
其閭曰遺直而其子大方求詩於軾為賦一首
使君不浪出羔雁親扣門先生但清坐薤水已多言當
時邦人化市無晨飲豚歲月曾幾何客主皆九原魯經
有遺嘆楚些無歸魂我作遺直詩過者式其藩
李常(慎按同時有兩李常一為李公擇建昌人一則登州人歐陽公集有讀張李二生文贈石先生)
(詩云先生三十年居魯能使魯人皆好學其間張續與李常剖琢珉石得天璞則李常不獨為富公客亦)
(徂徠之高弟也)
鰒魚行
漸臺人散長弓射初噉鰒魚人未識西陵衰老繐帳空
肯向北河親饋食兩雄一律盗漢家嗜好亦若肩相差
(公自注莾操皆嗜鰒魚)食每對之先太息不因噎嘔緣瘡痂中間
霸據關梁隔一枚何啻千金直百年南北鮭菜通往往
殘餘飽臧獲東隨海舶號倭螺異方珍寶來更多磨沙
瀹瀋成大胾剖蚌作脯分餘波君不聞蓬萊閣下駞碁
島八月邊風備胡獠舶船跋浪黿鼉震長鑱鏟處崖谷
倒膳夫善治薦華堂坐令雕爼生輝光肉芝石耳不足
數醋芼魚皮真倚墻中都貴人珍此味糟浥油藏能遠
致割肥方厭萬錢厨决眥可醒千日醉三韓使者金鼎
來方奩饋送煩輿臺遼東太守遠自獻臨淄掾吏誰為
材吾生東歸收一斛苞苴未肯鑽華屋分送羹材作(疑誤)
(當作乍)眼明却取細書防老讀
鰒魚(說文鰒海魚名郭璞云蝮狀如蛤偏著石本草鰒魚甲即石决明一名千里光主明目去障後)
(山叢談石决明登人謂之鰒魚)一枚千金(南史禇淵傳時淮北屬江南無復鰒魚一枚直數千)
(錢)蓬萊閣(名勝志唐神龍間析黃縣置蓬萊縣即蓬萊鎮也昔漢武於此望海中蓬萊山因築)
(城以為名有蓬萊閣在城北丹崖山東西二面石壁巉巖)駞碁島(歐陽公集作鼉磯島在登州海)
(中距蓬萊縣百餘里名勝志沙門在城西北海中其相連屬者有駞碁島紫翠巉絶出沒於波濤之表)
糟浥(本草吳越人以糟决明為美品)
慎按此詩施氏原本不載今据後山叢談從
新刻續補上卷移編
留别登州舉人
身世相忘久自知此行閒看古黃腄自非北海孔文舉
誰識東萊太史慈落筆已吞雲夢客抱琴欲訪水僊師
莫嫌五日匆匆守歸去先傳樂職詩
黃腄(史記始皇二十八年東行郡縣並渤海以東過黃腄注引括地志云黃縣故城在萊州黃縣東)
(南二十五里古萊子國也十三州志云牟平縣古腄縣也)
慎按此詩施氏原本不載新刻本載續補遺
卷中以題考之乃登州作今移編
次韻趙令鑠
東坡巳報六年穰惆悵紅塵白首郎枕上谿山猶可見
門前冠蓋已相望故人年少真瓊樹落筆風生戰堵墻
端向罋間尋吏部老來專(一作惟)以醉為鄉
趙令鑠(王明清䟦東坡真蹟云英宗潛龍日居穆親宅與宗屬淄恭憲王世雄厚善慶歴八年戊)
(子兩家各生子同年日月時其後英宗入繼大統所誕即神宗恭憲所育乃太僕伯堅也為本朝宗室登)
(進士第之冠易文階最先伯堅令鑠字也施氏原註趙令鑠字伯堅熙寧中以諸衞將軍對策學士院改)
(職方員外郎僉書南京判官侍祠郊丘對垂拱殿言青苗不當立俵散賞格恐希功生弊神宗然之元祐)
(初為光禄少卿將作監終太僕卿贈寶文閣待制)
(慎按趙令鑠字伯堅趙令時字景貺東坡為改字德麟集中有字說可證明明兩人也吳中新刻本於注)
(中忽增一云字景貺五字乃施氏原本所無自僉書南京判官以下一叚原本所有而新刻則妄為刪削)
(今為補錄全文紏摘繆訛一覽昭然用為輕改古書之戒)
次韻王定國得潁倅二首
僊風入骨巳凌雲秋水為文不受塵一噫固應號地籟
餘波猶足挂天紳買牛但自捐三尺射鼠何勞挽六鈞
莫向百花潭上去醉翁不見與誰親
三尺(石林詩話唐彦謙題漢高祖廟詩耳聞明主提三尺眼見愚民盗一坏語皆歇後如三尺律三)
(尺喙皆可何獨劒乎子瞻詩買牛但自捐三尺射鼠何勞挽六鈞亦與此同病六鈞可去弓字三尺不可)
(去劒字也慎按高祖紀吾以布衣提三尺取天下人韓安國傳高帝曰提三尺取天下者朕也陳書高)
(帝詔提彼三尺賓於四門三尺下何必更着劒字耶)百花潭(當在潁州失考)
滔滔四海我知津每愧先生植杖耘自少多言晚聞道
從今閉口不論文灩翻白獸尊中酒歸煮青泥坊底芹
要識老僧無盡處牀頭牛蟻不曾聞
次韻趙令鑠惠酒
神山無石髓生世悲暫寓坐待玉膏流千載真旦暮青
州老從事鬲上非所部惠然肯見從知我憎(一作困)市酤
開瓶自洗盞肴核誰與具門前聽剝啄烹魚得尺素
玉膏(酒名鮮于樞游臯亭記載先生此詩題云伯堅惠玉膏兩壺且枉佳篇次韻戲答云云)洗
盞(杜甫詩洗盞開嘗對馬軍)
附趙伯堅原唱(此下二首從鮮于樞記中采出)
古人醉以酒蓋亦有所寓一飲百憂忘陶陶朝復
暮公欲醉為鄉甕間尋吏部惜取青銅錢濁醪安
足酤敢竊好事名聊資子雲具巧手斧鼻端此情
知有素
附伯堅再和一首
登州與儀曹到官如旅寓螭陛鳳凰池翺翔未云
暮冰雪照人清黃色盈中部譬如千日釀一宿陋
清酤載筆無多辭公真濟時具歎息賀德基尤知
我尸素
(慎按元鮮于伯機游臯亭山記略云元貞元年送客臨平鎮晚宿廣嚴院僧普聞出書畫誇客中有)
(東坡與趙令鑠唱和真蹟一卷令鑠有詩聲集不行世因錄之其序云子瞻和余致齋詩有端合罋)
(間尋吏部老來惟以醉為鄉之句因送薄酒兼成斐章冀發一笑也詩云古人醉以酒云云東坡和)
(詩神山無石髓云云伯堅人有詩云子瞻辭免起居之命令鑠復用前韻以勉之登州與儀曹云云)
(趙伯堅詩世不多見亟錄以附先生集中一時贈答風流猶可想見也)
送范純粹守慶州
才大古難用論高常近迂君看趙魏老乃為滕大夫浮
雲無根蒂黃潦能須臾知經幾成敗得見真賢愚羽旄
照城闕談笑安邊隅當年老使君赤手降於莵諸郎更
何事折箠鞭其雛吾知鄧平叔不鬭月支胡
范純粹(施氏原註范純粹字德孺文正公之季子元豐初檢正中書五房公事與同列不合謫知)
(徐州滕縣東坡時守徐為作公堂記後轉運陜西神宗遣高遵裕等將兵伐西夏德孺從軍給餉遵裕無)
(功而還神宗銳意大舉再伐中人李憲先為帥以失期當坐懼罪遂進疏以逢上意關陜不堪科調汹汹)
(將亂德孺屢疏危言甚力會中人李舜舉奉使歸告上以再舉必亂帝意悟始知其忠刪哲宗)
(即位以直龍圖閣京東轉運副使代其兄忠宣公守慶請棄所侵西夏地曰爭地未棄則邊隙無時可除)
(於是還四砦而夏人服紹聖後以棄地故又坐黨錮屢起屢仆終龍圖閣直學士此詩著其為國盡言之)
(實卒言文正公在仁宗時元昊叛命訖以計降之德孺守慶州竞如先生所期云)慶州(元和郡縣)
(志關内道慶州順化都督府古西戎地秦屬北地郡隋為合川鎮後割寧州歸德縣置慶州九域志陜西)
(永寧軍路中府慶州安化郡去東京一千九百里)當年老使君(東都事略范仲淹傳元昊)
(反仁宗知仲淹材兼文武令知延州時議諸路進兵仲淹獨守鄜延不從後徙慶州為環慶路經略安撫)
(招討使尋拜陜西四路安撫緣邊招討使居三歲士勇邊實乃謀取横山復靈武宋使仲淹在慶州築大)
(順城於州西北當後川橋口以斷夏人侵寇之路)諸郎(按史神宗朝文正公次子純仁以直龍圖)
(閣知慶州哲宗朝幼子純粹以直學士繼守是州)
(慎按任淵山谷詩注引實錄元豐八年八月直龍圖閣京東轉運使范純粹知慶州是時先生方赴登州)
(其冬十二月始還朝豈德孺至是乃西行耶山谷亦有送范守慶詩年譜以為元祐元年作)
送范德孺(一本作過范縣訪德孺)
漸覺東風料峭寒青蒿黃韭試春盤遥想慶州千嶂裏
暮雲衰草雪漫漫
慎按此詩施氏原本不載新刻本載續補下
卷今因題附錄於此
次韻王震
擕文過我治平間霧豹當時始一斑聞道吹嘘借餘論
故教流落得生還清篇帶月來霜夜妙語先春發病顔
詩酒暮年猶足(一作得)用竹林高會許時攀
治平間(按年譜英宗治平乙巳丙午間先生自鳳翔還朝召試秘閣直史館)吹嘘借餘
論(王定國聞見近錄云六姪震嘗謂予曰子瞻貶黃州神宗每憐之一日謂執政曰國史大事欲俾蘇)
(軾成之執政有難色上曰非軾則用曾鞏其後復有旨起蘇軾以本官知江州中書蔡持正張粹明受命)
(震當詞頭明日改承議郎江州太平觀提舉又明日命格不下皆王禹玉之力也)竹林(王震為定)
(國之姪故云)
(陳鵠耆舊續聞東坡謫黃元豐末移汝州制詞云蘇軾謫居既久念咎已深人才實難不忍終棄蓋王子)
(發詞也元祐初坡入掖垣與子發同僚和子發詩云清篇帶月來霜夜妙語先春發病顔蓋為此故也)
喜王定國北歸第五橋
白露凄風洗瘴烟夢回相對兩凄然雀羅廷尉非當日
鳩杖先生愈少年世事飽諳思束手主恩未報恥歸田
誰憐第五橋邊水獨照台州老鄭虔
慎按諸刻本此詩題止第五橋三字今從外
集補錄全題改編於此
次韻王定國謝韓子華過飲
楚有孫叔敖長城隱千里哀哉練(宋刻本作綀)帬子負薪躡
破履豈無故交親逝去如覆水不如老優孟談笑(宋刻本作)
(說)託諧美世家不可恃如倚折足几祥符有賢相手握
天下砥懿敏亦名公三貴德爵齒蓋棺今幾日公子誰
料理誰要卿料理欲說且止止宅相開府公久為蒼生
起如何垂老别冰盤餽蒼耳親嫌妨鶚薦相對發微泚
新詩如彈丸脱手不移晷我亦老賓客苦語落紈綺莫
辭三上章有道貧賤耻
韓子華(宋史韓絳字子華忠憲公億之第三子舉進士甲科神宗立以韓琦薦拜樞密副使熙寧)
(三年參知政事尋以觀文學士知許州七年復代王安石為相再出知許州封康國公元祐初以太尉致)
(仕謚獻肅)祥符賢相(宰輔編年錄王旦於景德三年拜相歴祥符至天禧元年在位凡十二年)
(李燾長編云旦為相端重堅正明達國體接物若甚和易而風儀峻整當官蒞事莊厲不可犯)懿敏
(宋史王素文正公旦之子事仁宗出入垂三十年卒謚懿敏)宅相(王氏舊注云文正公長女嫁韓)
(憲肅公子華乃王氏之甥慎按子華之父名億謚忠憲非獻肅也獻肅乃子華謚王注訛今駁正)開
府(宋史韓綘傳熙寧中為陜西宣撫使即軍中拜中書門下平章事開幕府於延安)
(慎按宋史及東都事略韓子華立朝柄政一無可稱甚至為言路所劾與章惇曾布並提而論生平槩可)
(知矣定國為名家之後其人材門地自堪大用初因東坡先生廢斥先生入為侍從定國亦宜膺顯擢子)
(華乃王之所自出乂當路有汲引之力反托親嫌不為表薦遂使五年瘴癘萬里生還區區穎楊二倅轉)
(徙靡常與流落何異子華不得辭其責也公此詩似為定國痛惜然所以諷刺子華者深矣)
次韻馬元賓
流落江湖萬里歸相逢自慰巳差池初聞好句驚人倒
悔過東庭識面遲握手寧知無賀監結交誰復(一作定)許
袁絲塞鴻正欲摩天去垂老追攀豈可(一作所)朝
馬元賓(爵里失考)
慎按此詩施氏原本不載新刻載續補下卷
以起句觀之當是元祐初年作編錄於此
惠崇春江晚景二首
竹外桃花三兩枝春江水暖鴨先知蔞蒿滿地蘆芽短
正是河豚欲上時
惠崇(圖繪寶鑑建陽僧惠崇工畫鵝雁鷺鷥尤工小景善為寒汀野渚瀟灑虚曠之象歐陽公以為)
(九僧之一也)河豚(程大昌演繁露引博雅云鯸䱌魨也背青鰒白觸物即怒其肝殺人酉陽雜爼)
(魚肝與子俱毒艾能已其毒江淮人食河豚必和艾藝苑雌黃河豚新附本草云味甘温無毒日華子云)
(有毒苕溪漁隱云按游僊雜錄暮春楊花飛此魚大肥江淮人臠其肉雜蔞蒿荻牙瀹而為羹或不甚熟)
(亦能害人本草以為無毒訛矣張來明道雜志此魚有二種色淡黑有文點謂之斑子阮一閱詩話總龜)
(梅聖俞詩春岸飛楊花永叔謂河豚食楊花則肥韓偓詩柳絮覆溪魚正肥大抵魚食楊花則肥不必河)
(豚)
兩兩歸鴻欲破羣依依還似北歸人遥知朔漠多風雪
更待江南半月春
次韻周邠
南遷欲舉力田科三徑初成樂事多豈意殘年踏朝市
有如疲馬畏陵坡羡君同甲心方壯笑我無聊鬢已皤
何日西湖尋舊賞淡烟疎雨暗漁蓑
周邠(周邠字開祖先生倅杭時開祖為錢塘令注詳見施氏原注開祖時知管城縣)
次韻胡完夫(成都石刻題云次韻完夫舍人見戲一首)
青衫别淚尚斕斑十載江湖困抱關老去上書還北闕
朝來拄笏看(石刻作望)西山相從杯酒形骸外笑說平生醉
夢間萬事會須咨伯始白頭容我占清閒
胡完夫(施氏原注胡完夫名宗愈晉陵人副樞宿之姪舉進士神宗擢同知諫院王安石執政用)
(李定為御史蘇李宋三舍人皆不草制坐絀完夫曰御史須官博士員外郎用學士及丞雜薦今定以幕)
(職不因薦得之是一出執政意即大臣不法誰復言之安石怒出通判真州入為吏部右司郎中元祐中)
(擢左史西掖夕郎中執法哲宗問朋黨之弊對曰君子指小人為姦則小人指君子為黨陛下能擇中立)
(之士而用之則黨禍息矣明日具君子無黨論以進拜右丞以資政殿學士知陳州徙成都召入為禮部)
(吏部尚書卒年六十六此詩墨蹟刻石成都府治題云次韻完夫見戲一首朝來拄笏看西山墨蹟作望)
(西山完夫詩題宗愈聞子瞻舍人有懷居之興為小詩以戲云云慎按施注全文及胡完夫原作新刻)
(本盡刪去今補錄存真)
附胡完夫原作
蘇公五十(缺一字)髯斑雲袖青袍入漢關賈誼謫歸
猶太傅謝安投老負東山黃岡泉石紅塵外陽羡
牛羊返照間知有竹林高興在欲閒誰肯放君閒
次韻錢穆父
老入明光踏舊班染須那復唱陽關故人飛上金鑾殿
遷(墨蹟作病)客來從飯顆山大筆推君西漢手一言置我二
(墨蹟作老)劉間(公自注公行軾告詞引董仲舒劉向事)便須置酒呼同舍看賜
飛龍出帝閑
金鑾殿(唐書李白傳賀知章見其文歎曰子謫僊人也言於玄宗召見金鑾殿詔供奉翰林)大
筆(猗覺寮雜記大手筆始王珣夢人以大筆與之如椽人謂有大手筆事已而果有策謚之草此非美)
(事不可用齊文宣有大手筆多命徐陵草唐燕許號大手筆此可用也)二劉(周必大二老堂詩話)
(曾吉甫侍郎藏子瞻和錢穆父詩真本一言置我二劉間其下自注云穆父嘗草某答詔以歆向見喻故)
(有此句而廣川董彦遠乃譏子瞻不當用高光事過矣慎又按施氏原注云宿為餘姚嘗刻石縣齋墨)
(蹟云病客從來飯顆山集本作遷客一言置我老劉間集本作二劉諸家所注皆引石勒載記云朕當在)
(二劉之間耳東坡自注云公行軾告詞引董仲舒劉向事云云與周益公所記互異兩處必有一譌並錄)
(以備再考)飛龍(李肇翰林志學士初遷者於麟德殿候對同院賜宴又賜衣一副絹二十疋飛龍司)
(借馬一匹其所乘馬送迎於擗仗門内擴門之西江少虞事實類苑舊規云學士初入院飛龍廐賜馬一)
(匹鞍轡及芻粟謂之長借今則賜馬并鞍轡程大昌雍錄後苑有驥德苑禁馬所在亦名飛龍廐)
附錢穆父作(施注題云次完夫韻簡子瞻右史舍人)
史觀婆娑馬與班十年流落共間關鸞凰乍喜翔
西省猿鶴何勞怨北山不學三閭吟澤畔仍欣二
陸下雲間非惟綸綍須椽筆讜論尤宜賜燕閒
(慎按胡完夫及錢穆父二詩皆載施氏原注中新刻刪去今補錄)
次韻完夫再贈之什某已卜居毘陵與完夫有廬
里之約云
柳絮飛時筍籜斑風流二老對開關雪芽我為求陽羡
乳水君應餉惠山竹簟凉(一作水)風眠晝永玉堂制草落
人間應容緩急煩閭里桑柘聊同十畝閒
玉堂制草(宋史職官志中書舍人與學士對掌内外制學士内制舍人外制謂之兩制内制自)
(大誥令外國書許令進草凡册拜之事召入面諭制分六房掌行命令隨房當制既得詞頭即於紫微閣)
(下草制俟宰執出堂方得下直宋敏求春明退朝錄凡公家文書之藁樞密謂之底三司謂之檢中書謂)
(之草歐陽修有學士院草錄)
慎按此詩施氏原本不載新刻本載續補下
卷觀所用韻乃同時唱和作今改編於此
次韻穆父舍人再贈之什
詔語春温昨夜班屋頭鳴鴂便關關游僊夢覺月臨幌
賀雨詩成雲滿山憐我白頭來仗下看君黃氣發眉間
鳳池故事同機務火急開尊及尚閒
舍人(宋史&KR1348;官志中書省舍人四人掌行命令為制詞分治六房隨房當制事有失當及除授非其)
(人則論奏封還詞頭又有起居舍人通事舍人皆屬中書省時穆父為中書舍人詳見上注)
(慎按施氏原註是時東坡為起居舍人故用唐制所載每仗下議政事起居郎執筆記錄事新刻本刪去)
(每仗下議政事一句與原文不合今補錄)
次韻答李端叔
若人如馬亦如班笑履壺頭出玉關已入西羌度沙磧
又從(一作來)東海看濤山識君小異千人裏慰我長思十
載間西省鄰居時邂逅相逢有味是偷閒
李端叔(宋史李之儀字端叔滄州人登第三十年乃從蘇軾於定州幕府後歴樞密院編修通判)
(原州元符中以其嘗從軾辟詔勒停之儀能為文尤工尺牘軾稱其入刀筆三昩)
慎按李端叔姑溪集中失原作先生此詩用
前唱酬韻亦必同時作施氏原本不載今從
續補下卷附編於此
再次韻答完夫穆父(公自注二公自言先世同在西掖)
掖垣老吏(一作史)識郎君並轡天街兩絶塵汗血固應生
有種夜光那復困無因豈知西省深嚴地也著東坡病
瘦身免使謫僊明月下狂歌對飲只三人
掖垣(漢書吕后本紀注非正門而在兩旁若人之臂掖)西省(楊奐汴故宫記登聞檢院之東)
(曰左掖門門南曰待漏院登聞鼓院西曰右掖門西省即右掖也)
(慎按施氏原注此詩墨蹟藏吳興秦氏首云又次韻穆父舍人和完夫初入省且述世契集本云掖垣老)
(吏墨蹟乃老史也新刻本刪去今補錄)
次韻答滿思復
自甘茅屋老三間豈意彤廷綴兩班紙落雲烟供醉後
詩成珠玉看朝還誰言載酒山無賀記取啼烏巷有顔
但恐跛羊隨赤驥青雲飛步不容攀
兩班(沈括筆談唐制兩省供奉官東西對立謂之蛾眉班)跛羊赤驥(史記李斯傳太山之)
(高百仞而跛羊牧其上杜甫詩赤驥請長纓)
(慎按施氏原注滿思復字中行東坡擢起居舍人中行為起居郎又同省而中行為東陽人故有跛羊隨)
(赤驥啼烏巷有顔之句)
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年已足燒百歲風狂定何有
羡君今作峩眉叟縱未家生執戟郎也應世出埋輪守
莫欺老病未歸身玉局他年第幾人會待子猷清興發
還須雪夜去尋君
戴蒙(趙堯卿云戴蒙本名莊吳興人慶歴六年賈闇榜登第後改名蒙)成都(歐陽忞輿地廣)
(記秦蜀郡晉武帝改成都國九域志宋嘉祐四年以益州路為成都府劒南西川節度治成都華陽二縣)
玉局觀(方輿勝覽道經二十四化上應二十四氣而座隱地中因成洞穴故以玉局名之雲笈七)
(籖玉局洞與青城第五洞天相連中刻老子像按宋時宫觀使有勾管成都玉局觀及提舉成都玉局觀)
(之名)
蘇詩補註卷二十六
