蘇詩補註卷十六翰林院編修查慎行撰
古今體詩六十三首(元豐元年戊午春夏在徐州任作)
送李公恕赴闕
君才有如切玉刀見之凛凛寒生毛願隨壯士斬蛟蜃
不願腰間纏錦絛用違其才志不展坐與胥吏同疲勞
忽然眉上有黃氣吾君漸欲收英髦立談左右皆動色
一語徑破千言牢我頃分符在東武脫略萬事惟嬉遨
盡壞屏障通内外仍呼騎曹為馬曹君為使者見不問
反更對飲持雙螯酒酣箕坐語驚衆雜以嘲諷窮詩騷
世上小兒多忌諱獨能容我真賢豪為我買田臨汶水
逝將歸去誅蓬蒿安能終老塵土下俯仰隨人如桔橰
李公恕(施氏原註公恕時為京西轉運判官召赴闕公恕一再持節山東於東坡詩中見之子由)
(亦有詩送之)
慎按欒城集送公恕詩在丁巳除夕後先生
此詩亦從上卷末移編戊午卷首
附子由作
我行未厭山東遠昔遊歴下今梁苑官如雞肋浪
奔馳政似牛毛常黽勉幸公四年持使節按行千
里常相見鷹掣秋田伏兔驚驥馳平野疲牛勌似
憐多病與時違未怪兩州從事嬾除書奪去一何
速歸袖翩然不容挽黃河東注竭崑崙鉅野横流
入州縣民事蕭條委濁流扁舟出入随奔電回首
應懷微禹憂歸朝且喜寧親便公知齊楚即為魚
勸築宣房不宜緩
張寺丞益齋
張子作齋舍而以益為名吾聞諸夫子求益非速成譬
如遠遊客日夜事征行今年適燕薊明年走蠻荆東觀
盡滄海西涉渭與涇歸來閉戶坐八方在軒庭又如學
醫人識病由飽更風雨晦明滛跛躄瘖聾盲虛實在其
脉靜躁在其情榮枮在其色壽夭在其形苟能閱千人
望見知死生為學務日益此言當自程為道貴日損此
理在既盈願言(一作君)書此詩以為益齋銘
張寺丞(本集張忠甫字說云張厚之忠甫樂全先生子也先生名之曰恕軾推先生之意字之曰)
(厚之又曰忠甫施氏原注忠甫元祐間擢將作監丞誥詞載子由集後進文定在翰林日英宗立柛宗手)
(札除直秘閣知齊州)
附子由作
人生不讀書空洞無一有羡君常齋居散帙滿前
後開編試尋繹閱歲行自富從横圖畫出次第宫
商奏汪洋蓄江河渺莾包林藪興亡數千載絡繹
皆在口顧念今所知頗覺前日陋我家亦多書早
歲常竊叩晨耕挂牛角夜燭借鄰牖經年謝賓客
饑坐失昏晝堆胸稍盤屈落筆逢左右樂如聽鈞
天醉劇飲醇酎自從厭蓬蓽誤逐功名誘初心一
漂蕩舊學皆榛莠失足難遽回撫卷長自詬幸君
無事日謂可終身守春耕不厭深秋穰當自受金
玉或為災詩書豈相負
春菜
蔓菁宿根巳生葉韭芽戴土拳如蕨爛蒸香薺白魚肥
碎點青蒿凉餅滑宿酒初消春睡起細履幽畦掇芳辣
茵陳甘菊不負渠鱠縷堆盤纖手抹北方苦寒今未巳
雪底波稜如鐵甲豈如(一作知)吾蜀富冬蔬霜葉露芽寒
更茁久抛松菊(一作葛)猶細事苦筍江豚那忍說明年投
劾徑須歸莫待齒摇并髮脱
韭芽戴土(本草韭之美在黃乃未出土者)青蒿(本草&KR2453;一名青蒿)茵陳(本草茵陳)
(蒿類也經冬不死更因舊苗而生)甘菊(本草菊有二種一種紫莖而味甘葉可作羹者為真菊)
纖手(杜甫立春詩菜傳纖手出青絲)波稜(本草一名赤根菜八九月種者可備冬食)
附黃魯直次韻
北方春蔬嚼冰雪妍暖思採南山蕨韭苗水餅姑
置之苦菜黃雞羹糝滑蓴絲色紫菰首白蔞蒿芽
甜蔊頭辣生菹入湯翻手成芼以薑橙誇縷抹驚
雷菌子生萬釘白鵝截掌鼈解甲琅玕林深未飄
籜軟炊香粳煨短茁萬錢自是宰相事一飯且從
吾黨說公如端為苦筍歸明日青衫誠可脱
送鄭戶曹
遊遍錢塘湖上山歸來文字帶芳鮮羸童瘦馬從吾飲
陋巷何人似子賢公業有田常乏食廣文好客竟無氊
東歸不趁花時節開盡春風誰與妍
鄭戶曹(宋史鄭僅字彦能彭城人第進士屢遷直龍圖閣陜西轉運使進集賢修撰顯謨閣待制)
(改知寧州徙秦州召拜吏部侍郎知徐州以顯謨閣學士卒諡修敏徐州志鄭僅第進士為大名府司戶)
(參軍歴知冠氏福昌二縣有善政仕終顯謨閣學士按施氏原注僅作瑾與史傳州志不合或係傳刻之)
(訛當從宋史又職官志軍州諸曹有戶曹參軍掌戶籍賦稅倉庫受納後去參軍二字改司戶曹事孫彦)
(同職官分紀司戶參軍上州從八品中下州從九品按集中送鄭戶曹詩凡三首此篇當是赴任大名時)
(也)
虔州八境圖八首(并引)
南康八境圖者太守孔君之所作也君旣作石城即
其城上樓觀臺榭之所見而作是圖也東望七閩南
望五嶺覽羣山之參差俛章貢之奔流雲烟出没草
木蕃麗邑屋相望雞犬之聲相聞觀此圖也可以茫
然而思粲然而笑嘅然而嘆矣蘇子曰此南康之一
境也何從而八乎所自觀之者異也且子不見夫日
乎其旦如槃其中如珠其夕如破璧此豈三日也哉
苟知夫境之為八也則凡寒暑朝夕雨暘晦明之異
坐作行立哀樂喜怒之接於吾目而感於吾心者有
不可勝數者矣豈特八乎如知夫八之出乎一也則
夫四海之外詼詭譎怪禹貢之所書鄒衍之所談相
如之所賦雖至千萬未有不一者也後之君子必將
有感於斯焉廼作詩八章題其上
坐看奔湍(一作灘)遶石樓使君高會百無憂三犀竊鄙秦
太守八詠聊同沈隠侯
濤頭寂寞打城還章貢臺前暮靄寒倦客登臨無限思
孤雲落日是長安
章貢臺(太平寰宇記貢水源出雩都縣新樂山章水源出大庾縣聶都山至贑縣合流為贑水歐)
(陽忞輿地廣記云贑水東源出雩都曰湖漢水西源出南野曰彭水二水皆北流合於贑縣總為豫章水)
(北流入大江後人因贑字以湖漢水為貢水彭水為章水劉澄之遂以為章貢合流因以名縣失之矣按)
(趙抃章貢臺記略云水别二𣲖合流城郭於文為贑予嘉祐六年出守間為游觀治西北隅有野景亭舊)
(趾於是復臺其上以新其名為章貢蓋不失實也據此則贑字取章貢二水合流為義蓋不獨劉澄之也)
白鵲樓前翠作堆縈雲嶺路若為開故人應在千山外
不寄梅花遠信來
白鵲樓(贑州志八景臺在郡治東北下瞰奔流白鵲樓在八景臺北趙清獻記云望闕鬱孤軒豁)
(於前皂蓋白鵲瞰臨左右)
朱樓深處日微明皂蓋歸時酒半醒薄暮漁樵人去盡
碧溪青嶂遶螺亭
螺亭(述異記螺亭在南康郡昔有貞女採螺為業曾宿此亭螺噉其肉故號螺亭太平寰宇記螺亭)
(石山巨石臨水螺殼無數凝結石畔)
使君那暇日參禪一望叢林一悵然成佛莫教靈運後
著鞭從使祖生先
叢林(景德傳燈錄江西禪師道一漢州什邡人姓馬氏開元間習定南岳山中遇讓和尚得心印始)
(自建陽佛跡嶺遷臨川次至南康龔公山南虔記龔祖公山在城北今為寶華寺有馬祖遺跡江西舊志馬)
(巖在贑州城東五里)
却從塵外望塵中無限樓臺烟雨濛山水照人迷向背
只尋孤塔認西東
塵外(亭名也虔州志馬祖巖上有馬禪關及雲端駒巖一憩塵外四亭)孤塔(釋氏稽古略馬)
(祖於貞元中示寂元和八年賜諡大寂禪師塔日大莊嚴之塔趙與虤娛書堂詩話歐陽文忠公詩云山)
(浦轉帆迷向背夜江看斗辨西東東坡亦云山水照人迷向背只尋孤塔認西東身遊山水間果有兹理)
(二公可謂善於形容者矣)
雲烟縹緲鬱孤臺積翠浮空雨半開想見之罘觀海市
絳宫明滅是蓬萊
鬱孤臺(名勝志鬱孤臺一名賀蘭山在府治麗譙坤維百步隆阜鬱然孤峙故名唐李勉為刺史)
(更名望闕慎按趙清獻記云望闕鬱孤軒豁於前乃二臺名曹能始謂更名望闕者訛也)之罘(史記)
(始皇二十九年登之罘刊石太平寰宇記之罘山在文登縣西北百九十里其山在海中山東南有壘石)
(俗傳武帝造橋有兩石銘仍存山高九里週廻五十里)
回峯亂嶂鬱参差雲外高人世得知誰向空山弄明月
山中木客解吟詩
木客(太平寰宇記上洛山在贑縣南九十里山多木客能斫杉枋與人交易以木易人刀斧又五色)
(線引南虔記云南康山間有木客形骸皆人也但鳥爪耳一名山魈詩話總龜云十道四番志興國上洛)
(山有木客形容似人遥見分明近則隠藏所載木客未嘗言能作詩也後得續法帖記木客詩云云方知)
(得句之因徐鉉謂鄱陽山中有木客為詩一章云云者豈鉉未嘗見十道四番志耶)
讀孟郊詩二首
夜讀孟郊詩細字如牛毛寒燈照昏花佳處時一遭孤
芳擢荒穢苦語餘詩騷水清石鑿鑿湍激不受篙初如
食小魚所得不償勞又似煮彭&KR1209;竟日持(一作嚼)空螯要
當鬭僧清未足當韓豪人生如朝露日夜火消膏何苦
將兩耳聽此寒蟲號不如且置之飲我玉色(一作巵)醪
孟郊(舊唐書孟郊少隠於嵩山稱處士留守鄭慶餘辟為賓客性孤僻寡合韓愈一見以為忘形交)
(嘗稱其字曰東野與之唱和葛立方韻語陽秋云孟郊詩楚山相蔽虧日月無全輝萬株古柳根挐此磷)
(磷溪等句造語工新無一點俗韻然其他篇章似此者絶少李觀評其詩云高處在古無上平處下觀二)
(謝許之太甚東坡詩云云貶之亦太甚矣)彭&KR1209;(郭璞爾雅註螃即彭螖也本草蟹之最小者名蟛螖)
(音越吳人訛為彭&KR1209;)寒蟲號(爾雅注寒號夜鳴求旦之鳥冬月裸體盡夜鳴呌四足有肉翅不能)
(遠飛本草曷旦一名寒號蟲)
我憎孟郊詩復作孟郊語饑腸自鳴喚空壁轉饑鼠詩
從肺腑出出輙愁肺腑有如黃河魚出膏以自煮尚愛
銅斗歌鄙俚頗近古桃弓射鴨罷獨速短蓑(一作莎)舞不
憂踏船翻踏浪不踏土吳姬霜雪白赤脚浣白紵嫁與
踏浪兒不識離别苦歌君江湖曲感我長羈旅
訪張山人得山中字二首
魚龍隨水落猿鶴喜君還舊隱丘墟外新堂紫翠間野
麋馴杖履(一作屨)幽桂出榛菅洒掃門前路山公亦愛山
(公自注張故居為大水所壊新卜此室故居之東)
張山人(即張天驥也)新堂(本集放鶴亭記云熙寕十年秋彭城大水雲龍山人張君之故)
(居水及其半扉明年春水落遷於故居之東東山之麓升高而望得異境焉作亭於其上山人有二鶴甚)
(馴而善飛故名之曰放鶴亭)
萬木鎻雲龍(公自注山名)天留與戴公路迷山向背人在瀼
西東薺麥餘春雪櫻桃落晚風入城都不記歸路醉眠
中
雲龍山(注見本卷)薺麥(韓愈琴操詩雪霜貿貿薺麥之有)
送孔郎中赴陜郊
驚風擊面黃沙走西出崤函脫塵垢使君來自古徐州
聲震河潼殷關右十里長亭聞鼓角一川秀色明花柳
北臨飛檻卷黃流南望青山如峴首東風吹開錦繡谷
淥水翻動蒲萄酒訟庭生草數開尊過客如雲牢閉口
孔郎中赴陜郊(東都事略孔周翰歴知蘄密陜揚洪兗六州此則自密移陜時也水經河)
(水又西徑陜縣故城之南注云河北對茅城春秋茅津也河南即陜城周召分陜以此城為東西之别太)
(平寰宇記屬河南道郡夾河河南諸縣則豫州域河北則冀州域魏太和十一年置陜州九域志永興軍)
(路陜州宋為保平軍節度理所)崤函(元和郡縣志崤山一名嶔崟山自東崤至西崤相去三十五里)
(路極險峻漢地理志弘農故秦函谷關也崔浩注云東自崤山西至潼津通名函谷)河潼(杜預左傳)
(注桃林塞潼關是也元和郡縣志潼關在華陰縣東北關西一里有潼水又云河在關内南流衝激因謂)
(之衝關按秦函谷關今靈寶縣西南十里故關是也大路在北本非鈐束之要漢楊僕宜陽人耻居關外)
(請徙關於新安武帝從之建安十六年曹操破馬超於潼關則從中間徙於今所歴三處而至河潼上躋)
(高阿俛視洪流寔為天險名勝志潼谷水經松果山下北流入黃河唐天授初置潼津縣長安二年廢今)
(為驛有石橋尚名潼津橋即潼谷水所逕也)峴首(名勝志峴山在陜州靈寶縣東以形似襄陽峴)
(山故名)錦繡谷(名勝志宜陽縣在陜州西南七十里有錦屏山春時花卉繁盛如錦武后游此)
(賜名錦繡谷邵堯夫詩錦屏山映一川霞桃李爭妍二月花先生詩中所云錦繡谷當指此王氏注所引)
(乃在廬山非此也)蒲萄酒(錢希白南郡新書太宗破高昌收馬乳蒲萄種於苑中並得酒法仍)
(自損益之造酒綠色長安始識其味太白詩遥看漢水鴨頭綠有似蒲萄初撥醅本此)
與梁左藏會飲傅國博家
將軍破賊自草檄論詩說劍俱第一彭城老守本虛名
識字劣能欺項籍風流别駕貴公子欲把笙歌暖鋒鏑
紅旆朝開猛士噪(一作讙)翠帷暮捲佳人出東堂醉臥呼
不起啼鳥落花春寂寂試教長笛傍耳根一聲吹裂階
前石
國博(職官分紀國子監博士有太學五經四門武學律學書學算學諸名)
附子由次韻
彭城欲往臺無檄初喜東西合為一將軍走馬隨
春風精銳千人森尺籍口占佳句驚衆坐手鍊強
兵試鳴鏑酒酣起舞花滿地醉倒不聽人扶出歸
來相對如夢寐虎踞熊經苦岑寂黃樓方就可同
游飲盡官厨三百石
寒食日答李公擇三絶次韻
從來蘇李得名雙只恐全齊笑陋邦詩似懸河供不辦
故欺張籍隴頭瀧
供不辦(似謂詩才敏捷左右供事之人書寫不及也)
(慎按公擇時知濟南故有全齊之句)
簿書鼛鼓不知春佳句相呼賴故人寒食德公方上冢
歸來誰主復誰賓
廵城已困塵埃眯執僕仍遭蟣蝨緣欲脫布衫擕素手
試開病眼點黃連(公自注來詩謂僕布衫督役)
約公擇飲是日大風
先生生長匡廬山山中讀書三十年舊聞飲水師顔淵
不知治劇乃所便偷兒夜探黑(一作赤)白丸奮髯忽逢朱
子元半年羣盗誅七百誰信家書藏九千春風無事秋
月閒紅粧執樂豪且妍紫衫玉帶兩部全琵琶一抹四
十絃客來留飲不計錢齊人愛公如子産兒啼臥路呼
不還我慙山郡空留連牙兵部吏笑我寒邀公飲酒公
無難約束官奴買花鈿薰衣理髮夜不眠曉來顛風塵
暗天我思其由豈坐慳作詩愧謝公笑讙歸來瑟縮愈
不安要當啖公八百里豪氣一洗儒生酸
(慎按施氏原注云公擇知齊齊素多盗公擇至痛懲艾之論報無虛日而不少止他日得黠盗以為郡兵)
(使直事鈴下稍任使之因詢其奸狀對曰此由富家為之囊槖官吏迹捕及門禽一人以首則免矣公擇)
(乃令得藏盗之家皆發屋破柱盡拔其根株自是奸不容匿境内遂清始公擇在江夏吳興政尚寬簡吏)
(民安樂之郡以大治及為濟南頗峻丈深詆郡亦大治由是人知其通疎適變所值無不可者此詩有偷)
(兒夜盗黑白丸云云蓋謂是也此種註於本詩大有發明可𥙷史傳之闕略而吳中新刻本概行刪削今)
(亟錄以存其舊古人苦心不敢没也)
坐上賦戴花得天字
清明初過酒闌珊折得竒葩晚更妍春色豈關吾軰事
老狂聊作坐中先醉吟不耐欹紗帽起舞從教落酒船
結習漸消留不住却須還與散花天
夜飲次韻畢推官
簿書叢裏過春風酒聖時時且復中紅燭照庭嘶騕褭
黃雞催曉唱玲瓏老來漸減金釵興醉後空驚玉筯工
(公自注畢善篆)月未上時應蚤散免教壑谷問吾公
畢推官(字景儒時為徐州從事見淮海集曾為杭僧法言篆雪齋二字本集游桓山記同游有畢)
(仲孫者即景儒之名也)
芙蓉城(并引)
世傳王迥子高與仙人周瑶英遊芙蓉城元豐元年
三月余始識子高問之信然乃作此詩極其情而歸
之正亦變風止乎禮義之意也
芙蓉城中花冥冥誰其主者石與丁珠簾玉案翡翠屏
霞舒雲卷千娉婷中有一人長眉青炯如微雲淡疎星
往來三世空鍊形竟坐誤讀黃庭經天門夜開飛爽靈
無復白日乘雲軿俗緣千劫磨不盡翠被冷落凄餘馨
因過緱山朝帝廷夜聞笙簫弭節聽飄然而來誰使令
皎如明月入忩櫺忽然而去不可執寒衾虛幌風泠泠
仙宫洞房本不扄夢中同躡鳳凰翎徑度萬里如奔霆
玉樓浮空聳亭亭天書雲篆誰所銘遶樓飛步高竛竮
仙風鏘然韻流鈴蘧蘧形開如酒(一作醉)醒芳卿寄謝空
丁寧一朝覆水不返瓶羅巾别淚空濙濙春風花開秋
葉零世間羅綺紛膻腥此身(苕溪漁隠叢話作生)流浪隨滄溟偶
然相值兩浮萍願君收梘觀三庭勿與嘉糓生蝗螟從
渠一念三千齡下作人間尹與邢
長眉青(許彦周詩話詩人寫人物態度至不可移易退之華山女詩洗粧拭面着冠帔白咽紅頰)
(長眉青此定是女道士芙蓉城詩云中有一人長眉青炯如微雲淡疎星便有神仙風度)
慎按施氏原註此詩王荆公嘗和之首云神
仙出沒藏杳冥帝遣萬鬼驅六丁嘗為俞紫
芝誦之紫芝請書於紙荆公曰此戲耳不可
以為訓故不傳此叚新刻本刪去今補錄又
按本詩序元豐元年三月作也施氏本編入
卷末與詩序不合今移於前
續麗人行(并引)
李仲謀家有周昉畫背面欠伸内人極精戲作此詩
深宫無人春日長沉香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曾背面傷春啼
周昉(唐朝名畫錄昉字仲朗京兆人施注以為字景玄未詳孰是)
聞李公擇飲傅國博家大醉二首
兒童拍手閙黃昏應笑山公醉習園縱使先生能一石
主人未肯獨留髠
不肯惺惺騎馬廻玉山知為玉人頽紫雲有語君知否
莫喚分司御史來
傅子美召公擇飲偶以病不及往公擇有詩次韻
樊素阿蠻皆已出使君應作玉箏歌可憐病士西窗下
一夜丹田手自摩
觀子美病中作嗟嘆不足因次韻
百尺長松澗下摧知君此意為誰來霜枝半折孤根出
尚有狂風急雨催
慎按以上二首施氏原本不載新刻載續補
下卷据外集編第五卷皆守徐州時作今從
之子美當即傅國博字也
起伏龍行(并引)
徐州城東二十里有石潭父老云與泗水通增損清
濁相應不差時有河魚出焉元豐元年春旱或云置
虎頭潭中可以致雷雨用其說作起伏龍行
何年白竹千鈞弩射殺南山雪毛虎至今顱骨帶霜牙
尚作四海毛蟲祖東方久旱千里赤三月行人口生土
碧潭近在古城東柛物所蟠誰敢侮上欹蒼石擁巗竇
下應清河通水府眼光作電走金蛇鼻息為雲擢烟縷
當年負圖傳帝命左右羲軒詔柛禹爾來懷寶但貪眠
滿腹雷霆瘖不吐赤龍白虎戰明日(公自注是月丙辰明日庚寅)倒
卷黃河作飛雨嗟我豈樂鬭兩雄有事徑須煩一怒
鼻息為雲(杜甫詩如絲氣或上爛漫為雲雨)
聞公擇過雲龍張山人輙往從之公擇有詩戲用
其韻
我生固多憂肉食嘗苦墨軒然就一笑猶得好飲力聞
君過雲龍對酒兩靜默急携清歌女出郭及未昃一歡
難力致邂逅有勝特喧蜂集晚花亂雀啄叢棘山人樂
此耳寂寞誰侍側何當求好人聊使治要襋使君自孤
憤此理誰相值不如學養生一氣服千息
送李公擇
嗟予寡兄弟四海一子由故人雖云多出處不我謀弓
車無停招逝去勢莫留僅存今幾人各在天一陬有如
長庚月到曉爛不收宜我與夫子相好手足侔比年兩
見之賓主更獻酬樂哉十日飲衎衎和不流論事到深
夜僵仆鈴與騶頗嘗見使君有客如此不欲别不忍言
慘慘集百憂念我野夫兄知名三十秋已得其為人不
待風馬牛他年林下見傾蓋如白頭
(慎按施氏原註公擇在濟南東坡赴彭城過之公擇罷濟南復過東坡於彭城唱酬甚多故云比年兩見)
(之賓主更獻酬野夫公擇之兄名莘嘗為江西轉運使東坡自黃移汝道建昌過其故居有詩云何人修)
(水上種此一雙玉謂其兄弟也新刊本刪去今補錄之)
送筍芍藥與公擇二首
久客厭鹵饌(公自註蜀人謂東北人為鹵子)枵然思南烹故人知我意
千里寄竹萌駢頭玉嬰兒一一脫錦䙀庖人應未識旅
人眼先明我家拙厨膳彘肉芼蕪菁送與江南客燒煮
配香粳
今日忽不樂折盡園中花園中亦何有芍藥裊殘葩久
旱復遭雨紛披亂泥沙不折亦安用折去還可嗟棄擲
亮未能送與謫仙家還將一枝春插向兩髻丫
和孫莘老次韻
去國光陰春雪消還家蹤跡野雲飄功名正自妨行樂
迎送纔堪博早朝雖去友朋親吏卒却辭讒謗得風謠
明年我亦江南去不問雄繁與寂寥
博早朝(白居易詩雞鳴猶獨睡不博早朝人)雄繁(指言劇郡也)
(慎按史容註山谷集云莘老前後典郡自廣德徙湖州又徙廬州持祖母喪服除知蘇州云云先生倅杭)
(時莘老自湖移廬有詩送之今是詩之作當在莘老知蘇州時故結處有明年我亦江南去之句)
遊張山人園
壁間一軸烟蘿子盆裏千枝錦被堆慣與先生為酒伴
不嫌刺史亦顔開纖纖入麥黃花亂颯颯催詩白雨來
聞道君家好井水歸軒乞得滿瓶回
烟蘿子(經籍志有烟蘿子内真通元歌一卷又有烟蘿子養柛關鎻秘訣圖一卷蓋古之學仙得)
(道者也)
杜介熙熙堂
﨑嶇世路最先回窈窕華堂手自開咄咄何曾書怪事
熙熙長覺似春臺白砂碧玉味方永黃紙紅旗心巳灰
遥想閉門投轄飲鵾絃鐵撥響如雷
杜介(字幾先揚州人居平山堂見本集)
次韻答劉涇
吟詩莫作秋蟲聲天公怪汝鈎物情使汝未老華髮生
芝蘭得雨蔚青青何用自燔以出馨細書千紙雜真行
新音百變口如鶯異義蜂起弟子爭舌翻濤瀾卷齊城
萬卷堆胸兀相撐以病為樂子未驚我有至味非煎烹
是中之樂吁難名綠槐如山闇廣庭飛蝱(一作蟲)繞耳細
而清敗席展轉臥見經(一作驚訛)亦自不(一作不自)嫌翠織成意
行信足無溝坑不識五郎呼作卿吏民哀我老不明相
戒無復煩鞭刑時臨泗水照星星微風不起鏡面平安
得一舟如葉輕臥聞郵籖報水程蓴羹羊酪不須評一
飽且救饑腸鳴
劉涇(字巨濟註見前)
擕妓樂游張山人園
大杏金黃小麥熟墜巢乳鵲拳新竹故將俗物惱幽人
細馬紅粧滿山谷提壺勸酒意雖重杜鵑催歸聲更速
酒闌人散却關門寂歴斜陽挂疎木
種德亭(并引)
處士王復家於錢塘為人多技能而醫尤精期於活
人而已不志於利築室候潮門外治園圃作亭榭以
與賢士大夫游惟恐不及然終無所求人徒知其接
花蓺果之勤而不知其所種者德也乃以名其亭而
作詩以遺之
小圃傍城郭閉門芝术香名隨市人隱德與佳木長元
化善養性倉公多禁方所活不可數相逢旋相忘但喜
賓客來置酒花滿堂我欲東南去再觀雙檜蒼山茶想
出屋湖橘應過墻木老德亦熟吾言豈荒唐
雙檜(本集有王復秀才所居雙檜二絶句見第八卷)荒唐(莊子天下篇以繆悠之說荒唐之言)
(無端崖之詞時縱恣而不儻)
附子由作(欒城集題云贈王復秀才)
候潮門外王居士平昔交游遍海涯本種松杉為
老計晚將亭榭付鄰家為生有道終安隱好事來
游空嘆嗟猶有東坡舊詩卷忻然對客展龍蛇(自注)
(王君舊有園亭子瞻兄名之曰種德其亭頃以貧故鬻之矣)
(慎按欒城集子由此詩自續溪還朝道過錢塘乃元豐乙丑所作距東坡寄詩已七年亭已易主而)
(王復尚無恙也)
次韻僧潛見贈
道人胸中水鏡清萬象起滅無逃形獨依古寺種秋菊
要伴騷人餐落英人間底處有南北紛紛鴻雁何曾冥
閉門坐穴一禪榻頭上歲月空崢嶸今日偶出為求法
欲與慧劍加礱硎雲衲新磨山水出霜髭不翦兒童驚
公侯欲識不可得故知倚市無傾城秋風吹夢過淮水
想見橘柚垂空庭故人各在天一角相望落落如晨星
彭城老守何足顧棗林桑野相邀迎千山不憚荒店遠
兩脚欲趁飛猱輕多生綺語磨不盡尚有宛轉詩人情
猿吟鶴唳本無意不知下有行人行空階夜雨自清絶
誰使掩抑啼孤惸我欲仙山掇瑶草傾筐坐嘆何時盈
簿書鞭扑盡填委煮茗燒栗宜宵征乞取摩尼照濁水
共看落月金盆傾
僧潛(咸淳臨安志道潛於潛浮溪邨人字參寥本姓何幼不茹葷以童子誦法華經為比丘於内外)
(典無所不通崇寧末示寂賜號妙總大師補錄施氏原註東坡守吳興會於松江既謫居不遠二千里)
(相從於齊安留期年遇移汝海同遊廬山有次韻留别詩坡守錢塘卜智果精舍居之入院分韻賦詩又)
(作參寥泉銘坡南遷遂欲轉海訪之以書力戒勿萌此意自揣餘生必須相見當路亦捃其詩語謂有刺)
(譏得罪反初服建中靖國初曾子開言其非罪詔復薙髮此段序參寥生平及與先生游好最詳不知新)
(刊本何故刪去之)綺語(佛氏口之四業妄言綺語其二也)詩人情(朱弁風月堂詩話參)
(寥自杭謁坡於彭城一日燕郡寮謂客曰參寥雖不與此集然不可不惱之也遣官妓馬盼盼持紙筆就)
(求詩參寥援筆立成有禪心已作沾泥絮不逐春風上下狂之句坡喜曰吾嘗見柳絮落泥中謂可以入)
(詩偶未收入遂為此人所先)
慎按參寥於是年四月過徐州有詩案可据
施氏原本訛編九日詩後今與下篇俱移於
此
次韻潛師放魚
法師說法臨泗水無數天花隨麈尾勸將淨業種西方
莫待夢中呼起起哀哉若魚竟坐口遠媿知幾穆生醴
况逢孟簡對盧仝不怕校人欺子美疲民尚作魚尾赤
數罟未除吾顙泚法師自有衣中珠不用辛苦泥沙底
淨業(梁武帝淨業賦見淨業之可愛與不殺而為囙)孟簡(唐詩紀事孟簡字幾道德州人元和)
(中擢第)子美(左傳襄公二十五年鄭子展子産帥車七百乘伐陳宵突陳城遂入之子美入數俘)
(而出注云子美即子産也)泥沙底(白居易放魚詩不須泥沙底辛苦覓明珠)
(烏臺詩案元豐元年四月軾知徐州日有相識浙僧道潛來相看同在河亭上坐見人打魚其僧買魚放)
(生作詩一首即無譏諷軾依韻和詩一首與本人云疲民尚作魚尾赤左傳云如魚頳尾衡流而方揚裔)
(註云魚勞則尾赤是時徐州大水之後夫役數起軾言民之疲病如魚勞而尾赤也數罟謂魚網之密細)
(者以言民既疲病朝廷又行青苗助役不為除放如密網之取魚皆以譏朝廷新法不便以致大水之災)
(也此段施氏原註失載補註本亦不全今備錄之)
附參寥原作
嘉魚滿盤初出水尚有青萍點紅尾銀鰓戢戢畏
烹煎崛強有時俄自起彼客殷勤贈使君願向中
厨薦醪醴使君事道不事腹杞菊終年食甘美傳
呼慎勿付庖人百步洪邊放清泚回首無欺子産
淳漫道悠然泳波底
文與可有詩見寄云待將一段鵝溪絹掃取寒梢
萬尺長次韻答之
為愛鵝溪白蠒光掃殘雞距紫毫芒(一作鋩)世間那有千
尋竹月落庭空影許長
鵝溪(任淵山谷内集註鵝溪在今潼川畫絹所出)千尋竹(本集襍記與可畫竹初不自貴)
(重持縑素而請者足相踵於門與可厭之投諸地曰吾將以為櫗材及與可自洋州還余為徐州與可寄)
(書曰近語士大夫墨竹一𣲖近在彭城襪材當萃於子矣書尾復一詩云云予謂與可竹長萬尺當用絹)
(二百五十匹因答詩云云與可笑曰蘇子瞻辨則辨矣然二百五十匹吾將買田而歸老焉慎按丹淵)
(集失原作全首無從采錄)
聞辯才法師復歸上天竺以詩戲問
道人出山去山色如死灰白雲不解笑青松有餘哀忽
聞道人歸鳥語山容開神光出寶髻法雨洗浮埃想見
南北山花發前後臺寄聲問道人借禪以為詼何所聞
而去何所見而回道人笑不答此意安在哉昔年本不
住今者亦無來此語竟非是且食白楊梅
辯才復歸天竺(欒城集辯才塔碑云師年二十五賜紫衣及辯才號沈遘治杭請住上天)
(竺居十七年有僧文捷者利其富倚權貴人奪而有之遷師於下天竺復逐師於潛逾年捷敗事聞朝廷)
(復以上天竺畀師捷之在天竺也施者不至巗谷草木為之索然及師之復歸山中百物皆若有喜色清)
(獻趙公親見而贊之曰師去天竺山空鬼哭天竺師歸道場光輝留三年終捨去老於南山之龍井)南
北山(白居易寄天竺禪師詩南山雲起北山雲)前後臺(白居易詩又云前臺花發後臺見先)
(生二句皆用之)
和子由送將官梁左藏仲通
雨足誰言春麥短城堅不怕秋濤卷日長惟有睡相宜
半脫紗巾落紈扇芳草不鋤當戶長珍禽獨下無人見
覺來身世都是夢坐久枕痕猶著面城西忽報故人來
急掃風軒炊麥飯(公自注徐州所出)伏波論兵初矍鑠中散談
仙更清遠南都從事亦學道不惜腸空誇腦滿問羊他
日到金華應許相將遊閬苑
梁仲通(名交見欒城集)
附子由原作(欒城集題云送梁交之徐州)
湖水清且深新荷半猶卷未見紅粧窈窕娘先排
翠羽參差扇水面風生人未知欹傾俯仰長先見
岸上遊人暮不歸清香入袖凉吹面投壺擊鞠綠
楊陰共盡清樽飱白飯坐中飛將忽先起輕衫出
試彭門遠百步洪西白浪翻戲馬臺南雲岫滿江
山雄麗洵宜人風流孰似梁王苑
次韻秦觀秀才見贈秦與孫莘老李公擇甚熟將
入京應舉
夜光明月非所投逢年遇合百無憂將軍百戰竟不侯
伯郎一斗得凉州翹關負重非無力十年不入紛華域
故人坐上見君文謂是古人吁莫測新詩說盡萬物情
硬黃小字臨黃庭故人已去君未到空吟河畔草青青
誰謂他鄉各異縣天遣君來破吾願一聞君語識君心
短李髯孫眼中見江湖放浪久全真忽然一鳴驚倒人
縱横所值(一作往)無不可知君不怕新書新千金敝帚那
堪換我亦淹留豈長算山中既未决同歸我聊爾耳君
其漫
秦觀(宋史秦觀字少游少豪雋慷慨溢於文詞登第歴秘書省正字兼國史院編修官紹聖初坐黨)
(籍出通判杭州御史劉拯論其損益實錄貶監處州酒稅尋削秩徙郴州編管又徙雷州徽宗即位復官)
(放還至藤州而卒文集四十卷施氏原註東坡剛直忠正二聖追神宗遺言將付大政臺諫多惎間凡所)
(與輙攻之少游其一也)秀才(唐書杜正倫傳隋世重舉秀才天下不十人而正倫一門三秀才皆)
(高第)
附秦少游原作
人生異趣各有求繫風捕影祗懷憂我獨不願萬
戶侯惟願一識蘇徐州徐州雄偉非人力世有高
名擅區域珠樹三株詎可攀玉海千尋真莫測一
昨秋風動遠情便憶鱸魚訪洞庭芝蘭不獨庭中
秀松栢仍當雪後青故人持節過鄉縣教以東來
償所願天上麒麟昔漫聞河東鸑鷟今纔見不將
俗物礙天真北斗以南能幾人八磚學士風標遠
五馬使君恩意新黃塵冥冥日月換中有盈虛亦
何算據龜食蛤暫相從請結後期游汗漫
附子由作(欒城集題云次韻秦觀秀才携李公擇書相訪)
淮南三歲吾何求使君到後銷人憂君言有客輕
公侯扁舟相從古揚州致之匹馬恨無力千里相
望同異域新詩空使四座驚隠居未易凡人測使
君南歸無限情鴻飛擕書墮我庭此書兼致昔年
客袖中麗句淮山青老夫強顔依府縣堆案文書
本非願清談亹亹解人頤安得座右長相見狂客
吾非賀季真醉吟君似謫仙人末契長遭少年笑
白髮應慚傾蓋新都城酒貴誰當換塵埃垢面非
良算歸來泗上正思君莫待黃花霜爛漫
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則已裝背完
好子駿以見遺作詩謝之
貴人金多身復閒爭買書畫不計錢巳將鐵石充逸少
(公自注大王書中有殷鐵石字鐵石乃梁武帝時人)更補朱繇為道玄(公自注世所收吳道)
(子畫多朱繇筆也)烟薰屋漏裝玉軸鹿皮蒼璧知誰賢吳生畫
佛本神授(一作駿)夢中化作飛空仙覺來落筆不經意柛
妙獨到秋毫顛昔我長安見此畫歎息至寶空潸然素
絲斷續不忍看巳作蝴蝶飛聯翩君能收拾為補綴體
質散落嗟柛全誌公彷彿見刀尺修羅天女猶雄妍如
觀老杜飛鳥句脫字欲補知無緣問君乞得良有意欲
將俗眼為洗湔貴人一見定羞怍錦囊千紙何足捐不
須更用博麻縷付與一炬隨飛烟
修羅天女(維摩經註阿修羅男醜女端正有大勢力常與天共鬭此柛果報最勝隣次諸天而)
(非夭也)博麻縷(言貴人所蓄書畫多&KR0915;物不值一錢不足以博麻縷止宜付之一炬而巳王註)
(謬引佛氏麻三斤語施氏補註復取之何也)
雨中過舒教授
疎疎簾外竹瀏瀏竹間雨窗扉靜無塵几硯寒生霧美
人樂幽獨有得緣無慕坐依蒲褐禪起聽風甌語客來
淡無有洒掃凉冠履濃茗洗積昏妙香淨浮(一作無訛)慮歸
來北堂闇一一微螢度此生憂患中一餉安閒處飛鳶
悔前笑黃犬悲晚悟自非陶靖節誰識此間趣
舒教授(即舒煥施氏原註時舒為徐州教授元祐八年以左朝郎校對秘書省黃本書籍紹聖初)
(通判熙州孫彦同職官分紀云通典漢郡國皆有文學椽唐府郡置經學博士各一人以五經教授學生)
(宋無專員諸州文學之職從九品為散官)
次韻舒教授寄李公擇
草書妙絶吾所兄真書小低猶抗行論文作詩俱不敵
看君談笑收降旌去年逾月方出晝(公自注予去年留齊月餘)為君
劇飲幾濡首今年過我雖少留寂寞陶潛方止酒(公自注此)
(行公擇病酒夕不飲)别時流涕攬君鬚懸知此懽墮空虛松下縱
横餘屐齒門前轣轆想君車怪君一身都是德近之清
潤淪肌骨細思還有可恨時不許藍橋見傾國(公自注公擇有)
(婢名雲英屢欲出不果)
又送鄭戶曹(按本年中秋月詩鄭子向河朔公自注云鄭僅赴大名戶曹施氏云時為)
(冠氏令者訛)
水繞彭城(一作祖)樓山圍戲馬臺古來豪傑地千載有餘
哀隆凖飛上天重瞳亦成灰白門下吕布大星隕臨淮
尚想劉德輿置酒此徘徊爾來苦寂寞廢圃多蒼苔河
從百步響山到九里回山水自相激夜聲轉風雷蕩蕩
清河壖黃樓我所開秋月墮城角春風搖酒杯遲(去聲)君
為座客新詩出瓊瑰樓成君已去人事固多乖他年君
倦游白首賦歸來登樓一長嘯使君安在哉
彭城樓(太平寰宇記魏刺史王延明移彭祖廟於子城東北樓為彭城樓)戲馬臺(元和)
(郡縣志戲馬臺在彭城縣東南二里項羽所造戲馬於此)劉德輿(南史宋高祖本紀劉裕字德輿)
(文選注宋武帝為宋公在彭城九日出項羽戲馬臺至今相承以為舊凖)九里山(太平寰宇記引)
(玄中記云彭城有九里山有穴潛通瑯琊名勝志九嶷山在徐州東北九里山陰有孫氏墓碑上刊九嶷)
(山俗名九里山)
次韻黃魯直見贈古風二首
嘉榖臥風雨稂莠登我場陳前漫方丈玉食慘無光大
哉天宇間美惡更臭香君看五六月飛蚊殷回廊兹時
不少假俯仰霜葉黃期君蟠桃枝千歲終一嘗顧我如
苦李全生依路傍紛紛不足道悄悄徒自傷
黃魯直(宋史黃庭堅字魯直第進士哲宗立召為秘書郎神宗實錄檢討官紹聖初章惇蔡卞論)
(實錄多誣貶涪州别駕黔州安置又移戎州徽宗即位乞郡得太平州到任九日罷主管玉隆觀尋除名)
(編管宜州徙永州卒年六十施氏原註魯直學問文章天成性得於詩尤高善法書自成一家東坡所)
(以推揚汲引如恐不及初游灊皖山谷寺樂其林泉因自號山谷道人建炎問贈直龍圖閣高宗愛其筆)
(札御府收蓄甚富且錄用其家云)
(烏臺詩案元豐元年二月内北京國子監教授黃庭堅寄書一封幷古詩二首與軾依韻和答云嘉榖臥)
(風雨至玉食慘無光以譏今之小人勝君子如稂莠之奪嘉榖又云大哉天宇間至悄悄徒自傷意言君)
(子小人進退有時如夏月蚊虻縱横至秋自息比黃庭堅於蟠桃進必遲自比苦李以無用全生又取詩)
(云愠於羣小以譏諷當今進用之人皆小人也此段全文已載施氏原註中今依例附錄)
空山學仙子妄意笙簫聲千金得竒藥開視皆豨苓不
知市人中自有安期生今君已度世坐閱霜中蔕摩挲
古銅人歲月不可計閬風安在哉要君相指似
附黃魯直原作二首
江梅有佳實托根桃李場桃李終不言朝露借恩
光孤芳忌皎潔冰雪空自香古來和鼎實此物升
廟廊歲月坐成晚烟雨青已黃得升桃李盤以遠
初見嘗終然不可口棄擲官道旁但使(烏臺詩案作但取)
本根在棄捐果(詩案作庸)何傷
青(一作長)松出洞(一作澗)壑十里聞風聲上有百尺絲
下有千歲苓(苕溪漁隠叢話尚有自性得久要為人制頽齡二句)小草有遠
志相依在平生醫和不並世深根且固蒂人言可
醫國何用太早計小大才則殊氣味固(詩案作苦)相似
次韻答舒教授觀余所藏墨
異時長笑王會稽野鶩膻腥汚刀几暮年却得庾安西
自厭家雞題六紙二子風流冠當代顧與兒童爭愠喜
秦王十八已龍飛嗜好晚將蛇蚓比我生百事不挂眼
時人繆說云工此世間有癖念誰無傾身障簏尤堪鄙
人(一作一)生當著幾緉屐定心肯為微物(一作塵)起此墨足
支三十年但恐風霜侵髮齒非人磨墨墨磨人缾應未
罄罍先耻逝將振衣歸故國數畝荒園自鋤理作書寄
君君莫笑但覓來禽與青李一螺點漆便有餘萬竈燒
松何處使君不見永寧第中擣龍麝列屋閒居清且美
倒暈連眉秀嶺浮雙鴉畫鬢香雲委時聞五斛賜蛾綠
不惜千金求獺髓聞君此詩當大笑寒窗冷硯冰生水
送鄭戶曹賦席上果得榧子
彼美玉山果粲為金(一作銀)槃實瘴霧脫蠻溪清樽奉佳
客客行何以贈一語當加璧祝君如此果德膏以自澤
驅攘三彭仇已我心腹疾願君如此木凛凛傲霜雪斵
為君倚几滑淨不容削物微興不淺此贈毋輕擲
玉山果(本草榧實一名玉山果藝苑雌黃云予與潘伯龍食榧子言諸處皆不及玉山者方悟東)
(坡詩語恐是上饒玉山縣潘云玉山地名在婺之東陽縣所生榧子香脆與他處迥殊故集韻榧字註云)
(木名有實出東陽諸郡而本草亦云出今東陽諸郡施氏補註引王註云出信州玉山者訛)斵為
几(本草又云榧一作棑其木名文木葉似杉木如栢理如松肌細軟可為器用詩家所云棑几即此)
三彭(中黃經云一者上蟲居腦中二者中蟲居明堂三者下蟲居腸胃名曰彭琚彭質彭矯惡人進)
(道喜人退志)
送胡掾
亂葉和凄雨投空如散絲流年一如此遊子去何之節
義古所重艱危方自兹他年著清德仍復畏人知
答仲屯田次韻
秋來不見渼陂岑千里詩盟忽重尋大木百圍生遠籟
朱絃三歎有遺音清風卷地收殘暑素月流天掃積陰
欲遣何人賡絶唱滿階桐葉候蟲吟
密州宋國博以詩見紀在郡雜詠次韻答之
吾觀二宋文字字照縑素淵源皆有考竒險或難句後
來邈無繼嗣子其殆庶胡為尚流落用舍真有數當時
苟悅可慎勿笑枤杜斵窗誰赴捄袖手良優裕山城辱
吾繼缺短煩遮護昔年繆陳詩無人聊瓦注於今賡絶
唱外重中已懼何當附家集擊壤追咸濩
二宋(宋史宋庠初名郊字公序安陸人弟䢶字子京兄弟同舉進士禮部奏祁第一庠第三章獻太)
(后不欲以弟先兄擢庠第一置祁第十入呼二宋以大小别之庠練習典故擅儒雅之望祁亦能文多建)
(白)嗣子(史譏公序愛信幼子多與小人游為御史吕誨所劾請勅庠不得以二子隨子京於皇祐)
(中亦坐其子從張彦方游以龍圖閣學士出知亳州則二宋之子俱不能世其家者也故先生詩中亦多)
(微詞)
答范淳甫(按范内翰集中失原作)
吾州下邑生劉季誰數區區張與李(公自注來詩有張僕射李臨淮之句)
重瞳遺迹已塵埃惟有黃樓臨泗水(公自注郡有廳事俗謂之覇王廳相)
(傳不可坐僕拆之以蓋黃樓)而今太守老且寒俠氣不洗儒生酸猶
勝白門窮吕布欲將鞍馬事曹瞞
范淳甫(梁溪漫志范淳甫之母夢鄧禹而生子故名祖禹字夢得司馬温公為改字淳甫宋史范)
(柤禹成都華陽人進士甲科從司馬温公編修通鑑書成薦為秘書省正字哲宗立遷著作郎兼侍講蘇)
(軾稱為講官第一補錄施氏原註柤禹幼孤鞠於叔祖忠文公景仁元祐初自正字擢右正言修柛宗)
(實錄由著作郎兼侍講又試中書舍人自除拾遺及螭掖皆以婦父吕正獻秉政辭不拜正獻薨乃擢右)
(諫議大夫遷給事中禮部侍郎翰林學士其議論皆關天下大體哲宗親政忠讜日聞紹述事興言不見)
(聽請外以龍圖學士知陜州言者論修實錄詆誣連貶永賀賓紀而卒年五十八東坡與范氏同為蜀人)
(而忠文敬愛其兄弟故與淳甫意好尤篤元祐中居要路志同道合相與力持國是後南遷淳甫殁於烟)
(瘴坡於海外聞之以書弔諸子許為志墓坡既北還淳甫亦許歸葬期諸子於道中一見竟不相遇子冲)
(字元長高宗擢為學士)下邑(元和郡縣志沛縣東南至徐州一百四十三里本秦舊縣取沛澤為)
(名漢興四年改為沛郡理相城以此為小沛魏分立譙郡又以沛國為王國宋為沛縣改屬徐州隋罷郡)
(縣屬仍舊史記高祖十二年破黥布還過沛謂沛父老曰遊子悲故鄉吾雖都關中萬歲後吾魂魄猶樂)
(思沛且朕自沛公以誅暴亂其以沛為朕湯沐邑)白門(輿地志徐州南門也)
次韻答王定國
每得君詩如得書宣心寫妙書不如眼前百種無不有
知君一以詩驅除傳聞都下十日雨青泥没馬街生魚
舊雨來人今不來悠然獨酌臥清虚我雖作郡古云樂
山川洵美非吾廬願君不廢重九約念此衰冷勤呵噓
清虚(王定國堂名本集有詩子由有記)
和鮮于子駿鄆州新堂月夜二首(公自註前次韻後不次)
去歲遊新堂春風雪消後池中半篙水池上千尺柳佳
人如桃李蝴蝶入衫袖山川今何許疆野(一作界)已分宿
歲月不可思駛若船放溜繁華真一夢寂寞兩榮朽惟
有當時月依然照杯酒應憐船上人坐穩不知漏
鄆州(元和郡縣志漢東平國後為郡隋分兖州萬安縣置鄆州宋史地理志鄆州初為京東路熙寧)
(七年分為東西兩路鄆州屬西路名勝志今為鄆城縣屬濟寧州宋史鮮于侁傳柛宗朝自利州路轉運)
(使判官為京東西路轉運使)溜(鮮于子駿原作流自註云去聲先生和詩及欒城集俱作溜二字固)
(可通用也)
附鮮于子駿原作(原詩載宋文鑑題云新堂夜坐月色皎然由連理亭信步亭中)
(徘徊久之因為五言一首)
秋風吹微凉天雨新霽後閒齋獨隱几明月在高
柳振衣步庭下顥氣入襟袖天空雲漢明隱約辨
列宿蒼蒼松檜上零露霏欲溜脫葉滿閒園繁華
迨衰朽清霄望蟾影宜付一杯酒多病謝樽罍城
頭轉寒漏
附子由次韻
長愛陶先生閒居棄官後牀上臥看書門前自栽
柳低回顧微祿畢竟誰挽袖索莫秋後蜂青熒曉
天宿惟將不繫舟託此春江溜尺書慰窮獨秀句
驚枯朽遥知新堂夜明月入杯酒千里共清光照
我茅簷漏
明月入華池反照池上堂堂中隱几人心與水月凉風
螢已無迹露草時有光起觀河漢流步屧響長廊名都
信繁會千指調笙簧先生病不飲童子為燒香獨作五
字詩清絶如韋郎詩成月漸側皎皎兩相望
韋郎(賓退錄韋應物京兆長安人貞元十年二月由左司郎中補外得蘇州刺史年九十餘不知所)
(終洪容齋題䟦云韋蘇州集中有詩云少事武皇帝無賴恃恩私一字都不識飲酒肆頑癡武皇升仙後)
(憔悴被人欺讀書事已晚把筆學題詩兩府始收跡南宫繆見推非才果不容出守撫惸嫠云云蓋應物)
(自序其少年事也唐史失其事不為立傳)
送將官梁左藏赴莫州
燕南垂趙北際其間不合大如礪至今父老哀公孫烝
土為城鐵作門城中積榖三百萬猛士如雲驕不戰一
旦鼓角鳴地中帳下美人空掩面豈如千騎平時來笑
談謦欬生風雷葛巾羽扇紅塵靜投壺雅歌清燕開東
方健兒虓虎樣泣涕懷思廉耻將彭城老守亦凄然不
見君家雪兒唱
左藏(元豐類稿興國初左藏之財既充斥始分為三錢與金帛皆别藏典守者亦各異宋史職官志)
(左藏庫東西作坊使階武顯大夫西京左藏庫使階武經大夫作坊副使階武顯郎左藏副使階武經郎)
(楊奐汴故宫記宣微院北曰御藥院其北曰右藏庫右藏庫之東曰左藏庫)莫州(太平寰宇記河)
(北道莫州文安郡領鄚縣任丘長豐三縣易京城在鄭縣西北三十里然則今之雄縣乃公孫瓚易京也)
(王註莫州即易京訛)
附子由作(欒城集題云送梁交供備知莫州)
猛士當令守四方中原諸將近相望一樽度日空
閒暇千騎臨邊自激昂談笑定先降鹵使詩書仍
得靖戎行君看宿將何承矩安用摧鋒百戰場
蘇詩補註卷十六
