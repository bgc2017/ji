蘇詩補註卷二十八翰林院編修查慎行撰
古今體詩四十二首(元祐二年丁卯春夏官翰林學士時作)
和周正孺墜馬傷手
平生學道已神完豈復兒童私自憐醉墮何曾傷内守
色憂當為念先傳書空漸覺新詩健把蟹行看樂事全
賣却老驄為酒直大呼鄉友作新年
周正孺(施氏原注正孺名尹成都人神宗擢為侍御史使蜀極論李杞劉佐𣙜茶害民事見周朝)
(議守漢州送正孺守東川詩注正孺此時為考功郎此叚新刻本刪去今補錄)
戲周正孺二絶
折臂三公未可知會當千鎰訪權竒勸君鬻駱猶閒事
腸斷閨中楊柳枝
天廏新頒玉鼻騂故人共敝亦常情相如雖老猶能賦
換馬還應繼二生
故人共敝(陳奕禧曰東坡為翰林時被賜馬凡二其一以贈李方叔恐他日欲售此馬故作公)
(據與之公據真蹟石刻今在眉州所謂故人共敝者蓋指方叔也慎按石刻云元祐元年予初入玉堂)
(蒙恩賜玉鼻騂今年出守杭州復沾此賜東南例乘肩輿得一馬足矣而李方叔未有馬故以贈之又恐)
(方叔别獲嘉馬不免賣此故為出公據四年四月十五日云云與正孺唱和在元祐二年贈方叔馬在元)
(祐四年自是兩事無容牽合也)
慎按以上三首施氏原本編和黃魯直赤目
詩後据墮馬結句觀之當是新年所作故改
編
題文與可墨竹(并引)
故人文與可為道師王執中作墨竹且謂執中勿使
他人書字待蘇子瞻來令作詩其側與可既没八年
而軾始還朝見之乃賦一首
斯人定何人游戱得自在詩鳴草聖餘兼入竹三昧時
時出木石荒怪軼象外舉世知珍之賞會獨予最知音
古難合奄忽不少待誰云生死隔相見如龔隗
潘推官母李氏輓詞
南浦凄凉老逐臣東坡還往盡幽人杯柈(一作盤)慣作陶
家客絃誦嘗叨孟母鄰尚有升堂他日約豈知負土一
阡新今年我欲江湖去暮雨連山宰樹春
潘推官(名失攷)
玉堂栽花(一本有同字)周正孺有詩次韻
故山桃李半荒榛粗報君恩便乞身竹簟暑風招我老
玉堂花蕊為誰春纖纖翠蔓詩催發皎皎霜葩髮鬭新
只有來禽青李帖他年留與學書人
玉堂栽花(周麟之學士院記略云國朝太宗皇帝嘗以飛白書玉堂之署四字賜翰林學士承)
(旨蘇易簡字徑二尺餘謹按玉堂本漢别殿在未央宫與清凉宣温金華白虎列峙史不詳著而略見於)
(李尋翼奉傳玉堂蓋殿名也待詔者有直廬在焉故尋自謂久汚玉堂之直太宗所賜實取諸此又按施)
(氏原注載與王晉卿一帖云花栽乞兩荼䕷兩林擒兩杏仍乞令栽花人來種之玉堂前後亦異時一叚)
(佳事此詩之作正謂是也宿刻此帖於餘姚縣齋汪端明刻此詩成都府治此叚新刻本刪去今為補錄)
竹簟暑風(歐陽修内制集自序招竹簟之暑風暴茅簷之冬曰)
杜介送魚
新年巳賜黃封酒舊友(一本作老訛)仍分頳尾魚陋巷關門
負朝日小園除雪得春蔬病妻起斫銀絲鱠稚子讙尋
尺素書醉眼朦朧覓歸路松江烟雨晩疎疎
杜介(字幾先注詳前)黃封酒(任淵注陳後山集云黃封謂宫酒以黃羅帕封之)
附子由次韻
天街雪霽初通駟禁籞冰開漸躍魚十尾煩君穿
細柳一杯勸我芼青蔬寒尊獨酌難逢客佳句相
酬不用書江海歸來叨禁近空令同巷往來疎
送杜介歸揚州
再入都門萬(一作何訛)事空閒看清洛漾東(一作春)風當年帷
幄幾人在回首觚稜一夢中采藥會須逢薊子問禪何
處識龐翁歸來鄰里應迎笑新長淮南舊桂叢
附子由次韻
揚州繁麗非前世城郭蕭條却古風尚有花畦春
雨後不妨水調月明中東都甲第非嫌汝北牖羲
皇自屬翁清洛放船經月事急先鶗鴂繞芳叢
和黃魯直燒香二首
四句燒香偈子隨香徧滿東南不是聞思所及且令鼻
觀先參
聞思(洪氏香譜有聞思香又佛書稱觀世音為聞思大士)
萬卷明窗小字眼花只有斕斑一炷烟消火冷半生年
(一作身)老心閒
烟消火冷(楞嚴經香嚴童子白佛言見諸比丘燒沉水香香氣寂然來入鼻中非本非空非烟)
(非火去無所著來無所從由是意銷得香嚴號)
附魯直原作(山谷集題云有惠江南帳中香者戲贈二首)
百煉香螺沉水寶熏近出江南一穟黃雲繞几深
禪相對同參
螺甲割崑崙耳香材屑鷓鴣斑欲雨鳴鳩日永下
帷睡鴨春閒
再和二首(公自注來詩言飲酒畫竹石草書)
置酒未逢休沐便同越北燕南且復歌呼相和隔牆知
是曹參
丹青巳是(宋刻本作自)前世竹石時窺一斑五字當還(一本作還)
(當)靖節數行誰似高閒
附魯直復答二首
置酒未容虚左論詩時要指南迎笑天香滿䄂喜
公新趁朝參
迎燕温風旎旎潤花小雨斑斑一炷烟中得意九
衢塵裏偷閒
送楊孟容
我家峩眉隂與子同一邦相望六十里共飲玻璃江江
山不違人徧滿千家窗但苦窗中人寸心不自降子歸
治小國洪鐘噎微撞我留侍玉座弱步欹豐扛後生多
高才名與黃童雙不肯入州府故人餘老龐殷勤與問
訊愛惜雙(宋刻本作霜)眉厖何以待我歸寒醅發春缸
玻璃江(范成大吳船錄眉州城外即玻璃江也冬時水色如此)
(慎按施氏原注云墨跡刻石成都府治題云送楊禮先知廣平軍墨蹟子歸治小國作君歸治小國後生)
(多高才作後生多才賢故人餘老龐作至今餘老龐殷勤與問訊作君歸與問訊其不同如此然墨蹟字)
(有重複集本乃後來改定故彼此不盡合云此叚新刻刪去今補錄)
附黃魯直次韻(山谷集題云子瞻詩句妙一世乃收歛光芒入此窘步以見效蓋退)
(之戲效孟郊樊宗師之比以文滑稽耳恐後生不解故追韻道之)
我詩如曹鄶淺陋不成邦公如大國楚吞五湖三
江赤壁風月笛玉堂雲露窗句法提一律堅城受
我降枯松倒澗壑波濤所舂撞萬牛挽不前公乃
獨力扛諸人方嗤點渠非趙張雙但懷相識察牀
下拜老龐小兒未可知客或許敦厖誠堪壻阿巽
買紅纏酒缸
(慎按東坡前詩自謂效魯直體故山谷題云然)
附子由詩(欒城集題云送楊孟容朝奉西歸)
三十始去家四十方南遷五十復還朝白髮正紛
然故人從西來鞍馬何聯翩握手得一笑喜我猶
生全别離多憂患夢覺非因緣惟餘歸耕計粗有
山下田久糜太倉粟空愧鄉黨賢老兄富治行令
德齊高年幸此民事清未厭軍壘偏父老攜壺漿
稚子迎道邊應有故相識問我何當旋君恩憫衰
病歸駕行將鞭
見子由與孔常父唱和詩輒次其韻余昔在館中
同舍出入輒相聚飲酒賦詩近歲不復講故終篇
及之庶幾諸公稍復其舊亦太平盛事也
君先魯東家門戸照千古文章固應爾須鬛餘似處雖
非蒙倛狀尚肖(一作有)歴國苦誦書口瀾翻布穀雜杜宇
十年困奔走櫛沐飽風雨吾道其非邪野處豈兕虎㶚
陵閒老將柏直口尚乳自君兄弟還鼎立知有補蓬山
耆舊散故事誰刪去來迎馮翊傳出餞會稽組吾猶及
前輩詩酒盛册府願君倡此風(别本作物訛)揚觶斯杜舉
孔常父(東都事略孔文仲之弟武仲字常父幼力學舉進士為禮部第一元祐初為秘書省正字)
(遷著作郎論科舉之弊詆三經新義頃之除起居舍人拜中書舍人直學士院施氏原注常父元祐初入)
(館歴校書著作遷司業進左史西掖直玉堂擢夕扉貳春官以待制守洪徙宣坐黨籍落職居池元符未)
(追復之常父與兄經父弟毅父皆以文聲起江右鼎立元祐時號三孔此叚新刻本悉刪去今補錄)在
館中(年譜英宗治平乙巳先生召試秘閣入三等直史館見第五卷)
附孔常父原作二首
西垣有古人磔&KR0008;氣貌古落筆成文章無可加損
處策蹇得過門殷勤相勞苦湛然神觀全秀粹充
眉宇語我春巳闌斯民望時雨宿麥正滿野驕陽
惡如虎雲師未灑澤赤子將誰乳侍臣當憂國密
計應禆補又云著書勞安得一州去知公撡捨異
不為誇腰組衣錦若還鄉亦當從幕府(按清江集此首結處)
(少二句)
堂堂司寇公族姓原自古支流入漢庭浩渺無尋
處子瞻得家法自少不勤苦戲劇入場屋名聲振
寰宇凝思膚寸雲落筆萬點雨中間觸機阱窘若
帶箭虎坎坷連交游饑凍及穉乳歸來直玉堂得
失亦相補顧我縻一官未即江海去裳衣裹窮猿
繫以三丈組知公心胷中坦不置城府漫刺猶可
持還當謁文舉
附子由次韻
羡君耽讀書日夜論今古雖復在家人不見釋手
處意求五車盡未惜雙目苦蓬萊倚霄漢簡策充
棟宇學成擅囷倉筆落走風雨破籠閉野鶴短草
藏文虎鬢鬚忽半白兒女無復乳知君不能薦愧
我終何補偶來相就談日落久未去歸鞍得新詩
佳句爛如組古風棄雕琢遺味比樂府且復調塤
篪泠然五音舉
(慎按山谷集亦有和章以非次韻故不採錄)
趙令晏崔白大圖幅徑三丈
扶桑大蠒如罋盎天女織綃雲漢上往來不遣鳳銜梭
誰能鼓臂投三丈人間刀尺不敢裁丹青付與濠梁崔
風蒲半折寒雁起竹間的皪横(一本作寒訛)江梅畫堂粉壁
翻雲幕十里江天無處著好卧元龍百尺樓笑看江水
拍天流
崔白大圖(藝苑雌黃東坡觀崔白驟雨圖題詩扶桑大蠒云云苕溪漁隱叢話畫品中止有李)
(營丘驟雨圖無崔白者詩中云云乃是崔白冬景圖藝苑雌黃以為驟雨圖訛矣)
次韻張昌言給事省宿
馮顛久已欹殘雪戎眼何曾眩落暉朔野(一作塞)按行猶
爵(一作雀)躍東臺瞑坐覺烏飛(公自注道家有烏飛入兔宫之說)漫誇年
少容吾在(公自注樂天詩云猶有誇張年少處笑呼張文喚殷兄)若鬭尊前舉世
稀待向嵩陽求水竹一犂烟雨伴公歸
給事(宋史職官志給事中四人分治六房事掌讀中外出納及後省事孫彦同職官分紀給事中屬)
(門下省官正四品)朔野按行(施氏原注元祐初昌言使河北相度水事過永静軍奏乞减價)
(糶本軍寄糴斛斗四十餘萬石救郡民饑朝廷從之還為給事中故有朔野按行猶雀躍之句)東臺
(唐書龍朔二年改門下省為東臺改給事中為東臺舍人)嵩陽求水竹(施氏原注昌言本襄)
(陽人种世衡遺以汝州田十頃辭勿受當是徙居於汝先生亦常欲居汝故云待向嵩陽求水竹云云雖)
(南遷此志不遂諸子以治命卒葬汝之郏城以上二叚新刻本並注題下今分錄以備考)
附子由次韻
還家未暇拂塵衣攜被重來趁落暉省戸鳴騶久
分散宫槐棲鵲共翻飛周廬見月風霾静斜漢横
空星斗稀多病身心怯清禁故山依約夢西歸
次韻三舍人省上(公自注三月二十九日作明日駕幸景靈宫)
紛紛榮瘁何能久雲雨從來翻覆手怳如一夢墮枕中
却見三賢起江右(公自注曾子開劉貢父孔經父皆江西人)嗟君妙質皆瑚
璉顧我虚名但箕斗明朝冠蓋蔚相望共扈翠輦朝宣
光武皇已老白雲鄉正與羣帝驂龍翔獨留杞梓扶明
堂
省上(洪邁中書省題名記兩省之官十有二唐制也今散騎常侍缺由諫大夫而下别為誎院同門)
(而異戸惟給事中中書舍人左右起居實同省其員亦十有二)曾子開(施氏原注曾子開名肇子)
(固幼弟舉進士入館閣編修國史哲宗立由吏部郎中為左司擢右史未幾入西掖論事鯁切不為勢力)
(回奪宣仁簾聽凡議禮必据正以言皆從之蔡確坐詩遠竄子開與彭器資約極論會除夕扉不果上言)
(者謂器資為子開所使遂以待制出守五州入貳儀曹又歴二郡哲宗親政數稱其有守趣入對又坐神)
(宗史事降知滁州徽宗召歸掖垣遷翰苑崇寧初奪職卒年六十一自熙寧以來四十年大臣更用事邪)
(正相軋黨要屢起子開身更其間數不合兄布與韓儀公忠彦並相祐陵初政曰謀所以傾危之子開貽)
(書警戒甚切曰比者主意日移小人道長進則必論元祐人於帝前退則盡引排元祐者於要路異時必)
(為京卞死黨左本一持心向正古覿稷易皆可與謀但使正人聚於朝自然小人道消矣一京足以兼)
(二人可不深慮其兄不能用蔡京得政兄弟俱不免古覿稷易謂二王豐賈也紹興初謚文昭子統事高)
(宗為諫大夫曾孫炎字南仲暖字茂昭皆登法從此叚全文新刻本刪去今補存舊注)劉貢父
(宋史劉攽字貢父與兄敞原父同登科仕州縣者二十年始為國子直講熙寧中初罷太常禮院徙知兖)
(亳二州哲宗初入為秘書少監出知蔡州數月召拜中書舍人)孔經父(宋史孔文仲字經父新喻)
(人哲宗朝擢諫議大夫改中書舍人)朝宣光(宋史禮志景靈宫剏於祥符五年聖祖臨降為宫奉)
(之自此至仁宗凡七十年間太祖以下神御在宫者四寓寺觀者十有一元豐五年就宫作十一殿悉遷)
(在京寺觀神御奉安紹聖二年又奉安神宗焉歲四孟皇帝親享遇郊祀明堂先二日詣宫行禮謂之朝)
(獻次太廟謂之朝饗按王明清揮麈錄云英宗御容殿舊名英德元豐中改曰治隆元祐初即治隆之)
(後建宣光殿以奉神宗云云先生本集有景靈宫宣光殿奉安神宗御容青詞元祐二年三月所作宋史)
(以為紹聖二年者訛也王氏注引長安志謂唐之宫室名有宣光殿亦訛)
附孔武仲原作(原題云三舍人題名于後省皆賦詩因寄呈劉貢父大)
西垣寂寞今巳久三賢文章鳳池手朋來不復山
中戀後至倘誰居客右華堂刻石映今古秀句連
章動星斗鶺原棣萼俱相望龍吟虎嘯生輝光就
中貢父歸故鄉况有小阮争翺翔翩翩亦試中書
堂
附子由次韻(欒城集題次韻孔武仲三舍人省上)
君不見西都校書宗室叟東魯高談鼓瑟手偶然
同我西掖垣並立曉班分左右龍文百斛世無價
瓦釡枵然但升斗諸兄落落不可望兩季幸肯分
餘光大孔奮飛自南鄉聯翩羣雁相追翔渠家冠
蓋尤堂堂
(慎按孔武仲又有曾子開示詩再用前韻一首今文昭公集失去原作清江三孔集中經父原詩亦)
(不可得所載武仲次韻凡三首今錄其一)
送錢承制赴廣西路分都監
當年我作表忠碑坐覺江山氣未衰舞鳳尚從天目下
收(一作牧)駒時有渥洼姿踞牀到處堪吹笛横槊何人解
賦詩知是丹霞燒(宋刻本作破)佛手先聲應巳懾羣夷(公自注廣西僧)
(寺頃有佛動之異錢君碎而投之江中)
錢承制(孫彦同職官分紀横行東西班内有内殿承制官秩正八品乃武職也錢承制必吳越之)
(裔名失考)廣西(九域志廣南西路轄州二十三轄軍一)路分都監(燕翼貽謀錄自江南)
(既平諸州直隸京師無復藩府諸路責任監司按察而巳嘉祐五年各路復置兵馬都監淮海集云鮮於)
(侁為利州路轉運判官初利州以兼益州兵馬都監故事武臣為守至是侁上言乞堂選文官知州事别)
(置路分都監遂為定例)表忠碑(施氏原注東坡作表忠觀碑有持以示荆公讀之沉吟曰此何)
(語耶客有在旁者遽指摘而詆訾之荆公不答讀之再三又攜之而起行且讀忽嘆曰此三王世家也可)
(謂奇文矣客大慚或曰客乃其壻蔡卞也此叚新刻本刪去今補錄)收駒(周禮教駣攻駒注作收駒)
附子由作(欒城集題廣西作廣東訛)
家聲遠繼河西守游宦多便嶺外官南海無波閒
鬭舸北堂多暇得羞蘭忽聞棠棣歌離索應寄寒
梅報好安他日扁舟定歸計仍將犀玉付江湍
次韻曾子開從駕二首
槐街綠暗雨初勻瑞霧香風滿後塵清廟幸同觀濟濟
豐年喜復接陳陳雍容巳饜天庖賜俯伏初嘗貢茗新
輦路歸來聞好語共驚堯顙類高辛
曾子開(注詳本卷三舍人條下)
入仗魂驚媿草萊一聲清蹕九門開暉暉日傍金輿轉
習習風從玉宇來流落生還真一芥周章危立近三槐
(公自注學士班近執政)道旁倘有山中舊問我收身早晩回
周章(九歌聊翺翔兮周章注云周章往來迅疾也王觀國學林云文選注非也周章者周旋緩舒之)
(意)
(慎按曾子開曲阜集世巳不傳嘉興曹倦圃家有文昭公集抄亦缺略不全此詩原作二首抄本失載但)
(有元祐六年駕自景靈宫移謁孔子廟七律一首用七陽韻非此時所作故不錄按長公外紀云元祐)
(間東坡與曾子開肇同居兩省扈從車駕赴宣光殿子開有詩云鼎湖弓劍仙遊遠渭水衣冠輦路新又)
(云階除翠色迷宫草殿閣清隂老禁槐詩語亦佳即此二首韻也庚溪詩話所載亦同惜其全首不傳附)
(錄于此)
附子由次韻二首(欒城集題云次韻曾子開舍人四月三日扈從)
萬人齊仗足聲勻翠輦徐行不動塵夾道讙呼通
老穉從官雜遝數徐陳旌旗稍放龍蛇卷旒冕初
看日月新天遣雨師先灑道農夫不復誤占辛(自注)
(云農家常以上辛占麥辛深則麥熟今年正月八日得辛而雨不時應駕未出一日初得雷雨麥始)
(有望)
衣冠雙日欵蓬萊簾脱重鉤扇不開清曉連驚三
殿啟翠華遥自九天來晨光稍稍侵黃蓋瑞霧霏
霏着禁槐千兩翟車觀禮罷歸時滿載德風回(自注)
(是日内外命婦俱會景靈仰瞻三宫肅然雍穆不言而化諸公之家有能言之者)
附李端叔次韻二首(從始溪集采出題云次韻子瞻諸公從駕景靈宫二首)
青鵷如跂萬椽勻地接璇流隔世塵三后在天歌
下武一人膺福見君陳珠旒滚滚懷濡露玉案年
年侍薦新廡下丹青從臣列左趨蕭丙右甘辛
太清宫廟近蓬萊(唐正内號蓬萊宫而太清宫有列聖真像每歲朝享)連日
天門六扇開萬乘旌旗衝曉過兩宫輿輦詰朝來
城中三水河通漢庭下千官棘映槐老稚扶攜同
祝聖年年常此望昭回
附范純父次韻一首(太史集題云和曾子開從駕朝謁景靈宫)
雨師汛洒霽光勻華蓋香風不起塵億兆歡呼真
帝啟謀猷左右盡君陳雲隨僊仗三山遠日出咸
池六合新一别都門變桑海來瞻原廟秖悲辛
(慎按范太史集中所載止第一首古人文集殘缺不少附錄之餘不禁慨然)
再和二首
眼花錯莫鬢霜勻病馬羸驂(宋刻本作騶)只自塵奉引拾遺
叨侍從思歸少傅羡朱陳衰年壯觀空驚目險韻清詩
苦鬭新最後數篇君莫厭搗殘椒(一作薑)桂有餘辛
奉引拾遺(蔡邕獨斷天子出車駕次第謂之鹵簿大駕則公卿奉引大將軍參乘太僕御法駕)
(公卿不在鹵簿中惟河南尹執金吾洛陽令奉引侍中參乘奉車郎御苕溪叢話子美以至德二載拜左)
(拾遺故寄賈司馬詩云此時霑奉引佳氣拂周旋)椒桂(庚溪詩話東坡兩和辛字皆工其云最後)
(數篇君莫厭搗殘椒桂有餘辛按楚詞昔三后之純粹兮固衆芳之所在雜申椒與菌桂兮豈惟紉夫蕙)
(茝蓋以椒桂蕙茝皆草木之香者喻賢人也而西清詩話改其句云讀罷君詩何所似搗殘薑桂有餘辛)
(以為坡譏首唱多辣氣此何理也坡為人慷慨疾惡亦時見於詩有古人規諷體然亦詎肯效閭閻以鄙)
(語相詈哉恐誤後人心術不得不辨)
憶觀滄(别本作蒼訛)海過東萊日照三山迤邐開桂觀飛樓
凌霧起僊幢寶蓋拂天來不聞宫漏催晨箭但覺簷隂
轉古槐供奉清班非老處會稽何日乞方回(公自注時方闕會稽)
(守)
方回(晉書郄愔傳愔字方回除太常固讓不拜樂補遠郡從之出為會稽内史久之乞骸骨因居會)
(稽)
附子由再次韻二首
病起江南力未勻強將冠劍拂埃塵木雞自笑真
無用芻狗何勞收巳陳行從鑾輿風日細側聽廟
樂管絃新誰知四載勤勞後併舉成功祚泣辛
宸心惻惻念汙莱南籞西池閉不開長樂鳴鞘千
乘出顧成薦鬯萬方來從臣暗泣新宫柳父老行
依輦路槐雙闕影斜朱戶啟都人留看屬車回
次韻劉貢父省上
密雲今日破郊西疎雨翛翛未作泥要及清閒同笑語
行看衰病費扶攜花前白酒傾雲液戶外青驄響月題
不用臨風苦揮泪君家自與竹林齊(公自注貢父詩中有不及與其兄原)
(父同時之嘆然其兄子仲馮今為起居舍人)
貢父兄原父(容齋隨筆少游與鮮于子駿書今中書舍人皆伯仲繼直西垣前世以來無此)
(事誠國家之美非特衣冠之盛也以其時考之蓋元祐二年謂蘇子由曾子開劉貢父也子由之兄子瞻)
(子開之兄子固子宣貢父之兄原父皆經是職故少游有此語云歐陽公劉原父墓誌原父以熙寧元年)
(卒年五十)劉仲馮(宋史劉奉世字仲馮原父之子貢父之姪第進士累官直史館國史編修以忤)
(蔡確謫後歴簽書樞密院事章惇當國奉世乞去清江三孔集常父云吾鄉劉原父雄文博學為天下師)
(表而余不及識今識其子仲馮居省中治事精密吏不能欺天下稱為賢吏部其文學議論能世其家)
再和
當年曹守我膠西共厭餔糟與汩泥自古赤丸成習俗
因公黃犢免提攜生還各有青山興病起猶能小字題
莫怪歌呼數相和曾將獄市寄全齊(公自注貢父為曹州盗賊皆奔鄰境)
(嘗有詩云從教晉盗稍奔秦)
曹守(宋史劉攽傳熙寧中罷太常禮院通判泰州又知曹州曹為盗區重法不能禁攽治尚寬平盗)
(亦裒息)
附子由次韻二首
流落江湖東復西歸來未洗足間泥偶隨鵬翼培
風上時得衙香滿䄂攜落筆逡巡看儤直醉吟清
絶許分題相望魯衛雖兄弟終畏鄰封大國齊
掖垣不復限東西賓客來衝霧雨泥白酒黃封開
㶑灔朱櫻青籠落提攜五花愧我連書判三道高
君免試題誰遣松蒿同一谷凌雲他日恐難齊
送顧子敦奉使河朔
我友顧子敦軀膽兩俊偉便便十圍腹不但貯書史容
君數百人一笑萬事已十年卧江海了不見愠喜磨刀
向豬羊釃酒會鄰里歸來如一夢豐頰愈茂美平生批
勅手濃墨寫黃紙會當勒燕然廊廟登劍履翻然向河
朔坐念東郡水河來訖(一作屹)不去如尊乃勇耳
顧子敦(施氏原注子敦名臨會稽人舉說書科入館閣喜論兵熙寧初神宗命編修經武要略且)
(召問兵對曰兵以仁義為本動静之機安危所係不可忽也推轉運河南提舉常平倉事忤執政意罷歸)
(更歴中外元祐二年擢給事中朝廷議回河拜侍制為河北都漕東坡與李常孫覺胡宗愈梁燾等言臨)
(資性方正學有根本慷慨中立凜然有古人之風宜留置左右别選深知河事者使往不報後諸公餞子)
(敦復次前韻詩有云上書苦留君言拙輒報巳指此事也子敦至部請因河勢回使東流復召歸班為翰)
(林學士紹聖初以龍圖閣學士守定徙應天河南時論既變奪職守新安斥居番陽年七十二卒徽宗立)
(追復之子敦體肥偉諸公多以屠戲之故詩云磨刀向猪羊平生批勅手子敦頗愠見故後詩又云善保)
(千金軀前言戲之耳新刻刪改過半今補錄)向河朔(孔武仲送顧子敦赴河北序云上之二年)
(子敦自河東轉運使召給事中在門下事有不便輒争還之議論不少迎合時河北數有水灾澶魏故道)
(久湮未復子敦拜天章待制使河北士大夫以為河為數州患雖急一方事也子敦以待從之臣撤而使)
(一方忽所大而治所小非計也舉朝之人睥睨前却不敢徑往以蹈後悔子敦獨日夜計畫以為巳任非)
(確然不易其肯為之乎)
附黃魯直次韻
儒者給事中顧公甚魁偉經明往行河商略頗應
史勞人又乏費國計安能巳功成渠有命得人斯
可喜似聞阻饑餘惡少驚邑里啟鑰探金珠奪懷
取姝美部中十盗發一一書奏紙西連魏三河東
盡齊四履此豈小事哉何但行治水使民皆農桑
乃見真佳耳
附子由詩
去年送君使河東今年送君使河北連年東北少
安居慷慨憐君色自得河流西决不入土千里汗
漫被原隰壯夫奔走老穉死粟麥無苖安取食君
憂臣辱自古然自詭過門三不入忠誠一發鬼神
輔心念既通謀計集隄防旋立村落定波浪欲收
蛟蜃泣二年歸國未為久故舊相看髮猶黑功成
豈在延世下好勇直令腐儒服此時為國頌河平
當使君名長不没
(慎按子敦使河北乃元祐二年事任淵山谷詩注引實錄云元祐元年秘書少監顧臨為河東轉運)
(使蓋子敦於元年使河東二年召還復使河北任淵訛以元年事入次年注脚也)
次韻子由送家退翁知懷安軍
吾州同年友粲若琴上星當時功名意豈止拾紫青事
既喜(疑訛當作與)願違(宋刻本作違願)天或不假齡今如圖中鶴俛
仰在一庭(公自注吾州同年友十三人今存者六人而巳故有琴上星圖中鶴之語)退翁守
清約霜菊有餘馨鼓笛方入破朱絃微莫聽(宋刻本無退翁以下)
(四句)西南正春旱廢沼黏枯萍翩然一麾去想見靈雨零
我無謫僊句待詔沉香亭空騎内廏馬天仗隨雲軿竟
無絲毫補眷焉誰汝令永懷(宋刻本作愧)舊山叟憑君寄丁
寧
家退翁(名定國見欒城集)懷安軍(歐陽忞輿地廣記梓州路懷安軍屬廣漢郡西魏立金淵)
(郡唐屬簡州宋乾德五年立懷安軍太平寰宇記劍南東道懷安軍領金水金堂二縣東至梓一百七十)
(里)紫青(石林避暑錄唐以金紫銀青光禄大夫皆為階官此沿漢制金印紫綬銀印青綬之稱也)
(丞相太尉金紫御史大夫銀青皆以印綬言夏侯勝傳取青紫如拾芥蓋謂此也顔師古誤以青紫為卿)
(大夫服不知漢時蓋未服青紫也)圖中鶴(按先生自注中琴上星以比十三人則圖中鶴當是)
(六數醉鄉日月云古者交歡多為博以牙飾箭長五寸其數六刻一頭作鶴形僊經所云六鶴齊飛是也)
(先生所用即此事)入破(唐書五行志天寶後詩人多為流寓之思樂曲亦多以邊地為名至其曲遍)
(繁聲謂之入破蓋破碎云)
附子由原作(欒城集題云送家定國朝奉西歸)
我懷同門友勢如曉天星老去髮垂素隱居山更
青退翁聯科第俯仰三十齡仕宦守鄉國出入奉
家庭鵠鷺性本静芷蘭深自馨新詩得高趣衆耳
昏未聽笑我老憂患奔走如流萍冠裳強包裹齒
髮坐凋零晩春首歸路朱轓照長亭縣令迎使君
綵服導輜軿長嘆或垂涕平反知有令此樂我巳
亡雖達終不寧
諸公餞子敦軾以病不往復次前韻
君為江南英面作河朔偉人間一好漢誰似張長史上
書苦留君言拙輒報巳置之勿復道出處俱可喜攀輿
共六尺食肉飛萬里誰言遠近殊等是朝廷美遥知送
别處醉墨争淋紙我以病杜門商頌空振履後會知何
日一歡如覆水善保千金軀前言戲之耳
上書(先生乞留顧臨狀給事中顧臨自供職以來僥倖之流側目畏憚近聞充河北都運使遠去朝)
(廷衆所嘆息或者謂緣黃河輟臨幹治臨之所學實有大於治河治河之才固有出臨之上者)
黃魯直再次韻
今代顧虎頭骨相自雄偉不令長天官亦合丞御
史能貧安四壁無愠可三巳昨來立清班國士相
顧喜何因將使節風日按千里汲黯不居中似非
朝廷美大任錄萬事御座留諫紙發政恐傷民天
步薄冰履蒼生憂其魚南畝多被水公行圖安集
信目勿信耳
走筆謝吕行甫惠子魚
卧沙細肋吾方厭通印長魚誰肯分好事東平貴公子
貴人不與與蘇君
送吕行甫司門倅河陽
結交不在久傾蓋如平生識子今幾日送别亦有情子
生公相家高義久峥嶸天才既超詣世故亦屢更譬如
追風驥豈免羈與纓念我山中人久與麋鹿并誤出挂
世網舉動俗所驚歸田雖未果巳覺去就輕河陽豈云
遠出處恐異程便當從此别有酒無徒傾
吕行甫(吕希彦字行甫本集雜記云吕希彦行甫相門子行義有過人者不幸短命生平好藏墨)
(士大夫戲之為墨顛按吕申公公著二子希哲希純行甫當是夷簡諸孫公著之姪)司門(職官分紀)
(刑部所屬有司門郎中從六品員外郎正七品)河陽(輿地廣記京西北路孟州自漢至隋皆屬河内)
(郡唐割屬江南建中二年以河陽河清濟源温四縣入河陽三城節度使會昌三年以為孟州)
慎按以上二首施氏原本不載新刻載續補
卷中据外集元祐初年作也今移編
和張昌言喜雨
二聖憂勤忘寢食百神奔走會風雲禁林夜直鳴江瀨
清洛朝(一作潮)回起縠紋夢覺酒醒聞好句(一作語)帳空簟
冷發餘薰秌來定有豐年喜剩作新詩凖備君
張昌言(名問時為給事中見欒城集)
附子由次韻
巳收蠶麥無多日旋喜山川同一雲禾黍趁時青
覆隴池塘流潤綠生紋兩宫尚廢清晨樂中禁初
消永夜薰倉粟半空民望足深耕疾耨肯忘君
附黃魯直次韻
三雨全清六合塵詩翁喜雨句凌雲垤漂戰蟻餘
追北柱擊乖龍有裂紋減去鮮肥憂玉食偏宗河
嶽起爐薰聖功惠我豐年食未有涓埃可報君
次韻劉貢父西省種竹
要知西掖承平事記取劉郎種竹初舊德終呼名字外
後生誰續笑談餘(公自注昔李公擇種竹館中戲語同舍後人指此竹必云李文正手植貢)
(父笑曰文正不獨繫筆亦知種竹耶時有筆工李文正)成隂障日行當見取筍供
庖計巳疎白首林間望天上平安時(一作待)報故人書(公自)
(注李衛公北都童子寺竹寺僧日報平安)
西掖(劉禎詩誰謂相去遠隔此西掖垣程大昌雍錄唐門下北省在日華門名左掖亦名東省中書)
(北省在月華門名右掖亦名西省)
附孔常父次韻
此君安可一朝無請看西園種竹初嶰谷正當吹
鳳後葛陂猶是化龍餘風搖夢枕秋聲碎月漏吟
窗夜影疎他日如封管城子莫緣老秃不中書
附孔經父次韻
西垣種竹滿庭隅正值天街小雨初漸引凉風侵
夢覺巳留清露滴吟餘卜鄰近喜蒼苔滿托跡方
驚上苑疎昨夜青藜光照席綠隂相對草除書
(慎按清江三孔集獨缺毅父作)
附子由次韻
竹迷誰定知迷否趁取滂沱好雨初栽向鳳池吹
律處斸從芸閣殺青餘迎風一嘯朝回早弄月相
差直宿疎應怪籍咸林下客相看不飲作除書(自注)
(仲馮方作左史必與貢父並直於此)
偶與客飲孔常父見訪方設席延請忽上馬馳去
巳而有詩戲用其韻答之
揚雄他文皆不奇獨稱觀缾居井眉(一作湄)酒客法士兩
小兒陳遵張竦何曾(宋刻本作曾何)知主人有酒君獨辭蟹螯
何不左手持豈復見吾衡氣機遣人追君君絶馳盡力
去花君自癡醍醐與酒同一巵請君更問文殊師
醍醐與酒(白居易詩佛法贊醍醐僊方傳沆&KR1197;不如夘時酒神速功力倍)
附孔武仲原作(清江集題云謁子瞻因寄)
華嚴長者貌古奇紫瞳奕奕垂雙眉顔如桃花兩
侍兒問其姓名不自知囁嚅欲吐新奇辭豈亦有
虎來護持維摩高卧盡(脱一字)機蓬山藏史策馬馳
二豪兀坐渾如癡錯認醍醐是酒巵誰將此景付
畫師
次韻子由書李伯時所藏韓幹馬
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西來從西極勢與落日争分馳
龍膺豹股頭八尺奮迅不受人間羈元狩虎脊聊可友
開元玉花何足奇伯時有道真吏隱飲啄不羡山梁雌
丹青弄筆聊爾耳意在萬里誰知之幹惟畫肉不畫骨
而况失實空留(一作餘)皮煩君巧說腹中事妙語欲遣黃
泉知君不見韓生自言無所學廏馬萬匹皆吾師
李伯時(宋史李公麟第進士歴御史檢法官好古博學長於詩致仕歸肆意於龍眠山巖壑間雅)
(善畫黃庭堅謂其風流不減古人然因畫為累故世但以藝傳)韓幹馬(董廣川為龍眠居士跋韓)
(幹畫馬後云世傳韓幹凡畫馬必考時日面方位然後定形骨毛色太抵以馬為火畜而南為離方其色)
(青驪驒駱皆以干支相加故得入妙又以為畫得馬之神駿故能如是云)
附子由原作(欒城集題云韓幹三馬)
老馬側立鬉尾垂御者高拱持青絲心知後馬有
争意兩耳微起如立錐中馬直視翹右足眼光不
動心先馳僕夫旋作奔軼想右手正控黃金羈䧺
姿駿發最後馬回首奮鬛真權奇圉人頓轡屹山
立未聽决驟争雄雌物生先後亦偶爾有心何者
能忘之畫師韓幹豈知道畫馬不獨畫馬皮畫出
三馬腹中事似欲譏世人莫知伯時一見笑不語
告我韓幹非畫師
附蘇子容次韻
霜紈横卷書縚垂軸以瑇瑁囊青絲披圖二妙駭
入目筆畫勁利如刀錐龍媒迥出丹青手勢若飛
動將奔馳韀銜如在赤墀立僕御猶縱紅纓羈子
虔六轡衒沃若長康駿骨稱天奇雖傳畫譜入神
品未有墨客評黃雌六詩形似到作者三馬意象
能言之奇蹤莫辨霸或幹高韻壓倒陸與皮從來
神物不常有未遇真賞何人知君不見開元廏馬
四十萬作頌要須張帝師
(慎按蘇魏公集有次韻劉貢父舍人詩自注云頌早蒙子瞻兄弟叙宗契今考集中與兩蘇公唱和)
(者止此一首他不多見也)
附黃魯直次韻二首
太史瑣窗雲雨垂試開三馬拂蛛絲李侯寫影韓
幹墨自有筆如沙畫錐絶塵超日精爽緊若失其
一望路馳馬官不語臂指揮乃知仗下非新羈吾
嘗覽觀在坰馬駑駘成列無權奇緬懷胡沙英妙
質一雄可將十萬雌决非厮養所成就天驥生駒
人得之千金市骨今何有士或不價五羖皮李侯
畫隱百僚底初不自期人誤知戲弄丹青聊卒歲
身如閱世老禪師
于闐花驄龍八尺看雲不受絡頭絲西河驄作蒲
萄錦雙瞳夾鏡耳卓錐長楸落日試天步知有四
極無由馳電行山立氣深穩可耐珠韀白玉羈李
侯一顧嘆絶足領略古法生新奇一日真龍入圖
畫在坰羣雄望風雌曹霸弟子沙苑丞喜作肥馬
人笑之李侯論幹獨不爾妙盡骨肉遺毛皮翰林
評書乃如此賤肥貴瘦渠未知况我平生賞神駿
僧中云是道林師
(慎按張耒宛丘集中亦有讀子瞻韓幹馬圖七古一首以非次韻之作故不附錄)
次韻劉貢父獨直省中
明窗畏日曉先暾高柳鳴蜩午更喧筆老新詩(一本作詩新)
疑有物心空客疾本無根隔牆我亦眠風榻上馬君先
鎖月軒共喜早歸三伏近解衣盤礴亦君恩
蚤歸(施氏原注東方朔傳伏日當早歸慎按先疎生本集謝三伏早出院表云伏當早歸下遂)
(愚之性)
附子由次韻
簾深巧為隔朝暾竹密時能引雀喧朝罷宿酲還
續夢静中諸妄稍歸根坐曹聞道仍分省出沐誰
當與並軒竹簟茅簷他日事重因遺詠記君恩
軾以去歲春夏侍立邇英而秋冬之交子由相繼
入侍次韻絶句四首各述所懷
曈曈日脚曉猶清細細槐花暖欲(一作自)零坐閱諸公半
廊廟(公自注僕射吕公門下韓公右丞劉公皆自講席大用)時看黃色起天庭
邇英(宋史仁宗景祐二年置邇英閣江少虞事實類苑云迎陽門之北有邇英閣東向汴京宫室考)
(邇英閣在崇政殿西南蓋侍臣讀講之所也)黃色(施氏原注引玉管照神書黃色喜徵也新刻刪)
(去今存錄)天庭(黃庭經天庭地關列斧斤注云兩眉間為天庭也)
上尊初破早朝寒茗盌仍霑講舌乾陛楯諸郎空雨立
故應慙悔不儒冠
上尊(漢書賜丞相牛酒上尊酒注云糯米一斗酒一斗為上尊)講舌乾(傳燈錄真净文禪師)
(問講師曰火災起時山河大地俱被焚盡許多灰燼將置何處講師舌大而乾笑曰不知師笑曰汝所講)
(者紙上語耳公詩蓋借用此事)
兩鶴摧頽病不言年來相繼亦乘軒誤聞九奏聊飛舞
可得裵徊為啄吞
摧頽(文選應㻛詩毛羽日摧頽)
微生偶脱風波地晩歲猶存鐵石心定似香山老居士
世緣終淺道根深(公自注樂天自江州司馬除忠州刺史旋以主客郎中知制誥遂拜中書)
(舍人軾雖不敢自比然謫居黃州起知文登召為儀曹遂忝侍從出處老少大略相似庶幾復享此翁晩節閒)
(適之樂焉)
道根(白居易詩始知不才者可以探道根)
附子由原作(原題云去歲冬轍以起居郎入侍邇英講不逾時遷中書舍人雖忝冐愈)
(深而瞻望清光與日俱遠追記當時所見作四絶句贈同省諸公)
邇英肅肅曉霜清玉宇時聞槁葉零風過都城吹
廣内萬人笑語落中庭
銅缾灑徧不勝寒雨點勻圓露未乾回首曈曨朝
日上槐龍對舞覆衣冠(自注邇英前有雙槐甚高而柯葉拂地狀若龍蛇講)
(官進對其下)
早歲西廂跪直言起迎天步晩臨軒何知老侍曾
孫聖欲泣龍髯吐復吞(自注轍昔舉制策坐於崇政西廊蓋邇英之北也是)
(日晩仁宗自延和步入崇政過所試幄前瞻望天表最為親近)
講罷淵然似不勝詩書默巳契天心高宗問答終
垂世未信諸儒測淺深
附黃魯直次韻四首
赤壁歸來入紫清堂堂心在鬢凋零江沙踏破青
鞵底却結絲絇侍禁庭
胷蟠萬卷夜光寒筆倒三江硯滴乾大似不蒙稽
古力只今猶著侍臣冠
對掌絲綸罷記言職親黃屋傍堯軒雁行飛上猶
回首不受青雲富貴吞
樂天名位聊相似却是初無富貴心只欠小蠻樊
素在我知造物愛公深
(慎按山谷集尚有再次韻四首今不具錄)
附晁補之次韻(雞肋集題云次韻兩蘇公講筵唱和四首)
白髮歸聯侍從榮未應江海嘆飄零禽魚不與鈞
天樂想見羣龍舞洞庭
李公素譽壓朝端曾泝龍門鬛未乾雖愧彭宣惟
賜食未慚貢禹亦彈冠
纘服憂勤未有言諸儒經術侍彤軒九疇咸叙今
天錫三畫何人昔夢吞
金玉誰家咏德音太平無象屬人心日高初散露
門講天上五雲宫殿深
附張文潛次韻四首
天寒書殿曉班清氣爽仙盤瑞露零講罷羣公珮
聲散一竿宫日轉槐庭
聯翩右史直西垣舊墨螭頭點未乾自是退之平
昔事何須暫著進賢冠
冠珮煌煌拱北辰(辰字疑訛)道人風骨自軒軒茯苓松
下龜黿老須乞靈丹一粒吞
恭默誰聆金玉音陶甄萬物付無心君王好學真
天意憂國論思不厭深
送宋構(宋刻本無構字)朝散(欒城集題作朝請)知彭州迎侍二親
東來誰迎使君車知是丈人屋上烏丈人今年二毛初
登樓上馬不用扶使君負弩為前驅蜀人不復談相如
老幼化服一事無有鞭不施安用蒲春波如天漲平湖
鞓紅照坐香生膚絭鞲上夀白玉壺公堂登歌鳳將雛
諸孫歡笑争挽鬚蜀人畫作西湖圖
宋構(施氏原注宋彭州名構字成之成都人紹聖間為金部郎是時都大提舉川茶事陸師閔移漕)
(陜西謀代之者曾子宣李邦直僉曰宋某可遂使權都大管勾此叚新刻本刪去今補錄)朝散(梁溪)
(漫志六曹郎中中行為朝散大夫員外郎中行及起居舍人為朝散郎)彭州(華陽國志兩山對峙)
(有天彭之稱今成都府彭縣也太平寰宇記劍南西道彭州濛陽郡秦蜀郡地唐垂拱二年置彭州領縣)
(三九域志彭州成都路西川節度所轄去東京三千五百八十七里)鞓紅(陸游入蜀記天彭號小西)
(京其俗好植牡丹有京洛之遺風古今雜記孟氏以牡丹名苑於時彭門為輔郡典州者多戚里得之上)
(苑此彭門花之始也天彭亦謂之花州而牛心山下謂之花村云)西湖(名勝志彭州治内有東湖)
(宋元符中袁隲有記又有西湖唐元和中太守王潛蕭祐創進士鄧衮記略云二公陶奇撰幽不乏心匠)
(於西湖臺島花竹布置罔不宛妙)
附子由作
得郡迎親願不違書來無復寄當歸馬馳未覺西
南遠烏哺何辭日夜飛湖水欲平官舍好茶征初
緩訟氓稀平反聞道加餐飯五袴應須換破衣
郭熙畫秋山平遠(公自注文潞公為跋尾)
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平遠漠漠疎林寄秋晩
恰似江南送客時中流回頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公遊如一日不覺青山暎黃髮為畫龍門八節灘
待向伊川買泉石
郭熙畫(蔡寬夫詩話學士院舊與宣徽院相鄰今門下後省乃其故地玉堂兩壁有巨然畫山董)
(羽畫水燕穆之復寫六幅山水置於中間宋宣徽有詩元豐末既修兩省後遂移院於樞密院之後兩壁)
(既毁屏亦莫知所在今玉堂中屏乃待詔郭熙所作春江曉景禁中官局多熙筆迹而此屏獨深妙意若)
(欲追配前人者蘇子瞻嘗賦詩云玉堂畫掩春日間中有郭熙畫春山而今遂以為玉堂一佳物也按郭)
(若虚紀藝宋朝專工山水者二十四人郭熙之名在第十八)伊川(太平寰宇記河南府秦三川郡)
(謂河洛伊也伊水出南陽縣西蔓渠山東北過伊闕入洛)龍門八節灘(太平寰宇記闕塞山)
(左傳注謂南山伊闕是也杜豫云洛陽西南伊闕口俗名龍門名勝志龍門山即伊闕也下有八節灘今)
(屬洛陽縣按元和郡縣志唐時有伊闕縣無伊川縣王氏注訛)
附黃魯直次韻
黃州逐客未賜環江南江北飽看山玉堂卧對郭
熙畫發興巳在青林間郭熙官畫但荒遠短紙曲
折開秋晩江村烟外雨脚明歸雁行邊餘叠巘坐
思黃甘洞庭霜恨身不如雁隨陽熙今頭白有眼
力尚能弄筆暎窗光畫取江南好風日慰此將衰
鏡中髮但熙肯畫寬作程五日十日一水石
次韻張昌言喜雨
千里黃流失故居年來赤地到青徐遙聞争誦十行詔
無異親巡六尺輿精貫天人一言足雲興嶽瀆萬靈趨
愛君誰似元和老賀雨詩成即諫書
黃流失故居(潁濱遺老傳元祐初文潞公入朝主回河之議先是神宗因河决大吳導之北)
(流巳得水性惟隄防未完每年不免泛溢耳自回河議起都水監吳安持等塞北京之南三斗門貼築西)
(隄約水使東直過北京之上故連年告急)十行詔(宋史哲宗本紀元祐元年四月辛夘詔河北諸)
(路旱灾蠲其租)
章質夫寄惠崔徽真
玉釵半脱雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不解語世間言語原非真知君被惱更愁絶
卷贈老夫驚老拙為君援筆賦梅花未害廣平心似鐵
慎按宋景濓集跋東坡此詩後云蘇文忠公
為翰林學士日章莊簡公質夫以直龍圖閣
出知慶州二公素友善質夫以崔徽真為寄
者頗寓相謔之意故子瞻賦詩有知君被惱
欲愁絶及不害廣平心似鐵之句實解嘲云
子瞻書此詩時年已五十二實元祐二年丁
夘故其老氣尤森然方外老友全室翁出示
徵題因走筆識之云云据此先生真蹟必自
署年月故宋跋云爾施氏原本訛入徐州卷
中今改編於此
蘇詩補註卷二十八
