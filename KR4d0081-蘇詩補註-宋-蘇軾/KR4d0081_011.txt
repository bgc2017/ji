蘇詩補註卷十二翰林院編修查慎行撰
古今體詩四十八首(起熙寧甲寅六月自常潤回錢作塘九月後移知密州盡十二月)
去年秋偶游寶山上方入一小院閴然無人有一
僧隱几低頭讀書與之語漠然不甚對問其鄰之
僧曰此雲闍黎也不出十五年矣今年六月自常
潤還復至其室則死葬數月矣作詩題其壁
雲師來寶山一住十五秋讀書嘗閉戶客至不舉頭去
年造其室清坐忘百憂我初無言說師亦無對酬今年
(宋刻本作來)復扣門空房但颼飀云巳滅無餘薪盡火不留
却疑此室中常有斯人不所遇孰非夢事過吾何求
雲闍黎(西湖游覽志七寶山在白馬廟巷之西舊有寶嚴院錢氏建雲闍黎者寓院中謝絶人事)
(日理觀音經忽一日留偈而逝偈云誦經一字禮一拜頭白眼眵坐塵界天雞臨夢啼一聲明月一輪觀)
(自在)
聽僧昭素琴
至(一作温)和無攫醳至平無按抑不知微妙聲究竟從何
出散我不平氣洗我不和心此心知有在尚復此微吟
昭素(失考)
僧惠勤初罷僧職
軒軒青田鶴鬱鬱在樊籠既為物所縻遂與吾輩同今
來始謝去萬事一笑空新詩如洗出不受外垢蒙清風
入齒牙出語如風松(一作松風)霜髭茁病骨饑坐聽午鐘非
詩能窮人窮者詩乃工此語信不妄吾聞諸醉翁
惠勤(註見前)僧職(宋時兩街僧職有正有副)青田鶴(太平寰宇記處州青田縣因青)
(山為名相鶴經云青田之鶴即此邑之地)
游靈隱高峰塔
言游高峰塔蓐食治野裝火雲秋未衰及此初旦凉霧
霏巖谷暗日出草木香嘉我同來人久便雲水鄉相勸
小舉足前路高且長古松攀龍蛇怪石坐牛羊漸聞鐘
磬音飛鳥皆下翔入門空有無雲海浩茫茫惟見聾道
人老病時絶糧問年笑不答但指穴藜牀心知不復來
欲歸更徬徨贈别留疋布今歲天早霜
高峰塔(咸淳臨安志南高峰塔天福中建高可十丈又北高峯塔天寶中建高七層西湖游覽志)
(高峰在南北諸山之界羊腸屈曲松篁葱蒨塔居峯頂東瞰平蕪盡湖山之景南頫大江西接巖竇怪石)
(翔舞洞穴䆳密)
附楊蟠北高峯塔詩(從臨安志采出)
杳杳孤峯上寒隂帶遠城不知山下雨奎斗自分
明
八月十七日天竺山送桂花分贈元素
月缺霜濃細蕊乾此花原屬玉堂仙鷲峰子落驚前夜
蟾窟枝空記昔年破裓山(一作高)僧憐耿介練帬溪女鬭
清妍願公綵擷紉幽佩莫遣孤芳老磵邊
天竺桂(張子韶横浦集憶天竺月桂詩湖上北山天竺寺滿山桂子月中秋黃英六出非凢種肯)
(許天香過别州自注云天竺桂花六出他州所無冷齋夜話天竺桂花中秋特盛非必種出月中地氣使)
(然也)元素(宋史楊繪字元素綿竹人神宗朝為御史中丞免役法行繪陳十害罷為侍讀學士出知)
(亳州歷應天杭州咸淳臨安志陳襄罷杭州守楊繪來代之范淳甫集中有楊元素墓志稱其能治經尤)
(長于易春秋仕終天章閣待制)子落(宋之問詩桂子月中落白居易詩宿因月桂落自注云天竺有)
(桂月中子落又東城桂詩子墮本從天竺寺根盤今在闔閭城咸淳臨安志靈隱有月桂峰相傳月中桂)
(子嘗墜于此生成大樹其花白其實丹天聖中天降靈實於此山狀如珠璣識者曰此月中桂子也)
捕蝗至浮雲嶺山行疲苦(宋刻本作苶)有懷子由弟二
首
西來烟障塞空虛灑徧秋田雨不如新法清平那有此
老身窮苦自招渠無人可訴烏銜肉憶弟難憑犬附(臨安)
(志作寄)書自笑迂疎皆此類區區猶欲理蝗餘
浮雲嶺(咸淳臨安志浮雲嶺在於潛縣南二十五里)
霜風漸欲作重陽熠熠溪邊野菊黃久廢山行疲犖确
尚能村醉舞淋浪獨眠林下(一作牀上)夢魂好回首人間憂
患長殺馬毁車從此逝子來何處問行藏
慎按烏臺詩案云熙寧四年十二月内軾初
任杭州寄子由詩云獨眠林下夢魂好回首
人間憂患長殺馬毁車從此逝子來何處問
行藏又云眼看時事力難勝貪戀君恩退未
能意謂新法青苗助役等事煩雜不可辦亦
言巳才力不能勝任也据此則此詩當是熙
寧辛亥冬作但起句云霜風漸欲作重陽明
係九月初所作以年譜考之先生到杭州任
在十一月不應九月中先有此詩傅&KR0034;紀年
錄係此詩於熙寧七年與施氏原本合恐詩
案年月有訛編次仍依施本
青牛嶺高絶處有小寺人迹罕到
暮歸走馬沙河塘爐(咸淳臨安志作青)烟裊裊十里香朝(臨安志作)
(秋)行曳杖青牛嶺崖(臨安志作寒)泉咽咽千山静君勿(臨安志作)
(莫)笑老(臨安志作山)僧耳聾喚不聞百年俱是可憐人明朝
且復城中去(咸淳志作還衝細雨山前去)白雲郤(咸淳志作正)在題詩處
青牛嶺(咸淳臨安志青牛嶺在新城縣西七十里南新鄉舊名寶福山方丈有東坡題詩于壁末)
(云熙寧七年八月二十五日名勝志漁洲在新城縣西六十里又五里為寶福山山有青牛嶺及多福寺)
(白雲常覆其頂)
新城陳氏園次晁補之韻
荒凉廢圃秋寂歴幽花晚山城巳窮僻况與城相遠我
來亦何事徙倚望雲巘不見苦吟人清樽為誰滿
陳氏園(咸淳臨安志新城縣七賢鄉有陳氏園)晁補之(宋史晁無咎字補之鉅野人父)
(端友工于詩補之十七隨父官杭州樂錢塘山川風物之麗著七述以謁通判蘇軾由是知名咸淳臨安)
(志晁端友熙寧中為新城令其子補之隨侍官所東坡行縣以文來謁遂知之)
附晁无咎二首(雞肋集題云次韻蘇公和南新道中作)
山園芙蓉開寂寞歲云晚公來無與同念我百里
遠寒飈吟(一作吹)空林白日下重巘興盡還獨歸挑
燈古囊滿
讀公棲鴉詩歲月傷晼晚公何不念世蠟屐行避
遠羈鳥翔别林歸雲抱孤巘我才不及古歎息襟
泪滿
梅聖俞詩中有毛長官者今於潛令國華也聖俞
没十五年而君猶為令捕蝗至其邑作詩戲之
詩翁憔悴老一官厭見苜蓿堆青盤歸來羞澁對妻子
自比鮎魚緣竹竿今君滯留生二毛飽聽衙鼓眠黃紬
更將嘲笑調朋友人道獼猴騎土牛願君恰似高常侍
暫為小邑仍刺史不願君為孟浩然郤遭明主放還山
宦遊逢此歲年惡飛蝗來時半天黑羡君封境稲如雲
蝗自識人人不識
梅聖俞(東都事略梅堯臣字聖俞宣城人世以詩名堯臣遂以詩聞天下嘉祐元年趙槩等薦于)
(朝得國子監直講官至都官員外郎有詩集四十卷按歐陽集中梅聖俞墓志嘉祐五年四月癸未聖)
(俞卒于京師自庚子至甲寅蓋十五年矣)毛國華(名寶慎按聖俞有送毛秘校自宣城主簿被)
(薦入補令詩晁无咎集有和於潛令毛國華苕霅行一篇先生本集又有於潛令刁同年野翁亭詩見第)
(九卷刁毛二人為於潛令皆在先生倅杭時咸淳志於潛縣令條下並載兩人姓名亦無交代歲月可考)
鮎魚竹竿(本草鯢魚即䱱魚之能上樹者俗云鮎魚上竿乃此也異物志有魚之形以足行如)
(蝦)
附梅聖俞作
良驥不必大騰身巳超邁良弓不待寒調弦自勁
快宣城古大邑聽訟易聾瞶君能抉其塞宰與民
共頼自當割雞用刃必無鈍敗嘗聞開元時令長
多賜戒戒石今尚存世異事不背以此贈行行無
酒勿我怪
與毛令方尉游西菩(一本有提字)寺二首
推擠不去巳三年魚鳥依然笑我頑人未放歸江北路
天教看盡淛西山尚書清節衣冠後處士風流水石間
一笑相逢那易得數詩狂語不須删
毛令方尉(毛名寶字國華方名武咸淳臨安志熙寧七年八月蘇文忠公同毛君寶方君武訪)
(參寥辨才遂宿西菩山留題云云)西菩寺(秦湛重修明智寺記略云於潛之西菩有光燭天見)
(菩薩像其時僧道志茅廬其下遂聚邑人之錢而廟佛焉號西菩寺實唐天祐中也本朝改曰明智今謂)
(其山猶曰西菩云湛少遊之子也咸淳臨安志西菩山在於潛西波亭鄉初山之西有光亘天嘗現菩薩)
(像故名九瑣交陳䨇峯對峙明智寺在焉寺前半里許有亭曰轉山取東坡路轉山腰之句武林梵志明)
(智寺在於潛縣西十八里後歸併寂照寺)
路轉山腰足未移水清石瘦便能竒白雲自占東西嶺
明月誰分上下池黑黍黃粱初熟候朱柑綠橘半甜時
人生此樂須天付莫遣兒郎取次知
東西嶺(咸淳臨安志明智寺有䨇峯堂秦湛西菩寺記兩峯屹然如立長人泉湧西巖之趾盛)
(暑常寒)上下池(咸淳臨安志明智寺中有清凉池明月池)
聽賢師琴
大絃春温和且平小絃廉折亮以清平生未識宫與角
但聞牛鳴盎中雉登木門前剝啄誰叩門山僧未閒君
勿嗔歸家且覓千斛水淨洗從前筝笛耳
(慎按胡仔苕溪漁隱叢話引復齋漫錄云元微之詩宫絃春以君君若春日臨商絃廉以臣臣)
(作旱天霖盖用史記鄒忌子聽齊威王鼓琴語也西清詩話乃謂胡僧義海琴妙天下而東坡)
(聽惟賢琴詩云云以為凡聲皆爾不獨琴為然至謂東坡不知琴趣殊不知亦取鄒忌子事耳)
(可謂不學)
贈寫真何充秀才
君不見潞州别駕眼如電左手挂弓横撚箭又不見雪
中騎驢孟浩然皺眉吟詩肩聳山飢寒富貴兩安在空
有遺像留人間此身常擬同外物浮雲變化無蹤跡問
君何苦寫我真君言好之聊自適黃冠野服山家容意
欲置我山巖中勲名將相今何限往寫褒公與鄂公
何充(鄧公壽畫繼何充不知何許人也郭若虚紀藝宋自建隆以至熙寧獨工傳寫者七人何充與)
(焉亦不詳其里居慎按本集與王定國尺牘云蘇州何充畫真雖不全似而筆墨之精已可竒也則充)
(乃蘇州人)潞州别駕(唐書玄宗本紀初為潞州別駕)
回先生過湖州東林沈氏飲醉以石榴皮書其家
東老庵之壁云西隣巳富憂不足東老雖貧樂有
餘白酒釀來因好客黃金散盡為收書西蜀和仲
聞而次其韻三首東老沈氏之老自謂也湖人因
以名之其子偕作詩有可觀者
世俗何知窮(宋刻本作貧)是病神仙可學道之餘但知白酒
留佳客不問黃公覓素書
東林(吳興備志歸安縣有東林山一名貝錦峯上有回仙觀沈東老捨宅)東老庵(侯鯖錄熙)
(寧中有道士過沈東老飲酒用石榴皮寫詩于壁上云云自稱回山人東老送出門至石橋上先渡數十)
(步不知所在或曰即吕先生也吳興掌故沈東老名思隱居東林山郡守秘閣陳誠伯以東老名其所居)
(之菴詳見郡人劉一止回仙祠記中)
符離道士晨興際華岳先生尸解餘忽見黃庭丹篆句
猶傳青紙小朱書
凄凉雨露三年後髣髴塵埃數字餘至用榴皮緣底事
中書君豈不中書
三年後(侯鯖錄熙寧七年東坡過晉陵遇東老之子道其事時東老已没三年矣故起句云然慎)
(按東老之子偕字君與見本集雜記中)
附陳履常次韻二首(此二詩從吳興備志中采出)
一杯領意不須沽六字持身巳有餘癡子未知天
上樂先生合解世間書
隨世功名非所望稱家豐儉不求餘青衫出指論
竒字白髮挑燈寫細書
李行中(宋刻本有秀才二字)醉眠亭三首
巳向閒中作地仙更於酒裏得天全從教世路風波惡
賀監偏工水底眠
李行中(龔明之中吳紀聞李無悔名行中本霅川人徙居淞江高尚不仕范成大吳郡志醉眼亭)
(在淞江李無悔所居至元嘉禾志李行中築亭于青龍江上諸公皆有詩)
君且歸休我欲眠人言此語出天然醉中對客眠何害
須信陶潛未若賢
孝先風味也堪憐肯為周公晝日眠枕麯先生猶笑汝
枉將空腹貯遺編
枕麯先生(白居易詩居士忘筌兀兀坐先生枕麯昏昏睡)
附李無悔自題醉眠亭原作
簷低檻曲無嫌隘地僻草深宜晝眠代枕暮憑谿
上石當簾時看屋頭烟倦游拂壁畫山徑貪醉解
衣還酒錢一水近通西浦路客來猶可棹漁船
附子由作
是非一醉了無餘惟有胸中萬卷書巳把人生比
蘧傳更將江浦作階除欲眠賓客從教去倒卧氍
毺豈暇舒京洛舊遊真夢裏秋風無復憶鱸魚
附李公擇作
陶公醉眠野中石君醉輙眠舍後亭人知醉眠盡
以酒不知身醉心長醒衆人清晨未嘗飲巳若醉
夢心冥冥淫名嗜利到窮老有耳亦不聞雷霆醉
石雖頑慰山側苔昏蘚剝誰與扄牧童樵叟亦能
指卒以陶令垂千齡危檐弱棟倚荒渚海霧江雨
穿疎櫺勿謂幽亭易摧折勉事偉節同明星
附張子野作
醉翁家有醉眠亭為愛江隄亂草青不聽耳邊啼
鳥喚任教風外雜花零飲酣何必過比舍樂甚應
宜造大庭五柳北窗知此趣三閭南楚漫孤醒
附陳令舉作
酒擔(至元嘉禾志作膽)嘗輕六印腰醉中一枕敵千朝興
亡藐比榮枯柳聚散看同旦暮潮醉法本應塵外
有醒魂徒向水邊招巳聞佳士過從約不比東風
逐去橈
附韓宗文次韻三首
萬慮中來攪不眠醉時一覺自陶然冥冥固巳忘
天地豈向杯中覓聖賢
得酒休論飲得仙醉中遺物為神全世間反覆無
窮事吏部難忘抱甕眠
昔有遺賢世所憐滄浪亭下醉時眠松江變酒終
難待却對殘燈理短編
(慎按徐碩至元嘉禾志及勞鉞湖州志所載醉眠亭題咏甚多如王觀張景修蘇棿晁端佐端彦關)
(景山楊蟠秦觀僧道潛名作如林錄之不勝錄偶采數公詩附志姓名於左方)
潤州甘露寺彈筝
多景樓上彈神曲欲斷哀絃再三促江妃出聽霧雨愁
白浪翻空動浮玉(公自注金山名)喚取吾家䨇鳳槽遣作三峽
孤猿號與君合奏芳春調啄木飛來霜樹杪
多景樓(京口志甘露寺有多景樓中刻東坡熙寧甲寅與孫巨源輩會此賦采桑子詞碑石今尚)
(存)
單同年求德興俞氏聚遠樓詩三首
雲(一作雪)山烟水苦難親野草幽(一作閒)花各自春賴有高
樓能聚遠一時收拾與閒人
(慎按苕溪漁隱云作詩不可太熟亦須令生東坡作聚遠樓本合用青山綠水對野草閒花以)
(此太熟故易以雪山烟水此深知詩病者然後知寧拙毋巧寧樸毋華寧粗毋弱寧僻毋俗之)
(語可信)
無限青山散不收雲奔浪卷入簾鈎直將眼力為疆界
何啻人間萬戶侯
聞說樓居似地仙不知門外有塵寰幽人隱几寂無語
心在飛鴻滅没間
平山堂次王居卿祠部韻
高會日陪山簡醉狂言屢發次公醒酒如人面天然白
山向吾曹分外青江上飛雲來北固檻前修竹憶南屏
六朝興廢餘丘壠空使奸雄笑寧馨
平山堂(方回瀛奎律髓注云慶歷八年二月歐陽公守揚州作是堂于蜀岡之大明寺江南諸山)
(拱立簷下故曰平山沈括為前記洪邁為後記)王居卿(宋史王居卿字壽明登州人第進士歷天)
(章閣待制以言利至從官稱俗吏云)狂言(詩說總龜王居卿在揚州同孫巨源蘇子瞻適相會居卿)
(置酒舉林和靖疎影横斜二句以為詠杏與桃李皆可東坡曰可則可矣第恐杏桃李花不敢承當耳一)
(座大笑詩中所云狂言當指此事)北固(南史粱蕭正義為南徐州刺史武帝幸朱方正義修廨宇)
(以待輿駕初京城之西有別嶺入江高數十丈三面臨水號曰北固蔡謨起樓其上頂有小亭上幸登望)
(久之勅曰此嶺不足固守然京口實乃壯觀改曰北顧太平寰宇記北固山在丹徒縣北一里)檻前
修竹(石林避暑錄平山堂左右老木參天後有修竹數千竿大如椽不見日色)寧馨(吳曾漫錄)
(張謂詩家無阿堵物門有寧馨兒以寧字為去聲劉夢得詩為問中朝學道者幾人雄猛得寧馨以寧字)
(為平聲按晉宋間以寧馨兒為不佳也雖寧字平去二聲皆可通用然張劉二詩義則乖矣東坡亦作側)
(聲)
次韻陳海州書懷
鬱鬱蒼梧海上山(公自注東海鬱州山云是蒼梧浮來)蓬萊方丈有無間
舊聞草木皆仙藥欲棄妻孥守市闤雅志未成空自歎
故人相對若為顔酒醒却憶兒童事長恨䨇鳬去莫攀
(公自注陳曾令鄉邑)
陳海州(名失考元和郡縣志春秋魯之東鄙秦分薛郡置郯郡漢改郯為東海郡武德四年改海)
(州文獻通考東魏改郯縣為海州與志異太平寰宇記大海在城東九域志淮南東路海州治朐山縣東)
(南至漣水軍三百四十里北至密州四百五十里)蒼梧山(山海經郁洲在海中郁音鬱註云在)
(朐縣東北昔有道者十人遊于蒼梧鬱洲之上皆得道其山自蒼梧徙至東海之上今猶有南方草木生)
(焉故崔琰述征賦曰郁洲者故蒼梧山也在東海城北有九嶺)
次韻陳海州乘槎亭
人事無涯生有涯逝將歸釣漢江槎乘桴我欲從安石
遁世誰能識子嗟日上紅波浮翠巘潮來白浪卷青沙
清談美景䨇竒絶不覺歸鞍帶月華
乘槎亭(失考)
次韻孫職方蒼梧山
蒼梧竒事豈虛傳荒怪還須問子年遠託鰲頭轉滄海
來依鵬背負青天(諸刻本作山者訛)或云靈境歸賢者又恐神
功亦偶然聞道新春恣遠覽羡君平地作飛仙
孫職方(名奕職方其官銜也)
次韻孫巨源寄漣水李盛二著作并以見寄五絶
南嶽諸劉豈易逢相望無復馬牛風山公雖見無多子
社燕何由戀塞鴻(公自注昔與巨源劉貢父劉莘老相遇於山陽自爾契闊惟巨源近者復)
(相見於京口慎按本集有廣陵會三同舍詩即二劉與孫也小註中山陽二字疑訛當作廣陵)
漣水(元和郡縣志泗州漣水縣晉置東海郡隋廢郡以縣屬海州因縣界有漣水故名九域志淮南)
(東路楚州山陽郡開寶九年以泰州鹽城縣隸焉熙寧五年改漣水軍文獻通考太平寰宇記以為興國)
(三年建漣水軍與志異淮安府志鹽城縣宋時立漣水軍于此水有東漣中漣西漣按水經别有漣水出)
(連道縣西乃資水之別𣲖非此也)李著作(未詳)盛著作(名僑見烏臺詩案又欒城集有)
(盛僑授國子司業告詞)
高才晚歲終難進勇退當年正急流不獨二疏為可慕
他時當有景孫樓(公自注巨源近離東海郡有景疏樓)
勇退(宋史孫洙熙寧初同知諫院神宗主王安石新法多逐諫官洙知不可而鬱鬱不能有所言但)
(力求補外得知海州)景疏樓(名勝志景疏樓在海州治東北石刻云宋葉祖洽慕二疏之賢而建)
(疏廣疏受皆東海人也)
潄石先生難可意(公自注謂巨源)齧氊校尉久無朋(公自注自謂)應
知客路愁無奈故遣吟詩調李陵(公自注謂李君也)
雲雨休排神女車忠州老病畏人誇詩豪正值安仁在
空看河陽滿縣花(公自注盛為邑宰)
忠州(唐詩紀事白居易于元和十三年自江州司馬移刺忠州詳見三游洞詩序中)河陽縣
(元和郡縣志周司寇蘇忿生之邑漢為河南縣唐屬河南府太平寰宇記宋屬河北道以在河北為名即)
(古孟津之地今孟州名勝志今懷慶府孟縣潘岳為河陽令徧栽桃李呼為花縣今縣南河隄尚有遺跡)
(有澆花井在故河陽城内)
膠西未到吾能說桑柘禾麻不見春不羡京城騎馬客
羡他淮月弄舟人
膠西(元和郡縣志秦屬瑯邪郡漢高祖分齊立膠西國都高密後魏改膠州以膠水為名隋開皇五)
(年改密州太平寰宇記膠山一名五弩山膠水之所出也五代史職方考膠西故曰輔唐梁改安丘晉曰)
(膠西)未到能說(韓愈詩潮陽未到吾能說海氣昏昏浪泊天)
王莽
漢家殊未識經綸入手功名事事新百尺穿成連夜井
千金購得解飛人
董卓
公業平時勸用儒諸公何事起相圖只言天下無健者
豈信車中有布乎
(慎按周必大二老堂詩話陸務觀云王性之謂東坡作王莽詩譏介甫云入手功名事事新又詠董卓云豈信)
(車中有布乎蓋指介甫争易市事自相叛也車中有布借吕布以指惠卿姓曾布名其親切如此前輩已言之)
(矣施氏補註抹却此段竊為巳說是何心哉)
虎兒
舊聞老蚌生明珠未省老兔生於莬老兔自謂月中物
不騎快馬騎蟾蜍蟾蜍爬沙不肯行坐令青衫垂白鬚
於菟駿猛不類渠指揮黃熊駕黑貙丹砂紫麝不用塗
眼光百步走妖狐妖狐莫誇智有餘不勞摇牙咀爾徒
虎兒(王氏分類以此題入詠史中大謬劉辰翁評云此篇疑為猶子遠作亦未能確指王氏之訛慎)
(按子由第三子名遠以甲寅年生名虎兒本集將至筠寄三猶子詩有夜來夢見小於莬之句自注云遠)
(小字虎兒此其明証子由已夘生故詩中借老兔為戲欒城集題云和子瞻喜虎兒生即和此詩也)
不類渠(史記漢高祖謂如意類我正暗用此意)蟾蜍(五經通義月中有兔與蟾蜍月隂也)
(蟾蜍陽也而與兔並明隂係於陽也春秋演孔圖蟾蜍月精也)
附子由和
生男如狼猶恐尫寅年生虎慰爺娘汝家家世事
文史門戶豈有空剛強試看猛虎在山谷斧牙鈎
爪旗尾揚徐行當道擇牛羊狐狸驚走熊猪忙我
今老病思退藏生子安得尚激昂不見伯父擅文
章逡廵議論前無當
除夜病中贈叚屯田(以下密州作)
龍鍾三十九勞生巳強半歲暮日斜時還為昔人歎(公自)
(注樂天詩云行年三十九歲暮日斜時)今年一線在那復堪把玩欲起強
持酒故交雲雨散惟有病相尋空齋為老伴蕭條燈火
冷寒夜何時旦倦僕觸屏風饑鼯嗅空案數朝閉閣卧霜
髮秋蓬亂傳聞使者來策杖就梳盥書來苦安慰不怪
造請緩大夫忠烈後高義金石貫要當擊權豪未肯覷
衰懦此生何所似暗盡灰中炭歸田計巳决此邦聊假
館三徑麤成資一枝有餘暖願君更信宿庶奉一笑粲
段屯田(名繹字釋之時為提刑見欒城集)三徑資(陶潛集聊欲絃歌為三徑之資)
慎按甲寅冬先生在密州度歲此詩其確證
也施註王註兩本中又有僕年三十九在潤
州道上過除夕七絶二首据何薳春渚紀聞
以為錢塘關子容作今移編他集互見卷中
附志於此
附子由次韻
京東分東西中割齊魯半兄來本相從路絶人長
歎前朝使者還手把新詩玩憐我久别離卷帙為
舒散誰言窮陋邦得此唱酬伴相逢傾蓋間晤語
何旦旦宦遊少娛樂纏縛苦文案能于王事餘時
作楚詞亂譬如近膏油未肯忘濯盥賢豪真勉強
功業畏遼緩伊余獨何為舊籍西南貫竊禄未遑
歸自笑嗟已懦方當四海寒戀此一寸炭主倦客
欲留逡廵要奪館奈何獨見收軟語強温暖此意
定難酧還予授子粲
喬太博見和復次韻答之
百年三萬日老病常居半其間互憂樂歌笑雜悲歎顛
倒不自知直為神所玩須臾便堪笑萬事風雨散自從
識此理久謝少年伴逝將遊無何豈暇讀城旦非才更
多病二事可并案愧煩賢使者弭節整紛亂喬侯瑚璉
質清廟嘗薦盥奮髯百吏走坐變齊俗緩未遭甘鷁退
並進恥魚貫每聞議論餘凛凛激貪懦莫邪當自躍豈
復煩爐炭便應朝秣越未暮刷燕館胡為守故丘眷戀
桑榆暖為君叩牛角一詠南山粲
喬太博(名敘字禹功見本集太博其官也孫彦同職官分紀太常寺有博士又國子監有太學博士)
百年居半(列子百年者人之大齊得百年者千無一焉設有一者孩抱以逮昏老居其半矣疾)
(痛哀苦亡失憂懼又幾居其半矣抱朴子勤求篇百年之壽三萬餘日耳幼弱則未有所知衰邁則歡樂)
(並廢童蒙昏髦除數十年而險隘憂病相尋代有居世之年略消其半計定得百千者喜笑平和不過五)
(六十年六七千日耳顧盼已盡矣無以笑彼夏蟲朝菌也蓋為不知道者之所至悲夫)
二公再和亦再答之
寒雞知將晨飢鶴知夜半亦如老病客遇節嘗感歎光
隂等敲石過眼不容玩親友如摶沙放手還復散羇孤
每自笑寂寞誰肯伴元達號神君(公自注晉循吏喬智明字元達)高論
森月旦紀明本賢將(公自注段釋之本將家)汩沒事堆案欣然肯
相顧夜閣燈火亂盤空愧不飽酒薄僅堪盥雍容許著
帽不怪安石緩雖無窈窕人清唱弄珠貫幸有縱横舌
說劍起慵懦二豪沈下位暗火埋濕炭豈似草玄人默
默老儒館行看富貴逼炙手借餘暖應念苦思歸登樓
賦王粲
儒館(韓愈詩館儒飬經史)
雪後書北臺壁二首
黃昏猶作雨纖纖夜静無風勢轉嚴但覺衾裯如潑水
不知庭院巳堆鹽五更曉色來書幌半夜(梁溪漫志作半月)寒
聲落畫簷試掃北堂看馬耳未隨埋没有䨇尖
五更曉色(梁溪漫志或疑五更自應有曉色亦何必雪不知此詩所云五更者甲夜至戊夜自)
(昏達旦皆若曉色非雪而何)馬耳(水經注馬耳山高百丈上有二石並舉望齊馬耳故世取名焉)
(陳沂山東志馬耳山在諸城縣西南六十里按王新城先生夫于亭雜記宋孫奕字季昭示兒編云東)
(坡雪夜詩試掃北臺看馬耳未隨埋沒有䨇尖次公曰馬耳山名殊不知王晉之與霍辨雪夜對談曰看)
(北臺馬耳菜何如左右曰有䨇尖在坡正用此事趙未見而妄為是說耳然孫亦不註出處此條宜增入)
城頭初日始翻鴉陌上晴泥巳沒車凍合玉樓寒起粟
光摇銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
玉樓銀海(石林詩話詩禁體物語歐陽公與客賦雪舉此令往往皆擱筆然此亦無定法鄭谷)
(亂飄僧舍茶烟濕密灑歌樓酒力微非不去體物語而氣格如此其卑若蘇子瞻云云超然飛動何害其)
(言玉樓銀海)宿麥(羅願爾雅翼麥比他榖獨隔歲種故號宿麥)
附子由次韻二首
麥苗出土正纖纖春蚤寒官令尚嚴雲覆南山初
半嶺風乾東海盡成鹽來時瞬息平吞野積久欹
危欲敗簷強付酒尊判醉熟更尋詩句鬭新尖
點綴偏工亂鵠鴉淹留亦解惱船車乘春巳覺矜
餘力騁巧時能作細花僵雁墮鴟誰得罪敗牆破
屋若為家天公愛物遥憐汝應是門前守夜义
附王介甫次韻六首
古木昏昏未有鴉凍雷深閉阿香車摶雲忽散簁
為屑剪水如分綴作花擁篲尚憐南北巷持杯能
喜兩三家戲挼弄掬輸兒女羔袖龍鍾手獨义
神女青腰寶髻鴉獨藏雲氣委飛車夜光往往多
聯璧白小紛紛每散花珠網纚連拘翼座瑶池淼
漫阿環家銀為宫闕尋常見豈即諸天守夜叉
惠施文字墨如鴉於此機緘漫五車皭若易緇終
不染紛然能幻本無花觀空白足寧知處疑有青
腰豈作家慧可忍寒真覺晚為誰將手少林叉
寄聲三足阿環鴉問訊青腰小駐車一一照肌寧
有種紛紛迷眼為誰花爭妍恐落江妃手耐冷疑
連月姊家長恨玉顔春不久畫圖時展為君义
戲摇微縞女鬟鴉試且流酥巳頰車歷亂稍埋冰
揉粟消沉時點水圓花豈能舴艋真尋我且與蝸
牛獨卧家欲兆青腰還不敢直須詩膽付劉叉
靚粧嚴飾燿金鴉比興難工漫百車水種所傳清
有骨天機能織皦非花嬋娟一色明千里綽約無
心熟萬家長此賞懷甘獨卧袁安交戟豈須叉
(慎按陸放翁云蘇文忠雪詩用尖义二韻王文公有次韻詩議者謂非二公莫能為也吕成叔)
(乃頓和至百篇字字工妙無牽強凑泊之病據此則夫义二韻介甫當時皆有和章今集中所)
(載止义字韻六首耳至吕成叔百篇世無一傳者古人名作其湮没不傳者何可勝道可發一)
(歎)
謝人見和前篇二首
巳分酒杯欺淺懦敢將詩力(宋刻本作律)鬭深嚴漁蓑句好
真堪畫柳絮才高不道鹽敗履尚存東郭足(宋刻本作指)飛
花又舞謫仙簷書生事業真堪笑忍凍孤唫退筆尖
漁簔句(鄭谷雪詩江上晚來堪畫處漁人披得一簔歸他日段贊善為畫作圖鄭復有詩謝之云)
(愛余風雪句幽絶寫漁簔慎按真堪二字八句中凡再見諸本皆然後見宋刻本第三句乃是應須二)
(字足証俗本之訛)
九陌凄風戰齒牙銀杯逐馬帶隨車也知不作堅牢玉
無奈能開頃刻花得酒強歡愁底事閉門高卧定誰家
臺前日暖君須愛冰下寒魚漸可义
堅牢(白居易詩世間好物不堅牢彩雲易散琉璃脆)頃刻花(沈璸續仙傳載殷七七詩解醖)
(逡廵酒能開頃刻花)
趙成伯家有麗人僕沗鄉人不肯開樽徒吟春雪
美句次韻一笑
繡簾朱尸未曾開誰見梅花落鏡臺試問高吟三十韻
何如低唱兩三杯(公自注世言檢死秀才衣帶上有雪詩三十韻又云陶榖學士買得党太)
(尉家妓遇雪陶收雪水烹團茶謂伎曰党家應不識此伎曰彼粗人安得此但能于銷金煖帳中淺斟低唱喫)
(羊羔兒酒陶默然慚其言)莫言衰鬢聊相映須得纖腰與共回知道
文君隔青瑣梁園賦客肯言才(公自注聊答來句義取婦人而巳罪過罪過)
趙成伯(成伯時以尚書郎倅密州先為眉之丹稜令邑人稱之通守臨淮先生移守膠西又佐是)
(邦為人簡易疎達表裏洞然勤于吏職親官事如家事先生作密州通判廳壁記稱予之此叚見施氏原)
(註第十一卷新刻本刪去今補錄之移註於此)
慎按此詩施氏原本編遺詩三十三首卷中
今据外集移編於此
成伯家宴造坐無由輙欲效顰而酒巳盡入夜不
欲煩擾戲作小詩求數酌而巳
道士令嚴難繼和僧伽帽小却空逥隔籬不喚隣翁飲
抱甕須防吏部來(公自注道士令悦神樂中所謂離而復合者杜詩云肯與隣翁相對飲隔)
(籬呼取盡餘杯)
成伯席上贈所出妓川人楊姐
坐來真箇好相宜深注唇兒淺畫眉須信楊家佳麗種
洛川自有浴妃池(施氏補注本云洛川當作灌川)
浴妃池(太平寰宇記灌縣有楊妃池太真外傳楊玄琰為蜀州司戶生貴妃于此兒時嘗誤堕此)
(池志云在縣東二十里今為丘洪二姓之宅)
慎按以上二首以題考之亦密州作施氏原
本不載今從新刻續補下卷因地移編
鐵溝行贈喬太博
城東坡隴何所似風吹海濤低復起城中病守無所為
走馬來尋鐵溝水鐵溝水淺不容輈恰似當年韓與侯
有魚無魚何足道駕言聊復寫我憂孤村野店亦何有
欲發狂言須斗酒山頭落日側金盆倒著接䍦搔白首
忽憶從軍年少時輕裘細馬百不知臂弓腰箭南山下
追逐長楊射獵兒老去同君兩憔悴犯夜醉歸人不避
明年定起故將軍未肯先誅霸陵尉
鐵溝水(陳沂山東志鐵溝水原出烽火山流經諸城縣東北一十五里入濰水)霸陵(按宋)
(刻本霸作灂于義無取附志備考慎按詩彦周詩話云淮隂勝而不驕乃能師李左車李廣誅霸陵尉則)
(薄於德矣東坡明年定起故將軍未肯先誅霸陵尉用事當如此向背)
莫笑銀杯小答喬太博
陶潛一縣令獨飲仍獨醒猶將公田二頃五千畝種秫
作酒不種秔我今號為二千石歲釀百石何以醉賓客
請君莫笑銀杯小爾來歲旱東海窄會當拂衣歸故丘
作書貸粟監河侯萬斛船中著美酒與君一生長拍浮
蘇詩補註卷十二
