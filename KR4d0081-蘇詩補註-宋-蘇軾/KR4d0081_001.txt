蘇詩補註卷一翰林院編修查慎行撰
古今體詩四十二首(仁宗嘉祐四年巳亥冬侍老蘇公自蜀至荆州作)
慎按南行集叙略云巳亥之歲侍行適楚舟
中無事凡與耳目所接者雜然有觸於中而
發於咏歎蓋家君之作與弟轍之文皆在凡
一百篇謂之南行集十二月十八日江陵驛
書又按子由詩云初來寄荆渚魚雁賤宜客
楚人重歲時爆竹聲磔磔新春始涉五田凍
未生麥相擕歷唐許花柳漸芽坼蓋巳亥十
月先生自眉州入嘉陵江經戎瀘渝涪忠䕫
諸州下峽抵荆州度歲明年庚子正月自荆
門出陸由襄鄧唐許至開封道里歲月歴歴
可攷故欒城前集以郭綸一首壓卷初發嘉
州以下諸詩次之明萬歷朝焦弱侯叙東坡
外集自言得秘閣善本其編次一如欒城集
今從之施氏原本以辛丑十一月初赴鳳翔
詩為冠而巳亥庚子所作概棄弗錄開卷便
錯何取乎編年吾不解也
郭綸(公自注綸本河西弓箭手屢戰有功不賞自黎州都監官滿貧不能歸今權嘉州監稅)
河西猛士無人識日暮津亭閱過船路人但覺驄馬瘦
不知鐡槊大如椽因言西方久不戰截髮願作萬騎先
我當憑軾與寓目看君飛矢集蠻氊
河西(漢書武帝初置張掖酒泉燉煌武威四郡昭帝又置金城郡為河西五郡歐陽忞輿地廣記陜)
(西路凉州漢武威郡前凉張軌後凉呂光皆據此唐初為凉州後改河西節度)弓箭手(宋史兵志)
(鄉兵者選戶籍團結訓練以為防守陕西曰保毅本周舊制開寶八年發平凉潘源二縣民治城隍因立)
(為保毅弓箭手咸平五年點沿邊丁壯六萬八千人與正兵同戍邊郡慶歴初悉勅為保捷軍環慶保安)
(亦各籍置曰河西弓箭手)
附子由作
郭綸本蕃種騎鬭雄西戎流落初無罪因循遂龍
鍾嘉州巳經歲見我涕無窮自言將家子少小學
彎弓長遇西鄙亂走馬救邊烽手挑丈八矛所往
如投空平生事苦戰數與大寇逢昔在定川寨賊
來如羣蜂萬騎擁酋帥自謂白相公揮兵取其元
糢糊腥血紅戰勝士氣振越敵如旋風蚩蚩氊裘
將不信勇且忠遥語相勸誘一矢摧厥胸短兵接
死地日落沙塵蒙馳歸不敢息馬口銜折鋒誰知
八尺軀脱命萬死中忽聞南蠻叛羽檄行怱怱將
兵赴危難瘴霧不辭衝行經賀州城寂莫無人蹤
攀堞莾不見入據為築墉一旦賊兵下百計燒且
攻三月不能䧟救至遂得通﨑嶇有成績元帥多
異同有功不見賞憔悴落巴賨巳矣復誰信言之
氣恟恟予不識郭綸聞此為歛容一夫何足言竊
恐悲羣雄此非介之推安肯不計功郭綸未嘗敗
用之可前鋒
(按子由作叙述郭綸生平最詳足與東坡詩相發明余之附錄同時唱和凡以此也)
初發嘉州
朝(一作初)發鼔闐闐西風獵畫旃故鄉飄巳遠往意浩無邊
錦水細不見蠻江清可憐(一本作更鮮)奔騰過佛脚曠蕩造
平川野市有禪客釣臺尋暮烟相期定先到久立水潺
潺(公自注是日期鄉僧宗一會別釣魚臺下)
嘉州(應劭漢書注順帝改青衣縣為漢嘉以公孫述稱帝青衣人不賓光武嘉之也十道志嘉州犍)
(為郡禹貢梁州之域元和郡縣志漢犍為郡之南安縣接近漢中之漢嘉舊縣因名大業二年併入眉州)
(武德二年改嘉州割通義洪雅等四縣別置眉州九域志成都府路嘉州犍為郡本朝為上州治龍游縣)
(吳船錄自眉至嘉一百二十里)錦水(太平寰宇記蜀江至成都濯錦鮮潤異于他水名濯錦江按嘉)
(州距成都三百餘里故云錦水細不見)蠻江(太平寰宇記青衣水濯衣即青故名至龍游縣與汶)
(水合以其來自徼外故曰蠻江又云有沬水自陽山縣流入初無陽山江之名施氏補註謬)佛脚
(輿地紀勝開元中僧海通于瀆江沫水濛水三江合處鑿石為彌勒大像高三百六十尺建七層閣以覆)
(之積十九年工始偹唐韋臯大像記略云頭圍千尺目廣二丈其餘相好一一稱是陸放翁詩註云一泉)
(泓然正在髻下每歲水漲不能及佛足)
附子由作
放舟沫江濱往意念荆楚擊鼔樹兩旗勢如遠征
戍紛紛上船人㯭急不容語余生雖江陽未省至
嘉樹巉巉九頂峰可愛不可住飛舟過山足佛脚
見江滸舟人盡歛容競欲揖其拇俄頃巳不見烏
牛在中渚移舟近山隂壁峭上無路云有古郭生
此地苦箋注區區辨蟲魚爾雅細分縷洗硯去殘
墨徧水如墨霧至今江上魚頂有遺墨處覽物悲
古人嗟此空自苦余今方南行朝夕事鳴櫓至楚
不復留上馬千里去誰能居深山永與禽獸伍此
事誰是非行行重回顧
犍為王氏書樓
樹林幽翠滿山谷樓觀突兀起江濱云是昔人藏書處
磊落萬卷今生塵江邊日出紅霧散綺窗畫閣青氛氲
山猿悲嘯谷泉響野鳥嘐戞巖花春借問主人今何在
被甲遠戍長苦辛先登搏戰事斬級區區何者為三墳
書生古亦有戰陣葛巾羽扇揮三軍古人不見悲世俗
回首蒼山空白雲
犍為(水經江水東南過犍為江陽縣酈注云故大夜郎國史記武帝使唐蒙伐西戎得夜郎國遂立)
(犍為郡元和郡縣志漢南安縣地周置沉犀郡並立武陽縣開皇三年改犍為縣西北至嘉州一百五十)
(六里郭允蹈蜀鑑漢武帝元光四年始置犍為郡今榮嘉眉等州即其地)王氏書樓(郭璞記犍)
(為縣北百里有書樓山)
慎按先生在黃州與王齊萬秀才詩云君家
稻田冠西蜀𢷬玉揚珠三萬斛塞江流秭起
書樓碧瓦朱欄照山谷齊萬字文甫蜀人時
寓居武昌縣當即書樓主人也
過宜賓見夷牢(刻本作中訛)亂山(一統志宜賓在叙州漢僰道後周外江唐)
(義賓宋宜賓原注嘉祐四年作)
江寒晴不知遠見山上日朦朧含高峰晃蕩射峭壁横
雲忽飄散翠樹紛歴歴行人挹孤光飛鳥投遠碧蠻荒誰
復愛濃秀安可適豈無避世士高隠鍊精魄誰能從之
游路有豺虎跡
宜賓(元和郡縣志漢南安縣地屬犍為郡天寶元年改為義賓屬戎州東南至州一百六十里太平)
(寰宇記諸葛亮南征于此置&KR1791;䣕戍後改&KR1791;䣕縣開元十七年為義賓與元和志不合九域志太平興國)
(元年避太宗諱改義賓為宜賓太平寰宇記謂開寶九年改名者訛)
慎按元方輿勝覽云夷牢山在叙州宣化縣
南夷人祭社於此飲酒歡樂夷語以樂為牢
故名二蘇有過宜賓見夷牢亂山詩云云向
來諸刻本俱作夷中今据此改定以正傳刻
之譌
附子由作
江流日益深民語漸巳變岸闊山盡平連峰遠排
漢慘慘瘴氣青薄薄寒日煖峰巒苦崖石草木條
幹短遥想彼居人狀類麏鹿竄何時遂平定戍卒
從此返
夜泊牛口
日落江霧生繫舟宿牛口居民偶相聚三四依古柳負
薪出深谷見客喜且售煮蔬為夜飱安識肉與酒朔風
吹茅屋破壁見星斗兒女自咿嚘亦足樂且久人生本
無事苦為世味誘富貴耀吾前貧賤難獨守誰知深山
子甘與麋鹿友置身落蠻荒生意不自陋今予獨何者
汲汲強奔走
牛口(失考)咿嚘(趙壹詩骯髒自骯髒咿嚘自咿嚘)
附子由作
行過石壁盡夜泊牛口渚野老三四家寒燈照疎
樹見我各無言倚石但箕踞水寒䨇脛長壊袴不
蔽股日暮江上歸潛魚遠難捕稻飯不滿盂饑卧
冷徹曙安知城市歡守此田野趣秪應長凍餒寒
暑不能苦
牛口見月
掩窗寂巳睡月脚垂孤光披衣起周覽飛露洒我裳山
川同一色浩若涉大荒幽懷耿不寐四顧獨彷徨忽憶
丙申年京邑大雨霶蔡河中夜决横浸國南方車馬無
復見紛紛&KR0757;栰郎新秋忽巳晴九陌尚汪洋龍津觀夜
市燈火亦煌煌新月皎如晝疎星弄寒芒不知京國喧
謂是江湖鄉今來牛口渚見月重凄凉却思舊遊處滿
陌沙塵黃
京邑大雨(東都事略嘉祐元年夏四月河北大水壬子河决商胡六月社稷壇壊下詔令中外)
(臣工疏時政缺失)蔡河(宋史河渠志蔡河貫京師兼閔水洧水潩水王應麟困學紀聞建隆二年)
(浚蔡河通陳潁之漕古琵琶溝也杜佑通典謂漢運路由浚儀十里入琵琶溝絶蔡河入陳州即此矣太)
(平寰宇記謂蔡河在開封縣南別有琵琶溝在縣南十一里即茛宕渠者非也李濓汴京遺跡志源委較)
(詳今偹載于後蔡河貫京城為都人所仰閔水自尉氏歴祥符合于蔡是為惠民河洧水自許田注鄢陵)
(歴扶溝合于蔡潩水出鄭之大隗山注臨穎歴鄢陵扶溝合于蔡凡許鄭諸水悉會焉其自尉氏北流至)
(戴樓門東廣利水門入城名西蔡河其從陳州門西普濟水門出城經通許接舊蔡河者名東蔡河)
慎按仁宗嘉祐元年丙申先生舉進士過扶
風本集有鳳鳴驛記以年譜攷之公甫舉進
士明年丁酉丁成國太夫人憂歸蜀巳亥冬
侍老蘇公再入京此詩乃巳亥作故云忽憶
丙申年通篇多是追遡語王氏註謂嘉祐元
年至京師作者謬今改正
戎州
亂山圍古郡市易帶群蠻瘦嶺春耕少孤城夜漏閒往
時邊有警征馬去無還自頃方從化年來亦欵關頗能
貪漢布但未脫金鐶何足争強弱吾民盡玉顔
戎州(元和郡縣志古僰國秦破滇通五尺道漢武通西南夷置僰道縣屬犍為郡戎僚之中最有人)
(道故其字從人梁大同十年立戎州太平寰宇記梁于此置六同郡又置戎州隋初郡廢而州存天寶元)
(年改南溪郡羈縻三十六州一百三十七縣並荒梗無戸口乾元中復為戎州又按十道志唐大歴十)
(五年改戎州為叙州歐陽忞輿地廣記宋政和四年改戎州為叙州蓋取西戎即叙之義二處互異存以)
(偹攷吳船錄自犍為縣至叙州一百五十里)羣蠻(太平寰宇記其土有四族黎蒯虞牟夷夏雜居)
(風俗各異其蠻僚之類不識文字言語不通)金鐶(南史狼牙修國其王及貴臣皆雲霞布覆胛以)
(金䋲為絡帶金鐶貫耳唐書南蠻傳投和在真臘國南王宿衞百人衣朝霞耳金鐶太平寰宇記戎州蠻)
(獠風俗椎髻跣足鑿齒穿耳按金鐶耳飾也施氏補註訛)
附子由作
江水通三峽州城控百蠻沙昏行旅倦邊静禁軍
閒漢虜更成市羅紈靳不還投氊揀精密換馬瘦
孱顔兀兀頭垂髻團團耳帶鐶夷聲不可會爭利
苦間關
舟中聽大人彈琴
彈琴江浦夜漏永歛袵竊聽獨激昂風松瀑布巳清絶
更愛玉珮聲琅璫自從鄭衞亂雅樂古器殘缺(一作破)世
巳忘千年寥落獨琴在有如老仙不死閱興亡世人不
容獨反古強以新曲求鏗鏘微音淡弄忽變轉數聲浮
脆(一作泡)如笙簧無情枯木今尚爾何况古意墮渺茫江
空月出人響絶夜闌更請彈文王
浮泡(翻譯名義受想行起似浮泡)文王(吳淵穎集云琴有十二操將歸猗蘭龜山越裳拘幽)
(岐山履霜雉朝飛別鵠殘形水仙襄陽其中拘幽岐山二操即文王操也)
附子由作
江流浩浩羣動息琴聲琅琅中夜鳴水深天闊音響
遠仰視牛斗皆從横昔有至人愛奇曲學之三歲
終無成一朝隨師過滄海留置絶島不復迎終年
見怪心自感海水震掉魚龍驚翻回蕩潏有遺韻
琴意忽忽從此生師來迎笑問所得撫手無言心
自明世人囂囂好絲竹撞鐘擊鼓浪謂榮安知江琴
韻超絶擺耳大笑不肯聽
泊南牛(欒城集作南井)口期任遵聖長官不至到晚不及
見復來
江上有微徑深榛烟雨埋﨑嶇欲取別不見又重來下
馬未及語固巳慰長懷江湖涉浩渺安得與之偕
南井(曹學佺名勝志瀘州江安縣在州西南一百二十里有縣市有井市宋置南井監在縣東北水)
(經注巫溪水徑北井縣西東轉歷其縣北井南有鹽井井在縣北故縣名北井蓋蜀鹽皆井出北井置)
(縣南井置監率因産鹽得名也)任遵聖(東都事略任孜字遵聖眉山人以學問氣節雄鄉里名聲)
(與蘇洵相上下仕至光禄寺丞按遵聖曾為平原令故稱為長官先生詩有平原老令更可悲之句見)
(本集)
附子由作(欒城集原題云泊南井口期任遵聖)
期君荒江濆未至望已極朔風吹烏裘隠隠沙上
立愧余後期至先到犯寒色既泊問所如歸去巳
無及繫舟重相邀雨冷途路濕
過安樂山聞山上木葉有文如道士篆符云此山
乃張道陵所寓二首(第二首一本作重過安樂山)
天師化去知何在玉印相傳世共珍故國子孫今尚死
滿山秋葉豈能神
真人巳不死外慕墮空虛猶餘好名意滿樹寫天書
安樂山(元和郡縣志瀘州合江縣舊名安樂縣安樂山在縣東八十里縣取名焉)木葉丈
如篆符(入蜀記黃牛廟後叢木似冬青而非莫能名者落葉有異文似符篆葉葉不同)
慎按漢書建安二十年曹操破張魯定漢中
魯祖父陵順帝時客於蜀學道鶴鳴山中三
國魏志張陵客蜀學道鵠鳴山造作符書以
惑百姓葛洪神仙傳張道陵沛國人學長生
之術入蜀住鵠鳴山太平寰宇記鶴鳴山在
蜀州晉原縣西北七十九里張道陵登仙之
所鶴與鵠古人通用按以上諸書皆謂道陵
寓鶴鳴山不云在安樂山也王象之碑目安
樂山有唐高宗時劉真人藏經碑黃山谷云
劉真人名珍字善慶安樂山乃真人飛昇之
所鄧綰吏隐閣記亦謂安樂山世傳隋開皇
中劉珍先生登真之地曹學佺名勝志山有
天符葉樹一夕大風雨拔去後得於容子山
葉如荔枝而長上有文如蟲篆或以為劉真
人仙跡据此數說則安樂山仙跡乃劉善慶
非天師也先生舟行過山下一時所聞出長
年三老之口恐未必得其真故為考證如此
渝州寄王道矩
曾聞五月到渝州水泊長亭砌下流唯有夢魂長繚繞
共論唐史更綢繆舟經故國歲時改霜落寒江波浪收
歸夢不成冬夜永厭聞船上報更籌
渝州(十道志渝州南平郡古巴國也元和郡縣志劍南道東川節度所轄東至魚復西連僰道北接)
(漢中南極牂牁是其界也劉璋分巴郡自墊江以下為永寧郡先主又以固陵為巴東郡于是巴郡分而)
(為三梁武陵王于巴郡置楚州開皇九年改為渝州因渝水為名東北至涪州水路三百四十里太平寰)
(宇記屬山南西道崇寧中改恭州范石湖吳船錄所謂恭州即渝州也後以光宗潛邸始陞府名重慶)
王道矩(一本矩作祖爵里失考)
入峽
自昔懷幽(一作清)賞今兹得縱探長江連楚蜀萬派瀉東
南合水來如電黔波綠似藍餘流細不數遠勢競相參
入峽初無路連山忽似龕縈紆收浩渺蹙縮作淵潭風
過如呼吸雲生似吐含墜崖鳴窣窣垂蔓綠毵毵冷翠
多崖竹孤生有石楠飛泉飄亂雪怪石走驚驂絶澗知
深淺樵童忽兩三人烟偶逄郭沙岸可乘籃野戌荒州
縣邦君古子男放衙鳴晚鼔留客薦霜柑聞道黃精草
叢生綠玉篸盡應充食飲不見有彭聃氣候冬猶煖星
河夜半涵遺民悲昶衍(公自注孟昶從此入覲王衍亦蜀王)舊俗接魚蠶
板屋漫無瓦巖居窄似菴伐薪常冐險得米不盈甔歎
息生何陋劬勞不自慚葉舟輕遠泝大浪固嘗諳矍鑠
空相視嘔啞莫與談蠻荒安可住幽䆳信難妉獨愛孤
棲鶻高超百尺嵐横飛應自得遠颺似無貪振翮游霄
漢無心顧雀䳺塵勞世方病局促我何堪盡解林泉好
多為富貴酣試看飛鳥樂高遁此心甘
入峽(吳船錄發泥碚村六十里至恭州自此入峽大抵西川至東川風土已不同至峽益陋矣)合
水(經水江水又東北至巴郡江川縣涪水漢水合水宕渠水合南流注之)黔波(吳船錄黔水自)
(黔江來合大江江濤黃濁黔江乃清冷如玻璃其下悉是石底自成都至此始見清江)州縣(本集)
(與荆州王兵部書云自蜀至楚過郡十一縣二十有六)魚蠶(歐陽忞輿地廣記三代以前蜀君曰)
(蠶叢曰伯雍曰魚鳬曰杜宇曰開明相繼王之)
附子由作(按欒城集入峽詩在巫山廟之前蓋誤以瞿塘為入峽也令依吳船錄編附渝)
(州詩後)
舟行瞿塘口兩耳風鳴號渺然長江水千里投一
瓢峽門石為戸鬱怒水力驕扁舟落中流浩如一
葉飄呼吸信奔浪不復由長篙捩柂破濆旋畏與
亂石遭兩山蹙相值望之不容刀漸近乃可入白
鹽最雄高草木皆倒生哀呌悲猿猱白雲繚長袖
零落如飛毛緬懷洚水年惨蹙病有堯禹益决岷
水屢與山鬼鏖摧岡轉大石破地䟽洪濤巉巉當
道山斬截肩尾銷峭壁下無趾連峰斷修腰破處
不生草上不挂鳥巢水怪不盡戮下有龍與鰲遼
哉千萬年禹死遺迹牢豈必見河洛開峽斯已勞
江上看山
船上看山如走馬倏忽過去數百羣前山槎牙忽變態
後嶺雜遝如驚奔仰看微徑斜繚繞上有行人高縹緲
舟中舉手欲與言孤帆南去如飛鳥
數百羣(馬思贊云起句用少陵隔河見胡騎倏忽數百羣二語杜是正面此是譬喻所謂奪胎換)
(骨法也)
附子由作
朝看江上枯崖山憔悴荒榛赤如赭暮行百里一
回頭落日孤雲靄新畫前山更遠色更深誰知可
愛信如今惟有巫山最穠秀依然不負遠來心
黔中(一本作涪州)得山胡(公自注善鳴出黔中)
終日鎻筠籠回頭惜翠茸誰知聲㗲㗲亦自意重重夜
宿烟生浦朝鳴(一作吟)日上峰故巢何足戀鷹隼豈能容
黔中(元和郡縣志巴之南鄙秦黔中地蜀先主以為涪陵郡武德元年立涪州在蜀江之南涪江之)
(西元方輿勝覽涪州自思州之上費溪發源經五十八節名灘方至黔州溉凡五百餘里與蜀江會于涪)
(州之東九域志涪州屬䕫州路東至忠州三百五十里按涪州古巴國漢涪陵)
附子由次韻
山胡擁蒼毳兩耳白茸茸野樹啼終日黔山深幾
重啄溪探細石噪虎上孤峰被執應多恨筠籠僅
不容
留題仙都觀
山前江水流浩浩山上蒼蒼松柏老舟中行客去紛紛
古今換易如秋草空山樓觀何峥嶸真人王遠隂長生
飛符御氣朝百靈悟道不復誦黃庭龍車虎駕來下迎
去如旋風摶紫清真人厭世不回顧世間生死如朝暮
學仙度世豈無人飡霞絶粒長辛苦(一作苦辛)安得獨從逍
遥君冷然乘風駕浮雲超世無有我獨行(一作存)
仙都觀(水經注平都有天師治道書號為平都福地太平寰宇記平都山漢隂長生白日昇天于)
(此二十四化之一也道藏有平都山仙都觀記二卷注云山在忠州隂長生成仙處輿地紀勝仙都觀在)
(鄷都縣平都山唐建宋改景德觀又名白鶴觀叚文昌脩平都觀記云平都最高頂即漢時王遠隂長生)
(二真人蟬蛻之所輿地碑目仙都觀有二仙公碑李虔撰二仙銘薛湜撰俱景龍二年立號白玉碑百川)
(學海治平末東坡泊舟仙都觀下道士持隂長生石刻金丹訣就質真&KR0915;坡曰不知也然士大夫過此必)
(以請久之自有知者按治平末先生方在鳳翔任焉得泊舟觀下或誤以嘉祐為治平爾)
仙都山鹿
日月何促促塵世苦局束仙子去無蹤故山遺白鹿仙
人巳去鹿無家孤樓悵望層城霞至今聞有遊洞客夜
來江市呌平沙長松千樹風蕭瑟仙宫去人無咫尺夜
鳴白鹿安在哉滿山秋草無行迹
白鹿(老蘇公詩序云至鄷都縣將游仙都觀見知縣李長官云固知君之將至也此山有鹿甚老而)
(猛獸獵人終莫能害將有客來游鹿輙夜鳴故嘗以此候之而未嘗失余聞而異之乃為作詩按嘉祐)
(集不載此序亦無詩霏雪錄所載與此略同方輿勝覽景德觀前鹿麂時出沒林間與人狎自平都西去)
(一里樹林叢密者白鹿山也景德觀即仙都觀注見上首)
江上值雪效歐陽體限不以鹽玉鶴鷺絮蝶飛舞
之類為比仍不使皓白潔素等字(歐陽公原作載聚星堂雪詩後)
縮頸夜眠如凍龜雪來惟有客先知江邊曉起浩無際
樹杪風多寒更吹青山有似少年子一夕變盡滄浪髭
方知陽氣在流水沙上盈尺江無澌隨風顛倒紛不擇
下滿坑谷高陵危江空野闊落不見入戸但覺輕絲絲
沾裳細看若(一作巧)刻鏤豈有一一天工為霍然一揮徧
九野吁此權柄誰執持世間苦樂知有幾今我幸免沾
膚肌山夫只見壓樵擔豈知帶酒飄歌兒天王臨軒喜有
麥宰相獻夀嘉及時凍吟書生筆欲折夜織貧女寒無
幃高人著屐踏冷冽飄拂巾帽真仙姿野僧斫路出門
去寒液滿鼻清淋漓灑袍入袖濕靴底亦有執板趨階
墀舟中行客何所愛願得獵騎當風披草中咻咻有寒
兔孤隼下擊千夫馳&KR1201;冰煮鹿最可樂我雖不飲強倒
巵楚人自古好弋獵誰能往者我欲隨紛紜旋轉從滿
面馬上操筆為賦之
(朱翌倚覺寮雜記東坡雪詩青山有似少年子二句蓋用皮日休云世無用賢人青山生白髭意也)寒
液滿鼻(束晢餅賦玄冬猛寒清晨之會涕凍鼻中霜凝口外)
慎按子由次韻病中大雪詩追述江上值雪
事則子由當亦有作今欒城集失載
嚴顔碑(公自注在忠州顔即巴郡太守事見蜀志張飛傳)
先主反劉璋兵意頗不義孔明古豪傑何乃為此事劉
璋固庸主誰為死不二嚴子獨何賢談笑傲碪几國亡
君巳執嗟子死誰為何人刻山石使我空涕淚吁嗟斷
頭將千古為病悸
忠州(元和郡縣志後漢巴東郡唐貞觀八年改忠州)
附子由作
古碑殘缺不可讀遠人愛惜未忍磨相傳昔者嚴
太守刻石千載字巳訛嚴顔平生吾不記獨憶城
破節最高被擒不辱古亦有吾愛善折張飛豪軍
中生死何足怪乘勝使氣可若何斫頭徐死子無
怒我豈畏死如兒曹匹夫受戮或不避所重壯氣
吞黃河臨危閒暇有如此覽碑慷慨思横戈
屈原塔(公自注在忠州原不當有碑塔于此意者後人追思故為作之)
楚人悲屈原千載意未歇精魂飄何處父老空哽咽至
今滄(一作蒼)江上投飯救飢渴遺風成競渡猿呌楚山裂
屈原古壯士就死意甚烈世俗安得知眷眷不忍决南
賓(舊本本作賨訛)舊屬楚山上有遺塔應是奉佛人恐子就淪
滅此事雖無凴此意固巳切古人誰不死何必較考折
名聲實無窮富貴亦暫熱大夫知此理所以持死節
南賓(太平寰宇記山南東道忠州南賓郡理臨江縣梁大同六年立臨江郡後魏改臨州唐武德二)
(年分武寧置南賓縣屬臨州天寶元年改南賓郡忠州即南賓也刻本俱訛作南賨賨者巴蜀貢賦之名)
(非地名也)屈原碑(輿地碑目臨江郡有屈原碑九域志亦引之)
附子由作(欒城集原注在忠州)
屈原遺宅秭歸山南賓古者巴子國山中遺塔知
幾年過者遲疑不能識浮圖高絶誰所為原死豈
復待汝力臨江慷慨心自明南訪重華頌孤直世
人不知徒悲傷強為築土高岌岌
望夫臺(公自注在忠州南數十里)
山頭孤石遠亭亭江轉船回石似屏可憐千古長如昨
船去船來自不停浩浩長江赴滄海紛紛過客似浮萍
誰能坐待山月出照見寒影高伶俜
望夫臺(名勝志南山即翠屏山在忠州城對岸山中有朝真巖望夫臺)
附子由作
江上孤峯石為骨望夫不來空獨立去時江水拍
山流去後江移水成磧江移岸改安可知獨與高
山化為石山高身在心不移慰爾行人遠行役
竹枝歌(并序)
竹枝歌本楚聲幽怨惻怛若有所深悲者豈亦往者
之所見有足怨者與夫傷二妃而哀屈原思懷王而
憐項羽此亦楚人之意相傳而然者且其山川風俗
鄙野勤苦之態固巳見於前人之作與今子由之詩
故特緣楚人疇昔之意為一篇九章以補其所未道
者
蒼梧山高湘水深中原北望度千岑帝子南遊飄不返
惟有蒼蒼楓桂林楓葉蕭蕭桂葉碧萬里遠來超莫及
乘龍上天去無蹤草木無情空寄泣水濱擊鼓何喧闐
相將扣水求屈原屈原巳死今千載滿船哀唱似當年
海濱長鯨徑千尺食人為糧安可入招君不歸海水深
海魚豈觧哀忠直吁嗟忠直死無人可憐懷王西入秦
秦關巳閉無歸日章華不復見車輪君王去時簫鼓咽
父老送君車軸折千里逃歸迷故鄉南公哀痛彈長鋏
三戸亡秦信不虛一朝兵起盡讙呼當時項羽年最少
提劍本是耕田夫横行天下竟何事棄馬烏江馬垂涕
項王巳死無故人首入漢庭身委地富貴榮華豈足多
至今惟(一作猶)有冡嵯峨故國凄凉人事改楚鄉千古為
悲歌
竹枝(其聲本出於巴渝唐貞元中劉禹錫在沅湘以俚歌鄙陋乃依騷九歌作竹枝新歌)
附子由作
舟行千里不至楚忽聞竹枝皆楚語楚言啁哳安
可分江中明月多風露扁舟日落駐平沙茅屋竹
籬三四家連舂並汲各無語齊唱竹枝如有嗟可
憐楚人足悲訴歲樂年豐爾何苦釣魚長江江水
深耕田種麥畏狼虎俚人風俗非中原處子不嫁
如等閒䨇鬟垂頂髮巳白負水采薪常苦艱上山
采薪多荆棘負水入溪波浪黑天寒斫木手如龜
水重還家足無力山深瘴煖霜露乾夜長無衣猶
苦寒平生有似麋與鹿一旦白髮巳百年江上乘
舟何處客列肆諠譁占平磧遠來忽去不記州罷
市歸船不相識去家千里未能歸忽聽長歌皆慘
悽空船獨宿無與語月滿長江歸路迷路迷鄉思
渺何極長怨歌聲苦凄急不知歌者樂與悲遠客
乍聞皆掩泣
八陣磧
平沙何茫茫髣髴見石蕝縱横滿江上歲歲沙水齧孔
明死巳久誰復辨行列神兵非學到自古不留訣至人
巳心悟後世徒妄說自從漢道衰蠭起盡姦傑英雄不
相下禍難久連結驅民市無烟戰野江流血萬人賭一
擲殺盡如沃雪不為久遠計草草常無法孔明最後起
意欲掃羣孽﨑嶇事節制隐忍久不决志大遂成迂歲
月去如瞥六師紛未整一旦英氣折惟餘八陣圖千古
壯䕫峽
八陣磧(困學紀聞八陣圖可見者三一在浦陽之高平舊壘一在新都之八陣鄉一在魚復永安)
(宫南江灘上魚復石磧迄今如故太平寰宇記八陣圖在奉節縣西南七里荆州圖副云永安宫南一里)
(渚下平磧上周圍四百十八丈中有孔明八陣圖按奉節縣本漢魚復縣地桓温征蜀過此見常山蛇陣)
(遂勒銘曰望古誡其真臨源愛往跡恐君遺事節聊下南山石水經注八陣圖東跨故壘皆累細石為之)
(聚石八行行間相去二丈入蜀記䕫州東南有八陣磧孔明之遺跡碎石行列如引䋲每歲江漲磧上水)
(數十丈比退陣石如故)石蕝(晉語楚為荆蠻置茅蕝設望表說文蕝束茅表位也按此云石蕝謂)
(八陣磧以石表位如茅蕝也)心悟(蜀志諸葛亮傳亮性長于巧思推演兵法作八陣圖咸得其要)
事節制(蜀志建安十二年亮悉衆由斜谷出據武功五丈原每患糧不繼使巳志不伸是以分兵)
(屯田為久住之基耕者雜于渭濱居民之間而百姓安堵軍無私焉)
附子由作
漲江吹八陣江落陣如故我來苦寒後平沙如匹
素乘高望遺蹟磊磊六十四遥指同布碁就視不
知處世稱諸葛公用衆有法度區區落褒斜軍旅
無闊步中原竟不到置陣狹無所茫茫平沙中積
石排隊伍獨使後世人知我非莾鹵奈何長蛇形
千古徑不悟惟餘桓元子久視不能去
諸葛鹽井(公自注井有十四自山下至山上其十三井常空盛夏水漲則鹽泉迤邐遷去)
(常去于江水之所不及)
五行水本鹹安擇江與井如何不相入此意誰復省人
心固難足物理偶相逞猶嫌取未多井上無閒綆
鹽井(太平寰宇記八陣磧下三里有一磧東西百步南北四十步上有鹽泉井五口以木為桶昔嘗)
(取鹽即時沙壅冬出夏沒)
白帝廟
朔風催入峽慘慘去何之共指蒼山路來朝白帝祠荒
城秋草滿古樹野藤垂浩蕩荆江遠凄凉蜀客悲遲回
問風俗涕泗憫興衰故國依然在遺民豈復知一方稱
警蹕萬乘擁旌旗遠略初吞漢雄心豈在䕫﨑嶇來野
廟閔默愧常(一作當)時破甑蒸山麥長歌唱竹枝荆邯(一本作都)
(訛)真壯士吳柱本經師失計雖無及圖王固巳奇猶餘
帝王號皎皎在門楣
白帝廟(水經注江水又東逕魚復故城南故魚國也地理志江關都尉治元和郡縣志公孫述改)
(魚復為白帝城元方輿勝覽白帝廟在奉節縣東八里舊州城内有三石筍猶存入蜀記白帝廟氣象甚)
(古松柏皆百年物王象之碑目白帝廟凡三其一元和元年其二長興二年其三廣政元年立廟前有柏)
(柱大可十圍高二十餘丈乃公孫述時樓柱)荒城(盛弘之荆州記巴東郡峽上北岸有一山孤時)
(甚峭巴東郡据以為城註水經白帝山北緣馬嶺接赤甲山其間平處南北相去八十五丈東西七十丈)
(東傍瀼溪即以為隍寒山九坂最為險峻公孫述据蜀自以為承漢土運故號曰白帝城)吳柱(時為)
(公孫述博士事詳公孫述傳中)
永安宫(公自注今䕫州之永安門即宫之遺址也)
千古陵谷變故宫安得存徘徊問遺老惟有永安門遊
人雜楚蜀軍馬晚喧喧不見重樓好誰知昔日尊吁嗟
蜀先主兵敗此亡魂只應法正死使公去遭燔
永安宫(三國志先主伐吳不利自夷陵道還改白帝為永安仍于州西七里築永安宫水經江水)
(又東逕永安宫南註云劉先主終于此距平地可二十里許江山迥闊入峽所無樂史謂公孫述築者訛)
(陸游入蜀記夔州在山麓沙上所謂魚復永安宫也宫今為州倉州治在宫西北永安門無可考以地里)
(揆之當是䕫之西門)遭燔(三國志章武二年先主自巫峽至夷陵連營七百里吳將陸遜令軍士人)
(持一把茅以火攻之連燒四十營)
過木櫪觀
石壁高千尺微蹤遠欲無飛簷如劔寺(公自注出劍門東望上寺宇彷)
(彿可見)古柏似仙都許子嘗高遯行舟悔不迂斬蛟聞猛烈
提劍想崎嶇寂莫棺猶在脩崇世巳愚隐居人不識化
去俗争吁洞府烟霞遠人間爪髮枯飄飄乘倒景誰復
顧遺軀
木櫪觀(老蘇公詩序云許旌陽得道之所舟人不以相告既過至武寧縣乃得其事縣人云許旌)
(陽棺槨猶在山上旌陽許遜也嘗為旌陽令太平寰宇記木櫪山在萬州武寕縣東南十三里輿地紀勝)
(許旌陽舊宅今之白鶴寺也)劍寺(王象之碑目劍門山頂有一寺曰梁山寺)古柏似仙
都(元方輿勝覧自鄷都縣東行二里石徑縈回翠柏萬株即平都山)許子(列仙傳許遜字敬之)
(晉永嘉中為蜀之旌陽令從吳猛得神方棄官居洪州西山下時海昏有大蛇真君用正一斬邪之法殱)
(之)
慎按十二真君傳與此略同又云東晉尚書
郎邁護軍長史穆皆遜之族子也又真誥云
許尚八男第四邁五(當作字須考)叔玄自改名遠
游則旌陽令名遜非邁也詩序以旌陽為邁
者訛今為考正
巫山(按欒城集有巫山廟七言古詩一首無巫山詩)
瞿塘迤邐盡巫峽崢嶸起連峯稍可怪石色變蒼翠天
工運神巧漸欲作奇偉坱軋勢方深結搆意未遂旁觀
不暇瞬步步造幽䆳蒼崖忽相偪絶壁凜可悸仰觀八
九頂俊爽凌顥氣晃蕩天宇高奔騰江水沸孤超兀不
讓直拔勇無畏攀緣見神宇憩坐就石位巉巉隔江波
一一問廟吏遙觀神女石綽約誠有以俯首見斜鬟拖
霞弄修帔人心隨物變遠覺含深意野老笑我旁少年
嘗屢至去隨猿猱上反以繩索試石笋倚孤峯突兀殊
不類世人喜神怪論說驚幼穉楚賦亦虛傳神仙安有
是次問掃壇竹云此今尚爾翠葉紛下垂婆娑綠(一作緣)鳳
尾風來自偃仰若為神物使絶頂有三碑詰曲古篆字
老人那解讀偶見不能記窮探到峯背採研黃楊子黃
楊生石上堅瘦紋如綺貪心去不顧澗谷千尋縋山高
虎狼絶深入坦無忌洪(一作溟)濛草樹密蔥蒨雲霞膩石竇
有泓泉甘滑如流髓終朝自盥潄冷冽清心胃浣衣挂
樹梢磨斧就石鼻徘徊雲日晚歸意念城市不到今十
年衰老(一作疾)筋力憊當時伐殘木牙蘖巳如臂忽聞老人
說終日為嘆喟神仙固有之難在忘勢利貧賤爾何愛
棄去如脫屣嗟爾若無還絶糧(一作粒)應不死
巫山(水經注江水歴峽東逕新崩灘其下十餘里有大巫山首尾一百六十里謂之巫峽□因山為)
(名也樂史太平寰宇記舊云自三峽取蜀數千里恒是一山此好大之言也惟三峽七百里兩岸連山略)
(無缺處重巖叠嶂隐天蔽日自非亭午夜分不見日月所謂高山尋雲怒湍流水絶非人境神女廟在峽)
(北岸)瞿塘(水經注白帝城西有孤石冬出水二十餘丈夏即没秋時方出樂府觧題瞿盛也塘陂池)
(也言盛水其中可以行舟也又云夏則為瞿冬則為塘入蜀記瞿塘關西門正對灔澦堆太平寰宇記瞿)
(塘在䕫州東一里古西陵峽也連崖千丈奔流電激方輿勝覽以為三峽之門吳船錄泊䕫州視瞿塘水)
(僅漫灔澦之頂盤渦散其上謂之灔澦撤髮十五里至瞿塘口)八九頂(入蜀記巫山十二峯不可)
(悉見所見八九峯)神女石(按峽中十二峯曰望霞翠屏朝雲松巒集仙來鶴净壇上昇起雲飛)
(鳳登龍聖泉無神女峯之名范成大吳船錄云陽臺高唐觀人云在來鶴峯上入蜀記云十二峯惟神女)
(峯最為纖麗奇峭宜為仙真所托云云竊意來鶴峯即神女峯之别名未可知也)
巫山廟上下數十里有烏鳶無數取食於行舟之
上舟人以神之故亦不敢害
羣飛來去噪行人得食無憂便可馴江上饑烏無足怪
野鷹何事亦頻頻
廟烏(吳船錄凝真觀前有馴鴉客舟將來則迎于數里之外舟過亦送數里土人謂之神鴉入蜀記)
(神女祠中有烏數百送迎客舟自唐䕫州刺史李貽詩巳云羣烏幸胙餘矣)
附子由作
巫廟真人古列仙高心獨愛玉爐烟饑烏巧會行
人意來去紛紛噪客船
神女廟
大江從西來上有千仞山江山自環擁恢詭富神姦深
淵鼉鼈横巨壑龍蛇頑旌陽斬長蛟雷雨移滄灣蜀守
降老蹇至今帶連鐶縱横若無主蕩逸侵人寰上帝降
瑤姬來處荆巫間神仙豈在猛玉座幽且閒飄蕭駕風
馭彌節朝天關倏忽廵四方不知道里艱古粧具法服
䆳殿羅烟鬟百神自奔走雜沓來趨班雲興靈怪聚雲
散鬼神還茫茫夜潭静皎皎秋月彎還應摇玉佩來聽
水潺潺
神女廟(盛弘之荆州記神女廟在峽之北岸入蜀記過巫山凝真觀謁妙用真人祠即世所謂巫)
(山神女祠正對巫山峯巒上入霄漢山脚直插江中)瑤姬(神女賦我帝之季女名瑤姬封于巫山之)
(臺所謂巫山之女高唐之姬)秋月(入蜀記神女峯每八月十五夜月明時有絲竹之聲往來山頂)
(山猿皆鳴逹旦方止)
過巴東縣不泊聞頗有萊公遺蹟
萊公昔未遇寂莫在巴東聞道山中樹猶餘手種松江
山養豪俊禮數困英雄執板迎官長趨塵拜下風當年
誰刺史應未識三公
巴東縣(水經注江水經巴東峽後漢公孫述遣田戎拔巫之巴東縣名始此太平寰宇記山南東)
(道巴東縣在歸州西六十里本漢巫縣地後周置樂鄉縣開皇十八年改為巴東縣九域志屬荆州湖北)
(路)萊公(按曾鞏隆平集凖没後仁宗哀其以忠貶死贈中書令萊國公謚忠愍萊國乃仁宗朝追)
(贈非真宗朝所封施氏補注譌)手種松(按入蜀記巴東縣江山雄麗大勝秭歸謁寇萊公祠登䨇)
(柏堂舊有公手植栢今巳槁死澠水燕談亦云萊公知巴東手植䨇栢于庭民比之甘棠謂之萊公栢今)
(先生詩以為手種松似為韻所轉移抑傳聞失實也)
昭君村
昭君本楚人艷色照江水楚人不敢娶謂是漢妃(一作家)
子誰知去鄉國萬里為胡鬼人言生女作門楣昭君當
時憂色衰古來人事盡如此反覆縱横安可知
昭君村(漢書注應劭曰王嬙王氏女名嬙字昭君文穎曰本南郡秭歸人也太平寰宇記歸州興)
(山縣有王昭君宅王嬙即此邑人故曰昭君之縣村連巫峽香溪在邑界昭君所游處方輿勝覽昭君村)
(在歸州東北四十里)胡鬼(白居易昭君詩生為漢宫妃死作胡地鬼)
附子由作
峽女王嬙繼屈須入宫曾不媿秦姝一朝遠逐呼
韓去遙憶江頭捕鯉魚江上大魚安敢釣轉柁横
江筋力小深邊積雪厚埋牛兩處辛勤何處好去
家離俗慕榮華富貴終身獨可嗟不及故鄉山上
女夜從東舍嫁西家
新灘
扁舟轉山曲未至巳先驚白浪横江起槎牙似雪城番
番從高來一一投澗坑大魚不能上暴鬛(一作鰓)灘下横
小魚散復合瀺灂如遭烹鸕鷀不敢下飛過兩翅輕白
鷺誇瘦捷插脚還欹傾區區舟上人薄技安敢呈只應
灘頭廟賴此牛酒盈
新灘(吳船錄歸州下五里白狗灘又三十里新灘名豪三峽入蜀記新灘南岸曰官漕北岸曰龍門)
(龍門水湍急多暗石官漕差可行故舟率由南上然石多銳易穿船為峽中最險處宋初山崩石壅為舟)
(害于是著令自十月至二月禁行舟知歸州趙誠疏鑿之灘害梢去江絶于天聖中至皇祐三年復通然)
(灘害至今未能悉去)灘頭廟(入蜀記江瀆北廟正臨龍門江南岸又有江瀆南廟)
新灘阻風
北風吹寒江來自兩山口初聞似搖扇漸覺平沙走飛
雲滿巖谷舞電穿窗牖灘下三日留識盡灘(一作山)前叟
孤舟倦鵶軋短纜困牽揉嘗聞不終朝今此獨何(一作何其)
久只應留遠人此意固亦厚吾今幸無事閉戶為飲酒
黃牛廟
江邊石壁高無路上有黃牛不服箱廟前行客拜且舞
擊鼓吹簫屠白羊山下耕牛苦磽确兩角磨崖四蹄濕
青芻半束長苦饑仰看黃牛安可及
黃牛廟(荆州記夷陵南岸重嶺叠起最大而高岸間有石狀如人負力牽牛人黑牛黃成就分明)
(此巖既高加以江湍紆廻雖途經信宿猶望見之行者歌曰朝發黃牛暮宿黃牛三朝三暮黃牛如故吳)
(船錄過新灘八十里至黃牛峽上有沼川廟黃牛之神也云助禹疏川者入蜀記黃牛廟神封嘉應保安)
(侯其下即無義灘亂石塞中流望之可畏)磽确(詩疏阪田崎嶇磽确之處)青芻(少陵詩與奴白)
(飯馬青芻)
蝦蟇碚(一作培)
蟇背似覆盂蟇頤似偃月謂是月中蟇開口吐月液根
源來甚遠百尺蒼崖裂當時龍破山此水隨龍出入江
江水濁猶作深碧色稟受苦潔清獨與凡水隔豈惟煮
茶好釀酒應無敵
蝦蟇碚(歐陽公集自注云碚土人寫作背字音佩荆川記蝦蟇碚在夷陵石鼻山下黃山谷云從)
(舟中望之頤項口吻甚類蝦蟇尋泉入洞中石氣清寒泉出石骨若虬龍水流循蝦蟇背垂鼻口間乃入)
(江入蜀記云蝦蟇在扇子峽麓頭鼻吻頤絶類而背脊皰處尤逼真)煮茶(張又新水記峽州扇子峽)
(石中突而洩水俗謂之蝦蟇石其水煎茶第一曹能始云陸羽品其水為天下第四陸放翁詩巴東峽裏)
(最初峽天下泉中第四泉)
出峽
入峽喜巉巖出峽愛平曠吾心淡無累遇境即安暢東
西徑千里勝處頗屢訪幽尋遠無厭高絶每先上前詩
尚遺略不錄久恐忘憶從巫廟回中路寒泉漲汲歸真
可愛翠碧光滿盎忽驚巫峽尾巖腹有穿壙仰見天蒼
蒼石室開南向宣尼古廟宇叢木作帷帳鐡楯横半空
俯瞰不計丈古人誰架構下有不測浪石竇見天囷瓦
棺悲古葬新灘阻風雪村落去携杖亦到龍馬溪茅屋
沽村釀玉虛悔不至實為舟人誑聞道石最奇寤寐見
怪狀峽山富奇偉得一知幾喪苦恨不知名歴歴但想
像今朝脫重險楚水渺平蕩魚多客庖足風順行意王
追思偶成篇聊助舟人唱
出峽(吳船錄黃牛峽盡則為扇子峽過此盡峽中灘矣三十里得南岸則盡平地曰平善壩舟出峽)
(至此人皆相慶如更生三十里至峽州)宣尼古廟(入蜀記發巴東山益奇怪有夫子洞在峭)
(壁人迹不可至彷彿若有欄楯不知所謂夫子者何也按王梅溪集巫山縣東有靈泉謂之孔子泉其旁)
(居民生子輙能讀書据此二說則峽中當有孔子廟而無可考)村釀(水經注魚復戍左岸有巴鄉村)
(村人善釀故俗稱巴鄉清村側有溪溪中多靈夀木)玉虛(晏公類要玉虛洞周園石壁隠出異文日)
(居左而圓月居右而缺龍虎草木之狀不可殫述文獻通考荆湖北路歸州興山縣有玉虛洞太平寰宇)
(記玉虛洞在興山縣南五十里唐天寶五載其洞忽開入蜀記玉虛洞去江岸五里許洞門小纔尋丈既)
(入則可容數百人有石成幢蓋旛旗芝草竹笋仙人龍虎鳥獸之屬)
慎按太平寰宇記龍洞溪在䕫州西一百里
輿地志云永安宫西有南鄉峽峽西八十里
有溪溪中有靈夀木此即是龍洞溪即善釀
酒之村也据此與詩語正相合但記作龍洞
詩作龍馬必有一訛馮氏補注妄托寰宇記
云馬鳴溪在䕫州俗稱龍馬溪又偽造土人
牧馬於溪上産龍駒事以傅會之杜撰假託
用以欺人寰宇記全書具在真不滿覽古者
一笑也
遊三游洞
凍雨霏霏半成雪游人屨冷蒼苔滑不辭擕被巖底眠
洞口雲深夜無月
三游(白居易詩序云予自江州司馬授忠州刺史之郡與知退會于夷陵翼日微之返棹送子至下)
(牢戍聞石間泉聲因舍棹步入缺岸水石相薄跳珠濺玉驚動耳目各賦古詩二十韻書于石壁以吾三)
(人始游故因名三游洞洞在峽州上二十里北峯下兩岸相廞間)
附老蘇詩
洞中蒼石流成乳山下寒溪冷欲冰天寒二子苦
求去吾欲居之亦不能
附子由詩
昔年有遷客擕手過嵌巖去我歲巳百游人忽復
三
(慎按老蘇子由二詩嘉祐欒城集俱失載今從王氏注中采錄)
遊洞之日有亭吏乞詩既為留三絶句於洞之石
壁明日至峽州吏又至意若未足乃復以此詩授
之
一徑繞山翠縈紆去似蛇忽驚溪水急争看洞門呀滑
磴攀秋蔓飛橋踏古槎三扉迎北吹一穴向西斜嘆息
烟雲老(一本作去訛)追思歲月遐唐人昔未到古俗此為家
(自此以下王注分為二首今從施氏本合而為一)洞煖無風雪山深富鹿豭相
逢衣盡草環坐髻應髽竈突依巖黑樽罍就石窪洪荒
無傳記想像在羲媧此事今安有遺蹤我獨嗟山翁勸
留句強為寫槎牙
峽州(十道志三峽口地曰峽州楚蜀分畛輿地廣記魏武平荆州分置臨江郡蜀先主改為宜都後)
(周改曰硤州九域志峽州夷陵郡屬荆湖北路後周硤州唐初改硤為峽東界至江陵府二百六十五里)
(西界至歸州一百五里)三扉一穴(入蜀記過下牢關繫船登三游洞躡石磴二里其險處不)
(可着脚洞大如三間屋有一穴通人過然隂黑可畏繚山腹傴僂自巖下至洞前差可行下臨溪潭石壁)
(二十餘丈又一穴後有壁可居鍾乳歲久垂地正當穴門)
附子由作
洞前危徑不容足洞中明曠坐百人蒼崖兀硉起
成柱亂石散列如驚麏清溪百丈下無路水滿沙
上如魚鱗夜深明月出山頂下照洞口纔及唇沉
沉深黑若大屋野老煹火青如燐平明欲出迷上
下洞氣飄亂為横雲深山大澤亦有是野鳥鳴噪
孤熊蹲三人一去無復見至今冠蓋長滿門
寄題清溪寺(公自注在峽州鬼谷子之故居)
口舌安足恃韓非死說難自知不可用鬼谷乃真姦遺
書今未亡小數不足觀秦儀固新學見利不知患嗟時
無桓文使彼二子顛死敗無足怪夫子固使然君看巧
更窮不若愚自安遺官若有神頷首然吾言
清溪(太平寰宇記清溪在峽州遠安縣南六十五里源出清溪山下冬夏無增減鬼谷先生傳云楚)
(有清溪下深千仞其水靈異郭璞遊仙詩清溪千仞餘中有一道士借問是何人云是鬼谷子)遺書
(柳宗元讀鬼谷子漢時劉向班固錄書無鬼谷子鬼谷子最後出學者宜其不道也)秦儀新學
(程明道曰秦儀學于鬼谷其術先揣摩然後捭闔既動然後用鈎鉗)
附子由作
清溪鬼谷子雄辨傾六國視世無足言自閉長默
默蘇張何為者欲竊長短術學成果無賴遂為世
所惑顛倒賣諸侯傾轉莫可執後世何不明疑我
不汝及誰知居深山玩世可終日君觀二弟子死
處竟莫得客齊自披裂投魏求寄食悠悠清溪中
石亂流水急溪魚為朝飡老死得安穴居亂獨無
言其辯吾不測
留題峽州甘泉寺(公自注姜詩故居)
輕舟横江來弔古悲純孝逶迤尋遠跡婉孌見遺貎清
泉不可掬涸盡空石窖古人飄何之惟有風竹閙行行
翫村落戸戸懸網罩民風坦和平開戸夜無鈔叢林富
笋茹平野絶虎豹嗟哉此樂鄉母乃姜子教
甘泉寺(歐陽修詩自注云甘泉寺在臨江一山上與縣廨相對寺有清泉一泓俗傳姜詩泉亦有)
(姜詩祠按詩廣漢人疑泉不在此陸游入蜀記峽州西山甘泉寺竹橋石磴甚有幽趣法堂之右小徑數)
(十步至孝婦泉謂姜詩妻龐氏也泉上有祠歐陽不以為信故其詩云事跡難尋楚語訛)姜子(後漢)
(書作姜詩慎按水經注洛縣有沈鄉去江七里江士遜之所居士遜名詩至孝母好飲江水嗜魚膾常)
(以雞鳴溯流汲江子坐取水溺死婦恐姑知稱詩游學冬夏衣服實投江流于是至孝上通泉出其舍側)
(涌泉之中旦旦出鯉魚一䨇以膳焉華陽國志廣寒郡治雒縣洛字原從水漢火德忌水故改從雒則詩)
(為廣漢人與後漢書合但所記事跡稍異而姓又不同束觀漢記亦以為江詩或係流傳之譌當以史傳)
(為正也)
夷陵縣歐陽永叔至喜堂
夷(一作西)陵雖(一作有)小邑自古控荆吳形勝今無用英雄
久巳無誰知有文伯遠謫自王都人去年年改堂傾歲
歲扶追思猶咎吕感嘆亦憐朱(公自注時朱太守為公築此堂)舊種孤
楠老新霜一橘枯清篇留峽洞醉墨寫邦圖(公自注三游洞有詩夷陵)
(圖後有留題處)故老問行客長官今白鬚著書多念慮許國減
歡娛寄語公知否還須數倒壺
夷陵(吳錄昭烈帝立宜都于西陵即夷陵也)至喜堂(居士集至喜堂記略云景祐三年修)
(有罪謫是邦朱公至縣舍擇其廳事之東以作斯堂與賓客偕至而落之按峽州又有至喜亭歐公亦有)
(記堂在縣署中非至喜亭也)咎吕(李燾長編范仲淹權知開封府言事無所避時吕夷簡執政仲)
(淹上言進退近臣不宜全委宰相夷簡不悅斥仲淹越職言事坐貶韓魏公安陽集歐陽墓志云文正范)
(公權京尹直陳時政得失大忤時宰意斥守饒州諫官不敢言公胎書責之坐貶夷陵今按宰輔編年錄)
(吕夷簡于明道二年四月罷相十月復入相前後共七年)朱太守(宋史景祐二年朱慶基以郎中)
(出守峽州)孤楠(歐陽集有至喜堂新開北軒手植楠木詩云為憐碧砌宜佳樹手劚蒼苔選綠叢)
慎按自嘉州至荆州水路二千六百八十餘
里其經由郡縣古蹟先後次第欒城集亦有
舛訛者故以上排次依范石湖吳船錄
蘇詩補註卷一
