蘇詩補註卷四十翰林院編修查慎行撰
古今體詩六十九首(起紹聖三年丙子正月合明年丁丑四月以前在惠州作)
新年五首
曉雨暗人日春愁連上元水生挑菜渚烟濕落梅村小
市人歸盡孤舟鶴踏翻猶堪慰寂寞漁火亂黃昏
北渚集羣鷺新年何所之盡歸喬木寺分占結巢枝生
物會有役謀身各及時何當禁畢弋看引雪衣兒
畢弋(莊子夫弓弩畢弋機變之智多則鳥亂于上矣)
(慎按此詩通首謂白鷺巢林而菢雛初疑水鳥未必棲木戊寅初夏閩遊過鉛山縣城中有古樟三株大)
(皆合抱白鷺千百羣巢其顛土人云每歲以三月來伏雛乃去方知東坡不我欺也)
海國空自煖春山無限清冰谿紛(一作結)瘴雨雪菌到江
城更待輕雷發先催凍筍生豐湖有藤菜似可敵蓴羹
豐湖(一名西湖注見本卷)
小邑浮橋外青山石岸東茶槍燒後有麥浪水前空萬
戶不禁酒三年真識翁結茅來此住歲晚有無同
浮橋(六經釋文橋必有柱浮橋以舟為柱詩云造舟為梁是也李巡注爾雅云比其船而渡也郭云)
(并舟為橋)萬戶(本集先生詩餘序云余近釀酒名萬家春盖嶺南萬戶酒也)不禁酒(宋史)
(食貨志𣙜酟非便仍舊賣麴惟䕫建麟府辰州汀漳及廣南東西路不禁)
荔子幾時熟花頭今已繁探春先揀樹買夏欲論園居
士常攜客參軍許叩門(公自注周參軍家多茘子)明年更有味懷抱
帶(一作閙)諸孫
揀樹(茘支譜初著花時商人計樹斷之以立券若後多寡能預知之)周參軍(名字爵里失考)
慎按以上五首施氏原本訛編乙亥卷末今
改編丙子卷首
形贈影
天地有常運日月無間時孰居無事中作止推行之細
察我與汝相因以成兹忽然乘物化豈與生滅期夢時
我方寂偃然無所思胡為有哀樂輒復隨漣洏我舞汝
凌亂相應不少疑還將醉時語答我夢中辭
物化(莊子不知周之夢為蝴蝶與蝴蝶之夢為周與周與蝴蝶則必有分矣此之為物化古詩奄忽)
(隨物化)舞凌亂(李白詩我歌月徘徊我舞影凌亂)
影答形
丹青寫君容常恐畫師拙我依月燈出相肖兩竒絶妍
媸(一作形)本在君我豈相媚悦君如火上烟火盡君乃别
我如鏡中像鏡壞我不滅雖云附隂晴了不受寒熱無
心但因物萬變豈有竭醉醒皆夢耳未用議優劣
因物(莊子因其所有而有之則萬物莫不有因其所無而無之則萬物莫不無因其所然而然之則)
(萬物莫不然因其所非而非之則萬物莫不非)
神釋
二子本無我其初因物著豈惟老變衰念念不如故知
君非金石安得長託附莫從老君言亦莫用(一作如)佛語
仙山與佛國終恐無是處甚欲隨陶翁移家酒中住醉
醒要有盡未易逃諸數平生逐兒戲處處餘作具所至
人聚觀指目生毁譽如今一弄火好惡都焚去既無負
載勞又無寇攘懼仲尼晚乃覺天下何思慮
老變衰(嵇康養生論從衰至白從白得老)念念不如故(楞嚴經我觀現前念念遷)
(謝新新不住如火成灰漸漸消殞)無是處(楞嚴經無有是處)指目(史記陳涉世家旦日)
(卒中往往指目勝廣)
咏二疏
二疏事漢時迹寓心已去許侯何足道寧識此高趣可
憐魏丞相免冠謝陋舉中興多名臣有道獨兩傅世途
方轂擊誰肯行此路是身如委蛇未蜕何所顧己蜕則
兩忘身後誰毁譽所以遺子孫買田豈先務我嘗游東
海所歴若有素神交久從君屢夢今乃悟淵明作詩意
妙想非俗慮庶幾二大夫見微而知著
中興(漢書魏相傳贊孝宣中興丙魏有聲)遊東海(按先生自杭移知密州道出海州有詩載)
(十二卷海州漢東海郡二疏故里也)二大夫(漢書疏廣傳在位五歲父子俱移病乞骸骨公卿大)
(夫故人邑子設祖道供張東都門外送者車數百兩辭決而去及道路觀者皆曰賢哉二大夫)
咏三良
此生太山重忽作鴻毛遺三子死一言所死良已微賢
哉晏平仲事君不以私我豈犬馬哉從君求盖帷殺身
固有道大節要不虧君為社稷死我則同其歸顧命有
治亂臣子得從違魏顆真孝愛三良安足希仕宦豈不
榮有時纏憂悲所以靖節翁服此黔婁衣
盖帷(禮記敝帷不棄為埋馬也敝盖不棄為埋狗也施氏刪去中二句大謬今補注)命有治
亂(左傳晉魏武子有愛妾武子疾命其子顆曰必嫁是疾病則曰必以為殉及卒顆嫁之曰疾病則亂)
(吾從其治也)
(慎按葛立方韻語陽秋云三良以身殉葬黃鳥之詩哀之則咎在秦穆而不在三良矣王仲宣云結髮事)
(明君受恩良不訾臨殁要之死焉得不相隨陶元亮云厚恩固難忘君命安可違皆不以三良之死為非)
(也至李德裕則謂君為社稷死則死之不可許之死欲與梁丘據安陵君同譏則罪三良之死非其所矣)
(然君命之于前衆驅之于後欲不死得乎惟柳子厚云疾病命固亂魏氏言有章從邪陷厥父吾欲討彼)
(狂意謂康公能如魏顆不用亂命則豈陷父于不義哉東坡和陶亦云云正與子厚之論合)
咏荆軻
秦如馬後牛吕氏非復嬴天欲厚其毒假手李客卿功
成志自滿積惡如陵京滅身會有時徐觀可安行沙丘
一狼狽笑落冠與纓太子不少忍顧非萬人英魏韓裂
智伯肘足本無聲胡為棄成謀託國此狂生荆軻不足
說田子老可驚燕趙多竒士惜哉亦虚名殺父囚其母
此豈容天庭亡秦只三戶况我數十城漸離雖不傷陛
戟加周營至今天下人愍燕欲其成廢書一太息可見
千古情
燕趙竒士(漢書江充傳充為人魁岸容貎甚壯帝望見而異之謂左右曰趙國固多竒士)
慎按形贈影以下六首皆和陶詩也舊本刻
歸園田居後今分編于此
二月八日與黃燾僧曇穎過逍遙堂何道士宗一
問疾
安心守玄牝閉眼覓黃庭問疾來三士澆愁有半缾風
松時落蕊病鶴不梳翎尊空我歸去山月照君醒
黃燾(不知何許人時為惠州推官先生與程正輔尺牘云本州黃燾推官實甚廉幹郡中殊賴之孤)
(進無緣自達不知舉削能及之否)曇穎(失考)逍遙堂(注詳上卷江月詩下)玄牝(道德)
(經谷神不死是謂玄牝雲笈七籖不死之道在于玄牝玄天也天于人為鼻牝地也地于人為口魂者雄)
(也出入人鼻與天通故鼻為玄魄者雌也出入于口與地通故口為牝乃是天地元氣所從往來也)黃
庭(外景經上有黃庭下有關元注云黃庭者目也雲笈七籖命門下一黃庭元王始明精字曰元陽昌)
(恒守我兩筦間車軸下戶是死氣之門黃庭元王嚴固守之使神氣不散)
次韻高要令劉湜峽山寺見寄
新聞妙無多舊學閒可束猶當隠季主未遽逃梅福空
腸吐餘思靜似蠶綴族(一作簇)寸田結初果秀若銅生綠
荆棘掃誠盡梨棗憂不熟高人寧鑄金下士乃服玉君
看嶺嶠隘我欲巾笥蓄曾攀羅浮頂亦到朱明谷旋觀
真歴塊歸卧甘破屋故人老猶仕世味薄如縠偶從越
女笑不怕蠻江浴驚聞尺書到喜有新詩辱應憐五管
客曾作八州督骨銷讒口鑠膽破獄吏酷隴雲不易寄
江月乃可掬遙知清遠寺不稱空明(一作洞)腹蹇驢步武
碎短瑟絃柱促仰看泉落珮俯聽石響轂千峰瀉清駛
一往無回躅狂雷失晤語過電不容目要知僧長飢正
坐山少肉人間無南北蝸角空出縮仇池九十九(公自注仇)
(池有九十九泉予嘗夢至有詩)嵩少三十六(公自注子由近買田陽翟北望嵩少甚近)天人
同一夢仙凡無兩錄陋邦真可老生理亦粗足便回爇
天燄長作照海燭(公自注黃魯直寄詩云蓮花合裏一寸燭牡馬海中燒百川魯直盖近有)
(得也)
高要(元和郡縣志高要本漢舊縣屬蒼梧郡隋開皇十一年置端州割屬焉輿地廣記端州秦屬南)
(海郡陳立高要郡宋升興慶軍節度九域志廣南東路端州高要郡軍事治高要縣)寸田結初
果(黃庭經但當吸氣煉子精寸田尺宅可治生雲笈七籖服氣本名胎息如嬰兒在腹中不食而能長)
(養成就為初受正氣無思無慮汎然凝結是名胎息胎息經胎從伏氣中結注云臍下三寸為下丹田修)
(道者常伏其氣于臍下守其神于身内神氣相合而成玄胎玄胎既結乃自生身)鑄金(抱朴子黃)
(白篇余諮于鄭君高人何用金銀為貴而遺其有鄭曰真人作金自欲餌服之致神仙不以致富也)服
玉(抱朴子引玉經云服玉者夀如玉又云服玄真者其命不極玄真玉之别名也可以烏米酒及地榆)
(酒化之為水亦可以葱漿消之為&KR0961;亦可餌以為丸燒以為粉服之俱令人不死後魏書李預每羨餐玉)
(法椎七十枚為屑日服食之)八州(按先生歴知密徐湖登杭潁揚定凡八州)瀉清駛(按本)
(集峽山寺題名云溪水太駛當作一閘若夏秋水暴為啟閉之節用隂陽家說寺當少富云云千峯瀉清)
(駛以下六句隠寓此意)照海(尹真人服元氣法云氣海者與腎水相連水歸于海故名氣海心為)
(南方丙丁火既知氣海以心守之併去外想閉氣于海以手于臍下候之如動于掌下兼以目下注如此)
(久久鼻中喘息都無出入初用意時勿令至心肺至則心悶抑塞不能下照能下照者是心守海也)
慎按以上二首施氏原本編在上卷之末今
改正
食荔支二首(并引)
惠州太守東堂祠故相陳文惠公堂下有公手植荔
枝一株郡人謂之將軍樹今歲大熟嘗(一作賞訛)啖之餘
下逮吏卒其高不可致者縱猿取之
丞相祠堂下將軍大樹旁炎雲駢火實瑞露酌天漿爛
紫垂先熟高紅挂遠揚分甘徧鈴下也到黑衣郎
陳文惠(宋史陳堯佐字希元樞密使堯叟之弟仁宗朝參知政事卒諡文惠不載其知惠州事鄭)
(俠西堂集中有陳文惠祠堂記輿地紀勝咸平初陳堯佐知惠州手植茘支于州堂淳祐初太守趙汝馭)
(扁曰延相堂)將軍樹(蔡君謨茘支譜中有將軍茘支云是五代時有為此官者種之後人以其)
(官號其樹而失其姓名之傳能改齋漫錄亦云鄭熊番禺雜編嘗記廣中荔支凡二十二種有大將軍小)
(將軍等名)
羅浮山下四時春盧橘楊梅次第新日噉(一作啖)荔支三
百顆不辭(一作妨)長作嶺南人
寄高令
滿地春風掃落花幾番曾醉長官衙詩成錦繡開胸臆
論極冰霜繞齒牙别後與誰同把酒客中無日不思家
田園知有兒孫委早晚扁舟到海涯
慎按此詩施氏原本不載据外集編入惠州
卷中今從之
遷居(幷引)
吾紹聖元年十月十二日至惠州寓居合江樓是月
十八日遷于嘉祐寺二年三月十九日復遷于合江
樓三年四月二十日復歸于嘉祐寺時方卜築白鶴
峯之上新居成庶幾其少安乎
前年家水東回首夕陽麗去年家水西濕面春雨細東
西兩無擇緣盡我輒逝今年復東徙舊館聊一憩已買
白鶴峯規作終老計長江在北戶雪浪舞吾砌青山滿
牆頭䰀鬌幾雲髻雖慚抱朴子金鼎陋蟬蜕猶賢柳柳
州廟俎薦丹荔吾生本無待俯仰了此世念念自成劫
塵塵各有際下觀生物息相吹等蚊蚋
水東(唐子西水東廟記吾始至惠州屏居南山之下北望西江之東林木有燈煴然里人曰此水東)
(靈廟也)白鶴峯(羅浮記博羅縣有羅浮鄉皆山前後之地也靈跡多在浮山山有白鶴觀今廢)
(名勝志白鶴峯在惠州東五里高五丈本集先生白鶴新居上梁文鵝城萬室端居二水之間鶴觀一峯)
(獨立千巖之上危太朴東坡書院記白鶴峯在歸善縣北十餘步下臨大江遠瞰數百里惠之勝處也)
和子由盆中石菖蒲忽生九花
春荑秋莢兩須臾神藥人間果有無無鼻何由識薝蔔
有花今始信菖蒲芳心未飽兩蛺蝶寒意知鳴幾蟪蛄
記取明年十二節小兒休更籋霜須
附子由原作(欒城集題云石盆種菖蒲甚茂忽開八九花或言此花夀祥也遠因生日)
(作頌亦為賦此)
石盆攢石養菖蒲沮洳沙泉薤葉鋪世說花開難
値遇天將夀考報動劬心中本有長生藥根底暗
添無限須更爾屈蟠增瘦硬他年老病要相扶
淵明讀山海經十三首其七皆仙語余讀抱朴子
有所感用韻賦之
今日天始霜衆木斂以疎幽人掩關(一作窗)卧明景翻空
廬開心無良友寓眼得竒書建德有遺民道遠我無車
無糧食自足豈謂穀與蔬愧此稚川翁千載與我俱畫
我與淵明可作三士圖學道雖恨晚賦詩豈不如
抱朴子(晉書葛洪傳所著子言黃白之事名曰内篇其餘駁難通釋名曰外篇大凡内外一百一)
(十六篇自不足藏之名山且欲緘之金匱以示識者自號抱朴子因以名書)
稚川雖獨善愛物均孔顔欲使蟪蛄流知有龜鶴年辛
勤破封蟄(一作執)苦語劇移山博哉無窮利千載食此言
苦語(抱朴子勤求篇昔之著道書者多矣莫不務廣浮巧之言以崇玄虛之旨未有究論長生之階)
(經箴砭為道之病痛如吾之勤勤者也實欲令迷者知反)
淵明雖中壽雅志仍丹丘遠矣無懷民超然邈無儔竒
文出纊息豈復生死流我欲作九原異世為三游
中壽(晉書陶潛傳宋元嘉中卒時年六十三)
子政洵竒逸妙算窮隂陽淮南(一作仙)枕中訣養鍊歲月
長豈伊臭濁中爭此頃刻光安知青藜火丈人非中黃
枕中訣(抱朴子論仙篇作聖皆在神仙集中淮南王抄出以作鴻寳枕中書雖有其文然皆秘其)
(要劉向父德治淮南王獄獄中所得此書非有師授也)中黃(老子中經第十一仙中黃真人字黃)
(裳子主辟穀雲笈七籖中黃真經者九仙君撰中黃真人注抱朴子地真篇黃帝西見中黃子受九加之)
(方按中黃子古之真人也施氏原注所引抱朴子仙藥篇乃石中之黃子與本文所用不合今為駁正)
亂離棄弱女破家割恩憐寧知效龜息三歲號窮山長
生定可學當信仲弓言支牀竟不死抱一無窮年
龜息(雲笈七籖龜鼈等攝氣法東向坐仰頭不息五息五通以舌撩口中沫滿三七咽)抱一
(老子載營魄抱一能無離乎)
二(一作三訛)山在咫尺靈藥非草木玄芝生太元黃精出長
谷仙都浩如海豈不供一浴何當從山火束緼分寸燭
一浴(仙家沐浴身心經沐浴内淨者虛心無垢外净者身垢盡除存念真一離諸色染)
蜀士李八百穴居吳山隂默坐但形語從者紛如林其
後有李寬雞鵠非同音口耳固多偽識真要在心
李八百(按神仙傳李八百蜀人也歴世見之時人計其年八百因以為號又李阿亦蜀人别有傳)
(慎按神仙傳李八百李阿為兩人而抱朴子則云李阿即李八百二書同出稚川翁手不知何以互異)
雞鵠(莊子奔蜂不能化藿蠋越雞不能伏鵠卵其德非不同也其材固有巨小也)
黃花冒(一作育訛)甘谷靈根固深長廖(一作葛訛)井窖丹砂紅泉
湧尋常二女戲口鼻(一作耳)松膏以為糧聞此不能寐起
坐夜未央
廖井(抱朴子余祖鴻臚少卿曾為臨沅令云此縣廖氏家世夀考後徙去子孫轉夭折他人居其故)
(宅復如舊是宅井水殊赤試掘之得古埋丹砂數十斛砂汁因泉入井故飲而得夀也慎按施氏原注)
(刪去抱朴子全文遂訛以廖井為葛井今為駁正)尋常(左傳八尺曰尋倍尋曰常)
談道鄙俗儒遠自太史走仲尼實不死于聖亦何負紫
文出吳宫丹雀本無有遼哉廣桑君獨顯三季後
紫文(八素經云靈文鬱乎洞標紫字煥乎瓊林又司馬紫微天地宫府圖序云瓊簡紫文方傳代學)
金丹不可成安期渺雲海誰謂黃門妻至道乃近在尸
解竟不傳化去空餘悔丹(一作金)成亦安用御氣本無待
黃門妻(抱朴子黃白篇桓君山言漢黃門郎程偉好黃白術娶妻得知方家女偉按視枕中鴻寳)
(作金不成妻乃往視出其囊中藥少少投之食頃成銀偉大驚曰道近在汝處而不早告我何也妻曰得)
(之須有命者于是偉日夜說誘之猶不肯告偉乃謀撾髻伏之妻輒云道必當傳得其人如非其人雖寸)
(斷支解道終不出也偉逼之妻乃發狂裸而走慎按先生詩中所引乃抱朴子原文也施氏原注引真)
(誥黃門作期門與詩不合事乂不詳今為補注)
鄭君故多方玄翁所親指竒文二百篇了未出生死素
書在黃石豈敢辭跪履萬法等成壊金丹差可恃
素書(困學紀聞素書一卷六章曰原始曰正德曰本德宗道曰求人之志曰遵義曰安道晁公武讀)
(書志謂其龐亂無統盖采諸書成之)黃石(抱朴子至理篇引孔安國秘記曰張良得黃石公不死之)
(法不但兵法而己如安國之言則良為得仙也又黃石公記云黃石鎮星之精也)
古強本庸妄蔡誕亦夸士曼都斥仙人謁帝輕舉止學
道未有得自欺誰不爾稚川亦隘人疏錄此庸子
東坡信畸人涉世真散材仇池有歸路(公自注在潁州夢至一官居顧)
(視堂上榜曰仇池覺而念之仇池武都氐故地楊難當所保余何為而居之明日以問客客有趙令畤者曰此)
(乃福地小有洞天之附庸也杜子美盖云萬古仇池穴潛通小有天)羅浮豈徒來踐蛇及
茹蠱心空了無猜攜手葛與陶歸哉復歸哉
慎按以上十三首不著作詩年月考之欒城
集和子瞻和陶公讀山海經詩編次盆中菖
蒲花之後今据此置惠州卷中
附子由和一首(欒城集題云子瞻和陶公讀山海經詩欲同作而未成夢中得數句)
(覺而補之)
此心淡無著與物常欣然虚閒偶有見白雲在空
間愛之欲吐玩恐為時俗傳逡巡自失去雲散空
長天永媿陶彭澤佳句如珠圓
兩橋詩(并引)
惠州之東江溪合流有橋多廢壊以小舟渡羅浮道
士鄧守安始作浮橋以四十舟為二十舫鐵鎖石碇
隨水漲落榜曰東新橋州西豐湖上有長橋屢作屢
壊棲禪院僧希固築進兩岸為飛樓九間盡用石鹽
木堅若鐵石榜曰西新橋皆以紹聖三年六月畢工
作二詩落之
東新橋(一本無此三字)
羣鯨貫鐵索背負横空霓首搖翻雪江尾插崩雲溪機
牙任信縮漲落隨高低轆轤卷巨索(一作綆)青蛟挂長隄
犇舟免狂觸脱筏防撞擠一橋何足云讙傳滿(一作廣)東
西父老有不識喜笑爭攀躋魚龍亦驚逃雷電(一作雹)生
馬蹄嗟此病涉久公私困留稽姦民食此險出没如鳬
鷖似賣失船壺如去登樓梯不知百年來幾人隕沙泥
豈知濤瀾上安若堂與閨往來無晨夜醉病休扶攜使
君飲我言妙割無牛雞不云二子勞歎我捐腰犀(公自注二)
(子造橋予嘗助施犀帶)我亦夀使君一言聽扶藜常當修未壊勿
使後噬臍
横空霓(按前一首專屬東新橋王氏舊注謂指兩橋者訛)信縮(信字平聲與伸同)
西新橋(一本無此三字)
昔橋木(一作本)千柱挂湖如斷霓浮梁陷積淖破板隨奔
溪笑看遠岸没坐覺孤城低聊因三農隙稍進百步隄
炎州無堅植(一作石)潦水輕推擠千年誰在者鐵柱羅浮
西獨有石鹽木白螘不敢躋似開銅駝峯如鑿鐵馬蹄
岌岌類鞭石山川非會稽嗟我久閣筆不書紙尾鷖蕭
然無尺箠欲構飛空梯百夫下一杙㭬此百尺泥(公自注橋)
(柱石磉之下皆有堅木㭬入泥中丈餘謂之頂樁)探囊賴故侯寳錢出金閨(公自)
(注子由之婦史頃入内得賜黃金錢數千以助施)父老喜雲集簞壺無空攜三
日飲不散殺盡西村雞似聞百歲前海近湖有犀(公自注橋)
(下舊名鰐湖盖嘗有鮫鰐之類)那知陵谷變枯瀆生茭藜後來勿忘今
冬涉水過臍
鰐湖(廣東舊志鰐作鱷湖在惠州城西一里小而深黑相傳中潛鱷魚亦名鱷穴)
悼朝雲(并引)
紹聖元年十一月戲作朝雲詩三年七月五日朝雲
病亡于惠州葬之棲禪寺松林中東南直大聖墖予
既銘其墓且和前詩以自解朝雲始不識字晚忽學
書粗有楷法盖嘗從泗上比丘尼義沖學佛亦略聞
大義且死誦金剛經四句偈而絶
苗而不秀豈其天不使童烏與我玄駐景恨無千歲藥
贈行惟有小乘禪傷心一念償前債彈指三生斷後緣
歸卧竹根無遠近夜燈勤禮墖中仙
朝雲墓(本集先生誌朝雲墓云朝雲字子霞姓王氏錢塘人事先生二十有三年紹聖三年七月)
(壬辰卒于惠州葬之西湖之上棲禪山寺之東南)駐景(李商隠詩檢與神方教駐景)
縱筆
白頭蕭散滿霜風小閣藤牀寄病容報道先生春睡美
道人輕打五更鐘
道人打鐘(北齊書孝昭帝時鄴中童謠曰中興寺内有鳬翁四方側聽聲雍雍道人聞之夜打)
(鐘)
慎按此詩施氏原本不載据王氏舊注此詩
執政聞而怒之再貶儋耳云云當是惠州所
作今從新刻續補下卷移編
丙子重九二首
三年瘴海上越嶠真我家登山作重九蠻菊秋未花惟
有黃茅浪堆壠生坳窊蜑酒糵(一作孽)衆毒酸甜如梨樝
何以侑一尊鄰家餽鼃蛇亦復強取醉歡謠雜悲嗟今
年吁惡歲僵仆如亂麻此會我雖健狂風卷朝霞使我
如霜月孤光挂天涯西湖不欲往暮(一作墓)樹號寒鴉
朝霞(借以言朝雲也今年吁惡歲以下八句專為朝雲而發)
窮途不擇友過眼如亂雲餘子誰復數坐間兩使君共
飲去年堂俯看秋水紋此水與此人相追兩沄沄老去
各休息造化嗟長勤佳哉此令節不惜與子分何以娛
我客游魚在清濆水師三百指鐵網欲掩羣獲多雖一
快買放尤可欣此樂真不朽明年我歸耘
兩使君(詹範字器之方子容字南圭相繼為惠州守皆見本傳)沄沄(杜甫詩沄沄逆素浪)
(韓愈詩浪波沄沄去)
次韻子由所居六詠
堂前種山丹錯落馬腦盤堂後種秋菊碎金收辟寒草
木如有情慰此芳歲闌幽人正獨樂不知行路難
附子由原作
手植天隨菊晨添苜蓿盤叢長憐夏苦花晚怯秋
寒素食舊所媿長齋今未闌殷勤拾落蕊眼暗讀
書難
詩人故多感花發憶兩京石榴有正色玉樹真虚名粲
粲秋菊花卓為霜中英萸槃照重九纈蕊兩鮮明
附子由原作
山丹炫南土盈尺愧西京所至曾無比知非浪得
名未須求别種尚欠剝繁英行復春風度天涯眼
暫明
幽居有古意義井分西牆誰云(一作言)三伏熱止須一杯
涼先生坐忍渴羣囂自披猖衆散徐酌飲逡巡味尤長
附子由原作
鄰家三畆竹蕭散倚東牆誰謂非吾有時能惠我
涼雪深聞毁折風作任披猖事過還依舊相看意
愈長
先生飯土塯無物與劉义何以娛醉客時齅砌下花井
水分西鄰竹隂借東家蕭然行脚僧一身寄天涯
竹隂借東家(埤雅種竹法斸取東南引根于園西北角種之久久自當滿園語云西家種竹)
(東家治地)
附子由原作
弱榴生掩冉插竹強支叉旋疊封根石能開著子
花扶持物遂性綴緝我成家故國田園少何須恨
海涯
東齋手植柏今復幾尺長知有桓司馬榛茅為遮藏近
聞南臺松新枝出餘僵年來此懷抱豈復(一作敢)驚凡亡
附子由原作
大雞如人立小雞三寸長造化均付與危冠兩昂
藏出欄風易倒依草枯不僵後庭花草盛憐汝計
興亡
新居已覆瓦無復風雨憂榿栽與籠竹小詩亦可求尚
欲煩貳師刺山出飛流應須鑿百尺兩綆載一牛
(按是時先生新居白鶴峰將成尚未鑿井故此詩云然)
附子由原作
西鄰分半井十口無渴憂歲旱百泉竭日供八家
求艱難念生理沾足媿寒流比聞山田婦出汲爭
羣牛(自注山中澗谷枯竭汲者每苦牛奪其水一人出汲輒數人持杖護之)
吳子野絶粒不睡過作詩戲之芝上人陸道人皆
和予亦次韻
聊為不死五通仙終了無生一大緣獨鶴有聲知半夜
老蠶不食己三眠憐君解比人間夢(公自注芝有夢齋子由作銘)許
我時逃醉後禪會與江山成故事不妨詩酒樂新年
吳子野(名復古注見前)芝上人(即曇秀注見前)陸道士(本集雜記陸道士名惟忠)
(字子厚眉山人好丹藥能詩久客江南無知之者吳遠游過彼遂與俱來惠州)五通仙(維摩經或)
(現離媱欲為五通仙人注云佛具六通神仙衆特五通而已五通則不死六通無死無生)一大緣
(法華經諸佛菩薩以一大事因緣故出現于世)鶴知夜半(語出春秋繁露)
擷菜(并引)
吾借王參軍地種菜不及半畆而吾與過子終年飽
菜夜半飲醉無以解酒輒擷菜煮之味含土膏氣飽
風露雖粱肉不能及也人生須底物而更貪耶乃作
四句
秋來霜露滿東園蘆菔生兒芥有孫我與何曾同一飽
不知何苦食雞豚
慎按此詩施氏原注載遺詩卷中今据寓惠
集移編于此
十二月二十五日酒盡取米欲釀米亦竭時吳遠
游陸道士皆客于余因讀淵明歲暮和張常侍詩
亦以無酒為嘆乃用其韻贈二子
我生有天禄玄膺流玉泉何事陶彭澤乏酒每形言仙
人與道士自養豈在繁但使荆棘除不憂梨棗愆我年
六十一頽景薄西山歲暮似有得稍覺散亡還有如千
丈松常苦弱蔓纏養我歲寒枝會有解脫年米盡初不
知但怪飢鼠遷二子真我客不醉亦陶然
玄膺(黃庭内景經取津玄膺入明堂下溉咽喉神明通注云咽液之道必自玄膺下入喉嚨一名重)
(樓重樓之下為明堂洞房丹田身命以津氣為主也)玉泉(黃庭内景經三十六咽玉池裏開通百脈)
(血液始注云口為玉池胆為中池胞為玉泉華池咽液入丹田所謂灌溉靈根也)陶然(陶潛詩傲)
(然自得陶然自樂白居易詩共君一醉一陶然)
慎按詩中有我年六十一之句自是丙子冬
作今從和陶卷中移編
海上道人傳以神守氣訣
但向起時作還于作處收蛟龍莫放睡雷雨直(石刻作却)須
休要會(石刻作為有)無窮火嘗觀(石刻作資)不(一作未)盡油夜深人
散後惟有(石刻作此)一燈留
以神守氣(春秋繁露云養生之大者在受氣間欲以平意平意以静神靜神以養氣孫真人養)
(生門中第五篇云和神養氣之道當得密室閉戶安牀暖席枕高二寸半正身偃仰瞑目守氣于胸膈間)
(以鴻毛著鼻上而不動經三百息耳無所聞目無所見心無所思如此則寒暑不能侵矣黃山谷題跋云)
(東坡先生好道術聞輒行之但不久又棄去嘗有海上道人評東坡云真蓬萊方丈中謫仙人也)
慎按石刻先生自書此詩後丁丑正月十九
日錄示子野向嘗論其詳矣云云此詩施氏
原本不載今据石刻年月從續補下卷移編
於此
去歲三月自水東嘉祐寺遷居合江樓迨今一年
多病鮮(一作寡)歡頗懷水東之樂得歸善縣後隙地
數畆父老云此古白鶴觀也意欣然欲居之乃和
此詩二首(以下丁丑年作)
昔我初來時水東有幽宅晨興(一作與)鴉鵲朝暮與牛羊
夕誰令遷近市日有造請役歌呼雜閭巷鼓角鳴枕席
出門無所詣樂事非宿昔病瘦獨彌年束薪與誰析
洄潭轉碕岸我作江郊詩今為一㕓氓此邦(一作地)乃得
之葺為無邪齋思我無所思古觀廢已久白鶴歸何時
我豈丁令威千歲復還兹江山朝福地古人不我欺
思無邪齋(在白鶴新居本集思無邪齋銘序云有思皆邪也無思則土木也吾何自得道其惟)
(有思而無所思者乎)福地(司馬永禎天地宫府圖序太上曰七十二福地在大地名山之間上帝命)
(真人治之杜甫詩置身福地何蕭爽)
慎按以上二首和淵明移居詩韻當是丙子
初春在惠州作今据寓惠集編此
白鶴峯新居欲成夜過西鄰翟秀才二首
林行婆家初閉戶翟夫子舍尚留關連娟缺月黃昏後
縹緲新居紫翠間繫悶豈無羅帶水割愁還有劍鋩山
(公自注韓退之云水作青羅帶山如碧玉篸柳子厚云海上尖峯若劍鋩秋來處處割愁腸皆嶺南詩也)中
原北望無歸日鄰火村舂自往還
白鶴新居(危太朴書院記紹聖四年二月白鶴峯新居成紹興初虔寇謝達陷惠州官舍焚蕩)
(無遺獨存公故居烹羊致奠而去)行婆(老嫗居家事佛者之通稱司馬温公集有張行婆傳)翟
夫子(名勝志翟夫子舍在白鶴峯側宋邑人翟逢亨也天性至孝博洽羣書東坡詩翟夫子舍尚留)
(關即此)割愁(老學菴筆記柳子厚詩云海上尖山似劍鋩秋來處處割愁腸東坡用之云割愁還)
(有劍鋩山或謂可言割愁腸不可但言割愁亡兄仲高云晉張望詩云愁來不可割此割愁二字出處也)
(按苕溪漁隠叢話詩篇當有操縱不可拘用一律蘇子瞻詩云林行婆家初閉戸翟夫子舍尚留關始)
(讀殆不可測其意盖下有連娟缺月黃昏後四句則入頭不怕放行寧傷初拙也然繫悶羅帶割愁劍鋩)
(大是險諢亦何可屢打也)
罋間畢卓防偷酒壁後匡衡不點燈待鑿平江百尺井
要分清署一壺冰佐卿恐是歸來鶴次律寧非過去僧
他日莫尋王粲宅夢中來往本何曾
慎按以上二首施氏原本訛編丙子重九詩
後今改正
附子由次韻二首
老罷子卿還屬國功成定遠恨陽關漂流豈必風
波際顛沛何妨枕席間伏臘便應隨俚俗室廬聞
似勝家山因緣宿世非今日賴有隂功許旋還
山連上帝朱明府心是南宗無盡燈過此欹危空
比夢年來瘴毒冷如冰圖書一笑寧勞客音信頻
來尚有僧梨棗功夫三歲辦不緣憂患亦何曾
丁丑二月十四日白鶴峯新居成自嘉祐寺遷入
咏淵明時運詩云斯晨斯夕言息其廬似為余發
也乃次其韻長子邁與余别三年矣挈攜諸孫萬
里遠至老朽憂患之餘不能無欣然
我卜我居居非一朝龜不吾欺食此江郊廢井己塞喬
木干霄昔人伊何誰其裔苗
長子邁(按邁字伯達東坡謫惠州邁方居宜興明年授韶州仁化令後改河間縣官至駕部員外)
(子符高宗朝仕至禮部尚書)龜食(左傳臧昭伯如晉臧會竊其寳龜僂句以卜為信曰僂勾不吾)
(欺也杜預注僂勾龜所出地名埤雅以墨畫龜占其食否洛誥所謂惟洛食是也爾雅注今江東所謂左)
(食者以甲卜審右庳者為右食甲形皆爾)塞井(柳子厚有塞廢井文)
下有澄(施氏原注石刻作澄集本作碧)潭可飲可濯江山千里供我遐
矚木固無踁(一作脛)瓦豈有足陶匠自至歗歌相樂
我視此邦如洙如沂邦人勸我老矣安歸自我幽獨倚
門或揮豈無親友雲散莫追
如洙如沂(慎按詩意謂如在鄒魯之邦也)
旦朝丁丁誰欵我廬子孫遠至笑語紛如剪䰂(施氏原注石刻)
(作䰂集本作髮)垂髫覆此瓠壺三年一夢乃復見余
慎按以上四章施氏原本不載新刻本載和
陶卷中合為一首今依陶詩分四章每章八
句考据年月分編于此
和東方有一士
瓶居本近危甑墜知不完夢求亡楚弓笑解適越冠忽
然返自照識我本來顔歸路在脚底殽潼失重關屢從
淵明遊雲山出毫端借君無弦琴寓我非指彈豈惟舞
獨鶴便可躡飛鸞還將嶺茅瘴一洗月闕寒(公自注此東方一士)
(正淵明也不知從之遊者誰乎若了得此一段我即淵明淵明即我也紹聖三年二月二十一日東坡居士飲)
(醉食飽默坐思無邪齋兀然如睡既覺寫和淵明詩一首示兒子過)
無弦琴(見晉書陶潛本傳)非指(莊子以指喻指之非指不若以非指喻指之非指也)
慎按陶淵明東方有貧士一首即擬古第九
首也集中重載此詩先生亦再和施氏原本
不載新刻本載續補上卷今依别本補編
次韻惠循二守相會(一本題云次韻南圭使君與循州唱酬一首)
共惜相從一寸隂酒杯雖淺意殊深且同月下三人影
莫作天涯萬里心東嶺近開松菊徑南堂初絶斧斤音
知君善頌如張老猶望攜壺更一臨
循州(元和郡縣志漢南海郡之博羅縣梁置梁化郡隋開皇十年置循州取循江為名輿地廣記廣)
(南東路循州秦屬南海郡隋平陳置循州南漢改為禎州而析北境又立循州慎按禎州即惠州也循)
(州後亦并入惠州)二守(方南圭字子容時守惠州周彥質字文之時守循州)
又次韻二守許過新居
數畆蓬蒿古縣隂曉窗明(施氏原注墨跡作明集本作清)快夜堂深也
知卜築非真宅聊欲跏趺看此心聞道攜壺問竒字更
因登木助微(一本作振履出商)音相娛北戶江千頃直下都無
地可臨
(慎按施氏原注舊載南圭和詩惜己脱落止存結句云應許衰翁領客臨)
又次韻二守同訪新居(施氏原注墨蹟云次韻南圭文之二太守同過白鶴)
(新居之什)
此生真欲老牆隂却掃都忘歲月深拔薤已觀賢守政
折蔬聊慰故人心風流賀監常吳語憔悴鍾儀獨楚音
治狀兩邦俱第一潁川歸去肯重臨
風流賀監(李白憶賀監詩四明有狂客風流賀季真)重臨(劉夢得詩重臨事異黃丞相)
循守臨行出小鬟復用前韻(石刻云請一呈文之便毁之切告切告蒙)
(示二十一日别文之後佳句戲用元韻記别時事為一笑末又云雖為戲笑亦告不示人也)
學語雛鶯在柳隂臨行呼出翠帷深通家不隔同年面
(施氏注墨跡注云文之與南圭令弟同年)得路方知異日心趁著春衫游上
苑要求國手教新音嶺梅不用催歸騎截鐙須防舊所
臨(公自注文之嘗倅韶)
(慎按施氏原注云隂字韻四詩墨跡筆札皆精絶楮墨如新而每詩皆丁寧至切勿以示人盖公平生以)
(文字招謗蹈禍慮患益深然海南之役竟不免焉吁可嘆哉此段新刻本刪去今補錄)
周循州彦質在郡二年書問無虚日罷歸過惠為
余留半月既别和此詩追送之
我見異人且得異書挾書從人何適不娛羅浮之趾卜
我新居子(一作而)非玄德三顧我廬
異人異書(施氏原注引袁山松漢書云王充作論衡蔡邕始得之其後王朗為會稽守又得其)
(書及還許下時人稱其才進曰不見異人當得異書)
旨酒茘蕉絶甘分珍雖云晚接數面自親海隅一笑豈
云無人無酒酤我或乞其鄰
將行復止眷言孜孜苟有于中傾倒出之奕奕千言粲
焉陳詩觴行筆落了不容思
丱妙侍側兩髦丫分歌舞夀我永為歡欣曲終悽然仰
視浮雲此曲此聲何時復聞
丱妙(即指前章臨行所出小鬟也)
擊鼓其鏜船開艣鳴顧我而言雨泣載零子卿白首當
還西京遼東萬里亦歸管寧
管寧(三國志魏管寧傳初至遼東公孫度虛館以候之文帝即位徵寧遂將家屬浮海還郡)
感子至意託辭西風吾生一塵寓形空中願言謙亨君
子有終功名在子何異我躬
慎按以上六章和淵明答龐參軍韻施氏原
本不載新刻本載和陶卷中合成一首今從
别本分六章每章八句据寓惠集分編于此
種茶
松間旅生茶己與松俱瘦茨棘尚未容蒙翳爭交構天
公所遺棄百歲仍穉幼紫筍雖不長孤根乃獨夀移栽
白鶴嶺土軟春雨後彌旬得連隂似許晚遂茂能忘流
轉苦戢戢出鳥咮未任供舂(一作臼)磨且可資摘嗅千團
輸大官百餅衒私鬭何如此一啜有味出吾囿
白鶴山新居鑿井四十尺遇磐石石盡乃得泉
海國困蒸溽新居利高寒以彼陟降勞易此寢處乾(一作)
(安)但苦江路峻常慚汲腰酸矻矻煩四夫磽磽斵層巒
彌旬得尋丈下有青石盤終日但迸火何時見飛瀾豐
我粲與醪利汝椎與鑽山石有時盡我意殊未闌今朝
僮僕喜黃土復可摶晨缾得雪乳暮罋停冰湍我生類
如此何適不艱難一勺亦天賜曲肱有餘歡
陟降(柳子厚井銘崖岸峻厚旱則水益遠人陟降大難)矻矻(白居易詩披沙復鑿石矻矻無)
(冬春)
三月二十九日二首
南嶺過雲開紫翠北江飛雨送凄涼酒醒夢回春盡日
閉門隠几坐燒香
門外橘花猶的皪牆頭茘子己斕斑樹暗草深人靜處
卷簾欹枕卧看山
(慎按危太朴惠州東坡書院記白鶴峯新居成權臣聞公之安于惠再責授瓊州别駕昌化軍安置四月)
(發惠州自此以下皆謫海南詩)
蘇詩補註卷四十
