蘇詩補註卷四十一翰林院編修查慎行撰
古今體詩四十三首(起紹聖四年丁丑四月自惠州謫昌化軍安置盡是年十二月)
吾謫海南子由雷州被命即行了不相知至梧乃
聞尚在藤也旦夕當追及作此詩示之
九疑聯綿屬衡湘蒼梧獨在天一方孤城吹角烟樹裏
落月(一作日)未落江蒼茫幽人拊枕坐太息我行忽至舜
所藏江邊父老能說子白須紅頰如君長莫嫌瓊雷隔
雲海聖恩尚許遙相望平生學道真實意豈與窮達俱
存亡天其以我為箕子要使此意留要(一作遐)荒他年誰
作輿地志海南萬里(一作古)真吾鄉
謫海南(宋史哲宗本紀紹聖四年閏二月甲辰以三省言再貶蘇軾移昌化軍安置)子由
雷州(哲宗本紀紹聖四年二月癸未再貶蘇轍化州别駕安置于雷州潁濱遺老傳初以本官出知)
(汝州再謫知袁州未至降分司南京筠州居住居三年責授化州别駕雷州安置元和郡縣志梁武分合)
(浦郡置合州唐貞觀八年改雷州國史補云春夏有雷秋則伏地中謂之雷公投荒錄云以雷聲近在檐)
(宇間故名州九域志雷州海康郡屬廣南西路至瓊州四百里)梧(漢書地理志蒼梧越地秦屬桂林元)
(封中置十三州刺史交州刺史部七郡其一蒼梧元和郡縣志屬嶺南道武德五年于蒼梧郡置梧州)
藤(太平寰宇記隋永平郡唐武德四年置藤州開寶七年移州于大江西岸東至梧州二百五里)九
疑(元結九疑圖記九疑山方二千餘里四州各近一隅世稱九峯相似望而疑之謂之九疑亦云舜登)
(九峯疑禹而悲從臣作九悲之歌因謂之九疑九峯殊極高大遠望皆可見也)衡湘(元和郡縣志吳)
(分長沙為衡陽湘東二郡徐靈期南嶽記衡山周回八百里湘中記湘水在衡州城東源出興安縣陽海)
(山至分水嶺北流為湘至此又北流入長沙界)舜所藏(禮記舜葬于蒼梧之野元和郡縣志道州)
(延唐縣在州東一百里九疑山在縣東南舜所葬也)瓊海(瓊州志儋州北有淪水西流十里為大江)
(南流入海是為瓊海太平寰宇記瓊州北十五里極大海泛大船使西風凡三日三夜到崖門從崖門山)
(入小江一日至新會縣如無西南風無由渡海却回船本州石濩水口住泊)
丁丑歲予謫海南子由亦貶雷州五月十一日相
遇于藤同行至雷六月十一日相别渡海余時病
痔呻吟子由亦終夕不寐因誦淵明詩勸余止酒
乃和原韻因以贈别庶幾真止矣
時來與物逝路窮非我止與子各意行同落百蠻裏蕭
然兩别駕各攜一穉子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為己微疴坐杯酌止酒則瘳矣望道雖未
濟隱約見津涘從今東坡室不立杜康祀
慎按此詩施氏原本不載考題中歲月乃初
謫海外時作今從和陶卷中分編于此又按
王宗稷年譜丁丑三月先生責瓊州别駕五
月至雷有雷州詩八首傅&KR0034;紀年錄亦云丁
丑五月與子由同行至雷作雷州詩以愚考
之譜錄皆非也雷州八首本秦少游作粤俗
風俗殊舊時日南郡二首今載淮海集中乃
雷陽書事五首之二白髮坐鈎黨等六首淮
海集中海康書事十首之六不知何以竄入
公集因仍踵訛久而不察所當亟為刪去者
也或詰余曰八章彼此亙載安知非蘇詩訛
編秦集乎應之曰某所据者史傳及詩序非
臆說也按宋史秦觀傳紹聖初坐黨籍再貶
郴州徙雷州徽宗立始放還至藤而卒此少
游居雷之歲月也先生詩題云與子由五月
十一日相遇于藤同行至雷六月十一日相
别渡海此先生過雷之月日也今觀詩中多
僑居此土因時紀事之語故斷為秦作無可
疑者若東坡則遠謫海外何云南遷瀕海州
計其住海康不過旬月何云灌園以餬口六
月渡海七月初已至儋州何當有籬落秋暑
中黃甘遽如許海康臘己酉東風己如雲等
句再考宋文鑑第二十卷詩類中所選海康
書事五首皆係秦作不云東坡作則又余說
之確証也八首入他集亙見卷特辨正
附子由次韻
少年無大過臨老重復止自言衰病根恐在酒杯
裏今年各南遷百事付諸子誰言瘴霧中乃有相
逢喜連牀聞動息一夜再三起泝流俯仰得此病
竟何理平生不尤人未免亦求已非酒猶止之其
餘真止矣飄然從孔公乘桴南海涘路逢安期生
一笑千萬祀
行瓊儋間肩輿坐睡夢中得句云千山動鱗甲萬
谷酣笙鐘覺而遇清風急雨戲作此數句
四州環一島百洞蟠其中我行西北隅如度月半弓登
高望中原但見積水空此生當安歸四顧真途窮眇觀
大瀛海坐咏談天翁茫茫太倉中(一本作區區魏中梁)一米誰雌
雄幽懷忽破散咏嘯來天風千山動鱗甲萬谷酣笙鐘
安知非羣仙鈞天宴未終喜我歸有期舉酒屬青童急
雨豈無意催詩走羣龍夢雲忽變色笑電亦改容應怪
東坡老顔衰語徒工久矣此妙聲不聞蓬萊宫
四州(元和郡縣志漢武帝始置朱崖儋耳二郡唐貞觀中以崖州之瓊山縣置瓊州貞元中升都督)
(府以儋崖振萬四州隸焉太平寰宇記貞觀五年嶺南節度使李復請瓊崖振儋萬五州招討遊奕使宋)
(開寶六年割崖州之地隸瓊州改振州為崖州九域志廣南西路瓊山郡軍事治瓊山縣同下州昌化軍)
(萬安軍朱崖軍為四州)一島(瓊州志黎母山在瓊州南界黎人居山四旁内為生黎外為熟黎大)
(扺四州各占島之一陲而山極高洞極深生黎之巢人蹟罕至)積水空(外紀東坡在儋耳自書云)
(吾始至南海環視天水無際悽然傷之曰何時得出此島也已而思之天地在積水中九州在大瀛海中)
(中國在少海中有生孰不在島者)妙聲(樂府解題水仙撡舊說成連先生與伯牙至蓬萊山聞海)
(水汲汩漰澌聲山林窅冥羣鳥悲號乃援琴而歌之遂為天下妙手)
附子由次韻(欒城集題云次韻子瞻過海)
我遷海康郡猶在寰海中送君渡海南風帆若張
弓笑揖彼岸人回首平生空平生定何有此去未
可窮惜無好勇夫從此乘桴翁幽子疑龍鰕牙須
竟誰雄閉門亦勿見一齅同香風晨朝飽粥飯洗
缽隨僧鐘有問何時歸兹焉若將終居家出家人
豈復懷兒童老聃真吾師出入初猶龍籠樊顧甚
密俛首姑爾容衆人指我笑韁鎖無此工一瞬千
佛土相期兜率宫
次前韻寄子由
我少即多難邅回一生中百年不易滿寸寸彎強弓老
矣復何言榮辱今兩空泥洹尚一路(公自注古語云什方薄伽梵一路湼)
(槃門梵語泥洹此云湼槃)所向餘皆窮似聞崆峒西仇池迎此翁胡
為適南海復駕垂天雄下視九萬里浩浩皆積風回望
古合州屬此琉璃鍾離别何足道我生豈有終渡海十
年歸方鏡照兩童還鄉亦何有暫假壺公龍峨眉向我
笑錦水為君容天人巧相勝不獨數子工指點昔遊處
蒿萊生故宫
百年易滿(李白詩白日何短短百年苦易滿)泥洹(楞嚴經如一衆生未成佛終不于此)
(取泥洹又云什方薄伽梵一路湼槃門二語亦出楞嚴經先生以為古語盖失記耳)崆峒(元和郡縣)
(志崆峒山一名筓頭山在原州城西即黃帝謁廣成子學道處)古合州(元和郡縣志梁武帝分合)
(浦郡置合州大同末以合肥縣為合州此為南合州太平寰宇記雷州海康郡漢合浦之徐聞縣地唐武)
(德四年復置南合州貞觀元年改東合州八年改雷州東至海岸二十里南至海一百三十里遞角場瓊)
(州對岸東南泛海入瓊西南泛海至儋)琉璃鐘(楞嚴經猶如有人取琉璃椀合其兩眼雖有物)
(合而不留礙)
過海得子由書
經過廢來久有弟忽相求門外三竿日江關一葉秋蕭
疎悲白髮漫浪散窮愁世事江聲外吾生幸自休
慎按此詩施氏原本不載新刻本載續補下
卷今因題類編于此
安期生(并引)
安期生世知其為仙者也然太史公曰蒯通善齊人
安期生生嘗以策干項羽羽不能用羽欲封此兩人
兩人終不肯受亡去予每讀此未嘗不廢書而嘆嗟
乎仙者非斯人而誰為之故意戰國之士如魯連虞
卿皆得道者歟
安期本策士平日交蒯通嘗干重瞳子不見隆凖公(一作)
(翁)應如魯仲連抵掌吐長虹難堪踞牀洗寧挹(疑當作揖)扛
鼎雄事既兩大繆飄(一作漂)然籋遺風乃知經世士出世
或乘龍豈比山澤臞忍飢噉栢松縱使偶不死正堪為
僕僮茂陵秋風客望祖(别本作祀者訛)猶蟻蠭海上如瓜棗可
聞不可逢
望祖(韻語陽秋云漢武好大喜功黷武嗜殺而乃齋戒求仙畢生不倦可謂痴絶李頎王母歌云若)
(使鍊魄去三尸後當見我天皇所觀武帝所為豈能鍊去三尸者乎善哉東坡之論也安期與羨門乘龍)
(安在哉茂陵秋風客勸爾麾一杯帝鄉不可期楚些招歸來言武帝非得仙之姿也又有安期生詩云嘗)
(干重瞳子不見龍凖翁又云茂陵秋風客望祖猶蟻蠭言安期尚不肯見高祖而肯見武帝乎其薄武帝)
(甚矣慎按此詩前半以不見隆凖公句為眼後云望祖正與前相應施氏注謂望祖訛當作望祀改此)
(一字全首索然無氣色矣讀書無識輒欲妄改古人名句可發一笑)
儋耳山(一本作松林山)
突兀隘空虛他山總不如君看道旁石盡是補天餘
儋耳(後漢明帝紀注引楊浮異物志儋耳南方夷生則鏤其頰皮上連耳匡分為數支狀似雞腸累)
(累下垂至肩賓退錄儋耳本朱崖地在中國極南而山海經云儋耳之國在大荒北則是極北别有一儋)
(耳朱崖之名盖晚出云瓊州府志儋州城西高麻都有儋耳城遺址唐平蕭銑置儋州始遷治城東天寶)
(元年改昌化郡宋改昌化軍南渡後廢為宜倫縣)
慎按曹能始名勝志松林山在儋州北二十
里即隋志之藤山也而附載此詩于後不知
能始何据今從施氏原注遺詩卷中移編于
此
夜夢(并引)
七月十三日至儋州十餘日矣澹然無一事學道未
至靜極生愁夜夢如此不免以書自怡
夜夢嬉遊童子如父師檢責驚走書計功當畢春秋餘
今乃粗及桓莊初怛然悸寤心不舒起坐有如挂鈎魚
我生紛紛嬰百緣氣固多習獨此偏棄書事君四十年
仕不顧(一作願)留書繞纏自視汝與丘孰賢易韋三絶丘
猶然如我當以犀革編
魚挂鈎(按昌黎詩歸舍不能食有如魚中鈎新刻本改中鈎為挂鈎以遷就注脚今駁正)
(慎按本集謝表云四月十九日起離惠州七月二日已至昌化軍訖與本題正合)
遷居之夕聞鄰舍兒誦書欣然而作
幽居亂鼃黽生理半人禽跫然已可喜况聞絃誦音兒
聲自圓美誰家兩青衿且欣集齊咻未敢笑越吟九齡
起韶石姜子家日南吾道無南北安知不生今海闊尚
挂斗天高欲横參荆榛短牆缺燈火破屋深引書與相
和置酒仍獨斟可以侑我醉琅然如玉琴
鼃黽(杜甫詩世自輕驊騮吾方雜蛙黽)
夢歸惠州(一本無此二字)白鶴山居作
痿人常念起夫我豈忘歸不敢夢故山恐興墳墓悲生
世本暫寓此身念念非鵝城亦何有偶拾(一作捨訛)鶴毳遺
窮魚守故沼聚沫猶相依大兒當門戶時節供丁推夢
與鄰翁言憫然憐我衰往來付造物未用相招麾
鵝城(即惠州也本集潛珍閣銘蔚鵝城之南麓公自注引舊圖經云羅浮山北抵鵝城是也名勝志)
(相傳初立州時有木鵝浮至江上因號鵝城)
慎按此詩和淵明還舊居韻施氏原本不載
今從和陶卷中分編
和陶贈劉柴桑韻二首
萬劫亙起滅百年一踟躇漂流四十年今乃言卜居且
喜天壤間一席亦吾廬稍理蘭桂叢盡平狐兔墟黃櫞
出舊枿紫茗抽新畬我本早衰人不謂老更劬邦君助
畚鍤鄰里通有無竹屋從低深山窗自明疎一飽便終
日高眠忘百須自笑四壁空無妻老相如
慎按和淵明贈劉柴桑詩二首施氏原注本
止載周字韻一首今從續補卷中類編于此
紅藷與紫芋遠插牆四周且放幽蘭春莫爭霜菊秋窮
冬出罋盎磊落勝農疇淇上白玉延(公自注淇上出山藥一名玉延)能
復過此不一飽忘故山不思馬少游
藷芋(太平寰宇記儋州風俗占藷芋之熟紀天文之歲瓊州志瓊山在縣南六十里下有白石村土)
(石皆白如玉而潤種藷芋特肥美藷有紅白甜三種芋即食貨志之蹲䲭也)
勸農(并引)
海南多荒田俗以貿香為業所産秔稌不足于食乃
以藷芋雜米作粥糜以取飽予既哀之乃和淵明勸
農詩以告其有知者
咨爾漢黎均是一民鄙夷不訓夫豈其真怨忿劫質尋
戈相因欺謾莫訴曲自我人
貿香(南方草木狀蜜香沈香雞骨香黃熟香棧香青桂香馬蹄香雞舌香此八物同出于一樹欲取)
(香伐之經年其根幹枝節各有别色也木心與節堅黑沈水者為沈香與水面平者為雞骨香根為黃熟)
(香幹為棧香細枝未爛者為青桂香其節根輕而大者為馬蹄香其花成實乃香為雞舌香乃珍異之木)
(也瓊州志黎峒産木頗類椿及櫸柳葉似橘花白子若檳榔大如桑椹土人謂之蜜香欲取者先斷其積)
(年老根經歲朽爛而木心與枝節不壊者即香也)黎民(瓊州志云五指山在安定縣南一云黎母)
(山黎人居山四旁内為生黎外為熟黎方輿志生黎各有洞主貝布為衣兩幅前後為裙掩不至膝椎髻)
(額前男文臂腿女文身面)鄙夷(韓愈羅池廟碑記柳侯為州不鄙夷其民動以禮法)
天禍爾土不麥不稷民無用物珍怪是植播厥熏木腐
餘是穡貪夫汚吏鷹摰狼食
豈無良田膴膴平陸獸蹤交締鳥喙諧穆驚麏朝射猛
豨夜逐芋羹藷糜以飽耆宿
聽我苦言其福永久利爾耝耜好爾鄰偶斬艾蓬藋南
東其畆父兄搢梃以抶游手
天不假易亦不汝匱春無遺勤秋有厚冀雲舉雨决婦
姑畢至我良孝愛袒跣何媿
逸諺戲侮博奕頑鄙投之生黎俾勿冠履霜降稻實千
箱一軌大作爾社一醉醇美
作社(杜甫詩今年大作社拾遺能住否)
慎按以上六首施氏原本不載新刻本和陶
卷中合為一首今從陶集分六章每章八句
分編于此
附子由次韻(欒城後集題云子瞻和淵明勸農詩六首哀儋耳之不耕子居海康農亦)
(甚惰其耕者多閩人也然其民甘於魚鰍蝦蟹故蔬菓不毓冬温不雪衣被吉貝故藝麻而不績生)
(蠶而不織羅紈布帛仰于四方之負敗工習于鄙朴故用器不作醫奪于巫鬼故方術不治子居之)
(半年凡羈旅之所急求皆不獲故亦為此篇以告其窮庶或有勸焉)
我遷海康實編于民少而躬耕老復其真乘流得
坎不問所因願以所知施及斯人
我行四方稻麥黍稷果蔬蒲荷百種咸植糞溉耘
耔乃復有穡爾獨何為閉口而食
掇拾于川搜捕于陸俯鞠婦子仰薦昭穆閩乘其
媮載來逐逐計無百年謀止信宿
我歸無時視汝長久孰為沮溺風雨相耦築室東
皋取足南畆后稷為烈夫豈一手
斵木陶土器則不匱績麻繅蠒衣則可冀藥餌具
前病安得至坐而告窮相視徒媿
莫為之先冥不謂鄙一夫前行百夫具履以為不
信出視同軌期爾十年風變而美
和陶九日閒居(并引)
明日重九雨甚展轉不能寐起索酒和淵明一篇醉
熟昏然殆不能佳也
九日獨何日欣然愜平生四時靡不佳樂此古所名龍
山憶孟子栗里懷淵明鮮鮮霜菊豔溜溜糟牀聲閒居
知令節樂事滿餘齡登高望雲海醉覺三山傾長歌振
履商起舞帶索榮坎坷識天意淹留見人情但願飽秔
稌年年樂秋成
慎按此詩施氏原本不載詩中有登高望雲
海之句故知此詩為海外作今從和陶卷中
分編
聞子由瘦(公自注儋耳至難得肉)
五日一見花猪肉十日一遇黃雞粥土人頓頓食藷芋
薦以薰鼠燒蝙蝠舊聞蜜唧嘗嘔吐稍近蝦蟇緣習俗
十年京國厭肥羜日日烝花壓紅玉從來此腹負將軍
(公自注俗諺云大將軍食飽捫腹而嘆曰我不負汝左右曰將軍固不負此腹此腹負將軍未嘗出少智慮也)
今者固宜安脱粟人言天下無正味蝍蛆未遽賢麋鹿
海康别駕復何為帽寬帶落(一本作帶寬帽落)驚童僕相看會
作兩臞仙還鄉定可騎黃鵠
黃雞粥(未詳)食藷(南方草木狀珠崖之地人皆不業耕稼惟掘地種甘藷秋熟收之蒸晒切)
(如米粒以充糧糗是名藷糧本草薯蕷一名土藷即山藥也因唐代宗名預改為藷藥又因宋英宗名署)
(改為山藥)
附子由次韻
多生習氣未除肉長安夜眠嬾食粥屈伸久已效
熊虎倒挂漸擬同蝙蝠衆笑忍飢長杜門自恐暮
年還入俗經旬輒瘦駭鄰父未信腦滿添黃玉海
夷旋覺似齊魯山蕨仍堪嘗菽粟孤船會復見洲
渚小車未用安羊鹿海南老兄行尤苦樵爨長須
同一僕此身所至即所安莫問歸期兩黃鵠
客俎經旬無肉又子由勸不讀書蕭然清坐乃無
一事
病怯腥鹹不買魚爾來心腹一時虚使君不復憐烏攫
屬國方將掘鼠餘老去獨收人所棄悠(一作游)哉時到物
之初從今免被孫郎笑絳帕蒙頭讀道書
心腹一時虛(老子虛其心實其腹)
去歲與子野游逍遙堂日欲没因並西山叩羅浮
道院至已二鼔矣遂宿于西堂今歲索居儋耳子
野復來相見作詩贈之
往歲追歡地寒窗夢不成笑談驚半夜風雨暗長檠雞
唱山椒曉鐘鳴霜外聲只今無(一作那)復見髣髴似三
生
慎按此詩施氏原本不載新刻載續補下卷
据題當是丁丑冬作今編次于此
停雲(并引)
自立冬以來風雨無虚日海道斷絶不得子由書乃
和淵明停雲詩以寄
停雲在空(一作東)黯其將雨嗟我懷人道修且阻眷此區
區俯仰再撫良辰過鳥逝不我佇
過鳥(杜甫詩餘生如過鳥)
颶作海渾天水溟濛雲屯九河雪立三江我不出門寤
寐北窗念彼海康神馳往從
颶(蘇叔黨颶風賦仲秋之夕客有叩門指雲物而告曰海氣甚惡非祲非祥斷霓飲海而北指赤雲夾)
(日而南翔此颶之漸也語未卒庭戶肅然槁葉䔩䔩驚鳥疾呼怖獸辟易忽野馬之决驟矯退飛之六鷁)
(襲土囊而暴怒掠衆竅之叱吸少焉排戶破牖殞瓦擗屋攂擊巨石掠拔喬木勢翻渤海響振坤軸鼔千)
(尺之濤瀾襄百仞之陵谷吞泥沙于一卷落崩崖于再觸虎豹讋駭鯨鯢犇蹙予亦為之股慄毛聳索氣)
(側足夜拊榻而九徙晝命龜而三卜盖三日而後息也)
凜然清癯落其驕榮餽奠化之廓兮忘情萬里遲子晨
興宵征遠虎在側以寧先生
對奕未終摧然斧柯再遊蘭亭默數永和夢幻去來誰
少誰多彈指太息浮雲幾何
再遊蘭亭(宋姚寬云考蘭亭之會自王羲之謝安四十二人後唐大歷中朱迪吳筠章八元等)
(三十七人經蘭亭故址聯句有賞是文詞會歡同癸丑年之句東坡和陶必用此事也)
慎按施氏原本載此詩于遺詩卷中合為一
章今依淵明集分為四章每章八句以題考
之當是海南作故移編于此
附子由次韻(欒城集題云丁丑十月海道風雨儋雷郵傳不通子瞻和淵明停雲四章)
(以致相思之意轍亦次韻以報)
雲跨南溟南北一雨瞻望豈遙陷阱斯阻夢往從
之引手相撫笑言未半捨我不佇
晚稻欲登白露宵濛人飲嘉平漿酒如江(自注雷人以十)
(月臘祭凡三日飲酒作樂)我獨何為觀成于窗此心了然來無
所從
欣然而笑是無枯榮手足相依所鍾則情情忘意
消神凝不征可以安身可以長生
跋扈飛揚誰匪南柯運歴相尋憂喜雜和我游其
外所享則多削跡拔木其如予何
過子忽出新意以山芋作玉糝羹色香味皆竒絶
天上酥酏(一作陀訛)則不可知人間决無此味也
香似龍涎仍釅白味如牛乳更全清莫將南(苕溪漁隠作北)海
金虀膾輕比東坡玉糝羹
牛乳(涅槃經辟如從牛出乳從乳出酪從酪出酥)
慎按此詩施氏原本載遺詩二十九首中以
意推之當是海外作故改編于此
十月初吉菊始開乃與客作重九因次淵明己酉
歲九月九日一首胡廣飲菊潭而夀然李固傳贊
云其視胡廣猶糞土也
今日我重九(公自注海南氣候不常有月即中秋有菊即重陽)誰謂秋冬交黃
花與我期草中實後凋香餘白露(一作雲)乾色映青松高
悵望南陽野古潭霏慶霄伯始真糞土平生夏畦勞飲
此亦何益内熱中自焦持我萬家春一酬五柳陶夕英
幸可掇繼此木蘭朝
菊潭(盛引之荆州記菊水出穰縣太尉胡廣患風疾飲此水遂瘳年八十二薨孟浩然詩行至菊花)
(潭)慶霄(謝宣遠詩慶霄薄汾陽注云慶雲也)伯始(後漢書胡廣字伯始)萬家春(謂嶺)
(南萬戶酒)
慎按此詩施氏原本不載補注本載和陶卷
中今移編於此
宥老楮
我牆東北隅張王(二字皆去聲)維老穀樹先樗櫟大葉等桑
柘沃流膏馬乳漲墮子楊梅熟胡為尋丈地養此不材
木蹶之得輿薪規以種松菊靜言求其用略數得五六
膚為蔡侯紙子入桐君錄黃繒練成素黝面頮作玉灌
灑烝生&KR0818;腐餘光吐燭雖無傲霜節幸免狂酲毒孤根
信微陋生理有倚伏投斧為賦詩德怨聊相贖
老穀(本草構一名穀桑毛詩疏構幽州人謂之穀桑荆陽人謂之穀中州人謂之楮殷中宗時桑穀)
(共生是也)膏乳(本草楚人呼乳為穀其木中白汁如乳故以為名)墮子楊梅(抱朴子楮)
(實赤者服之令老者成少酉陽雜俎醫方貴楮實初夏生六七月漸深紅色如楊梅乃成熟八九月采取)
紙(陸璣詩疏江南人績其皮以為布又持以為紙謂之穀皮紙潔白光輝其裏甚好陶弘景曰南人呼)
(穀紙亦為楮紙)桐君錄(施氏原註藥錄載楮實正赤時收取中子隂乾用之劉禹錫試茶詩桐君)
(有錄那知味此段新刻本刪去今補錄)繒素(按詩疏穀皮可為布裴淵廣州記蠻夷取穀皮為罽)
(布以擬氊甚煖故詩云然王氏注謂世以楮實練絹不知何据施氏補注復引之吾所不取今駁正)烝
菌(莊子蒸生菌廣州記其木腐後成菌耳味甚佳)
觀碁(并引)
予素不解碁嘗獨游廬山白鶴觀觀中人皆闔戶晝
寢獨聞碁聲于古松流水之間意欣然喜之自爾欲
學然終不解也兒子過乃粗能者儋守張中日從之
戲予亦隅坐竟日不以為厭也
五老峰前白鶴遺址長松蔭庭風日清美我時獨游不
逢一士誰歟碁者戶外屨二不聞人聲時聞落子紋枰
坐對誰究此味空鈎意釣豈在魴鯉小兒近道剝啄信
指勝固欣然敗亦可喜優哉游哉聊復爾耳
廬山白鶴觀(陳舜俞廬山記廬山峯巒竒秀巖穴深䆳林泉茂美為江南第一白鶴觀復為)
(廬山第一虞集白鶴觀記唐開元道士劉混成名玄和故居初以老子降詔天下皆建白鶴觀九江之觀)
(在德化之白鶴鄉景隆中遷于山陽宋祥符中改名承天觀舊名古栢壇廬山紀事白鶴觀在凌霄峯西)
(南)
糴米
糴米買束薪百物資之市不緣耕樵得飽食殊少味再
拜請邦君願受一㕓地知非笑昨夢食力免内愧春秧
幾時花夏稗忽已穟悵焉撫耒耜誰復識此意
耕樵得(後漢書周燮傳有先人草廬結于岡畔下有陂田常肄勤以自給非身所耕漁則不食也)
(按先生不緣耕樵得二句正用此事)食力(後漢徐穉傳家貧常自耕稼非其力不食)
入寺
曳杖入寺門輯杖挹世尊我是玉堂仙謫來海南村多
生宿業盡一氣中夜存旦隨老鴉起飢食扶桑暾光圓
摩尼珠照耀玻瓈盆來從佛印可稍覺魔忙奔閒看樹
轉午坐到鐘鳴昏斂收平生心耿耿聊自温
世尊(翻譯名義世尊天上人間所共尊具十號義無虚妄故名如來良福田故名應供知法界故名)
(正徧知具三明故名明行足不還來故名善逝知衆生國土故名世間解與無等故名無上士調他心故)
(名調御大夫為衆生眼故名天人師知三聚故名佛具此十德名世間尊)印可(維摩經若能如是坐)
(者佛所印可傳燈錄慧光問達摩曰諸佛印可得聞乎師曰諸佛法印非從人得)
次韻子由三首
東亭
仙山佛國本同歸世路玄關兩背馳到處不妨閒卜築
流年自可數期頤遙知小檻臨㕓市定有新松長棘茨
誰道茅簷劣容膝海天風雨看紛披
玄關(王簡栖頭陀寺碑玄關幽鍵感而遂通)
附子由原作(欒城集題云寓居二首)
十口南遷粗有歸一軒臨路閱奔馳市人不慣頻
回首坐客相諳便解頤慙愧天涯善知識增添城
外小茅茨華嚴未讀河沙偈偃仰明窗手自披
東樓
白髮蒼顔自照盆董生端合是前身獨棲高閣多詞客
為著新書未絶麟小醉易醒風力軟安眠無夢雨聲新
長歌自誷真堪笑底處人間是所欣(公自注柳子厚詩云高歌返故室自)
(誷非所欣)
東樓(名勝志雷州城南有蘇公樓蘇黃門以論熙豐邪說安置雷州章惇下令流人不許占官舍郡)
(人吳國鑑造屋于此以處子由惇又以為強奪民居賴有僦劵而止慎按遺老傳子由居雷州未期年)
(或言方南行兄弟相遇中途至雷賃富民屋以居復移循州云云所云富民即吳國鑑也計子由寓此不)
(久其移循年月别無可考)著新書(慎按此詩第二句以董仲舒比子由第四句復云為著新書未)
(絶麟意是時子由方著春秋傳而未成故云爾合潁濱遺老傳考之可見)
附子由原作
月從海上湧金盆直入東樓照病身久已無心問
南北時能閉目待儀麟颶風不作三農喜舶客初
來百物新歸去有時無定在漫隨里俗共欣欣
椰子冠
天教日飲欲全絲美酒生林不待儀自漉疎巾邀醉客
更將空殼付冠師(公自注前漢高紀注云薛有作冠師)規模簡古人爭看
簪導輕安髮不知更著短簷高屋帽東坡何事不違時
椰子(南方草木狀椰樹實大如寒瓜外有粗皮次有殼圓而且堅孫公談圃椰子本出伽盧國其實)
(中有酒能醉人若他國所釀多不同太平寰宇記椰子樹如檳榔而高大殼堪為器皮堪縛船)
附子由原作(欒城集題云過姪寄椰子冠)
衰鬢秋來半是絲幅巾緇撮強為儀垂空旋取海
棕子束髮裝成老法師變化密移人不悟壊成相
續我心知茅簷竹屋南溟上亦似當年廊廟時
次韻子由月季花再生
幽芳本長春暫瘁如蝕月且當付造物未易料枯枿也
知宿根深便作紫筍茁乘時出婉娩為我暖栗烈(一作冽)
先生蚤貴重廟論推英拔而今城東瓜不記召南茇陋
居有遠寄小圃無闊躡還為久處計坐待行年匝(公自注子)
(由明年六十)臘果綴梅枝春杯浮竹葉誰言一萌動已覺萬
木活聊將玉蘂新(公自注世謂此玫瑰花也)插向綸巾折
月季花(本草月季花一名鬭雪紅逐月開花薔薇類也)枯枿(庾信枯樹賦枯枿年年)
附子由原作(欒城集題云所寓堂後月季再生與遠同賦)
客背有芳叢開花不遺月何人縱尋斧害意肯留
枿偶乘秋雨滋冒土見微茁猗猗抽條穎頗欲傲
寒冽勢窮雖云病根大未容拔我行天涯遠幸此
城南茇小堂劣容卧幽閣粗可躡中無一尋空外
有四鄰匝窺牆數柚實隔屋看椰葉葱蒨獨兹苗
愍愍待其活及春見開敷三嗅何忍折
次韻子由浴罷
理髮千梳淨風晞勝湯沐閉息萬竅通霧散名乾浴頽
然語默喪静見天地復時令具薪水漫欲濯腰腹陶匠
不可求盆斛何由足(公自注海南無浴器故常乾浴而巳)老雞卧糞土振
羽雙瞑目倦馬𩥇風沙奮鬛一噴玉垢淨各殊性快愜
聊自沃雲母透蜀紗琉璃瑩蘄竹稍能夢中覺漸使生
處熟楞嚴在牀頭妙偈時仰讀返流歸照性獨立遺所
矚未知仰山禪已就季主卜安心會自得助長母相督
垢净性(維摩經垢净為二見垢實性則無淨相)琉璃(韓愈蘄簟詩一府傳看黃琉璃)返
流(楞嚴經汝今欲逆生死欲流反窮流根至不生滅當騐此等六受用根誰合誰離誰深誰淺誰為圓)
(通誰不圓滿又云于外六塵不多流逸因不流逸旋元自歸塵既不緣根無所偶反流全一六用不行)
照性(楞嚴經覺海性澄圓圓澄覺元妙元明照所生所立照性亡)所矚(楞嚴經是諸遠近諸)
(有物性雖復差殊同汝見精清净所矚則諸物類自有差别又云若是見者應有所指若非見者應無所)
(矚)仰山禪(高僧傳袁州慧寂參大潙山禪師時號跛脚驅烏凡所商確多示其相謂之仰山門)
(風今傳仰山法示成圓相行于代也)安心自得(楞嚴經跋陀婆羅于浴僧時隨例入室忽悟水)
(因既不洗塵亦不洗體中間安然得無所有)
附子由原作
逐客例幽憂多年不洗沐予髮櫛無垢身垢要須
浴顛隮本天運憤恨誰當復茅簷容病軀稻飯飽
枵腹形骸但癯瘁氣血尚豐足微陽閱九地浮彩
見雙目枯槁如束薪堅緻比温玉長齋雖云淨閱
月聊一沃石泉澣巾帨土釜煑桃竹南窗日未移
困卧久彌熟華嚴有餘帙默坐心自讀諸塵忽散
盡法界了無矚恍如仰山翁欲就潙叟卜猶恐墮
聲聞大願勤自督
借前韻賀子由生第四孫斗老
今日散幽憂彈冠及新沐况聞萬里孫已報三日浴朋
來四男子大壯泰臨復開書喜見面未飲春生腹無官
一身輕有子萬事足舉家傳吉夢殊相驚凡目爛爛開
眼電磽磽峙頭玉(公自注李賀杜豳公之子唐兒歌頭玉磽磽眉刷翠杜郎生得真男子)
但令強筋骨可以耕衍沃不須富文章端解耗楮(一作紙)
竹君歸定何日我計久已熟長留五車書要使九子讀
(公自注吾與子由共九孫男矣)簞瓢有内樂軒冕無流矚人言适似我
窮達己可卜蚤謀二頃田莫待八州督(公自注吾前後典八州)
衍沃(張衡西京賦廣衍沃野厥田上上)
獨覺
瘴霧三年恬不怪反畏北風生體疥朝來縮頸似寒鴉
熖火生薪聊一快紅波翻屋春風起先生默坐春風裏
浮空眼纈散雲霞無數心花發桃李翛然獨覺午窗明
欲覺猶聞醉鼾聲回首向來蕭瑟處也無風雨也無晴
心花(圓覺經心花發明道家元氣論氣運息調榮枝葉也性清心悦開花也固精留胎結實也)
附子由次韻
咄咄書空中有怪内熱搜膏發癰疥羹藜飯芋如
固然飽食安眠真一快午雞鳴屋呼不起欠伸吉
貝重衾裏此身南北付天工竹杖芒鞋即行李夜
長却對一燈明上池溢流微有聲幻中非幻人不
見本來日月無隂晴
十二月十七日夜坐達曉寄子由
燈燼不挑垂暗蘂爐灰重撥尚餘薰清風欲發鴉翻樹
缺月初升犬吠雲閉眼此心新活計隨身孤影舊知聞
雷州别駕(一作乘)應危坐跨海清光與子分
附子由次韻
月入虚窗疑欲旦香凝幽室久猶薰清風巧為吹
餘瘴疎雨時來報斷雲南海炎涼身已慣北方毁
譽耳誰聞遙知挂壁瓢無酒歸舶還將一勺分
謫居三適
旦起理髮
安眠海自運浩浩朝黃宫日出露未晞鬱鬱濛霜松老
櫛從我久齒疎含清風一洗耳目明習習萬竅通少年
苦嗜睡朝謁常悤悤爬搔未云足己困冠巾重何異服
轅馬沙塵滿風騣琱鞍響珂月實與械杻同解放不可
期枯柳豈易逢誰能書此樂獻與腰金翁(當作公)
櫛齒(詩其比如櫛疏其比迫如櫛齒之相次劉熙釋名梳言其齒疏也)爬搔(嵇康絶交書性)
(復多蝨爬搔無已)枯柳(傳燈錄癩馬揩枯柳注見十九卷遊法華山詩下)
(慎按末句翁字韻据欒城集當作公)
附子由次韻
道人雞鳴起趺坐存九宫靈液流下田茯苓抱長
松顛毛得餘潤冉冉欺霜風俯就無數櫛九九為
一通洗沐廢己久徐之勿悤悤氣來自湧泉至此
知幾重近聞西邊將袒裼擁馬騣歸來建赤油不
復儕伍同笑我守尋尺求與真源逢人生安有安
未肯易三公
午窗坐睡
蒲團蟠(一作盤)兩膝竹几閣雙肘此間道路熟徑到無何
有身心兩不見息息安且久睡蛇本亦無何用鈎與手
神凝疑夜禪體適劇卯酒我生有定數禄盡空餘夀枯
楊不飛花膏澤回衰朽謂我此為覺物至了不受謂我
今方夢此心初不垢非夢亦非覺請(一作敢)問希夷叟
附子由次韻
定中龍眠膝定起柳生肘心無出入異三昧亦何
有晴窗午隂轉坐睡一何久頽然擁褐身剝啄叩
門手搴帷顧我笑疑我困宿酒不知吾喪我冰消
不遺夀空虚無一物彼物自枯朽夢中得靈藥此
藥從誰受侵尋入四肢欲洗自無垢從今百不欠
只欠歸田叟
夜卧濯足
長安大雪年束薪抱衾裯雲安市無井斗米寬百憂今
我逃空谷孤城嘯鵂鶹得米如得珠食菜不敢留况有
松風聲釡鬲鳴颼颼瓦盎深及膝時復冷暖投明燈一
爪翦快若鷹辭鞲天低瘴雲重地薄海氣浮土無重膇
藥獨以薪水瘳誰能更包裹冠履裝沐猴
爪翦(莊子為天子之諸御不爪翦不穿耳)重膇(左傳郇瑕氏土薄水淺其惡易覯易覯則民愁)
(民愁則墊隘于是有沈溺重膇之疾注云沈溺濕疾重膇足腫)
附子由次韻
海民慢寒備不畜衾與裯雖苦地氣洩亦無徒跣
憂逐客久未安集舍上鵂鶹念昔使胡中車馳卒
不留貂裘遡北風什襲猶颼颼中途履冰河馬倒
身自投宛足費馮翼千里煩帣鞲十年事湯劑風
雨氣輒浮南來足憂患此病何時瘳名身孰親疎
慎勿求封侯
蘇詩補註卷四十一
