蘇詩補註卷四十三翰林院編修查慎行撰
古今體詩五十二首(起元符三年庚辰春在儋州五月移廉州安置八月杪離廉州)
(作)
庚辰歲人日作時聞黃河巳復北流老臣舊數論
此今斯言乃騐二首
老去仍棲隔海村夢中時見作詩孫天涯巳慣逢人日
歸路猶欣過鬼門三策已應思賈讓孤忠終未赦虞翻
典衣剰買河源米屈指新篘作上元
黃河北流(宋史河渠志元祐初河流雖北而孫村低下河北諸郡皆被災于是回河東流之議)
(起安夀深以東流為是文彦博吕大防皆主其說蘇轍謂吕公著不如因舊而修其未備會范百祿行視)
(東西二河亦云東流高仰北流順下決不可回時吳安持與李偉力主回河請置修河司從之七年十月)
(以大河東流賜吳安持三品服李偉再任紹聖元年都水使王宗望上言東北兩流頻年紛争不決伏自)
(奉詔凡九月上稟成算使全河東還故道乞付史館紀績至元符二年六月河決内黃東流遂斷絶八月)
(左司諫王祖道請正吳安持李偉等之罪詔可)老臣數論(元祐三年先生任翰林學士時上劄)
(子云黃河自天禧以來故道漸淤每決而西熙寧中決于曹村又決小吳先帝知河之欲西北流故不復)
(塞今都水使者王孝先乃欲于北京南開孫村河欲奪河身以復故道此豈獨一方之安危天下之休戚)
(也臣聞自孫村至海口舊管堤埽四十五所歲支物件五百餘萬今欲興修巳壊堤埽準備河水復行東)
(道此莫大之患不貲之費也臣采察衆論以為此役不可不罷若今歲罷役不過枉費九百萬物料若更)
(接續興修則來歲當役數十萬人仍費三千餘萬不若將三千萬物料分作數年因水所行之地稍立隄)
(防數年之後必漸安流何苦興必不可成之役乎元祐四年八月子由在翰林第四疏有曰臣兄軾前在)
(經筵因論黃河等事為衆人所疾迹不自安遂求引退云云)鬼門(本集到昌化軍謝表云並鬼門)
(而東騖浮瘴海以南遷名勝志鬼門關在鬱林州北流縣西十里兩山相對間闊三十步往來交阯皆由)
(此關其南尤多瘴癘諺云鬼門關十人去九不還唐沈佺期詩昔傳㢓江路今到鬼門關)三策(漢書)
(溝洫志待詔賈讓言治河有上中下三策)河源米(惠州志南齊時析龍川縣置河源縣以縣東北)
(有三河之源故名施氏原注海南無秔秫河源縣屬惠州當是秔秫所産也)
不用長愁挂月村㯽榔生子竹生孫(公自注海南勒竹每節生枝如竹竿)
(大蓋竹孫也)新巢語燕還窺研舊雨來人不到門春水蘆根
看鶴立夕陽楓葉見鴉翻此生念念隨泡影莫認家山
作本元
新巢(瀛奎律髓海南人日燕巳來巢亦異事)窺研(鄭谷燕詩閒几研中窺水淺落花徑裏得)
(泥香)泡影(秦譯金剛經一切有為法如夢幻泡影淨名疏云上水為因下水為緣得有泡起斯須即)
(無有物遮光則有影見物異影異物動影動)認本元(楞嚴經徒獲此心未敢認為本元心也)
庚辰歲正月十二日天門冬酒熟予自漉之且漉
且嘗遂以大醉二首
自撥牀頭一罋雲幽人先巳醉濃芬天門冬熟新年喜
麴米春香並舍聞(公自注杜子美詩云聞道雲安麴米春蓋酒名也)菜圃漸疎
花(一作雲)漠漠竹扉斜掩雨紛紛擁裘睡覺知何處吹面
東風散纈紋
天門冬酒(爾雅虋冬一名滿門冬抱朴子門冬一名顛棘可作散絞其汁作酒以服散尤佳楚)
(人呼為天門冬本草天門冬根白或黃紫色大如手指可取汁作酒山居要錄有造天門冬酒法)
(慎按枕中記服食法云采天門冬根食之去三蟲伏屍後一段云釀酒初熟微酸久停則香美諸酒不及)
(也新刻本引注舛訛施氏原本所無也今補注駁正)
載酒無人過子雲年來家醖有竒芬醉鄉杳杳誰同夢
睡息齁齁得自聞口葉向詩(一本作時訛)猶小小眼花因酒
(一本作醉)尚紛紛點燈更試淮南語汎溢東風有縠紋
汎溢東風(周禮酒正辨五齊之名一曰泛齊鄭康成注云泛者成而滓浮泛泛然如今宜城醪)
(埤雅引造化權輿云東風東方之風氣也故凍非東風不能解泛非東風不能溢)
追和戊寅歲上元
賓(一作春)鴻社燕巧相違白鶴峯頭白板扉石建方欣洗
牏厠姜龐不解嘆蛜(一作蠨)蝛一龕京口嗟春夢萬炬錢
塘憶夜歸合浦賣珠無復有當年笑我泣牛衣
戊寅上元(詩見四十二卷中)賓鴻(䂬溪詩話坡翁詩賓鴻社燕巧相違月令鴻雁來賓)
(事嘗疑人未曾用及觀劉夢得詩暮霞千萬狀賓鴻次第飛顧況云安得凌風翰肅肅賓天京老杜云别)
(浦雁賓秋知古人必有所本也)牏厠(詩話總龜云古人用事有趁筆快意而誤者子瞻詩石建方欣)
(洗牏厠据漢書本作厠牏蓋中衣也二字義不應顛倒用)牛衣(漢書王章傳注牛衣龍具也演繁露)
(龍具之制不知何若案食貨志董仲舒曰貧民常衣牛馬之衣則牛衣者編草使暖以被牛體蓋蓑衣之)
(類)
(按本集先生自題此詩後云戊寅上元在儋耳過子夜出余獨守舍作違字韻詩今庚辰上元巳再期矣)
(家在惠州白鶴峯下過子不眷婦子從余此來其婦亦篤孝悵然感之故和前篇有石建姜龐之句又復)
(悼懷同安君末章故復有牛衣之句悲君亡而喜子存也)
和陶雜詩十一首
斜日照孤隙始知空有塵微風動衆竅誰信我忘身一
笑問兒子與汝定何親從我來海南(一本作南海)幽絶無四
隣耿耿如缺月獨與長庚晨此道固應爾不當怨尤人
缺月長庚(韓愈詩東方未明大星没惟有太白配殘月)
故山不可到飛夢隔五嶺真游有黃庭閉目寓兩京室
空無可照火滅膏自冷披衣起視夜海闊河漢永西窗
半明月散亂梧楸影良辰不可繫逝水無留(一本作由訛)騁
我苗期後枯持此一念静
後枯(稽康養生論為稼于湯之世必一漑者後枯)
真人有妙觀俗子多妄量區區勸粒食此豈知子房我
非徒跣相終老懷未央兔死縛淮隂狗功指平陽哀哉
亦可羞世俗皆羊腸
相如偶一官嗤鄙蜀父老不記犢鼻時滌器混傭保著
書曾幾何(一作許)渴肺灰土燥琴臺有遺魄笑我歸不早
作書遺故人皎皎我懷抱餘生幸無愧可與君平道
犢鼻滌器(漢書司馬相如傳相如之臨卭盡賣車騎買酒舍乃令文君當壚相如身自著犢鼻)
(禈與傭保雜作滌器于市中)渴肺(相如傳相如口吃而善著書常有消渴病)琴臺(王褒益州)
(記相如宅在笮橋北李膺云市橋西二百步得相如舊宅南有琴臺故墟方輿勝覽琴臺後為金花寺城)
(内者非其舊也即今之金泉舖是矣)
孟德黠老狐姦言嗾鴻豫哀哉喪亂世梟鸞各騰翥逝
者知幾人文舉獨不去天方斵漢室豈計一郗慮昆蟲
正相齧迺比藺相如(去聲)我知公所坐大名難久住細德
方險微豈有容公處既往不可悔庶為來者懼
梟鸞(史記賈生傳嗚呼哀哉逢時不祥鸞鳳伏竄兮鴟梟翺翔)細德險微(賈生傳弔屈原)
(賦見細德之險微兮摇增翮逝而去之施氏原注引句錯訛今補注)
博大古真人老耼關尹喜獨立萬物表長生乃餘事稚
川差可近倘有接物意我頃登羅浮物色恐相值徘徊
朱明洞沙水自清駛滿把菖蒲根歎息復棄置
藍喬(一本作橋訛)近得道常苦世褊迫西游王屋山不踐長
安陌爾來寧復見鳥道度太白昔與吳遠遊同藏一瓢
窄潮陽隔雲海歲晩倘見客伐薪供養火看作棲鳳宅
藍喬(吳子野曾與藍喬同客曾魯公家見子由詩注)養火(孫思邈七返丹砂法用六一泥固劑)
(訖以文火漸養數至六七日即武火一日成如此七轉堪服其火每轉須减損之不减恐藥不住也)
南榮晚聞道未肯化庚桑陶頑鑄強獷枉費塵與糠越
子古成之韓生教休糧參同得靈鑰九鎖(一作鐰)啟伯陽
鵝城見諸孫貧苦我為傷空餘焦先室不傳元化方遺
像似李白一奠臨江觴
南榮(莊子庚桑子謂南榮趎曰今吾才小不足以化子胡不南見老子)靈鑰(道書真一子有)
(還丹内象金鑰匙一卷)伯陽(神仙傳魏伯陽吳人也性好道術後與弟子三人作丹丹成知弟子)
(心懷未盡乃試之曰丹雖成宜先與犬試之乃與犬食即死弟子曰先生當服之否伯陽曰吾委家入山)
(不得道亦恥復還乃服丹入口即死弟子相謂曰作丹以求長生服之即死奈何獨一弟子曰吾師非常)
(人也服此即死得無意乎因取丹服之亦死二弟子乃出山欲為伯陽求棺木二子去後伯陽即起將所)
(服丹納死弟子及犬口中皆起遂皆仙去伯陽作參同契五行相類凡三十卷假爻象以論作丹之意)
餘齡難把玩妙解寄筆端常恐抱永歎不及丘明遷親
友復勸我放心餞華顛虛名非我有至味知誰餐思我
無所思安能觀諸緣巳矣復何嘆舊說易兩篇
把玩(柳子厚丈前過三十年與瞬息無異後所得者其不足把玩亦巳審矣)
申韓本自聖陋古不復稽巨君縱獨慾借經作巖崖遂
令青衿子珠璧人人懷鑿齒井蛙耳信謂天可彌大道
久分裂破碎日愈離我如終不言誰悟角與羈吾琴豈
得巳昭氏有成虧
角羈(禮記内則三月之末擇日剪髮為鬌男角女羈注夾囱曰角午達曰羈疏云夾囱兩旁當角之)
(處留髮不翦一縱一横曰午今女剪髮留其頂上從横各一相交通達故曰午達不如兩角相對但從横)
(各一在頂上故曰羈羈者隻也)
我昔登胊山出日觀滄涼欲濟東海縣恨無石橋梁今
兹黎母國何異于公鄉蠔浦既黏山暑退亦飛霜所欣
非自誷不怨道里長
朐山(太平寰宇記大海在海州城東十五里南接朐山縣界北接懷仁縣界志云朐山在城南四里)
(始皇東巡立石東海上朐界中以為秦東門)于公鄉(海州志孝婦冢在郯城孝婦竇氏于公郯)
(人為郡決曹以争孝婦獄辭疾去故居在東海城北十里名于公浦按于公鄉即此地也)自誷(柳宗)
(元詩高歌反故室自誷非所欣)
(慎按吳中新刻本淵明雜詩凡十二首其末章用理字韻止六句疑非全作先生亦缺和詩)
和陶始作鎮軍參軍經曲阿
虞人非其招欲往畏簡書穆生責醴酒先見我不如江
左古弱國強臣擅天衢淵明墮詩酒遂與功名疎我生
值良時朱金義當紆天命適如此幸收廢棄餘獨有愧
此翁大名難久居不思犧牛龜兼取熊掌魚北郊有大
賚南冠解囚拘眷言羅浮下白鶴返故廬
大名難久居(史記越世家范蠡曰大名之下難以久居)北郊(宋史禮志北郊方丘配帝)
(神州岳鎮海瀆七十一位壇在宫城之北以夏至祭皇地祗别為壇于北郊以孟冬祭元祐七年冬哲宗)
(親祠遂合祭天地建中靖國元年曾布主北郊之說遂罷合祭)
(慎按宋史徽宗本紀元符三年庚辰正月即位二月始聽政四月范純仁等復宫觀蘇軾等徙内郡是年)
(未嘗舉郊祀之典明年辛巳改元建中靖國十一月乃合祀天地于圜丘時先生巳没矣今詩云北郊有)
(大賚蓋謂新君即位例當有郊祀恩赦耳)
桃花源(并引)
世傳桃源事多過其實考淵明所記止言先世避秦
亂來此則漁人所見似是其子孫非秦人不死者也
又云殺鷄作食豈有仙而殺者乎舊說南陽有菊水
水甘而芳居民三十餘家飲其水皆夀或至百二三
十歲蜀青城山老人村有見五世孫者道極險遠生
不識鹽醯而溪中多枸杞根如龍蛇飲其水故夀近
歲道稍通漸能致五味而夀益衰桃源蓋此比也歟
使武陵太守得而至焉則巳化為争奪之場久矣嘗
意天壤間若此者甚衆不獨桃源予在潁州夢至一
官府人物與俗間不異而山川清遠有足樂者顧視
堂上榜曰仇池覺而念之仇池武都氐故地楊難當
所保余何為居之明日以問客客有趙令畤德麟者
曰公何問此此乃福地小有洞天之附庸也杜子美
蓋云萬古仇池穴潛通小有天他日工部侍郎王欽
臣仲至謂余曰吾嘗奉使過仇池有九十九泉萬山
環之可以避世如桃源也
凡聖無異居清濁共此世心閒偶自見念起忽巳逝欲
知真一處要使六用廢桃源信不遠杖藜可小憩躬耕
(一本作耘)任地力絶學抱天藝臂鷄有時鳴尻駕無可稅苓
龜亦晨吸杞狗或夜吠耘樵得甘芳齕齧謝炮製子驥
雖形隔淵明巳心詣高山不難越淺水何足厲不如我
仇池高舉復幾歲從來一生死近又等(一作算訛)癡慧蒲澗
安期境羅浮稚川界夢往從之遊神交發吾蔽桃花滿
庭下流水在戶外却笑逃秦人有畏非真契
和歸去來兮詞(并引)
子瞻謫居昌化追和淵明歸去來詞蓋以無何有之
鄉為家雖在海外未嘗不歸云爾
歸去來兮吾方南遷安得歸卧江海之澒洞弔鼓角之
悽悲迹泥蟠而愈深時電往而莫追懷西南之歸路夢
良是而覺非悟此生之何常猶寒暑之異衣豈襲裘而
念葛蓋得桷而喪微我歸甚易非馳非奔俯仰還家下
車闔門藩垣雖缺堂室故存挹吾天醴注之窪尊飲月
露以洗心飡朝霞而眩顔混客主而為一俾婦姑之相
安知盜竊之何有乃掊門而折關廓圜鏡以外照納萬
象而中觀治廢井以晨汲滃百泉之夜還守静極以自
作時爵躍而鯢桓歸去來兮請終老于斯游我先人之
敝廬復舍此而焉求均海南與漢北挈往來而無憂畸
人告予以一言非八卦與九疇方饑須糧巳濟無舟忽
人牛之皆喪但喬木與高丘驚六用之無成自一根之
返流望故家而求息曷中道之三休巳矣乎吾生有命
歸有時我初無行亦無留駕言隨子聽所之豈以師南
華而廢從安期謂湯稼之終枯遂不溉而不耔師淵明
之雅放和百篇之新詩賦歸來之清引我其後身蓋無
疑
余喜淵明歸去來辭因集字為十詩(一本題云集歸去來詩十)
(首)
命駕欲何向欣欣春木榮世人無往復鄉老有逢迎雲
外流泉遠風前飛鳥輕相攜就衡宇酌酒話交情
涉世恨形役告休成老夫良欣就歸路不復向迷途去
去徑猶(一作有)菊行行田欲蕪情親有還往清酒引尊壺
與世不相入膝琴聊自(一作盡)歡風光歸笑傲雲物寄游
觀言話審無倦心懷良獨安東皋清有趣植杖日盤桓
世事非吾事駕言歸路尋向時迷有命今日悟無心庭
内菊歸酒窗前風入琴寓形知巳老猶未倦登臨
雲岫不知遠巾車行復前僕夫尋老木童子引清泉矯
首獨傲世委心還樂天農夫告春事扶老向良田
富貴良非願鄉關歸去休攜琴巳尋壑載酒復經丘翳
翳景將入涓涓泉欲流農夫人不樂我獨與之游
觴酒命童僕言歸無復留輕車尋絶壑孤棹入清流乘
化欲(一作亦)安命息交還絶游琴書樂三徑老矣亦何求
歸去復歸去帝鄉安可期鳥還知巳倦雲出欲何之入
室還攜幼臨流亦賦詩春風吹獨立不是傲親知
役役倦人事來歸車載奔征夫問前路稚子候衡門入
息亦詩策出游常酒尊交親書巳絶雲壑自相存
寄傲疑今是求榮感(一作定)昨非聊欣尊有酒不恨室無
衣丘壑世情遠田園生事微柯庭還獨盻(别作睡訛)時有鳥
歸飛
慎按施氏原本和陶詩二卷凡一百零五首
歸去來辭亦在數内此十章向不載和陶卷
中今從新刻本采錄又增入補遺二章自飲
酒二十首起至此止分編各卷共一百三十
三首而歸去來辭不與焉西清詩話云淵明
又有問來使詩云爾從中山來早晚發天目
我屋南山下今生幾叢菊薔薇葉巳抽秋蘭
氣當馥歸去來山中山中酒應熟此詩陶集
中不載蓋疑天目非陶居然太白詩云陶令
歸去來田家酒應熟乃用此耳洪邁對雨編
亦云先生想未見原詩故缺和章耳
附黃魯直跋子瞻和陶詩一首
子瞻謫嶺南時宰欲殺之飽喫惠州飯細和淵明
詩彭澤千載人東坡百世士出處雖不同風味乃
相似
(按東坡和陶詩起于揚州終于儋州在惠州作者不過十分之三四而山谷云飽喫惠州飯細和淵)
(明詩蓋未加詳考耳)
題過所畫枯木竹石三首
老可能為竹寫真小坡今與石傳神山僧自覺菩提長
心境都將赴卧輪
附黃魯直次韻一首
眼入毫端寫竹真枝掀葉舉是精神因知幻化出
無象問取人間老斵輪
(按山谷集次韻止此一首後二首缺和)
散木支離得自全交柯蚴蟉欲相傳不須更說能鳴雁
要以空中得盡年
(按聲畫集云一本此首係第一篇)
倦看澀勒暗蠻村亂棘孤藤束瘴根惟有長身六君子
猗猗(一作依依)猶得似淇園
真一酒歌(并引)
布算以步五星不如仰觀之捷吹律以求中聲不如
耳齊之審鉛汞以為藥策易以候火不如天造之真
也是故神宅空樂出虚蹋踘者以氣升孰能推是類
以求天造之藥乎于此有物其名曰真一遠遊先生
方治此道不飲不食而飲此酒食此藥居此堂予亦
竊其一二故作真一之歌
空中細莖插天芒不生沮澤生陵岡涉閱四氣更六陽
森然不受螟與蝗飛龍御月作秋涼蒼波改色屯雲黃
天旋雷動玉塵香起搜十裂照坐光跏趺牛噍安且詳
動摇天關出瓊漿壬公飛空丁女藏三伏遇井了不嘗
釀為真一和而莊三杯儼如侍君王湛然寂照非楚狂
終身不入無功鄉
鉛汞(金丹訣還丹交媾不出于水火金木上丹基在一但辨得真鉛真汞二物真隂真陽大道也又)
(云修至藥須用真鉛汞修丹不悟真一之理互說金石為藥又不得節符火候還丹因何而立乎)策
易候火(金丹訣夫託易象藥不須觔立三百六十四銖象月兩弦上下對望二八十六故立一十)
(六兩剰少即不合爻象節符用事也又云起伏法象陽符隂符藥物並不得逾觔故合大衍一周周而復)
(始乾坤大理運軸大數又合乾策二百一十六坤策百四十四總喻合天符行度之數即火符自然五日)
(一候足當用五爻十符十日兩候足當用十爻二十符十五日三候足當用十五爻三十符終亥起子進)
(退加爻藏伏時節乃合天道參同自然須依更漏用火即合符不差)真一(雲笈七籖三元真一經云)
(變氣布結神得以靈衆真歸一而元功成焉此元氣之根始也)遠遊(即吳子野本集有吳子野絶粒)
(不睡詩見前)飛龍御月(大還丹秘契圖云三月夬卦五陽爻斗建辰支應戍時象九五飛龍)
(在天得其志也)天關(黃庭經三關之中精氣微口為天關精神機)楚狂(列仙傳陸通者楚狂)
(接輿也好養性游諸名山)
(慎按此詩大意取道家三一還丹之訣借題以寓言空中細莖插天芒以下六句言麥得四時之氣以成)
(故性温和也天旋雷動玉塵香二句屑麥造麯法也跏趺牛噍安且詳至未雜記蒸米釀酒及釀成後品)
(格香味飲之可解渴而不可醉也通篇大指如此但前後錯落如羚羊挂角無迹可求耳)
慎按本集雜記云予在白鶴新居鄧道士忽
叩門時巳三鼓月色如霜有攜斗酒丰神英
發如吕洞賓者曰子嘗真一酒乎就坐各飲
數杯擊節高歌袖出一書授余乃真一法及
修養九事末云九霞仙人李靖書既別恍然
又云嶺南不禁酒近得一釀法乃是神授只
用白麵糯米清水三物謂之真一法酒釀成
玉色有自然香味紹聖三年五月望日敬造
真一法酒成請羅浮道士鄧守安拜奠北斗
真君云云据此則此詩當是惠州作而蘇氏
原本編入海外卷中或釀酒在惠州作歌則
在儋州未可知也今仍其舊
汲江煎茶
活水還須活火烹自臨釣石取深清大瓢貯月歸春罋
小杓分江入夜瓶雪乳(一作茶雨)巳翻煎處脚松風忽作瀉
時聲枯腸未易禁三椀坐(一作卧)聽荒城長短更
活火(蛩溪詩話唐趙璘述因話錄載其家兵部君約性嗜茶能自煎嘗謂人曰茶須緩火炙活火煎)
(東坡詩蓋用此施氏原注亦引此條未云活火謂炭之焰也諸刻本皆不云公自注新刻不知何所据今)
(刪去)
(按楊誠齋極賞此詩謂一篇之中句句皆竒一句之中字字皆竒)
贈李兕彦威秀才(外集題中無彦字)
魏王大瓢實五石種成濩落將安適可憐公子持十牛
海上三年竟何得先生少負不羈才從軍數到單于臺
天山直欲三箭取白衣將軍何人哉夜逢怪石曾飲羽
戲中戟枝何足數誓將馬革裹尸還肯學班超苦兒女
封侯衛霍知幾許老矣先生困羈旅酒酣聊復說平生
結襪猶堪一再鼓棄書捐劍學萬人紈袴儒冠皆誤身
窮途政似不龜手與世羞為西子顰如今唯有談天口
雲夢胸中吞八九世間萬事寄黃粱且與先生說烏有
戲贈孫公素
披扇當年笑温嶠握刀晚歲戰劉郎不須戚戚如馮衍
便與時時說李陽
慎按以上二首施氏原本不載外集編南海
卷中今從之
儋耳
霹靂收威暮雨開獨憑闌檻倚崔嵬垂天雌霓雲端下
快意雄風海上來野老巳歌豐歲語除書欲放逐臣回
殘年飽飯東坡老一壑能專萬事灰
一壑能專(按漢書叙傳漁釣于一壑則萬物莫奸其志王介甫用其意作詩曰我亦暮年專一)
(壑陳後山詩亦有他日入東專一壑之句)
慎按此詩施氏原本不載今從新刻續補下
卷移編於此
余來儋耳得吠狗曰烏觜甚猛而馴隨予遷合浦
過澄邁泅而濟路人皆驚戱為作此詩
烏喙本海獒幸我為之主食餘巳瓠肥終不憂鼎爼晝
馴識賓客夜悍為門戶知我當北還掉尾喜欲舞跳踉
趁童僕吐舌喘汗雨長橋不肯躡徑渡清深浦拍浮似
鵝鴨登岸劇虓虎盜肉亦小疵鞭箠當貰汝再拜謝厚
恩天不遣言語何當寄家書黃耳定乃祖
天不遣言(元稹望雲騅歌色沮聲悲仰天訴天不遣言君未識)黃耳(晉書陸機傳有駿犬)
(名黃耳既羈寓京師久無家問乃以竹筒盛書繫其頸犬尋路南走遂至其家得報還洛因以為常)
澄邁驛通潮閣二首
倦客愁聞歸路遥眼明(一作前)飛閣俯長橋貪看白鷺横
秋浦不覺青林没晩潮
澄邁(太平寰宇記澄邁縣在舊崖州西九十里隋置縣以邁山為名按志縣西又有澄江故名)通
潮閣(名勝志通潮閣乃澄邁驛閣也舊志通潮閣一名通明閣在澄邁縣西)
餘生欲老海南村帝遣巫陽招我魂杳杳天低鶻没處
青山一髮是中原
泂酌亭(并引)
瓊山郡東衆泉觱發然皆冽而不食丁丑歲六月南
遷過瓊始得雙泉之甘于城之東北隅以告其人自
是汲者常滿泉相去咫尺而異味庚辰歲六月十七
日遷于合浦復過之太守承議郎陸公求泉上之亭
名與詩名之曰泂酌其詩曰
泂酌(一本有彼字)兩泉挹彼注兹一瓶之中有澠有淄以瀹
以烹衆喊莫齊自江徂海浩然無私豈弟君子江海是
儀既味我泉亦嚌我詩
瓊山郡(九域志廣南西路瓊州瓊山郡軍事去東京八千五百里西南至昌化軍四百三十里東)
(北至雷州五百九十里西北至海十三里)
六(一本作九訛)月二十日夜渡海
參横斗轉欲三更苦雨終風也解晴雲散月明誰點綴
天容海色本澄清空餘魯叟乘桴意粗識(一本作無復)軒轅
奏樂聲九死南荒吾不恨兹游竒絶冠平生
渡海(王氏交廣春秋朱崖儋耳大海中極南之外對合浦徐聞縣清朗無風之日遥望朱崖州如囷)
(廩大從徐聞對渡北風舉帆一日一夜而至周圍二千餘里徑渡八百里太平寰宇記朱崖去雷州徐聞)
(縣隔一小海)
慎按方回瀛奎律髓謂此詩紹聖四年責儋
州時作六月二十渡海七月十三日至儋云
云以余考之訛也本集和淵明移居詩序云
丁丑余謫海南子由亦謫雷州五月十一日
相遇于藤同行至雷六月十一日與子由相
別渡海則南遷時渡海乃六月十一日非二
十日也又按本集到昌化軍謝表至儋州在
七月二日亦非十三日也今從施氏原本定
為北歸時作
自雷適廉宿于興廉村淨行院
荒涼海南北佛舍如鷄棲忽行(一作此)榕林中跨空飛栱
枅當門冽碧井洗我兩足泥高堂磨新甎洞戶分角圭
倒牀便甘寢鼻息如虹霓童僕不肯去我為半日稽晨
登一葉舟醉兀十里溪醒來知何處歸路老更迷
自雷適廉(按宋史元符三年正月徽宗即位四月蘇軾等徙内郡傅&KR0034;紀年錄庚辰五月被命)
(移廉州安置本集廉州謝表有許承恩而内徙之句六月晦日碇大海中有小記一條又有七月四日渡)
(合浦記云余自海康適合浦連日大雨水無津涯自興廉淨行院下乘小舟至官寨聞自此而西皆漲水)
(或勸乘蜑船並海即白石云云施氏原注亦云六月離儋耳七月四日至廉州與此正合元和郡縣志今)
(廉州即漢合浦郡理唐書貞觀八年改合浦郡為廉州取大廉洞為名宋朝會要開寶五年移廉州治于)
(長沙場太平興國八年廢州置太平軍于海門鎮咸平元年復為廉州舊志東漢費貽為合浦守政治清)
(簡民懷其德合浦江山皆名廉者以貽之故也)興廉村(廣州志合浦縣有興廉坊淨行院今廢)
甘寢(韓愈詩倒身甘寢百疾愈)
雨夜宿淨行院
芒鞵不踏利名場一葉輕(一作虛)舟寄淼茫林下對牀聽
夜雨静無燈火照凄涼(一本作僧房)
慎按此詩施氏原本不載今從新刻續補下
卷因題附編
廉州龍眼質味殊絶可敵荔支
龍眼與荔支異出同父祖端如甘與橘未易相可否異
哉西海濱琪樹羅玄圃纍纍似桃李一一流膏乳坐疑
星隕空又恐珠還浦圖經未嘗說玉食遠莫數獨使(一作)
(有)皴皮生弄色映琱爼蠻荒非汝辱幸免妃子汚
龍眼(南方草木狀龍眼樹如荔支但枝葉稍小殼青黃色肉白而帶漿一朵五六十顆作穗葡萄荔)
(支過即龍眼熟故謂之荔支奴魏文帝詔南方果之珍異者有龍眼荔支令歲貢焉)甘橘(韓彦直橘)
(錄序云橘生温郡甘乃其別種甘自別為八種橘又自別為一十四種)可否(按否字廣韻載四紙)
(者符鄙切載有韻者方久切未有入七麌者攷之他人詩亦然不知先生何据)
合浦愈上人以詩名嶺外將訪道南岳留詩壁上
云閒伴孤雲自在飛東坡居士過其精舍戱和其
韻
孤雲出岫豈求伴錫杖凌空自要飛為問庭松尚西指
不知老奘幾時歸
合浦(輿地廣記廣南西路廉州領縣二其一為合浦太平寰宇記漢舊縣太平興國中省入石康縣)
(咸平元年復置)愈上人(未詳)老奘(舊唐書玄奘姓陳氏偃師人大業末出家博涉經論嘗謂)
(翻譯者多訛謬故就西域廣求異本以參驗之貞觀初往游西域經百餘國撰西域記十二卷十九年歸)
(京師續高僧傳玄奘本名褘陳仲弓之後貞觀中歸自西域奉詔翻譯經論七十三部一千三百三十卷)
(慎按施氏原注此詩墨跡公自題其後云元符三年八月十日新刻刪去不知老奘幾時歸墨蹟作幾年)
(今補錄)
梅聖俞之客歐陽晦夫使工畫茅菴巳居其中一
琴横牀而巳曹子方作詩四韻僕和之云
寂莫王子猷回船剡溪路迢遥戴安道雪夕誰與度倒
披王恭氅半掩袁安戶應調折絃琴自和撚須句
歐陽晦夫(困學紀聞晦夫名闢桂州人梅聖俞有詩送之云我家無梧桐安可久棲鳳東坡南)
(遷至合浦晦夫時為石康令出其詩稿數十幅事見桂林志注坡詩者以為文忠之族非也慎按百斛)
(明珠載東坡題跋有書梅聖俞贈歐陽閥詩後一段所載晦夫之名訛作閥考宛陵集與困學紀聞同應)
(作闢又按百斛明珠記先生題聖俞詩後云客心如萌芽忽與春風動又隨落花飛去作江南夢我家無)
(梧桐安可久棲鳳右宛陵先生梅聖俞送晦夫詩先君與聖俞游時余與子由年甚少世未有知者聖俞)
(亟稱之家有老人泉聖俞作詩云歲月不知老家有雛鳳凰百鳥戢其翼不敢呈文章聖俞没今四十年)
(矣過合浦見其門人歐陽晦夫出所為送行詩晦夫年六十六余尚少一歲鬚鬢皆皓然固窮亦略相似)
(于是執手大笑曰聖俞所謂鳳者例如是哉元符三年月日)折絃(賈島詩坐聞西牀琴凍折兩三)
(絃)撚須句(談苑唐盧延讓詩吟安一箇字撚斷數莖須)
歐陽晦夫惠琴枕
中郎不眠仰看屋得此古椽圍尺竹輪囷濩落非笛用
剖作袖琴徽軫足流傳幾處到淵明卧枕綸巾酒新漉
孤鸞別鵠(一作鶴)誰復聞鼻息齁齁自成曲
仰看屋(漢書蓋寬饒傳在許伯座仰視屋而嘆南史梁衡山侯恭傳仰眠牀上看梁屋而著書千)
(秋萬歲誰傳此者)圍尺竹(劉禹錫詩青松鬱成塢修竹盈尺圍)孤鸞別鵠(陶淵明詩)
(知我故來意取琴為我彈上絃驚別鵠下絃離孤鸞)
琴枕
清眸作金徽素齒為玉軫響泉竟何用金帶常苦窘斕
斑漬珠泪宛轉堆雲鬒君若安七絃應彈卓氏引
慎按此詩施氏原本不載今從新刻續補上
卷因題附錄
留別廉守
編萑(別本作雚非)以苴豬墐塗以塗之小餅如嚼月中有酥
與飴懸知合浦人長誦東坡詩好在真一酒為我醉宗
資
廉守(傅&KR0034;紀年錄載廉守張左藏而逸其名當是從武職改知州者)
缾笙(并引)
庚辰八月二十八日劉幾仲餞飲東坡中觴聞笙簫
聲杳杳若在雲霄間抑揚往返粗中音節徐而察之
則出于雙缾水火相得自然吟嘯蓋食頃乃巳坐客
驚嘆得未曾有請作缾笙詩記之
孤松吟風細泠泠獨繭長繅女媧笙陋哉石鼎逢彌明
蚯蚓竅作蒼蠅聲缾中宫商自相賡昭文無虧亦無成
東坡醉熟呼不醒但云作勞吾耳鳴
劉幾仲(爵里未詳)女媧笙(禮記明堂位女媧之笙簧疏女媧氏風姓承庖犠制度始作笙)
(中簧)石鼎(韓愈石鼎聯句序道士軒轅彌明與劉師服侯喜相遇指石鼎賦詩彌明云時于蚯蚓竅)
(微作蒼蠅鳴)無虧成(莊子齊物論有成與虧故昭氏之鼔琴無成與虧故昭氏之不鼓琴也)
(慎按傅&KR0034;紀年錄先生于庚辰七月到廉八月被命授舒州團練副使移永州安置其別廉月日自明計)
(其居廉州不及兩月也)
歐陽晦夫遺接䍦琴枕戲作此詩謝之
攜兒過嶺今七年晚(一作遠)途更著黎衣冠白頭穿林要
藤帽赤脚渡水須(一作愁)花縵不愁故人驚絶倒但使俚
俗相恬安見君合浦如夢寐挽鬚握手俱汍瀾妻縫接
䍦霧縠細兒送琴枕冰徽寒無弦且寄陶令意倒載猶
作山公看我懷汝隂六一老眉宇秀發如春巒羽衣鶴
氅古仙伯岌岌兩柱扶霜紈至今畫像作此服凛如退
之加渥丹爾來前輩皆鬼錄我亦帶脫巾欹寬作詩頗
似六一語往往亦帶梅翁(一作公)酸
黎衣冠(太平寰宇記海南風俗男子則髽首插梳帶人齒為瓔飾績木皮為衣女人以五色布為)
(帽以斑布為裙號曰都籠)仙伯(杜甫詩諸公乃仙伯杖藜長松隂)
蘇詩補註卷四十三
