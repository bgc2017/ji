蘇詩補註卷二十一翰林院編修查慎行撰
古今體詩八十九首(元豐四年辛酉五年壬戌在黃州作)
正月二十一日往岐亭郡人潘古郭三人送余於
女王城東禪莊院
十日春寒不出門不知江柳已搖村稍聞决决流冰谷
盡放青青沒燒痕數畝荒園留我住半瓶濁酒待君温
去年今日關山路細雨梅花正斷魂
女王城(隋書地理志黃州古永安郡名勝志去黃州十里有永安城俗謂之女王城初春申君相)
(楚受淮北十二縣之封今之女王城蓋楚王城之訛耳在唐為禪莊院)
慎按施氏原本此詩真蹟刻石于成都府治
題云正月二十一日諸本作二十日訛又按
施氏本此詩編上卷末今据年月改正
東坡八首(并引)
余至黃州二年日以困匱故人馬正卿哀余乏食為
於郡中請故營地數十畝使得躬耕其中地既久荒
為茨棘瓦礫之場而歲又大旱墾闢之勞筋力殆盡
釋耒而嘆乃作是詩自愍其勤庶幾來歲之入以忘
其勞焉
廢壘無人顧頽垣滿蓬蒿誰能捐(一作損)筋力歲晩不償
勞獨有孤旅人天窮無所逃端來拾瓦礫歲旱土不膏
崎嶇草棘中欲刮一寸毛喟然釋耒嘆我廪何時高
東坡(陸游入蜀記自州門而東岡壟高下至東坡則地勢平曠開豁東起一壟頗高按施氏原注)
(引周益公雜志云白樂天為忠州刺史有東坡種花二詩又有步上東坡詩蘇文忠公不輕許可獨敬樂)
(天屢形詩篇蓋其文章意主辭達而忠厚好施剛直盡言與人有情于物無著大略相似謫居黃州始號)
(東坡其原蓋起于樂天忠州之作此段新刻本刪去今補錄)馬正卿(名夢得見本集)
荒田雖浪莽高庳各有適下隰(一作濕)種秔稌東原蒔棗
栗江南有蜀士桑果巳許乞好竹不難栽但恐鞭横逸
仍須卜佳處規以安我室家僮燒枯草走報暗井出一
飽未敢期瓢飲巳可必
蜀士(王齊萬時寓武昌見第二十卷)
自昔有微泉來從遠嶺背穿城過聚落流惡壯蓬艾去
為柯氏陂十畝魚蝦會歲旱泉亦竭枯萍粘破塊昨夜
南山雲雨到一犁外泫然尋故瀆知我理荒薈泥芹有
宿根一寸嗟獨在雪芽何時動春鳩行可膾(公自注蜀人貴芹芽)
(膾雜鳩肉為之)
柯氏陂(名勝志柯山在赤壁高塞亭之東圖經云柯山四望南直高丘故名柯丘按先生詩云欲)
(買柯氏林又云柯丘海棠吾有詩即此地也)
種稻清明前樂事我能數毛空暗春澤鍼水聞好語(公自)
(注蜀人以細雨為雨毛稻初生時農夫相語稻鍼出矣)分秧及初夏漸喜風葉舉
月明看露上一一珠垂縷秋來霜穗重顛倒相撐拄但
聞畦隴間蚱猛如風雨(公自注蜀中稻熟時蚱猛羣飛田間如小蝗狀而不害稻)新
舂便入甑玉粒照筐筥我久食官倉紅腐等泥土行當
知此味口腹吾巳(一作巳吾)許
鍼水(杜甫詩濁江如綫如鍼水荆岑彈丸心未巳)
良農惜地力幸此十年荒桑柘未及成一麥庶可望投
種未逾月覆塊巳蒼蒼農夫告我言勿使苗葉昌君欲
富餅餌要須縱牛羊再拜謝苦言得飽不敢忘
縱牛羊(賈思勰齊民要術菅茅之地宜縱牛羊踐之周紫芝竹坡詩話河朔土人言河朔地廣麥)
(苗彌望方其盛時湏縱牧其間踐蹂令稍疎則其收倍多是縱牛羊所以富餅餌也)
種棗期可剝種松期可斲事在十年外吾計亦已慤十
年何足道千載如風雹舊聞李衡奴此策疑可學我有
同舍郎官居在灊岳(公自注李公擇也)遺我三寸甘照座光卓
犖百栽倘可致當及春冰渥想見竹籬間青黃垂屋角
灊岳(爾雅注霍即天柱山潛水所出漢書郊祀志元封五年冬南廵狩登灊天柱山應劭注云灊音)
(潛徐靈期南嶽記衡山南岳也至于軒轅乃以潛霍之山為副故爾雅云霍山為岳九域志舒州潛山漢)
(之南岳按黃山谷年譜元豐庚申李公擇提點淮南西路刑獄提刑司在舒州故云居官在灊岳)
潘子久不調沽酒江南村郭生本將種賣藥西市垣古
生亦好事恐是押牙孫家有十畝竹無時容叩門我窮
交舊絶三子獨見存從我於東坡勞餉同一飱可憐杜
拾遺事與朱阮論吾師卜子夏四海皆弟昆
潘子(張耒宛丘集潘昌言墓志潘氏在唐為滎陽人有名吉甫者入本朝為博士生子衢為屯田郎)
(中屯田嘗官于黃遂居之生處士革隱德不仕君諱鯁字昌言處士長子也元豐乙未進士以宣德郎監)
(淮陽軍酒税遂以奉議致仕男二人大臨大觀先生本集雜記云樊口有潘生善釀酒醇美而不著其名)
(疑即昌言也)江南村(武昌與黃州隔江在江之南岸故云江南村)郭生(名莫考施氏原)
(注云名遘汾陽人原本所無不敢遽信)古生(名耕道黃州進士見本集祭任師中文施氏原注謂)
(新平人恐未足據)
馬生本窮士從我二十年日夜望我貴求分買山錢我
今反累君借耕輟兹田刮毛龜背上何時得成氊可憐
馬生癡至今夸我賢衆笑終不悔施一當獲千
龜毛(翻譯名義龜毛兔角皆成假設)
再次前韻三首(係織錦圖上回文)
春機滿織回文錦粉泪揮殘露井桐人遠寄情書字小
柳絲低日晚庭空
紅牋短寫空深恨錦句新翻欲斷腸風葉落殘驚夢蝶
戍邊回雁寄情郎
羞雲歛慘傷春暮細縷詩成織意深頭畔枕屏山掩恨
日昏塵暗玉窗琴
回文(詩格類苑謂回文出于竇滔妻所作文心雕龍云回文所興則道原為始慎按傅咸有回文反)
(覆詩温嶠亦有回文詩皆在竇妻前百家詩話引苕溪漁隱叢話云東坡後集有題織錦回文三首春晚)
(落花餘碧草云云淮海集載先生跋云余少時見江南本其後有人題詩十餘首皆奇絶今記其三然則)
(此詩非東坡作也少游又云子瞻記江南所題詩本不全余嘗見之記其五絶今以補子瞻之遺即淮海)
(集所載回文五首是也世以為少游作亦非也)
慎按題織錦圖上回文三首乃江南本詩也
經籍志有江南集十卷今其詩訛入先生集
中又和人回文五首即少游所記江南本詩
也施氏補註本載續補遺下卷謹據百家詩
話以再和前韻三首為先生作而以織錦圖
上回文原詩三首附于後其和人回文五首
則移置他集互見卷中用正諸刻之訛
附江南本織錦圖上回文原作三首
春晚落花餘碧草夜凉低月半梧桐人隨遠雁邊
城暮雨映疎簾繡閣空
紅手素絲千字錦故人新曲九廻腸風吹絮雪愁
縈骨淚灑縑書恨見郎
羞看一首回文錦錦似文君别恨深頭白自吟悲
賦客斷腸愁是斷絃琴
數日前夢一僧出二鏡求詩僧以鏡置日中其影
甚異其一如芭蕉其一如蓮花夢中與作詩
君家有二鏡光景如湛盧或長如芭蕉或圓如芙蕖飛
電著子壁明月入我廬月下合三璧日月跳明珠問子
是非我我是非文殊
慎按此詩施氏原本不載新刻載續補上卷
据外集編黃州卷中今從之
岐亭道上見梅花戲贈季常
蕙死蘭枯菊亦摧返魂香入嶺頭梅數枝殘綠風吹盡
一點芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆
返魂香(李石續博物志月氏國獻返魂香十洲志聚窟洲有神鳥山多大樹名返魂樹伐其根于)
(玉釡中煮取汁曰返生香聞數百里死者聞香氣乃活能起夭殘之疾下生之神藥也疾疫夭死者以熏)
(牙及聞氣者即活按禪宗頌古所載唐僧古梅詩云雪虐風饕水浸根石邊尚有古苔痕天公未肯隨)
(寒住又孽清香與返魂東坡詩正用此而注家未及也)豆稭灰(錦繡萬花谷載王勉之雪詩上)
(天飛下豆稭灰)
樂全先生生日以鐵拄杖為壽二首
先生真是地行仙住世因循五百年每向銅人話疇昔
故教鐵杖鬭清堅入懷冰雪生秋思倚壁蛟龍護晝眠
遥想人天會方丈衆中驚倒野狐禪
樂全先生(張方平自稱樂全居士)野狐禪(古禪師語錄六祖云汝但善惡都莫思量)
(自然得入趙州云你若記一個元字脚在心永劫作野狐精又傳燈錄百丈代一轉語老人于言下大悟)
(脱野狐身雪峯偈云一條榔㯨甚縱横野狐跳入金毛隊)
二年相伴影隨身踏徧江湖草木春擿石舊痕猶在(一作)
(作)眼閉門高節欲生鱗畏塗自衞真無敵捷徑争先却
累人遠寄知公不嫌重筆端猶自斡千鈞
附張安道和一首(此詩從黃州志采錄)
隨書初見一枝藤入手方知鍛鍊精遠寄只緣憐
我老閒擕常似共君行静軒獨倚身同廋小圃頻
游脚為輕何日歸舟上新洛拄來河岸笑相迎
杭州故人信至齊安
昨夜風月清夢到西湖上朝來聞好語扣戶得吳餉輕
圓白曬荔脆釅紅螺醬更將西菴茶勸我洗江瘴故人
情義重說我必西向一年兩僕夫千里問無恙相期結
書社(公自注故人相約醵錢僱僕夫一歲再至黃)未怕供詩帳(公自注僕頃以詩得罪有)
(司移杭取境内所留詩杭州共數百首謂之詩帳)還將夢魂去一夜到江漲(公自)
(注江漲杭州橋名)
江漲(九域志仁和縣有江漲橋鎮咸淳臨安志江漲橋在餘杭門外江漲税務東)
送牛尾貍與徐使君(公自注時大雪中)
風捲飛花自入帷一尊遥想破愁眉泥深厭聽雞頭鶻
(公自注蜀人謂泥滑滑為雞頭鶻)酒淺欣嘗牛尾貍通印子魚猶帶骨
披綿黃雀漫多脂殷勤送去煩纖手為我磨刀削玉肌
雞頭鶻(本草竹雞一名山菌子蜀人呼雞頭鶻南人呼泥滑滑)牛尾貍(本草南方有白)
(面而尾似牛者名牛尾貍亦曰白面貍專上樹食百果冬月極肥人多糟食之大為珍品)子魚(莊綽)
(雞肋編莆田縣通應江水鹽淡得中子魚生其間味極美以子名者謂子多為貴也不知者乃謂子魚大)
(可容印者為佳)
附子由作(欒城集筠州二咏之一也)
首如貍尾如牛攀條捷險如猱猴橘柚為漿栗為
餱筋肉不足惟膏油深居簡出善自謀尋蹤發窟
并執囚蓄租分散身為羞松薪瓦甑烝浮浮壓入
糟盎肥欲流熊肪羊酪真比儔引筯將舉訊何尤
無功竊食人所仇
四時詞
春雨隂隂雪欲落東風和(一作吹)冷驚簾(一作羅)幕漸看遠
水綠生漪未放小桃紅入萼佳人瘦盡雪膚肌眉斂春
愁知為誰深院無人剪刀響應將白紵作春衣
垂柳隂隂日初永蔗漿酪粉金盤冷簾額低垂紫燕忙
蜜脾巳滿黃蜂静高樓睡起翠眉嚬枕破斜紅未肯勻
玉腕半揎雲碧袖樓前知有斷腸人
新愁舊恨眉生綠粉汗餘香在蘄竹象牀素手熨寒衣
爍爍風燈動華屋夜香燒罷掩重扃香霧空濛月滿庭
抱琴轉軸無人見門外空聞裂帛聲
霜葉蕭蕭鳴屋角黃昏陡(一作斗)覺羅衾(一作衣又作裳)薄夜
風搖動鎮帷犀酒醒夢回聞雪落起來呵手畫雙鴉醉
臉輕勻襯眼霞真態生香誰畫得玉如(一作奴)纖手嗅梅
花
(慎按宋檢討龔公芥隱筆記云東坡冬詞玉奴纖手嗅梅花眞蹟作玉如墨莊謂意方全楊升菴亦云東)
(坡玉如纖手嗅梅花俗改玉如作玉奴今据此改正)
附李端叔次韻四首
紅綠枝頭自開落薄日低雲天一幕可堪困緒尚
眠蠶未擬芳心先破萼寶鬟半脱畏侵肌百刻縈
香竟屬誰旋製稱衣宫樣窄慵看架上去年衣
蜀葵易過紅榴永鱗鱗瑩角波紋冷水光汗透玉
枕凉扇影風搖深院靜無言一晌幾回顰品盡么
絃竟不勻空被梁間偷眼燕黃蜂原是竊香人
畫圖展盡瀟湘綠窈窕新詞寫題竹薄衾笑拂又
經年已報莎雞入重屋漸施簾幕作深扃時看明
河步廣庭旋索羅衣防露下隔牆聞呌侍兒聲
休願車輪生四角莫向金尊嫌酒薄門外風號雁
陣低擁衾同看殘燈落轆轤敲凍驚棲鴉睡紅笑
引燕脂霞未擬雕籠問鸚鵡先投宿酒敵霜花
太守徐君猷通守孟亨之皆不飲酒以詩戲之
孟嘉嗜酒桓温笑徐邈狂言孟德疑公獨未知其趣爾
臣今時復一中之風流自有高人識通介寧隨薄俗移
二子有靈應撫掌吾孫還有獨醒時
徐君猷(王明清揮麈錄云徐得之君猷陽翟人韓康公壻也知黃州日東坡遷謫于郡君猷周旋)
(不遺餘力子端益字輔之按施氏原注君猷名大受東海人與揮麈異未詳孰是錄存俟考)二子
(謂孟嘉徐邈按苕溪漁隱叢話東坡此詩不止天生作對其全篇用事親切尤為可喜皆徐孟二人事也)
姪安節遠來夜坐三首
南來不覺歲崢嶸夜撥寒灰聽雨聲遮眼文書原不讀
伴人燈火亦多情嗟予潦倒無歸日今(一作令)汝蹉跎巳
半生免使韓公悲世事白頭還對短燈檠
安節(按本集及欒城集提刑公墓表孫男十二人中無安節之名則安節或係小字或以字稱所未)
(可知但先生有送千乘千能兩姪詩皆呼名不應此處獨稱字缺疑再考開按後冬至日贈安節詩云)
(瞻前惟兄三本集提刑公墓表所謂不欺不疑不危也與公為從兄弟安節于三人中不知為誰之子詩)
(又云見此萬里姪則新從眉州來明矣又小詩十四首中云吾兄喜酒人今汝亦能飲則為不疑等益信)
(若子由之子則應從宦遊筠州不當復入蜀也)遮眼(傳燈錄師問藥山為什麽看經師曰我只圖遮)
(眼)燈檠(西溪詩話古詩燈檠昏魚目檠字仄聲讀集韻渠耿切有四足似几其作平聲讀者非燈)
(檠字乃榜也自東坡用之後人遂不復辨别矣)
心衰面改瘦崢嶸相見惟應識舊聲永夜思家在何
處殘年知汝遠來情畏人默坐成癡鈍問舊驚呼半死
生夢斷酒醒山雨絶笑看飢鼠上燈檠
落第汝為中酒味吟詩我亦忍飢聲便思絶粒真無策
苦說歸田似不情腰下牛閒方解佩洲中奴長足為生
大弨一弛何緣彀已覺翻翻不受檠
大弨(韓愈詩大弨挂壁無由彎)
附子由次韻三首
前山積雪暮崢嶸燕坐微聞落瓦聲共對一尊通
夜語相看萬里故鄉情信歸嶺上寒梅遠恨極江
南春草生明日青銅添白髮且須醉睡倒燈檠
少年高論苦崢嶸老學寒蟬不復聲目斷家山空
記路手披禪册漸忘情功名久矣知前錯婚嫁猶
須畢此生家世讀書難便廢漫留案上鐵燈檠
謫官似我無歸計落第憐渠有屈聲握手天涯同
一笑倚門歲晩不勝情黃岡俛仰成陳迹白首蹉
跎畏後生歸去且安南巷樂莫看歌舞醉長檠
冬至日贈安節
我生幾冬至少小如昨日當時事父兄上壽拜脱膝十
年閱彫謝白髮催衰疾瞻前惟兄三顧後子由一近者
隔濤江遠者天一壁今朝復何幸見此萬里姪憶汝總
角時啼哭為梨栗今來能慷慨志氣堅鐵石諸孫行復
爾世事何時畢詩成却超然老淚不成滴
冬至(賓退錄月令仲夏日長至仲冬日短至今人反謂冬至為長至崔浩女儀曰婦人以冬至上履)
(韈于舅姑踐長至之義也隋杜臺卿玉燭寳典曰冬至日極南景極長故有履長之賀蓋周禮冬至日在)
(牽牛景長一丈三尺日短而景長也月令所謂短至謂日之短崔杜所謂長至謂景之長也)兄三
(按年譜老蘇公三子長曰景先早殁故東坡初字和仲子由初字同叔本集提刑公墓表洵之兄渙子三)
(人不欺官太子中舍不疑承議郎通判嘉州不危家居未仕云云又考曾南豐集中職方員外蘇君墓志)
(君諱序子二曰渙曰洵孫七人不欺不疑不危軾轍此外又有名位名佾者與墓表不合竊意位佾二人)
(亦早世提刑之子惟三人在耳)
慎按年譜引本集雜說云元豐辛酉冬至僕
在黃州姪安節遠來則此詩與前七律三首
乃是年冬所作施氏原本編于岐亭道上見
梅花之前似失先後位置今改編
雪後到乾明寺遂宿
門外山光馬亦驚階前屐齒我先行風花誤入長春苑
雲月長臨不夜城未許牛羊傷至潔且看鴉鵲弄新晴
更須擕被留僧榻待聽摧簷瀉竹聲
伯父送先人下第歸蜀詩云人稀野店休安枕路
入靈關穏跨驢安節將去為誦此句因以為韻作
小詩十四首送之
索漠齊安郡從來著放臣如何風雪裏更送獨歸人
瘦骨寒將斷衰髯摘更稀未甘為死别猶恐得生歸
日上氣暾江雪晴光眩野記取到家時鋤耰吾正把
月明穿破裘霜氣澁孤劔歸來閉戶坐默數來時店
諸兄無可寄一語會須酬晚歲俱黃髮相看萬事休
黃髮(柳宗元答劉夢得詩黃髮相看萬事休)
故人如念我為說瘦欒欒尚有身為患巳無心可安
吾兄喜酒人今汝亦能飲一杯歸誦此萬事邯鄲枕
東阡在何許寒食江頭路哀哉魏城君宿草荒新墓
臨分亦泫然不為窮途泣東阡時一到莫遣牛羊入
我夢隨汝去東阡松栢青却入西州門永媿北山靈
乞墦何足羨負米可忘艱莫謂無車馬含羞入劔關
我坐名過實讙譁自招損汝幸無人知莫厭家山穩
招損(尚書滿招損謙受益)
竹笥與練帬隨時畢婚嫁無事苦(一作若)相思征鞍還一
跨
萬里却來日一菴仍獨居應笑謀生拙團團如磨驢
次韻和王鞏六首
君談陽朔山不作一錢直巖藏兩頭蛇(一作虺)瘴落千仞
翼雅宜驩兜放頻訝虞舜陟暫來已可畏覽鏡憂面黑
况子三年囚苦霧變飲食吉人終不死仰荷天地德我
來黃岡下欹枕江流碧江南武昌山向我如咫尺春蔬
黃土軟凍筍蒼崖坼兹行我累君乃反得安宅遥知丹
穴近為斸勾漏石他年分刀圭名字挂仙籍(公自注鞏許惠桂州)
(丹砂)
陽朔山(水經湘水出始興縣陽海山注云即陽朔山故零陵之南郡也元和郡縣志桂州陽朔縣)
(漢始興縣地開皇十年分置取陽朔山為名唐吳武陵陽朔廳壁記羣山發海嶠騰走千里而北又發巫)
(衡千餘里而南咸會于陽朔孤崖絶巘森聳駢植蛇龜猿鶴踔躍萬怪江少虞事實類苑桂州左右山皆)
(平地拔起數百丈竹木蓊鬱如染陽朔尤佳四面峯巒駢立)三年苦霧(李商隱詩三年苦霧)
(巴江月不為離人照屋梁)黃岡(名勝志漢西陵故城南齊之南安縣即齊安郡治也隋改曰黃岡因)
(以縣置黃州)我累君(東都事略王定國從蘇軾問學能為文章為秘書省正字坐累貶賓州)
(烏臺詩案收蘇軾有譏諷文字不申繳者二十九人王鞏名列第一淮海集元豐二年眉陽蘇公用御史)
(言文涉謗訕責黃州團練副使于是梁國張公涑水司馬公等三十六人素善厚眉陽得其文字不以告)
(皆罰金而太原王定國獨謫監賓州鹽税定國相家子少知名一朝坐交游斥海上益自刻勵晨起入局)
(視鹽税事退則窮經著書或詩酒自娛)
少年帶刀劔但識從軍樂老大服犁鋤解佩付鎔鑠雖
無獻捷功會賜力田爵敲冰春搗紙刈葦秋織箔櫟林
斬冬炭竹塢收夏籜四時俯有取一飽天所酢君生紈
綺間欲學非其脚左右玉纖纖束薪誰為縛勿令聞此
語翠黛頩將惡笑我一間茆婦姑紛六鑿
紈綺間(漢書序傳在于綺襦䊵袴之間非其好也)
欲結千年實先摧二月花故教窮到骨要使壽無涯久
巳逃天網何須服日華賓州在何處為子上棲霞(公自注樓)
(名)
壽無涯(韓愈詩垂祥紛可錄俾壽浩無涯)賓州(元和郡縣志嶺南道賓州漢鬱林郡之領)
(方縣也至隋不改貞觀五年析澄川等三縣置賓州九域志廣南西路賓州安城郡軍事開寳六年廢隸)
(邕州六年復置東北至東京五千里名勝志賓州以賓江而名今屬柳州府府南一百三十里)棲霞
(陸游入蜀記棲霞樓本太守閭丘孝終公顯所作下臨大江烟樹微茫遠山數點亦佳處也名勝志棲霞)
(樓在黃州儀門西南)
鄰里有異趣何妨傾蓋新殊方君莫厭數面自成親默
坐無餘事回光照此身他年赤墀下玉立看垂紳
赤墀下(唐書上官儀傳供奉赤墀下)玉立(文選桓温薦譙元彦表抗節玉立)
平生我亦輕餘子晩歲人誰念此翁巧語屢曾遭薏苡
廋詞聊復記芎藭子還可責同元亮妻却差賢勝敬通
(公自注僕文章雖不逮馮衍而慷慨大節乃不愧此翁衍逢世祖英睿好士而獨不遇流離擯逐與僕相似而)
(衍妻妬悍甚僕少此一事故有勝敬通之句)若問我貧天所賦不因遷謫始
囊空
君家玉臂貫銅青下客何時見目成勤把鉛黃記宫樣
莫教弦管作蠻聲熏衣漸嘆衙香少擁髻遥憐夜語清
記取北歸擕過我南江風浪雪山傾(公自注君自南江赴任不一過我)
銅青(梅堯臣詩自注銅青謂衣色也)熏衣(王筠行路難巳繅一繭催衣縷復搗百和熏衣香)
衙香(香譜有開元幃中牙香唐化度寺牙香法雍文徹郎中牙香法皆合諸香搗末煉蜜溲和而成)
(衙與牙音義相通)
元豐四年十月二十二日謁王文父齊萬于江南
坐上得陳季常書報是月四日(一本有陜西奏三字)种諤領
兵深入破(一作界)殺西夏六(一作五)萬餘人獲馬五千
匹衆喜忭唱樂各飲一巨觥
聞說官軍取乞誾將軍旗鼓捷如神故知無定河邊柳
得共中原雪絮身
乞誾(按東都事略及宋史西夏國首領有乞理乞弟遇乞之名無乞誾俟再考)
慎按此詩施氏原本不載今据題中年月從
新刻本續補下卷改編于此
聞洮西捷報
漢家將軍一丈佛詔賜天池八尺龍露布朝馳玉關塞
捷書夜到甘泉宫似聞指揮築上郡巳覺談笑無西戎
牧(外集作放)臣不見天顔喜但驚草木回(一作放一作皆)春容
一丈佛(老學菴筆記東坡在黃州西捷詩漢家將軍一丈佛云云一丈佛者王中正也以此詩為)
(非東坡作耶氣格如此孰能辨之以為果東坡作耶此老豈譽王中正者蓋刺之也)洮西(宋史王韶)
(傳知通遠軍引兵城武勝建為鎮洮軍更名熙州以熙河洮岷通遠為一路以韶知熙州六月三日取河)
(州捷聞帝大喜)
慎按王注引立之詩話云東坡在黃時有詩
漢家將軍一丈佛云云其後作謝御賜書詩
復用其間數句今集中無有疑其非全篇云
云今考王氏本此詩現在第七卷何云集中
所無舊注鹵莽如此特為駁正此詩施氏原
本不載今從續補下卷移編
記夢回文二首(并引)
十二月二十五日大雪始晴夢人以雪水烹小團茶
使美人歌以飲余夢中為作回文詩覺而記其一句
云亂點餘花唾碧衫意用飛燕故事也乃續之為二
絶句云
&KR0755;顔玉盌捧纖纖亂點餘花唾碧衫歌咽水雲凝静院
夢驚松雪落空巖
捧纖纖(韓愈詩茗盌纖纖捧)
空花落盡酒傾缸日上山融雪漲江紅焙淺甌新火活
龍團小碾鬭晴窗
三朵花(并引)
房州通判許安世以書遺予言吾州有異人常戴三
朵花莫知其姓名郡人因以三朵花名之能作詩皆
神仙意又能自寫真人有得之者許欲以一本見惠
乃為作此詩
學道無成鬢已華不勞千劫漫烝砂歸來且看一宿覺
未暇遠尋三朵花兩手欲遮瓶裏雀四條深怕井中蛇
畫圖要識先生面試問房陵好事家
房州(水經注房陵郡漢末所置元和郡縣志房山在房州西南三十里四面有石室如房漢初為防)
(後改為房縣唐改房州)一宿覺(傳燈錄永嘉玄覺禪師詣曹溪初到振錫繞六祖三匝卓然而)
(立須臾告辭祖曰返太速乎曰本自無動豈有連耶祖嘆曰少留一宿時謂一宿覺)四蛇(金光明經)
(猶如四蛇同處一篋天台釋云二上升是陽二下沉是隂由其性别那能和合成身大集經昔有一人避)
(二醉象緣藤入井有黑白二鼠嚙藤將斷旁有四蛇欲螫下有三龍吐火張爪拒之)
(慎按輿地紀勝云三花洞在房陵福溪巖下元豐間有道者日簪三朵花游於市知人未來禍福東坡贈)
(以詩有十年飽服長生藥三朵長簪不老花之句二語與集本不同附記于後)
次韻陳四雪中賞梅
臘酒詩催熟寒梅雪鬭新杜陵休嘆老韋曲已先春獨
秀驚凡目遺英臥逸民高歌對三白遲暮慰安仁
三白(錦繡萬花谷引泗州語云欲宜麥見三白謂三度見雪也)
正月二十日與潘郭二生出郊尋春忽記去年是
日同至女王城作詩乃和前韻(以下壬戌年作)
東風未肯入東門走馬還尋去歲村人似秋鴻來有信
事如春夢了無痕江城白酒三杯釅野老蒼顔一笑温
已約年年為此會故人不用賦招魂
是日偶至野人汪氏之居有神降于其室自稱天
人李全字德通善篆字用筆奇妙而字不可識云
天篆也與余言有所會者復作一篇仍用前韻
酒渴思茶漫扣門那知竹裏是仙村巳聞龜策通神語
更看龍蛇落筆痕色瘁形枯應笑屈道存目擊豈非温
歸來獨掃空齋臥猶恐微言入夢魂
天人(本集雜記云黃人汪若谷家神尤竒以箸為口置筆口中與人問答如響曰吾夫人也云云亦)
(子姑之類也)龜策(史記龜策傳能得百莖蓍草并得其下龜以卜者百言百當足以决吉凶)
浚井
古井沒荒萊不食誰為惻瓶罌下兩綆蛙蚓飛百尺腥
風被泥滓空響聞點滴上除青青芹下洗鑿鑿石沾濡
愧童僕杯酒暖寒栗白水漸泓渟青天落寒碧云何失
舊穢底處來新潔井在有無中無來亦無失
井在有無中(楞嚴經鑿井求水出土一尺于中則有一尺虚空此空為當引水所出因鑿所)
(有無因自生)
紅梅三首
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(公自注石曼卿紅梅詩云認桃無綠)
(葉辨杏有青枝)
紅梅(冷齋夜話紅梅其種來自閩湘故有福州紅潭州紅邵武紅等名)
雪裏開花却是遲何如獨占上春時也知造物含深意
故與施朱發妙姿細雨裛殘千顆淚輕寒瘦損一分肌
不應便雜夭桃杏數(一作半)點微酸已著枝
幽人自恨探春遲不見檀心未吐時丹鼎奪胎那是寶
(公自注朱砂紅銀謂之不奪胎色)玉人頩頰更多姿抱叢暗蘂初含子
落盞穠香已透肌乞與徐熙畫新樣竹間璀璨出斜枝
次韻子由寄題孔平仲草菴
逢人欲覓安心法到處先為問道菴盧子不須從若士
蓋公當自過曹參羨君美玉經三火笑我枯桑困八蠶
猶喜大江同一味故應千里共清甘
孔平仲(東都事略孔平仲字毅父新喻人元祐中入史館出為京西提刑坐黨籍謫韶州)
(慎按東都事略及宋史本傳俱不載毅父官江州事黃山谷詩有湓浦爐邊督數錢之句史容注云時)
(平仲監江州錢監又引東坡帖云數日前毅父見過此人錢監得替當入京二說與欒城集原題相合可)
(補史傳之缺)
附子由作(欒城集題云孔平仲著作江州官舍小菴)
近山不作看山計引水能成照水菴閉口忘言終
自飽安心度日更誰參簡編圍繞穿書蠧窗戶低
回作繭蠶我亦一軒容膝住敝裘粗飯有餘甘
附孔毅父次韻
二公俊軌皆千里兩首新詩寄一菴大隱市朝希
柱史好奇兄弟有岑參雪天凍坐癡于雀雨夕春
眠困若蠶不是本來忘世味便投閒寂亦難甘
二蟲
君不見水馬兒步步逆流水大江東流日千里此蟲趯
趯長在此君不見鷃濫堆决起隨衝風隨風一去宿何
許逆風還落蓬蒿中二蟲愚智俱莫測江邊一笑無人
識
陳季常見過三首
仕宦常畏人退居還喜客君來輒館我未覺雞黍窄東
坡有奇事巳種十畝麥但得君眼青不辭奴飯白
送君四十里只使一帆風江邊千樹柳落我酒杯中此
行非遠别此樂固無窮但願長如此來往一生同
聞君開龜軒東檻俯喬木人言君畏事欲作龜頭縮我
知君不然朝飯仰暘谷餘光幸分我不死安可獨
謝人惠雲巾方舄二首
燕尾稱呼理未便翦裁雲葉却天然無心只是青山物
覆頂宜歸紫府仙轉覺周家新樣俗(公自注頭巾起後周)未容陶
令舊名傳鹿門佳士勤相贈黑霧玄霜合比肩(公自注皮襲美)
(贈天隨子紗巾詩云掩斂乍疑裁黑霧輕明渾似帶玄霜)
頭巾(俞琰席上腐談幞頭起後周武帝以幅巾裹頭故名畢仲詢幕府燕閒綠古之幞頭唐馬周始)
(置四脚于上二脚垂于下又加巾子武后時賜臣下巾子謂武家樣葉廷珪海錄碎事趙魏之間通謂巾)
(為承露用全幅向後幞髮謂之頭巾)
胡鞾短靿格麤疎古雅無如此樣殊妙手不勞盤作鳳
(公自注晉永嘉中有鳳頭鞵)輕身只欲化為鳬魏風褊儉堪羞葛楚
客豪華可笑珠擬學梁家名解脱(公自注武帝作解脱履)便于禪
坐作跏趺
慎按前一首賦雲巾後一首賦方舄兩詩施
氏原本俱不載新刻載續補下卷外集編第
六卷在黃州作今据此移編
寒食雨二首(壬戌三月以至薪徐德占見訪遊清泉作此清泉寺在薪水此從薪)
(水志抄出)
自我來黃州巳過三寒食年年欲惜春春去不容惜今
年又苦雨兩月秋蕭瑟臥聞海棠花泥汙燕脂雪暗中
偷負去夜半真有力何殊病少年病起頭巳白
春江欲入戶雨勢來不(一作未)巳小屋如漁舟濛濛水雲
裏空庖煮寒菜破竈燒濕葦那知是寒食但感(一作見)鳥
銜紙君門深九重墳墓在萬里也擬哭途窮死灰吹不
起
徐使君分新火
臨臯亭中一危坐三見清明改新火溝中枯木應笑人
鑽斫(一作灼)不然誰似我黃州使君憐久病分我五更紅
一朵從來破釡躍江魚只有清詩嘲飯顆起擕蠟炬遶
空室(一作屋)欲事烹煎無一可為公分作無盡燈照破十
方昏暗鎖
分新火(迂叟詩話周禮四時變國火唐時惟清明取榆柳之火以賜近臣本朝因之)照破
十方(涅槃經一輪降世間黑暗一日破傳燈錄神光法師語唐明皇曰論明則照耀十方)昏暗
(瑜伽師地論日月星光及火珠燈炬等光皆能破除昏暗是名外光明)
次韻答元素(并引)
余舊有贈元素詞云天涯同是傷流落元素以為今
日之先兆且悲當時六客之存亡六客蓋張子野劉
孝叔陳令舉李公擇及元素與余也
不愁春盡絮隨風但喜丹砂入頰紅流落天涯先有䜟
摩挲金狄會當同蘧蘧未必都非夢了了方知不落空
莫把存亡悲六客已將地獄等天宫
六客(慎按李公擇守湖州先生自杭移密過之與楊元素張子野劉孝叔陳令舉會于碧瀾堂子野)
(作六客詞時陳述古罷杭守元素來代先生有席上呈元素詞調醉落魄後半閱云尊前一笑休辭却天)
(涯同是傷流落其後二十五年先生再過吳興五人皆亡矣又作後六客詞俱見本集)
蜜酒歌(并引)
西蜀道士楊世昌善作蜜酒絶醇釅余既得其方作
此歌以遺之
真珠為漿玉為醴六月田夫汗流泚不如春甕自生香
蜂為耕耘花作来一日小沸魚吐沫二日眩轉清光活
三日開甕香滿城快瀉銀瓶不須撥百錢一斗濃無聲
甘露微濁醍醐清君不見南園采花蜂似雨天教釀酒
醉先生先生年來窮到骨問人乞来何曾得世間萬事
真悠悠蜜蜂大勝監河侯
楊世昌(字子京綿竹武都山道士)不須撥(李燾長編今醅酒其齊冬以二十五日春秋十)
(五日夏十日撥醅甕而浮蟻涌于面謂之撥醅豈所謂泛齊者耶)
附子由和
蜂王舉家千萬口黃蠟為糧蜜為酒口銜澗水拾
花須沮洳滿房何不有山中醉飽誰得知割脾分
蜜曾無遺調和知與酒同法試投麴糵真相宜城
中禁酒如禁盜三百青銅愁杜老先生年來無俸
錢一斗徑須囊一倒餔糟不聽漁父言煉蜜深愧
仙人傳掉頭不問辟穀藥忍飢不如長醉眠
又一首答二猶子與王郎見和
脯青苔炙青蒲爛蒸鵝鴨乃瓠壺煮豆作乳脂為酥高
燒油燭斟蜜酒貧家百無初何有古來百巧出窮人搜
羅假合亂天真詩書與我為麴糵醖釀老夫成搢紳質
非文是終難久脱冠還作扶犁叟不如蜜酒無燠寒冬
不加甜夏不酸老夫作詩殊少味愛此三篇如酒美封
胡羯末巳可憐不知更有王郎子
謝陳季常惠一揞巾
夫子胸中萬斛寬此巾何事小團團半升僅漉淵明酒
二寸纔容子夏冠好戴(集本作帶石刻作戴)黃金雙得勝休教(集本)
(作可憐石刻作休教)白苧一生酸臂弓腰箭何時去直上隂山取
可汗
揞(廣韻烏感切手覆也)
(慎按施氏原注黃州有公所書此詩石刻先生為季常作方山子傳云方山子少時使酒好劍前十九年)
(余在岐下見方山子從兩騎挾二矢游西山鵲起于前使騎逐而射之不獲方山子怒馬獨出一發得之)
(因與余馬上論用兵及古今成敗自謂一世豪士今幾時耳精悍之色猶在眉間而豈山中之人哉先生)
(是詩猶戲之也此段新刻刪去今補錄)
贈黃山人
面頰照人元自赤眉毛覆眼見來烏倦游不擬談玄牝
示病何妨出白鬚絶學已生真定慧說禪長笑老浮屠
東坡若肯三年住親與先生看藥爐
贈人
别後休論信息疎仙凡自古亦殊途蓬山路遠人難到
霜柏威高道轉孤舊賞未應忘(一作亡)楚國新詩聞已滿
皇都誰憐澤畔行吟者目斷長安貌欲枯
慎按此詩施氏原本不載据外集編第六卷
黃州時作今從新刻續補下卷移編
問大冶長老乞桃花茶栽東坡
周詩記荼苦茗飲出近世初緣厭粱肉假此雪昏滯嗟
我五畝園桑麥苦蒙翳不令寸地閒更乞茶子蓻飢寒
未知免已作太(一作大)飽計庶將通有無農末不相戾春
來凍地裂紫筍森巳銳牛羊煩呵叱筐筥未敢睨江南
老道人齒髮日夜逝他年雪堂品空(一作尚)記桃花裔
大冶(九域志唐置大冶青山場南唐升為縣輿地廣記宋乾德五年以大冶場置縣二說互異俟考)
桃花茶(名勝志桃花寺在興國州南十五里桃花尖之下寺有泉甘美用以造茶勝他處號曰桃)
(花絶品宋時知軍事王琪桃花茶詩云梅花既掃地桃花露微紅風從北苑來吹入茶隖中)茗飲
出近世(皮日休茶經序陸季疵以前稱茗飲者必渾以烹之與瀹蔬而啜者無異也品茶要錄前)
(此茶事未甚興靈芽真筍往往委翳消腐而人不知也)雪昏滯(茶經序飲者除痟而去癘雖疾)
(醫之不若也)凍地裂(杜甫詩青門瓜地凍欲裂)紫筍(茶經上者生爛石中者生磥壤下者)
(生黃土三歲可采紫者上綠者次筍者上芽者次)筐筥(茶經茶具一曰籃二曰籠三曰筥以竹織)
(之負以採茶者也)雪堂(本集雪堂記略云蘇子得廢圃于東坡之脅築而垣之作堂焉號曰雪堂)
(堂以大雪中成因繪雪于四壁之間)
寄子由
厭暑多應一向慵銀鉤秀句益疎通也知堆案文書滿
未暇開軒硯墨中湖面新荷空照水城頭高柳漫搖風
吏曹不是尊賢事誰把前言語化工
慎按先生前後寄子由詩年月率可考此篇
施氏原本不載欒城集亦無和章新刻本編
續補下卷中玩語意子由是時當在高安今
依外集移編于此
次韻孔毅父久旱巳而甚雨三首
飢人忽夢飯甑溢夢中一飽百憂失只(一作久)知夢飽本
來空未悟真飢定何物我生無田食破硯爾來硯枯磨
不出去年太歲空在酉旁舍壺漿不容乞今年旱勢復
如此歲晩何以黔吾突青天蕩蕩呼不聞况欲稽首號
泥佛甕中蜥蜴尤可笑跂跂脈脈何等秩隂陽有時雨
有數民是天民天自䘏我雖窮苦不如人要亦自是民
之一形容雖是(一作可似)喪家狗未肯弭耳爭投骨倒冠落
幘謝朋友獨與蚊雷共圭蓽故人嗔我不開門君視我
門誰肯屈可憐明月如潑水夜半清光翻我室風從南
來非雨候且為疲人洗蒸鬱蹇裳一和快哉謠未暇飢
寒念明日
去年太歲在酉(元豐四年辛酉大旱見本集東坡詩序)泥佛(傳燈錄趙州從諗禪)
(師云金佛不度爐木佛不度火泥佛不度水真佛内裏坐)
(慎按此題清江三孔集中失原作)
去年東坡拾瓦礫自種黃桑三百尺今年刈草蓋雪堂
日炙風吹面如墨平生懶惰今始悔老大勤農天所直
沛然例賜三尺雨造化無心怳難測四方上下同一雲
甘霔不為龍所隔(公自注俗有分龍日)蓬蒿下濕迎曉耒燈火新
凉催夜織老夫作罷得甘寢臥聽牆東人響屐奔流未
巳坑谷平折葦枯荷恣漂溺腐儒麤糲支百年力耕不
受衆目憐破陂漏水不耐旱人力未至求天全會當作
塘徑千步横斷西北遮山泉四鄰相率助舉杵人人知
我囊無錢明年共看决渠雨飢飽在我寧關天誰能伴
我田間飲醉倒惟有支頭甎
龍所隔(陸佃埤雅今俗五月謂之分龍雨曰隔轍言夏雨暴至龍各有分域雨暘往往隔一轍而)
(異也石林避暑錄吳越之俗以五月二十為分龍日前此夏雨時行雨之所及必廣自分龍後則有及有)
(不及若有命而分之者也)
天公號令不再出十日愁霖併為一君家有田水冒田
我家無田憂入室不如西州楊道士萬里隨身惟兩膝
沿流不惡泝亦佳一葉扁舟任飄突山芎麥麴都不用
泥行露宿終無疾夜來飢腸如轉雷旅愁非酒不可開
楊生自言識音律洞簫入手清且哀不須更待秋井塌
見人白骨方銜杯
楊道士(名世昌注見前)
慎按元豐四年為辛酉詩中有去年太歲在
酉之句以上三首係五年壬戌所作施氏本
訛編六年正月以後今改正
魚蠻子
江淮水為田舟楫為室居魚蝦以為糧不耕自有餘異
哉魚蠻子本非左袵徒連排入江住竹瓦三尺廬於焉
長子孫戚施且侏儒孹水取魴鯉易如拾諸塗破釡不
著鹽雪鱗芼青蔬一飽便甘寢何異獺與狙人間行路
難踏地出賦租不如魚蠻子駕浪浮空虚空虚未可知
會當筭舟車蠻子叩頭泣勿語桑大夫
魚蠻子(老學菴筆記張芸叟作漁父詩曰家在耒江邊門前碧水連小舟勝養馬大罟當耕田保)
(甲原無籍青苗不著錢桃源在何處此地有神仙蓋元豐中謫官湖湘時所作東坡取其意為魚蠻子云)
夜坐與邁聯句
清風來無邊明月翳復吐(坡)松聲滿虚空竹影侵半戶
(邁)暗枝有驚鵲壞壁鳴飢鼠(坡)露葉耿高梧風螢落空
廡微凉感團扇古意歌白紵樂哉今夕遊獲此陪杖屨
(邁)傳家詩律細已自過宗武短詩膝上成聊以感懷祖
(坡)
慎按此詩施氏原本載遺詩卷中今据外集
黃州時作也改編于此
弔李臺卿(并引)
李臺卿字明仲廬州人貌陋甚性介不羣而博學強
記罕見其比好左氏有史學考正同異多所發明知
天文律歴千載之日可坐數也軾謫居黃州臺卿為
麻城主簿始識之既罷居于廬而曹光州演甫以書
報其亡臺卿光州之妻黨也
我初未識君人以君為笑垂頭老鸛雀(一作寉)烟雨霾七
竅敝衣來過我危坐若持釣褚裒半面新鬷蔑一語妙
徐徐涉(施氏本作步訛)其瀾極望不可(一作得)徼却觀元嫵媚士
固難輕料看書眼如月罅隙靡不照我老多遺忘得君
如再少從横通雜藝甚博且知要所恨言無文至老幽
不耀其生世莫識巳死誰復弔作詩遺故人庶解(一作免)
俗子譙
廬州(九域志淮南西路廬州廬江郡保信軍節度使治合肥縣)麻城(元和郡縣志麻城縣南至)
(黃州一百十里漢西陵縣地開皇十八年改麻城九域志黃州領縣三麻城其一也)曹光州(演甫)
(一作寅甫曹煥九草之父也)極望(詩終三十里疏人目所望三十里而天地合三十里外不復見)
(之是為極望也)
曹既見和復次韻
造物本兒嬉風噫雷電笑誰令妄驚怪失匕號萬竅人
人走江湖一一操網釣偶然連六鰲便謂(一本作為者訛)此手
妙空令任公子三歲蹲海徼長貧固不辭一死實未料
難將蓍草筭除用佛眼照何人嗣家學恨子兒尚少嗟
我與曹君衰老世不要空言今無救奇志後必耀吟君
(一作工)五字詩義重千金弔收藏慎勿出免使羣兒譙
弔徐德占(并引)
余初不識德占但聞其初為吕惠卿所薦以處士用
元豐五年三月偶以事至蘄水德占聞余在傳舍惠
然見訪與之語有過人者是歲十月聞其遇禍作詩
弔之
美人種松柏欲使低映門栽培雖易長流惡病其根哀
哉歲寒姿骯髒誰與論(一作言)竟為明所誤不免刀斧痕
一遭兒女汚始覺山林尊從來覓棟梁未免傍籬藩南
山隔秦嶺千樹龍蛇奔大厦若畏傾萬牛何足言不然
老巖壑合抱枝生孫(一本作依山樊)死者不可悔吾將遺後昆
徐德占(東都事略徐禧字德占洪州分寧人熙寧初吕惠卿領修撰經義禧以進士充檢討又上)
(治兵策召對除御史裏行歴中丞王師伐西夏鄜延帥沈括請城永樂詔禧往相其事城成禧與括俱居)
(米脂砦明日賊數千騎趨新城禧急往視或說禧曰本奉詔相城禦寇非職也禧不聽比至永樂拒戰不)
(利城陷俱沒神宗哀之賜諡忠愍禧為人疎狂而有膽氣好言兵惠卿以此力引之先是惠卿在延州首)
(以邊事迎合朝廷沈括繼之陜西河東騷然困弊復請城永樂以圖進取禧既入賊境寡謀輕敵以至于)
(敗自是神宗始知邊臣不可信厭兵事矣宋史夏國趙秉常傳元豐五年五月沈括議築永樂城种諤等)
(極言不可徐禧率諸將竟城之賜名銀川砦永樂接宥州附横山夏人必爭之地九月夏人來攻禧乃挾)
(李舜舉來援夏兵至者號三十萬禧師敗績城遂陷禧死于亂兵是役也死者將校數百人士卒役夫二)
(十餘萬夏人乃耀兵来脂城下而還)蘄水(太平寰宇記淮南蘄春郡領縣四其一蘄水在州西北本)
(漢蘄春縣地唐武德四年改曰蘭溪天寶中改蘄水)
慎按徐德占黃山谷外兄也山谷稱其以才
略出于深山窮谷而揭日月于萬夫之上年
四十大命殞傾令人短氣而曾南豐兵間詩
至斥為傾險小人以萬人之生徼幸一身之
利其恃才寡謀亦大槩可見矣蓋宋自熙寧
以來用兵西陲所得葭蘆吳保義合米脂浮
圖塞門六砦而巳靈州永樂之役官軍熟羌
死者前後約六十萬人雖其後復通和好而
中國財力耗弊巳極追原禍首皆自喜功好
事諸臣致之公于德占之沒不一及邊事獨
惜其以有用之身不知自愛輕于授首其喪
師辱國之罪固隱然言外矣德占死于永樂
史傳年月確然可考施氏補註本全無援證
且置先生此詩于續補遺卷中今詳考本末
移編于此
附曾子固作(王應麟困學紀聞云南豐兵間詩指徐德占此孫仲益之言也今采附于)
(後)
大義缺絶久未圖小人傾險何不至世上固自有
百為兵間乃獨求一試趙括敢將亦巳危李平請
守那復議吁嗟忍易萬人生冀幸將徼一身利
武昌主簿吳亮君采擕其友人沈君十二(一作士)琴
之說與高齋先生空同子之文太平之頌以示予
予不識沈君而讀其書如見其人如聞十二(一作士)
琴之聲予昔從高齋先生遊嘗見其寶一琴無銘
無識不知其何代物也請以告二子使從先生求
觀之此十二(一作士)琴者待其琴而後和元豐五年
閏六月
若言琴上有琴聲放在匣中何不鳴若言聲在指頭上
何不於君指上聽
十二琴(本集十二琴銘一震林孤桐二香林八節三號鐘四玉磬五松風六古媧簧七南風八歸)
(鶴九秋風十漁桹十一九州璜十二天球又黃山谷亦有張益老十二琴銘自注云名損而十二琴之名)
(多有不同第一首題云澗泉第八首題云舞胎仙第九首題云秋思第十一首題云九井璜錄以備考)
慎按此詩施氏原本不載新刻編續補下卷
題止琴詩兩字今據外集采錄全題又本集
與彥正判官尺牘云古琴遂蒙輟惠快作數
曲拂歴鏗然試以一偈問之云云即此四句
也
李委吹笛(并引)
元豐(别本作符者訛)五年十二月十九日東坡生日置酒赤
壁磯下踞高峯俯鵲巢酒酣笛聲起于江上客有郭
古(一作石)二生頗知音謂坡曰笛聲有新意非俗工也
使人問之則進士李委聞坡生日作新曲曰(一作白)鶴
南飛以獻呼之使前則青巾紫裘腰笛而巳既奏新
曲又快作數弄嘹然有穿雲裂石之聲坐客皆引滿
醉倒委袖出嘉紙一幅曰吾無求於公得一絶句足
矣坡笑而從之
山頭孤鶴向南飛載我南游到九疑下界何人也吹笛
可憐時復犯龜兹
赤壁(江夏辨疑云江漢之間指赤壁者三焉一在漢水之側竟陵之東一在齊安郡之步下一在江)
(夏西南二百里本集雜記云黃州少西山麓斗入江中石色如丹相傳所謂赤壁者或曰非也曹公敗歸)
(由華容路今赤壁少西對岸即華容鎮庶幾是也然岳州復有華容縣不知孰是)犯龜兹(西清)
(詩話嘗觀唐人西域記言龜兹國王與臣庶知樂者于大山間聽風水之聲均節成音後翻入中國如伊)
(州凉州甘州皆龜兹來也前漢地理志龜兹音丘慈太平寰宇記丘慈亦曰屈茨東去長安七千五百里)
(符堅遣吕光討之獲龜兹樂自此與中國不通學林新編龜兹當音作鳩慈)下界吹笛(鄭嵎)
(津陽門詩注葉法善引明皇入月宫聞樂歸但記其半以笛寫之)
慎按此詩先生在黃州作以時考之當是元
豐五年題元符符字向來諸刻本俱訛今為
改正編附本卷之末
蜀僧明操思歸龍丘子書壁
久厭勞生能幾日莫將歸思擾衰年片雲會得無心否
南北東西只一天
龍丘子(陳季常别號見山谷題跋中東坡詩亦有龍丘居士亦可憐之句)片雲(傳燈錄惠)
(忠國師受六師心印肅宗上元間赴京師帝問師在曹溪得何法師曰陛下還見空中一片雲否)
慎按此詩施氏原本不載今從新刻續補下
卷移編
蘇詩補註卷二十一
