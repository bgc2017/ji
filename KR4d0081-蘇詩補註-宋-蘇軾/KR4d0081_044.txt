蘇詩補註卷四十五翰林院編修查慎行撰
古今體詩四十二首(起徽宗建中靖國元年辛巳春自南安歸常州終是年七月)
慎按傅&KR0034;紀年錄辛巳正月五日先生過南
安軍作至南安詩王宗稷年譜亦云先生正
首過南安有過嶺至南安詩今刻本皆無
留題顯聖寺
渺渺疎林集晩(一作曉)鴉孤村煙火梵王家幽人自種千
頭橘遠客來尋百結花浮石巳乾霜後水焦坑(一作溪)閒
試雨前茶秖疑歸(一作不如一)夢西南去翠竹江村(一作邊)繞
白沙
顯聖寺(名勝志南安府南康縣西三十里有浮石形如覆鐘水環其外為上游勝境上有唐時顯)
(聖院宋建中靖國辛巳子瞻檥舟訪元師題壁詩云云南安志以為南唐保大中建)浮石(注見上)
焦坑(志又云焦溪在南康縣南三十五里源出鍋坑至浮石入章水)雨前茶(苕溪漁隠叢話)
(水揀茶即社前者生揀茶即火前者麤色茶即雨前者學林新編火前謂寒食前雨前謂榖雨前)
予初謫嶺南過田氏水閣東南一峯豐下銳上里
人謂之雞籠山予更名獨秀峯今復過之戲留一
絶
倚天巉絶玉浮圖(一作屠)肯與彭郎作小姑獨秀江南知
有意要三二別四三壺(一本作要令人別四方壺訛)
田氏水閣(南安志南康縣東七十步有蘇步坊蘇子瞻南遷經此過田如鼇六經堂留題因名)
(坊側有井深而冽石底如盤九竅泉自中湧出)雞籠山(志又云獨秀峯在縣東南二十五里俗名)
(雞籠山下有龍湫)三壺(拾遺記三壺海中三山也一曰方壺則方丈也二曰蓬壺則蓬萊也三曰)
(瀛壺則瀛洲也形如壺器上廣下狹而方按燕丹子云高欲令四三王下欲令六五伯困學紀聞云四三)
(墳六五典三二曜六五緯先生此詩結句正同此解二別謂大別小別三壺謂方壺蓬壺瀛壺也)
寄題潭州徐氏春暉亭
曈曈曉日上三竿客向東風競(別本作竟訛)倚欄穿竹鳥聲
驚步武入簷花影落杯盤勿嫌步月臨玄圃冷笑乘槎
向海灘勝概直應吟不盡憑君寄與畫圖看
慎按此詩施氏原本不載據外集編南歸度
嶺卷中今從之
乞數珠贈南禪湜老
從君覓數珠老境仗消遣未能轉千佛且從千佛轉儒
生推變化乾策數大衍道士守玄牝龍虎看舒卷我老
安能為萬刦付一喘嘿坐閱塵界往來八十反區區我
所寄蹙縮蠶在繭適從海上回蓬萊又清淺
數珠(翻譯名義鉢塞莫或云阿利叱迦二合此云數珠木槵子當貫一百八個常自隨身志心稱佛)
(陀達摩僧伽乃過一子具如彼經)南禪(按本集有虔州崇慶院藏經記序湜長老剏建寺南禪即)
(崇慶也考志亦名廉泉院)湜長老(注詳本卷清隠老下)轉佛(翻譯名義轉佛心中化他之法)
(度入他心名轉法輪)
鬱孤臺(公自注再過虔州和前韻)
吾生如寄耳嶺外亦閒游贛石三百里寒江尺五流楚
山微有霰越瘴久無秋望斷横雲嶠魂飛咤雪洲曉鐘
時出寺暮鼓各鳴樓歸路迷千嶂勞生閱百州不隨猿
鶴化甘作賈胡留祇有貂裘在猶堪買釣舟
鬱孤臺(注見前)三百里(虔州志贛州水在府城北章貢二水會處北流至萬安縣其間)
(有九灘若上水之信豐寧都石磧尤險故俗稱上下三百里贛石孟浩然詩贛石三百里沿洄千嶂間)
虔守霍大夫監郡許朝奉見和此詩(一本無此詩二字)復
次前韻
大邦安静治小院得閒游贛水雨巳漲廉泉春未流同
烹貢茗雪一洗瘴茅秋秋思生蓴鱠寒衣待橘洲揚雄
未有宅王粲且登樓老景無多日歸心夢幾州敢因逃
酒去端為和詩留舊篋藏新語清風自滿舟
霍大夫(虔州志霍漢英字子侔紹聖間知虔州)許監郡(名失考)廉泉(在虔州報)
(恩寺注見三十八卷)
贈虔州術士謝晉臣
屬國新從海外歸君平且莫下簾帷前生恐是盧行者
後學過呼韓退之死後人傳戒定慧生時宿直斗牛箕
憑君為算行年看便數生時到死時
盧行者(高僧傳慧能姓盧氏往韶陽遇劉志略劉有姑恒讀湼槃經能聽之即為尼辨析中義尼)
(深嘆服號為行者)戒定慧(楞嚴經攝心為戒因戒生定因定發慧)虔州(注詳本卷再和)
(霍大夫詩虎頭州條下)
(按此詩五六聯分承三四兩句末一句又總結五六章法遒緊)
虔州景德寺榮師湛然堂
卓然精明念不起兀然灰槁照不滅方定之時慧在定
定慧照寂非兩法妙湛總持不動尊默然真入不二門
語息則默非對語此話要將周易論諸方人人把雷電
不容細看真頭面欲知妙湛與總持更問江東三語掾
景德寺(輿地紀勝景德寺劉朱建舊名安天在虔州府治東南隅地勢夷曠瞰覽城南山水梵宇)
(壯麗以間計者二千六百佛像萬餘黃山谷詩城東寶坊金碧重即此也虔州志謂唐德宗貞元三年建)
(所未詳)卓然兀然(按卓然精明而念不起兀然灰槁而照不滅二法相反當融為一黃睢道)
(人語也)照寂(楞嚴經注即寂而照曰妙明即照而寂曰明妙寂則三諦俱寂明則三諦俱照)妙
湛總持(楞嚴經注妙湛贊真諦般若德也總持贊俗諦解脫德也不動贊中諦法身德也即三而)
(一故曰妙湛即一而三故曰總持非三非一故曰不動)默然(維摩經時維摩詰默然無言文殊師)
(利歎曰乃至無有文字語言是真入不二法門)
次韻陽行先(公自注用鬱孤臺韻)
室空惟法喜心定有天游摩詰原無病須洹不入流苦
嫌尋直枉坐待寸田秋雖未(虔州志作未入)麒麟閣巳逃鸚鵡
洲酒醒風動竹夢斷月窺樓衆謂元德秀自稱陽道州
拔葵終相魯辟穀會封侯用舍俱無礙飄然不繫舟
陽行先(宋史陽孝本字行先贛州人學博行高隠于城西通天巖蘇軾自海外歸過而愛焉號之)
(曰玉巖居士隠遯二十年崇寧中舉八行解褐以直秘閣歸)元德秀(唐書元德秀字紫芝母亡)
(以不及親在而娶不肯婚人以為不可絶嗣荅曰兄有子先人得祀吾何娶焉田汝成志餘曰陽行先平)
(生不娶東坡直造其室嘗以元德秀呼之居士曰某乃陽城之裔故坡詩衆謂元德秀自稱陽道州皆謂)
(其無妻也)
再用數珠韻贈湜老
嗣宗雖不言叔寶猶理遣東坡但熟睡一夕一展轉南
遷昔虞翻却掃今馮衍古佛既手提諸方皆席捲當年
清隠老鶴瘦龜不喘和我彈丸詩百發亦百反耆年日
彫喪但有獨角繭時來窺方丈共笑虎毛淺
清隠老(本集崇慶禪院藏經紀略云吾南遷過虔州訪廉泉入崇慶院于江南壯麗為第一其費)
(二千餘萬前長老曇秀始作之幾于成而寂今長老惟湜嗣成之先生又有湜長老真贊云道與之貌天)
(與之形雖同乎人而實無情彼真清隠何殊丹青日照月明雷動風行夫孰非幻忽然而成此畫清隠可)
(謁雨晴據此則清隠當是惟湜之號)虎毛淺(詩淺幭傳淺虎皮淺毛也)
和猶子遲贈孫志舉
軒裳大爐鞴陶冶一世人從横落模範誰復甘饑貧可
憐方回癡初不疑嘉賓頗念懷祖黠嗔兒與兵姻失身
墮浩渺投老無涯垠回看十年舊誰似數子真孫郎表
獨立霜戟交重闉深居不汝覿豈問親與隣連枝皆秀
傑英氣推伯仁我從海外歸喜及崆峒春新年得異書
西郭有逸民(公自注陽行先以登真隠訣見借)小孫又過我歡若平生
親清詩五百言句句皆絶倫養火雖未伏要是丹砂銀
我家六男子朴學非時新詩詞各璀璨老語徒周諄願
言敦宿好永與竹林均六子豈可忘從我屢厄陳
孫志舉(按孫立節字介夫二子一名勰字志康一名勴字志舉見虔州志)崆峒(虔州志空)
(同山在城南六十里一名空山章貢二水夾以北馳一郡之望也山麓周回百里)登真隠訣
(舊唐書經籍志登真隠訣六十卷陶弘景撰)
南禪長老和詩不巳故作六蟲篇答之
鳳凰覽德輝遠引不待遣鷾鴯戀庭宇倏忽來千轉那
將坐井蛙而比談天衍蠧魚著文字槁死猶連卷老牛
疲耕作見月亦妄喘東坡方三問南禪巳五反老人但
目擊侍者應足繭最後六蟲篇深寄恨語淺
(慎按本題云六蟲篇而詩中止及五種豈以鳳皇為二耶殊不可解)
明日南禪和詩不到故重賦數珠篇以督之二首
未來不可招巳過那容遣中間見在心一一風輪轉自
從一生二巧歴莫能衍不如袖手坐六用都懷卷風雷
生謦欬萬竅自號喘詩人思無邪孟子内自反大珠分
一月細綆合兩繭纍然挂禪牀妙用夫豈淺
風輪轉(大集經有風能上有風能下心若念上風隨心牽起心若念下風隨心牽下轉運所作皆)
(是風隨心轉)
朝來取飯化乃是維摩遣全鋒雖未露半藏巳曾轉說
有陋裴頠談無笑王衍看經聊爾耳遮眼初不卷三咤
故自醒一吷何由喘請歸視故櫝静夜珠當反安居三
十年古衲磨山繭持珠尚嘿坐豈是功用淺
維摩遣(維摩經汝往上方界分有國名衆香佛號香積汝往到彼稽首世尊願得世尊所食之餘)
(當于娑婆世界施作佛事)一吷(莊子道仁義于戴晉人之前猶劍首之一吷也)山繭(翻譯名義)
(蟲衣謂用野蠶絲綿作衣天竺有國名烏陀粳米欲熟葉變為蟲蟲則食米人取繭蒸以為綿)
用前韻再和霍大夫
文字先生飲(公自注謂劉執中)江山清獻遊典刑傳父老尊爼
繼風流度嶺逢梅雨還家指麥秋自慚鴻雁侣争集稻
粱洲野闊横雙練城堅聳百樓行看鳳尾詔却下虎頭
州君意巳吳越我行無去留歸途應食粥乞米使君舟
文字飲(韓愈詩不解文字飲惟能醉紅裙)清獻遊(虔州志趙抃西安人嘉祐六年為右)
(司諫極論内侍出知虔州按清獻集章貢臺記略云予嘉祐六年夏以言事出守虔州始至視事屬歲穰)
(盜息英僚嘉賓間為游觀云云集中又有虔州即事鬱孤臺章貢臺諸什)虎頭州(元和郡縣志晉)
(南康郡宋南康國隋改虔州熊克中興小歴云紹興二十三年校書郎董德元上言虔州號虎頭城非佳)
(名也今天下舉安獨此郡有小警意其名有以兆之既而廷臣議亦謂有虔劉之義遂改名曰贛州因古)
(縣為名按虎頭州即虔州也趙清獻守虔州詩虎頭城裏人煙闊馬祖巖前氣象豪二句可証王氏注)
(以虎頭州為常州因顧愷之得名劉辰翁雖加評駁未詳出處今駁正)
用前韻再和許朝奉
高門元世舊客路晚追游清絶聞詩語疏通豈法流傳
家有衣鉢斷獄盡春秋邂逅陪車馬尋芳謝眺洲凄涼
望鄉國得句仲宣樓恨賦投湘水悲歌祀柳州何如五
字律相與一尊留更約登塵外歸時月滿舟
塵外(亭名南康八境之一也注見前)
(按趙彦村云凡詩四句以第一句對第三句以第二句對第四句謂之扇對蓋始于白氏金針胡仔云杜)
(少陵哭鄭少監詩得罪台州去時危棄碩儒移官蓬閣後穀貴殁潛夫則前此巳有之不始于白氏矣篇)
(中邂逅四句正用此格)
用前韻再和孫志舉
人衆者勝天天定亦勝人鄧通豈不富郭解安得貧驚
飛賀厦燕走散入幕賓醉眠中山酒結夢南柯姻寵辱
能幾何悲歡浩無垠回視人間世了無一事真洒掃古
玉局香火通帝闉我室思無邪我堂德有隣所至為(一作)
(無訛)鄉里事賢友其仁之子富經術蔚如井大春蜿蟺楚
南極淑氣生此民唱高和自寡非我誰當親譬彼嶰谷
竹剪裁待伶倫俗學吁可鄙紙繒配芻銀聊將調癡鬼
亦復争華新願子事篤實浮言掃譫諄窮通付造物得
喪理本均期子如太倉會當發陳陳
崔文學甲攜文見過蕭然有出塵之姿問之則孫
介夫之甥也故復用前韻賦一篇示志舉
象服盛簮珥豈是邢夫人敝衣破冠履可憐范叔貧君
看崔員外晚就觀國賓當年頗赫赫翁嫗争為姻(公自注見)
(退之贈崔員外詩)蹭蹬阻風水横斜挂邊垠青衫映白髮今似
梅子真道存百無害甘守吳市闉自言總角歲慈母為
擇隣邦人驚似舅矯矯惡不仁詩文非他師家法乃富
春豈非空同秀為國産雋民挺然齊魯生近出姬姜親
為文不在多一頌了伯倫清詩要鍛(一作淘)煉乃得鉛中
銀自我遷嶺外七見槐火新著書巳絶筆一嘿含千諄
蕢桴和葦籥天節非人均時時自娛嬉豈為俗子陳
崔甲(失攷)孫介夫(虔州志孫立節字介夫寧都人皇祐進士王安石行新法欲以為條例司)
(立節曰當求勝我者若我輩人不肯為是官矣蘇文忠作剛說遺之)崔員外(名斯立字立之昌黎)
(有贈詩)蹭蹬(杜甫詩青冥却垂翅蹭蹬無縱鱗)蕢桴(禮記蕢桴而土鼓猶若可以致其敬)
(于鬼神疏云蕢讀為凷謂搏土凷為桴桴擊鼓之物也)
戲贈虔州慈雲寺鑒老(一無戲字)
居士無塵堪洗沐道人有句借宣揚窗間但見蠅鑚紙
門外惟聞佛放光徧界難藏真薄相一絲不挂且逢場
却須重說圓通偈千眼熏籠是法王
慈雲寺(輿地紀勝慈雲寺在贛州城東南舊名景德寺)鑒老(冷齋夜話東坡自海外歸至贛)
(上以水涸舟不得行時過慈雲寺浴其長老明鑒魁梧如世所畫慈恩然叢林以道學與之坡作詩戲之)
(云云)無塵堪洗(楞嚴經跋陀娑羅于沐浴時隨例入室忽悟水因既不洗塵亦不洗體中間安)
(然得無所有又傳燈錄石梯和尚因侍者請浴師曰既不洗塵亦不洗體汝作麽生)蠅鑚紙(傳燈)
(錄神瓉禪師一日坐窗下看經蜂子投窗紙求出師曰世界如許廣闊不肯出鑚他故紙)佛放光
(傳燈錄古靈行脚回受業師遣執役一日因澡身命靈去垢靈乃拊背曰好所佛殿而佛不聖其師回首)
(視之靈曰佛雖不聖且能放光)一絲不挂(傳燈錄南泉問陸亘十二時中作麽生陸云一絲不)
(挂)逢場(傳燈錄鄧隠峯曰竿木隨身逄場作戲)圓通偈(楞嚴經跋陀羅佛問圓通如我)
(所證觸因為上)熏籠(施氏注引釋氏通典云十六開士于浴堂證悟水因于熏籠焙浴具次得大安)
(樂)法王(大論佛為法王菩薩入正位乃至十地故悉名王子)
慎按冷齋夜話載先生此篇窗間二字作舉
頭門外二字作拊背細觀詩中自起至末八
句中多用浴事與洪覺範語正合覽者不識
作家用意所在往往信口讀過特援據釋典
詳注之又按此詩施氏原本巳載遺詩二十
九首卷中新刻本又重載續補下卷今為刪
去據時地改編
畫車二首
何人畫此隻(一作觭)輪車便是當年欹器圖上易下難須
審細左提右挈免疎虞
隻輪車(東京夢華錄獨輪車前後二人把駕兩旁兩人扶拐前有驢拽謂之串車以不用耳子轉)
(輪也)
九衢歌舞頌王明誰惻寒泉獨自清賴有千車能散福
化為膏雨滿重城
惻寒泉(易井卦九三井渫不食為我心惻可用汲王明並受其福又九五井冽寒泉食疏云剛正)
(之主不納非賢必須行潔才高而後乃用)
虔州吕倚承事年八十三讀書作詩不巳好收古
今帖貧甚至食不足(石刻題云吕夢得承事年八十三讀書作詩手不釋卷室)
(如懸罄但貯古今書帖而巳作詩以示慈雲老師)
揚雄老無子馮衍終不遇不識孔方兄但有靈照女家
藏古今帖墨色照箱筥饑來據空案一字不堪煮枯腸
五千卷磊落相撑拄吟為蜩蛩聲時有島可句為語里
長者德齒敬巳古如翁有幾人薄少可時助
吕倚(施氏補注本吕倚字夢得維揚人蹭蹬不遇老始以恩補虔州瑞金縣簿有一女嫁贛人因居)
(焉按承事其官階也職官分紀寄祿文散官有承事郎)靈照女(傳燈錄龐居士有女名靈照賣)
(竹漉籬以供朝夕)
王子直(一本作立訛)去歲送子由北歸往返百舍今又
相逢贛上戲用舊韻作詩留別
米盡無人典破裘送行萬里一鄒游解舟又欲攜君去
歸舍聊須與婦謀聞道年來丹伏火不愁老去雪蒙頭
剰買山田添鶴口廟堂新拜富民侯
王子直(注見三十九卷)
次韻江(宋文鑑作王訛)晦叔二首
人老家何在龍眠雨未驚酒船回太白稚子候淵明幸
與登仙郭同依坐嘯成小樓看月上劇飲到參横
江晦叔(名公著桐廬人建中靖國初知虔州東坡北歸至虔晦叔適至未幾除廣東轉運判官此)
(段施氏原本所有新刻刪去今補錄)
鐘鼓江南岸歸來夢自驚浮雲世事改孤月此心明雨
巳傾盆落詩仍翻水成二江争送客木杪看橋横
(按苕溪漁隠叢話云東坡自嶺外歸其詩云浮雲世事改孤月此心明語意高妙如參禪悟道之人吐露)
(胸襟無一毫窒礙)
次韻江晦叔兼呈器之
横空初不跨鵬鼇但覺胡牀步步高(公自注器之言嘗夢飛自覺身與坐)
(牀皆起空中)一枕晝眠春有夢扁舟夜渡海無濤歸來又見
顛茶陸(公自注往在錢唐嘗語晦叔陸羽茶顛君亦然)多病仍逢止酒陶(公自注陶)
(淵明有止酒詩器之小時飲量無敵今不復飲矣)笑說南荒底處所祇今榕葉
下庭臯
劉器之(宋史劉安世字器之魏人自少持論有識為文彦博所器登第不就選從司馬光咨盡心)
(行巳之學哲宗立光薦為秘書正字擢右正言進諫議大夫時目曰殿上虎東都事略安世以吕公著之)
(薦除右正言紹聖初落職知南安軍三年貶新州初擢言路將以親辭其母曰不可以閨門之私辭君命)
(及南遷母怡然曰兹事固知如此有集二十卷張子韶盡言集序云温公之門多君子一傳而得劉器之)
(在諫垣時專攻王氏黨扶持正道亦云切矣邵氏見聞後錄器之與東坡元祐初同朝至元符末歸自嶺)
(南相遇于道始交歡)
寒食與器之游南塔寺寂照堂
城南鐘鼓鬭清新端為投荒洗瘴塵總是鏡空堂上客
誰為寂照境中人紅英掃地風驚曉綠葉成隂雨洗春
記取明年作寒食杏花曾與此翁隣
投荒(宋史劉器之本傳章惇用事貶新州別駕安置英州投荒七年令甲所載遠惡地無不歴之)
慎按泰和志槐安閣在縣之南塔寺黃山谷
為白下宰有詩虔州志亦載之王氏注引杭
州圖經云梵天寺在鳳凰山乾德中吳越王
錢氏建舊額南墖寺與此何涉今駁正
器之好談禪不喜游山山中筍出戲語器之可同
參玉版長老
叢林真百丈法嗣有横枝(公自注玉版横枝竹笋也)不怕石頭路來
參玉版師聊憑栢樹子與問籜龍兒瓦礫猶能說此君
那不知
百丈(傳燈錄洪州百丈山懷海大智禪師福州長樂王氏子嗣馬祖道一禪師南嶽下第二世羅湖)
(野錄圓通訥禪師嘗言昔百丈大智禪師建叢林立規矩欲救像季不正之弊)横枝(高僧傳信禪師)
(嘗于九江見紫雲如蓋下有白雲横開六岐謂弘忍曰汝知之乎忍曰師之法旁出一枝相踵六世)
(按苕溪叢話東坡嘗與劉器之同參玉版和尚器之欣然從之至廉泉燒笋而食器之覺笋味勝問此何)
(名曰名玉版此老僧善說法要令人得禪悅之味于是器之方悟其戲坡作偈云云此謂盡用禪家語形)
(容可謂善于游戲者也山谷云此老于般若横說竪說百無剰語非其筆端有舌乎)
永和清都觀道士童顔鬒髮問其年生于丙子蓋
與予同求此詩
鏡湖勅賜老江東未似西歸玉局翁羈枕未容春夢斷
清都宛在默存中每逢佳境攜兒去試問行年與我同
自笑餘生消底物半篙清漲百灘空(公自注予與劉器之同發虔州江水)
(忽暴漲丈餘贛石三百里無一見者至永和器之解舟先去予獨游清都作此詩)
永和(泰和志距縣東北八十里有晉置東昌城隋省入西昌今之永和鎮即其地也吉安志萬安縣)
(有三鄕曰永和曰誠信曰龍泉)清都觀(廬陵志清都觀在吉州城南十五里儒林鄉永和鎮南唐)
(保大間有石基號為西臺宋興國初道士蕭德元結宇于臺賜額西臺觀治平中改今名蘇軾南歸嘗游)
(焉為書清都臺三字本集有清都謝道士真贊云謝道士生丙子真一存長不死欲識清都面目一江春)
(水東流滔滔直入滄海上至蓬萊頂頭)道士(姓謝字子和廬陵志載宋單暐游清都觀記略云永)
(和鎮距城十餘里有觀曰清都予愛其寬閒清曠詢于主觀道士謝子和蓋肇于南唐保大間卜相啟闢)
(實自子和訖工)默存(穆天子傳王執化人之裾騰而上者中天王實以為清都紫微鈞天廣樂帝之)
(所居旣寤王問所從來左右曰王默存耳)
贈詩僧道通
雄豪而妙苦而腴秖有琴聰與蜜殊(公自注錢唐僧思聰總角善琴後舍)
(琴而學詩復棄詩而學道其詩似皎然而加雄放安州僧仲殊詩敏捷立成而工妙絶人殊辟穀常啖蜜)語
帶煙霞從古少(公自注李太白云他人之文如山無烟霞春無草木)氣含蔬筍到
公無(公自注謂無酸饀氣也)香林乍喜聞薝蔔古井惟慚斷轆轤
為報韓公莫輕許從今島可是詩奴
道通(按詩人玉屑及石林詩話皆作惠通未詳孰是)酸饀氣(石林詩話近世僧學詩者極多)
(皆無超然自得之趣往往掇合模放士大夫所殘棄又自作一僧體格律尤俗謂之酸饀氣子瞻有贈惠)
(通詩云語帶烟霞從古少氣含蔬笋到公無嘗語人云頗解蔬笋語否為無酸饀氣也聞者無不失笑)
張競辰永康所居萬卷堂
君家四壁如相如卷藏天祿登石渠豈惟鄴侯三萬軸
家有世南行秘書兒童拍手笑何事笑人空腹談經義
未許中郎得異書且與揚雄說竒字清江縈山(一作出訛)碧
玉環下有老龍千古閒知君好事家有酒化為老人夜
扣關留侯之孫書滿腹玉函寶方何用讀濠梁空復五
車多圯上從來一編(一作篇)足
張競辰(王氏原注張熙明也餘失考)
劉壯輿長官是是堂
閒燕言仁義是非安可無非非義之屬是是仁之徒非
非近乎訕是是近乎諛當為感麟翁善惡分錙銖抑為
阮嗣宗臧否兩含糊劉君有家學三世道益孤陳古以
刺今紬史行天誅皎皎大明鏡百陋逢一姝鶚立時四
顧何由擾羣狐作堂名是是自說行坦途孜孜稱善人
不善自遠徂願君置座右此語禹所謨
劉壯輿(宋史劉羲仲字壯輿父恕卒七年資治通鑑成追錄其勞官羲仲郊廟齋郎政和中自汝)
(州召為編修官至京師不謁權要未幾致仕歸廬山一時公卿賦詩三世繼美尤不易云晁以道嵩山集)
(云劉壯輿家于廬山之陽自其祖父凝之以來遺子孫惟圓書也)是是堂(陳後山是是堂記略)
(云劉子羲仲佐鉅野架屋以居名曰是是之亭其大父凝之仕不合而去老于廬山之下其父道原面數)
(人短長不避權貴卒窮以死而天下歸重焉今劉子博覽偉辨刻身苦思既嗣其世向善讎惡亦不減其)
(二父云)
絶句
柴桑春晚思依依屋角鳴鳩雨欲飛昨日巳收寒食火
吹花風起却添衣
慎按此詩施氏原本不載新刻本載續補下
卷以時攷之當是自嶺南歸過西江時作
夢中絶句
楸樹高花欲插天暖風遲日共茫然落英滿地君方見
惆悵春光又一年
楸花(爾雅葉小而皵椱葉大而皵楸詩眼云楸將夏乃繁杜甫詩楸樹高花媚遠天)
慎按此詩施氏原本不載今從新刻續補下
卷移編于此
予昔作壺中九華詩其後八年復過湖口則石巳
為好事者取去乃和前韻以自解云
江邊陣馬走千峯問訊方知冀北空尤物巳隨清夢斷
真形猶在畫圖中(公自注道藏有五嶽真形圖)歸來晚歲同元亮却
掃何人伴敬通賴有銅盆修石供仇池玉色自璁瓏(公自)
(注家有銅盆貯仇池石正綠色有洞水達背予又嘗以怪石供佛印師作怪石供一篇)
尤物(劉禹錫九華山歌九華山自是造化一尤物焉能籍甚乎人間)
(按晁補之雞肋集云元符巳夘九月貶上饒艤石鍾山寺下僧言壺中九華竒怪而正臣不來余不暇往)
(庚辰七月遇赦北歸至寺下首問之則為當塗郭祥正以八十千取去累月矣然東坡先生將復過此李)
(氏室中&KR0886;崒森聳殊形詭觀者固多公一題之皆重于九華矣云云考先生北歸再過湖口在辛巳春夏)
(之交距補之留題不過十月此石既為郭功甫所得先生豈不知之乃云為好事者所取何耶)
次韻郭功甫觀予畫雪雀有感二首(一本題云次韻郭功甫二)
(首)
早知臭腐即神竒海北天南總是歸九萬里風安稅駕
雲鵬今悔不卑飛
可憐倦鳥不知時空羨騎鯨得所歸玉局西南天一角
萬人沙苑看孤飛
郭功甫(名祥正當塗人注見前)
附郭功甫原作二首(王氏原注功甫觀先生畫雪雀有感作詩寄惠州云云後)
(先生北歸又用前韻寄詩云云今采出附錄)
平生才力信瑰竒今在窮荒豈易歸正是雪林枝
上畫羽翰雖好不能飛
秋霜春雨不同時萬里今從海外歸巳出網羅毛
羽在却尋雲跡帖天飛
慎按功甫原作二首青山集中失載王氏注
中有之新刻本既附見先生詩題之下續補
下卷又訛以秋霜春雨不同時一首為先生
作今改正附錄
次韻法芝舉舊詩一首
春來何處不歸鴻非復羸牛踏舊蹤但願老師真似月
誰家罋裏不相逢
法芝(名曇秀唱和詩見揚州惠州卷中)
次舊韻贈清涼長老
過淮入洛地多塵舉扇西風欲汚人但怪雲山不改色
豈知江月解分身安心有道年顔好(一作少)遇物無情句
法新送我長蘆舟一葉笑看雪浪滿衣巾
(按先生南還時過金陵有贈清涼和長老詩在三十七卷)
睡起聞米元章冒熱到東園送麥門冬飲子
一枕清風直萬錢無人肯買北窗眠開心暖胃門冬飲
知是東坡手自煎
門冬飲(本集與錢世雄尺牘云昨夕齒中出血專是熱病根源不淺即今諸藥盡却惟取人參和)
(茯苓麥門冬瀹湯渴即飲之)
(按紀年錄先生于辛巳五月至常州六月上表請老以本官致仕費衮梁溪漫志亦云東坡北歸至儀真)
(得暑疾止于毘陵顧塘橋孫氏之館惟方嶽深雪偶談叙次最詳東坡自儋北歸卜居陽羨士大夫猶畏)
(而不敢與游獨士人邵民瞻從學于坡為公買宅需緡五百公傾囊僅能償之卜吉入居既得吉矣夜與)
(邵步月偶至村落聞婦人哭聲遂推扉而入一老嫗泣曰吾有一居相傳百年吾子不肖舉以售人今日)
(徙此百年舊居一旦訣別所以泣也坡愴然問其居所在即以五百緡得之者也即取屋劵焚之呼其子)
(命翼日迎母還舊居不索其直自是遂還毘陵不復買宅借顧塘橋孫氏居暫住焉是年七月竟殁于借)
(居云云據此題中所云東園當在常州而無可攷因載公逸事感嘆及之)
夢中作寄朱行中(公自注前一日夢作此詩寄朱行中覺而記之自不曉所謂漫)
(寫去夢中分明用此色紙也)
舜不作六器誰知貴璵璠哀哉楚狂士抱璞號空山相
如起睨柱頭璧與俱還何如鄭子産有禮國自閒雖微
韓宣子鄙夫亦辭環至今不貪寶凛然照塵寰
朱行中(宋史朱服字行中烏程人進士甲科紹聖初為中書舍人謫萊州再為廬州徙廣州又坐)
(與蘇軾游貶海州團練副使蘄州安置吳興備志載朱服所著書有文集十三卷較定六韜六卷孫子三)
(卷司馬法三卷吳子二卷三略三卷其子彧有蘋洲可談集)
(按曾端伯百家詩選云東坡寄朱行中一篇北歸時絶筆也又朱弁風月堂詩話云朱行中知廣州東坡)
(自海南歸留廣甚久坡還嶺北聞行中在任士大夫頗以廉潔少之至毘陵寄行中詩至今不貪寶凜然)
(照塵寰云云其愛行中至矣蓋不欲正言其事故假夢中作以諷之耳)
答徑山琳長老
與君皆丙子各巳三萬日一日一千偈電往那容詰大
患緣有身無身則無疾平生笑羅什神咒真浪出
琳長老(本集雜記云徑山長老惟琳行峻而通文清而麗始徑山祖師有約止以甲乙住持予謂)
(以適事之宜而廢祖師之約當于山門選用有德乃以琳嗣事)千偈(晉書鳩摩羅什天竺人年七歲)
(出家從師受經日誦千偈偈有三十二字凡三萬二千言義亦自通)
(按紀年錄七月公疾頗革徑山老惟琳來說偈答云平生笑摩什神咒真浪出琳問神咒事索筆書昔鳩)
(摩羅什病亟出西域神咒三番令弟子誦以免難不及事而終併出一帖云某萬里嶺海不死而歸宿田)
(里有不起之憂非命也耶蓋絶筆于此後二日殆將屬纊而聞觀先離二十八日公薨年六十六葬汝州)
(郟城縣釣臺鄉上瑞里嵩陽峩眉山)
附琳長老原作
扁舟駕蘭陵自援舊風日君家有天人雄雄維摩
詰我口吞文殊千里來問疾若以默相酬露柱皆
笑出
蘇詩補註卷四十五
