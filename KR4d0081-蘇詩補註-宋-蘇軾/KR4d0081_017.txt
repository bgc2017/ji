蘇詩補註卷十八翰林院編修查慎行撰
古今體詩四十七首(起元豐二年已未正月在徐州任三月後移知湖州道中作)
人日獵城南會者十人以身輕一鳥過槍急萬人
呼為韻得鳥字
兒童笑使君憂愠常悄悄誰拈白接䍦令跨金騕褭東
風吹濕雪手冷怯清曉忽發兩鳴髇相趁飛蝱小放弓
一長嘯目送孤鴻矯吟詩忘鞭轡不語頭自掉歸來仍
脫粟鹽䜴煮芹蓼何似雷將軍兩眼霜鶻皎黑頭巳為
將百戰意未了馬上倒銀缾得兔不暇燎少年負竒志
蹭蹬百憂繞回首英雄人老死已(一作亦)不少青春還一
夢餘年真過鳥莫上呼鷹臺平生笑劉表
濕雪(埤雅霰閩俗謂之米雪今名濇雪亦曰濕雪)呼鷹臺(水經注沔水南有層臺號曰景)
(升臺表蓋游于此太平寰宇記呼鷹臺在襄陽鄧城縣東南一里劉表所築表常登此鼓琴作樂有鷹來)
(至因名)
(烏臺詩案軾先與將官雷勝並同官寄居等一十人出獵作詩各一首計十首後批請王定國轉示晉卿)
(都尉當輸我一籌也王詵字晉卿詵令書表司張遵寄軾詩十一首并後序云子瞻所寄新詩並會獵事)
(迹夸示一時之樂余因回示報樂侍寢清歌者雲英等凡十有一人輙效子瞻十家之詩各以其名製詞)
(一篇寄子瞻不知却復輸此一籌否其意說富貴作樂即無譏諷上件詩不係冊子内)
附子由次韻
將賢士氣振令肅軍聲悄晨登戲馬臺一試胡騕
褭城空巷無人里社轉相曉吾公庶無疾但恐園
囿小荆榛一焚蕩雉兔皆驚矯翩翩白馬將手把
青絲掉少小事邊徼斬刈輕荼蓼殿前賜鞍勒珂
月明皎皎自言得所事強暴無不了廟筭本詩書
下策禁焚燎當令百煉剛甘就一指繞低回未嘗
試坐被世人少秋霜一朝下凌厲見鷙鳥為君整
驕惰重立穰苴表
將官雷勝得過字代作
胡騎入雲(一作回)中急烽連夜過短刀穿鹵陣濺血貂裘
涴一來輦轂下愁悶惟欲卧今朝從公獵稍覺天宇大
一雙鐵絲箭未發手先唾射殺雪毛狐腰間餘一箇
一箇(大射禮搢三挾一个詩疏引之云搢者插也挾謂手挾之射用四矢故插三于帶間挾一以扣)
(弦而射也荀子負矢五十箇个箇二字古通用慎按餘一箇謂尚餘一矢也左傳成公十六年楚王召養)
(由基與之兩矢使射吕錡中項伏弢以一矢復命詩中後四句正用此舊注引杜詩峽口驚猿聞一箇似)
(無謂今駁正)
臺頭寺步月得人字
風吹河漢掃微雲步屧中庭月趁人浥浥爐香初泛夜
離離花影欲搖春遥知金闕同清景想見氊車輾(一作碾)
暗塵回首舊游真是夢一簪華髮岸綸巾
(石林詩話詩下雙字極難須使五言七言之間除去五字三字外精神興致全見于兩言方為工妙唐人)
(記水田飛白鷺夏木囀黃鸝為李嘉祐詩王摩詰添漠漠隂隂四字如李光弼將郭子儀軍一號令之精)
(彩數倍如老杜無邊落葉蕭蕭下不盡長江滚滚來江天漠漠鳥雙去風雨時時龍一吟等乃為超絶近)
(時蘇子瞻浥浥爐香初泛夜離離花影欲搖春可以追配前作也)
臺頭寺送宋希元
相從傾蓋只今年送别南臺便黯然入夜更歌金縷曲
他時莫忘角弓篇(公自注是日與宋君同栽松寺中)三年不顧東鄰女
(公自注取宋玉)二頃方求負郭田(公自注取季子)我欲歸休君未可茂
先方議斸龍泉
南臺(即戲馬臺以在徐州城南故名)宋希元(爵里失考)
種松得徠字(公自注其四在懷古堂其六在石經院)
春風吹榆林亂莢飛作堆荒園一雨過戢戢千萬栽青
松種不生百株望一枚一枚已有餘氣壓千畝槐野人
易斗粟云自魯徂徠魯人不知貴萬竈飛青煤束縛同
一車胡為乎來哉泫然解其縛清泉洗浮埃枝傷葉尚
困生意未肯回山僧老無子養護如嬰孩坐待走龍蛇
清隂滿南臺孤根裂山石直榦排風雷我今百日客(公自)
(注時去替不百日)養此千歲材茯苓無消息雙髩日夜催古今
一俯仰作詩寄餘哀
徂徠(水經注環水又左入于汶水又西南流經徂徠山西山多松栢詩所謂徂徠之松也記曰徂徠)
(山在梁甫奉高博三縣界猶有美松亦曰尤徠之山也名勝志在泰安州東南四十里)
作書寄王晉卿忽憶前年寒食北城之遊走筆為
此詩
北城寒食烟火微落花胡蝶作團飛王孫出遊樂忘歸
門前驄馬紫金鞿吹笙帳底烟霏霏行人舉頭誰敢睎
扣門狂客君不麾更遣傾城出翠帷書生老眼省見稀
畫圖但覺周昉肥别來春物已再菲西望不見紅日圍
何時東山歌采薇把盞一聽金縷衣
王晉卿(補錄施氏原注王晉卿名詵太原人徙開封自少志趣不羣能詩善畫選尚魏國賢惠公)
(主母宣仁高后于神宗為同産主性賢厚不妬忌好讀古文章喜筆札晉卿慕東坡相與游從嘗為作寶)
(繪堂記多蓄法書名畫及自製丹青每為題咏坡以詩對御史臺謫黃州晉卿自絳州團練使坐追兩秩)
(停廢賢惠病神宗復其官以慰主意未幾薨遂貶官安置均州元豐七年春徙穎哲宗即位許居京師元)
(祐初自登州刺史復文州團練使駙馬都尉與東坡不相聞者七年感嘆作詩相屬坡和篇真跡在臨川)
(王掞子俞家刻于婺倅廳徽宗為端王相與情好最厚既即位自婺州防禦使遷定州觀察使)周昉
肥(廣川畫跋李龍眠得周昉按箏圖指以問曰人物豐穰肌勝于骨蓋畫者自有所好哉余曰此固唐)
(世所好諸說太真豐肌秀骨今見于畫亦肌勝于骨韓公言曲眉豐頰便知唐人所尚以豐肌為美昉于)
(此時知所好以圖之矣)
往在東武與人往反作粲字韻詩四首今黃魯直
亦次韻見寄復和答
苻堅破荆州止獲一人半中郎老不遇但喜識元歎我
今獨何幸文字厭竒玩又得天下才相從百憂散隂求
我輩人規作林泉伴寧當待垂老倉卒收一旦不見梁
伯鸞空對孟光案才難不其然婦女厠周亂世豈無作
者於我如既盥(一作灌非)獨喜誦君詩咸韶音節緩夜光一
已多矧獲纍纍貫相思君欲瘦不往我真懦吾儕眷微
禄寒夜抱寸炭何時定相過徑就我乎館飄然東南去
江水清且暖相與訪名山微言師忍粲
附魯直次韻三首(山谷集原題云見子瞻粲字韵詩和答三四反不困而愈竒崛)
(輙次韵寄彭門)
公才如洪河灌注天下半風日未嘗攖晝夜聖所
嘆名世三十年窮無歌舞玩入宫又見妬徒友飛
鳥散一飽事難諧五車書作伴風雨暗樓臺雞鳴
自昏旦雖非錦繡贈欲報青玉案文似離騷經詩
窺關雎亂賤生恨學晩曾未奉巾盥昨蒙雙鯉魚
遠託鄭人緩風義薄秋天神明還舊貫更磨薦禰
墨推挽起疲懦忽忽未嗣音微陽歸候炭仁風從
東來拭目望齋館鳥聲日日春柳色弄晴暖漫有
酒盈樽何因見此粲
人生等尺捶豈耐日取半誰能如秋蟲長夜向壁
歎朝四與暮三適為狙公玩臭腐暫神竒喑噫即
飄散我觀萬世中獨立無介伴小黠而大癡夜氣
不及旦低首甘豢飬尻脽登俎案所以終日飲醉
眠朱碧亂無人明此心忍垢待濯盥仰看東飛雲
只使衣帶緩先生古人學百氏一以貫見義勇必
為少作衰俗懦忠言願回天不忍效吞炭還從股
肱郡待詔圖書館投壺得賜金侏儒餘飽暖寧令
東方公但索長安粲
元龍湖海士毁譽略相半下牀卧許君上牀自永
歎丈夫屬有念人物非所玩坐令結歡客化為烟
霧散武功有大略亦復寡朋伴詠歌思見之長夜
鳴曷旦東南望彭門官道平如案簡書束縛人一
水不能亂斯文嫓秬鬯可用圭瓚盥誠求活國醫
何忍棄和緩開疆日百里都内錢朽貫銘功甚俊
偉乃見儒生懦且當置是事勿使冰作炭上帝羣
玉府道家蓬萊館曲肱夏簟寒炙背冬屋暖只令
文字垂萬世星斗粲
(慎按山谷集中三首之外又有次韻答堯民一首次韻聞子瞻得湖州一首陳後山亦有次韻二首)
(今不具錄)
雪齋(公自注杭僧法言作雪山于齋中)
君不見峨眉山西雪千里北望成都如井底春風百日
吹不消五月行人如凍蟻紛紛世人爭奪中誰信言公
似贊公人間熱惱無處洗故向西齋作雪峯我夢扁舟
入吳越長廊靜院燈如月開門不見人與牛(公自注言有詩見寄)
(云林下閒看水牯牛)惟見空庭滿山雪
雪齋(秦觀雪齋記略云雪齋者杭州法慧院言師所居之東軒也始師開此軒汲水為池界石為山)
(又灑粉于峯巒草木之上以象飛雪之集州倅蘇公過而愛之名曰雪齋後四年公為彭城復命郡從事)
(畢景儒篆其名作詩寄之于是雪齋之名有聞于時)成都(十道志益州成都府古梁州巴濮庸蜀之)
(地)言公(名法言字無擇見淮海集)人牛(歸宗牧牛圖序云嶺上人牛俱不見空留箬笠與蓑)
(衣)
以雙刀遺子由子由有詩次其韻
寶刀匣不見但見龍雀環何曾斬蛟蛇亦未切琅玕胡
為穿窬輩見之要領寒吾刀不汝問有愧在其肝念此
力自藏包之虎皮斑湛然如古井終歲不復瀾不憂無
所用憂在用者難佩之非其人匣中自長歎我老衆所
易屢遭非意干惟有王玄通階庭秀芝蘭知子後必大
故擇刀所便屠狗非不用一歲六七刓欲試百鍊剛要
須更泥蟠作詩銘其背以待知者看
龍雀環(水經注赫連龍昇七年遣將作大匠梁公叱造五兵器銳精利乃咸百鍊為龍雀大環銘)
(其背曰古之利器吳楚湛盧大夏龍雀名冠神都可以懷遠可以柔逋如風靡草威服九區)百鍊
剛(文選豈意百鍊剛化為繞指柔)
(慎按王氏注云詩案曾供此詩胡為穿窬輩四句以詆當時邪佞之人也世所傳烏臺詩案無此一段附)
(錄於此)
附子由原作
彭城一雙刀黃金錯刀環脊如雙引繩色如青琅
玕開匣飛電落入手清霜寒引之置膝上凜然愁
肺肝我衰氣力微覽鏡毛髮斑誓將斬鯨鯢靜此
滄海瀾又欲戮犀兕永息行路難有志竟不從撫
刀但長歎投刀淚如霰北斗空闌干歸來刈蓬蒿
鋤田植芳蘭惜刀不忍用用亦非所便棄置塵土
中坐使鋒刃刓牀頭夜生光知有蛟螭蟠慚君贈
我意時取一磨看
遊桓山會者十人以春水滿四澤夏雲多竒峯為
韻得澤字
東郊欲尋春未見鸎花迹春風在流水鳬雁先拍拍孤
帆信溶漾弄此半篙碧艤舟桓山下長嘯理輕策彈琴
石室中幽響清磔磔弔彼泉下人野火失枯腊悟此人
間世何者為真宅暮回百步洪散坐洪上石愧我非王
襄子淵肯見客臨流吹洞簫水月照連璧此歡真不朽
回首歲月隔想像斜川遊作詩寄彭澤
桓山(注見前)十人(按本集遊桓山記從遊者八人畢仲孫舒煥寇昌朝王適王遹王肄軾之)
(子邁煥之子彦舉合戴道士及先生為十人)
戴道士得四字代作
少小家江南寄跡方外士偶隨白雲出賣藥彭城市雪
霜侵鬢髮塵土汚冠袂賴此三尺桐中有山水意自從
夷夏亂七絲(一作絃)久已棄(一作廢)心知鹿鳴三不及胡琴
四使君獨慕古嗜好與衆異共弔桓魋宫一灑孟嘗淚
歸來鎻塵匣獨對斷絃喟挂名石壁間寂寞千歲(一作載)
事
戴道士(遊桓山記元豐二年正月晦從二三子游于泗上登桓山入石室使道士戴日祥鼓雷氏)
(之琴操履霜之遺音曰噫嘻悲夫此宋司馬桓魋之墓也太霄經平王東遷洛置道士七人漢書郊祀志)
(注漢宫闕疏云神明臺高五十丈上有九室常置九天道士百人道士之名自武帝始平王事不可考)
次韻田國博部夫南京見寄二絶
歲月翩翩下坂輪歸來杏子巳生仁深紅落盡東風惡
柳絮榆錢不當春
部夫(督部夫役也本集有鹽官部役詩義同)下坂輪(白居易詩我今六十五走若下坂輪)
火冷餳稀杏粥稠青裙縞袂餉田頭大夫行役家人怨
應羡居鄉馬少游
月夜與客飲杏花下
杏花飛簾散(一作報)餘春明月入戶尋幽人褰衣步月踏
花影炯如流水涵青蘋花間置酒清香發爭挽長條落
香雪山城酒薄不堪飲勸君且吸杯中月洞簫聲斷月
明中惟憂月落酒杯空明朝卷地春風惡但見綠葉棲
殘紅
送蜀人張師厚赴殿試二首
忘歸不覺鬢毛斑好事鄉人尚往還斷嶺不遮西望眼
送君直過楚王山
楚王山(水經獲水又東過蕭縣南注云北流注之蕭縣南對山世謂之蕭城南山戴延之述征記)
(謂之同孝山劉澄之山川志謂縣南有冒山按志即徐州之桓山也有楚元王墓彭門志云山下古冡數)
(十皆依山為之甃以巨石元王冡特大餘者皆其子孫按楚王山以楚元王得名非因項羽也施氏補)
(注引史記項羽本紀者訛原本無此條今駁正)
雲龍山下試春衣放鶴亭前送落暉一色杏花三十里
新郎君去馬如飛
新郎君(摭言薛逢厄于宦途嘗策臝赴朝值新進士榜下綴行而出見逢行旅蕭條前導曰迴避)
(新郎君逢語之曰阿婆三五少年時也曾東塗西抹來)
再次韻答田國博部夫還二首
西郊黃土没車輪滿面風埃笑路人已放役夫三萬指
從教積雨洗殘春
枝上稀疎地上稠忍看紅糝落牆頭風流别乘多才思
歸趁西園秉燭遊
紅糝(韓愈詩始見洛陽春桃枝綴紅糝)
田國博見示石炭詩有鑄劍斬佞臣之句次韻答
之
楚山鐵炭皆竒物知君欲斫姦邪窟屬鏤無眼不識人
楚國何曾斬無極玉川狂直古遺民救月裁詩語最真
千里妖蟇一寸鐵地上空愁蟣蝨臣
答郡中同僚賀雨
水旱行十年饑疫徧九土竒窮所向惡歲歲祈晴雨雖
非為已求重請終愧古鬼神亦知我老病入腰膂何曾
拜向人此意難不許重雲萋已合微潤先流礎蕭蕭止
還作坐聽及三鼓天明將吏集泥土滿鞾屨登城望麰
麥綠浪風掀舞愧我賢友生雄篇鬭新語君看大熟歲
風雨占十五天地本無功祈禳何足數渡河不入境未
(一作豈)若無蝗虎而况刑白鵝下策君勿取
歲歲祈晴雨(先生倅杭時有立秋禱雨及捕蝗詩繼守密州有禱雨張龍公及雩泉記及移)
(徐州初至即被水災既而祈雪霧豬泉又有元豐元年春旱禱雨詩皆見本集)拜向人(三十國春)
(秋慕容儼少見潘樂長揖而已或勸屈節儼攘袂曰吾狀貎如此行望人拜豈能拜向人)風雨占
十五(論衡儒者論太平瑞應皆言五日一風十日一雨)
留别叔通元弼坦夫
田三昔同寮向我每傾倒當年或齟齬反復看愈好寇
三我部民孝弟化隣保有如袁伯業苦學到衰老石生
吾邑子勁立風中草宦遊甑生塵飯(疑當作飲)水媚翁媪我
窮交舊絶計拙集枯槁三子尤見存往復紛紵縞迎我
淮水北送我睢陽道願存金石契凛凛貫華皓
慎按田三即叔通寇三即元弼石生即坦夫
也叔通時為徐倅故稱同寮陳後山寇參軍
集序云太常少卿寇君之子其季曰元弼曾
為許州司戶參軍徐州人也又有次韻元弼
三兄詩惟石坦夫不可考先生初自密移徐
故云迎我淮水北今自徐往南京故云送我
睢陽道其為離彭城時作無疑施氏原本不
載今從補遺上卷移編于此
罷徐州往南京馬上走筆寄子由五首
吏民莫扳援歌管莫凄咽吾生如寄耳寧獨為此别別
離隨處有悲惱緣愛結而我本無恩此涕誰為設紛紛
等兒戲鞭鐙遭割截道邊雙石人幾見太守發有知當
解笑撫掌冠纓絶
徐州(元和郡縣志秦泗水郡項羽都此號彭城漢改沛郡立楚國今州理是也宣帝改彭城郡宋永)
(初二年改徐州自隋氏鑿汴以來南控埇橋以扼汴路其鎮尤重西南至宋州三百一十里)雙石
人(陳師道送杜純詩云國家有急君得辭徐人不勞扣關請向來此地幾送迎草間翁仲口不瘖任淵)
(注云水經注鄗南千秋亭壇廟之東枕道有兩石翁仲東坡罷徐州詩曰道邊雙石人幾見太守發則徐)
(州有石人可知)
父老何自來花枝裊長紅洗盞拜馬前請壽使君公前
年無使君魚鼈化兒童舉鞭謝父老正坐使君窮窮人
命分惡所向招災凶水來非吾過去亦非吾功
古汴從西來迎我向南京東流入淮泗送我東南行暫
别復還見依然有餘情春雨(一作風)漲微波一夜到彭城
過我黃樓下朱闌照飛甍可憐洪上石誰聽月中聲
古汴(水經睢水東逕睢陽縣南汴水從北來注之太平寰宇記汴水在商丘縣北梁孝王廣睢陽城)
(七十里開汴河後汴水始經城南)
前年過南京麥老櫻桃熟今來舊遊處櫻麥半黃綠歲
月如宿昔人事幾反覆青衫老從事坐穩生髀肉聯翩
閱三守迎送如轉轂歸耕何時决田舍我已卜
老從事(時子由尚為南京簽書判官)閱三守(子由初到陳州時張安道留守南都至熙)
(寧七年陳述古自杭州移知應天府其一人無可考)
卜田向何許石佛山南路下有爾家川千畦種秔稌山
泉宅龍唇平地走膏乳異時畝一金近欲為逃戶逝將
解簪紱賣劍買牛具故人豈不懷廢宅生蒿穭便恐桐
鄉人長祠仲卿墓
石佛(九域志眉山縣有石佛鎮)山泉(怪異記豬龍泉有眉山石佛鎮曾有乳猪伏于此化二鯉)
附子由和五首(欒城集題云和子瞻自徐移湖將過宋都途中見寄)
東武厭塵土彭門富溪山從兄百日留退食同躋
攀輕帆過百步船底驚雷翻肩輿上南麓眼界涵
川原愛此忽忘歸願見且三年我去已匆匆兄來
亦奔奔永懷置酒地遶郭多雲烟
我昔去彭城明日河流至不見五斗泥但見三竿
水驚風鬱飆怒跳沫高睥睨㶑灔三月餘浮沉一
朝事分將食魚鼈何暇顧鄰里悲傷念遺黎指顧
出完壘繞堞對連山黃樓麗清泗功成始踰歲脫
去如一屣空使西楚氓欲語先垂涕
千金築黃樓落成費百金誰言使君侈聊慰楚人
心高秋吐明月白璧懸青岑晃蕩河漢高恍悢窗
戶深邀我三日飲不去如籠禽使君今吳越雖往
將誰尋
欲買爾家田歸種三頃稻因營山前宅遂作泗濱
老竒窮少成事飽暖未應早願輸槖中裝田家近
無報平生百不遂今夕一笑倒他年數畝宫懸知
迫枯槁
梁園久蕪没何以奉君遊故城已耕稼臺觀皆荒
丘池塘塵漠漠雁鶩空遲留俗衰賓客盡不見枚
與鄒輕舟捨我南吳越多清流
泗州僧伽塔
我昔南行舟繫汴逆風三日沙吹面舟人共勸禱靈塔
香火未收旗脚轉回頭頃刻失長橋却到龜山未朝飯
至人無心何厚薄我自懷私欣所便耕田欲雨刈欲晴
去得順風來者怨若使人人禱輙遂造物應須日千變
我今身世兩悠悠去無所逐來無戀得行固願留不惡
每到有求神亦倦退之舊云三百尺澄觀所營今已換
不嫌俗士汚丹梯一看雲山繞淮甸
泗州(元和郡縣志秦泗水郡漢武分置臨淮郡周大象二年改泗州開元中自宿遷縣移今理太平)
(寰宇記泗州南至淮水一里與盱眙分界東南防守利便泗州夾河為城古盱眙縣在淮岸北今城鎮淮)
(泗之衝)僧伽塔(高僧傳僧伽者葱嶺北何國人也何國在碎葉國東北伽在本土少而出家始)
(至西凉次歷江淮當龍朔初至臨淮就信義坊居人乞地下標志之穴土獲古碑乃齊香積寺得金像衣)
(葉刻普照王佛字嘗卧賀拔氏家現十一面觀音形其家遂捨宅其香積寺基即今寺也中宗景龍二年)
(詔赴内道場仍褒飾其寺曰普光王後示寂歸葬淮上多于塔頂現小僧狀于時乞風者得風求子者得)
(子太平興國七年勅重蓋塔務從高敞加其層累釋氏稽古略云宋太宗雍熙元年詔修增僧伽塔加諡)
(大聖二字與本傳年月小異劉貢父中山詩話泗州塔人傳下藏真身後閣有碑道興國中塑僧伽像事)
(甚詳云云與本傳正合稽古略訛也詩話又云退之詩火燒水轉掃地空則真身焚矣塔本喻都料所造)
(極工巧俗謂塔頂為天門蘇國老詩云上到天門最高處不能容物只容身)耕田欲雨二
句(困學紀聞劉夢得賦云同涉于川其時在風沿者之吉溯者之凶同藝于野其時在澤伊穜之利乃)
(稑之厄東坡詩耕田二句意本此)澄觀(葛立方韻語陽秋唐中葉浮屠中有四澄觀架支提以舍)
(僧伽者洛陽之澄觀也退之元和五年為洛陽令與之詩者也參無名大師為嚴華疏主譯經潤文者會)
(稽之澄觀也裴休為塔銘云元和五年授僧統印歷九宗聖世為七帝門師俗壽一百二者也傳燈錄有)
(鎮國大師澄觀又有曹溪别出第二世五臺山華嚴澄觀大師似即會稽之澄觀然續云無機緣語句可)
(錄則又非也)
慎按本篇有我昔我今二語後篇又有再過
龜山之句乃自徐移湖時作也先生初赴杭
時有將至渦口遇風留宿及發洪澤中途遇
大風復還二詩故此云我昔南行舟繫汴逆
風三日沙吹面也先生于甲寅秋杪自杭守
密至已未夏自徐移湖是為歲五周矣故下
首云再過龜山歲五周施氏原本編入倅杭
卷中者訛今與龜山一首俱改入本卷凡余
之編次即以本詩為証皆此類也
附子由和
清淮濁汴爭強雄龜山下閟支祁宫高秋水來無
遠近蕩滅洲渚乘城墉千艘銜尾復誰惜萬人雨
泣哀將窮城中古塔高百尺下有蛻骨黃金容蛟
龍百怪不敢近迴風倒浪歸無蹤越商胡賈豈知
道脫身獻寶醻元功至人已立萬物表刦火僅置
毛孔中區區淮汴亦何有一挹可注滄溟東胡為
尚與水族較時出變怪驚愚聾嗚呼此意不可詰
仰視飛栱凌晴空
龜山
我生飄蕩去何求再過龜山歲五周身行萬里半天下
僧卧一菴初白頭地隔中原勞北望潮連滄海欲東游
元嘉舊事無人記故壘摧頽今在不(公自注宋文帝遣將拒魏太武築城)
(此山)
龜山(宋書元嘉二十七年遣臧質拒魏遂于梁山築長圍城造浮橋絶水路太平寰宇記梁山又改)
(為長圍山在楚州西南一百八十里在盱眙縣北三十里即下龜山也上有絶壁下有重淵宋文帝築城)
(拒魏處)
書泗州孫景山西軒
落日明孤塔青山繞病身知君向西望不媿塔中人
孫景山(名奕見欒城集)孤塔(即僧伽塔)
泗州遇倉中劉景文老兄戱贈一絶
既聚伏波米還數魏舒籌應笑蘇夫子僥倖得湖州
慎按此詩施氏原本不載据詩語仍自徐移
湖時作今從續補下卷移編
過淮三首贈景山兼寄子由
好在長淮水十年三往來功名真已矣歸計亦悠哉今
日風憐客平時浪作堆晩來洪澤口捍索響如雷
三往來(先生于熙寧辛亥赴杭甲寅移知密州元豐已未自徐移湖往來經淮上相距九年今云)
(十年亦略約言之耳)
過淮山漸好松檜亦蒼然藹藹藏孤寺泠泠出細泉故
人真吏隱小檻帶巖偏却望臨淮市東風語笑傳
臨淮(元和郡縣志泗州臨淮郡漢武置南臨淮水西枕汴河水路東至楚州二百二十里詳見泗州)
(注)
回首濉陽幕簿書高没人何時桐栢水一洗庾公塵此
去漸佳境獨游長慘(一作愴)神待君詩百首來寫浙西春
濉陽(元和郡縣志春秋宋國秦碭郡漢曰濉陽以濉水在郡之南也)桐栢水(禹貢導淮自桐)
(栢疏云桐栢山在南陽平氏縣東南淮水所出水經云出胎簪山東北過桐栢山胎簪蓋桐栢之旁小山)
(傳言南陽郡之東也)
附子由次韻三首(欒城集題云次韻子瞻過淮見寄兼東孫奕職方)
出處平生共江淮恨不來宦遊良誤我老病賦懷
哉徇物終今世量書盡幾堆歸耕少憂患惟有仰
春雷(自注蜀中謂田無水利者為雷鳴田)
龜山昔同到松栢故依然紅印封鹽䜴黃罌分井
泉青天擕杖處晩日落帆偏無限相思意新詩句
句傳
行役饒新喜臨川逢故人相看對泉石憐我在埃
塵會合終多故分張類有神南遊得如願夢想霅
溪春
舟中夜起
微風蕭蕭吹菰蒲開門看雨月滿湖舟人水鳥兩同夢
大魚驚竄如奔狐夜深人物不相管我獨形影相嬉娛
暗潮生渚弔寒蚓落月挂柳看懸蛛此生忽忽憂患裏
清鏡過眼能須臾雞鳴鐘動百鳥散船頭擊鼓還相呼
余去金山五年而復至次舊詩韻贈寶覺長老
誰能斗酒博西凉但愛齋厨法䜴香舊事真成一夢過
高談為洗五年忙清風偶與山阿曲明月聊隨屋角方
稽首願師憐久客直將歸路指茫茫
附秦少遊次韻
雲峯一變隔炎凉猶喜重來飯積香宿鳥水干迎
曉閙亂帆天際受風忙青鞋踏雨尋幽徑朱火籠
紗語上方珍重故人敦妙契自憐身世兩微茫
大風留金山兩日
塔上一鈴獨自語明日顚風當斷渡朝來白浪打蒼崖
倒射軒窗作飛雨龍驤萬斛不敢過漁艇(苕溪叢話作舟)一葉
從掀舞細思城市有底忙却笑蛟龍為誰怒無事久留
童僕怪此風聊得妻孥許灊山道人獨何事夜半不眠
聽粥鼓
塔鈴語(晉佛圖澄外傳石宣與佛圖澄同坐浮圖一鈴獨鳴澄聽鈴音以言事無不效騐按明日)
(顚風當斷渡一句即鈴音也)龍驤漁艇(苕溪漁隱叢話對句法人不過以事以意出處備具)
(謂之妙不若東坡之竒特如曰聞說騎鯨遊汗漫記曾捫蝨話酸辛又曰龍驤萬斛不敢過漁舟一葉從)
(掀舞以鯨為蝨對以龍驤為漁舟對大小氣熖不等其意若玩世而英傑之氣終不可没)
慎按先生自徐移湖過高郵與少遊參寥同
行遊金山時兩公皆在焉故前篇少遊有和
詩此篇結句所云灊山道人即參寥也施氏
原本訛編倅杭卷中今改正
遊惠山(并引)
余昔為錢塘倅往來無錫未嘗不至惠山既去五年
復為湖州與高郵秦太虛杭僧參寥同至覽唐處士
王武陵竇羣朱宿所賦詩愛其語清簡蕭然有出塵
之姿追用其韻各賦三首
夢裏五年過覺來雙髩蒼還將塵土足一步(一作涉)猗瀾
堂俯窺松桂影仰見鴻鶴翔炯然肝肺間已作冰玉(一作)
(雪)光虛明中有色清淨自生香還從世俗去永與世俗
忘
惠山(陸羽惠山寺記惠山古華山也顧歡吳地志華山在吳城西北一百里釋寶唱名僧傳云沙門)
(僧顯宗元徽中入吳憩華山精舍老子枕中記所謂吳西神山是也梁大同中有青蓮花育于此尋更為)
(惠山寺寺前有曲水亭中有方池名千葉蓮花池亦名纑塘亦名浣沼獨孤及惠山新泉記寺居吳西神)
(山之足山小多泉山下有靈池異花唐丹丘湛長史舊居志云無錫縣西郊七里有惠山寺即宋司徒長)
(史湛茂之之别墅也)王武陵(字晦伯)竇羣(字丹列)朱宿(字遐景)猗瀾堂
(朱昱毘陵志猗瀾堂在惠山第二泉上)
附王武陵原作(明談修惠山古今考載此詩原題云戊辰八月吳郡朱遐景自秦還)
(吳次無錫命予及竇丹列會于惠山之精舍是時山林始秋高興在目凉風白雲起于坐隅逍遙于)
(長松之下偃息于盤谷之上仰視雲嶺俯瞰寒影夕陽西歸皓月東出羣動皆息視身如空玄言妙)
(論以極窮奥丹列有遁世之志遐景有塵外之心予亦樂天知命怡然契合夫良辰嘉會古人所惜)
(序述不作是闕文也山水之下景物秀茂賦詩以紀方外之游)
秋日遊古寺秋山正蒼蒼泛舟次巖壑稽首金仙
堂下有寒泉流上有珍禽翔石門吐明月竹木涵
清光中夜何沈沈但聞松桂香曠然出塵境幽慮
澹已忘
薄雲不遮山疎雨不濕人蕭蕭松徑滑策策芒鞋新嘉
我二三子皎然無緇磷勝遊豈殊昔清句仍絶塵弔古
泣舊史疾䜛歌小旻哀哉扶風子難與巢許隣(公自注謂竇羣)
(朱彝尊曰王武陵朱宿新舊唐書無攷惟竇羣有之按王字晦伯朱字遐景三人後皆登諫列而題詩惠)
(山日皆未仕也故東坡目以處士五竇集近白門龔賢依宋本刊行然羣游惠山詩亦不載其初入諫司)
(喜家室至絶句曰一旦悲歡見孟光十年辛苦伴滄浪不知筆硯緣封事猶問傭書日幾行近于俗狀矣)
(此蘇詩所以有難與巢許隣之句也)
附竇羣原作(惠山古今考載此詩原題云元和二年五月三日重游此寺獨覽舊題二)
(十年矣當時三人皆登諫列朱遐景方詣行車王晦伯尋卒郎署余自西掖累遷外臺復此躊躇吁)
(嗟存殁因題壁以志所懷)
共訪青山寺曾隱南朝人問世松桂老開襟言笑
新步移月亦出水映石磷磷予洗腸中酒君濯纓
上塵結彩入幽抱清氣達蒼旻信此澹忘歸淹留
冰玉鄰
敲火發山泉烹茶避林樾明窗傾紫盞色味兩竒絶吾
生眠食耳一飽萬想滅頗笑玉川子饑弄三百月豈如
山中人睡起山花發一甌誰與共門外無來轍
紫盞(蔡襄茶錄茶色白宜黑盞建安所造者紺黑紋如兔毫他處或色紫皆不及也)
附朱宿原作(亦見惠山古今考)
古寺隱秋山登攀度林樾悠然青蓮界此地塵境
絶機閒任晝昏慮淡知生滅微吹遞遙泉疎松對
殘月庭虚露華綴池淨荷香發心悟形未留遲遲
履歸轍
附秦太虚次韻三首
輟棹縱幽討籃輿入青蒼圓頂如邀迓旃檀燎深
堂層巒淡如洗傑閣森欲翔林芳含雨滋岫日隔
林光涓涓續清溜靡靡傳幽香俯仰佳覽眺悠然
身世忘
使君厭機械所與惟散人顧慙蒹葭陋謬倚瓊林
新上干青磝磝下矚白磷磷洞天不知老金界無
棲塵緬彼人間世烏蟾閱青旻詎得踵三隱山阿
相與鄰
樓觀相複重邈然閟清樾九龍吐清泠㶁㶁曾未
絶罌缶走千里真珠猶不滅况復從茶仙兹焉試
葵月岸巾塵想消散策佳興發何以慰遨嬉操觚
繼前轍
附參寥次韻三首
山烟弄滅没山木含葱蒼刺舟傍遙岸理策升虚
堂周遭矚層巘矯矯如翺翔下瞰平田流澹然浮
日光青篁解初籜洗雨聞幽香雖云迫前途真賞
豈易忘
松門暗朝雨寂歷無行人蔓草忽穿徑卉木鬱以
新階泉潄石齒照眼光磷磷使君美無度卓犖遺
囂塵風標傲竹栢談笑凌窮旻何媿沈冥子卧霞
吞結鄰
揚帆渡江來洗眼驚翠樾雲姿既容裔鳥弄更清
絶凌梯訪前蹤蜿蜿亦未滅嗟我魚目光疇能綴
明月狂墨掃琅玕風烟坐中發殊勝區中人茫茫
走飛轍
附李端叔次韻三首(姑溪集題云子瞻參寥太虚同遊惠山用王武陵竇羣朱)
(宿三詩韻各有所賦參寥錄以相示予將遊焉因次其韻)
曾為惠山客心已寄莽蒼知今幾何時常在山間
堂淹留情莫摰悵望自疑翔聯翩得秀句古殿逢
燈光耳冷徹孤神境幽拂清香買舟行有期此興
安能忘
三子骨已朽來者非一人簫聲起孤鳳抑按皆清
新松隂貯老月蘚暈涵蒼磷﨑嶇固有屢千載無
纖塵物物吾已矣今昔均可旻何當事一㕓顧水
終為鄰
膏肓有前人老意繫叢樾差池紛繽霜味蠟火已
絶一啜風潄液幽思起復滅詎慚數及七緬子在
明月疎更蹇修途景耿重激發泠然倘可御千古
同一轍
贈惠山僧惠表
行徧天涯意未闌將心到處遣人安山中老宿依然在
案上楞嚴(一作伽)已不看欹枕落花餘幾片閉門新竹自
千竿客來茶罷空無有盧橘楊梅尚帶酸
惠表(失考)老宿(翻譯名義梵云體毘履此云老宿又云五十夏以上一切沙門所尊敬者名耆)
(宿)楞嚴(翻譯名義首楞嚴經言一切究竟而得堅固定名為佛性又翻為金剛藏諸菩薩證此定)
(故名)
贈錢道人
書生苦信書世事仍臆度不量力所負輕出千鈞諾當
時一快意事過有餘怍不知幾州鐵鑄此一大錯我生
涉憂患常恐長罪惡靜觀殊可喜脚淺猶容却而况錢
夫子萬事初不作相逢更何言無病亦無藥
無病無藥(傳燈錄百丈懷海禪師云佛是衆生邊藥無病不要喫藥藥病俱消喻如清水)
與秦太虚參寥會於松江而關彦長徐安中適至
分韻得風字二首
吳越溪山興未窮又扶衰病過垂虹浮天自古東南水
送客今朝西北風絶境自忘千里遠勝遊難復五人同
舟師不會畱連意擬看斜陽萬頃紅
松江(九域志即吳江也注詳十一卷)垂虹(吳郡志垂虹吳江東門外橋名一名長橋慶歷八年)
(縣尉王庭堅建東西百餘丈中間有垂虹亭錢公輔作記治平三年縣令孫覺重修以木為之南渡後判)
(官張顯祖始甃以石輟耕錄吳江長橋七十二間作橋者僧從雅師立總其役)
二子緣詩老更窮人間無處吐長虹平生睡足連江雨
盡日舟横擘岸風人笑年來三黜慣天教我輩一尊同
知君欲寫長相憶更送銀盤尾鬛紅
附秦太虛作(得浪字)
松江浩無旁垂虹跨其上漫然銜洞庭領略非一
狀恍如陣平野萬馬攢穹帳離離雲抹山窅窅天
粘浪烟中漁唱起鳥外征帆颺愈知宇宙寬斗覺
東南壯太史主文盟諸豪盡詩將超摇外形檢語
笑供頡頏便娟棄追逐撥刺亦從放獨留三百缸
聊用沃軒曠
附參寥作(得岸字)
蜿蜒跨長虹吳會稱極觀淪漣幾萬頃放目失垠
岸倒影射遥山青螺點空半從來誇震澤勝事無
昏旦破浪涌長鬐排空度飛翰肺肝入清境劃若
春冰泮安得凌九垓從公遊汗漫
次韻關令送魚
舉網驚呼得巨魚饞涎不易忍流酥更煩赤脚長鬚老
來聽西風十幅蒲
關令(即前題中關彦長也前詩第二首結句更送銀盤尾鬛紅當指送魚事)
次韻秦太虛見戲耳聾
君不見詩人借車無可載留得一錢何足賴晩年更似
杜陵翁右臂雖存耳先聵人將蟻動作牛鬭我覺風雷
真一噫聞塵掃盡根性空不須更枕清流派大朴初散
失渾沌六鑿相攘更勝敗眼花亂墜酒生風口業不停
詩有債君知五藴皆是賊人生一病今先差(瘥同)但恐此
心終未了不見不聞還是礙今君疑我特佯聾故作嘲
詩窮嶮怪須防額癢出三耳莫放筆端風雨快
五藴是賊(心經五藴皆空又云無色無受想行識疏記云五藴亦為五隂維摩經樂離五欲樂)
(觀五隂觀如怨賊楞嚴經眼耳鼻舌及與身意六為賊媒自劫家寶)
(慎按此題淮海集失原作)
端午徧遊諸寺得禪字
肩輿隨所適遇勝輙流連焚香引幽步酌茗開淨筵微
雨止還作小窗幽更妍盆山不見日草木自蒼然忽登
最高墖眼界窮大千卞峯照城郭震澤浮雲天深沈既
可喜曠蕩亦所便幽尋未云畢墟落生晩烟歸來記所
歷耿耿清不眠道人亦未寢孤燈同夜禪
最高墖(吳興志飛英寺在湖州府治北寺中有墖名飛英注詳後卷)大千(道宣釋迦方誌)
(統攝篇云海外有山是鐵所成數至一千鐵圍都繞名小千世界即此小千數至一千鐵圍都繞名中千)
(世界即此中千數至一千鐵圍都繞名為大千世界)卞峯震澤(注俱見前)
(慎按先生自題此詩後云僕為吳興游飛英寺詩微雨止還作小窗幽更妍盆山不見日草木自蒼然自)
(非至吳越不見此景也)
附秦太虛作(淮海集原題云同子瞻端午日遊諸寺賦得深字)
太史抱孤韻暢懷在登臨别乘載鄒枚佳辰事幽
尋參差水石瘦窈窕房櫳深清磬發疎箔妙香横
素襟復登窣堵坡環迴矚嶔崯雙溪貫城郭暝色
帶孤禽凉飇動爽籟薄雨生微隂塵想澹清漣牢
愁洗芳斟揮箋訂往古援毫示來今愧無刻燭敏
續此金玉音
送劉寺丞赴餘姚
中和堂後石楠樹與君對牀聽夜雨玉笙哀怨不逢人
但見香烟横碧縷謳吟思歸出無計坐想蟋蟀空房語
明朝開鏁放觀潮豪氣正與潮爭怒銀山動地君不看
獨愛清香生雲(一作雪)霧别來聚散如宿昔城郭空存鶴
飛去我老人間萬事休君亦洗心從佛祖手香新寫法
界觀眼淨不覷登伽女餘姚古縣亦何有龍井白泉甘
勝乳千金買斷顧渚春似與越人降日注
劉寺丞(施氏原注前半缺後段云寺丞名誼號宜翁本集又有送劉行甫赴任餘姚詞調寄南柯)
(子山雨瀟瀟過一首是也行甫手寫華嚴經八十一卷故詩中有手香新寫法界觀之句宜翁提舉廣西)
(常平上書極論新法載國史學道欲輕舉自稱三茅翁元祐間知韶州公行其詞云汝昔為使者親見民)
(病盡言而不諱夫豈知有今日之報哉又嘗有書從其問道云此段新刻本刪去今補錄湖州舊志劉)
(誼字公曼號宜翁長興人治平四年進士子名燾字無言元豐三年中甲科吳興掌故劉宜翁有文集三)
(十卷奏議四十卷)中和堂(咸淳臨安志載李左史中和堂記略云始錢王鏐于其宫作堂名閱)
(禮本朝至和中威敏孫公沔來守此土易名中和守居負鳳皇山堂跨山憑高蘇文忠嘗謂下瞰海門洞)
(視萬里觀覽之傑抑可想見)聽雨(咸淳臨安志聽雨軒在中和堂後景定五年劉安撫良貴為屋)
(八楹取東坡中和堂後石楠樹與君對牀聽夜雨之句為扁)餘姚古縣(元和郡縣志舜後支)
(庶所封舜姓姚故曰餘姚本漢舊縣太平寰宇記餘姚山一名姚丘山在餘姚縣西北六十里九域志餘)
(姚縣在越州東北百四十七里)龍井白泉(嘉泰會稽志餘姚縣秘圖山之西一里有靈緒山南)
(俯姚江亦名嶼山山腰有微泉未嘗竭所謂龍泉也孔曄記云山巔有葛仙井)顧渚春(吳興備志)
(引吳均入東記云顧渚在長興縣北三十里吳王夫差顧其渚次原隰平衍可為都邑故名勞鉞湖州志)
(長興縣有堯市山在縣西北又七里為顧渚山旁有二山相對大澗中流産茶異品有泉曰金沙不常出)
(每春將造茶太守致祭頃即清溢造畢即涸南郡新書唐制湖州造茶謂之顧渚貢焙晁公武讀書志陸)
(羽與皎然朱放輩論茶以顧渚春為第一)日注(嘉泰會稽志日鑄嶺在會稽縣東南五十五里嶺下)
(有寺名資壽其陽坡名油車朝暮常有日色産茶絶竒有名最晩吳越貢奉中朝土毛畢入不聞有日鑄)
(茶則日鑄之出殆在吳越國除之後歸田錄云草茶盛于兩浙兩浙之品日注第一芽纖白而長其絶品)
(至二三寸不過數十株餘雖不逮然非他産可比多啜宜人無停滯酸噎之患按日鑄他書及土人皆用)
(此鑄字惟歸田錄則書為日注疑歐公自有所據其後書作注者自歐始也)
蘇詩補註卷十八
