蘇詩補註卷四十九翰林院編修查慎行撰
古今體詩四十七首
慎按唐宋名家詩文間有互見他集者如馬
退山茅亭記載獨孤及集柳州謝表其一乃
李吉甫郴州作而皆入子厚集中大樂十二
均圖楊次公作也編于嘉祐集蠶對織婦文
宋元憲作也編于米襄陽集三先生論事錄
序陳同甫作也編于朱文公集如此之類往
往有之但未有舛繆混雜幾及百篇如東坡
詩之甚者也李端叔有言先生自嶺外歸所
作字多他人詩文蓋紹聖以後嚴禁蘇氏之
學至淳熙初禁乃弛後人得公手跡便采入
公集承譌數百年注者與讀者漫不加辨凡
慎所駁正非敢一毫臆斷悉從諸家文集詩
話一一搜抉校對其雷同者另編二卷如單
行之什則注云此詩亦見某人集其或同時
唱和則依和詩例附載各卷本詩之後此卷
中但列題目云此詩附載第幾卷覽者詳之
老翁井(此詩施氏原本載遺詩卷首)
井中老翁誤年華白沙翠石公(一作翁)之家公來無蹤去
無跡井面團團(一作圓)水生花翁今與世兩何與無事紛
紛驚牧䜿改顔易服與世同毋使世人知有翁
老翁井(老蘇公嘉祐集老翁泉銘序云往歲十年山空月明有老人偃息泉上就之則隠而入於)
(泉洵甃石作亭其上銘曰山起東北翼而南西涓涓斯泉坌溢以瀰斂以為井可飲萬夫按梅聖俞有和)
(詩不具錄)
慎按朱子晦菴詩話云老翁井詩在老蘇送
蜀僧去塵之前必非他人作然不見于嘉祐
集亦不省其何說也彼欲井中老翁改顔易
服不使人知而後篇有嫌瘦廢彈之嘆何耶
然其言怨而不怒用意亦遠矣據此則此詩
與送蜀僧去塵二首皆老蘇公作也
送蜀僧去塵
十年讀易費膏火盡日吟詩愁肺肝不解丹青追世好
欲將芹芷薦君盤誰為善相寧嫌瘦復(一作後)有知音可
廢彈拄杖掛經須倍道故鄉春蕨巳闌干
慎按苕溪漁隠引石林詩話云蘇明允詩不
多見然精深有味語不徒發如讀易詩云誰
為善相寧嫌瘦後有知音可廢彈婉而不迫
哀而不傷所作自不必多也云云今合之朱
子詩話斷以為老蘇作
新城道中第二首(詩附載第九卷中)
慎按新城道中二首東風知我欲山行東坡
先生原作也身世悠悠我此行新城令晁端
友和韻也詳方回瀛奎律髓注見第九卷
虚飄飄(第二首第三首詩俱附載三十卷中)
慎按周紫芝太倉稊米集云元祐間黃山谷
作虚飄飄蓋樂府之餘當時諸公皆有和詩
戊辰臘月夜讀淮海集見之亦用其韻作詩
云云又按淮海集花飛不到地一首山谷原
作也畫簷蛛結網一首東坡和詩也風寒吹
絮浪一首少游和詩也今據此駁正注詳前
題織錦圖上回文三首(詩附載二十一卷中)
慎按本集題跋云余少時見一江南本其後
有人題詩十餘首皆竒絶今記其三第一首
春晚落花餘碧草云云第二首紅手素絲千
字錦云云第三首羞看一首回文錦云云以
上三首諸刻本俱訛入先生集中今以本集
再次前韻三首為主此三首則附于後注詳
前
和人回文五首
紅窗小泣低聲怨永夕春寒斗帳空中酒落花飛絮亂
曉鶯啼破夢匆匆
同誰更倚閒窗繡落日紅扉小院深東復西流分水嶺
恨兼(一本作無訛)愁續斷絃琴
寒信風飄霜葉黃冷燈殘月照空牀看君寄憶傳文錦
字字縈愁寫斷腸
前堂畫燭夜凝淚半夜清香荔惹衾烟鎖竹枝寒宿鳥
水沈天色霽横參
蛾翠斂時聞燕語淚珠彈處見鴻歸多情妾似風花亂
薄倖郎如露草晞
慎按淮海後集載此五絶句題云蘇子瞻記
江南集所題詩本不全余嘗見之記其五絶
今以補子瞻之遺考之經籍志有江南集十
卷不載作者姓名據此則非東坡詩可知施
氏原本不載新刻本載續補下卷今改編
送淡公二首
燕本冰雪骨越淡蓮花風五言雙寶刀聯響高飛鴻翰
苑錢舍人詩韻鏗雷公識本不識淡仰咏嗟無窮清韻
生物表朗玉傾壺中常于冷竹坐相語道意沖嵩洛興
不薄稽江事難同明日若不來我作黃石翁何以兀其
心為君學虚空
燕本(唐書賈島范陽人初為浮屠名無本後舉進士)越淡(未詳)
坐重青草公意合滄海濱渺渺獨見水悠悠不聞人鏡
浪洗手淥剡花入心春雖然防外觸眼前遶衣新行當
譯文字慰此吟殷勤
慎按孟東野集送淡公詩共十一首此其二
不知何以訛入蘇集今駁正
黃州
南山一尺雪雪盡山蒼然澗谷深自暖梅花應巳繁使
君厭騎從車馬留山前行歌招野叟共步青林間長松
得高蔭盤石堪醉眠祇樂聽山鳥攜琴寫幽泉愛之欲
忘反但苦世俗牽歸來始覺遠明月高峯顛
慎按此詩亦見歐陽公集題云游琅邪山琅
邪在滁州之南故稱南山歐公時知滁州故
自稱使君山中有泉若中音會醉翁喜之每
把酒欣然忘歸時有沈遵者以琴寫其聲為
醉翁操故又云攜琴寫幽泉此詩斷為歐公
作無疑也
古風
精神(淮海集作思)洞元化白石昇高旻俯仰凌倒景龍行逸
(淮海集作速)如神半道過紫府弭節聊逡巡金牀設寶几璀
璨明月珍仙者二三子眷然骨月親飲我霞石(淮海集作一)
杯放杯恍(淮海集作懷暖)如春遂朝玉虚上冠劍班列真無端
拜失儀放棄(淮海集作斥)令自新雲霄難遽反下土多埃塵
淮南守天庖嗟我復(淮海集作實)何人
慎按抱朴子祛惑篇云河東蒲坂有項曼都
者入山學仙十年而歸家人問其故曼都曰
在山中三年精思有仙人來迎我共乘龍而
升天良久低頭視地杳杳冥冥上未有所至
而去地巳絶遠龍行甚疾及到天上先過紫
府仙人以流霞一杯與我飲飲輒不饑渴忽
然思家到天帝謁拜失儀見斥來還令當更
自修積昔淮南王劉安升天見上帝而箕坐
大言自稱寡人遂見謫守天厨三年吾何人
哉河東因號曼都為斥仙人云云此詩全用
此事乃諷刺學仙之流語多荒誕與先生和
陶山海經古強本庸妄一首略同若出東坡
手則語意重複矣淮海前集第四卷亦載此
詩中間數處微有同異巳附注本句下并為
辨正
游杭州山(詩附載第七卷中)
慎按右五言古一首乃子由和子瞻自淨土
寺步至功臣寺作也詩載欒城集第四卷中
諸刻本俱訛編東坡集惟施氏原本不載新
刻本載續補上卷今為駁正
無題
引手攀紅櫻紅櫻落如線(長慶集作似霰)仰首看紅(長慶集作白下同)
日紅日走(長慶集作委)如箭年光(長慶集作芳)與時景頃刻互(長慶)
(集作猶)衰變何當(長慶集作況是)血肉身安得(長慶集作能)常強健人
心苦執迷富(長慶集作慕)貴憂貧賤憂(長慶集作愁)色常在眉歡
容不上面吾今(長慶集作況吾)頭半白把鏡非不見惟應(長慶集作)
(何必)花下杯更待他人勸
慎按右一篇乃白樂天花下對酒二首之一
也施氏原本不載新刻本載續補上卷今駁
正
古意
兒童(䂬溪詩話作曹)鞭笞學官府翁憐兒癡旁笑侮翁出坐曹
鞭復呵賢于羣兒能幾何兒曹鞭人以為戲公怒鞭人
血流(一作滿)地等為戲劇誰復(䂬溪詩話作後)先我笑謂翁兒更
賢
慎按右一首見張文潛宛丘集第十二卷有
感三首之一也兒童張集作羣兒鞭人以為
戲張集作相鞭以為戲䂬溪詩話云張文潛
兒曹鞭笞學官府云云余謂此詩亦不可不
令操權者知也宋文鑑選入二十二卷中亦
以為張耒據此三段其為文潛作無疑施氏
原本不載新刻載續補上卷今駁正
雷州八首
白髮坐鈎黨南遷瀕海州灌園以餬口身自雜蒼頭籬
落秋暑中碧花蔓牽牛誰知把耡人舊日東陵侯
鈎黨(後漢書黨錮傳後張儉事起收捕鈎黨宋史秦觀傳紹聖初坐黨籍出通判杭州以增損實錄)
(貶監處州酒稅繼削秩徙郴州編管横州又徙雷州徽宗立放還至藤州卒)
荔子無幾何黃甘遽如許遷臣不惜日恣意移寒暑層
巢俯雲木信美非吾土草芳自有時鶗鴂何關汝
惜日(韓退之有此日足可惜詩此反其意故云不惜日)鶗鴂(淮海集作鴨鵊)
下居近流水小巢依嶺岑終日數椽間但聞鳥遺音爐
香入幽夢海月明孤斟鷦鷯一枝足所恨非故林
(慎按下居淮海集作卜居嶺岑淮海集作嶔岑)
培塿無松柏駕言此焉游讀書與意會却掃可忘憂尺
蠖以時屈其伸亦非求得歸良不惡未歸且淹留
(慎按此焉游淮海集作出焉游屈伸二字淮海集作詘信)
粤嶺風俗殊有疾時(一作皆)勿藥束帶趨房祀用史巫紛
若絃歌薦繭栗奴至洽觴酌呻吟殊未巳更把雞骨灼
(慎按粤嶺淮海集作駱越房祀淮海集作祀房用史淮海集作瞽史奴至淮海集作奴主)
粤女市無常所至輒成區一日三四遷處處售鰕魚青
帬脚不襪臭味猿與狙孰云風土惡白洲生綠珠
白洲(按淮海集洲作州能改齋漫錄云白州雙角山猶存綠珠井今有綠珠水相傳水旁間産美麗)
海康臘巳酉不論冬孟仲殺牛撾鼓祭城郭為傾動雖
非堯頒歷自我先人用苦笑荆楚人嘉平臘雲夢
臘巳酉(羅璧識遺引玉燭寶典云臘祭先祖蜡祭百神唐貞觀初丑蜡百神辰臘宗廟至開元定)
(禮始蜡臘同日宋依和峴之議二祭同用戌日今曰臘巳酉蓋不遵宋制也)嘉平(禮記仲冬臘先)
(祖五祀疏云臘謂田獵所得禽祭者以欲臘祭時暫出田獵以取禽非仲冬大閱之獵也蔡邕云夏曰清)
(祀殷曰嘉平周曰蜡秦曰臘能改齋漫錄云考史記秦惠王五十二年初臘及始皇三十一年十二月更)
(名臘曰嘉平先是其邑歌謠曰神仙得者茅初成帝若學之臘嘉平父老具言此神仙之謠始皇欣然有)
(尋仙之意因改臘曰嘉平則臘之名不始于秦矣按應劭風俗通引禮傳夏曰嘉平云云以是知臘祭之)
(名始于三代廢于始皇而興于漢也惟劭以嘉平為夏祭與蔡邕不同)
(慎按傾動淮海集作沸動苦笑淮海集作大笑)
舊時日南郡野女出成羣此去尚應遠東風巳如雲蚩
氓託絲布相就通殷勤可憐秋胡子不遇卓文君
(慎按舊時淮海集作舊傳東風淮海集作東門)
慎按右五言古詩八首皆秦少游作也按淮
海集中有雷陽書事三首越嶺風俗殊舊時
日南郡乃其二又有海康書事十首今白髮
坐鈎黨荔子無幾何下居近流水培塿無松
柏粤女市無常海康臘巳酉乃其六先生遠
謫海外不應云南遷瀕海州其與子由相遇
同行至雷僅留月餘一悤悤過客豈有灌園
餬口之事且計先生過雷渡海在五六月間
今詩中一則曰籬落秋暑中再則曰黃甘遽
如許三則曰海康臘巳酉四則曰東風巳如
雲細玩詩意皆謫居此地自夏徂秋背冬涉
春感時紀事之詞斷斷非東坡作考之宋文
鑑第二十卷中所選海康書事五首亦以為
秦作無疑也八章施氏原本不載新刻載續
補上卷今為駁正
申王畫馬圖
天寶諸王愛名馬千金争致華軒下當時不獨玉花驄
飛電流雲絶瀟灑兩坊岐薛寧與申凴陵内廐多清新
肉騣汗血盡龍種紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能及
雁飛兔走驚絃開翠華按轡從天回五家錦繡變(一作徧)
山谷百里舄珥遺纖(一作塵)埃青騾蜀棧兩超忽(一作西趨急)
高準濃娥散荆棘回首追風趁日飛(一本作苜蓿連天鳥自飛)五陵
佳氣秋(一作春)蕭瑟
天寶諸王(按舊唐書睿宗六子其一早卒竇后生明皇劉后生讓皇帝憲即寧王也宫人柳氏)
(生申王撝崔孺人生岐王範王德妃生薛王業初出閣列第于東都積善坊號五王宅洪容齋謂明皇兄)
(弟五人岐薛申寧而外又有邠王守禮而舊唐書不載今考之寧王申王兄也岐王薛王弟也與明皇而)
(為五故當時目明皇為三郎申王薨于開元十二年岐王薨于十四年薛王薨于二十二年惟寧王稍後)
(然亦殁于二十九年天寶改元以後諸王無一存者此詩起句云天寶諸王乃一時落筆之訛又王氏舊)
(注謂岐薛申寧皆明皇弟不知何所據也)五陵(班孟堅賦南望杜霸北朓五陵李善注高帝長陵惠)
(帝安陵文帝灞陵景帝陽陵昭帝平陵宣帝杜陵程大昌雍錄云七帝七陵而稱五陵者劉良謂高惠景)
(武昭五陵在北其說是也在北在渭之北也後世言陵邑之盛但曰五陵語順也)
慎按苕溪漁隠叢話此詩及老人行皆非東
坡所作故前集不載又云蔡天啟為王荆公
所知東坡申王畫馬圖歌即天啟作其氣格
有類東坡世因悞收入其後姑蘇居世英家
刊東坡前後集遂刪去云云蔡天啟名肇紹
聖元符間官中書舍人嘗守睦州後坐元祐
黨遭斥此詩施氏原本不載新刻本載續補
下卷今駁正
老人行
有一老翁老無齒處處無人問年紀白髮如絲向下垂
一雙眸子碧如水不裹頭又無履相識雖多少知巳問
翁畢竟何所止笑言只在紅塵裏秋風獵獵行雲飛老
人此意無人會目注雲歸心自知黃口小兒莫相笑老
人舊日曾年少浪迹常如不繫舟地角天涯知自跳亦
曾樂半夜傳籌醉朱閣美人如花弄絃索只恨尊前明
月落亦曾憂羈旅他鄉迫莫秋故國日邊無信息斷鴻
空逐水長流或安貧或安富或爵通侯封萬戶一任秋
霜換鬢毛本來面目長如故水有蘋兮山有芝人意雖
存事巳非有時却憶經游處都似茫茫春夢歸邇來尤
解安貧賤不為公卿強陪面皎如明月在秋潭動着依
前還不見還不見可奈何空使遠人增眷戀但秖從他
隨物轉青樓黃閣長相見若相見莫殷勤却是翁家舊
主人
慎按苕溪漁隠叢話云東坡集行于世者惟
大全備成二集詩文最多真偽相半其後吳
門居世英家刊大字前後集最為善本世傳
前集乃東坡手自編者繆誤絶少如御史府
諸詩不欲傳之于世老人行申王畫馬歌非
其所作故皆無之云云胡仔南宋人其言必
非無據惟澠水燕談錄則云張芸叟使遼宿
幽州館中有題子瞻老人行于壁間者芸叟
題其後云誰傳佳句到幽都逢著胡兒問大
蘇按此二句亦子由作乃好事者傅會也後
人不察遂采題壁詩入坡集耳今駁正
又贈老謙(一本題云贈僧思誼)
瀉湯舊得茶三昩覓句近窺詩一斑清夜漫漫困披覽
(一作搜攪)齋埸那得許慳頑
慎按吳曾能改齋漫錄云此詩劉貢父作故
改編于此
送公為游淮南
負米萬里緣其親運甓無度憂其身讀書莫學流麥士
挾策莫比亡羊人乃翁辛苦到白首汝今強勉當青春
昔時管鮑以君霸此兩士賈寧非貧
慎按此詩亦見雞肋集晁无咎作也前四句
下晁自注云陶潛詩既耕亦巳種時還讀我
書即此意也今據此駁正
池上二首
小池新鑿會天雨一部鼓吹從何來有蟾正碧亂草色
時泅出没東南隈井幹跳梁亦足樂洞庭魚龍何有哉
能歌德聲莫入月清池與爾俱忘回
不作太白夢日邊還同樂天賦池上池上新年有荷葉
細雨魚兒噞輕浪男兒學易不應舉幽人一友吾得尚
此池便可當長江欲榜茅齋來蕩漾
慎按以上二首一見黃山谷集又見晁无咎
集題云家池雨中今據此駁正
贈仲素寺丞致仕歸隠潛山
潛山隠君(一作居)七十四紺瞳綠髮方(欒城集作始)謝事腹中
靈液變丹砂江上幽居連福地彭城為我住三日明月
滿舟(欒城集作船)同一醉丹書細字口傳訣顧我沈迷真棄
耳年來四十髮蒼蒼始欲求方救憔悴他年若訪潛山
居慎勿逃人改名字
仲素(姓王名景純注見十五卷)
慎按先生守徐州有贈王仲素寺丞五言古
詩一首時子由亦在徐此篇乃同時作欒城
集原題云贈致仕王景純寺丞是年為熙寧
丁巳子由巳夘生故云年來四十髮蒼蒼其
為子由作無疑今駁正
揚州以土物寄少游
鮮鯽經年秘(淮海集作漬)&KR1641;醁團臍紫蟹脂填腹後春蓴茁
活如(淮海集作滑于)酥先社薑芽肥勝肉鳥子(淮海集作鳬卵)纍纍何
足道點綴(淮海集作餖飣)盤餐亦時欲淮南風俗事瓶罌方法
相傳竟留蓄(淮海集作為旨蓄)且同千里寄鵝毛何用孜孜飲
麋鹿(淮海集結處四句云魚鱐蜃醢薦籩豆山䔩溪毛例蒙錄輒送行庖當擊鮮澤居備禮無麋鹿)
慎按此詩亦見淮海集第六卷題云以蓴薑
法魚糟蟹寄子瞻中間字句異同處淮海集
覺較勝秦高郵人篇中以土人致土貢語意
特親切其為秦作無疑新刻載續補上卷今
駁正
再過泗上二首
眼明初見淮南樹十客相逢九吳語旅程巳付夜帆風
客睡不妨背船雨黃甘紫蟹見江梅(張文潛集作海)紅稻白魚
飽兒女殷勤買酒謝船(張文潛集作般)師千里勞君勤轉櫓
繫舟淮北雨折軸繫舟淮南風斷橋客行有期日月疾
歲事欲晚霜雪驕山根浪頭作雷吼縮手敢試舟師篙
不用然犀照幽怪要須拔劍斬長蛟
慎按右七言律詩二首舊于張文潛宛丘集
中曾見之今所傳張右史集獨遺此存疑附
志以俟再考
驪山
君門如天深幾(宋文鑑作九)重君王如帝坐法宫人生難處
是安穏何為來此驪山中複道淩(宋文鑑作連)雲接金闕樓
觀隠烟横翠空(宋文鑑作紅)林深霧(宋文鑑作谷)暗迷八駿朝東
暮西勞六龍六龍西幸峨眉棧悲風便入華清院霓裳
蕭散羽衣空麋鹿來遊猿鶴怨我上朝元春半老滿地
落花無人(宋文鑑作人不)掃羯鼔樓高掛夕陽長生殿古生青
草可憐吳楚兩醯雞築臺未就巳堪悲長楊五柞漢幸
免江都樓城隋自迷由來留(宋文鑑作流)連多喪國宴安酖
毒因奢惑三風十愆古所戒不必驪山可亡國
驪山(注見第三卷中)華清(雍錄華清宫開元十年建初名温泉宫後改名在驪山最為奢盛百)
(司皆有邸第明皇常以十月往幸歲竟乃歸長安志華清宮四面皆有繚牆内有朝元閣長生殿羯鼔樓)
朝元(長安志朝元閣在華清宫東南老君殿之北天寶七載改名降聖閣)羯鼔樓(雍錄羯鼔)
(樓在朝元閣東近南繚牆之外)長生殿(長安志長生殿有二其一在都城迎仙宫内其一在驪山)
(在都城者寢殿也在驪山者齋殿也天子有事于朝元閣即齋沐于此)
慎按右七言古詩一首亦見宋文鑑第十四
卷題云驪山歌李廌作皖江陳焯宋詩選因
之考經籍志李廌有濟南集二十卷今不傳
但據宋文鑑為考證云
次韻謝子高讀淵明傳
枯木嵌空微黯淡古器雖存無古絃袖中正有南風手
誰能聽之誰為彈(一作傳)風流豈落正始後甲子不數義
熙前一山(山谷集作軒)黃菊平生事無酒令人意缺然
慎按此詩見山谷外集第二卷又中州集蔡
松年銀州道中詩云此時最憶涪翁語無酒
令人意缺然其為山谷作無疑今據此駁正
滄洲亭懷古
湘水悠悠天際來夾江古木抱山回城中人物若可數
日晏市散多蒼苔九疑巉天古雲埋遥想帝子龍車迴
心衰目極何可望九歌寂寂令人哀
慎按滄洲亭無可攷外集作蒼梧懷古此詩
見沈遼雲巢集中宋文鑑詩選亦以為沈遼
作今據此駁正
戲咏子舟畫兩竹兩鸜鵒
風晴日暖摇雙竹竹間對語雙鸜鵒鸜鵒之肉不可食
(山谷集作餚)人生不才果為福子舟之筆利如錐千變萬化
皆天機未知筆下鸜鵒語何似夢中蝴蝶飛
子舟(畫繼黃彛字子舟潼川人其名與字初非彛與子舟也山谷以其尚氣故取二器以規之自後)
(折節文與可每自言畫竹不及子舟)筆如錐(白居易紫毫筆詩尖如錐兮利如刀)
慎按右一首亦見黃山谷集子舟乃黃斌老
之弟山谷詩中題子舟畫者甚多此詩確係
山谷格律非蘇詩也今駁正
贈山谷子
黃童三尺世無雙筆頭衮衮懸秋江不憂老子難為父
平生崛強今心(一作巳)降我來喜共阿戎語應敵縱横如
急雨生子還如孫仲謀豚犬漫多何足數黃家小兒名
拾得(陳後山集作小德)眉如長松眼如漆只今數歲巳動人老
人(後山集作夫)留眼看他日笑君老蚌生明珠自笑此物吾
家無君當置酒我當賀有兒傳業更何須
慎按右一首亦見陳履常後山集題云贈黃
氏子小德按先生本集巳有次韻魯直嘲小
德詩二首此詩當是陳作今據後山集駁正
昭陵六馬唐文皇戰馬也琢石象之立昭陵前客
有持此石本示予為賦之
天將剗隋亂帝遣六龍來森然風雲姿颯爽毛骨開飈
馳不及視山川(宛丘集作立)儼莫回長鳴視八表擾擾萬駑
駘秦王龍鳳姿魯(宛丘集作魚)鳥不足摧腰間大白羽中物
如風雷區區數䜿子搏(苕溪漁隠叢話作縛)取若提孩手持掃天
帚六合如(宛丘集作無)塵埃艱難濟大業一一非常才維時
六驥足績與英衛陪功成鏘八鸞玉輅行天街荒涼昭
陵闕古石埋蒼苔
昭陵六馬(元和郡縣志太宗昭陵因九嵕山為陵在醴泉北五十里唐會要上欲闡揚先帝徽)
(烈乃令匠人琢石寫諸蕃君長列于陵司馬門内又刻石為常所乘破敵馬六匹于闕下長安志六駿石)
(像在陵後趙明誠金石錄昭陵六馬贊初太宗以文德皇后之葬自為文刻石于昭陵又琢石像平生征)
(伐所乘六馬為贊之皆歐陽詢八分書慎按昭陵六馬圖石刻其一曰拳毛騧黃馬黑喙平劉黑闥時)
(所乘前中六箭背中三箭其二曰什伐赤純赤色平王世充時所乘前中四箭背中一箭其三曰白蹄烏)
(純黑色四蹄俱白平薛仁杲所乘其四曰特勒驃黃白色喙微黑平宋金剛時所乘其五曰颯路紫燕騮)
(平東都時所乘前中一箭其六曰青騅蒼白雜色平竇建德時所乘前中五箭)英衛陪(唐會要昭)
(陵陪葬功臣岑文本房玄齡李靖李勣魏徵高士廉等按史李勣封英國公李靖封衛國公)
慎按右五言古一首亦見張文潛右史集第
八卷中合之苕溪叢話及宋文鑑皆以為張
耒作今據此駁正
題盧鴻一(一本無一字)學士堂圖
昔為太室游(别本作花訛)盧巖在東麓直上登封壇一夜繭
生足徑歸不復往巒壑空在目安知有十志(別本作千老大謬)
舒卷不盈幅(一本作軸與結句韻重訛)一處一盧生裘葛蔭喬木方
為世外人行止何煩錄百年入篋笥犬馬同一束嗟余
縛世累歸未(欒城集作來)有茒屋江干百畝田清泉映修竹
尚欲逃世名豈須(欒城集作復)上圖軸
盧鴻一(舊唐書隠逸傳盧鴻一隠于嵩山開元六年徵至東都謁見不拜授諫議大夫固辭放還)
(山賜草堂一所困學紀聞云唐舊史鴻一蓋二名與中岳劉真人所書合新史刪去一字不知何據當以)
(舊史為正)學士堂圖(周密雲烟過眼錄楊彦德家所藏盧鴻一草堂圖一卷乃是數百年物李)
(伯時曾臨一本曾自書卷中歌一篇云甘泉建章空草莽甲第紛紛誰復數嵩岳徵君一草堂却有畫圖)
(傳萬古巖巒奥勝帶烟霞曠望幽盟空處所微茫短幅幾臨模便覽市朝如糞土輞川别業王維畫君陽)
(山記希聲叙胡將冰雪汚囂塵規模難勝非吾侣次則少游仲殊參寥繼之皆一時聞人)十志(李參)
(云玄居十志者謂草堂樾館玄室翠庭期仙滌煩錦淙碧潭倒景桃烟十者天地之成數志者記述之總)
(名皆圖中之景也十志今存其八而遺草堂樾館二紙云云新刻本十志訛作千老殊不可解)
慎按此詩亦見欒城集第十五卷中題云盧
鴻草堂圖蓋子由曾試舉人洛下有登嵩山
諸什故起句云然東坡未嘗游太室也今駁
正
李白謫仙詩
我居青空裏君隠黃埃中聲形不相弔心事難形容欲
乘明月光訪君開素懷天杯飲清露展翼登蓬萊佳人
持玉尺度君多少才玉尺不可盡君才無時休對面一
笑語共躡金鼇頭絳宫樓闕百千仞霞衣誰與雲烟浮
慎按東觀餘論云我居空青裏君處紅埃中
仙人持玉尺度君多少才玉尺不可盡君才
無時休此上清寶典李太白詩也云云黃伯
長但摘此六句而不載全篇檢太白集乃無
此詩今據東觀餘論改編此卷
飲酒四首
我觀人間世無如醉中真虚空為銷殞況乃百憂身惜
哉知此晚坐令華髮新聖人驟難得日(淮海集作得)且致賢
人
左手持(淮海集作執)蟹螯舉觴屬雲漢天生此神物為我洗
憂患山川同恍惚魚鳥共蕭散客至壺自傾欲去不得
間
有客遠(淮海集作南)方來酌我一杯茗我醉方不啜強啜忽
復醒既鑿渾沌氏(淮海集一作竅)遂遠(淮海集作出)華胥境操戈逐
儒生舉觴還酩酊
雷觴淡於(淮海集作如)水經年不濡唇爰有擾龍裔為造英
靈春英靈韻甚(淮海集作何)高蒲萄難與(淮海集作為)隣他年血
食汝當(淮海集作應)配杜康神
英靈春(名勝志雷州海康縣城北五里有英靈岡雷種陳氏世居于此按英靈春酒名當以此必)
(有劉姓者善釀故云爰有擾龍氏為造英靈春少游謫居此地年餘故有經年不濡唇之句)
慎按以上四首亦秦少游謫雷州時詩載淮
海集第四卷中今據此駁正
游山呈通判承議寫寄參寥師
煌煌世胄餘夫子非碌碌由來有詩書所以能絶俗得
官本河朔瓜期未易促扁舟下南來逸駕追鳴鵠遇勝
即徜徉風餐兼露宿嗟余偶傾蓋一笑外羈束杖策每
過從相攜訪山谷東風披鮮雲繡錯出林麓松門有時
盡幽景無斷續崖轉聞鐘聲林疎見華屋銜山餘落景
歸迹猶躑躅誰云鄴下歡往事不可復吾曹二三子取
樂亦云足願公寄新詩一一能見錄船頭行北歸囊槖
有美玉塵埃京洛人亦與洗心目
慎按右一首亦見參寥子集題云與曾仲錫
通判同游天竺諸山以先生集考之在定州
時曾為通判有次韻曾仲錫承議荔支詩又
有送仲錫通判如京師詩今觀是詩云得官
本河朔瓜期未易促扁舟下南來逸駕追鳴
鵠意仲錫自離定州未到京師過杭與參寥
子游計東坡先生時巳貶嶺南矣此詩斷非
先生作今據參寥集為駁正
轆轤歌
新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南綠水通珠閣
美人二八顔如花泣向花前畏花落臨春風聽春鳥别
時多見時少愁人一夜不得眠瑶井玉繩相對曉
慎按唐顧況集有悲歌四首新繫青絲百尺
繩四句其第三首也何處春風吹曉幕四句
其第四首也惟臨春風以下六句未詳作者
姓名要非東坡先生詩也今據此駁正
白鶴吟留鍾山覺海
白鶴聲可憐紅鶴聲可惡白鶴招不來紅鶴揮不去長
松受穢死乃以紅鶴故北山道人曰美者自美吾何為
而喜惡者自惡吾何為而怒去自去耳吾何駛(半山集作闕)
而追來自來耳吾何妨而拒吾豈厭喧而求静吾豈好
丹而非素汝謂松死吾無依焉(半山集作耶)吾方捨隂而坐
露
慎按右一首見王半山集第二卷中題云白
鶴吟示鍾山覺海元老首二句下尚有白鶴
静無匹紅鶴喧無數二句不知何以脫落又
復訛入先生集今駁正
次韻張甥棠美述志(名宗奭)
仲子甘心織屨避萬鍾淵明不肯折腰為五斗一年鴻
雁識來往終日沐猴誰去取知甥詩意慕兩君(雞肋集作甥詩)
(意慕兩君間)讀書要在存心久平生所談性命奥長棄不憂
金石朽我今巳習鶖子定猶復晨朝怖頭走刳心先擬
射聲(別本作毅)名不作羊鄒悲(雞肋集作悽)峴首雲梯雨矢集無
方我巳中(雞肋集作心)灰同墨守恐甥自是禹門鱗未可潛
逃入吾藪琢磨晚覺孟光賢畏我放言時被肘甥能耡
我青門瓜正午時來休老手
正午時來(按傳燈錄龐居士有女曰靈照居士將入滅謂靈照曰視日早晚正午時來報照遽)
(報日巳中矣而有蝕也士出戶觀女即登父坐合掌坐化後七日士亦化龐婆走田中謂子龐大曰汝父)
(死矣龐大笑曰嗄倚耡亦脫去詩中正用此事補注繆引晉書石勒與李陽事無關涉)
慎按右一首亦見晁无咎鷄肋集題中無張
甥二字今據此駁正
蘇詩補註卷四十九
