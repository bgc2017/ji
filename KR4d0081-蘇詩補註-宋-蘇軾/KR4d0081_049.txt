蘇詩補註卷五十翰林院編修查慎行撰
古今體詩四十三首
觀開西湖次吳左丞韻
偉人謀議不求多事定紛紛自唯阿盡放龜魚還綠淨
肯容蕭葦障前坡一朝美事誰能紀百尺蒼崖尚可磨
天上列星當亦喜月明時下浴明(疑當作清)波
慎按右一首見參寥子集題云次韻吳承老
推官觀開西湖又按潛說友咸淳臨安志載
此詩于西湖條下亦以為道潛作細玩詩中
多稱頌之辭斷非東坡先生作今據此駁正
戲題巫山縣用杜子美韻(按杜集巫山題壁詩所云卧病巴東久今年強)
(作歸即此韻也)
巴俗深留客(瀛奎律髓作巴俗雖親我)吳儂但(瀛奎律髓作暫)憶歸直知難
共語不是故相違東縣聞銅臭江陵換裌衣丁寧巫峽
雨慎莫暗朝暉
東縣銅臭(任淵山谷集注舊見山谷跋云銅臭乃昌黎照壁喜見蝎之意蓋過巫山用銅錢也)
(按巫山江上有二石俗謂之銅錢鐵錢堆荆䕫自此分界瀛奎律髓亦云蜀人用鐵錢過巫山縣始用銅)
(錢)
慎按方回瀛奎律髓云山谷以紹聖二年謫
黔州元符戊寅移戎州庚辰正月徽宗登極
離戎州明年辛巳至峽州蓋流離跋涉八年
矣未嘗有一詩及于遷謫此出峽詩起句石
刻作巴俗雖親我吳儂暫憶歸細玩則改本
為佳任淵山谷詩注云篇中有江陵換裌衣
之句山谷度自巫山至此巳初夏矣云云此
詩載山谷詩集第十卷中今據以上諸說為
駁正
答晁以道索書
閱世真難記如公自不忘其於書太簡正以懶相妨
晁以道(宋史晁說之字以道自號景迁子補之從弟舉進士又舉博學宏詞科有文集五十卷名)
(嵩山集)
慎按右五言四句見陳後山集寄晁以道五
言律詩之前半首也其後四句云與有還家
樂終無却老方莫須憂潦倒未許細商量今
據此駁正
陳伯比和回字復次韻
百里馮生寧屑去湖海陳侯猶肯來詩書好在家四壁
蒲柳蓊然城一隈騎上下山亦疎矣儵從容出何為哉
市橋十步即塵土晚雨瀟瀟殊未回
陳伯比(名琦初字元老後改伯比晁補之有陳琦伯比字說)
慎按晁補之雞肋集有家池雨中二首又次
韻陳伯比二首此其第一首也晁集中與伯
比往還詩牘甚多此首與上卷池上二首格
調自别斷非東坡作今駁正
與道源游西莊遇齊道人同往草堂為齊書此
桑麻(半山集作楊)巳零落藻荇復消沈園宅在人境歲時傷
我心強穿南埭路遥(半山集作共)望北山岑欲與(半山集作覓)道
人語跨鞍聊一尋
道源(姓沈失其名與王介甫在金陵往還游好甚密)
慎按右五言律一首見王半山集題云元豐
四年十月二十四日與道源過西莊遂游寶
乘寺二首此其第一首也中間三字不同齊
道人西莊草堂俱失攷今據王集駁正
答子勉三首
君不登郎省還應上諫坡才高殊未識歲晚喜無他櫪
馬羸難出隣雞凍不歌寒爐餘幾火灰裏撥隂何
子勉(瀛奎律髓云高荷字子勉江陵人以五言律三十韻贄見山谷山谷賞之遂知名後知某州卒)
(詩入江西𣲖所著名適適集石林詩話云高子勉荆南人學杜詩頗得句法晚為童貫客得蘭州通判既)
(不為時論所與其詩亦不傳雪浪齋日記載其詩有沙軟綠頭相並鴨水深紅尾自跳魚之句亦殊有思)
(致也)郎省(唐書百官志隋尚書省諸司郎及承務郎各一人武德二年改諸司郎為郎中承務郎為)
(員外郎宋史職官志門下省有起居郎掌記天子言動與起居舍人對立于殿下螭首之側謂之左右史)
諫坡(雍錄今世通呼諫議為諫坡蓋起于因話錄上坡下坡之說坡者含元殿前龍尾道坡陀而高)
(者也唐制兩省供奉常在人主左右侍奉宣傳故每御殿則宰相與兩省官於未索扇之前立欄楯之内)
(及扇開便侍立于香案之前取其先上而備供奉其立班所以皆在坡上也上坡下坡即以立班高下為)
(言)
驚人得佳句或以傲王公處士(山谷集作世)還(山谷集作要)清節
滑稽安足雄深沈似康樂簡遠到安豐一點無俗氣相
期林下風(山谷集作同)
安豐(晉書王戎封安豐侯善發談端賞其要會)
慎按黃山谷集有次韻答高子勉五言律詩
凡十首君不居郎省云云其第四首驚人得
佳句云云其第六首也今據此駁正
歐倩(黃集作靚)腰支柳一渦(一本作欲舞腰支柳一窠)小梅催拍大梅歌
舞餘片片(能改齋漫錄作細點)梨花落(能改齋漫錄作雨)争奈(黃集作奈此)當
塗風物(能改齋漫錄作月)何
歐梅(李端叔跋山谷二詞後云魯直自放廢中請當塗一年方到官既七日而罷其章句所留不多)
(所謂歐與梅者皆當塗官妓也史容山谷詩注亦云大小梅皆太平州官妓)當塗(山谷年譜建中)
(靖國元年自戎州放還辭免吏部員外郎乞知太平州崇寧元年壬午領州事到官九日而罷按當塗縣)
(晉成帝時始置宋屬太平州)
慎按右七言絶亦見黃山谷集太平州二絶
句之一也吳曾能改齋漫錄云豫章得請守
當塗七日而罷又數日乃去其詩云歐倩腰
支柳一渦云云又有木蘭花詞結句云歐舞
梅歌君更酌自批云歐梅當時二妓也據此
則此詩為山谷作無疑今援證改編
和子由次王鞏韻如囊之句可為一噱
平生未省為人忙貧賤安閒氣味長粗免趨時頭似葆
稍能忍事腹如囊簡書見迫身今老尊酒聞呼首一昂
欲挹(欒城集作挽)天河聊自洗塵埃滿面鬢眉黃
慎按右一首亦見欒城集第八卷中題云次
韻王鞏自咏乃客徐州時與定國唱和之作
今據此駁正
元祐癸酉八月二十七日於建隆章淨館書贈王
覯
海上東風犯雪來臘前先折鏡湖梅遥思禁苑青春夜
坐待宫人畫詔回
建隆(汴宫遺跡志太清觀在大梁門外西北周世宗所建宋太祖以建隆改元遂更名曰建隆觀)
慎按右七言絶句一首見會昌一品集中乃
李文饒懷京國詩也萬首唐人絶句載此詩
亦以為李德裕作題中明云書贈王覯則此
非東坡詩可知今駁正
東園
岑寂東園可散愁膠膠擾擾夢神州(山谷集作游)萬竿苦竹
旌旗卷一部鳴蛙鼓吹收(山谷集作休)雨後月前天欲冷身
閒心遠地偏(山谷集作常)幽杜門謝客恐生謗且作人間鵬
鷃游
慎按右七言律一首見黃山谷詩集第十卷
中次韻黃斌老晚游池亭二首之一也山谷
與斌老唱和甚多集中又有答斌老獨游東
園五言古詩六首東園必斌老所居山谷嘗
從之游者也今駁正
藏春塢
朱閣前頭露井多碧桃(一作梧桐)花下美人過寒泉未必能
勝此奈有銀缾(一作牀)素綆何
慎按此詩亦見陸龜蒙集題云野井又見淮
海集今駁正
次韻參寥寄少游
巖棲木石巳皤然交舊何人慰眼前素與晝公心印合
每思秦子意珠圓當年步月來幽谷拄杖穿雲冒夕烟
臺閣山林本無異故應文字不離禪
晝公(高僧傳皎然名畫湖州人有逸才然恥以文章名世將入杼山裒所著詩文火之後人為之稱)
(曰霅之畫能清秀)步月來幽谷(准海集龍井題名記云元豐二年中秋後一日余自吳興)
(過杭龍井辨才法師以書邀余入山比出郭日巳夕航湖至普寧遇參寥是夕天宇開霽林間月明可數)
(毛髮遂從參寥杖策並湖而行出雷峯度南屏入靈石塢得支徑上風篁嶺行二鼓始至夀聖院謁辨才)
(于潮音堂云云詩中當年步月來幽谷拄杖穿雲冒夕烟二句正與題名相合)
慎按右七言律一首乃辨才法師詩本集先
生自書此詩而題其後云辨才作詩時年八
十二矣平生初不學作詩如風吹水自成文
理若參寥與吾輩詩乃如巧人織錦耳又按
潛說友咸淳臨安志載辨才此詩於龍井條
下附見少游參寥和詩淮海集詩題云辨才
師以詩見寄繼聞示寂追次其韻云云即此
首韻則又其一証也今駁正
贈仲勉子文
雨昏南浦曾相對雪滿荆州喜再逢有子才如不羈馬
知君心似後彫松閒看書冊應多味老傍人門想更慵
何日晴軒觀(山谷集作親)筆硯一杯相屬更從容
南浦(注詳本卷後萬州下)
慎按右一首亦見山谷集題云和高仲本喜
相見按仲本名宿山谷過萬州高為太守有
與萬州太守高宿游岑公洞夜雨連明絶句
亦訛入東坡集中萬州唐為南浦郡與此詩
起句正合其為黃作無疑今據此駁正
講武臺南有感
山城九月冒朝寒(山谷集作月明猶在搭衣竿)講武(山谷集作曉踏)臺南路
屈盤騶子雨中乘馬去村童烟外倚墻看鴉啼冢(山谷集作)
(宰)木秋風急鷺立漁船夜(山谷集作野)水乾花似去年堪折
贈插花人去淚闌干
講武臺(元和郡縣志晉陽有講武臺在縣北十五里顯慶五年置宋史太宗紀興平二年九月幸)
(講武臺大閱未知孰是)淚闌干(漢書息夫躬絶命詞涕泗流兮萑闌臣瓉注云萑闌謂涕泗闌)
(干也)
慎按右七言律一首亦見黃山谷集中間不
同者十一字今據此考正
移合浦郭功甫見寄
君恩浩蕩似陽春合浦何如在海濱莫趁明珠(困學紀聞作莫)
(向沙邊)弄明月夜深無數采珠人
采珠(南越志珠母海在合浦縣南中有七珠池珠有九品大者名璫珠次走珠又次滑珠又次磥砢)
(珠又次官兩珠又次稅珠又次&KR0034;符珠菽園雜記蜑人采珠者以大船環池以石懸大絙别以小繩繫諸)
(蜑腰没水拾蚌置竹籃中振繩則舶人汲取緣絙上不幸遇惡魚有一綫之血浮水面則葬魚腹中矣)
慎按王應麟困學紀聞云東坡文章好譏刺
文與可戒以詩云北客若來休問事西湖雖
好莫吟詩晚年郭功甫寄詩云莫向沙邊弄
明月夜深無數采珠人云云據此則此詩乃
郭功甫作今駁正
題懷素草帖
人人送酒不曾沽終日松間掛一壺草聖無(石刻作欲)成狂
飲(石刻作便)發真堪畫作醉僧圖
醉僧圖(宣和書譜御府藏懷素草書帖一百餘種内有醉僧圖詩又劉餗隋唐佳話張僧繇作醉)
(僧圖道士每以此嘲僧羣僧貿閻立本作醉道士圖今並傳按卞氏式古堂書畫彙攷云李龍眠醉僧)
(圖卷老泉書懷素詩人人送酒不曾沽云云併倣其草法)
慎按石刻先生自題云此懷素詩也僕好臨
之人間當有數百本也後人不加深考遂訛
以此詩編入集中耳又按萬首唐人絶句載
此詩亦以為懷素作今據此駁
僕年三十九在潤州道上過除夜作此詩又二十
年在惠州追錄之以付過二首
寺官官小未朝參紅日半窗春睡酣為報隣雞莫驚覺
更容殘夢到江南
寺官(宋史職官志太常宗正光祿衛尉太僕大理鴻臚司農太府共九寺正卿少卿而下太常則有)
(協律郎奉禮郎太祝大理則有司直評事其七寺丞皆七品主簿皆八品統名寺官)
釣艇歸時菖葉雨繰車鳴處楝花風長江昔日經游地
盡在如今夢寐中
慎按何薳春渚紀聞云錢唐關氏詩律精深
妍妙世守家法子東二兄子容子開皆稱作
者寺官官小未朝參釣艇歸時菖葉雨云云
二首此皆子容詩世傳以為東坡先生作非
也今以年譜攷之熙寧七年甲寅先生年三
十九是冬自杭倅移知密州在密度歲有除
夜答段屯田詩起句云龍鍾三十九勞生巳
強半何曾在潤州過除夜耶向疑此二絶句
非先生作不謂古人有先我言之者矣今據
此駁正
萬州太守高公宿約游岑公洞而夜雨連明戲贈
二小詩
肩輿欲到岑公洞正怯衝泥傍險行定是岑公閟清境
春江一夜雨連明
萬州(輿地廣記萬州秦漢屬巴郡後周立安鄕南都二郡後改安鄉曰萬州唐立浦州天寶中為南)
(浦郡太平寰宇記山南東道萬州舊朐䏰縣地後為安鄉及萬川郡貞觀八年改為萬州)岑公洞
(名勝志萬縣西山有岑公洞在大江之南廣六十餘丈深四十餘丈圖經云岑公名道願江陵人隋末隠)
(此唐封沖妙大師虚鑒真人輿地碑目萬州石刻有岑公洞記元和八年段文昌撰又有黃魯直題名在)
(岑公洞下巖寺)
蓬窗高枕雨如繩恰似糟牀壓酒聲今日岑公不能飲
吾儕猶(山谷集作聞)徤可頻傾
慎按右二首見黃山谷集題云萬州太守高
仲本宿約游岑公洞而夜雨連明戲作按山
谷年譜建中靖國辛巳自戎州赦還三月至
峽州作萬州太守高仲本約游岑公洞詩同
時又有萬州下巖二首任淵注云山谷有磨
崖題石載高仲本置酒事年月歴歴可攷其
為黃作無疑今據此駁正
送柳宜歸
折脚鐺邊(山谷集作中)煨淡粥曲枝(山谷集作腰)桑下飲離杯書
生(山谷集作知君)不是南遷客魑魅驚人(山谷集作無情)須早回
慎按右一首見黃山谷外集題云長沙留别
青神史容注云崇寧二年十一月山谷以荆
南所作承天墖記謫宜州自潭州歴衡永全
州静江以趨貶所作長沙留别詩云云柳宜
歸無可攷今據山谷詩注為駁正
謝都事惠米
平生忍慾今忍貧閉口逢人不少陳俸薄身輕趙都事
也能作意向詩人
慎按右一首亦見陳後山集第三句作俸薄
身清趙都史今據此駁正
次韻送張山人歸彭城
羡君飄蕩一虚舟來作錢塘十日游水洗禪心都眼淨
山供詩筆總眉愁雪中乘興真聊爾春盡思歸却罷休
何日五湖從范蠡種魚萬尾橘千頭
張山人(即張天驥自號雲龍山人注見前)
慎按右一首施氏原注載先生守杭卷中按
阮閎休詩話總龜云徐州張天驥不遠千里
見朱定國于錢唐愛其風物欲徙家居焉春
盡思歸定國以詩戲之云云起句羡公飄蕩
一孤舟第七句何事却尋朱處士與集本小
異朱定國無可攷又按本集有行宿泗間見
徐州張天驥次舊韻七律一首見後三十五
卷中即此首韻也阮閎休以為朱定國作當
必有據今移編此卷俟再攷
絶句三首
松柏蕭森溪水南道人只(淮海集作為)作兩團(淮海集作小圓)菴市
區收罷豚魚稅來與彌陀共一龕
水南(淮海集題云處州水南菴即其地也)
此身分付一蒲團静對蕭蕭竹(淮海集作玉)數竿偶為老僧
煎茗粥自攜修綆汲清泉
慎按以上二首見淮海集第十一卷中蓋少
游于紹聖初坐黨籍由國史編修官出通判
杭州御史劉拯復論其增損神宗實錄貶監
處州酒稅使者承望風指伺候過失不可得
以謁告寫佛書為罪削秩徙郴州此二首正
貶處州時作故有市區收稅一龕蒲團之句
今據此為駁正
天風吹月入欄干烏鵲無聲夜向(淮海集作子夜)闌織女明星
來枕上乃(淮海集作了)知身不在人間
慎按右一首亦見淮海集第十一卷中題云
四時四首贈道流此其第二首也趙德麟侯
鯖錄亦以天風吹月入闌干云云乃秦少游
遊仙詞四首之一今據此駁正
睡起
杮葉滿(山谷集作鋪)庭紅顆秋薰爐沈水度春(山谷集作衣)篝松
風夢與故人遇自(山谷集作同)駕飛鴻跨九州
駕飛鴻(郭璞游仙詩赤松臨上游駕鴻乘紫烟李白詩不及廣成子垂雲駕輕鴻)
慎按右一首亦見黃山谷外集第九卷中今
據此駁正
秋思寄子由
黃葉(山谷集作落)山川知晚秋小蟲催女獻功裘老松閱世
卧雲壑挽著蒼(山谷集作滄)江無萬牛
獻功裘(周禮司裘季秋獻功裘以待頒賜注云功裘卿大夫所服)
慎按右一首亦見黃山谷内集第一卷中今
駁正
侯灘
江邊(雲巢集作流)皎皎(雲巢集作激激)過侯灘更上山腰(雲巢集作頭)看
打(外集作矴)盤百歲老兒(雲巢集作人)親擊鼓城中憂患(雲巢集作樂)
不相干
侯灘(水經漢水又東逕猴灘注云山多猿猴乘危啜飲故灘受兹名按侯疑當作猴)
慎按右一首見沈遼雲巢集按遼字濬達集
中有贈別子瞻詩兩公同時游好故沈詩訛
入公集今駁正
火星巖
火星巖下石凌壁(雲巢集作崚嶒)閣上相忘(雲巢集作殿閣相望)止一僧
莫問人間興廢事門前流水几前燈
火星巖(宋盧臧永州三巖記永之東南三巖相望火星巖亂石怪聳後瞰山腹往時有黃冠師宅)
(其側塑火星像為人祈福因名)
慎按右一首亦見沈遼雲巢集今駁正
謝惠貓兒頭筍
長沙一日(山谷集作月)煨籩(山谷集作鞭)筍鸚鵡洲前人未知走
送煩公助湯餅貓頭突兀鼠(山谷集作想)穿籬
貓頭(韓子蒼陵陽集云湖南有大竹世號貓頭任淵陳後山詩注云潭州有貓兒頭筍)
慎按右一首見黃山谷集第十一卷中與本
詩不同凡三字覺黃集較勝今據此改正
題淨因堂
瞑倚蒲團卧(山谷集作挂)缽囊半窗疎箔度微涼蕉心不展
待時雨葵葉為誰傾夕陽
挂缽囊(傳燈錄雲門曰高挂缽囊拗折桂枝)
慎按右七言絶句見山谷内集題淨因壁二
首之一也第一句卧缽囊一本又作晝夢長
今據此考正
題淨因院
門外黃塵不見山箇(山谷集作此)中草木亦常閒履聲如渡
薄冰過催粥華鯨吼夜闌
慎按右一首合前一首乃山谷題淨因壁二
絶句也新刻本分作二處今據黃集駁正
同景文咏蓮塘
塘上鈎簾對晩香不知斜(山谷集作半斜紅)日巳侵牀江妃自
惜(山谷集作羞出)凌波步(一作襪)長在高荷扇影涼
慎按右一首亦見黃山谷外集十六卷中今
駁正
竹枝詞
自過鬼門關外天命同人鮓甕頭船北人墮淚南人笑
青嶂無梯聞(一本作問訛)杜鵑
鬼門關(輿地廣記容州北流縣有句扇山在縣南三十里兩石相對口闊三十步俗號鬼門關)
人鮓甕(名勝志人鮓甕在巫峽下蜀江最險處)
慎按右一首一見黃山谷集再見秦少游集
第一句自過二字黃作日瘦秦作身在第二
句同字秦作輕第三句墮淚二字秦作慟哭
第四句青嶂無梯四字秦作日落荒村今據
二集駁正
寄歐叔弼
昔葬衣冠今在否近來消息不須疑曾聞圯上逢黃石
久矣留侯不見欺
歐叔弼(名棐六一居士第三子注見前)
慎按右四句乃欒城集中贈蔡州壺公觀劉
道士七言律詩後半首也今據子由集全錄
于左詩引云元祐八年七月曹煥至自安陸
為予言過淮西入壺公觀觀懸壺之木老死
久矣環生孫蘖無數聞有老道士劉道淵年
八十七非凡人也謁之神氣甚清服細布單
衣縫補殆遍煥問其意道淵悵然曰此故淮
西守歐陽永叔所贈也世人稱永叔工文詞
善辨論忠信篤學而巳君知是人竟何從來
耶我與公有夙契且齊年也昔將去吾州留
此以别吾服之三十年嘗破而補之矣未嘗
垢而浣也比嘗得其訊吾亦去此不久矣煥
聞之愕然莫測徐問其故皆不答予少與兄
子瞻皆從公游究觀平生固嘗疑公神仙中
人非世俗之士也公亦嘗自言昔與謝希深
尹師魯梅舜俞數人同游嵩高見蘚書大字
於蒼崖絶澗之上曰神清之洞問同游者惟
師魯見之以此亦頗自疑本世外人今聞道
淵言與曩意合因作詩以示公子棐叔弼其
詩曰思潁求歸今幾時布衣猶在老劉師龍
章舊有世人識蟬蛻惟應野老知昔葬衣冠
今在否近傳音問不須疑曾聞圯上逢黃石
久矣留侯不見欺云云此事本末如此今截
去序文及前半首令人讀之茫然不解所謂
此種繆譌向來注家刻本從未有勘正者至
余始發之覽者亦可識其苦心矣
和黃龍清老三首
萬山不隔中秋月一鴈能傳寄遠書深密伽佗枯戰筆
真誠相見問何如
黃龍(名勝志黃龍山在寧州西一百八十里上有黃龍崇恩院唐乾寧中晦機禪師得法于玄泉彦)
(嘗遇神僧謂曰此去東北遇洪即止逢龍可住後住黃龍山禪侣雲集)清老(慎按五燈會元同時)
(黃龍有二清皆晦堂法嗣一為靈源惟清一為草堂善清釋氏稽古略云元祐六年黃山谷丁家艱館黃)
(龍山從晦堂禪師祖心游與草堂惟清尤篤方外契云云草堂乃善清非惟清也稽古略訛)深密
伽陀(稽古略云秘密教者西天此土流傳凡七世由慧朗而下厥嗣漸微又云修伽陀譯言好去又)
(名修伽度此云善逝第一上升永不復還故名善逝)
風前橄欖星宿落月(山谷集作日)下桄榔羽扇開静(山谷集作照)
默堂中有相憶清江(山谷集作秋)或遣化人來
騎驢覓驢真(山谷集作但)可笑以(山谷集作非)馬喻馬亦成癡一
天月色為誰好二老風流各(山谷集作只)自知
慎按右三首見黃山谷集第十一卷末以釋
氏稽古略考之確是山谷作今據此駁正
過土山寨
南風日日縱篙撑時喜北風將我行湯餅一杯銀線亂
蔞蒿如(山谷集作數)筯玉簮横
土山寨(南宋人陳克東南防守利便云土山寨在上元縣東南三十里周圍四里高二十丈石季)
(龍將寇海道蔡謨所統七千人東至土山西至江乘鎮守八所城壘凡十一又名勝志云近半山寺康樂)
(坊太傅土山在焉史云謝安隠會稽東山因築此擬之無嵓石故曰土山二說未詳孰是)
慎按右一首亦見山谷集十一卷中今駁正
跋姜君(一本作公訛)弼課冊(公自注姜君瓊州人巳夘閏九月來從學于東坡至)
(儋耳庚辰三月方還瓊)
雲興天際歘若車蓋凝矑未瞬瀰漫霮䨴驚雷出火喬
木糜碎殷地爇空萬夫皆廢霤綆四墜(一本作懸溜綆縋)日中
見昩(一作沫)移晷而收野無完塊
姜弼(字唐佐見本集)
(詩話總龜李德裕文章論云文章當如千兵萬馬風恬雨霽寂無人聲黃夢升題兄子庠之文云子之文)
(章電激雷震雨雹忽止閴然泯滅歐陽公祭蘇子美文云風雲變化雨雹交加忽然揮斤霹靂轟車須臾)
(霽止而四顧山川草木開發萌芽東坡題姜君弼課冊云云亦同此一機括也)
慎按葛立方韻語陽秋云瓊州進士姜唐佐
東坡極愛之贈以詩曰滄海何曾斷地脉白
袍端合破天荒且告之曰子異日登科當為
子成此篇及唐佐預廣州計偕過汝陽見子
由時東坡巳下世矣子由因足成其篇云生
長茅間有異方風流稷下古諸姜適從瓊管
魚龍窟秀出羊城翰墨場滄海何曾斷地脉
白袍端合破天荒錦衣他日千人看始信東
坡眼力長唐佐是年省闈不利有負錦囊之
祝矣東坡又嘗書唐佐課冊雲興天際歘若
車蓋云云今亦刻集中乃戲書劉夢得楚望
賦中語按楚望賦全篇載文苑英華第一百
二十七卷中今據此駁正
惠崇蘆雁
惠崇烟雨蘆(山谷集作歸)雁坐我瀟湘洞庭欲買(山谷集作喚)扁
舟歸去故人云(山谷集作言)是丹青
惠崇(圖繪寶鑑建陽僧惠崇工畫鵝雁尤工小景善為寒汀遠渚瀟灑虚曠之象人所難到也)
慎按右六言絶句亦見黃山谷集題鄭防禦
畫夾五首之一也入宋文鑑第二十六卷選
詩中亦以為黃作今據此駁正
過嶺寄子由(第二首詩載四十四卷中)
慎按欒城集山林瘴霧老難堪七律一首乃
子由次韻子瞻過嶺詩韻也注見前
蘇詩補註卷五十
