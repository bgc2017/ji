蘇詩補註卷四十八翰林院編修查慎行撰
古今體詩九十二首
黃州春日雜書四絶
楚鄉春冷早梅天柳色波光巳鬭妍淮上鴈行皆北嚮
可無消息到儂邊
中州臘盡春猶淺只有梅花最可憐坐遣牡丹成俗物
豐肌弱骨不成妍
清曉披衣尋杖藜隔牆巳見最繁枝老人無計酬清麗
夜就寒光讀楚辭
病腹難堪七椀茶曉窗睡起日西斜貧無隙地栽桃李
日日門前看賣花
晩遊城西開善院泛舟暮歸二首
晚照餘喬木前村起夕煙碁聲虚閣上酒味早霜前遠
謫何須恨來遊不偶然風光類吾土乃是蜀江邊
開善院(失考)
放船江瀨淺城郭近連村水檻松筠静市橋燈火繁誰
家掛魚網小舫繫柴門卜築計未定何妨試買園
和人雪晴書事
消盡瓊瑶雲馭歸餘寒猶復助風威垂簾漸學秋霖滴
滿地猶疑夜月輝凍壤相和開蓽戸流澌半濕擁苔磯
可憐烏鵲饑無食日暮空林何所依
奉酬仲閔食新麪湯餅仍聞糴麥甚盛因以戱之
初見煌煌秀兩岐俄驚落磑雪霏霏可煩都尉熱承汗
絶勝臨淄貧易衣尚有清才對風月未妨便腹貯書詩
知君貨殖誇長袖滿糴千箱待一饑
仲閔(失考)都尉承汗(三國魏志何晏傳注晏字平叔以尚主賜爵為列侯齊職儀云何晏)
(以主婿拜駙馬都尉世說何平叔面白帝疑傅粉試以湯餅汗出皎然)臨淄易衣(唐書玄宗)
(皇后王氏下邽人帝為臨淄王聘為妃立為皇后后以愛弛不自安承間泣曰陛下獨不念阿忠脫紫半)
(臂易斗麪為生日湯餅耶阿忠后呼其父仁皎云)
讀仲閔詩卷因成長句
喜見西風吹麥秋年年為逭老農憂沾塗手足經年種
薦載珠璣一倍收壯齒君能親稼穡異時我亦困耝耰
獨憐紫竹堂前月清夜娟娟照客愁
送酒與崔誠老
雪堂居士醉方熟玉澗山人冷不眠送與安州潑(一作撥)
醅酒從今三日是三年
崔誠老(名閑號玉澗道人工于琴詳見本集四十八卷醉翁撡序中)
(慎按外集先生自書此詩首云夜來一笑之歡豈可多得今日雪堂得無少寂寞耶安州玉泉一酌果子)
(少許夜琴一弄誰與同者莫是木上座否小詩漫往云云)
與郭生游寒溪主簿吳亮置酒郭生喜作挽歌酒
酣發聲坐為凄然郭生言吾恨無佳詞因為略改
樂天寒食詩歌之坐客有泣者其詞曰
烏啼鵲噪昏喬木清明寒食誰家哭風吹曠野紙錢飛
古墓纍纍春草綠棠梨花映白楊路盡是死生離別處
冥漠重泉哭不聞蕭蕭暮雨人歸去
(慎按白居易寒食野望吟起句云丘墟郭門外寒食誰家哭先生所改止此二句又白楊路樂天詩作白)
(楊樹餘皆同)
戲作切語竹詩
隠約安幽奥蕭騷雪藪西交加工結搆茂密渺冥迷引
葉油雲遠攅叢聚族齊奔鞭迸壁背脫籜吐天梯烟篠
散孫息高竿拱桷枅漏闌零露落庭度獨蜩啼掃洗修
纖筍窺看詰曲溪玲瓏孫(此字疑誤)醽醴邂逅盍閒攜
切語(注詳惠州卷中和程正輔一字詩下)
山行見月四言
吟哦傲兀仰晤嵓月邁巘迎崖銀刓玉嚙源魚噞喁岸
雁&KR1142;臲卧玩我語聱牙岌嶪
慎按黃州春日四絶以下共十三首諸刻本
不載據外集編第六卷皆謫居黃州時所作
今采錄
憶黃州梅花五絶
邾城山下梅花樹臘月江風好在無争似姑山尋綽約
四時常見雪肌膚
邾城(水經注江水又東逕邾縣故城南楚宣王滅邾徙城於此太平寰宇記邾城去州西北百二十)
(里臨江與武昌相對吳使陸遜攻邾城常以三萬兵守之晉宋西陽郡國齊齊安郡皆設于此北齊天保)
(六年于舊邾城西南面別築小城置衡州至隋始廢以齊安郡置黃州)
一枝價重萬瓊琚直恐姑山雪不如盡愛丹鉛競時好
不知風雪養天姝
雖老于梅心未衰今朝誰贈楚江枝旋傾尊酒臨清影
正是吳姬一笑時
不用相催巳白頭一生判却見花羞揚州何遜吟情苦
不枉清香與破愁
玉琢青枝蕊綴金仙肌不怕苦寒侵淮陽城裏娟娟月
樊口江邊耿耿參
訪散老不遇
君來不遇我我到不逢君古殿依修柏寒花對暮雲
散老(失考)
慎按以上六首諸刻本不載外集編第六卷
離黃州以後未赴登州以前所作今采錄
和王定國
離歌添唧唧古曲擬行行不作相隨燕空吟久住鶯瞢
騰君上馬寂莫我回城明日東門外空舟獨自横
唧唧(古樂府木蘭詩唧唧復唧唧木蘭當戸織)行行(古詩行行重行行與君生別離)
試院觀伯時畫馬絶句
竹頭搶地風不舉文書堆案睡自語看馬欲𩥇頓風塵
亦思歸家洗袍袴
慎按此詩見本集雜記中又見山谷集題云
題伯時畫頓塵馬姑存俟考
出局偶書
急景歸來早窮隂晚不開傾杯不能飲留待夘君來
(慎按外集先生自題此詩後云今日局中出早隂晦欲雪而子由在戶部晚出作詩數語忽憶十年前在)
(彭城時王定國相過留十餘日還南都子由在宋幕定國臨去求家書僕醉不能作獨書一絶與之有憑)
(君寄與夘君看之句夘君子由小字今日情味雖差勝彭城然不若歸林下夜雨對床乃為樂耳)
覓俞俊筆
筆工近歲說吳俞李葛虚名總不如雖是玉堂揮翰手
自憐白首尚抄書
筆工吳俞(按外集先生雜題云廣陵人吳政巳亡其子說作筆頗得家法俞即俊也)李葛
(李亦筆工姓其名失考葛宣城諸葛氏也)
鼠須筆
太倉失陳紅狡穴得餘鼠既興丞相嘆又發廷尉怒磔
肉飼饑猫分髯雜霜兔插架刀槊徤落紙龍蛇騖物理
未易詰時來即所遇穿墉何卑微託此得佳譽
慎按此詩亦載宋文鑑以為叔黨作斜川集
不傳今據外集第七卷先生自登州還朝後
作姑存之
琴枕
高情閒處任君彈幽夢來時與子眠彭澤漫知聲上趣
邯鄲深得枕中僊試尋玉軫抛何處閒喚香雲在那邊
平素不須煩按抑秦娥自解語如絃
慎按外集所載琴枕詩本二首其五古一首
巳從施氏補注上卷移編第四十三卷中此
首諸刻本皆失載今從別集采出
書李宗晟水簾圖
宗晟一軸水簾圖寄與南舒李大夫倘向林泉歸得去
炎天酷日且令無
李宗晟(夏文彦圖繪寶鑑李宗晟鄜時人工畫山水寒林學李成破墨取象幽竒林麓江皋尤為)
(盡善評者謂得成之似)
書龍馬圖
先皇御馬三千匹仗下曾騎玉駱驄金鼎丹成龍亦化
圉人空棧泣西風
慎按自答王定國以下至此八首諸刻本俱
不載外集編第七卷自登州還朝後作今采
錄
和錢四穆父寄其弟和
老來日月似車輪此去知逢幾過春昨夜冰花猶作柱
曉來梅子巳生仁
慎按先生倅杭時有次韻此題詩一首巳編
第三十一卷中此詩亦同時所作王氏本載
注中今采出
皎然禪師贈吳憑處士詩云世人不知心是道只
言道在西方妙還如瞽者望長安長安在東向西
笑東坡居士代答云
寒時便具熱時風饑漢那知食藥功莫怪禪師向西笑
緣師身在長安東
燈花一首贈王十六
金粟釵頭次第多起看缺月帶斜河懸知瑞草橋邊夜
笑指燈花說老坡
瑞草橋(蜀人王慶源所居注見第三十卷慶源王丈詩下)
慎按以上三首諸刻本俱不載據外集編第
八卷守杭州時作今采錄
王晉卿得破墨三昩又嘗聞祖師第一義故畫邢
和璞房次律論前生圖以寄其高趣東坡居士既
作破琴詩以記異夢矣復說偈云
前夢後夢真是一彼幻此幻非有二正好長松水石間
更憶前生後(一作復)生事
和芝上人竹軒
洞外復空中千千萬萬同勞師唱竹頌知是阿誰風
芝上人(即曇秀注見前)
戲贈秀老
拆却相公庵泥却駙馬竹天下人總知流入傳燈錄
和晁美叔老兄
反觀皆自直相詆竟誰諛事過始堪笑夢中今了無珍
材尚空谷瘦馬正長途未識造物意茫然同一爐(公自注玪)
(材空谷以況老兄在閒郡瘦馬自謂也)
晁美叔(公之同年注見前)
慎按以上四首諸刻本俱不載外集編第八
卷守揚州時作今據此采錄
元祐九年立春
熊白來山北豬紅削劍南春盤得青韭臘酒寄黃柑
慎按以上一首諸刻本不載據外集編第九
卷中守定州時作今采錄
日夕山中忽然有懷
久卧名山雲遂為名山客山深雲更好賞弄終日夕月
銜樓間峯泉潄階下石素心自此得真趣非外惜鼯啼
桂方秋風滅籟歸寂緬思洪厓術欲往滄海隔雲車來
何遲撫几空嘆息
暮歸
牛羊下巳久寂寞掩柴扉水鸛鳴城堞飛螢上戟衣夜
涼江海近天闊斗牛微何日招舟子寒江北渡歸
待旦
夢破山谷冷扶桑未放曉披衣坐虚堂缺月猶皎皎揚
泉潄寒冽激齒冰雪繞百體善堅壯萬象覺清悄簮履
事朝謁神魂飛窅渺龕燈蚌珠剖爐穗玉繩裊浮念怳
巳消真庭諒非杳須臾霽霞起赫奕射林表高樹引涼
蟬深枝啅棲鳥二蟲彼何為逐動自紛擾悠悠天宇内
豈復論大小覆盎舞醯雞濃昏恣飛繞定知達觀士方
寸常了了世無陶靖節此樂知者少
慎按以上三首諸刻本不載據外集編第九
卷在惠州作今采錄
約吳遠游與姜君弼喫蕈饅頭
天下風流筍餅餤人間濟楚蕈饅頭事須莫與繆漢喫
送與麻田吳遠遊
除夜訪子野食燒芋戱作
松風溜溜作春寒伴我饑腸響夜闌牛糞火中燒芋子
山人更喫懶殘殘
慎按以上二首諸刻本不載據外集編第十
卷在海南作今采錄
北歸度嶺寄子由
青松盈尺間香梅盡是先生去後栽應笑來時無一物
手攜拄杖却空回
鳴泉思思君子也君子抱道且殆而時弗與民咸
思之鳴泉故基堙圮殆盡眉山蘇軾搔首踟蹰作
鳴泉思以思之
鳴泉鳴泉經雲而潺湲拔為毛骨者修竹蒸為雲氣者
霏烟山䕫莫能隠其怪野翟詎敢藏其奸茅廬肅肅昔
有人焉其高如山其清如泉其心金與玉其道砥與絃
執德没世落月入地英名皎然陽曦麗天舊隠寂寂新
篁娟娟思彼君子我心如懸谷鳥在上巖花炫前鳴泉
鳴泉使我菀結而華顛
慎按以上二首諸刻本不載外集編第十卷
北歸時作今采錄
豐年有高廪詩
頌聲歌盛旦多黍樂豐年近見藏高廪遥知熟大田在
疇紛巳穫如阜隠相連魯史詳而記神倉賦且全舂人
洪蓄積祖廟享恭虔聖后憂農切宜哉報自天
慎按此首諸刻本不載今從外集第十卷采
錄
萬菊軒
一軒高為黃花設富擬人間萬石君佳本盡從方外得
異香多在月中聞引泉北澗分清露開逕南山破白雲
此意欲為知者道陶翁猶自未離羣
萬菊軒(武林梵志萬松嶺畔有報恩寺唐元和中建寺内有浣雲池萬菊軒)
慎按此詩載咸淳臨安志武林梵志皆以為
東坡作今采錄
韓幹馬
少陵翰墨無形畫韓幹丹青不語詩此畫此詩今巳矣
人間駑驥漫争馳
慎按此詩見趙德麟侯鯖錄今采出
送煮菜(一本無此三字)贈包安静先生
野菜此出珍又珍送與西鄰病酒人便須起來和熱喫
不消洗面裹頭巾
沿流館中得二絶句
淮西功德冠吾唐吏部文章日月光千載斷碑人膾炙
不知世有段文昌
李白當年流夜郎中原無復漢文章納官贖罪人何在
壯士悲歌淚萬行
慎按以上二首見苕溪漁隠叢話云東坡自
云紹聖間余得二詩于沿溪館中不知何人
作也今錄之以益篋笥之藏或云此詩乃東
坡竄海外時作蓋自況也不知其果然否費
衮梁溪漫志亦云東坡在翰林承旨作上清
儲祥宫碑哲宗親書其額紹聖黨禍起磨去
坡文命蔡元長別撰玉局遺文中有詩淮西
功德冠吾唐云云此詩乃東坡自作蓋寓意
儲祥事特避禍故託以得之沿流館中味其
句法可知矣庚溪詩話云後見韓无咎云是
江子我詩今錄存俟考
夢中賦裙帶
百叠猗猗風皺六銖縰縰雲輕植立含風廣殿微聞環
珮摇聲
慎按右六言一首見苕溪漁隠叢話東坡云
軾倅武林日夢上召入禁中宫女圍侍一紅
衣女童捧紅靴一雙命軾銘之覺而記其一
聯云寒女之絲銖積寸累天步所臨雲蒸霧
起既畢進御上極嘆其敏使宫女送出睇視
裙帶間有六言詩一首云云又云軾自蜀應
舉京師道過華清宫夢明皇命賦太真裙帶
詩乃前六言詩也覺而記之今書贈柯山潘
大臨邠老云云本集又云予在黃州時夢神
考召入小殿賜宴令作宫女裙銘云云三說
不同因詩並錄以備考
王定國自彭城往南都時子由在宋幕求家書僕
醉不能作獨以一絶句與之
王郎西去路漫漫野店無人霜月寒泪盡粉箋書不得
憑君送與夘君看
宋幕(潁濱遺老傳張文定知睢陽以學官見辟從之)
慎按此詩見大全集中先生知徐州時作諸
刻本失載今采錄
司命宫楊道士息軒
無事此静坐一日似兩日若活七十年便是百四十黃
金幾時成白髮日夜出開眼三千秋速如駒過隙是故
東坡老貴汝一念息時來登此軒目送過海席家山歸
未能(一作成)題詩寄屋壁
慎按苕溪漁隠叢話云東坡云無事此静坐
便覺一日似兩日若能處置此生常似今日
年至七十便是百四十歲人世間何藥能有
此效此方人人收得但苦無好湯使多嚥不
下坡題息軒詩云云正此意也曹能始名勝
志云息軒在儋州城南朝天宫中此詩諸刻
本不載今采錄
贈黃州官妓
東坡五載黃州住何事無言及李宜却似西川(一作城南)杜
工部海棠雖好不吟詩
慎按庚溪詩話云東坡謫齊安時樂籍中有
李宜者色藝不下他妓坡將移臨汝于飲餞
處力請詩句坡半酣笑贈云云又按周昭禮
清波雜志亦載此段李宜作李琪未詳孰是
今采錄備考
六言樂語
桃源未必無杏銀鑛終須有鉛荇帶豈能攔浪藕花却
解流連
慎按春渚紀聞何薳云某於揚州得先生手
畫古樂工復作樂語桃園未必無杏云云其
後漢隸書子瞻禹功同觀真三絶也諸刻失
載今采錄
題領巾絶句
臨池妙墨出元常弄玉嬌姿笑柳孃吟雪要看驚太傅
斷絃何必試中郎
慎按右一首見何薳春渚紀聞云嘉興李巨
山錢安道尚書甥也先生嘗過安道小酌其
女數歲以領巾乞詩公即書絶句臨池妙墨
出元常云云諸刻不載今采錄
書裙帶絶句
任從酒滿翻香縷不願書來繫綵牋半接西湖横綠草
雙垂南浦拂紅蓮
慎按右一首亦見春渚紀聞云嘗于陶安世
家見東坡為劉庚年君佐小女裙帶上作散
隸書絶句任從酒滿翻香縷云云諸刻失載
今采錄
虎跑泉
金沙泉湧雪濤香灑作醍醐大地涼解妬九天河影白
遥通百谷海聲長僧來汲月歸靈石人到尋源宿上方
更續茶經校竒品山瓢留待羽僊嘗
慎按右一首見曹學佺名勝志先生倅杭時
有病中游祖塔院七言律詩子由和詩凡二
章先生原唱亦應有二諸刻本止存一首名
勝志載此篇在鳳翔大像寺條下因其地亦
有虎跑泉也今采錄
端硯詩
披雲離北巖度嶺入中夏重藉剪楚茅方函斵英檟騷
壇意莫逆匠石語(少一字)奓匪堊勞運斤如帶防毁銙礪
(少四字)觀隅整同厦津津剖馬肝索索模羊觟氣逼松滋
豪姻聯雪濤姹登堂却蹣跚飲水何&KR1766;閜守墨面宜黔
含貞口終啞静惟有夀焉玷尚可磨也魯史記獲麟晉
帖題裹鮓供給到唐文護持等商斝眉形空愛纖風字
仍嫌哆載觀七八評咸本六一寫退然敢摩肩信矣俱
出跨始知尹公他不媚王孫賈銘詩與器傳篆刻當碑
打嚴韻拾孑遺微才任聊且(後注云端硯聯句既成暮歸復拾餘韻別賦一首附)
(錄卷後)
慎按右一首載卞氏式古堂書畫彙考第十
卷云此詩東坡作行草書宋楮本小横卷按
後注云云則先生當别有端硯聯句今刻本
俱無此首之真&KR0915;未可知也姑存備考
張無盡過黃州徐君猷為守有四侍人姓為孫姜
閻齊適張夫人攜其一往婿家旣暮復還乃閻姬
也最為徐所寵因書絶句云
玉筍纖纖揭繡簾一心偷看綠蘿尖使君三尺毬頭帽
須信從來只有簷
慎按右一首從春渚紀聞采出諸刻本不載
銅陵縣陳公園雙池二首
南北山光照綠蘿濯纓洗耳不須多天空月滿宜登眺
看取青銅兩處磨
銅陵(元和郡縣志梁南陵縣地後廢為冶屬池州)陳公園(名勝志銅陵縣東北隅有陳公)
(園園内有雙池蘇子瞻黃魯直常游)
落帆重到古銅官長是江風阻往還要使謫僊迴舞袖
千年醉拂五松山
銅官(太平寰宇記銅官山在銅陵縣十里又名利國山泉源冬夏不竭可以浸鐵煮銅即唐置冶處)
五松山(輿地紀勝五松山在銅官西南舊有松一本五枝翠色參天李太白詩我來五松下置酒)
(窮躋攀)
慎按右二首見池陽後集諸刻本不載今采
錄
咏㯽榔
異味誰栽向海濱亭亭直幹亂枝分開花樹杪翻青蘀
結子苞中皺錦紋可療饑懷香自吐能消瘴癘暖如薰
堆盤何物堪為偶蔞葉清新卷翠雲
慎按此詩語太淺直似非先生作曹能始名
勝志載之姑采錄
正月八日招王子高飲
屋雪號風苦戰貧紙窗迎日稍知春正如薝蔔林中坐
更對芙蓉城裏人昨想玉堂空冷徹誰分銀榼送清醇
海山知有東南角正看歸鴻作小顰
王子高(注見本集芙蓉城詩下)
慎按右一首諸刻不載見于蒲積中歲時雜
咏今集中今采錄
醉中題鮫綃詩
天地雖虚廓惟海為最大聖王皆祀事位尊河伯拜祝
融為異號恍惚聚百怪二氣變流光萬里風雲快靈旗
摇虹纛赤虬噴滂湃家近玉皇樓彤光照世界若得明
月珠可償逐客債
慎按右一首諸刻不載苕溪漁隠叢話引仇
池筆記云余一日醉卧有魚頭鬼身者自海
中來云廣利王請端明余被髮草履黃冠而
去亦不知身步入水中但聞風雷聲有頃豁
然明白真所謂水晶宫殿也其下驪目夜光
文犀尺璧南金火齊不可迎視珊瑚琥珀不
知幾多也廣利王佩劍冠服而出從二青衣
余曰海上逐客重煩邀命有頃東華真人南
溟夫人造焉出鮫綃丈餘命題詩余賦曰天
地雖虛廓云云寫竟進廣利諸仙迎看咸稱
妙獨廣利旁一冠簮者謂之鼈相公進言蘇
軾不避諱忌祝融字犯王諱王大怒余退而
嘆曰到處被鼈相公厮壊苕溪漁隠曰此事
恍惚怪誕殆類傳竒異聞所載又其詩亦淺
近不似東坡平日語好事者為之以誑世耳
又按仇池筆記相傳東坡自撰此一則當在
海外所紀時有董必者承奸相意遣人至儋
耳逐出官舍所云鼈相公者蓋指董必也此
詩聊以寓意亦非果有其事胡仔疑為好事
者所託吾不謂然
無題
簾卷窗穿戶不扃隙塵風葉任縱横幽人睡足誰呼覺
欹枕床前有月明
慎按右一首見本集與黃師是尺牘云近者
幼累舟中皆伏暑自愍一年在道路矣巳決
計旦夕渡江至毘陵矣塵埃風葉滿室隨掃
隨有然不可廢掃以為賢于不掃也有詩錄
呈云云據此當是度嶺以後未到常州以前
所作諸刻本俱失載今采錄
葛延之贈龜冠
南海神龜三千歲兆協朋從生慶喜智能周物不周身
未免人(詩話總龜作一)鑚七十二誰能用爾作小冠岣嶁(當作勾漏)
耳孫剙其製君今此去寧復來欲慰相思時整視
慎按右一首見葛立方韻語陽秋第三卷云
東坡在儋耳時余三從兄諱延之自江隂擔
簦萬里絶海往見留一月坡嘗誨以作文之
法文載全集中吾兄拜其言而書諸紳嘗以
親製龜冠為獻坡受之而贈以詩南海神龜
三千歲云云今集中無此詩余嘗見其親筆
又費補之梁溪漫志云東坡在儋耳嘗為葛
延之作龜冠詩葛以語胡蒼梧珵詩話總龜
亦云然據此三段其為先生海外作無疑諸
刻不載今采錄
别海南黎民表
我本海南民寄生西蜀州忽然跨海去譬如事遠游平
生生死夢三者無劣優知君不再見欲去且少留
慎按右一首見詩話總龜引冷齋夜話云余
游儋耳見黎民表為余言東坡無日不相從
嘗從乞園蔬出其臨别歸海北詩我本海南
民云云其末云新釀甚佳求一具漫寫此詩
以折菜錢諸刻不載今采錄
雅安人日次舊韻二首
人日滯留江上村定知芳草怨王孫題詩寄遠方揮翰
扶杖登高獨出門柳色忍看成感嘆花前歸思自飛翻
浮陽披凍雖才弄巳覺春工漏一元
似聞高隠在前村坐膝扶床戲子孫自賞春光攜桂酒
喜逢晴色款柴門屏間帶日金人活頭上迎風綵勝翻
蓬鬢扶疎吾老矣豈能舊貌改新元
慎按右二首諸刻不載見宋蒲積中所選歲
時雜咏今集中此詩編次庚辰人日二章之
後年譜庚辰人日先生在儋耳作七律二首
五月聞赦六月渡海北歸明年辛巳度嶺正
月五日過南安軍則次韻人日詩當作于此
時但雅安地名無可考恐是南安之譌存疑
俟考
和代器之
雨過郊原一番新尋芳車馬踏無塵普天冷食聞前古
蕭寺清游屬兩人不作佺期問新歷頗同之問感餘春
明年歸籍梨花上應會羣賢及四隣
器之(即劉安世注見前四十五卷)
慎按右一首見歲時雜吟今集按先生北歸
時有寒食與器之游南塔寺寂照堂七律一
首此詩即次前韻豈器之不能詩而先生代
為和章耶諸刻不載今補錄
自題金山畫像
心似巳灰之木身如不繫之舟問汝平生功業黃州惠
州儋州
慎按金山志李龍眠畫子瞻照留金山寺後
東坡過金山自題云云周必大乾道庚寅奏
事錄亦載此詩諸本皆無今采錄
歸來引送王子立歸筠州
歸去來兮世不汝求胡不歸洶北望之横流兮渺西顧
之塵霏紛野馬之決驟兮幸余首之未鞿出彭城而南
騖兮眷丘隴而增欷亂清淮而俯鑒兮驚昔容之是非
念東坡之遺老兮輕千里而款余扉共雪堂之清夜兮
攬明月之餘輝曾雞黍之未熟兮嘆空室之伊威我挽
袖而莫留兮僕夫在門歌式微歸去來兮路渺渺其何
極將稅駕于何許兮北江之南南江之北于此有人兮
儼峩峩其豐碩孰居約而爾肥兮非糠覈其何食久抱
一而不試兮愈温温而自克吾居世之荒浪兮視昏昏
而聽默默非之子莫振吾過兮久不見恐自賊吾欲往
而道無由兮子何畏而不即將以彼為玉人兮以子為
之璞也
慎按王子立名適子由之婿以元祐四年殁
于筠州先生有詩哭之此詞在黃州時送歸
筠作諸刻失載今從全集采錄
黃泥坂詞
出臨皋而東騖兮並叢祠而北轉走雪堂之坡陀兮歴
黃泥之長坂大江洶以左繚兮渺雲濤之舒卷草木層
累而右附兮蔚柯丘之葱蒨余旦往而夕還兮步徙倚
而盤桓雖信美而不可居兮苟娛余于一盻余幼好此
竒服兮襲前人之詭幻老更變而自哂兮悟驚俗之來
患釋寶璐而被繒絮兮雜市人而無辨路悠悠其莫往
來兮守一席而窮年時游步而遠覽兮路窮盡而旋反
朝嬉黃泥之白雲兮暮宿雪堂之青烟喜魚鳥之莫余
驚兮幸樵蘇之我嫚初被酒以行歌兮忽放杖而醉偃
草為茵而塊為枕兮穆華堂之清宴紛墜露之濕衣兮
升素月之團團感父老之呼覺兮恐牛羊之予踐于是
蹶然而起起而歌曰月明兮星稀迎余往兮餞余歸歲
既晏兮草木腓歸來歸來兮黃泥不可以久嬉
慎按黃泥坂在黃州以下數篇諸刻本俱不
收入詩類先生和歸去來詞施氏原本既附
和陶卷中此亦有韻之詞也何獨遺之故與
清溪詞上清詞三章並采錄
清溪詞
大江南兮九華西泛秋浦兮亂清溪水渺渺兮山無蹊
路重複兮居者迷爛青紅兮粲高低松十里兮稻千畦
山無人兮雲朝掛藹濛濛兮渰凄凄嘯林谷兮號水泥
走鼪鼯兮下鳬鷖忽孤壘兮隠重堤杳冥茫兮聞犬雞
鬱萬瓦兮鳥翼齊浮軒楹兮飛栱枅雁南歸兮寒蜩嘶
弄秋水兮挹玻瓈朝市合兮雜髦齯(一作倪)挾簞瓢兮佩
鋤犁鳥獸散兮相扶攜隠驚雷兮騖長霓望翠微兮古
招提躋木杪兮翔雲梯若有人兮恨幽棲石為門兮雲
為閨塊虚堂兮法喜妻呼猿狙兮子鹿麛我欲往兮奉
杖藜獨長嘯兮謝阮嵇
慎按清溪在池州先生作此詞歲月莫考諸
刻不載今從全集采錄
上清詞(原注以宫名名篇)
君胡為乎山之幽顧宫殿兮久淹留又曷為一朝去此
而不顧兮悲此空山之人也來不可得而知兮去固不
可得而訊也君之來兮天門空從千騎兮駕飛龍隸星
辰兮役太歲儼晝降兮雷隆隆朝發軫兮帝庭夕弭節
兮山宫懭有妖兮虐下土精為星兮氣為虹愛流血之
滂沛兮又嗜瘧癘與螟蟲嘯盲風而涕淫雨兮時又吐
旱火之爞融銜帝命以下討兮建千仞之修鋒乘飛霆
而追逸景兮歙砉掃滅而無蹤忽崩播其來會兮走海
岳之神公龍車獸鬼不知其數兮旗纛晻靄而冥濛漸
俯傴以旅進兮鏘劍珮之相礱司殺生之必信兮知上
帝之不汝容既約束以反職兮退戰慄而愈恭澤允塞
于四海兮獨澹然其無功君之去兮天門開款閶闔兮
朝玉臺羣僊迎兮塞雲漢儼前導兮紛後陪歴玉階兮
帝迎勞君良苦兮馬虺&KR0008;閔人世兮迫隘陳下土兮帝
所哀返瓊宫之嵯峨兮役萬靈之喧豗默清淨以無為
兮時節狩于斗魁詣通明而獻黜陟兮軼蕩蕩其無回
忽表裏之煥霍兮光下燭于九垓時游目以下覽兮五
岳為豆四溟為杯俯故宫之干柱兮若毫端之集埃來
非以為樂兮去非以為悲謂神君之既返兮曾顔咫尺
之不違升秘殿以内悸兮魂凛凜而上馳忽寤寐以有
得兮敢沐浴以獻辭是耶非耶臣不得而知也
軼蕩蕩(軼疑應作詄)
慎按宋史禮志鑄神霄九鼎奉安于上清寶
籙宫但不詳何神及宫在何地諸刻失載今
從全集采錄
醉翁操(并引)
琅邪幽谷山水竒麗泉鳴空澗若中音會醉翁喜之
把酒臨聽輒欣然忘歸既去十餘年而好竒之士沈
遵聞之往游焉以琴寫其聲曰醉翁操節奏疎宕而
音指華暢知琴者以為絶倫然有其聲而無辭雖為
作歌而與琴聲不合又依楚詞作醉翁引好事者亦
倚其辭以製曲雖粗合均度而琴聲為辭所繩約非
天成也後三十餘年翁既捐館舍而遵亦殁久矣有
廬山玉澗道人崔閑特妙于琴恨此曲之無詞乃譜
其聲而請于東坡居士以補之云
琅然清圜誰彈響空山無言惟翁醉中知其天月明風
露娟娟人未眠荷蕢過山前曰有心也哉此賢醉翁嘯
咏聲和流泉醉翁去後空有朝吟夜怨山有時而童顛
水有時而回川思翁無歲年翁今為飛仙此意在人間
試聽徽外兩三絃
慎按琴操亦古詩之流此首諸刻本不載今
從全集中采錄
次韻借觀睢陽五老圖
國老安榮心自閒紫袍金帶舊簮冠星騎箕簸揚糠粃
斗掌權衡表漢桓冬有愆陽嫌薄熱夏多沴氣畏輕寒
賴得五賢清雅出俾人敬慕肅容看
慎按右七言律詩一首見鐵網珊瑚格律句
法全不類坡公作姑據此采錄
題金山寺回文體
潮隨暗浪雪山傾遠浦漁舟釣月明橋對寺門松逕小
檻當泉眼石波清迢迢綠樹江天曉靄靄紅霞晚日晴
遥望四邊雲接水碧峯千點數鷗輕
慎按右七言律詩一首諸刻不載今從魏慶
之詩人玉屑第二卷采錄
贈姜唐佐
生長茅間有異芳風流稷下古諸姜適從瓊管魚龍窟
秀出羊城翰墨場滄海何曾斷地脉白袍端合破天荒
錦衣他日千人看始信東坡眼目(一作力)長
慎按此詩諸刻不載見邵氏聞見後錄云唐
荆州每解送舉人多不成名號曰天荒至劉
蛻以荆州解及第號破天荒東坡嘗作二句
贈姜唐佐滄海云云用此事也題其後云待
子及第當續後句唐佐自廣州隨解過許昌
見潁濱時東坡巳下世潁濱為足成其詩云
云今補錄
水月寺
千尺長松掛薜蘿梯雲嶺上一聲歌湖山深秀有何處
水月池中桂影多
慎按右一首諸刻不載今從武林梵志采錄
半月泉(附題名)蘇軾曹輔劉季孫鮑朝懋鄭嘉會蘇
固同遊元祐六年三月十一日
請得一日假來游半月泉何人施大手擘破水中天
慎按右一首諸刻不載見談鑰吳興志先生
遊德清縣題半月泉作也石刻真跡在慈相
寺中余家有榻本按先生自杭守召還在元
祐辛未集中有三月六日别南北山諸道人
詩與半月泉題名相距才五日當是還朝時
便道來游歲月鑿鑿可據而此詩本集失載
詩與題名字體大小不同迥出兩手疑後人
因題名而贋作此詩蓋先生時方還朝何云
請假以此辨之其為假託未可知也存疑俟
考
游何山
今古何山是勝游亂峯縈轉繞滄洲雲含老樹明還滅
石礙飛泉咽復流徧嶺烟霞迷俗客一溪風雨送歸舟
自嗟塵土先衰老底事孤僧亦白頭
慎按右七言律詩一首諸刻不載見徐獻忠
吳興掌故集第十卷今采錄
自題臨文與可畫竹
石室先生清興動落筆縱横飛小鳳借君妙意寫篔簹
留與詩人發吟諷
慎按右一首見卞氏式古堂畫考諸刻不載
今采錄
寶墨亭
山隂不見換鵝經京口空傳瘞鶴銘瀟灑謫僊來作郡
風流太守為開亭兩篇玉蕊塵初滌四體銀鈎迹尚青
我久臨池無所得願觀遺法快沈冥
慎按右一首見京口三山志中劉昌縣笥瑣
探云寶墨亭宋初建以覆瘞鶴銘者今廢又
蘇子美滄浪集亦載此疑因姓傳訛也諸刻
失載今補錄
雙井白龍
巖泉未入井蒙然冒沙石泉嫩石為厭石老生罅隙異
哉寸波中露此横海脊先生酌泉笑泉秀神龍蟄舉手
玉筯插忽去銀釘擲大身何時布大翮翔霹靂誰言鵬
背大更覺宇宙窄
慎按冷齋夜話云南海城中有兩井相近咫
尺而異味號雙井井源出巖石罅中東坡酌
水異之曰吾尋白龍不見今知家此水中乎
同游怪問其故曰白龍當為東坡出請徐待
之俄見其脊尾如銀蛇狀忽水瀾有雲氣浮
水面舉首如插玉筯乃泳而去余至二井太
守張子修為造庵井上號思遠亭名泂酌崖
有怪樹樹枝之脇有詩巖泉未入井云云字
畫如顔書無名銜年月此詩風格似東坡而
言泉嫩石老疑學者為之也今據此采錄
瑞金東明觀
浮金最好溪南景古木樓臺畫不成天籟遠兼流水韻
雲璈常聽步虚聲青鸞白鶴蟠空下翠草玄芝匝地生
咫尺仙都隔塵世門前車馬任縱横
慎按右一首見贛州舊志今采錄
題清淮樓
觀魚惠子臺蕪没夢蝶莊生冢木秋惟有清淮供四望
年年依舊背城流
慎按右一首諸刻不載見錦繡萬花谷濠州
絶句中今采錄
西湖絶句
畢竟西湖六月中風光不與四時同接天蓮葉無窮碧
映日荷花别樣紅
慎按右一首諸刻不載見錦繡萬花谷今采
錄
戲答佛印
遠公沽酒飲陶潛佛印燒猪待子瞻采得百花成蜜後
不知辛苦為誰甜
慎按竹坡詩話云東坡喜食燒猪肉佛印住
金山時每燒猪以待其來一日為人竊去東
坡戲作小詩云云諸刻不載今采錄
失題三首
木落沙明秋浦雲卧(此字訛)烟淡瀟湘曾學扁舟范蠡五
湖深處鳴榔
望斷水雲千里横空一抹晴嵐不見邯鄲歸路夢中略
到江南
公子只應見畫此中我獨知津寫到水窮天杪定非塵
土間人
慎按以上六言絶句三首諸刻不載今從晚
香堂蘇帖采錄
來鶴亭
鴻漸偏宜丹鳳南冠霞帔月影毿毿酒酣亭上來看舞
有客新名喚作耽
慎按袁褧楓窗小牘云王大父時有埜鶴來
棲馴狎不去蘇子瞻有詩云云褧之祖名彦
方此詩集中不載今采錄
蘇詩補註卷四十八
