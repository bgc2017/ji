蘇詩補註卷十一翰林院編修查慎行撰
古今體詩七十七首(起癸丑冬合甲寅春夏往返常潤蘇秀道中作)
慎按癸丑冬先生沿漕檄賑濟常潤饑民明
年甲寅夏仍回杭州計其往返乃為賑饑初
未聞密州之命也移密州在甲寅九月以後
年譜甚明施氏補註謂此卷在錢塘聞移密
之命去杭經常潤道中作者訛也
賀陳述古弟章生子
鬱蔥佳氣夜充閭始見徐卿第二雛甚欲去為湯餅客
惟愁錯寫弄麞書參軍新婦賢相敵阿大中郎喜有餘
我亦從來識英物試教啼看定何如
湯餅客(趙德麟侯鯖錄東坡詩妙于使事如甚欲去為湯餅客出劉禹錫贈張盥詩云憶爾初懸)
(弧余為坐上賓舉筯食湯餅祝詞天麒麟若以為明皇王后之事則不見坐食湯餅之意此王注之訛也)
(施氏補註仍之今駁正)參軍(王氏註參軍謂渾中弟瀹施氏補註引世說注云渾弟倫字太冲歷)
(大將軍參軍以正瀹字之譌慎按晉書王渾妻鍾氏傳參軍謂渾中弟淪也王注瀹字固訛施氏補註)
(倫字亦訛當從晉書作淪)
贈治易僧智周
寒窗孤坐凍生瓶尚把遺編照露螢閣束九師新得妙
夢吞三畫舊通靈斷絃挂壁知音喪(公自注師與契嵩深相知時巳逝矣)
揮麈空山亂石聽齋罷何須更臨水胸中自有洗心經
九師(劉向别錄九師道訓者淮南王聘善為易者九人從之采獲為淮南九師書)通靈(陶溍)
(賦願假寐以通靈)
張子野年八十五尚聞買妾述古令作詩
錦里先生自笑狂莫欺九尺鬢眉蒼詩人老去鶯鶯在
公子歸來燕燕忙柱下相君猶有齒江南刺史巳無腸
平生謬作安昌客略遣彭宣到後堂
張子野(名先註見第九卷首石林詩話張先郎中能為詩及樂府至老不衰居錢塘子瞻作倅時)
(先生巳八十餘家猶畜聲妓子瞻贈詩蓋全用張氏故事戲之先和云愁似鰥魚知夜永懶同蝴蝶為春)
(忙極為子瞻所賞本集題張子野詩後摘其佳句云浮萍破處見山影小艇歸時聞棹聲乃子野所作西)
(溪無相院詩也全篇載瀛奎律髓中子野詩世不多見因附錄于此積水涵虚上下清幾家門静岸沙平)
(浮萍破處見山影小艇歸時聞棹聲入郭僧尋塵裏去過橋人似鏡中行巳憑暫雨添秋色莫放修林礙)
(月生其風致亦可想見矣詩話總龜云東坡詩有全篇用事者如賀人生子及戲張子野買妾句云云)
(用事何嘗不流便哉)燕燕(錦繡萬花谷引東坡詩公子歸來燕燕忙自注云張祐妾名燕燕吳中新)
(刻補註引漢成帝時童謠訛)
書䨇竹湛師房二首
我本西(一作江)湖一釣舟意嫌高屋冷颼颼羡師此室纔
方丈一炷清香盡日留
䨇竹(司馬光詩序云杭州廣嚴寺有䨇竹相比而生舉林皆然其尤異者生枯樹腹中自其頂出森)
(然駢聳樹如龍蛇相縈余見之為詩云云咸淳臨安志廣嚴院吳越王建舊名瑞隆治平二年改賜今額)
(慎按趙清獻集亦有題杭州䨇竹寺詩粉籜䨇䨇脱修篁兩兩高其全首不具錄)
暮鼓朝鐘自擊撞閉門孤枕對殘缸(宋刻本作釭)白灰旋撥
通紅火卧聽蕭蕭雨(一作雪)打窗
附司馬君實䨇竹詩
䨇幹標枯腹青青凡幾霜龍騰䨇角直鯨噴兩鬚
長詎欲尋支遁安能問辟疆屢來非别意未與此
君忘
寶山新開徑
藤梢橘刺元無路竹杖㯶鞋不用扶風自遠來聞笑語
水分流處見江湖回觀佛骨(臨安志作國)青螺髻踏遍仙人
碧玉壺野客歸時山月上棠梨葉戰暝禽呼
寶山(咸淳臨安志寶山在御厨營門内第一巷上有廣嚴寺寶奎閣)
和述古冬日牡丹四首
一朵妖紅翠欲流春光回照雪霜羞化工只欲呈新巧
不放閒花得少休
翠欲流(高似孫緯略翠鮮明貎非色也不然東坡詩既曰紅矣又曰翠可乎)
(烏臺詩案熙寧六年任杭州通判時知州係知制誥陳襄字述古是年冬十月内一僧寺開牡丹數朵陳)
(襄作四絶句軾嘗和云云此詩皆譏諷當時執政大臣以比化工但欲出新意擘劃令小民不得暫閒也)
花開時節雨連風卻(詩案作欲)向霜餘染爛紅漏泄春光私
一物此心未信出天工
當時只道鶴林仙解遣秋光(宋刻本作花)發杜鵑誰信詩能
回造化直教霜枿放春妍
鶴林杜鵑(容齋隨筆鶴林寺杜鵑乃今映山紅又名紅躑躅)
不分(詩案作憤)清霜入小園故將詩律變寒暄使君欲見藍
關詠更倩韓郎為染根
附陳述古原作
百草蕭條病朔風䨇枝成(字疑訛)染魏家紅直疑天
與凌霜色不假東皇運化工
一朵妖紅拆寺園忽驚寒律變春暄非關花好難
栽接自是天時變本根
(慎按古靈集原題次韻柯弟太博見示超化耳牡丹今集中第一第三首已缺所存止兩首)
劉貢父見余歌詞數首以詩見戱聊次其韻
十載飄然未可期那堪重作看花詩門前惡語誰傳去
醉後狂歌自不知刺舌君今猶未戒炙眉吾亦更何辭
相從痛飲無餘事正是春容最好時
(烏臺詩案熙寧六年十一月内劉攽聞人唱軾新詞作詩相戲軾和本人一首不合引賀拔惎以錐刺其)
(子舌以戒言語事戲劉攽又引郭舒狂言而王敦炙其眉以自比皆譏諷人不能容狂直之言也)
慎按此詩熙寧六年十一月作詩案甚明施
氏原注載在密州卷中今移編
和柳子玉喜雪次韻仍呈述古
詩翁愛酒常如渴瓶盡欲沽囊巳竭燈青火冷不成眠
一夜撚鬚吟喜雪詩成就我覓觀處我窮正與君彷彿
曷不走投陳孟公有酒醉君仍飽德瓊瑶欲盡天應惜
更遣清光續殘月安得佳人擢素手笑捧玉盌兩竒絶
艷歌一曲回陽春坐使高堂生暖熱
觀子玉郎中草聖
柳侯運筆如電閃子雲寒悴羊欣儉百斛明珠便可扛
此書非我誰能䨇
慎按此詩施氏原本不載外集編第三卷倅
杭時作今從之
雪後至臨平與柳子玉同至僧舍見陳尉烈(咸淳臨安)
(志載此詩題云雪霽過臨平邈師房會陳烈少府)
落帆古戍下積雪高如丘強邀詩老出疎髯散颼飀僧
房有宿火手足漸和柔静士素寡言相對自忘憂銅爐
擢烟穗(宋刻本作穟)石鼎浮霜漚我行雖有程坐穩且復留
大哉天地間此生得浮遊
臨平(九域志仁和縣有臨平鎮)陳烈(宋史隱逸傳陳烈字季慈侯官人元祐初部使者申薦之)
(以宣德郎致仕又陳襄傳襄與陳烈周希孟鄭穆為友相與倡道于海濱謂之四先生古靈集陳襄舉人)
(自代狀前授安州司戶參軍充國子直講陳烈振誠明之學躬孝弟之行窮泰不累于心出處必由于道)
(臣實不如舉以自代觀述古之推重如此當是徐仲車一流人)
李頎秀才善畫(宋刻本有山字)以兩軸見寄仍有詩次韻
答之
平生自是箇中人欲向漁舟便寫真詩句對君難出手
雲泉勸我蚤抽身年來白髮驚秋速長恐青山與世新
從此北歸休悵望囊中收得武陵春
李頎(西湖遊覽志李頎字粹老少舉進士得官棄去為道人徧歷湖湘晚樂吳中山水隱於臨安大)
(滌山往來苕上遇名人勝士皆與周旋善丹青間作小詩東坡倅杭日粹老以幅絹作春山横軸且書一)
(詩于後不通姓名付樵者令伺坡出投之坡展視詩畫即散問西湖名僧軰云是粹老久之偶會于僧舍)
(相得甚歡因和其詩粹老畫盡物之變而秀潤簡遠不能為人特作故世絶少)抽身(白居易詩宜當)
(早罷去收取雲泉身)
夜至永樂文長老院文時卧病退院(石刻云再過本覺文老巳病退)
夜(石刻作愁)聞巴叟卧荒邨來打三更月下門往事過年如
昨日此身未死得重論老非懷土情相得病不開堂道
益尊惟有孤棲舊時鶴舉頭見客似長言
永樂(柳琰嘉興志秀水縣治西北十五里有永樂鄉慎按永樂鄉有本覺寺即第八卷中文長老)
(之報本禪寺詳見本寺碑記中王氏註謬引圖經云永樂寺在富陽縣盖訛認永樂鄉為永樂寺也今辯)
(正詳見前註)月下門(賈島詩僧敲月下門)
柳氏二外甥(宋刻本作生)求筆迹二首
退筆如山未足珍讀書萬卷始通神君家自有元和脚
莫厭家雞更問人
柳氏二甥(長名閎字展如次名闢先生妹婿柳文遠之子本集䟦楞嚴經後云吾甥柳闢孝弟)
(夙成自其童子能為文不幸短命其兄閑為手寫此經云云黃山谷詩序云柳閎展如蘇子瞻之甥也才)
(德甚美有意于學合二公之言觀之則二柳之生平可知矣)元和脚(復齋漫錄云陳無巳作脚)
(字東坡作手字無巳詩云肯學黃家元祐脚後見東坡詩君家自有元和手其理雖同但手字異云云据)
(此則舊本作手字但元和脚三字見劉賓客詩中自有來處姑存其說)
一紙行書兩絶詩遂良鬚鬢巳成(宋刻本作如)絲何當火急
傳家法欲見誠懸筆諫時
和錢安道寄惠建茶
我官于南今幾時嘗盡谿茶與山茗胸中似記故人面
口不能言心自省為君細說我未暇試評其略差可聽
建谿所産雖不同一一天與君子性森然可愛不可慢
骨清肉膩和且正雪花雨脚何足道啜過始知真味永
縱復苦硬終可錄汲黯少戅寬饒猛草茶無賴空有名
高者妖邪次頑懭(一作礦)體輕雖復強浮沈(茗溪叢話作泛)性滯
偏工嘔酸冷其間絶品豈不佳張禹縱賢非骨鯁葵花
玉&KR1639;不易致道路幽險隔雲嶺誰知使者來自西開緘
磊落收百餅嗅香嚼味本非(茗溪叢話作無)别透紙自覺光炯
炯粃糠團鳳友小龍奴隸日注臣䨇井收藏愛惜待佳
客不敢包裹鑽權倖此詩有味君勿傳空使時人怒生
癭
錢安道(名顗詳見前)建茶(輿地廣記建州秦屬閩中郡吳永安三年分置建安郡唐武德)
(四年立建州宋升建寧軍有茶山屬建安縣熊蕃北苑貢茶錄陸羽茶經裴波茶錄皆不第建品至唐末)
(然後北苑茶出為之最)草茶(品茶要錄陸羽雖為知茶然所知者皆今之所謂草茶盖草茶味短)
(而淡故嘗恐去膏建茶力厚而甘故惟欲去膏)葵花玉&KR1639;(建安貢茶方者為&KR1639;葵花乃其形製)
(也)日注(施宿會稽志日鑄嶺在會稽縣東南五十五里其陽坡名油車朝暮常有日産茶絶竒有)
(名最晚吳越貢奉中朝土毛畢入不聞有日注茶則茶之出殆在吳越國除之後他書及土人皆作日鑄)
(惟歸田錄則云草茶甚於兩淛兩浙之品日注第一其後書作注者自歐陽公始)雙井(石林避暑)
(錄草茶極品惟雙井顧渚雙井在分寧縣地屬黃氏魯直家也魯直力推賞族人交致之然歲僅得一二)
(斤耳)
(烏臺詩案熙寧六年軾任杭州通判日因本路運司差往潤州勾當公事經過秀州錢顗在秀州監酒稅)
(曾作臺官始于秀州與之相見顗作詩一首送茶與軾軾復與詩一首謝之除無譏諷外草茶無賴空有)
(名二句以譏世之小人乍得權用不知上下之分若譏不諂媚妖邪即須頑獷狠劣又體輕二句云云亦以)
(世之小人體輕浮而性滯泥也又其間二句云云亦以譏世之小人如張禹雖有學問細行謹防終非骨)
(鯁之臣又收藏愛惜四句云云以譏世之小人有以内好茶鑽貴要者聞此詩當大怒也上件係降到冊子)
慎按此首據詩案乃初赴常潤道中作施氏
本訛編在前今改正
錢安道席上令歌者道服
烏府先生鐵作肝霜風卷地不知寒猶嫌白髮年前少
故點紅燈雪裏看他日卜隣先有約待君投劾(宋刻本作紱)
我休官如今且作華陽服醉唱儂家七返丹
鐵肝(吳興掌故集錢顗初為烏程令熙寧中召為御史上疏論新法謫衢州鹽稅時人號為銕肝御)
(史)七返丹(參同契九還七返註云地二生火天七成砂魂魄相戀砂火之精返照鼎中故曰七)
(返陳少微七返靈砂論七返七還異名同體返者是丹砂化為金還者是金歸于丹第一返丹砂第二返)
(寶砂第三返英砂第四返妙砂第五返靈砂第六返神砂第七返玄真絳霞砂)
(慎按苕溪漁隱叢話回仙有沁園春一闋明内丹之旨云七返還丹句在人先須句煉巳待時句沁)
(園春調起處三句皆四字至第三句方叶韻施氏補註改已字為餌又截去待時二字其謬如此今)
(駁正)
附周開祖次韻(此詩從史能之咸淳毘陵志中採出)
舊立霜臺吐肺肝高風猶自襲人寒曾將白簡清
朝擲却把黃庭静處看谷口退翁親有道江邊歸
客本無官君家别得長生術不用金爐九轉丹
惠山謁錢道人烹小龍團登絶頂望太湖
踏遍江南南岸山逢山未免更流連獨擕天上小團(宋刻)
(本作圓)月來試人間第二泉石路縈迴九龍脊水光翻動
五湖天孫登無語空歸去半嶺松聲萬壑傳
錢道人(即安道之弟先生有至秀州贈錢安道并寄其弟惠山老詩見第八卷)九龍(太平)
(寰宇記九龍山亦曰冠龍山陸羽惠山寺記云山有九隴若龍之偃卧然)五湖(陸魯望云太湖上禀)
(咸池五車之氣故一水五名太平寰宇記五湖晉陵無錫兩縣中分湖為界又引南徐記云無錫縣有長)
(渠南有五湖向南又有小五湖非周禮所云五湖也)
慎按以下三首施氏本編甲寅元日之後殊
失次今改正
錢道人有詩云直須認取主人翁作兩絶戲之
首斷故應無斷者冰銷那復有冰知主人若苦令儂認
認主人人竟是誰
有主還須更有賓不如無鏡自無塵只從半夜安心後
失却當年覺痛人
除夜野宿常州城外二首
行歌野哭兩堪悲遠火低星漸向微病眼不眠非守歲
鄉音無伴苦思歸重衾脚冷知霜重新沐頭輕感髮稀
多謝殘燈不嫌客孤舟一夜許相依
常州(元和郡縣志吳延陵季子之采邑也越絶書謂之淹君城漢為毘陵縣晉志太康二年為毘陵)
(郡後改晉陵隋開皇九年別置常州于常熟縣後移治晉陵東至蘇州二百里)病眼(按病眼少眠非)
(守歲白樂天除夜詩也先生一時偶用之耶)
南來三見歲云徂直恐終身走道塗老去怕看新歷日
退歸擬學舊桃符烟花巳作青春意霜雪偏尋病客鬚
但把窮愁博長健不辭最後飲屠蘇
飲屠酥(容齋隨筆今人元日飲屠酥自小者起固有來處後漢李膺杜密以黨人同繫獄元日飲)
(酒曰正旦從小起又時鏡新書董勛曰俗以小者得歲故先酒賀之老者失時故後飲顧况詩手把屠酥)
(讓少年方干云纔酌屠蘇定年齒坐中皆笑鬢毛班則相傳固久矣)
元日過丹陽明日立春寄魯元翰(是歲熙寧七年甲寅)
堆盤紅縷細茵陳巧與椒花兩鬭新竹馬異時寧信老
土牛明日莫辭春西湖弄水猶應早北寺觀燈欲及辰
白髮蒼顔誰肯記曉來頻嚏為何人
丹陽(元和郡縣志秦曲阿縣唐武德中于縣置簡州天寶元年改丹陽縣輿地廣記天寶元年改簡)
(州為丹陽延陵鎮與元和志不合慎按武德中曾以延陵縣地置丹徒縣而别置延陵縣于今所宋熙)
(寧五年省延陵入丹陽則今丹陽縣即延陵縣昔之延陵鎮乃今丹徒鎮也)茵陳(陶弘景曰茵陳)
(似蓬蒿而葉緊細秋後莖枯至春又生張揖廣雅及吳普本草皆作因陳)土牛(王應麟困學紀聞土)
(牛之法以歲之干色為首支色為身納音色為腹如立春日干色為角耳尾支色為脛納音色為蹄景祐)
(元年以土牛經四篇頒行天下丁度作序)頻嚏為何人(漢書藝文志有鼻嚏耳鳴雜占十六)
(卷宋馬永卿云俗說以嚏為人說蓋古語也今人嚏則云人道我)
古纏頭曲
鵾絃鐵撥世無有樂府舊工惟尚叟一生喙硬眼無人
坐此困窮今白首翠鬟女子年十七指法巳似呼韓婦
驚(宋刻本作輕)帆度海風掣回滿面塵沙和淚垢青衫不逢
湓浦客紅袖漫插曹綱手爾來一見哀駘佗便著臂韝
躬井臼我慚貧病百不足強對黃花飲白酒轉關濩索
動有神雷輥空堂戰窗牖四絃一抹擁袂立再拜十分
為我壽世人只解錦纏頭與汝作詩傳不朽
纏頭(太平御覽舊俗賞歌舞人錦綵置之頭上謂之纏頭)尚叟(失考)
刁同年草堂
不用長竿矯繡衣南園北第兩參差青山有約長當戶
野水無情自入池歲久酴醿渾欲合春來楊柳不勝垂
主人不用悤悤去正是紅梅着子時
刁同年(本集有於潛令刁同年野翁亭注見前)
刁景純賞瑞香花憶先朝侍宴次韻
上苑夭桃自作行劉郎去後幾回芳厭從年少追新賞
閒對宫花識舊香欲贈佳人非泛洧好紉幽佩弔沈湘
鶴林神女無消息為問何年返帝鄉
刁景純(張安道集中刁大中墓志公諱某丹陽人子四人繹約紓紡景純即約也陸游南唐書刁)
(彦能傳彦能宣州人子衎入國朝仕至崇文院檢討衎孫約亦名士久在三館晚築室潤州號藏春塢)
瑞香花(吳曾能改齋漫錄廬山瑞香花古所未有亦不産他處天聖中人始稱傳東坡諸公繼有)
(詩咏豈靈草異芳俟時乃出故篇什悉作瑞字張祠部以瑞為睡廬山紀事南唐時從廬山移植瑞香花)
(于蓬萊殿號曰紫蓬萊)
同柳子玉游鶴林招隱醉歸呈景純
花時臘酒照人光歸路春風灑面凉劉氏宅邊霜竹老
戴公山下野桃香巖頭匹練兼天淨(一作静)泉底真珠濺
客忙安得道人擕笛去一聲吹裂翠崖岡(何薳春渚紀聞云薳家藏)
(公墨本自注云昔有善笛者能為穿雲裂石之聲别不用事也)
鶴林(註詳施氏原本)招隱(元和郡縣志獸窟山一名招隱山在丹徒縣西南九里即隱士戴顒)
(之所居京口志戴顒初居竹林後乃築館于此至景平元年顒女捨與曇度為寺太平寰宇記謂昭明太)
(子曾游此山讀書因名招隱今石案古跡猶存與前說互異當從元和志)劉氏宅(京口志潤州西)
(南有壽岳宋麓武帝家此山)真珠(石林避暑錄鎮江招隱寺山稍曲復幽䆳有鹿蹟虎跑二泉名勝志)
(招隱寺有真珠鹿蹟二泉而無虎跑泉疑後來因公詩改名未可知也)
景純見和復次韻贈之二首
解組歸來道益光坐看百物自炎凉捲簾堂上檀槽閙
送客林間樺燭香淺量巳愁當酒怯非才猶覺和詩忙
何人貪佩黃金印千柱耽耽鎻北岡
樺燭(程大昌演繁露古燭未知用蠟直以薪蒸即是燒柴取明耳或亦剥樺皮爇之本草樺木似山)
(桃皮堪為燭)
人間膏火正争光每到藏春得暫凉多事始知田舍好
凶年偏覺野蔬香谿山勝畫徒能說來往如梭為底忙
老去此身無處着為翁栽插萬松岡
藏春(按藏春塢刁景純所居注見前)
柳子玉亦見和因以送之兼寄其兄子璋道人
不羡腰金照地光暫時假面弄西凉晴窗嚥日肝腸煖
古殿朝真屨袖香說静故知猶有動無閒底處更求忙
先生官罷乘風去何用區區賦陟岡
子玉家宴用前韻見寄復答之
自酌金樽勸孟光更教長笛奏伊凉(公自注子玉家有笛妓)牽衣
男女遶太白扇枕郎君煩阿香詩病逢春轉深痼愁魔
得酒暫奔忙醒時情味吾能說日在西南白草岡
伊凉(太平寰宇記隴右道伊州漢鐵勒國唐貞觀四年始置伊州凉州漢武威郡慎按唐時多以)
(州名曲伊凉甘石之類是也)
景純復以二篇一言其亡兄與伯父同年之契一
言今者唱酬之意仍次其韻
靈壽扶來似孔光感時懷舊一悲凉蟾枝不獨同攀桂
雞舌還應共賜香(公自注亦同為郎)等是浮休無得喪麤分憂
樂有閒忙年來世事如波浪鬱鬱誰知柏在岡
亡兄(景純之兄名繹註見上)伯父(本集廷評公行狀云公三子長曰澹次曰渙以進士得官)
(終都官郎中利路提點刑獄季諱洵按題中所稱伯父即渙也)靈壽(漢書平帝賜孔光靈壽杖顔師)
(古註靈壽木似竹有節長不過八九尺自然合杖制不須削治也)攀桂(註詳第十卷汪覃秀才詩)
(下)雞舌(翻譯名義雞舌香五馬洲出異物志是草萎可以合香外國人說衆香共是一本華為雞)
(舌香治口氣故三省郎含香奏事)
屢把鉛刀齒步光更遭華衮照厖凉蘇門山上莫長嘯
薝(音胆)蔔林中無别香燭燼巳殘終夜刻槐花還似昔年
忙背城借一吾何敢慎莫尊前替戾岡
步光(詩話總龜坡公和岡字至第七篇屢把鉛刀齒步光乃用曹子建七啟中步光之劍華藻繁縟)
(雖第一韻衆人所更易而七篇未嘗改又貫穿精絶如此)薝蔔(翻譯名義薝蔔或作詹波大論)
(翻黃花樹形高大西云苫末此云金色西域近海岸樹)槐花忙(詩話總龜槐之方花乃進士赴)
(舉之時唐人翁承贊詩雨中粧點望中黃勾引蟬聲送夕陽憶得當年隨計吏馬蹄終日為君忙)
子玉以詩見邀同刁丈遊金山
君年甲子未(一作久)相逢難向君(一作人)前說老翁更有方
瞳八十一奮衣矍鑠走山中
八十一(景純長東坡四十二歲見本集祭文中熙寧甲寅坡公年三十九則刁年八十一矣)
慎按施氏補註本此詩在續補遺下卷以題
考之當是此時作
金山寺與柳子玉飲大醉卧寶覺禪榻夜分方醒
書其壁(按此書真跡鄱陽洪邁得之淳熙十六年刻石干當塗之郡齋題云與柳子玉寶覺)
(師會金山作)
惡酒如惡人相攻劇刀箭頽然一榻上勝之以不戰詩
翁氣雄拔禪老語清軟我醉都不知但覺紅綠眩醒時
江(石刻作山)月墮(石刻作上)摵摵(石刻作瑟瑟)風響變惟有一龕燈二
豪俱不見
送柳子玉赴靈僊
世事方艱便猛迴此心未老巳先灰何時夢入真君殿
也學傳呼觀主來
赴靈僊(太平寰宇記天柱山在舒州懷寧縣西北九天司命真君所主九域志舒州灊山唐置司)
(命真君廟宋改靈仙觀額名勝志真源宫宋政和中改靈仙觀道家謂之司玄洞天慎按欒城集子玉)
(于熙寧辛亥謫官壽春先生倅杭以來屢有倡和自癸丑以後柳之姓名不復見集中矣子玉卒子由有)
(詩挽之云潛山仍乞古仙官靈仙觀在舒州故云以時考之子玉之殁當在丙辰丁巳間其乞宫觀必於)
(癸丑春前題所云送之者即送其赴靈仙也)夢入真君殿(本集雜記云子玉嘗夢赴司命)
(真君召未幾果有監靈仙觀之命)
慎按靈仙諸刻本俱訛作靈山今改正此詩
施氏原本不載今從新刻續補下卷因人類
編
監洞霄宫俞康直郎中所居四詠
退圃
百丈休牽上瀨船一鈎歸釣縮頭鯿園中草木春無數
只有黃楊厄閏年(公自注俗說黃楊一歲長一寸遇閏退三寸)
監宫(文獻通考宋初大臣有年及當致仕者使領宫觀以寓䘵蓋優之也熙寧中王安石欲興事諸)
(非議新法者率以為疲老斥使領祠外官領祠初皆自請不自請而特差者同於降黜熙寧二年詔杭州)
(洞霄宫依嵩山崇福宫舒州靈仙觀例置管勾及提舉提點官其後又詔卿監以上提舉餘官管勾職官)
(分紀宫觀使有都監提舉等名)俞康直(名勝志大滌山有磐石子瞻倅杭仝蔡凖吳天常樂富國)
(聞人安道俞康直張日華來游賦詩後人因名來賢巖按東坡洞霄宫詩自註云今監宫凡七人康直其)
(一也他無可考矣)縮頭鯿(韻語陽秋杜甫孟襄陽詩皆言縮項而東坡乃云一鈎歸釣縮頭鯿)
(或疑為平仄所牽不知長腰粳米縮頭鯿魚楚人語也)
逸堂
新第誰來作並隣舊官寧復憶星辰請君置酒吾當賀
知向江湖拜散人
遯軒
冠蓋相望起隱淪先生那得老江邨古來真遯何曾遯
笑殺踰垣與閉門
遠樓
西山烟雨捲疎簾北戸星河落短簷不獨江天解空闊
地偏心遠似陶潛
游鶴林招隱二首
郊原雨初霽春物有餘妍古寺滿修竹深林聞杜鵑睡
餘柳花墮目眩山櫻然西窗有病客危坐看香烟
行歌白雲嶺坐詠修竹林風輕花自落日薄山半陰澗
草誰復識聞香杳難尋時見城市人幽居惜未深
書普慈長老壁(公自注志誠)
普慈寺後千竿竹醉裏曾看碧玉椽倦客再遊行老矣
高僧一笑故依然久參白足知襌味苦厭黃公(宋刻本公自注)
(鳥名)聒晝眠惟有兩株紅百葉晚來猶得向人妍
普慈(京口志城西南有壽岳宋武帝家此至陳時即其宅基建慈和寺至宋改普慈)
書焦山綸長老壁
法師住焦山而實未嘗住我來輙問法法師了無語法
師非無語不知所答故君看頭與足本自安冠屨譬如
長鬛人不以長為苦一旦或人問每睡安所措歸來被
上下一夜無着(宋刻本作着無)處展轉遂達晨意欲盡鑷去此
言雖鄙淺故自有深趣持此問法師法師一笑許
綸長老(失考先生前游焦山詩云老僧下山驚客至迎笑喜作巴人談當即其人也)
刁景純席上和謝生二首
悞入仙人碧玉壺一歡那復問親疎杯盤狼籍吾何敢
車騎雍容子甚都此夜新聲聞北里他年故事記南徐
欲窮風月三千界願化天人(宋刻本作人天)百億軀
北里(孫棨有北里志二卷)南徐(元和郡縣志晉元帝渡江于京口僑置徐州太平寰宇記潤州)
(丹陽郡三國時吳為重鎮晉元帝都建業改為丹陽尹劉宋時置南徐州二書沿革時代互異未詳孰是)
三千界(翻譯名義三千界通有三種謂小千中千大千千也千倍小千為一中千千倍中千為一大)
百億軀(摩訶衍云周匝千華上復現千釋迦一華百億國一國一釋迦故釋迦牟尼佛名千百億)
(化身也傳燈錄昔南山尊者問韋天將軍曰余聞一佛化境三千國土日月歲數或言百億或言千百億)
(答云如師問百億千百億者經文分明千百億化身又布袋和尚偈雖然是一軀化身千百億)
縱飲誰能問挈壺不知門外曉星疎綺羅勝事齊三閣
賓主談鋒敵兩都榻畔烟花嘗歎杜海中童丱尚追徐
無多酌我公須聽醉後麤狂膽滿軀
縱飲(陳後山叢話刁學士景純喜交結請謁談宴常至半夜號刁半夜)挈壺(周禮挈壺氏掌)
(挈壺以令軍井鄭司農注曰謂為軍穿井井成挈壺懸其上壺所以盛飲故以壺表井云云詩中借用二)
(字正取盛飲之意猶言千鍾百榼不計傾壺之多少也施氏補註引王注云不必問漏之淺深失其義矣)
談鋒(商芸小說有客詣陳太丘談鋒甚敵)童丱(白居易詩童男丱女舟中老)
留别金山寶覺圓通二長老
沐罷巾冠快晚凉睡餘齒頰帶茶香&KR0712;舟北岸何時渡
晞髮東軒未肯忙康濟此身殊有道醫治外物本無方
風流二老長還往顧我歸期尚渺茫
寶覺(金山志宋寶覺禪師乃育王璉禪師法嗣南嶽下十二世傳雲門宗)圓通(失考)
和蘇州太守王規父侍太夫人觀燈之什余時以
劉道原見訪滯留京口不及赴此會二首
不覺朱轓輾後塵争看繡幰錦纏輪洛濱侍從三人貴
京兆平反一笑春但逐東山擕妓女那知後閣走窮賓
滯留不見榮華事空作賡詩第七人
蘇州(元和郡縣志江南道蘇州吳郡周吳太伯國初置城在今吳縣西北五十里闔閭始遷於此東)
(漢永建四年分浙江以東為會稽郡西為吳郡隋開皇九年改為蘇州因姑蘇山為名也南至杭州三百)
(七十里)王規父(范成大吳郡志王誨字規父熙寧六年以朝散大夫尚書司勲郎中知蘇州)
京口(吳志建安十四年孫權謀拒曹操始于吳遷京口謂之京城十六年徙居秣陵而置京口鎮南)
(徐志京口舊名須口即西浦也)
翻翻緹騎走香塵激激飛濤射火輪美酒留連三夜月
豐年傾倒五州(吳都文粹作湖)春(公自注時浙西皆不熟罷燈惟蘇獨盛)安排詩
律追強(吳都文粹作佳)對蹭蹬歸期為惡賓墮珥遺簪想無限
華胥猶見夢回人
慎按以上二首施氏原本訛編戲錢道人詩
後今改正
常潤道中有懷錢塘寄述古五首
從來直道不辜(宋刻本作孤)身得向西湖兩過春沂上巳成
曾點服泮宫初采魯侯芹休驚歲歲年年貌且對朝朝
暮暮人細雨晴時一百六畫船鼉(一本作簫)鼓莫違民
潤(元和郡縣志孫權自吳理丹徒今潤州城是也舊名京口開皇十五年置潤州東有潤浦口故名)
草長江南鶯亂飛年來事事與心違花開後院還空落
燕入華堂怪未歸世上功名何日是樽前點檢幾人非
去年柳絮飛時節記得金籠放雪衣(公自注杭人以放鴿為太守壽)
放雪衣(倦游錄王丞相生日鞏大卿籠雀鴿造相府以獻搢笏開籠一放之)
附述古次韻二首(古靈集題云和子瞻沿牒京口憶西湖寒食出遊見寄)
乞得湖山養病身花時曾共憶行春嚶鳴幽鳥還
遷木觱沸清泉復采芹皂蓋尋芳丘有李彩樓觀
戱巷無人錦袍公子歸何晚獨念溝中菜色民(自注云時)
(子瞻沿漕檄賑濟常潤飢民)
春隂漠漠燕飛飛可惜春光與子違半嶺烟霞紅
旆入滿湖風月畫船歸緱生一曲人何在遼鶴重
來事巳非猶憶去年題别處鳥啼花落客沾衣
浮玉山頭日日風湧金門外巳春融二年魚鳥渾相識
三月鸎花付與公剰看新翻眉倒暈未應泣别臉消紅
何人織得相思字寄與江邊北向鴻
浮玉山(山海經天目山一名浮玉公詩中疑用此施氏補註以為金山恐訛)湧金門(吳自)
(牧夢粱錄杭州西城三門曰清波曰錢塘曰湧金皆臨西湖)
(慎按古靈集此首缺和)
國艷夭嬈酒半酣去年同賞寄僧簷但知撲撲晴香軟
誰見森森曉態嚴穀雨共驚無幾日蜜蜂未許輙先甜
應須火急回征棹一片辭枝可得黏
附述古次韻(古靈集題云和子瞻沿牒京口憶吉祥寺牡丹見寄)
新接枝頭色倍添馬蹄尋處帽欹簷春工别與鉛
華麗佛地偏資好相嚴紅蕊欲開丹未渥素香堪
茹雪非甜詩翁何事辜真賞不許浮根浪葉黏
惠泉山下土如濡陽羡溪頭米勝珠賣劍買牛吾欲老
殺雞為黍子來無地偏不信容高蓋俗儉真堪著腐儒
莫怪江南苦留滯經營身計一生迂
陽羡溪(太平寰宇記常州宜興縣本秦陽羡周處風土記名荆溪古城在今縣南一名蝦虎城荆)
(溪在縣南漢志中江首蕪湖東至陽羡入海即此溪也周益公題䟦云公熙寧中倅杭沿檄常潤間賦詩)
(云云卜居蓋權輿于此朱冠卿宜興續圖經云東坡初買田黃土村田主有曹姓者鬻而造訟有司已察)
(而斥之坡移牒以田歸之倪瓚荆溪圖序子瞻嘗云一入荆溪便覺意思豁然欲買田其間種橘作亭名)
(之曰楚頌卒不遂其志云云合數說觀之先生初曾買田于陽羡後因訟仍歸原主故此計終不成則此)
(詩之作正買田黃土村時也)
(慎按古靈集第五首亦缺和章今採錄章子厚詩以記卜居陽羡事也)
附章子厚詩
君方陽羡卜新居我亦吳門葺舊廬身外浮名輕
土苴(讀上聲)眼前陳迹付籧篨澗聲山色蒼雲上花
影溪光罨畫餘他日扁舟約來往共將詩酒狎樵
漁
杭州牡丹開時僕猶在常潤周令作詩見寄次其
韻復次一首送赴闕
羞歸應為負花期巳見成隂結子時與物寡情憐我老遣
春無恨賴君詩玉臺不見朝酣酒金縷猶歌空折枝從
此年年定相見欲師老圃問樊遲
莫負黃花九日期人生窮達可無時十年且就三都賦
萬戶終輕千首詩天静傷鴻猶戢翼月明驚鵲未安枝
君看六月河無水萬斛龍驤到自遲
(慎按陳舜俞有和周開祖别子瞻詩陳詩世不多見為附錄於後)
附陳舜俞作(此詩當亦和開祖離錢塘赴闕時所作)
仙舟繫柳小橋東會合情多勞謫翁相對一尊浮
蟻酒輕寒二月小桃風羈懷散誕謳歌裏世事縱
横醉笑中莫恨明朝又離索人生何處不悤悤
常州太平寺觀牡丹
武林千葉照觀空别後湖山幾信風自笑眼花紅綠眩
還將白首對鞓紅
太平寺(咸淳毘陵志太平講寺在郡東門外齊高祖禪創建乾元中僧法偁始大之宋改大平興國)
(寺)觀空(杭州吉祥寺閣名詳見第七卷)
(慎按此詩外集題云雨後昭慶賞牡丹今從施注本)
遊太平寺淨土院觀牡丹中有淡黃一朵特竒為
作小詩
醉中眼纈自斕斑天雨曼陀照玉盤一朵淡(一作官)黃微
拂掠鞓紅魏紫不須看
慎按以上二首施氏原本不載補註本載補
遺下卷今据外集按時地移編於此
無錫道中賦水車
飜飜聯聯銜尾鴉犖犖确确蛻骨蛇分疇翠浪走雲陣
刺水綠鍼抽稻芽洞庭五月欲飛沙鼉鳴窟中如打衙
天公不見老翁(一作農)泣喚取阿香推雷車
無錫(周處風土記武王封周章小子于無錫杜氏通典引史記曰太伯始居吳即此地漢志會稽郡)
(下有無錫縣顧野王輿地記古䜟云無錫寧天下平有錫兵天下争)水車(韻語陽秋王荆公元豐行)
(云倒持龍骨挂屋敖龍骨水車也東坡亦有水車詩云云言水車之利不及雷車所霑者廣也太平御覧)
(引魏略曰馬均居京都有地可為園患無水以灌乃作翻車令童轉之而灌水自覆更出更入其巧百倍)
(于常水車之制昉此)阿香雷車(續搜神記義興人姓周出都日暮道邊有一新草屋有一女子)
(望見周便求寄宿向一更聞外有小兒喚阿香官喚汝推雷車女乃辭去明朝視宿處乃見一新塜)
成都進士杜暹伯升出家名法通往來吳中
欲識當年杜伯升飄然雲水一孤僧若教俛首隨韁鎖
料得如今似我能(公自注柳子玉云暹若及第不過似我)
進士(宋時發解舉子皆稱進士殿試取中為及第出身)韁鎖(漢書叙傳貫仁義之羈絆繫名)
(聲之韁鎖)
虎丘寺
入門無平田石路穿細(一作細穿)嶺隂風生澗壑古木翳潭
井湛盧誰復見秋水光耿耿鐵花秀巖壁殺氣噤蛙黽
幽幽生公堂左右立頑礦當年或未信異類服精猛胡
為百歲後仙鬼互馳騁窈然留清詩讀者為悲哽東軒
有佳致雲水麗千頃熙熙覽生物春意破凄冷我來屬
無事暖日相與永喜鵲翻初旦愁鳶蹲落景坐見漁樵
還新月溪上影悟彼良自咍歸田行可請
虎丘寺(吳都文粹載徐輔虎丘記云山在郡北遥望平田中一小丘高一百三十尺周二百十丈)
(晉王珣山記山勢四面周廻嶺南則是山徑兩面壁立交林上合蹊路下通升降窈窕亦不猝至龔明之)
(中吳紀聞虎丘山椒有二伽藍顔魯公詩云不到東西寺于今十五春白樂天有東西武丘詩今西安即)
(西武丘吳郡志靈巖寺即晉王珣珉捨別業以創焉始于一山中分二寺今則合為一太平寰宇記今寺)
(即闔閭墓)澗壑(元和郡縣志武丘山闔閭葬于此秦始皇鑿其珍異莫知所在鑿處今成深澗太平)
(寰宇記山澗是孫權發塜掘求闔閭寶器澗側有平石可容千人)湛盧(吳越春秋楚昭王得湛盧)
(之劍于狄召風胡子而問之風胡子曰臣聞吳王得越所獻寶劍三枚一曰魚腸二曰槃郢三曰湛盧魚)
(腸之劍巳用殺吳王僚也槃郢巳送死女今湛盧入楚也施氏補註謂以湛盧獻吳公子光以弑其君僚)
(今吳越春秋無此文也改竄史傳諸如此類可笑)生公(釋氏稽古略羅什法師弟子道生袖手來)
(晉入平江虎丘山監石為聽徒講湼槃經至闡提有佛性處曰如我所說義契佛心否羣石皆首肯之)
蘇州閭丘江君二家雨中飲酒二首
小圃隂隂徧灑塵方塘㶑㶑欲生紋巳煩仙袂來行雨
莫遣歌聲便駐雲肯對綺羅辭白酒試將文字惱紅裙
今宵記取醒時節點滴空階獨自聞
閭丘(范成大吳郡志閭丘孝終字公顯郡人常守黃州既掛冠與諸名人耆艾為九老會東坡經從)
(必訪孝終賦詩為樂本集水龍吟詞序云太守閭丘公顯巳致仕居姑蘇後房懿卿者甚有才色云云)
(按閭丘名字盖取孝經以顯父母孝之終也二句義中吳紀聞亦以為孝終應從吳郡志及紀聞作終施)
(氏補註作忠者訛)文字(韓愈詩不解文字飲惟能醉紅裙)
五紀歸來鬢未霜十眉羅(宋刻本作環)列坐生光喚船渡口
迎秋女駐馬橋邊問泰娘曾把四絃娛白傅敢將百草
鬭吳王從今却笑風流守畫戟空凝宴寢香
蘇州姚氏三瑞堂(公自注姚氏世以孝稱)
君不見董召南隱居行義孝且慈天公亦恐無人知故
令雞狗相哺兒又令韓老為作詩爾來三百年名與淮
水東南馳此人世不乏此事亦時有楓橋三瑞皆目見
天意宛在虞鰥後惟有此詩非昔人君更往求無價手
姚氏三瑞堂(龔明之中吳紀聞云閭門西姚氏園亭頗足雅致所居有三瑞堂范成大吳郡)
(志三瑞堂在楓橋孝子姚淳所居家世業儒蘇文忠往來必訪之嘗為賦三瑞堂詩姚氏致香為獻公)
(不受)楓橋(吳地紀長吳二縣虹橋三百有餘最著者為楓橋在閭門西七里孫覿蘭陵尚書集有楓)
(橋寺記舊作封橋後因張繼詩相承作楓今天平寺藏經多唐人書背有封橋常住字)
慎按此詩施氏本訛編密州卷中今据外集
改正
次韻沈長官三首
家山何在兩忘歸杯酒相逢慎勿違不獨飯山嘲我瘦
也應糠覈怪君肥
男婚巳畢女將歸累盡身輕志莫違聞道山中食無肉
玉池清水自生肥
造物知吾久念歸似憐衰病不相違風來震澤帆初飽
雨入松江水漸肥
震澤(禹貢三江既入震澤㡳定越絶書太湖周迴三萬六千頃禹貢之震澤)松江(吳郡志松)
(江在郡南四十五里禹貢三江之一也南與太湖接吳江縣在江濆垂虹跨其上程俱松江賦三江之凑)
(實為五湖地脉四達衍為松江)
戱書吳江三賢畫像三首
誰將射御教吾兒長笑申公為夏姬却遣姑蘇有麋鹿
更憐夫子得西施(公自注范蠡)
吳江(太平寰宇記吳江本名松江又名笠澤其江出太湖二源一江東五十里入小湖一江東二百)
(六十里入大海五代史職方考吳江縣梁開平三年錢鏐置)三賢畫像(中吳紀聞越上將軍)
(范蠡晉江東步兵張翰唐贈右補闕陸龜蒙各有畫像在吳江鱸鄉亭旁東坡有詩後易其名曰三高且)
(更為塑像今在長橋北與垂虹亭相望范成大三高祠記三君者不並世而吳江之邑人獨奉蒸嘗以誇)
(於四方式古堂畫考三賢像李伯時所畫)
浮世功勞食與眠季鷹真得水中仙不須更說知幾(一作)
(機)早直爲鱸魚也自賢(公自注張翰)
直為鱸魚(中吳紀聞載季鷹秋風歌曰秋風起兮佳景時吳江水兮鱸正肥三千里兮家未歸)
(恨難得兮仰天悲王贄過吳江詩云因想季鷹當日事歸來未必為蓴鱸意謂翰度時不可有為故飄然)
(遠去也東坡即其語而反之更高一格)
千首文章二頃田囊中未有一錢看却因養得能言鴨
驚破王孫金彈丸(公自注陸龜蒙)
附劉景文三首
太湖際天碧浩蕩浮萬象中有洞庭山天作蓬壺
樣蘆葦秋蕭蕭時聞發漁唱清風如可尋明月迷
所向有人在扁舟髮白神夷曠扣舷了不顧出没
信波浪心巳類水石何由知得喪遺名至如今自
古惟越相初為吳都囚君后憂醢醬忍恥人謂愚
祈生世知妄尫癯脫萬死歸國竒謀創行師舞羣
姓下令躍諸將夜半覆姑蘇夫差始悲愴安側寬
晷刻反掌成伯王江山入會稽功高誰與抗寵利
速禍敗忠臣半誅放遯去舉邦求君王鑄形状寂
寥數千年相見霜縑上(右范蠡)
吳江淨如鏡吳艇輕如飛吳山遠如畫此景天下
稀秋風曉槭槭秋雨凉霏霏誰將菰菜擷正是鱸
魚肥時有季鷹者懷此如(當作知)所歸浩歌有餘樂
肯樂首陽饑親朋不可挽飄忽雲邊衣亦聞有富
貴大第嚴朱扉食必列鐘鼎侍妾鳴珠璣簪裾望
顔色賓從生光輝一言轉造化枯朽成芳菲功高
責又重勢(缺一字)干天威福深禍亦稱顚覆始知幾
斯人悟兹理弔世潛歔欷沉浮固寵禄安能與心
違滄波浩無際草木情依依可以恣幽步白雲藏
釣磯静引一杯酒高(缺一字)憐昨非數峰太湖上斜
陽明翠微虚亭展遺像想見猶忘機(右張翰)
人物盛東南莫如吳郡陸漢季逮唐來班班聞史
牘門庭迭輝赫龍虎争馳逐風流郁蘭桂氣象鮮
車服魯望乃其裔清標暎宗族文章及者鮮意氣
(舊本作意趣)超然獨寧從一瓢飲不枉萬鍾禄雲烟藹
巾袖星斗粲胸腹來居笠澤旁蕭蕭數間屋厨中
甑起塵筆下珠盈斛吟須僧舍題醉就友人宿醒
將太玄解卧把離騷讀心雖混漁釣迹亦(缺一字)樵
牧韻高誰可聽皮子往還熟唱酬數百篇名流必
雌伏叢書類有道不賦長沙鵩晚泊松江上遺圖
見眉目分明孤鶴姿軒昂駭雞鶩(右陸龜蒙)
(慎按景文與坡公唱和前後不下數十首惜其傳世者少余目所偶見必亟錄而存之此三章載錢)
(叔寶續吳都文粹中今采錄)
附鄆王楷三首(按宋欽宗初封鄆王此三首見式古堂書畫考今采附)
巳將勲業等浮漚鳥盡弓藏見遠謀越國江山留
不住五湖風月一扁舟
西風淅淅動高梧目送浮雲悟卷舒自是歸心感
秋色不應高興為鱸魚
杞菊蕭條繞屋春不教鵝鴨惱比鄰滿身花影猶
沈醉應是江湖一散人
劉孝叔會虎丘時王規父齋素祈雨不至二首
白簡威猶凛青山興巳穠鶴閒雲作&KR0769;駝卧草埋峰跪
履若可教卜隣應見容因公問回老何處定相逢
劉孝叔(宋史劉述字孝叔湖州人神宗朝為御史上疏劾王安石出知江州踰年提舉崇禧觀故)
(有白簡青山之句)
(慎按王規父名誨熙寧六年為蘇州守注見本卷又按王覿字明叟泰州人元祐中為右諫議坐論)
(胡宗愈出知潤州加直龍圖閣移知蘇州宋史有傳施氏補註謂覿字規父牽混為一人大謬今駁)
(正)
太常齋未解不肯對纖穠只遣三千履來遊十二峯林
空答清唱潭淨寫衰容歸去瑶臺路還應月下逢
過永樂文長老巳卒(石刻云夜至本覺文長老巳化)
初驚鶴瘦不可識旋(石刻作漸)覺雲歸無處尋三過門間老
病死一彈指頃去來今存亡慣見渾無淚鄉井(石刻作曲)難
忘尚有心欲向錢塘訪(石刻作弔)圓澤葛洪川畔待秋深
永樂文長老(註見前)三過門(宋僧居簡北澗集中有本覺禪院三過堂記其略云)
(或謂東坡因鄉里故舊故為文長老游本覺公以熙寧五年倅杭明年有事于潤道過檇里尋訪焉後六)
(年自徐移湖再過焉文病且老又十年自翰林學士知杭州又過焉文死矣据此則先生所作三詩首尾)
(相距十七八年不應概入倅杭卷中今從施氏之舊存前說以備參考)老病死(維摩經或示老)
(病死成就諸羣生)彈指頃(翻譯名義云旹之極少為刹那壯士一彈指頃六十五刹那又云二)
(十念為一瞬二十瞬名一彈指)去來今(維摩經皆以世俗文字數故說有三世非謂菩提有去來)
(今)
贈張刁二老
兩邦山水未凄凉二老風流總健強共成一百七十歲
各飲三萬六千觴(一作場)藏春塢裏鶯花閙仁壽橋邊日
月長惟有詩人被磨折金釵零落不成行
二老(東都事略梅堯臣傳後云同時有張先子野刁約景純皆有文名而逸其事按本集有張子野)
(年八十五尚聞買妾詩又有祭刁景純文云卒時年八十五今詩云共成一百七十歲距景純之卒不遠)
(矣)仁壽橋(疑張子野所居今失考)詩人(先生自謂施氏補註引王氏舊文云詩人指言)
(張子野者訛)
蘇詩補註卷十一
