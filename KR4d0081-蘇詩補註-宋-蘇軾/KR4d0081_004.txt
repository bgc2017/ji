蘇詩補註卷四翰林院編修查慎行撰
古今體詩三十八首(嘉祐八年癸夘在鳳翔任作)
和子由踏青
東風陌上驚微塵遊人初樂歲華新人閒正好路旁飲
麥短未怕遊車輪城中居人厭城郭喧闐曉出空四鄰
歌鼓驚山草木動簞瓢散野鳥鳶馴何人聚衆稱道人
遮道賣符色怒嗔宜蠶使汝繭如罋宜畜使汝羊如麕
路人未必信此語強為買服禳新春道人得錢徑沽酒
醉倒自謂吾符神
踏青(子由詩序云眉之東門十數里有山曰蟇頥山上有亭榭松竹山下臨大江每正月八日士女相)
(與遊嬉飲酒於其上謂之踏青陸放翁詩云只怪今朝空巷出使君人日宴蟇頥名勝志蟇頥山在江東)
(七里有至德觀人日出東郊渡江遊蟇頥眉之故事也據二說踏青乃人日事非八日也八日恐訛李綽)
(歲時紀上巳日都人於曲江禊飲踏青草曰踏青劉禹錫詩昭君坊中多女伴永安宫外踏青来則踏青)
(之俗所在皆然不獨眉州也)
附子由原作(原題云記歲首鄉俗寄子瞻二首)
江上冰消岸草青三三五五踏青行浮橋没水不
勝重野店壓糟無復清松下寒花初破萼谷中幽
鳥漸嚶鳴洞門泉脉龍睛動觀裏丹池鴨舌生山
下缾罌沾穉孺峰頭鼓樂聚簪纓縞裙紅袂臨江
影青蓋驊騮踏石聲曉去爭先心蕩漾暮歸誇後
醉縱横最憐人散西軒靜曖曖斜陽著樹明
和子由蠶市
蜀人衣食常苦艱蜀人遊樂不知還千人耕種萬人食
一年辛苦一春閒閒時尚以蠶為市恐忘辛苦逐欣歡
去年霜降斫秋荻今年箔積如連山破瓢為輪土為釡
爭買不啻金與䊵憶昔與子皆童丱年年廢書走市觀
市人爭誇鬭巧智(一作智巧)野人喑啞遭欺謾詩来使我感
舊事不悲去國悲流年
箔(詩經八月萑葦注曲薄即箔也)蠶市(王氏注引子由詩序云眉之二月望日鬻蠶器於市因作)
(樂縱觀謂之蠶市)
附子由原作
枯桑舒芽葉漸青新蠶可浴日晴明前年器用隨
手敗今冬衣着及春營傾囷計口賣餘粟買箔還
家待種生不惟箱篚供婦女亦有鉏鎛資男耕空
巷無人鬭容冶六親相見爭邀迎酒肴勸屬坊市
滿鼓笛繁亂倡優獰蠶叢在時已如此古人雖没
誰敢更異方不見古風俗但向陌上聞吹笙
次韻子由論書
吾雖不善書曉書莫如我苟能通其意常謂不學可貌
妍容有矉璧美何妨橢端莊雜流麗剛健含婀娜好之每
自譏不獨子亦頗書成輙棄去繆被旁人裹體勢(一木作皆云)
本闊落結束入細麽子詩亦見推語重未敢荷邇来又學
射力薄愁官笴(公自注官箭十二把吾能十一把箭耳)多好竟無成不精安用
夥何當盡屏去萬事付懶惰吾聞古書法守駿莫如跛世
俗筆苦驕衆中強嵬騀(此下少一韻)鍾張忽已遠此語與時左
論書(韻語陽秋東坡與子由論書云云其子叔黨跋公書云吾先君子豈以書自名哉特以其至大)
(至剛之氣發於胸中而應之以手不見其刻畫嫵媚之態而章甫端冕若有不可犯之色少年喜二王晚)
(乃喜顏平原故時有二家風氣俗子不知妄謂學徐浩陋矣觀此則知初未嘗規規於翰墨積習也)莫
如我(公羊傳葵邱之會桓公震而矜之也叛者九國矜之者何猶云莫若我)矉(莊子西施病心而矉)
(按矉與顰同)跛(外紀趙子固云徐會稽之濁在跛偃李北海之濁在欹邪跛偃之弊流為東坡欹邪)
(之弊流為元章父子)鍾張(孫過庭書譜敬之不及逸少猶逸少之不及鍾張羊欣古来能書名人錄)
(穎川鍾繇魏太尉書有三體弘農張芝高尚不仕善草書精勁絶倫)
慎按子由原作凡十五韻先生和詩脫去鎻
字止十四韻諸刻本皆同無善本考補殊為
缺事
附子由原作(欒城集題云子瞻寄示岐陽十五碑)
堂上岐陽碑吾兄所與我吾兄自善書所取無不
可歐陽弱而立商隠瘦且橢小篆妙詰曲波字美
婀娜譚藩居顏前何類學顏頗魏華自磨淬峻秀
不包裹九成列賢俊磊落雜么麽英公與褒鄂戈
戟聞自荷何年學操筆終歲惟箭笴書成亦可愛
藝業嗟獨夥余雖謬學文書字每慵惰車前駕騏
驥車後繫羸跛逾年學舉足漸亦成駊騀古人有
遺蹟䈕短不及鎻願從兄發之洗硯處兄左
記所見開元寺吳道子畫佛滅度以答子由(次原韻)
西方真人誰所見衣被七寶從雙狻(音酸)當時修道頗辛
苦柏生兩肘烏(一作鳥)巢肩初如濛濛隱山玉漸如濯濯
出水蓮道成一旦就空滅奔會四海悲人天翔禽哀響
動林谷獸鬼躑躅泪迸泉龐眉深目彼誰子繞牀彈指
性自圓隠如寒月墮清晝空有孤光留故躔春遊古寺
拂塵壁遺像久此霾香烟畫師不復寫名姓皆云道子
口所傳縱横固已蔑孫鄧有如巨鰐吞小鮮来詩所誇
孰與此安得擕挂其旁觀
開元寺吳畫(卲氏聞見後錄鳳翔開元寺大殿九間後壁吳道玄畫自佛始生修行說法及)
(寂滅度山林宫室人物禽獸數千萬種如佛滅度比丘衆躃踊哭泣皆若不自勝者雖飛鳥走獸亦作號)
(頓之狀獨菩薩淡然不動如平時略無哀戚之容豈以其能盡生死之致者歟其識開元三十年云曹學)
(佺謂吳畫在普門寺第勿深考耳)佛滅度(釋迦氏譜世尊入初禪二三四禪至非想定入滅盡)
(定從定起已入湼槃於是大地震動幽冥大明諸比丘等悲慟殞絶阿耶律告止諸天滿空比丘等悲號)
(搔擾恐有怪責既聞此喻互相裁抑)西方真人(列子仲尼篇西方之人謂之聖者李知幾云意)
(其說佛也)七寶(七寶有二種一者七種珍寶二者七種王寶七種珍寶者無量壽經云金銀琉璃玻)
(瓈珊瑚瑪瑙硨磲恒水經云金銀珊瑚瑪瑙真珠硨磲明月珠摩尼珠七種王寶者華嚴經注一金輪寶)
(二象寶三紺馬寶四神珠寶五主藏臣寶六玉女寶七兵主臣寶得是七寶於閻浮提作轉輪王)
附子由原作(欒城集題云畫文殊普賢)
誰人畫此二菩薩趺坐花心乘象狻弟子先後執
盂缶老僧槎牙森比肩山林修道幾世劫顏貌偉
麗如開蓮重崕宛轉帶林樹野水荒蕩浮雲天峨
眉高處不可上下有絶澗錮九泉朝陽未出白霧
起有光燭天如月圓靈仙居中粗可識有類白兔
依清躔遊人禮拜千萬萬迤邐漸遠如飛烟五臺
不到想亦爾今之畫圖誰所傳吾兄子瞻苦好異
敗繒破紙收明鮮自從西行止得此試與記錄代
一觀
和子由寒食
寒食今年二月晦樹林深翠已生烟遶城駿馬誰能借
到處名園意盡便但挂酒壺那計盞偶題詩句不須編
忽聞啼鵙驚羇旅江上何人治廢田
寒食(後漢周舉傳太原一郡俗以介子推焚骸有龍忌之禁至其亡月咸言神不樂舉火由是士民)
(每冬中輙一月寒食莫敢相㸑舉為并州刺史乃作帛書置子推廟言盛冬去火殘損民命非賢者意宣)
(示愚民使還温食於是衆惑稍解然則漢以前寒食乃在冬中不在二三月間也汝南先賢傳太原舊俗)
(以介子推焚骸一月寒食亦不言在春惟鄴中記云并州冬至後一百五日為介子推斷火冷食三日後)
(世以清明前一日為寒食節本此)
附子由原作(欒城集題云寒食前一日寄子瞻)
寒食明朝一百五誰家冉冉尚厨烟桃花開盡葉
初綠燕子飛来體自便愛客漸能陪痛飲讀書無
思懶開編秦川雪盡南山出思共肩輿看麥田
中隠堂詩(并序)
岐山宰王君紳其祖故蜀人也避亂來長安而遂家
焉其居第園圃有名長安城中號中隠堂者是也予
之長安王君以書戒其子弟邀予遊且乞詩甚勤因
為作此五篇
去蜀初逃難遊秦遂不歸園荒喬木老堂在昔人非鑿
石清泉激開門野鶴飛退居吾久念長恐此心違
岐山(元和郡縣志岐山縣本雍縣地太平寰宇記太王徙於岐山即此岐山在縣東北十里西至鳳)
(翔府五十里宋屬鳳翔)王紳(字正叔見邵氏聞見後錄即中隠堂主人)長安城(賈躭縣道)
(記長安縣故城今謂之苑城蓋古鄉聚名在渭水南漢于其地築未央宫謂大城曰長安城)昔人
(欒城詩注或云此即歸登宅登為唐相詩中昔人指登而言也)
徑轉如修蟒坡垂似伏鼇樹從何代有人與此堂高好
古嗟生晩偷閒厭久勞王孫早歸隠塵土汙君袍
二月驚梅晚幽香此地無依依慰遠客皎皎似吳姝不
恨故園隔空嗟芳歲徂春深桃杏亂笑汝益羇孤
翠石如鸚鵡何年别海壖来(一作貢)隨南使遠載壓渭舟
偏已伴喬松老那知故國遷金人解辭漢汝獨不潸然
金人(史記武帝本紀又作柏梁銅柱承露仙人掌之屬矣李賀有金人辭漢歌)
都城更幾姓到處有殘碑古隧埋蝌蚪崩崕露伏龜安
排壯亭榭收拾費金貲岣嶁何須到韓公浪自悲
岣嶁(湘水記衡山南有岣嶁峰東西七十里南北三十里高一千五百丈禹登此得金簡玉牒治水)
(之書其山上承翼宿提轄鈎鈐故名岣下据離宫攝統火維故曰嶁名勝志岣嶁峰在衡州城西三十五)
(里上有禹治水碑皆蝌蚪文字昔樵者見之自後無有見者韓愈岣嶁山詩森森綠樹猿猱悲)
附子由次韻五首
秦中勝岷蜀故國不須歸甲第春風滿巴山晝夢
非竹深啼鳥亂花落晚蜂飛我欲西還去敲門慎
勿違
官去空留鶴山浮不見鰲竹林迎日淨槐木擁亭
高鳥噪知人至蟬鳴覺口勞誰能飲堂上解帶不
穿袍
唐朝卿相宅此外更應無請看庭前樹曾攀屋裏
姝流傳漸失實遺老不禁徂試問歸登物林閒翠
石孤
愛君高堂上有似蜀江壖牆外終南近簷西太白
偏晚梅晴自媚老竹暗相遷未到遥聞說吾廬安
得然
君看原上墓墳盡但餘碑誰見生前貴塵生帶下
龜高堂幸有酒一飲豈論貲強勉行樂耳古人良
可悲
次韻子由彈琴(外集題云次韻子由以詩見報編禮公借雷琴記舊曲)
琴上遺聲久不彈琴中古義本長存苦心欲記常迷舊
信指如歸自看痕應有仙人依樹聽空教瘦鶴舞風騫
誰知千里溪堂夜時引驚猿撼竹軒(公自注過終南令道士趙宗有彈琴)
(溪堂)
附子由原作(欒城集題云大人久廢彈琴比借人雷琴以記舊曲十得三四率爾拜呈)
久廢凡桐不復彈偶然尋繹尚能存倉庚鳴樹思
前歲春水生波滿舊痕泉落空巖虛谷應珮敲清
殿百官鶱終宵竊聽不能學庭樹無風月滿軒
次韻和子由欲得驪山澄泥硯(澄一作沉)
舉世爭稱鄴瓦堅一枚不換百金頒豈知好事王夫子
自採臨潼繡嶺山經火尚含泉脉暖弔秦應有淚痕潸
封題寄去吾無用近日從戎擬學班
澄泥硯(硯譜虢州澄泥唐人品硯以為第一又米芾硯史云相州土人自製陶硯在銅雀上以熟)
(絹二重陶泥澄之取極細者燔為硯有色綠如春波者又云虢州石細理如泥發墨不滲驪山澄泥無可)
(考疑即虢州石也俟再考)鄴瓦(胡仔苕溪叢話銅雀臺瓦硯以古物而見貴色頗青其内平瑩厚有)
(及寸者印工姓氏皆分隸書鄴中記魏武于銅雀園立三臺太平寰宇記三臺銅雀中臺也金虎冰井南)
(臺北臺也名勝志曹魏都鄴于城北造銅雀臺日久臺廢土人掘地得瓦以為硯貯水數日不滲)臨
潼繡嶺(輿地廣記陕西永興軍路京兆府臨潼縣本驪戎國驪山在南漢新豐唐慶山宋祥符八)
(年改臨潼程大昌雍錄臨潼縣秦驪邑也山海經驪山左右皆峻嶺雲霞繡錯因有繡嶺之名)
附子由原作
長安新硯石同堅不待書来許見頒豈必魏人勝
近世強推銅雀沒驪山寒梅舒卷開雲葉清露霑
流發涕澘早與封題寄書案報君湘竹筆身斑
次韻和子由聞予善射
中朝鸞鷺自振振豈信邊隅事執鼖共怪書生能破的
也如驍將解論文穿楊自笑非猿臂射隼長思逐馬軍
觀汝長身最堪學定如髯羽便超羣
射隼(易公用射隼於高墉之上)馬軍(杜甫詩洗盞開嘗對馬軍)
慎按施注新舊本俱失載此詩今從外集第
三卷補編
附子由原作
舊讀兵書氣已振近傳能射喜征鼖手隨樂節寧
論中箭作鴟聲不害文力薄僅能勝五斗才高應
自敵三軍良家六郡傳真法馬上今誰最出羣
鳳翔八觀(并引)
鳳翔八觀詩記可觀者八也昔司馬子長登會稽探
禹穴不遠千里而李太白亦以七澤之觀至荆州二
子蓋悲世悼俗自傷不見古人而欲一觀其遺蹟故
其勤如此鳳翔當秦蜀之交士大夫之所朝夕往来
此八觀者又皆跬步可至而好事者有不能徧觀焉
故作詩以告欲觀而不知者
石鼓歌
冬十二月歲辛丑我初從政見魯叟舊聞石鼓今見之
文字鬱律蛟蛇走細觀初以指畫肚欲讀嗟如箝在口
韓公好古生已晚我今况又百年後強尋偏傍推點畫
時得一二遺八九我車既攻馬亦同其魚維鱮貫之柳
(公自注其詞云我車既攻我馬亦同又云其魚維何維鱮維鯉何以貫之維楊與柳此六句可讀其餘多不可)
(通)古器縱横猶識鼎衆星錯落僅名斗糢糊半已隠瘢
胝詰曲猶能辨跟肘娟娟缺月隠雲霧濯濯嘉禾秀稂
莠漂流百戰偶然存獨立千載誰與友上追軒頡相唯
諾下揖(一作挹)冰斯同鷇㝅憶昔周宣歌鴻雁當時籕史
變蝌蚪厭亂人方思聖賢中興天為生耆耉東征徐虜
闞虓虎北伏(一代伐)犬戎隨指嗾象胥雜沓貢狼鹿方召
聯翩賜圭卣遂因鼓鼙思將帥豈為考擊煩矇瞍何人
作頌比嵩高萬古斯文齊岣嶁勲勞至大不矜伐文武
未遠猶忠厚欲尋年歲無甲乙豈有名字記誰某自從
周衰更七國竟使秦人有九有掃除詩書誦法律投棄
爼豆陳鞭杻當年何人佐祖龍上蔡公子牽黃狗登山
刻石頌功烈後者無繼前無偶皆云皇帝廵四國烹滅
強暴救黔首六經既已委灰塵此鼓亦當遭擊掊傳聞
九鼎淪泗上欲使萬夫沉水取暴君縱欲窮人力神物
義不汚秦垢是時石鼓何處避無乃天工令鬼守興亡
百變物自閒富貴一朝名不朽細思物理坐嘆息人生
安得如汝壽
鳳翔(元和郡縣志頂羽封章邯為雍王即此地漢為右扶風唐武德中為岐州至德元載改鳳翔郡)
(乾元中改府東至東京一千一百七十里九域志屬秦鳳路)秦蜀之交(九域志鳳翔府地里)
(東至京兆府一百七十里西至隴州一百十四里南至鳳州七十五里北至涇州九十里東南至洋州四)
(百五里西南至鳳州一百三十里東北至邠州六十七里西北至渭州八十里)石鼓(困學紀聞石鼓)
(原在天興縣南乃雍縣也太平寰宇記石形如鼓其數有十蓋紀周宣王田獵之事其文即史籀之迹唐)
(貞觀中蘇勖紀其略云虞禇歐陽共稱古妙雖歲久訛缺然尚有可觀名勝志鳳翔縣南有石鼓鎮石鼓)
(初散陳倉野中韓文公為博士請於祭酒欲輿致太學不從後鄭餘慶始遷於鳳翔孔子廟元季移燕京)
(國子監慎按石鼓文歐陽集古錄始設三疑然前此已多紛紛之說王厚之石鼓文考正云周王之獵)
(碣也韓愈以為宣王鼓韋應物以為文王鼓宣王刻鄭樵以為秦鼓馬定國以宇文泰曾蒐岐陽指為後)
(周物董逌曰傳云成有岐陽之蒐杜預謂還歸自奄乃大蒐於岐陽叔向曰昔成王盟諸侯于岐陽楚為)
(荆蠻置茅絶宣王蒐岐陽世遂無聞哉方成康與穆賦頌鐘鼎之銘皆番吾之蹟則此為番吾可知程大)
(昌雍錄亦以為成王鼓自韓蘇詩以為宣王後人無敢有異議者其實按諸左傳及杜注言成王而不及)
(宣王其為成王鼓無疑)指畫肚(陳思書苑菁華鍾繇初師劉德昇後傳蔡邕筆法臨終謂其子)
(會曰吾積三十餘年行坐未嘗忘若在寢息則畫其被皆為之穿周越法書苑云虞七被中以指畫肚)
籕史變科斗(虞世南書旨述史籕循科斗之書采蒼頡古文别署新意號曰籕文書苑菁華)
(周宣王時史籕始著大篆十五篇世謂之籕書亦曰籕篆石鼓文是也宣和書譜史籕書存者石鼓以其)
(為籕所創故曰籕書以其為太史氏而得名又曰史書石鼓文考正引吕氏紀云蒼頡造大篆後世有科)
(斗書則謂篆為籕書張懷瓘以柱下史始變古文是大篆與籕異不得定為史籕所書也韋續五十六種)
(書體其六為科斗之書因科斗名故飾之以形不知年代或云顓頊所製今古文是也水經注古文出于)
(黃帝之世蒼頡本鳥蹟為字自秦用篆書古文絶矣魯恭王得孔子宅書不知有古文謂之科斗書)冰
斯(吾衍學古篇李陽冰名潮後以字行别字少温韓昌黎蝌蚪書後記云大歴世李監陽冰獨能篆書)
(國史補陽冰工小篆自言李斯之後至小生曹喜蔡邕不足言也按陽冰趙郡人太白之從叔許氏說文)
(解字序云秦兼天下李斯作蒼頡篇改大篆為小篆書斷云斯小篆入神大篆入妙)
附子由和
岐山之陽石為鼓叩之不鳴懸無虡以為無用百
無直以為有用萬物祖置身有用無用閒自託周
宣誰敢侮宣王没後墳壠平秦野蒼茫不知處周
人舊物惟存山文武遺民盡囚虜鼎鐘無在鑄戈
戟宫殿已倒生禾黍厲宣子孫竄四方昭穆錯亂
不存譜時有過客悲先王綢繆牖戸徹桑土思宣
不見幸鼓存由鼓求宣近為愈彼皆有用世所好
天地能生不能主君看項籍猛如狼身死未冷割
為脯馬童楊喜豈不仁待汝封侯非怨汝何况外
物固已輕毛擒翡翠尾執麈惟有蒼石於此時獨
以無用不見數形骸偃蹇任苔蘚文字皴剝困風
雨遭亂既以無用全有用還為太平取古人不見
見遺物如見方召與申甫文非蝌蚪可窮詰簡編
不載無訓詁字形汗漫隨石缺蒼蛇生角龍折股
亦如老人遭暴横頥下髭秃口齒齬形雖不具意
可知有云楊柳貫魴鱮魴鱮豈厭居溪谷自投網
罟入君俎柳條柔弱長百尺挽之不斷細如縷以
柳貫魚魚不傷貫不傷魚魚樂死登之廟中鬼神
格錫汝豐年多黍稌宣王用兵征四國北摧犬戎
南服楚將帥用命士卒驩死生不願闞虓虎問之
何術能使然撫之如子敬如父弱柳貫魚魚弗違
仁人在上民不怒請看石鼓非徒然長笑泰山刻
秦語
詛楚文(公自注碑獲於開元寺土下今在太守便廳秦穆公葬于雍槖泉祈年觀下今)
(墓在開元寺之東南數十步則寺豈祈年之故基耶淮南王遷于蜀至雍道病卒則雍非長安)
(此乃古雍也)
崢嶸開元寺髣髴祈年觀舊築掃成空古碑埋不爛詛
書雖可讀字法嗟久換詞云秦嗣王敢使祝用瓚先君
穆公世與楚約相捍質之於巫咸萬葉期不叛今其後
嗣王乃敢搆多難刳胎殺無罪親族遭圉絆計其所稱
訴何啻桀紂亂(公自注秦嗣王至此皆詛楚文中語)吾聞古秦俗面詐背
不汗豈惟公子卬社鬼亦遭謾遼哉千載後發我一笑
(一作笑一)粲
詛楚文(六一題䟦秦祀巫咸神文今流俗謂之詛楚文首述秦穆公與楚成王事遂及楚王熊相)
(之罪按史記世家自成王以後王名有熊良夫熊適熊槐熊元而無熊相據文言倍十八世之詛盟今以)
(世家考之自成王十八世為頃襄王而頃襄王名横不名熊疑相傳寫為横也)祈年觀(雍錄雍縣)
(古牢井秦惠公之所居所謂祈年宫也孝公又謂之槖泉太平寰宇記祈年宫在天興縣漢書地理志扶)
(風雍縣有槖泉宫秦孝公起祈年宫惠公所起又有祈年觀注詳後秦穆公墓詩下)
附子由和
詛楚楚如桀詛秦秦則紂桀罪使信然紂語安足
受牲肥酒醪潔夸誕鬼不祐鬼非東諸侯豈信辨
士口碑埋祈年下意繞章華走得楚不付孫但為
劉季取吾聞秦穆公與晉實甥舅盟鄭絶晉歡結
楚將自救使秦詛楚人晉亦議秦後諸侯迭相詛
禍福果誰有世人不知道好古無可否何當投涇
流渾濁蓋鄙醜
王維吳道子畫
何處訪吳畫普門與開元開元有東墖摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣已吞亭亭雙林閒彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排竸進頭如黿摩詰本詩老佩芷襲芳蓀今
觀此壁畫亦若其詩清且敦祇園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源吳生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
歛袵無間言
王維畫(名勝志王右丞畫竹兩叢交柯亂葉飛動若舞在開元寺東墖)吳道子畫(注詳)
(本卷開元寺下)畫工(唐朝名畫錄太宗幸玄武池見&KR1484;鶒召閻立本圖之左右誤云宣畫工立本大)
(耻之遂絶筆戒子弟不令學畫)開元寺(鳳翔府志開元寺在城北街唐開元元年建内有詛楚文)
(及吳道子畫佛王維畫竹)
附子由和
吾觀天地間萬事同一理扁也工斲輪乃知讀文
字我非畫中師偶亦識畫旨勇怯不必同要以各
善耳壯馬脫銜放平陸步驟風雨百夫靡美人婉
娩守閒獨不出戸庭修容止女能嫣然笑傾國馬
能一踧致千里優柔自好勇自強各自勝絶無彼
此誰言王摩詰乃過吴道子試謂道子来置汝所
挾從軟美道子掉頭不肯應剛傑我已足自恃雄
奔不失馳精妙實無比老僧寂滅生慮微侍女間
絜非復婢丁寧勿相違幸使二子齒二子遺蹟今
豈多岐陽可貴獨能備但使古壁常堅完塵土雖
積光豔長不毁
維摩像唐楊惠之塑在天柱寺
昔者子輿病且死其友子祀往問之跰&KR1271;鑒井自嘆息
造物將安以我為今觀古塑維摩像病骨磊嵬如枯龜
乃知至人外生死此身變化浮雲隨世人豈不碩且好
身雖未病心已疲此叟神完中有恃談笑可却千熊羆
當其在時或問法俛首無言心自知至今遺像兀不語
與昔未死無增虧田翁里婦那肯顧時有野鼠銜其髭
見之使人每自失誰能與詰(别本作結訛)無言師
維摩像(名勝志維摩詰像在鳳翔縣天柱寺為朅摩室示疾者)天柱寺(鳳翔志天柱寺)
(在鳳翔縣東北唐李洞宿鳳翔天柱寺詩天柱暮相逢吟思天柱峰)
附子由和
金粟如来瘦如腊坐上文殊秋月圓法門論極兩
相可言語不復相通傳至人養心遺四體瘦不為
病肥非妍誰人好道塑遺像鮐皮束骨筋扶咽兀
然隠几心己滅形如病鶴聳兩肩骨節支離體疎
緩兩目視物猶炯然長嗟靈運不知道強翦美須
插兩顴彼人視身若枯木割去右臂非所患何况
塑畫已身外豈必奪爾庸自全真人遺意世莫識
時有游僧施缽錢
東湖
吾家蜀江上江水清如藍爾来走塵土意思殊不堪况
當岐山下風物尤可慙有山秃如赭有水濁如泔不謂
郡城東數步見湖潭入門便清奥怳如夢西南泉源從
高来隨波走涵涵東去觸重阜盡為湖所貪但見蒼石
螭開口吐清甘借汝腹中過胡為目耽耽新荷弄晩凉
輕棹極幽探飄飄忘遠近偃息遺珮篸(簪同)深有龜與魚
(一作魚與龜)淺有螺與蚶曝晴復戲雨戢戢多於蠶浮沉無
停餌倏忽遽滿籃絲緡雖強致瑣細安足戡聞昔周道
興翠鳳依孤嵐飛鳴飲此水照影弄毿毿(公自注此古飲鳳池也)
至今多梧桐合抱如彭聃彩羽無復見上有鸇搏䳺嗟
予生雖晩好古意所妉圖書已漫漶猶復訪僑郯卷阿
詩可繼此意久已含扶風古三輔政事豈汝諳聊為湖
上飲一縱醉後談門前遠行客劫劫無留驂問胡不回
首毋乃趁朝參予今正疎懶官長幸見函不辭日游再
行恐歲滿三暮歸仍倒載鐘鼓已韽韽
東湖(鳳翔志在縣東門外鳳泉自北繞城南流名勝志東湖在鳳翔城東雍渭二水所溢今城介于)
(東北二湖間)翠鳳孤嵐(太平寰宇記岐山亦名天柱山周之興也鸑鷟鳴於山上)古三
輔(元和郡縣志鳳翔禹貢雍州之域秦屬内史漢景帝時更名主爵都尉武帝太初元年改右扶風與)
(京兆尹左馮翊謂之三輔初共治長安城中至後漢扶風出理槐里即今興平縣東南七里槐里城是也施)
(氏補注以為楓里訛)
附子由和
不到東湖上但聞東湖吟詩調已清絶佳境亦可
尋蜿蜒蒼石螭蟠拏據湖心倒腹吐流水奔注為
重深清風蕩微波渺渺平無音有鼈行在沙有魚
躍在潯鼈圓如新荷魚細如蠧蟫梧桐生兩涯蕭
蕭自成林孫枝復生孫已中瑟與琴秋蟲噪蜩&KR1578;
春鳥鳴鴂鵀有客来無時濯足蔭清隂自忘府中
官取酒石上斟醉倒卧石上野蟲上其襟醒来不
知暮湖月翻黃金油然上馬去縱意不自箴作詩
招路人行樂宜及今人生不滿百一瞬何所任路
人掉頭笑去馬何駸駸子有不肖弟有冠未嘗簪
願身化為線使子為之鍼子欲烹鯉魚為子溉釡
鬵子欲枕山石為子求布衾異鄊雖云樂不如反
故岑瘦田可耕鑿桑柘可織絍東有軒轅泉隠隠
如牛涔西有管輅宅尚存青石碪彭女留膝踝禮
拜意已欽慈姥抱衆子亂石寒森森朝往暮可還
此豈不足臨慎勿語他人此意子獨諶
真興寺閣
山川與城郭漠漠同一形市人與鴉鵲浩浩同一聲此
閣幾何高何人之所營側身送落日引手攀飛星當年
王中令斫木南山赬寫真留閣下鐵面眼有稜身強(一作)
(長)八九尺與閣兩崢嶸古人雖暴恣作事今世驚登
者尚呀喘作者何以勝曷不觀此閣其人勇且英
真興寺閣(鳳翔志真興寺閣宋節度使王彥起建在城中高十餘丈)王中令(宋史王彥)
(起臨清人歴後唐晉漢至周祖革命遷節度顯德中累功加侍中歴永興軍節度移鎮鳳翔宋初加中書)
(令代還太宗朝封邠國公致仕)
附子由和
秦川不為廣南山不為高嵯峨真興閣傑立陵風
飈危檻俯翔鳥跳簷落飛猱上有傲世人身衣白
鶴毛下視市井喧奔走何嗷嗷蕭然倚楹嘯遺響
入雲霄清風吹其裾冉冉不可操不知何所為豈
即非盧敖遊目萬里間遠山如伏羔遺語謝世俗
釣魚當釣鰲
李氏園(公自注李茂貞園也今為王氏所有)
朝遊北城東回首見脩竹下有朱門家破墻圍古屋舉
鞭叩其戸幽響答空谷入門所見夥十步九移目異花
兼四方野鳥喧百族其西引溪水活活轉牆曲東注入
深林林深窗戸綠水光兼竹淨時有獨立鵠林中百尺
松歲久蒼鱗蹙豈惟此地少意恐關中獨小橋過南浦
(一作圃)夾道多喬木隱如城百雉挺若舟千斛隂隂日光
淡黯黯秋氣蓄盡東為方池野雁雜家鶩紅棃驚合抱
映島孤雲馥春光水溶漾雪陣風翻撲其北臨長谿波
聲卷平陸北山卧可見蒼翠間磽秃我時来周覽問此
誰所築云昔李將軍負險乘衰叔抽錢筭閒口但未㩁
羹粥當時奪民田失業安敢哭誰家美園囿籍没不容
贖此亭破千家鬱鬱城之麓將軍竟何事蟣蝨生刀䪅
何嘗載美酒来此駐車轂空使後世人聞名頸猶縮(公自)
(注俗猶呼皇后園蓋茂貞謂其妻也)我今官正閒屢至因休沐人生營居
止竟為何人卜何當辦一身永與清景逐
李茂貞(按五代史李茂貞于唐昭宗時以鳳翔節度封岐王終梁世奉唐正朔及唐莊宗滅梁茂)
(貞上箋猶稱岐王其後乃改封秦王氏注謂昭宗景福元年進封秦王者訛)奪民田(按五代史)
(稱茂貞居岐寬仁愛物民頗安之又稱其子從曮有田千頃竹千畝在鳳翔懼侵民利未嘗省理鳳翔人)
(愛之似不應有奪田籍圃之事而江鄰幾雜志謂茂貞幽昭宗于紅泥院自據使宅民獻善田薄租以佃)
(之稱秦王戶後子孫以劵收田府西土腴各百餘頃不十年蕩盡與先生詩脗合意其奪田開園乃唐末)
(事其後既為世土則市小惠以結民心亦奸雄之故智東坡身至鳳翔所見必真故詩云云可補史傳之)
(缺)皇后園(五代史唐亡諸侯之強者皆相次稱帝獨茂貞不能但稱岐王開府置官屬以妻為)
(皇后鳴稍羽扇視朝出入擬天子而已)
附子由和
有客騎白駒揚鞭入青草悠悠無遠近但擇林亭
好蕭條北城下園號李家媪繫馬古車門隨意無
灑掃鳴禽驚上屋飛蝶紛入抱竹林淨如濯流水
清可澡閒花不着行香棃獨依島松枝貫今昔林
影變昏早草木皆蒼顏亭宇已新造臨風置酒尊
庭下取栗棗今人強觀笑古人已枯槁欲求百年
事不見白鬚老秦中古云樂文武在豐鎬置囿通
樵蘇養獸讓麀&KR0034;池魚躍金碧白鳥飛紵縞牛羊
感仁恕行葦亦自保當年歌靈臺後世咏魚藻古
詩宛猶在遺處不可考悲哉李氏末玉霸出奴早
城中開芳園城外羅戰堡擊鼓鳴巨鐘百姓皆懊
惱及夫聖人出戰國卷秋潦園田賦貧民耕破園
前道高原種菽粟陂澤滿秔稻春耕雜壺漿秋賦
輪秸藁當年王家孫自庇無尺橑空餘百歲木妄
為妖巫禱遊人足譏罵百世遭舌討老翁不願見
垂涕祝襁褓持用戒滿盈飲酒無醉倒
秦穆公墓
槖泉在城東墓在城中無百步乃知昔未有此城秦人
以泉識公墓昔公生不誅孟明豈有死之日而忍用其
良乃知三子殉公意亦如齊之二子從田横古人感一
飯尚能殺其身今人不復見此等乃以所見疑古人古
人不可望今人益可傷
穆公墓(羅璧識遺云穆公葬槖泉祈年觀程大昌雍錄劉向言穆公葬無丘壟處矣惠公孝公並)
(是繼世之君子孫無由起宫于祖宗之墳陸惟三輔黃圖謂祈年觀穆公所造)槖泉(鳳翔志槖泉在)
(城内東南隅秦穆公建宫于上)三子(括地志三良塜在雍縣南一里故城内)
附子由和
泉上秦伯墳下埋三良士三良百夫特豈為無益
死當年不幸見廹脅詩人尚記臨穴惴豈如田横
海中客中原皆漢無報所秦國吞西周康公穆公
子盡力事康公穆公為不負豈必殺身從之遊夫
子乃以侯嬴所為疑三子王澤既未竭君子不為
詭三良殉秦穆要自不得已
和子由聞子瞻將如終南太平宫谿堂讀書
役名則已勤殉身則已媮我誠愚且拙身名兩無謀始
者學書判近亦知問囚但知今當為敢問向所由士方
其未得惟以不得憂既得又憂失此心浩難收譬如倦
行客中路逢清流塵埃雖未脫暫憩得一潄我欲走南
澗春禽始嚶呦鞅掌久不决爾来又徂秋橋山日月廹
府縣煩差抽王事誰敢愬民勞吏宜羞中間羅旱暵欲
學喚雨鳩千夫挽一木十步八九休渭水涸無泥菑堰
旋插脩對之食不飽餘事更遑求近日秋雨足公餘試
新篘劬勞幸已過朽鈍不任鎪秋風欲吹帽西阜可縱
遊聊為一日樂慰此百年愁
終南太平宫(揮麈錄祖宗神御像在鳳翔者為上清太平宫注詳本卷壬寅二月詩下)橋
山(帝王世紀黃帝葬于上郡陽周之橋山元和郡縣志子午山亦曰橋山在關内道寧州真寧縣東八)
(十里按宋史仁宗崩于癸夘三月其年十月葬永昭陵橋山借以言山陵事)挽木(宋史本傳關中)
(自元昊叛民貧役重岐下歲輸南山木栰自渭入河經砥柱之險衙吏踵破家軾訪其利害為修衙前規)
(使自擇水工以時進止自是害减半)
附子由原作
為吏豈厭事厭事日惰媮著書雖不急實與百世
謀問吏所事何過客及繫囚客實虛擾人囚有不
自由辦之何益增不辦亦足憂嗟此誰不能脫去
使自收幽幽南山麓下有溪水流溪上亦有堂其
水可濯潄終日不見人惟有山鹿呦是時夏之初
溪冷如孟秋山椹黃笠展林筍紫角抽朝取筍為
羹暮以椹為羞溪魚鯉與魴山鳥鸒與鳩食之飽
且平偃仰自佚休試探箧中書把卷挹前修恍如
反故鄊親朋自相求蔚如甕中糟久熟待一篘為
文若江河豈復有刻鎪尚何憶我為欲與我同遊
我雖不能往寄詩以解愁
將往終南和子由見寄
人生百年寄鬢須富貴何啻葭中莩惟將翰墨留染濡
絶勝醉倒蛾眉扶我今廢學如寒竽久不吹之澁欲無
歲云暮矣嗟幾餘欲往南溪侣(一作旅)禽魚秋風吹雨凉
生膚夜長耿耿添漏壺窮年弄筆衫袖烏古人有之我
願如終朝危坐學僧趺閉門不出閒履鳬下視官爵如
泥淤嗟我何為久蜘蹰歲月豈肯與汝居僕夫起餐秣
吾駒
慎按此詩施氏原本不載今因題附編又按
欒城集此詩失原作
讀道藏
嗟予亦何幸偶此琳宫居宫中復何有戢戢千函書盛
以丹錦囊冒以青霞裾王喬掌關籥蚩尤守其廬乘閒
竊掀攪涉獵豈暇徐至人悟一言道集由中虛心閒反
自照皎皎如芙蕖千歲厭世去此言乃籧篨人皆忽其
身治之用土苴何暇及天下幽憂吾未除
道集虛(莊子惟道集虛虚者心齋也)籧篨(詩疏竹席也晉書皇甫謐自為葬送之制氣絶)
(以後以籧篨裏尸不用棺槨詩中正用此事王氏注謂有二義者非)
附子由和
道書世多有吾讀老與莊老莊亦已多何况其駢
旁所讀嗟甚少所得半已強有言至無言既得旋
自忘譬如飲醇酒已醉安用漿昔者惠子死莊子
哭自傷微言不復知言之使誰聽哭已輙復笑不
如歛此藏脂牛雜肥羜烹熟有不嘗安得西飛鴻
送弟以與兄
真興寺閣禱雨
太守親從千騎禱神翁遠借一杯清雲隂黯黯將嘘遍
雨意昏昏欲醖成已覺微風吹袂冷不堪殘日傍山明
今年秋熟君知否應向江南飽食稉
慎按真興寺閣鳳翔八觀之一也子由賦序
云季夏六月子瞻與張戸曹琥同遊真興寺
晩登寺後重閣東南望五丈原原上有白雲
如覆釡慨然思孔明遺跡作書與轍曰可以
賦此則此詩當亦癸夘六月所作施氏原本
不載新刻載續補遺卷中今移編於此
七月二十四日以久不雨出禱磻溪是日宿虢縣
二十五日晩自虢縣渡渭宿於僧舍曾閣閣故曾
氏所建也夜久不寐見壁間有前縣令趙薦留名
有懷其人
龕燈明滅欲三更欹枕無人夢自驚深谷留風終夜響
亂山銜月半牀明故人漸遠無消息古寺空来看姓名
欲向磻溪問姜叟僕夫屢報斗杓傾
趙薦(詳本集苐三卷和趙薦雪詩)
二十六日五更起行至磻溪天未明
夜入磻溪如入峡照山炬火落驚猿山頭孤月耿猶在
石上寒波曉更喧至人舊隠白雲合神物已化遺蹤蜿
安得夢隨霹靂駕馬上傾倒天瓢翻
是日自磻溪往陽平憩於麻田青峰寺之下院翠
麓亭
不到峯前寺空来渭上村此亭聊可喜修徑豈辭捫谷
映朱欄秀山含古木尊路窮驚石斷林缺見河奔馬困
嘶青草僧留薦晚飱我来秋日午旱久石牀温安得雲
如蓋能令雨瀉盆共看山下稻凉葉晚翻翻
陽平(九域志虢縣有陽平鎮郭允蹈蜀鑑褒谷西北有古陽平關其地在梁州褒城縣西北今大安)
(軍五里亦有陽平關頗險要然非舊蹟也)青峯寺(岐山縣志青峯山在縣南一百五十里上有青)
(峯寺)翠麓亭(岐山縣志翠麓亭在縣東南一百八十里青峰禪寺之下)
附子由和
走馬紅塵合開懷野寺存南山抱村轉渭水帶沙
渾亭峻朱欄繞堂虚白佛尊煩襟喜修竹倦馬樂
芳蓀白㲲柔隨手清泉滿照盆塵顏洗濯淨髀肉
再三捫饋食青蔬軟流匙細粟翻老僧勿施敬對
客說山門
二十七日自陽平至斜谷宿於南山中蟠龍寺
横槎晚渡碧澗口騎馬夜入南山谷谷中暗水響瀧瀧
嶺上疎星明煜煜寺藏巖底千萬仞路轉山腰三百曲
風生飢虎嘯空林月黑驚麏竄修竹入門突兀見深殿
照佛青熒有殘燭愧無酒食待遊人旋斫杉松煮溪䔩
板閣獨眠驚旅枕木魚曉動隨僧粥起觀萬瓦鬱參差
日亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
蟠龍寺(鳳翔府志蟠龍寺在郿縣西南三十里)斜谷(元和郡縣志郿縣亦曰斜城城南當)
(斜谷因為斜口郭允蹈蜀鑑斜口谷中褒水所流穴山架木以行長安志褒谷長四百七十里與斜同為)
(一谷南口曰褒北口曰斜太平寰宇記郿縣有斜谷路館驛停廢唐永貞元年重置)横槎(韋應物詩)
(榆柳飄枯葉風雨倒横槎)突兀深殿(杜甫詩夜深殿突兀)板閣(太平寰宇記斜谷舊有棧)
(閣二千九百八十九間板閣二千九百九十二間)山後連巴蜀(郭允蹈蜀鑑常璩謂蜀以)
(褒斜為前門則南鄭者蜀之扞蔽也南鄭本古褒國自褒谷至鳳州界一百三十里始通斜谷在郿縣今)
(地名石門)
附子由和
谷口夜行不見月上下不辨山與谷前呼後應行
相從山頭誰家有遺燭蛩蛩深徑馬蹄響落落稀
星着疎木行投野寺僧已眠叩門無人狗出縮號
呼從者久嗔罵老僧下牀揉兩目問知官吏冒夜
来掃牀延客卧華屋釡中無羹甑實盡餽客滿盎
惟脫粟客来已遠睡忘覺僧起開堂勸晨粥自嗟
奔走閔僧閒偶然来過何年復留詩滿壁待重遊
但恐塵埃難再讀
是日至下馬磧憩於北山僧舍有閣曰懷賢南直
斜谷西臨五丈原諸葛孔明所從出師也(石刻云題合龍)
(懷賢閣)
南望斜谷口三山如犬牙西觀(石刻作臨)五丈原鬱曲(石刻作屈)
如長蛇有(石刻作緬)懷諸葛公萬騎出漢巴吏士寂如水蕭
蕭聞馬撾公才與曹丕豈止十倍加顧瞻三輔間勢若
風捲沙一朝(石刻作奈何)長星墜竟使蜀婦髽山僧豈知此
一室老烟霞往事逐雲散故山依渭斜客来空弔古清
淚落悲笳
下馬磧(九域志鳳翔岐山縣在府東四十里有驛店馬磧二鎮)五丈原(蜀志建興十二)
(年諸葛亮悉大衆由斜谷以流馬運據武功五丈原長安志石橋山在岐山縣南三十里渭水所逕其側)
(有五丈原諸葛屯兵處又十里即南山元和郡縣志五丈原在郿縣西南三十五里太平寰宇記引魏氏)
(春秋云青龍二年諸葛出斜谷郭淮策其必登積石原遂先據之亮至不得上因屯渭南司馬懿謂諸將)
(曰亮若出武功依山東轉是其勇也若西屯五丈原諸君無事矣亮果屯此原水經注引武侯與步隲書)
(曰僕前軍在五丈原原在武功西十里馬冡在武功東十餘里有高勢攻之不便是以留耳郭允蹈蜀鑑)
(五丈原在武功故縣今在鳳翔府郿縣)長星墜(蜀志建安十二年八月亮卒于軍中時年五十)
(四裴松之注亮卒於郭氏塢宋書天文志諸葛亮伐魏屯於渭南有長星赤而芒角西南流投亮營占曰)
(兩軍相當有大星流来走軍上及墮軍中皆破敗徵也名勝志五丈原西有落星村)故山依渭
(水經注渭水逕武功縣斜水自南注之北歴斜谷逕五丈原諸葛亮與步隲書云水出武功縣亦謂之武)
(功水名勝志渭水北去長安五十里發源鳥鼠山西自鄠縣界流入)
攓雲篇
余自城中還道中雲氣自山中来如羣馬奔突以手
掇開籠收其中歸家雲盈籠開而放之作攓雲篇
物役會有時星言從高駕道逢南山雲歘吸如電過竟
誰使令之衮衮從空下龍移相排拶鳳舞或頽亞散為
東郊霧凍作枯樹稼或飛入吾車偪仄入肘胯摶取置
笥中提携返茅舍開緘乃放之掣去仍變化雲兮汝歸
山無使達官怕
攓雲(莊子攓蓬而指之注音搴方言楚謂取曰攓亦讀上聲)排拶(韓愈雪詩崩騰相排拶龍鳳交)
(横飛)
慎按此詩及後一首施氏原本不載外集類
編第三卷鳳翔時作也今據此從續補上卷
移編
妬佳月
狂雲妬佳月怒飛千里黑佳月了不嗔曾何汚潔白爰
有謫仙人舉酒為三客今夕偶不見汍瀾念風伯母煩
風伯来彼也易滅没支頥少待之寒空淨無迹粲粲黃
金盤獨照一天碧玉繩惨無輝玉露洗秋色浩瀚玻瓈
琖和光入胸臆使我能永延約君為莫逆
三客(太白詩舉酒邀明月對影成三人)
太白詞(並引)
岐下頻年大旱禱於太白山輙應故作迎送神辭一
篇五章
雷闐闐山晝晦風振野神將駕載雲䍐從玉蚪旱既甚
蹷往救道阻修兮
旌旗翻疑有無日慘變神在塗飛赤篆訴閶闔走隂符
行羽檄萬靈集兮
風為幄雲為蓋滿堂爛神既至紛醉飽錫以雨百川溢
施溝渠歌且舞兮
騎裔裔車斑斑鼓簫悲神欲還轟振凱隠林谷執妖厲
歸獻馘千里肅兮
神之来悵何晚山重複路幽遠神之去飄莫追德未報
民之思永萬祀兮
太白神(唐書天寶八載太白山人李渾上言金星洞内有玉版石紀聖皇福夀之符命中丞王珙)
(往求獲之因御勤政樓大赦封太白山神為神應公柳宗元祠堂碑序雍州西南界于梁其山曰太白其)
(地恒寒其人以為神故歲水旱則禱之本集乞封太白山神狀伏見當府太白山雄鎮一方載在祀典按)
(唐天寶八年封山神為神應公迨至皇朝始改封侯而加以濟民之號自去歲九月不雨徂冬及春父老)
(咸謂此山舊有湫水祈禱必應擇日齋戒既至之日大雨周飫起二麥于垂枯鬼神雖幽報答甚著若贈)
(公爵實未為過)
慎按此五章施氏原本不載今從全集采出
因地附編
扶風天和寺
遠望若可愛朱欄碧瓦溝聊為一駐足且慰百回頭水
落見山石塵高昏市樓臨風莫長嘯遺響(别本作涕訛)浩難
收
天和寺(扶風縣志天和寺在城南鳳翔志此詩石刻在扶風縣南山馬援祠中先生自題其後云)
(癸夘九月十六日挈家来遊遺涕石刻作遺響今改正又宋人陳雄題云天和寺在扶風縣之南山蘇公)
(留詩于庭壁迄今二十年矣予承乏斯邑因暇日與絳臺田愿子立洛陽趙卭勝翁同觀愛其真墨之妙)
(慮久而漫滅乃召方渠閻圭公儀就摸于石元豐癸亥六月二十三日終南陳雄仲武題)
慎按陳奕禧益州於役記云扶風南山取公
詩首句有遠愛亭今此詩石刻尚存又按此
詩施氏原本不載今據石刻考定年月編癸
夘詩卷末
附子由次韻(欒城集題云次韻子瞻題扶風道中天和寺小亭)
客車來不息轍迹自成溝莫怪慵登寺猶宜常舉
頭獨遊知憶弟望遠勝登樓處處題詩徧篇篇誰
為收
蘇詩補註卷四
