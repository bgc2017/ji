蘇詩補註卷十九翰林院編修查慎行撰
古今體詩五十首(起元豐已未五月盡十二月作)
愼按元豐二年四月二十九日先生到湖州
任七月二十八日中使到湖追攝八月十八
日赴臺獄十二月二十八日獄具謫黃州團
練副使在獄出獄詩共十一首施氏原本編
遺詩卷中胡仔云此數詩東坡不欲傳于世
蓋手自芟者今從編年例附入湖州以後
霅上訪道人不遇
花光紅滿欄草色綠參岸不逢青眼人長歌白石澗(一作)
(爛)
慎按此詩施氏原本不載新刻載續補下卷
據外集編湖州卷中題云霅上訪道人不遇
諸本作靈上者訛今改正移編
李公擇過高郵見施大夫與孫莘老賞花詩憶與
僕去歲會于彭門折花餽筍故事作詩二十四韻
見戲依韻奉荅亦以戲公擇云
汝陽真天人絹帽著紅槿纏頭三百萬不買一笑哂共
誇青山峯曲盡花不隕當時謫仙人逸韻謝封畛詩成
天一笑萬象解寒窘驚開小桃杏不待雷發軫餘波尚
涓滴乞與居易稹爾來誰復見前輩風流盡寂寞兩詩
人殘紅對櫻筍饑腸得一醉妙語傳不冺君來恨不與
更復相牽引我老心已灰空煩扇餘燼天游照六鑿虚
室掃充牣懸知色竟空那復嗜烏吻蕭然一方丈居士
老龐藴散花從滿裓不荅天女問故人猶故目(一作日)怨
句寫餘恨疑我此心在遮防費欄楯應虞已斃蛇折尾
時一蠢仄聞孟光賢未學處仲忍(公自注開閣放出事見本傳)寄招
應已足左右侍雲鬒何時花月夜羊酒謝不敏此生如
幻耳戲語君勿愠應同亡是公一對子虚听
折花餽筍(先生在徐州有送筍芍藥與公擇詩見第十六卷)汝陽(舊唐書讓皇帝長子)
(璡封汝陽郡王)天人(裴松之三國志注引魏略云邯鄲淳見曹植才辨謂之天人杜甫贈特進汝陽)
(王詩特進羣公表天人夙德升)櫻筍(韓偓食含桃詩自注云秦中謂三月為櫻筍時南部新書引李)
(綽秦中歲時記四月十五以後自堂厨至百司厨通謂之櫻筍厨施氏補注專屬宰相者訛)欄楯
(彌陀經極樂國土七重欄楯注云横曰欄直曰楯)烏吻(本草烏喙即草烏頭也)
慎按唐書藝文志有南卓羯鼓錄一卷考吳
興志卓德宗朝人與張志和同時有和漁父
詞五首施氏補註所引羯鼓錄訛南卓為南
京不止一處附辨于此
王鞏清虛堂
清虛堂裏王居士閉眼觀心(一作身)如止水水中照見萬
象空敢問堂中(一作前)誰隱几吳興太守老且病堆案滿
前長渴睡願君勿笑反自觀夢幻去來殊未已長疑安
石恐不免未信犀首終無事勿將一念住清虛居士與
我蓋同耳
清虛堂(汴京遺跡志清虛堂在開封府城東子由記略云王定國為堂于居室之西置圖史百物)
(而名曰清虛蕭然如山林高僧逸居忘其在京師塵土之鄉也及其經涉世故出入禍患乃發篋出其玩)
(好投以予人意其真有清虛者在焉)觀身如止水(用楞嚴經中月光童子事)
次韻答王鞏
我有方外客顔如瓊之英十年塵土窟一寸冰雪清朅
來從我遊坦率見真情顧我無足戀戀此山水清新詩
如彈丸脱手不暫停昨日放魚回衣巾滿浮蘋今日扁
舟去白酒載烏程山頭見月出江路聞鼉鳴莫作孺子
歌滄浪濯吾纓吾詩自堪唱相子棹歌聲
慎按此詩施氏原本編入彭城卷中細觀詩
語極道山水之勝當是先生守湖州定國復
來相訪與清虛堂詩同時作也若在彭城不
應有白酒載烏程之句故改編於此
和孫同年卞山龍洞禱晴
吳興連月雨釡甑生魚蛙往問卞山龍曷不安厥家梯
空尚(一作上)巉絶俯視驚谽谺神井湧雲蓋隂崖垂蘚花
交流百道泉赴谷走羣蛇不知落何處隱隱如繅車我
來叩石戶飛鼠翻白鴉寄語洞中龍睡味豈不嘉雨師
少弭節雷師亦停撾積水得反壑稻苗出泥沙農夫免
菜色龍亦飽豚豭看君擁黃紬高卧放晩衙
孫同年(名失考)卞山龍洞(吳興掌故集卞山有一石上大而末小危立如幢旁有洞)
(深叵測相傳神龍居之黃魯直書黃龍洞三字名勝志引山墟名云卞山之隂有黃龍洞吳越時立祥應)
(宫以祀之)神井(談鑰吳興志黃龍洞在城北十八里舊名金井梁貞明初有黃龍見于井中易今名)
(歲以五月二十二日致祭)
(慎按吳興備志公手書此詩當時刻石置黃龍洞後移府中明正德朝郡守吕某為跋今石猶在郡署聽)
(事後)
乘舟過賈收水閣收不在見其子三首
愛酒陶元亮能詩張志和青山來水檻白雨滿漁蓑淚
垢添丁面貧低舉案蛾不知何所樂竟夕獨酣歌
賈收水閣(苕溪漁隱叢話賈耘老舊有水閣在苕溪之上沈會宗為賦小詞吳興掌故集賈收)
(所居名浮暉閣)添丁舉案(本集與耕老尺牘云念賈處士貧甚乃作怪石古木一紙可令雙荷)
(葉收掌須添丁長以付之也又本集戲贈賈收詩第二首公自注云賈將再娶今云貧低舉案蛾則賈此)
(時已再娶矣)
嫋嫋風蒲亂猗猗水荇長小舟浮鴨綠大杓瀉鵝黃得
意詩酒社終身魚稻鄉樂哉無一事何處不清凉
曳杖青苔岸繫船枯柳根德公方上冡季路獨留言已
占蒲魚港更開松菊園從兹來往數兒女自譍門
次韻孫祕丞見贈
感槪(一作慨)清哀(一作衷)似變風老于詩句耳偏聰迂疎自
笑成何事冷淡誰能用許功不怕飛蚊如立豹肯隨白
鳥過垂虹吟哦相對忘三伏擬泛冰溪入雪宫(公自注湖州多)
(蚊蚋豹脚尤毒垂虹吳江亭名)
孫祕丞(名失考按宋史職官志祕書省丞從七品位次少監下)飛蚊如豹(齊東野語)
(吳興多蚊蓋水蟲之所變生草木中者吻尤利而足有文采號為豹脚)白鳥(夏小正丹鳥螢也羞)
(白鳥謂螢以蚊為糧施氏補注又引金樓子云白鳥蚊也慎按詩中所云白鳥乃鷗鷺之類蓋上句既)
(用飛蚊本句白鳥若再作蚊蚋解于義重複非作者本旨也)
與客遊道場何山得鳥字
清溪到山盡飛路盤空小紅亭與白墖隱見喬木杪中
休得小菴孤絶寄雲表洞庭在北戶雲水天渺渺菴僧
俗緣盡淨業洗未了十年畫鵲竹益以詩自繞高堂儼
像設禪室各深窈奔泉何處來華屋過溪沼何山隔幽
谷去路清且悄長松度翠蔓絶壁挂啼鳥我友自杭來
尚歎所歷少歸途風雨作一洗紅日燎俄驚萬竅號黑
霧卷蓬蓼舟人紛變色坐羡輕鷗矯我獨喚酒杯醉死
勝流殍書生例強狠造物空煩擾更將掀舞勢把燭畫
風篠美人為破顔正似腰支嫋(公自注歸自道場何山遇大風因憩耘老溪亭)
(命官奴秉燭捧硯寫風竹一枝)明朝更(一作便)陳迹清景墮空杳作詩記
餘歡萬古一昏曉
白墖(朱彧蘋州可談云宋熙寧中有老僧言道場山在州之離方文筆山也低于他山故未有魁天)
(下者僧乃乞緣即山背建墖望之如卓一筆其後大觀賈安宅政和莫儔相繼為廷試魁按詩中所云)
(白墖即山巔浮圖也施氏本引白墖巷有白石墖與道場山無涉今駁正)
慎按更將掀舞勢四句諸刻本另作五言絶
句一首明屬重出今移原題作四句注脚以
正向來之譌
僕去杭五年吳中仍歲大饑疫故人往往逝去聞
湖上僧舍不復往日繁麗獨淨慈本長老學者益
盛作詩寄之
來往三吳一夢間故人半作冢纍然獨依舊社傳真法
要與遺民度厄年趙叟近聞還印綬(公自注聞資政趙公致政得謝)竺
翁先已反林泉何時策杖相隨去任性逍遙不學禪
淨慈(咸淳臨安志南山報恩寺即淨慈寺顯德元年建初號慧日永明院中有五百羅漢堂)本
長老(釋氏稽古略元豐初蘇州瑞光寺禪師名宗本移杭淨慈寺奔走禪子道場甚盛)趙叟
還印綬(咸淳臨安志熙寧十年五月趙抃自知越州以資政殿大學士移知杭州清獻公神道碑)
(云公年未七十告老不許請之不已元豐二年二月加太子少保致仕)竺翁(指辨才公在徐州有)
(聞辨才復歸上天竺詩施氏注謂指本長老者訛)
舶趠風(并引)
吳中梅雨既過颯然清風彌旬歲歲如此湖人謂之
舶趠風是時海舶初回云此風自海上與舶俱至云
爾
三旬已過黃梅(一作梅黃)雨萬里初來舶趠風幾處縈回度
山曲一時清駛滿江東驚飄䔩䔩先秋葉喚醒昏昏嗜
睡翁欲作蘭臺快哉賦却嫌分别問雌雄
舶趠風(庚溪詩話吳中每暑則東南風數日名舶趠風云海外舶船禱于神而得之乘此風到江)
(浙間也余官吳門庚午六月既望風作踰旬而止暑氣頓减丙子歲余罷官寓居無錫六月晦前三日此)
(風作凡七日乃止按坡詩則當在五月或六月初而余兩見之乃在六月望後與六月晦前節氣有早晩)
(也)黃梅雨(埤雅江湘兩浙四五月梅欲黃落則水潤土溽其霏如霧名曰梅雨自江以南三月)
(雨謂之迎梅五月雨謂之送梅)
(劉須溪曰先生詩格固豪放老健至對偶切處如黃耳蕈對白芽薑牛尾貍對雞頭鶻今以舶趠風對黃)
(梅雨或者謂因事請客然原其句意每每相貫)
丁公默送蝤蛑
溪邊石蟹小于(一作如)錢喜見輪囷赤玉盤半殼含黃宜
點酒兩螯砍雪勸加餐蠻珍海錯聞名久怪雨腥風入
坐寒堪笑吳興饞太守一詩換得兩尖團
丁公默(爵里失考)石蟹(蟹譜明越溪澗石穴中出小蟹其色赤而堅俗呼為石蟹)小于
錢(博物志南海有水蟲名蒯其中有小蟹大如榆英又廣志蜅小蟹大如貨錢)赤玉盤(大觀)
(本草生南海中其螯最銳斷物如芟刈扁而最大後足闊者名蝤蛑南人謂之撥棹子大者如升如盤小)
(者如盞楪兩螯如手異于衆蟹一名執火其色赤也咸淳臨安志蝤蛑鹽官産者佳)含黃(吳興掌故)
(集蟹子未成時曰黃甲有細骨黃依以生入海則黃化為子而芒亦漸長至春深散子則芒亦輸出蟹腐)
(矣)海錯(禹貢海物惟錯)尖團(唐彦謙蟹詩謾誇風味過蝤蛑尖臍猶勝團臍好)
送孫著作赴考城兼寄錢醇老李邦直二君於孫
處有書見及
使君閒如雲欲出誰肻伴清風獨無事一嘯亦可喚來
從白蘋洲吹我明月觀門前遠行客青衫流白汗問子
何匆匆王事不可緩故人錢與李清廟兩圭瓚蔚為萬
乘器尚記溝中斷子亦東南珍價重不可算别情何以
慰酒盡對空案惟持一榻凉勸子巾少岸此風那復有
塵土飛灰炭欲寄二大夫發發不可絆
孫著作(名失考按宋史職官志秘書省有著作郎及佐郎)錢李(錢醇老名藻李邦直名清)
(臣注見前)考城(水經注考城周之采邑春秋戴國陳留風俗傳曰秦縠縣也後改菑縣名勝志漢顯)
(宗東巡改為考城今河南睢州之屬縣)白蘋洲(白居易五亭記湖州城東南二百步抵霅溪溪)
(連汀洲一名白蘋吳興掌故集其名起于柳惲之詩光起中李師悅廢而為倉太平寰宇記白蘋洲在霅)
(溪東南去州治一里)明月觀(勞鉞湖州志府治有明月樓在子城西南隅唐貞元十三年建梅聖)
(俞吳興五咏明月樓其一也吳興備志引王氏畫苑有李伯時所畫水晶宫明月館圖王氏注謂在江寧)
(府故臺城者謬今駁正)發發(詩飄風發發漢書發發者非古風也)
泛舟城南會者五人分韻賦詩得人皆苦炎字四
首
城中樓閣似魚鱗不見清風起白蘋試選苕溪最深處
仍呼我輩不羈人窺船野鶴何曾下見燭飛蟲空自馴
遶郭荷花一千頃誰知六月下塘春
苕溪(咸淳臨安志引祥符志云苕溪闊七十六步秋冬深五尺春夏深九尺山海經云天目山一名)
(浮玉山苕溪出焉在於潛臨安兩縣界耆老相傳云夾岸多苕花每秋風飄散水上如飛雪然因名)遶
郭荷花(吳興掌故集引姜白石云吳興號水晶宫荷花極盛陳簡齋詞云今年何以報君恩一路)
(荷花相送到青墩亦可見矣)下塘(梅堯臣送胡武平詩始時繞郊郭水不通蹄輪公來作新塘直)
(抵吳淞垠程大昌演繁露湖州東門外上塘路武平始築也咸淳臨安志上下塘河南自天宗水門餘杭)
(水門二河合于北郭税務前與城東水合分為兩派一由東北上塘入大運河一由西北過江漲橋以北)
(入安吉州界曰下塘河)
苦熱誠知處處皆何當危坐學心齋海螯要共詩人把
溪月行遭霧雨霾鄉國飄零斷書信弟兄流落隔江淮
便應築室苕溪上荷葉遮門水浸階
紫蟹鱸魚賤如土得錢相付何曾數碧筩時作象鼻彎
白酒微帶荷心苦運肘風生看斫鱠隨刀雪落驚飛縷
不將醉語作新詩飽食應慙腹如鼓
得錢(杜甫詩溪女得錢留白魚)斫鱠(吳興掌故集湖人往時善斫鱠縷切如絲簇成人物花草)
(雜以姜桂山谷云吳興庖人砍松江鱸鱠則吳興斫鱠之名遠矣七啟輕隨風飛刀不轉切潘岳西征賦)
(饔人細切鸞刀若飛即此也)
橋上游人夜未厭共依水檻立風簷樓中煮酒初嘗芡
月夜(一作下)新粧半出簾南郭清游繼顔謝北忩歸卧等
羲炎人間寒熱無窮事自笑疎頑不受痁
痁(左傳齊侯疥遂痁杜預注痁瘧疾也)
與王郎夜飲井水(一作贈王郎)
吳興六月水泉温千頃菰蒲聚鬭(一作暗)蚊此井獨能深
一丈源龍如我亦如君
王郎(名適字子立注見前)
(慎按外集題工有湖州二字詩中源龍作龍源如我作如故)
次韻李公擇梅花
詩人固長貧日午飢未動偶然得一飽萬象困嘲弄尋
花不論命愛雪長忍凍天公非不憐聽飽即喧閧君為
三郡守所至滿賓從江湖常在眼詩酒事豪縱奉使今
折磨清比於陵仲永懷茶山下攜妓修春貢更憶檻泉
亭插花雲髻重蕭然卧灊麓愁聽春禽哢忽見早梅花
不飲但孤諷詩成獨寄我字字愈頭痛嗟君本侍臣筆
槖從上雍脱鞾吟芍藥給札賦雲夢何人慰流落嘉蘤
天為種杯傾笛中吟(一作曲)帽拂果下鞚感時念羈旅此
意吾儕共故山今(一作亦)何有桐花集么鳳君亦憶匡廬
歸掃藏書洞何當種此花各抱漢隂罋
三郡守(宋史李常傳熙寧中自諫院出守鄂州未幾徙湖州又自湖移知齊州)茶山修
貢(吳興備志常州宜興縣東南有茶山唐時茶入貢又名唐貢山杜牧之湖州詩山實東南秀茶稱瑞)
(草魁剖符雖俗吏修貢亦仙才)檻泉亭(在濟南欒城集中有和孔教授濟南四咏其一為檻泉亭)
(李公擇曾知齊州故云施氏補注引爾雅失之矣)卧灊麓(公擇時提點淮南西路刑獄提刑司)
(在舒州九域志舒州灊山縣漢移南岳于此)
送淵師歸徑山
我昔嘗為徑山客至今詩筆餘山色師住此山三十年
妙語應須得山骨谿城六月水雲蒸飛蚊猛捷如花鷹
羨師方丈冰雪冷蘭膏不動長明燈山中故人知我至
爭來問信今何似為言百事不如人兩眼猶能書細字
(公自注徑山夏無蚊余舊詩云問龍乞水歸洗眼欲看細字銷殘年)
送表忠觀錢道士歸杭(并引)
熙寧十年詔以龍山廢佛祠為表忠觀元豐二年通
教自杭來見予于吳興問觀亦卒工乎曰未也杭人
比歲不登莫有助我者余曰異哉杭人重施輕財是
不獨為福田也將自托于不朽今歲成矣子其行乎
及還作詩送之
先王舊德在民心著令稱忠上意深墮淚行看會祠下
挂名爭欲刻碑隂凄凉破屋塵凝坐憔悴雲孫雪滿簪
未信諸豪容郭解却從他縣施千金
表忠觀(咸淳臨安志表忠觀在城南龍山熙寧十年趙清獻公請于朝即龍山廢佛刹妙因院為)
(觀詔賜額曰表忠詳具蘇公所撰碑)墮淚(趙抃奏疏云錢氏墳廟在錢塘者二十有六在臨安者十)
(有一父老過之有流涕者)碑隂(施氏原注表忠觀碑文實東坡為之挂名爭欲刻碑隂之句指此碑)
(也)雲孫(爾雅昆孫之子為仍孫仍孫之子為雲孫按指通教錢道士也)
次韻周開祖長官見寄
俯仰東西閱數州老於岐路豈伶優初聞父老推謝令
旋(一作已)見兒童迎細侯政拙年年祈水旱民勞處處避
嘲謳河吞巨野那容塞盜入蒙山不易搜仕道固應慚
孔孟扶顚未可責由求漸謀田舍猶懷禄未脱風濤且
傍洲惘惘可憐真喪狗時時相觸是虛舟朅來震澤都
如夢只有苕溪可倚樓齋釀酸甜如蜜水樂工零落似
風甌遠思顔柳并諸謝近憶張陳與老劉(公自注謂張子野陳令舉)
(劉孝叔)風定軒忩飛豹脚雨餘欄檻上蝸牛舊游到處皆
蒼蘚同甲惟君尚黑頭憶昔湖山共尋勝相逢杯酒兩
忘憂醉看梅雪清香過夜棹風船駭汗流百首共成山
上集三人同作月中遊海南未起垂天翼澗底仍依徑
寸庥已許春(一作秋)風歸過我(一作歸便得)預憂詩筆老難酬
此生歲月行飄忽晩節功名亦謬悠犀首正緣無事飲
馮驩應為有魚留從今更(一作便)踏青州麴薄酒知君笑
督郵
周開祖(名邠先生倅杭時周為錢塘令多唱和詩又有送周邠赴闕及周邠寄雁蕩山圖作蓋周)
(自錢塘赴闕復出宰樂清故云海南未起垂天翼澗底仍依徑寸庥惜其未大用于時也)河吞巨
野(公在徐州事)盜入蒙山(公在密州事)張陳老劉(張子野名先陳令舉名聖)
(俞劉孝叔名述注詳見前先生罷杭倅赴密李公擇時知湖州先生與令舉輩過之子野作六客詞見樂)
(府序)豹脚(苕溪漁隱叢話吳興澤國也春夏之交地尤卑濕仍多蚊蚋子瞻有詩云風定軒忩飛豹)
(脚雨餘欄檻上蝸牛真紀實也)
(烏臺詩案元豐二年六月十三日軾知湖州有周邠作詩寄軾軾答云政拙年年祈水旱民勞處處避嘲)
(謳河吞巨野那容塞盜入蒙山未易搜自言遷徙數州未蒙朝廷擢用老于道路並所至遇水旱盜賊夫)
(役數起民蒙其害以譏諷朝廷政事闕失並新法不便之所致也仕道二句云云以言已仕而道不行則)
(非仕道也故有慙于孔孟孔子責由求云危而不持顚而不扶則將焉用彼相矣顚謂顚仆也意以譏諷)
(朝廷大臣不能扶正其顚仆軾在臺于九月十四日准問目有無未盡事軾供出上件詩因依不係朝旨)
(降到册子内)
林子中以詩寄文與可及余與可既沒追和其韻
斯人所甚厭投畀每不受欲其少須臾奪去唯恐後云
誰尸此職無乃亦假守賦才有巨細無異斛與斗胡不
安其分但聽物所誘時來各飛動意合無妍醜坐令雞
棲車長載朱伯厚平生無一旅既死咤萬口自聞與可
亡胸臆生堆阜懸知臨絶意要我一執手相望五百里
安得自其牖遺文付來哲後事待諸友伶俜嵇紹孤老
病孟光偶世人賤目見爭笑千金帚君詩與楚詞識者
當有取但知愛墨竹此歎吾巳久故人多厚禄能復哀
君否不見林與蘇饑寒自奔走
林子中(宋史林希字子中福州人第進士元祐初歷進中書舍人紹聖初章惇用事時方推明紹)
(述希皆密豫其議自司馬光呂公著呂大防劉摰蘇軾轍等數十人之制皆希為之詞極醜詆讀者無不)
(憤嘆遷吏部禮部尚書擢同知樞密院徽宗立以其詞命醜正之罪奪職知揚州徙舒州卒贈資政殿學)
(士諡文節)與可亡(按文湖州墓志與可以元豐戊午移知湖州卒先生作詩在己未相距纔一年)
(耳)嵇紹孤(與可之子字逸民子由壻也)
與王郎昆仲及兒子邁遶城觀荷花登峴山亭晩
入飛英寺分韻得月明星稀四首
昨夜雨鳴渠曉來風襲月蕭然欲秋意谿水清可啜環
城三十里處處皆佳絶蒲(一作浦)蓮浩如海時見舟一葉
此間真避世青蒻低白髮相逢欲相問已逐驚鷗没
峴山亭(韻語陽秋吳興峴山去城三里有李適之漥尊亭勞鉞湖州志晉太守殷康築亭于顯山)
(上名曰顯亭後避廟諱改焉凡守令之去而見思者勒石峙亭以比羊叔子之峴山云)飛英寺
(勞鉞湖州志飛英寺在府城北門内唐咸通中僧雲皎自長安來得舍利建飛英石墖中和五年改上來)
(寺景德二年改今額後分為二東曰飛英教寺西曰飛英墖院)
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來兩溪間雲水夜自明
君子風(風俗通風或清明來久長不摇樹木離地二三丈者此謂龍德在于下風或清明不及二)
(三尺者此君子風也)
苕水如漢水鱗鱗鴨頭青吳興勝襄陽萬瓦浮青冥我
非羊叔子媿此峴山亭悲傷意則同歲月如流星從我
兩王子高鴻插修翎湛輩何足道當以德自銘
湛輩(鄒湛字潤甫洪客齋題跋云晉代名臣文集凡十四家有張敏者太原人其中一篇云頭責子)
(羽文凡九百餘言鄒湛姓名因羊叔子而傳字曰潤甫蓋見于此按元和郡縣志云羊叔子鎮襄陽與)
(鄒潤甫同登峴山湛之字世亦有稱之者矣)
吏民憐我嬾鬭訟日已稀能為無事飲可作不夜歸復
尋飛英游盡此一寸暉撞鐘履聲集顚倒雲山(一作山雲)衣
我來無時節杖屨自推扉莫作使君看外似中已非
撞鐘(楞嚴經食辦擊鼔衆集撞鐘)
次韻章子厚飛英留題
欵段曾陪馬少游而今人在鳳麟洲黃公酒肆如重過
杳杳白蘋天盡頭
慎按宋史章惇本傳熙寧中出知湖州徙杭
州入為翰林學士元豐三年拜參知政事先
生來吳興正子厚為翰林學士時也故云而
今人在鳳麟洲此詩施氏原本不載新刻編
續補遺下卷今因題附錄
城南縣尉水亭得長字
兩尉鬱相望東西(一作南)百步場揮(一作插)旗蒲柳市伐鼓
水雲鄉已作觀魚檻仍開射鴨堂全家依畫舫極目亂
紅粧㶑㶑波頭細疎疎雨脚長我來閒濯足溪漲欲浮
牀澤國山圍裏孤城水影旁欲知歸路處葦外記風檣
縣尉(趙與時賓退錄隋改縣尉為縣正又為書佐新唐書武德元年仍改書佐曰縣尉唐六典諸州)
(上縣尉各二人宋史職官志千戸以上縣置令簿尉若不置簿則以尉兼之五代多用軍校大為民患太)
(祖以初賜第人充掌閱藉弓手戢奸禁暴)水亭(吳興掌故集載顔魯公記略云湖州烏程縣南水亭)
(即柳惲之西亭也繚以遠峯浮以清流實資游宴之美陸羽圖記云西亭在縣南六十步跨苕溪為之)
與胡祠部遊法華山
陂湖欲盡山為界始見寒泉落高派道人未放泉出山
曲折虛堂瀉清快使君年老尚兒戲綠棹紅船舞澎湃
一笑翻杯水濺帬餘歡濯足波生隘長松攙天龍起立
蒼藤倒谷雲崩壊仰穿蒙密得清曠一覽震澤吁可怪
誰云四萬八千頃渺渺東盡日所曬歸途十里盡風荷
清唱一聲聞露薤(公自注是日樂工有作此聲者)嗟予少小慕真隱白
髮青衫天所械忽逢佳士與名山何異枯楊便馬疥君
猶鸞鶴偶飄墮六翮如雲豈長鎩不將新句紀兹游恐
負山中清淨債
胡祠部(名失考按宋史職官志禮部所屬祠部郎中從六品員外郎正七品)法華山(湖州)
(志卞山之别峯有石斗山又名法華山下有法華寺)一覽震澤(吳興掌故集法華寺高頂有臨)
(湖亭勞鉞湖州志太湖周三萬六千頃縱廣二百八十里東為松江又東流二百里入海)東盡日
(斤戶)曬(困學紀聞引楚漢春秋下蔡亭長詈淮南王曰封汝爵為千乘東南盡日所出尚未足黔徒羣)
(盜所耶而反何也)枯楊馬疥(五燈會元僧問仁岳禪師一大藏教盡是名言離却名言如何)
(指示師曰癩馬揩枯柳)
又次前韻贈賈耘老
具區吞滅三州界浩浩湯湯納千派從來不著萬斛船
一葉漁舟恣奔快仙壇古洞不可到空聽餘瀾鳴湃湃
今朝偶上法華嶺(一作頂)縱觀始覺人寰隘山頭卧碣弔
孤冡下有至人僵不壊空餘白棘網秋蟲無復青蓮出
幽怪(公自注事見本院碑)我來徙倚長松下欲掘茯苓親洗曬聞
道山中富竒藥往往靈芝雜葵薤詩人空腹待黃精生
事只看長柄械(公自注子美詩云長鑱長鑱白木柄我生托子以為命)今年大熟
期一飽食葉微蟲真癬疥(公自注賈云今歲有小蟲食葉不甚為害)白花半
落紫穗香攘臂欲助磨鎌鎩安得山泉變春酒與子一
洗尋常債
三州界(勞鉞湖州志太湖歸墟一名震澤兼跨蘇常湖三州之界)納千派(王鏊震澤編北)
(曰百凟納建康常潤之水南曰諸漊納宣歙臨安苕霅之水)仙壇古洞(玄中記洞庭古人謂)
(仙壇之靈區有龍威林屋等洞)山頭卧碣(王象之碑目烏程縣法華寺有唐太光和尚神異碑)
(李紳書)不壊(白居易詩身壊口不壊舌根如紅蓮)長松(吳興備志法華寺前有松逕數里皎)
(然詩路入松聲遠更竒山光水色共參差中峰禪寂一僧在坐對梁朝老樹枝即此地也)黃精(苕溪)
(漁隱叢話杜詩黃精無苗後人所改也舊乃黃獨本處謂之土芋根惟一顆而色黃故名黃獨饑歲土人)
(掘以充食故老杜云爾東坡云詩人空腹待黃精則坡讀杜詩亦以黃獨為黃精矣)大熟(書秋火熟)
(未穫漢書食貨志大熟則上糴三而舍一)
趙閱道高齋
見公奔走謂公勞聞公隱退云公高公心底處有高下
夢幻去來隨所遭不知高齋竟何義此名之設緣我曹
公年四十已得道俗緣未盡餘伊臯功名富貴俱逆旅
黃金知繫何人袍超然已了一大事挂冠而去真秋毫
坐看猿猱落罝(一作罟)罔兩手未肯置所操乃知賢達與
愚陋豈直相去九牛毛長松百尺不自覺企而羨者蓬
與蒿我欲贏糧往問道未應舉臂辭盧敖
趙閱道(東都事略趙抃字閱道衢州西安人元豐二年致仕退居于衢有溪石松竹之勝與山僧)
(野老游不復有貴勢也居六年卒諡清獻施氏原注趙清獻為侍御史京師目為鐵面御史知成都以)
(一琴一鶴自隨為政簡易擢參知政事時王介甫行新法閱道屢斥其不便最後上言制置條例司遣使)
(者四十輩騷動天下安石強辨自用詆天下之公論以為流俗違衆罔民順非文過奏入懇乞去位拜資)
(政殿學士知杭州移青再帥蜀歸知越州復徙杭遂致仕薨年七十七)高齋(施氏原注其自杭告)
(老而歸也錢塘州宅之東舊據城闉横為屋下瞰虛白堂不甚高大而最超出州宅為州者多居之謂之)
(高齋東坡守杭秦少章輩寓焉亦有留下高齋月明之句清獻既治室衢州其旁不遠數步亦有山麓屹)
(然而起即作别館其上亦名高齋按以上二段皆施氏原本所有新刻刪去今補錄)
附趙閱道自題高齋絶句二首(按清獻集退居十咏今錄高齋雙松)
(二首)
軒外長溪溪外山捲簾空曠水雲間高齋有問如
何樂清夜安眠白日閒
少時親手植雙松晝愛層隂夜聽風今日歲寒踰
五紀也應心似主人翁
送俞節推(公自注汝尚之子汝尚字退翁慎按俞汝尚宋史有傳諸本脱去汝字今補)
(正)
吳興有君子淡如朱絲琴一唱三太息至今有遺音嗟
余與夫子相避如辰參(公自注退翁官于蜀余在京師余歸而退翁去及余官于吳興)
(則退翁亡矣)猶喜見諸郎窈然清且深異時多良士末路喪
初心我生不有命其肻枉尺尋
俞節推(吳興掌故集退翁之子俞節推名有任施氏原注以為名温甫兩處互異存以備考)吳
興君子(周必大題滕元發與退翁詩後云四朝國史于遺逸中立俞退翁傳大槩用孫莘老所作)
(墓表惟自西川召為御史力辭不拜墓表但云以闕員召傳乃云王介甫藉其清望使擊故老夫退翁清)
(德安肻妄發介甫用人寧不察此竊疑元發嘗倅湖州退翁郡人熟知其賢觀所贈詩可知當熙寧元年)
(神廟待元發方厚擢為中丞必舉臺屬退翁之召或以其薦是歲十二月元發改翰林明年春介甫得政)
(出之于外知幾而退是乃所以為退翁况舉主補外自應隨罷耶墓表不書其由莘老亦嘗攻元發故也)
(退翁元孫洪出示元發詩翰妄意如此又題溪堂集後亦云然)
附子由作(欒城集題云送青州簽判俞退翁致仕還湖州)
不作清時言事官海邦那復久盤桓早依蓮社塵
緣少新就草堂歸計安富貴暫時朝露過江山故
國水精寒宦游從此知多事收取楞伽靜處看
附俞退翁次韻(此詩亦見欒城集末附跋語云高祖郎中以侍御史召力辭不允解)
(組而歸先生作是詩送之高祖溪堂集中亦嘗賡和淳熙丁未澂假守筠陽謹刊篇末澂退翁之仍)
(孫也)
釋屩從軍早濫官已衰能復尚盤桓邇來齒髮羞
相問乞有衡茅覓自安使我襟懷遺内熱送君詩
句襲人寒知誰便是知音者且作巖溪雪景看
(慎按吳興備志俞汝尚有溪堂集四卷惜不傳今從欒城集采出附錄一章于此)
次韻答孫侔
十年身不到朝廷欲伴騷人賦落英但得低頭拜東野
不辭中路候淵明艤舟苕霅人安在卜築江淮計已成
千里論交一言足與君蓋亦不須傾
孫侔(宋史孫侔字少述真州人事母盡孝屢舉進士及母病革終身不求仕與王安石友善安石為)
(相過真州待之如布衣交宋文鑑載林希所作孫少述傳云侔吳興人父及仕至簡州倅侔方四歲從其)
(母吳氏家揚州初名處字正之王安石自序所云淮之南有賢人焉曰正之余得而友之者也慎按少)
(述本吳興人而家于揚與先生詩五六聯正合宋史以為真州人者訛當從宋文鑑)傾蓋(楊誠齋曰)
(孔子與程子相見傾蓋而語鄒陽云傾蓋如故孫侔與東坡初不相識以詩寄坡坡和云與君蓋亦不須)
(傾此翻案法也)
重寄
凛然高節照時人不信微官解凂君蔣濟謂能來阮籍
薛宣真(一作直)欲吏朱雲好詩衝口誰能擇俗子疑人未
遣聞乞取千篇看俊逸不將輕比鮑參軍
微官(施氏原注劉原父敞知揚州言孫侔孝弟忠信足以扶世矯俗詔以為揚州教授力辭沈文通)
(王陶韓維連薦之授忠武軍推官常州通判皆不就元豐三年命以通判致仕)千篇(吳興備志孫侔)
(所著名徵士集)
次韻和劉貢父登黃樓見寄並寄子由二首
清派連淮上黃樓冠海隅(一作禺)此詩尤偉麗夫子計魁
梧(公自注劉為人短小)世俗輕瑚璉巾箱襲武夫坐令乘傳遽奔
走為儲胥邂逅我已失登臨誰與俱貧貪倉氏粟身聽
冶家橅會合難前定歸休試後圖腴田未可買(公自注本欲買)
(田于泗上今已不遂矣)窮鬼却須呼二水何年到雙洪不受艫至
今清夜夢飛轡策天吳(公自注此詩寄劉)
計魁梧(錦繡萬花谷云史記張良傳魁梧注蘇林曰梧音悟東坡和夫字韻詩平聲押韻似訛趙)
(次公注蘇亦云然慎按後漢書臧洪體貎魁梧注音吾杜甫詩魁梧秉哲尊曾文清詩亦有乃翁容貎)
(計魁梧之句皆作平聲用安得單据一說以坡公為訛耶)乘傳遽(東都事略劉攽傳熙寧中與安)
(石不合斥通判泰州又知曹州歷京東轉運使徙知兖亳二州吳居厚代為轉運使能奉法令致財賦追)
(坐攽廢弛黜之以先生詩考之正貢父為京東轉運時也)二水(謂汴泗)
與子皆去國十年天一隅數竒逢惡歲計拙集枯梧好
士餘劉表窮交憶灌夫不矜持漢節猶喜攬桓須清句
金絲合高樓雪月俱吟哦出新意指畫想前橅(公自注子由初)
(赴南京送之出東門登城上覽山川之勝云此地可作樓觀于是始有改築之意)自寫千言賦
新裁六幅圖(公自注近以絹自寫子由黃樓賦為六幅圖甚妙)傳看一座聳勸
著尺書呼莫使騷人怨東流不到吳(公自注此詩寄子由)
附子由次韻二首
青山開四面白水繞三禺野闊時聞籟人閒舊據
梧畫船留上客遺蹟問田夫事少日常飲才疎世
未須决河初洊至勝事偶相俱燕子卑無取滕王
遠可橅飛濤隱埤堄落日麗浮圖同舍新持節專
城敢遽呼未迎行部駕已放下淮艫試問登消暑
(自注吳興有消暑樓)如何楚與吳
藹藹才名世駸駸日轉禺一時同接淅平昔共棲
梧攬轡真壯士擁旄良丈夫塵埃脱緇綬水石慰
霜須勝地來相失清尊未暇俱射餘空見括鑄罷
祇觀橅歸計何當决徂年貴早圖檻中終為食鞲
上恥聞呼顧我牛羊毳平生一釣艫微官不須滿
也復試遊吳
吳江岸
晩色兼秋色蟬聲雜鳥聲壯懷銷鑠盡回首尚心驚
吳江岸(宋宜興進士單鍔水利書吳江岸界于吳松江震澤之間岸東則江岸西則震澤自慶歷)
(二年欲便糧運遂築此堤横絶江流五六十里致震澤之水溢而不泄吳江岸之東水常低于岸西之水)
(一二尺)
慎按此詩施氏原本不載新刻本編續補遺
下卷考年譜公前後過吳江或在春夏之交
或秋盡或冬杪今詩中所叙乃初秋景物當
是已未七月攝赴臺獄時作故移于此
御史臺榆槐竹柏四首
榆
我行汴堤上厭見榆隂綠千株不盈畝斬伐同一束及
居幽囚中亦復見此木蠧皮溜秋雨病葉埋牆曲誰言
霜雪苦生意殊未足坐待春(别本作秋訛)風至飛英覆空屋
御史臺(孫彦同職官分紀引漢官解詁注云西京謂御史府亦謂之御史臺江少虞事實類苑自)
(大夫至主簿並存六典舊式宋史職官志御史臺掌紏察官邪肅正紀綱其屬有三一臺院二殿院三察)
(院國初置推直官二人專治獄事凡推直有四曰臺一推臺二推殿一推殿二推咸平中又置推勘官十)
(人刑法志凡羣臣犯法大者多下御史臺小則大理寺開封府鞫治曾肇重修御史臺記門北向取隂殺)
(之義李濂汴京遺蹟志御史臺在京城内東澄清街北)汴隄(元和郡縣志禹開汴渠以通淮泗漢)
(永平初築隄隋煬帝更令自板渚引河入汴口又從大梁之東引汴達淮河畔樹之以榆柳)
附子由次韻
秋風一何厲吹盡山中綠可憐凌雲條化為樵夫
束凜然造物意豈復私一木置身有得地不問直
與曲青松未必貴枯榆還自足紛然落葉下蕭條
愧華屋
槐
憶我初來時草木向衰歇高槐雖經(一作驚)秋晩蟬猶抱
葉淹留未云幾離離見疎莢棲鴉寒不去哀呌饑啄雪
破巢帶空枝疎影挂殘月豈無兩翅羽伴我此愁絶
抱葉(杜甫詩抱葉寒蟬靜)無翅羽(白居易詩奮飛無翅羽)
附子由次韻
盛衰日相尋循環何曾歇攀條擥柔荑回首驚脱
葉綠槐隂最厚零落今存莢千林一枯槁平地三
尺雪草木何足道盈虛視新月微陽起泉下生意
未應絶
竹
今日南風來吹亂庭前竹低昂中音會甲刃紛相觸蕭
然風雪意可折不可辱風霽竹已(一作亦)回猗猗散青玉
故山今何有秋雨荒籬菊此君知健否歸掃南軒(一作三徑)
綠
中音會(莊子庖丁為解牛奏刀騞然莫不中音合于桑林之舞乃中經首之會)
附子由次韻
故園今何有猶有百竿竹春雷起新萌不放牛羊
觸雖無朱欄擁不見紅塵辱清風時一過交戞響
鳴玉淵明避紛亂歸嗅東籬菊嗟我獨何為棄此
北忩綠
柏
故園多珍木翠柏如蒲葦幽囚無與樂百日看不已時
來拾流膠(一作肪)未忍踐落子當年誰所種少長與我齒
仰視蒼蒼幹所閱固多矣應見李將軍膽落温御史
温御史(指李定舒亶輩)
慎按先生赴獄詩共十一首施氏原本止錄
獄中遺子由二首出獄二首太皇太后挽詞
二首入遺詩卷中此外俱不載胡仔苕溪叢
話謂御史府諸詩先生意不欲傳於世故居
世英家所刻前集無之施氏在南宋時故尚
仍其舊今從續補卷中移入湖州以後黃州
以前編年之例應爾也
附子由次韻
曲如山下藤脆若溪上葦春風一張王秋霜死則
已胡為南澗中辛勤種柏子上枝撓雲霓下根絞
泉齒伐之為梁棟歲月良晩矣白首閱時人君看
柱下史
已未十月十五日獄中恭聞太皇太后不豫有赦
作詩
庭柏隂隂晝揜門烏知有赦閙黃昏漢宫自種三生福
楚客還招九死魂縱有鋤犁及田畝已無面目見丘園
只應聖主如堯舜猶許先生作正言
太皇太后(東都事略仁宗后曹氏贈韓王彬之孫贈吳王玘之女仁宗崩英宗即位詔軍國大)
(事請太后權同處分乃御内東門小殿垂簾聽政神宗即位尊為太皇太后)
慎按此詩施氏原本不載新刻本載續補下
卷今移編
十月二十日恭聞太皇太后升遐以軾罪人不許
成服欲哭則不敢欲泣則不可故作挽詞二章
巍然開濟兩朝勲信矣才難十亂臣原廟固應祠百世
先王何止活千人和熹未聖猶貪位明德雖賢不及民
月落風悲天雨泣誰將椽筆寫光塵
十月(東都事略后妃世家曹太后崩于元豐二年十月二十日諸刻本題中多訛為十二月今刪去)
(二字以正向來之訛)兩朝勲(宋史曹彬字國華真定靈壽人太祖開寶六年進檢校太傅七年平)
(江南拜樞密使太宗即位加同平章事從征太原加兼侍中太平興國三年進檢校太師尋封魯國公咸)
(平二年卒追封濟陽郡王諡武惠)原廟(本傳配享太祖廟庭)何止活千人(本傳乾德)
(二年伐蜀彬為都監所下郡縣諸將欲屠城以逞其欲彬申令戢下所至悦服開寶七年奉詔赴荆南發)
(戰艦以彬為都部署八年師次秦淮彬每緩師冀李煜歸命使人諭曰事勢如此所惜者一城生聚城垂)
(充忽稱疾諸將來問疾彬曰惟諸公誠心自誓城克之日不妄殺一人則吾疾自愈矣明日城䧟煜與其)
(臣詣軍門降彬待以賓禮卒賴保全)
未報山陵國士知遶林松柏已猗猗一聲慟哭猶無所
萬死酬恩更有時夢裏天衢隘雲仗人間雨泪變彤帷
關雎卷耳平生事白首纍臣正坐詩
國士知(東都事略蘇軾以詩得罪知必死慈聖太后違豫中聞之謂神宗曰嘗憶仁宗以制科得)
(軾兄弟甚喜曰吾為子孫得兩宰相今聞軾以作詩繫獄得非仇人中傷之捃至于詩其過微矣吾疾勢)
(已篤不可以冤濫致傷中和神宗涕泣軾由是得免)纍臣坐詩(烏臺詩案監察御史舒亶劄子)
(包藏禍心訕讟慢罵無復人臣之節未有如軾者也陛下發錢以本業貧民則曰贏得兒童語音好一年)
(強半在城中陛下明法以課試羣吏則曰讀書萬卷不讀律致君堯舜知無術陛下興水利則曰東海若)
(知明主意應教斥鹵變桑田陛下謹鹽禁則曰豈是聞韶解㤀味邇來三月食無鹽其他觸物即事無不)
(以譏謗為主旁屬大臣緣以指斥乘輿可謂大不恭矣御史中丞李定劄子軾自度不為朝廷奬用銜怨)
(懷怒恣行醜詆見于文字或有燕蝠之譏或有竇梁之比訕上罵下法所不宥)
予以事繫御史臺獄獄吏稍見侵自度不能堪死
獄中不得一别子由故作二詩授獄卒梁成以遺
子由
聖主如天萬物春小臣愚暗自亡身百年未滿先償債
十口無歸更累人是(一作到)處青山可埋骨他年夜雨獨
傷神與君世世為兄弟又結來生未了因
柏臺霜氣夜凄凄風動琅璫月向低夢繞雲山心似鹿
魂驚湯火命如雞眼中犀角真吾子身後牛衣愧老妻
百歲神遊定何處桐鄉知葬浙江西(公自注獄中間杭湖間民為余作解)
(厄道場者累月故有此句)
慎按先生獄中詩向不入正集南宋人詩話
中往往載之多有不同者石林避暑錄未滿
先償債作未了須還債無歸作無家埋骨作
藏骨他年作他時眼中作額中百歲作他日
何處作何所知葬作應在韻語陽秋埋骨亦
作藏骨捫蝨新語世世作今世吾子作無子
知葬作知在
十二月二十八日蒙恩責授檢校水部員外郎黃
州團練副使復用前韻二首
百日歸期恰及春餘年樂事最關身出門便旋風吹面
走馬聯翩鵲啅人却對酒杯渾是夢試拈詩筆已如神
此災何必深追咎竊禄從來豈有因
檢校員外郎(孫彦同職官分紀檢校兼官也唐會要員外郎神龍以後有之惟皇親戰功之)
(外不復除授今則貶責者然後以員外官處之)團練副使(職官分紀國朝節度防禦團練副使)
(從八品)百日(公以八月十八日赴獄十二月二十八日出獄恰滿百日)樂事(陶潛詩樂事滿)
(餘齡)便旋(詩子之還兮傳便捷之貎疏云便捷本作便旋)
(烏臺詩案御史臺根勘所于十一月三十日結案具狀申奏差陳睦錄問别無翻異准勅作匿名文字嘲)
(訕朝政及中外臣僚徒二年情重者奏裁准律犯私罪以官當徒者九品以上一官當徒一年據按蘇軾)
(見任祠部員外郎直史館并歷太常博士其蘇軾合追兩官係情重及比附并或以官或以職奉聖旨蘇)
(軾可責授檢校水部員外郎充黃州團練副使本州安置不得簽書公事又按孫君孚談圃云子瞻得)
(罪時有朝士賣一詩策内有使墨君事者遂下獄李定何正臣劾其事以指斥論謂蘇曰學士素有名節)
(何不與他招了蘇曰軾為人臣不敢萌此心却未知何人造此意一日禁中遣馮宗道按獄止貶黃州團)
(練副使此段烏臺詩案所不載附錄于此)
平生文字為吾累此去聲名不厭低塞上縱歸他日馬
城東不鬭少年雞休官彭澤貧無酒隱几維摩病有妻
堪笑睢陽老從事為余投劾向江西(公自注子由聞予下獄乞以官爵贖)
(予罪貶筠州監酒)
城東鬭雞(城東父老傳云賈昌年七歲明皇召為雞坊小兒長至元和庚寅年九十八矣語太)
(平事歷歷可聽自言少年以鬭雞媚上上以倡優畜之)維摩有妻(維摩經法喜以為妻注云)
(法喜謂見法内生喜也世人以妻色為悅菩薩以法喜為悅)
慎按十月二十日以下六章施氏原本俱載
遺詩三十一首卷中今据歲月移于此
蘇詩補註卷十九
