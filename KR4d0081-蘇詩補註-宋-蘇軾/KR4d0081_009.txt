蘇詩補註卷十翰林院編修查慎行撰
古今體詩五十八首(起癸丑立秋盡九月在杭州通守任作)
立秋日禱雨宿靈隱寺同周徐二令
百重堆案掣身閒一葉秋聲對榻眠牀下雪霜侵戸月
枕中琴筑落階泉﨑嶇世路(宋刻本作味)嘗應徧寂寞山棲
老漸便惟有憫(一作問者訛)農心尚在起占(一作瞻)雲漢更茫
然
二令(註見前)堆案(少陵有早秋苦熱堆案相仍詩)
附子由次韻
世故紛紛誰復閒蛟龍不雨獨安眠人間巳厭三
秋旱澗底猶慳一掬泉廟令酒肴時醉飽田家糠
粃久安便憂心未巳誰知䘏更把爐香試一然
游靈隱寺戲贈開軒李居士
推倒垣牆也不(外集作有底)難一軒復作兩軒看若教從此
成千里巧歴如今也被謾
開軒李居士(咸淳臨安志開軒在合澗橋西北元祐中有李居士者居此與東坡往還名失)
(考)
慎按此詩施氏原本不載外集編第四卷倅
杭旹作本題下自註有李佖節推四字則李
居士即李佖也咸淳志失於詳考今補註
病中獨遊净慈謁本長老周長官以詩見寄仍邀
遊靈隱因次韻答之
卧聞禪老入南山净掃清風五百間我與世疎宜獨往
君緣詩好不容攀自知樂事年年减難得高人日日閒
欲問雲公覓心地要知何處是無還(公自註楞嚴經云我今示汝無所還地)
净慈(名勝志南屏山在僊姥墩西南中峙者為慧日峰錢王弘俶建永明院于前南渡時永明院燬)
(復興紹興九年賜額净慈寺今按北宋時有净慈之名不始于南渡也)禪老(釋氏稽古略元豐初)
(蘇州瑞光寺禪師宗本移住杭州净慈寺奔走天下禪子道場甚盛慎按是時有兩本長老一圓照禪)
(師宗本姓管氏熙寧中住淨慈見傳燈錄其一大通禪師善本姓董氏元祐初亦住淨慈見續燈錄世謂)
(之大小本先生守杭時有送小本禪師赴法雲詩此作在倅杭時其為大本無疑也)五百間(釋氏)
(稽古略杭州永明寺禪師道潜謁法眼益禪師益曰子向後有五百毳徒為王侯所重至廣順元年吳越)
(忠懿王建慧曰永明寺請師居之師請塔下羅漢過新寺符王之先夢也咸淳臨安志净慈寺中有五百)
(羅漢堂曹勛作五百羅漢記)
附周開祖原作
放歸騶騎獨尋山直入青蘿翠靄間謝客杖藜方
自適阮公蠟屐許誰攀何愁白髮能添老須信黃
金不買閒應向林泉真得趣徜徉終日未經還
(慎按本集先生倅杭時與開祖唱酬甚多惜開祖詩傳流絶少今從王氏舊註中采出此詩附錄于)
(後其詩序冗長不具載)
病中遊祖塔院
紫李黃瓜邨路香烏紗白葛道衣凉閉門野寺松隂轉
欹枕風軒客夢長因病得閒殊不惡安心是藥更無方
道人不惜階前水借與匏樽自在嘗
祖塔院(咸淳臨安志祖塔法雲院唐開成二年欽山法師建舊名資慶大中八年改大慈開運二)
(年改仁壽太平典國六年改賜今額武陵梵志定慧禪寺俗稱虎跑寺唐元和中僧寰中建賜額廣福院)
(其剏建年月互異未詳孰是)白葛(杜甫詩韶州白葛輕)
(慎按名勝志載先生虎跑泉七律一首即次游祖塔院韻必係同時作子由和二章先生原唱亦應有二)
(首今采入逸詩卷中)
附子由次韻二首(原題云次韻子瞻病中游虎跑泉僧舍)
掃地開門松檜香僧家長夏亦清凉公庭多事久
來厭静處安眠計甚長修竹填窗藤簟綠白蓮當
戸石盆方香厨晚飯紅粳熟忽憶烹雞田舍嘗
澗谷新晴草木香野情蕭散自生凉雨添山色翠
將溜日轉松隂晚更長病客獨來惟有睡游僧相
見亦他方還家煩熱都消盡不信醫王與藥嘗
虎跑泉
亭亭石塔東峰上此老初來百神仰虎移泉眼趁行脚
龍作浪花供撫掌至今游人盥濯罷卧聽空階環玦響
故知此老如此泉莫作人間去來想
虎跑泉(咸淳臨安志大慈山有虎跑泉宋濓虎跑泉寺碑記云虎跑泉在杭之南山大慈定慧禪)
(院唐元和十四年性空大師來游慈山棲禪其中慎按宋釋贊寧所撰高僧傳杭州大慈山寰中姓盧)
(氏蒲坂人年二十五隨計中甲科遭母憂服闋往北京童子寺出家初隱南嶽常樂寺其地乏水俄而深)
(宵有虎嘷嘯廬側詰旦視之泉坼地而湧足其汲用後之杭浙江之北有山曰大慈旋成巨院後終窆于)
(塔所又云常樂寺山虎跑泉當中公滅日忽焉乾涸云云据本傳所載虎跑泉在南嶽常樂山不云在大)
(慈也大慈之有虎跑泉後人托名所未可知但相傳既久先生詩尚云爾郡志梵志固無足辨也)撫
掌(成化杭州志玉泉寺在錢塘門西青芝塢南齊建自元中靈悟禪師曇超卓庵講經龍于庵前撫掌泉)
(湧出號撫掌泉)
佛日山榮長老方丈五絶(咸淳臨安志東坡熙寧六年七月五日自長安)
(堰還來游留贈長老榮公詩五首)
陶令思歸久未成遠公不出但聞名山中只有蒼髯叟
數里蕭蕭管送迎
佛日(太平寰宇記臯亭山西為黃鶴山舊有黃鶴樓在山巔吳越錢氏建佛日院于此咸淳臨安志)
(佛日山在母山之東北中有佛日淨慈寺施氏原註佛日山在城東北四十里天福七年建佛日院祥符)
(元年改為净慈武陵梵志明教嵩禪師道場也慎按北史客問三教優劣李士謙曰佛日也道月也佛)
(日之義取此)蒼髯叟(武陵梵志佛日山徑下有大松皆唐宋物)
千株玉槊攙雲立一穗珠旒落鏡寒何處霜眉碧眼客
結為三友冷相看
東麓雲根露角牙細泉幽咽走金沙不堪土肉埋(咸淳臨安)
(志作藏)山骨未放蒼龍浴渥洼
金沙(咸淳臨安志金沙泉在仁和縣永和鄉引先生詩為據)渥洼(咸淳臨安志引祥符志云)
(黃鶴山在佛日之北高百餘丈巔有龍池一名渥洼出雲必雨周必大吳郡諸山錄净慧院面對黃鵠峯)
(堂後有渥洼泉出石罅中)
食罷茶甌未要深清風一榻抵(咸淳臨安志作直)千金腹搖鼻
息庭花落還盡平生未足心
愼按施氏補註新刻本續補遺下卷重載此
詩改題云睡起刻書草率致有此病今存此
而删彼附志於此
日射西(施氏原本作回)廊午枕明水沉燒(臨安志作銷)盡碧烟横山
人睡覺無人見只(咸淳志作惟)有飛蚊繞鬢鳴
弔天竺海月辨師三首
欲尋遺跡強沾裳本自無生可得亡今夜生公講堂月
滿庭依舊冷如霜
海月(釋氏稽古略杭州天竺靈山寺慈雲靈照尊者名遵式示寂後嗣法者明智大師祖韶韶有二)
(弟子曰慧辨即海月禪師曰元净即辨才法師也海月華亭人本集海月真贊序云錢塘佛者之盛甲于)
(天下于僧職正副之外别補都僧正一員號為僧官余通守錢塘時海月大師慧辨實在此位一日師卧)
(疾使人請余入山適未暇旬餘乃往視則師之化四日矣余至乃闔棺趺坐如生)
生死猶如臂屈伸情鍾我輩一酸辛樂天不是蓬萊客
憑仗西方作主人
臂屈伸(十六觀行經云譬如壯士屈伸臂頃即生西方)樂天(白居易詩海山不是吾歸處歸)
(即須歸兜率天後二句用此意)
欲訪浮雲起滅因無緣却見夢中身安心好住王文度
此理何須更問人
愼按天竺事跡熙寧六年七月十七日海月
大師慧辨晨起盥潄謝衆趺坐而寂杭州通
守蘇公弔以三詩序而贊之云云据此先生
詩當是七月所作施氏原本訛編下卷今改
正
孤山二詠(并引)
孤山有陳時柏二株其一為人所薪山下老人自為
兒時巳見其枯矣然堅悍如金石愈於未枯者僧志
詮作堂於其側名之曰柏堂堂與白公居易竹閣相
連屬余作二詩以紀之
柏堂
道人手種幾生前鶴骨龍筋(咸淳志作姿)尚宛然雙榦一先
神物化九朝三見太平年忽驚華構依巖出乞與佳名
到處傳此柏未枯君記取灰心聊伴小乘禪
柏堂(咸淳臨安志陳文帝天嘉二年建廣化寺寺有當時所植兩柏舊本云蘇軾嘗作詩以記今有)
(小亭孝宗御書此詩刻石亭上東坡作孤山二詠序云云堂久廢)三見太平年(謂隋唐宋)
(也漢書食貨志凡三登曰太平)
附楊蟠柏堂詩(從臨安志採出)
零落雪霜後猶含千載春一株化為石誰是種時
人
附郭祥正柏堂詩(從臨安志採出)
歲老枝葉簡春深香氣新可憐湖上檜曾識井中
人
竹閣
海山兜率兩茫然古寺無人竹滿軒白鶴不留歸後語
蒼龍猶是種時孫兩叢恰似蕭郎筆千畝空懷渭上村
欲把新詩問遺像病維摩詰更無言
竹閣(傳燈錄鳥窠禪師名道林富陽潘氏子出家後見西湖之北秦望山有長松盤屈如蓋遂棲止)
(其上元和間白居易刺杭數從問道乃起竹閣於湖上近師之居以便參益按高僧傳鳥窠禪師名圓)
(修與傳燈異白居易詩晚坐松簷下宵眠竹閣間咸淳臨安志白公竹閣舊在廣化寺柏堂之後王象之)
(碑目唐白舍人鳥窠禪師問答頌在定業院)兜率(楞嚴經欲界六天一四天王天二忉利天三夜)
(摩天四兜率天五化樂天六曰他化自在天)蕭郎(名悅善畫竹唐人詳見白樂天集)
與述古自有美堂乘月夜歸
娟娟雲月稍侵軒㶑㶑星河半隱山魚鑰未收清夜永
鳳簫猶在翠微間凄風瑟縮經絃柱香霧凄(宋刻本作萋疑當作)
(低)迷著髻鬟共喜使君能鼓樂萬人争看火城還
有美堂(注見第九卷)絃柱(施氏原注引玉臺新咏朝時篇纖絃促柱)
附子由次韻
飲闌鐘虡欲移軒香霧猶殘金博山明月飛來松
嶺外遊人散落馬蹄間城嚴畫鼔初傳角路暗山
花自落鬟清境暫時都不見夜深人静始來還
有美堂暴雨
遊人脚底一聲雷滿座頑雲撥不開天外黑風吹海立
淛東飛雨過江來十分㶑灎金樽凸千杖敲鏗羯鼓催
喚起謫僊泉灑面倒傾鮫室瀉瓊瑰
黑風(法華經普門品若有衆生入于大海假使黑風吹其船舫漂墮羅刹鬼國)海立(容齋隨筆)
(東坡有美堂會客詩頷聫云天外黑風吹海立浙東飛雨過江來讀者疑海不能立黃魯直曰蓋是為杜)
(老所誤因舉三大禮賦朝獻太清宫云九天之雲下垂四海之水皆立以告之二者皆句語雄俊前無古)
(人坡和陶停雲詩有云雲屯九河雪立三江之句亦用此也)浙東(石林避暑錄水經兩浙獨略浙)
(江謂之漸江余意漸江即浙字欽訛分為二酈道元注引地理志浙江出丹陽黟南率中者是矣然浙江)
(不見于禹貢以錢塘江為浙江始于秦紀陸廣微吳地記漢順帝永建四年山隂殷重獻策分江置兩浙)
(詔司空王襲封從錢塘江中分向東為會稽郡向西為吳郡)杖(南卓羯鼓錄杖用黃櫨花楸等木)
(慎按南卓唐肅代時人有和張志和漁父辭施氏補註訛作南京可發一笑)
附賈耘老有美堂詩
自刊宸畫入雲端神物應知護翠巒吳越不藏千
里色斗牛嘗占一天寒四簷望盡回頭懶萬象搜
來下筆難誰信静中疎拙意略無蹤跡到波瀾
(慎按耘老所著有懷蘇集世不傳偶閱庚溪詩話云有美堂士大夫留題甚衆東坡倅杭令吏盡錄)
(之而未著其姓名嘿定詩之高下遂以賈收詩為冠其詩云云皖上陳焯宋元詩會中亦選此詩今)
(因題附錄)
八月十五日看(一作觀)潮五絶
定知玉兔十分圓巳作霜風九月寒寄語重門休上鑰
夜潮留向月中看
萬人鼓噪懾吳儂猶是(宋刻本作似)浮江老阿童欲識潮頭
高幾許越山渾在浪花中
潮頭(越絶書子胥死其神依潮往來有見其素車白馬于潮頭者)
江邊身世兩悠悠久與滄波共白頭造物亦知人易老
故教江水向(宋刻本作更)西流
江水西流(枚乘七發江水逆流海水上潮蓋江水本自東流潮自海門逆入江勢不能敵往往)
(隨潮西流)
吳兒生長狎濤淵冒利輕(烏臺詩案作忘)生不自憐東海若知
明主意應教斥鹵變桑田(公自注是時有旨禁弄潮)
狎濤(成淳臨安志每中秋既望潮怒特甚杭人執旗泅水上以迓子胥弄潮之戲盖始于此往往有)
(沉没者治平中郡守蔡襄作戒弄潮文熙寧中兩浙察訪使李承之奏請禁止然終不能遏也)
(烏臺詩案熙寧六年任杭州通判因八月十五日觀潮作詩五首寫在安濟亭上前三首並無譏諷至第)
(四首云云言弄潮之人貪官中利物致其間有溺而死者故朝旨禁斷軾謂主上好興水利不知利少而)
(害多言東海若知明主意應教斥鹵之地盡變桑田此言事之必不可成者譏諷朝廷水利之難成也其)
(詩係册子内)
江神河伯兩醯雞海若東來氣吐霓安得夫差水犀手
三千強弩射潮低(公自注吳越王嘗以弓弩射潮頭與海神戰自爾水不近城)
海若東來(咸淳臨安志海門在仁和縣東北六十五里有山曰赭山與越州龕山對峙潮水出)
(入其間郭璞所謂海門一點㢲山小指此)射潮(吳越備史梁開平四年八月始築捍海塘王因江濤衝)
(激命強弩五百以射潮頭既而潮遂趨西陵)
東陽水樂亭(宋本公自注為東陽令王都官概作)
君不學白公引涇東注渭五斗黃泥一鍾水又不學哥
舒横行西海頭歸來羯鼔打凉州(一作梁州)但向空山石壁
下愛此有聲無用之清流流泉無絃石無竅強名水樂
人人笑慣見山僧巳厭聽多情海月空留照洞庭不復
來軒轅至今魚龍舞鈞天聞道磬襄東入海遺聲恐在
海山間鏘然澗谷含宫徵節奏未成君獨喜不須寫入
薰風絃縱有此聲無此耳
水樂亭(元和郡縣志東陽縣西去婺州一百五十里名勝志縣南有山三峯相對曰東峴西峴飛)
(瀑數丈自巔而下注于澗淙淙如潄玉宋熙寧中縣令王概作亭澗上號水樂亭與公自注正合施氏注)
(則云錢塘東陽皆有水樂洞未嘗以水樂洞專屬錢塘惟潛說友咸淳臨安志則謂烟霞嶺下舊為錢氏)
(西關净化院有洞虛窈渟涵如淵洞中有水聲如金石熙寧二年守鄭公獬名之曰水樂洞後二年東坡)
(來為倅遂賦詩近歲有施宿父子註蘇詩引志林云此詩為東陽令王都官作今考志林初無此語按坡)
(倅杭凡三年足跡徧湖山如楊村風水洞遠在五十里外游且至再安有近在城南隅乃不一到再詳詩)
(中語有多情海月空留照遺聲恐在海山間若婺之東陽介在萬山烏睹所謂海其指錢塘巖洞甚明太)
(傅平章賈公嘗得此詩真跡題云右賦東陽水樂亭亦無為王令作之語蓋此地隸東陽村亦猶風水洞)
(之在楊村也)
(慎按咸淳臨安志南宋潛說友所撰成于咸淳四年正賈似道柄國時水樂洞適為賈所得志)
(中極為鋪張巖壑亭臺之勝特欲借坡公為重以逢合當局意其所辨証似難取信余于杭州)
(名勝引用此書不一而足獨此條未敢輕徇一証之宋刻居世英家大字本題下有為東陽令)
(王都官槩作九字再證之元人黃晉卿集記水樂亭詩一則今摘數語東陽婺大縣宋王君槩)
(為令在熙寧時嘗登西峴山作亭泉上名水樂二蘇公咸為賦詩亭既廢好事者或以其詩刻)
(寘杭之南山水樂洞猶存其舊題曰東陽云云據此可証咸淳志之謬竊幸余之駁辨乃非臆)
(說也)
附子由和
君不見武安前堂立曲旃官高利厚多憂患又不
見夏侯好伎貧無力簾箔為衣人莫識兩人操行
雖不同辛苦經營實如一不如君家激水石中流
聽之有聲百無憂笙竽窅渺度溪谷琴筑凄咽穿
林丘高人處世心淡泊衆聲過耳皆為樂退食委
蛇石上眠幽音斷續牀頭作政如古人樂易多歡
娛積土為鼓塊為桴但能復作太古意君家水樂
真有餘
與周長官李秀才游徑山二君先以詩見寄次其
韻二首
少年飲紅裙酒盡推不去呼來徑山下試與洗塵霧癡
馬惜障泥臨流不肯渡獨有汝南君從我無朝暮肯將
紅塵脚暫着白雲屨嗟我與世人何異笑百步功名一
破甑棄置何用顧更憑陶靖節&KR0616;問征夫路(右答周長官)
周李(按烏臺詩案熙寧六年因往諸縣提點到臨安縣隔得一兩日周邠李行中二人亦來與軾同)
(遊徑山周邠作詩一首軾和答即後勝字韻詩也)
龍亦戀故居百年尚來去至今雨雹在殿闇風纏霧而
我棄鄉國大江忘北渡便欲此山前築室安遲暮又恐
太幽獨歲晚霜入屨同游得李生仄足隨蹇步孔明不
自愛臨老起三顧吾歸便却掃誰踏門前路(右答李秀才)
龍戀故居(蔡襄徑山記其間小井故龍湫也歲率一來雷雨暝曀)
附子由次韻一首
我兄東南遊我亦夢中去徑山聞巳熟&KR0616;意穿雲
霧夢經山前溪足冷忽先渡舉頭雲峰合到寺霜
日暮香厨饌巖䔩野徑踏藤屨平生共遊處蹇足
躡高步﨑嶇每生胝眩晃屢回顧何年棄微官携
手衆山路
臨安三絶
將軍樹
阿堅澤畔菰蒲節元德牆頭羽葆桑不會世間閒草木
與人何事管興亡
錦谿
楚人休笑沐猴冠越俗徒誇翁子賢五百年間異人出
盡將錦繡裹山川
錦溪(晏公類要石鏡溪在臨安縣東南一里咸淳臨安志石鏡溪一名錦溪)錦繡裹山
川(湘山野錄開平元年梁太祖封錢鏐為吳越王改臨安縣為衣錦軍是年省塋墓延故老旌鉞鼙吹)
(振耀山谷自昔游釣之所盡蒙以錦繡為牛酒大陳鄉飲别張蜀錦為廣幄以飲鄉婦凡男女八十以上)
(金樽百歲以上玉樽鏐起執爵于席自唱還鄉歌以娛賓曰三節還鄉兮挂錦衣吳越一王駟馬歸臨安)
(道上列旌旗碧天明明兮愛日輝父老遠近來相隨家山鄉眷兮會時稀斗牛光起兮天無欺)
石鏡(一本作照訛)
山雞舞破半巖雲菱葉開殘野水春應笑武都山下土
枉教明月殉佳人
石鏡(太平寰宇記山之東峯有石鏡徑二尺七寸其光照人如鏡不爽毫髮咸淳臨安志衣錦山舊)
(名石鏡山在縣南一里高二十六丈周二百六十步)
登玲瓏山
何年僵立兩蒼龍瘦脊盤盤尚倚空翠浪舞翻紅罷亞
白雲穿破碧玲瓏三休亭上工延月九折巖前巧貯風
脚力盡時山更好莫將有限趁無窮
玲瓏山(咸淳臨安志玲瓏山在縣西二十里兩山屹起盤屈凡九折上通絶頂名曰九折巖南行)
(百許步有亭下瞰百里山名曰三休亭)紅罷亞(慎按王注引杜牧詩云罷亞百頃田西風吹半)
(紅考牧之詩叶陽韻乃半黃非半紅也注家傅會遷就往往竄改古人句以為注脚今駁正)三休
亭(注見上)九折巖(註詳本卷洞霄宫詩九鎻註中)
宿九僊山(公自注九僊謂左元放許邁王謝之流)
風流王謝古僊真一去空山五百春玉室金堂餘漢士
桃花流水失秦人困眠一榻香凝帳夢遶千巖冷逼身
夜半老僧呼客起雲峰缺處湧冰輪
九僊山(咸淳臨安志九僊山在臨安縣西十二里葛洪許邁煉丹之地)玉室金堂(晉書)
(許邁傳邁字叔遐嘗謂餘杭垂霤山是洞庭西門于是立精舍而往來茒嶺之洞室永和二年移入臨安)
(西山乃改名元字遠遊與王羲之書曰自山隂至臨安多金堂玉室僊人芝草漢末諸得道者在焉)
陌上花(并引)
遊九僊山聞里中兒歌陌上花父老云吳越王妃每
歲春必歸臨安王以書遺妃曰陌上花開可緩緩歸
矣吳人用其語為歌含思宛轉聽之凄然而其詞鄙
野為易之云
陌上花開蝴蝶飛江山猶是昔人非遺民幾度垂垂(咸淳)
(臨安志作年年)老游女長歌緩緩歸
陌上山花無數開路人争看翠軿來若為留得堂堂去
且更從教緩緩回
生前富貴草頭露身後風流陌上花巳作遲遲君去魯
猶教緩緩妾還家
陌上花(謝臯羽晞髮集歸朝曲勾吳月令牽牛中翟茀乘風來閟宫又云先王蒸嘗澤有差上恩)
(許歌陌上花自註吳越王妃以開寶九年三月隨王入朝五代史吳越錢弘俶宋太祖時常來朝遣還國)
(太平興國三年詔俶來朝始舉族歸京師)
遊東西巖(公自注即謝安東山也)
謝公含雅量世運屬艱難况復情所鍾感概萃中年正
賴絲與竹陶寫有餘歡嘗恐兒輩覺坐令高趣闌獨擕
縹緲人來上東西山放懷事物外徙倚弄雲泉一旦功
業成管蔡復流言慷慨桓野王哀歌和清彈挽鬚起流
涕始知使君賢意長日月促卧病巳辛酸慟哭西州門
往駕那復還空餘行樂處古木昏蒼烟
東西巖(韻語陽秋會稽臨安金陵皆有東山俱傳以為謝安携妓之所按謝安本傳初寓居會稽)
(與王羲之許詢支遁遊處被召不至遂棲遲東山此會稽之東山也本傳又云安嘗往臨安山中坐石室)
(臨濬谷悠然歎曰此與伯夷何遠今餘杭縣有東山東坡遊東西巖詩註云即謝安東山此臨安之東山)
(也本傳又謂及登台輔于土山營墅樓館林竹甚盛每携中外子姪游集今土山在建康上元縣崇禮鄉)
(建康事迹云安石于此擬會稽之東山此金陵之東山也愼按葛常之所考正校施氏原註尤為明晰)
(但止言東山而不及西山考咸淳臨安志縣北有東西二永安巖西山乃許遠遊所居也見晉書本傳東)
(山則安石所常游者後人但知有謝故洪平齋有詩云西山許邁無人問只說東山有謝安今先生詩亦)
(專為謝而作特並著之)西州門(元和郡縣志孫策定江東置揚州于建業其州廨王敦王𨗳所)
(創後會稽王道子于東府領揚州牧因號此為西州太平寰宇記謝安薨會稽王道子代領州牧第在州)
(東故時號揚州廨為西州有東南西三門)
宿海會寺
籃輿三日山中行山中信美少曠平下投黃泉上青冥
線路每與猱猿争重樓束縳遭澗坑兩股酸哀饑腸鳴
北渡飛橋踏彭鏗繚垣百步如古城大鐘横(咸淳臨安志作一)
撞千指迎高堂延客夜不扃杉槽漆斛江河(咸淳臨安志作湖)
傾本來無垢洗更輕倒牀鼻息四隣驚紞如五鼓天未
明木魚呼粥亮且清不聞人聲聞履聲
海會寺(咸淳臨安志海會寺在縣西二里蔡襄碑記云臨安海會寺梁大同中始作號竹林及五)
(代正明之際吳越王又新之益廣前制是時吳中浮屠居雖千百數無是倫者宋祥符間例易天下寺名)
(遂賜今額天禧五年冬火僧有明積費錢三千萬役十一年而後成武陵梵志海會寺在臨安縣西二里)
(地名南北鄉)
海會寺清心堂
南郭子綦初喪我西來達摩尚求心此堂不說有清濁
遊客自觀隨淺深兩歲頻為山水役一溪長照雪霜侵
紛紛無補竟何事慚愧高人閉戶吟
清心堂(失考)高人(指僧有明也見前注蔡襄記中先生䟦蔡記後云熙寧六年軾自杭來臨)
(安君謨殁巳六十矣明師之齒七十有四耳益聰目益明寺益完壯竹林橋上暮山依然有足感歎者)
徑山道中次韻答周長官兼贈蘇寺丞
年來戰紛華頗(宋刻本作漸)覺夫子勝欲求五畝宅灑掃樂
清淨學道恨日淺問禪慙聽瑩聊為山水行遂此麋鹿
性獨遊吾未果覓伴誰復聽吾宗古遺直窮達付前定
餔糟醉方熟灑面呼不醒奈何效燕蝠屢欲争晨暝不
如從我遊高論發犀柄溪南渡横木山寺稱小徑(公自注太)
(平寺俗號小徑山)幽尋自兹始歸路微月暎南望功臣山雲外
盤飛磴三更渡錦水再宿留石鏡緬懷周與李能作洛
生詠明朝三子至詩律嚴號令籃輿置紙筆得句輕千
乘&KR0785;瓏苦竒秀名實巧相稱九僊更幽絶笑語千山應
空巖側破罋飛溜灑浮磬山前見虎迹候吏鐃鼓競我
生本艱竒塵土滿釡甑山禽與野獸知我久蹭蹬笑謂
候吏還禦虎我有命徑山雖云遠行李稍可併頗訝王
子猷忽起山隂興但報菊花開吾當理歸榜
燕蝠(烏臺詩案熙寧六年因往諸縣提點到臨安縣有知縣大理寺丞蘇舜舉來本縣界外太平寺)
(相接軾與本人為同年自來相知見軾復言舜舉數日前入州却被訓狐押出軾問其故舜舉言我擘畫)
(得人戶供通家業役鈔規例一本甚簡前日將去呈本州諸官皆以為然呈轉運副使王廷老等不喜差)
(急足押出城來軾取其規例詳看委是簡便因問訓狐事舜舉言自來聞人說一小話云燕以日出為旦)
(日入為夕蝙蝠以日入為旦日出為夕争之不决訴之鳳凰至路次逢一禽謂燕曰不須往訴鳳凰在假)
(或云鳳凰渴睡都是訓狐權攝舜舉意以此譏笑王廷老等不知是非也慎按詩案乃先生在御史臺)
(述舜舉云云非舜舉自供也施氏補註改删全文乃以為舜舉所供何鹵莾若此)功臣山(按五)
(代備史及咸淳臨安志改大官山為功臣山唐昭宗朝事施氏原註謂晉天福五年改名者訛)小徑
(咸淳臨安志天目之東北峰下有大徑口小徑口世傳為龍所往來之地)
汪覃秀才久留山中以詩見寄次其韻
季子應嗔不下機棄家來伴碧雲師中秋冷坐無因醉
半月長齋未肯辭擲簡摇毫無忤色(公自注汪善書托寫諸人詩)投
名入社有新詩飛騰桂籍他年事莫忘山中採藥時
汪覃(失考)桂籍(石林避暑錄世以登科為折桂此因郗詵對策自云桂林一枝也唐以來皆用)
(之溫庭筠詩猶喜故人新折桂)
再遊徑山
老人登山汗如濯倒牀(一本作到山)困卧(一作睡)呼不覺覺來
五鼓日三竿始信孤雲天一握(公自注古語云孤雲兩角去天一握)平生
未省出(一作陟)艱險兩足慣曾行犖确含暉亭上望東暝
凌霄峯頭挹南嶽共愛絲杉翠絲亂誰見玉芝紅玉琢
白雲何事自來往明月長圓無晦朔(公自注山有白雲峯明月菴)塜
上雞鳴猶憶欽山前鳳舞遠徵璞雪窗馴兔原不死烟
嶺孤猿苦難捉從來白足傲生死不怕黃巾把刀槊榻
上䨇㾗凜然在劍頭一吷何須角(公自注以上皆山中故事)嗟我昏
頑晚聞道與世齟齬空多學靈水先除眼界花(一本公自注龍)
(井水洗眼有效)清詩為洗心源濁騷人未要逃競病禪老但喜
聞剝啄此生更得幾回來從今有暇無辭數
孤雲(廣異記興元之南有路通巴州三日而達山頂其絶高處謂之孤雲兩角)含暉亭(失考)
凌霄峰(蔡襄游徑山記四面五峰如手䜿指一峰南絶卓為巨擘徑山志五峰羅列凌霄一峰最)
(高而秀)絲杉(蔡襄游徑山記環山多傑木絲杉翠桱千千萬萬若神官蒼士聯幢植葆)玉芝
(僊書名白鼠為玉芝餌之長生)白雲(晁无咎徑山詩明月庵前醉松醪白雲峯頂瞰吳郊)明月
(見上)雞鳴(咸淳臨安志國一禪師初來徑山有二白兔拜跪于杖履間有靈雞嘗隨法會不食生類)
(及師之長安雞長鳴三日而死今靈雞塜存焉)
洞霄宫
上帝高居愍世頑故留瓊館在凡間青山九鎻不易到
作者七人相對閒(公自注論語云作者七人矣今監宫凡七人)庭下流泉翠
蛟舞洞中飛鼠白鴉翻(按翻字出韻疑當作飜)長松怪石宜霜鬢
不用金丹苦駐顔
洞霄宫(茅君傳第三十四洞天名大滌玄蓋之天咸淳臨安志洞霄宫在餘杭縣西南十八里漢)
(元封三年創宫壇于大滌洞前為投龍祈福之所唐高宗時遷於前谷為天柱觀弘道元年建中宗朝賜)
(觀莊一所錢氏改天柱宫祥符五年陳堯佐奏改洞霄宫其剏改年月詳悉可據施氏原註謂天柱宫唐)
(大歷五年建者訛也此叚新刻本巳刪去余家藏原本有之附辨於此)上帝高居(杜甫詩上)
(帝高居綘節朝)九鎻(咸淳臨安志九鎻山在大滌洞其勢九折曰天關曰藏雲曰飛鸞曰凌虚曰通)
(真曰龍吟曰洞微曰雲璈曰朝元其下有石門夾道)七人(咸淳臨安志大滌東南叢竹間有磐石可)
(坐東坡倅杭時同蔡凖吳天常樂富國聞人安道俞康直張日華凡七人來為林泉之遊遂名其巖曰來)
(賢)庭下流泉(咸淳臨安志撫掌泉在洞霄宫殿階之西深三尺許熙寧初有物狀如蛟鰻遶)
(欄楯間人以杖撲之即墜入泉須臾雲霧周布一山大水自天柱源來洶湧可畏云龍之怒也洞天記翠)
(蛟亭在洞霄宫門外三十餘步)飛鼠(咸淳臨安志大滌洞中有白鼠長可二尺僊書名為玉芝)
附蔡凖詩(此詩載咸淳臨安志中)
大滌洞沉沉天柱峰嶫嶫人世悲落花觀松無易
葉朝夕樵風生雲鶴閒情愜何當采玉芝真蹤從
此躡
初自徑山歸述古召飲介亭以病先起
西風初作十分凉喜見新橙透甲黃遲暮賞心驚節物
登臨病眼怯秋光慣眠處士(一作居士)雲菴裏倦醉佳人錦
瑟傍猶有夢回清興在卧聞歸路樂聲長
介亭(咸淳臨安志治平四年祖無擇以右諫議大夫龍圖學士出知杭州作介亭於鳳凰山)
附述古次韻
山頭高會喜初凉翠石排衙夾徑香原憲杖藜空
有病陶生漉酒且和光江湖帶月來雲外天籟和
琴歷耳傍小妓不知君倦起歌眉猶作遠山長
(慎按右一首古靈先生集失載今從蒲積中歲時雜咏采錄)
明日重九亦以病不赴述古會再用前韻
月入秋幃病枕凉霜飛夜簟故衾香可憐吹帽狂司馬
空對親舂老孟光不作雍容傾坐上飜成骯髒倚門傍
人間此會論今古細看茱萸感歎長
骯髒(文選註骯髒高亢婞直之貎)
附述古次韻
䨇蓮高卧正凄凉應檢芸編閱舊香桃葉樽前生
悵望菊花籬下减清光雲山入眼屏千叠翠木分
庭幄兩傍得酒且歡君強起雲霄歸去路岐長
(慎按此詩亦載歲時雜咏今集訛為東坡作今改正附錄)
九日尋臻闍黎遂泛小舟至勤師院二首
白髮長嫌歲月侵病眸兼怕酒杯深南屏老宿閒相過
東閣郎君懶重尋試碾露芽烹白雪休拈霜蕊嚼黃金
扁舟又截平湖去欲訪孤山支道林
勤師院(咸淳臨安志載二詩于報恩院下按報恩院開寳七年錢氏建舊名報先在孤山有六一)
(泉東坡庵時惠勤住此故云勤師院)南屏老宿(上天竺紀勝仁宗皇祐五年吕溱知杭州請法)
(智下第一世實相法師梵臻以天台教主天竺看經院教苑遺事熙寧五年實相法師梵臻移南屏興教)
(寺)
湖上青山翠作堆葱葱鬱鬱氣佳哉笙歌叢裏抽身出
雲水光中洗眼來白足赤髭迎我笑拒霜黃菊為誰開
明年桑苧煎茶處憶着衰翁首重回(公自注皎然有九日與陸羽煎茶詩)
(羽自號桑苧翁余來年九日去此久矣)
白足赤髭(魏書佛老志太武時有白足沙門惠始高僧傳白足跣行泥濘不染故名又天竺佛)
(䭾耶尊者善毗婆沙論而髭赤時號赤髭毗娑沙游匡山為遠公所重)
九日舟中望見有美堂魯少卿飲(宋刻本有處字)以詩戲
之二首
指點雲間數點紅笙歌正擁紫髯翁誰知愛酒龍山客
却在漁舟一葉中
魯少卿(宋史循吏傳魯有開字元翰以從父宗道廕入官知霍山縣富弼薦之以為有古循吏風)
(知南康軍代還熙寧初行新法王安石問江南何如以所對乖異出通判杭州秦少游官制策云舊制少)
(卿之官一刊而有四名太常光禄衛尉司農是也今寄禄格則不然自中散大夫以下至承務郎秩為一)
(名而巳按職官分紀宗正太僕大理鴻臚太府俱有少卿不止于四也)
西閣珠簾卷落暉水沉烟斷珮聲微遥知通德凄凉甚
擁髻無言怨未歸
(慎按長公外紀云時魯元翰使事巳完不還朝家有美妾故子瞻戲之)
元翰少卿寵惠谷簾水一器龍團二枚仍以新詩
為貺嘆味不巳次韻奉和
巖垂匹練千絲落雷起䨇龍萬物春此水此茶俱第一
共成三絶景中人
谷簾泉(廬山紀事面陽山南有康王谷谷簾泉在康王谷中漢陽陂頂之水下注數十百縷班布)
(如瓊簾下有水簾洞王禹偁序云水之來計程一月矣而其味不敗按山志康王谷九江府所屬施氏)
(補註謂在南康城西者訛)
慎按此詩施氏原本不載今從續補下卷因
人附編
游諸佛舍一日飲釅茶七盞戲書勤師壁
示病維摩元不病在家靈運巳忘家何須魏帝一丸藥
且盡盧仝七碗茶
釅茶(傳燈錄仰山偈云釅茶三兩椀意在钁頭邊)
九日湖上尋周李二君不見君亦見尋于湖上以
詩見寄明日乃次其韻
湖上野芙蓉含思愁胍胍娟然如静女不肯傍阡陌詩
人杳未來霜豔冷難宅君行(宋刻本作子)逐鷗鷺出處浩莫
測葦間聞拏音雲表巳飛屐使我終日尋逢花不忍摘
人生如朝露要作百年客喟彼終歲勞幸兹一日澤願
言竟不遂人事多乖隔悟此知有命沈憂傷魂魄
送杭州杜戚陳三掾罷官還鄉
秋風摵摵鳴枯蓼船閣荒村夜悄悄正當逐客斷腸時
君獨歌呼醉連曉老夫平生齊得喪尚戀微官失輕矯
君今憔悴歸無食五斗未可秋毫小君言失意能幾時
月啖蝦蟆行復皎殺人無騐中不快(詩案作决)此恨終身恐
難了徇時所得無幾何隨手巳遭憂患繞期君正似種
粟麥忍饑更待(宋刻本作待食)明年麨
三掾(謂杜子方陳珪戚秉道也宋史職官志各州諸曹有錄事戶曹司法司理俱從八品烏臺詩案)
(熙寧五年杭州錄事杜子方家作司戶陳珪司理戚秉道各為承勘本州姓裴人女使夏沉香投井及)
(姓裴人家小女孩在井内身死不明事當時夏沉香只决臀杖二十放後來本路提刑陳睦舉駁差秀州)
(通判張若濟重勘决殺夏沉香三官因此衝替意陳睦舉張若濟駁勘不當致此三人無辜失官軾作詩)
(送之云君言失意能幾時月啖蝦蟆行復皎意取盧仝月蝕詩云傳聞古來說月蝕蝦蟆精同意比朝廷)
(為小人所蒙蔽也軾亦言杜子方等本無罪為陳睦舉張若濟蒙蔽朝廷以衝替逐人後當感悟牽復云)
(徇時所得無幾何隨手巳遭憂患繞意謂張若濟不久自為公事被勘矣此詩係册子内以上烏臺詩案)
(全文)
慎按三掾罷官乃熙寧五年事此詩似應編
入上卷或罷任在五年冬而去杭則在六年
秋耳故編次仍依原本
次韻周長官壽星院同餞魯少卿
琉璃百頃水僊家風静湖平響釣車寂歷疎松欹晚照
伶俜寒蝶抱秋花困眠不覺依蒲褐歸路相將踏桂華
更着綸巾披鶴氅他年應作畫圖誇
壽星院(咸淳臨安志壽星院在葛嶺天福八年建有寒碧軒此君軒觀臺杯泉東坡皆有詩)
次韻述古過周長官夜飲
二更鐃鼓動諸隣百首新詩間八珍巳遣亂蛙成兩部
更邀明月作三人雲烟湖寺家家境(一作鏡)燈火沙河夜夜
春曷不勸公勤秉燭老來光景似奔輪
(慎按古靈先生集闕原作)
述古以詩見責屢不赴會復次前韻
我生孤僻本無隣老病年來益自珍肯對紅裙辭白酒
但愁新進笑陳人北山怨鶴休驚夜南畝巾車欲及春
多謝清時屢推轂狶膏那解轉方輪(公自注來詩有雲霄蒲輪之句)
(慎按古靈先生集闕原作)
金門寺中見李西臺與二錢(公自注惟演易)唱和四絶句
戲用其韻䟦之
帝城春日帽簷斜二陸初來尚憶家未肯將鹽下蓴菜
巳應知雪似楊花
金門寺(失考慎按本詩云云言二錢初入朝事金門寺疑當在開封編詩者訛以先生四詩入)
(倅杭州時未可知也姑依原本俟再考)李西臺(宋史文苑傳李建中字得中蜀人進士甲科景)
(德中以久次進金部員外郎求掌西京留司御史臺尤愛洛中風土就構園池善書札行筆尤工多構新)
(體草隸八分亦妙趙璘因話錄高宗改御史臺為南臺則憲臺未始有西臺之稱王明清揮麈錄本朝李)
(建中為分司西京留司御史臺世遂以為西臺)二錢(東都事略錢惟演字希聖吳越王俶之子仁宗)
(朝仕至樞密使卒贈侍中初諡文穆改諡思又改文僖曾鞏隆平集稱惟演少富貴有志于學其家聚書)
(侔于秘府預修冊府元龜凡干篇詔與楊億分為之序錢易字希白吳越廢王倧之子舉進士甲科真宗)
(朝擢知制誥易善行草書有金閨集六十卷瀛州集五十卷西垣集三十卷内制二十卷壽雲總錄一百)
(卷新書十卷洞微志十卷)
平生賀老慣乘舟騎馬風前怕打頭欲問君王乞符竹
但憂無蟹有監州(公自注皆世所傳錢氏故事)
西臺妙跡繼楊風(公自注凝式)無限龍蛇洛寺中一紙清詩
弔興廢塵埃零落梵王宫
妙跡繼楊風(邵氏聞見錄楊凝式唐宰相涉之子朱全忠篡位涉為奉傳國寳使凝式歷唐)
(晉三朝佯狂不任事累官至太子少師法書自顔柳以入二王之妙居洛陽延福坊蔡寬夫詩話楊凝式)
(不自檢束自號為楊風子終能以智自完書法高妙今洛中僧寺尚多遺跡題華嚴院一首云院似禪心)
(静花如覺性圓自然知了義争肯學神僊用筆尤奔放竒逸黃山谷題䟦云李西臺喜學書題楊少師大)
(字壁後云枯杉倒檜霜天老松和麝煤隂雨寒我亦生來有書癖一回入寺一回看)
五季文章墮劫灰升平格力未全回故知前輩宗徐庾
數首風流似玉臺
(慎按詩至唐末格調已極卑弱降而五代干戈擾攘士生其際救死扶傷之不暇豈復知有文章所)
(以有五季文章墮劫灰之嘆也宋興轉禍亂為昇平人才輩出宜其有挽回風氣力追正始者而一)
(時如楊大年宋子京輩務為艱澁隱僻以誇其能其間風流自命者不過俎豆徐庾學為纖艷之體)
(而已竊意李錢倡和之什猶染唐末之雲霧故先生此詩云然觀其命題曰戲用韻䟦之雖嘲謔為)
(文隱寓譏諷之義矣)
胡穆秀才遺古銅器似鼎而小上有兩柱可以覆
而不蹶以為鼎則不足疑其飲器也胡有詩答之
隻耳獸齧環長唇鵝擘喙三趾下銳春蒲短兩柱高張
秋菌細君看翻覆俯仰間覆成三角翻兩髻古書雖滿
腹苟有用我亦隨世嗟君一見呼作鼎纔注升合巳漂
逝不如學䲭夷盡日盛酒真良計(公自注有古篆五字不可識)
胡穆(失考)古書滿腹(後漢趙臺詩古書雖滿腹不如一囊錢)
蘇詩補註卷十
