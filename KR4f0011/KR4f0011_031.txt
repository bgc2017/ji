牧齋有學集卷三十一
墓誌銘
尹孔昭墓誌銘
萬曆中余應鄉會科舉取友三人焉曰嘉定李流芳
長蘅江陰尹嘉賓孔昭其人皆聰明特達樂易淡蕩
恬于營進而急于君親疎于勢利而篤于朋友淺于
世故而深于文字禪悅辱與余交古人所謂兄弟也
但各姓耳長蘅晩謝公車孔昭仕僅至監司啓禎之
交相繼溘逝余晼晩無徒老而不死今復捫淚而誌
孔昭之墓悲夫孔昭祖淮父延壽家世爲善人孔昭
奮跡爲儒落筆染翰溺溲研削小生巳酉中鄕試解
元庚戌舉進士名家驚爆海內褐衣敝巾與故人酒
徒縱飲阡陌間意自如也讀書不穿穴章句伸紙爲
古文短篇疎行簇簇有新意老于文學者弗如酒酣
興發輒爲歌詩商歌曼聲淋漓自喜作江上竹枝詞
云河豚雪後春猶淺刀鱭風來水巳波擕酒江邊吹
笛坐那山今日出雲多長蘅吟賞不置謂老鐵諸人
無此風味孔昭不自以爲能事吟罷輒削藁或過而
忘之矣孔昭魁顏皤腹腰有傲骨官中書舍人如眉
着面無所與於世憂時謀國攢眉擣心不以冗長爲
解奉使過淸流關穿井幹而出平沙千里腰刀怒馬
箭鏃摩戞慨肰賦詩曰莫道時淸關失險勇夫重自
閉春秋余拂廟壁讀之駐車歎息而去晉兵部職方
司員外募兵山東登蓬萊閣望醫無閭慨有勒白山
弓黑水之思久次出爲僉事提學湖廣意忽忽不懌
辛勤其官而卒天啓壬戌某月某日也年五十有一
孔昭于禪家自詭有得能拄禪人于句下一夕醉酒
破雲棲尸羅戒截髮剪爪然燈懴除不肯自假易也
里居過從促數解衣脫帽臥瓶覆杯語無町崖雜以
諧劇晩好擘偏旁解字時時以指畫肚自誇新樣嘗
有詩答余嘲云三點成伊君識否好來墨海問狂夫
間有妨難都盧一笑而巳酒酣以往把盞顧余高歌
白樂天待君贊彌綸之章戟手長嘯一似重有属者
而余踧踖未敢應也巳未春送長蘅落第詩云海畔
逢錢大叮嚀莫作癡長蘅持扇示余曰此孔昭三千
里一言也余方在酒所&KR1008;肰泣下所謂兄弟而各姓
者詎不信歟於乎可哀也巳孔昭妻花氏生三子自
道後孔昭幾年卒亂後亦卒巳亥十二月自
道之子謀諸婚家尚書淸河公庀治窀穸卜葬
某地之新阡蓋孔昭之殁至是三十九年而始克葬
家貧世亂懸棺而封用庶人禮道路皆傷之於乎是
余之罪也夫其忍不銘銘曰
大江滔滔兮黃浦𥻘𥻘風迴霞縠兮唯子之文君山
月白兮江聲吐吞軒豁欬笑兮子之營魂江山如故
兮千秋有人澆花載酒兮尚酧子之古墳
蕭伯玉墓誌銘
黃魯直戒人子弟諸病可醫惟俗病不可醫蓋俗之
爲病根乎胎性成于熏習寔多生異熟非氣力學問
所可驅遣余交海內賢士大夫風操不一若其居肰
不俗得免于魯直之訾謷者惟吾伯玉而巳伯玉諱
士瑋姓蕭氏江西泰和人南齊西昌矦叔誅之後入
國朝有爲潭州刺史者曰尚仁尚仁之子用道靖江
王府長史用道生暄累官禮部尚書三傳生一傑爲
河南府同知廉平有聞娶王氏生三子伯玉其長也
伯玉有雋才爲文章奇肆奔放萬曆壬子舉人丙辰
成進士壬戌廷試除行人司行人崇禎元年册封秦
府同官當使琉球規避相排擠伯玉爭之力左遷光
祿寺典簿出補府僚壬申改南大理評事轉南禮部
祠祭司主事申明洪武欽錄簿以國法扶佛法嚴禁
僧徒之掠禪宗賣詩句者而酒肉博塞次之改吏部
自文選歷考功郞中不以南曹冷官少自假易楚師
拔營南渡畱都騷動伯玉抗言曰毋勾卒毋登陴毋
徙民居高皇帝陵京在是開九門以延之誰敢闌入
大司馬倚以稍強弘光南渡遷光祿寺少卿拜太
常寺卿移疾還里陪京繼陷自屏草野嘻嘻咄咄野
哭祈死辛卯四月十三日卒于西陽之僧舍年六十
有七伯玉之爲人易直閒止天性淡宕登第後爲園
于柳溪名曰春浮極雲水林木之致將之官輒低徊
不肯出曰勿令春浮通我南評事除服携家而北過
拂水丙舍流連度歲愾肰賦詩返棹其于榮利聲勢
泊如也故其生平無俗情淸齋法筵圍壇結界閒房
棐几橫經籍書門牆溷厠皆置刀筆驛亭旅舍未嘗
不焚香誦讀也故其生平無俗務在官則單車羸馬
蹩躠退朝居家則鐵門銅鐶剝啄絕跡以朋友爲性
命以緇衲爲伴侶以雜賓惡客煩文讕語爲黥髠疻
痏故其生平無俗交通暁佛法精研性相起信則截
流賢首惟識則穿穴窺基四部之書刊落章句淘汰
菁華我知其無俗學于古今文章辨析流派褰剟砂
礫眼如觀日手如畫風我知其無俗文無俗詩也嗟
乎古之論士必先品而後才鶴之在陰也鴻之于陸
也鷺之于飛也潔白孤迥超肰無所與于斯世而世
不敢以凡羽畜之如吾伯玉者魯直所謂能醫俗病
者也棲遲冗長迴翔卿寺自喜爲俗人所鈍置潘生
有言抑亦拙者之效也豈不信哉伯玉有二弟曰次
公季公教誨之漩澓因果之緯繣檀度之囊庋有無
則問次公&KR0595;鼎之𣢾識書畫之譜牒園池之標峰置
嶺則問季公至于榰柱法門鏤刻經藏肉燈骨筆唯
恐後時則三人者相與共之伯玉出而偕其二弟幅
巾道衣同形影共眠食天親也亦善友也入而與羅
淑人淸琹明燭理丹鉛談名理良朋也亦法喜也伯
玉所以能擺脫悠悠望古遙集世出世間故自有曠
刦因緣豈偶肰哉伯玉妻贈淑人黃氏生子一維明
寧都訓導先三載卒女嫁鄒忠介子燧甥文鼎文英
皆殉義死繼室封淑人羅氏伯玉旣殁庀喪事者季
公之子伯升仲升皆蕭氏之不俗子弟也伯升曰飯
僧補藏吾伯父與吾父之慧命也必以藏事春浮伯
父之所以釣游也必以葬虞山夫子伯父之師資也
必以銘乃卜戊戌冬十一月葬伯玉虞山麓属陳孝
廉作行狀而來請銘崇禎初枚卜閣員伯玉遺余方
寸牘曰政將及子勉赴物望余以閣訟下獄伯玉謀
于李忠文間行走使賫千金爲納槖饘此伯升兄弟
所未及知行狀闕載者銘曰
三界牢獄韁鎖沉錮啄腥聚羶長夜不寤厚地濁泥
墳壚雍閼帝摶黃土薶瘞俗骨虞山重掩白雲所族
點蒼韻碧以待伯王梵猿夜呼命鳥晝響風偪霜秋
霞催月上我刻銘詩䘠除俗情誰云云者山谷老人
陸孟鳬墓誌銘
吾友孟鳬陸氏諱銑攻舉子業才華妙天下累試失
舉以歲貢授無錫教諭除廣西潯州府推官最考陞
養利州知州致仕甲午八月二十二日卒于虞山里
年七十有四祖璋父垣家世爲善士妻唐氏先卒有
弟能詩而瞽無子以從弟爲後女三人幼者委縗就
位里之士友曁內外姻相向而哭咸曰孟鳬孝友順
祥淑身善物學不逢年善不燾後論定累德將于是
乎在于是其執友錢謙益拭面而言曰孟鳬長余一
歲並游郡學出同車人同席余蓬垢跳浪不可人意
孟鳬威儀庠序舒雁行列如也余登甲科官禁近孟鳬
久次諸生泊肰自守無躁心無退色余罷枚卜孟鳬
始入官懸車之與初服蓋交相恤也孟鳬仕而歸余
亦釋纍囚還里亂後握手有梵志出家之歎孟鳬和
而辨易而立弱者取杖焉強者取衡焉競絿者取則
焉其助我以旁行四句則我之舟筏也嗚呼孟鳬巳
矣吾誰友其門弟子黃子翼聖哭而言曰吾師之道
合于周官之師儒與漢史之用文學者理潯爲刑官
椎䯰卉裳端委教化猶臯比生徒也贖鍰自束矢巳
上署字輒泚筆不下決杖呼謈手未嘗不汗握也解
裝垂槖僅給粗糲居室庳濘蛙黽雜處常庀五十金
購藏册比卒不能益一鏹其廉可知也善爲人治病
惡風扎瘥躬自視市兒村嫗攘胘肘袂不知其爲
故使君平生卒無厓岸之行無鈎距之智無詆讕之
言擇木而隂循牆而走仁心爲質老而益共嚬呻語
笑皆吾師也嗚呼吾師逝矣吾誰仰方外之友石林
源公合掌太息曰君儒者也于吾師之六度有合焉
施藥利生施也寡欲少殺戒也柔和善下忍也由是
以樹進幢濯定水游智刃望三度而趨不淫也憂末
法榰狂瞽標正眼目徵言夐肰嗚呼善友亡矣吾誰
侶言巳凡與于哭者皆曰信越五月卜葬以十二月
日窆芝川之先塋其家來請銘余曰諾銘有徵矣微
余之言其不以爲思皇之士伐木之友乎微黃子之
言其不以爲鄉先生沒可祭于社乎微源公之言其
不以爲外修儒行內閟宗風者乎凡所以徵孟鳬者
盡是矣駢花洒葉示有文序摶沙傅膠示有眷属牽
絲結綬示有官位儒林瞽宗示有名稱法門之鑰乍
啓而旋閉慧燈之燄將然而遽熄因在多生果非一
刦斯則資人天以證明仗佛力爲撈漉者與嗚呼孟
鳬可以誌可以銘銘曰
虞山蜿蜒兮琴水𥻘𥻘麟傷鳳逝兮閴其無人靑簡
栖篋兮漉嚢在門佳城一閉兮墓草告陳歸心法王
兮一字染神誓願如芥兮刦石不湮
黃子羽墓誌銘
子羽姓黃氏名翼聖子羽其字也世家常熟之塗松
里弘治中割隷太倉萬曆巳丑進士參政陜西諱元
勲者其考也祟禎以諸生應聘起家蜀新都知縣陞
安吉州知州致政以歸者其歷官也爲人孝友順祥
自牧若處女居官扞難耆事以廉辦聞歸而修香光
之業自號蓮蘂居士吉祥善逝者其生平也卒于巳
亥十月八日春秋六十有四其所享年也葬于奏圩
祖塋啓兆而合祔者太原文肅公之孫女其令妻也
瑜子也侃孫也曇曾孫也嫁于楊而寡依其父學佛
者其女若也爲詩淸新有雅思序而定之者徐元歎
也師資游好垂四十年作蓮蘂居士傳凡數千言旣
而刊繁去華撮略爲銘以庀其子若孫者老友虞山
錢謙益也其辭曰
昔我有友季穆孟鳬陸介而羣何峭而孤晚有二友
安期元歎周削町崖徐標風岸婉婉子羽處四人中
桐流新露蕙轉光風子羽于友推賢讓能齊其躬心
如弗克勝彼四人者交樽子羽如眉著面目鼻相與
先帝號咷玄纁師薦綃頭赴徵分符繁縣淸心置水
劇手理絲爬搔疴癢惠此窮黎賊躪楚蜀突如乘城
樓櫓瓦震鼓角地鳴泣告父老死矣人牧忍吾赤子
餧彼擇肉腰刀誓衆首帕褁足瓦擲礟車炬然烈火
死賊崩奔餘黎鼓舞令散金錢婦庀酒脯昔唐項城
李侃婦楊蜀人作誦豐碑頡頏進典方州四海南奔
壁壘整暇乾餱不愆三宮旰食六師夜呼悍相心折
捧手而去脫屣畏塗束身首丘長爲歸人夫復何求
小歸故鄕大歸淨國遺民次宗古有遺則輕安調心
嘔和涉世外脩儒風內閟眞諦兒女團圞身世蹩瞥
飾巾期至抗神告別觀音忍苦歸心合掌氣息一絲
佛音琅琅老宿歎息禪僧愕眙衆香國裏彈指去來
余曰往生胡可擬議曰考終命斯則可矣如人洪飲
屢舞叫呶酩酊昡運嘔噦而逃有夫燕喜洗盞揚觶
百拜三爵以告成事展如子羽不替初筵客賦旣醉
監史肅肰是爲吉人是爲考終斯言不夸儒佛理同
我撮傳文篆銘幽竁蓮蘂開敷以質天眼
華徵君仲通墓誌銘
丁酉四月予訪仲通于錫山仲通扶携及席納履再
拜故國老民垂白相向夜分㦧悽別去予告王子雙
白此老雖盲方抵掌時目光閃閃射燈檠上可畏也
是歲仲通年六十予爲矐目篇以壽仲通喜日靑天
白日予自兹可以引鏡矣越二年巳亥予再訪之病
不能出越一月雙白以訃來仲通二月二十三日卒
矣其二子毁瘠踰禮將葬泣血撰事狀介雙白來哭
而有請嗚呼仲通之志也夫予忍不銘仲通諱時亨
常州無錫人高祖補菴先生諱雲舉進士官刑部郞
曾祖鴻臚復誠祖光祿之亢父守吾先生母陸
氏娶顧氏繼氏生二子瞻祖祀祖也葬在某地之
阡華在南齊以孝子顯名三十一世至仲通刲右股
以療母父病革捨命籲天請代人謂華世有孝子補
菴爲邵文莊入室弟子實開東林講席仲通學于高
忠憲考德問業鏃礪風節猶補菴之于二泉也人謂
補菴有孫少承守吾家學離經博習涵畜演迤作爲
制義驅濤湧雲摳衣講論執經滿堂表敡先德其父
遂以諸生祀瞽宗人謂守吾有子忠憲之被急徵也
仲通先期刺知之忠憲從頌整衣冠依彭咸之遺則
仲通相之也奄黨詰責漏洩詔旨甚厲人咸指目仲
通陸儒告其夫兒能爲范滂可矣二老人復何憂監
司素重仲通不竟問仲通意自如也忠憲旣殁仲通
褒衣大帶自命東林弟子文文肅公倪文正諸公交
口薦樽門弟子日益進井邑遷改介居墅哭著春秋
法鑒錄箋注易書三禮其書滿家甲乙以後蜚語連
染命在漏刻仲通口講指畫著書不輟曰吾向者分
握三寸管從忠憲于地下今遲之二十年矣嗟夫忠
憲死于昔日則爲漢之蕭望之仲通其朱游也令忠
憲不死于昔日則必爲宋之文履善仲通其謝翶也
仲通之師弟與東林相終始其自命東林弟子宜也
仲通介特自愛豁達好施予患難相死德不望報嘗
之紹興過故人關司理道聞王生冤扼腕白之司理
属具牒平反仲通繙䦧案牘甫削藁竟顧茫茫肰目
因是失明亂後兩遘大獄卒以瞽免人以是知有天
道也錢謙益曰近世東林之黨論有宋之僞學也古
之講學者使人學爲仁義以孝弟爲大坊而世之所
惡于講學者凡以禁人之爲忠孝而巳忠孝之名不
可禁則巧指之曰僞學學而僞則忠孝胥僞矣僞忠
孝之禁立則眞不忠眞不孝者一無鯁避而世道于
是乎陸沉矣仲通澡身浴德砥礪廉隅孤立于師友
彫藻講肆崩隤之後豈非東林之收子與惟仲通爲
眞孝爲眞忠爲東林之收子則疇昔之規重矩疊巋
肰師表者相與出力擠之不盡不止獨何心焉與數
十年來忠臣孝子旣與國家同盡矣而纖兒壬人惡
直醜正蜾蠃相負不可終窮今之追僇東林㡿爲黨
魁戎首者彼誠以忠孝爲厲己必欲斬艾之俾無易
種其流毒不滋&KR0579;與予之銘仲通也匪仲通是爲庶
幾藉以堲讒說于斯世且使斯人之徒或聞而少愧
也旣又長言以爲之辭并寫余之所以哀仲通者其
辭曰
謂子有目兮孰矐而矇之謂爲無目兮胡昭質之不
虧梁崩及兮天柱隳昧芥目于一塵兮炯千秋之在
斯嗟十目兮徒爾爲金銷石泐兮黨論不施五緯芒
寒兮砥柱曷&KR0595;刻好辭于琬琰兮宜陵谷其永垂
周安期墓誌銘
故太宰吳江周恭肅公有曾孫二人曰永年字安期
宗建字季矦與余俱壬午生以書生定交余與季侯
同舉萬曆丙午相繼中甲科季侯入西臺忤奄拷死
賜謚忠毅而安期爲老生自如季矦殁安期視余兄
弟之好益親故予知安期爲詳余初交安期才名驚
爆不自矜重攢頭摩腹輸寫情愫久與共居而不能
捨以去其待後門下士亦肰諸公貴人聲跡擊戞爭
羅致安期安期披襟升座軒豁談笑不爲町厓卒亦
無所附麗邦君大夫虚左延佇箋表撰述必以請材
官小胥錯跡道路間値諸旗亭酒樓捉敗管捨寸幅
落筆聲簇簇肰緣手付去終不因是有所陳請以是
知其人樂易通脫超肰俊人勝流也爲詩文多不起
草賓朋唱酬離筵贈處絲肉喧闐驪駒促數筆酣墨
飽倚待數千百言旁人愕眙驚倒安期亦都盧一笑
以是歎其敏捷而惜其不能深思徒與時人相騁逐
也父季華府君篤老安期扶侍如嬰兒與二弟踐更
侍寢以終其身哭季矦也過時而悲二弟善小詞工
畫出以示余喜見顏面不啻身爲之也家世奉佛王
母薛夫人禪定坐脫宴期禀承父叔刻藏飯僧誓終
紫柏付嘱窮老盡氣若營其私蓋能以儒脩梵行稱
其家風者也晚年撰吳都㳒乘餘百卷蠧簡齾翰搜
羅旁魄其大意歸宗紫柏一燈標此土之眼目又以
其間排纘掌故訪求時務庶幾所謂用我以往者弘
光南渡詒余書數萬言條列東南戰守中興建置事
宜鑿鑿可施用余將疏薦而未遑也亂後移家西山
與余執手嘘嚱酒半脫帽垂頂童肰顧影長歎以謂
老可踐而死可貰也丁亥八月發病不汗卒無子以
季弟之子人收爲後生四女皆適土人與其妻沈氏
合葬吳縣之藤箐山旣葬弟永言永肩泣而言曰吾
兄巳矣其生不獲以功名顯有志于文章禪悅皆有
緒言而未竟也夫子其何以表之使其無憾于土中
乎余曰安期學道人也功名之與文章其能立與否
皆有命焉我知其無餘憾也安期植善根深矣佛言
食少金剛終當穿骨安期之食金剛不爲少矣雖未
臨終正定所有善根不唐捐不淪墜佛有要言可無
疑也而吾與子何足以知之姑略次其生平以志于
墓又長言以爲之詞庶幾幷寫予之所以哀安期者
其辭曰
歲在敦牂兮三人以降先弱一个兮碧血如虹惟我
與爾兮晼晩過從俛仰昔游兮颯如雨風吳趨淸嘉
兮宛雒雍容春明柳市兮夕陽花宮染翰未慗兮酒
杯不空浮圖矗矢兮長橋漂紅梵志歸來兮皤肰兩
翕又俾我獨兮如蟨失蛩斵詞告哀兮歸命法幢長
夜一燈兮庶吾子之不夢
隱湖毛君墓誌銘
兵興以來海内雄俊君子不與刦灰俱燼者豫章蕭
伯玉徐巨源德州盧德水華州郭胤伯浮囊片紙異
世相存各以身在相慰藉不及十年寢門之外赴哭
踵至余乃喟肰歎曰古之老于鄕者杖屨來往在在
東阡在在北陌今諸君子雖往矣江鄕百里雞豚近
局南村河渚之間尚有人焉吾猶不患乎無徒也少
年間黃子子羽毛子子晉相繼捐館舍咸請余坐榻
前抗手訣別嗟夫陸平原年四十作歎逝賦以塗暮
意迮爲感今余老髦殘軀慣爲朋友送死世咸指目
以爲怪鳥惡物而余亦不復敢以求友累人所謂託
末契于後生者將安之乎斯其可哀也巳子晉初名
鳳苞晩更名晉世居虞山東湖父淸孝弟力田爲鄕
三老而子晉奮起爲儒通明好古強記博覽不屑儷
花鬭葉爭妍削間壯從余游益深知學問之指意謂
經術之學原本漢唐儒者遠祖新安近考餘姚不復
知古人先河後海之義代各有史史各有事有文雖
東萊武進以鉅儒事鉤纂要以岐枝割剝使人不得
見宇宙之大全故于經史全書勘讎流布務使學者
窮其源流審其津涉其他訪佚典摉秘文皆用以禆
輔其正學于是縹囊緗帙毛氏之書走天下而知其
標凖者或鮮矣經史旣竣則有事于佛藏軍持在戸
貝多濫几捐衣削食終其身芒芒如也蓋世之好學
者有矣其于內外二典世出世間之法兼營并力如
飢渴之求飲食殆未有如子晉者也余老歸空門撥
棄世間文字每思以經史舊學朱黃油素之緒言悉
委付于子晉子晉晩思入道余觀箋注首楞般若則
又思刊落枝葉迴向文字因緣以從事于余而今皆
不可得矣悠悠人世可爲興悲豈但東阡北陌而巳
哉子晉爲人孝友恭謹遲重不洩交知滿天下平生
最受知者故令應山楊忠烈公所莊事者繆布衣仲
淳張冢宰金銘蕭太常伯玉也與人交不翕熱撫王
德操之孤卹吳去塵沈璧甫之亡皆有終始著書滿
家多未削稿其子皆鏃礪耆學能弆而讀之異時有
聞焉子晉娶范氏康氏繼嚴氏生五子襄褒衮表扆
襄衮皆先卒女四人孫男女十一人生于巳亥歲之
正月五日卒于巳亥歲之七月二十七日年六十有
一越三年辛丑十一月朔葬于戈莊之祖塋銘曰
君爲舉子提筆如虹丁卯鎖院訊于掌夢明遠麗譙
蟠龍正中口&KR1335;珠書山字冠空兩旛旁列史右經東
明年改元歲集辰龍高山崔巍觀象在崇爰刻經史
敬嗣辟雍秦鏡漢囊表應受終魯誥旣藏竺墳攸崇
玉牒縹筆昱耀龍宮刦塵浩肰噩夢衝衝維玆吉夢
帝命克從睪如嵮如有丘宛隆文字海光長賁柏松
王德操墓誌銘
吳有隱君子日王君德操諱人鑑先世隱淪持齋奉
佛德操與其父生不茹葷血俗人謂之胎素德操疎
眉削頣面色竊黃振衣軃褎風骨稜稜肰望之知非
腥腐酒肉人也年十七學詩從居節士貞游士貞得
句法于王伯穀德撡經其指授遂以名家其稱詩和
平婉約似其爲人朱絃淸汜不務嘈囋淸氣宿心發
于妙指非以學而能也家居綵雲橋下老屋席門蠨
蛸網戸客至樵蘇不㸑淸談移日巳而垂簾閉肆佛
火靑熒膜拜趺坐居肰退院老僧矣吳閶詩酒之社
德撡未嘗不往軒蓋雜遝笑語喧豗遊塵飛埃坌集
筵几德撡頽肰其中如入禪觀巳事而竣猶無與也
輕舠短屐薄遊吳越間與名公高人沿討風雅眺覽
名勝意有所之襆被便去曹能始歎曰此道人可以
彈鋏客目之邪少授金剛于耶溪法師中年走曹溪
禮大鍳肉身承事憨山和尚歸授記雲棲命名廣寳
法筵淸衆投跡如市名僧老衲半爲伴侶與草衣道
人爲塵外交紅牋小字頻數問遺齋廬缾拂每雜著
懷袖間余題其小像曰猶有閒情難忘却虎丘明月
馬塍花德撡微笑而巳德撡年六十九始舉一子小
字曰四郞辟三姊也崇禎甲戌秋余與李孟芳毛子
晉偕過德撡酌酒布席命四郞出拜孟芳曰德撡意
鄭重付嘱將以穉子累子晉而以墓中之石累牧翁
也越庚辰年十月德撡卒其孤潙依子晉以長娶魚
開封侃之孫女黽勉持家亦旣抱子而德撡葬于滸
關外竹靑塘白石山未有刻文潙謀于子晉奉德撡
遺言拜而有請嗚呼余忍不銘潙字僧祐所謂四郞
者也潙與其子亦胎素如其父祖銘曰
中吳遺民自王賓迨邢參落落閭史穆穆德撡避世
牆東蓬蒿沒齒履和養素貞不絕俗斯亦可矣旌行
表微續往哲之記以俟君子
薛更生墓誌銘
君諱正平字更生華亭人也晚以字行字那谷號旻
老夫少爲儒長爲俠老歸釋氏死石頭城下葬于方
山之陽年八十有三子二人長逢次暉君懷奇負氣
糞溲章句小儒每自方阿衡太師崇禎末主上神聖
憂勤將相非人國勢日蹙君早夜呼憤草萬言書上
之冀得旦夕召見平臺淸問從何處下手庶幾國耿
可振而天步可重整也取道北海經牢山聞國變慟
哭欲投海死同行者力挽之歸歎曰吾今日眞薛更
生矣更名所以志也少習禪那與雪嶠有雙髻之約
晚參浪丈人于天界諮決心要悲生悟中淚下如雨
安立道場和合僧衆經營佽助不惜頂踵啞羊驅烏
役體兩足逢人禮拜如常不輕講筵懴壇三朝六時
專勤抖擻先至而後罷者必君也故宮舊京麥秀雉
雊登臺城瞻孝陵望拜悲歌彷徨野哭又以其間觀
星占象占風角訪求山澤椎埋屠狗之夫人咸目笑
君八十老翁兩脚半陷黃土不知波波刦刦何爲也
平生好著書橫豎鈎貫學唐之覃李子金剛周易陰
符老莊下及程朱孫吳各有纂述作孝經通箋發揮
先皇帝表章至意取陶靖節五孝傳附焉謂靖節在
晉宋間不忘畱矦五世相韓之義古今之通孝不外
于此激而存之以有立也其用意深痛如此病瞶滋
甚畫字通語勖伊法師城南開講輒側耳占上座蹩
躠二十里憑老蒼頭肩以行如卭卭負蟨肰道未半
饑疲足&KR1224;則又更相扶也丁酉臘月八日長干熏塔
薄暮冐雨追余持薛公自傳拜而属銘十九日送余
東還入淸凉憩普德累日而後返持經削牘如平時
廿四日晨起呼逢誦道德指歸序問曰孔子稱老子
猶龍是許老子未許老子逢未答曰我方思熟睡汝
姑去丙夜呼燈起坐稱佛號者三顧逢曰今日睡足
如意轉身倚逢面撼之逝矣長干僧醵錢庀葬具皆
日脩行人臨行洒肰得如薛老足矣銘曰
君之亡也介丘道人評之曰貧則身輕老而心輕放
脚長往生死亦輕達哉斯言取以刻銘
何君實墓誌銘
君實姓何氏諱珩枝父允濟以鄉舉任山東嶧縣知
縣母錢氏余從祖祖父憲副府君諱順德之女于先
宮保公爲從妹而恩禮如嫡兄生萬曆丁丑長余五
年余垂髫時兄未冠髭毿毿出兄属文頫首沈思輒
摘其頷以相嬈偕補博士弟子員兄纘言斵詞嘔心
攻苦而余跌踢自如每一下筆兄口吟手鈔朱黃重
疊不辨行墨間有不嗛手裂抵地兄必收拭補紉櫝
而藏之余他日亦不知爲巳作也余爲時文好刺取
内典名儒邵濂呼爲楞嚴秀才必旁及肇論淨名注
兄擊節歎曰又是方袍平叔矣其欣賞如此余通籍
久次坊局兄猶屢困鎖院十指如懸椎不能仰面于
人量衣度日其窮彌甚每重趼百里尋黃冠訪金丹
術晩從禪人學禪能終日不言夜不脇席肰皆無所
成卒以窮死死十餘年乃克葬其可哀也萬曆辛丑
余年二十偕兄讀書破山寺山門頽敝護世四王架
壞梁木爲坐余拉兄度磵穿嶺一日數過其前兄夢
四王語曰公等幸勿頻出出則我等促數起立殊僕
僕也兄心竊喜白负每褰衣止余勿出余勿聽傭書
人郭生婦病禱城隍神神憑而語曰乞錢相公一幅
名刺來我貰汝郭生叩頭乞哀余笑而㡿之兄曰安
知不肰代余書名刺俾焚廟中婦立起兄竊心忖自
疑日者四王云云將無亦爲彼耶余枚卜罷居兄從
容爲余道之且相慰曰未止此也嗚呼兄歿而天崩
地坼兄作夢時垂六十年而余固巳老而憊矣短衣
秃髩徒行蹩躠市井伍伯箕踞睥眤掩耳側行曾不
敢俠輸流視如兄之所云豈所謂癡人前說夢耶喪
亂殘生天眼護佑創殘痛定追尋前夢未嘗不身毛
俱豎申旦屏營誠不敢忘天神之假靈于兄以牖我
也兄而有知其亦爲愾歎已矣兄妻時氏生二子曰
某某才而貧以書記游諸矦不幸死于道路常撰兄
行狀將乞銘于余而未遑也子某搜遺笥得之哭而
請余爲涕淚曰諾其忍不銘銘曰
嗟何兄生蹇屯髯離離眉勿伸枯禪客癯道民敝硯
席考衣巾我中表實弟昆追夙昔述墓文如畫筆貎
其眞雜諧謔徵鬼神記臯諾識癸辛有讀者笑而听
百千年女弗泯
族孫嗣美合葬墓誌銘
余家居訪求遺書殘編落簡捐衣食無所恤從孫嗣
美聞風慕悅亦好聚書書賈多挾筴潛往余心喜其
同癖又頗嗛其分吾好也天啓間官史局與中州王
損仲商訂宋史損仲言王偁東都事略藏李少卿家
搜篋中獲之繕寫以歸人言嗣美家有宋刻善本而
未信也辛丑春從其(子曾)見之刻畫精好闕文具在則
其捐館舍已十有六年矣嗟乎以余之于斯文窮年
盡氣搜討不可謂不力而宋代遺文頡頏長編者近
在家門而不克知余之闕漏䛕聞良可以自愧肰王
偁之書謹存于蠟車障壁人不能舉其氏名是子也
顧獨能知而藏之藏之之久至身代銷沉之後而余
乃始徬徨展玩佇想于斯人則古人所謂家有名士
三十年而不知者固未可謂之晩也其能不爲之三
歎矣乎冬十有一月曾卜葬于蔡莊之新阡泣而請
銘余于宗爲老不當妄諛宗人子弟乃趣舉其廢
書愾歎者而序之曰錢氏自武肅有國三世爲文僖
公惟演南渡後八世光祿公端仁爲常熟始祖宋亡
十二世千一公元孫爲常熟始遷祖入明朝十七世
鏞居鹿園吾祖珍居奚浦常熟之錢始分鏞孫衡以
人才擢吏部稽勲事主事後六世岱舉進士萬曆初
爲名御史岱生時俊亦用進士卒官湖廣副使嗣美
名裔肅副使長子也萬曆乙卯以春秋舉順天是時
祖父貴盛綽楔綺互宗黨望塵莫敢梯接公車屢罷
家門衰落賦性峭獨不能骫骳隨時謠諑四起突隳
漂搖摩肌戞骨酸辛榰柱十餘年乃少熄而身巳不
待矣嗚呼其可傷也卒于丙戌歲之十月年五十有
八妻蔣氏子四人長召亦舉于鄕次名次卽曾次魯
孫男女二十三人曾好學能詩藏書益富趾美成宗
固于是乎在銘曰
吾讀顏介家訓江左貴游子弟跟高齒屐駕長檐車
熏衣剃面目不知書嗟哉若士望彼何如風雨雀鼠
楹淪壁邪摩研削柹丹鉛滿家螢老魚乾身沉名徂
鼎鼎百年天乎人與鑽石埋辭有子用譽我作銘詩
慰汝幽墟
牧齋有學集卷三十一終
