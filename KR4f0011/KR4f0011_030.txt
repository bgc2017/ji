牧齋有學集卷三十
墓誌銘
光祿大夫贈少保兼太子太保吏部尚書謚文
通鐵山王公墓誌銘
高郵鐵山王公舉天啓乙丑進士令大田仁和二縣
以卓異聞忤執政左官量移饒州司理稍遷戸部郞
祟禎末東西交訌縣官急才用邊略推舉備兵通州
通爲神京左臂奸宄豪右盤互窟穴公通明強直奮
髯抵几彈治肅肰東省劇盜跨州連邑遂舉特簡往
撫簡士馬設方略龍山七營諸賊次第就縛如獮狐
鼠未幾有總督遼薊之命當是時流氛披猖廟算旁
午兵食交匱撫鎮一空謀國者非以辦賊責公也病
急求醫趣舉之而巳矣誤國者亦非欲以掣肘困公
也無米索炊姑聽之而已矣公以一官兼理督治之
重任旣孤掌而難鳴以獨身控陵京山海之危疆雖
鞭長而莫及以二萬餘叢長坐甲之疲兵支數十萬
百戰建瓴之強宼分身不能剜肉何補雖復洒血臨
戎靴刀誓衆而前知其不可爲矣在事經事抗疏條
奏請分設薊遼二督勿兼顧東西以誤封疆請留近
畿兵棋置屯守勿遠戍關外以空肘腋請撤寧守關
命遼鎮抽練馬步精兵呼吸應援勿以賊尚未渡河
偷餘隙而忘警急其言皆刺心尅骨劈肌中理取次
報聞而巳事益急請急徵天下勤王兵命遼鎮臣登
壇受鉞而身自任援剿斬首輔陳演頭竿之軍前以
謝天下事不效則斬臣以謝演奏未及報而宼巳陷
雁門乃倉皇用公言臨遣閣臣督師辦宼命公星馳
守關公抵關未浹日抽兵束馬宵征赴難而都城巳
失守矣公當艱危受命巳誓必死具含玉歌虞殯古
之介夫猶能相厲而况于公乎入援則不及攀髯則
無從納弘演之旰何以報命嚙霽雲之指誰與乞師
喪亂甫息便命頻頌天地爲籠逝將何所公于是幡肰
而起彈冠振衣以赴風雲之會所謂天實爲之而非
其祈死之本懷也嗚呼天之方蹶誰秉國成輕疆索
如奕棋委聖主爲孤注號咷氣盡飛走路窮心傷廟
社之銷沉目覩山河之斷送公其如人何以千金一
壺之身當大厦一木之任九域颷迴三精霧塞洪流
寧抑于手障嵐風詎返于口吹公又如其天何旣而
星移日轉葭動灰飛精白一心陳謩佐命起延評歷
副貳掌邦政陟綸扉誠可格天言可底績上尊畫像
寵異于生前殊錫易名便蕃于身後昔者伊生五就
拜幣聘于有莘仲父一匡謝溝瀆于堂阜楚材晉用
國士所以長嗟秦智虞愚賢哲爲之永歎千載而下
夷考公之本末猶將欷嘘煩酲執簡流涕而况身當
並世撫塵接跡者乎嗚呼其可悲也巳公諱永吉字
脩之一字六謙揚之高郵人生于巳亥年十一月二
十日卒于巳亥年二月初六日公之喪至自燕嗣子
明德奉敡寵命大葬于躊躇山之原属龔大憲孝升
序次行狀而以隧道之碑來請惟公歷官行事嘉謨
偉烈勤景鐘而書册府孝升之狀韙矣雍門之琴興
哀牧豎蓋山之泉赴節絃歌余爲公誌沉吟抑塞有
餘恫焉古之爲文者行狀以上史館牒考功墓誌以
質幽竁訊來者舉例各有例當故其文亦不得而同
也銘曰
光岳之氣有合有分淮揚維揚挺生俊人運叶半
千照鄰庶幾昔秦今王蔚爲民譽出宰百里史畏
民懷精金能割直絃不回嗟彼驕人浮石沈木以
我迴翔謝彼謠諑白翎羣飛蒼鵝告哀持祿有人
急病乏才公居冗散物望突兀譬如稠林直木先
出乃監畿輔乃撫齊魯乃督薊遼疲馬彫弓空拳
徒手鎩翩課飛絆足責走賊之間臣拘我綸閣俯
摸牀稜仰視巢幕叫號泣血百不一聽河決魚爛
大命以傾龍胡天高鶴表地絶枯腸寸斷愁心千
折烏頭馬角魚腹鯨波百死不死有神護呵黃冠
歸里白馬有朝丹地密勿紫閣岧嶤國資元龜時
仰箴貶生踐棘槐沒增班劒舊績未愸新恩洊加
挹彼注玆天咫不遐高原鬱紆靈旗徙倚宰木南
枝墳樹西縻哀哀孝子篤念陵谷徵辭舊史琬琰
是告茫茫桑海沉沉刦塵斧柯有朽告于斯文
故宮保大學士孟津王公墓誌銘
近代儒者不講六書之議自李茶陵楊新都後幾爲
絕學天啓間孟津王公覺斯蔚起詞林以六書爲巳
任如李監之生開元也公之學書也島跡壁書夏銘
秦刻梵淨佉盧三元八會莫不窮究宗祖極命傍生
秘閣諸帖部類繁多編次參差蹙衂起伏趣舉一字
矢口立應覆而視之點畫戈波錯見側出如燈取影
不失毫髮是爲公之書學興酣筆落潑墨濡神蠅頭
細楷擘窠狂草風雨發作于行間鬼神役使其指臂
師宜之揮壁子敬之掃帚天地萬物有動于中無不
于書發之是爲公之書才勁而不猛若鷹隼之戾天
豐而不沈兼翬翟之備色所謂藻曜而高飛書之鳳
皇也巖廊弘敞簪裾肅穆戢銳于内振華于外昔人
稱徐季海書有君子之器焉是爲公之書品肰而公
之爲人于學于才于品則又有大焉者請移其書以
論之苞孕古今囊括典俗辨經史之源流萃斯文之
體要或一揮而數制或一飲而百篇行則口占臥則
腹藁人曰公之學博而敏官史局以史事擅長官坊
局以公望倚重事祟禎先帝于北啓沃講筵論列邊
計鑿鑿不爲&KR1094;言事弘光皇帝于南奬護忠直疏解
禁錮偘偘有以自處人曰公之才明而允疎節闊目
坦衷直腸推賢讓能不啻口出慰藉饑渴常若由巳
不爲崖岸斬絕之行不附翕熱噂沓之黨以山水爲
園囿以歌咏爲鼓吹以文章朋友爲寢食人日公之
品逸而端生平規言矩行動止有常旣入北廷頽肰
自放粉黛横陳二八逓代按舊曲度新歌宵旦不分
悲歡間作爲叔孫昭子耶爲魏公子無忌耶公心口
自知之子弟不敢以間請也辛卯六月禮白帝于華
山度毛女峰度回心石自傷晼晩賦詩以見志登蓮
峰望大壑自詫善載腐軀朽骨屏營不欲下者久之
烽火噩夢彳亍告勞抵家未浹日飾力長逝於乎悕
矣昔金元亡後故直學士王若虚從之與渾源劉祈
東遊泰山至黃峴峰憩萃善亭謂同遊曰汨沒塵土
中一生晩年乃造仙府遣其子前行視路垂足坐大
石上瞑目而逝公與從之皆王姓皆有聲翰苑從之
遊泰而解形公遊華而長往百年而下記二岳遊者
其將比而同之耶否耶從之遺民舊老微服東遊而
公有事祭告泰華之靈視兩人之遊迹亦將如世眼
之差別耶否耶達削成四方不知天不可升矣白帝
少昊之司百神之所家代祭告虔之時神祗涖止盻
蠁赫肰其亦有靈爽憑焉而挾以俱往邪公易簀時
云有仙迎我蓋知之悉矣公諱鐸字覺斯河南之孟
津人天啓壬戌進士歷官具在國史祖父俱
以公貴贈如其官祖妣氏妣氏妻氏俱贈一
品夫人公生于年月日卒時年六十有一子
五人葬于某地之某阡余與公同官交好酒蘭歌罷
談說生平輒以不朽爲託故于其子之請銘不敢以
老病辭系之銘曰
鴻朗莊嚴昭有融光岳氣合生駿容魁顔偉幹聲
如鐘珠囊玉杯推國工西淸東壁羅心胸廣厦細
旃達帝聰槐廳柳院聲寔隆駕鵝雙飛五馬東延
登受策憂心冲颷迴霧塞天夢夢吁嗟一柱頽昊
穹高文巨什琬琰崇海涵地負無終窮八分三體
追高蹤下躡羲獻上斯邕鸞翔鵠峙驚鬱葱魚頏
鳥頡何匆匆縹緗縑素流蠻戎豐碑貞石爭磨礲
如椽筆補造化工誰云文藝徒彫䖝蓐收別館少
昊宮巨靈高掌光熊熊車箱栝矢與天通爟火旣
舉登蓮峰玉漿金醴觴芙蓉歸來竹杖成茅龍揮
手高揖靑鳥公滹南羽化將無同金天帝醒移策
封昭王博銘翳蒙茸華隂授璧懷抱中天門詄蕩
秋禮終佳城鬱鬱開中嵩我裁銘詩依變風千年
吐氣成白虹
故福建建寧府推官待贈吏科給事嘉善柯君
墓誌銘
昔人重進士科有司謂之座主今翰林典春秋試事
亦稱座主師資之誼自昔而肰雖仕至卿相亦必曰
出某人之門比其衰也座主門生菀枮遷改或掉臂
以去或掩面而避朝盈夕散比于虚市辛酉秋試余
時舉于浙者百人計終始不相偭背者六七人而巳
此六七人者今旣不可復得余雖不欲孑肰顧影自
歎其無徒也其可得乎嘉善柯君六七人之一人也
君累試舉進士司理建寧五年謝事里居十五年而
卒其子給事君聳謁余江村苴絰稽首哭而請曰唯
先子出夫子之門願有述也嗟乎給事身在日月之
際不以老髦捨我而以不朽其親爲託則君父子間
家人私語契闊談讌其念我可知也古人以人世相
閱託末契于後生余之所期許于六七人者暮節頽
景可益信不誣于給事之請爲之汍瀾涕洟執簡而
輟筆者數矣其何忍辭按狀君諱元芳字月傳先世
莆田人慶元路學正仲爵始居嘉善之甓川祖年九
十有二邦人推爲壽耉父慷慨多施予母趙氏君弱
不好弄才筆能沾丐數人年二十五舉于鄕余旅見
之目曰端視而神穩必君子也五上公車報寵帷燈
緹灰淑愼如處女丁丑舉南宮見于漳浦黃公公目
之如余益自礪曰吾得奉教兩夫子有餘師矣居贈
公喪有聞服除授建寧府推官建寧介入閩上遊龐
茸獷猂號爲難理君爲政釐積案薙宿蠧焚速訟懲
簪筆愼平反杜請託老文法吏雁鶩列行受署莫敢
仰首周視案牘亭擬閱實每歎曰彼爲隱忌峭刻之
文暴揚燕私點汚帷簿其如人子孫姓若何且獨不
爲子孫地乎其大要以覈官評正刑書持大體飬元
氣兩署郡篆再署甌浦按行属城所至辦肅他鷙擊
毛舉者顧弗如也浦寧接壤壽寧江山蔴靛賊盤互
剽掠君募壯勇設關諜擒賊首五大王餘黨竄伏君
還郡監司倖功僨師顧以遺宼嗾君坐鐫一級已而
賊復嘯柘浦約日取浦城君署部詷知之午夜勒郡
邑兵分道掩捕質明七十餘首反手就縛諸大吏驚
而相告是果能辦賊非縮朒縱賊者當君鐫級時属
邑令夏&KR0595;仲黃石公奮袂與直指抗辨請解符印去
而閩人亦相率訟言于朝卒用得直蓋崇禎季年當
宁厲精吏議與淸議猶能互相搘拄舉閩而他可知
也甲申用理績殊異行取第一未及上而國難作解
官歸隱太孺人在堂長筵孫子遂閒居奉母之志給
事令棗陽内召君喜曰自今可以舒眉坦腹長爲逸
民矣簾閣綈几著書不輟優游考終飾巾待期近世
士大夫所希有也君初舉進士觀政得贈公家書心
動曰無疾病何以非手跡耶請急馳歸及門而贈公
病革矣執手慰問扶抱進袍服奉觴再拜贈公頷之
而喜蓋踰月而後殁人以是知搤臂嚙指古孝子非
虚語也爲舉子病咯血良醫搖手相視夢三丈夫診
病前行者却指第三人曰能療汝君拜之以藥一丸
投盂水戒飲盡手摩頂數周輟大吐雜肰讙曰愈矣
芬香迸口齒間越翌日里人以脩三官祠來告問其
巾服則所夢也自是病良已易簀時語所知曰吾生
平無愧心事此時較有得力處頻申瞑目如入禪定
蓋君之居心制事淸明誠一與神明通者久矣君享
年六十有二妻俞氏子卽聳巳丑進士今吏科給事
中余惟君内行淳古服官廉平金聲玉色美不勝書
也以一言蔽之曰厚夫世風之日趨于薄也猶醅之
薄而爲醨也醇酎百末甛醹九投用以奠東皇而享
太乙非厚不可余以老民野史叨載筆之任愾歎于
君臣父子間庶幾使世之梔貎蠟言囂肰相命者知
所以鏃厲而歸厚也銘曰
漢世公卿皆稱長者風流邈矣史失求野游光射
聲頭角熊熊如鐘鏘號其内則空塗車曷駕木鳶
不舉如尸土龍而祈降雨溫溫恭人職思其居樸
遫悃愊歲計有餘仁厚之名淡無可喜如酒九醖
咀嚼彌旨火膏炷光土膏脉發德膏厚矣匪薶胡
搰武原之南流泉日陽膴膴鮮原廼廽廼藏鄙寬
薄敦古也有志我鑱銘章來者是爲
亞中大夫福建布政司左參政管延平府事朱
君墓誌銘
君名日爃字靜之家世大梁宋南渡徙崑山祖熙洽
舉進士官貴州按察司副使父萊母徐氏舉萬曆壬
子鄉試署懷遠教諭崇禎末由國子監丞歷工部營
膳司主事弘光元年復職慈禧宮成陞福建右參政
管延平府事未行而國難作矣君爲監丞甫一日城
守事亟用推擇添主工部派守永定門門首當敵衝
控弦游奕不絕中人立燈竿掛㪣樓劇戲如小兒廵
視大臣唯唯君正色折之不少避解嚴補膳部視西
城河工管試驗廳監脩閱武門馬棚所至與中人交
蹠算金錢估工役磨牙鑿齒岐口沓舌君洗手授事
勾稽彈駮中人咸目誼之未有以中也久之用倉厫
事鐫級臨淸使竣坐馬棚事下獄閱十九月得白肰
竟用是罷君之督臨淸厰也瀕行敵騎大至監視高
起潛引兵躡之分域西東而陣高陣城東微道臣高
捷撤城内河西浮橋出郭外以渡師河西民擁衆不
聽撤捷逃匿不知所之君奮袖往大呼傳諭曰高監
兵欲西者捍禦東面敵保城池也今擁河橋不聽渡
敵飄突抵城下此時欲撤橋濟師晩矣民讙應曰敢
不惟命我師渡而東敵騎解去人言國家之壞由于
中人爲其蠧蝕國夲資宼諜敵如蟲之兩口自囓也
肰則河西之役寺人橫身却敵監司容頭僅免其忠
邪勇怯相去又何如也嗚呼先皇帝以神聖之主遭
逢多難中官朝士疑信參用卒之兩相惎間兩相諈
諉國家事如無柁之舟無錘之稱浮沉下土莫知適
從一二郞署小臣輿謣疾號横流一葉曾何救乎敗
亡如君者可勝歎哉乙酉元旦北向擗踊淸明日拊
膺哭曰乞兒馬醫瀝酒漬地十二陵誰奠一盂麥飯
耶忽忽臥病無生人之樂辛卯二月年六十有八患
風痺以歿嗚呼其尤可悲也君少從長姊夫王淑士
游學討論經史場屋之文最有原本天性孝友内外
無間言居官廉辦不苟取予其與人不翕翕熱亦無
崖岸嶄絕之行因淑士交李長蘅及余皆有終始娶
周氏生子陛臣歲貢今富陽令繼譚氏生階臣埰臣
皆諸生女九人孫男女六人陛臣以某月某臣葬君
朱夫圩之高原兩恭人祔焉以殳執故乞銘銘曰
丹樓如霞兮衛河湯湯淸嘯不遐兮尺組猶長衣
冠月出兮寢園薦荒殁而猶祝兮冋冋北邙眇肰
書生兮與國存亡涕盈其銘兮孰知我傷
懷遠將軍進階安遠將軍錦衣衛指揮同知北
鎮撫司掌司事王府君墓誌銘
崇禎九年烏程枋國興勞修朱並之獄而余首及難
大金吾希承風旨鍜鍊具獄獄三上上不許詔下東
厰公謝厰事家居扼腕歎詫召厰故吏告曰起大獄
殺大臣骫大法蒙蔽當宁衛代閣剸刃而厰代衛受
名不巳傎乎吾雖謝事舊刑官也庸敢不以正告諸
人聞之股栗具以公言白厰璫璫大悟属所司推輷
盡得鈎連文致狀上震怒尸三奸人于闕下烏程罷
不再召命法司釋余方獄急人莫知也楚人汪雲卿
客公所請以告余公属曰閟之毋使烏程知而惎我
烏程死又囑曰終閟之虞山將大用吾不欲知而德
我也汪生爲余言公之長者如此越二十載歲在丁
酉公卒于淮安之寓舍將葬次于侍御爕撰事狀請
余銘狀稱公掌詔獄前後平反大小百四十餘件奏
疏累二百章未嘗有寄請他比廋死一人如汪生所
云公閟不言者狀不具列也余乃爲按覈夲末大書
首簡而次及其行事曰公諱宗德初名崇德以崇禎
紀元易焉其先楚黃陂人世系籍京師起家歷東厰
理刑掌刑北鎮撫司掌司事累升指揮同知封懷遠
將軍覃恩進階安遠將軍公幼孤事母篤孝嘗使至
江南食楊梅鮮鰣投箸泣曰吾母未嘗此也坦衷好
善急人之難甚于巳溫文易直不斬立崖岸燕處向
晦肅衣危冠坐凛如也爲刑官每謂尚德緩刑書以
戒子姓嘗脫人于厄暮夜褁金來餽閉門却之亦竟
不以告人也卒時年七十有九娶徐氏繼娶李氏子
六人長雍中壬午鄉試副榜次卽侍御爕中崇禎丁
丑進士歷今官次庭官金吾言癸未榜武進士賓廉
皆弟子員女一人孫男女若干人嗚呼論獄于東厰
難言之矣委寄嚴密疑鬼疑帝伯州犁之上下其手
孰知其狀華合比之坎牲埋書孰爲之徵武安侯之
蜚語王長君之乘間改形易貌旁行側出閣衛之狡
者參居其間抽偃師之機而收漁人之利於是乎詔
獄益不可問矣公與余無私交不避權要公正發憤
其大意則欲爲國家持三尺法搘柱閣衛存國體扶
士氣發明主上神聖無使煬竈食角之徒陽施隂設
而歸其獄于明主豈獨爲禁近申職掌哉昔在孝廟
時掌錦衣牟斌戚畹出李夢陽于獄夢陽秘錄備載
其事今之志錦衣者徵焉余舊待罪太史氏史失求
野吾猶及載筆其敢避而不書或曰狀不書誌書之
可乎曰狀之不書公之志也書其綱不系其事使人
習其讀而問其傳史家之法也狀旣引之矣誌安得
而沒諸銘曰
國有禁獄厰西東黃門北寺寄命隆㭬人竊枋天
夢夢左執鬼宮右殤中閣衞參立假神叢宮鄰金
虎神鬼工飲章錄牒葦笥同垣牆貫索占不空公
奮隻手抉霧雺矢心掉舌質昊穹鼠狐滅跡豺虎
窮天晶日明光昭融欽哉宸斷吾何功比干賜策
帝所庸高陵深谷星紀終丹書白筆隨秋風竹枯
骨朽誰適從野史執簡貞石壠明訊靑史幽玄宮
故孝廉內鄕許府君墓誌銘
内鄕許府君諱維淸字仲如萬曆癸卯科鄕試八上
春宮不第崇禎辛巳五月十七日卒于家年六十有
四其子宸舉庚辰進士授河津令葬府君于虎頭山
之原繼室王氏李氏祔焉越十有七年歲在丁酉河
津敡歷中外歷官按察使以陜西布政司右參議兼
按察司僉事覃恩贈府君如其官乃件繫生平勒爲
事狀俾舊史氏謙益刻爲隧道之銘按狀府君先世
晉之曲沃人曾祖貴占籍鄧州之內鄕祖存仁隱德
弗耀父評中嘉靖乙丑進士官陜西行省參政二子
皆領鄕薦府君其仲也內鄕人李公蓘由翰林出外
僚才名籍甚所稱于田太史也于田與大參公過從
摩府君頂謂非凡兒以其子妻之府君繼室李則于
田之弟之子也府君辟咡庭訓不離典籍少游外家
上下議論得以沈浸文府縱橫辨囿視世之俗儒小
生䕫蚿憐而蠛蠓覆者擲筆抵几視之蔑如也公車
罷歸大發其藏書橫經藉史貫穿鈎鎖浩汗演迤著
作滿家大參公病小極輒謝春試杖函燕閒考文徵
事大參公喜曰古人以黃妳養老勝異粻宿肉多矣
教戒其子稱引內外家風正色動容凛於夏楚爲令
手書元道州春陵行以寄曰民貧可憐毋乃謂使臣
不如賊也流賊躪中州繕城除器毁家紓難賊肉薄
登城誓死擊却孤城屹立者十載府君力也府君元
配早卒繼李生一子卽按察使宸也側室生宣宷官
爲弟子員皆以禦宼死女一適李占鼇罵賊析骸以
節烈聞孫女及曾孫男女具狀中舊史氏曰余觀慶
曆以來學者日趨浮僞游揚庸剽務華絕根中州李
于田陳晦伯以學殖爲能事世莫之尚也府君胚胎
前光博聞厲行學問淵海得之于田爲多按察君鍾
美豐物君子之澤禕焉胥天下之學者蠟其言梔其
貎其中枵肰無有而懵不知返也取道于中州之學
殖北轅而望崆峒無偭背焉敘府君行事趣舉其外
家之學使後之尚論者望崖溯流有以知古學之從
來則亦古人之志也大參公之歿也鄕人請祀鄕賢
祠今以府君從焉斯古所謂鄕先生歿而祭于社者
與余之銘公也特書之曰故孝廉內鄕許府君之墓
以府君之生平所以重枌榆徵琬琰者固于是乎在
系之銘曰
末流俗學相蔽蒙取靑嫓白矜魚蟲象物衒世如
土龍河汾有儒師文中獨抱遺經追國風結繩掌
故羅心胸羽陵蠧飽宛委窮藼蘇薈蕞將無同弱
冠搖筆凌南宮退飛宋鷁淹蒿蓬書生憂國心忡
忡獨當一面江漢衝黑雲壓城礟碎空樓櫓却敵
完崇墉翟泉鵝飛告閔凶身先陵谷歸昊穹有子
趾美賦彤弓金章玉書耀鼎鐘舊史考德訊瞽宗
逢衣席帽神所庸千秋孝秀齊中嵩埋銘幽隧光
熊熊
遼東王府君墓誌銘
歲在戊子十一月遼東王府君卒于其子江寧淸軍
副使言之官舍明年己丑葬于某山又七年丁酉副
使君以余舊待罪太史氏職司文字請爲其銘謹按
副使君所撰行狀次而書之府君諱可登濟南之長
淸人嘉靖初著籍遼東曾祖璽祖守亨父道平母季
氏府君少喪母稍長喪父後弟甫週歲零丁孤苦依
其姑及舅氏頡羹櫟釜徬徨啜泣年三十爲司倉者
傭書手繭指瘃端勤自如張翁憐而愛之妻以小女
始有家矣力作修業數致千金急難叩門不以無爲
解緣手散去意豁如也囊篋少羡分其弟及甥敝衣
苴履食客滿堂人或惎之笑曰我生是和尚相何刺
促自苦已而撫使君摩其頂曰此萬金産也吾何憂
蓋府君之生平孝友易直倜儻慕義有異于常人如
此舊史氏曰吾聞之銘者名也所以名其爲人使其
人精神顏面有傳于後世也韓子之銘王評事也敘
其文書銜袖之事銘李侍郞也敘其篤信方藥之語
千百世而下讀其文者談笑諈諉如或見之今之爲
辭者緣飾名行鋪陳盛美欺生䛕死貸口借面雖其
大書深刻碑板肰而按其中固枵肰無所有也則亦
何怪其速朽哉副使君之狀其父也信其乞銘也徵
其實而巳不以文亦猶行古之道也居今之世能不
誣其親于身後又安能使世之爲銘者不代人以誣
其親斯其教世者遠矣余故受其請制而銘之不敢
辭銘曰
歲攝提格我識使君旴衡抵掌嘘氣成雲東方之
美有珣玗琪是父是子鍾美在玆纘辭考德文不
求備訊于來世展矣無愧
樂安唐君合葬墓誌銘
吳郡唐景錢景宋葬其父母于婁門之新阡属梁谿
進士華君撰行狀而來請銘余聞古之人所爲誌其
人者知其爲人則取徵于行狀行狀者所以狀其人
其人之鬚眉謦欬面目舉止顯顯肰見之紙上不但
書其族出生卒也狀而不似其爲人癯也而肥黔也
而晳短也而脩則所狀者非其人也蘇明允曰所恃
以作銘者止在其行狀耳而狀又不可信嗟夫難哉
今唐君之狀則狀之可信者也狀君之少曰君七歲
失父哀動路人貧不能就傅借讀鄰舍有難字挾筴
徧詢路人稍長通解文義練達事理鄰里有疑難片
言斷決長安推爲觽玦其孤貧強立爲家收子如是
狀君之壯曰君娶周早卒繼黃氏勤勞共儉佽君起
家早夜異粻擊鮮以奉寡母而以其餘爲德于鄉平
糶以賑饑斥田以助役修橋梁甓堤岸以便津涉念
友人枕膝之託以愛女妻其子教其二子爲儒鏃礪
名行斤斤如也其急病好修爲鄉長者如是狀君之
老曰君晩遭喪亂厭薄世故飯僧禪悅爲白衣道人
有謀舉鄉飲賓者君掉頭曰焉有卉衣椎髻而嚌肺
啐酒升歌鹿鳴者乎病知大期趺坐向西而逝其搘
柱晩節爲國遺民如是狀旣出吳之人與故賢令李
矦皆證明之曰信余是以次按而誌之嗟夫世道交
喪人盡刦也貪者刦財黠者刦名其黠之尤者乘時
憒亂刺取國家大故與人間殊絕驚爆之事以夸大
其祖父以爚亂靑史幽以欺謾鬼神胥自家狀之失
實始今君之子能乞埋銘以不朽其親而又取徵于
言之可信者以爲狀舉若是則世之刦名以誣其親
者或尠矣雖其鄕井翁姥無關于琬琰而斯世之爲
蘇明允者必將有取焉余是以具論之銘曰
荆南之唐質肅始授書徙吳悅山水十有八傳楠
蔚起書生任俠輕趙李君奮孤童踵祖趾周官六
行納孔軌儒風俠骨禪送死子孫含章荷天咫述
德考行尺蹏紙辭從主人斯可矣舊史刻銘削䵷
紫誰之徵者老蘇子
明故王府君合葬墓誌銘
故餘姚令王子曰俞率其子今大行澧謁余而哭曰
先人卽世十三年始克葬十四年未有刻銘歐陽子
之云以有待也嗚呼今則巳矣兩尊人見曰俞鄉舉
而不及見曰俞與澧偕雋南宮也兩尊人劬躬燾後
不知子若孫食其報陵谷貿遷一紀于兹又不知其
食報而不克終也金銷石泐終天而巳矣唯是隧道
之石所以不死吾親者敢以累夫子拜巳又哭余亦
噭肰而哭乃考据行狀誌而銘焉府君諱邑之文
學里人也祖承恩邑諸生九踏省門不第父有德修
一行精易學古之蜀莊也妻瞿氏生四男子府君生
十齡負米十里外以供宿舂娶于張異粻宿肉佽助
顧養退噉糠覈歡如也府君執親之喪過時而偯扶
病執引攀號動路人歲時上冢夫婦伏土啜泣漬淚
濕土如土濆焉府君友于諸弟叔弟死枕屍而哭有
我在勿以妻兒故猶視孺人洽比妯娌季叔有違言
其婦呵之曰使我何以見丘嫂也府君豈弟易直急
病讓&KR0595;邑惡子捶門詬詈府君曰安之將自及孺人
曰去之懼以我滿貫也府君舉倍稱之息爲人輸稅
贖罪孺人典衣襦以償指其二子曰數此爲契齒矣
府君少却游女白首相莊垂簾閉戸謝絕敖戲至今
家人目不識棋枰博局邑屋所未有也狀累數千言
舉其大者昔者北齊劉獻之謂學者曰百行殊塗准
之四科德行爲首若能入孝出弟忠信仁讓不待出
戸天下自知倘不能肰雖博聞強識不過爲土龍乞
雨衒惑將來于立身之道何益乎府君自恨孤貧廢
學聞兔園講誦聲輒徬徨不忍去夫婦嫓德誠心質
行獻之稱孝弟仁讓備矣子孫鵲起振華揭德不出
戸而天下知信矣邑井澆漓羣蜚刺天磨牙鑿齒如
不終日率府君之道言坊行表規重矩疊士大夫不
以土龍衒惑爲能事飲羊秣馬之俗寧不洒肰一變
哉余昏耄䛕聞援獻之之言准于四科以正告鄕里
亦閭胥塾師之所有事也府君生嘉靖癸亥卒崇禎
庚午正月年六十有四子三人次曰俞與其子澧同
舉癸未榜進士曰俞知餘姚縣乙酉挂冠歸里澧今
官行人司行人孫男女曾孫男女若干人初澧之生
也府君夢庭杏盛開中有碩李遂字之曰李旣以澧
命名語轉而肰也曰俞鄕舉人謂必速飛府君曰未
也當與澧偕澧髮甫覆額耳人言君平挺生王氏再
世良有徵也銘曰
國于天地元氣渾龐條葉被澤碩大繁昌三事大
夫都人士女宗鱗集翼德輶克舉抑抑府君應杖
褒衣釐爾女士裙布唱隨家人婦孺風氣滿盈豐
芭慗遺莫匪周楨于公高門比干賜策郁如陽春
萌甲散柝祀同瞽宗名在册府&KR1106;彼土龍况乃人
虎七世之廟百世之仁鄕人子弟眎此刻文
牧齋有學集卷三十終
