牧齋有學集卷五
綘雲餘燼集下
和墨香秋興卷二首
成化中嘉興姚侍御公綬爲許進士廷冕題墨菊
卷周桐村鼎沈石田周張給事寧皆有詩属和呂
太常㦂二律尤佳太常諸孫天遺從市人購得寄
字索題敬次諸公韵二首以識仰止追盛世懷君
子采苓風雨良有感話云爾
白石銅村舊作家叢殘香墨似飛花流運文酒風心
在想像承平刦夢賒南國詞人矜麗藻東城父老說
繁華百年天地留詩卷極目雲烟過晩鴉
綈几奚嚢賞鑒家橫窗卷軸對黃花卽看殘夢爭言
好自說千金未許賖先友成弘同石表秋容籬落異
年華奉常佳句君能詠一看南山色似鴉(是奉常詩落句)
天遺家籬菊盛開邀諸名士作黃花社奉常公
墨菊卷適歸几上諸子倚原韻賦詩題曰東籬
秋興而属余和之
占斷秋光是汝家淸尊雅奏爲籬花佳賓自至何煩
約笑口常開不用賖酒盞潤如分露液墨池燥卽起
雲華吟成却指疎桐樹不宿黃昏接翅鴉
版屋衡門故相家義熙時節種陶花東籬視昔依肰
好白髮於今沒處賖小築楯欄香國土平分月令晩
芳華劇憐半樹梧桐影池上離褷噪晚鴉(呂爲故相文懿公後)
(故有池上鳳毛之歎)
題僧卷
雪被冰牀雲水隈死關生斷不曾開驀肰豆子爐中
爆笑撥星星一點灰
壽丁繼之七十四首
左右風懷七十年花枝酒海鏡臺前每憑靑鳥傳書
信不欠黃姑下聘錢無事皺眉常自慰有人擁髻正
相憐笑他丁令千年後化鶴歸來勸學仙
龍漢分明刦外年燈樓酒舫赤闌前琴尊自可爲三
友花月何曾費一錢畱客恰宜邀笛步當歌最愛相
夫憐案頭老蠧休相笑食字春𧖟豈是仙
曲踊橫奔倚少年金丸玉劒萬人前淳于正合傾三
斗鄭尉何曾値一錢望眼刀頭靑鏡在吞聲江曲白
頭憐知君不羡還丹訣俠骨飛騰卽劒仙
白下藏名七十年博場酒肆笛牀前傳來建業三臺
曲畱得開元半字錢蔭藉金張那可問經過趙李總
堪憐繫腰莫笑吾衰甚雲母餐來共作仙
甲午春日觀吳園次懷人詩卷愴肰有感次韵
二首
誰憑龍漢問編年轉眼分明浩刦前無藉每思邀帝
博長貧只合貰天錢石言晉國寧非濫鶴語堯時劇
可憐渡海踰河都未了不如拔宅去登仙
銅人流淚自何年歷歷開元在眼前海上浪傳千歲
藥民間猶使五銖錢繰絲有繭春𧖟老曲樹無條尺
蠖憐脉望只應乾死盡莫將食字學神仙
次韻贈趙友沂四首
楚史三墳博平威再世廉文心呈浩蕩詩律闡精嚴
道以緵爲紀交將素比縑看君躍馬意寂寞笑郞潛
長懷天育馬肯坐騎韉籌策紆三嘆論詩只數篇
連城歸白璧淸廟叶朱絃信宿猶爲客休嗟入雒年
擇木偏宜讓名泉亦取廉斷金資臭味沉水證香嚴
世變謀衷甲天寒惜被縑滄江嗟歲晩一任老夫潛
峻堞飛鳶紙崇山積馬韉乹坤三外刦詞賦七哀篇
才老精金冶心危促柱絃壯遊人所羡冠劒是丁年
次韵贈别友沂
餘生老無徒彳亍困行旅髠鉗疑薙削壞服覓儔侶
昔遊謝王貢末契結嵇呂夙心薄因依溫凉越書敘
未遑撫塵跡先期扞牧圉元龍豪湖海子先喑河渚
卽事不相爲遙集互矜許小刦混器界大圜易端緒
志士惜雲雷古義敦贈處一翁輕少陽男子重文舉
中和叶神聽孤孑倚天與吾子視後鞭老夫識退茹
愧無繞朝策投筆返村墅
爲友沂題楊龍友畫册
揚生倜儻權奇者萬里驍騰渥洼馬雙耳朝批貴筑
雲四蹄夕刷金支野空坑師潰縉雲山流星飛兔不
可還卽看汗血歸天上肯餘翰墨汙人間人間翰墨
巳星散十幅流傳六丁歎披圖磵岫幾重掩過眼烟
嵐尚凌亂楊生作畫師巨肰隱嚢紗帽如列仙大兒
聰明添樹石侍女窈窕皴雲烟憶昔龍蛇起平陸奮
身拚施烏鳶肉已無丹燐併黃土况乃牙籖與玉軸
趙郞藏弆緗帙新摩娑看畫如寫眞每于剩粉殘縑
裏想見刳肝化碧人趙郞趙郞快收取長將石壓■
■撫莫令匣近親身劒夜半相將作風雨
武陵觀棋六絕句
簾閣蕭閒看弈時初桐淸露又前期且看試手思新
着莫向殘燈悔舊棋
滿盤局面若爲眞賭賽乹坤一番新有客旁觀須著
眼先知審局定何人
黑白分明下子時局中兩兔巳雄雌世間國手知誰
是鎮日看棋莫下棋
一着先人更不疑侵邊飛角欲何之鴻溝赤壁多前
局從古原無自在棋
小謝賓朋珠履多後堂棋局應笙歌可知今日鵝籠
裏定有樵人爛斧柯
太白芒寒秋氣澄楸枰剝啄閃殘燈袖中老手還拏
撇只合秋原去臂鷹
寄湖州官使君兼簡聖野
白蘋州水淨琉璃正是亭臯葉下時午夜使君能對
客癸亭才子共題詩淸苕風物宜茶事下若戈鋋似
酒旗擬傍玄眞靑箬笠鷗波先與託微詞
伏波弄璋歌六首
天上張星照海東扶桑新湧日車絚尋常弧矢那堪
掛自有天山百石弓
釃酒椎牛壁壘開三軍大嚼殷如雷百年父老爭歡
笑曾喫誰家湯餅來
汗血名駒蹴踏行白眉他日笑書生虎龍變化誰能
料玉雪家兒似北平
開天金榜豁鴻濛越國旌旗在眼中百萬婺民齊合
掌玉皇香案與金童
龍旗交曳矢頻懸綉褓金盆笑脅駢百福千祥銘漢
字浴兒仍用五銖錢
充閭佳氣溢長筵孔釋分明抱送年授記不須尋寳
誌老夫摩頂是彭籛
壽馮雲將八十
湖山安隱鹿麋羣映雪堂前夜壑分耆舊仍推鄕祭
酒(其尊人故祭酒公也)風流猶說小馮君笙歌北里尊前月松
柏西陵夢裏雲灰刦相存嬴得在白頭袛合醉紅裙
八十長筵燕笑時烏紗巾下剩鬚眉平生心跡爲雲
將老去風懷倚雪兒紅藥鬭雞金距在靑樓拊馬玉
鉤知投竿大有飛熊想莫訝斯干吉夢遲
題孟陽畫扇
相逢馬上人眉間帶晉楚勒馬指前林欲共班荆語
送吳興公遊下邳兼簡李條矦
落花飛雨攪䢴溝襆被奚嚢感薄遊寳劒千金吳季
子長城半壁漢條矦高榆耕壘連滄海深柳書堂枕
碧流共語老夫應失笑春深冐絮尚蒙頭
寄贈下邳李條矦二首
靑箱白袷道衣閒滿月雕弓手自彎蠟屐遠尋婁敬
洞開忩近對子房山白連滄海雲千疊碧漫圯橋水
一灣書劒溪堂鞍馬客夜深燈火射潮還
下邳橋水浸黃沙授履傳書跡未賒按部風聲餘草
木雜耕心血長桑麻畢箕夜雨悲烏屋閶闔春風恥
燕家衰老不堪牀下臥爲君西笑向天涯
李太公壽
甲子題詩歲月長遺民杖屨道人裝雞豚近約東西
社湖海平分上下牀酌酒開顏看梓漆停杯蒿木歎
滄桑赤松黃石皆仙侶進履橋邊問子房
爲戒香小師題扇
蕭寺僧雛髮初剪風味惺忪意婉孌未曾燈火課㳒
華乍向書忩讀文選文選中多月露詞何當嬈亂小
沙彌休躭宋玉江南賦且記頭陀古寺碑
吳期生金吾生日詩二首
繞膝才稱八十觴長筵羅列又成行先朝第宅尚書
塢小弟班聮御史牀甲子趨庭隨綘縣庚申侍寢直
丹房樵陽屢趣登眞會定在蘭亭禹廟旁
錦衣闕下靖行時秘策家傳玉帳奇馬沃市場餘首
蓿婢膏北婦剩燕支劒花芒吐耶溪曉箭竹風生射
的知春酒酌來成一笑黃龍曾約醉深巵
陳子永母曹氏壽詩
玉雪蘭風轉畫屏綵衣迴薄柘枝停斗南共指賢人
聚芒翼都依婺女星
玉山金母樹槐新花月亭前遠戰塵身坐寂光安隱
土十年刦火不知聞
長筵繞膝話熙朝晩院花磚光景遙最是日華仙掌
露萬年枝上不曾消
鴛湖水淨月波淸映望江天河鼓明拜罷壽筵朝太
乙五雲多處祝昇平
龔孝升四十初度附詩燕喜凡二十二韵
一氣乘箕裏三辰戴斗邊上卿占月省執法麗星躔
獨坐中台肅雙藤闔戸懸黑頭三事少白筆四聰占
報曉雞人罷成陰鶴蓋聮游河五緯並降昴一神偏
天老論塵數靈椿記小千上尊同馬湩御席列駝筵
地餅光常照天厨器自肰小紅花破臘重碧酒如泉
洞府徵嘉會靈簫倚宿緣眉傳京兆嫵曲奏相夫憐
鳥命頻伽共花心雜苑駢珠林香馥郁玉樹自嬋娟
閣道紅牆近天街碧落連霜生焚草筆春發夢刀篇
鳳爲棲鸞好蟾於顧兔圓耳璫嗔放日壺矢笑連天
婉戀將雛母參差上樹仙卽看金作礪還似玉爲田
燕駕紆迢逓嚶鳴附祝筵終期饗斟雉甲子度堯年
郭河陽溪山行旅圖爲芹城館丈題
曾厓鐵樹闇江關破墨沉沙尺幅間記得承平有嘉
話玉堂深處看春山
題柳枝春鳥圖
婀娜黃金縷春風上苑西靈禽能笑侶先揀一枝棲
甲午十月二十夜宿假我堂夢謁吳相伍君延
坐前席享以魚羹感而有述
天荒地老夢鴟彛故國精靈信在玆靑史不刊亡郢
志白頭猶記退耕時簫吹江上商颷發潮漏胥門朔
氣移鄭重吳宮魚膾饗寒燈一穗閃朱旗
聖野携妓夜飲淥水園戲題四絕句
銀燭明眉鬭夜光喧喧笑語坐生香春風十月花叢
裏閒殺烏啼半夜霜
糺酒頻將羅袖揮觥船薌澤指橫飛主人大有畱髠
意若箇瞪瞢不醉歸
百罰觥籌敢數遲只憑眉語判深巵吳宮我欲重教
戰要領吳娃作隊師
喚作梨雲夢不眞折花傾酒對窮塵道人自向諸天
笑還有橫陳執手人
冬夜假我堂文宴詩(有序)
嗟夫地老天荒吾其衰矣山崩鐘應國有人焉於
是淥水名園明燈宵集金閨諸彥秉燭夜譚相與
惻愴窮塵留連永夕珠嚢金鏡攬衰謝于斯文紅
藥朱櫻感昇平之故事杜陵箋註刊削豕魚晉室
陽秋鐫除島索三爵旣醉四座勿諠良夜漸闌佳
詠繼作悲凉甲帳似拜通天霑灑銅盤如臨渭水
言之不足慨當以慷夜烏咽而不啼荒雞喔其相
舞美哉吳詠諸君旣斐肰成章和以楚聲賤子亦
慨肰而賦無以老髦而舍我他人有心悉索敝賦
以致師則吾豈敢客爲吳江朱鶴齡長孺崑山歸
莊玄恭嘉定侯汸研德長洲金俊明孝章葉襄聖
野徐晟禎起陳島鶴客堂之主人張奕綏子拈韵
徵詩者袁駿重其余則虞山錢謙益也(甲午陽月二十八日)
分得魚字
奇服高冠競起余論文說劒漏將除雄風正喜鷹摶
兔雌霓應憐獺祭魚故壘三分荒澤國前潮半夜打
姑胥古時北郭多才子結隱相將帶月鋤
歲晩顚毛共惜余明燈促席坐前除風烟極目無金
虎霜露關心有玉魚艸殺綠蕪悲故國花殘紅燭感
靈胥退耕自昔能求士慙愧荒郊自荷鋤
和金孝章(用來韵)
故國過從意倍親天涯北郭昔時人文章溝壑存洪
筆戎馬江山剩角巾四壁霜風如浩刦一忩燈火話
窮塵寒梅破墨欣相贈笛裏南枝蚤放春(孝章詩後畫墨梅一)
(枝意有託也)
和朱長孺
天寳論詩志豈誣蠱魚箋註笑侏儒西郊尚記麻鞋
往南國猶聞石馬趨事去金甌悲鑄鐵恩深玉匣感
鱗珠寒風颯拉霜林暮愁絕延秋頭白烏(長孺方箋註杜詩)
和歸玄恭
樗櫟餘生倚不材老顚風景只堪哀巳拚身是溝中
斷未省心同刦後灰何處靑蛾俱乞食幾多紅袖解
憐才後堂絲竹知無分綘帳還應爲爾開(是日女郞欲至戲以)
(玄恭道學辭之來詩以腐儒自觧故有斯答)
和葉聖野
躍馬聞雞心事違相期晼晩定因依五湖蝦菜春來
好三月鶯花亂後稀語沸綠尊波作浪談深紅燭淚
沾衣包山卽是仙源路莫漫緣溪悵怏歸(時有卜居包山之約)
和徐禎起
老學依肰炳燭時杜詩韓筆古人師崑岡玉石吾何
有東海滄桑某在斯草野不忘油素約蕉園終見汗
靑期請看典午陽秋例載記分明琬琰垂(時諸君共商史事故)
(及之)
簡侯研德并示記原(用歌字)
當饗休聽暇豫歌破巢完卵爲銅駝國殤何意存三
戸家祭無忘告兩河擊筑淚從天北至吹簫聲向日
南多知君恥讀王衰傳但使生徒廢蓼莪
贈陳鶴客兼懷朱朗詣(用眞字韵)
雀喧鳩閙笑通津橫木爲門學隱淪名許詩家齊下
拜姓同孺子亦長貧風前剪燭尊無酒雪後班荆道
少人却憶西陵有羈客荒雞何處警霜晨
贈張綏子(前韵)
名園綠水履綦新取次盤飱笑語眞戴笠經過看老
客荷衣出拜記留賓(往過異度泌園綏子尚羈貰故有遺山荷衣出拜之感)十
年宿艸猶今雨半壁殘燈似故人莫訝心期託年少
通家孔李更誰親
仲冬六日吳門舟中夜飲飲罷放歌爲朱生維
章六十稱壽(甲午)
吳門朱生朱亥儔行年六十猶敝裘生來長不滿六
尺胸中老氣橫九州朝虀暮鹽心不省春花秋月身
自由席門縣薄有車轍臂鷹盤馬多俠游是時金閶
全盛日鶯花夾道連虎丘柳市金盤耀白日蘭房銀
燭明朱樓時時排場縱調笑往往借面裝俳優觀者
如牆敢發口黎園子弟歸相尤就中張叟(燕筑)最骯
髒橫襟奮袖髯戟抽鄰翁掃松痛長夜相國寄子哀
淸秋金陵丁老(繼之)誇矍鑠偷桃竊藥筋力遒月夜
劉唐尺八腿扠衣闊步風颼颼王倩(公秀)張五(穉昭)
並婀娜迎風拜月相綢繆玉相交加靑眼眩鸞篦奪
得紅粧愁朱生奡兀作狡獪黔面髽髻衣臂鞲徤媪
行媒喧剝啄小婢角口含吚嘔矮郞背弓擔賣餅牧
䜿口笛尋蹊牛髩絲頰毛各有態搖頭掉舌誰能侔
吁嗟十載遭喪亂寄命朝夕同蜉蝣天地翻覆戲場
在干戈剝換顚毛畱老顚風景仍欲裂對酒歌哭庸
何郵瞥眼會過千歲刦當筵翻笑隔夜憂何妨使君
呼八騶跨坊綠幘戴紅兜下馬忽漫開口笑解貂參
預秉燭遊吳姬錦瑟許共醉鄂君翠被邀同舟雜坐
何當禁執手一笑豈惜傾纏頭商女歌殘燭花冷仙
人淚下鉛水稠夜烏拉拉散列炬村雞荒荒催酒籌
午夜前期問櫪馬明朝樂事歸爽鳩朱生朱生且罷
休爲爾酌酒仍長謳張叟老下齊七十老夫稍長亦
輩流兔烏天上不相待雞蟲人世難與謀且揄王倩
長舞袖更囀張五淸歌㗋熨斗眉頭展舊皺漉嚢甕
面開新篘淸商一部娛燕幕紅粉兩隊分鴻溝急須
伴我醉鄕醉安用笑彼囚山囚
(次日篝燈泊舟吳塔呵凍漫稿)
贈盛子久
鏡裏顚毛笑汗靑浮雲心事鶴身形金光共室常淸
淨玉斧尋眞自杳冥白氊鷲僧分竹杖綘紗鹿女問
蓮經家山只在柴門外梵罷香銷看翠屏
燈屏詞十二首(贈龔大中丞)
天河橫轉酒旗斜月駕靑銀駐綘紗歌闋落梅人未
醉碧桃何事旋開花
神索風傳臺柏枝天街星傍火城移袖中籠得朝天
筆盡日歸來便畫眉
御席駝羹宣賜稀金盤行酒着珠衣笑他寒餓東方
朔自拔鸞刀割肉歸
換徵移宮樂句多玉簫風急渡銀河星娥月姊驚相
詰天上何人竊九歌
絡角星河不夜天花開花合不知眠小紅一片才飛
却却怪人間又一年
油壁靑驄莫浪猜颷輪倒景坐徘徊香風却載紅雲
下忉利新看香市回
潑墨崇蘭泛曉霞石城玉雪漾平沙騷人香草休題
品此是西天稱意花
靑瑣丹梯詰曲迴燈花交處見樓臺仙禽梵烏紛如
織不涌身雲不入來
陽翟新聲換竹枝秋風紅豆又離披囀㗋車子當筵
唱恰似儂家絕妙詞
壁月珠簾共一堂繁星列宿正低昂只嫌舞袖弓腰
閙尚是人間百戲場
醉鄕曲部總華胥唱月催花建鼓旗贏得夜珠簾幕
外諸天如雨細如絲
三月烟花玉蘂遙文章江左倚靈簫不知誰度燈屏
曲唱遍揚州廿四橋
次韵贈張燕筑
碧雲紅樹夢迢遙那有閒情付却腰曾向天家偷壓
笛親從嬴女教吹簫一生花月張三影兩髩滄桑郭
四朝多謝東風扶素髮春來吹動樹頭飄
曲江野老復何爲調笑排場顧影時地上白毛如短
髮天邊靑鏡與長眉秦淮明月金波在霛谷梅花玉
笛知秀嶺宮前歌一曲春風鶴髮太平期
芥閣詩次中峰蒼老原韻四首
讀書何似識拳頭老宿當機背觸幽一粒須彌應着
眼百城烟水好維舟拂衣石盡憑誰數彈指門開不
用謀賸欲披襟談此事明燈落月正遲留
人世喧豗鏡裏頭閒園小閣貯深幽翻風䟦浪分千
海暖日香雲隱一舟于野鶴鳴將子和定巢燕乳爲
孫謀哭他世上長年者白晝攤錢自滯畱
舫齋平繫子城頭穴壁穿櫺架搆幽返照閃紅翻雉
堞垂楊搓綠影漁舟盪雲決鳥從吾好駐月紆風與
自謀聘望卽應同快閣奔星飛約任勾留
公車不肯赴綃頭簾閣疎忩事事幽淸曉卷書如繫
䌫當風放筆似行舟遺民共作悲秋語禪侶長爲結
夏謀衰老不忘求末契憑闌眞欲爲君畱
題鄒臣虎畫扇
大癡吹笛度秦關鄒子仙遊又不還破墨烟巒餘黯
淡夕陽粉本在關山
浮嵐煖翠失連城漂墮今爲糞土英一角雲山留數
點爲君懷袖伴孤淸
乙未秋日許更生扶侍太公邀侯月鷺翁于止
路安卿登高莫釐峰頂口占二首
盪胸雲氣挾波濤彈指層湖萬頃遙却訝人間還有
地信知今日是登高點空晴嶼開眉目啣岫陽烏見
羽毛眠底三吳塵土界滿城風雨定蕭騷
五十流年昔夢中(余與許翁别五十年矣)登高錯莫御秋風整
冠那得雙蓬髩吹帽休嗟兩秃翁九日茱萸殘刦火
百年藜杖倚晴空夕陽橘社龍歸處笑指紅雲接海
東
遊東山雨花臺次許起文韵
拂石登臺坐白雲重湖浦漵似迴文夕陽多處暮山
好秋水波時木葉聞玄墓烟輕一點出吳江靄重片
帆分高空却指南來雁知是衡陽第幾羣
路易公安卿置酒包山官舍卽席有作二首
綠酒紅燈簇紙屏臨觴三歎話晨星刊章一老餘頭
白抗疏千秋託汗靑龍起蒼梧懷羽翼鶴歸華表貯
儀型撑腸磈壘須申寫放箸捫胸拉汝聽
霜髩飄蕭念舊恩郞君東閣重相存饑來羹饌偏忘
勸亂去淸歌記斷魂故國湖山禾黍日秋風賓客孟
嘗門燈前戰經吳越范蠡船頭好共論
朱內翰開宴二首
飛樓縹緲面湖光罨畫靑山枕畫廊內史舊分丹漆
筆嫖姚新試綠沉槍聽殘金鑰談因夢焚却銀魚入
戲場四者難并君自惜肯辭絲竹出中堂
十眉環列飲秋光未了寒暄趣命觴拍岸湖波翻綠
醑銜山日影逗紅粧看花禁奪繙經眼徵燭防賖惱
客腸惜别且携殘夢去瞪瞢歸路若爲長
送吳梅村宮諭赴召
淸和黃葉滿平蕪月駕星軺肅首途病起恰逢吳八
月賦成還凡漢三都香爐烟合朱衣在宮扇雲開玉
佩趨花院槐廳多故事早傳音信到菰蘆
虎丘舟中戲爲張五穉昭題扇得絕句八首穉
昭少年未娶不肯席帽北遊故詩及之
便面風流柳市知春心顧影問腰肢綠沉漆管餘蛾
綠漫與東家畫十眉
蕙質蘭心桃李年裌衣迎臘未裝綿儂家舊住天河
上不比牽牛會貰錢
歐骨虞筋寫硬黃白團紈扇墨衣香笑他弱腕奴書
子簇簇簪花學女郞
輕紅攬袴拂廬眠蘆酒朝醺夜數錢紙帳梅花檀板
月夢魂不到黑山邊
紅袖靑衫匼匝時鶯揎花妥燕差池人中張五看誰
是玉樹臨風只一枝
霜風午夜靜寒林何處柔和轉妙音五百仙人齊省
記多生於此失禪心
昵枕羅衣䄂許長餘干傳得口脂香從君煖老思燕
玉只合溫柔是此鄕
一剪金刀滿鏡愁靑春和髮水東流明年娶得桃花
女十五盈盈並上頭(張五每自笑十三剃髮待明年娶婦好並上頭也)
贈張坦公
中書行省古杭都曾有尚書曳履無暫借願廳居左
轄且抛手版領西湖懷中日月韜龍節匣裏風雷閟
虎符携得岱宗雲滿袖好將膚寸雨菰蘆
中朝九伐勒殊勲父老牽車拜使君藉草定追蘇白
詠澆花應酹岳于墳西陵古驛連殘燒南渡行宮入
亂雲註罷金經臥簾閣諸天春雨自&KR0813;紛
題京口避風館詩爲淮南李小有作
橫江樓館面金山白浪粘天如等閒恰是四禪淸淨
地毘嵐風起不相關
吳天颶母互爭雄萬斛千帆簸蕩中魚鱉吐涎還失
笑何因平地起龍宮
吹浪江豚向晚多夕陽酤酒聽漁歌長年共指檣竿
笑少日鯨魚口裏過
未便江風彈指開浮嚢謹護且徘徊老僧省淂多生
事曾記河神小婢來
咫尺橫江濁浪腥新添水檻限靑冥臨流莫唱公無
渡恐有人從魚腹聽
朔風吹動幾天昏四壁明燈笑語溫可歎爰居無屋
止避風常向魯東門
佛火經聲出浪堆蝦鬚水母莫相催齋時得食江神
喜約束龍魚受戒迴
三界風輪蕩不旋避風小築倚江天知君突兀千間
屋未是經營斷手年
