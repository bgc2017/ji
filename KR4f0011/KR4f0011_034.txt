牧齋有學集卷之三十四
神道碑
明故光祿大夫太子太&KR0854;禮部尚書兼文淵閣
大學士贈少&KR0854;謚文穆成公神道碑
嗚呼以天爲無意於人國乎雖其陽九百六方蹶降
割之際光岳之氣未嘗不合也山川之雲未嘗不出
也扶危定傾之才未嘗絕跡于世謀王斷國之人未
嘗不接踵于朝也以天爲有意于人國乎卑之以賢
才而靳之以信用使之臣不遇其君君不遇其臣卽
君與臣兩相遇矣而又不得久于是乎奸邪小人盤
互于內敵國外患交蹠于外而淪胥板蕩忽焉不可
救藥蓋吾觀宋事至靖康諸賢之進退輒爲之填胸
拊&KR0574;且憤且悸今老病垂死而書吾友文穆公墓隧
之碑乃在其卽世二十餘年之後此所以忍淚執筆
嘆窮而繼之以泣也公姓成氏諱基命字靖之避廟
諱請以字行大名人也少爲諸生長身玉立與高陽
孫文正公齊名萬曆丁未舉進士選庶吉士踵高陽
列詞館砥行績學竝著公望廻翔詹翰歷官吏部左
侍郎崇禎元年枚卜閣臣廷推居首未果用踰年遵
永陷没畿輔震驚上用廷議十一月七日卽家起高
陽公以樞輔駐通州控御神京次日趣召公升禮部
尚書入閣辦事越五日高陽入朝召見平臺公颺言
于上曰願陛下以戰守事宜一切委承宗俾得盡其
才力必能辦敵仰副聖意上爲之首肯當是時烽火
連接警報錯互舉朝恇駭不知所爲公言出而聖意
定廟算一人有固志上始悔用公晚也高陽旣出鎮
公在政地無一日不以關門爲慮凡所條上覆奏綜
覈舉行於兵部則謂四方召兵抵圻輒烏集獸散當
止七萃乘城之士宵旦不得下當更番宣雲勁卒入
衞當額招備所當敵于戸部則謂調集費繁額賦當
急行粮當覈新餉當增凍粮當運明年領兌續運之
法當行于工部則謂收法辦造當稽內造外造當促
期戰車當補料價當先期以應又謂六垣註銷不講
六曹奏報省試不聞錯互挨次緣飾故事一一條次
當興幾何當革幾何心計目營手批口荅爬搔拮据
冒勞銜怨皆以內庀軍國外應疆國爲張皇修攘之
計而其最大者則處置關帥一事蓋是時馬帥世龍
出自囹圄受命總理方扼腕奮臂期却敵自效中樞
惡其兀傲不善事巳也使其私人監伺之又嗾他帥
譁而訟之公謂國家所倚賴者關門也關門所倚賴
者高陽也今以私憾齮齕世龍掣高陽之手足而責
其展布關門之事去矣猶不爲國家慮乎于是力排
羣喙取旨申飭命世龍一意進取不得輕議更置又
請遣科臣往薊飭厲羣帥不得擁兵觀望違總理節
制世龍益感奮誓死總五大帥從高陽下灣遷次第
復遵永四日而四城皆下露布上聞獻俘告廟本公
在政地周慮危疆主張國論居中調護之力也公感
上知遇班在二人之下臿齒樹頰無所鯁避及居首
慷慨擔荷益自發抒嘗痛哭爲上言敵警爲二百年
未有幸其暫退因循苟安萬一控絃復起仍前搶攘
天下事寧堪再誤上感動命擬勅申諭公一夕草四
諭漏下三鼓猶在直上從午門望內閣燈火熒熒然
屏營歎息不能成寢也灤水師期來告天大雨歸步
中庭竟夕不寐家人環視不敢問質明捷書至乃大
喜語其故公雖在禁近心環竹山灤水間蓋大臣心
事如此公以辦敵無能敵退乞罷疏三上溫旨慰留
敘功加太子太&KR0854;廕一子中書舍人上深念官嘗國
紀敝窳日甚不太斷割無以振積玩雪國恥公謂治
道去太甚求治戒太銳天威震叠鐫責切至引理据
法多所寬解上時時曲意報可一二僉壬營進者爭
爲操切可喜&KR1134;迎上意流言布聞謂公委卸市德上
意雖專注不能無動而郞署之宵人緹騎之惡子乘
間抵隙交章詆公公自是奉身退矣公旣去高陽在
關門益孤分兵易將曲肆撓阻比三年以凌河之役
去高陽去而關門之事不可爲矣自時厥後國勢益
蹙上心益困登拜如踐更罷免如傳置蜩螗沸羹無
復典要譬之駕萬斛之舟衝風逆浪檣傾楫摧長年
三老袖手屏去而開船捩舵之人呌號喧豗促數更
易其不至于覆溺者鮮矣然則國家之不早用公也
公之用未久而去去未久而亡也天而有意于人國
夫寧若是葉落而知秋壺冰而戒寒公之進退關係
于國家綦重而世罕有早知之者也天啓間公與予
竝官右坊逆奄魏忠賢用事南樂諸人附之引繩批
根將興大獄兩人私語咋指嘆詫一日語余昨與南
樂飲酒酣拊余背身後願以易名累公余漫應公尙
計及易名氏耶醉而失言南樂目我矣余笑曰公未
醉時向南樂作語云何次公醒而狂何必酒也余先
罷公以少詹事乞掌南翰入賀畢亦罷巳偕起田間
朝罷過從相與屈指四郊多壘君父旰食網疎事叢
何若而可畫灰借籌每坐談輒移日旣而曰昔人有
言政將及子交相勖也閣訟之興也余旣被放公亦
胥後命過余而嘆曰公又去也其誰出而圖吾君乎
余曰公在吾何憂公曰不然吾兩人車兩輪也吾兩
人用高陽必將出鼎三足也車一輪有不契需者乎
鼎兩足有不覆餗者乎公姑去矣他日當思吾言耳
余歸一年所公與高陽相繼枋用用未竟而皆去余
嘗與高陽促席及之停杯浩嘆以公爲知言也當余
之被放而公亦在北也朝右之倚公者以抱蔓爲憂
及公之登用功見而言立也朝右之惜余者或以得
輿爲喜公旣不久中書余遂長錮黨籍於是海內正
人君子扼腕世道者碩果之望滋窮井渫之心彌惻
矣馴至于今國家之陵谷變遷宵小之骨肉腐朽世有
讀公豐碑考吾兩人之遺跡追歎其邪許推挽嬋媛
呴沬之情事截截之口能無重恨于諞言夢夢之天
抑或纏悲于殄瘁淸濁同流玉石俱燼世運而往矣
天不可問矣斯予所爲忍淚執筆嘆窮而繼之以泣
也公乞歸凡六年以乙酉八月卒于家櫛沐草遺疏
正襟危坐而逝上震悼恩䘏特隆仍予贈謚以某年
某月大葬于某地之阡葬後之某年余與公之子今
翰林學士克鞏相見于長安絮語舊事相對啜泣再
拜稽顙以麗牲之碑爲請余謹撰次公秉政當國二
百七十日間訏謨名畫關于危急存亡之大計者大
書隧道徵信國史其他詞林閱歷之次綸扉奏對之
詳與夫砥行載德劬躬燾後之本末巳見于高陽之
家傳故不具書銘曰幽都祝栗戴斗崆峒光岳氣合
篤生俊雄騰踔藝林洊歷史館玉琢金相漆書銀管
握文椽筆横經細旃淵停山峙風節凜然方囂帝博
未省天醉駕鵝雙飛威鳳隻逝公曰吁哉主憂臣辱
誓捐身圖以謀國蹙馬飲灤河火達甘泉艱危受命
促數登延公入颺言聖明天&KR0854;請以戎索付彼元老
神京重地重關堵墻如徼周廬如閈扈堂蒐討軍實
擁護節鎮身直密勿心履行陣露布宵馳日畿晝闢
帝曰念哉頭鬚如白蹇蹇勞臣中外鈎鎖關門烽燧
閣門燈火外憂暫弭內間逓作雄鳴雌和骨銷金鑠
公笑移疾角巾襆被敵入我入敵退我退比及大歸
憂心耿耿管戒用豎沈遺城郢輟哭有數班劒加崇
煌煌錫命賁此幽宮滄海蕩蕩窮塵悠悠玉盌旣出
銀海不流展如公墳堂斧&KR1005;嵲松楸鬱芊羊馬行列
有美象賢接武奎璧斯石徵文大書深刻公神在天
在帝左右驂乘高陽受命三后雲車霓旌來游來觀
覩此玄石嘻其永嘆
都察院左都御史贈特進光祿大夫柱國太&KR0854;
吏部尚書謚忠文李公神道碑
嗚呼昔神宗顯皇帝丕承謨烈久道化成制科取士
人物滋茂享國三十有二年至萬曆甲辰一舉而得
二人曰樞輔高陽孫公御史大夫吉水李公崇禎巳
巳孫公再出督師收復遵永六城以報天子戊寅冬
高陽陷公闔門死之又六年而有甲申三月十九之
事文臣殉難者十有二人而李公爲首公諱邦華字
孟闇𢡟明其别號也年三十一舉進士授涇縣知縣
庚戌行取授山東道監察御史廵按浙江丁巳坐年
例調外熹宗卽位起兵備副使分守易州明年入爲
光祿寺少卿擢都察院右僉都御史廵撫天津明年
召爲兵部右侍郞移疾去削奪爲民先帝御極起工
部右侍郞改兵部協理京營戎政進本部尚書在事
一年用中旨罷歸公起家爲令精疆堅密通暁吏事
憤京營積蠧盤互奮欲爬搔鈎剔報稱任使中人勢
要惡其害巳蜚謀鈎謗煽動宮府上心知其公忠而
怵于衆人之欲殺之也謀姑去公以塞衆心而需後
用公急公任事累奉諭旨乃以顧恤廢弛得罷蓋反
詞鐫責以明不欲去公之微旨上英明喜斷疑信參
互爲羣小所脅持惜未有以孝廟任劉忠宣故事爲
上痛言之者也公旣去營務益不可問經筵顧問李
邦華做許多實事嘆息久之巳卯特簡起南京兵部
尚書參贊機務踰年丁父憂壬午服除起南京都察
院右都御使未幾拜北掌院左都御史公初奉南院
命以眞衰眞老固辭俄聞北兵躪內地奮袂嘆曰此
豈臣子辭官日也爲文以告大江之神誓墓訣子孫
而出抵湖口得後命便宜發餉遏寧南侯左良玉潰
兵上聞之大喜益專意委信公公朝見論職掌事上
曰久待卿歸來酌議瀆兵事處置得宜東南半壁賴
卿無恙跪奏移時數詔起立溫語如家人父子中官
皆屏息遠伏莫敢陜輸傍睨每召對百官加墻而立
上視歸乎公遣中使視病賜猪羊酒米瓜菜視諸輔
臣有差蓋上之倚公深矣當是時外侮內訌人主孑
立軍國之積弊臣下之錮習如盤根之不可拔加棼
絲之不可治加壞屋漏舟之不可搘柱狡獪之㭬人
狙伺于內庸惡之閣員猘噬于外勲臣小臣躁妄無
藉者沓口岐舌依草附木簸弄于中外之交公于上
言無不盡然心有餘于言甘苦自茹心盡而言不獲
盡者有之先帝于公言聽無不從然從有餘于聽心
耳交蹠聽從而心不克從者有之君臣之間唇焦口
呿涕淚覆面警急擣胸卒亦無可奈何而以一死爲
結局國蹙君傷神焦鬼爛殆有劫運促數乘除而非
人之所能爲也甲申三月賊破潼關上召見羣臣泣
數行下公退熏浴具疏請下明詔勵臣民死守用成
祖朝仁宗皇帝監國故事急遣皇太子監國南京越
數日又請命定永二王分封江南先帝袖公疏遶殿
廵行且讀且嘆疏藳啣袖袖巳覆出紙牘漫爛猶不
去手密諭閣臣陳演憲臣言是演頗洩其語旣而羣
臣爭疏南遷臺臣爭言詆讕上恚且恨公二疏并閣
不行上與公自此皆只辦一死但不言耳三月十二
日大同昌平繼陷公亟議登埤死守走告内閣閣臣
魏藻德故曳踵徐徐出漫應曰且姑待公唾之而出
明日率諸御史登城城璫拒守者矢石交下慟哭而
返十八日賊破外城移宿吉安館文信公祠下烹賜
豕祀信公徧餉所知詰朝內城陷奔赴大内闕門堅
閉不可撼歸館沐浴整衣冠北面再拜三揖信公曰
邦華鄕邦後學合死國難請從先生于九京矣取白
縑書贊繫腰間曰堂堂丈夫聖賢爲徒忠孝大節誓
死靡渝臨危受命庶無愧吾君恩莫報鑒此痴愚縑
尾書人生自古誰無死留取丹心照汗靑之句囑家
人謹護總憲印繳還朝廷勿汙賊手勿殮吾屍須待
得主上下落移席正直持束帛繫信公坐楣投繯而
絶三月十九日辰時也正尸于中堂眉目軒舉如生
時賊過咸咋指呼忠臣忠臣越三日乃殮從梓宮遵
遺囑也昔者有唐開元房琯畫詔而分藩有宋靖康
李綱抗議于決戰公忠謨偉略不下二公救亡圖存
綽有成算先帝識路自迷操刀不割却國醫而待盡
仰毒藥以趣亡遂使次律拱手伯紀結舌死賊舒拊
&KR0574;之慮快之謀廟社淪胥主臣同盡納肝
無救于衞滅藏血何補于周危窮塵終古寧不恫乎
有餘痛哉公當危急存亡之秋建立大計通經權兼
戰守深謀遠慮不敢以九廟大義六飛重寄輕試一
擲密疏具在可覆案也公疏略言臣去年入都卽請
勑畿輔郡縣預備城守秦督宜扼關自守固勿輕擲
浪戰宜遣重臣督師防河諸臣泄泄不省以致百二
山河河決魚爛都城堵墻一無可恃恃京營則刓敝
垂盡臣向者勾稽淸覈去任十五六年盡付流水矣
恃授兵則江浙搖動荆襄糜爛鞭長不及馬腹矣恃
積財則天子持鉢健兒脫巾京師無兩月粮矣爲今
之計皇上惟有堅持效死勿去之意爲中國主則當
守中國爲兆民主則當守兆民爲陵廟主則當守陵
廟周平宋高之陋計非所宜聞東南曠遠賊鋒浙蔓
齊魯南北聲息中斷神京孤注變起不測窃見東宮
皇太子天資英武豫教端凝正宜歷試艱難躬親戎
器請亟倣仁廟故事撫軍陪京卽日臨遣欽簡親臣
大臣忠誠勇智者專勅輔導便宜行事刻期儧水陸
飛輓集方州義師以鞏燕雲遏寇氛此宗社安危所
係不容頃刻緩者賊兵驕師老急檄關寧吳三桂提
師迎擊可以必勝勅襄城伯李國禎悉簡京營精銳
出爲犄角守城之事臣等力任之皇上下詔罪巳悉
發內帑蓄積以餉戰士勿扄鐍爲盗守逆賊之首未
必不可懸藳街也推公之意以爲主上決計固守六
軍萬騎儼若盤石賊雖狂狡不敢越京城而南皇太
子可以按轡徐行無道路之警緩則收拾東南全局
以強幹枝急則號召燕齊援師以捍頭目此誠所謂
經權戰守萬全之策也假令輕舉妄動倉皇播遷萬
乘六宮一離闕庭賊輕騎躡我重兵躡我逆戰則不
能引退刖無及賊偪于前援絶于後羣臣從騎鳥獸
奔竄人主將安之乎又令主上行幸太子居守長君
共主輕車潛遁而以撫軍監國之虛名委東朝于虎
口雖至愚者不爲而先帝肯出此乎公于此籌之熟
矣請死守所以力杜播遷之謀請監國所以全收固
守之局又曰皇上謂臣南人借此自便臣老身許國
卽以南事委臣臣必不敢任此則灼知定遷無策人
圖自便恐有王欽若請幸江南陳堯叟請幸蜀之疑
而逆折其機牙也陵谷遷移記洼蕪沒郢書燕說附
耳射聲小生諛聞冒昧執簡謂公亦唱議南遷以賊
臣劫制而罷豈不誖哉以先帝之神明不深維唐室
元子北略諸王分鎮之制詞俾公之老謀石畫與蜩
螗沸羹之徒同類而共置之國家存亡大故實係于
此今也不知國故不察事端附和南遷者徒云援公
爲口實而不悉其所以然痛恨誤國者但執阻公爲
罪狀而未悉其所以不然螽蝗醜奮茅鴟狂呼使元
臣鉅公之心事晦昧千古此可爲痛哭者也公生而
孝友順祥篤誠明允淵停山立不苟訾笑謂儒者當
如范希文做秀才時便以天下爲己任講實學峙實
用辦實心幹實事時俗方標榜門戸徵逐聲利以爲
土龍沐猴非所以自樹立視之蔑如也令涇下車未
幾閭里銖兩之奸皆通知之不事芒刃漸摩教化簪
筆舞文之俗犂然一變集父老詢問風俗家產貧富
給筆扎籍記戊申歲大䘲勸貸賑濟按籍差次斗石
圭撮若算勾股全活者六萬人立社倉濬水利淸劇
盗戢亡命至今奉爲絜令在西臺風裁凜然所條上
皆軍國大事所排笮皆城社巨奸危詞苦口磨切政
府首輔福淸葉公下朝房秉燭照公面曰不知李𢡟
明眉眼何似敢言乃爾福王之國有日請給養贍田
土務足四萬頃而後行戸部戸科噤不敢言公曰若
是則之國無目矣乃手草疏數千言爭之甚力刑部
郎沈應奎老人負直節持公疏詣福淸西臺有人東
閣可默默而巳乎福淸乃上疏極言貴妃兄國泰奏
繼入事得寢福王遂以甲寅三月就國福淸所以能
轉移聖聽奠安儲位者實借助于外庭公當其衝應
奎贊其決也兩淛地繁政劇採訪利病分六曹爲六
書某利當舉某害當革條分件繫每按部舉而措之
有餘地焉謂廵方以察吏爲要察吏以奬廉懲貪爲
要直指供億有贓罰公費二項贓罰坐派郡邑公費
取盈協濟公歎曰繡衣使者表率百城可以身爲谿
壑乎亟下檄蠲除屬吏凛然負霜不待望風解印綬
矣歲當慮囚積案填委夜闌炳燭亭疑閱實運筆如
風平反者百餘條老文法吏莫敢出入一字廷讞之
日獄囚盈庭舊使者省覽累日爲手版以記事公獨
不用攜冊坐輿中流觀闇記數百人以次決遣姓名
訟牒不遺毫髮吏民大驚以爲神其鎮天津也兵出
東万節下空虛蒞任方一日妖賊陷景州公飛騎檄
東師返旆蹙賊于前復選步曲千人潛師躡賊後各
戒以道里時日分道趨賊而不使相聞比合戰兩軍
各至信地背賊兵而夾攻之賊惶惑不知所爲遂大
敗俘斬四千有奇一戰克景武再戰克鄒滕蓮妖殱
焉是役也公不用大舉而用鵰勦以爲大舉則徵兵
轉餉情形張皇賊鳥舉獸駭以老弱遺我而走險以
老我賊未可盡也彼瞰我東師巳出我仍以東師䠞
之所以伐其謀而奪其氣也分遣我師各戰其地而
不使相聞使之人自爲戰各出死力于兵法爲與之
絕地也旣而眞督撫攘其功得金吾世職公進俸一
級蓋當時疆事類若此朝鮮援兵潰還索餉呼囂洶
洶公方以恩信結邊士心乃呼其將而數之曰鮮軍
例支餉廣寧廣寧失支餉山海汝縱潰兵棄信地而
索餉于我欲何爲乎念此軍嚴冬渡海裂膚墮指暴
露良苦給汝餉百石再行粮道措處汝率先摩勵出
汛爲汝寬一面之網不然立斬汝矣逃將搏顙流血
八百人感泣歸伍讙聲如雷遣人皆踴躍思效命矣
遼瀋新陷風鶴震驚行間言東征輒譁公下令樹出
關討賊幟願者立幟下否則去令初下蓋僅有存者
久之軍中相語有不立幟下者不爲李公帳下兒卽
不得爲人乃爭立幟下足脛相錯矣議建營壘部署
胥徒走卒躬先畚&KR1257;介胄之士負土僦功營房千二
百間馬廐五百翼如告成芻糧山積設軍市以資貿
易復質庫以峙食貨軍民襍處技擊走集束伍練胆
之法一用戚將軍新書從事選鋒六千人輕車二千
輛部伍分明駕乘修備高陽公閱邊至津嘆曰嗟乎
令九邊胥若是何憂戎馬哉京營舊例軍操于營糧
支于衞管軍者不覈糧司糧者不點軍蠧弁積棍窟
穴其中因緣爲奸利公定爲經制照現在軍數人給
印票該衞造冊挂號然後赴倉開倉計部按冊騐票
給米票不符冊卽僞票冊浮于票卽僞冊濫支者法
無赦太倉題稱京營歲給米一百六十六萬磨勘兩
月淸出虛冒歲計二十四萬有奇以還度支祖制設
三備兵營招集精銳補老羸之闕市兒惡子遊閑博
徒依倚中人貴戚乾没𧖟食有糧無人有籍無伍公
疏汰虛覈實增實軍四千餘人飽馬四百疋軍自爲
一隊歸併各營馬兌給選鋒以供騎操歲省縣官糜
費粮米數萬巳巳冬北兵入畿輔衝寒出郊相視營
盤分地樹壘金鼓相望都門恃以無恐遵化告陷羣
臣偷懦憚事爭言列營城外非便公曰臣軄治兵知
有進不知有退攖城避敵損威示弱堂堂天朝不應
出此宜列營城外無動速調勤王兵以張聲勢彼瞰
我有備將懼而引去所謂先聲而後實也上眩于羣
言乃撤營兵偪國門偵探斷絕始大悔傳旨如公初
議然竟不能排衆咻以留公可嘆也南參贊機務叢
挫公首定營制併多設之營以省糧裁不急之官以
節費安民詰戎治民論將五約二事次第修舉以其
間廵行江北度浦口絶池知抵和州徑梁山陟采石
旬日走四千里晝覽形勝夜命畫史防禦機宜分五
疏進至繪圖列屏師古人聚米畫地之意使人主周
知祖宗興王舊地山川阨塞其用意遠矣詳察水陸
形勢備遠阨要謂守江東不如守江北請于滁和全
椒墾田數千畝聚衆數千人且屯且練以固門戸守
下流不如守上江請于池陽之間開府采石置哨太
平舟車兼制以固咽㗋又謂徐州居四方邊均水陸
交會宜宿重兵設總督一旦有事片檄徵調北遏
西扼宼中奠陵京此天下萬全大局也疏下兵部司
馬舌吐不敢覆公亦用外艱解去公服官中外歷四
十年資望深崇委寄殷重回翔前却在用與不用之
間晩而秉大憲徼主知不以時危運移少自假易整
臺綱嚴考察雙籐拒門凜然如承平時俄而天崩地
折卒不獲竟其用而逹權應變功見言信指麾談笑
弭東南焚突之禍則莫如湖口之役左兵之潰而東
也艨艟隱天軍聲殷地留都士民一夕數徙文武大
吏相顧無人色公浩歎曰海内僅東南一角耳身爲
大臣忍坐視決裂抽身局外袖手而去乎乃停舟艸
檄正告良玉曰夲部院四朝大臣一生忠孝討逆勤
王義旅雲集仰望貴鎮與我同讎共掃腥穢以成偉
伐頃傳麾下全軍南潰所過殺掠江流中斷陵京震
驚何輕易舉動若此以列聖英靈皇上神武羣醜游
魂稍稽膏斧不遠貴鎮不以此時枕戈礪劒輿疾討
賊乃甘自菲薄貽誤身名本部院所不解也舊京文
武足高喙長倘不諒貴鎮心跡飛章上告貴鎮其何
辭以對十五國豈無豪傑人各有心各鎮及麾下將
領安&KR0854;無從中觀變者舉事一不當辱身家而汚靑
史爲千古笑端智者所不出也貴鎮宜卽日嚴戢兵
丁疏通江路捩舵回船尅期還鎮缺餉事情候本部
院到皖設法措處勿過安慶一步以實流言本部院
綿力可竭當爲朝廷弭此大事爲貴鎮濟此飢軍其
勉聽鄙言急圖桑榆後效否則義旗廻指將不得與
貴鎮以玉帛相見矣良玉捧檄心折又用其親信李
猶龍胡以寧輩開陳禍福暁暢心事皇上神明聖武
拊髀頗牧當力爲&KR0854;全功名盡釋中山箱篋之疑得
專元侯弓矢之賜良玉大喜過望飛騎貽皖撫發九
江庫銀十五萬補六月糧軍心遂大定運艘商舶銜
尾安流讙聲喧闐沸江水南都始解嚴越翌日公具
威儀入其營良玉帓首鞾袴握刀插矢俯立迓鷁首
公禮辭引見用師弟子禮良玉請公坐樓船大閱士
馬公慰勞諸將詢問部曲姓名宣諭軍中矢忠義殺
賊拾取富貴一軍皆骨騰肉飛願爲公死良玉爲公
令于軍斬淫殺者四人以徇釋被擄男婦四千餘人
還漕鹽船五百餘號臨分牽衣號慟誓以餘生效頂
踵公還語人此小事易辦喜爲國家得一名將耳公
以風紀淸嚴之司當過賓傳遽之地官無銅虎之符
使無英簜之節引大夫出疆之羲推臧孫急病之公
忠誠坌涌機權錯出絛鏇在手操縱自如挽山崩峽
倒之勢成瀾回浪轉之功嚮令先帝當危急時擺落
羣小以國成委公則庶幾病危可救弱症可起奉天
之圍可解靈武之功可奏竊嘗謂公之死國有異于
羣公者爲其以乘輿死以震器死以三百年祖宗鐘
簴死而不但以一身一節死也嗚呼痛哉公父比部
公與母周夫人食貧嫓德公童孩喪母執喪有聞萬
曆癸卯與比部同舉于鄕布衣徒步父子自相鏃礪
都人士咸敬之江西有二儒者曰鄒忠介公元標曾
恭端公同亨鄒公識公于諸生勖以萬物一體之學
旣登第謁曾公南太宰署中曾公明燈促席極論古
今典章吏治人才世運曰吾老矣一腔報國微忱舉
付吾子公學術原委得之二公爲多爲言官主于分
别邪正破除朋黨極論萬曆執政背公營私衣鉢授
受徐兆魁王紹徽湯賓尹等鑚穴禁近蟊賊國論郭
正域鄒元標顧憲成等骨鯁孤忠削跡朝著淸議日
輕黨禁日密老成日謝天地閉塞非國家之福也言
路初闢章滿公車公所彈劾劈肌分理洞見癥結黨
人尤畏而疾之丁巳之察并及比部公天啓中入爲
少司馬逆奄肆毒大獄煩興高陽公將行邊入覲面
奏夲末奄矯旨拒不令入魏廣微唱言朝堂高陽興
晉陽之甲李𢡟明召之來耳公亟移疾請去而削奪
隨之矣前後罷免家居垂二十年比部公老無恙讀
書譚道篝燈布席依然兩書生公是以益邃于學又
以其間網羅典故討論時政以儲匡時經世之學腹
笥心兵横從肆應蓋多自閒居得之遡公之大節終
始有三葦笥錄牒瑞禮刊碑藴義生風白首一節則
以黨論終始開拓心胸補苴倫紀不聚生徒不矜著
作則以學問終始盤錯橫身艱難致命以熱血灑宗
社以丹誠荅知遇則以忠君報國終始以精白一心
不愧屋漏爲立身之根抵以正直忠厚&KR0854;養元氣爲
用世之禎符雖其寒冰栗玉纖塵不染而友朋之急
難善類之阽危無所不極其救援褰裳濡足有不恤
也雖其精金利劒腐肉必決而殘邊之退卒失路之
旅人無所不用其矜全噢咻濡沫有不啻也晚年家
居修講堂定教條立宗祠恤繇役秀眉子衿莫不觀
禮誦法團練鄕兵&KR0854;護井邑笳鼓讙亮肅加軍中九
連寇發虔告騷然風聲雷動匿跡遁去生平誦法孔
子刊落雜學嘗語學者三世諸佛只是血性男子果
能參透上乘空諸萬有死生不二與周孔何異儒者
一念不謹持卽墮苦海何云天堂地獄哉又曰正氣
者士之輿也來則乘之去不捨焉臨危末命凝晬整
睱易簀結纓正其勘辨學問時耳乘輿來去公旣了
然自知復何憾哉公先世唐西平忠武王晟之後西
平第十子憲觀察江西憲子游爲袁州刺史始居袁
游子丕丕子遵始居吉水遵生華華生唐後唐天成
丁亥徙居谷平迄今四十餘世入明有桂者與梁寅
爲友桂生京京生威威生貴爵貴爵生秀于公爲王
父秀生諫由舉人官南京刑部主事娶于周生公自
貴爵巳下皆累贈吏兵二部尙書妣皆一品夫人公
生萬曆甲戌九月九日年七十有一甲申四月公之
喪至自北京詔贈少&KR0854;吏部尚書謚忠文贈葬予祭
六壇廕一子建祠京師賜額精忠十一月二士四日
葬仁壽鄕鰲山釣魚臺之諭塋娶一品夫人周氏子
六人長士開次士國士開以殉士國死于水奉旨建
坊旌表副室宋氏生子長世亦以苦節表門次士亨
士齊士京士臺孫男九人長世以嫡長承世廕次長
榮長淸長祚長發長灝長垣長蕙長元長世子䋲武
應世襲錦衣衞千戶公旣葬長世採集行事撰次爲
泣而言曰隧道之碑銘有與吾祖游而載史筆者誰
乎謀于諸父渡江來請者至再謙益辱公末契踰壯
迄老函丈晤對竿牘往來師友篤論家兒絮語惟是
憐才憂國語不及私癸未北上要語廣陵僧舍艱危
執手澘然流涕囑曰左寧南名將也東南有警兄當
與共事我有成言于彼矣篋中出寧南牘授余曰所
以識也入都復郵書曰天下事不可爲矣東南根本
地兄當努力寧南必不負我勿失此人也偷生假年
移日視息愛我知我辜負良友傷心尅骨有餘痛焉
徬徨執筆老淚漬紙而不忍終辭者以爲比及未死
效隻字于靑簡庶可以有辭于枯竹朽骨也洪惟萬
曆以來高陽與公當竝爲宗臣配食淸廟有其舉之
工歌之頌詞曷可以巳是庸假繋牲之石再拜而刻
詩曰維嶽降神光氣熊熊篤生偉人殿我家邦暨我
高陽如龍加虎仗鉞視師兩有文武遵永六城復我
故初崇關擊柝神都屹如公如鳳麟不摶不鷙齋其
躬心以救殄瘁國有大故我肩我搘國有大疑我則
解觿楚師横潰亂流而東公手撫摩如擾兒童偉矣
碩儒褒衣大冠召雲致雨試手沛然堂堂高陽與公
相望大厦兩檀去一則崩三才失位九嬰刺天捐生
殉節與國後先天門詄蕩爰策其馬元氣磅礴來歸
帝所帝錫汝命彤弓素矰刑天相柳莫我敢承星戈
照日雲䍐從風同車報命二祖列宗乃考新宮乃配
淸廟于豆于登工祝致告孝孫在位庸鼓有斁神之
至止入戶歎息舊史明見作爲頌詩後千百年尙右
饗之
牧齋有學集卷三十四終
