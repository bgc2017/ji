牧齋有學集卷二十八
墓誌銘
特進光祿大夫柱國少傅兼太子太傅吏部尚
書中極殿大學士謚文端劉公墓誌銘
明之二百五十三年當萬曆之庚申期月三朝國運
促數故相南昌劉文端公定議移宮鎮撫社稷巋肰
爲一代宗臣在事三年而去去位十三年而卒謙益
罷免家居孤斯具行狀請爲隧道之銘曰微公誰
銘吾先相國者遭世多難未及爲而斯又卒孫元
釗申請益力乃喟肰歎曰謙益萬曆舊史官也定陵
復土奔喪入朝移宮甫定國論廷辨歷歷在聽覩中
洊歷坊局與聞國故公與羣小水火薄射不相容貫
皆深知其所以肰其忍不抵死奮筆别白涇渭庸以
媕婀黨論偭錯靑史謹按庚申之八月光宗皇帝宅
憂嗣復卽日拜公禮部尚書東閣大學士與蒲州韓
公並命光廟仁孝事鄭貴妃如母李選侍受其餌關
通扇動光廟属疾馮几見羣臣選侍紅袖闖御幄推
挽皇太孫傳旨封皇太后皇后公要廷臣力爭而八
月晦光宗賓天中人李進忠等闌乹淸宮門不聽羣
臣入臨比入舉哀畢公詰問羣奄皇長孫當柩前卽
位今不在者何也羣奄東西走不置對秉筆太監王
安喏曰選侍匿禁煖閣中不得出一步可若何公整
襟大言誰敢匿新天子者安曰徐之公等愼勿退遂
趨而入上見安至呼曰好伴伴來救我安軟語選侍
不出諸大臣不肯退第令一出卽返選侍頷之且中
悔攬上裾不釋手安直前擁抱疾趨而出公亟迎升
輦比及門宮中厲聲呼哥兒却還遣使追躡者三反
公傍輦疾馳掖上升文華殿登寳座卽東宮位羣臣
叩頭呼萬歲肰後擇吉告廟受朝事始大定是日羣
臣上箋勸進畢選侍猶趨呼還閣公亟奏曰乹淸未
淨殿下請暫居慈寧上色喜顧安曰伴伴今日安往
得髯閣下伴我我乃無恐公髭微脩上希見外臣故
目公云耳翌日冢宰周嘉謨御史左光斗疏請移宮
羣閹嗾選侍要上盟垂簾語問杖殺左御史首輔德
淸方公議展移宮期公不可曰先朝故事仁聖嫡母
也移慈慶慈聖生母巳移慈寧今何日也可姑緩耶
選侍卽日移一號殿而天子還居乹淸自是移宮之
案立矣先是光廟病不能自力兵科掌垣應山楊漣
抗疏論宮府事上特召見俾與顧命漣退而告天誓
判死命報玉几入臨拒門升殿柅輦羣奄持挺呌呶
聲勢蠭涌漣大罵奴才手格披靡叱首輔折大奄抗
論于朝房松棚殿廷日以十數而移宮始決公每追
理前事歎且泣曰當天位未定朝士吉服立殿下日
高不聞宮中聲咸譁曰事去矣相顧不知所爲吾扶
輦至文華殿百官踉蹌隔數百武交踵莫敢前獨楊
給事一人奮髯瀝血聲撼殿陛今日事定朝右以給
事爲口實豈不异哉公受遺決策鎮定危疑與楊文
忠徐文貞相似而其事權有不侔者公受事彌月得
君未久也位卽次輔坊政未專也上御文華時英國
公惟賢奉右手公奉左手首輔紆曳履將安之乎我
趨移宮彼議展期非條肰左右袒乎爲主伯易爲亞
旅難爲亞旅易爲亞旅之主伯難政不一門勢有多
變前軒後輕左支右吾公之苦心竱力殆有百倍于
新都華亭者艱難獲濟甘苦自知而以將伯助余歸
其力于應山古大臣心事惟可與天地鬼神道也上
旣御極德淸移疾公矢心當國謂朝廷以法祖爲先
臣下以奉公爲要匡主德重疆事扶衰幹蠱知無不
爲而大端則在乎以人事君神廟三十餘年舊德遺
直廢籍填委壹以大行遺詔從事白首耆艾布滿九
列闢門開窗士氣鬱肰海內喁喁向風矣移宮甫竣
選侍名下李進忠劉朝等盜内府秘藏過乹淸門而
仆金寳累累臥地下皇遣大臣驗視案治甚急羣小
爲奄畫策曰上怒亟獄未易鬻也內庭喧傳選侍移
宮日跣足投井語狼籍不可聞上冲人以違先帝爲
詞易撼也司禮數悻直忤旨羣愬安藐上位把持法
司上必怒而逐安如此則移宮之案翻顧命諸人可
盡逐而大獄解矣于是臺省請安選侍議寬盜獄更
番詭辭以嘗試上意上初怒言者累旨鐫責公力救
乃免及司禮安以強諫䜛死魏忠賢阿姆用事上意
薨肰盡解而羣小乃壹意攢矢向公東事日亟朝議
謂非舊撫熊廷弼不能辦遼上遂起用經略而言者
交章擿公公面奏曰臣知君父爲尊封疆爲重恩仇
禍福非所計也上亦心念公舊勞委任如故而客魏
積不相容言者益摭拾不巳自是去志決矣公司票
擬持大體明國法抑浮夸遏僥倖引繩切墨不少假
易盜庫之獄上傳饒死羣奄辨疏徑下法司公引例
執奏封還原本則中外交恨魏忠賢故名進忠攘陵
工邀敘公援祖制內臣非司禮掌監及提督陵工不
得蔭弟姪票止加恩三等又數救言官攻阿姆者則
客魏交恨烏程相由客魏入以募兵要寵與劉朝比
而與內操言官糾劾弄兵公爲之主則閣奄交恨謂
遼事鑿空捕風東江不足倚西援未可信而議棄廣
寧者三尺不可貸也則島帥寧撫與逃臣交恨于是
羣小謀翻移宮者含沙噴血詆闌萬端上亦無如羣
喙何矣抗疏求去十二上乃得請歸三年應山逮詔
獄考死要典旣定詔削官追奪誥命勒令養馬至是
而移宮之案始結嗚呼國家宮府之際難言之矣光
廟毓德東朝三十餘年神祖無金寒玦離之心宵人
搆鳥烏枯菀之隙一旦長主臨御宮庭肅穆狐焉城
鼠焉社神焉叢彼于社稷何有庚申九月之事公與
應山挺身奮臂奪幼君于婦寺之手其爲國家謀則
忠矣而奸邪醜類未有不膽戰毛豎幾其萬有一敗
者也皂衣赤棒瞋目而拒宮門者李進忠等諸人耳
羣小之嚢身假面負塗豕而伏戎莽者不知幾何人
也黃金火齊負重而伏禁地者劉朝田詔諸人耳羣
小之飛頭傳翼移銅山而攢金穴者不知幾何人也
護選侍緩詔獄諍封疆簪筆飛章者賈繼春等諸言
官耳羣小之機關制使線索提掇簸弄于陰陽人鬼
之間者不知幾何人也公在事逆閹猶知憚公如仄
出反入之水猶可提捍公去而大獄煩興衣冠塗炭
祖宗二百餘年培養元氣凋殘殆盡雍流滔天莫知
紀極夫肰後知公于國家以一身爲止水之舊防而
痛恨羣小之斬而掘之也亦巳晚矣應山之葬謙益
論次其事以爲公之死不死于擊閹而死于移宮定
計殺公者非操刀之閹而主張三案之小人世以謙
益爲知言今援以論公之進退雖異代而猶信不亦
悲夫公白晳疎眉長身玉立與人語聲可貫耳與其
兄中丞樞部號爲三劉萬曆乙未偕樞部舉進士選
庶吉士家居七年授檢討乙巳中丞以考功掌計四
明相属公祈免其私人所謂四凶者公堅辭曰官各
有守非所敢知也在坊局歷贊善洗馬諭德庶子升
國子監祭酒繇少詹事轉正掌翰林院事丁巳內計
羣小大索黨人謀盡逐詞林名賢若武進孫文介高
陽孫文忠江陰繆文貞輩而謙益亦與焉公歎曰館
閣眉目賴此數公吾敢愛一官不以殉衆君子堅持
之皆得免浙人謠曰他司大熟詞林無收謂是舉善
類盡斥獨不克逞志于詞林也公用是爲院長四年
不遷頎肰負海內公望而卒受黨人排笮亦坐此也
丙辰八月充東宮侍班官光廟戒心狙擊間于憂疑
公請對日呼嵩稱萬壽遂稱引南山樂只萬壽無疆
之詩歸本忠孝以開廣其意光廟信口應曰讀史惜
三餘公拱手進曰大禹惜寸陰卽殿下今日之心也
敬爲太平令主賀于時拜手颺言唱頌睿質流聞禁
近用意在密圖擁祐光廟深倚之故卜相首及焉熹
廟登極踰月加太子太保文淵閣大學士戸部尚書
次歲大婚升袝慶陵三禮成階由少保加少傅兼太
子太傅官由戸部尚書改吏部殿學自武英進中極
建極皆與廕而定陵黔川功得辭免福淸去上宣諭
稱首輔再三控辭以須福淸之至福淸初有間于公
巳知其避席延佇始爲䆁肰公終不自明也高陽負
物望諳邊略人或間高陽是將爲蔡澤代公公弗省
密揭薦高陽宜大用居無何高陽以宰相督師亦自
公發之也公以忠誠結人主以誠信遇士大夫不以
建白博名高不以虚聲籠物望于六曹有綜理無刻
削于言路有援救無呴煦開誠布公引咎分謗有勞
人長者之風國是參差風義感激未嘗有一言半詞
少自貶損辭朝日具疏自列其略曰鼎湖上賓事變
倉卒爾時光景皇上知之在廷諸臣胥知之事定之
後遂謂天祐社稷原無他慮而危身憂國抗聲內庭
者遂以[言翕]訿去計亦皇上所深測也禁闈秘密非臣
所知但思先帝龍潛之日皇上鶴禁之中翼戴何人
調護誰力扶掖鑾輿抗遏要挾當日指以爲功今日
搆以爲罪上下千古呂強張承業與李輔國魚朝恩
法戒昭肰臣願後人毋但爲五宗光寵計也外廷臣
子當以君父爲急發東朝持挺之奸者自爲生事消
後宮牝晨之禍者坐以交關雄唱雌和意欲何爲尤
臣所未解也公以孤危一葉之身繫朝家九鼎之重
忠言苦語臨行彌切蓋不難臚列憂危磨厲當宁而
難于區明忠佞訶㭬人于息烋擇肉之日又不難軒
豁眉宇激揚忠直而難于吹嘘枯腐表賢奄于營魂
離散之餘嗚呼豈非光明俊偉以道事君之大臣與
公去奄黨&KR1335;公未巳本兵張鶴鳴用公推轂起興奸
細杜茂獄謀連染殺公司宼王莊毅公紀閱實平反
一夕內降斥去而公誣亦得白奄復用劉朝行邊南
北奸人劉廷元霍維華等持三案益急公從容語所
親吾孤生餘年命如懸絲仰賴九廟神明與一腔心
血耳彼以三案殺我則與應山同日彼以封疆殺我
則與經略駢首持忠入地復何憾哉讀書譚道危坐
竟曰坦肰若無所與者越五年祟禎改元天子鑒公
孤忠復原官致仕補給誥命俞吏垣章允儒請遣行
人賫詔存問公拜疏勸上淸心勤學脩身親賢以票
擬歸綸扉以獻替責揆路又謂先帝以大有爲之質
掩蝕于鹿馬之奸殺元良變祖制戕忠直一切歸獄
人主請爲先帝雪此大痛老臣忠愛朝著咸傳誦歎
息望公再起以崇禎八年十一月十八日薨年六十
有九訃聞輟朝賜祭葬如&KR0595;典有司議謚曰文端公
諱一燝字季晦先世出漢廣陵王荆晉大興中徙丹
陽再遷玉山有允迪者由德安令歷兩淛置制使其
少子遷豫章豫章三世祖享舉宋進士十四世生廷
璋于公爲曾王父廷璋生仕沃仕沃生陜西左布政
使曰材曰材生三子長中丞一焜次兵部郞一煜公
其季也廷璋巳下皆累贈如公官妣皆一品夫人公
妻徐氏贈一品夫人生五子斯琦斯瑋斯㻐斯琜斯
琡孫幾人曰元釗等葬在某邑某鄕之諭塋謙益辱
公道義之知掌院篆時移文郡邑敦趣史官里居久
次者意實在謙益欲援以自助也居史館頗以埽門
自引聲跡落穆公殁而哭之慟今爲公誌据見聞徵
實錄不敢有一字文飾實以是報公銘曰
國有易名論定蓋棺四十年間有三文端秩秩山陰
羽翼東朝芒寒色正望在斗杓藹藹歸德抳于金虎
騶虞石鷙善類斯祐南昌步武嫓彼魁三艱危受遺
戞心如惔虞淵曜沈金樞御促手捧初暘以升扶木
綴衣再設垂簾屏息廟社乂安不動聲色國有大蠧
與國存亡蠅則搖翅蟊惟食根鄭李連枝客魏扇醜
九首磨牙八狼盈口公之在位泰將大來唐天不墜
虞門弘開公旣去國政歸刀鋸天心䀌傷國脉單露
天之方蹶毗爾才賢南昌在廷高陽在邊搘柱國成
疆理戎索豈無漆梓亦有藜藿內戎婦寺外戎螘蝎
羣小居中蟲蠁牙孽非鬼非食慗置老成風雨雀鼠
大廈以傾宗臣在天扈從三后擁護赤符顧瞻朱咮
豫章崔嵬西江縈帶堂斧睪如丹靑未沬徵文汗竹
斵銘樹價元龜在兹敢告來者
柱國光祿大夫太子太保吏部尚書贈少保謚
貞敏梁公墓誌銘
國家當萬曆初爲鴻朗盛際冲聖踐祚宮府肅穆江
陵張公以精強沉塞之才挈持綜覈三事大夫靡不
專營魄搯肝腎衆功耆事勝任稱職少保眞定梁公
其眉目也梁公仕夲兵浙江羅木營兵譟焚刦撫臣
捶而投諸淖朝議洶洶江陵徐語公推一好廵撫往
足辦耳肰必起外吏知兵事者乃可公屈指計曰張
少司馬佳胤起家滑令禽劇盜斯其人乎江陵曰肰
少司馬遂&KR1335;命往三旬而浙變定余初入史局長者
爲余言二公握手細語不出兩三言而亂兵獷卒首
伏于三千里外謀國舉棋者當如是矣余心識其事
嘗爲梁公孫中翰維樞論次其略今距梁公歿五十
有八年矣老人多忘朝家故事忽忽不復記憶而猶
以遺民舊史誌公隧道之石此所以徬徨屏營一執
簡而三歎者也公諱夢龍字乹吉其先山西蔚州人
洪武初徙家眞定曾祖釗祀縣訓導祖澤咸贈如公
官妣皆一品夫人父相繼室崔氏以感異夢生公公
官省垣始受封釋學子巾服及見公致政而殁公脩
眉炯目廣額豊頥堂堂具大人相八歲喪母哀動路
人年十四新鄭高文襄公計偕過眞定執手旅舍盱
衡抗論高公歎曰郞君國之寳臣也酌酒再拜定交
而去中嘉靖壬子鄕試明年舉進士選以堵牆儲胥
勾稽墩臺亭堡瞭望收保如堂閱庭以僮奴乳哺勤
恤傳烽夜哨偵探属吏與夫擺邊伏路罷校退卒目
營手畫口決指授行之期年邊備脩舉而其大者則
在乎駕馭大帥撈籠豪傑戚少保繼光李寧遠成梁
嚄喈宿將目無文法吏一皆就公絛鏇願效臂指當
是時小入則小創大入則大創諸鎮皆受成于公
捷聞必推功歸美不自巳出諸大帥益心服公器量
公六防竣事四報大捷先後上首功公斬鹵首至三
千四百九十一級賊大三十九級獲達馬至三千
五百九十五疋駱駝九十一隻盔甲器械無算上以
奇功可嘉累賜敕奬勵在鎮踰年就任加兵部尚書
邊功竣加太子少保三年考滿再蔭子至錦衣衛百
戸世襲賜白金文綺間以飛魚坐蟒錫予便蕃使命
絡繹近代邊臣未有也九年詔回部管事條上部務
闒茸者四事及革民間種馬定土官承襲皆著爲令
載在會典次年推吏部尚書上特簡點用江陵旣殁
言官追論無虛日蜚語及公公抗辨求去三上乃得
請林居十九年考終正寢萬曆壬寅之元日也享年
七十有六天啓四年高邑趙忠毅公歷敘公生平大
節訟于朝得贈少師賜祭十壇偕封一品夫人馬氏
合葬東岡之賜塋嗚呼萬曆初年朝著精明中外敕
勵士大夫如昧旦靧面朝陽晞髮公于此時擁旄雄
鎮執訊獲醜以其身任國門鎖鑰何其重也翰林院
庶吉士散館請外授工科給事中累遷吏科都給事
中諫諍偘偘持大體極論李吳二冢宰營私招權朝
右悚惕慈溪袁文榮公以撰玄稱上意將眞拜公抗
言相臣宜用學術純正名德宿望足以鎮華&KR0595;服中
外者奉嚴旨詰責久之得解遷順天府府丞河決徐
沛議擇卿寺有才望者𬋩理新河袁公在政府颺言
曰才無出梁府丞者矣遂出爲河南管河副使任滿
陞陜西關內道左參政分守花馬池公博聞強記訪
求掌故儲㣥經濟由省垣外補重自鏃礪至是益自
喜以爲當敵衝要可以諳邊情暁戎事也旣受事嚴
申儆備廣設方略練習如老邊吏敵不敢乘閒攻抄
條論備邊五難鑿鑿中利病雖官監司三邊隱肰以
長城属公累遷山西按察使河南右布政使隆慶四
年以都察院右僉都御史廵撫山東明年轉右副都
御史巡撫河南所至頒布條要刊削闒茸不事
在山東親歷海島禁遼海流民不得狙
伏內地盤互仇殺在河南用沈命法捕盜禽獮中原
盜賊伴無遺種爲國家積灰徙薪長慮在百年以前
非凡所知也萬曆元年徵拜戸部左侍郞改兵部右
侍郞恊理戎政六年陞右都御史兼兵部右侍郞總
督遼薊保定公謂國家備禦九邊按圖畫地方冊具
備邊臣無他奇謀只在辦實心幹實事耳以疻痏爬
搔體察南北軍情四鎮諸路標營疾苦政枋更改鉤
黨刺促公去位之後朝政蠱戎索隤木朽蝎中暮氣
遒盡疆場之禍孽牙于鬯卓藴祟于楛矢而馴至于
不可爲撫今追昔考公之進退而參合于國故玄黃
消歇汗靑翳肰以金銷石泐之餘爲睍見霜落之候
天乎人歟斯則可爲痛哭巳矣公以冢宰告老太公
猶徤飯偕馬夫人抉携侍膳如嬰兒稚婦以其間走
馬射生謠舞擊咢以相娛悅蓋三年而後歿旣免喪
歲時踏靑上冢廵行田舍夫婦並駕小舟車子女及
內外曾孫男女五十餘人羅列輿傍扶輪叱犢牽衣
繞膝讙呼上壽鄕人聚觀讚歎以爲神仙而夫人又
後公十六年年八十六而考終國運休明元氣磅礴
旣醉五福總萃于公之一門非偶肰也公生子四人
忠思慈志並承公文武蔭其後益蕃以大孫男十二
人女十三人曾孫男二十人女十六人玄孫男女三
十人忠生維本禮科都給事中思生維基南雄府知
府志生維樞山東武德道僉事而維本之子淸寬維
樞之子淸遠今皆吏部左侍郞維基之子淸標今兵
部尚書于是參政脩家狀司馬曁兩少宰撰幣致辭
實來請銘銘曰
恒山北嶽上扶乹門寳符在代是生偉人降人析木
受姓大梁經文緯武恢我皇綱乃儲中秘乃拜夕垣
三階色正五緯芒寒戒彼翰音策我驥足發硎維新
駕車就熟爰長方岳爰領旌節俅俅威望讋服戎羯
帝眷薊遼惟我左輔汝歸視師孰敢余侮橐兜戟纛
豹尾神旗六防四捷露布交馳帝曰念哉汝歸弼予
夏官家卿㗋舌帝車功成身退赤舄居東飲御燕樂
壽豈令終公神在天左右神祖衮衣繡裳雲車月斧
公澤燾後繹繹薿薿詒我豐芭作令晉梓東岡之阡
高闕嵯峨豈無樵牧鬼神護訶塵蒙金盌灰沉玉檢
敬徵閥閱庸嗣琬琰先民有言匪本曷思鑽石刻辭
維以告哀
故南京國子監祭酒贈詹事府詹事翰林院
侍讀學士石門許公合葬墓誌銘
天啓壬戌國方&KR0595;之初旦制科得人爲盛臚傳首茂
苑文文肅公庶常擢會稽倪文正公漳浦黃石齋公
曁吾邑許公余在班行羣公謂詞林有人舉手相賀
旣而文大用以復隍貞吝倪黃晩用以過涉終凶許
公則不進不退入于坎窞以歿迄于今井竈堙&KR0595;宿
素澌盡余乃以孑遺荒耄漬淚而銘公之墓悲夫公
諱士柔字仲嘉學者稱石門先生其先宋南渡居江
陰國初徙邑東唐市祖汾布衣居胡襄懋幕不叙平
倭勞官神武衛經歷父㒞字伯彦娶馮氏生公伯彦
高才強記授春秋于先宮保爲入室弟子不事生産
落魄好大言里中兒呼狂生如漢酈食其則大喜其
教子治文武二經文經除爾雅加家語胡氏傳爲十
四武經加握奇經爲八公諷誦皆上口踰年而卒業
搖筆凌紙奇怪涌出余見而驚異之孫子桑遂以女
妻焉貧益甚脫身游外家焚膏吞紙盡讀其所藏書
文益奇都人士莫敢梯接萬曆戊午舉于鄕壬戌舉
進士選翰林院庶吉士甲子授简討得封其父母持
節封楚藩踰年丁外艱祟禎戊辰服除纂脩神熹二
廟實錄管理誥救陞侍講兼經筵講官皇子生覃恩
贈父及二母辛未分考會試癸酉陞右春坊中允歷
陞諭德左春坊庶子掌坊凡四年而有南京祭酒之
命甫蒞任坐戊辰撰誥文越職降調辛巳補尚寳司
丞壬午三月遷少卿以疾卒于位公爲諸生邑令楊
忠烈公錫山高忠憲公以國士期許二公忤奄死公
方居憂中夜呼憤涕泣濕苫塊先帝誅逆表忠渙汗
大號公當官奮筆一日草數制發揚蹈厲感盪震越
朝右抃舞繼以流涕閹螽媼醜莫不留眎瞠眙喪精
亡魂部黨之目定于此矣烏程攘枚卜逐余鋸牙岐
舌頭角觺觺會稽歎曰文華殿爲同文館矣公昌言
于朝閣訟是非較肰安能將一手掩天下目言路攻
烏程章無虚曰烏程疑二公唱導而尤以鄉曲忌公
烏程當國久勢張甚公嶽嶽不少屈甲戌官宮諭上
帝王世系二疏明與烏程相排笮而公益危矣先是
羣奸嗾逆賢定三案刊布要典改脩光廟實錄鏟削
其與要典牴牾者會稽請焚毁要典天下韙之久之
改錄如故要典猶弗焚也於是茂苑及公相繼論改
錄之謬茂苑請刊定改錄所筆者而公則擿抉改錄
所削者公初疏曰臣備員纂脩恭閱皇考實錄總紀
于世系獨略皇上娠教之年聖誕之日不書命名之
典潛邸之號不書聖母出何氏族受何封號不書凡
此皆原錄備載而改錄故削者也原錄之成在皇上
潛邸之日而詳愼如此改錄之進在皇上御極之初
而草略如彼此大經大法所在不可不亟正也疏上
奉旨謂累朝舊例不必滋煩烏程復令中書官捧穆
廟總記以詆公公具揭爭曰皇考實錄與列聖條例
不同列聖在位多歷年所登極後事皆用編年排纂
則總記可以不書皇考在位一月登選三后誕育聖
嗣皆在未登極之先不書之總記而誰書也穆廟大
婚之禮皇子之生在嘉靖中故總記不載母后之姓
氏封號皇子之出震承乹寳册金書輝映天地編年
未嘗不具載也皇考一月易代載册熹廟儀注而皇
上之册立闕焉可乎烏程怒攘臂揭參同官抳之而
止公復抗疏言累朝實錄無以不書世系爲成例者
臣所以擿抉改錄政謂與累朝成例不合也孝端顯
皇后皇考之嫡母也原錄具書保護之功而改錄削
之者何也分莫尊于正嫡功莫大于保聖國本幾危
于震虩天心幸托諸坤寧當日調護之苦心眞千古
孝慈之極則宗廟賴燕翼之慶誕發于本支而史臣
抑顧復之勞抹殺于寸管此尤天理人心不容終泯
者也疏上仍用前旨報聞而烏程噬公益不可解矣
嗚呼三朝之事根抵宮掖下窮私燕上及山陵天啓
初高陽孫文正上言皇上如信臣爲帷幄近臣俾直
陳先帝危難舊事臣得引諸輔臣爲證一一爲皇上
剖明之由此言之卽漢世掖庭所謂奈何令長信得
聞者終未嘗不流布人間其可掩乎羣小之改實錄
也護要典也當璧之憂危伏蒲之諫諍以迨于選婚
誕嗣一切&KR0595;典皆殁而不錄以爲必如是則椒塗之
城塹日堅汗靑之罅隙盡杜人主習其讀而問其傳
茫肰如爛紙故牘無可覽觀何從撥煨燼于蕉園埋
科斗于汲冢遂使宮鄰金虎皆得坐保百歲之安而
禁近銅龍無復通知累朝之故公之論改錄也不爭
於筆而爭于削兩疏之末追誦孝端則巳直發其機
牙而窮灸其病穴識者歎公之更事深奮筆勇憂國
遠慮比肩高陽而借人主之不見省也烏程鋤異巳
益急懸金購私人詆諆黜逐會稽牽連公族子重熙
私史請事窮究公密封原書進御史禍乃止茂苑進
講春秋當上意登拜烏程力排之二月而罷公復昌
言于朝如閣訟時烏程語淄川曰虞山茂苑二鳥也
有大小翮在將怒飛吾儕能安寢乎遂命謀出公于
南烏程去淄川以誥詞發難逐公司業周文節公爲
公抗辨曰詞林故事閣臣分派撰文或手加詳定或
發回改撰未有竟自糾參者也誥敕用寳歲有常期
未有十年之後用寳進呈吹求當制者也贈誥專属
中書祟禎三年申飭事例未有追論元年之史官詆
爲越俎者也高攀龍純忠正學忤奄沈淵皇上剪逆
褒忠光施天壤一旦毛舉細故舞文反汗褒貶不錯
貸是非不兩立今之贈卹爲非則昔之削奪爲是忠
良色沮于一字奸逆手笑于九京此非所以厲當今
示後世也疏雖寢不報公論大白久之稍遷尚寳司
丞公病矣主憂國蹙不敢引例待遷乃力疾赴闕病
痰厥足不良行晨夕捧寳御前左摵右平檽檻峭陀
目眴魂稽蹩躄將事郊壇沍寒夜半瘴據鞍舌強
齒噤冰雪生膚髮中臥牀匝月卽家拜少卿十日遂
不起壬午三月初三日也年五十有六公爲人忠信
易直光明雄駿事親交友咸有至性痛其父仕不及
養卜地封壤必誠必信墓傍丙舍築臺除道面湖負
山曰吾先人豁達有大志魂魄獨釣游于此無使邑
邑也與人交握手出肺腑急難讓平先人後巳烏程
起牢脩獄殺余羅網布中外公焦頭濡足上告下訴
奸人遂飛章訐公先帝逐烏程尸奸人于市禍始得
解在坊局久戚里貂蟬金吾緹騎多出門下公傾心
結納用是以消弭蜚語寢息告密國體士氣保全實
多其事秘人莫能明也流氛告急余與公謀招材勇
練水師爲保障勤王計公典衣損膳傾橐以佽助旣
而稍解嚴奇材劒客皆以公爲歸相與其甘苦同臥
起周旋彜險抵死不忍去其得士死力如此公嘗謂
讀書當官須緩急有用恥爲大冠側注拱揖矩步祈
土龍以致雨者祟禎初頒恩詔之陪京大奄運皇木
梗河道參隨鴟張礟石交下公命設龍亭樹旌節朝
衣冠立鷁首趨傳呼某太監朝駕奄逡巡詣駕前扠
衣叩頭候詔使舟行乃去人謂公應變方略巳見一
端而惜乎其無所試也公妻孫氏淑儀婉則御窮守
貴士類以爲婦師生二男子琪瑤生二女子嫁翁瞿
公之殁也瑤泣血踊擗扶櫬南還干戈塞道琪間關
詣闕白公冤狀詔復原官峻贈詹端祟禎甲申之二
月也乙酉八月琪等渴葬于戈莊之新阡瑤鵲起科
第歷官方岳覃恩及三代乃脩諭塋開神道奉母淑
人柩袝葬排纘行狀而請銘于余瑤之狀公也詳其
于人才國是消息存亡之故瞻烏泣麟有餘痛焉于
是知公之能仕教忠不亡君父蓋易世而未艾也銘
曰
日之方中乃見沬鴐鵝高飛六鷁退暌孤見豕甚可
穢載豕盈車吁可怪四門穆穆四䕫萃一夫九首縱
臠嘬宼張之弧飛我說(始稅反)往不遇雨瞢朏晦吁嗟
許公獨顦顇三朝金匱力簡裁紫泥封璽傍華蓋左
官猶在爐烟內童麋觸犀豈足戒讒夫鬼伯交辟倪
越甲鳴君志士噫螭頭溘逝死不悔忠魂戀主長望
拜三年上賓蚤侍衛佳城鬱鬱形氣會㢲龍乘風水
爲界如膏斯屯後將沛白楊蕭蕭靑竹在我刻銘詩
訊金薤金鏡六亡世奚賴王明受福終古喟
都察院右僉都御史巡撫天津慈谿馮公墓誌
銘
崇禎末年大命中圯公忠謀國之臣排大疑建大議
者二人曰總憲忠文李公津撫馮公李公密疏請上
堅守以衛九廟倣先朝故事命太子監國南京分封
二王江淛以壯藩翰上袖其疏累日咨嗟太息羣臣
請遷者蜂起沸騰上怒幷寢李公議而馮公之在津
門也嘗力陳宼在門庭南北多梗宜疏通布置防患
未肰甲申三月方移疾候代事急遣其子愷章飛章
入奏京城單虚戰守一無所恃臣謹具海船二百艘
率勁卒于人身抵通郊候聖駕旦夕南幸三月初七
日愷章匍匐入都閣部諸公鈴柝沈沈閣門晝扄久
之次第引見司徒倪公曰上決計固守疏必不省內
閣范方二公曰津撫方用截餉切責安得自送死愷
章徬徨七日飲泣出國門四日而京城陷嗚呼李公
非膠柱死守也以爲六飛萬乘不當輕試一擲監國
撫軍以靈武係天下之望此經權並用之策也假令
知津舟宿戒航海無虞痛哭叩閽請急上將劒及寢
門卽不肰臨遣分封可以立決天下事尚可爲也倉
皇奏報倚閣部爲口㗋舌羣公拱揖緩步拘牽文墨
裂裳裹膝之使倚牆鶴立而無所控告此則天不悔
禍有鬼神關鬲其間非人謀所能及也賊旣陷神京
分兵徇畿輔津道臣翻兵引賊公突圍而南以圖興
復比及家精膋消亡聲氣酸咽搥牀撫膺祈一死以
從先帝距鼎沉五閱月耳長呼過河視不受含豈不
痛哉公名元颺字爾賡遠祖吳越尚書叔和家于慈
谿以工部司務贈光祿卿(季兆)爲其祖以南京太僕寺
卿贈太常卿若愚爲其父以兵部尚書元颷爲其弟
公弱冠而學成太常命司馬師焉司馬舉進士先于
公六年鏃厲名行正直是與海内稱兩馮君天子亦
知之初涖津門厲兵振旅犄角諸鎮斬馘獻兵過當
上大喜賜金幣蔭一子錦衣間語司馬若兄在行間
病煩眩良苦司馬頓首謝曰臣兄誓損軀報國何敢
言病上属司馬傳語命愼用藥物遣中使賜宮參八
兩上知公可大用倚毗良重而外庭或未之知也公
舉崇禎元年進士授工部都水司主事中人張&KR0595;憲
管理戸工二部請属其郞官公抗疏力爭謂內臣別
立公署不得踞兩部之堂兩部臣不得參謁內臣犯
交結之禁部臣錢糧有弊聽內臣糾劾不得越俎薦
舉公監督長德二陵橋梁稅手受事上贏金四萬有
奇&KR0595;憲毛舉中公無所得恨益甚佯墜馬傷足請告
歸三年起禮部儀制司郞中出爲湖廣布政司參議
備兵蘇松九年秋鳴鏑躪畿南首率衆入衛浙兵將
出境而公巳渡淮矣抵濟寧奉詔班師加銜爲福建
提學副使烏程借文社鈎黨剪除江南名士公覆疏
請戒其禁勿蹈東京葦笥覆轍坐鐫秩降山東鹽運
判官卜一年濟寧告急攝兵備城守十二月却東師
于城下并擊殺高奄部兵乘間肆掠者敵退請誅奄
以謝燕趙齊魯冤鬼不報未幾用天津兵備開府敘
濟績也公通心彊志諳暁吏事所至薙劇盜按貪猾
勾稽錢糧均平賦役皆鑿鑿副名寔又以中外多事
備禦闒茸蒐軍實養士氣通輕俠拭瘢纇蒼頭廬兒
廢弁退卒呵摩爬梳以冀一割之用人皆望而歸之
自謂立身天地間只有一君一父只有一心一膽不
判此七尺爲宇内撑拄倫紀保全善類何所爲哉㭬
人宮鄰權相金虎與沸唇而三目張齒擊聲淚
俱發奮欲以其身死之烏程起牢脩之獄刊章捕余
事下所司案問而公左官當去公掀髯笑曰彼所以
亟鋤吾者欲曲殺虞山而先剪其翼也我一日在事
職當窮究此獄三寸管在我三尺法在我闔門百口
在我彼其如我何于是登堂視事懸鼛鼓召介衆引
繩切墨手定爰書獄成而後去天子爲之感悟尸奸
人于市而烏程亦先引去而同文之獄少緩矣生平
勇于爲善怯于進取醲于道義淡于聲利居官不取
一錢而饑寒待衣食臨事不假嚬笑而吹嘘遍枯朽
與司馬公恣其友愛兩家兒女更衣幷食身任主伯
綜理家政司馬一無所與司馬之夫人一針一縷必
取諸丘嫂公卒司馬曰兄死吾無歸矣哭踊臥地上
不復歸内寢越七日不起易簀含歛皆在公柩前嗚
呼難哉公卒于祟禎甲申九月初十日享年五十有
九娶何氏封安人贈淑人生一女側室徐氏生愷章
劉氏生愷奇孫四人葬邑之小漁山歲次癸卯愷章
属契家子姚江黃宗羲撰次行狀請予追銘其墓嗚
呼甲申之禍亘古無兩痛定思痛追悔航海之議不
與李公合幷末嘗不拊心慟哭也雖肰論人才于炎
正之季固未有若二公者李公如秋霜烈日驚爆兩
間馮公如長江大河涵濡羣類天生斯人以匡植末
造而卒與廟社俱盡吉水風烈接踵信國偉矣物論
悠悠附耳借目馮公之忠言奇謀抑沒無聞後死者
之責也明有簡策幽有神祗其何敢阿私所好欺誣
來世是用大書特書表而出之不敢以文銘曰
茫茫天津析木之墟駕鵝橫飛封豕負塗旋斡耳杓
以迴帝車雲帆星旃百靈扈趨蜿蜒負舟蒼龍白魚
海童送颿江妃導旟北燕東吳如堂適除天梁中截
壅此簡書六龍引掣羣彼鶢鶋羣死畢命天乎人與
觚稜灰飛蕉園燼餘碧血巳化丹心曷攄嶞山宰木
弔者欷歔舊史作銘敢告石渠
中大夫光祿寺卿奉詔起南京工部右侍郞贈
一級徐公墓誌銘
公諱如珂字季鳴世居吳縣橫塘里曾祖政以布衣
經政八邑田賦籍在册府祖言父思仁皆贈中大夫
光祿寺卿母淑人劉氏公生十四年而孤萬曆乙未
舉進士授刑部江西司主事陞浙江司郞中主事謝
廷讚越職請建儲神宗震怒鐫責同舍郞降雲南布
政司添注照磨謫籍十年丁母艱起衡陽府推官服
除補河南明年陞南京禮部祠祭司主事遷郎中歷
俸五年遷廣東嶺南道右參議天啓元年轉四川兵
巡上川東道副使復重慶搗古藺敘功第一久次入
爲太僕寺少卿陞通政司左通政乙丑陞光祿寺卿
丙寅推南京工部右侍郞逆奄矯旨削籍爲民歸里
三月而卒冬十二月初九日也年六十有五崇禎元
年收召忤奄諸臣仍以原推起用公捐館一年所矣
公忠誠彊直砥節首公于國爲勞臣于世爲志士中
年以平蜀盡瘁晩節以忤奄捐軀生平勲名風節此
二事爲最鉅公入蜀也奢祟明戕蜀撫于重慶賊目
樊龍張彤據城以守而與其子寅重兵圍成都公疾
驅至荆州寄彌月兒于鄧氏單舸入䕫抵墊江策之
曰蜀事急矣欲保全蜀莫若急攻重慶以解成都之
圍重慶三面阻江一面通陸賊據佛圖關以扼我莫
若先奪關以制其死命召募得勝兵千人檄調土司
及材官良家子義兵繼至正月朔日誓師初六日合
圍十六日邑梅石耶兵間道走關下斬首數百級軍
聲大振而成都以晦日圍解矣公謀奪關益力二郞
關在佛圖上游親率選鋒數千走魚洞駐雙山繞出
佛圖後女帥秦良玉援省還與諸將連營爲一字陣
橫亘十餘里守備金富廉率所部先登呼聲陷樓櫓
賊咋指呼其乳名曰誰能遣金么兒出死力如此四
月廿四日我師克佛圖關逆酋兵數萬自江津來援
道鎮請撤回以避其鋒公不可同知越其杰率馬湖
遵義兵赴瀘檄還師躡賊官兵七枝左右夾擊賊大
敗江水爲赤賊勢窮蹙下東道戴君恩遣間招撫扁
舟過江執張彤手好語移時而反復叛公趣諸將急
攻金富廉馘張彤樊龍死亂兵手諸兇渠縛檻車下
東道君恩獻俘闕下天子爲告廟御樓受賀下東道
立峻擢三級而公守上東道如故是年冬有搗巢之
役合江于六路最要制府以監督委公公議分兵三
路羅帥出左路趨赤水抵竹瓦規取土城斷古藺後
石薛帥出中路趨先市扺小關疾趨上城恊攻古藺
掃賊宮室墳墓越同知出石路趨九枝抵中箐且搗
永寧蒐賊窟穴部署旣定越中䜛解去兩帥爭兵而
閧羅顧望流言兵不當繇土城公怒曰藺之有土城
猶渝之有佛圖也羅自畏賊耳而唱言不當出土城
阻壞大計我卷甲疾趨土城首當賊衝彼亦將曰余
馬首是瞻耶大書榜軍前先市仁懷兵敢退一步者
斬諸將股栗莫敢後軍中需餉亟仁懷米運梗大丙
灘水悴石囓輿謼叫號公焫香禱于神須臾水長二
丈亂流而濟軍聲騰踊沸江水賊借水西兵十萬來
援勢張甚我前軍少却捍子軍覃懋勲挽白竹弩連
中之賊大潰轉戰數十里斬首萬餘級遂破古藺縱
火焚僞宮闕五鳳樓發掘冢墓碓颺其胔骨癸亥五
月十三日也明日破土城逆寅中鎗遁去父子竄逆
水西龍場壩公畫渡河三策決計請濟師制府中羅
帥語檄緩師期而內召之命至或曰賊其釜中矣盍
蕆事而後去公笑曰枕戈坐甲勞人事也飲至策勲
以俟能者往謫滇時夢朝見神宗皇帝袖中出川扇
三曰若爲我手持遺皇太孫今三川扇動隻手撑持
以還聖主死可以報命神祖他何望哉其劬躬耆事
有功不伐皆此類也公入朝逆奄竊枋兒孫滿朝右
公風骨稜稜孤峭行一意奄黨怒奄亦怒奄不知公
何等人也紏奄章滿公車封進不踰晷奄黨曰彼將
比而殺公旣而阿頌厰臣取次勸進公脩光祿寺竣
具疏報聞奄黨曰光祿內府衙門也彼敢無一言及
公乎奄積不能平先後陪正會推皆不報卒嚴旨削
奪人謂奄怒未怠也舟次靜海盜入帳中鈹刃交胷
慬而後免&KR2907;悸擣心殗殜不寐日經紀家事封題緯
繣夜篝燈列子姓談說平生惋惆乃罷卒之日治具
召親好道故歡飲夜分客散良久痰懣嗌㗋頓愍而
絕越二日大歛弔者揭面衣色墨血殷始知有異推
其深衷陫惻上以隱國惡下以殺黨禍生謝朱游之
和藥死免楊震之露棺忠臣孝子之用心可謂至于
此極嗚呼悕矣公爲吏明習法律興除擊斷不以遷
人寓公傳遽其官在南曹西&KR0595;王豐肅煽天主教盤
踞禁地公曰此漢之米賊唐之末尼也&KR0595;自誇風土
物力遠出華夏公以紙筆卑兩彜隔別雜書舛誤不
相合羣公奉&KR0595;教者皆口噤無以應而放屏之議定
徐庶人冐宗糧五百餘人訽誶部郞囂嚚莫可制公
奉旨淸理擇宗長一人按籍點視如閱兵伍淸虚冐
三百餘歲省五千餘金而宗糧得以時關領貧宗請
名属内守備老死不得上籍條歸夲部類題著爲絜
令署廣東道澳&KR0595;奔告紅毛將犯香山請兵請餉請
木石以築墉垣兩院計無所出公曰此狡&KR0595;嘗我也
兵取諸粤餉取諸澳墉垣紅彜所規取可毁不可築
也巳而&KR0595;警寂肰澳垣日築百丈遣中軍領精兵數
千戍澳諭之曰墉垣不毁澳人力少也吾助若毀不
兩日糞除殆盡&KR0595;省記前事唶曰是故爲南祠郞逐
我王豐肅者自是少戒心于我不敢盡奴視漢官矣
暹羅貢使以通天犀角二象牙四爲餽通事曰勿却
恐失遠人心公曰漢官吏啖蕃舶寳賄動引柔遠爲
辭國有人矣何必我若以不受舶貨失遠人心職任
其咎請自我始&KR0595;使驚歎謂百年來所希有官滿度
庾嶺武弁德公者偵知公什物不具密運檀梨諸美
器臚列嶺下公曰吾將養汝輩冀爲縣官佐緩急豈
爲此累累者耶不亟去有一炬在吾篋中殘書敝衣
悉以伴汝皆羅拜感泣而去公歷官不通問弓劒不
動支贖鍰北歸不載南物北唐孔戣其能強立及返
孤行自遂以此而淹薄冗長有功不省錄亦以此在
之彼以爭而訐吾以不爭而免何庸臿齒牙于其間
哉聞者服其心之公論之平也余旋觀當世賢士大
夫靡不糞牆屋厲廉隅精神芒角著見眉目間公低
眉俯躬下視雅步端詳和易口出氣恐抵突人崑山
相媚奄枋國雅故往還不見崖異朝謁少間與書生
學子講論制科懷袖出兔園册沈吟諷誦訢訢如也
一旦當大事抗大節山立嶽峙飈發霆掣笑談咳唾
足以驚爆一世吳民擊殺緹騎奄黨議屠吳城盡掩
捕江南名士不附巳者公抗言于朝曰蘇松財賦要
地衆怒如水火此令夕下明日揭竿反矣退而正告
崑山公縱不念桑梓獨不爲丘墓子孫地乎崑山心
動謁奄伏地告哀事得解諸嶽嶽平視公者咸歎伏
語曰仁者必有勇吾庶幾于公見一人矣公娶史氏
累贈淑人子四人廷棟官生廷柱廷楨廷枚皆庠生
廷枚妾丁出所謂彌月兒寄孥于荆者也女四人孫
男七人祟禎十二年巳卯葬吳縣作字圩之賜塋先
帝䘏錄忤奄諸臣重敘川功部覆裁予三品祭葬贈
一級蔭子易名酬勞&KR0595;典闕如乙巳歲御史劉學詩
抗疏條列兵薄城下寢不覆廷柱洊經禍亂大懼先
人風烈湮沒件繫事狀漬血成書將謁銘舊史氏而
軍中擺落文法與士卒同甘苦募兵措餉指畫要害
籠絡駕馭椑&KR0848;錯出秦良玉官女都督入援而驕請
以客禮見公曰不可以軍容亂國典良玉帕首韡袴
膝行而前降階延登慷慨慰勉佛圖關之役女將軍
腰刀先登斬首千餘級斬關復渝功多南北將之驕
墯毛糧兵之絛鏇在手禽縱自如薛帥敗大風埡帳
下夜驚傳呼賊將偪合手刃三人乃定渝城未下社
將軍請委千人用古填城法公不可曰城行下矣千
人命可惜也每下一城救死扶傷收贖擄掠生前不
可量數嘗籍記攻蜀將士功狀敘行間勞苦推言之
曰通于義命之說者而後可與談兵斯千古用兵之
質的也天啓初余官宮坊班朝並馬知其行事甚悉
楊左都劾奄去國公携酒饌餞于都門司吏喘汗奔
告上御門須引奏傳呼甚厲公曰嚴譴國法也餞送
私情也上知之庸何傷安坐卒爵周詳拊慰徐舉鞭
拱揖而去舉子上章投匭公弗與封親知請間曰內
人許彼矣公正色曰幸甚公以是言教我疏不封我
必去我不去疏必不封兩言決耳言者面墳赤而去
蜀事定戴劉兩監軍交訟余以質公公笑曰軍前盜
販火藥常事耳劉營販戴營亦販雖我營亦未嘗無
廷柱又卒子世奉其墜言請追銘嗚呼公有後矣銘
曰
五湖輕心昔所傳金鳬白虎鍾此賢左官九死投𤏡
滇金鍛火浣精且鮮𧖟叢盜發井絡騫投筆叱馭膺
戎旃血誠噴薄天日旋弱頭虎子奉弭鞭巳渝險阻
賊壘堅佛圖重關高刺天老將憑城量肉填錦車女
帥奪隘先再鼓藺穴飛灰烟焚尸颺骨臍膏燃指麾
三扇收三川神祖有命詒孫玄丙灘餽運神鬼牽師
武臣力何有焉&KR0595;之初旦天步艱檻車方笥相鉤連
身填牢戸誠何愆不若懷忠歸下泉夕陽亭在臥榻
西(叶)白蜺墮藥胡連蜷大鳥引吭泣柩前爾卜爾筮
胡不肰扈從我后扶虞淵三靈九廟其舍旃地軸倒
翻天漏穿江山故國胥墓田魂兮來歸母淚漣秋霜
夏日耿萬年照我銘筆永不鐫
牧齋有學集卷二十八終
