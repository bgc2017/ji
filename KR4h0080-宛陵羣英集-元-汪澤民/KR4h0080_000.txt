提要
宛陵羣英集十二卷總集類
(臣)等謹案宛陵羣英集十二卷元汪澤民張
師愚同編澤民字叔志婺源人延祐戊午進
士授承事郎同知岳州路平江州事歴南安
信州兩總管府推官以母憂歸服除補平江
路總管府推官調濟寧路兖州知州至正三
年召為國子司業與修三史書成遷集賢直
學士尋以禮部尚書致仕居宣城自號堪老
真逸十五年長槍賊陷寧國被執不屈罵賊
死年七十贈江浙行中書省左丞追封譙國
郡公謚文節師愚字仲愚寧國人曾兩領延
祐天歴鄉薦與澤民友善江南通志稱其嘗
撰梅堯臣年譜然年譜乃其弟師曾所撰已
别著錄以為師愚者悮也是編蓋澤民晚居
宣城時所輯上自宋初下迄元代得詩一千
三百九十三首分古今體訂為二十八卷同里
施璇為鋟板以行其後久佚不傳故寧國宣
城二志載籍門内均不著其目今核永樂大
典各韻内所錄此集之詩共得七百四十六
首作者一百二十九人視原本猶存十之五
六中如王圭等七十餘人載於宣城舊志文
苑傳者其遺編往往藉此以見又如梅鼎祚
宛雅所錄諸家佚句以為原詩散亡者今其
全什亦多見集中宋元著作放失者多此集
雖僅一鄉歌詠亦可云文獻之徵矣謹裒集
校定釐為十二卷凡其人之爵里事蹟有可
考者俱補註於姓名之下不可考者闕之其
永樂大典原本失載人名無可參補者則仍
分類附錄於後以待審訂焉乾隆四十六年
三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
詩所以咏情性而夲乎風教之盛衰其體固有古近之
殊求之六義一也宛陵為江左大藩文風之盛盖久矣
世遠而辭不傳宋太平興國中少卿李公以文學顯繼
而侍讀梅公以詩名當世搜訪所作皆僅餘數篇侍讀
從子都官聖俞則尤大昭著者幸其集獨存學宫歲月
寖深後之篇詠益復放失可不惜哉里中施璇明叔昆
弟敦尚文墨廼請于余偕張仲淵編輯李少卿而下詩
逮乎今日凡得一千三百九十三首分古今體繕寫為
二十八卷題曰宛陵羣英集鋟板而傳之都官詩則不
復載焉余嘗怪世之昧者往往易視乎詩不知其關政
教非小也是故風雅之作媺惡具存感發懲創並行不
悖今是編雖不越乎宛陵然一邦之政教得失于焉可
考矣采詩者覽之亦將有所取云至正初元歲在辛巳
正月丙子新安汪澤民序
宛陵山水之勝聞於東南人生其間必有魁竒秀偉之
士發于咏歌亦必清麗典雅播當時而傳後世由宋以
來有少卿李公侍讀梅公公之姪都官先生洎施景仁
周少隠諸人彬彬彰甚余嘗欲萃輯衆作而因循不暇
一日里人施璇明叔率諸弟來請曰吾宣詩人之集不
少年代浸遠散涣無統淪亡者衆矣今不輯懼久而益
泯使後世無聞焉非所以尊先達勵後進願子輯諸家
之長為一編吾將刻之梓以久其傳豈不偉歟余固辭
不獲乃與吾友汪氏叔志上取宋初迨于今日凡宣之
士所作諸體詩摘其警策者類分而臚列之凡二十八
卷名曰宛陵羣英集都官詩則有宛陵先生集刻夲于
學宫茲不復載若夫采錄未盡及繼今有作將俟續刊
之云至正元年歲在辛巳春正月丙子宣城張師愚叙
