宛陵羣英集卷二元汪澤民張師愚同編
古體(五言)
元
汪澤民(案澤民字叔志宋端明殿學士藻七世孫登延祐進士第累遷集賢學士以嘉議大)
(夫禮部尚書致仕後陷於蘄黃賊不屈遇害贈譙國郡公諡文節所著有春秋纂疏及巢深燕山宛)
(陵三稿元史有傳)
夀王子榮
黃山插天表&KR0886;崒蓮峯竒羣仙此遊盤千載令人思佳
士志幽賞秀色攬無遺歸來碧筒酒高詠黃山詩况悟
攝生理松喬當與期
送陳公輔入京
璠璵韞山石華薄浮輝光美人秉貞度聲聞從風翔憲
曹厭煩跼黌序登俊良囊書上京畿秋風駛征航所知
滿朝行有善當見揚無為念遠别天衢即騰驤
送仲淵歸覲畢住石城齋居
嗟余寡兄弟夙齡仰儒珍自諧平生志匪以綢繆姻珪
組非所懷丘壑思為鄰玄豹著文章尺蠖慙屈伸流聲
振江滸祛蔽淑斯人石城弦歌樂令德日巳新方念春
時往還及夏清辰燕酌豈不歡惆悵别何頻徒企蔣生
逕旋問孔氏津秋期遲采菊歸慰高堂親
夜與張叔輿同宿因懷仲淵有作
連朝阻良覯暮節慨幽獨執手一欣然遂此東齋宿語
闌餘燼暗意愜清夢熟覺來疎雨聲月露滴修竹聽禽
林景變見日塵事蹙仲氏有素期結廬向蒼麓
唐薛元鼎使西域具言河源澄瑩冬春可涉衆
水合之益遠益濁人之縱於欲而汨其真者亦
猶是夫友人感慨賦詩因和其韻
河水本清淺西來自崑崙泉流一以合混混終莫分龍
門疏鑿功積石聲潺湲誰云一寸膠可救萬里渾荒哉
乘槎子漫遡天潢源
四月初飲于清勝園之錦波亭分韻得猶字
改序氣清淑振衣散煩憂郊園念前賞朋友還相求彼
美洛中花千金信難酬穠華廣陵秀瑞應將誰儔撫節
感行役玩芳久夷猶虚亭一流憩酌醴增綢繆孰云風
景殊宛若江南遊白雲起遐心明月空暗投&KR0949;瀡具足
樂歸哉勿淹留
送羅與可象山山長
象山萃靈秀竒異駕南州矯矯荆門翁讀書樂深幽因
之表嘉號結宇來朋儔儀刑歴歲月俎豆嚴春秋伊昔
鵝湖會論學不相謀先覺推無極天壤同周流至理照
日星何煩獨旁搜朱陸匪私巳後來徒喧啾羅君士林
彦萬里開驊騮升堂即斯席鼓篋集英游山水信清美
親友贈綢繆分隂足可惜遺編需講求
元統乙亥十月初吉偕諸友游白鹿洞拜文公
先生祠楚濱饒君實奉祠事移尊泉亭留詩識
别
匡廬東南秀江行屢停舟紫翠遥相望塵俗不暇遊曾
從風雨際默禱隂霾收兹辰炯晴旭歡携得良儔五峯
鬱岧嶤鹿洞何深幽分符仰過化讀書慨前修持觴面
蒼峭虚亭枕寒流清賞未云已行役寧久留山靈倘有
約重來劇冥搜
過西嶺憩長慶寺於經閣登眺
仲月氣和淑賞心塵事牽經界祇府命追攀得時賢敢
辭行役勞似結山水緣整屨登西嶺憑虚近中天百泉
響空澗萬藤疊危巔倏焉嵐霧集洸然鴻濛前盤桓下
飛磴迤邐見平川垂松古梵宫投裝意超然復兹陟雲
構幽觀暫留連
上公亭
上公亭者王文正公宰平江時所遊處也澤
民屢從時暇登眺兹亭念先哲之流風愧寡
陋以何補徘徊感慨歌以宣懷
幕阜東北峙㵋江西南流君子有遺愛築亭表斯丘製
錦試遐壤作霖抱嘉猷升堂走魑魅避席環蚍蜉至誠
靡不感作俗良有由盛德祠百世一日同千秋宦遊忝
後塵神交企前修致身誠寡要素食徒包羞遥遥墟里
間盻盻凋瘵憂勖哉志康濟臨眺增綢繆
三月一日修祀事于文昌祠分韻得隄字
文昌拱宸極降神劍門西爵禄司砥礪賢能膺組珪宫
祠宛溪上洋洋靈久棲聖皇法治古賓賢表黔黎况兹
文物郡前修聯上躋祝釐尋典禮羣英幸招携芬芬奠
牲膂秩秩陳醢臡利成旅酬獻肸蠁開端倪修翼起滄
海長河决金隄允矣在斯舉藹藹升天梯
上佟副使
羣牧寄邦憲帝心念民康江左久凋瘵咨詢選才良君
子感知遇誓將振頽綱雙溪方弭節列郡先飛霜高秋
厲鷹隼清風懾豺狼公餘禮下士黌序生輝光願言化
成俗歲久道彌章
送張仲端經歴
王政繫風紀賓僚貴儒流吾邦古藩翰多賢仰前修彬
彬須城士蕭曹將與儔温如良玉質清若寒露秋尚書
有文獻奕葉承弓裘薦章藹聲華解印寧淹留矧今需
才彦而當茂遠猷江程積雨凉揚颿駛輕舟雖歡懿親
會能忘昏墊憂乘驄竚嘉命省俗此重遊
送趙說道中臺察掾
皦皦臺中妙昂昂懷令姿春華麗文采秋蘭馨言辭幽
居肯來覿蔭竹灑涼颸賓賢未盡歡王程已及期鍾山
尚乖闊此别况京師吾兄信時哲風裁恒自持以兹青
雲器内舉孰云私案牘諒匪久羽翼徵在斯論文貴敦
舊贈言敢忘規惟應厲清操揚聲慰所知
送莫京甫赴南臺掾
宣城古名藩贊畫得時彦温如崑山玉清若澄江練獄
辭志平反州民懷眷戀倏奉南臺檄辟此三語掾凌厲
信有時夙夜期無倦遥望鍾阜雲携觴共追餞
九日登敬亭西峯懷仲淵分韻得高字
佳節忻澄霽敬亭共遊遨行行遠囂塵迢迢歴巖嶅流
泉盥紺碧孤松蔭蕭騷暫憩阻盤谷稍升豁江臯遇境
即深賞探幽遂忘勞絶頂俯飛翼萬象明秋毫不瞰泉
岫低安知此峯高進芰雜山實採菊泛芳醪同懷悵仳
别北望增鬱陶拂石留題字先登愧吾曹
下嶺得陰字
秋山罷遊覽回首連峯陰林廬得小憩芳樽復同斟皎
月忽隨影零露巳霑襟逍遥向城闕却愁塵思侵
贈江東照磨秦裕之應南臺掾史之辟
昔為宛溪别十載欣重逢守官稽令甲應幕依芙蓉潔
如玉壺露利若青萍鋒辟書來南臺程期豈從容目送
舟遥遥雨凉江溶溶行峨惠文冠誓屏豺狼蹤素志諒
能展嘉聲斯亢宗
梅致和(案致和字彦遠堯臣九世孫從汪澤民受春秋著類編十二卷部使者王士熙吳鐸)
(雅重之屢辟幕不起尋卒宋濓志其墓有稿十卷燬於兵)
丁丑九日登城西山園分韻得路字
佳節有襟期超然發竒趣登覽得崇岡咫尺西郊路雲
嵐逓隠見山川歸指顧新螯雜野饌芳萸泛清酤舉杯
招陵陽握手論心素却笑塵埃間終朝競馳騖
擬古送施敬叔赴京都
渥洼産神駒良能日千里頻年服鹽車甘與駑駘齒伯
樂道逢之解佩以為質加以黃金勒絡以青絲轡燕臺
屹崇崇朝發夕斯至翹首一長鳴坐使空北冀何當振
長策力驅效陪驥
進善旌
巍巍古元聖制作何其精設旌五達衢錫以進善名回
飈動旖旎晴霞絢晶熒匪直昭觀美于以通下情至人
秉彝性耿耿懷忠誠臨風一遐矚鼓舞趨皇京睠彼鄭
蝥弧周麾呼登城漢幟匪不華所尚唯佳兵何如進賢
士相與圖太平
題王昭君圖
巍巍漢天子俯視單于國佳兵不祥器搆此千載隙一
朝講婚好詎較秦晉匹妾本良家子來奉披香室如何
薄恩情以此嫁絶域訣辭未云巳騶道若相迫行行故
國遠萬里不遑息遂抵龍沙庭禮遇殊巳極穹廬以為
居乳酪以為食雖貴非所安雖榮非所昵回首漢宫掖
可望不可即悲哉青塚高千年但陳迹
施坦(案坦字季平)
十月二日先妣諱日感懷呈家嚴家兄
燦燦萱草花自昔居北堂傷茲本根萎一去三十霜非
無同枝榮分散各異方異方難屢面追遠同所傷所傷
獨何深墓下秋草黃賴有鬱者椿松柏偕蒼蒼願保貞
固質歲寒盟久長幽憂固難忘仰蔭汔可康
題石埭縣胡氏問源亭
幽人性樂水結構面渟泓几席湛無滓簷楹虚以明瑶
波與目謀鏘鳴耳為傾豈不娛視聽於焉攄我情孰知
始涓涓居然致盈盈逝川著道體觀瀾探理精悟此蒙
養德有孚坎中行源澄流尚濁孰肯淆其清勗哉務敦
本請事斯亭名
施桐(案桐字晉卿)
送敬亭李有成歸覲
君家騎鯨仙山色看未了雲仍此焉集煙霞恣幽討東
城一相遇襟抱倏傾倒相知意方新子行計復早願言
襲先芬重看拾瑶草
何儒行(案儒行字仲景至元乙亥領浙江鄉薦)
擬古三首
夫君天一方寄我春羅鮮裁衣以被服綷縩麗春妍朝
織機中錦夕調琴上弦深閨抱幽獨暗擲桃李年綠苔
生綺閣芳草積雕欄思君胡不歸歲月坐推遷妾心冰
玉潔君操諒彌堅
上林翳高樹百鳥來紛紛結巢編其柯喧啾長兒孫侵
晨啄禾黍薄暮翻寒雲豈無鵰與鶴搏擊難空羣悠哉
丹山鳳舉翼凌紫氛
猗猗蕙蘭花敷榮在巖阿采采心靡勞眷此陽春和夫
君在滄海欲寄道里多音書久契闊殷念將如何紉為
幽居佩嘉芬襲衣羅中閨對明月顧影空婆娑
送姚道士往金陵訪玉林陳鍊師(原註玉林號虚白先生)
麻姑翠苕蕘青松蔭泉石道人懷遠遊清嘯聞終夕身
被紫霞衣山川訪仙跡金陵古形勝樓觀絢丹碧皎皎
玉林子觴詠日閒適得兹翛然侣清風生几席華月滿
中天虚室夜生白
施霖(案霖字伯濟)
寄黃彦清
正聲久微茫塵滿絲桐衣幾度思理曲擬我與世違偶
逢鍾子期對之拂金徽一弹再三歎下指生光輝但憂
子期去聽者亦復稀
汪洊雷(案洊雷字叔震)
疎齋賜示和陶移居詩有懷從遊之士不鄙荒
陋而俎豆之輒次韻以謝不敏
我家南山陬猿狖之所宅山中亦何有圖史窮日夕知
巳非所任願為老聃役稍從燕游間庶分漁樵席大雅
久不作兹焉愜平昔感遇方為榮爵圭何待析
高德游
秋興
灝氣日漫漫微飈日颼颼前簷木葉下巳覺人間秋美
人顔如玉遥睇西南樓當軒調素琴曲終有餘愁妾夫
海南隅遠泛滄浪舟三載不相見歲月忽如流安得與
之俱置身入羅浮此曲今絶耳餘響空啾啾
趙由埜
寄謝新安曹希文
天風西南來爛然雲錦章黃峯滴秀翠收拾無留藏鏗
然韶濩音驚動羣鸞翔薰香再三讀浣我煙火腸先施
漸未能欲報徒七襄斑衣戲庭下為引南豐香
丘巨源
擬大暑運金氣
大暑運金氣火盛金未逮炎蒸毒我腸霑汗苦浹背夏
暑民尚咨秋暑胡弗憝四時遞遷斡功成所宜退金張
侈貴盛貂珥累數代許史擅世寵第宅儷廣内滿盈不
知止一跌竟何悔仲連却秦軍好爵不我愛隆隆炎赫
中高風千古在
汪師賢
贄龔教授
蒼蒼松栢姿千歲閱霜雪結陰干清霄况復秉竒節偉
哉梁棟材那能就節梲横經敬亭下衿珮映觿韘久知
辭翰宗夙負經濟業會當快扶搖羽儀振天闕
戴元素
送張仲端經歴
東魯有佳士佐幕東南州襟懷寒露潔藻翰春雲流儒
風激頽波憲紀多良籌詳刑周列郡問俗紓民憂伊予
幸同年升沉非匹儔君子乃推薦虚薄誠所羞自憐鷁
退飛空仰鵰横秋依依敬亭雲去去汶水舟且盡别離
酒跡遠心綢繆
許晞顔(按宛雅作希賢)
和趙陽山招挽歌
盡道順其正吾聞諸先師斷鶴豈不憂續鳬無乃悲任
真各有適談天不容辭疑心春冰泮滯見秋霜晞所以
存悔翁乘化任所之非道故無憂爰賦黔婁詩黔婁有
仁妻正衾覆其尸
吳寶先
和趙陽山招挽歌
江國同宦游憶昔壯歲時投簪各辟地間闊傷亂離坐
閱滄海塵夢斷邯鄲炊君抱河汾學著書擬古遺肯甘
草木腐祇重禾黍悲鹿門守苦節耆舊今其誰謇予媿
孤陋衰暮空棲遲三復甲子編撫卷為吁嘻
世事固不常人生竟何為城市多紛擾林泉有幽竒伊
人共歆慕何事獨嗟咨窮通等浮休達者自悟之委順
付造物佚老足自怡寄傲北窗卧舒嘯東臯耔名教真
樂地何憂復何疑天未喪斯文文其不在兹請輟楚人
些載歌盤谷詩
梅奕芳
和趙陽山招挽歌
飄飄華陽翁耿耿貞元士挺挺梁棟材軒軒雲霄志當
年掇科名聊復試仙吏天將厚公德所以薄其位晉鄙
日薰陶風俗日以美東籬時寄傲采菊香旖旎引年未
可學况學長不死
信史藏名山居然學者師既見心則悦未見我心悲誅
姦發潛德視此瓊瑰辭岐山鳳一鳴覧德朝日輝胡為
達生死哀挽預擬之政使百歲後招䰟但歌詩毋為效
俗子作樂娛其尸
方炳炎
和趙陽山招挽歌
景陽一角麟城南老文士苦詩韜丹心甘隠暴素志曲
江看花仙東陵種瓜吏時事若㒺知由不在其位一編
紬石室吾聞其語矣顧巳持髠髦從人作高髻宗婦不
再適失節大於死
陳巨源
和趙陽山招挽歌
有生必有死此理自古然吁嗟世之人孰不埋荒阡夀
命非松喬誰能保百年羲娥逝不留寒水尋相煎氣散
則形返知者何待言知者何待言不作兒女憐一朝倘
乘化聊以警世緣
黃庭芝
和趙陽山招挽歌
人生胡為哉聲跡兩茫然視昔少壯時驅車東西阡天
地有終極事業無窮年膠膠復擾擾百慮來相煎今兹
老頭顱一笑已忘言一笑巳忘言白髮漫垂憐何當招
山靈藏密謝世緣
張元璹
次趙陽山招挽歌韻二首
有生必有死殆猶旦暮然及兹未死時西陌而東阡風
日撰杖屢優游樂餘年心苟為形役膏火自烹煎浮生
真如寄難與俗子言難與俗子言汩汩誠可憐榮悴各
有時修短信前緣
淵明百世士曠達真可師委運大化中不喜寧復悲而
自擬挽歌毋乃空費辭風花匪耐久草露旋即晞轉盻
成陳迹皇皇欲何之放懷薄薄酒遣興草草詩至人有
達觀虆梩掩其尸
附五言古詩(按永樂大典内凡係失名失題無考者附後)
首夏讀謝康樂詩
首夏屬佳月景静澹無營獨此焚香坐何以寫我情慕
謝方婉孌臨文乃縱横甘如酌玉醴馥若佩蘭英山水
信可賞符竹亦非輕無悶未云悟惜哉稱達生
九日賦菊
冉冉九秋暮靡靡百卉腓凄風振中林零落霑我衣令
節依辰至黃華靚幽姿清妍謝浮豔澹味涵華滋彼美
南楚士餐英湘水湄亦有彭澤翁薄言採東籬前修不
可作遡風邈予思晚成自遲鈍春芳實先萎迅商薄玄
髮撫景嗟願違誓將掇靈草紉佩芳菲菲
送李仲傑僉事任滿歸吳
鳳麟瑞昭代鵰鶚横清秋英英青雲器逢時展嘉猷冠
豸登憲府馳軺遍南州粤從江東來賢勞四年留春陽
煦凋瘵冰霜厲清修氓里正懷德拂衣還虎丘執别弭
行棹東風渙春流會當被嘉命簪筆侍宸旒
哀三良詩(并序)
秦風有哀三良詩刺穆公以人從死後王粲
作哀三良者興曹公以己事殺賢良也陳思
王亦作之者怨巳不及死者也吾以哀三良
仍有餘意猶可賦詩故復作焉
士為知己死女為悦己容咄嗟彼三良殺身徇穆公丹
青懷信誓夙昔哀樂同人命要有訖奈何愛厥躬國人
悲且歌黃鳥存古風死復不食言生寧廢其忠存為百
夫防逝為萬鬼雄豈與小丈夫事君繆始終
郊行言志
明發出東郊輕雲斂微晴新雨動膏脉羣物咸欣榮緩
轡吟且行滿襟春意生豐穰啟嘉兆田里安疲甿從政
無竒術素飱慚不耕惟持貞白志庶用答休明
村民潘氏婦安貧守志作詩美之
門前霣枯桐門外繄荒草閭巷鏁秋風啾啁空雀噪居
人夸且說嫠婦髮未縞艱難務紡織糲飯雜枯麨生子
纔稺童訓以事秸藁之死堅自誓老矣逼華皓夫人孰
無志所慕伯姬操長貧一不忍歲寒那可保吁爾寡聞
識林深蘭自好惜無彤史筆特使貞德耀我歌邶鄘風
以備采詩討
妾薄命
當時結髮誓敬許以身從舊來繡羅襦尚有雙芙蓉顔
色日以故芳年安得重身殉豈所難曰禮恐未恭凄涼
夜來月耿耿照房櫳
丙子歲冬自陜移守長沙過石城子壻种主簿
女組各以詩見送為作雜言以酬之
少壯寡略謀妄意學干禄中年飽憂患未能辭寵辱有
如隨陽鳥又似籠中鵠日日謀稻粱卒歲難充腹今朝
楚江上邂逅見骨肉遠道巳足悲况復念鞠育平生懷
抱物一旦隔川陸女兄佐翼城女妹客代北今我出三
湘别女郢水曲相望各萬里音問難頻屬匆匆逆旅間
夜闌更秉燭無言對酒食忍淚聽絲竹别恨各填膺欲
語不能告却憶長安時畢世恐難復良人負材業下位
恥自鬻家貧復親老兒女坐滿目儻不從仕宦無以繼
饘粥我老猶強健我遠忝方國在我不足憂於女可無
囑慎疾避燥濕甘貧樂菽粟大有富貴人憂危多不足
家問苟無故便是康寧福鳴騶巳在門冬日苦短促倚
馬報此言甚愧非珠玉
丙辰歲人日與胡彦德登敬亭第一峯得登雲
二字
發春想高賞危峯正崚嶒歡攜得時彦攀雲乃先登丹
梯照白日振步何飛騰攜觴侑珍脆罃火然薪蒸遇勝
輒留憩曠然襟抱澄美人隔煙霧佳興何由乘
長嘯坐高頂超然遺世紛空濛接海氣縹緲瞻湘雲鈞
天諒匪遥仙樂時一聞衆嶺鬱可翫兹峯迥難羣靈芽
採初綠瓊葩獻竒芬(原註時茶巳芽香草吐花如玉)欣賞遂心素慕謝
垂斯文
丙寅歲人日又與胡彦德登敬亭第一峯得即
丹二字
丹梯倚碧霄獻歲更登陟騰笑縹緲間揮手凌八極仙
葩如玉人顔色温可即芳醅泛羣螘珍味羞九肋烹泉
火出瑩題石蘚漬墨李謝去巳久使我空歎息終日挹
高風斯意誰能識
飛眺紫霞表長吟坐天壇川光混遠碧海色明微瀾巖
日正照耀松風生雨寒披襟納萬象心與天地寬仙人
駕黃鶴飄飄在雲端忻然一相接授我龍虎丹從此換
凡骨高舉成羽翰
悼亡
陰陽麗懸象夫婦正其常易重咸感義禮垂親迎章惜
哉此道堙千載何茫茫我嘗振頽俗委禽導南翔所賴
婉娩姿承宗奉姑嫜貞操永自持冰玉照耿光淑德諒
有容蘭蕙含芬芳明珠忽墮手千金亦垂堂復此孤鳳
飛哀鳴求其凰眷然息嘉樹藹藹孫枝長
題薛夫人馬氏死節卷後
國初時彰德薛氏婦馬香既適薛而香母復
奪之將改適焉香義弗辱而重違命迺自沉
于井時人哀之
至堅不為磷純白不受緇幽幽秉貞女苦行良可哀結
髮事君子翼翼崇令儀歡愛未渠央中道忽乖違破鏡
不復圓孤鸞有餘悲誓將百歲後夜臺可同歸一身不
再醮一冠止雙緌天胡不諒人石轉心不移衷情竟誰
語勁節終自持身落井底泉魂逐秋雲飛聖朝重名節
王化實所基誰能采遺風上奏白玉墀肅肅昭令德煌
煌表清輝淳風諒能返何庸嘆澆漓
失題
芳洲亦云夕薄言擷蘭荃悠悠無與贈脉脉空自憐美
人洵且都為加一笑嫣知己古所重欲報日縻捐未省
婉娩姿可復成春妍悲哉爨下桐猶為朱絲絃
