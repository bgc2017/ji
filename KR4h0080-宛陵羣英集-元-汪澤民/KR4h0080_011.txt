宛陵羣英集卷十一元汪澤民張師愚同編
今體(五言排律)
宋
陳天麟
送太守李公
亂花翻陣雨飛絮轉輕毬别思昏如醉征鞍挽不留職
循今列郡秩視古諸侯當代人争仰惟公政最優洋川
佳景物勝跡舊經遊未定中原擾猶懷傍塞憂九重爰
錫命千里藉承流德逐祥雪偃恩隨瑞靄浮帶刀還隴
畝挾纊動貔貅烽柝開邊月犂鋤慶麥秋二天舒士氣
五袴沸民謳虞氏三年考河南第一州霜臺方薦墨黼
座想凝旒早晚頒綸綍東西走置郵遲遲姑去魯几几
定歸周明月湖光遠凌雲氣象幽煙波浮畫鷁雪浪遶
烏牛好逐桃花漲輕飛竹葉舟徑歸調玉鉉莫待覆金
甌賤吏傷萍梗終年仰庇休龍門曾御李驥坂會依劉
不作癡兒女孜孜話别愁
元
王圭
送汪叔志赴省試
纔撤秋闈棘香名動地傳初無三獻事竟作一鳴先抱
獨遺經在姸精坐席穿品題歸月旦徒步起菑川秀擢
江南日羣空冀北年倚門占鵲喜同社羡鵬騫聖代方
尊士諸公急薦賢修程須努力莫後祖生鞭
王璋
濟川橋成
二水玄暉郡雙谿太白詩江山遺跡在惠政大賢知纍
石砌湍瀨飛梁跨渚涯仙宫鰲贔屭星漢鵲參差不礙
乘槎客翻愁踏浪兒人從袵席過功類鬼神為利涉通
千里懽呼共一辭吟詩欲題柱記取落成時
送傅擴齋廉訪滿秩歸長安二十韻
南國黃華使東維列宿光選輪應近侍敭歷且殊方地
鎮江陵重天連蜀道長班荆非客宦負弩盛朝章問俗
魚鳬國傳杯杞梓堂舞看渝水曲歌倩竹枝娘叔子心
期遠文翁政術良巡巡持漢節處處即桐鄉瑶歷更新
號崇臺整舊綱玉驄鳴宛水軒鶴憩陵陽落筆霜威重
隨車雨氣凉澤中集鴻雁道上屏豺狼舉措消羣枉封
培惜衆芳春回魯宫藻陰滿召公棠有客棲南郭無人
薦蜀莊分庭寬禮數退食問行藏古道今安有深心矢
不忘方欣為李御遄報促曺裝送客聽雞唱征帆拂雁
行楚江楓葉赤陶宅菊華黃未就長安第還分漢署香
他年懷舊德悵望繡衣裳
何儒行
泮宫丁祀二十四韻
禮樂皇元盛文章孔道昌垂旒尊視帝居扆面當陽冠
帶三千子衣裳十二章四公傳道統十哲領儒綱離火
丁初吉春秋仲月良羣侯霑教雨憲使凜清霜光赫開
宫殿聲明發序庠衆官朱紫列多士佩衿翔庭燎東西
廡軒縣上下堂糾彈觀儼肅贊引步趨蹌濟濟咸端笏
峩峩或奉璋鸞刀毛啓血龍勺酒流黃燃燭紅輝合薰
爐紫霧颺豆籩分左右簠簋辨圓方腥熟牲殊體浮沉
齊並香告神詞具祝奠爵幣承筐玉振笙鏞間歌登雅
頌揚九成音律洽三獻色容莊隆殺儀如式尊卑序有
常聚精誠有感錫胙福無疆剡剡疑來假洋洋若在傍
廟隂聞瘞坎門外散班行湛露丹墀曙清風泮水凉斯
文垂令典日月與天長
梅實
送王繼學廉使
天地開元運山川毓俊良皇猷資黼黻令德著珪璋列
位登台鼎垂紳佐廟廊設施崇禮樂出處繫綱常報國
心能赤憂民鬢巳蒼存誠常懇懇求道亦皇皇不向炎
荒去誰知姓字香蘇公往儋耳韓子適潮陽歸旆輕車
熟還朝晝錦光錫恩承雨露出使領風霜儀鳳朝仍見
妖狐夜亦藏七州煩勞來六轡快騰驤暇日宣城郡春
風宛水堂坐邀山淡淡卧聽雨浪浪惜别詩成軸興懷
酒滿觴攀援留莫住九萬志難量願早登樞要為霖遍
八荒
附聯句二首
張師愚
大德八年六月既望余與汪叔志梅叔威及叔
輿弟栢山寺納凉聯句
雲林近南郭瀟灑共追凉青稻花凝雪(仲淵)新篁節傅霜
幽尋過紺宇(叔志)高坐得虚堂僧供來山茗(叔威)賓筵列翠
觴桃如尼父雪(叔輿)瓜為邵平嘗覓句題蕉葉(仲淵)圍碁到
竹房割雞勝異味(叔志)貳胾列羶薌風入纖絺爽(叔威)隂移
白砌長塵龕金像暗(叔輿)柏壟石麟亡鈴語朱樓迥(仲淵)輪
摧白塔荒題名漫素壁(叔志)殘碣卧修廊綠愛垂垣草(叔威)
黃炊入夢粱嘯歌游物外(叔輿)山水樂吾鄉學道期顔閔
(仲淵)論交有范張總無簪芾累(叔志)未覺歲時忙盤谷思同
隠(叔威)濠梁意兩忘荷衣元解製(叔輿)星劔但深藏入室芝
蘭秀(仲淵)聯輝棣萼芳短才慚附驥(叔志)高詠笑啼螿俛仰
懷吾祖(叔威)空山自夕陽(叔輿)
城東晚步聯句
餘酣尋晚逕覓句費幽思戴笠身歸寺(仲淵)持斨鬼護祠
渚萍霜後紫(叔志)野菊雨前衰緩步忘歸去(叔輿)兹游豈有
期(仲淵)
今體(五言絶句)
元
王圭
題毗陵於生藕花蓮房
藕絲一何長蓮柄一何短應似懷遠人愁多寸心斷
離離秋蓮實采之贈所思香葉不成圓苦心中自知
王璋
折枝月桂
月樹漫同名春風偏自知姮娥空老去未識此花枝
題錢劉兩御史家藏熙寧争新法諫疏卷末
忠言雖不售百里仰高風為問臺中妙何人繼兩公
稷契功安在申商術亦疎虚名誤人國介甫讀何書
汪銖
畫蓮
捲綠新如染酣紅睡未醒真疑貯風露不似出丹青
張師愚
檜柏同本
圃人植雙樹枝葉翠相繚遂使真心合歲寒託綢繆
張師魯
留山中
倚澗惜魚逝升丘送鴻歸遥林暮色至漠漠上人衣
西嶼
揚舲渡湖西孤興得幽討水木澹秋隂天風一揮掃
山齋
移石列蒼峭生成喬嶽勢開軒對此山渾識太古意
蒙軒
流水度竹間未知何所適此時當自謀會見通潮汐
濯清
濁水豈能染亭亭風度閒迺知君子愛不在顔色間
聽雨舫
雨侵金版舫釜豆裂清響不滴離人愁誰來伴孤賞
採菱舟
舟人弭蘭棹采采供菱黃我意豈在物以助心清凉
汪澤民
金陵别友
烟草六朝夢鶯花三月游秦淮風雨夜楚客别離愁
汪天驥(案天驥字樂全涇人為元妙觀道士能詩)
夏日閒行
偶爾行行去山家半掩扉暫來松下立苔色上人衣
蕭澥(原註金精山民)
戍婦詞
不恨妾空閨只恨郎飄泊夜月卧沙場誰道從軍樂
附五言絶句(按永樂大典内凡係失名失題無考者附後)
詠歸橋
橋邊絮紛紛橋下水渙渙長吟度春風千載還一旦
南阜
萬象布幽遐因高窮所詣誰云南阜小獨勝在平地
鹿山獸也亦受羈於人
毛毨明雪花茸生削紅玉頻頻時一鳴山中豐草綠
野性不自適無緣脫羈囚誰懷嘉賓樂感爾空呦呦
春日雜詠
門前春水滑柳外夕陽斜欲識春風面滿城紅白花
失題
谷溜滴雲根垂垂自何至隔竹聽琮琤令人起清思
六言絶句
元
何儒行
春日
碧桃花開漢苑紫簫聲斷秦樓風暖馬嘶金勒月明人
上簾鈎
花落鶯翻紅雨峯回鷺點青嵐人别春前春後草迷江
北江南
江上潮生潮落山中花謝花開生計綠蓑青笠閒情白
石蒼苔
