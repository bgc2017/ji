宛陵羣英集卷一元汪澤民張師愚同編
古體(四言)(五言)
宋
陳天麟(案天麟字季陵紹興中進士累官集賢殿修撰嘗編易三傳及西漢南北史左氏徵)
(節等書所著曰攖寧居士集)
青山辭
青山崔崔白雲溶溶我疑其中仙人所宫風馬雲輿霓
旌羽幢游行太空翩然相從望而不見使我心忡我本
金華牧羊之童口誦蕊笈有聲如鐘震撼巖壑無礙不
通謫居下土黃塵濛濛五色之氣布滿西東秋高露清
陟彼危峯呼吸元氣精神内融嘯傲萬物後天而終
梅詢(案詢字昌言端拱中進士及第歷翰林侍讀學士遷給事中出知許州卒歐陽修志其墓)
(所著集二十卷王安國叙之編修陳天麐為撰年譜宋史有傳)
呼猿洞
古洞呼白猿寂歷不知處風激石上泉僧疑月中樹微
茫認松雪髣髴横樵路空望增爾思蒼蒼奈烟霧
曲水亭
鶴髮山中人䟽泉鑿幽石如憑青玉案分遞白雲液泠
泠濺雕俎瑟瑟穿吟席醉坐三伏中煩襟自消釋
李兼(案兼字孟逹孝先曾孫博學工詩楊萬里推許之出知台州居官有守既卒吏民為之巷)
(哭罷市所著有雪巖集)
寄題愚齋
巧鬻非善賈利穫非良農君子不自智甘與庸人同天
君見獨者進退有新功忽斂藝文手反著懷袖中客問
以臆對此說非易窮吾非寗武子今學北山翁
奉陪攖寧侍郎遊栢山寺謁梅公墓小憩行軒
勉酌
蕭寺倚巖郭昔遊幾何年茲辰愜幽賞杖屨從儒先稍
穿蒼蘚徑旋入青蘿烟山色若倒屣松風自鳴絃目力
眩竒觀步屧信所便俄登旃檀林金碧耀脩緣道旁老
木拱詩翁久飛仙蟬蛻萬物表蝶夢三生前至今二百
載相望箕斗懸緬懷文忠公豐碑泯遺鐫樂善如緇衣
後世兩稱賢山僧矜好事華表新題璇向來委榛棘時
情任渠遷(原註時使君來奠梅公墓下山僧始為立華表故云)先生笑撫掌此事
從古然相逢一樽酒勸君小流連江梅欲浮動春光向
妖妍同遊二三子舂容有佳篇歸歟不知夜霜雪淨寒
天
元
王璋(案璋字敬叔圭之弟)
題叢隠軒
吴寬居所居燕坐之處有老桂臨窗最為嘉
樹疎齋取招隠士首句名其軒曰叢隠分韻
賦詩得生字
棧棧曷可棲采采祗暫榮連蜷此嘉樹璀粲敷珠英翩
翩佳公子遼遼懷古情植之軒楹間氣欲千巖并玄冬
無零葉長夏有餘清天風發幽香好鳥枝間鳴雖乏貞
松姿歲寒未渝盟何必澗谷居而後可逃名長歌小山
詞吾亦得此生
夏謹齋總管開南陵柳家港諸人賦詩要僕同
賦
五行水潤下可導不可障孟軻譏鄰壑齊桓禁曲防李
冰鑿離堆江水得安行栖筠散磨磑鄭白復其常懷哉
賢牧心千載遥相望弋江經陽穀壅利資豪強吾侯一
䟽鑿二邑免懷㐮襏襫春耕遂黍稌秋風香功因地利
致惠與江流長為公賦臨河維以比甘棠
梅叔章自安慶歸和盧疎齋次陶詩韻余亦就
答
昔别趨上都今歸自舒州方尋歲寒盟而與靜者儔論
詩精神契話舊歲月流嗟我獨何為閉門治幽憂豈無
一杯酒不得同獻酬虚蒙瓊琚贈自愧吾何修
汪銖(按銖鑫之弟)
寄徐冰壑
空谷有佳人遠在天一方大壑渺江海高寒逼風霜炯
炯冰玉壺粲粲雲漢章敬亭有閒雲孤飛吴山旁脉脉
一水隔落落參與商搴裳欲從之羽短川陸長懷哉耿
不寐明月共夜光何當脫埃塵從子冰雪鄉
梅德明(案德明宋都官員外郎堯臣之後績學工詩見稱扵世)
遊永慶寺
尋幽扣禪關春意良可掬修竹照清溪珍禽響佳木瀟
灑詩境偏往來幽徑熟不見松風亭落花空蔌蔌
九日登敬亭西峯分韻得無字
素秋倏云暮佳節孰與娱良朋念幽獨折簡煩相呼謂
言西峯勝日晏不憚迂追隨向林麓先後雜樵蘇攝衣
臨莽蒼捫蘿歷﨑嶇絶頂平且衍極目楚與吴連綿羣
山羅縹緲飛雲孤採彼巖下菊酌此山中壺神交企往
哲得意心自愉笑我塵寰客此樂還有無
下嶺分得羣字
復下丹梯來似失飛仙羣嵐翠漸相遠泉流喜重聞茨
居憩落景菊觴繼餘醺晚景矚山郭獨悵歸袂分
貢士源
送張師聖陞察掾
清憲肅文治霜臺進時髦翩然黃鵠舉迹與秋雲高伊
昔來江東才華冠英曹清風動蓮幕勁氣生紫毫爰因
休沐暇嘯詠出蘭臯粲粲明月珠煌煌宫錦袍因之寓
竒賞慰我心鬱陶如何敬亭别無由駐輕舠吟箋寫離
思華觴酌芳醪行哉茂遠業寧復辭賢勞
趙孟熺
雜興
上蔡牽黃犬華亭聞唳鶴將相豈非榮終焉竟何若不
如素貧賤至死有餘樂所以園綺輩超然見幾作
神龍困于陸井蛙妄自尊羣蠅附驥尾騰騰擾晨昏韓
盧多反噬那復念舊恩悲哉國士志天遠籲無門
伯禹大聖人而甘飲食菲子淵眞賢者簟瓢樂亹亹我
輩何人哉越分犯不韙薄言采三秀獨立歌山鬼
自擬招挽歌
余既倣太史公五柳先生自述存悔老人序
傳因更觀陶淵明陸士衡秦少游皆有自擬
挽歌輒復效顰為詩二章會邀時賢相與作
巫陽招些弔此未死遊魂他日九泉目其瞑
矣戊戌季秋
生死猶旦夜萬古無不然縱有百年夀終亦埋荒阡況
茲三彭仇幾人得百年在世苦役役百念常憂煎一朝
同物化閉口不觧言閉口不觧言骨肉漫哀憐噫嘻重
噫嘻誰能了塵緣
宋玉作招魂哀傷為其師淵明擬挽歌賢達惟自悲後
有陸與秦亦復為此辭今我慕先哲豫歌露朝晞幽幽
石山室有日入居之親舊倘有情及在挽以詩不必待
長夜假鐸樂吾尸
胡晉
九日登敬亭以登高無秋雲分韻得秋字
夙居敬亭側登覽常靡由佳辰豁新霽幸陪君子游依
松息微倦聽泉欣暫留攀緣歷危巔指示窮荒陬培塿
寧足數岱宗良與儔班荆憩雲根拂蘚題巖幽仙果滿
藂摘時菊盈觴浮歡餘發高詠興逸凌清秋心賞未云
極何當復相求
下山以日落羣山隂分韻得山字
杪秋景易晏暮色生空山紫芝信可採丹梯詎難攀未
諧棲雲期且復步月還誰當念幽賞神遊翠微間
齋居有作贈同志
齋廬幸高曠況與佳人俱地偏車馬絶境勝襟抱舒日
與篇翰親頗覺塵事疎晴軒瞰嵐嶺綠池涵清虛苔㾗
被行徑林隂芘幽居吾非傲軒冕且復得所如
同張叔輿游敬亭葫蘆冲
邈居闕心賞何由散襟顔過門有高賢連袂欣尋山躡
石渡清淺求蹊出榛菅稍深竹樹盡忽曠烟巒環即此
敬亭勝豈殊盤谷間息影巖扉幽寓歡觴宴閒視日未
云暮嘉言且容攀
戊申春送汪叔志之建業
高士抱經濟夙齡著嘉聞披懷豁霽月為文舒慶雲蔚
若玄豹姿邈隨丹鳳羣絃歌育時秀令德承先芬秦淮
浮綠漪鍾山凌紫氛從游良未遂言别徒悁勤
首夏遊明寂寺
良遊屬初夏逍遥振晨策逶迤松徑長杳靄烟嵐積淙
流散瓊華紺宇燦金碧掃石展良讌披榛尋往迹眷賞
方延佇鳴笳起將夕
汪珍(案珍字聘之隠居黃山盧摯雅重之汪澤民敬其為人不敢與鴈行每稱曰南山先生)
感興
素絲墮墨池白璧有微缺缺者不復完汙者難再潔君
子愼言行皎皎庶不滅絲璧誠可珍所貴完與白
搖搖東園柳娜娜不自持夲非棟楹器但有猗儺姿揉
之成桮棬未免與人随嚴冬霜霰隕不得斤斧施賞玩
誠足貴取材非所宜
潺潺急流水雖清不可鑑悠悠行路人雖語只可暫朝
菌不謀夕槿花豈待旦哲人慎交際毋貽来者嘆
白石攻良玉鹽鹺錯南金明鏡賤嫫母磁石惡曲針向
來㸑不焦或中朱絲琴又聞牛頷鐸可諧大樂音用舍
非不公美惡在所任
故人在天末三歲不得書欲寫心中事緘之問闊疎杳
杳雲中鴈沉沉江底魚此意竟莫達抱恨當何如
貢奎(案奎字仲章父士濬贈廣陵侯奎任池州路齊山書院山長擢應奉翰林文字泰定中拜)
(集賢直學士後贈廣陵郡侯謚文靖所著有雲林小稿聽雪齋記青山漫吟倦游集豫章稿上元新)
(錄南州紀行凡百二十卷)
寄吴子彦
憶昔溪上别于茲倏經年胡為不嗣音令我心茫然燕
州六月旱火雲蒸晚天飛蝗密如雨桑麥浮黃煙秉筆
事詞翰媿非時政先側聞江南雨官途漫成川豈無妻
子累萬里何由前對食不能餐枕肱重憂煎蒼蠅何營
營厥類紛牽連緬懷嘉樹底披襟弄清泉雲林有高處
盍賦歸來篇
答陳華仲
海上三神山上有學仙侣泠泠紫簫聲吹作飛鳳語廻
飈蕩溟海散落成烟雨豈無知音者一振九苞羽持之
獻天庭上以奉明主
張師愚(案師愚字仲愚一字仲淵與弟師魯皆好學工詩嘗從汪澤民遊澤民稱平生畏友)
(有二張云)
古詩
晨選期門士大獵南山陽白日照旌旗咫尺臨清光之
子才且武結髮在戎行控拳拉羆虎餘勇殊未央回車
宴五柞舉烽令行觴禾黍被中野松栢生高岡借問何
所思所思在冀方彼美冀方士安得同翺翔
峩峩切雲冠奕奕芙蓉劔揚揚徒旅繁濟濟駕紫燕行
行向雙闕去上未央殿君明臣亦良四海皆清晏齋房
多靈芝郊藪鳳凰見羣臣亦何為稱功勸封禪
中夜整冠帶覽彼明月光屏營不能寐憂心獨怦怦危
坐待明發牽牛直南榮盈庭樹蘭蕙芬馨日凋零客行
隨所適感物懷故鄉朝發鴈門道夕入蘭臺宫佳賓會
若雲列鼎吹笙簧終歲極燕樂保已有餘慶
仙人降瑶序風露清壇場朗詠玉書文遥上綠雲章閶
闔啓中夜五色垂景光霓旌導絳節授以長生方湛然
守中扄不迎亦不將瓊漿酌天和玉芝茹春香手種蟠
桃花坐待三千霜相從廣成子鸞鵠参翺翔
送楊待制
玉堂邇丹扆代言煥絲綸求才極清選擢用先席珍英
英儒者宗顯秩宜致身窮理伊洛源振藻班揚鄰飛騰
霄漢高輝光章綬新驛程催舉櫂雪消江水春言路方
四闢啓沃須搢紳
送陳公輔宰新寧
都梁介南越溪迥山崢嶸銓才得賢令慰彼遠人情追餞增綢
繆梅雨時初晴雲帆洞庭闊蘭渚瀟湘清劇煩屢奏最邑
政胡難成惠行猺俗安信孚庭訟平勿謂茲土陋歸興悠然生
送秦祐之照磨辟南臺掾
騄駬志千里鵰鶚厲清秋佳士逢盛世飛騰良有由河
南忠義家奕葉承箕裘甫佐江東幕旋應南臺求將母
仰微禄束書上輕舟知友豈不懷捧檄焉能留華要在
咫尺行行接英游
冬夜讀書
寒齋竹戶閉風葉鳴庭除焚膏取深夜隠几讀我書虛
懷縱探討忘寢獨卷舒名節重九鼎富貴浮雲如伯夷
隠首陽武侯卧草廬仲連却秦軍子卿抗單于聞者咸
歎息偉哉四丈夫令名垂無窮擊節良起予
尋西郭新亭遺跡
芳辰喜清暇㩦笻出西郭登高一以眺山川如綺錯昔
聞趙宣城築亭候賓客嘉林蔭結構翠嶺照丹雘逢迎
盡賢士冠盖擁阡陌況有謫仙人竒文刻金石我來訪
遺跡但見丘與壑斷甓亂榛莽隤址暗松栢五馬不復
來樵歌空躑躅人生一世間富貴不盈握所以崇令名
没世耻寂寞
登響山
晨遊吴相圃登陟稱幽情荒逕何盤紆連岡抗嶔崟覽
觀興未已遂上雲烟岑曠野望原隰碧潭瞰淵深舉觴
愜清賞分籌對高吟征鴻翔寥廓倦鳥集故林俛仰久
延佇感慨激幽襟
祀文昌後飲福分韻得金字
鵾鵬擊滄海鸞鳳翔丹岑由來聖明朝英髦藹如林河
清啓文運賓興播綸音皇澤何汪洋弓乘相招尋潔蠲
共精禱光昭儼來臨工祝致神釐燕毛羅佩衿士懷經
濟業貴比雙南金相期在霄漢勖哉思自欽
又代道士作分韻得誥字
弱齡寄塵外林栖誦真誥恬淡依皇靈壇場躬汛掃仰
欣文囿英懷糈致心禱蜿蜒龍駟翔晻靄鸞旗導弭節
臨瑶席肸蠁若相告爾士際昌期豈弟予所勞學海觀
波瀾聖域詣壼奥秉心無或違青雲斯遠到再拜授神
言珍重瓊琚報
送吴子彦縣丞之分宜任
宜春麗山水游宦多賢英康樂啓侯甸昌黎刺州城今
子贊屬邑欲往思巳清揚舲動行色執手别友生名宗
夲台鼎奕葉垂華纓墨綬雖未顯象簡亦荷榮秋深黍
稷熟雨霽川原明捧檄有程期不日揚嘉聲
送牛仲庸
樗散非世用編簡聊自娱寧知城市喧似入山林居之
子不遐棄跫然造蓬廬照夜覩白璧籋雲逢名駒清言
遺榮利雅尚敦詩書依蓮暫試吏彈鋏匪為魚今晨遽
云别趨庭念扶輿汎汎季鷹舟飄飄老萊裾耘耔有豐
歲脂牽無遠途漢庭召英俊行當待公車
夀王子榮
舊業傳孫吴戎行事馳驅不願萬里侯觧組歸田廬中
歲敬亭下高卧寄一區誰謂環堵陋而多長者車手攬
芙蓉花口誦漆園書神完守彌固累遣心自舒松喬雖
夀考比之應有餘
張師魯(按師魯字叔輿仲愚季弟兩領延祐天歷鄉薦)
上元與諸彦登開元寺塔(得忽字)
漢家祠太乙燈火夜靡歇流風屬上元照暎金蓮發我
思鴈塔登飛興生超忽聮步青雲梯仰見黃金闕霞珮
繽相從天榜煥已揭舉手謝杳冥當期探月窟
登鼇峯賞眺(得鼇字)
佳賞屬芳節招携有時髦靈峯何屓屭遇勝忻登鼇翩
翩向金闕濟濟朝仙曹詎意闤闠間遂升霄漢高玄圃
耀瓊蘂天風吹碧桃多謝陵陽子引我同遊遨
始春與汪叔志送仲淵兄之建業登峽石飯别
雙溪波巳綠泛泛動春槳雲林迎睇來峽石褰衣上徑
隘始通履磯平忽如掌行舫移中庖班荆代函丈淋漓
蒼峭題披拂清幽賞采其興未極感則心俱往幸有同
袍子慰我連枝想拜言遲還期庭樹疎隂長
送陳公輔宰新寧
壯志輕别離猶念一笑歡况此平生交解携情所難從
知有常操可以持歲寒何為往鳴琴渺彼南雲端明時
枉長才欲俾遠邑安滿壁雖可尚珍重在加餐歸來涉
沅澧贈我芷與蘭
仙游山神祠
仙游杳不極山夕景獨殊丹氣發空翠天燈照連珠下
有神之宅何年託蓬壺想爭隋氏鹿赫赫雄萬夫提劔
起草莽搴旗護枌榆竒功未盡賞靈異終弗渝祝釐賽
田畯撫節降楚巫羽人孰可仍我亦懷英圖芬薌乍成
霧杯珓若合符歌此謝冥貺送迎神以娱
謁敬亭祠於山中留憩
隮勝煥飛構爰宅山之靈雙流下委輸千峯上岧亭揭
虔諒斯在翼翼瞻神庭豐殷降祥祉招携奠芬馨靈鼓
坎巳奏真馭來冥冥精誠一云展謀野戾巖扄鳥鳴芳
節闌谷暖柔桑青忻此遂嘉賞晤言遺醉醒指景向城
闕還期學延齡
烏聊山神祠
龍舟抗錦帆天下逐隋鹿雄圖江淛上千里瞻左纛竟
想虬髯姿挈地歸荒服英風不可泯血食有遐福錫誥
啓王封祈年謁州牧氣和餘沴消雲委嘉生熟我登烏
聊山祠宇炳紺綠揭虔禱靈莢閱繇得嘉卜洊攀丹桂
枝似愧青苜蓿神意倘終惠親来報工祝
東郊遊宴
苔逕碧新沐忽動幽人履瞻林感初榮緣澗尋芳芷江
鴨來充庖山杯聊泛螘眷言素心友相期弄烟水
羣彦惜流景探幽來窈窕烟荑柔綠微林戶新風遶執
袵采嘉萌張羅獻春鳥相歡且觴詠抗志浮雲表
登麻姑山
仙山碧玉梯千仞凌紫氛笙鶴杳何在披懷觀八垠乃
知境自殊不與人世聞丹爐煖勝雪劔匣寒生雲道成
遂西遊從此超凡羣瑶池擘麟脯日佩青霞裙我來採
瓊螺效古誠慇懃虛谷語相答渟潭笑成紋(原註山頂有丹爐劔)
(匣下有笑泉又産小石螺如玉)神交向悠邈還期脫塵紛珍重謫仙子
高歌播清芬
暮春懷蘭亭修禊
春序忽巳晏閒齋悄沉沉林樾含清晝時禽變流音景
曠文墨牽感慨還盈襟昔人遺物後嘉會在山隂高風
激頽俗竒藻照斯今我願追往躅誰來同賞心
擬新霜感
秋氣日以肅秋風日以凉攬衣起晨征行行履新霜新
霜亦何感涕泗出衷腸所念慈母恩天地同久長無能
致祿養空負觀國光盛德莫云報此心終未忘況承祖
澤深溉植流餘芳勖哉三聖書家學安敢當幸逢文運
新刷耻期前行身躬匪叨榮裒贈有典章庶以慰冥漠
松栢增蒼蒼天乎鑒我誠新霜多感傷
九日祭禰
玄月物咸遂霜露亦降之戚然念先德報本良及時敢
裁追遠情禮得伸吾私忠養夙所關致力猶在茲齊恭
倍仲氏佳節修常祠潔牲秩升俎寒泉湛盈巵(原註時禁酒)
庶品復芬苾神其或來思利成拜嘉慶衆餕羅參差慈
母且觧顔兄弟豈不怡所願濟斯義幽明諒難欺
暮春懷鍾山作
夙尚厭紛雜鍾山愜遊盤弄泉起清思聽松生夏寒不
抗青雲步賞心良未殫恍如歴牛女翩若乘鴻鸞遂超吳
會表始見方儀寬荆襄接遠蜀江淮阻飛瀾感往空自
慼適今宜盡歡馳觴宴碧落發藻芬紫蘭信美非鄉土
眷然歸念干寄謝凌崖客無言春意闌
九日登敬亭西峯奉懷仲淵兄得登字
佳節雲雨變扶光慰晨興心期當採菊塵外忻携朋童
冠亦云集西峯遂同登欲觴憩懸石靡策攀垂藤黃山
菡蓞出淮海秋華澄酣歌弄萬象高步凌飛鷹(原註俯視飛鷹)
(八九方盤旋山半)方戀瞻望遠如何煙景凝仰哲得遺賞遊仙
浩難憑所悵親愛隔頓令離念增乘風倘吹帽知子升
鍾陵
栢山僧房宴集
雙林翳南郭雨餘湛烟華始愛嵐嶺霽更欣塵雜賖澄
流現真照閒庭雨空花良醼文墨親追遊喧景嘉適志
形俱忘尋幽慕非奢懷哉九泉士芳馨播幽遐
栢山園亭宴集得樂字
伊余幸寡營心期在林壑矧此昆友間獻歲及行樂昔
人種栢地精廬抗南郭玩碑得竒篆展墓薦清酌永想
玉山姿何由起冥漠雙羊諒匪遥追嘗宛如昨羣物悅
熙陽孤芳厲華薄山亭一流憩觴宴忻醻酢方以野勝
留寧知夕景落良會當嗣今允矣敬亭約(原註叔志又約遊敬亭)
吳鍈(案鍈字子彦宋丞相潛曾孫以父總管寶儒蔭仕福建鈔庫提舉歷耒陽知州)
夜坐
微月耿窗影回風遞鈴音幽子方獨坐警此中夜心湛
然體太虛不受塵滓侵明朝接世事何必論浮沉
杜門
杜門養我拙將謂得自安豈期窘人事朝夕生百端東
家子乘龍西家女乘鸞試將謀諸婦婦言良可嘆子不
義居鄉而以廉居官今茲用不足羞澁將誰看我常鬻
簪珥日為治杯盤上堂奉我姑怡然有餘歡請君秉素
節𤨏𤨏毋相干
汪士深(案士深字起潛)
謁昭亭祠
靈祠俯江國棟宇依層巒千峯遠岧嶤二水渺廻環昭
明肅清境髣髴聞和鸞靄靄集嘉祉芬芬奠椒蘭精誠
一云展遐眺凭飛欄昔賢有高躅寄墨青雲間瓊瑶刻
蒼翠筆勢廻翔鸞神遊巳冥漠馳情空長歎高峯一回
首日落天風寒
送李一中任西臺監察御史
黃鶴九霄志神駒千里蹤乘時一超忽庶類寧與同英
英青雲彦姱節凌高松懸弧懋遠業力學收竒功
登敬亭西峯得雲字
天秋敬亭碧步隨高士羣幽蹊入遠谷丹梯造浮雲良
辰景澄曠環瞻渺無垠天際淮岫列林杪川流分山水
豈不佳塵世何紛紛我行得先覺意會同一欣華觴獻
甘醴黃花泛清芬題名寄巖石詠歸當夕曛
下嶺得落字
尋山賞未厭暝色生泉壑遐心羡雲閒歸步隨泉落嵐
翠耽餘景田廬成野酌行行月侵衣相携向城郭
