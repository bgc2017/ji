宛陵羣英集卷十二元汪澤民張師愚同編
今體(七言絶句)
宋
周紫芝(案紫芝字少隠年六十一始以廷對第三人出身歴右司員外郎知興國軍秩滿奉)
(祠歸入廬山終焉所著有太倉稊米集竹坡詞竹坡詩話楚詞贅說等若干卷)
宿秋霜閣後方丈
秋霜落後題詩處醉墨淋漓苦未乾不見窮愁孟東野
亂峯空鎖一溪寒
李宏
宿秋霜閣方丈
青山夭矯虯龍蟠溪流瀉竭灘聲乾履霜未落秋尚早
夜半巳作貂裘寒
吳潜
京廨即事
春陰漠漠護輕寒春晝無聊午夢闌幽鳥不知人意改
銜花飛傍小闌干
陪陳立道中書泛湖
幽幽池館鎻蒼苔萬朵芙蓉取次開却似昭陽舊宫女
含嬌只待翠華來
絃管叢中畫舫行都人一一荷昇平飛鴻不識人間事
猶帶窮邊腸斷聲
元
王圭
劉有之還京口簡梁中砥知宫
為謝詩家塵外人别來消息斷無聞如何占得三峯住
不寄山中一片雲
王璋
題三笑圖
白社風流二士俱過溪沽酒總緣渠偶然一笑初無意
又落人間作畫圖
汪鑫
戍婦詞
兩地魂消萬里愁君猶荒戍妾空樓去時抛棄無情鏡
留與歸人照白頭
象尺金刀對玉缸團花裁破鷓鴣雙沙場争信深閨夜
忍淚縫衣月半窗
嬋娟霜月照荒垣妾擁重衾尚怯單况是玉門關外雪
夜深沙漠鐵衣寒
塞邊無雁可傳書門外無山可望夫獨有柳營千里月
素娥深夜伴人孤
胡寬
和仲章艤舟陵州橋下韻
高柳黃鸝喚晝眠陵州城外御河邊遥遥雲霧蒼龍闕
汎汎波濤彩鷁船
陶應靁
辛未六月盛暑中過翼然亭小寐
拂枕松風卧翼然夢回那信是炎天泉聲只在桃花下
一似廬山聽雨眠
長門怨十二首
拜月香殘獨掩扉玉階風葉斷腸時羊車知又向何處
空自將鹽灑竹枝
擬摘梅花貼鬢嬌未曾掠削早無聊承恩不似金盤雪
得到龍屏暖處消
慚問金輿過鳳池綠雲斜軃曉粧遲試陪杏苑尋雙蘂
暗卜東皇屬阿誰
水殿風生暑氣微翠娥新寵實忘歸誰知寂寞朱簾裏
卧聽笙歌半掩扉
玉街月映水晶宫何日承恩浥露濃天上佳期猶有凖
一年一度定相逢
沉香亭畔百花開知是君王宴賞來遥聽簫韶聲九奏
何時得奉萬年杯
垂柳陰陰正日長波澄太液午風凉應知避暑披香殿
薄命無由侍玉皇
寶殿傳呼宴鳳樓一天明月桂花秋此時誰舞霓裳曲
寂寞深宫祇自愁
飛瓊冷入畫簷深龍麝重熏翡翠衾手撚梅花腸欲斷
不辭買賦費千金
脉脉無言傍鏡臺曉粧應妬小桃腮自憐不及雙飛燕
幾入昭陽深處回
風度荷花小殿香淺沙依舊浴鴛鴦御書翠扇恩猶在
偏憶金輿夜納凉
仙桂花開月漸明惱人心碎是蛩聲不禁枕畔梧桐落
欲夢君王夢不成
汪珍
故鄉
林缺朝陽射屋橑小窗清露滴芭蕉無端喚覺鄉園夢
竹外一聲婆餅焦
龍吟寺前鐵石岸偕寺僧携酒泛舟
青山漠漠水天平想見江天入眼明借我扁舟潭上宿
卧聽疎雨打篷聲
遊無為庵
竹埤杉垣記昔遊洞門花落石床幽白雲飛盡四山碧
黃鶴一聲天地秋
陵陽歌
陵陽城頭落日黃陵陽城下水茫茫樓中少婦吹羌笛
時有征人思故鄉
墨梅
三更四更霜壓屋一枝二枝風折竹江南歲晚客未歸
夢入溪烟小横幅
何致中
山居暮春
苦棟吹香柳絮飛杜鵑聲裏夕陽微惜花誰唱留春曲
花雨滿簾春自歸
張師愚
游彰教寺
春風延客為開關天雨空花紫翠間欲向雲中問鷄犬
蒼蒼松栢暗丁山
葉縣鳬飛杳莫尋河陽桃李失春陰空餘馬鬛遺封在
天禄閒眠碧草深
吳琳(按琳丞相潜次子嘗討台州賊楊鎮龍有功陞江東招討使司鎮金陵)
農家
野火相連打麥田仰看斗轉月低弦古來但說農家樂
夜半誰知未得眠
汪澤民
題子昂畫馬圖
千里龍媒瑞世間拳毛如雪汗溝殷飛騰不待韓生畫
自是當年十二閑
黃河道中
寶林溪水碧於藍石竹庭柯黛色參落盡棃花寒食過
幾回歸夢繞江南
晚渡桃源日未西綠陰村巷轉逶迤菜花籬落飛黃蝶
恰似南園雨霽時
二月十日同諸彦游彰教寺
秋來遊興日相關帶雨看花紫翠間閒讀唐碑訪陳迹
石麟殘缺卧丁山
施琪
雙溪舟行
扁舟鼓枻下灘來驚起沙鷗去復回我是江湖風月友
忘機來往不須猜
吳鍈
丁巳立春
笑看風景異鄉春綵筆題詩發興新遥想椒花堂上酒
醉時頻說未歸人
汪天驥
次暮春韻
為愛雲林綠錦苔柴門花落晝慵開竹牀讀罷南華卷
蝶夢蘧蘧枕上來
春暮戲滄州
扶醉相思日又斜茅齋門外即天涯先生不出渾閒事
凍却東園幾度花
王鼇叟
題秋江獨釣圖
一葉煙波渺渺間此身常與白鷗閑秋江落日收緡盡
獨坐船頭看遠山
高德夀
失題
蘭溪雪消江水來蘭溪日落舟人催問郎今夜南海去
煙波萬里何時回
林方
戍婦詞
九月嚴霜塞下飛連營回首望寒衣將軍縱上移屯奏
無奈公卿半是非
張思濓
題關尹問道圖
關門令尹苦紛紛道德胡為問老君柱史習知周制度
不詢殘缺補經文
送道士
春雲染濕紫煙衣青山萬重黃鶴飛蓬萊遠在弱水外
何日歸來丁令威
丁繼道
題汪宗文住南山道院詩卷
竹杖花瓢自往還無人識得老樵顔謫仙相訪不相見
惆悵題詩下碧山
歸隠南山第一巔樵仙跨鶴去多年琅函秘訣雲深鎖
留待君來手自傳
孫彛
競渡
紅錦高標蓮葉浦綵龍飛處捷如神此時標下争先客
正似權門觸熱人
蕭澥
商婦怨
騎馬出門踰兩年知君鞭算地流錢可憐兒小誰耕種
荒却原頭一半田
李膺叔
餞張叔禮
離亭飲酒匆匆别廽首西山日掛巖駐馬長堤攀古柳
北風吹淚濕征衫
王元粹
夏日雜興二首
綠槐夾道午隂濃閒坐開襟喜受風天際黑雲何處雨
孤村却在夕陽中
寂寂閒齋晝掩扉苔華草色暗侵衣忽然一陣西來雨
捲起疎簾放燕歸
附七言絶句(按永樂大典内凡係失名失題無考者附後)
寄題漁隠無風波處
漁家元自有風波無處遥應樂更多晚歲捲簾看雪坐
笑渠江上冷披蓑
春日
東風破寒入幽谷殘雪消時燒痕綠林花鬭日媚于頰
野蕨登盤甘勝肉
南漪新渌晴滿湖春來行樂何處無一樽我欲就花飲
花下啼禽能勸沽
又酬友人春日見寄韻
蔌蔌菲菲委地紅闌干不解隔狂風詩人莫道尋芳晚
留得餘春綠樹中
清景行行一徑苔蘭樽特為晚春開綠陰青子猶堪賞
昨日遊人自不來
又和戴剡源春日雜題
天寒游子怯春衣夜夜高堂只夢歸回首敬亭山下路
東風千里白雲飛
庭中紅葉
霜葉紅腴錦不如隨風零落下庭除丁寧莫遣兒童掃
留與幽人自學書
御河夜宿聞吳歌
江聲拍枕艣聲齊霜滿篷窗月半低卧聽吳歌度村渚
恍然身在浙江西
白景宣憲僉來江東翰林李士弘作墨竹以贈
題其後云貢仲章王氏兄弟不可無詩白公以
見示因題卷末
冰梢偃蹇出林叢照眼炎雲一洗空持贈綉衣知有意
好將南國作清風
酬寄葉梅邊
無意談經向石渠却來湖上結茅廬閉門不作紅塵夢
自把山中甲子書
深夜
青缸有恨月同孤小閣無人雪擁爐貪睡梅花渾不醒
一聲鄰笛為驚呼
丈室散花天亦久何曾破裓有花痕但教魔女分燈去
未是毗耶不二門
漁父歌
船頭唱歌船尾和柳眼含春青未破溪水潮來長半篙
應是前村山雨大
秋江古木
作棟何慙汗萬牛文章不露幾經秋未應江北江南岸
長為漁翁繫釣舟
夢歸
明滅孤燈照寂寥歸心無奈轉迢迢青山不隔思親夢
昨夜曾過九里橋
