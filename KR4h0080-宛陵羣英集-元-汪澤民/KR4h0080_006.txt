宛陵羣英集卷六元汪澤民張師愚同編
今體(五言律)
元
張師魯
題劉氏嘉秀園
我愛劉氏園緩步尋芳蹊晚桃弄碧色春桂生丹荑茶
鼎雨聲沸酒壺禽語提欣然一笑賞有句為君題
送胡夀卿之歙縣
吾憶新安路溪明山更竒半開金菡蓞不捲翠漣漪耕
織鄉無盜絃歌縣有師此行真得意觸目是新詩
九日登西岡
節物何瀟洒登高引興賒臨風整烏帽隨意插黃花形
勝連三楚乾坤合一家平生多感慨長嘯對飛霞
送胡彦德之于湖
之子方英妙携書亦壯遊家聲仰安定詩律喜蘇州野
腊經秋日江鮮入甕油慈闈調膳後永錫及吾儔
挽敬仲王徵君
南國成清隠高風與世殊霜筠半山宅烟樹輞川圖杯
酒哦新句衣冠肖故吾所嗟鴻鴈盡拭目在嬌雛
送吳子彦宰辰溪
丞相忠言在郎官世胄華地偏須卯酒心澹養辰砂荒
服無論遠皇風孰有涯鳴琴何所樂稼穡與桑麻
别墅偶成
報道新醪熟持杯紫翠邊樹鷄吳味勝穀犬蜀烹鮮習
靜來塵外游情到物先此時忘世慮岸幘付陶然
莫怪園池小聊舒遠世蹤人情驚寵辱我意樂疎慵瓜
蔓垂青鼠蓮房仰翠蜂偶來參萬里一笑孰予從
野服無塵染林隂浣晚涼山杯凝茗雪水葉藉菱黃香
脆堪清暑風流勝舉觴翛然真自得何必論行藏
南國秋風老吾人髮亦疎霜崖依繡樹石澗漾青魚膾
玉思垂釣堆紅可學書何當結幽伴來此託茨居
野老欣相見山盤獻所宜賽田分社䐣報祖粉秋餈風
味猶存古農談亦少欺居然有淳意榮辱未嘗知(原註吾鄉)
(以所烹牛羊豕肉和之血中為盤餐他州所未見也往往見嘲笑於遠人無有解之者余閱玉篇有字為䐣者)
(音與損同謂熟肉内血中和也然則其來尚矣粉餈見周官)
題耕綠亭
謝朓高齋外誰知此亦竒一川藏罨畫衆岫列罘罳野
綠耕初起林紅種未遲河陽新政績風俗尚堪為
凌希惠
挽孫子善教授
耆舊凋零盡臨文獨泫然春風何遜筆白髮鄭虔氊幾
蠟尋山屐空迴載酒船平生知己在銘筆看如椽
吳鍈
象山書院即事
我本閩中客因人得勝遊泉聲晴亦雨山氣夏先秋舊
友能青眼新知豈白頭開懷盡樽俎更為月岩留
汪士深
題劉氏嘉秀園
行過雙橋路尋春到小園雨香林下屐花影席間尊託
興惟泉石流芳到子孫非君能愛客風月更誰論
汪澤民
東郊
荇葉田田紫芹芽寸寸黃川平散鵝鴨草短見牛羊宇
宙心猶壯丘園跡未忘長年懶是癖何日醉為鄉
送李學甫宰臨湘
君去臨湘縣江帆幾日程應知小民困屬望長官清晴
晝萱花好春風棣萼榮亨衢方接武消息佇佳聲
懷三天昔遊
石洞禪師室招提劫火灰泉流龍尾曲山勢燕巢開結
搆雄金地題名破綠苔春風吹夢遠紀勝愧無才
清明日喜晴(原註是日聞鵑)
旅寓連雲麓無眠遲曉晴暮春逢甲子芳節屬清明宇
宙涵生意耕桑樂太平啼鵑何事切馬鬛故鄉情
送番陽楊明仲山長任閩中巡檢
章甫寧淹久嚴裝職警巡賓鴻到彭蠡匹馬向甌閩吏
卒櫜弓矢門庭接縉紳會當陞館閣高步有通津
送海北憲使
海康隆憲府曹掾簡清忠問俗通黎語憂民卜颶風辟
書催棹發行李任囊空勿憚南程遠升臺計日功
游龍興寺和綦母潛著作韻
古寺依城市幽尋一扣扉劫餘房相石世授祖師衣(原註)
(寺有唐碑房相國製文徐挹古八分書又有屈眴布二十五條太衣宋紹興然上人所受于祖師者蓋南渡以)
(前物也)金像爐烟暗祗園樹影微囂塵暫時遠闤闠馬如
飛
長埧渡
長埧臨津口狂風晚雨斜石苔粘綠髮河柳吐紅牙鳴
櫓驚沙鳥迴舟激浪花樂飢寧飲水解渴漫思茶
挽梅叔章
壯歲上京都游楊得舊儒承家宛陵集積慶老萊圖(原註)
(梅有母在)宰邑曾馴雉休官擬鱠鱸新阡敬亭北愁絶白雲
孤
寄浙西張廉訪
今代皇華使張綱德業優弓刀閒上將旌節按諸侯強
禦成擒虎高才善解牛遥憐浙江水不向宛溪流
昔獻明經策因知侍御賢陳蕃能解榻文舉乃忘年花
柳春城外湖山玉節前觀風應有作莫惜野人傳
送陳公輔采石山長
磯伏金牛異峰攢翠黛雙同遊懷絶景相望只鄰邦春
鮆宜供酒靈犀莫照江此行應最樂山水在書窗
汪用敬(案用敬字彦恭澤民長子)
過畢冲
夜宿琴溪舖朝行柿木坊青峰照殘月紅樹染新霜漸
喜城闉近何愁道路長龐山重回首安得繼餘芳
施琪
和麻姑道士姚子純韻
野岸相逢處臨風共聽泉長江無盡日喬木不知年秘
術窺丹籙閒情寄素絃烟霞發天趣酬唱每流連
梅致和
次叔章兄閒居韻
倦作繁陽宰幡然解篆歸行藏隨所寓迎送近來稀荒
徑存松菊南山有蕨薇行年踰七十猶着老萊衣
小閤臨池構公來日捲簾景多吟未遍山好看無厭祇
益耽書卷寧須問酒帘朋來誰報似乾鵲在晴簷
綠隂滿地上門徑亦幽哉問字人頻至催租吏不來芸
編香滿架桑落碧浮杯雅愛敬亭好軒窗頻為開
結宇依黌舍開軒對玉山髮從明鏡老心與白雲閒頗
逹窮通命能參善惡關難兄同我趣風雨屋三間
贄蒙古御史
人物科場俊才華命世雄自從峩黑豸誰不避青驄德
澤蘇民瘼勲名逹帝聰觀風到江左春意藹芹宫
題問源亭
為甚清如許山中有活源暗通蒼石竇冷潄白雲根瓢
飲塵心靜川流道體存築亭當此匯終日看潺湲
施坦
孟冬過劉氏園
蠟屐乘閒日芳園適趣時亂聲秋樹葉寒色晚花枝客
裏無遺景年華輒入詩優哉聊復爾何用歎棲遲
和梅叔章閒居
彭澤歸來後門前柳五株心閒四時樂塵累一毫無香
結幽蘭佩詩裁明月珠襟懷任曠逹寧肯類拘儒
何儒行
三月二日往硤石歸訪書堂寺
匹馬昭亭路東風日未斜要尋丞相迹來訪野僧家古
逕多芳草幽巖半落花甘泉一甌冷和醉潄烟霞
劉得之
琴高峰
怪石清溪上荒臺劫火餘風帘桑落酒春網藥渣魚笋
嫩和烟劚畬新帶雨鋤玉堂人不見花竹亦蕭疎
遊西湖
勝地流連久西湖得再遊芰荷圍畫舫楊柳護紅樓風
月蘇堤夜烟雲葛嶺秋買鮮沽美酒且莫計觥籌
貢師泰(案師泰字泰甫奎季子泰定四年擢第仕紹興路推官歴戶部尚書遷平江路總管)
(所著有詩經補註友迂玩齊螾竅閩南東軒諸集行世元史有傳)
遊江隂君山
孤嶂臨滄海千山湧大江遠帆歸市獨高塔到波雙鷗
鷺爭洲溆蛟龍怒石矼壯遊心未巳飛雨洒樓窗
侯天祜(案天祜字伯純)
湖上逢僧遊春
閒步西湖上烟波淡蕩辰山花迎客笑溪柳為誰顰燕
妓紅衫短胡僧白帽新料應嫌寂寞也恐負青春
錢震孫(案震孫字公茂)
送張仲益北歸
家在浚之郊言歸豈憚勞蘇章貧有笈范叔冷無袍故
里多君子明時待俊髦臨分惜春暮風絮滿江臯
次韻程主敬存真道院納凉
知君山水樂任爾簿書牽官舍哦松暇仙家借榻眠詩
成彩筆健酒瀉碧筩圓鵬鷃難同調蹉跎祇自憐
送憲副暢公調浙東
萬里綸音至三秋玉節遷江山粤王國書畫米家船慣
飲雙溪水行登尺五天道山清絶地重見賜金蓮
施正大(案正大涇縣白塔里人至元間丞相巴延下江南辟知本縣初縣治在水西苦漂蕩)
(正大徙於水東迄今賴之)
挽括齋教授
六館真英傑三朝舊典刑叩閽曾抗疏避地復横經仕
路驚頭白家山入眼青平生清苦處身後有餘馨
王時中(案時中字伯庸)
送吳起季温州學正
十載儒官冷新除又遠州七山如北斗多士數東甌紅
樹城西晚黃柑海上秋横經有餘暇雁蕩足清游
胡元舉(案元舉字子仁蘭亭山長)
送歐陽生歸省
甥館琴書樂胡然賦式微定應烏反哺况有鳳于飛江
雨催行棹秋風吹客衣行當榮禄養作吏未為非
王鼇叟
送翟錄事
籍甚霜臺客云胡滯錄曹常關羅雀戶焉用割雞刀事
劇心常易官卑名自高乘驄應不遠去思繞江臯
荀原道
城中晚歸即事
催歸啼更急相望白雲還西日眩行色東風醒醉顔僧
歸黃蘖寺鳥盡敬亭山後騎且莫迫月明溪一灣
次韻馮麗明表兄山居見招
多謝知心久長懷會面遲移家竹深處課子雨涼時種
菊鋤荒徑騎驢過小堤山中足詩興把酒許分題
李震午
自笑
旁郡方戈甲幽居獨草萊月隨雲影沒風挾鴈聲來自
笑生涯拙仍嫌歲序催有山㻣着眼無客共銜杯
高德壽
山居春興
白屋窮經士青山習隠身吟餘花落砌睡起烏啼春沽
酒為延客借書頻訪鄰誰能入城市揮扇障紅塵
趙由皦
近况
寂寞溪居好鋤畦自種蔬催租人至數問字客來疏飢
阻傾家釀吟妨課子書年華今若此生計復何如
師敏
自述
對花驚鶴髮種竹作菟裘每惜陶元亮空懷馬少游飲
河期偃鼠粘壁笑蝸牛獨有琴書味雖貧老不休
董天吉
送廉使傅公
天涯將蹋遍産處合黃扉心共燕雲遠身隨漢節歸江
寒鴈半渡霜落蟹初肥晝錦西風落時應念布衣
送萬戶府經歴龐世安
鹿門培隠德鳳穴産竒毛曳組全家貴談兵此客豪書
籖沾雨濕箭鏑入雲高歸到荆花下春缸醉玉醪
遊廣教寺
靈山袪俗慮萬境一漚空黃蘖十年寺緇衣數畆宫殘
鐘咽昏曉古樹飽霜風消得騎鯨客題詩殿屋東
偕廉端甫副使遊三天洞戴帥初作詩次韻
若領東山妓定知無好詩平生謝公屐到處習家池渡
口船頻繫沙頭榻屢移還應見漁父相與話心期
誰鑿通天穴雲窗次第開玉泉鳴有竇石室淨無埃地
老禪房冷山空俗駕回彈琴當此際龍象亦應來
丘巨源
夜坐
靜坐書齋夜蕭然一事無松聲譍月戶竹火笑寒爐倦
讀緘昏睫疎吟惜斷鬚浮生緣底事兀兀付團蒲
冬日
粗喜農功畢仍耽夜興長移蔬充歲計藝麥續資糧桑
落新風味松明耿夜光結茅乘屋亟戶外任冰霜
潘鉉(案鉉字仲金聖輿長子瀏陽教授)
挽劉竹所
屋角為鄰並書聲隔戶聞三年湖海去一别死生分黃
壤蒙新棘青編冷舊芸故人何處所楚竹惨溪雲
錢霆午
送王敬叔之四明
木落楚江清仙槎指四明固知東道主仍致北涯生浴
日窺暘谷飛霞望赤城登臨有佳句聞鴈莫忘情
孫叔遠
送申推官滿秩北歸(申前任涇縣尹)
向來山縣宰復此秩推官要路開騏驥長才峙鵠鸞豐
年歸夢好涼雨暮江寬昭代論人物應堪柱後冠
施璛
北行道中
去去中原路青山不厭看馬羸愁雨滑貂敝怯霜寒自
笑謀生拙寧辭行路難日邊今咫尺舉首是長安
梅實(案實字仲實堯臣九世孫官集慶路照磨至正末明兵破城不屈死)
寄李遵道
與君相别後湖海久無書聞在龍舒郡新開馬隊居斯
文欣未墜客况近何如自昔鄒陽學何門不曳裾
李公明
宿水北
此日苦易感那堪秋氣清最憐今夜水只是舊時聲敗
屋若無主新功屬後生悽悽出門去不是有離情
徐恢
與孫丞子肅别
余杜門月臺蓬蒿滿徑車馬之塵了不相及
晉陵孫子肅為丞玉山一曰因事上府時時
舍輿曳杖載酒論文必極懽而後去凡余胸
中所藴未嘗呈露於人者子肅皆深知之由
是相從愈密未幾子肅以君命攝邑事不相
聞者又數月及解官將歸復來告别余知子
肅之才必有用於世者因賦五言四首道其
本末以為餞故於終篇尤不敢以淺淺者望
子肅也
興豈山林盡情因市井疎溪流行復止雲意卷還舒翻
著梵志襪倒騎潘閬驢君來明許事笑指一牀書
官負崔斯立才優滕大夫此聲方得楚適意巳思吳賀
厦聊今日躋榮必要塗君心如北闕我興亦西湖
過眼非無客敲門獨有君不惟頻載酒仍許細論文意
好吾何恨情親世未聞重來方煖席别袂忍令分
朝路紛羣策君才自一家九重方旰食萬里尚飛沙樹
脫涼風葉蓼疎清露花何因得美酒留語至昏鴉
附五言律詩(按永樂大典内凡係失名失題無考者附後)
送孫仲安湖州學錄
束書當歲暮祖道集時珍燕尾舟行夜臯比座擁春露
茶烹紫笋雪縷鱠文鱗此外堪持寄詩傳罨畫真
冬日寄吕周翰
徑葉朝慵掃山扉午未開拂琴繙舊譜洗杓試新醅晉
帖人臨去吳鞋僧寄來水村松館外時節又尋梅
東郊因成野酌得家字
行尋東郭勝二妙欲攜家倦息依茅屋流芳覓杏花時
羞鳬去翠春酌酒傾霞何日成三徑求羊跡未賒
紈扇
團圓手中扇誰為剪冰紈明月生懷袖清風濯肺肝當
歌筵畔小驚夢枕邊寒學取秦臺女相携駕綵鸞
次陳仲恕邦傑同遊北園之什
塵埃成俗吏風物屬閒人但見詩無敵爭知筆有神唱
酬俱白雪行樂及青春聫轡歸來晚江郊月色新
送李士元經歴北歸
解組多時住開帆此日歸正逢鴻鴈到喜共鶺鴒飛北
闕身還近東山志不違敬亭回首處但憶謝玄暉
南國
疎放消塵思登臨近物情鐘聲過暮靄柳色上春城列
岫連天遠前溪隔樹明雨餘多意緒照眼句能成
幽居
竹院秋逾靜柴門晝不開病先携老去懶漸逐衰來莫
遣新緣結都將舊念灰川魚與雲烏從此莫驚猜
挽嘉興縣丞孫暘谷
舊轉黃河粟頻哦赤縣松人方歌蔽芾公巳主芙蓉雪
暗菟裘地雲深馬鬛封悽其送丹旐執紼涕無從
挽觀察判官魏君
忠孝前朝著風流奕世存懸鐘魏絳宅遺笏鄭公孫雲
散餘仙洞花開自故園傷心延客處稚子獨譍門
宿省
襆被趨省宿披襟對晚涼古心知老樹生意見新篁鐘
鼓鳴將合蜩蟬噪更忙靜中觀物化誰與共平章
挽潘肅齋幹二首
白髮商顔老黃花靖節年角巾人競學麟筆世無傳竹
斷幽棲逕瓜荒手種田百年耆舊盡萬感淚如泉
避地鍾山後看雲疊嶂邊豪華南國盡風度北人傳腹
有藏經笥囊無葬骨錢三株森玉立總解讀遺編
客丹陽喜王起之至
試數髫年友兵餘子獨存逢人長問信見面却無言雲
泊丹陽樹橋連綠水村翻嫌烟雨外為爾役離魂
送葉弘道赴當塗醫教
西風吹句水送子宦當塗康伯名傳世醫和業近儒囊
中漆葉散肘後玉函書自笑無聞者依然病顙駒
悼程清叟
今度過符裏先生巳不存遺書空滿几傳業僅餘孫秋
雨茅茨屋霜風芋栗園寒莎封馬鬛聊為奠吟魂
挽損齋劉待制
西蜀雲山遠南陵水竹竒紫騮梅令邑白酒謫仙詩視
草催秋直藏舟惜夜移惟餘雙鳳羽五采瑞明時
失題
十日為山客今朝問水程沙横疑港斷灘迅覺舟輕遠
近村舂合高低漁火明回頭忽蒼莽一望一傷情
