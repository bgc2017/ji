宛陵羣英集卷八元汪澤民張師愚同編
今體(七言律)
元
陳良弼
題潭州李安撫祠堂
一木能支大厦傾忍聞垓下楚歌聲要令闔室忠王事
肯使降書入帝城科目有人名不朽祠堂畫像面如生
勢危大節方能見千載流芳在史評
梅德明
送郡幕傅經歷
三年主畫向陵陽更覺蕭然兩鬢蒼審象幾時求傅說
為郎從昔老馮唐柳枝歌斷山杯盡梅雨晴來江路長
未得還家問松菊黃金臺上看翺翔
送劉石泉
青藜家學子能傳五載横經得舊氊屢喜鶚書登粉署
會看鵬翼奮青天玉山未許成眞隠宛水先拚醉别筵
若過西湖訪陳迹梅花未落待吟韉
胡寬
送麻居靜尊師往武林三茅觀
早侍珠庭預祝釐清光咫尺不相違露杯數賜金僊掌
霞&KR0769;初裁玉女機紫詔從天龍護去白雲移海鶴辭歸
希夷眞契仙喬侣菲薄無因便拂衣
送族弟孝立往上京
扈驆蕭蕭萬馬嚴雲光草色碧相粘暫韜彩筆高吟輟
初挽雕弓勁力添野次障開紅罽毯晨飡盤進水精鹽
少年亦愛從軍樂今日才名况汝兼
潘如瑗
移居黃冲
西岡西畔翠藤遮石徑斑斑帶蘚花閒客敲門來看竹
小童掃葉為煎茶張琴松下風聲細讀易梅邊月影斜
潘閬愛山曾入畫聞孫此日又移家
潘泰之
壽憲司楊志行照磨
臘容春意正駸駸誰道陽和散涸隂豈但子雲能識字
固應伯起解辭金官居庭戶清逾厲筆底文章思轉深
且向梅邊斟壽酒枝南枝北總無心
和錄事吳正傳登景德寺閣韻(按宣城縣志作開元寺閣)
上國大賢吳季子風流非復舊潘郎君詩秋色同瀟洒
我興滄州空渺茫宦海才名雖異調騷人胷次豈殊鄉
三生杜牧今何處眼冷禪林木葉黃
詩意
慘淡經營似畫圖神遊物外有還無㶚橋雪裏情應苦
飯顆山頭人亦癯敏掣鯨魚當碧海幽隨象罔索玄珠
出塵解悟天機妙一字何勞撚斷鬚
潘復之
送高羅谷之荆湖德安府教授
谷澗何須賦考槃明時未覺道行難黃雞白酒南陵别
華髮青衫慱士官羣彦正思沾化雨丈夫豈信悞儒冠
謫仙舊隠遺蹤在巖畔碧桃誰共看
貢士源
送李行甫任南雄教授
江上春風帶雪寒沙頭雙玉酒頻乾廣文官舍誰言冷
客子青山不厭看煙浦泊船盧橘熟晴林倚杖荔支丹
遠鄉珍味殷勤致壽母佳兒兩地安
貢士濬
挽劉景南
卜鄰長傍舊山村水滿新塘月滿門嗜學不須營利禄
藏書何用廣田園人生已過八旬壽祖訓無慚九世孫
(原注侍御九世孫)明日黃花秋寂寞露叢猶自泣吟魂
趙孟熺
餞林景嘉
萬山深處枉吟鞭珍重東山雁字傳握手秋風新句裏
論心夜雨短檠邊使秦豈覬黃金贈歸趙難求白璧全
腸斷陽關留不住江閩相望隔雲煙
胡晉
送成經歷之西臺御史
醖藉襟懷夢澤寬每欣倒履罄交歡暫依江左芙蓉幕
又着關西獬豸冠霜鶚縱翰風力峻玉驄持勒雪花乾
從來内輔須臺閣會看班行列陛端
汪珍
壽殿幹叔祖
絳榴花下紫綸巾笑問銅人五百春再數行年從丙午
别參内景守庚申世間萬戸詩無敵天上三星箕有神
造化當今公老壽壁中科斗誦先秦
次程子英金陵懷古韻
桃葉桃根樂府詞江南千里舊封畿黃旗紫蓋關興廢
東府西州有是非故苑半隨秋草沒征帆猶趁暮潮歸
搖鞭奪得蛇矛斷夢破重營遶日暉
送族叔平仲赴都謁選
詔出如綸士氣張行應辟命稱材良從來筆下波瀾闊
合近天邊雨露香漢水彭城形勝在燕花薊月道途長
萬金信好君須寄最是高堂念有方
迓盧疎齋肅政使
去年幕府雪晴時誦得虀辛絶妙詞溪樹迎人寒欲醒
春陽行處本無私輪埋當道豺狼避月到空山魍魎移
白髮遺民思舊德相看繡斧重褰帷
登宣城
夜炊芋火厭鹹腥曉困差便卯酒醒雲雨弄晴翻覆手
山川送客短長亭天涯歲晚思田畆原上風寒賦鶺鴒
明日歸程好行色梅花春小麥㾗青
貢奎
送師道姪赴太常奉禮并寄勉師泰
江浦風帆拂翠微宦情日日去如飛容臺晝靜花明佩
玉禁春深柳染衣隨直定知車比上思親莫忘雁南歸
青雲故友應相問為說烟蓑老釣磯
四月含桃喜薦新紫衣贊禮屬芳辰官稱猶是青氊物
老大潜驚白髮人客久虀鹽憐汝弟病多藥石愧吾身
小窗風月連牀夜記取挑燈莫厭頻
惠安橋
涔陽山水壯南州千尺飛梁速去郵蛟鰐翻波聲吼夜
虹蜺分雨氣横秋險疑雲棧通車馬高比銀河挾女牛
鉅萬功成書太史絶勝舟楫濟中流
餞王敬叔
一年湖海一尊同醉裏那知鬢欲翁投轄不緣今日雨
論文未减昔人風春隨流水三分盡酒重交情百罰空
莫道雙溪堪舉棹片雲來往敬亭東
送胡則大赴宣州學正
小謝樓高宛句傍一氊分坐任凄凉休如鄭老嗟官舍
好似并州作故鄉俸薄儘供妻子累身閒不受簡書忙
評詩應到城南宅千樹春風雪正香
通州道中
萬雉參差雲霧開四千里外客重來平岡日出車牛喘
古道塵飛驛騎回白玉至今傳楚璞黃金自古說燕臺
高樓紅旆應如昨莫遣新愁到酒杯
寄張芳洲
客裏秋風厭道途歸來决策侣樵漁知心白石煙霞在
滿眼青山故舊疎畏熱還思親枕簟愛閒應愧負琴書
麻姑池上花如錦何日相過駕短車
送謝明遠之官平江
碧波千頃照姑蘇目送危檣數幅蒲古寺雲遮丘卧虎
荒臺葉落夜啼烏黑頭清鏡來勲業綠幕深衣入畫圖
暇日過游新得句秋風應寄故山廬
杜仲悅知事庭桂産芝
庭桂婆娑更老蒼秋風忽見紫芝房九莖同作月中影
一樹交浮雲外香飢茹未輸商四皓芳傳應比竇諸郎
寄生不似凌霄蔓空附喬松百尺強
送汪叔志之南安
繞郭清溪帶路長衝寒極目送危檣水涯梅柳傳春信
雪後樓臺照夕陽杜牧吟邊山鳥去謝公行處石苔蒼
碧雲暮合天無際回首相思欲斷腸
久留翰院思歸
日日思歸未有期夢魂幾度遶園池白雲滿地山深處
紅日當檐雪霽時竹外板輿春步小花間銀燭夜筵遲
好將烏鵲頻占喜便買歸舟泛碧漪
郊行
馬上看山山不盡客中行路路偏長叢祠社散羣烏啄
層漢秋高數雁翔疎雨着人絺䄂濕微風吹面稲花香
廻途偶憩幽塘上顛倒松隂百尺強
梅致和劉有之過雙溪書塾值余歸省及門而
返次日以詩見贈用韻奉答
先生氣節抗浮雲日糴眞同鄭廣文要結溪邊鷗鷺約
豈期雲外燕鴻分籃輿興盡中途返梅雪香清隔岸聞
珍重詩筒頻寄我明當授粲謝殷勤
和答劉有之韻
寄跡南岡四十年平生書榻膝曾穿驊騮正待王良御
杞梓寕期匠石捐揮塵春風長滿座窮經白雪已盈顛
弊裘典盡囊羞澁猶向隣家貸酒錢
汪叔震和張貫道詩見寄次韻答之
貴介爭營翠釡駝何如章甫聳峩峩空階黃葉秋聲早
殘卷青燈夜雨多賴有新知傾管鮑愧無佳句敵隂何
功名未遂秋生鬢空對長天慷慨歌
張師愚
送王公中之浙東
江左當年屢辟除濯纓何事久躊蹰求才喜用衡門士
應幕今從帥府書海賈舟帆來貨貝越民耕稼雜鹽漁
元戎坐鎮東南境贊畫如君定有餘
送陶子源廵檢之桂陽
韔弓南適桂陽城武事還資藝苑英地遠夷徭皆向化
時清桴鼓不須鳴壇山積翠餘仙迹湟水飛湍想漢兵
到日登臨成勝賞好將風景寄吟情
送趙耕道
宛溪霜曉送歸棹試倒清樽話别離解䌫仍歌竹枝曲
過家不負菊花期肯嫌鄧禹為官冷會見常何獻策竒
况是交遊滿臺省青雲要路莫遲遲
送谷仲臯為南臺掾
當年捧檄謝公城利器清才數俊英簡牘重來參幕畫
風霜今起贊臺評隠之酌水心寕易子夏彈琴聲未成
從此飛騰峩豸角應思松栢不勝情
和姚竹居過趙忠定公故宅詩韻
翊戴功成賴屏翰豈知螻螘困泥蟠南荒地遠勞行役
北闕雲深欲見難納册未占風拔木懷沙先見畹滋蘭
惟公千古精忠在奸黨何殊一鼠肝
挽貢仲章學士
妙年稽古著華纓晚歲蓬山益擅名太室恭祠司大禮
九重讀卷擢羣英燎熏嶽鎮風塵靜歸卧雲林羽翼生
東望新阡氣葱欝悲凉空寄薤歌聲
送方嘉父
連城自許敵璠璵湖海飄零氣不殊薄宦眞如蕉覆鹿
言歸豈為食無魚青雲交友思推轂白髮慈親正倚閭
谷口躬耕固云樂祇應非晚有除書
送趙明仲
珊瑚文彩照華年宛水逢君亦偶然季琰能書有家法
袁宏詠史動隣船清才瀟灑方題柱窮巷栖遲獨守玄
談笑相看還遽别想隨春雁北遊燕
送馬彦卿
相逢一笑即相忘况是黌宫六月凉解榻正依松桂影
看書共挹芰荷香闌干鍾乳生金鼎磊落驪珠滿錦囊
歸去重來知幾日貂裘應拂敬亭霜
送趙伯淵
送遠臨岐别緒長少留吹帽醉重陽秦淮倚棹秋聽雨
易水驅車曉度霜吳祐肯成青竹簡謝玄不佩紫羅囊
熟知二父才名盛素業承家未易量
送郭右司
握蘭冠豸聳班行却賦閒居與世忘賈誼還聞召宣室
舜欽那得老滄浪紫泥朝捧馳星夜青瑣春催拜夕郎
見說羣賢方進用好將勲業佐時康
張師魯
送嵊縣宰
儒將開藩宛水濱後人分蔭繼光塵遷官勾越垂朱紱
樹表瀧岡勒翠珉山護松楸顔色喜邑栽桃李物華新
公餘何以銷閒日筆底龍蛇要逼眞
送俞槐澗歸上饒
傾蓋逢君如素知廣文分氊聊自怡彩虹明鏡足吟嘯
冰水玉山形夢思客裏無金意慷慨囊中有書光陸離
明年八月會相見食葉春蠶文益竒
謁昭亭祠
至元辛巳立春日陪公亮從舅謁欵祠下獲
吉徵其繇曰魚透龍門身離塵遂飲福胡氏
分韻得龍字
上到昭亭第一峯雲梯躡遍翠重重廟前綵仗來春騎
殿上香煙繞衮龍暖轉新陽浮宿草凍擎殘雪挺喬松
良辰共喜蒙靈貺拂面東風酒興濃
題忠諫四御史詩卷
敢論佛骨吐長虹四子相期感帝聰視死猶歸眞不忝
有心如面豈非忠臺端風采誰能繼史牒芬芳獨未窮
天意終回頒雨露直臣昭雪沒存同
王虎臣
寄周千之
予昔作掾潜川千之每作遨頭追想昔遊之
樂且恨千之之間闊詩以寄贈
岝㟧金鵝翠作峯登臨長憶與君同窮探洞穴驚山鬼
淺揭溪流怯射工四海交遊雲聚散百年蹤跡路西東
詩盟到老堅如石莫遣音書似斷蓬
閒居寄吳子彦
插柳栽花足自娛老來無力事樵蘇生無鮑叔家常困
死有山公子不孤花落忽驚聞謝豹囊空何忍殺青蚨
貧居莫道渾蕭索客至松醪免去沽
送陳公輔之新寕邑
五柳從渠並舍垂雙鳬自向武岡飛宦情未許霜侵鬢
草色行看綠上衣野興催詩鷗鳥近溪鮮入饌鱖魚肥
敬亭後夜相思處林下唯瞻列宿輝
鼠鬚筆
維鼠穿窬以竊名來親筆硯豈無心幾年俛首潜蓬蓽
一日掀髯入翰林湯沐已曾霑聖澤文章未見出徽音
自知不是中山族秉用徒慙眷遇深
凌希惠
挽陳公輔縣宰
清標出俗世稱賢宦轍江湖四十年才似張華能博物
官同陶令便歸田青山葬地生前定縹帙遺書沒後傳
遼鶴不來天地老玉簫吹斷魯溪煙
挽崔芝庭
鼓篋升堂與俊髦當年有志在雲霄看書得趣忘漂麥
夢鹿迷蹤漫覆蕉忽報遣車從畫翣但留遺藁滿詩瓢
眼中耆舊凋零盡腸斷西風楚些招
挽羅德秀
傾蓋相逢三十年幾同燈火勘丹鉛凌雲自負相如賦
分葚人知蔡順賢講席方欣占雀冠夜臺何遽合龍泉
儀刑未遠遺芳在一酹清觴為泫然
汪士深
題景德寺
寺占陵陽第一峯寶扉珠樹碧玲瓏鶴巢霄漢浮圖頂
僧舍煙霞丈室中高閣鐘聲聞遠近上方燈影徹西東
一從杜牧題詩後翰墨誰能繼古風
齋居遣興答施晉卿
百年襟抱着悲歡晚節從容任考槃白髮已從公道得
青山長似故人看經時積雨開新霽出色秋花耐曉寒
欲寄新詩無别恨目隨征雁楚江干
汪士明
遊木瓜園
木瓜名品擅江東三月花開煙雨中十里明霞紅步障
數峯春色錦屏風壓枝絳蠟融成蔕映地珊瑚矮作叢
秋實勝如丹頰美更期躍馬訪園翁
