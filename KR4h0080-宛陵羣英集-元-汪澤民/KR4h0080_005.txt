宛陵羣英集卷五元汪澤民張師愚同編
今體(五言律)
宋
李含章(按含章字時用登太平興國庚辰進士授屯田都官員外郎累遷太常少卿封潘原)
(縣男所著有僊都集五卷)
石盆寺
巨石何年琢為盆勢莫裁圓疑通澤國深可並天台法
水長時滿青蓮向日開無人知此喻寂寞首空廻
陳天麟
青山道中
田舍雞升屋山家犬應門馬行黃葉路水遶夕陽村老
覺貧為累吾知道可尊此行聊復爾萬事信乾坤
舟中
湖闊帆風飽山長眼力疲晚涼行進酒秋色最宜詩别
意果作惡虚名難療飢此生無住着投老欲何之
用梁漕韻
千里岷峨外三年漢漾西急流衝水馬腐壤伏樗鷄伐
樹驚遭宋聞韶喜在齊何時燈火夜重與拆紅泥
上瀘帥梁公(子輔)
舊巳元樞幕今猶大將牙恩威伸六詔封域總三巴早
晚看鳴佩軒翔入判花不妨乘駟馬上塚一還家
冊府推前輩文場慣主盟冀閑收汗血崐圃出連城料
想金甌覆遥知水鑑明從今青與紫四海盡門生
六轡澄清日三軍指顧中關山都識面草木尚傾風飲
馬伊吾北回鑾澗水東廟謨應富有傾倒莫匆匆
旌德道中
山邑無郵傳農夫半甲兵石橋横斷岸草徑入荒城聞
道甘泉駕將臨細柳營風塵何日靖留眼看昇平
林宗放
餞使君
始聽歌來暮還聞說去思但知憂國計那肯問家為跨
竹兒童集擕書父子隨謝城攀戀處爭作畫圖披
吳潛(按潛字毅夫嘉定丁丑進士及第歴官中外淳祐十一年進参知政事拜右丞相兼樞密)
(使後責化州團練使循州安置卒宋史有傳)
送林明府
擬續宣城志難忘令尹賢庭空無獄訟齋静有詩篇心
似秋雲遠政如霜月懸活人最多處饑歲作豐年
送何錫汝
風雨一樽酒此懷誰得知三春花老後千里客歸時浩
浩人間事悠悠身外思君如能擺脱林下早相期
掃墓書所見
松楸生夜夢風露作晨征山近却無色葉枯偏有聲架
禾知歲熟種麥得天晴到底農桑好營營媿此生
李孝先(按孝先字介叔含章子以任為太廟齋郎歴虞部員外郎改朝散郎賜三品服勲上)
(輕車都尉卒詩篆琴棋並登妙品著有柯山集十卷)
登江瀆水心亭
晚興清無比幽亭積水中芰荷千柄雨松竹四軒風鬭
鴨飛翎健潛魚静思冲飛潛乃常事何足較窮通
李兼
田里
百穀盈成後三秋假樂時雞豚開社甕簫鼓賽神祠野
茹青盈筥香炊雪滿匙欲知田里趣細誦老翁詩
次韻周與能
墜緒今如綫遺書尚滿床功名兩蝸角世路幾羊腸癖
有登山屐貧無在笥裳故人應見念莫遣字稀行
莎雞
悲思亦何苦繁聲咽未休空庭殘月曙衰草故園秋物
化終歸盡年華迅若流要當期子夜相與和商謳
曉出
凌晨躬蕆事未曉出城關路暗雞三唱天青月一彎華
香衣笥外嵐翠竹輿間欲盡清游興官程索遽還
食兔詩
弱質司明視虚名直望舒軼羣辭上蔡能事到中書狡
計空多窟珍盤竟付厨獨將毫末效曾紀汗青餘
謝張世顯詩卷
珍重張公子交情不我遺肯迂林下步来贄袖中詩江
樹煙中色叢梅雪外枝吟哦清絶句一一可同時
鍾山
白鳥江天闊青山佛閣重影孤寒日塔聲殷暮煙鐘異
世文中選當時鏡裏容猶傳遺蜕骨只在此高峯(原註寶公)
(塔在山項世傳梁昭明乃寶公後身)
發于湖
斷岸收潢潦蒼烟出翠微衆帆争鵓港孤塔認梟磯萬
事皆前定重來悟昨非此身縻薄爵何處避危機
李蟠
送德基
單閼多餘慶清時得偉人德隆荀氏操學慕孟軻醇久
媿溝中斷常親席上珍征帆忽西去悵望宛溪濱
劉有慶
送楊長卿任贛州知事
望郡推章貢斯遊趣不希風清王儉幕春滿老莱衣鯽
沼迎秋月螺亭覽夕暉政成如有句肯寄北鴻飛
潘獻可
春晚三客同出郊歸途甚醉
尋友逢三益追歡且一時買魚呼野艇沽酒認村旗暫
覺行歌樂何妨醉舞僛牧兒休駭愕横笛且湏吹
四月十八日之桐川
白鳥蒼烟外黃鸝綠樹間雨晴初有路雲薄不藏山村
酒成孤酌征鞍厭獨攀日長人自倦更覺馬蹄慳
固城懷歸
税駕蠶將老旋車燕欲歸人情秋思薄酒力晚風微青
鬢愁邊改丹心老去違吾廬元不遠望斷白雲飛
元
熊不易
即事
山亦無情色蓮非解語花不傳金谷酒却送玉川茶雅
潔焚香地丁寧種樹家白雲生翠麓去去故園賖
倪應淵
金山寺
金錫飛來日靈鼇負地形濤翻四面白寺裹一山青海
月窺簷箔天風語塔鈴倦懷思煮茗誰與汲中泠
王儒珍(按儒珍儒珪之弟)
書淮隂傳後
椘漢爭雄日乾坤殺氣昏築壇需上將决策拜王孫百
戰通侯爵千金漂母恩如何天下定却憶蒯生言
王圭
和孫子善賦落梅
花盡春纔半東風枉斷腸空尊愁落月長笛怨清商解
佩懷人遠返魂和夢香多生餘習氣為爾借流芳
和戴帥初陪廉憲副遊三天洞韻
閒居耽勝事遠意得扁舟白社多豪逸黃花共拍浮江
山酬句律時序入觥籌不似城中客紅塵漲馬頭
勝迹三天洞清遊五字詩懸泉垂馬乳暗谷隠龍池坐
久禽聲集吟殘樹影移賢侯興不淺應有後來期
黃葉荒溪滿青蓮紺宇開闌干盤石樹方丈出氛埃洞
古游人識巖高倦翼回祇應山下叟常脱繡衣來
莫道禪扉小幽人舊此巢結跏餘石蹬飛錫想林梢自
喜遺塵鞅非因問貢包詩成留歲月醉墨灑泉坳
題趙景陽所撰朱節婦傳
寡鵠中宵泣寒棲祇舊枝細看彤管記何愧柏舟詩教
子斷機織養姑生鬢絲誰能旌孝義為奏九重知
王璋
憲副廉薌林以賓客泛舟遊三天洞帥初有詩
紀行次韻
上國皇華使清江畫鷁舟山光屏上見樹影鏡中浮㵸
茗先誇水行杯任點籌紅塵滿城市小憩莫回頭
古洞堂皇敞危巔戸牖開隂靈藏雨雹清絶離塵埃破
静幽禽響臨深駭鹿回百年山下路未省使車来
不作招提境應宜隠者巢金沙明洞壁珍果落松梢寺
戸泉供釀禪僧石打包出山還不遠艇子插林坳
送潘季脩之新安學正
文公遺舄地子去作儒官六月火雲熱千山行路難定
知軒鶴舉何惜案螢乾故國多圖籍歸時待借看
題曹娥廟
稟來純孝質何必讀詩書斷石苔侵字荒祠客下車林
香埋玉骨江淨出文魚多少儒冠者低頭媿此姝
甄府判致仕
賢哉此大夫未老已懸車雅志甘丘壑高風照里閭兒
能魯殿賦家有鄴侯書愛惜軒裳者稱量恐不如
雨止登土山龍湫
連峯干象緯怪物宅岩隈抱石多竒樹非時有怒雷郡
官迎水去野老賽神來似識幽尋意山雲為我開
九日雨中懷牟文甫
問訊籬邊菊今朝數蘂黃山林成皓首風雨又重陽老
去才都盡秋來興故長相思礙行潦不得共傳觴
約文甫不至再用韻
俗裏眼能白懷中印未黃雙鳬離葉縣獨鶴下陵陽晚
歲故人少閒門秋草長知君非遠我自為困壺觴
謝貢仲章惠羅帶古鏡
紫織文何麗青銅瑩欲流何殊鞶鑑重愧乏紵衣酬寬
覺腰圍减明嫌鬢影秋雙珍無一稱但感意綢繆
次韻郭祥卿雪霽見懷
雪嶺留初日高齋照眼明禽聲交曉樹馬跡上春城有
客懷幽賞題詩問友生青鞵得來往更待數朝晴
汪鑫
曉發霅川
鐘絶棹歌發霜寒過霅川雲棲山頂寺月墮水中天宿
雁驚漁網啼烏近客船舟人自相語滄海半成田
舟行望霅川
水郭蒹葭裏荒祠集暮鴉舟行隨岸曲帆轉受風斜歲
晚愁為客天晴喜近家野梅如有意忽見水邊花
汪銖
散步偶成
飯餘同散步擕手過東村詩覓友人和方尋醫者論雪
消溪路滑水出石塘渾歸語山窗下爐頭火尚存
夜宿白雲寺
撥雲攀絶磴窈窕入禪扄瀑布飛來白煙巒濕處青齋
厨猿掌㸑磬室虎聽經更有清心處幽花發素馨
重過昇州
昔號衣冠地今為狐兔丘興亡原有數歌舞竟成愁落
日烏衣巷蒼煙白鷺洲徘徊不忍去知者為心憂
送何鍊師還山
舊業昭亭下歸來雪滿簮潛魚脱溪網老鶴戀雲林風
磴松花落烟畦藥蔓深不知從此去何日定相尋
送魯山長
鱣堂初徹講宦路又三年夜醉丹陽酒朝登白下船蜀
天迷去雁楚客怨啼鵑懷德情難報臨分重愴然
雪夜寒光主人别業
林風雪夜清相對有閒僧坐久然松火眠遲話葛藤天
寒悲裋褐窗冷翳殘燈到此忘機慮欲歸猶未能
挽羅一舟(原註任武進教諭)
怡堂當日宴談笑憶驚筵坐失同庚友那逢在巳年文
興人巳老武進士無緣賴有河東鳳斯文定永傳
挽章恬齋
講道陵陽日猶如太學時青燈照寒席白髮被深衣明
月雞山隠凄風麟野悲舊人惟宋玉清淚獨長揮
陳良弼(按良弼字公輔少辟憲史有聲為嘉興路教授調上元簿後以旌德尹致仕)
遊三天洞
混沌知誰鑿虚明夜不關雨晴松子落洞濕土花斑泉
洗金沙净雲封白石閒空山千古在龍去幾時還
梅德明
和汪叔志晚望山門韻
山門藏絶境青壁上參天石漏窗中月巖通洞底泉幽
期恐搖蕩晚望每留連遠憶瞿硎老神交碧落邊
潘如瑗
用韻柬董瀾溪
南國文章伯于今董仲舒青雲跨騄駬碧海掣鯨魚到
處誦君實逢人讀子虚如何相見晚潘鬢二毛初
胡寬
自述兼别陳華仲侯敬所
白髮返初服所交今漸稀掃霞眠石冷汲井灌蔬肥樹
老花慳發天寒鶴戀歸何人江海上早悟蹈危機
趙孟熺
長至
緹灰浮北律香雪點南枝天又還周統人思見漢儀眼
前能獨樂心事竟誰知頼有床頭易時時對宓羲
見從兄資深
一别八年久兄西我戍東雨床頻入夢天柱忽摧空命
各逃兵後心俱類醉中不堪談往事加飯且頥躬
胡晉
題劉氏嘉秀亭
竹好能醫俗池清可鑑心要湏娛晚節直此抱冲襟茶
竈沾晴露書床趁午隂山王雖貴顯不入五君吟
和玄妙道士汪樂全韻(按宣城縣志作玄妙觀)
矯矯餐霞子凝神志不分丹書研曉露仙服剪春雲山
水鳴琴悟松風煮茗聞時能吐佳句豔雪舞繽紛
汪珍
雜興
柔鐵不成劍散材難作轅侏儒笑方朔年少辱王孫自
分駒閒皂誰將鶴寵軒平生赤藤杖信步答乾坤
山居
我愛山居好經旬不出村芭蕉全學扇啄木誤敲門酒
病妨開卷天隂罷灌園當年杜陵老北崦與東屯
郊居
雨餘芳草遍氣韻入梅初客借分茶杓隣同灌韭渠山
苖尋杞狗野飯割椶魚信美真吾土何湏更卜居
渡口
漠漠村墟迥冥冥煙火微廢臺猶近驛舊館半無扉水
闊魚蝦賤天寒鴻雁稀前途正風雨泥淖上征衣
過當塗(原註是日拜李太白墓)
不見當塗月空遊太白祠六朝多少事孤客再三悲圩
父收菰米舟人唱竹枝蒼蒼煙水外搔首立移時
西溪
黃葉三义路清溪十里村蒼藤懸古木流水帶荒原歲
晚牛羊瘦天寒鳥雀喧居人戀風土耕鑿長兒孫
舟過三塔寺渡雙湖
亭亭望三塔渺渺渡雙湖天闊低歸鶻江平散浴鳬煙
寒傍城郭風急響菰蒲遥聽舟人說荒林廟子胥
曉發
夜宿吳鄉雨朝行越樹煙山川頻送客風雪故催年舟
穏看三老囊羞得一錢歸帆喜無恙伍廟大江前
失題二首
水色裙腰碧蓮香女頰紅峯巒雙竺外煙雨六橋中一
自風塵改都知夢幻同相悲最相識搔首問吳鴻
僦屋與山近山房即是家渴禽窺硯水幽蝶護盆花習
懶抛詩草安閒長道芽誰能共觀妙不必卧煙霞
何致中
寓潭清
束書遠塵市僑寓畫圖間花落林逾静鳥啼春自閒無
錢邀白墮有分老青山不是嫌賓客清風為掩關
深秋
桂染花三色簾飛水一灣苦吟生白髮歸夢繞青山雨
久琴絲潤風清扇影閒遠遊元未厭丘壑可躋攀
貢奎
同朱克齋蔣教授遊大聖寺
數畆林塘迥危城下百層客遊偏得地寺静不逢僧隔
岸連商舶重門鎻佛燈愁来詩興短回首暮雲凝
搶竿嶺
薄宦辭家遠經秋未得歸直隨山北去却背雁南飛川
净白雲起郊平紅樹微憶曾留宿處立馬認還非
陽墅道中
馬上千峰列溪行不盡源野船高似屋山縣小如村路
遶田間曲池漫雨後渾静來應最樂綠樹擁柴門
郊行
雙溪溪上路重到五年遲桑柘成隂處鶯花向老時泊
舟隨岸曲坐石看雲移政愛沙鷗狎驚飛底見疑
樹末炊煙綠人家住澗西風輕鶯語滑泥重燕翎低塵
渴憐新釀郊吟憶舊題小莊蠶最熟喜欲報山妻
别墅通幽徑肩輿駐午涼石楠雲護影籬蔓雪浮香地
僻疑忘世民淳喜饋漿微名何足戀投老更徜徉
張師愚
林亭
結宇依林木虚閒愜隠淪柴門時有客苔逕自無塵摘
菓山童慣營巢野鳥馴清風人可挹鄰曲漸還淳
送南陵宰
見說今為邑南陵政有餘春阡馴野雉夜網縦溪魚肯
和歸來句方催上考書清時宜柄用要路莫踟躇
送陳公輔之采石院長
鶯花迎曉色書畫載輕舠肯道儒冠悞翻嫌幕府勞蛾
眉上碧落牛渚送春濤地勝仍多暇吟詩弔錦袍
送李一中遷浙東憲使
之子浙東去行韉風正薰名駒真汗血蒼隼快凌雲緣
飾資經術彈治贊惠丈清脩家法在應不愧前聞
題郭節婦手卷
淮海兵戈滿崩城哭杞梁諸孤遠從母萬死竟還鄉貞
烈光前古絲綸表未亡開倉汲長孺端可慰高堂
送薛屏山司税秩滿將集選曹
少保唐朝傑聞孫南土英征商嗟絆驥祖道正啼鶯折
筍供慈母看花到上京牛刀如可試莫惜惠宣城
送孔世廣
闕里支宗盛銓曹選擢優行堪振鴻羽豈待敝貂裘楚
澤蒹葭晚吳鄉橘柚秋歸程逢勝槩舟楫得夷猶
送沈衡州
自息潢池盜誰移北海風地優千里選才屬萬夫雄樽
俎威名外江山坐嘯中祇今臺省上未可後諸公
