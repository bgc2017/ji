宛陵羣英集卷十元汪澤民張師愚同編
今體(七言律)
元
施震仲
寄朱理甫
别後誰憐久索居寄書長恨便鴻無青山招隱思佳士
白髮催人惜壯圖休羡羊何臨海嶠願如朱陸會鵝湖
肯來邂逅成清話不用郫筒滿眼酤(原註理甫不嗜酒)
趙由皦
餞孔常軒館木塔寺
東魯宣尼幾世孫春風吹上育王城葛藤已許參獅窟
竹簡何妨挾兔園一變悠悠驚世夢久晴脉脉落溪痕
長年來往城中路木塔相尋莫憚煩
趙由偏
送汪叔志入京會試
奎宿韜躔四十年喜頒新詔又求賢閒門養拙慚吾老
上國觀光屬子先兩袖秋香攀桂月九重春宴看花天
男兒自有冲霄志萬里亨衢快着鞭
董天吉
夀齊諾監司
綠鬢貂蟬合殿中輶車又過大江東九重行侍君王燕
五度曾乘御史驄好學襟懷開霽月愛民心事藹春風
夜深香火聽輿誦好是稱觴夀母同
寄題戴帥初岧嶤亭
道家冠服出風塵且為岧嶤作主人座上好山青對起
門前流水綠横陳閒情倦翼凝情迥酒盞棋枰發興新
千里情交都在眼與亭相遠似相鄰
送侍其總管任浙東廉使二首
曾聞鼻祖牧宣州又見邦人誦我侯世閱雙旌相絢映
人生五馬自風流西偏清嘯獨孤觀北望高吟小謝樓
此去驊騮諳舊路定知原隰望咨諏
畫戟凝香禮數殊敢勤屣履下庸愚有時小隊尋花柳
也枉前茅到竹梧(原註董有竹梧亭)對客每曾蒙齒錄問年直
恐混泥途使君早晚朝天闕還念滄江釣叟無
王經國(按宛雅作繼國)
上高總管勸農二首
福星臨耀野人家竹馬紅旗夾道遮相對老農分茗菓
更呼牧竪問桑麻前茅喜氣占鳴鵲嘉穀豐年卜吠蛙
何似使君心感召豚蹄休更祝汙邪
朱旗雕騎使君來踏碎柴關一徑苔細說桑麻情繾綣
肯披荆棘陟崔嵬持豚笑聽禳田頌薦鮪香酣祭社杯
最好啼鶯飛鷺處水光山色共徘徊
孫煥文
賀那僉事除學士
皇華江左遍咨詢又趣行裝覲紫宸玉笋聯班新學士
金蓮賜炬舊詞臣天開熙洽生時彦地占深嚴隔世塵
聖代崇文千載遇好將儒術展經綸
送汪叔志赴京會試
鄉曲羣英推獨步春秋奥學信淵源鵬程擊水三千里
鳳詔興賢第一番蘭省芳名題淡墨玉階大對吐忠言
青氊光復慈顔喜又報松林出狀元
送汪叔志之岳州路平江州同
鄉閭兩薦收科第喜奉潘輿遠宦遊直上雲霄初發軔
平分風月暫為州岳陽仙迹詢遺老湖右儒林接勝流
内翰垂芳應百世青氊行復黼皇猷
陶景威
示朱氏表姪兄弟
少壯馳驅意氣豪曾從甥館接時髦故家文獻逢聯璧
弈世衣冠嘆二毛正爾管寧甘白帽不應范叔戀綈袍
山中回首皆陳迹痛飲惟須讀楚騷
次趙松壑贈别韻
銷聲息影寄巖阿已分衰遲井不波陶令田園祗自種
翟公門戶竟誰過帆開江上碧雲合愁滿階前紅葉多
莫謂長才終逆旅會將經濟佐常何
張思濓
贈軒轅道士
子是彌明幾代孫姓名乃使世人聞坐驚星斗生雷劒
行覺烟霞繞練裙月裏白鸞招子晉山前青虎借茅君
長春酒熟朝朝醉高枕瑶琴卧綠雲
次韻江鍊師
道人容貌似嬰孩手抉天罡步斗魁挂杖神遊却月觀
凌風夜上鍊丹臺劒横秋水蒼龍化夜染春雲玉女裁
聞道蓬萊隔東海芙蓉三朵翠成堆
戲贈報恩觀道士
絳綃法服碧雲冠玉磬金鐘每夜闌壇上步虛黃籙醮
箕邊懸筆紫姑欒甲丁並走妖精碎雷電雙飛雨氣寒
莫訝先生耽酒肉杭人誰識爛頭潘(原註潘守元字無涯臨平景星觀提)
(點善雷法)
丁繼道
贈都門道士欽雲深
大隱從來傍市㕓五雲深處有神仙金丹九轉地靈泣
鐵笛一聲山月圓無事焚香消白日有時騎鶴上青天
自今了却塵寰債借我松窗半榻眠
丙子春自閩海進柑至信州沙溪驛遇天師真
人朝京遂賦此以上之
鸞驂鳳輦出蓬萊虎窟龍湫到處開四海鬼神符役走
九天雷電劔驅來玄袍香惹黃金殿御酒光搖白玉杯
喜動龍顔承厚渥春風萬里寶車回
送汪必大尊師歸龍虎山
鹿裘偏耐莫春寒船上桐江雨脚乾袖裏風雷三尺劔
胸中子午一丸丹騎龍飛去人應易化鶴歸來事不難
見說鄉溪舊仙院白雲終日護松關
王彛
濟川橋成美貳郡
貳郡下車憂病涉彩虹依舊壯宣城向來對面風波隔
今日驅車袵席行秋水魚龍驚卧影中天星斗簇飛甍
他年四海皆康濟應許孤舟野渡横
李至善
病起懷家山之久别兄弟之暌離即事偶成
晚望荒城重感嗟十年行客倦思家渚田稻薄無來鴈
庭樹枝寒少宿鴉書為在官長廢讀酒因多病久停賖
何時日暖尋初約同探疎梅着幾花
和吳閒閒送張玄谷詩韻
得道長生學賀玄跫然空谷足音傳六龍朝罷香盈袖
獨鶴歸來月滿天葉玩山中仙子篆書藏圮上老人編
玉章繡句吳門贈好刻琅玕紀歲年
孫叔遠
送監憲丁太初除内省參議
天錫殊恩下帝京繡衣催換錦衣榮臯䕫事業醻初志
堯舜君民在此行白玉堂前春色早紫薇花外漏聲清
人材從此宜收拾同與皇家致太平
送楊推官滿任
今代楊君政可師隂功多在洗冤時唐朝文藻誇三喜
漢吏清廉說四知詩句精神池草夢雨聲消息杏花枝
江東殿最還公論好為條陳對玉墀
孫彛
送侍其總管之浙東廉使
風度當今第一流幾年五馬踏南州紫泥香動九重詔
繡斧光搖八詠樓父老自憐難借寇書生猶恨失依劉
越山重見冰霜厲棠蔭龜城春在不
貢瑜
挽仲章叔父
齊山發軔已馳名金馬門深屬老成蓮燭幾回供御直
棘闈三度掌文衡築亭奉母人間樂飲水居官物外情
從此竹林無舊賞臨風揮淚憶平生
奚繼學
挽趙陽山生辭
人生大夢誰能覺衆醉昏昏公獨醒半世虚名秋鬢白
一編實錄夜燈青達觀共閱生前傳䛕墓何庸身後銘
未問蓋棺并荷插相逢一笑且忘形
貢松
挽劉文甫
地連桑梓重懷思逝水東流不盡時古月今人安得共
晨星霜木俱堪悲昔遊未結蘭金友既往空嗟薤露辭
我亦衰遲增感慨青山白石映鬚眉
馮嚞
送汪叔志入京會試
綠髮儒林久著聲承家經術自簪纓車書萬里開文運
天地一番生俊英已喜秋風蜚鶚薦更看雲路奮鵬程
九重對罷臨軒策歸拜慈闈禄養榮
潘俞
題存悔老人後傳
北風不貸綠荷衣三十年來甲子詩公族尚存麟趾意
故都空寄黍離悲篋中有筆遺家傳身後無金買墓碑
惆悵斯人滯空谷紛紛餘子坐臯比
次劉宗臣表兄生日韻
綠楊巷陌久分隂衰病如今雪半侵舉世劇為雲雨手
愛君獨有弟兄心螢窗雪案多雄辯月榭風櫺幾醉吟
夀席一杯無事酒畸人多謝費招尋
阮麟翁
次耿參政韻
雲耕月釣老書生曾玷朝班錄姓名萬里驅馳曕魏闕
一官落拓守江城鵬搏北海風斯下鵲遶南枝月正明
百尺竿頭容進步筆端轉處即欣榮
梅實
送董憲使
金甌玉鉉舊家聲使節南來此按臨家有春秋三對策
囊無暮夜四知金東風忽動歸田興今日難忘卧轍心
蔽芾甘棠休剪伐江東父老去思深
戴芳
送廉使傅公
持節江東又四年一襟風月浩無邊神馳華嶽三千里
身到長安尺五天客路黃花明白髮别筵綠醑照金船
從兹早慰蒼生望便合為霖復舊氊
張志合
送楊長卿之任贑州路知事
千里名藩江右郡軍民伉健俗還淳紅蓮綠水逢佳士
白酒黃雞别故人贑石連灘攅劔戟廉泉一勺洗埃塵
辭金素有風霜操贊酒行施雨露春
附七言律詩(按永樂大典内凡係失名失題無考者附後)
喜雨
兵戈饑疫苦相仍天亦愁聞痛哭聲好雨知時隨地足
餘民忍死待秋成已蘇園圃嘉生茂更洗閭閻厲氣清
力挽天河須壯士瓣香萬夀祝皇明
送馬伯庸學士赴上都
人間六月沸炎波上國清涼樂事多視草舊傳真學士
散花新起病維摩千年結友心相似萬里辭家意若何
料想勝遊偏得句秋風先寄鴈南過
許丞仲遠白首選調而詩益工不鄙余謂可教
數以授之區區雖知愛尚顧無相為薦達因竊
感慨賦此兩章非徒以慰藉仲遠而已也亦風
諸有力者使動心焉
每誦君詩輙會心倏然野雪想山隂古風已轉清平調
俗學寧論正始音執戟草玄勞衍測參謀垂白慣浮湛
何人與布咸陽市相國猶能字十金
杯酒相尋二十年故交零落半新阡揚眉結義滔滔是
袖手觀詩往往然不恨菰蓴漂甫里所憐槐竹老藍田
須公更和三高賦會有吹噓達九天
題廬山上花成寺
樓臺高聳入中天壓破寒山數畝烟永日松欄幽鳥語
半空巖石老僧禪窗臨樛木排深澗簷拂長蘿下翠顛
野客每來何所得一聲秋磬似相便
杜善甫母年八十索詩
杜羔至行尚流聲又見聞孫繼美名永日忘憂萱草長
春風送喜板輿輕何妨靡盬從王事細說平反慰物情
聖代只今隆孝理會開湯沐侈恩榮
歸自杭城周千之以詩見贈次韻
柳岸清遊逐舞塵歸來猶憶六橋春湖波㶑灧揚舲穩
山徑委蛇得句新怪石生來懸象鼻神魚飛出現龍身
(原註是日探烟霞摩象鼻游玉泉觀飛魚)心知綽約溪濱女不是桃花洞裏
人
讀項羽傳
逐鹿中原志未酬息兵暫擬割鴻溝重瞳似舜終何益
三戶亡嬴䜟亦休江左豈無秦父老關中已屬漢諸侯
萬人一劔都無用怕見虞姬地下羞
潯陽舟中與王元舉别
飛佩衡湘萬里游相逢竒士集仙舟缺壺歌斷心猶壯
刻燭詩成老更遒幕府豈能淹驥足文章自可占鰲頭
平生湖海輕餘子好卧元龍百尺樓
題宋梅洞獻書圖
十年送别今同客一笑談詩重起予周禮盛聞殷士祼
漢庭喜見伏生書青燈較藝飛蛾集白髮離家過鴈疎
塜壁殘文如可續百篇應許論虞初
元處士自洛歸宛陵山居見示詹事相公餞行
之什因贈
紫霄峯下絶韋編舊隱相知結韈前(原註元君舊隱廬山學易常為相國)
(師服)月落尚留東閣醉風高還憶北窗眠江城夜别蕭蕭
雨山檻晴歸漠漠烟一頃豆花三頃竹想應抛却釣魚
船
汪希聲書堂作
衡簷睥睨壓疎櫺平割黃山一半青落日捲雲隨鶻沒
黑風吹雨帶龍腥人間軒冕駒閑皂身外乾坤水載萍
我正江湖子林壑客星未減少微星
四月九日新霽景氣清淑偕宗英公仲自天都
峯側遊湯泉道中偶成
天都夐出諸峯上曙色嵐開逸興催半壁暗泉吹冷雨
懸崖飛瀑吼晴雷白雲縹緲仙鄉近碧落高寒俗駕迴
自笑平生愛清境宴搜不厭歷崔嵬
番禺區善叔奉憲司命買書江浙間將以實之
郡學尊經閣其部使者之賢盖可知矣區君過
宣城賦詩送之
有客衣冠萬里行收書捧檄過昭亭士行運甓逢州牧
區册拏舟自海溟插架懸籖空蠧帙還珠買櫝豈通經
天生才質無遐邇會有鴻儒動漢庭
病中言懷(原註辛未七月晦日)
一卧烟霞十五秋青雲事業付滄洲吞江久病相如渴
報國空懷杜老憂花院竹亭宜鶴氅藥囊書卷是菟裘
毒蛇未悟杯中影灑翰聊成物外遊
挽吾夫人汪氏
鶴髮承顔有寧馨久知孟母著儀刑恩封真配二千石
眉夀將高八十齡烏哺林寒驚往夢牛眠地吉勒新銘
由來積善徵餘慶蘭玉森然正滿庭
和韓庭玉早發蕪湖韻
水驛嚴程下急湍此行王事正相干帆開萬里煙波闊
衣帶半天星斗寒道路從來愁客子詩書元不誤儒冠
誰憐老我昭亭麓一樹梅花竹數竿
陳使君席上
舍人退食倦清班勇往州麾去莫攀釃酒舞裾歌扇外
携賓茅舍竹籬間綠田灧灧春耕早畫戟森森晝衛閒
盍遣孤雲霈豐澤不應多羡敬亭山
賀除左史
容臺左職末多時便結絲絇立左螭我亦自慚三黜後
人皆見謂十年遲躋攀寸步今如許咫尺清光喜可知
已是玉皇香案吏願輪忠赤罄論思
挽貢仲堅
東海揚塵憶釣鼇北亭恩澤眷時髦武林講學春風暖
彭澤移封晚節高華萼聯榮端象笏芝蘭出色映緋袍
蓬萊夢斷清名在哀些空嗟里有蒿
雙頭同心芍藥出西城居民家
雙花窈窕照春深盡日凭闌費苦吟背面紫雲分寶髻
合歡金縷結同心歌殘溱洧休相贈瑞出維揚可重尋
共向東風承雨露不辭玉砌與山林
挽葉承事
雨露重新下九天聖明知有子孫賢山林事業陶弘景
詩酒襟懷孟浩然化鶴不驚來此客狎鷗相值憶當年
一邱一壑委蛇地寥落風煙黯逝川
挽郭僉事
壯志亨衢早亢宗聲華籍甚播諸公花封春暖曾馴雉
柏府霜清共避驄正爾使軺勞問俗忽驚仙珮去乘風
故鄉歸葬三千里目斷銘旌獵獵紅
失題
六朝宫闕鎖黃埃王謝諸賢喚不回半世江湖成老去
滿天風雨挾愁來倚門夢寐家千里逆旅情懷酒一杯
終有林塘歸舊隱寄言鷗鷺莫相猜
