宛陵羣英集卷七元汪澤民張師愚同編
今體(七言律)
宋
李含章
武陵護戎林亭
修篁簇徑出林椒可與遊人避俗囂曲檻隔花安筆硯
小窗延月伴簞瓢紅藤引蔓移山豆綠葉分葩植水蕉
到此每憐清氣别可堪寒夜雨瀟瀟
寄題元長老林亭
聞說幽亭氣象寬何須基構入雲端平瞻一郡連山翠
遠矚千門枕水寒風拂石床松子墜雨籠莎徑栗花乾
遙知出定牽吟夜只欠清猨嘯碧湍
漁家
數家茅屋枕漁磯歲歲生涯在渺瀰雞犬怪人奔竹徑
兒孫逢客倚柴籬壁懸蓑笠殘煙雨門對溪山閱盛衰
一曲新歌一舷月夜深來往碧漣漪
贈内翰王同年(原註王文正公旦與公同年友王為内翰在真宗即位初)
徊翔青瑣巳多時四海歸榮更是誰通籍禁中參鳳閣
司言天上煥龍墀修文禮樂源何大振筆雲雷澤益滋
若把王褒頌勲業未如際會遇昌期
河北行
為儒還解着征衣遠戍沙連白草齊鴈陣不衝羌笛怨
狼烟微認塞雲低蕎花露濕堆空塹蓼水泓澄截古堤
漸近界河分内外野禽嘐戛路東西
梅詢
疊嶂樓
謝公城上謝公樓百尺闌干掛斗牛碧瓦萬家煙樹密
蒼崖一檻瀑泉流波光灧灧前溪滿刹影亭亭古寺幽
此地近除新太守綠窗明月為君留
李宏(案宏字彦恢建炎中吕好問知宣州得士四人詹友端周紫芝王相如及宏每讌集必與)
(後歴官轉運使)
遊天休觀道流索詩
霓旌羽蓋下飛僊名揭司真列洞天一𣲖銀河懸落水
數峰石壁鎻霏烟潭心雷殷龍應出井口風廽虎未旋
(原注山有雷潭風井)端欲相從老巖壑凌雲已覺意飄然
陳天麟
壽洋川李守昌諤二首
桂子風高瑞靄浮曉來無處不懽謳共懷襦袴歌廉范
更指龜蒙祝魯侯風月莫辜三十詠星霜行閱八千秋
皇家正重惟良寄衮服歸公正黑頭
朱輪畫戟擁高牙散作棠隂十萬家漸向瑤階對紅藥
長傾玉斝壽黃花僊風自是騎鯨客逸興行飛犯斗槎
誰為淮南門下客願隨鷄犬上雲霞
用齊正韻送叔勤歸湖北
霜點螭坳侍紫皇高文大册玉鏘鏘傳家信有青袍物
當代爭推古戰場故國未應窮地脉難兄先已破天荒
相逢若話情親事分我朝回滿袖香
憶舊
西湖當日雨如絲尚記移家去國時髮短自憐今種種
印懸那得更纍纍身如烏鵲空三匝家似鷦鷯寄一枝
萬事此心俱不計尚容開口細論詩
席上和統制傅公韻(原注公名鈞字子平)
遲遲春永晝如年芳草池塘屬惠連一笑誰云今易得
四并須信古難全山圍錦繡將軍樹雲遏笙歌刺史天
不向風光共流轉恐辜柳絮與榆錢(原注四并乃當日景是日太守陳公)
(亦出郊往來山中)
除夕偶成呈同舍兼簡陳仲恕
東皇送煖下青都雪在梅梢半有無爆竹舊聞驅罔象
傳杯今怕飲屠蘇暗中石火頻過眼忙裏銀絲欲上鬚
不解玉堂供帖子雙扉聊與換桃符
又次前韻
積隂元自宅幽都昨夜東風一掃無玉殿仙班搖雜珮
銀罌御膳染香酥柳縈翠帶方眠眼梅褪紅粧已露鬚
拭目太平知有日兩宫勤儉過祥符
林宗放
贄奉使總領大卿
昔賢兩手并擎天鼇極功成勢晏然宗廟鼎彜刊祖烈
相門衣鉢付家傳藍田種玉連連好滄海遺珠顆顆圓
六合共知推晝錦雲來重為拂青氊
賀俞婺州除左史
報政天邊美譽新十行細札下嚴宸逢人政爾詢司馬
從俗何由借寇恂制勝萬全端有道折衝一點是精神
向來魯國多男子此日朝家特用真
次宣州太守韻
雙旌迎曉指林廬五馬逢辰政得輿西掖舊裁天子詔
名山今睹帝王書胸中霽月何明甚筆底清風更穆如
衮職還須補天手徵黃那復更躊躇
再次韻
肯將苛政削民廬好把寬仁答乘輿襦袴賸誇今日富
春秋欣見有年書門施水薤何須爾庭臥桁楊只晏如
擬頌中和獻天子鯫生無語却躊躇
和龔太守廵江回署之作
防秋纔過又防春帥守憂邊笑亦顰五馬去循江路穩
一帆回帶雨潮新知兵儒將功無敵有道諸侯守在鄰
籌勝名樓瞻手澤阿翁世業肯沉淪(原註龔守先世守是郡扁樓曰籌勝)
吳潛
桐川道中
咿軋籃輿拂面風桃花倚路笑迎逢黃鸝囀處風篁密
白鳥飛邊煙樹濃日午暫休欹客枕年饑忽喜聽村舂
鄉音接續知家近尚及春犂伴老農
和章子美閱武見貽
事業諸公鬭長雄非才只願課田功誰知絃管江南地
漸有弓刀塞北風大獮未須搜猛獸先驅聊用習驕驄
還知武備資文事要在人心可即戎
李孝先
春日有感
雨歛輕寒淑氣回曉街清霽斷浮埃風高柳倦終朝舞
歲閏花遲數日開歸夢每逾千里去遠書新過萬山來
旅情官况都無賴強對韶輝殢酒杯
王文資(按寧國府志作文質)
䞇王五峯察使
維石巖巖有五峯繡衣直指大江東觀風要集流民鴈
察吏還從御史驄天遣梅花迎使節春融芹藻到儒宫
澄清天下無餘事歸衮當如魏國公
李兼
回次采石
千帆東下勢連檣控帶河山自一方塞角凄風營戍遠
野花濕雨墓田荒落霞孤鶩江干闊去馬來牛歲月長
老我聲名無一遂征衫藍縷鬢蒼蒼
謝當塗陳舍人饋姑孰春
門巷春風翳草萊筆畊無藝甑生埃空成洛下書生詠
敢望青州從事來洗盞首供堂上夀留尊更待月中開
陶然竟堕難名境疑是凌歊百尺臺
晚春
筠窗幽獨静亡鄰坐睡從吾一欠伸綠樹清圓宜静晝
孤花寂寞照餘春時拈栢子燒銅鼎旋碾茶團瀹玉塵
在昔芻蕘猶足採獨慙無用養閒身
送交代高丞
天涯客裏送人歸恨絶青青楊柳枝細雨杏園摩詰畫
春風花岸少陵詩九天掄擢堪先卜萬里功名莫後時
江上豈無西到鴈平安數遣故人知
簡丘倅即次韻
先生志尚直明廬庀職毋嫌外且疎聊向江城紆驥足
行趨禁闥侍鸞輿河陽花樹曾親植魯相葵根欲盡鋤
從此把君詩過目絶勝厚祿故人書
胡榘
挽莫與倫
三顧無人憶草廬藻江文海竟何如馬卿早已羞逢掖
狗監誰能薦子虛曠達嗣宗貧嗜酒清高元晏老耽書
南州人物今如許深惜霜林一夜疎
劉有慶
鍾山
蟠龍垂顧飲江湄臥護宗祧彼一時馬渡巳嗟南國蹙
猿驚何暇北山移郊壇曾祝千年運塔廟空留異代悲
北望中原形勢盡太平草木亦熙熙
元
王翊龍
和李治中韻
英雄老去覺顔凋約矢無書可射聊春暮流光嗟逝水
山深幽夢付回潮翠林鳥聚雲帷合清沼魚吞雪絮消
我欲雙溪釣煙雨彩虹聞已跨飛橋(原注城東橋新成)
再次韻
青松要見歲寒凋一笑人生樂亦聊玉樹怕聽吳苑曲
銀山空吼浙江潮年光荏苒鬢毛改世路﨑嶇髀肉消
天道乘除春又去杜鵑聲在洛陽橋
熊不易
綿坑雨夜投文秘監
夜經十里綿坑谷虎嘯風號客喪魂行有石頭偏雨滑
去無人跡更天昏鳥啼僮自聽為鬼山盡我還知近村
急報扣門文祕監旋炊香稻為開樽
過符川有感
神宅仙棲倚翠虛何年流水潰焦圩山留阿育當前塔
潭秘旌陽去後符芳草羅生荒市綠高門零落舊時朱
丘墟此地渾閒事禾黍秋風滿故都
水西寺
栢山廟裏神松古裴相園中僧塔高行馬不旋陵變谷
蟄龍一起海生濤樓侵林杪天盈尺雲接溪頭水半篙
隔岸人烟秋色暝一簾疎雨正蕭騷
張浚明
題土山寺二首
出城十里囂塵遠此地登臨是勝遊山勢西來分鳳爪
溪流南下繞龍頭瞿曇殿聳仍孤刹丞相祠荒但古丘
獨倚闌干人不會霜風落葉正蕭颼
平瞻蒼翠俯潺湲詩景分明指顧間地接郊坰換今古
秀鍾人物在溪山春風跨馬銀鞍穏夜月騎牛鐵笛閒
從昔陵陽多俊傑要知天運大循環(原注梅詢侍讀遊此曾乘銀鞍馬李)
(含章隱此常騎牛吹鐵笛)
送表兄從戎
丈夫結髮去從戎臂健重彎舊角弓襄漢兒童知勇力
江淮草木識威風平生未展安邊策一念常懷報國忠
指日紫袍金帶貴老天元不負英雄
朱得先
上郡守
䕫龍接武上亨衢自是君王乞左符雨露湛恩霑紫綬
乾坤清氣滿冰壺陳留合使飛蝗避(原注王况為陳留守蝗高飛去)周
道誰知我馬瘏不有字人心獨苦誰宣皇澤沃焦枯
次馮介溪閒居韻
竹屋松窗杳靄間林猿沙鳥共溪山種花長占青春好
讀易堪消白日閒隱處雲泉思共酌夢中烟樹正相關
他年容我狂吟否獨立斜陽拄杖斑
王儒珪
上御史
繡衣將指到南溟驄馬驅馳萬里行玉鑑冰壺元瑩徹
蠻烟瘴雨喜澄清簡書程度歸鍾阜原隰咨詢過謝城
共慶飛龍新御極好陳民瘼達聰明
王儒珍
送友人之杭求仕
六月塵沙苦欝蒸連朝送别意相仍曳裾慣作侯王客
推轂寧煩玉帛徵顧我疎慵懷隱豹憐君矍鑠逐飛鵬
孤山清氣千年在到日尋詩為一登
王圭
送李廉使之荆南二首
火落金天爽氣浮澄江練淨引仙舟霜威此去清三楚
霖雨行看遍九州銀漢星槎當好夜渚宫烟樹正高秋
熙朝圖任須元老未許周南此滯留
儒林分席春生座射圃旋車月滿溪暫憩棠隂人愛樹
無言李下自成蹊恩光新拜宫壺賜姓字多應御筆題
但得明良千載遇腐儒何恨老幽栖
上李廉訪大使
清於冰玉重於山愛國憂民兩鬢斑霖雨待均環海内
德星暫出斗牛間陽春有脚能生物水鏡無心自照奸
從此棠隂遍南國豈伊寒士獨歡顔
壽阮若山總管
岸幘西風氣自豪從將了事付兒曹也知客裏思鱸鱠
何似山中把蟹螯九日黃花如有約百年青眼為誰高
溪山大好登臨地可但餐英賦楚騷
王璋
聞疎齋盧公拜集賢之命以詩寄賀
洛下秋來傳近作日邊使至報除書乍聞北闕多新貴
重直西垣識舊廬陶謝風流連白社應劉文字盛黃初
深知有意沉冥者自是無心賦子虛
寄戴帥初(原註時授信州教授)
重席先生安穩無上饒人物近何如李君會有新篇什
謝氏誰為舊學徒(原注李明通謝疊山皆廣信人)曲士幾曾關世道斯
文豈不在師儒宣州日日有來使莫寄靈峰水玉珠
和疎齋韻送丁太初參議
官曹清切遴才賢共喜明時理化絃燕市驥來媒樂毅
遼東鶴去羡丁仙胸中載籍經綸地袖裏封章咫尺天
紫禁烟花春漸好人歸况在鴈歸前
上姚廉使生日
中朝文獻數三姚最說元方有鳳毛奎璧光芒相照映
神仙地位自清高南州已賀開新府西掖遄歸占舊巢
從此漢宫陪宴侍不應海上壽蟠桃
次韻即事
莫為清醪憶故鄉喜聞社甕響糟床鱸魚未出江頭網
螃蟹初登步下艎醉罷隣窗雞撲碌夢回空案鼠跳梁
誰言處士無供具也得山童㸑欲凉
貢仲章奉禮歸自都下戲簡
少年如玉更清才自致青雲不用媒禮寺暫抛文竹去
慈闈齊慶綵衣來鵲知人喜移時語花為郎歸滿意開
好趁芳辰娛色養日邊應有使來催
潘季通生日
見君童穉便情親况復郊居作近隣漢相不將金遺子
潘家偏得玉為人枯桐撫罷心逾曠秃筆拈來畫有神
更趁妙年培遠業佇看三鳳出風塵
小閣呈敬仲兄
小閣纔容六尺牀苦寒聊與蟄俱藏少安書卷偏能熟
謾插瓶花已覺香桑火旋分蒸秫竈松風時和煮茶湯
閒中有事能談妙不問維摩借道場
貢南漪生日
薰風吹送十洲仙仍占湖山小隱天歲月只今書亥字
精神依舊似丁年園公志操雖辭漢季子才名巳重燕
笑遣新詩致樽酒高門賀客不持錢
許晞顔
贄監郡公
金章紫綬照南州身在陵陽最上頭曉雨桑麻吳地暖
西風䆉稏楚鄉秋朱轓到處行雙鹿綠野何人佩一牛
見說御屏題姓字崇班早晚侍前旒
汪鑫
和韻送陳慈湖狀元
澹烟衰草斷吟魂一舸滄浪送客頻商嶺今聞迎漢老
武陵誰復是秦人九秋風月詩應好萬里乾坤道未貧
只恐魁芒天漸遠明河從此許誰親
趙艮巖知縣歲晚見訪
龍種當年舊帝家飛鳬歲晚尚天涯忽傳詩句心先識
各問流年鬢欲華村巷春風喧爆竹燈簷夜雨飯胡麻
東游故舊如相問為說桃源學種花
贄徐容齋憲使
桃花深處是吾廬半世豪華等傳車夢斷舊蕉曾有鹿
歌殘長鋏信無魚愁吟獨感庚寅賦歸去重尋甲子書
聖代喜無封禪事空山容得病相如
宿瓜州
客愁秋意渺無窮蘆葦瀟瀟故壘空山脉南來江欲斷
潮頭東去海相通斷雲歸鴈淮天碧落日啼鴉楚樹紅
應是瓜洲笑飄泊十年三度落征篷
金陵懷古呈吳山西宫講
虎戰龍争古石頭山河歴歴似中州六朝遺恨千年在
諸老清談萬事休落日藤蘿梁寺晚寒烟蔓草晉陵秋
東南歌舞英雄倦無復新亭泣楚囚
辭洪損軒憲使行姑蘇道中
潮送輕帆過淺沙重重溝港響衰葭燕巢未穩元非幕
鱸鱠雖肥不是家風急棹歌穿荇葉日斜橋影臥蘋花
垂虹亭下滄浪水不與愁人洗鬢華
汪銖
陶弘景故居
懶著朝衣此隱淪山中宰相至今稱仙魂自入蓬萊島
故宅皆歸蘭若僧種藥地荒人不見煉丹井在月空澄
誰知更有幽栖處茅洞烟霞鎻碧藤
遊金山寺
偶向西津喚渡船金山勝處訪高禪人間車馬去無路
水上樓臺别有天江樹日晴孤鶻下石潭雲暗老龍眠
鄉僧愛客留煎茗旋汲巖頭第一泉
楚城九女墩次胡月巖韻
楚城山下草離離前代興亡不可知祗見一墩封馬鬛
争傳同穴葬蛾眉簫臺鳳巳分雙翼梧野龍猶入九疑
把酒問春春不語野花野鳥自傷悲
春仲寄鄧處壺
高臺歴歴見關河悵恨誰憐别後多雙鬢盡從愁裏老
一春半向雨中過溪隂殘雪黏青樹江上微風起白波
料得湖天花事好無由分賞欲如何
文敬所自杭歸且聞學飛昇之術和韻奉寄
夢到觚稜日已斜集英曾得對重華海邊古說瀛洲路
圯上今無博浪沙已約詩人吟夜雨更尋道士服朝霞
馬蹄得意春風路今度重來不見花
上御史
列位南臺肅紀綱清冰出壑凜寒芒乘驄秋入青山道
執簡朝凝白紵霜鷹奮西風初搏擊鴻安中澤肯飛翔
此邦民瘼如堪畫異日須將入皂囊
