南宋襍事詩總集類
提要
(臣)等謹案南宋襍事詩七卷
國朝沈嘉轍吳焯陳芝光符曾趙昱勵鶚趙信
同撰嘉轍字欒城焯字尺鳬曾字幼魯鶚字
太鴻皆錢塘人芝光字蔚九昱字功千信字
意林皆仁和人惟曾以薦舉官至戶部郎中
鶚以康熙庚子舉於鄉餘皆終於諸生是書
以其鄉為南宋故都故摭捃軼聞每人各為
詩百首而以所引典故註於每首之下意主
紀事不在修詞故警句頗多而牽綴填砌之
處亦復不少然援据浩博所引書幾及千種
一字一句悉有根柢萃說部之菁華采詞家
之腴潤一代故實巨細兼該頗為有資於考
證蓋不徒以文章論矣乾隆四十一年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
