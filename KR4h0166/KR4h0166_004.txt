南宋襍事詩卷四錢唐符曾撰
龍衮宫衣拜玉階乾安樂奏紫雲開潮沙築得平如席
五輅新從大禮來
(武林舊事冬至或元旦有事南郊自嘉會門至麗正門計九里三百二十步皆以潮沙填築其平如席以)
(便五輅往來至期上服通天冠絳紗袍升自午階天步所臨皆藉以黃羅謂之黃道中貴一人以金合貯)
(片腦迎前撒之時壇壝内外凡數萬衆肅然無譁天風時送佩環韶濩之音正如九天吹下也弁陽老人)
(詩云黃道宫羅瑞腦香衮龍升降佩鏘鏘大安輦奏乾安曲萬點明星蔟紫皇)
臨池太母照鸞釵欄幕休遮秋水涯小住玉田香世界
芙蓉尤在卧看佳
(四朝聞見錄北宫與東園最近旬浹間即恭請憲聖臨幸屬芙蓉臨池秀發遂白憲聖請登龍舟撤去欄)
(幕卧看尤佳憲聖欣然從之)
玉堂宣勸紫金盂秋色偏將山翠餘著就麟臺傳故事
白團扇又賜親書
(石湖集寓直玉堂拜賜御酒詩歸雅陸續墮宫槐簾幕參差晚不開小雨逐將秋色至長風時送市聲來)
(近瞻北斗璿璣次猶夢西山翠碧堆慚愧君恩來甲夜殿頭宣勸紫金杯麟臺故事程俱紹興初為秘)
(書少監時庶事草創摭三館舊聞撰為書曰麟臺故事浮溪集序高宗以所御白團扇親書紫誥仍兼)
(綰黃麻似六經十字以賜汪藻)
一帖鵝黃印擅竒鼠鬚瘦筆費尋思空餘内府裝褫手
何處梅花問玉池
(輟畊錄蘭亭一百十七刻廼理宗内府所藏裝褫作十冊每版有内府圖書鈐縫玉池上又京師有鵝)
(黃棗木印又舊梅花新梅花皆刻名)
太學牢丸細麵溲山厨筍蕨未堪儔諸儒坐飽彭生肉
玉楮篇中著意收
(玉楮集饅頭詩幾年太學飽諸儒餘伎猶傳筍蕨厨公子彭生紅縷肉將軍鐵杖白蓮膚芳馨政可資椒)
(實麤澤何妨比瓠壺老去齒牙辜大嚼流涎聊合慰饞奴武林舊事蒸作從食有太學饅頭)
翻出游絲别樣多春蠶一縷奈愁何正書筆力無人繼
博得思陵歎九歌
(攻媿集錢唐吳傅朋游絲書前無古人云春蠶一縷來不斷石御定書畫譜仲明舉題吳傅朋草書詩)
(鈞筆力歸毫芒得畫禪室隨筆傅朋正書為宋朝第一今觀九歌深蘭亭洛神遺意高宗洞精筆法至)
(為閣筆歎賞不虛也)
液雨深宫落葉零煖杯行處叠寒屏御爐新進嚴州炭
不用桃紋鵓鴿青
(夢粱錄十月中雨謂之液雨百蟲飲此而蟄不老學菴筆記高宗幸臨安詔嚴州進炭止用土產用琴)
(樣胡桃紋鵓鴿青)
多福階前竹一叢憑將玅偈問支公清風淇澳無尋處
曲曲斜斜自不同
(指月錄宋杭州多福和尚居多福寺僧問如何是多福一叢竹曰一莖兩莖斜曰學人不會曰三莖四莖)
(曲研咸淳臨安志多福院乾道三年建移請今額三六齋筆記梅花道人一葉竹題云誰云古多福)
(莖四莖曲涼隂生研池清風滿淇澳)
卷裏光隂客憶家墨梅飄落又天涯旗亭摘句空題遍
新體何人愛杏花
(簡齋集高宗喜陳去非客子光隂詩卷裏杏花消息雨聲中之句晚年益工旗亭傳舍摘句殆遍題寫號)
(稱新體和容齋五筆崇寧朝時相不許士大夫讀史作詩政後稍復為之陳去非以墨梅絶句擢寘館)
(閣)
絲桐雖博思陵悅日給黃金未足誇有子絶絃教别藝
幾年幾世遇官家
(四朝聞見錄琴師黃震後易名振以琴召入思陵悅其音命待詔御前日給以黃金一兩後黃教子乃以)
(他藝人語以爾子不足進於琴邪黃喟然嘆曰幾年幾世又遇這一箇官家黃死遂絶絃云)
參政門前畫戟枝客來倒屣未為遲爭歌燭影搖紅句
見了何如不見時
(後邨詩話嘉定更化收召故老一名公拜參政雖好士而力不能援謂客曰贄而來見者吾皆倒屣未嘗)
(敢失一士外議何如客素滑稽答曰自公大用外間盛唱燭影搖紅之詞參政問何故客舉卒章曰幾回)
(見了見了還休爭如不見賓主相視一笑)
清秋風月小裵回内苑無人共把杯聊寫一聯詩折簡
橘香酒熟待君來
(四朝聞見錄孝宗以太母故加眷吳郡王益益太母弟也秋氣向清聖意怡懌手書御札一聯云稱此一)
(天風月好橘香酒熟待君來命近璫持賜益益入對頓首稱謝上笑曰聊復當折簡耳按此與西湖志所)
(載異)
五字空題處士墓冷香魂斷喚難回當時若守臨安郡
未必清風在鶴梅
(咸淳臨安志紹興有旨徙僧廬惟處士林逋墓詔勿遷菊潭集和靖墓詩定知魂在梅花上祗有春風)
(喚得醒館老學菴筆記金使自云悟室之孫喜讀書鄧千里之道西湖至和靖祠忽問林公常守臨安)
(耶千里但笑而已)
蛾雪蟾冰舞萬妝天街燈火數錢唐三更鼓吹聞清禁
一笑君王樂歲康
(惜香樂府探春令元夕詞去年元夜正錢唐看天街燈火鬧蛾兒轉處熙熙笑語百萬紅妝女經鉏堂)
(雜志元夕後三日宣嗣秀王及其諸子宴集夀皇云聞得外間鼓吹喧闐想是民間歡樂秀王云連年豐)
(稔民間稍康所以致此)
才見貧兒打夜狐禁園鼓吹又喧呼東華門外龍池上
埋祟年年果有無
(夢梁錄十二月二十四日後街市有貧丐者裝鍾馗小妹等形敲鑼擊鼓沿門乞錢謂之打夜狐又除)
(夕禁中呈大驅儺儀係皇城司諸班直戴面具著綵畫雜色衣裝手執金鎗銀戟畫木刀劎五色龍鳳旗)
(幟以教樂所伶工裝將軍符使判官鍾馗六丁六甲神兵五方鬼使竈君土地門神戶尉等自禁中動鼓)
(吹驅出東華門外轉龍池灣謂之埋祟而散南又云入登平坊沿内城有内門曰東華沿内城面皆殿)
(司中軍立寨名護聖寨寨門外左右俱置護龍水池案登平坊在今清平山巷對可想見宋内城故址)
(也)
院籜宫桃白露零仙娥遺象翠亭亭空傳勅祭文凄絶
縹緲雲中叩玉扃
(七修類藁云閻妃像在集慶寺按西湖志但云理宗御容一幅仇仁近山邨集閻氏園池詩真妃已返)
(鳳臺仙獨立池亭思愴然海岳不傳青鳥信石房誰伴白雲眠宫桃移種難生實院籜初翻又引鞭凝碧)
(荒凉絃管静萍花浮滿釣魚船德隨隱漫錄姚勉述勅祭閻妃文曰五雲縹緲誰叩玉扃上曰朕雖不德)
(未如明皇之盛也)
茅山淤塞復開挑一閘長河暫閉潮八尺碧波亭下水
清流今得過鹽橋
(咸淳臨安志茅山河縱復淤塞乃在人戶稀少村落相半之中雖不免開淘而土泥有可堆積又長河)
(堰下剏置一閘每遇潮上則暫閉此閘則又梅家橋下量得水深四尺碧波亭前水深八尺鹽橋河亦)
(無涸竭之理)
髮白從來能示老烏髭藥贈自何人笑他狀問箕仙語
早向宫中召小陳
(四朝聞見錄光皇春秋已富且又自宫中尹天府入侍重華從容啓上以有贈臣烏髭藥者臣未敢用上)
(語光皇曰正欲示老成於天下何以此為召又今所請仙蓋小陳也光皇尹天府日久遣黃門其父以)
(入上著白絹衫繫小紅絛見陳入避之徐遣召陳黃門設香案金屈巵酒金楪貯生果三飣炷香焚所問)
(狀仙遂降於箕書光皇某年月日有所就黃門持以入出則就以酒勞陳且贈金帛遣出)
碧玉方池墨一泓秋風拉瑟老蛟横宋臣自有綦卿在
曾識操觚有殺生
(秋澗集德夀殿玉方池研詩玉斲坤形霮四溟丹書猶認夀宫名紛紛落墨蛟騰霧謖謖秋風拉瑟聲神)
(物不知崑火烈碧絲今對玉堂卿眼中多少興亡事白髮孤臣最愴情自注當時同僚承旨留中齋學士)
(劉東崖侍讀趙方塘皆宋人也上妮古錄宋高宗建炎以巳所常用之硯賜綦崇禮刻御書銘曰操觚)
(濡墨兮中有殺生造次必思兮令世可行)
筵盞新從赤岸開待他北使賀春來傳宣直到班荆館
風藥花餳賜得回
(武林舊事北使到闕先遣伴使賜御筵於赤岸之班荆館中使傳宣撫問賜龍茶一斤銀合三十兩并風)
(藥花餳)
噴飯何須強效顰别時無復望車塵不知涕淚楊原仲
何似藤州談笑人
(容齋五筆楊愿善佞動作悉效檜嘗因食噴嚏失笑愿於倉卒間亦佯噴飯而笑左右皆哂秦察其奉巳)
(愈喜既亦厭之諷御史排擊而預告愿涕淚交頤曰太師恩過父母一旦别去何時復望車塵馬足耶)
(放翁題跋李莊簡公為檜遠謫籐州談笑而去青鞋布襪即日便行)
三處胥山一處雄廟名永固颯靈風笑他義祖閨中配
何事仙妃亦濫封
(閒窗括異志嘉興有胥山杭州吳山亦名胥山吳縣亦有胥山其名非一媿郯錄中都吳山城隍廟額)
(曰永固理十國春秋注徐温妻白氏宋宗追封為原闕仙妃)
端平敗相樂相羊玉帶空傳出尚方日與門生飲酒快
祗知風月在漁莊
(清雋集傳淳祐丁未鄭清之再相鄭震登門罵曰端平敗相何堪再壊天下被執女子俱下獄京尹趙與)
(&KR0696;縱之鄭罷相乃免賜宋史鄭清之傳上遣中使賜御書輔德明謨之閣楮十萬緍為築室乃日與賓)
(客門生相羊山水間舉又賜玉帶更賜第於西湖之漁莊又方與客飲杯曰今日飲此酒殊快癸)
(辛雜識清之淳祐再相政事多出姪孫太原手昏繆貪汙有作詩譏云先生自號為安晩晩節何為不自)
(安)
擔無市物累歸裝日日還家費較量却與載書惟兩篋
一般徒步出錢唐
(鶴林玉露楊誠齋立朝時計料自京還家之費貯以一篋鑰而置之卧所戒家人不許市一物恐累歸擔)
(日日若促裝者出宋史歐陽守道以言罷歸徒步錢唐唯書兩篋)
約齋桂隱閉閒門接樹栽花法尚存羨殺貴人堂下竹
盡將細麥拌陳根
(游宦紀聞張約齋種花法春分和氣盡接不得夏至陽氣盛種不得二老堂雜誌臨安貴人家種竹木)
(以麥拌土寘根下雖盛夏亦生)
卿冒風霜意不安盛秋之際馭征難繡韉香餅尋常賜
祗領官家念苦寒
(金陀粹編賜鄂王勅卿盛秋之際提兵按邊風霜已寒征馭良苦如是别有事宜可密奏來又十二月)
(大雪苦寒遣詔賜器物宣撫問兼賜御札云戰鞍繡鞍各一對龍涎香一千餅龍茶一合靈寳丹一合鐡)
(簡一對賜卿至可領也)
搜閱虛勞歲月遲御前冊進笑支持僅將婦女神仙語
括凑唐人絶句詩
(四朝聞見錄孝宗從容清燕洪公邁侍上語以宫中無事則編唐人絶句以自娛今已得六百餘首公對)
(曰以臣記憶恐不止此上問有幾公以五千首對上大驚曰若是多耶煩卿為朕編集洪歸搜閱凡逾年)
(僅得十之三至於稗官小說神仙鬼怪婦人女子之詩皆括而凑之迨以進御上固知不迨所對數然亦)
(嘉其敏贍亦轉秩賜金帛)
已見雞竿樹上臺黃旗祗待鶴書開太平萬夀宣恩處
滿道鈴聲報赦來
(武林舊事肆赦日駕自文德殿詣麗正門御樓教坊作樂宫架奏曲簾捲扇開宰臣以下分班立中書令)
(稱有敕立金雞雞竿一起門上仙鶴童子捧赦書降下閤門提點開拆授宣赦舍人起居舍人一員摘句)
(讀宰臣以下再拜俟讀至咸赦除之獄級奏脫枷訖罪囚應諾三呼萬歲而出金雞竿高五丈五尺四面)
(各百戲一人緣索而上謂之搶金雞先到者得利物呼萬歲諸州奏進院各有遞鋪腰鈴黃旗者數人俟)
(宣赦訖即先發太平州萬州夀春府取太平萬壽之語以次俱發鈴聲滿道都人競觀樓下排列次第有)
(宣赦臺雞夢梁錄明禋禮成登門放赦金啣紅幡上書皇帝萬歲)
乞試同文慟未遭九重震怒隸波濤後來奉使中華日
憶否宫門白紵袍
(四朝聞見錄歲當大比有黃姓士人率其徒詣闕乞試同文館不報黃以其徒伏德夀宫祈哀太上覬宣)
(諭孝宗德夀以閒人不管閒事卻其奏黃遂與其徒向宫門大慟且所服白紵袍也孝宗震怒勅有司杖)
(黃背黥隸海島黃因竄入高麗國主用為相後以使事至闕見於孝宗暨其主倦政遂授以國云)
鶉脯曾供祗候官清詞唱出玉笙寒凄涼老抱東都感
猶譜金人捧露盤
(宋史本傳曾覿字純甫汴人紹輿中以寄班祗侯與龍大淵同為建王内知客老學菴筆記曾純甫問)
(一客蕭鷓巴可對何人曰可對曾鶉脯多覿有海野詞一卷絶玅詞選純甫東都故老詞感慨如金)
(人捧露盤憶秦娥等曲凄然有黍離之感砌下水潺潺玉笙吹暮寒亦純甫詞句)
綠幔緋簾挂竹义討春遊屐過分茶牡丹水餅丁香角
踏遍湖堤問杏花
(夢梁錄開沽店門首綵畫歡門設紅綠杈子緋綠簾幕貼金紅紗梔子燈廳院廊廡花木森茂大凢麪)
(食店謂之分茶店更有絲雞麪桐皮麪皮又六部前有丁香餛飩此味精細又有牡丹餅薄春蠒笑靨)
(兒門宋稗類鈔湧金外有杏花園)
醮設天台空奏章乞兒火冷盡荒涼於今樹倒猢猻散
不似平江周一郎
(老學菴筆記檜初得疾遣李季設醮天台行至天姥嶺下遇一士問曰為太師乎曰然曰徒勞耳季遂歸)
(時談藪曹泳侍郎妻碩人厲氏餘姚大族女方泳盛鄉里奔走恐後獨碩人之兄厲德斯不然泳怒帥)
(越時德斯為里正泳風邑官脅治百端竟不屈會之甫殂乃遣介致書於泳啓封乃樹倒猢猻散賦一篇)
(沅武林舊事弄猢猻人平江周一郎猶盧溪集雷雨湘振滯冕皇恩普出九重天乞兒戀權門火應)
(謂死灰能復燃刺申王作)
轔轔月馭上青冥流落人間有石經還驗中宫璽文在
始知憲聖擅蘭亭
(中興小錄吳后嘗臨蘭亭帖佚在人間咸寧郡王韓世忠得之表獻上騐璽文知為中宫臨本賜保康軍)
(節度使吳益刊於石時紹興十五年秋七月丙寅本四朝聞見錄高宗御書六經嘗以賜國子監及石)
(於諸州庠上親御翰墨稍倦憲聖續書至今皆莫能辨)
愛得清言畫手工至今繪苑遡餘風綠荷障子臨秋水
一穗疎花上草蟲
(朱昱毘陵志於清言晉陵人工畫荷花獨步一郡寧宗朝以荷花障進特旨授承節郎圖繪寳鑑嘉定)
(間清言專畫荷花草蠱世號於荷)
唱徹杭州更不回玉壺春賞遍樓臺遺民空掬中原淚
猶說河流天水來
(宋稗類鈔謝處厚有誰把杭州曲子謳之句國老學菴筆記淳熙中河決入汴謂之天水來天水姓也)
(遺民以為恢復之兆)
誰信君王嗜學竒筆痕墨滓遍淋漓才臨五百蘭亭本
更寫香山秋水詞
(益公題跋白詩有秋水淅紅稻朝煙烹白鱗蓋於飲食默寓忠愛不忘君之意孝宗每愛書之三百餘年)
(重遇聖明發揮可老學菴筆記高廟臨蘭亭賜夀皇於建邸後批云依臨五百本來看兩宫篤學如此)
十年閒味梅花詠一日春風楊柳愁俱是可人詩賈禍
不如同泛北山舟
(後村集劉克莊詠落梅東君謬掌花權柄却忌孤高不主張讒者箋其詩以示柄臣由此閒廢十載集)
(中有贈陳起詩陳候生長繁華地却以芸香自沐薰鍊句豈非林處士鬻書莫是穆參軍雨簷兀坐忘春)
(去雪桉清談至夜分何日我閒君閉肆扁舟同泛北山雲案春風楊柳陳起事詳見第六卷注中又賣)
(書者别有小陳道人為賈似道編管)
一編小說奉昇平德夀間消永日清笑喚何人來演史
穆書生與戴書生
(武林舊事德夀宫演史有穆書生戴書生)
玉花挼碎泛春壺開謝春風夢蕊珠二十五枝香冉冉
綠雲晴雪遍南湖
(朝天續集觀張功甫荼蘼詩有香雪南湖今誰有碎接玉花泛春酒武林舊事約齋北園有蕊珠洞植)
(荼蘼二十五株)
產圖吉位用生方宫婢宣來踏逐娘先日申聞學士院
淨除胎髮撰文章
(武林舊事宫中有娠令太醫宿直供畫吉位生方合用藥材催生物件又令踏逐老娘伴人乳婦抱洗)
(女人淨又申學士院撰述胎髮祝夀文)
小學源流識者稀桃菜(菑)柳戼辨纖微舍人手指雲萍
錄協字偏旁果是非
(湘煙錄洪景盧周茂振入館謝啓云桃菜難悟柳丣本同閔康侯曰荀子幬菜敝而不反其常注菜讀為)
(菑古文篆夘字讀當為柳予游宦紀聞包遜字敏道在臨安謁魏舍人了翁蒙進因出雲萍錄令書包)
(有六子皆從心其間名協者舍人指曰此非從心乃是從十有館客李丈留心字學待為叩之少選李至)
(遂及此云其義有二從十乃衆人之和是謂協和萬邦之協從心乃此心之和是謂三后協心之協李名)
(肩吾眉人妙案肩吾有詞見絶好詞)
左右江湖駐蹕初鬱攸飛燼少安居休言兩火兼三火
自是臨安火政疎
(楓窗小牘紹興二年五月大火被燬一萬三千餘家皆以為中興之初改元建炎致此但臨安撲救視汴)
(都為疎目白獺髓紹定初御街中瓦前賣團子者為三火下店遂為失火之䜟)
昭慶鐘樓竹影斜坡公手蹟舊籠紗誰教粉墨移京口
燈暗長廊起暮鴉
(二老堂雜志西湖昭慶寺有鐘在樓上東坡寫竹尚可辨竹下題云夫子方明弼康道嘉甫子瞻同遊庚)
(午八月日題予紹興庚辰往觀則已茫昩後移往鎮江府謝后功德院不復可見靜佳集昭慶寺詩幽)
(尋得勝趣城市幾人能古柳深中磬長廊盡處燈畫龍聽說法塑佛看齋僧别寺經行徧兹遊昔未曾)
貴妃久矣返星軿猶有香魂屬望仙露重月斜凝立處
玉梅花影澹如煙
(異聞總錄咸淳間游士胡天俊於梅樹下得一白羅帕上題詩云蕭蕭風起月痕斜露重雲鬟壓玉珈望)
(斷行雲凝立久手彈珠淚湔梅花胡明日以帕示人趙冰壺駭曰吾亡妾杭人喬氏望仙貴妃姪女也去)
(年暴亡殯梅樹下此正其筆蹟也)
花邊無事蔟狨鞍乘轎都城許從官冣稱踏青流水步
繡裙掛在隔簾看
(雲麓漫鈔故事百官入朝並乘馬自渡江後方乘轎迄今不改竹屋癡語御街行賦轎云筠藤織就花)
(紋細稱穩步如流水踏青陌上雨初晴嫌怕溼文鴛雙履要人送上逄花須住纔過處香風起裙兒掛在)
(簾兒底更不把窗兒閉紅紅白白簇花枝恰稱得尋春芳意歸來時晩紗籠引道扶下人微醉)
芙蓉高閣倚層嵐兵氣休侵酒半酣暗浥龍巾兩行淚
幾人回首望江南
(吳淵穎集理宗在宫中嘗被酒上芙蓉閣見淮上有黑䘲十餘年不散南逼江凄然淚下)
地下鉛筩黯澹秋赤松何處伴同遊他時雖逐圖南去
說著蒼生祗益愁
(朝野遺紀岳飛之斃於獄也獄卒隗順負其屍葬之北山之漘及其死也謂其子曰異時朝廷求而不獲)
(必懸官賞汝告官曰棺上一鉛筩有棘寺勒字吾埋殯之符也後果購其瘞不得以一班職為賞其子始)
(上告官悉如所言天七修類藁金陵士人召仙得詩云風露凄凄雨過疎窗有月到牀前夜深不作紅)
(塵夢注得南華四十篇又云強金擾擾我提兵血戰中原恨未平大厦已斜支一木豈期長脚悞蒼生二)
(人乃陳摶岳飛)
寳墨叢奎四軸餘史家恩勅等瓊琚内官亦有金絲扇
隨駕今朝盡賜書
(乾淳起居注淳熙五年太上賜史少保御書四軸隨駕宫人内官並賜金絲御書扇)
紅粉青衿盡北征昨宵丞相已書名秀才揀去將何用
也與宫人合隊行
(水雲集有北師要討撒花銀官府行移逼市民丞相伯顔猶有語學中要揀秀才人又有三宫今日燕)
(山去春草萋萋上玉階)
怡悵孤山第一春墓田處士有比鄰也知諫草名傳世
空把梅花問故人
(深雪偶談秋壑送朝客詩頸聯云梅花見處多留句諫草蔵來定得名宋稗類鈔賈似道别於西泠之)
(外架樓臨之曰第一春梅塢)
冰盤角黍浴蘭時内司爭先雕刻竒亦有彩金紗盝子
一枝通草貌天師
(楊太后宫詞角黍冰盤飣豆裝酒闌昌歜泛瑤觴或夢梁錄浴蘭令節内司意思局以紅紗彩金盝子)
(菖蒲或通草雕刻天師馭虎像於中)
老秦筆意授雕兒遂壊紅羅岳字旗可惜東松菴壁上
一行遺墨見淋漓
(宋史凡論人章疏皆檜自操以授言官識之者曰此老秦筆也桯史飛以紅羅為幟上刺岳字秋崖)
(小藁岳飛帖王之討楊么也公過師吾里留題東松菴壁上老墨飛動忠義之氣如所謂同後軍王團練)
(者蓋後來告變之王雕兒也)
野遊時到白雲堂麋性隨圓復就方贏得句傳山鳥起
巖花衝落半溪香
(四朝聞見錄恭孝儀王嘗遊天竺有山禽忽驚起衝落半巖花之句嘗自贊其容有性比山麋貌同野叟)
(隨圓就方似無唯有云云蓋叙其推戴事也死葬西湖顯明寺天竺志天竺有白雲堂)
朝朝絃管戲春湖看過春風二月無獨有金橋垂柳色
不曾寫入燕遊圖
(西溪梵隱志金四姥橋垂柳獨盛志雅堂襍鈔理宗有燕遊圖一軸)
曾入摛文備講筵賜冰支酒自年年明朝禁宿供宣訪
又費餐錢日一千
(楊太后宫詞有翰林學士知誰直今日傳宣與賜冰玉堂雜記隆興初用正宗故實輪講筵學士院官)
(直宿禁林每夕兩員以備宣引諮訪冰又翰林支快行家食殘三千又折酒錢三百别賜一擔若寓直)
(支餐錢一千限日下支不許次日以南宋宫殿記摛文殿在玉堂之後東西二閣處詞臣)
和寧門外雨如塵遊騎歸來滿眼春雪色海鮮都上市
却隨花果及時新
(古杭夢遊錄自大内和寧門外新路南北寳玉珍異及花果時新海鮮野味竒器天下所無者悉集於此)
玉栅燈懸異巧名佳人遊賞遍春城歸來幾日間抛過
又試東風絃管聲
(稊米集孤山寒食詩最憐隱者高眠地日日春風是管絃夢粱錄元宵牛羊司前有内侍蔣苑使家粧)
(點亭臺懸掛玉柵異巧華燈女又公子王孫以紗籠喝道將帶佳人美遍地遊賞)
雪花吹浪過西陵今夜清遊興未曾載月小舟仍似舊
有人江上吊詩僧
(攻媿集詩舊聞老具擅詩聲夜汎錢唐向鳳城今日清遊更豪逸雪花和月帶潮生自注法具字圓復紹)
(興初詩僧也有月夜游錢唐江詩云小舟為我載月色白沙翠竹光相射后復云白下金陵四百年無此)
(豪逸)
老喚詩人薦得名寺前覓句寫閒情晩雲涼雨吹應遍
合轉橋東玩月行
(朱文公大全集同僚小集梵天寺坐間雨作已復開霽步至東橋玩月賦詩二首有層雲生薄晩涼雨遍)
(空山之句朱又孝宗時侍郎胡銓以詩人薦同王庭珪内召故子自註詩云僕不能詩平生僥倖多類)
(此)
已却村酤禁酒牌何須欄稅更安排欲尋栗里高風處
祗見春花落御街
(西溪梵隱志西溪留下西南三里有宋人禁酒牌即高宗入山村酒肆喜其供奉精潔御書界牌以賜曰)
(不為酒稅處是也後為陶家廂理宗朝有陶處士隱此水竹田桑夫畊婦織有栗里之風皆山川幽寂之)
(處也置續文獻通考孝宗淳熙五年知臨安府吳淵乞復西溪發引欄稅上曰去城五十里豈可復置)
(欄稅行張渢禁酒牌詩芳草承騎春花落御階)
染洗宫花勅字新鬻來猶帶舊家春可憐六尺青綾誥
淚濕殘綃換帖人
(晞髮集有洗舊誥綾鬻將以為緣以紺繒易得之作手卷賦小樂章求好事者書其後詩曰吳宫輦路傷)
(行客繭冰壓雲凝碧色門前新掃染家鄰借人鋪設殘衣帛宫花翦綾連院號覆取翻看成一道織紋宛)
(轉勅字新知是初誰六尺誥城霞失彩宫蘚病中與海圖上衣領改顔倖售緣所遭褪藥玄香洗藍影青)
(綢易得淚承睫擊筑楚歌無故業歌殘求書好事人異代倘傳誥綾帖)
車駕蒼黃南渡日可憐應乏濟時才請看不識錢唐事
猶頌東巡二月來
(老學菴筆記建炎三年春車駕倉卒南渡有侍臣陳劄子首曰恭惟陛下歲二月東巡狩至於錢唐吕相)
(笑之曰秀才家不識時務)
萬緡宣賜遭時忌老去逄官是畏塗不用再看磨鏡帖
蚤將居里釋麟符
(玉堂雜記御史王綸草劉婉儀進位貴妃制太上稱其有典誥體潤筆殆萬緡賜硯尤竒秦丞相不樂遭)
(論列而去周必大嘗草其致仕制曰少則歌鹿鳴而薦於鄉老則釋麟符而居其里宋稗類鈔潘良貴)
(少有氣節數忤權貴自少至老出入三朝在官不過八百六十日居不蔽風雨無尺寸之田有磨鏡帖行)
(於世世以為名言自號默成居士)
心經一頌意云何百萬僧齋願豈多頑石更將鐫作佛
莫言只解畫彌陀
(横浦集錢唐喻氏子生不茹葷少妙畫學吳道子臻其能後專畫阿彌陀佛無為子楊次公喜之呼為喻)
(彌陀為兒時嘗誦心經立願齋僧三百萬遊西湖多寳山輒作念曰異時當鐫此為佛其後遂為彌陀之)
(像)
鹵簿圖成出北門贐儀匄得向南奔蜀王曾為頭顱計
莫望西州掩淚痕
(四朝聞見錄吳曦既用賂師旦遂舉全蜀以授之其在殿巖也常命工圖畫上乘輿鹵簿卷軸甚詳人問)
(曰大尉何用此曦紿之曰把歸去教孩兒看了消災滅罪及出北關遂焚香拜天於鷁首云且得脫身歸)
(去其反狀已萌於此矣遣宋史程松以書抵曦匄贐禮買舟稱曦為蜀王曦吏以匣封致餽松望見大)
(恐疑其劒也亟逃奔使者追及松不得已啓視之則金寳也松乃兼程出峽西向掩淚曰吾今獲保頭顱)
(矣)
烏巾山滿雪中花佳茗還將鬭玉芽恰自鼎湖龍去後
錫塘誰訪白枇杷
(咸淳臨安志枇杷出於黃嶺前烏巾山小錫塘塢尤珍白色者上黃次之亦間出佳茗又淳熙間德夀)
(宫嘗密遣人採訪惟烏巾山下汪氏廬前一本實大而味勝歲倍直以醻之又鼎湖即臨平山下藕花)
(洲也)
賜食曾蒙出上方自緣身領膳曹郎絶知禁臠人間少
異品空思細頸羊
(劒南集中秋書懷詩秋風社散日平西餘胙殘壺手自提賜食敢思烹細項家庖仍禁劈團臍自注昔為)
(儀曹郎兼領膳部每蒙賜食與王公略等食品中有羊細頂甚珍予近以惡殺不食蟹)
古玉簪圖舊刻成蘭亭貌出賺書生攜來竟貨錢唐市
金錯猶題後主名
(蘭亭考古圖寫人物一軸唐右丞相閻立本筆狀賺書一段事書生意氣掦掦有自得之色老僧口張不)
(呿有失意之態其狀如生紹又此圃江南庫所藏簪頂古玉軸猶是舊物又興元年七月望有攜此)
(貨於錢唐郡人吳說得之見謝伋言舊有大牙籖後主親題刻其上云上品畫蕭翼籖)
報國翻成去國哀棄官肯許掖垣回如何鑑水龜堂老
晩為南園撰記來
(誠齋集韓侂冑築南園屬誠齋為記許以掖垣曰官可棄記不可得侂冑權日盛遂憂憤成疾家人不敢)
(進邸報適族子自外至言侂胄近狀萬里痛哭呼紙書曰姦臣專權謀危社稷吾頭顱如許報國無路惟)
(有孤憤别妻子筆落而逝記宋史陸游傳晩年再出為韓侂冑撰南園閱古泉見譏清議又常自稱)
(為龜堂老子)
一朝鸞馭報歸期因識環環偽帝姬多被番人笑顔子
怪他宫事教尼師
(四朝聞見錄柔福帝姬徽宗女自金奔歸自言于上上憫之遂以高士㒟尚主及韋太后北方歸持上袂)
(泣未已遽曰奇被番人笑說錯買了顔子柔福死已久上以太母之命寘姬於理獄具誅之東市柔福自)
(聞太后將還鸞馭即以病告嘗以尼師自隨或謂此尼曾事帝姬故備知疇昔帝姬俱上在宫中事偽帝)
(姬引見之日呼上小字尼師之教也京師顔家巷髹器物不堅實故至今謂之顔子生活三朝北盟會)
(編韓世清敗劉忠於蘄州得一婦人自稱柔福帝姬小名環環)
手裊紅旗蹴白波翻頭若作等閒過天街鼓樂迎歸後
爭向尊前唱浪婆
(夢梁錄八月潮怒勝於常時十八日帥座出郊教習水軍抗人有無賴之徒以大綵旗小青涼傘紅綠小)
(傘兒各繫色繡段子滿竿伺潮出海門百十為羣執旗泅水以迓子胥向有前軍作弄潮詩曰弄罷江潮)
(晩入城紅旗颭颭白旗輕不因會喫翻頭浪爭得天街鼓樂迎又云車駕幸禁中觀潮殿廷下視江中)
(水軍教閱整肅部伍望闕奏喏聲如雷震其日帥司備牲禮草履沙木板祭於江中士庶多以經文投之)
禁殿風傳臚唱聲宫花紅處認頭名若教畫竹呈官卷
誰與今年賀滿城
(貴耳錄淳熙間省元徐履殿試用卷子寫竹一枝題曰畫竹一竿送與試官老學菴筆記陳亞今年新)
(及第滿城人賀李衙推)
吳山避寇劇披猖簪珥無遺但淚妝若少侍晨雙篋贈
廉郎没興作徐郎
(揮麈後錄廉宣仲布建炎初自山陽避寇南來攜鉅萬至臨安寓居吳山下陳通等亂悉為劫掠不遺一)
(簪宣仲昔與侍晨道士時若愚游至是聞在賊間姑往訪之授以兩篋令二校防護出關趨霅川依曾空)
(青泊僧舍宣仲張子能之壻外祖戲曰君正是没興徐德言矣)
超然館裏歲華深盛有文心鄧牧心但覓賞音償宿願
一生餘得伯牙琴
(武林耆舊傳云鄧牧字牧心錢唐人隱大滌山人稱為文行先生所居有超然館宴坐累月不出時時作)
(詩文以自娛其著有洞霄記遊山誌雜文橐有都穆鐵網珊瑚錢唐鄧牧心先生生於宋世之季文數)
(十首名曰伯牙琴)
荒涼九曲到叢祠忠武空勞有賜碑昨夜魂歸秋水觀
不堪重現岳家旗
(朝野遺記岳侯卒於大理寺獄獄卒隗順負其屍出踰城至九曲叢祠中故至今九曲五顯廟尚靈輟)
(耕錄鄭元祐為岳武穆王脩祠墓疏賜墓田於棲霞嶺下建祀祠千秋觀西雲薖淡墨臯亭山伯顔取)
(宋屯兵處方伯顔兵至是夕大雷電伯顔望見四山旌旗閃爍皆作精忠岳家字伯顔宰牲為文告祭祭)
(訖風雷乃止臨岳侯傳侯中毒而死葬於安菜園内)
六更夢醒閱興亡瀛國秋風兩鬢霜因記華山陳處士
紙錢無處是錢唐
(貴耳錄真宗問陳摶國祚靈長之數陳奏云過唐不及漢紙錢使不得處數百年前巳先知止錢唐之䜟)
(渡元朝文類封瀛國公制王磐撰有云戈船競而天塹無憑鐡馬長驅而松關失險云云)
鳳舄霞裳翦霧開一聲清蹕八鸞迴將軍會揖單于去
親奉瑤池阿母來
(誠齋集題曹仲本出示譙國公迎請太后圖詩中有翠華黃屋從天降一聲清蹕萬人看輦中似是瑤池)
(母鳳舄霞裳翦重霧將軍元是一縫掖忽攘兩臂挽五石長揖單于如小兒奉歸急輦如折枝)
紹興元祐事麤疎日歷參教玉牒餘不及開元表遺錄
太平留得有傳書
(困學紀聞紹興重脩哲宗實錄獨元祐八年事皆無存者參取玉牒日歷諸書以足之僅得成書中興後)
(事紹興八年至二十五十年冣為疎略内又孝宗問周益公云唐孫樵讀開元錄雜報數事有宣政門)
(宰相與百僚廷諫十刻罷編檢新舊唐史及諸書並不載益公奏太平御覽總目内有開元錄一書祖宗)
(朝此本尚存近世偶不傳耳容臣博加詢訪)
鏤將書印散中都七寳猶藏誥語無點筆一揮江上事
邊風吹起九思圖
(逸民史王忠民當高宗渡江劉豫僭立作九思圖及定亂四象逹之金主及鏤板印圖散於偽境以明大)
(義紹興三年翟宗薦其忠節授宣教郎詔遣至行在忠民上疏辭以誥寘牘中藏七寳山下力懇求去)
酒樓唱徹隔牆聞千乘花紅一色雲椎髻烏衣小龍女
新傳歌譜玉華君
(林下詞選紹興間都下酒肆中有道人攜烏衣椎髻女子買斗酒獨飲女子歌詞以侑云朝元路朝元路)
(同駕玉華君千乘載花紅一色人間遙指是祥雲迴望海光新或記之以問一道士道士驚曰此赤城韓)
(夫人所製水府蔡真君法駕導引也烏衣女子疑龍云)
垂老三橋卧旅樓梅花無語替人愁一宵飛去鸚籠在
勝雪何緣似玉榴
(癸辛雜識别集方回字萬里號虚谷徽人也寓杭之三橋旅樓有二婢曰周勝雪劉玉榴方遊金陵寄二)
(婢於其母周姬之家恣開杜陵之門勝雪者為豪客挾去方歸悵惋作詩有鸚鵡籠開綵索寬一宵飛去)
(為誰歡之句先是方為庶官嘗賦梅花百咏以諛賈相)
龍尾金花識御顔五雲猶帶斲痕班如何硯亦論遭遇
秘閣宸書一字頑
(春風堂隨筆宋謝墍知徽州於舊坑取石貢理宗初坑上常有五色雲氣如錦衾隨雲所覆處斲之老)
(學菴筆記秘閣有硯思陵御書一頑字因謂之準勅頑硯)
隂陽雙柏翠光濃孤直何心貢九重曲竹只生安隱院
管城子合受斜封
(太平清話南渡高宗時高麗國進隂陽柏一株僅二尺許每歲左花則右實右花則左實咸淳臨安志)
(安隱院在臨平山南地生曲竹林次麟詩直節稜稜是此君耳孫却以曲為名首陽山下知難種只可斜)
(封向管城)
載礫填窪尚典型北山仍與接南屏惠卿毁後潛增築
依舊㳂隄有九亭
(咸淳臨安志蘇公隄郡守吕惠卿奏毁之運又咸淳五年朝廷給錢命守臣潛說友增築載礫土填窪)
(益庳通高二尺袤七百五十丈廣皆六十尺㳂隄舊有亭九亦治新之仍補花木數百本東坡詩六橋横)
(絶天漢上北山始與南屏通)
一簇紅鸞扇影遮景靈歸去擁如霞羣臣醉盡沾春色
頭上風吹羅帛花
(夢梁錄嘉定四年十月十九日降旨遇大朝會聖節大宴及恭謝回鑾主上不簪花又倏遇聖節朝會宴)
(賜羣臣通草花遇恭謝親享賜羅帛花又詩曰景靈行駕到和寕頭上宫花射彩雲歸向慈嚴誇盛事誓)
(殫忠力報吾君)
南薰廣殿戞風鈴馬遠曾圖淺色屏絶笑螺屏填十事
鹿磯月峽夢難醒
(寓意編好事家藏宋馬遠畫南薰殿淺色屏障獻癸辛雜識别集王橚為螺鈿屏風圖賈相十事以曰)
(度宗即位南郊慶成鄂渚守城月峽斷橋鹿磯奏捷草坪決戰安南獻象建獻嘉禾川獻嘉禾淮擒孛化)
隆祐鸞車已上仙攅宫初建謂當然誰憐伊洛諸陵寢
有似錢唐向趙田
(東齋紀事隆祐太后升遐朝廷欲建山陵兩浙漕臣曾公卷謂諸帝陵寢今存伊洛不日復中原即歸葬)
(矣宜以攅宫為名僉以為當原經鉏堂雜志趙子固向伯升錢唐二佳士其先太人攜家南渡各有中)
(原田契兩籠其初日望恢復憑契復故業至今七十餘年竟成無用)
粉墨應須尚雅馴畫中草草冣通神試看嗜酒梁風子
減筆能將伏院人
(圖繪寳鑑梁楷嘉泰年畫院待詔賜金帶不受掛於院内嗜酒自樂號曰梁風子院人見其精玅之筆無)
(不驚伏傳於世者謂之減筆)
海道空教寫作圖不堪南庫盡荒蕪璽文還驗當時篆
玉紐雙龍記有無
(元秘書志王士點商企翁秘書監關到物件有杭州海道圖一軸又收致寳四顆皇帝行寳白玉雙龍紐)
(一顆上帶紅絨縧系欽崇國祀之寳青白玉五螭鈕一顆光堯夀聖憲天體道性仁誠德經武緯文太上)
(皇帝之寳蒼玉實碾螭紐一顆上有舊黃絨小縧系宋皇帝寳象牙素紐一顆上有裂璺)
白紗巾拭淚痕多半臂分明念九哥空寄金鐶人不見
柰他蝴蝶鬭飛何
(北狩見聞錄徽廟出御衣之襯一領俗呼背心又索於懿節邢后得所帶金耳鐶子一隻上有雙飛小蝴)
(蝶俗名鬭高飛云是今上皇帝在藩邸時製以為的驗及皇太后信令曹勛見上奏之詔誥丁寧且泣且)
(囑曰無忘吾北行之苦又以拭淚白紗手帕子付臣曰見上深致我思念淚下之痛)
拂石曾經御坐來易安齋裏賦詩回春風吹瘦横斜影
上番先探青蒂梅
(四朝聞見錄光堯親祀南郊因過易安齋為賦梅巖孝宗和云秀色環亭擁霽霞原闕水艷數枝斜束君)
(欲奉天顔喜故遣融和放早花高宗嘗問主僧云此梅喚作甚梅僧對曰青蒂梅又問曰梅邊有籐喚作)
(甚對曰萬歲籐稱旨賜僧階上嘗拂石而坐至今謂之御坐石)
能傳車輅劉宗古善寫天神胡彦龍鯨海風波中興業
不圖坐右作遺蹤
(畫繼劉宗古宣和間成忠郎亂後歸江左朝廷方尋訪車輅式而宗古進本稱旨除提舉車輅院事圖)
(繪寳鑑胡彦龍善畫人物天神紹定畫院待詔有雲麓漫鈔建炎三年航海幸台州祥符寺今壁間詩)
(云黃帽當年駕舳艫東浮鯨海出三吳中興事業風波惡好作君王坐右圖)
斷橋月即短橋時夜夜荷風度柳絲蕩漾香魂向何處
試聽順受老人詞
(花菴中興絶玅詞選吳禮之字子和錢塘人有順受老人詞五卷王生陶氏月夜共沉西湖賦霜天曉角)
(吊之云連環易缺難解同心結癡騃佳人才子情緣重怕離别意切人路絶共沉烟水闊蕩漾香魂何處)
(長橋月斷橋月橋按西湖志本癸辛雜識載王陶事但云都人作長月短橋月以哀之不記全篇且不)
(知作者姓字得此可以補之短橋花菴本作斷橋是斷橋可名短橋也亦前此所未聞)
龍井松風鶴夢涼水聲人語近僧廊風流冣是淳熙日
尚有東坡植海棠
(靖逸小藁秋日遊龍井詩引道煩雙鶴攜囊倩一僮竹光杯影裏人語水聲中不雨雲常濕無霜葉自紅)
(我來何所事端為聽松風海二老堂雜志壬午三月已亥酌龍井入夀聖寺有棠一株蓋蘇公手植者)
摺扇無多一握慳宫紗新弄玉連環誰教楊妺親題字
蜂趕梅花落碎班
(耆舊續聞摺骨扇詞云宫紗蜂趕梅寳扇鸞開翅數摺聚清風一捻生秋意搖搖雲毋輕裊裊瓊枝細莫)
(解玉連環怕作飛花隊今於湖集載此詞來春風堂隨筆今世所用摺扇亦名聚頭扇南宋以詩詞咏)
(聚扇者甚多予收得楊妹子所寫絹扇面摺痕尚存夢梁錄小市周家摺揲扇舖)
蓴絲春貢點薑芽筍劚黃鶯餉内家還有宫厨生菜美
鏗然寒齒嚼梅花
(會稽續志湘湖貢蓴羣咸淳臨安志筍之類有黃鶯筍猫頭筍哺雞筍芳譜宋憲聖后每治生菜必)
(於梅花下取落花雜之)
册后儀文詔翰林制詞應費幾番心官家潤筆須矜貴
先賜黃金二百金
(武林舊事册皇后儀先一日宣翰林學士鎖院草冊后制詞賜學士潤筆金二百兩次日官聽宣布皇后)
(三辭不允太史局擇日行册立禮)
池上金魚策策遊落花如泛碧溪流紛然萍草交迴處
解道紅蟲飼此不
(鼠璞南渡駐蹕王公貴人園池競建豢養之法出焉有金銀兩種鯽魚金鰍時有之金餐為難得魚子多)
(自吐呑往往以萍草置池上待其放子撈起曝乾復換水復生魚黑而白始能成紅或謂因所食紅蟲而)
(變中又六和墖寺後池有此魚如金色)
打馬圖成賦更工蕭蕭竹粉一番風長篇紀事尤竒絶
題贈行人赴紫濛
(打馬圖李易安著并撰賦一篇雲太平清話莫廷韓云向曾置李易安墨竹一幅麓漫鈔李易安有)
(才思其詞已版行於世他文少有見者其上樞密韓公工部尚書胡公詩序云紹興癸丑五月兩公使金)
(通兩宫也易安父祖出韓公門下見此大號令不能忘言作詩各一章以寄意以待採詩者云上韓公云)
(三年夏六月天子視朝久凝旒望南雲垂衣思北狩如聞帝若曰岳牧與羣后賢寧無半千運已過陽九)
(勿勒燕然銘勿種金城柳豈無純孝臣識此霜露悲何必羹捨肉便可車載脂土地非所惜玉帛如塵泥)
(誰當可將命幣厚辭益卑四岳僉曰俞臣下帝所知中朝第一人春官有昌黎身為百夫持行足萬人師)
(嘉祐與建中為政有臯䕫漢家畏王商唐室尊子儀是時巳破膽將命公所宜公拜手稽首受命白玉墀)
(曰臣敢辭難此亦何等時家人安足謀妻子不必辭願奉天地靈願奉宗廟威徑持紫泥詔直入黃龍城)
(北人定稽顙侍子當來迎仁君方博信狂生休請纓或取犬馬血與結天日盟上胡公云胡公清德人所)
(難謀同德協心志安脫衣已被漢恩暖離歌不道易水寒皇天久隂后土濕雨勢未回風勢急車聲轔轔)
(馬蕭蕭壯士懦夫俱感泣閭閻婺婦亦何知瀝血投書干記室天生性氣同虎狼不虞預備庸何傷衷甲)
(昔時聞楚幕乘城前日記平涼葵丘踐土非荒城勿輕談士棄儒生露布詞成馬猶倚崤函關出雞未鳴)
(巧匠何曾棄樗櫟芻蕘之言或有益不乞隋珠與和璧只乞鄉關新信息靈光雖在應蕭蕭草中翁仲今)
(何若遺氓豈尚種桑麻敗將如聞保城郭婺家父祖生齊魯位下名高人比數當時稷下縱談時猶記人)
(揮汗成雨子孫南渡今幾年漂流遂與流人伍欲將血淚寄山河去洒東山一坏土契丹國志紫濛契)
(丹地名晉慕容氏自云有熊氏之裔邑於紫濛之野案方虚谷稱紫濛為契丹館名誤也)
海錯江珍聚玉京百年王氣怒潮平誰憐抗論陳同甫
蚤以三分著史名
(豹隱記談嘉熙中吳潛論錢唐建都以隂陽家言海門巽水蚤晩兩朝後為潮沙湮塞殆天啓國家以轉)
(移之機也)
文獻金源洛水塵建炎留得趙家春一篇帝統遵王命
猶有龍南著集人
(羅鄂州集有帝統論一篇言光堯内禪事文多不載餘冬序錄金之高陵楊興宗史不著名元裕之記)
(其當宋渡江而著龍南集以見正統之所在不以身之所生而自限也可謂卓識之士案後楊廉夫正)
(統辨其說本此)
南宋襍事詩卷四
