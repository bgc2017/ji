小鳴稿卷一
明秦王朱誠泳撰
樂府
聖君曲
聖人履天位馭世應昌期寳歷千年運神京萬世基梯
航来職貢海嶽拱神祇常道陳中夏仁恩洽四夷儀文
唐制度官屬漢威儀氣正三辰順年登百榖滋河清龜
出洛日暖鳳鳴岐大地歌謠滿唐虞今在兹
宛轉歌
夜月明行舟琴更清女郎元是鍾情物風前乍聽難為
情歌宛轉此身今已亡於君有冥契願作雙鴛鴦長太
息相看淚沾臆茫茫造物竟誰尸恨不生逢王敬伯歌
宛轉宛轉悲且長紅顔易零落古今同一傷
明月引
青天有月兮照八荒銀漢無雲兮流素光平分寒暑兮
變炎凉幾人懽樂兮幾悲傷嘆明月之弗改念人生之
靡常或醉飽於夏屋或困敝於康莊一瓢寒士千乘侯
王泥塗囚虜珠翠名倡或安居於甲第或流落於他鄉
百年能幾畢竟亡羊惟達人之知命且對月而銜觴
江上曲
君為南越兒妾乃東吴女江上一相逢目成心已許與
君欲相語奈此舟中人到岸各分散悠悠恨此身風高
波浪險極目孤篷轉重晤良獨難萬里天涯遠
春遊曲(五首)
車馬乘春出鶯花觸眼新秋千忽飛起故故看遊人
走馬章臺路紅塵一騎飛美人招素手樓上喚郎歸
曉色分楊柳春隂護牡丹王孫馳駿馬多是醉中看
新柳迎遊騎飛花趁酒甌年年三二月爛醉曲江頭
樓外江山麗城邊錦繡新春光濃似酒醉殺浪遊人
雞鳴曲
沈沈漏箭催殘更扶桑日出天雞鳴羲和叱馭起蒼震
坐令萬國生光明角角再鳴聲未已萬國祼生都喚起
可憐驅入利名場蠅營盡被雞催死我願人家莫畜鷄
膠膠風雨不湏啼威鳳来儀天下樂日日窗前聞喜鵲
對酒歌
人生埃壒内忽忽如夢中三萬六千日所期安得同枝
上花正開風前花又落羲馭不我留及時胡不樂君不
見三閭大夫誇獨醒形容憔悴江潭行回風歌罷葬魚
腹到底只留身後名又不見伯倫荷鍤身相隨生死有
命信所之潔身曠達兩何有畢竟得失還歸誰榮悴升
沈若翻手千古賢愚同一朽昨朝綠鬢映朱顔今日蒼
髯成皓首秋月春光不等閒何如且罄樽中酒樽中酒
豈徒然會須一飲吸百川白日西馳坐成夜休問安期
與偓佺
古意
君好堤邊柳妾好嶺上松堤柳吐輕絮飛去無定蹤不
如松有操欝欝傲寒冬
君好江上舟妾好岸邊樹舟行遇風波飄泊無常處何
如樹不移風波自来去
樓上曲
東風吹春春欲闌紛紛香雪梨花殘美人倚闌嬌不語
翠䄂籠寒嬾輕舉塵封錦柱暗銀筝那忍彈成腸斷聲
掩袂含羞抱幽怨怕見雕梁語雙燕蹙損雙蛾思轉迷
粉痕滿面傷春啼金蓮緩步下樓去飛絮遊絲蕩心緒
巫陽望斷楚天遙行雨行雲在何處
遠遊篇
至人思遠遊遠遊竟何之聊乘汗漫風直與神仙期晨
興食方丈暮歸宿瑤池憑虚弄日月劍佩光陸離渴飲
九霄露飢飡千歲芝平頭看星斗揮手謝塵羈歡忻朝
帝座指麾役靈祇歸来馭元氣飛雲亦追隨步虚振金
石天風吹鬢絲兩儀與終始三光共盈虧茫茫塵海人
蚩蚩詎能知
苦熱行
赤雲噴火燒長天蟾宫老桂飛蒼烟金烏自恨具毛羽
白虎喘殺知誰憐萬山烘透銷青翠四海波乾欲平地
蒼龍鱗甲隠蟲蛆竟日泥蟠嗟殄瘁况是南州瘴癘鄉
火山炎海連天黃著人毒熱若湯火灼我肌膚成炙瘡
鐵甲磨穿藏蟣蝨萬苦千辛死無日蠻人退去幸生還
一級微名君尚惜
渭城少年行
洛下春深柳絮飛渭城少年應憶歸馬蹄偶入城南陌
相逢却是長安客為言前日發秦臺而翁傳語需君来
千門萬戶燕皆至北苑南園花正開年少尋春湏及早
揮鞭疾上長安道一路春光絶可憐懵騰忽過斗城邊
兩兩新粧臨渭水紛紛遊騎滿秦川秦川自昔羡繁華
王孫公子爭豪誇門開朱戶星初出燕設青樓日未斜
倚醉聫鑣過戚里九衢見者皆興起玉轡搖風馬更驕
鬭雞賭得肯相饒閒尋紅粉来金市喜聽黃鸝過灞橋
橋下倡家新酒熟觧鞍就向倡家宿美人纖手弄琵琶
酒邊雙臉蒸紅霞黃金擲與買今夕少年肯負秦川花
輕薄篇
末世多輕薄輕薄良可嗤昂昂倚門第行行恃先基金
多忽貧賤尚肯恤癃疲氣豪蔑賢聖詎知慕軒羲一飡
烹九鼎下筯猶嗟咨被服極紈綺猶云匪新竒千金買
豔妾色衰竟棄之四方致名馬一蹶終見遺結交出肺
肝盟言日星垂片言苟不合對面生嫌疑仲尼稱匹夫
造化呼小兒伯陽道德小孟軻仁義虧孫吴豈諳兵盧
扁豈知醫陋兹輕薄子宜為君子規薄方驚蝶翅輕於
風柳枝願言執其人為君投四夷
公子行
白面青瞳照秋水豪華知是諸公子金鞍玉轡紫絲鞭
雙雙笑語東風裏越羅披體試春衣鶻似身輕馬似飛
春色薰人隨處好縱遊直過妓樓西美人樓上親招手
公子風流能過否綠楊樹底繋花驄指點銀瓶来索酒
笑將綵勝結同心醉来一擲雙南金翠幃錦帳恣歡謔
夢入陽臺何處尋五更却恨雞聲早馬上歸来踏芳草
彎弓更過曲江頭爭拾金丸逐飛鳥
西城路
西城路半是平田半墳墓平田漸少墳漸多酸風苦雨
泣銅駞百歲光隂駒過隙營營終日將如何人生少年
胡不樂世間那有蘇仙鶴
燕燕于飛
燕燕何處来營巢尋舊主斜衝碧柳烟低掠青蕪雨逐
絮繞迴塘銜泥過遠浦漢灰無復然莫效當時舞
苦哉遠征人
苦哉遠征人荷戈西出秦以身自許國舉目誰為親隂
雲翳落日白草迷黃塵三伏不知暑四月那見春射生
充早食卧草當夜茵風高弓力勁霜重鐵衣新主將號
令肅部伍催行頻提兵誓滅敵僇力敢顧身固知在家
樂寧厭行戍貧他日侯王貴繪像登麒麟
秋夜長
秋夜長明月光露華洗天金氣凉寒蟲候鴈兩何苦聲
逐西風来枕傍彷徨披衣坐夜深丁東又聽搗衣砧殘
燭熒熒更漏静無端萬事皆縈心
遙夜吟
秋夜一何遙燈燼爐烟滅低下水精簾含情對明月
估客樂
郎船下江水乘風疾若飛與儂各分袂掩泣牽郎衣手
拔黃金釵臨岐贈郎别願郎心似金堅持莫輕折
將軍行
銜命西来專斧鉞遠出蕭關探虎穴鐵驄夜踏黑河冰
金戈冷射關山月將軍令嚴健兒勇直擣長驅争鼓勇
隂山北遁穹廬空惟剰牛羊滿丘隴憶昔我軍多戰没
風雨啾啾鬼宵哭於今漢將守邊城翻役官軍收戰骨
露布星馳達冕旒將軍承詔獨封侯爭誇一代麒麟閣
誰念沙場萬髑髏
搗衣曲
井梧葉墜金風起滿庭明月凉扵水為念兒夫戍玉關
塵滿征衣誰與洗我有冰縑三兩疋腁手殷勤為君織
欲製寒衣遠寄將雙杵拈来對砧石搗亂西風續又鳴
一聲聲裡寓幽情夜深玉腕痛且困不知露下將三更
裁縫已就憑誰寄走馬朝来有邊吏一行書染淚千行
寒到君邊衣到未
夜宴謠
良夜沈沈宫漏促兩階庭燎燒銀燭上賓入座氣如虹
簾外佳人面如玉一舉飛觥累十觴鳳笙龍管聲鏘鏘
滿堂珠翠照人眼酒邊尤物令人狂風動俄然銀燭滅
暗中求與同心結紅顔變色絶冠纓壮士羞顔冷扵鐵
君王一笑許終歡保全賓客曾無難夜深痛醉各歸去
感恩直欲傾心肝從来燕禮惟三爵三爵既過多失錯
不醉無歸乃所私飲而不亂真為樂
農夫謠
我昨過農家農夫於我陳嗟嗟天地間而唯農苦辛春
耕土埋足夏耘汗霑巾秋成能幾何僅得比比鄰老農
惟二子輸邊辛苦均大兒援靈夏性命逐車輪小兒戍
甘泉身首犯邊塵老婦賣薪去老農空一身荒村絶鷄
犬四壁罄倉囷公家不我恤里胥動生嗔鞭笞且不免
敢冀周吾貧我農老垂死甘為地下人尚祈孫子輩猶
為平世民
樹中草
草木非同氣託根猶可生如何兄與弟同氣却無情
獨不見
舉頭望仙山孤坐開水殿芳草自成茵落花復如霰輕
雲逐翔鸞綠樹来新燕光景滿目前杳然獨不見
昔思君
昔君與我兮心契意投今君與我兮雲散雨收昔君與
我兮魚水相宜今君與我兮風馬難追昔君與我兮琴
瑟諧和今君與我兮音問蹉跎
傷思吟
碧雲天末寒風起吹亂賓鴻不成字遠道音書那得聞
傷心滴盡相思淚淚㾗界破腮上紅一點靈犀不可通
驚破綠窗蝴蝶夢月明砧杵聞丁東玉關此去三千里
離恨又從今日始自憐不及江上蓮兩兩紅衣竝頭死
吴鉤行
吴鉤鑄鬼工鋒鍔耀昆鐵遊俠購千金羌人猶未滅
壯士行
寢帳夜聞鷄起坐氣如虎怒髮赫衝冠拔劍燈前舞
戍婦詞
奉姑妾盡孝報君郎盡忠忠孝苟無愧死生何必同
飲酒樂
好鳥窗前宛轉春花庭外芳菲任我狂歌醉舞從他兔
走烏飛
春曉曲
隠隠疎鐘出林杪杜鵑啼血韶光老西樓殘月墜咸池
香霧空濛六宮曉綠槐滿院結春隂錦屏銀燭高堂深
鴛鴦不暖紅窗夢虹壺玉漏聲沈沈起来無事偏蕭索
料峭東風越羅薄笑語丫鬟捲繡簾一庭紅雨桃花落
羽林郎
戮力收城後承恩下紫宸電飛騮馬疾日絢錦袍新邃
閤宵藏妓長途晝殺人赦書終見宥依舊佩麒麟
春夜曲
皓月明臺榭和風度管絃夜深諸女伴猶自競鞦韆
凉州詞
黃雲漠漠接平沙落日悲風慘暮笳回首長安五千里
征人若箇不思家
三軍辛苦覓封侯終歲防邊戰不休何事孟佗憑斗酒
當時談笑博凉州
相思曲
去日春光未老别来秋意方深明月寒更砧杵丁東敲
碎儂心
燉煌曲
何物蕃兒顔渥赭生来箇箇能騎馬公然剽掠恣南行
河湟戍卒尸縱横危城窮將呼天泣都護不来誰救急
身無羽翼可能飛一紀窮荒甘受圍萬里長安無一使
丐兵回紇何時歸懦將既誅綾易麥一飽何辭蹈鋒鏑
朝来羣醜已登城我軍四面皆蕃聲萬人觧甲從蕃俗
強把皮裘更我服每直年年寒食時禠裘南向吞聲哭
漢將黃金空滿箧不見征西能報捷
龍支行
邊地悲風聲鼓角長天萬里愁雲薄忽聞天使自天来
龍支城門聊一開碧眼羌兒屯且守沒蕃老兵無黑首
馬前拜問天可汗五十年来今健否涕流自說山東住
結髮從軍隸邊戍一自西戎侵玉關涇隴烽烟薰兩間
漢軍戰死音聲絶戰骨憑誰埋故山十中存者僅三五
哀哀淚滴龍堆土旃裘禦雪酪充飢年深漸解蕃人語
夜觀北斗憶中原每見花開思故園記得来時星火急
親鄰送我出前村憑君歸報今天子早發天兵下天水
假若不来期速死猶是唐家忠孝鬼
酒罏行
酒罏正在街當中青樓錦樹圍香風美人巧笑餌行客
玉顔相映桃花紅蛾眉瓠齒兼螓首鞍馬門前競沽酒
笑謔焉知日已斜執事蒼頭應怨久西鄰亦有酒罏開
謾誇竹葉浮樽罍效顰翻引里人去坐令行徑生莓苔
何事人情偏好色一見妖姬雙眼側五陵年少更粗豪
一擲千金寧吝惜西鄰慎莫怨東鄰區區冷暖何湏嗔
偶然一醉各分散俱是悠悠行路人
邯鄲曲
邯鄲女兒真如花手梳雲髻盤雙鵶紅裙翠䄂黃金束
春山畫出蛾眉綠芳年纔及破瓜餘除却嫦娥皆不如
弱不勝衣體輕薄唾花疑是珍珠落悶来斜倚碧紗窗
自拾青梅打飛雀秋千牆外有人遊隔花一見爭相求
却恨嬌痴嫁人早誓與卿卿永相好春風夜夜芙蓉幔
酒醒扶頭厭珍饌錦堂魚水日追歡詎管流年暗中换
比隣有女嫁農家蠶事纔成又績麻日午饁田助耕作
麻絲輸盡無衣著
麗情曲
庭院沈沈春晝長雲窗懶繡雙鴛鴦陽臺昨夜隔雲雨
體弱不勝羅錦裳殘粧滿面朝慵洗侍兒枕上剛扶起
粉郎薄倖戀青樓畫出春山為誰媚滿庭香霧濕空濛
花氣薰人眼欲矇深掩蘭房下筠箔背面傷春雙淚落
猛虎行
落日暗深谷酸風振孤城山子飢負嵎耽耽誰敢攖倀
鬼被渠役地靈恣爾行目光夾雙鏡怒尾竪一旌當途
正擇肉依草飽食人扵乎猛虎天所憎假手會遣飛將
軍
燕歌行
天聲遠振祁連北深入窮廬追猾賊手提長劍光陸離
揮霍頓教天失色一自將兵出玉關年年出沒風塵間
檄書只隔黑河水狼烟近接賀蘭山行役誰人不懷土
馬上操戈冒風雨朝来更覺鐵衣寒怕見長天雪花舞
凍眼茫茫凍葉腓寒鵶無數居人稀巡邊遊騎畏逢敵
守寨尫兵愁被圍從戎自念經年久每與將軍作留後
里正来時為裹頭今日悠悠成白首自是男兒志四方
馬革包屍亦何有匈奴未滅敢言歸獨卧月明擊刁斗
營中徤卒日紛紛料得何人建大勲君不見牧羊人奴
取侯印漢家爭說衞將軍
驄馬行
箇馬雙睛湛秋水獅子精神驪龍耳神竒傳自渥洼来
萬里奔雲貢天子圉人控出御河堤詔歸豸史隨驅馳
九衢駊騀擁塵霧雕鞍玉轡增光輝雙旌引出經都市
貴戚豪門總趨避石崇金谷盡搜殘楊氏冰山都踏碎
昨日天書下烏府乘驄遠入函關路華岳三峯亦動搖
皇天一德勞敷布咫尺天顔地有餘冰清玉潔真璠璵
一天明月照旌節萬里春風隨簡書喜是青年致身早
臺端風裁惟君好長安門外雨初晴送君又上長安道
極目神京氣欝葱風生馬首搖玲瓏人間神駿恐難縶
還入天閑仗馬中
巫山高次童士昂黃門韻
天接巫山礙南極遙看十二芙蓉碧雲雨朝来失數峯
應疑神女興方濃楚人賦就幾千載浪語茫茫那有蹤
至今来往空臺下想像無人不停馬土人猶解說襄王
荒祠空笑蠻巫假寂寂巫山萬古青時看石上白雲生
吁嗟醜謗竟誰雪謾聽崖頭瀑布聲
春宫曲
杏花庭院廉纖雨火暖博山飛碧縷金籠鸚鵡曉驚寒
似隔紅窗共人語畫闌十二春遲遲忍聞别院爭彈棋
粧罷日長無箇事華箋自寫留春詞柳帶裊風成百結
海棠零落胭脂雪笑携女伴踏蒼苔漠漠香塵汚羅纈
征婦怨
空階寒雨零遠道西風作燈下製征衣簷花和淚落
秋夜曲
梧桐一葉飛金井唧唧䖝鳴露華冷明月流輝入綺疏
夜深照見娉婷影心切遼陽在何處千里雲山渺烟樹
征鴻嘹嚦度西風恨身不逐鴻飛去起来獨自步中庭
耿耿雙星河漢横幾回徙倚不成寐銀燭光寒搖畫屏
寫玉歌
硯池墨漲烟濤濕兔穎含香掃秋碧九疑山隔楚天遙
湘靈夜抱琅玕泣生綃半幅凝雪光羅纈捲風雙袂凉
電掣雷轟老蛟舞月明露冷飛鸞凰翠拂珊瑚海波動
裁為短笛成三弄不勝清思逼人多喚醒江南片時夢
寒夜吟
雪月交輝涵素影銀荷蓮炬紅光冷夜深翠被不勝寒
玉人枕上眠未安簷霜片落盆冰結銅龍漏澁宫壺咽
繡思曲
碧紗如烟春晝長玉桃花綻東風香小屏深坐悄無語
越羅刺到雙鴛鴦凝神想像陽臺去心緒紛紛亂如絮
百囀流鶯和淚聞聲聲正在人愁處寳篆烟消金鴨冷
碧雲天外紅輪暝重整殘粧啟鏡奩鏡中怕見孤鸞影
看花唫
寒暑恒代謝四時迭推遷百年光景駒過隙人生安得
長少年君不見園中花鉛華不久落塵沙又不見晉石
崇十里錦帳圍春風豪華安得鎮常在回首萬事浮雲
空晝短夜長湏秉燭東皇明日回轅促
聞角吟
嗚咽樓頭暮一聲塞鴻驚起度邊城無端吹斷霜天月
多少征人不忍聽辛苦年年留絶漠功名何日圖麟閣
黃沙漠漠暗秦雲極目家山雙淚落
待月辭
露下虚庭夜光冷碧梧葉落秋無影美人凭闌耿不眠
香霧半空霏綠烟廣寒倒蘸江湖底睡熟姮娥呼不起
浮雲蔽我白玉盤瓊樓十二空高寒畫屏黯淡銷銀燭
不管城頭漏聲促
短歌行
黃河水日夜東流無暫已金谷花紅芳不久委塵沙水
流花落年華改綠鬢朱顔肯相待百千萬古埃壒間貴
賤賢愚有誰在
有所思懷戴松崖憲使
美人迢迢在何處千里關山渺雲樹當時貽我珊瑚鈎
篋笥珍藏宛如故晶光㶷耀衆目驚千金價直原非輕
美人美人不可見側身東望難為情
王公上壽酒歌
獻壽觴樂未央来玉帛宣宫商吾皇邁湯武吾皇齊虞
唐遐齡嵩華久休祚天地長
古離别
參商各兩地欝欝苦懷思不見回轅日空憐執手時清
霜疎柳脆明月斷鴻遲歲晏無消息安知會晤期
鈞天曲
飛遊欝羅境稽首東王公開軒臨法座置酒燕靈宫紫
雲歌玉女瓊漿酌金童揮刀麟脯細入筯鸞膏空鳳簫
聲嫋嫋鼉鼓鳴逄逄投壺起天笑吹律回春融燕罷百
神散樂闋萬舞終歸来倚餘醉憑虛馭剛風
登山曲
平明出門去驅車升上頭嵐光青可掬山色翠如流黃
鶯鳴遠樹白雲起深湫蓮宫日輝輝松觀風颼颼猿吟
窺果熟鹿眠藉莎柔囙憐塵世濁翻愛山中幽蓬壺阻
東海羽人在丹丘安得馭飛鳳萬里恣遨遊
涇水黃
涇水黃涇土荒牧犬豕飽豺狼老狼搖毒勢最張摩牙
瞋目據中央貛不敢過羊不敢當老狼死子更強朝岐
暮渭恣厥狂維我唐振天綱一鼓就擒如水沃湯軍前
面縛魄飛揚皮毛剥落血淋浪旄頭落唐日光
折楊柳
靈州城下柳多被官軍竊猶餘拂地條更苦行人折無
復眼窺春不見花飛雪今君赴玉關將何贈離别
隴頭吟
萬里奔馳隴頭水日夜嗚嗚亂人耳黃沙白草兩茫茫
怕聽水聲愁欲死一從結髮戍凉州鐵甲磨穿已秃頭
兒孫養得諳邊語不如隴水解東流幾度臨流磨劍首
水濁誰憐刃傷手何當乘隙奏膚功笑取侯章大於斗
肯學李陵生服降甘飲隴水臣他方
望行人
一自兒夫去天涯信息稀無緣完破鏡空自寄寒衣未
死魂先斷相思夢欲飛化作山頭石終天待爾歸
梅花落
雅淡雖堪喜飄零亦可傷隨風翻玉笛帶雨上雕梁蕃
將寧知味胡兒詎識香吴儂緣戍久一曲淚成行
紫騮馬
舊日紫騮馬于今誰復看猶能隨破虜相與戰呼韓歲
久頭顱老風酸戰骨寒新駒初墮地眼見試金鞍
公無渡河
朝鮮渡頭曉日寒風掀怒浪高於山疾鳥退飛不敢過
征夫乍見凋朱顔蛟蟠結龍伏眠往来一相犯俄頃碎
舟船念此千金軀誰能輕棄捐稍待風定斯可周旋被
髮之叟晨提壺亂流徑渡將焉如波濤覆首竟沈溺公
乎公乎狂且愚蛟飲血龍嚙屍公無渡河竟渡之公今
既死去我何用生為一曲箜篌為公死公乎公乎知不
知
鷄鳴
君家有高樹高樹與雲齊東方一以明高樹聞鳴鷄天
下正康泰汝將安歸兮長安王侯第出入通金閨當門
設行馬隔牆聞鼓鼙入朝火城近破曉天光低雲鬟白
玉釵綠鬢黃金鎞美人年幾許窈窕初及笄君家五兄
弟蟬聮荷爵圭十旬兩聚首金鞍映霜蹄玉堂醉瓊液
錦隊絢晴霓唶唶道旁士無計同攀躋鴻飛遵水渚鴈
棲在蘆鄉虞人巧執鴈而鴈代鴻亡禽鳥且相代兄弟
何可忘
烏生八九子
烏生八九子寄棲秦氏樹初不巢人屋於人無所預奈
何秦民遊冶兒林間挾彈相追隨我肉不中登鼎俎痴
兒規我將奚為一彈中雛雛即死阿母見之悲不止憶
昔生兒謀反哺詎料雛成今若此我巢元自穿岩石彈
射紛紛應莫及一朝邂逅秦家兒離死毛傷真可惜吁
嗟天地間定數安可逃嗤彼機巧徒用智徒勞勞上林
西苑有白鹿虞人尚得葅其骨萬里摩天有黃鵠後宫
乃得烹其肉百尺深淵有鯉魚深鈎密網取無餘於乎
物理有修短禍福安得移修俟乃君子樂天奚復疑
青樓曲
二八娉婷女傷春更惜春粉融雙臉嫰黛蹙兩眉顰啼
鳥窺歌扇飛花落舞茵玉鞭催馬去腸斷少年人
豔歌行
秦家有好女婉孌字羅敷父憐母更惜深閨誰敢謀十
二初養髮十三漸知羞十四正垂髫十五乃上頭嬌痴
十八九明媚擅風流于時嫁千乘好合膠漆投夫婦兩
兼美姿容萬不侔耳璫明月珠裙帶黃金鈎明眸剪秋
水秀色照秦樓飛鳥見之墮潜魚見之浮病者見之起
去者見之留嗤嗤多往来人人注羅敷矇夫不觧覩聞
聲亦隨遊使君驅馬来一見意油油躊蹰不能去遣吏與
之謀黃金我所饒而能共載不羅敷前謝吏使君請歸
休羅敷自有夫堂堂千乘侯使君自有婦焉用桑中求
夫婦貴有别與君風馬牛知君非浪子妾身豈倡流寧
將身中刃斷我舌下喉傳言謝使君羅敷乃羅敷
大雅行
自恃天然貌黃金未足慳丹青最是無情物斷送佳人
出玉關中官押出歸無路淚濕琵琶面如土馬蹄西去
入氊城惟聽黃河流水聲惆悵茫茫胡地月清光不似
漢宫明翻恨將軍萬戶封却將宫女遠和戎堂堂可笑
劉天子世與匈奴作舅翁
湘妃吟
茫茫楚澤湘雲高澤中禽獸多鳴號君王獵射樂忘死
竟日馳驅無乃勞不見秦人劇豺虎正恐他年作囚虜
禽荒有戒在周書我願君王鑒前古秦人笑談楚人哭
賤妾忍嘗禽獸肉
置酒高堂上
置酒高堂上四座皆戚戚炰羔且為樂何湏嘆今昔嗟
此座中人流年多半百罏金幾時黃頭髮日夜白大藥
不可期烏蟾苦相廹昨日詫人豪今朝由鬼伯人生真
夢幻世事一局奕兒孫自兒孫無煩廣田宅所以置此
酒諸君宜醉適當筵如不飲寧無負今夕生前酒一杯
身後土三尺達人貴知命爛醉乃長策
君子行
君子防未然所貴遠嫌疑莫登權倖門莫交寡婦兒權
門苟棲託終當被人訾孤兒一與交將疑私乃慈拾塵
與掇蜂聖賢尚蒙欺瓜田及李下君子當慎之
苦寒行(二首)
枯桑呌號朔風急賀蘭山色朝来失我馬衝寒勢欲僵
飛雪漫天大於席野狐徑渡河冰合冰刃著人如劍斫
莫訝征夫多指落見說寒林凍殺雀
邊雲壓地邊風猛飛雪平鋪三萬頃蕃兒走狗更呼鷹
醉擁貂裘寧畏冷秦人運芻兼運糧牛顚驢蹶車輪戕
但願黃河狐怕渡三軍喜氣回春陽
蛾眉怨
君不見漢家天子偏多慾萬戶千門猶未足巍峨寳殿
飾黃金磊磈瓊樓鐫白玉箇中宫女日無事學得新翻
合歡曲彩帳年年空御床椒房夜夜閒紅燭忽聞中使
自天来暗地低頭笑口開蛾眉扶入車中去鳳詔先從
馬上回即夜承恩留侍寝鴛鴦被擁珊瑚枕夜深明月
上瑶臺夢回却怕窗風冷不意君心遽變遷欲抛恩愛
學神仙金盤露和藍田玉石井冰生泰華蓮空聞龍輅
親封禪何曾一接仙人面渭河女子乳垂尋持齋徒感
天星見君心多慾豈仙才鈎弋枉死誰憐哉王母蟠桃
真浪說爭如下詔罷輪臺瓊階人靜生春草可惜蛾眉
坐中老五利文成竟受誅不見劉郎上蓬島宫車晩出
南山去吁嗟翻被求仙誤靈駕飄搖不可追惟有悲風
起陵樹人生歲月苦無多漢宫一入成蹉跎楚雨湘雲
歸昨夢劉郎劉郎如我何
宫怨(八首)
自入深宫不見人年年花柳負青春君恩謾說多如雨
一滴何曾到妾身
自入春来减玉容腰肢無力受東風忽聞牆外羊車過
却恨君王過别宫
珍珠簾捲隠迴廊寂寞難禁夏日長自恨不如雙燕子
銜泥猶解出宫牆
昨宵雨過嫩凉生金屋銀屏枕簟清浴罷自憐香透骨
君王何事獨無情
夜靜深宫睡不成井梧滿耳送秋聲三千寵愛偏遺妾
閒理寒衣厚戍兵
獨擁羅衾那得眠爐烟消盡夜如年惱人最是宫壺水
點點聲聲在耳邊
門外飛花糝玉塵天家談笑别生春鳳笙龍管羊羔酒
不是君王帳裏人
深宫寂寂冷無春咫尺何緣近一人誤喜中官銀鑰動
朝来有例給烏薪
鳳吹笙曲
當年子晉學吹笙學得丹山兩鳳鳴只願凌風歸碧落
不圖代日戀周京一朝邂逅浮丘子鶴駕飄搖羾元始
閬風玄圃友羣仙萬歲千秋終不死七月七日天下秋
分明返憩緱山頭世人可望不可近空有涕泗交横流
吁嗟我亦子晉徒曲終逸興凌空虚塵寰謫限滿千歲
相與翺翔遊帝都
團扇郎
團扇復團扇皎如明月秋西風易顦顇從此見郎羞
朝雲曲
巫山之高高何極十二晴峯倚空碧襄王一去無消息
無消息神不遊化為雨滋田疇
前有一罇酒行
前有一罇酒當筵豔綺羅誰能壽千歲不飲復如何
上皇三臺
沈沈漏幾更輾轉不勝情南内凄凉處梧桐夜雨聲
起夜来
念遠斷音書攬衣中夜起月明如有情照入深閨裏
從軍行
少年多義氣壮志在功名許國千金重捐身一羽輕旌
旗風外捲笳鼓月中鳴誓斬樓蘭首塵清萬里城
遊仙謠
三花珠樹春雲香瓊樓十二凝寒光靈童雙吹白玉管
鶴背穏駕朝虛皇虚皇身著雲錦裳手持北斗斟天漿
素娥兩兩鼔瑤瑟綵軿繞繞飛鸞凰歴覽湏臾遍八荒
回首更欲攀扶桑閬風玄圃隔塵世海波萬里空茫茫
長相思
道路遠且阻相違動逾年秋風一夕起墮我池中蓮玉
關渺何許妾心空惘然躊蹰坐宵境搔首那能眠山高
湏及巔水深湏及泉離合諒有日微軀當保全
竹枝詞
嫋嫋萬竿秋影點點二女淚痕試聽鷓鴣聲裏滿川風
雨黃昏
楊白花
楊白花隨風無定止飄然一去太無情飛度江南幾千
里可憐落水化浮萍浮萍無復隨風起宫中美人連臂
歌此情不斷如春水
白紵辭
白紵纖纖累成疋絲絲是妾機中織欲製春衫寄遠人
親向姑前弄刀尺衣成著意封題去背立東風垂玉筯
明年于役倘未歸肯惜為君裁白紵
當窗織
當窗織一織三太息水寒絲脆頭緒多唱徹午雞寧暇
食抛来抛去失金梭織久奄奄手無力手無力腸欲斷
停梭坐對燈花爛阿姑併我三丈強短尺量来夜將半
滿砌寒螿助寥落織成知與誰人著遍身羅綺屬名娼
纏頭舞罷錦滿箱
新聲
花燭熒熒豔洞房同心人醉合歡床擬將十索翻新曲
慙愧當年丁六郎
關山月
關山月居人見月傷離别結髮從軍二十年茫茫萬里
音書絶黃沙磧裏無人烟健兒来往横戈鋋有時夜渡
黑河水縱横萬騎乘冰堅千鍾馬湩名王醉氊帳夜寒
人不睡朝来下令又南侵一曲秋笳堪墮淚北兵恃力
南兵靡東竄西逃知有幾吁嗟徤骨委邊塵半是春閨
夢中鬼良人一去戍蕭關惆悵於今竟未還獨憐今夜
關山月應照刀痕與箭瘢
洛陽道
縱横洛陽道来往覓行蹤宫車若流水仗馬似游龍戚
里傳燈火侯門聞鼓鐘何因人擲果應為美姿容
長安道
迢遰長安道王侯甲第多金張朝燕飲許史夜笙歌京
兆豪家富新豐俠客過賣珠誰氏子年少正婆娑
雨雪曲
風號沙塞北雪暗玉關西聽水諳狐跡循山趁馬蹄三
冬邊戍苦萬里塞雲低漢節彫零盡蘇郎應未歸
朱鷺
朱鷺来毛質好浴天池戲蘋藻鼓咽咽資舞纛將因漢
德来請以頌天保
思悲翁
思悲翁白蛇斷天地爐帝王劍火德炎水德微誰相者
昴日鷄握天符應天造誰其尸之耀魄寳
艾如張
艾如張羅黃雀幾多雀乃高飛其如雀何大雀善驚黃
口貪食虞人張羅于彼路側黃雀頭顱嗟誰與惜
上之回
上之回剪羣醜爾跳梁作戎首犯我甘泉宫恃弓杻渡
河来望塵走如驅羊如拉朽匈奴既服臣天子千萬壽
翁離
擁離趾中營室美何以樹之桃與李擁離趾中
戰城南
戰城南死城北滿地僵屍汚青血馬蹄蹀躞骨肉狼藉
地遠無人收烏鳶飛飛下来食黃沙漠漠黑水潺潺日
暮一回首壮士彫朱顔兵事凶戰事危匈奴桀驁誰制
之男兒一死不足辭古有國殤國殤良可悲萬骨委野
封侯其誰
巫山高
巫山高高以聳淮水深深以迥我心思歸恨不奮飛登
山無車涉水無航嗟我懷人涕下霑裳山高水復深悠
悠當奈何
上陵
上陵舉我頭乃見蓬莱山弱水三萬里雲氣升其間黃
金為宫關丹砂滿原田麟鳳若鷄犬居人盡神仙我聞
黃帝在位鑄鼎成有神龍下相迎黃帝上天去夀與天
地并維我漢熾炎德&KR0681;九州朝萬國甘露降自天靈芝
出銅池羣仙頌天子遐齡擬黃帝天地永無期
將進酒
將進酒止三爵誦賓筵陳雅樂醉而狂僛僛舞由醉言
出童羖既立監或佐史醉而歸乃君子將進酒君莫辭
惟酒無量維制之
君馬黃
君馬黃臣馬白二馬並驅馳共逐長安陌美人歸以西
臣馬逐輪蹄美人歸以北臣馬追車轍願逐美人保終
始不惜駑駘為君死
芳樹
彼美芳樹朝榮夕萎人生幾何駒隙如斯日月忽忽愁
殺人老不復少實勞我心我心不可轉肯以浮言誤居
易以俟命奚憂讒與妬
有所思
有所思乃在天之涯海之角何以問遺君贈之白玉璞
維兹白玉璞鑿出相思心兹璞倏以爛我心悠悠日以
深相思復相思讐之春蠶絲春蠶不到死抽絲無已時
吾固有情物物亦有所知如彼比翼鳥如彼連理枝比
翼鳥亦死連理枝隨枯惟有相思情乃與天地俱朝亦
有所思暮亦有所思天地會有盡相思無絶期
雉子班
雉子班傍母飛羽泄泄刷錦衣野有風草我所依隴麥
青青我苦飢虞人乃規我肉肥飛鷹走狗驚合圍嗟我
性命那可希恨不此身逐黃鵠一舉千里奚慮虞人為
聖人出
聖人出昌運開聖人出元氣回三展正萬福来屏姦宄
登賢才物熙熙躋春臺皇風被遍九垓雖有猛士馬施
哉
上邪
上邪我欲與君相知永久無休期馬生角慈烏頭白天
柱折地維缺華嶽兀天地無日月乃敢與君絶
臨高臺
臨高臺望四方俯仰萬里無灾祥今皇帝召和氣来鳳
凰鳳凰于飛爰集爰止令我主夀萬年與臺相終始
遠如期
遠如期連大漠我師出匈奴縛獻功未央陳雅樂昔我
往聲振寥廓今我来春蒸河岳維我漢皇帝夀且樂
石留
石留石留流水滔滔逝者如斯夫歲不我與一滔滔徂
五十無聞與異物俱少不努力徒衰老而唏吁嗟彼舜
蹠厥初匪殊尚慎旃哉勿迷厥途
小鳴稿卷一
