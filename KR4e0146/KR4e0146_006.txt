小鳴稿卷六
明秦王朱誠泳撰
五言絶句
南園即事
草木俱搖落窮冬迫歲華憑誰慰岑寂獨喜見梅花
懷陳叔振都憲
判袂俄經歲懷居不暫忘斷鴻何處是目極塞雲長
懷陳公輔伴讀
秦蜀雲千里分携十載餘朝来逢驛使纔接一封書
村行
綠瘦搖風柳紅酣帶雨花小橋流水外茅屋兩三家
一鷄屋上鳴一犬當門吠竹裏起炊烟田家臨水際
題雜畫(五首)
好去深山裏千峯不可尋呼童松下問滿目白雲深
理罷紫桐琴良宵成獨坐嫦娥似賞音流光時照我
秋色飄零裏秋聲淅瀝中碧雲歸鴈盡天末夕陽紅
一葉彩舟輕紅粧照溪水歌聲隔岸聞兩兩鴛鴦起
積雨初開霽柴門掩薜蘿空階堕梧葉露冷月明多
夜坐
月冷梅粧淡風恬鳥睡癡迢迢宫燭盡誰問夜何其
苦寒
玄冥嚴號令四野雪花飛莫道深宫冷貧民未授衣
醉仙圖
瑤池開宴罷一醉入無何轉眼千年換桑田起白波
秋柳
長條摧落葉猶自弄輕柔扳折休教盡還留繋客舟
曉思
譙角嗚鳴起雲霞海曙光東風深院裏滿地落花香
秋夜
明月淡流光凭闌夜方寂梧飄金井寒露下瑤階濕
飲酒
古今多愛酒愛酒必傷神為問靈均溺醒醒有幾人
古意
裊裊竹成竿纍纍花結子永懷不寐人空閨愁欲死
對花
花發酒新芻花前客倡酬青春今日好宜上少年頭
秋辭
月下彈瑤瑟花前弄玉簫宫溝水清淺信是不通潮
樓外月華明孤幃别夢驚畫屏勞輾轉腸斷轆轤聲
松隂鳴鶴圖
引頸劃然鳴松隂轉二更海天風露冷秋氣一般清
聽彈琴
流水與高山泠泠十指間清風明月夜白鶴自飛還
請人賞春
東園春正好遊樂預相招詩酒如無伴鶯花也寂寥
方塘
鑿破窗前地澄澄一鑑開天光與雲影竟日共徘徊
草亭
粗結茅亭小乾坤景趣幽坐来心跡静何必搆危樓
夜坐有懷
獨坐有寒燈故人千里别鴈過月明時感我情凄切
竹影
滿地清隂匝扶疎漏日光憑誰施妙手水墨寫瀟湘
松聲
非石還非竹琅琅奏玉琴幽人聽最熟賴爾濯塵心
獨坐
深院無塵雜朱門晝不開階前嫌客過只恐破蒼苔
彈琴
泠泠太古音淡淡分宫徵吁嗟&KR0793;與筝繁聽惱人耳
香奩追和元人黃伯暘韻
迢逓雲山阻庭花幾度開惱人雙蛺蝶飛去更飛来
沒階傍庭梅摘實下高樹梅子多苦酸妾心更酸苦
孤燈照夜深淅瀝芭蕉雨落葉下空階秋聲無覓處
霜林摘紅葉題詩擲流水流到阿誰邊要識詩中意
聞鶴聲
露冷銀床濕秋高玉宇清天風助清思吹送九臯聲
秋夜露坐
雲散雨初收長空灝氣浮露華籠月色白苧不勝秋
秋柳
纖腰何太瘦疎影亂婆娑昨夜西風急空庭落葉多
詠詩
雅趣天機動豪吟一世驚百篇誰復斷千載杜陵情
深秋
霜寒金氣重落葉覆蒼苔萬木俱蕭索黃花獨自開
馬上口號
紅葉深秋景黃花暮雨時西風鞍馬上何物不堪詩
濃雲不雨
出岫豈無心層空晝結隂油然空蔽日底事不為霖
西園曉晴
紅紫鬭芳新韶華滿眼春綠窗深院裏應有惜花人
宫詞
明月侵羅幌孤眠夜寂寥東風偏有意滿耳度雲韶
紅杏
豔奪晩霞紅繁開細雨中何如庭下竹孤節傲霜風
緋桃
竟日本無言紅芳簇錦園漁郎無跡到不是武陵源
花砌
紋甃接庭階芝蘭繞砌栽最憐雙白鶴来往啄蒼苔
學書
立意在筆先下筆貴遒勁公權有格言筆正由心正
書昉上人太虛卷
雲歛天長净風恬水不驚水天澄徹處萬里自分明
閨怨
别時荷未花别後花生子結得苦心成紅香抱霜死
落花
片片舞東風胭脂點地紅鳥啼金谷晩春事又成空
湘神
淚染竹成斑重華去不還蒼梧雲一片隔斷九疑山
雨晴夜坐
雲散雨初晴長空月正明中庭凉似水兀兀坐深更
夏夜
月翻驚鵲影風咽亂蟬聲獨坐忘塵慮宵分夢未成
曉起對雪
四野亂鷄聲燈昏餘燼滅寒威襲綺裘獵獵風吹雪
項羽泣别圖
手拂千金劍燈前慷慨歌虞兮騅不逝泣下復如何
詠雪次楊應寧憲副韻
吾道日中天萬古焉能滅惟君善化人時雨成春雪
冒雪多勞勩乘危亦苦辛相逢如借問不是探梅人
山行
白日至昏暮山行未出山問途無數里猶在萬松間
席上音樂雜詠
筝
銀甲玉纖輕花間乍囀鶯琤琤傾四座盡是斷腸聲
琵琶
掩面出昭陽傷心淚幾行胡沙天萬里何地吊王嬙
笙
鳳翼象參差清音真妙絶鶴背載剛風緱山弄明月
笛
牛背晩風清漁舟夜月明征人腸欲斷出塞不勝情
簫
赤壁坡仙賦秦臺弄玉祠韶音今再作應見鳳來儀
箜篌
狂夫渡河死麗玉獨傷情翻入梨園譜都成堕淚聲
胡琴
紫竹掣冰絲繁聲厭靡靡阿誰瘴鄉来傳得蠻人語
鼔
奮迅鳴沙磧歡娱佐玉堂閱音思魏武觧穢笑明皇
&KR0793;
妙響雜笙竽度詞應不誤幾多兒女情昵昵憑誰訴
拍板
細看番綽譜應悟耳通心將謂非絲竹翻能統八音
六言四句
詠雪和楊應寧憲副韻
玉節多沾柳絮鷺車踏碎冰花借問行臺何處乾坤虚
白為家
㶚蹇無人堪跨剡舟有客空迴争似風流豸史聚星獨
擅詩才
小景
困睡綠楊倦起醉酣紅杏低迷簾捲東風深院無端鶯
燕交飛
小鳴稿卷六
