







　　欽定四庫全書

　　雲莊集巻一　　　　　　　宋　曾協　撰

　　賦

　　賔對賦

　　漫生伏於衡茅之下詠康衢之歌誦賡載之章想唐虞
之光明欣吾身之親當賔有引吭軒眉揚袂濶步而前
者曰古之興王必有武事以震疊海内冶金伐石昭示
萬代發成畫運多算蹴㓂虐搏强悍定紛爭弭禍亂如

雷霆作而物始萌氛䘲清而日将旦方其整師而皷之
連龍蛇翼鵝鸛兼老弱起庸愞壯士斷髪勇夫扼腕旌
旃旂幟韅靷鞅靽翕赫㫚霍燦爛炳煥猿驚雁落雲合
星散及其介馬而馳之莫不魂裭魄奪拳拘喘汗側匿
䑕伏周章鳥竄脯尸而食薪骸以爨然後俘寳玉以告
廟社築鯨鯢而為京觀夫無敵而不摧又何㓂之可玩
商頌猗那周歌江漢退之述下蜀之艱宗元紀平淮之
斷雖先後之遼絶悉同條而共貫維聖代之闕如無乃

起後人之永嘆漫生曰噫子所謂志其小而遺其大聞
其利而不見其害壯武威之遐暨而不知文徳之逺屆
憤敵國之俱立而不知王者之無外吾将反腐䑕之器
而飽子以大鯨之鱠放咬哇之音而饗子以九秋之天
籟賔曰唯唯生曰厥初生民浩浩其多林林而羣雖形
萬之不同俱一氣之絪縕聖人爰興絶類離倫配天地
以合徳撫萬物而為君子焉其親臣焉其隣翕如其來
臻如獸之馴而鳥之賔疾癢抑搔天下一身敷文徳而

舞干羽又何有逆命之苗民逮夫中衰世道多變濩有
慙徳武未盡善追盛制之莫及矜善師之不戰豈威略
之不足惡得名之至賤降及秦漢蜂聚蟻鬭微哉眇乎
無足為見也若夫勒卒萬旅出車千輛勞徒衆於絶域逞
雄心於一餉繚繞重湖間關疊嶂屣棄稚耄星馳丁壯
風勁路永天凄野曠既啜泣以相送復望轅而悽愴則
或馬負金勒弓閑錦韔悵暴骨之何所撫逰魂而偽葬
天下之人既夕得哺當寒未纊輟衣食之所資足軍須

於塞上曾分壤之㡬時已持兵而相向霜積鋒刃星攢
鎧仗肉飫野草血殷川浪係赤子以為俘廼矜功而獻
状殺不辜其㡬何夫焉取乎覇王方今㑹聖賢諧明良
整地軸正天綱推不忍之良心勉力行之方彊瞻上天
之髙髙疑臨下之茫茫持誠意以上格如握劵而責償
信王者之孔易甚反掌之與探囊濯燠暍起仆僵凉乎
清風驤乎康荘即危為安以弱為强無調發之雜擾儼
不改其故常曾延目之未瞬四海欣其樂康蓐收伏匿

蚩尤遁藏墮攙搶於九天而招揺澹其不芒矣其閒暇
也考制度修憲章制旌旗陳輿裳法度著禮樂彰輯瑞
三朝升煙一陽千畝之甸九筵之堂賔太一於閒館謹
燕禖而祈禳考皷叩鐘玉帛低昂搜簡編集縑緗施丹
青刋琳琅漰泙鏗鏘焜燿煒煌聚畫史而繪事莫克象
日月之光兹所以轥夏轢商磅礴虞唐甄陶帝皇垂永
憲於萬祀掩成功於百王者也驩欣交通比屋連牆人
曳綺縠家儲稻粱更餉迭饋一肉五漿仁心所覃鳥魚

勿傷秋秋蹌蹌圉圉洋洋如栖鄧林而樂濠梁槎蘖自
保喬木相望豈物微而類異懷報心而不忘成迴巧以
出技將獻心以效祥日星雲霧之燦麗羽毛草木之繁
昌史不暇書府不能藏彼僊者禽聿來壇場不菑不畬
廼積廼倉總瑞牒而厯選蓋創見於未嘗彼溢銀於山
躍魚在航者何足以方之其為士者則蔭以夏屋範以
良師飽以粱肉訓以書詩非正不談放逺怪竒教其内
也則端亮廣肆靜専坦夷貫穿悠逺搜抉細微道古驗

今渙然不疑毁蓍擲龜斯焉取斯文於外也則雅歌麗
句不浮不枝虎豹炳蔚珪璋陸離如斯之人鼓篋曳裾
雲萃影隨放乎四逺俗易風移窮山之陲野水之湄四
無比隣巋然茅茨莫不抑首竹帛絃歌自怡耳目端而
志正無異説以撓之其為農者則力役不興年穀屢豐
屏斥蟊賊掃除螟螽人力不施十雨五風町畦綺錯渠
脉相通交灌㸦澍蜿如㳺龍白露始降場圃獻工或黍
或稌或稑或穜𥻘𥻘重重紛紛芃芃如霧散雲合之無

窮至若鳥獸四靈來同奉笥晝饁篝燈夜舂暴賦弗聞
什一是供弛擔息肩白叟黄童扶擕笑歌以輸於公如
川之融如山之崇茫洋巃嵸歸視其家囷廩既充釃酒
伐羔以娛歳終昔時服田畏秋之逢霜至草衰肥馬勁
弓汙邪滿車棄捐成功自兵革之不作含哺鼓腹不自
知其成翁其百工之事也各售其技以安其生業有世
守事無月更棟宇器用既備既成人効侯伯家擬公卿
里巷相聞斧斤之聲埴土伐石鑿金屑瓊貴適用之為

先斥巧偽而勿營長子孫而不遷何他藝之敢名其萬
金之賈也乘車衣絲累累什百草行露宿交路阡陌或
水而舟綿亘藪澤張帆鼓枻頃刻數驛尚不取於厚征
何盗賊之敢廹今吾與子廣意肆志泊乎安宅休乎樂
地趨要道於百聖咏餘音於六藝室家載寜憂患不至
履后土而戴皇天庸可不知其所自也耶今子譽其所
鄙笑拾其所餘棄擬滄海於汙瀆儕泰山於一簣無乃
顛躓頓踣傷子之義語未畢賔曠目撟舌頓顙振臆進

牘請書以無忘吾君之徳

　　植菊賦

　　余問舎之未遂憇供佛之餘屋得閒地之函丈逺莫待
於種木聊因既雨之澤植以未霜之菊商吹始披朝露
新沐脱落塵坌恱暢心目斯時也天地將塞歲晏風積
飜渤澥以揺動攪鄧林而辟易洶洶薨薨柯改葉脫日
將旦而起視慘喬木之無色旋俯盼於孤芳曾不磷堅
而淄白瞻柔弱之自持羡光彩之相射彼羣妍之競春

散紅紫之紛如顧慶賞之未已倐顛沛於須臾乍烏合
而鳥散正比夫市人之與販夫况白頭之如新約久要
於索居何此華之挺特蓂再莢而猶初處顧盼之近地
期香盡而色渝豈跗萼之膠固卒自逺於泥塗當三徑
之就荒扳孤松以為徒形傳畫史之譜功載醫師之書
還翠葆於槁項㓕空華於清矑奉晨昏於甘㫖欣壽母
之顔朱故得英實騷人之腹苗登天隨之案供南陽之
汲飲入東籬之把玩偉微物之異稟宜君子之屢觀命

家僮以封植俾本根之無患春茁兮秋芳永作幽人之
伴

　　五言古詩

　　擬古六首

　　濯濯春月柳低暎金張宅風光到飛絮枝頭少顔色榮
華豈不好歲晚負賞識堅貞自中心君看松與栢

　　幽牕射明月寂寞閑素琴朱絃不改調撫弄無好音文
衣襲綠綺明徽鈿黄金君恩一朝異對此千恨深


　　憶昨初離别羞容不成歌長袖未曾舞塵埃生綺羅君
恩一言足歲月豈在多澤國多悲風江湖易濤波逰子
久行役歳晏今若何迢迢朱樓夜數起瞻明河不如長
江月素影常相過

　　迢迢千尺松下有綠髪龜流膏穿厚地配此凌雲姿隱
見雖若殊雪霜俱不移置身茍得地共保千歲期

　　孤峯鬱嵯峨千古常峻峙下有迴環水流浪無定止如
何深逺意盡寄七絃裏妾意極髙山君心甚流水


　　日月無時停飄忽成隆冬烟雲惨不舒暮雪陵飈風永
懷皸瘃憂藉此衣褐重蟄蟲逐微煖地底度歲窮飲啄
却外物一氣常自充人貌肖天地不能保微躬

　　擬結客少年塲

　　結客少年塲定交杯酒間相傾在意氣握手出肺肝倉
皇夜扣門然諾曾不難所至足賔客後乘車班班鄠杜
走馬歸百萬供一飡路人側目視仇家骨常寒紅塵一
箭飛大索喧長安可笑愚儒生相逢話辛酸


　　和唐使君秬古風二首

　　宦逰非所安舉足常徊徨官事似馬曹自謂真漫郎猶
慚上官前簪裳久低昂歸輙痛掃溉草木有幽香但令
眼中青不問眉間黄何期逢故侯一見心清凉揚袂指
鄉國矯翼西南翔危言氣崢嶸髙懷涕淋浪更憐凡草
木欲置桃李場作詩借光輝此意寜可忘

　　志士身許國夫豈慕髙爵感慨九重恩領受千里託安
邊志獲就解印良亦樂厚祿棄千鍾壯氣横六幕造朝

吐竒論投合期契鑰終焉謾喋喋逺意誰領略琳館返
髙卧鈴齋休畫諾擬尋一畝宫未辦千金槖松楸已在
眼阡陌想交錯迴頭長安日傾心比葵藿

　　送汪汝馮沿檄造朝

　　春風扇微和散入桃李塲枯枿受披拂處處生輝光有
客事行役起柂凌官塘浮家入烟浪琴書粲成行旁有
玉頰人妙指出宫商主人志超俗心胸瑩琳琅但使秋
月明豈慮浮雲翔富貴恐不免賦予元有常善保萬金

璧毋遺輕毁傷豈無山徑蹊徐歩遵康莊

　　陳晞顔獲玉兔甚竒邀予賦詩(晞顔名從古)

　　一氣散萬有飛潛異形姿烏鵠自昔然羽翼不可移頴
也衣褐徒斕斑迺其宜今兹獨何事皓皓湼不淄毳毛
玉雪如整整機上絲無乃真得僊傳載非詭辭騎蟾入
廣寒成此一叚竒長生侣素娥不受塵土覊秖應得得
來隱見必其時往牒紀創見奕奕登瑞旗退之號崛强
雄誇見文詞君侯過人行精神動皇祇屢供平反笑長

詠南陔詩異物自來馴不起山林思霜月照庭户晴雲
㸃堦墀致此非好玩於焉卜期頤上堂問起居秀色增
兩眉

　　鄧器先北窓

　　今人競圗南朗朗百間屋夫子胡不然嚮晦一窓足北
窓吾亦愛嘗謂所樂獨豈知交游中昌歜或同欲光澄
窮永晝風逺宜三伏誦書音和平髙卧夢清熟吟詩與
作賦未覺環堵蹙心安爾許寛六合寄一粟閑聽飛雨

灑靜看游蜂觸一笑知莫逆排闥不待速

　　次韻李粹伯登鎮江倅㕔富覽亭(粹伯名處全)

　　酒餘共逍遥散步升髙岡萬物困霜雪歲晏俱老蒼江
山一臨眺志欲凌八荒青霞儻見分誰能束冠裳(原註韓退
之云乞君青霞珮與我髙頡頏)

　　題李粹伯晦菴

　　天道有消息物理兼屈伸鳥匿定將擊龍蟄以存身巻
舒雖不同為用常相因老聃晞髪時恝然似非人肢體

尚可墮外物真埃塵信知猶龍姿涵養知幾春寂寥千
載下裔孫豈其倫磊落感意氣崢嶸富精神廼以晦自
居悠然返天真漁樵欲爭席鷗鳥行相親形諜不可掩
眉端已津津風雲一朝便埀天起潛鱗

　　王炎㢸安吉丞㕔真清軒和沈文伯韻(炎㢸名彦融文
伯名長卿)

　　青山如君子臭味我族類向來傲官府正自惡俗吏主
人清且賢菽水無虚偽胸次塵滓盡端可肖人意軒窓

自羅列獻此重疊翠公餘一隱几舉目窮幽事昔為幕
中賔妙語了同異孰堪畏棲遲勝境配髙義要從孺子
濯不逐衆人醉吟哦坐書藂袖手太阿利沈侯負能名
二絶一言蔽聊同座右銘此語君莫墜

　　江梅

　　北風號喬林萬象無容姿髙標自有時正與氷雪宜老
榦儼枯木疎花粲横枝刻玉費天巧不為俗眼窺託質
在空谷清髙終見知論功鼎鼐間枝頭子離離


　　蠟梅

　　小樹列仙質翛然道家裝雲帔掛淺絳銖衣曳微黄清
風一披拂芝蘭讓幽香老子專鼻觀此花正相當就令
困霜雪肯受泥塗傷題評得名字詩人惜輝光雖無調
鼎實不作時世粧

　　章季子携所作樂府來以詩謝之

　　平生尚幽僻塵務百不省屢從松竹逰身閑愛官冷何
知事大繆窮日厭鞭打抽身對佳客屣倒冠不整吏徒

環顧人為我忍俄頃怱怱上馬揖語略意已領新詩滿
懷袖璀璨吐光景歸來坐明月萬象入清境風林起驚
鵲閑窓散花影吟哦不成寐盡此良夜永

　　題大兒新安官舎三樂齋

　　吾先聖人徒㳺夏同淵源孝友與忠信入道先本根下
視晉楚富商歌滿乾坤一唯了萬事伋軻繼師尊至今
百世後家法要不煩近數髙曾來㓗身等璵璠當時天
下士白首稱曾門(原註陳後山自謂曽門一老)世掇太常第自致冕與

軒養禄到北堂孝哉無間言猶悲鯉庭空遺恨終自吞
至我壯無成浪使歲月奔文科始不嗣媿此朱兩轓賴
汝念祖烈先登倡諸孫寂寥四十載重拜雨露恩吾年
獨天假將鶵見飛飜靦顔幸一洗積徳慚九原三年作
尉歸横經處侯藩孤城山水稠草木霜不蕃官閒身無
事舊書可重繙故職在六經緒業勤討論避堂舎翁媼
齒在髪未髠不憂俸酸寒羅列奉晨飱公黌沸絃誦私
室合箎塤氣完萬物輕始騐中所存結屋將樂此不換

鐘鼓喧愛汝此樂地老蒼離童昏朱金了無慕况廼紈
綺繁真趣出自然盎盎如春溫名齋憐汝志可使薄俗
敦此樂吾家無詩之勸仍昆

　　飲沈氏園得僻字

　　㑹心足勝侣暇日訪春色慵尋剡溪榜厭曳永嘉屐名
園可徘徊勝槩在咫尺峯巒起平地村落墮城壁梅横
前嶺峻栁列長堤直最愛臨水亭欲背依山石沉沉想
潛鱗錚錚聽仙奕初無杖屨勞具享山林適一尊供笑

語四座列豪逸規摹西洛舊髣髴香山昔(原註是日㑹者九人)愛
酒太白狂耽詩少陵僻始靜姑縱談中喧或爭席殘鐘
咽林際新月掛簷隙飲散興未厭人歸境愈寂何必記
昔游虗空了無迹

　　送鄧器先赴羅田尉五首

　　我始來相居談公口瀾飜平生驚人句筆力正始間古
人不可作因君見班班矍然起懦庸褰裳撼詩關

　　吾鄉盱江西流轉半天下夢為故國逰流涕指丘社漂

萍偶同止風力巧相借感君聲氣似剪燭對清夜

　　之子抱竒器彈冠始兹年邑人望風度夫豈南昌仙樂
土風俗淳吠犬申旦眠弓刀無可試斑衣日蹁蹮

　　古郡有竒觀祖祖燈相傳子來後往哲青山古依然紛
紛簿領中深觀常安然但使内外盡饑餐困須眠

　　君齒餘四十見推十年兄驚呼昔安在相逢太晚生坐
語未及盡風帆忽遐征願君懷此都吾廬始經營

　　送趙徳莊右司赴江東漕八首(德莊名彦端)


　　往年際風雲濯濯春月栁俊氣横九天下筆蛟龍走歳
晚收其實落落堅且久澹然松檜質不為霜雪朽

　　軒蓋事朝謁閶闔方晨趨霜露懷松楸慨然賦歸歟確
志感清衷載以使者車往宣問事條勿但安田廬

　　正色立公府嘉謀贊巖廊材華動人主咫尺鴛鷺行掉
頭不肯住清宵夢滄浪丈夫貴勇决養此百鍊剛

　　行邁未為逺兩州東西都中天敞華闕魚鑰黄金鋪山
川儼形勢貔貅凜戈殳正須埋輪手先聲震江吳


　　建業一都㑹由來帝王畿曠哉懷古心陳迹猶依依當
年王謝家青紫滿烏衣萬事一丘土簡䇿徒是非

　　飽學兼内外超然悟空無是身任東西乾坤一蘧廬目
前謾紛紜一致總萬殊良欲行世間不效山澤癯

　　鄉來逺門牆引睇想光輝宦㳺偶相值間關得因依都
門送星軺依然寸心違勿為賈胡留速書季子歸

　　我公廊廟姿當為濟時霖生材必有用應物初無心異
時百僚上金貂耀華簪富貴恐不免易退其自今


　　賦趙有翼仇池石次沈正卿用蘇翰林韻(有翼名師
嚴正卿名清臣)

　　貪夫居竒貨什襲藏結綠寜知十五城不救卞和足豈
如嗜石人丘壑在胸腹不知連城價但賞數峯蹙長公
仙去後兵馬遂南牧尤物落何許心知委溝瀆何期超
世賢愛石不愛玉夜半負之走包裹隨竄伏一朝返窓
几時清端可卜李虎初平羊案上紛相逐崢嶸幸無恙
不問牛馬谷趙侯天機異閲世輕嗜欲好竒與嗜利逹

觀均一曲正恐便棄置就賞君宜速

　　送趙有翼通守吳興

　　江南雨無時桃李迹已陳有客念江湖别乗陪朱輪明
徳先九族恩殊在廷臣惟公真龍種眉宇猶津津不受
膏粱昬辭章動楓宸合著玉笋班冠冕朝大昕去丞股
肱郡要此骨肉親蕭蕭霅水鄉溪山繞城闉空光纈紋
亂倒影圗畫新金石富文墨烟波多隱淪坐想賢使君
迎笑均憑茵席間荀陳俱㑹此主與賔陳榻對清夜潘

輿行莫春拄頰愛爽氣揮毫詠風蘋逺近入題品蒼翠
生精神我忘鷗鳥盟低徊踐香塵因子動歸興詰旦車
當巾

　　七言古詩

　　寄題蘭陵郡齋梅露堂

　　蘭陵為郡更齊梁地望卓犖聞四方清班詵詵儲材良
相踵徃佩太守章憲公遺愛初未忘當時瑞露今名堂
於兹遼遼幾星霜此邦復得尚書郎政似古人天降祥

揭榜華屋遥相望使君燕寢東西廂嶺梅林林分兩傍
春事已退墮𣺌茫調羮有實升廟廊葉間竒葩忽芬芳
縹白異狀中有香襞績千葉成花房天公好善善必彰
故出瑞物非其常此花顔色見未嘗浴以沆瀣宵瀼瀼
炯如珠璣綴琳琅蜂房割蜜蔗流漿邦人歡呼走且僵
我公中心念丁黄撫摩凋瘵還耕桑天錫嘉瑞不肯當
盡掇鉅美歸聖皇公豈我留返鵷行但有盛事存甘棠

　　送趙有翼監丞造朝供職


　　君侯昻然百夫雄近之和氣如春風揚眉髙論多折𠂻
衆人斂袵稱名通發為詩章燦璧琮氣豪筆健敏且工
口占欲使十手供春雲容與朝霞烘肯如空堦號秋蟲
槁項巖穴甘老窮是將織文禆衮龍潤色造化分天功
奏之清廟流笙鏞宜使正笏趨槐楓發舒平生學古胸
時吐竒論驚羣公久矣髙門暎衰宗金蘭投分自諸翁
我嘗聯曹愧凡庸竭蹷道上昔所同朔雪撲面花蒙茸
六龍先路如雲從重來苕溪奉從容好若膠漆始且終

先後唱和如歌鐘君還清班朝九重我將轂下居治中
他時渉筆朱墨叢已見矯翼凌長空一笑道舊䨇頰紅

　　次翁士秀喜雪長詠(士秀名擢)

　　陰陽持權或贏縮運氣循環更剥復忽驚寒凛襲重裘
元是祥霙散平陸登山不覺屐齒折索酒仍催葛巾漉
蕭條貧居馬為二瑟縮凍坐龜藏六揮毫謾詫句中眼
對案常逢食無肉未謀南畝五百弓浪說朱輪三十輻
且欣膏潤入郊原為拯黔黎出溝瀆敢將固陋測帝心

概想生靈皆子育將春欲放草木葉成歲先須天地肅
伊余平生貪靜勝有此一㕓從穆卜應憐此地久憔悴
端向吾廬增煜煜巧隨髙下綴琪樹任逐横斜落雲屋
塵縁頓覺一羽輕詩句但驚飜水速坐令歡意盪愁思
仍遣時寒破常燠嵇康醉狀聳危石衞玠羸姿立修竹
排來一一盡連璧環立詵詵皆冠玉晚風徐韻仍佩環
枯木無心亦冠服曉連青女增粲粲夜映金波兼穆穆
遮藏春色失斕斑漏泄梅花有芬馥掀髯一笑萬事空

細讀君詩倒醽醁

　　次韻翁士秀雪再作

　　尚記東郊千頃白夜不聞聲曉盈尺飄洒速若赴敵兵
密陣横空誰督責且從膏澤落田疇不厭寒威凌枕席
朅來重見凍雲凝似欲飛花襲遺跡起尋藜杖行東臯
麥隴芊芊凈揺碧平生殷雷轉空腸此日准擬千倉積
老農甚喜天破慳尊酒相携慰疲劇土膏滲漉入鋤犂
丁寜孫子耕須力勸農使君軟語多莫待官儂費鞭䇿

人言回天古所難坐變樂歲須臾間丈夫行志自其所
㑹作一朝黄鵠舉

　　和裘父姪季貍竹夫人歌

　　我家門户瀟灑侯渭川千畝封君儔自應秀氣到兒女
骨格凜凜含清秋向來玉立蹄輪道已解使人除熱惱
事君為取氷雪清豈是與君相媚好人生用捨元有時
秋堂掛壁何足悲不是短檠長棄置㑹與夏簟還相宜

　　周知和以蘇陳倡和韻賦水仙江梅蠟梅三種

花謹次韻(知和名郔)

　　天工着意初放花三英凜凜真一家鏤氷㸃酥更團蠟
始信功深解生物臨風卻嗅心自知粲兮粲兮哦古詩
幾年刻玉但成葉一笑真同長康絶得非仙種來神山
為伴老子終朝眠歲寒得友不忍去且對衆香勤覔句
鼎分風月俱可人如陳竇劉人所君(原註三君事見東漢)詩塲戰罷
戢干越盡掃色塵歌一鉢

　　周知和李粹伯一再和鉢字韻詩益工勉繼元

韻

　　道人鍾情獨此花封植絶類富貴家毋令攀折强封蠟
精神頓减非生物五陵少年那得知氣使造化須新詩
春工未遍裁雲葉但賦貢金品皆絶公家甥舅如玉山
清夜秉燭愁花眠一朝奉節公馳去又疊陽闗斷腸句
誰專此花蔣徑人公自無愧面覲君來詩聲調轉清越
謬對霜鐘扣銅鉢

　　次韻翁士秀病起


　　一間何濶昔未有擬遣蒼頭問安否果然示疾毗耶城
靜看醫方出吾肘平生豪氣干青雲客疾來侵豈能久
已知筋力却几杖復見精神照窓牖花時倐忽風雨過
無語酬春愧顔厚管城端復束髙閣公不自倡誰為首
俄驚肆筆出大篇聊示作家三昧手我今方覺疾病嬰
豈是同生值陽九(原註翁與余同歳生)鏡中華髪略相似材具超人
定非偶公今濶歩躡中朝顧我一麾方出守如何江湖
大國楚笑謂曹鄶言地醜似矜斷木欲青黄寜有長松

生培塿

　　五言律詩

　　暮春雜詠八首

　　曲徑穿深樾支流旁小亭鳥將雲共逺天與樹俱青水
色清堪掇風聲靜可聽壁間餘地在落筆記曽經

　　蓮沼瓊瑶墮萱庭錦繡張靜聞人語好閑愛水風凉藜
杖休行樂蒲團且坐忘沙禽相識慣趯趯近胡床

　　晝永常支枕賔來旋整冠日篩槐影細風撼竹聲乾壤

沃耘耕少人閒賦斂寛近知田舎樂不記昔為官

　　客路清溪好人家緑樹間凄凉何縣雨想像别州山馴
雀飛還下逰魚去自還兒曹了官事天地一身閑

　　目斷江頭樹襟披海上風荷鋤偕婦子擲釣共兒童晚
筀關心碧秋蓮滿意紅歌聲何處起舞手為年豐

　　信使頻驅傳元戎罷枕戈茆茨隨處有禾稼望中多寓
客時吳語豐年半楚歌泰然真樂土誰為挽天河

　　楚甸三千里旌麾列大邦𣺌瀰連沃野隱轔抱長江此

際藩王室何人擁將幢向來稱下邑國士有無雙

　　隔岸連平野鄰家背短城海風無日息楚水照人清有
子能干禄全家可代耕飯餘無一事更覺勝平生

　　蓬户

　　野客何為户編非茅即蓬松堅難闔闢竹瘦謾牢籠疎
密殊無凖麄纎任不同我常知善閉寜向此矜功

　　王叔武示忠州張使君徳逺近詩次韻三首(叔武
名珌)


　　垂紳立朝著智略勝吾丘列㦸分名郡兒童説細侯巻
舒誰罣礙中外且嬉逰聞説淮南守天邊又拜州

　　妙理居言外髙懷見酒邊無心千里奉有意一燈傳栢
樹誰能指虗空莫問年爐香聊閉閣何處覔心田

　　安心今得法問道舊名庵雅致追龎老髙風數泐潭逺
公容入社彌勒本同龕寄語邦人道叢林始罷參

　　倪文舉寺簿挽詩三首(文舉名偁)

　　盛徳逾人逺髙談造理深保身元有道應世了無心别

日更寒暑交情隔古今紙窓風雪夜猶記掉頭吟

　　學植春同富詞源海様寛細聽朝士説宜著侍臣冠泉
壤歸何遽容臺席未安蒼旻如可問不遣淚河乾

　　水國相從日文塲並進時駑材元有限逸駕自難追方
指青雲路俄聞薤露詩鵬程千萬里却付稱家兒

　　和韓子文(子文名彦質)

　　寄迹驚殊縣論詩得勝流更容參往返不恨此淹留絶
唱終三疊長謡擬四愁同逰有陶謝莫賦仲宣樓










