







　　欽定四庫全書

　　雲莊集巻二　　　　　　　宋　曾協　撰

　　七言律詩

　　送李秀叔吏部拜命赴闕二首

　　此地詳聞月旦評精神英發氣和平胸蟠七澤波瀾濶
骨鬬九秋風露清窮巷蕭條從我老半生懐抱向君傾
忽聞來促朝天騎應記當年曳履聲

　　君王念舊數星霜驛騎風馳詔濕黄濶步入趨天北極

舊班聨踐漢中郎好行素志應須力穏上青雲不用忙
異日相從話功業知無愧色沮剛腸

　　李懋之壺中齋請賦詩(懋之名勸)

　　山川吞盡一壺中未見先生芥蔕胷要識廣輪藏粟粒
且將談笑舉針鋒橘中載酒初無礙花裏行車足有容
可但大千歸眼界網塵從此現重重

　　次韻翁士秀見贈二首

　　川原積嵗阻交情佳客常思置驛迎花縣論心尊俎樂

竹宫識面嵗時驚乆知書作征南癖更覺詩同東野清
却斂櫜鞬真退舍君才屹立五言城

　　興來躡履便追隨共約乗風汗漫期述作正須陶令手
利名不上紫芝眉名髙似斗誰能挹量大如淵不可窺
老去故交今絶少髙情傾盖樂新知

　　再次前韻二首呈士秀

　　相逢此日勝平生不厭搘笻數送迎樂地共欣三徑就
詩壇仍見一軍驚風飄栁線曾經染雪著梅梢分外清

光景喚人無計奈剰煩佳句破愁城

　　錦囊惠我句増竒賞㑹應須得子期萬頃淵深連渤澥
千尋巉刻對峨眉心㳺舊簡幾忘食家有名園不暇窺
誰報詩人春到了屋山應有候禽知

　　次韻汪汝馮見贈

　　身閑官冷巧相如草舍柴扉况並居刮目尚為三日别
論心真勝十年書屢煩折簡催羸馬知有新粧出綺䟽
興發㑹須攜短䇿要看風味慰逃虗


　　次趙有翼簡徐聖可元韻(聖可名行簡)

　　已向幽居賦晩晴欲經絶壁訪神清不憂五栁荒松菊
敢嘆三閭帶杜蘅媿無風月三千首頼有絲桐一再行
誰似孔庭能父子繼揮髙韻思如傾

　　喜晴

　　詩翁髙興動新晴未踏湖山句已清領略風光初入眼
指麾泉石欲盱衡屢傳黼扆方圖舊應有鋒車便趣行
莫向苕溪戀行樂葵心元向太陽傾


　　李粹伯對月見懐次韻

　　初收雨脚萬絲懸妙手誰人補漏天佳月素華迷夜旦
好詩餘味滿中邊(原註佛書吾説如蜜中邉皆甜)裴徊無柰謝希逸齁䶎
總輸邊孝先見説百篇酬一斗髙門重見酒中仙

　　王叔武示和人雪詩次韻二首

　　天上瓊花次第埀且教微霰向塵飛玉糅重見嬌飛燕
鶴舞初疑老令威農事預知三徑樂釣舟遥憶五湖歸
夢廻陡覺衾裯薄應是迷空一尺圍


　　廻瞻一色暮雲埀癡雀相看凍不飛地闢爛銀窺佛界
班連萬玉想天威輕明照日千山静寒碧浮江一棹歸
見説孤吟清到骨知君不羡妓成圍

　　送薛士昭

　　邂逅江干得勝流襟懐氷玉氣横秋相逢便及平生事
欲去知難苦死留殘漏寒燈催别酒淡雲微雨送行舟
虎頭自是封侯骨穏上青雲莫倦㳺

　　沈正卿示探梅詩次韻


　　數㸃微明已露竒解顔相見却先知攜壺擬醉無窮樹
走馬來看第一枝照水意閑真我軰釀寒雲重正花時
自從親識春風面不信良工畫有詩

　　再次沈韻

　　獨將春信報天涯豈是無情定有知巧占嵗寒憐韻勝
𡨕搜詩句愧辭枝松篁有約成三友桃李爭功彼一時
珍重休文三昧手盡回佳處入清詩

　　正卿借韻招同社候雨霽訪梅次韻


　　看梅常擬到參横最愛微霜堕太清輕棹幽探煩結約
繁花亂㸃要晴明直須香裏同扶杖莫問尊前幾舉觥
誰向詩盟最先㰱定知一座自公傾

　　總司官餞董少卿

　　蚤聞天詔下江津元是君王自賞音闊步穏登霄漢路
借留難副士民心緩歌共有留連意别酒休辭㶑灔斟
三節踵來公去後空餘離恨一江深

　　謝翁子履子進惠詩二首(子履名履之子進名升之)


　　聨翩連璧扣柴荆剥啄初聞屣履迎華衮借褒知不稱
纍珠入手見須驚長篇勢欲傾三峽古調聲堪被四清
聊遣世人知句法君家元有謝宣城

　　偶結茅茨一水湄便從佳士得心期可堪大老留青眼
更向諸郎識白眉驥足方求千里附豹文先許一斑窺
鶴鳴子和君家事此樂外人那得知

　　次韻謝鄭仲南惠詩二首(仲南名粢)

　　毫端萬態鬬森嚴山比崇髙粟比纎學博自應前輩似

才多真可萬人兼心傳家法書仍在腹有成章筆未拈
雄辯縱横皆正論却羞季子尚飛箝

　　腰組歸來且打乖闔廬纔可着吾儕可堪佳客尋衰迹
更著新詩起壯懐枉對青山記排闥好當紅藥詠翻階
一從悟得驚人句自悔枚臯賦似俳

　　謝翁子亨惠詩(子亨名泰之)

　　為愛髙門足鳳麟恂恂濟濟燕雙親和聲自得壎箎樂
巧思爭裁錦繡新句裏直須希鮑謝客來今復見荀陳

要知家法傳無盡更到埀髫總過人

　　謝蜀人侯君惠詩

　　我曽魂夢到西南翠碧相圍逺近山睡覺不知身許逺
神逰却悔便求還(原註丙子歳夢至蜀道濃翠周匝可愛求還二字用列子化人事)國家
舊數兩川最人物尤勝二漢間笑讀君詩生羽翼便如
舉目對孱顔

　　送向兄荆父帥維揚二首(荆父名均)

　　寵數頻煩色愈温耐官丞相克家孫川原迤邐提封闊

旌纛森嚴上將尊心識古人風節似望知前軰典刑存
春風草緑長淮净眼看頻流雨露恩

　　大父曽開刺史天固應陳迹尚依然邦人却怪家風在
故老今推宅相賢仗鉞秉旄仍置使輕裘緩帶更安邊
須知此日分憂重更覺光榮掩後前

　　和陳晞顔春盡思歸二首

　　坐閲榮枯鳥過空青㝠誰解指行蹤(原註佛書如虚空鳥跡)栁邊初
見鶯調舌樹底俄驚鹿養茸稱副閑身清晝永裝添靜

境緑隂濃宫桃正倚東風醉也逐廽溝出九重

　　小白長紅幾畨(去聲)飛清詩端為解愁圍莫貪藉草尋幽
事須念留花苦待歸(原註意屬陳文)杜酒政須常在手沈腰元自
不勝衣織成春恨無窮盡誰遣天孫不下機

　　夜飲枕流次日以詩記陳迹

　　水軒幽㑹六人同(原註李粹伯汪汝馮蔡清宇王景文柴鵬舉與余六人)夜色蒼茫
蠟炬紅淅淅好風天似水紛紛髙論氣如虹罰籌蝟起
觴無筭醉骨山頹榼屢空却坐胡床看月上對人樓殿

有無中

　　再飲枕流和王景文韻

　　乞得微官本為閒生憎簿領積如山鼎來佳客無陶謝
向後微言到孔顔(原註飲将㪚諸丈談道)安得朱絃起秋思預愁清
淚落陽關壯懐醉裏依然在不信蕭蕭兩鬢斑

　　昔先君子與司直兄相知文字間諸孤懸隔各
未相聞一旦裘父姪惠然見訪共道家庭舊好
撫今念昔慨然傷懐因成小詩呈裘父


　　傳業懸知臭味同許時蹤跡馬牛風莫誇今夕為何夕
不見吾翁對若翁道舊幾驚心欲折問年俱恨鬢成蓬
只應飽學非同調滿篋新詩字字工

　　裘父見和復次韻

　　郢質由來迥不同曽當巧匠運斤風肯過異縣尋癡叔
聊遣髙談慰病翁骯髒吾甘老苕霅飛騰君合上崑蓬
秪今已恨成名晩好把文章問化工

　　和裘父見贈二首


　　平生傳業志詩書常恥朱門衒綺襦作意文塲旋閣筆
強顔宦路亦分符駸駸春意回平野戛戛籃輿入畫圖
但恐相思勞小阮想從煙際望重湖

　　鄉闗重見慰餘年踉蹡迎門喜欲顛先遣好詩陳曲折
更搜餘論盡中邊尚勤葯石論臣佐莫向杯觴近聖賢
杜口不言窮逹事知君客疾不難痊

　　俞義仲輓詩

　　適意平生水竹居雌黄在手為藏書乆看英子聲名早

常恐良朋過徃踈方喜安輿迎綵袖忽驚平陌走䘮車
青松翠栢新阡路常使行人淚滿裾

　　邵衮臣挽詩二首(衮臣名希仲)

　　軒冕初期咳唾收一官白首歎淹留已嗟逰宦騫騰晩
遽遣功名取次休中夀不令周甲子遺編曽擬傳春秋
未應埋沒隨黄壤定作騎鯨汗漫逰

　　㓜年耆舊識東牀(原註衮臣王子雲司諌壻)壯嵗名喧翰墨塲老去里
閭推聞望向來士子誦文章芊綿宿草悲春盡牢落佳

城怨夜長頼有集賢多故舊筆端三絶刻琳瑯

　　寒食雨霽

　　亂雲將雨趂狂風掃溉氛埃瞬息中指㸃山川開净緑
按行花草失欹紅槐榆改火年年事簫鼓迎神處處同
自是平生觀物化不因春去始知空

　　湖山堂

　　自從幽處得官居不向良工覔畫圖青繞簾帷山極望
冷侵庭户水平鋪漁歌歴歴來天外㠶影飛飛入坐隅

俸粟有餘公事少卧聽風雨落江湖

　　衛公堂二首

　　衛公精爽故依然陳迹凄凉不記年亭逺謾傳曽起草
樓髙無復見籌邊新銘初勒風煙上舊觀都忘嵗月遷
從此南徐矜勝槩羙談留與後生傳

　　寥寥相望兩邦君氷雪襟懐錦繡文身見共誇新令尹
名髙猶榜故將軍神交頓覺千年近心逺初無一間分
只有𤣥談探佛海坐傾端復掩前聞(原註今太守鄭公窮探妙道與衛公小異

耳)

　　送張忠州使君八兄二首

　　邂逅江干不自期坐傾談屑看霏霏豈無清禁摛華地
只得名城衣錦歸惜别定知雙鬢換問詩常恨寸心違
目窮千里蒼茫際惟有檣烏向北飛

　　東閣如公不挽留又飄征袖入西州四方謾説多竒士
千騎纔教占上頭那得長繩縈去棹不堪淋雨助離愁
長江自古常東注莫遣仙舟得泝流


　　題陳倅升卿芝草圖二首

　　别駕隂功草木知一朝變化出神竒乍驚蓂莢還同長
更羡卿雲向下垂文筆分明傳異狀畫圖次第記當時
嘉祥創見輕千古信宿曽看十様芝(原註圗記云兩日之間十變其状)

　　髙義從來蓋里閭枌榆社底得新居萱堂秀骨松難老
蘭砌清才玉不如天産寳芝彰瑞應地靈妙相紀生初
定知繼展調元手不負平生萬巻書

　　沈正卿重梅次韻


　　恰占春工一倍竒休言造化總無私香羅翦透因稠疊
瑴玉裁成却附離愛玩枝頭無限思題評筆下若為辭
開時縱晩春猶早底事遊蜂便得知

　　和俞幾先喜雨二首(幾先名長吉)

　　萬人望嵗正艱難坐對盤飡泚在顔沿泝謾談舟楫利
圃畦未放桔橰閑歡呼甘雨今朝足准擬豐年舊觀還
眼裏塵氛掃除盡撲人空翠繞西山

　　自嗤宦況局寒蟬已覺歸心决大川勿使山靈長謝客

幸餘溪友舊忘年無心欲羡千鍾禄有意初謀二頃田
雨足年豐無一事春蠶將老只思眠

　　和蔣子尚(子尚名志祖)

　　偶隨舶趠上淮州忽見霜凝尚此留屢指雲天談故國
幾從煙水理歸舟自知客子驚殘嵗賴有斯人破旅愁
他日西牕剪銀燭巴山却話夢中逰

　　和王雅州見贈

　　懐人俄復幾春秋三舍相望見末由千騎前驅催首路

九重側席納嘉謀茅茨至陋何堪顧蘋藻雖微尚可羞
准擬掃除迎上客玉蕤隂底列觥籌(原註謂酴醿盛開)

　　陳晞顔董漕湖南過零陵用簡齋韻見贈次韻
謝之又賦一篇述懐

　　筆到鍾王意有餘詩章髙古過黄初班行未上論思地
逺使聊宣寛大書乞與豐年均飽煖更申嚴令絶侵漁
肯迂使節存支郡咫尺猶嫌㑹面疎

　　平生志不在贏餘乆擬揮毫賦遂初莫問倚墻空甔石

但令盈几足琴書幸存茅屋幽堪隠况有清溪近可漁
賸欲抽簮訪松菊要凴突兀看扶疎

　　都漕適至作詩相慶次韻

　　邂逅江干倍囅然喜公彊健過前年筆端電掃三千字
言下氷消十二縁傳業有人吾免矣擊鮮溷汝古同然
自今擬棄人間事摠把傳家付阿圓

　　和李粹伯

　　萬事知公一髪輕尚憐花草喚愁生酒邊意氣來酣戰

筆下文章要主盟絶唱共驚神有助擅塲將見敵無争
摠輸老子工藏拙飽食安眠百不營

　　寄題陳晞顔敦復齋

　　一入虚齋百慮沉箇中何待覔知音雪收未起龍蛇蟄
境静初窺天地心五里霧中藏豹穏九重淵底得珠深
自從占斷寛閒野寂寞虚空無古今

　　趙有翼招同社出逰次韻

　　總道無情却有情撩人幽事不勝清擬同騷僕從長吉

不遣橘奴寛季衡四山濃淡要題品百卉後先宜按行
登覽不憂風雨廹揮戈須駐日西傾

　　諸公出逰有翼有詩和者盈軸次日飲正卿家
出以示余走筆繼韻

　　可堪俗事苦相留不許聨翩李郭舟酒興定知鯨浪吸
詞源聊看峽江流名髙北斗誰能挹價重連城未易酬
恰似西都數人物校書中秘讓諸劉

　　有翼有詩督真率第二㑹次韻


　　滿眼春光處處山妨人行樂幾多端絶憐𤣥圃一步地
便勝香山八節灘莫放賞心閑裏過擬將物化静中觀
未開桃李留春事可是芳苞不耐寒

　　送裘父姪還鄉二首

　　氣吐長虹一世豪尚憐花草助風騷正須重碧澆胷次
不遣輕霜上鬢毛浪說清時敞東閣誰捐好語到西曹
江神却解歸歟興賸放潮頭百尺髙

　　塵外情懐得自由便㩦琴鶴上歸舟露寒月白關心夜

山瘦江清滿意秋却背京城無眷戀去尋古迹有遲留
奚奴莫厭詩囊滿重紀山川爛漫遊

　　代常州請平江鄭侍郎

　　接壤西東似犬牙一時迎送使君車應憐壯嵗棠隂在
未覺神京驛路賒飛觀慣看凉月挂層樓將見瑞雲遮
當筵莫訴盃行速兩地春光作一家

　　代人上平江徐侍郎五首

　　秋到人間斂麴塵于門初見矞星辰須知宇内風雲合

况是天邊雨露新盛徳可容窺底藴殊功端自見經綸
不應乆袖安邦手運指從教轉大鈞

　　漢朝法從讓嚴徐却數羣公總不如千載流芳傳竹簡
一言偃革見囊書由來東海傳髙閣復見甘泉載後車
富貴功名兩相似崑丘元自産璠璵

　　雙旌來自日華邊帝遣銜恩下九天膏澤已周家十萬
道途不歎驛三千封疆舊占江湖濶驩頌新從里巷傳
可是聖朝私此地教將和氣作豐年


　　巍峩冠冕聳精神好傍軒墀對紫宸一徳擬推黄帝筴
紀年還數絳人旬懸知紫詔馳三節肯使朱轓駐兩輪
聞說邦人稱夀處香雲低覆玉嶙峋

　　哦詩獻夀信知難門館材多不可攀敢曳長裾居客右
祇容濫吹列行間為陵便恐輕深谷若礪還應誓泰山
千載通明宫殿裏常看冠珮壓清班

　　五言絶句

　　紫巖雜咏


　　飛瀑

　　欲作銀河落支笻仰面看㑹須雷電散已覺逼人寒

　　坳池

　　峭絶崩雲處泓澄忽此逢寧知一勺水清潤入千峯

　　留煙

　　暝色蒼然至浮煙漫不分小留巖竇底為伴宿簷雲

　　濺石

　　淅瀝排炎暑潺湲弄晩晴不知來逺近常作對床聲


　　送王炎㢸赴山陽守以兵衛森畫㦸宴寢凝清
香為韻十首

　　盛世須材傑髙名動聖明一麾淮海去青斾擁千兵

　　别兄今幾時邦人指難弟莫誦海沂康兩馮如魯衛

　　公材如武庫劒槊方森森亦復擅風流坐繼正始音

　　詩成嘯諾餘謀出壺觴暇却整進賢冠麒麟要圖畫

　　公家西州烈武事冠方冊祖孫世有人要足門三㦸

　　平生功名心不肯事酣宴向來話淮南山川眼中見


　　楚國尚勇力秉羽而甘寢雖無倒載名勝飲懐安鴆

　　疆事須長筭朝家得實能坐來酬萬務心地自虗凝

　　復旦風雲合丹心日月明江神廻朗照霽色向來清

　　壺矢新油幕春蕪舊戰埸候亭閒夜柝歸袖着天香

　　山雲

　　自聳干霄勢應憐望嵗心試將膚寸澤來作濟時霖

　　小山叢桂

　　暗緑團團樹浮蒼淺淺山不須吟些些幽韻已班班


　　七言絶句

　　題留煙亭

　　漠漠縈空漫不收只應此地占清幽雲煙本是無心物
亦為山人重挽留

　　題零陵郡治環翠亭

　　鈴索無聲訟牒稀雨餘四野競扶犂小亭獨坐心無事
滿地緑隂山鳥啼

　　醒心亭


　　主人誰與解春酲百斛香醪一小亭兀兀泠泠俱可樂
醒來還醉醉還醒

　　荻華渚

　　揺揺小渚荻初成逺意渾疑接洞庭准擬秋來看積雪
更和風雨醉時聴

　　睡足軒

　　落盡庭花日未西枝間栩栩定為誰遙知城市紛紛際
正是幽人睡足時


　　潔泉

　　絶愛泓然一鑑渟肯教塵土犯清泠秪縁較徳先生似
不為争名陸羽經

　　清富庵

　　一衲纒身便有餘亂山深處卜幽居舉頭物物皆呈露
試問金多得似無

　　薝蔔林

　　可人濃翠䕶微黄寳樹森森自着行居士飯餘無一事

坐來還印寂然香

　　凝香逕

　　白葛烏紗一逕長心清草木自成香何須爐裏煙成縷
不用衣間紫作囊

　　野菊澗

　　泠泠清漲濯秋芳採擷堪供九日觴為乞曉缾真沆瀣
不應眉夀獨南陽

　　逰罨畫溪(有序)


　　春深欲至畫溪堆案相仍不果徃四月十八
日舟行溪中已有後時之歎舟人見告徃年
藤花甚盛今雖花時亦無幾矣盖盡於斧斤
云感之為賦

　　春去無蹤緑滿堤空移征棹過漣漪自驚朱墨抽身晩
不及青紅倒影時

　　罨畫溪頭事已空桑條都逐運斤風東君緑遍當時岸
只欠低埀照水紅


　　罨畫聲名逺近知水光花影巧相宜不知此去幾多日
重見斕斑似舊時

　　芭蕉

　　炎蒸誰解換清凉扇影揺揺上竹牕凖擬小軒添睡羙
夢成風雨夜翻江

　　西溪冬夜

　　並堤松栢與雲齊月夜青山一望低山鳥不驚人迹絶
步隨流水到前溪


　　偶作二首

　　身閒贏得閉齋房不向塵中染色香静處試尋真面目
光隂非短亦非長

　　世人言語盡君房一一班聨玉殿香解識逍遥渾一致
水鳬非短鶴非長

　　和史侍郎遊澹巖韻六首

　　底歎兹巖省見稀慣居故國看山圍應縁此日慰岑寂
聊遣清詩為發揮


　　瀟湘少駐便經年自信孤忠莫問天果為冕旒懃注想
不容泉石得髙眠

　　隠士洪崖可拍肩尚留陳迹此山巔秪應千古人如在
陵谷髙深却變遷

　　九重温詔下江邊應覽甘泉舊奏篇却背煙嵐理歸棹
曉猿夜鶴總凄然

　　我公得入如來室心鏡常明不用磨好倚懸崖結趺座
任從來者問云何


　　眼看巖石千尋起面對爐煙一縷輕頓覺世縁無染著
箇中消息有誰明

　　督幾先畫

　　北固江山自有餘不分清景到繩樞慿君筆底真三昧
幻出雲煙入坐隅

　　李粹伯命賦枕流已讀佳篇不容着語戲書二
伽陀問之

　　六尺玲瓏日日開箇中那解着纎埃主人無耳誰求洗

試問聲從何處來

　　水軒宴坐死灰同一息呼號萬竅風縱有溪流清似鏡
不知何處洗虚空

　　和剡宰二首

　　緑隂匼匝欲周阿正午庭空雀可羅更許瘦笻支病骨
玉山影裏聴絃歌

　　㸃數詩流一唯阿胷中星斗想森羅新篇莫浪傳紅粉
堪與朱絃薦詠歌(原註來詩云一時分付雪兒歌)


　　月夜再和

　　月當亭午憩纎阿擬逐香風到大羅急作新詩報天上
更慿阿監一聲歌

　　和韓子文五首

　　宻雲閣雨靳春晴不放芒鞋取次行却坐蒲團政無賴
好詩端為破愁城

　　雪痕尚使石泉潤山色不堪煙雨昏見說樹頭春意動
從頭花栁看村村


　　與君聨轡聴冬瓏下馬荀陳列座中南北東西鄉國異
笑談天與一尊同

　　誰人解遣醉時醒始變鳴禽第一聲似向幽人催蠟屐
水邊沙際看春生

　　寒淺定知春已至意閑仍覺日初長已諳榮謝如空幻
一室蕭然且坐忘

　　和翁士秀瑞香水仙二首

　　蝶遶蜂團碧玉叢紫羅囊小透香風自從鼻觀銷煩惱

疑在維摩丈室中

　　正白深黄態自濃不將紅粉作華容却疑洛浦波心見
合向瑶臺月下逢

　　上平江徐侍郎十絶句

　　露華先遣麴塵收要産英豪奠九州織女槎廻逢八月
老人星見恰中秋

　　聲華奕世擅江南誰似公家伯仲間想見當年育英物
髙秋爽氣滿西山


　　盛徳由來自邈綿偃王功徳至今傳朱弓赤矢符嘉瑞
留得隂功不計年

　　並列西京侍從多吾丘司馬豈同科孤忠祇有囊書在
獨見丁寧為偃戈

　　五湖城郭帶重樓幕府初開第一州燕寢香凝了無事
四郊禾穗自盈疇

　　繞郭舊稱家十萬朝天常恨驛三千(原註並見唐人詩)而今已是
繁華倍更覺旌麾近日邊


　　不但寛平似有功筆端重覩建安風邦人競勸金鍾釂
願見君侯聖一中

　　雅歌字字巧安排爭頌君王治道諧好把抉猊奔驥手
大書深刻著懸崖

　　擁麾仗節徃來頻撫字澄清處處新想見兹辰介眉夀
遙應驩動幾州人

　　槐鼎虗班側席求已應難遂㓂恂留不如黄髪貂蟬底
長占青雲最上頭


　　老農十首

　　雨帯好風勻淨緑雲開暖日染嬌黄今年不識農家苦
總把隂晴屬上蒼

　　荷笠腰鐮醉裏回和衣卧處息如雷定無門外催租吏
贏得柴荆日晏開

　　朝家寛詔年年下天上秋陽日日明租稅入官公事了
壤歌逓與子孫賡

　　聞說邊隅長草萊漢家膚使漠南廻黍苖正自歸倉廪

不怕西風巻地來

　　田疇總是十分苗處處逢人意氣驕不問神祠賽簫皷
君臣有道四時調

　　敢將體足憚霑塗日日髙原帯雨鋤乞與豐年酬作苦
也知天意解乗除

　　歸牛將犢茅簷晩饑鳥窺人稻圃秋准擬明年大作社
鷄豚須養秫須留

　　飽食豐年酒不空水村山崦老於農囷倉在眼心無事

鄰里經過樂嵗窮

　　兒孫力作莫辭勤仁政如天四海春盡說干湯功已就
澤流莘野並耕人

　　淮上營屯盡偃戈官軍從此罷經過且書太史豐年瑞
不數周公異畝禾

　　和叔武逢梅二首

　　愛花不厭百逥看細數香鬚定若干莫怨東風消息早
為憑佳句喚司寒


　　愁中相對病中看喜愠都忘非意干從此定交形迹外
只羞氷玉照人寒

　　再和前韻三首

　　騷人豈作腐儒酸逸氣清霄坐可干東閣只今詩興動
韓豪元不似郊寒

　　幽姿健骨兩相看二絶真成聚莫干(原註莫邪干将)好學紉蘭供
楚佩瓊琚端可勝金寒

　　猛士相逢亦破顔恰如組練壯師干誰令野宿三更月

綴鐵成衣徹骨寒

　　春至無梅追用前韻一首

　　為覔梢頭一㸃酸縹枝紅萼謾䦨干東君已誤當時約
猶歛幽芳待嵗寒

　　和粹伯七夕韻

　　常時淚雨乆漣洳准擬晴牕叫勃姑報答月華思善畫
便和風露入新圖(原註今年六月七月皆無雨)

　　天上相逢絶㸃塵莫將世態測髙真深閨兒女傳聞誤

見說秋期便妬人

　　誰紀天孫謫墮時浪言能致古宣尼(原註事見異聞録)只今天上
秋宵短莫近鷄星聴喔咿

　　詞

　　㸃綘唇(原註送李粹伯赴春闈)

　　小駐征驂一尊古寺留君住六花無數飛舞朝天路

　　上苑繁華却似詞章富春將暮玉鞭凝竚總是經行處

　　㸃絳唇(原註汪汝馮置酒請賦芍葯)


　　亂疊香羅玉纎微把胭脂汙靚粧無數十里揚州路
怨緑啼紅總道春歸去君知否畫欄幽處留得韶光住

　　浣溪沙(原註詠芍葯金繫腰海陵席上作)

　　晝漏新來一倍長衆賔霑醉尚傳觴濃雲遮日惜紅粧
應是主人歸鳯沼為傳芳訊到黄堂腰圍恰恰束金
黄

　　秦樓月(原註留别海陵諸公)

　　清秋月長空萬里煙華白煙華白江雲收盡楚天一色

蓴絲惹起思歸客清光正好傷離别五湖煙水伴人

　　愁絶

　　桃源憶故人(原註和翁士秀)

　　野亭問栁今朝試更訪小園開未月下山横空際兩兩
修眉對　騷人對此増髙致意入筆端清邃投分周郎
心醉真解消人意

　　踏沙行(原註春歸别怨)

　　栁眼傳情花心蹙恨春風處處關方寸朱簾捲盡畫屏

閑雲鬟半嚲羅衣褪　燕語鶯啼日長人困魚沉鴈斷
無音信琵琶聲亂篆煙斜寸腸欲斷無人問

　　鳳棲梧(原註西溪道中作)

　　栁弄輕黄花泣露萬疊春山不記塵寰路日射霜林煙
罩素長空不著纎雲涴　厯厯逺村明可數緑漲前溪
𣺌𣺌迷津渡客子光隂能幾許畫圖擬捲晴川去

　　祝英臺(原註和翁士秀牡丹韻)

　　放花開催花謝誰解東君意要遣花王獨占花蹊邃且

看玉鏡臺前霞觴新舉紅玉軟曉粧慵試　好風味須
信金屋中人誰堪並嬌媚隠約微潮應向尊前醉最憐
紋錦褰帷青羅飛蓋塵土外輕盈相倚

　　水調歌頭(原註送史侍郎)

　　今日復何日懽動楚江濵紫泥來自天上優詔起元臣
想見傳巖夢斷記得金甌名在却念佩蘭人永晝通明
殿曽聴話經綸　促歸裝趨北闕覲嚴宸玉階陳迹如
故天笑一畨新好借食間前箸盡吐胸中竒計指顧静

煙塵九萬雲霄路飛步趁新春

　　水調歌頭(原註細君生日作)

　　日永向槐夏繞屋樹扶踈麥秋天氣清潤設帨記生初
新拜小君佳號更過諸郎官舎仍玩掌中珠樂事似今
少一笑倒雙壺　列山肴烹野䔩且歡娛鹿門逺引平
生此志與君俱終向苕溪煙水擕手雲莊風月不踐利
名區功業看兒輩相對老江湖

　　酹江月(原註揚州菊坡席上作)


　　一年好處是霜輕塵斂山川如洗晩菊留花供燕賞金
鏤寳衣鋪地舊觀初還層樓相望重見昇平際小春時
節綺羅叢裏人醉　此日武帳賢侯六年仁政浹長淮
千里欲入鴛行仍緩帯聊撫竹西歌吹紫塞煙清玉關
人老宜趣朝天騎香塵歸路舊遊回首應記

　　酹江月(原註宴葉叔範新第)

　　苕溪古岸有朱門初建落成華屋對啓園林隨杖履迤
邐栁蹊相屬好是危亭片峯迎面獨占清溪曲蕪城低

逺一塵不礙遊目　公子豪飲方酣夜堂深静隠隠鳴
絲竹却盡春寒賔滿坐深酌蒲萄新緑宻户儲香廣庭
留月待得清歡足紛紛霑醉四筵倒盡羣玉

　　酹江月(原註詠芍葯)

　　一年好處是滿城紅藥留連十里揚州應費了多少春
工粧飾弱質欹風芳心帶露酒困嬌無力園林緑暗粉
光低占叢碧　誰與千載聲名飜堦髙詠出文章仙伯
閱盡繁華芳意歇初識傾城風格雙臉晞紅春衫挽並

天巧終難敵十千沽酒筭應花畔消得

　　水龍吟(原註別故人)

　　楚鄉菰黍初嘗馬蹄偶踏揚州路蓴絲向老江鱸堪膾催
人歸去秋氣蕭騷月華如洗一天風露望重重煙水呉淞
萬頃曽約舊時鷗鷺　惆悵别離無奈整孤㠶依然回顧
玉龍節底故人情重欲行猶駐斂散功多澄清志遂好
回髙步看歸鞍穏上文鴛班裏五雲深處


