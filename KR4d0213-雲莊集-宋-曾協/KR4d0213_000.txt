







　　欽定四庫全書　　　　　集部四

　　提要

　　雲莊集五巻　　　　　别集類三(宋)

　　(臣)等謹案雲莊集五巻宋曾協撰協字同
季南豐人宋史無傳志乗亦不載其名據
傅伯夀所作集序知為曾肇之孫曾纁之子
而所叙仕履但曰官零陵太守不及其詳且
宋無零陵郡亦無太守之名殊非事實今以

集中詩文考之知紹興中舉進士不第以世
賞得官初為長興丞遷嵊縣丞繼為鎮江通
判遷臨安通判乾道癸巳權知永州事以卒
伯夀所云蓋以古地名與古官名假借用之
文人換字之陋習耳伯夀又稱慶元庚申協
沒已二十八年其子直敷文閣福建轉運副
使炎輯其文為二十通考劉禹錫作栁宗元
集序稱一巻為一通則原集盖二十巻今其

傳於世者惟詠芭蕉一詩僅見陳景沂全芳
備祖中他不概見則其亡已乆矣今捃摭永
樂大典所載以類編次尚得五巻又得傅伯
夀序一篇亦并録入序稱其古詩多效選體
然合其諸作觀之大抵源出蘇軾陳與義故
同沈正卿作仇池石詩用軾韻陳晞顔過零
陵贈詩亦用與義韻而絶不及於他家知其
唱和講求在二家舊格也雜文頗雅飭有法

賔對一賦為集中巨篇語特偉麗而大㫖以
安享太平為渾穆之王風以恢復中原為戰
争之覇術誇大其詞以文偏安之陋曲學阿
世持論殊乖姑以文采錄之從昭明文選不
廢劇秦美新之例讀其文者分别觀之可矣
乾隆四十六年三月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀


　　原序

　　雲莊集故零陵太守曾公所作也公家世以儒顯至南
豐先生遂以經術文章名天下學者宗之以繼唐韓文
公本朝歐陽文忠公時文肅文昭公同以才學進兄弟
鼎峙於朝文肅公位至宰相佐徽朝初政文昭公出入
三朝終始全節號為名臣其所更踐多翰墨之職今其
遺文具在典雅溫純蓋與南豐先生真雁行也公文昭
公之孫龍舒太守諱纁之子也文昭晚罹鈎黨之禍龍

舒公力奮於學既踐世科官曲臺矣中道而殞龍溪翰
林汪公嘗歎其文若川增條逹莫見其止及誌其墓以
簡古目之公五歲而孤太夫人强氏故資政殿學士文
憲公之女賢而明智親授以經而督之學公穎悟異凡
兒少長益駿發每讀書五行俱下日記數千言文昭公
家多書已而燬於兵家貧無以市一閲於肆終身不忘
遂博通六籍諸史傳記百家之言少從人假春秋左氏
傳未兼旬歸之人訝其速公曰已習矣摘而問之口誦

如注水終巻乃已嘗憇臨安孤山僧舎客有稱僧如璧
冷泉亭記者就借所乗馬馳九里至亭上一閲即歸寫
以示客客往覆之不差一字時人驚服以為王氏之仲
任仲宣延氏之叔堅不是過也年未弱冠試於國子監
褎然為舉首已而不利於春官氏去從博學宏詞舉有
司異其文將以名聞於中書矣奪於異議而止公遂絶
意科目然嗜書愈篤雖祁寒盛暑手不釋巻為文操筆
立成初若不經意者徐而繹之雖積功精思者不逮也

公卒之二十八年公之子今直敷文閣福建轉運副使
炎輯公之文為二十通面以授伯壽曰先人生平為文
甚衆然未嘗屬藁以故多所遺軼不肖之孤纂集論次
堇堇是耳願丐序以行諸逺伯壽辭不獲命退發公文
而讀之彌日不厭嘆曰夫文章之作古病其難其所以
難者何也蓋材之稟於天者其警敏不可以强而能而
學之傳於家者其源流又貴於逺且深也世之豪俊之
士博聞强識一覽無遺材非不警且敏也然家之所傳

無源流之學徒鑿其意而為之則矜能騁怪或至於畔
棄繩尺矣文章之家重規叠矩奕葉相承源非不深且
逺也然天之所稟無警敏之才獨勤其業而守之則罷
精鉥心或不免於沿蹈故常矣傳之論吏道者曰能與
不能自有資材何可學也記之論百工者曰知者創物
巧者述之守之世謂之工嗚呼吏俗務工末技也能猶
有材而守亦以世况於文乎公之聰明該博既踔絶輩
流而鴻儒宗工代起相襲心通性解目濡耳染其於文

也是唯無作作則追美於前埀聲於後必矣故其古詩
則興寄淵邈詞㫖超邁多傚選體為之唐律則務造平
淡間出清新比事賡韻精詣妥帖至表章牋啓則又繁
約適中鋪陳有叙摭古語而加剪截之功造新句而遺
斧鑿之痕他文一皆類是蓋深有文昭之遺風焉亷靖
樂道恬於勢利仕三十年僅至二千石而終曾不獲以
詩鳴國家之盛而文出中朝之詞命位不配徳時共惜
之今敷文公擢隆興元年進士第入為尚書郎出建使

者節俱有聲績謙厚明敏天子方鄉用之然則繼文昭
兄弟之業而使公無九泉之憾者將於是乎在傳曰非
在其身在其子孫其是之謂夫公諱協字同季雲莊蓋
公自號云慶元庚申八月朔徽猷閣學士大中大夫知
建寜軍府河陽傅伯壽序













