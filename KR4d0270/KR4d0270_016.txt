放翁詩選後集卷六
宋羅椅撰
恩除秘書監
羣仙鶴駕去難追白首重來不自知才藝荒唐癡獨絶
功名蹭蹬老如期海邊鄭叟窮耽酒吳下韋郎晚學詩
扶上木天君莫笑衰殘不似壯遊時
醉中夜自村市歸
村市夜騎黃犢還却登小閣倚闌干銀河斜界曉天碧
璧月下入秋江寒吾輩身閒且飲酒人生事定須闔棺
元自胷中着雲夢莫驚綠鬢奈悲歡
病起
山村病起帽圍寬春盡江南尚薄寒志士凄凉閑處老
名花零落雨中看斷香漠漠便支枕芳草離離獨倚闌
收拾吟牋停酒椀年來觸事動憂端
臨安雨晴
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閑作草晴窗細孔戲分茶
素衣莫起風塵歎猶及清明可到家
初寒
船尾寒風不滿旗江邊叢祠常掩扉行人畏虎少晨出
舟子捕魚多夜歸茅葉翻翻帶宿雨蘆花漠漠弄斜暉
傷心到處聞砧杵九月今年未授衣
馬上
燈前薄飯陳鹽虀帶睡強出行江堤五更落月移樹影
十月清霜侵馬蹄荒陂嗈嗈已度鴈小市喔喔初鳴雞
可憐萬里覓歸夢未到故人先自送(語語有氣)
黃州
局促常悲類楚囚遷流還嘆學齊優江聲不盡英雄恨
天地無私草木秋萬里羈愁添白髮一帆寒日過黃州
(好)君看赤壁終陳迹生子何須萬戸侯
哀郢
荆州十月早梅春徂歲真同下坂輪天地何心窮壯士
江湖從古着羈臣淋漓痛飲長亭暮慷慨悲歌白髮
新欲弔章臺無處問廢城霜露濕荆榛
水亭有懷
漁舟把酒對丹楓水驛憑軒送去鴻(來得是)道路半年行
不到江山萬里看無窮故人草詔九天上老子題詩三
峽中(上句太淺不爾又不得)笑語毛錐可無恨書生處處與卿同
江上
江上霜寒透客衣閑窗羸臥不支持羈孤形影真相弔
衰颯頭顱已可知(自在)潦縮穏經行雨峽竹疎䞉見掛猿
枝清尊可醉須勤醉莫望功名老大時
聞猿
瘦盡腰圍不為詩良辰流落自成悲也知客裏偏多感
誰料天涯有所思漢塞角殘人不寐渭城歌罷客將離
故應未抵聞猿恨況是巫山廟裏時
南鄭馬上
南鄭春殘信馬行通都氣象尚崢嶸迷空游絮憑陵
去曳綫飛鳶跋扈鳴落日斷雲唐闕廢淡烟芳草漢壇
平猶嫌未豁胷中氣目斷南山天際横
夜抵葭萌惠照寺寓榻小閣
亭驛驅馳髀肉消故山歸夢愈迢迢夜行觸尉那能避
旦過逢僧不放招雨後風雲猶慘淡霜前草木已蕭條
衰遲事事非前日醉裏題詩亦自聊(篇篇自道)
歸次漢中境上
雲棧屏山閱月游馬蹄初喜踏梁州地連秦雍川原壮
水下荆揚日夜流遺虜孱孱寧遠略孤臣耿耿獨私憂
良時恐作他時恨大散關頭又一秋
赴成都泛舟自三泉至益昌謀以明年下三峽
詩酒清狂二十年又摩病眼看西川心如老驥長千里
身似春蠶已再眠暮雪烏奴停醉帽秋風白帝放歸船
飄零自是關天命却被人呼作地仙
七月一日夜坐舍北水涯
兀傲胡床酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
斥仙豈復塵中戀便擬騎鯨返玉京
新秋感事
江上清秋昨夜回漁扉正對荻洲開志存天下食不足
節慕古人䜛愈來風際紙鳶那解久祭餘芻狗會堪哀
蕭然散髮聽秋雨剰領新凉入酒杯
風雨中過龍洞閣
飄然醉袖怒人扶箇裏何曾有畏塗(寫得如此健)卷地黑風
吹慘淡半天朱閣插虛無闌邊歸鶴如爭捷雲表飛仙定
可呼(語壯)莫怪衰翁心膽壯此身元是一枯株
獨游城西諸僧舍
我是天公度外人看山看水自由身蘚岩頂上飛雙屐
雲洞前頭岸幅巾萬里欲呼牛渚月一生不受庾公塵
非無好客堪招喚獨往飄然覺更真
過野人家
縱轡江臯送夕暉誰家井臼映荆扉隔籬犬吠窺人過
滿箔蠶飢待葉歸世態千年看爛熟家山萬里夢依稀
躬耕本是英雄事老死南陽未必非
晚興
老病愁趍畫戟門天教高臥浣花村山林獨往雜屠釣
世界皆空誰怨恩千卷蠧書忘歲月一尊濁酒信乾坤
興來倚杖清江上斷角殘鐘正歛昏(隨意襯貼皆及本色)
芳華樓夜飲
射虎將軍老不侯尚能豪縦醉江樓笙歌雜沓娛清夜
風露高寒接素秋少日壯心輕玉塞暮年幽夢墮滄洲
人間清絶沅湘路常笑靈均如許愁
秋思
大面峯前秋笛清細腰宫畔暮灘平吳檣楚柂勒歸思
隴月巴雲空復情萬里風塵舊朝士百年鉛槧老書生
水村漁市從今始安得區區海内名
月下
黃鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿冡近要離
一樽強醉南樓月感慨長吟恐過悲
書懷
愁向東華踏軟紅暫歸舊隱樂無窮石池洗藥娟娟水
漁艇投竿嫋嫋風盡日醉醒菱唱裏鄰家來往竹陰中何
須列戟長安第四望雲山擁此翁
舜廟懷古
雲斷蒼梧竟不歸江邊古廟鎻朱扉山川不為興亡改
風月應憐感慨非孤枕有時鶯喚夢斜風無頼客添衣
千年回首消磨盡輸與漁舟送落暉
放翁詩選後集卷六
