放翁詩選前集卷五
宋羅椅編
七言八句
雨中示子聿
窮閻父子自相依寂寂茅廬映竹扉瓜蔓水生初抺岸
練花寒動却添衣吾玄自笑豈尚白汝瘦元知能勝肥
苦學勿為干禄計宦途雖樂不如歸
遊山西村
莫笑農家臘酒渾豐年留客足雞豚山重水複疑無路
柳暗花明又一村簫鼔追隨春社近衣冠簡朴古風存
從今若許閒乘月拄杖無時夜叩門
秋雨初霽戲筆
墨入紅絲點漆濃閒將倦筆寫秋容雨聲已斷時聞滴
雲氣將歸别起峰斜日半穿臨水竹好風遥送隔城鐘
遠遊更動輕舟興太息何人解見從
作夢
作夢今逾七十年平生懷抱尚依然結茅杜曲桑麻地
覓句㶚橋風雪天驃騎向來求作佛淮南末路望登仙
世間妄想何窮盡輸與山翁一醉眠
龜堂獨坐遣悶
髮已凋疎齒已搖高談誰與慰無聊苦心雖嘔何由出
病骨非䜛亦自銷玉雪微塵烹瑞草胭脂小把斸靈苖
賀公吳語吾能似太息遺魂不可招
春行
九日春隂一日晴強扶衰病此閒行猩紅帶露海棠濕
鴨綠平堤湖水明(杜子美曉看紅濕處李太白蜀江紅且明濕明字可謂奪造化之功世未)
(有拈出者)酒賤柳隂逢醉卧牛肥稻壟看深耕山翁莫道渾
無用解與明時說太平
七十三吟
七十三年事事新涵濡幸作六朝民髮無可白方為老
酒不能賖始覺貧末路已悲身是客此心猶與物為春
柴門勿謂當岑寂時有鄕隣請藥人
睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與輸肝肺俗話誰能掛齒牙
更欲世間同省事勾回蟻戰放蜂衙
蹭蹬
少慕功名頗自竒一生蹭蹬鬢成絲市楼酒美貧何預
斗柄春回老不知黑幟遊魂應有數白衣效命永無期
魚梁東畔牛闌北舉世誰能識此悲
初春欲散步畏寒而歸
峭寒漠漠出重貂酒力欺人凝不消春困苦多無處賣
客魂欲斷倩誰招一溪水淺梅枝瘦四野雲酣雪意驕
欲到前村無奈嬾却尋歸路度西橋
遣興二首
幾看人間歲月新釣船猶繋鏡湖濱曾穿高帝朝元仗
却作山隂版籍民留病三分嫌太健忍飢半日未全貧
早知晝繡能為祟翁子終身合負薪
湖海元為汗漫遊誤恩四領幔亭秋掃空薄禄始無愧
閉上衡門那得愁湯嫩雪濤翻茗椀火温香縷上衣篝
床頭亦有閒書卷信手拈來倦即休
醉題埭西酒家二首
陣陣新寒入布裘偶乘小醉得閒遊丹楓落日野橋晚
斷鴈濕雲江路秋馬得一鳴何恨斥金經百煉豈容柔
不知千載塵埃裏更有吾曹強項不
桑麻蒙翳不通鄰耽酒頽然一老民遣客方眠那是醉
有衣可典未為貧曬翎斜日鷗來熟印迹平沙鴈到新
君看此閒何境界癡人猶說吐車茵
遊近山
羸病知難賦遠遊尚尋好景送悠悠亂山孤店鴈聲晚
一馬二童溪路秋掃壁有僧求醉墨倚楼無客話清愁
殘年敢望常強健到處臨歸為小留
書感
壯歲功名妄自期晚途流落鬢成絲臨風畫角曉三弄
釀雪野雲寒四垂金鏁甲思酣戰地皂貂裘記遠遊時
此心炯炯空添淚青史他年未必知
數日不出門偶賦
湖上蝸廬僅自容寸懷無奈百憂攻補衣未竟迫秋露
待飯不來聞午鍾稚子挾書勤質問鄰翁釋耒間過從
今朝一笑君知否滿甕新醅粥面濃
初冬
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
况有小兒同此趣一牎相對弄朱黃
昨非
温飽從來與道違書生只合卧牛衣老狐五百年前錯
孤鶴三千歲後歸舌自生肥勝玉食腰常忘帶况金圍
一官彭澤從何有元亮還家悔昨非
史院晩出
已乞殘骸老故丘誤恩重作道山遊龍津雨過橋如拭
鳳闕煙消瓦欲流直舍小眠鐘報午歸途微冷葉飛秋
心知伏櫪無千里縦有王良也合休
飽食
飽食無功媿汗青燈前顧影歎伶俜馬衰猶養疑知路
龜久當捐為不靈腰下徒誇綬若若鏡中何止髮星星
石帆回首初非遠要及清秋斸茯苓
初春書懷
耄大光隂古更稀自今惟有數期頤食觀本草雖多事
醉讀離騷自一竒物外有人閒始見山中可樂老方知
武陵好在桃千樹短櫂相尋亦未遲
久雨
梅天一日幾隂晴對酒無聊醉不成巧歷莫能知雨點
孤桐那解寫溪聲林深鳥雀來無數草茂鉏耰去即生
明日雲開天萬里御風吾欲過青城
明日復理夢中意作
白盡髭鬚兩頰紅頽然自以放名翁客從謝事歸時散
詩到無人愛處工高掛蒲帆上黃鶴獨吹鐡笛過垂虹
閒人浪迹由來事那計猿驚蕙帳空
夏夜
展轉紗厨睡不成一藤扶憊遶廊行月升雙鵲移枝宿
露下孤螢綴蔓明汲井忽驚人已起開門堪歎事還生
羽衣道帽從吾好栢子煙中起磬聲
老甚自詠二首
殘年真欲數期頤一事無營飽即嬉身入童兒鬭草社
心如太古結繩時騰騰不許諸人會兀兀從教老子癡
亦莫城中買鹽酪菜羹有味淡方知
羨生常笑古人癡俛仰那知迫耄期鏡裏鬢無添白處
樽前顔有暫丹時客嗔終歲常稱疾兒訝經旬嬾賦詩
枉却愁過強健日身閒何往不熙熙
放翁詩選前集卷五
