放翁詩選前集卷七
宋羅椅編
七言八句
初春遣興三首始於志退休而終於惓惓許國
亦臣子大義也
爛熟思來怕熱官退飛心地喜輕安捨魚正可取熊掌
食肉何須至馬肝放眼柳梢初暗動褪花梅子已微酸
典衣剩作江頭醉莫謂天涯苦鮮歡
大隠悠悠未棄官俸錢雖薄却心安人方得意矜蝸角
天豈使予為鼠肝暇日劇棋忘旅恨短衣馳射壓儒酸
小桃楊柳爭時節載酒江頭罄一歡
白髮凄凉故史官十年身不到長安即今天末吊形影
何日上前傾肺肝孤憤書成詞激烈五噫歌罷意辛酸
此懷欲說無人共安得相携素所歡
幽居書事
莫恨人間苦不諧清時有味是歸來已因積毁成高卧
更借佯狂護散才正欲清言聞客至偶思小飲報花開
紛紛争奪成何事白骨生苔但可哀
憶昔
憶昔西遊變姓名獵圍屠肆狎豪英淋漓縱酒滄溟窄
慷慨狂歌華嶽傾壯士有心悲老大窮人無路近功名
生涯自笑惟詩在旋種芭蕉聽雨聲
春晴暄甚遊西市游家園
税駕名園半日留遊絲飛蝶兩悠悠驟暄不為海棠計
長晝只添鸚鵡愁老去自驚詩酒减客中偏覺歲時遒
東風好為吹歸夢著我松江弄釣舟
二月二十四日作
棠梨花開社酒濃南村北村鼓鼕鼕且祈麥熟得飽飯
敢說榖賤復傷農崖州萬里竄酷吏湖南幾時起卧龍
但願諸賢集廊廟書生窮死勝侯封
出縣
怱怱簿領不堪論出宿聊寬久客魂稻隴牛行泥滑滑
野塘橋壊雨昏昏槿籬護藥才通徑竹筧通泉自遍村
歸計未成留亦好愁腸不用遶吴門
晨起偶題
城遠不聞長短更上方鐘鼓自分明幽居不負秋來睡
末路偏諳世上情大事豈堪重破壊窮人難與共功名
風爐歙鉢生涯在且試新寒芋糝羹
寒食臨川道中
百卉千花了不存墮溪飛絮看無痕家人自作清明節
老子來穿綠暗村日暮啼鴉隨野祭雨餘荒蔓上頹垣
道邊醉飽休相避作吏堪羞甚乞墦
初夏道中
桑間葚熟麥齊腰鶯語惺愡野雉嬌日薄人家曬蚕子
雨餘山客賣魚苖豐年隨處俱堪樂行路終然不自聊
獨喜此身強健在又搖團扇著絺蕉
春隂
春風浩蕩作春隂弱燕歸來不自禁白塔昏昏纔半露
青山淡淡欲平沉裘茸細雨初驚濕屐齒新泥忽已深
直怕樓高生客恨不因病起倦登臨
雨中泊趙屯
歸燕羇鴻共斷魂荻花楓葉泊孤村風吹暗浪重添䌫
雨送新寒半掩門漁市人煙横慘淡龍祠簫鼓閙黃昏
此身且健無餘恨行路雖難莫更論
大寒出江陵西門
平明羸馬出西門淡日寒雲互吐呑醉面衝風驚易醒
重裘藏手取微温紛紛狐兔投深莽點點牛羊散遠村
不為山川多慷慨歲窮遊子自銷魂
過廣安弔張才叔諫議
春風匹馬過孤城欲弔先賢淚已傾許國肺肝知激烈
照人眉宇尚崢嶸中原成敗寧非數後日忠邪自有評
歎息知人真未易流芳遺臭盡書生
宿武連縣驛
平日功名浪自期頭顱到此不難知宦情薄似秋蟬翼
鄉思多於春繭絲野店風霜趣裝早縣橋燈火下程遲
寒鞭熨手戎衣窄忽憶南山射虎時
即事
渭水岐山不出兵却携琴劔錦官城醉來身外窮通小
老去人間毁譽輕捫蝨豪雄空自許屠龍工巧竟何成
雅聞崏下多區芋聊試寒爐玉糝羹
羅漢驛翠望亭讀宋景文公詩
撲馬征塵拂不開高亭欹帽一徘徊蜀山地暖稀逢雪
閏歲春遲未見梅陂水近人無鷺下煙村藏寺有鐘來
宋公出牧曾題壁錦段雖殘試剪裁
成都歲暮始微寒小酌遣興
革帶頻移紗帽寬茶鐺欲熟篆香殘疎梅已報先春信
小雨初成十月寒身似野僧猶有髮門如村舍強名官
鼠肝蟲臂尤無擇遇酒猶能罄一歡
快晴
地闢天開斗柄回今朝紅日遍池臺新陽蘇醒春前柳
輕暖醫治雪後梅瓦屋螺青披霧出錦江鴨綠抱山來
衰翁也逐兒童喜旋撥文書近酒杯
暮春
忙裏偷閒慰晚途春來日日在東湖凭欄投飯看魚隊
挾彈驚鴉護雀雛俗態似爭花爛漫病身能闘竹清癯
一樽是處成幽賞風月隨人不用呼
東湖新竹
插棘編籬謹護持養成寒碧映淪漪清風掠地秋先到
赤日行天午不知觧蘀時聞聲簌簌放梢初見影離離
官閒我欲頻來此枕簟仍教到處隨
夏日湖上
烏帽笻枝散客愁不妨胥吏雜沙鷗迎風枕簟平欺暑
近水簾櫳預借秋茶竈遠從林下見釣筒常向月中收
江湖四十餘年夢豈信人間有蜀州
寓驛舍
閒坊古驛掩朱扉又憩空堂浣客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
敇牟鎮早行
孤燈照影聽初雞攬轡情懷倍慘凄雪作未成雲意閙
茅荒無際客魂迷觸寒手指藏猶裂畏險圖書棄不携
老去有文無賣處等閒題遍蜀東西
寓舍書懷
借得茅齋近筰橋羇懷病思兩無聊春從荳䓻梢頭老
日向樗蒲齒上消叢竹曉兼風力横高梧夜挾雨聲驕
書生莫倚身常健未畫凌煙鬢已凋
成都書事
劒南山水盡清暉濯錦江邊天下稀煙柳不遮樓閣斷
風花時逐馬頭飛芼羹筍似稽山美斫鱠魚如笠澤肥
客報城西有園賣老夫白首欲忘歸
午睡至暮
酒力醺然入四肢華胥税駕不應遲殘年已覺衰難強
萬事無如睡不知幸有琴書供枕藉安能冠帶更支持
紅爐過盡灰如雪獨守青燈坐畫詩
夜宴
酒浪搖春不受寒燭花垂燼忽堆盤山川路邈人將老
絲管聲遒夜向闌四海交遊更聚散百年光景雜悲歡
自憐病眼猶明在更把名花半醉看
寄二子
大兒新作鶴林遊仲子經年戍吉州日日望書常至暮
時時入夢却添愁得官本自輕齊虜對景寧當似楚囚
識取乃翁行履處一生任運笑人謀
放翁詩選前集卷七
