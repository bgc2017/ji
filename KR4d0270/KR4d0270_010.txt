放翁詩選前集卷十
宋羅椅編
五言八句
即事
樽酒如江綠春愁扺草長但令閒一日便擬醉千場柳
弱風禁絮花殘雨漬香客遊還役役心賞竟茫茫
溪行
篷蒻鳴春雨帆蒲掛暮烟買魚尋近市覓火就鄰船愁
卧醒還醉灘行却復前長年殊可念力盡逆風牽
寓歎
小雨初凉夜殘燈欲暗時病多愁近酒心弱怯題詩舊
友殊方少歸耕晚歲宜回頭顧孤影此意有君知
峽州甘泉寺
江上甘泉寺登臨擅一州山亭喜無恙老子得重遊灘
急常疑雨林深欲借秋歸途更清絶倚杖喚漁舟
獨立
獨立紫荆外頹然一秃翁亂山吞落日野水倒寒空憂
患工催老飄零敢諱窮漁歌亦何恨悽斷滿西風
病中
風雨暗江天幽窗起復眠忍窮安晚境留病壓災年客
助修琴料僧分買藥錢餘生均逆旅未死且陶然
一室
九萬笑鵬摶幽居一室寬雨聲便早睡酒力壓春寒嬾
覺閒多味衰知死有緣此生吾自斷不必夢長安
春晚苦雨
垂老卧村墅餘寒欺病身雞猶未忘旦雨欲不容春忽
忽花時過茫茫草色勻蓴絲已上市一飯未傷貧
客有見過者既去喟然有作
髮毛俱白盡事不補秋毫去死今無幾歸耕何足高已
如陶止酒徒勸屈餔糟惟有滄溟去揚帆看雪濤
致仕後述懷
生理雖貧甚胷中頗浩然常辭問字酒屡却作碑錢寧
有駱堪鬻况無車可懸小須梅雨霽散髮醉江天
孤村
老寄孤村裏悠然卧曲肱筭貧先放鶴嫌閙并疎僧古
戍高秋笛寒窗半夜燈平生羞詭遇多獲豈吾能
遊山
病退行猶倦山坡每少休高枝聞鵲語淺瀨見魚游偶
有堪乘興元無可遣愁悠然又終日争路有歸牛
春日
車馬閒中絶衣襦病後寬改詩消晝永賖酒敵春寒柳
細搓難似花新染未乾歸鴻與來燕各自管悲歡
醉賦
霜楓照茅屋露菊插紗巾今古無窮事江湖未死身直
令依馬磨終勝拜車塵我亦輕餘子君當恕醉人
小園
蕭散遺塵事栽培得小園土鬆花意活林暖鳥言繁飱
酪供晨鉢葅芹薦晚樽餘年君莫問送老向孤村
舟中作
沙路時晴雨漁舟日往來村村皆畫本處處有詩材炊
黍孤煙晚呼牛一笛哀終身看不厭岸幘興悠哉
歲晚書懷
殘歲堂堂去新春鼎鼎來夢移鄉國近酒挽壯心回暖
律初催柳晴光併上梅東湖有歸日衰抱得頻開
野興
有酒皆堪醉無山不可廬遂初成近賦孤憤悔前書湘
寺分經帙廬山寄藥鋤江頭霜葉滿詩興属騎驢
雨後凉甚
並海寬閒野清秋搖落天微凉供美睡穏字入新聮陋
屋蕭蕭雨脩筒細細泉晚窗生酒興洗酌一陶然
月夜江瀆池納凉
微徑荒城曲叢祠野水邊月能從我醉風欲駕人仙静
數黏螢草遥聞采芡船熱官那有此留滯莫尤天
長汀道中
晚過長汀驛溪山乃爾竒老夫惟坐嘯造物為陳詩鳥
送穿林語松垂拂澗枝憑鞍久忘發不是馬行遲
病中作
一病二十日直愁難自還殘書不成讀長晝只供閒風
舞迎霜葉雲昏欲雨山臨窗忽自笑詩思又相關
冐雨登擬峴臺觀江漲
雨氣昏千嶂江聲撼萬家雲翻一天墨浪蹴半空花噴
薄侵虚閣低昂泛斷槎壯遊思夙昔乘醉下三巴
春雨
春愁無處避春雨幾時晴黯黯隂連月蕭蕭滴到明窗
昏減書課絃緩咽琴聲何以娱幽獨新醅手自傾
有叟
有叟鏡湖邊茅茨八九椽凴闌秋萬里閉戶醉經年身
外浮名小胷中浩氣全此身吾自判造物恐無權
六月十四日微雨極凉
湖上清秋近齋中白日長雲來樹收影雨過土生香蓮
小紅衣濕瓜甘碧玉凉晚來幽興動移榻近方塘
夜雨
寒雨連三夕幽居只數椽家貧輕過節身老怯增年日
月悲歌裏關山淚眼邊梅花自開落歎息為誰妍
悶極有作
貴已不如賤狂應又勝癡新寒壓酒夜微雨種花時堂
下藤成架門邊枳作籬老人無日課有興即題詩
春晚雜興
池面萍初紫墻頭杏已青携兒撑小艇留客坐孤亭相
法無侯骨生年直酒星正須遺萬事莫遣片時醒
自述
二畝新蔬圃三間舊草堂病除身小健秋近夜微凉薄
酒時醒醉殘書半在亡老懷常自笑無事忽悲傷
梅天
稻隴移初遍梅天澁未晴輕隂昏茗色餘潤咽琴聲時
傍菱塘立還尋莎徑行杜門終此世更誓未來生
獨夜
燈花寒自結雪片夜方深瘦影參危坐清愁入苦吟江
湖身汗漫藥石病侵尋朋舊凋零盡何人識此心
遊雲門諸蘭若
花過木隂合溪雲生暮凉牛行響白水鷺下點青秧古
寺宛如昨穉松森已行耆年不下榻童子為燒香
五言四句
題瑩上人剡溪畫
天地又秋風溪山憶剡中孤舟幸閒着借我訪支公
路傍曲二首
其一
冷飯雜沙礫短褐蒙霜露黃葉滿山郵行人跨驢去
其二
大道南北去車輪無停日彼豈皆竒才我獨飢至夕
放翁詩選前集卷十
