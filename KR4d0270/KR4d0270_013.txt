放翁詩選後集卷三
宋羅椅編
古詩
明河篇
明河八月轉分明炯如素練西南傾年年歲歲見河漢
坊坊曲曲聞砧聲良人萬里事征行砧聲中有玉關情
遥知鐡衣冷如水指點明河白髮生磧中草死駱駝鳴
萬里却望長安城兒生總角爺未見歸心頓覺封侯輕
漢家昔日事兵革絶越窮荒何足惜只願無光太白低
還家為婦說征西
對酒
羡門安期何在哉河流上泝崑崙開白雲不與隠居老
孤鶴自下遼天來春江風物政閒美綠浦潮平柂初起
暮吹長笛發巴陵曉掛高帆渡湘水世間萬變更故新
會當太息摩銅人脱裘取酒藉芳草與子共醉壺中春
飲酒近村
放翁睡多少行立人扶往赴鄰里集痛飲山花插鬢紅
醉歸荆棘沾衣濕紗巾一幅何翩翩庭中弄影不肯眠
莫欺此老今衰甚曾見高皇狩越年
黃山塔
風吹旗脚西南開掛帆槌鼓何快哉轉頭已失望夫石
黃山孤塔迎人來黃山勸汝一杯酒送往迎來殊耐久
明年我作故鄉歸還對黃山一搔首
送三兄赴秦邸
兄年十七弟始生弟今白髮森千莖所期相就畢此世
一樽濁酒得共傾往年雖窮猶半菽兩年糠覈苦不足
書生志欲及天下貧賤不得收骨肉過悲復恐兄意傷
忍涕不覺涕已滂早朝霜露戒衣薄願書此語懽或忘
閉門病衰百無用日望兄歸有餘俸早從丞相乞湖州
莫待異時思少游
吴娘曲
鏡奩蚕出千黑蟻釵梁梅小䨇青豆吴娘十四未知愁
羅衣已覺傷春瘦閒尋女伴過西家鬭草歸來日未斜
睡睫濛濛嬌欲閉隔簾微雨壓楊花
題少陵畫像
長安落葉紛可掃九陌北風吹馬倒杜公四十不成名
䄂裏空餘三賦草車聲馬聲喧客枕三百青銅市樓飲
杯殘臠冷正悲辛㐲内閗雞催賜錦
荆州歌
楚江鱗鱗綠如釀銜尾江邊繫朱舫東征打鼓掛高帆
西上湯豬聮百丈伏波古廟占好風武昌白帝在眼中
倚樓女兒笑迎客清歌未盡千觴空沙頭巷陌三千家
煙雨冥冥開橘花峽人住多楚人少土鐺争上茱萸茶
東吴女兒曲
東吴女兒語如鸎十三不肯學吹笙鏡奩初喜稚蚕出
窗眼已看雙繭成庭空日暖花自舞簾卷巢乾燕新乳
阿弟貪書下學遲獨揀詩章教鸚鵡
芳草曲
蜀山深處遮孤驛缺甃傾垣芳草碧家在江南妻子病
離鄉半歲無消息長安城門西去路細靄斜陽芳草暮
尊前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
古别離
孤城窮巷愁寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黃犢爺未識
紫姑吉語元無凴况憑瓦兆占歸日嫁來不省出門前
夢魂何由識酒泉粉綿磨鏡不忍照女子盛時無十年
夜聞松聲有感
清晨放船落星石大風吹帆如箭激回頭已失廬山雲
却上吴城看落日夜深龍歸擘祠門入木數寸留爪㾗
明朝就視心尚慄腥風卷地雷霆奔歸船買酒特自慰
性命平生驚屡試固知神怒有定時波紋蹙作魚鱗細
如今衰病卧林坰霜覆茅簷月滿庭松聲驚破三更夢
猶作當時風浪聽
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人已在沙際立
霧歛蘆村落照紅雨餘漁舍炊烟濕故鄉回首已千山
上峽初經第一灘少年亦慕宦游樂投老方知行路
難
瞿塘歌
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙師柂工心膽破
人人隂拱待勢衰誰敢輕行犯竒禍一朝時去不自由
山腹空有沙㾗留君不見陸子歲暮來䕫州瞿塘峽
水平如油
蹋磧
鬼門關外逢人日蹋磧千家萬家出竹枝慘戚雲不動
劔氣聮翩日初夕行人十有八九癭見慣何曾羞顧影
江邊沽酒沙上卧峽口月出風吹醒人生未死信難知
憔悴䕫州生鬢絲何日畫船搖桂檝西湖却賦探春詩
風雨中望峽口諸山竒甚
白鹽赤甲天下雄拔地突兀摩蒼穹凜然猛士撫長劔
空有豪氣無雍容不令氣象久停滀常恨天地無全功
今朝忽悟始嘆息妙處元在煙雨中太隂殺氣横慘淡
元化變態含空濛正如竒材遇事見平日乃與常人同
安得朱樓高百尺看此疾雨吹横風
岳池農家
春深農家耕未足原頭叱叱兩黃犢泥融無塊水初渾
雨細有痕秧正綠綠秧分時風日美時平未有差科起
買花西舍喜成婚持酒東鄰賀生子誰言農家不入時
小姑畫得城中眉一雙素手無人識空村相喚看繰絲
農家農家樂復樂不比市朝争奪惡宦游所得能幾何
我已三年廢東作
驛路海棠已過有感
淒凉古驛官道傍朱門沉沉春日長暄妍光景老海棠
顛風吹花滿空廊物生憔悴固其常惜哉無與持一觴
遊蜂戲蝶空自忙豈知美人在西廂我雖已老猶能狂
竚立與爾悲容光盛時不遇誠可傷零落逢之更斷腸
夜登江樓
平生胷中無滯留曠然獨與造物游天風駕我周㝢縣
夜半忽過江邊樓樓前茫茫天地闊萬頃月浸空江秋
雲階無塵鸞鶴舞玉笛裂石魚龍愁肺肝澄徹納灝氣
毛髮慘慄臨寒流世間回首真一夢誰能更念酬恩讎
東山
今日之集何佳哉入關劇飲始此回登山正可小天下
跨海何用尋蓬萊青天肯為陸子見妍日似趣梅花開
有酒如醅綠可愛一醉真欲空千罍酡酥鵝黃出隴右
熊肪玉白黔南來眼花耳熱不知夜但見銀燭高花摧
京華故人死大半歡極往往潜生哀聊將豪縱壓幽患
鼓吹動地聲如雷
放翁詩選後集卷三
