放翁詩選前集卷八
宋羅椅編
七言八句
行武擔西南村落有感
騎馬悠然欲斷魂春愁滿眼與誰論市朝遷變歸蕪没
磵谷&KR1947;呀互吐呑一徑松楠遥見寺數家雞犬自成村
最憐高塚臨官道細細煙莎遍燒痕
獨飲醉卧覺而夜半
澤畔元非慕獨醒散人一飲費經營也知世少蘇司業
安得官如阮步兵醉著面顔驚少壯澆餘胷次失峥嶸
更闌莫厭殘燈火卧聽空廊絡緯聲
城東馬上作
割雞藉草醉春醪仰看鳴鵰百尺高杜老何妨希稷卨
孔明本自陋袁曹邊頭插羽無傳檄篋裏盤鷴有舊袍
寄語長安衆年少妓圍不似獵圍豪
晩步江上
萬里橋邊帶夕陽隔江漁市似清湘山林獨往吾何恨
車馬交流渠自忙高柳隂中扶拄杖平沙穏處據胡床
故人京國無消息安得相携共此凉
南定樓遇急雨
行遍梁州到益州今年又作渡瀘遊江山重複争供眼
風雨縱横亂入樓人語侏離逢洞獠棹歌欸乃下漁舟
天涯住穏歸心懶登覧茫然却欲愁
涪州
古壘西偏曉繫舟倚闌搔首思悠悠欲營丹竈竟無地
不見荔枝空遠遊官道近江多亂石人家避水半危樓
使君不用勤留客瘴雨蠻煙我欲愁
黃鶴樓
手把仙人綠玉枝吾行忽及早秋期蒼龍闕角歸何晚
黃鶴樓中醉不知江漢交流波渺渺晉唐遺迹草離離
平生最喜聽長笛裂石穿雲何處吹
吾廬
吾廬雖小亦佳哉新作柴門斸綠苔拄杖每攔歸鶴入
鈞船時帶夕陽來墟煙隔水霏霏合籬菊凌霜續續開
千里安期那可得笑呼鄰父共傳杯
别建安
小雨初收雲未歸吾行迨及晚秋時寒沙新鴈無人問
露井殘桐有客悲征𬒮拂霜晨喚馬驛窗剪燭夜題詩
悠然且作尋山想夢裏功名莫自期
登擬峴臺
層臺縹緲壓城闉倚杖來觀浩蕩春放盡尊前千里目
洗空衣上十年塵瀠洄水抱中和氣平遠山如醖藉人
更喜機心無復在沙邊鷗鷺亦相親
初寒有感
横林吹葉水生洲身落窮山古睦州到枕雨聲醒客夢
背窗燈影動清愁氣衝牛斗有孤劔力挽棟梁無萬牛
未滅匈奴身已老此生虚負幄中籌
縱筆
東都宫闕鬱嵯峨忍聽關山敕勒歌雲隔江淮翔翠鳳
露沾荆棘没銅駝丹心自笑依然在白髮將如老矣何
安得鐡衣三萬騎為君王取舊關河
官居
萬里飄然似斷蓬桐廬江上又秋風判餘牘尾棲鴉濕
衙退庭中立鴈空燈火市樓知酒賤歌呼村路覺年豐
誰知病守無歡意也與邦人一笑同
新年
寄迹人間夢已長新年脱帽始微霜坐中使氣如秦俠
陌上行歌類楚狂下榻欲招賢與語杜門聊以醉為鄉
嵇山剡曲雖歡樂終憶祁連古戰場
遊鄞
晚雨初收旋作晴買舟訪舊海邊城高帆斜掛夕陽色
急艣不聞人語聲掠水翻翻沙鷺過供廚片片雪鱗明
山川不與人俱老更幾東來了此生
休日行郡圃
南山如黛照朱扉地接官居到亦稀寒蝶徘徊掠衰草
孤花閒淡弄斜暉荒城歌舞難娱客休日文書且觧圍
猶勝去年窮巷底卧聞砧杵念秋衣
夜步
市人莫笑雪蒙頭南陌東阡信脚遊風遞鐘聲雲外寺
水搖燈影酒家樓鶴歸遼海逾千歲楓落吴江又一秋
却掩船扉耿無寐半窗落月照清愁
登北榭
遶城山作翠濤傾底事文書日有程無溷我為揮吏散
獨登樓去看雲生香浮鼻孔煎茶熟喜動眉間鍊句成
莫笑衰翁淡生活他年猶得配玄英
七言四句
平陽驛舍梅花
江路輕隂未成雨梅花欲過半沾泥遠來不負東皇意
一絶清詩手自題
看山
小葺茅茨紫翠間今年偷得半年閒門前木落須霜曉
且看西南一角山
戲題
走馬平欺刺繡坡放船横截亂絲渦從來倚箇心平穏
遇險方知得力多
青村寺
十年淹泊望修門臨水登山幾斷魂短鬢星星身欲老
小樓明月宿青村
題畫燕
一雙掠水燕來初萬點飛花社雨餘辛苦成巢君勿笑
從來吾亦愛吾廬
叙州三絶
畫船衝雨入戎州縹緲山横杜若洲休信時平邊堠静
傳烽夜夜到西樓
文章何罪觸雷霆風雨南溪自醉醒八十年間遺老盡
壊堂無壁草青青
楚柂吴檣又遠遊浣花行樂夢西州千尋鐡鎻還堪恨
空鎻長江不鎻愁
龍興寺弔少陵先生寓居
中原草草失承平戍火邊塵到兩京扈蹕老臣身萬里
天寒來此聽江聲
過靈石三峯二首
竒峰迎馬駭衰翁蜀嶺吴山一洗空拔地青蒼五千仞
勞渠蟠屈小詩中
曉日曈曨雪未殘三峰傑立插雲間老夫合是征西將
胷次先收一華山
歸州重五
屈平祠在州東南五里歸鄉盖平所居
闘舸紅旗滿急湍船窗睡起亦閒看屈平鄉國逢重五
不比常年角黍盤
屈平廟
委命仇讎事可知章華荆棘國人悲恨公無夀如金石
不見秦嬰繫頸時
楚城
江上荒城猿鳥悲隔江便是屈原祠一千五百年間事
只有灘聲似舊時
别建安
三十年來雲水僧常挑鉢袋繫行幐信緣不作癡窠窟
即是吾家無盡燈
放翁詩選前集卷八
