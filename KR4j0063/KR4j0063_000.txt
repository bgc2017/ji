尊前集詞曲類二(詞選之屬)
提要
(臣)等謹案尊前集二卷原本不著撰人名氏
前有萬歷間嘉興顧梧芳序云余愛花間集
欲播傳之而余斯編第有類焉似即梧芳所
輯故毛晉亦謂梧芳採錄名篇釐為二卷而
朱彝尊跋則謂於吳下得吳寬手抄本取顧
本勘之詞人之先後樂章之次第靡有不同
因定為宋初人編輯考宋張炎樂府指迷曰
粤自隋唐以来聲詩間為長短句至唐人則
有尊前花間集似乎此書與花間集皆為五
代舊本然陳振孫書錄解題歌詞類以花間
集為首注曰此近世倚聲填詞之祖而無尊
前集之名不應張炎見之而陳振孫不見彝
尊定為宋本亦未可盡憑疑以傳疑無庸強
指且就詞而論原不失為花間之驂乘玩其
情采足資沾溉亦不必定求其人以實之也
乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
