山谷外集詩注卷之六
三月乙巳來賦塩萬歲鄕且蒐狝匿賦之家晏飯
此舍遂留宿是日大風自採菊苗薦湯餅二首
飛廉快雲開白日
離騷云前望舒使先驅兮後飛廉使奔属注飛廉風伯
也
頓撼天地萬竅号
退之女拏壙銘云輿致走道撼頓莊子齊物篇云大塊
噫氣其名爲風是唯無作作則萬竅怒呺
挼莏桃李欲淨盡
曲礼云共飯不澤手注澤謂挼莎也刘禹錫玄都觀詩
桃花淨盡菜花開
乞與游絲百尺高
退之同冠峽詩落英千尺墯游絲百丈飄
幽叢秀色可欖擷
大業拾遺帝曰古人云秀色若可餐杜牧之云光潔疑
可攬欲以襟懷貯晉志隆安中民作懊惱歌有草生可
攬結之言
煑餅菊苗深注湯
崔氏四民月令曰立秋無食煑餅及冰溲餅
飲冰食蘖浪自苦
白楽天詩三年爲刺史飲冰復食蘖
摩挲滿懷春草香
後漢薊子訓傳摩莎金狄
四月戊申賦塩万歲山中仰懷外舅謝師厚
山谷銘胥夫人謝氏墓云嘗任司封郎中提點
成都府路刑獄公事或以疑似中之坐失官數
年巳而有大臣冤其獄天子直之今爲屯田郎
中通判㐮州名景初者父也景初字師厚
只今漢龐公白髮佐州郡
後漢書龐公者南郡㐮陽人也用㐮陽事因以龐比師
厚
窮通視寒暑
莊子譲王篇古之得道者窮亦楽通亦楽所楽非窮通
也道得於此則窮通爲寒暑風雨之序矣
仕巳誰喜愠
見上
長松卧澗底
文選詩欎欎澗底松離離山上苗以彼徑寸葉蔭此百
尺條世胄漸高位英俊沉下寮
桴霤多裂璺
方言器破而未離謂之璺
未須論才難
柳子厚詩才難不其然字本出論語
世人無此韵
晉庾敳傳雅有遠韵
禅悅称性深
維摩經云雖復飲食而以禅悅爲味
語端入理近渙若開春冰
左傳序云渙然冰釋
超然听年運
老子燕処超然莊子年運而往
臨民秉三尺
漎杜周傳客有謂周曰君爲天下平不循三尺法注云
以三尺竹簡書法律也左傳魯秉周礼
朱墨不可紊
後周書蘇綽傳始制文案程式朱出墨入
傳聞但言歸心許手自隠
自隠見第二卷次韵師厚注
欲知南陂稲得幾就收捃
後漎范丹傳捃拾自資注引它書云捃拾麥得五斛
胥䟽江湖濱
莊子山木篇猶且胥䟽於江湖之上
不迩金玉訓
詩云母金玉𡭗音
濡需且肉食
莊子徐无鬼篇濡需者豕蝨是也擇䟽鬣自以爲廣宫
大囿不知屠者之一旦鼓臂布草操煙火而巳与豕俱
焦也
觳觫恐鍾釁
孟子對斉宣王曰王坐於堂上有牽牛而過堂下者王
曰牛何之對曰將以釁鍾王曰舍之吾不忍其觳觫
龍移山發洪虎乳月生暈
淮南子虎嘨而谷風至龍㪯而景雲屬月生暈謂月暈
而風也
竹声寒夏簟輟寢中夜听寄声向鹿門倘賜勞苦問
龐公傳云遂携妻子登鹿門山因采薬不反劳苦見漎
張耳傳
上權郡孫承議
公家簿領如雞棲
簿領見上車如雞棲馬如狗見陳蕃傳後
私家田園无置錐
荀子无置錐之地而明於爲社稷之大義
真成忍罵加飡飯
杜詩真成浪出游文選古詩弩力加餐飯
不如江西之水可楽飢
詩泌之洋洋可以楽飢
它人勤拙猶相𥙷
楽天詩救煩无若静𥙷拙莫如勤列子云恩過不相𥙷
矣漎何武傳垩王有計功除過故云无功狀
身无功狀堪上府
漎朱博傳齎伐閱詣府注伐功勞也于定國傳具獄上
府
公誠遣騎束縛歸
文選魏文帝書今遣騎到鄴老杜云大官喜我来遣騎
問所須山谷在太和閱郡守三人按集中所誌墓云
吉州姚公元豐辛酉卒又一誌云知吉州畢公元豐五
年十一月卒又按吉州西峯院三秀亭記云廬陵比缺
守輒以他吏攝承託宿傳舍胥視民爲俎豆執鞭者衆
羊失其牧元豐六年春詔用夀春魏矦以此觀之則孫
權郡者必能病諸邑故詩有忿語
長隨白鷗卧煙雨
寄懷元翁
歲年豐稻秔井邑盛煙火
選詩井邑自相循注引周禮九夫爲井四井爲邑史記
律書煙火萬里
北園曾未窺
董仲舒傳三年不窺園
王事方勤我
詩王事適我
花枝互低昂
韓文公詩道旁草木花紅紫相低昂歐陽公詩薰風入
花骨花枝互低昂
鳥語相許可觀物見歸根撫時終宴坐
漢蕭何傳上奏許可師古曰可其所奏許其所請老子
云萬物並作吾以觀其復夫物芸芸各復歸其根歸根
曰静是謂復命宴坐見上
搔首望四鄰諸賢皆最課極工簿領書甚辨米塩顆
班固叙傳云奏課運最韓詩寄鄒刺史初如遺宦情終
乃最郡課史記天官書其占驗淩雜米塩漢書咸宣傳
其治米塩
平生矩朱墨
見上
吏考仰丞佐初无公侯心骨相本寒餓
退之詩自歎虞飜骨相屯
明䆫懷王友清絶吟楚些
見楚詞招魂南史王琳傳時謂銓錫二王玉昆金友
念君方坐曹
薛宣傳日至休吏賊曹掾独不肯休坐曹治事
无因奉虚左
史記魏公子无忌傳公子從車騎虚左自迎夷門侯生
魏勃願見相君无因見斉悼惠王傳
對酒次前韻寄懷元翁
花光漸寒食木燧催國火
鄴中記并州一百五日爲介子推断火冷食三日内則
云大䥴木燧注云木燧鑚火也周礼司灌掌行火之政
令四時變國火以救時疾
沽酒鳥勸人
見上
懷䝨吾忘我
莊子斉物論云今者吾喪我注云我自忘矣
事往墯甑休
孟敏荷甑墯地不頋而去林宗見而問其意對曰甑巳
破矣視之何益林宗異之勸令游斈十年知名見後漎
郭太傅
心知求田可
刘備謂許汜曰君求田問舍言無可采附吕布傳後
可人不在眼
礼記管仲遇盗取二人焉上以爲公臣曰其所與游辟
也可人也
樽爼思促坐有生常倥偬
後漢卓茂傳斯固倥偬不暇給之日
無暇天所課不解聞健飲
白楽天詩聞健偷閑且勤飲
俄成一蓬顆
賈山傳曾不得蓬顆蔽冢而託宿焉
泥鈞埏萬物
董仲舒策云猶泥之在鈞唯甄者之所爲老子云埏埴
以爲器注云埏和也埴土也
寒暑勤五佐
史記天官書云天神貴者太一太一佐曰五帝按月令
四時皆有帝而土王四季
豈其懷爱憎私使我窮餓
莊子太宗師篇云父母豈欲吾貧哉天無私覆地無私
載天地豈私貧我哉
醉魂招不來浪下巫陽些
退之詩愁狖酸骨死怪花醉䰟馨招䰟云帝告巫陽曰
有人在下我欲輔之䰟魄離散汝筮與之
夢成少年嬉走馬章臺左
漢張敞傳走馬章臺街太白詩靑雲少年子挾弹章臺
左
奉荅茂衡惠紙長句
陽山老藤截玉肪
文選魏文帝論玉玦書云白如截肪唐舒元輿弔剡藤
文剡溪上多古藤溪中多紙工斬伐無時
烏田翠竹避寒光
蘇昜簡紙譜今江浙間有以嫰竹爲紙者作密書隨手
裂烏田地名
羅侯包贈室生白
莊子虚室生白
明於機上之流黃
楽府詩長安有狹邪行大婦織綺羅中婦織流黃又文
選別賦注間色有五紺紅縹紫流黃
愧無征南蠆尾手
法書要錄載宋羊欣古来能書人名云燉煌索靖張芝
姊之孫晉征南司馬亦善革書又載王僧虔論書云索
氏自謂其書具銀鈎蠆尾晉書不言曾爲征南司馬
爲寫黃門急就章
急就章漢黃門令史游撰
羅侯相見無雜語
陶詩相見無雜言但道桑麻長
苦問潙山有無句春草肥牛脫鼻繩
潙山露地白牛石鞏禅師牧牛入草便拽鼻孔來並見
第二卷覓銅犀注
菰蒲野鴨還飛去
傳燈錄百丈与馬祖遊山見野鴨子祖問曰是甚麽丈
曰野鴨子又曰甚麽処去丈曰飛過去祖遂引手掐百
丈鼻丈作痛声祖曰何曾飛過去丈於是大悟山谷嘗
草書一偈云野鴨子知何許馬祖見来相共語話尽山
空水月清依前不會還飛去還飛去却把住
故將藤面乞伽佗
𣑽語伽佗此言諷誦楞嚴經祕密伽陁微妙章句
願草驚蛇起風雨
法書要錄王羲之自叙草書势云疾若驚蛇之失道遟
若錄水之徘徊
長詩說紙落秋河要知溪工下手処
溪多紙工見上
却將冰幅展似君震旦花開第一祖
梵語震旦此云漢地第一祖謂迦葉也二十八傳而至
逹磨達磨天竺國人告尊者曰我旣得法當往何國而
作佛事尊者曰待吾滅後當往震旦後寓止嵩山少林
寺以法傳慧可告之曰昔如来以正法眼付迦葉大士
展轉嘱付累而至於我我今付汝听吾偈曰吾本来兹
土傳法救迷情一花開五葉結果自然成證道歌曰第
一迦葉百傳燈二十八代西天記入此土菩提逹磨爲
初祖
雜言贈羅茂衡
嗟来茂衡
莊子嗟来桑戸乎
學道如登
國語云諺曰從善如登從悪如崩淳化帖有何氏書云
道大難俗情見善從善如登
欲與天地爲友欲與日月並行万物峥嶸本由心生去子
之取舍與爱憎
莊子去子之態色與淫志
惟人自縛非天黥
傳燈錄僧璨傳有沙弥礼師曰乞與解脫法門師曰誰
縛汝又曰律師持律自縛莊子天刑之安可解又曰庸
詎知造物之不息我黥而𥙷我劓
墮子䈥骨
莊子墮汝形體吐𡭗聦明又云忘汝神氣墮汝形骸
堂堂法窟九丘四溟
書序曰九州之志謂之九丘丘聚也左傳曰楚左史倚
相能讀三墳五典八索九丘四溟見上
同一眼精不改五官之用而透聲色
荀子天論篇耳目鼻口形能各有接而不相能也夫是
之謂天官心居中虚以治五官夫是之謂天君
常爲萬物之宰而無死生念子坐幽室爐香思靑冥是謂
蛰蟲欲作吾驚之以雷霆
莊子天運篇蛰虫始作吾驚之以雷霆
長句謝陳適用惠送吳南雄所贈紙
廬陵政事無全牛
吉州治庐陵縣適用與山谷同時作邑莊子庖丁對文
惠君曰始臣之解牛之時所見无非全牛者三年之後
未嘗見全牛也
恐是漢時陳太丘
後漢陳寔傳除太丘長修德淸淨百姓以安
書記姓名不肯斈
項籍傳少時斈書不成去斈劒又不成去籍曰書足記
姓名而巳
得紙无異夏得裘琢詩包紙送贈我自狀明月非暗投
見上
詩句縱横剪宫錦惜无阿買書銀鈎
退之詩阿買不識字頗知書八分詩成使之寫亦足張
吾軍銀鈎見上
蠻溪功藤卷盈百側厘羞滑蠒羞白
拾遺記南越献側理紙南人以海苔爲之其理縱横斜
側因以爲名蘇易簡紙譜云張華造博物志成晉武帝
賜側理紙万番南越所貢也本草陟厘陶隱居云此即
南人所用作紙者唐本注云此物乃水中苔今取爲紙
音陟厘陟厘与側黎相近側黎又与側理相近也又云
即石髮也蠒紙見上
想當鳴杵砧面平桄榔葉風溪水碧
桄榔木廣南所出此紙吴南雄所贈南雄州隷廣南東
路
千里鵝毛意不輕
復斎謾錄云諺曰是人眼裏有西施又曰千里寄鵝毛
物輕人意重皆鄙語也山谷取以爲詩荅公益春思云
西施逐人眼称心最爲得謝陳適用惠紙云千里鵝毛
意不輕
瘴衣腥膩北歸客君侯謙虚不自供胡不贈世文章伯
老杜詩同心不减骨肉親每語見許文章伯
一涔之水容牛蹄
淮南子曰牛蹄之涔无尺之鯉
識字有數我自知
楊文公談苑云晉開運中詔令两制各作詩賦一篇付
礼部爲考試之式獨斈士李懌不肯曰李懌識字有數
因人成亊使令衣白袍入貢部下第必矣胡能作文章
爲世模楷時論美之
小時双鈎斈楷法
山谷論斈字云先當双鈎用两指相疊蹙筆壓无名指
高捉筆令腕随巳左右然後觀人字格則不患其難矣
至今兒子憎家雞
南史王僧虔傳論書云征西庾翼書少時与右軍斉名
右軍後進庾猶不分在荆州与都下人書云小兒軰賤
家雞皆斈逸少書
雖然嘉惠敢虚辱
賈誼賦恭承嘉惠兮
煑泥續尾成大軸
後漢鄧訓傳注云東觀記曰訓故吏最貧嬴者念訓常
所服薬北州所乏又知訓好青泥封書從黎陽步推鹿
車於洛陽市薬還過趙國易陽并載青泥一襆至上谷
遺訓其得人心如此
寫心與君心莫傳平生落魄不問天
&KR1073;食其傳家貧落魄(又)音薄杜詩自断此生休問天
樽前花底幸好戲
杜詩退朝花底散
爲君絶筆謝風煙巳无商頌猗那手
商頌以那爲首其辝曰猗与那与
請續南華内外篇
莊子號南華真經内萹七外萹三十三
次韻吉老遊青原將歸
欣欣林皐楽
莊子知北萹山林与皐瀼与使我欣欣然而楽与
賞心天際翔
文選謝靈運詩序賞心楽事
淸樽鱠魴鯉
詩六月云炰鼈膾鯉采綠云其釣維何維魴及鱮
朱果灾圓方
文選南都賦珍羞琅玕充溢圓方王仲宣詩嘉肴充圓
方
醉罷聽疎雨
孟浩然詩疎雨滴梧桐
衾寒夢國香
左傳宣三年初鄭文公有賤妾曰燕姞夢天使与巳蘭
曰余爲伯儵余而祖也以是爲而子以蘭有國香人服
媚之如是旣而文公見之与之蘭而御之生穆公名之
曰蘭
雨餘山吐月
杜詩四更山吐月
的皪滿簾霜
上林賦明月珠子的皪江靡
展轉復展轉
詩云輾轉反側張籍宛轉行云宛轉復宛轉憶憶更未
央
鍾魚暁瑯瑯思歸笑迎門兒女相扶將
扶將出拜見上
次韻知命永和道中
靈骨閟金鏁
續玄怪錄延州有婦人少年子悉与之狎昵數歲而殁
葬於道左大曆中有胡僧敬礼其墓曰此乃大慈悲喜
捨即鏁骨菩薩也衆開墓視其骨鈎結如鏁狀世傳觀
音化身所謂金沙灘頭馬郎婦類此
梵宫超玉繩
選詩玉繩低建章玉繩星名言超出星辰之上
道人往香火獨先開静行
柳子厚詩始悟三空門華堂開淨域東坡云酌茗開淨
筵山谷云獨先開淨行其意一也
呼船久无人月沉河漢傾
杜詩七星在北戸河漢声西流謂天河也
虚舟不受怒故在蓼灘横
莊子山木篇方舟而済於河有虚舟来觸舟雖有𥚹心
之人不怒
飲潤父家
斎閤寒麝薰書帙映斜景
老杜詠竹云色侵書帙晚
偶来樽爼同延此笑言頃宫線添尺餘
荆楚歲時記云宫中以紅線量日影至日日添一線杜
詩何人錯認窮愁日愁日愁隨一線長
朝市日未永一醉解語花
開元天宝遺事太液池千葉白蓮開帝与貴戚燕賞指
貴妃曰争如我解語花
萬事畫地餅
魏志盧毓傳詔曰選㪯莫取有名名如畫地作餅不可
啖也
要似虎頭癡何湏樗里癭
虎頭顧愷之也晉書本傳云愷之才絶畫絶癡絶史記
樗里子傳滑稽多智秦人号曰智囊愷之傳无虎頭之
称按張彦遠名畫記愷之小字虎頭樗里傳不言癭豈
謂智囊爲癭乎
次韻寄潤父
昏昏迷簿領
韓詩海氣昏昏水拍天
勿勿貴晷景
顔氏家訓世中書翰多称勿勿相承如此莫知其由或
有妄言此忽忽之殘缺耳案說文勿者州里所建之旗
也象其柄及三游之形所以促民事故怱遽者称勿勿
說文又曰晷日影也周礼地官曰大司徒以士圭之法
測土深正日景以求地中退之秋懷詩憂愁費晷景日
月如跳丸貴字疑是費
嘗尽身百憂
左傳称晉侯險阻艱難備嘗之矣
訖无田二頃
蘇秦傳使我有雒陽負郭田二頃吾豈能佩六國相印
乎
喜從吾宗游九里河潤永
見上
呼兒跪酒樽戒婦饌湯餅
杜詩喚婦出房親自饌刘夢得云我作坐上客引著㪯
湯餅
老夫何取焉君悅甕盎癭
莊子德充符萹甕盎大癭說斉桓公公悅之而視全人
其脰肩肩
送酒与周法曹用前韻
吉州司法周元翁也
遥知謝法曹
南史謝惠連爲彭城王義康法曹行參軍
詩句多夏景聞道斈書勤墨池方一頃
王羲之傳曾与人書云張芝臨池斈書池水尽黑法書
要錄所載一同唯石刻孫過庭書譜云張精熟池水尽
墨當以碑板爲正臨川有王逸少墨池曾子固作記見
本集
大字苦未道小字逼智永
法書要錄陳永欣寺僧智永會稽人遠祖逸少歴紀專
精真草唯命
我有何郎樽清江醖玉餅還書及斗數与君酌南癭
玉餅謂麯也司馬迁傳云媒孽其短師古曰孽如鞠孽
之孽斉人謂鞠餅爲媒還書及斗數疑有舛誤東坡賦
酌以癭藤之紋樽
癸丑宿早禾渡僧舍
城頭渡可涉早禾渡可㪺
詩大東云維北有斗不可以挹酒漿注云挹㪺也釋音
云廣雅曰酌也
試問安用舟春水三丈餘是維一都會
史記貨殖傳邯郸一都會也凡言一都會者八一
駔儈權征輸
漢貨殖傳節駔儈注儈者合二家交易者也駔者其首
率也駔子黨切征輸即賦輸也史記平準書天下賦輸
或不償其僦費
欝欎多大姓儒冠頗詩書
漢趙廣漢傳潁川豪傑大姓
以武断鄕曲
食貨与眺錯奏言并兼豪黨之徒以武断鄕曲
舊俗小未除厭囂謝近市
左傳昭三年景公謂晏子曰子之宅近市湫隘囂塵又
云賈而𣣔贏而悪囂乎
斬絶得僧區
韓文鄭群墓誌云不爲崖岸斬絶之行
此地美水竹林明見浴鳬
杜詩沙暖低風蝶天晴喜浴鳬
相追啑蓤藻
楚詞鳬鴈皆唼梁藻兮鳳飄翔而高㪯子虚賦唼喋菁
藻咀嚼蓤藕唼亦作啑
天楽非世娛
莊子黃帝張楽於洞庭之野其卒无尾其始无首此之
謂天楽
憶在田園日放浪友禽魚
蘭亭禊飲序云放浪形骸之外
今来長山邑忍飢抚惸孤出入部曲隨
漢光武紀云各領部曲注引續漢志曰大將軍營有五
部部三校尉部下有曲曲有軍候一人
咳唾吏史趨
法書要錄羲之帖云頃因小差欲極遊娛而吏卒守之
可歎耳
形骸束簮笏可意一事无
杜詩咸陽客舍一事无
謀生理未拙仰愧擁腫樗
莊子道遥遊萹惠子謂莊子曰吾有大樹人謂之樗其
大本擁腫而不中繩墨
曲肱晴簷底結網看蜘蛛
宿觀山
莫發白下地
白下見上
暝投觀山宿横溪赤欄橋
温飛卿楽府云一渠春水赤欄橋
一徑入松竹野僧如驚麏
文選沈休文詩驚麏去不息
避堂具燈燭
曹參傳避正堂舍盖公
我眠㒷視夜
詩子㒷視夜
部曲始炊熟筧水煙際鳴
以竹通水曰筧古典切
万籟入秋木
莊子斉物論敢問天籟子綦曰吹万不同而使其自巳
也
平生䔥洒興本願終澗谷
杜詩非无江海志䔥洒送日月
世累漸逼人
晉謝安傳亹亹爲来逼人
如垢不靧沐
礼内則五日則燂湯請浴三日具沭其間面垢燂潘請
靧釋文曰靧音悔
巳成老翁爲作吏長碌碌
杜詩顔狀老翁爲文選魏文帝書巳成老翁但未白頭
耳史記平原君傳公等碌碌因人成事
上大蒙籠
乙卯晨起
黃霧冥冥小石門苔衣草路无人迹
𡭗雅藫石衣注水苔也
苦竹參天大石門
杜詩喬木上參天
虎迒兔蹊聊倚息
𡭗雅麋其跡躔兔其跡迒注跡脚所踐處迒戶郎切
隂風搜林山鬼嘨
宋玉風賦梢殺林莽屈原九歌有山鬼萹
千丈寒藤繞崩石清風源裏有人家牛羊在山亦桑麻向
来陸梁嫚官府
陸梁見上莊子官天地府万物
試呼使前問其故衣冠漢儀民父子
光武紀復見漢官威儀
吏曹優之至如此窮鄕有米无食塩今日有田无米食
當作今日有塩无食米
但願官清不爱錢
太白贈崔秋浦云見客但傾酒爲官不愛錢縣古槐根
出官清馬骨高見歐陽公詩話
長飬兒孫聽驅使
退之贈盧仝云有力未免遭驅使
勞坑入前城
乙卯飯後
刀坑石如刀勞坑人馬勞窈窕篁竹隂
退之送區冊序云夾江荒茅篁竹之間本出漢書
是常主逋逃
武成云爲天下逋逃主
白狐跳梁去
甘泉賦注云陸梁跳也
豪猪森怒嘷雲黃斍日瘦
杜詩久行見空巷日瘦氣慘悽
木落知風饕
退之祭文云雪虐風號號一作饕
輕軒息源口飯羹煑溪毛
左傳澗溪沼沚之毛
山農驚長吏
退之詩山農驚見之
出拜家騷騷
檀弓騷騷耳則野
借問淡食民祖孫甘餔糟
退之徐偃王碑祖孫相望楚詞餔其糟而啜其醨
頼官得塩喫正苦无錢刀
契布刀皆錢也食貨志王莽造契刀錯刀
乙卯宿清泉寺
稅輿陟高岡
詩卷耳云陟彼高岡
却立倚尺壁
宋玉大言賦長剱耿介倚天外東坡詩倚天无數開靑
壁
就輿乱清溪轉石爲霹靂
太白詩崩崖轉石万壑雷
十步一沮洳
魏國風彼汾沮洳
五步一枳棘上方未言返
上方見上
豁見平土宅
書是降丘宅土孟子然後人得平土而居之
田家雞犬歸佛廟檀栾碧
枚乘菟園賦脩竹檀栾夾池水旋菟園
蓮蕩落紅衣
趙嘏詩紅衣落尽渚蓮愁
泉泓數白石人如安巢鳥稍就一枝息
莊子鷦鷯巢於深林不過一枝
鍾魚各知時吾亦自得力
杜詩生我不得力
丙辰仍宿清泉寺
山農居負山呼集來苦遟旣來授政役
文選東京賦賦政任役常畏人力之尽也
謠詠謂余欺按省其家貲可忍鞭抶之
元結春陵行悉使索其家而又无生資左傳一抶女庸
何傷注抶擊洲敕擊切
恩言諭公家疑阻久廼随滕口終自愧
易咸之上六滕口說也
吾敢乏王師官寕惮淹留
官字盖用韓退之瀧吏詩云瀧吏垂手笑官何問之愚
譬官居京邑何由知東吳
職在拊&KR1137;[婺-矛+牙]所將部曲多溷汝父老爲
漢陸賈傳母久溷汝爲也
西山失半壁
太白詩靑山猶銜半边日又云半壁見海日
且復下嚢輜
漢王古傳所載不過囊衣左傳㐮十二年楚重至于泌
注云輜重也正義曰輜一名軿前後蔽以載物
啼鴉散篇帙
靈運詩散帙問所知詩意謂日暮罷休文書也
休吏(見上)稅巾衣石泉鼓坎坎
詩坎坎鼓我言泉鳴如鼓声
竹風吹參差
楚詞吹參差兮誰思注參差洞簘也𥙷注曰風俗通云
舜作簘其形參差此聮雖以箫鼓爲喻然亦取柳子厚
南澗詩迴風一簘瑟林影久參差也
書怜行熠燿
詩熠燿宵行注熠燿燐也燐萤火也詩盖取車㣧聚萤
之意
壁虫催杼機
古今注促織一名投機謂其声如急織也
昏缸夜未央
缸燈也西都賦金釭銜壁夜未央見詩
高枕夢登巇
丁巳宿宝石寺
鍾磬秋山静
柳子厚詩鶴鸣楚山静
炉香沉水寒
楞嚴経云見諸比丘燒沉水香
晴風蕩濛雨
詩東山零雨其濛
雲物尚盤桓
歸去来詞云抚孤松而盤桓注云𡭗雅曰盤桓不進也
瀹茗赤銅椀筧泉蒼煙竿紅榴罅玉房
吴都賦云榛栗罅發文選六士衡弔魏武文云陪窈窕
於玉房注引漢書郊祀歌曰神之出排五房柳子厚詩
侯家熾炭雕玉房此摘其字
么橘委金丸
西京雜記韓嫣好弹以金爲丸
枕簟巳思燠飯羹可加飡
翟方進傳飯我豆食羹芋魁加飡見上
觀巳自得力談玄舌本乾
晉殷仲堪傳每云三日不讀道德經斍舌本間強
理窟乃塊然
晉張憑傳簡文帝召憑与語嘆曰張憑勃窣爲理窟
世故浪万端
杜詩世故莽相仍王莽傳云方故万端
牛刀經肯綮
莊子庖丁解牛技經肯綮之未嘗
古人貴守官
左傳守道不如守官
摩挲發硎手考此一丘槃
摩挲見上刀刃若新發於硎亦庖丁亊衛國風考槃在
澗注去考成槃楽也
己未過太湖僧寺得宗汝爲書寄山蕷白酒長韻
寄荅
從斈晚聞道
莊子曰孔子行年五十有一而不聞道
謀官无見功
魏伯陽參同契云竭力勞精神終身无見功
早衰觀水鉴
酒誥云人无於水监當於民监注視水見巳形
内热愧鄰邦
莊子人間世萹今吾朝受命而夕飲冰我其内热欤
北鄰有宗侯治劇乃雍容摩手抚鰥寡藁碪磔強梁
莊子從其強梁随其曲轉楽府詩云藁碪今何在藁碪
鈇也項籍傳身伏斧質師古曰質謂鍖也古者斬人加
於鍖上而斫之鍖竹林反景帝紀云改磔曰棄市師古
曰磔謂張其尸也棄市殺之市也磔竹客反
挑李与荆棘
見此卷寄張宜父詩注
称物施露霜
言恩威兼用如雨露霜雪也詩云蒹葭蒼蒼白露爲霜
此摘其字
政經甚稹密私不蚍蜉通
韓文无蚍蜉蟻子之援比言无一蟻之私也
吏舍无請賕
曹參傳後園近吏舍吏舍日飲歌呼趙廣漢傳吏受取
請求銖兩之姦皆知之尹賞傳受賕报仇
家有侯在堂府符下塩策
𬋩子曰海王之國謹正塩筴十口之家十人食塩百口
之家百人食塩
縣官勸和羹
書若作和羹
作民敏風雨令先諸邑行我居万夫上闒惰世无双此邑
宅岩岩
魯頌太山岩岩
里中頗秦風翁媪无恙時出分如蜂房
賈誼書秦人家冨子壯則出分家貧子壯則出贅
一錢氣不直白挺及父兄簮筆懷三尺揖我謂我臧
山谷江西道院賦序其略云江西之俗其細民険而健
以終訟爲能名曰珥筆之民惟筠爲州独不嚚於訟然
与南康庐陵宜春三郡並蒙悪声庐陵即吉州也斉國
風還云揖我謂我臧兮三尺見上
向來豪傑吏治之以牛羊我不忍敵民教养如兒甥荆雞
伏鵠卵久望羽翼成
莊子庚桑楚萹越雞不能伏鵠卵鲁雞固能矣音義曰
小雞也或云荆雞魯雞大雞也今蜀雞張良傳上召戚
夫人指視曰羽翼巳成不可動矣
訟端洶洶來諭去稍听從尚餘租庸調
見唐書
歲歲稽法程
漢賈誼策云立經陳紀可以爲万世法程
按圖索家資四壁逹牖䆫揜目鞭朴之
檀弓每斃一人揜其目
桁楊相推掁
莊子云桁楊接槢音義云械夾頸及脛者
身𣣔免官去駑馬戀豆糠
桓範出赴曹爽蔣済曰駑馬恋栈豆爽必不能用也見
魏志
所以積廪塩未使戶得烹八月釃杜酒公私楽年登遣徒
与會稽
史記夏紀太史公曰禺會諸侯江南計功而崩因葬焉
命曰會稽會稽者會計也
而悉走荻篁吾惟不足遣
張良傳上曰吾惟之豎子固不足遣乃公自行耳
夙駕略我疆邑西軱戾地
[車犬]當作軱音孤莊子庖丁解牛技経肯綮之未嘗而况
大軱乎注云軱戾大骨也音義云盤結骨
是嘗嬰吾鋒齦齕其強宗
齦齧也口狼切退之曹成王碑齦其姦猖漎田儋傳云
秦復得志於天下則齮齕首用事者墳墓矣注云齮側
齧也音蟻齕齩也音紇
彼乃可使令夙夜于遠郊草露沾帷裳
詩漸車惟裳
入磴履虎尾
用易履卦語
捫蘿觸虿芒
杜詩捫蘿澁先登
借問夕何宿煙边數峰横松竹不見天
楚詞山鬼余處幽篁兮終不見天漢書廣川王歌曰内
茀欝憂哀積上不見天生何益
蟠空作秋聲谷鳥與溪瀨合絃琵琶筝
楚詞石瀨兮濺濺張籍祭退之詩云乃出二侍女合弹
琵琶筝
稅駕乱石間岩寺鳴疎鍾山農頗来服見其父孫翁
退之銘馬少監云吾未耄老而哭其祖子孫三世
苦辝王賦遲戸戸无積藏民病我亦病呻吟逹五更韻爲
誦書語
一作書生語
行歌類楚狂
論語楚狂接輿歌而過孔子
舉鞭問嘉禾秣馬可及城
嘉禾謂吉州永新縣也縣有禾山故號嘉禾此卷先有
荅永新宗令寄石耳詩云嘉禾令尹淸如冰宗令即汝
爲也
惜哉憂城旦
漢儒林傳竇太后好黃老轅固曰此家人言矣太后怒
曰安得司空城旦書乎惠帝紀當爲城旦舂者皆耐爲
鬼薪白粲注云城旦者旦起行治城舂作米皆四歲刑
也
不得對榻床&KR0904;筆付飛鳥北風吹報章書回銀鈎壯
見上
句與麝煤香
李建中題楊凝式大字壁後云枯衫倒檜霜天老松煙
麝煤風雨寒山谷喜書此詩
浮蛆撥官醅
太白詩恰似蒲桃新撥醅
傾壷嫰鵝黃
杜詩鵝兒黃似酒對酒爱新鵝
山氣常蓊㔩
杜詩蓊匌川氣黃
此物可屡觴蕷薬割紫藤開籠喜手封味温頗宜人
杜詩疎快頗宜人
芼以石飴薑㪯杯引薬糜詠詩對寒江寄声甚劳苦
寄声勞苦並見上
相思秋月明我邑萬戸鄕其民資嚚凶欲割以夀公使之
承化光反以来壽我中有吞舟鯨
杜詩中有掉尾鯨
銅墨俱王命
文選策秀才文深汰珪符妙筒銅墨注云珪符謂刺史
銅墨謂縣令漢書曰縣令長皆秦官秩六百石銅印墨
綬
職思慰孤惸
詩職思其憂
何時賭一擲燒燭呪明瓊
晉劉毅傳樗蒱大擲一判至數百萬列子說符萹射者
射明瓊注云齒五白也此卷先有三月乙已来賦塩萬
歲山中一首今觀此詩可見塩之優民甚矣司馬温公
記聞載皮公弼言官賣塩无利實錄載皮公弼言官賣
塩不得不罷今觀此詩盖官賣不售而賦之民也前三
首有月日後十一首止稱甲子自癸丑至辛酉凡浹旬
歴尽﨑嶇雖不能无怨而詞甚宛
庚申宿觀音院
谷底一墟落
文選范彦龍詩軒盖照墟落李善曰說苑云師曠謂晉
平公曰五鼎不當生墟落
地形如盎盆榱題相照耀
孟子榱題數尺釋文云𡭗雅曰桷謂之榱題頭也
其民頗家温
董仲舒傳家温而食厚禄
土風甚於秦不可借釡甗
音言賈誼言秦俗云借父耰鉏慮有德色母取箕箒立
而誶語
僧屋无陶瓦剪茅蒼竹樊
眺錯傳茆茨不剪詩東方未明折柳樊圃注樊藩也
借問僧安在乞飯走諸門人閧鳥烏語
法言云一閧之市
簟凉風水文
退之詩水文浮枕簟
旁有蜂蜜庐
山海経云是惟螫虫寔惟蜂蜜之庐
頗聞衙集喧
禆雅蜂有两衙應潮錢昭度村居云黃蜂衙退海潮上
白蟻戰酣山再来見談苑
將两蟻争丘鏖兵復追奔
異聞集淳于棼夢人扶入宅南古槐穴中有大城門楼
題曰大槐安國其王以女瑶芳妻之使爲南柯郡守二
十年有檀蘿國来伐王命生征之敗績其妻病死王謂
生可暫歸生上車出一穴見本里閭巷入其門見巳身
卧堂廡下發悟如初夢中倏忽若度一世矣遂尋古槐
下穴見大穴洞然積土壌爲城郭臺殿之狀有蟻數斛
中有小臺二大蟻処之即槐安國也又窮一穴直上南
枝亦有土城小楼即南柯郡也宅東一里澗側有大檀
樹藤蘿擁織旁有蟻穴意其爲檀蘿國也合短兵鏖皐
蘭下見霍去病傳追奔逐北見文選李陵書
紅英委鳳翼赤幘峩雞冠
老杜樹雞柵詩云終日憎赤幘今以言雞冠花
汲烹寒泉窟伐竹古松根相戒莫浪出月黑虎䕫藩
老杜課伐木詩序云我有藩籬是缺是𥙷有虎知禁若
恃爪牙之利必昏黑摚突䕫人屋壁山谷盖用此語而
杜詩作於䕫州所謂䕫人盖䕫州之人也老杜有䕫府
詠懷詩云市暨瀼西巔自注云市暨䕫人語也䕫人屋
壁即此類文選靈光殿賦頷𣣔動而躨跜䕫藩盖誤以
䕫人爲躨跜之義也躨跜動也
辛酉憩刀坑口
群山黛新染蒙氣寒欝欎
漢京房傳上封事曰辛酉以來蒙氣衰去太陽精明辛
巳蒙氣復乘卦太陽侵色復上封事曰乃丙戍小雨丁
亥蒙氣去
掃除迎將家
莊子寓言萹其往也舍者迎將其家公執席釋文曰家
公主人公也■讀舍者迎將其家爲句此亊本出列子
列子云舍者迎將家注云客舍家也山谷本用此語而
莊子云迎將其家多一其字轉寫誤耳釋文又承誤也
下簟脫巾韈
退之送文暢詩詭制恒巾韈
南北舍小棠
詩蔽芾甘棠勿翦勿伐召伯所茇毛云蔽芾小皃箋云
舍小棠之下
况可清煩暍
文選西京賦此焉清暑史記禹扇暍暍暑病也
鳥声廢書眠聊以休吏卒竹雞苦喚人
北夢瑣言醫工云竹雞食半夏陶岳零陵記云竹雞狀
如鶉尾少長大率皆鳩也方言各異耳喚謂喚雨
斍坐觀法窟无外同一家
見上
惟巳非万物清波两鴛鴦善游且能没
莊子逹生萹顔渊問仲尼曰吾嘗済乎觴深之渊津人
操舟若神吾問焉曰操舟可斈邪曰可善游者數能若
乃夫没人則未嘗見舟而便操之也
驚人相追飛甚念失其匹
文選刘安招隠士云禽獸駭兮亡其曹
春鉏貌間暇
𡭗雅鷺春鉏鵬鳥賦止於坐隅皃甚間暇
羡魚情至骨
董仲舒云臨川羡魚不如退而結網杜周傳内深次骨
注云深刻至骨也
廣道策坚良
漢食貨志乘坚策良
熙熙集於苑
國語晉施優謂李克妻曰主孟啗我我教兹暇豫事君
乃歌曰暇豫之吾吾不如鳥烏人皆集於苑巳獨集於
枯里克曰何謂苑何謂枯曰其母爲夫人其子爲君可
不謂苑乎其母旣死其子又有謗可不謂枯乎詩苑彼
柳斯鳴蜩嘒嘒苑音欎今叶韵當用此音
爛額始論功倘能謀曲突
漢霍光傳初霍氏奢侈茂陵徐生曰霍氏必亡廼上䟽
言霍氏泰盛宜以時抑制无使至亡書三上輒报聞其
後霍氏誅滅而告霍氏者皆封人爲徐生上書曰臣聞
客有過主人者見其竈直突傍有積薪客謂主人更爲
曲突遠徙其薪不者且有火患主人默然不應俄而家
果失火鄰里共救之幸而得息於是殺牛置酒謝其鄰
人灼爛者在於上行餘各以功次坐而不錄言曲突者
人謂主人曰向使听客之言不費牛酒終亡灾悉今論
功而曲突徙薪亡恩澤燋頭爛額爲上客耶主人寤而
請之今茂陵徐福數上書言霍氏且有變宜防絶之使
福說得行則國亡裂土出爵之費臣亡逆乱誅滅之敗
往亊旣巳而福不蒙其功唯陛下察之此詩萹末盖有
所諷也
金刀坑迎將家待追漿坑十餘戸山農不至因題
其壁
窮鄕阻地險篁竹嘨䕫魖
篁竹見上國語云木石之怪䕫水之怪龍文選東京賦
殘䕫魖与罔象注云䕫木石之怪說文曰魖耗鬼也甘
泉賦亦云梢䕫魖而抶獝狂
悪少擅三窟
見上
不承吏追呼老翁燕无凶
此句疑舛誤
偃蹇坐里閭後生集聞見官不禁權輿
𡭗雅權輿始也
懷書斥長吏持杖鏖公徒
鏖見上魯頌公徒三萬
遂令五百里化爲豺豕墟古来沉牛羊檄水臣鱷魚
韓退之告鱷魚文云以羊一猪一投悪溪之潭水以与
鱷魚食而告之曰云云
猛虎剥文章矧而民髮膚
孝經身體髮膚
哀哉奉其身曾不如鳥烏
注見前萹
破家縣令手南面天子除要能伐強梁然後活惸孤屬爲
民父母未教忍先誅
孟子曰悪在其爲民父母也又曰其教之不改而後誅
之乎
山川甚秀拔人物亦詩書十室有忠信此鄕何独无
見論語
江西泊舟後作(太和小舫板上塵土中得此詩)莆
田李才甫
江水冥冥沙石隂一舸行尽春巳深浪花綠蔓曳錦帶短
芦刺水抽玉簮飢魚未沉波面筒小舫正横溪上風清輝
濯淨遠山碧白鳥飛入蒼煙叢
追憶子泊舟西江事次韻
老大无機如漢隂
苐一卷次韻荅張沙河亦有此句巳詳注
白鳥不去相知深
文選江文通詩亹亹玄思清胸中去機巧物我俱忘懷
可以狎鷗鳥李太白鳴皐歌云白鷗兮飛来与君兮相
親
往事刻舟求墜剱
吕氏春秋察令萹楚人有涉江者其剱自舟中墜於水
遽契其舟曰是吾剱之所從墜舟止從其契者入水求
之舟巳行矣而剱不可求
懷人揮淚著(直略反)亡簮
韓詩外傳孔子出遊少源之野有婦人中澤而哭甚哀
使弟子問焉婦人曰向者刈新亡吾蓍簮是以哀也弟
子曰亡蓍簮有何悲焉婦人曰非傷亡簮也盖不忘故
也
城南鼓罷吹(去)畫筒城北歸帆落晚風人煙犬吠西山麓
鬼火狐鳴春竹叢
杜詩隂房鬼火青漢陳勝傳叢祠中夜篝火狐鳴
以十扇送徐天隠
人貧鵝鴈聒鄰墻
退之詩有时未朝飡得米日巳晏隔墻聞讙呼衆口極
鵝鴈
公貧琢詩声繞梁
列子湯問萹昔韓娥東之斉匱粮過雍門鬻歌假食既
去而余音繞梁欐三日不絶
坐客有氊吾不爱
杜詩坐客寒无氊
暑榻无扇公自凉黨錮諸生尊孺子
后漢徐稺字孺子
建安七人先偉長
建安七人孔融自有傳余皆附魏志王&KR1662;傳後徐幹字
偉長取同姓也詳見苐二卷新詩淩建安注又按文選
典論曰今之文人魯國孔融廣陵陳琳山陽王粲北海
徐幹陳留阮瑀汝南應瑒東平刘楨斯七子者於斈无
所遺於辝无所假退之詩建安能者七卓犖變風操
遣奴送箑非爲好恐有佳客或升堂
聞致政胡朝請多蔵書以詩借書目
万事不理問伯始
万事不理問伯始天下中庸有胡公見後漢胡廣字伯
始傳
藉甚声名南郡胡
名声藉甚見陸賈傳胡廣南郡華容人
遠孫白頭坐郎省
蔡質漢官典聀云尚書郎省中以胡粉塗壁
乞身歸来尤好書手抄万卷未閣茟
唐刘知幾傳云閣茟相視含毫不断
心醉六經還荷鉏
列子見之而心醉見列子中說云心若醉六經目若营
四海
願公借我藏書目時送一鴟開鏁魚
古語借書一癡還書一癡或謂癡當作瓻說文云瓻音
絺注酒器按集韵瓻字注云古以借書借書餽酒一瓻
還書亦餽酒一瓻独蘇黃詩乃作鴟東坡云不持两鴟
酒肯借一車書山谷又有詩云莫惜借行千里他日還
君一鴟秦少游亦云知續春明退朝錄借觀當奉一鴟
還盖用揚雄酒葴鴟夷滑稽腹大如壷尽日盛酒人復
借酤師古曰韋囊盛酒即今鴟夷滕也芝田綠云門鑰
必以魚者取其不瞑目守夜之義
次韵郭明叔長歌
君不見懸車刘屯田騎牛㵎壑弄潺湲八十唇紅眼點&KR0238;
金鐘㪯酒不留殘
謂刘渙凝之也詳見苐二卷注晉杜乂傳眼如點&KR0238;庾
信詩飲酒那得留殘
君不見征西徐尚書爲國捐軀矢石間
徐禧字德占洪州分寕人与山谷同鄕死於永楽之禍
巳見此卷過家上冡詩注贈吏部尚書謚忠愍文選曹
子建詩云誰言捐軀昜殺身良独&KR2897;
龍章鳳姿委秋草
晉嵆康傳人以爲龍章鳳姿天質自然唐李機傳龍章
鳳姿士不見用麞頭鼠目子乃求官耶
天馬長辝十二閑
周礼校人曰天子十有二閑馬六種
何如高陽&KR1073;生醉落魄長揖輟洗驚龍顔
&KR1073;食其傳陳留高陽人落魄无衣食業爲里监門沛公
略地陳留麾下騎士適食其里中子從容言食其食其
入謁沛公方踞床令兩女子洗食其長揖不拜沛公輟
洗起衣謝之
丈夫當年傾意氣
太白豪士歌意氣相傾山可移
安用蚓食而蝎跧
孟子夫蚓上食槁壌
古人巳作泉下土風義可想尤班班
後漢五行志童謠曰車班班入河間
郭侯忠信如古人薦書飛名上九關
楚詞虎豹九關啄害下人
詩書自可老斵輪
輪扁行年七十而老斵輪見莊子
智略足以解連環
莊子言惠施之辯曰連環可解也
銅章屈宰山水縣
漢官儀縣令秩六百石銅章墨綬退之詩出宰山水縣
讀書松桂林
友声相求不我頑
詩求其友声
鵬翼垂天公直起
莊子其名爲鵬翼若垂天之雲
燕巢見社身思還文思舜禹開言路
杜牧詩文思天子復河湟字本出堯典思息嗣反又如
字
即看承詔著豸冠
漢官仪御史四人持書皆法冠一名柱後一名獬豸冠
尚趍手板事直指
手板見苐一卷注雋不疑傳暴勝之爲直指使者
少忍吏道之多艱
漢薛宣傳吏道以法令爲师
黃花零落一尊酒别有天地非人寰
太白詩問君何事栖碧山笑而不荅心自閑桃花㳅水
窅然去别有天地非人間
山谷外集詩注卷六
