山谷外集詩註卷之八
送昌上座歸成都
昭斍堂中有道人
昭覺寺在成都道人當是圜悟禅師克勤也崇寕初歸
蜀住昭斍一時叢林之盛无与爲此山谷崇寕元年夏
罷太平州寓居鄂州二年冬謫宜州此詩當在鄂渚作
龍吟虎嘯隨風雨花經席冷如鐡雲
杜詩布衾多年冷似鐡
一縢日轉十二輪
法華經化城品世尊轉法輪𡭗時大通智勝如來受十
方諸𣑽天王及十六王子請即時三轉十二行法輪
宝勝蓬蒿荒小院
按成都記宝勝院在成都盖大悲寺諸院之數元豊間
改作十方昌上座必住此院也
埋没醯羅三隻眼
傳燈錄鄂州岩頭全豁禅師曰吾教意如摩醯首羅劈
開面門豎亞一隻眼梵語摩醯首羅此云大自在又威
靈帝魔王按本行經云太子初生西國之法合礼天神
其名摩醯首羅極悪而有靈抱太子至神所神自離坐
下階先礼太子盖禅家以此惜喻也
箇是江南五味禅
廣語云有僧辝歸宗云諸方斈五味禅去宗云我這裏
有一味禅爲甚不斈僧云如何是一味禅宗便打
更往參尋莫擔板
傳燈錄趙州從諗傳云只是箇擔板漢
送彦孚主簿
斯文當两都江夏世无双
後漢黃香傳京師号曰天下无双江夏黃童
叔度初不言漢庭望風降
黃憲傳憲字叔度論曰黃憲言論風旨无所傳聞然士
君子見之者靡不服深遠去玼吝
中間眇人物
王逸少帖云當今人物眇然而艱疾若此令人短氣
潜伏老崆谾
元注云許江切
本朝開典礼
易係辝云觀其會通以行其典礼
棫樸作株椿
大雅棫樸文王能官人也芃芃棫樸薪之槱之詩人謂
小木可爲薪山谷以爲可作株樁皆言无弃材也莊子
吾処也若橜株拘退之詩窙豁&KR1263;株橜又云斬伐枿与
椿
世父盛文藻
第五卷豊城詩自注云有世父長善石隄記韓退之薦
士詩云國朝盛文章本出宋玉神女賦其盛飾也則羅
紈綺績盛文章
如陸海潘江
鍾嵘詩品云陸才如海潘才如江
三戰士皆北韔弓錦轁杠
檀弓下射之斃一人韔弓詩采綠云之子于狩言韔其
弓𡭗雅素錦綢杠注旗之竿
白衣受傳詔短命終螢䆫
論語顔回不幸短命晉車胤傳家貧不常得油綀囊盛
數十螢火以照書退之詩安居守䆫螢
夢升卧南陽耆旧无兩龐
謂龐德公及其從子士元也見後漢德公傳及蜀志龐
統傳
空鑱歐陽銘松風悲隴瀧(双)
韓退之詩藉乃隴頭瀧又有瀧吏詩亦音閭江切歐
陽文忠集有黃夢升墓誌銘云諱注
四海群從問尔來頗琤(士耕切)淙
士江切退之聮句泉音玉淙琤淙两音
主簿吾宗秀其能任爲邦軀幹雖眇小勇沉鼎可扛
項籍傳力扛鼎
擇師别陳許
孟子云陳相見許行而大悅尽弃其斈而斈焉
取友觀羿逢
孟子離婁下逢蒙斈射於羿尽羿之道思天下惟羿爲
愈巳於是殺羿孟子曰是亦羿有罪焉云云其取友必
端矣
折腰佐髯令
陶潜傳不能爲五斗米折腰
邑訟銷吠尨
詩无使尨也吠
時邀府中飲下箔蠟燒釭
杜詩銅盤燒蠟光吐日
紅裳笑千金
異聞实錄楊績於昭應寺讀書每見一紅裳女子験之
乃經幢中燈列女傳楚成王夫人鄭瞀初成王登臺瞀
直行不頋王曰頋吾与汝千金瞀不一頋鮑明遠詩千
金雇笑買芳年太白詩美人一笑千黃金
淸夜酒百釭同僚有悪少嘲謔語乱哤
𬋩子曰四民雜処則其言哤注哤乱也退之詩子言得
无哤
君但隱几笑
莊子隠几而坐
諸老嘆敦厖
左傳成十六年傳曰民生敦厖
况乃工朱墨(見上)氣和信甚矼
莊子德厚信矼注云慤实貌
持此應時湏
杜詩竇氏檢察應時湏
十年擁麾幢
退之詩不令見麾幢
相逢常鞅掌
詩北山或王事鞅掌
衙鼔趍
詩靈臺鼉鼓逢逢
簿書敗清談
王戎傳阮籍曰俗物巳復來敗人意此摘其字
汗顔吏摐摐
子虚賦摐金鼓退之詩扶机導之言曲節初摐音䆫
臨分何以贈
退之云臨分不汝誑有路即歸田
要我賦蘭茫
子虚賦茳蘺蘪蕪
黃華雖衆笑
莊子天地篇大声不入於里耳折揚皇華則嗑然而笑
白雪不同腔
文選宋玉對楚王問曰客有歌於郢中者其始曰下里
巴人國人属而和者數千人其爲陽阿薤露属而和者
數百人其爲陽春白雪属而和者數十人而巳引商刻
羽雜以流徵属而和者不過數人其曲弥高其和弥寡
野人甘芹味
文選嵇叔夜絶交書云野人有快炙背而美芹子者欲
献之至尊亦巳䟽矣事見列子
敢饋厭羊羫
退之云酒壷綴羊羫
頋予百短拙
百出見此卷首答魏道輔詩注
飽腹戇胮(音龐)肛
許江切退之詩連日挾所有形軀頓胮肛
唯思解官去一丘事耕䎫
音䆫集韻云不耕而種
君當取冨貴鍾鼓羅擊撞
漢田蚡傳前堂羅鍾鼓立曲旃退之詩金石日擊撞
伏藏鼪鼯徑
莊子徐无鬼篇逃虚空者藜藋柱乎鼪鼬之徑聞人足
音跫然而喜矣
猶想足音跫
莊子音義云跫巨恭曲恭反又苦江反
寄朱樂仲
故人昔在國北門鄰舍杖藜(見上)對樽酒十五餘年乃一
逢黃塵急流語馬首
文選恨賦云黃塵匝地注引山陽公載記云鳴鼓雷震
黃塵蔽天急流盖用後漢馬后紀車如流水馬如龍也
左傳唯予馬首是瞻
懶書愧見南飛鴻君居三十六峯東
李太白贈嵩山焦練師序云余訪道少室尽登三十六
峯按河南志河南府永安縣少室山在縣西南七十里
有三十六峯具列其名
我心想見故人面曉雨垂虹到望崧
洛陽嵩山嵩亦作崧
從王都尉覓千葉梅云巳落尽戲作嘲吹笛侍兒
若爲可耐昭華得
駙馬都尉王晉卿家吹笛妓名昭華
脫帽看髮巳微霜
杜詩脫帽露頂王公前
催尽落梅春巳半
楽府詩集漢横吹曲有梅花落其序云梅花落本笛中
曲唐大角曲亦有大梅花小梅花等曲今其声猶有存
更吹三弄乞風光
晉桓伊傳王徽之泊舟靑溪側伊於岸上過令人謂伊
曰聞君善吹笛爲我一奏伊鋸胡床爲作三調弄杜詩
風光草際浮又云傳語風光共流轉此詩乃元祐中在
史局時作此篇巳前皆太和所作也
次韻子瞻書黃庭經尾付蹇道士
東坡書黃庭經跋云成都道士蹇拱辰翊之葆
光法師將歸廬山東坡居士蘇軾子瞻爲書黃
庭内景經一卷龍眠居士李公麟伯時爲畫經
相贈之元祐三年九月二十二日時山谷正在
史局山谷和篇其序云十月四日
琅凾絳簡蘂珠篇
黃庭經云玉書絳簡赤丹文又云閑居蘂珠作七言注
曰秘要經云仙宫中有陽廖之殿蘂珠之闕
寸田尺宅可蘄仙
經云寸田尺宅可理生注謂三丹田之宅各方一寸尺
宅謂面也
高真接手玉宸前
經云燒香接手玉華前又云太上大道玉宸君
女丁來謁粲六妍
經云神華执巾六丁謁注云六丁隂神玉女也又引六
甲苻圖言六丁名
金鑰閉欲形完坚
經云結珠固精奍神根玉&KR1630;金籥常完坚
万物蕩尽正秋天使形如是何塵緣
楞嚴經有六塵謂地火水風空見又有三緣謂世界衆
生業果也
蘇李筆墨妙自然万靈拱手書巳傳
漢郊祀志黃帝接万靈於明庭
傳非其人恐飛騫當付&KR0784;龍藏九渊
賈誼賦襲九渊之神龍
蹇侯奉告請周旋緯䔥探手我不眠
左傳奉以周旋莊子河上有家貧恃緯䔥而食者其子
没於渊得千金之珠其父謂其子曰取石來鍜之夫千
金之珠必在九重之渊而驪龍頷下子能得之必遭其
睡也莊子釋音緯織也䔥萩蒿也織䔥以爲畚而賣之
次韻叔父夷仲送夏君玉赴零陵主簿
黃廉字夷仲終於給事中
田竇堂上酒未醉巳變態
太白詩田竇相傾奪賓客云盈虧竇嬰田蚡事見漢書
本傳子虚賦覧將帥之變態又云殚覩衆物之變態
何如東陵瓜子母相鈎帶
阮嗣宗詩巳見上注
冨賞席未暖
班固賓戲孔席不暖
珠玉作災怪
文選阮嗣宗詩多財爲患害
茅茨雖長貧終有懿親在
左傳封建親戚以藩屏周不廢懿親也
文人困州縣短髮餘會撮
莊子曰支離䟽者頥隠於斉肩高於頂會撮指天會古
外反撮子外反詩言髮脫僅餘髻耳
居然枳棘棲
居然見上後漢仇覧傳一名香考城令王渙署爲主薄
謝遣曰枳棘非鵉鳳所捿
坐閱歲月代青雲巳迷津
太白詩迷津斍路失託势随風翻
濁酒未割爱
杜詩割爱酒如黽自注云平生所爱消渴止之
簿領能无休飣餖喚魚菜
退之云呼奴具槃飱飣餖魚菜贍
羈旅䒷地偏
淵明詩心遠地自偏
江湖見天大万里一帆檣長風可倚頼
楽府詩云象牙作帆檣南史宗慤云願乘長風破万里浪
因行訪幽禅頭陀煙雨外
王立之詩話云山谷有送零陵主簿夏君玉詩末云因
行訪幽禅頭陀煙雨外盖君玉頭甚大故以此戲之梵
語頭陀此言斗薮斗薮惱頭也
謝曹子方惠二物二首
飛來海上峯
地理書云錢塘縣郭下有靈隠山昔梵僧云自天竺鷲
山飛來
琢出華隂碧
華岳三峯也
注香上褭(又)映我鼻端白
楞嚴經世尊教我觀鼻端白我初諦觀經三七日見鼻
中氣出入如煙身心内明圓洞世界偏成虚淨猶如琉
璃煙相漸銷鼻息成白心開漏尽諸出入息化爲光明
照十方界得阿羅漢
聽公談昨夢沙暗雨矢石今此非夢耶煙寒巳无迹
博山爐
短喙可候煎枵腹不停塵
莊子言魏王大瓠非不呺然大也注云呺然虚大貌嵇
康飬生論終朝未餐則囂然思食呺囂皆言空腹山谷
屢用此皆作枵字柳子厚祭裴令文云枵然其量廓𡭗
其宇
蟹眼時探穴龍文巳碎身
茶錄云候湯最難未熟則沬浮過熟則茶沉前世謂之
蟹眼者過熟湯也龍又謂龍團
茗椀有何好
孟嘉傳酒有何好而卿嗜之此摘其字
煑缾被寵珍
茶錄又云缾中煑之不可辯故曰候湯難文選刘公幹
詩北面自寵珍言茶缾亦爲人所貴也
石交諒如此湔祓長日新
煎茶缾蘇秦曰此所謂弃仇讎而得石交者也湔袚(見上)
送曹子方福建路運判兼簡運使張仲謀
此詩及前雨詩後四五詩皆是元祐三年作案
实錄元祐三年九月太僕寺丞曹輔權發遣福
建路轉運判官輔字子方
曹侯黃湏便弓馬
魏志任城王彰太祖之子大破烏桓歸功諸將太祖喜
持彰鬚曰黃鬚兒竟大竒也
從軍賦詩横槊間
南史垣荣祖傳荣祖曰曹操曹丕上馬横槊下馬談論
此可不負飲食矣元稹作老杜墓誌云曹氏父子往往
横槊賦詩
阿瞞文武如兕虎
魏志帝紀注云太祖一名吉利小字阿瞞詩云匪兕匪
虎弈彼曠野
遠孫風氣猶斑斑
上林賦被斑文
昨解弓刀
退之送鄭尚書序大帥府或道過其府府帥必戎服左
握刀右属弓矢迎于郊
丞太僕坐看收駒十二閑
杜詩伊昔太僕張景順监牧收駒閱清峻一作考牧攻
駒周礼校人天子十有二閑邦國六閑
遠方不異輦轂下
司馬迁傳待罪輦轂下
詔遣中使哀恫鰥
康誥王曰嗚呼小子封恫鰥乃身注恫痛瘝病
吾聞斯民病塩策(見上)
天有雨露東南乾謝君論河秉禹貢
用左傳魯秉周礼之義平當以明禹貢行河詳見上注
詰難蠭起安如山老郎不作患失計
論語苟患失之无所不至矣
凛然宜着侍臣冠願公不落謝君後江湖以南尚少寬百
城閱人如閱馬泛駕亦要知才難
漢武紀五年詔曰泛駕之馬跅㢮之士亦在御之而巳
泛方勇切
塩車之下有絶足
戰國策云汗明見春申君曰驥之齒長矣服塩車上大
行中坂迁延負轅不能上伯楽遭之下車攀而哭之解
紵衣而羃之於是俯而噴仰而鳴欣伯楽之知巳也魏
文帝与孫權書中國虽多馬其知名絶足亦少
敗群勿縱爲民殘
卜式傳式言牧羊曰非独羊也治民亦猶是矣以時起
居悪者輙去母令敗群左傳政寬則民慢猛則民殘
官焙薦壁天解顔
官焙謂建安北苑所造茶也
瀹湯試春聊加飡
楽府詩上言加飡食下言長相憶
子魚通印蠔破山
遁齋閑覧云莆陽通印子魚名天下盖有通印侯庿庿
前有港其魚最佳今人必求其大可容印者謂之通印
子魚荆公云長魚爼上涌三印此傳聞之誤也退之初
南食云蠔相粘爲山百十各自生嶺表錄異云蠔即牡
蛎也初生海島边如拳石漸長有高一二丈者雜爼云
介虫中惟牡蛎是鹹水結成
不但蕉黃茘子丹
退之羅池庿碑茘子丹兮蕉葉黃雜肴𬞞兮進侯堂
道&KR1134;使者漢郎官
謂張仲謀
清溪弭節問平安
屈原九歌云朝騁騖兮江皐夕弭節兮北渚
天子命我参卿事
晉孫楚傳爲石苞参軍初至曰天子命我参卿軍事
奮髯相對亦可歡回波一醉嘲栲栳
本亊詩中宗朝裴談爲御史大夫妻悍妬談畏之内宴
玄唱廻波詞有優人唱云廻波𡭗時栲栳怕婦也是大
好外間只有裴談内裏无過李老韋后意色自得此句
當有爲
山驛官梅破小寒
杜詩梅蘂臘前破又云東閣官梅動詩㒷
戲贈曹子方家鳳兒
柬芽入湯師子吼
按北苑貢茶錄一槍一旗号柬芽上品柬芽䗶茶名也
維摩經云演法无畏猶師子吼此借用
茘子新剥女兒頰鳳郎但喜風土楽不解生愁山疊疊目
如點&KR0238;射清揚
晉杜乂傳王羲之目之曰膚若凝脂眼如點&KR0238;此神仙
人也詩云子之清揚正義曰眉之上下皆曰楊目之上
下皆曰清
歸時定自能文章莫隨閩嶺三年語轉却中原万籟簧
閩嶺一作阿囝通典楽門凡簫一名籟礼明堂位女媧
之笙簧閩人謂父爲郎罷謂子爲囝唐頋况囝哀閩曰
郎罷别囝吾悔生汝囝别郎罷心摧血下隔地絶天及
至黃泉不得在郎罷前
題老鸖万里心
老杜遣㒷云蛰龍三冬卧老鶴万里心
仙人駕飛騎朝會白雲衢
文選别賦駕鶴上漢莊子乘彼白雲至于帝鄕
老驥不服乘
曹孟德楽府云老驥伏櫪志在万里係辝服牛乘馬引
重致遠
清唳徹九虚
太白詩淸如淸唳蝉
野田篁竹底
淮南王書云越処溪谷之間篁竹之中
毰毸伴雞鳬
文選射雉賦敷藻翰之陪鰓
時因長風起尤欲試南啚
莊子而後乃今將啚南
題韋偃馬
韋侯常喜作群馬杜陵詩中如見畫
老杜戲爲壁畫馬歌自注云韋偃畫
忽開短卷六馬啚想見詩老醉騎驢
杜詩騎驢三十載
龍眠作馬晚更妙
謂李伯時
至今似斍韋偃少
老杜双松啚歌天下幾人畫古松畢宏巳老韋偃少言
晚歲茟畫老蒼視韋偃如少年也
一洗万古凢馬空句法如此今誰工
老杜丹青引湏臾九重真龍出一洗万古凢馬空
子曕題狄引進雪林石屏要同作
東坡集有狄詠石屏考其歲月盖元祐元年作
時山谷在館中
翠屏臨研滴
西漢雜記廣川王發晉靈公冡唯玉蟾蜍腹空容五合
水取以成書滴
明䆫翫寸隂
帝王世紀禹不重徑尺之璧而爱日之寸隂吳都賦責
千里於寸隂
意境可千里
意境如刘夢得詩腰斧上高山意行无曰路也
搖落江上林百醉歌舞罷四郊風雪深將軍貂狐暖(見上)
士卒多苦心
選詩志士多苦心
和曹子方雜言
前集有次韵荅曹子方雜言此萹亦次韵也而
不言次韵詩意略同不應再出又不称再和疑
是先作此萹後復竄昜故两存耳
正月尾垂雲如覆盂鴈作斜行書三十六陂浸煙水想對
西江彭蠡湖
三十六陂在揚州天長縣此據实錄蔣之竒傳天長今
属盰眙軍彭蠡湖在江州
人言春色濃如酒
楊文公談苑載鄭文宝詩杜曲花光濃似酒㶚陵春色
老於人
不見插秧吳女手
老杜𥙷稻畦水詩云插秧適云巳
令卿小塢頗藏春
前集雜言云往時尽醉冷卿酒旧注謂冷卿如冰听之
類恐未必然外集第六卷有冷庭叟詩其序云庭坚於
庭叟有十八年之旧庭叟有佳侍兒因早朝而逸去前
集詩云往時尽醉冷卿酒侍兒琵琶春風手又云誰憐
相逢十載後其事跡及歲月皆相似疑庭叟即冷卿也
張侯官居柳對門
張侯謂閩漕張仲謀見上注
當風横笛留三弄(見上)燒蠋圍棋覆九軍
莊子德充苻篇舅士一人雄入於九軍
尽是向來行楽事每見琵琶憶朝雲
洛陽伽蓝記言河間王有婢名朝雲善吹箎諸羌叛令
朝雲假爲老嫗吹箎羌皆流涕復降語曰快馬徤兒不
如老婢吹箎
只今不㪯蛾眉酒紅牙捍撥網蛛塵曹侯束書丞太僕(見上)
試說相馬猶可人
莊子徐无鬼見魏文侯曰嘗語君吾相狗也吾相狗又
若吾相馬也武侯大悅而笑徐无鬼出女商曰先生
何以說吾君使吾君悅若此呼日吾直告之吾相狗馬耳
照夜白真乘黃
老杜觀曹將軍畫馬啚云將軍得名三十載人間又見
真乘黃曾皃先帝照夜白龍池十日飛霹靂
万馬同秣隨低昂一矢射落皂鵰双
杜詩皂鵰寒始急漢李廣傳是必射鵰者也北斉書斛
律光傳嘗從世宗校獵見一大鳥雲表飛颺光引弓射
之形如車輪旋轉而下乃大鵰也
張侯猶思在戎行横山虎北開漢疆
横山隷西夏虎北隷契丹御史中丞吕誨上奏云种世
衡有復横山之意而後保安軍宋迪言招横山之居执
政深信其說歐陽文忠公集中有論塞垣云晉高祖得
戎主爲援乃以幽薊山後爲耶律之壽故契丹有幽陵
遂絶虎北之隘
冷卿智多髮蒼浪牛刀發硎思一邦(並見上)
政成十綴舞紅粧
楽記云其治民逸者其舞行綴遠
两侯不如曹子方朵頥論詩蝟毛張
昜頥卦觀我朵頥魏志蘇則傳則鬚髯悉張欲正論以
對傳巽搯則乃止退之書張廵傳後云廵怒鬚髯輒張
亀藏六用中有光
祖庭事苑曰雜阿含云有亀被野干所得藏六不出野
干怒而捨去佛告諸比丘汝當如亀藏六自藏六根魔
不得便楞嚴經云塵旣不緣根无所偶反流全一六用
不行
何時端能俱過我掃除北寺讀書堂
北寺即前集雜言所謂酺池寺也山谷入館後寓居於
此讀書堂上見莊子
菊苗煮餅深注湯更碾盤龍不入香
蔡君謨茶錄云茶有真香而入貢者微以龍腦和膏欲
助其香建安民間試茶皆不入香恐奪其真
送張材翁赴秦簽
金沙酴醾春縱横
荆公詩云酴醾一架最先來夾水金沙次第㘽又有詩
云故作酴醾架金沙秪謾裁似矜顔色好飛度雪前開
提壷栗留催酒行
歐陽公啼鳥詩云獨有花上提壷蘆勸我酤酒花前傾
詩兼義陸璣䟽云黃烏黃鸝留也或謂之黃栗留
公家諸父酌我醉横笛送晩延月明此時諸兒皆秀發
杜詩平公今詩伯秀發吾所羡
酒門乞書藤紙滑北門相見後十年
謂北京教授時
醉語十不省七八吏事衮衮談趙張(廣漢敞)
乃是樽前綠髮郎(綠髮見上)
風悲松丘忽三歲(言其居憂也)
更斍綠竹能風霜
前漢嚴助傳不能其水土師古曰能堪也
去作將軍幕下士
退之云水北山人得声名去年去作幕下士
猶聞防秋屯虎兕
唐陸贄傳西北边歲調河南江淮兵謂之防秋杜詩聞
道君牙帳防秋近赤霄虎兕見上
只今陛下思保民所要边頭不生事
此語可見元祐初作
短長不登四万日
如太白云百年三万六千日人壽短長多不及此數也
南史袁峻傳抄書自課日五十紙紙數不登則不止此
摘其字
愚智相去三十里
世說云魏武過曹娥碑下楊脩見碑背上題作黃絹幼
婦外孫虀臼八字魏武謂脩曰解否荅曰解魏武曰卿
未可言侍我思之行三十里曰吾已得之令脩别記所
知脩曰黃絹色絲也於字爲絶幼婦少女也於字爲妙
外孫女子也於字爲好虀臼受辛也於字爲辝所謂絶
妙好辝也魏武亦記之与脩同乃歎曰我才不及卿乃
較三十里
百分㪯酒更若爲
古楽府隔谷歌食粮乏尽若爲活太白詩桃李今若爲
當䆫發光采
千戶封侯倘來𡭗
莊子繕性扁軒冕在身非性命也物之倘來寄也寄之
其來不可圉其去不可止
摩詰畫
丹青王右轄詩句妙九州
唐王維傳維字摩詰迁尚書右丞畫思入神至山水平
遠雲势石色繪工以爲天機所到斈者不及也别墅在
輞川賦詩爲楽
物外常独往
物外見上淮南子江海之上山谷之人輕天地細万物
而独往
人間无所求䄂手南山雨輞川桑柘秋胸中有佳処涇渭
看同流
詩谷風注云涇渭相入而有清濁杜詩濁涇清渭(何當)分
和劉景文
劉季孫字景文父平与西夏戰於三川口死焉
景文篤斈能詩文爲两浙兵馬都监東坡知杭
州薦其才除知湿州
追隨城西園殘暑欲退席
傳燈錄云六祖慧能荅洪州法逹云若不肯信者從它
退席借使此二字
夜凉雨新休城譙掛蒼璧
譙楼見陳勝傳譙門注
佳人携手嬉調笑忘日夕
楽天詩打嫌調笑易飲訝卷波遟自注云抛打曲有調
笑飲酒有卷白波
劉侯本將家今爲讀書客詩名二十年風雅自推激
杜詩陶謝不枝梧風騷共推激
牛鐸調黃鍾
晉荀勗傳初勗於路&KR1134;趙賈人牛鐸識其声及掌楽音
韵未調乃曰得趙之牛鐸則諧矣遂下邵國悉送牛鐸
果得諧者
薪餘合琴瑟
蔡邕傳吳人燒桐以㸑邕聞火烈之声因而裁爲琴果
有美音而尾猶焦故時人名曰焦尾琴
食无千戸封
漢貨殖傳此其人皆与千戶侯等
句有万人敵
項羽傳斈万人敵耳兼用老杜白也詩无敵之意
頗類鄴侯家連墻架書冊
退之詩鄴侯家多書插架三万軸退之送石洪序云戒
行李載書冊
殘編汲縣冡
杜預經傳集解後序云太康元年汲縣有發其界内臼
冡者大得古書皆柬編科斗文字
半隷鴻都壁
漢靈帝元和元年二月始置鴻都門斈法書要錄載王
逸少筆陣啚云蔡尚書入鴻都觀碣十旬不反嗟其出
群退之石鼓歌云觀經鴻都尚填咽盖熹平四年三月
詔諸儒正五經文字命議郎蔡邕爲古文篆隷三体書
之刻石于太斈門外使後生晩斈咸取正焉碑始立其
觀覧及摹寫者車乘日千两填塞街陌退之所云盖出
於此按漢書初无鴻都字山谷所引用又出於韓詩也
半隷謂三体書隷居其半
渠成亦秦利
漢溝洫志韓聞秦之好㒷事欲罷之无令東伐使水工
鄭國間說秦令鑿涇水以漑田中作而斍秦欲殺鄭國
鄭國曰始臣爲間然渠成亦秦之利也秦以爲然卒使
就渠
願公多購獲意湏卜比鄰
左傳匪宅是卜唯鄰是卜漢孫宝傳祭竈請比鄰
劳苦相飲食身有小醜女
諸葛亮擇婦得阿承醜女
巳自喜翰墨要傳未見書(見上)
遮眼差有益
傳燈錄僧問薬山爲什麽香經師曰只啚遮眼
人生但安楽
國語云人生安楽孰知其他
劵外豈吾力
莊子劵内者行乎无名劵外者志乎期費注云劵分也
分鹿誰斍夢
列子曰鄭人有薪於野者遇駭鹿御而擊之斃之恐人
見之也遽而藏諸隍中覆之以蕉俄而遗其所藏之処
遂以爲夢焉順詠其事傍人有聞者用其言而取之薪
者之歸不厭失鹿其夜真夢藏之之処又夢得之之主
爽旦案所夢而尋得之遂訟而争之歸之士師士師請
二分之
亡羊路南北
列子曰楊子之鄰人亡羊既率其黨又請楊子之豎追
之楊子曰嘻亡一羊何追者之衆鄰人曰多𡵨路既反
問獲羊乎曰亡之矣𡵨路之中又有𡵨焉吾不知所之
所以反也
公今百寮底
杜詩有才无命百寮底
雪髮不勝幘爱公欲湔拂頋我巳頭白
文選絶交論剪拂使其長鳴注云与湔祓同
寄忠王提刑
市骨蘄千里
戰國策郭隗對燕昭王曰古之人君有以千金求千里
馬者三年不能得㳙人言於君曰請求之君遣之三月
得千里馬馬巳死買其首五百金反以報君君大怒曰
安用死馬而捐五百金㳙人對曰死馬且買之况生者
乎馬今至矣於是不能期年千里之馬至者三
量珠買娉婷
朝野僉載喬知之有婢碧玉武承嗣借而不還知之作
綠珠怨曰百家金谷重新声明珠十斛買娉婷嶺表錄
異梁氏女有容皃石季倫爲交阯採訪使以真珠三斛
買之即綠珠也
駑駘參逸駕西子泣深屏
杜牧詩西子下姑蘇一舸逐鴟夷
吾人材高秀胷次列渭涇嚴能喜劇部持節按祥刑
書监于兹祥刑
萑蒲稍衰息
左傳昭二十年鄭子産卒子太叔爲政不忍猛而寬鄭
國多盗取人於萑苻之澤太叔悔之㒷徒兵以攻萑苻
之盗尽殺之盗少止
郡縣或空囹
王褒得䝨臣頌故有圉空之隆
讀書頭愈白見士眼終青
杜詩别來頭併白相對眼終青王立之詩話云讀書頭
欲白見士眼終靑身更万事巳頭白相對百年終眼青
看鏡白頭知我老平生青眼爲君明故人相見尚青眼
新貴如今多白頭江山万里將頭白骨肉十年終眼靑
此東坡詩也用靑眼對白頭非一而工拙有差
今時斤斧地虚次待發硎
莊子刀刃若新發於硎漢賈誼傳上䟽云屠牛坦一朝
解十二牛而芒刃不頓者所排擊剥割皆衆理解也至
於髖髀之所非斤即斧夫仁義恩厚人主之芒刃也權
势法制人主之斤斧也今諸侯王皆衆髖也釋斤斧
之用而欲嬰以芒刃臣以爲不缺則折
早晚紫微禁占來有使星
唐中書省開元中改曰紫微省禁即省也蔡邕独断云
門戶有森故曰禁中孝元皇后父名禁當時避之故曰
省中詩意謂省中人占星而知其召歸也使星盖後漢
李郃傳郃漢中南鄭人爲幕門候吏和帝分遣使者微
服单行觀采風謠使者二人到益部投郃候舍郃問曰
二君發京師時寕知朝廷遣二使耶二人驚相視問何
以知之郃指星示云有二使星向益部分野故知之
送吕知常赴太和丞
我去太和𣣔朞矣
山谷在太和三年至元豊七年移监德州德平鎮是
年三月過泗州僧伽塔有發願文八年四月以校書
郎召今言去太和欲朞猶在德平也
吕君初得太和官邑中亦有文字楽
韓詩不解文字飲惟能醉紅裙此反其意
惜不同君澗谷槃(見上)
觀山千尺夜泉落快閣六月江風寒
第七卷有登快閣詩在太和作
往尋佳境不知処掃壁覓我題詩看
退之詩曲江山水聞來久恐不知名訪倍難願借啚
經將入境亦逢佳処便開看漸入佳境見晉書頋愷
之傳
和荅莘老見贈
往歲在辛丑
嘉祐六年辛丑山谷時年十七有溪上呤春江引二詩
從師海瀕州外家有行役
外家謂母家見漢書
拜公古䢴溝
䢴溝謂楊州也唐曰䢴州左傳吳城䢴溝以通江淮
取此義也
兒曹被鉴賞
晉王戎傳鉴賞先見如此
許以綜九流(見上)仍許歸息女采蘋助春秋
後集黃氏二室墓銘云庭坚之初室曰蘭溪縣君孫
氏故龍啚閣直斈士孫公斍莘老之女初庭坚年十
七從舅氏李公擇斈於淮南始識孫公孫公憐其少
立以蘭溪歸之息女見漢高祖紀采蘋見詩
斯文開津梁
世說庾公見卧佛曰此子疲於津梁
盛德見虚舟
莊子山木萹方舟而済於河有虚船來觸舟雖𥚹心
之人不怒杜詩對君疑是泛虚舟
離合略十年
文選陸士衡詩離合非有常譬彼弦与栝杜詩人生
有離合豈擇貴賤端
每見仰清脩
魏志陳登曰清脩疾悪有識有義吾敬趙元逹
久次不進迁
楊雄贊以耆老久次轉爲大夫此言莘老
天禄勤校讐文武脩衮聀諫垣始登收
实錄治平四年正月丙子秘書丞館閣校勘孫斍直
集䝨院爲昌王府記室参軍熙寕元年四月癸亥太
常博士直集䝨院孫斍爲右正言楊雄贊雄校書天
禄閣上詩衮聀有缺唯仲山甫𥙷之
身趍鄴公城
鄴當作葉轉寫誤耳山谷初仕爲汝州葉縣尉葉本
楚地楚惠王以封沈諸梁謂之葉公
逐臣旣南浮
实錄熙寕元年入月癸夘以太子中允直集䝨院同
知諫院孫斍通判越州以言事得罪也詩意自言方
之葉縣而莘老巳爲逐臣南征矣到官与莘老竄逐
同是元年辨其到官歲月詩見第一卷注漢高祖紀
云南浮江漢以下
娈彼丞中饋
詩泉水云娈彼諸姬昜家人无攸遂在中饋
家庭供百羞
周礼天官内饔選百羞醬物珍物以俟饋
堂堂來問寢忽爲雲霧休遺玩猶在篋汝水遶墳丘
二室墓誌云孫氏年二十而卒殯於葉縣者二十二
年文選潘安仁悼亡云流芳未及歇遺掛猶在壁
南箕与北斗日月行置郵
速於置郵見孟子
相&KR1134;輦轂下存没可言愁
元豊八年四月山谷以校書郎召時莘老爲秘监
當年小兒女
杜詩遥憐小兒女未解憶長安
生子欲勝裘(勝衣見上)
甌越委琴瑟江湖拱松楸
文選謝靈運游方山詩云指期憩甌越越州春秋時
爲越國所都史記東甌王徐廣曰今之永寕也當是
莘老在越州悼亡返葬於江南墓木拱矣故有存没
可言愁之句詩云妻子好合如鼔琴瑟按秦少游集
中与参寥簡云莘老壽安君竟不起子实遂丁憂遠
方罹此禍故殊可傷也莘老悼亡於此可見越州今
爲紹㒷府
持節轉七郡
莘老自越倅徙知通州召還修起居注又以言事黜
知廣德軍踰年徙湖州又徙廬州持祖母喪服除知
蘇州徙福州徐州又南京召爲太常少卿昜秘書少
监哲宗即位兼侍講迁右諫議大夫故言七郡
治功无全牛(見上)還朝蒙嗟識明月豈暗投(見上)
抱被直延閣
刘歆七略云武帝廣献書之路書積如丘山外有太
常博士之藏内則延閣廣内秘室之府退之送殷侑
序云持被入直三省丁寕
疎簾近奎鈎
書断曰蒼頡仰觀奎星圓曲之势合而爲字孝經援
神契云奎主文章蒼頡文字㧾而爲言晉天文志鈎
陳後宫也大帝之正妃也時宣仁后御簾
三生石上夢
葛洪川畔牧童扣牛角而歌曰三生石上旧精魂賞
月吟風不要論慙愧情人遠相訪此身雖異性長存
此乃僧圓澤事見於甘澤謠東坡刪改作圓澤傳見
遺文
記是復疑不隠几付天籟
莊子斉物篇南郭子綦隠几而坐仰天而嘘云云又曰
汝聞地籟而未聞天籟
閱人如海鷗
列子云海上之人有好鷗鳥者每旦之海上從鷗鳥游
鷗鳥之至者以百數而不止其父曰吾聞鷗鳥從汝游
取來吾玩之明日之海上鷗鳥舞而不下
襟懷俯万物顔鬢与百憂長歌可當泣短生等蜉蝣
古楽府王融悲歌云悲歌可以當泣遠望可以當歸短
生見第一卷注詩蜉蝣之羽毛云渠略也朝生夕死
悲歡令人老
文選任彦昇詩悲歡不自持
万世略同流
書畢命万世同流
軒冕來逼身(軒冕見上)
白蘋晚滄洲履拂知道肥
杜詩巾拂香餘搗薬塵階除灰死燒丹火詩意言斈道
䔥散也子夏戰勝故肥見上渊明詩貧冨常交戰道勝
无慼顔
淨室見天游
莊子外物萹室无空虚則婦姑勃豀心无天游則六鑿
相攘
小人楽蛙井
莊子井蛙不可以語於道
癡甚頋虎頭
晉書頋愷之癡絶才絶畫絶或曰小字虎頭或曰虎頭
將軍
世緣真嚼蠟
楞嚴經於横陳時味如嚼蠟
骨相謝封侯
後漢班超傳相曰此万里侯相也
松根养伏苓
杜詩知子松根养伏苓遟暮有意來同煑
歲晏望華輈
考工記輈人爲輈注車轅也謝玄暉詩疊鼔送華輈
老杜浣花谿啚引
拾遺流落錦宫城
杜詩花重錦宫城
故人作尹眼爲青
故人嚴武也眼青見上
碧雞坊西結茅屋
杜詩時出碧雞坊坊名取碧雞金馬之義
百花潭水濯冠纓
杜詩万里橋西宅百花潭北㽵百花潭事盖節度使崔
寕妻冀國夫人家于浣花溪上夫人初爲兒童有異僧
過其家徧身瘡穢夫人奉之甚謹僧持弊衣謂曰爲我
濯此夫人即就溪浣之蓮花随出潭中及貴俗呼百花潭
故衣未𥙷新衣綻
礼記内則衣裳綻裂綛箴請𥙷綴
空蟠胷中書万卷
杜詩讀書破万卷
探道欲度羲皇前
陶渊明与子&KR0770;等䟽云五六月中北䆫下卧遇凉風至
自謂羲皇上人南史王僧虔傳駸駸常欲度驊驑前摘
此二字
論詩未斍國風遠干戈崢嵘(一作終風霾)暗㝢縣
文選謝玄暉詩覇功㒷㝢縣注引說文曰㝢籕文宇字
杜詩宇縣復小康
杜陵韋曲无雞犬
老杜贈韋七詩云時論同歸尺五天自注云俚語云城
南韋杜去天尺五
老妻稚子且眼前
杜詩老妻畫紙爲棋局稚子敲針作釣鈎
弟妹飄零不相見
杜詩干戈猶未定弟妹各何之又云喪乱聞吾弟飢寒
傍済州人稀吾不到兵在見何由
此公楽易真可人
蜀志費禕傳君信可人字本出礼記
園翁溪友肯卜鄰
杜詩溪友得錢留白魚又園人送瓜詩共少及溪老
鄰家有酒邀皆去
杜詩田父要皆去鄰家問不違要邀義同
得意魚鳥來相親
世說簡文入華林園頋謂左右曰會心処不必在遠翳
然林水不斍鳥獸禽魚自來親人
浣花酒船散車騎野墙无主看桃李
杜詩手種桃李非无主野老墻低還是家又云桃花一
簇開无主
宗文守家宗武扶
老杜云熊兒幸无恙驥子最憐渠又有示宗文宗武两
詩宗武生日詩注云宗武小字驥子陳无巳和饒節詠
周昉畫李白真詩云君不見浣花老翁醉騎馿熊兒捉
轡驥子扶金華仙伯哦七字好亊不復千金摸謂此詩
也金華謂山谷
落日蹇馿䭾醉起願聞解鞍脫兜鍪
書太甲惟甲胄起戎注甲鎧胄兜鍪也漢韓延壽傳被
甲鞮鞪注即兜鍪也退之詩边封脫兜鍪
老儒不用千戶侯
老杜憶昔云老儒不用尚書郎楽府木蘭歌木蘭不用
尚書郎
中原未得平安報
杜詩夕烽來不近每日報平安
醉裏眉攅万國愁
一作清揚之間庐阜雜記遠法師結白蓮社以書招渊
明渊明造焉遠因勉以入社陶攅眉而去
生銷鋪墙粉墨落平生忠義今寂寞兒呼不蘇馿失脚尤
恐醒來有新作常使詩人拜畫啚煎膠續絃千古无
東万朔十洲記煑鳳喙麟角合煎作膠名爲續絃膠博
物志漢武時西海國献膠五两以付外庫余半两使者
佩以自隨後從帝射於甘泉帝弓絃断西使乞以所余
膠續之絃遂相着使力士各引一頭終不相离因名續
弦膠杜詩麟角鳳觜世莫卞煎膠續絃竒自見杜牧之
讀韓杜云杜詩韓茟愁來續似倩麻姑癢処抓天外鳳
凰誰得髓无人解合續絃膠
奉謝刘景文送團茶
刘侯惠我大玄璧上有雌雄双鳳跡鵝溪水練落春雪
蔡君謨茶錄云茶羅以絶細爲佳羅底用蜀東川鵝溪
畫絹之密者投湯中揉洗以羃之詩意謂以白練爲羅
茶如雪落也
粟面一杯增目力
粟面蓋茗花也
刘侯惠我小玄璧自裁半璧煑瓊糜
離騷經云精瓊靡以爲粻爢音糜借此以喻點茶如茶
錄所謂湯少茶多則粥面聚
收藏殘月惜未碾直待阿衡來說詩
匡衡傳无說詩匡鼎來
絳囊團團余幾璧因來送我公莫惜
因來見苐一卷末注
箇中渴羌飽湯餅
拾遺記晉有羌人姚馥字世芬充圉人但言渴於酒群
軰呼爲渴羌湯餅見上
雞蘇胡麻煑同喫
本草水蘇一名雞蘇胡麻一名巨勝今油麻
謝景文惠浩然所作廷珪墨
廷珪贗墨出蘇家
韓非子云斉伐魯索谗鼎魯人以其鴈往斉人曰鴈也
魯人曰真也
麝煤&KR0238;澤紋烏鞾柳枝瘦龍印香字十襲(見上)一日三摩
莏劉侯爱我如桃李揮贈要我書万紙不意神禹治水圭
禹貢禹錫玄圭
忽然入我懷䄂裏吾不能手抄五車書
杜詩男兒湏讀五車書
亦不能寫論付官奴
周越法書苑云王献之字子敬羲之第七子五六歲時
斈書右軍從後掣其筆不脫歎曰此兒後當有大名遂
書楽毅論一篇与之後題云書賜官奴官奴子敬小字也
便當閉門斈水墨&KR0904;作江南驟雨啚
李成有驟雨啚山谷跋郭熙山水云熙因爲蘇才翁家
摹六幅李成驟雨從此筆法大進按名畫記李成营丘人
奉和公擇舅氏送吕道人研長韵
奉身玉壷冰立朝朱絲絃
文選白頭呤云直如朱絲絃清如玉壷冰
妙質寄郢匠
郢人堊漫其鼻端使匠石斵之見莊子巳見上注
素心乃林泉力耕不罪歲
孟子王无罪歲
嘉榖有&KR1134;年
史記侫奉傳力田不如逢年善仕不如遇合
校書天禄閣
見楊雄傳
蓺竹老風煙携提寒泉泓
退之毛穎傳謂硯爲淘泓
松媒厭磨研
後漢蘇竟傳以磨研編削之才
籍甚在臺省六經勤傳箋
毛氏注詩曰詁訓傳鄭氏曰箋公擇有詩傳十卷
諫草蠧穿穴江湖渺歸船
公擇熙寕初爲右正言論新法謫通判滑州元豊六年
召爲太常少卿迁礼部侍郎哲宗立進吏侍
春官酌典礼(典礼見上)
日月䴡秋天
昜離卦日月䴡乎天按实錄元豊八年四月黃庭坚爲
秘書省校書郎是年十二月礼部侍郎李常爲吏部侍
郎此時未迁吏侍也
少也長母家斈海頗尋㳂
楊子斈行萹百川斈海而至于海丘陵斈山而不至于
山是故悪夫畫也
諸公許似舅
晉何无忌傳桓玄曰何无忌劉牢之之甥酷似其舅
賤子豈能䝨
杜詩賤子請具陳左傳云豈曰能䝨
轅駒蒙推挽
漢竇嬰田蚡傳云今日廷論局趣若轅下駒山谷除校
書郎時孫莘老李公擇皆在朝故最先諸公收召信推
挽之力也及元祐五年二月丁酉公擇卒戊戍莘老卒
六年三月山谷除右史中書舍人韓川有言至六月遂
居母憂自此不復振矣山谷遺文有祭莘老文云二月
丁酉公擇去化厥明戊戍公亦命駕
官次奉丹鉛
退之秋懷詩丹鉛事點勘言作校書也左傳㐮二十三
閔子馬謂公鉏曰若能孝敬冨倍季氏可也公鉏然之
敬共朝夕恪居官次
新詩先旧物包送比靑氊
晉王献之傳青氊我家臼物言以詩先研也左傳僖末
年弦高以乘韋先牛十二犒師注云古者將献遺於人
必有以先之㐮十九年享晉六卿于蒲圃贈荀偃束錦
加璧先吳壽夢之鼎注古之献物必有以先之柳子厚
送濬上人序云古之贈礼必以輕先重故鄭商之犒先
乘韋魯侯之贈後吳鼎
繆傳黃梅鉢未印少林禅
少林謂逹磨也自南天竺國來寓止干嵩山少林寺面
璧而坐終日默然後傳法与慧可且付袈裟慧可傳僧
璨僧璨傳弘忍弘忍大師靳州黃梅人也黃梅傳盧行
者慧能有道明者聞五祖密付衣法与盧行者即率同
意數十人追逐至大庾嶺盧行者擲衣鉢於盤石曰(此衣)
表信可力争耶任君將去道明㪯之如山不動乃曰我
來求法非爲衣也願行者開示祖曰不思善不思悪正
恁麽時阿那个是明上坐本來面目明當下大悟徧体
汗流
汲井滌敗墨
謝靈運詩激澗待汲井
蒼珪謝磨鐫
盖以所送研比衣鉢以墨比蒼珪也
玉蟾瀉明滴(玉蟾蜍見上)
要湏筆如椽(見上)
眷求尽耆德
元祐初多用故老
舅氏且進迁山龍用𥙷衮
書益稷帝曰子欲觀古人之象日月星辰山龍華蟲作
會𥙷衮見上注
舟楫功済川
說命云若済巨川用汝作舟楫
當身任百世(當字去声見上注)
舊斈不虚捐私持殺青簡(見上)緝綴報餐錢
漢高后紀列侯幸得賜餐錢奉邑
屡書願无愧倘継麟趾篇
詩麟之趾關雎之應也退之荅元稹書云嗣德有継將
大書特書屡書不一書而巳也自當身任百世至篇末
皆言身爲史官書傳百世殺青屡書皆史官事而關雎
之應言宣仁后也後漢郭太傳林宗卒同志者共刻石
立碑蔡邕爲其文曰吾爲碑銘多矣皆有慙德唯郭有
道无愧耳
再和公擇舅氏雜言
外家有金玉我躬之道術
莊子天下篇道術將爲天下裂又云古之道術有在於
是者
有衣食我家之德心使我蟬蛻俗斈之市
後漢竇融傳論蟬蛻王侯之尊莊子繕性篇俗斈而求
復其初
烏哺仁人之林
𡭗雅純黑而反哺者烏也文選𥙷亡詩嗷嗷林烏受哺
於子山谷有母在也
飬生事親汔師古炊玉㸑桂能至今(見上)
歲莫三十裘食口三百指寒不緝江南之落毛
昭明太子作淵明集序云或貨海東之薬草或紡江南
之落毛盖用列女傳楚老萊妻曰烏獸之解毛可緝而
衣之其遺粒可食也庾信詩云蒙史觀秋水萊妻紡落毛
飢不拾徂公之橡子
莊子斉物篇狙公賦芧音義云芧音序橡子也
平生荆雞化黃鵠
莊子庚桑楚篇奔蜂不能化藿蠋越雞不能伏鵠卵
今日江鷗作樊雉
江鷗見上莊子飬生生篇澤雉十步一啄百步一飲不
鄿畜乎樊中
人言无忌似牢之(見上)挽入書林覷文字
長楊賦并包書林退之詩文字覷天巧又云不如覷文字
更蒙著鞭翰墨埸
選詩粲粲翰墨埸晉祖逖傳先我著鞭
贈研水蒼珪玉方
玉藻云大夫佩水蒼玉
蓬門係馬晚色淨
拉詩水花晚色净
茅簷垂虹秋氣凉湔拂(見上)垢面生寒光漢隷書吕規其陽
東坡云吕道人沉泥硯其首有吕字非刻非書堅緻可
以試金
吕翁之冶与天通不但澄埿燒鉛黃初疑蛮溪水中骨
蛮溪見上
不見鸜鵒目突兀
端石有鸜鵒眼
但見受墨无声松花發頗似龍尾琢紫煙
歐陽公硯譜歙石出於龍尾溪端溪以北品爲上龍尾
以深溪爲上
不見羅縠紋𥻘𥻘
唐積歙硯圖譜有羅紋石出羅紋山
但見含羅不泄如寒渊往在海瀕時
前篇云從師海瀕州
晨夕親几杖恪居有官次(恪居官次見前萹)
遣吏問无恙
戰國策斉語云斉王使使者問趙威后書未發問使者
歲无恙耶民无恙耶王无恙耶
抚摩宝泓置道山
宝泓謂陶泓也見前篇注後漢竇章傳是时斈者称東
觀爲老氏藏室道家蓬萊山遂薦章入東觀爲校書郎
&KR1273;&KR1273;秀氣似舅眉宇間
唐元德秀傳見紫芝眉宇使人名利之心都尽
其重可以回進躁之首其温可以解横逆之顔
横逆見孟子
烏虖端是万乘器
漢鄒陽傳蟠木根柢輪囷離竒而爲万乘器
紅絲潭石之際知才難
歐陽硯譜云紅絲石硯君謨贈余云此青州石也得之
唐彦猷云湏飲以水使足乃可用
次韻荅王四
病懶百事廢不惟書問疎新詩苦招喚是日鎻直庐
文選陸士衡詩朝游游曾城夕息旋直庐
潢汙深一尺
左傳潢汙行潦之水
大道覆行車
賈誼書前車覆後車戒枚乘七發車覆能起之
晴夜遥相似秋堂對望舒
離騷前望舒使先軀兮注月御也
題畫鵝鴈
鴐鵝引頸回
子虚賦弋白鵠連鴐鵝
似我胸中字右軍數能來
杜詩鄰家送魚鼈問我數能來
不爲口腹事
王立之詩話云古人有詩鴐鵝引頸回似我胸中字右
軍數能來不爲口腹事或曰山谷詩非也王羲之傳性
爱鹅會稽有孤居姥养一鵝善鳴携親臼就觀姥聞羲
之將至烹以待之羲之歎惜弥日後漢書閔仲叔豈以
口腹累安邑哉
水國鴻鴈秋煙沙風日䴡莫遣角弓鳴驚飛不成字
送六十五弟賁南歸
風驚鴻鴈行吹落秋江上爲掃碧岩边問叔今无恙
史記范雎傳湏賈曰范叔固无恙乎
贈陳師道
元祐元年二年陳无巳在京師寓居陳州門按
实錄二年四月乙巳徐州布衣陳師道充徐州
州斈教授贈此詩時未得官也
陳侯斈詩如斈道
王立之詩話称潘邠老云陳三斈詩如斈仙時至骨自
換自謂此語得意然山谷有斈詩如斈道之句陳三所
得豈其苗裔耶今按張良傳乃斈道欲輕㪯斈道即斈
仙也陳无巳此語乃印山谷之言此篇論詩固非王立
之所及苟非陳无巳山谷亦未嘗向人說此也故云十
度欲言九度休万人叢中一人曉
又似秋䖝噫寒草
如蟋蟀俟秋吟也噫見上
日晏腸鳴不俛眉
盧仝月蝕詩飢腸徹死无由鳴楊雄解嘲云群卿不揖
客將相不俛眉
得意古人便忘老君不見向來河伯負两河觀海乃知身
一蠡
莊子秋水篇秋水時至百川灌河两涘渚涯之間不辨
牛馬河伯欣然自喜順流而東行至于北海不見水端
河北望洋向若而歎曰野語有之聞道百以爲莫巳若
者我之謂也吾非至於子之門則殆矣長見笑於大方
之家按東方朔傳語曰以𬋩窺天以蠡測海注云蠡瓠
瓢也來奚切今作河字韵乃蚌属也疑别有所出然山
谷集中又有詩云在公每懷歸安得借明駞畏塗失无
鄕酌海持一蠡則是用東方朔語也盖文選以蠡測海
音力禾切
旅床爭席方歸去
莊子寓言萹其往也舍者避席其反也与之爭席也
秋水黏天不自多
退之祭文洞庭汗漫粘天无壁秋水萹又云北海若曰
天下之水莫大於海吾末嘗以此自多
春風吹園動化鳥霜月入戶寒皎皎十度欲言九度休
雲居膺示衆云知有底人終不取次十度擬發言九度
却休去見祖庭事苑
万人叢中一人曉貧无置錐人所憐窮到无錐不属天
莊子云堯舜有天下子孫无置錐之地張良傳无立錐
之地傳燈錄潙山傳香嚴頌曰去年貧未是貧今年貧
始是貧去年貧尚有卓錐之地今年錐也无
呻吟成声可𬋩絃能与不能安足言
莊子呻吟裘氏之地檀弓云弹琴而不成声詩意謂吟
詠之際而自成声音可被之𬋩絃不復有能否之念如
東坡南行集叙夫昔之爲文者非能爲之爲工乃不能
不爲之爲工也
松下渊明
此詩在前集巳有注畫本今藏眉山陳氏与板
本小異今錄於此南渡誠草草長沙済艱難夜
半舟移岸今无晉衣冠松風自度曲我絃不湏
弹惠遠香火社遺民文字禅雖非老翁事幽尚
亦可歡客來欲開說觴至不得言
十四弟歸洪州賦莫如兄弟四章贈行
惱人自作楽休休莫莫莫
司空圖集休休亭記謂其才一宜休揣其分二宜休且
耆而瞶三宜休因爲耐辱居士歌咄諾休休莫莫伎俩
雖多性靈悪頼是長教閑処着
相看將白頭止有不如昨
楽天詩今旣不如昔後當不如今
北來哺慈烏南歸護𡭗雛
束晢𥙷亡詩云嗷嗷林烏受哺於子注𡭗雅純黑而返
哺者烏也退之詩那暇更護雞窠雛
昨夜雲飛鴈相隨我不如
退之詩青青水中蒲長在水中居寄語浮萍草相随我
不如
志欲收九族
莊子列禦寇萹澤及九族本出堯典
别離乃同生
同生謂親弟兄渊明送從弟詩礼服名群從恩爱若同
生淳化帖王逸少書云吾有七兒一女皆同生
誰能成此意惟有孔方兄
言以貧而仕兄弟相别也晉魯褒傳著錢神論云云親
之如兄字曰孔方
大夫无恙時刻意教子弟
莊子刻意篇云刻意尚行離世異俗
歸掃松楸下洒我万里涕
退之詩深思罷官去畢命依松楸
題李夫人偃竹
李夫人山谷之姨母公擇之妹善臨松竹木石
見米芾畫史
孤根偃蹇非傲世
唐杜審言傳恃才高以傲世
勁節癯枝万壑風閨中白髮翰墨手落筆乃与天同功
唐李賀詩筆𥙷造化天无功
贈吳道士
吳仙十二棋一擊玄關應探人懷中事如月入清鏡
刘存事始云世本曰烏曹作六博說文曰十二棋也御
覧方術部異苑曰十二棋卜出自張文成受法於黃石
公行師用兵万不失一至東方朔密以占衆事後秘不
傳晉寕康中㐮城寺法味道人遇一老公着黃皮衣竹
筒盛此以授法味无何失所在遂復傳於世山谷称十
二棋盖異苑所言者非博也張文成盖張良謚文成侯
文選王簡栖碑云玄關幽鍵陸亀蒙詩幽憂拂長剱憔
悴慙清鏡
戲荅仇夢得承制
仇侯能騎矍鑠馬
後漢馬援傳武威將軍刘向擊武陵五溪蛮夷深入軍
没援因請代時年六十二帝愍其老未許援自請曰臣
尚能被甲上馬帝令試之援據鞍頋眄以示可用帝笑
曰矍鑠哉是翁也
席上亦賦競病詩
南史曹景宗傳梁武帝宴連句令沈約賦韵唯景宗不
得韵意色不平詔約与韵時韵巳尽唯有競病二字景
宗操茟便成曰去時兒女悲歸來笳鼓競借問行路人
何如霍去病
玄冬未雷蒼蛇卧玉山无年天馬饑
山海經崑崙亦名玉山上有玉禾其脩百尋退之詩称
騏驥云飢食玉山禾鮑明遠詩誠不及青鳥遠食玉山禾
三年荷戈對搖落十倍乞弟亦可縛
乞弟事見秦少游所作任師中墓表甚詳其大略云元
豊中朝廷治西南乞弟之罪至於斬將帥絀监司两蜀
騷然四年而後定实部使者爲之裔夷何足責也
何如万騎出河西捕取弄兵黃口兒
西夏自䧟永楽城後爲边患及秉常卒子乾順立元祐
二年遣使冊乾順夏人以地界爲詞不入謝且犯涇原
鎮戎軍又侵德靖砦又犯塞門砦黃口兒謂乾順也家
語孔子見羅雀者所得皆黃口小雀弄兵潢池見龔遂傳
和任夫人悟道
夫亡子幼如月魄
書武成旁死魄䟽云魄形也月之輪郭無光之処朔後
明生而魄死望後明死而魄生退之詩維時月魄死冬
日朝在房
摧尽蛾眉作詩客二十餘年刮地寒見兒成人乃禅寂
杜詩予亦師粲可身猶縛禅寂
万事新新不留故瘦藤六尺持門戶
玉臺新詠健婦持門戸勝一大丈夫
煩惱林中即是禅更向何門覓重悟
山谷外集詩註卷之八
