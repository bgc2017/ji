提要
姑溪詞詞曲類一(詞集之屬)
(臣)等謹案姑溪詞一卷宋李之儀撰之儀有
姑溪集巳著錄書錄解題載之儀姑溪詞一
卷此本為毛晉所刊凡四十調共八十有八
闋之儀以尺牘擅名而其詞亦工小令尤清
婉峭蒨殆不減秦觀晉跋謂花菴詞選未經
採入有遺珠之嘆不知黃昇所錄皆南渡以
後之人故曰中興以來絶妙詞之儀時代在
前晉殊未考至所稱鴛衾半擁空床月步懶
恰尋床卧看遊絲到地長時時浸手心頭熨
受盡無人知處凉諸句亦不足盡其所長也
其和陳瓘賀鑄黃庭堅諸詞皆列原作於前
而巳詞居後唱和並載蓋即謝眺集中附載
王融詩例使贈答之情彼此相應足以見措
詞運意之故較他集體倒為善所載庭堅好
事近後闋負十分蕉葉句今本山谷詞蕉葉
誤作金葉亦足以互資考證也
溪堂詞詞曲類一(詞集之屬)
(臣)等謹案溪堂詞一卷宋謝逸撰宋史藝文
志載逸有集二十卷溪堂詩五卷今巳從永
樂大典中蒐輯著錄馬端臨經籍考又載溪
堂詞一卷今刊本一卷末有毛晉跋稱既得
溪堂全集末載樂府一卷遂依其章次就梓
蓋其集明末尚未佚晉故得而見之也逸以
詩名宣政間然復齋漫錄載其嘗過黃州杏
花村館題江神子一闋於驛壁過者必索筆
於驛卒卒苦之因以泥塗焉則其詞亦見重
一時矣是作今載集中語意清麗良非虚美
其他作亦極煅煉之工卷首有序署漫叟而
不名其所稱黛淺眉痕沁紅添酒面潮二句
乃菩薩蠻第一闋中句魚躍冰池飛玉尺雲
横石嶺拂鮫綃乃望江南第二闋中句然紅
潮登頰本蘇軾語魚躍練江抛玉尺乃王令
語皆剽竊舊文不為佳句乃獨摘以為極工
可謂舍長而取短殊非定論晉跋語又載花
心動一闋謂出近來吳門抄本疑是贋筆乃
沈天羽作續詞譜獨收此詞朱彛尊詞綜選
逸詞因亦首登是闋考宋人詞集如史達祖
周邦彦張元幹趙長卿高觀國諸人皆有此
調其音律平仄如出一轍獨是詞隨意填凑
頗多失調措語尤鄙俚不文其為贋作蓋無
疑義晉刊此集削而不載特為有見今亦不
復補入庶免魚目之混焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
