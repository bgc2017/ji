姑溪詞
宋李之儀撰
水龍吟(中秋)
晩來輕拂遊雲盡捲霽色寒相射銀潢半掩秋毫欲數
分明不夜玉琯傳聲羽衣催舞此歡難借凛清輝但覺
圓光罩影冰壺瑩真無價聞道水精宫殿蕙爐薰珠
簾高挂瓊枝半倚瑤觴更勸鸎嬌燕姹目斷魂飛翠縈
紅遶空冷小砑想歸來醉裡鸞篦鳳朵倩何人卸
驀山溪(次韵徐明叔)
神仙院宇記得春歸後蜂蝶不勝閒惹殘香縈紆深透
玉徽指穏别是一般情方永晝因誰瘦都為天然秀
桐陰未減獨自攜芳酎再弄想前歡拊金樽何時似舊
憑誰設與潘鬢轉添霜飛隴首雲將皺應念相思久
又(北觀避暑次明叔韵)
金柔火老欲避幾無地誰借一簷風鎖幽香愔愔清邃
瑤階珠砌如膜遇金篦流水外落花前豈是人能致
擘麟泛玉笑語皆真類惆悵月邊人駕雲軿何方適意
么絃咽處空感舊時聲蘭易歇恨偏長魂斷成何事
又(采石值雪)
蛾眉亭上今日交冬至已報一陽生更佳雪因時呈瑞
勻飛密舞都是散天花山不見水如山渾在冰壺裏
平生選勝到此非容易弄月與燃犀漫勞神徒能驚世
爭如此際天意巧相符須痛飲慶難逢莫訴厭厭醉
又
晚來寒甚密雪穿庭戶如在廣寒宫驚兩目瑤林瓊樹
佳人乘興應是得歡多泛新聲催金盞别有留心處
爭知這裡没箇人言語撥盡火邊灰攪愁腸飛花舞絮
憑誰子細說與此時情歡暫歇酒微醺還解相思否
滿庭芳(八月十六夜景修詠東坡舊詞因韵成此)
一到江南三逢此夜舉頭羞見嬋娟黯然懷抱特地遣
誰寬分外清光潑眼迷滉漾無計抅攔天如洗星河盡
掩全勝異時看佳人還憶否年時此際相見方難謾
紅綾偷寄孤被添寒何事佳期再覩翻悵望重叠關山
歸來呵休教獨自腸斷對團圓
又(有碾龍團為供求詩者作長短句報之)
花陌千條珠簾十里夢中還是揚州月斜河漢曾記醉
歌樓誰賦紅綾小砑因飛絮天與風流春常在仙源路
隔空自泛漁舟新秋初雨過龍團細碾雪乳浮甌問
慇懃何處特地相留應念長門賦罷消渴甚無物堪酧
情無盡金扉玉牓何日許重遊
玉蝴蝶(九月十日將登黃山遽為雨阻遂飲敝止陳君俞獨不至已而以三闋見寄輒次其)
(韵)
坐久燈花開盡暗驚風葉初報霜寒冉冉年華催暮顏
色非丹攪回腸蛩吟似織留恨意月彩如攤慘無歡篆
煙縈素空轉雕盤何難别來幾日信沉魚鳥情滿關
山耳邊依約常記巧語綿蠻聚愁窠蜂房未密傾淚眼
海水猶慳奄更關漸移銀漢低泛簾顔
早梅芳
雪初晴寒將變已報梅梢㬉日邊霜外迤邐枝條自柔
軟嫩苞勻點綴綠萼輕裁剪隠深心(闕)未許清香散
漸融和開欲遍密處疑無間天然標韵不與羣花鬭
深淺夕陽波似動曲水風猶嬾最銷魂弄影無人見
謝池春
殘寒銷盡疎雨過清明後花徑欵餘紅風沼縈新皺乳
燕穿庭戶飛絮沾襟袖正佳時仍晩晝著人滋味真箇
濃如酒頻移帶眼空只恁厭厭瘦不見又思量見了
還依舊為問頻相見何似長相守天不老人未偶且將
此恨分付庭前柳
怨三三(登姑熟堂寄舊遊用賀方回韵)
清溪一𣲖瀉揉藍岸草毶毶記得黃鸝語畫簷喚狂裡
醉重三春風不動垂簾似三五初圓素蟾鎮淚眼廉
纖何時歌舞再和池南
春光好
霜壓曉月收陰斗寒深看盡燭花金鴨冷捲殘衾卯
酒從誰細酌餘香無計重尋空把夜來相見夢寫文琴
千秋歲
深簾静晝綽約閨房秀鮮衣楚製非文繡凝脂膚理膩
削玉腰圍瘦閒舞袖回身眤語凭肩久眉壓横波皺
歌斷靑靑柳釵遽擘壺頻叩鬢棲清鏡雪淚漲芳樽酒
難再偶沉沉夢峽雲歸後
又
柔腸寸折解袂留清血藍橋動是經年别掩門春絮亂
欹枕秋蛩咽檀篆滅鴛衾半擁空床月妝鏡分來缺
塵汚菱花潔嘶騎遠鳴機歇密封書錦字巧綰香囊結
芳信絶東風半落梅梢雪
又
萬紅暄晝占盡人間秀怎生圖畫如何繡宜推蕭史伴
消得東陽瘦垂窄袖花前鎮憶相攜久淚裛回紋皺
好在章臺柳洞戶隔憑誰叩寄聲雖有雁會面難同酒
無計偶蕭蕭莫雨黃昏後
又
休嗟磨折看取羅巾血殷勤且話經年别庭花番悵望
簷雨同嗚咽明半滅燈情夜夜多如月無復傷離缺
共保冰霜潔不斷夢從今歇收回書上絮解盡眉頭結
猶未絶金徽泛處應能雪
又
中秋才過又是重陽到露乍冷寒將報綠香摧渚芰黃
蜜攅庭草人未老藍橋謾促霜砧搗照影蘭缸暈破
戶銀蟾小樽在眼從誰倒強鋪同處被想卸歡時帽須
信道狂心未歇情難老
又
深秋庭院殘暑全消退天幕迥雲容碎地偏人罕到風
慘寒微帶初睡起翩翩戲蝶飛成對歎息誰能會猶
記逢傾蓋情暫遣心常在沈沈音信斷冉冉光陰改紅
日晚仙山路隔空雲海
臨江仙
知有閬風花解語從來祗許傳聞光明休詠漢宫新擁
身疑有月襯步恨無雲莫把金樽容易勸坐來幾度
銷魂不知仙骨在何人好將千歲日占斷四時春
又
九十日春都過了尋常偶到江臯水容山態兩相饒草
平天一色風㬉燕雙高酒病猒猒何計卸飛紅(闕)送
無聊鶯聲猶似耳邊嬌難回巫峽夢空恨武陵桃
江城子
惱人天氣雪消時落梅飛日初遲小閣幽窗時節聽黃
鸝新洗頭來嬌困甚才試著夾羅衣木梨花拂淡燕
脂翠雲欹歛雙眉月淺星深天淡玉繩低不道有人腸
斷也渾不語醉如癡
又
今宵莫惜醉顔紅十分中且從容須信歡情回首似旋
風流落天涯頭白也難得是再相逢十年南北感征
鴻恨應同苦重重休把愁懷容易倒書空只有琴樽堪
寄老除此外盡蒿蓬
又
闌干拍遍等新紅酒頻中恨匆匆投得花開還報夜來
風惆悵春光留不住又何似莫相逢月窗何處想歸
鴻與誰同意千重婉思柔情一旦摠成空彷彿么絃猶
在耳應為我首如蓬
清平樂(橘)
西江霜後萬點暄晴晝璀璨寄來光欲溜正值文君病
酒畫屛斜倚窗紗睡㾗猶帶朝霞為問清香絶韵何
如解語梅花
又
蕭蕭風葉似與更聲接欲寄明璫非為怯夢斷蘭舟桂
楫學書只寫鴛鴦却應無奈愁腸安得一雙飛去春
風芳草池塘
又(聽楊妹琴)
殷懃仙友勸我千年酒一曲履霜誰與奏邂逅麻姑妙
手坐來休歎塵勞相逢難似今朝不待親移玉指自
然癢處都消
又(再和)
當時命友曾借鄰家酒舊曲不知何處奏夢斷空思纖
手却應去路非遥今朝還有明朝謾道人能化石須
知石被人消
又
仙家庭院紅日看看晩一朵梅花挨枕畔玉指幾回拈
看擁衾不比尋常天涯無限思量看了又還重嗅分
明不為清香
浪淘沙(琴)
霞捲與雲舒月淡星疎摩徽轉軫不曾虚彈到當時留
意處誰是相如魂斷酒家壚路隔雲衢舞鸞鏡裏早
妝初擬學畫眉張内史略借工夫
卜算子
我住長江頭君住長江尾日日思君不見君共飲長江
水此水幾時休此恨何時已只願君心似我心定不
負相思意
憶秦娥(用太白韵)
清溪咽霜風洗出山頭月山頭月迎得雲歸還送雲别
不知今是何時節凌歊望斷音塵絶音塵絶帆來帆
去天際雙闕
蝶戀花
天淡雲閒晴晝永庭戶深沉滿地梧桐影骨冷魂清如
夢醒夢回猶是前時景取次杯盤催酩酊醉帽頻欹
又被風吹正踏月歸來人已静恍疑身在蓬萊頂
又
玉骨冰肌天所賦似與神仙來作煙霞侣枕畔拈來親
手付書窗終日常相顧幾度離披留不住依舊清香
只欠能言語再送神仙須愛護他時却待親來取
又
萬事都歸一夢了曾向邯鄲枕上教知道百歲年光誰
得到其間憂患知多少無事且頻開口笑縱酒狂歌
銷遣閒煩惱金谷繁華春正好玉山一任樽前倒
又
為愛梅花如粉面天與工夫不似人間見幾度拈來親
比看工夫却是花枝賤見得歸來臨儿硯盡日相看
默默情無限更不嗅時須百徧分明銷得人腸斷
浣溪沙(梅)
剪水開頭碧玉條能令江漢客魂銷只應香信是春潮
戴了又羞緣我老折來同嗅許誰招憑將此意問妖嬈
又(為楊妹作)
玉室金堂不動塵林梢綠遍已無春清和佳思一番新
道骨仙風雲外侶煙鬟霧鬢月邊人何妨沉醉到黃
昏
又(再和)
依舊琅玕不染塵霜風吹斷笑時春一簮華髮為誰新
白雪幽蘭猶有韵鵲橋星渚可無人金蓮移處任塵
昏
又
昨日霜風入絳帷曲房深院繡簾垂屏風幾曲畫生枝
酒韵漸濃歡漸密羅衣初試漏初遲已涼天氣未寒
時
西江月(橘)
昨夜十分霜重曉來千里書傳吳山秀處洞庭邊不夜
星(闕)初徧好事寄來禪侣多情將送琴仙為憐佳果
稱嬋娟一笑聊回媚眼
又
醉透香濃斗帳燈深月淺回廊當時背面兩倀倀何況
臨風懷想舞柳經春秪瘦遊絲到地能長鴛鴦半調
已無腸忍把么絃再上
又
念念欲歸未得迢迢此去何求都緣一點在心頭忘了
霜朝雪後要見有時有夢相思無處無愁小窗若得
再綢繆應記如今時候
鵲橋仙
風清月瑩天然標韵自是閨房之秀情多無那不能禁
常是為而今時候綠雲低擺紅潮微上畫幕梅寒初
透一般偏更惱人深時更把眉兒輕皺
又
宿雲收盡纖塵不警萬里銀河低挂清冥風露不勝寒
無計學雙鸞竝駕玉徽聲斷寶釵香遠空賦紅綾小
砑瘦郎知有幾多愁怎奈向月明今夜
踏莎行
綠遍東山寒歸西渡分明認得香風處風輕雨細更愁
人高唐何在空朝暮離恨相尋酒狂無素柳條又折
年時數一番情味有誰知斷魂還送征帆去
又
還是歸來依前問渡好風引到經行處幾聲啼鳥又催
耕草長柳暗春將暮潦倒無成疎慵有素且陪野老
酬天數多情惟有面前山不隨流水來還去
鷓鴣天
節是重陽却斗寒可堪風雨累尋懽雖辜早菊同高柳
聊揖殘蕉共小欄浮螘嫩炷煙盤恨無鶯唱舞催鸞
空驚絶韵天邊落不許韶顔夢裏看
又
濃麗妖妍不是妝十分風豔奪韶光牡丹開就應難比
繁富猶疑過海棠須仔細更端相爛霞梳暈帶朝陽
千金未足酧真賞一度相看一斷腸
又
避暑佳人不著妝水晶冠子薄羅裳摩綿撲粉飛瓊屑
濾蜜調冰結絳霜隨定我小蘭堂金盆盛水遶牙牀
時時浸手心頭熨受盡無人知處凉
又
收盡微風不見江分明天水共燈光由來好處輸閒地
堪嘆人生有底忙心既遠味偏長須知粗布勝無裳
從今認得歸田樂何必桃源是故鄉
朝中措
臘窮天際傍危欄密雪舞初殘表裏江山如畫分明不
似人間功名何在文章漫興空嘆流年獨恨歸來已
晚半生孤負漁竿
又
暮山環翠繞層欄時節歲將殘遠雁不傳家信空能嘹
唳雲間客程無盡歸心易感誰與忘年早晚臨流凝
望幾帆催卸風竿
又
翰林豪放絶抅攔風月感彫殘一旦荆溪仙子筆頭喚
聚時間錦袍如在雲山頓改宛似當年應笑溧陽衰
尉鮎魚依舊懸竿
阮郎歸
朱唇玉羽下蓬萊佳時近早梅惜花情味久安排枝頭
開未開魂欲斷恨難裁香心休見猜果如何遜是仙
才何妨入夢來(朱唇玉羽湖湘間謂之倒挂子嶺南謂之梅花使十二月半方出)
採桑子
相逢未幾還相别此恨難同細雨濛濛一片離愁醉眼
中明朝去路雲霄外欲見無從滿袂仙風空託雙鳬
作信鴻
如夢令
回首蕪城舊苑還是翠深紅淺春意已無多斜日滿簾
飛燕不見不見門掩落花庭院
臨江仙(金陵凌歊臺感懷)
偶向凌歊臺上望春光已過三分江山重叠倍銷魂風
花飛有態煙絮墜無痕(闕)舊恨
仍存清愁滿眼共誰論却應臺下草不解憶王孫
又(景修席上再賦)
難得今朝風日好春光佳思平分雖然公子暗招魂其
如擡眼看都是舊時痕酒到強尋歡日路坐來誰為
温存落花流水不堪論何時絃上意重為拂桐孫
醜奴兒(謝人寄蠟梅)
春風似有燈前約先報佳期點綴相宜天氣猶寒蝶未
知嫩黃染就蜂鬚巧香壓團枝淡注仙衣方士臨門
未起時
青玉案(用賀方回韵有所禱而作)
小篷又泛曾行路這身世如何去去了還來知幾度多
情山色有情江水笑我歸無處夕陽杳杳還催暮練
淨空吟謝郎句試禱波神應見許帆開風轉事諧心遂
直到明年雨
更漏子(借陳君俞韵)
暑方煩人似愠悵望林泉幽峻情會處景偏長心清聞
妙香寶幢低金鏁碎竹影桐陰窗外新事舊舊愁新
空嗟不見人
漁家傲
洗盡秋容天似瑩星稀月淡人初静策杖縈紆尋遠徑
披昏瞑隄邊犢母閒相並遙想去舟魂欲凝一番佳
思從誰詠顦顇歸來如獨醒知何境沉沉但覺煙村迥
南鄉子
春後雨餘天婭姹黃鸝勝品絃榴葉千燈初報暑階前
秪有茶甌味最便身世幾蹁躚自覺年來更可憐欲
問此情何所似緣延看取窗間墜柳綿
又(夏日作)
綠水滿池塘點水蜻蜓避燕忙杏子壓枝黃半熟隣墻
風送荷花幾陣香角簟襯牙床汗透鮫鮹晝影長點
滴芭蕉疎雨過微凉畫角悠悠送夕陽
又
睡起繞回塘不見銜泥燕子忙前圃花梢都綠遍西墻
猶有清風遞暗香步嬾恰尋床卧看遊絲到地長自
恨無聊常病酒淒凉豈有才情似沈陽
又(端午)
小雨溼黃昏重午佳辰獨掩門巢燕引雛渾去盡銷魂
空向梁間覓宿痕客舍宛如村好事無人載一樽唯
有鸎聲知此恨殷勤恰似當時枕上聞
又
淚眼轉添昏去路迢迢隔院門角黍滿柈無意舉凝魂
不為當時澤畔痕腸斷武陵村骨冷難同月下樽強
泛菖蒲酬令節空勤風葉蕭蕭不忍聞
驀山溪(少孫詠魯直長沙舊詞因次韵)
青樓薄倖已分終難偶尋徧綺羅間誚無箇眼中翹秀
江南春曉花發亂鸎飛情漸透休辭瘦果有人相候
醉鄉路穏常是身偏後誰謂正歡時把相思番成紅豆
千言萬語畢竟摠成虚章臺柳青青否魂夢空搔首
減字木蘭花
亂魂無據黯黯只尋來處路燈盡花殘不覺長更又向
闌幾回枕上那件不曾留夢想變盡星星一滴秋霖
是一莖
又
隄長春晚冉冉渾如雲外見欲語無門略許鸎聲隔岸
聞錦屏繡幌猶待歸來留一餉何事遲遲直恐遊絲
惹住伊
又
瑩中詞云世間拘礙人不堪時渠不改古有斯人千
載誰能繼後塵春風入手樂事自應隨處有與衆
熙怡何似幽居獨樂時
觸塗是礙一任浮沉何必改有箇人人自說居塵不染
塵謾誇千手千物執持都是有氣候融怡還取青天
白日時
又(次韵陳瑩中題韋深道寄傲軒)
瑩中詞云結廬人境萬事醉來都不醒鳥倦雲飛兩
得無心摠是歸古人逝矣舊日南窗何處是莫負
靑春即是昇平寄傲人
莫非魔境強向中間我獨醒一葉纔飛便覺年華太半
歸醉云可矣認著依前還不是虛過今春有媿斜川
得意人
又(得金陵報喜甚從趙景修借酒)
揉花摧柳一夜陰風幾破牖平曉無雲依舊光明一片
春掀衣起走欲助喜歡湏是酒惆悵空樽擬就王孫
借十分
天門謠(次韵賀方回登米石蛾眉亭)
方回詞云牛渚天門險限南北七雄豪占清霧歛與
閒人登覧待月上潮平波灧灧塞管輕吹新阿濫
風滿檻歴歴數西州更點
天塹休論險盡遠目與天俱占山水歛稱霜晴披覽
正風静雲閒平㶑灧想見高吟名不濫頻扣檻杳杳落
沙鷗數點
好事近(與黃魯直於當塗花園石洞聽楊妹彈履霜操魯直有詞因次韵)
魯直詞云一弄醒心絃情在兩山斜叠彈到古人愁
處有眞珠承睫使君來去本無心休淚界紅頰自
恨老來憎酒負十分蕉葉
相見兩無言愁恨又還千叠别有惱人深處在懵騰雙
睫七絃雖妙不湏彈惟願醉香頰只恐近來情緒似
風前秋葉
又
春到雨初晴正是小樓時節柳眼向人微笑傍闌干堪
折暮山濃淡鎖煙霏梅杏半明滅玉斝莫辭沉醉(闕)
歸時斜月
又(再和)
上盡玉梯雲還見一番時節惆悵舊時行處把青青輕
折倚闌人醉欲黃昏飛鳥望中滅天面碧琉璃上印
彎彎新月
浣溪沙(和人喜雨)
龜坼溝塍草壓隄三農終日望雲霓一番甘雨報佳時
聞道醉鄉新占斷更開詩社(闕)排巇此時空恨隔雲
泥
又
雨暗軒窗晝易昏強欹纖手浴金盆却因凉思謝飛蚊
酒量羡君如鵠舉寒鄉憐我似鴟蹲由來同是一乾
坤
又
聲名自昔猶時鳥日月何嘗避覆盆是非都付鬢邊蚊
邂逅風雷終有用低回囊檻要深蹲酒中聊復比乾
坤
菩薩蠻
五雲深處蓬山杳寒輕霧重銀蟾小枕上挹餘香春風
歸路長雁來書不到人静重門悄一陣落花風雲山
千萬重
又
青梅又是花時節粉墻閒把青梅折玉鐙偶逢君春情
如亂雲藕絲牽不斷誰信朱顔換莫厭十分斟酒深
情更深
雨中花令
休把身心撋就著便醉人如酒富貴功名雖有味畢竟
因誰守看取刀頭切藕厚薄都隨他手趁取日中歸
去好莫待黃昏後
又(王德循東亝瑞香花)
點綴葉間如繡開傍小春時候莫把幽蘭容易比都占
盡人間秀信是眼前稀有消得千鍾美酒只有些兒
堪恨處管不似人長久
留春令
夢斷難尋酒醒猶困那堪春暮香閤深沉紅窗翠暗莫
羡顛狂絮綠滿當時攜手路嬾見同歡處何時却得
低幃眤枕盡訴情千縷
踏莎行
紫燕銜泥黃鸎喚友可人春色暄晴晝王孫一去杳無
音斷腸最是黃昏後寶髻慵梳玉釵斜溜凭闌目斷
空回首薄情可(闕)
姑溪詞
