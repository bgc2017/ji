潏水集卷十宋李復撰
五言古詩
首夏端居
美木交柔柯薿薿衆葉光餘春歸未盡葉間有遺芳空
庭午隂寂黃鳥轉新吭微風從何來穆然和且凉虛堂
面清池文簟舒藜床憩偃神意適形骸亦相忘蕭然無
雜塵始覺日稍長寒暑迭往返物生安有常百年只瞬
息忍使生理傷起坐理素琴曲罷取酒嘗既飲復又酌
仰看閑雲翔得為太古民優游見羲皇
居山
居山不出山日飯鮮鹽酪野菜芼山米歡若屠門嚼蒼
蒼百歲翁常如一日樂人勸出山住掉頭終弗諾子孫
入市門賣薪食羹臛歸來舉糜杯持匕意自惡市門負
薪飱滋味固甚薄甘脆前方丈入腹毒於藥山翁意甚
長慎無厭澹泊
次韻君俞三詩時在山下
西陵大火流南融已頽征凉風拂庭樹槭槭起秋聲遥
夜抱膝坐耿耿河漢明豈無尊中酒非君誰與傾
流水會大壑層岑出遥林結茅窮窈窱細路下嶔崟風
露浩滿野默坐掩孤衾孤衾無與寫秋色日向深
朝採南山薇暮採南山蕨零霜百草腓薇蕨行亦絶清
溪有白石欲煮未可熱故人在東山幽桂安得結
郊居五首
牛羊歸近籬鳥雀喧前林天曠白露下皓月吐東岑呼
兒掩柴門孤燈茅屋深欲寐問故裘中夜霜氣侵
禾黍已登場壠菽葉亦稀天晴日氣煖稚子負薪歸婦
姑具餉出飯豆菜葉肥白髮不自閑但悵筋力微
楸花不結實花落綠蔕肥彫零先衆木葉落蔕亦稀枝
直鳥不巢野藤相纏依藤蔓日更長楸覺生意微
歲回秋向閏九日菊未華青青東籬下強起折還家豈
無樽中酒對之空嘆嗟後日開已晚棄置今如何
種稻滿南澤露下稻已黃雨足暗泉滿秷穉各自長侵
曉負䥥去日暮積我場從今有晨炊璨璨珠玉光
出門
出門復入門所向常默默積隂久未開凄風起空谷孤
鴻鎩翮悲黃鵠飛亦獨舊耕半荒蕪自歎力不足
靜僻懶慢久煩喧厭入耳過客吐新談意况殊不美火
炎幾車薪難救一杯水但坐問鄰醅餘事莫掛齒
種禾滿東坡薿薿尺許長初苦夏日暴今為秋雨傷耘
耔不能施叢雜衆草荒農夫荷鋤歸無語空徊徨
夾徑梧十尋隱映柴舍深日期鳳鳥至柯葉交繁隂昏
鴉接翅歸不聞鳳鳥音秋風黃葉落感嘆傷我心
和石蒼舒喜雨
元祐丁卯春旱日透地赤三農失歲事嗸嗸嗟艱食宸
心動惻怛祠禱馳星驛張圖繪玄龜探穴求蒼蜴荒潭
幾挈缾方壇徒舞覡神龍忽應求飛灑自前夕蕩滌六
合清萬物湔蒸疫隂陽有沴氣備禦須多術聖人不罪
歲能助天地力風流仍叔詩宣王中興日
東齋獨坐
飛雨日蕭蕭秋風收晚暑掩關兀然坐默與玄相遇坐
久忽相忘玄我無賓主神遊出八紘鴻蒙見氣母
和人伏日
太極剖元氣五行均四時代謝密循環母子相挈維土
散無定位金德乘火馳天刑發殺機閉藏不敢施胚胎
勢力弱熾赫畏炎離聖人御隂陽恐侵西極虧遇庚防
畏禍用晦將待時曠然達生理燕息潛深思馬遷紀秦
事德公初置祠後世著令典賜告休百司曲學雖拘忌
消長自可推歲星東方出隠迹游天墀詼諧動漢帝割
肉蒙酒卮
負暄
朝坐前廡西晚坐前廡東日當正午時置榻兩楹中予
生本多羸憂患百箭攻三十已白髮歲常苦嚴冬凝隂
晝墐戶擁火裘蒙茸寒氣深刺骨有如嬰利鋒晨曦忽
入牖心喜舊疹空開門曝晴暖暄酣春意融温温百骸
舒漸發兩頰紅乃知萬物生陽德有全功天輪浩無際
冥冥轉洪濛盧敖遊八極妄欲求初終卒然至濛谷見
呵鳶肩翁陽烏出扶桑振轡馳六龍轉盼億萬里夸父
走追蹤遺策化鄧林狂奔如捕風我今觀天運四序周
無窮東西逐日車不出環堵宫上古有至人御風登璇
穹手挈日月行返景回高舂隂陽在掌握默坐與天通
固知二子愚可嘆如蠰蟲
冬日
日出東南隅轉側下西陸不經中天行但驚六龍速愁
寒餘月隂雲重欲壓屋霰雪飛不斷凝冰介萬木怒風
中夜起呼號鬼神哭鼓蕩溟渤傾勢欲翻坤軸十日未
肯回凍埋蛟龍縮城市百賈閉衾裯換斗粟蕭條觸事
艱更覺生意促安得青帝回愛景變鄒谷氣温筋骸舒
負暄一飯足豈願北鄰富甲第厭梁肉
題朱老壁
居無百畝田廪有三年粟舍北幾株桑晚蠶食亦足近
水理蔬畦面山結茅屋夏風葦簟凉冬烟土床燠堂前
蒲萄架新實初垂綠清淨語不煩事任鞅掌僕鄰里通
有無泉甘草無毒誰知庚桑子今此居南麓予非市朝
人受性本幽獨願就謀一㕓餘外百無欲
謁隠士叚庭
人生何多謀常苦飢寒侵裘完甑有炊於世澹無心築
室清澗曲窈窕幽徑深閉門長松下歲無車馬音古書
束高閣兀然遺屨簪悠悠不記年日月徒光隂兒童城
市還得酒或自斟隠几望南山閒雲起孤岑
秉文薦對報罷赴任有詩示予遂和
廣文予所知京國十年舊出背錦囊歸人嘲飯山瘦去
歲近臣薦三接期在晝孤鴻鎩翮久高舉或可就惨淡
辭都門顛頓不可救蕩蕩萬斛舟失在一孔漏相見嗟
塌翼誰與格困獸危根逐輕流蹇步難遠驟予庭有疎
松風聲響泉溜墻隂多雜花晴日漸妍秀都城帝子家
碧香寄新酎期君一來過獵獵直飛袖
秋晚謁秉文有詩遂用其韻
庭木葉蕭蕭廣文官舍冷閉門過客稀讀書秋夜永病
起絮帽額聞風挈裘領一堂東西横乍若登虛艇相對
兩無言孤燈弔形影雲翼未鶱翥光隂惜俄頃雙璧君
羡虞三龍吾與邴世異泣傷麟意激軾怒黽萬事非偶
然屈伸難可並無逐頽波流自覺囂塵静丹臺有珠宫
眺聽極疎迥君能喜清游登覽見殊景
出承天院候客
曉動人語喧門開探騎發冠盖相後先烟塵互明滅出
城寒寺靜蒼松帶餘雪驅馬傍前廡投鞭坐僧榻畏風
依蒲團擁裘學趺結曈曨曉日昇逶迤旆成列到官今
年五踽踽幾持謁執板手有痕脱冠頂無髮將迎迹愈
多應接面常熱野性素曠蕩人事苦羈紲久願整歸駕
渡汾尋舊轍躬耕望雲岑築室俯清潏
泛舟潏水君俞用韓泛南溪韻作詩三首遂和
出城泛南溪朝暮可往返東西韋杜間尺五天不遠舟
轉皇陂曲岸帶青龍坂夷猶一篙足不待雙絙挽回臨
市橋艤走就僧居飯面山高閣重入門蒼松偃黯黯雨
意來蒼蒼野色晚更欲窮上方理履慚尚蹇
溪水秋更清天晴好行舟叩舷發吳歌蕩漾無時休朝
戲朱坡下暮宿青嶺頭勝事或有得隨意終日留往年
思此樂屢嘆來無由今我方求田意欲營東疇茲計儻
能就遂免卒歲憂身隨鷗泛泛心逐魚悠悠南舍與北
鄰杖策步可投更祈暘雨時禾稌常有秋
山虧一簣功泉廢九仞蹟精神去不回虛牝黃金擲泝
舟望南麓近岸多巨石溪流曲折多波喧奔湍激野竹
擁雜樹紛紛兩參列古松氣不羣蒼然數百尺晚花發
幽叢浮雲動遥壁優游可忘年去此皆妄役
侯書記二子席上乞詩遂贈
植蒿不為棟豢豚不成虎本非英特姿雖長何足數男
兒生堕地便要立門戶謝鳳炳有毛羊豹兆於乳探根
咀其芽已足知甘苦吾黨有侯生高門映東魯翹然出
二子發祥自其祖小兒肌骨明珠光照合浦大兒神宇
深崇鼎氣象古學作四韻詩已無近俗語燃燈夜讀書
義頗識其觕來客見盡傾喜歎立如堵積慶固有獲力
穡刈麰稌人知須有成青雲張步武惜吾已老矣異日
衆必覩
送章發運楶
鄉農不寓兵經費半非古天下雖無事禁虣必備武浚
郊開王畿屹然根本固鈎陳擁帝居百萬環貔虎軍聲
潮海驚牙帳屯雲聚臨難責死力温飽當有素投身占
尺籍張口坐待哺梁野川瀆交掘泉不見土種沙禾穟
短官租閣王府國用取東南舳艫引吳楚浩浩九十州
連檣輸太庾秋風滿汴渠櫛比不可數登陛獻歲額供
億足贏數儲偫如丘山司農視新腐老幼無餒腹誰復
問暘雨天子念大計置官憂敗蠱苟非簡帝衷未肯輕
付與詔書忽西下秦臺更使斧精忠感帝聰異寵褒聖
語實資經濟術盡委浩劇務狼荒極海壖蜀江出荆渚
提封半禹跡綜錯均周賦際天聳風威列城歸刺舉西
北敵騎飛今猶急宸顧百姓瘡未平何處易星馭國事
有重輕先後存淵宁本根勢有重暫輟營調度大庭訪
衆議捨公孰可去惟公德宇深完養無驚懼砉刀發新
硎音中桑林舞遠畫垂後世恥為目前慮冰雪淨聰明
涇渭包肺腑縱横富萬術一一廊廟具出入未盡展輿
論嗟齟齬岧嶤雲間闕曉曦媚金羽雙旌過對揚當契
君臣遇拜賜親天光高議願一吐從容動凝旒必歎相
見暮庶幾慰美俗丹衢翔闊步蕭條耕巖客竊食慚無
補蹣跚世揶揄拳曲逃規矩舊學謾屠龍巧伎羞刻楮
芘頼托商隂濩落容魏瓠附驥仰後塵薦鶚玷過譽宴
坐接烏丸妙譚奉犀麈重借鷯枝栖不責馬曹誤摧頽
已半生踴躍臨晚路今朝對行色悲風激林莽亂山雨
報秋荒野隂多霧孤禽失侣鳴回飛氣如縷
送吕思道
東平貴公子意氣區中窄手撚金僕姑青絲飛赭白欲
係單于頸封侯取鼎食四十心未展垂翅渭川側前日
來坐上天庭見黃色今朝報恩書戎幕進新職崆峒古
用武高旌出鋒鏑君當諧素期洗劍秋泉碧嗟予病摧
頽對别還悽惻待君載旆歸我作山中客
送僧惠本
山僧青芒屩厭踏城中土水風寒蕭蕭片影過沙渡晚
雲迎歸錫低飛暗石路暮鐘落前峰去衝後山雨
送人之鄧城
哀弄發危絃苦調出促管傷别骨欲銷坐失重纊暖仙
鵠顧徘徊千里襄江潬此去衮衮情江水流不斷
送解敞
昔惜結懽淺今嗟傷别促離懷動秋雲清霜落羣木窮
山行路難歲晚自驅轂飛魂不可關昨夜先到蜀
荅劉君俞
悠悠東武雲來抱南山岑南山有寒泉雲影落泉心泉
古湛不流雲靜閒不飛相與待明月千載發光輝
荅嚴隠之
美樹多來巢确土無報耕不問彼如何但責已所營聞
昔荆有鴞荆人惡其聲自荆將遷吳鳲鳩止其行爾欲
人不惡無若革爾鳴鳴聲尚猶爾荆吳無異情晉子父
母邦鄉閭皆弟兄踽踽異嗜好遽云居齊城齊雖山川
殊是非如晉明已私不自勝齊人安肯平子行求吾詩
吾詩豈妄成贈子當發藥期子沉疴輕
荅屈爽
至人喜曠達所遇無形迹非樂重其放中心本純一東
晉尚書令簡文用王述論事匪卓越動意皆真率以此
能過人謝安亦降挹微物器褊淺舉趣半出匿靜坐本
無事城府強扄鐍終日如寒蟲啾啾復唧唧計校不滿
毫血盡死猶泣疾趨赴冥嚚但如水就濕竟老何能為
紛然衆惡集古先有至言小人長戚戚
荅公孫及
輾轉卧不周遥夜何漫漫娟娟竹間月照我影零亂繁
蟲哀隂壁輕風泛幃幔節物自感人寤言興永歎頽坐
易銷沉去甚春冰泮萬事隨俯仰飄忽浮雲散芳槿曜
朱華榮好常在旦百年無期度白日歲已晏餘生能幾
何可進投憂患駕矣追歡好東方明星爛
荅吳與幾二首
人心如驚飈飄忽無定時默與身為讎晝夜萬里馳兀
兀形未彫茫茫神先疲所喪甚丘山所得微稗稊日月
不相饒矧可自傷夷志憯劇鏝鋤欲問孰能知種苖須
善本本善苖必滋養生須養心心怡氣不衰學問自可
求予言豈汝欺
舊廬鄰通衢先疇接近郊居無風雨憂歲免粒食勞生
理亦已愉胷中胡鬱陶楹桷思丹刻久厭處衡茅服味
喜鮮甘每羞視鋤薅德業倦時修憑虛事華豪鄭真耕
巖石張蔚隠蓬蒿内省重千鈞外物輕一毛當時笑寂
寞清節後世高原思貧非病賜也氣徒驕爾視季子金
何如顔氏瓢
和蘇内翰趙伯堅大卿清池詩
清池有華光深夜闇不發繁星雖燦燦含光待明月熒
熒孤螢飛來助明月輝明月出東屋螢向故林歸
平陽民杜裕民因買薪得紫石於薪中石有黝
理自然成觀音像相好端具觀察推官桑君安
學寫之於素以寄予遂為之頌
至心不可求虛明曠無迹應物乃現形遺影留兹石若
以色見我洋海塵三尺諸像皆非相於兹何所得
十一月二十二日朝辭
朝辭承明殿暮下金馬門伏讀明詔意仰思聖主恩蠢
彼獯鬻氏禮數乃弟昆帝初為息民繒帛代更屯嗣皇
謹遵業使傳交塞垣下臣非知古有舌詎得論恭承丁
寧命敢不夙夜犇
辛順忠唐得道之士真身今在河州寺
少年遊嵩丘登高吾獨見西游渡隴坂脱屣古河縣削
髮俗網裂絶味諸漏斷卧脅三十年凝塵滿羌簟六月
大地燋爐中結冰霰牛頭實栴檀降出九重殿正就寂
滅時泉竭悲禽散直從開元初到今色不變破屋閉真
相野鼠嗅香篆時有碧眼人酌乳供新獻
觀梅次豫章公飲潤甫家韻
江梅犯晨霜噴薄弄晴景坐遣塞葅胷化作陂萬頃論
交貴皓首枯澹味方永戲探茱萸水飽食雲門餠日下
烟渚寒長歌敲柳癭
後園雙松
羣木喜春妍彫落寒霜苦昂藏兩大夫森然鬚鬛古堅
姿不可回正色少媚嫵清風發好音和氣琴中語
庭下牡丹
春晩午景遲氣暄困妍姿乘酣意縱放霞裾半紛披晨
起露風清肅肅爭自持相對默無語含羞畏人知
雨中觀池荷
急雨過池荷飛洒來縱横光圓走青盤的皪寒珠明炫
轉勢不定積多忽自傾浩然江湖思蓬忩聽秋聲
梧桐
猗猗梧桐樹前日繁花馥西風不相饒影疎不可暴坐
看一葉落餘懷念羣木漫有千歲憂流光如急轂
種罌粟
前年陽亢驕旱日赤如血萬里隨羽書揮鞭無留轍炎
毒乘我虛兩歲苦病暍遇夏火氣高煩蒸不可活飽聞
食罌粟能滌胃中熱問鄰乞嘉種欲往愧屑屑適蒙故
人惠筠箧裹山葉堂下開新畦布萟自區别經春甲未
坼邊冷傷晚雪清和氣忽動地面龜兆裂含滋競出土
新綠如短髮常慮蒿莠生鋤薙不敢闕時雨近霑足乘
凌爭秀發開花如芙渠紅白兩妍潔紛紛金蘂落稍稍
青蓮結玉粒漸滿房露下期採折攻疾雖未知適願已
自悦呼童問山鼎芳乳將可設
梨
柿垂黃尚微棗熟赤可剥新梨接亦成實大何磊落纍
纍如碧罌器宇極恢廓懸枝細恐折植竹仰撑托露下
色漸變逼霜味不酢採摘置中筵氣壓百菓弱憶昔壯
少時酒酣病痟作取食不論數甘寒勝發藥今嗟老且
病滋味意彫索對之未能忘欲探引復却晴簷午景暄
尚或思咀嚼齒朽齧亦難把玩時自噱
慈恩寺枸杞
枸杞始甚微短枝如棘生今茲七十年巨榦何忻榮偶
以遺樵薪遂有嘉樹名雨露養秋實錯落丹乳明細蔓
如牽牛半枯猶絡縈晚葉已老硬不堪芼吾羹根大多
靈異歲久精氣成為取入刀圭頽顛掃霜莖
薙草
衆草費薙鋤回首已荒翳隨處競茀冗苟生無遠意時
亦吐柔蔓牽引強附離端居歎力寡門庭媿蕪穢
放魚
有客持巨魚造門前自陳敢致子産饋可待姜侯賓野
人不知薄但媿心美芹横盤五尺餘飛光生目輪高鬛
丹砂尾長鬚黃金鱗倔強忽起立意氣如有神口頰雖
噞喁哀訴何能伸嗟哉自潛泳胡遘網罟屯使居江湖
間藏器養其身得時感靈變呼吸乘風雲奮迅彌宇宙
洗滌萬物新胡忍事一飯遽使刀俎親無罪就死地惻
然傷吾仁解之謝來客放爾歸通津不期明珠報相忘
乃吾真此去戒前禍芳餌為禍因送爾吾自往世有鄭
校人
種菜
同墻茅屋東有地十畝餘蒿蓬雜毒草壅闇惡木俱歲
久人跡絶亂穴狐虺居今晨杖藜出顧步良躊躇默嗟
咫尺間荒穢侵吾廬散米飯羣僕操具亟剪鋤攘剔先
叢棘斬伐多高樗乘濕束故急積供爨我厨耕土如蒸
麫治畦將種蔬時雨近霑洽膏脉涵如酥問鄰地所宜
嘉種願乞諸異有出戎夷遠或傳蜀吳根移甘或辛色
剖玄或朱蕪菁飯之半布藝廣數區牙甲助芬味瑣細
不可無霜降百物肅禦冬必此須居貧寡營辦親賓間
招呼盤飧多造次麤糲鮮毳腴收藏資舉筯率野真腐
儒澹薄味可久萬錢非我圖樊遲請學圃予今老為模
但媿公儀休拔葵謝園夫
松明
亢龍泄流津津融身自化蒼鱗困摧剥古鬛漸彫謝無
地逃斧斤豈願耀深夜萬牛空回首躊躇歎廣厦
晝坐東軒忽十三蝴蝶顔色鮮碧飛舞近人移
時方去紀之以詩
天上寳玉琴星徽點瑟瑟仙人手摩拂變化通靈術忽
隨琴聲起委蜕如蟬質飛翔下綠雲風翅含寒碧人間
清晝長遊覽喜自得見我缾中花羣遊過簾額高戲亂
疎幌低舞侵墮幘却疑午夢酣身是濠梁客栩栩出虛
庭興闌有歸色應聞調絃聲驚去歘無迹
登蠶
林間葉半空腹中絲欲生已老意更急食如風雨聲緯
蕭外周防條枝中交縈鼠雀爾無來共願十日晴
細細玄蟻浮蠕蠕寸蠖伸抱葉食囁囁負彩斑彬彬假
息方委蜕吐棼非謀身萬生爾甚微趨死成其仁
浴蠶
柳暖柔可結川晴流放光繫柳浴晴川簇簇古渡傍春
陽涵餘潤斕斑色青蒼衣被天壌周卵化初微芒
原蠶
蠶馬巨細殊異物同精氣物生不兩大此衰彼所致周
人禮有禁蠶為馬之祟織女天上明多蠶今為利
咏蟬
委蜕疎竹根舒翼高梧枝攀緣擇隂翳意求物弗知清
曉喜零露晴晝弄凉颸長吟不能休自喜方得時
轉丸能升高藏丸必穴深么形感氣變默得幽憩心遇
冬潛厚地應暑登高林仙術爾何知動静役陽隂
地僻小園静羣木隂交浮蟬聲忽入耳物意颯驚秋嘒
嘒促徂暑西風動蕭颼滿林青青葉漸有搖落愁
題載記
河魚出龍門雲雷走平地飛騰不上天臨流夜生子生
子子有神怒風翻海水長爪探陽烏中原苦腥氣鉗奴
不耕作揚鞭斷其尾黃犢養成斑奔登鄴城址豹來抱
虎兒新棘多鈎刺洛陽金鳳凰飛入漳河底東南寒日
短滿地邊塵起
種松
移松自南山昔種十三株連歲苦久旱十一已彫枯兩
株偶得生踰年未自如近覺稍得地翠柯漸扶疎乘春
抽芳心歲長二尺餘漸有干雲勢軒昂出楸梧對立聳
竒姿秀發動吾廬紛紛視衆木雀鷇望鳳雛清風為我
來飄爽洒我裾足為送老資日待偃蓋舒予今亦已老
顧步良躊躇想當千載後黛色凌天衢
