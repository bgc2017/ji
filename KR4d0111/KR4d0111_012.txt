潏水集卷十二宋李復撰
七言古詩
温泉行
驪山鴻濛凝白煙山根隂火煮玉泉隂靈炎炎燃礜石
石焰不滅何千年珠閣縹緲飛鳳来素衣仙人坐高臺
臺前香引流水出白玉蓮花九葉開泓渟分去浮輕碧
中有純陽無限力四時獨不放春歸散向人間消百疾
瓊樹他年日月新霓裳舞動蜀山塵寒雲怨鎖遺宫冷
林葉巖花秋復春靈泉有靈天降福山神嚴呵不可觸
祖龍心穢慢神天毛髮流腥身被毒
孤鶩
孤鶩何時失舊羣空郊迥立如長人疾風拂地忽驚顧
欲起不起低昂頻遼東八月霜氣早萬里旅飛来南賓
雲間翩翩羽相接沙上雝雝情更親空江誤駭虛絃響
飄亂哀驚爭愛身倉皇離散意奔翥形迹漂零心苦辛
拳曲悲鳴求遺穗稻粱收盡原野貧暮天蕭條侣影過
側頭仰望空傷神想能高鶱投别伴思故未忍重求新
會向北歸却相見當看刷翮向前春
襄州大悲像
寳伽如来出海山隱身自畫如来像三日開門孤鶴飛
滿壁晬容現殊相一首千臂眼在手一一手執各異狀
日月山嶽星宿明鐘鼔磬鐸琴筑響矛戟戈劍利兵鋒
缾盋螺巾寳錫杖左右上下滿大千應機妙用不可量
金光宛轉徧沙界億萬人天盡回向昔聞如来發洪誓
慧目無邊破諸妄我今祝願果初心銷滅含生多劫障
論交
市井苟喜毫釐親節義動以肝膽許餘耳兆亂在交初
管鮑論財偶多與情偽安能盡一言是非必欲期千古
尼父已遠不得復夢寐恍惚與神遇
元日
元日擁戶如盤蝸門前轣轆多行車擁門喧呼客投刺
驚風舞雪飜飛沙幽室置火引就坐持杯暖腹客氣華
三杯油然衆客去庭樹瑟縮蹲山鴉
上已成季召會于西溪會上賦詩須多韻仍用
故事或舊詩十事已上未終席而成違者浮以
三大白罰者四人予與成季免焉
華林園中千金堤銅龍吐水天泉池(出鄴中記)八公山下劉
安臺城郭周圍雜花開(宋劉裕上已遊劉安臺)流金寳劍為秦出
綵鷁羽觴浮洛来著處祓除務是日西關千人萬人出
脩脩美竹帶林高激湍遠照崇山碧主人濟南舊詞伯
芸閣鉛丹事書册載酒展席俯長流一飯未嘗畱俗客
拂地低回舞袖飜簫管哀吟動魂魄天晴初暖雲自嬌
風柔徐動花無力氣酣傾倒不自惜屢顧空尊有愁色
豈學飛蚊一餉樂論文清心聽鳴鏑詩壇誓衆軍令嚴
立表下漏不容刻神意惨淡諠謔寂疊簡搖毫辭舉白
欲徵故事入新語摯虞追歎慚束晢山隂衣冠交履舄
千載風流傳不息蠒紙墨妙龍鳳飛遠近家雞皆斂翼
明年此會恐難得俯仰之間已陳迹来者興歎感斯文
後之視今今視昔
夏旱
浮雲蔽空旱日熾日酷燒雲雲散裂雲怒漏穿未肯去
日光迸射千道血蔽天頑狠鬭不歇天工默默無與决
乘時爭勝更苦熱魚龍戢戢愁海竭
七夕和韻
東方牽牛西織女飲犢弄機隔河渚西風忽起怨夜長
相望盈盈不得語走投上帝貸金錢五雲飛来結香軿
曳裾拂露天榆冷照影回身桂葉偏銀潢七月秋浪高
黃昏欲渡未成橋却向人間借烏鵲銜石欲半河已落
碧霧為帳霞為裳絳節欲盡兩旂張燦然一星中耀芒
前瞻漢曲喜色長飈輪儼雅靈龍翔相迎交贈雙明璫
臨席舉袖開雕扇故人有似新相見共持深願祝天工
海底烏沉參不轉世間共傳牛女喜綺樓百尺排空起
垂綏插竹動雲隂玉豆珠盤羅餈餌壺開綠酒淨於空
秋滿虚庭氣如水兒童不眠看星會白光奕奕搖飛旆
整衣低首祝深心未祝焚香先再拜曈曨曉動斗車移
小雨班班怨别離天上還應分鳳軫人間又喜見蛛絲
空堂野老頭如雪不解祈巧但祈拙
重陽日獨居洨水君俞出遊杜曲惠詩詶以来
韻
衆人有錢競沽酒嗟我獨醒坐搔首荒徑蓬蒿深映門
茅舍三間傍疎柳南山奔騰呼欲来雲散山容一笑開
何似齊山江上客菊花須插滿頭回
和李教授攄遊溪阻風
去年春盡送春歸溪邊曾與春風期共期今歲春風到
却話去年相别時二月天回斗杓轉沙際春風猶未知
咄咄向空但書怪常有孤愁来兩眉南巷佳人佩蘭客
去年把葉同題詩能傳芳信慰枯槁問我溪邊来何遲
明發招邀出城去欲傍垂楊舉酒巵盲飈東来忽作惡
掀簸地軸搖天維坐客隔手不相見縮頸盡如藏殼龜
昏沙欲定日更黑浩浩崩奔隂雲垂蒼茫催人雨勢急
促轡競路爭先馳歸途邂逅過蕭寺投鞭思奕雲房棋
道人呼童拂廣榻笑我塵土兩目眵漫展紋楸苐袖手
瞑依團蒲神意疲朝来共尋一餉樂齟齬似為神物欺
况乎人生百年間世事萬里多嶮巇紛紛智巧日夜鬭
一身浪苦寧非癡試向道人問實相指我自求無言師
和朱公掞禱雨五龍廟
太師占歲驗律管氣来姑洗聲猶短野人告病三月餘
公堂嚴齋五日滿相招禱雨陟南山出城鞭馬追飛繖
林鳩怒鳴競逐婦穴蟻移居自銜卵迎路商羊舞若飛
隨車少女風不斷隂昇陽交兆已見神意感通知憫旱
焚香瀝酒灑枯地草根清流忽盈盌兹事舊傳或未信
誠禱靈答知非誕祠亭豐碑高突兀歲紀神䴥魏所纂
道武開國始南征矯首據鞍思勝筭雲間仰見黑龍来
翔戲下山五為伴考卜推為受命符將拜帝休先沐澣
前瞻雷電塞空山築宫岧嶤敢辭懶鬼神填委煥丹青
草木森嚴無冗散登山層級繞巖巒趣門一徑極平坦
簫鼔于今幾百年暘雨無愆雩禜罕今朝霡霂千里蘇
太守憂民罄誠欵四郊宿麥遠青青土膏脉潤天已暖
明朝牲幣躬脩報豈憚陟降步巘窽魯無禾麥書春秋
須知民事不可緩
依韻酬朱公掞給事
滄溟酌蠡天窺管龜兆何長筮何短什百倍蓰情不齊
斛龠釡鍾難槩滿東西地缺如斷玦西北天傾猶倚繖
山䍽何由蔚豹班荆雞豈解伏鵠卵雖許駑駘可累馳
所貴鏌鋣能立斷東陵瓜地久已荒南山豆苗歲常旱
日隨羣影塵滿衣愧竊太倉米盈盌默嗟世事意難期
却怪古書語多誕往来迅景急川流悵惘無聞歸鬼纂
今年短髮颯驚秋餘日駸駸豈容筭逸驥空勤足未舒
寒燈靜弔影為伴數朝忽喜挹高風煩心執熱逢清澣
仰觀眉睫意可見已許交臂心無嬾飄零鎩翮感鸞悲
繩墨呈材媿樗散須思汲古得修綆却步歸愚識夷坦
惟君早歲嘆淹回白雪調高和宜罕諫垣密疏藁常焚
𤨏闥舊風筆不欵雲間遽與鴛鷺分邑里新歌襦袴暖
與我晤語若合契鋤去陵谷無隙窽因君相見慰蹉跎
再激平生嗟已緩
酬邢先生疊前韻
道人海南游五管野服褷䙰鶴羽短飛符分藥濟炎州
隂功早約三千滿細葺柔蔓作重茵密綴圓荷為翠繖
丹回七返已成珠寳養三田如抱卵一身天畔若雲浮
萬事世間皆刃斷行山書篆虎逃穴臨水呼風龍救旱
弄琴得趣或忘絃遇酒無辭任傾盌試持舊說叩真詮
深笑浮言多詭誕須知至道甚無煩豈若俗書務集纂
向走天下四十年利口妄談何可筭引枝逐葉盡無根
神與形離不相伴超然自得方自知天下一新如澡澣
生平聞風已默契今者相從敢縱嬾事来酬酢外須應
心不將迎意自散喜予雙眼爛熒熒知予靈臺常坦坦
寳身好事求雖多誠言出口識還罕赤水遺珠若為求
五雲瑤闕何時欵凌空未便御風行跨馬先覺雙鐙暖
輪扁運斤棄繩墨庖丁解牛遊綮窽太清吾祖遺真風
欲逐青牛媿駑緩
按視沙苑
南瀕清渭北洛水寒沙東西横百里中條太華塞秦關
衆川無歸皆瀦此地維忽斷兩山高帝罰罔功五丁死
波飛浪激走東溟積雪回汀擁都鄙坡陀起伏接城門
薦草甘泉國馬屯雲昏霧暗天駟下星宫夜失房宿尊
驊騮騏驥種各有一一六印官字存開元籍馬七十萬
監苑舊政宜討論過都歴塊汗流血朝刷幽并暮楚越
天邊不從鑾輅行歲久空老狐狟窟去年駒生風雨腥
戴角肉鬛自有鱗廏人見怪棄於野騰入渭水方知神
與任鯤同按沙苑
寒空暗澹風滿衣縈回林薄相追隨野花班班隱亂草
暮葉翩翩辭高枝渭水無烟但聞哭延州築城猶出師
四顧乾坤莽回互濺濺洛水東南馳
送人赴雅州任
去年送君走邊州今年送君入蜀道上官南北不自知
風卷孤雲離海嶠場屋爭飛二十年垂翼空歸嘆潦倒
綠衣晚出外家来一命初忻慰枯槁憶昨當途數論薦
謂君逸足須騰趠故為羈縶尚淹蟠區區課額量登耗
辭尊有義不辭卑屈身斗禄貧親老蒙峯正在岷山西
新月殘時行始到連江地暖春無雪天際春来氣常早
君今此去春已盡江山綠滿花枝少人生離别難為情
莫戀異鄉風景好杜鵑忽傍耳邊啼回首秦川淚斑草
晉州會上送衞伯紹休官南歸
叔寳風流喜高簡非意相干以理遣勝日一言能造微
衆許冲情去人遠班班氣韻見諸孫秋水神清驚俗眼
追風逸驥自龍来照夜靈珠須海產結髮讀書棄人事
南上衡廬宿雲巘窮源欲探崑崙深導河猶恨積石淺
十年業白出石壁錯落青錢宜萬選長衢驤首向雲嘶
千里霜蹄思一展辛勤久未脫羈銜蹀足蟻封嗟踠踠
去冬懷綬到并州投鞭三月春風滿溪邊行聽踏踏歌
草露忽驚人世短地下枯骨不沽名便棄華簮獨恨晚
尋山高頂白綸巾寄食但乞青精飯醮壇龍虎夜星寒
海嶠雲霞春洞暖憶昔相逢洛水橋偶来促坐襄陵宴
半生契闊一日逢互嘆參差不相見新鬢早驚蒲柳衰
舊事重論風雨散我今漸歎暮駸駸長卿多病嵇康懶
肯強塵沙立暝途逆流理檝厭牽挽待君植杖武夷山
南去尋君任雙趼
趙㠓惠二詩酬以来韻
廣漢諸孫用心苦亹亹姸譚殊可數江南春意滿芳洲
長襲幽香佩蘭杜世緣嚼蠟久無情喜聞叔起有新聲
著書半百懸罄久躡屩一日雙璧明顧予畫脂已心朽
看君著鞭方力生他時負雲縱六翮上摶扶搖遊太清
戲酬楊次公
法雲說法元非法六月洪爐舞飛雪寳香一瓣下天来
須彌座上金光發三界風雨動雷音八部人天歸象設
昔年關西舊夫子今日淮南大檀越揚眉師利傾千偈
隱几維摩無一說試開門戶立家風頓超初地無生滅
百川萬折必朝宗東南到海無分别紫陌紅塵拂面来
鐡壁不容通水泄衆形畢現明鏡靜浮雲飛蓋秋空澈
眼見億萬歸弹指境落毫釐差永劫野犴不是師子兒
磨了觜頭三尺鐵全湖巨浸一浮漚結果開花今幾葉
昔人卷簾仰天笑得道固應由慧業一言可盡千語迷
不如靜看水中月
答郎渙
蕭生陸沉自信篤白首抱關羞碌碌爾期速售恥干時
行為徒涉慚濡足鴻飛冥冥凌高秋南来亦有稻粱謀
無言盡戀江湖樂未肯相隨腐鼠求
依韻戲答胡沙汲
去年聞君到漳浦庭樹鵲鳴簾燕舞今年聞君入戰場
眉間黃氣如蒸霧風霜往回太行道空解寄聲託飛鳥
南城百里不著鞭輕逐歸雲高縹緲知君苦吟尚如舊
他日相逢更驚瘦明年射策對明光曾聽人歌扊扅否
依韻答胡直孺
東蒙野老工何拙刻楮三年不成葉迂途獨往自名愚
舉足常嫌投險捷忽然開口向時人機士笑驚多脫頬
半生長餓首慵回厭見糟醨能腐脅惟與孤雲靜往還
胎仙戲舞琴三疊江南墨客貌雖癯戰勝當前輕勇俠
潤身不貯世間珍别有驪珠光滿箧北游一見潜魄動
雙目爛爛巖光曄新詩幾幅起秋風使我靜觀但嚅囁
相逢便欲苦死留恐跨飛鯨動歸鬛
答李師載
早歲賢關初闖首五色長虹出君手孤坐傲兀若老羆
滿場輸伏丼居後巨榜清曉揭宫墻名姓喧傳天下口
天子未見已先知雲路風生看馳驟一官纔得墜驚波
顛頓衝風嗟莫救冥冥隂禍鬼發機羅網恢恢疎不漏
幽囚束縳落空山蟬腹龜腸餓荒藪黃雛乳鷇飛刺天
病翼傷垂自看醜男兒性命絶可憐萬事填臆難出口
天高地遠無消息日月回環歲閏九情之所鍾正在我
幾度寄音藏客袖辟書抆拭召從軍寒出綈袍憐范叟
孤童匹馬渡盟津白髮青衫亦何有相逢握手話契闊
懷昔感今嗟嘆久巨幹堅姿老不衰霜雪蒼松性依舊
騏驥不合駕鼓車鏌鎁鬱鬱猶衝斗惟君與我同襟期
為君掃榻開東牖相對惆悵懷抱惡聊且撥置共尊酒
天地氤氲何事無白雲須臾變蒼狗冥心委順觀我生
任有垂楊生左肘
依来韻答謝教授敞還鄙藁語
老便收氣自暖腹厭見先漿動人目乘間縈思似秋蟲
終日牽絲不成幅廣文嗜好背時利妙律開雲發孤竹
已驚垂蚓得鯨歸更愧並貂持狗續可嗟按劍夜投珠
何異剖巖朝泣玉昨宵月暗風淒淒燈隂神物来聽讀
調李教授
君不見屈平放逐南辭楚顦顇行吟並江浦一聞鼓枻
笑獨醒搔首低回愧漁父又不見淵明彭澤投簮纓退
隱衡門依五柳凝塵滿匣不鳴絃頭上接䍦親漉酒爾
後寥寥幾百年醉鄉途路隔雲烟空看青鑑悲毛髮不
向芳尊問聖賢天邊酒星歎寂寞太白相逢發嘲謔悲
風苦霧動星愁欲惱寒蟾對杯酌舞袖低回雙鶂退曾
憶婆娑拂仙桂雲間月下兩茫然牢落江山無勝氣星
星今古夢中身巧力爭求身後名衞鶴莫矜軒冕貴魯
鶋曾見鼓鐘驚園林昨夜春風滿待得花開春已半流
鶯才怨曉紅飛布穀已催秋種晚藻間養子碧魚肥石
上拳牙紫蕨齊柳下驚逢金騕褭花深聞唱白銅鞮須
知向眼光隂好忍困飢腸守枯槁明年雖見舊花開却
恐花枝笑人老終南紫翠倚天高渭水東流入海潮水
去不回山不改茫茫曾歴幾昏朝君看曠達是劉伶寵
辱冥心過一生枕麴潄醪方自得任從耳畔發雷霆
戲謝漕食豆粥
石泉清甘出山麓瓦釡貯泉烹豆粥太行苦霧朝塞門
相與持杯煖寒腹集仙學士著繡衣瑞節前驅光照玉
入境風生三十州高廩臨邊溢紅粟公臺深靜兵衛嚴
部吏趨承冠履肅剪毛胡羊小耳肥列甕釀香浮螘綠
盡嫌豪侈徹豐俎坐刻黳煤温凍足擁爐招客學僧禪
爭聽敲魚醒睡目太師論詩歌蟋蟀千載遺音流晉曲
何曾方丈裂餅多武子琉璃蒸乳熟只知齒頬快芳羶
豈料年齡愁嗜欲但能舉鉢厭饑腸便覺古風親土俗
君不見錦帳匝地石季倫又不見冰澌渡河劉文叔竈
間燎濕困滹沱席上爭先出金谷豈惟暫飽濟艱難猶
貴速成勝珠玉昔人不願五侯鯖今我何知九鼎肉杜
陵春晚把鋤歸常喜朝盤堆苜蓿莫嗟粗糲百年飱且
免禍盈鬼瞰屋
題謝子高易義
東風吹園未曾出隱几潜心讀大易低頭不知客入門
但見開編時點筆天開地闢日月明四時變化萬物成
伏羲畫卦混沌死紛紛智巧彫元精
梁山
梁山蒼蒼寒日低武皇昔年留羽旂層宫突兀天上出
舉手欲引仙人衣仙人不来怨空老索莫時從東海歸
銅盤千里渡漳水茂陵草荒秋螢飛
野蠺
野蠶緣桑自成繭羣兒採繭殘桑枝明年家蠺黑蟻出
田中桑死蠺忍飢野繭更採不滿筥家蟻歲生無盡時
翁乎驅兒無殘桑葉長蠺成長有絲
酬愍長老退院作
掣電機鋒不容擬已逐驚飈落千里人生萬事孰為大
世上百年能有幾餘蔬殘肉豈能飽包束乾坤歸一指
今朝齋鉢掛空墻山前山後松風起
山寺禪者
敗屋數間叢萬笴虎豹到庭門下鏁自種石田一飯足
與語略能言璨可天昏霏霏小雪墮拾薪吹爐勸親火
葉藏巨栗大如拳撥灰炮栗来饋我
