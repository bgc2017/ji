潏水集卷十四宋李復撰
七言律詩
垂拱殿賜對蒙恩入省
黼座親瞻咫尺威恭承天語慰衰遲錦書殿陛初傳賜
白髮郎潜且漫為九日重分番直夜(刑部先郎官八人予到為九人重分)
(寓直)六參便赴早朝時自知麋鹿難馴習深媿鵷鸞接羽
儀
雪中早朝
正衙冠劒拱星齊清曉天花舞御墀玉殿影深分扇早
金爐煙濕散香遲雲低含潤侵珠絡風亂飛花拂羽旗
班退便疑凡骨變自驚身得到瑶池
會聖宫朝謁
七葉丹成不可攀蘂珠宫殿翠微間千年空怨龍髯斷
億世曾聞寳筴還宫女祠歸朝路静嶽神綦退曉風閒
五雲高宴蟠桃罷鶴馭時應會此山
省中寓直次劉巨濟職方韻兼示祠部張臺卿
銀鐺司鑰禁門重寓直高秋此夜同樓外歸雲迎霽月
宫中傳漏帶䟽風衰迂豈合參新論俊少何堪接野翁
華省分曹占列宿經時飽食愧無功
再任提點雲臺觀
天光垂碧抱瓊臺蘂殿珠宫對嶽開峽口巴猿初别去
海東遼鶴又飛來三生難轉靈源静六歲空驚迅景催
欲挹蓮花峯頂水普將甘冽淨浮埃
守鄭易陳方及境改信都過大名書呈吕太尉
淮陽閉閤欲偷閒新捧除書墨未乾五日御風方假翼
兩河試郡别移官生緣有定隨流易世事無端用力難
今日得陪門下客一枝容息便心安
京西初歸作
少年輕喜欲憑虛誤落塵中二紀餘生事蕭條寒葉散
故人寥落曉星疎殘骸已脫風波晚清枕方回醉夢初
却覓漁蓑尋舊釣一溪煙雨伴春鋤
乞罷未報承延晉秦慶皆惠書
東西南北閱光隂邊意蕭條老境侵四府飛書慚過譽
數疇廢壌媿初心傾懷敢望時情合論事須思後計深
髀肉久消筋力倦但能操筆謝知音
九月十三日夜偶書
林葉紛紛已半凋隂雲不放眼周遭稍知風逐青娥動
更覺天騰北海高萬里無心思假翼百年多事喜持螯
山前沙井通幽圃待得春深弄桔橰
熙州再乞罷
末途潦倒媿知音幕府重來歲月侵狂見請纓憎往策
禮容著帽感虛襟白頭久厭戎衣窄黧面空嗟寒色深
東望故山今有約清秋應得訪雲林
乙夘七月十六日忽報罷任
掩關忽報被刑書自笑無堪涉世疎白晝曾聞驚市虎
殘灰今見禍池魚莫嗟静影逢沙矢猶恐餘猜及鼠蔬
逆境自觀還自喜片心無礙一舟虛
上延帥沈内翰(名括字存中)
昔年圖史守巗幽每仰高文動斗牛千里來登徐孺榻
一時如上李膺舟激昂囊穎思先出慰藉泥塗欲晚收
曾咲王筠無事業但題草木作風流
榮路回翔簡帝衷坐煩談笑静西戎金鑾學士承新詔
烏壘將軍有古風關塞星烽葱嶺遠塵沙毳幕賀蘭空
平時未便知頗牧今日親逢出禁中
答䕫州舊僚被召見寄
聖恩優厚得西還又向雲臺作地仙顧我全生如苦李
喜君頻酌似甘泉一篙已占南溪水二頃初無負郭田
他日題詩如欲寄為尋茅屋白雲邊
搗藥岩世傳昔人煉丹得道今隠於此山下土
中時得丹粒服之愈疾
超世猶存救世心深山相遇不知名巖前時得丹砂粒
雲裏嘗聞玉杵聲汩汩流光愁易促冥冥濁劫苦難清
如何為我開靈鼎徧使蒼生病骨輕
登北原望京城有作
五季兵銷帝業新霏煙雙闕照夷門地盤王氣千齡會
勢據中天萬國尊劒佩輝光新日月風雷鼓舞變寒温
開先神發隨人意轤軸於今轉海垠
登美原縣樓
三月春光入眼稀試尋高處看芳菲影行平野孤雲過
點破青山白鳥飛秦甸氣回驚綠滿渭川勢穏競東歸
憑虛便欲乘凌去清吹飄飄已拂衣
登䕫州城樓
䕫州城高樓崔嵬浮空繞檻雲徘徊百川東會大江出
羣山中斷三峽開關塞最與荆楚近舟帆遠自吳越來
雄心乘險争割據功業俯仰歸塵埃
䕫州制勝樓
野蜑荒獠南北羣西接庸蜀東荆門高城獨控江山險
勝筭争先日月昏散火燒畬連近岸歸雲帶雨過孤村
二儀開闢雖重阻須引流波及後昆
自京之椘州
隋柳橋邊一問津便將行止付舟人土風入眼鄉閭異
客路關心童僕親淮水煙開漁市曉龜山雲動佛香春
共傳米價年來賤取次東遊不畏貧
過黃牛峽
轉首黃牛百里西便風不斷滿歸旗青山随客豈辭遠
白浪催船常恐遲多米漸聞荆渚近故宫欲問楚人知
今朝共話平安喜更得長魚伴晚炊
大江
西南水會大江出萬里奔激瞿塘開神宫龍府雲霧暗
渦轉峽盤天地回岷山發源四瀆長廬峰白浪九道來
刳舟濟涉萬世賴積金覆舟吁可哀
荆門軍蒙泉
遠山分脉發巗陬六月虛堂客意秋無限寒雲噴不去
有多鳴玉碎無休清涵錦石斑斑麗秀吐金蓮熠熠幽
美潤散分周下澤餘波還入楚江流
過葉縣
南對黃山百里峰雙溪夾路碧溶溶難追舊事飛仙舄
但有餘風喜畫龍柳際秋晴分䆉稏亭隂晚色見芙蓉
襄城已遠方城近圖誌分疆入楚封
移官慶陽過定平縣
春郊二月浴蠶時傍岸溪流可染衣谷轉城深驚柳暗
地寒春早見花稀三年厭應西烽急千里重隨北鳥飛
若問前籌慚潦倒欲辭虎帳訪漁磯
過天門關
龍鍾雙袖馬駸駸來往榆關日向深多病出門愁遠道
早寒平野苦層隂泉流危棧新冰滑風入長林暮葉吟
觸目凄然何所補高枝巢穏感歸禽
峽山阻風
黃牛白馬渡驚灘兩目盲飈更險艱天地容身惟一榻
江湖駭浪動千山豪商競利能争捷隂鬼多私故作慳
歎息隣家田舍穏柴門深掩日高閒
定昆池
風煙當日競豪華故里猶傳貴主家何處可尋楼下水
平南不見面前花隂機鬼伏天沉海危禍波翻骨委沙
遊客乘秋興永嘆高林不覺見棲鴉
分按洛西諸邑登山出永寧西望晚宿韶山寺
雙旌明滅轉委蛇行徧秋山意若何暗谷路窮平野闊
回巒石斷亂泉多崤陵東盡開周邑熊耳中分放洛河
欲舉因緣尋隻履夜深随雨到巖阿
胡義修推官再招彦桓與予同遊龍泉寺
江曲花開惱醉翁經旬出飲獨床空芳羹間筯溪毛碧
異果堆盤海藥紅盡晚莫辭千日酒餘春已怨幾番風
主人清韻家聲在伯始源流到眼中
彦桓奉檄將行同飯素於龍泉寺
西江吸水試龐翁再訪祇園問色空古殿香寒消宿篆
晴林葉暗退殘紅衰年再乞千家飯逸馭初乘五日風
曉去清明邊檄急前旌高下亂山中
過香積寺
迂轍來尋昔歲題恍然前世意猶迷荒庭老樹半空腹
壊塔野禽争暮棲晚學盡驚新使節殘僧時認舊沙彌
松房自出成何事二十餘年東復西
遊山寺
山後山前紺宇開閒携藜杖結青鞋霜欺泉澀羣流淺
風勁林彫萬壑哀到處每逢清衆出有時偶伴野人來
裴公看盡因緣在百塔龕前首重回
寒泉亭
孤亭結架開巖扄山深氣偏冬常侵驚浪一溪噴飛雪
隂簷五月垂堅冰長風不斷響空峽崩石欲落纏巨藤
三伏火雲愁病暍投鞭知有幾人登
題大圓庵
星郎步履在清禪雅結新庵賦大圓譬喻河沙終未盡
含弘法界外無邊渾成獨轉離諸相不立中間絶兩偏
聞說毗耶在方丈衆人欲問却茫然
焚香置榻拂氍毹困倚蒲團坐結趺丈室曾瞻一居士
臺山豈有兩文殊信心自得超三界明眼何嘗滯四隅
伯雪相逢能目擊電機已笑涉泥塗
題武侯廟
梁甫高吟一幅巾聯翩衆盗肯同羣久蟠丘壑雖龍卧
默計江山已鼎分庸蜀欲開來日月隆中先見會風雲
雜耕初動明星落千古英雄泣渭濱
天厭炎靈暗不開欲吹餘燼發寒灰強因徐庶南陽起
能枉周瑜赤壁來常見英風吹草木尚存精魄動雲雷
西南遺愛無時歇不逐長江去不回
女几山女仙廟
絳節高翔不可攀尚留遺几在空山月明曾有芳簫過
松老時看舊鶴還巖下春歸花寂寂壁間雲暗蘚斑斑
開元已遠霓裳絶野草青青輦路閒
和林次中秘閣題五龍廟
頭角蟠潛歲月沉腥風不散古祠深曾聞驚電開巗壁
常見屯雲宿殿隂蒼蜴吐冰藏暗穴彩虹收雨出長林
荒碑磨滅無遺事猶冠龜跗壓翠岑
屈原廟
古廟荒山暗水雲歲時歌舞感鄉民幾傷讒口方離國
欲悟君心豈愛身慘慘飛魂號帝闕冥冥齎志託江神
千年自有遺文在光焰長如日月新
題觧梁驛舍
三年去國苦飄零滿面風沙漫度春白日驅車無住客
青山當路亦為塵東經鹵澤初迎雪西出蒲關欲問津
何日投鞭尋舊隠雲間深訪牧牛人
過沔池驛
崤陵臯墓幾摧輪秋暮重過白髮新小雨廉纖能滑徑
亂山逥互欲迷人客心苦厭孤程晚驛舍頻來舊吏親
明日問途知更遠又須呼僕待初晨
過襄陽
表裏山川舊楚畿築關乘險事皆非槎頭魚盡無新語
峴首人亡失隠扉雲外煮茶僧室静江邊酤酒客帆歸
我來駐節無言久為愛春流可染衣
初至鄭州
二年青海困征鞍歸望天威咫尺間雨露忽頒西輔印
鴛鸞阻綴紫宸班往來擾擾無虛日應接紛紛祗強顔
吏責無窮人事拙夢魂時到舊家山
過臨晉縣適調發
半夜驚呼府有符河堧荒邑應軍須冰生垂血辭鄉淚
風漲飛塵出塞車千里饋糧人未返百丁團甲戶無餘
天邊旁午流星使更見河橋急羽書
韓退之舊業
城南舊業訪韓符門掩荒榛老木疎隂洞尚寒難駐客
短茅初葺未成居崩崖亂竹從欹倒糝逕飛花不掃除
舊集遠年今散逸蒼碑但刻馬鳴書
八月十六日後池上
竹戶深扄滿逕苔芙蓉落盡曉池開數番雨勢随風去
一片秋光入座來已老林蝉餘韻斷將歸簷燕強飛回
沙鷗時下知人意近岸相親眼不猜
种說山居
隠君奕葉為清門誅茅卜築歲已深池影青蒼山堕地
松枝夭矯龍出林六月取冰自鑿谷百壺進酒不論金
阮生熟醉無臧否今愛遺風杜曲隂
客來稚子出譍門㓗灑虛庭屢汲深西澤千塍連别岸
南山一帶是家林泉清野果浮蒼玉燈散靈峰見紫金
晚日已收凉氣動客歸相送步松隂(是日南峰聖燈現)
抱甕軒
擾擾誰知巧喪生惟君智巧不關心為能懸觧如莊叟
會識真風在漢隂閒笑重輕爭俯仰静忘身世任浮沉
堪嗟混沌亡來久今獨憐君踵息深
郊居
閒原渺渺散䟽襟風舞淵潛自樂生春到雲山惟杖履
日長天地獨柴荆百年雖健猶親藥一飯無多嬾問耕
常羡子喬仙馭遠笑悲滄海世人情
三月二十八日園中作
決決清溪漱遶堂興來隨意轉藜床畏人野鳥疑花動
收蜜山蜂誤酒香杏子帶鬚紅半抱藥苖退甲綠新長
風光須是閒時見身世今欣已兩忘
和夏日園中即事
雨過深園暑氣清拂雲松竹映重閽預期節物移承露
自驗方書採合昏片影有緣聊暫寄寸心無事得閒論
風光未信随流轉猶見飛花落酒尊
園中獨坐
高樹風輕葉影齊新荷破卷綠猶低日長松下少人到
坐久竹間聞鳥啼萬里驚波逢寳筏百年病膜快金篦
雖知赤水遺珠在問路襄城舉世迷
李氏園
城近斜臨南郭路地寬分得奉誠園垂竿引水穿回徑
種竹成隂補壊垣曉露不收荷已敗新霜將落柿初繁
天晴野曠秋風厲借榻虛堂負午暄
過李氏園
伊川北首始知春問路停驂僕候門垂柳萬顰梅一笑
蒼松四出石雙蹲高人舊隠家風遠祥兆開先國邑尊
(地名大宋川)昔歲往來曾駐蹕從臣遺刻在雲根
陸渾王秀才園
兩歲伊川擁傳行往來屢喜訪雲扄四時溪水喧巖石
六月山隂滿戶庭每到似開雙眼翳久居應滌百骸醒
露香浮座供賓餉凉葉生風野草青
和題屈氏園
密樹煙深綠映門入門清絶隔囂塵須知澤畔行吟客
便是林間散髮人山色滿楼何處盡花香過酒逐番新
東風時引閒雲到留作輕隂欲駐春
杜城陳文惠公園(有桂林亭)
杜曲西遊訪物華門前潏水渌涵沙南城天近無雙譽
北斗魁前第一家當日不知龍臥久今朝空羡桂交花
高文遺墨皆漫滅林下祠堂春日斜
和范君武出郊
九月天高客喜晴籃輿因興度溪行身逢樂歲留漳浦
心逐秋風入渭京日暖登場多稼熟桑隂具餉野盤盈
豐年社後多餘酒處處神林簫鼔聲
和人遊千金公主園池
溪流古堞帶林高林下行通小水橋但有春風催載酒
更無仙鳳伴吹簫花間鳥散驚藜杖沼際波回轉桂舠
塵迹尋餘思一弔楚魂飛盡不能招
後園小池
鑿地開方斷石根潤通草樹亦欣欣築基偏傍孤亭闊
引水初從曲徑分風約落花回近岸露垂欹竹滴圓紋
春晴山鳥常來浴淺處喧喧故作羣
城陬荒僻自開鋤野性難忘水竹居岸側星機榰錦石
波心仙仗立紅蕖閒中有客唯來鶴静去無竿不釣魚
八卦神靈今可問玄夫時出御輜車
和韓丞相玉汝登見山閣
丹青岌嶪冠鼇丘地闢天開洗百憂萬竅倚空號一噫
八川盤野會千流浮雲晚日悲餘翠廢苑荒陵怨暮秋
自昔登臨思善賦高吟豈向世間求
遊柏谷寺寄范君武
絶塞初歸喜澣休東城送客偶成遊山前欲訪青蘭若
林下初聞黃鷅鶹雙屨高窮溪水出一身輕共野雲浮
寄聲德操還能否炊黍吾過為少留
