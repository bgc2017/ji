書潏水集後
長安李履中世以儒業稱未冠取國學解自以年少十
年不試於禮部刻苦於學元豐二年始於時邦美牓登
進士第公既博極羣書士大夫皆勉就制舉公謂仕途
捷徑知義守分者不與焉可也遺書彭元發往復論難
終不易其操及從仕干禄不以貧爲身謀當是時朝廷
方欲經理靈夏時宰誘公以侍從而薦於上公毅然不
就對故作兵餽行有不知何人畫此計徒困生靈甚非
策之句後涇原路乞造戰艦五百艘姚麟乞造戰車三
百輛公時爲熙河漕被旨專監眎奏以謂實同兒戱辨
數利害力詆其非是上察知其言忠遂罷其役其為王
翦將軍廟記云自昔凡有深謀遠慮老成審的者於天
下事不肯輕動新進後生不思遠圖易其事其不敗者
鮮矣蓋譏生事於西戎者公以通儒喜論事而每執正
議不爲勢利之所移奪居官行已咸取則於六經而尤
䆳於易至於星歷五行小說百家罔不研精求是故時
輩多質疑問難當代名士如張芸叟李成季王子發先
伯祖穆父皆文字詩友也予嘗謂古之學者本志於道
而後世假以爲利民之資其不爲利動者曾無幾何孔
子曰古之學者爲己今之學者爲人至若履中亦可以
追配古之君子矣其孫龜年龜朋出遺集四十卷予熟
讀其文想見其風采姑摭其大槩而志之公諱復以字
行關中關中稱名儒者必曰履中也官至中大夫集英
殿修撰其行事之詳備見于史譜云乾道癸巳歲閏正
月辛丒吳越錢端禮書
象祖嘗讀樂靜先生詩云結交賴有紫髯翁鶴骨嶄嶄
爛修目五言長城屹千丈萬卷書樓聊一讀蓋言潏水
先生也曩先祖觀文見先生之集嘗摭其大槩而志之
又爲之說曰予讀歐陽文忠公集古錄見由漢唐以來
士之有德行文章功名事業載於金石不見於傳記不
可勝言後世冺絶無聞者多矣豈真無聞耶蓋繫乎幸
不幸也如潏水先生其學術淵源其文章爾雅其議論
醇正烏可以不傳於世昔揚子雲作太玄嚴尤謂桓譚
曰子嘗稱揚雄書豈能傳於後世乎譚曰必傳顧君與
譚不及見也後四十餘年法言大行則信知天下自有
公論傳不傳時有隱顯爾先祖帥會稽時欲刊先生之
集期以行遠未幾奉祠歸不克就象祖今於上饒郡齋
刊之從先志也淳熙癸夘十月既望郡守錢象祖書
題潏水集後
潏水先生道可宗清詩華藻亦云工欲知派别從何出
具載邦君大集中徐衡仲
