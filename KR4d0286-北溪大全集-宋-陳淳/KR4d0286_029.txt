







　　欽定四庫全書

　　北溪大全集巻二十九

　　宋　陳淳　撰

　　書

　　答林司户一

　　所喻目今讀大學甚善不須别立意見晦翁章句訓詁
已示學者一定之凖只直按他見成底熟就裏面看意
思滋味便見得無窮義理出焉凡義理都藏在字裏面

不須只皮膚上淺淺獵涉過亦不須旁生枝蔓支離反
枉費工夫都無益也此書却是羣書綱領而節目分明
說得親切於此得焉則讀諸書有所統攝而不至於泛
濫無歸矣

　　答林司户二

　　承喻日間讀書課程可見用志之篤甚善但讀書貴精
不在貪多論語中既未有得却難讀孟子葢論語中聖
師所說句句皆是切身操存涵養實語如規矩凖繩之

陳列使人跬步不敢放如布帛菽粟之衆使人服食之
而不能舍如太和元氣之氤氲磅礴襲人肝腸肺腑而
不自知須當把作切已體察優柔饜飫於其中使吾胸
中於是理實有所得則根本立而基址厚矣然後讀孟
子以開廓發達之乃能令人器局恢洪而意脈條暢葢
孟子見得道理明明朗朗七篇中多是發揮充拓體驗
之端不有以翕之孰從而闢之不有以聚之孰從而散
之若在我者未有根基而遽躐進焉只將蕩無執守恐

易流於疎濶而無縝宻之功矣近思録第一巻皆隂陽
性命之藴最為難看未可入頭便硬穿鑿去須且將易
曉段子理㑹未曉段子且放緩亦無妨從第二至第五
卷皆切身功用處最宜熟與究㑹及十三巻辨異端之
說十四巻明聖傳之統亦兼為之參考詳玩俟有得焉
然後其他皆可以次第釋矣通書簡奥亦未可驟讀史
亦宜且放緩葢欲應舉者不得不急於觀歴代故事今
既不脩舉業急之何為反見繁雜無補於身心必須四

子兼詩書皆通後胸中權衡一定方可及之乃能真有
以斷千古是非之情而資異時盛大之用不為虚讀也
所病収心之難此亦何難之有程子曰人有四百四病
皆不由自家只是心須教由自家葢心之為物虚靈知
覺所以為一身之主宰也身無此為之主宰則四支百
體皆無所管攝視必不見聴必不聞食必不知其味矣
然所以為心者又當由我有以主宰之我若何而主宰
之乎所謂敬者又一心之主宰也敬若何而用工大學

或問集程門諸説已明偹矣葢心神明不測出入無時
莫知其鄉惟主於敬則便収斂在此澄然無事矣来說
乃謂敬極難下手做如整齊嚴肅戒謹恐懼猶可勉為
而主一無適常惺惺者難勉為也毋乃分析之過却是
未曾下手如實下手做只整齊嚴肅則心便一只戒謹
恐懼提撕警覺便常惺惺在此不可以他求而二觀也
又謂主一事無適他事固可若心主這一事無適第二
事為最難不知謂事者是何事耶若是物欲私意底事

合下便須一刀截斷了不可接之上心来若是當然人
事所不容廢底則亦自有輕重緩急先者輕而緩後者
重而急則當捨先而應後先者重而急後者輕而緩則
所應自有次第隨物各止其所何容膠膠紊亂乎聖賢
主一之功到是雖日用酬酢千條萬緒為之千變萬化流
行貫通而吾之所謂一者固常卓然一定而不亂何但
拘拘於二三之無適而止乎所病者只恐平日所以為
持敬者不力素無真積力久一顯微貫動静徹終始之

功或作或輟方暫爾一念之整敕而遽責以全體之寧
定則亦難乎其為效矣然又不可以偏主而居敬窮理
二者實為相須葢心具萬理能敬則心體昭融而萬理
呈露至於窮理之精明則又所以達吾之敬而瑩吾之
心敬直乎内則清明如神理徹乎外則知止有定於是
時也一毫私意無少萌焉一毫物欲無少留焉若所謂
茫茫無所不之者所謂思那事又惹起那事憧憧無止
息者所謂未一瞬間又在千里外者所謂静坐一時幾

出幾入者所謂愈見散漫無収拾者所謂讀書易忘應
事多錯者所謂鐘聲未斷巳在别處者所謂心游千里
之外而身在此者所謂愈把捉愈易走作者許多等類
諸件並是書中問語皆是私意物欲底心由形氣而發
乃即舜之所謂人心者而非降衷秉彛正心之謂至此
自當恬静退伏一惟道心之聴命矣寧復尚有竊發為
吾病乎文公敬齋箴孟子心箴及大學或問正心說與
明道定性書皆要切語可為収心之助併列座右交規

互警然操縱之權實在我而巳我自不能為主而聴其
所之亦何以我為是雖區區外求扁鵲華陀神竒醫治
之術亦末如之何也矣

　　答林司户三

　　前書所訂改名可否異同之論良見不外然此亦不甚
難決今只據朴實頭論之須原其命名之初若先世只
是偶然與儒宗同而所主别有意謂此亦世俗常情之
事與儒宗自不相干不足為怪則其所命已定之名自

不容輕以私意改易只依舊名舊字一循其初固無妨
害而亦不須委曲囘互妄以私意杜撰出希慕儒宗乃
先人所囑而别為新字以副之是又誣其親而以偽道
事之者也若先世果在於希儒宗以為名但一時不及
細意其直犯儒宗之為不遜此則先世有尊徳樂道之
美而未盡善者也不改則反以彰其先人不學無識之
陋改之則有以成先人之美而蓋先人之愆是乃以聖
賢禮義事其親而為孝正大之道也此其幾非外人所

得知而亦非外人所能決只在賢者自度於心而自為
之決爾其餘名齋等所囑皆是標榜虚心非聖門志道
據徳朴實頭做工夫底事聖門實學綱條節目布在方
冊昭昭不紊惟實用工者一一循序俛焉孜孜真積力
久便知趣味無窮而不能以自止矣外此區區一切沽
名之説皆非愚之所知而亦不敢以相授與相率而為
偽也

　　答林司户四


　　再訂仁之為義已說得明穏不走作更不必就上穿鑿
恐又支離且只如此涵泳久久熟後自當有長進通透
便自有的然親切不可移易處安仁利仁巳剖析得明白
但安利二字須只就約樂處合看方見得本旨之親切
不可開看便疎了無意味安仁者仁已是已内物此身
都從容天理中行而無適不安久處約亦安長處樂亦
安利仁者仁未與已一然巳真知其為至寶深貪極愛
而不易所守久處約亦不易所守長處樂亦不易所守

不以其道得之集註謂不當得而得之其意已明白矣
葢以君子所為而得富貴是有當得富貴之道也若附
權倖而轉官以賂求薦而改秩則是不當得之富貴此
等富貴吾所耻故舍之而不處以小人所為而得貧賤
是有當得貧賤之道也若脩身謹行而愈遭困匱抱道
守義而竟淹下僚則是不當得而得之貧賤此等貧賤
於我何病焉故安之而不去若貪此等富貴而求處之
則是其中為富貴所動厭此等貧賤而求去之則是其

中為貧賤所移是葢本心出逐物欲而自離其仁巳無
君子成徳之實矣亦何以成其君子成徳之名乎下面
歸重說依仁存養至宻之功又示人以所當著力要切
處有志於仁者不可不熟玩而深體之也

　　答蘇徳甫一

　　大抵自古聖賢平時所以孜孜汲汲於此學而不容一
日廢者非有他也只為此身中有至珍至貴底物事不
欲自毁壊了須為之成就保全達則與天下共之不克

行於時則垂訓以傳方来如此而巳矣如賢者之質湛
然無世俗之好最為近道而又有志於此不肯以庸常
自處是其於邪正之大分巳卓然不迷其所趨矣惟願
立此志之堅常以顔子所謂舜何人也予何人也有為
者亦若是孟子所謂舜為法於天下可傳於後世而我
猶未免鄉人為可憂者自激厲不埋沒不退轉然後循
序用功以副之自格物致知以正心脩身如大學明徳
之次第自學問思辨而篤行如中庸擇善之節目而其

所以進學之要處尤於思為著力凡讀書一言一句皆
當思聖謨賢訓引而不發不思則不得也日用應接一
事一物亦皆當思天理流行事事物物無所不在不思
則不得也至其所以為思則勿浮淺勿散漫須是懇切
精専葢不懇切則無以抉開縫罅而探其中之藴不精
専則無以鑽入堂奥而詣乎理之至故管子曰思之思
之又重思之思之而不通鬼神將通之非鬼神之力
也精神之極也若有大疑義苦不通處則記向一邊俟

㑹行剖析前日所謂看小學者葢古人大學工夫須於
洒埽應對進退中立根本今亡其書晦翁所集姑以補
亡然其開示人以為學大義綱條有序於學者尤為有
力且其言明直讀之知學之大義如此有个基址則做
大學等工夫有所係屬不為懸虚如大學或問中一段
説諸書次序亦不可不循序速理㑹過也其他須相見
進一級則講一級不能預及

　　答蘇徳甫二


　　向者自閩入浙區區經厯道途所接峩峩偉偉誰非時
豪習尚誰肯回頭作此念者而賢者獨甘心焉可謂卓
然於流俗之中不隨波而流不逐風而靡不肯作尋常
士類矣矧今時累巳脱正可著功成就此美志勿謂身
事已了不足加意徒為此虚勞此便正是作臯益伊傅
周召等事業規模也平日一一排定在此一旦當路舉
而施之如探諸囊夫豈淺淺俗吏私智所杜撰胡撑亂
拄謂為致君澤民之術哉聖賢之學與科舉之學事同

而情異同是書也同是語也科舉之儒専事涉獵剽竊
以粧㸃時様取妍於人只如工賈門一技藝不見裏面
真實滋味聖賢之學件件都是實工夫無非切已分事
所以成就吾道義二者意趣甚相判今格物時取聖賢
之書讀之須字字句句都從新虚心理㑹勿以舉業舊
意見先主於中細觀其指而徐玩其歸則聖賢平正廣
大之意可得而見矣駸駸不已異日到真有躍如於前
則手舞足蹈自不能止矣賢者日下雖有廷課關念然

此等文字如章奏儘可肆筆不比方州省闈程度太拘
拘自無相好絆處賢者以為如何

　　答蘇徳甫三

　　所喻日来病痛在於泛觀博取而無精切篤志之思根
浮脚淺而無沈潛縝宻之味似做不做若存若亡可謂
切於内省者矣然此亦何足深病所病者工夫之未加
焉爾不知吾友日間如何作工夫而朋輩時相来往者
又如何其切磨夫學正貴乎博而不貴乎泛葢道體髙

明廣大非可以單寡聞見求而聖心精微嚴宻未可以
一二窺覘得故學者用工須有次序而不可泛泛而其
循序而進也又須勇往而不可悠悠文公表出近思録
及四子以為初學入道之門者姑使人識聖門蹊逕於
融㑹貫通以作則權度去讀天下羣書究人生萬事特
其始進綱領之一端非謂天下道理皆叢萃該備於此
可以向此取足便安然兀坐持循把守以為聖賢事業
盡在此無復他求只恁静存動察一直熟將去便可造

道成徳運用施為脩巳治人齊家理國無往而不通耶
是大不然也凡學未到聖人從心地位須只管做工夫
去一層了又一層不可萌計效之心如格物只管格將
去須無一物之不格而未可計效望物之已格致知只
管致將去須無一知之不致而未可計效望知之巳致
自四子等數書之外所謂經傳子史諸屬一件各有一
件指歸須循序件件從首至尾更將此道理充廣去逐
一勘驗其異同得失是非邪正淺深疎宻各有歸著然

後道理自然愈見精明親切而其最𦂳要却是常反吾
身心著實體驗其有無欠缺體用之粗符與不符常切
切照管勿令間斷内外交養表裏並進所謂博學審問
慎思明辨篤行五者之功自粗而精終始循環俛焉日
有孜孜斃而後己者何可只髣髴覷得个些少一撮底
道理便欲依靠其即至所謂精切篤至深沈縝宻之功
非惟計功謀利之私巳為害道此正猶朝植一尋之木
而夕遽求其至霄漢之髙今日覆一簣之土而明日遽

責以齊嵩華之壯萬萬無此理亦何怪乎根浮脚淺無
可據之地乎程子曰學者識得仁體實有諸己只要義
理栽培如求經義皆栽培之意又曰須大其心使開濶
譬如為九層之臺須大做脚始得果能如是栽培則植
根日深而愈深果能如是開濶則立脚日壯而益壯若
未嘗栽培而病根之浮未嘗開濶而病根之淺亦空勞
心力而巳此病非特吾友為然迪父諸友輩皆到此一
證須趂妙齡精力做工夫正其時所謂潛心大業者正

在此如只孤孤單單窄窄狹狹去看道理但見左動而
右礙前觸而後窒便是欲做不做若存若亡更無復有
長進之望亦無可加醫治之功矣





　　北溪大全集巻二十九

