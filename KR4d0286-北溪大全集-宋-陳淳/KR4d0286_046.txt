







　　欽定四庫全書

　　北溪大全集巻四十六

　　宋　陳淳　撰

　　劄

　　上傅寺丞論學糧

　　某伏以判府寺丞下車首先篤意學校風化本原以教
與養不可偏廢謙謙訪及利病因竊博采内外僉言叅
賛耆老公論皆以本州學糧古來號爲天下豐羡大觀

政和間教養五百額後减殺至二百員淳熈甲辰乙巳
間田教全年破供無旬休節暇及堂試日並皆造食常
綽然有餘及有學糧官後一年二補每補僅破一百日
食况又累政撥田入學乃常告匱至有今日之極其故
何邪大抵始者非天雨鬼輸而來今又非氷融雪消而
去皆係乎其人若非監官之耗蠧則庫子之盗竊非催
科吏之蔽欺則輸納户之欠折今惟先攷䆒府庫失陷
之弊以清學糧所聚之地則日下便可以蘇醒有濟繼

又兼整理田畞失陷之弊以豐學糧所出之原則日後
益可以久逺無壊謹畫一開具于後少禆采訪之末幸
賜台覽

　　一學糧庫不在學之弊

　　本學倉庫元皆在學見有舊所存在因癸酉詔通貢院
引試黄推官桂遂搬出錢糧權寄軍資庫試後因循不
復搬回然在軍資庫與學隔越易生情弊湯推官政内
嘗爾士子有請搬回在學未及一年復爲胥軰轉移而

之軍資庫今莫若仍舊在學此乃十目之地庶幾諸弊
不生

　　一庫子兼管他庫之弊

　　學糧今在軍資庫内與歲計共一庫與増鹽庫相接聯
見是吳深一名充三庫子軍人或借請歲計錢吳深常
將學糧錢代支及或用鹽錢又將學糧錢借撥擅於移
易如此所以致滲漏消折今若移學糧庫在學則免與
諸庫混雜只差吏人一名專掌而無兼他庫事則可杜

移易借撥之弊矣

　　一催科不嚴之弊

　　村民佃租爲數不多其欠亦少惟在城抱佃之人自五
緡十緡至三四十緡者或以假儒或以勢族或正官户
或宗室偽名多方計嘱司吏如今年秋收已畢却遷延
不輸至明年新租之起尚納未盡新租既起催則舊欠
不復督更拖一二年便望赦恩蠲放矣此學糧所由欠
折今革其弊所爲催科之限須如州司納子㪷錢責之

正額典貼一年拘催一年以取足爲了當不許過期拖
欠有賞有罰如此則承行者無不效力而欠户難隱蔽
矣

　　一學糧典貼盗用之弊

　　本學催租只差齋僕葢懲吏卒下鄉之擾也用之既久
弊所由生村民居逺或以租錢付齋僕齋僕不爲輸納
典司吏通同使用遂免㸃檢違限書吏亦往往兠攬在
脚盗用監官稍緩比校期㑹則積欠愈多設若監官令

典貼剗出欠户彼既甞用過佃户之錢却将欠户姓名
隱匿逺鄉村民但知有齋僕司吏手寫領榜爲慿而剗
欠又不及之其在城抱佃之人每月以錢賂司吏名曰
帳脚覆䕶不催或以一半租錢私付司吏遂不復責之
全納此皆監官無比校而程限不嚴之故今革其弊須
逐年全録佃户姓名作三冊子其一監官所其一學官
所其一在學常嚴程限比校如有懶催不登數者監官
或不紏則學官當徑申州如此則催科一一分明可無

漏落倖免者矣

　　一納米之弊

　　本學輸納被佃户作弊米變爲榖榖變爲錢大斗變爲
小斗百足變爲百省其來已久向者白米之納倉厫盈
溢陳陳相因近來不過年納二百餘石僅可以周一補
造飯繼後一補則官庫支錢就米鋪糴錢既不時給鋪
户皆臨時供惡濕之米葢由納米之日㪷子與典貼取
裹足太重一石至費六百文佃户苦之遂計嘱減落米

數祗作錢納如遊洋一庄租來納白米米又精良去年
湯推官臨替却計㑹納錢是致學糧米數又須減少外
有合納本色之户多遷延不納至來春却圖折價折價
既行又不鋪錢此皆在城抱佃之人百端計嘱司吏通
同作弊遂至學厨一旬有三五日不造食今革其弊須
覈實一年合用若干米取元納米精良處籍定其數俾
永輸本色仍減輕裹足立爲定制而嚴禁胥徒之横取
然後人户樂輸而年間可以足用矣


　　一庫子受納之弊

　　舊學中受納監官給一到庫印與職事收每日有人户
納錢到庫庫子交收訖即批上都厯職事遂將庫狀就
都厯上合同打到庫印付人户去及人户取鈔時將庫
狀比都厯上合同方給鈔與之此更無可容弊處後來
庫子爲見其中無所取乃轉移監官毁職事印只給一
印與庫子自打庫狀從此遂無稽考如有一日或十户
鈔到皆是自印庫狀付佃户去其實只將五户納入附

都厯而餘五户别作小草簿私記姓名爲盗用計官司
無從而知但云鼓門下抄附納錢有總厯皆本人自抄
附已有登帯然鼓門抄附所納佃户姓名錢數不曽申
學糧官學糧官亦不曽就門頭取㑹一日有若干人錢
數是致庫子公然盗用一半不入都厯誰敢詰其端由
此觀之庫子私記小簿最是作弊要處藏之甚秘如去
年春庫子楊茂冬則陳起一年首尾盗用數百緡或下
獄或逃竄皆以私領佃户錢不入厯之故亦獄司不測

打開私櫃攫取私記小簿鞫之乃獲知其狀情然其錢
竟無復追補今若移庫在學并依舊差職事於受納時
親就都厯打到庫印則此等盗用諸弊無容作矣

　　一庫口樁錢之弊

　　納錢權樁庫口至晩監官須入庫收藏或請職事監收
今多閱日不曽搬入收藏吏人埀涎無不潜移盗用則
是官司以錢付盗手而非盗者之盗用官錢也

　　一驅磨且從近年


　　主學糧前後亦多美惡不常如甲子年間在黄判官景
淵手多有計校減下租數然未到無支梧處至癸酉甲
戌間在敖教政内俸錢猶依舊例定於本月初六日支
食錢定於旬日給嵗暮又預出來春兩月錢與人爲歲
節之用亦未聞以匱告及丙子後入湯推官政便支遣
不行或春季錢至秋而後支或秋季錢次年而後給縁
是湯推官不了胥輩多作姦弊不曽知覺且時受其蕉
布吉布厚貢每以十疋爲束因遂鉗口無復檢㸃矣豈

知蕉布吉布等物即是學糧錢換名邪至任滿之末有
人户錢被吏人領去在已以百貫爲率而不到庫者有
欠在人户分上只厚賂吏人庇葢而不復納者葉檢院
見學糧大欠闕不與批書責其填補未幾而權要之書
至復與批書去新官交印乃曰前事吾不理於是諸作
弊老姦巨猾網漏矣今幸遇天開日明若未能從逺年
驅磨且近從湯推政内丙子年以來委清明官驅磨其
出納之數年間所納若干所出若干一一嚴核其實則

諸般滲漏侵盗情弊皆瞭然不能逃矣

　　一主學糧時擇清明官不可拘在一司

　　學糧専在一司掌管則官無常人有公清者有不公清
者有明曉者有不明曉者幸而遇公清明曉者則才有
樂育之喜士無不飽之嗟不幸所遇非人則其中姦弊
紛拏膠轕惟隨時選擇曹職中清明者主之至或滿去
則又聴學中公論推薦曹職中清明者代之而不拘定
在一司此窮則變變則通之常道果如是則管學糧常

得人而士子常沽國家教養實惠矣

　　一教官與錢糧官通知出入之數

　　學糧收支出入固當責之監官而稽攷叅驗權當在學
官若學糧官主錢糧而教官只知教導各不相通財則
已匱而教官增額太濫錢當給而學糧官反以窘乏爲
辭前此教官亦嘗檢㸃學糧同簽押似乎通融而權實
不在教官及湯推官禀白州郡復不令教官與檢㸃而
錢糧官始專其權以自恣矣


　　一學糧典貼及庫子須擇人充

　　舊來典貼及庫子皆都副吏保明選差正額手分貼司
謹畏有家地底保人充後來所差不擇多用㑹子數百
求之縁其中可以作弊大有所獲之故老姦巨猾一入
其中肆行盗用無所顧忌寒士更莫敢誰何必欲選差
宜從舊例

　　一虛蠧學糧之弊

　　舊未有錢糧官差龍溪縣尉受納有茶湯錢舊置武生

員以兵官爲教導有教導錢今尉司無與受納而供茶
湯錢者如故武生員廢已久而供兵官教導錢者猶昔
果何爲乎

　　右關府庫失陷條件大槩其間情弊頗多未能
悉知更在委清明官以類推䆒先且從湯推官
内三年來驅磨其出内之數復移庫置學中擇
謹畏人吏專掌然後即諸宿弊一併洗清之則
府庫之失陷者可以立振矣


　　一學田圖籍有青冊子可按爲凖

　　本學田元租有大觀年間圖籍傳之既久頗有遺亡不
具在淳熈戊申間黄推官渥主學糧注意覈實爲久逺
計申州重造圖籍每莊保田各差職事一員副以官牙
一名書吏一名畫匠一名前去地頭打量歩畞圖畫田
叚紐定租數類爲簿籍名曰青冊已公平明允可按以
爲凖一正本藏學糧司一副本寄軍資庫及黄推官滿
去諸姦弊即復旋生今已三十餘年田租數數更變未

委此青冊尚無恙與否恐有惡其害已而去其籍者今
宜速契勘此青冊果儼然無變動必按其圖以覈今見
在之田按其數以覈今見在之租則凡今之不如舊者
皆可從而整理矣如其無足慿則重差人造圖帳亦不
容廢

　　一累政撥田添學糧

　　前郡守自傅樞傳侍郎俞監簿莊侍郎趙寺丞諸公屢
撥廢院田添助學糧或二百斛或三百斛又在青冊租

數之外具載碑記分明年間用度宜有寛羡而乃日甚
焦熬何也此等田若例遭作弊曖昩則方近接耳目未
至無稽考處不可不覈定數附青冊子爲傳逺計

　　一田租减落之弊

　　本州學糧元號萬餘今年間所入僅止七八千而已葢
緣三十年來累被姦猾佃户計嘱司吏於錢糧官臨替
之日假作抛荒逃亡詭名入狀計較减落田租承佃依
舊只是元佃本人然租簿所批附減落之數不過只是

司吏自注有何勘㑹慿據有何經官印押大抵都是作
弊莽鹵所以大至失陷今欲一一整理須先多散榜諸
庄保内許人户告首其隱沒之數者與賞佃或自首其
元數者亦與元佃及趂春工未動許人増租改佃務以
青冊元業爲率則學糧庶乎可復舊矣

　　一田租瞞減之證

　　湧口莊元係莊氏捐百斛租田以助學糧具載學碑始
者每壹桶㪷納錢一百五十足中間將貳桶㪷析爲三

官㪷納錢三伯足有舊鈔可慿後來佃户郝謙之蔡恭
叔林容等計較將每㪷壹伯足作七十價輸納今元佃
見在無恙而租錢乃至三變然其間亦有人户分佃如
陳髙黄進者目今尚每㪷作壹伯足納官比郝謙之等
瞞官頗多豈有一項租田却有兩價按庫鈔相校爲弊
灼然上項本末莊氏子弟備知端的其他莊田情弊亦
多類此舉此一端則他田情弊可以類推

　　一學田有偷賣者


　　村民有世佃學田上世祖父立&KR0848;書遺後人載所佃學
田與諸子分佃至再易世後又再至分佃&KR0848;書而不聲
說是學田又易數世後子孫不復知其由以爲祖父産
業遂立赤契與人户交關而無可奈何矣若明皇莊田
是也

　　一學田有偷占者

　　本學田有一叚在城東之村七里曰赤嶺圖記分明而
無有的知疆界之所在遣職事出地頭訪之居民皆曰

無之又以圖記細考而物色之乃覺其爲武斷鄉村者
所盗據居民葢畏憚而不敢言然此叚竟亦無如之何
一學田有偷入帳請買者

　　本學官洲庄田有三洲年科占穩榖一千五百斛其中
大者曰北洲該納九百六十斛次二洲共五百四十斛
今北爲洪水流崩未有拄應淳熈間趙師洽捨田入學
其田下㳂生泥淤學中歲收萵草錢一百九十一貫殆
未足以裨補北洲所崩地位近縁謝念二念九盗刈萵

草斷罪挾怨欺罔顔知縣宅唆令幹人計較入帳請買
顔宰最是潔白之官一時爲村人所誤納錢請買豈有
本學㳂生泥白而可以入帳請買乎近又計較林廷秀
詭名増三百石租撡佃彼官洲佃户父祖世居在彼或
有海濤衝突隨即補治久而輸納無欠豈應爲謝念三
計較詭名撡佃乎

　　右關田畞失陷條件大槩其間情弊頗多未能
悉知亦在委清明官以類推䆒於府庫既有倫

序之後必又相繼按青冊子田圖租數從根本
處整理若明白易見者先與之正定其經界或
曖昩難知者徐爲之爬梳其條緒務要如青冊
子元業則田畞之失陷者可以復還矣













　　北溪大全集巻四十六

