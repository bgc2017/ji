







　　欽定四庫全書

　　北溪大全集巻三十七

　　宋　陳淳　撰

　　答問

　　答陳伯澡問論語

　　問程子說作經之意

　　到經明後方知得作經之意識聖人心體方知得所以
用處今不必指定為證


　　問學而時習之

　　集註數語須當詳玩所謂明善而復其初者其中極有
含蓄乃兼知行而言非謂明善便是復其初也學自是
兼知行工夫豈但明此善而己哉

　　問不亦樂乎

　　此正孟子所謂得天下英材而教育之之樂也盖人皆
信從則是道所傳者衆吾中心之所願者惬矣豈不快
樂也哉不干人共樂事


　　問說無迹樂有迹

　　説者得此理而活說自形見有迹樂者胷中快樂形容
不得何迹之有非因恱之發散也

　　問學之正習之熟恱之深

　　學之正則路不差習之熟則學在巳恱之深則樂作矣

　　問不和不樂

　　鄙者麄俗自是乖戾安能和詐者機變膠擾安能樂

　　問孝弟為仁之本


　　行仁只是推行仁愛以及物須從孝弟處起盖事親事
兄乃愛之發所最先處以是為根本然後可及民物所
謂親親而仁民仁民而愛物也須認定此意熟看不必
支離

　　問犯上者鮮

　　一言稍不中節便傷父母之色便是犯上豈是易事

　　問心之徳愛之理

　　愛之理即是心之徳非於心之徳之外又别有箇愛之

理也但心之徳就體言愛之理就用言須兼兩語方圓

　　問為仁之本

　　此第一仁字合如此正解然仁字隨處用又有淺深此
為仁只以仁愛而言不必深看

　　問木神則仁火神則禮

　　此神只是氣之伸只以五行分配而言不必重看

　　問惻隠貫四端

　　貫是穿透去不可分先後就羞惡恭敬是非中只看真

情所發懇切處便見得惻隠相為貫通

　　問仁活物

　　心是箇活物仁便是心中活底道理所以謂心之徳

　　問論語或問中說仁與巧令氣象

　　仁者中有實徳自是渾厚慈良巧令者言輕貎輕外事
虚飾自是輕浮刻薄氣象自明何用過索

　　問忠信

　　盡已之謂忠是就中心處說非指其發於外也以實之

謂信是就言上說非謂所為之事理也

　　問五常之信與忠信之信同異

　　信之得名只是實而巳五常之信以心之實而言是其
體忠信之信以言之實而言是其用非有二物也

　　問賢賢易色

　　易色是改易其好色之心正如中庸逺色所以尊賢之
意不必將好好色来摻

　　問忠信與誠


　　忠信是人做工夫處不誠無物之誠亦是就人工夫言
若誠者物之終始與誠者天之道之誠則以自然之實
理言當隨處看

　　問晦翁平生㫁義分明最得延平此一言之力

　　晦翁平生㫁義分明最得延平此一言之力如東莱則
正坐此病

　　問節文儀則

　　四字相對說節則無太過文則無不及則定法也儀在

外有可觀則在内有可守宜細玩之

　　問不患人之不已知患不知人

　　不知人則人之是非邪正不能辨故賢者不得親不肖
者不得逺所以為患也

　　問其言微婉或因一事而發

　　此乃說詩中其他言語如此便證見思無邪一句為直
指全體自明也

　　問知天命


　　天命初無甚𤣥妙處但學不躐等且等循序逐件理會
事物當然之則若果知之明而無所疑則更推上一層
其所以然者便自瞭然矣

　　問生事以禮段

　　須熟䆒以禮事其親之正意始終一以禮事其親則為
敬親之至矣然若何而為以禮事其親其中節文纎悉
委曲多少事皆不可以不講也

　　問父母唯其疾之憂段


　　凡集註有二說者當以前說為正後說雖於文義亦通
終不似前義之為長爾此章乃發父母子情之真切處以
感動之使之起孝起敬自不容巳亦可見聖人之變化
人有道矣

　　問夫子答子㳺以敬子夏以愛段

　　愛敬固是兩盡須深䆒其所以為愛敬之藴不但口咬
此兩字而已

　　問武伯多可憂子㳺狎愛子夏直義


　　武伯諡以武為人自可卜子夏只於不可者拒之一節
及北宫黝似子夏底意亦可見其氣象端嚴子㳺亦未
至於狎處但警之恐其流如是爾

　　問顔子不違如愚段

　　延平發得固明白亦須自體認得洒落方見趣味盖聖
人言語皆從大本中流出雖一言半句若常談而莫非
妙道精義所形見他人聞之只如平常豈曽識破顔子
工夫至到見識明睿其於夫子之言耳纔聞得口不待

說而心中了了如氷之融釋隨入隨化此理洞然呈露
自成條理不復疑礙所以雖終日言而意㫖相契不相
違背此於聖人耳順地位雖未幾及而已同是一般趣
味矣来說雖隨文解析終不免牽強未見洒落處所謂
坦然由之而無疑者只是見得此理明甚坦然平步進
去更無阻礙爾亦未說到安行底意恐不必過為是支
離也

　　問觀其所由段


　　觀其所由是就意之所從来處看察其所安是就心之
所安樂處看意是發端處心是全體處

　　問温故知新段

　　知新是心中有得於是理巳覺悟曰新云者是日毎有
得而學能日進所藴未可量也故可應學者之求曰可以
猶云足以之謂何必又生方僅而非有餘之說以汨之
乎恐涉支離而晦其正意矣

　　問學而不思則罔段


　　學統言之固是效先覺之所為今就近言學只是學其
事思是思其理學是身去學思是心中思

　　問子張學干禄段

　　慎乃不放縱不輕忽之謂非方為之審擇而亦不必說
僅能寡尤悔而未至於純尤悔豈易寡哉恐轉見支離
而不得其所以慎言行之趣矣

　　問舉直錯枉段

　　好惡情也好直而惡枉則情之由性而發者也不可混

雜無辨謝氏居敬窮理之云乃因而及之其實此二者
聖賢之要訣大有工夫在未可以易視之

　　問非其鬼而祭之段

　　妄祭未是謟於其中趨媚以求福則謟也

　　問不仁如禮何段

　　仁不止言心須兼以理看盖仁者之心純是天理其從
事於禮樂莫非天理之所流行著見故玉帛所將皆吾
之敬鐘鼓所發皆吾之和與禮樂只是一物不仁之人

則本心亡而天理滅所謂敬本無有雖欲用玉帛以將
之而莫之能將所謂和本無有雖欲用鐘鼓以發之而
莫之能發便是禮樂不為之用而無如禮樂何身與禮
樂判而為二矣

　　問㳺氏程子如禮樂何之說

　　仁者此心天理之全體也程子正理之說雖寛而實切
却見得仁與禮樂相闗甚宻處然須更兼㳺氏人心之
說乃圓所以集註並言之也


　　問林放問禮段

　　儉戚雖非得中終是本之所在要須先以此為主而加
隆焉然後文以副之爾

　　問知其說者之於天下也段

　　此是最大節目難明處既有以明之則其他無有不可
明者也最疎逺難格處既有以格之則其他無有不可
格者矣所以於治天下不難也亦猶至誠感神矧兹有
苖之意豈謂只能如此便能如彼更不必用工夫心力

邪

　　問獲罪於天段說天下只有一箇道理云云

　　天即理也只是一物若所說則天與理為二矣夫天者
其尊無對而豈有容夫媚奥竈者之禱乎

　　問入太廟毎事問段

　　集註云雖知亦問則不知而問者自在其中然此章須
於聖人敬謹之至處玩聖人氣象

　　問射不主皮段


　　此章須玩古人尚徳不尚力之意乃為得其㫖

　　問子貢欲去告朔餼羊段

　　須知子貢意思未免計校涉於為利聖人則大義甚明
故㫁制直截如此

　　問君使臣以禮段

　　吕氏齊頭說本章之義已明尹氏作相闗說可以足其
餘意所以并取之亦不可遺也

　　問管仲器小段


　　奢而犯禮事目皆莫非在器小之内不待功業著不得
後方奢而犯禮

　　問局量規模

　　局量是就身上言局是格局其所存處量是度量其所
藴處規模是就事業言其所施設處局量褊淺故不能
正身修徳好奢而犯禮規模卑狹故不能致主於王道
僅相威公霸諸侯而巳二者盖兼内外體用平說以為
器小之證亦畧有先後但不可分明開了如蘇氏說得

不知大學本領所以局量褊淺處楊氏說得不能致主
於王道所以規模卑狹處須兼二說通看乃備其義凢
義當以集註為正如或問之書乃舊說不曽經脩更在
平心去取不可全靠為定論也如召陵之役以義服楚
最為春秋盛舉然細考之當時所以責楚者亦不過只
搜尋昭王逺年巳徃之事及包茅小小不供貢便休了
如僣王猾夏之罪實闗天地大經可以為興周之舉殊
不敢問着恐他未肯退聴便大費力無合殺也此皆是

器小之故須如大學局量規模乃為大器非王佐之才
不能

　　問純如皦如

　　二字正相反純則相濟如一而和皦則節奏分明而不
相侵奪

　　問韶武善美

　　美以功言善以徳言集註已分明揖遜征伐乃所遇之
時不同非干性反之故


　　問性反與樂何相干

　　樂雖由外作却與本人意思相合便是徳之影子不可
謂不相干也

　　問居上不寛段

　　觀字有辨明兩件底意此三者是根本切要處可以觀
人之得失若無其本則其他末處無可以觀其得失矣
必如此然後文義乃足矣

　　問久處約段


　　仁者智者之能處約樂只於安利處便見盖仁者安其
仁而無適不安久處約亦安長處樂亦安如舜飯糗茹
草若將終身及被袗鼓琴若固有之殊不以約樂為事
視外事若無有也智者貪仁如嗜利而不易所守在富
貴不能滛在貧賤不能移故久處約長處樂皆確然不
為外物所奪

　　問仁者心無内外精粗逺近之間段

　　内外以身分别内是裏面外是外面逺近以所在言近

是目前處逺是千里之外極天所覆處精粗以事言精
是入細底事粗是至麄鄙底事仁者之心日用間渾是
天理流行無一處不該無一物不貫何有内外逺近精
粗之間若見得仁分明此等處自曉然矣

　　問孟子中天下而立君子樂之所性不存焉與樂為
情而所性不存焉相類得失如何

　　孟子主意在所性不以行藏而有加損謝氏主意在盡
性以㤀情之累自不同矣但看文字只須隨本章直看

正意正意既明涵泳熟後自有通貫處最不要如此牽
東牽西引南引北胷中擾擾越見窒礙大義無由而明
如或問之書亦姑借以證集註之所未詳其與集註異
者當從集註亦不在旁搜横索一一勘定且須放緩將
見大體通貫後此等自迎刅而判不待勞心苦索矣

　　問强仁恐不能無易所守

　　强仁亦有淺深若用功深後天理有以勝人欲亦能確
其所守也


　　問程子公正二字

　　二字固須兼盡然亦相因非截然二物更須知雖無私
心苟不合正理乃私也雖或當理苟未能無私心亦未
得為當理也

　　問或問辨楊氏會萬物於一己之說以為僧肇之言
也段

　　世之想像理義者多好為此等大言以籠天下之物而
不䆒其實背理傷義無一可通或問辨之已悉矣原其

初亦是放孟子萬物皆偹於我之說而不得其㫖毫釐
之差則千里之繆所以至此

　　問富貴是人之所欲

　　不當得之富貴如齊不用孟子而欲養以萬鍾之類及
世人買官覔薦等皆是貧賤在天如何去得如不能安
分却非理求官營財便是欲脫去貧賤

　　問好仁惡不仁段

　　好仁惡不仁二者字固若以二人言然真能好仁者未

有不惡不仁真能惡不仁者未有不好仁但聖人於此
二者各極其趣而言之未有好仁者只知仁之可好而
不能惡不仁惡不仁者只知不仁之可惡而不能好人
底意恐不必恁支離也此處須深䆒如何是好仁如何
是惡不仁見得其中底藴方有益凡看文字只就字裏
䆒底藴不須就字旁生枝節

　　問實理虚理

　　理無不實非有虚也但人之聞見自不實爾


　　問程子實理者實見得是實見得非段

　　晦翁亦嘗疑此句記有誤實理與實見不同有那實理
人須是實見得也

　　問聞道非但知一理

　　聞道是真知非一二髣髴之可得

　　問謝氏謂不聞此而死則謂生而死者為吾身血氣
之為聞此而死則知生而死者乃道之出乎生入乎
死而無所復憂段


　　此言聞道者生死乃道出入而非血氣之生死故超然
無生死之累而無所復憂亦死而不亡之意盖異端驚
怪之論非儒者之所宜言矣

　　問士志於道段

　　志方求而未真有得安能保其無外役以分之

　　問佛有覺之理可以敬以直内是如何

　　覺只是未接物之前惺惺不昧也故亦可敬以直内然
細論之吾儒覺中皆是實理又非如釋氏空寂之云矣


　　問能以禮讓為國乎何有段

　　此章讀作三句為安上句至有字中句至國字絶遜者
禮之實一句最要乃以心言真能如此則自足以興起
國人之心矣集註文義不倒更詳之

　　問一貫段

　　忠恕之分不可亂忠盡巳是在我底恕推已是及物底
今曰就事物上盡巳心推將去則恐渾雜無辨若曰以
其盡已心者推將去則可爾


　　問更無餘法段

　　詳集註所謂自此之外更無餘法而亦無待於推矣繫
之天地至誠無息而萬物各得其所之下則更無餘法
是言巳盡之意應至誠無息句亦無待於推是應萬物
各得其所句

　　問一事各具一理而萬理同出一原

　　一事各具一理若易䆒也然一一下學欲徧觀而盡識
則未為易也萬理同出一原若難窮也然到上逹境界

則瞭然在目亦未為難也在學者用工須俛焉從事於
曽子之所以為貫而未可躐等遽求夫子之所以為一
譬之一貫散錢須巳數成十箇百訖與之一條索子便
都貫得若散亂堆簇未曽數著縱與之索子亦無從而
貫之矣

　　問君子喻於義段

　　義只是心之裁㫁而宜之理也利是利便只是討便宜
之謂凡所以行乎父子兄弟夫婦朋友之間飲食起居

言動之際纔有一毫涉於便已自私皆利也其事雖善
而有所為而為之如内交要譽惡其聲之類稍有萌於
中是亦莫非利焉不止於名位貨財之謂此特其流之
甚著見爾




　　北溪大全集巻三十七

