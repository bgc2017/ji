







　　欽定四庫全書

　　北溪大全集巻十六

　　宋　陳淳　撰

　　雜著

　　大學發題

　　大學一書古之大人所以爲學之法也蓋古者有小子
之學有大人之學謂天生斯人既予之以仁義禮智之
性矣而不能不壞於氣稟物欲之雜故必立大小學以

成之人生八嵗則自王公至庶人之子皆入小學而教
之以洒掃應對進退之節禮樂射御書數之文若曲禮
少儀等篇是也及其十有五年則入大學而教之以窮
理脩身處事治人之道若此篇者是也然去古既逺小
學之爲書今已不全而年之過者亦不能以復反矣所
幸大學遺篇猶或有存於漢儒雜記之間於今可見古
人爲學次第規模廣大而内外兼該節目分明而始終
有序蓋羣經之綱領而初學入德之門戸所最先焉者

也其首言明明德新民止於至善三者則又此篇之綱
領而自格物致知誠意正心脩身以至於齊家治國平
天下凡八事則又綱領之條目也學者果先從事於此
而有得焉則於其他經端若舉綱張目振領挈裘秩然
有條而不紊矣抑此書首三言者固當無所不盡而所
謂明明德者又通爲一篇之統體而止於至善則又總
爲一篇之極致繼言八事者固不容有一闕(缺)　　格

　　物之爲義甚博尤當有(缺)　　　　　　　　章在八

事中所關繫爲至要正天理人欲(缺)　　幾所由決君

　　子小人向背之路所由判必過(缺)　　　　實而守固
始可與言入堯舜之道而保其不(缺)　　桀跖之歸矣
兹其㫖意輕重之由屬又必從事於斯學者所當深察
而加勉乎哉

　　中庸發題

　　中庸一書子思子所以得聖祖之傳而發明之以詔後
學者也其名篇二字之義蓋取夫不偏不倚無過不及

而平常之理誠以天下理義無以加此而聖聖相傳無
以易此故特表而出之以爲萬世之所折衷其爲書也
始原於天命之奥而不出乎人心之近終極於無聲無
臭之妙而不越乎日用之常中散諸萬事或爲君子之
道四或爲天下達道五或九經或三重或禮儀三百威
儀三千雖至於位天地育萬物參贊元化博厚高明皆
莫非人事分内當然之實卑不失之汙淺而高不溺於
空虚蓋真孔門傳授心法而堯舜以來相承之本㫖者

但其全篇所以爲說下學之意少而上達之意多學者
必於大學論孟既通而後及乎此以盡心焉則卓然有
以會其極可與讀天下之書論天下之事而建立大本
經綸大經自從容而有餘矣抑子思子示人此篇大旨
必取智仁勇三者爲入道之門以智者所以知乎此仁
者所以體乎此而勇者所以强乎此者也而其所以爲
用功之目則必又以博學審問慎思明辨篤行五者而
弗之措焉蓋不如是則無以擇善而明善其智不足矣

烏能真識中庸爲何味無以固執而誠身其仁不足矣
安能依中庸而實體於我且將間斷之不常其勇復不
足矣又何以終此理於吾身與之爲悠久哉子思子之
言決不我欺此又從事於是書者所當循序而汲汲也

　　易本義大旨

　　昔者伏羲氏仰觀俯察有以見乎隂陽奇耦之相生交
換變易自然而然其勢若不容己於是作易以配之始
之爲八卦一乾二兌三離四震五巽六坎七艮八坤加

倍而重之爲六十四而布之爲圓圖則乾南盡於午中
而姤生焉坤北盡於子中而復生焉與天地造化自然
者相脗合因教人占筮以斷吉凶是時雖未有文字而
開物成務之道具矣逮文王係彖周公係爻而隨事叮
嚀之意始爲詳密及孔子(缺)　　　釋經乃專以義理
明之使人居則觀其象而玩其辭動則觀其變而玩其

　　占以求免於大咎雖因時(缺)　　　　　　爲心者並
行而不相悖雖其所發多因(缺)


　　所以爲圖象之妙者己具見於繫辭說卦二傳中矣自
秦以來書幸全於遺燼而道則晦而不彰其溺於象數
者既牽合傅會而失其源流其泥于文義者又支離散
澷而無所根著至我宋康節邵子之圖出於是乎伏羲
之精畫卦以示者始可得而見伊川程子之傳出於是
乎文王周孔之蘊因卦以發者始可得而明今晦翁先
生本義之書蓋又發揮邵圖之法象而申明程傳之旨
趣本末兼該精粗具舉推本四聖所以作述本然之義

而易道之盛至是無餘蘊矣其綱領備於五贊未可直
以占法視之也抑程子昔以傳示門人曰只説得七分
後人更自體究若晦翁是書其補程子之三分而上以
達于四聖之心也歟

　　啟䝉初誦

　　人自嬰孩聖人之質己具皆可以爲堯舜如其禁之
以豫而養之以正無交俚談邪語日專以格言至論
薫聒于前使盈耳充腹久焉安習自與中情融貫若

固有之則所主定而發不差何患聖途之不可適乎
予得子今三嵗近略學語將以教之而無其書因集
易書詩禮語孟孝經中明白切要四字句恊之以韻
名曰訓童雅言凡七十八章一千二百四十八字又
以其初未能長語也則以三字先之名曰啓䝉初誦
凡一十九章二百二十八字蓋聖學始終大略見於
此矣恐或可以先立標的而同志有願為庭訓之助
者亦所不隱也若小學洒掃應對進退之儀則又其

中始進之條也固朝夕次第從事而其端亦不外乎
初誦矣但其詳見於遺經者多或字艱而文澁非幼
習之便此須五六年外語音調熟然後可以爲之訓
焉慶元己未七月五日餘學齋書

　　天地性　人爲貴　無不善　萬物備　仁義實

　　禮智端　聖與我　心同然　性相近　道不逺

　　君子儒　必自反　學爲己　明人倫　君臣義

　　父子親　夫婦别　男女正　長幼序　朋友信


　　日孜孜　敏以求　憤忘食　樂忘憂　訥於言

　　敏於行　言忠信　行篤敬　思無邪　居處恭

　　執事敬　與人忠　入則孝　出則弟　敬無失

　　恭有禮　足容重　手容恭　目容端　色容莊

　　口容止　頭容直　氣容肅　立容德　視思明

　　聴思聰　色思溫　貌思恭　正衣冠　尊瞻視

　　坐毋箕　立毋跛　惡旨酒　好善言　食無飽

　　居無安　進以禮　退以義　不聲色　不貨利


　　信道篤　執德𢎞　見不善　如探湯　祖堯舜

　　憲文武　如周公　學孔子　禮三百　儀三千

　　溫而厲　恭而安　存其心　盡其性　終始一

　　睿作聖

　　訓䝉雅言

　　惟皇上帝　降衷于民　元亨利貞　道不逺人

　　民之秉彞　有物有則　性無不善　好是懿德

　　仁義禮智　良能良知　非由外鑠　我固有之


　　天叙有典　天秩有禮　有是四端　猶其四體

　　孩提之童　可知可能　無不愛親　無不敬兄

　　維此聖人　先知先覺　從容中道　與天地合

　　進退可度　德義可尊　中天下立　作師作君

　　昔在帝堯　克明俊德　允執其中　順帝之則

　　平章百姓　協和萬邦　巍乎成功　煥乎有章

　　大舜有大　惟精惟一　濬哲文明　溫恭允塞

　　明於庶物　察於人倫　由仁義行　樂取諸人


　　禹日孜孜　惡酒好善　聞言則拜　敬脩可願

　　不矜不伐　惡服卑宫　克儉于家　克勤于邦

　　湯敬日躋　懋昭大德　不殖貨利　不邇聲色

　　以義制事　以禮制心　毋從匪彞　毋即慆淫

　　亹亹文王　小心翼翼　不顯亦臨　不聞亦式

　　肅肅在廟　雍雍在宫　刑于寡妻　至于家邦

　　於皇武王　建其有極　敬用五事　乂用三德

　　無反無側　無黨無偏　王道蕩蕩　王道平平


　　周公達孝　善繼善述　思兼三王　夜以繼日

　　克勤小物　勤勞王家　赤舄几几　德音不瑕

　　孔集大成　信而好古　祖述堯舜　憲章文武

　　下學上達　好古敏求　發憤忘食　樂以忘憂

　　進禮退義　溫良恭儉　若聖與仁　爲之不厭

　　宗廟便便　鄉黨恂恂　私覿愉愉　燕居申申

　　立不中門　行不履閾　不正不坐　不時不食

　　出事公卿　入事父兄　罕言利命　不語怪神


　　毋意毋必　毋固毋我　從心所欲　無可不可

　　堯舜性者　湯武反之　由文至孔　則聞而知

　　先聖後聖　道一而己　先覺後覺　心固然耳

　　人可爲舜　邑有如丘　氓之蚩蚩　放而不求

　　聖人有憂　設爲學校　于帝其訓　脩道謂教

　　教以禮樂　教以詩書　教以人倫　皆復其初

　　蒙以養正　常視毋誑　朝夕幼儀　請肄簡諒

　　洒掃應對　威儀遲遲　折旋中矩　周旋中規


　　大學之道　在明明德　十五而志　自强不息

　　請問其目　先致其知　誠意正心　以公㓕私

　　心正身脩　家齊國治　皆由此出　非自外至

　　聖謨洋洋　嘉言孔彰　君子人與　日就月將

　　博學審問　慎思明辨　若昔大猷　監于成憲

　　道若大路　夫豈難知　萬物備我　求則得之

　　利善之閒　乃見天則　如惡惡臭　如好好色

　　盡心知性　知性知天　理義悅心　秉心塞淵


　　求其放心　約之以禮　脩其天爵　從其大體

　　仁實事親　義實從兄　智知禮節　樂樂則生

　　入孝出弟　體信達順　强恕而行　求仁莫近

　　忠信篤敬　參前倚衡　擇乎中庸　拳拳服膺

　　浩然之氣　至剛至大　配義與道　養而無害

　　中而不倚　和而不流　勇者不懼　仁者不憂

　　君子務本　親親爲大　居致其敬　夙夜匪懈

　　事親如天　事天如親　全而歸之　不辱其身


　　父子主恩　君臣主敬　夫婦有别　男女以正

　　老者安之　少者懷之　朋友偲偲　兄弟怡怡

　　見賢思齊　賢賢易色　以友輔仁　友友其德

　　雞鳴而起　三省吾身　主善爲師　戰戰兢兢

　　恐懼不聞　戒慎不睹　相在爾室　不愧屋漏

　　莫見乎隱　莫顯乎微　必慎其獨　意母自欺

　　敬以直内　義以方外　斯逺暴慢　斯逺鄙倍

　　正其衣冠　出入禮門　望之儼然　即之也溫


　　非禮勿視　非禮勿聽　遵道而行　行不由徑

　　使民如祭　出門如賓　已所不欲　勿施於人

　　庸德之行　庸言之謹　閑邪存誠　窒慾懲忿

　　有過則改　見善則遷　非義速己　何待來年

　　克己復禮　養心寡慾　簞食瓢飲　不改其樂

　　反身而誠　道積厥躬　飲水曲肱　樂在其中

　　日新又新　終始惟一　赤子之心　敬而無失

　　經禮三百　曲禮三千　俯不怍人　仰不愧天


　　和順積中　英華發外　清明在躬　晬面盎背

　　心莊體舒　心廣體胖　動容中禮　左右逢原

　　口無擇言　身無擇行　盡性至命　曰睿作聖

　　用之則行　善與人同　斯道覺民　天下爲公

　　舍之則藏　龍德而隱　獨行其道　遯世無悶

　　顏氏之子　其殆庶幾　心不違仁　具體而微

　　吾道一貫　曽子曰唯　仁爲己任　死而後己

　　於乎小子　敬之敬之　堯舜人同　文王我師


　　行堯之行　是堯而己　舜何人也　有爲若是

　　彼我丈夫　吾何慊乎　從事於斯　聖人之徒

　　誨爾諄諄　皆雅言也　自暴自棄　民斯爲下

　　暑示學子

　　冠以莊首　衣以庇躬　裳為脛飾　屨爲趾容

　　非人之制　乃天之常　君子奉之　寒暑一同

　　語必表綌　禮毋褰裳　先民有訓　嗚呼敬恭

　　暑月喻齋生


　　人之所以必具衣裳冠屨者非聖人制爲是禮以强人
也天之命於人者然也蓋天之生人首不爲鳥獸之露
其頂必欲使人莊以冠身不爲鳥獸之氄其毳必欲使
人庇以衣趾不爲鳥獸之剛其甲必欲使人束以屨表
裏相備文質相稱夫然後有以全人之形而貴於物理
甚昭昭非由外得是固無斯須之可去身而亦無待於
人之檢防也復何有寒暑隱顯作輟之不常哉故禮曰
冠毋免勞毋袒暑毋褰裳又曰不有敬事不敢袒裼又

曰若有疾風迅雷甚雨則雖夜必興衣服冠而坐而論
語亦曰君子正其衣冠尊其瞻視儼然人望而畏之皆
理之常無過矯也聖人特發以示人爾孔子當暑袗絺
綌嫌其見體也必又先著裏衣於内以表而出之於外
子路臨死必結纓伯子不衣冠而處則議其同人道於
牛馬伯夷與鄉人立其冠不正則望望然去之孟子見
其婦袒而在室則怒而客其婦至於叔代禮瓌之餘而
萬石君家子孫雖燕必冠栁仲郢居内齋未嘗不束帶

管寜海中遇風思過則深以一夕科頭而自訟呂榮公
平居雖甚熱而不去巾襪縛袴有囚首而談詩書者蘇
公必以禍天下斥之前聖後賢凡所以致其敬嚴於此
者非他也皆畏天命而不敢䙝自重其軀而不容以或
賤也若或去之而一於自便則是䙝天命而自賤其軀
矣則不得謂之全人之形矣則是囚徒而己矣則是赤
蠻而己矣則是鳥獸之伍而己矣然囚猶何校以爲飾
蠻猶執盾以自蔽鳳鴻猶有羽之儀虎豹猶有鞟之文

則躶然赭其軀者是蓋又有甚於囚虜而曽鳥獸之不
若矣此固脩儒莊士所見而駭者而亦非人之樂墮乎
此也習焉而未之思爾誠試引目觀其如此等之人是
何形狀復反鏡自視其如此等之狀是可醜不可醜當
亦惕然有以自喻矣



　　北溪大全集巻十六

