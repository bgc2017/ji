







　　欽定四庫全書

　　北溪太全集巻一

　　宋　陳淳　撰

　　古詩

　　隆興書堂自警三十五首

　　堂中鶴髪老臞臞未能寛泮渙而爾㳺於汝其獨安

　　負米慙子路殺雞愧茅容汗顔戴履間子職何以供

　　富貴以榮親有命不可必道義以榮親古人所無斁


　　茫茫八極内何莫非斯人苟非富道義何異彼黔民

　　人禀五行秀卓然與物異由其逹大經秉彛不容己

　　人為天地心體焉天地同病於有我私不能相流通

　　二程十四五即為聖人徒汝年已蹉跎得無驚覺乎

　　昔者抗厥志欲效顔子復今胡事悠悠反作曹食粟

　　古人用功處歩歩最縝宻胡爾大闊䟽踐履無其實

　　細味古人書惕焉重深慚循首以至足百無一二三

　　器局事宏大心期勿卑汙俗士不必效汝為君子儒


　　百樂不足玩萬好俱無益休休事追逐蕩志而害德

　　輔仁貴有益謹毋友善柔良心放則死胡為樂佚遊

　　克己貴乎嚴存心大而正改過勿憚吝任道尤須勁

　　知以逹其行行以精其知二者互相發不容偏廢之

　　詩蔽思無邪禮主毋不敬二言書諸紳時時與涵泳

　　大學示絜矩中庸發尚絅昔人深工處願言日三省

　　周翁圖太極張子銘訂頑吾門禮義宗毋離几席間

　　言人必志聖論學必志道有如講為邦規模必王佐


　　志一氣以動氣一志以隨持養使清明和平毋暴之

　　血氣有盛衰理義無損益理義要常勝毋為血氣役

　　始學何所主以心為嚴師動作必内懼隱微毋自欺

　　心藏隱奥中乗間亦易動須於動之微堅持勿使縱

　　人心甚可畏動熾如奔霆雖以刀鋸降不能為之寜

　　居獨念無僻境動情不肆聖人然後能學者須敬忌

　　聖人於燕居德容申夭如學者之自持其可惰慢與

　　吉士無妄語德人不苟笑容貌端以荘話言謹而要


　　勿謂善戱謔於我固何尤要知外不嚴中為之所流

　　開巻必起敬肅容正冠襟如侍聖賢側親承謦欬音

　　事事物物間私皆在所滌一裘憾雖微子路必勇克

　　質暴難入德心麄寜配義君㸔簞瓢人磨礲極醇粹

　　氣禀微有偏積習日蕃衍矯厲工弗深其末必猶反

　　今日一念差不即伐以柯明日又重生習熟將如何

　　顔子不貳境如判桐葉然一絶不復續何嘗有遺根

　　成湯之盤銘新焉旦復旦未聞作聖功毫釐有間斷


　　閒居雜詠三十二首

　　仁

　　仁人之安宅在心本全德要常處於中不可違終食

　　義

　　義人之正路中實存羞惡要常由而行不可離跬歩

　　禮

　　禮者人之門節文自中根所主一以敬出入無不存

　　智


　　智者人之燭於我非外鑠清明本在躬無容自昏濁

　　孝

　　孝以事其親斯湏不離身始終惟愛敬二者在書紳

　　悌

　　悌以事其兄温㳟盡乃情出門惟敬長内外一於誠

　　忠

　　忠以盡諸巳其中不容偽一毫苟自欺在我先有愧

　　信


　　信以實諸言於外無妄宣要湏循爾物何可背其然

　　父子

　　父子本天性人倫此其大一言在有親不可薄厥愛

　　君臣

　　君臣本大分天尊而地卑一言在有義不可以為利

　　夫婦

　　夫婦亦大端乾男而坤女一言在有别不可欲敗度

　　兄弟


　　兄長而弟㓜夭屬之羽翼一言在有序不可事私䦧

　　朋友

　　朋友同門志所以輔吾仁一言在有信不可私狎親

　　耳

　　耳所以司聽聽正乃為聰匪彞謹勿聞聞之則為聾

　　目

　　目所以司視視正乃為明非禮謹勿睹睹之則為盲

　　口


　　口所以司言所言必正說非法謹勿道道之為噬噎

　　手

　　手所以司執所執必正事回德謹勿持持必為痿痺

　　足

　　足所以司履所履必正道邪徑謹勿由由之為躃跛

　　心

　　心為形之君所主一身政持養常清明百體皆順令

　　博學


　　泛觀事物間是理眞卓卓無一非吾事要在博所學

　　審問

　　物理本不齊雜然各異分參伍寜無疑要在審所問

　　謹思

　　論學取諸友舉隅發之師欲自得其傳要在謹厥思

　　明辨

　　利與善之間微似未易斷欲無毫釐差要在明厥辨

　　篤行


　　學問思辨者於中瑩且精欲實據而有要在篤於行

　　隆師

　　師者人之範辨惑正吾疑苟不就有道倀倀其何之

　　親友

　　友者人之輔以善相切磨不取直諒聞其如損德何

　　遷善

　　善者性所有不可無諸躬毎見必勇遷吾德乃可崇

　　改過


　　過者動之差毋容實諸已才覺必速改乃不為吾累

　　禮維

　　禮以維其心在心無不敬非此勿言動非此勿視聽

　　義維

　　義以維其心在心常有制惟為理所宜不狥情所利

　　亷維

　　亷以維其心在心常有辨一介不妄取眞如視土糞

　　恥維


　　恥以維其心在心毎知愧不善臨吾前眞如負芒刺

　　警惰

　　日月雙跳丸一旦復一旦於穆無疆命後(闕二宇)如趲前
頭只逗遛不勇攻與戰當然𦂳切功一一事散漫便是
惰天職天地一罪漢

　　警滯

　　賓主辨貴白死生路宜分當克即便克當存即必存直
須要脫灑如彼霽月輪超然物累上無復查滓渾不須

事黏滯如咬老樹根彌年齧不斷豈不妨吾仁

　　丁未十月見梅一㸃

　　清清一㸃玉枯枝絶鮮鮮厯厯霜林竒未省有此妍雅
如哲君子覺在羣䝉先揭之几案上使我心洒然

　　丙辰十月見梅同感其韻再賦

　　霜枝秃秃瘦孤英自中鮮出塵寒玉姿熟視何清妍端
如仁者心洒落萬物先渾無一㸃累表裏俱徹然

　　憶李友叔皓三首(以所贈墨博雅堂為韻)


　　君居郭之東我館亦東郭君已素我心我未一君目時
初丙辰秋一見洞軒腹君即就我眠我亦共君讀厯代
故史編皇家新典牘我獵未暇精君記抑何博寒燈窻
竅紅明月庭隂綠君舉口不休我聽膝屢促憶從半載
餘麗澤情方熟胡為一别後終天訣遽作嗟嗟懐若人
重攪我心曲

　　二

　　君資蓋清湛君氣亦温暇厭渠市利囂向我訪清灑卑

渠世學陋就我咨純雅肺腸無膠轕襟懐悉傾寫談義
信即篤不以吾言野箴過聽益敬不以吾為訝授之關
洛編晝夜閱不捨竊喜得良朋可與結仁社同驅入德
車共䇿適善馬胡此㑹乖違使我聞陋寡嗟嗟今而後
詎見斯人者

　　三

　　初見即我贈東京博雅堂再見復我和北窻小梅章此
物今只存而人乃云亡有時牽龍尾濃磨發精光恍惚

金漆交相與游翰場間或展騷軸熟玩題芬芳嶙峋骨
鯁語猶能動剛腸觸物即君感感物復君傷藏之不敢
輕於以無君忘嗟嗟豈無朋知心鮮其當

　　自訟

　　氣一志以動志動氣益狂輾轉互攻擊其端何有窮哲
人動知幾清明常在躬私欲絶微萌天眞湛流通表裏
皎如日一隙無曖曚

　　失言箴


　　言者身樞機興戎亦出好旣正且中節吉祥以類和正
苟發不中忤物立召禍不可言而言夫子戒勿道言輕
則招憂子雲亦辨早龍門有明箴懇懇豈欺我爾素重
所出胡兹失太果䇿駟非難追噬臍悔自蹈從今臭不
同謹謹三緘些

　　榘子名字義

　　小子爾定孫來前吾語汝爾今旣加冠盍以成人遇今
爾名以榘字爾以方叟告爾名字義爾其敬聽受榘所

以為方是為法度器極天下之方不能外乎是在人事
而言不越乎此理此理根所性其本一而已散諸事物
間各各有所止當然不容易萬殊而一揆截截有成法
方正無少陂聖人安而行所欲不踰此賢者勉而復折
旋必中矣學者思聖賢於學亦必以所擇要精明所執
在固緻法皆自中定方非由外至如或非禮視是以不
法視於視為不方隨物而妄伺如或非禮聽是以不法
聽於聽為不方隨物而妄應如或非禮言是以不法言

於言為不方隨物而妄宣如或非禮動是以不法動於
動為不方隨物而妄徃惟視方而明不為非禮傾惟聽
方而聰不為非禮從惟言方而信不為非禮徇惟動方
而直不為非禮適一一守吾法私意無容雜尋絶枉尺
為乘戒詭遇合直道範馳驅何行不檢押其可者則與
不可者必拒交遊自正方不隨不可去有善者則從不
善者必克處事自正方不隨不善溺隨物則為圓非圓
特其偏同流而合汙在方誠有愆先方而後圓於圓乃

可全旣無一不方斯無一不圓動容皆中禮從心得孔
傳豈但方之熟實惟圓之安聖法萬世在榘爾其勉旃
稱名惕自省聞字肅反觀斯義無爾愧服膺常拳拳

　　警懦

　　顔子之克已鏌鎁斫空桑曽子毅於仁重擔硬脊梁子
路勇有行勁兵赴敵場孟軻剛不屈砥柱立滄浪嗟哉
入聖門迢迢萬里長儻非四子才寜不中道僵爾宜變
爾質變爾柔而剛


　　寓嚴陵郡學王生震欲徃四明求師因作謹所之
以贈之

　　我贈王氏子作此謹所之之子何所喜喜有近道資妙
齡正弱冠立志巳不卑與之語則解知弗流俗隨今聞
欲有行問之如何其曰取天下友曰求天下師斯言羙
則羙乃大人之為在子則太早恐非其所宜去聖嗟已
逺名家好相持師者毎異戸友焉亦多岐志稚未堅定
焉保無轉移識嫩未的確那知眞是非同人遽于野懔

乎其亦危旣慕聖賢學須循聖賢規聖功有次序躐進
徒爾疲非益欲速成孔深闕童譏登髙必自下子思端
不欺道爾求諸逺孟軻尤所嗤小學極纎悉無非固骸
肌洒掃進退間三千其威儀子曽與周旋有虧已無虧
大學入德門綱條備無遺開端在格物大當致吾知子
曽與講貫有疑已無疑語孟兩部書坦坦無嶢﨑盡是
平實語中藴至寳輝子曽得其趣抑爾獵其皮入道貴
有主何湏事支離進德貴著實何容慕新竒後生所可

畏不在華藻摛亦非記覽博亦匪談辨飛勇徃識其正
路頭不參差終始一敬入絶無傲岸私驅車萬里道最
謹發軔時豪釐稍有差千里謬莫追志學錯所學從心
竟相違知止失所止能得之者希康莊大通衢無用徑
捷窺章韶大雅音不必轉調吹羙璞要成器切戒浪琢
鎚良苖善保養粢盛方可期惜兹少壯力正宜自鞭治
一一務下學俛焉日孜孜聖門縝宻功不容漏毫絲眞
積中欠缺虛勞外奔馳雜乎其胷臆决墮狂與癡不為

子行喜抑為子行悲子旣扣我門吾何吝子醫不覺寫
肝肺有此諄諄詞此理無强聒姑以誠吾思於乎王氏
子念我謹所之

　　名陳憲友清軒

　　陳憲於仁智堂之西結小軒植梅竹求名因以
友清命之而述其意云

　　名軒何以清惟有梅與竹梅清清且白竹清清更緑雪
蕊破清洒霜操挺清肅至哉雙友清格韻眞寒玉伊誰

與之友相對淡無欲清心仁智翁妙趣於中足

　　贈伯翔相師

　　孔孟不説相於人洞肺肝由也行行如不得其死然括
也未聞道其軀難以全賜億亦屢中執玉俯仰間經禮
視平衡下憂傾則姦兹皆以理决初匪由術傳劉君以
相名表裡須相闗備道最上格温㳟厲而安晬靣盎於
背德人盛容顔論心勿徇形心廣體自胖敬吉怠則滅
炳炳眞如丹此訣若未喻所閱非神觀


　　赴調歸憂時題壁

　　上林一株木其大千百圍栽培自上古婆娑䕃八維云
何歲月老頽衰復頽衰守者勿灌溉伐者交剥椎木根
旣不固枝葉何所依心骨又有蠧皮膚何能為安得善
場師轉回陽春熈變却乆悴態如彼正茂時坐令萬蟲
蟻稍託庇命絲嗟嗟難爾必慨然動長悲

　　秋夜玩月

　　月出已林杪夜深光更佳可愛滿地隂扶踈漏瓊花興

來不能寐庭除歩百迴微吟弄清輝幽意誰㑹哉
















　　北溪大全集巻一

