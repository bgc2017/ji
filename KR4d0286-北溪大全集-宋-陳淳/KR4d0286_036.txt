







　　欽定四庫全書

　　北溪大全集巻三十六

　　宋　陳淳　撰

　　答問

　　答南康胡伯量問目(名詠文公門人)

　　問大學敬四說一長上云四說乃是互足先生可之
是否

　　互足之說亦未為差但如此様校量都是皮膚上走四

說之意各有所主亦不須比並相校只須直就裏面深
著持敬工夫到融會貫通處無所往而不敬四說箇箇
有得力受用無復更有窒礙矣舊日答人書有持敬一
段恐可以助髙明别紙録呈(見上巻答鄭尉問持敬)

　　問游氣紛擾合而成質者生人物之萬殊其隂陽兩
端循環不巳者立天地之大義游氣在隂陽之外恐
是二物否

　　㳺氣隂陽不必分别隂陽循環不巳是統言大化全體

游氣生人物是就上拈出流行發育底說所謂隂陽㳺
氣亦猶言山之土石水之波浪云爾豈得以為二物而
在外也

　　問動靜無端隂陽無始或云動靜是理或云是氣或
云是所乗之機所謂無端無始只是二而一一而二
者也

　　動靜氣也動陽而靜隂其所以動靜者理也無端無始
說亦未明只是此物渾淪就中分作隂陽動靜雖分作

二箇依舊只是渾淪一箇也不見起頭處也不見合尾
處在造化言亦如此在人事言亦如此如元亨利貞循
環不窮元亨動也屬乎陽利貞靜也屬乎隂謂動為始
則動前又是靜謂陽為始則陽前又是隂若就日用論
則程子所謂冲漠無朕萬象森然巳具未應不是先已
應不是後者亦此理也寂然不動感而遂通以寂為始
則寂前又是感以感為始則感前又是寂元無間㫁將
那處窺其端乎


　　問明明徳章句註

　　明徳專以理言但不外乎氣氣有象理無形無氣則理
無寄劄處無理則氣亦不解妙用虚靈二字看得是然
虚靈二字大概形容本體明處只虚靈不昧四字說明
徳意巳足矣更說具衆理應萬事包體用在其中又却
實而不為虚其言的確渾圓無可破綻處至此謂之直
指全體亦可見矣

　　答郭子從問目(潮州人名叔云)


　　問孝弟為仁之本章

　　來說解釋得前言巳明然畢竟只不過依傍人言語未
見有自得處仁之所以為仁湏是切巳體察自真見得
親切端的為物果是如何加之涵養常如在目前則日
用動靜無一不在是而無往不得力矣若按册子上便
見得掩了册子去應接事物便不見則只是紙上仁也
與巳何相干願更勉之

　　問曽子啓手足章


　　来說巳詳明此固是奉父母遺體亦為人合當本分底
事盖天下萬萬道理非此身無所該載豈可一日而不
敬謹邪

　　問先天後天說

　　來說發明先天大義未出從乾至震以下分别逆順又
雜亂不可曉㨿繫辭易有太極及天地定位二章最是
緊要處於以見易之象數次第全是天然特假伏羲手
畫出来無一㸃智力造作至其為圓圖則隂陽消長布

置又全與天地造化自然者相契合無纎毫出聖人私
意最可深玩聖人作易本原精微之義若逆順之説則
在啓䝉本義解釋巳極分明恐讀之未詳請更子細消
悉後天之說則巳詳明矣當敬承教益

　　問前書所扣三子出位越思而有凝滯倚著窘迫正
助之病

　　三子所言自量才力所至亦皆是實事但身未當其時
履其地却先去著意想像把那事放在胸中如此則是

理在彼而不在此在異日而不在今日在吾身外而不
在日用之見定便是出位越思不安已之本分便是凝
滯泥著那事不待其来則應過則化便是窘迫要急於
用而不從容於酬酢之間便是有意於期必正心助長
而失却自然流行之意若㸃則志識髙明存見乎日用
處處無非此理流行之妙故從容洒落惟即吾身之所
處而行吾心之所樂絶無一毫外慕之私此其所以為
高而非三子所及也但其行有不揜不免為狂士又不

若曽子工夫從實地上逐一做去到那一貫處為無病
也

　　問後書所疑太極圖說中正仁義而註脚又云仁義
中正

　　曰中正仁義曰仁義中正互而言之以見此理之循環
無端不可執定以孰為先孰為後也亦猶四時言春夏
秋冬或言秋冬春夏以見此氣之動静無端隂陽無始
也


　　答王迪父問仁之目

　　問自其包四者而言則曰心之徳自其偏主一事而
言則曰愛之理然愛之理即心之徳非心徳之外復
有所謂愛之理也

　　此說固然須看愛之理如何便即是心之徳徳裏面須
有血脉貫通未可强牽合恐成鶻突也

　　問仁者愛之性愛者仁之情

　　仁何故是愛之性愛何故是仁之情須見得相闗親切

處乃為有益

　　問孝弟者仁之實心猶榖種仁者穀種所具之生意
愛即生意之發孝弟乃其發出至親至切之根苗

　　此段與程子本說又差程子以生之性為仁今以生意
言則是已發矣根苗二字亦不可含糊根是生入土底
苗是生出土來底須認定以何為主

　　問公者仁之量若夫愛則此心元有之理以公而後
能充其本體非因公而後有是也


　　公所以為仁也盖仁者本心之全體渾是天理人惟私
欲間之故為不仁惟廓然大公則無私欲以間之而天
理便流行矣今以量言却不親切文公嘗譬仁如水泉
私如沙石能壅却水泉公乃所以决去沙石者也沙石
去而水泉出私去而仁復此說得甚親切矣愛是仁之
發處愛之理則具於心今指愛為理則不可

　　問覺者仁之著按文公謂仁是箇生物必具生之理
滿腔子純是生理則其所知覺者即此生之理之自

然呈露者爾其界限盖智之發用而仁之所兼也若
指以為仁則又離矣上蔡所謂覺者又異是上蔡謂
活底是仁死底是不仁與程子手足頑痺之說最近
但程子主腦在於生意不貫上蔡以察識端倪為主

　　仁以理言知覺活物以氣言上蔡之病在於指氣言仁
而不及理正佛氏作用是性之說若能轉一步看只知
覺純是理及所活底道理便是仁也文公說不差来說
却鶻突矣若程子手足頑痺之說只是譬生理不流行

爾上蔡意雖相近而甚不同也

　　問敬者仁之聚此心兢兢收歛不放則一動一静自
不違乎愛之理而心之徳全矣

　　敬固徳之聚乃左氏語然敬字看得未親切與聚意未
甚相闗也

　　答陳伯澡問仁之目

　　問語録以初意看仁及生之性只是狀得仁體段

　　此等言語若見得破後皆無窒礙盖仁者天地生物之

心而人生所得以為心者在五常得之最先故可以初
意看如一陽来復之初生理昭然可見而在人正所謂
性之仁者故春所以為生物之初而元者所以為衆善
之長也道夫乃指動之機運轉流通者言之分明靠一
邊了晦翁合看程子心譬榖種一節及夫子克己復禮
一節誠為親切不可不深玩之所謂生之性是仁者以
大本言之也若該内外本末言則生之性乃為狀得仁
之體矣亦猶其他處言仁是性又曰仁之體用所以專

一心之妙而主乎性情者也

　　問生之性是偏言之仁段

　　愛之理却可以為偏言而生之性則未可以為偏言也
謂其不能兼包而貫通則誤矣

　　問語録謂須將仁義禮智四者共看便見仁

　　須於渾然統體之中分别出四者所以條理不紊處又
於四者界至分明之中總玩其所以血脈處要得縱横
顛倒無所不通若靠著一邊則狹隘而不能以周匝矣

問語録就惻隠上看段

　　傍惻隠上看則仁意不差然靠著則又迷其本矣

　　問語録說惻隠之心林擇之謂人七尺之軀一箇針
劄著便痛問處事物亦然否曰此心應物不窮若事
事物物常是這箇心便是仁若有一事不如此便是
這一處不仁了

　　晦翁所謂若事事物物常是這箇心便是仁此一節發
得極親切與擇之所說亦無異㫖須詳味之若来說只

發得惻隠之貫四端處而亦不親切要見惻隠之貫四
端只遇事到那真切懇到處便是亦只於不期而然不
由人安排處見之如已有不善忽自覺著再三羞愧痛
自悔恨人之不善忽然聞著再三酷惡至於痛責又如
人忽有饋賜不欲受再三辭遜情甚迫切必欲脱去又
如忽覽古迹之興亡忽聞時事之得失是者再三慨嘆
其為是而起慕之非者再三痛憤其為非而切責之似
此等類皆是真情惻隠貫通處


　　問仁者以萬為一體段

　　人物事物皆在其中然人物以生體一源而言事物以
本體未發而言

　　問論語或問辨謝氏活者為仁死者為不仁

　　謝氏謂活者為仁死者為不仁此語未為失但其主意
必欲識此活物乃為知仁而不務操存踐履之功則為
大失而其所謂活之意乃知覺之謂平時專以知覺言
仁而深疾夫愛之說不思仁者能知覺而非可以知覺

訓仁知覺乃智之事舍愛而言知覺則去仁愈逺矣前
日所謂心是箇活物仁是心中活底道理其意又不同
活猶生也心不是槁木死灰常惺在這裏生生為不息
也仁是其中活底道理此正猶程子所謂生之性也更
在體認之

　　問楊敬仲詩云有時父召急趨前不覺不知造淵奥
五峯說人要識心與謝氏說如何

　　楊詩不曽見全文不曉所謂然其學無本領持循篤而

講貫畧五峯多教人識心而其所以為心則指用言之
又有心無死生之說殊涉妄誕而其論為仁必先識仁
之體則又謝氏之說也

　　答陳伯澡問性之目

　　問理氣段

　　合是非真妄皆以為性則不可須是是者真者乃理之
所當然而謂之性非者妄者則咈乎理之所當然而不
得為性矣


　　問性無善無不善與性可以為善可以為不善何分
别

　　謂無善無不善則是天理人欲於中雖未見而已隠然
同體矣謂可以為善可以為不善則是天理人欲於中
雖未分而已晦然並生矣

　　問佛氏作用是性與虚無寂滅去四大除六根之說
相反

　　佛家以作用言性作用是動作運用是指氣之活處謂

衆生與佛同一性者在此故有問如何是佛答者呼天
而前以示之他把此處做大本一源更無分别不知只
是說著氣之云爾非指日用動作等實事為言也凡日
用動作等實事他又却把作縁累須要一切掃除都歸
於空寂雖天地日月山河亦以為幻妄不實都要一空
始為正道其談𤣥說妙不可致詰處只不過即此空幻
者極言之爾嘗愛程子之言曰學者於釋氏之說直須
如滛聲美色以逺之不爾則駸駸然入於其中若欲窮

其說而去取之則其說未能窮固已化而為佛矣此乃
示人不易之格言非徒務為却絶而漫無是非也吾惟
專從事於吾儒經常之定說到自家理義明徹根本深
固後則其差繆處自一照而破不待勞心苦索矣大抵
老釋差處只在判道器為二物而欲離日用實事以求
道於冥漠之中雖其用功有極精篤處要之無下面一
截則其所謂上逹者便亦都全不是而不得謂之逹也
而何得以為道乎


　　答陳伯澡再問仁之目

　　問晦庵說克己復禮如何便喚做仁疑是兼體用而
言

　　克去己私以復於禮純是天理流行則仁之體極是親
切雖是用在其中不相離然恐愈眩惑若到真識後自
無所不通貫

　　問生之性兼包四者

　　生之性是就心之體言義禮智都統在其中若無此生

性則義如何裁制禮如何敬智如何别正猶元之貫亨
利貞無一刻少息黙驗之自見

　　問克己復禮為仁乃統言心之全徳天理之公也今
卓丈所傳仁說則云天下無一物不在吾涵育之中
却就愛上說似偏言之仁如何

　　仁離愛字不得所謂愛之理只就心之徳上狀出来非
於心之徳之外别有愛之理也

　　問傍惻隠上看則仁意不差然靠著則又迷其本


　　惻隠是愛之初萌便是從生性發来於仁之意義為親
切只是發在外不可偏靠著爾

　　問心生生不息又與知覺意思相類而仁是活底道
理又隣於謝氏活底是仁之說

　　生生不息是心體本如此然貫動静而無間惟其生生
所以能知覺然可以生之性言仁而不可指知覺以言
仁也仁是活底之理謝氏所失只在於活物而不及理
便是涉釋氏作用是性之說其取譬直以桃仁杏仁為

仁與程子穀種生性之意大異而其所謂活物者又作
弄太過如有一箇物跳躍流動常在事物之間欲見此
為知仁主意又専在於知見而無撡存踐履之功其差
之愈逺矣

　　問謝氏所謂活即知覺之謂

　　㨿謝氏所謂活所謂知覺按程子頑痺不仁之說亦相
似但主意却差把作一箇物恁地活欲瞥然見之方得
為仁全流入異端去也









　　北溪大全集巻三十六

