







　　欽定四庫全書

　　北溪大全集巻四

　　宋　陳淳　撰

　　律詩

　　題蓋竹廟六絶

　　人心汚物本來靈動静那分晦與明晝接事為思有主
夜思無主夢因成

　　夢生於想本來非一自魂交百感隨漠漠茫茫無定凖

若何據此卜前逵

　　世人莫悟此端原兆自心機闢闔間却向妖祠求證應
妖祠於我固何關

　　至人神定氣常清夜息虛明一若醒假使妖祠能獻兆
如何窺得此門庭

　　大都流俗急榮名切切於中夢自形附㑹便為神所告
神明虛得號通靈

　　升沉大分係於天决匪人謀所必然告爾徃來通逹者

不須贅贅鬼神前

　　馮中郎廟

　　為問中郎昔抗忠力箴頗牧不能庸如今疆場多塵擾
頗牧還能容不容

　　西楚霸王廟二絶

　　氣壓關河力抜山絶人武勇更無前若於今代當戎寄
子弟何須用八千

　　轍亂旗靡繞舊畿烽烟起處羽書馳思君一劍為平蕩

蓋世英魂知不知

　　題江郎廟六絶

　　三石參天作柱擎自從開闢便峥嶸何為末俗好竒怪
盡道江郎魄化成

　　緣爾江家兄弟三平生愛此石巖巖寓居石下多年代
陋俗因成附㑹談

　　好看三石絶竒蹤自是山靈氣所鍾致雨興雲功利博
合編祀典以神封


　　禮經岳瀆視公侯只謂祠儀一例修不識鬼神情狀者
錯將經意以人求

　　峙立嶆峨本石形人其廟貌據何經祗宜壇壝為民禱
時雨時暘便是靈

　　禮學無人發世蒙正神流弊與妖同旣非氣類相求者
豈解精誠妙感通

　　和傅侍郎至臨漳感舊十詠

　　陽復東郊雨閣絲歡迎父老擁車隨競傳碧眼朱顔在

宛若當年剖竹時(和始至)

　　黄堂盛事據今論向日郎君忠肅孫依舊誠心勞撫字
漳民世世沐深恩(和閱題名)

　　郡圃森森幾閱春一畨太守一畨新何如今日同行樂
綵袖㳟陪紫槖人(和行郡圃)

　　燕遊規畫孔明廬陳法區藏梅李株慨想先儒遺意逺
能將舊觀一還無(和訪晦翁廬已毁)

　　老榕盤鬰植根深意到扶藜賞綠隂天理流行隨寓足

何心故歩與追尋(和訪古榕茅亭)

　　依山種竹襯山佳傍水栽花水妬霞一意生生俱好玩
休分紅翠有無遮(和訪西山爽氣)

　　雲移月色爽人㸔雨趂潮聲迅拍欄自是與民同樂地
何妨一整復前歡(和訪水雲館)

　　南州佳品勝羅浮青女飛花任打頭寒涸更深香更烈
松朋梅友敢凌不(和遊柑橘園)

　　主山昻首狀魁嵬虎踞龍蟠萃一臺若跨地靈規貢宇

英才衮衮抜條枚(和登臨漳臺)

　　臺前一帶繞漳溪臺下回環萬象齊就拓宏模須大手
非為諂語病丁畦(和下山)

　　和陳侍郎韻寄題林尉肯堂

　　肯堂題扁自名公表裏須教實一同門閱不誇車馬大
家聲端藉禮詩隆熟仁便足膏粱味殉義能傳清白風
終始此生無忝處精誠妙與古人通

　　和陳侍郎韻寄題林尉尚絅堂


　　中庸尚絅示諸儒為已何心世毁譽只要羙中存德本
無容餙外事文餘魚潛理趣眞如灼屋漏工夫的不虛
珍重子思深屬意一言綱領此篇書

　　權長泰簿喜雨呈鄭宰

　　夜雨滂沱一若傾朝來南畆足春耕相呼荷耒奔趨急
便與擔秧挿蒔盈令尹精誠知到處上天仁愛見眞情
從今可釋懸懸望百里已無愁嘆聲

　　四月十八日喜雨再用前韻呈鄭宰


　　民間霓望正頻傾天澤如期為養耕終夜連朝淋不住
上畦下畆浸皆盈春來又見兹濃霈秋穫何愁弗滿情
感格一機無外事氣和端自有和聲

　　解職歸題主簿軒壁

　　偶然寓興五山隂可嘆頹波日轉深鼔瑟齊門莫同調
舞韶鄭側鮮知音歸尋舊徑掃新榻從整遺編理素琴
惟有春秋知罪我外餘横直一何心

　　挽詩


　　挽王郎中五首

　　蚤得名師友淵源正不他持身莊以重接物簡而和游
夏文章學求由政事科朝聞今可矣為恨復云何

　　二

　　壯歲登科甲淹遲暮始通閩中馳德政灨上振儒風藥
石王宫訓權衡璧水功儼然遺躅在誰不悼思公

　　三

　　剖竹毘陵郡乗軺古越城活民均惠澤報國一忠誠强

禦歛蹤伏姦欺束手清至今誦遺愛何日可忘情

　　四

　　暮景孤髙節巖巖挺歲寒松姿標雪嶺玉質照氷盤一
介應無取纎毫不可千老成視前軰宜作典刑㸔

　　五

　　近甸勲勞著中朝寵眷隆召從宗正貳躐進戸曹郎從
槖方虛佇生經遽不融睪如嵓下息萬古儼公宫

　　挽楊料院二首


　　早識淵源正從師事切磨天姿純不纇世俗淡無波廬
墓誠於孝刑家儉以和自應仁者夀命也奈之何

　　恩沐賢關渥名登桂籍榮古田馳義勇永福播仁聲料
院從優選朝階即坦行胡為成契濶第爾哭銘旌

　　挽程推官二首

　　壯歲聲場屋髙年僅小行鄫江夷暴跡湟水雪寃情節
志氷壺潔襟期玉井清竟登泉石趣勇去謝榮名

　　生質鍾來厚風流近古人奉官常翼翼居里復恂恂甥

姪誨猶子夫妻敬若賔噫嘻公不死嗣世有簪紳

　　挽蕭知縣二首

　　資禀於人異天鍾自粹夷懐才無表襮制行絶瑕疵孝
比王祥篤知機下惠遺鄉閭稱厚德已矣但長噫

　　蚤擢儒科秀旋驅仕路榮平反東廣幕撫字桂陽城選
調方優脱朝階自坦行如何中道處遽爾輟干旌

　　挽孫少卿四首

　　自抛欄苧列簪紳便展施為志獲伸剖竹三衢無警盗

乗軺兩浙蔑寃民居官清節氷壺凛到處仁恩雨露春
厯厯典刑如在日慕思遺愛幾多人

　　聖主更新大化年趨朝正預㧞茅連青華上厠郎星列
近宻光陪卿月聯垂躡從班提從槖遽萌歸興乞歸田
至今士論追懐處第誦南山景行篇

　　厚德天鍾有異資反身尤謹事操持儉勤忠孝傳家訓
直諒忱恂獲上知正色嫉邪嚴莫犯髙標立懦屹難移
睪如香坂孤峯下千載唯存篤行碑


　　福慶於人鮮比方一生坦若履康莊好逑得偶天官胄
嗣子能傳月窟芳夀入九齡光寳籙服膺三品燦金章
始終可謂無遺憾信矣榮歸死不亡

　　銘

　　敬恕齋銘

　　天地之性惟人為貴由其有仁於我素備胡為不仁私
欲間之欲求仁者敬恕是宜出門如賔承事如祭以主
於中對越上帝已所不欲勿施於人以是而行與物皆

春内外敬恕私欲何寓天理周流無所不具是之謂仁
乃復其初孔聖明訓的非我誣子程伯子正事斯語傳
聖人心立後學矩濟南氏子是宗是師我贊無倦有此
銘詩

　　希程賢友扁是齋於明道堂之後盖師慕明
道先生内主於敬而行之以恕之説嗚呼此正
夫子所以告仲弓求仁之方至為要切而明道
所以學問造到而得聖心之傳者有在乎是也

輙為之銘以相之嘉定戊寅春臨漳北溪陳某
書

　　枕屏銘

　　枕之為義以為安息夜寜厥躬育神定魄屏之為義以
捍其風無俾外人以間於中中無外間心逸體胖一寤
一寐一由乎天寂感之妙如晝之正可通周公以逹孔
聖夜氣之清於斯以存仁義之良不復爾昏咨爾司寐
無曠厥職一憇之樂實汝其翼


　　箴

　　君子戒謹所不睹恐懼所不聞箴

　　天命之性具於吾心流行日用無徃不臨即物即道孰
非吾事與身而俱須臾弗離曷其體之其要無他只於
平時事未萌芽已所未聞已所未睹即須自力戒謹恐
懼戰戰兢兢臨深履氷一主於敬中常惺惺從事於斯
乃全所性本體渾淪無間厥命天理生生如坤之陽萬
化根原的在其中咨爾靈臺所宜深警此第一功毋容

昏暝

　　君子謹其獨箴

　　天命之性不能常靜感自外來動即中應由乎天理中
節為和蹉諸人欲則為偏頗若何用功粹然一正事稍
萌初念微闖境人所未聞已獨聞知人所未睹巳獨見
之善惡之幾於焉兆眹毫釐易差當切致謹扶持天理
發逹敷榮防遏人欲無使勞生兹續前功相次加宻大
本逹道表裏為一咨爾靈臺敬止緝熈契天合聖的其

在兹

　　贊

　　晦菴先生贊

　　德禀純陽清明剛徤篤學眞知全體實踐集儒之粹㑹
聖之精金聲玉振紹古作程

　　夢中自贊繪像

　　天賦爾貌幽乎其閑地育爾形頎乎其寛視諸孟子之
睟靣盎背孔子之温厲恭安須力學以充之而無愧乎

聖賢之容顔

　　䟽

　　不允隆興寺僧傳經䟽

　　先王盛時黎民徧德閭里之間相勸農桑之外無他惟
父慈子孝而兄友弟恭意誠心正而身修家理絶無詖
行以汨善端自三綱九法斁淪而别𣲖殊宗&KR1011;蹂大抵
化人導世急於覬果邀功視奉親敬長為度耳閒譚把
誦佛持經為切身重事需事畜之資以頥塗偶剥塞墐

(音僅塗也詩塞向墐戸)之用以賁空廬顚之倒倒之顚厚者薄薄
者厚蚩蚩者渾如大寐明明者亦被冥驅恬習成風迨
至今日欲為爾重乃謁子文嗟哉淺德大愧無韓豈於
滛辭瀾復助墨作俑旣非予志率獸亦豈吾心屢遜屢
前且笑且嘆聊書此以自命或罪我而不知












　　北溪大全集巻四

