







　　欽定四庫全書

　　北溪大全集巻四十四

　　宋　陳淳　撰

　　劄

　　上趙寺丞論秤提㑹

　　某伏覩朝廷注意㑹子頒行天下諸州大率秤提不起
獨南漳一邦得寺丞公嚴無私民間流通行使一如元
錢之數上下固已相安爲天下之最矣近日上司又差

興化通判到此再共秤提寺丞爲之遣兵馬司根刷在
城户眼富室質庫上户俾藏二百中户一百下户五十
不測行輿以摘之兩日之内㑹價騰湧不惟行使如元
錢之數而兊便増加與見錢等頓使錢輕而㑹重又可
謂得秤提之機要矣昨以兵馬司所籍三等户之失實
又爲之分九則俾巷長平議投櫃於皷門以慿撞㸃是
又覺前日賣弄之弊而爲今日均平之政矣然於其間
猶有一二未盡通處不得不采物議以冒聞焉葢南漳

僻在一隅無畨舶來往民無大經商所謂富室上户者
亦無甚區力中産之家則僅足以自遣謂之下户者大
率皆貧窘者而已耳前日兵馬司過於賣弄不實多以
下户爲上户邦民畏謹不能分觧其在物力稍贏者猶
可傾囊以供命守常處約者類多解質以從之貧者倉
卒無可計畫則多有鬻田出屋以爲備者今覺其爲害
而分九則以均之俾巷長别開具其户等誠善矣然九
等之户官司不明示一式而付之巷長所自分將以何

據而分之以産論則有有財而不置産者以財論則有
有産而無浮財者以門面論則有賃屋而居者有髙梁
大厦而内實空虛者户等既不明則其中所以區别㑹
子者將不能以各得其分今若上户果有物力則上之
三則或二百或百七十或百五十皆足以供之而日間
行用之際猶别有截長補短未爲甚病惟是中下户最
難於取給中户之上者藏一百非有七十七千剰錢不
可備平時僅僅守常安有剰錢七十七千居於一百之

㑹而不動乎次者减而八十亦須樁六十一千有奇以
居之下者减而七千亦須樁五十三千有奇以居之則
外此爲日間行用又將以何錢何會而給之其在下户
三則皆是貧者平時家無一緡之儲至有用財方擘畫
計置則下之上者五十非三十八千有奇不可置何從
而得之中者四十非三十千有奇不可置何從而備之
下者三十亦非二十三千有奇不可置何從而辦之假
使户户各擘畫如數則又各保䕶愛惜牢緘固守爲鎮

家之具不敢以移用是又使民停藏㑹子而已耳安有
日前流通之實况所謂僧户産居此邦十分之七目前
數甲院或産百千或九十千或八十千歲入巨萬斛正
其多用㑹子之所而安坐旁視又何以均之所謂品官
户及吏户軍户亦非用㑹子之家乎而皆不預其數又
何以通之下至鄉村根括農功正時騷然撓動竟廢種
蒔奔波營備其力不贍者曰吾有死而已而昨收元引
皆懽欣鼓舞詠更生之賜惟城下貧户日夜懔懔懼官

司撞㸃不能以逃罪愚區區竊以爲㑹子之政惟貴於
公私上下無處之不流通非貴於偏責民户之多爲私
藏今莫若出一定格富室上户自産錢七千而上巨商
賈户自鋪前積貨七百緡以上質庫户若不在産户之
家者以簿厯有典百緡以上僧户以産錢二十千而上
並使收塌若干數以備官司不時之㸃兊而其他諸户
皆不必立定數責之收塌聴其或出或入惟申嚴其日
間行用中半之制無拘於官户吏户軍戸及一切小小

户並五家爲一甲逓相糾察其不用㑹者告者重賞犯
者痛懲則人人無不用㑹而㑹子無不流通矣凢㑹子
之所以不行者非與者之不肯用由受者之不肯用也
五家相糾察則凢有用財與者不容於不與而受者亦
不容於不受矣又奏請小㑹以濟之使零碎皆有得用
之便又措置前後之所實與平民相通無徒爲人吏官
族户之所專有而官司又無先自萌其壅塞之意如輸
納既用㑹而異稅色及裹足頭等不肯用㑹之類又無

先開其减折之門如交易既如元數而又减下七百三
十以恤兊便家之類果若是則㑹子自然流通可永乆
無滯葢又不待如前之約束矣區區干冒台嚴伏乞裁
察

　　上莊大卿論鬻鹽

　　某伏覩判府大卿先生視事以來愛民如子痒疴疾痛
皆切於身有病民者爲之輙弛實漳民千一不可逢之
幸㑹然合境赤子有久年纒飢刻骨之錮疾日夜甚切

望醫救而不可得者今正遇其時敢爲斯民一冒言之
夫鬻鹽一横賦在漳民實爲錮疾民罹斯苦餘七十年
矣葢自紹興庚申䖍冦陸梁於西隅陳敏一軍屯于郡
林倅安宅爲權宜之計創以食鹽暫鬻民間以佐軍須
民以一時桴鼓之警義在掃除猶未言病後來冦靖屯
移於泉而鹽鬻如故斯民嗸嗸始告病矣紹興丙子陸
侯渙特疏請罷於朝閠十月丙辰䝉聖旨依奉施行奈
何陸侯去而姦吏爲之復起紹興庚辰鄉人主簿林公

宗臣又以書謁臺諌論其病時汪叅政澈爲侍御爲之
敷奏四月八日再䝉聖旨特降本州駐罷奈何至乾道
辛夘髙侯禹以少年武弁不爲民逺慮復於城中鬻之
然利門一啓歳入甚美人非夷齊見率動心官府來繼
者人人類欲囊槖之厚胥徒效命者人人類欲室家之
肥於是張皇滋蔓流毒四出遂爲漳民之痼疾纒肌刻
骨不可以復觧矣始者十八鋪後旋廣而數倍之徧及
鄉村外邑鋪有監胥一人走卒十數軰擅將人户編排

爲甲私置簿籍抄括姓名分其主客限以斤數或父子
一門而並配或兄弟同居而均及雖深山窮谷無有遺
漏雖单丁孀户無獲逃免每季客户勒買九斤斤十七
文該錢一百五十三足通一歲計六百一十二足主户
勒加三斤爲十二斤該錢二百单四足通一歲計八百
一十六足又有加至六斤爲十五斤該錢二百五十五
足通一歲計一貫二十足成數一定列在私籍更不容
脫至其俵鹽則非復有元斤數之給但一升半合姑以

爲名云耳而鹽又非復官倉故物雜以灰泥黲汙不可
食人户多有寧空輸錢而不願受鹽者其或與校斤秤
詰美惡則以不肯買鹽率衆甲而罪禍立至繼者懔然
更無誰何强弱賢愚一噤聽命間有偶他出户閉者則
撮少鹽於屋簷之瓦溝或門限上或户外有敗瓦器傾
之而去其姓名已掛私籍及季將終踵門索錢急於星
火徃徃鬻妻質子賣牛觧屋以償者亦有聚落僻處絶
無升合俵散但持空籍按月索錢如數取足稍有稽遅

則呵詈箠楚繫縛拘囚亦有被杖毆斃者或欠零金數
十餘其農器即徑攜去更不問所直若干農民遇有錢
欲以就贖則季終替去無可從得矣一季一胥前胥之
去必以是籍授于後胥後胥之來復以是籍按於前鹽
既不實給則自官倉所請而來者俵散極少而堆剰極
多故百户之聚只半籠可匝千户之鄉只五籠可均其
餘堆剰則主胥又徑作一綱私賣與龍平水頭二鋪之
吏或寄轉貨於商旅每籠本價例一千七百而客販騰

踊則又不啻此總之又動以百計漳土瘠薄民之生理
本艱與上郡不同主户上等歲粟斛千者萬户中末一
二其次斛三五百者千户中末一二外此大率皆僅收
斗斛不足自給與無産業同年間二正稅所輸升斗尚
不能前正稅之外所謂二産鹽不過數斤復不能了况
四季又重疊以鬻鹽錢所謂八百一十及一貫二十足
者夫豈易供哉其餘客户則全無立錐惟藉傭雇朝夕
奔波不能營三餐之飽有鎮日只一飯或逹暮不粒食

者歲輸身丁一百五十猶不能辦則四季所謂鹽錢六
百一十二足者將於何而出之民生所最急處在飢無
糧而何闕於鹽假使官司實有按月如數給之彼亦何
用此鹽爲當旰不足以代糧當食不足以代肉故諺者
類曰官與鹽一合恐我飯無夾不知我無飯飢來不可
呷官與鹽一甔恐我肉食淡不知我無肉瘦來不可啖
况胥軰於中又有需糧索酒之擾攘雞盗犬之殃是以
愁嘆之聲窮年竟日喧溢田里常以所親自松州一鋪

實計之松州一鋪每季定額官倉支鹽一萬二千斤爲
一百二十籠敷錢二百單四貫足而鋪籍所管户眼有
四千餘無不盡數徧敷今且就四千載數言之以二千
五百户爲客户自一户九斤該錢一百五十三足而積
之計三百八十二貫足又以二千户爲主户之加三斤
者自一户該錢二百單四足而積之計二百單四貫又
以五百户爲主户之加六斤者自一户該錢二百五十
五足而積之計一百二十七貫五百足合計七百一十

三貫五百足就其中以二百單四貫足納官司元額其
餘五百單九貫五百足則入之胥家兼以鋪内如前所
謂堆剰而私貨者百二十籠中可有百籠爲錢不啻一
百七十貫足通計一季合得六百八十貫足則鹽錢所
入官府得四分之一有縮胥家得四分之三有贏又有
納賂得兼董兩季者合兩季爲得一千三百六十貫足
彼胥無故安坐不久而驟得此横富之財買田置屋頓
爲巨室果何理哉即此一鋪以推其餘皆可類見環千

里之郡爲幾萬户歲之所敷爲幾萬緡大抵到官五萬
緡則入胥家者十五萬緡到官十萬緡則入胥家者三
十萬緡正如刼盗分賍坐家指縱者聴一分而親操戈
者三分以優之官府何故貪戀一分甘冒刼民之盗而
不耻乃反爲胥家大作暴歛縱與之三分而不嗇乎紹
興辛亥朱侯待制察其然亟罷去沿海之鋪十有一正
欲區處盡罷迫於奉祠而去至嘉泰癸亥甲子間俞侯
監簿又深爲討論灼見底裏實無與乎歲計於是一舉

闔郡諸鋪而盡除之載在㕔壁記可攷也時惟特存龍
平水頭二鋪以此二鋪者乃賣鄰郡商旅之鹽與吾郡
内之民無相干所謂諸弊亦無容作凢其來販皆汀贛
之民動以千百爲羣茍措置有方俾鹽皆精白上品長
厚堆鋪前斤兩不虧而貿易無阻則所貨易流通而所
入易豐衍每鋪元額一年一萬六千緡合二鋪爲三萬
二千緡其公家雜用綽然矣自俞侯盡罷諸鋪後應經
費之外如燕饗營繕犒軍招卒皆無闕用而又代納民

丁一萬七千緡至秩滿郡帑亦無損前政交承之數則
鹽之利害自昭然可見其或以歲計爲辭而聽之存留
者用實不及竟將何歸亦可不言而喻也民沾俞侯實
惠二年之内帖息安寢吏不登門真若痼疾脫去體而
復康寧再生爲太平人奈未幾而開禧丙寅毛侯監丞
爲其子運属所迫舊病依然再發復纒肌刻骨以至于
今漳民於此抑又重不幸哉本路瀕海四州上三州皆
弛禁不鬻漳獨非王土王民乎而獨罹荼毒至根深枝

蔓如此之甚貪夫汙吏頑然瞪目固不足與語仁人君
子見之惻然動心豈能一日以安而亦豈能以一日留
今大卿㢘素之節仁慈之德葢與朱侯待制俞侯監簿
共骨骼而同肝膽真醫國治人手也必能仰體紹興兩
罷之聖旨而深斥髙毛再發之姦謀一洗漳民百年之
痼疾而永貽漳民萬古之遺愛鮿生於此時茍不爲斯
民出而一言以賛其决則進爲有隱於君子而退爲抱
愧于鄉人矣所以冒昩而前並録汪侍御劄子别紙以

叅照本末而不自知其瀆也伏望台慈特賜矜察
















　　北溪大全集巻四十四

