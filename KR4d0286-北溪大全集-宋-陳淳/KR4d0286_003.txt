







　　欽定四庫全書

　　北溪大全集巻三

　　宋　陳淳　撰

　　律詩

　　訓兒童八首

　　孔子

　　孔子生東魯斯文實在兹六經垂訓法萬世共宗師

　　弟子


　　洙泗三千衆何人得正傳省身有曽子克已獨顔淵

　　顔子

　　賢哉顏氏子陋巷獨幽居簞食與瓢飲蕭然樂有餘

　　曽子

　　敬謹曽參氏臨深履薄如平生傳聖訓要具孝經書

　　人子

　　人子勤於孝無時志不存夜來安寢息早起問寒暄

　　灑掃


　　奉水微微洒㳟提帚與箕室堂須淨掃几案亦輕麾

　　應對

　　應對須㳟謹言言罔不祗父呼唯無諾長問遜為辭

　　進退

　　進退須㳟敬時時勿敢輕先生趨拱立長者後徐行

　　西征黄蓮坑遇雪

　　行入黄蓮北風嚴雪又加滿山羅玉樹遍地錯瓊花清
灑姿無纇虛明質不華瘴眸為一洗驚覺若仙家


　　分水嶺

　　寳貝山前去瓊瑶世界行蠟鞋穿瑟瑟竹杖獨鏗鏗凍
色廹毛竅寒光射眼睛酒亭何處認速欲一壺傾

　　祝杖投錢唐江

　　爾自黄源嶺相從到上都扶持千險阻䇿掖萬﨑嶇鳳
沼波應煖龍門路不迃便須齊變化霈澤濟寰區

　　和陳叔餘韻二首一以謝來意一以勉之

　　碌碌平生學慚無席上珍僅餘守師訓豈欲衒時人誤

入侯門聽飜勞友義陳願從温故業庻或稍知新

　　又

　　此道何曽逺吾儒自有珍反求皆在我中畫豈由人利
善分須白知行語未陳若能祛舊見明徳日惟新

　　送王子正宰長樂二首

　　一陽天運復來亨君子隨時亦吉征暫向三山瀕海處
小馳百里愛人聲從知文物新長樂便作絃歌舊武城
須信道行由此兆牛刀指日宰寰瀛


　　又

　　君當民社戴星遊我玩簞瓢守故丘袂自此分何所憾
學無與講是吾憂聖心未可窺覘得道體難從寡陋求
鱗翼元無南北間時推緒論發蒙不

　　送廖子晦倅潮還别四絶

　　紫陽門户聳參天駢徃紛來幾計千誰立脚跟老彌篤
交溪原上有深傳

　　使車南騖過吾邦幸挹端嚴毅直風多謝兩年勤尺素

諄諄頻為發童蒙

　　松窻梅雪歲寒餘奉别城東古驛頭君去有行應可樂
我來獨學重為憂

　　聖賢事業浩無疆未易孤聞寡見窮友善更資天下士
時推一二附南鴻

　　送廖婿林伯魯東歸南寺席中因舉送王長樂詩
伯魯用後篇韻求教故復依其韻以别之

　　良夜禪房欵一遊義心相與重山丘少陪文字賡酬樂

頓釋胷懐鄙隐憂我愧反身無寸得君方努力勇前求
懸知日有新新益還肯雙魚逺寄不

　　和丁祖舜重修日渉園

　　重來日渉整前盟欲與淵明細論朋向市閙中渾覺勝
可人幽處不妨仍歲寒依舊竹三逕春意長新花數棚
對景舂容無一事好將氣馬欵調乗

　　依趙尉獄空韻上陳宰

　　民沐仁風狀小兒陶陶逺罪日何知圜扉草色春長茂

公舍棠隂晝緩移誰復䑕牙紛擊剝類將雞黍樂追隨
塗歌里詠喧傳處盡是吾侯德政碑

　　依方宗丞和林簽判賞梅追璧水之韻

　　氷玉精神清且凝不嫌霜雪慘於刑傳來春信嚴明地
吐出陽和節愛亭孤艶逈凌仙子桂餘香暗及庻民星
尋盟璧水渾閒事好整和羮入帝庭

　　送陳尉(原闕)賞歸二首

　　巖邑﨑嶇俗最獰君來談笑自風生平戎大䇿方微露

執訊竒功便立成百里秋光𤓰代及九重春色笋班榮
金閨此去應無阻好把胷中次第行

　　又

　　世論年來太不和眞眞偽偽總偏頗陽尊孔孟隂排斥
深怯周程浪詆訶誰是横流堅立砥類於入室反操戈
始終無負傳心處一片精剛要不磨

　　送滕教歸二首

　　本是山林一陋蒙何心馳騖利名中只因尺檄來蓬户

故䇿駑才入藻宫旣爾薫陶知厚德又於厯練熟頺風
區區未飫髙山仰何事征蹄今巳東

　　驛道芬菲春氣柔征蹄去去不容畱俯辭南國摳衣佩
直向端門拜冕旒璧沼從知新訓導石渠旋復細刋讎
澤民致主淵源學那或浮沉逐軰流

　　不赴十姊初度之席

　　吾姊今朝慶誕辰奈何賤弟亦同倫汝逄夀考榮雙老
我感劬勞悼昔人贊祝欲陪千歲願追思難遏寸心眞

一懽一戚應殊分只任天情不必均

　　湖齋對蓮

　　平湖花葉亂相撑恰對幽齋小榻清萬綠淺深非作意
千紅濃淡總無情好觀物態羣嘉萃從識乾元一理生
佔畢暇餘時與玩㑹予心處有誰評

　　對葵

　　開闔隨陽自曉昏輕如綃縠凈瑶琨淡黄相枕五重靚
濃紫深藏一竅渾熟視絶無粧㸃態細㸔不見剪裁㾗

誰能㑹取箇中意與玩乾坤造化根

　　和丁丈詠史君禱而雨之韻

　　史君持志一㳟謙何間幽明與巨纎渴雨方將為旱閔
卧龍便不復泥濳連宵頗作霶𩃱注闔郡均蒙優渥沾
竊喜陽春端有脚閭閻和氣日須添

　　用明師叔韻贈畵工張子英

　　雖憑縑素狀儀容的自毫心藴妙鋒箇箇本來天所賦
隨人變化有竒工


　　送王子正赴灨倅

　　飛騰仙馭自漳濱去去西隅指灨津夾道賓僚方一際
滿城老稚便皆春正心誠意平生學愛物親民此日仁
只恐貳藩車未煖紫泥催促貳皇鈞

　　又

　　昔日濓溪倅此州施為洒落豈常儔今承遺躅百餘載
又得當朝一雋流詔世典刑應未冺在民德化豈無求
發揮舊事重增煥好與邦人作勝謀


　　子方宗弟側弄之璋

　　珍祥充塞故旁流底信先傳慶有由莫訝雞胞寜吐鳳
須知虎氣已呑牛古來孽士皆榮逹此日宗支自頴尤
蟄蟄繩繩從未艾㑹看貴種出公侯

　　西征范田遇雪三絶

　　夜宿荒村曰范田聲聲頻滴屋簷前朝来掲起柴扉看
滿目青山白玉巓

　　飽㗖炊粱萊菔羮皁臺催促趕前程手攜竹杖足穿革

緩撥瓊花徒歩行

　　厯厯山坳凍迫人指頭欲墮痺難伸探囊速買三杯後
更覺陽和暢此身

　　大漿嶺

　　大漿陟降幾千層積雪朝來錯去程溜石瓊花新琢就
平田玉鏡恰塵成不嫌凍氣侵肌慄最愛清姿照膽明
聊把杖頭&KR1201;擊處那忘疲苶旅中情

　　過武夷


　　武夷山下幾迴過未暇於中賞一遭獅鶴諸仙知我意
故將青靄淡遮羅

　　紫溪遇日

　　日露雪頭紅玉盤氤氲和氣靄人寰回眸萬素無從覔
依舊千山列翠鬟

　　鈆山遇霜

　　冒風冒雪冒霜寒手足胼胝百狀艱只為胸中春一㸃
未能忘世卧溪山


　　和人詠梅韻

　　不妨雪壓與霜糊友結松筠鄙橘奴特放孤標先煖覺
肯隨衆卉望寒逋疑將氷月為精爽端借瓊瑶琢體膚
闖出一元生物意從兹引領萬容姝

　　示兒定孫二絶

　　童䝉發軔最初時庸聖分岐謹所之凢百小兒嬉戱事
汝皆鄙俚不須為

　　丈夫尚志志髙明勿效卑卑世俗情從上一條平坦路

千賢萬聖所通行

　　鄰舍横逆

　　茫茫薄俗沸蚊蛆禮義全無一㸃餘只得杜門對賢聖
專來教子讀詩書千般横直休千已一切是非無問渠
若救鄉鄰為被髪風波轉起撓吾廬

　　西征過仙霞雪晴

　　自入仙霞十里程滿山晴雪射虛明路從寳貝洞中去
人在瓊瑶世界行枯木競傳千狀巧荒崖亦作十分清

回環四望眞竒觀識破乾坤洒落情

　　過江山遇雪

　　江山方進半程前正値羣逰剪水仙滿道鹽花堆粲粲
飛空粉屑舞翩翩樊牆廬舍皆銀餙溝瀆潢汙盡玉瑱
却認青山埋不得嶆峨氣勢直凌天

　　平坦雪兼風雨

　　自從平坦望衢南値雪霏霏日日添旣挾狂風和靣撲
又偕猛雨向身沾手拈紙傘凝猶痺足踏皮鞋凍亦漸

那識堅剛金石操於中凛凛獨争嚴

　　玩雪

　　南人乍見此般竒驚怪誰司妙化機月裏姮娥篩粉撒
雲端仙子削瓊飛寳山瑤室隨村峙玉樹銀花夾道輝
造物襟懐眞洒落更無塵滓間纎微

　　過衢州第二程見麥雪中青

　　雪過三衢越厚埋却於農事不為炎今朝方爾半融釋
隴麥青青奮出來


　　答留粹中承奉求教之韻

　　玉質雖精更用礲切磋磨琢趣無窮但於天理昭如視
何患私情衆互攻明善誠身為要訣博文約禮是深功
從今日用培基處敬道尤須徹始終

　　横逆自廣三絶

　　湯文事小豈為迷物我從來絶町畦胸次洞然天地濶
本無南北與東西

　　樂天一説見軻書豈是髙談强解渠牛馬蚊虻無足校

不須芥蔕此襟裾

　　仁人方寸萬機空片逆何能介此中視爾恰如風動竹
在予安有竹嫌風

　　趙寺丞禮延入學陳伯躍有詩詠其事因和以復
之

　　趙學規模本自宏師傳敢背此心盟追思嚴訓昭如在
立誓終身篤所行每患無成辜宿志那知自鬻釣浮名
賢侯愛友交提奬重我慚惶未見榮


　　修學扁大成殿門依敖教韻上趙寺丞

　　育才為國寸心丹修泮時聞鏘八鸞綠引滄溟循道入
青徘名第對門㸔宸鈎日煥龍蛇動書閣雲齊牛斗寒
末學幸陪芹藻豆詎耽秋菊夕英餐

　　存心

　　心藏隱奥最難知出入無時不可羈須向動時牢把住
莫教失却便支離

　　和卓廷瑞贈詩之韻四絶


　　一見襟懐便豁然交情輸冩意忘年傾囊經訓璠璵富
與我從頭細細傳

　　日復陪遊泮水湄發揮史學到淵微直從天理人心處
剖破存亡治亂機

　　長書一巻墨新題志在斯民夀域躋厯厯愛君憂國語
施行須自起鋤犂

　　我愧年畿六十秋時華虛度事優柔頭云皓矣未聞道
深藉磨礱與勿休


　　林戸求明道堂詩二首

　　秉彞同是得天生道在其中本自明氣為禀來微有蔽
欲因感處復多萌磨礱須到十分粹克治全教一味清
從此洞然無别體眞元輝露日光星

　　又

　　自從河洛發眞筌節目綱條已粲然志若堅剛方可適
心如扞格决難詮從頭格物為當務穩歩求仁乃秘傳
表裏直須名副實髙標終不愧前賢


　　遊雷峯塔處晦上人求詩

　　擺脫人間名利韁湖山深處事韜藏要知晦裏眞消息
養取靈臺一㸃光

　　無言上人求詩依黄簿韻

　　休説西來幾許年此身動靜莫非禪須知天理流行妙
不待人言髣髴傳運水搬柴存實則著衣喫飯即當然
若能黙悟眞消息剖破諸空億大千

　　寓嚴陵學和鄧學錄相留韻


　　道為賢侯講泮宫淵源程子及周翁路開正脉同歸極
川障狂瀾浪駕空珍重前廊渾氣合督提後進要心通
聖門相與從容入矩歩規行不用怱





　　北溪大全集巻三

