







　　欽定四庫全書

　　北溪大全集巻二

　　宋　陳淳　撰

　　古詩

　　四十

　　孔子四十而不惑孟子四十不動心爾年巳及德未就
可不汲汲痛自箴

　　和丁祖舜綠笋之韻


　　哦風徑遊衛山峬溢耳謡言如春敷猗猗青青發三嘆
熟察其調未免麄當年載歌淇水澳區區但取枝葉綠
惡知中有至味存爽人神思勝於玉料想厥種未為良
校之吾邦君視僕吾邦此君最佳處惟在根萌毓坤腹
出塵妙質瑩無疑徹骨不容疵纎釐地靈精白氣所孕
圃師培壅工弗施火行用事正炎鬱故遣特特清南垂
鑽泥苯䔿伸蟄龍軋石朧腫亞卧獅蓄節正直巳不㧞
藏心塞實如無私新班黄甲固脆潤半露青簪猶珍竒

雨餘荷鋤試一訪頴頴競脫毛囊錐發封奏之金錯刀
片片逐刃滋瓊脂未數氷谷素龍肝豈遜金墉白雲芝
天然真味本自足不待滑瀡甘以飴烹煎燔炙無不可
論材宜為百品師䟽腸滌胃掃煩穢侑巵贊膳功誰知
九飣槃中若得此方貢諸羞特餘子簞瓢陋巷時相逢
炳腹琅玕熖欲起從知種種山海腴那有似此清中癯
吳蓴楚荇儻埒羙恰類&KR0008;䤙(音麥厯酪滓也)擬醍醐猫舄班孫
眞徒胥何復敢校榮與枯信哉超越天地爐君子之德

他所無

　　和丁祖舜二月隂寒之作

　　東皇涖事已告半農村恰恰脂田車胡為元冥尚偃蹇
暗弄威權未退斜阿&KR0034;(於今切)最癡鎖烏脚阿香亦懶&KR1201;
龍芽竟日欲雨竟不雨號寒徃徃悲啼鵶原苖縮澁鮮
生意且悴且腐眞可嗟皇天本自愛下氓隂陽舒慘元
不差不知當軸爕理人此劑得之誰氏家傅霖遁跡莫
與用鄒律束手難為夸安得巨力挽天河洗净妖氣無

蘖芽放開和氣充人寰均敷菽麥榮禾麻同作堯民含
哺樂毋但獨醉盈畦花

　　晴和再用丁韻

　　膏霖漑注旣優渥璇穹頓掃頑雲車沉香乆鬱悉清豁
無復沴氣東西斜金盤擁出三足烏赫赫耀目伸爪牙
融融熈熈遍林谷鳴有喜鶯無愁鵶東阡土脉浸温暢
頗頗釋我農人嗟壯者舉耜趾相摩少者行饁肩相差
乃知乾元父萬物仁育兩間同一家太和生生終莫遏

不容癡寒固驕夸殘隂曀曀終必退安能掩軋壯陽芽
日渉老僊憂民隱詩詞懇惻如黄麻料對兹晨少慰懌
行歌幽頌筆生花

　　西征鉛山遇霜

　　年來五十筋力衰不耐風霜不耐雪手為寒凋可鑢磋
足為凍冽如刀切泥濘䟦渉負塗豕磽确陟降蟠山鼈
欹行横行又跳行忍痛忍飢復忍渴此勞此苦豈再堪
焚舟之戰惟一决


　　遭族人横逆

　　顔子有犯不之校胷懐洒落氷雪融孟軻横逆必自反
律已程度嚴秋霜君子於物本無悶小人胡爾好有攻
矧今薄俗抑又甚絶無禮義爭豪强大倫大法毁瓦礫
小計小數横干將背靣反覆蓋常態是非毁譽無定章
朝為懿親暮仇虜外結同好中豺狼奉之屈膝轉揺尾
擠之下石仍揮槍喜躋跖蹻夷齊上怒黜皋益共鯀傍
要之搃搃皆吾外於我内者庸何傷逹人大觀等毫毛

不為欣戚留心胸剛應以柔逆以順譟應以靜暴以㳟
紅爐㸃雪不少凝曲直勝負何所量况乎他石可攻玉
火經百錬金始剛堅吾志節熟吾仁理義之益端無窮

　　上趙寺丞修學釋菜㑹餕

　　嘉定四年日在房趙侯來守南清漳下車百事所未遑
先務化原修泮宫發帑市材鳩衆工改偏易陋規模洪
大門復舊正當陽直挹名第眞仙峯泮渠下䟽清波溶
時與潮汐相流通兩廊軒軒如翬飛朱欄翼之森衞防

講堂嵓嵓峙中央髙明洞豁無曖曚東西兩舍夾其旁
扉楹新厰標祠堂諸祠疇昔亂無章從今一正嶤相望
東祀無極濓溪翁渾淪再闢如羲皇二程從而大發揚
千載絶學始有光文公繼之擷精剛發揮大學明中庸
善集諸儒粲朝綱金聲玉振眞&KR0785;瓏此邦况又舊遊鄉
流風遺澤尤洋洋合為四座儼顒顒卓示師表開羣矇
女令聖門知所從無徒自棄甘靣墻西祀唐人相國常(名衮)
首變蠻俗趨文風配以周歐二俊良破荒桂籍先傳芳

端明蔡公著清忠始自蓮幕起騰驤東溪髙公抜上庠
勁節凛凛凌秋霜力摧秦檜鋭鋒鋩瀕死奮不顧厥躬
列為五像竦昻昻論世尚友激懦慵要令片善有磨礱
無徃不切進修功越惟明年神祝融羣工告備襡器藏
侯曰輪奐羙而彰落成合與諸賔同釋菜之禮乆已亡
在泮飲酒儀亦荒今其舉之始自卬不宜草略宜周詳
時惟月琯中林鍾旬有三日方曈曨闔郡文武諸曹郎
下及生員𨽻學供廟廷叙立嚴班行銀青錯間緋紫裳

主人升自阼階東束茅灌獻文宣王韭芹蔬筍羅芬薌
配食兖鄒二國封跪伏拜起儀從容精神昭格孚冥茫
恭惟道德萬世隆參天配地相始終再詣東祠諸儒宗
薦以時器陳時饔粢盛醴齊烹羔羊尊師一意昭無窮
三詣西祠諸賢蹤饋薦一視東祠豐豈應故事誠有將
示人友善何日忘祀事旣畢登堂堭峩冠列坐咸肅㳟
廣文巍榻歌魯頌(古音容)講揚經義發童蒙巻經羣趨躋
而蹌舊堂序列環而重老少團拜敬而雍申明孝弟消

强梁更衣紫袖巾縮縫旋復故坐舉餕觴羞桃華𤓰仍
蕉黄左殽右胾羮及粱五行大白益靜莊威儀秩秩無
忀徉(徙倚也)三勸和樂恩意濃酬酢指遜交更相主人載
笑色而康方今太平無征攘幸與諸賔相慶逢願均飲
醉文字中衆賔欣謝且慚惶此㑹曠典昔未嘗今幸親
與沾霈霶報之愧無圭與璋文班進請輸肺腸泮儀民
則詩言颺風教基本今旣崇禮遜興行道義充觀聽感
德還降𠂻自逹閭巷無姦兇異時刺史入三公又推此

道柔萬邦移風易俗歸醇釀均令天下躋虞唐武班進
請披心胷侯飲於泮為道長可屈羣醜服淮羗獻囚獻
馘不告訩坐格飛鴞食我桑賂金貢齒皆來降異時錫
命侯弓彤又相君德成安强樽俎自折萬里衝㑹同四
海来氐𦍑諸生繼進吐卑悰惟申文武無異方加之俾
爾熾而昌加之俾爾夀而臧降爾遐福如陵岡嗣續與
國同無疆北溪野人狷且狂躬陪盛儀喜莫量直述詩
史為鋪張昭示來世驚盲聾


　　送趙寺丞解南漳赴湖北倉

　　前年邦人迎公來人人喜公來何暮今年邦人送公去
人人恨公去何遽公在南漳甫三年仁政率起百年慕
在民條目皆可書及人惠愛何勝數農歌田野士歌學
工歌市廛商歌路攀轅無願以公歸斷鞅必欲留公住
天子愛民南北均豈暇私漳一隅故命公乘軺使荆湖
厯訪民瘼清民蠧况曰古來用武地直瞰中原正門户
英才分布豈偶然籌畫端為恢柘具北視敵衆紛蠢蠢

義槩寜無激𠂻素挽河洗兵特餘功不日人為聖明輔
沃心迪德文太平上窺周召參伊傅鯫生沗出陶鎔下
日望清光日以阻闔門惟知自好修何敢越分求攀附
竊幸斯道有主盟用舍行藏無所與

　　用敖教所贈詩韻送行

　　臞菴先生仙籍豪固非塵中浪骼骨挺特不隨時世粧
那學兒女洿首髴朅來龍江主文盟鑪錘廣大無棄物
裁狂雕朽誰弗容遊刃三年不少&KR1403;(九勿反刀曲也)野人掩關

北溪曲於道未能探絲忽甘謝馳驅抱孤拙反獲優容
免呵咄紆軫衡茅過招邀寘之學海滄流潏道德淵源
漫斟酌理義芻豢飽齧齕由堂賜室縱歩躡淵鱗騫翼
恣手捽金箆刮瘼丹起廢萬斛塵胷為一拂要令齪齪
鑛璞姿無或晶光向埋沒云何聚散不可常征車已駕
城東月當今中原若角崩曦娥薄蝕耀計孛廟堂側席
急選用英才詎復偏方屈便起鴞林簉鵷行感時怒竪
衝冠髪整頓乾綱靖坤維扶掖炎精夐熛歘拯危直鼔

濟商楫逄邪須奮擊泚笏挽回一氣轉洪鈞平地春雷
百蟄出雍容細旃講唐虞正鞸垂紳其弁突抑均斯道
覺斯民何但諸王私䕃樾

　　詠陳世良天開圖畫之閣

　　九仙(縣地名)來來到筠谷(居地名)誰向雲端締髙閣背倚金
山(後山名)作後屏左右龍虎交蟠伏前頭諸峰列碧霄獻
竒貢異相聯絡文筆(前山名)時時氣蔚葱香騰(前山名)旦旦
煙醲郁瀑布(泉名)西奔扈衞雄席帽(山名)東出朝宗肅玉欄

(山名)管住不斷勢銅鼎(山名)蓄就無窮祿石潭(溪名)通貫洗馬
陂(溪名)一派寒流腰帶束雨暘舒慘變萬狀青黄紫綠呈
千簇十里風光盡入懐四時春色常在目好是天開一
圖畫丹青巨擘難描摸閣中仙翁有佳趣襟抱磊磊還
落落飽餐蒼秀炯詩囊靜挹菁華洗愁斛日暄晝永酒
三樽月明夜清琴一曲興來草木欣榮意意到鳶魚自
飛躍此外應無人境喧於中覺有天眞樂試問仙翁為
阿誰世良其字陳其族


　　和林叔已詠揚守福夀林塘之韻

　　史君幽趣鍾靈臺胷中圖畫如天開居閒薄發林塘勝
根原福夀兩山來石骨旁峙虎蹲踞泉脉下繞龍瀊洄
髙低隨巧結亭榭収拾造化成錦堆緋黄紫綠獻態度
纎洪濃淡敷條枚四時春色常在目噓咻無用鄒律催
那知禁林鳳池上須君緩歩鏘鳴瓌詎容䄂手此山下
龜朋鶴侣相追陪

　　和林叔已詠福夀林塘四十九韻呈揚守并謝保

舉狀

　　漳臺最尊第一峯分支福夀飛雙虹夀山左蟠氣䓤䓤
福山右峙狀窿窿中有洞壺出塵蹤景物簇聚造化功
不减杜陵門城東未數漆園舊崆峒髙人卓犖關西公
神僊識趣清瀛蓬䟽瀹寒泉衆流潨刮築嵓石羣山嵩
滌洿剔穢輯和冲飛甍敞棟勢如穹福夀(大亭名)林塘扁
其中銀鈎鐡畫燦黒松以次亭榭隨窠空各各標揭題
踈通濯纓(亭名)一㸃塵不叢澄澄北繞氷壺融新綠(亭名)東

開青藻芃磨銅徹底瑩淵𠂻水竹環之翠垂弓波光暗
射驚魚蟲西問荷花(亭名問花)滿池紅千枝萬朶爛燒空行
行半山(亭名)杖履逢小憇平章景異同絶巓(亭名清漳竒觀)竒觀
趨隂朦四方八逹輝明瓏俯瞰闤闠罔利翁徒登壟斷
誇嵸嵸主人綠鬢碧方瞳夀山嵳峩福海洪濟川才具
如飛&KR1299;須遊鳳池職乃充能蘇民瘼如香藭須從禁苑
馳華驄况屢秉麾天眷隆陽春脚布隨處豐自當九二
任發蒙均陶生民天降侗未應山人邀渤全登髙臨清

玩曨曈西隣隠霧有豹鼨欲化龍虎九霄翀卵翼之恩
始而終端賴餘福錫厥躬庻幾攀附于飛雄

　　仙霞嶺歌

　　仙霞何事名仙霞巓末得之神仙家此山南來絶髙峻
上挿雲表參夭涯羣仙遊宴絶頂上不飲烟火湯與茶
朝餐赤霞吸其英暮餐黄霞咀其華日傲烟霞為洞府
不踏塵寰寸泥沙後躅躋攀不可得危梯峻級頻咨嗟
髙人欲解行者疲掇作好語清而嘉故取仙霞起人慕

非以仙霞為世誇流傳歲月浸乆逺此意零落説又差
謂酌流霞固淺陋謂著霞衣亦浮葩我來登陟動幽趣
愧無洒落清襟懐聊寓數言代嶺記未可例視為南華

　　謁張公祠

　　古來傳說雙劍靈精氣直上千雲星有如掘出為世用
一揮便可四海清方今擾擾邊塵起中原分裂亂無紀
正好提擕為掃平何事雙龍卧此水試問張公知不知
英靈千載如生時何時神物得神用為報風雲㑹合期


　　三月十一夜紀候

　　春光正濃二三月氣候不作春和柔白晝炎炎若盛夏
半夜凄凄如老秋

　　乆不雨

　　草廬卧龍目未開嵓溪作霖手未擡蒼生望望亦勞爾
霶霈甘澤從何來

　　賀傅寺丞喜雨二十六韻

　　去冬九旬已渴雨那意今春渴尤苦自開正元越三月

生意全蟄不闖吐陽威烈烈熾盛夏田野熬熬劇焦釡
新秧旣長且乾萎播種無由可入土農民望雨若倒垂
類嘆天命我無所太守念膺民命寄如傷體膚痛心膂
奔禱山川社禝前下及百祠靡不舉壇告雷師雷莫聞
江扣龍神龍弗顧間或沾洒隨即収翹想霶霈殊烏有
日切一日不遑寜直欲伐牲實籩俎精度充積四十朝
幽明貫徹忽無阻季春望夜五鼔餘瓦鳴琢琢簷垂縷
起來四顧雲黒暝阿香驅車震鼉鼔甘霔一畨復一畨

逹晝傾盆莫之禦東阡西陌土膏溶負耒荷鋤翕旁午
父語其子兄語弟或曰我侯感格故滴滴皆是眞珠飯
天救我民賜我哺非我下民能動天侯澤我民如父母
旣優旣渥尚未已實頴實栗决可睹人解戚容為懽忻
歲轉凶兆為豐阜從知天人本一機氣脉流通有如許
端猶影響應形聲證驗昭昭眞足數亦侯作霖大手段
家學淵源傳自古豈徒蕞爾南漳濵特私所惠偏一塢
抑將天下濟蒼生行赴九重大用汝


















　　北溪大全集巻二

