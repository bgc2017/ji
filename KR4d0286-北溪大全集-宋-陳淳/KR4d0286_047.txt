







　　欽定四庫全書

　　北溪大全集巻四十七

　　宋　陳淳　撰

　　劄

　　上傅寺丞論民間利病六條

　　某伏承台慈不以愚賤訪及民間利病敢采摭目前切
近者凢六條上浼台聴

　　一此間民俗大概質朴畏謹然其間亦有姦雄徤訟爲

善良之梗使不獲安息者在民師帥不可以不知葢緣
一種人長於詞理熟公門事體淺深識案分人物髙下
專教人詞訟爲料理公事利於觧貫頭錢爲活家計凢
有詞訟者必倚之爲盟主謂之主人頭此其人或是貢
士或是國學生或進士困於場屋者或勢家子弟宗族
或宗室之不覊者或斷罷公吏或破落門户等人皆於
影下教唆或小事粧爲大事或無傷損粧爲幾䘮性命
或一詞實而粧九虛以夾之或一事切而粧九不切以

文之承行之吏亦樂其人爲鷹犬而其人亦樂於挾村
人之財與之對分此詞訟之所以日繁一日聴斷之所
以徒爲虛勞而善良者之所以虛被其撓也前政趙寺
丞知其然當聽訟時灼見有此等人便嚴行懲斷其在
士類者則善處之自訟齋(齋在州後園)窮年不與歸人因畏
戢不敢徤訟次年所引詞狀日不到三十紙莊卿繼之
廢自訟齋詞訟翕然日至四五百其中虛妄徤訟者雖
亦能燭破其情末却放之善去無所懲艾於是姦雄鼓

舞而詞訟益蔓善良益不克安迹矣張郎中再按趙寺
丞故事榜儀門曉示詞訟又頓少今寺丞下車第一引
詞狀日幾至三四百者亦以故事未曽舉行故也而今
而後宜申嚴約束如有此等人出入公門隠匿司房爲
詞人盟主者門卒案吏同坐若其人非士類則依條重
行科斷在士類者則循舊例决竹箆處之自訟齋窮年
使讀論語小學之書是乃以善治之之道如此則徤訟
者無復敢恣爲虛妄而肆行教唆然後人之以詞訟來

者必皆其事之不可已而情之不容僞聽斷自可常清
明獄訟自可常簡少也

　　一此間村民有一種折合之風甚爲善良之擾葢村民
中有浮浪貧窮無顧藉人不安已分營生反妬人之有
財專萌折合之心如同儕軰是一様門户纔見渠所蓄
有二三十緡稍勝於已便思以事與相干渉而折合之
或以牛羊踐踏頼或以妻兒鬬罵頼甚至或食野葛仆
於其室或潜夤夜經於其門必巻他家之財爲已有然

後已况視産業溫燠家其設計謀取錢物尤爲詭譎一
唱百和至朴拙無能者亦相效成風故或田主取償於
佃户而佃户適有家人病死乃以頼其金榖者或財主
索債於貸户而貸户無還乃殺其幼孩以謀錢帛者或
屋主有責事於店客而店客生憾乃扼吭殺其病母以
刼白金數百兩者或良家産户婢僕不幸嬰病以卒而
父母兄弟姑姨叔伯必把爲奇貨羣湊雇主之門争攫
珍貝者悖理傷義大不可言亦由州縣無清明有司復

於其中乘隙圖一分已賂推波助瀾遂愈滋蔓前政葉
檢院知其俗一鎮以無事凢有此意來者悉折之不行
至其實有鬬死方與依條䆒治葢其所辨别亦惟以貧
論富以賤論貴則决知其爲折合之計或兩家之力俱
相等方疑其有鬬敵而爲之受詞龍溪陳宰亦深能照
破此等姦狀只於其始便遏絶之不與肆數年來閻閭
田里此風稍息粗獲安寢今仁政之下决不容此等俗
然亦不可以不預知


　　一屠牛之風與盗賊實相表裏葢屠牛者盗殺人之牛
與承盗者之牛而屠之以盗遇盗豈但姑爲一牛之故
而已必無不盗之所由長也此間屠牛在城是宗室不
檢者鄉村是亡命浮浪者近日肆行葢縁前政以軍需
牛皮不欲科配只出官錢付吏和買承吏因自收錢入
已只分些少與屠家爲名屠家因是公然牽人之牛而
屠之村民失牛者拱手相視無敢誰何今使府新政之
初尚稍觀望歛戢既而旬日便遂縱横無顧忌春功將

動耕牛有限安能供日日無窮之屠恐不可不申嚴約
束如有犯者若是亡命浮浪人宜借一人重行懲治以
警其餘未可只與一决杖快便而去須索烹宰之具槌
毁之錮身徧押諸下縣納牛肉錢及徧號令四境諸鄉
村以苦之到一年後有犯者代之方可聽放若是宗室
亦如前决竹箆窮年閉之自訟齋以善治之又嚴左右
鄰甲告首若容隱必同坐如此則人自不敢犯果屠牛
能禁止則是亦去盗賊之一端也


　　一此間有所謂鄉稅擾民甚於官租官租猶時有定目
鄉稅則不可以一目計而又無時之能已也何謂鄉稅
擾民之甚如諸廟之率歛民財其一也葢此間民俗尚
滛祀多以他鄉非鬼立廟其植禍深其流殃蔓今未暇
細論姑以目前粗擾者言之一般浮浪不檢人託鬼神
圖衣食趂廟中㑹首每裝土偶如將校衣冠名曰舍人
或曰太保時騎馬街道號爲出隊羣不逞十數輩擁旌
旗鳴鉦鼓隨之擎疏頭假簽土居尊秩名銜爲都勸緣

繼以宗室列其後入人家抄題錢物託名脩廟或託名
迎神禳灾脅以禍福不分貴賤貧富必足數而後去雖
肩擔背負小夫亦必索百文五十爲香錢連日自朝至
暮徧匝城市無一户得免者其實所抄題錢大槩皆是
㑹首入已自用爲醉飽計爲肥妻孥計於鬼神何有計
闔城諸祠似此類假託者不知其幾廟一歲間自春徂
冬人户遭此等撓聒者不知其幾蓋愚民無知畏鬼誅
譴割仰事俯育之具爲無用不切之輸不勝其苦此鄉

稅之至横者漳民無大經商衣食甚艱十室而九匱非
如溫陵市舶連甍富饒之地其何以供此爲千里人之
主可坐視而不之問乎假鬼神以亂政及裒歛民財
在法有明禁恐不可不申嚴約束如有故違者將㑹首
計賍依條重行斷罪仍押徧厯在城及鄉村諸廟門號
令以困苦之若然則姦民知懼不復賣弄人户遂可省
此等横賦之擾庶乎其稍蘇矣

　　一此間多有一般無行止姦雄浮浪客旅上既非商賈

販賣之流下又非殘疾跛躃之輩形貌巍堂如大兵氣
力兇很如暴虎假名尤溪師巫或攜刀子或鳴牛角或
吹竹筒或木拳槌胷打業或蓬頭或祼體入人家乞丐
厲色峻辭如誅所負排門逐户無一放過應之稍遲便
出惡口人户畏憚不敢譏呵有人一日一畨有人三四
日一畨有日三四人疊至徧氓間日又爲此等所撓茲
又鄉稅之一横者熟覸其人實非乞丐乃假託此態窺
覷人門户爲盗竊計目今夜行之黨甚熾者多此曹之

預其間也前政張郎中嘗榜緝捕閭里清晏今亦不可
不申嚴約束應旅邸不可居停有依舊臨人門户者許
人户吿廂官地分等捕捉趨押出境不然刺爲散兵而
重役之是亦去盗賊蠲鄉稅之一端也

　　一此間僧寺極多極爲富饒十漳州之産而居其七凢
爲僧者住無礙屋喫無礙飯著無礙衣使無礙錢因是
不復知稼穡艱難而至於驕縱雖已出家爲方外之徒
不肯安分修方外之行却與俗人結寃於貪癡嗔愛之

場争人我者甚大如五禪大刹爲郡頭目皆出頭好閙
至猾黠者圖之握錢榖大權在手聚姦㓙大衆在院遂
作無邉罪苦侵虐平民陵抗士夫非有率衆脩善根意
以聖節道場一所係闔郡文武祝聖爲體甚重而主者
乃舊住光孝犯姦坐獄行賕茍脫之人豈不爲公家汙
辱其他多此類不待言外而環城諸寺尤爲豪横多買
土居尊官爲芘護舉院界址皆託名爲土居尊官墳林
倚靠聲勢酷毒村民有拾界内一枝薪者則以爲斫墳

林而弔打之有牛馬羊豕食界内一葉草者則以爲踐
墳庭而奪沒之村民受苦無敢誰何諸寺類皆招集無
圖浮浪人充行者結束作士人衣冠㓙悍如大兵氣勢
專以打人示威名曰爪牙外䕶其出入踐履公庭尤甚
於民間徤訟之夫至其恃財縱欲行姦亂民伍汙風教
者久被俗之常態穢人楮筆不在論祖例州縣凢有營
繕修造等大役官司量以錢付僧家仍授之規模而責
成焉至有不給則令彼出陪補亦不離公家常住之財

於吾民免被擾而閭里獲安息後來諸僧院設計厚賂
都吏去其籍遂破元例而有事復敷之民民遂被擾而
僧家安飬端坐無爲矣自是有司行遣作輟不常存心
公明正大者則寧役無用閒僧而不忍擾吾民以種福
田爲心者則無暇慮及吾民而惟恐一毫有傷於佛子
二說相持然一邪一正一公一私賢有司爲國家根本
地者不可莽鹵無辨也昔南軒先生帥靖江日待僧家
甚得體以公㕔非接見夷狄之所凢有干謁白事者但

令趨庭無上㕔接見之禮其說載在語録誠可爲斯世
大公至正之式今宜比傍自訟齋將後園冗屋一間作
自訟庵有躡公庭犯典憲其罪不在徒流之科者處於
其中一如自訟齋行遣是亦善治之道而可使之歛戢
無復縱横者矣

　　上傅寺丞論滛戱

　　某竊以此邦陋俗常秋收之後優人互湊諸鄉保作滛
戱號乞冬羣不逞少年遂結集浮浪無圖數十輩共相

唱率號曰戯頭逐家裒歛錢物豢優人作戱或弄傀儡
築棚於居民叢萃之地四通八達之郊以廣㑹觀者至
市㕓近地四門之外亦争爲之不顧忌今秋自七八月
以來鄉下諸村正當其時此風在在滋熾其名若曰戱
樂其實所關利害甚大一無故剥民膏爲妄費二荒民
本業事遊觀三鼔簧人家子弟玩物䘮恭謹之志四誘
惑深閨婦女出外動邪僻之思五貪夫萌搶奪之姦六
後生逞鬬毆之忿七曠夫怨女邂逅爲滛奔之醜八州

縣一庭紛紛起獄訟之繁甚至有假託報私仇擊殺人
無所憚者其胎殃産禍如此若漠然不之禁則人心波
流風靡無由而止豈不爲仁人君子德政之累謹具申
聞欲望台判案榜市曹明示約束并帖四縣各依指揮
散榜諸鄉保申嚴止絶如此則民志可定而民財可紓
民風可厚而民訟可簡闔郡四境皆實被賢侯安静和
平之福甚大幸也

　　上傅寺丞論告訐


　　某竊謂民生秉彞以人倫爲重治民聽訟亦以人倫爲
本故百姓不親五品不遜聖人所深憂而聽五刑之訟
必原父子之親立君臣之義以權之亦王制所先務誠
以美教化厚風俗所係在此而不容緩也共惟判府寺
丞治貴清淨政尚中和用刑必期于無刑聽訟欲使之
無訟下車之始即明榜通衢首崇輯睦之風申明孝友
之道勸喻諄切可謂知所本矣今已漸及一朞固宜人
心感格同歸于善風流篤厚莫不耻言人過竊怪近日

以來乃不其然民間詞訟大槩多是吿訐或蔓引其無
干渉之說或妄發其十數年之事揆之事理無甚𦂳切
按之人倫大相悖戾以兄弟均父母遺體而交相告訐
入室操戈如何相之於何尚忠林鼐之於林衡等類是
也以叔視姪爲猶子姪視叔爲從父而交相告訐入井
下石如戴世略之於戴夣松王振之於王椿等類是也
甚而婦姑勃豀有違不順父母之律而不恤者夫妻反
目有違前賤後貴之說而不顧者似此類例姦險百出

不可枚數皆關人道之大經犯天理之大戒抑又有難
露楮筆者雖其情狀不能逃神明之鑒然而賊害綱常
敗壊風教莫此爲甚此而不禁將恐薄惡之習愈熾而
醇厚之風不聞昔舊邦君樞相傅公在此嘗勸人户賑
糶有林仁夀者告其兄林堯夀產錢之髙合先糶穀公
判其狀曰官司寧可無二百石榖而兄弟告訐之風不
可長此判一出邦人傳誦以爲神筆聞者褫魄無復效
尤今弊俗如此可駭可嘆某辱知門下有所聞見不敢

隠黙謹具公劄申聞欲望台判嚴榜曉示杜告訐之一
門明人倫之大法以開其友睦禮遜秉彞之良心使人
人知恩義所自來有相賙相恤之愛而無相刃相靡之
薄一還昔日清漳道院之美豈不偉歟或自此之後猶
有循習不悛者則用孔子拘三月之說以揉之庶幾良
心必有悔悟天理必有還復之時矣


　　北溪大全集巻四十七

