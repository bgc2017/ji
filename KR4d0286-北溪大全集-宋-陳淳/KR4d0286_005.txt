







　　欽定四庫全書

　　北溪大全集巻五

　　宋　陳淳　撰

　　書問

　　初見晦菴先生書

　　十一月吉日學生鄉貢進士陳某謹齋沐裁書百拜請
備灑掃之禮於判府寳文侍講先生門下某竊嘗謂道必
眞有人而後傳學必親炙真任道之人而後有以質疑

辨惑而不差自孔孟没天下貿於俗學蓋千四百餘年
得濓溪周子河南二程子者出然後斯道有傳而正學
始有宗主自程子至今又百餘年矣見知聞知代不乏
人然淵源純粹精極眞可以當程氏之嫡嗣而無愧者
當今之世捨先生其誰哉而天下學士有志於古欲就
有道而正之者非先生亦誰與歸哉某窮鄉晩生愚魯
遲鈍居於僻左無明師良友不蚤聞儒先君子之名自
兒童執巻而世儒俗學巳蠱其中窮年兀兀初不識聖

賢門户為何如年至二十有二矣始得先生所集近思
錄讀之始知有濓溪有明道有伊川為近世大儒而於
今有先生然猶未詳也自是稍稍訪尋其書間一二年
三四年又得語孟精義河南遺書及文集易傳通書與
夫先生所著定語孟中庸大學太極西銘等傳吟哦諷
誦反諸身驗諸心於是始慨然敬嘆當時師友淵源之
盛抽關啓鑰如此之至而重自愧覺此身大為孔顔罪
人而且益仰先生道巍而德尊義精而仁熟立言平正

温潤精切的實明人心洞天理逹羣哲會百聖粹乎洙
泗伊洛之㫖凡曩時有發端而未竟者今悉該且備凡
曩時有疑辨而未瑩者今益信且白宏綱大義如指諸
掌掃千百年之謬誤為後學一定不易之凖則辭約而
理盡㫖明而味深而其心度澄朗瑩無查滓工夫縝宻
渾無隙漏尤可想見於辭氣間故孔孟周程之道至先
生而益明所謂主盟斯世獨惟先生一人而巳然求於
書未如親炙之為浹洽徒言之誦未若講訂服行之為

實益故愚生竊不自量嘗欲盡屏世學奔趨席隅靣領
其梗槩然後退而結茅於清泉茂林以畢其業而終吾
樂獨奈何事與心違家窮空甚無千里裹糧之資而二
親臞苶又日奪於仰事不給之憂汨沒乎科舉干祿之
累而於此第竊有志焉不克實下手專研而精究今三
十有二矣十年之間但粗獵渉悠悠蹉跎若存若亡枉
逾夫子而立之年未免曹交徒食之計良心蕪沒百無
一就駸駸下流甚懼甚恐去年秋賦夤緣有臨安之役

自謂是行也此累了未了其歸也道武夷當徑走五夫
共洒掃於墻仞之下以紓其所素願不謂命也天窮舊
累依然而先生又此來矣某始聞之歡欣鼓舞謂向者
十年願見而不可得今乃得親睹儀形於州閭之近殆
天之賜歟旣而又自疑曰先生郡侯也某郡之一賤氓
也貴賤之分有等且侯門如海府吏森嚴如截問學若
之何而通請益若之何而便講論若之何而欵故又遲
遲者累月屢進而屢趦趄然是學不可一日廢而見賢

之心油然動於中終有不容遏且人生聚散不可期幸
與賢者並世而生而邂逅又如此其宻邇人未有拒我
之形吾逆為之辭以自止是果於自暴自棄者也况先
生以道學為天下宗師旣不得盛行於時猶當私淑於
後樂育善誘循循不倦夫豈以鄙夫互童而遽棄之然
互庭不敢私請輙冒昧先此導意併錄舊日自警之章
列於别幅以為贄先生儻以為可教而進之俾獲預罏
錘之末稍不失為君子之歸是所願望若不遇焉則亦

命也安愚分退守窮廬只遥望門牆以自考而已敬恭
俟命不備

　　孝根原

　　為人子止於孝近因讀事父母幾諫至父母之年不可
不知等章極索玩味似畧見根原確定處未知是否試
一言之夫人子於父母其所以拳拳竭盡如此篤切而
不敢緩極至而不敢少歉者是果何為而如此也非父
母使我如此也又非畏父母而然也又非兾父母於我

如何也又非吾身自欲如何也又非聖人立法使人如
此也又非畏神明譴之鄉黨議之朋友責之而然也其
根原之所自來皆天之所以命於人而人之所以受乎
天其道當然誠自有不容已處非有一毫牽强矯偽於
其間也蓋天之生人决不能天降而地出木孕而石産
决必由父母之胞胎而生天下豈有不由父母胞胎而
生之人乎而其所以由胞胎而生者亦豈子之所能必
而亦豈父母所能安排計置乎是則子之於父母信其

為天所命自然而然人道之所不能無俯仰戴履自此
身有生以至沒世不能一日而相離如欲離之必須無
此身而後可然人豈能無此身豈能出乎天理之外哉
旣不能無此身不能出乎天理之外則是决不能一日
而相離旣不能一日而相離則决不可以不竭盡决不
可空負人子之名於斯世决然在所當孝而决不容於
不孝且如君者以天下奉以天下養父母之下唯子而
已不以子之身勤勞奔走以事父母更教誰事哉設或

使人為之豈理之宜乎或親焉不免勞於自養豈事之
安乎况子之身又非子之身父母之賜而天所與也天
之命爾為人子者果何謂父母之生爾為子而字育惟
謹者果何為壯爾體强爾力是豈欲使安閒空飽飲於
天地間而全無所事乎則人子之竭力以盡所事於此
豈得為過分乎維天於穆天命流行不曾停日復一日
歲復一歲尺奔趲督趣乎其後往者不可以復反老者
不可以復壯則親不可得而再事亦不可得而乆事是

豈可逗留於前私竊自怠若挨推不行而格其於穆無
疆之大命哉萬一大願未償終天之隔雖欲孝誰為孝
豈不為大欠缺大悔恨耶此仁人孝子所以必汲汲急
於競辰愛日無所不自盡奉天命而不敢稽㳟天職而
不敢惰如執玉如奉盈如養嬰兒無跬歩不切於心蓋
必如此然後吾心始安俯仰無愧方足以償願塞責而
恰得謂之人子不然則為天地間有罪雖安鬚眉靣目
立於人類中不得名之曰人子是無父母而生之人矣

即是而觀為人子止於孝其根原豈不昭昭可見乎夫
豈自外來乎夫更孰有加於此者乎是豈不為人道大
本確然終其身而不可易者乎妄論如此幸望裁教

　　君臣夫婦兄弟朋友根原

　　又嘗因是而推君臣夫婦兄弟朋友其根原所自來莫
非天命自然而非人所强為者併一言之未知當否夫
天之生人羣然雜處愚智不能皆齊不能以相安必有
才智傑然於中為衆所賴以立者是君臣蓋天所命自

然如此也然天尊地卑乾坤定矣則君君臣臣之所以
當義亦豈自外來乎天之生人獨隂不生獨陽不成必
隂陽合德然後能生成是夫婦亦天所命自然如此也
然乾道成男坤道成女其分固一定而不可亂則夫夫
婦婦之所以當别亦豈自外來乎天之生人雖由父母
之胞胎然决不能一時羣生而並出必有先者焉有後
者焉是兄弟亦天所命自然如此也思乎此則兄弟之
所以當友亦豈自外來乎天之生人人必與人為羣决

不能脱去與鳥獸為伍於是乎黨類儔軰成焉是朋友
亦天所命自然如此也思乎此則與人交之所以當信
亦豈自外來乎夫君臣夫婦兄弟朋友旣皆天命所必
然非由外而來則自此身有生以至沒世决無所逃於
天地間亦决不能一日而相離天下豈有離君臣離夫
婦離兄弟離朋友而逃於天地之外絶不與世接之人
哉俯仰戴履旣不能離此而兀然逃於天地之外絶不
與世接則行乎其中其所當義當别當友當信决不可

不隨處各有以自盡思以奉天命而盡天職不然憚於
為義而事驕諂則是不循天命之正為君臣而以私意
為君臣矣豈天地統攝之權所寓哉憚於為别而事狎
昵則是不循天命之正為夫婦而以私意為夫婦矣豈
天地生化之根所寓哉憚於為友而事争䦧則是不循
天命之正為兄弟而以私意為兄弟矣豈天地之序所
寓哉憚於為信而事機詐則是不循天命之正為朋友
而以私意為朋友矣豈天地並育並行之道所寓哉


　　事物根原

　　又嘗因是而推之事物之間其根原之所自來皆天也
敬獻愚𠂻其當否焉夫天之生人首不能如禽獸之秃
其頂則欲使人莊以冠身不能如禽獸之氄其毛則欲
使人蔽以衣趾不能如禽獸之剛其爪甲則欲使人束
其體則正其衣襟冠履乃天所以命於人如此也若祼
袒徒跣則豈其天而專事華靡之飾亦豈其天哉天之
生人賦以臀欲使之能坐賦以足欲使之能立則坐當

如尸立當如齊亦天所以命於人如此也若箕踞跛踦
則豈其天而專事釋子之盤躡亦豈其天哉天於人飢
不能使之不食渇不能使之不飲則飲食者乃天所以
使人充飢渇之患者也若厭之者為道家之辟榖而溺
之者又窮口腹之欲則豈其天哉天於人晝不能使如
夜之晦夜不能使如晝之明則晝作而夜息亦天所以
使人順隂陽之令者也若晝而為宰予之寢夜而為禪
定之坐則豈其天哉以至頭容之所以當直目容之所

以當端手容之所以當㳟口容之所以當正皆莫非天
也不然則天於人必偏其頭側其目參差其手飄揺其
吻而生者矣視之所以當思明聽之所以當思聰貌之
所以當思㳟言之所以當思忠皆莫非天也不然則天
於人必瞽其視聾其聽槁其貌瘖其言而言而其所以
視聽言貌非禮之具亦必元與形俱生矣又至冬之所
以當裘夏之所以當葛出門之所以當如賔承事之所
以當如祭見齊衰之所以當變冕瞽者之所以當貌鄉

黨之所以當恂恂宗廟之所以當便便亦無一而非天
也不然則天於人元必皆無是等事而吾身之所接元
亦必不復與是遇矣由是而觀凡事物所當然皆根原
於天命之流行非人之所强為决不容以忽而易之者
人之所以周旋乎其間只奉天命而共天職耳苟於此
而容其私心便是悖天命而廢厥職不審事物間只如
此推之是否

　　仁


　　仁字近㸔未審認意定否請質諸明訓之下夫仁者天
地生物之心而人生所得以為心者其體則通天地而
貫萬物其理則包四端而統萬善蓋專一心之全德而
為性情之主即所謂乾坤之元者也故於此而語其名
義則以其冲融涵育温粹渾厚常生生而不死因謂之
仁人惟巳欲蔽之是以生道息而天理隔絶遂頑然不
識痛痒而為忍人人之所以體乎仁者必此身私欲淨
盡廓然無以蔽其所得天地生物之體其中眞誠懇惻

藹然萬物之春意常存徹表徹裏徹巨徹細徹終徹始
渾是天理流行無一處不匝無一事不到無一息不貫
如一元之氣流行無間斷乃可以當渾然之全體而無
媿若一處稍有病痛一微細事稍照覺不到一頃刻稍
有間斷則此處便私意行而生道息理便不流通便是
頑麻絶愛處烏得渾全是仁如人之一身渾是血氣周
流便是純無病人纔一指血脉不到便是頑麻不仁處
商三子及夷齊雖皆許以仁然非正許以全德繹其辭

意皆是從一節上説來但五子於一節上各做得極皆
眞誠為之有以不咈乎其全體故孔子因各隨事稱許
非若聖人大成地位其辭直截而無委曲也如顔子不
違仁雖未端的許然辭意無所偏指較之五子却是具
全體而聖人大成之亞也

　　仁者固是能好人能惡人公平無私然恐惡人之意常
過寛好人之意常過厚惡人之心終較緩好人之心終
較速


　　恕

　　恕固是推已及人若不眞識恕只管泥推已及人則又
拘拘説恕字骨不出不見得曽子所解貫字廣大也某
近覺此大意只是我這理流注去到那事物處但仁是
流去到便熟滑恕用推方到較生澁所以恕為求仁之
方者只為事事物物間易為私欲所隔有不到處便要
得逐一推引這天理出去流注到那事物使千條萬緒
無所不貫也然亦不必須是待人接物處凡行止坐卧

但少有一念之私理便隔絶便是不恕故出門如見大
賓使民如承大祭固敬也而亦莫非恕也居處㳟執事
敬與人忠固仁也而亦莫非恕也凡禮儀三百威儀三
千蓋無一事之非恕也不審如此體認意有差錯否又
聖賢言恕多只就所欲字上言之如何是此處見心之
所存為切否

　　忠恕

　　程子説忠恕以大本逹道為言只是借中庸此字言之

其意自不同否蓋中之為大本是專指未發處言之此
忠之為大本則是就心之存主處眞實無妄為言徹首
徹尾無間於巳發未發但就忠恕分别則忠主於心言
恕通於事言然忠之徹首徹尾當其為忠時恕便包在
其内及到那恕處這忠底又只在也如天命流行不巳
自元至貞生物都包在其内而萬物生生各遂處不已
之命又只在也其實難截然分成兩段去故發出忠
底心便是恕底事做成恕底事便是忠底心


　　以上問目一巻文公答書云所示巻子㸔得甚精宻
同時又答其外舅李文書云安卿書來㸔得道理儘
宻此間諸生皆未有及之者知昏期不逺正為德門
之慶區區南官亦喜為吾道得此人也














　　北溪大全集巻五

