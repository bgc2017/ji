







　　欽定四庫全書

　　北溪大全集卷二十一

　　宋　陳淳　撰

　　辨論

　　太𤣥辨

　　太𤣥本為擬易而作也其文叅之易緯以序卦氣准之
太初厯以考星度蓋少雜乎書而不純於易宻於數而
道則未也夫易以八為數而𤣥以九為數易數始於一

一重之而為二二重之而為四四重之而為八八重之
至於六十四而八八之數立焉故曰太極生兩儀兩儀
生四象四象生八卦八卦生六十四卦𤣥數始於一一
轉之而為三三轉之而為九九轉之而為二十七二十
七轉之而為八十一而九九之數具焉故自一元分而
為天地人之三方方各有三州三其三方而為九州州
各有三部三其九州而為二十七部部各有三家三其
二十七部而為八十一家易以六畫成卦而𤣥擬以方

州部家之四位四位立而首成焉自中至事為天元二
十七自更至昆為地元二十七自減至養為人元二十
七合三二十七為八十一首以擬易之六十四卦首下
有辭以擬卦之彖首為有九賛以擬卦之六爻九其八
十一首則為七百二十九贊贊下有測以擬爻之象為
七百二十九測測贊之外又有元衝以擬序卦元錯以
擬雜卦元數以擬説卦元攡元瑩元掜元圖元告以擬
上下繫至於筮䇿又以擬易之大衍虚其一而用四十

有九𤣥則虚其三而用三十有三大衍以乾之䇿二百
一十有六坤之䇿百四十有四合三百六十以當期之
日積為萬有一千五百二十以當萬物之數而𤣥則以
天數十有八地數十有八合三十六䇿以律七百二十
九贊以當一嵗之日積為二萬六千二百四十四䇿以
配萬物之數大衍揲以四而𤣥則揲以三大衍以七八
九六定六爻而辨吉凶𤣥則以七八九六定四位而别
休咎與夫三摹之擬三索三表之擬四象一一與易

相准而猶以為未也何氏易緯稽覽創為卦氣之説以
為起於中孚而終於頥六十卦别以坎離震兊四卦各
主一方卦中二十四爻各主一十四氣其餘六十卦有
三百六十爻主三百六十日餘有五日每日分為八十
分合四百分又四分日之一為二十分是有四百二十
分以六十卦分之六七四十二卦各得七分每卦得六
日七分以當期三百六十五日四分十之一之數而𤣥
則又從而叅之始於中首以配中孚而終於養首以配

頥凡八十一首皆法卦氣之次序首以二贊當一日凡
七百二十九贊當三百六十四日有半又増踦嬴二贊
(闕)　　　數以天之太初上九十一月甲子朔旦冬至

　　無餘(闕)　　　　　　十九嵗甲辰朔旦冬至又無餘
分又千五百三十九嵗甲申朔旦冬至又無餘分又千
五百三十九嵗復甲子朔旦冬至無餘分而𤣥則又從
而准之始於中首冬至之節初一日起牽牛一度而終
於養首之上九以周二十八宿之行而為一嵗十九嵗

為一章二十七章凡五百一十三嵗為一㑹八十一章
則三㑹凡千五百三十九嵗為一統自子至辰自辰至
申自申復子凡三統九㑹二百四十三章有四千六百
一十七嵗為一元一章則閏分盡一㑹則月食盡一統
則朔分盡一元則六甲盡與太初厯相應是𤣥之為數
宻矣然宻於其數而道則未也吾觀其書有如中首曰
陽氣潛萌於黄宫信無不在其中而養首又曰藏心於
淵美厥靈根則天理始終循環無間之義似亦察矣然

於元攡有曰其上也垂天下也淪淵纎也入薉廣也包
畛其道游冥而挹盈又曰虚形萬物所道之謂道因循
無革天下之理得之謂徳理生昆群兼愛之謂仁列敵
度宜之謂義又未能根極乎理義之大本而不免乎老
墨之指歸于易之宏綱大義亦何所發明哉况乎以周
配復以戾配睽以上配升以差配小過以童配䝉以增
配益以達配泰以從配隨以進配晉以釋配解以樂配
豫以争配訟以更配革以斷配夬以裝配旅以衆配師

以親配比以盛配大有以居配家人以竈配鼎以大配
豐以逃配遯以永配常以度配節以減配損以聚配萃
以飾配賁以視配觀以晦配明夷以窮配困以割配剥
以止配艮以成配既濟以失配大過以難配蹇以養配
頥徒區區為字訓之模倣而復拘拘于句法之循襲易
曰幽贊神明而生蓍而𤣥則曰昆侖天地而産蓍易曰
雲從龍風從虎聖人作而萬物覩而𤣥則曰風識虎雲
知龍賢人作而萬類同易曰闢户謂之乾闔户謂之坤

而𤣥則曰闔天謂之宇闢宇謂之宙易曰乾確然示人
易坤隤然示人簡而𤣥則曰天宙然示人神地他然示
人明易之元亨利正萬化之原也故君子行此四者曰
乾元亨利正而𤣥配之以君子行此五者曰罔直䝉酋
㝠愚不知罔直䝉酋冥於元亨利正之義何得哉易之
隂陽剛柔仁義三才之本也故立天之道曰隂與陽立
地之道曰柔與剛立人之道曰仁與義而𤣥配之以立
天之經曰隂與陽形地之緯曰縱與横表人之行曰晦

與明愚不知縱横晦明於剛柔仁義之旨何有哉其他
效為天為圜等語則有為雷為鼔之辭效革去故鼎取
新等語則有更造新常因故之説效十三卦所取則有
衣裳圭璧掜擬之論若此之類不可勝數而於易道初
無一補前不足以發往聖之心而後不足以開来哲之
耳目子思氏之中庸孟軻氏之七篇所以與堯孔心傳
千載若合符契者何嘗必為如是之配倣哉抑又多為
誇張自贊之語曰知隂知陽知止知行知晦知明者惟

𤣥乎又曰曉天下之瞑瞑瑩天下之晦晦者惟𤣥乎又
曰夫𤣥卓然示人逺矣曠然開人大矣淵然引人深矣
渺然絶人𦕈矣殊非聖賢氣象此當時如劉歆者所以有
空自苦覆醬瓿之譏而近世如東坡如伊川所以謂其
道不足取與屋上架屋之誚是雖侯芭之受桓譚之傳
張衡比之五經陸續推之為聖人宋衷之訓詁范望之
解釋王涯之纂述司馬温公之作書與擬類皆隨已之
好而終不足以厭服千萬世學者同然之見也


　　潛虚論

　　潛虚本為擬𤣥而作也𤣥之數九而虚之數十九九者
取三才相乘之數而十者取五行生成之數也温公之
自序曰萬物皆祖於虚生於氣氣以成體體以受性性
以辨名名以立行行以俟命故其為書也有氣體性名
行命之别其意葢曰萬物之始未有兆眹之謂虛此即
一元之未形所以表是而出之以為物之祖以擬𤣥之
所以為𤣥而命其書曰虛自天一生水於北而地六成

之地二生火於南而天七成之天三生木於東而地八
成之地四生金於西而天九成之天五生土於中而地
十成之於是乎五行之氣流行乎天地之間故虚于水
之一則命之曰原而六則命之曰委火之二則命之曰
熒而七則命之曰焱木之三則命之曰本而八則命之
曰末金之四則命之曰丱而九則命之曰刃土之五則
命之曰基而十則命之曰冡自有是五行之氣也而後
生萬物而為之體故虚以是一原二熒三本四丱五基

與夫六委七焱八末九刃十冡者隨其序迭分左右而
偶之自上一次二而下至於十等為五十五體以應王
公岳牧率侯卿大夫士庶人之象而周五行生成五十有
五之數自夫物之有是體也而後性具於其中隨其體
而有純駁之不齊故虚於五生數偶五生數曰水火木
金土而為生純之性五於五成數偶五成數亦曰水火
木金土而為成純之性五十純之外其次降一則自二
至六偶五生數自七至一偶五成數皆曰火木金土水

又其次降二則自三至七偶五生數自八至二偶五成
數皆曰木金土水火又其次降三則自四至八偶五生
數自九至三偶五成數皆曰金土水火木又其次降四
則自五至九偶五生數自十至四偶五成數皆曰土水
火木金合四降有四十是為生成之錯最後於五生數
偶五生數復得水火木金土之序是為五配之性以合
五十有五體而性備矣自夫物之有是性也而後為之
名以别之故虚于一與一偶則名之曰元以為物之始

而中於齊終於餘謂元裒齊散餘五者形之運也自是
而次柔剛雍昧昭則性之分也容言慮聆觀則動之官
也繇懠得罹耽則情之訹也歬郤庸妥靈則事之變也
訒冝忱喆戞則徳之塗也特偶暱續考則家之綱也范
徒醜𨽻林則國之紀也禋凖資賓&KR1967;則政之務也斆乂
積育聲則功之具也興痡冺造隆則業之著也凡五十
五名秩然有序於是乎又為之行以文之凡五十五行
行下有辭以述行之意自初至上凡七變變下有解以

釋變之義于是乎又為蓍法以占之以五行相乘五其
五為二十五又以三才乘之三其二十五為七十五䇿
虚其五而用七十揲之以十而觀其餘以斷吉凶元齊
餘三行無變皆不占其他五十二行初上亦不占而惟
占其中之五變然後以俟命焉氣體性名行命備而書
以全雖若别為一家而大概與𤣥相凖虚之二數之相
偶則以擬𤣥之四位之迭畫虚之五十五行則以擬𤣥
之八十一首虚之七變則以擬𤣥之九贊虚之七解則

以擬𤣥之九測虚之虚五則以擬𤣥之虚三虚之揲十
則以擬𤣥之揲七𤣥以冬至之氣始於中而虚則以冬
至之氣始於元𤣥有七百二十九贊以當期三百六十
四日有半而又有踦嬴之贊二虚則有三百六十四變
以當期三百六十四日而又有元齊餘不變之行三𤣥
以後世有子雲者必好𤣥虚亦以後世有君實者必好
虚一一模倣要之俱不足以有補于易是亦工于其數
而道則未也夫性者人所稟于天以生之理蓋生生之

所以為主而非氣形而下者今其言曰體以受性又曰
形然後性則性在於氣形之後矣性之本體純粹至善
萬物一原而非有不齊之品也今其言以柔剛雍昧昭
為性之分則是止論氣之稟而非性之謂矣其學已
不識大本而其他又多為艱奥之辭以文淺近之理而
所謂虚者即不能免子老氏之歸於聖賢之心傳大義
要旨亦將何所發明哉胡不移是心以講明羲文周孔
之易上以發前藴中以洗吾心而下以開後學胡為亦

區區空自苦而復效雄之贅也
















　　北溪大全集卷二十一

