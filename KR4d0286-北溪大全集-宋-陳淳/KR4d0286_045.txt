







　　欽定四庫全書

　　北溪大全集巻四十五

　　宋　陳淳　撰

　　劄

　　上胡寺丞論重紐侵河錢

　　某伏覩使判近以侵河官錢失陷委官打量欲别行均
敷此誠公平之大政某因採訪來厯的見其失陷之由
敢不冐聞竊以州縣二河民居千百家前靠官路實地

元納樓店務前後抵官河虛地元納河岒錢後來官中
改名為侵河錢各有定籍上下相承已經數百年之樓
店務錢古例委甲頭催納取足今雖不用甲頭而都監
人吏按月隨門批厯領去無容有欠者所謂侵河錢古
例以千字文為號每號以一名為甲頭隨月催足後因
官司不取辦於甲頭而聼人户自納於是人戸不齊有
納有不納其間或甲賣與乙乙賣與丙遷徙不定官籍
虚存甲姓名而乙丙遂成漏落者或户絶歸官後人請

買而公據不聲載者或宗室官户及前名胥家並無敢
登門催納者或鄉居人買負郭屋日常户閉而人吏無
敢催納者或賃人之屋以屋主居逺為辭而無復為納
者或交闗明載契靣而恃頑不納者或交闗故不入契
靣而謂祖無此額者凡此等類無甲頭為之紏察年深
月久遂至失陷今别行均敷此等固無脱漏然一例並
行而無所分别則恐常輸二項錢元無虧官之家重倂
被擾回視聖㫖數畨减降不聞加増似幾違戾且其步

畝一聽於兵馬司庒宅牙輕重之手有計囑則縮多為
寡無計囑則喝少為多居民驚憂不遑安處前守何寺
丞侑于淳熙甲午間亦嘗打量重紐已給厯付人户矣
而民間惶惶本路漕使風聞即下本州住罷於文移未
到之前何寺丞亦自覺其為不便官司自是不為何必
洶洶聚議日夜不己巳將手分謝舉斷罷仰人户仍依
舊籍送納既而漕司文移復繼至民間頓釋惨戚為懽
欣變怨謗為歌頌今若欲屈已便民則莫若帖兵官住

量紐之議又照祖籍委甲頭催足有不納者仰甲頭甲
官施行則亦可以無漏落若欲公私兩便則莫若逐處
各委巷長副同廂司隨家㸔驗納錢庫狀厯頭如月間
有納二項錢庫狀厯頭即是常輸之家依然仍舊如無
庫狀厯頭可照者即是脱漏失陷之家巷長副具姓名
結罪狀付廂司申方特與(闕)




　　與李推論海盗利害

　　某寓客不當出位而言但耳目所接海盗利害闗係甚
重其事幾有不容失敢與同志者一言之夫賊之南徙
非畏我而遁也以賢太守之精明賢幕府之忠勤相與
謀謨規畫為甚切出軍遣將厚餉醲賞無一毫少吝而
賊未能即就擒者失之倉卒而無素具故也賊跳梁於
巨浸中而大軍之屯岸上者過多布水道者殊少賊徒

示我以驕狂不可犯之勢而我軍冒不相及且無虎飛
鷹搏之術而又狃於安平日久無誓不與賊俱生之意
岸上之兵徒束手而空視水道之師又幸風而逗留民
船單寡器械不精日夜望官軍而不得㑹合董戎者雖
親履行陳相度要害甚爲懇切而下無驍銳將校誰與
統率勇進而先登民船與官船不相應將心與士心不
相一賞格雖明而罰紀不張請行者雖奮發而至止者
競餒縮賊氣不挫勢不衂雖曰南徙必易我而復來而

我不可安然置之度外既徃者不可咎及今以後不可
不亟爲之備以俟其來今爲州司計者一宜急揀悍銳
之卒及選募重役軍兵與海道作過之人約五百餘額
爲水軍又擇驍勇出羣之才分布諸船以將之督習水
戰於南門外新橋之側日有課旬有按月有閱而郡將
時或不測臨觀以激厲之使其身慣出入於風濤之上
如履平地而不没足熟馳逐於檣艣之旁如騁康莊而
不躓然後手施擊刺斬斫之技隨吾意之所之而無不

㨗若是者不出兩月必爲精水軍矣二宜按境内瀕海
諸灣澳船户之籍凢有船總若干分爲若干陳各隨諸
灣澳推其才力過人者郡補爲首領以統率之使督所
統之船各新利其器械亦日習水戰彼生長於水禦㓂
之技本其素習今再從而激厲振作之則氣爲之益銳
而技爲之益精至於教習已成則民船與官軍又期一
日大㑹于近江而郡將復親按閱焉若是則公私皆有
水戰可用之兵而郡之武威大振矣三宜立軍政夫驅

人於萬死一生之地人情莫不惜生而畏死必用命者
有賞不用命者有戮然後人敢於勇而不頋雖聖賢行
軍用師亦不能以廢此近世軍政不立賞罰莽鹵俱廢
者固不足道間有賢人君子存忠厚不嗜殺之心專用
醲賞以厲將士而於重刑有所不忍且身後堆金積帛
豈足以奪人舍生之心而區區敲朴之威又豈足以絶
人畏死之路矧鋒刄既交前有决死之敵後無必死之
刑誰不思退而寧肯冒進昔諸葛武侯街亭之役至流

涕以斬馬謖此公豈嗜殺者觀其言曰兵交方始若復
廢法何用討賊邪亦以大義所當斷不容行姑息之仁
而忍於一人乃所以爲千萬生靈之地也大抵用命俱
奮則有可生之理顧命不前則有俱斃之勢此决然無
可疑者今賊未殱正立法之始賢太守親筆奠文收錄
死事之孤於賞固不吝矣然似聞當時失利同事中有
先奔不爲援者若果然而廢其不用命之誅則異日討
賊將士卒伍决不以區區之賞而冒赴必死之地吾恐

波濤洶湧之間彼此顧望不前其失豈特無功而已哉
區區竊以爲三者誠此邦目下之急務果能揀練民兵
以精水戰之技又能大明誅賞以作其用命之心技既
精人皆致死雖用之大敵何徃不克而况蕞爾海冦乎
外此更當講明裕財之䇿以副之葢事役重大非財力
充贏則運用斡旋不能以如志或曰賢太守一毫不妄
取於民其如郡計之不充何曰事有經有權平居無事
不妄取於民者經也倉卒有警隨宜而取之者權也今

海道不寧米船百貨爲之不通而郡民生生之具蹙此
一邦通患正用權之時民力竭矣常賦之外决不可以
妄取若寺院者民之保障乃國家物力而住持者掌之
非僧家祖業與房奩中物也移國家財爲國家用以安
國家之民非郡守私計也於僧乎何傷葢空門設教本
事清虛寂滅以獨潔其身於斯世已爲無用今其曹無
復有脩祖師來意大率只是飽食煖衣於幽閒無事之
境專一巧運機籌鼓唱邪說以攫良民財帛爲姦養之

資且低眉拱手先意趨和以勾致時官權貴之欲而藉
其聲勢凌壓愚騃肆行邪慝無所不至此與盗賊無異
未可例以齊民視之矧今亦無名色過取只約住持五
年者納貼頭錢與換貼不願納者聽别納錢者住持至
甲乙寺亦隨坐髙下比附而行之此舉人自樂輸何過
取之有及童行輩諸寺動以百爲羣暨諸鄉齋堂道流
日集民禮塔而取其金動以千百計小民沾體塗足爲
仰事俯育之資終歲所獲能幾何而即日累月取之爲

之一空良可哀憫今將此曹悉籍之丁帳未爲過也至
如樂山一所非有寺額而僧道設計裒歛民財尤爲精
緻每一歲間招誘農商工賈逓分節次各以時㑹名曰
燒香就稠衆中察其猾黠好事者分俵䟽且請爲勸首
抄題錢物每䟽以數百緡經年積蓄今已浩大而其中
輩行屢經官司争主首之權此亦可以按籍舉而歸之
官又如尼寺一遭回禄䟽題民財見以巨萬計此誘陷
良民子女之淵藪天其或者故一除之而愚民逆天再

造今按其疏目移爲公家討賊之助正所以順天理合
人心又何疑焉至是而又不足則勸諭沿海豪户助軍
彼亦切身利害自其所願又不足然後次第及城中巨
賈貴族之借助亦義不容辭者凢此等類皆所謂時措
之宜而不失爲權中之經未可以小不忍而重行之君
子舉事惟其理之當而已隱忍回互最害智因循茍且
最害義拳拳之愚恐可以少助幕中參謨之萬一惟剛
明正大者試一擇焉實邦人千萬之幸也


















　　北溪大全集巻四十五

