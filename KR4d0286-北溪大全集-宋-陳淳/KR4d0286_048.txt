







　　欽定四庫全書

　　北溪大全集巻四十八

　　宋　陳淳　撰

　　劄

　　上傳寺丞論釋奠五條

　　某伏以仲春上丁禮期在近其間有大不偹當預措置
及大失禮當預禁約處謹條畫于後少俾郡國典禮之
末議伏幸台覽


　　一祭器大不備爲侮神甚矣按先聖先師三正位每位
前祭器一分該用籩十豆十俎八簠二簋二爵一皆初
獻官所親臨固不敢闕次而東西壁從祀十位每位前
祭器一分該用籩三豆二簠一簋一俎一爵一迫近先
聖先師左右亦初獻官目之所及猶不敢不具至兩廡
從祀九十八位每位前祭器一分亦如東西壁之數爲
其初獻官目所不接大故欠闕徃徃九十八分之中所
見存只有三之一故於陳設不能一一均備或兩神位

共祭器一分或三四神位共祭器一分亦有神位對空
而無所設者使諸賢神明一皆來格則全分者如何其
獨安共分者孰先而孰後無分者得無空視乎其爲侮
慢可謂極甚大有失禮經備物盡志之義宜移文學中
掌儀閱實其數除先聖先師三正位及東西壁從祀十
位分前所合用祭器足數外凡兩廡從祀九十八位分
前所見存祭器實有若干所欠若干若籩豆若簠簋若
俎爵逐一計數并尊罍之属有損當脩有闕當製者一

併具申早差工匠製造使前期照數一了辦庶至臨時
應用無少闕乏而有以實致其事神之敬矣然祭器之
所以多欠闕者亦有其故緣本州社稷風雷雨師壇俱
無祭器當行禮時只就本學借用春秋二社日祭社稷
立春後丒日祀風師立夏後申日祀雷雨師每年間借
用凢四次所用既頻在本學乃士人收管固自謹重而
外借用者兵卒搬擔既不保護而吏胥抛擲復不愛惜
或閱日之久而不還或委地之濕而致腐遂至損壊遺

失有此欠闕及本學正當釋奠禮官茍簡蕆事不知㸃
檢掌儀鹵莽供職復憚申糺非惟無以致事神之誠而
反以重慢神之罪其害顧不大哉禮大夫祭器不假此
言大夫家祭器不可假人亦不可假於人况堂堂郡國
而可爲假借用事乎以先聖之位之尊而其祭器乃浪
假於人何以示嚴肅之意以社稷諸神之重而乃假人
之器以祭亦何以致恭誠之心大夫祭器未成不造燕
器今燕器純用金銀且無不備祭器古朴所費甚簡豈

能當燕器百分之一而不専致其用豈州郡事力不足
辦之良亦不識輕重緩急之體矣今莫若於社稷祭器
亦各専置一副仍於官庫所特立一祭器閣謹其出用
而嚴其收藏不必專靠假借於學則在學者不致易損
壊有全敬享先聖之心而在社稷者亦獲盡精専無失
欽崇祀命祀之意爲兩得之矣

　　一牲牢大不備爲瀆神甚矣如先聖先師三正位分前
牲體皆初獻官所親享固不敢不備次而東西兩壁從

祀十位分前迫近先聖先師左右亦初獻官目之所及
猶不敢草率至兩廡從祀九十八位分前乃初獻官目
所不接大故滅裂不惟祭器欠闕三之一而牲肉只據
位前所見有祭器實之每分一爼羊腥肉一小片豕腥
肉一小片如指面大可謂至極㣲鮮堂堂州郡奉行國
家尊祀先聖重大典禮以諸賢陪從爲榮其正食惟在
牲禮而所薦只如此使諸神一皆來享則若何而飽乎
或三四位共一分則若何而均乎或對空無分者又何

以爲顔乎其爲䙝瀆得無太重大有失禮經所以厭飫
事神之義按朱文公釋奠申明指揮乃頒諸州縣所通
行者也其中附載政和五禮新儀一條稱釋奠文宣王
羊五豕五其割牲體大小各有定品今本學釋奠羊豕
僅三頭又渉稚嫩未該肥腯而所割豐約又皆無度聞
官府例破牲牢錢六十貫今宜依文公申明羊豕之數
乃就上件錢數内㑹計諸色祭饌如鹿臡魚兎棗栗等
類所經措置牲牢羊豕各五頭宜從使㫖裁斷每頭羊

若干斤様每頭豕若干斤様立一定數合該用錢若干
可以了辦其上件錢有無剰欠如或少欠則併與支添
永爲定例牲牢既備又依禮割則庶幾從祀爼實可以
豐潔足致郡侯奉祀之敬而不爲虛享以瀆神矣至祭
畢之後又須從使府指揮索久近例分胙有無豐約之
數别加裁處立爲尊卑隆殺一定之品庶以均神之福
而無至䙝神之恵又以定人靖恭之心而息人貪競之
志令終一於禮也國之大事莫重於祭毋以餕爲祭之

末尊者不屑細務而忽之禮曰善終者如始餕其是已
故由餕可以觀政所以别貴賤之等而興施惠之象以
廟中爲境内之象而祭爲澤之大者上有大澤則恵必
及下而境内之民無凍餒者此之謂也

　　一按古禮經皆是質明而始行事質者正也方正明而
日光未見未及乎明也今釋奠儀有丑時行事之文乃
是奏大安大成等樂多占時刻之久至行獻處實在交
寅以後前後有司行禮多是始於丒初未及寅而已畢

皆失之過早惟晦菴先生在此於五鼓一㸃而始行事
至禮畢而天明庭中恰已辨色叅之禮經雖非質明而
始行事亦至質明而畢事也欲及將來上丁行禮之期
一以晦菴先生爲式庶不失早晏之中爲得禮之宜

　　一灌酒是盡傾于地上其三獻中所謂三祭酒是少傾
三滴也每獻畢執事者徹爵中餘酒于他器於受胙主
人之就席也執事者奉先聖前所獻餘之酒詣主人之
右主人搢笏跪受爵祭酒啐酒飲&KR0008;是乃飲神之恵爲

福酒不當别以酒進于主人恐非所宜

　　一子弟士人觀禮者多入殿内兩隅至四五十人既迫
近䙝狎紛擁喧譁無以肅事神之儀而其間又有寡㢘
鮮耻者於獻官方徙歩未出殿前而已争攫菓攫燭燭
光頓滅軍人乘隙又攫肉攫酒盈殿中不勝其閙甚非
古人祭後陶陶遂遂之義使先聖神駕尚留寧不大見
鄙於殿上乎昔晦庵先生行禮雖郡齋中子弟來觀只
設次於㦸門内廡右旁植碑之處未嘗敢有一人徑造

殿内者今欲乞約束禁止仍於㦸門内廡右旁植碑之
處特設一觀禮幕次以待觀禮者造焉庶幾殿内肅静
無犯禮之虞

　　右畫一如前欲望台慈特賜詳酌施行非徒以
整飭一時禮儀之事實所以興起一邦禮義之
風誠非小補區區干冐台嚴不勝皇恐之至

　　請傅寺丞禱山川社稷

　　某恭惟判府寺丞仁心愛民以春序過半農事正興雨

意頗慳朝夕憂勞與僚属躬禮百神遍走祠廟寺觀凢
祈求之方無所不至雖或屢灑而復收竟未䝉優渥之
應此其故何邪竊按之禮經曰天降時雨山川出雲言
雨之所從出者在於山川也又曰山林川谷丘陵能出
雲爲風雨者皆曰神非此族也不在祀典言山川神靈
爲祀典之正者也又曰諸侯祭名山大川之在其地者
亡其地則不祭言諸侯所當祭者惟境内山川諸神而
不可以他求者也近世張南軒帥靖江以堯山灕江爲

州之望壇而祝之水旱禱焉隨感隨應今漳之望其山
則天寳圓嶠雄據西隅天將雨則雲氣先冐于顛其川
則西北二江發源汀潮夾遶州治而合歸于海此正吾
州隂陽融結之㑹宜於城西五里内度髙爽之地築壇
壝載祀典但今倉卒未暇姑席地望禱亦合禮典之正
其次則有社稷風雷雨師之壇在焉近邵武陳史君於
水旱惟專詣社稷致禱俗人笑之而不知其爲禮之正
也天人一氣幽明一機本相與流通無間而郡侯者又

千里山川社稷之主而萬户生靈之命係焉其所感格
爲尤切而甚易惟患誠之不至爾有其誠則有其神無
其誠則無其神誠者心與理真實無妄之謂在山川社
稷有是真實無妄之理矣若又加之真實無妄之心以
萃集其神靈則必能實感而實應不於此致極精専乃
雜焉外求之異端淫祀彼土木偶何從而有雨露邪既
無是理而强爲之心雖䖍於造化乎何關至如舞師巫
繞僧道設齋醮禁腥臊等類又皆循俗之常儀非所以

交神明之要雖圓山嘗致禱矣然所主乃山下寓居之
鬼而本山之神未之及也惟龍潭祈祭亦此州山川之
一者但恐文具而徃初無所補况因而圖利抑又甚邪
今若掃去流俗一切冗雜之說而専一致吾精意於山
川社稷正神之前則脉絡貫通無有不感格者設若至
是猶未獲大應則更退而求之政事之間若刑賞若財
賦恐或微有召天意之慳是亦湯自責已吾夫子素行
合神明所以爲禱之實也某辱知門下不皇寧處敢冐

昩以此少禆黄堂之末議并録南軒堯山灕江壇記上
呈惟髙明垂照幸甚

　　禱山川事目

　　一就西門外五里内擇髙陵平曠四逹無壅之地見天
寶圓山呈露分曉剗草爲壇場設爲四席位每位各以
幕圍三面其上露天幕不必髙恐遮蔽只平胸乃須上
下縳定其天寶山神席位直向天寶山圓山神席位直
向圓山西江神席位向圓山天寶二山之間正平勻對

中是西江上源來處九龍江逺不可見水其神席位只
向梁岡天寶二山之間正對縫中是九龍江上源來處
每位前留空地稍寛度可展拜縟及陪位官列班

　　一每位各用牌子以紙粘上書曰天寶山神座曰圓山
神座曰西江神座曰九龍江神座

　　一行禮之序先天寶次圓山次西江次九龍江每一位
脯一盤用猪肉三斤醢一盤用魚三斤作鮓菓子三盤
並列作一行其餘茶盞酒盞香桌香爐如常儀或用牲

牢隨意

　　一祭饌多是庖卒無知易至竊食須令監官務極精潔
一差官出門做事多是影下假託科配乃其常態須嚴
行約束無騷擾村民以動其怨嘆之聲反虧祈禱之敬
一禱名山大川事體之重須三日齋戒致極精䖍則精
神所注神靈必集有感格之理

　　一山頭㠶屋幕次恐難宿齋只宿齋於郡舘四更命駕
到幕次少靜坐澄息思慮凝定精神至五更行禮


　　一逐位各一祝版

　　一讀祝宜差官

　　一祝版之文須識本州山川來厯說及相關係處方切
事情有通神意如天寶山發脉行龍湧爲州治實郡之
宗祖如圓山雄據西隅鎮翼右臂實郡之藩屛如西江
發源汀潮遶抱州治實爲郡右襟帯如九龍江發源汀
贛遶郡東臂與西江匯歸于海實爲郡左襟帯四者皆
漳之望恐撰祝文官外州人未諳悉此不可不報知


　　與仙逰羅尉論禁屠牛懲穿窬

　　某少有所聞敢浼台聽此間鄉民甚感戴前政禁屠牛
懲穿窬二件德恵之美三年内四境編民晏然奠枕兹
者幸遇台旌之來鄉民深望其舉行故事以爲帡幪之
賜葢前政於此二件處不可坐視其俗之惡而聽其所
之若坐視其俗而聽其所之是乃恣其俗而助之爲惡
也今獻歲在近舊俗將作不如禀官長預先出榜明文
戒約又逐鄉責保司與團司罪狀入按令他預隨門戒

喻不能止絶者同坐當其時更遣人郊外黙黙緝之或
所在有此風不改者以違法論追保司團司及犯人痛
行懲治押逐鄉號令則人必畏戢而惡俗可革矣區區
所聞不敢不以吿也更在台慈詳之以爲百里編氓之
恵且以爲兼善天下之兆自此而始尤千萬之望也













　　北溪大全集巻四十八

