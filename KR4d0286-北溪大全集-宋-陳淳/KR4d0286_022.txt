







　　欽定四庫全書

　　北溪大全集巻二十二

　　宋　陳淳　撰

　　書

　　答廖師子晦一

　　某前者與㸃説拜呈伏承批誨詳委甚荷警䇿之勤然
愚意更有欲講者敢一披露以求正誨竊謂此章之旨
未可容易讀過夫子所以喟然發歎而深與者是豈淺

淺見解學者須看得表裏净盡方有實益程子以㸃為
己見大意有堯舜氣象而與夫子老安少懐使萬物莫
不各遂其性之志同此其為義巳精且備但其言引而
不發如集注乃是即程子之意而發明之其𦂳要却只
在見日用之間莫非天理流行之妙句上此正是就根
源說来而志之所以然者可謂至精實至明白矣㑹得
此意則曾㸃氣象洒落從容優為堯舜事業方識得端
的落著不是鑿空杜撰而夫子所以深與程子所以發

明并三子所不及之旨並洞見底裏㑹同一源但此意
乍看亦甚微而難著某自三四年前已略窺一線而口
筆屢形容不出至丙辰秋因感嚴說大故遺闕忽躍如
於中遂發此一段以記之只是推廣程子及集注之意
而不敢有加焉似覺如水到船浮不至甚有慳澁處而
夫子曾㸃當日之意味亦覺洋洋如在目前以是自信
常存於中而日用應接亦覺有洒然得力處多所以奉
而質諸長者今承来教縷縷大槩排抑根原底意而深

主嚴說似於集注未合夫所謂根原来底意是以天理
言之看理至於知天始定此亦不過下學中致知格物
一節事而所致所格者要有歸著至到云耳蓋致知力
行正學者並進之功真能知則真能行知行俱到正所
以為上達實見之地自不相妨恐未可偏抑而但如来
教只務理㑹此不必理㑹彼而彼自在裏許忽然自達
恐差之多也如嚴説者全篇大旨只謂直到清明在躬
志氣如神則天下無不可為之事又曰素其位而行不

願乎其外無入而不自得又曰須自所樂中出方做得
聖賢事業此只說得集注所謂洒落從容以下底意乃
涵養成後之效也其所以如此者端由向前有造理之
功洞見得天理流行日用間無處不是故涵泳乎其中
即身見在便是樂地更無他念耳以此意推廣之何處
不是此理之妙何處不是此理之樂故雖堯舜事業巍
巍蕩蕩其作處亦不過只順他天理對時育物如此而
已此意思一同所以謂可優為之言此底即是做彼底

様爾竊謂此意味甚博洽此義甚縝宻最是聖賢喫𦂳
處若無此則㝠然養个甚而亦安能恁地清明自得從
容洒落所樂樂个甚而於聖賢事業亦將從何處有縫
罅可入手哉嚴說正闕此愚所以不敢依阿徇情而有
向前根原説不著之斷亦何嫌于分别恐不得一衮以
道徹上下貫本末為此彼此各是一義也理在事中理
形而上事形而下三子只見物不見理嚴説未説到理
鄙説正所以發明㸃於日用事物上見得件件都是理

於形而下處見得一一都是形而上之妙又非語上遺
下語理遺物之謂也况嚴説又全無下學次第如来教
所謂與堯舜有天下不與者無間惟此一條云者正與
嚴説同聖人所與之意決不徒然止此若但止此則意
滯而不圓非惟不徹古人心而於自身又無受用實益
其不駸駸成謝事去流入佛老者鮮矣所謂塗人為禹
者義又不同亦不得引以為喻也若必論端的成个堯
舜巍巍蕩蕩之功此須窮神知化盛徳之至有綏斯来

動斯和底手段方能其中多少事在雖顔子亦未可快
許而况於㸃乎至所謂虚見實不同而下叙顔曾所以
為實見及以㸃無顔曾之功而君子欲訥言敏行行逺
必自邇登髙必自卑者極善極善此則日用不可少歇
工夫而鄙說亦略具於篇末矣講之不厭其詳也三復
警竦當切銘佩然亦當知下學中知與行齊頭並進如
前之云不但偏靠於行而忽造實見地也區區欲長者
詳其是非底裏而正之辭不覺繁千萬乞賜斤砭瞻仰

函丈豈勝馳情

　　答廖師子晦二

　　伏承録示先師别紙議論捧讀載四追感嚴訓何戚如
之嗚呼自今無復得此矣且此篇所謂日用間别有一
物光輝流轉最説得病痛𦂳切乃初學之通患如自原
此理之所自来而下至便是理㑹此事處又最是説道
理工夫切要處所謂徹上徹下𦂳宻之功便只在此向
来攷亭之誨無不諄諄此意深嫌人説顔樂與㸃深惡

人虚説天理人慾每每令就實事上理㑹今提出来發
得又益親切明白即此便見得聖賢之學甚實師門所
傳甚正而異端虚無之說真如捕風繫影不足以為教
矣某平日亦未嘗不如此體悉未嘗輒於日用外别立
意見與實事不相干畢竟淺學未能徧觀盡識所以未
能全契夫道理豈容易自以為是且如萬事須從一理
㑹至百百理㑹至千一千理㑹至十千乃於萬事得為
透徹縱待理㑹得九千九百猶有一百未諳底裏便欲

去通論他萬物亦恐或虚説妄斷况淺學於萬分中果
能窺得幾何宜其往往有病痛在不逃師鑒既荷指摘
只當銘諸心腑懇懇常切加工凜凛常防差過乃為庶
幾耳大抵許多合做底道理散在事物而總㑹於吾心
離心而論事則事無本離事而論理則理為虚須于人
心之中日用事物之際見得所合做底便只是此理一
一有去處乃為實見所合做底做得恰好乃為實踐即
此實見無復差迷便是擇善即此實踐更能耐久便是

固執即此所合做底分来便成中正仁義即此所合做
底見定淺深輕重便是日用枝葉即此所合做底淺深
輕重元有自然條理縫罅非由人力安排便是天命根
原講此要明為學問存此勿害為涵養大槩只如此而
已更不須枉去别求𤣥妙竒特也如来教别紙問目中
分根原學問為二事此㝡大病先師指破已明白無可
説然詳来意終是未平于根原之論如謂識得根原合
下底大意未是竒特須如先生所云擇善固執中正仁

義凡合做底道理一一實踐方有向進工夫此只指根
原别作一種𤣥妙竒特在日用事物之外與擇善固執
中正仁義凡合做底道理不相干切恐依舊墮在先師
所説病痛中依舊是日用間别有一物依舊是别有一
段根原工夫在應事之外與學問為二事轉見刻畫支
離未有和平之益而尤非愚者向来區區之本旨也来
教博文約禮之説愚見竊謂博文只是窮此合做底道
理于事物而無所遺約禮只是㑹此合做底道理于身

心而無所放二者實相關為一統如所謂擇乎中庸所
謂有不善未嘗不知者乃博文之功所謂得一善則拳
拳服膺而弗失之所謂知之未嘗復行者乃約禮之事
又如克己復禮則請問其目乃博文之屬請事斯語乃
約禮之屬初非判然不相交涉而其所謂中庸所謂善
所謂復禮其實又只是所合做底道理也别紙又謂韓
公只於治國平天下處用功而未嘗就其身心上講説
持守此説固然然亦須知韓公只是優于彼而欠于此

爾不可謂只就身心上講説持守更不必於治國平天
下處用功而便自能了得治國平天下也所答死生精
潔明快甚省發人最宜玩味祭文極荷㸃竄然金聲玉
振之説乃假借以形容先師之學集諸儒之大成所以
接上文論學而云竊謂正使得著非孟子所以形容孔
子全徳之謂也言雖同而旨有異青藍寒氷異色而同
根異氣而同源此亦猶賢於堯舜之意乃以立教之功
言所以以倍功之語承之非謂其道之有優劣也遊其

門者莫繼其志指當時見知者言誦其書者莫追其蹤
指後来聞知者言皆非敢貶剥前輩欲直辭以見程子
之後莫有正得其傳而獨吾先師得其宗亦不容於婉
遜也然此等皆非容諸生私斷自有萬世公論在若根
本之立此乃先師大有警䇿之辭首尾一套相關非褒
揚之語然既䝉摘出有涉嫌疑不必道亦可也愚竊所
病者淺陋口筆不相應一時姑少叙其哀慕之情大槩
亦然而亦煞有形容不出處吾長者乃過稱之豈勝負

愧相望懸隔有所懐疑不敢不請質然區區尺楮終不
盡意何時還過敝里得面承警誨數日之欵何啻萬幸
未間向仰函文豈勝馳情

　　答廖師子晦三

　　某特䝉惠易本義及卦圖大學議論甚荷誨督不棄銘
佩何巳某向者庚申春首自考亭傳本義来前列諸圖
如伏羲八卦方位乾一在左方之上兑二次之離三又
次之而震四居其下巽五居右方之上坎六次之艮七

又次之而坤八卦其下與今所刋本義正同但其中無
太極字伏羲六十四卦方位左自乾一至震四右自巽
五至坤八亦依前八卦方位而正南之中注夏至午中
正北之中注冬至子中正東之中注春分夘中正西之
中注秋分酉中外無六十四卦名而内為方圖與啟䝉
全同竊謂此為定本更不可易今不必證諸他只以太
極生兩儀兩儀生四象四象生八卦畫為圓圖則太極
渾然居中陽儀象居左隂儀象居右而八經卦粲然不

待人力安排而乾一兑二離三震四自然列於左巽五
坎六艮七坤八自然列於右又因而重之八位之上各
序以八為六十四如榦生枝而榦體豈移玩其象則重
乾居南盡午中為陽極而姤之一隂又接生於中為夏
至重坤居北盡子中為隂極而復之一陽又接生于中
為冬至皆自然與造化契合非是伏羲私巧撰造若校
之啟䝉八卦圖以乾一居正南坤八居正北則為蹉進
了只做得八重卦方位而亦少偏不甚全正恐昔日攷

之未精而今不從之若今所刋本義六十四卦方位以
乾一八卦居東南兊二八卦居正東又蹉退了不合自
然之位且以復居北之初隅姤居南之初隅則是十一
月節氣便為冬至而五月節氣便為夏至矣又無方布
與圖後説不相應為悞無疑書坊所貨六經圖有先天
象圖位次恰如此注出康節未必果康節胡本其出此
歟後别換一版者位次却是而亦少有未當如其中方
布無卦名亦可以證圓布之不必注卦名其八卦界處

須有小䜿畫以别之又須注乾一兊二等字於本位之
中及冬至子中等語於本方之中一如啟䝉乃善大學
之疑只須平心熟玩本文之意所謂知止至能得二段
只是因上文止於至善一語而推明其所以然也知止
是知其至善所當止之地能得是得其至善所當止之
地而實止之也自知止至能得只是一事地步相去非
甚相懸只如知命至耳順知至至意誠之類定静安慮
四節只是就此一事中間細破非如心正身修家齊國

治等界限功夫之為濶也止以物言是事物所當止之
地便即所謂至善處定以理言物既知所止則方寸之
間皆有定理而無他矣有字亦有力是我有之也静以
心言理既有定則心之所主更無外慕凡外物皆無以
動之而能静矣安以身言心既能静則身之所處無入
而不自得樂約夷險皆無所擇而能安矣慮以應于事
而言身既能安則向者知所當止之事物或接乎吾前
而吾從容以應之自能精于慮而不錯亂矣得以實乎

已而言事既能慮則動必中節而所當止之地所謂至
善處吾乃實得而止之不移矣其間名義若相類而界
限所辨則甚明主意各有屬而次序所續則甚宻雖其
言專為止於至善而發而實所以推原上文明明徳者
之止於至善必知明明徳之所當止如是而后能得所
止新民者之止於至善必知新民之所當止如是而后
能得所止故下文又所以詳之格物致知誠意正心脩
身即所以明明德之條目也齊家治國平天下即所以

新民之條目也格物致知所以求知至善所當止之地
自誠意至平天下所以求得夫至善所當止之地而止
之也至於物果格而無一理之不到知果至而無一知
之不盡則於天下之事凡為至善所當止者皆灼然有
以知之矣由是而往意極其誠而無一念之或欺心極
其正而無一息之不存身極其修而無一物之或偏則
明明徳者之得止於至善有以為斯民之準矣家極其
齊而無一儀之或忒國極其治而無一事之或僨天下

極其平而無一民之失所則新民者之得止於至善有
以著明明徳之效矣前後脈絡相貫分明如此則此一
段者實一篇之總攝今若不紬繹此脈絡而必欲與後
段牽聨配合為一例求之則有不通者矣如来書謂知
止是知至之事固也謂有定是意誠之事則定以見理
之不易而言誠以發意之無妄而言自不侔矣又注意
既實則事有定理亦恐可疑葢事有定理而後意必實
意實則理益定非意實而后有定理也謂能静是心正

之事則静止於不為物動而巳而正則體用明達也謂
能安是身脩之事則安止于處不擇地而巳而脩則克
治粹宻也曰誠曰正曰脩蓋皆以全體言之而曰定曰
静曰安乃是發明一義云爾謂能慮則齊家治國平天
下無所不管矣能得則家齊國治天下平各得其所止
矣夫齊家治國平天下固當研諸慮然日用萬事皆然
而近或不審也家齊國治天下平固各得所止然特新
民之止而内有所遺也要之非本文之旨牽強未合費

力縱宛轉凑合得只是抝理義以就經文而不因經文
以發理義殊乏怡然氣象昔日先生最嫌人如此而讀
書要在理㑹裏面大義精藴亦初不在於此来書又謂
傳釋知止只指君臣父子國人交之所止而不及其他
此姑舉其凡例而非謂至善只在此也章句因謂推類
以盡其餘乃所以足其義矣大抵凡天下萬事萬物莫
不各有所當止之處所當止者非他只是事物中一箇
恰好不易處大如君止仁臣止敬父止慈子止孝之類

小如坐如尸如尸即坐之所當止立如齊如齊即立之
所當止又如足容之重手容之恭視之思明聴之思聰
等類皆是一事中所當止而即所謂至善處但總而言
之必如文王之緝熈敬止無非至善然後為得其全必
如淇澳之瑟僴赫喧終不可諼與烈文之没世不忘然
後為造其極爾若疑傳於知止能得段無釋義則或問
固已言之古人釋經取其略未必如是之屑屑而有闕
文則又安知非本有而并失之耶然究而言之則意亦

具於三章矣臆見如此更願髙明訂之

　　辨林一之動静書

　　動中如何有静静中如何有動此理天地萬物莫不皆
然今就人心日用言則事物未感者静也而知覺不昧
則静中之動也此復之所以雷在地中而見天地之心
也事物既應者動也而各止其所則動中之静也此艮
之所以行其庭而不見其人也静中之動即直内之敬
也動中之静即方外之義也不敬則其静也淪于死物

而無以存夫動之體不義則其動也與物俱靡而無以
達夫静之用敬義夾持間不容髪然後吾心之靈周流
該貫而無所偏其静也昭然而未嘗不動其動也肅然
而未嘗不静常有以為一身之主而日用間莫非寂然
感通之妙矣如尊見所論動静大槩亦不相逺但辭意
有未完瑩而其言不及心又覺無主統而於我似不相
關所舉總論之語恐亦不必然却覺於動静之正意有
不切而依然枝蔓牽合之病也至于以無極而太極為

人生而静以上事自原頭論固不容有異理然其名義
亦各有攸主恐不若隨處體察為有力也葢太極者天
地萬物所同然之理至極無以加之名而為萬化之所
總㑹而取凖者也語其精則極天下之至精而無有以
過其精語其神則極天下之至神而無有以過其神所
謂無極云者則又以是理之至極而實無形象方所之
可究極指定爾具於天地萬物未形之先而立於天地
萬物已形之後行乎天地萬物流形之内而超乎天地

萬物有形之表故自其沖漠無眹而巳渾淪完具則謂
之無極而太極自其渾淪完具而固沖漠無眹則謂之
太極本無極此徹上徹下之道處處皆圓而在在皆足
非有動静之間而可以一所囿之也周子首無極太極
一語於圖之端者葢方統原天地萬物根原之所自来
辭意平正非偏指人而言而亦非謂止此一截是也如
樂記所謂人生而静天之性也者則是専就人言其自
形既賦生以往至情未感物之初人欲未萌未有物以

間之渾是天命之全爾明道先生於此更從而精之謂
人生而静以上不容説是又欲即人生分上别出氣質
而說天理也葢情即理也因生稟得名而不離乎氣也
然其初全未感物則氣未有之此理本體尚渾淪完具
凝然不動未為氣質所牽尚未有隙罅走失純是天命
之真漠無形眹故亦未容易以性字説才立性字便涉
生稟而牽滯於氣不能洒然於氣質之外端的說得天
命本然之真也以上云者亦只謂自未感物以前至於

己有生之始云云爾一從上説来一從下説去皆重在
静字其中實無異旨但樂記主於未有人欲之汨而明
道主於不雜氣為言爾皆非離人而言天别説未生以
前事也今若以此中所具渾然為人心太極之全體則
可若直指此統為無極太極所在則失之截定非惟天
地萬物所公共者偏囿於人之軀而其一於静而不該
動便與向後覺無交涉而墮在有形象方所域矣恐又
牽合糊塗之未免也抑樂記下文所謂感者則對静而

言也所謂欲者則對性而言也言其既感物而動則人
欲於是乎萌雖性亦未嘗冺而不得全謂天命之本然
矣故只曰性之欲也明道下文所舉易語乃借其隂陽
變化者而就人言之所謂繼者則對静而言也所謂善
者則對性而言也所謂凡人説性者則對不容説而言
也言其繼此方感而動則氣巳行而天理流出所謂善
之端倪因有可尋所可容説者止此而已然已非天命
本然真一之體矣故曰便巳不是性也若太極則其動

也亦渾然於動之中其静也亦渾然於静之中自天地
言則天地一太極自萬物言則萬物又各一太極合天
地萬物言之則體統惟一太極専就人言則人心全體
一太極也散於日用則千條萬緒又莫不確然各有一
定不易之則天然森布不容人安排是又各具一太極
也無適而非太極亦無適而非無極未應不為先己應
不為後合不見其餘散不見其欠活潑潑地略無一毫
凝滯倚著之意可影可像是果得而截定也哉


















　　北溪大全集巻二十二

