







　　欽定四庫全書

　　北溪大全集巻七

　　宋　陳淳　撰

　　問目

　　詳顔淵問仁段

　　孔顔答問為仁一段嘗思之有理氣之分蓋人受天命
而生必得乎其理以為性曰仁義禮智而皆具於心必
得乎其氣以為體曰耳目鼻口四肢五臟之屬而皆具

於身仁即此心所得天理之全體而主於愛常生生不
已而包乎四端猶天道之元而包乎四德也禮即此心
所得天理之節文而主於敬所以常生生不巳上繼乎
仁而下包乎義智猶天道之亨即元之始通而兼乎利
貞也耳目鼻口四肢五臟之欲即所得氣形之私而主
於有我即所謂巳者而氣之所禀有雜揉之不齊則欲
之所感又有淺深之不一矣人惟天理私欲二者並行
乎性命形氣之間而又日接乎事物無窮之境是以性

命常易為形氣揜而天理常多為私欲屈故耳目口體
之屬徃徃偏為已意之徇有違於禮而害夫仁人而不
仁則此心漠然無以帥氣統形而御夫物殆將顚迷錯
謬無所不至而萬善皆於是乎廢矣此聖門之學所以
必汲汲於求仁而求仁之要聖人所以必以克已復禮
一言而斷之而於是一言之中所要又在克巳而所至
則在復禮誠以巳者吾身病仁之總自非他病之比而
禮於仁為切近在吾心天理有持循之實非如義智之

裁可否别是非介乎兩端而未專於天理之守也故克
去有巳之私以復還乎是禮之本然使日用間天理常
為主而氣形每聽命焉則吾心常清明端肅無一動不
合乎節文之正而人欲無得以干之則此身純是天理
而仁之為體不離乎是矣至其所以為克已復禮之目
則又不過乎勿為非禮於視聽言動之間夫目視耳聽
口言固也若動則兼乎内外而七情之所萌四肢之所
運也四者皆形氣之所為而與心相應者也視聽則自

外入而感於内也言動則自内出而應於外也視聽言
者發其端也動者成其事也四者視為接物之先而聽
次之然後繼於言而卒於動也亦有各司其一而各自
為一病者亦有因其一而動即隨者要之四者足以該
吾身之用而吾身日用所以為天理人欲出入之階者
亦莫要於是四者矣自一而入者病未蔓四者參合則
病根深非禮者即形氣之私欲所謂己者而天理之反
也非禮而視聽言動者一以己而不以理也以禮而視

聽言動者一以理而不以巳也出乎己則入乎理出乎
理則入乎巳以理者性命之正所當然而然而形氣順
從者也以已者形氣之私所欲然而然而性命受制者
也勿即克之事也非禮而勿視聽言動即克之謂也以
禮而視聽言動即復禮之謂也曰克曰勿曰復曰為二
者操縱之間又吾心所以為主而天理人欲消長之機
也彼克則此復一長則一消兹又顔子用力所致謹處
如臂之屈伸在肘如舟之縱横在柁如三軍之進退在

將而於所謂勿者又以見物欲本自外來吾心非預内
蓄而所以為克之功初不用窮其巢穴而驅除之而亦
非有斬伐攻戰之勞也截然一段已往之放心置之勿
論只據今日見定求仁一念之頃此時此心全然清明
無一㸃私欲自此而徃於非禮但勿更為之而已一刻
如一刻而常相接續一日如一日而常無間斷由是歲
復歲以終其身焉則渾然天德矣是其名義豈不甚精
而為力豈不卓然從容不憊哉雖然非至明則不能察

天理人欲邪正所由動之機將有誤認天理為人欲人
欲為天理而不自覺於㝠冥之中矣亦何以精其克復
之功非至健則不能决天理人欲勝負所由分之勢將
有玩天理而不肯進戀人欲而不忍割而依違於二者
之間矣亦何以勇其克復之力惟其知之也至明則表
裏隠顯小大精粗釐分縷析無不瞭然如辨黑白而不
可亂又焉有人欲與吾天理混哉而又濟之以至健則
割所愛如所仇捨所難如所易如一劒之斷蛇更不復

續如洪爐之㸃雪消鎔無迹如决洪瀾下臨萬仞之壑
沛然誰能禦之而又焉有人欲為吾天理病哉然夫子
於此直曰克已復禮為仁止於行而不及知者非偏也
一日克已復禮則天下歸仁若是其速而無循序之漸
者非徑也此蓋物格知至以上之事即顔淵學力所至而
語之而惟顔子足以聞此未至乎此則遲速深淺不諳
其所自而必有䟽濶滲漏之功矣若在學者雖不可以
髙躐徑造而亦不可以畏憚退縮而不務勉行之實也


　　已一名含二義

　　何謂已者身之私欲蓋巳一名而含二義一以身言之
如下文由已之巳與求諸巳之類一有私之意焉所謂
有巳之私即此克已之已與至人無已之類亦猶我之
為言一以身言之如萬物備我我欲仁之類一有私之
意焉所謂有我之私如毋我之我也

　　詳克齋記克己乃所以復禮句

　　克齋記云克復雖若各為一事其實天理人欲相為消

長克已者乃所以復禮而非克巳之外别有復禮之功
也嘗以是說驗之見人有淡然不逐物欲者而亦不進
天理未的見此為一處切恐自質羙而未學者言之則
為二事蓋其質羙不逐人欲矣而未之學則亦無進天
理之功故旣克人欲於彼而又須復天理於此當兩其
進也若自求仁者言之則只是一事蓋其平日用心所
主者在天理惟病人欲之絆累而不得快於進爾今旣
克去人欲則天理無所累而所進自不可禦矣是所謂

克已乃所以復禮也又嘗細考之有能去人欲矣而未
能復天理則是所去者止其粗而未及精止其顯而未
及隱其實只不復天理處便是人欲之根尚在潛伏為
病未能眞去淨盡而猶有隂拒天理於㝠冥之間似病
不病正如瘧疾人寒熱旣退矣而精神猶渾渾不爽若
病不病便是病猶在隱而未全退也假如人欲無别惡
候只此不進天理亦是怠惰之私為病形氣尚為主而
天理尚為客也


　　克巳復禮須知二而一一而二

　　克已復禮須知二而一一而二者也蓋克已是去人欲
於彼復禮是復天理於此此二也然二者相為消長猶
隂陽寒暑彼盛則此必衰絶無人欲則純是天理故去
人欲是乃所以復天理而實非有二事此二而一也二
者雖同為一事然亦須有賓主之分天理主也人欲客
也復天理主事也去人欲客事也吾日所重者當以復
天理為主以為用力歸宿之地而去人欲以會之爾於

其去人欲也又每提天理使卓然清明不昧則權在我
而所克也有統亦自不勞餘力矣非謂止務克人欲更
不必及天理則天理自復也此一而二也

　　一日克巳

　　當是時顔子固巳知至聖人更不待說知一節而以直
說克巳工夫然於所謂巳者在顔子分上亦已自去七
八分過乎大半無粗厲之顯過了所以夫子假設而激
厲之有一日克己之說未為徑快䟽畧而在顔子剛勇

手段若責一日工夫亦眞足以承當必能一日掃除得
盡而不為虛此語也若在學者致知工夫未到克己工
夫亦未曽一二而輙欲試一日之說則一下安能頓然
盡知己私於隱微將從何所一併下手使徹底淨盡於
一日之内而無遺餘哉

　　仁禮

　　仁者心理之全體禮者心理之節文全體者節文所合
之本統也節文者全體所分之條派也故竊謂仁者禮

之會而禮者仁之逹仁者禮之㑹明道所謂視聽言動
一於禮之謂仁伊川所謂克盡已私只有禮時方是仁
也禮者仁之逹横渠所謂禮儀三百威儀三千無一事
之非仁也

　　顔淵仲弓資禀

　　顔子有清明剛健之資可與大有為故告之以克復之
事仲弓資禀安靜篤學惟可與謹守故告之以敬恕之
事顔子若不告以克復而下從仲弓位則是以千里駿

足而局之牛車之下也仲弓若不告以敬恕而上躐顔
子等則是以嫻習南畆之才而責之騰踏千里也惟各
隨其資之所近而語之以理之所契雖其為説有淺深
髙下之不同而所以切於二子之身各得以持循据守
而進道入德則均矣

　　二説若就仲弓言之則出門如見大賓使民如承大祭
其端莊恪謹之容如此蓋有睟靣盎背周旋中禮氣象
非平時主敬於中有素者不能也已之所不欲者非吾

本心天理之誠也必禁而絶之勿以施之於人則凡其
所以流通貫造於人者必皆吾本心天理之誠然而恕
之道也敬者吾心之所以生而仁之存也恕者吾心之
所以逹而仁之施也誠能主敬持已若是其篤則私意
無所萌於内矣行恕及物若是其實則私意無所形於
外矣内外無私意則純是天理而仁在是矣又何有所
謂已而又何待於克為哉此夫子所以使仲弓必從事
於此其用功亦可謂直而約矣雖不必事顔子之所事

而亦未始與相戾也若就顔子而校之則彼敬固足以
無私於内矣然平時私意之未克則所以為敬者亦將
徒為是矜持而未必合乎節文之正也彼恕固足以無
私於外矣然平時私意之未克則所以施其所欲者未
必理之正而禁其所不欲者未必理之非也故敬恕但
渾淪其功而已不若克去已私以復還天理於心地上
工夫為親切也敬恕但以善養而巳不若克人欲復天
理兩進其功之為淨盡也出門如賓使民如祭已所不

欲勿施於人在四目中特不過其非禮勿動之一爾又
不若克已復禮規模之大而無所不總也出門使民推
已施物所指言者皆詳於顯而畧於隱重乎外而簡乎
内又不若克已復禮條理之宻而不容有滲漏也蓋一
則鞭辟入裏之功而一則持養放出之事一以上逹天
德而極髙明而一以下學人事而道中庸其等級大不
可以同日語在顔子正明道所謂學質之羙明得盡查
滓便渾化與天地同體者仲弓則其次之莊敬持養者

及其至則一也然在學者則亦不容有輕重之别當隨
所在而交致其功日用間覺其有人欲則克之見其為
天理則循之持已則主於敬而接物則行夫恕彼此均
無所偏遺然後吾為仁之功可以無隙漏而二子之長
皆集於我矣

　　語司馬牛又下於雍

　　語司馬牛之説又最下於雍矣非秘其精義而不以語
之也以牛多言而躁若不以其病之所切者而語之則

彼之躁必不能自覺將終身為此心之累而仁無由可
逹故必使之先致謹於此去煩而簡反躁而靜則心無
所放而常定於中然後入德次第皆可漸進而仁可求
矣譬如人身之有病未論其證之大小善惡但或有一
指之腫一足之廢一目之盲一耳之聵或肺之逆或脾
之刺或胷腹之痞或腰背之疼或小腸之泄或大腸之
秘或寒熱吐利之行或癰痔癬癩之作纔一有攻注作
梗便通一身氣脉俱為之牽引不寜而為此身對頭之

患當是時雖有神仙補養延年益夀之竒劑妙訣皆為
無所用矣故必須先去其見在之病使吾身泰然無所
礙然後神仙方劑可得而弭而延年益夀之訣可得而
服也雖然聖人斯言固為切牛之病而發若就其言而
䆒之則至理亦不外是盖言者心之聲而行之表也關
吾身曰用為甚切其心敬則其言不易而言之易則心
不敬其行謹則其言不輕而言之輕則行不謹惟内外
本末交相養心常主敬而行常致謹然後言由中出而

動必顧行自然簡重而不易其發兹豈易及之功哉而
牛少之䟽濶甚矣此在顔子克巳目中即非禮勿言之
事但其所主不同耳顔主於無所私牛主於無所放若
在學者則尤不可不以為切身之戒苟或未能去牛之
病而輙欲効仲弓之敬恕顔子之克復其亦將如之何
哉

　　三仁夷齊之仁及顔子等仁

　　三仁夷齊之仁各隨其事㸔皆是當理而無私心所以

皆謂之仁然與顔子之仁與雍也問仁等相參校又覺
仁所係甚大非全體不息不足以當之又未見二説相
通為一處不審如何恐三仁夷齊之事皆是身分上大
節目處因此以見其心之全體而顔子未遇事變只是
暇日做仁底工夫須當舉此一身絶無一毫私意而純
是天理然後得為仁若其遇事變則亦與三仁夷齊同
而所謂易地皆然否然畢竟顔子底地位煞髙恐不止
三仁夷齊之類如何


　　右問目一巻文公答書云其間説得極有精宻處甚
不易思索至此今更不能一一批鑿得乆之自見得
也





　　北溪大全集巻七

