







　　欽定四庫全書

　　北溪大全集巻二十六

　　宋　陳淳　撰

　　書

　　答陳伯澡一

　　吾友天資粹淡最是近道而又立志於此曾用工夫已
識門户趨向矣加之妙齡甚富儘可著步第恨去冬面
㑹只半日倉遽不及欵曲講論以發髙明之見爾閒居

無良朋善友與流俗混處易墮得人先須堅立此志常
以顔子有為若是者在念而自提撕以孟子未免鄉人
者為憂而自淬厲不埋沒不退轉然後循序用工以副
之其為工夫大要處亦不過致知力行二事而已二者
皆當齊頭著力並做不是截然為二事先致知了然後
力行只是一套底事真能知則真能行行之不力非行
之罪皆由知之者不真切須到見善真如好好色見惡
真如惡惡臭然後為知得親切而謂知之至則行之力

即便在其中矣自古聖賢喫𦂳為人處皆在此就二者
之中言之則其最要又在格物上多著工夫格至也窮
至事物之理表裏灼無遁情如親到而見其然如大學
或問中程子所説格物諸條則其用功次第極為明備
至其所以為致知力行之地者又在主敬此又是日用
貫動静工夫所以喚醒此心常存于此惺惺不昧然後
看理不散漫而知可精作事不差繆而行可達若分讀
書之序則須先小學以立其基址次大學以提其綱領

次論孟以玩其精微然後㑹其極于中庸此已詳見大
學或問中且就此數書用功有疑可以書往復俟此等
工夫既做然後㑹合正訂未為晚也

　　答陳伯澡二

　　所示疑難冊子甚不易究索至此大槩亦多得之其間
有未合處一一批其後更子細體認大抵窮理不要髙
逺只以集註為本平心看去欲登髙必自下欲陟遐必
自邇先其易者而後其節目且循循漸進切問而近思

到五六畨後自有見處非只一畨便可躐等和髙深𤣥
妙都了也

　　答陳伯澡三

　　所寄論語疑冊子頗見日来進學工夫不易不易已據
鄙見各批鑿於其下幸更思之但看文字非可只一畨
便要鑽研都了得聖賢精微嚴宻之旨須至于再至于
三而浹洽之方見得趣味源源而出然聖門事業浩博
無疆而用功有節目讀書有次序初學入徳之門無如

大學此書見得古人規模節序在諸書中為提綱振領
處必先從事於此而論孟次之中庸又次之四書皆通
然後胸中權衡尺度分明輕重長短毫髪不差乃可以
讀天下之書論天下之事於是乎井井繩繩莫不各有
條理而不紊矣不然泛無定凖凡所考論非有成説今
巳讀論語成塗轍宜速了畢便著力從大學看起然古
者八嵗入小學十五入大學中間有許多年植立地基
故就上發越精采有根著今已蹉過無如之何幸晦翁

先生自出一家機軸輯成小學之書皆是見成義理甚
明直日用當務甚切要于以収放心而養其良知良能
之本便可補填往前欠闕而栽培後来切用極有益於
學者亦不可以為童習而忽之常置在案頭於朝夕之
暇或取一觀焉則於大學不無所發此在大學或問中
第一問之首段及末段説之已明須實按之用功乃見
其非虚語也

　　答陳伯澡四


　　承惠書并疑問一冊見得日来用功懇切甚不易大槩
不走失亦多有精確穏帖處但看文字須専一熟玩本
文正意最不要支離牽引愈見駁雜晦翁平日最不喜
人如此論語須以集註為正此書與孟子集註及大學
中庸章句或問等四書時時脩改至屬纊而後絶筆最
為精宻如論語或問之書雖云著之丁酉間年已髙矣
後来置之不脩未得為成書今細觀之時覺有枯燥處
亦多有不穏處亦多有失之太甚處比之大學中庸或

問之書大不同若姑借之以叅訂集註之所未詳則可
矣未可全按之以為定論也凡所講究只専依傍集註
為之凖的則非惟大故得力而路脈意義亦自不差矣
仁字看得亦已近傍更須熟玩時時勿忘須到胸中洒
落無纎豪窒礙處則日用動静無非此仁卓然呈露矣

　　答陳伯澡五

　　所寄雍也冊子講究得頗精宻又路脈認得巳定不走
較之前冊子又大勝矣此後已無多接續早終之為佳

道雖浩浩無疆而升髙自卑陟遐自邇但將路脈不差
又加之不息之功則循序漸進自有可造之理更望勉
旃仁字此册看得已稍親不似前之泛泛文公有仁説
二篇莫須已曾見否一篇誤在南軒文集中一篇近方
得温陵卓丈傳来此二篇及克齋記説較親切可以此
為凖則而體認之自不差矣

　　答陳伯澡六

　　姚省元過温陵便道見訪得欵曲兩時辰講論奈少年

方入門庭遽攫大名於路脈未有定凖且復不能虚心
敬信循序致力尚有疑乎格物工夫之為外而且煩又
有眷乎陸氏學問之為得而非偏彼時隨證為之救藥
未知其果能釋然與否若其歸也必再胥㑹當極與之
痛切剖析使之邪正大分明白不然則恐亦不能保其
一於聖途之適而無差也大抵吾儒工夫有節目次第非
如釋氏妄以一超直入相誑眩須從下學方可上達須
從格物致知然後融㑹貫通而知與行又不是兩截事

譬如行路目視足履動即相關觸即相應豈能相離偏
一廢一若瞽者不用目視而専靠足履則寸步決不能
行若跛者不用足履而専靠目視則有空勞望想亦決
無可至之處陸學從来只有尊徳性底意思而無道問
學底工夫葢厭煩就簡忽下趨髙者其所精微要歸乃
不過隂竊釋氏之説以為聖人之藴確然自立一家牢
執不可轉移最為害事初學見識未定看之不破只當
以此為警而何可惹著學者大患最是不可先立意見

横在肚裏執之不化若然則中已梗塞後来之善更不
能容是自入頭門路便巳差却更何復望其有睹于堂
奥須是虚心平玩優柔饜飫然後聖人之意可以有得
而步步踏實工夫不枉矣吾友却無此等失然亦不可
不知也吾友攷索路脈已自不差更望亹亹加功早畢
了論語即又從大學看起大學既畢復温論語意味又
别温論語又畢則基址已自稍稍立定然後從而開廓
之以孟子自不復難而亦時有洒然之意矣續後方以

中庸㑹其歸則聖賢藴蓄事理本末精粗深淺皆可瞭
然在目而胸中權衡尺度無星毫分寸之紊矣至是然
後可以讀天下之書論天下之事而臯益伊傅周召大
業亦自不離乎其中矣此文公先生所示學者次序決
不可移易決非欺世誤人者而姚學諭却不循此兩年
来先専從事於詩李探花持書折之謂其何不先從大
學看起姚却引聖言興於詩為據而固執其説時併舉
以講訂某復語以文公四子之序須著如此用工渠有

難詞似此等意見便與聖賢天地懸隔若久而不改雖
曰篤志恐散漫而不淪無乃空自苦是猶却行而望及
前人萬萬無是理吾友其亦戒之哉其亦勉之哉

　　答陳伯澡七

　　論語看到何處早畢之為佳一書既看得精則他書亦
易山谷所謂精于一然後諸書則亦得其精正此意也
大抵道體渾浩非可以一蹴到而聖門事業宏博無疆
又非窺見一斑半㸃所能了也求之有次序而入之有

等級須一一實致下學之功以體㑹之但上等明睿資
質用功快易到處從容迎刃而解故不大勞苦在尋常
學者須鋭情苦思循序以求之不能兀然安坐望其自
至若於四子既融㑹通貫則理義大體在吾身心已有
歸著更看一二經傳叅質厯代諸史是非得失皆粲然
如燭照星列然後可探天地之全施諸用而無阻此乃
聖賢大業非真篤志者不足語此吾友進之有方矣其
幸勉之哉


　　答陳伯澡八

　　所示論語説二册子其未安處已批鑿其所已是處亦
未可便以為足異時再復温繹趣味源源又别也講究
理義須是一日明白一日一日簡潔一日一日親切一
日方為有日新之功未可偏滯在一隅而不之進所諭
洒埽應對是其然必有所以然為難曉此亦何難曉之
有葢是其然者洒埽應對之事也所以然者洒埽應對
之理也事者人事也理者天理也理不外乎事之中而

卓然于事之表然必從事其事節文纎悉無所不究而
後理可達也未有不了其事而能得其理者也至大學
或問中所謂當然之則者其事之理也所以然之故者
即理之根源而以天所命者言之也格物窮理須且就
當然之則處熟看所謂當然之則在日用應事境界正
為要切其節文淺深疏宻精微曲折有多少事在一一
見得確然定凖各有條理不容少紊然後就上更進一
步究其所以然之故則自釋然於心目之間不難曉矣

故理義中所以然之故者實不難曉而所當然之則者
最未易究學者毋患乎不難曉者之未能曉而患乎未
易究者之未能究曉其所不難曉者之未在所急而究
其所未易究者之最不可緩但當循序用功俛焉日有
孜孜而已不可忽畧於此而注意于彼也某向来得先
師親授以根源二字之訓謂窮理須到根源處方確定
當時在郡齋亦未能曉到别去後方即其言而推詳之
有數段子去請質即已深契師自書来印證以為看得

甚精宻而廖丈不知其由反以為疑而立論排之反復
不置亦感其下學篤實之助而于原頭終未瑩看理為
不盡也今録去段子以此例推之亦可觸類見矣所諭
仁字未能釋然此亦不難曉仁只是此心天理生生之
全體天理二字除不得一个生字亦除不得只如此認
定看自直截明潔親切其他則以此旁通曲暢無不是
矣但欲真知而實得之則未易能須體於身心工夫純
熟遲之十年後亦未為晚也


　　答陳伯澡九

　　姚省元初間經過日議論煞不合後来因便寄一書只
詳日前所論意旨大抵皆平心講貫之辭不意渠甚尅
不得答書来悻悻不平之氣盈溢楮幅間甚作怪殊可
笑原其病在於一魁容不得不知此乃世俗軒輊事何
足道而横肚裏不化只欲伸於人之上而不肯屈於人
之下在吾儒真講貫義理一㸃俗氣使不得便昏了義
理不見得是非之真及裏面無窮之趣看来乃江西流

派確然欲自植立一門户無可挽回者議論殊不識深
淺輕剥儒宗妄自尊大欲獨步斯世亦縁是未曾深用
工夫未見得滋味之故若用工深真得滋味之人自終
身竭鑽仰之力俛焉日有孜孜斃而後己惟恐做不徹
何敢肆輕無畏何敢率易妄措一辭可歎此學甚難亦
見真用力之難其人謾知之以為警戒矣

　　答陳伯澡十

　　某平居里閈不曾將此理為人説以其非是趣味相同

言之徒為強聒而無益焉爾大抵今之讀書為儒者通
一世皆是學舉業之人自兒童學語便對以屬對既而
少長雖次第讀孝經論孟詩書經莫非為舉業之具越
十五成童至於二十成人所謂舉業語言巳盈耳充腹
纒肌緻骨渾是世俗一機變浮華之人矣於是時而忽
有能悔悟起而從事於聖賢之域而其心度意趣終是
束於故習之慣若固有之而不能忘至于談賢論聖乃
欲以是而辨是非斷可否反自謂真有得乎聖賢精微

嚴宻之旨不知依舊只是日前穿鑿粧綴之私非惟不
足以得理義之真而與聖賢相背馳而去之是亦良自
誤也已故凡今之學者如欲有志于聖賢之學須是屏
除舉業一切新竒意見放下世俗一切人我態度脱然
一意於此從頭逐句逐字一一子細虚心以求焉一字
亦不敢自是而必細攷其義之的為何訓一句亦不敢
自専而必平玩其旨之的為何歸是雖無驟升頓造之
功而循序孜孜日積月累寸便真得其為寸尺便真得

其為尺日進不已聖人堂奥自是亦有可造之漸矣此
是真實學問工夫豈泛泛焉窺髙躐逺輕自大而卒無
得者之所能知也

　　答陳伯澡十一

　　相别又許久做得甚工夫道理須要看得端的不可只
略略見个大意便了是是非非須如好好色惡惡臭恁
地真切確然不可移易方為實有得于已方始分數占
在強邊方透得大學誠意關方到得孟子居安地位方

有牢固得力處方駸駸日進不可禦方可保成个人免
禽獸之歸若只依稀略晫不解端的是非美惡半間半
界茫然不定在平居無事未接物時猶未見做病若到
應接事物忽臨大利害境界有大可羨可嗜及可駭可
懾便不覺為之潰亂變動忽或墮於非人類之域而不
自知矣到此又反成大姦慝從前許多功都掃了不復
見有分毫之益都成枉費心力是豈不甚可畏也是豈
不甚可戒也然欲到那實得端的處非迅速用功者不

能而非悠悠度日之可得也幸更勉之非細事也
















　　北溪大全集巻二十六

