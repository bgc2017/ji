







　　欽定四庫全書

　　北溪大全集巻四十

　　宋　陳淳　撰

　　答問

　　答陳伯澡問辨諸丈人心道心之論

　　問張吳(南劔張顯父字敬之淮陽吴恭之字叔恵)說人心道心一是天理
一是人欲

　　程子雖有是說然更在人自體察而人欲亦有淺深若

察之不明則人心與人欲又都没理會了

　　問二丈云操則存道心也舍則亡人心也

　　操而存則道心便在此舍而亡則人心便放蕩去了非
可直指此為人心道心也

　　問二丈云其為物欲者都是此心做去難呌做好

　　嗜欲皆從人心出心逐欲而䧟乃不好

　　問二丈云主宰便道心矣

　　主宰萬物皆由理義乃是道心未便可喚作道心


　　問人心道心大意

　　中庸序說巳極分明可熟玩味為凖不必他生穿鑿轉
見迷眩大抵心一也就中分别以其從形氣上發來本
形氣為主故謂之人心即四支百骸之所知覺運動者
是也以其從理義上發來本理義為主故謂之道心即
此所稟受仁義禮智之心是也二者之心上智下愚皆
所同然但人心至危殆而難安道心至微隠而難見雖
上聖大賢亦不敢以為易而忽之况在學者尤須要分

别得二者界分分明而操制之如饑則食渇則飲之類
人心也嗟来之食則不肯食嘑爾蹴爾而與之則不肯
食等類道心也如男女之欲等類人心也夫婦有别等
類道心也人徒見程子有天理人欲之分更不實自體
察於已以道心全做好底物亦便以人心全做不好底
物夫天理與人欲相對天理分明是好人欲分明是不
好道心全是天理固全是好然人心只是平說形體之
知覺運動未便是人欲未是不好只是嗜欲之類皆從

此出極是危殆卼臲而難乎安息安帖最易流易陷爾
古人於此有精一之功焉精則要分别二者界分分明
不相混雜一則專守道心之正而無以人心二之要得
道心常為一身之主而人心毎聴令焉至於工夫純熟
氣質變化則從心所欲不踰矩聲為律而身為度即人
心便都純是道心而不復見人心之為吾間矣

　　問人心無定如翻車流轉無須臾停楊至之曰此乃
人欲非人心也


　　此乃人心馳逐於物欲之私

　　問程子謂逐物是欲而非心

　　所謂逐物是欲程子之意盖謂欲者情也感物而逐之
者乃情欲爾本心之體在中却自若然細論之情亦心
之成也更以人心道心按之則逐物欲亦是人心而非
道心之謂未可全以為非心也文字須要活看

　　問心者知覺之謂而智亦訓為知心與知字亦須分
明楊曰不須如此說有心便有性二者不相離不是

先有這知覺而後這是非之理旋旋安排出來又問
語録云動處是心動底是性楊曰仁義禮智性也惻
隠羞惡等情也心統性情也分開說則動處是心動
底是性然論得來心性自不相離此心纔動那箇仁
義禮智便在裏許非旋旋安排出來

　　心者人之神明所以為身之主宰者即此身上箇靈底
是也性即心中所具之理若仁義禮智是也心是箇靈
物能知覺智即心中所能知覺之理能是能非者豈可

更將心與智相對持分别是猶指日與光對分為二物
也而可乎所謂動處是心動底是性動處是其靈活能
酬酢處也動底是動之理也若合心性情而言則静是
性動是情心貫動静而統性情静其體而動其用也所
謂知覺在理義便在只有淺深緣知覺則惺惺不昏昧
理義便都在其中若𡨕然不省則禮義何在邪如人呌
則便應其知覺之淺處見孺子將入井便怵惕其知覺
之深處理義隨深淺呈露爾楊文此處說不破


　　答陳伯澡再問論語

　　問祖孫一氣

　　精與氣合而生䰟升魄降而死然祖孫一氣祖宗雖死
而子孫之身在此則所謂一氣者猶相貫於幽明之中
固自有長存不滅者所以禮重於絶人後而人以子孫
世世有常祀為貴也

　　問康節謂性者道之形體與文公語録性是道骨子
及道是在物之理性是在已之理


　　道者事物中所當然之理人之所共由者也性即在我之
理具於吾心而道之所總㑹也所謂形體者正如此初
非有待於人為而後得而邵子文公之說皆互相發明
本無異㫖

　　問楊氏會萬物於一己之說與孟子萬物皆備於我
異同如何

　　萬物皆備於我是言萬物本然之理皆具於吾身而巳
若會萬物於一巳是言人恁地做工夫然萬物如何會

合於己巳亦如何會合得萬物此其意特不過佛家平
等之說墨氏愛無差等之云不知萬物從来不齊人酬
酢於其間小大疎宻各有其分而不亂但仁者之心無
私則自無物我之間爾非以彼合此之謂也

　　問學者就事上逐件盡巳心推將去

　　此語之病是臨事方盡巳心而無平日存主之功爾所
謂盡巳心者只是此心存主處真實而無偽妄便是忠
平日常如此到臨事時只是此心無間㫁非於此而方

盡也

　　問盡巳推巳就事父孝事君忠及泛應事物上如何

　　事親孝是忠恕之本所發用来最先第一件便在此上
若就此上分别二字則其正所從事孝時便是恕起頭
處其所存主於中真實無偽妄處便是忠至於事長弟
事君忠便只是以此事親㡳心逹之爾但學者著力而
然便是盡便是推故自其所存主於事親時真實無偽
妄底心到事長事君時無間㫁便是盡巳之忠自其所

從事於事長事君時要得皆如事親底心便是推巳之
恕至凡應事條皆是巳與人相接了其為心皆如此若
其思慮當如何如何此又是講學之事

　　問盡已心者推將去一句

　　泥文執義太局蹙了凡窮格到窒礙不通處便須退步
澄神反觀其本義然後復徐徐尋繹而進則堅者亦將
自破矣

　　問遺書仁者渾然與物同體義禮者皆仁物字是人

物是事物若說人物則恐連禮智信不来若說事物
則與訂頑備言此體之句不合如何

　　仁者與物同體只是言其理之一爾人物與事物非判
然絶異細論之事物只自人物而出凡巳與人物接方
有許多事物出来若於巳獨立時亦無甚多事故此物
字皆可以包言所謂訂頑備言此體者亦只是言其理
之一爾更詳玩之

　　問文公稱許明道湏先識仁一段復嘆其說太廣學

者難入學者於仁合如何下工夫

　　明道此一段說話乃地位髙者之事學者取此甚逺在
學者工夫只從克己復禮入為最要此工夫徹上徹下
無所不宜

　　問程子說訂頑意極完備乃仁之體此篇只發明與
萬物為一之意如何見得仁體

　　非指與萬物為一處為仁之體乃言天理流行無間為
仁之體也


　　問程子此下云實有諸巳其地位巳高到此地位自
别有見處不可窮髙極逺

　　見得此理渾然無間實有諸巳後日用酬酢無往而非
此理更有何事更何用窮高極逺

　　問仁者之心廓然大公無所不愛其體段自如此非
姑指其及物處為然但不可偏靠此為言爾是如何

　　仁者之心廓然大公視天地萬物皆為一體固無所不
愛但偏靠此為言則窮大而失其本溺於情而不及性

爾

　　問博施濟衆章文意曲折

　　此章須將夫子所答本文分作三節看何事至病諸為
第一節夫仁至逹人為第二節能近至也已為第三節
上節是辨子貢之失夫博施濟衆亦仁者之極功但不
可以是求仁今子貢欲以是求仁則失之泛濫高大而
不切於巳故夫子折難之曰何止仁能如此必須聖人
能之乎雖聖如堯舜猶不足於此不能做得此等功汝

安可以是求仁中節是就已上平說仁者之心以已欲
立欲逹之心而及於人則天理流行無間便正是語子
貢以仁之體而為切於巳矣末節遂說恕所以推已及
人之事是推巳所以欲立欲逹之心而及於人亦引天
理使流行無間其示子貢求仁之方可謂益近而易勉
若果能如此則博施濟衆之功亦自此而可進矣

　　程子之說正是狀天理流行無間處當以此意體認之
可也若不觀此而偏靠天地萬物為一體上尋求則是

吕銘之失矣

　　答陳伯澡問大學

　　問小學大學所教子弟如何分别

　　初間未知智愚皆當教之到十五年則智愚可見矣故
入大學須有别然天子之元子當有天下之責衆子當
建國為侯公卿大夫元士之適子當有家之責故皆在
所教庶人則惟俊秀者乃得與以其亦將任之以位也

　　問敬以直内如何是直内


　　内主敬則私意不萌更有甚嶢曲所以謂之直也

　　問文公語録無事主心有事主事如何是無事主心
工夫

　　無事主心有甚大段工夫只是提撕常教醒定常敬而
已若有走作便是不敬了心亦如何絶得不思但無邪
思可也纔思便是已發便是有事了惟動靜皆一於敬
則静無走作動無邪思

　　問氣質二字


　　流行乎一身之間者是氣凝定成形者是質

　　問物得其偏有專得水之性有專得木之性

　　如動物頭横植物頭倒人頭圓象天居上足方象地居
下兩目象日月居前南頂中央百會穴象北極居後北
亦其得天地正氣之一驗也

　　問其正也有美惡之異其通也有清濁之殊正如何
有惡通如何有濁

　　偏正通塞方以判人物之大分其美惡清濁又就人中

細别

　　問齊家中所以新之之道治國中所以新之之道平
天下中所以新之之道或是只自眀其眀徳而人自
觀感為善邪或亦須有施為如禮樂刑政之類

　　二者皆不可偏廢家國天下大小雖不同而其所以為
齊治平之道則一前古帝王此道皆備而堯典稱堯自
克明俊徳至於恊和萬邦二南詩詠文王之化自關雎
至於騶虞尤為明著易見者亦其全盡此大學之一驗

也

　　問至善是指工夫做到極處而言是事物中極至之
理而言

　　至善是物事中極至之理是所當止之地也止於至善
是做工夫做到極處是止於其所當止之地也文義自
不亂

　　問新民是在人底如何使之皆止於至善

　　須是到比屋興仁人人有士君子之行處方為新民之

止於至善此亦是聖人善政善教全盡之功

　　問或問致知章中云身心性情之徳人倫日用之常
天地鬼神之變鳥獸草木之宜莫不有所當然而不
容巳與所以然而不可易者乞一一分析

　　當然所以然皆言理當然是就目今直看其合當如此
是理之見定形狀也所以然是就上面委曲看其因甚
如此而来之来厯根原也當然者在身如手容合當恭
足容合當重之類在心如體合當寂用合當感之類性

如仁合當愛義合當㫁之類情如見赤子入井合當惻
隠見大賔合當恭敬之類人倫如君合當止仁臣合當
止敬之類日用如居處合當恭執事合當敬之類天地
如天合當高地合當厚鬼神二氣如陽合當伸隂合當
屈鳥獸如牛合當耕馬合當乗草木如春合當生秋合
當殺等類皆有理存乎其間也所以然者如手容因甚
當恭足容因甚當重以下諸條一一各因甚當如此是
理之所自来天命之本然也凡此等然有事在皆當理

會要一一通透果能一一通透無所窒礙便是物格便
是知至前書并所答洒掃條及寄去根原段子巳具其
詳可併玩之

　　問誠意前巳有格物一段工夫而此章所謂自欺猶
有陽欲為善而隂在於惡如何

　　雖是物已格知巳至而後意誠然必須透過此關之後
善惡進退之機方真能决君子小人之岐方真能判物
方為真能决知方為真能至若未透過此關則所守不

牢忽取變潰其所以為自欺情狀自有如許亦何怪乎
可不重以為戒

　　問絜矩章初言上下四旁如一自南山詩以下止言
好惡兩端有不同及請實事為證

　　初言上下四旁均平如一是總說箇絜矩正意自引南
山詩以下則姑舉兩端以見其例云爾如巳欲孝其親
弟其兄慈其㓜而使民父母凍餓兄弟妻子離散亦上
下之證如戸開亦開戸闔亦闔不以後来變乎前有後

入者闔而勿遂不以先入拒乎後亦前後之證如並坐
不横肱恐妨害旁人亦左右之證或問中所舉趙由為
守則易尉而為尉則陵守王肅方於事上而好人佞巳
皆巳明白於此見得明則廣而言之如已欲立而立人
巳欲逹而逹人巳所不欲勿施於人所欲與之聚所惡
勿施爾及文王視民如傷如保赤子等類皆此一理也

　　問或問中有以倡焉而興起矣然不能察彼之心而
失其所以處之之道則或不得遂而有不均之嘆


　　上既老老長長恤孤有以倡民而興孝弟不倍矣而不
能制民之産使仰不足以事俯不足以育至樂嵗終身
苦凶年不免於死亡則是不能察其心而失所以處之
之道使彼興起者或不得遂也只觀孟子答齊梁行王
政條目五畝之宅一段則古人察民心之所同而得絜
矩之道可見矣

　　答陳伯澡再問大學

　　問或問中於致知云表裏洞然無有不盡於格物云

精粗隠顯䆒極無餘不知何别或一物俱含此四字或
總百物始有此四字

　　致知言表裏以心之内外而言格物言精粗隠顯方周
匝物之曲折而偏言總言皆當如此也

　　問知與覺字不同

　　知與覺並言則知是識其事之所當然覺是悟其理之
所以然

　　問程子曰但於一事上窮盡其他可以類推是如何


　　如親親上理會得盡便推類去理會仁民仁民是親親
之類仁民上理會得盡便推類去理會愛物愛物是仁
民之類如視思明上理會得盡便推類去理會聴思聰
聴思聰是視思明之類聴思聰上理會得盡便推類去
理會色思温色思温是聴思聰之類

　　問天地之所以高深鬼神之所以幽顯

　　此二節求之過深了只須平看如天之狀如何便恁高
地之狀如何便恁深天是覆地上是包地下過地是上

載天是跨在天中問天是浮停在上是旋轉不息日月
星辰是懸在天上是附天而行地是如何結而為山岳
如何融而為江海只如此等理會便是理會天地之所
以高深處何必更過索之冥冥漠漠邪

　　問或問中云莫不有以見其所當然而不容巳

　　日用事物間見得到當然不容巳處則於此理便真切
自住不得自不得不恁地做此最為人𦂳切處也

　　問極其大天地之運古今之變不能外也盡其小一

塵之微一息之頃不能遺也此處欲分别其所當然
與其所以然之故如何

　　理無物不在無時不然大而天地之一開一闔古今之
一否一㤗小而一塵之或飛或伏一息之或呼或吸皆
此理之所寓也當然就其見定者而言所以然乃大化
本體從来如此

　　問表裏精粗四字分别表裏是言物有内外精粗是
言人見有淺深否


　　表是外面裏是内面粗是外面形狀大槩精是内面底
藴細宻處凡物皆有此四者未說到人工夫處

　　問修身章喜怒憂懼四者

　　此章只是四者感物而應不中其節則此心便為四者
所動而不得其正矣

　　問如恐懼如憂患若是小可底事未甚逼近猶可排
遣若是大禍患逼近在目前則恐懼憂患如何不動
其心不知當此之時果何道以處之使各當其分而

不動其心邪

　　此一節是當恐懼當憂患之時如何要排遣死了心不
應若强要排遣灰槁其心便成釋氏去而所以為禍患
者處之便失其幾矣

　　問意者心之所發若忿懥等四者謂心之所發亦可
不知與誠意何異又如忿懥四者與親愛五者亦相
類親愛畏敬乃好樂之属賤惡傲惰乃忿懥之漸不
知正心與修身又何别


　　隨本章各有所主且誠意章是說好善惡惡須恁底真
實正心章忿懥四者是說心之用處不可不中節修身
章親愛五者又是身接物時事不可失之偏所主各自
不同安可比而同之

　　問或問云若於理有未明心有未正則吾之所欲者
未必其所當欲遽欲以是為施於人之凖則則其意
雖公而事則私將見其物我相侵彼此交病雖庭除
之内跬步之間亦且參商矛盾而不可行矣


　　若以今人溺浮屠者言之是所欲非其所隂欲為郡守
者率民禮塔修善自州治之前及諸坊巷各建道塲使
民廢耕織買賣来會是我侵乎物民托太守威勢張皇
其事莫敢誰何是物侵乎我太守送諸處香燭雖費不
敢辭民亦歛財備燈燭化粿食犒設雖費不敢道是彼
此交病動關郡男女㳺觀因而有爭鬬滛奔等訟太守
亦莾鹵隠忍不敢正其罪雖親子弟僕從亦動㳺觀之
念而不可禁遏是庭除之内跬步之間參商矛盾而不

可行矣







　　北溪大全集巻四十

