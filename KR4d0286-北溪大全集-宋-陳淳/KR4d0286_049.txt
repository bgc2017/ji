







　　欽定四庫全書

　　北溪大全集巻四十九

　　宋　陳淳　撰

　　祝文

　　祭四先生

　　謹以釋奠之明日致祭于濂溪周先生明道程先生伊
川程先生文公朱先生道䘮千載得自濂溪太極一書
渾淪再闢二程親受濬其淵源河洛洋洋與洙泗並聞

而知者卓有文公發揮微言皎如星日惟四先覺前後
一心道統攸歸百世師表學官列像昭示儀刑敢率彞
章少陳明薦陟降庭止恵我光明

　　三賢

　　謹以釋奠之明日致祭于唐相國常公四門助教歐陽
公髙州刺史周公閩自唐世始向儒風惟爾三賢倡導
之力遺祠在學稱思未忘敢率彞章少伸報享洋洋昭
格恵我無疆


　　蔡端明

　　謹以釋奠之明日致祭于端明學士忠惠蔡公惟公義
槩忠風在朝顯著筮仕之始由此幕賔厥有遺祠稱思
未冺敢循故典少薦微𠂻昭明格思慰我景慕

　　李侍郎

　　謹以釋奠之明日致祭于徽學侍郎忠肅李公公在紹
興力排和議權臣見嫉出牧此州建學崇儒人懐忠烈
遺祠未冺報事敢愆式遵彞儀少陳明薦來格來祐多

士以寧

　　東溪先生

　　謹以釋奠之明日致祭于東溪先生髙公惟公志節堅
髙議論鯁切一視夷險之死弗渝賢者之清聞風肅立
學存遺像庸激懦貪敢率彞儀少陳明薦英靈如在鑒
此拳拳

　　立后土祠

　　敢昭吿于后土氏之神古者家有中霤之祭謂土神也

故禮經自天子至大夫皆祭五祀而中霤與户竈門行
之神並列而其所以祭之則皆用特牲爲禮士不得祭
五祀以位卑禄薄不克備特牲之禮然禮有士禱于五
祀之文則雖不得行祭而五者之神無不具亦以人之
所居雖有小大之差而五者之事則無不同也某以庶
士之賤於五者不敢僣禮以並立竊惟土位中央神實
爲尊而居地之主在有家所不容廢今輒以義起而特
立中霤一祠以朝夕致其奉事祈報之誠剏事之初敢

伸一薦惟爾有神尚明鑒之

　　禱山川代傅寺丞

　　具位敢以酒菓脯醢之奠昭告于天寳山之神禮諸侯
祭境内之名山大川以其能興雲致雨而潤澤羣生有
神靈在焉惟本山發脉行龍結爲州治實郡宗祖爲漳
之望合築壇壝編諸祀典而闕然未有舉之今春序過
半雨意甚慳羣民告病日甚一日某膺民命之寄惕不
皇寧敢席地望拜䖍精以禱迫於倉卒鮮克如儀惟爾

山靈垂閔大蒸雲氣沛爲三日之霖以慰我民來蘇之
望俾四境均洽無失歲事有以生生實頼我神無疆之
休謹告

　　圓山之神仝前惟本山雄據西隅鎮翼右臂實郡藩屛
爲漳之望後並仝

　　西江之神仝前惟本江發源汀潮遶于州治實郡右襟
帯爲漳之望後並仝只改山靈爲川靈

　　九龍江之神同前惟本江發源汀贛遶郡東臂與西江

滙歸於海實郡左襟帯為漳之望後並同

　　禱雨良崗山

　　年月日從政郎長泰縣令鄭焬謹遣佐官廸功郎權主
簿陳淳躬致香茶酒菓之奠昭告于良㟠山之神禮諸
侯得祭名山之在其地者以其能興雲致雨潤澤羣生
有神靈在焉今之邑亦古子男國之比而此山行龍自
北而來結爲邑治實吾邑宗祖巍然一巨鎮葢居民所
頼恵澤以爲生而有司當建壇壝以嚴祀事者乃久焉

闕典今春氣已暮雨意尚慳種不及施民甚吿病恐蹈
舊歲與死爲隣吏膺民命之寄惕不皇寧是用奔走俯
伏爲民請命于爾山之神倉卒爲儀未能如式惟爾神
靈昭鑒亟垂閔救蒸氣興雲沛爲三日之霖優渥四境
之内俾我合邑土田春膏溶溶播種畢興無失一歲之
望以活我萬户生靈實頼爾神無疆之休尚饗

　　黏蠅

　　維爾之生于氣之查腥渠鮑壑乃爾之家非可與人是

儔是侣同焉是食雜焉是處况此之地待聖對賢天心
之講王道之傳於赫有臨齊嚴莊肅尤非爾曹所宜厠
足云胡麾之頑不肯歸天討明命豈容已而咨爾司黏
恪共乃職澄清誅夷以㑹于一

　　喻蟻

　　維人之生得天之精服役萬物通天之靈惟物之生得
天之穢服役於人其天則昩惟爾蟲蟻又穢之餘腥渠
鮑壑乃爾之居非可蠢蠢入人之室循人之器噆人之

食况我竈君爲祀甚尊我家奉之潔浄精勤爾物之么
尤不可黷胡爲於斯羣趨隊逐汙我庖厨衊我鼎鼐非
惟黷神抑干我私匪干我私實亂天紀姑息茍容則非
天理噫爾有義能相君臣物性之中亦覺其真今與爾
約三日而徙四圍之外各逺去耳三日不徙徙之不遥
是爾有罪昏頑踞驕天討明刑吾何容止即命司冦恭
行而已以掃以除焚如棄如誅夷澄清一復厥初嗚呼
蟻酋告爾黨類吾言不再爾毋自斃


　　祧遷祝祠

　　親未盡逓遷

　　世序代易義當逓遷追舊感新不勝慘愴

　　親盡别子祖

　　世易親盡於義當祧惟别子祖盍遷于墓

　　親盡族有親未盡

　　世易親盡於義當祧族脉猶存盍遷彼室

　　親皆已盡


　　世易親盡義當祧遷追舊感新不勝慘愴

　　祭文

　　奠侍講待制朱先生

　　嗚呼痛哉吾道之不幸而先生之亡也自孔孟既云没
至周程始得其宗然提其綱者甚簡而未悉闡其緒者
微露而未彰聞者方疑而未信望者亦眩而莫從遊其
門者莫繼其志誦其書者莫追其蹤獨吾先生見明守
剛超羣儒而妙契能至至而終終體致廣大而用盡乎

精微志極髙明而行道乎中庸自一本而萬殊無一事
之不貫由萬殊而一統無一理之不融所以能訛者訂
而闕者補晦者瑩而略者詳啓羣哲之未發集百氏之
所長㑹聖訓以作程極至正而大中辭逹意以俱到無
或欠而或豐折天下言論之衝而定于一合今古道術
之異而歸之同使真是真非若白黒之不亂人心衆理
有脉絡之可通聖心賢蘊如丹之炳炳帝謨王範在目
之洋洋大金聲之條理粹玉振之玲瓏葢不直可以當

周程之嫡嗣是又益精而益光所謂青於藍而寒於氷
半與事而倍其功天既不付之以重任使大施所學以
措斯世於堯舜何不假之以遐齡使大備斯文以覺後
學於無窮嗚呼痛哉吾道之不幸而先生之亡也禮經
脩矣而未具將誰有制作之才可以紹其業書傳纂矣
而未就將誰有帝王之學可以畢其章春秋深斥諸儒
失聖經之旨又將誰與發其大義而振其宏綱嗚呼吾
道真不幸而先生之亡也先生之蘊浩乎滄溟先生之

德巍乎穹窿望之儼然乎其敬即之温然乎其雍其春
風之和薫然襲人而可挹其雷霆之威厲然斷事而不
可當其襟懐磊落明快如青天白日之豁其節行屹立
萬仞如泰山華嶽之崇其取善也樂而無纎微之棄其
疾惡也嚴而無回互之藏其强徤天行而不息其明睿
日進以無疆其應學者愈出愈新直探諸懐而不匱而
言之入人也又渙然洞徹乎心胸真可謂通儒全才而
體道之大成抑自學知利行之至純熟而從容淳以小

生獲侍門墻荷警䇿之十年幸不至於迷䝉昨歲暮之
趨隅誨諄諄而益隆謂愚根本之已立正可闊歩而力
攻責之以參乎之貫戒之以㸃爾之狂宜友善於天下
毋孤陋于厥鄉抑上論於千古毋隘守于厥躬須萬變
之畢習庶十分之可充於臨岐之丁寧且再約乎茲冬
豈謂斯言之在耳及爲永訣之悲傷嗚呼而今而後有
疑無復質矣但日誦遺編以自攷而無嚴訓之忘薄寫
情而寄奠泫流涕其淋浪惟昭明而不昩有以廸乎愚

𠂻

　　祭侍講待制朱先生大祥

　　惟先生講明是學於周程夫子之後又精明而光大之
上以逹于洙泗淵源之盛使聖人嘉言懿範益信白於
天下來世而諸家百氏之似是亂真者悉顛末炳炳無
復可遁其情其於斯文之功大矣雖使泰山其夀長爲
吾道之主盟於戴履可也何乃氣數之不融而遽與化
爲徒使海内學者頓失依歸而長抱山頹安仰之恨耶

况如某者深荷教育幸粗知向儀刑永隔無從卒業則
其痛慕之私又將何時而已邪日月不居奄及大祥慨
道里之云阻望几筵而莫親竊惟先生道在天下昭明
洋洋無徃不臨謹爲位茲精舍薄陳蔬酹聊伸一慟之
誠儀菲哀長辭不盡意惟先生之靈實鑒之

　　爲廖師舉哀

　　惟朱夫子唱明洙泗濂洛之學於斯世遊其門者庸詎
以數計公獨所志毅然終老而不衰所守確然經變而

愈厲所謂百煉之金不以烈熖爍其精歲寒之栢不以
嚴霜改其翠葢前軰老成之風而吾黨直諒之士非惟
有以無沗師門之傳而亦足以少増善類之氣何爲不
早及於中朝之顯用而僅晩見於南方之小試所抱負
於胸中姑稍施其一二方祠奉之未幾遽壙息之奄至
嗚呼哀哉追念平生情義周緻切磋琢磨其已矣遥望
&KR1008;然而出涕爲位家塾以泄哀昭明洋洋兮來戾

　　奠廖師


　　惟我夫子發明周程之所傳上以逹于孔孟在斯世者
葢五十年天下士無貴賤羣趨而争湊之者何啻以千
自排僞之說一行未仕者顧逺舉而奔潰已仕者顧位
禄而變遷卓然於門墻之下一始終而不變者能幾何
焉公以剛嚴毅直之資獨屹屹乎其間所志者自少至
老而愈厲所守者更險如夷而益堅夫子嘗爲之嘉嘆
謂公獨爲拳拳正猶寒松之節不爲嚴霜而改精金之
質不爲烈熖而燃非惟師門之無沗而亦國士之所難

何爲不顯用於中朝而僅小試於南偏始漳户職已趣
操之特特不同流而合汙常自律以清德分教韶潯惟
宣䆒夫道心掲先覺之模範正所適於青衿撫字于莆
篤哀鰥而恤孤閔歲荒之在疚屢切切以蠲租倅貳于
潮當僞禁之正苛圖太極以立祠巋砥柱於頺波執憲
南粤適洞蠻之猖獗設方略以捍禦督師徒而平遏移
憲而帥抑森嚴乎閫制清海道以寧謐鎮連氓而安泰
雖胸中之負抱未及竟其施行然學之篤而見之實得

之深而養之精故所至如春風和氣之著物隨所寓而
無不發生何琳館之清游方適而壙息之大期已丁嗚
呼哀哉追念疇昔辱公知之最宻不以愚之晩進每謙
謙而下屈時切磋而琢磨一相與以情實凡書牘之徃
來則縷縷其盈溢或所疑之講訂或所聞之攷質或師
說之推明或已見之剖析或證印其所是或辨正其所
失或相發以並進或交規而互敕既有以挹其虛懐樂
義之洪又有以浹其責善輔仁之益雖相去之甚越固

精神之無隔懔訃音之奄至嗟死生之異轍嗚呼哀哉
吾黨之彫零若是斯文誰與扶持而提挈則愚之西望
以哭公也豈爲私慟而緘詞以奠公也豈爲私設昭明
洋洋鑒此誠切

　　奠陳憲

　　惟公出忠臣義士之後負英明信厚之姿髙標偉躅有
祖之遺天子象賢崇德特垂眷遇之私以南方赤子之
未遂俾分符秉節而撫綏恵澤浹東衡之民威信著永

寧之夷洗寃澤物於曲江之上又接踵乎濂溪之規何
世道之不諧未及竟而遽歸逍遥山水之爲樂殊亡身
世之是非方耆年之尚壯忽勇退而髙飛茲其雅趣之
不凢未可常情而度窺葢不以榮貴利逹之爲事而超
然欲怡神養性以終享於期頥何七&KR1030;之未周而仙馭
之去不可復追嗚呼哀哉公胡爲而遽止於斯某有同
窓之契既而翔泳之分殊而雲水之勢睽自十數年來
䝉其不鄙聯緘累牘之貽拳拳以其嗣伯澡爲切磨理

義之嘱且復招致金山爲家塾之師畧形迹之不事披
誠悃之爲儀既感公之教子髙誼欲成聖門之器以脫
流俗之陋亦感伯澡之能恭父命每篤講學之功而精
入道之思頗能有以繼父志而悟㫖竊喜之殆若干里
似人之爲必將無忝庭訓以副先志亦私自幸此學之
不孤而斯道有望於扶持則公之所以教子弟隆師友
者非世俗相從於無根無用之比而孟子所謂人樂有
賢父兄者於茲見之昨聞伯澡有銓闈之㨗意其旦夕

榮歸侍下圑欒戱綵之愉怡何及境尚一程之未及而
反成契闊千古之悲藥餌不及躬殮含不及親固足爲
終天之恨然全送終大義以慰亡魂於九泉而謹承顔
致孝以奉偏親於慈幃者尤子職所當深念而不可虧
始得訃於行道莫可覈其的今承書以爲信重驚怛而
痛悲嗟善人之不淑夫何脩短之參差慨然緘詞以寄
奠引領東望不知涕泗之交垂惟公之有賢嗣以昌厥
後兮在公爲不死矣諒昭明焄蒿如在兮其照予之𠂻

曲而鑒予之哀詞







　　北溪大全集巻四十九

