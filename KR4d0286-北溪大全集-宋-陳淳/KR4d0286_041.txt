







　　欽定四庫全書

　　北溪大全集巻四十一

　　宋　陳淳　撰

　　答問

　　答陳伯澡問近思録

　　問發㣲不可見充周不可窮二句如何分别

　　發㣲指幾言充周指徳言其所發見流行之實則誠也

　　問一陽復乃天地生物之心


　　須元亨利貞乃心之全一陽復處乃天地之心此動之
端乃天地生物之意於此可見耳程子動之端三字最
精宜詳玩之

　　問人生氣禀理有善惡

　　人生氣禀理有善惡者非指此理之體有善惡相對而
生也只是言氣禀之不齊所以有善有惡此乃其理之
必然耳

　　問冲漠無眹萬象森然已具云云


　　此句已甚明白不容添字贅了造化人心皆如此當寂
然不動之時是冲漠無眹然日用萬事之理皆森然已
具於其中及感而遂通之際千條萬緒泛應各當莫非
即此理流行發見非至此而後始旋生也故或寂或感
雖有體用之殊而其實只渾淪是一物而已不容以先
後言如就蓮子中最可觀造化此理尤爲明甚方成房
結子稍可食時來年生意絶未有兆眹而其根葉花實
則已盡具矣每於此深有省焉所謂塗轍云者只猶曰

路脉云耳

　　問心本善發於思慮則有善有不善若既發則可謂
之情不可謂之心

　　心自是本善何甞有不善其不善者乃發而流耳其曰
可謂之情不可謂之心乃隨人問意各有所主今但當
以意逆之豈可又從而貶剥之

　　問氣坱然太虛一段

　　此乃是從太初説來至爲霜雪而上則氣之成象者至

爲山川萬品則氣之成形者耳

　　問游氣紛擾如何是游氣

　　游氣只是流出來生人物底氣

　　問推行有漸爲化合一不測爲神

　　化只是變化此物變成彼物惟是變則有迹而化則無
迹至於神則又妙而不可測耳

　　問定性書無將迎

　　未然而趨之謂之將未至而逆之謂之迎若如此則是

求物爲應先已自亂矣何定之有

　　問忠信所以進徳修辭立誠所以居業至存義本義
程傳不同

　　忠信進徳是存心處修辭居業是行事處本義與上文
相應而程傳不相應亦不害其爲同也

　　問咸九四程傳

　　傳義已明今只以王覇觀之王者之心無偏無黨所過
即化所存即神上下與天地同流豈思之所及若覇者

一用其私心只盟㑹所及之國則服從所不及者豈能
感而通乎

　　問忠恕所以公平公平是言理否

　　忠恕是做工夫處其工夫極處則自公平故曰其致則
公平語脉自明不必以理言也

　　問公而以人體之故爲仁

　　公只是虛説箇理以人體之則公在我此心廓然無私
天理便流行而爲仁矣


　　問横渠精義入神段

　　此張子推明易繫辭本文只是極言屈伸感應自然之
理所以交飬互發之意若謂動静相爲用則稍緩而非
切本旨矣

　　問窮神知化四字兼窮神與入神淺深

　　神是天地之心化是天地之用入神以知見言窮神以
至到言知化非聞見之知如知化育之知乃黙契之謂
耳


　　問領惡全好領是一齊掃去更無少留迹

　　領是統領之意其權在我矣古人下字甚有力

　　問莫非天也陽明勝云云此語法與視聽言動皆天
也云云一同否

　　何必相牽此最讀書之大病每每愛如此便將其中無
窮之味都失了且如視聽言動皆天也是以氣言於其
中要識得真與妄是以理言而陽明勝則德性用隂濁
勝則物欲行領惡全好等語若就日用以晝夜體察則

其切已做工夫有無窮意味不此之究豈非其大欠缺
乎

　　問體天下之物體字是體認體察否

　　體是以身體之謂視之無一非我如此則切於已而此
心之用無不周矣

　　問易有聖人之道四以言者云云

　　以者用也用易發言所尚者卦爻勸戒之辭用易應事
所尚者卦爻隂陽之變用易制器所尚者卦爻上下自

然之象用易卜筮所尚者卦爻吉㓙已决之占四者易
之本旨大要而程傳以玩辭爲主者専以理義言也

　　問觀㑹通以行其典禮則辭無不偹

　　㑹謂理之所聚而不可遺處通謂理之可行而無所礙
處觀理之㑹通以爲行事品節之常見於爻辭者無不
備矣

　　問由象知數

　　物生而後有象有象而後有滋有滋而後有數故由象

可以知數

　　問春秋傳序

　　春秋大槩所以明王道立百王經世之大法非止褒善
貶惡而已傳序首言治之而爭奪息導之而生養遂教
之而倫理明然後人道立天道成地道平及語顏子爲
邦一節乃其綱領也

　　問尚書難看葢難得胸臆如此之大

　　書皆帝王經綸天下大業從大公至正胸中流出乃聖

人之用處未可以小見而窺也

　　問易傳艮其背一段

　　未接事物之時不獲其身只知有理既接事物之際不
見其人亦只知有理

　　問欲實認得敬只是常惺惺三字最好若專就整齊
嚴肅上用工又太迫切拘束

　　須是整齊嚴肅便常惺惺烏有外慢而中不放者不可
爲是厭煩憚勞之意也


　　問惡不仁故不善未甞不知徒好仁而不惡不仁則
習不著

　　好仁是善邊工夫必兼惡不仁乃有去惡邊工夫相副
而盡爲宻察精至也

　　問盡性至命必本於孝弟是就孝弟中推原其所以
然則性命便在其中

　　孝親弟長是性命流行發見之大處今不務全盡孝弟
爲實到性命只欲於孝弟中推原其所以然者爲性命

無乃墮於佛氏一超直入之説豈聖門實學工夫之謂
也耶

　　答陳伯澡問中庸

　　問程子曰中之理至矣獨隂不生獨陽不成偏則爲
禽獸之性中則爲人此是泛言天地中底道理恐不
可分作未發已發之中否

　　已發未發是就人心分别在天地只是綂言此理而已
然亦何有偏倚何有過不及


　　問天性在人猶水性之在氷

　　張子氷水之譬未善氷釋復歸於水便是佛氏死而不
亡還復本來面目之説與天性在人不相似也

　　問張子曰未嘗無之謂體

　　未嘗無只是言此理之實有然不直曰有而必委曲言
未嘗無者老氏以無爲宗所以破異端之説也然亦不
必靠死立論

　　問程子曰若言道不消先立下名義則茫茫地何處

下手

　　先立下名義則有所依據準的然見之不精則名義亦
不能確定矣

　　問文公或問中言物得其形氣之偏而不能以貫通
乎全體

　　物雖禀得來偏然隨他所得許多其理依舊渾淪完足
且如蜂蟻雖偏於君臣之義然其報衙則禮也巧於營
窠則智也失主則團聚不食而爲情惻然則仁也虎狼

雖偏於父子之仁然有文章則禮也有威則義也殺有
神色變與不變之别則智也其他廣推之皆可見矣

　　問程子曰鬼神慿依言語

　　鬼神慿依事大扺是妖由人興多緣人之精神不足故
妖邪之鬼乘而附之若正鬼神則不然此不得以莫見
乎隱莫顯乎㣲者爲言

　　問楊氏曰權以中行中因權立

　　前後二説皆通然分析楊氏本語未甚明白權以中行

者中爲主中因權立者權爲主大扺知中然後能權惟
權然後得中

　　問吕氏與程子論中

　　辨析吕説雖詳審然偏旁枝葉之論在文公或問中已
説破大槩矣學者且須涵泳子思本文爛熟講究其正
意大義切於身心而實體之舍此不務而區區惟偏旁
枝葉之急非所謂善學中庸者也

　　問劉用之問氣之已散者既化而無有根於理而日

生者固浩然而無窮

　　此語録一段已説得明所謂無子孫底事已絶而根於
理而日生者固浩然而無窮乃是如今社稷祭勾芒后
稷廟學祭先聖先師及齊祭爽鳩氏之類非可通天下
之常人無後者皆以此一例論也

　　問或問中論宗廟段惑異端狥流俗之説

　　後世祀典自天子至於庶人皆是惑異端狥流俗鄙陋
之甚而不自知其爲非者


　　問或問中云不違之終始即其事之終始至焉之終
始即其物之終始言事言物何别

　　心不違仁就事見故以事言至其境界是實地故以物
言

　　問夫焉有所倚謂少渉思議作爲便是倚

　　此句只是結上文三語而言此皆至誠無妄自然之功
用夫豈有所倚靠於他術而後能哉亦猶不待賞而民
勸不待怒而民威於鈇鉞之類若來説乃渉於釋氏之

意矣

　　答陳伯澡問辨諸友情性之論

　　問文公答胡廣仲人生而静説云及其感物而動則
是非真妄自此分矣然非性則亦無自而動故曰性
之欲性無不善是與真固是性之動非與妄如何亦
謂性之動

　　文公此本句是將情粘帯性來非指非與妄亦從性中
動來也非與妄只是動後差却不必過爲紛紛若曰非

與妄亦謂性之動乃錯㑹文公本句病在此

　　問情感物而動之時似有二截初頭裏面自惻惻地
發動出來是第一截乃能然之理也到既動後易爲
物欲所誘始有善惡之分是第二截乃當然之理也

　　兩截之説甚支離能然當然亦非可分二截不能然何
有當然不當然則能然者妄矣若此所説則是合當做
底乃後來旋旋生也豈本然固有之謂乎

　　問當初只因情非性無自而發一句不通後來李推

却令須看非與妄從何處發來故諸友推詳轉生疑
惑

　　問語當云須看非與妄從何處起則自直截今云何處
發來則若有所從而來矣所以起學者生疑只管展轉
就裏面尋求求之愈深而愈不得其要領然諸友所以
展轉辨論如彼其不通瑩者皆緣性情理氣四字曉得
不透四字分看須要界分極分明不相凌奪合聚作一
處看又須見得脉絡不相紊亂如性與情正相對底物

性是情底體情是性底用性是情底静情是性底動猶
形影然性無形狀非情無以見情雖外見非性無自而
發性本純粹至善無惡見於情有中節不中節便有善
惡之分情之善是從本性正面發來其不善是發處差
了是感物蹉了性之本位而然非從本性中來也若便
以理與氣合言之則性即是天理然理不懸空必因氣
賦形生而寓其中氣形活物不能不動而發於情情則
乘氣而發者也情之所以有不善者由氣有叅差不齊

其發時從氣之偏勝處差去故氣强厲者多怒柔弱者
多笑其怒與笑豈能一一皆中節故氣質之性有善惡
雖原於賦形已具之初而亦於發而後見天地之性本
善然在氣質之中亦未嘗相混而無别氣質之性以氣
言天地之性以理言理固不離氣氣固不離理但廸父
説得自糊塗鶻突無以訂是非須就實事上聚作一處
看見得如何是理如何是氣要十分明徹不亂始於切
已有力如目之欲色耳之欲聲是氣質之性由人心所

發而以氣言者也如目不視惡色而視必思明耳不聽
惡聲而聽必思聦則是天地之性由道心所發而以理
言者也此等正理義原頭來厯處講之不明而見之不
真則反之於身一㸃不能有責之日用一字用不得是
理於我亦何干渉乎幸更詳之而併以通書之所謂幾
者參攷焉則善惡來厯所由分瞭然無遺遁矣

　　答陳伯澡問敬箴

　　問程子説佛有箇覺之理可以敬以直内矣然無義

以方外其直内者其本亦不是及佛氏不知裏面實
理

　　佛氏亦不是不知裏面有實理他合下以理爲障礙直
要一盡掃除使萬理俱空而百念悉滅耳亦自不知有
所謂敬只是箇覺底工夫有似乎直内之敬耳而實不
同吾儒不必言空其所存養工夫只是要得此心豁然
純是天理之公而絶無一毫人欲之私之謂須認此意
體究方斷制得明白


　　問敬箴解不東以西至靡他其適謂心對事時主敬
勿貳以二至萬變是監謂心寓事時主敬對與寓何
别

　　二字皆是應事時但小爲之别耳本文上四句申程子
無適之義説較寛是事始到面前方對境時下四句申
程子主一之義説却緊是心寓在事上乃正裁處時亦
畧有踈密不同也

　　問不火而熱不氷而寒


　　原此節四句及後節四句皆説得病痛重大而其語又
本用莊子熱焦火而寒凝氷句意更以感興詩所謂凝
氷亦焦火淵淪復天飛及前後出入動静之言參之則
其大意亦可見矣

　　問毫釐有差天壤易處

　　此非謂些小事不敬便能做大病是言大病痛只在微
細處失起故千里之繆差之毫釐處千丈之繩斷在一
寸處然亦當思㣲細處差失似甚小可何故便到天地

變亂三綱淪九法斁何爲罪過如彼重大此殆難以空
言解釋須多厯人情事變之熟乃知此不敬之爲害端
的處凛乎甚可畏而抑以見此老非練熟情理明事義
精亦不能發到此真可爲切已箴砭救人免䧟於禽獸
之歸也

　　問䝉指教天理流行無間是仁之體常疑天理流行
無間乃是仁之發用如何謂仁之體

　　仁之本體渾是天理周流無間無表裏動静無隱顯精

粗其生生不息之機不曽有少停歇亦不曽有少限隔
所謂用處只是就體中掇出一截爲言而與體實未嘗
相離非謂體只塊然不動在中因見於發用而後始流
行也更詳體認之




　　北溪大全集巻四十一

　　欽定四庫全書

