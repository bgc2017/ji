







　　欽定四庫全書

　　北溪大全溪巻八

　　宋　陳淳　撰

　　問目

　　詳集注與㸃説

　　天理自然流行圓轉日用萬事無所不在吾心見之明
而養之熟隨其所處從容洒落而無一毫外慕之私然
後有以契乎天理自然流行之妙在在各足而無處不

圓堯舜之所以為堯舜者不能加毫末於此矣如堯自
明德親族平章協和以往小而析因夷隩之授其時大
而傳賢以天與無非渾然此理也舜之飯糗茹草若將
終身焉則此理行乎貧賤之中者也及被袗鼓琴二女
婐若固有之則此理行乎富貴之中者也人悅富貴好
色無足以解憂惟順於父母可以解憂則此理行乎事
親之中者也象憂亦憂象喜亦喜則此理行乎兄弟之
中者也凡所謂五典而天叙五禮而天秩五服而天命

五刑而天討於天下事事物物無一不從容乎天理之
自然而舜皆無纎毫容私焉如孔子之志老者安之朋
友信之少者懐之亦無非對時育物使之各遂其天理
而無咈焉爾與堯舜同一道也若曽㸃之言志蓋有見
乎此故不必外求而惟即吾身之所處而行吾心之所
樂從容乎事物之中而洒落乎事物之表固非滯著以
為卑而亦非放曠以為髙固非窘迫而有所助而亦非
脫畧而有所忘此正有與物為春並育同樂之意即堯

舜之氣象而夫子之志也推此以徃隨其所應觸處洞
然氷融凍釋小而洒掃進退三千之儀大而軍國兵民
百萬之務何所而非此理何所而非此樂哉故堯舜事
業於此可卜其必優為之矣若三子之事亦莫非此理
之所當為但身未當其時履其地而區區焉以是横於
心而不忘者何哉是則理在彼而不在此在異日而不
在今日在吾身外而不在日用之見定便覺出位越思
而有凝滯倚著窘迫正助之病較之於㸃則㸃見事無

非理三子則事重而理晦㸃於理宻而圓三子則濶而
偏不可與同日語矣雖然㸃亦只是窺見聖人之大意
如此而巳固未能周晣乎體用之全如顔子卓爾之地
而其所以實踐處又無顔子縝宻之功故不免為狂士
是蓋有上逹之資而下學之不足安其所已成而不復
有日新之意若以漆雕開者比之則開也正所以實致
其下學之功而進乎上逹不可得而量矣在學者於㸃
之趣味固不可不涵泳於中然所以日致其力者則不

可以躐髙而忽下而當由下以逹髙循開之所存而體
回之所事開之志旣篤則㸃之地可造回之功旣竭則
㸃之所造又不足言矣

　　子路不逹禮

　　程子曰子路只為不逹為國以禮道理若逹却便是這
氣象也蓋禮者理也天理之中也若洞然有見乎此便
理明分定從容乎節文之中無過不及用則行舍則藏
可則為否則止各安其所而自無忙迫出位之思便是

此氣象也子路行處篤於㸃平時胷懐磊落不為勢利
拘幾有洒然底意如與狐貉立不恥與朋友共敝無憾
聞過則喜等處可見其地位髙矣與浴沂趣味蓋不相
逺但其見處不及㸃故由此理而不知爾使其逹之則
即此而妙用在如曽子之悟一貫豈復離此而為道哉

　　天理人欲分數

　　天理者上逹之正逵人欲者下逹之邪徑二者向背之
岐固當明辨而二者勝負之幾最未易决蓋天理一分

長則人欲一分消天理二分長則人欲二分消便待天
理所造者五分而人欲亦只五分之消猶有五分之相
持未可保其决不為他引去萬一把守不牢攻戰不力
一旦忽不覺為他引去則和從前五分天理都喪了更
無復上逹而下墮於迷矣惟理到六分以上然後天理
强而人欲衰天理把得住在中而為主人欲戰得退在
外而為客當是時始眞能入得上逹之正逵而勇不可
禦始眞能脫得下學之邪逕而確不復墮所謂顯過麄

惡已無復有但其念慮之隱應接之微失照顧處有三
四分零碎底查滓在自是日亦漸易消磨如巳破勁賊
而蒐其餘黨不勞餘力所謂十全極至之地於是亦可
馴造不逺矣然則五分相持之地正聖愚對敵急要之
關而天理須到六分以上方得為透過此關向上去然
則亦若何而為吾天理已到六分而上之驗乎曰亦須
是好善眞如好好色之切則善者眞為吾裏靣實有底
物矣惡惡眞如惡惡臭之酷則惡者眞為吾外靣不容

底物矣是乃天理勝得人欲之驗也學者自驗吾好善
未能如好好色之切惡惡未能如惡惡臭之酷則便是
天理人欲勝負未分不可不深知下墮之為可畏而當
汲汲以上進自力也自昔學者有或不能善其善者其
病正坐此歟

　　率性之道原有條理節目

　　天命之性渾然一大本而其中率性之道元有自然條
理節目燦然萬殊聖人生知安行萬善無一不中節者

只是全得本原底恰好無些剩亦無些欠而其所以循
道立教於天下為三千三百之儀有輕重厚薄淺深䟽
宻之不等者亦只是依此本元條理節目以示人爾非
聖人撰之也君子所以窮理者亦只是要窮到本元恰
好處使一一凑合得著無少差錯方得為盡心知性知
天所以力行者亦只是要做到本元却好處使一一各
當無加無减方得為盡性至命而契乎天若所宜重而
輕所宜輕而重所宜厚而薄所宜薄而厚所宜深而淺

所宜淺而深所宜宻而䟽所宜䟽而宻不合本然分數
便未是却好未得為大學至知中庸至德也

　　親親仁民愛物只是理一而分殊

　　親親仁民愛物大意只是理一而分殊然其所以為理
一分殊者亦有二義以天言之則乾父坤母民物皆為同
胞與吾親同此一氣體而生是理一也然親也民也物
也其親䟽本末亦天然自有个差等處是分殊也如人
之一身四肢百骸皆是一體一氣脉所貫然首之與足

心腹之與四肢亦各有分别也以人言之則曰親曰仁
曰愛皆一仁心之所流行貫徹而所謂仁愛者不過出
於親是理一也然親者隆於仁愛仁者止於仁而弗親
愛者止於愛而弗仁其親重亦有等先親親而後仁民
仁民而後愛物其緩急又有序是分殊也如人身四肢
百骸皆知所痛痒皆無所不愛然其待頭目則厚於手
足衞胷腹則重於四肢亦有辨也此天命人心本然之
目為學依此則為當然之功理一者統言其體分殊者

分言其用理一所以包貫乎分殊分殊只是理一中之
差等處非在理一之外也然於分殊之中所以如是其
親其仁其愛隨其用而無不盡者是又所以全其體而
使所性之分無有外兹又分立而推理一也理一者仁
也分殊者義也仁者廓然而大公義者截然而有制理
一而分殊則仁中有義其施有差等而不流於兼愛之
泛分殊而理一則義貫於仁其㑹有宗元而不梏於為
我之私此所謂體常涵用用不離體而非有二物也


　　利者義之和

　　利者義之和以理言利物足以和義以學言利者不相
妨害和者不相乖戾以和解利和即利也蓋義者心之
斷而事之宜其體嚴其用和如君臣父子夫婦之分截
然不可犯者心之斷而體之嚴也君君臣臣父父子子
夫夫婦婦各安其分而無不利者事之宜而用之和也
體嚴則用和而不流用和則體嚴而不傷亦非有二也
故君子於事物也各遂其宜而無不利則於義也得其

和而無乖戾傷嚴之病矣

　　孟子説天與賢與子可包韓子憂慮後世之義

　　韓子説堯舜傳賢為憂後世禹傳子為慮後世是就人
事見定説固為親切孟子天與賢則與賢天與子則與
子是就原頭説尤為精到若韓子説則不到上靣一著
孟子説則可以包韓子之義其實憂後世而傳賢慮後世
而傳子皆莫非天也非堯舜禹所能容一毫憂慮之私
於其間也蓋使天不與賢則堯舜豈能違天獨私憂後

世而必與賢哉天不與子則禹豈能違天獨私慮後世
而必與子哉故與賢與子者天也憂後世慮後世者聖
人所以奉天命祗惕寅畏之意也其憂乃天理之發當
然之憂而非私憂其慮乃天理之發當然之慮而非私
慮皆聖人性情之正也韓子識未及此乃以孟子之説
為非則失之矣

　　深造自得段意

　　深造之以道是千條萬緒件件都恁地深著工夫去自

得則為己物矣居之安是巳物已成个基址安固而不
揺矣資之深是基址有个根原來厯可憑藉依賴而無
盡非浮埃聚沫之比矣取之左右逢原是本末一貫渾
成一个物降衷秉彛之本然者無不流行呈露於日用
千條萬葉之中而日用千條萬葉無一不是降衷秉彛
之本故纔有一動眞情便現此理便在靣前無不遇其
本處也

　　告子論性之説五


　　告子論性之説有五而生之謂性一句乃其訣本者蓋
性者人所得於天之理若仁義禮智者是也而視物為
獨全生者人所得於天之氣若知覺運動者是也而與
物為不異告子不知性之為理而指氣以當之故以知
覺運動不異也為解而斷為一定之論謂凡有生者皆
同是一性更無人物差别是立个大底意以包之而餘
之四説則又就其中推演如食色無善不善二説則正
與此同蓋一由其能知覺運動故能甘食悦色也一由

其知覺運動之無所異故無善無不善也如杞栁湍水
二説則亦不外乎此蓋一由知覺運動之或偏於惡故
必待矯揉而後成也一由知覺運動之或混於善惡故
之東之西而無所定也夫旣以甘食悦色為仁生乎内
矣而又反之以為惡旣曰無善無不善矣而又反之以
為善惡混展轉縱横支離繆戾要之皆只説著氣而非
性之謂也夫旣以氣為性則仁義禮智之粹然者將與
知覺運動之蠢然者相為混亂無人獸之别而且不復

識天理人欲所從判之幾矣其為害豈淺淺哉

　　告子與程張説氣不同

　　告子説氣與程張説氣不同嘗推之氣一也告子生之
説所謂知覺運動者是統指夫氣之流行為用者而言
程子才禀與張子氣質之性所謂清濁剛柔者是分指
夫氣之凝定成體者而言自知覺運動者統言可包得
清濁剛柔而清濁剛柔者分言其中亦各具知覺運動
但告子之説乃即是以為本性而大為包含之意渾無

分别如無星之秤無寸之尺而程張之説則是於本性
之外發此以别白其所未盡如大明中閱物象瞭然更
無隱漏矣如杞柳湍水之説亦氣質意也但程張分明
斷作氣質則自不亂此性之本便為精確不易之論告
子雖於杞柳説著氣之惡湍水説著氣之混而其意不
認作氣質只專作本性㸔所以不可同日語也

　　三仁夷齊顔子之仁

　　某向者以三仁夷齊之仁及顔子等仁不相協合乆為

之礙未能洒落屢次具問後再思之覺釋然已無礙矣
敢請質之蓋仁一也而言各不同以理言則天理之公
也以心言則此心純是天理而無私之謂以事言則當
理而無私心之謂若顔子之所謂仁是平時此身上純
天理而無私欲三仁夷齊之所謂仁是臨大變中做事
當理而無私心自有其辨亦必須平時此身上純天理
而無私欲然後能於大變中做事當理而無私心而非
有二也但顔子無遭變之事而三仁夷齊不可見其平

時之功亦不必區區為是優劣之較矣

　　用散而體不分

　　天地大化流行發育萬物而渾然太極之全體則未嘗
動也人心日用泛應酬酢萬事而渾然本性之全體則
固自若也故自一而萬也而一者未始支自萬而一也
而萬者未始併

　　横逆自反

　　凡横逆之來必吾有致之之隙不然亦必有近似之情

未有全無故而來者君子視之當如鍊金之火攻玉之
錯於中有進德無窮之意焉無惡也蓋使吾之自反果
無一不盡其理矣而猶未也恐吾出之有未中其節也
使吾出之果中其節矣而猶未也恐吾之全德未能充
實而素孚於人也使吾之全德果充實而素孚於人矣
而彼猶若是者至此然後可以天地間一惡物視之亦
未可亟勝而峻滅惟當公處而順應如暴來者待之以
遜毁來者待之以靖詐來者待之以誠慢來者待之以

㳟一行吾天理之當然若無聞無見焉是則吾心無時
而不休吾身無日而不泰地無適而不夷事無接而不
利也

　　右問目一卷親呈文公讀至半曰説得也好遂瞑目
坐少乆又讀至近末曰説得皆好皆是一意



　　北溪大全集巻八

