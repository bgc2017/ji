陵川集卷二
元郝經撰
古詩
寓興
弄丸觀古初洞見天地心不外人與物坦白無幽深如
何妄意者肺腑戈矛森亂鑿渾沌竅遂使天機沉世失
鍾氏子孰與傳希音欲言復無言感動為長吟
靈源洞無極混混春泉瀉流為川上波晝夜逝不舍榮
枯遞乘除寒暑相代謝化機一闔闢圓方自陶冶君子
惟乾乾惕夕懼以藉勿謂吾道亡中有不亡者
思慮即鬼神所發不可妄人物或可欺鬼神其可誑山
川鬱其傍日月烜乎上化幾速影響昭晰示情状屋漏
謹操存頃刻不可放重華尚兢業吾儕可浮蕩孳孳持
此心斃已無他望
衆變成大化總萃入神紐渾淪包無外開闔紛參蹂伊
人具斯理往往昧所究湮沉血氣中頓躓牛馬後哀哉
何不淑自棄甘凡陋孰能與湔拂俾見高明囿
世運何無涯質文繫所尚弊政與先務取舍定興喪嗚
呼周轍東王室歌板蕩虚文不知革實禍國相望區區
八百祀猥處諸侯上
落日下西極仲尼悲死麟王澤久已熄煽火焦斯人中
原一戰場戈甲埋驚塵驅車屢途窮處處傷問津歸来
續韋編理窟搜鬼神百流收一源炳烺光日新六經垂
天地一視萬世仁
綿綿河畔柳婉婉成盤匜素絲玄復黃織組為裳衣迢
遥門外路客子各所之並行不相悖並成不相夷如何
墨翟氏慟哭為傷悲
聖人無常師師襄又郯子無入不自得豈惟柱下史夸
徒以藉口妄誕為評訾當時五千言洞達窮妙理大出
六合外遠探無極始後人弗克承削繩復破軌流漫源
以湮枝披根以死借問蓬壺仙吾道誠爾爾
明堂一牘書制作本至道折衷六代典密理參玄造煥
乎其為文表表垂世教豈惟得時制萬世是則效新莾
何為者剽竊資簒盜大典即委地生民弊殘暴至治何
由興有淚滔蒼昊
潛觀聖人用乃在筆削書矯矯百王法挺挺森天誅立
義本忠恕淳風還唐虞後王政苟且舍此由他途僣逆
尋干戈血肉汙皇居遂世不復古永永沉真儒
鹿門有高躅彭澤歸去來劉伶醉不知痛飲銜深杯何
如王夫子教育經濟才河汾大澤流唐運實此開彼伊
皆季世此獨何為哉
坎坎咸秦坑下有六經燼後天百代跡泯泯同一盡厲
階仲尼没諸子各啟釁短長互相擊世主孰取信異端
實禍因莫將獨罪秦
中原二十世迥無一漢祖關中無一民沛下無尺土寬
仁代暴虐麟鳳消豺虎所欠惟學術不得同湯武擾擾
草竊盜紛紛孺兒女局促無遠略屈強何足數獨有唐
文皇僅得為英主
漢鼎既已墜海内必有歸誠能正德業亦足為王基何
必由禪讓以為簒弑資鬼操勿謂鬼百戰得偷兒征西
題墓隧永世將誰欺
太康晉一統中國威幾振天子無遠略宰貳争欺徇清
高機務廢曠達廉節盡往往矜豪奢珠璧家充牣搆成
骨肉禍結起邊陲釁自此中國亡罪莫加石晉
天王不廵狩高居事遊燕侈心自兹啟欲歴寰海遍陋
矣逢惡儒拜䟽請封禪名數聖無徵事典不經見萬乘
壓川谷供具窮寓縣鏤玉以銘德千古示誇衒豈知蕰
藻菜足作王公薦茂陵休著書請讀史鰌傳
周謗尚赤舄孔尼猶弦歌大節窮乃見首陽高峩峩白
刃義可蹈之死矢靡它子雲漢巨擘問學崇丘軻投閣
遽隕穫劇秦真㛪(音宴)阿玄文與法言辨口徒增多與器
不與節天命其如何
道入王霸雜氣逐山河分有才或不德有武或無文小
智私已甚竊位徒自尊患失以持禄往往植禍根
采采商山芝麌麌秦庭鹿商山白雲深不見秦庭骨乾
坤百戰場松下纔終局笑殺子雲公幾被高皇戮
伊尹五就湯嚴陵不臣漢所履元不殊心跡孰與辨濟
時與全節亦各適所願紛紛夸毗子利欲迷生死黃塵
事走趨青山為仕途
昊天有至文倬彼雲漢章秋風波洞庭漪瀾肆汪洋嗟
哉破觚士徇辭刳肝腸執柯以伐柯元氣為凋傷千金
享弊帚魚目誇夜光道喪實昧昧浮僞方翺翔孰為摭
其華立聖追羲皇
昂昂兩飛鳥不知何許来結巢黃金殿弄語登瑶臺吾
民競奔走恍愡為驚猜或為魯鷄鶋拜祀祈矜哀或為
長沙鵩與世生殃災歲久卵翼繁百千為朋儕山水割
膏腴搆宇凌天街遂令周孔徒凍餒纏霜埃
天容恒青青日月自昏曉此心本澄淨萬事空紛擾日
月不變天萬事不變心洞觀天人際一理神幾深
草木變榮瘁松栢獨也正一色貫四時閱世還無竟咄
嗟樵蘇子仰視驚盻瞠雖云梁棟姿不免斤斧横顔夭
跖乃年匪道實維命非為桎梏死亦非寒餒病脩身以
事天終自為賢聖
西山有佳色東溟浩淵波區宇仍崢嶸雷風相盪磨借
問先天公吾道其如何麟鳳久不来西伯安在哉
俯仰天地間吾身𦕈何許百年交一臂竟自為黃土灌
以仁義波植之天人圃握蘭當靈風清芬遍寰宇可與
無極翁乘化遊千古
秋風吹幽蘭明月照寒江戛然一長嘯遺響纏飛霜有
味非蓴鱸齒頰流冰漿遠駕中和車高遊一氣傍濂溪
訪達叟深探先天囊
有飲不滿杯有蓄不盈握牀頭一卷書即是平生樂落
日從昧没浮雲盡輕薄且濯冠纓塵不爽崆峒約
碧海驚蕩潏(音聿)中無安穴鱗風濤浩無際我來方問津
飛流霑衣裳顧眄潜悲辛扶桑繫孤槎不見同舟人浩
歌登日觀喚起雲中君
玄臺上凌虚中有帝子室縱横羅萬家曠蕩含虚碧我
有今借契竭來為扣擊無聲亦無臭默默還寂寂時有
清風来颯爽吹江石漠然竟無應真似無知識
瞬目一晝夜寤寐一死生為善尚不及作惡竟何成仲
尼幸知過顔子不復行君看貫盈者果莫逃天刑
皇天分四時庶類能蕃殖聖人定四經萬世扶人極率
經以事天非聖即為賢人事乃天道大經即天言下學
上達理捷徑餘無先
骯髒一丈夫鼓掌下崆峒嵩高看山色杳杳乘長風悴
然兩頰春不語指西東偶来洛下居舉世忻相從三年
忽成市遂為天地中世人竟不識耳目如矇聾問之皇
極君乃是無名公
朱絃寂無聲太羹淡無味其中還有物磊磊軒天地毫
末晉楚富眇小王公勢孟賁弱其勇離朱暗其智卷舒
穹壤間與化同無際
吾道古有統軻死迷其傳昌黎功甚勤突兀排金僊奎
宮吾星會麗天光羣賢太極出面目伊洛開淵泉吾道
本吾心心在道即全但使心不昧吾道長昭然
北風
北風胡為来掣箭飛沙石無乃化樞逆贔負塵昏塞萬
竅怒一吼土口哆一吸噴叱一氣轉大呼天地窄掃平
長城隍卷起黑山磧野馬突空走舊雪来塞北曠宇驚
崢嶸六合危屹岌中原一囊土再逐混沌闢靄靄薄扶
搖黃盡勢轉黑堪輿亦不守慘淡歸岑寂卉木盡搖落
鳥獸皆竄跡斷鴻撲雲去下有退飛鷁神鰲蔽兩目大
鵬摧六翮有物入驅除迅鋒誰與敵惟餘冀北駒驍騰
數萬匹乘此振威靈踏碎中夏國吾民一孔僾攣手重
局脊住時雖不寒口箝復股栗矧此烈烈威露頂裸以
赤破屋簾不閉土挫纔半席鶉懸肘不揜壞褐纔過膝
妻踣子亦仆並日無一食抱臂走道路無奈征賦急肌
裂冰刀刲肉死霜矢射骨槁痺不仁氣竭凜不植心飛靡
所薄指直不能屈十室一無在道左骸岸積箕伯方震
怒横空賈餘力乾坤氣不平更欲吹海立時余亟奔走
欲入蜩殼夕暝排竟不前佇足猶畏偪池冰勁作聲地
底生霹靂雲飛月縮艷日落天失色斗尾垂三星擺蕩
光的皪所遇變於前頓覺所失易眈耽道在樓磨天百
餘尺毳幕重重圍光彩耀金碧氣濛翡翠鎻香潤椒塗
壁上有金貂兒銜冰驅熱疾罇爼快號呼淋灕文錦溼
長歌葉落柯笑擲千金璧四座自三春杳與人間隔俯
思心惄惄幾為吾民泣何此有二天天乎不余恤孰能
以此意沛我蒼生澤且息絲税賦且弭兵戈役四海一
狐纊家家趙衰日此意竟誰會歲月逾回遹黎亦冀休
止虺虺以颲颲黎亦冀霽止曀曀愈不息何日不鳴條
黃鳥鳴習習五絃解吾愠薰兮来帝室
原古上元學士
麟死九鼎淪萬世無孔孟文字糠粃餘扶藉不絶聖伊
昔大觀季天王始失政中聲入哇滛吾道孰不競金源
東北來一洗河海淨斯文甚濫觴幾墜土梗横吳楚割
半天瘡痍僅續命伊洛遽騫騰朱張立朝廷弘肆六藝
學俾與日月並中原有奇才詞賦方鬭飣天門黃金榜
赫耀動萬姓君臣此為得父師此為令或者語詩文環
視驚盻瞠孰意元化精不遂入昏暝浚發自蔡黨高步
出遼&KR1509;墨浸天壤深筆掃風雷勁絲綸帝載熙訓誥王
言瑩諸公繼踵作互執造化柄黃山與黃華雙鳳高蹭
蹬清風玉樹鳴千古一輝映有若閒閒公光彩璧月恒
雲煙恣揮灑乾坤快歌詠亹亹金聲鏗矯矯銀鈎硬楊
馮李雷麻嶷㠋胥倡應五行連麗天四海望而敬偉哉
遺山老青雲動高興文林剗荆棘翰府開蹊徑秋空玉
琴張搏拊分雅鄭三閭一曲歌忽喚劉伶醒哀哀汴蔡
亡六合為懸罄此老獨巍然聲價駭羣聽振袂凌孤霞
珠璧飛欬謦人宗一代文天賦百年盛紛紛夸毗子捆
摭為訾評自謂人勝天詎知天已定行行野史成共為
天下慶作噩建子月投我以照乘蔀屋驚見斗寒熖忽
蟠亘經也生已晩弗及拜先正窮閻一束書十載成墮
甑學問苟有歸貧屢安足病今乃得溟渤問津有龜鏡
挈我登龍門綆我出虎穽搖搖風中旌兹始見依凭緬
思先世澤于今果無竟嗚呼世道喪欲語寒淚迸何時
倒銀漢與世開䒌靘昂頭冠三山俯瞰旭日晟陸海闢
文源生民共涵泳
明月
明月不自照漫作地上雪不照蒼天心照我多顔色天
下一月明美人何相隔靈波許我浴好花許我折滂沱
淚沾血蹉跎望明月
黃花
有華春不開苦愛風霜節有根風不栽有子霜不結華
開難及時華落難載色睠焉涕泗零桃李肯孤潔西風
一萬里搖蕩幽香歇
古意
行行重回首日落天風高擊黎歌正月曳屣吟離騷何
當御六龍醉蹴三山鰲一劒絶坤維灝海無波濤
蒼玉軒
綠玉劒拔起翠龍飛紫煙虚簷生爽氣六合涵幽妍老
露洗珠國秀月涵金天蒼茫太古意蕭䬃長風前
中夜誦書有感
日月猶不死吾道曷其昏天地猶不壞吾道曷隠淪世
我實相違贅蔓徒紛紛有道復無鳳非時亦獲麟為抱
大人器願歸大人門長劒空倚天安得靜風塵藜糗一
鼓腹布褐還生春曠蕩五車書悾恫一幅巾青錢買濁
醪置之老瓦盆一醉南山頽載立元氣根
虚白菴
郭抱大素樸搆菴萬物表不礎亦不楹曠蕩含幽杳中
有無名公獨立何矯矯神存一室固心死萬化了下視
人間世汙溷驚擾擾客氣賈餘勇浩然還自小紋錦裹
血肉珠璣裝偠(音杳)㒟(同褭)金宮壓地軸玉觀飛雲杪一朝
等黃土閱世急飛鳥何如此菴中振古一昏曉白雲滿
霜樹老月涵風篠此色與此界昧者恒背遶苟能反身
觀捷徑明瞭暸無欲觀其妙有欲觀其徼即知此菴中
眼界闊多少
義士
燕趙古多豪士其借交報仇排難解紛以義相許
固其俗也丁巳春余入燕得義士人一焉曰晉古
跌宕於搢紳間聲名籍甚故得其為人尤詳初以
蚤失怙恃著道士服杖屨去家觀覽山川交識名
右王内翰白樞判魏靖肅元遺山一時名流皆嘗
為之先後尤喜周急援難凡孤弱頓躓莫能自致
往往賴之以濟一日挈壺酒踵余門而求詩余素
喜奇節士聞其槩梗尤有激于中焉乃為之賦詩
嶷嶷一義士能激壮士肝燕市忽相逢布褐春風寒謂
余欲赴難白刃色無難義烈我克舉鴻毛輕泰山嗚呼
世道喪私智忘厚顔狗苟復蠅營青天井中看自救亦
不暇碌碌長辛酸為爾舉一杯萬古高風攀會與魯連
子把臂觀海瀾
鶴媒
胎禽昂藏姿仙家有高䠱堪輿雪月精凋刻為毛骨金
鼎百鍊丹結為頂中物清秋唳江臯圓吭振哀玉時逐
無心雲閒向天邊出弄月過赤城警露晞暘谷還聞綠
綺琴翻翥舞終曲道人庭戶幽滿院苔痕綠春深步落
花天寒倚脩竹每惡鷹鸇忍大笑鸞皇俗誰知藪澤間
甘為獵人畜反藏媒翳機解發刀矢毒翩嬛舞仙裳著
意親麋鹿左右成犄角顧盼爭血肉有如欺世人長往
謝奔逐木食還草衣緘口復瞑目與世若相望白雲繞茅
屋澹然似無心干戈還滿腹當時王夷甫豈勝何平叔
巖廊高一世危坐翻地軸
鴈媒
雲衢𦕈飛鴻往来解隨陽序當夜有所次進朝有行瀚
海天山西卵育歲為常八月秋風高雝雝共南翔水國
足汀洲江湖多稻粱晻靄帶殘蘆老岸青草長哀鳴洞
庭月亂點瀟湘霜太和開冰天北去頏穹蒼信禽法天
運斷不為炎凉偶為篝燈誤縛足離江鄉飲啄養為媒
朋儔總相忘嗷嗷解愁人乃反無愁腸弋人見冥鴻矰
繳潜施張置媒使號呼投網来搶攘奄忽一舉盡羽毛
皆摧戕厭然束縛去又向雲間望嗟嗟罔民徒詭計不
可防被獲反為用竭力如鬼倀有信復無智終自為身
殃誤已更誤人不悟真可傷
三臺
飲馬清漳曲看山上三臺爾來一千年平地猶崔嵬當
時兩京荒鄴下王業開竊國深規模根基重栽培藻幹
壓太行半空丹碧堆冰井極高寒金虎何雄哉銅雀中
天飛酖毒澆鬼魁兆已成鼎足浪戰端可哀諱死著死
欺涕泣效嬰孩分香儘遺臭臭腐不肯埋笑殺歌舞人
兩耳生青苔舜禹纔二世漢武尤雄猜公卿皆負士殿
閣磨瓊瑰忍死待仲達痴騃真堪咍誰知簒國臺即是
亡國胎美人為黃土西陵等寒灰把酒憶思王山影青
滿杯高詠朔風詩日夕鴻鴈來
書羑里祠
周德奕世修殷道屬不競陋哉一抔土欲以厄大聖人
衆方勝天故使俟天定聖乃先天作靜斡造化柄六畫
出象數萬世立龜鏡終亦有天下羑里安足病後来僣
僞者視此驚盻瞠為王以不死瞰鼎窮恣横隨得亦隨
失肉薄還骨併何如會兹理在德不在命
去三汊見太行
二年大河間胷次洶餘浪身與天根浮泱漭隨下上靈
槎沓虛舟顛倒泥底樣恍疑渾沌初溟涬天水象揚鞭
得西歸瞠目為一放舉首見太行逸翠蜚萬丈爽朗肝
膽張豁達氣宇曠真宰聳奇骨頓覺天地壮兹山自佳
色何乃氣凋喪吾家在椒嶢老霧横莾蒼松楸日樵采
山靈亦悽愴何時鶴髮翁攜我蹭疊嶂雖無錦繡裹粗
著文彩狀山河表裏全自古更霸王于今何索然死石
徒映向在人不在山先民語無妄行行重行行落日兩
相忘
陵川集卷二
