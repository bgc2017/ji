陵川集卷七
元郝經撰
古詩(和陶)
飲酒
順適皆坦途忘幾信所之天地與化遷焉能獨違時酒
中有深趣真樂良在兹痛飲忘形骸物我兩不疑每笑
蘇學士漫把空杯持
謝安曠逹士攜妓遊東山蒼生如我何勸我真狂言樽
中酒常有縱飲當窮年此樂醉者知難為醒者傳
道在杯杓中有物都無情一醉還天藏豈將飲為名嗟
嗟馽羈人勞勞失此生自著徽墨纏仍因寵辱驚枯腸
歸高岡渴死竟何成
武帝燒黃金玉殿紫煙飛終下輪臺詔創然徒傷悲侈
心與物競詣絶無所依血氣有壯瘁困憊終還歸醉鄉
萬事和悠悠無盛衰有酒當共飲獻酬莫相違
好酒無惡客合席語喧喧銜杯相爾汝共釂何黨偏秋
月流金樽春風頽玉山便作無懷民坐使唐虞還酒盡
任去留醉眠都無言
詩因酒更多真境發精英爛漫醉後言舉是醒時情百
川飲長鯨千觚都一傾我亦如劉伶終當以酒鳴百年
都幾何不飲安用生
上春東風和百卉呈媚姿家家社甕熟相喚插花枝此
時酒無算盡發胸中竒醉人卧花間陶然亡云為不飲
彼何得祗自強拘羈
西風黃葉落處處菊花開霜螯味滿殼持杯亦開懷正
當劇飲時惟恐與時乖快意傾灧灧無復念栖栖金英
既狼籍人亦醉如泥我順物安忤兀兀靡不諧悠悠反
化初世路都沈迷駕言入醉鄉麴車不可迴
夜醉曉來醒日出東南隅嗟嗟早行人百里巳半途我
秪孰為容彼亦孰為驅飲酒有運數生平酒常餘賜田
總種秫終傍淵明居
屈子重違天陶公乃逹道遥遥隙中駒放杯身已老欺
為畫餅欺遂使腸枯槁君看桃花顔得酒色更好榮名
身後事美酒樽中寳一飲便成仙御風凌八表
我愛李太白醉眼高一時把杯問明月揮灑多文辭吾
生嗜杯酒感寓實在兹常向醉中醒更飲不復疑載讀
止酒詩陶公亦吾欺安得泛酒海弄月恣所之
壺中别一天飲之造真境有夢渾未覺獨醉勝獨醒忘
物神乃會放懷道即領巨壑當藏舟括囊勿脱穎為告
不飲人此理天日炳
好事邀我飲布席我已至散談坐生風引滿即徑醉快
意無町畦縱衡不比次忘情釋重負適巳乃為貴世上
多虚名樽中有真味
種柳復藝菊即是陶潜宅眼中總杯杓門外無轍跡朝
飲仲尼千夕醉季路百不用五斗解豈計東方白熙然
識此生獨醒真可惜
五年一龕燈面壁初治經仇酒恐廢學中歲卒無成晚
悟杯酒樂苦節因自更軍府酒若海浩蕩波門庭十年
醉如醒遂以善飲鳴陶然合天和萬古逹者情
繫舟范丹墓黃流駕長風玉川與金波(宜城二酒館名)萬甕傾
月中鯤䲔亦霑醉興與江河通醉鄉總直道世路曲如
弓
遍飲天下酒風味我自得南江與北嶺淄澠不能惑兩
海納一樽巨量吞四塞胷次含春元澒洞和萬國熟醉
即無言百世歸一默
我本醉鄉人弓旌招我仕自此樽俎疎漠然忽喪巳醒
治夸了了枯槁成内恥况復拘厄途不得歸田里十年
猶不字駸駸踰一紀日事雖有酒多病輙自止強飲終
無歡忘力徒自恃
醒眼舉作偽醉時見天真模糊渾沌初大朴還其淳山
中酒初熟烈烈風味新一飲平天淵再飲一齊秦人物
在眉㫸慘淡飛埃塵矻矻含瓦石哀哉為誰勤邃古有
逹者秪與杯酒親陶潜豈乞食有酒即問津門首佳客
至快漉頭上巾君看飲酒詩始知真醉人
止酒
物各有所止惟止止衆止所嗜止杯酒跌宕乾坤裏好
飲即為徒更不顧妻子無酒則酤我得酒即欣喜日在
醉即眠日出醉未起沈酣三十年落魄誤生理赴詔方
始醒曠然便失已南來增殷憂從此酒止矣愁濃亦如
酒苦海浩無涘何當大刀頭一飲醉千祀
蜡日(自釋)
氣數方構凶我獨其能和幸有樽中酒自種庭前花自
詠還自酌酬適興亦多且笑勿裂眥深衷寄長歌
四時(記夢)
夢中見西郎綠玉十二峯忽到太行顚故山深長松
擬古九首
陶潜避世士手種門前柳作傳復自序實錄傳永久高
風激余中論世期尚友何當菊花秋共漉山中酒嗟嗟
墮世網願言久已負枯腸充殷憂覽鏡顔益厚會有還
歸日再覓無何有
天地相依附吾道同始終經世維皇綱一王辨華戎聖
人鍾神靈樹立何豪雄六經通四時顥顥弘宗風王法
奠有生大統垂無窮本原豈多言萬理祗一中
屋漏闚天人炳烺兹一隅掌中握靈幾宇宙從卷舒日
月驅吾輿乾坤廓吾廬有萬叢吾身通途安廣居私知
生町畦坦夷深榛蕪擾擾趨蹶中跬步無所如
十年不歸山衡麓皆榛荒風雨秋草深蕪沒讀書堂鳥
道常矯首天宇青茫茫賜田在河陽經始築圃場黃流
經中天太行面北邙痛飲登平嵩醉眼高昂昂厄風墮
江濱欲去還無方辱井俗死人顧影徒自傷
和龍蟣蝨流瘡膚不復完節旄久零落破碎十年冠片
天亦愧仰計拙祗厚顔音塵兩國絶江深掩重關幽思
搖風旌百感來無端亦有絶絃琴挂壁不復彈忍聞雲
間雁祗恨鏡中鸞搥坐惜日月心死骨重寒
鬼神居無鄉一念即在兹欲知得失初當謹未思時静
敬守關鑰精一辨澠淄理窮性乃盡天命不復疑君看
語孟書皆是直指辭皇皇三百篇舉要無邪思奈何季
末人忘慮先自欺戴盆還揠苗冥行恣所之楚虔方詬
天豈悟祈招詩
憶昔山中春谷風扇微和幽人坐孤石好鳥相和歌冷
泉有清音音響一何多迴復步澗芳有時墮林花田家
攜酒來奈此高興何
幽庭抱枯株感槩憶壯遊結交燕趙豪徑欲窮九州岱
崇登日觀赤壁弄江流醉走天山馬叢臺問沙丘中途
軔吾車歷覽猶未周行止不在吾順適安敢求
蓬瀛有竒藥馭風欲載採驚濤忽翻山對面桑田改鯤
化鵬遽起鱗鬛乾半海天池無培風九萬亦有待且搭
垂雲翼運數安得悔
雜詩十二首
縱衡十萬里悠悠總世塵勞生為物役往往失此身對
面皆九疑惟有酒相親花開社甕熟春風滿比隣痛飲
有高矚暮夜逹旦晨君看雞窠中豈有百年人
種豆南山歸放目陟高嶺雜田似蔬畦繡錯成野景日
夕卧柴荆破屋風露冷牀頭有餘醁渴飲興味永月出
流清輝起舞動孤影呼兒讀離騷載酌幽懷騁醉眠踏
曉日獨樂静中静
天命端可樂物情孰能量開軒受西風明月照我房悠
然中聖人載酌夜未央哀鴻忽遺音底事昔隨陽遂令
不飲人反側斷中腸
三代秪周孔漢末有佛老汨真復翔偽彛性遂不保涇
渭混濁清原隰易溼燥世多喪心人死病不辨早涓滴
成江河豪末遽合抱六合一榛荒浪走無正道
丹山九采鳳有道即游豫阿閣與岐山和鳴復高翥一
從休德衰轉翮遽揚去高賢亦違亂好遯有深慮冒出
犯難行宵人肯爾恕幼安遼海居龐公鹿門住翛然遠
世塵豈復有憂懼
展禽黜不去子文無愠喜争如卧雲窗遠棄人間事淵
明偶束帶初無仕宦意酒熟遽告歸佳期恐難值散髮
山月清濯足溪流駛把菊見南山物我有廢置
大道初坦平奈此世路迫劫灰到重泉兵塵滿阡陌乾
坤一戰場血盡骨更白何處著此身重覺天宇窄獨立
萬物表秪有雲門客弋人忘冥鴻此中是安宅
道人守化根静境深苞桑單衣不掩骭一食恒糟糠何
心到文繡更不願膏粱真風出樊籠太和藴元陽中襟
既忘幾外物奚能傷矯矯離羣倫宛在天一方尊中有
竒樂一詠復一觴
西北有佳人飄飄碧雲端悠悠與神俱冉冉從化遷偶
來住人境結廬青山顛更不煙火食秪把晨露餐我欲
從之遊路遠縈塵緣逌然歌紫芝重寄歸來篇
聖作尚簡易古道皆若稽叔季私煩苛平地生巖崖生
民入罟擭慘慘傷予懷孰能與蠲除變亂益盈彌神農
設教益庖犧初取離靡不漏吞舟豈能強骨羇謀利困
管商遂使大質虧
夷則弛炎律廓廓高天涼我作清夜遊步月上河梁蛩
吟煙露根雁翔風水鄉商聲激孤衷銀漢零飛霜向不
酌酒樽奈此秋興長
溪風吹竹花石壁墮松子山氣清入骨雲嶠時猶倚變
變静中趣超超物外理
詠貧士七首
簞瓢豈顔樂大聖德歸依曠寂無過地高朗有清暉夸
毗紆金朱志意欲奮飛徼倖行險途跋㚄終安歸道義
我素飽勢利爾恒饑缾空豈足恥心死良可悲
虚室白無塵澹然造羲軒藜糗一鼓腹春風滿丘園久
雨釡生魚上日厨無煙琅然金石聲密密道味研七日
無是餒方聞固窮言貧乃士之常安貧乃為賢
家無儋石儲漫撫無絃琴淵明果逹道遯世求希音擾
擾劉寄奴戈矛日相尋豈若一樽酒對菊時自斟饑來
偶乞食當時孰汝欽獨有桃源人乃見高世心
貧賤人所惡眷眷思黔婁富貴不可居歸來願言酬籃
輿向田園嘯歌行道周俯仰澹無營事事即無憂農人
與野叟欣然作朋儔有子復有酒生平復何求
有名不可求有禄不可干干禄當事人此身即屬官豈
辱八尺軀區區為一飡道義等芻豢足饜無饑寒冠蓋
不與賜屢空獨稱顔憂道不憂貧高賢多閉關
不食如繫匏無家劇轉蓬尼父道彌高少陵詩益工閉
門張仲蔚知者獨劉龔求志終隠居龐公竟誰同但有
樽中酒何必慮窮通田父邀我飲步月欣相從
落落田子春不負劉幽州竟辭萬戶侯魯連真其儔昔
年過燕山飲馬易水流斯人不復見悵望生隠憂日暮
一樽酒碧雲誰與酬西風薊丘前雁呌疎竹修
詠二疏
趙蓋楊韓誅見幾當遽去宣帝亦寡恩二疏知所趣眷
禮方未衰解韍即高舉未幾太子立果然殺蕭傅嗟嗟
二大夫灼見夷險路鈇鉞已在頸富貴其可顧誠者徤
其决豈惟常人譽歸來事樽俎鄉社屏世務父子懽有
餘忘懷還澹素韋匡多諫章擾擾渾未悟光禹貪身榮
寧為漢室慮高風獨東海千載道益著
詠荆軻
燕國八百年最為遠秦嬴可作殷周基何乃事荆卿癡
兒彊復讐匕首揕咸京徑刎於期首更圖督亢行倉皇
事不就狼籍斷冠纓寒風死别歌睥睨一世英不若鱄
設諸飲恨復吞聲縱使殺一秦寧無一秦生吕政方忘
燕忽作繞柱驚并呑勢不已舉兵復有名掃平黃金臺
故鼎入秦庭昔我渡易水晚登燕子城投文弔田疇思
賢重屏營舉事本道義不繫敗與成為國恃刺客夫豈
英豪情
讀山海經十三首(寓興)
江風送夕凉蕭蕭齒髮疎種菊滿秋庭偶似淵明廬澹
然絶慮營静讀窗前書坐馳造聖域氣馬凥為車自得
每厭餘無地容豢蔬重覺洙泗親似與羲皇俱造起幾
天地周身一河圖但恐丁壞運閉物將無如
清泉沃醉面復見桃花顔運甓置齋外尚擬康強年睡
熟如在家詩凡憶歸山偶聞江上鐘忽憶夢中言
伊昔住山時高興薄林丘自許作真逸永結烟霞儔竹
間挂巖月石上鳴溪流不逢塵俗人甘與鹿豕遊
筭心到密地難藏神與陽付我秪一仁藹藹生意長潜
地復經天炳烺生道光羣龍勿使戰每戰雜玄黃
道寳人共傳自棄真可憐片言未能充積惡如丘山一
貫有妙理六經皆天言弗知還弗行人生幾何年
天開萬象春生意滿草木好鳥相和鳴嚶嚶出幽谷旭
日露華滋天地一膏沐人心暢逹時此理宜自燭
當春對花飲酒面浮花隂藉草幽澗邊野色風滿林三
月鶯亂飛睍睆弄好音一醉卧郊原萬事不到心
世無不藥死得已即命長君看行尸人舉步皆失常狂
生莫揠苗癡叟無休糧節食謹作為壽樂元無央
瑣瑣蒙利徒揭揭事奔走自得乃自失甚勝即甚負身
外皆屬人區中竟誰有配極惟大業方保萬世後
淵明忘世士何必讀山海神仙荒有無怪誕豈真在若
有西王母武皇不終悔歸來當痛飲白衣久已待
怪力與亂神不語有深旨兹生理未窮何暇遠徵死不
須妄云為祗在實踐履過高皆異端中誠足深恃
道衰多散人體亡有放士受命備萬物稟彛各有止方
士欺凡庸異書寧有爾子瞻號通儒亦重抱朴子
嗟嗟蠧書蟲本無經世才鹵莽欲援時逩走遽南來明
月果暗投按劍還驚猜掇患既違時委順庶優哉
聯句(漫興)
觀星見天體北辰直南極鵬圖亦有待必以六月息九
萬搏扶搖翺翔豈人力君子有天運俟命祗自飭焉用
熬中腸鰥目重反側時來沛然起會矯垂天翼雲逵無
阻修河山改顔色行止各有時作詩為袪惑
桃花源詩
桃花荒有無誰云隔塵世秦人既能往我亦從此逝歸
舟忘津途頽運急興廢緬懷别一天花隂好休憩淳風
無澆誕道種可樹藝凡夫安得到俗駕豈容税君看閭
閻下聒聒形聲吠苛法如牛毛浮偽兢新製高人肯著
足有山皆可詣隠見須適時淺揭深則厲淵明資好遯
棄官在中歲處身向田野曠遠黜智慧把菊祗見山種
秫自為界杯酒與浮沈林樾重蒙蔽到處桃花源真境
不在外當時避秦人未必識妙契
陵川集卷七
