陵川集别集類四(元)
提要
(臣)等謹案陵川集三十九卷元郝經撰經有
續後漢書已著錄其生平大節炳耀古今而
學問文章亦具有根柢如太極先天諸圖說
辨微論數十篇及論學諸書皆深切著明洞
見閫奥周易春秋諸傳于經術尤深故其文
雅健雄深無宋末膚廓之習其詩亦神思深
秀天骨秀拔與其師元好問可以雁行不但
以忠義著也延祐五年經門人集賢大學士
郭貫請以是集與所作續後漢書官為刊板
付待制趙穆編修官蒲道源等詳定得旨允
行卷首所載江西中書省劄付咨文盖即其
事後官板散佚明正德乙夘沁水李叔淵重
刻於鄂州陳鳳梧序之康熙乙酉武進陶自
悦守澤州得李本於州民武氏家欲鋟木未
果僅為製序弁其首乾隆戊午鳳臺王鏐始
校刊之今所行者皆鏐此本云乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陵川集序
文所以載道道一也而文則隨時而變焉有唐虞三代
之文有先秦兩漢之文有魏晉之文有唐人之文有宋
人之文有元人之文唐虞三代之文簡古不可尚已秦
漢而下愈變則愈繁至於元而文之變極矣文雖以時
異而道未嘗不寓焉其言比于道者文之粹者也其言
盭于道者文之駁者也若陵川郝公之文其元文中之
傑然者乎公生於冀而仕于元少穎敏有大志自六經
諸子歴代史傳以至天文兵律無不淹貫洞達其學博
其才贍故發而為文也汪洋滂沛如大河東注一瀉千
里抑揚起伏如太行諸峯層見叠出蓋積之深而發之
盛理固然也公嘗以元世祖即位奉使輸平于宋適理
宗末季賈似道誤國遣人幽公于真州者十有六年公
處困而裕方且日以著述為事初無抑鬱無聊之態則
其所養又可知己文集凡若干卷板行于元久而散逸
見者鮮焉吾大憲長李先生叔淵博學好古以公鄉先
哲也景慕之尤深求其集踰二十年始得全帙如獲拱
璧遂手校而刻之梓以傳嗚呼宋開慶間公從元世祖
次師於鄂登高弔古其詠武昌三節婦詩實載集中則
鄂固公所嘗游覽之地也距今二百餘年而文集迺刻
于兹夫豈偶然也哉抑公之所著有續後漢書及易春
秋内外傳皆卓然自成一家惜乎無傳焉安知是集一
出不有因之而旁求者乎公名經字伯常謚文忠世家
澤之陵川其履歴顛末具在銘誌兹故得而略云正德
二年歲在丁夘春正月吉賜進士出身奉議大夫湖廣
等處提刑按察司僉事奉勑提督學政前翰林院庶吉
士廬陵陳鳳梧謹序
陵川集序
明道立教之謂文何代蔑有其間升降隨乎運會而顯
晦因之六經道言無意成文文之至也先秦兩漢下由
文溯道叠更盛衰後或弗逮夫前變而不失其正其人
類皆&KR0570;經術貫百氏大放厥辭力迴瀾倒中流一壺如
馬班賈董韓李歐曾之徒代興者是情有各深才非相
借雄長一時羣遂奉之為宗而旁出唐子末由竄入正
統則古今一轍援此以定南渡金元之文莫不然矣陵
川郝伯常先生崛起冀南奉使不辱中誠大節載在元
史間嘗取其世論之當干戈俶擾之秋齊盟早渝邾莒
不狎寧復知有通經學古之事先生蒙難艱貞不夷其
明藴釀載籍發為贍博宏肆之言理性得之江漢趙復
法度得之遺山元好問而獨申己見左右逢源固自有
其文以之驂驒前哲何愧嗣後姚氏燧虞氏集揭氏傒
斯戴氏表元黃氏潛柳氏貫歐陽氏玄吴氏萊咸以其
文成一家言有名元代非先生導其先路哉蓋作者難
識者尤不易歴下李攀龍創論不讀唐以後書貎史漢
皮毛者靡然從之以故近世遺文放失間脫蠧口則烟
煤庋閣者多在昔昌黎起衰八代必俟二百年後六一
居士得舊本韓文為之演繹其學始昌他可知已故明
三百巨儒講求復古不以世限往往掇拾標舉疏通證
明若所稱牧菴道園諸君子之書次第昭布先生所著
續後漢書暨易春秋内外傳太極演等書不下數百卷
俱不傳其文集三十九卷曾一刻於元迨明武宗朝沁
水李司農叔淵官楚復鏤諸板江右陳司空文鳴為之
序其本行於北東南學士罕藏之余願見既久購不獲
會移知澤州歲乙酉纂修郡志遍搜得李刻全册于陵
大喜逾望惜魯魚漫漶訪他邑又見一前本似初刷者
頗明晰較其可知餘則姑付闕如因歎先生之文宜冠
元儒遭逢不偶至宋被留真州十六年當時其地守臣
請與張䇓吴澄並祀曰三賢祠訖今不可問陵川故里
廟亦頽廢製作迨將澌滅此大闕軼事忝守先生鄉責
不在我乎檄屬鼎新其祠爰舉前集命刊梨以行敢謂
先生異世之桓譚聊志私淑且厭求者心爾然後知處
晦之必有時而顯先生實大聲宏光芒終不可掩曠在
易代一遇於余則表而出之彼雷同剽竊龐無一物者
即汗牛充棟初何異水火之投撫先生集于是乎有感
詩文具在卓為諸大家後勁固也余覽其論兵議及上
宋主萬言書通達國體指陳利害務俾守以持重答天
心惜民命於和議拳拳三致意非空言無實可比其見
超矣經濟專門望洋徒歎孰云文士弗適于用哉發微
者當自得之沾沾源流𣲖别又可置弗論焉澤州牧武
進陶自悅譔
陵川集劄付
延祐五年五月初九日奉江西等處行中書省劄付准
中書省咨集賢院呈延祐四年十二月初五日伊克集
賽第二日嘉禧殿内有時分對蘇庫爾齊明里棟阿學
士喜春等有來本院官陳大學士奏郝伯常學士做國
信使入宋講和去時于真州拘留了十六年間做了一
部續後漢書並他平日作来的文章陵川文集這兩部
書中書省交江西行省有管下學校錢糧内開板去了
也奏呵奉聖旨您與省家文書交疾忙了者麽道聖旨
了也欽此具呈照詳得此咨請欽依施行准此省府仰
依已行開刊施行奉此
陵川集咨文
中書省移江西行省咨文皇帝聖旨裡中書省禮部呈
奉省判翰林國史院呈照得先據經歴司呈奉禮部符
文承奉中書省判送本部呈准尚書郭嘉議關竊謂士
遇側致君澤民功被一時不遇則著書立言名垂後世
故翰林侍讀學士國信使贈昭文館大學士資善大夫
文忠郝公以命世之才為世祖皇帝所知潛邸召見置
諸侍從中統御極即命講好使宋拘留十有六年至元
乙亥始得歸國凜然風節遠配古人將被大用以宿瘴
而卒其平日著述如三國志黜曹魏而主劉蜀使正統
有歸脗合朱文公通鑑綱目筆法一洗前書之謬誤是
誠有補於世教又如春秋外傳一王雅陵川文集等書
學者願見而不得似此遺藁家藏尚多不幸其子山南
江北道肅政廉訪使文徵早卒伏慮前書久而散失良
可惜也如蒙朝廷允許于懷州本家取發前來付翰苑
披詳發下板行庶使一代儒宗雄文傑作不至湮没傳
之將來以見聖治文明之盛是則非惟死者之幸實後
學之幸也請轉呈都省照詳施行本部參詳如准所言
將郝文忠公遺文裒集梓行誠有補於世教具呈照詳
覆奉都堂鈞旨送禮部依上施行奉此行據懷孟路申
今將陵川文集并三國志申解前去乞照騐事省部仰
照騐議擬施行承此具呈照詳得此除將發到陵川文
集一十八冊三國志三十冊送付編修官蒲道源等考
校去後今據待制趙穆編修官蒲道源等官連呈文忠
公郝經所著文集筆力雄深議論該博忠義之氣藹然
見於言意之表其續漢書得先儒之至論黜晉史之帝
魏使昭烈上繫漢統扶立綱常有補世教其間叙事典
贍核實多前史所未及者若蒙呈達都省行下書坊版
行傳後非惟使斯人生平精苦之志有以表見於世亦
示我國朝之有人焉呈乞照騐得此翰苑議得如准待
制趙穆等所言相應除將前項文集依數發付禮部依
上施行外得此奉都堂鈞旨送禮部照擬施行奉此本
部參詳郝文忠公著述三國志陵川文集等書既翰林
國史院考校得堪以板行相應得此南行省所轄儒學
錢糧多處刊行相應得此今將前項文集隨此發去都
省合行移咨請照騐行下合屬依上委官提調如法刊
畢各印二十部裝褙完備咨來
