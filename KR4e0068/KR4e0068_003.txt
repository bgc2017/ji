希澹園詩集卷三明虞堪撰
近體七言
汗漫遊與姚子静錢公權壁上人同賦
我亦身從汗漫遊逍遥海上覓玄洲徧探龍藏三千界
一駐鸞笙五百秋不用霛槎通絶域底須神駿蹴崑丘
臭帤即是人間世誰共蜉蝣樂未休
吳伯常家看桃花
二月一日走海涯吳生邀我看桃花重尋玄都定何日
且看赤城俱是霞此番開顔阿母喜他年得子小兒誇
蜂衙蝶陣渾擾擾何處春來有汝家
山家看花
折得山前數樣花瓦缾隨意貯山家(一作亂插置山家)香霑昨
夜三更雨紅帶朝陽五色霞不用熏籠蒙獸錦絶勝肌
玉護蟬紗長安道上風塵暗把酒看春又歎嗟
震澤
汪洋巨澤控三吳不為黃池入版圖大禹功成遺鼎在
夫差侈極故臺無淵靈尚護龍潛窟國色纔銷鹿卧蕪
神物在川輝日月生民終古樂涵煦
拜郊臺(臺遺址在越來溪上)
吳王城外拜郊臺山色湖光共繞迴終古翠華隨水去
何年玉牒為天開斜陽一笛牛羊下細雨千帆雲鳥來
忠死佞存墮霸業登臨不盡客興哀
望湖亭
望湖亭子横山半水色山光落檻前前輩風流今已矣
野人登眺獨悽然鶴鳴華表誰同聽犬上東門莫自牽
謾把一杯消客恨五湖何事别乘船
闔廬浦
闔廬浦口畫船開興逐秋潮海上回霜樹露花紅窈窕
梵宮仙觀碧崔嵬南飛越鳥雙雙過北帶吳山隠隠來
欲把一杯觀浩蕩乘風檣舵苦相催
陳湖
渺渺洪流接具區由來畊鑿捴膏腴沈淪為有魚龍混
開廓豈無鴻鴈俱好覓根源隨博望莫將清淺問麻姑
桑田變海元如此自汎扁舟入五湖
嘉興水西寺
宣城水西不可到秀州水西今獨遊太白才情真放逸
牧之人物更風流諸天問法元無相千載題詩在上頭
人世古今同一夢劫灰煙瞑五湖秋
山家書壁
為愛山家人跡稀往來渾覺市廛非雷鳴谷裏朝尋菌
雨過巖前日採薇草澤底須人自棄桃源真與世相違
他年未必無園綺應是看雲到晚歸
山家書壁遺老農
老農政喜黃梅雨笑我何妨白晝眠竹逕鳥啼泥滑滑
稻畦蛙呌鼓闐闐開溝放水將鋤去過嶺看雲借屐穿
性僻自嫌多懶散空吟未遂卜居篇
登穹窿山訪張袁二道士
穹窿絶頂訪仙居燕坐高人石不如一點紅爐飛白雪
大千碧海掣金魚坐看日月渾淪轉笑指華夷寥廓虚
我亦飄飄生羽翰不奔塵世五侯車
書陶孝子傳後
常州城陷民陶某父為賊驅去及官軍復克城父死
不知其所某於寓近營冢壙葬父冠裳旦暮哭臨故
人序其孝云
天兵自昔下宋時常州之民皆死之百年政爾勞生息
一日猶然逢亂離妖氛易滅不足數玉石俱焚良可悲
北門陶家有新塚子孝親冤難汝為
旅懷
野閣篝燈獨夜時苦愁風雨失歸期夢回蜀道關山險
行盡江南草木衰縱酒為憐花落去懶眠重恨月來遲
不知鳴鳳飛何處老却梧桐第一枝
春興
十日寒風剪落梅東西撩亂雪盈堆王孫何處尋芳艸
野老多情立舊苔頓覺繁華隨水去斷無行跡過橋來
黃昏寂寞徘徊久安得清樽為爾開
謾興
眼中風景非前日門外桑田是幾年北去黃河猶滚滚
南飛烏鵲自翩翩於今虎帳聞鼙鼓何處龍舟奏管弦
濁酒一杯難強醉默看芳草憶春前
聽朱秉中鼓琴
潮落滄江月上時衡門獨客正棲遲彈琴猶有嵇中散
對榻可無鍾子期蝴蝶翩翩迷曉夢松風颯颯起秋思
水雲别轉瀟湘曲白露無聲下竹枝
八月十五夜對月寫懷
月色且看今夜好砧聲不斷若為情聯綿烽火近或遠
阻絶兵戈縱復横赤壁煙銷非昨夢黃河天近幾時清
如今搖落重寥寂華髮催人兩鬢生
中秋夜與堅上人看月
圓通寺裏看秋月十五潮頭送夜明龍喜金光搖海藏
鵲驚樹影弄天泓祇知世界無昏昧不信風雲有變更
詩句已成禪印悟忽聽樓上打鐘聲
江渚移居
柴關臨水野人居思滿滄洲老釣漁落木兩山秋色遠
淡煙孤鳥晚晴初㡳非江左袁宏渚可是隆中葛亮廬
故舊幾人同笑傲兵塵十載謾躊躇
山中獨夜有懷江上故人
三更風露翻衾薄萬壑松濤到枕繁江上故人寧隠豹
山中獨客正聽猿蘭煙賸馥烏皮几燭影搖紅白玉樽
月色灘聲誰寂寞思君清氣滿乾坤
漁船早起次韻
舟泊蘆花雪滿窗曉鐘煙寺已微撞雞啼草屋星垂地
鴉散楓林月墮江拙計祇甘持釣去閑心何必豎旛降
起來驚破沙鷗夢飛度前汀又一雙
雨中過同川訪王性中齋居寓宿話舊
天時人事底推遷一别俄經二十年華屋幾空玄鳥計
滄江重對白鷗眠前程擾擾三义路往事滔滔百道川
共語平生夜來雨故人高榻未虚懸
午日訪沈元圭席上次黃舜臣所賦詩韻
一簾葵錦爛晴霞五色絲虹暎臂紗玄藥自消頭上雪
絳榴誰插髩邊花茶烹石鼎從施禁詩寫蠻牋學破邪
不是西山黃石叟難尋東老地仙家
宿黎里普濟院書壁懷南邦長老
空花室裏聽清秋身世俱忘得自由風雨蕭條來北竇
蒹葭瑟縮響南洲瞿曇喻法開金像禪衲當機豎玉樓
却話西余山下客在川何不棹歸舟
重宿金處士瞻雲軒呈二同遊
昔同下榻軒中眠此夕復來驚五年世故恍然如夢寐
物華端可喻雲煙兩公何憂髮俱白唯我自笑心無緣
但看梅花顔色好歲寒仍與月娟娟
施宜之處士隠雅宜山守先人塋與某先隴為
隣承寄柳道傅太常所撰其墓銘見示因詩奉
酬
雅宜山在玉遮東聫絡諸峯眺望中一自佳城封馬鬛
常時神氣接鴻濛穹碑述德金門彦高隠承家白髮翁
我亦欲歸從杖屨共謌擊壤樂淳風
送馬民立之杭州
泛泛相逢水面萍悠悠行路尚縱横殘年送子東南去
頃刻題詩感慨生西子湖邊春定早謝家池上雪初晴
登臨莫折垂楊柳試聽黃鸝第一聲
送張士皋歸閩中
闔廬城外草芊芊西子湖邊客上船二月水生春自泛
三山日落夢相牽鴟夷竟去滄溟遠杜宇還啼錦樹妍
我亦欲歸愁劒閣風塵消息在何年
送張伯竒還花溪草堂
見說石田茅屋在花溪南畔柳溪東亂兵横殺雖不到
死草華風亦自同天際淺蕪春莽蒼水邊寒月夜朦朧
羨君歸去償高卧布糓還啼幽竹叢
送朱秉中之杭州將歸天台山中
盈盈柳色動江皋手挽長條照錦袍亂世搃懷鄉土計
還家寧憚路程勞桃花流水心何競華頂峯尖首謾搔
竊莫西湖戀光景槎回南斗滯秋高
送馬民立省親後還官越上
撫戎之越豈能羇拜母還官定有期屈賈有才當用日
儀秦多辯正逢時潮平江闊曹娥廟木落山空夏禹祠
政隙好探風土勝莫將孤劒倚天涯
送潘公穎還越上將葬乃父子素翁
離亂相逢淚滿襟恍如魂夢話侵尋猶愁大澤鯨波險
況說南山豹霧深楊柳折來重忍别蓼莪書罷復難吟
隴頭還植新松樹知向棲霞第幾岑
重贈
煙塵昧日奈愁何柳色寒深臘未過把酒送君離思遠
揚帆過浦亂山多到家立雪看修竹涕泣臨風廢蓼莪
若解棲霞踐霜露年年湖水綠生波
送魚臺賈景莊自吳航海之京師
鼓枻滄浪歌濯纓送君臨别重怔營逃名遂是魯連子
痛哭安非阮步兵短褐文章千里重白鷗滄海一舟輕
好紓長策干明主正為蒼生問賈生
送顧仲贄四明歸覲
木落空江煙霧深客程無奈鴈聲催船從賀監湖頭過
人在吳王城裏回梵刹雨花霏雪竇海潮浴日上蓬萊
霛椿此日應千歲好著斑衣獻夀杯
送瀚北海上人住靈巖寺
昔到吳王避暑宮靈巖寺在半天中霸圖終入黃池會
山勢猶紓紺宇雄一去豪華千古夢數聲啼鳥百花風
高人好在琴臺上海月傳心向碧空
次危大參韻送相德謙之台州别駕
一上滄溟萬里船便朝金闕九重天遠臣艱棘曾身踐
聖主哀憐有旨傳别駕之官台宿近長安舉首日華邊
故人珍重文章在報政行看不負賢
送楊方外法師之上清山覲乃師祝洞天真人
長年海上賦遊仙又送楊君覓洞天華盖自來塵世表
祝融猶在(一作望)日華邊先生遂赴渾淪約弟子重參槖
籥玄蘿磴夜深捫絶頂素華臺上月當圓
贈黃山人
接淅重趼四十年眼空歷歷好山川來龍起伏成形似
大塊渾淪豈變遷路遶脚跟千里徤瀾翻舌底九河懸
把詩長嘯出門去又踏春風何處船
書贈錢公權
今年海上逢錢起日日題詩句法新謂我欲高東漢士
多君恰到盛唐人扁舟共泛心相得高榻長懸意獨真
唯待吹嘘上天去不知何地有通津
贈日本僧立恒中藏主
上人昔自日邊來大海猶如渡一杯三萬里程空水觀
百千沙界到天台繙經席上花飛徧曳履林間葉作堆
政共長吟好詩句却言又上鳳凰臺
旅贈王宗善
江湖獨客轉飄蓬一雨愁兼半月風正哭窮途如阮籍
忽逢佳士即王戎故園春去無多燕此日南飛幾箇鴻
甚喜得君相慰藉深慚花落酒樽空
鄉老蔡霞外尊師見過感懷書贈
西來文物眼中稀歲晚相逢款竹扉萬里祇操鄉國語
百年惟著野人衣翠蛾江上愁空老白鶴遼東信未歸
見說關山塵霧暗不知城郭是耶非
贈單子貞遊雲間併柬邾仲義
月過衡門竹樹低清樽聊得話羇栖輸君慣聽雲間鶴
笑我空聞夜半雞千古好懷渾謾憶百年高興屬誰題
東南久别邾徵士歲晚尋船逆上溪
贈湖州二沈筆生因簡潘隠君
沈郎兄弟苕溪客藝出蒙恬入品流十載舊遊渾似夢
一番相見又逢秋扁舟夜雨來滄海滿目風塵易白頭
歸去定尋潘處士為言無事狎羣鷗
茅經歷之嘉興道過野寓因贈
省郎南郡之官去百里豈驚行路難不謂野人疎世務
謾勞舟檝艤江干沙汀寂寞浮鷗冷城郭蕭條勁草寒
自古循良須贊畫好垂竹帛向人看
訪潘公穎南潯隠居
去歲途逢歲欲徂今年歲晚訪潯隅頭顱未老心先折
世路多艱事屢殊知子淮南思桂樹愁予劒北問桑株
閒情廿載渾依舊却笑虞翻走畏途
寄黃高士鶴巢
五年不見黃高士孝行如君豈得之阮籍再生應有愧
顔丁不死即同辭瀧岡表裏曾潸涕陟屺詩成重所思
莫怪剡溪船不到石尤風阻未堪期
寄馬民立在越上并簡盂季成
半生書劒各飄零千里相思望窅冥春水鷗邊吳樹綠
夕陽馬上越山青依劉已是同王粲適度何由似管寧
故舊見君還問我釣船只說寄煙汀
寄徐生
積雨新晴三月初好風輕颺落花疎闔廬浦上安漁艇
檇李城邊問客居吏牘可閒還復爾親庭常省近何如
一春未得南來信綠樹隂時想過予
寄澱湖鄧高士
故人消息近何如一别經年未得書世事似棋猶自奕
湖光如澱不妨漁風塵定阻王喬舄山野或容陶令居
我亦從來絶泥滓何緣方外學清虚
寄王明仲寓杭
南風畫舸去十日北海清樽空百杯黃鳥有時啼綠樹
(明仲宅西柳隂與僕寓所門巷相接每歲五月有兩鶯來鳴嘗相謂曰信禽也自明仲出鶯果至日鳴不輟故)
(及以報之)紅榴和雨落蒼苔(嘗以盆榴見遺故云)已聞相府朝朝入却
喜仙都夜夜回山色湖光固無恙浙船應是未歸來
題王生畫春山圖
山中幽事夢不盡愛我王生每畫之春及把犂畊綠野
曉來攜甕汲清漪桃花泛處漁舟窅藤刺長時鳥道危
四十漂淪歸計拙一看一畫一題詩
為義興周伯昂題春山圖
孝侯孫子獨稱賢亂竄思歸夜不眠看畫每期王右轄
題詩惟憶杜樊川桃花雨外尋樵徑春水天邊覓釣船
愛汝披圖良足慰不須重辦買山錢
題王叔明所畫巖居羅漢
金錫曾飛海上峯歸來巖窟坐蒙茸已探娑竭珠宮藏
幾度長安半夜鐘席上銜花馴雜鳥鉢中聽法隠黃龍
(黃作降)寫真畫變還摩詰應為人間嘆未逢
題月夜汎湖詩卷
醉裏誰吹碧玉簫滿湖明月汎蘭橈一時高興都難遏
萬里青冥便欲飄風水龍吟秋嫋嫋星河鷺起夜迢迢
漢槎嬴節成何似不及空謌度泬寥
寄題湖州沈自誠水竹居
水竹之居清且幽休文無恙在湖州淵魚或躍誰同詠
鳴鳳安棲不易求鎮日輸君常把釣何年著我一維舟
共燒蠟燭聽春雨高卧清風八詠樓
書畊隠卷後
吳下顧家兄弟賢養親遺子力畊田暖雲穀雨春千畝
斜月犂星曉一川塵市不逢真隠者桃源忽見即神仙
年年但願長豐稔無吏徵租横索錢
題季丙卿見示前輩陸子方先生義齋廉使所
著乃伯父季吉甫傳并詩卷後
季父醫名播昔年寸心行義契蒼天如扶槁朽顛崖裏
盡起春風造物前盧扁神竒端復並機雲文字固當傳
至今遺澤流諸子猶似澄江注百川
丙卿還鄉里賣藥躬畊予喜而賦詩為别
季卿為醫世無雙十載挈家遊此邦逢人賣藥不二價
教子讀書同一窗我昔長呼綺里季而今歸學鹿門龐
明年何處聽春雨杏花如錦照澄江
題贈筆生王純與徑山愚菴及公同賦
王郎縛筆住湖州翰墨場中得縱遊心力盡於初畫妙
眼睛全在一毫頭青春好樹流鶯囀白月空山老兔愁
直到玉堂揮翰手新翻落墨為渠優
寄題先月樓
海上陳郎百尺樓月來先得水天秋為憑碧落無塵界
故見滄溟徹夜流兔魄一生通汗漫蟾光纔露作神遊
何時去倚危闌曲更為題詩在上頭
夢綵堂
(余士平提學豐城人寓京師二十年以兵阻未遂還鄉思親不少置故其堂扁曰夢綵)
高堂白髮不勝簪尚有天涯遊子吟老萊斑衣每入夢
春暉寸草難為心萬里關山阻南國五色鳳凰鳴上林
東風幾度桐江綠蝴蝶飛來春已深
野人家
野人還住野人家好在山顛與水涯不以紅塵干世事
却於青艸識年華門前夜雨生新漲屋上春風捲落花
只有漁樵來會酒謌呼每到月西斜
看帆
襄陽丘彦章僑居笠澤數年闢小軒與搖城江直風
帆沙鳥如在几席間余嘗為扁曰看帆而為之記今
從海上還重過軒中留住屢日乃相與徘徊間關而
鄉情客思共有感焉故復賦之以詩
煙波江上使人愁(用唐人崔顥黃鶴樓語)贏得開軒作卧遊底事
千帆來嫋嫋復同孤鳥去悠悠遲回星斗寧攙落快沓
風雲不暫留瞬息安危由逆順轉看身世亦同謀
蚤覺浮生類轉蓬江湖元不限西東十年斂跡居林下
萬里遊情付夢中開闔豈嫌梅子雨往來難信石尤風
青山坐老堆黃髮奈爾滔滔泣路窮
一日幾番雲作陣百年都若螘旋堆南金逐翠登燕埒
北罽隨貂到楚臺採藥已將童女去浣紗曾送美人來
名奔利役何休歇日落長天數去回
經過灔澦汎瞿唐天險何如地險長我愛越山投剡曲
君看吳水憶襄陽季鷹思鱠乘高興司馬探書念遠鄉
不是煙塵迷錦里也還鷗燕逐牙檣
題吳江孫氏小隠湖樓
太湖三萬六千頃小樓尋常盈丈間高情自寄煙水闊
長嘯不驚鷗鷺閒白日看雲當檻過清宵放月照琹還
誰家燕子空繚繞惟待秋風墜綠鬟
心遠樓為瀚上人賦并發同席鄭明府一笑
東吳勝地黃山麓北海上人心遠樓閑愛白雲飛海嶠
静聽春雨過滄洲復公詩好不可壓鄭老官餘曾共遊
薺滑筍肥加晚飯得參世外有揚州
雪篷軒為式上人賦
大方式上人嘗遊雲間汎舟觀海晝夜跏坐篷窗之
下而心解神會所謂冰厓鐵樹造證有獨得之者非
世人之所可識其樂而樂也及歸隠靈巖山中縛茆
為修完之所因自扁曰雪篷軒盖將志夫不忘其所
得之從來耳新公仲銘迺為文以記其事龍華樵過
之因賦詩資一笑云閼逢執徐浴佛日
憶棹扁舟渡海東海風吹雪灑寒篷恍如屋裏生虚白
誰共無邊說幻空暫對鷗盟忘綠渚更探龍藏入珠宮
而今别在青巖畔戱玩雲泉去住同
如舟亭為沈子和氏賦松雪翁所書扁
東老作亭東海頭開窗盤礴坐如舟花飛酒幔雲高捲
竹暎書籖水亂流留客可看清剡雪學仙應過洞庭秋
只從占得鷗波渌却笑王孫賦遠遊
安素處士疇隠次鄭遂昌韻
滄海揚塵澒洞時茫茫白日閃朱旗田間勿怪小結屋
世上更誰能採芝煙雨荒村歸牧豎風波極浦見漁師
清晨出畊晚入息三尺黃魚足辦炊
新歲次韻沈存齋
滿卜今年見小康莫疑蓍短復龜長野鷗久識滄洲趣
海鶴終期寥廓翔日轉山河蟠淑氣春回艸樹發天香
先生自種門前柳已似新鵝與酒黃
次韻朱北窗阻雨留江館對榻
落花如海亂西東綠水青山舊日同無奈春光容易晚
不知行路幾時通竹深野鳥頻呼雨浪滚江豚正轉風
苦欲留君休解纜剪燈聫榻話飄蓬
次韻答甬東方彦脩見寄并柬徐生
避地每承先枉問躬畊無計服勤劬兵戈南北家千里
風雨蒹葭海一隅故舊豈聞真國士笑談唯愛老漁夫
煩君為覓蓬萊路徐福樓船近有無
次韻陸高士見寄
美人相别意何長世路悠悠曲似腸軍馬野中猶格鬭
漁船江上亦凄凉連年甫里同茶竈何日成都問草堂
惆悵沙鷗隨所適東飄西泊似無鄉
次韻答阮維則
蹇予十載漂淪客奈此一春風雨何泥没畏途人迹斷
草掀荒屋漏痕多長懷鳥道行行險却著騾綱事事䭾
萬里窮愁逢阮籍竹林雖近未能過
次韻答王性中
華館春風昔往來翻成車鞅逐塵埃狂遊自訝飛龍劒
落魄渾忘花鴿杯天地一漚身未老關河萬里路還開
欲將短笛吹佳調又惜江城玉樹梅
九斗羣峯飛翠寒仙人居處最高安每看直下滄溟小
長立危尖宇宙寬一自兩鳬從遠邁數番雙鯉奉餘懽
而今帶月吹笙去海晏塵清更不難
錢公權席上次韻
捲地東風暗落花倚風聊側帽簷紗十分春事多成夢
半百年華只謾嗟詩酒縱憑知已誚才情渾好著誰誇
考功宅畔潮通海便欲乘桴莫問家
次韻答公權見貽之句
一自風塵澒洞時百年身世轉堪悲豈無懷抱同千古
誰共登臨望八垂為客謾投鸚鵡賦傷春多在杜鵑詩
窮途覆轍遲回久莫道為輪不用規
次韻海上還
問君何處覓玄洲還作東方海上遊瑶艸只從方士寄
蟠桃那許世人謀塵飛恍惚千年劫槎轉虚空八月秋
但怪晨光多變見元龍不是蜃為樓
呂彦貞以詩見寄江舍次韻奉答(二首)
失笑自甘成野老放歌猶復哀王孫十年兵阻西蜀道
九月霜雨東吳門缺裂布袍懶適市蕭條茇舍還依村
何緣處處無酒賣故人數來空與論
白石先生多逸情寄來好句如彌明空江落木秋正下
流水行雲日自生神人忽張洞庭樂老將復捷燕山兵
雄深雅徤何可得我一把詠身如輕
次韻堅上人秋懷
曾策羸驂笑獨騫秋風瑟縮楚南天好詩都拾奚囊裏
得句頻過佛寺前坐傲浮雲棲亂葉生憎急管雜繁絃
而今頭白心如水惟有愁情到極邊
用先叔祖韻夀薛鶴齋道人
近以兵避海上會鶴齋真人于練川語及舊遊皆如
夢寐因誦先叔祖太史文靖公詩乃為真人九月一
日生朝賦也今俱客於此復逢此日而誦此詩感懷
今昔三十年矣於是堪不敢無述謹用韻以為夀云
練海秋風若捲濤遼天得與鶴同遨人間不老三花樹
天上初分五色桃甲子每書聊自記姓名千載復誰逃
等閒談笑重陽近又向樽前一舉螯
(附)薛毅夫作
青城文思涌波濤子復長吟海上遨瞻望白雲歌伐
木記從瑶水得餘桃百年風雅誰能繼萬里煙塵共
此逃不是菊花知節序一杯負却蟹雙螯
答孟章省元
文章得失寸心知千載寥寥竟屬誰天象昭回雲漢表
人文宣朗古今宜鳳鳴阿閣雄諸籟蟬響悲風引一絲
之子有才良得意關雎麟筆玩多時
(附)陳憲原作
幾年白髮欲成堆千里青雲先有媒高論謝顔思變
雅遠懷班馬識竒才六朝音響都成選兩漢文章孰
可回想是寸心知得失相逢為我洗煩埃
悼堅上人
幾度扁舟過練川上人邀我佛樓前聽潮倚柱秋聫句
待月鈎簾夜說禪身世等空前日夢影堂虚設故時筵
如何却說心頭事再結三生石上緣(此師之遺語故用為落句)
讀饒介之遺徐允中書
介之善張旭懷素書妙一時人往往争得之以為竒
玩其得意超邁之筆而徐所蓄尤多故乃裝輯成卷
眎若名言世珤然皆務誇張矜滿之辭略無一語能
及國及民如云當年僕過吳陵時知有諸豪傑今日
乃得為刎頸交何也以氣相感爾又云允中人傑肯
與僕領此夙志矣噫觀夫此得不為果亡必敗之䜟
耶今此卷散落民間使人一展覽便殊不滿
揮毫草草入狂顛歲月猶題破國前郭隗不言才漫爾
田單失計事徒然穴中虎子終探物夢裏麟兒底詫賢
總為有生鍾禍䜟絶憐無處託樓船
施架閣池上夜飲聫句(潘公穎明發將歸南潯)
槽頭醁醑倒不盡池上梅花開欲齊今日好懷良足慰
(榖)百年高興若為題銀燈絢席珊瑚爛(敏)綵筆聫詩錦
繡迷細雨作花簷際落(堪)清歌如縷拍中低渾忘司馬
青衫濕(榖)似聽宮鶯綠樹啼公子金猊燒篤耨(敏)美人
犀筋勸駞啼也知北海能豪傑(堪)況有東方善滑稽腰
細舞低翻弱柳(榖)手纖杯重壓柔荑先判五夜同傾倒
(敏)未信三邊尚鼓鼙倏忽年華梁旦暮(堪)風流人物晉
東西江湖空闊鴻偏到(榖)梧竹高低鳳獨棲乘興放船
來笠澤(敏)散愁投轄憶潯溪襟期久矣交如漆(堪)笑謔
頽然醉似泥潮漲空灘移舴艋(糓)雨晴何處看鳬鷖會
須發達攄憂憤(敏)慎勿登臨動慘悽失喜今宵是何夕
酒闌起舞忽聞雞(堪)
絶句
西蜀(二首)
西蜀青山青似眉連雲芳樹杜鵑飛壚頭酒熟櫻桃過
萬里橋西人未歸
春風畫舸錦江上細雨朱櫻紅樹中買得白魚賸沽酒
丈人相對倒郫筒
玉壘詞
玉壘峯頭月落西碧雞祠下杜鵑啼江南倦客多歸思
憶踏扁舟泛五溪
三峽詞
雪浪西來常滚滚雲濤東去自茫茫寧知萬叠關山恨
比似難牽百丈長
錦官
錦官城外山如畫春雨飛花紅滿川人過舊壚還問酒
魚來丙穴不論錢
宮詞
想鳳停針刺繡紋沈沈别殿鎖重門棠棃枝上三更月
雪色冰輪不見痕
有所思
美人不來眇何許路傍芳草綠萋萋桃花春浪半篙淺
恨隔三千弱水西
謾興(四首)
除夜
出門無路達天衢謾擁寒衾咄咄書歲月又隨更漏盡
半生孤憤不能除
元日
帝所新正盡早朝萬方無乃寸心勞野人空老江湖表
夢繞鈞天日已高
人日
草堂人日倚吟笻日出隂消見遠峯但願八荒春盎盎
盡無争鬭即為農
元夜
鼇山月在滄江冷蛟室潮生貝闕寒閑却錦囊雙鳳琯
玉人何許夜漫漫
春日漫興(六首)
甫里祠前春雨晴闔廬浦口海潮生白鷗聚處蒲芽短
驚起輕輕盪槳鳴
幾陣飛花撲高樹一聲啼鳥正當門閒拈綵筆無題處
寫得江南過雨痕
夕陽半落烏衣巷春樹多迷綠野堂無事山樵雖不出
也愁風雨暗高崗
去年一得河邊信萬戸千門掩糞泥(逃亡之家皆以糞土封門)不覺
風煙慘江上也無豚柵與雞栖
桑條齊綠柳毶毶又見人家卜養蠶到處落花隨雨後
半分春色在江南
西塞山邊吹戰塵南陽原上草如茵誰將宋玉傷春句
說向登臨感慨人
早春述懷
河邊殘雪未全銷怪底春來暖尚遥好待東風剪芳艸
馬蹄踏遍赤闌橋
花下把酒
一百五日正欲暮三月盡頭猶是春把酒對花須大醉
人間誰主復誰賓
春興(二首)
詹尹如何為卜休閑身猶住海邊樓一春風雨知多少
花落鶯啼併作愁
原頭芳艸綠如茵寒食江南已過春飛絮漫天兼遶路
落花如海倍愁人
吳下口占
吳王城下水連村梅雨新晴海霧昏誰復吹簫市朝變
夕陽芳艸斷人魂
越來溪
每踏扁舟過越來青山何處復登臺野花荆棘多迷恨
空逐寒沙白鳥回
過王季野妻施夫人墓因懷季野
寳玦珠奩土一抔東風原上使人愁落花寂寂迷芳艸
日暮王孫何處遊
昇公蘭若
莫笑長來過虎溪逃禪喫酒醉如泥桃花落處看春色
楊柳隂中聽鳥啼
登天池山發在公一笑
行窮水色與山光覓得靈源到上方躡斷翠厓雲漢上
坐捫參井濯滄浪
為在公賦石屋
石屋都無斧鑿痕捾來元是一渾淪借師猊座盤礴臝
開出維摩不二門
題渾淪菴
龍虎山中看月高静無天籟絶纖毫渾淪消息誰知得
夜半吹笙醉碧桃
寄湖州潘公穎
看花長想曲江春燕子東風聚散頻君向水精宮裏住
題詩還近玉堂人
寄王明仲
西湖何處好題詩落日西泠唱竹枝團扇晚停眉黛斂
水寒休弄玉參差
贈筆生温子敬
銛鋒淬鍔未由降夢底生花愧老江要見太平無事日
殺青書裏作長杠
贈墨客
千金買賦不買墨墨重萬金識者稀卿操絶藝待良史
著弊江南舊布衣
送達明善還嘉興
鱸魚鱠斫樽無醁阿濫堆成笛正愁昨夜凉風吹得苦
莫傳離思入南州
遺陳生
流鶯羅扇夜徘徊望斷銀河鵲未來何處海門潮送月
幾年空照越王臺
讀何水部詩集
剪燭聫詩孰似君多情無奈沈休文揚州春月應無夜
祇為梅花瘦幾分
示陳起
故人違我作仙遊世上應無百尺樓一見鳳毛翬五彩
尚思談笑說吳鈎
留客聽琴
樓中伯也興不淺座上中郎心欲歸曉蝶幾番和夢去
秋鴻逐叚拍波飛
遺陳童子
湧金門外秋如海笑指青天白玉盤此地别來添兩歲
姮娥還怯夜潮寒
答鄭長卿見寄
滄江梅子雨絲絲谷口書來念遠期愛道不官畊隠去
但悲風木起哀思
為宏行者畫萱艸
宏兄身在空花室夢幻無邊苦憶親要認東風真面目
直教重見北堂春
為規侍者畫天台圖
風雨祇園夜寂寥對僧燃燭畫山椒眼明認得天台路
有箇行人到石橋
題十六應真圖
人人元自有神通步步都行怖畏空不是脚跟能踏實
如何到得大江東
題陶靖節賦詩像
歸來不負酒并琴幽鳥南山伴好吟一自卷中書甲子
釣璜千古不同心
題諸葛武侯艸廬像
天挺神明不世姿當時出處係安危三分事勢勞籌筆
未出隆中也自知
題秋山樓觀圖
萬朵芙蓉在屋頭白雲堆裏見層樓題詩忽憶雲門寺
幾度尋僧八月遊
題宣和馬圖
龍姿鳳質滿中原盡蹴秋風度海門一匹不來踐霜雪
沙場青草自黃昏
題施雅山所藏宋端孝公主所賦桂花詩便面
手卷後就用其韻三首
宋周漢國端孝大長公主理宗女也其所自題桂花
詩便面以碧紗為襯所織折桂澹然與金月輝暎自
是宮製絶俗可知而東廬王野叟(名琦字德玉)所識有云
在武林時與故舊劉公仲鼎邂逅茶話(劉鄜王孫)因及楊
中齋附馬事故出此見遺乃是吾冢婦之母之筆也
藏于篋笥凡三十六年而外孫施宜之其先有兄弟
並舉進士者有雙桂堂尚在堂扁政與扇合誠可以
再為其後來者䜟故裝褫為卷筆其顛末併製桂香
詞于後以予焉且曰貴主題此扇時猶未出閣天上
清芬世間何有則知前輩寳重之如此至隆山牟先
生用韻賦之有滿身風露不知寒之句尤極悽惋使
人一讀無限感慨今雅山處士亦既老矣所寳外遺
物人幾五十年自謂雖獲夜光每棄弗顧而獨護此
卷如新不忍去手時時出以示人諷誦不輟其風韻
又可知矣間屬堪賦之某惟前代閨門舊物固是罕
得然相傳之久殆百餘年而不出兩家當時遺老又
能詳記其事使更千百載足以起人之興懷於無窮
若雅山之寳此其意亦有在乎於是追次其韻遂併
及而歸之宜之雅山處士字云
一一方諸鏡樣團金壺霑墨豈無端萬年枝上天香盡
遺恨青天碧海寒
誰復風流鬭鳳團天人丰骨想毫端楚吟翻泣銅仙淚
共灑秋風玉井寒
天水雙雙桂影團喜符佳䜟上眉端外家風采今猶在
長嘯空山鶴髮寒
題趙松雪出浴人馬圖
澡浴霜寒帶月嘶皎如飛雪度春泥圉人不可輕調御
花萼樓前曉仗齊
題趙松雪畫(四首)
江上晴天錦繡紋丹崖紅樹思紛紜毫端染得秋無際
猶是蒼梧幾片雲
王孫今代玉堂仙自畫苕溪似輞川如此青山紅樹底
那無十畝種瓜田
玉簫吹斷幾黃昏南國風流竟莫論帝子不悲秋色晚
墨痕何以著啼痕
竹色蕭蕭木葉齊石邊芳草迥淒迷斷猿落月愁何處
政在黃陵廟裏啼
題趙仲穆人馬圖
驥子如龍勢欲飛圉人猶著舊宮衣霜蹄殘雪花無數
可是長安道上歸
題陳慎獨竹樹圖
不是高年慎獨翁謾憑圖畫看幽叢石邊竹樹生寒碧
好在蕭條破墨中
題倪雲林竹樹圖
侵晨好在不梳頭寫此疎篁古木秋清氣逼人當不得
歲寒誰與說風流
題衛明鉉林居圖
每因脫俗居林下更復題詩向畫中啼鳥落花空歲月
閑雲流水謾西東
題徐士元釣隠圖
雲去鳥來還適意海枯石爛不移心寥寥千古憑誰論
獨見先生澤畔吟
為王明吉題吳江送别圖
長向空江嘆别離含毫猶賦畫中詩一聲鴈呌丹楓落
思逐東流轉䑨時
題吳江春曉圖贈張伯竒還檇李
吳淞江上春初曉煙水微茫帶淺蕪政是玄真歸去日
釣船從此落鴛湖
題竹樹圖送陳君玉歸呂城
煙枿風篁亂墨痕依稀䫉得垻南村歸畊布糓應啼晚
好在春隂護子孫
題天台黃思齊雪溪卷
憶昔山隂訪戴船滿溪晴雪思茫然重遊想得前時夢
春水桃花别有天
題趙魏公揩癢馬圖
久忘爬刷向河汾抵樹摩身動晚雲千載有誰憐駿骨
展圖空憶李將軍
題柯博士竹(二首)
后主錯刀無復見長公珠玉竟荒凉風雲盡捲篔簹谷
若個如君葉葉長
饞守風流清且貧珊瑚都入禁垣春奎章博士承恩日
一一臨池寫得真
題黃道人畫
垢面野人頭似雪畫山應復畫衡茆幾株五老峯前樹
箇箇如雲可結巢
為李可道題明所畫樓臺圖
海上相逢憶舊遊更開圖畫說丹丘玉簫吹老人間世
獨倚煙霞第一樓
題蘇小小真
錢塘江上月如眉楊柳新生二月時䫉得當年美人面
東風一曲麗春時
為王明仲題木筆士女圖
木筆花開春已深十分閨思向誰吟煖風吹破遊絲夢
故折瓊芳比素心
題夾竹桃花畫眉
翠䄂籠顰怯曉寒欲妍花貌苦無端黛蛾拂得春山遠
不負飛鸞桂影團
題李安忠猿鵲圖
啼猿霛鵲賦難工峽月河星思未窮誰向楚臺愁寂寞
想趨嚴殿却知風
題江皋會飲圖
日月搃消杯杓裏江山都落釣船中何人相對苦不飲
應是行吟澤畔翁
為王允同題家山荆溪圖
好山都在太湖西滿路風煙棘刺迷華屋燕飛今在否
市橋官柳不勝題
題陳慎獨所畫寒林竹樹圖
為嗟玉樹埋黃土見畫題詩即斷魂徤筆清真如宿昔
滿林煙月對黃昏
題盧益修所畫水仙花
盧郎吹笛向漚波夢裏曾瞻帝子何一自美人遺玉佩
至今南浦月明多
題陸季宏所畫碧桃花
玄都觀裏花如霧曾弄參差引鳳還幾度春風開劫外
不隨流水到人間
題季宏畫竹
少年文賦已曾傳畫竹風流老更妍煙雨一竿生筆底
珠璣萬箇落簾前
翛翛雙玉倚空青翠羽鸞翎裊不停好似皇英愁日暮
九疑如黛隔秋屏
題堅石林上人松下相
一得金剛體自然芙蓉萬朵立青天如何恰坐雙松下
明月寒潭又說禪
題教上人所藏石壁高僧圖
了無寒暑與昏朝獨坐松根看泬寥萬丈懸崖顛倒立
法身無等劫塵消
為堅上人題石林圖
海邊雲氣接鴻濛萬石林中見玉虹八月潮高秋滿樹
看山輸與坐禪翁
為道公題夏山圖
紫翠峯巒雲霧裏瓊琚樓觀石林端何人曳杖巖頭去
不畏松風瀑沫寒
題盛子昭畫會琴圖
二子彈琴固有期空山石上坐移時至音不著人間聽
却許松風澗水知
題孟仲良畫雪中才子
席帽羸驂抵朔風雪中驅策霸橋東幾時却向長安道
到處題詩踏軟紅
為范克齊題張道士畫幀
魏公枝葉學長年曾逐仙人上九天幾見蓬萊水清淺
歸來畫裏看山川
題倪雲林為薛鶴齋畫竹
雲林寫竹如琅玕我昔愛之嘗相看鳳凰去矣秋影獨
白鶴歸來遼海寒
蘐花
一自北堂風雨深萱花萎矣忽難任非干畫裏慵題句
為感春暉寸草心
為王明仲題倪雲林畫(二首)
東遊久不見倪寬落日秋風海樹寒一箇草堂偏窅窕
王猷於我憶盤桓
參差海樹珊瑚立窈裊風篁翡翠分尚想君家清閟閤
臨池誰見榻鵝羣
題王生畫幀
薄命長乘海上桴展圖驚見好林廬明年若遂歸畊計
牛角䚧觩管掛書
題盛子昭臨吳興公溪山釣船圖
著我春江聽雨眠漚波亭下水如天當時度得參差玉
吹起春風滿釣船
題倪雲林畫
天末遠峯生掩冉石間流澗落寒清因君寫得三株樹
忽起孤雲野鶴情
題江山臺觀圖
何處瓊琚歌舞臺重重金碧向江開杖藜漁艇吾偏愛
誰在﨑嶇浩蕩回
題衛明鉉所畫王子晉吹笙圖
巾袂翩翩鶴背仙玉笙吹滿泬寥天碧桃花上春風度
應是人間五百年
題張叔厚所畫嬴女吹簫圖
吹動簫聲萬籟希飄飄風露濕仙衣彩雲飛斷秦樓月
却跨青天五鳳歸
題佛圖澄應趙故寔手卷
喃喃說偈水缾空惚惚山河夢寐中莫怪現前持敬畏
水西千載報春風
王明仲遊海雲蘭若折錦帶花貯缾中索賦絶
句
舉手拈來咲似人海雲飛墮一枝春臨風看舞雙銜鳳
安得徐生便寫真
次韻賦王明仲分菊
就地分花入瓦盆南風吹雨晝昏昏幾時簾幕秋香滿
引看飛來野蹀魂
次韻奉答韓景中婣表戍見寄(二首)
離愁迢逓每相干勁草支風也自寒切莫凭高歎搖落
舉頭見日是長安
世路羊腸不可之強將情緒託新詩素絲黃黑岐南北
政是長悲痛哭時
倚樓次韻
江樓獨倚送斜暉水盡天南鳥獨飛風信晚潮吹酒醒
頓無炎汗濕練衣
次韻戱答堅公賦木犀
青冥昨夜御天風採得金丹下月中普散十方香世界
莫教鼻觀塞雙筒
賦小缾紅白梅花
冰肌自傲羅浮雪暈臉偏酣太液春共立東風妬環珮
珊瑚倫玉較精神
從將性質比嫦娥有此霞裳阿姊何凡態詎能消酒暈
媚人都道得春多
水風煙月可同吟骨格纔殊冷不禁著眼固憐陽豔態
到頭誰得歲寒心
燒得丹成似日紅别來人世領春風誰知非色非空界
鼻管掀天便不同(坐間有舉陳考亭詩嘗及此說故轉一語)
題普大雲梅花水仙
玉質固難禁寂寞(上人宋宗室子自有此語)香魂端可繼風流緇塵
自滿春風面誰道王孫託遠遊
羅浮夢裏玉人遥湘水春深泣翠綃喻得空王無上法
諸天隨喜作香飄
阿師能畫極清真自是金輝玉潤人贏得蛟龍雙浦上
(師示寂處)五雲飛去(一作處)十分春
題日本僧所畫青山白雲
積水東來泝極天杯浮三萬覓單傳等閒三昧都游戱
未識齊州九點煙
題忻悅道所畫雲山招隠圖(忻忭杭人負才氣由浙江鄉貢北上)
(京師既挍藝春官俄病卒士多惜之其性惟好畫山川樹石云)
妙年文采有斯人䫉得雲山慕隠淪天上玉樓成底夢
都門重哭李元賓
題陳昌言水月齋梅影圖
水月光中作淨觀墨痕何事寫團團要知無色無香界
不著冰霜襲袂寒
牧心齋題壁示叔介
牧心齋裏坐來深萬古原思直至今化化生生無别事
但教馴狎莫虧侵
題劉商觀奕圖
平原亦有羅浮事況爾樵逢奕局仙劉畫李臨茅彦勒
桃花源記託陶傳
題和靖處士觀梅圖
咸平天地物皆春容得先生賦隠淪一夜湖山風月白
梅花千古亦傳神
希澹園詩集卷三
