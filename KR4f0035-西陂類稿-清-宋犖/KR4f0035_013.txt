西陂類稿卷十三
吏部尚書宋犖撰
述鹿軒詩
重陽日天岳禪師以詩集見寄聞師已來吳門即
用集中贈孟舉原韻奉答二首
當官自許世情疎霽景高軒落木初上客前宵纔賦别
(謂孟舉)道人九日有來書恭從名嶽機鋒迥句竝寒花氣
格殊聞道半塘留拄杖隔城隱隱聽鐘魚
園官節物薦香橙發興翛然已洞庭幾日快乘黃篾舫
與公遥入白雲層因緣晩歲知非偶瓶拂空山愧未能
待得新詩同賦後寄聲廬阜打包僧(時高足心壁方住開先)
九日池上示子湘
秋色連朝攬最多霜威欲倒半池荷乍憐黃菊窺人在
未返青山奈老何舊雨每來方外札新詩偶向水邊哦
相看一笑清如鵠惟有韋菴與亦窩(子湘别號)
(附)和前韻邵長蘅
芙蓉颭雨風折荷池上淅瀝秋聲多鬑鬑霜髭從作
客寂寂寒花聊放歌青山城外晩逾翠白鴈燈前影
乍過頼是謝公吟興好詩成屬和許羊何
秋日泛舟横塘遇晝公藻上人同過雙橋菴即事
有作
卧聞孔雀叫喜兹秋日晴淩晨喚艓子隨意横塘行雙
橋背城郭山水相映清刈稻時未了極目黃雲平穟重
風乍拂入耳瑟瑟聲道遇兩禪客高話懷抱傾矮屋就
破寺野飯惟蔓菁晝公天童裔法海呿長鯨餘事作詩
老座與石門争(謂孟舉)藻師後來秀頗號琴理精為我鼓
一曲幽韻流茅楹落日催返櫂霜月當頭明緩緩歌水
調無使宿鷺驚
寄查梅壑
誰擅書畫場元明兩文敏華亭得天授筆墨絶畦畛梅
壑黃山翁老向竹西隱崛起藝苑中華亭許接軫昨摹
平原帖丰骨何遒緊更圖獅子林嬾瓚韻未泯祇今年
八十抵掌談玄牝興發自清夜深杯每獨引當其揮灑
餘卷軸如束筍破紙及斷縑求乞無遠返聞君初生歲
上與華亭凖印鐫後乙邜好事供一听(梅壑與華亭同干支嘗鐫一章)
(曰後乙邜生)維余托同調思君憂心慇一官坐束縛欲往愁
靽靷因風寄此篇望氣等關尹
示族子&KR1551;
莊敏山頽後於今已百年何人復其始維爾得諸天守
口三緘在窮經一榻穿白頭竹林叟歲晩藉周旋
高江村詹事舟過吳閶得縱觀所藏書畫臨别以
董文敏江山秋霽卷見贈作歌紀事錄卷尾
昭代鑒賞誰第一棠村已歿推江村五年當湖暫休沐
摩挲卷軸窮朝昏昨歲寄我銷夏錄雲烟過眼實弟罤
今年奉
召北赴
闕書畫船泊胥江濱相見不暇作絮語珊瑚之網出異
珍金題玉躞得未有傾囊倒篋縱横陳卷舒寧辭胝我
手聳肩静對不欠伸三日眠食為之廢有時大叫忘主
賓富春山圖袁生帖無上妙跡欣相親楓橋祖席興不
極華亭畫卷許更捫煙江(煙江疉嶂圖)秋霽兩奇絶氣韻生
動真天人秋霽長不滿三尺高麗表紙光如銀一重一
掩師造化一樹一石絶點塵從來詩理即畫理芙蓉朝
日相鮮新跋云古人不我見大癡心折定九原朱印燦
燦色奪目(朝鮮國王印)點綴更足重璵璠先生好我舉相贈
題識數語情彌敦欲辭不得拜命辱包裹脱我衣與巾
要我長歌記勝事報辭良愧薄且貧歸來重展燭屢跋
缺月光射莓牆根苦吟攢眉作山字句雖不警事則真
錄入卷尾更寄似此詩此畫争千春
歲暮池上用韓子蒼次胡元茂館中直宿韻
文書撥不開幾廢食與眠鎖印揩老眼擬向山水看東
軒坐朝霽小池風生瀾偶折鄧尉花載泛堯峰泉吟懷
忽跌蕩咫尺煙波寬惟有池上鶴刷羽同清寒
論畫絶句二十六首
真贗何須苦辨之邢夫人至尹能知夜無燈火分明在
此語雖誇理未奇(余嘗云黑夜以畫畫至摩挲而嗅之可别真贗)
退谷先生(孫侍郎承澤)許數過高齋三雅共摩挲偶披五石
瓠中目始恨當年未見多(侍郎以楊補之竹趙子固水仙王元章梅為三雅因以名)
(齋五石瓠為劉織著)
棠村(真定梁相國)座上見聞新好古應知自有真一語殷勤
忘不得别來長歎巷無人(真定札中語)
坡於摩詰無間言山村小幅曾拜觀天水(徽宗)對題有斷
句憶之日午忘朝餐
宣和供奉王希孟天子親傳筆法精進得一圖身便死
空教腸斷太師京(希孟天姿高妙得徽宗秘傳經年作設色山水一卷進御未幾死年二十)
(餘其遺跡祇此耳徽宗以賜蔡京京跋云希孟親得上筆法故其畫之佳如此天下事豈不在乎上之作之哉)
(今希孟已死上以兹卷賜太師臣京展閱深為悼惜云)
夏山待渡客争談未覩令余抱此慚龍宿郊民典型在
長虹貫月自江南(皆北苑名跡)
李成關仝兩巨手少年曾見長安中名家掩映數十輩
彷彿大海當廻風
蟹瓜樹枝鬼面石河陽大幅太行圖挂起淋漓元氣濕
真成驚倒倩人扶(小米自題瀟湘圖云壁張此畫定驚倒先請倩人扶箸君)
密雪煙嵐留寳軸(蘆汀密雪煙嵐欲雨二圖)惠崇僧及巨然僧漫言
筆墨尋常事此際同參最上乘
鐡網珊瑚鑒賞真清河氏亦有心人鈔來秘冊珊瑚網
耳目連朝總一新(朱存理著鐡網珊瑚張丑著清河書畫舫&KR0008;砢玉著珊瑚網)
徽鷹韓馬戴嵩牛學語小兒也妄收誰知别有句龍爽
已向公麟踞上頭
平生不識洪谷子餘子丹青各有長却訝華亭真放膽
竟從酒肆貶長康(董文敏云余從檇李項氏見顧長康畫直酒肆中物耳)
坡仙十指縣槌後怪石枯槎爾許奇涪翁句子君知不
海内文章非畫師
二米落筆天機到元暉得意圖雲山(元暉有雲山得意卷)畫本何
處任橅取金焦煙雨空濛間
中丞撰述寄吳門(卞中丞永譽著書畫考)書畫源流費討論今日
快披消夏錄一時雅尚又江村(高詹事士奇)
南宗老筆一峰孤貌得虞山氣韻殊屏幛邇來橅倣徧
何曾夢見富春圖(子久有富春山圖)
梅沙彌得巨公傳竹石蕭疎也可憐偶吟一片江南雨
清絶襄陽孟浩然(梅道人自題畫竹云凉風起研池葉葉秋可數京華客夢醒一片江南雨)
黃鶴山樵吾最許風流不愧鷗波甥青弁一圖文敏拜
(董華亭)誰其繼者虞山生(王翬)
倪畫有無分雅俗江南好事重雲林獅子林圖最烜赫
橅本猶抵雙南金(查士標臨本最佳)
國初以來推具眼櫟下(周公亮工)禾中(曹公溶)兩侍郎鵲華秋
色看題識更為禾中一瓣香(曹䟦松雪卷云畫似輞川圖書似黃庭經此卷實傳)
(書畫衣鉢)
崋原雪景特雄奇筆底全將造化窺韓碑杜句取相况
解道文人即畫師(青門邵長蘅曰余曾見范寬雪圖博大雄奇譬之詩文則杜之北征韓之)
(准西碑也宋鄧公夀畫繼云畫者文之極也其為人也多文雖有不曉畫者寡矣其為人也無文雖有曉畫者)
(寡矣)
畫手吳中舊擅場衡山大雅石田蒼解元真跡今寥落
片紙猶生琬琰光
辛苦仇生學大李畫時鼓吹不聞喧(見董文敏畫旨)怪他小冊
臨摹好風致超超又宋元
一對珍圖一洗心箇中大是少知音偶拈舊話成新句
風雨空窗細細吟(一貴官語余曰骨董中鏡與劍差足取以有用也最無用者惟畫乎余笑)
(曰公好官請以官喻凡抱關擊柝各有所司所謂有用也若宰相無專職而百官之職皆其職如公言則宰相)
(最無用矣世間衣服飲食宫室皆用之適吾身獨畫用之適吾心當塵坱勞勞中忽展名畫便如置身長林巨)
(壑心為一洗或對古名賢高士則肅然起敬畫雖一藝其用最大願公勿輕議也)
華亭天授非人力六法何妨有未工多少畫家三昧語
留題斷紙故麻中
不薄今人愛古人眼前誰涉宋元津畫中九友王翬在
(吳祭酒偉業有畫中九友歌)白首多年奉
紫宸
近世畫家專尚南宗而置華原營丘洪谷河陽諸大
家是特樂其秀潤憚其雄奇余未敢以為定論也不
思史中遷固文中韓柳詩中甫愈(子美河南鞏縣人也)近日之
空同大復不皆北宗乎中丞論畫最推北宋數大家
真得祭川先河之義足破聾瞽予深服之其詩之工
又無論已士禎評
孫紹遠輯聲畫集分題畫觀畫門而無論畫之作竊
謂杜子美鄭公粉繪曹霸丹青一絶即論畫之倡矣
商丘中丞於簿書堆案之日作論畫絶句詩纔二十
六首而古今畫家雅俗工拙高下之殊流派之别盡
括其要中丞鑒賞妙天下暗中摩挲縑楮能别偽真
余嘗叩其故中丞笑而不言今論畫詩出未免以金
鍼度人矣彛尊䟦
以詩論詩濫觴於少陵六絶句金源元遺山廣之為
論詩三十首頗傳於世明人轉相橅倣作者愈多畫
苑一途自唐至今有題畫而無論畫漫堂先生倡為
論畫絶句如干首理矜創獲致標新雋譬之逹摩西
來獨開禪宗矣那得不傳詩格疎老故自得浣花神
韻在遺山上也詩成命蘅點次因題其後長蘅䟦
乙亥元日雪同子湘山書試手為長句
去歲春雨兆有年長句曾寫述鹿軒今年元日更快意
開門大雪來漫天五更的皪晃冠佩向曉飄瞥迷市廛
朝正已罷掩戟戶平鋪曲徑添静便登樓一望飛鳥絶
穹窿㟧岝何處邊方塘波溢石欲沒小梅溼重香微傅
打麥穫稻事可必田租之半况已蠲青門客園兩詩老
競呵凍筆吟聳肩吾山香海待臨眺歐公白戰聊周旋
詩成呼酒澆利市我醉欲枕印簏眠黃昏檐溜滴不止
風吹街鼓聲闐闐
(附)前題同賦邵長蘅
王正元日斗插寅夜半跌蕩開天門真官羣帝朝正
散驂龍猋歘周八垠太皥執規挾玄冥呵嘘滕六供
駿奔下視人世桑田萬萬頃要栽玉禾成瓊田天明
啓扉目花眩園林琪樹紛便娟池塘冰開已綠淨鵝
毛片片銷無痕沿池拳足立雙鶴縞翅映色增鮮妍
田夫三白笑嚇嚇傳聞吉語占豐年元公祝釐歸未
旰牙門扃鑰屏囂喧歐蘇白戰郤寸鐡聚星堂客繼
者難公詩先成得好句小梅溼重香微傳(即先生句)从以
鮫珠一百五逬圓顆顆光照盤亟傾鑿落澆凍筆羊
角燈射晶光寒印瓿赤泥壓重碧飣餖海物兼鹹酸
我老倔強怯大敵䧏旛欲豎仍逡巡開春風日晴即
佳梅花爛漫不隔旬茶山吾山千萬樹待公褰帷來
行春此時從公勇當賈錭䤹玉雪酬冰魂
黃山松石歌寄金仁叔將軍兼索子湘和
黃山松石天下無好事往往繪作圖千巖萬樹不到眼
刻意摹寫徒區區茸城將軍胸次别遠道移取來﨑嶇
石一拳耳儼千仞松不滿尺盤兩株盛以巨盎置鈴閣
珍比七尺紅珊瑚今年移鎮向閩海臨行輟贈及老夫
鴨觜船載入廨舍賓客咋舌兒童呼吟窩得此良不俗
大笑今我官豈麤南榮相對坐竟日看山讀畫同歡娛
石也以松為毛髮松亦以石為肌膚芙蓉一片忽墮地
陵巒宛轉秀色殊擾龍雙幹雙麈尾干霄之勢當前俱
晉卿倘見定豪奪柴桑或撫還驚吁叢桂疎梅助清致
何煩命駕窮天都將軍雅意應有報幾廻欲賦還踟蹰
今晨鼓興了此債屬和火急催髯蘇
(附)前題奉和邵長蘅
我吟李白黃山詩四千仞削金芙蕖傳聞軒轅煉丹
處青鸞朱砂拱天都山中靈異孰究悉松奇石怪可
駴呼擾龍松撐峰頂裂作其鱗而旁攫挐蒲團倒挂
(皆松名)幻奇古高二尺幹千歲餘滿山龍子以萬數盡
吸石髓蟠根株石骨磊砢作松幹松毛鬖髿作石䰅
輪囷䂺砈鬭詭狀爪鬛定與凡松殊茸城將軍好事
者鐫鑿山骨雙松俱夸娥夜半負而走洗剔貯之玉
盎盂猿吟狖嘯閟不得短後健兒尺一書餉商丘公
激珍賞選寘吟窩東南隅一拳石松一尺耳三十六
峰蒼翠移於斯(叶)公來廵檐日百帀寵以篇什鏘珩
琚少見多怪得未曾賓從獻疑紛詫吁或云軒轅當
年鑄丹鼎丹成遺此一片雲碧腴或云猿公擲劒刺
石罅化作青蛇抉尾鋩蠕須商丘公自笑咍爾拍容
成肩呼浮丘(叶)兩老秃翁汝知不松即擾龍峰天都
漆園小生齊物何足道獨不見芥孔納得須彌無
和子湘春雪後夜坐效韋左司
梅花半將開媚此雪後月空庭耐春寒坐到昏鐘歇池
光明檐楹鶴唳激林樾幽人默相對詩思清到骨
(附)原唱邵長蘅
池上明殘雪檐端得新月寒釭閃疎櫺街鼓坐來歇
凍竹響稍稍饑鶴唳䯉䯉(鳥沒切)新節攪鄉思山窗蚤
梅發
正月十四日雪中登瑞光寺浮圖
青帝作意驅滕六大雪江南壓倒屋自從元日到今日
不見昏星與朝旭人言南雪不到地異事爭詫今年獨
閉門兀坐殊無憀如鶴翦翎驥維足兹辰冒雪鄰寺遊
不怕泥深沒雙轂到門鴨脚帶鴉楓輪囷離奇結寒玉
厭聞殿閣閙鐘魚直上浮圖散心曲欄攲磴滑幾登頓
扶持左右資童僕侍行諸幼氣食牛(謂兒筠孫韋金崋金)笑我老
翁何跼促當檐四顧雲盪胸七堰八門辨隈隩亂山晶
瑩朔氣凝萬井蕭摵炊煙矗胥江瀰瀰吹東風鱗次征
颿静相逐懷古擬葺滄浪亭開宴未踵香山躅下從别
院訪梅花真訝佳人在空谷黃昏雪急耐荒寒還走後
園看凍竹狂夫自笑老更狂有胸不貯塵十斛言歸路
出吳趨坊萬點華燈燦奪目
廬州張見陽太守以倪高士秋亭嘉樹圖見貽即
用畫上韻走筆答之
秋亭嘉樹氣蒼凉小幅摩挱向霽窗新寄雲煙勞太守
舊分雅俗說吳邦(江南以有無倪畫分雅俗)哦詩讀畫堪終日望遠
臨風悵隔江珍重篋中橅本在蕭疎手韻也無雙(見陽曾以)
(撫本贈余)
題袁中江小照兼送入長安
袁生江湖客氣吞江與湖好詩更好劒七尺昂藏軀誰
將片赫蹏貌出鬑鬑䰅長嘯竹林下捧劒隨童奴似此
熊豹姿寧終老菰蘆春風吹遊屐又欲入
帝都故人有延譽馬周當齊驅莫漫斫地歌但醉妖姬
罏
春日同葉公霖遊支硎華山五首
溪漲橋難越輕舠野岸停晴光迎瘦策曲徑入支硎馬
蹟侵苔碧(支公遺蹟)僧廬蔭竹青一翁年八十長嘯振巖扃
(謂公霖)
無復寒山主荒凉小宛居留雲空閣在卧礀老梅疎古
墓人誰到飛泉雪自如清詩傳祭酒吟罷一欷歔(吳梅村先)
(生有題趙凡夫丙舍詩)
春半法螺菴梅花蕊尚含幹盤驚戶牖香冷雜煙嵐看
竹憐幽夢(一僧題壁有竹深僧夢綠句)登樓作小參幾多飛動意還
向翠微探
石隙泉流逬松陰磬響傳峰圍深殿肅花覆斷牆妍初
地留
天藻(寺有詩御製)空山閟沼蓮所嗟三十載法席幾回遷(余初)
(遊華山時蘖菴主席繼之者為僧鑑今亦化去)
石佛巖邊坐千峰落照間未能邀月上聊此放歌還羇
旅又新歲煙波空舊灣一燈官閣下覓句似僧閒
婦翁葉司馬公(廷桂)為文文肅榜進士公從子公霖
偶來吳門於華山精舍遇一僧自言文肅族子也
公霖坐間因談文肅經筵進講春秋及爰立時奏
罷鎮守中官二事余慨然為賦二首
一老閒身一老僧空山解后揖紅藤通門子弟前朝話
共對梅花涕滿膺
文肅登朝有古風春秋大義講筵中觀軍容罷公閒住
信史還徵八十翁
虎丘看玉蘭二首
名花傳虎阜輪囷不知年爛漫春風裏憑陵玉樹前香
能尋小閣雪欲幛遥天共道今番盛沼溪簇畫船
花光滿幽谷苔色映高牆細雨一來灑空山不斷香佳
人曾對舞(用楊太真事)初地任持觴七字天隨句風流獨擅
場
久雨忽晴喜子湘心壁道人同日至援筆賦此
一春積雨徑生苔池館今晨霽色開高士青門行藥至
道人廬阜打包來禪牀吟筆須料理蟹舍漁莊好溯洄
莫問政成鐺腳否(唐河北三郡相鄰皆有善政號鐺腳刺史)山桃花下且銜
杯
自題八年前小照送開先寺方丈二首
看雲坐石西陂臾雙鬢依然歲月更今日披圖堪一笑
圖中為弟我為兄
鶴鳴峰下摩苔碣漱玉亭中聽瀑泉世出世間緣有在
且將小照寄開先
題尤悔菴萬峰探梅圖二首
昂藏海鶴鬭精神長嘯空山作好春真才子與老名士
又署新銜梅道人
八十老翁一壺酒梅花萬樹興飛揚香山句子取相贈
從此無多二十場
題述鹿軒詩二絶句王士禎
七十二峰充下陳漁洋一點具區濱胸吞雲夢君何
有郤對漁洋憶故人
燕寢凝香畫戟枝放衙花底鶴相隨羡君五字風流
甚實有文章替左司(白樂天詩敢有文章替左司)
西陂類稿卷十三
