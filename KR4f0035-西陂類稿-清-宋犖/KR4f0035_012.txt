西陂類稿卷十二
吏部尚書宋犖撰
廬山詩
壬申七月余自江右移節三吳放舟彭蠡抵南康
初十日謁白鹿洞禮成遂過三峽橋遊棲賢觀玉
淵潭明日經萬杉至開先坐漱玉亭觀瀑布就宿
寺中又明日登舟往返三日得古詩六章同遊者
南昌廣文楚材諸生涂居璁錢唐太學吳允嘉釋
宿應超淵寧都山人羅牧兒基筠族孫鈖凡九人
自我來豫章便結匡廬想顧為塵網羈不得掉頭往今
晨泊落星篷窗晴嵐盪巖厓擬攀躋懷抱輒蕭爽初途
背城闉肅然五老仰陂陀屢登陟耳畔清泉響小住傍
松根山疏時在掌鹿洞千年蹤絃誦欣吾黨行行促輿
夫樂地兼幽賞
洞古之國學肇興自南唐考亭昔主此垂訓何周詳適
際堯舜世大化九域翔
宸翰與
賜書照燭留山岡繄余沗秉鉞咫尺恒相望學規藉文
敬(余曾頒胡文敬學規)愧末親敷揚移鎮荷
新命來謁夫子堂諸生肅奔走特達咸圭璋勸勉亦云
切廪餼聊薄將(余置洞田少許)象山講義利令人泣霑裳大哉
子朱子錄取置座旁斯人不可見後學徒徬徨洞壑蘚
花積橋亭松風長欲去仍頓軛願此抽篇章
久曠山澤游冲襟欝以積出洞偕衲子展眺意良適溪攢
芋葉青籬綴豆花白村農遮道周兒童窺門隙酒漿競跪
進誰忍去爾廹俄驚三峽橋截磵卧千尺斷岸儼瞿塘奔
濤撼怪石亭午炎威熾橋下任投幘飇迴難久留更振崖
畔策玉淵得一竒深潭注寒碧葉落鳥應救中藏蛟龍宅
林際開寶坊鐘魚震幽僻講堂倍寂寥緬懷讀書客連蜷
雙桂樹攀條足晨夕解帶鎮山門佳話傳自昔我匪蘇楊儔
一笑踵其跡(楊文襄效坡公留玉帶於焦山余復繼楊留玉帶於此)題名倩山人顛米為辟
易須臾纖月明松抄翻宿翮呼酒勞徒侶流螢點絺綌
趁曉催遊伴竹輿嘔啞喧削壁望五乳隱隱辨寺門緣
壁出汲僧騰擲疑孤猿誰繼憨大師妙義闡風旛三歎
舍之去萬杉停短轅當逕排古礎驚竝石鼓捫法界啓
北宋丈室殊弘軒昭陵御筆失潁濱長句存香飯分一
盂杉影清心魂僧誇槐京字導我過荒園(寺後有槐京包帚書龍虎)
(字)俗書那足貴乃比璵與璠盤礴楓樹下嘯咏石上蹲
野翁笆籬外擁瞰頭如黿秋暑酷未退何時雨翻盆行
將挹飛瀑庶滌胸中煩
精藍首開先欲到心甚渴望見鶴鳴峰已覺俗韻割迨
至招隠橋一旦詩意豁千松夾道迎虯龍鬭空闊苕華
放翠蓋可玩不可掇路轉殿閣雄欲竝山嶻嶭紆迴軒
檻幽經營元宗末浮慕世外遊忍將民財括轉瞬幾滄
桑書臺蒙野葛石眼聰明泉留洗水精盋煌煌紀功碑
聲施何弘達嘉靖䜟良異觀者恒咄咄(王文成刻石在正德庚辰明年)
(世宗即位碑中有嘉靖我邦國語觀者異之)涪翁七佛偈顔柳受鞭撻墨本
舊已藏苔石今一抹披尋榛莽中何處萬雷聒西偏沿
磵脣引溜來活活忽入青玉峽竒勝千山奪絶壁瀑花
翻箭急雪色潑潭曲神物蟠靜對戒嗔喝移情海岸同
衣袂霑跳沫孤亭坐忘歸朝衫此回脫
月落潭上回入寺月仍見始知玉峽高直遮天之半(叶)
香臺敞宜步禪室靜堪戀老桂當簷盤美蔭周一院雪
公(雪嶠大師)遺額縣筆勢鍾張擅古秀奪華亭洵足光紺殿
解衣投繩牀聲送莎鷄亂(叶)炎官繖未收經旬苦揮汗
(叶)異哉今夕凉不待秋風薦空山氣候殊即次眠食便
曉起覓歸路不禁再三歎(叶)兹山燦往牒雲岫夙健羨
三日走山麓聊識匡君面何當謝圭組千峰探欲徧拾
松煮瀑水息我雙翮倦捨舟復登舟惆悵猿就檻(叶)回
頭眺黃巖飛淙掛匹練
述鹿軒詩
春日過靈巖元墓看梅同吳志上心壁道人兒至
六首
花事盛江南看宜蕊半含春風吹小艇遠岫送晴嵐野
店經行好精廬取次探提攜雙蠟屐謝客未應慚
千載吳宫蹟青山未陸沉廊空傳響屧臺聳罷調琴懷
抱江湖入登臨感慨深迢迢香逕在白鳥下波心
斜陽照山麓鼓枻向長河崦裏梅花放人家酒旆多溪
橋聊待月畫舫忽聞歌烟水迷濛際幽香幾陣過
小泊太湖尾高眠領衆香凌晨扶竹杖結伴入僧房仙
梵雲霄落宸遊磵壑光相思今一寫倚檻對漁洋(謂王)
(阮亭侍郎)
未嚼銅坑蕊還看隧道花(董潯陽墓)山瓢挹冰雪風袂罥槎
枒危石閒堪凭遊人靜不譁誰將補之筆貌取此幽葩
最是吾家山千林一望間淺深花遠近上下鳥綿蠻勝
友此為别(時志上還錢唐心壁還廬山)官衙仍獨還呼兒編蒲草將
句寫孱顔
(附)前題至
過雨梅花放春來得共探一江烟漠漠十里柳毿毿
胥口帆初掛横塘路舊諳不須山寺近出郭接晴嵐
硯山高不極亭午訪禪林磬響雲烟外湖明竹樹深
美人長寂寞霸業總銷沉小立空臺望春風憶鼔琴
落日下船去微風蕩碧波帆飛急於箭帶月泊山阿
漸覺梅花近時聞香氣過一尊村舍酒徙倚聽吳歌
太湖三萬頃遙望上漁梁一葉凌空闊千山接眇茫
松風喧急雨溪月冷鳴榔坐久回船卧梅花入夢香
晨興扶短策數里到山窪夾道竹千箇横門梅半花
漁洋浮翠靄梵唄出烟霞搔首空廊坐吟深日欲斜
吾家山畔望林壑倍幽閒春雪忽為海香風又一灣
夕陽花綽約歸路鳥綿蠻不淺登臨興誰當共往還
送心壁道人還廬山次邵子湘韻二首
送爾半塘上飄然廬阜歸肩挑桃竹杖身掛水田衣詩
有江行作帆同燕子飛到時春欲盡開遍野薔薇
我昔開先寺曾為竟曰遊看碑緣石磴覓句坐僧樓瀑
響晴疑雨山空夏亦秋却因贈别處惆悵桂叢幽
題吳孟舉黃葉村莊圖二首
黃葉村莊結夢思披圖略彴帶疎籬磵壑幽幽鎮相對
合教唱出菜花詩(孟舉有菜花詩)
溪堂高話者誰子風味裴王差不殊我亦西陂有别業
幾時放鴨入菰蘆
後園六絶句
官事自棼如我懷何容與斜日後園中閒關聽鳥語
牡丹故園種䰀鬌香鬟開(花名雕鬟輕醉)傳呼吏人至共我看
花來
阿段荷鍤來開畦花臺右老翁一飽餘小試種菜手
幾日春欲老空林新綠加乍驚殘雪在零落繡毬花
種藕向清池來看日幾帀新葉小如錢呼童打花鴨
西軒几席幽砌上苔㾗留焚香此獨坐偶似韋蘇州
(附)和前韻吳之振
舟車南北路出處慎所與高人有幽期披襟得深語
小草不知名繞砌當春開紛披遮老眼不看牡丹來
廿年種菜把策勲老圃右小詩儘波瀾讓公泉石手
昔人譜花事未蒙寵命加自公唫賞後品格竝瑒花
春半飛柳花小池萍匼帀為愛兩鴛鴦竹弓休打鴨
掃地靜焚香清風千載留擾擾彼何人鑄錯窮九州
秋日池上遣興六絶句
夭矯驚看龍掛湖漫天雨氣白糢糊(龍掛湖白糢糊吳中農諺也)桔
橰費盡千村力龜坼山田始一蘇
此日監門已繪圖忍教一雨便追呼比來枘鑿不稱意
獨遶清池數鴨雛
日過西軒始放衙厭聞鼉鼓戟門撾恤人悶悶渾無計
號作韋菴也不差(韋蘇州傳有悶悶恤人語)
荷花娟淨水平池疎柳空亭韻細颸坐久忽疑乘小艇
清香無際入西陂
每逢衲子喜追攀瓢笠何當遂我閒世外因緣知有在
北蘭書到又盤山(近得澹雪拙菴二公書)
肺病秋來劇可憐詩腸枯比旱時泉偶和故人池上句
坐殘清漏廢高眠(子湘亦有池上詩)
題王令貽垂竿小照二截句
幾株疎柳蘸清漪秋日柴門把釣時間放釣竿君會不
溪山滿眼恰催詩
老去烟波憶釣家曾攜笭箵上漁艖披圖大有西陂景
只少黏天白藕花
曉發句曲望茅山
于役全將俗韻消曉風殘月望來遙淒清行潦侵山脚
明滅輕烟界樹腰飯進老農新穫稻詩尋野店舊題橋
(余舊有經姊妹橋詩)茅君咫尺無由覿空挹晴嵐向碧霄
惠山紀遊寄子湘
毗陵掛颿得快風惠山迎人媚如許老夫遊興忽勃發
藤杖芒鞵勇可賈初從曲港破澄碧俄近招提聞粥鼓
入門鴨脚葉亂飛䬃䬃晴空來急雨蕭閒法界帶巖壑
抖擻冲襟絶塵土肅瞻祠宇憩杉逕(華孝子祠)爰探泉源歴
磵戸一泓古甃酌清泠香美應知勝牛乳竹爐遺製争
摩挲(爐為明初僧性海製王孟端諸公圖詠)鹿柴鄰園任容與(鄒園)荒寒僻
境難久留展眺東山趁亭午丹房禪室半荆榛獨有浮
圖峙今古九龍峯迥阻霄漢五里湖明辨洲渚微茫雲
外是具區聖姑毛公堪爾汝下山餘興不可遏别苑重
過瘦笻拄(秦園)良讌屢到嘉樹堂新構偏愛梅花塢即次
思欲委符節局促人間亦何苦還舟命酒寫所見回首
林巒幾延佇屬和好待青門翁定笑頽唐劔南語
(附)和前韻邵長蘅
九龍天上耕芝田月明下飲梁溪渚繞溪幻出九芙
蓉攫霧挐烟秀如許一龍弄珠吐清泠滑如雲母甘
勝乳山空有時響琴筑水遞處處走甖甒谷簾中泠
無定評第二之名獨千古子瞻一去六百年品題恨
少驚人語綿津先生宋夫子輟櫂幽探勇能賈籃輿
仄逕緣青蒼小隊朱旗隔山塢僧徒松下著袈裟薝
蔔林間叫鸚鵡鄒園秦園試遊屐山鳥山花共爾汝
還登絶頂望太湖天半一鈴鳴窣堵三萬六千頃銀
濤捲向硯凹灑秋雨新詩句句神骨清好與九峰鬭
眉嫵我家違山不百里竹榼芒鞵昔遊數五年不蹋
漪瀾堂雙脚却嫌涴塵土(蘇詩還將塵土足一蹋漪瀾堂)公詩玉局
行驂驔我媿秦黃失跬武龍頭菌蠢驚軒轅吟吻聲
悲空自苦老病况欲師維摩漸懴綺語劓應補山靈
丐我十笏閒擬向松菴聽粥鼓
題朱竹垞小長蘆圖卷遙和阮亭三首
誰寫水村圖蘆汀秋色冷詩翁脫帽來懷抱江湖永
愛此雨蓑烟笠相將更有佳兒我亦何時攜幼拏船直
入西陂
斜陽裊裊釣絲風蟹舍魚莊野岸通此際披圖心一洗
解人却憶米南宫(米有寶軸時開心一洗句)
寄題曹子清戸部楝亭三首(有序)
子清之尊人於白門使院手植楝樹數株綠隂紛
披可愛因結亭其間顔曰楝亭子清追念手澤屬
諸名人賦之詩盈帙矣未幾子清復移節白門十
年中父子相繼持節一時士大夫傳為盛事題詠
愈多予與子清雅相善也乃賦三截句以附諸公
之後云
燕山老桂蠧不青三槐堂前槐亦零惟有白門揀樹好
六朝山色一茅亭
婆娑老幹已成圍記得青青拱把時繞樹千迴清淚墮
楝亭可是峴山碑
楝亭好景白門稀楝亭新詩不敢揮只向誠齋乞一句
南風紫雪棟花飛(楊誠齋詩只怪南風吹紫雪不知屋角楝花飛)
題沈客子林屋山居圖
林屋知名第九天洞庭南望隔秋煙羨君獨占仙靈窟
采采琅花酌紫泉
尹山書酒間舉杯向余曰僕明年五十矣請從高
達夫五十學詩余聞而壯之口占以贈
有唐高達夫五十而學詩兹事傳說久人每艷稱之余
友和靖裔皎皎冰雪姿雄談耳熱後霜髥當肩披今年
四十九願效達夫為我聞君此語曠哉懷抱竒非同齷
齪子祇從流俗期朝吟花一朵暮吟酒一卮風騷供鞭
撻終以詩名垂始雖淪一尉旄節行可揮三吳山水窟
是處留清暉即目得詩本摹寫良所宜請君振高唱畢
願復奚疑
高江村詹事以乍浦秋鳥見貽兼索題句賦此答
之(鳥産海外似黃雀而大每冬風吹落乍浦屠康僖墓木上土人以竹竿黏取味最美當湖方物)
(也)
吳越食品風味饒當筵往往羅珍錯歲宴齋廚有餽遺
園官菜把嫌澹泊江村先生真好事方物遠貽資大嚼
乍浦秋鳥信一竒㼜甒泥封驚創獲(叶)書言此鳥產海
外朔風吹向屠墳落黏竿巧取送飲流腹腴項臠皆可
卻薦而後嘗美無度鬭箸小兒來霍霍欲證注疏失羽
毛但憐觜爪同鋒鍔輪囷不數刺毛鷹(亦吳中名產)肥澤殊
勝披綿雀深杯屢倒慰老饕燈下盤空剩糟粕新詩昨
始賦了哥(近同竹垞子湘賦秦吉了)險句今還續鐵脚(向於京邸有聯鐵脚句)
毋煩使者火急催此際枯腸幾迴索(叶)
(附)和前韻長蘅
十洲兩兩羽衣客帔裁黃雲稱身著誤隨罡風渡海
來化為小鳥翳林薄毰毸毛羽體披緜鸜鵒汝兄弟
黃雀茴香胡椒腹猶果艾而張羅遭急縳解衣遊戲
請入罋為築糟丘此間樂骨醉十日不願醒薦以雕
俎閒羹&KR0796;白泥紅印充餽遺不論江珍與海錯先生
鎖印官事閒掃地焚香坐簾閣詹事尺書扣戟門遣
百輩來佐匕酌開封十步鼻觀殊亟呼歡伯傾鑿落
鱟醬鰕鮓真婢才柿狸竹&KR1338;祇懷怍腐儒畜眼見未
曾官廚也似屠門嚼銀盤只愁放箸空詩債未怕隔
歲索三更吟作蒼蠅聲滑稽聊爾資嗢噱
和前韻高士竒
海壖屏跡無束絡土俗鄉風閒領略馬臯入夏壓網
多(當湖海捕有馬臯魚最美出重午前後不過半月家家烘腊供一歲之用兼以寄遠)秋鳥交
冬因風落温經近每絶羔烹(近年書經常累旬蔬食戒烹宰)盤饌惟
兹稱大嚼歲寒懷友思餽將妄謂小物味珍錯鹽炙
醬臡置雙瓶不學邯鄲五彩縛(孔叢子邯鄲民以正月日獻雀於趙王而)
(綴以五彩)尺素還述土人云此鳥產處隔蓬弱平時飛息
在三山飽食椒茴與芷若泠泠戲作御風行翮倦爭
栖望林壑乍浦東南灌木深脇翼羣投欣有託幸不
化蛤入大海何辭登俎供杯杓飢豐骨嫩饒腴滋色
非丹翠羽成削中曰花雞小鑽籬(土人云中者名花雞小曰鑽籬有三)
(種)山經埤雅堪恢廓廣平肝腸雖鐵石亦賦梅花粲
齒齶逼除却值公務閒官齋翛潔止琴鶴不緣麤野
鄙牛脣翻許吟詩美鹿藿長篇偉句氣奡兀遠走鮮
卑慰寥寞湖干年新人事斷書來展讀快以樂枉比
山平玉糝羹頓指筵前黃頷臛病䲭雙鳥本尋常昌
黎有詩高品格老髥妙詠我更妒好主嘉賓鬭竒作
(兼示邵子湘和詩)想見張燈甲煎時(來詩成於除夕)席上揮毫精且
博草堂歸後五逢春自守柴桑同尺蠖故人相信絶
干請往往郵詩叩鈴閣才盡江淹布絮無勉強摛詞
究貧薄(樂府蠻彛貧薄無所報詞)
好雨知時節
快哉好雨知時節入春三日隂雲結初聞淅瀝動官閣
旋見飄蕭遍林樾氣象定復兆豐登到手應多十斛麥
去歲正當六七月江南苦旱田龜坼長江之北魚大上
補救無能愧迂拙黃紙尺一天上來發賑蠲租此邦活
三冬以來雪又無顧瞻南畝憂方切歘忽雨師戒號令
東郊優渥桑麻茁繄余駑馬皂櫪中也得一飽藖與麧
後園峭蒨竹樹幽當階浸漬莓苔滑廵檐索笑樂何如
縞袂佳人對高潔泥濘尚爾阻遨頭懷抱翛然已巖穴
臨風載詠少陵詩快哉好雨知時節
早春過支硎趙凡夫丙舍用婁子柔訪凡夫韻
出遊趁新霽嚶嚶山鳥音篾舫繫野岸籃轝緣荒岑石
門歴曲折花塢窮幽深徵士高蹈流遺構傳至今松風
激天際彷彿聞清吟僧徒設茗供自昔君所歆梅開小
宛居想見此盍簪展墓芳草積隕涕浮雲隂載過千尺
雪灑然清人心
春日過韓慕廬學士支硎别業不值二首
攜得一雙屐來尋半畝園春風開小逕啼鳥靜高軒跡
喜支公接花同鄧尉繁林間留茗具何客此清言
主人不相見斜日獨淹留巢入雲烟結(園有雲烟巢)春廻㵎
壑幽折花應惜手藉草任科頭何日城南會聯吟願許
酬
(附)綿津先生探梅山中至荒園闕於陪從散人城
市使節山林深竊愧歎辱詩及之輙次奉答
韓菼
小逕不曾掃西莊鎖故園藥欄欹剩水蛛網綴層軒
忽滿春風坐而無騎吹繁野梅迎氣味相與澹忘言
林鴉低欲散花外小車留老樹人孤立斜陽山更幽
吟成雪苑句報與瀼西頭應訝如逋客移文幸許酬
贈太僕卿高公輓詩(高名天爵以建昌守殉難閩中)
烏石峰高穴貙虎赤狐跳踉黃狨舞血牙臠炙氣益麤
紅帕帓首錦纏股妖氛一夜連汀漳旴黎城邊波沸湯
太守弓刀夜乘障不識真卿作何狀七尺誓與孤城俱
變生肘腋誰周防(去聲)嗚呼南八真男兒壯士隱忍欲有
為不成死耳肯作賊銜䰅茹刃甘如飴璽書褒忠
主恩厚汗青煌煌行不朽顔舌段笏今有無杏山鐵漢
建昌守
題澹雪道人小照次子湘韻
扁舟一道人超然古尊宿斜陽泊斷岸靈籟響喬木何
人貌得之胸映澄江淥白鶴招不來閒雲伴幽獨
題韓慕廬閣學松溪洗研圖(禹尚基筆)
蒼虯挐煙上空碧千年古藤絡崩石清泉瀉珠跳的皪
誰歟松根坐秃幘儒林丈人文章伯小奚抱研弄潺湲
肩高於頂髻指天蠻溪石卵紫玉堅供以諸葛鼠䰅廷
珪烟何妨一揮百番玉版箋廣陵禹生真好手此畫此
人兩不朽我亦乞作西陂魚麥圖禹生禹生許我否
深淨軒落成用深淨字為韻二首
有池鄰庖湢委棄歲月深屏除小結構開軒臨碧潯古
柳忽生色怪石增嶇&KR0706;種荷荷有花種竹竹成隂何意
咫尺間渺然江湖心幸非池館華聊繼韋公吟
述鹿(軒名)稍荒僻來鶴(樓名)覽易竟惟有此軒中水石兩幽
映穿藻素鱗跳裛露紅糚靚勝友肯過從逍遙共觴詠
恍疑淥波村高卧謝朝請三復蓋公言庶幾得清淨
夏日池上為梅耦長孝廉題阮亭侍郎吟卷
池上幽幽得勝尋荷花窈窕竹隂森偶來深淨軒中坐
好把漁洋句子吟大海窅冥驚逝楫破窗風雨憶題襟
(余嘗撫元人破窗風雨四字贈阮亭)和歌剩有都官裔竝與勞人洗片心
夢女郎以畫蘭一朵索題口占二句醒戲成之
三湘一朵貌來幽綺閣深情未易酬堪笑鬢絲禪榻畔
又從前夢得風流
懷西湖次東坡原韻
西湖東南美遊眺多高賢白蘇兩寓公領略得其全繄
余愛山水出郭疾病捐譬彼蜂就蜜所性良由天盤山
與廬阜入手自往年西湖咫尺耳徒聞好事傳今夏六
月中緬想荷花鮮秋憐湖上峰娟秀縈雲烟何待段橋
畔桃柳爭芳妍晴空每矯首清夜或廢眠幾日冷泉亭
佳茗手自煎一枝老藤杖須趁腰脚便勝地如勝友堪
結歲暮緣鴨觜船易買已辦囊中錢
西陂類稿卷十二
