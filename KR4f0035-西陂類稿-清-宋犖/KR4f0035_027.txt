西陂類稿卷二十七
吏部尚書宋犖撰
雜著
漫堂說詩
詩者性情之所發三百篇離騷尚已漢魏高古不可驟
學元嘉永明以後綺麗是尚大雅寖衰獨唐人諸體咸
備鏗鍧軒昂為風雅極致顧篇什浩繁别裁不易高廷
禮品彙庶幾大觀廷禮又拔其尤者為正聲一編近代
庶常館課與文章正宗並誦習之蓋詩家之正軌也學
者從此入門趨向已定更盡覽品彙之全編考鏡三唐
之正變然後上則遡源於曹陸陶謝阮鮑六七名家又
探索於李杜大家以植其根柢下則汎濫於宋元明諸
家所謂取材富而用意新者不妨瀏覽以廣其波瀾發
其才氣久之源流洞然自有得於性之所近不必橅唐
不必橅古亦不必橅宋元明而吾之真詩觸境流出釋
氏所謂信手拈來莊子所謂螻蟻稊稗瓦甓無所不在
此之謂悟後境悟則隨吾興會所之漢魏亦可唐亦可
宋亦可不漢魏不唐不宋亦可無暇橅古人並無暇避
古人而詩候熟矣不則胸無定見隨波而靡譬一盲導
之於前羣盲隨之於後曰左曰右莫敢自必烏虖可哀
也已
明自嘉隆以後稱詩家皆諱言宋至舉以相訾謷故宋
人詩集庋閣不行近二十年來乃專尚宋詩至余友吳
孟舉宋詩鈔出幾於家有其書矣孟舉序云黜宋者曰
腐此未見宋詩也今之尊唐者目未及唐詩之全守嘉
隆間固陋之本陳陳相因千喙一倡乃所謂腐也又曰
嘉隆之謂唐唐之臭腐也宋人化之斯神竒矣蓋意主
捄弊立論不容不爾顧邇來學宋者遺其骨理而撏扯
其皮毛棄其精深而描摹其陋劣是今人之謂宋又宋
之臭腐而已誰為障狂瀾於既倒耶
李于鱗唐詩選境隘而辭膚大類已陳之芻狗至于專
尚尖新詭僻又似鬼窟中作活計皆無足取蓋詩道本
廣大而彼故狹小之詩道本靈通變化而彼故拘泥而
穿鑿之也近日王阮亭十種唐詩選與唐賢三昧集原
本司空表聖嚴滄浪緒論所謂言有盡而意無窮妙在
酸鹹之外者以此力挽尊宋祧唐之習良於風雅有裨
至於杜之海涵地負韓之鰲擲鯨呿尚有所未逮
古樂府音節久亡不可摹擬王(世貞)李(闕)雲間陳(子龍)李
(雯)諸子數十年墮入雲霧如禹偁石鼓妄欲執筆效之
良可軒渠少陵樂府以時事創新題如無家别新婚别
留花門諸作便成千古絶調後來張(籍)王(建)樂府樂天
之秦中吟皆有可採楊鐵厓咏史音節頗具頓挫李西
涯倣之便劣要當作古詩讀無煩規規學步也亡友顧
赤方(景星)擅長此體余最好之
五言古漢魏晉宋名篇甚夥獨蘇李十九首另為一派
阮亭云如無縫天衣後之作者求之鍼縷襞積之間非
愚則妄誠哉知言阮嗣宗咏懷陳子昂感遇李太白古
風韋蘇州擬古皆得十九首遺意于鱗云唐無古詩而
有其古詩彼厪以蘇李十九首為古詩耳然則子昂太
白諸公非古詩乎余意歴代五古各有擅場不第唐之
王孟韋柳即宋之蘇(軾)黃(庭堅)梅(堯臣)陸(游)要是斐然而必
以少陵為歸墟昔人詩評杜工部如周公制作後世莫
能擬議蓋篤論也至杜之北征咏懷韓之南山諸大篇
尤宜熟誦以開拓其心胸
七言古詩上下千百年定當推少陵為第一蓋天地元
氣之奥至少陵而盡發之允為集大成之聖子美自許
沈鬱頓挫掣鯨碧海退之稱其光燄萬丈介甫稱其疾
徐縱横無施不可孫僅亦稱其馳驟怪駭開闔雷電合
諸家之論施之七古尤屬定評後來學杜者昌黎子瞻
魯直放翁裕之(元好問)各自成家而余於子瞻彌覺神契
豈所謂來自華嚴境中者余亦有少夙緣耶初唐之長
安古意帝京篇已屬陳言無煩效矉何大復序明月篇
謂初唐四子之作往往可歌反在少陵之上此未嘗槩
七言之正變而言之不足為典要也
律詩盛於唐而五言律為尢盛神龍以後陳(子昂)杜(審言)沈
宋開其先李杜高岑王孟諸家繼起卓然名家子美變
化尢高在牝牡驪黃之外降而錢劉韋(應物)郞(士元)清辭妙
句令人一唱三歎即晩唐刻畫景物之作亦足怡閒情
而發幽思始信四十字為唐人絶調宋元明非無佳作
莫能出此範圍矣
初唐王楊盧駱倡為排律陳杜沈宋繼之大約侍從遊
宴應制之篇居多所稱臺閣體也雖風容色澤競相誇
勝未免數見不鮮品彙以太白摩詰揭為正宗錢起劉
長卿錄為接武均之不愧當家晩唐李義山刻意學杜
亦是精麗若夫渾涵汪茫千彙萬狀惟少陵一人而已
上韋左相贈哥舒翰謁先主廟等篇雄渾悲壯譬諸泰
岱滄溟高深無際品彙推為大家諒哉後來元白儘多
長篇去之霄壤
世之稱詩者易言律尢易言七言律每見投贈行卷七
律居半不知此體在諸體中最難工品彙推尊盛唐未
嘗不當至王李七子而濫矣後人起而闢之然等之自
鄶也自後雲間諸家又出奴入主迄無定評平心而論
初唐如花始苞英華未鬯盛唐王維李頎岑參諸公聲
調氣格種種超越允為正宗中晩之錢劉李(義山)劉(滄)亦
悠揚婉麗渢渢乎雅人之致義山造意幽邃感人尢深
學者皆宜尋味獨少陵包三唐該正變為廣大教化主
生平瓣香實在此公惜未能闚其閫閾東坡云天下幾
人學杜甫誰得其皮與其骨然不敢以難而謝之學杜
有得即學蘇學陸無乎不可
五言絶句起自古樂府至唐而盛李白崔國輔號為擅
場王維裴迪輞川倡和開後來門逕不少錢劉韋柳古
淡清逸多神來之句所謂好詩必是拾得也歴代佳什
往往而有要之詞簡而味長正難率意措手六言作者
寥寥摩詰文房偶一為之不過詩人之餘技耳
詩至唐人七言絶句盡善盡美自帝王公卿名流方外
以及婦人女子佳作纍纍取而諷之往往令人情移迴
環含咀不能自已此真風騷之遺響也洪容齋萬首唐
人絶句編輯最廣足資吟咏大抵各體有初盛中晩之
别而三唐七絶並堪不朽太白龍標絶倫逸羣龍標更
有詩天子之號楊升菴云龍標絶句無一篇不佳良然
少陵别是一體殊不易學宋元以後頗有名篇較之唐
人總隔一塵在
唐以後詩𣲖歴宋元明至今略可指數宋初晏殊錢惟
演楊億號西崑體仁宗時歐陽修梅堯臣蘇舜欽謂之
歐梅亦稱蘇梅諸君多學杜韓王安石稍後亦學杜韓
神宗時蘇軾黃庭堅謂之蘇黃又黃與晁補之張耒陳
師道秦觀李廌稱蘇門六君子庭堅别開江西詩派為
江西初祖南渡後陸游學杜蘇號為大宗又有范成大
尢袤陳與義劉克莊諸人大槩杜蘇之支分派别也其
後有江湖四靈徐照翁卷等專攻晩唐五言益卑卑不
足道金初以蔡松年吳激為首世稱蔡吳體後則趙秉
文黨懷英為巨擘元好問集其成其後諸家俱學大
蘇元初襲金源派以好問為大宗其後則稱虞(集)楊
(載)范(梈)揭(奚斯)元末楊維禎李孝光吳萊為之冠前如
趙孟頫郝經後如薩都剌倪瓚皆有可觀明初四家
稱高(唘)楊(基)張(羽)徐(賁)而高為之冠成弘間李東陽
雄張壇坫迨李夢陽出而詩學大振何景明和之邊
貢徐楨卿羽翼之亦稱四傑又與王廷相康海王九
思稱七子正嘉間又有高叔嗣薛蕙皇甫氏兄弟稍
變其體嘉隆間李攀龍出王世貞和之吳國倫徐中
行宗臣謝榛梁有譽羽翼之稱後七子此後詩派總
雜一變於袁宏道風流漸薄矣再變於陳子龍其流
别大槩如此
余年十二即奉先文康庭訓從事聲律旋入侍
禁闥側身屬車豹尾間此道便棄後歸故園之日追隨
吾鄉前輩諸君分題拈韻篇什遂多迨筮仕黃州官衙岑
寂頗究心詩學然初接王李之餘波後守三唐之成法於
古人精意毫未窺見康熙壬子癸丑間屢入長安與海
内名宿尊酒細論又闌入宋人畛域所謂旗東亦東旗
西亦西猶之乎學王李學三唐也庚申虔州返命舟泊
鄱湖月夜望匡廬與兒至作詩話忽有所得阮亭侍郞
序余西山詩云黃州以前守而未化虔州以後每變愈
上余愧未敢當足見此道自有實證放翁論詩長句云
我昔學詩未有得殘餘未免從人乞力孱氣餒心自知
妄取虛名有慙色末云詩家三昧忽見前屈賈在眼元
歴歴天機雲錦用在我翦裁妙處非刀尺殆先我而言
之矣年來平江使院與老友邵青門(長蘅)晨夕揚扢方思
就所已造廣所未能而老已冉冉至念之三歎戊寅長
夏兒致筠心豔父兄倡和之樂欲請學詩因書此說付
之並記余學詩崖略於末
端硯銘
紫雲一割訝昌谷形或不足德維淑高文載攄光四燭
綿津山人永寶蓄
栗以温截雲根文之門
斸山骨巖之窟烟以靡穎不齕吐皇墳於世世(叶)下巖
蕉葉歊浮雲益毫起墨海嶽云
巖之腴截諸下理維縝製斯雅墨一著不相舍光燄萬
丈由此寫又奚取乎銅雀之古瓦
體純德厚君子所守
羚羊之峽抉閟藏雲日輝映爛天章永寶用之文字祥
方竹杖銘
直以方曰余襄山水適其適奚拘拘乎朝國鄕
㯶竹杖銘
勁骨揭堅光發與周旋免顛蹷
怪石贊
齊安怪石名天下自蘇子瞻始余寓黃年餘遍求不可
得所謂聚寶山者斷嶺頽岡纍纍皆粗石幾令子瞻之
言不信今歲秋友人以石餉者屢矣較文辨色得十有
六枚甚可寶翫始信子瞻怪石供非虛語也爰置晶盤
注以泉水各即其形象名之而繫以贊時康熙四年九
月一日也
其一圓透徑寸色黃白上有紅文鋒稜如翦因
名宜春勝贊曰
人日有俗作宜春勝維此文石翦綵之賸繪畫莫及光
彩照乘爰置雪堂發我清興
其二如紫菱有僧默坐蒲團凝然在望其逹摩
壁上影乎因名逹摩影贊曰
逹摩面壁影在嵩少胡為此石端然含照不起不滅孰
擬孰貌稽首皈依淵乎微妙
其三如菱而小上淡墨色裹肉其内下紫色瑩
澈白文縷縷眉目宛然與鴛鴦無異旁有一卵
以翼覆之是名紫鴛覆卵贊曰
文禽斂翼在河之干爰覆其卵相彼流湍誰賦畀爾蔚
然可觀采之山麓薦之晶盤
其四類棗而匾色白内含碧草數莖如寒潭秋
藻因以名贊曰
霜飛木落秋水澄清數莖翠藻潭底縱横維兹景物造
化之妙三伏炎蒸於焉攸好
其五為紅蜀錦大如栗文彩如織贊曰
爰有紅錦其色斒斕不出蜀道乃在寶山薄言采采濯
以潺湲文章之瑞發此瓌觀
其六如紅豆内圓光隱隱非朱霞籠月而何贊
曰
赤城霞氣薄暮瀰天中含片月既潔且圓盤中一覿緬
彼列仙挹浮丘袖拍洪厓肩
其七為鬼面石大如指頂色紅白贊曰
鬼固無形何有於面亦既有之藉石以見瞪目張脣誰
為爾撰選怪探竒高齋永薦
其八則玉貝葉也以淡墨包深紫色類鴛鴦石
上有白玉貝葉亦一竒觀贊曰
念彼梵文實維貝葉與此頑石迥然無涉誰謂無涉淵
乎其淵斯焉可悟奚事陳編
其九匾小色白三星在列是為三台象贊曰
三台維六名取其半煜煜星文兩兩同煥影入斯石光
彩燦爛以三代六供我把翫
其十圓而白形同芡實雙眸炯然豈是白眼看
世人耶名雙白眼贊曰
人有白眼維石亦然聊復爾爾高致堪憐人之白眼可
轉為青石之不轉豈曰無靈
其十一曰紅蝦蟇造物之狡獪固如是哉何其
宛相肖也贊曰
蠢然一物名曰蝦蟇出入蒲葦鳴聒泥沙在彼可憎在
此可嘉玉形丹色頫首無譁
其十二青黃二色形類碁子有鸜鵒眼一因名
贊曰
端溪之良曰鸜鵒眼兹石信美實維楚產足見造物好
醜無限人為地囿對之慙赧
其十三與紅蝦蟇相伯仲眼差小而口甚分明
背有紅點曰玉蟾蠩文之也贊曰
抱朴子曰壽矣蟾蠩三千餘歲頷有丹書高高者月亦
號蟾光風清露白素彩飄揚斯石玉色非雕非刻光不
經天寶堪華國
其十四匾小而長彷彿乎美人之肌膚有瘢殷
然可愛或曰此楊妃瘢也因名贊曰
盤中有石如肌如膚桃花一片點綴堪娱何以象之曰
楊妃瘢房帷妖豔作如是觀
其十五大如松子青色白點光比貓睛因名埒
貓睛贊曰
首飾之珍有曰貓睛維其似之迺錫嘉名今此片石實
與之衡晶熒閃鑠埒彼瓊英
其十六則諸石之殿也棗形冰色上下白點二
儼然冰天皓月影在地上是名冰天月贊曰
歲云暮矣滿目冰霜中宵皓魄千里流光一月一影兩
兩相望誰貌此景維石之良效周生術作袖中藏
昔蘇公於赤壁有前後賦而怪石亦有前後供顧世
皆豔稱赤壁怪石則微之不知赤壁特石之大者耳
其斜仄蠢頑較怪石之玲瓏藻繢不敵也自兩賦既
成飾仄斜以虯龍被蠢頑以虎豹又復點綴江山風
月羽鶴飛仙曹劉周郞戰爭之槩以增其氣勢而後
赤壁之石乃大異若怪石供不過一時贈答游戲及
之耳宜其不能與赤壁争豔而有待於牧仲先生之
揚發也讀諸贊其象形切其取類竒其撰述古其斑
剝奥幻如石鼓岣嶁亦如靈均天問昔干寶記搜神
人謂鬼之董狐若斯贊即謂石之董狐可也今而後
玲瓏藻繢者之真面目乃出而赤壁不得專美於黃
矣良因有所感矣自有宇宙即有此山有此山即有
此石何以湮晦數千年至蘇公而始蒙一盼幸已閱
數百年而又得先生大加拂拭文以青黃然則凡物
苟有其質含光隱耀終不能自晦而至於知己之前
快遭逢而感遇合者又不獨此纍纍片石也黃安張
良跋
怪石詩用東坡石鼓歌韻為牧仲先生賦
原
䫇蘇好事天下無誰其匹者商丘叟遊蹤宦跡髣髴
同夙昔剖符楚黃走赤壁賦處頻繫舟怪石供文常
挂口陶潛自謂羲皇人何論但距千年後叟蓄怪石
費檢搜剔麤取精十棄九竒章品第分甲丙君平占
辨識井柳十六應真幻化身偶然遊戲下南斗大如
鵠卵細如丸圓如指螺曲如肘或丹如霞皓如月或
紫如菱碧如莠或如胡僧鬼面儕或如玉蜍蝦蟇友
宜春翦勝錦脱梭鸜鵒睛殽鴛覆榖荆關畫筆亞化
工鍾張書學失蝌蚪一雙眼白世無才三垣星黃國
有耉摩肌索瘢劇惜憐伺鼠射眸疇指嗾疑從滄海
數珊珠恍謁閟宫覩罇卣即非真賞亦色飛那能具
目甘同瞍祖龍鞭笞剩璅碎大禹刻削落岣嶁養以
聖水光綽騰貯以晶柈影無厚老蘇之後此發竒可
笑宦遊多某某神工鬼斧雕斲艱輕易豈為俗子有
山巔水涯韜精英不忍衣冠辱鞭杻翔燕成羊理不
誣須臾白衣變蒼狗窈冥晦遯留待今此石此人遇
非偶焦先鐺内嘗療饑米芾褏中應頫首即逢周客
莫借觀未得蜀桐休擊掊測公珍之逾大貝心縱涎
饞難乞取公也素負好古癖自笑多生一宿垢我謂
廉吏嗜頗均不見當時鬱林守高致超超果足竒矧
有贊語垂不朽噫吁嗟乎兼金良璧敢終保世更何
物如石壽
友人像贊
煙霞之侣松鶴之形蕭蕭白髮謖謖清風(叶)其子瞻所
謂無問無答如意自横者乎是則髣髴乎天竺之古先
生
漫堂墨品
余性嗜墨向於黃州得三十六丸詳張長人所撰
雪堂墨品距今康熙甲子已十四年矣暇日檢笥
中所續得又三十四丸辨而記之曰漫堂墨品
止雲館寫經墨一面方氏珍藏兩旁彦成專製萬歷丁
未明一元造上漱金字嵌珠重四錢一分
寥天一下畫一主人方印一面汪伯玉銘建元墨旁辛
丑字重二錢一分
草玄亭墨旁庚戌吳汝修製楷書一面雙螭嵌珠上倒
香字小圓印漱金重二錢三分
龍香劑說虎齋藏上有庚戌字灑金嵌珠重三錢一分
龍香劑一面十笏齋篆書兩旁萬歷甲辰年歙吳康虞
造行楷重四錢五分
墨皇一面汪儒仲藏於快雪樓上己未字楷書重一錢
七分
方于魯瑞元極品漆成斷文重七錢五分
玄蟬露一面精一齋藏上辛亥楷書漱金重二錢四分
來喜閣製墨下覺我方印萬歷己未楷書墨首兩面盤
螭如古碑重一錢三分
九玄三極一面建元二字楷書式甚竒古重一錢八分
羲蒼篆墨紱麟齋藏篆書歙方于魯倣易水法造楷書
一面龍文子封氏督製小字漱金嵌珠重四錢二分
玄元靈氣下程幼博方印一面程大約銘上庚戌字旁
君房氏三半字薄甚重二錢一分
觀妙齋墨一面吳肇一製旁萬歷壬子楷書漱金嵌珠
重二錢四分
玄玉一面吳雲卿珍藏八分書重三錢六分
青藜光一面藴真閣藏歙方林宗製上為朱太史先生
珍賞上下雲頭方印林宗二字重四錢六分
空賞齋墨楷書漱金上嵌珠重二錢三分
祝彥輔九玄三極楷書邊微高重二錢一分
圅一墨下尚友齋印一面曹和初製重一錢七分
玄精一面閒道人三字八分書下東岡印落花流水其
金重二錢
寥天一一面吳玄象監製楷書其下作雲頭重二錢二
分
雙渟化光一面朱一涵銘八分書漱金漆邊重九錢二
分
爽閣墨一面壬戌大年氏藏灑金圓而扁闊一寸長倍
之重三錢六分
虛白齋墨一面壬戌年製行書灑金線邊上圓重四錢
二分
吳大年倣李法一面水華居珍藏上壬戌二字漱金線
籩重二錢八分
野絃堂藏墨一面崇禎元年楷書圓印有家字方印浚
明字重二錢一分
延陵吳元養墨篆書旁崇禎年造楷書鎮紙式重一錢
四分以上二十六笏得之遼左張秀升氏秀升曾為
新安太守
大圓墨一池春綠四行書字一面盤螭戲水上旁小華
逸史又水雲居製楷書重一兩五錢五分以粤紗易之
米編修紫來
極品墨半笏下隸書不全一面海陽草書字當是邵格
之製重五錢二分
當朝一品墨半笏花邊一面仙人吹簫立于首重五錢
二分右二墨從子静姪得之莊敏公舊物也
文嵩友墨隸書下葉向榮珍藏向榮小印一面壯丹雙
鳳旁萬歷丙辰年造上大千氏楷書宣城袁士旦贈重
三錢八分
赤水珠兩面雙螭盤繞旁柔翰齋三篆書上有小銅環
係新安程山尊扇頭物解贈重二錢
玄芝墨壽星文一面楷書銘舊為漢陽熊次侯太史贈
存實兄奪去今只存一段復從子静得之重四錢二分
玄璧下程氏君房印一面盤螭上妙品字漆色如新麻
城劉子貞贈重九錢
吳去塵墨一面太極圖一面百子文上盤螭紐旁去塵
監製小字亦山尊贈重一錢二分
漫堂續墨品
康熙甲子余撰漫堂墨品迄今庚寅又二十有七
年所得佳墨計六十五笏雖不及子瞻之七十枚
亦足見余隃麋之好老而不衰與世人所嗜迥别
編次漫堂續墨品成書數語於卷首
大圓墨一面隸書玄精字下楷書古歙玉泉孫瑞卿識
一面篆書銘霞城山中製重五兩九錢質如漆斑剝陸
離似太學石鼓康熙乙丑得之盧龍塞上為續墨品之
冠
方正牛舌墨一兩面正書一新安方正一上品清烟重
三錢八分為維揚查梅壑贈
羅小華龍柱墨二一重一兩九錢頂上環書明乙卯小
華山人製一重一兩八錢四分上圓印篆龍涎香墨字
雙鳳柱墨半笏上圓印篆小華山人字重一兩三錢
腰子樣墨一重八錢一分一面螭虎一面行書華道人
造兩旁細書一嘉靖乙卯一通天香墨
墨一笏重三錢楷書華道人三字有異彩
程氏圭形墨一重八錢三分一面小飛龍一面草書為
龍為光殿天子邦兩旁細字一玄賓館珍藏一程君房
製
方氏墨半笏兩面楷書一大紫重玄一方于魯畫一墨
重五錢四分
墨一笏兩面篆書一壽萱堂一(闕)大年氏重二錢六分
吳鴻漸漱金墨一腰子樣一面雲螭一面篆書青麟髓
三字下楷書又玄室藏又小楷書海陽桑林季子鴻漸
監製萬歷庚戌重九錢四分
金墨一笏重三錢六分一面立麋上行書隃麋宗三字
一面行書銘今王有命曰記功宗顓頊之臣惟爾是崇
趙嗣芳旁有鄣山余廷登倣古楷字以上十種得之
金陵舊家
龍柱墨一重一兩四錢四分有一柱擎天篆字古甚必
華道人舊物
盤螭小柱墨一旁楷書鹿角膠三字頂上環書介圃吳
龍媒製重二錢四分以上二種為家人無意得之
墨一截一面飛龍在天萬國咸寧隸書字一面龍文不
不知為誰氏製重六錢西陵吳志上贈
方墨一重六錢八分一面金螭一面上截小道士執笏
如蠅兩旁極品墨精四字下截細楷書唐玄宗見墨上
有小道士呼萬歲曰臣墨精也夫墨何至於幻化物各
有極極則神(闕)耳某所(闕)無亦墨精者歟吳世賢製
頂上高(闕)一片類蓮瓣式最竒古舊藏吉安太守羅君
處今歸余
華亭錢介維貽墨一截一面篆書九子祝一面隸書文
台僊珍藏一旁篆書大明崇禎年一旁楷書去塵吳拭
督煉重四錢六分
方氏墨一重二錢闊邊其面楷書寥天一字畫一主人
印其幕楷書輕則豨也膏清則麋也角玄德非馨太沖
惟莫汪伯玉銘建元墨旁方于魯製上乙未字俱小楷
方氏墨一重四錢一分遍鋌凸起仙樂天花兩面有天
寶香方干魯製字上寥天一字俱小楷
又一鋌方林宗製幕楷書此四字面楷書逸品寥天一
字玄覽堂印旁細楷乙未年字重四錢四分
君房氏玄元靈氣贗品最夥此鋌渾涵中迸出精堅之
色可隔囊揣識之重四錢二分欵恒見不具述
有名玄砥者面篆書凹字塗金幕楷書祁陽汪氏宜中
珍藏上與旁細注戊寅敬如監製字重三錢四分
將磨子墨一鋌重四錢其陽(闕)字又題(闕)威製於
具軒隂銘曰未然者輕清已然者渾樸計自今而後有
事乎追琢亦楷字漱金
漱金羲倉篆墨重四錢六分面凸起八卦崇禎己巳方
子封按易水法製建元于魯二小章幕凸起倉頡篆其
旁一為易水歙山中原文獻翰香子封二小章一為快
雪齋墨癖勒欵堯之小章
紫雪百昌佳品也面有玄枵之精元始之液九轉百煉
神明紫雪吳百昌銘幕有吳玄象監製上壬戌字俱精
楷重三錢八分以上八種得之靳熊封郡丞熊封舊
宰歙辨墨稱具眼所贈固不凡
君房牛舌墨重三兩五錢遍鋌行行雲紋兩面楷字一
君房士芳製一萬歷甲辰年又横書寥天一三小字綾
囊一面朱印寥天一字下玄室圓章寶墨齋方章一面
幼博藏墨長記下銘云我墨百年可化為金易傳者法
難傳者心寶之藏之為汝實深世世相傳振起纓簪歲
戊寅查梅壑八十有四臨終馳贈余為近得苐一墨
墨一圓一面凸起作狻猊盤卧形丹碧塗金一面少凹
行書古狻猊墨篆書方于魯製重一兩一錢五分最精
古
深柳讀書堂墨一鋌重三錢二分其面楷書堂名吳羽
吉造右二墨從金陵市上購得之
(缺)
龍紋柱墨一段重七錢望而知為華道人物
方于魯畫一墨一面楷書此六字一面楷書寥天一字
牛舌式重五錢七分精光迸出右二種得之吳郡朱
廣文端時戊寅除夕前二日
牛舌墨一片重一錢七分無題字磨去十之九矣光可
鑑物當是方程佳製此墨並下二墨皆金陵朱生廷柏
為余壽
牛舌塗金墨一重三錢六分一面雙螭中凸起三直線
一面楷書倣宣和法製上圖章一莫能辨
小素方墨一一旁如道人墨一旁葉玄卿製上最上乘
俱楷字重二錢
康熙己卯秋冬之際往來白門䢴溝購舊墨十餘種拔
其尢七笏入袐笈一為南嶽衡山墨重七兩五錢一面
山圖一面温陵楊道賓楷書題贊上有萬歷壬寅程幼
博墨旁有君房聘衮監製字墨苑中上品也
八角墨一重四兩兩面馬麟(闕)塗金題(闕)圖求駿馬
驚代得麒麟句不辨為誰
方于魯畫一墨瑞元妙品也有玄暢樓圖章重八錢
君房氏寫經墨一為玄元靈氣重六錢五分
寥天一一背有程君房製旁有甲子字重七錢
非烟墨一隸書有還樸齋圖章背有程君房製楷字重
三錢五分
松圓墨精一背題百年如石一點如漆旁程甫之製皆
詩老手跡也重四錢
于魯載弄之璋墨重一兩五錢
牛舌墨一君房士芳製式與梅壑所贈同但差小耳重
七錢
青麟髓牛舌墨一水中雙螭重三錢八分于魯世寶
漱金落花流水墨二笏各重二錢五分辛亥吳廣微製
菉筠軒寶藏
碧松烟半笏吳懋循製重一錢二分以上五種得之
庚辰辛巳兩年不記為誰氏贈矣
丹陽賀氏墨名最著萬歷朝有名學仁者字知忍官中
翰以子世壽貴贈宫保學仁與兄孝廉學禮皆有墨癖
所製以髻珠為最他松潤雲香次之今絶不可得康熙
壬午四月孝廉之元孫今孝廉洪道以其家藏髻珠墨
一段松潤雲香墨二笏相贈髻珠缺三之一重五錢一
面雙樹齋三大字萬歷壬辰年造六小字一面知忍氏
監製五字雖磨之少濃而古色如圭璧最堪把翫松潤
雲香大者重四錢二分一面松潤雲香四篆字下吉雲
居珍藏方印一面丁雲鵬畫松雲有南羽小印其小者
重二錢三分一面松潤雲香四篆字一面吉雲居倣小
華逸史八楷字二種皆學禮製亦方程之流亞也
癸未十一月舟過淮隂晤朱生廷柏贈我小華柱墨一
重一兩九錢單螭盤繞頂上有華道人墨香林館製字
君房蟠桃核墨一重四錢甲申正月維揚郭生元釪為
余壽
六月朔宿遷徐孝廉用錫贈余賀墨一笏重四錢一面
行書李法二大字一面雙螭上倒用香字小圓印一旁
行書萬歷丙午汪仲嘉造一旁行書龍香劑用錫為兒
至北闈同門友
玄元靈氣塗金墨其幕程君房製俱楷字重四錢五分
髻珠一腰子樣塗漆下妙有樓世寶墨皆篆字旁萬歷
戊戌吳右千製小行書重二錢八分
又腰子樣青麟髓一重二錢二分下如如室珍藏篆書
又楷書萬歷甲辰歙方于魯造承郁小長印一面雲螭
玄圭一篆文幕有研露軒寶藏墨豐千吳嗣宗倣廷珪
法式楷字重二錢四分亦腰子樣右四種為笪江上
在辛松子閣中物從其孫得之不記為何時
西陂類稿卷二十七
