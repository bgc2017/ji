西陂類稿卷六
吏部尚書宋犖撰
續都官草
席上送袁士旦還蕪湖同朱悔人洪昉思賦二首
寒宵樽酒送將歸霜月朧朧照掩扉明發江鄉尋舊隠
一間茅屋傍蟂磯
梅花香冷下風簾對此翻將客思添多少故人裁别賦
消魂今夜過江淹
冬夜示弟介山兒至用放翁同子坦子聿遊湖中
諸山韻
曠懷託張融我屋儼舴艋案頭仇沼石崒嵂作峰嶺休
日歲云暮小憩無人境側身望故園南湖渺千頃拍波
羡鳬鴨漸樂春晝永未遂汗漫遊聊得塵鞿屏觀梅設
茗宴遠汲天壇井地爐添榾柮念此幽花冷骨肉共情
話壁閃孤燈影空階積殘雪中夜光炯炯清詩和放翁
工拙心自領置筆落二毛還期踐箕潁
東坡先生畫竹歌
我家畫竹亦云夥昔有與可今東坡到眼素練不三尺
琅玕幾个臨滄波疎枝密葉總生動荒汀一抹蒼煙多
根下竒石得位置遺籜滿地蒙青莎金山老衲(佛印)舊題
句荆公振筆來和歌詩清字瘦畫增重四角朱印森遮
羅憶䫇道場寫風篠掀舞之勢曾自哦醉墨吐作蒼蒼
石涪翁擊節無差訛千秋妙跡落吾手寶惜豈啻隋珠
過堂上忽闢梁王圃清陰一片堪婆娑竟須散髮尋畫
去緇塵十丈奈我何
白鸚鵡
竒禽寧竝隴頭看南海攜來雪色寒珠樹流音藏縞袂
雕籠刷羽側黃冠殷勤妃子呼娘舊刻畫王維作賦難
鎮日依然紅豆飼誰教言語凭朱闌(舊為亡妾薛娘所養)
歲暮絶句八首
捷書萬里奏明光吳濞餘氛掃夜郎
詔下金雞恩似海西曹三日縱囚忙
松聲不敵市聲譁古寺迴廊百貨奢一樹蠟梅開磬口
他鄉還買故園花
石塘新稻雪翻匙北海鰉魚斫玉脂更有老饕堪賦處
熊肪和蜜貯宣瓷
雕弓羽箭拜
天家曾獵甘泉遂
翠華老冉冉來懷抱改焚香掃地是生涯
蟹爪樹枝看郭畫藏經紙色辨宣爐漫言好事囊羞澀
明歲新捐宦戶租
不分輕霜上鬢絲逼除風景羡兒嬉黃昏燈火仍多事
遍和鄰翁歲暮詩
莫為廉吏世争談大厦誰知要杞楠不信但看于定國
承
恩制府又江南
令弟公車早著鞭中男詩句效斜川提攜不淺天涯興
况是昇平獻頌年
熊肪
猛獸曾占吉夢來深膏截出色皚皚人傳方法調蜂蜜
品愛珍竒過豹胎映燭共誇和氏璧摛文誰並孝威才
盤餐點綴三冬候一片霑脣酒一杯
同弟介山兒至守歲用放翁夜聞湖中漁歌韻
堂上煜煜然松明千家爆竹同一聲地爐暄暖共守歲
門帖爛漫香煙縈嗟余幾年逢此夕風雪僵卧長安城
天涯骨肉今在眼有酒奚用琵琶筝中夜盤餐逮僮僕
勞以大斗談鄕情行騎瘦馬謁閶闔干戈纔罷滇南征
太史正議
郊廟樂鳳來阿閣卿雲横座右忽覩浯溪頌愧無此筆
歌昇平
過永慶寺懷文然道人(道人閉關三十餘年本朝定鼎三&KR1398;役始知)
小别二十年依然磬聲冷不見白頭僧閒階踏松影
題沈石田畫册次韻十二首
一曲溪山興不疎幽人自惜愛吾廬韓公曾取莊騷配
把讀應知是此書(韓公論文嘗以騷配莊)
參差竹樹短牆遮有客來尋溪友家恰似放翁居蜀日
頻拖藤杖訪梅花
草堂幽絶似成都几席何妨即五湖鎮日詩翁相對坐
桐陰滿地角巾烏
杖策迴溪上雲山許獨知斜川有高詠想見義熙時
兩岸蒼煙暮靄一江細雨斜風波上輕鷗迥白林間古
寺微紅
風柳捎船水作鱗網來白小色如銀何須高卧幽窗下
始號羲皇以上人
水蹙鞾紋瀲灩清長林巨壑送猿聲依然敷淺原中見
觸迕篷窗夜咏情
叢篁臨水碧老桕點霜新破帽攜琴叟前村訪酒民
羡爾高人作意遊松間磐石任淹留清琴橫膝渾忘弄
坐看飛泉百道流
湖山入手是樵漁艇子遥尋水竹居斷岸空林堪小泊
樹根還讀道元書
江村籬落接平沙野菊斑斑欲放花更愛一天好秋色
爛紅楓葉作朝霞
野岸梅花雪滿條空江風色晩蕭蕭漁翁詩思清寒甚
誰寄燒春一癭瓢
春日紀事二首
祈榖當開歲張燈逼上元旌旗諸道撤簫鼓萬家喧遠
島輸蕉布深宫啓獸樽昇平新有
詔歌舞遍荒村
八載神功著銷兵見此時獻囚符衆論考樂飭專司上
夀徽稱備
元儲典學宜為郎雖白首鳥獸共恬熙
水仙
海國名花冰雪姿叢叢冷豔浸漣漪黃冠乍識仙壇返
玉體橫陳小閣宜雙蝶不侵香寂歴孤梅相伴影凄其
開門無復澄江在惆悵涪翁一首詩
上元前一夜留錢介維小飲用梅聖俞答吳長文
内翰遺石器八十八件韻
冠盖紛長安我心仍樵牧寒梅如佳人愛此顔如玉花
間賦新詩古調恒自勖令節逼上元傳柑有遺俗故友
乘夜來蕙帶清我目小齋縱高談欠伸頭抵屋壁掛舊
歲燈一盞已云足瓶罄易水醪繼之燒春酷奚必烹熊
蹯剪韭亦旨蓄中酒讀宛陵髣髴金石錄
上元過慈仁寺買書(買得十六國春秋天下名山記)
華燈九陌掛春風獨買殘編古寺中蠟屐久懷康樂好
紬書今識彦鸞工窗間冰雪歸堪把月下笙歌興不同
明日又愁公事擾西曹讀律技偏窮(十六國春秋崔鴻著彦鸞其字也)
元夕口號
紙燈掛壁酒盈杯草草元宵又一迴觧道流年隨手過
梅花如豆已全開(放翁有流年隨手過句)
正月十六日送葉慕廬歸樊口
雪浥輕塵霽色開送行還藉上元杯旗亭草發東西路
歸櫂人尋大小洄十子詩名容我附二毛郎署望君來
不須苦愛松風好祇向空山卧碧苔
春日同湯潛菴介山弟至兒過聖安寺小飲有懷
高念東先生
草色纔青放馬蹄春風隨意過招提栴檀又拜諸天像
楊柳兼尋幾曲堤精舍閒花留對酌空牆醉墨和前題
曠懷不見香山老回首雙林落日低
吳漢槎歸自塞外邀同王阮亭祭酒毛會侯大
令錢介維小集作歌以贈用東坡海市詩韻
塞外長白横長空吳質卄載冰天中豈意玉關得生
入雲霄重望蓬萊宫哀笳聽罷鬢毛改縱横老筆偏
能工魚皮之衣捕貂鼠曾披榛莽尋黃龍計倪寓書感
生别(謂甫草)題詩慘絶梅村翁歸來兩公已宿草惟君懷
抱猶豪雄時平好獻大禮賦少陵遇合寧終窮相逢一
笑快今日俯仰况復當春融談詩命酒皆老輩何惜頻
倒玻瓈鍾楛矢石砮誇創見君之所得亦已豐夜闌醉
眼望天漢恍疑鴨綠磨青銅世間萬事一海市且看梅
萼開東風
和藝圃雜咏十二首(有序)
藝圃為吳郡文文肅公别墅崇禎時萊陽姜貞毅
先生以言事獲罪流寓江南得是圃而終老焉今
先生之子學在讀書其中鈍翁阮亭諸公皆有圃
内雜咏伏而讀之如見文肅貞毅之高風暇日聊
為屬和用志嚮往云爾
南村
墟里何莽蒼人煙疑谷口疎林帶茅茨空山對戶牖緬
彼荷鋤翁春風事南畝
鶴柴
縞衣海上來結此煙霞侣警露失孤眠唳月思遐舉放
去效雲龍蹁躚何處所
紅鵝館
虚館面碧流雙&KR1391;任容漾斜日薲花開梳羽空洲上想
見晉代人臨池鎮相向
乳魚亭
閒居種魚苖一泓開碧沼噞喁亂淪漪倏忽穿荇藻徙
倚向空亭濠梁趣不少
香草居
幽芳羅戶庭萋萋蘭與杜采摘紉余襟髣髴瀟湘浦持
贈念佳人風前獨延佇
朝爽臺
朝遊上崇臺吳山何突兀雨餘嵐氣生氤氲遍城闕白
鳥去翻然相看坐超忽
浴鷗池
濯濯野岸鷗慣與高人狎雖遊曲沼中終不逐鳬鴨湖
海共忘機幽盟詎須歃
度香橋
遥川迥空明紅橋列鴈齒淙潺響珮環荷香滿中沚溪
翁曳杖來陣陣微風起
響月廊
竹煙翳修廊寂寥非人境月華浩然開寫出檀欒影靈
籟颯空林徘徊夜方永
垂雲峰
孤峰擢片雲誰截洞庭秀菱溪謝㟢嶔雪浪愧比耦青
天揖丈人咫尺風雷走
六松軒
六叟盡支離老作蒼虯舞盤空翠盖停清陰散廊廡側
耳聆驚濤幽琴正堪譜
繡佛閣
居士多微參焚香坐小閣倚檻讀楞嚴孤懷寄寥廓時
有林棲僧同來聽簷鐸
乾清門奏事用王維早朝韻
鴉盤宫樹鳴月落金門曙啓事逐上卿迤邐層霄去氤
氲接御香咫尺
垂衣處佽飛感昔年執戟隨騶馭
余家東齋椶櫚一株花開最盛偶讀岑嘉州對酒
椶花香之句悵然有作
三徑當年興不疎幽花簇簇愛椶櫚晴窗偶讀嘉州句
一倍春風憶草廬
端午夜示兒至用東坡與邁聯句韻
客散雨忽晴如眉月初吐庭榴千葉明風枝捎半戶逼
檻振斯螽張燈走黠鼠小啜頭綱茶徘徊步廊廡嵐影
落遥峰露華霑絺紵生平耽勝遊屢結登山屨句喜得
斜川冠將掛神武悵然念汨羅一弔風騷祖
題阮亭祭酒讀書圖
紅葉蕭蕭下短楹幽人如鵠坐秋聲吟成五字茱萸沜
好並溪流徹底清
秋林我有讀書圖寂歴空亭碧磵隅今日題詩還一笑
兩人風調不曾殊
夢中得起結二句醒而足成之
槐葉蕭蕭菊蕊黃傷心歲晩又他鄉夢迴寂歴風開戶
一縷蛩音月滿牀
張水部晴峰雷琴歌
絙桑以來紛制作國工好手不記名有唐雷氏起蜀郡
妙合變化通神明時代悠悠已千載遺製猶復傳冰清
所嗟賞音杳難覯塵埃碌碌埋精英景州張公僻好古
焦尾適遇中心驚徽軫脱落絃斷絶世人那觧無絃聲
司空清俸不復惜觧囊買得千金輕吳門竒士善髹洗
疏剔空竅勞經營鳳池乍啓露款識大唐雷氏刻畫精
修治完好一再鼔泠然肘後松風生勝日高堂會嘉客
賦咏題遍名公卿平原馮君擅八法(馮進士大木)更合衆作
驅墨兵松雪妙楷入神化一物數絶相兼并余也嗜痂
亦有癖論辨古器甘如餳矧兹七絃具妙理搏拊可使
心和平幾時從君滄海岸流水一曲移吾情
戴氏鼎
烹飪著羲爻象物垂夏紀時代既杳茫制作紛變詭魯
贗或亂真泗淪未易起曠望千秋間鴻寶存有幾戴逵
博雅宗古器藏累累胡來玉鉉珍光怪動神鬼馬鼠聊
記年饕餮不見尾體格云是周秦漢匪所擬萬緡未足
酬百朋豈但已圖繪振希聲詠歌集繁綺劣眼昩蒼黃
什襲未敢啓耳食拱璧名亦復辴然喜紀甑無遺形籀
鼓徒屢徙何如法物傳想見清廟禮遥羡棐几供摩弄
移日晷
海上雜詩
康熙癸亥秋余以通永僉事奉檄偕部使按海濱
地自鹽山抵山海關紆迴將三千里為日三十有
八得詩二十四首率於馬上口占授兒至使書之
用代紀事云
雲濤翻萬疊曠覽到天涯野岸懸鷹網鹽池引浪花草
痕消斥鹵颿影落攲斜漢武荒臺畔愁聞日暮笳
畫角傳荒戍征旗指大沽雲沙看不極疆理辨全無茅
屋行彭越天風送海鳬晩潮吹地至想像百靈趨
到面霜威凛驚鴻報晩秋鹽花疑雪積海氣似城浮野
飯難求井居人盡狎鷗神山何處所天水共悠悠
訪舊津門道聊停倦客車樽前嗟鬢髮燈下出圖書展
帖驚狂草看山擬卜居寶章余有錄珍重劫灰餘(為同年孫)
(茂先作時觀張長史墨蹟文待詔畫)
雙林仍小憩花藥徑纔通古鐵珍高邑(寺有趙儕鶴先生如意)匡
牀借贊公妙香清夜得圓月碧山同魚麥勞鄉思搔頭
磬響中
在昔新河口曾漂海大魚然脂分異縣遺骨尚專車風
物聞皆别農桑望轉虚自慚鞭算拙闢土定何如
鬼蟹蹲沙惡狼魚出網腥海翁瞻使節竈戶作郵亭岸
隔關門紫波㴠島色青輸渠張木筆臨眺賦滄溟
客路偏增感西風况海陀重泉添骨肉(謂炌弟陸著兩兒)故里
曠煙蘿斑駁三年鬢蒼茫萬里波佩萱徒浪語腸斷黑
洋河
十子成高會(葉井叔林蜚伯曹升六田子綸王幼華曹頌嘉顔修來汪季甪謝方山及余也)千
秋有素期况從王祭酒風雅得宗師熊白雪中賦仙巖
花下披(余藏董文敏仙巖圖)幾多離索感暮雨聽潮時
小船如鴨觜荒步號蟶頭所見詎曾見言愁真欲愁危
旌沒亂葦霜月照空洲晩飯知何地鏖風鴈影稠
沃焦秋更熱噴薄下灤河眺望蛟龍窟微茫十九陀(相傳)
(唐太宗征高日麗住此十九)地憐榆塞近人說釣臺多(海上多有太公釣臺)侍側
中男在雙江續舊歌
真欲窮荒外追隨節使行朝朝觀日出夜夜聽潮生浩
蕩求僊志艱難徹土情何時沙磧裏提榼餉春耕
七里亦名海寒潭作鏡平數峯當岸秀雙鷺照波明魚
艇通蒲泊村煙接柳城因思静修句世累一蓑輕(七里海蒲)
(泊柳城皆在昌黎)
千里惟遵渚連峯又見山石林開鳥道雲海對禪關濤
拍牛頭響巖留話石閒秦碑淪沒久鷗泛自沙灣(連峯山牛)
(頭崖話石皆在撫寧)
傑閣從前代(山海關城樓)平看碧海流千年留碣石一髮辨
登州潮送斜陽落風傳絶塞秋倚闌聊咏志俊鶻下荒
洲
峯逼榆關起巉巖振策尋路危緣石齒寺古抱山心(角山)
(寺)泉滴苔紋綻猿啼槲葉深暮天飛鳥外海色碧沉沉
看松越孤嶺大壑啓山庭荒塞一痕白遥峰千疊青流
泉静宛宛伐木遠丁丁安得金鵶觜提攜斸茯苓
聞說懸陽洞秋雲隔幾重千層垂石乳四面繞蓮峰疏
沼養飛瀑推窗揖古松老僧年九十塞外自鳴鐘(洞在關外)
迴車肥子國涉水憶俞兒過雨空山路斜陽落葉時明
刑傳父老開府繫安危灑淚還加勉寧惟愧
主知(先莊敏司李永平先文康開府畿左迨犖來三世矣)
大小經沮水青黃看栗林村孤煙窈窕邊近氣蕭森攬
轡當秋霽聯牀感舊吟(憶炌弟也)中年幾哀樂那禁二毛侵
高卧香山老家藏寒食詩涪翁原自重褉帖未云竒宣
示來村店摩挱埒鼎彝春江欲入戶還憶寓黃時(遷安劉魯)
(一先生以東坡寒食詩真蹟見示黃州余舊遊地也)
啓聖傳孤竹清風異代存渚蘋田父薦社鼓廢祠喧虚
榭憑雲壑方舟次水門聽松斜日裏疑是海濤翻
桂楫擊空明斯人共一清如何禋祀地偏洽嘯歌情舉
網素鱗活當杯纖月生因風寄錢起早使報章成(謂介維)
楸峪看雲過温泉策馬還依然趨潞水無計入盤山夢
穏風濤外愁添簿領間新詩如束筍燈下手頻删(楸子峪温)
(泉皆在玉田)
讀海上雜詩偶成王士禎
不見宋生久詩來海上峰振衣臨勃碣長嘯動魚龍
孤竹瞻高節烏丸指舊封聽潮相憶處吟盡角山鐘
讀海上雜詩次牧仲用山谷韻周斯盛
江州歎車中閉置何其拘使君獨清曠官舍得疎疎
轇轕豈不殷未嘗廢讀書策馬歴山海浩蕩足自娱
遐哉孤竹蹤荒矣秦皇墟萬象入新句竒懷一以舒
暇尋招提宿飽食僧厨蔬洪濤送凉月毛髮濯冰壺
庶幾赤石遊謝公乃其徒
西陂類稿卷六
