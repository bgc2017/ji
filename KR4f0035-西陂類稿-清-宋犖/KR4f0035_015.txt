西陂類稿卷十五
吏部尚書宋犖撰
迎
鑾集
康熙己卯三月十有六日恭紀
聖恩詩倣柏梁體
皇帝聖德媲陶唐三十八載大化翔邊徼寧謐樂時康
曰厪咨警維河防周廵淮甸區畫詳無勞璧馬沈宣房
省方勵俗來吳閶賜租肆赦濊澤滂廣搜巖穴寬征商
湖山增勝衢歌揚臣犖承乏職封疆瞻覲蹈舞屬車旁
拜賜
御書恩浩洋仁惠諴民額臣堂懷抱清朗褒殊常臨米
芾書繚綾光天馬賦卷五丈強謙德末署倣其昌墨搨
淵鑒龍劑香淳化閣帖難頡頏耕織圖冊勤農桑豳風
七月將無同(叶)載拜箑書聞鴈章驪珠的皪驚奉將解
推寵渥方未央紫貂狐白分
御裳東珠之帽光熒煌羔皮之鞾出玉牀鹿脯雞腊珍
上方駢攽羅列酮與羊是時觀者如堵牆盛事傳播到
八荒史臣紀載久愈彰㳙埃何以答
聖皇中心屏營臨淵冰(叶)末路刻勵詎敢忘拯救災患
除莠稂稍酬高厚歸故鄉白鷗浩蕩浮滄浪
(附)前題邵長蘅
皇帝三十有八載乘春出震廵南陲河菑衍溢齧淮
泗自臨揵石拯阻饑遂浮大江下吳會駕六蒼虯翳
華芝吳有賢撫臣曰某地大物奫誠難治
帝曰汝某予汝嘉仁惠諴民有褒辭
御書四字字徑尺榮光休彩天昭回淵鑒齋帖攽一
束
宸章駢羅尤瓌竒五緯垂芒峙五岳(賜書共五種)龍騰天
門鳳翽岐耕織繪圖詎游戲邠風無逸厪民依傳
詔又賜袍與帽帽珠熉黃光煇煇袍織蟠龍龍五爪
貴從
聖躬親解衣鹿脯麂尾分玉饌上尊黃封苞縹瓷奉
擎稠疉恩數渥跪拜九叩
天顔怡是日百僚盡陪位虞廷肅穆班臯䕫
帝念臣廉賜予渥烺烺
天語臣聞之從官橐筆書諸冊得賢臣頌千秋垂鯫
生幕下偶欣覯典盛得不傳歌詩如公十輩布中外
宣
上德意普澤施賜租復繇歲屢穣
帝垂衣裳萬福来中和樂職應有賦王褒筆札生能
為
三月十九日
上駐蹕吳門
命(臣)犖恭進詩集竝蒙
天語垂問(臣)子至紀
恩二首
性耽嘯咏自髫年寒食春城句浪傳今日蒙
恩宣索去好將
御覽署殘編
準敕偏教進惡詩生平遭際算來奇麤傳家學田間子
又向雲霄荷
主知(李肇國史補曰唐淮南進崔叔清詩百篇德宗曰此惡詩何用進時謂準敕惡詩)
鶯脰湖二絶句
垂虹亭畔峭颿開鶯脰湖中激箭來我是滄浪濯纓客
寄聲鷗鳥莫相猜
孤舟落日漾波心湖樹湖煙四望深空際一聲聞欸乃
釣徒何處許追尋
扈
蹕西湖紀事
平生慕西湖聞說便神王吳越咫尺耳七載勞悵望何
意奉
宸遊夙懷得一暢朝出湧金門耳目忽清曠水潑葡萄
醅山矗翡翠障白蘇勾留處西子譬允當追隨豹尾間
未敢策笻杖
聖情厪民依物外聊探訪
御墨灑湖亭勾陳入雲嶂
召許侍從臣小憩就畫舫亭午獨徘徊迢遞聞漁唱六
橋宛沿緣兩峰屹相向指點從山僧脱帽廻堤上瞻拜
武穆墳酹酒發悲愴還過冷泉亭兀坐茶煙颺奇峰真
飛來驚歎莫能狀勝地難久停歸趁湖波漲道人索題
詩留待後來償殘陽挂斷塔古色落檥榜薄暮趨
行宫劒珮依仙仗
登吳山過紫陽洞二首(洞側有橐駝峰亦名小飛來峰)
名山今入手長嘯向孱顔城闕煙中出江湖杖底環亭
開瞻
睿藻路轉得禪關吳越當年恨消沈磬響間
峰亦飛來號耽幽訪洞宫﨑嶔藏結構曲折入冥蒙遺
像閒雲外(洞有元丁野鶴像)疎花斷檻中林鴉催客去馬首月
如弓
滄浪亭詩
會昌九老圖歌
香山老仙風流客致政歸來洛陽宅合罇尚齒招六賢
拖紫紆朱盡頭白後來方外兩令威年貌絶倫竝几席
九老八百十六歲此會人間信創獲賦詩紀事繪作圖
頓使千秋仰高躅(叶)或琴於榭棋於舟或展圖書互探
索衣冠嵬峨䰅眉古童僕清妍戶庭寂一亭林際更幽
閒落葉頻掃莓苔積畫畫者誰天機精寫出冲襟洽泉
石流傳妙蹟到紹興宸翰揮灑生顔色吳興(趙松雪)巴蜀
(鄧善之)競題名秘翫棠村(梁相國)抵荆玉(叶)老夫何幸得拜
觀一段零縑神奕奕會昌典刑令人欽豈獨寶此粉與
墨我膺旄節近縣車撫卷歸歟念轉迫幾時結社淥波
邨也效耆英踵其跡
遊攝山棲霞寺二首(寺有隋文帝塔江總唐高宗碑寺後有千佛巖)
江臯尋勝地谷口望疎林藤杖逶迤入香樓梵唱深豐
碑留蘚砌湧塔冠雲岑世界人天接真教洗客心
攝級向山巔神清忽悚然巖花千佛遶松響半空傳僧
老初成志(楚雲禪師方輯山志)機忘共品泉題詩良自愧江令有
名篇
靈谷寺
搘笻循鍾山曲徑投靈谷法界幾劫灰紺殿會新築鐘
魚迥深沈是處妙香獨瞻禮寶公塔遺像何穆穆風鈴
語一聲相戒莫敢黷此地富松梅蒼髯映寒玉今來總
如掃晴嵐但迎目荒凉琵琶街鼓掌駭童僕琤琮功德
水潄齒清心曲載過贊公房雜花媚幽獨即境熱惱除
跏趺願良足詩元不礙禪得句刻窗竹
以文休承定園禪定圖贈開先淵公因題二絶句
文家畫手數休承幾筆秋山得未曾黃茅龕子空林下
此際誰參最上乘
老僧愛畫入骨髓小幅攜歸敷淺原拾松煮瀑生涯在
解道淵公即定園
題石谷畫
浮嵐暖翠元劇跡天池石壁亦一奇烏目山人今子久
兩圖高韻此兼之
夢中詠茶得首二句醒而足成之
採摘烟霞窟神韻金石含(袁中郎評岕有金石氣)桐隂間啜罷三
昧此中參
送馮山公歸試錢唐次留别元韻
湖上驚看未易才炎天冰雪好懷開談深科跣同疎放
注罷蟲魚羨博該(山公方注蘇詩)歸櫂六橋秋色裏横江八月
晩潮來公車待送滄浪畔重倒玻瓈瀲灩杯
宿寶應人家
落日照窮巷茅堂静如許梧葉紛庭階蕉衣被窗戶而
我此停車抖擻衣上土聊取濁酒傾還將素琴鼓永夜
耿無眠蕭蕭聽秋雨
過喬石林侍讀縱櫂園感賦
城隅一徑入深陂秋老荒園振策宜野水廻環山映帶
殘荷飄䬃柳低垂溪堂賸挂東坡字(柳矦廟碑)漁具堪吟魯
望詩采采白蘋斜照裏十年興廢使人悲
淮揚賑饑示官吏
淮揚咽喉郡相望江海邊三紀河伯驕沃野徧淪漣繄
余移鎮來適丁災祲年四載勞補救奔走洪流前蠲租
二百萬兼糜水衡錢(賑過銀米百五十萬)屢請被吏議獨荷
聖主憐(余以災田請作版荒停免部議罷斥蒙思薄譴)今春
翠華臨加意謀安全䟽瀹懋禹績留漕惠顛連(詔留漕米十萬)
(平糶惠民)煢煢此孑遺相率擬力田河魚忽大上千里仍長
川危隄棲婦子茅茨斷炊煙村墟何處所泛泛惟漁船
漂波嗟麰麥臨風羨烏鳶重臣躬負薪手胝足復腁臣
犖承
明詔駐節向海壖輕裝鼓短櫂來往狎深淵州邑十七
八擘畫廢夜眠薄俸分已盡倉廩更蕩然何以答任使
俯仰憂懷煎
九重實洞燭轉粟
恩命宣(上諭江右撫臣運米十萬賑濟淮揚)衆商方戴德秔稻來委闐(時鹽)
(商方蒙減課助時思輸米五萬賑)羣公競佽助(各官皆有賑米)稍稍給粥饘余
家幸接壤致禾三百廛(余倡捐米麥)眼底饑溺儔庶幾免播
遷作詩示官吏相期共勉旃無使滋中飽哀鴻慰迍邅
富公賑青齊盛事史冊傳豈敢希古人但願寡尤諐漫
郎委符節我志久拳拳歲晏公事了好賦歸來篇
(附)和前韻馮景
大浸困淮揚薰風來日邊
命公殿南服河潤同淪漣憶自高堰决川后驕頻年
四載厄秋霖耕耘功棄前民室盡懸罄身不名一錢
蕩析將離居公心惻然憐哀彼鴻鴈鳴保此家室全
請蠲復請賑封事常牽連
天鍳俞孤忠農得事春田今兹望有秋秋水灌千川
盲風挾淫雨産鼃突無煙廬舍齧洪濤民棲半在船
飄泊隨西東有似乘風鳶乞食滿道路面黧兩足騈
州縣十七八春郵迄淮壖
帝命往撫饑公心凛冰淵日昃不遑食宵中屢廢眠
聚米無成謀仰屋徒茫然賴有西江粟泛舟消憂煎
矍鑠馬中丞轉輸恩亟宣公首捐鄉麥運致何闐闐
鹽筴䘏諸商五萬佐施饘感激羣有司佽助盈囷廛
父母方孔邇井邑何忍遷水涸掃牀蘚安於卧細旃
恩濃樂更生痛定悲前邅汲黯矯發粟仁心千古傳
損餘補不足天道平不愆公真社稷臣開誠何拳拳
作詩示官吏氣壓舂陵篇
寄懷彭無山中丞(老友邵青門嘗稱無山為鐡漢)
鐡漢高名久屬公幾番愛護
主恩隆孤蹤已致層霄上羣望方殷末路中獨秀晴峰
當幕府碧潯秋瘴掃霜風天涯歲晩相思切欲寄音書
少塞鴻
九月十三夜夢舟泊江上大雪中與故人周侍郎
櫟園杜處士茶邨分韻賦詩余得句云故人同野
岸急雪灑船窗既寤於枕上續成篝燈趣錄漏下
五鼓矣
夢入滄波裏重雲壓大江故人同野岸急雪灑船窗詩
得荒寒助心將老宿降五更趣追寫殘燭影幢幢
月夜過天笠菴訪無絃上人時約上人住滄浪亭
纖月長河岸禪關獨叩時竹傳當徑籟梅拗隔牆枝觀
畫懷漁隱(是日觀王孟端溪山漁隱圖)彈琴接穎師滄浪還有約高
詠牡丹詩
含清亭賞芍藥同邵子湘馮山公吳荆山次梅聖
俞楊樂道留飲置芍藥韻
花事故鄉盛嘉名錫紅藥每當婪尾春平臺展讌樂老
夫客震澤芳姿想累萼遠致勞園丁種植依林薄昱昱
含顰嬌(故園名種)風致宛如昨壓倒金昌城不數廣陵郭招
邀澹蕩人共此花前酌况我雙戟門翛然可羅雀脱帽
苔任藉佐酒筍競斫經時偪仄懷偃仰得開廓浩態與
狂香怳疑天上落雅宜明月來生憎寒雨作觴行儼卷
波矯首聞城柝折枝惜旖旎張幄添灼爍翻階鬭新句
豈同士女謔司花何狡獪舊譜武仲略載把都官詩高
吟向鈴閣
(附)前題奉和用韻邵長蘅
中州盛牡丹邇又誇芍藥瑪瑙盈尺槃樓子十重萼
紅白爭繽紛一一標名各種詎止三十翻笑花譜略
風雅得元公移根自宛洛種近含清亭䟽畦藉鉏钁
立夏三日晴名葩披灼爍枝枝風嫵媚朵朵露娟嫋
亭空映紅闌樹密張翠幕公為文字飲餖飣閒杯酌
櫻桃筠籠寫鮮筍清泉瀹甌香日注嘉釀淥玻瓈薄
半酣徵故事高談展懽謔廣陵金帶圍魏公久寂寞
東武玉盤盂髯蘇跡成昨高韻繼者誰公應躡前屩
詩篇餘事耳雅音振韶濩大馮况詩豪解衣臝盤礴
季重亦可人一鼓氣堪作笑拍都官肩君筆真可閣
(思拙筆屢閣即聖俞句)
前題奉和次韻馮景
鄭國溱洧間士女贈芍藥後來修禊遊流觴傳至樂
麗草殿餘春翠莖吐豐萼雪色含顰嬌心染胭脂薄
揚州三十種繁英已成昨吳苑栽灌肥疑種橐駝郭
鹿韭悵陳跡鳧花酣晩酌方塘歛夕陽前林集歸雀
愛兹婪尾春寧謝不忍斫芳園寄幽賞暫留慰寥廓
好待纖月臨防受微風落紅藥當階翻佳句誰繼作
促坐未奏陔繚垣已鳴柝寓公興不淺今古互銷鑠
懸河三尺喙高談雜諧謔作詩駕宛陵使我步崖略
何必賦梅花清才壓官閣
前題奉和用韻吳士玉
使院饒名花奇種來東洛牡丹最超羣驂驔乃芍藥
入夏留餘春窈窕殿羣萼明公步屐來賓從攜蓮幕
風迎香冉冉日照光灼灼公言故園中此花如繡錯
大者盈一尺瓊彛玉盤託其餘復善幻五色粉淖約
高下滋百畆本本垂瓔珞折來插作屛步障季倫若
花時相經過朋好雜歌咢高人既瀟灑才士
亦落拓徑造花下醉灌漏填巨壑雪苑風流盛俛仰
猶如昨(公劇談梁園花事之盛友朋之樂)四座聽公語興酣添杯酌
把火遶露叢妍姿倍姌嫋憐此婪尾春感彼都官作
公詩發高倡邵馮鬭奇博逡巡怯大敵坐令小巫却
一鼓偶試手鷇音還自怍
延熹崋嶽廟碑歌
迢遥太崋參金天虞周廵幸禋祀虔集靈宫建炎漢代
飾闕載紀延熹年望仙門下聳贔屭隸書壯偉蛟螭纏
經始者誰袁太守(袁逢)市石者誰從事遷(杜遷)郭香察書義
莫辨徐洪考究終茫然(徐浩古跡記以為蔡中郎書洪适隸釋云郭香察書者察莅他)
(人之書也)端嚴自可配白帝奇古直欲追周宣無論史晨與
韓勅撇畫巴開光和先桓靈秕政令人恨斯文頗盛千
秋傳片石不隨鐘簴改精光奕奕射嶽蓮後來好事錄
金石上絜斯邈邕隨肩有明中葉遭掊擊神物消滅同
飛煙關中秘藏或一二剥落那得驪珠全此本宋搨缺
僅十一字可博一金錢河北金吾(王文蓀鵬冲)老愛此摩挲
珍比瓊琚璇何幸鴻寶入我篋虹光頓壓書畫船寄語
郭䫇趙崡二子道於今好古應讓西陂專
(附)前題奉和邵長蘅
崋山作鎮帝所宫拔地削成三芙蓉明星玉女竝娟
嫮天神博處鈎梯通少昊金天斡元化虞巡周望秩
祀崇茂陵劉郎蘄不死集靈宫築山之趾松喬芝蓋
紛往來子仙茅龍大憰恑亡新變亂迨東京文字磨
滅餘荒戺此碑紀年延熹八四月維夏日廿九勒石
者誰弘農守袁逢開先孫璆後郭香察書恐臆說曰
蔡中郎亦無考(叶)或云漢魏古碑今猶有例不書名
著誰某紛紜辨駮姑置之隸法第一真瓌奇公此石
本得何所點畫完好無瑕疵圓方古匾體皆備挑拔
勁如折刀鈹斯邈故是丈人行冰潮呼作大小兒光
和以前得有此岣嶁石鼓肩相隨我思桓靈秕政吁
可詫歎息痛恨誰能那鉤黨横填北寺獄儥官更諧
西園賈太學石經空騈填鴻都鳥篆資詈唾雒陽鐘
簴俄銷燼飛廉銅馬亦推破嶽碑贔屭巋然存千五
百年安帖妥明嘉靖間始遭掊有如嶧碑焚野火紅
豆老人作長歌缺百卄字相矜夸何况此本缺僅十
紙新墨古神不磨虎爪攫拏氣鬱倔蒼虯鐡屈枯枝
柯知公鑒賞有真識棐几一日三摩挲
前題奉和馮景
太崋山高五千仞金嶽克配旻天峻虞廵周狩省方同
中間纂以嬴秦閏芒碭風雲起赤龍山川祠祭攽秩
宗茂陵轍跡徧天下集靈宫築崤圅封亡新矯誣神
不享露盤零落仙人掌建武以還珪璧虔勒銘實自
弘農昉河南山鎮冠雍梁時廵禮與恆岱方觸石興
雨蕃農桑有年祈報神歆香碑建延熹紀年八四月
卄九日逢甲袁逢經始孫璆成贔屭嵯峨聳軒豁石
從霸陵杜遷市書遣新豐郭香察慨自蒼頡籀變丞
相斯龜文龍鱗迷前規小篆程邈改為隸六體又雜
甄豐為李陽冰潮遞擅奇八分由隸權輿之要知漢
隸之妙在龍舉戈波撇畫如錐土此帖鷹峙骨力彊
方璧圓珠鼎彛古(朱竹垞云漢隸三種一方整一流麗一奇古此帖兼之)徐浩
以為蔡邕書邕時稱疾方閒居固辭五侯鼓琴召肯
上三峰倒薤披浩之所記殆訛繆獨惜嶽碑名氏漏
或云漢刻例不名我隘見聞向誰究此事掎摭無短
長桓靈時事關大綱賣官黨錮奄人猖青虹墮殿星
孛狼兒生兩頭四臂妖非祥三十六萬黃巾黃可憐
帝子逃螢光獨有兹碑崨嶪不隨炎劉亡世事都從
駒隙過千五百年陵谷墮每歎滄桑變幻多方知文
字因緣大嘉靖年間令不才碎為砌石委蒿萊六丁
假手一何毒詎殊轟擊靊霳䨓烏嘑有成必壊循環
理萬事紛綸盡如此商丘公耽集舌錄剜苔剔蘚皆
標目何處購此最古本字皆可識摩挲讀舊搨已苦
缺百卄此但漫漶十五六嶧山岣嶁不可求此帖寶
之同圖球集靈宫亦易詳攷未湏更駮歐陽修
前題奉和吳士玉
崋碑漢隸推第一芒奪少昊金天晶東追嶧碑南岣
嶁光賈鼎立齊崢嶸商丘先生雅好古得此善本識
鑒精紙新字完少缺畫嗟余一見心魂驚此碑刻自
弘農守袁孫接跡勞經營延熹八年斗建已月卄九
日告厥成郭香察書紛聚訟古碑謂不署姓名或云
中郎亦罕據筆蹤驚絶要莫京虎螭攫拏鳳飄舉長
翎修鬛摩鵬鯨規連珠樹矩洩玉圓流方折隨縱横
按以隸法兼衆妙欲名一體誠難評祖禰上溯籀斯
派苖裔下傳潮陽冰熹平石經尚晩出堪與追逐稱
弟兄桓靈敗德不足數摩挲墨玅聊娛情吾聞太崋
削成五千仞河神手擘垠崖崩雲泉天磴閟金液乘
龍戲博多仙靈此碑歷千五百載呵護應煩勅六丁
有明嘉靖遭掊棄可惜神物歸杳冥成毁相因固其
理世事反覆誰能憑不見嶧山之碑焚野火岣嶁跡
秘涕泗零公得此本真希有一字便足輕連城
前題奉和王戩
往歲行經崋陰道嶽廟肅肅金天開老樹陰森夾階
戺古碑寥落纏莓苔摳衣爰登最高閣三峰咫尺高
崔巍雲氣蒼茫衣袂接夕陽明滅衆皺堆藕船大片
不肯喫摇鞭西向趨黃埃公作崋嶽廟碑詩寄我(句)
讀之口中流沫字裏轟風雷金鐘大鏞自撞擊韓蘇
石鼓從胚胎和詩兩篇盤硬語牽連紀載能别裁論
文人(馮山公昌黎有與馮宿論文書)聲出燥吻種瓜者(邵青門)手掀于
䰄屬予作和恐蛇足力薄氣索難瑋瓌惟雍州古帝
王宅柴望上自虞周推嬴顛劉熾盛祠祀茂陵仙客
秋風才承露銅盤切霄漢西母為乞蟠桃栽甲帳珠
簾忽零落初明腸斷通天臺洎乎東京際衰亂黃門
北寺吁可哀甘陵南北兆鉤黨豺虎遘患遂令廟闕
陵墓成飛灰集靈宫不可復見延熹碑碣留蒿萊千
五百年尚無恙有明中葉方隳隤宋代摸搨聿近古
譬如湯孔辭器兼而該公從金吾得此本聖所貴重
逾瓊瑰詩中縷述信譎詭察莅書寫其誰哉筯垂薤
倒體奕奕龍拏鳳躍形恢恢即非髠邕奏妙技總依
隸邈窮初荄爰歷凡將未遐遠八分三體供瀠洄天
丁抉取字僅十北斗增色連三台太學苦縣盡澌滅
護持完好惟兹纔好之有力竟克致集古序就長昭
回我猶未見摹擬澀一似有物横頤頦新秋旗門懷
刺往小滄浪畔聊追陪借觀亦不求甚解何妨傳示
同提孩摩挲不將寒具汚(去)當其得意且須卷還什
襲放膽傾金罍
六境圖咏(有序)
康熙甲辰予以侍衞出判黃州地故有子瞻洗墨
池從荆榛瓦礫中搜剔而修復之是為予宦遊之
始忘歸巖者虔州山水最幽處得名自陽明先生
予奉使經年過此亦每忘歸後予觀察通州咫尺
京華最為紛沓賴潞河一水綠浪紅蕖風颿沙鳥
時可怡情因葺潞亭以存舊跡趙文敏有鵲華秋
色圖為齊州周公謹作也予以額廉訪官署夕陽
紫翠恆於坐卧間得之不數月移藩吳會簿書旁
午聞有蘇子美滄浪亭未及探歷忽有江右之役
江右近郭有北蘭寺據江山勝概因建煙江疉嶂
堂與賓從遊眺其中頗擅一時之盛壬申移節平
江政簡心閒滄浪亭近在署側取次修葺遂成名
勝酬夙願也今歲夏烏目山人王翬過我俾作六
境圖叙述其事各係五言詩一章要一二故人和
之庚辰立秋日
洗墨池
疇昔判黃州一官同泛梗江山樂清曠俯仰客懷永東
坡洗墨池蕪沒無人境爬剔出神瀵一泓浮翠荇豈惟
存舊跡兼可逐清景好風澹蕩吹几席淪漣影幽人對
如鵠甌香時啜茗蛙口食墨黑(楚故載池蛙食墨口黑)臆說堪笑
屛别來三紀餘幾思駕煙艇
忘歸巖
姚江千載人看山有癖好棨戟虔州時遊屐徧雲嶠幽
巖傍通天(亦巖名)幾度展孤眺大書刻石壁公懷何浩浩
我來追高躅一杖凌奔峭修篁被邃谷森聳千幢纛水
窮雲起處默坐領其要夕陽促棲翼靈籟發䆗窱而我
亦忘歸蘇門繼清嘯
潞亭
觀察通潞日奔走苦近畿束帶欲大叫如馬困韁鞿偶
值公事了一水弄煙霏縛亭延古意四顧來清暉紅蕖
參白鳥到眼趣不稀誰言塞垣近江鄉此庶幾遂多酬
倡什賓從有光輝湖莊清夏圖(趙大年)奪取惟王翬孤山
雲外塔相望仍依依
鵲華秋色堂
濟南山水佳城郭煙嵐環鵲華好秋色鷗波貌雙鬟我
官日兩衙盡在紫翠間故人額我堂(朱竹垞)見者為怡顔
擬攜紅藤杖刻意窮躋攀無何置之去欲賦詩思艱冷
雲與殘照幽夢恆相關高吟溝笥篋千年妒遺山
煙江疉嶂堂
晉卿有珍圖曰煙江疉嶂玉局最心折品在李郭上朅
來章江濱放眼得畫狀滄波帶翠巘千里列屛嶂堂開
古寺中佳處快所向三日一登臨五日一酬唱嵯峨滕
王閣較此遜奇創白鷗閒似我來往隨蕩漾瑯琊老尚
書節督詫别樣(阮亭常目余為别樣節督)
滄浪亭
移節來三吳我還用我法所願風俗淳坐許泉石狎訪
古得滄浪澄明比苕霅空亭復舊觀屋宇施版鍤牡丹
儼風鬟荷葉展羅箑故物補棋盤韻事添琴匣遊人聯
袂來名勝虎丘壓英英子美魂吟嘯定不乏圖成當年
譜畫手頗稱甲他日歸西陂還倩寫放鴨
喜雨
初伏已過中伏來日日南風吹不息炎帝火&KR0987;作意張
低田車水高田坼淮揚災祲已連年此地那堪罹小厄
恤人悶悶同左司悵望高天頻蹙額池館柳黃荷不花
滿堂賓客皆愁色日斜忽報風陣轉門前旗脚皆南擲
黃昏雨點如菽大乍停乍作耿胸臆三更已後遂滂沱
憂思千邨一朝滌縣知䆉稏翠罽舒嘗稻翻匙定雪白
狂吟喜雨邀和章賦手如雲不待迫曉煙未泮好作圖
烏目山人起潑墨
西陂類稿卷十五
