西陂類稿卷十六
吏部尚書宋犖撰
紅橋集
九峰曲二首
纔過青浦望松江淼淼澄波白鳥雙九朵芙蓉相並出
一天晴翠撲船窗
雨過斜陽入趣途羣峰參錯水縈紆看山怪道如相識
往日曾披雪霽圖(黃子久有九峰雪霽圖)
(附)次前韻馮景
九朵芙蓉出泖江空明盪槳自雙雙諸峰聳翠如相
送倚徧雕航四面窗
殘澍初收溼遠途夕虹猶挂九峰紆不須更覩黃癡
畫此是天成雨霽圖
賑飢淮揚寓江都范公祠作
五年河決淮揚郡拯救偏當力絀時千里飛鴻連海岸
二分明月對叢祠看碑廡下莓苔掃行藥畦邊楖栗隨
幾日滄浪催刈稻并州風物使人思
(附)前題至
鴨脚蕭蕭蔭短垣范公祠下復停軒經旬轉粟煩飛
檄何日哀鴻返故園極望平山雲作陣還愁海岸雨
傾盆趨庭小住刊江上向夕憑欄酒一尊
平山堂二首
路出紅橋畔秋原問蜀岡穿林尋曲徑拾級到高堂遠
岫平襟帶長江得渺茫呼童掃黃葉好煮石泉香
昔賢良讌會兹事遂千秋勝地幾興廢閒雲此去留樓
開歌舞外塔入海天浮何處雷塘路蕭騷起暮愁
秋日由范公祠後圃過天笠菴二首(時滄浪亭方構碕西草堂)
古祠棲泊處幾日遂深秋野岸霜風緊殘陽廢圃幽團
茒收末利老樹叫班鳩何意膺符節翻同世外遊
曾向南園裏碕西構草堂大江隔吳會秋水憶滄浪行
菜從公暇投竿引興長聞鐘催步屧又到贊公房
鄰家竹園
客舍傍荒園相去不數武修篁聳天畔參差展鳳羽清
隂隔院来羅羅徧庭戶時循麂眼籬逕造無人處遺籜
與蒼苔委積盈尺許呼童為掃除坐待明月舉千纛萬
夫閒葉葉秋可數翛然坐忘歸直待鄰鐘杵風至靈籟
生俗韻洗肺腑因之念故鄉寄書葺舊圃(子家竹圃梁孝王故址也)
(附)前題至
立秋六十天暑氣時作惡祠南美修篁連日出行藥
竹根蔓草纏蕪穢侵茫屩呼童加翦除耳目得一廓
譬如嬰塵坌忽被清泉瀹徘徊日欲昏嘲哳羅歸雀
廣陌起秋風乾葉蕭蕭落
答朱慎人駕部二絶句
小别俄看菊有花滄江渺渺隔天涯八十老翁偏好我
一封遙寄水精鰕
高蹤世外自菰蘆鶴格昂藏老興孤青鞵布韤蛇條杖
待爾滄浪作畫圖
九日用至韻
乍晴乍雨當重九笠屐風前緩緩行傍水閒園留野鶴
戛天高柳接荒城宦途偪仄誰停手秋鬢滄浪愛落英
此際呼兒問鄉國和松茅屋葺初成
(附)原詩至
江風吹雨又吹晴蕭瑟郊原穫稻聲走馬空林防落
帽窺牆小婦訝前旌愁分鴻雁三秋夢醉倒茱萸九
日情怊悵雷塘何處是夕陽西下隠層城
秋日廣陵雜興八首
已過重陽雨不休叢祠古木響颼飀誰知聽雨無聊賴
名畫還披聽雨樓(黃鶴山樵有聽雨樓卷)
買得秋英碧玉枝一庭疎雨澹相宜二三文士成高會
獨有麤官愧左司
牆東菉竹一千个牆西鴨脚大十圍公事一了即世外
誰能局束為人鞿
淮揚蠲賑自年年一老輕舟遡大川岸上偶然成小住
窺人霜月兩迴圓
去年留漕二十萬今年轉粟又海濱明年定擬塞瓠子
太倉高廪應陳陳
獨扣禪扉破碧苔鷄冠五色滿庭開老僧背上筠籠重
打得街頭盞飯来
迴颿鼓急隔牆聞不礙哦詩向夜分一陣南風又霪雨
妬他涼月白紛紛
落葉聲中與鶴閒竹西歌吹總教刪寫望朝来定何處
衝泥還擬上平山
(附)前題顧圖河
雪葉風花續續吹城南官舍破閒時雨師多謝勤来
往一日催成一卷詩
空天忽注雨三尺空囊忽辦米千鍾飽飫江淮人萬
億可知談笑有神通
朝朝堆案壓邱山秋籜隨風頃刻間不是乃公工判
事十分清得十分閒
千夫執戟趨衙鼔十手研煤供寫書高竹萬竿雙酒
榼門生數輩一癯儒
綿津說詩惟一真綿津鑒畫如有神畫真畫贗吾不
辨天下真詩復幾人
屬和多来那易工小坡端不讓家翁巖巔一滴獅兒
乳猛接千尋絶壑中
跛驢滑澾不受騎破屋牀牀無了期咫尺城南渺河
漢擬將雅鄭叩臯比
今朝舊說展重陽拗轉雲光漏日光扶起菊枝溫雪
酒料公無計奈詩狂
前題用韻郭元釪
九旻霖雨濕殘秋小駟柴車阻勝遊却有水關紅葉
岸庾公高興欲登樓
日影霜紋滿戟枝水濱閒建白雲司韓瞻新句冬郎
和未許門前橫笏知
苔展重茵鞠打圍高庭寒色試秋衣放衙不用凡胥
吏一陣檀欒擁綠扉
檐聲送到催詩雨野色營成命酒天筍脯橘乾隨意
酌筆牀茶竈自牽船
浮山下格尚通津去住宣防負土人不有江南醫國
手釣魚何處穏閒身
秋城如練水如苔沙鳥汀鷗日日来九日淮南有佳
處蟹螯肥足酒無灰
老雨欺秋入夜分竹牆松院益紛紛荒涼逆旅三閒
月觸撥牀頭一甕雲(宋人詩詩人例合三閒月)
竹輿軋軋秋山間松聲欲落襟帶間不教呵殿惱林
樾詩心全在隔江山
前題次韻繆沅
銅斗洸洋唱未休雨聲篷背響颼飀劇憐聽雨孤篷
客冷醉閒吟倚柁樓
青霜陣陣糝楊枝搖落秋心與客宜不道鬢絲禪榻
畔重賡好句杜分司
遙山幾點如潑墨螺髻碧玉交相圍定攜蓑笠造絶
頂孤鶴傲岸誰能鞿
江湖載酒憶當年一葉漁舟舞巨川曾向邗溝賦秋
月銷魂少此一回圓
木瓜霜後碧初勻滿樹纍纍江水濱小摘青甆聊位
置湘簾不捲看横陳
滄浪亭子堆蒼苔秋花籬落千叢開碕西草堂昨夜
雨更有何人問菊来
瓦盆送酒隔籬聞銀蠟裁詩賸五分吟罷吳楓冷江
上滿城落葉正繽紛
香凝燕寢意閒閒公事麤酬塵事刪畫手不教寒具
涴溪山雨霽看衡山(時觀文待詔畫)
前題至
雨檻風牀數笏寬蝸牛負殼轉身難晩来小立門前
望竹影修修塔影寒
麂眼籬根秋草芟一叢苦竹對松杉京江雲作邗江
雨水驛鳴鐃促落帆
稻熟田家風雨連舍前舍後水平川不緣兩月揚州
住誰信淮南是漏天
眠鳧翹鷺驚人起行飯溪南曳短藜獨對斜陽懷杜
牧竹西亭子草萋萋
半規月照玉鈎斜此地曾經葬落花一種風流消不
得香車寶馬又天涯
蛟門(汪懋麟)墓已纏秋草梅壑(查士標)梅岑(宗元鼎)兩慘悽
屈指故人零落盡欄干倚徧日平西
采采茱萸落照微農家大半上漁磯酒旗歌板平山
路驚起哀鴻何處飛
秋老江鄉霜倒蒲漁莊蟹舍日提壺歸時還倩琴川
叟(王翬)貌我金焦放櫂圖
晴
野館秋隂徧四圍晴光纔放啓園扉牽牛羞澀當籬綴
鳳子伶仃貼地飛鄰寺經聲聞老衲隔江畫本送元暉
修修竹徑寅緣處直似平臺舊圃歸
玉帶生歌(有序)
楊鐵崖有七客者之寮以貯所藏笛琴管胡琴古
甕與研竝已為七六客各錫以嘉名而硏舊寶於
文丞相紫質玉紋所謂玉帶生也丞相殉國硏歸
謝臯羽轉歸鐵崖鐵崖作志命門生張憲作玉帶
生歌余幸覯竒寶亦贈以歌
有客有客端州生家住下巖之老阬質温以栗静以正
紅光燭燭搖日星紫衣玉帶端人相聲價倏然来連城
景炎丞相宿友善周旋几席儕墨卿虔州露布曾視草
寶惜不數瓊瑤英柴市殉國客散走西臺血淚同吞聲
冬青樹罷歸何處抱遺老鐵邀作朋幽寮七客數晨夕
文章之職惟汝承門人作歌寫遺烈隠然五嶽方寸橫
古心古貌儼舊服守玄那絢鴝鵒睛腰間驪珠四十四
煒煌丞相所賜銘余也師事寧敢友如圭如璧親典型
安得七客忽邂逅得余而八重結盟
(附)前題朱彝尊
玉帶生吾語汝汝産自端州汝来自橫浦幸免事降
表僉名謝道清亦不識大都承旨趙孟頫能令信公
喜辟汝置幕府當年文墨賓代汝一一數參軍誰謝
臯羽寮佐誰鄧中甫弟子誰王炎午獨汝形軀短小
風貌樸古步不能趨口不能語既無鸜之鵒之活眼
睛兼少犀紋彪紋好眉嫵賴有忠信存波濤孰敢侮
是時丞相氣尚豪可憐一舟之外無尺土共汝草檄
飛書意良苦四十四字銘厥背愛汝心堅剛不吐自
從轉戰屢喪師天之所壊不可支驚心柴市日慷慨
且誦臨終詩疾風蓬勃揚沙時傳有十義士表以石
塔藏公尸生也亡命何所之或云西臺上晞髮一叟
涕漣洏手擊鐵如意生時亦相随冬青成隂陵骨朽
百年蹤跡人莫知會稽張思廉逢生賦長句抱遺老
人閣筆看七客寮中敢㕭怒吾今遇汝滄浪亭漆匣
初開紫衣露海桑陵谷三百秋以手摩挱尚如故洗
汝池上之寒泉漂汝林端之霏霧俾汝長留天地間
墨花恣灑鵝毛素
前題宮友鹿
胥江潮落白雁飛誰斮鰲足支坤維文山獨抱硯田
出奮筆屑涕揮雄詞蛟龍不合挂網罟虎口自脱非
人為三宫銜璧水怒立正氣只欠天扶持臯父得硯
不小用用代鉛筑沙中椎魯連蹈海慶卿死女貞花
葉空萎蕤百年汐社客纔散(宋遺民社名)起輦谷暗隂風
吹此硯閱人傳舍耳鐵笛老仙欣得之紫袍玉帶稱
上客玉笥長句尤恢竒赤城霞起瀑水隔白虹影貫
彤雲垂至寶縱復有晦顯神物要自無成虧漫堂夫
子方晏坐一方軟玉磨隃麋時平幕府罷草檄不須
更替廬陵悲蟲鰕草木待箋注門生問字来褰帷相
與聯韻效鐵體踏歌先和嬉春詩
前題至
玉帶先生品端潔夙昔曾託文山契紫袍挂體不復
變襟期磊落懷冰雪初疑巨璞禹鑿餘否即女媧搗
鍊結闊纔寸許長手耳波濤澒洞墨花凸龍尾鳳咮
何足云况爾脣全額弗缺緜緜磷磷&KR1570;復&KR1570;(研銘中語)四
十四字光昭揭一從供灑零丁辭當心忠義磨不滅
文山頽後歎孑遺頑石堅貞誰見悦尤物原来恥受
憐握手那肯便成熱嗣偕臯羽拜諸陵冬青樹罷分
嗚咽流傳異代落巨手用翻樂府隨老鐵六客之中
名第一却嗤焦氏秋(鐵崖琴名為賈似道故物)非埒丞相雖同有
賢姦一薰一蕕手澤别袍笏拜之方許觀天隂只恐
蛟龍掣玉笥題句何凜凜小儒屬和空咋舌
題王叔明聽雨樓圖
清溪送客罷江天黯將夕秋林碧烟生寒雨稀疎滴茅
樓跂脚人傾耳意何適妙義悟風旛耳雨兩無跡山樵
貌作圖筆自塵外得張(伯雨)倪(雲林)發高唱屬和皆竒特故
人幸持示一覽心一滌覽竟步夜分簾挂霜月白
(附)前題至
作客歲已久夜来鄉思生夢回西陂裏聽雨當茅亭
曉起展圖畫寓目心忽驚恍如夢中見瑣細何分明
千章映楊柳沙白水荇青邨遠堤壓岸孤舟浮煙汀
披蓑戴箬笠款乃衝風行幾時賦歸去小樓坐深更
綠波罨霮䨴漁火看星星倩彼白描手貌我聽雨情
何事撫卷軸空憶&KR0034;&KR0034;聲
灣口二首
秋雲壓斷堤寒雨溼衰柳不見茱萸邨孤舟泊灣口
咫尺露筋祠相望隔雲樹中夜倚篷窗長吟白蓮句(阮亭)
(尚書詩云行人解纜月初墮門外野風開白蓮)
白田雨夜次顧黃公貰酒不得韻示王方若喬無
功諸子
如舟茅屋當官閣小窗夜雨冷莞蒻吏案山横差排盡
幾簏殘書此閒著濺濺檐溜入夜急恍向波濤耳噴薄
五更捲地来霜風晴光願放前日同招邀數子文字飲
周旋擬接昆吾鋒災祲已過當大有嘉穀會見如墉崇
老夫飽喫蘇州飯滄浪射鴨彎竹弓
(附)次前韻王式丹
雲拂簾旌香浮閣蕉屋秋霖溼枯蒻清閟便似寫倪
迂心與篆煙無繫著遶檐琴筑不聞聲(放翁夜雨詩遶檐點滴如)
(琴筑)逗漏新晴日光薄從容談讌披清風讀畫却許生
徒同精能神逸有妙理無上證入禪機鋒刹那塵眼
豁天外琅霄宫闕仙山崇臥遊何處意惝怳階前落
日餘半弓
懷陶季二首
白田遺老推陶季衰病難邀共酒缸此際清燈寒雨夜
懷人端屬鹿門龐
文酒昔同賈靜子(開宗)舟車屢接顧黃公(景星)眼底風流亦
無數誰曾横槊建安中
登文游臺(臺在秦郵城東為蘇子瞻王定國孫莘老秦少游讌集處)
高臺傍盂城環遶盡湖水僻地得嘉名實自四賢始孫
秦邦之彦别駕騷雅士文游奉坡公清芬灑千祀伊余
搘策来小雪風日美嘯傲仰遺蹤几席薦芳芷孤桐依
檻留衰草當階委名畫不可求(李龍眠曾有圖)太息漁洋子(阮亭)
(尚書有弔古詩)俯仰五百年風流誰繼軌湖樹迥微茫湖雲澹
迤邐悵望迨黃昏鷗邊霜月起
雨中舟次仙女廟示青門
芒稻河邊路寒雲竟日留荒祠問仙女疎雨滯行舟村
隠敧斜竹童驅子母牛篷窗對詩老頓覺破離憂
(附)前題用韻邵長蘅
野廟泊官舟蕭條江上秋西風吹急雨木葉灑船頭
枯葑(芳用切)依扉落殘罾挂樹留元公憂國淚五載不
曾收
前題步韻至
灣口東頭去荒祠得暫留野風吟落木殘照冷孤舟
生計憐投釣人家合賣牛飛飛淮海鴈何日慰離憂
前題步韻男致
灣口曾經過荒祠那可留水平涵遠樹風疾送孤舟
有戶皆沈竈無田不用牛哀鴻何處集未釋稻粱憂
舟次寧鄉二首(屬泰州為隋縣治)
水氣白泱泱扁舟逐鴈行傷心元沃野懷古到寧鄉遠
岸蒹葭沒孤村網罟張老翁垂涕語五載罷耕桑
邨邨魚換稻在在樹生苔拯救
恩誠渥豐穰運合開宣房沈璧馬海岸闢蒿莱多少關
心事停橈首重回
夢遊山水作
夙好山澤遊至老興不却幽夢招素心水石踏芒屩雅
追修禊風共摛飛蓋作何以樂嘉賓清暉映杯酌
題徐學人雲溪草堂圖
之子江東秀風流小杜齊人傳秋柳句家住白雲溪鰕
菜供調膳煙波入杖藜幾時共明月披豁草堂西
題梅雪坪畫即送歸宣城
詩是都官裔畫追清閟蹤霜風吹旅館幽磵寫寒松(倪迂)
(有幽磵寒松圖)流覽移情劇煙嵐到眼重敬亭歸去好粉本得
搘笻
紅橋(命名自阮亭)
最是揚州勝紅橋帶綠楊著名同卄四佳話自漁洋去
住笙歌接空濛煙水長幾回憑弔處詩思寄斜陽
松花江綠石硯歌(即鴨綠江)
聖武孔昭大文洽寶物千年忽騰蟄松花江遠銀濤翻
綠玉英英此中拾
天家妙選職端明佽飛或取歸鞍壓故人輟贈意良厚
入手波紋翠猶溼青花蕉葉潤德同高出鼉磯與洮歙
卷荷雅製凹有容毛穎託契墨卿狎老輩更有玉帶生
墳典發皇共几榻
(附)前題至
鴨綠江深鼉窟冷雲根截斷光炯炯碧烟一片入手
寒腹作團荷背盤梗隃麋瀋灑松花香咫尺波濤蕩
晴景摩挲雅愛含風漪好仗濡毫聯石鼎(山谷詩贈君洮州綠)
(石含風漪)
刊補施註蘇詩竟於臘月十九坡公生日率諸生
致祭
文章氣節眉山蘇高名嶽嶽驚凡夫七百餘年余欣慕
夢中恆接鬑鬑鬚公厄一時死不朽遺編學者多霑濡
詩註吳興最稱善梅溪舊本徒區區斷簡搜得費補綴
邵(長蘅)馮(景)顧(嗣立)李(必恆)兒至俱刊成恰當公生日歲暮霽
景堪歡娛招邀名士肅下拜小滄浪挂笠屐圖黃雞花
豬薦夙好亦有蜜酒盈杯盂左圖右書歊寶氣霓旌髣
髴来雲衢顧余江湖久放浪長安餽歲每歲無似聞家
僮相竊笑媚兹一老毋乃迂麤官自審亦良怪行事動
與今人殊且同我輩永今夕缺月皎皎縣牆隅短劄急
報漁洋老應有好句酬狂奴
(附)前題馮景
七百年前宋景祐天生名世眉山秀臘月十九乙卯
時歲維丙子降奎宿後賢神契商邱公篤好先生表
至忠玉局詩篇廣箋注刊成懸像東軒中恰逢先生
生此日玉糝羹薦花豬白蜜酒新斟藥玉船爰率清
流拜前哲命宫磨蝎等昌黎身在斗牛復簸箕一生
遭謗被口語譬彼攻石成完瑜願進先生一杯酒日
星河嶽千秋壽髣髴肸蠁笑掀&KR1046;赤壁黃樓生戶牖
孤鶴南飛俯鵲巢笛吹江上聲嘐嘐穿雲裂石復三
弄青巾紫裘人亦豪吾儕豈必皆李委甘心御車執
鞭弭馬齒偶與先生同四十九年窮不死(先生送沈逵詩云嗟)
(我與君皆丙子四十九年窮不死)平生未到九江東誰和太白詩句
潯陽宫(先生到九江和李太白潯陽宫詩序云今余亦四十九)只今奠斝仰笠
屐且醉小滄浪畔玻瓈紅
前題吳士玉
冬十二月日十九商邱公為眉山壽異代稱觴神所
契風流韻事昔未有飄然畫像垂中堂紛紛墨蹟陳
左右詩卷新雕竝在御箋注完好無瑕垢彝器斑斕
銀燭光花豨亦薦明粢後奠斝各擬奏新詩筦鼗不
用煩矇瞍恍若先生臨几席議論懸河開笑口憶昔
置酒赤壁磯笛聲嘹亮穿林藪連珠更和王郎句片
片雲腴報瓊玖(公生日事)勝蹟於今七百年何異朝昏換
夘酉先生身命等韓公三星什伍嗟牛斗南箕簸揚
不肯停屈指生平多謗咎(公嘗云吾生遭口語無數蓋生時與退之相似吾命)
(在斗牛間而身宫亦復在焉)孤忠排蕩激頽波百折不回堅有守
嗚呼世事盡浮雲頃刻白衣變蒼狗黨錮頻仍何太
勞[言翕][言翕]羣小今在否先生風烈儼生存亮節雄文壽
永久嗟余小子生苦晩玉局一編時在手拜公遺貌
思執鞭幸陪羣彥駿奔走男兒墮地七尺軀立名會須
期不朽不見小滄浪中笠屐圖兹辰競獻東坡酒
前題至
前年纔葺子美祠去年又刻東坡詩祠成得以奉爼
豆詩成尚未陳明粢今年臘月十有九月日適當公
生時我家舊藏笠屐像摳衣冒雨行逶遲懸小滄浪
虔致祭邀諸同人羅拜之髣髴先生開顔笑長鬚飄
肩何嬉嬉緬維景祐歲丙子奎宿照耀臨峨嵋大儒
崛起司文枋縱衡上下天人姿無端黨錮来姦忌百
折不死神扶持公之詩歌炳星日光燄萬丈無時虧
吁嗟乎不見四十二卷復完好何必景繁顧子吳興
施
西陂類稿卷十六
