西陂類稿卷二十
吏部尚書宋犖撰
藤陰酬倡集
盤谷拙道人以豆苗菜見寄用兒至韻答之
杏白松青地幽巖豆有苗盤餐足風味采擷訝迢遥煙
葉看仍脆香莖芼未消因之憶廬阜佳話記清宵(廬山亦有)
(此菜)
和前韻周起渭
盤谷與廬阜嘉蔬産豆苗芳香一種合南北兩山遥禪
悦有同味葷羶誠可消詩情喜嘗遍(涪翁詩自許詩情合得嘗)清咏
發中宵
王式丹
土膏春應候山隴豆抽苗此日嘗新好相思餉客遥飯
香良可佐酒渴亦憑消微物成追憶廬山似隔宵
宫友鹿
彷彿南山豆芳時已立苗摘歸春晼晩分送路迢遥籬
落雨初過筠籃露未消憐渠有生意芼食待深宵
列鼎烹珍膳操鑱採豆苗天淵雖隔闊鵬鶠各逍遥下
箸朝餐飽登柈宿酒消鄉廬荒舊圃因爾立中宵
喬崇烈
不荷金鴉久南山想舊苗闌干看寸寸荒穢付遥遥撐
拄應無負(方岳豆苗詩遠莫致之長負腹)膏肓定未消(東坡書生說食真膏肓)春
羹添故實高唱玉堂宵
劉輝祖
不是南山種東風暗助苗提攜煙露滿寄贈水雲遥至
味人如淡嘗新使意消周顒愛佳句咀嚼坐深宵
蒋仁錫
開士金鴉觜春山斸藥苗食單如在野驛致未辭遥葉
尚含煙溼清宜薦酒消吟成齋閣裏晏坐徹中宵
匡廬開府地清節比時苗感舊風情託寧論南北遥落
萁形特肖然釜泣全消好與巖棲者同禁(平)風雨宵
新詩緘讀罷焚硏學君苗寫得山林景誰云陶謝遥野
田疑葉盛(陶詩葉盛豆苗稀)幽壑見冰消借問登柈賞何如煨
芋宵(此首專簡山言)
郭元釪
聞道盤龍谷幽深長翠苗葉如戎菽細名引玉淵遙入
品應稱逸為羹旋欲消山公朝退後清興想連宵
木鉢安禪處清泉長嫩苗盤盂登味别支許寄情遥雲
甲何曾變山香久不消何湏同碧藕雜遝上春宵
平生學圃手未辨此佳苗小譜看如畫(西陂公疏示此菜甚詳)清
詩韻轉遥韭花春睡足菰菜旅情消欲侍橋衡席清言
失禁宵
汪泰來
山蔬肥榖雨野豆摘春苗蓮社嘗來舊盤山寄處遥土
香渾未改酒渴已全消無那僧歸急詩成寫隔宵
李嶟瑞
山深出佳産春摘野蔬苗恰得遠公送無煩廬阜遥清
湏茶臼挹熱賴蔗漿消比似那勝此應厭(平)晏坐宵
試下何曾箸知勝筍蕨苗萍虀難傲猝鱸鱠反嫌遥午
夢無羊蹴朝餐覺酒消宜公就新句肩聳向清宵
原詩至
小雨初晴候空山長豆苗殷勤道人意百里寄來遥
嫩綠寒猶卷清香摘未消好將一杯酒感舊坐春宵
(舊有豆苗菜倡和詩)
聖安寺看楸花
長楸百尺蔭禪扉花發清和香氣微不知鳥散繁英落
只怪南風紫雪飛
前題至
紫雪堆空當首夏柳湖宿雨喜初晴殘花不住枝頭
落矮樹還從腹内生日射圍垣香乍動煙籠小院氣
偏清連朝酒榼提攜遍只欠南鄰棗下行(謂棗花寺)
豐臺看芍藥
豐臺芍藥輦下奇城南十里紛離披連日陰霾忽晴霽
尋花車馬相攀追東豐西豐花作海竹籬茅屋翻朝曦
相公之園(王文靖)衆香國一亭環繞皆燕姬提攜遊伴過
别塢展席呼酒夕照時狂香共挹老槐下一朵壓帽從
余嬉憶昔家居古竹圃花屛插就雲霞垂含清亭畔(平江)
(使院)幾開讌當筵各鬭瓊琚詞此際吟懷得浩浩顚狂一
任旁人嗤寄語西陂灌園叟旦晩會有看花期
前題王式丹
雨歇郊坰沙路軟吹袂東風泠然善巾車小駐訪花師
正及春殘夏猶淺千塍白白與朱朱次第枝頭破春繭
粉靨嬌黏露液融霞裳豔拂煙絲卷平生頗不戀繁華
却為勾留重迴眄昔年曾一到豐臺金埒錦圍策疲蹇
(余往年遊豐臺有金埒錦圍之句)漫興揮來十二章飲徒歌侣同沈湎
長安合散比浮煙且與風光共流轉秋官去後孰論詩
(余有豐臺芍藥十二章曾見賞於司寇新城公)喜接山公清興展花裏林邊布
席時冶態横陳香漫衍舉觴四顧久低徊絪縕夕照相
迎餞臨行折得數枝花五色雲衣落幷剪便從燈下辦
詩忙坐對濃花毫自吮(西陂先生有詩云正値豐臺看花罷一時燈下辧詩忙)紅
鐙正合退之吟玉盂好是坡公撰捧詩欲和更踟躕遨
頭歲月生遥緬那得王微作賦才笑把一枝猶婉孌
宫友鹿
青陽少女催花信藥欄曉洗紅妝靚天公著意惜餘春
故遣奇芳為後勁劉攽舊譜三十二廣陵散絶從誰訊
北地風流稱自昔祓除豔說風詩贈豐宜門坊草橋市
婪尾東皇傳甲令居人種花如種穀絡繹包原無地賸
四月遊人舉國狂車馬如流劇高興山公啓事有餘適
衆賓雜遝隨鞭鐙玉盂紫勝曉雲凝儷白騈紅朝日映
名種無勞金帶誇芳姿合遣姚黃聘錦幛横陳不見後
十里惟看平野亘相國亭臺連舊閣園官籬落開新逕
盡醉尊前我不辭一枝插向繁霜鬢記取春風爛漫時
起舞會湏賡病競
吴士玉
芍藥最數東西豐尚書載酒門生從風日清酣初破萼
繡谷十里攢芳叢短籬曲徑披賞遍名園步入花光濃
朝雲英英鋪粉白晩霞豔豔摇鉛紅鈿車寶馬不知數
喧蜂亂蝶俱悤悤自昔從公醉使院洛下珍卉來吳中
含清(亭名)高會婪尾盛倡姸酬麗年年同十枝五枝鬭姿
媚三朵兩朵標丰容此處嬌花迺萬本周圍錦浪亭浮
空舉杯忽悟昌黎句狂香浩態今相逢
喬崇烈
我鄉芍藥世稱最太守當年盛車蓋一時花數偶符人
好事流傳說金帶此間名地維豐臺四月狂香吹馣馤
玉輪寶馬人人過不少高陽一杯酹山公病愈呼我出
日淡風輕淨流壒千朵萬朵循巨觀一枝兩枝有微會
酒酣忽憶故園趣曲檻離披煙水外一官拘繫返何時
乞假嗟如船上瀨歸來更向甁中看几上風光正無頼
擊壺燒燭已忘愁醉笑竹王輕漢大
顧嗣立
豐宜門外車遲遲遊人四月如雲癡羇心一春苦惆悵
笑口始見看花時草橋挼藍上柳色田田荷葉抽清陂
西山斷處茆屋露笆籬麂眼光參差千枝萬枝自婀娜
露紅煙紫紛離披相公花圃更佳麗入門&KR0978;魄目去眵
分明置身錦繡谷四座圍繞娉婷姿西陂先生發興猛
消摇散步窮茅茨行廚出酒話花海往事一一陳商彝
隔牆老槐弄蔥舊綠陰入戸添䰅眉藉草雜坐獨醉倒
滿身疎影斜陽宜誤疑秀埜一弓地米囊錯綵空庭垂
金帶圍名最難得歸路折取催新詩何事揚州萬花會
金錢浪擲令人嗤
郭元釪
都城舊說豐宜門出門十里蒼煙昏豐臺之名何所始
無臺但有花連村就中芍藥號尢盛香霞四月當晴暄
京華往來已五載未踏此地心煩冤今朝烏騾出翠甸
小棚半畞臨紅繁排頭繭栗尚嬌小姹女龋齒何嬋媛
猶聞綠野閟幽事數十萬本叢環琨欵門請看久始入
果有異境藏丘園風鋪霞繒不可捲熨帖颭灩如無根
朱欄百曲入花衖温香熟美熏衣襌錦窠香海不可得
此地乃有花乾坤人間美好豈濫獲一枝已足當階翻
何為千花復萬朵不辨香色栽籬籓春風摇蕩等燕麥
坐使國豔傷心魂山公臨風展襟韻稱與花相鳴箎壎
(李茶陵詩持杯勸花相)從遊衮衮盡名彦玉堂宴賞風流存(明天順間)
(李賢等有玉堂賞花集)是時輞川遇摩詰攜家借墅高情鶱(少宗伯瑁)
(湖王公開讌園中)風流二老步相接巡簷吟嘯詩清溫楚狂小
子被花惱狂香之側為狂言(昌黎芍藥詩浩態狂香昔未逢吳荆山吉士舉此以)
(評園花景象大合樽前醉倒歌者誰楚狂小子韓退之亦昌黎芍藥句也)江鄉已無萬花會
合來此地傾芳樽樽前且倒勿相謔金圍幾朵何足論
沈埁
百舌聲老月過三枝頭繭栗春尾婪豐臺風光正邀勒
遊花冠蓋南城南蜂蝶前驅鶯燕閙棃雲冉冉紅酣酣
王園萬本更奇絶蓬萊一宫花海涵雲階月地仙馭列
綵旄綘節紛相參雨洗凝脂分外白態醺卯酒天然憨
花侯花相漫題品較之姚魏青於藍賴公鳳箋為收拾
穠姿貴綵詩中含我本臞儒斷結習對此香色迷瞿曇
飲餘䟦馬不忍去帽檐一朵從人簪
至
花事悤悤剰芍藥右安門外車輪錯十里豐臺錦繡
窩粉雲零亂紅霞落朝分萬朵佐賓筵暮翦千頭供
畫閣浩態狂香倍可人詎使春歸歎索寞我家小圃
宋城東丹山雛鳳(芍藥名)紛栖託六載騎驢踏輭塵芳
時應被花神噱數枝買得破羇愁小貯銅甁頗不惡
清吟冷嗅到三更夢入鄉園披露萼
拙道人再以豆苗菹見寄分送諸公竝答道人
又拜山菹自上方幾莖吟社許分嘗正値豐臺看花罷
一時燈下辦詩忙
前題周起渭
蔬品傳來自上方風流太宰遣分嘗便教翦燭裁詩答
撚斷髭䰅為口忙
醫治詩句有奇方香草湏教取次嘗痛噉此蔬兼飲酒
愁魔今夜一奔忙(坡公詩愁魔得酒暫奔忙)
王式丹
小擘吟牋數寸方嘉菹分送喜新嘗尚書風格清如許
莫笑平生為口忙(坡公句自笑平生為口忙)
喬崇烈
公示豆苗詩復送豆苗菜莖葉何青青香脆曾未改摘
擷緬白雲山趾及溪背頃筐課髠塞解籜括晻薆封題
遠餉公分食逮我輩長安盛苦苣已箸逹編闠我昔誤
一食厥刺戒膺肺念彼山中人食此大自在徑湏從之
遊悠然詠采采
李嶟瑞
方外調蔬别有方鬆腴應勝鼎烹嘗段家食品荀家饌
却笑徒求異味忙
菽乳纔傳自上方清菹又許客同嘗誰知謝傅稱詩好
不礙山公啓事忙
郭元釪
山菜居然冠朔方繞牙清脆得新嘗祗憐三韭無風味
添與齋廚一日忙
碧葉膏肥真似豆清香酷烈勝於蘭尚書不獨分廿旨
要使門生議食單
恨無郵使寄將歸分送幽鄰識者稀一昔鄉心憑翠葉
水村春雨豆花肥
登舟留别牧仲太宰陳廷敬
御溝屬瀛海馳道連大川流澌及晨潮解纜春風前湖
江渺萬里似攬崑崙源巍巍居崇高下念臨深淵羽衛
静無聲波濤平不諠息慮寡朝謁離羣曠周旋旣慙隱
淪樂尚慕肥遯賢别意方超忽贈處昔所敦
午亭先生扈從南行途次以鴻篇見寄次韻奉答
淮泗議疏鑿
六御臨長川左右資良弼
詔附龍舸前風颿漾春旭信宿經清源省務阻瞻送津
鼔懷淵淵我公發高唱頓息迴波諠遥枉琳珪贈壇坫
儼周旋生平鄙吝消端賴雲陛賢申章企會合白首情
彌敦
七月十五夜過慈仁寺成周卜寓齋看月
入寺尋明月高空過雨時溼煙開古閣靜影踏疎枝清
興秋來發深杯老不辭歸途燈萬點荷葉碧參差(是日兒童)
(舞荷燈為京師舊習)
次前韻嶟瑞
地僻秋生處天空月上時好風微到袂棲鳥不驚枝麈
淨談應起杯深醉莫辭宵分更流彩雲影未參差
陳琰
昨愛雨餘月(前一日看月山言寓齋)今逢月滿時燈摇擎露蓋鴉
墮礙巢枝地僻談無忌秋清醉莫辭夜分鐘梵歇吹出
玉參差
嗣立
古寺初秋後凉宵乍霽時話深鐘到院坐久月當枝把
酒嘗新果移燈讀古辭盂蘭人未散歸騎聽參差
泰來
秋月初圓夜僧寮晩霽時清光銷薄霧凉露綴疎枝庾
令南樓興蘇公水調辭勝情忘漏永觥影照參差
文昭
雨後新秋好凉生月上時疎風傳晩梵濃露匝深枝白
傳情偏逸山公醉不辭披襟移席處杯浪綠參差
至
雨勢宵來歇僧寮挂月時故人成小飲凉露滴高枝
頓切投閒意爭吟絶妙辭天街燈火靜聽徹玉參差
上自塞外網得松花江魚遣使進獻
皇太后分
賜九卿有差臣犖得拜四尾敬賦二首
江色松花冷文鱗出網肥使星馳絶塞方物獻
慈闈畫省承
恩渥新詩紀盛揮白頭藤蔭下不少素餐譏
詎數江鰣美春秋薦
寢園(陵廟時享必用此魚)拜歸肅家祭烹出集高軒松釀當牆過
霜花點座繁
宸章仰魚麥(上賜魚麥堂額)清夢到荒邨
次前韻陳琰
大漠秋江闊名魚二尺肥分鮮自
行在拜賜出宫闈正席腥先薦飛觴箸欲揮曾叨關外
鯉飽食恐貽譏(前年冬琰曾拜東鯉之賜)
珍重天家味攜來衹樹園(時遊天寧寺出以共嘗)鳴薑離翠釜香
鱠溢雕軒縷切銀花細紛霏雪片繁和羹手親試莫憶
淥波邨
九日陪西陂先生曁諸君登毘盧閣飲樵沙道院
陳琰
一年幾佳辰浮生徒勞攘宋玉懶悲秋重九期無曠言
指毘盧閣殿古仍宏壯傴僂攝衣裳危梯取次上攀躋
憶吾曾見聞若新剙俯視但鴻濛焉能辨所向稍覺疎
林外隱隱聞樵唱大哉黃金闕鬱蔥氣何王煙散西山
明紫翠千萬狀迴策遊樵沙羽化寧欺誑一醉乘松風
欲擲盧公杖飄飄吾亦仙宿因未曾忘
和前題
昨為郭外花宫遊(天寧寺)塔外松風劇蕭曠别來三日軟
塵中鈴語猶聞耳畔颺今辰興發作重九共躡慈仁高
閣上盛明七子此振衣詩句流傅競弘壯邇來松死遊
亦稀霄漢我曹任俯仰嵯峨宫闕駕方蓬迢遞雲山儼
屛障憑欄一嘯凉飈吹宦况羈愁盡驅放我過七十望
八十登頓雖煩神逾王更從别巷訪樵沙道院幽幽愜
微尚到門鳥語訝梭鳴行地桐陰疑水漲仙壇屢事文
字飲此際追攀得哲匠兒孫侍行頗解事采菊荒園導
卭杖攜來
御賜松花魚分噉還期發高唱道人尸解已百年(萬歷朝有)
(道人號體物子尸解於北)鬱鬱孤墳仍在望呼之或出松楸間濁酒
一瓢好相餉風林纖月且徘徊脱却長安冠蓋樣
劉灝
公昔建節三吳時手闢滄浪遂高曠公今入為六卿長
心與雲煙遥蕩颺載酒常尋老樹邊吟詩獨立浮圖上
朝坐持衡鑑自明暮歸蠟屐神猶壯屛騶散步路人驚
呼為地仙爭攀仰聞昨重陽登傑閣憑闌飽看青霞障
雲高秋野鶚鵰盤日落煙村雞犬放薊丘險地古漁陽
戰守千秋幾霸王荆榛臺下弔燕昭風雨雲中懷魏尚
興來掃壁恣揮毫澒洞勢如江水漲同遊賓佐束手觀
引墨操斤仰大匠籬外黃花如解人葳蕤故遶蒲萄杖
顧我忝為王翰鄰隔牆往往聞清唱涇流河伯敢欣然
面目向洋聊一望蜀箋豈但木瓜投似把天漿充餽餉
和詩持報屢逡廵欲畫葫蘆難依樣
元釪
人生重九信佳節帝里逢之亦閒曠黃花得氣要晴暄
不遣滿城風雨颺是中古寺密於薺多有樓臺寫清壯
登高半是天涯客三尺丘陵亦爭上尚書翠袖拂凉旻
秋閣高吟萬夫望白䰅紅頰八座尊步屧登臨事真剏
門生熱喘如筩吹坐訝飛行空所向豈知逸興未渠央
放筆裁詩神更王樵沙道院上真前酒&KR0678;經魚亦佳狀
頽然嘯詠足清音絲竹何湏發姸唱吕家亭子虚浪跡
未得銀筵撰藤杖酒邊誰是吐茵人落帽參軍翻舊樣
嶟瑞
蕭晨逼摇落羈客空首搔那能著短屐但欲歌離騷廣
平具好懷車前屛旌旄酷愛覽觀適都忘登陟勞傑閣
凌層空四逹瞻周遭煙生出遠岫鴈下連寒濤蒼茫入
無際秋色何滔滔日斜興未稀更起尋林臯城隅有道
院地僻離塵囂疎黃墮鴨脚淨綠浮&KR1217;簩魚來松花江
(公出魚御賜松花江噉客)風味勝蟹螯傍籬旣采菊捉筆還題糕
龍山傳往事千載推人豪不落孟生帽且餔屈子糟公
歡顧而笑我官豈冷曹長安曾幾輩今日閒登高
賦得重陽寒寺滿秋梧
草草登高興未酬還尋蕭寺一林秋寒柯遍向香臺覆
破葉仍看玉露流洗罷清陰留滿院倚來凉吹引閒謳
自憐老去無拘束黃菊何妨插白頭
次前韻陳琰
佳節花宫互獻酬高梧蕭摵四山秋碧陰三畞掩荒逕
黃葉半林飛亂流疎雨滳應消薄醉寒蛩吟欲伴清謳
風枝戛處閒僧笑破帽吹餘莫戀頭
送李少司空貞孟
予告還柘城
司空致政令名全五老風流繼昔賢白髮清時方待漏
黃花斜照又離筵詩歌共羨歸裝滿車騎偏宜畫手傳
他日望衡尋舊隱渦河同上打魚船
前題至
白髮心情
聖主憐閒身乞得守林泉名傳殿上韓公最社結睢
陽杜老先篋裏
天書誇族黨雨中鳩杖話桑田他年問字雲亭去清
酒盈尊祝大年
小除日漫堂讌集詩序灝
康熙丁亥歲除前一日太宰商丘公召其通家子及門
生凡如干人合饗於邸第之漫堂衆賓旣集子姓侍側
公舉觴謂坐人曰昔合肥龔端毅宛平王文貞兩公每
以除夕會賓僚其家為守歲之飲嗣後長洲汪堯峰新
城王阮亭猶踵其事前輩凋謝廢墜到今兹焉讌集冀
續前休於是盍簪列炬以次就位燔炮胾炙方物盈俎
觥籌酬酢匪疾匪徐嘗讀王子安守歲序云年䰅將晩
志事零落對他鄉之風景憶故里之琴歌斯蓋羈人旅
士感時觸緒之恒情也若乃登孫弘之閣舉孔融之尊
禮成於曠歡洽於同衎衎從容笑語卒獲四座之人如
比閭族黨饗蜡伏臘各忘其身之淹而志之鬱今夕何
夕昔人陋已於時公詩先成鏗鏘之韻旁逹軒楹灝以
病止飲已數年是日醉焉乃拊缶為秦聲其詞曰歲序
忽已盡去日不可招萬壑趨溟渤繁星依斗杓非公敦
懿義誰憐歲寒凋廣筵列芳酌紫衣將蘭肴道契跡自
親豈惟頌春椒風徽緬曩哲百年有今宵一聆大雅曲
羈思忘飄摇迺知君子心化人如簫韶奉公千萬壽願
言鎮浮囂歌旣闋復顧謂同座曰公年今七十有五而
康強矍鑠纔如五六十歲人弘奬風流百年未艾獨念
我輩聚散若雲煙寧能歲歲登斯堂舉兹觴耶則今兹
之會可無紀述以永公德且俾後之來者知某某曾與
於斯也
讌集詩
少陵歲暮詩陰陽歎轉轂奔走九陌中逾覺去日速誰
從冰雪窟寸心盟幽獨憶昔開國時前輩許接躅南北
兩巨公(龔端毅王文貞)守歲酒頻漉汪王後來哲(堯峰阮亭)踵事韻
不俗老我趨省闥彦會偶一續招邀吟社侣無待長䰅
促食單集方物頗亦窮水陸灤鯉登盤美汾酒開甁馥
紫菌與黃雀瑣細風味足觴行一灑然胸塵洗十斛起
觀壁間畫春色滿巖谷如覿滄浪亭兼挹匡廬瀑借問
輦下賢有此勝情不煖房花雖繁生意困縛束東風幾
日來樵沙杏吐玉相將更一探豫出佳題目
式丹
臘尾未破春一歲殘一夕虚堂耿寒光梅花香著莫山
公興味佳餞歲聚詩客此風念已杳九衢塵空積龔汪
與二王先後慨陳迹復此文字飲槃桉照幕帟水陸壓
段珍殽蒸麗蘭籍三爵接談諧四壁賞古蹟把卷誦清
芬文康遺手澤書題關世變毫素感今昔起步更促坐
汾酒甕初坼名酎不虚傳深杯乃絡繹清煙吐燭花微
颷動簾額節序赴壑蛇(坡公守歲詩語)新舊幾遷易東坡歲暮
篇三和憶風格悤悤三十年此日足可惜(坡公歲暮三首丹三十年)
(來凡三屬和)今幸遊師門唱酬奉硯席山阿拾香草雲津弄
瑶碧隨時境皆佳覓句地無擇行將踏春蕪東風傍輕
策
友鹿
晼晩歲云除羲馭不停晷土風重時令市肆正填委况
此都城中人海鬧如螘前術籠百貨後衖馳九軌喧闐
迎年鼔騰踏看燈市軟紅高十丈灰洞差可擬出門不
仆蹶衣衫亦塵滓食事尢荒唐略與隴饌比饋節趨鈴
騶召客刲羊豕䭔餠壓貊盤&KR0008;花飣方簋山蔥與澤蒜
未噉顙已泚顧我窮薄官虀鹽嚼宫徵冬冰斧作糜鼎
食竟安企屬以休沐暇闤闡厭轉徙科頭坐下舂擁被
得晏起何來剝啄聲赤㡗走胥史吾師修故事徵召共
諸子連朝食指動趨赴欲倒屣圍爐獸炭紅款坐蠟花紫
廚人方欲清鏘器聲入耳萊雞抹作鮮韭蓱風味美巨
觥斟羊羔老枕斫灤鯉鰒魚生可致驛送已千里一餉
良足樂萬錢詎云侈放箸腹果然老饕信吾以酒闌燭
未䟦談清掌猶抵文康手澤存煙雲縈側理敬觀聊一
過典型追正始曲房護羣葩火迫綻霜蕊東皇來有信
濃香豔桃李稍待春融怡西城陪杖履分日理行策聯
袂出郊鄙摩訶菴裏花玉泉寺頭水清遊要及辰取次
韻言紀
陳琰
一歲行盡矣萬感了無益紙窗竹屋間青燈太闃寂坡
公無聊語佳趣何從覓商丘雅好事大會能詩客足散
羈人懷兼踵前賢跡明宵任藏鉤今夜恣浮白守歲何
所談風月外俱斥吁嗟古道亡長安非曩昔自述公卿
貧誰負風雅癖餽歲無具文傳柑成虚席有文不送窮
安用千篇積有詩徒設祭苦心一笑擲約略終歲功酬
應最可惜今日良宴會聞者驚剏獲門前塞車馬階下
錯履舄才皆掣龍虎歌欲裂金石作此不急務鄰巷爭
嘖嘖爾時春事遲寒威起肘腋何來㬉律吹陽氣盈大
宅唐花破蓓蕾晉酒泛琥珀(時飲潞酒汾酒)堂懸文會圖坐對
古裙屐西園儼未散南皮亦咫尺笑語若可呼賭茗或
鬭奕食單非燒尾方法勝膾炙知味不知名半勞遠人
驛只餘一私憾病夫口不適觀飲興亦酣雄辨氣欲激
突傳江鄉信旱後人民厄饑寒徧閭閻盜賊肆横逆坐
客色然驚欲歸苦無策我謂天可回杞人徒滋戚
聖主及良佐蚤夜定區畫但醉無多言今夕是何夕
嶟瑞
北陸未迴陽西山尚飛霰栗烈氣方寒崢嶸歲又晏明
宵當守歲今夕誰家先山公饒勝情愛士心無倦暫得
歇啓事早思集羣彦筵開具方物風味種種善詎鬭何
曾廚自兼羊曼饌花房更加煖繁萼枝間綻爭分龍腦
馨寧輸馬塍絢時節不虛擲典型諸老擅爛漫椒辛盤
沉酣文字戰此日事猶傳何年風遂變詞場一燈在不
絶今如線高調唱白雪好詞續黃絹非公踵昔賢風流
那重見
林佶
憶昔初至吳公方理藩政春風綠牡丹薇省聯高詠爾
時東南士望公如斗柄嗣聞撫西江笳鼔賦競病潛消
反側心深契湖山性及再移吳會坐鎮崇清靜文教事
昭宣繁華俗黜屛節鉞十三年心比滄浪淨邇者陟天
卿喉舌巽申命人才羅夾袋銓叙澄明鏡素絲退食餘
風雅資涵泳開尊集名流守歲協家慶簋陳方物錯缻
挈醽醁逬良會旣懽騈新詩絶幽夐鼔吹張休明激揚
崇雅正承平前輩韻故事遥相映懷新念舊歡慰感忽
交倂年華如轉轂歲月易馳騁非公嗣芳徽誰為煦冬
凊翻因雅集同回溯流風盛玉河請車下半薧為壽竟
西涯有佳話傳聞生肅敬惟公恢昔賢賡颺弼明聖燮
調玉燭光不棄短燈檠愛古豈薄今直道還孤行走湜
與僵籍抗手得王竝序當小除前論從月旦評春生綠
醑濃寒洩緗梅靚窮應送去休福自邀新迎東皇取次
來驄騎花間横載和嬉春體敢辭盤空硬
合尊餞歲列賓筵文讌清娛踵昔賢都下名流羅俊及
盤中方物品芳鮮臘殘纔換大寒節景淑先來小盡年
滿室春花占得氣春風取次更留連
圖書插架笏堆牀掃地焚香雅興長久識中原文獻在
更占黃道斗杓光韋門相業詩三世王氏通天帖一囊
韓范功名燕許筆幾家閥閱敢論量
十年蹤跡等浮萍六載殘冬客上京略見風流前輩韻
猶聞宛洛舊人情時當歲杪周星轉運際承平四海清
東閣留賓守除夕楷模還仰繼儀型
人中麟鳳文中虎霞蔚雲蒸聚此都歲序崢嶸忽已晩
風塵荏苒孰相娱汾香滄辣頻開甕灤鯉萊雞更飭廚
促席從公談舊事新詩傳與後人圖
大受
長安歲除逼人意寒於冰山公雅好事開閤筵張燈珍
羞備川陸此腹頗能勝頽然飲徑醉旨酒歌如澠起行
披書帷花氣春風蒸慷慨念前哲佳晨會賓朋高譚經
世業餘事篇章稱後生附雲路故典今可徵無為傷暮
景歡樂時方乘江南繁盛地旱潦忽頻仍從公燕京洛
百慮兹迺興日月行迅速客子歸未能朗詠慰今昔清
霜映鬅鬙
鵬年
古人重歲除流光慨轉轂椒盤列華炬繼此白日速恭
聞有脚春惠澤及煢獨鉅公啓沃餘風流擅芳躅置
驛召賓僚瓊筵酒頻漉顧我文園病自覰殊惡俗佳辰
一向隅後會安可續因思窮簷士歲暮多刺促誰能庇
廣厦毋俾舟推陸城東屋數椽茗香晝芬馥憂痒念遘
閔雨露濡已足獨憐定省缺莫釋愁萬斛努力祈青皇
陽和遍黍谷手掬西山雲衣露洞門瀑逍遥詠歸信更
許追從不幽期惜蹉跎佳賞愁縛束顧瞻春風座階庭
滿蘭玉崇班頌天老羣賢藉題目
嗣立
百貨堆九衢家家寂如水閉門送殘年寒風出戶裏尚
書晩邀呼别歲交舄履滿堂盡毫翰壁畫淨琴几都城
夜喧譁韻事那得此盆梅逗暗香薄霰點寒蕊
臘盡凍仍緊春風未漏洩綵燈轉華堂簾垂火愈烈彝
器旣紛陳方物更羅列食品膳夫經羔兒酒味别脱略
寬禮文小飯兼大歠莫傷歲遲暮良會且歡悦
此日修故事前輩不可期維公數曩哲當年親見之往
者歎零落存者傷别離攔街撾更鼔寒燈影遲遲登壇
首高唱桐華思紛披清聲激金石喧傳看新詩
昔年侍吳閶萊雞歲相餉(丁丑歲除有謝餉萊雞詩)粼粼滄浪水渺
然雲漢上水旱召雈蒲伊誰作保障家書故鄉來中丞
永弗忘不才滯書局得隨籍湜行歷頭止一日爛醉拚
盡量
士玉
伊余入京華歲除已逼三窮年事編剗兀兀書中蟫兹
晨得休暇如壯馬脱銜屬公高興發招邀盍朋簪紅爐
圍綺宴方物羅朔南汾酒灤河魚割鮮鬭芳甘試嘗披
綿雀更覺鄉思添急觴盪煩慮正襟聆雄談風流&KR1140;龔
王王汪亦驂驔後生困塵縛勝情疇復諳矧公海鶴姿
濟勝雅所兼春風生杖履花事先期探
泰來
歲月新舊催修蛇望壑赴此歲一日剰客裏三年度尚
書晩肆筵守歲修典故爐獅蹲燄紅雪繭沉煙炷八簋
旣羅列食前方物具酒清秔稻香對之觸南顧吳田失
西成此樂未易遇人事改疇昔曷以娛歲暮思公不可
忘有如奪乳哺吾儕尚飽德毋乃異寒煦風流數前輩
琅玕生咳吐明燭照丹顔神仙主瑶圃竟席意不罷矍
鑠天所賦歡宴永今夕花期復遥&KR1140;勝事當追隨步屧
春風路
儲在文
四序將更始月窮而星回我公順時令守歲華堂開遂
於均國暇觴詠會羣才四座挹高言已覺春風來異味
窮水陸旨酒盈樽罍相將樂未央今宵去難追
鬱鬱庭下松翛翛檻中竹共此歲寒心臨風韻戛玉公
言壯盛時彦會踵相續鴻辭逼歲除錯落爛雙目俛仰
六十年人事如車轂惟公壽而康風雅事所獨
濟濟衆君子雜佩皆夜光更聞羣從賢新詞奏笙簧接
席一堂上文史何汪洋杯觴間談笑浩思坐飄颺我公
吟懷發撫時自歌商誰將冰雪姿仰酬金玉章
三年京洛塵又見歲云暮朝來登公堂旅愁風捲霧几
横萬卷閒寒梅一枝護乃知勲業崇冲懷在幽素高會
眇難儔明時良易度千秋願若斯歲歲從公賦
埁
黃宫應兩月官歷餘一行尚書修故事高會招王楊銀
筵蠟如纛櫪馬爭徬徨敕廚致珍饌品數客未嘗花瓷
瀉羔兒入手破鼻香埁也來京輦八年三徑荒每因節
物改車輪轉中腸不圖虀夢中如挹金棃漿旣醉客愁
醒那復辨他鄉矧公笑語温几席生春光不待健步移
梅花吐座傍津津說當年前輩風味長開樽同守歲鵝
鸛為之張邇來耆舊散聲利徒奔忙豈知東方星太白
獨煌煌盛事有今夕千載記斯堂
元釪
逆旅歲云除光陰亦如客臘尾得大盡乃有小除夕自
公得休暇曠欲排羽翮出門無所之誰為阿戎宅尚書
開華筵明鐙盍冠幘四座皆老蒼屠蘇愧先獲春盤多
異饌茫不辨菽麥爛蒸萊州雞縷切灤水鯽江南黃雀
肥山東湯餠白人皆薄海彦器有殊方食非徒醉葷羶
因之養風格歡酣意未足留客復改席評詩兼看畫清
興有餘適珠韜韞明輝錦軸展遺蹟恭惟文康公股肱
弼台德當年政事堂天下仰赤舄至今海㝢内嘉謨飫
膏澤龍鸞舞縑素髣髴圭璋色霛爽歸帝旁菁英在點
畫拜看肅衣袂敢不步跼蹐韋平世業長三事在一室
我公魚水分豈不過疇昔黃閣即奮庸朱門看舄奕一
士飽不難蒼生仰安石
仁錫
天運當歸餘人情重暮節迅飈催急景百感紛如結憶
昔侍漁洋高情緬曩哲韻拈常侍詩唱酬出更迭一從
歸田來此事久歇絶舊而隨晨星念之肺肝熱英英商
丘公文采當朝傑休沐踵前修招邀簡頻折入座多勝
流芳醴觥心凸觴行間珍錯金盤飛素雪伊余性寡諧
豈以醉飽悦仰止大雅棟委心不敢媟抗懷千載名謝
彼九衢轍東風時一披花柳齊舒纈春波展縠紋春山
露環玦何當撰杖從登臨恣搜抉旨格辨風騷就公叩
真訣
王圖炳
憶昔聚星堂冰雪碾輪轂深杯寒可銷佳客來不速號
令詩壇嚴風流醉翁獨遂使門下士白戰慕高躅吾師
掌邦治和膏盛滲漉淡泊鮮嗜好酸鹹迥絶俗鎖印有
餘清觴詠古歡續春遲臘鼔催夜久銅壺促家琛集許
燕國彦會潘陸紅燈翠幕間梅竹幽以馥懷哉舊雨多
(原唱極懷合肥宛平堯峰新城諸鉅公守歲之會)樂此勝情足即事賦長篇原
泉湧萬斛譬如觀滄溟朝宗納川谷又若三峽橋天半
晴飛瀑試問躡青冥寧有階梯不勉和調刁音避席手
頻束隨門敢獻珠楚肆難衒玉悉索笑饋歲碔砆雜魚
目(用東坡句)
至
我愛開先僧(心壁)朋情何繾綣每當歲之除殘札羅几
案曰别故人久檢閱當會面矧共京雒遊而不時相
見向夕走家童委巷招邀遍迂辛與短李騎驢赴欵
宴石花雙鯉魚冰盤促首薦蠟黃萊雞肋肪白東鵝
片字裂赬團餠縷切銀絲麵鄉味及方物廚娘取次
辦鬭箸俄已空汾酒行無算或與話交遊或與說鄉
縣或以肩相倚或以拇自衒宛若雅集圖西園豈獨
擅憶昔丙子年大雪深沒骭門前罕車馬九陌鋪江
練好客王新城燒燈當夜半雪事任&KR0848;分余賦王之
渙回首忽一紀舊雨多星散忘形剰我曹得酒亟應
勸年華不少留頭銜何湏換好待春雪飛還期共白
戰
過銀錠橋舊居
鼔樓西接後湖灣銀錠橋横夕照間不盡滄波連太液
依然晴翠送遥山舊時院落松槐在僊境笙簧歲月閒
白首鍊師茶話久春風料峭暮鵶還
和前韻埁
長橋如畫枕銀灣舊路沙痕想像間巷裏幾更春燕主
水邊仍對夕陽山風煙喬木蒼龍老鐘鼔靈壇白鶴閒
正欲淹留追昔夢滿城鴉雀故催還
早春遊高元殿
岧嵉殿閣御河湄早歲來遊太乙祠一自世宗留法駕
幾經元老進青詞僊壇寂寞簫聲歇深院陰森柏影移
常日閉門春色裏碧桃開落少人知
和前韻嶟瑞
殿峙西華照水湄世宗當日望仙祠纔教張桂爭新禮
更遣徐袁進麗詞鶴影已隨雲氣滅松陰猶趁日光移
雷壇劒室依俙在雖有中涓問不知
春日雪後西苑啓事
晶瑩雪色帶雲沙啓事郊宫聽曉鴉天外羣峰真削玉
苑中春樹乍開花攀藤日下情愈戀種麥原頭興自
賒好待夭桃紅潑眼詩瓢酌酒送年華
和前韻夔
别甸晴風漾白沙上林初日散宫鴉藍田向暖猶生玉
苑樹逢春已作花丹鳳樓前班未捲金魚館裏酒頻賒
新年細草皆霑澤不獨蒼官領歲華
陳琰
一宵飛雪壓塵沙車出城西起曙鴉破凍冰生溝外水
暗香風動禁中花郊宫退食蔬堪飽山店衝寒酒可賒
預識今年書大有普天佳氣兆京華
元釪
細玉羅紋似搏沙曉山宫樹凍啼鴉相看不辨章臺絮
無頼猶遲韋曲花革履踏來詩幷冷小車衝處路從賒
山公啓事悤悤畢更向塵埃得淨華
詠懷簡西陂先生廷敬
一月不相見三春有所思殘花遮徑淺孤鳥託枝遲物
望如公在生涯敢自私祗應垂老意攄寫向西陂
次韻答午亭先生
一病春將老高賢繫夢思閉門芳草積返岫暮雲遲丘
壑元難忘煙波乍許私(時余奉命予告之)白頭同調在午壁與
西陂
西陂類稿卷二十
