西陂類稿别集類六(國朝)
提要
臣等謹案西陂類稿三十九卷
國朝宋犖撰犖有滄浪小志已著錄是編凡詩
二十二卷詞一卷雜文八卷奏疏六卷其詩
之目曰古竹圃稿曰嘉禾堂稿曰柳湖草曰
將母樓稿曰古竹圃續稿曰都官草曰雙江
倡和集曰回中集曰西山倡和詩曰續都官
草曰海上雜詩曰漫堂草曰漫堂倡和草曰
嘯雪集曰廬山詩曰述鹿軒詩曰滄浪亭詩
曰迎
鑾集曰紅橋集曰迎
鑾二集曰清德堂詩曰迎
鑾三集曰藤隂倡和集曰樂春閣詩曰聫句集凡二
十有五其初本各自為集晩年致仕居西陂
乃手自訂定彙為兹帙惟初刻綿津山人詩
集刪除不載盖以早年所作格調稍殊故别
為一編不欲使之相混也犖雖以任子入官
不由科目而淹通典籍練習掌故詩文亦為
當代所推名亞於新城王士禎其官蘇州巡
撫時長洲邵長蘅選士禎及犖詩為王宋二
家集一時頗以獻媚大吏為疑趙執信尤持
異論併士禎而掎軋之平心而論犖詩大抵
縱横奔放刻意生新其淵源出於蘇軾王士
禎池北偶談記其嘗繪軾像而已侍立其側
後謁選果得黃州通判為軾舊游地又施元
之蘇詩註久無傳本犖在蘇州重價得殘缺
為校讐補綴刊板以行其宗法可以概見故
其詩雖不及士禎之超逸而清剛雋上亦拔
戟自成一隊其序記奏議等作亦皆疏暢條
達有眉山軌度士禎寄犖詩有曰尚書北闕
霜侵鬢開府江南雪滿頭當日朱顏兩年少
王揚州與宋黃州言二人少為卑官即已齊
名不自長蘅合刻始所以釋趙執信之疑也
然則士禎亦未嘗不引為同調矣乾隆四十
六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
西陂類稿序
吾友商丘先生所為詠歌風雅之文曰某稿某集者數
之凡三十有四而書奏序記辭令之文稱是焉於是綜
其條貫列其叙位次其時月别其游處臚其嚮所名者
匯為全編名西陂類稿西陂者舊廬也是時先生居西
陂以書來謂余曰吾愛子之為文幸序而述之予發書
慚汗歷旬涉月坐卧誦之行道則戒僮御持載以從蓋
予之能卒業於先生之文大抵在車馬馳遂徒侣雜沓
之時而習復呻吟忘其罷憊廢亂而有息焉游焉之樂
者此心則在西陂煙水之間也山水之樂亦恒人之常
情而予之息焉游焉以西陂烟水之間者凢以先生之
文之美矣夫世之彯華纓曳高裾駕輕策肥以游於名
利失得之場飄忽震蕩而不知止者蓋其所樂在彼而
不在此也先生有道而能文得之於心行之於已澤加
於天下其達於製述徵於比興者西陂之樂蓋無時而
忘之故能興感於人心學者隨其所見皆有以自得於
塵壒之表忘其所憂而樂其所樂也歟先生恬澹寡欲
有超然遠覽之志自其服膺文獻紹美前光學成而仕
游歷中外常以書卷自隨晩而彌篤故其文閎深雋永
尤長於諷諭之言以予之思雜風塵樂而不倦則亦豈
徒耽文辭翫耳目而已哉其得於先生者亦已多矣雖
然今歸老故山白首學道而茫然如故吾也先生有道
而能文其何以教我哉客有言者曰先生之文先生之
道之所存也子既樂之道在是已予嗒然移時曰敢不
勉乎公教我矣併書之以為西陂類稿序康熙五十年
辛卯三月澤州陳廷敬撰
