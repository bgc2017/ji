西陂類稿卷四
吏部尚書宋犖撰
雙江唱和集
聞蝉
淒切空庭外新蟬作意吟數聲殘雨後一樹碧煙深物
候他鄉得羇愁薄暮侵柴門高柳下幾日許披襟
和前韻(華亭)錢柏齡(介維)
薄暮虛堂外新蟬嘒嘒吟好音傳院靜嘉樹逼檐深過
雨聽偏切臨風感易侵故園何處所林際想開襟
秋日同錢介維遊東勝山
留滯雙江上招尋一壑閒老僧何處去初地任躋攀浥
雨佛桑落窺人山鷓閒風流錢翊在吟罷月中還
和前韻柏齡
望去招提境悠然林壑閒使君愛幽賞羣從樂追攀(時其)
(崇維德錦含皆從)苔色入秋淨禽聲薄暮閒小山有明月留醉
不知還
詠庭蕉用松陵集新竹韻
蕉林高十丈櫛比羅前楹白日不能下綠天杳冥冥色
割鴨頭水葉矗爰居翎好移青玉案就此碧雲屏雨至
衆響激風定微煙生但苦三秋夜月不遍閒庭疎衣鹿
可覆甘露酒能醒何須美人號紅萼發清馨炎州寡霜
雪庶同松柏零
和前韻柏齡
甘蕉環數抱森綠浮軒楹苞固若義竹聳矗連蒼冥何
來垂天翼委此青雲翎兀然樓閣表突起芙蓉屏翻風
碧靄動過雨飛流生炎威熾西陸廣蔭月中庭揮毫事
已邈覆鹿夢未醒偃仰高林下襟袖餘幽馨終古飽霜
霰蒼翠無時零
虔州雜詩用子瞻八境臺韻八首
縹緲江城百尺樓羣公飛蓋此銷憂星槎到日追隨數
遠汎應憐博望侯
鉤輈鳥語去仍還雲樹雙江起暮寒自笑遊蹤逐坡老
十年前亦宦齊安
崆峒山畔暮雲堆風起芙蓉次第開向夕空庭堪拄笏
連天積翠月中來
誓師江上憶陽明讀罷遺編客夢醒惆悵斯人今不見
荒祠落日影亭亭
何日還參馬祖禪花宫巖際自巋然捫蘿擬搨題名字
嗜古從人笑茂先
江關烽火幾年中壯士今歌零雨濛帆影蕭條鴻在野
雙流嗚咽自西東
無復當年章貢臺鬱孤荒阜素馨開殷勤獨有悲秋客
倚杖看雲到草萊
雨餘竹樹影參差耿耿孤懷明月知且喜尋常了公事
木蘭花下任題詩
和前韻柏齡
千雉層城霞作樓烽煙初罷四郊憂憑高漫擬休文詠
幾見揮毫博徹侯
檐前越燕乍飛還滾滾雙流到檻寒檻外去帆輕似葉
臨風不獨憶長安
天南無限翠螺堆一徑梅花五嶺開不是炎州消戰伐
春帆那得佛桑來
蘭臺奉使號神明飛蓋登臨幾醉醒遲日紅牙敲欲遍
寄情塵外一閒亭(時牧菴使君選詩餘塵外集)
競說當年馬祖禪層崖松柏自森然等閒閱盡塵中客
孰是能持半偈先
縹緲金精出望中洞天雲氣日空濛佳人已共風塵絶
采采蒹葭一水東(謂魏徵君兄弟)
千秋李勉已無臺贏得幽襟此地開乘興復尋清獻蹟
女牆高處有荒萊
青峰紺宇互參差暮靄凝来杳不知遲得金波湧江畔
一天澄碧照題詩
和前韻(宣城)袁啓旭(士旦)
突兀城闉起畫樓西風憑眺一增憂三湘百粤多烽火
辛苦專征盡列侯
何處漁竿釣月還東來煙水上衣寒驚心最是新巢鵲
三匝初歸夢未安
十八灘頭蔓草堆疎林破屋晩煙開誰家解唱邊庭曲
玉篴風中過枕來
深松掩映夕陽明亂罷山川似夢醒一自眉山人去後
江聲冷落到旗亭
獨客齋心似老禪亂山秋水坐蒼然登臨且酌他鄉酒
愛有橙香入座先
吳楚關山暮靄中一行煙艓破冥濛銷魂怕及賓鴻候
風雨驅人五嶺東
百戰經過賸此臺秋風吹動木蘭開孤雲明滅雙江外
莫遣新愁到草萊
迴岡雉堞吐參差石徑荒凉野老知昨日使君天上至
醉捫高壁共題詩
宋牧仲使君邀集城南精舍(寧都)魏禮(和公)
愛避繁華境招提作勝遊高僧殊磊落名士足風流地
僻難消暑心閒易得秋使君饒逸興不減庾公樓
次韻酬魏和公處士
花宫逢魏野如向易堂遊(易堂為處士兄弟讀書處)人静苔堪藉林
深翠欲流高言驚法侣勝地得清秋擬識崆峒面長吟
上小樓
同集奉和柏齡
初地一何僻相將得勝遊眞同蓮社約不愧竹溪流白
袷宜殘日黃橙報晩秋翠微雲卧處百尺有高樓
使院池上構小橋待和公漫賦一絶
秋水蒹葭極望遥新成略彴一相邀他時應有閒人說
使院牆東處士橋
次韻奉酬二首禮
編木横池逕未遥閒來不待主人邀使君風度眞&KR0642;曠
夜踏青莎送板橋
麋鹿生成世事遥幽情偏愛使君邀蘇堤湖上稱名勝
雙水千秋有宋橋
和公以榠樝見貽口占為謝
客從山中來贈我山中果蠻樝名最佳入手何磊砢
登盤十二枚所得亦已夥瀟灑風味殊豈在哀梨左
一片世外香遠自翠微墮珍重處士遺惠而眞好我
題詩謝殷勤永言懷袖裹
次韻奉酬禮
味澀不諧時榠樝類諫果其枝能連理其幹癭磊砢聊
用物土宜袖攜未能夥顧邀使君珍置之玉盤左自慙
謇諤姿行恐家聲墮使君云好之非果而以我敢效行
沖言願得存藥裹
和前韻柏齡
南國秋氣佳凉風薦百果處士投使君榠樝絶磊砢數
顆良已微方欣所得夥顧兹高賢貽味與塵中左珍重
閱圖經茗語燭花堕咄嗟成報章才盡獨慙我詩人感
木桃行當什襲裹
佛桑
殷紅朵朵閒輕黃花起重樓葉是桑過嶺定知梅遜色
殢人何必蕣生香鷓鴣啼處紛愁態瘴癘開時爛曉粧
珍重炎州來異種休將玉蕊說唐昌
和前韻柏齡
瑪瑙殷紅淺赭黃朝暉映處見扶桑當筵自共霞爭麗
辟惡寧須麝比香戴勝降應驚别豔羅敷攀合妒新粧
木棉嶺上開無數難向重樓擬樂昌
鬱孤臺歌
鬱孤臺迥寒雲浮城中坐見雙江流酸風一道射眸子
我來正値天涯秋李公遺構已塵土碧草芊緜没殘礎
側身北望魏闕遥野日荒荒照前浦奔濤盪潏山嵯峨
千年霸氣何其多誰是姚江後來者蒼茫倚杖徒悲歌
和前韻柏齡
鬱孤之臺鼇背浮江波迴合煙雲流飛梯十丈拔空起
想見輪奐凌千秋今我來遊但荒土無復方花列古礎
仰天長嘯清風生螮蝀在東日南浦城頭雉堞何嵯峨
週遭削出芙蓉多山中木客不可見月明彷彿來高歌
使院即事示介維
雙江如箭聒斜陽一髮中原是故鄉狼藉芭蕉堆逕綠
分明橘柚飽霜黃杯酬木客山中句衣染黎人海外香
好趁瘴消秋雨後幽巖振策共錢郎
次韻奉酬柏齡
官舍秋隂淡夕陽鱸魚消息渺江鄉紛披楚畹蘭叢秀
冷落淮南桂蕊黃載酒幾過池上彴檢書頻拂箧中香
高唐麗藻元無敵此日風流屬省郎
題畫
楓林瑟瑟水泠泠望裏千尋石壁青誰寫子瞻當日句
虔州城外古螺亭
和前韻柏齡
溪山一曲似西泠落落修林望裏青應是倪迂高絶處
更無人倚竹間亭
秋日用李義山韻
題詩同魯望客况未應如章貢容浮梗崆峒待采芝地
幽行藥遍瘴暖得秋遲矯矯池邊鶴江湖有素期
和前韻柏齡
秋氣渾無賴羇懷只自知聯吟惟宋玉染翰憶張芝木
竹分甘遠扶桑競豔遲(木竹子翠微山果和公處士攜來扶桑即佛桑)翠微峰
頂屐應待小春期
(附)步前韻男基
南樓終日坐客思竟誰知風急時聞杵山空憶采芝
芭蕉經雨大橘柚待霜遲白袷新凉候悠然塵外期
山呼
嶺外禽名喚亦竒蒼衣素頰性多知漫將翠羽誇鸚鵡
祇覺清音奪畫眉瘴海舊林歸夢遠朱籠斜日向人悲
一聲婉轉西風冷玉輦空山有所思
和前韻柏齡
炎方珍鳥見來竒閱遍禽經未得知金屋漫憐同翠羽
雪顋渾欲妒蛾眉喚殘碧海三更夢吟動蒼梧萬古悲
誰把玉笯籠致爾異鄉飲啄起人思
丸藥示介維用皮日休夏首病愈因招魯望韻
丸藥晨披白袷衣在公何異卧巖扉漫言帆影横江少
且喜花香入座微檻舞一雙仙蝶麗厨烹尺半鯉魚肥
連朝拚得吟詩瘦祇要風流鬭陸機
次韻奉酬柏齡
秋老虔南正葛衣披襟遥憶舊荆扉連宵候月來花外
幾日攀蘿到翠微(謂魏徵君隠處)曲沼網歸魚婢小雕盤剝出
荔奴肥仙郎座上惟酬和相對眞堪息世機
宋牧仲使君留飲書齋即席有作(正韻)
(寧都)魏禧(冰叔)
秋晩尋醫過贑江使君遲我讀書堂風吹北院清歌隔
雨灑東窗夜話長蘭簿交新渾似故橘盤坐久不聞香
最憐出語關民瘼手把醇醪未忍嘗
奉酬
歲晩相思隔贑江何期聽雨共蕉窗人驚世外來籃轝
病起宵深對酒缸道德願留關尹喜風流眞接鹿門龐
最憐萬石洪鐘在一寸孤莛未許撞
蕉花追和葉元禮韻
綠天但說濃隂好吐秀凉秋見未曾密蕊暗依花瓣瓣
孤芳倒壓葉層層香從暖發宜炎徼露喜晨流慰茂陵
采采正憐同菡萏何須修竹苦相繩
和前韻柏齡
秋來綠蔭看逾好花發閒窗得未曾傲竹暗抽莖幾丈
比蓮難盡瓣千層露深不藉銅盤受風至愁將綘節陵
一種甘香眞絶異楚騷空復美胡繩
遊通天巖作(宋陽行先隠此號玉巖翁)
凌晨越章波杖策遵江徼野日破煙霏心閒展遊眺稍
窮林薄紆遂歴岡陵峭千巖如蹲鴟突兀藏靈奥既至
儼堂隍通天維一竅雕鎪信鬼工曲折存遺廟山根洞
穴穿傴僂僧徒導豁然世界殊飛空巨石倒﨑崯難具
陳盤礴發狂呌伊余厭塵囂探竒慰所好緬彼玉巖翁
彷彿聞清嘯諸賢相繼來忘歸領其妙觸目多遐蹤眷
言託同調夕陽猿鳥鳴移情此雲嶠磨墨搨題名千年
碧苔掃
和前韻柏齡
蘭檝亂奔流筍輿出幽徼礀路凌高寒晴空恣雄眺越
彼停雲岡石勢愈巉峭仙源湛水木萬古藏僻奥鬼斧
亦何工玲瓏鑿一竅碩人此盤礴千秋儼遺廟仰瞻愧
後塵冥搜託前導更窮䆳洞紆忽訝懸崖倒羣山青濛
濛惟聞猿狖呌既異少文遊良慰康樂好想見開闢初
矯首發長嘯憑弔多古音歴覽收衆妙詎惜下里歌上
擬白雪調待緝薜荔裳來卧芙蓉嶠為問巖棲僧荒蘿
幾人掃
月夜同介維暨子基至著飲東勝山精舍
雙江風土連炎州歲暮那復披羊裘放衙行藥策藤杖
長歌還向招提遊城隅一徑入蒼靄花關竹塢藏層丘
講堂開處碧苔滿余曾題作山之幽斜陽欲墮衆鳥集
鷓鴣呼伴聲鉤輈俄驚紫燕舞牆角社日已過仍淹留
僧言此地少霜雪臘月時或開桃榴我有嘉賓盛才調
崢嶸賦手追應劉同來命酒待明月興酣落筆雲煙浮
兒曹識字強學步微吟彷彿巴人謳玉盤漸見湧林樾
松篁影亂紛蛟虯仰天大呌發狂態杯傾不盡章波流
今夕何夕樂無極盤桓叢桂簪堪抽參横月落下山去
臨風徙倚空搔頭
和前韻柏齡
仙郎奉使來虔州倏忽夏葛還冬裘雙江政平日無事
放衙常作花宫遊此山突兀傍城角禪關曲折隨林丘
白頭老僧意瀟灑手植百果耽清幽使君過此雨初霽
山門寂歴停華輈擔壺挈榼踵相繼日云暮矣仍淹留
木奴滿前香未了山茶欲傲炎天榴即此一壑足盤礴
招隠何必淮南劉使君興至發高詠硬黃紙上松煙浮
居然天庭振大吕非徒瑣細工吟謳羣從意氣盡磊落
下筆恍見騰蛟虯須臾暝煙淡叢薄中庭忽覩金波流
新篘滿酌那辭醉狂來聊復殘毫抽沉沉銀箭催不起
濡墨擬黑張顚頭
寄懷牧仲虔州(新城)王士禎(阮亭)
虔州界閩湘蘭蕙賤于草復有寶珠香玉雪映清曉江
城微雨過炎瘴淨如掃高齋開八窗豁達凉風早方床
黃琉璃卧起日杲杲清芬惱魂夢仙膚愛綦縞嶺外陸
郎花未敢鬭娟好昨歲在京國冠蓋苦紛擾朱門多林
塘無由聽啼鳥今年八境臺雙江入登眺閒註詩楚騷
多識不為少遥憶書到時贑石風嫋嫋
次韻奉答
繄余别京畿嚴霜彫百草故人相祖送駐馬桑乾曉回
首歲月遷舊迹忽如掃江山信阻修坐驚白髮早瘴癘
積晨昏鮮見日杲杲素心寄瑶華不數延陵縞為言章
貢佳佩紉秋蘭好豈意當關勞羽檄嗟紛擾那窮雲壑
幽聊復親花鳥時登八境臺側身中原眺迢迢霄漢閒
古道如君少心同訟閣鈴臨風恒嫋嫋
移寓四絶句寄宋牧仲員外(宣城)施閏章(愚山)
新移客舍面朝陽容膝攤書即草堂向夕疎簾從半捲
好教明月到匡床
書聲不敵市聲喧恨少蓬蒿且閉門此地棲遲曾宋玉
蘚牆零落舊題㾗
葡萄霜際葉蕭森物色兼催遲暮心好處爭誇在三伏
桃笙烏几綠隂深
年侵出處自嫌身望遠間關入夢頻嶺樹江雲秋未冷
鷓鴣聲裏獨吟人
次韻奉答
虔州風土困驕陽上客堪誇有易堂安得宣城老詞伯
翠微峰頂共匡床
我居京國壓塵喧手種葡萄綠滿門此日棲遲君亦得
行吟應破舊苔痕
廬陵百戰氣蕭森疇昔耕桑節使心白鷺講堂何處覓
空洲燐火亂宵深(愚山觀察廬陵日建白鷺書院)
孤臺北望杖隨身迢遞雲霄尺素頻三案是非從此定
乍聞館閣得斯人
歲暮集亦蘇堂即席限韻
握算眞何補霜華點鬢新山僧初薦果官閣正留賓心
遠江湖狎時艱歲序頻自憐餘賦筆收拾嶺頭春
(附)步前韻男至
遠道趨庭子雙江入望新銜杯酬勝地作賦擁嘉賓
籠鳥窺人靜檐蕉過雨頻離歌猶未發覽眺及芳春
己未除夕喜吳遠度見過席上有作
今年元日留江東與君醉卧扁舟中今年除夕章水上
與君又泛椒花紅人生邂逅亦難得吾徒令節誇竒逢
當筵一笑快胸臆羇愁消遣隨春風何以贈我雙錦軸
道子圖畫嗟神工更有華燈妙翦刻五枝青玉將無同
張燈懸畫但鯨飲照耀使院驚兒童此邦暄暖盛花竹
庭梅久已開芳叢素馨蘭蕙相繼發正宜登眺窮崆峒
君言明發趨嶺嶠丹青貌取羅浮峰我亦江頭命短櫂
乘春謁
帝蓬萊宫賦詩守歲永今夕無令良會徒悤悤千門爆
竹喧未了沉沉忽聽遥天鐘
和前韻柏齡
吳君潑墨雄江東氣格不落丹青中得名海内三十載
素䫇欲改朱顔紅今年使君駐白下元辰柏酒曾相逢
周郎題詩殊敏捷(時雪客有作)嵯峨青翰生條風春帆送我
贑江去妙跡常憶梅花工逡廵流景三百六聯吟竊幸
仙郎同只今除夕日初夕雙江爆竹喧兒童喜君至此
正匝歲中庭蘭蕙開芳叢贈有淋漓雙畫幅煙嵐彷彿
凌崆峒九微佳製更殊絶舉酌勝對鼇山峰頓使蘭臺
動詞賦高吟聲協黃鍾宫佳辰勝事良未易羅浮策杖
嗟悤悤明年聚首向何處還期同聽臺城鐘
題遠度畫三絶句
溪堂秋色佳楓葉空階亂相對兩詩翁長歌竹里館
攤書兩忘言林閒適煮茗門外獨何人沿溪曳煙艇
小閣面前山紫翠當窗入看雲歸未歸長使樵童立
和前韻柏齡
小築溪山幽秋色莽零亂若非瀼西堂定是柴桑館
楓老欲作花竹煙知煮茗一編靜對餘目送迴溪艇
草閣雲邊開松濤空際入閣上復何人看山閒竚立
喜彭躬菴處士過訪即席賦贈兼送往江南
千仞金精不可攀荷衣今喜接江關林巒採藥文章老
湖海盟鷗歲月閒暮雨清樽留贑石春風孤櫂過廬山
南中耆舊彫零甚誰與天涯數往還
和前韻柏齡
野服雙江喜乍攀追陪彷彿到松關不緣令尹冰心迥
那識眞人紫氣閒官舍梅花同一榻春帆樽酒度千山
分攜最羡冥鴻遠梗泛何由得共還
題遠度畫竹柏齡
幽篠密復疎蒼然倚卷石春風坐彈琴一嘯湘煙碧
和前韻
何來柏水翁翛然寫筠石秋風便面生一段瀟湘碧
舟下十八灘用林澹亭戸部遊南華寺韻
章貢此交流水石驚千變虎牙激奔濤未許褰裳踐鼓
櫂念乘危亭午忘朝膳盤旋百折遥象馬瞿塘見摇摇
三板船遠下疾于箭青山兩岸佳咫尺不及盻長年倚
舵樓目注心還戰羡彼水上鷗容與隨風便纔經洄洑
艱又逐嶔㟢轉楓林送啼鵑沙渚竄野狿暮過惶恐灘
漸覩江如練蘋藻薦文山斜月浮波面
和前韻柏齡
贑水束萬山湍激紛詭變積雨添春波畫鷁喜初踐駛
流挾微風泠然忘寢膳倏忽龍淵翻崚嶒虎牙見危埓
駟注坡撇若弩送箭曲折爭毫芒瞬息不及盻縱有長
年師心悸股亦戰所嗟萍梗蹤難假羽翼便徒訝崖壁
竒篷窗互迴轉深林聞鷓鴣洞穴愁獌狿行行薄五雲
坐詠澄江練千里信輕帆快覩廬嶽面
舟過彭蠡望匡廬用澹亭遊懸空寺韻
昔我東遊登泰岱天下名山皆兒孫今從舟中望廬阜
始知嶽外兹山尊排空拔地幾萬仞身雖未至摇心魂
香爐崒嵂插霄漢横峰側嶺相崩奔虎溪何處鹿洞杳
五老俯瞰南康門雨餘瀑布瀉衆壑閒雲不蔽飛流痕
俄驚野燒起䆳谷照燿石筍紛高蹲篷窗坐對嵐氣重
湖光吞吐忘朝昏屛風九疊莽迴互神仙窟宅通崑崙
匡生結廬已千載後來頻駐幽人軒林巒咫尺不可即
生平微尚將誰論臨風三歎廢眠食山靈知我愁懷繁
願同白鶴鼓雙翅飄然獨向蒼巖翻
和前韻柏齡
惟敷淺原見禹貢千秋嘉遯遊王孫蔚然靈秀甲天下
職方羣嶽難稱尊夙從圖史豔名勝望見未得摇精魂
春帆適過彭蠡渚積翠忽共洪濤奔側身仰望不可極
横壓地軸排天門是日日霽湖氣淨白雲斂盡無纖痕
鑪峰劒峰總霄漢其下列阜如鴟蹲玉龍隠見掛千尺
金波欲上白日昏虎溪鹿洞發幽想恍涉瑶海瞻崑崙
斯時夜色淡天宇舵樓縹緲開層軒酌酒試揖五老飲
飄然逸興誰堪論吁嗟匡君竟何許芙蓉自碧明星繁
狂吟欲就風乍起篷窗卧聽驚濤翻
(附)步前韻至
匡廬之山鎮南服峰如苞竹抽龍孫我來扁舟出其
下巍然勢壓鄱湖尊屏風九疊散層翠一一突兀驚
心魂千巖萬壑競趨赴兹山屹立看崩奔螺旋瓠剖
望不極窅𦕈略辨山之門煙嵐斂盡雨初霽匹練猶
掛飛流痕獨有五老更竒絶嵯峨各向晴空蹲東林
開先邈何許鐘聲恍聽來黃昏須臾野燒起山半北
燭碣石西崑崙髣髴綘節會羣帝定有白鹿隨飛軒
吁嗟靈異幻今古紛紛俗子誰堪論洞天咫尺渺難
即愁吟徒使胸懷繁夜深風急雲似墨蛟龍欲起湖
波翻
遊石鐘山次晦山大師韻二首
維舟依洞壑振策向孤峰吞吐江湖水崟㟢上下鐘巖
危蹲虎豹樹老走蛟龍目極風帆渺雲濤正盪胸
勝地水經著高文蘇子留嵐光侵縣市鐘響答江流鷗
許尊前狎人驚戰後遊贊公今寂寞遺唱付滄洲
和前韻柏齡
天地來雙屐江湖壯此峰怒濤從齧石幽澗欲聞鐘徑
轉迷荒雉巖虛凜蟄龍雲帆看不極萬里拓心胸
舟楫三春至江山百戰留孤城依疊嶂禪室枕奔流共
策盧敖杖閒追蘇子遊倚欄漁唱起落照滿前洲
(附)步前韻基
匡廬猶在望更此歴危峰突兀松盤磴匉訇壑起鐘
波光涵殿閣石勢走蛟龍搔首江天迥開兹曠盪胸
烽火三年後孤亭此尚留湍從深磵落石枕大江流
畫舫乘春至花關逐伴遊萋萋芳草綠鷗鷺滿汀洲
(附)步前韻至
已盡匡廬勝登臨更此峰湍飛穿釣石風急悞僧鐘
過眼帆隨鴈驚心樹化龍春波逾浩蕩極望一開胸
蹋遍尋山展征帆喜暫留風傳深谷響聲入大江流
倚檻當斜日捫蘿憶舊遊坡公饒逸興長嘯滿滄洲
江行
船尾紅旗獵獵斜江天遥度幾雲沙風輕日暖篷窗啓
穩坐中流看九華
(附)步前韻男著
駘蕩輕風日欲斜雲煙縹緲接平沙舟人指點江天
外朵朵芙蓉是九華
野泊
濤聲當暮急帆影落平沙白鳥窺魚網青山出菜花江
湖行欲遍京國望還賖閒共篙師語汀洲片月斜
和前韻柏齡
落日來秋浦征橈駐淺沙煙生欹岸柳香送遠村花片
月依人近三山入望賒誰憐未歸鴈江上數行斜
(附)步前韻至
荒陂朝雨過淺水浴明沙小泊隨漁舫微香送菜花
春深江勢闊鄉遠客愁賒矯首煙汀外峰高片月斜
荻港避風二首
石尢風急舞江豚悵望中流落照昏遠岫連雲迷九子
驚濤捲雪下天門煙生曲港輕帆集潮打危磯廢壘存
多少齊梁遺恨在漁歌欸乃自沙村
春風小市賣河豚薄暮津亭水氣昏不住江濤崩荻岸
俄驚山月照松門漁樵有侣青山住鐘磬無聲古廟存
明發揚舲更東下杜鵑啼處幾家村
和前韻柏齡
無邊雪浪捲江豚風際收帆日欲昏夾岸人家喧水市
半山佛刹隠松門鳩兹路隔春雲杳板子磯高古戍存
明月舵樓閒對酒數聲社鼓起遥村
(附)步前韻至
人家籬落散雞豚板子磯頭日已昏一簇雲沙明荻
港無邊雪浪走天門停橈野岸輕煙合吹角江樓古
戍存篷底瓦甌堪獨酌朦朧斜月照孤村
登謫仙樓
危樓獨眺大江隈落日雲煙杖底開鞭撻風騷人不見
憑陵樽酒月仍來松門曲檻飄清籟碑仆空廊繡碧苔
欲賦迎神還閣筆千秋慚對謫仙才
和前韻柏齡
輕風斜日到江隈江上飛樓四望開萬古人同明月在
三春客逐野鷗來丹青滿壁留雲嶠煙雨空庭積翠苔
曠代風流誰繼起祗今獨羡出羣才
二老歎(有序)
余行大江以南見二老焉其行事有足異者爰著于
篇命為二老歎竊比于白樂天之秦中吟云
維漢二千石爵高權亦專龔黃有遺烈千載揚簡編我
行見太守名郡儼神仙出入擁旌旆道路恒喧闐簿書
委官閣日午猶宴眠萬金設僧飯百金開歌筵遂將惟
正供揮霍如流泉昨奉大府牒責算庫藏錢漏卮其何
補稱貸及市廛百端索屬吏湯火相熬煎稍稍囊橐充
又復事管絃元宵觀火樹一樹値十千旁人為太息座
上方陶然嗟哉此一老霜華已盈顚但恣己所欲不問
民顚連朝廷有功令煌煌日麗天何事位邦伯褎如充
耳焉爰為一老歎用代相鼠篇
征商維古制本抑逐末人豈意當關者竟同虎豹蹲朝
出楚江道帆檣蔽通津正値節使出冠蓋如雲屯僕從
何赫奕登舟來算緡爰有吳地賈絲絮前具陳苛計溢
銖兩遂攖節使嗔敲扑等劇盜仍責贖罪銀稅一罰乃
百敢不俛首遵揚揚方得意歸誇筵上賓嗟哉此一老
貴遊名譽振胡為遲暮年惟與阿堵親倒行而逆施覩
此愴心神再為一老歎願勿效其顰
讀雙江倡和集作閏章
坡公遊處路重經訝許詩人共客亭留得板橋長好
在使星曾伴少微星
荔子桑花勸客杯匡雲東送片帆迴鬱孤臺畔休回
首早捲雙江雪浪來
(宜興)陳維崧(其年)
君昔射虎蘄黃州虎腥亂濺青貂裘年來不作卞莊
子慣逐我曹為雅遊長安十子最籍籍格律妥帖推
商丘雙江一編歘駴幻竒而不詭蒼然幽孟韓相値
亦退舍萬牛觳觫迴其輈乃識使筆若使弩猛氣一
撇誰能留朝士昨聞槎使到競詢蒟醬和安榴那知
蕭然百無賸只有吟卷追曹劉鬱孤臺下聯水驛高
檣如薺煙中浮清吟半入黎母唱一半散作珠娘謳
日余楗關擁獨樹壽藤怪蔓纏蒼虯配君此編兩疎
豁樹根仰讀嗟風流秋光連日劇無賴野籬菊蕊行
將抽何能與汝出城去倒騎烏牸西山頭(用集中月夜飲東勝)
(山精舍原韻)
(莆田)林堯英(澹亭)
屋背神鵲喧晴朝石根老柏垂勁條望子晨星久落
落忽喜稅鞅塵聲消左停鞭弭右鞬屬有若迸水迴
赤蛟竹寮炯炯好圍坐(時牧仲同阮亭實菴漪亭峨嵋蛟門方山集余寓齋)自
言清興窮遊遨虔州二月春如海雜花結障篁抽苞
更躡鬱孤臺眺聽崩雲千丈迎飛潮砰訇雷鼓日奔
吼崆峒天竺疑動摇城南官閣静無事不辭佳客頻
招邀共翦谿藤命虎僕江風吹字成青瑶顧我經游
已十載螺亭入夢眞湫漻把君此卷轉自失恨無傑
句留山椒投以小詩當杜舉徑須痛飲訶陵醪
(安丘)曹貞言(實菴)
浩思臨風不易裁振衣獨上鬱孤臺扁舟誰破澄江
色白板橋頭處士來
納納溪聲走白沙魚床蟹舍兩三家唫安主客圖中
句輸爾青山出菜花
吹浪船頭豚拜趨峭帆如鶩下彭湖一雙斑管凌江
去玉立分明大小孤
雛鳳聲隨老鳳哦中原文筆宋家多他年名字雞壇
上爭許人閒喚小坡
(江隂)曹禾(峨嵋)
曾侍高唐賦筆竒重來楚澤騁新辭無端十八灘頭
水流出雙江倡和詩
賓從風流一代才清吟同上鬱孤臺金精山裏高眠
客披著荷衣入座來
我望廬山二十年至今塵土隔青天輸君行役能相
訪幾首新詩衆口傳
(江都)汪懋麟(蛟門)
横江館外大江秋八境臺前月滿樓句子怪多湖海
氣黃州曾歴又虔州
(德州)謝重輝(方山)
抹麗芳蘭次第開使君花底放船迴尋常苦抱名山
癖便為雙江也合來
卧閣閒吟日欲斜尋幽時過野人家極知覽眺多佳
句偏愛青山出菜花
西陂類稿卷四
