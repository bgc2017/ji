西陂類稿卷三十七
吏部尚書宋犖撰
奏疏六
謝
恩疏(四十二年三月二十一日上)
欽惟我
皇上清寧合德堯舜居心敷土奠山川萬世頌平成之
烈省方行補助羣生蒙樂利之休蓋由
聖慮周詳遂致河工底績首春
六龍南幸臣民共慶觀光(臣)於二月朔日趨抵郯城恭
迎
聖駕先奉
特旨差内務府營造司郎中臣佛保傳諭念(臣)年邁不
必遠馳
命於宿遷接
駕(臣)聞
命感激趨覲
天顏仰荷
鴻慈喜(臣)猶健初九日隨
駕至金山
允(臣)所請
賜御書西陂二大字又
賜御製元旦詩一幅及
聖駕駐蹕蘇州蒙
賜御製督撫箴一幅
御製虎丘詩一幅又
賜哈蜜瓜三箇哈蜜瓜乾一盤西域六稜葡萄一株西
域公領孫葡萄一株及
聖駕將幸浙江又蒙優老殊恩
命(臣)在吳門祇候
聖駕自杭回蘇
賜御書清德堂三字扁額官箴三命凜家學一經傳對
聯又
賜御用綠端玻瓈眼鏡一枚又
賜貂帽一頂團龍緞袍緞袿二件人參三斤又
賜關東羊二牽嬭子酒一甁鹿肉乾二種鹿舌鹿尾魚
乾風羊肉糟雞等物每日同諸臣蒙
賜御饌二次又
特賜御饌一次又
特賜御廚點心八種(臣)俱叩頭謝
恩祇受訖伏念(臣)以菲才起家任子童年宿衛早受
世祖章皇帝弘恩及(臣)之壯也遭逢
聖明敭歷中外濫竽旄節久任封疆今年已七十禮合
懸車乃蒙我
皇上格外眷注疉頒不次之隆恩
錫以居官安靜和平之溫語
天章賁處日麗雲輝
宸翰捧來龍飛鳳舞飫天廚而素餐滋懼被宫衣而維
鵜懷慚重以良參珍鏡絶域果栽均荷
騈頒備極榮寵(臣)何人斯膺此異數雖勉竭犬馬未盡
之餘年總難報
天地生成之大德惟有夙夜靖共恪守官箴於末路以
仰答
高深於萬一而已除將
聖製摹石虎丘昭垂勝蹟及齎捧
頒賜御書諸物到家傳示子孫世世珍藏永戴
皇仁外相應具疏恭謝伏乞
皇上睿鑒施行
崑山丈畢題報疏(四十二年三月二十三日上)
該(臣)看得崑山縣田地荒熟混淆科則輕重失均經(臣)
會疏題請專員清丈部覆允行隨經備行江蘇布政司
遵照去後今據布政使劉殿衡詳稱原委丈量各官先
後陞遷去任是以改委松江府同知董天錫等清丈已
經告竣共丈見實在田地蕩一萬一千三百一十四頃
四十二畞四分零遵照部覆按田地肥瘠定科則輕重
共該平米三十五萬一千九百五十一石八斗四升零
比舊丈多田地蕩三十五畞三分零平米一十石二斗
四升零又輸納柴價荒田地蕩三百九十八頃五十三
畞六分零丈與原數相同康熙四十二年以後錢糧應
照今次丈見田地科則徵輸改刊全書達部繪造田形
魚鱗册存案以垂永久等情前來(臣)覆核無異相應具
題聽部議覆除册結送部外(臣)謹會同總督臣阿山合
詞具題伏乞
皇上睿鑒勅部議覆施行
請白糧减存米隨漕帶運疏(四十二年四月十四日上)
該(臣)看得蘇松常三府屬起運白糧向係雇船裝運全
書編載每年運船飯米一萬七百餘石以供水手飯食
之用後因白糧抽撥漕船載運將此飯米裁存停給原
議照依折給兵米之例每石折銀七錢五分部覆照依
改折白糧事例每石一兩五錢行令增補又江蘇等八
府州屬漕糧向例不分正耗每石俱給贈米五升以供旗
丁盤剥耗費之用康熙二十六年間部行耗米不准給
贈計每年有减存五米二萬餘石行令折解定價每石
一兩二錢但此二頃米石原係編徵糙米江南米價歷
年不過七錢上下今部定飯米一兩五錢五米一兩二
錢較諸市值倍昂經徵之官旣不敢違例折徵又苦於
無力賠墊前於康熙三十六年十二月内經總漕臣桑
格會同臣等具題請將康熙三十五年以前之米本色
搭運部覆應如所題奉
旨依議欽遵在案其康熙三十六年以後部覆仍令折
銀解部州縣難堪賠累以致已完在倉者任催不行易
解積久霉爛未完在民者因循不力徵比反滋拖欠案
牘徒繁
國儲無補合無仰請
聖恩俯將康熙三十六年起至四十一年止減存五飯
二米照依三十五年以前成例仍以本色分年搭運赴
通其四十二年以後按年隨漕帶運永著為例俾州縣
無賠累之虞京倉收實用之益其於
國儲不無小補(臣)謹具題伏乞
皇上睿鑒施行
徐睢逋賦再請分年帶徵疏(四十二年四月二十一日上)
該(臣)看得徐州並睢寧縣邇年頻遭水患荷蒙
皇仁破格蠲恤災黎賴以安全不意上年復被水災秋
禾渰没以致康熙三十七八年未完錢糧一時不能兼
辦先據詳請分年帶徵經(臣)會疏具題部覆康熙三十
六年以前積欠已經豁免四十一年地丁又奉
上諭全蠲所請康熙三十七八九年未完銀兩帶徵之
處毋庸議等因隨經備行江蘇布政司遵照去後今據
布政使劉殿衡詳稱康熙三十六年以前積欠先奉豁
免四十一年地丁又荷全蠲小民非不感激思奮力欲
將新舊錢糧急公完納祇緣徐睢二州縣上年復罹水
患秋禾渰没以致災民艱於措辦今康熙四十二年應
徵地丁正雜錢糧以及四十四十一年未完地丁漕項
正在徵輸更有見請帶徵之項小民完辦拮据所有康
熙三十七八九年未完地丁倉項共銀二萬四百二十
三兩零仍請自康熙四十二年起每年帶徵一年以紓
民力等情前來(臣)查徐睢二州縣上年復被水災今康
熙四十二年旣有應徵本年錢糧以及四十四十一年
未完各項其餘舊欠似難兼顧兹復據詳請分年帶徵
相應據詳具題浩蕩洪恩出自
聖裁非(臣)等所敢擅便(臣)謹會同總督臣阿山總漕臣
桑格合詞具題伏乞
皇上睿鑒施行
陳明淮揚版荒田地疏(四十二年六月初十日上)
該(臣)看得淮揚二屬鹽城高郵泰州興化寶應五州縣
及歸倂鹽城所康熙四十年冬勘報仍渰版荒民屯田
地部覆於四十一年冬委官踏勘如有涸出題報起徵
等因隨經飭行江蘇布政司詳委淮揚道督同淮揚二
府官勘報(臣)復加體訪聞各屬渰田漸次涸出但沉没
日久草根固結耒耜難施且原主已不可問必須寬限
起科庶可招徠開墾當於
聖駕南巡時具摺奏請奉
旨回鑾後具奏欽此又經飭催該司道速督查勘去後今
據江蘇布政使劉殿衡詳稱高興等州縣共勘涸出田
七千六百五十頃五畆四分零内多方招徠已據有人
承墾田三千八百五十二頃七十六畆九分零仍有無
人認墾田三千七百九十七頃二十八畆四分零見在
招徠墾闢等情取具册結詳送前來(臣)查淮揚二屬水
渰田地如有涸出向例於三年後起科續經部覆照暫
荒田地之例於次年起徵惟是前項渰田自康熙七年
河決衝渰至今三十餘載始行涸出非暫荒地畆易於
墾闢者比况查墾荒事例從前定於三年之後起科嗣
蒙
聖恩寬至六年起科在案即今蘇松等屬康熙二十年
間所豁版荒田地節年陸續開墾復熟者俱照例於六
年之後起徵錢糧此案田地荒蕪年久必湏倍費工夲
方可冀其成熟合懇
睿慈俯將見在有人認墾之田定限三年之後起科其
無人承墾涸田容俟再行招徠墾闢照依見在墾荒之
例於六年後起徵俾小民樂於承墾感頌
皇仁無極矣除將册結送部外(臣)謹會同總督(臣)阿山
總漕臣桑格合詞具題伏乞
皇上睿鑒勅部議覆施行
邳州等八州縣幷徐州衛夏災請蠲賑疏(四十二年六月)
(二十九日上)
該(臣)看得淮徐二屬邳宿睢徐豐沛蕭碭等州縣衛
夲年夏麥被災情形經(臣)會疏具題一面飭行藩閫二
司委員查勘去後今據布政使劉殿衡都司章秉法將
各官勘過各州縣衛災田分數造具冊結前來(臣)查邳
州宿遷睢寧徐州豐縣沛縣蕭縣碭山等八州縣幷徐
州衛共被七八九十分災田地九萬四千七十四頃七
十八畆七分零除漕項及歲夫折銀例不蠲免外照例
應蠲二三分不等銀三萬一千七百四兩八分零惟是
淮徐二屬邇年頻遭水患窮黎家鮮蓋藏今歲又二麥
失收餬口倍切艱難實與偶罹災荒者不同合懇
聖恩俯賜准動邳徐等八州縣夲地存貯捐例存積米
麥給賑兩月俾乏食軍民得以資生感頌
皇仁愈無紀極矣除將送到冊結分送部科外(臣)謹會
同總督臣阿山總漕臣桑格合詞具題伏乞
皇上睿鑒勅部議覆施行
請蠲山陽渰田疏(四十二年七月二十四日上)
該(臣)看得山陽縣民張年等叩
閽奏請勘豁水沉田畆地丁錢糧奉
旨係地方之事交與該督撫欽此(臣)准總河臣張鵬翮
咨會隨行江蘇布政司委員查勘去後今據布政使劉
殿衡詳稱移委淮揚道督同該府縣勘明實被水渰田
四百二十二頃四十五畆二分零該起存丁地等銀一
千五百七十二兩五錢零本色米麥一千四十三石三
斗六升零請自康熙四十二年起援盱眙泗州渰田之
例蠲除賦稅仍俟每年冬踏勘涸出另報起科等情取
具印結前來(臣)查淮屬地方屢遭水患荷蒙
聖恩頻施蠲賑小民咸慶生全惟是山陽縣淮南隂北
兩鄉田地坐落高堰大堤内外康熙十三年被水衝渰
地丁錢糧盡行蠲免迨後陸續報涸康熙二十八年全
涸起科嗣以水災疊見旋被渰沉今幸河工告成高堰
六壩閉塞堰内之田賴堤堵水已經涸出其堰外之田
被水渰没消涸無期難施耕耨是以災民張年等有請
勘豁賦之奏今據該司道府核勘前項田地實係被水
沉渰小民難以望空輸賦經(臣)覆核無異應否准將渰
田丁地錢糧暫予蠲免統於每年冬勘俟有涸出起科
鴻恩出自
聖裁非(臣)等所敢擅便者也除將繪圖冊結及原發民
本送部外(臣)謹會同總督臣阿山總漕臣桑格合詞具
題伏乞
皇上睿鑒勅部議覆施行
特參酷虐縣令疏(四十二年八月二十七日上)
竊照酷刑煅煉
功令首嚴故勘平人
國典尤重(臣)仰體
皇上欽恤刑獄至意凡命盜大案無不悉心推鞫以期
平允戒飭屬員不啻再四詎意尚有罔恤民命縱捕陷
良如鹽城縣知縣鄭鼐者查該縣鄉民張一誠家於康
熙四十一年九月二十三日夜被盜據報有周五蔡世
卿出首盜夥姓名差捕毛元等將陳三卯子陳二卯子
裴滕生陳摶九曾六如徐弘裴喜子鄧飛濤吳勝張勝
等十名陸續拿獲該縣審擬騈斬詳府該淮安府知府
王盛周以此案贓跡未明訪非眞盜會同該府軍捕通
判鄭振揭報司道據署江蘇按察司事江南驛鹽道副
使蔡琦會同布政使劉殿衡護理淮揚道事淮安府同
知滿都轉揭到(臣)又據陳三卯子家屬李氏等赴(臣)衙
門呈控(臣)隨提犯親審該縣抗不卽解迨(臣)奉
旨察賑淮徐饑民節次檄催始據將人犯解至淮安舟
次幷據原首周五以捕役捉拿私拷逼囑誣首情由具
訴(臣)逐加研訊據陳三卯子等供均係良民被捕役毛
元高佩姚貞張勝尢勝應美朱完蔡美李爵馬成等妄
拿陷盜抄搶家貲私刑弔拷勾同刑書周伯成高天含
株連詐擾見起贓物皆捕役買來派認及至到官不容
分辯疊加刑夾不認不已訊之原首人周五蔡世卿供
與陳三卯子等素不相識係捕役毛元等寫就禀詞主
使出首又訊干証金起之孫爾玉等被害陳伯昌戴承
宗等仝供見起衣布等物捕役買來派認索詐莊鄰銀
兩是實再訊失主張一誠亦供所起衣布竝非伊家原
失之物因被縣官威逼不得不認質之捕役刑書俱各
俛首無辭似此酷虐無辜罔顧
功令之員難以一日姑容所當特疏題參請
旨將鄭鼐革職以便與有名蠧役一並行提究擬者也
(臣)謹會同總督臣阿山總漕臣桑格合詞具題伏乞
皇上睿鑒施行
淮徐二屬請賑疏(四十二年九月初三日上)
該(臣)看得邳徐等州縣衛今歲二麥失收先經會疏題
請蠲賑續據邳宿等州縣衛又報秋禾被渰批行藩閫
二司確勘今據江蘇布政使劉殿衡江南都司章秉法
詳稱原報夏災淮屬之邳州宿遷睢寧徐屬之徐州豐
縣沛縣蕭縣碭山等八州縣幷徐州衛及未被夏災之
淮屬清河桃源安東三縣五六七月内霪雨連綿加之
徐屬黃水汎溢山東蒙嶧諸山之水建瓴而下民屯湖
租田地低窪處所多被渰没秋成失望等情前來除見
在委員確查災田數目另報外所有據報秋災情形相
應題報至前被夏災各州縣衛欽奉
上諭邳州徐州睢寧三處被災交與總河張鵬翮派伊
所屬官員作速拯救又奉
特旨邳州等處著該督撫親往察閱應作何速行賑濟
之處一面賑濟一面具奏欽此(臣)卽星馳就道會同督
臣已到宿遷先行察閱委員發賑其邳徐睢三州縣已
經河臣委官分給賑糧(臣)見與督臣由邳徐星往豐沛
蕭碭等處察閱賑濟統俟察完八州縣徐州衛即將各
屬災荒輕重賑濟月數應行事宜會疏具奏總期災
民均蒙實惠以副我
皇上加惠元元至意惟是清河桃源安東三縣亦被秋
災(臣)同督臣就便查閱雖被災情形較之邳徐稍輕然
疊災之後民鮮蓄儲轉瞬嚴冬饑寒交迫合懇
睿慈動支淮屬本地捐積米麥一體賑恤仍俟(臣)等察
賑徐屬饑民之後回至清桃等邑被災處所督賑俾饑
民均霑
聖澤感頌
皇仁愈無紀極矣(臣)謹會同總督臣阿山總河臣張鵬
翮總漕臣桑格合詞具題伏乞
皇上睿鑒勅部議覆施行
淮徐二屬秋災請蠲疏(四十二年九月二十九日上)
該(臣)看得淮徐二屬邳徐等州縣今歲秋災情形經(臣)
會疏題報一面飭行江蘇布政司委員確勘去後今據
布政使劉殿衡詳稱邳州宿遷睢寧徐州豐縣沛縣蕭
縣碭山八州縣先被夏災田地除涸出補種外仍有水
渰復被秋災地畆額徵銀兩先於夏災案内請蠲之外
其餘應徵銀兩尚多災黎力難完辦籲請破格蠲免又
邳州清河桃源安東徐州五州縣未被夏災今被秋災
田地應請照例蠲豁至各屬漕糧漕項米麥已届開徵之
期被災小民目下藉賑延生即未渰之區稍有收成僅資
餬口難責輸將請分年帶徵等情造具災田分數冊結
前來除各屬漕糧漕項米麥已經督臣會疏題請分年
帶徵外(臣)查邳州清河桃源安東徐州五州縣秋被水
災七八九十分民屯河租田地二萬一千三百四十一
頃八十一畆零照例應蠲二三分銀七千七十五兩五
錢七分零又邳州宿遷睢寧徐州豐縣沛縣蕭縣碭山
八州縣先被夏災今復被秋災六七八九十分民屯河
租田地六萬七千五百五十頃五十六畆零額徵地丁
漕項歲夫等銀一十三萬一千二百四十九兩三錢六
分零内於夏災案先經請免銀二萬四千四百五十三
兩九錢八分零部議將錢糧照例蠲除荷蒙
聖恩憫念屢被災傷之區奉有豁免錢糧另議具奏之
旨今原報夏災田地復被秋災窮黎倍切艱難照例蠲
免之外尚有應徵地丁等銀一十萬六千七百九十五
兩三錢七分零無力輸將咸望非常曠典但事關錢糧
應作何蠲豁洪恩出自
聖裁非(臣)等所敢擅請者也除冊結分送部科外(臣)謹
會同總督臣阿山總漕臣桑格總河臣張鵬翮合詞具
題伏乞
皇上睿鑒勅部議覆施行
請寬涸田起徵疏(四十二年十二月二十一日上)
該(臣)看得淮揚二屬康熙四十一年冬勘報高郵泰州
興化寶應四州縣涸出版荒渰田部覆令照暫荒之例
丁銀於四十一年起徵田地錢糧於四十二年起徵等
因備行江蘇布政司移行遵照去後兹據布政使劉殿
衡會同江安督糧道參政鮑復昌詳稱高興等州縣前
報勘涸田地七千六百五十頃五畆四分零實因積渰
年久草根固結耒耜難施其有人認墾者必須大費工
本冀其復熟而無人認墾者尚湏設法招徠盡力墾闢
非暫荒易於開墾之田難以責其望空輸賦仍請分别
寬緩起科前來(臣)查此案田地康熙三十四年報涸者
雖經部議照暫荒之例起徵錢糧但仍存渰田又歴多
年積渰愈久荒蕪更甚今雖勘涸勢必竭力招墾以冀
成熟輸賦似難照暫荒例起徵(臣)於今春
聖駕南巡時曾經具摺奏請在案合再仰懇
睿慈俯將見在有人認懇之田定限三年之後起科其
無人承墾涸田俟其招徠墾闢照現在墾荒之例於六
年後起徵俾小民樂於承墾感戴
皇仁永永無極矣(臣)謹會同總督臣阿山總漕臣桑格
合詞具題伏乞
皇上睿鑒勅部議覆施行
請蠲積渰田賦疏(四十三年八月十八日上)
該(臣)看得桃源縣陸城吳城兩鄉田地坐落洪澤湖旁
匯連泗水頻遭水患屢蒙
皇恩軫恤蠲賑有加今幸高堰加幫告成六壩閉塞之
後堰内之地頼堤堵水已皆成熟惟堰外之地泗水滙
聚湖流漫溢渰沉水底消涸無期與泗州無異節據縣
詳請援盱泗等邑渰田之例將錢糧暫行除豁經(臣)批
行江蘇布政司確查去後今據署司事蘇松督糧道參
議馬逸姿詳稱移委淮徐道督同該府縣勘明渰没糧
地二千六百二十九頃二十七畆五分該折色起存漕
贈等銀五千四百三十六兩二錢九分零本色米麥二
千三百一十一石九斗一升零實係渰沉水底應徵錢
糧自難責令輸將請自康熙四十二年起照盱泗等邑
渰田之例將錢糧暫予蠲除仍俟每年冬踏勘涸出另
報起徵等情造冊幷取具該道府廳縣不扶印結呈詳
前來(臣)覆核無異但洪恩出自
聖裁非(臣)等所敢擅便除冊結送部外(臣)謹會同總督
臣阿山總漕臣桑格合詞具題伏乞
皇上睿鑒勅部議覆施行
薦士摺(四十四年四月十二日上)
竊(臣)奉
命撫吳向與所部文士揚扢風雅後先識拔共得十有
五人(臣)將其平日所著詩篇彙為一集名曰江左十五
子詩此十五人内王式丹吳廷楨徐昂發錢名世蔣廷
錫業蒙
皇上擢居翰林徐永宣已中進士今在籍候補楊棆已
經除授知縣李必恒久患耳聾(臣)不敢輕薦外所有吳
士玉顧嗣立宮鴻瀝郭元釪張大受王圖炳繆沅七人
久業鉛槧才學素優惟繆沅遠館京師王圖炳偶爾患
病其吳士玉等見俱進有冊頁奉
旨考試誠千載一時之嘉會(臣)謹特舉所知恭候
聖明採擇謹將十五子詩集一幷恭呈
睿覽合具奏
聞
謝
恩疏(四十四年閏四月二十八日上)
欽惟我
皇上德宏覆載治邁唐虞平成已著
聖謨清晏猶殷
睿慮兹康熙四十四年二月
閱河南幸指示善後之策省方宥罪愷澤覃敷臣於三
月初一日在山東仲家淺地方跪迎
聖駕初二日恭覲
天顏蒙
皇上垂問(臣)年敬聆温語扈從至韓莊閘蒙
賜克食
命(臣)乘船於
御舟前行走及
駐蹕蘇州蒙
賜御書
聖製柳梢青詞金扇一柄泥金書
聖製喜雨詩石青扇一柄
賜御書福壽二大字題云江寧巡撫宋犖年踰古稀步
履壯健故特書福壽二字賜之蒙
允(臣)請
賜御書魚麥堂扁額
賜御書兒孫歌舞詩書内鄉黨優游禮讓中對聯
特賜御製松花石綠端硯一方人參二斤义蒙格外殊恩
命(臣)與將軍總督一班
特賜糟雞糟鹿尾鹿舌鹿肉乾鱘鰉魚乾哈蜜瓜瓜乾
瓜餠瓜條羊酒等物共十六種又
賜御窯玻瓈魚缸等器共十八件
皇上由松江幸浙(臣)隨
駕至松復邀異數念(臣)病初愈
命返吳門祗候
回鑾之日(臣)趨迎吳江境上載蒙
天語垂問(臣)請家祠扁額蒙
賜御書世有令儀四字又
賜御書地連江海屛藩重賦甲東南節鉞雄對聯
賜龍紋緞袍緞袿秋帽鞾韤等件松花石大綠端硯一
方又
特賜鹿尾鹿舌野雞乾魚乾等物共六種每日同諸臣
拜賜克食又
賜(臣)以食品秘方迨臣送
駕至珠梅閘蒙
皇上有加無已
特賜御書製硯說一卷臣俱叩頭謝
恩祇受訖伏念(臣)世受
國恩年逾七十久任封疆揣分自念其已衰蒙
恩獨喜其猶健霽顏下逮同草木仰被春暉
溫語優容許駑駘濫厠天廐
宸翰榮施奕世
天葩賁及先祠福壽非所敢希惟頼
一人有慶兒孫勉其矢報永歌
萬壽無疆御饌頻頒舉箸每慚夫素食宫衣載錫章身
恒凜於維鵜重以上藥竒珍大官秘製均叨
寵賚深切悚惶(臣)惟有益加砥礪初終勿渝以仰答
高厚於萬一而已相應具疏恭謝伏乞
皇上睿鑒施行
酌議經徵接徵處分疏(四十四年五月二十五日上)
該(臣)看得州縣經徵見年錢糧歲内全完議叙例止紀
錄若接徵前官遺下舊欠兩年内全完二萬兩以上者
不論俸滿陞轉至催徵未完則毋論經徵接徵俱一例
處分今據江蘇布政司丁憂布政使宜思恭會同蘇松
督糧道參議馬逸姿詳請將經徵接徵未完錢糧分别
議處等情(臣)查蘇松常鎮四屬賦税繁重歷來不能按
額取盈如地丁銀米自康熙三十七年以後俱有拖欠
漕項錢糧自三十四年起至今十一載新舊並徵定例
地丁漕項州縣官初參一二分以上者年限不完即予
降調夫現任各官處此繁劇之區催徵見年錢糧業已
拮据不遑又因前官遺欠民力難完到任兩年即罹降
革正署迭更公事廢弛不惟舊欠難清更致新糧日
逋今該司道議按各官本任經徵完欠之多寡定接徵
舊欠考成之重輕除州縣官到任後本任經徵錢糧欠
至一二分以上年限不完仍照定例降調其接徵節年
舊欠亦照例從重議處外如本任經徵各年地丁漕項
錢糧每歲奏銷與年限案内俱能完及九分以上則本
官之催科不為無術其接徵前任舊欠復參年限之時
不能全完原非本官怠緩准予降級留任免其調用督
催各官俱照此例處分倘能將經徵接徵銀米設法催
輸全完仍各照例議敘既據該司道會議通詳前來相
應具題仰懇
皇上俯念蘇松常鎮四屬賦重地方與糧輕州縣不同
特賜破格俞允俾催徵各官不致因前任遺欠所累莫
不感激思奮新糧自必設法多完舊欠逋亦可徐圖清
理地方有久任之官公事得漸次整頓
國計民生均有禆益矣(臣)謹會同總督臣阿山總漕臣
桑格合詞具題伏乞
皇上睿鑒勅部議覆施行
請蠲沿海坍田錢糧疏(四十四年七月二十四日上)
該(臣)看得蘇州府屬太倉常熟二州縣民沈聞等叩
閽奏請勘豁沿海坍没田地錢糧奉
旨交與總督巡撫欽此隨行江蘇布政司委員查勘去
後續因冊報遲延又經具疏題參今據署司事蘇松督
糧道參議馬逸姿詳稱行委松江府同知蕭義宗督同
該州縣衛印官沿海履畆丈勘太倉常熟二州縣境内
實在坍没民屯折實田地一百四十四頃七十七畆九
分二釐零應蠲本色米麥豆一千五百八十六石四斗
四升零折色銀一千七百四十四兩六錢四分零又額
外新陞幷復熟民屯折實田地一百四十八頃六十二
畆七分三釐零額内轉則民田一百一十六頃四十七
畆五分二釐共應徵本色米麥豆一千二百八十九石
五斗一升零折色銀一千二百七十六兩六錢三分零
造具冊結前來(臣)查太倉常熟二州縣僻處海濱沿邊
田地洪濤衝擊日就侵削康熙二十年間前撫臣慕天
顏具題豁免今經日久漸次坍缺所以沈聞等叩
閽奏請查勘據該府州縣勘明前項坍没田地實係沉
没水底錢糧歲多賠累因關
國賦復义清查新漲地畆並見在額田内科則稍輕者
勸民量加陞轉以補缺糧(臣)等覆核無異相應仰請
皇上俯將坍没田地新舊錢糧准其豁除陞出地畆按
數起科以甦積困再查該州縣沿海田地坍漲靡常嗣
後請照蘆洲之例五年一丈坍者不致包賠賦税漲者
亦得按畆辦糧於
國課民生均有禆益理合一幷題明統聽部議除冊結
送部外(臣)謹會同總督臣阿山合詞具題伏乞
皇上睿鑒勅部議覆施行
江淮揚三屬秋災請蠲賑疏(四十四年八月二十三日上)
該(臣)看得江淮揚三屬六合山陽高郵等州縣衛今歲
秋禾被災情形經(臣)會疏題報一面飭行江蘇布政司
江南都使司委官確勘去後今據布政使宜思恭都司
章秉法將勘明各州縣衛被災輕重分數造具冊結詳
送前來(臣)查六合清河桃源安東四縣共被災七八九
十分田地三萬二千六百九十四頃五畆九分零照例
應蠲二三分不等銀一萬二千九百三十三兩三錢二
分零米四千七百六十一石五斗零既據委官勘明並
據該府縣具有印結所當照例蠲免以廣
皇仁其山陽鹽城高郵泰州興化寶應六州縣幷江都
縣之邵伯鄉一帶及淮安大河揚州三衛下河地方先
罹霪雨繼遭古溝塘埂等處堤工漫決水上加水據各
官勘報田地皆已陸沉廬舍亦有倒塌被災深重所有
勘明實被十分災田九萬八千六百二頃八十五畝四釐
零照例應蠲銀五萬六千二百六十五兩八錢二分零
米四千二百四十七石四斗六升零此外尚有應徵地
丁漕項河夫等銀二十三萬六千四百四十七兩二錢
二分零漕糧等項米麥豆一十三萬二千四百八石二
斗八升零為數甚多萬難催輸籲請全蠲臣查淮揚地
方從前屢被災祲荷蒙
聖慈頻賜破格蠲恤百萬生靈得安袵席今歲下河各
州縣衛重罹水患與尋常被災不同但破格全蠲出自
聖恩非(臣)等所敢擅請也至山鹽高泰江興寶等七州
縣及淮大揚三衛重災之後窮黎粒食維艱而六合清
桃等處地方雖災傷稍輕然轉瞬嚴冬被災男婦饑寒
交迫相應題請動支捐輸例積米麥酌量賑濟如本地
積儲不敷即撥鄰郡州縣倉廩接濟除一面委官分赴
各州縣確查眞正饑民實數幷調撥米麥預行運貯聽
候部文一到專委賢能道府即行散賑其散賑事宜(臣)
當親往督率因目下奏銷康熙四十三年地丁錢糧(臣)
例應盤查司庫且今歲武闈輪(臣)監臨主試統俟事竣
(臣)即輕舟減從星往淮揚一帶親行督察務使災黎咸
霑
聖澤以副我
皇上愛養元元至意除將該司報到災田分數冊結分
送部科外(臣)謹會同總督臣阿山總漕臣桑格合詞具
題伏乞
皇上睿鑒勅部議覆施行
睢沭二縣秋災請蠲賑疏(四十四年九月初六日上)
該(臣)看得淮安府屬睢寧沭陽二縣今歲秋禾被水渰
没情形經(臣)會疏題報一面飭行江蘇布政司委員確
勘去後今據布政使宜思恭將勘過災田分數造具冊
結詳送前來(臣)查睢寧沭陽二縣共被災八九十分田
地二萬五百二十五頃一十三畆五分零照例應蠲二
三分不等銀九千三百九十八兩一錢七分零既據委
員勘明取有印甘各結所當仰請
皇仁照例蠲免以恤災黎至淮揚各屬今歲被災輕重
不等但轉瞬隆冬窮民饑寒交迫先於勘報山陽高郵
等處災田分數案内題請賑濟在案今睢沭二邑田地
既勘成災所有乏食男婦見在委員確查冊報合請
睿慈一幷動支捐積米穀酌量賑恤除將冊結分送部
科外(臣)謹會同總督臣阿山總漕臣桑格合詞具題伏
乞
皇上睿鑒勅部議覆施行
海州等四州縣秋災請蠲賑疏(四十四年九月二十日上)
該(臣)看得淮揚二屬海州邳州宿遷儀眞等四州縣今
歲秋禾被水渰没情形經(臣)會疏題報一面飭行江蘇
布政司委員確勘去後今據布政使宜思恭將勘過災
田分數造具冊結詳送前來(臣)查海邳宿儀四州縣共
被災六七八九十分民屯田地一萬二千二百四十二
頃九十八畆二分零照例應蠲一二三分不等銀六千
二百四十三兩二錢八分零米七十一石二斗七升零
既據委員勘明取有印甘各結所當仰請
皇仁照例蠲免以恤災黎再查淮揚等屬今歲被災之
山陽高郵等州縣衛饑民乏食經(臣)於勘報災田分數
案内先後題請賑濟在案今海邳宿儀四處民屯田地
雖被災輕重不等但秋成既已失望轉瞬又届隆冬所
有乏食軍民見在委員確查冊報合請
睿慈一幷動支捐積米穀酌量分别賑恤除將冊結分
送部科外(臣)謹會同總督臣阿山總漕臣桑格合詞具
題伏乞
皇上睿鑒勅部議覆施行
蕭縣秋災請蠲賑疏(四十四年十月二十四日上)
該(臣)看得徐屬蕭縣今歲秋禾被渰情形經(臣)會疏題
報一面飭行江蘇布政司委員確勘去後今據布政使
宜思恭將勘過被災田地分數造具冊結詳請蠲賑前
來(臣)查蕭縣共被災八九十分田地一萬二千六百三
十六頃三十七畆照例應蠲二三分不等銀三千四百
七十二兩五錢五釐零既據委員勘明取有印甘各結
所當照例蠲免至該縣被災田地輕重不等兹時已入
冬乏食窮黎饑寒交迫亟須拯恤合幷題請動支捐積
米麥酌量賑濟以廣
皇仁除將冊結分送部科外(臣)謹會同總督臣阿山總
漕臣桑格合詞具題伏乞
皇上睿鑒勅部議覆施行
自陳老病乞致仕摺(四十四年十月二十六日上)
(臣)以菲才蒙我
皇上高厚隆恩有加無已不獨(臣)身與(臣)之子孫銘心
刻骨奕世銜結即中外大小臣工聞之亦無不共為感
激也(臣)於此時斷不敢萌一偷安之念惟是(臣)幼而多
病中年小心調攝晩年稍覺清健三次
聖駕南廵屢荷
天語垂問榮寵至極不自知其年衰力憊今春扈從忽
得氣脱之疾彼時叨蒙
聖主矜憐體恤頒賜珍藥且邀千古未有之異數
特賜御書福壽二字(臣)拜受踴躍病即漸愈數月來已
復舊矣但(臣)賦性迂執凡事過於用心不以年老為意
昨因武闈赴省校射衡文晝夜不遑寧處於十月十七
日四鼓填榜時忽又氣脱偃臥不能赴宴延醫大用補
劑方保殘喘此司道諸臣與督臣阿山副都統臣鄂克
遜所共覩者(臣)出闈後即登舟往淮揚一帶力疾督賑
途次接准部文會勘河道迨抵揚州病勢纏綿頭暈氣
喘日漸衰弱又織造臣曹寅臣李煦所共覩者詢之醫
生皆云年老病劇非靜養不能奏效倘再一觸發便難
醫治伏念江蘇事務殷繁非可卧理本應即行具疏入
告緣(臣)蒙
恩最深最重
皇上待臣最優最渥曾於吳門跪聆
上諭令臣且勿乞休是以再四躊躇不敢遽奏又思我
皇上即天也即父母也天與父母之前自當以下情據
實上聞懇乞
皇上鑒(臣)年已七十有二眞老眞病
恩准致仕俾(臣)暫歸鄉里一面督刻通鑑一面加意調
養必期平復匍匐
闕廷叩請
聖安此(臣)犬馬戀
主之至願也倘蒙俞允另當具疏上請(臣)無任悚息待
命之至謹具奏聞
四十二年賑濟題報疏(四十四年十一月初五日上)
該(臣)看得淮徐二屬康熙四十二年被災賑濟饑民動
用米麥部覆造冊取結具題隨行江蘇布政司遵照去
後今據布政使宜思恭詳稱邳州清河桃源宿遷睢寧
安東徐州豐縣沛縣蕭縣碭山等十一州縣幷徐州衛
康熙四十二年被災賑過大小饑民饑軍四十九萬九
千七百一十六口給賑五六七月不等共給過折實米
麥二十一萬七千四百六十一石九斗七升零俱係照
數給散均霑實惠動用米麥欵項饑民花名細冊已經
另詳咨部取具印結詳請核銷前來(臣)覆核無異相應
具題聽部議覆除結送部外(臣)謹會同總督臣阿山總
漕臣桑格合詞具題伏乞
皇上睿鑒勅部議覆施行
謝
恩疏(四十四年十一月二十四日上)
康熙四十四年十一月二十四日准吏部咨為補授大
學士事文選清吏司案呈吏科抄出本部題前事康熙
四十四年十一月初十日奉
旨李光地補授大學士宋犖陞補吏部尚書趙弘爕調
補直隸廵撫欽此欽遵抄部送司相應行咨為此合咨
前去欽遵查照施行等因到(臣)准此(臣)隨恭設香案望
闕叩頭謝
恩外竊(臣)一介庸愚起家任子屢蒙
聖恩破格錄用由部郎外任司道旋承
欽命擢(臣)江西巡撫歷經四載調撫吳會十有四年久
任封疆涓埃莫報且三次
南巡蒙
恩優渥無逾於(臣)即捐糜頂踵不足仰答
高深乃於十月十七日武闈填榜時忽患氣脱出闈之
後因督賑勘河均關重務力疾前赴維揚而病勢纏綿
不減念江蘇重地非可卧理用敢引例陳情具摺請休
蒙
皇上矜憐犬馬
特賜上方參藥又
遣御醫臣黃運馳驛前來診視並
命(臣)子翰林院庶吉士(臣)至同來省問(臣)仰荷
隆恩不禁感激涕零自服聖藥後覺中氣漸充方圖加
意調理以保殘喘用報
天恩於萬一乃又驚聞
寵命授(臣)吏部尚書伏念尚書古稱喉舌冢宰為六卿
之長(臣)以樗櫟散材謬膺重任拜
命之次惶悚無地現將欽部一應事件清查造冊同
王命關防移送督臣之後當勉加調攝由(臣)里北上一
則仰遵
皇上飲食起居須要小心之
恩諭二則(臣)三十餘年未曾祭掃祖父墳墓今幸邀千
古未有之異數便道歸里少展人子之情理合聲明具
疏恭謝伏乞
皇上睿鑒施行
賑畢題報疏(四十四年十一月二十七日上)
該(臣)看得淮揚二屬山陽鹽城清河桃源睢寧沭陽安
東高郵泰州江都興化寶應等十二州縣幷淮安大河
揚州三衛今歲秋禾被水渰没經(臣)會疏具題部覆將
被災田地錢糧照例蠲免動捐輸米麥酌量賑濟奉
旨依議速行被災地方應徵地丁漕項銀米著暫停徵
俟明年秋收後該撫具題請旨欽此又續報秋災之海
州邳州宿遷儀眞等四州縣亦蒙
聖恩照例蠲免錢糧動支米穀發賑(臣)准部咨隨即出
示徧行曉諭宣布
皇仁幷通飭司道府州縣衛遵照一面會同督臣阿山
專委江常鎮道參議陳良弼淮安府知府張建烈揚州
府署印本府同知周在都蘇州府總捕同知張廷采海
防同知張雲翰松江府同知郭朝祚常州府同知王琦
鎮江府同知施世驊淮安府同知滿都通判孟惟孝等
各帶州縣佐貳等官分往被災各屬督同印官在於各
鄉適中之處多設賑厰放賑三箇月口糧(臣)自武闈事
竣之後從江寧起行前赴揚州督賑所有各屬饑民數
目(臣)於題報被災分數之時先已委員分往確查冊報
飭行藩司將賑糧預為撥給故部文一到即令放賑官
按冊報乏食戸口分厰給發災民早霑實惠免致守候
擁擠兹據江蘇布政司布政使宜思恭會同淮揚道僉
事張聖鐸淮徐道僉事蔣陳錫詳稱各屬災黎蒙發賑
糧既無饑餒之虞而山高等十五州縣衛地丁漕項銀
米欽奉
特旨停徵更免催呼之擾
聖恩優渥亘古所無萬姓感頌歡聲徧野籲請代題
恭謝
天恩前來相應據情具題至各屬往年被災賑濟五六
七月不等今歲淮揚二屬雖同罹水災然輕重不等况
被渰之區據報已多涸出播種二麥(臣)等酌議除海州
邳州清河桃源宿遷睢寧沭陽安東儀眞九州縣被災
稍輕歲内已賑濟三箇月毋庸續賑外惟山陽鹽城高
郵泰州江都興化寶應七州縣被災稍重歲内先賑三
箇月外來春應再委道府等官找賑兩月其淮安揚州
三衛饑軍照例歸州縣放賑統俟事畢將動用米麥賑
濟月日造冊另報合幷題明(臣)謹會同總督臣阿山總
漕臣桑格合詞具題伏乞
皇上睿鑒施行
恭報交印日期疏(四十四年十二月初一日上)
(臣)一介庸材屢蒙
皇上破格擢用久任封疆寸長莫效兹承
寵命授(臣)吏部尚書
隆恩異數亘古未有已經另疏恭謝在案今於康熙四十
四年十二月初一日(臣)將
欽頒關防一顆
王命旗牌八面桿同文卷等項委蘇州府同知張廷采
(臣)標中軍遊擊林政齎送總督臣阿山署理外所有微
(臣)交印日期相應具疏題明伏乞
皇上睿鑒施行
乞休疏(四十七年閏三月初七日上)
竊(臣)譾陋庸材以(臣)父原任大學士(臣)權廕蒙
世視章皇帝取入侍衛於我
皇上御極之初選授湖廣黃州府通判歷部曹而陞直
隸通永道隨陞山東按察使甫及數月蒙
特恩陞授江蘇布政使未幾復蒙
特恩陞授江西廵撫莅任四年循分守職毫無報稱荷
蒙
皇上調補江寧巡撫地大事繁在任十有四年時以不
克稱為懼恭逢
皇上三次南巡悉叨扈從不以(臣)老憊愚拙
溫語頻加
賜御書
賜服帽以及上方之珍天廚之味不一而足更
特賜福壽二字
聖恩優渥亘古未有康熙四十四年冬(臣)得氣脱之症
具摺乞休重蒙
皇上軫念
遣醫賜藥復
命(臣)子翰林院編修(臣)至馳驛省視正在調攝間特蒙
皇上格外洪恩陞授吏部尚書受事兩年冰兢自矢不
敢少負夙心奈(臣)年已七十有五外貌似可支持而就
中精力耗竭於前三月初一日感冒風寒身體發熱晝
夜咳嗽纏綿牀褥已經月餘部務重大豈容鰥曠若不
據實陳請致有貽悞(臣)罪難逭伏祈
皇上憐(臣)老病放歸田里得為
聖世之完人倘不遽填溝壑以桑榆末景歌咏太平有
生之年皆
皇上之賜感戴
天恩永無紀極矣(臣)不勝感激悚惶待
命之至為此具本謹具奏聞
謝
恩疏(四十七年九月初一日上)
(臣)以門廕猥蒙
皇上不次超擢俾秉銓衡自惟部務重大恐非衰病所
能勝任於三月間具疏乞休仰荷
聖慈准以原官致仕且
天語褒嘉深慚逾分
陛辭日連
賜克食更蒙
賜御製五言詩一章天閑馬一匹砥石硯一方綠玻瓈
盤二十面藍玻瓈杯十二隻白玻瓈蓋盌四副復
命内侍導遊御苑迨至送
駕清河又蒙
皇上停輦慰勞種種
隆恩為從古所無今(臣)於八月二十二日抵里瞻誦
宸章及觀天駟珍器者充塞閭巷莫不歎為異數(臣)
從此安居田里同中州父老嬉娛
堯天之下仰沐
聖澤更無涯矣(臣)子翰林院編修(臣)至假滿回京特繕
疏恭謝
天恩(臣)不勝感激仰瞻之至
西陂類稿卷三十七
