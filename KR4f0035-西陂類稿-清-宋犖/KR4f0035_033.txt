西陂類稿卷三十三
吏部尚書宋犖撰
奏疏二
賠造漕船寬限疏(二十八年閏三月二十日上)
該(臣)看得賠造船隻部覆行(臣)將遲延情由查明題參
(臣)自准部咨就經檄行督糧道遵照去後今據布政司
布政使帶理督糧道事多弘安詳稱未賠造船二十五
隻内九江衛船五隻廣信所船一十五隻鉛山所船五
隻實因康熙十五年大兵進勦排搭浮橋多被損壊與
康熙二十二年江西尾幫漕船凍阻宿遷河凌擦損奉
文責令賠造因各衛所運丁逃絶過多無從僉造今奉
查取遲延情由題參行據各軍廳僉稱自甲寅變亂以
來軍丁逃絶見存寥寥形同乞丐百法搜僉止報明賠
船三隻其餘萬難一時賠補咸請寬緩前來(臣)思漕船
關係緊要自當嚴行提補以資輓運何敢擅議寬期但
江右屯丁素稱疲敝况自甲寅叛亂之後殺戮逃亡十
存二三每遇造運而勞苦掣肘之狀不忍見聞如不速
為軫恤恐將來勢不能支是以檄令各屬一面清查屯
田一面招徠開墾苐逃絶過多一時未能頓甦其賠造
各船遲延緣由(臣)備細確查委係無丁可僉實非各官
敢於怠緩(臣)身在地方目擊屯丁疲困情形不得不仰
懇
皇上俯念江右屯丁逃亡過半責令一時盡數賠造實
屬萬難
勅部暫行寬期二年容(臣)嚴督各官多方招集陸續賠
補足數則漕既無悞軍困亦甦至此案遲延之前任參
劾糧道鮑復昌已經(臣)題參在案合併題明(臣)謹具疏
伏乞
皇上睿鑒勅部議覆施行
請察道府錢糧疏(二十八年四月初九日上)
&KR1308;(臣)看得藩庫爲通省錢糧總匯稽查最宜嚴密今於
每年奏銷之時奉有
俞旨令廵撫親身察盤保題州縣錢糧責成知府查報
可謂既嚴且密誠為萬世遵守良法惟是糧驛二道各
有經收支放庫貯錢糧既不在於藩庫之内為廵撫察
盤所不及而在各府庫内亦有收貯錢糧似應一併清
釐庶幾侵那虧空之弊可以永杜於將來宜將糧驛二
道庫貯錢糧於每年奏銷之時及二道離任之日責成
藩司親身察盤如有虧空立行呈報廵撫題參至各府
庫貯錢糧責成該管各道察盤轉報如無道員管轄之
府委令鄰近道員察盤則凡屬庫貯錢糧衙門各有專
司稽察之員倘或徇隱照例處分自可永杜侵那虧空
之弊矣(臣)從清釐庫貯錢糧起見謹具疏題請伏乞
皇上睿鑒勅部議覆施行
更正全書疏(二十八年四月十六日上)
該(臣)看得新編全書奉
旨發與各廵撫會同經管錢糧司道官員詳察細閱有
無應行更改增刪務期永遠可行明白確議毋得彼此
瞻顧各行具題欽此仰見我
皇上仁愛深遠睿慮周詳惟恐編輯稍有未當不無累
民(臣)欽遵
特旨隨即檄行布政司會同司道將各經管錢粮務必
按款磨核因革允當如有應行更改增刪之處各抒所
見確查妥議去後今據布政使多弘安按察使吳延貴
帶理督糧道印務布政使多弘安驛鹽道副使張四教
兼攝饒九南道事驛鹽道副使張四教分廵贑南道僉
事鍾有德提學道僉事邵延齡都司俞承都會議詳覆
前來(臣)查新編全書其中刪繁就簡無不入目瞭然固
已至明且切毋容擬議矣惟起運存留二條項下内有
應歸起運而新書編入存留者又有應歸存留而載入
起運者亦有應行刪除而起運銀内未經減除者如奉
裁各大使俸食與停給歲貢盤纏久已奉文歸入丁地
徵解今新書編入存留又茶芽扛解銀兩已准復給今
新書編入起運至於新增商税銀兩已奉
恩詔蠲免今仍未刪除此起存項下之應更應刪也若
夫起運錢糧内有本折丁地正脚款項其額數各有不
同徵解各有先後似應照依漕項用小註列明以清款
項再查二年一辦之府歲貢酒禮旗匾花紅與州縣歲
貢酒禮等銀細閱新書似乎將額銀裁去一半然支給
數目未有明示至於三年一辦科舉椅桌銀兩原額三
千八百八十兩一錢零從前以三年之銀留為一年支
用迨後奉文裁解每於鄉試之年止准半留銀一千九
百四十兩零向來支用不敷悉係各官捐湊(臣)恐名雖
官捐其實不無累民况三年一試大典攸關我
皇上尊道崇儒遠邁古帝即需費浩繁亦屬求賢盛舉
今若以半留之銀編為定額將來支用不敷勢必議捐
似未可以經久而無弊也(臣)請以半裁之銀照數全留
編給以襄盛舉又進舉牌坊文武舉人水手等款查康
熙二十七年准部文内開嗣後每年帶辦銀兩照全書
刊載歸入起運如遇鄉試之年照數動給今新書登入
三年一辦之下似乎鄉試之年止動本年銀兩其二年
所徵之銀應否裁解未有明示似應指出以便遵照又
驛站錢糧内有舖兵一項江西通省原編二千九百九
十九名每名每日工食二分今除裁減外止存舗兵二
千四百六十六名因限於存六之數故於均勻冊内每
名每日僅議編銀一分五釐然舗兵一役奔走傳遞無
分雨夜實為最苦若止給一分五釐則供一人之衣食
尚苦不足何能顧其室家(臣)請照舊復給工食二分計
每名每日增工食銀五釐歲增銀一兩八錢通計增銀
四千四百三十八兩八錢遇閏加增銀三百六十九兩
九錢於驛站原額之内留給均於各州縣起運銀内開
銷併請於凡例内備晰登列以垂永久至於漕糧一項
尢為天庾重糈查江西有漕各州縣相距會城俱自數
百里以至千里山河小溪輓運艱難動需匝月方得到
次運解有雇船募夫之煩交兌有曬颺贈耗之費故賦
役舊書編載脚耗米同正米副米兵米一體編入畞則
徵收攴給以資運解盤剝等項之用今新書將額編脚
耗米内止留贈耗編入起運下支給外餘米悉歸存米
候撥兵糧是各屬既無額款雇募夫船輓運又不能神
輸鬼運欲使漕糧無悞不可得矣臣請於應存米内照
數扣出併入起運另立脚耗一條米數庶各屬輓運有
資不致累民又靖安上高等一十九縣原因民收民兑
不勝煩苦願出津貼官徵官解故於條編正額之外復
有附載耗費米以為雇募夫船等用今各縣附載耗費
米石新書内有照依舊書編徵者如清江新喻新淦廬
陵吉水安福臨川金谿崇仁等九縣是矣有雖編徵又
并入存米之内者如上饒玉山廣永豐弋陽興安贑縣
寧都等七縣是矣再如靖安上高鉛山三縣則又並未
編徵以上各縣内除贑寧二縣漕糧留給虔鎮兵米不
須遠運其耗費米石應遵存撥兵糧外其餘槩請於應
存米内扣出歸入起運與未編者一例編入另立耗費
米數一條以歸漕項支用再查兵米折銀一萬三百六
十八兩原係湊抵造船料價之用又餘米折銀五千六
百五十九兩六錢四分一釐零因屯糧倉米荒缺過多
漕運支用不敷之數即於此内動支此皆漕項急需故
舊書刊載在案今新書概入應存米内候撥兵糧則將
來濟造濟運不無缺少仍請於應存米内照數扣出另
列一條濟造濟運銀米數目以濟漕運又學田項下會
昌安遠二縣學租銀一十一兩七錢四分舊書載入存
留聽學道支用至康熙十七年以來已經裁解充餉今
會昌安遠二縣學田租榖新書内既編註學道報銷是
應於裁扣銀内除出歸入存留而又將租銀仍裁歸起
運則徵解似乎重複嗣後或歸起運或歸存留所當請
明畫一以便遵從再衛所屯糧南昌前袁州贑州三衞
守備員下每員原有額編蔬菜燭炭銀八兩共銀二十
四兩因康熙二十三年未支故未造入奏冊今新書内
應請添入以符額編至於存留編支世職五員俸銀五
百三十五兩新書係照二十三年冊報之數但見今續
有承襲賈鯉一員并原五員内有喬國英等三員續奉
文添銀五兩計共六員應支俸銀六百六十兩今新書
少編銀一百二十五兩應請添入并請將世職俸銀照
舊編入起運項下動支則支給有款報銷亦清至若贑
州府賈税一項尢當亟請更正以垂永遠臣查該府賈
税額載銀一百八十四兩一錢九分脚耗銀五兩一錢
五分七釐三毫二絲未設部司以前俱係通判徵收原
與入門税銀總在進城客貨之内每兩抽銀二分以之
分款起解是賈税與入門税起解雖有款目而徵收實
屬一項自奉
旨專差部司監督
勅書開載止有橋税門税二項未將賈税字樣開入所
以向來監督部司止按橋税門税之額報解考核遂致
賈税一項懸款無著至康熙十四年前任革職已故知
府萬文麟朦混創議將郡城内外一切貨物凡贑關徵
收入門税一兩者另徵賈税二錢從此一門兩税一貨
兩徵以致商人既赴贑關報納門税又必守候該府盤
騐重納賈税(臣)莅任之初即已諮訪確實具疏題請將
此項賈税改併關徵除去知府考成而部覆以地方官
徵收年久故未允從致今新書内仍行編入臣思
國課錢糧必原其賦之所自出然後因地制宜酌古凖
今垂諸萬世而無弊也若贑州府賈税從前實與門税
並徵分解今贑關既徵門税府官復徵賈税一貨兩徵
欲其不病於商難矣(臣)身任地方知之最確况蒙
特旨諄切(臣)又何敢瞻顧不言以蹈溺職之愆仰懇
皇上勅部俯准照(臣)舊議將此賈税歸併贑關徵解載
入
勅書每年悉聽部司報部考核除去知府考成一轉移
間毫無虧於
國課實有裨於商民誠為萬世不易之章程矣其餘核
算數目間有參差及應行更改與請增請刪并應分晰
登註處所因款項繁冗難以殫述除照式抄謄新書黏
簽送部查核外相應具題聽候部議再照此案扣算封
印日期尚未違限合併題明(臣)謹具題伏乞
皇上睿鑒勅部議覆施行
寧州等州縣衞秋災請蠲疏(二十八年十月二十六日上)
該(臣)看得江西省寧州新建等四十一州縣康熙二十
八年秋被旱災情形經(臣)會疏題報并批該司委令各
府正單騎確勘遵限造冊具結詳報毋得朦混捏報去
後今據布政使王樑詳稱除吉安府屬之萬安撫州府
屬之臨川金谿崇仁宜黃樂安東鄉廣信府屬之鉛山
弋陽貴溪九江府屬之德化德安瑞昌共一十三縣踏
勘俱不成災應行刪除外催據南昌袁州臨江吉安饒
州南康六府申報寧州新建豐城進賢武寧奉新靖安
宜春分宜萍鄉萬載清江新喻新淦峽江廬陵吉水永
豐泰和安福永新餘干樂平安仁萬年星子建昌安義
二十八州縣勘實被災六分以上田地塘四千八百七
十二頃六畝一分七釐三毫六絲該免一災銀二千二
百八十六兩四錢五分八釐被災七分八分以上田地
塘二萬九千五百八十一頃二十七畝二分七釐四絲
該免二災銀二萬七千三百五十八兩七錢四分五釐
一毫被災九分十分田地塘一十萬五千八百一十五
頃五十八畝六分六釐四毫九絲六微該免三災銀一
十七萬三千四百八十五兩八分三釐六毫共被災各
則田地塘一十四萬二百六十八頃九十二畝一分八
毫零共該免一免二免三旱災銀二十萬三千一百三
十兩二錢八分六釐七毫内除隨漕項下錢糧該旱災
銀一萬四千一百四十三兩三錢九分一釐三毫遵例
不免外實共免災銀一十八萬八千九百八十六兩八
錢九分五釐四毫又分宜萍鄉萬載安福星子五縣帶
徵袁州南昌左九江三衛并安福所被災九分十分屯
田三百五十二頃八十六畝一分四釐零共該免三災
銀一千一百一十兩七分五釐六絲内除漕運項下該
旱災銀七百四十六兩五錢一釐四毫零遵例不蠲外
實共免災銀三百六十三兩五錢七分三釐五毫零取
具各被災輕重分數冊結并委勘無虚印結等因前來
(臣)加覆核無異除將冊結揭送部科查考外(臣)謹會同
江南江西督臣傅臘塔合詞具題伏乞
皇上睿鑒勅部議覆施行
災田請緩徵疏(二十九年正月十八日上)
該(臣)看得江右地方土瘠民貧室鮮蓋藏年來水旱洊
臻仰蒙
皇上矜恤得獲安全兹於康熙二十八年寧州等二十
八州縣秋被旱災本年額賦已沐
皇恩蠲減更蒙
皇上軫念民瘼於蠲賦之外又將被災九分十分田畝
康熙二十九年錢糧緩徵(臣)跪誦
綸音仰見
聖澤廣被恩波浩蕩遵即通行曉諭被災百姓無不歡
聲動地焚香叩頌
天恩(臣)惟有督率屬吏殫力撫綏以仰副我
皇上視民如傷盛心今據布政使王樑詳稱被災九分
十分田畝二十九年緩徵錢糧作何開徵呈請題明前
來(臣)查江省民間並無蠶桑之利仰事俯育惟播種
是賴乃蒙
皇上垂念災黎當青黃不接之時輸納維艱
特旨緩徵誠
聖心洞悉民隱無微不照也但江右從未奉有緩徵之
行出自曠典其開徵限期無例可循應否將被災九分
十分者寬至六月開徵使被災獨重之民於春末夏初
之間得以盡力南畝而早禾已登則完納自易羣戴
天恩於無既矣相應具題聽候部議(臣)謹會同江南江
西督臣傅臘塔合詞具疏伏乞
皇上睿鑒勅部議覆施行
再請緩徵兵米疏(二十九年四月二十九日上)
該(臣)看得江省康熙二十九年本色兵米循請寬期緩
徵一案前准部覆行令具題等因隨即檄行督糧道查
詳去後今據護理督糧道印務南昌府知府張士佺詳
稱通省各鎮標營兵丁應支康熙二十九年分月米已
行各屬將舊存米内先行支給其有不敷者仍於省倉
撥濟所有部撥額米五萬四千石當循例緩徵仍於九
月全完俾民力稍寬於旦夕而舊米亦可免紅腐之虞
等因呈詳前來(臣)覆查無異相應具題聽候部議(臣)
謹會同江南江西督臣傅臘塔合詞具題伏乞
皇上睿鑒勅部議覆施行
請給漕糧脚耗疏(二十九年五月二十三日上)
該(臣)看得江西省自康熙二十三年起至二十六年止
漕糧奏銷案内支給脚耗米石部駁各省無此扒夫等
項名色概令行追今據護理督糧道印務南昌府知
府張士佺詳稱行據各府會詳江省有漕州縣濱江者無
幾餘皆僻處山陬僅通溪河一線軍船不能徑抵縣兑
必需雇募夫船盤剝前項耗米在所必需久已按數給
發原領各夫無可查追如不蒙准銷將來運解支給無
項勢必悞漕累民等因前來臣(查)有漕各屬距省數
百里以至千里不等内止數縣濱江如遇水漲方可便兑
節省其餘盡通溪河又多砂石險灘冬月運漕之時正
當水涸隨處淺阻軍船重大不能徑赴受兑俱係各州
縣雇夫運送用過灘小艇載出溪河遇有淺阻用夫盤
剥始達省倉交兑軍船是以全書額編漕糧脚耗留為
各縣雇船募夫等用所謂因地制宜者此也至若各省
河道深闊軍船可以徑赴州縣受兑並不需此盤剝夫
船是以無此扒夫等項名色而為江省所獨有也在部
臣駁追蓋因節省起見(臣)身在地方稔悉河道形勢雇
募夫船盤運必不能免且已給之項為時已久船戸扒
夫盡已四散無可追取責成見任之官力不能賠將來
運漕支給無項勢必累民尢(臣)之所惴惴滋懼者也我
皇上軫念民瘼
恩蠲正供數盈千萬深仁厚澤亘古所無(臣)敢冒昧
上請仰祈
皇上勅部允銷庶已給之項獲免查追而將來運解漕
糧可以按款支給不致累民感戴
皇仁靡有紀極矣(臣)謹會同江南江西督臣傅臘塔總
督漕臣董訥合詞具疏伏乞
皇上睿鑒勅部議覆施行
請免兵米折解疏(二十九年七月二十七日上)
該(臣)看得江省康熙二十九年上半年所徵兵米並歷
年存剰米石照時折價解部一案行據督糧道參議
郝惟諤詳請仍留等因前來(臣)查兵米係計日授餐之需
支給刻不容緩如俟四月完半各兵懸釡待炊里民正
當播種之時農務方殷率多艱於辦納幸有歷年存剰
兵米可以先儘支給將四月完半之米寬至秋成全完
(臣)兩經疏請俱蒙
皇上俞允闔省兵民無不歡呼感戴
天恩今據該道詳稱本年上半年所徵兵米並歷年存
剩米共五萬八千六百九十餘石奉文盡行變價起解
倉無積貯倘遇歉歲採買給兵反致糜費且時值秋成
有田之家既不買米市㕓貧民所需不過升斗如許倉
米斷難變價應仍照舊存倉每年動支上半年兵米
將四月完半之數寬至秋成全完年年出陳易新自無
紅腐之患適與部議相符則一轉移間於
國儲毫無所損而江省之民永荷緩徵之
聖恩矣(臣)謹會同江南江西督臣傅臘塔合詞具題伏乞
皇上睿鑒勅部議覆施行
再請給漕糧脚耗疏(二十九年十二月十三日上)
該(臣)看得部駁行追自康熙二十三年起至二十六年
止運漕耗米其難追情由(臣)前具疏會題請銷部議未
允(臣)亦何敢再瀆
天聽惟是嚴檄飭追不遺餘力兹又據護理督糧道印
務南昌府知府張士佺詳據有漕各府詳稱此項米石
給散年久並無扒脚等夫船戸姓名住址可以查追支
給各官又已陞遷事故不一承追之官徒受參罰無從
追取且將來運漕無米支給不能雇募夫船勢必悞運
累民詳覆前來(臣)查各屬運漕至省皆由溪灘小河必
需夫船盤剥原與别省河道深闊者不同是以運漕立
法之始即設此項脚耗以資飛輓故各省皆無扒脚等
夫名色而為江省所獨有也在部臣從節省起見行令
追取蓋未悉江省河道形勢實與别省不同(臣)在地方
知之最詳安敢隱默不言以貽悞漕累民之患且所追
之米實無可追在各官徒受參罰終屬無濟不得不據
詳再疏上請仰祈
皇上睿鑒特賜允銷江省官民得免運漕之累頂戴
天恩真無紀極矣(臣)謹會同江南江西督臣傅臘塔總
督漕臣董訥合詞具題伏乞
皇上睿鑒勅部議覆施行
條議解送旗員疏(三十年三月十一日上)
竊惟我
皇上聖明天縱德盛化神宇内蒼生無不含哺鼓腹歌
咏太平凡屬大小臣工尢厪
宸衷體恤深仁厚澤亘古所無在於見行定例有應仰
承
德意者敢不冒昧上請以祈採擇如在外八旗漢軍文
武官員有因參革降級緣事解任裁缺候補丁憂休致
者并其家口槩催歸旗既已嚴立限期復令取經過州
縣沿途交付印結倘有中途逗遛該地方文武各官均
有處分嚴例地方各官凛遵
功令凡屬旗員起行槩查家口名數請給咨牌交與沿
途文武各官照撥兵役逐程遞送每至接替處所必將
家口按名查驗方取印結回轉(臣)竊謂遞送取結止應
行於參革有罪之員恐有沿途逗遛或致違限故也若
夫丁憂降調裁缺候補等員俱有官職並無罪愆乃與
參革之員一槩沿途取結查驗家口兵役押送竟與有
罪者無異所當亟行變通者也(臣)請嗣後歸旗官員除
參革有罪及侵那錢糧并有贓私解部比追及案結應
歸休致病故者並查家口照例給發咨牌逐程遞送取
結交卸倘有沿途逗遛即查該地方文武職名一併按
例處分外其在丁憂降調裁缺候補等員服官有日無
不顧惜功名何敢故違嚴例自罹參革似應免其沿途
取結可省兵役遞送止給到京定限咨文先將起行日
期報部如有違限即將本官處分歸旗之員既邀
寬恩又畏嚴例自不敢或有後期而在沿途地方文武
各官亦省遞送取結之煩於以廣
皇仁而宏體恤靡有紀極矣如果(臣)言不謬伏乞
皇上睿鑒勅部議覆施行
南昌等府積欠請分年帶徵疏(三十年四月三十日上)
該(臣)看得錢糧關係
國課自應年清年額不容拖欠絲毫惟是江右地方經
甲寅變亂之後傷殘已極(臣)自莅任以來日事撫循如
火耗私派雜差等弊盡行革除念百姓止此膏血省得
一分浮費即可完
朝廷一分正供無如閭閻彫敝元氣未能盡復田土磽
薄又值水旱洊臻以致歲額錢糧未能全完因而年壓
一年積欠愈多如南昌府屬之豐城進賢二縣康熙二
十六七兩年共未完地丁等銀八千八百七十七兩零
吉安府屬之廬陵永豐泰和安福四縣康熙二十三年
起至二十七年止共未完地丁等銀二萬三十九兩零
廣信府屬之上饒鉛山永豐弋陽四縣康熙二十三年
起至二十七年止共未完地丁等銀二萬八千八百五
十五兩零南康府屬之安義縣康熙二十六七兩年共
未完地丁銀四千五百一十四兩零贑州府屬之寧都
縣康熙二十六七兩年共未完地丁銀一千一百六十
五兩零以上一十二縣共未完民欠銀六萬三千四百
有竒(臣)日行嚴催不遺餘力今據布政司布政使盧崇
興詳稱據各屬士民紛紛具控咸以向經兵燹既受包
賠復苦並徵敲扑多年奄奄垂斃請豁請緩情甚可矜
并據各府縣造具節年民欠清冊請將康熙二十三年
起至二十七年止未完民欠錢糧以康熙三十年為始
每年帶徵一年以舒民力等因前來(臣)查江右土瘠民
貧耕穫而外别無資生之策又自寇亂之後田荒丁缺
包賠苦累以終歲腁胝之勞尚不足供本年之額賦而
以數年之積欠並徵於一時箠楚之下宛轉哀號誠
聖慈所矜憫者也(臣)叨膺
特簡職在撫綏仰體
皇上視民如傷之仁目擊民困敢不上聞伏祈
皇上俯念江右兵燹之後荒旱頻仍民困實甚新舊錢
糧委難並徵將康熙二十三年起至二十七年止未完民
欠錢糧請自康熙三十年為始每年帶徵一年庶民困
得以少蘇而
國賦不致終懸矣(臣)非不知
國用殷繁錢糧豈容延緩但與其節年並徵民苦分應
而難完何如遞年分徵民得專力而易辦是帶徵之請
似遲而實速似絀而反盈既於額賦無虧實於民生有
裨起此溝壑之瘠永為輸將之氓則數百萬難後遺黎
咸沐
皇上如天之仁奕世頂祝於不朽矣至於吉水一縣因
知縣吳大本經(臣)糾參尚未交代俟接署官查確民欠
至日另疏具題合并聲明既據該司造冊呈詳前來相
應具題除將清冊揭送戶部查考外(臣)謹會同江南江
西督(臣)傅臘塔合詞具題伏乞
皇上睿鑒勅部議覆施行
三請給漕糧脚耗疏(三十年八月二十日上)
該(臣)看得漕糧脚耗前奉部駁自康熙二十三年起盡
行追解(臣)經兩次具題部議未允遵即檄行嚴追去後
今據布政使盧崇興督糧道參政蘇昌臣呈詳前來臣
查脚耗銀米自有漕以來即設此項刊載全書非同解
款盖因江省州縣距省近者二三百里遠者八九百里
溪灘河淺漕艘難行勢必雇覓小艇竹筏用夫挽拽運
至省倉方可交兌原與他省漕船可以徑赴水次受兌
者不同此項脚耗原為運米而設舊全書開載甚明歷
來照例支給並非額外開銷近准部文新全書停其頒
發仍照舊全書遵行則是脚耗一項應照舊全書支給
無疑矣况當日雇夫雇船不過竭蹷完公一時濟用自
不問其姓名亦不登記冊籍無論脚夫舟子萍蹤莫定
數載以來存亡莫考即或見有其人乃係赤貧食力之
輩盡力終朝僅得升合若將已役之工價責令償還恐
敲扑徒施萬難完補再如經手州縣陞遷降革屢易其
人今責成於見任各官追無可追賠不能賠四十八州
縣之官徒受參罰終無實濟伏念我
皇上軫恤兆民蠲租賜賑動以千百萬計浩蕩洪恩遍
洽宇内似此零星已給之脚耗赤貧無著之夫船若不
亟請矜豁官民累無底止臣謹據詳三疏上請仰懇
皇上軫念江漕必需脚耗將從前給過者
特賜允銷將來解運者照舊支給庶於漕務有濟永無
貽累不然數十萬石漕糈遠在溪灘之中何能飛入省
倉漕船之内脚耗一裁官無他術勢必重累小民(臣)身
任地方何敢緘默有負
皇上殷殷愛民之
聖懷也(臣)謹會同江南江西督臣傅臘塔總督漕臣董
訥合詞具題伏乞
皇上睿鑒勅部議覆施行
保薦營官疏(三十年十二月二十六日上)
康熙三十年十二月二十四日准兵部咨開康熙三十
年十二月十二日奉
上諭諭兵部武職官員任寄封疆關係甚重必得其人
始有裨益朕所簡閱素悉之員俱已次第拔擢今宜選
材以備任用爾部行文各將軍總督廵撫提督及無提
督省分總兵官於武職官員内副將以下千把總以上
有灼見人材勇健諳練軍務整飭營伍愛恤士卒及行
間效力曾經立功者不論本省别省見任候補限文到
三日内各舉所知保奏不必彼此會同其在内八旗漢
軍官員有人材素優嫻於約束堪任要地者亦著各都
統副都統保奏爾部即遵諭行特諭欽此移咨到(臣)欽
惟我
皇上文德覃敷武功赫濯薄海内外無不喁喁向化共
樂昇平而
聖心廣運加意武備特頒
諭旨令將軍督撫提鎮諸臣各舉所知以備任用(臣)仰
體
皇上旁求至意謹將親知灼見之弁據實入
告如江西原任寧都營參將王國忠福建泉州府同安
縣人人材勇健長於藤牌片刀訓練士卒和睦兵民前
因盗案降調兵民合詞籲留經督臣與(臣)會題奉
旨留任後於欽奉
上諭事案内復級今陞四川遵義副將再如南瑞鎮標
前營遊擊趙永吉山東兖州府金鄉縣人人材勇健久
歷戎行先以丁憂離任於康熙二十七年六月内有叛
犯李美玉袁大相乘湖廣叛兵之變謀為不軌(臣)知該
將智勇堪任密委擒拏隨縛二犯解臣審明正法餘黨
盡散省會獲寧業經題報在案旋即題補今職再如
浮梁營守備張明斗直隸真定府深州人人材勇健整
飭營伍曾經效力行間以上三員均堪任用所當遵
諭保題此外尚有原任廣信營參將王志係福建泉州
府同安縣人曾經效力行間屢著戰功長於藤牌片刀
諳練軍務兵民愛戴陞任貴州銅仁副將今因原任内
有叛犯吳讓等逃入該將汛内一案雖已擒獲詿誤革
職亦(臣)親知灼見之弁合并聲明應否
簡用統候
聖裁(臣)謹具題伏乞
皇上睿鑒勅部議覆施行
四請給漕糧脚耗疏(三十一年四月初七日上)
該(臣)看得江省漕糧脚耗自康熙二十三年起歷年奉
部駁追(臣)節經具題請銷部議以全書内雖有支給耗
費銀米字樣並無脚銀脚米字樣仍令追完報部遵即
檄行嚴追去後今據布政使盧崇興督糧道參政蘇昌
臣復據各府縣籲詳前來(臣)查江省有漕州縣率皆僻
處山陬距省窵遠灘高水淺沙石參錯軍船不能抵縣
受兌必須雇募小艇竹筏盤運至省方得交兌此江省
兌漕情形與别省不同所以全書編有耗費銀米之款
以為雇募船隻扒脚等夫之用自我
朝定鼎以來各屬遵照全書每年隨漕徵給其難追情
由(臣)已三疏入告不敢復贅今部覆以全書内雖有支
給耗費銀米字樣並無支給脚銀脚米字樣是内部亦
以全書所編之耗費應行動給而此項請銷之脚銀脚
米恐係重支故復駁追(臣)查耗費銀米者全書該載之
總名脚銀脚米者各縣支銷之細數總屬一條並非兩
項況各縣分編漕糧項下編有脚耗米數附載項下編
有運費船脚銀數則是全書内原有脚銀脚米字樣其
非重支也明矣且當日所雇夫船悉屬遠方窮民計日
受餐事畢星散原未質其姓名以為今日查追之地如
康熙二十三年至二十六年承追之官數百餘員俱經
部議降俸矣二十七年支給之官三十餘員又經部議
降調矣是凡有漕州縣無不處分之員其萬難追取業
可概見更慮將來運漕無資既不准動額編之項又無
神輸鬼運之方勢必責成糧里自運赴省以致苦累小
民此各州縣所以紛紛籲詳也伏見我
皇上深仁厚澤蠲賦賑荒動以千百萬計即如從不蠲
免之漕糧尚蒙
特諭蠲免洪恩浩蕩遍洽寰區而江省此項遵照額編
久經給散之耗費若不亟請矜豁則將來累民勢所難
免(臣)謹據詳再疏上請仰懇
皇恩軫念江漕必需耗費勅部查察全書將從前給過
者
特賜允銷嗣後解運者照舊支給庶民生永無貽累而
國儲亦得早登感沐
皇恩靡有紀極矣臣謹會同江南江西督臣傅臘塔總
督漕臣董訥合詞具題伏乞
皇上睿鑒勅部議覆施行
西陂類稿卷三十三
