西陂類稿卷二十九
吏部尚書宋犖撰
尺牘
答盤山拙公(四則)
簿書委座心力為殫燒燈挑菜隨手都過遥憶青溝長
松參天羣峰繞屋此時杏花雪深三尺令人有青鞵布
韤之想損貺山蔬得未曾有佳句翛然無一點煙火氣
勉為屬和兒至亦得一首竝呈異時留作山中一段公
案也
十日前將有薊門之行擬入山與師一晤憶友人詞云
見十里五里青松暎將花未花紅杏竊謂此景當與師
共領略乃竟以事阻信乎緣不可強耶悵悵蔬筍分惠
深荷注存公如端為苦筍歸明日朝衫誠可脱此山谷
贈子瞻句也某今日恐未便受和尚硬差如何一笑
數日来賤體小極枯坐斗室中劇想高坐披對其奈盤山
雲樹遠在天末手翰忽来竝寄示諸作快讀數過頓覺
紙窗木榻拂拂生春溫也冬寒惟為道法珍玉不備
千峰雪霽幽森光景宛在心目間悵不得好手圖来作
卧遊也大師擁衲扶笻啟戶即得如此人天供養消受
無量覺怪石羅几閣未免饒舌附寄二事知無足以充
方丈清設惟鑒皈忱不一
寄葉荃伯
庚申拜别又十一載矣相思之切屢形夢寐昨秋月夢
足下以菊花卷索題醒輒走筆成長歌今寄似用代握
手一笑足下今年正七袠耶不獲尊酒稱慶廣緞揀參
聊將遠意至兒来說尊體稍稍違和此自老人常態惟
節飲食省思慮游心於方之外自當勿藥也每念吾輩
皆藉先人餘蔭列名仕版初意宦途狡獪得一方面足
矣不意菲才如某謬叨
聖天子非常知遇一歲三遷遂膺旄節縱不能建樹非
常亦不敢隨波而靡自欺以欺
朝廷因而認理過眞守拙殊甚動與時乖未卜税駕之
所然旦夕不能忘我西陂徐圖引退如子曕所云與君
坐莊門喫瓜子炒豆當有日也公霖昨字来欲求解組
已轉致撫軍如其所請矣廣文先生出處得以自如不
似某一領朝衫欲脱不得脱也笑笑季芷太藜見伯子
建俱遍致再問尊嫂及闔眷萬安聞子岩秋闈得而復
失良為扼腕破壁飛去不過遲之三年耳某十年不能
自作書此札擬破例為之而苦於帶眼鏡又偶値臂痛
故仍令至兒代之
答潘蜀藻
平臺竹圃文酒流連忽忽將四十載曩承乏吳門恒有
事於金陵意便中可以圖晤一展親戚情話不謂叨蒙
聖明非常知遇數月間驟膺西江之命鼓枻泝流適楚
氛震鄰因之豫章有警幸而定變俄頃四境晏然談者
率以張肖甫之定浙亂謬相比擬即知已如足下亦未
必不以遭逢之盛為僕稱慶也奈僕認理過眞守拙日
甚此中不合時宜非可一二為故人道雖偃仰戟門鈴
閣間而南湖鷗鷺發於夢想未審何時得扁舟落吾手
耳手翰遙頒兼讀種種佳集欣如面談拙集及豫章祀
紀附正有道别諭具悉不一一
寄王阮亭侍郎
犖莅此三年以安心守拙為主始而吏民疑之漸且信
之近則深山窮谷之老穉靡不相與樂之計列郡七十
二城歲省金錢無算暇則焚香掃地而坐官舍闃寂不
異空山或聽炬兒誦左傳一二篇或婆娑㯶櫚桃竹間
看孔雀雛鼓趐往來差不寂寞一切文案苛責直聽之
而已京華故舊契闊多年未嘗不歉然於心然將奈何
知已如先生想能諒原也拙詩刻後又得四卷獨今歲
爲多錄上輒求批點千萬撥冗爲之紗葛聊以潤筆仍
是寒酸風味笑笑附寄三孔集及敝鄉沈文端賈靜子
諸君集統乞照收陳士業集容續呈徐巨源榆溪集外别
無全刻此中萬茂先鄧左之劉士雲余小星諸君皆式
微之甚遺稿零落敝鄉劉山蔚近亦作古人可為浩歎
臨楮依依不宣
寄阮亭侍郎
犖於吳門四值鎖印今歲聿云暮吾家山香雪又將成
海矣雖軍需孔亟羽檄交馳而事過心空不異巖谷近
復於滄浪亭畔疊石種花時時小有吟咏諒先生聞之
又笑我為别樣節督也兹顧子俠君入都奉寄諡法考
卄冊又蠶尾集刻成前二卷竝往卄冊秋冬来兒輩有
事子湘病歸暫停剞劂者月餘故未竣工落燈後當漸
次料理二家詩鈔刻己竟尚在校閱容即續寄俠君少
年篤學所選元百家詩一時為之紙貴素仰高山願侍
圅丈惟先生進而教之假之羽毛將来自是我輩後勁
也臘月十六夜偶過虎丘看月口占四絶句聊博一粲
亦足爲官熱心冷之證滄浪亭小牋附上望即和我把
筆悵然
寄阮亭侍郎
先生台旆還
朝即辰興居萬福兒至家郵中具述高情垂注感感蜀
道後集想又成帙矣蜀中山水自是奇絶少陵至今千
餘年乃得先生兩番品題何所遭之幸耶新詩勿恡攽
示犖劇地勞薪忽忽五載秋月承乏省闈又奉
命賑濟淮陽一帶往来千餘里轉運經營心力為殫所
幸百餘萬生靈不致流離失所差堪自慰目今疏請蠲
租顒望恩澤正復眠食爲廢耳承委大集陸續竣工文
略昨已呈上今再往蠶尾集二部乞照到諸版存荒署
應發何處印行伏候宣示子湘近刻井梧集屬致二冊
中有尊評三數條從犖述鹿軒詩中錄出我輩尺素往
還滿幅閒話無一長安書牘語令熱客見之捧腹而走
諒先生亦掀䫇笑豎儒故態也俠君與至兒同中副車
令人悵悵信筆覼縷不一
寄彭無山黃門
春月從舍姪接足下寄書娓娓數千言開心寫意無異
潞河把臂時適大雪盈尺於蕭然官舍中長歌起舞其
欣快非復語言可喻隨賦小詩紀事雖不及来書之高
古委折而語語流出肺腑一段勤懇至情似有針芥元
白千里唱酬形於夢寐以今較音殆為過之今往小刻
中具載此詩足下試取閱之想亦犂然有當不以山川
之間阻為悵惘也聞榮補尚須時日不宜驟歸
主聖臣直非可以尋常例也叨在忘形必能心喻至於
足下將来事業如何期於不朽僕此時宦况如何善於
弛擔尚望有以教我炬兒初學行文正在讀左傳向承
垂念特附以聞
復無山
久不得淮壖聞問正切相思使至得良書欣慰飢渴少
陵所云紙長要是三過讀也進馬劄子忠悃流露大概
足下以豪傑之氣骨力行聖賢之體認其不媿衾影不
欺
君父一念真堪泣鬼神
主上聖明賜環有日縱知交相爲之殷恐未能遽返初
服流行坎止聽其自然聖賢平實道理原是如此在足
下今日乘流習坎亦惟有任運而已心言集崚嶒孤邁
文品如其人得古人神理必不肯蹈古蹊逕倘聖門所
稱不踐迹亦不入室意在是耶僕瀏覽前代文章之士
自漢唐至今以文傳人較難以人傳文則易足下立品
當是青史第一流不待文亦傳况文足傳耶以一身兼
三不朽不足下望而誰望耶西河之痛久已忘情忽得
来函棖觸重一澘然夢幻空華旋當撥置耳青門集敘
即日與子湘宣之喜極欲狂以為得鐵漢先生一言勝
名流什伯語也立付剞劂竝切囑致謝承索江南通志
架上偶缺此種容取到另致先寄似三家文二家詩滄
浪小志三種皆近刻也僕硜硜故吾食貧日甚奉寄紗
葛聊識相思佳果領到荷荷酷暑困人兼苦旱望雨憂
心如焚通昔不成寐晨起趁小凉口占率復不盡
答無山中丞
自足下開府粤西音塵久隔己夘秋兒至北闈幸售荷
足下從郵遞中賜書殷殷奬藉所謂疎於迹而不疎於
心已早喻之矣兹中秋後五日陳紀綱捧手書至展讀
之次恍如四千里外握手快談積懷為之一暢雅貺及
賜兩兒方物俱領到謝謝昔軒介肅觀察武林嘗留客
殺雞人驚異曰軒廉使今日殺雞留客大破費公今之
介肅何破費如許得勿傷惠耶詢起居無恙外驚聞似
君赴玉樓之召悲悼不已足下崛強不作西河戚足徵
道力堅定僕棖觸大亡兒舊痛不覺黯然神傷聞兩令
孫英英玉立足下又有夢熊之兆知天之報施善人未
艾也蒼梧吳使君齎呈
御書搨本迎
鑾日紀知尚未到此時當已入覽矣足下以非常之人
膺非常之遇粤西已被深仁粤東又入大造一時岳牧
四君子以莆田為首稱良可健羨前奉贈拙句云孤蹤
已致層霄上羣望方殷末路中竊自比於他山及讀尊
札老惟戒得窮當益堅桂性歲增惟老辣葵心晨發即
朝陽愧我饒舌矣歐陽思潁吾輩固有同情惟是嶺南
吏治未善盜熾民困正賴大君子湔洗而撫摩之尊體
雖苦暈眩視僕尚少三年那可便作歸計僕今年六十
有八因前歲
大駕南廵蒙清健之褒不敢冒昧請告須再遲二年引
年疏懇倘遂西陂垂釣所深願也僕寓吳十載吏案如
山風波似海總守定湯潛菴二語事繁而御之以靜人
詐而待之以誠覺荆棘化為坦途寸心毫無罣礙目下
河工底績可期江南北俱大熟下河蠲賑可已俾譾劣
穏坐署齋時於小滄浪殘荷衰柳間得少佳趣第不堪
持贈也于襄勤公千載偉人誌狀所載不過官爵寵遇
其嘉謨密計都未收入昨從于太夫人乞得公存日自
記一二再當追思博訪僭撰公大事紀一篇錄正知己
留之五十年後出而問世如何如何至公家庭蕭索太
夫人耄年艱苦吾輩歲時量力遣候正不必問悠悠世
態也昨浙中鹺使高君見過接其言論丰采信為吾道
干城愈服藻鑑不爽今歲江南補行計典大有才難之
歎安得如此公者為之推轂哉來歲鄉試兒筠與孫韋
金頗知奮勉未審能副期望否邵子湘以病歸毗陵數
月未晤俟其來當致台意幕友錢塘馮山公景文章之
士筠輩業師吳門吳荆山士玉江左名士之冠與數晨夕殊
不寂寞均仰高山特附以聞僕幼而失學中年略事詞
章經史理學諸書毫未涉及近偶讀平湖陸稼書三魚
堂集心頗好之吾輩暮年當於此中生活輒以一部並
江南通志奉覽卄一史補綴甫竟尚未印出容嗣寄吳
織二種聊將遠念匪報也方苦秋熱晨起信筆作答希照
不宣
答曹實菴書
犖頓首復實菴足下七月卄八日得書知起居佳勝拜
惠春茗新煙荷荷往歲拙句奉送有云他時相憶如相
寄玄璧龍團色色佳何足下久要不忘乃爾耶每念足
下竒人黃山奇境必有不朽之篇為山靈增重今讀紀
遊諸什其高則天都信始諸峰拔地參天也其浩瀚無
際則文殊臺下之雲海也其離奇夭矯則擾龍卧龍諸
松之盤空聳翠駭人心目也此山名作寥寥雖有傳者
今被實菴壓倒矣熊封和章森秀雄恣有韓蘇氣掌霖
長短句駸駸奪玉田之席足下拍肩揖袂其樂可知犖
居此凡百任運極人世崎嶇傾險皆以守拙二字處之
心地蕭閒不廢吟嘯昨楚中朱悔人来盤桓經月偕至
兒更唱迭和得詩數十首差慰岑寂今悔人歸東浦至
兒亦將返里此後又當閣筆矣西江文官大小六百餘
人無一好文墨商風雅者昨一人過東林寺囑其訪王
新建遺蹟歸而見復云新建詩在屏風上已破壞無足
取聞有一僧名惠遠能詩偶他出未及見嗟哉即此事
令人如何發付真可笑殺也匡廬林壑幽邃相望咫尺
恨不能曳杖一遊欲如足下與黃山結緣何可易得
犖於足下不過多輿夫四人門前鼓吹一部實則青鞵
布韤挹泉嚼蕊之樂遜足下不知何等矣偶收拾三年
来拙詩共三卷寄阮亭點定目前正謀付梓梓成即寄
正熊封掌森介維諸君均希道意敝鄉沈文端賈靜子
劉山蔚諸集竝此中三孔集及拙作二箋奉覽窯噐四
件侑簡統祈照入月日犖再拜
與邵子昆學使論鄉賢名宦從祀書
犖頓首奉書子昆執事曩在畿南曾於稠人中一望顔
色怱怱别去當不復記憶然犖竊知執事正直有學問
君子人也中心識之未嘗暫忘邀緣天幸得與共事比
雖再通尺素俱寒暄候問常語兹有一事實關
國家大典而學政所當問者敢以商之左右記曰鄉先
生沒則祭於社鄉先生蓋即士大夫之賢而歸老而教
於其鄉者尚書大傳曰大夫爲父師士為少師耰鉏已
藏祈樂已入歲事已畢餘子皆入學是也既歿而不忘
其德乃相與尸祝之於社後世鄉賢有祀昉諸此傳曰
有功德於民則祀之漢元始間詔祀百辟卿士有益於
民者蜀郡以文翁九江以召信臣應詔又朱邑祀桐鄉
王渙祀安陽亭則民自立祠後世名宦有祀昉諸此前
明之制凡郡邑鄉賢名宦各附祀於學宫守令歲以春
秋二仲率官屬行禮典綦重矣不意沿至末流冒濫日
滋其弊天下皆然而江南尢甚江南之鄉賢祠則較名
宦尢甚蓋名宦非稍稍遺愛在人士民莫肯阿好雖其
子孫欲得之於祖父無可如何鄉賢則皆其子孫之陳
乞與津要之請託始而薦紳之謹愿者得祀矣繼而薦
紳之有遺行者亦或祀矣始而科甲之貤封得祀矣既
而入貲得官者之貤封亦祀矣甚至市籍估人其子列
仕宦則亦巍然祀矣求之立德立功立言一無託足考
之鄉評公評史評略無據依爼豆之席羅列駢填眞偽
混淆是非失實至使正人君子臨殁以此舉誡其後人
因而孝子慈孫不忍以虚名奉其祖父嘻可嘅也已士
君子有風教之任者始未嘗不力持久之而情面所在
稍示圓融籓籬一破来者接踵譬之江河日東滔滔汨
汨莫知所底夫以
國家風厲之大典而凌夷至是不有大賢孰持其後哉
執事固犖所素信正直有學問君子人也廬陵有言正
直者不可屈曲有學問者必能辨是非以不屈之守具
辨是非之識毅然决擇而力砥其頽波非執事任而誰
任耶按鄉賢名宦向有咨部之例各省今皆行之故冒
濫頗少近准部咨江浙兩省節孝照直隷例學院會同
巡撫具題夫節孝屬執事爲政矧兹事體較重豈可不
屬執事為政耶此後有通儒亮節果應祀典其人伏候
執事核實會咨内部然後入祠雖未澄其源姑窒其流
冒濫請乞日漸衰止其於風教裨補非小伏讀大疏有
不徇情面語想見巖巖風采令人畏愛即此亦不徇之
一端也或者軒車按部所至慨然澄清竝舉從前之真
偽雜遝者確核而釐正之是又犖所欣然拭目者矣緣
吏牘率略言不盡意輒奉長書僭布區區幸賜裁擇不
宣
答朱悔人
犖頓首復悔人足下五年闊别兩月盤桓文酒流連無
殊疇昔其樂可知足下解纜章江後諷詠送君南浦傷
如之何語眞不覺黯然魂消矣接手札兼宣示近詩及
廬山碑刻蔬筍種種不獨金石之音迸流几案而名山
煙嵐之縹緲碑版文翰之奇古林壑風物之幽邃一一
挹取不盡但别後詩思已枯不能即爲屬和須興發乃
補爲之先以此為息壤可耳笑笑昨曹實菴以黃山紀
遊詩見寄犖答以君為黃山主人盡探黃山之勝犖為
廬山主人不得一望廬山面目較君縱多輿夫四人門
前鼓吹一部亦何益哉今為足下作答觸迕前言彌增
悵恨目下江南梓人即至當為足下繡雕章江集一卷
其中寄大兒基二律與澹公茶話二絶竝昨寄簡次兒
至一律僭為刪去知不罪也拙作禦變詩刻王文成開
先寺紀功碑後自是勝舉愧不敢承尊稿評上犖再拜
與朱竹垞論荆公選唐詩
小役歸奉到王荆公百家唐詩犖繙閱終卷竊意此書
非荆公元本即章安楊蟠所改竄也按蟠序云唐百家
詩選得者幾希因命工刻版以廣其傳細字輕帙不過
出斗酒金而直挾之於懷袖中由是人之几上往往皆
有此詩矣云云語意俚淺可笑標門别類處尤大似三
家村塾師所為犖今春於玉峰傳是樓借得兹選殘帙
僅存四冊去取大有可觀其編次之法依三唐次序以
詩從人不更標名目卷數亦不止十按焦弱侯經籍考
列荆公百家唐詩二十卷犖所見已至十六卷王建詩
入選最富乃獨當二卷而此本絶少王昌齡李頎長篇
亦覺寥寥可見此本不但翻刻并其去取亂之矣宋人
有云荆公於宋次道家得唐人詩集擇善者籖帖其上
令吏鈔吏厭字多輒移所取長詩籖置不取小詩上因
悟當時所見定是此本而覽者乃歸咎於鈔吏凡事譌
以傳譌大概如此可一笑也然鏤板頗精定為宋槧亡
疑謹完上竝希先生於親友藏書家覓得元本寄視幸
甚幸甚即日于役白門倚裝卒卒不宣
與吳孟舉
每對叔度輒作數日喜别去乃爾黯然深淨軒中尊酒
細論良晤何可多得耶董氏棃園樂部足冠一時吳寶
郎演玉茗堂倩女離魂眞不禁聞歌喚奈何矣惜足下
遄返虚此一段佳話增悵悵也求題魚麥圖詩希即賜
教賤累重九可抵金閶次兒亦來此間冬緒蕭閒擬邀
足下齋閣聯吟一續城南高韻耳石齋先生孝經如已
覓得幸付去役子湘囑致文集一部臨椷瞻泝
答王山史
層冰飛雪中仙舟北首闕於言面念至黯然奉手札欣
然慰也敬審足下道履清佳范文貞公扇領到甚喜僕
藏弆便面百餘多舊人名蹟得此定推第一蓋物以人
重不第區區翰墨也敬謝敬謝辱諈諉拙序僕於經學
未窺籓籬不敢作自欺語若詩文大集當僶俛如教然
終是佛頭罪過似不如竟已之也客歲與許時菴學使
共有本朝名家文鈔之役刻成寄似一部恐選未必當
足下幸有以教我邵子湘適来金閶竝囑致青門一集
内旅稿六卷未有序意欲丐足下一言值簿領紛拏口
占侍書率復不盡
寄李梅崖中丞
京華聯步上谷題襟回首前塵殆將三紀放翁云去日
如飛埃洵非虚語己夘夏扈從
回鑾於江南境上河堤葭菼中幸遘光儀悤悤數語而
别迄今悵惘嗣聞先生屏籓荆楚聲望烜赫昔軒介肅
留客殺雞便稱異事以公相較不啻過之以是輿頌洋
溢上徹
宸聰建牙江右凡在同心靡不企羨僕揣先生處此其
枘鑿不相入者正復不少今則公道久而愈昭始信大
君子行事遠出尋常萬萬矣南浦東湖為僕舊遊地種
種陋態難逃冰鑒雖不敢方駕高賢而四年認真守拙
之苦心或不貽譏於知己僕昔移節平江萬姓遮塗輿
柅不行與公今日黃鶴樓邊攀留雨泣彷彿似之吾兩
人清夜捫心略無愧怍正未可為一二俗人言也僕題
豫章署齋云雲白峰青煥發廬山真面目蛟騰鳳起扢
揚滕閣舊風流似預為先生設者亦惟先生能喻之兹
旌幢榮莅父老子弟歡聲雷動特遣下走申賀一巵乞
賜叱存江分左右事則一體向後凡百藉庇素心知不
我棄在先生播壯猷於方新僕亦凛素操於末路期為
聖世完人足矣此語去春
行在曾經面奏今復為先生言之當信其無欺也會城
郭外之北蘭寺廬山之開先寺皆僕素所遊歴其地最
勝今得清詩名筆照燭其間後来居上又添一段佳話
家刻十六種寄正依然措大風味呵呵别後新詩及尊
刻名賢法帖竝望賜教飢渴俟之
寄謝方山
一别二十年企慕形諸夢寐足下高蹈遠引如雲中白
鶴可望而不可即凡在遊好靡不欽歎僕不才猥蒙
聖天子格外恩遇持節大江左右十有八年安貧守拙
毫無善狀乃三次迎
鑾荷
寵賚有加雖胡忠簡玉音問答所載不是過也客冬以
衰病引年復承意外
簡拔俾長六卿莅任以来兢兢如履春冰尚望知已有
以教之歲杪接讀杏村尊集竝見贈詩翛然塵外品在
韋柳之間是人是詩同一不朽佩服佩服輒用集中韻
奉和一首求正拙刻綿津集及古今韻略施註蘇詩王
荆公唐詩選三家文鈔二家詩鈔十五子詩豫章祀紀
吳風滄浪小志筠廊二筆附呈覽尚有未竟之刻容續
寄趨
朝集議之暇草草作此幸即賜答聞阮亭司寇致書足
下四次不一答云巢許那得與臯䕫往来愚意當日巢
許胸中正多此一芥蔕耳呵呵臨風神&KR0616;不一
答李少司空貞孟
客歲台駕南歸僕已翛然有西陂之想奉贈詩有他日
望衡尋舊隠渦河同上打魚船之句今如願矣快何如
之抵舍旬餘俗冗蝟集尚未遣候而盛使齎台圅遠来
詢知近履清勝不日命駕過我敬于西陂煙水中掃芰
梁設釣筒以待僕三十年来荷
聖天子非常知遇
陛辭時復蒙
眷注優渥為曠代罕覯清河送
駕淚下如雨今戢影田間又不禁神依
北闕矣連日乘
賜馬烏獬廌據鞍顧盼光溢道途但不似廉將軍心企
復用耳笑笑僕和
御製詩曾及尊銜吾輩骨肉之好已逹
宸聰足下似不容不一和也
寄午亭相國
京國三年時以公務參侍左右或竟日不得一語而寸
心相照倡酬之作積於笥篋迨犖歸田以来山川悠漫
可謂阻於迹矣而不阻於心前月既拜良書即辰又接
便門感舊佳什深情古道流露行墨間何先生愛我如
是之篤耶適逢鴻便走筆奉答長句一章雖吟情荒澀
不足副大君子引掖之雅亦秪佈區區於萬一而已雪
苑花事最盛不見三十餘載明春擬加意領略秋風一
起便攜遺腹孫韋金爲崧山之遊遍歴三十六峰為先
生作前導俟吾輩九十時當扶笻共探其盛也犖久不
作書拙作成隨手一揮醜態畢露且錯訛不一擬令外
孫高岑代之而孫韋金謂代之遂失真意是以仍寄以
博一笑不恭之愆所不計矣仍望嗣音用慰飢渴
與鹿蘭臯中丞議賑濟書
逕啟犖歸田後株守西陂地方事從不與聞不料今歲
罹此奇災夏秋兩收盡已委之波臣萬姓嗸嗸顛連盈
道前汪公在任雖經報災而荒政未修自執事下車即
以賑濟入
告災黎始有更生之望而側聽日久膏澤尚稽犖受
皇上非常眷顧目覩
廟堂側席時以一夫不獲為憂而隠情惜已不能佐執
事急行賙恤不惟自負抑且負
國矣昔人有云救災當如救焚早一日則有一日之利
遲一日則有一日之害凡常平倉穀原爲備荒而設而
州縣積習類難問其有無必待本地倉穀以賑本地之
民恐緩不及事者多目今開歸二屬豐歉相半而河北
三府號稱有年若先發三府所積行賑俟本地倉穀查
出以償不過一轉移間可立起白骨而肉之執事饑溺
在躬此番救荒之效自與富文忠治青范文正治杭相
竝深籌密畫知不待鄙言之畢也犖賦性迂愚而賑饑
一事實所素習此言非欲私於鄉里亦非借以邀名避
謗但念
聖明在上停徵蠲賦
恩綸疊沛而道殣未除不無隠恫且兩年京邸承執事
肝膽相照事同一體故敢煩詞上瀆惟鑒其悃忱而加
之採擇幸甚幸甚
西陂類稿卷二十九
