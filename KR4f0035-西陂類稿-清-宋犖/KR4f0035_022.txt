西陂類稿卷二十二
吏部尚書宋犖撰
聯句集
初冬夜集聯句(同高念東先生曹實菴王阮亭謝方山)
羇棲欲何為不如行荷鍤(念翁)笻倦招提遊(先是有勝果寺之約)飲
愛文字洽(牧仲)晩照横蒼山凉風吹白帢(實菴)稻芒蟹初擘
松牀酒新壓(阮亭)殘菊映深杯狂言遞相狎(方山)人皆白社
侶詩競黃池歃(阮亭)妙畫鑒東丹(是日觀東丹王射鹿圖)歸人憶巫
峽(阮亭坐中吟不得茘裳婁孥下峽消息詩牧仲)西曹最喜齋北陸巧當祫
(念翁)霜威逼簷牙星芒動簾押(牧仲)不妨乘興哦未中考功
法(念翁)煖思漢廟酎冷畏堯廚萐(阮亭)巵漏川灌河氣壯兕
出柙(牧仲)暫爾賢聖中詎必金貂插(實菴)采隱夢廬霍泛宅
羨苕霅(阮亭)斗室即江湖拍浮類鳬鴨(牧仲)旅懷歡已忘險
韻句偏恰(念翁)天馬行馺娑海鯨動呀呷聲殷雷破壁勢
急帆出夾(阮亭)縱横字屢乙跌蕩顏能甲(實菴)銘鑱聱叟樽
書留老嫗箑(牧仲)久企松子遊無事宣公劄(方山)稍聞動鼉
鼓曾否熱羊胛(實菴)勿憚金吾訶重沽錢未乏(念翁)
聖安寺聯句(同高念東先生施愚山王阮亭謝方山錢介維袁士旦)
暮雲如斷山返照林下寺(阮亭)蕭散乃良覿斷續幽人至
入門盼寒柯揖讓爭行次(念翁)牆剝古時紅柏剩經冬翠
(士旦)肅肅僧寮清穆穆禪宫閟(方山)草創緬金元烝嘗借初
地(寺内舊有金世宗章宗像元初奉太祖以下神主於寺之瑞像殿牧仲)金貂會三族絳
節来羣帝爰遡大定年下洎至元世刹那人代變彈指
河山異(阮亭)茅社閉天陽仍歸瞿曇氏(念翁)法象窮雕鎪鄭
重
先皇畀(寺有佛像出大内牧仲)鷲嶺舊飛錫龍馭屢迴轡(栴檀佛嘗飛至)
(寺中元學士程鉅夫有記)百靈走蒼茫三車赫鼓吹(愚山)妙相初無言
宛若拈花示維摩不二門灼然第一義(念翁)畫壁商喜留
吳裝何詭麗(牧仲)絶筆追顧陸纓絡雜珮璲(方山)天女静窈
窕雲旗儼容裔(牧仲)勢伏龍虎馴氣攝魑魅悸(方山)栴檀邈
古跡金粟爛名繪(介維)竹房穿碧煙苔碣捫綠字昨聞捷
奏宣黔陽走吳濞從此罷鼓鼙花龕得高會(牧仲)殿閣明
佛鐙齋廚出香䜴(方山)生菜薦春盤巨匕削羊胾(介維)難窮
祖帳情(時念翁將還山)略遣文字戲(愚山)擁鼻發長唫談天奮高
視酒氣徹䰅眉墨㾗涴指臂(士旦)雅調紛鳳鸞險語掣鷹
鷙笑驅山可移怒號星欲墜韓社競倔強皮陸閒流易
錯雜成宫商一滴大海味(愚山)既足張楚軍亦已拔趙幟
(念翁)舒嘯和哀猿振藻慚上駟(牧仲)共擬寒山詩聊述淨名
意(阮亭)鼠鬚爭葳蕤鵒眼交睥睨揮毫詫脫兔敵人不及
避(介維)河嶽曠遥情海岱羅竒思欣感共顛倒主客謝拘
忌(愚山)綦舄錯羣賢旗鼓當大帥(士旦)鬭場號禪窟東安妙
談議未能離塵垢稍欲藉鉗錘(阮亭)精藍梅吐苞老樹烏
垂翅蒲牢時一鳴牟尼静如睡(士旦)飛甍落罘罳空垣凋
薜茘(牧仲)篆烟縈狻猊香臺蹲贔屭(方山)野馬靜諸天蒼隼
側雙眥(士旦)醉鄉戰已疲重圍或可潰天寒僕御愁促别
喧車騎(念翁)迴聽金琅璫星河宿檐際(阮亭)
讀高念東先生瓊花觀詩因懷廣陵舊遊即席聯
句(同念東先生施愚山王阮亭謝方山)
瓊花何意也愁人(念翁)且遣當杯酒入脣萬事揚州成舊
夢(愚山)三生杜牧失前身(念翁)雷塘螢火猶侵夜(牧仲)官閣寒
梅又放春(愚山)吟罷新詩轉惆悵(阮亭)二分明月竹西塵(方山)
即席奉送念東先生還山聯句二首
莫教嚴漏促行觴(阮亭)好月遲来縱我狂(念翁)九老幾人歸
洛社(牧仲)五言今日賦河梁(阮亭)還山白首身猶健愛客清
尊夜未央(愚山)他日登臨重相憶(方山)平泉風物輞川莊(阮亭)
瀟灑由来屬樂天曠懷今復見菑川(方山)香山舊隱人歸
去長慶新詩世久傳(阮亭)纔罷朝參翻獨笑(愚山)頻耽野飲
縱高眠(牧仲)勞君三疊殷勤倡我已風塵四十年(念翁)
筵上咏鐵脚聯句(同周紫海王阮亭謝方山錢介維程山尊袁士旦)
經年疲塵鞅埋首困束縳休浴乘春閒客過欣同酌(方山)
春盤風味佳薦此野田雀(牧仲)羽族誠瑣細高舉慚肉攫
(阮亭)逐隊從鳩燕潛身避雕鶚(方山)曾向大官厫鼓翅恣饞
啄(紫海)有聲但勞利無心慕寥廓(阮序)稻梁性能諳林園意
彌樂(士旦)穿屋軀體微啅簷毛羽惡(牧仲)祥知近集庭孝感
遙投幕引羣賀厦来應瑞銜珠躩六翮奮何時一枝且
深託胡為鎩羽翰横取媚脾臄(山尊)啁啾鴛瓦翻歴亂雲
羅著(介維)彈射空城尋縷切初筵數(牧仲)量同十步飲智愧
三嗅作長竿類黏蟬明珠異彈鵲(阮亭)率場田父愁繞砌
兒童捉(介維)佛首野夫獻斮脛庖丁斫(阮亭)稍聞鼎爼香太
息虞羅虐(士旦)品雖遜熊魚味終壓藜藿(方山)匕箸任縱横
口吻鑒精鑿充腸失肥甘膩手信披剝微如出醯雞飛
似搶榆鷽(士旦)鮮肥有本来香脆妙煎煿腸胃少腥羶骨
骼耐咀嚼夥聚無一臠連啗豈滿壑(介維)瞪目冀豐餘朵
頤恣酬酢(山尊)染指類黿羹鬭箸並雞臛(牧仲)狂寧乞鵝炙
渴欲思羊酪妙手葅薑橙真意謝糟粕噬聞宫徵調老
畏牙齒落(阮亭)髯掀競横肱纓絶肆浪謔(紫海)披綿映短燭
截肪侑康爵報恩懷玉環賜名徵鐵脚(牧仲)詎能咸其腓
誰解鑄此錯(阮序)人生耽口腹是物勞熏灼(牧仲)適口念生
成感心增索莫(山尊)小鳥生有營老饕意無怍(士旦)羣飛失
翾翾臠取爭霍霍(牧仲)殺機滿天地繒繳到山澤(阮亭)慨彼
弱羽加何異遊魚涸(山尊)靜觀大化理坐歎生機薄(士旦)侶
燕危處堂伴鼠憎無角(介維)探鷇餓憫趙銜穀貴占郭(牧仲)
蚌蛤化已遲螳螂伺猶昨勿笑掩目捕寧思撫髀躍(阮亭)
我欲反其淳解網出湯鑊塵清威鳳遊政懌仁麟格皇
然象帝先鳥獸稱咸若(紫海)
木瓜聯句(同錢介維兒至)
嘉果美中州碩大懸楙木爇檀香勝棠烝栗色嫓玉種
處異東門摘日當西陸(牧仲)李生怪心空柰似喜瓣簇數
枚燕公袖五株華林曲(介維)實成壓哀棃花發值杏粥刪
葉煩邨翁綴枝駭園鹿(至)斗漫誇赤萍卵或遺黃鶴蠻
樝顆遜芳諫果品同肅(牧仲)鹽山恨未登何賦快曾讀光
怪金纍柯聲價珠傾斛(至)曰瓜省鋤勞非棗惱鄰撲韻
繼萬卉凋收比五穀熟啄防大觜烏蠧剔在桑蠋(牧仲)攀
取得團圞拂拭藉巾服(至)素商吹自幽青女飽更馥藥
物宣城良土賦杭湖足(介維)裝疑海國珍𣙜慮關門酷(牧仲)
郵遞競兼程稇載妙盈簏(介維)聽鸝鄙一雙耀車當二六
懷橘自徒爾過江能化不(牧仲)濡澤佛手慙氤氳仙掌(出嶺)
(南)恧(至)持贈燦篚筐護惜視寒燠(牧仲)磊砢幽人喜饕餮
稚子欲(至)盤盎位置高橙柑娣姒屬雖謝霜柚圓頗笑
凍芋縮(牧仲)種憶黃臺分蔓匪朱陵續蜜脾潤詎乾砂斑
點未浴供訝緱氏埋削宜公輸督(介維)當俎菌蠢敧縈座
霏微獨(牧仲)冰骨傲雪霜膩色逞膏沐侑酌薰夕窗伴書
媚朝旭(至)鼻觀趁靜便手弄戒迫促(牧仲)釀酒和秫穄瘳
痾薄參茯(至)豈惟呈陸離兼能己拳蹙(介維)夥薦傍畫屏
醉攫翻碁局釋名酢可餐御冬旨偕蓄(牧仲)酸苦愁客心
苞苴感末俗宛將梔蠟搏那異鬱金築(介維)三復報琚篇
相投莫碌碌(牧仲)
宋刻絲蟠桃圖聯句(同兒至)
短嫌結竒繪有蕡羨嘉果(牧仲)纂組渾端倪點染謝婀娜
(至)藉機杼寫生堪禋祀伴蓏青絲用引枝縹色妙烘顆
(牧仲)獨樹迥扶疎連蒂恐傾堕(至)幹横待胎禽葉蝕疑蜾
蠃(牧仲)赬榴或等觀玉李未足夥(至)海嶠貌来遥斗室懸亦
頗(牧仲)磈礧實一䨇掩映雲五朵(至)鳳梭意良工鮫織筆
非左(牧仲)在藝得神明涉想極么麽(至)肖形儼吮粉申咏
窮炙輠(牧仲)細玩倍咄咄驀見信可可(至)憎俗錦段抛畏
偷房櫳鎖(牧仲)鵝溪遜爛漫顧繡笑纖瑣經營實云勞位
置亦殊妥(至)王母授恒珍徐熙技難播涎從摩挱流摘
欲襟袖褁(牧仲)宋代製何人潞沙寶維我(至)精光騰卷軸
壓倒米家舸(牧仲)
雨中漫堂聯句(同何次德陳次山)
薄宦念索居苦旱憂正切客驚二妙来霖降三伏節雷
殷蕩鬱烝飇散動騷屑(牧仲)松舞日色沈礎潤土脈泄(次山)
黑入太隂垂光閃銀海澈衛公一何莽錢唐信作孽澎
湃河勢傾照燿電影掣(次德)賦草愁漫摛亭名喜任竊别
院飛潺湲急響傳駟鐵(牧仲)閣鈴亂匉訇庭麥漂潎洌燕
翻失呢喃鶴聳羨孤潔(次山)誰移匡山瀑懸向官舍梲生
憎溢階除將母煩榜枻(次德)石洗苔露錢漲發洲隠玦灤
鯽竚大上潞沙畏突決牀遷豐溜隨步舉洪濤截(牧仲)披
襟彌清涼卷幔謝炎熱(次山)幸停吳牛喘宜取漢書閱(牧仲)
蝸廬紛縱横蛙鼓獨怡悅(次德)荷葉倒半池榴英墜千結
(牧仲)檐柯俯而恭檻草偃莫茁(次德)俗韻清淙淙幽興爭潏
潏氣清香篆摇波晃觥心凸(牧仲)娟淨明葛衣蕭爽透簟
篾(次山)坐起嗟滂沱轉盼屆㵳泬豐凶變俄傾天地用竒
譎(牧仲)泛濫成巨浸畚鍤開水埒只合把釣緡還須躡輕
橇垣頽戶難扃薪溼煙不爇(次德)泥融拔蜀黍風微鳴蜻
蛚(次山)蝶綵黏簾旌蟻陣遁槐穴酒瓢憶空山破窗記老
鐵(楊鐵崖有破窗風雨記)感宋玉秋懷奪阮瑀吟訣(牧仲)茫茫隔林
巒活活泥車轍(次德)咫尺同濠梁曠望渺勃碣陂塘下閒
鷗睥睨挂殘蜺(次山)雲威互凌競星芒作明滅(次德)戌漏聽
已罷筵燭跋亦迭既醉霽景臨申旦高唱闋城南追勝
遊絶塵共奔軼(牧仲)
孔雀聯句(同兒至)
珍禽産炎方嘉名錫南客品流亞鳳鸞羽毛豔圖册(牧仲)
紀官今大夫獻瑞昔重譯(至)卵伏或在塒籠致恒從舶
小兒對本佳九嬪賦稱藉翠旍兮楚吟飛盖焉漢借(牧仲)
樹尾聲肅肅蹀足睛覛覛矜麗逐冶容導舞應手拍(至)
思鬭儼雞雄獨立分鶴格(牧仲)金錢列繡屏綠蕤聳彩額
(至)行憐䙰褷披叫任郁吚嚇似竊龜背穹應受鶯歌責
(牧仲)飲泉牴防牛啄地毒尋螫(至)薄怒首漫翹偶驚角忽
坼(牧仲)入春倍絢竒落花齊凋翮碧雞謝森纚綠鳩畏逼
迫絲竹愛啁啾鷓鴣等格磔團扇製遜工車輪樣爭赫
栖宜珊瑚枝步當瓊瑤席織裘藻火鮮珥戶錦雲奕萬
里来三梁兩年伴雙戟鈴閣引頸閒嶺徼歸路隔(至)影
弄晴景初夢繞瘴海夕(牧仲)每歎造物靈允屬文鳥伯(至)
命儔整以暇比翼光而澤朝飢生菜耽暮宿高架擇沙
虚臥喜便徑曲飛嫌窄(牧仲)頰渾染淺黃衣不著點赤(至)
傍籬菊愧金照水池全碧看雲頻孤鶱下階時一擲懿
哉西施稱困矣太尉宅枇杷取共寫(黃荃有枇杷孔雀圖)鸚鵡許
同適丹梯舊訝登桂蠧疇醫瘠病亦来清詩貴維因創
獲蹉跎感待士悵望傷寄迹(牧仲)久結清霄懷會充元圃
役(至)西崑刻畫餘漫堂更攟摭(牧仲)
鰣魚聯句(同周屺公朱悔人吳志上兒至)
時鮮誇南州首夏三黧薦嘉味配朱櫻芳辰趁紫楝(牧仲)
白浪狎噞喁碧藻恣遊衍(至)昔名江東産近憶富春岸
(叶公屺)巨口不足稱縮項那可羨(至)呴沫信知樂小觸輙
生悁色潔鏤晶寒腹皤堅甲繕(悔人)鼓鬐奪爛銀脫網閃
淨練形秀躍匣刀刺氄折襪線(牧仲)後鱭諒匪誣去鮝當
屬諺(至)出水尾未頳入笱目猶眴(屺公)来應月令候行不
江湖遍(至)恪貢馳驛騎特獻開
寢殿稍踰往歲期恰佐端午讌(牧仲)飫嘗歡野客中廚先
使院(悔人)既陋白小微亦哂松鱸短(叶)如荼列犀鎧滋灰
結寶鈿細瑣骨支撐叢苞子連貫(叶)餁合澗芹兼雋並
盧橘見(屺公)滌腴挹泉乳助韻芼薑片(志上)釋名爾雅闕方
法本草撰登俎防損鱗貯肪偏宜甗(悔人)較河豚謝毒與
熊白等觀(叶仲牧)香疑蹯鼎熟飽覺鼹飲濫(叶公屺)脂滑乍
霑脣羹美留漬麪(志上)生致體殊瑩緩烝勢若顫畏啖何
其愚(蜀人呼為瘟魚不敢食)得珍未妨擅(悔人)買時綠荷包膾處霜
刃剸玉屑簇簇攢冰花差差纏(至)風透座送香日晡色
不變骨鯁雖摧殘烟波仍眷戀(志上)老饕偕五君朵頥或
三嚥盤罄風雨疾箸鬭楚漢戰(牧仲)蠻語詠參軍齋心戒
許掾(予是日蔬食志上)雅章緬信陽託諷意何限(叶仲牧)
紅豆聯句(同錢介維吳志上兒至)
亭亭海南木結子麗不億(牧仲)託根自蠻方秉性具炎德
(介維)種稙徐表傳土物宋祁識(至)樹爭號桫欏花迥類簷
蔔脫莢狀仍菽卻瘴功等薏(牧仲)擊珊瑚紛如染韎韐一
色(介維)臍裂儼掐痕膚茜足首飾(志上)啄許綠衣觜栖合丹
山翼(至)妃淚凝冰丸鵑血漬粒食(介維)含桃脣乍翻澡豆
面同拭(志上)飣果陋巴蜀夥銀尚京國(俗多於銀袱中貯之至)豔將
火棗齊圓未驪珠逼(志上)映燭暈彌增記曲名舊得(介維)貽
喜傾筐傾貢缺職方職愛之則龍睛棄之則雞肋(至)嵌
骰播樂府賭酒效鉤弋(牧仲)打鴛鴦以雙寄綢繆怨特(志上)
比難窮羅虯藝匪待后稷(介維)好製絳囊盛恐被黠鼠賊
(志上)蒙叟名山莊風流信無極(牧仲)
秦吉了聯句(同朱竹垞邵子湘)
珍禽産邕管自呼秦吉了(子湘)翛翛羽儀澤炯炯眸子瞭
(竹垞)紺衿映日明花翅點雪㿟(子湘)尾輸山鷓長形陋么鳳
小丹咮漫多知黃距亦何蹻(牧仲)批肉冠樣竒垂耳蠟光
皎(竹垞)跦跦儼鴝鵒嗅嗅鄙伯趙好語鎮閒關餘音或繚
繞(牧仲)雖殊鴂舌蠻偶類雉鳴鷕(竹垞)宣和譜乃遺爾雅釋
未表屢奮躍不停獨立聲忽悄唳受野鶴欺飤慮狡童
嬲(牧仲)甘與炎陬辭怕趁海舶杳羇棲恣飲啄簾幕信昏
曉寄身在籠中結思仍木杪(子湘)禀質洵云微即物慨詎
少所以韓退之作賦感二鳥(竹垞)
西陂類稿卷二十二
