西陂類稿卷二十六
吏部尚書宋犖撰
記
記壬午脱難始末
明末李宼披猖中州大河以南無樂土歲壬午三月二
十五日賊逼歸德先文康公同守令及諸鄉老登陴死
守三日力不支城陷賊大肆屠戮公自擬必死家且破
顧獨不得一見丁太夫人為恨忽晉人為賊者喘遽遍
索公既見曰公非宋公耶吾活公即引至營掘小窖匿
公戒卒守護而自引予僕丘山賈進孝入城遍求太夫
人劉夫人及家口俱至得保全無恙予時年九歲隨乳
母倉皇走匿民舍三日忽一賊挾而去置之府治前曰
少待吾即引汝予望劔戟森森懼逃入委巷中遇一婦
曰汝非宋公子耶遂引見一賊賊方飯聞之驚喜以飯
飯予曰無恐因攜歸營謂其黨曰吾弟也善視之是時
予與公及太夫人存亡不相通者且十日至四月初七
日賊語予曰今日起營矣吾故晉人受汝父宋公恩不
及救公今救汝遂匿予蘆蓆中去須臾鐵騎數十萬遶
蓆過蓆蹴踏碎幾半或以鎗刺之颯霅有聲幸不及予
僅以身免薄暮隨一僧入城見家人俱在家人亦驚予
在乃皆大喜時餘賊在城者尚衆土賊亦乘機入焚掠
前護公者呼曰不得犯宋公家以令箭插門一時男婦
逃予家得脱者千餘人牆上皆滿踏死者三人公度殘
城不可居遂擁家出城將北渡河隨行者數千人公有
詩紀之曰難民隨我行百家如一族蓋實錄也俄二賊
騎自後突馳至同行皆駭視之則前護公者曰吾慮游
騎驚公故復來耳公宜速渡河因以椅輿太夫人下所
乘馬載公與予以二牛載劉夫人及二姊犖生母洎庶
母郝控之以行遇一賊醉甚步行持令箭一長槍一沿
路刺人為戲護公者前呵曰汝何人無禮若此遽引刀
殺之敓令箭付公曰持此以往可無恐因拜辭去問其
姓名始終不答行數里望見餘賊屯如蟻詰曰吾營令
箭汝輩何得持至家人紿之曰營將與吾箭正欲令持
示公等賊竟不疑踉蹌走戈刃中半日出營抵河上日
暮饑甚沿河採蒿萊食之時官軍在河北河無渡舟先
君索片紙書數字覓善泅者夾兩壺亂河流而濟求救
於官軍明晨官軍駕小舟來迎既濟因之城武居焉犖
曰方正德時劉千斤石和尚為宼有趙鐩者過鈞州慕
馬端肅公之為人護其居而先莊敏當柘宼亂亦相戒
不敢犯公廬今予舉家顛沛萬死中卒得全如此非先
君兩莅晉德澤入人深安能至是哉兩賊以報恩稱而
不通姓名又何俠也
記文康公遵化平偽始末
先文康撫遵化三日逆賊李自成陷京師先君倉皇調
度以一旅之師僅而得濟予時年十一頗能記憶事一
二僕在行間者往往道說其詳云甲申三月自成既犯
闕分設偽將軍方面州縣官遍布畿東親提賊百萬往
拒山海而遣騎分逮諸舊官甚急公聞變時會出巡徼
外百口猶在遵化逮者將至公欲歸見丁太夫人家人
王楷曰事急矣同死孤城無益乃率楷與楊俊等數人
間道騎一騾一夜行二百里走白羊峪會宣府舊鎮唐
公珏自京師出亡與公遇遂同至白羊謀起義計無出
公倦極卧地忽守備張允重踉蹌至呼曰公尚卧耶太
平路偽將黃錠以五十騎逮公今已在門外公奈何尚
卧耶公遽起顧五十人者皆舊卒不忍害公公默計是
五十人者可用也乃呼至前徧撫慰之且告以起義故
衆皆諾獨一人語稍異公叱曰鼠子敢爾趣命斬之唐
公珏躍起斬異言者首徇衆曰急取太平以應吉兆不
半日至太平路入郵舍偽帥黃錠方掠一民間女飾衣
服鼓吹講合卺禮忽傳公至錠倉卒出忘所佩刀僅帶
一小刀至則公端坐堂上待錠錠出不意惶愕向上揖
公命左右縳錠錠故悍甚取小刀左右刺盡卸其衣裸
而走家人王楷追之不及適吏陸魁春帶刀從外入楷
急呼曰殺賊殺賊魁春浙人文弱刀又不利第雙手持
刀向錠錠急奔出春入兩相値正揕其胸錠仆衆因殺
錠錠黨箭從外射入如雨公命持錠首示之曰偽將已
誅汝等皆吾民亡動衆遂定是時偽將馬應湖畢三才
踞喜峰松棚劉衷擁賊數千踞三屯公曰太平已定汝
等誰可分往殺賊者守備米富玉同姜承印慨然請往
公曰須兵幾何玉曰不須兵吾二人足矣公壯之各飲
以斗酒上馬攜一大囊馳至喜峰語門者曰宋公有密
語遣白將軍賊見人少不疑命之進賊坐堂上富玉前
謁作拜跪狀承印西向侍賊欣然下扶玉玉奮力抱賊
承印以刀砍之誤中玉左臂幾斷玉終不釋承印遂殺
賊二人大呼曰官兵數千且至偽將已斬衆咸讋伏二
人以其首投囊中歸報公公大喜顧視玉衣袖重類有
物解之血淋淋下也玉既報命遂暈倒急以藥投之甦
須臾松棚諸處各殺偽將以應蓋先後僅二日云時自
成兵敗於關門奔還京三屯賊劉衷猶不知也公度彼
兵衆未可力勝密諭舊鎮孔希貴子國治潛入為内應
而公率數騎至衷營屏衆耳語曰公知自成已敗乎曰
不知公曰今自成敗三屯義旅齊舉公宜早為計遲恐
不利衷心動遽上馬擁衆去三屯一帶俱下公反遵化
有衆三千而遵化偽道潘躍龍偽同知張躍然偽知縣
李廷瑗素憚公威名雖踞城不敢害公家公至城下密
約舊將張德裕等以計悉誅之得偽印七偽官十餘人
自成既敗歸京師聞公誅諸偽將怒甚將屠遵化公召
諸將計曰今初起義師賴天地之靈三協稍定而賊勢
剽悍度不能禦不若乞援關上與并力賊渠可殲也衆
曰首誅賊者公也敢不惟命因共歃血北向拜故主還
拜太夫人約合力禦賊而太夫人素知唐公珏驍勇可
藉以集事至是泣語珏曰吾知公百口在京師然舉大
事者不顧家公勉之萬一不測吾孫即若子也唐公感
激泣下遂單騎往關門乞援公慮賊至震驚太夫人令
家人奉之夾山身自宿城上禦賊賊果遣鐵騎數千馳
至公密遣將士易甲胄揚鼓旗聲言北兵數十萬已至
賊惶惑不敢前公乘勢出數百騎蹂之賊大奔潰遵化
獲全而唐公至關得遇
王師具言公仗義復仇狀大歎美之又數日而
王師入都自成奔關陜公迎太夫人入遵化曰故主之
仇已報吾事畢矣疏請歸田不許仍撫遵化如故
黃州洗墨池記
仕宦而至黃者每豔稱子曕雪堂元之竹樓子瞻故有
洗墨池在黃人罕知者予判黃之二年梅川張子長人
過予言曰吾黃洊離兵燹以來名勝悉委榛莽墨池一
窪亦就湮獨趙文敏手書三字猶存瓦礫中使君得無
意乎予聞大喜命輿人移置東齋又三年為康熙己酉
予董漕自淮歸簿書多暇念先賢故蹟久就蕪不亟思
表章亦守土者責也始從坡里訪求墨池舊址得之頽
垣敗礎間於是芟榛莽剔朽壤決淤塗甃以文石周以
欄檻俯視一匊瀏然泓然池故無橋今則跨池為橋翼
橋為亭而取文敏字揭之楣既而曰池復矣無堂曷祠
乃建堂池東祠子瞻以張文潛秦少游配兩先生固嘗
游黃又蘇門士也仍其名曰雪堂堂成有餘材建樓池
西祠元之仍其名曰竹樓墨池因故址雪堂竹樓非其
地而仍之者從名也合之為宋賢祠祠既成移予書之
複者置樓上移予東齋花木自中州來者植池側而旁
為數楹招僧末子住其内以供朝夕於是黃之人若忘
其為舊有而煥然新出於耳目之前也未幾張子復來
予與之周視池上欣然曰甚矣先賢之賴有使君也是
烏可不記予唯唯乃鑱石寘雪堂壁間以記月日張子
又語予昔嘗讀楚故載先生墨池蛙口食墨而黑予未
之見也
贑關蠲除船税碑記
古之關以察非常後因税其貨豈徒為國家開利源哉
蓋隱寓崇本抑末之意俾國家不貲之費借助於商不
至重征田畝以厲農亦裒多益寡稱物平施之道也然
緣例日增税務浸重遂至漸失其平蓋不佞犖自宦遊
以來南北舟車所至其蒿目於商困久矣今犖奉
簡命榷關於贑贑故閩粤孔道而商賈舟楫所輻輳也
犖於是日夜籌所以搜蠧剔弊凡斗尺權衡之不如法
者正之額外之朘入者已之至則例所載
朝廷額餉在焉雖欲寬而不敢也獨貨物正單外又有
船税非典制之舊稽之故籍往時借以供修造兩關厰
船及幫四季賫冊人役船夫之用今賫冊火牌已裁而
額銀又奉文解省舟車之費更何所需是船税確乎宜
革顧宜革而久不革者何也利其入而撓之者衆也不
佞竊念九江蕪湖諸關有算商貨者有算船料者大抵
取此則蠲彼未有船貨並税如贑關之厲商者易不云
乎損上益下曰益損下益上曰損與其瘠諸商也毋寧
瘠諸官且夫立法善則吾為官之瘠止於一年法不善
則商之害被於世世而無已吾奉
朝廷命通商以補不足原非病商而求有餘吾敢負吾
心以負
朝廷哉爰與同官筆帖式昂君進胥吏而庭告之諭以商
之疾苦船算之非制立為蠲除猶懼後之復行之也故敢
以不文之言勒諸石今夫除一弊法難創一弊法易循例
而行弊法尤易之易也先行者禦人而取貨踵武者則以
為當然而無過矣後之君子其慎毋輕言復船算哉不寧
惟是凡關政之無益於國有害於商而不佞智所不及知
力所不能去者一切與為改革則上利國而下利民為官
者之子孫實隂隲焉此又不佞所禱祀而求者也
韋菴記
韋菴在撫署來鶴樓東池上為予讀書之所竊有慕於
韋公應物而名之者也蓋予俛仰平生偶幸與公似者
有三予年十四以大臣子入侍交戟出參屬車豹尾而
公有燕李錄事詩云與君十五侍皇闈逢楊開府詩云
驪山風雪夜長楊羽獵時其起家同公以比部郎出刺
滁歴江州蘇州予亦由曹郎歴行省開府回翔大江東
西間宦轍略同昔人稱公鮮食寡欲所居焚香掃地而
坐又稱居官自媿悶悶有恤人之心則予之澹泊迂拙
亦復相同獨予所為詩無能闚公之藩良用抱媿此予
深有慕於公也抑嘗誦公詩曰無術謬稱簡素餐空自
嗟又曰逍遥池館華益愧專城寵噫嘻予之任視公逾
重矣然則抱愧者獨詩乎哉
重修滄浪亭記
予來撫吳且四年蘄與吏民相恬以無事而吏民亦安
予之簡拙事以寖少故雖處劇而不煩暇日披圖乘得
宋蘇子美滄浪亭遺址於郡學東偏距使院僅一里而
近間過之則野水瀠洄巨石頽仆小山藂翳於荒煙蔓
草間人跡罕至予於是亟謀修復構亭於山之巔得文
衡山隸書滄浪亭三字揭諸楣復舊觀也亭虛敞而臨
高城外西南諸峰蒼翠吐欱檐際亭旁老樹數株離立
拏攫似是百年以前物循北麓稍折而東構小軒曰自
勝取子美記中語也迤西十餘步得平地為屋三楹前
亘土岡後環清溪顔曰觀魚處因子美詩而名也跨溪
横略彴以通遊屐溪外菜畦民居相錯如繡亭之南石
磴陂陀欄楯曲折翼以修廊顔曰步碕從廊門出有堂
翼然祠子美木主其中而榜其門曰蘇公祠則仍舊屋
而新之予暇輙往遊杖履獨來野老接席鷗鳥不驚胸
次浩浩焉落落焉若遊於方之外者或者疑遊覽足以
廢政愚不謂然夫人日處塵坌困於簿書之徽纆神煩
慮滯事物雜投於吾前憧然莫辨去而休乎清泠之域
寥廓之表則耳目若益而曠志氣若益而清明然後事
至而能應物觸而不亂常誦王陽明先生詩曰中丞不
解了公事到處看山復尋寺先生豈不了公事者其看
山尋寺所以逸其神明使不疲於屢照故能决大疑定
大事而從容暇豫如無事然以予之駑拙何敢望先生
百一而愚竊有慕乎此然則斯亭也僅以供遊覽與亭
廢且百年一旦復之主守有僧飯僧有田自是度可數
十年不廢嗟虖當官傳舍耳予有時而去而斯亭亡恙
後之來者登斯亭豈無有與余同其樂而謀所以永之
者與子美事詳宋史與兹亭之屢廢興宜别有記者皆
不書經始以乙亥八月落成以明年二月買僧田七十
畝有竒並著之碑隂令後有考
曹氏一門死難記
崇禎甲申三月流宼陷北京凡都人士女為賊所戮辱
者甚衆而曹持巽之母張孺人以一門死難聞曹故三
河巨族籍隸興州後屯衞因家於京師其先兩世皆舉
進士為大官張孺人者官廕生曜之妻也有婦德曜歿
四男子俱娶婦二女子已適人幼女順未嫁能教之以
禮法閨門之内肅如朝典流寇初迫人心恟恟不安咸
欲出避孺人獨謂長子持巽曰吾家世受國恩不可臨
難苟免天若祚明必且無事萬一國事不濟我當從汝
父於地下耳去將何之時都城守備廢弛人知宼至必
陷諸子間以告孺人孺人堅持前志且曰國家根本一
動未有枝葉不隨之摇落者巢傾卵破在所不免我斷
不肯偷旦夕不可必之生貽辱家門汝輩宜早散去以
延先人血食但不失身逆賊我死亦瞑目矣三月十五
日賊薄城孺人率子持巽持敏肅持毅婦李氏周氏鄧
氏女順哭祭家祠中因與家人訣命各自為計諸子與
婦與女亦相向哭誓從母俱死十八夜外城陷孺人以
尺練自隨神色陽陽不少變十九日辰刻内城陷即以
練自縊死從死者曜父妾姜子持敏子肅持巽婦李持
毅婦鄧女順及乳嫗孟也持巽自刎未絶肅婦周與持
毅縊繩絶而甦俄頃賊大至持巽為賊執持毅乘間扶
其嫂周逃去嗚呼甲申之變人恨死之不早一墮賊手
遂有求死而不得者若孺人之慷慨自矢先率其子與
婦與女以死難矣而予謂孺人之死所難不在慷慨而
在從容從容者知義之當死然後以身死之者也夫惟
審於義也明故其赴於死也必人處喪亂時豈有義不
先定而能毅然不移其所守者哉持巽陷賊中猶得具
棺入殮孺人及諸從死者賊退乃與持毅奉以葬於永
定門外石榴莊之祖塋持巽亦竒士予嘗為作傳所謂
曹風子者
記遊寶帶橋書付筠
康熙三十四年七月十五日午後與族子&KR1551;兒致筠孫
韋金族孫鈖出盤門泛舟至寶帶橋橋迤邐五十三洞
長以尺計者八百七十有五相傳唐刺史王仲舒粥寶
帶助建橋因以名其右為震澤左為澹臺湖一望瀰淼
維舟步橋上時日將落楞伽靈巖陽山諸峰如積翠浮
水面餘霞散綺映帶其間頃之圓月東上爛如銀盤與
波盪漾儼然金碧圖畫漁人網得白魚呼奚奴買之坐
船頭煮魚小飲已復登橋徘徊微風清露中流螢閃閃
作團飛入稻畦款乃之聲隱起别浦數月以來此樂得
未曾有歸途倚舷望月華抵署漏下二十刻矣擬作詩
紀遊而吟興不屬聊書此付幼子筠倣東坡例也
遊姑蘇臺記
予再莅吳將四載欲訪姑蘇臺未果丙子五月卄四日
雨後自胥江泛小舟出日暉橋觀農夫插蒔婦子滿田
塍泥滓被體桔橰與歌聲相答其勞苦殊甚迤邐過横
塘羣峰翠色欲滴未至木瀆二里許由别港過兩小橋
遂抵臺下山高尚不及虎丘望之僅一荒阜耳舍舟乘
竹輿緣山麓而東稍見村落竹樹森蔚稻畦相錯如繡
山腰小赤壁水石頗幽髣髴虎丘劒池夾道穉松叢棘
薝葡點綴其間如殘雪香氣撲鼻時正午赤日炎歊從
者皆喘汗予興愈豪褰衣賈勇如猿猱騰踏而上陟其
巔黃沙平衍南北十餘丈闊數尺相傳即胥臺故址也
頗訝不逮所聞吾友方鈍翁記稱方石中穿傳為吴王
用以竿旌者又矮松壽藤類一二百年物今皆無有獨
見震澤掀天湧日七十二峰出没於晴雲㵿淼中環望
穹窿靈巖高峰堯峰諸山一一獻竒於臺之左右而霸
業銷沈美人黃土欲問夫差之遺跡而山中人無能言
之者不禁三歎從山北下抵留雲菴菴小有泉石僧貧
而無世法酌泉烹茗以進山中方採楊梅買得一筐衆
皆飽噉仍攜其餘返舟中時已薄暮飯罷乘風容與而
歸侍行者幼子筠孫韋金外孫侯晸六日前子至方應
試北上不得與同遊賦詩紀事悵然者久之
記宣銅鑪二則
宣銅琴鑪一無蓋栗殼色質柔而氣厚明末出自大内
都門王濟之以一金得之窮市旋為濟之宗人有大購
去後抵百金負於遼陽耿繼訓繼訓亡以原值歸予有
咏鑪聯句載予集中
江南有真宣鑪二一為魚耳石榴鑪其一為魚耳八吉
祥鑪即此是也雕花藏經色内含神采信一尤物二鑪
為明中貴王瑞樓所藏後歸長洲韓敬堂其嗣古洲贈
金壇于季鸞季鸞授子連水連水之叔逸圃以二百緡
購石榴鑪以百緡購此國初轉歸江都李書雲康熙已
卯冬書雲輟此見贈爰著其流傳之槩以示後云
小孤山題名
康熙八年己酉予以督漕舟泊小孤作詩一篇後兩過
此山皆不及登庚申春暮自虔州返命停帆竟日留前
詩刻山上絶頂時華亭錢介維柏齡同來姪墉男基著
侍行商丘宋犖識
謫仙樓題名
予識蕭尺木在順治乙未後十五年為康熙已酉舟過
采石登謫仙樓觀尺木畫壁作長歌紀事庚申春三月
虔州使旋同華亭錢介維宣城袁士旦來遊與姪墉男
基著俱士旦工書為書前詩留壁間尺木即世已久臨
風憮然商丘宋犖牧仲記
西陂類稿卷二十六
