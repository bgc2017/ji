西陂類稿卷三十六
吏部尚書宋犖撰
奏疏五
謝
恩疏(三十八年五月十八日上)
欽惟我
皇上軫念民依遠
幸河干
親臨閱視(臣)於康熙三十八年二月二十五日在臺兒
莊地方跪迎
聖駕得覲
天顔隨屬車之後塵荷
寵問之下逮優容格外私慶遭逢三月初七日
駕幸揚州府蒙
賜御饌十四日
皇上駐蹕蘇州府織造衙門十六日蒙
賜御書仁惠諴民四字懷抱清朗四字天馬賦一卷臨
米芾書一幅淵鑒齋法帖十册
御製耕織圖一册
御書詩扇一柄又
賜綴東珠凉帽一頂貂袿一件狐腋裘一件暖鞾一雙
並鹿肉乾糟鹿尾鹿舌糟野雞家雞羊酒等物(臣)俱叩
頭謝
恩祇受訖伏念(臣)世受
國恩至愚極陋封疆謬任未效涓埃恭遇我
皇上天行乾健聖德謙尊萬國咸寧饑溺猶殷咨儆六
飛時邁平成徧示隨刊解澤弘敷歡騰禹甸太和洋溢
度越虞巡蒸黎共被
深仁微臣倍邀異數欽承
睿訓皆興謨未盡之鴻文恭覩
天葩胥雲漢丕昭之神藻煌煌
寶繪晰農夫紅女之情奕奕
奎章擅鳳舞龍飛之勝何幸並蒙
恩賜俾得永勒貞珉至於
寵渥解推
榮施頂踵沐垂衣之香靄什襲知恩分旰食之珍竒素
餐滋懼拜
溫綸而感泣愧所不稱而企所未能奉巽命以訓行勵
其素心而勉其後效服膺夙夜時時就日瞻雲傳示子
孫世世覲光揚烈(臣)惟有竭盡駑駘仰報
高厚於萬一而已相應具疏恭謝伏乞
皇上睿鑒施行
請蠲漕項疏(三十八年閏七月初十日上)
該(臣)看得康熙三十八年恭遇
聖駕南巡軫念江南額賦浩繁民生拮据特奉
恩綸江蘇等屬舊欠帶徵錢糧除康熙三十三年
恩詔内已經赦免外其三十四五六年未完民欠一應
地丁錢糧米麥豆雜税俱著免徵等因欽此(臣)隨飭行
江蘇布政司江安蘇松二糧道遵照并出示通行曉諭
務使小民均霑
聖澤去後續據各府州縣衛申詳欽奉
上諭内未有漕項並蠲字樣據軍民呈詞紛紛詳請照
例題蠲又經批飭該司道查議通詳兹據布政使劉殿
衡會同江安督糧道參政鮑復昌蘇松督糧道參政劉
德芳詳稱漕項錢糧原係丁田出辦與地丁一條編徵
從前與地丁一並蠲免歷有成例即如康熙三十四年
十二月十七日欽奉
恩詔蠲免三十三年以前積欠銀米因
恩詔内亦無漕項並蠲字樣經總漕臣桑格會疏具題
欽奉
特旨這漕項歷年積欠及帶徵未完銀米著照該督等
所題豁免等因欽遵蠲免在案今歲欽奉
上諭蠲免康熙三十四五六年積欠既無漕項不蠲字
樣與康熙三十四年十二月十七日
恩詔案内漕項並蠲之例相符通詳援例具題請蠲并
准署總督臣陶岱總漕臣桑格咨(臣)會題前來相應據詳
題請應否照依康熙三十三年以前漕項積欠並蠲之
例一體蠲免浩蕩洪恩出自
聖裁非(臣)等所敢擅便者也(臣)謹會同署理總督印務
吏部侍郎臣陶岱總漕臣桑格合詞具題伏乞
皇上睿鑒施行
淮揚二屬賑濟疏(三十八年閏七月十八日上)
竊照淮安揚州二府屬清河桃源高郵江都寶應五州
縣今歲春夏淮泗汎濫渰没民田經(臣)會疏題報欽奉
特旨命(臣)前往淮揚駐劄秋成以前設法賑恤等因欽
此(臣)即自蘇起行一面飛檄江蘇等屬將見在捐貯米
榖盡數協解淮揚應用先經具疏題明在案惟念淮揚
地方疉被災荒頻年發賑本處之倉稾久已空虛鄰郡
之積儲撥協殆盡即江蘇等屬續捐米穀為數有限且
舟載盤剥輓運需時災民難以嗷待計惟勸捐一法可
以立濟應用(臣)隨倡捐米二千石再於(臣)原籍河南運捐
小麥秋糧三千石幷移行院司道府共為捐助隨准署
總督臣陶岱咨覆捐米一千石又准兩淮鹽臣卓琳移
稱捐米三千石又據揚州關監督阿爾賽捐米一千石
江蘇布政使劉殿衡捐米三千石兩淮鹽運使石佳彛
捐米三千石蘇松糧道參政劉德芳捐米二千石揚州
府知府傅澤洪捐米二千石揚州府江防以知府管同
知事張琳捐米一千石(臣)又會同兩淮鹽臣督同運使
勸諭各鹽商一體捐濟隨據兩淮鹽商項鼎玉程公益
申世德陳恆升江日起王旣庶吳嘉泰程建茂等具呈
願捐米五萬石助拯救饑荒之用(臣)查今歲原報夏災
之清桃高江寶五州縣内如清河桃源二縣吳城陸城
二鄕災田就一隅而論雖被災十分若以通縣額田計
算被災田地止有十分之一二為數無多已就近酌撥
積貯麥石委員查明眞正乏食饑民散賑外惟高郵寶
應與江都縣之邵伯鄕一帶歷年以來俱被十分重災
而泰州興化縣二處同係下河地方節年皆遭渰没今
又以秋禾被渰具報已將被災情形及應一幷賑濟緣
由另疏題報此五州縣者饑民衆多目下見奉
恩旨將截留漕糧减價平糶以濟民食(臣)又接閱邸抄
欽奉
上諭諭江西撫臣馬如龍將捐輸米十萬石運赴淮揚
仰見
皇上饑溺為懷酌盈濟虛從此淮揚百萬生靈可無饑
餒之虞矣兹(臣)先就各官幷鹽商見在所捐米麥秋糧
七萬一千石分委府廳等官運赴高泰江興寶五州縣
查明眞正乏食饑民先行發賑其餘仍候院司道府未
捐各官陸續報捐幷催江蘇等屬運送積貯米穀接濟
再疏具題此(臣)接准部文以後會同督臣鹽臣勸捐及
在場分撥米石委員散賑之情由也(臣)分撥已定即自
揚由邵伯前往高郵寶應等處督賑途次但見饑民扶
老攜幼感頌
皇仁歡聲雷動(臣)又宣布
聖恩諄切告諭令其靜候拯恤其有年力強壯者仍令
前赴河工力作謀食務使餬口有資不致流離失所總
俟放賑完日將賑過饑民口糧數目造册報部外所有
見在發賑幷饑民感頌情形合先題報再查淮徐等處
亦報秋禾被水然與下河疉被災荒地方有間見在委
員確勘應俟勘覆之日分别被災輕重酌將江西運到
捐輸米石另請分發給賑俾災黎均霑
聖澤合幷聲明(臣)謹具題伏乞
皇上睿鑒施行
三十六年賑濟題報疏(三十六年八月初三日上)
該(臣)看得淮揚徐三屬康熙三十六年又被水災饑民
乏食經(臣)節次會疏題請捐輸俸工銀兩幷截留鎮揚
二屬漕糧仍借京口省鳳等倉曁鄰郡捐收米穀賑濟
俟開例補還俱荷
聖恩俞允續據江蘇布政司將賑過各州縣衛軍民貧
生數目動用銀米麥榖欵項造册取結詳(臣)題報部覆
行令將姓名細數造册具題隨行該司遵照去後今據
布政使劉殿衡詳稱海邳等二十三州縣衛大小饑民
饑軍貧生九十五萬一千八百五十九名口先後賑濟
五個月該給米麥三十三萬一千七百三十二石六升
零已將捐輸俸工銀兩幷截留漕米及京口省鳳等倉
與鄰郡捐積米麥豆榖等項按數放給災黎均霑實惠
仰戴
皇仁所有賑過花戸姓名細數業經陸續造册送部應
請題覆其動用各項米麥榖石統於常平倉事例案内
捐還等情前來(臣)覆核無異相應具題聽部核銷除賑
過各州縣衛軍民貧生花名細册已經另行咨送部臣
查核外(臣)謹會同署理總督印務吏部侍郎臣陶岱總
漕臣桑格合詞具題伏乞
皇上睿鑒勅部議覆施行
淮揚徐三屬秋災情形疏(三十八年八月三十日上)
該(臣)看得淮揚徐三屬地方居湖河之濱連年疉遭水
患荷蒙
皇上如天之仁屢賜破格蠲賑去冬欽奉
上諭將海山等九州縣幷被災衛所康熙三十八年應
徵地丁漕糧全予蠲除今歲復蒙
恩綸截留漕米先後减價平糶窮民得以重安袵席不
謂清河桃源高郵江都寶應五州縣先因淮泗水發二
麥被渰經(臣)會題又蒙
特旨命(臣)設法賑恤(臣)即自蘇起行倡捐發賑續據高
郵泰州江都興化四州縣具報湖河水溢堤岸漲坍田
廬渰没俱經節次題報在案兹據江蘇布政使劉殿衡
江南都司章秉法詳稱淮屬之海州邳州山陽清河桃
源宿遷睢寧沭陽安東鹽城揚屬之寶應徐屬之徐州
沛縣蕭縣碭山等十五州縣幷大河揚州徐州三衛入
秋以來連遭霪雨湖河汎溢山水驟發兼之高郵邵伯
以及安東楊家馬頭睢寧王家堂等處堤岸漫缺狂瀾
奔瀉軍民田禾廬舍俱沉水底等情前來除批各該司
分委賢能官員前往查勘被災分數取具册結另報外
所有據報被水情形相應據詳具題至寶應縣西鄕田
地先報夏災奉
旨賑濟而東鄕地方實與高郵接壤歷被重災今歲秋
禾廬舍又皆渰没災民困苦與别屬不同見在動支各
官捐米一幷發賑以免失所其餘海邳徐沛等州縣衛
據報秋禾被渰但較之高興寶等處疉被重災者有間
至鹽城縣雖係下河地方然今歲被渰者止係晩稻其
早禾已登目下小民尚可餬口均應俟委員勘明被災
輕重分數至日另行酌議賑恤以副我
皇上愛養斯民至意理合一幷題明統聽部覆臣謹會
同署理總督印務吏部侍郎臣陶岱總漕(臣)桑格合詞
具題伏乞
皇上睿鑒勅部議覆施行
亟請賑濟疏(三十八年九月二十六日上)
該(臣)看得淮揚等屬邇年以來疉遭水患蒙我
皇上如天之仁屢賜破格蠲賑截留漕米减價平糶災
黎得以安全不意今歲清河桃源高郵寶應江都五州
縣先被夏災經(臣)題報奉
旨命(臣)駐劄淮揚秋成以前設法賑恤(臣)欽遵星赴淮
揚倡捐發賑比因泰州興化縣疉罹重災今秋田廬又
被渰没與高寶等處困苦相同復經會疏題明一幷賑
恤業將倡捐米石及各屬積貯米麥分運清桃高泰江
興寶等七州縣查明被災饑民撥三個月口糧(臣)往來
督察支放俱已餬口有資不致失所目覩被災男婦扶
老攜幼莫不感頌
皇恩歡聲雷動今海州邳州山陽宿遷睢寧沭陽安東
鹽城徐州沛縣蕭縣碭山等十二州縣幷大河揚州徐
州三衛秋禾亦遭渰没被災軍民轉瞬嚴冬饑寒交廹
相應題請一體賑濟三箇月至高郵泰州江都興化寶
應五州縣雖已給過三箇月口糧入冬之後尚虞乏食
再清河桃源二縣前止就夏災之吳城陸城兩鄉發賑今二
縣各鄕田地皆被水渰亦須拯恤仰請
皇上浩蕩洪恩再賜給賑三箇月庶被災軍民可無凍
餒之虞至所需賑糧江西撫臣馬如龍欽遵
上諭將捐輸米十萬石已委員陸續運到再(臣)倡捐幷
先後勸輸銀米麥糧共八萬九千有零除前此給賑之
外尚有餘賸合幷動用如再不敷仍通查江蘇等屬續
收捐積米穀一幷凑濟除見在分委各官前赴海邳等
州縣衛被災處所確查眞正乏食饑民據實造册報核
外兹值江南武闈輪(臣)監臨主試應暫赴省以襄大典
俟撤棘之日仍往淮揚再行督賑務俾災黎均霑實惠
以仰副我
皇上愛養元元至意其賑過饑氏動用銀糧各數俟事
畢造册報部核銷(臣)謹會同署理總督印務吏部侍郎
臣陶岱總漕臣桑格合詞具題伏乞
皇上睿鑒勅部議覆施行
請蠲學田錢糧疏(三十八年九月二十九日上)
該(臣)看得淮揚徐三屬海邳等州縣衛今歲秋被水災
情形經(臣)會疏具題一面飭行江蘇布政司曁江南都
使司委員確勘去後今據布政使劉殿衡都司章秉法
將勘過各州縣衛災田分數造册取結呈詳前來(臣)查
海州山陽安東鹽城寶應五州縣幷大河衛共被水災
民屯田地五萬三千三百七十五頃一十五畆一分零
該州縣衛康熙三十八年應徵錢糧先奉
特恩盡行蠲免外至邳州清河桃源宿遷睢寧沭陽徐
州沛縣蕭縣碭山十州縣幷揚州徐州二衛共被水災
五六七八九十分田地一十萬二千六百八十頃五畆
五分零照例應蠲銀三萬六千八百六十一兩八錢二
分零又清河桃源二縣吳城陸城兩鄕原報夏災今復
被秋災幷山陽鹽城二縣水渰學田共二千三百八十
三頃八十八畆六分零俱被災十分應徵地丁漕項等
銀四千八百七十五兩四錢一分零内除清桃二縣先
於夏災案内蠲免銀一千六十二兩一錢零外今山鹽
二縣秋災學田照例應蠲銀一十一兩七錢七分零尚
該銀三千八百一兩五錢三分零米麥一千四百七十
五石二斗一升零據該司詳稱清桃二縣吳城陸城兩
鄉夏麥秋禾兩被災傷通年顆粒無收而山鹽二縣頻
罹災荒本年地丁漕糧已奉
聖恩全蠲惟因學田租銀係雜辦錢糧部覆不允並免
今前項學田當疉灾之後又被十分重灾窮黎方藉賑
延生安能輸租辦賦均請循照康熙三十五六七年灾
田錢糧全蠲之例仍賜照額蠲免等情相應據詳具題
浩蕩洪恩出自
皇上聖裁非(臣)等所敢擅議也除册結分送部科外臣
謹會同署理總督印務吏部侍郎臣陶岱總漕臣桑格
合詞具題伏乞
皇上睿鑒勅部議覆施行
賑畢謝
恩疏(三十八年十二月初六日上)
該(臣)看得淮揚徐三屬海州邳州山陽宿遷睢寧沭陽
安東鹽城徐州沛縣蕭縣碭山等十二州縣幷大河揚
州徐州三衛今歲秋禾渰没被災軍民經(臣)題請賑濟
三月至高郵泰州江都興化寶應五州縣本年已給過
三箇月口糧尚虞乏食又清河桃源二縣前次止就夏
災地方發賑今二縣各鄕田地皆被水渰應請再賜給
賑三箇月部覆動支江西送到米石及(臣)等勸捐米穀
賑濟奉有依議之
旨又欽奉
上諭將海州山陽安東鹽城大河衛高郵泰州江都興
化寶應等州縣衛康熙三十九年地丁銀米等項及漕
糧漕項銀兩盡行蠲免其餘各屬災田錢糧皆照例准
蠲(臣)准到部咨即通行各屬遵照幷刊刻告示徧行曉
諭去後所有各屬饑民所需賑糧(臣)於具疏請賑之時
即分委各官前往被災地方鄕村市鎮將眞正乏食戸
口逐一清查據實册報幷將江西省欽奉
上諭運到捐米及(臣)等前捐賑存米麥等項逐一預行
分撥今接准部文即耑委淮徐道副使施世綸揚州府
知府傅澤洪松江府同知董天錫常州府同知張學周
淮安府署印揚州府同知馬驤蘇州府通判張廷選松
江府通判魏錫曾常州府通判何振盧兆驥淮安府通
判鄭振徐州知州孔毓珣等分往被災各州縣衛督同
印官將在先運到米麥照依查報各莊村大小乏食軍
民口數速行放給(臣)往來淮揚督察宣布
聖恩但見被災男婦扶老攜幼向(臣)舟次環跪呼籲咸
稱淮揚等屬饑荒屢蒙
皇仁破格蠲賑留漕平糶災黎得安袵席今又蒙
特諭在江西運米十萬石分貯淮揚動支發賑被災孑
遺際此嚴冬旣免饑餒之患來春力作亦無乏食之虞
且海安等處來年正供今歲先奉全蠲軍民俱免催呼
萬姓咸霑
愷澤此皆
聖主念切如傷預為籌畫
洪恩更渥感頌倍殷惟有頂祝
聖壽無疆籲請繪情代謝等情幷據淮揚道副使薛晉
淮徐道副使施世綸轉詳前情相應據情具題至(臣)先奉
恩命駐劄淮揚秋成以前設法賑濟嗣因各屬又被秋
災是以再疏題請拯恤兹蒙
俞允(臣)已分委道府廳等官放賑經(臣)再四嚴飭又面
加誡諭務期矢公矢愼毋濫毋遺(臣)往來躬親稽察督
率撫綏務令災民盡霑實惠不致流離失所以副我
皇上怙冒深仁統俟事竣旋蘇另將回署日期題報再
目下給發三箇月賑糧計來年二月以前災黎口食已
足其自三月以至五月麥熟尚兩月有餘昨接部咨署
總督臣陶岱會同(臣)等題請將見存截留江西漕糧六
萬石平糶一疏又荷
特旨允行部文令將前米遴選賢員督率發糶仍將發糶
米糓價值造册報部等因(臣)即咨商署督臣已准咨覆
歲内先動支米五千石分發高郵泰州興化寶應江都
鹽城海州山陽安東大河等州縣衛平糶來歲正二兩
月再於邳州清河桃源宿遷睢寧沭陽徐州沛縣蕭縣
碭山等十州縣每處平糶五百石尚餘留漕米五萬石
統計被災州縣衛均勻分發於三四五月内遴選賢員
督率照前减價發賣是來歲麥熟以前小民已不致艱
於粒食合幷聲明(臣)謹會同署理總督印務吏部侍郎
臣陶岱總漕臣桑格合詞具題伏乞
皇上睿鑒施行
續賑報竣疏(三十九年二月初一日上)
竊照淮揚等屬清河高郵等州縣康熙三十八年先被
夏災欽奉
特旨命(臣)駐劄淮揚秋成以前設法賑濟嗣因海邳等
州縣衛秋禾又被水渰經(臣)會疏題請拯恤部覆允動
江西送到米石及(臣)與署總督臣陶岱會同勸捐米穀
發賑奉有
俞旨(臣)准部文當即分委道府等官前往被災處所督
同印官將所撥賑糧按口給散(臣)復往來督察目擊被
災軍民歡呼載道籲請題謝業經據情入告在案又據
丁憂在籍大學士臣張玉書捐榖一千石亦經撥發凑
賑續據各委官呈報所撥賑糧已經陸續放完緣由前
來臣念賑濟事關重大雖經(臣)往來督察幷嚴加告誡
以杜混冒但地方遼闊饑民衆多恐稽察難週故於各
屬報竣之後又經耑委淮徐道副使施世綸揚州府知
府劉涵覆加稽察具報去後今據該道府覆稱所發賑
糧各屬俱係按數支放窮檐蔀屋莫不均霑
聖澤等情(臣)查淮揚徐三屬續賑三箇月口糧自上年
十二月内陸續支放在今歲二月以前災黎已無乏食
之虞而三月以至五月又有截留江西漕米欽奉
俞允平糶見今分發被災各屬遵照部文遴委道府等
官督率减價發賣則麥熟以前小民不致艱於粒食兹
先後所撥賑糧俱已放竣(臣)見在旋蘇除到署之日另
將回署日期題報至各州縣衛賑過軍民戶口細數動
用欵項見飭江蘇布政司查明造册彙報核銷外所有
淮揚徐三屬賑濟事務已竣緣由(臣)謹會同署理總督
印務吏部侍郎臣陶岱總漕臣桑格合詞具題伏乞
皇上睿鑒施行
請蠲蘆課學租疏(三十九年三月二十三日上)
該(臣)看得江蘇等屬額賦繁重康熙三十八年二月十
三日恭逢
聖駕南巡軫念小民方供新税復急舊逋勢難兼辦特
頒
上諭將康熙三十四五六年奏銷未完民欠一應地丁
錢糧米麥豆雜稅俱著免徵等因(臣)即頒示通行曉諭
欽遵在案嗣據江蘇布政司呈詳各年未完蘆課學租
銀兩亦應一體蠲豁當於年限各案節次咨明先准部
覆行令俟蠲案造册之日報部再議續又准部文以
上諭内止免地丁雜税仍令催徵俱經轉行遵照去後
今據布政使劉殿衡詳稱蘆課銀兩係蘆洲田畆出辦
壓年徵解與地丁無異而學租亦係學田輸納隨同地
丁一疏奏考均係奏銷未完民欠從前歷奉
恩蠲俱經一體並免有例所有壓徵康熙三十三四五
年分民欠蘆課銀兩幷康熙三十四五六年未完學田
租銀應行循例邀蠲仍遵部文統於蠲案察明實完實
欠造報聽部議奪等情(臣)查蘆課學租原係蘆洲學地
出辦實與地丁民欠相同歷奉並蠲有例應否一例邀
蠲俾窮黎均霑實惠洪恩出自
聖裁非(臣)等所敢擅請者也(臣)謹會同署理總督印務
吏部侍郎臣陶岱合詞具題伏乞
皇上睿鑒勅部議覆施行
請帶徵漕項疏(三十九年四月十九日上)
該(臣)看得康熙三十八年恭遇
聖駕南巡軫念江南地方額賦浩繁小民方供新稅復
急舊逋勢難兼辦渙發
德音將康熙三十四五六年未完民欠一應地丁錢糧
米麥豆雜稅俱著免徵等因欽此(臣)隨通行出示曉諭
窮檐蔀屋莫不感頌
皇仁惟漕項銀米部覆仍令徵解當行各司道轉飭遵
照去後今據布政使劉殿衡江安督糧道參政鮑復昌
蘇松督糧道參議王繻江南都司章秉法會詳内稱江
蘇等屬節年起運漕糧皆已照額全完惟漕項銀米尚
有尾欠未清計自康熙三十四年起至今三十九年止
新糧舊欠六載並徵民力有限實難兼顧請將康熙三
十四五六年民欠漕項自康熙三十九年為始分年帶
徵等情臣查從前漕項積欠歷蒙
聖恩分年帶徵今康熙三十四五六年一應地丁錢糧
已荷全蠲而漕項民欠部覆仍令徵解在小民疉受
皇上蠲恤之恩分宜勉力輸將但新糧舊欠六載並徵
不無顧此失彼之慮況江南賦重小民完新不能輸舊
拮据情形久蒙
聖明洞鑒兹據該司道詳請分年帶徵以紓民力前來
(臣)仰體
皇上如傷之仁用敢據詳具題浩蕩洪恩出自
聖裁非(臣)等所敢擅便者也(臣)謹會同署理總督印務
吏部侍郎臣陶岱總漕臣桑格合詞具題伏乞
皇上睿鑒施行
淮揚請賑疏(三十九年六月三十日上)
該(臣)看得淮揚二屬邇年疉罹水患蒙我
皇上如天之仁屢次破格蠲賑截留漕米减價平糶今
歲海州山陽安東鹽城高郵泰州江都興化寶應等州
縣衛地丁漕糧漕項又奉
特恩全予蠲免而邵伯等處决口已經堵塞(臣)經節次
飭行司道府州縣等官加意撫綏幷查凡有涸出地畆
勸諭小民及時播種去後今據江蘇布政使劉殿衡詳
稱海州山陽清河桃源宿遷睢寧沭陽安東鹽城高郵
泰州江都寶應等州縣今歲三春霪雨連綿幸立夏以
後天氣晴霽决口堵塞高阜之區水已消退栽插秋禾
其有地勢稍低漸次涸出者亦經補種雜糧外惟窪下
之處尚多積水至興化一邑居高寶之下流地形最低
上年水渰田畆至今一片汪洋夏麥秋禾俱未播種又
新被水災之贛榆縣地方自春徂夏連旬大雨山水驟
發二麥被渰見今水未消退西成無望災民乏食堪憐
籲請拯恤前來除經分委道府廳等官前往被災各屬
確勘災田分數造具册結另報外所有各屬被水情形
相應據詳題報惟是淮揚州縣疉遭水患與尋常偶被
災傷者不同見今失業饑民餬口無資亟須賑濟但該
屬連年發賑本地儲積米穀俱已動支即有續收捐項
亦屬無多不敷應用合請照依康熙三十五六等年賑
濟之例將江蘇等處收存例捐米麥榖石酌捐水脚運
赴被災地方賑濟三箇月仍於再懇
皇仁等事案内照依見開捐納米穀事例收捐還項至
發賑事務(臣)應前往淮揚躬親督率適接閱邸抄江南
海關監督舒赫德題為敬陳便商等事一疏欽奉
特旨令(臣)會同督臣將挑濬青龍港之處親身察看應
暫俟新任督臣到任訂期會勘明白(臣)即輕舸减從星
往淮揚恭候
俞旨到日動支米穀發賑(臣)往來督察務使災民均霑
實惠以副我
皇上愛養斯民至意合並題明統候部覆(臣)謹會同總
漕臣桑格合詞具題伏乞
皇上睿鑒勅部議覆施行
淮屬夏災請蠲疏(三十九年八月十四日上)
該(臣)看得淮屬海山等州縣田地今歲被水情形經(臣)
會疏題報一面飭行江蘇布政司委員分往查勘去後
今據布政使劉殿衡將勘過各州縣夏災田地分數造
具册結詳送前來(臣)查海州山陽安東鹽城四州縣共
被九十分水災民屯田地四萬七千七百四十一頃七
十七畝六分零該州縣康熙三十九年應徵地丁等項錢
糧先奉
上諭盡行蠲免外至清河桃源宿遷睢寧沭陽贛榆六
縣被災十分民田幷山陽鹽城二縣雜辦項下被災十
分學田共二萬八千六百六十三頃六十八畆一分零
照例應蠲十分之三銀一萬七千五百五十七兩九錢
零旣據委員勘明具有印甘各結所當仰請
皇仁照例蠲免以恤災黎者也除送到册結分送部科
外(臣)謹會同總督臣阿山總漕臣桑格合詞具題伏乞
皇上睿鑒勅部議覆施行
三十七年賑濟題報疏(三十九年九月初八日上)
該(臣)看得淮揚二屬海山等州縣衛康熙三十七年復
被水災饑民乏食經臣會疏題請捐輸俸工銀兩幷借
動江蘇等屬捐積榖米及安屬存貯積榖等項賑濟統
於常平倉事例案内捐還荷蒙
聖恩俞允續據江蘇布政司將各州縣衛軍民貧生數
目賑濟起止緣由及動用銀米穀麥欵項節次造册詳
(臣)咨部在案咨准部覆以賑過大口與編審案内數目
較多行令查明造具姓名細册取結具題隨經備行該
司遵照去後今據布政使劉殿衡詳稱海山等九州縣
康熙三十七年賑過大小饑民饑軍貧生共六十萬一
千五百五十六名口内有被災乏食婦女以及例不徵
銀當差之貧難下戶非止編審案内納銀當差男口之
數歷經委官勘明給賑三箇月該榖二十六萬三千二
百五十二石一斗二升零折給米與小麥一十三萬一
千六百二十六石六升零已將捐輸俸工銀兩幷江蘇
等屬捐積米穀等項及安屬積榖於該年十月内開賑
陸續放給三個月之糧災黎莫不均霑實惠感頌
皇仁所有軍民花戸姓名細數業經造册送部其動用
米麥等項應遵原題統於常平倉事例案内分别捐收
還補等情取具各府州縣印結另造動欵清册呈詳前
來(臣)覆核無異除册送部外(臣)謹會同總督臣阿山總
漕臣桑格合詞具題伏乞
皇上睿鑒勅部議覆施行
淮揚徐三屬再請接賑疏(三十九年九月二十九日上)
該(臣)看得淮揚等屬邇年頻遭水患荷蒙
皇上如天之仁屢賜破格蠲賑留漕平糶災黎得以安
全不意今歲海山等州縣又被水災二麥無收經(臣)會
疏題報復荷
俞允動支各屬積貯米麥賑濟(臣)見在往來被災地方
督率放賑乃邳徐等處又詳報秋災(臣)俱批行江蘇布
政司曁江南都使司確查通報兹據布政使劉殿衡都
司章秉法詳稱邳州徐州沛縣蕭縣碭山五州縣幷徐
州衛本年入秋以來霪雨連綿山水驟發湖河汎溢所
種秋禾盡付波臣又先被夏災之桃源宿遷睢寧沭陽
贛榆高郵泰州等七州縣除夏災地畆並未涸出外其
已種秋禾田地亦被水渰至海州山陽清河安東鹽城
江都寶應興化八州縣原報夏災田地見今仍多積水
間有涸出又因栽插違時不能種植等情除批飭各該
司再行委員確勘造具災田分數册結另報外所有被
災情形相應題報惟是淮揚徐等處疉罹災荒歷蒙
聖恩發粟賑濟今邳徐沛蕭碭五州縣幷徐州衛秋禾
旣被水渰時已入冬被災軍民饑寒交廹應請動支各
屬見存捐積榖麥分發賑恤至原報夏災之海州山陽
清河桃源宿遷睢寧沭陽安東贛榆鹽城高郵泰州江
都興化寶應十五州縣見今奉
旨賑濟三箇月災黎已餬口有資但前報積水未盡消
退難施耕耨而補種秋禾地畆又被渰没民生困苦尚
應酌量續賑所需賑糧均於各屬捐積米麥動用仍照
常平倉捐納米穀事例收捐還項恭候
俞旨到日遵行放賑俟賑畢之時將各州縣賑濟起止
月日查明另報務使災民均霑實惠以副我
皇上加惠元元至意(臣)謹會同總督臣阿山總漕臣桑
格合詞具題伏乞
皇上睿鑒勅部議覆施行
淮揚徐三屬秋災請蠲疏(三十九年十一月初九日上)
該(臣)看得淮揚徐三屬邳徐等州縣衛今歲秋災情形
經(臣)會疏題報一面飭行江蘇布政司曁江南都使司
委員分往查勘去後今據布政使劉殿衡都司章秉法
將委官勘過各州縣衛被災田地分數造具册結詳報
前來(臣)查安東鹽城清河睢寧高郵泰州江都寶應八
州縣先報夏災今復被秋災及泰州未報夏災今被十
分秋災民屯學租田地七萬二千四百二十頃七十二
畆二分零查安鹽高泰江寶等六州縣康熙三十九年
應徵地丁等項錢糧先奉
上諭盡行蠲免其先被夏災復被秋災之清睢二縣民
田及鹽城縣雜辦項下學田已於夏災案内照例請蠲
均毋庸議外所有邳州睢寧二州縣幷徐州衛未被夏
災今被秋災五六七八九十分民屯田地一萬八千三
百二十九頃五十畆九分零除漕項外照例應蠲一二
三分不等銀九千六百一十五兩九錢八分零旣據委
官勘明具有印甘各結所當仰請
皇仁照例蠲免以恤災黎者也除將送到册結分送部
科外(臣)謹會同總督臣阿山總漕臣桑格合詞具題伏
乞
皇上睿鑒勅部議覆施行
淮揚徐三屬秋災請蠲疏(三十九年十一月初九日上)
該(臣)看得淮揚徐三屬海山等州縣今歲秋災情形經
(臣)會疏題報一面飭行江蘇布政司委員分往查勘去
後今據布政使劉殿衡將委官勘過各州縣被災田地
分數造具册結詳報前來臣查海州山陽桃源宿遷沭
陽贛榆興化七州縣先被夏災今復被秋災民屯場學
田地四萬八千五百七十三頃九十六畆六分零查海
山興三州縣康熙三十九年應徵地丁等項錢糧先奉
上諭盡行蠲免其先被夏災復被秋災之桃宿沭贛四
縣民田及山興二縣雜辦項下場學田地已於夏災案
内照例請蠲均毋庸議外惟桃源宿遷沭陽贛榆徐州
沛縣蕭縣碭山等八州縣未報夏災今被秋災五七八
九十分田地六萬九千六百二十頃七十四畆七分零
除漕項外照例應蠲一二三分不等銀二萬三千三百
一十一兩一錢九分零旣據委官勘明具有印甘各結
所當仰請
皇仁照例蠲免以恤災黎者也除册結分送部科外(臣)
謹會同總督臣阿山總漕臣桑格合詞具題伏乞
皇上睿鑒勅部議覆施行
續賑淮揚二屬疏(三十九年十二月初二日上)
該(臣)看得淮揚二屬海州山陽清河桃源宿遷睢寧沭
陽安東贛榆鹽城高郵泰州江都興化寶應等十五州
縣今歲三春霪雨二麥無收災黎乏食經(臣)會疏具題
請賑三箇月已蒙
俞允動支各屬積貯米麥發賑在案續因邳州徐州沛
縣蕭縣碭山五州縣幷徐州衛又報秋災而先被夏災
之海山等十五州縣原報渰田仍多積水間有涸出者
因栽插違時不能播種且有已種秋禾亦被水渰又經
會疏題請酌量賑恤兹准部覆允行隨即通行各屬遵
照除未被夏災今報秋災之邳徐沛蕭碭等五州縣幷
徐州衛被災軍民已經委官前往督同印官確查眞正
乏食軍民動支本地存貯麥糧發賑三箇月其海山等
十五州縣先於夏災案内給賑三箇月口糧今(臣)酌量
各屬被災輕重將海山清桃宿睢沭安贛鹽泰江寶等
十三州縣於前賑三月之外再賑一月至高郵興化二
州縣被災獨重應再給兩箇月口糧查此各州縣内本
地尚有積儲者俱就近撥用其本地已無積儲者酌撥
鄰郡米穀協濟(臣)於題賑之時預先派撥已定兹部文
一到即分委府廳等官面加誡諭令其前往督同印官
矢公矢愼按數散給而督臣又徧張告示諄諄嚴飭務
使災黎咸霑實惠以副我
皇上愛養斯民至意(臣)不時往來稽察但見領賑男婦
扶老攜幼莫不感頌
皇上洪恩歡聲雷動除賑事一畢(臣)即旋蘇另將回署
日期題報幷將各州縣先後賑過軍民戸口起止月日
動用欵項逐一查明造册彙報核銷外所有淮揚徐三
屬被災軍民酌量分别續賑情由(臣)謹會同總督臣阿
山總漕臣桑格合詞具題伏乞
皇上睿鑒施行
桃源水災請蠲疏(四十年七月二十八日上)
該(臣)看得淮安府屬桃源縣吳城陸城兩鄕田地今歲
仍被水渰情形經(臣)會疏具題一面飭行江蘇布政司
委員查勘去後今據布政使劉殿衡將委官勘過被災
田地分數造具册結詳報前來(臣)查桃源縣被災十分
田地三千二百五十一頃二十七畆八分除漕項外照
例應蠲十分之三銀二千三百五十一兩一錢三分零
旣據委官勘明具有印甘各結所當仰請
聖恩照例蠲免以恤災黎再查前項應蠲銀内有歲夫
改折銀兩亦係田畆輸納之項均應照例一體請蠲以廣
皇仁合幷聲明統聽部核除將送到册結分送部科外
(臣)謹會同總督臣阿山總漕臣桑格合詞具題伏乞
皇上睿鑒施行
三十八年賑濟題報疏(四十年九月二十九日上)
該(臣)看得淮揚徐三屬康熙三十八年被災乏食軍民
賑濟動用口糧幷宿遷沭陽沛縣三縣造册遲延經(臣)
會題部覆令將賑過起止月日動用米穀數目造報幷
查擅動收捐榖麥情由具題隨行江蘇布政司遵照去
後今據布政使劉殿衡詳稱康熙三十八年淮揚徐三
屬被災乏食大小軍民貧生共六十五萬一千八名口
又邵伯鎮坍房災民一百七十九戸於該年閏七月幷
十二月内陸續放賑三月六月不等共該米與小麥二
十二萬六千一百三十七石五斗一升零動支各官商
捐輸折米八萬七千九百三十五石七斗一升零幷江
西運到米十萬石外尚不敷米三萬八千二百石七斗
九升零以海邳等州縣收捐榖麥凑賑其動用收捐米
榖原經題准部覆各州縣積貯係本處備賑不准凑用
業將江蘇等屬鄰郡米穀歸還原欵所動海邳等處捐
收榖麥原係本地之糧凑賑本地饑民實與本處備賑
之部行相符並未敢於擅動催齊宿沭沛三縣饑民細
册幷各府州縣印結另造動用米穀數册詳送前來(臣)
覆核無異相應據詳題明聽部查銷除册結送部外(臣)
謹會同總督臣阿山總漕臣桑格合詞具題伏乞
皇上睿鑒勅部議覆施行
三十九年賑濟題報疏(四十一年二月二十一日上)
該(臣)看得淮揚徐三屬康熙三十九年夏秋兩災賑濟
乏食軍民貧生動用賑糧數目經(臣)核册會咨部覆將
花名細數並起止月日造册具題再議等因備行江蘇
布政司遵照去後今據布政使劉殿衡詳稱康熙三十
九年先被夏災之海州山陽清河桃源宿遷睢寧沭陽
安東贛榆鹽城高郵泰州江都寶應興化等十五州縣
發賑三月口糧係於康熙三十九年八月内奉准部文
後起陸續支放續報秋災之邳州徐州沛縣蕭縣碭山
等五州縣幷徐州衛給賑三箇月以及海山高興等州
縣酌量續賑一二月不等俱於康熙三十九年十一月
内奉准部文後起陸續支放通共賑過大小軍民貧生
三十四萬七千五百九十三名口先後給賑三四五月
不等共折給米麥一十一萬一千八百五十七石三斗
七升零催據各屬造報饑民花戸細册先經轉呈咨部
外合將各府州縣並無虛冒印結詳送核題至動用常
平倉米麥應聽再懇
皇仁等事案内收捐補項等情前來(臣)覆核無異相應
具題聽部查銷除結送部外(臣)謹會同總督臣阿山總
漕臣桑格合詞具題伏乞
皇上睿鑒勅部議覆施行
酌議催科處分疏(四十一年七月初七日上)
該(臣)看得錢糧參罰固有一定章程而因地制宜尤須
斟酌盡善江南係財賦重地而蘇松常鎮尤為繁劇州
縣歲徵銀米自十數萬以至二三十萬不等每至奏銷
年限(臣)等非不加意嚴催以期賦完餉裕而經徵經督
各官降調接踵推原其故雖因糧額繁多亦由定例寬
嚴尚須斟酌也查定例内署印官經徵錢糧欠一分至
二三分者止於罰俸欠四分五分者始降一級調用夫
蘇松等府州縣糧額最重應徵一分即有銀米一二萬
不等應徵二三分即有銀米三四五萬不等今定例欠
三分以上者止於罰俸彼署官明知未完之議處旣輕
而所欠錢糧又交與接任徵輸並無年限復參之慮因
循惰悞以致積欠愈多(臣)等請將署官處分之例酌量
改重除未完一二分者仍照定例處分外如有欠至三
分以上者即降一級調用庶署官知所凜惕咸上緊徵
完而挂欠自少又定例内催徵地丁漕項錢糧初參未
完一分以上者年限内雖有續完不另作分數仍照原
參未完一分以上降三級調用夫蘇松等府州縣初參
欠一分以上者大率未完銀米有一二萬不等年限内
旣竭蹷催徵完至八九釐未完止有一二釐而定例仍
照原參之數議處則凡初參一分以上之官年限内旣
不能徹底清完即有續完又難逃例議坐聽參處諸事
懈弛以致舊欠難完(臣)等請將年限處分之例酌量改
輕除經催經徵初參未完不及一分及二分以上者仍
照定例處分外其初參未完一分以上者年限内果能
徵完八九釐止有未完數釐即照未完不及一分降級
留任再限督催庶各官顧惜功名咸思勸輸完解矣查
康熙三十四年間前任督臣范承勲題為接徵考成等
事一疏已蒙
皇上准將接任官年限内徵完分數扣除改照實欠分
數議處欽遵在案今經催經徵官仰邀寬典與接任官
一例改照實欠分數議處不特各員黽勉思奮催科益
力且免正署迭更錢糧愈致混淆實有裨於催徵之法
匪淺鮮也兹據江蘇布政司布政使劉殿衡江安督糧
道參政鮑復昌蘇松督糧道參議馬逸姿具詳前來(臣)
謹會同總督臣阿山總漕臣桑格合詞具題伏乞
皇上睿鑒勅部議覆施行
徐睢逋賦請分年帶徵疏(四十一年十一月初七日上)
該(臣)看得徐州幷睢寧縣邇年頻遭水患荷蒙
皇仁屢賜破格蠲恤災黎賴以安全今歲地丁錢糧又奉
特恩全免小民莫不踴躍歡呼竭力耕耨以望有秋不
意本年復被水災秋禾渰没先據江蘇布政司請將該
屬康熙三十七八九年未完錢糧分年帶徵經(臣)批飭
照欠催徵去後今復據布政使劉殿衡詳稱徐睢二州
縣節年舊欠錢糧先經嚴飭該州縣設法催科已據陸
續完解業於各該年奏銷駁欵及年限案内造報咨題
外其餘未完正在徵輸乃本年六月以後霪雨連綿秋
成失望見年應徵漕糧漕項尚且艱於完納兼有四十
年未完漕項錢糧未經奏銷應同該年地丁一幷徵解
所有康熙三十七八九年未完起存地丁倉項共銀二
萬四百二十三兩零災民實難一時完辦俱請自康熙
四十二年起每年帶徵一年以紓民力等情前來(臣)查
徐睢二州縣今歲又被水災本年應徵漕糧漕項目下
正在徵輸更有四十年漕項尚未奏銷見飭徵解康熙
三十七八九年舊欠民力實難兼辦既據該司詳請分
年帶徵相應據詳具題浩蕩洪恩出自
聖裁非(臣)等所敢擅便(臣)謹會同總督臣阿山總漕臣
桑格合詞具題伏乞
皇上睿鑒施行
西陂類稿卷三十六
