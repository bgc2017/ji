西陂類稿卷二十三
吏部尚書宋犖撰
楓香詞
天香
龍涎香
島嶼蟠沙烟波抱月潛虯吐沫如許歛自綃宫滴同薇
露萬里浮槎誰取博山小試似快翦雲英一縷裊裊縈
簾拂座悵望海天何處最憐空閨獨炷對氤氳燕梁
鶯戶漫倚銀篝聽盡夜深梅雨此際相思不淺歎荀令
風流頓非故素被餘薰纏綿未去
水龍吟
白蓮
田田漫舞銀塘魚牀捧出棃雲好新籹淡泞靜窺湍瀨
臨風窈窕翠羽低穿水葓斜壓數枝偏皎宛湘妃獨立
輕綃掩映明璫綴波光照三十六陂淼淼漸黃昏冰
姿恁悄開宜玉井折應素手鬧紅都掃露冷纔香月明
無影薲花共老對鶴洲千朵堪成雪賦向鄒枚道(鶴洲在梁)
(園即鄒枚賦雪處)
摸魚兒
蓴
甚江東綠波無際泖湖風物尤美露葵生處春洲遠翠
葉紫莖鋪水輕摘起見說道參差荇菜渾難比煙邨小
市算只有吳鮮依稀釵股好自伴菰米秋風動有客
天涯徙倚采芳曾作歸計當時但為鱸魚膾何事悵然
如此誰鼓枻常是那香羹調向蘆花裏樽前漫記與
碧磵芹芽簾泉玉版瀟灑共丰味
齊天樂
蟬
西園漸屆清商節疎林一聲淒切葉底潛流枝頭乍送
常向空庭紛聒齊姬恨結正無限傷心曉風殘月寥落
高天滿身涼露響還歇故園舊曾聽處柴門閒倚杖
清韻飄忽翻入雲深傳来院靜不數哀蛩啼鴂悲秋自
說任南陌東城斜陽明滅更憶閨中鬢絲真髣髴
桂枝香
蟹
江湖歲晩正水落空洲楓下高岸設&KR0034;平沙敗葦燈光
零亂輪菌乍向臨流得掩青筐霎時皆滿誰憐攜去魚
莊草舍清霜一片又早是重陽欵宴歎秋色殊佳籬
金初徧幾處酒人對擘新橙同薦老饕只愛持螯嚼想
眉山曠懷如見還從醉後茶烹石鼎恍窺雙眼
齊天樂
春日同諸公遊祖園分賦
柳煙如織綿初落好春尚留南郭野色分橋清隂漲圃
彷彿江鄉池閣碧桃吐萼更紅藥芽新紫藤苞弱斜日
溪亭半篙綠水燕低掠舊遊歲華已遠賓朋仍此地
共傾山酌扇底眉彎花間句麗多少相思依約東風輕
薄漸吹得羇人鬢絲非昨一曲高歌醉中天作幕
虞美人
酒邊用吳凝父春色韻
横波翦得吳江影髮覆蝤蠐領文茵走上臉微紅恰聽
雛鶯羞澀哢東風輕盈擬倩遊絲惹留住春光也暖
香豔雪綺筵邊好個朦朧烟月斷腸天
永遇樂
柳絮和曹實菴
望去非花飄来疑雪輕狂如許未作浮萍已離深樹此
際誰為主隋堤三月幾回翹首一片漫天飛舞最堪憐
無根無蒂總被東風弄汝蹋歌魏女離情多少問道
春光何處乍撲空簾旋黏芳逕好倩鶯銜取還思往日
鵝黃初染變態頓分今古枉垂著長條踠地綰伊不住
調笑令
任邱旅店有吳門怨婦題句自敘云妾白捖月
號蓮仿家住半塘幼失雙親寄養他姓姿容略
異慧業不同非敢擅秀閨中願效清風林下豈
意我生不辰所適非偶日彈琴而相對百恨纏
綿時捲幔以言征一時哽咽余爰題之驛亭人
各憐之黃土可耳丙辰三月卄日北上過此挑
燈細讀感慨係之因櫽括原詩為小令用貽好
事云
吳宫春深怨别離風塵慘淡雙蛾眉鵑啼月落寸腸
斷香消芍藥空垂垂流黃未工機上織生小殷勤弄
文筆新詩和淚寫郵亭珍重寒宵誰面壁
面壁淚痕溼想見含毫燈下立風鬟雨鬢吳宫隔芍藥
香消堪惜明妃遠嫁歸何日一曲琵琶悽惻
阮郎歸
聞畫眉聲和徐方虎用山谷韻
雕籠小鳥兩眉彎誰為描遠山好音縹緲落簷前空堂
成碧山低格磔碎間關新聲李義山聽鸝攜酒送春
閒何時少室山
唐多令
偶憶
楊柳正如絲蟲蟲見客時愛房櫳乍出遲遲幾度問年
羞作答微笑道有娘知回首便天涯幽情減牧之悵
紅橋雲樹迷離應是尋春人去晩風雨過綠隂滋
蝶戀花
送曹蛾眉歸毘陵用王阮亭韻
溽暑長安榴吐纈客憶蓴鱸不待清秋節座上高談驚
乍歇篋中留得文如雪折柳旗亭歌一闋竟别東華
人道真癡絶無限相思何日徹春申浦上蘆花月
綺羅香
螢
借草生情因風弄影熠燿飄来何處箇箇輕盈點綴秋
光無數纔亂穿小幔疎櫺又暗照空牆廢圃似從他狡
獪天孫繁星灑作夜深雨佳人輕把扇子撲取青苔
砌上玉纖籠住淒切寒蛩妒殺流輝遲暮怕燭至暫歛
微明綴庭柯頓成珠樹最堪憐數斛徵求遍山嵓放去
(隋煬帝徵求螢火數斛夜遊遍放嵓谷)
魚遊春水
漫懷
蕃馬屛風小圍向洞房春正好鴛鴦飛起不道雲深波
杳映日曾憐杏蕊新籠烟還憶楊枝裊片月常虧雙魚
恁少遠道萋萋芳草天外山同眉黛掃誰知孤客登
臨總傷懷抱輕寒輕暝春歸久閒悶閒愁秋到早斷續
哀蛩蕭疎叢篠
青玉案
余以楓香名詞漫賦
楓香橋是黃州路曾岸幘扶笻去一望霜天風景暮空
山流水白雲紅樹動我悲秋賦於今屢夢高歌處聊
取嘉名錫癡語蘭畹金荃休見妒花間低按尊前輕度
總愧江楓句(宋高賓王詞名竹屋癡語)
送我入門來
閨怨
翠浪翻惟紅綾燦枕燈花細落銀釭夜雨春風寂寞掩
蘭房吐絲妾似蠶眠箔奈化枳君同橘過江此恨倩
誰說與願逐晨風飛去遂到君旁水遠山高雲樹但蒼
茫鴛鴦幾見池中睡歎芍藥空飄檻外香
醉太平
春閨用方虎偶作韻
花開亞枝鵲飛繞枝臨風偏惱萱枝道春歸有期窗
懸網絲琴閒鳳絲傷心聊寫烏絲問人歸幾時
柳梢青
早春
何事淹留朝米春色又遍皇州綺陌燒燈鳳城挑菜吹
面風柔招尋漫逐鳴騶回首處傷心舊遊燕子穿簾
杏花倚檻小小紅樓
百字令
同王北山葉訒菴王阮亭過張晴峰寓齋聽金
山人彈琴(晴峰出藏畫鑒定)
消憂何處愛張融舟屋軒窗偏闊綠樹隂森新雨後一
架藤花爭發文酒移情雲煙過眼俯仰塵襟豁枯桐掛
壁鞠通(古琴内蛀蟲名)隠隠曾齧客有江左風流郢中高調
抱取金徽拂四座無言燈影静清響傳来超忽曲奏離
騷腸迴冰炭宿鳥驚林樾嗒然相對當簷飛出明月
少年遊
清明
禁煙時節好花開客思暗中催幾樹垂楊一庭芳草小
雨燕初迴春光記得江南早林際倒深杯杏子衫輕
藕絲裙軟遊女踏青来
三字令
春夜雨
春正好雨絲絲溼花枝朱戶掩畫屏圍耐輕寒聽細響
夜何其三更後夢遲遲幾多思燈影澀漏聲稀恨殘
紅愁嫩綠曉来時
越溪春
賦得流水桃花色
灼灼花開溪水上天氣豔陽中斷橋野岸芳菲滿把碧
流染就嫣紅沙鳥驚波遊魚駭浪春到綃宫木蘭艇
趁東風好景武陵同最憐十里五里淺瀨明霞一片輕
籠漁父舊時應有恨捨櫂去悤悤
珍珠簾
題陳其年詞集
蘇門曾說孫登嘯又何似仲舉清歌偏好一曲和皆難
聽餘音縹緲漫寫江南腸斷句又變作離竒夭矯高調
是烏絲舊唱迦陵新草還憶往日風流向旗亭畫壁
雙鬟爭道卄載飄零剰髯霜多少
天子凌雲思賦手喜歲晩遭逢非小堪傲有牛腰詞卷將人壓倒
采桑子
舟泊南康望廬山用錢介維韻
亭帆舊是兵戈地寂寞城闉腸斷行人何處吹煙一縷
新屏風九疊干霄立翠染波紋多謝匡君雙劒峰高
割曉雲
南浦
登滕王閣
高閣尚巋然背江城俯瞰東流朝暮雙槳遡波米登臨
好襟帶風煙無數斷霞縹緲孤飛猶是當年鶩潭影悠
悠渾不定送盡幾番歌舞最憐詞客消沈有殘碑剝
落半敧古礎勝地走戈鋋帆檣集乍息一天鼙鼓倚欄
呼酒黃昏還聽濤聲怒歸去篷窗明月上照我醉眠南
浦
高陽臺
章江舟次讀玉田詞步集中韻
遠水拖籃晴峰送翠徐牽三板輕船野岸風筝撩人恰
是新年垂楊不負東君約裊鵝黃一色堪憐更悠然幾
處漁歌幾點村煙家山回首斜陽外但萋萋芳草淼
淼長川十八灘遙舟人指向鷗邊紅牙漫拍王孫句倚
篷窗聊破愁眠莫垂簾尚有江梅尚少啼鵑
西陂類稿卷二十三
