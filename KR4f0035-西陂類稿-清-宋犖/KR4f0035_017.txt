西陂類稿卷十七
吏部尚書宋犖撰
滄浪亭詩
雨中元墓探梅(余於吾家山題香雪海三字)
探梅冒雨興還生石逕鏗然杖有聲雲影花光乍吞吐
松濤巖溜互喧爭韻宜禪榻閒中領幽愛園扉破處行
望去茫茫香雪海吾家山畔好題名
又絶句
好遊吳下從来說元墓看梅半月忙頭白老翁公事了
也教闌入散花場
天平山四首
白雲泉
迢迢白雲泉一綫吐巖腹涓淨涵莓苔淒清韻琴筑時
有白頭僧持瓢到幽谷
蓮花洞
嵯峨蓮花峰中有蓮花洞撲人蝙蝠飛霑袂煙嵐重斜
陽倚洞門清嘯山猿共
大小二石屋
石屋藏碧巖戶牖天然具谽谺大小殊几席總堪布好
署燕子龕来學無生住
望湖鏡
山巔望湖鏡團圞疑明月風来勢欲傾雨過光逾發茫
茫太湖波鏡中望超忽
送超姪歸里二首
卄載離懷結相逢感慨多江湖余遂老患難爾纔過放
眼誇登眺遐心託薜蘿况當櫻筍候容易醉顏酡
鄧尉花前屐滄浪月下琴言歸仍繋纜無計是抽簪永
日披圖坐全家擊鉢吟預愁相送罷後圃聽幽禽
送心壁道人遊黃山二絶句
黃山拔地萬峰攢蠟屐空抛坐一官羨殺道人瓢笠去
天都雲海盡情看
迎客乍聞仙樂鳥盤空驚撫擾龍松幽尋好問皮篷老
貌得山花又幾峰(僧雪莊住皮篷嘗寫山花圖)
(附)前題男筠
纔共滄浪話言尋六六峰鶯歌當祖席嵐影入支笻
水挹砂泉潔松憐晩翠重匡廬舊隠處誰扣白雲鐘
前題孫韋金
小住滄浪正閉關探幽又欲向黃山横肩瓢笠平頭
杖一綫天中自往還
木蓮花發綠隂深山樂迎人弄好音安得抽身隨老
衲洋湖雲海共清吟
雨
太湖澒洞胥江平風吹梅雨驚如繩衣裳霑溼戶生菌
步檐倚杖氣鬱蒸匡牀簟紋琉璃滑永晝偃臥聊曲肱
池水㶑灩上階砌轆轤旋汲旋復增朱魚戢戢羅扇底
投以餅餌波閒騰斯時插蒔正旁午秧馬蹀躞来相仍
勸農且駕撅頭舫斗酒慰勞循畦塍黏天雲水決皆入
村歌嘔啞得未曾西陂魚麥亦大好側身北望歸懷興
竹院
綠竹如綠玉葉葉森開張小院蔽白日青苔延石牀炎
天急雨過撲鼻来溼香振觸念疇昔點筆當筠廊
(附)前題韋金
霽色明修篁羅羅展鳳羽行飯小院中脫綳紛可數
綠隂生晩涼幽香滿庭戶東風時一吹枝頭滴殘露
夏日于役毗陵舟中雜詠六首
市颿風送穏暑氣曉来蘇稻發坡陀隠雲開岝㠋孤三
時快靈雨十載狎川途望子亭邊望晴波亂浴鳧
向夕長河外青来是九龍炎天坐隨牒靈境失支笻僧
寶舍人筆(王孟端)泉留坡老蹤秪今清夜裏懷古意重重
園林秦氏好真趣甲江南澗曲泉聲聒池平松影涵
天書仰騰翥古屋閟煙嵐擬挈桃笙去蘧蘧一夢酣
彼美青門子(子湘)經時抱病歸蓉湖棲處近錦字到来稀
藥物分官閣文章拜布衣似聞牡丹候觴詠興無違
繫纜毗陵郡褰衣烈婦祠采風余入告
賜表爾應知曲几香蘋薦孤墳杜宇悲允宜稱鐵漢千
載勵鬚眉(烈婦徐州海氏遭強暴不辱死三十年後以余疏請得旌祠有香閨鐵漢額)
吳歌何處發歸櫂晩徐徐波上邀明月罾邊買活魚尋
常詩老共(山公)容易世情疏思潁歐陽句沈吟獨悵如
結習二首
舊書探取幾迴温結習應知老尚存靜聽旗門三弄鼔
偶来竹逕一開尊浮雲頃刻看生滅歸計商量共子孫
漫道犂頭蒼蘚積會須鏟削向西村
禪衣剪就買蒲鞵藜杖提攜興頗佳不怕炎官張火&KR0987;
似移冰壑到衙齋新蕉舒卷從遮戶鬭蟻憑陵欲上階
明月清池相對處詩成體自號俳諧
題畫二首
董北苑半幅溪山行旅
詩中聖人杜少陵畫中聖人董北苑上承荆關得渾厚
下啓倪黃入蕭散慣寫雨後江南山海嶽房山支派衍
山口待渡屢挂夢龍宿郊民舊過眼(俱北苑畫)半幅溪山行
旅圖曾向春明一再展流傳有緒寶華亭題字如蠶意
欵欵往来懷抱二十年今日重披興非淺連天鐵壁開
崚嶒穿石楓林列偃蹇山麓茅店走筆成人物草草生
趣滿巒容樹色漲檐楹神韻兒曹頗能辨譬之大令十
三行無須完璧始稱善悠然靜對小滄浪神明昇輔虚
妄遣(東坡語)畫理詩理好同參俯仰臨風快何限
黃大癡陡壑密林
一峰畫畫師虞山有元四家推第一人間摹寫莽煙海
誰見超超塵外筆浮嵐暖翠蝴蝶飛雨意(溪山雨意圖)雖存
非佳絶惟兹陡壑與密林簡遠蕭疎脫軌轍片紙展處
發幽光想見沖襟滿冰雪大癡非癡句曲(張伯雨)云精進
直入巨然室文敏敬跋奉常(王煙客)藏癡亦自愛此生活
更有長卷富春山相配巋然兩神物清鑒邇日歸達夫
流覽容余共披豁箇中真趣解人難一笑柳塘来皓月
夢雲
幽夢入高峰雲氣吐縷縷盪胸忽瀰漫散作人間雨
九日遊寒山五首
稻黃山碧水淙潺九日風光破客顔不逐遊人治平寺
獨乘筍轝入寒山
迴環川色與巒容畫本初驚此地逢(沈石田有巒容川色圖)空谷
菴中一延佇老僧纔打午時鐘
别從初地恣攀躋(法螺菴)赤幘紅英(見山谷詩)冷色齊欲同彌
勒龕中住省得幽香是木犀
螺頂由来絶點塵危樓嵐翠染衣巾殷勤小摘籬邊菊
一薦寒山舊主人
漫同樵子問歸途片月迎人興不孤新詩寫就兒孫和
白傅當年似此無
閒情二首
庭院桂香中閒情老鶴同南田(惲正叔)遂已矣誰寫雁来
紅
霜下荷全倒風吹柳愈疎往来小池上不覺十年餘
天平山看紅葉
五載為拯饑歲晩駐河曲吳門好秋色不得一寓目今
幸書大有穏坐願良足飫聞紅葉佳爛漫天平獨蕭辰
發孤興牽籐入确犖時向野田中荈花摘寒玉驀塢到
白雲(寺名)千林蔽隈隩連蜷雅桕攢夭矯霜楓矗或絢如
赬虬或燦如黃菊參錯青松間一一媚晴旭勝接車箱
嶺遠嫓虞山谷(車箱嶺與虞山吾谷址以紅葉名)崖壑遍登頓石眼探
飛瀑樵逕息腰腳禪牀設茗粥斯遊愜微尚哦詩屢畫
腹幽尋更何處蠟屐望林屋
辛巳十月十日夢一巢居老人出示古琴云製自
秃髮烏孤明日客以琴餉因記二絶
枯桐得自巢叟夢裏攜向山隅清竝一泓秋水傳来秃
髮烏孤
明日故人過我七弦特地相遺滄浪一曲彈罷勝事匪
夷所思
題宋徽宗竹禽圖
春風艮嶽罷朝時蕞爾微禽費睿思腸斷燕山亭子畔
杏花新燕又題詞
春日雨後遊華山伍氏隆池山堂因過合流菴感
舊有作(已酉夏同亡友計甫草遊此菴已三十三年矣)
山行雨後佳是處泉聲作千巖若膏沐石磴松花落誰
家丙舍傍柴扉隠叢薄桂枝低罥衣蘚色碧迎屩堂開
崦裏幽署書蛟龍攫(范長白筆)位置得真趣總不事雕鑿穀
雨爛天香風景緬嵩洛玉茗雜紫藤趙昌筆難著何須
問主人園丁頗不惡矢口詩種樹直壓橐駝郭古跡諳
隆池遠岫指蓮萼跪言木犀開灑掃待觴酌一笑舍之
去清興更踊躍隣寺訪舊遊振策入寥廓門敧柳半存
欄敗花偏灼鐘魚晝無聲驚湍自噴壑年光等飛埃三
紀恍猶昨老僧如野鹿見客不住腳會合念朋好風流
悵寂寞向夕命歸艫沈吟返鈴閣
盤山青溝拙道人遠道見訪留住滄浪亭二首
青溝闢就老煙霞瓢笠相過道路賒攜得一瓶豆苗菜
来看三月牡丹花因緣大事公能了潦倒麤官我自嗟
好向滄浪亭子上栴檀香裏奉袈裟
經行斜日且觀魚黃鳥緜蠻入耳初接席金風舊亭長
(竹垞)懷人蠶尾老尚書(阮亭)春深玉版容參悟歲晩花宫待
掃除拂子一揮仍小住空林明月暮鐘餘
(附)次韻奉酬智朴
暫别青溝一片霞南来不怕路途賒為尋澹蕩題襟
客得看滄浪出格花世事從知都是幻人生任運莫
須嗟拜賜金襴雖愛惜隨身敢棄舊袈裟
客有談康對山墳被發者慨然賦此
盛明七子交最篤康對山與李崆峒李在羅網康營救
惡名何惜當時蒙此心久久益昭著千秋高義傳無窮
誰知兩公歸地下先後俱不保殯宫往者大陽(禹州山名崆峒)
(葬處)遭椎發遺骸委棄荆榛叢盧龍義士為哭葬(韓子新鼎業)
哀憤幾欲呼蒼穹爾聞武功亦被禍黃腸抛擲郊原中
身後畫鼔三百面那有長物煩剽攻控頤别頰真慘絶
口珠不見来悲風嗟哉七尺已消化雙目掣電驚村翁
咄咄怪事類陳武(陳覇先)鬚生白骨如飛蓬英雄才士兩
不朽豈與泉路萬鬼同達人觀化有深省無須懷抱恒
忡忡酒邊記事有振筆回首圓月升天東
錄歐公思潁詩為一帙諷而賦之
歐公宦遊每思潁集中備載思潁詩坐憐纓佩久羈束
擬尋漁釣浮漣漪南都中書歴多載十有三首瓊琚詞
迨亳及青三年耳中間吟詠實過之年益加老心益迫
千秋想見公風期我官于南將二紀清夢往往落西陂
縛橋結屋野岸闊撈鰕打鴨扁舟宜縣車以屆願未遂
以今視昔增悵而滄浪亭上月照席述鹿軒畔花盈枝
是處取公詩再讀口為流沫情為移會須請急賦歸去
耆英幾輩相追隨此詩此志喻者少只應輦下漁洋知
題吳荆山吹劔集兼寄韓慕廬王阮亭兩尚書
昔人論彈琴但視第一指一指苟不合終身無合理吳
子三吳彦文壇樹高軌風行遍海内制義振骫骳兒孫
幸得師余接金玉美幾載不窺園坐伏烏皮几前年紅藥
飜高讌官齋裏羣賢發新詠強韻分之子出口如景宗
直抉騷人髓爾後衮衮來杜韓無堅壘一卷冰雪文把
誦每移晷吹劍何言謙雅音實在是元晏得青門(邵子湘)
余言遂可已秋風奮健翮天池看一徙攜琴向長安尚
書扣知己願子慎所操勿悅筝琶耳
偶閱梁書陳伯之傳云暮春三月江南草長雜花
生樹羣鶯亂飛櫽括其詞作絶句一首
三月江南正好春水如碧玉草如茵雜花生樹鶯飛亂
一段風光惱殺人
題顧俠君噉荔集二絶句
迢遥歸櫂自閩疆六月登臨興太狂添得新詩佳絶處
武夷山色荔支香
炎官赫赫苦相仍柳下池邊尚鬱蒸尋幽想像天遊宿
(集中有宿天遊觀詩)胸次真同萬壑冰
題朱悔人廬山觀三疊泉圖
仰睇飛泉寄興孤石梁天半老僧俱若教添入滄浪叟
便是當年三笑圖
冬日小滄浪同朱竹垞送張超然馮文子汪武曺
右衡韓祖語張日容顧侠君馮孟容吴衞猗蔣揚
孫慕蒼玉公車北上兒至筠同行用方千寄吳磻
韻
茂苑才欣接天台賦已成諸生方振翮一老待歸耕鄧
尉傳梅信胥江雜雨聲颿檣乘漲發冠佩切雲行好赴
春官驗無煩别恨生須知齊稷契莫止羨科名凍月窺
簷白滄溪映酒清關山雙轂轉京國一軍驚杏蕊當春
日音書望
帝城騰驤隨驥騄何限囑兒情
(附)前題次韻朱彛尊
問業龍門近聯華鳳策成齊浮渡淮舫並輟有莘耕
騏驥争先路壎篪恰應聲井東星偶聚河朔計偕行
葭琯迎陽動梅花破臘生五雲邀驛傳千佛注經名
入廨冬猶暖臨池水至清别筵容我共佳句使人驚
送喜中丞座馳書北斗城非徒慰公望兼協野夫情
悔人之官石泉過吴見訪以江上圖索題蓋取義
太白江上吟寓豪舉也漫題二絶
木蘭之枻沙棠舟太白高風萬古留羨爾畫圖輕奪取
也從江上載花遊
蜀道迢迢向石泉楓橋祖席正霜天峭颿欲發不肯發
苦索故人詩一篇
吟窩小集賦贈悔人用楊鐵崖在彝齋試新製鐵
潁韻
髯也嶔嵜有高格談風不讓過江賢氣呑雲夢九百里
名著風騷三十年此去石泉容嘯傲何須勾漏學神仙
吟窩酒熟梅初放且艤横塘鴨觜船
(附)次韻奉酬載震
霜月窺簷鈴閣静花前展席列羣賢何期深坐當今
夕不減豪吟憶往年籓觸羝羊空有角字餐脈望未
能仙感公惆悵分攜意緩刺歸途入峽船
題李營邱古柏圖邀悔人山公同賦
屏開䬃䬃飄霜風誰移老柏高堂中幾枝掩映接邃合
千尋挺拔當晴空韻流戶牖香滿席衣袂霑翠清隂重
畫手似此刮造化令人一見心神融龍腰紐結繡蒼蘚
鶴蓋蔥蒨凌長松其下叢棘紛點綴坡陀迤邐泉淙淙
營邱劇蹟壓范(寬)郭(熙)零縑寶與琬琰同孔明廟中少
陵賦太室山下武帝封一旦放筆巧摹取離竒臬兀驚
兒童近代文沈頗能事七星古檜貌洞宫祇向元人得
氣韻那許哲匠爭巃嵸歲晏張圖鎮面壁儼探林壑搘
吟笻詩句排奡與畫敵急請二客来交鋒
(附)次韻奉和載震
清晝柏影迴長風鬱蒼挺立生綃中根纏礧砢枝屯
霧驚怪遠勢摩層空水墨通神真竒絶葉柯交錯寧
嫌重昔聞畫師非俗士興與理會象外融肪含芝术
隕叢草容歴冰雪抗五松屈鐵皮紐青苔古黑隂垂
蔭大壑淙信非營邱無此手咨嗟滿座心賞同疑是
當年植新甫龍姿鶴骨煙霞封不爾曲筋絡榛蔓野
燒難免来樵童材大身全亦可貴何必定入明光宫
青牛化去將焉往且飽雨露臨嵱嵸樽開華屋一相
對宛陟崇岡扶孤笻李圖宋詠斡元化更誰劘壘能
銛鋒
次韻奉和馮景
崇岡古柏搖天風如何屹立高齋中磥砢孤撐壓萬
木楩楠杞梓椅梧空竒姿屈鐵龍骨死數圍不計蒼
雲重黑入太隂含雨氣蛟鼉翻浪流膠融蒼皮駮如
孔林楷碧蘚斑似秦時松忽聞天籟起毫末髣髴四
壁泉淙淙乃知畫手逞神妙畢宏韋偃經營同作者
擅場營邱李祗疑放筆圖登封黛色參天踞地勢何
止車蓋張童童黃鸝猶在孔明廟白牡未薦奚斯宫
園桃夭夭棗纂纂蔥蒨那得標巃嵸斯材足任棟樑
重詎比篠簜聊支笻珍圖好句兩不朽把筆欲賦難
爭鋒
和前題朱彛尊
毗陵董啞子不畫山畫水淮隂龔高士不畫人畫鬼
乃知負絶藝落筆恒自矜獨立萬古意恥與時爭能
試觀營邱畫中柏宛似青牛道士井邊植一株足敵
一百株數尺看成數千尺樹根有泉亦有石樹旁有
草亦有棘當時畫柏不畫松檜葉樅身更竒特商邱
副相寶之久是日從容出娛客滿堂觀者齊動色濃
香亟就棐几薰韋偃畢宏妒不得此樹不知壽幾千
或與黃帝兄同年吟窩東北池西偏玉丫叉挂逾清
妍彷彿素壁生蒼煙公乃體物賦長篇格高調逸信
可傳我見近来文官惟公不要錢寄興自有珊瑚鐵
網珍珠船往年文康公晩為
孝陵輔君臣相悅邁曩古龢調文武致太平
賜予圖書出内府郭熙范寬真跡存猶載香厨舊時譜
公今鑒賞多愈精暗中以手摸絹可别宋元明得閒
論詩兼論畫過庭才子迭品評三吳開府近一紀盡
收江表詩人作弟子只如二客(謂朱馮二子)亦是詩中豪
惜我和歌今老矣
次韻答阮亭尚書
停雲賦罷思悠悠三紀論交已白頭記得與君初見日
一樽松下說黃州(歲丁未余以黃州倅入覲寓報國寺)
(附)原唱王士禎
尚書北闕霜侵鬢開府江南雪滿頭誰識朱顔兩年
少王揚州與宋黃州
犇牛道中二首
一片濃隂壓大河翻盆急雨打船過水車不響農歌歇
但聽飛泉落磵阿
斜陽開處稻油油坐向篷窗對浴鷗自笑真同蟻旋磨
一年六次過犇牛
迎
鑾二集
康熙癸未春河工告成
上親臨閱視臣犖趨迎境上途次恭賦二首
幾度
宸遊問濬川平成今遇錫圭年
天心總為蒼生繫
廟算真超大禹前蠏舍魚邨齊望幸汀桃岸柳各爭妍
久膺旄節慚無補清靜惟期效昔賢
勾陳停處省耕桑
聖主憂勤久愈彰
少海遠依
宸幄至
重離共仰
屬車旁問
安綺陌晨昏肅授簡春風翰藻香一事擬從
天上乞西陂煙水任相羊
駕幸金山
允(臣)請
賜御書西陂二字恭賦一首
聖皇巡河拯昏墊
省方布德臨江南金山名勝
帝所愛
翠華四度来幽探時維仲春之九日樓臺巖壑晴光含
皇情悦豫灑
宸翰動靜萬古題精藍(時萬上題動靜古四字)羣臣跪覩目瞪久
龍鸞飛舞輝江潭臣奏宋臣有故事石湖賜字榮抽簪
臣鄉西陂富煙水鷺朋鷗友素所耽乞
賜寶墨壓成大不令獨美千秋談
至尊含笑輙命筆驪珠寵賁添驚慙觀者如堵劇歎羨
佽飛競進偕瞿曇自顧垂老荷曠典涓埃未報情何堪
拜歸倚櫂一頫首虹光照燭凌煙嵐
恭頌
萬壽詩(有序)
皇帝御極之四十有二年春河工告成
六龍親閱
省方南幸黎庶觀光適逢
萬壽無疆咸頌
一人有慶(臣)犖承乏守土再覲
天顔得遂呼嵩忭舞之私竊附薄海賡颺之後詩成百
韻律製七言凡千有四百字管窺蠡測莫罄高深
庶幾鋪張對天之閎休揚厲勤民之偉績文雖荒
陋志切詠歌謹拜手稽首以獻詩曰
萬年
天子太平春大衍欣逢協洽辰表裏河山真孔固升恒
日月自常新虹流華渚先徵兆電繞樞星早降神有命
自天隆峻極無為而治軼常倫從来十有歌君子自古
三多祝聖人虞夏商周開壽域東西南朔轉洪鈞赤符
握後雍熙奏青簡書来美善陳歷服無疆能纘
祖孝思不匱在尊
親寢門綵舞龍樓夕閬苑萱舒鳳輦晨
明德殿中嘗膳旨
宣仁宫裏獻卮醇炙来白鹿歡呈尾脯進黃羊笑啓脣
慈聖貽謀傳永永
元良垂裕慶振振鯉庭言動聞詩禮鶴禁溫恭慎笑顰
丕顯丕承師不遠重輝重潤瑞相因克昌厥後金枝衍
則百斯男
寶訓諄問夜瞻雲無日懈五風十雨有時訢寸心俄頃
周青甸萬里痌瘝達
紫宸親睦平章光上下疇咨吁咈敬臣鄰春秋絃誦敦
庠序
郊廟馨香潔祀禋刑省三千執法簡條頒十六教民淳
官方考績徵龔遂輿論優賢借寇恂無黨無偏遵路直
有馮有翼弼謨詵緬思三蘖干
天紀遂發千騶動地塵迅轉秦車馳暢轂大鳴越鼓扣
金錞
王師聲罪清淵藪大將臨戎掃棘榛韎韐未曾瞻至洛
黍苗先已慰来郇星旗耀日全吞蜀霜戟凌風直到閩
箭射六麋飛電刷軍摧九虎疾雷震西開𤏡道綏蠻徼
南闢棃關奠海漘銅柱朱崖齊向化龍湖象郡悉来賓
鐵橋已立韋臯壘玉斧還通莊蹻津紫蓋黃旗降已晩
青絲白馬悔何悛走林盡竄昆陽象營窟前除東郭㕙
况附臺灣收島嶼也隨職貢達江岷封侯相叶頭如虎
裂地勲酬手不龜既築鯨鯢歸凱宴畢除梟獍解戎袀
敷天共服
皇猷壯羣帥能欽
廟略遵何意狼煙明絶塞又煩
鸞輅出重闉桃花露拂朱旂染楊柳風牽翠葆紉三駕
隂山奔駭鹿一臨瀚海伏窮鱗熟籌上策非矜武但治
渠魁可徧徇雷雨動時開草昧剛柔交後始亨屯未裒
荆旅淹三載秖格苗頑逮七旬西賮南琛紛蹻蹻梯山
航海互踆踆象胥誰敢不来享
龍德方知自有真天不階升高莫竝地非尺度遠無垠
堂廉雖肅猶三接袵席能安及八夤有此武功何赫赫
矢其文德更彬彬日新學問空前哲
天縱聰明却介儐火照青藜宵不夜珠探赤水旦方寅
左繩右矩禔躬密玉振金聲履道純六藝精微尊曲阜
五經同異析成均每嘉文學如游夏更飭儒修判孟荀
孝秀書升羅俊髦圭璋特達黜囂嚚譬需巨室樑楹柱
必備良材栝柏杶夢卜載姜辭釣渭聘纁来尹罷耕莘
乾乾終日宵衣屢矻矻窮年旰食頻赤縣有儲常豫積
蒼生無告輙周詢
省方裒對臨吳越輯瑞懷柔蒞晉秦賜復普天霑湛露
蠲租率土起荒蓁眚看棘木春鷹化仁沛桑田野雉馴
已貯常平供大賚復留轉漕勸吹豳連年徐泗衝波亟
五載淮揚振廪勻南畆百千羣貸粟西江十萬遠輸囷
澤飛鴻鴈人安堵吏牧牛羊農樂畇寅畏治民齊太戊
普施利物媲高辛關譏末作通平準税恤商車不算緡
采菲受言因止輦懸鞀聞善即書紳衣冠璧水圜橋聽
圖史金華鼓篋呻中祕縹緗翻蠧粉西崑芳潤選彪虨
萬幾多暇奎光煥二酉餘閒藻製伸雲漢昭回文濯錦
蛟龍飛舞筆鈎銀詩如雅頌饒溫厚書使鍾王失寶珍
典重瞽宗親釋菜蜡隆鄉飲禮成僎每行黜陟薰分蕕
不使賢愚玉混璡禹域繼離乘橇檋堯言申巽渙絲綸
桑乾齧岸狂瀾横瓠子衝隄故道堙鐵鎖支祁齊下竹
璧沈河伯捷揵薪渠成燕趙神為助水滙淮黃績不泯
草木知春先望幸梅花如雪又
時巡汾隂寶鼎輕沙礫成紀黃龍比蛭螾豈若
皇心安海宇轉忘
帝力奠河濱去年全免江東賦今歲除征皖右民應見
虞廷儀鸑鷟會覘文囿舞麒麟南山翠色長蟠嶽北極
瑤光自照旻四十二年
恩愈渥千三百載美誰臻孤生黃口叨餘蔭竊附青雲
早致身德合天人歸一統任參調燮寵先臣螭頭交戟
鵷班侍豹尾隨車虬漏逡報
國愚忠蒙鑒拔居官曲謹仰陶甄濫竽旄節躋榮膴攬
轡封疆事拊循未及鄭莊能薦士僅如庾亮不私姻深
慚懷抱
褒清朗實愧誠民
奬惠仁已際時雍收棫樸尚圖歲晩勵松筠都忘柳質
因霜悴惟矢葵心向日申駑鈍豈追千里馬品題空負
九方歅幸逢春日歌魚藻敢託秋風想鱠蓴但以衰年
堪杖國或邀盛典許懸輪
天高地厚何時報海宴河清此日洵三萬二千成一歲
老臣長願戴靈椿
駕幸浙江仰荷優老殊恩
命於吳門祇候敬賦一律
隨刊績奏
幸南邦翠蓋華芝泛大江吳越韶光開
輦路湖山秀色入船窗
湛恩汪濊康衢頌
睿藻繽紛藝苑降白首重蒙
優詔及自憐遭際近無雙
扈從雜記十二首
迎
鑾日紀有前編(己卯有迎)(南巡臣鑾日紀)再扈
宸遊荷寵偏天上
玉音頻問答愧無文筆繼胡銓(銓有玉音問答)
郯城四鼓漏聲沈驛騎傳呼使命臨不道微臣衰朽質
雲霄獨繫
聖人心(上念臣年老遣侍衛止臣遠迎)
道旁迎謁快瞻雲喜氣真從豹尾分白首中丞還健在
微聞
天語告
儲君
故人相遇屬車旁弱歲同為執戟郎話到承恩
先帝日不禁老淚各霑裳(侍衛鄂羅同世祖朝與臣官)
河堤四幸惠元元善後經營總
湛恩雞犬不驚邨舍靜
鑾輿親歴小桃源(邨名)
御筆頒来訝再三西陂寶墨祕龍圅一時盛事流傳速
已入漁洋續偶談(臣於金山援范成大石湖故事乞得御書西陂字王尚書士禎採入續池)
(北偶談)
九重
恩賚劇便蕃貂帽龍袍竝上尊故鄉再建寶綸閣官舍
新開賜果園(上賜西域異種葡萄二株)
天廚珍品来絡繹土木上藥挹芳芬綠端眼鏡萬壽字
鄭重還從
御佩分(上取松花江綠端石鍊作玻璃眼鏡皮圅上有金絲繡萬壽字精妙絶倫)
最無謂者惟任子極力排詆自老泉老臣所遇總格外
詔同宰相挍詩篇(吳門進詩者書命臣同大學士張玉閱定)
奎章照燭日星高海内諸儒仰望勞剞劂流通非細事
偏容薄劣外臣叨(時頒吳御製詩集於門挍刊)
周廬
召對竭愚衷沖默應知感遂通誰云廉遠堂高處不與
家人父子同
自憐老去遭逢盛倚馬吟成紀事詩幾日一閒真到手
斜風細雨賦西陂
使院新構成恭懸清德堂
賜額適至兒南宫捷音至
池北新堂啓恭逢
賜額来
殊恩嘉舊德重地愧凡才賦客追隨過林花次第開老
懷添慰藉送喜又燕臺
六月苦旱忽蒙
恩賜
御筆書扇二柄旋得大雨恭賦紀事
火雲燒空何赫赫是處山田盡龜坼千邨望雨農歌勞
職在封圻憂懼迫忽驚
寵命九霄臨習習清風傳薊北近臣(織造臣李煦)捧齎寶光
歊
御書二扇蒙
天錫老臣拜罷敬展觀鳳泊鸞飄雙拱璧其一
御製省刑詩仁民
德意殊惻惻背寫雜花豔有香紫檀細股窮雕飾其一
白檀嵌美玉尺餘宫扇真創獲諦視名畫屬徵明玉帳
山銘(御書此銘)
聖人蹟動搖炎暑訝迸退到眼隂雲漸四塞涼颸急雨
如願来原隰勻勻霑濊澤從此南國慶豐登野老恬熙
安作息須知太平有本原端自吾
皇手中得
上己卯南巡視河
賜江寧巡撫臣宋犖仁惠諴民四大字又
賜懷抱清朗四字癸未以河工告成再
南巡渡江
駐蹕金山之江天寺犖扈從因奏臣家有别墅西陂敬
乞
御書西陂二字
賜臣不令宋臣范成大石湖獨有千古
上笑而書之即以頒賜
駕回行宫又
命侍衛取入重書賜焉再
賜清德堂額犖西陂有緯蕭草堂芰梁釣魚諸勝常屬
予輩賦詩今乃獲
御書張之不世之遇也古来名臣别業最著者無如午
橋平泉顧未聞有此矧輞川盤洲以下乎犖自有詩
記事濟南王士禎敬為之跋
魚水君臣古不如
玉音問答駐
乘輿近来官閣無留牘更
敕香廚挍祕書
西陂水比石湖清雲漢天章照影明且莫平泉疏草
木試看馬乳後園生
朱彝尊
西陂類稿卷十七
