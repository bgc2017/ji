西陂類稿卷三
吏部尚書宋犖撰
古竹圃續稿
齋中賞芍藥歌
東風澹蕩吹芍藥幾日閒園開婥約重跗累萼相鮮新
獨殿春光破寂寞曉起園丁爭送花竹筐絡繹當門遮
一筐千朵朵千瓣插來屏幛生雲霞俯仰高齋花世界
傾城傾國誰能畫餘花還浸老瓦盆分送鄰翁償酒債
嗟我當年江漢遊花開不見迥生愁今也對此堪痛飲
如澠之酒樽中浮酒闌獨把花枝齅小史清歌停復奏
春殘無計惜將離惆悵宵來風雨驟
磁州道上
夾道清泉湧單車趁曉行魚苗穿荇亂燕子掠波輕風
景如江國雲山接
帝京邯鄲前路近身世問盧生
過内丘圓津菴遊印庭上人園林
别業連方丈飛蘿滿院青花深藏亂水山小帶孤亭斸
筍晨炊潔聽鸝午夢醒愁腸難遽洗俯仰近沙汀(地近佛圖)
(澄洗腸河)
山店用沈繹堂太史壁間韻
策馬來山店臨風坐酒家隂輕槐漸葉香遠麥初花赤
日空林外黃塵古道賒西湄無恙在秋水憶蒹葭
米紫來見訪柳湖寺
有客曳孤笻禪扉扣晩鐘風騷初地話茗粥老僧供藉
草邀新月吹簫傍古松西山還有約明發入雲峰
僧房即事同周魚服使君
雨過莓苔淨禪房暑氣徂高林翻乳燕盆小簇新蒲畫
識吳裝妙詩傳楚調孤故人遊屐遠山水話蒼梧(周宦粤西)
聖安寺觀大内佛像有感(寺在柳湖村栴檀佛嘗飛至寺中元學士程鉅)
(夫有記)
先帝十八載垂衣坐明堂聖德嫓堯舜鴻功邁三王猶
恐機智儔未盡返混茫爰資象教力感化遍遐荒黃金
範古佛寶座森開張慈悲溢眉宇縹緲白毫光諸天左
右侍神彩何飛揚珊瑚間木難衣甲相輝煌信非九重
命兼之歲月長安能窮冥搜法象傳上方何期
先皇帝鼎湖驂龍翔金粟出大内輿送柳湖莊如同栴
檀降古刹飄竒香僧徒肅鐘鼓旛幢紛兩行嗟哉都人
士來觀競趨蹌維余越一紀棲托到禪房晨昏遂瞻拜
寸心起徬徨嗚呼
先皇帝高深難比量即此善俗懷千載恒彰彰抱弓有
遺痛淚下霑衣裳非徒向此地覺道覓津梁長吟望霄
漢薄暮林煙蒼踟蹰誰與說杖策入迴廊
寓寺晩步王阮亭以西山詩見投走筆奉答次集
中卧佛寺韻
禪房睡初足微颸灑空林縹緲落幽磬泠然哀玉音支
笻步苔徑拂石坐槐隂故人枉高唱乃自西山岑吟咏
當日夕萬象森沈沈冰雪色在手蘭蕙氣盈襟始知簪
紱客獨抱雲霞心操絃將屬和愧此清廟琴
沙河旅夜用高蘇門先生韻二首
殘陽下遠山車馬行俱罷張燈飯始畢跂足身方暇荒
城槐葉疎新月分茅舍緬想賦梅人商歌起中夜
中夜不能寐擁被念疇昔幾年漢水舟往日金門戟歲
月忽推遷關山走晨夕三歎惻余懷霜風撼空壁
次韻詶陳其年
歲暮相逢掩竹扉林丘同著薜蘿衣天將賦草催枚乘
纔到梁園雪已飛
冬夜寄懷汪苕文民部
夫君江左彥郎署久棲遲傲骨今人少雄文後世知别
離驚節序京國憶追隨搔首寒宵裏梅花正滿枝
陳其年同雪公早春雪後飲徐恭士齋中以新詩
見示依韻奉和兼訂元夕之遊
憐君高卧旅懷增滑滑輕軺霽後乘小院寒梅尋故友
一樽殘雪共詩僧相思竟阻山隂櫂後會應看兔苑燈
七字新篇遙屬和傳柑清興已飛騰
答一無道人時歸自西湖
南屏山下路孤櫂繋青楓瓢笠尋西子風騷屬遠公去
當霜月白歸及杏花紅莫漫詢遊記浮蹤等塞鴻
淇水
數里聞清響荒原一水流過橋噴亂石捲雪下空洲岸
竹何年盡沙鷗幾隊遊永言君子慕斜日更淹留
夏日柳湖僧舍用王西樵吏部韻
向夕微風起遙天片月斜禪宫添闃寂
帝里得煙霞小院搖清磬長楸落晩花西山還對我空
翠浩無涯
聞蟬
雨過招提静新蟬幾處吟乍從空院落翻入亂雲深蕭
瑟驚秋氣孤高託遠林誰憐羈旅客愁思正難禁
送友人下第還崑山
憐君不得意歲晩放舟行風雨燕臺别離騷楚客情故
山經虎阜遠水入婁城後夜相思處霜天過雁聲
過溶縣訪李梅臣程箕山二使君不遇
清樽綺席舊曾攀十載相思尺素艱往事共傳梁苑賦
故人今訪大伾山雲深别墅蹤難問雪滿前溪櫂獨還
向夕不堪回首望朦朧煙樹閉重關
晩次黎陽村舍
幾載驅馳鬢欲斑單車歲晩又南還路迴漸入長豐泊
雲斂横看善化山野店晩風留客早柴門新月放歌閒
連朝祇覺歸心急夢繞黃河水一灣
旅夜
歲晩嗟萍梗關山策馬行戴星纔一飽聞雁忽三更燈
影兼人靜霜華逼戶清寒梅開欲遍迢遞故園情
仲秋送僧還金陵
幾載南湖上開池種白蓮又飛梁苑錫去汎秣陵船茅
店清齋晩楓林野興偏中秋應到寺趺坐月明天
介子弟重葺西湄别墅漫賦
已闢臺邊徑還開水面堂滄波當檻繞白鳥傍人翔歲
月消漁艇雲山借女牆啁啾絲竹在感舊淚霑裳
遊吕公堂
野艇晴波漾荒祠夕照殘林棲燒藥客門插釣魚竿劍
氣横仙幄苔文繡古壇淹留新月上好取玉琴彈
綠牡丹二首
小院名葩絶代無雨餘新翠出叢孤芳姿點染勞青帝
媚態依稀見綠珠色借苔紋春自占影分竹葉望來殊
徐熙好倩閨中黛别寫雕闌富貴圖
異種遙分洛下春青霞碧水鬭精神香傳蘿逕花難辨
蕊映蕉窗色竝新翠被鄂君元獨擁黛眉西子正宜顰
何當倒掛來幺鳳點綴風光穀雨辰
汎舟南湖訪雪笠道人
過雨南湖去澄波照夕暉破船雙鷺浴疎柳一鴉歸鼓
枻聞煙磬尋僧扣竹扉甘泉隨意煮真息漢隂機
從石公覓寫洛神圖詩以代簡
開士丹青妙入神應知顧陸是前身澄心片紙收藏久
乞寫陳思賦裏人
周將軍邀同劉山蔚田梁紫南湖汎舟
過雨南湖浪拍天扁舟載酒興悠然魚莊蠏舍晴沙繞
岸柳汀蒲暮靄連鷗鷺不驚塵外客笙歌真作水中仙
漁陽老將顛狂甚倚櫂高吟未許還
輓周元亮先生四首
梁木秋風一夜彫江關紫氣黯然消虛傳謝傅耽高卧
絲竹東山已寂寥
舟移夜壑事難知孔李通門涕泗垂多少招賢廊廟客
千秋還讓鄭當時
博雅爭推張茂先秦淮書畫載盈船即今舊物俱零落
遺草猶傳祭墨篇
令子長安比舍居南歸曾寄數行書何期生死須臾判
欲賦招魂淚滿裾
答雪公南湖寺見懷
羡爾南湖上烟霞與結鄰荒城斜抱屋秋水澹迎人掛
錫元無著抽毫迥絶倫不煩邀入社擬共采芳蘋
雨中西湄讌集
衝泥騎馬到林丘坐向空堂俯碧流烽燧滿天飛羽檄
菰蘆此地隱漁舟開樽饒有清狂興散髮真成汗漫遊
簫鼓橋東喧作社太平風景尚能留
次韻答葉元禮三首
抱病經春掩敝廬閒看紅藥步階除臨風正憶人如玉
忽接雲霄尺素書
别後嗟余鬢欲霜閒閒十畞足相羊舊時歌管驅除盡
獨把殘編坐草堂
新篇吟罷倚庭梧長嘯如逢舊酒徒疎狂最惱汪員外
魚雁頻來一字無(謂苕文)
都官草
同周屺公過楊士佳草堂因尋黃茅岡放鶴亭諸
勝和酬士佳見贈元韻
為看君家竹同擕勝友過門前尋古跡山頂瞰長河鶴
去空亭在岡迴怪石多一樽興廢感俯仰醉顔酡
春日同二客遊唐口山三首
偶作邾城客來尋唐口山雨添花爛漫風送水潺湲怪
石環岡立殘雲度嶺還趣途偕二妙衣溼更躋攀
霽後春光好山椒杖策過逕紆封碧蘚洞古隱青蘿嵐
翠侵衣袂樵聲答嘯歌斷虹天外掛流影入巖阿
絶頂窮幽勝盤旋入畫圖花垂千磵滿峰抱一菴孤傍
竈泉堪酌窺簷鳥自呼嶧山看不厭回首日將晡
榴花歎用昌黎杏花韻
芍藥已盡豐臺空階前榴花亦自紅乍開還落炎日裏
狼藉其奈掀天風京師習俗好花樹中庭羅列家家同
瓦盆矯屈作壽字數枝纔發無全功憶昔梁園掩關卧
閒閒十畞東郊中名花千本竹千个海榴百尺抽芳叢
三逕逶迤向别圃幾間茅屋環青楓花時觴咏恣盤礴
清香披拂情何窮年來作客廢幽賞風塵奔走隨西東
猶對殘英起長歎抱甕擬作村居翁
題畫為王阮亭作二首
稻穫荻花殘空江横舴艋蠏舍寂無人柴門夕陽冷
軒開幽磵濱亭峙荒岡上來往茹芝翁楓林曳鳩杖
秋汎圖歌為田子綸員外賦
田子磊落天人姿一官郎署聊棲遲太倉之粟轉輸急
城隅坐閱舟車馳東南民力正紆策唱籌河上恒攢眉
岸柳汀花漸蕭瑟俯仰正值清秋時樽酒招尋展懷抱
輕&KR0657;容與浮漣漪授簡應劉賦公讌南溪不數昌黎詩
生綃誰為寫秋汎丹青直欲凌和之(宋馬和之)繄余卧疴掩
蓬戸國門咫尺如天涯傳來卷軸歎竒絶摩挲三日右
手胝長安冠蓋少閒暇公等獨與煙波期淹留觴咏狎
鷗鳥風流還可千年垂但願普天洗兵馬曲江選勝長
追隨
同葉子吉張素存二太史王阮亭民部遊安親王
園時王南征閉門不得入還過韋公寺和阮亭作
竟阻尋幽興空擕作賦才開樽思兔苑杖策過香臺畫
棟秋雲隔松關暮雨催南征聞奏捷飛蓋會追陪
賦得荷枯雨滴聞
秋雨溟濛水一泓殘荷幾處向波横田田頓改風前色
灑灑偏傳葉上聲傍岸蛩吟爭斷續眠雲鶴夢助淒清
初衣欲製嗟零落側耳方塘百感生
晏子披裘圖為魏環溪先生題
文勝末俗奢紛靡不知止鏤簋而朱紘仲父猶為此勳
業誠爛然噐小盈易爾何如示儉德劑世齊晏子一裘
三十年敝之而後已身不滿六尺衣裼最約矣尚懼怙
侈生况乃大於是觀其相三君顯名炳良史深知越石
賢解驂脱絏縲嗇已以施人士爭樂為死千載慕高躅
願同執鞭士
讀新安吕氏家乘奉弔大司馬忠節公
有明當末造盜氛遍梁園澠池與伊闕衝斥黃巾繁偉
哉大司馬里居作屏藩家資散不惜義士盈閭門保障
匪一朝誓死報國恩崇禎辛巳秋洛城被鯨呑城中十
萬戶殺戮到雞豚而公罹凶鋒罵賊類平原精誠貫白
日生氣凜然存昔公避璫燄七載卧荒村講學紹濂洛
將使薄夫敦何期丁喪亂天柱摧崑崙嘉號易忠節代
遠名愈尊睢陽張與許惟公足弟昆紛紛冠蓋者偷生
安足論招魂一以誦哀怨流乾坤
夜霽書懷
連旬隂曀忽晴霽雲氣盡掃遙天青月影娟娟掛樓角
螢光閃閃穿窗櫺松濤忽動鳥驚起鄰笛横飄人卧聽
浪逐塵囂豈吾事詰朝擬斸嵩山苓
曹子有綠水送春帆之句一時豔稱之偶占絶句
以贈用阮亭韻
公子高歌綠水篇清新五字劇堪傳如聞疎雨梧桐句
心折襄陽孟浩然
遊祖園雜詩七首
春光偏向客中催選勝城南竝馬來多少閒愁消欲盡
路旁茅屋絳桃開
插天高柳碧絲絲一片東風淡蕩吹彷彿隋家堤上過
露條煙葉呌黃鸝
園林晴日散芳菲曲逕藤梢欲罥衣愛殺水亭風景好
蒲芽纔吐燕雙飛
亭北名葩取次看一枝將放倚雕闌梁園記得春深日
斗大花開綠牡丹
高臺突兀俯紅亭樹杪西山一抺青誰繋斑騅花塢外
故吹長笛使人聽
名園自昔追隨數回首俄驚二十年最是夕陽花底坐
遊絲依舊落尊前
折得風前赤玉枝帽簷斜插醉歸時重遊好待將離放
還唱旗亭絶妙詞
王北山給諫謝方山秋部招同諸公摩訶菴看丁
香因訪慈壽寺元福宫釣魚臺諸勝三首
古寺花成幄霏霏過雨天穿林隨老衲捫葛上荒阡雙
闕晴雲外千峰夕照邊幸同江左彦觴咏足陶然
鄰寺看碑入仙居載酒行荒涼前代蹟憑弔此時情塔
院飢鼯竄丹房野蕨生松隂留小憩格磔暮禽鳴
欲訪垂綸處長歌驀塢來澄波飛野鴨斷岸失孤臺正
喜青藤共寧愁畫角催勝遊應再續計日牡丹開
奉送高念東先生
予告還山六首
香山今日咏歸歟真見高風漢二疏回首東華塵十丈
此中豈是賦閒居
獨向丘中弄玉琴滿園修竹舊清隂松巢結就聞竽籟
靜掩雙扉戲五禽
自昔登臨說侍郎黌山萌水足相羊撈鰕淺水花明渚
提榼空山雪滿岡
幾載勞山入夢賖荷衣今訪赤松家春風自唱遊仙曲
采采溪頭巨勝花
秋官讀律心常苦冬夜聯吟興轉豪最是舊遊忘不得
一樽赤壁月明高
京國淹留衣化緇煙霞骨相辱公知青鞵布襪追隨去
不待恒河照鬢絲
康熙二十年七月二十一日
上御瀛臺召滿漢諸臣汎舟賜宴兼頒彩幣有差宴
畢仍賜菱藕紀
恩二十韻
聖主垂衣日遐荒貢雉年輓輸方濟晉凱奏又平滇世
際唐虞盛酺宜苑囿前
翠華臨太液白露肅高天西嶺雲霞入南臺晀賞偏千
官来絡繹一水渡潺湲櫂撥青蒲偃魚跳碧浪濺牙檣
驚屬玉龍旆映秋蓮路轉蓬瀛接樓開象緯連鋪茵依
灌木張幄對晴川文綺
殊恩及重霄
睿命宣珍羞傳大内蘭蕙簇芳筵當坐清談許行觴跪
飲虔勸酬元老洽感激小臣先既醉頒嘉果言歸壓錦
韉遭逢真幸矣報稱豈徒然執戟蒙
先寵分曹荷世延屬車懷夙昔執法愧班聯身漸馮唐
老心希定國賢慶同洛都宴漫續柏梁篇
西陂類稿卷三
