西陂類稿卷二
吏部尚書宋犖撰
將母樓稿
秋日赤壁公讌用徐亦史令君韻
飛盖真成爛漫遊孤亭如笠俯黃州褰衣盡有滄洲興
對酒寧無白雪謳斷岸霜風吹草樹寒江煙雨凍鳧鷗
中宵漸吐東山月揮手還登百尺樓
破額山前碧玉流歌
破額之山何崔嵬雙峰對峙雲中開上有青松萬樹相
糾結下有飛泉一道相縈迴乘風直下一千丈石魚磯
上如奔雷石魚映日鱗甲動噴波幾欲揚其顋我從塵
中來選勝此徘徊釋氏遺蹟樵人說山腰殿閣生蒿萊
何必窮巖穴此際宜銜杯長橋如蝀跨瀑布顧盼忽已
離塵埃橋邊三大字云是柳河東石崩水激苔紋紫其
書彷彿如驚龍摩挲發高興吟眺凌長風安得攜家誅
茅此中住潄流枕石歡無窮
食黿羹作
介蟲之元勢最豪如輪穹脊來江濤盤餐誰使窮水族
滋味直欲分太牢犀箸交錯亦何忍鸞刀縷切隨所遭
嗟爾子公竟染指須知口腹難為操
曉起
朝陽欲上雲氣寒江湖一望波濤寬哀鴈去樓不盈尺
疎竹搖風纔數竿天涯歲暮倍惆悵孤身小院仍盤桓
樽中有酒須盡醉昨日菊花今日殘
種松
一片青蔥色移來歴萬峰數枝初伴鶴孤幹已猶龍日
瘦隂還薄風多響自重歲寒堪寄傲何必大夫封
即事六首
兩年宦況一囊詩盡日都為嘯咏時欲向前廳了公事
二三老吏正圍棋
危樓百尺向江開把酒登臨日幾迴隔岸樊山能好我
故將青翠入窗來
東齋不復似官衙竹徑松扉興自賒最是園丁能解事
黃昏時節課澆花
土定盤中堆茉莉漢銅壺内侵荷花垂簾静對郭熙畫
散髮頻傾陽羡茶
雨過山光翠且重一輪新月掛長松吏人散盡家僮睡
坐聽寒溪古寺鐘
聚寶山頭日已曛閒尋怪石踏飛雲牧童樵子相傳說
拾得應來獻使君
江上行送陳義扶
籬邊黃菊如金錢與君對菊當秋天樽中有酒如流泉
與君對酒吟新篇盤桓十日樂不極如何忽汎湘江船
湘江之水流潺湲青山兩岸相連綿送君南浦日將夕
高歌一曲扣其舷一曲未終帆已揚臨風分袂徒徬徨
蘆花楓葉皆愁色況復猿聲堪斷腸
秋興四首
楚中形勝說黃州亂後依然江水流到眼雪堂紅樹老
傷心赤壁白雲秋官閒射虎時驅馬歲晩看山幾上樓
俯仰天涯蕭瑟甚叢篁寒雀暮啾啾
侍從當年向
紫宸天街走馬錦袍新門開左翼貂璫聚樂奏中和豹
尾陳西苑射生叨宴飲南郊饗帝仰明禋鼎湖龍去辭
丹闕淚灑滄江把釣緡
昨日聞人說洞庭滄波浩淼接雲汀遲迴煙艇空中見
斷續漁歌浦外聽柳毅廟深飛素月湘妃墓冷閃秋螢
何時鼓柁乘流去遥識君山一點青
公庭吏散快閒身茗椀詩筒發興新春水得鰣晨獻母
秋風剪韭夜留賓三年偃仰江湖闊數子追隨笑語親
忽復冥鴻天外去蘆花鷗鳥正愁人(時何道岑王俟齊同罷官)
葛殿卿雨中見過即席賦贈用彭禹峰先生韻
吳楚風煙入望寬嗟君歲晩未能安半生遊宦功名薄
四海依人道路難赤壁孤舟楓葉冷臨皋古寺雨聲寒
何妨十日衙齋坐碧酒黃花取次看
陽邏大士閣
陽邏江邊赤石磯峥嶸高閣帶斜暉千帆風雨當窗過
萬頃煙波傍檻圍白鳥銜魚棲佛座紅桃映水出禪扉
宋元戰伐傳來久弔古悲歌幾振衣
寄徐恭士
海内文章伯還推徐穉優多時成白首何日到黃州鴻
鴈三春少雲山四望稠臨風聊寄訊遲爾月波樓
瓶梅
愛爾菲菲豔雪姿高齋清案最相宜故園千樹開還落
却向黃州借一枝
秋日江上送曹吉玉入粤胡去驕入吳
二子乘秋發扁舟泛大江别離知有約懷抱詎能降庾
嶺梅千樹吳天鴈一雙山樓相憶處明月正窺窗
秋雨
淅瀝來虚閣蕭疎動遠林雨添官舍静雲入大江深客
思消樽酒勞歌託玉琴一簾寒氣逼惟有草蟲吟
雨後
雨後月倍明清光散秋圃魚躍幽澗水鳥墜空亭樹我
來忽感此披衣驚四顧含悽誰復言悠然成冥悟
望龍蟠磯
孤嶼排空起波濤萬頃連蛟龍畱窟宅殿閣自江天法
鼓聞山縣神鴉送客船沙頭閒極目斜日起蒼煙
過寒溪寺二首
曉起泛澄江寒溪尋古寺捨櫂越崇岡遥山送青翠稻
畦遠近看窈窕垂新穗流泉活活通白鳥翩然至伊余
耳目清已快平生志矧迺澗壑幽咫尺藏初地杖策望
山門雙幢樹間出
琳宫盤谷口喬木帶飛蘿到門聞啼鳥幽意亦何多褰
衣入淨域樓閣森嵯峨老僧禪誦罷洗甕插新荷見客
競前進禮數謝煩苛茶瓜列方丈談笑對巖阿淹畱遂
日夕齋鼓喧靈鼉
東齋作
官衙類荒村高齋莽寥廓几席控江湖軒楹帶巖壑往
往山水音泠然座中作牆隅竹與蕉枝葉相參錯青黃
麗可觀如對三春萼嚴霜旦夕來霑灑將零落燦燦東
籬花顔色已非昨臨風步廣除徙倚聞寒雀眷言盛歲
淹顧念修名薄撫衷抱鬱陶任運甘蕭索載咏素餐詩
于焉發内作
春日偶成同張長人用王雪洲給諫韻
城荒官舍静晨夕聽江聲春晩煙波闊風高鸛鶴鳴三
年京國夢萬古楚騷情樽酒脩篁下窺人片月清
程石門覲畢歸滇舟過江上以新篇見寄依韻奉答
虎拜新從鵷鷺班雲霄高躅未能攀纔來别浦風前櫂
又隔寒溪雪後山一代雄文傳諭蜀十年薄宦佐征蠻
相思況接瑶華贈目極歸鴻落照間
黃州除夕三首
歲除官愈閒不復親文牒長嘯向高齋磨墨寫門帖
弟作燕山客兄為漢水遊高堂當此夕兩地思悠悠
何限鄉關思天涯獨倚樓最憐小兒女談笑說黃州
大别山謁禹廟
古廟崚嶒霄漢閒紆迴石磴曉躋攀庭前碑勒岣嶁字
棟裏雲生大别山浩蕩神功崇報祀蒼茫江水送潺湲
自憐浪迹同漁父風雨孤舟數往還
樓上望江南諸山用太白韻
登樓望南山千峰秀無限朵朵青芙蓉嵯峨常在眼山
根界大江驚濤如雪卷坐來移我情高歌興不淺薄暮
白雲生茫茫失絶巘
月夜用韋蘇州韻
春風淡蕩吹階草參差發晩晴林靄收步此階前月徙
倚望南山連天青未歇
樊口二首
地接滄江遠波連曲港深人煙環近渚雞犬散疎林水
落魚初出山高日易陰只應同釣叟來往得幽尋
落日荒江畔停橈處處船人閒沽酒地風冷賣魚天遠
水菰蒲接空林橘柚懸坐看新月上長嘯破蒼煙
感遇七首
涼秋豐暇豫齋居對空林微雨長苔蘚院宇晝隂沉仰
睇鴻鴈翔俯聽蟋蟀吟撫時惻物變感歎勞余心江湖
浩漫漫名山鬱嶇嶔祇應遊寂寞沮溺相追尋
北窗數武地蔓草不復除中有傲霜花枝葉何扶疎繁
英冐煙靄爛然照吾廬采采欲盈把馨香襲衣裾晩成
有餘美奚事豔陽初豔陽桃李開歲暮將焉如
漢代重外戚田蚡與竇嬰灌夫豪俠徒爵位各峥嶸大
業既已定氣勢還相傾如何杯酒地遂使荆棘生竇氏
稍退讓亦多偏黨行凶德適參會稽福安能平徒令千
載後史冊有譏評
斜陽在庭戸忽已至夜分空齋燒短燭耳目淨塵氛蕭
條風落木淡蕩月穿雲緬彼同懷子千里隔清芬願言
采瑤草寄爾將殷勤關山渺何許鴈影徒紛紜中心惄
如擣惆悵楚江濆
昔者郭令公英風擅八區功高名亦重豪奢為歡娱誰
知歌舞場乃為恬淡圖後世齷齪輩致身多岐途一朝
遂富貴金紫耀其軀堂上錦繡圍堂下劒戟趨有時明
月落酣飲臥氍毹百事盡荒廢四顧殊睢盱翻笑讀書
子自守何其愚嗟哉孰與辯頫首起長吁
巫山女粗醜乃有王明君峽中寡俊才屈原撰竒文靈
芝出糞壤所自安足云胡為紈袴子家世誇令聞俯視
蓬蒿士宛如河漢分貴者擅其貴雞鶩徒紛紜賤者守
其賤蘭蕙同芳芬
太上有立德其次有立功文章亦末事自古薄彫蟲安
能恒誦讀皓首敝帷中奮起擊長劒斗室生雄風高歌
命樽酒氣欲凌蒼穹歲月不我待江上彫青楓欲濟恨
無梁俯仰心忡忡徬徨日終夕羨彼雙飛鴻
小孤篇
小孤之山孤且高干雲矗漢何雄豪﨑嶔磊落遠難辨
惟見千尋玉筍穿江濤我來探竒乘漁舠長歌直上如
猿猱攀蘿捫葛踏隂磴耳邊恒聽風怒號大江浩浩何
處來排空倒峽岷山開洞庭彭蠡相灌注此山不動真
崔嵬馬當横其下彭郎跨其旁匡廬五老拱而立雲煙
出沒遙相望山腰有飛閣繡柱映彫甍金支翠旗光閃
爍神之座兮何崢嶸臨風倚杖興無窮振衣直欲凌蒼
穹孤亭如笠峙峰頂俯視吳楚青濛濛夜静黿鼉觸石
壁秋高鸛鶴鳴霜楓白鷗鳥鬼不知數銜魚哺子懸崖
中小孤勝如此大孤復何如江天空闊看不極白日西
江月初吾生願此老樵漁采山釣水歌歸歟安能奔走
風塵朝復暮令人摧眉折腰有志不得舒
舟泊老鸛口與邱署戒登岸小飲
曲港危檣密空江落日圓故人初邂逅野岸共畱連筍
摘新䕡嫩魚烹小鯽鮮村醪容易醉好傍白鷗眠
望太子磯
路轉樅陽口遙看太子磯小山横碧浪古廟冷朱扉曝
日靈鼉上銜魚水鳥飛何當佩笭箵一櫂此中歸
板子磯望蕪湖有感二首
雲影悠悠浪影微呢喃紫燕傍船飛春風桃柳增人恨
又到江南板子磯
乘風一櫂向鳩兹獨倚船窗憶往時多少故人零落盡
識舟亭上又題詩(謂唐祖命陳伯璣諸子)
春夜舟泊蕪湖飲識舟亭
岸幘空江上登臨有廢亭檻邊看夜市杯裏落春星故
友渾彫謝漁歌半杳冥淒其遊子意明發又揚舲
江上望九華山
太白古豪士名比青琅玕常為江南客九子得竒觀坐
愛蓮花峰排空何巑岏嘉名此肇錫洵足重煙巒我行
訪巖壑鼓柁凌江湍蕭晨懷勝賞敧枕未能安須叟共
舟子指顧天際看巃嵸羣岫出秀色良可餐嵐光殊縹
緲頓令江空寒雖未窮靈境已發中心歡如同所思友
一旦相盤桓悵望恐即過捨櫂步回灘亭午獨延佇願
假高飛翰
雨中同友人過松濤菴小飲
共有尋幽興招提冐雨過雲飛深院静松響暮山多古
殿聞清磬芳樽對碧蘿莫愁歸路滑吾欲臥巖阿
舟泊天門登梁山
水宿苦縈迴維舟步江滸天門劃然開竝峙雄千古梁
山巖壑幽突兀若廊廡穿雲一逕遙林薄靄春煦峰腰
棠棣繁磵側朱櫻嫵芬菲表雜花採擷欣儔伍崚增殿
閣懸飛梯裊相拄登臨力屢疲嘯傲氣還鼓乘風凌絶
巔浩蕩江天俯博望咫尺間嵐影晴吞吐題詩憶謫仙
斯人邈難覩日暮憺忘歸漁歌發煙浦(博望山名)
晩泊江上
蘆葉蕭蕭響東風暮未停船多成小市浪闊湧疎星土
俗從人問江湖倚櫂經最憐明月照千里亂山青
牛渚風雪歌
牛渚孤舟三日泊浩浩狂飇天外作驚濤巨浪若奔雷
岸柳汀花俱寂寞曉起篷窗望冥漠雪花如掌紛紛落
三月翻如臘月時急解春衣換狐貉雲氣蒼茫波上飛
山村蕭瑟扄柴扉蛾眉亭畔鷗鷺集水府祠中煙火稀
采石之山盡長松盤旋磊落千虯龍枝柯戴雲青且白
天然圖畫何其工此地由來號靈窟逸興登臨莽超越
然犀照水事徒傳開國英雄亦倏忽只應喚起謫仙人
把酒江天問明月
謫仙樓觀蕭尺木畫壁歌
謫仙樓外長江流謫仙樓内煙雲浮懸崖峭壁欲崩落
虯松怪樹風颼飀泉聲山色宛然在漁翁樵子紛遨遊
細觀始知是圖畫捫壁惝怳凌滄洲古來畫手傾王侯
筆墨恒令神鬼愁每入勝地亦揮灑元氣直向空牆流
嗚呼維摩真蹟不可得通泉羣鶴無顏色當今畫壁數
何人鳩兹蕭叟稱竒特前年掛帆牛渚來登樓一望胸
懷開解衣盤礴使其氣倏忽四壁騰風雷畫出青蓮游
賞處千年魂魄應來去匡廬雲海泰山松華嶽三峰點
秋樹朦朧細景不知數一一生成出毫素雜花窈窕溪
磵深野水逶迤洲渚露危橋壊磴荒村連多少林蠻莽
回互横塗亂抹總精神河泊山靈不敢怒我聞畫苑有
本源北宋董巨品格尊後來大癡與黃鶴氣韻超脫同
法門叟也涉筆非徒爾黃王如在稱弟昆此畫此樓竝
不朽殘山剰水奚足言我家賜畫舊滿箱年來卷軸多
淪亡每與名流講繪事輒思鴻寶為徬徨今也見此心
飛揚衆山皆響殊尋常不用幷州快刀剪秋水但願十
日寢食坐臥畱其旁
露筋祠次王阮亭儀部韻
細草平湖岸斜陽烈女祠扁舟人共繫懷古淚空垂小
院畱殘碣迴廊閃畫旗坐聞修竹響蕭瑟佩聲疑
重遊北固山甘露寺從磵道過放生池慨然有作
凌晨訪名山細草芳洲路崒嵂亘江天樓臺出煙霧盤
紆叢篠深淅瀝清泉注探竒憶疇昔如駛流年度兹遊
氣象殊初地添新戍嵯峨舊講堂列戟老兵住當時飯
僧釜刀劒久鎔鑄彫楹梁帝書摧折等林樹遊人偶經
過踧踖生恐怖山巔古石亭曠覽欣如故依稀揚州塔
突兀雲閒露洪濤萬里來蕩潏朝還暮孰知人事遷抑
鬱傷情愫老僧三四人幾載禪房寓較余為後來安能
話平素山隂放生池礀道莽回互蒙茸荆棘生樵牧不
復顧我行曳短笻石磴屢停步既至殿宇頽誰氏新加
堊曩者三尺魚游泳生意足臨流倚曲檻朱鬛不知數
一旦化為田牟麥青青布惟餘蘿洞存絶壁斜陽駐三
歎共僧徒俛仰得深悟望望野薔薇微香風際吐
金山二首
不盡滄江水中流湧一峰雲霄開殿閣鐘鼓震蛟龍海
逼風濤壯波翻紫翠重山腰添斥堠寥落幾遊蹤
妙高臺上月郭璞墓邊濤今古傳靈境登臨倒濁醪楚
天雙過鳥吳苑一秋毫漁父煙波裏吾將共汝曹
同譚長益周廣菴玉叔兄遊焦山暮宿海雲堂四
首
不負名山約登臨快此時片帆投斷岸斜日到荒祠江
俯盤龍窟人尋瘞鶴碑長風來萬里倚杖步遲遲
三詔高風在千秋詎可攀煙霞畱古洞江海蕩空山絶
壁飛蘿掛深林暮鳥還振衣峰頂上漁唱起沙灣
竹響參差發松陰遠近舒長歌傳澗壑歸路俯空虛梵
放雲堂静樽開海嶠孤坐閒饒古蹟風調辨才殊(寺有周宣)
(王鼎宋真宗明仁宗勅楊文襄公玉帶寺僧古樵能詩)
一榻山房静燈光四壁開驚濤天外轉殘月夜深來極
目塵喧隔驚心歲序催白蓮期結社禪誦傍香臺
焦山次王阮亭韻三首
山勢何崚嶒江流自平遠坐向海雲堂聞鐘日將晩
山下有殘碑千年傳瘞鶴側足向荒崖奔濤幾時落
洞壑不可識披雲共山樵夜深松響發疑是海門潮
第二泉同計甫草賦
寂歴空山裏涓涓第二泉來遊新雨後正值採茶天古
甃莓苔積虛亭磵壑偏風爐松樹下石鼎句堪聯
弘濟寺訪蒲菴道人次杜于皇韻
一櫂破江光捫蘿到上方巖深石作屋地僻水為鄉鳥
雀空林静茶瓜夏日長吟詩偕老衲清磬下迴廊
秋日入楚舟中漫賦二首
江晩碧鱗鱗輕舟下遠津吳牛穿葦出鷗鳥傍人馴打
鼓催田父焚香賽水神土風俱在眼頓使客愁伸
向晩張帆去中流一葉輕吳山隨鳥過楚水劃天明風
雨王程遠波濤旅恨生烹葵還剝棗清絶故園情
江行
秋風䬃䬃涼吹衣舟行遠望青山微銅陵縣前煙沒郭
樅陽渡口蘆攢磯一聲兩聲沙鳥叫千種萬種江魚肥
掛席飄然入圖畫扣舷高咏當斜暉
賦得他鄉逢七夕即次孟襄陽韻
他鄉逢七夕渺渺獨生愁月照江潭櫂煙消水國樓青
山當赤岸白袷快清秋天上佳期在還應妒女牛
馬當阻風歌
初唐才子瑯琊客棲泊荒江幾晨夕馬當相助一帆風
倏忽洪都走七百到時高閣綺筵張如椽之筆樽前擲
吳家小兒氣阻消千載風流照簡冊我今入楚淹孤舟
清秋浩淼江天碧石尤風起櫓難開鴈影蘆花共蕭摵
名山咫尺凌飛濤崒嵂千尋動魂魄臨流把酒酬山靈
願借樵風慰于役夜闌不寐倚篷窗瀲灎長空霜月白
舟過小孤次友人韻寄彭澤令李襄水二首
雨後江山氣象蘇白魚如劒躍菰蒲勞勞半載嗟行役
兩次征帆過小孤
煙波無際日高舂崒嵂孤峰紫翠重羨爾風流彭澤宰
彈琴長對玉芙蓉
團風鎮避風用少陵萬丈潭韻
北風江上急濃陰忽如晦孤帆隨鷗鳥簸蕩洪濤内繋
䌫向洲渚一水投煙靄咫尺見鄰舟突兀柁樓大小船
如蟻蝨絡繹兩岸對港深波復平陽氣浮澹瀩雪花遠
近飛著地明璣碎荒村盡掩扉漁翁不在外驚心列戍
多到處懸旌旆江樓駐雄師聲名傳下瀨乾坤浩茫茫
萍梗偕流輩百年境遇繁適意誰能最緬懷川路紆顧
景篷窗礙悵然念去春遊賞欣吳會
解纜二首
解纜滄江上乘風過遠汀樹畱殘雪白雲斂亂山青歲
月慚萍梗鄉園念草亭閒關沙際鳥倚櫂幾回聽
岸柳欹還立江雲斷且隨樓臺三楚麗巖壑九峰竒戍
遠聞霜角天寒狎酒卮孤舟何處泊落日水中坻
西陂類稿卷二
