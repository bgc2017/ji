西陂類稿卷二十五
吏部尚書宋犖撰
記
御書恭紀一
皇帝御宇之三十有八載春二月
駕幸淮揚閱視河隄三月以省方至吳門
駐蹕織造公署(臣)犖職任封疆得附内廷諸臣扈從之
末是月十有六日侍衛馬武海青五十太監李玉傳
旨命(臣)犖於
行宫門外祇候
恩賜隨捧出
御書仁惠諴民四字字大逕尺
御書天馬賦一卷
御筆臨米芾書一幅
淵鑒齋法帖十册
御製耕織圖一册又
御書懷抱清朗字一小幅云此可作爾齋匾太監梁九
功續捧出竹柄素面詩扇一口傳
上諭此朕征厄魯特時在口外所作聞鴈詩與巡撫看
即賜與以上
御筆共七種臣犖敬跪受行三跪九叩頭禮謝
恩訖欽惟我
皇上聖德大業超越千古於萬幾之暇偶爾臨池龍翔
鳳舞雲漢為昭晉人風韻唐宋體格種種兼備洵集書
學之大成或云臨米芾或云倣董其昌實則化工之筆
為芾與其昌所不及
淵鑒齋帖摹畫精妙在淳化閣帖之上耕織圖與豳風
七月相表裏仰見
宸宫宵旰無日不厪民依豈如漢唐以來令辟僅僅留
心藝事者所能髣髴哉伏念(臣)犖才植庸駑以任子叨
聖天子非常知遇江右江左再膺旄節十有二年纖毫
無補幸逢
巡行大典得覲
龍顔珠帽裘鞾上尊天厨賚予優渥重以
御書駢攽寵絶倫等播諸海内傳之史册竊有餘榮焉
昔唐太宗宋仁宗皆嘗以宸翰頒賜臣下所得不過片
紙或數字耳然猶當時誇為盛事後世侈為美談以今
視昔何啻什伯過之且
翠華南幸(臣)犖首被
奎章仁惠清朗之褒
天語煌煌撫躬增媿此(臣)所為夙夜圖維戰戰兢兢懼
不克承
天寵而揚休命也爰裝成卷册晨夕載拜仰瞻仍以墨
蹟鉤勒上石奉歸(臣)家恭建
御書樓俾子孫世世寳蔵用昭
恩遇焉巡撫江寧等處地方都察院右副都御史(臣)宋
犖恭紀
御書恭紀二
康熙三十八年春
皇上巡幸江南閱視河工(臣)犖扈從之次蒙
天恩眷注錫予便蕃計拜
御書凡七種(臣)已摹勒上石建
御書樓於里第寳蔵
聖跡傳示子孫永永無極今四十二年春
上以河工告成復臨閱視(臣)蒙
恩賜優異視前有加
御書則西陂大字一清德堂額一元旦詩虎丘詩督撫
箴各一官箴三命凛家學一經傳對聫一
回鑾後復
賜御筆書扇二柄一臨董其昌玉帳山銘一示諸臣省
刑愛民詩共八種(臣)隨具奏稱謝恭製匾額對聫分懸
官廨里第仍勒石奉歸
御書樓竝垂不朽(臣)竊窺我
皇上御筆得於天授重以學力精純驚鸞迴鳳凌駕鍾
王海隅日出之拜罔不欽仰推尊書聖豈謭薄微臣所
能形容贊頌其萬一耶惟是
御書賜臣下或片紙或數字如(臣)之每賜數種者未有
也前賜(臣)仁惠諴民懷抱清朗二額褒奬踰涯今賜(臣)
對聫命(臣)自行撰擬而西陂二字復因(臣)援宋臣范成
大故事即欣然揮毫且重書以賜此更諸臣拜賜者所
未有也(臣)躬逢
殊遇有萬其感亦有萬其懼敬誦江漢之詩以答
寵賚曰天子萬年曰天子萬夀復誦蒸民之詩以自勗
曰夙夜匪懈以事一人若夫恃
天寵而誇鄉邦或因以自暴自棄焉此鄙夫之所為也
(臣)雖不才曷敢出此爰稽首拜手述其大略綴於卷末
巡撫江寧等處地方都察院右副都御史(臣)宋犖恭紀
御書恭紀三
康熙癸未春
聖駕南巡
賜(臣)犖
御書六種
回鑾後復
賜御書二種共八種(臣)謹摹勒上石奉歸里第
御書樓與己夘年所
賜御書竝寳蔵之此清德堂額為六種之一如景星慶
雲光被萬物誠杜甫所云鬱鬱三大字蛟龍岌相纏也
按陶宗儀書史會要稱南唐徐鉉書映日視之中心有
一縷濃墨至曲折處亦然乃筆鋒直下不倒側故耳常
閱鉉真跡未必盡然我
皇上此書却一縷貫下直欲透出紙背仰見
宸翰獨高千古宗儀之論不虚矣(臣)又聞
皇上作書晨夕靡間即
親征漠北於天山瀚海間猶日作五百字與昔人所稱
臨池學書池水盡黑何以異哉(臣)恭跋各種
御書以為
御筆得諸天授兼之學力精純允稱書聖然總雞窺測
高深於萬一耳明年二月裝潢堂額竟載紀於後巡撫
江寧等處地方都察院右副都御史(臣)宋犖恭紀
御書恭紀四
康熙四十四年春兩河底績
上以清口一工尚須善後之策
駕臨閱視遂
巡江浙(臣)犖以守土大吏得覲
天顔而膺
寵賚者及兹而三矣二月十二日迎
駕至無錫織造臣李煦家人自京回齎賜
御書除夕詩一幅三月十八日
萬夀聖節於蘇州行宫
命侍衛五十宣賜
御筆書扇二一
御製喜雨詩一
御製柳梢青詞四月初一日
特賜御書福壽二大字字逕二尺許下題江寧巡撫宋
犖年逾古稀步履壯徤故特書福壽二字賜之又允(臣)
請
賜先祠世有令儀匾額一魚麥堂匾額一兒孫歌舞詩
書内鄉黨優游禮讓中對聫一又
賜地連江海屏藩重賦甲東南節鉞雄對聫一閏四月
十六日送
駕至珠梅閘
特命内臣梁九功宣賜
御書製硯說一卷
回鑾後七月初七日又
賜御書北臺眺望詩扇一柄以上
御筆共十六種(臣)竝祇受謝
恩恭製屏匾對聫仍勒石奉歸
御書樓世世寳蔵傳示無極伏念(臣)犖衰年久叨重任
前兩遇
巡幸
賜賚弘多冠絶倫等今兹異𢾗復過於前
皇上六飛方駕尚未抵(臣)疆域先蒙繫念首被
天章迨回鑾過珠梅閘諸臣跪送者濟濟在列獨于稠
人之中載錫
宸翰以彰寵異至
特賜福壽二字使頽齡末照永庇洪庥
天慈眷注大矣至矣又復書官書名惓惓嘉奬迥出尋
常體例之外况乃令儀褒及先臣詩書眷垂奕世不惟
加
恩(臣)身并加之於身之前後(臣)嘗稽諸史册遭逢盛世
躬被主知者未易一二數而荷寵如(臣)實所罕覯敢不
益敬蚤夜初終一節仰答
聖天子非常之榮遇哉若夫
御筆煌煌輝映日月善并美具各體臻極則大宇之下
靡不瞻仰欽崇推為自古帝王所莫及臣盖頌颺弗能
罄也巡撫江寧等處地方都察院右副都御史(臣)宋犖
恭紀
御書恭紀五
康熙四十有七年閏三月(臣)犖蒙
聖恩予告歸里五月初十日赴
暢春苑面辭
特賜御製五言詩一章以寵其行伏念(臣)樗櫟庸材謬
膺
皇上特達之知出領節旄入管喉舌超越于尋常萬萬
今釋位而歸得為
聖世之完人已屬多生榮幸乃
陛辭之日天閑良駟尚方秘器頒賜者不一而足至
宸翰親揮奎章下被為從前致仕諸臣所不敢望者而
臣一旦身受之首述其封疆之久次奬其性情之真甚
且比以曲江風度而
聖德謙沖猶曰無文餞老臣(臣)犖跪誦至此惟有感愧
交迫而卒章復慰之以故鄉春之可樂何
天恩垂注(臣)犖若此之極也蓋
皇上臨御以來治幾三五而勵精之志始終不輟常謂
封疆大臣以中正和平為主庶地方共享無事之福而
巖廊之上尤欲得真心為國如張九齡者而任之故於
(臣)犖之行反覆示意以為在庭勸雖(臣)犖受之多所愧
而
大聖人鼓率百僚之盛舉至深遠矣今而後奉
天語以終身耕田鑿井與康衢諸父老熙熙春臺中其
為樂豈有既哉恭和
聖製詩成因紀此致仕吏部尚書加二級(臣)宋犖恭紀
陛辭恭紀
(臣)犖於閏二月二十三日蒙
恩予告四月初四日赴
暢春苑謝
恩竝奏懇令子翰林院編修(臣)至暫假送歸奉
旨准假初十日赴
暢春苑
陛辭先期
上諭内侍李玉云宋尚書來時朕欲親見勿令即去是
日傳
旨著宋尚書十四日來朕見他有話說還賜他御書他
是
世祖皇帝老臣以後仍用摺子請安九月朕回鑾著他
差人來朕當賜以口外鹿肉及十四日赴
暢春苑候
旨旋傳
旨云連日事忙御製詩還未寫就著他多住幾日候
旨傳見至五月初八日内閣傳
旨著於初九日赴
暢春苑伺候因於初九日啟奏奉
旨今日甚忙還不及見他著他明日再來朕必當一見
隨
命侍衛五十領内侍捧出
御饌於
澹寧居内賜食傳
旨尚書是將回去的人著他多坐坐初十日傳
旨著於内閣啟奏時一同進來竚立候啟奏畢内侍李
玉領内侍捧出
御饌傳
旨尚書是有年紀的人著他先喫了飯等著少頃
命李玉領臣於
澹寧居後登舟遍遊苑内清遠亭蒼檜軒淵鑑佩文式
古無逸等齋
賜御製五言詩一章云久任封疆事蘇臺淨點塵東曹
班次重北闕性情眞憐舊吟風度無文餞老臣林泉益
壯志當樂故鄉春後書康熙戊子賜吏部尚書宋犖予
告歸里又
賜御乘黑棗騮馬一匹名烏獬廌砥石硯一方琥珀色
玻瓈匣綠玻瓈盤二十面藍玻瓈酒杯十二隻白玻瓈
蓋盌四個傳
旨馬是朕騎坐多年最為良善老年人騎乘可以放心
復蒙
皇上召見云卿的精神還好(臣)犖奏云(臣)外貌似可支
持就裏衰憊不能耐勞
上頷之又云江南盜賊從前曾聞得否奏云從前竝未
聞知今既發覺(臣)愚見以早結為上(臣)兩任巡撫時如
江西之李美玉袁大相江南之孔文泰張白雲皆拏獲
隨即審結庶不至拖累無辜
上首肯臨出奏云
皇上六旬聖壽時(臣)年八十當扶掖來京稱賀總之
天恩如此眷注(臣)或得以久延視息亦未可知
上為欣然復于
澹寧居對門房内
賜御饌而出十一日早(臣)于清河地方送
駕
上望見停輦呼至
御前云遠了回去罷
命近侍扶起又向左右云他的精神還狠好的伏念(臣)
以謭劣庸材遭逢
盛世蒙
皇上特達之知屢加拔擢復念(臣)曾逮事
先皇帝恩禮尤隆歷官中外洊長百寮
寵榮已極報稱未能既而引年求退復蒙
皇上特降優旨追奬前勞
内苑召見
錫予稠疊身乘
天駟疑陟雲霄手捧
宸章如親日月及道左送
駕復蒙
駐蹕慰勞沉吟移時殷隆眷顧之意動于
天顔(臣)仰瞻鳴
謝不覺涕零去國之人承
恩至此衰朽餘生惟有祝頌
萬年而已因恭為紀述使子子孫孫仰戴
君恩永永無極致仕吏部尚書加二級(臣)宋犖恭紀
祝
聖恭紀
康熙五十有二年恭逢
皇上六旬萬壽(臣)犖于二月十二日由(臣)本籍啟行命
(臣)男筠隨侍赴京恭祝
聖壽以展微忱(臣)于三月初五日扺都門初六日率(臣)
男筠詣
暢春苑宫門恭疏叩請
聖安由奏事官入奏随
差内侍李出云
皇上叫我來看尚書怎麽樣精神還好麽回奏外面精
神還好就裏耐不得勞
問尚書飲食如何回奏飲食亦好總是極清澹的若喫
厚味却不好又
問外邊人都知道
皇上愛民麽都感激麽回奏
皇上愛百姓那箇不知道無人不感激就是(臣)居鄉間
凡愚夫愚婦見(臣)說及
皇上愛養百姓從來未有人人争聽數年以來每逢
萬壽(臣)於(臣)鄉鴻慶萬夀宫内建醮慶祝(臣)穿著蟒袍
朝服拜賀人人歡呼皆云我們那裏得見
皇上尚書是常見
皇上的我們見尚書慶賀
萬壽就如我們同慶賀
萬壽一般總是
皇上行事賢於堯舜甚遠那有不感激的至(臣)優游於
太和元氣之中私心慶幸又非語言所能罄也又
問你是幾日起身的回奏是二月十二日起身的又
問是幾日到的回奏是昨日到的又
問一路來二月十九日可有雨麽回奏在濟寧州有雨
到河間府也有雨又
問雨大麽回奏雖不甚大地裏已霑足了又奏(臣)回家
五年犬馬戀
主之心一日不忘今(臣)年八十原啟奏過來恭祝
萬夀只要瞻覲
天顔以遂微忱李云這是自然的李公入奏
皇上甚喜又
問宋筠你是庶吉士麽回奏是又
問你是上科中的麽回奏是己丑科中的隨望
宫門叩謝而退初七日(臣)犖進呈古翫書籍十五種蒙
收宋板書三部十七日
皇太后同宫眷自暢春苑先還宫各省官民跪迎少頃
皇上御香步輦回宫鹵簿大駕全設各省官民耆老俱
齊集各省龍棚接
駕行至福建河南江西山東廣東廣西六省龍棚大學
士(臣)李光地衍聖公(臣)孔毓圻及(臣)犖率領六省官民
迎
駕奏云
皇上愛民如子小民戴
皇上如父草野愚誠不識分位懸絶欲奉一觴恭祝
萬壽但小民山野(臣)等敢代進夀觴傚詩人遐不眉夀
天子萬年之祝
上點首(臣)光地(臣)毓圻(臣)犖各奉一觴
天顔温霽問(臣)犖云你今年八十九歲了麽(臣)犖奏云
(臣)犬馬齒今年八十歲隨退伏道傍送輦過十八日
萬夀正節黎明時諸王貝勒大臣率滿漢大小文武官
員及各省耆民人等齊集午門外先朝賀
皇太后次
皇上御太和殿受賀諸王大小官員等跪宣祝
聖表章畢行三跪九叩頭禮耆民人等在午門外行禮
駕起還宫是日
皇太后同宫眷先赴暢春苑諸臣復至各省龍棚跪送
次
皇上駕至諸臣照前跪送二十五日傳
旨於
暢春苑正南門外
賜現任與在籍諸臣宴及各省老人飲食俱係年六十
五歲以上者時(臣)犖率(臣)子筠扶掖詣
官門與宴先有内大臣五公出傳
上諭今日之宴
皇上意在敬老尊賢所以教宗室阿哥送酒
皇上說自
太祖以來此時成丁者有八百人俱係天潢嫡派你們
俱是年高有德的不必推辭少頃南書房諸臣復傳
上諭各直省老人書稱文王善養老者孟子云七十者
非帛不暖非肉不飽帝王之治夫下發政施仁未嘗不
以養老尊賢為首務近來士大夫只論做官之賢否移
風易俗之效騐所以不暇講究孝弟之本心今日之會
特出此意若孝弟之念少輕而求移風易俗其所厚者
薄而其所薄者厚矣爾等皆是老者比回鄉井之間各
曉諭鄰里須先孝弟倘天下皆知孝弟為重此誠移風
易俗之本禮樂辭讓之根非淺也昨日甘霖大沛四野
霑足朕心大悅爾等勿悞農時速回本地特諭臣民聞
命之下歡聲雷動感頌無已隨有諸王阿哥至宴前云
今日
皇上總是尊禮高年所以教我們送酒你們不必再辭
我們與你們送酒也沾些夀意隨與諸臣及老人各送
酒一杯茶一杯諸臣及老人俱跪領宴畢
聖駕御門先喚各省老人年八九十以上者約三十人
至
御榻前各親賜酒一杯次命諸臣八十以上者至
御榻前各親賜酒一杯受賜者六人(臣)犖居第一(臣)犖
奏(臣)五年不曾瞻覲
天顔今見
皇上精神倍於從前眞是法天行健萬夀無疆(臣)托
皇上洪福得多活幾年到九十歲還來恭祝七十萬夀
皇上大喜還官隨
頒賜諸臣衣帽並傳
旨云這衣服都是阿哥們與朕祝壽的朕不肯獨享今
賜與爾等(臣)犖得秋帽一頂墨色八寳團龍縀綿袍一
件石青團龍縀綿褂一件嵌玻瓈魚石硯一方
賜畢諸臣公奏
皇上萬壽之前天氣那樣晴明萬夀以後時雨四郊霑
足皆是
皇上福澤深厚上格天心隨時感應(臣)等不勝欣躍今
蒙
皇上賜宴令宗室阿哥送酒已屬非分又蒙
親賜御觴賜硯賜衣帽不但(臣)等感激即(臣)等祖宗也
是頂戴的隨謝
恩出是日奉
皇上硃筆諭旨宣示大學士温達等為欽奉
上諭事二十五日奉
皇上硃筆諭旨這年老諸大臣内於
世祖章皇帝時居官者惟宋犖田種玉而已今年齒老
邁雖閒居林下朕覩之不禁軫恤宋犖現在尚書品級
在身田種玉著給工部尚書銜俱准給誥封宋犖田種
玉著給宫保以示朕不忘耆舊之至意欽此恭惟我
皇上篤念舊臣恩禮優渥臣僚銜恩戴德者五十餘年
矣兹以宋犖田種玉係
世祖章皇帝舊臣年齒高邁特沛
隆恩田種玉家居已久既還原職復加尚書且均與誥
封榮及祖先而又令均加宫保此不特身受者銘佩高
厚即在廷百爾臣工亦皆感激歡忻頌
皇上之寵眷耆舊始終不替即予告投閒之人莫不寵
錫隆厚誠千古之僅遇史冊所希覯也其作何酌加宫
保之處應交與吏部察例具奏可也是日奉
旨依議四月初五日内大臣和碩額駙(臣)尚之隆等滿
漢年老文武大小官員謹奏為恭謝
天恩事欽惟我
皇上至仁性植景福天申躋一世于春臺享萬年之寳
歷大德得壽聖言明徵昌後燕天詩篇炳煥兹者躬逢
萬夀六十自近畿遠省暨於海澨邊陬扶老攜幼奔趨
闕下盈千累萬祝
聖瞻
天此誠發於愛戴之公心故不覺其歡呼之同願自三
月朔日起至二十一日日霽風和塵霾不作
輦路所經萬姓跪伏焚香填塞道路咸得仰觀
芝宇俯愜葵傾蒙
皇上賜席數千張自
暢春苑至禁城沿途擺設命皇子皇孫百餘人步行看
視醉飽
天恩普及萌隸逮至祝頌事畢二十二二十三兩日甘
雨應時淋漓溥徧貽我來牟兆啟豐穰(臣)等愚昧有以
竊窺天意人心上下響應斷斷乎其不爽者也更蒙
皇上軫念遠來數萬官民於二十五二十七等日舉行
養老之典且使(臣)等在朝滿漢大小臣僚以至八旗兵
丁閒散人等齒及格者皆得與焉
皇上御殿令皇子皇孫執爵
皇上親賜臣民老者酒又
命皇子皇孫執爵傳觴徧行勸侑二十八日又齊集八
旗年老婦人於
皇太后宫賜宴隆儀渥澤振古稀聞凡兵民男婦人等
自六十五以上者
賜縀匹衣服及銀兩有差又進臣等於内自六十五以
上者
賜凉煖帽袍褂鞾韈寳硯各有差詩所稱般賚之恩旨
酒之貺衮黼之錫未足為喻也至於舊臣以詿誤落職
者咸矜其年老還以原官使完晩節其中大臣逮事
世祖章皇帝者宋犖田種玉則復
特加宫保以示
殊恩故事恩詔封廕止於現任
特旨休廢之臣亦得破例均沾此皆歷代所未有也
皇上手撰諭旨示天下老人以
朝廷優眷之恩實為草野風厲之本俾各歸家教道子
孫力行孝弟以篤風化之源以興禮樂之基
訓詞深厚(臣)等跪讀之下莫不悚然動心焉伏念(臣)等
生際
清期恭逢
曠典平昔之所未聞者今日皆得親見千載一時欣幸
何極乃共沐
恩波光榮逾分感激生愧又未知枯朽之身何以仰酬
雨露天施於萬一也(臣)等不勝歡忻感激之至(臣)謹合
詞奏謝以
聞奉
旨覽卿等奏謝知道了該部知道初八日吏部為欽奉
上諭事議得原任吏部尚書宋犖加授太子少師田種
玉今給工部尚書加授太子少傅可也初十日奉
旨宋犖加授太子少師田種玉加授太子少傳十二日赴
暢春苑具摺謝
恩致仕吏部尚書加三級今蒙
恩加授太子少師(臣)宋犖謹奏為恭謝
天恩事兹恭逢
皇上六旬大慶(臣)年八十來京叩祝
萬夀蒙
皇上賜宴又
親賜酒一杯並衣帽寳硯等物業已
恩出格外又念(臣)逮事
世祖章皇帝特加授太子少師以示寵異
聖恩稠疊有加無已微(臣)刻骨銘心惟銜結於生生世
世而已為此繕摺恭
謝謹具奏
聞蘇大人代奏出傳
旨知道了隨望
宫門行三跪九叩頭禮而退二十五日赴
暢春苑請
安并具摺為子翰林院庶吉士宋筠求授職致仕吏部
尚書加三級又加太子少師(臣)宋犖謹
奏(臣)蒙
皇上天高地厚鴻恩亘古未有雖捐糜頂踵不足以報
萬一何敢再有干請致滋罪責但舐犢私情老不知省
敢仰告
君父之前(臣)長子提督浙江學政(臣)宋至次子四川布
政使(臣)宋致嫡姪直隸守道(臣)宋起俱蒙
皇上破格簡用(臣)諄復勉勵令至等潔已奉公仰報
天恩有少子己丑科三甲進士翰林院庶吉士(臣)宋筠
以(臣)年在桑榆陳情終養(臣)衰頽耄齒不識忌諱欲及
(臣)之身見其成立倘得比翰林院編修高輿蔣漣之例
授職檢討晨夕侍奉以慰餘年此(臣)無厭之求望
恩施於格外者也冒瀆
宸嚴(臣)可任惶悚待
命之至謹具奏
聞蘇大人轉奏出傳
旨宋筠著授為翰林院檢討隨
召見淵鑑齋問對良久始出蒙
賜佩文韻府一部共二十套淵鑑類函一部共二十套
上等土木人參一斤高麗人參一斤蜜餞山查一瓶關東
白蜜一斤蜜餞郁李一瓶蜜餞北花紅一瓶製黃瓜糖
果一瓶蜜餞熱河棃一瓶蜜山查末一瓶乾香瓜片一
瓶蜜餞圖衣克特一瓶蜜餞山杜一瓶炙乾細鱗魚十
尾炙乾鰉魚條二封鹿肉乾十束乾哈蜜瓜一盤關東
松子一石口外榛子一石隨率子筠望
宫門行三跪九叩頭禮謝
恩而退五月初十日
上巡幸熱河(臣)於清河送
駕
上望見(臣)犖命停輦
天顔甚霽(臣)奏此番恭祝六旬
萬夀臣民集
輦下者數萬人
天恩普被獨(臣)蒙
恩最渥
賜宴
賜衣冠寳硯已屬殊榮而
手賜御觴秩晉宫師並給
誥命尤為前史所無銘刻心版口不能言至請
安之日幼子邀
恩授職且
賜秘書上藥及魚乾鹿乾哈蜜瓜榛子松子口外蜜餞
果品等物
頒賜之厚莫與倫比以此思感感當奚似(臣)歸老畎畝
歌詠太平晨夕祝頌
萬夀無疆
聖主恩庇待(臣)九十仍來叩祝七十
萬夀此臣之至願也
上云爾如此清健朕專望爾來又云爾必來爾必來隨
於
輦旁取出箋紙一幅
御書御製賜臣七言律詩一首云受祉林泉頥養年世
家耆德自天全少時佩劍登三殿久任蘇臺撫九阡行
儉銓衡有令譽拔才籲俊入清篇(臣撫吳日曾以選刻江左十五子詩進呈)
(御覽)修齡善得人間夀雪作鬚眉興欲仙後䟦云吏部尚
書引年致仕宋犖因朕六旬夀慶祝來京事畢五月内
回鄉朕念舊臣特書七言律一首以紀其盛云爾康熙
癸巳清和月御筆書(臣)跪領之次感激涕零九叩謝
恩而退伏念(臣)衰老餘年獲慶
聖夀累蒙
寵錫自慚踰分瀕行復蒙
皇上雲章下賚與前此予告
賜詩後先輝映(臣)何人斯獨膺
聖眷一至於此惟有寳蔵
宸翰俾世世子孫永矢報效而已謹彙為日紀用傳不
朽云致仕吏部尚書加三級又加太子少師(臣)宋犖恭紀
祖塋祭田碑紀
周禮有冢人之官正墓位蹕墓域守墓禁凡祭墓為之
尸先王緣人情之不忍而萬世之禮文由之以定蓋神
依於主體魄蔵於墓厥重惟均仁人孝子固宜竝致其
追遠之誠而不容恝也吾家自福山公立祀先會而文
康公繼之其後廢而復舉舉而復廢率醵錢為牲醴之
資而族姓之豐嗇不同故難久行而不替犖雖馳王事
於四方未能歲時伏臘追隨於諸父伯兄仲叔季弟之
間掃丘隴而修饋祀然心切切然未嘗不寤寐念之謀
所以久其祭之法蓋莫如祭田之設也按塋田故有百
畞計其冡墓之所占蓋已過之故犖與弟炘炌已公益
之以一頃九畞二分六釐七毫矣而其賦役舊期以服
官者承之假使後世盛衰靡常有一日無服官之人則
又將奈何此亦不可不籌之於蚤也故今犖又自設守
冢田一頃應每年賦役之外而供牲饌酒醴之費諒無
憂矣況其倡之於前必有繼之於後者田益多則祭亦
豐而祭之有餘又可以修祠宇之頽贍族人之困濟婚
喪之所不能舉祖宗在天之靈庶幾可以無怨恫乎夫
犖非敢薄前人之制而更之也變而通焉要不失前人
之意焉耳然則繼志述事豈必拘拘循成例乎哉凡厥
孫子誰無水源木本之思尚其永念犖志有加無損慎
勿將來仍復取之置祖宗而不顧也凡有願入祭田者
請次第鐫之左方其卜是田為塋兆者計用一畞買隣
近地一畞五分易之不然恐將來墓田多而祭田寡矣
此又不可不遠慮云
文康公
賜塋祭田碑記
事有不可不蚤慮而豫圖者蓋經久之難期也易不云
乎君子作事謀始始之不謀而欲終之無弊顧可得乎
哉犖幸嗣守先文康公之遺緒而沐其餘澤入侍明光
出領方面一門皆清華之選而子輩又循循守禮法無
蕩陵之習一再傳之家聲知不遽墜也雖然後世烏可
永保哉每見故家之子孫有不肖者析田爭産輒至于
祖宗蔵體魄一席之地而亦裂之其墓頭之一草一木
亦皆人人有分可以斬而取也及夫秋霜春露則若敖
氏之鬼餒而弗恤焉嗚呼尚忍言哉犖家幸席舊業莊
敏公福山公之家法未替文康公之教澤猶新感時物
而興孝思登隴畝而虔妥侑固弗之敢斁矣即墓田隧
道之賦役固無慮有不供應者然而終非經久之謀也
除墓田舊有一頃七十九畞六分五釐五毫之外犖復
設祭田一頃供徭役之餘可以辦烝嘗之獻也從此子
孫世世承之無得割為己有以取不孝之罪而歲時之
享祀永為典型敢曰犖謀始之功哉實文康公之福佑
遠矣
宋氏先賢祠祭田記
先王制禮自諸侯以降凡卿大夫士皆得立廟以祭其
祖考皆有采田以共犧賦籩豆尊罍鉶鼎俎篚之數其
無廟而祭于寢者惟庶人故戴記曰圭田無征疏曰圭
潔白也言卿大夫德行潔白而後可以承祭也又曰大
夫士宗廟之祭有田則祭無田則薦禮書曰祭必卜日
而薦不擇日祭有尸而薦無尸不出神主奠而不祭是
也周之盛時卿大夫能力於田事以奉祭祀而雅詩咏
歌之故其詩曰楚楚者茨言抽其棘自昔何為我藝黍
稷又曰我倉既盈我庾維億以為酒食以享以祀言農
之去草芟除藴崇之而百穀以茂則可以寘之倉廪以
供祭祀也其卒章曰子子孫孫勿替引之言子孫守此
圭田世奉享祀長行而勿替也遭秦滅典井賦采田之
法既廢又一切尊君抑臣臣下無營宗廟者魏晉而後
漸復廟制至唐宋乃著為令五品以上通得立廟然間
考前史唐侍中王珪以不營私廟為法司所糾宋文潞
公奏立廟河南而未知築構之式則知唐世王珪而外
不立廟者鮮宋世潞公而外立廟者盖未有也豈非承
五代蕩析之餘禮頽教弛而士大夫相沿為陋簡與南
渡後多有建家廟賜祭器然出於大臣之濫恩武臣之請
乞無足取者明制闕略品官不立家廟修會典者僅以
朱子祠堂禮當之而祠堂之立於家者又多不備雖貴
極人臣而禰食於寢下儕氓庶而今世俗所為宗祀則
又往往聚族合主於一堂之中冗雜蹖駮不應古禮嗟
乎先王制禮吉凶鄉射賓燕之儀文今皆廢逸而扵人
治之隆所謂莫大于祭祀莫重于食享者而亦聽其苟
簡如是可慨也哉予常以謂士大夫廟祭之制雖令甲
所未該而亦非令甲之所禁特未有舉行之者耳迨宦
遊大江東西見當世名卿鉅公崛起始受爵者身雖不
及立廟而其子孫往往為置祠寘祭田世世不祧視始
祖予乃慨然歎息以為是得先王禮意不可以非古禮
而訾之也吾商丘宋氏之先始開之者為莊敏公畜而
未究厥施者為王父福山公繼而大之則顯考文康公
顧未有特祠文康公常欲成之致政歸未期遽棄賓客
志不克就自惟犖不肖德薄能鮮以文康公蔭竊禄四
十年遭逢
聖天子知遇之隆握節千里秩三品微前人休庇曷致
是今年春乃率猶子起壆超壔捐公宅一區新之為祠
謹按莊敏公於文康公為從祖祖父祠建于犖而首祀
莊敏公不忘始也次福山公次文康公成先志也祠必
有祭乃捐田百畞為祭田遣次子至自江南歸經紀其
事既成顔曰宋氏先賢祠而告于族之人曰凡吾宋氏
子孫有立身居官無愧三公者乃附主於祠不則無論
宗子支庶皆祭于寢毋或干也祠之祭吾子孫世世恪
守宗子主之介子助之凡牲牢酒醴黍稷之共於田乎
是資後人苟能斥而大之至千畞或數百畞則以其餘
贍族人之婚喪如范文正公遺意則犖有志焉而力未
逮者也其能無望後之人也夫建祠月日既具載牲碑
祭田畞數坐址則勒于記石之隂俾後有考
重建三報祠碑記
大河南北俱有三報祠祠宋孝肅包公明忠介海公及
先伯曾祖莊敏公夫三公生不必同方任不必同時而
同俎豆于一堂者何哉昔賢有云為天下國家惟剛者
能守其法亦惟公者能以剛服天下公而剛若三公者
其盡之矣以犖觀孝肅事宋仁宗朝廷清明而危言讜
論猶日聞於上開封之政貴戚斂手不敢為非忠介與
先莊敏當明世穆神三宗之世忠介諫齋醮封事其言
皆敵以下所不能堪者出撫三吳力鋤豪族以惠小民
先莊敏筮仕之始即不肯迎合上官意旨洊歷中外弊
絶風清晩年秉銓尤以直道自任此俱剛者之效也而
其心實以至公出之孝肅惟本于至公故禀峭直之性
而不尚苛察能使見者自生畏憚忠介惟本于至公故
遇世宗之暴而不以盡言受戮嚴霜烈日所至輒為小
人所不便而亦不能誣其行先莊敏惟本于至公故強
忮如江陵模稜如茂苑前後俱所不悦而生平大節卒
歸於不磷不緇然則剛以御其公公以養其剛雖古之
聰明正直而壹而為神者其孰加於此乎今天下淫祀
繁興而吾鄉所報事者獨在三公焉蓋孝肅昔尹開封
於歸德為鄰壤而忠介與先莊敏服官南北均為海内
所稱服因聚而事之一堂之上春秋歆薦凛凛焉若肸
蠁之臨其上而愾然有當於心吾知柔荏者感之其必
剛偏私者感之其必公矣祠舊占關城東北隅地最荒
僻又以典守無人日就傾圮犖致政歸即肅謁于庭覩
廟貌之將頽而懼其無以矜式乎鄉邦也乃率族人相
地西城醵貲庀材中起屋三楹以奉三公神像旁列廂
廊用蔵祭器祠之後别為宇招僧居之且買地若干畞
以供饘粥俾可守而不廢鳴呼宋明以來爵位之崇高
聲施之赫奕與三公並而湮沒不傳者多矣而三公獨
以其剛與公之名閱千百年而不朽是故剛者天地之
正氣而公者古今之常理也凡吾族人久服習乎莊敏
公之遺訓而又當由莊敏公以尚論孝肅忠介兩公而
今而後仕宦則恥為贓吏立朝則羞為婦人焄蒿悽愴
人人知有所砥礪庶幾於報事之義無憾若謂楹礎既
新徒以侈祈賽而希福利則非犖所為重建此祠乏意
也夫
西陂類稿卷二十五
