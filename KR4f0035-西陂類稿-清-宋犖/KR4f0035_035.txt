西陂類稿卷三十五
吏部尚書宋犖撰
奏疏四
崑山請清丈疏(三十六年五月初九日上)
該(臣)看得(臣)屬蘇松等處額賦繁重每年地丁等項錢
糧(臣)殫力督催設法勸輸除全完州縣之外其餘各邑
即稍有尾欠亦俱完至九分以上惟蘇州府屬之崑山
縣節年地丁銀米懸欠數多經(臣)檄飭司府嚴督清查
徵解以足
國用兹據江蘇布政使張志棟詳稱崑邑錢糧拖欠皆
因田糧混淆請委該府同知張國卿勒限清丈前來(臣)
查崑山縣全書開載歲該本折銀米麥豆共有三十六
萬而田地分徵科則又有七十餘項原以地畆之腴瘠
定等則之高下乃緣額賦倍多科則繁雜歷年既久版
籍散失民間賣買不常豪強蠧役得以從中弊混或腴
田而安享輕糧或瘠地而輸納重賦荒熟淆混輕重失
均以致應徵賦税歲多拖欠今欲清釐積弊裕
國利民自應按畆丈量核定科則以便輸將惟是該縣
印官處此賦額繁重之區錢榖刑名催科讞鞫拮据不
遑丈量一事勢難兼顧查有蘇州府督糧同知張國卿
廉能素著所當耑委該員前往查丈於農隙舉行凡有
從前隱漏俱遵康熙三十四年十月内欽奉
上諭令其自首起科其有缺額包賠亦與酌量減豁總
之從前舛混今日悉行清釐改正以盈補虧務足見在
額徵之數但崑邑幅員廣闊合照青浦縣前令劉廷諫
丈量田地之例限年半為期責令丈完編造清冊存案
以為永遠章程庶歷年之積弊可以頓除而
國賦民生兩有攸賴矣既據該司具詳前來所當據詳
具題聽部議覆(臣)謹會同總督臣范承勲合詞具題伏
乞
皇上睿鑒勅部議覆施行
再請復賑濟事例疏(三十六年七月二十二日上)
該(臣)看得淮揚徐三屬上年水災饑民乏食經(臣)會題
請動省城例米京口留漕鳳麥等項賑濟仍開捐米事
例補還部覆奉
旨允行在案祇因外省外郡人員是否允其一體捐納
部文内未經指明咨准部覆止令本郡人員捐納(臣)又
會䟽題請勅部查照原題毋論外省外郡槩准捐納庶
得尅期完補部覆仍令本郡捐納作速補還原項備行
江蘇布政司遵照去後兹據布政使張志棟具詳前來
(臣)查上年原動例米留漕鳳麥及各屬均貯米穀幾及
五十萬石之多均係儲備急需自應速為捐補今據各
司道冊報春季捐收米穀小麥止三千三百二十石其
夏季各數雖未報齊然亦所捐無幾今歲淮揚二屬山
鹽高泰興寳等邑又因積水未消麥禾未種已經題報
見委各道查勘而徐州江都安東等處又見據報災勢
須賑濟若照部議不准外省外郡一體捐納則有志急
公之人阻格不得捐輸而本省本郡欲援例捐納者甚
少何能即時補足况此應補米麥數至五十萬石之多
現今報捐止三千三百餘石即准外省外郡捐納尚恐
額多難足若拘本省本郡之例則曠日持久不惟倉儲
不能補還抑恐將來賑救無資且當日臺臣余泰來條
奏不許外省外郡捐納原因各省俱開事例恐人趨米
賤之處報捐今各省久已停止惟江省因賑濟繁多暫
時開例已無趨賤避貴之弊實非往昔可比所當仰懇
聖恩俯念上年賑缺應還米穀數多今歲淮揚徐地方
又被水患現在告災請賑亟需捐補
恩賜破例毋論外省外郡人員一體槩准捐納幷照直
隸救荒事例俊秀捐米免其到監期滿准與考用俾有
志急公者得以早為報捐庶儲備軍糈均有攸賴矣再
查各屬捐貯米穀向准部文分别州縣大中小三等均
貯備賑但淮揚徐三屬地近黃淮水患靡常與别郡間
遇災荒者不同若照原定均貯之數儲備有限臨時需
賑不敷勢必酌撥别屬協濟其船脚諸費捐措維艱惟
此監榖一項捐收多貯既得隨時動賑不煩遠運脚費
又免災民嗷待竝請
勅部允將淮揚徐三屬州縣現今捐納不拘定數聽其
收貯俟儲備有餘之日另請停止實於民生有益相應
一幷題明聽部議奪(臣)謹會同總督臣范承勲署理總
漕印務總河臣董安國合詞具題伏乞
皇上睿鑒勅部議覆施行
勘明淮揚二屬積渰田地䟽(三十六年七月二十八日上)
該(臣)看得淮揚等屬上年異常水患荷蒙
皇上如天之仁破格蠲賑億萬災黎無不感頌
聖恩咸慶更生(臣)又申飭有司加意撫綏俟水涸播種
俾
國賦民依咸有攸賴不謂淮安府屬之鹽城山陽二縣
揚州府屬之高郵泰州興化寳應四州縣因低窪之區
被災深重宿水未能消退加以今夏霪雨連綿各閘壩
洩水匯聚沉渰田畆總未佈種前據各屬紛紛詳報咸
稱渰田積水未涸難以耕耨額徵正賦無出請援每年
冬勘涸起科之例籲請停緩經(臣)會䟽題報情形一面
飭行嚴督委官分往確勘去後今據江蘇布政司布政
使張志棟詳稱淮揚道副使薛晉勘報鹽城縣除版荒
外實在積水渰田一萬九千二百六十九頃五畆零又
歸併鹽城所除版荒外實在積水渰田九十三頃三十
六畆山陽縣積水渰田五千八百五十二頃六十六畆
二分零興化縣除版荒外實在積水渰田八千八百四
頃五十八畆五分零又歸併興化所積水渰田七十六
頃一十畆江常鎮道僉事施朝輔勘報高郵州除版荒
外實在積水渰田八千八百九十五頃三十七畆九分
泰州除版荒外實在積水渰田二千六百四十頃五十
三畆五分零寳應縣除版荒外實在積水渰田一千六
百七十七頃三十二畆零又歸併高郵衛積水被渰屯
田一百三十七頃五十九畆一分零以上淮揚江常二
道勘過各州縣實在積水渰田共四萬七千四百四十
六頃五十八畆零實緣積渰未退又加霪雨閘壩洩水
匯注禾麥佈種無期錢糧無從措辨援照從前微臣目
覩之例請歸版荒案内一例委員冬勘等情取具冊結
該司核造田畆額徵錢糧數冊一併呈詳前來(臣)查鹽
城山陽高郵泰州興化寳應六州縣上年水災迥異尋
常宿渰積水至今未退見在未種之渰田即係從前勘
涸之舊地今復被水沉渰小民無從播種錢糧實難措
辦既據該司委員勘明請歸版荒案内一例至冬勘報
相應據詳具題聽部查議除冊結分送部科外(臣)謹會
同總督臣范承勲署理漕務總河臣董安國合詞具題
伏乞
皇上睿鑒勅部議覆施行
淮揚徐三屬請賑䟽(三十六年八月二十八日上)
該(臣)看得淮揚徐三屬上年異常水災蒙我
皇上聖德如天愛民如子將額徵錢糧破格蠲緩又動
本地積榖及借省鳳等倉米麥先後發賑被災孑遺餬
口有資得安耕鑿惟期雨暘時若歲登大有早輸
國賦仰報
聖恩乃山陽鹽城高郵泰州興化寳應六州縣先稱積
水未消麥禾俱未佈種而海州邳州清河桃源宿遷睢
寧沭陽安東贛榆江都徐州豐縣沛縣蕭縣碭山十五
州縣并淮安大河徐州三衛皆稱今歲伏秋以來霪雨
為災加之黃淮諸水交漲田禾渰没又山陽鹽城高郵
泰州寳應興化六州縣涸出已種地畆亦被水渰請蠲
請賑之文接踵見告除經批行藩閫二司查明被災情
形幷委道員勘明積水渰田數目造具冊結經臣節次
會䟽具題外今據布政使張志棟詳稱淮揚徐三屬當
上年異常水災之後復被水渰軍民田地皆成巨浸男
婦依棲隄岸嗷嗷待哺亟應賑濟以免流離惟是本地
積蓄上年已動用無存鄰屬米麥亦撥協殆盡所有現
在捐補省鳳等倉米麥計其所收亦屬無幾請仍行借
支將來陸續捐收總以補足原動之數為止又江蘇各
屬積穀撥動協濟之外再捐俸工銀二萬兩銀米兼施仍
有不敷請將康熙三十七年京口應留漕米預於三十
六年鎮揚二屬漕糧内截留借賑綂於現開常平倉事
例案内收補以充京口三十八年兵糈等情(臣)查淮陽
徐今歲被災州縣衛共有二十四處地方既廣饑民衆
多該司所議預請留漕原屬救恤災黎之策在正賦毫
無虧損(臣)隨咨商督臣范承勲亦准咨覆似屬可行除
現在分委廉能官員前往各屬查勘被災輕重饑民多
寡恭候
俞允之日按數星夜撥運(臣)即親往淮揚一帶督賑俾
百萬生靈重登袵席感頌
皇仁永永無極矣(臣)謹會同總督臣范承勲署理漕務
總河臣董安國合詞具題伏乞
皇上睿鑒勅部議覆施行
海邳等十九州縣幷淮河徐三衛水災請全蠲䟽
(三十六年九月二十一日上)
該(臣)看得淮揚徐三府州屬今歲伏秋以來霪雨連綿
黃淮交漲以致海州邳州清河桃源宿遷睢寧沭陽安
東贛榆江都徐州豐縣沛縣蕭縣碭山等十五州縣幷
淮安大河徐州三衛民屯田地俱被渰沒而山陽鹽城
高郵泰州寳應興化等六州縣除上年積水沉渰田地
之外其餘已涸佈種秋禾地畆亦被水渰先據藩閫二
司詳報情形經(臣)會䟽題明一面飭行江蘇布政司暨
江南都使司分委道府等官履畆確勘去後今據布政
使張志棟都司章秉法將委官勘過各州縣衛田地被
災分數造具冊結詳報前來除寳應豐縣二邑已據委
官勘明水勢稍退可以補救不致成災具有印結存案
外通計邳州清河桃源睢寧沭陽徐州蕭縣碭山等八
州縣并大河徐州二衛共被水災五六七八分田地一
萬六千二百八頃四十四畆九分零除漕項銀米麥豆
外應照例蠲免一二分不等共銀三千七百九十六兩
四錢二分零又海州山陽清河桃源宿遷睢寧沭陽安
東贛榆鹽城高郵泰州江都興化徐州沛縣蕭縣碭山
等十八州縣幷淮安大河徐州三衛共被災九十分民
屯田地一十三萬八千五百五十三頃四十七畆六分
零共應徵起存漕贈等銀二十二萬五千八百八十六
兩九錢一分零漕糧漕贈月糧鳳米等項米麥豆一十
二萬一千九百二十一石四斗一升零内除漕項漕贈
銀三萬四千七百一十九兩六錢八分零漕糧漕項米
麥豆一十一萬五千六百三石二斗二升零外實該起
存地丁銀一十九萬一千一百六十七兩二錢三分零
米六千三百一十八石一斗七升零照例應蠲十分之
三銀五萬七千三百五十兩一錢六分零米一千八百
九十五石四斗五升零據該司詳稱各州縣衛上年重
被水災幸蒙
皇恩破格全蠲惟望今歲有秋乃又被重災西成絶望
被災軍民方將藉賑延生所有九分十分重災田地若
照常例請蠲則此外應徵錢糧尚多災黎無從借辦請
將地丁漕糧漕項仍賜全蠲以甦積困等情(臣)查淮揚
徐三屬當上年被渰之後復罹水災窮黎餬口無資已
經會䟽題請動項發賑前項九十分重災田地與被災
稍輕者不同秋成既已無收錢糧實難完辦相應一幷
題明應否仍予破例全蠲洪恩出自
聖裁非(臣)等所敢擅請者也除冊結分送部科外(臣)謹
會同總督臣范承勲總漕臣桑格合詞具題伏乞
皇上睿鑒勅部議覆施行
謝
恩䟽(三十六年十月十八日上)
康熙三十六年十月十八日准吏部咨為謹報勘過淮
揚等事考功清吏司案呈奉本部送吏科抄出該本部
覆戶部題前事議得戶部議覆江寧廵撫宋犖會同具
題一䟽内稱版荒田地原係水渰無主荒田此鹽城等
六州縣田地係見在徵糧熟田非無主版荒可比應將
該撫所題歸入版荒田地案内冬勘之處無庸議仍照
例徵收錢糧等因具題奉
旨依議鹽城等州縣地畆皆係見在徵糧熟田新被水
災未涸該撫應勘明將今年額賦具題乃輒請入版荒
案内停徵殊屬不合著嚴察議處具奏欽此查鹽城等
六州縣田地皆係見在徵糧熟田竝非版荒田地該撫
明知新被水災請入版荒案内停徵具題殊屬不合將
廵撫宋犖不便照不行查出之例議處應照州縣官例
革職列名具題之江南江西總督范承勲署理漕務總
河董安國均照例各降四級調用查范承勲有加四級
紀錄十次應銷去紀錄八次加二級抵降四級免其降
調總河董安國有加三級應銷去加三級抵降三級仍
降一級調用其將入版荒案内申詳之司道府州縣官
員移咨該督查明題參到日再議康熙三十六年九月
二十九日奉
旨宋犖從寬免革職著降五級留任有加級紀錄准抵
銷董安國著削去加三級仍降一級留任餘依議欽此
相應移咨前去欽遵施行等因到(臣)隨恭設香案望
闕叩頭謝
恩外伏念(臣)才本庸碌謬叨
皇上知遇隆恩調撫江寧繁劇重地受事以來夙夜冰
兢以期無負
高厚乃識淺才疎自干罪戾兹因鹽城等州縣見在徵
糧田地水渰未涸(臣)一時愚闇請入版荒案内冒昧具
題部議罷斥(臣)罪何辭荷蒙我
皇上格外矜全從寬免革職降五級留任加級紀錄復
准抵銷(臣)跪承
恩命感極涕零(臣)何人斯重邀
聖主使過之仁敢不益勵捐糜之志惟有勉竭駑駘仰
報
洪恩於萬一而已(臣)謹具䟽恭謝伏乞
皇上睿鑒施行再照(臣)任内見有加三級欽遵抵銷仍
該降二級幷帶先降二級共降四級留任合幷聲明為
此具本謹具奏聞
再陳淮揚二屬積渰田地請全蠲䟽(三十六年十一月三十日)
(上)
該(臣)看得鹽城山陽高郵泰州興化寳應六州縣居河
湖之濱素稱澤國上年異常水災荷蒙
聖恩破格蠲賑災黎得安袵席不意今歲又據各屬詳
報低窪之區積水未消加之霪雨連綿各閘壩洩水匯
聚勢難驟退請歸冬勘案内至冬勘報起徵當據布政
司詳委道員分往勘明積水渰田數目造具冊結詳(臣)
會題部覆仍照例徵收錢糧隨經轉行江蘇布政司通
飭遵照去後今據布政使張志棟詳准江安督糧道參
政鮑復昌咨會幷據淮安揚州二府及鹽城山陽高郵
泰州興化寳應六州縣詳稱此案原報渰田四萬七千
四百四十六頃五十八畆五分零額徵起存漕贈等銀
八萬六千五百四十七兩九錢四分零内除漕項銀八
千三百三十四兩九錢九分零外實該起存銀七萬八
千二百一十二兩九錢四分零照定例應免十分之三
銀二萬三千四百六十三兩八錢八分零又額徵米麥
六萬九千九百八十七石五斗零内除漕糧漕項米麥
六萬四千一百三十六石六斗一升零外實該鳳米五
千八百五十石八斗九升零照定例應免十分之三米
一千七百五十五石二斗六升零但前項地畆原係積
水未退十分災田麥禾俱未種植若照定例蠲免則此
外應徵銀米尚多無從出辦請將康熙三十六年應徵
額賦全蠲等情(臣)查淮揚等屬海州山陽等州縣衛今
歲已經播種被災九分十分田畆應徵地丁銀米及漕
糧漕項先經具題現奉
特旨通行蠲免所有鹽城高郵等六州縣積水渰田俱
係十分重災因各屬先有歸入冬勘之請故本年續報
水災案内未經一幷請蠲原於勘報水災分數䟽冊内
聲明在案今部覆照例徵收錢糧(臣)恭繹
綸音内原有該撫應勘明將今年額賦具題之
旨則是各州縣渰田額賦難以完辦情由已蒙
聖明洞鑒兹據該司道詳據各屬請照海州等處本年
九十分水災田地一例破格全蠲前來相應具題恭候
皇上聖裁非(臣)等所敢擅請也除將該司送到災田額
徵錢糧數冊送部查核外(臣)謹會同總督臣范承勲總
漕臣桑格合詞具題伏乞
皇上睿鑒勅部議覆施行
淮揚徐三屬再請接賑䟽(三十七年四月十五日上)
該(臣)看得淮揚徐三屬康熙三十六年又被水災饑民
乏食經(臣)會䟽題請仍借京口省鳳等倉捐收米麥截
留鎮揚二屬漕糧捐輸俸工銀兩竝動鄰郡各屬積榖
賑濟荷蒙
聖恩俞允准到部文(臣)即親臨督賑竝將各項米穀銀
兩飛飭捐給水脚星夜運送惟因原借京口省鳳等倉
米麥收補無多此時合計見在銀米僅供災黎三月之
需當即先行賑給以免嗷待一面通飭各屬確查續收
例米接濟業於督賑回署䟽内題明在案續據江蘇布
政司呈詳各屬續收米穀接賑兩月緣由咨准部覆行
令具題隨行該司遵照去後今據布政使張志棟詳稱
淮揚徐三屬上年成災州縣衛共有二十三處地方遼
闊饑民衆多自上年十月内奉到部文之時先賑三月
口糧至今年正月内業已食盡無存當東作方殷之際
豈能枵腹耕鑿故將各屬續收米穀找賑兩月見又倡
率公捐再行設厰煮粥接賑等情詳請具題前來(臣)查
淮揚徐三十五年被災饑民先後兩次題奉
俞旨允動京口省鳳等倉米麥二十五萬餘石幷鄰郡
積榖原共放賑六個月另有該案内造冊報銷今三十
六年被災饑民除動截留鎮揚二屬漕糧八萬石幷各
屬積榖及酌捐俸工銀兩之外計京口省鳳等倉項下
止動捐收米麥七萬有奇共賑五個月口糧見飭該司
造冊報部查核外所有先後動用各項米麥俱在原題
允賑數中應於見開常平倉事例案内照數捐納補還
相應具題聽部議覆再照各屬災民雖前後給賑五月
口糧麥收不遠猶恐未能接濟先經督臣范承勲及(臣)
會同漕河鹽諸臣倡率屬員各捐銀米柴束在於淮揚
各州縣城鄉市鎮設厰煮粥分賑并酌散銀錢俾災黎
不致失所以副我
皇上愛養斯民至意合竝題明(臣)謹會同總督臣范承
勲總漕臣桑格合詞具題伏乞
皇上睿鑒勅部議覆施行
三十五年賑濟題報䟽(三十七年四月十七日上)
該(臣)看得淮揚徐三屬康熙三十五年秋被水災饑民
乏食先經督臣范承勲請動省倉例米幷鄰郡積榖賑
濟荷蒙
聖恩俞允(臣)即親往督賑先放三個月口糧續因入春
尚乏謀生(臣)又會䟽題請借動京口儲漕及鳳倉麥石
接賑以俟開例補還亦奉
俞旨允行當將各項米麥飭行各司道捐給水脚星夜
分運找賑三月嗣據江蘇布政司將各州縣賑過大小
軍民口糧數目造冊詳報咨准部覆行令查明取結具
題等因隨行該司遵行去後今據布政使張志棟詳稱
海邳等二十州縣賑過大小饑民饑軍寒生共一百一
十七萬八千五百八十六名口該給米麥四十七萬七
千五百九十六石三斗一升零内除動支省倉例一十
萬石京口儲備漕米九萬五千六百七十石四升零鳳
倉小麥六萬一千八百六十六石三斗五升零外其餘
米麥二十二萬五十九石九斗一升零已將各屬捐收
存貯例積米麥榖石雜糧給賑被災窮黎皆得
聖澤所用各項米麥榖石皆係奉
旨允動應於常平倉事例案内捐收補還等情取具各
府州縣印結造冊呈詳前來(臣)覆核無異相應具題聽
部查核除冊結送部外(臣)謹會同總督臣范承勲總漕
臣桑格合詞具題伏乞
皇上睿鑒勅部議覆施行
請蠲災田丁銀䟽(三十七年四月二十三日上)
該(臣)看得淮揚徐三屬海山淮大等州縣衛康熙三十
六年秋災田地竝鹽城高郵等六州縣積渰地畆經(臣)
委員勘明先後會題荷蒙
聖恩將應徵錢糧照被災輕重分别蠲豁准到部咨隨
行江蘇布政司通飭欽遵去後今據布政使張志棟詳
稱淮揚徐三屬上年水災田地欽奉
特旨這海州等十八州縣三衛被九分十分重災田畆
本年應徵地丁銀米及此項田畆所有漕糧漕項俱著
通行蠲免等因欽遵在案查被災田地向例於勘報分
數之時照各屬全書編載每畆應徵科則造冊請蠲其
人丁銀兩例不入冊即如淮揚等處三十五年被災亦
係止將田畆錢糧先行照例造報迨奉
特恩將一應錢糧盡行蠲免之後續將各屬應蠲丁銀
彙同地畆錢糧一并造冊報部兹海山等州縣衛康熙
三十六年九分十分秋災田地共該丁銀五萬九十九
兩三錢零既經奉有地丁銀米通行蠲免之
旨相應遵照造冊蠲豁外惟是鹽高等六州縣積渰田
地原請照依海山等州縣九十分災田之例蠲免今地
畆錢糧已蒙全蠲因未奉有地丁田竝免字樣其渰田
項下應徵丁銀四萬五千七百二兩九錢零各屬咸稱
秋災積渰雖分兩案題報同係災後加災况積渰田畆
地最低窪麥禾俱未播種災民更屬困苦請將應徵丁
銀援例題蠲前來(臣)查災田項下人丁銀兩本係災戶
應輸之項三十五年被災丁銀原奉竝免即海山等十
八州縣淮大徐三衛上年九十分災田應徵地丁錢糧
亦荷
殊恩蠲豁所有鹽高等六州縣積渰災地三十六年應
徵丁銀災黎力難完辦籲請一例竝蠲理合據詳具題
恭候
皇上聖裁非臣等所敢擅請也除冊送部外臣謹會同
總督臣范承勲總漕臣桑格合詞具題伏乞
皇上睿鑒勅部議覆施行
山陽等七州縣幷淮安衛水災請蠲䟽(三十七年六月初七)
(日上)
該(臣)看得淮揚二屬山高等州縣衛今歲霪雨連綿積
水未退情形經(臣)會䟽具題一面飛飭江蘇布政司并
江南都使司委員分往查勘去後今據布政使張志棟
詳據山陽安東高郵泰州江都興化寳應等各州縣咸
稱康熙三十五六兩年俱被重災今歲春夏又遭霪雨
二麥既被渰沒禾苗尚未播種經江常淮揚二道淮安
揚州二府勘明災田分數造冊具結籲請蠲免等情又
據都司章秉法將淮安衛被災田地冊結詳送前來臣
查山陽安東高郵泰州江都寳應興化七州縣并淮安
衛共被水災九分十分田地七萬八千一十三頃七十
八畆四分零照例應蠲銀四萬二千八百三十七兩七
錢五分零米三千六百二十二石八斗六升零既經委
員勘明具有印甘各結前來所當仰請
皇仁照例蠲免以恤災黎者也至於各屬水渰田地據
稱秋禾尚未播種雖經嚴飭勸諭補植晩禾以望西成
但高郵鹽城等處又以水勢漸加緣由具詳除見在嚴
查確實情形另報幷將該司送到冊結分送部科外臣
謹會同總督臣范承勲總漕臣桑格合詞具題伏乞
皇上睿鑒勅部議覆施行
糾參旗棍䟽(三十七年六月十七日上)
該(臣)看得孫雲係惡少棍徒賣身於蘇州織造烏林大
李永夀家下為僕有國子監丁憂監丞陸經遠僕人孫
貴忤主被責於康熙三十七年六月初七夜自縊身死孫
雲輒認孫貴為繼父初九日綂領旗民多人蜂擁經遠
家中兇横打搶擒毆塾師生員陸孔奐經遠奔愬織造
孫雲又綂衆追獲裂衣毁冠用繩繫頸毒毆鱗傷時因
(臣)赴常州會勘秋決重犯經遠匍匐舟次具控隨就近
批布政司會同蘇松道嚴提究審及(臣)回署復據陸孔
奐具呈亦批該司道一幷審報又准蘇州織造臣李煦
移會孫雲毆辱職官已經拏交該縣禁候究審等因兹
據布政使張志棟蘇松道參議劉殿邦詳稱孫雲冒稱
屍親哨黨多人毆打職官毁搶貲物等項俱屬真情且
所搶衣飾現寄於烏林大聽差彭五家中除將供出夥
黨民人陸元等行縣嚴拏另報外但孫雲與供出之陸
二即陸君瑞梅大即梅志德徐斌王鬍子許來池李小
三等俱係烏林大家下旗人不便徑行究訊詳請具題
發審前來(臣)查旗棍聚衆毆辱職官藉命抄揜家財均干
嚴例(臣)謹會同總督臣范承勲合詞具題伏乞
皇上睿鑒勅下究審施行
海州幷大河衛水災請蠲疏(三十七年六月二十一日上)
該(臣)看得海州并大河衛等處今歲霪雨宿水未消情
形經(臣)節次會䟽題報一面飛飭江蘇布政司江南都
使司委員查勘去後今據布政使張志棟詳稱海州被
水田地移准淮揚道勘明二麥失收具有冊結籲請蠲
恤至秋禾尚未播種雖經遵奉嚴飭補植晩禾雜糧以
望西成而該州又以水勢日加緣由具詳見在嚴查確
實情形另報又據都司章秉法詳稱大河衛水災田地
已委淮安衛公同該衛印官勘明造具區圖冊幷印甘
各結前來(臣)查海州幷大河衛共被水災九分十分田
地七千二百八十六頃五十四畆三分零照例應蠲銀
三千三百二十六兩四分零既稱委官勘明具有印甘
各結所當仰請
皇仁照例蠲免以恤災黎者也除將送到冊結分送部
科外(臣)謹會同總督臣范承勲總漕臣桑格合詞具題
伏乞
皇上睿鑒勅部議覆施行
鹽城水災請蠲䟽(三十七年六月二十二日上)
該(臣)看得鹽城縣今歲霪雨宿水未消情形經(臣)會䟽
題報一面飛飭江蘇布政司委員查勘去後今據布政
使張志棟詳稱鹽城縣被水田地移准江常鎮道勘明
二麥失收具有冊結籲請蠲恤至秋禾尚未播種雖經
遵奉嚴飭補植晩禾雜糧以望西成而該縣又以水勢
日加緣由具詳見在嚴查確實情形另報等情造具冊
結前來(臣)查鹽城縣共被水災十分田地二萬三千九
百五十二頃九十六畆零照例應蠲銀六千八百一十
三兩五錢九分零既據委官勘明具有印甘各結所當
仰請
皇仁照例蠲免以恤災黎者也除將該司送到冊結分
送部科外(臣)謹會同總督臣范承勲總漕臣桑格合詞
具題伏乞
皇上睿鑒勅部議覆施行
淮揚徐三屬災田溢完銀米請流抵䟽(三十七年八月二十)
(三日上)
該(臣)看得淮揚徐三屬海邳等州縣衛康熙三十五年
異常水災田廬渰沒經督臣范承勲同泗州等屬災荒
新舊錢糧難以完辦情由會䟽具題於康熙三十六年
正月二十六日欽奉
特旨覽奏淮揚徐泗等處去歲水勢驟發被災小民困
苦萬狀等語朕心深為憫惻這三十五年一應錢糧俱
著照該督等所題盡行蠲免其三十四年未完錢糧亦
照該督等所題於三十七年帶徵著即通行曉示務使
小民均霑實惠不致失所該部知道欽此當即通行欽
遵在案嗣據各司道查明各屬應免錢糧及未奉准蠲
之前溢完銀米麥豆應行流抵各數先後造冊詳咨部
覆海州等州縣康熙三十五年秋災田地錢糧於康熙
三十六年正月二十六日始行奉
旨蠲免其未被災以前徵完銀米何得請流抵又准部
文淮大徐三衛三十五年被災田地未完錢糧奉
旨蠲免被災以前徵完銀米麥豆所請流抵之處毋庸
議等因俱經轉行遵照去後今據江蘇布政使張志棟
會同江安督糧道參政鮑復昌江南都司章秉法詳稱
被災田地奉蠲錢糧如有已徵在官應流抵下年載在
欽頒定例於康熙十八年大河揚州等衛秋災錢糧於
康熙十八年十二月二十日始行奉
旨破格蠲免又邳州宿遷鹽城高郵興化等五州縣康
熙二十四年水災田地於康熙二十四年十一月二十
九日欽奉
上諭將康熙二十四年下半年二十五年上半年錢糧
全蠲其被災以前徵完銀米俱經題准部覆奉
旨照例流抵在案且淮揚徐三十五年非常水患災民
困苦原題請將康熙三十五年分地丁漕項錢糧破格
全蠲其三十四年未完錢糧於三十七年帶徵奉有俱
著照該督等所題之
恩旨是三十四年款項係就未完之數帶徵而三十五
年錢糧乃請照額全蠲非止請免未完之項况康熙三
十六年淮揚徐三屬復被水渰除十分九分災田應徵
地丁一應錢糧又奉
聖恩全蠲外其被災五六七八分災田銀米係奉照例
蠲免應徵之數尚多惟賴上年溢完之項照例流抵災
戶得免追呼之擾等情詳請會題前來(臣)查淮揚徐三
屬邇年疉罹水災久蒙
聖明洞鑒破格蠲賑被災孑遺得以重安袵席所有康
熙三十五年災田溢完錢糧相應據詳具題仰懇
睿慈照例流抵俾淮揚徐一帶百萬生靈感頌我
皇上如天之仁愈無紀極矣惟是流抵錢糧向經科臣
姚文然臺臣施維翰條奏刊入下年由單之首使百姓
共知共見以杜官吏通同侵冒之弊今由單已經停止
前項溢完錢糧恭候
俞允之日容(臣)將各州縣衛流抵數目出示徧行曉諭
務使被災小民咸霑
聖澤如有不肖官胥侵冒情弊即從重題參究擬合幷
題明(臣)謹會同總督臣范承勲總漕臣桑格合詞具題
伏乞
皇上睿鑒勅部議覆施行
淮揚二屬請賑䟽(三十七年九月初五日上)
該(臣)看得淮揚二屬年來疉罹水患康熙三十七年春
夏又遭霪雨二麥無收雖六月下旬水勢漸消而低窪
之區仍多積水且立秋以後涸出之地農時已失難於
栽插西成無望其秋災情形經(臣)另䟽題報外今據江
蘇布政使張志棟詳稱鹽城山陽海州安東高郵泰州
江都興化寳應九州縣康熙三十七年一歲兩災饑民
乏食所當賑濟以免流離但江蘇等屬見存捐積榖石
以及捐補康熙三十五年賑濟案内原借省鳳等倉米
麥為數無多請仍借用將來陸續捐還又於江蘇各屬
俸工銀内捐銀二萬兩銀米兼施仍有不敷再將蘇松
等屬節年減存米四萬餘石安徽所屬懷寧和州等近
水州縣均貯榖七萬二千石餘存榖七萬五千餘石一
并暫行借賑亦照常平倉事例捐收補還内如減存米
石應俟捐補之日按年附搭運通其懷寧等邑均貯之
榖應聽各州縣即於本地收捐惟所借餘存榖石原係
額該均貯之外盈餘之項據安徽布政使張四教詳議
即於下江地方收補而淮揚徐頻年被災議於淮郡適
中之地責成淮揚道收捐榖十萬石以為儲備緩急之
計等情前來(臣)查淮揚二屬鹽高等州縣水渰田畆雖
未全涸然目下水勢已日漸消退所有被災小民尤須
加意拯恤俾得安居故土不致失所將來水退地出竭
力耕鑿上輸
國賦仰報
聖恩至借動各項米穀捐納補還之處(臣)先經咨商督
臣范承勲亦准咨覆事屬可行用敢具題聽部議覆再
查從前賑濟如康熙二十四等年俱係一面題明一面
發賑皆蒙
聖恩俞允今時已深秋若候部覆開賑災民實難嗷待
且(臣)奉
命會同督漕諸臣勘議下河見在起行凡應閱歷高泰
興鹽寳等處皆屬被災地方(臣)當會同督漕二臣於勘
河之際再加商酌將所捐俸工銀兩及本地積儲遴委
賢能官員先行分往給發(臣)隨親行督賑使災民早霑
實惠其餘米穀恭候
俞允之日於俸工項下捐給水脚星夜撥運接濟合幷
題明(臣)謹會同總督臣范承勲總漕臣桑格合詞具題
伏乞
皇上睿鑒勅部議覆施行
審明旗棍分别定罪䟽(三十七年九月十六日上)
該(臣)看得蘇州織造烏林大李永夀家人孫雲糾黨毆
辱國子監丁憂監丞陸經遠搶毁家貲什物一案先經
(臣)具䟽題參奉
旨將李永夀革職幷有名人犯
勅(臣)嚴拏究擬(臣)隨欽遵檄行江蘇按察司嚴拏究擬
去後今據按察使趙世顯審詳孫雲本姓陸賣身於李
永夀家康熙三十七年五月三十日突至陸經遠家冒
認伊僕孫貴為繼父經遠詰問孫貴貴因忤主被責六
月初七夜自縊身死已經報縣候驗孫雲輒思藉命打
搶於初九日令彭五傳喚打降孫鳳池糾集多人孫雲
又約同李永夀家人梅大即梅志德王鬍子即王得福
徐斌等及已故孫祥聚飲於顧順泉酒肆蜂擁至經遠
家打入内室罄毁門窗什物搶失衣飾器皿擒毆塾師
生員陸孔奐經遠情急奔愬織造孫雲復綂黨追擒毁
其衣帽用草繩繫頸毒毆鱗傷研訊各犯供認情真地
鄰見証甚確似此惡棍横行法難輕縱除孫祥一犯先
經取供病故不議外孫雲合照光棍為首例擬斬立決
孫鳳池彭五徐斌俱照為從例擬絞監候陸士榮陸二
施仁觀湯三觀孫瑞觀陳天觀蔣珍胡慶張君先李永
先楊瑞卿陸元王三曹阿二雖同行聚飲審未毆搶脚
夫湯大鄧祖趙仁謝四孫招馮先李彩徐二周仁係孫
雲倩令擡棺非係兇黨但臨時不為力阻各擬重杖李
永夀任僕行兇迨經遠告發復縱梅大等潛逃合依官
司追捕罪人漏洩其事致令逃避者減罪人罪一等律
擬流係革職旗員鞭責枷號解部發落顧順泉陳顯等
審屬無干均予省釋孫鳳池等名下所搶衣服供已賣
費照追給主逃犯梅大即梅志德王鬍子王得福王二
仍行嚴緝另究其未獲許來池李小三徐夀陳三雖原
供有名今研訊孫雲堅供實未同行打後方至應予免
緝至此案監斃孫祥一名該管獄官吳縣典史吳銓職
名合并開列聽候部議兹據按察使趙世顯審擬招解
前來(臣)復親勘無異相應具題伏乞
皇上睿鑒勅下法司核議施行
高郵等五州縣秋災請全蠲䟽(三十七年十月初三日上)
該(臣)看得揚州府屬高郵泰州江都興化寳應五州縣
今歲春夏又遭霪雨兼之積水未消二麥無收經(臣)題
奉
特旨將康熙三十七年應徵錢糧照例蠲免在案乃原
報夏災地畆當佈種秋禾之時水勢尚未消涸不能栽
插當將秋災情形再䟽會題一面飭行江蘇布政司委
員分往查勘去後今據布政使張志棟詳稱高郵泰州
江都興化寳應五州縣原報夏災十分今復被秋災十
分田地四萬九千一百四十七頃三十八畆八分零額
徵地丁等銀一十五萬二千五百三十五兩五錢八分
零米麥七萬三千九百七十一石三斗九升零内除夏
災案内蠲免銀三萬二千六百二十五兩一錢九分零
米三千四百七十六石七斗八升零外尚該起存地丁
漕贈漕項等銀一十一萬九千九百一十兩三錢八分
零漕糧漕項米麥七萬四百九十四石六斗一升零為
數甚多被災孑遺方將借賑延生實難完辦請照康熙
三十五六兩年之例破格全蠲前來(臣)查淮揚等屬康
熙三十五六兩年重災田地應徵地丁等項錢糧皆荷
聖恩破格全免兹康熙三十七年高泰江興寳五州縣
水渰地畆夏麥失收秋禾未種一歲兩災據各屬籲請
照依康熙三十五六兩年之例全蠲所當據詳具題恭
候
皇上聖裁非(臣)等所敢擅請也除將送到冊結分送部
科外(臣)謹會同總漕臣桑格合詞具題伏乞
皇上睿鑒勅部議覆施行再勘報災傷例應會同督臣
具題今總督印務係(臣)署理合竝陳明
鹽城等四州縣并淮河二衛秋災請全蠲䟽(三十七年)
(十月十七日上)
該(臣)看得淮安府屬鹽城山陽海州安東四州縣并淮
安大河二衛今歲春夏又遭霪雨兼之積水未消二麥
無收經(臣)題奉
特旨將康熙三十七年應徵錢糧照例蠲免在案續因
原報夏災地畆當佈種秋禾之時水勢尚未全消不能
栽插隨將秋災情形再䟽會題一面飭行江蘇布政司
暨江南都使司委員分往查勘去後今據布政使張志
棟都司章秉法將各委官勘過被災田畆造冊具結詳
送前來(臣)查鹽城山陽海州安東四州縣并淮安大河
二衛康熙三十七年原報夏災今復被秋災十分民屯
等項田地四萬二千九百二十九頃九十一畆二分零
額徵地丁等銀八萬四千八百九十八兩六錢六分零
米麥豆四萬一百四十三石八斗七升零内除夏災案
内蠲免銀一萬三千一百六十兩一錢二分零外尚該
起存地丁漕贈漕項等銀七萬一千七百三十八兩五
錢三分零漕糧漕項米麥豆四萬一百四十三石八斗
七升零據該司詳稱各州縣衛康熙三十五六兩年連
被重災皆荷
聖恩破格全蠲兹康熙三十七年夏麥無收秋禾未種
一歲兩災窮黎方將藉賑延生錢糧實難完辦籲請照
依康熙三十五六兩年之例將地丁漕糧漕項銀米麥
豆破格全免所當據詳具題恭候
皇上聖裁非(臣)等所敢擅請也除將送到冊結分送部
科外(臣)謹會同總漕臣桑格合詞具題伏乞
皇上睿鑒勅部議覆施行
西陂類稿卷三十五
