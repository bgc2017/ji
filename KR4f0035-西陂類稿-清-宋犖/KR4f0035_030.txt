西陂類稿卷三十
吏部尚書宋犖撰
行述
先母劉夫人行實
余家自從曾祖莊敏公以理學名臣制為家訓一族之
中若遠若近咸相勸勉不衰於是余王母
詔贈夫人張氏
詔封太夫人丁氏著懿德於前余母
詔封夫人劉氏嗣徽音於後嗚呼痛哉母之亡閱一年
矣以不孝犖抱病苫次不獲赴
闕請䘏歸窆無期罔極之恩既不可以報至於起居飲
食色笑之可思慕者皆邈焉不可得而親姻戚有問及
吾母者不孝犖及弟炘與炌但匍匐稽顙以手指胸泣
血而不能言會不孝犖病少愈謹以母嘉言懿事可傳
於鄉閭者質述一二庶以俟有道而文者狀且銘焉夫
人商丘人父諱永貽明萬歷辛夘科舉人爲先王父福
山公
詔贈大學士諱沾同年友母賈氏夫人幼事父母以孝
聞年十六歸文康公值贈公已歿張太夫人尋亦歿奉丁
太夫人温凊甘旨不愆於儀丁太夫人常稱之曰事姑者
當如此夫人相文康公謹愼周詳凡有所欲言必視文
康公色喜然後進事大小無攸遂祭祀盡禮蒸嘗爼豆
必躬必潔庭戸之間不聞人聲及文康公壯而無子勸
娶李趙郝三夫人愛如娣姒明天啟中文康公宰陽曲
夫人勸以小心廉謹曰一入仕途功令隨其後幸惟福
山公清德是紹當是時閹人魏忠賢專政當事請建生
祠於陽曲文康公拒不從忠賢使来偵其故禍且不測
夫人曰以直道觸法網人臣之義但丁太夫人耆暮無依
盍以病歸文康公遂浩然掛冠會忠賢敗而止崇禎中
文康公為給事中草銓政數十年大弊貽禍封疆一疏
夫人又申前歸養之說丁太夫人慫慂使上之一時歎丁
太夫人之賢文康公之忠而嘉夫人之孝焉後文康公
為順天廵撫甫三日而流寇陷京師僞爵遍漁陽文康
公誅其將黃錠等謂夫人曰我封疆重臣誼當報讎然
死在旦夕丁太夫在子善事之夫人率家口五十人奉
丁太夫人遯山中流離之際昏晨問視如常儀會
王師入關公廵撫如故夫人曰讎已報可長往矣文康
公疏辭不許迨文康公徵拜為相夫人復申前請六年
而
予告歸里夫人辴然喜靜好黽勉比於良友其教育諸
子也雖顧復撫摩無不周至有大過未嘗不面數之不
孝犖病夫人禱於神寢食俱廢一日不孝犖出飲歸漏
下四鼔夫人猶未寢曰汝不記丁太夫人之訓汝父乎曰
爾從文學之士遊則吾喜非是吾竟日不能食以故汝
父力於學卒致貴顯豈於汝而可不敬承其訓乎語罷
悽然不孝從此不敢為長夜飲文康公卒將葬不孝犖
請於夫人鬻產以襄事夫人不允曰
朝廷頒勅賜兆遣官營送所以重汝父之清德也今第
隨家有無何必鬻產且產先祖所留非汝父置奈何鬻
之不孝犖卒鬻產夫人亦不加責鄉閭稱之近水旱頻
仍賦役煩興不孝犖又好與海内賢人君子游及文康
公故舊往来讌聚戸外之屨常滿用或不足夫人出簪
珥佐之曰不忍以米鹽困吾子使亂其心夫人御下寬
僕婢輩不輕以鞭扑加之當壬午流寇破宋夫人匿於
民舍為舅氏僕婦所侮及文康公晉開府其婦與夫叩
首以請夫人曰侮者不記為汝何罪之有遣之人服其
量焉夫人享年六十有二以萬歷戊戌年二月十一日
辰時生以順治已亥年六月二十六日申時卒以文康公
官
詔封夫人嗚呼痛哉昔文康公之殁也餘圖書數卷窀
穸之費貸於親戚夫人沒而餘十二金即三日前副使
徐公必遠所饋藥餌資也其澹泊有如此夫人每布衣
蔬食與家人婦同紡績偶鄰婦過不辨為夫人焉其勤
儉有如此所以不愧於莊敏公之家訓歟子四長焞李
夫人出壬午之亂出亡不知所在次即不孝犖也侍衛
娶明兵部左侍郎葉公諱廷桂女次炘中書科中書舍
人娶御史王公諱應昌女趙夫人出次炌國子監官監
生初聘少保兼太子太保刑部尚書劉公諱餘祐女未
歸殤娶中書科中書舍人梁公諱遂女郝夫人出女三
長適明太常寺卿侯公諱執蒲子生員慮次適明光禄
寺署丞侯公諱執中子生員勤李夫人出次許字少傅
兼太子太傅工部尚書劉公諱昌子官生士元郝夫人
出孫八基至未聘陸聘戶部郎中崔公諱掄奇女著未
聘犖出逵聘生員劉公諱榛女起聘生員葉公諱元渥
女賁載未聘炘出孫女六一許字貢士侯公諱忭子方
至三未字犖出一許字孝廉徐公諱作肅子世際一未
字炘出不孝子犖泣血謹述
先生母趙太孺人行略
嗚呼痛哉我母太孺人遂舍不孝而長逝耶維十二月
十七日實爲太孺人誕辰先一月不孝在黃署出俸金
備衣物陳之將母樓前北向再拜手授使者走都門為
太孺人壽寄書弟炘曰言念母氏不能膝前進一觴余
尚可以為人哉不謂書成而心動使者未出門訃音至
矣嗚呼痛哉居常念吾父相國文康公享年五十有五
嫡妣劉夫人享年六十有二皆以未登大年為恨今太
孺人享年五十有三愈不逮兩先人矣不孝興言及此
五内崩摧若受鋒刃安能追憶太孺人生平懿美著之
於篇然賓客賜弔者問及母氏不孝但稽顙苫次茫無
以對所謂先人有美弗傳不孝滋懼甚謹匍匐泣血而
質述之太孺人姓趙處士公諱時之女生而端莊事親
以孝先文康公壯猶無子先嫡妣劉夫人勸公娶賢淑
為副太孺人笄而歸公時先王母丁太夫人在堂顧之
喜語劉夫人曰吾家自莊敏公以来世為名門内德茂
著新婦必能佐汝相夫子承先烈劉夫人亦喜太孺人
顧遜謝不敢當莊敏公者不孝從曾祖父諱纁明神宗
冢宰以嚴訓刑家為宇内稱式者也太孺人慈惠勤敏
從不以鞭扑加僕婢有過失理諭而遣之門以内事無
大小必躬親操紡績執烹飪晨昏不倦久之丁太夫人
愈大喜劉夫人遂以家政全委焉處李郝兩庶母間以
和謹自飭兩庶母咸德太孺人終身無間言年十八育
不孝犖又五年育弟炘不孝兄弟生數歲皆依劉夫人
為命不知其為太孺人出也後從婢子稍聞之以問太
孺人太孺人笑而不答嗚呼太孺人之曉大義度越尋
常遠矣當文康公為給諫抗疏忤時禍且不測為中丞
戎馬倥傯濱於危殆者數矣日以丁太夫人爲念賴太
孺人偕劉夫人贊襄於内甘旨無缺卒無貽文康公憂
明末寇屠宋郡太孺人隨文康公夜竄荆棘中手攜炘
以一牛載劉夫人與不孝犖太孺人且牽且走艱辛萬
狀外祖處士公春秋高衣衾棺椁皆取辦太孺人手績
布數十端貯之别篋一旦聞訃悉攜所豫備者出以助
喪鄉閭至今歎美之事繼母盡禮待弱弟情好最篤即
遇劉氏舅無殊同氣迨不孝以侍衛出佐黃郡太孺人
就養官舍教以廉敏小心每語不孝曰天何厚吾家簪
纓相繼者累世蓋源遠則流長耳兒居官幸自勉毋忘
祖若父不孝敬受命不孝判黃五載迄無善狀然不敢
自暴棄以貽厥累者皆奉太孺人訓也太孺人喜濟人
急恒出典簪珥以贍困窮稱人之善孜孜惟恐不及於
兒女輩愛養周摯拮据不恤弟炘婦王孺人卒妺氏又
喪於遠方哀痛遘疾遂不起妺爲庶母郝太孺人出太
孺人一視為已子其居心忠厚抑天性然耶歲丁未不
孝以代
覲如都送太孺人返舍明年
覲畢返黃便道定省臨别太孺人淚盈盈承睫曰努力
無相憶也不孝含悽就道旋聞弟炘從京邸迎養幸遇
覃恩封太孺人不孝舉手加額謂罔極之恩藉以少展
孰知太孺人目送不孝之日即不孝與太孺人永訣之
日也嗚呼痛哉已酉秋不孝董漕事舟泊江上夜夢太
孺人執不孝手形狀慘顇異於常日迨寤恍惚如有所
聞見起援筆為詩紀之曰幾日滄江上高堂應夢頻京
華千里隔顔色暫時親薄宦終何補中宵漫愴神慈烏
天外至鳴噪向荒榛爲之不怡者屢日時方初秋意者
太孺人念兒遠遊無從訣别魂夢涉風濤走萬里其朕
兆固先見耶弟炘来訃云母素無病妹氏凶問至絮泣
不休痰疾或作或瘳然不謂其遽棄世也偶夜半呼基
起兩孫至與之圍爐話昔年亂離景况悽然泣下須臾
痰湧而卒基不孝犖冢子也太孺人篤愛之適以赴監
至京猶及與太孺人一見信有天意云太孺人生於明
萬歷丁已年十二月十七日子時卒於康熙已酉年十
月二十二日丑時子二長即不孝犖也湖廣黃州府通
判娶明兵部左侍郎葉公廷桂女次炘吏部稽勲清吏
司主事娶監察御史王公應昌女孫六犖出者四基生
員娶兵部主事狄公宗哲女至聘監貢劉公動女陸聘
戸部郎中崔公掄奇女著聘進士李公芳廣女炘出者
二起聘生員葉公元渥女超未聘孫女十一犖出者六
長適貢士侯公忭子監生方至二許字江西提學道僉
事王公震生子監生組三許字生員侯公懃子方履四
許字工部主事劉公士龍子聖學五未字六許字江西
嶺北道右參政湯公斌子沆炘出者五長許字舉人徐
公作肅子世際二許字福建南安縣知縣劉公佑子栴
三未字四許字内翰林弘文院編修李公元振子繼修
五未字曾孫一人如金未聘基出不孝男犖泣血謹述
亡弟介子行狀
嗟乎痛哉余安忍狀介子哉今夏六月
上幸古北口余奉檄運米於密雲密雲舊為先文康建
節地制府傾圯惟古槐突兀猶存憶介子方兩歲繡衣
文褓繞樹下爲之臨風慨然因作書寄介子書到而介
子病已革不能語子昭弟持示之含淚頫其首須臾而
亡嗟乎痛哉余安忍狀介子哉然非狀則幽宫之銘無
從述也爰和淚濡筆而質紀之介子姓宋氏名炌介子
其字亦稱介山余季弟也明末天下大亂先文康攜家
避難江南舟過宿遷而介子生幼秀穎異羣兒先文康
故善飲介子數歲即耽杯酌家人戲之曰而欲效若翁
耶先文康見背時甫十齡居喪如成人事先母劉夫人
今庶母郝太孺人最孝於余與子昭風雨聯牀得友于
之樂弱冠工制義能詩善畫以門廕入國學余家為中
州舊族而余又好交遊喜詞賦以故介子所至皆班荆
於賢豪長者性恬雅風期遐暢類晉人於文酒高會時
出諧語傾座上客頗擅風流之譽遇事則周詳謙謹無
疾言遽色居然退讓君子也於鄉閭族黨無間言下至
奴婢終身無呵責嘗謂余曰人言怒最難持我覺世無
一事可怒者噫其養可知已歲辛酉以候補内閣中書
中式順天鄉試名次四十七受知於沈扶蒼歸孝儀沈
昭子三先生咸愛重之先文康以前辛酉舉於鄉介子
追蹤其後以為公輔可期乃竟以胃病歿天乎天乎於
理有不可解者其詩初學王孟近奉教於王阮亭先生
又從余辨析氣格聲調精求乎漢魏唐宋作者之意一
變而為古勁幽折之音七言近體尤擅場殆不減李義
山有集二卷校而刻之家塾畫花草類陳白陽徐文長
山水秀潤得董巨遺法人求之多不可得時揮灑於斷
縑敗紙精光炯炯動人爲余黃州所作花草十二幅
耳介子生於明崇禎十六年三月二十七日戌時卒於
康熙二十二年閏六月初七日辰時年四十有一
勅授徵仕郎祖諱沾明山東福山縣知縣祖母張丁兩
太夫人考諱權内國史院大學士諡文康母劉夫人生
母郝太孺人初聘兵部尚書劉公諱餘祐女未娶殤娶
山東提學道僉事梁公諱遂女封孺人子二壆生員娶
生員葉公諱元溥女壔聘前錦衣衛千戸葉公諱元滋
女孫女二壆出未字將於某年月日葬於先文康
賜兆之旁因以狀寄壆俾乞銘於劉山蔚榛山蔚蓋親
串中之有德而文者與介子情好最篤云兄犖抆淚狀
庶母郝太孺人行略
嗚呼太孺人遂溘然棄人間世耶太孺人素健旺自弟
炘迎養蕪陰歸途驚於覆車而一疾纏綿越七年卒以
不起豈非天哉豈非天哉犖是時待罪通潞既不能親
視含殮今將啟先文康公之
賜兆而祔焉犖又新奉江藩之
命王程悤廹無能臨穴一號竝以瞻望我先公先夫人
託體之山阿誰謂宋遠一葦難杭則淚眼欲枯而悲腸
欲碎矣憶庚申夏犖自贑復
命便道歸省得侍太孺人之色笑不謂自此杳靄白雲
頓成人天之隔也嗚呼痛哉太孺人生平婦道母德不
可湮没於無聞而奈犖五衷摧裂莫能件繫其詳謹約
略質述其一二大者付其受重孫壆持以乞吾友劉子
山蔚銘其墓石焉太孺人姓郝氏順天人處士諱有德
之次女先文康公居黃門省時與宛平劉少保相善也
少保公納郝處士長女知其妹之賢又加於姊少保公
因自爲蹇脩於先文康公而納之於京邸及生吾弟炌
先文康公求少保公女少保公曰賢母之子必有異願
聞命太孺人事先王母丁太夫人有無形無聲之視聽
而事先文康公及先夫人敬順有儀處吾母趙夫人李
庶母之間謙和友善始終無間言平居莊以自持無謔
笑無絮語余家自先莊敏公垂範甚肅門以内不敢有
嘻嘻聲而太孺人尤恪謹出於天性丁太夫人劉夫人
交悦之待以異數當李自成之變太孺人奉丁太夫人
劉夫人轉徙流離而左右扶持無倦色及次第遭丁太
夫人文康公劉夫人之大故凡附身附棺與祭祀賓客
之奉皆一一經畫周到無缺禮遇諸子婦藹然慈和即
僕婦亦措鞭扑而不用弟炌友順温仁至死不見有疾
言遽色者太孺人之化也先文康公棄賓客時弟炌方
十歲太孺人卒能教之有成康熙十六年炌由官監生
授内閣中書太孺人得邀
勅命又四年炌登賢書太孺人喜曰吾可報其父於地
下矣未二年而炌亡明年弟炘亡又明年太孺人亦考
終焉嗚呼天乎其何弗弔予家至於此極也三年之間
三訃疊来而余一官羈縻止於爲位長號余其罪人也
乎太孺人生於明天啟癸亥正月初六日卒於康熙乙
丑正月初八日享年六十有三子男一即炌也内閣中
書辛酉科舉人初聘少保兼太子太保刑部尚書劉公
餘祐女未歸殤娶貴州糧驛道按察司僉事梁公遂女
封孺人女一適少傅兼太子太傅工部尚書劉公昌子
鄧川州知州士元早亡孫壆貢生娶增廣生葉公元溥
女壔聘前錦衣衛千戶葉公元滋女曾孫繡虎聘武安
縣儒學教諭劉公動孫女太學生德至女曾孫女二一
未字一許字舉人徐公作肅孫廩生世際子能昌皆壆
出杖期子犖抆淚述
亡兒陸行略
余諸子皆有雋才能讀書而三子陸四子著獨不幸短
命死著之死也余親為文誌其墓又有高侍郎念東先
生哀辭載家乘陸死時余方客京師又當諸子女俱無恙
而突聞陸之變悲不自勝余素善病家人輩恐憂能傷
人勸余痛自抑久之遂不敢憶及今甲戌夏距陸死蓋
十有七年矣陸之子吉金省余平江官舍出陸所書詩
一卷求毗陵邵君子湘跋而藏之余嘉其意因追錄陸
一二遺事授吉金俾更乞子湘誌陸墓垂不朽焉陸字
海叔商丘縣諸生居恒遵先莊敏福山文康諸公累世
家法循循自好數歲時值母葉淑人病晝夜省視不少
懈每用藥則與兄弟爭嘗之躬調以進淑人稍假寐則
數穴窗紙含淚而望舉家為之感動一日遣陸過鄰邑
致弔時深秋大風雨寒甚余解一裘衣之期三日返次
日遽歸余詰何速也對曰恐大人需裘故遄返耳其孝
謹多類此陸就傅時余宦遊不及親為督課少長以制
義數篇寄燕邸余與陳太史介眉同觀介眉曰近日時
文卑弱亟須此清疎蒼莽之作正之余驚喜始知其能
文也同里徐孝廉恭士以善書名有題余東園詩曰乾
葉閒中落虚堂冷色侵余最愛之他日陸竊書二句於
壁勁拔可觀後不署名余頗疑恭士筆問知為陸書則
益驚喜余又訝其能書也嗚呼方以大成期之而不謂
遽得瘵疾以死死時年僅二十有一嗚呼余所為撫今
追昔閱十七年而中心如擣不禁淚霪霪下也陸生於
順治戊戌年八月二十六日卒於康熙戊午年二月十
六日娶戶部雲南司郎中夏邑崔公掄奇女子男子一
即吉金歲貢生候選教諭女子一許字同邑劉錫嘏孫
齊萬
西陂類稿卷三十
