西陂類稿卷三十二
吏部尚書宋犖撰
奏疏一
歲戊辰犖以謭劣蒙
聖天子格外簡拔填撫江右越四年壬申移節吳門又
十四年乙酉蒙
聖恩擢長銓曹如蚊負山夙夜悚惕今幸得乞身而歸
矣伏念先莊敏文康兩公並歷官廵撫以至大用政
績載在家乘大要以敦本守拙為準犖今日者不敢
負家訓即不敢負
國恩新城王司宼士禎曾謂犖曰公豫章定變淮揚賑
饑二事堪於史冊大書特書犖愧不克承暇日檢閱
二撫題奏擇其事之大者存之得如干篇江左請蠲
請賑數逾七百萬補牘太繁難於悉存凡銀米自二
千兩石以下者不錄二年吏部疏俱會題無專稿故
亦不錄惟以乞休與謝
恩疏附焉庶稍具敦本守拙之槩歸老西陂倘二三親
舊以宦況詢者當出示之匪敢以司宼語為誇也康
熙戊子初秋日犖序
江西巡撫到任疏(康熙二十七年六月十九日上)
竊(臣)仰荷
皇上特恩簡任江西巡撫奉
命之後(臣)即遵照定例將任内一切錢糧與署江蘇布政
司事分巡淮揚道副使臣胡國佐交代清楚於康熙二十
七年五月十九日由水路赴任至六月十三日入江西
九江府彭澤縣境時因楚省兵叛界連九江印信未便
遠齎至六月十七日舟抵南昌府新建縣昌邑地方始
接護理巡撫印務署布政司事督糧道參政臣吳延貴
差委南昌府通判陳璠(臣)標左營遊擊中軍詹英齎捧
欽頒江西巡撫關防一顆
王命旗牌八面副并書吏文卷到(臣臣)謹驗收遂於本
月十九日到省城(臣)署恭設香案望
闕叩頭開用受事訖所有
勅書開載事宜以及地方應行應革利弊容(臣)祇遵次
第舉行其勦禦楚省叛兵事宜見在另疏具題外合將
入境到任日期繕疏恭報伏乞
皇上睿鑒勅部查照施行
謝
恩疏(二十七年六月十九日上)
竊(臣)一介庸流以父權官國史院大學士叨承
恩廕由外吏歷任刑曺迨奉
簡書分巡通永惟知恪共厥職原無寸長可表蒙
皇上不以(臣)為菲才超遷山東按察使已出非常知遇
甫任半年不由會推又蒙
特恩擢授江蘇布政使受事僅止數月又蒙
皇上陞補江西巡撫一歲之間三叨
特簡洊膺節鉞
聖恩高厚亘古希逢(臣)何人斯邀此曠典即使捐糜頂
踵難以報稱萬一惟有益勵素心勉竭愚悃潔已率屬務
期大法而小廉簡政平刑庶幾民安而物阜以仰報我
皇上格外簡拔之殊恩而已(臣)謹望
闕叩頭恭疏奏謝伏乞
皇上睿鑒施行
撥協楚餉疏(二十七年六月十九日上)
竊(臣)欽膺
簡命巡撫江西所有入境到任日期已經另疏題報在
案惟是湖廣督標裁兵肆叛(臣)舟抵江南大通鎮地方
接准署兩江總督安徽撫臣楊素蘊咨會到(臣臣)以江
楚接壤封疆重務亟需調度晝夜兼程前進於六月初
十日至安慶府會署總督(臣)楊素蘊知已調撥江右撫
鎮兩標官兵前赴九江勦禦(臣)又與面商機宜至十三
日舟抵彭澤縣據九江營副將王昶標下右營遊擊陳
化龍會詳呈請給發赴楚官兵行月糧餉(臣)思師行糧
從難以稍緩路過湖口隨諭令湖口縣動支本年地丁
銀一千兩併委分巡饒九南道僉事臣朱尚隆領齎前
銀星赴潯陽如各標營官兵有應給行糧者即行支給
如月餉未支足者俱一一發足使官兵星馳前進會兵
合勦又准署督臣楊素蘊咨據湖廣黃州協副將阮述
報稱卑職調領官兵作何籌畫糧餉接濟移(臣)檄行布
政司發銀四百兩差役齎給以應該將官兵糧餉之需
(臣)亦經檄行江西布政司照數差齎交付該將查收外
至於進勦事宜容(臣)相機調度另疏具題所有動支錢
糧給發本省官兵行月糧餉幷借給楚省餉銀臣謹會
同署理江南江西總督印務安徽撫臣楊素蘊合詞密
疏題報伏乞
皇上睿鑒施行
支給行糧疏(二十七年六月二十九日上)
據江西布政司布政使王業興詳稱奉署理總督江南
江西事務安徽楊巡撫票開照得楚省裁兵偶爾猖獗
本督院現在調發潯協省鎮官兵前往撲勦然師行必
須糧從所有應用行月糧餉合行查照往例給發備票
行司即將潯協省鎮出師官兵應需行月餉米會同糧
道查照往例就近給發以足兵食等因奉此該本司查
得從前出師官兵例於俸餉月米之外支給行糧廩給
鹽菜銀兩以及粳粟二米查俸餉月米二項現有奉部
撥給錢糧米石可以按款支給無庸置議外今查潯協
省鎮官兵調征楚省奉督院檄行所有應用行月糧餉
合行查照往例給發但兵馬錢糧各有項款雖師行糧
從勢所必需而該協鎮出師官兵應需廩給鹽菜與夫
粳粟二米現今無有項款可以查給已於本年六月十
八日詳請督部院懇將潯協省鎮出師官兵應支廩鹽
銀兩以及粳粟二米亟賜題請聽部撥給何項錢糧至
日以便遵照支放其支給銀米似應於到楚之日方可
開支但應否就近於楚省支給抑或仍於江省支領報
銷併請賜咨内部核奪示覆等因在案今奉前因合就
詳明本院俯賜一并題請聽候内部示覆遵行呈詳到
(臣)據此該(臣)看得楚省督標裁兵叛變黃蘄失陷前經
署理總督印務安徽撫臣楊素蘊檄令九江營副將王
昶遣發官兵赴援隨經該將會同(臣)標遊擊陳化龍委
令右營守備汪應超統領撫鎮九江等標營官兵先後
共五百五十餘員名前赴蘄州進勦惟是師行糧從前
(臣)舟抵江境據該將等會詳請給行糧月餉當經諭令
湖口縣動支本年地丁銀一千兩委令分巡饒九南道
僉事朱尚隆齎領赴潯以應急需經(臣)會疏題報在案
今據布政使王業興詳稱出師官兵例於俸餉月米之
外支給行糧廩給鹽菜銀兩以及粳粟二米查俸餉月
米奉有部撥可以按款支給行糧銀米無有項款并應
否於到楚之日開支就近於楚省支領抑或仍於江省
支給報銷詳請具題前來(臣)查楚省黃州等處為賊竊
踞未經恢復前黃州副將阮述尚請借支糧餉則楚省
無項可給自應仍在江省支給報銷相應題請勅部議
撥何項錢糧以便遵照動支俾赴楚官兵得資飽騰而
勦禦均有賴矣(臣)謹會同署理江南江西總督事務河
臣王新命合詞密疏具題伏乞
皇上睿鑒勅部議覆施行
擒誅叛逆疏(二十七年七月初一日上)
竊(臣)荷
皇上特簡巡撫江西於江南途次聞楚省兵譁告警與
江省接壤亟需防禦(臣)念切封疆星夜兼程前進於六
月十九日抵署受事業經題報在案一切防勦機宜無
不悉心籌畫次第舉行當據鄰楚各府州縣紛紛具詳
稱境内裁兵實繁有徒恐乘間煽亂請兵防禦遂嚴飭
各屬加意防範(臣)仍不時稽察於六月二十九日午時
據(臣)標中軍遊擊詹英引領旗牌羅魁密稟有乾子伍
紹係宜黃人來省看親有店家吕瑞伯向言聞有督標
裁兵勾連匪類謀為不軌事關叛逆相應密稟又准南
昌鎮臣陳平差功加守備許禄稟同前情隨密拘店家
吕瑞伯到(臣)親審據供小的係開歇店的人聞得裁兵
李美玉袁大相二人為首勾連幾千人目下就要作反
故此小的對伍紹說知詰你為何知道李美玉袁大相
謀叛想你也是同謀的人了供小的若是同謀的怎肯
對伍紹說詰你為何自已不出首呢供小的是小民不
敢到老爺衙門出首小的曉得伍紹的乾老子是老爺
衙門旗牌故此對他說呌他來稟報老爺等語(臣)隨差
原任南昌鎮標丁憂候補遊擊趙永吉親身密捕於本
日申時據擒獲李美玉袁大相二人到(臣)當發在省司
道會審據按察使詳稱蒙發叛犯李美玉袁大相到司
隨會同司道在公所會審問李美玉袁大相你們是甚
麽人敢謀為不軌供小的二人原是督標裁汰的兵竝
没有謀為不軌的事詰現有出首的吕瑞伯在此你還
敢假說麽隨傳吕瑞伯面質又據李美玉袁大相合供
小的們實說了罷原是小的二人起的意聞得湖廣裁
兵為亂小的就要舉事破了江西好去湖廣合夥故此
勾連原日裁兵有三千多人有八百有器械的有幾千
沒有器械并遊手好閒的有一二干打算七月初間逢
各官上衙門的日子先拏了這些官然後劫倉庫好往
湖廣去不想被人出首詰你把同謀作叛做頭目的姓
名速供來供這事原是小的二人起的念頭就是小的
二人號召各處裁兵彼此連結的各處的人尚没聚齊
還没有定頭目詰你二人謀算怎麽樣聚齊這些人呢
供各人散一箇帖子底下一箇酉字為號上面紙空了
他自己填名字又各穿白衣為號放砲聚齊是實又詰
李美玉袁大相這吕瑞伯可是你們同夥的麽供吕瑞
伯並不是同夥的各供吐在案當在李美玉袁大相身
邊搜出酉字帖子二張附卷據此該本司按察使孫蘭
會同布政使王業興督糧道參政吳延貴護理驛鹽道
印務南昌府知府張士佺督學道僉事邵延齡都使司
俞承都會審看得楚省裁兵作亂自本院莅任之日即
奉嚴飭省會外郡稽察奸宄固守封疆以消異萌不意
有原督標裁兵李美玉袁大相乘機謀叛輒敢勾結各
處裁兵以暨匪類約計數千意欲於七月初旬放砲聚
集暗散酉字紙帖白衣為號以各官上衙門之日舉行
不軌幸本院旗牌羅魁聞風於店戶吕瑞伯出首而逆
謀敗露奉委丁憂候補趙遊擊手擒李袁二犯發司會
審之下不待刑訊直吐真情惟是楚省叛變人心風鶴
而江省奸宄思欲效尢倡亂法實難逭相應詳解本院
親審先行正法以正人心俯賜題報施行等因詳解到
(臣)經(臣)會同南昌鎮臣陳平傳集各司道覆加研審各
犯供吐與前無異該(臣)看得叛犯李美玉袁大相係原
督標之裁兵也乘湖廣叛變暗勾匪類謀為不軌經(臣)
旗牌羅魁乾子伍紹聞店戶吕瑞伯之言首報(臣)標中
軍遊擊詹英引領密報又准鎮臣陳平差功加守備許
祿密稟(臣)思擒捕叛犯非謀略出衆者恐致洩露兔脫
釀成大患查原任南昌鎮標丁憂候補遊擊趙永吉智
勇兼全遂差密拏李美玉袁大相到(臣)即發司道會審
詳解前來(臣)覆加親審據供勾連羽黨約共三千多人
佈散酉字紙帖身穿白衣為號意圖本年七月初間捉
拏各官搶劫倉庫赴湖廣合夥歷審供吐情真誠堪髮
指至所稱黨羽未經指實應免深求但江省界連楚地
人心風鶴若不亟正典刑無以震懾奸黨之心且恐日
久變生為害匪輕(臣)於會訊之後謹請
王命將李美玉袁大相押赴市曹正法以慰人心以安
反側事關裁兵謀叛幸藉
皇上洪福敗露消弭合應題報至七月初一日乃停刑
之期例不應處決但關係闔省安危不便緩待合并聲
明(臣)謹會同南昌鎮臣陳平合詞密疏具題伏乞
皇上睿鑒施行
發兵防守疏(二十七年七月初六日上)
該(臣)看得江省界連楚境在在需兵防守然切近最緊
要者無如南昌所屬之寧州銅鼓界聯湖廣平江崇陽
等處武寧界聯湖廣興國等處靖安界聯寧州茅竹山
地方查寧州銅鼓營止有額兵二百名武寧營止有額
兵一百八十名靖安縣原係南昌鎮標撥防兵丁九十
五名前因楚省兵叛經南昌鎮臣陳平撥發千總一員
把總一員帶兵一百五十名前往寧州貼防又撥千總
一員帶兵一百名前往武寧貼防又撥百總一員帶兵
二十名前往靖安貼防在案(臣)接准部咨尢恐各處兵
力單薄復面商省鎮臣陳平將抽調撫建廣各營之兵
再行添撥以防逆賊敗遁查拏勦滅當准鎮臣陳平咨
開檄令建昌營千總洪玉帶兵一百名添防寧州令前
撥千總黃善把總劉高帶兵一百五十名同銅鼓營把
總王國柱帶兵前往銅鼓之&KR0008;頭崇鄉各隘分防檄令
撫州營把總洪章帶兵五十名添防銅鼓城池檄行廣
信營把總文玉帶兵一百名添防武寧縣同前撥千總
廖瑞廣帶兵一百名於楚界牛屎嶺地方駐劄等因前
來是寧州武寧鄰楚地方雖疊次添兵防禦尚屬兵單
但江省處處環山需兵防守又不便多為調撥以滋内
患至袁州府雖與湖南連界而萬載縣密邇瀏陽山僻
小徑直達湖北該屬亦係緊要屢據該府縣疊詳請兵
防守堵勦(臣)思各處實無兵可調不得已將前題調南
贑各標營官兵之内撥發三百名前往袁屬協防以資
勦禦所有江省界連楚省地方前後撥兵防守情由臣
謹會同署理江南江西總督事務總督河臣王新命南
昌鎮臣陳平合詞密疏題報伏乞
皇上睿鑒施行
預備軍需疏(二十七年七月初六日上)
據江西布政司布政使王業興詳稱奉巡撫江西右副
都御史宋牌開康熙二十七年六月二十日准兵部咨
開康熙二十七年六月初六日大學士伊桑阿尚書阿
蘭泰紀爾塔布侍郎禪布覺羅舜拜奉
上諭楚省督標裁兵在武昌作亂雖無妨於事應速發
就近地方兵丁勦除著都統瓦岱馳驛速赴江南調取
江南京口滿洲漢軍綠旗兵丁船隻水陸並進速行勦
滅總河王新命著馳驛速赴江寧署理江南江西兩省
事務令各防守地方左都御史馬齊著署理總河事務
今湖北巡撫不知下落將湖南巡撫丁思孔授為湖北
巡撫著馳驛速赴荆州料理錢糧事務防守地方其湖
北巡撫印信速行鑄造送去至襄陽南陽俱係要地總
兵官蔡元曾在行間多有勞績且原在襄陽日久著馳
驛速赴襄陽管轄兵丁看守地方著兵部司官一員速
往登州看蔡元起程蔡元前去之時照依所帶之人多
給驛馬太原滿洲官兵應酌撥速發南陽駐防如再另
有可議之處著議政王貝勒大臣會同一併議奏欽此
該議政王等會題前事康熙二十七年六月初六日題
本日奉
旨巴渾德補授荆州將軍尚未到任不能認識官兵停
其前往荆州著同瓦岱前往會商而行副都統希福著
用荆州將軍印同阿濟里帶領荆州兵丁與提督徐治
都之兵前往武昌勦撫將軍噶爾漢著鎮守荆州瓦岱
等速赴江寧到日將軍博濟同副都統烏黑帶兵進勦
副都統穆成格著鎮守江寧京口官兵船隻速行前往
江寧等候瓦岱等瓦岱著給振武將軍印勅書後寫趕
送瓦岱等至江寧將督標火器營兵丁酌量揀選數百
帶去餘依議欽此為此合咨前去欽遵查照施行計黏
單一紙等因到院准此備牌到司奉此并奉黏單内開
該臣等會議得湖廣督標所裁兵丁在武昌作亂大干
法紀應速遣發將軍兵丁勦除不致滋蔓調發江南京
口滿洲漢軍綠旗兵丁船隻進勦等處
上諭周詳應令都統瓦岱馳驛速赴江南挑選江寧副
都統烏黑穆成格八旗兵丁二千名前鋒兵丁二百名
京口副都統張思恭漢軍兵丁一千名水師總兵官陳
奇綠旗兵丁一千名由水路所去兵丁約帶戰船水陸
兩路急行前去作速勦滅其瓦岱統領全師勦殺賊宼
應給將軍印信給何將軍印信之處伏候
上奪荆州將軍巴渾德亦令馳驛速赴荆州與副都統
阿濟里將荆州兵丁帶領一半進勦武昌會同將軍瓦
岱之兵兩路夾攻勦除至湖廣提督徐治都將常德等
處固守酌量遣發官兵會同將軍侯巴渾德等合力勦
滅令噶爾漢希福看守荆州等處俟滅賊之日將伊等
退回之處嚴加查議行文江西河南等省撫提等各行
防守邊境地方如叛賊被大兵勦殺急迫有敗遁者查
拏勦滅總督王新命左都御史馬齊巡撫丁思孔總兵
官蔡元等遵奉
上諭速赴各指之處太原城守尉覺羅喇喀帶領三百
兵丁速赴河南南陽駐防至武昌出來遊擊馬駿聲知
縣馬雲會等既稱願隨大兵行走應令其隨大兵行走
荆州兵餉行文河南布政使田啓光將河南省現貯庫
錢糧内動支十萬兩以文到揀選官兵作速固解交送
湖廣巡撫丁思孔江寧京口兵餉行文安徽巡撫將現貯
庫錢糧内動支十萬兩支給其太原兵丁駐防河南南
陽府應行文河南布政使田啓光將河南省現貯庫
錢糧内動支一萬兩支給可也等因奉此又奉本院牌
行一件軍務事内開案據九江府呈詳楚省叛變滿漢
大兵至日必湏用槽䥷鍋桶以及上水縴夫裝運船隻
并應支糧料作何預備緣由已經批行該司會同驛鹽
道作速查議詳奪去後今准兵部咨開奉
上諭撥發江南京口滿漢官兵進勦路由九江經過需
用糧料等項刻難遲緩合亟飛催仰司即將江南京口
滿漢官兵經過九江進勦需用糧料縴夫等項該司星
速會同驛鹽道預先計議妥確即刻詳報以憑批奪事
關軍機毋得遲誤火速火速各等因到司奉此除夫船
應俟驛道查議另詳批奪外該本司查得大兵進勦需
用糧料以及槽䥷鍋桶各項例應動支錢糧備辦以供
急需其採買供應各數俟於報銷軍需案内造冊同取
具清字檔領送部核銷此歷來應付軍供之定例也今
楚省督標裁兵叛變奉
上諭撥發滿漢大兵進勦路經潯陽所需米糧料草槽
䥷鍋桶等項當預備應付自應照例行令九江府於該
屬本年地丁新裁銀内動支備辦俟大兵一至即行供
應苐該屬二十七年錢糧值此青黃不接之候誠恐供
應不敷有誤急需相應詳請於附近之饒州南康二府
屬各動支二十七年地丁銀一千兩協濟速行委官解
赴九江府交收一同備應并取具清字檔領造冊詳報
核銷但事關動支本年正項錢糧備應緊急軍需合就
詳請本院俯賜會疏題報以便日後彙冊報部核銷施
行等因呈詳到(臣)據此除需用夫船前據驛鹽道詳議
已經咨明兵部外該(臣)看得楚省裁兵叛變奉發大兵
進勦經過地方一切糧料槽䥷鍋桶等項為軍供之所
必需前據九江府詳請應動何項錢糧買備應付(臣)隨
批令布政司會同確議去後今據布政使王業興詳稱
大兵進勦所需米糧料草槽䥷鍋桶等項例動錢糧備
辦今勦楚大兵路經潯陽自應行令九江府於該屬本
年地丁新裁銀内動支備辦但值兹青黃不接之候誠
恐供應不敷有誤急需相應於附近之饒州南康二府
屬各動支二十七年地丁銀一千兩協濟速行委官解
赴九江府交收一同備應取具檔領以便日後彙冊報
部核銷等因前來(臣)以軍供關係緊要未敢緩視除行
藩司將饒州南康二府屬康熙二十七年地丁錢糧銀
内各動一千兩解赴九江府協濟預備應付外所有動
撥饒州南康二府地丁銀兩數目協濟應付緣由相應
題報(臣)謹會同署理江南江西總督事務總督河臣王
新命合詞具題伏乞
皇上睿鑒勅部議覆施行
題補遊擊疏(二十七年七月初六日上)
該(臣)看得中軍一官有綜核錢糧訓練兵馬之責必得
才幹優長曉暢軍機之員始克勝任況值鄰封告警在
在戒嚴尤需能員料理今准南昌鎮臣陳平咨中軍遊
擊徐國佐累月卧病職守曠廢查有原任鎮標丁憂候
補遊擊趙永吉歴練營伍才技優長雖經丁憂查新例
已奉部行參將以下仍留在任守制以之委補實為駕
輕就熟等因前來(臣)杳江省密邇楚境兹當叛兵告警
操練兵馬分守防禦稽察奸宄需員孔亟今鎮標中軍
遊擊徐國佐患病已久不能料理業經鎮臣陳平咨報
署兩江總督事務河臣王新命題報所遺員缺自應聽
候部銓但今鄰封多事中軍為闔鎮綱領刻難乏員今
准鎮臣陳平咨移(臣)念封疆事大已暫委候補遊擊趙
永吉署理調度兵馬書夜親身巡防除咨達督臣外相
應具疏保題仰請
皇上勅部將趙永吉補授南昌鎮標中軍遊擊員缺使
該將得以殫心營務保固疆圉所全甚大江右雖非邊
疆無保題之例但今正值用兵(臣)從封疆起見冒昧題
請合併聲明(臣)謹會同署理江南江西總督事務總督
河臣王新命南昌鎮臣陳平合詞密疏具題伏乞
皇上睿鑒勅部議覆補授施行
條議賈稅疏(二十七年十月二十日上)
該臣看得贑州府全書額編賈稅入門稅橋稅三項未
設部司以前俱係通判經收分解橋稅銀兩在於過橋
商貨内抽收其賈稅銀一百八十四兩一錢九分脚耗
銀五兩一錢五分七釐三毫二絲原與入門銀稅三百
八十二兩五錢三分二毫總在進城客貨内每兩抽銀
二分以之分款起解是賈稅與入門稅起解雖各有款
目而徵收實屬一項也迨後奉
旨專差部司監督
勅書開載止有橋稅門稅二項未將賈稅開入所以向
來監督部司止按橋稅門稅之額報解考核遂致賈稅
一項懸款無著在知府考成攸關不無賠墊之苦乃於
康熙十四年前任革職已故知府萬文麟朦混創議將
郡城内外一切貨物凡贑關徵收入門稅一兩者另徵
賈稅二錢詳定抽收從此一門兩稅一貨兩徵之弊起
以致商人貨物既赴贑關報納門稅又必守候該府盤
驗重納賈稅不但官得藉以横徵而委收胥役復得借
查貨而勒索種種害商流弊至今(臣)莅任以來誠恐民
隐難周聞見未悉首以地方利弊徧行諮詢據分巡贑
南道僉事鍾有德將此賈稅一項實屬商民受困情由
詳請具題歸併監督部司徵解(臣)隨批令布政司杳議
去後今據署布政司事陞任督糧道參政吳延貴詳稱
此項賈稅從前實與入門稅銀竝徵分解門稅既已歸
併關徵則賈稅亦應歸併在當日改歸關徵之初内部
止知有橋稅門稅之名而未悉賈稅在内以致
勅書未載今一稅兩徵實為累商大弊詳請具題改併
贑關悉聽部司徵解報部考核除去知府考成等因併
又移准監督贑關稅務臣盛符升移覆賈稅既係原於
門稅每兩抽銀二分内分款起解應從所議以恤商民
等因前來(臣)查門稅賈稅俱屬
朝廷錢糧如歸併關徵而有虧
國課(臣)何敢冒瀆
宸聰惟是一經歸併於
國課分毫無損而商民十餘年之積困可以頓蘇(臣)又
何敢因循緘默伏讀康熙二十六年五月初三日
恩詔内開凡直省地方有見行事例不便於民者許各
該督撫詳察開列具題該部酌量更正等因欽遵在案
兹贑州府賈稅重徵一項實屬不便於民伏乞
皇上俯賜睿鑒將此賈稅歸併贑關
勅部載入
勅書一併徵解每年悉聽部司報部考核除去知府考
成永遠遵守則商民獲免一貨兩徵之重困咸戴
皇仁於無疆矣相應具題聽候部議(臣)謹會同江南江
西督臣傅臘塔合詞具題伏乞
皇上睿鑒勅部議覆施行
條議採買竹木疏(二十七年十月二十日上)
該(臣)看得江右地瘠民貧自經兵燹之後閭閻彫敝已
極(臣)荷
皇上特簡叨膺巡撫重任亟思興利除弊以期民安物
阜今據署布政司事陞任督糧道參政吳延貴詳稱江
省每年奉文採買紫竹一百一十六根貓竹四千五百
根楠檀木六十根内惟康熙二十三年初次採買楠檀
木已奉部文撥給價値其餘節年採買竹木向來以部
文未有准動錢糧之語俱係分派各屬捐解如紫竹則
取給於饒州府屬貓竹則通派於闔省州縣楠檀木則
係南康九江二府輪流捐解名雖官捐其實累民議動
正項採買委員運解請題前來(臣)細繹原奉部文雖未
開有撥給錢糧字樣而於初次採買楠檀木部文之内
已有價値行令地方官撥給毋得濫派小民等語開載
甚明且既曰採買自應給與價値即無撥給錢糧字樣
承辦各官自應具文請明部示准給價値方不擾民何
得輒以捐解為名致貽民間歷年重困此皆以前各官
奉行不善之咎也伏讀康熙二十六年五月初三日
恩詔内開一直省地方有見行事例不便於民者各該
督撫詳察開列具題該部確議酌量更正等因欽遵在
案江右採買竹木一項名雖各官捐解實屬累民事之
最不便於民者(臣)亦何敢緘默伏乞
皇上睿鑒勅部嗣後採買竹木准令動支正項錢糧解
運報銷併請
天語嚴飭經收人員毋得借端掯勒吹求則全省之民
得免重累咸沐
皇仁於萬世矣(臣)謹會同江南江西督臣傅臘塔合詞
具題伏乞
皇上睿鑒勅部議覆施行
請給解犯口糧疏(二十七年十二月初二日上)
該(臣)看得江省在監罪犯久沐
皇恩設立囚糧於常平倉内支給獲免瘐斃甚盛典也
惟各省遞解人犯向未給有口糧長途饑餓在所難免
復蒙
聖慈矜惻於康熙二十六年五月初三日恭奉
恩詔内開凡解部及遞解外省各項犯人沿途口食不
敷困於饑餓者可憫應按程給與口糧勿致餓斃其有
解役將犯人恣意凌虐掯勒拷打及教唆人犯沿途搶
奪擾害良民者應作何治罪該部嚴議定例具奏欽此
隨經刑部等衙門會議題覆奉
旨依議欽遵通行在案江右路當孔道解部及遞解各
項人犯絡繹不絶自應欽遵
詔旨按程給與口糧因未奉有部文應動何項糧米支
給沿途各地方官尚未舉行事關動用錢糧例應具疏
題請伏乞
皇上勅部查議或照囚糧之例亦在常平倉内支給統
於年終報銷計日按程或照律例日行五十里為一程
每犯一名日給米一升道里遠者逐程加給其有阻風
患病者該地方官察驗明確按日加給嚴禁不許託故
逗遛違者將解役治罪仍令各該督撫二臣於起解人
犯咨牌内開明每名日支口糧俾經過各地方官遵照
按程支給抄牌報銷庶動用有額設之款項支給有一
定之數目而解犯得霑實惠可免饑寒沿途亦不致有
擾害良民之患矣兹據按察使吳延貴具詳前來(臣)謹
會同江南江西督臣傅臘塔合詞具題伏乞
皇上睿鑒勅部議覆施行
請緩徵兵糧疏(二十八年正月二十九日上)
該臣看得額徵本色兵米向與兵餉錢糧一例四月完
半九月全完有司恐悞考成按期徵比不敢稍緩四月
應完一半之米江省地瘠民貧蓋藏絶少四月種苖之
際何能有米輸將小民迫於追呼勢必稱貸以應不特
入城候比貽悞農務且恐加利揭債重費民財(臣)幾經
籌思必得變通之法始可紓民力而重農功兹據督糧
道參政鮑復昌詳稱江省綠旗馬步戰守兵丁共一萬
五千名額支本色兵米五萬四千石以本年十三箇月
計之應支兵米五萬八千五百石查各州縣併省倉共
現貯米八萬九百八十五石七斗九升零儘支一年兵
米尚有留餘請將康熙二十八年分本色兵米四月完
半之例寬至九月一併徵完以備下年支放前來(臣)查
節年存倉兵米原奉部文放舊存新係先應支放之米
除儘支本年兵米之外尚存剩米二萬二千四百八十
五石七斗九升零則於康熙二十八年四月完半之例
自可寬至九月秋成之時一併徵完留備下年支放將
來俱可寬至九月全徵兵米既已裕如小民又易輸納
且查各項錢糧考成定例歲内全完者概得議叙既遵
放舊存新之部文又不致違歲内全完議叙之定例一
轉移間東作之時小民永免追呼之擾得以盡力南畞
而倉米不致久貯亦無浥爛耗折之虞兵丁得以常支
新米用資飽騰矣我
皇上軫念民瘼首重農事臣敢冒昧上陳仰祈
俞允永著為例江省之民咸沐
聖澤於萬世矣臣謹會同江南江西督臣傅臘塔合詞
具題伏乞
皇上睿鑒勅部議覆施行
特糾貪恣監司疏(二十八年三月初一日上)
竊惟綏安兆姓首在除貪懲創劣員尢嚴大吏以其為
各屬之表率也(臣)蒙
皇上特簡隆恩叨膺巡撫重任惟有潔已率屬釐弊除
貪凡江右向來一切積弊盡已革除至若徵解漕糧尢
為弊藪於去年徵漕之日即將陋弊嚴檄禁革(臣)自受
事以來已將貪汚守令先後糾參至於監司一官尢應
守法持廉俾屬員知所則傚每與同城司道諄切告誡
共相砥礪務期弊絶風清民生暢遂以仰副我
皇上愛養元元至意乃督糧道參政鮑復昌於去年十
一月内到任見(臣)盡革諸弊未遂貪心多方苛求各屬
竟思更變成法抗禁妄行(臣)屢次面加詰責復又嚴檄
申飭令其自勵廉隅孰意復昌弁髦法紀姿肆貪婪仍
向屬員勒索陋規(臣)正在密訪糾參間據新建縣知縣
李郁詳為據實首明以遵
功令以盡職守事竊照漕糧一項上關
國課下悉民膏卑職自莅任以來仰遵
功令照額徵收不敢顆粒稍盈以自干罪戾久在洞鑒
之中康熙二十七年分漕糧徵收解給遵限無悞本年
二月二十一日鮑糧道突傳面諭指稱漕費勒索銀一
百二十兩卑職微員下吏慘受威制不得已而竭力措
辦著家人李文轉付號吏熊三燦&KR0819;進因念當此
功令森嚴無弊不革之候若不及時舉首必致後辦莫
及合行據實首明等情又據南昌縣知縣葉如桂揭為
糧道勒索陋規微員萬難措應不得不據實申報哀籲
拯救事切卑職瑣末微員凜畏
功令冰兢自持惟虞隕越凡徵收漕米俱用較準官斛
令里民自行執盪平量交納上倉其分升照由單開載
除給軍三分三升之外不敢絲毫濫收一切陋規盡行
痛革此萬耳萬目所共聞共見者也幸漕務告竣獲免
愆尤不意鮑糧道向南新二縣勒索陋規傳卑職面諭
著交銀二百兩卑職囊橐蕭然萬難措應屢催交送再
四哀懇未蒙寬免致犯糧道之威恐蹈不測之禍值各
院法紀霜嚴事關迫切情難隠忍不得不申報恩賜主
裁亟施拯救則屬員下吏銜結靡涯矣各等情到(臣臣)
又廉訪得泰和縣知縣張尚善於本年正月内赴省時
復昌勒索漕規銀二百兩係尚善親交有道蠧柬房鍾
祥生號吏熊三燦知情可審今據布政司布政使多弘
安按察司按察使吳延貴南昌府知府張士佺吉安府
知府羅京各轉詳具揭前來與(臣)所訪無異似此貪贓
劣員若不亟行糾參則各屬聞風效尢其為民害可勝
言哉所當照貪例糾參請
旨革職與有名蠧役一併提問究擬者也至泰和縣知
縣張尚善雖被上司逼勒但行賄不報咎亦難逭合併
指參聽候部議(臣)謹會同江南江西督臣傅臘塔總督
漕臣馬世濟合詞具疏題參伏乞
皇上睿鑒勅部議處施行
西陂類稿卷三十二
