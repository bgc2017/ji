西陂類稿卷三十八
吏部尚書宋犖撰
公移一
黃州爭均兌詳文
竊照漕糧北運事屬創始凡百以公平為主庶幾軍民
兩便可以經久行之而無弊若左袒於民則軍必不服
而究竟無益於民左袒於軍則民必不服而究竟無益
於軍職遵奉憲撥黃州衛二十四船受兊黃岡縣漕米
於本月十五日樊口開兊其餘各船照依運官派定各
次行令赴彼候兊矣五日以来已經兊過漕米九千餘
石軍民悅服寂無一言今二十日午時忽有一二刁軍
布散流言聳動運官突有七十二船均勻受兊之說已
去之船仍欲追回遂致人心惶惑交受不前職身膺監
兊不得不從公一言也所云均兊者不過以水次零星
顧此失彼耳蓋各水次一時開兊或有顧此失彼之虞
今則監兊者職領運者千總宋舉勢必由黃岡循次而
下豈黃岡乃職二人開兊别處水次更有何人開兊乎
其無勞彼此分顧可知矣又或以襄荆二幫同在省城
受兌為言不知省城水次原在一處黃州水次分為八
處安得強為援引若然則各處倉厫可以改設於樊口
乎勢不能不分兌也若聽其均兌流弊有五一則人多
生事也一船旗丁水手約有二十餘人以宋千總所領
七十四船計之將及一千四百餘人若合德安所四十
一船計之將及二千三百餘人矣人多勢大約束難行
其弊一也又需索無窮也今以一船兌一倉之米旗丁
人少糧里尚可支持若均兌則二千三百餘人各向糧
里遍為需索必致軍民爭鬭控告無已其弊二也又泊
船不便也水次各有大小如武昌興國等處僅可停泊
數船今各次船隻一齊俱至停泊何所其弊三也又往
来可虞也今以派定水次各赴彼處候兌甚屬妥便若
均兌則往来江面風濤可虞其弊四也又稽查不便也
今循次開兌可以嚴查盜賣折乾等弊若各船一齊亂
兌奸弊易起防範難周其弊五也在衆旗丁各有良心
亦以職言為公惟一二刁旗妄欲紛更耳否則黃岡派
船發自憲臺各處派船原係運官與各旗丁商酌而行
冊報到職今何以突然變易乎況黃岡已有成效各屬
勢如破竹一有游移貽悮非小伏乞憲臺嚴飭運官速
照原派處所循次受兌漕運幸甚
通永道辯霸昌扳累詳文
看得通永州縣為畿東第一衝繁之區既係兩京孔道
又為
陵寢重地
翠華不時臨幸皆係通永州縣獨力供應並無霸昌州
縣恊濟況通武尤為南北水陸要衝剥運漕糧解送重
犯日撥車輛動需千百晝夜奔馳絡繹不絶自通登陸
直抵山海七百里之中沿途州縣節次接替曾無寧晷
而且喜峰等處差員往返起數甚多支應行糧日不暇
給與霸昌所屬衝僻相去天淵乃於兩年之内僅有
皇上行幸古北口一差即行巧卸而令最繁最衝之鄰
封代行供應其為偏累實屬已甚前蒙憲批兩道會議
固已上邀一視同仁至意嗣因會議請撥正項於例未
符未蒙允行其亦何敢再凟憲聽惟是如許金錢縣項
未補通永州縣又復迫切哀籲勢不得不為上達此項
車價本道於奉行之日即已詳請前院乞照西安官兵
雇車之例通行直屬捐輸原詳固具在也合無再請本
院檢查前案俯賜允行或以原為霸昌之差累及鄰封
責令霸昌未曾供差之十六州縣補償庶於偏累少甦
更祈嚴飭霸昌各州縣嗣後各應各差不得再扳滋擾
俾通永各州縣得以耑力供辦
陵寢重差不致貽悮千萬年長頌憲恩於不朽矣
條議畿東十事
竊惟本道承乏畿東已歴三載地方利弊極力興除但
學術迂疎自愧漫無建樹茲奉本院虛懷延訪管窺蠡
測其何能仰佐高深然而土壤細流海岳在所容納謹
列十條祈賜採擇
一曰清旗訟以除民害旗民並處原可相安
國法昭垂無容少絀無如市井無賴率多作奸犯科惟
恐有司驅除或投充以自庇或賣身以苟容里中良懦
既爛熟於胷中地内膏腴更稔悉於眼底或指索逋以
吞噬或稱已產而混爭旗人告民則挺身赴質公然挾
制問官民告旗人則抗不受拘任意拖延歲月甚且行
蹤詭祕語言閃爍投詞訟庭或假冒民人希冀倖准剖
斷理曲則又稱係旗下不受刑笞或勝或負無不可以
得志倏旗倏民操縱悉由其心近如本道奉刑部發審
寶坻縣民劉二等具告旗人王玉川等一案前據該縣
審解到道玉川與其姪王四冒充牙行事屬扞禁本道
以王四既充牙行即係縣民法應懲究而王四又堅稱
是旗及至發縣再查又復改供是民現在呈部查示此
即奸徒冒旗實據其餘詐偽尚多總緣外吏不敢刑訊
以致患成養癰小民受害長此安窮有司拘守定例莫
可誰何奸徒日漸鴟張無所底止本道久悉此弊亟思
為民請命兹者本院新臨三輔吏民無不引領望恩似
此旗惡大為民害首宜立法調劑竊謂外吏不許刑訊
旗人蓋指外省原無旗人住居之處而言若畿内之順
永保河四郡皆係圈佔之區旗人屯種即同編戶爭訟
在所時有有司自應審理敢祈特賜
題請或照江南之例設立理事廳員或令就近府廳兼
管專一審理旗詞嗣後如有旗民爭訟有司審明申解
本院批發理事廳員招擬詳報或有事關重辟者咨明
内部庶旗人盡知添有專設衙門外吏可以刑訊有所
畏懼而日漸斂戢民害可以永除矣
一曰聯旗民以入保甲竊惟弭盜詰奸莫善於清保甲
保甲一清則一家之男婦大小既可按冊而稽其人之
作何生業亦可計戶而晰不特盜徒無所託足抑且逃
人難於潜蹤固今日第一急務也本道頃奉憲檄責令
實力舉行畿輔地方從兹獲享敉寧之賜矣本道猶有
芻蕘之見仰冀採擇就畿内圈佔地方而言之所有旗
莊應與居民一槩編入牌甲方可並施稽察以清奸宄
蓋畿内地方凡屬圈佔之區旗莊多十之七八居民僅
十之二三使居民盡編保甲而旗莊不在保甲之内則
有司於四封之内僅可稽查無多之居民而所不能稽
查之旗莊固甚多也欲求奸宄盡清其可得乎況向来
所獲之盜多係投充旗人所起之械多有弓箭馬匹旗
人固不住在民家馬匹亦非民間所有則於清查旗莊
尤所宜急不待詞之畢矣今應聯入民間共為保甲一
遇有盜互相救援既敦守望相助之義偶有外人互相
盤詰更有憂患相同之情而且旗莊之中向来設有屯
撥什庫責令與民間鄉保各司稽察旗莊獲盜責在屯
撥什庫民間獲盜責在鄉保各治以罪責成既重則約
束自遵拔本塞源之道莫善於此果能實力奉行寧僅
雈苻肅清逃人亦不至於貽害矣
一曰給腰牌以察旗人畿東地方旗民雜處有司衙門
每患莊頭把持莊頭不服有司統馭類多武斷鄉曲魚
肉小民甚且莊頭之下又有壯丁如投充雇工拉車放
馬之輩原非旗人盡行假冒有司無從究詰一概法不
能施稍或牴牾立時嫁禍如寶坻縣之陳莊頭則捏盜
以栽囮三河縣之邱莊頭則鬨堂以辱詈此外之凌辱
印官吞噬愚懦尚不可以勝計也總緣此輩一唱羣和
黨羽甚盛形跡詭祕莫可端倪有司率皆曕顧隠忍以
致惡焰日熾漫無底止本道輾轉思維必得立法稽查
始可清其黨類或旗或民俄頃立辨旗人扞法則解憲
究懲奸民助惡即立時責治庶乎兇風少衰小民得有
安枕之時合無上請本院特摺
題請將各旗屯莊旗人及奉差出外者本管旗主給以
腰牌上用滿漢字明書旗色姓名即如告假給牌之例
則在地方生事有司驗有腰牌即係旗人可以申解治
罪如無腰牌即係奸民冒充立可懲以三尺其有裨於
民生吏治匪淺鮮矣
一曰發料價以甦驛困竊惟通永所屬地方既為
陵寢重地又當兩京孔道山海喜峰係貢道所必由通
州武清乃水陸所交會差使絡繹靡有寧晷以有限之
夫馬應無窮之供億在於平日已屬難支近年以来
皇上不時行幸安站車馬尤所必需又兼各處關口進
貢出使人員往来如織運送活鹿活虎麅腸海魚蜂蜜
等項與夫發遣三逆家口新滿洲烏龍江砲位軍需之
類所用車輛動輒千百一時驟至刻不容停無多工料
不足以供一二次車差之用而猶支發需時疾呼不應
瞬息之間立見貽悮有司受其凌辱夫役盡被鞭笞無
米難炊點金少術止有請發工料車價以濟燃眉耳又
有與州縣相距甚遠之驛尤難一呼即應每遇差至驛
員欲求瓦全卑官盡皆重利告貸以期少延須臾而後
差又復踵至矣負累日久日深甚至無債可借惟有坐
以待斃者屬員固可矜憫皇華豈容倒廢此本道每見
各州縣驛官告哀之文未嘗不為之黯然浩歎也合無
上請本院嚴檄飭行將應給工料所需車價預先給發
按季冊報庶可移緩就急通融供應而各屬從此可以
少紓重困矣
一曰停設法以杜加派竊惟加派之弊
功令首嚴而設法之語時見部文夫設法二字即加派
之别名也時時申飭有司不許加派里民則公家之務
自應議動公帑而部咨所開率多令官設法或所費無
幾猶可勉力措置乃遠如西安雇車北口運米近如修
葺城垣無不責令設法夫雇車運米之費動需數千修
葺通薊等城之費更盈鉅萬若令損俸則通永所屬之
官俸有幾況被盜案所累有歴俸止一年而罰俸至數
十案者類皆稱貸鬻産以應起解本道之受累尤甚尚
何俸之可損無論有司凛惕
功令不敢加派即欲加派亦不能向地圈丁逃之區啼
饑號寒之民而索取錙銖以供此不貲之費也向年雇
車一役通省公捐尚為衆擎易舉所最苦者無如運米
之役需車至數千輛雇價至數千金請發並無分毫止
有設法二字本道奉檄悚惶而嚴限僅有旬日何能咄
嗟立辦各屬人人自危無不攅眉相向時日甚迫本道
不得不多方措借以為各屬之倡迄今重債未償各屬
紛紛申請原議通省公捐迄今事竣已經數載究竟未
奉允行本道抑鬱此中無可控訴兹承本院明問固披
瀝上陳之時也嗣後准部咨有以設法責成各官字樣
伏祈即行咨商或賜
題請動發公帑以辦公務庶免屬吏非常之累否則重
費難辦不肖之員勢必徑行私派反致累民重煩白簡
之驅除矣
一曰革倉弊以紓民困通永所屬州縣皆為圈佔之區
所剰民地無幾率多瘠薄窮年力耕僅足供賦一遇水
旱不免流亡一切加派横徵固已力行禁革至於永屬
倉糧向稱弊藪本道於受事之始廉知其害如徵收糧
草包攬折色價值相倍嚴加禁飭務使親身交納本色
且如收糧斛斗底面相同親行較驗悉照部頒式樣另
發徵收又有糧草通關格眼冊月報單比簿等項名色
徵糧既有全書由單通關等冊俱屬繁文盡行革除與
夫徵收耗費釐剔無遺所慮法久弊生將来仍踵舊習
則於民害究竟未能永遠革除且恐不肖之官陽奉隂
違惟知潤橐罔畏刑章根萌燼燃終將滋蔓兹蒙本院
軫念民瘼虚懷延訪興利除弊包攬加派之害首行革
除無俟本道多贅而猶復以之上陳者惟祈特賜嚴禁
勒石永垂俾畿東之民千百世之下無不仰戴恩施誠
不朽之大業也
一曰稽筏手以防逃盜竊惟逃人盜賊為害最烈稽查之
法極宜嚴密惟是土著之民載在保甲者可以按籍而
稽外来流民則其行蹤如同飄梗原無一定之所無可
從而究詰所以逃人盜賊往往混入其中流毒地方害
無已時也如永屬之木商所雇筏手動盈千百皆係外
来流民擾害地方不一而足如牛自富之毆死李二道
羅一弘之強姦王氏而刺傷其胷皆筏手也本道前據
永平府條議以此輩實繁有徒蹤跡難以究詰請給木
牌詳開年貌以便稽查固屬甚便乃移商榷部堅執不
允嗣後逃人盜賊仍然竄伏其中不特貽害本地之民
該管有司亦罹失察之咎地方之弊莫大于是合無上
請本院檄行該府會同𣙜部將現在各商筏手詳查年
貌給以木牌造冊報院如有逃盜地方官可免波累而
稽查易施亦不致如以前之擾害地方矣
一曰飭駐防以戢擾民竊惟設立駐防滿兵所以固疆
圉衛民生也始通屬之三河寶坻玉田三縣永屬之灤
州各設駐防滿兵統之以城守尉自應申明軍紀不使
擾民庶不上負
朝廷設防之意無如各兵不遵約束恣意擾民在三河
之防兵則瞷城垣傾頽而兵婦小厮不由禁門出入止
在城垣頽處往来早晩之間任其自如禾稼將熟放馬
踐踏羣行市集短價強買小民被毆而不敢言長吏雖
見而不敢問曾經余令條議此其最彰彰者至若玉田
防兵擾民之事亦略相同寶坻遠在海濱常被放馬之
人為害在於灤州則灤河一帶向有窮民捕捉魚鰕以資餬口今
被駐防滿洲所踞不許窮民捕賣止任此輩漁利以致窮民無可
資生含冤莫訴尤為民患之大者似此四城滿兵名為防盜而地
方之内刦掠公行竟未見擒一盜原以衞民而城市之中攘奪時告
反為民增一害本道久所稔知其亦何敢瞻顧隠忍而不上陳於
本院之前乎伏祈特賜移知駐防嚴加約束不得仍前
滋擾民間攘取民利則閭左獲安皆出高厚之恩矣
一曰禁重利以恤民艱畿東之民地皆圈佔已無恒産
更逢水旱尤難謀生丁壯或可傭工老稚憑何度日鶉
衣鵠面觸目堪憐飯糗羹藜營求莫措乞假稱貸用救
燃眉固必至之勢也地方土豪率多串勾旗棍乘其阽
危索取重利本銀則七折八折利息則九分十分或計
日以加增或按月而滚算至期不償轉票從新利又作
本有以銀數兩而至數十兩者有以錢數百而至數十
千者期滿又索力不能償私行弔打立逼清楚或勒取
其房産或凖折其妻孥小民負屈含冤往往見諸訟牘在
於已經發覺不難執法究追尚有未經控籲者更屬無
窮亦何能盡人而拯救之也此種奸徒所在皆有而惟
通州為甚本道訪聞最悉雖已嚴行禁止餘風尚未盡
殄必藉本院威靈通行禁飭放債之人務遵定例每兩
起息三分如有土豪旗棍怙惡不悛抗禁横行者嚴拿
法懲庶煢煢遺孑可免旗棍吞噬得以室家相保其仰
戴安全之恩寧有既哉
一曰興教化以厚風俗竊惟風俗之淳漓由於人心之
善惡而轉移化導之機自上操之必使為善者知所勸
為惡者知所懲然後可以返漓歸淳而成一道同風之
治則講約之舉首宜實行也在於有司率多視為故事
不曾親詣約所大集紳衿鄉耆宣揚
聖諭廉訪為善之人與夫作奸之輩面行勸懲亦何怪
乎詬誶常聞獄訟時作如江河之日下而不知所止也
夫興行教化為吏治所首重近来有司不能身體力行
所當上請本院嚴飭從實舉行以為移風易俗之本至
學校又為教化所自出如月課之宜奬賞貧士之應賑
恤咸當次第舉行若民間子弟有雅志讀書而負笈無
資者合於州縣之大者設立義學四處小者設立二處
使之肄業其中即擇學中文行兼優之諸生以司訓迪
所需修脯如有學田即於學田之内取給如無學田本
道與州縣各官捐俸支給各義學中置課簿一冊每於
季終申送查核如果諸童文義可觀即已著有成效諸
生立行奬賞諸童並與甄錄以示鼓舞將見戶誦家絃
畿輔之内羣荷作人之雅化於無疆矣
薦彭令詳文
竊照畿左州縣最為衝疲而三河一區尤稱彫瘠地被
圈佔所餘無多民久逃亡僅存遺孑當兩京孔道供應
甚繁轄百里提封送迎況瘁城無完堞奸宄之窺伺堪
虞野有流鴻雈符之剽竊時告又兼起發逆屬日需車
輛甚多更患押送旗丁横索金錢無算若非強項之令
何能儋當稍思瞻顧之夫無不消沮里塾鞠為茂草絃
誦罕聞子弟惰於横經姱修多怠撫綏必資循吏整頓
亟需長才大施補救幹旋方可勝任愉快知縣彭鵬以
耿介之守茹蘗飲冰用通敏之才發奸摘伏不畏強禦
常觸怒乎旗人保全善良絶不侮乎矜寡勤講藝以訓
士子教化興行輕徭役以恤黔黎惠澤廣沛晝夜巡徼
徧歴城市鄉村往来押車罔計跋涉勞苦見押送之需
索挺身力爭遇投充之恣横繪圖上籲片言折獄聽斷
無私三載甘貧淡泊自勵似此實心實政無慚作父作
師所當亟請褒揚以為勞吏之勸者也本道訪聞最確
幸遇本院破格奬拔循良之時不敢蔽賢以負盛意特
用上陳統祈鑒允先賜奬勵如果後效可觀再行
題薦庶激勸昭而羣吏咸知奮勉矣
山東臬司條議四事
竊照本司昔在西曹斷獄務求不枉今叨東臬鞫囚尤
矢無冤況逢本院念切好生更當仰承德意每於命盜
重案俱屬民命攸關無不剖隠抉微細心推勘庶幾惟
明克允論辟公平惟是山左民多鬭狠俗善攻剽案牘
紛紜命盜十居七八情事果真自應一一伏法無如捕
役每多誣良訟師率工傾陷若不嚴加創懲流禍莫可
底止所有積弊並應革除本司聞見最真合無呈請本
院俯賜通飭於以清刑獄而安民生惠政所垂真無紀
極矣
其一誣良之害宜除也山左盜案較諸别省為多司民
牧者自應多方消弭務使奸宄屏息閭閻敉寧方稱厥
職乃於平日既不講求消弭之方與夫防禦之法及至
一聞剽刧始倉皇失措懼罹參罰㒺恤民瘼或諱強為竊
或諱劫為仇勒改報呈多方捏飾止求瓦全於一時不
顧敗露於後日如濟寧衛之徐士貞被盜焚劫燒死二
命而勒改是仇將無辜之楊開美等酷刑供認俱陷大
辟經本司審屬冤誣現在報參如臨朐縣之官衙被劫
捕役張坦誣拏良民周青年等五人為盜歴經研訊絶
無贓據亦在查取職名報參即此二案現經摘發者已
足為誣良左劵矣其有勢難諱隠申報之案已經拏獲
盜犯每多遲延不解旋即報病報斃希冀滅口充數倘
有冤誣無可自白此種屈情殊可痛心又有案緝之盜
内有臨限報獲随報病斃尤多妄拏平人致死銷案情
弊所當並行立法釐革嗣後各屬獲盜如在當場被擒
贓械無俟起獲本犯供認足憑一面追緝餘黨即將現
獲之盜於五日内解府該府訊確於五日内解司本司
審明即於五日内解院如係緝獲之盜或俟起獲贓械
則改限以二十日内解府該府訊確仍於五日内解司
本司審明仍於五日内解院如敢違限不解指稱緝拏
夥盜任意遷延未經本司親審旋報病故者除將所獲
之犯不准入案外立提經承禁卒捕役嚴究誣良致死
情由遵照定例究擬官以誣陷平民揭參庶人知儆惕
大害可除山東之民得以安生矣
其二詞訟之刁訐宜戢也本司衙門為庶獄受成之地
各屬如有聽斷不公婪贓枉法即應報參以清吏治小
民如有豪強吞噬貪蠧暴虐即應驅除以祛民害竊謂
郡守為州縣表率尢宜決獄公平執法不撓俾各屬知
所效法庶幾刑措之化不難坐致合無詳請本院通飭
各府將自理詞狀已經審結者逐件造冊摘叙簡明略
節數語於前件之下每季造冊二本報院報司則於聽
斷果否無私可以按籍稽核無容掩飾如果折獄公平
即可以此而定殿最查一歲之内除停訟之外所理詞
訟僅止八閱月耳案件無多每季不過造冊數十頁非
屬繁重難事各府亦易遵行者至扵民間詞訟如戶婚
田土鬭毆細事止赴該管州縣告理即有命盜重情與
夫勢豪蠧惡亦必先控州縣俟審結之後果有冤抑未
伸方許赴府具控府審猶未得伸方赴司道控訴再有
冤抑始赴院控此成例也近見健訟刁棍或在州縣有
詞未結道府曾控未准輒赴省會遠者跋涉千里近者
亦不下數百里跪路號冤攔輿叫屈呼天搶地似有至
大之怨不白之情而究其始末或以病死為人命或以
忿爭為殺搶或以遠年稱近事或將已結作新詞變幻
譸張莫可方物若有各府季報之冊則其控府與否易
於稽核作何審斷一目了結而告詞之虛實亦從可識
矣此等奸徒嚴加究處刁訐之風自將漸戢亦使民無
訟之一端也
其三獄囚之積骸宜瘞也小民無知犯法羈禁囹圄即
欲改過自新難脫文網受此桎梏之苦豈無悔心之萌
即使罪當情真亦可矜憫矧夫無辜濫繫更可哀憐衣
服不能充身奚問飲食妻子不能覿面何況親朋更有
被人株連原非自作之孽一入獄門驟難昭雪或染瘟
疫而殞生或被箠楚而畢命拘幽莫告野葬無期本司
前任通永道時訪知各屬多有此弊深為悽惻亟以瘞
埋上請蓋獄中之隙地幾何日夜之囚骸愈積若不盡
行起出葬諸高原將来充牣其間竟成野塜即使生時
犯法一死已無可加況於存日被冤三尺在所不及竟
填圜土終無見天之日長化獄燐永作戴盆之鬼久埋
之骨難免冤氣纏綿新斃之囚更有㚖味侵染疫癘時
作瘐斃愈多民命所關禁戢難緩本司受事之後查有
歴城縣與濟南府監斃囚犯沈埋獄内相沿已久尚未
更張誠恐六郡之中不能盡無合行呈請本院特賜通
飭凡在監屍骨悉行遷瘞嗣後如有病斃之犯一經報
明即令親屬領埋如無親屬方遣土工抬出深埋義塜
不得仍填獄底亦不許抛棄道旁如敢故違專管獄官
刑書禁卒嚴提重處印官即行揭報此法一立不特澤
及枯骨亦感化人心之一助也
其四解役之疎脫宜慎也各屬起解人犯非關
欽部大件即屬命盜重囚差遣必係正身不許代倩雇
覓蓋恐中途疎脱僉差之官既不免於報參同解之役
亦難免於拖累不得不慎重也本司近見各屬中解重
犯名雖一犯二解其實僅有虚名批上姓字雖存途中
並不管押優游家内行止自由點發之際尚随同伴唱
名投審之時不過雇人聽點官固漫不經心視為可緩
之務役竟全不在意置若不急之圖抑且所遣之人率
多民壯在於所押之犯無非奸徒伏處柙中尚有山林
之想跋涉途次寧無奔逸之思況其黨羽甚繁随處皆
可避匿金錢可利貪心即入牢籠一旦脫逃多方跴緝
立被參罰無可挽回若不預籌於幾先必致貽疚於事
後合無呈請本院通飭各屬嗣後起解人犯務選精壯
強健現有身家解役責令親身管押或有一批而解犯
五六名者其一犯名下註明解役二名如有疎脫即將
原管解役追究與同解之别役絶不干連則責成既專
自無觀望偷安之事而批註既明可免彼此推諉之弊
然此止就本地解審人犯而言本司竊見山左中東兩
路為南北往来孔道解部逃人重犯絡繹載途所經州
縣率多忽略類以不堪之役管押往往逍遥途中攫取
食物擾害民間甚有稽延四五日者深可痛恨并請本
院通飭各屬後有逃人重犯押解到境如南来者即於
郯城縣發一小票上註某月某日某時到某州縣一日
務行五十里計程定限至德州出境將此票申繳濟南
府稽查如有違限按名提究或係兖州府所屬州縣違
限關會該府查究如北来者則於德州發一小票註明
定限至郯城縣出境將此票申繳兖州府如有違限按
名提究或係濟南府所屬州縣違限即關會該府查究
彼此互相稽察積弊自可頓除庶逃人重犯既免疎虞
而大路居民亦免騷擾之患矣
革循環簿詳文
竊照山左地方向多盜警總由保甲視為具文以致奸
宄潜蹤莫可究詰兹蒙憲飭實力舉行數月以来剽竊
漸息其效亦既彰明較著矣州縣有司果能恪守成法
嚴加稽查地方即可永享敉寧之賜其餘繁文固可盡
除查有逃盜循環文簿所以備稽查嚴提比也司道行
於府廳府廳行於州縣州縣行於捕官捕官轉行於各
地方鎮集村莊寺觀坊店無不責令領簿按月倒換朔
望遞結一有失悮立即差拘到官回銷恣意需索鄉民
愚蠢雇人代書動費金錢不可勝計而又使妨農廢業
朔望進城本以弭盜安民適以害民豢蠧本司稔悉此
弊前任通永道時嚴行禁革兹於受事之後即行停止
乃齊東縣典史金永固猶踵舊習皂役邵忻等以失誤
循環結狀勒索店戶現經告發此外之妄行者固甚多
也地方如有盗警有司立即報聞勒緝定有限期地方
如有匪類牌甲稽查甚嚴盤獲即行拿解何必設立此
簿且又有司無暇寓目亦祗虚應故事上下各衙門咸
指倒換提比名色無事則需索陋規有事則指免提比
徒供胥役之漁獵無裨消弭之實政合無呈請憲臺俯
賜批免地方幸甚
江蘇藩司查明司庫虧空詳文
竊照本司叨沐
皇恩簡授兹職念錢糧重大時切冰兢於二十六年十
二月二十二日到任後據本司銀庫等房書役禀投已
故劉前司任内各項錢糧四柱等項交代白冊并收放
紅簿批領卷宗本司逐一細加磨核查得已故劉前司
任内冊造自康熙二十五年九月初三日起至康熙二
十六年九月十九日止舊管接陞任章前司交存庫銀
一百一十四萬九千三百七兩八錢五分四釐七毫二
絲一忽六纖八沙六塵三渺八漠四埃一逡二巡二須
九臾六清又交存庫銀三毫四絲三忽一沙六渺九漠
六埃一逡六巡九須七臾一清又交存薛肇元逆本銀
二十五兩通共交存庫銀一百一十四萬九千三百三
十二兩八錢五分五釐六絲四忽六纖九沙七塵八漠
二逡九巡二須六臾七清新收銀錢二百九十四萬七
千一百五十七兩六錢六分四釐七毫八絲九忽五微
四渺四漠四埃九逡九巡五須五臾二清二款共收銀
四百九萬六千四百九十兩五錢一分九釐八毫五絲
三忽五微六纖九沙七塵五渺二漠五埃二逡八巡八
須一臾九清内開除解放過銀三百一十九萬六百四
十四兩二錢九分一釐七毫八絲八忽一纖九沙二塵
九渺九漠七埃六逡二巡七臾四清外實在應存庫銀
九十萬五千八百四十六兩二錢二分八釐六絲五忽
五微五纖四塵五渺二漠七埃六逡六巡七須四臾五
清乃查署司移送交代冊内舊管項下止開實收劉前
司存庫銀五十三萬九千七百九十一兩六錢一分虧
空銀三十六萬六千五十四兩六錢一分八釐六絲五
忽五微五纖四塵五渺二漠七埃六逡六巡七須四臾
五清竟無著落又前項開除款内那移墊放項下除墊
放本省各營兵餉銀兩已於署司任内催完歸補還項
外實墊放銀二千二百九十二兩四錢四分六釐五毫
並未歸補起解竊思錢糧絲毫為重豈可將
朝廷數十萬帑金盡歸烏有因奉憲催嚴切不敢有違
定限除將經手經承現在究詢侵那實情造具缺款冊
呈送并將歸款細冊逐一確查此外有無虧空同署司
交代冊查明另行詳報外合先據實報明伏乞憲臺俯
念庫額虧空甚多交盤例限嚴迫亟賜鑒裁具
題并將劉前司家屬親訊究追庶
國帑有著而交代得清矣
請速
題司庫虧空詳文
該本使司於本年二月初四日以劉前司虧空司庫錢
糧甚多具文申詳至本月十八日蒙江撫都院田批據
詳司庫錢糧虧空甚多殊干法紀但收放冊籍並未造
報該司又稱此外有無虧空查明另詳則是該司尚未
盡行查明本院憑何覆核即此事關係重大劉藩司雖
故其生前聞於各處發本貿易資蓄必多況伊家屬現
住蘇城該司自應立即傳訊著落追補勿任遲久隠匿
花銷庶於
國家錢糧實有裨益也仰司速傳訊追補通盤徹底查
明造冊詳報以憑會核
題參并候總督部院批示繳蒙此該本司查得交代定
例如前官並無錢糧不清接任官查明造冊具結轉報
前官如有虧空一經接任官查報即行摘款詳參請
旨審追成例具在莫不遵循今已故劉前司虧空庫帑
三十六萬六千有奇事出異常本司盤查明白造具缺
款細冊據實照例通報請
題未奉憲臺
題參蒙批收放冊籍並不造報憑何覆核等因本司復
查前司虧空款冊既經造送已蒙覆核若照定例即可
具
題其收放細冊自應於
題明之後一面審追一面另造交代各項細冊呈送
題覆原無庸先行統造彙報也再憲批内開該司又稱
此外有無虧空查明另詳則是該司尚未盡行查明等
因本司復查錢糧交代關係重大況劉前司虧空如許
若不盡行查明則三十六萬六千有奇之數何從據實
開報至此外有無虧空查明另詳之語蓋因交代成例
未經出結之先前官有不清項款續經查出者應得彙
入審追是以遵照成例不敢不慎重聲明今憲臺以此
駁詰是以三十六萬六千有奇之侵帑為輕而本司之
循例慎重為不應矣再憲批内開劉藩司雖故其生前
聞於各處發本貿易資蓄必多況伊家屬現在蘇城該
司自應立即傳訊著落追補等因本司復查劉前司自
上年九月内病故至今已經半載不為不久侵帑三十
六萬六千有奇不為不多本司已經查明不敢欺
君欺憲故於二月初八日通報自應候憲
題參請
旨定奪如本司又於十八日奉憲批而私行追收則前
後自相矛盾將来問本司以因何徇私欺
君之故實無詞以對況近閱邸抄臺臣唐某參奏貴州
藩庫懸缺一案疏内有庫銀懸款無存撫臣自當一面
嚴查是否侵欺一面將空缺情節立即
題參等語現奉
嚴旨察議本司輾轉圖維非不欲仰體憲心實因事出
萬難不敢不再請憲臺俯查定例即賜具
題請
旨審追以信
朝廷之功令否則例限已届本司已報或據虧空三十
六萬六千有奇之通詳先將本司參展以為不奉憲令
者戒事關重大難容緘默冒昧之愆統祈慈鑒
西陂類稿卷三十八
