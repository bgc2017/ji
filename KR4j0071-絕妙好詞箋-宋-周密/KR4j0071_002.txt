絶妙好詞箋卷二宋周密原輯
宛平查為仁
錢塘厲鶚同箋
姜夔
(䕫字堯章鄱陽人蕭東夫愛其詞妻以兄子因寓居吴興之武康與白石洞天為鄰自號白石道人)
(又號石帚慶元中曾上書乞正太常雅樂得免解訖不第有白石詩一卷詞五卷又有絳帖平續書)
(譜大樂議張循王遺事集古印譜真其高處有美黃叔暘云白石詞極精妙不減清)
(成所不能及白石清勁知音未免有生硬處沈伯時云姜)
(張叔夏云詞要清空不要質實姜白石如野雲孤飛去留無迹)
暗香
舊時月色算幾番照我梅邊吹笛喚起玉人不管清寒
與攀摘何遜而今漸老都忘却春風詞筆但怪得竹外
疎花香冷入瑤席江國正寂寂歎寄與路遥夜雪初
積翠樽易竭紅萼無言耿相憶長記曾攜手處千樹壓
西湖寒碧又片片吹盡也幾時見得
(硯北雜志小紅范成大青衣也有色藝成大請老姜䕫詣之一日授簡徵新聲䕫製暗香疎影兩曲)
(成大使二妓習之音節清婉成大尋以小紅贈之其夕大雪過垂虹賦詩曰自喜新詞韻最嬌小紅)
(低唱我吹簫曲終過盡松陵路回首煙波十四橋)
疎影(仲呂宮)
苔枝綴玉有翠禽小小枝上同宿客裏相逢籬角黃昏
無言自倚修竹昭君不慣吴沙遠但暗憶江南江北想
珮環月下歸來化作此花幽獨猶記深宮舊事那人
正睡裏飛近蛾綠莫似春風不管盈盈蚤與安排金屋
還教一片隨波去又却怨玉龍哀曲等恁時重覓幽香
已入小窗横幅
(白石道人歌曲題云辛亥之冬予載雪詣石湖止既月授簡索句且徵新聲作此兩曲石湖把玩不已)
(使妓肄習之音節諧婉乃命之曰暗香疎影無來張叔夏云白石暗香疎影二曲前無古人後)
(者自立新意真為絶唱疎影前段用少陵詩後段用夀陽事此皆用事不為事使)
(楊廉夫東維子集云元松陵陸子敬居分湖之北壘石為山樹梅成林取姜白石詞語名其軒曰舊)
(時月色)
揚州慢(仲呂宮)
淮左名都竹西佳處解鞍少駐初程過春風十里盡薺
麥青青自鎧馬窺江去後廢池喬木猶厭言兵漸黃昏
清角吹寒都在空城杜郎俊賞算而今重到須驚縱
荳蔲詞工青樓夢好難賦深情二十四橋仍在波心蕩
冷月無聲念橋邊紅藥年年知為誰生
(白石道人歌曲題云淳熙丙申至日予過維揚夜雪初霽薺麥彌望入其城則四顧蕭條寒水自碧)
(暮色漸起戍角悲吟予懷愴然感慨今昔因自度此曲千巖老人以為有黍離之感也)
玲瓏四犯(黃鍾商)
疊鼓夜寒垂燈春淺悤悤時事如許倦遊歡意少俛仰
悲今古江淹又吟恨賦記當時送君南浦萬里乾坤百
年身世惟有此情苦揚州柳垂官路有輕盈換馬端
正窺戶酒醒明月下夢逐潮聲去文章信美知何用謾
贏得天涯羇旅教說與春來要尋花伴侶
(白石道人歌曲題云越中聞簫鼓感懷)
琵琶仙(吴興春遊)
雙槳來時有人似舊曲桃根桃葉歌扇輕約飛花蛾眉
正竒絶春漸遠汀洲自綠更添了幾聲啼鴂十里揚州
三生杜牧前事休說又還是宮燭分煙奈愁裏悤悤
換時節却把一襟芳思與空階榆莢千萬縷藏鴉細柳
為玉樽起舞回雪想見西出陽關故人初别
(白石道人歌曲題云吳都賦戶蔵煙浦家具畫船惟吳興為然春遊之盛西河未能過也己酉歲予)
(與蕭時甫載酒南遊因遇成歌又云白石疎影暗張叔夏云情景交鍊得言外意)
(香揚州慢一萼紅琵琶仙淡黃柳等曲不惟清虚且又騷雅讀之使人神觀飛越)
法曲獻仙音(張彦功官舍)
虚閣籠寒小簾通月暮色偏憐高處樹隔離宮水平馳
道湖山盡入樽俎奈楚客淹留久砧聲帶愁去屢回
顧過秋風未成歸計誰念我重見冷楓紅舞喚起淡妝
人問逋仙今在何許象筆鸞牋甚如今不道秀句怕平
生幽恨化作沙邊煙雨
(白石道人歌曲題云張彦功官舍在鐵冶嶺上即昔之教坊使宅高齋下瞰湖山光景竒絶予數過)
(之為賦此)
念奴嬌(吴興荷花)
閙紅一舸記來時長與鴛鴦為侶三十六陂人未到水
佩風裳無數翠葉吹凉玉容消酒更洒菰蒲雨嫣然搖
動冷香飛上詩句日暮青蓋亭亭情人不見争忍淩
波去只恐舞衣寒易落愁入西風南浦高柳垂隂老魚
吹浪留我花間住田田多少幾回沙際歸路
(白石道人歌曲題云予客武陵湖北憲治在焉古城野水喬木參天予與二三友日蕩舟其間意象)
(幽閒不類人境秋水且涸荷葉出地尋丈因列坐其下上不見日清風徐來綠雲自動間於疎處窺)
(見游人畫船亦一樂也朅來吴興數得相羊荷花中又夜汎西湖光影竒絶故以此句寫之)
一萼紅(人日登定王臺)
古城隂有宮梅幾許紅萼未宜簮池面冰膠牆腰雪老
雲意還又沈沈翠藤共閒穿徑竹漸笑語驚起卧沙禽
野老林泉故王臺榭呼喚登臨南去北來何事蕩湘
雲楚水極目傷心朱戶黏雞金盤簇燕空歎時序侵尋
記曾共西樓雅集想垂柳還裊萬絲金待得歸鞭到時
只怕春深
(白石道人歌曲題云丙午人日余客長沙别駕之觀政堂堂下曲沼西負古垣有盧橘幽篁一徑深)
(曲徑穿而南官梅數十株如椒如菽或紅破白露枝影扶疎著屐蒼苔細石間野興横生亟命駕登)
(定王臺亂湘流入麓山湘雲低昂湘波容與興盡悲來醉吟成調)
(方輿勝覽云定王臺在潭州俗傳漢長沙定王載米博長安土築臺於此以望其母唐姬張安國名)
(曰定王臺自為書扁)
齊天樂(蟋蟀)
庾郎先自吟愁賦凄凄更聞私語露濕銅鋪苔侵石井
都是曾聽伊處哀音似訴正思婦無眠起尋機杼曲曲
屏山夜凉獨自甚情緒西窗又吹暗雨為誰頻斷續
相和砧杵候館迎秋離宮弔月别有傷心無數豳詩漫
與笑籬落呼燈世間兒女寫入琴絲一聲聲更苦
(白石道人歌曲題云丙辰歲與張功父會飲張達可之堂聞屋壁間蟋蟀有聲功父約子同賦以授)
(歌者功父先成詞甚美予裵&KR0966;茉莉花間仰見秋月頓起幽思尋亦得此蟋蟀中都呼為促織善鬭)
(好事者或以二三十萬錢致一枚鏤象齒為樓觀以貯之又自注云宣政間有士大夫製蟋蟀吟)
(張叔夏云全章皆精粹所咏瞭然在目且不留滯於物)
淡黃柳(客合肥)
空城曉角吹入垂楊陌馬上單衣寒惻惻看盡鵝黃嫩
綠都是江南舊相識正岑寂明朝又寒食強攜酒小
橋宅怕梨花落盡成秋色燕燕飛來問春何在惟有池
塘自碧
小重山(湘梅)
人繞湘臯月墜時斜横花自小浸愁漪一春幽事有誰
知東風冷香遠茜裙歸鷗去昔遊非遥憐花可可夢
依依九疑雲杳斷魂啼相思血都沁綠筠枝
(樓鑰攻媿集云潘端叔惠紅梅一本全體皆江梅也香亦如之但色紅爾來自湖湘非他種比自此)
(當稱為紅江梅以别之王文公蘇文忠石曼卿諸公有紅梅詩意其皆未見此種也)
點絳唇(松江)
燕雁無心太湖西畔隨雲去數峰清苦商略黃昏雨
第四橋邊擬共天隨住今何許凭闌懷古殘柳參差舞
(白石道人歌曲題云丁未冬過吴江作三江之一吴郡志云松江在郡南四十五里禹貢)
(也南與太湖接吴江縣在江濆垂虹跨其上天下絶景也)
惜紅衣(吴興荷花無射宮)
枕簟邀凉琴書換日睡餘無力細灑冰泉并刀破甘碧
牆頭喚酒誰問訊城南詩客岑寂高柳晚蟬說西風消
息虹梁水陌魚浪吹香紅衣半狼籍維舟試望故國
渺天北可惜柳邊沙外不共美人游歴問甚時同賦三
十六陂秋色
(白石道人歌曲題云吴興號水晶宮荷花盛麗陳簡齊云今年何以報君恩一路荷花相送到青墩)
(亦可見矣丁未之夏余游千巖數往來紅香中自度此曲以無射宮歌之)
(詞旨屬對虚閣籠寒小簾通月池面冰膠牆腰雪老翠葉吹凉玉容銷酒)
(警句千樹壓西湖寒碧暗香波心蕩冷月無聲揚州慢牆頭喚酒誰問訊城南詩客岑寂高柳晚蟬)
(說西風消息惜紅衣問甚時重賦三十六陂秋色念奴嬌)
(劉後村詩話姜堯章有平聲滿江紅自叙云滿江紅舊詞用仄韻多不協律如無心撲歌者將)
(心字融入去聲方諧音律予欲以平韻為之久不能成因汎巢湖祝曰得一夕風當以平韻滿)
(江紅為神姥夀言訖風與帆俱駛頃刻而成末句聞珮環則協律矣其詞云仙姥來時正一望)
(千頃翠瀾旌旗與亂雲俱下依約前山命駕羣龍金作軛相從諸娣玉為冠廟中列坐如夫人)
(者十五人向夜深風定悄無人聞珮環神竒處君試看奠淮右阻江南遣六丁雷電别守東關)
(應笑英雄無好手一篙春水走曹瞞又怎知人在小紅樓簾影間此闋甚佳惜無人能歌之者)
(澄懷錄云姜堯章云余别石湖歸吴興雪後過垂虹賦詩云笠澤茫茫雁影微玉峯重疊護雲)
(衣長橋寂寞春寒夜只有詩人一舸歸後五年冬復與俞商卿張平甫銛朴翁自封禺同載詣)
(梁溪道經吴淞山寒天迥雲浪四合中夕相呼步垂虹星斗下垂錯雜漁火朔風凛凛巵酒不)
(能支朴翁以衾自纏猶相與行吟因賦慶宮春云雙槳蓴波一蓑松雨暮愁漸滿空闊呼我盟)
(鷗翩翩欲下背人還過木末那回歸去蕩雲雪孤舟夜發傷心重見依約眉山黛痕低壓采香)
(徑裏春寒老子婆娑自歌誰答垂虹西望飄然引去此興平生難遏酒醒波遠正凝想明璫素)
(韈如今安在唯有闌干伴人一霎遠家仲遠屢耆舊續聞姜堯章嘗寓吴興張仲)
(出外其室人知書賓客通問必先窺來札性頗妒堯章戲作百宜嬌以遺仲遠云看垂楊連苑)
(杜若吹沙愁損未歸眼信馬青樓去垂簾下娉婷人妙飛燕翠尊共欵聽豔歌郎意先感便攜)
(手月地雲階裏愛良夜微煖無限風流疎散有暗蔵弓履偷寄香翰明日聞津鼓湘江上催人)
(還解春纜亂紅萬點悵斷魂煙水遥遠又争似相攜乘一舸鎮長見仲遠歸竟莫能辨則受其)
(指爪損面至不能出外云疎影二詞序云猶記開慶四明續志吳潜暗香)
(己卯庚辰之間初識堯章于維揚至己丑嘉興再會自此契闊聞堯章死西湖嘗助諸丈為殯)
(之今又不知幾年矣自昭忽錄示堯章暗香疎影二詞因信手酬酢并賡潘德久之詩云雪來)
(比色對淡然一笑休喧笙笛莫怪廣平鐵石心腸為伊折偏是三花兩蘂消萬古才人騷筆尚)
(記得醉卧東園天幕地為席回首往事寂正雨暗霧昏萬種愁積錦江路悄媒聘音沈雨空憶)
(終是茅簷竹戶難指望淩煙金碧憔悴了羌管裏怨誰始得右暗香佳人步玉待月來弄影天)
(挂參宿冷透屛幃清入肌膚風敲又聽簷竹前村不管深雪閉猶自繞枝南枝北算平生此段)
(幽竒占壓百花曾獨閒想羅浮舊恨有人正醉裏姝翠蛾綠夢斷魂驚幾許凄凉却是千林梅)
(屋雞聲野渡溪橋滑又角引戍樓悲曲怎得知清足亭邊自在杖藜中幅自注云梅聖俞詩云)
(十分清意足余别墅有梅亭扁曰清足右疎影)
劉仙倫
(仙倫一名儗字叔擬號招山廬陵人有招山小集一卷)
江神子
東風吹夢落巫山整雲鬟却霜紈雪貌冰膚曾共控雙
鸞吹罷玉簫香霧溼殘月墜亂峰寒解璫回首憶前
歡見無緣恨無端憔悴蕭郎贏得帶圍寬紅葉不傳天
上信空流水到人間
菩薩蠻(效唐人閨怨)
吹簫人去行雲杳香篝繡被都閒了疊損縷金衣伊家
渾不知冷煙寒食夜淡月梨花下猶有軟心腸為他
燒夜香
蝶戀花
小立東風誰共語碧盡行雲依約蘭皋暮誰問離懷知
幾許一溪流水和煙雨媚蕩楊花無著處纔伴春來
忙底隨春去只恐遊蜂粘得住斜陽芳草江頭路
一剪梅
唱到陽關第四聲香帶輕分羅帶輕分杏花時節雨紛
紛山繞孤村水繞孤村更沒心情共酒樽春衫香滿
空有啼痕一般離思兩銷魂馬上黃昏樓上黃昏
霜天曉角
倚空絶壁直下江千尺天際兩蛾凝黛愁與恨幾時極
暮潮風正急酒醒聞塞笛試問謫仙何處青山外遠
煙碧
(方輿勝覽云天門山在當塗縣西南三十里又名蛾眉山夾大江東曰博望西曰梁山蛾眉亭在采)
(石山上望見天門山璧間有詩曰中分黛色三千尺不著人間一點愁)
(詞旨警句一般離思兩銷魂馬上黃昏樓上黃昏一剪梅)
孫惟信
(惟信字季蕃號花翁開封人在江湖頗有標致多見前輩多聞舊事善雅談長短句尤工嘗有官棄)
(去不仕有花翁集一卷詞亦善運意但雅正中時沈伯時云孫花翁有好)
(有一二市井語)
晝錦堂
薄袖禁寒輕妝媚晚落梅庭院春妍映戶盈盈回倩笑
整花鈿柳裁雲剪腰支小鳳盤鴉聳髻鬟偏東風裏香
步翠搖藍橋那日因緣嬋娟流慧眄渾當了悤悤密
愛深憐夢過欄杆猶認冷月鞦韆杏梢空鬧相思眼燕
翎難繫斷腸牋銀屏下争信有人真個病也天天
夜合花
風葉敲窗露蛩吟甃謝娘庭院秋宵鳳屏半掩釵花映
燭紅搖潤玉暖膩雲嬌染芳情香透鮫綃斷魂留夢煙
迷楚驛月冷藍橋誰念賣藥文簫望仙城路杳鶯燕
迢迢羅衫暗摺蘭痕粉迹都銷流水遠亂花飄苦相思
寬盡香腰幾時重恁玉驄過處小袖輕招
燭影搖紅
一朵鞓紅寶釵壓髻東風溜年時也是牡丹時相見花
邊酒初試夾紗半袖與花枝盈盈鬭秀對花臨景為景
牽情因花感舊題葉無憑曲溝流水空回首夢雲不
到小山屏真個歡難偶别後知他安否軟紅街清明還
又絮飛春盡天遠書沈日長人瘦
醉思凡
吹簫跨鸞香銷夜闌杏花樓上春殘繡羅衾半閒衣
寬帶寬千山萬山斷腸十二闌干更斜陽暮寒
南鄕子
璧月小紅樓聽得吹簫憶舊遊霜冷闌干天似水揚州
薄倖聲名總是愁塵暗鷫鸘裘裁剪曾勞玉指柔一
夢覺來三十載風流空對梅花白了頭
(詞旨屬對薄袖禁寒輕妝媚晚人瘦燭影搖紅警句絮飛春盡天遠書沈日長)
(劉後村孫花翁墓誌季蕃貫開封曾祖昇祖可父䫨武爵季蕃少受祖澤調監當不樂棄去始)
(婚於婺後去婺游留蘇杭最久一榻之外無長物躬爨而食書無乞采之帖文無逐貧之賦終)
(其身如此名重江浙公卿閒聞花翁至争倒屣所談非山水風月一不挂口長身緼袍意度疎)
(曠見者疑為俠客異人其倚聲度曲公瑾之妙散髮横笛野王之逸奮袖起舞越石之壯也)
史達祖
(達祖字邦卿號梅溪汴人有梅溪詞一卷四朝聞見錄韓侂胄為平章專倚省吏史達祖奉行文字)
(擬帖擬旨俱出其手侍從柬札至用申呈韓敗遂黥焉)
(姜堯章云竒秀清逸有李長吉之韻蓋能融情景於一家會句意於兩得)
(張功甫云史生之作情詞俱到織綃泉底去塵眼中有瓌竒警邁清新閒婉之長而無&KR1138;蕩汙淫之)
(失端可分鑣清真平睨方回)
綺羅香(春雨)
做冷欺花將煙困柳千里偷催春暮盡日冥迷愁裡欲
飛還住驚粉重蝶宿西園喜泥潤燕歸南浦最妨他佳
約風流鈿車不到杜陵路沈沈江上望極還被春潮
晚急難尋官渡隠約遥峯和淚謝娘眉嫵臨斷岸新綠
生時是落紅帶愁流去記當日門掩梨花剪燈深燕語
雙雙燕
過春社了度簾幕中間去年塵冷差池欲往試入舊巢
相並還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地争飛競誇輕
俊紅樓歸晚看足柳昏花暝應自棲香正穩便忘了天
涯芳信愁損玉人日日畫欄獨凭
(黃叔暘云形容盡矣又云姜堯章最貴其柳昏花暝之句)
夜行船
不剪春衫愁意態過收燈有些寒在小雨空簾無人深
巷已早杏花先賣白髮潘郎寬沈帶怕看山憶他眉
黛草色拖裙煙光惹鬢常記故園挑菜
東風第一枝(春雪)
巧剪蘭心偷粘草甲東風欲障新暖謾疑碧瓦難留信
知暮寒較淺行天入鏡做弄出輕鬆纖軟料故園不捲
重簾悞了乍來雙燕青未了柳回白眼紅不斷杏開
素面舊遊憶著山隂厚盟遂妨上苑寒爐重煖且慢放
春衫針線恐鳳靴挑菜歸來萬一灞橋相見
(黃叔暘云結句尤為姜堯章拈出)
又(燈夕)
酒館歌雲燈街舞繡笑聲喧似簫鼓太平京國多歡大
酺綺羅幾處東風不動照花影一天春聚耀翠光金縷
相交苒苒細吹香霧嗟醉玉少年半度懷豔雪舊家
伴侣閉門明月關心倚窗小梅索句吟情欲斷念嬌俊
知人無據想袖寒珠絡藏香夜久帶愁歸去
黃鍾喜遷鶯(元宵)
月波凝滴望玉壺天近了無塵隔翠眼圈花冰絲織練
黃道寶光相直自憐詩酒瘦難應接許多春色最無賴
是隨香趁燭曾伴狂客蹤跡漫記憶老了杜郎忍聽
東風笛柳院燈疎梅廳雪在誰與細傾春碧舊情拘未
定猶自學當年游歴怕萬一悮玉人夜寒簾隙
(張叔夏云不獨措詞精粹又且見時節風物之感)
清商怨
春愁遠春夢亂鳳釵一股輕塵滿江煙白江波碧柳戶
清明燕簾寒食憶憶鶯聲晚簫聲短落花不許春拘
管新相識休相失翠陌吹衣畫橋横笛得得
蝶戀花
二月東風吹客袂蘇小門前楊柳如腰細蝴蝶識人遊
冶地舊曾來處花開未幾夜湖山生夢寐評泊尋芳
只怕春寒裏今歲清明逢(一作連)上已相思先到湔裙水
玉樓春(社前一日)
遊人等得春晴也處處旗亭閒繫馬雨前紅杏尚娉婷
風裏殘梅無顧藉忌拈針指還逢社鬭草贏多裙欲
卸明朝新燕定歸來叮囑重簾休放下
青玉案
蕙花老盡離騷句綠染徧江頭樹日暝酒消聽驟雨青
榆錢小碧苔錢古難買東君住官河不礙遺鞭路被
芳草將愁去多定紅樓簾影暮蘭燈初上夜香初炷猶
自聽鸚鵡
(詞旨屬對斷浦沈雲空山挂雨畫裏移舟詩邊就夢做冷欺花將煙困柳巧剪蘭心偷拈草甲)
(警句臨斷岸新綠生時是落紅帶愁流去記當日門掩棃花剪燈深夜語綺羅香愁損玉人日日畫)
(闌獨凭雙雙燕恐鳳靴挑菜歸來萬一灞橋相見東風第一枝自憐詩酒瘦難應接許多春色喜遷)
(鶯眼柳昏花暝詞)
(梅溪詞水龍吟陪節欲行留别社友云道人越布單衣興高愛學蘇門嘯有時也伴四佳公子)
(五陵年少歌裏眠香酒酣喝月壯懷無撓楚江南每為神州未復闌干静慵登眺今日征夫在)
(道敢辭勞風沙短帽休吟稷穗休尋喬木獨憐遺老同社詩囊小窗針線斷腸秋早看歸來幾)
(許吴霜染髩騐愁多少按梅溪曾陪使臣至金故有此詞)
(高觀國竹屋癡語齊天樂中秋夜懷梅溪云晚雲知有關山念澄霄卷開清霽素景中分冰盤)
(正溢何啻嬋娟千里危闌静倚正玉筦吹凉翠觴留醉記約清吟錦袍初喚醉魂起孤光天地)
(共影浩歌誰與舞凄凉風味古驛煙寒幽垣夢冷應念秦樓十二歸心對此想斗插天南雁横)
(遼水試問姮娥有愁能為寄)
高觀國
(觀國字賓王山隂人有竹屋癡語一卷語其妙處陳唐卿云竹屋梅溪詞要是不經人道)
(少游美成不及也石夢窗梅溪俱能特立清新之張叔夏云竹屋白)
(意刪削靡曼之詞自成一家)
齊天樂
碧雲缺處無多雨愁與去帆俱遠倒葦沙閒枯蘭溆冷
寥落寒江秋晚樓隂縱覽正魂怯清吟病多依黯怕挹
西風袖羅香自去年減風流江左久客舊遊得意處
珠簾曾捲載酒春情吹簫夜約猶憶玉嬌香怨塵棲故
苑歎璧月空檐夢雲飛觀送絶征鴻楚峰煙數點
玉樓春(宫詞)
幾雙海燕來金屋春滿離宫三十六春風剪草碧纖纖
春雨浥花紅撲撲衛姬鄭女腰如束齊唱陽關新製
曲曲終移宴起笙簫花下晚寒生翠縠
金人捧露盤(水仙)
夢湘雲吟湘月弔湘靈有誰見羅韈塵生淩波步弱背
人羞整六銖輕娉娉裊裊暈嬌黃玉色輕明香心静波
心冷琴心怨客心驚怕佩解却返瑤京杯擎清露醉春
蘭友與梅兄暮煙萬頃斷腸是雪冷江清
又(梅)
念瑤姬翻瑤珮下瑤池冷香夢吹上南枝羅浮路杳憶
曾清晚見仙姿天寒翠袖可憐是倚竹依依溪痕淺
雪痕凍月痕淡粉痕微江樓怨一笛休吹芳香待寄玉
堂煙驛雨凄迷新愁萬斛為春瘦却怕春知
祝英臺近
一窗寒孤燼冷獨自箇春睡繡被薰香不是舊風味静
聽滴滴簷聲驚愁攪夢更不管庾郎心碎念芳意一
併十日春風梅花&KR3378;憔悴懶做新詞春在可憐裏幾時
挑菜踏青雲沈雨斷盡分付楚天之外
思佳客
剪翠衫兒穩四停最憐一曲鳳簫吟同心羅帕輕藏素
合字香囊半影金春思悄晝窗深誰能拘束少年心
鶯來驚碎風流膽踏動櫻桃葉底鈴
霜天曉角
春雲粉色春水和雲濕試問西湖楊柳東風外幾絲碧
望極連翠陌蘭橈雙槳急欲訪莫愁何處旗亭在畫
橋側
風入松
捲簾日日恨春隂寒食新晴馬蹄只向南山去長橋愛
花柳多情紅外風嬌日暖翠邊水秀山明杜郎歌酒
過平生到處蓬瀛醉魂不入重城晚穠歡寄桃葉桃根
繡被嫩寒清曉鶯啼喚起春酲
謁金門
煙墅暝隔斷仙源芳徑雨歇花梢魂未醒溼紅如有恨
别後香車誰整怪得畫橋春静碧漲平湖三十頃歸
雲何處問
(詞旨屬對倒葦沙閒枯蘭溆冷金人捧露盤驚愁警句愁萬斛為春瘦却怕春知)
(攪夢更不管庾郎心碎祝英臺近詞眼玉嬌香怨)
劉鎮
(鎮字叔安南海人嘉泰二年進士學者稱為隨如先生有隨如百詠)
(劉潜夫云麗不至䙝新不犯陳周柳辛陸之能庶乎兼之)
玉樓春(東山探梅)
泠泠水向橋東去漠漠雲歸溪上住疎風淡月有來時
流水行雲無覓處佳人獨立相思苦薄袖欺寒修竹
暮白頭空負雪邊春著意問春春不語
(隨如百詠丙戌清明和章質夫韻水龍吟云弄晴臺館收煙候時有燕泥香墜宿酲未解單衣)
(初試騰騰春思前度桃花去年人面重門深閉記彩鸞别後青驄歸去長亭路芳塵起十二屏)
(山遍倚任蒼苔點紅如綴黃昏人静煖香吹月一簾花碎芳意婆娑綠隂風雨畫橋煙水笑多)
(情司馬留春無計濕青衫淚)
張輯
(輯字宗瑞號東澤鄱陽人連江太守思順之子有東澤綺語債二卷)
(朱湛盧公束澤得詩法於姜堯章世所傳欸乃集皆以為月下謫仙復作不知其又能詞也其詞皆)
(以篇末之語立新名云)
疎簾淡月
梧桐雨細漸滴作秋聲被風驚碎潤逼衣篝線裊蕙爐
沈水悠悠歲月天涯醉一分秋一分憔悴紫簫吹斷素
牋恨切夜寒鴻起又何苦凄凉客裏負草堂春綠竹
溪空翠落葉西風吹老幾番塵世從前諳盡江湖味聽
商歌歸興千里露侵宿酒疎簾淡月照人無寐
山漸青
山無情水無情楊柳飛花春雨晴征衫長短亭擬行
行重行行吟到江南第幾程江南山漸青
謁金門
花半溼睡起一簾晴色千里江南真咫尺醉中歸夢直
前度蘭舟送客雙鯉沈沈消息樓外垂楊如此碧問
春來幾日
念奴嬌
嫩凉生曉怪得今朝湖上秋風無迹古寺桂香山色外
腸斷幽叢金碧驟雨俄來蒼煙不見苔徑孤唫屐繫船
高柳晚蟬嘶破愁寂且約攜酒高歌與鷗相好分坐
漁磯石算只藕花知我意猶把紅芳留客樓閣空濛管
絃清潤一水盈盈隔不如休去月懸良夜千尺
祝英臺近
竹間棋池上字風日共清美誰道春深湘綠漲沙觜更
添楊柳無情恨煙顰雨却不把扁舟偷繫去千里明
日知幾重山後朝幾重水對酒相思争似且留醉奈何
琴劍悤悤而今心事在月夜杜鵑聲裡
(詞旨警句悠悠歲月天涯醉一分秋一分憔悴疎簾淡月落葉西風吹老幾番塵世同上露侵宿酒)
(疎簾淡月照人無寐同上算只藕花知我意猶把紅芳留客念奴嬌)
(詞眼恨煙顰雨馮可遷號予為東仙故賦東仙寓東澤綺語債)
(沁園春云東澤先生誰說能詩興到偶然但平生心事落花啼鳥多年盟好白石清泉家近宫)
(亭眼中廬阜九疊屏開雲錦邊出門去且掀髯大笑有釣魚船一絲風裏嬋娟愛月在滄浪上)
(下天更叢書觀徧筆牀静晝篷窗睡起茶竈疎煙黃鶴來遲丹砂成未何日風流葛稚川人間)
(世聽江湖詩友號我東仙)
李石
(石字知幾號方舟資陽人乾道中進士以薦任太學博士出為成都倅仕至都官員外郎有方舟集)
木蘭花令
轆轤軛軛門前井不道隔窗人睡醒柔絲無力玉琴寒
殘麝徹心金鴨冷一鶯啼破簾櫳静紅日漸高花轉
影起來情緒寄游絲飛絆翠翹風不定
(花草粹編李知幾臨江仙云煙柳疎疎人悄悄畫樓風外吹笙倚闌聞喚小紅聲熏香臨欲睡)
(玉漏已三更坐待不來來又去一方明月中庭粉牆東畔小橋横起來花影下扇子撲流螢)
李泳
(泳字子永號蘭澤廬陵人嘗為溧水令與兄洪子大漳子清弟浙子秀洤子召著李氏華萼集五卷)
(姪倫為序)
定風波
點點行人趁落暉搖搖煙艇出漁扉一路水香流不斷
零亂春潮綠浸野薔薇南去北來愁幾許登臨懷古
欲沾衣試問越王歌舞地佳麗只今惟有鷓鴣啼
清平樂
亂雲將雨飛過鴛鴦浦人在小樓空翠處分得一襟離
緒片帆隠隠歸舟天邊雪捲雲游今夜夢魂何處青
山不隔人愁
(夷堅志大江富池縣有甘寧將軍廟殿宇雄偉行舟過之者必具牲醴祗謁李子永嘗自西下)
(舟次散花洲有神鴉飛立檣竿久之東去即遇便風晡時抵岸步青蛇激箭而來至舟尾不見)
(是夕艤泊明日賽神其前大樓七間尤壯偉郡守周少隠采東坡祠語扁為卷雪子永作詩曰)
(卷雪樓前萬里江亂峯卓立森旗槍上有甘公古祠宇節制洪流掌風雨甘公一去踰千年至)
(今忠氣猶凜然我來再拜攬陳迹斜陽白鳥横蒼煙初題梁間時本云英威凛然如有人掣其)
(肘乃改為忠氣又賦望月水調歌頭云危樓雲雨上其下水扶天羣山四合飛動寒翠落簷前)
(盡是秋清闌檻一笑波翻濤怒雪陣卷蒼煙炎暑去無跡清駛久翩翩夜將闌人欲静月初圓)
(素娥弄影光射空際綠嬋娟不用濯纓垂釣喚取龍公仙駕耕此萬瓊田横笛望中起吾意已)
(超然及旦移舟神鴉青蛇送至長風沙而止)
鄭域(俗本作陸域誤)
(域字中卿號松窗三山人慶元丙辰隨張貴謨使金有燕谷剽聞二卷記北庭甚詳)
昭君怨(梅)
道是花來春未道是雪來香異水外一枝斜野人家
冷落竹籬茅舍富貴玉堂瓊榭兩地不同栽一般開
王嵎
(嵎字季夷號貴英陳氏書錄解題季夷北海人紹淳間名士寓居吳興陸務觀與之厚善三子甲田)
(申皆登科有北海集)
祝英臺近
柳煙濃花露重合是醉時候樓倚花梢長記小垂手誰
教釵燕輕分鏡鸞慵舞是孤負幾番晴晝自别後聞
道花底花前多是兩眉皺又說新來比似舊時瘦須知
兩意常存相逢終有莫謾春光僝僽
夜行船
曲水濺裙三月二馬如龍鈿車如水風颺游絲日烘晴
晝人共海棠俱醉客裏光隂難可意掃芳塵舊遊誰
寄午夢醒來不覺小窗人静春在賣花聲裏
(詞旨警句春在賣花聲裏夜行船)
蔡松年
(松年字伯堅從父靖除真定府判官遂為真定人仕金官至尚書右丞相封衛國公自號蕭閒老人)
(卒諡文簡工樂府與吴彦高齊名號吴蔡體有蕭閒公集六卷)
鷓鴣天(賞荷)
秀樾横塘十里香水光晚色靜年芳燕支膚瘦薰沈水
翡翠盤高走夜光山黛遠月波長暮雲秋影照瀟湘
醉魂應逐淩波夢分付西風此夜凉
(王若虛滹南集詩話云蕭閒樂善堂賞荷詞胭脂膚瘦薰沈水翡翠盤高走夜光世多稱之此句誠)
(佳然蓮體實肥不宜言瘦予友彭子升嘗易膩字此似差勝)
尉遲杯
紫雲暖恨翠雛珠樹雙棲晚小花静院逢迎的的風流
心眼紅潮照玉椀午香重草綠宮羅淡喜銀屏小語私
分麝月春心一點華年共有好願何時定妝鬟莫雨
零亂夢似花飛人歸月冷一夜曉山新怨劉郎興尋常
不淺况不似桃花春溪遠覺情隨曉馬東風病酒餘香
相半
(歸潜志云蔡丞相伯堅嘗奉使高麗為館妓賦石州慢云雲海蓬萊風霧髩鬟不假梳掠仙衣)
(卷盡霓裳方見宮腰纖弱心期得處世間言語非真海犀一點通寥廓無物比情濃與無情相)
(博離索曉來一枕餘香酒病賴花醫却瀲灔金尊收拾新愁重酌半帆雲影載得無限關山夢)
(魂應被梅花覺梅子雨絲絲滿江干樓閣高麗故事上國使來館中有侍妓蔡之仙衣卷盡霓)
(裳方見宫腰纖弱不免為人疵議之矣雨之至滹南詩話蕭閒云風頭夢雨吹無跡蓋)
(細者若有若無謂之夢田夫野婦皆道之賀方回有風頭夢雨吹成雪之句又云蕭閒憶恒陽)
(家山云好在斜川三尺玉公宅前有池可三畝號小斜川又自鎮陽還兵府贈離筵乞言者云)
(待人間覓箇無情心緒著多情換此篇有恨别之意故以情為苦而還羨無情終章言之宜矣)
(中州樂府蔡松年聲聲慢凉陘寄内云青蕪平野小雨千峯還成暮陘寒色裁剪芸窗憶得伴)
(人良夕遥憐幾重眉黛恨相逢少於行役梨花淚正宫衣春瘦曉紅無力應怪浮雲夫婿不解)
(趁新醅醉眠凉月怨入關山西去又傳消息誰知倦游心事向年來苦思泉石人未老約閭峯)
(多占秀碧)
韓疁
(疁字子耕號蕭閒文獻通考韓疁有蕭閒詞一卷)
高陽臺(除夕)
頻聽銀籖重燃絳蠟年華袞袞驚心餞舊迎新能消幾
刻光隂老來可慣通宵飲待不眠還怕寒侵掩清尊多
謝梅花伴我微吟鄰娃已試春妝了更蜂枝簇翠燕
股横金勾引春風也知芳意難禁朱顔那有年年好逞
艷游贏取如今恣登臨殘雪樓臺遲日園林
浪淘沙
莫上玉樓看花雨斑斑四垂羅幕護朝寒燕子不知春
去也飛認欄杆回首幾關山後會應難相逢祗有夢
魂間可奈夢隨春漏短不到江南
又(豐樂樓)
裙色草初青鴨鴨波輕試花霏雨溼春晴三十六梯人
不到獨喚瑶筝艇子憶逢迎依舊多情朱門只合鎖
娉婷却逐彩鸞歸去路香陌春城
(武林舊事云豐樂樓在湧金門外舊為衆樂亭又改聳翠樓政和中改今名淳祐間趙京尹與□重)
(建宏麗為湖山冠又甃月池立秋千梭門植花木構數亭春時遊人繁盛舊為酒肆後以學館致争)
(但為朝紳同年會拜鄕會之地吳夢窗嘗大書所作鶯啼序於壁一時為人傳誦)
(詞旨警句試花霏雨濕春晴浪淘沙)
絶妙好詞箋卷二
