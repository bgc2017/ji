絶妙好詞箋卷六宋周密原輯
宛平查為仁
錢唐厲鶚同箋
李彭老
(彭老字商隐號篔房景定建康志李彭老淳祐中沿江制置司屬官)
木蘭花慢
正千門繋柳賜宫燭散青煙看秀靨芳唇塗妝暈色試
盡春妍田田滿階榆莢弄輕隂淺冷似秋天隨處餳香
杏暖燕飛斜嚲鞦韆朱絃幾換華年扶淺醉落紅前
記舊時游冶燈樓倚扇水院移船吟邊夢雲飛遠有題
紅都在薛濤牋聽絶殘簫倦笛夜堂明月窺簾
壺中天(登寄閑吟臺)
青飈蕩碧喜雲飛寥廓清透凉宇倦鵲驚翻臺榭迥葉
葉秋聲歸樹珠斗斜河冰輪輾霧萬里青冥路薌深屏
翠桂邊滿袖風露煙外冷逼玻瓈漁郎歌杳擊空明
歸去怨鶴知更蓮漏悄竹裏篩金簾戶短髮吹寒閒情
吟遠弄影花前舞明年今夜玉樽知醉何處
高陽臺(落梅)
飄粉杯寬盛香袖小青青半掩苔㾗竹裏遮寒誰念减
盡芳雲么鳳呌晚吹晴雪料水空煙冷西泠感凋零殘
縷遺鈿迤邐成塵東園曾趁花前約記按筝籌酒戲
挽飛瓊環珮無聲草暗臺榭春深欲倩玉笛傳清譜怕
斷霞難返吟魂轉銷凝點點隨波望極江亭
法曲獻仙音(官圃賦梅繼草窗韻)
雲木槎枒水葓搖落瘦影半臨清淺翠羽迷空粉容羞
曉年華柱絃頻換甚何遜風流在相逄共寒晚總依
黯念當時看花遊冶曾錦䌫移舟寶筝隨輦池苑鎖荒
凉嗟事逐鴻飛天遠香徑無人甚蒼蘚黃塵自滿聽鴉
啼春寂暗雨蕭蕭吹怨
一萼紅(寄弁陽翁)
過薔薇正風喧雲澹春去未多時古岸停橈單衣試酒
滿眼芳草斜暉故人老經年賦别鐙暈裡相對夜何其
泛剡清愁買花芳事一卷新詩流水孤帆漸遠想家
山猿鶴喜見重歸北阜尋幽青津問釣多情楊柳依依
最難忘吟邊舊雨數菖蒲老是來期幾夕相思夢蝶飛
繞蘋溪
高陽臺(寄題蓀壁山房)
石笋埋雲風篁嘯晚翠微高處幽居縹緲雲籖人間一
點塵無綠深門戶啼鵑外看堆牀寶晉圖書儘蕭閒浴
研臨池滴露研朱舊時曾寫桃花扇弄霏香秀筆春
滿西湖松菊依然柴桑自愛吾廬冰絃玉麈風流在更
秋蘭香染衣裾照窗明小字珠璣重見歐虞
(佩楚軒客談云金應桂字一之雅標度能歐書受知賈似道居西湖南山中築蓀壁山房左弦右壺)
(中設圖史客至撫摩諦玩清談纚纚每肩輿入城府幅巾氅衣望之若神仙然)
探芳訊(湖上春遊繼草窗韻)
對芳晝甚怕冷添衣傷春疎酒正緋桃如火相看自依
舊閒簾深掩梨花雨誰問東陽瘦幾多時漲綠鶯枝墮
紅鴛甃隄上寶鞍驟記草色春晴波光搖岫蘇小門
前題字尚存否繁華短夢隨流水空有詩千首更休言
張緒風流似柳
祝英臺近
杏花初梅花過時節又春半簾影飛梭輕隂小庭院舊
時月底鞦韆吟香醉玉曾細聽歌珠一串忍重見描
金小字題情生綃合歡扇老了劉郎天遠玉簫伴幾番
鶯外斜陽欄杆倚遍恨楊花遮愁不斷
踏沙行(題草窗十擬後)
紫曲迷香綠窗夢月芳心如對春風說蠻牋象管寫新
聲幾番曾試瓊壺觖(一作缺)廋信書愁江淹賦别桃花
紅雨梨花雪周郎先自足風流何須更擬秦笙咽
浪淘沙
潑火雨初晴草色青青傍簷垂柳賣春餳畫舫載花花
解語綰燕吟鶯簫鼔入西泠一片輕隂鈿車羅盖競
歸城别有水窗人喚酒弦月初生
四字令
蘭湯晚凉鸞釵半妝紅巾膩雪吹香擘蓮房賭雙羅
紈素璫冰壺露妝月移花影西廂數流螢過墻
生查子
羅襦隱繡茸玉合銷紅豆深院落梅鈿寒峭收燈後
心事卜金錢月上鵝黃柳拜了夜香休翠被聽春漏
(詞旨屬對紫曲迷香綠窗夢月暗雨敲花柔風過柳)
(警句明年今夜玉尊知醉何處壺中天閒簾深掩梨花雨誰問東陽瘦擇芳訊幾番鶯外斜陽闌干)
(倚遍恨楊柳遮愁不斷祝英臺近香云搗麝成塵樂府補題李彭老天香賦龍涎)
(薰薇注露風酣百和花氣品重雲頭葉翻蕉樣共說内家新製波浮海沫誰喚覺鮫人春睡清)
(潤俱饒片腦芬氲半是沉水相逄酒邊雨外火初温翠爐香細不似寶珠金縷領巾紅墜荀令)
(如今憔悴銷未盡當時愛香意爐煖燈寒秋聲素被摸魚兒賦蓴云過垂虹四橋飛雨沙㾗初)
(漲春水腥波十里吳歈遠綠蔓半縈船尾連復碎愛滑卷靑綃香裊冰絲細山人雋味笑杜老)
(無情香羹碧澗空衹賦芹美歸期早誰似季鷹高致鱸魚相伴菰米紅塵如海邱園夢一葉又)
(秋風起湘湖外看采擷芳條際曉隨魚市舊游漫記但望裏江南秦鬟賀鏡渺渺隔煙水)
(吳文英夢窗乙藁絳都春為李篔房量珠賀云情粘舞綫悵駐馬㶚橋天寒人遠旋剪露㾗移)
(得春嬌栽瓊苑流鶯浪語煙中怨恨三月飛花零亂豔陽歸後紅藏翠掩小坊幽院誰見新腔)
(按徹背燈暗共倚篔屏葱蒨繡被夢輕金屋装深沉香換梅花重洗春風面正溪上参横月轉)
(並禽飛上金沙瑞香霧煖)
李萊老
(萊老字周隱號秋崖新定續志嚴州知州李萊老成淳六年任)
惜紅衣(寄弁陽翁)
笛送西泠帆過杜曲晝隂芳綠門巷清風還尋故人書
屋蒼華髮冷笑瘦影相看如竹幽谷煙樹曉鶯訢經年
愁獨殘陽古木書畫歸船悤悤又南北薲州鷗鷺素
熟舊盟續甚日浩歌招隱聽雨弁陽同宿料重來時候
香蕩幾灣紅玉
青玉案(草窗詞卷)
吟情老盡江南句幾千萬垂絲縷花冷絮飛寒食路漁
煙鷗雨燕昏鶯曉總入韶華譜紅衣妝靚凉生渚環
碧斜陽舊時樹拈葉分題觴詠處荀香猶在庾愁何許
雲冷西湖賦
揚州慢(瓊花次韻)
玉倚風輕粉凝冰薄土花祠冷無人聽吹簫月底傳暮
草金城笑紅紫紛紛成雨遡空如蝶肯墮珠塵歎而今
杜郎還見應賦悲春佩環何許縱無情鶯燕猶驚悵
朱檻香銷綠屏夢杳腸斷瑶瓊九曲迷樓依舊沉沉夜
想覓行雲但荒煙幽翠東風吹作秋聲
(山房隨筆云揚州瓊花天下秪一夲士大夫愛重作亭花側榜曰無雙德祐乙亥北師至花遂不榮)
(趙棠國炎有絶句弔曰名擅無雙氣色䧺忍將一死報東風他年我若修花史合傳瓊妃烈女中)
謁金門
春意態閒却遠山横黛香徑莓苔嗟粉壞鳳鞾雙鬭綵
折得花枝懶戴猶戀鴛鴦飛盖舊恨新愁都只在東
風吹柳帶
浪淘沙
榆火換新煙翠柳朱簷東風吹得落花顛簾影翠梭懸
繡帶人倚鞦韆猶憶十年前西子湖邊斜陽催入畫
樓船歸醉夜堂歌舞月拚却春眠
生查子
妾情歌柳枝郎意憐桃葉羅帶綰同心誰信愁千結
樓上數殘更馬上看新月繡被怨春寒怕學鴛鴦疊
高陽臺(落梅)
門掩香殘屏搖夢冷珠鈿糁綴芳塵臨水搴花流來疑
是行雲蘚梢空掛凄凉月想鶴歸猶怨黃昏黯銷凝人
老天涯鴈影沉沉斷腸不在聽横笛在江臯解珮翳
玉飛瓊煙濕荒村背春無限愁深迎風點點飄寒粉悵
秋娘滿袖啼痕更關情青子懸枝綠樹成隂
木蘭花慢(寄題蓀壁山房)
向煙霞堆裏著吟屋最高層望海日翻紅林霏散白猿
鳥幽深雙岑倚天翠溼看浮雲收盡雨還晴曉色千松
逗冷照人眼底長青閒情玉麈風生摹繭字校鵝經
愛静繙緗帙芸臺棐几荷製蘭纓分明晉人舊隱掩巖
扉月午籟沉沉三十六梯樹杪遡空遥想登臨
清平樂
綠窗初曉枕上聞啼鳥不恨王孫歸不早只恨天涯芳
草錦書紅淚千行一春無限思量折得垂楊寄與絲
絲都是愁腸
臺城路(寄弁陽翁)
半空河影流雲碎亭臯嫩凉收雨井葉還驚江蓮亂落
弦月初生商素堂深幾許漸爽入雲幬翠綃千縷紈扇
恩疎晚螢光冷照窗戶文園憔悴頓老又西風暗換
絲鬢無數燈外殘碪琴邊瘦枕一一情傷遲暮故人勌
旅料渭水長安感時吟苦政自多愁砌蛩終夜語
浪淘沙
寶押繡簾斜鶯燕誰家銀筝初試合琵琶柳色春羅裁
袖小雙戴桃花芳草滿天涯流水韶華晚風楊柳綠
交加閒倚欄杆無藉在數盡歸鴉
杏花天
年時中酒風流病正雨暗蘼蕪深徑人家寒食煙初禁
狼藉梨花雪影西湖夢紅沉翠冷記舞板歌裙厮趁
斜陽苦與黃昏近生怕畫船歸盡
小重山
畫簷簮柳碧如城一簾風雨裏過清明吹簫門巷冷無
聲梨花月今夜負中庭遠岫斂修嚬春愁吟入譜付
鶯鶯紅塵沒馬翠埋輪西泠曲歡夢絮飄零
(詞旨警句歸醉夜堂歌舞月拚却春眠浪淘沙詞眼漁煙鷗雨燕昏鶯曉)
應灋孫
(灋孫字堯成號芝室)
霓裳中序第一
愁雲翠萬疉露柳殘蟬空抱葉簾捲流蘇寶結乍庭戶
嫩凉欄杆微月玉纖勝雪委素紈塵鎖香箧思前事鶯
期燕約寂寞向誰說悲切漏籖聲咽漸寒炧蘭缸未
滅良宵長是閒别恨酒凝紅綃粉浣瑶玦鏡盟鸞影缺
吹笛西風數闋無言久和衣成夢睡損縷金蝶
賀新郎
宿霧樓臺溼曉晴初花明柳潤燕飛鶯集舊約重來歌
舞地留得豔香嬌色又夢草東風吹碧午困騰騰春欲
醉對文楸玉子無心拾看蝶舞傍花立酒痕未醒愁
先入記年時翠樓寒淺寶笙慵吸想駐馬河橋分别恨
輕竹風颿煙笠早塵暗華堂簾隙倚盡黃昏人獨自望
江南回鴈歸雲急憑付與錦箋墨
王億之
(億之字景陽號松間)
高陽臺
雙槳敲冰低篷護冷扁舟曉渡西泠回首吳山微茫遥
帶重城隄邊幾樹垂楊柳早嫩黃搖動春情問孤鴻何
處飛來共喚飄零輕帆初落沙洲暝漸潮㾗雨漬面
色風皴旅思羈愁偏能老大行人姮娥不管征途苦甚
夜深儘照孤衾想玉樓猶凭欄杆為我銷凝
余桂英
(桂英字子發號野雲)
小桃紅
芳草連天暮斜日明汀渚懊恨東風恍如春夢悤悤又
去早知人酒病更詩愁鎮輕隨飛絮寶鏡空留恨筝
雁渾無據門外當時薄情流水如今何處正相思望斷
碧山雲又鶯啼晚雨
胡仲弓
(仲弓字希聖號葦航清源人其弟仲参希道有竹莊小集仇山村多與葦航湖山酬和之作盖亦杭)
(之流寓也)
謁金門
蛾黛淺只為晚寒收嬾潤逼鏡鸞紅霧滿額花留半面
漸次梅花開遍花外行人已遠欲寄一枝嫌夢短濕
雲和恨剪
尚希尹
(希尹字莘老號畏齋)
浪淘沙
結客去登樓誰擊蘭舟半篙清漲雨初收把酒留春春
不住柳暗江頭老去怕閒愁莫莫休休晚來風惡下
簾鈎試問落花隨水去還解西流
柴望
(望字仲山號秋堂又號歸田衢之江山人嘉熙中為太學上舍陳中書省奏名淳祐丙午元旦日蝕)
(詔求直言乃撰丙丁龜鑑十一卷起周威烈王五十年丙午止後漢高祖天福十二年丁未數其吉)
(凶禍福於前指其治亂得失於後書成上之忤時相詔下府獄大尹趙節齋䟽救放歸景炎二年以)
(布衣時旨授迪功郎史館編校宋亡自號宋逋臣與其從弟通判隨亨制参元亨察推元彪稱柴氏)
(四隱有道州台衣集一卷凉州鼓吹一卷)
念奴嬌
春來多困正晷移簾影銀屏深閉喚夢禽禽煙柳外驚
斷巫山十二宿酒初醒新愁半解惱得成顦顇髼鬆雲
鬢不忺鸞鏡梳洗門外滿地香風殘梅零落玉糁蒼
苔碎乍暖乍寒渾莫擬欲試羅衣猶未鬭草雕欄買花
深院做踏青天氣晴鳩鳴處一池昨夜春水
朱藻
(藻號野逸)
採桑子
障泥油壁人歸後滿院花隂樓影沉沉中有傷春一片
心閒穿綠樹尋梅子斜日籠明團扇風輕一徑楊花
不避人
黃鑄
(鑄字晞顔號乙山邵武人官柳州守)
秋蕊香令
花外數聲風定煙際一㾗月淨水晶屏小欹翠枕院静
嗚蛬相應香銷斜掩青銅鏡背燈影空砧夜半和鴈
陣秋在劉郎綠鬢
王同祖
(同祖字與之號花洲金華人景定建康志王同祖奉議郎淳祐中建康府通判次添差沿江制置司)
(機宜文字有學詩初集一卷)
阮郎歸
一簾疎雨細於塵春寒愁殺人桐花庭院近清明新煙
浮舊城尋蝶夢怯鶯聲柳絲如妾情丙丁帖子畫教
成妝臺求晚晴
王茂孫
(茂孫字景周號梅山)
高陽臺(春夢)
遲日烘晴輕煙縷晝瑣窗雕戸慵開人獨春閒金猊煖
透蘭煤山屏緩倚珊瑚畔任翠隂移過瑶階悄無聲綵
翅翩翩何處飛來片時千里江南路被東風誤引還
近陽臺膩雨嬌雲多情恰喜徘徊無端枝上啼鳩喚便
等閒孤枕驚回惡情懷一院楊花一徑蒼苔
點絳唇(蓮房)
折斷煙痕翠蓬初離鴛鴦浦玉纖相妬翻被專房誤
乍脱青衣猶著輕羅護多情處芳心一縷都為相思苦
王易簡
(易簡字理得號可竹山隂人登進士除瑞安簿不赴隱居城南有山中觀史吟)
齊天樂
宫煙曉散春如霧參差護晴窗戶柳色初分餳香未冷
正是清明百五臨流笑語映十二欄杆翠頻紅妬短帽
輕鞍倦遊曾遍斷橋路東風為誰媚嫵歲華頻感慨
雙鬢何許前度劉郎三生杜牧贏得征衫塵土心期暗
數總寂寞當年酒籌花譜付與春愁小樓今夜雨
酹江月
暗簾吹雨怪西風梧井凄凉何早一寸柔情千萬縷臨
鏡霜痕驚老雁影關山蛩聲院宇做就新懷抱湘臯遺
珮故人空寄瑶草已是搖落堪悲飄零多感那更長
安道衰草寒蕪吟未盡無那平煙殘照千古閒愁百年
往事不了黃花笑漁樵深處滿庭紅葉休掃
慶宫春(謝草窗惠詞卷)
庭草春遲汀蘋香老數聲珮悄蒼玉年晚江空天寒日
暮壯懷聊寄幽獨倦游多感更西北高樓送目佳人不
見慷慨悲歌夕陽喬木紫霞洞窅雲深嫋嫋餘音鳳
簫誰續桃花賦在竹枝詞遠此恨年年相觸翠椾芳字
謾重省當時顧曲因君凝佇依約吳山半痕蛾綠
(詞旨警句參差護晴窗戸齊天樂心期暗數緫寂寞當年酒籌花譜付與春愁小樓今夜雨同上)
(詞眼翠嚬紅妬易簡摸魚兒賦蓴云怪鮫宫水晶樂府補題王)
(簾捲冰痕初斷香縷澄波盪槳人初到三十六陂煙雨春又去伴點點荷錢隱約吳中路相思)
(日暮恨洛浦娉婷芳鈿剪翠奩影照凄楚功名夢消得西風一度高人今在何許鱸香菰冷斜)
(陽裏多少天涯意緒誰記取但枯䜴紅鹽溜玉凝秋箸尊前起舞算惟有淵明黃花歲晚此興)
(共千古齊天樂賦蟬云翠雲深鎖齊姬恨纖柯暗翻冰羽錦瑟重調綃衣乍著聊飲人間風露)
(相逢甚處記槐影初凉柳隂新雨聽盡殘聲為誰驚起又飛去商量秋信最早晚來吟未徹都)
(是凄楚斷韻還連餘悲似咽欲和愁邊佳句幽期誰語恨寒葉凋零蛻痕塵土古木斜暉向人)
(懷抱苦)
張桂
(桂字惟月號竹山循王從子恭簡公四世孫有文曰慚稿)
菩薩蠻
東風忽驟無人見玉塘煙浪浮花片步濕下香階苔黏
金鳳鞋翠鬟愁不整臨水閒窺影摘得野薔薇游蜂
相趁歸
浣溪紗
雨壓楊花路半乾蜂遺花粉在欄杆牡丹開盡正春寒
懶品么絃金鴈並瘦驚雙釧玉魚寬新愁不放翠眉
閒
張磐
(磐字叔安號梅崖宋末為嵊令有梅崖集)
綺羅香(漁浦有感)
浦月窺檐松泉漱枕屏裏吳山何處暗粉疎紅依舊為
誰勻注都負了燕約鶯期更閒却柳煙花雨縱十分春
到郵亭賦懷應是斷腸句青青原上薺麥還被東風
無頼翻成離緒望極天西帷有隴雲江樹斜照帶一縷
新愁盡分付暮潮歸去步閒階待卜心期落花空細數
(會稽志云漁浦在蕭山縣西三十里十道志云舜漁處也)
浣溪紗
習習輕風破海棠鞦韆移影上迴廊晝長蝴蝶為誰忙
度柳早鶯分暖綠過花小燕帶春香滿庭芳草又斜
陽
(詞旨警句暗粉疎紅依舊為誰勻注都負了燕約鶯期更閒却柳煙花雨綺羅香)
張林
(林字去非號樗巖至正金陵新志云張林池州守大軍至迎降)
唐多令
金勒鞚花驄故山雲霧中翠蘋洲先有西風可惜嫩凉
時枕簟都付與舊山翁雙翠合眉峯淚華分臉紅向
樽前何太悤悤纔是别離情便苦都莫問淡和濃
柳梢青(燈花)
白玉枝頭忽看蓓蕾金粟珠垂半顆安榴一枝濃杏五
色薔薇何須羯鼔聲催銀釭裏春工四時却笑燈蛾
學他蜂蝶照影頻飛
(景定建康志樗巖張林柳梢青題金陵烏衣園云燕里花深鷺汀雲淡客夢江臯日日言歸淮)
(山笑我塵鎖征袍幾回把酒憑高闌干外魂飛暮濤只有南園一番風雨過了櫻桃)
朱㫹孫
(㫹孫字令則號萬山)
真珠簾
春雲做冷春知未春愁在碎雨敲花聲裏海燕已尋蹤
到畫溪沙際院落鞦韆楊柳外待天氣十分晴霽春市
又青帘巷陌紅芳歌吹須信處處東風又何妨對此
籠香覓醉曲盡索餘情奈夜航催離夢滿冰衾身似寄
算幾度吳鄉煙水無寐試明朝說與西園桃李
吳大有
(大有字有大號松壑嵊人寶祐間遊太學率諸生上書言賈似道奸狀退處林泉與林昉仇遠白珽)
(等七人以詩酒相娱元初辟為國子檢閱不赴有松下偶抄雪後清音歸來幽莊等集)
點絳唇(送李琴泉)
江上旗亭送君還是逄君處酒闌呼渡雲壓沙鷗暮
漠漠蕭蕭香凍梨花雨添愁緒斷腸柔櫓相逐寒潮去
張炎
(炎字叔夏西秦人循王之後居杭號玉田又號樂笑翁有詞源二卷山中白雲八卷)
(鄭所南云識張玉田先軰喜其三十年汗漫南北數千里一片空狂懷抱日日化雨為醉自仰扳姜)
(堯章史邦鄉盧蒲江吳夢窗諸名勝互相鼔吹春聲於繁華世界能令後三十年西湖錦繡山水猶)
(生淸響云山中白雲詞意度超元律吕恊洽當與仇山村)
(白石老仙相鼔吹有姜堯章深婉之風詞有周清舒閬風云玉田詩)
(真雅麗之思畫有趙子固瀟灑之意)
壺中天(養拙夜飲客有彈箜篌者即事以賦)
瘦笻訪隱正繁隂閒鎖一壺幽綠喬木蒼寒圖畫古窈
窕人行韋曲鶴響天高水流花淨笑語通華屋虛堂松
外夜深凉氣吹燭樂事楊柳樓心瑶臺月下有生香
堪掬誰理商聲簾戶悄蕭颯懸璫鳴玉一笑難逢四愁
休賦任我雲邊宿倚闌歌罷露螢飛下秋竹
渡江雲(次趙元父韻)
錦薌繚繞地凉燈挂壁簾影浪花斜酒船歸去後轉首
河橋那處認紋紗重盟鏡約還記得前度秦嘉惟只有
葉題緘付流不到天涯驚嗟十年心事幾曲欄杆想
蕭郎聲價閒過了黃昏時候疎柳啼鴉浦潮夜涌平沙
白遡斷鴻知落誰家書又遠空江片月蘆花
甘州(餞草窗西歸)
記天風飛珮紫霞邊顧曲萬花深怪相如遊倦杜陵愁
老還歎飄零短夢恍然今昔故國十年心回首三三徑
松竹成隂不恨片帆南浦只恨剪燈聽雨誰伴孤吟
料瘦笻歸後閒鎖北山雲是幾番柳邊行色是幾番同
醉古園林煙波遠筆牀茶竈何處逄君
(詞旨樂笑翁竒對隨花甃石就泉通沼斷碧分山空簾剩月沙淨草枯水平天遠接葉巢鶯平波捲)
(絮晴光轉樹曉氣分嵐鶴響天高水流花净料理琴書夷猶今古欵竹門深移花檻小埽花尋徑撥)
(葉通池亂雨敲春深煙帶晚開簾過雨隔水呼燈浪捲天浮山邀雲去岸角衝波籬根聚葉波蕩蘭)
(觴鄰分杏酪雲映山輝柳分溪影荷衣銷翠蕙帶餘香香尋古字譜掐歌聲行歌趁月喚酒延秋穿)
(花覓路傍柳尋隣門當竹逕路管臺城鬟絲溼霧扇錦翻桃因花整帽借柳維船)
(警句和雲流出空山甚年年淨洗花香不了南浦春水寫不成書只記得相思一點解連環孤雁纔)
(放些晴意早瘦了梅花一半也知不作花看東風何事吹散探春慢雪霽見說新愁如今也到鷗邊)
(高陽壺西湖莫開簾怕見飛花怕聽啼鵑同上須待月許多情都付與秋聲聲慢西湖幾日不來一)
(片蒼雲未歸掃花游疎寮東墅園春風不奈垂楊柳吹却絮雲多少齊天樂鑑曲漁舍會飲帶天香)
(吹動一身秋八聲甘州贈桂卿茂樹石牀因坐久又却被清風留住真珠簾近雅軒即事忍不住低)
(低問春度宫春都下寒食不知能聚愁多少霜染□聞老妓歌)
(鄧牧伯牙琴云叔夏春水一詞絶唱今古人以張春水目之)
(至正直記錢唐張叔夏嘗賦孤雁詞有寫不成書只記得相思一點人皆稱之曰張孤雁)
(詞旨蘄王孫韓鑄字亦顔學詞於樂笑翁一旦與周公謹買舟西湖泊荷花而飲酒杯半公謹)
(舉似亦顔學詞之意翁指花云蓮子結成花自落)
(珊瑚網元姑蘇汾湖居士陸行直輔之有家妓名卿卿以才色見稱友人張叔夏為作古清平)
(樂贈之云候蟲悽斷人語西風岸月落沙平流水漫驚見蘆花來雁可憐瘦損蘭成多情應為)
(卿卿只有一枝梧葉不知多少秋聲後二十一載行直以翰林典籍致政歸則叔夏卿卿皆下)
(世矣行直作碧梧蒼石圖并書張詞於卷端且和之云楚天雲斷人隔瀟湘岸往事悠悠江水)
(澷怕聽樓前新雁深閨舊夢還成夢中獨記憐卿依約相思碎語夜凉桐葉聲聲)
趙崇宵
(崇宵字有得號蓮嶴宋史宗室世系表商王元份九世孫汝惰子)
東風第一枝
妬雪梅甦迷煙柳醒游絲輕颺新霽捲簾看燕初歸步
屧為花早起春來猶淺便做出十分春意喜鳳釵纔卸
珠幡早換巧梳描翠著數點催花雨膩更一陣逓香
風細小鶯忺暖調聲嫩蝶試晴舞翅清歡易失怕輕負
年芳流水好趁閒共整吟韀日日訪桃尋李
范晞文
(晞文字景文號葯莊錢唐人太學生理宗時與葉李上書詆賈似道竄瓊州入元以程鉅夫薦擢江)
(浙儒學提舉轉長興丞有葯莊廢稿乂對牀夜話五卷馮深居序)
意難㤀
清淚如鉛歎咸陽送遠露冷銅仙巖花紛墮雪津柳暗
生煙寒食後暮江邊草色更芊芊四十年留春意緒不
似今年山隂欲棹歸船暫停杯雨外舞劒燈前重逢
應未卜此别轉堪憐憑急管倩繋弦思苦調難傳望故
鄉都將往事付與啼鵑
鄭斗煥
(斗煥字丙文號松窗)
新荷葉
乳鴨池塘晴波漾綠鱗鱗宿藕根香夏來生意還新蚨
錢小鈿花貼翠相間萍星一番雨過一番暗展圓青
魚戲龜游看來猶未勝情因憶年時垂釣曾約輕盈玉
人何處關情是半捲芳心簾風一棹鴛鴦催起歌聲
曹良史
(良史字子才號梅南錢唐人有梅南摘稿)
江城子
夜香燒了夜寒生掩銀屏理銀筝一曲春風都是斷腸
聲杜宇欲啼楊柳外愁似海思如雲背燈暗卸乳鵝
裠酒初酲夢初醒蘭炷香篝誰為暖羅衾二十四簾人
悄悄花影碎月㾗深
(方回桐江集䟦曹梅南詩詞三摘云曹君良史錢唐人衣冠佳盛湖傲山酣則有咸淳詩摘兵)
(火變遷江淮奔走則有梅南詩摘句如雲生畫佛壁葉落病僧房閒來閉門處認得讀書聲墻)
(圍敗屋知無主風響荒林似有人深樹月昏神火出斷煙雪霽獵人回展轉征旗戰鼔十年間)
(筆力益老矣至如鏤冰詞摘則以詩之餘演為雕刻流麗之作以至寶丹之字料生薑臼之文)
(法寄於少游美成之聲調)
董嗣杲
(嗣杲字明德號静傳杭人後入道改名思學字無益有百花詩集西湖百詠)
湘月
蓮幽竹䆳舊池亭幾處多愛君子醉玉吹香還認取忙
裏得閒標致心逐雲帆情隨煙笛高會知誰繼宵筵會
啟驀然身外浮世因見杜牧疎狂前緣夢裏謾蹙雙
眉翠香滿屏山春滿几爐擁麝焦禽睡月落梅空霜濃
窗掩兩耳風聲起豔歌終散輸他鶴帳清寐
絶妙好詞箋卷六
