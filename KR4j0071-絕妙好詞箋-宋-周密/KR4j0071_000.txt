絶妙好詞箋詞曲類二(詞選之屬)
提要
(臣)等謹案絶妙好詞箋七卷絶妙好詞宋周
密編其箋則
國朝查為仁厲鶚所同撰也密所編南宋歌詞
始于張孝祥終于仇遠凡一百三十二家去
取謹嚴猶在曾慥樂府雅詞黃昇花菴詞選
之上又宋人詞集今多不傳併作者姓名亦
不盡見于世零璣碎玉皆賴此以存于詞選
中最為善本初為仁採摭諸書以為之箋各
詳其里居出處或因詞而考証其本事或因
人而附載其佚聞以及諸家評論之語與其
人之名篇秀句不見于此集者咸附錄之會
鶚亦方箋此集尚未脱稿適遊天津見為仁
所箋遂舉以付之刪複補漏合為一書今簡
端並題二人之名不沒其助成之力也所箋
多泛濫旁涉不盡切于本詞未免有嗜博之
弊然宋詞多不標題讀者每不詳其事如陸
淞之瑞鶴仙韓元吉之水龍吟辛棄疾之祝
英臺近尹煥之唐多令楊恢之二郎神非參
以他書得其源委有不解為何語者其疏通
證明之功亦有不可冺者矣密有癸辛襍識
諸書鶚有遼史拾遺諸書皆别著錄為仁字
心榖號蓮坡宛平人康熙辛夘舉人是集成
于乾隆已已刻于庚午鶚序稱其尚有詩餘
紀事如干卷今未之見殆未成書歟乾隆四
十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
絶妙好詞箋序
絶妙好詞七卷南宋弁陽老人周密公謹所輯宋人選
本朝詞如曾端伯樂府雅詞黃叔暘花菴詞選皆讓其
精粹蓋詞家之準的也所采多紹興迄德祐間人自二
三鉅公外姓字多不著夫士生隠約不得樹立功業炳
煥天壤僅以詞章垂稱後世而姓字猶在若滅若沒間
無人為從故紙堆中抉剔出之豈非一大恨事耶津門
查君蓮坡研精風雅耽玩倚聲披閱之暇隨筆劄記輯
有詩餘紀事如干卷于是編尤所留意特為之箋不獨
諸人里居出處十得八九而詞中之本事詞外之佚事
以及名篇秀句零珠碎金攟拾無遺俾讀者展卷時怳
然如聆其笑語而共其游歴也予與蓮坡有同好向嘗
綴拾一二每自矜剏獲會以衣食奔走不克卒業及來
津門見蓮坡所輯頗有望洋之歎并舉以付之次第增
入焉譬諸掇遺材以裨建章投片瓊以厠懸圃其為用
不已微乎蓮坡通懷集益猶不忘所自必欲附賤名於
簡端辭不得已因述其顛末如此云乾隆戊辰閏七夕
前三日錢唐厲鶚書於津門之古春小茨
