圭峯集卷上
元盧琦撰
五言古風
度嶺於崇安命棹建溪
人生天地間馳馬歴大塊役役功名場歴歴山水會偉
哉東南區&KR0706;險閩越最車書四海同風氣一嶺介肩輿
度層霄手棹下急瀨四山抱回流環合如束帶玉井蓮
葉漂仰面天作蓋倏馳丹峯前却作紫嶺背微隂間雲
霞凍雨洒松檜深林樵牧歸落日山鬼會雪瀑掛水簾
松風奏天籟石梯架仙岩往往遺迹在瑶草石上生丹
藥市中賣巍巍考亭祠過客祠下拜溪水自成文上接
洙泗派喚渡雲間僧貌古清可愛手把青松枝趺坐溪
石待懸崖虹棧危插竹漁網晒山高人蟻緣下視舟一
芥輕舠類飛鰍宛轉亂石隘崢嶸龍角尖磈砢黿首癩
嗟吁激頽波出没水中怪萬古槌地雷三峽瀉澎湃峯
巒爭送迎奔走萬里快箭過耳邊風開口不暇咳峭壁
起衝流恍若巨鰲戴上有舊題懸歲久字蹟壊豈無功
名存彷彿年月載覽此前人蹤徒為後人慨天氣易寒
暄光景倏明晦浩蕩三日程應接千萬態會登天柱峯
一覽宇宙大
和八伯章和賡元魯應奉韻
芳辰天正暄閒居日多暇羣英總能詩往往韋陶亞白
雲在郊外相望無一舍招提夙所期欵段亦可駕數峯
互參差百卉相枕藉持杯有紅裙蓋鞍匪黃帕衣冠蘭
亭會林壑輞川畫嗟予在塵蹤屢嘆流光瀉區區縛簿
書役役劬晨夜重遊錦江隅獨憩茅屋下開軒招鶴來
入市借驢跨任從傍人笑免遭官長罵見說絶妙詞一
讀一瀟洒無因陪華席猶可續佳話願攜北海樽往結
東林社昨朝棟花飛今朝杏花謝行樂須及時敢辭出
無馬
咨王侍郎寄禊原魯應奉
名門世所仰偉器人初識除書出省垣匹馬發山驛金
臺芳春宴玉署清晝寂年富經學優事簡官情適笋班
綵雲曙蓮燭明月夕登崗望庭闈開閣集賓客鮿生寂
無聞良晤何由得髮鬢亦已華意氣徒自激題詩寄天
風渺渺烟樹碧
借曹汝敬晚對亭酌因叙相思相勉之意
涼風鳴庭柯積雨過林巘披衣攬明鏡坐恐歲華晚盈
盈牀頭書自舒還自卷念爾西窗人殘燭共誰剪簪紱
垂光彩仕路需俊選巍巍黃金臺往躅或可踐相思亦
何屢相期良獨遠人生易白髮世道少青眼盛時各有
待幽趣貴自遣寄語三徑翁蒿萊為子剗
題待月亭卷
郡西古招提樓臺跨城邑小亭僅數椽日落晚涼入二
侯曾此遊徘徊松下立開樽待明月月來海風急俗韻
忽已消素光良可挹天容萬里淨露氣千松濕酒闌賓
客歡詩就魑魅泣蹇予塵土蹤驅馳慚靡及時來弄清
暉每擬續佳什文園多病早浣花百憂集願言問嬋娟
何當謝羈縶
漁樵共話圖
樵夫初上山漁父纔泊船邂逅即相問生涯兩堪憐我
渴魚可羹爾歸突未烟爾魚莫索價我薪不論錢惟將
薪換魚一笑各欣然
送塗嶺巡檢約蘇穆爾之莆田尉
將軍有英氣負劍遊南荒曾陪繡衣客經踏烏臺霜戎
閫拔才雋奔走殊弗遑屬時臨漳郡羣盜方獗猖匹馬
汗如雨戰袍北風涼奮身良間關許國成慨慷茂績固
當讐小試為足償菱溪枉車轍司警驛道傍蒞政肅初
令頽網日更張月靜鼯□驚山暝狐兔藏編戶復奚事
在在樂歲康所居傍林塢訟簡白晝長鄰家稻田肥子
舍芸編香優游有旨趣於焉度年光夕露集野草秋飇
在垂楊解裝欲何之作尉壺山陽莆民喜公至夾道相
迎將泉民惜公歸所懷未渠央民俗豈不殊美化端有
方願言頌政謠毋庸咏離章他時登要津萬里誰能量
贈莆陽蔡可禹有序莆陽忠門西江陳公建義
學于家之西南延致可禹蔡君以教里之子弟
蔡公忠惠之後因裁詩贈之
忠門郡城東陳氏培世德一老髮已蒼諸郎眉總白屋
南規義塾去家纔咫尺教養酬初心經營闡嘉績蔡君
忠惠孫於焉正師席吟詩思不凡講學亦已力野叟聞
絃歌里人慕矜式澆風自此袪古道今可即余生遭時
艱來作忠門客因緣此相值一見如舊識松隂六月寒
海水一天碧談交臭味同避俗烟埃隔追隨豈不好聚
散或難必共惟忠惠公文章在簡冊勗君良匪他願言
紹先澤
龍江山平遠樓
龍江居人稠市井若城邑陳君作江樓塵雜不相及身
閒千慮遣日駐萬境集羣峙兩岸山一一如拱揖大海
東南流海氣日呼吸長橋亘百丈層㙮崇七級微茫認
島嶼曠蕩辨原隰潮聲山外寒嵐氣屋中濕古寺烟鐘
來遙浦漁艇入霜晴鳬雁浴月白蛟螭泣賓朋事幽討
觴咏屬佳什蹇予簿書煩乃受升斗縶公餘強登眺詩
思轉羞澁江空歲年晚日夕天風急行藏我何心倚欄
還佇立
贈逸巖道人
逸巖方外士鶴髮雙眼碧常登虎山巔一覽天地窄飄
然駕雲還來作龍江客門前海潮生屋上嵐翠滴開窗
寫黃庭汲澗煑白石嗟予縛微名十載事行役何時濯
塵纓從子叩玄賾
題李月海卷
皎皎明月光浩浩海水深明月常在天海水無古今人
生穹壤間百年漫浮沈所以李月海煉丹瑞巖隂
翁居瑞巖隂披雲結精廬夜玩海底月澹然心與俱海
水天地寬明月何處無丹成跨黃鶴一舉凌太虚
挽陳本中學錄
莆陽忠門鄉陳氏世樹德偉哉錦山孫少年擅眉白擔
簦良獨遠種學亦已力豈無天人書亦有治安策方期
仕路亨詎意風塵隔壯志竟沈淪善類每嗟惜秋高雁
行斷曉寒鸞影隻堂上白鶴翁哭子長戚戚佳城邈何
許日暮烟草碧遙望壺公雲題詩雙淚滴
題陳允中山居卷
山妍雨初暗洞窈雲常暝琤琤碧澗流落落青松影游
咏有高人誅茅臨複嶺開窗翠嵐香展卷白日永興來
即吟詩客至但烹茗抱琴莫出遊蕙帳夜深冷
存與堂
人生宇宙間所貴培本根本根一以蹶枝葉何由繁黃
金照筐篚腴田跨郊原豈無百年計零落烏足言莆陽
有佳士結廬東沙村天高海氣清地靜山色蟠哦詩風
滿簷横琴月當軒客來試相問何以與子孫主人笑且
答所與即所存所存但方寸此外勿復論懷哉古聖哲
種德在後昆隂隂三槐庭奕奕駟馬門芳名尚不朽往
轍猶可援君家有英兒學問知淵源駸駸富貴來於焉
賁丘園予亦慕古道撫心良弗諼晤語嗟未諧意氣期
相敦裂箋寄秋鴻臨風嗅蘭蓀
題潭州劉氏姊妹孀婦貞節
雙藤本同根長大附高樹樹倒何所依不離樹根土劉
家好姊妹嫁作儒家婦儒生遊不返姊妹何所去憶昔
嫁夫時各期以偕老今日無所歸骨肉自相保一爐鑄
兩鏡懸置東西窗窗前無主人兩鏡復一雙哀哉復賢
哉劉氏有二孀
過高郵
飄蕭樹梢風淅瀝湖上雨不見打魚人菰蒲雁相語秋
風吹白浪秋雨鳴敗荷平湖三十里過客感秋多白鷺
愛秋水獨立仍自行得魚故偶爾驚起亦常情沙邊見
漁家捕魚湖心裏夫婦同操舟白頭共生死破罾一天
闊小舟一葉輕相傳與子孫終古無戰爭
過紫薇菴訪馮道士
道士愛幽居年來一事無盆邊瀉新雨石上種菖蒲山
中花蓋洞石上冷瀟瀟不見眠雲客惟逢避雨樵研硃
白露清點易太玄經盡日無人到小窗蘭花馨
題汀州丁溪知事卷
三溪會汀州上有仙人居乃是丁令威玉珮搖瓊琚高
秋下風露水清芙蓉渠華表慣聞鶴小舡閒釣魚鑑湖
分半曲賀老意何如
舟行秋暮
舟行厭湫隘露坐臨赤日赤日不可當又復蟄蝸室安
得聿生羽飛上太華峯濯足玉井水散髮雲臺風
答福唐林氏兄弟詩
大聽聽若聾志士時若瘖所以陶淵明趣得無絃琴悠
悠南山青采采黃菊金歸來一篇詞千載猶賞音抱病
者奔馳愧古仍愧今海東有雙鳳羽洒元氣濕高閣五
雲端一飛九千尺下視燕雀曹蓬蒿自相習高岡時一
鳴唧唧俱斂翼今年西北去去年東南征江山南北路
歴歴俱動情官程不暫停日没仍夜行空江風露下曠
野河漢傾浮雲隔海岱明月知我心
萬山二水合匯之為深淵劍化亦已久過去猶凜然神
物豈常處入地或昇天所以磊落士豈為俗所憐
當時二龍劍乃是山川精埋没獄礎下異氣騰豐城神
光射霄漢斗牛為不明一入壯士手長鳴除不平
將至大横驛舍舟乘輿暮行山中
山行日已暝肩輿度林薄涼飇凄以清松子當面落千
山月崔嵬萬葉風蕭瑟昨日棹歌行頗憶溪上樂
月輪轉頭上溪籟奏足底人行山翠中葉落雨聲裏虚
名為一官行子在萬里行行重行行日夕聊復止
聞秋虫有感
秋虫集草樹凄聲亦何繁行子在遠道豈不思故園黍
稻上丘隴鳥雀亦忺喧田園可將老軒冕何足言
晝卧雲際亭
紅塵如海深渡水卧雲際白雲如海人千峯走羣婢長
嘯谷生風葉落飛滿地一鳥没遙天遠樹秀如薺
贈白雲
白雲亦何閒竟日不下山時從修竹裏相伴一僧還悠
悠覆松頂渺渺歸岫間奔走塵俗者視君何厚顔
望武夷
溪行望武夷峭壁何嶄絶赤霞散不收大化元氣泄下
有萬年松上有太古雪祇恐月明中鐵笛吹石裂
宿武夷
&KR0712;舟山水間借宿武夷觀月掛水晶簾風吹紫霞幔雞
犬入雲中笙歌起天畔傳語杜聘君酒熟幸相喚
宿武夷山會杜聘君
夜宿武夷山乃識青碧叟清談道士同險語山鬼走出
門視河漢危梯掛星斗白露滿芙蓉清寒夜吟久
我識杜青碧深居武夷山採藥紫芝嶺行歌白雲間天
梯遥可躡月戶高可攀天子召不起道人閒往還
題焦山方丈壁
江風入霜林寒葉下疎雨蕭蕭復蕭蕭可聽不可數山
僧亦好客呼童掃行路到處尋秋聲披雲入山去
送吳父之揚州
青楊吹白華銀魚跳碧艸落日上江船三月淮南道渺
渺春江涯悠悠雲樹杪安得快剪刀江頭剪芳草
寄王伯循諸公
木葉淮南秋蘭橈泊瓜渚把酒三人同江亭看飛雨雨
過江色淨妙景發天趣歴歴江南山一一青無數
大江湧金光穩如青蓮座就中有龍宫人見不敢唾江
山萬古同日月片帆過把酒妙高臺狂歌醉相和
飄飄鶴林僧布韈青鞋雙長江飛鉢度大海蛟龍降遠
來作偶别楚雨鳴秋窗振錫獨歸去天花飛渡江
微茫楊子橋細雨濕秋色小艇載吳姬遥遙路相接風
起布帆高一往不可得夜宿廣陵城吹簫怨明月
過清溪道士江野舟
孤舟横野水門外雪初除白日莫放鶴清溪閒釣魚江
南正月半猶自有梅花踏雪去何處清溪道士家
秋日病起池上
顧兹林塘幽消此閒日永飄風舞萍根落葉散魚影天
池風露涼秋深藕花冷有懷無與言獨立心自省
宿烏石驛
雲起烏石峯雨洗紫溪嶺旅館入山深愁人覺宵永燈
花剪復開風竹亂不整清晨度閩關南斗落衣領好寫
度關詩筆頭點石笋
度閩關
曉度分水嶺身在雲霧中手叩天上關聲落山下風雷
霆走澗壑神人過虚空頃刻開萬象赤烏飛嶺東白髮
下千峯盡入懷袖裏振衣度閩關洒作山下水仰觀天
有梯俯視井無底古來守關人盡作山下鬼寒食百草
青春風吹不起
寄沿山别駕烏延子忠
我識顔别駕風度修且閒近持五色筆輝光動南蠻甘
飲石井水卧治鵝湖山玉峯露洒洒楓林佩珊珊表表
臺閣姿豈久州縣間相思不相見可望不可攀海風吹
夜月飛度七閩關
同幕府楊子丞李伯真避暑烏石上晚酌天章臺
晚涼上烏石置酒天章臺日夕下山去海風吹月來白
露洒仙掌銀河洗金杯誰識芙蓉山飛身入蓬萊高臺
在層霄肩輿上絶壁露下酒橋涼月出海門白坐拂衣
上雲醉卧林中石西風吹鬢毛南斗在肘腋
宿臺山寺絶頂
江白潮已來山黑月未出樹杪一燈明雲房人獨宿近
水星搖動河漢下垂屋四月夜雲深繁隂倚修竹
望鼓山
鼓山起千仞乃是東海根蛟龍穴其下霹靂翻海門砥
柱儼不動日夜雪浪翻何當臨絶頂俯視浴日盆
春日思遠遊
春日思遠遊遠遊欲何止角哀見楚王伯桃樹中死出
門逢路人天下無二子春草一尺長春日一萬里上有
無情雲下有無情水
至治辛酉九日與用平上人純仁茂才遊西山福
清寺有感
芳月忽已晏賞心遂蹉跎薄言採秋菊于彼南山阿杖
藜古蘭若班荆多娑婆上方秋杪集中秋白雲多野果
被清露石竹緣長坡搔首徒延佇懷人獨行歌陳王布
金地蟋蟀鳴寒莎淡然釋氏子白首心匪他為予别三
傑玉石了不訛香坂有芳蕙平池有高荷二者豈不美
如此日夕何
送别
古井九仞餘不如人意深薄交屢識面豈若兩同心子
行風霜野我望雲山岑相邀自遠樹莫忘惠德音
題夀萱堂
芳草世豈無所貴忘憂難惟有北堂萱庶可娛親顔青
青向階庭鬱鬱良可愛只恐流序徂秋風不相待晨昏
登高堂戲舞稱夀觴驚看堂上人鶴髮明秋霜再拜祝
萱艸不改三春好百年以為期歲歲長相保
白雲精舍
幽齋白雲裏苔徑隱林樾空階落葉多深竹書聲歇嵐
光翠以流爐烟暄常結涼飇響長林猶疑絃聲發
滿月洞天
洞天絶人境清輝夜常滿松際天影沈洞口林光散昔
人煉鼎處石竈云猶暖風篁如笙鸞時時彩雲斷
風山龍井
瑤峯有神井龍潛不可測苔紋石痕深草映寒泉碧詎
非太華峯猶疑蘇耽宅僊人胡不歸空山此靈跡
銅盤夜月
麻姑承露盤歲久化為石伊人同化去留此知何日苔
滋古蹟深露滴寒光白惟有明月高清輝照如昔
天柱獅巖
岧嶤天柱峯幽居如白澤形若神獸蹲影類巨鼇立日
出陽岸紅雲歸隂林黑詎非鑿混茫猶如神禹跡
文筆晚雲
竒峯碧若珪晴雲白如練溶溶雨外來靄靄林中見秀
色殊可人浮風映花縣甘棠庭訟清爽氣令人羨
奬阜叢林
沈沈青蓮宇隱隱聞疎鐘桂殿荒蘚碧蘭階落葉紅水
聲出溪竹石瀨鳴寒松東林有佳興解綬來相從
洞宫丹室
僊人有丹室遙隔翠微裏石鼎雲影紅星壇霞氣紫珠
林散暮聲壁月落秋水靈跡今尚存神光夜中起
禪岩夕照
空岩夕照來寒入野僧定歸鳥帶殘光連雲度蘿逕禪
房掩暮山楓林起烟磬幽人獨去來凭軒足清興
星水朝霞
旭日升東林初照星溪水晴光散彩雲餘影亂成綺隱
映桃花潭杳霧武陵水韋齋有精廬空山何處是
春江晚渡圖
風微杜若香潮滿江聲寂扁舟古渡前推起篷窗白山
外日未高波底雲先赤隱見杏花村依稀烟雨隔人間
行路難羨此丹青跡焉得并州刀剪取澄江碧
憂村氓
世道日紛紜人人自憂切路逢村老談吞聲重悲噎我
里百餘家家家盡磨滅休論富與貧官事何由徹縣帖
昨夜下羈縻成行列隣里爭遁逃妻兒各分别莫遣一
遭逢皮骨俱碎折朝對狐狸啼暮為豺虎嚙到官縱得
歸囊底分文竭仰視天宇高綱維孰提挈但恨身不死
抑鬱腸中熱南州無杜鵑訢下空啼血
過廬山
向聞廬山名未一見顔色宦遊過江州始領崔嵬壁九
叠插天青五老生雲白中有飛流泉直下三千尺下瞰
鄱陽湖湖波渺無極鷗鷺點點輕雁鶩飛飛疾分帆南
北間浩渺殊傾仄羨羨同舟公濟濟天上客眷言欲往
遊仕途阻程隔瞻言發清詠峯雲漫漫白緬懷遠公林
矯首陶令宅願兹一覽觀于以慰疇昔復得誅束茅結
屋依泉石去去卒未能吟望三嘆息
早發黃河
晨牽大河上曙色滿船頭依依林木出慘慘烟霞收村
墟雜雞犬門巷出羊牛炊烟動茅屋秋稻上壠丘嘗新
未及試官租急徵求兩河水平堤夜有盜賊憂長安里
兒生長大不識愁朝騁五花馬暮脱千金裘鬭雞五坊
市酣歌最高樓綉被夜中酒玉人坐更籌安知農家子
力穡望有秋短褐長不完糲食不同饈醜婦有子女鳴
機事耕疇上以充國賦下以供松楸去年築河防驅夫
如驅囚人家廢耕織嗷嗷齊東州饑餓半欲死驅驅長
河流河源天上來趍下性所由古人有善備鄙夫無良
謀我歌黃河曲庶達公與侯凄風振枯槁短髮涼颼颼
七言古風
鞦韆
綠窗美人閉深院燕語鶯啼春事半畫欄睡足四無人
空與東君說幽怨綵繩嬝嬝挂青煙羅襪纖纖翩翠袖
紅妝高出牆頭花繡帶斜飛亭際柳香風蕩漾春誰主
願學飛僊飛不去黃昏溪月浸梨花背立鞦韆悄無語
至正已亥夏予游壺山宿真淨岩即景賦詩奉簡
古道了堂二師
六月翠壺山下客凌晨登山如絶壁支笻徑上真淨岩
頭上青天纔咫尺高僧十載栖岩幽啓扉相見還相留
欣然坐我斗室底滿室嵐氣生清秋開窗一覽數千里
滄海微茫等杯水客帆來往煙雨中人家遠近林巒裏
平生讀書苦不多時事如此將奈何蠅頭蝸角付一笑
會當結廬山之阿
陳誠中留宿壺山别墅雨中紀懷
我客莆中知幾度重見壺山翠如堵今年還復客莆中
却向翠壺山下住翠壺山高高倚天便欲杖屨登其巔
暑雨成霖水如海贏得幾夕孤村眠故國艱危塵滿目
鄉夢每繞讀書屋劉琨中夜還自舞杜甫曲江為誰哭
蠻烟瘴霧何時開會見長風天際來旅懷寂寞賴知已
對山為我傾瑤杯
遊龍紀寺和朱原道都事壁間韻
朱侯人物何竒哉想君豪氣凌紫崖當年同遊龍紀寺
為愛叠嶂青崔嵬騷壇賈勇樹旗幟鋒刃凜凜誰能摧
花驄不來歲月晏落華幾度委蒼苔人間萬事總非昨
江南江北多塵埃客若遠公流我非淵明才相逢底用
結蓮社握手一笑傾瑤杯平山有雅懷訪我向岩隈龍
王祠前白波吼真人閣外紅蕖開彩雲翩翩在足底豈
若海上尋蓬萊人生出處莫浪計世路咫尺生烟霾拔
劍忽起舞長風天上來吁嗟壯士焉可得題詩欲寄歌
風臺
題項羽廟
長城骸骨丘山積羣雄操戈爭奮擊將軍手提三尺劍
長呼渡江天地坼馬上叱咤風雷生千人萬人俱辟易
新安坑平士卒怨咸陽火烈宫殿厄衣錦得志歸故鄉
詎知縞素起相責陳平談笑捐黃金一朝君臣坐離隔
事幾盡逐亞父去帷幄空虚竟無策吁嗟垓下兵盡折
慷慨歌聲繞營壁八千子弟在者誰獨擁虞姬帳中泣
倉皇不上亭長舟膏血甘濡漢人戟回首英雄安在哉
古廟虚涼尚陳跡愁予泚筆一長吟簫瑟江風暮潮急
有事居庸關
居庸關天蒼蒼關南多暑關北涼天門曉開虎豹卧石
鼓奮擊雲雷張關門鑄鉄半空倚古來幾度壯士死草
根白骨棄不收冷風悲雨哭山鬼道傍老翁八十餘短
衣白髮扶犁鋤路人立馬問前事猶能歴歴言丘墟夜
來鋤豆得戈鉄雨蝕風吹失顔色鉄星尚帶土花濕猶
是將軍戰時血前年又復鉄作門貔貅萬竈如雲屯生
者有功佩玉印死者誰復招孤魂居庸關何崢嶸上天
何不呼六丁驅之海外休甲兵男耕女織天下平千春
萬古無戰爭
宣布同知自燕京來報國哀時文皇晏駕
雨傾盆風擲瓦白髥使者能騎馬相逢官長馬不下馬
上云云淚盈把天柱傾天不晴白髥使者東南行東南
山水失顔色一夕秋風黯上京
走筆贈孟禮
别君金陵城遇君錢塘驛落魄江湖懶折腰笑傲公侯
但長揖柳花吹雪撲酒香酒缸瀲豔如春江西湖天鏡
碧墮地吳山娥眉青入窗平生豪氣如虹吐余子紛紛
何足數驛樓把酒歌别離醉聽潮聲轟如鼓
留别同鄉嚴進士
欲落不落天上星欲去不去閩中人紅塵香憶荔枝國
薰風醉卧芙蓉茵浮雲富貴倘來物勲業文章何足珍
人生所貴在知巳四海重逢骨肉親何論千里與萬里
志士雞鳴中夜起秋水鄰鄰劒光紫
七夕後樂陵臺上倚梧望月有懷李御史公襲
涼風落墮梧桐葉散下銀牀飛獵獵樂陵臺上悄無人
獨倚梧桐看秋月月高當午梧隂直涼氣沾衣露花濕
此夜却憶在金陵酒醒江樓聽秋笛
過桐君山
桐山峨峨桐水清仙人不住芙蓉城山頭笑指梧桐青
至今山水俱得名丹光夜照江水赤赤浪神魚夜飛出
碧桐花下覓神仙白日山中遇樵牧深谷傳響山有靈
東山人喚西山應漁人誤入水簾洞石雀倒掛丹崖藤
桐荒路斷行人少石上春風長瑤艸月暗黃鶴飛渡江
仙人一去梧桐老
夜泊釣臺
雙崖䇄立幾千仞下有一葉之孤舟繁星亂垂光燁燁
長藤古木風颼颼荒祠幽黑山鬼集怪石臨流作人立
錦峯綉嶺雲氣深萬壑千崖露花滴仙僧對語夜未央
不知風露沾衣裳喚船振錫渡江去林黑無由歸上方
高寒宇宙無人語亂石灘聲洒飛雨欲從嚴子借羊裘
且待山頭明月吐
寒夜懷京和韻
帝京别久夢想同鬱葱佳氣凌青空石麟銅雀動涼月
玉樓珠箔來天風宫壺龍滴曉漏盡玉階馬滑春雪融
錦衣高唱少年子銀甕索酒蒲萄宫
京口寒夜和葛秀才
秋高馬肥弓力強山空月落天雨霜城邊蕭蕭草木動
漢家將軍一丈長江南地濕小臣病閉門一夜不下牀
願言昭代舉天網亦看枳棘棲鳳凰
題鴉落圖
天地霹靂斤斧餘天風萬仞吹不枯白雲石面化青雨
紅日海眼翻赤烏銀河靈鵲夜渡影月窟老兔時濡須
太平海上錦袍客跨鶴來看浴鳳雛
江南樂
江南樂春水虹橋滿城郭出門不用金羈絡門外畫船
如畫閣綠窗紗虚春霧宿隔窗蛾眉姿約綽翡翠冠高
羅袖薄楚舞吳歌勸郎酌紫竹瑤絲相間作船頭柳花
如雪落秉燭懽遊隨處泊人生無如江南樂
江南怨
江南怨生男遠遊生女賤十二畫得蛾眉成十五新妝
識郎面新妝識郎面尤淺千金入都遊不轉郎官水田
誇州縣大船小船過淮甸宦遊未遂不肯歸不管韶華
去如箭楊花簾幕飛乳燕疎雨梧桐閉深院人生無如
江南怨
雪山辭題夀星驛
一年在京口雪片深春大如手獨騎瘦馬入誰家四面
雲山如甕牖大江東去流無聲金焦二山如水晶瓜洲
江口人不渡時有簔笠漁舟横一年在建業臘月梅花
滿城雪五更凍合石頭城霜風鼓寒冰柱裂秦淮酒樓
高十層鍾山對面如銀瓶鷺洲不見二水白天外失却
三山青一年在晉陽西山積雪飛太行滹沱水合斷人
跡井陘路失迷羊腸長河萬里絶飛鳥捲起朔風吹馬
倒狐裘公子獵城南茅屋酒帘懸樹杪今年入閩關馬
蹄出没千萬山同雲朝暮氣藹藹石泉未凍聲潺潺
題雲山圖
我有郎官萬叠青換得將軍半窗綠月明恐有鳳來栖
日暮何妨鳥借宿清平海宇無烽烟五風十雨歌豐年
看山愛竹了公事焚香掛畫如神仙城頭漏箭催更鼓
將軍燕寢元戎府枕底雲山光滿林牀頭斜插三珠虎
同曹克明登北固山和韻
三月三日風雨煖千家萬家桃杏開少年白日騎馬去
滿城紅雨拂面來共君且須飲一斗處士不必歌七哀
孫劉事業今在否百年斷石生莓苔
阻風崔鎮有感
大風吹河河倒行阻風時節近清明南人北人俱上塚
桃花杏花開滿城雖云宦遊俱作客便覺此日難為情
河魚村酒亦足醉賴有同舟好弟兄
遊吳山駞峯紫陽庵
天風吹我登駞峯大山小山石玲瓏赤霞日射紫馬腦
白露夜滴青芙蓉飄颻雲起迷石室石上涼風吹紫竹
掛冠解印歸去來掃石篝燈洞中宿
江上聞笛别友
江上何人吹玉笛水淺沙寒龍夜泣鮫人水底織冰綃
洒淚成珠涼月濕丈夫有淚不須洒我已掛帆君上馬
悠悠回首各西東唯見溪西捕魚者閩關一片月太行
一片雲雁書遠寄隔山岳雲飛月明多憶君
將至太平驛即興
上灘泊處無千里舟人鼓舞家人喜到驛歡呼如到家
明日舟行復何止此驛行傳客過年何日歸種淮南田
玉堂金馬固云貴白酒紅雞不論錢
燭
海棠庭院日西入絳蠟凝香高一尺銀臺照夜春溶溶
金屏繡褥光相射洞房寳扇雙鳳花了鬟纖手籠絳紗
蘭燈交暉奪明月玉杯照影傾流霞高堂舞袖沈香煖
歡娛未盡春宵短長風駘蕩落花多野鳥啼春動幽怨
秋蚊
爾形雖小心匪仁胡為虐我芸窗人珠簾翠幕飛不去
青燈茅屋來何頻先生多病體如削况復空齋無帳幕
秋梧雨過日西頽古屋深沈怒雷作小兒舉燧烟焰飛
破扇無風亂揮撲長驅百萬一掃空閒枕遺經閉書閣
中宵營營恣攅咂書生熟睡燈影滅開門仰笑滿天秋
白藕花香浸明月
又
茉莉堂前月華吐飛蚊擾擾晴雷怒深閨小玉焚椒蘭
綉幕穿簾柳花度芙蓉夜卧銀燭滅綠紗如烟罩香雪
潛身飛入羅扇風耳畔營營宵不絶瓊肌一咂雨夢回
玉腕斜批守宫血屋外寒蟬自清素夜夜長吟飲花露
舟過武夷
水自潺湲雲自閒須臾明月出東山扁舟門住垂烏渡
卧看幔亭九曲灣翩翩鳬舄去朝天暫駐征帆九曲邊
欲問雲孫今幾代不知仙子去何年插霄遠岫霾殘照
夾道疎槐咽暮蟬試問西安何處是三衢一水隔前川
望湖亭
望湖亭外波蕩蕩漁舟客棹頻來往好風捲雨黑雲收
十里湖天平似掌長川極浦秋雲清錦帆自信牙檣輕
蘭橈掣動龍蛇影棹歌驚起鷺鷗盟昔自席上珍今作
宦中客兩載遊帝京雙鬢半垂白三衢非為懶折腰楓
城聮蔭桐隂色黃金孰鑄子期形白玉空教和氏泣丈
夫氣槩無憚勞對此江上趣自高浩歌長嘯天地窄笑
殺馮唐嘆二毛
贑州奉别盧州判
玉川世家考亭側獨抱遺經髮垂白一朝夢裏筆生花
承恩南海神仙客南海四州環一島佳山仁里居人好
公署日長綠綺春閭閻夜靜寒機早等閒拄笏情隨逸
七椀月團喫不得鸚鵡杯浮椰子香鮫綃帕染白蘋色
囊中秀句詩千首肘後仙方經七卷俚語文身病有醫
嶂雨巒烟冬無炭去年見公未識荆今年識荆猶弟兄
公門共踏寒月影旅邸曾同夜雨聲一從領職辭京闕
瞬息流光秋八月亡羊岐口路偏多贑水城頭舟兩别
涼風吹雨波粼粼挂帆隱隱上天津自憐客中仍送客
臨溪倚樹漫傷神
中秋泊雩都東岳前對月書懷
纖雲不動清宵永嫦娥開鏡懸秋影一輪冰玉碧娟娟
萬頃玻瓈寒烱烱去年此夕赴帝京錢塘江上邀月明
今年宦遊經贑水停舟對酒雩溪清雩溪之水清且真
一杯祝月酧波神人生三萬六千日對此中秋能幾人
君不見庾亮登樓興起歌憑欄長嘯思如何又不見杜
陵年老客他州遙憐兒女閨中愁英雄儒術知安在空
有虚名至今留白水書生今已老常見嬋娟長是好宦
情羈思徒悠悠醉卧舟中從潦倒
中元回家拜祭感懷
七月十五月正圓中元遺俗知奉先亂後人家生事薄
遊兵邏卒猶喧闐山鄉路阻無紙錢江村月落烹細鮮
新魂舊魂百戰死孤兒寡女雙淚漣陳生歸來泉石下
獨居一屋如磬懸潔膳孝養復何有幽軒洒掃花竹妍
青藜之羹薦香飯翠壺之茗烹清泉二親避地海中渚
顧影百拜心悽然荷衣破碎暮雨急枕書不寐思去年
烽火連天暗鋒鏑遺骸滿埜飛烏鳶蘭盆酒果誰復設
若敖之鬼啼秋烟連兵搆禍今未已疲民重斂何敢言
喜聞王師下閩海廟堂元宰方籌邊桓桓諸將奮忠烈
義氣思欲吞腥膻下方野人日矯首旄頭早落閩中天
人有居鬼有享賣刀買犢耕山田
寒夜聞笛
野人抱病不得眠嗚嗚畫角聲悽然黃雲隔斷塞北月
白雁呌破江南烟山城地冷迫歲暮野梅雪落溪風顛
長門美人怨春老新豐逆旅惜少年夜深凄笛悲遙天
萬瓦月白霜花鮮野人一夜夢入塞走馬手提鐵節鞭
髑髏飲酒雪一丈壯心起舞氊帳前五更夢斷氣如虎
將軍何日凱歌旋
黯淡歌
長灘亂石如叠齒前後行船如附蟻逆湍衝激若登天
性命須臾付生死篙者倒卧牽挽勞攀崖扶石如猿猱
十步欲進九步落後灘未前前灘高上灘之難難於上
絶壁雖有孟賁難致力灘名况乃呼黯淡過者攢眉增
歎息下灘之舟如箭飛左旋右折若破圍喧呼踏浪棹
歌去晴雪洒面風吹衣飛流宛轉亂石隘奔走千峰如
馬快海賈思家一夕還傳語灘神明日賽下灘之易易
如盤走珠瞬目何可停斯須長風吹浪破人意朝可越
兮暮可吳迺知逆順有如此逆者悲愁順者喜請君聽
我黯淡歌流即須行坎須止順者不必喜逆者不必憂
人間順逆盡偶爾且向溪山作壯遊
練湖曲
練湖七月涼雨過白水蕩蕩紅芙蓉芙蓉紅盡早霜下
鴛鴦飛去何匆匆茜裙女兒弄虚碧鳴榔聲斷無消息
清波小藻出銀魚落日湖山秋欲滴望湖接山雲茫茫
鳥飛不盡青天蒼丹陽使者坐白日小吏開甕春酒香
倚欄半醉風吹醒萬頃湖光落天影挂冠何日隱江南
短褐綸竿上漁艇
海棠曲
内家楚楚諸王孫白馬金鞍躍晴日樽前細樂耳厭聞
世上閒愁生不識宮錦裁成五彩雲真珠蹙就雙龍紋
衣裳光彩照暮春紅靴著地無烟塵翠樓珠箔玉鈎掛
腸斷宫腰無一把海棠花底晝聞鶯太液池邊春洗馬
千枝萬枝桃杏紅花枝飄香薰酒中歸來月落人未醒
有詔早入明光宫
威武曲
桓桓燕將軍威武今第一赤面注丹砂虬鬚如插戟當
年氣意何鷹揚手扶天子登龍牀五年垂拱如堯湯白
日騎龍昇上蒼桓桓燕將軍威武不可量熹微日色生
東方早令一出照八荒
如夢曲哀燕將軍
芙蓉華為誰好洞房昨夜將軍老將軍老去空鐵衣漆
燈照寒人不歸宫錦袍鮮氊帳高將軍夜酌涼蒲萄蒲
萄力重醉不醒美人獨在珊瑚枕海子頭誰家樓綉簾
高掛風悠悠行人謂是將軍府將軍不來罷歌舞將軍
容丹砂紅威風凜凜蓋世雄出門千騎塞行路今日蕭
蕭去何處平村曲春水綠將軍獵歸曾此宿將軍一去
成荒丘依舊平村春水流皂鵰鷹紫騮馬將軍圍獵平
沙野朔風蕭蕭吹野寒將軍戰馬獨不還將軍功世無
比皇都甲第連雲起將軍一去空鎖門馬上臺邊誰復
存如花人櫻桃唇傍人近前丞相嗔繁華日日笙歌送
世事悠悠摠如夢朝作樂暮作樂朝暮金盤空錯落昨
日欲盡東方明行樂未已悲哀生
儒有薩氏子者家無田囊無儲始以進士入官為
京口錄事長行南臺辟為掾繼而御史臺奏為
燕廉訪架閣官歲餘遷知閩海廉訪事又歲餘
詔進河北廉訪經歴皆奉其母以行其禄養也
後至元三年八月望舟泊延平津上是夕星河
粲然天無翳雲月色如白日溪潺潺如樂奏四
山環抱如拱如立如侍左右如奔走執事者薩
子奉母船上與其婦具酒殽盤饌奉觴繼而若
妹妹之婿若僕若婢次而進和而不䙝謹而怡
怡月光蕩酒而溪韻雜語笑母嘆息舟人醉歌
亦相與鼓枻作南歌為樂今夕何夕不知其異
鄉也昔人所謂遊宦最樂乃人樂奉親之樂實
天樂也薩子於是命婦復盥酌酒以酒再拜為
母夀而作歌曰
龍津秋水涵太虚今夕何夕光景殊皓月飛鏡星貫珠
河漢瀉影垂平蕪微波漾漾風徐徐新涼拂拂飄裙裾
阿母今年五十餘清晨理髮雲滿梳起居儼重夫人如
有子在官名在儒奉母禄養南北區晨昏不忍離斯須
荆楚燕趙閩越吳今年去官東海隅北上咫尺天子都
官船軋軋如安車阿母坐卧同家居清溪夜泊不用挐
坐母船上重褥鋪芙蓉映水搖氍毺開甕酒熟薦新蛆
秋園採果圃剪蔬船尾曲突通行厨家雞水鴨美且腴
溪鯽鮮大如江鱸奉觴酌酒前拜趨月波蕩酒如浮酥
子為母夀婦夀姑阿妹次進偕壻夫酌獻亦及婢與奴
熙熙春盎無親疎行禮有節歡娛俱阿母歡樂襟懷舒
有婦右策兒左扶舟人醉飽從歡呼鼓枻節曲聲嗚嗚
四山叠翠如畫圖泉鳴溪石如笙竽雙壺酒盡杯可沽
盤饌狼籍溪可魚人間此樂更有無異鄉到處同里閭
惟期母夀莊椿踰有子願效還哺烏作詩紀實無浮譽
梅山行(并引)山在建城之南迺漢末南昌尉梅福
避地處也一日偕政和簿會稽胡允文晉寧李
士瞻古汴楊大年者肩輿登覽出入榛莽間直
至絶頂間有破屋兩椽中設子真遺像傍有藥
爐尚存去屋數里許山之凹有丹道士周姓者
汲水煎茶為客獻四顧林巒追想竟日因賦山
行以寓懷古之意云
赤旗落色漢火微端門日日腥風吹咸陽秋色壓官樹
金人夜泣銅駝悲先生袖疏探虎窟漢鼎猶堪支一足
九重烟霧如海深門外何人知痛哭賊莽白日升郊臺
玉璽墮地聲如雷周公揖讓孺子戲絳袍將軍何日來
塵飛滄海風擲瓦白鶴身輕快如馬一聲鐵笛度閩關
山月溪風共瀟洒龍爭虎鬭耳不聞長嘯袖拂松枝雲
夜鐺白石煮秋雨風佩赤錦飄霞裙先生一去已千載
尚有當時遺跡在題詩絶壁寄先生頓使孤峯顔色改
藥爐寂寞秋草深丹井水落莓苔侵漢家瓦崩灰化土
猶有丹光穿樹林
五言律
晚泊黃坑鋪
清風嶺下路十里踏斜陽山色多凝翠人家半姓黃秋
晴泉自雨夜冷月如霜冉冉年華晏征途底事忙
題葉清甫綠波樓
主人能拔俗每自捲珠簾野水春生浦山雲日傍簷陶
家唯釀酒鄴架盡懸籖相見波光好秋來綠又添
寄張子震
南浦多芳草東風又落花相思頻入夢見說欲回家竒
字從人問新醅為客賖自慚羈旅者猶滯錦江涯
春暮寄友
鬱彼園林景居然錦水邊花隂方半夜月色正中天清
景歸圖畫和風上管絃惜春情未已窗外忍聞鵑
送僉判趙宗吉
大夫持憲檄來憩古松隂有馬行阡陌無鴉集泮林豐
功登石碣歸道載瑤琴惟有前溪水分明照此心
送許存忠之漳浦縣尹
榕下年華晏逢君又送君銅章新縣尹鐵甲舊將軍客
路長亭雨鄉心極浦雲公餘延里士樽酒共論文
和木軒林先生寄本中韻
玉人始相識猶憶在琳宫野樹雲間隔靈槎海上通荷
香風共遠荔子雨初紅别後還惆悵何時笑語同
寓榕州寄烏石陳晚對
每憶山中老幽居晝不扃客多頻飲酒兒長解明經溪
近鱸魚美林深荔子馨何時同晚對一笑聚星亭
和林子蒼湖亭晚酌
登臨多野趣未暇問朝簪南國秋聲起西湖暮景涵江
雲連遠樹山雨落寒嵐同是他鄉客相攜看斗南
宿僧房
信步尋僧去經臺梵韻清竹窗雲影過草閣夕陽横磬
响開經卷香飄遶殿楹青山飛白鳥暮景一時生
楓亭道中
楓林村酒好使客醉初醒雲影驛傍樹月明溪上亭文
章多舊藁身世似浮萍努力崇勲業休教兩鬢星
惠安道中
龍山兵火後百里總蕭疎官帑需新賦公田索舊租蓴
鱸頻有夢鴻鴈久無書自笑成何用雲邊是舊廬
答王經歴庭訓
數日不相見文園病若何山城春事晚竹屋雨聲多幕
府官如水門庭雀可羅東家有賀老杖屨肯相過
寧化縣
觸熱來寧化居人已賣瓜田園饒五色市井近千家孤
㙮凌雲聳青山對縣斜蕭疎兵火後撫景重咨嗟
過建寧縣
藍輿度林杪還向此中過縣古人家少山深秋意多民
風原儉嗇官事只催科賴有二三友相從共嘯歌
贈李逢原
逢原為縣吏地僻類仙居俸入堪供母公餘每讀書詩
人賡棣萼隣叟餉溪魚家世應如許期君發軔初
送長樂縣吏
鄭生賦歸去吏隱大江潯刀筆蕭曹術詩書孔孟心潮
平魚入市山近荔成林雙劍津頭客時時望好音
昆山客邸
萍水須相識居然子共歡天高秋月落江近夜潮寒湖
海詩懷壯雲山客夢殘出門舟欲發猶自倚欄干
送高教諭
建安小洙泗之子去横經遠樹含烟碧香芹帶雨青深
衣登講席綵服戲親庭須憶分攜處吟詩柳外亭
遊萬竹庵
公餘乘興出時向北山遊翠雨環簷響清音滿座浮佛
香晴殿冷僧榻午窗幽試弄桓伊笛涼風碧樹秋
遊洞嶺寺
古寺藏烟樹巖扉晝不扃日高花散影風定竹無聲稚
子添香火閒僧閱藏經新詩吟未就獨向殿階行
遊東林庵
窈窕東林裏幽人此結庵簷松青鬱鬱庭草綠毿毿對
景應無住談禪向已參靜觀心自在明月照澄潭
遊萬松庵
昔賢歸隱處山路入雲長絶頂松濤吼幽巖桂雨香白
雲封藥竈流水落蓮塘客至忘歸去連宵宿上方
梵宇空山靜秋風晚更清嵐光連霧氣松响亂溪聲竹
戶流泉近蘭階落葉平夜寒人不寐千嶂一燈明
遊北巖庵
曲徑峯前轉臨行見虎蹤孤庵萬樹合絶澗一橋通芳
艸凝微露靈湫飲綵虹山僧面壁坐應悟萬緣空
夜泊羊角垻
繫舟羊角垻一夜夢難成月色千秋雪灘聲萬馬兵魚
龍攀石出鳥雀遶枝驚惆悵渾無奈還添白髮生
遊吳廷用南莊
公事多餘暇看山到遠村雲莊依竹見樵徑過橋分野
水晴舂碓巖松晝掩門所忻花縣近歸路任黃昏
次鄭公除夕韻
爆竹聲除臘洪鈞氣轉春一年詩太苦今日酒偏醇援
筆題桃帖焚香供玉宸仰看雲漢外斗柄指東津
送福唐林氏兄弟
故人傷遠别對酒且淹留冠蓋臨溪上旌旗夾道周風
霜下殘日鵬鶚起高秋獨有林才子贈言多遠猷
次繁昌邑宰梅雙溪韻
矍鑠繁昌令曾為觀國賓儒冠猶破帽禮服尚垂紳淡
泊心無愧清癯自有神老膺朱紱貴驚看白頭新
七言律
寄同年狀元拜珠善御史
臚唱乍傳同虎榜繡衣還見上烏臺石頭城下題詩遍
天目山前攬轡迴使節照江秋水立諫書排闥曙雲開
東南赤子瘡痍甚日望分司御史來
客武林寄馬元臣山之英二同年
結束琴書上帝畿誰知人事與心違半生薄宦真堪笑
六月扁舟獨自歸淮甸水深荷葉闊吳江烟暖稻苗肥
行囊只有詩題富寫向天風寄繡衣
山之英寓所觀壬午進士題名記有感
曾攜賦艸入天門五色雲中謁至尊一代文明千載會
十年耆宿幾人存塵中事往渾如夢客裏情親得共論
浪說題名垂不朽相期努力答君恩
自高郵買舟還江南至常州值雨寄魯元達
萬里扁舟偶獨還毗陵城下少盤桓天連曠野青山少
雨滿空樓白晝閒旅邸有人垂顧問家書何日寄平安
半生勲業成迂闊猶自窗前把鏡看
和韻答白明之
君厭區區簿領勞詩人相對便揮毫幽居最喜青山色
熟睡不知紅日高夜雨江湖談舊事秋風庭院試新袍
笑他名利途中客一似扁舟駕海濤
汀州道中
七閩窮處古汀州萬壑千巖草樹稠嵐氣滿林晴亦雨
溪聲近驛夜如秋雲間僧舍時聞犬兵後人家盡買牛
但得龔黃為太守邊方從此永無憂
寄泰寧鮑縣尹
重岡複嶺渺天涯觸熱馳驅力欲疲但願官倉長有粟
不愁客路更多岐政聲盡說於陽好心事還逢鮑叔知
别後思君勞夢寐樵川川上月明時
鮑侯招客梵宫遊傑閣岧嶤近斗牛山勢北來如展幕
溪流西去可通舟半峯落日孤城晚一榻涼風萬葉秋
想有新詩留絶頂還應寄與故人不
雲巖書院
路入秋雲翠幾重人烟山色水聲中精廬不廢名賢祀
勒石還鐫舊令功野徑涼生松葉雨畬田香滿稻花風
醉歸馬上頻回首鰾緲亭臺倚半空
臨汀城外别丁景文
六月騎馬奔出郭故人相送高洋橋百年古郡千峯遶
萬頃平田十里遙客懷欲别且須酒溪月自來何待招
後夜相思定何處亂山疊疊雨瀟瀟
趙孝子卷
仙居連朝雨雪集孝子血淚盈衣襟層空忽爾露日脚
寸念直可回天心何處買山埋白骨有人作傳勝黃金
顧余無限思親意南浦相逢感慨深
周孝子卷
當時翁媪去何之四歲孤兒托付誰禄養莫酬平日志
畫圖長寄百年思田園夜雨先廬舊屺岵秋風宰木悲
我有二親俱已矣不堪對此淚雙垂
題徐方外捕盜應夢圖
徐老平生志不羣力能擒賊勝千軍一官落拓司征日
數紙縱横紀夢文湖海至今傳異事朝廷終不負竒勲
西風南浦還相見擊節狂歌月到門
釣龍臺下解舟去大庾嶺頭馳馬過驛路雲生椰子樹
江城月滿鰐魚波青山是處題詩遍綠野從今買犢多
客裏送秋仍送客瀟瀟秋雨奈愁何
送朱希文
江城水闊鴈來稀閩嶺雲深去路微風土於人誰信美
年華驚夢不如歸過家幸遇賓興日行路寧辭露濕衣
安得重為論宿昔好賖隣酒扣柴扉
送吳元珍
幾年不剪西風燭此日相逢如别何冷宦莫嗟鄉國遠
故人今在省臺多閩關把袂雲生樹灣水維舟月滿河
我爾重尋燕薊路鳳城載酒日相過
贈片雲上人
曾憶相逢月臺下清談猶自帶烟霞避喧却愛山中寺
訪舊還尋海上槎石鼎烹茶分野水紙窗剪燭看簷花
定知歸去松蘿路猶向雲間採藥芽
次韻答林迪齋陳景淵
村北村南學翠岑二分觴詠學山隂塵中歲月成何事
巖下烟霞識此心三徑落花紅&KR0609;&KR0609;一溪流水碧沈沈
村醅時向隣翁醉不羨渠家帳下斟
送萬謙甫歸銘山
每向銘山山下過還來此地却逢君少年從吏身何忝
平日吟詩興不羣十月虎林天欲雪一舟漁浦水連雲
自憐客况無聊賴耳畔蛙聲不忍聞
依韻答歐士中
客舍凄涼生綠蕪經年祇傍野人居樽空每買隣家酒
巷僻應回長者車白鳥夢殘楓樹冷黃花香老竹籬疎
相逢且莫談離别一别如今十載餘
送孫君猷
久客桃源若避秦孫郎一見却情親詩才直欲空餘子
書法猶能學古人黃瘴秋深雲似墨綠波夜靜月如銀
元戎麾下應相問為道年來白髮新
寄吕用賓縣尹
烽燧年來暗不消溪南劍氣夜干霄共歡百里塵初靜
猶恨諸酋首未梟剪燭西窗山市雨移舟南浦海門潮
桐邊定見尹明府為寄相思道路遙
重遊蓬壺因呈諸公一笑
匹馬重尋蓬島路東風二月柳花香曉烟萬笠人畊壟
夜雨孤舟客卧牀野老送迎悲往事山童歌舞學紅粧
羣賢此路從來少未必山隂勝永陽
我來作縣已三載偏愛毗湖春酒香溪上畫橋朝繫馬
雨中茅屋夜連牀多情啼鳥短長曲無數桃花濃淡糚
欲學淵明歸種柳不栽桃李滿河陽
依韻奉呈敬在博士先生并簡諸公一笑
遙逐薦書遊薊北暫將教鐸振泉南桃花門巷晚風急
燕子簾櫳春日酣海内干戈垂盛化山中燈火照清談
興來共飲溪邊市一任人嘲醉墮簪
予客莆中同登壺山真淨岩訪古道了堂二師
松扉深入白雲中攝蹬捫蘿路可通結社幾人從惠遠
登山何處覓壺公五更客夢茅簷雨六月秋聲木葉風
獨倚欄干望江海故鄉應在海門東
至正已亥六月遊壺山宿真淨岩訪忠門西江陳
公江亭
懶聽江城奏鼓笳却從村塢問桑麻臨風亭館非人境
近海雲林是我家山徑草肥嘶瘦馬石磯水淺動輕槎
山間猶自憂民瘼日暮回頭看稻花
樹下松扉絶點埃何須海上覓蓬萊十年客鬢塵中改
六月襟懷酒後開雲影不隨飛鳥没江聲偏逐晚潮來
干戈滿眼風塵暗欲别西山首重回
再道江亭用前韻酬美中
近來南國奏胡笳處處干戈亂似麻避俗每觀高士傳
過江直訪故人家百年風雨祠前樹萬里雲濤海上槎
猶憶太平無事日西湖載酒賞荷花
挽安童參政先任興化太守後任參政分省興化
昔日郡侯今將相出師未捷殞邊城空令父老思黃霸
重使英雄弔孔明公論有人書野史旅魂無路到神京
東山賓客知多少誰似羊曇涕淚傾
和虞伯生寄張總管韻
玉署仙人化綵雲每於江海見遺文百年詞翰真無敵
五馬家聲賴有君堆笏牀頭餘舊物讀書窗外種芳芸
停驂只在西湖上一席西風許共分
寓平南善應庵述懷
薄宦曾充鹽莢使經營邦賦愧非才此身已擬休官去
斯地還因避亂來欲覓桃源終鰾緲偶過蓮社且徘徊
家僮莫問村醪熟我已兼旬廢酒杯
去年過此身猶健今日重來一病翁亂地風霜如塞上
隔江烟火是莆中孤鴻唳月秋空碧萬葉經霜野樹紅
竹下閉門來客少清談日與老僧同
病中懷王德輝
憶與故人分袂日遊魚吹浪動新荷一年又見黃花老
兩地相思白髮多月落峯頭霜滿樹雨餘溪上水生波
知君囊底詩偏好寄與茅齋敵病魔
題節婦卷
陳家有女李家婦三十哭夫應斷腸梧葉幾番深夜雨
梅花一樹短籬霜閤東才俊眉俱白堂北光隂鬢已蒼
不待門前植華表人間野史百年香
三月晦日鄭友雲招飲
客鄉寥落三春盡惟有故人情最親不管柳花飄巷陌
却從藜杖過比隣簾間銀燭搖疎雨酒後金盤薦細鱗
何日攜樽郊外去綠隂庭院更宜人
客建寧别李季昌
壺公山前曾賦别越王山下還論文採茶夜煮南浦雨
尋山曉踏西巖雲青囊經在君能說丹鼎功成我欲分
客舍明朝又南北涼飇送葉秋紛紛
遊真淨巖和方時舉韻
林下高僧睡得牢春風幾度到園桃龍歸洞口雲猶濕
鶴唳峯頭月正高千里溪山無戰壘半江烟雨有魚舠
我來還憶方時舉斗酒篇詩意氣豪
答樂嶼陳樂齋
曾向虞庭看鳳凰微生自喜際明良久無消息通蓬島
忽有文章落草堂永夜懷人江月近頻年笑我石田荒
渭濱釣叟君知否老去功名汗竹香
送府掾之永嘉
福唐郡吏東陽客此去永嘉知幾程三秋忍與故人别
千里還將慈母迎橘柚滿林香露重魚蝦入市晚潮平
交遊我有同年在相見還為道遠情
和朱仲綱赴杭韻
客中送子西禪度落日寒烟滿翠微美玉無瑕和氏泣
蓴鱸有興季鷹歸江城鴈過秋生樹野店雞鳴月在衣
壯歲功名須努力只今搜士到柴扉
寄題長樂王隱君小圃
聞說隱君遊小圃日題詩句滿蒼苔巖前石澗呼童吸
洞裏柴扉待客開花氣一林香霧合竹隂半席好風來
買舟何日來相訪共倚青山把酒杯
贈雲峯道人
江湖十載老仙翁手拄枯藤剡水東玉笛數聲秋月白
錦文萬疊曉霞紅雲隨杖屨無心出海遶蓬壺有路通
山岳明朝何處客好隨詩句寄飛鴻
太平驛和月林野間韻
驛路迢迢過建溪迴巖古木野禽啼征衫上馬秋風早
荒店聞雞曉月低新酒一番留客醉寒花幾樹與人齊
定知明日吟詩處楊柳依稀水閣西
遊金峯寺
杜宇嶺上秋聲悲金峯寺前石徑微亂山雨過晴嵐滴
遠樹風來落葉飛稚子跨牛行野岸詩人下馬扣林扉
白雲片片東南去故國魚肥客未歸
再用明之韻
二毛侵鬢見還驚却向青山似有情客路風烟春事晚
隣窗燈火夜深明牆邊桑柘家家雨郭外松楸處處塋
自笑行藏何太拙謾將懷抱向君傾
和仲賓監縣遊考亭韻
幾度清遊溪上亭更於何處覓仙靈一庭花落黃金粟
千里山開綠玉屏人世可憐春又老客鄉相見眼偏青
草堂久望高車過日日柴扉不敢扃
和林子蒼玄妙寺值雨
兩袖薰風緩轡遊粤王城下少淹留客衣半濕松花雨
鶴影先分竹院秋採藥僧歸雲外路吟詩人倚樹間樓
憑君汲取前溪水為洗塵中浩蕩愁
再遊仙宗寺約曾元瑞不至
畫角聲殘曙色開吟魂先已遶山隈涼風入樹鳴茅屋
疎雨吹花落石苔老鶴不知仙已去蹇驢還載客重來
故人却負烟霞約何處青樓把酒杯
仲秋寓逕江張伯雅席上作
征衫一路拂輕埃袖得嵐光渡水來月色不如今夜好
客懷應為故人開香隨桂子雲間落夢逐潮聲海上迴
醉倚西風賦離别明年何處共銜杯
陳教諭見和因復用韻答之
風流人物出塵埃曾入都門獻賦來宦路不知雙鬢改
講帷又向八壺開月明茅店雞初唱烟暝松林鶴已迴
客子歸途相邂逅今朝把酒是離杯
寧德寄呈鄭德和參政繞兵古田
省垣徵發羽書忙賤子元宵到上方光滿玉田千嶂月
寒生瓦屋五更霜野人已厭干戈苦官馬仍愁道路長
珍重老僧為相報元戎先已到於洋
劉秘監山水
秘監揮毫意正酣依稀風景似江南經年修蔓搖秋色
隔水遥峯起暮嵐千里郊原天渺渺半空松桂雨毿毿
故山亦有溪山好自笑征塵日滿衫
贈畫師春山
人在春山紫翠間旅途今日忽相看潮生遠浦孤帆小
雨過蒼崖古木寒筆底雲烟長滿屋壺中風物共凭欄
江湖何日重相會惆悵樽前别更難
松下軒
晚景無心與世諧一軒長傍萬松開空庭日靜春苔合
老樹風高翠雨來病後茯苓還自斸吟邊仙鶴不相猜
歲寒亦欲尋良友只恐山靈促駕回
題松江寺僧遊浙卷
松下上人相邂逅座中為我說天台每瞻大士雲間現
曾訪羣仙洞裏回明月在梁虹影動西風入樹鶴聲來
遠人亦欲東州去凖擬題詩滿石臺
松江道中
兩袖西風此地過清秋八月滿烟波秔田萬頃連天遠
茅屋千家近水多每買鱸魚供晚餉愛聽稚子唱吳歌
年來自笑行藏拙獨立蓬窗對素娥
分水關和朱明仲韻
誰鑿巑岏作巨藩﨑嶇盡處一逢原千巖流水東南合
萬疊晴巒紫翠屯驛使停驂松外路居人買酒竹邊村
道經烏石頻回首山後山前多白雲
雨後平林逗翠光與君攜手下崇岡小橋跨澗村舂急
老樹吹花野店香遠路出關如獨鶴好山對岸似羣羊
金川亭下披襟坐日暮不勝嵐氣涼
廣信道中
瘦馬還從廣信過一番天氣又清和青梅樹暗人家少
黃犢泥深野水多南浦採茶供歲貢北人緩轡聽蠻歌
平生漫說封侯事不道年來鬢已皤
登姑蘇臺
有客攜詩此遠遊欄干倒影没寒流千年歌舞渾如夢
九日登臨總是愁故國黃花應未晚孤城殘柳不禁秋
蓴鱸倘遂南歸興笑向橋邊問釣舟
寓海壇歸即事
十年關塞未休兵多少閭閻歲不寧客子買舟尋舊好
主人下榻慰飄零庭前老樹風鳴屋山外疎槐雨滿汀
當道諸公如問訊為言卜隱傍林扃
福清平南道中
輕輿五月歴郊埛萬事都非舊典刑省檄一番新繕甲
民兵十戶半抽丁雨餘野水村村白海上烟岑點點青
只合早尋丘壑去年來鬢髮已星星
寓福清寄山東魏宗
十年塵土涴冠襟自覺新來老病侵伏櫪空懷千里志
登舟豈負五湖心天浮南海鯨波闊人卧東山豹露深
自笑逃名猶未脱重煩軒蓋遠追尋
題蕭山韓家湖亭
坦蕩主翁能愛客暇日開樽湖上亭漁浦秋潮生野岸
山隂寒翠落疎櫺香雲凝紙詩都好涼月當軒酒未醒
自笑紅塵吹兩鬢隔江遙望數峯青
題南岡上人詩卷
曾見天華落講堂翩然振錫白雲鄉蓋茅絶壁星辰近
採藥深林雨霧香獨鶴當窗松影瘦老龍歸洞夕隂涼
相思欲寄新成偈落葉蕭蕭山路長
姑蘇舟中
曩時曾遊姑蘇郡明月于今幾度圓闤闠萬方春似海
烟霞千頃水如天暮雲松逕僧歸寺夜雨蓬窗客在船
遙想繡衣驄馬客多情應念舊同年
清河樓上小酌即席和子儀韻
典衣沽酒柳邊橋今日重來憶昨宵竹屋雪消渾似雨
江城風靜忽聞潮笑拈彩筆題羈况醉倚紅裙按玉簫
明月西湖應有約好將春色上蘭橈
與友宿傳法寺
歲晚同棲傳法寺夜深猶自對殘缸雪飄竹院多如雨
月上松枝半在窗潮信不將鄉夢去酒懷頻覺客愁降
倒懸早晚須除目歸棹春風柳外江
寄天竺長老住集慶龍翔寺
東南隱者人不識一日才名動九重地濕厭聞天竺雨
月明來聽景陽鐘衲衣香煖春留麝石鉢雲開夜卧龍
何日相從陪杖屨秋風江上採芙蓉
老僧召對金鸞殿喜動龍顔坐賜茶三宿觀堂談般若
九重春色上袈裟海濤東去龍藏鉢鴻鴈南飛月在沙
歸卧江心舊禪榻妙高峯上望京華
寄劉德中句容小隱居圖
放光峯下結茅廬光照山人夜讀書童子抱琴隨白鶴
隣翁看竹借藍輿門前秋葉從風掃屋後春雲帶雨鋤
自笑天涯倦遊客十年未有一寧居
高郵城樓晚望
城上高樓瞰大湖城頭畫角晚嗚嗚望中燈火明還滅
天際星河淡欲無隔水人家種楊柳帶霜鳬鴈起菰蒲
短衣疋馬非無事擬向烟波學釣徒
燕將軍出獵
將軍一戰山河定雲漢昭回玉壘高柳外解鞍春洗馬
月中飛箭夜鳴鵰呼鷹走狗清時樂斬將搴旗舊日勞
白面春官催賜酒漢家不數霍嫖姚
送王御史入京
驄馬風烟薊北臺玉郎獨上向蓬萊江湖水落魚龍蟄
天地秋高鴻鴈來北渚芙蓉風淡蕩西宫楊柳月徘徊
此行正及天申日應上堯年萬夀杯
偕廉公亮遊鐘山
十里松風吹酒醒馬頭雲氣碧層層空山落葉時聞雨
古㙮疎林夜上燈勝地幾逢今日會舊遊却憶向年曾
知君五老峯前去應有新詩寄病僧
别江州總管真定王堯紹
我識文章王太守不知幾日上潯陽琵琶馬上好明月
香爐峯頭多夜光吟詩寫字午衙靜打鼓勸農春社忙
萬一公餘頗相憶寄詩同到荔枝鄉
寄鶴林長老了即休
白頭不出城南寺獨坐蒲團笑客忙過暑衲衣從破碎
逢冬竹院愈荒涼空山雲濕龍歸鉢古屋松低鶴到牀
遙憶題詩舊遊處夜深東壁月蒼蒼
和王維學海南還韻
飄零南北與東西倦鳥投林未許棲燈下吟風山鬼嘯
嶺南春雨竹雞啼炎天海國瘴雲合深夜鄉關客夢迷
昔日持書到烏府五花驄馬騁霜蹄
三衢守馬昂夫索題爛柯石橋
洞口雲眠紫氣多登臨聊和採芝歌爛柯仙子何年去
鞭石神人此地過烏鵲横空秋有影銀河垂地夜無波
遙憐題柱凌雲客天近應聞織女梭
題元符宫東秀軒又名日觀
茅山山下種玉地道士闢為東秀軒五色彩雲開日觀
萬株秋露濕雲根竹園笋出牛穿角松樹年深鶴長孫
一道天河横屋過奎光垂地映堂門
集賢學士喀爾喀冊奉旨代祭真定路玉華宫僕
備鑒禮
大禘天香出内宫孝思興老總無窮百年禮樂行三獻
一代簫韶起半空使者引班雲氣裏女仙搖珮月明中
小臣監禮陪清列兩袖葵花映燭紅
登鎮陽龍興寺閣觀銅鑄觀音
眼中樓閣見來稀鐵鳳飛簷勢欲飛天外寳花飄閣道
月中桂子落仙衣高攀玉露仙人掌上礙銀河織女機
金鎖堂堂遺物在山川良是昔人非
寄參政許可用
紫髥參政黑頭公日日鳴珂近九重花底聽鶯黃閣散
御前托鳳紫泥封却揮筆下文章潤散作人家雨露濃
未信吟詩趍幕府霜寒翠袖倚芙蓉
文濟王賜練段賦詩以謝
夜夢東南五色雲曉聞使者已臨門府中重遣年前賜
幕下多承望外恩芝草煖霞浮露彩藕絲秋水織霜根
何因得侍西園宴宫錦淋漓獻夀樽
李副使之江浙
持節方臨江海上乘槎又入斗牛津翠榕秋霽碧天遠
紅葉風微粉署新沙路有人迎棨戟吳山回首近星辰
東南民力多凋瘵今日甘霖屬使臣
寄文濟王府教授郭尚之
聞君客食賢王府剪地芙蓉賜坐温不愛時名題鴈㙮
願將古學授龍孫中官送酒銀瓶小前席談經絳帳尊
却笑馮煖何濫謁無魚彈鋏向朱門
送僉憲王君實之淮東
使君獵月揚州去東閣梅開雪壓枝淮上有官皆避馬
竹西無處不題詩春風楊柳平沙路夜月瓊花后土祠
從此公餘多勝覽好傳佳句慰離思
可用惠茶賦詩以謝
春到人間纔十日東風送過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
道士彭玄明歸三茆
道人家住湘江曲清夜月明搖珮環出門倒拄九節杖
辭家却入三茅山開籠放鶴横江去持鉢降龍布雨還
擬共臨風吹鐵笛青松白石往來間
棲吳山
仙居時復與僧隣簾幕人家紫翠分後嶺樓臺前嶺接
上方鐘鼓下方聞市聲到海迷紅霧花氣漲天成彩雲
一代繁華如昨日御階燈火月紛紛
金陵道中
烟樹雲林半有無野人行李更蕭疎日來日去逢鞍馬
山北山南聽鷓鴣萬里關河憐宦舍五更風雨憶吾廬
寂寥一點寒燈在酒熟隣家許再沽
題金山寺
朱欄六曲倚高秋元氣茫茫日夜浮客去客來天地老
潮生潮落古今愁疎鐘水國前朝寺斜日海門何處舟
更擬黃昏盡餘興却從燈火認揚州
書懷
鐵甕城頭刻漏遲清霜如雪撲簾飛雁聲隨地夢回枕
月色滿懷人搗衣塞北將軍猶索戰江南遊子苦思歸
呼鷹插箭從圍獵苜宿秋高馬正肥
宿道家作
三月汢南飛柳花松間童子臉如霞旋呼采石仙人酒
來醉山隂道士家曉日下城人影瘦西風上馬帽簷斜
吳郎今夜瓜州渡回首江心月滿沙
和葉知事題鬱山房
曾到招提舊宿房衣巾颯颯夜清涼砌苔綠裛松花嫩
窗日紅低竹影長時為烹茶薰石鼎頻呼沽酒過隣牆
追隨方外無由得一笑浮生逐稻粱
客中書懷
上東門外千山雨馬上氊衣病不勝每歲奔馳成底事
半生辛苦負殘經江村水退魚生釡野店厨空鼠食燈
多少客愁那遣得故園東畔菊層層
福州王霸故宅
湖上清光泛綠漪沖虚觀裏讀殘碑瑤臺人去空留像
鐵井雲深好對誰眼底何年看瑞草心中無地種交梨
浪傳石穴藏丹訣鴻寳由來事可疑
送丞相河南王南征
總戎才略正英年兼領中朝將相權天下河山雄百二
幕中賓客燦三千已承重寄辭儲館宜策竒功繼潁川
請學平南世忠武勿令專美世皇前
逆豎真成鬭獸窮孤城危立萬山中王師所至如時雨
戎旆長驅有勝風犀縫朱縵三屬甲虎文琱䩨六鈞弓
懸知幕府多才士竚草平南露布功
旄頭先日便移軍道上鳴螺寂不聞長技精兵一當百
高蹄戰馬萬為羣大河渡水合成路北風捲沙飛作雲
今代凌烟豈無閣為公他日讚鴻勲
中秋寄友
何日乘鸞訪太清廣寒宫内兔長生花開桂闕秋多少
玉砌人間夜二更得句漫勞題彩筆開樽誰與奏瑤笙
下階踏碎梧桐影千里江山千里情
題道觀
太清樓閣世塵稀朗誦黃庭覓紫芝童子雲中種靈藥
老師松下著殘碁龍隨飛劍風生壑鶴守神丹月滿池
仙客不來瑤草綠天香落筆自題詩
賦深隱
千章松下一茅廬見說徵君舊隱居苔逕不逢時貴馬
花欄長揖故人車風清竹屋聞幽鳥雨綠荷盆出稚魚
咫尺三山雲水隔不圖學劍學兵書
寄衣
牽牛織女隔銀河一度秋來一度過歲歲寄君身上服
絲絲是妾手中梭剪刀未下腸先斷針線纔拈淚更多
長短只依前日樣不知肥瘦近如何
愁
來何容易去何遲半在心頭半在眉門掩落花春去後
夢回殘月酒醒時濃如萬斛連天霧亂似千尋惹地絲
除却五侯歌舞地尋常何處不相隨
美人折花
曉綰香雲出戶來凌波微步下瑤階潛身折處香凝指
正面看時影在懷鶯踏露珠沾翠袖蝶隨春色上金釵
石欄干外莓苔滑歸院應須換綉鞋
登大峯山
一逕盤桓上碧峯桃花巖畔扣仙宫微風不動壇邊樹
北斗頻懸石上松龍出洞雲浮檻白雞鳴海日射窗紅
遊人咫尺青天近歴歴溪山在眼中
過平溪橋
立馬橋邊喚渡船綠楊烟煖碧波懸高峯礙日疑天近
隂壑猶霜覺地偏處處魚鹽開艸市家家雞犬類桃源
隔溪茅屋孤門掩重憶揚雄草太玄
遊北里三峯寺
看雲遠過古叢林幽徑緣溪窕窈深竹覆僧房冷似水
苔生佛面半無金日斜孤鶴松梢立雲冷寒蛩草際吟
童子焚香延客坐一簾山色晚沈沈
山行雜詠
過一山㘭又一村小溪流水映柴門桑間少婦自採葉
舍下老翁閒弄孫山霧欲收紅日晏蕨根新洗碧潭渾
停輿暫向石亭坐隱隱樵歌隔水聞
荒徑横烟日色微森森翠竹掩茅扉隣翁乞火蒸藜藿
童女臨溪洗葛衣嫋嫋柳絲烟外細青青梅子雨中肥
老農蠻語留人宿兒出畊田暮欲歸
拂拂輕風谷雨初綠楊堤上步紆徐竹林生笋長過母
巢燕撲虫歸哺雛雨散溪流平岸漲雲開巖樹倚天孤
憑誰喚起王摩詰寫入秋毫作畫圖
孤村欲暝絶飛鴉落日高原樹樹霞野水微風輕皺縠
林巒横霧薄籠紗山邊隣火逢人滅雲際星光到地斜
自作幕賓今五載幾回乘月到田家
再遊南莊
飛鳳山南樹色蒼疎籬野屋對蒲塘巖雲掩日收殘暑
溪雨迴風生午涼手種晚菘盈囿嫩飯炊新稻滿厨香
叩門休認催租吏願借竹林飛羽觴
夢中得二句云萬里春潮隨月上數聲漁笛隔溪
聞覺而足云
竹蓬窗外雨紛紛清夜詩人思不羣萬里春潮隨月上
數聲漁笛隔溪聞夢回身世猶蓬島望斷家山只白雲
最喜遭逢聖明世擬將事業對明君
泊小孤山
扁舟繫纜大江濱與客登臨漫愴神塵世幾經興廢事
江流不管古今人秋生彭澤松聲老日落孤山鴈影新
歸到蓬窗眠不得遠懷故國夢頻頻
雩都縣西禪田寺有生佛甚靈殿後有竹十三竿
云是佛在日所敲之竹即今存焉
忽聞生佛到禪關花木深深作翠團座上真身千百載
窗前敲竹十三竿苔封古砌廊廡盡秋入山門風雨寒
啜罷茶甌僧話别孤舟催客泊前灘
宿會昌鋪
會昌郭外暫維舟滿眼風光慰宦遊日落千山紅樹晚
夜深二水碧溪秋忘憂草色迷官舍桂子花香沁酒樓
回首鄉關何處是白雲遮斷使人愁
宿武林禪果寺
囊書匣劍宿禪房坐聽更籌夕未央紺殿香消燈影小
故鄉夢覺雨聲涼候蛩戒夜秋將晚征鴈拂雲天正長
默計客程成獨喜武平取次是程鄉
題吳元珍釣圖
老翁撑船傍蘆荻船頭獨坐看秋波不知昨夜風聲惡
但見滿溪山色多誰人著筆成圖畫有客吟詩學櫂歌
我亦頗識江海趣幾時同子披烟蓑
遊林肅寺和林清源先生韻
秋到人間纔六日閒尋野寺過蓮華雷聲忽度山中雨
霧氣遙凝海上霞古院疎槐堪繫馬荒城落日又啼鴉
老僧不管興亡事獨閉松扉自煮茶
再過鐘山萬夀寺有感
紫翠烟霞出上方遊人登覽憶先皇石欄空見巖花亂
翠輦不來山路荒此日風雲餘王氣舊時草木被天香
夜深寂寞人歸後猶有山靈護御牀
題鄭克讓淵明卷
靖節高名垂宇宙何須五斗折腰為柴桑歲暮驥將老
栗里雲深鶴已歸松菊厭沾新雨露衣巾不改舊容儀
于今鄭谷人歸未學得陶翁自古稀
餞德化王知縣
悠悠鄉思逐雲飛匣劍囊琴賦式微客計不如歸計好
宦情長與世情違石田茅屋生苔蘚鳬舄朝衫換彩衣
留得棠梨花一樹龍尋山下欵春暉
和經略使從事間可理問同年
偶行村落采民謠自愧疎庸負聖朝海水連天風浩浩
山房盡日雨瀟瀟王師未息烟塵暗驛使相思道路遙
定擬榕陰重話舊九仙峯頂看秋潮
再分司海口即事寄桂尚文都事
去年曾此徵邦課不憚馳驅上下亭今日重來頭頓白
故人相見眼俱青春郊戰馬塵初暗夜月啼鵑夢易醒
鹽事又興農事廢窮閻愁嘆不堪聽
題全安莊
野寺尋真幽更幽老僧敬客客來遊疎鐘幾杵江山暮
落雁一聲天地秋山鳥有情憐我去燭花濺淚為誰愁
而今惆悵江頭别不識重來有日否
過吳江
興隨流水共悠悠此地蘆花正滿洲落日片帆千里暮
西風長笛數聲秋衣冠空帶英雄淚湖海難消浩蕩愁
吟罷欲尋沽酒處傍人遥指隔江樓
五言排律
餞憲使元卿赴浙江參政
姬旦周元老更生漢懿親皇朝右文治岳狩選儒臣夙
志由來著清聲久已振萬鈞風力重一道月華新肅政
高羣望嘉猷播絶倫總閩持綉斧參浙坐華茵海嶠升
初日湖山宴早春登臨頻賦詠萬物改清貞勲業歸調
鼎恩榮促召輪欣逢天縱聖重見岳生申報主惟深敬
憂民亶至仁魁梧表儀羽敷治展經綸方面分廷務東
吳振日宸具瞻岩石峻列坐廟堂珍薇省花容煖春城
柳色顰迎歸舟楫具文著憲章純接履登高位乘槎據
要津推恩均雨露舉首近星辰賤子初登第明公領縉
紳疎慵期采錄悚懼走逡巡忝對南宫歲長懷北闕晨
三年親簿領幾處困風塵從事沾微禄鮿生似舊貧駿
奔惟恐後久屈欲求伸拙守詩為業懷成道日陳駑才
慕驥足汙瀆敢攀鱗曩昔期朝士遲回忝國賓願言為
汲引自許絶緇磷北斗天河上南州瘴露濱惟將涓滴
念日夕望秋旻
贈府訓林先生之京二十韻
堯歷開昌運昇平十四春鶴書馳雲路鶚薦貢儒珍宦
族西湖裔家聲閥閱親異才舊卓犖衍慶自殊倫彼美
仙壺客由來紫帽隣範模資郡泮俊秀萃成均鱣雀升
楊震桂林羨郄詵雕盤辭苜蓿瓊宴念嘉賓射隼高墉
上乘槎天漢濱器成時獲利道達志常伸際會風雲日
沾濡雨露晨秋鵬搏翼健霧豹澤毛新正欲摳衣侍那
堪别話陳東亭芳草合南浦綠波鄰驪駒閑戒僕紫燕
語留人俯拾金閨彦行看晝錦臣諸生刺桐下側耳好
音頻
七言排律
贈周信玉
秦川周子衣冠胄家世相傳幾百年青草一庭香滿屋
白岩萬古勢連天讀書空谷人如玉喚渡長江月在船
夢寄短檠疎雨外詩成石澗古梅邊忽驚紫氣排雲入
共喜清宵聽雪眠歸去故人應問我為言荒落尚依然
餞孫復齋赴南雄同知
聞說刺桐城外道使君七日赴南雄楓宸錫命黃金帶
荔浦飄香繞玉驄劍拂洛橋濤泊岸驛經庾嶺樹連空
山中五月畬田熟海上諸州水道通幽澗晝飛椰葉雨
寒潮夜渡鱷魚風綠林處處歸民伍皂蓋時時謁學宫
定有諸生師柳子莫將循吏讓文翁化行稚耄謳歌起
訟簡賓僚笑咏同千里相思明月夕新題遙寄海雲東
五言絶
過峽口浦
峽仄蜂腰斷溪迴燕尾分行人思澗壑身世若浮雲
縣齋閑坐偶成
庭樹雲初晴雙雙鳴鵲聲六花消未盡猶照葉心明
翠峰梅雪
蒼龍吼翠濤白霧迷青壁頃刻赤烏飛風枝墮殘滴
七言絶
題杜容可篔居卷
種得篔簹日轉添東風暗綠上疎簾近來春信知多少
屋角新梢已拂簷
道人家住綠雲間日日吟詩獨倚欄二仲不來山逕晚
一簾清影作秋寒
興化道中
雨過山城野水渾夕陽黃犢卧籬根吳塘父老應相語
昨夜南船到海門
泊洗溪驛
篷底凄風過似箭枕邊急浪響於雷夢魂曾到桐隂下
夜未三更又却回
歲寒
木落山空勁節存獨留清影向黃昏滿牀風雪無人到
知是江南何處村
和鄭子經遊仙宗寺韻
玉堂老鶴仙騎去白雪滿空何處尋昨夜飛來峯頂月
分明照見古人心
再用子經韻簡曾元瑞
千里青山綠樹深雨中騎馬愜幽尋故園松柏秋風早
無限新愁上客心
蓬萊弱水渺難量何自堪求却老方佳客不來成獨立
一庭松影暮天涼
送劉友峯再遊南泉
手攜數尺綠玉杖口誦青囊一卷經莫向北山尋舊隱
夜深猿鶴不堪聽
立馬卧龍山下路白雲東去是吾家煩君為寄西風信
直到疎籬問菊花
陸德陽杭州新居
武林城下文章客移得幽居近碧灣聞說梅花開欲遍
一舟衝雨到孤山
青山隔屋暮雲濕紅日當空春水明月滿六橋歌舞散
柳隂深處有書聲
草萍驛和薩天錫
林外輕風帽影斜客衣近染紫山霞等閒點檢春多少
牆角薔薇幾樹花
蒜嶺道中
誰家種稻覆山田何處鐘聲隔暮烟渡口潮深風滿海
嶺頭雲盡月當天
宿莆陽玄妙觀贈一山道人
曾向山房夜聽琴白雲有約許重尋吟成立盡虚簷月
落葉滿庭秋意深
白晝爐熏裊碧烟小窗清夢快遊仙人間何處無瑤草
不信蓬壺别有天
送阮洞仙
我住桃源六十年神仙不見意茫然如今駐馬壺山下
始信城中有洞仙
題四皓圖
鶴髮蒼顔太古心採芝共入白雲深只因誤到長安寺
惹得人間說至今
錢舜舉木芙蓉
紅粧初映酒杯酣斜倚西風轉不堪霜後池塘秋欲盡
令人惆悵憶江南
洗長圖
千里名駒出渥洼十年汗血染塵沙如今海上都無事
楊柳池邊浴五花
玄妙觀作
樹間宿靄喜初收樹梢晴嵐翠欲流半醉半醒詩未就
一夜西風葉葉秋
題射獵圖
滿目西風塞上塵五花驄馬轉精神憑君莫射雙飛燕
恐有音書寄遠人
題山水圖
漁舟風雨蓑衣冷僧寺烟霏㙮影斜行客莫嫌天色暝
隔江雞犬有人家
舟泊揚州
曉發瓜州古渡頭好風半日到揚州客船只向城西泊
何處吹簫月滿樓
寒山寺
古寺蕭條枕碧漪幾人泚筆好題詩客船也有鐘聲到
不是姑蘇夜半時
題山水卷
野逕穿雲入翠微山家茅屋掩柴扉扁舟獨釣滄江上
風雨滿船猶未歸
題捕魚圖
水光不動棹聲遲阿母舟中坐哺兒却笑世途風浪惡
人家骨肉苦分離
白衣漁父獨操舟兩岸西風蘆荻秋稚子莫驚灘水險
險灘過了是安流
蒲萄
夏半蒲萄正熟時纍纍滿架紫金垂甘酸亦自能消渴
可惜相如早不知
畫梅
枝頭春雪瑩芳樽綽約冰姿襲醉魂翠羽影殘清夢覺
滿天霜月正黃昏
圭峯集卷上
