金淵集卷一元仇遠撰
四言古詩
晨入東寺閱藏行香
明星未高繁霜巳肅娟娟落月猶挂茅屋我馬遑遑我
車僕僕晨入緇林坐閱梵牘字竒義奥了不可讀空元
無象奚事耳目簡書期程軒冕桎梏顧影自哂未能免
俗名教真樂言語榖粟何時式微知足不辱
養鴈
雝雝陽鳥其居朔方朅來江南雪霜備嘗意不耐暑慮
爾早亡乃安水土羽毛無傷仰羡鵷雛俯趨鶩行負影
隻立何如還鄉秋風日高稻粱巳黃且謀一飽勿思翺
翔
野飲
土岡之西竹樹之下板屋三間娛此隠者塒有肥鷄廐
有羸馬豈無佳菊采不盈把且漉我酒放浪林野莫不
飲食知味者寡
題徐夀畫牛
此大武者二十八蹄茂樹之下豐草萋萋牧童且嬉夕
陽未西何如桃林歸去來兮
五言古詩
送高仲山通州教授
通川得通儒善類蒙善教如此老成人真足重學校我
昔客朱方曾窺管中豹言容既篤厚文字入元奥交游
二十年夷險同一操閒居虎林麓倚窗聊寄傲忽承北
斗勑勇鼓來淮櫂華髮映青袍輕帆愜黃帽天晴宜征
途芹藻春色到臯比坐可暖三載勤訓導惜哉龜手藥
至老方取效載酒游五山何由共吟嘯
送楊志行赴徽州教授
峩峩紫陽山翼翼素王宫中藏朱子書頗有鄒魯風在
昔三十年我嘗遊其中一溪練帶如環以千翠峰朝嵐
與夕霏四景日不同惜哉屐齒折我舟遽云東子今振
木鐸出為斯文宗諸生列館下待問如撞鐘明經别同
異析理開愚蒙獨坐三鱣堂教思傳無窮庠序足真樂
詩書有近功行當自此升豈曰難為容平生韓孟交雲
龍阻相從願言夀道體有書附鱗鴻
下夀
六十本下夀皤然成秃翁繫舟貞女瀨竊禄素王宫暮
隨太守車朝迓御史騘我馬劣難騎却與無馬同老病
厭徒步足力亦易窮將以馬易牛歸耕田園中聖人有
遺訓吾不如老農
小園梅巳綠隂忽見一花甚香
此枝綠隂繁枝上子如豆一花褎然見香襞苔蘚透雖
同棃雲夢亦出桃李右矜驕若自惜終覺老而瘦昔占
百花先今處百花後春風少年場尤當敬耆舊
答陳宗道見寄
蹇予山澤臞飄飄一鷗似天風忽假便飲此金瀨水朝
隨章句儒暮逐副墨子肯嘆飯不足可戀惟酒美賦芧
亦聊復久矣忘喜怒尾寧曳塗中人生行樂耳
懷人耿不寐一夕三四起江東暮雲合渺渺隔秋水遺
我詩兩章意古音粹美敢謂義熙餘及見黃初體君閒
恥食粟我出慙為米流品夐不同黃河貫清濟
存耕吟寄姜景星(斗祥)
吾不學老農種此方寸田善雨日培㙲安得荒旱年詩
書菑且畬芟藴毋蔓延種固有厚薄穫豈無後先先疇
畎畝在後世兒孫傳何憂換八百奚止取十千却笑多
牛翁轉瞬無炊煙我獨遺以安本固實自堅耘業待歲
晚韓公嘗勉旃
插梅
偶得數枝梅插向陶瓶裏置之曲密房注以清冷水肌
膚若冰雪寒極粟不起歲晏且聞香春深看結子
示沈道人
有涯本無涯後覺即先覺名利念既輕生死路不錯棋
枰幾勝負只看末一着寄語耽酒人飲時自斟酌
懷白石社尊師道堅
我思南山陽谷神何緜緜松下笑相别惚恍忘歲年寄
我猶龍經文字入幽玄終期白石頂擊竹歌遊仙
和子野見寄十二辰體
良工鼠鬚筆戢戢囊穎露抄詩節經史汗牛車載路信
知文中虎一代人不數細聲笑蚯蠅妙趣忘魚兔東野
龍無雲胡為乎泥中蟠屈如睡蛇虚此雲夢胷且騎欵
段馬野服隨田翁相羊山澤間真樂樵牧同開林斬猴
杙種花續春意他年處雞窠偃蹇增老氣錦鯨卷不宜
貂狗續亦易老硯磨猪肝翰墨作遊戲
和卞仲祥
吾友卞南仲别我何怱怱家有六男兒乃與不死同阿
祥更穎出亹亹有父風翰墨既瀟灑文字猶研窮西園
蓋常飛北海樽屢空霜寒瀨水淺蛟龍若為容我將歸
西湖春風入脩笻期子梅花下一酹孤山翁
和張仲實見寄
天地有義氣五行秋在金風吹庭前樹亦作清商音游
子初離羣百感集一襟諒予老冉冉無復謠善滛吾方
用吾悟安計他人心
古交色不變百鍊如精金一别又三月書札乖嗣音相
望隔一水離憂盈中襟秋陽不能驕秋雨不能滛會面
不可期月明千里心
和蔣全愚韻
金壇有耆英學博聲名早摉竒薄莊騷稽古極羲昊君
甚似樂天稅冕居履道息遊鬻駱馬尚友敬胡杲我生
六十年獨欠識此老來遊溧陽學文物委秋草黃沙&KR0008;
人目忽見石皓皓君壇高難陟我壘虚易擣新詩十八
韻韻韻俱壓倒交情託以宣一字一大好自慙溝中斷
未足被華藻但令小兒軰藏弆以為寶相望衣帶水波
弱限蓬島玉石資盪磨鐘鼓宜擊考何由即會面疑義
共探討豈無問字酒可以濡吻燥昔為堅多節今為科
上槁窮逹等醉醒何庸寬懷抱
和金沙蔣文海韻
干祿非良圖好遯實素抱昔為駕壑松今作出山草茫
茫海嶽隔冉冉齒髮老淵明書甲子拾遺歴天寶迷塗
諒未遠貴在知幾早
我聞茅峰下曾有卧龍人風雲未承運淵潜聊自珍世
無卞和氏誰辨玉與珉緇塵化衣裳我獨潔其身攬鏡
忽自笑奈此白髮新
海翁古徵士接武諸公後聞名三十年傾盖即如舊示
我伐木章無能出其右籊籊秋竹竿坐睨蒲質朽試問
五兩綸何如一杯酒
昔我客朱方曾識三數公獨欠之句曲徧走山西東向
來劉與王(漫塘實齋)疇能繼高風今我來金淵尸祝素王宫
閱人晨星稀見子夕照紅何當分鄰燭竹徑相與通
乙巳歲三月為溧陽校官上府經烏刹橋和陶
淵明韻
一日不見山胷次塵土積老來志益壯清遊等疇昔鍾
山草堂古每恨身微翮况是佳麗地牛馬風不隔遑遑
問征路冉冉供吏役淵明田可秫肯為五斗易石橋跨
淮水岐路由此析俗駕何時回為爾謝松菊
為金陵宗人賦雲谷詩
英英天上雲洞洞天下谷皎皎谷中人精神皎如玉卷
舒一何心怡悅亦自足朝采孕丹砂夕氣被林麓豈無
茯苓芝隨春入鋤斸自是長生苖根本元不俗三千年
桃花八千歲椿木不如採藥歸枕石伴雲宿
西廟古檜和卞南仲韻
竒木有古意愛古人亦竒嘉禾老君觀毗陵烈帝祠二
檜棟梁物俱逐劫火移朅來溧城西見此鐵石姿靈貍
肯薦骨死豹仍留皮拏空有爪龍踞地無角螭三株兩
失葉簷溜傷南枝僵立萬雪霜坐更幾隣儀我將護赤
欄甃以蒼石墀深根直不朽雅操堅自持棟梁與薪槱
待用各有時罔俾孤山樹專美坡仙詩
學舍自吟
金淵文學掾旅食經歲年石田薄有收儘足禆俸錢絲
毫了無補教養愧前賢竹添講堂後柳栽泮水邊匏花
粲籬落藻帶舞漪漣土龍欲致雨何能起雲煙革帶孔
漸移老癯非學僊木居士何者求福真徒然
送虞師憲赴延平書院山長
我師文靖公(李侗)一傳子朱子佩服中庸書静中識根柢
秋月湛冰壺瑩徹無瑕滓延平建精舍盛德宜世祀君
往坐臯比文行成粹美秋風送書船南上二千里訝君
來何暮衿佩爭倒屣鳴道鐸方振問字酒已俟九京如
可作文靖公亦喜予友有黃功(子敏)昔分教於此頗知文
風盛十室九儒士是行若登仙劍氣炯青紫只恐席未
温思歸慕園綺
題西梵一翁雙清軒
上人碧雲房苔地不盈丈古石六七株修竹覆其上石
兄既竒秀竹君亦高尚歲晚永相依屹不染塵坱方參
香嚴師曾識牛丞相解鞍時一息吾其得閒放
山泉為惠君疇賦
空青穿秋旻瘦白噴夏雪若非林下士誰識此高潔山
中非無雲蒼狗隨變滅山中非無月隂晴易圓缺不如
泉混混萬斛常不竭洗耳塵即清釀酒香愈冽一醉三
十年至味過麴蘗翁意不在兹勿為醒者說
梅夢
緗梅眩晨霞素梅迷暮雪一翁着花間冰霜殊皎潔蜂
蝶猶未知香味老逾烈夢中識歸塗踏遍孤山月
續夢
一夢續一夢夢短寒夜長顛倒無首尾哀樂迷存亡枕
上忽自笑歴歴見未嘗至人本無夢有夢其何傷魚旐
農夫喜熊羆男子祥吾年過不惑夢覺久已忘未來尚
曖昧既往恐思量不知邯鄲道幾番熟黃梁
柰花似海棠林檎但葉小異
東風擅紅紫顔色分重輕愛此柰子花嬌豔何盈盈未
開足標致紫綿燦垂纓開繁臙脂褪徐娘老而貞俗稱
為海紅結實葉底頳來禽難為弟海棠難為兄我評此
三花同出而異名一枝插銅壺坐翫心目明安得劍南
樵素縑為寫生
題仲賓竹石
淇園綠猗猗昌谷黑離離謫仙硯池底茁此兩三枝輔
以小崢嶸標度尤崛竒願堅歲寒心勿為風雪欺
暢師同玉上人遊茅阜
朝辭二竺寺暮宿三茅峰紅樹落一葉白雲深幾重遠
遊喜無雨清興尤宜冬遥知天壇上會與仙人逢
上人家海上喜從名山遊昔聞三茅君隠在千峰頭霜
寒草木瘦歲晚泉石幽不見梁邱伯使我心悠悠(懷中砥)
夜醉
山翁醉如泥夜半方醒然既莫省宇宙况復知歲年閒
愁置度外大道在目前日飲豈不佳苐恐無酒錢
題西山真先生像
何年霜月子寫此西山真峩冠褐寬博詩書發精神可
以寘巖壑可以登麒麟斯人不可作令我思乾淳
客來驚睡
長晝清和時惟有睡鄉美宰予邊孝先毋乃今我是門
外有客來推枕矍然起請啜一杯茶萬事且不理
次韻蕭饒州見寄(漢傑時引年卜居溧里)
至人本天游上古惟野處如何種菊者亦勝封千戸萬
鍾且唾去况復問阿堵先生東陵侯成敗久目睹幾程
上金臺一節綰銅虎肯從赤松遊餐芝擘麟脯温故窮
丹鉛投閒棄圭組自是横江鯨終然辭網罟獨醒笑衆
醉此舉冠千古二疏三高後欲數指難僂毋煩北山移
猿鶴當起舞
昔寓南國居日與蕘牧處今營西郭居官梅映窗戶硯
山如可博尺度先畫堵此計當勇决結構須快覩伐藤
斷長蛇卧石凛伏虎山厨富笋蕨客至當脩脯野芳散
紅紫粲粲五雜組放懷山水窟脱迹名利罟平泉綠野
堂盛事追往古願學樵夫拜相從丈人僂應笑趨炎人
奴顔八風舞
過岳公故居
赤脚踏層冰素蟾浴清水可憐偷桃兒竟以寒餓死木
瓢掛空壁蠧册堆破几有子如矮奴踉蹌入城市
剪白鬚
臨鏡忽自哂公然白紛如稚女眼最明為我剪白鬚髟
髟如素絲不堪紉破襦參差茁秋草蔓衍不可除明知
我已老既白難再烏無肉令人癯眼昏妨讀書顔駟燭
之武吾非斯人徒
寄史貴質(延珪丁未同庚)
淳祐六十翁生遇時節好朝遊漁樵社晚入詩酒保不
為名利縳剛被花月惱時發少年狂未省身已老強歌
無餘懽聞者笑絶倒齒髮漸凋疎形容頓枯槁平生千
金軀豈不自愛寶幸然本根在收歛尚及早何必大藥
資尫羸多夀考也無政事堂也無沙門島
錢儒珍家賞桂(寶孫)
客至當飲酒醉此金粟堆秋風何時到叢樹參差開馨
香逆人鼻蓓蕾藏聖胎攀枝折其榮落穗浮酒杯後夜
有佳月弄影須徘徊紅袖歌未終畫角毋庸催
涼風
涼風撼庭竹起舞如翠蛟亂葉打窗來卷盡破屋茅飛
雲行太空萬竅爭怒號煩暑一掃淨解我心欝陶
夜半見月
中夜月初上照我東床明我心本無事展轉寐不成仰
觀烏鵲飛俯聽蛩螀鳴念適從何來衣食非素營三年
然後歸兒女各長成婚嫁願早畢吾其師向平
與楊志行郭斗南馬德潤屠存博吕公弼僧義
慶游鍾山以峰多巧障日江遠欲浮天分韻
予得浮字
昔讀寶公傳今作鍾阜遊緩行萬松間直上千峰頭古
塔表木末寒泉貯巖幽遥觀江流奔始知此生浮甚愛
雪竹庵逸駕吾將休
試涪翁題鄭佽硯
我有古鏡硯肌理細密勻沄沄散角痕巨口細魚鱗涪
翁銘其背文字極雅馴鄭佽彦相者不知何如人回首
數百載想見元豐春晴忩試磨洗墨舊兔穎新携歸供
行齋侑此金石身
蟋蟀
蟋蟀一何多曉夜鳴不巳居然聲相應各為氣所使零
露聊飽蟬落葉才庇螘秋風滿庭砌安能久居此愁聲
不欲聽我聽差可喜平生勝負心一笑付童子
郊行集句
今日我重九(東坡)無錢對菊花(杜陵)昨夜雨鳴渠(東坡)既雨晴
亦佳(杜陵)出郭望西郊(杜陵)山林迹未賖(杜陵)顧憂斯人飢(昌黎)
僵仆亂如麻(東坡)淵明胡不歸(東坡)吾居巳及瓜(東坡)豈無一
尊酒(昌黎)誰敢負年華(東坡)聊為山水行(東坡)玩竒石路斜(六一)
門生與兒子(東坡)邀我至田家(浩然)留連向暮歸(樂天)爛醉是
生涯(杜陵)
種菊
鄰舍送我菊惜無盆盎栽分種東籬下倚忩日裵回初
看蓓蕾青黃蘂參差開霜後苦無花老眼生塵埃得此
少自慰可以薦一杯更用數日晴南枝須有梅
菊軒吟為劉君章作
大江秋風高紅葉紛滿地采采黃金華專此秋富貴主
翁庭宇靜霜日自清媚豈不懷淵明異榻同夢寐春融
桃李門一粲開落易願言堅晚節香淡有真意平生觀
物心飲水知秋味敢問楚人醒何如晉人醉
通甫弟歸里詩
霜重江水縮艤舟江之湄子今戒行色予亦數歸期巳
廹葵邱戍何求買山資酌别苦無酒秉粟供妻兒
風雨不出
儒官少公事閒坐如家居閉戶聽風雨重讀架上書豈
無借書瓻小酌勿用沽豈無苜蓿盤園丁送嘉蔬溪童
把釣竿時得徑寸魚采薇拾橡栗視此巳有餘懷哉天
地恩不棄無用儒舍此將何之狂士多迷途終不如歸
田一蓑溪上鋤
漫興
驢鳴有何好晉人多愛之胡不大堤上隔花聽馬嘶胡
不茅屋下帶月聽荒雞我疑古之狂矯世本尚竒蠟屐
柳下鍜結髦劍首吹端是味無味以待知者知滿腔浩
然氣抑欝無所施引頸一長鳴萬里風雲悲敢問駟與
騘立仗夫何為
九日鄰翁招飲
佳節喜新霽作意登南山兹山雖不高亦足供躋攀平
明放舟出日暮騎馬還行止不自由寸步千里艱北鄰
朱公子言笑破旅顔相與一樽空徒得半日閒人生各
憔悴仕路復閒&KR3157;六十始平頭甲子須循環粲粲黃金
花才見秋一斑忍以髮膚脆犯此風霜頑何如歸去來
期我巖壑間
戒飲
腹無貯酒腸小飲輙大醉醉餘嗽即作痰唾連涕泗酒
亦有何好上策當自治無錢賒不來不飲特易事何如
飯疏食飽矣曲肱睡莫笑我獨醒中有至樂地
飲少
此中無他腸飲少乃輙醉眼眩力不支便欲投牀睡頓
空名利心願棄人間事淵明千載上當復知我意
有懷龔子敬子中
兩龔昔所慕二難今是似簞瓢魯儒生衣冠楚君子相
期歲月永不為弓旌起極目暮雲平脩筠悵予倚
和子野
少年挾英氣聞雞慕劉祖老來卧蝸牛風雨懶出戶酒
空薪炭盡景况詎堪覩自嘆衫袖短豈曰不善舞
此日始生日避喧作溪行出門阻風雪僕瘁馬亦驚歸
卧春一窗隔窗聽雪聲擁衾守藥鼎客至慵出迎顔色
日巳老何由得青精未能歌雪兒聊復呼麴生夢中遊
西園一壺梅下傾
報恩寺權公方丈
金淵多寶地此地殊幽深一錫得安穏豈必棲山林臨
池照佛面見竹空人心江楓千百年時作海潮音
昔康節先生題安樂窩詩中云樂見善人樂開
善事樂道善言樂行善意此即吾友朱仲明
樂善齋之意也繫之以詩
人生有至樂主善以為師善端本固有樂處亦自知我
思舜之徒雞鳴日孳孳簞瓢在陋巷顔氏其庶幾之子
芝蘭室書傳為箴規量力行好事固窮無妄為何似安
樂窩受用堯夫詩
予久客思歸以秋光都似宦情薄山色不如歸
意濃為韻言志約金溧諸友共賦寄錢唐親
舊
自我來溧陽四見木葉秋泮宫久敝漏量力完且修幸
然土木備及此工役休巍巍大成殿勢與鄒魯侔聖賢
日云邁可以遺象求捫心了無怍一掃築舍謀咫尺三
茅山乃獨欠此游且須歸去來速為營菟裘
迢迢渰水上有亭曰寒光水天散鷗鷺四望山蒼蒼向
來于湖翁詩詞題屋枋幾思一遨遊歲月飛羽忙聞有
白龍寺石塔標鐡梁老僧頗能吟年來曾遊方須乘未
歸前秋晴呼野航
我非章句儒亦非漁樵徒少年逞麤豪提筆賦兩都老
尚著儒冠却悔識之無既難棲山林又倦遊江湖一官
僅供口康濟不在吾秋風方戒寒正道日荒蕪行矣且
歸耘寸田聊自娛
江海寄孤篷飄飄一鷗似汲汲謀稻梁欲去行且止淵
明真逹者解印如脱屣五斗何足云可但折腰恥我嘗
慕其人出仕亦漫爾客行入歲晏田稼逢水毁逝者既
如斯吾屬可去矣肯負白鷗盟西湖釣秋水
早從方外遊志不在婚宦采薇陟西山采藻涉南澗拄
杖僅過眉短衣不掩骭一為火宅累漸覺有憂患難任
臣朔饑俯就博士慢大勝國子師三年腹藜莧棲遲行
路難堅忍為客慣昔為泛泛鳬今為嗷嗷鴈幸免箠楚
慮官事粗易辦曷不歸孤山梅花臘前綻
秋空不肯明風雨滿荒城田父遮我說重九最喜晴此
日晴色好大田足西成一冬暖如春絮炭價亦輕我雖
將去官於人獨無情去年冶城叟(卞南仲也)采菊餐其英今
兹隔存殁使我心怔營出門悵誰語巵酒當自傾
威鳳巢深林神龍潜巨壑泥塗困螻蟻城市防彈&KR1508;小
草不自貴巳鑄出山錯豈知廿苦淡有味俱不惡霜降
水澤枯歲晚木葉落榮枯識寒暑是非悟今昨不見粘
壁蝸甘以退為樂二休行且三可但耐辱莫
去郭十五里翼然屏風山上有看經院創始昇元間山
潤易生雲竹嫰未作斑登高佛閣小四面青回環空門
事彌多永日僧不閒歸徑路委蛇班荆履孱顔信美難
久留道遠足力慳遥知故山月問我何時還
喬木足秋聲紅葉表秋色因之念湖山恨不生羽翼形
留神巳馳游倦交漸息西隣夜砧發東隣曉機織我亦
有敝盧松菊暗荆棘北山百年墓苔竹手所植今長尺
若干霜雪頗自力西風龍蛇蟄暗雨山林黑東望會言
歸免我長相憶
七十古所希我今六十餘干時本無策謀生術尤疎就
食泮水宫學圃乏薪蔬凛凛座無氊踽踽出無驢厭厭
尊無酒呥呥食無魚官居古云冷巳矣當歸歟緬懷二
女子夫家住桐廬三年千里别曠久不得書曰者遣一
力還家問何如江濱桐君山土肥藥堪鋤山根有閒地
或容房客居
未仕每願仕既仕復思歸了知歸來是宜悟求仕非干
禄本為貧元非慕輕肥巳昧好為戒復貽素餐譏時艱
士失業十家九寒饑豈無禹稷思力薄願乃違吾門可
羅雀載酒人來稀下考劣巳書歸心疾如飛眷言長途
馬老矣思脱鞿晝短歌意長式微兮式微
人寄天地間官爵寄所寄所寄本儻來得喪亦常事何
哉淺丈夫以此芥胷次逹人視為輕譬彼樗蒲戲役滿
須過更代者乃未至故鄉隔太湖一舸歸甚易秋高山
骨露始見松竹翠依依古梅村是中有深意
游子悲凛秋秋盡行當冬雨露變霜雪寒色日以濃豈
無紫綺裘綻裂誰與縫不如早還家山林專素封掃松
棲霞嶺結茆慧日峰山南與山北春風入脩笻時止可
以止道隆從而隆抱膝且長吟吾其師卧龍
盆梅
有客送苔梅來自馬塍裏斜枝巧盤折的皪數十蘂意
欲媚春風寧免少屈巳獨憐鐡石腸竟作柔繞指他鄉
忽一見少慰空谷喜何當解其縛條直有妙理幸不入
俗眼入俗梅亦恥
居遊行寄費廷玉(大振)
繁華錢塘郡佳麗金陵州吾生抑何修兩地得居遊杭
也數年别昇也幾月留鍾山草堂靈林壑殊清幽開窗
眺龍灣大江日東流鳳皇非故臺不見白鷺洲冶城塜
纍纍青溪波悠悠長干塔尚在瓦棺閣巳休雨花峙巖
顛錦石爛不收層樓天下無結構如龍舟六朝王氣歇
故籞成荒邱至今秦淮上尚聞商女謳山水如此佳見
有此客不懷古復思鄉日落川雲浮惜無老樊川酒酣
吟杜秋
雪
忽驚小窗白開戶雪如此去年臘前無一白從此始霏
霏甚可愛落落勢未巳炯炯眼界明沾沾田畯喜靜聞
野厖吠立見蟄蝻死鼓腹飽可期勿畏寒墮指窮檐絶
煙火閉糴三日矣開倉糶官糧太守如父子
