金淵集卷五元仇遠撰
七言律詩
送許君起赴餘干教授二首
君起生荊溪僑寓錢塘與予丱角交再世契
家也予方倚席溧陽君起將振鐸于越同飲
江東水分千里明月兄弟真情槩見乎辭
當年而父同吾父各罄籯金共教兒可惜兩翁黃壤下
不知二子綠衣時着鞭雖已撞樓破列鼎寧無負米思
千里送君何以贈長歌泮水蓼莪詩
蘭佩蓉裳似倦遊東隅雖失尚堪收君騎潄玉亭前馬
我艤投金瀨上舟八品一官俱獨冷兩州千里隔三秋
南溟鯤化君能事甘分西湖侣白鷗
聞金之一鄧牧心葉去文皆羽化山中
獨居學道坐枯禪鹿豕交遊七十年能以幻軀當雨雪
終無虚腹坐神仙平生文字知誰愛老死山林絶可憐
他日錢塘耆舊傳三高宜入畫圖傳
吳成季尊師與其弟元初會于維揚即還金陵
成季寄詩因和
初平兄弟總神仙化石為羊入上天萬里相期雲上下
一江不隔水淵潫對床夜雨吟詩燭歸櫂春風載酒船
此是人生真樂事岸花汀草意無邊
寄吳元初道錄
桃花兩度見青春夢裏元都隔幾塵升斗自憐為客久
舟車每惜寄書頻君如當日陶宏景我亦他時賀季真
東望冶城空戀戀西湖非晚作歸人
中秋月出復雨有懷葉子文湯明叔
三秋此夕恰平分城市人家半閉門正憶紫雲吹玉笛
忽驚皓月照金樽宦情素薄鴻初到詩興方濃雨又昏
不是桂花香自慰倚欄無語易銷魂
明朝
秋風嫋嫋雨瀟瀟兀兀郊居出市遥未欠三杯通大道
且欣九日是明朝籬邊舊菊猶堪摘天末新鴻不可招
莫恨登高無脚力強搘湘竹造山椒
和西仲秋日聞鶯詩
不待風霜剪碧林柳隂忽見一梭金似傳西帝宸遊信
空惹東忩夢覺心暫輟笙歌聊試聽既無桃杏莫須吟
舊交燕子歸何處好倩賓鴻為嗣音
中秋同陳奎甫放舟
尋荷訪桂遠相過載雨仙舟泛綠波老眼已經秋若此
賞心莫問夜如何金樽檀板逢歡伯玉宇瓊樓鎻素娥
爭得西風卷雲幕與君弄月扣舷歌
次日歸舟和南仲
函山渺渺點青螺古瀨澄澄似絳河塵世不知秋過半
水鄉但覺月明多輕舟傲兀魚龍窟夾岸横陳早晚禾
一笑躍身煙霧表醉歸何恤夜行訶
九月八日持螯
趁晴明日擬登高十里龍山肯憚勞但願有錢堪對菊
莫愁無手可持螯蝨官只合辭歸去鼠腹安能賦老饕
行見白衣人送酒已拚痛飲讀離騷
九日諸友屏峯上方登高得登字
天借重陽一日晴因過竹院遠尋僧翠屏晚對無人共
畫棟朝飛與客登旋摘菊花浮臘醖待分貝葉讀秋燈
餘生有暇須行樂漫向松岡嘆廢陵
九日次程公明韻
風帘獵獵傍簷斜問酒來投野老家佳節已逢重九日
東籬未見兩三花科頭坐石從吹帽拭眼看山似隔紗
七里岡前歸路闇月懸破鏡憶秦嘉
追和陳去非宣和甲辰重九韻
世態炎凉不足憂吾生贏得日優游九日忽驚楓葉落
百年幾見菊花秋忘形詩酒新豐客滿目溪山古溧州
聞道市橋騎馬滑山公歸醉得無愁
重陽見菊占冬晴上熟
滿城風日釀輕霜昨夜東籬菊盡黃正月自非添一閏
此花安得及重陽新鴻遠到愁無信螃蠏中虚怕有芒
濁酒醒來聞吉語晴過冬至兆豐穰
南仲以潘老句約賦
秋聲浩蕩夜凄凉却喜田家熟稻糧千里江湖隨薄宦
滿城風雨近重陽菊花漸拆青青蘂桂樹獨飄粟粟香
幸是催租人未至尊前聊為足成章
十日與侯伯用謝元燾諸友汎菊得頭字
西風吹髮冷颼颼頼有多情帽褁頭九日已知成昨夜
綠樽聊復集清流山房霜菊偏能耐客路雲萍故自浮
欲識歲寒心皎潔一方月色十分秋
和胡定甫(安國)
幾年野水倚扁舟風雪塵埃暗綺裘齊魯青山恒北望
江湖白鳥共東流杜陵騎馬尋征路李白題詩遍酒樓
文學卑官何足說直須攬轡覓封侯
淡泊相逢古溧州世情客况兩悠悠腐儒都不通人事
冷椽何曾似宦游輕薄成風雖可畏廉勤律已每無愁
他時重會西湖上把酒聯詩日自由
和費廷玉
我昔南徐講席分知君肥遯白雲村草深能使芝蘭沒
木落方推竹栢尊試問上書投魏闕何如解組守衡門
西風吹醒槐安夢斜日悠悠半隱垣
笑人狗走鹿斯大卉父子瓜畦手自耘不願青黃施斷木
且將蒼白看浮雲山巾聊友華陽鶴野飯時羹古澗芹
顯宦何如廉賈好茜巵千石鮆千斤(史記貨殖傳)
和南仲見寄
儒冠誤我欲投簮抱膝聊為隴上吟故里未歸先入夢
新交雖好少知心清光湛湛溪中月遺跡沉沉瀨底金
聞道雪晴豐薺麥行看放犢滿桃林
我本西湖一散人偶來溪上濯烏巾波光綠映臺城柳
山色青回句曲春客舍相親那忍别交情到老願如新
江南天氣偏宜暖滿目東風起麴塵
送程子方歸蜀
薄葺田園溧澤邊鄉心常夢蜀山川梨花知幾逢寒食
麥飯誰能灑墓田矍鑠老翁輕客路扶攜稚子上江船
東還莫為親朋戀自古雲安有杜鵑
風雪飄蕭季子裘大江西泝過荆州渾家無計歸葱肆
歲晚何人付麥舟長子應門寬後慮輕帆入峽及春遊
明年歸趁梅花發共醉䲔僊舊酒樓
又送程公禮侍父歸蜀用方萬里韻
遠從溧里上潼川渚宿岩棲約半年老子情懷原不淺
扁舟風景浩無邊故鄉兵後幾人在明月秋中何處圓
母氏懸懸兄弟望順流及早理歸船
和友人洮湖韻
落日洮湖自放舟詩筒特為寄交遊征夫獨寐難為夜
老我多愁不但秋清興何人聯石鼎虛名無夢到金甌
黃雞白酒田家樂止有躬耕願未酬
呈王元亨僉事(無妄)
三槐鬱鬱德之符喜向金淵識大儒早讀父書明體用
夙將使指厲廉隅動搖山嶽威猶在收歛風霜寂似無
人道魯公來辨獄行看霖雨澤焦枯(時秋旱祈雨)
白海青
素禽敏疾出扶餘六翮雙拳膽氣麄海外天鵝能獨擊
雲間俊鶻敢齊驅&KR1143;身直上非無見戀主歸來不待呼
渭水鷹揚亦如此好將粉墨寫成圖
秋晚齋居
君子堂西屋數間但能容膝敢求安悄無人迹如深井
慣聽秋聲是冷官擊馬階前慵夜秣種蔬墻下助朝餐
攜來書卷猶堪讀好共青燈了歲寒
校官既與廟官同胡不移家在泮宫暮四朝三嫌有累
歲糜月費愧無功致身館閣須公等曝背庭除任老翁
却喜北窗新植竹行看玉立向南風
乾坤身世一蘧廬南北東西總可居此去三年韓博士
向來四壁馬相如移文早遣僕徵米欹枕夜聽兒讀書
駕駟乘驄非我事不如醉兀小肩輿
竒字生來識不多莫煩載酒日相過廊空儘有葉堪掃
門冷渾無雀可羅肯為功名虧道義常因課講費吟哦
苔荒茅屋歸期遠細雨簷花且醉歌
和姜景星
瓦霜磚日合寒晴最愛幽忩遠市聲懶去著書追管葛
閑來讀易玩周程勞心未必能齊物寡欲才堪論養生
蓍久不神何用卜了知身世遯而亨
開遍梅花臘漸殘又傳新歷歲更端書生愛日惟愁晚
稚子敲冰不怕寒酒壓蟻篘醅可撥詩題蠟紙墨難乾
宦遊得似家居樂一枕三竿夢寐安
和張輔之贈别(倚)
夜雨溪頭泊客船簷花溝溜亦涓涓燈前詩酒留三宿
紙上功名付百年寒雁叫霜投木末晴雲扶日出山巔
欲歸苦被微官縛不得相從酌冷泉
方竹杖
勁節稜稜瘦且堅形模界尺出天然山翁甚愛資扶老
村衲無知誤削圓偏稱深衣同此矩漫誇長笛大如椽
有時閒為吟詩出徙倚中庭月一磚
授時歷以丁未為一歲
仇山村叟始生辰六袠平頭又見春檢&KR1318;今年交一歲
乘槎有日到三神文章翰墨聊從好富貴功名莫認真
且醉市橋新熟酒紅梅花插白綸巾
一從妻子累心身役役勞勞春復春苦被長貧難擇禄
寧甘漸老不如人廣文冷坐非無飯張翰思歸豈為蓴
莫問當初弧矢事祗今筆硯亦生塵
秋懷和子野
霜紈如月勝吳紗彷彿蟾宫路未賖滌暑自宜斟瑞露
憑虚誰肯乞飛霞荒城蔓草生螢火古瀨西風起浪花
夢裏仇山歸未得竹籬茅屋趁溪斜
自笑酸寒老孟郊厭看俗事聚牛毛故鄉甚愛鱸魚美
冷掾何嫌馬骨高少日宦情原淡泊涼風客鬢轉刀騷
荷衣槐笏徒拘束不似芒鞋白紵袍
陳明遠書塾與蔣平仲張伯成清話
霜晴泛渚狎輕鷗人物欣逢古太邱喬木故家猶昨日
寒花老圃正清秋尊開北海心先醉燭盡西忩話不休
笑我一身閒未得又隨新雨上歸舟
送郭君賢使君赴建德任
天邊久下紫泥書日日東津望使車最愛小兒騎竹馬
也隨迓吏過桐廬良民吐氣心方快宿弊盤根力為鋤
祗恐聲名滿朝著春坊賓客又新除
先朝日近侍明光步武駸駸政事堂玉宇承恩沾湛露
金淵遺愛托甘棠江山此去分風月門戸從來凛雪霜
虎兕梟狐宜歛迹丈夫原不畏豪強
和吳東升
知君豹隱白雲村杖履春風忽過門獨立幸無妻子累
老成喜有典型存冰懸古樹花尤雋雪漲寒江水不渾
冷落十年燈火讀何時窗下約重温
和子野郊居見寄
知君標格眼前稀暫别令人入夢思鋏有可彈何必嘆
書如肯借本非癡且看平子歸田賦更和淵明述酒詩
我勸山中多種漆收功莫恨十年遲
論心握手到忘形性癖耽詩各瘦生美酒三升差可戀
良田二頃不如耕溪晴正熟眠鷗夢門静那驚吠犬聲
泉石煙霞能自樂棄予高舉得無情
歸去來兮意趣長幽居遠隔水雲鄉花粘石几吟詩筆
風度溪房煑藥香把酒有時思太白下車何日見元方
雲萍暫聚還分散可是先生鐵石腸
因子洮湖歸釣魚西湖我亦念吾廬途窮但覺知心少
性直由來料事疎愛把琴彈招隠操忍拈筆寫絶交書
人間喜怒須臾事暮四朝三任衆狙
生日和洪山甫見贈韻(嵩)
雪雲無罅霽無期勾引春光入泮池師道幸為文學掾
堯夫喜見太平時典衣沽酒從兒笑閉戸吟詩只子知
甚欲相隨強歌舞却憐多病覺衰遲
初冬郊行
喜聞潁弟與坡兄趁小春晴野外行獨樹荒村生處僻
落霞孤鶩去邊明豳風酒食歸田樂韶部塤箎打稻聲
從此廣文差飯足素餐秪愧老農耕
懶向南園拜石兄肯尋村叟傍溪行黃雲覆畝金穰熟
白露横江紅葉明彭澤歸來辭内景康衢擊壤曲中聲
一丁不識多牛者應笑書田事筆耕
公退曝日
公退無營懶讀書出門佳客費招呼閒搔短髮身將老
獨坐長簷曰未晡溪女賣魚隨市價村夫騎馬納官租
勞生役役知何益却笑今吾即故吾
雪晴
臘尾春頭半月期寒欺人日雪銷遲纔升晴旭扶桑樹
便拂東風細柳枝和氣滿城真可掬豐年擊壤已先知
侏儒温飽皇天賜行續中和樂職詩
至日用張伯舉韻
博士無氊卧冷齋有朋喜自遠方來臘前一信春先到
隴首數枝梅已開少忍年荒須辟穀尚遲酒禁且銜杯
山中茅屋不歸去空想秋風暗綠苔
至日懷羅國賓
官冷誰能送酒錢江鄉節物倍蕭然容顔一日老一日
人事一年經一年野僕竹輿侵曉出病妻布被抱愁眠
甘心歸隠青嵒下閒共殘農理廢田
羣隂剥盡一陽回霜日烘晴宿霧開閉戸讀書差自樂
載肴問字莫須來榮枯易了觀芸草冷暖相忘付酒杯
得似山居酬應少晝長閒坐看寒梅
潤州許使君寄餉新釀以流金牋為贄且供詩
藳
浮玉乘壺香似桂流金方絮滑如苔報投且致相思意
酬唱須尋應猝才(昔在上都唱和皆不移刻)君喜旌幢開使府我貪
花竹作春臺明年凖擬游招隠莫放遮山繡幕來
冬日小齋即事
蘆葦周遭舊楮糊就中穴地砌磚爐儒酸官冷渾相稱
草卧氊眠本不拘窗外十分西日照簾間半點北風無
一瓶雪水煎茶熟清氣真能壓武夫
君子堂小集
樂歲欣逢節序新公堂稱兕集嘉賓衣冠尚想江東舊
芹藻初回泮水春無事聊為文字飲相看總是老成人
且須飽喫圭田飯朝市山林各致身
歲晏遷居
借榻青安恰一年年窮何事復謀遷官閒空綰文章印
水淺難移書畫船稚子歡呼新入屋老夫嘆息早歸田
人生聚散如鳬雁極目江湖萬里天
子野雪後寄和却寄廷玉
淵明白髮滿頭生肯賦閒情未老成自笑冷官租屋住
每因來使出郊迎横經空忝先生號解印仍呼處士名
惟有溪干隠君子知予的的願歸耕
琴書筆硯伴閒身斗室依然不覺貧野犬自來能吠雪
土牛此去且迎春一氊輾轉衾無絮四壁凄凉甑有塵
昨夜東風先破凍江梅冷眼笑何人
平明跨馬晚方歸偃仰行窩早見幾餘子祗宜牀下卧
詩人頓覺眼中稀堂堂白璧埋黃壤冉冉緇塵染素衣
得酒便須開口笑雪畦紫芋勝秋肥
素琴掛壁已多時政爾難逢鍾子期腹有精神方學道
面無塵土始言詩山童隔壁沽村醖田叟登門送墓碑
小市饑氓争糴米青州太守可能知
至後
凭高欲驗曉雲黃東際紅光見太陽便覺池芹春灔灔
俄驚簷竹晝琅琅君師百拜恩難報文史三冬志未償
吾道千鈞懸一縷願同繡線日添長
陽和昨夜到梅邊喜得春風一信傳同舍團欒齊賀歲
異鄉飄泊又經年夢中歸路忘舟楫客裏生涯倚俸錢
紙帳布衾差穩睡不愁獨冷坐無氊
霜華如雪著烏巾染鬢粘鬚白未勻人羡久生趨老境
日隨長至到新春投金瀨上能容我貢玉堂中自有人
溧酒清醇魚菜美不妨頻日宴嘉賓
了知五十九年非景薄崦嵫合見幾夜半雖當泉脉動
臘前未見雪花飛客程鴻雁駸駸老家養雞豚處處肥
千日及瓜今過半未知何日定言歸
歲窮早睡
驥尾流光不可追山中小草合知非臘餘四日春先到
官滿三年客早歸暗雨隨風茅屋漏荒城爭米燎盆稀
明朝又赴公筵賀燈下醒眠懶解衣
十一月十六日學宫對酒
客况冬晴足自寬招邀春意入毫端浮雲蔽日俄生暝
急雨隨風故作寒詩酒相尋忘爾汝古今難必是悲歡
茫茫山嶽蘧蘧夢不了梅花冷眼看
衰年
衰年六十喜平頭微禄虚名老可羞自笑一生同蝜蝂
了知萬事等蜉蝣寡懽元亮須歸去老病相如已倦遊
只憶西湖春漲綠柳邊雪外艤蘭舟
送湯希賢晦庵書院山長
文公闕里女星源手澤遺書尚有傳精舍三年常作主
脩程千里若登仙青衫槐笏存家譜練帶花屏擁客船
故老或詢予出處為言索米向金淵
與李孔言上舍談星命
辟雍人物已無多奈此江湖落拓何鶴表只宜歸井邑
雁程不必度關河詩書志氣存司馬言語功名付祝鮀
炙輠談天非我事雨燈聊和醉時歌
游士
游士登門索裹糧塵埃冉冉化衣裳老夫也自飯不飽
童子聊沽酒共嘗彼此身謀寧枉道古今樂事是歸鄉
家徒四壁侯千戸夢裏誰能較短長
歲除志喜
郊居守歲若為情一歲中間百事經建業長男方入拜
桐江小女又歸寧蒙頭被暖先高卧婪尾杯空且獨醒
席上梅花開勝雪寒香儘足慰飄零
除夕前一日雪
江城臘盡漸春來三白呈祥不待催和氣已知隨處滿
梅花正用此時開寒香冷豔相吞吐月斧風斤巧剪裁
布絮寢衣烘未透爐邊酒熟且&KR0742;杯
呈王直卿御史
金淵寶地閱金經朝夕追隨騘馬行激濁楊清真御史
即温聽厲老先生衣冠文物今無幾車笠交遊最有情
早願明時相司馬他年洛社會耆英
