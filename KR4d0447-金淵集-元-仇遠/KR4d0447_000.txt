御製題仇遠金淵集
宋末元初鳴以詩早年仇白(珽)已名馳却看排次還面
目(仇遠在宋末即以詩名其格高雅往往頡頏古人世所傳惟興觀集山村遺稿及近時歙人項夢昶所輯)
(山村遺集其金淵集則不可復覩茲於永樂大典散萹中裒輯各體編為六卷考遠贈士瞻上人卷僧道衍䟦)
(之推挹甚至盖深傾倒於遠者故其監修是書所載獨多似全部遺者無幾若有神物呵護者然)信有
甲丁為護持雄逸或堪蘇(軾)伯仲清真亦偶陸(游)塤箎
擬之李杜誠猶遠則實淵源限代時
提要
金淵集六卷别集類四(元)
(臣)等謹案金淵集元仇遠撰遠字仁近一曰
仁父錢塘人因居餘杭溪上之仇山自號曰
山村民世傳高克恭畫山村圖卷即為遠作
也遠在宋咸淳間即以詩名至元中嘗為溧
陽教授旋罷歸優游湖山以終遠初鋟所作
一編方鳳牟巘戴表元皆為之序分教京口
時裒所作曰金淵集吾邱衍為之題詩所謂
仇仁父解秩建康有新文曰金淵集者也二
集皆巳佚故明嘉靖中顧應祥跋其贈士瞻
上人卷巳有不見全集之憾世所傳興觀集
山村遺稿皆從手書墨蹟蒐聚成編非其完
書近時歙縣項夢昶始采摭諸書所載補輯
為山村遺集一卷刻之杭州而所謂金淵集
者則不可復睹今惟永樂大典所載尚數百
首考遠贈士瞻上人卷後有洪武二十一年
僧道衍跋其推挹甚至蓋深傾倒于遠者故
其監修是書載之獨夥疑其全部收入所遺
無幾也謹以各體排纂編為六卷遠在宋末
已與白珽齊名號曰仇白厥後張翥張羽以
詩鳴於元代者皆出其門他所與唱和者周
密趙孟頫吾邱衍鮮于樞方回黃溍馬臻皆
一時名士故其詩格高雅往往頡頑古人無
宋末麤獷之習方鳳序述遠之言曰近體吾
主唐古體吾主選瞿佑又記遠自跋其詩曰
近世習唐詩者以不用事為第一格少陵無
一字無來處衆人固不識也若不用事之云
正以文不讀書之過耳其言頗中江湖四靈
二𣲖之病今觀所作不愧所言而此集出自
塵埋蠧蝕之餘皆項夢昶本所不載若有神
物呵護俾待
聖朝而後顯者為尤可寳貴矣乾隆四十年四月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
