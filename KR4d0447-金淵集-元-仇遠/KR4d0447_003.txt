金淵集卷三元仇遠撰
五言律詩
丁未元日
花申喜循環風霜變老顔閒身留泮水歸夢滿湖山雪
凍蝗應避春暄鴈欲還桃符随手寫禍福不相關
窗外梅方開
淡月江南樹香竒影亦竒春前十二月雪後兩三枝冷
蘂疎堪數孤根穏不移西湖老仙宅清夢夜何其
正月二十四日送廉使出郊
閒騎羸馬出遠錢繡衣行愛此川原迥欣然風日晴隔
籬梅半落斷隴麥初生每恨微官缚茅山負夙盟
野店當官道村醪喚客留偶因乘早出故作探春遊芳
意林梢静晴光水面浮人言有龍洞近在石山頭
聞楊大受凌吉叟吴次山諸友訃音有感二首
落落霜餘樹疎疎曉後星經年才契闊故友半凋零有
夢懷風采何人作墓銘老孤無限淚空望浙山青
少長皆吾友相期满百齡生分青白眼死隔短長亭蕉
本身為幻藤床夢是醒中山醇酒在且醉學劉伶
孫康侯北歸
淮海十年别北歸今幾時鏡中無舊髮嚢底有新詩每
恨為官縛翻令見面遲清都遊歷事還許俗人知
夢得墨四片一差短戱呈廷玉
昔賢鲁夢筆夢墨定何如應使山中隠重研世上書磨
人驚老大飲汁笑空疎長短無庸較三螺已有餘(陸雲得石)
(墨數十斤送兄三螺)
四月十六夜月蝕
盛服拜清夜中庭朝太隂凡来仰天者俱有愛君心目
斷山河影耳聞鐘磬音還光俄頃易涕泗漫沾襟
送田道士歸茅阜
我愛孟東野君師田子方放舟游瀨水飛舄返華陽有
酒須同酌真情不可忘仙源橋下徑何日共徜徉
廉公子家藏元石名武夷春雨
至寶忽横道峯巒高復低數尖靈壁石一曲武夷溪黛
色春浮玉黃流雨曳泥遥知千載下名與峴山齊
醉聞杜宇
家家酒似池日日醉如泥海燕聊為客杜鵑何苦啼狂
那知帽落歸不為花迷信筆成詩句苔牋小草題
移牀詩
莞簟輕輕卷藤牀故故移暑塵無避處客舍有涼時開
帳迎風易鈎簾看雨宜綠隂更清絶舊竹長新枝
長晝
閒官少公出長日足高眠律已惟三尺埋頭又兩年雖
無乞米帖安得買山錢莫聽閒唇舌行藏任老天
處暑後風雨
疾風驅急雨殘暑掃除空因識炎涼態都来頃刻中紙
窗嫌有隙紈扇笑無功兒讀秋聲賦令人憶醉翁
閒步
邨逕桑麻合扶笻信所之綠隂晴冉冉白日步遲遲野
繭粘高樹山雌入破籬豈無欵段馬常是小兒騎
鼓角
五更相次曉一曲有餘清忽醒山林夢遥聞鼓角聲背
風還迤邐帶月最分眀莫作邊城看長淮久息兵
六月雨
驟雨忽終日高田知有秋斜風驅溽暑平地作交流屋
漏忙移坐泥深懶出游美哉今夕睡涼意已浮浮
鴈
四郊皆積水鳴鴈一何多随處沙頭宿常時月下過弟
兄求口食羈旅困風波寄語支更者蘆深有網羅
新秋
雙星方卜夜載宿已交秋未覺炎涼改先為草木憂鴈
来催燕去火老讓金柔阮籍知何事江東尚滯留
秋感
眀朝交白露此夜起金風燈下倚孤枕籬根語百蟲梧
桐何處落杼軸幾家空客意驚秋半炎涼信轉蓬
蛩依莎底露螢堕樹頭風秋已来多日人誰念二蟲火
流豳月應雪散楚天空摇落年年事吾生鬢亦蓬
八月二十三日三溪書房賞桂二花
二花香更烈不與一花同曾記和雲折惟愁着雨空舊
遊眀月窟古意小山叢十日中秋過渾疑秋未中
冷坐
冷官宜静坐借屋近荒村無酒可延客未昏先閉門水
眀知月上木落見梅尊滿目凄涼者相逢不必言
抱膝
抱膝坐終日澹然忘是非縱令官未满已與世相違古
道平蕪合誰家新燕歸年荒烟火歇空老一山薇
七月梨花
紫薇紅槿外忽見此花嬌縱被秋陽暴何愁香雪消夢
回雲冉冉春遠夜寥寥魂隔梧桐雨時吹玉笛招
和卞仲祥
我愛中秋月行歌荒野中亂雲催薄暮喬木易高風鏡
裏花難折樽中酒不空南飛有烏鵲未見北来鴻
和黃晉卿金陵見寄
臺城為客久書札竟寥寥山水舟車近風霜歲月遥窮
猿猶擇木威鳳合冲霄曾有論文約應須折簡招
再和卞仲祥
待月東扉外一枝眀燭殘誰將丹桂子種在碧雲端病
葉依窗濕飢鴻集渚寒嬋娟為雨妬怊悵又更闌
次西和韻
貧是儒家事生平畏四知燈花空送喜瓶粟不供炊湖
海心終在田園計未遲願同華山叟驢背倒能騎
八月十四夜月下聞秋聲
中秋纔一宿此夜已圓眀星斗何曾見雲煙不敢生黃
花千萬粟白髮兩三莖愁聽東南角奔騰風雨聲
樹葉
不知何樹葉紅潤極鮮眀一片風吹落幾番霜染成止
啼誠誑語題字亦閒情把玩真堪惜擕歸予繡枰
憶暢慶玉如四上人
臘中晴色久霜月冷森森可但思元度惟應憶道林三
更難得曉一片欲歸心有約分苔石南山蒼樹隂
曉霜
重衾驚驟冷萬瓦見濃霜夾岸蒹葭白空庭橘柚黃宦
情真淡泊歲晚轉荒涼野寺鐘聲早何人僕馬忙
中元詩
初秋當望夜平楚帶斜曛暑氣能昏月砧聲不隔雲華
燈浮白水老衲誦冥文(土人放燈設冥)漫說中元節儒書惜未
聞
和子野四首
旅食無生計卑棲奈若何飯惟供脱粟衣未補香莎戶
外履常滿床頭金不多老為文學掾一似舊恩科(宋特奏名)
(授縣文學)
窮冬霜霰集行路古今難舉眼看浮世何人耐歲寒棄
瓢將止酒脱冕擬休官一室能容膝吾生亦易安
亨塗即畏塗暮境欲何如索米多貧士鈔詩欠小胥自
緣鄉夢熟頓與世情疎會約逃名者山間倒跨驢
詭遇非吾事支離笑我身文章寕可拙仕宦豈宜貧鄉
故多新鬼年荒少佚民休嗟華黍廢陽谷易回春
再疊
醉眠春一榻不記夢伊何落月眀紅葉寒廳暗綠莎敝
袍為客久高枕閱人多未有匡時策無心中甲科
世態年年改窮居事事難予懷雖浩蕩此地本酸寒古
瀨浮貞女空齋貯冷官枯腸與藜莧歲久頗相安
老景存三樂浮生付六如是非忘馬指憎愛任烏胥(烏胥)
(見說苑)故里仍饑饉清流例闊疎有人風雪外詩在斷橋
驢
雪溪漁隠者郊島是前身乍見猶疑傲相逢不說貧鶴
招窮處士梅伴老詩人時共論文酒衰顔少借春
三疊
禁酤限十日亡何能幾何流光徒荏苒老眼自挼莎江
浙歸心切山林醒眼多富家憂勸率役後欲重科
為貧干寸祿匏繫欲歸難鴈字誰能寄鷗盟久已寒自
憐秦博士何似衛伶官終覺家居樂高眠一枕安
在昔金淵地煙花錦不如衣冠尊史祖(漢史崇)山水識靈
胥富歲人多頼前修日以疎洪厓仙可問願乞雪精驢
飽喫芹宫飯飢寒未廹身公侯方重老妻子莫憂貧蹤
跡新豐客心期畫邑人皇荂歌一曲聊以和陽春
黃渚舟中
夕晴殊可喜小作川原遊水岸菰蔣合野田鴻鴈留雲
煙易得晚城市那知秋落葉塞破屋逃亡令我愁
酌彼溪店酒醉向舟中眠舟人待月出急急乘晚牽前
山見瓦屋(山名)小彴横沙田(橋名)回首六百載我思唐謫仙
棕莊
幽徑秋隂合青渠草色深肯教木葉落直見夕陽沉獨
客逢来鴈新寒集遠砧芙蓉花似錦有意媚高林
寄鄂渚王子文教授
笑把青藜杖遠遊黃鶴城雨消戰伐氣春生絃誦聲相
從未有約久别難為情東望思渺渺江長秋月眀
送楊剛中赴淮安教授
西蜀楊君子才為博士優儒官清似水學舍小於舟吴
地仍多潦淮田薄有收雖非溫飽計足解友朋憂
風起
朔風連夕起浩蕩厲嚴寒遠勢驚春夢微權属冷官雲
行和月暗木落打窗乾因憶吴船客波濤寝不安
廣教寺
三門當驛道四壁啟僧房頗有千竿竹能令六月涼撞
鐘山鸛起煮茗石罌香岸曲盤渦急人言古瀨陽
次彦功韻
春早風驅雪天寒竹映門燈前終夜讀笈内故書存尚
覺文章貴那矜齒爵尊向平愁未了女嫁與兒昏
雨止
夜半雨忽止老夫心頓寬最憐兒女弱難受雪霜寒澤
國無来棹臺城有去鞍西村歸未卜此日敢求安
薄遊
未草閒居賦聊從薄宦遊江湖明老眼風雨暗孤舟客
况何曾好吾生本自浮終然愧農圃將有事西疇
形影
形影自相問追随六十年冷官真漫爾歸夢亦蘧然但
覺寒風暖難令素髮元可能學陶令家去有園田
曉出西城
閒官閒不盡曉出古城隂斗柄已插地秋聲將滿林故
園三畆宅落月幾家砧為報柴桑令予今亦委心
三更汎舟謝逹渰
渰水不盈尺大舟行水中朦朧微有月㶑灔寂無風時
序三秋半隂晴萬里同山歌與村笛醉卧聽漁童
一望四十里瀰漫白浸天何年圍此水為我墾成田風
使帆船疾雲和竹葦連末流溪轉狭浮沫帶蛟涎
代步
羸驂聊代步按轡且徐行凹凸驚前路驅馳羡後生曉
回天尚闇路滑雨初晴得似肩輿穏歸来醉不驚
舍北野步
野步上西門寬平又一邨疎籬圍古井密樹擁高墳家
有田園樂氓知守令尊因思興廢事變滅似秋雲
次蕭饒州韻
愛山如愛士交友竟忘年未老先辭祿能閒始是仙清
談真藥石雅志樂林泉笑看衡門外随風柳絮顛
謙謙賢太守止止樂閒居健筆凌三謝高風繼二疏家
猶傳故笏夢不到安車何處溪山好相從結草廬
再用韻
寓舍已三遷閒官又一年酒杯時樂聖茶椀欲通仙愛
笋從穿壁澆花自汲泉誰能問前代劉蹶與秦顛
數椽西郭外元不異村居官冷謀升斗頭童怯比疏莫
愁書費紙肯嘆出無車也勝焦徵士蝸牛卧雪廬
同室
同室過百指一官寖四年幸無乞米帖何取買山錢止
酒陶元亮思歸孟浩然乾魚兼菜把頗勝酌貪泉
朋酒
朋酒朝朝樂鄉心夜夜愁朱雲難作吏宋玉易悲秋陵
谷何曾改田園未可求南来幾鴻鴈亦為稻梁謀
之金陵
文學本閒官長年愧素餐出門還自笑行路有何難風
日幽懷暢江山望眼寬六朝遺迹在随喜一遊歡
方萬里史敬輿陳孝先龔聖予胡穆仲相繼淪
沒令人感愴
諸老俱塵土令予雙淚流幾年能再見一氣故應休江
左衣冠盡人間翰墨留空山茅屋底野史屬誰修
寄陳南翔張伯成主賓
山水未遊徧其如歸夢何獨憐黃渚月相隔白漚波秋
盡那無鴈霜遲尚有荷終期共燈火插架異書多
遣意
衮衮歲年晚冥冥車馬塵饑烏方畏雪凍草已矜春鄉
老知誰健儒官自古貧眀朝除夜近市井悄無人
抖擻老精神飄蓬又一春敢言惟有我每恨不如人文
字須稱韻功名莫認真青銅杖頭在留與買烏薪
宦遊今倦矣歲晚意何如臘雪不到地春風先滿閭鄰
翁寒乞炭溪女曉供魚多有梅花處吾將卜隱居
利交
一自儀秦去從衡直到今士緣貧失節交以利知心乍
可昏求火何堪晝見金狂瀾回已倒猶幸有山林
聞雞
今夕知何夕此聲非惡聲窗前疑月色枕上誤天眀未
必皆三唱惟應只四更姑蘇城外寺此際已鐘鳴
題水軒
水軒寒最早偏稱冷官居老態重衾薄秋聲四壁虚霜
前蛩漸少雨後葉全疎漁叟頑如鐵鶉衣曉捕魚
有感
腐儒乖世用作事例迂疎浪走長安道欲投光範書懸
知成漫爾可笑賦歸與寄語陳言者毋輕出草廬
潦雨排悶二首
淫雨喧中夜羈人積隱憂葵傾那有日麥腐欲無秋小
市渾如洗前溪漫不流林鳩兼垤鶴聒聒幾時休
宿雨漲溪流江南四月秋市無糧得糶田有麥難收官
况全然冷民飢絶可憂沙鷗應笑我何日放歸舟
跨馬
跨馬入城去驅鷄上屋飛閒官差可樂徒步未為非杜
老平眀出山公倒載歸晚汀沙水闊野鶩得相依
醉歌三首
金淵醇酒賤足可醉亡何日覺醒時少其如飲不多人
生間調笑俗事暗消磨此意神仙會山童亦解歌
客居真易過凡事不如儀惟有閒尋睡渾無趣作詩晚
晴行數步日午酌三巵繋馬庭階下人多借去騎
清狂歌窈窕微醉困瞢騰酒薄多疑水官閒一似僧已
知燈即火不願谷為陵百事俱能了惟餘飲未能
自愛
金淵豈愛我我自愛金淵似蜜醪尤美如珠米更圓擕
家踰八口竊禄又三年書册盈歸篋毋嫌載月船
和友人韻
山林空入夢詩酒未忘懷老興自不淺卿言亦大佳封
侯無骨相學道有心齊安樂行窩在棲棲且避乖
呈王達之御史
西晉文章伯南臺法令師常因行部日記得從遊時敏
手除三害貞心畏四知何由侍王導揮塵話襟期
贈别葉子啟郭祥卿
萍水偶相逢金淵客路中帆船眀日發尊酒幾時同窮
逹無先後交遊貴始終湖堤梅柳外有約艤疎篷
敝車
汝自騎高馬予寧坐敝車功名輸後茂天地著迂疎漫
說癡人夢仍看後世書謫仙酒樓在不醉欲何如
張氏隱居
杜老曾題品依稀舊隠居頗知書有味肯教子為儒築
屋先通燕開池剰養魚相邀須飲醉酒熟不煩沽
過鄭氏幽居
趁雨過雲關東風尚峭寒野花渾未放石路卒難乾薄
酒無多酌窮途信少歡歸来借蓑笠莫作老坡看
懷方嚴州
八十一年前科名已褎然依劉王粲檄入洛賀循船受
禪碑誰上閒情賦自傳江山英氣歇堪恨亦堪憐
八十一年終堪嗟旅櫬窮胸中元耿耿身外竟空空白
首太元草紫陽虚谷翁平生有遺恨五馬未乘驄
八十一年亡哀哉老紫陽佳兒方戒道小妾漫專房每
憶先生被常懷太守章桐江詩萬首端可及龜堂
八十一年身棲遲客館貧登門曾有我銘墓竟何人醉
夢高樓月悲歌故國春可能函玉骨歸葬練溪濱
八十一年休云何不首邱豈無商女恨肯作賈胡留書
籍從人賣田園有子收烏聊山在望風雪去悠悠
懷張似之
少日登山屐中年上水船黃花猶自綠白髮若為元但
覺杯行速那知帽影偏南峯深秀處回首重澘然
釣鰲亭
俯瞰秦淮水前瞻魯泮宫眀知倚闌者不是釣魚翁古
石稜稜長春潮脉脉通狀元真宰相千古一吴公
除夜新居
避喧遷出郭歲晚尚擔簦陋室大於斗長途滑似冰豈
無問字酒共守讀書燈老病須微祿歸田恨未能
籶盆夾道眀爆竹小兒驚但聽窗前雪不知樓上更流
年雙羽急深夜一鷄鳴淺醉和衣睡眀朝要賀正
茅簷盈尺雪真是冷官居窮巷稀人跡今朝是歲除聒
廳無鼓吹消夜足琴書曉凍冰橋滑鄰家借板輿
