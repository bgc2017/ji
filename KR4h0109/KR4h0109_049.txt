全蜀藝文志卷四十九明周復俊編
雜著
即位告天文漢先主
惟建安二十六年四月丙午皇帝備敢用玄牡昭告皇
天上帝后土神祗漢有天下歷數無疆曩者王莽簒盜
光武皇帝震怒致誅社稷復存今曹操主兵安忍戮殺
主后滔天冺夏罔顧天顯操子丕載其凶逆竊居神器
羣臣將士以為社稷隳廢備宜脩之嗣武二祖龔行天
罰備雖否德懼忝帝位詢于庶民外及蠻夷君長僉曰
天命不可以不答祖業不可久替四海不可以無主率
土式望在備一人備畏天明命又懼漢邦將湮於地謹
擇元日與百寮登壇受皇帝璽綬脩燔瘞告類于天神
惟神饗祚于漢家永綏四海
與羣下教諸葛亮
大參署者集衆思廣忠益也若遠小嫌難相違覆曠闕
損矣違覆而得中猶棄敝蹻而獲珠玉然人心苦不能
盡惟徐元直處兹不惑又董幼宰參署七年事有不至
至于十反來相啓告苟能慕元直之十一幼宰之殷勤
有忠於國則亮可少過矣又曰昔初交州平屢聞得失
後交元直勤見啟誨前參事於幼宰每言則盡後從事
於偉度數有諫止雖姿性鄙暗不能悉納然與此四子
終始好合亦足以明其不疑於直言也
諸葛武侯廟古栢文段文昌
是草木有異於草木則靈武侯祠前栢壽千齡盤根擁
門勢如龍形舍碧太空散霧虛庭合抱在於旁枝駢梢
葉之青青百尋及於半身蓄風雷之冥冥攅柯垂隂分
翠開明忽如虬螭向空争行上承翔雲孤鸞時鳴下蔭
芳苔凡草不生古色天風蒼蒼泠泠曾到靈山老栢縱
橫亦有大者莫之與京於惟武侯佐蜀有程神其不昏
表此為真斯廟斯栢實播芳馨
誡子元膺文偽蜀王建
永平二年漢州什邡縣獲銅牌上有六十二字建嗣
子更名元膺字昌美符銅牌膺昌之文建以元膺年
少權重命文士為文誡之曰
吾提三尺劒化家為國親决庶獄人無枉濫恭儉畏慎
勤勞慈惠無一事縱情無一言傷物故百官吏民愛朕
如父母敬朕如天地汝襁褓富貴不知創業之艱難更
汝之名上應圖䜟勿驕勿矜勿盈勿忌惟敬惟誠惟謙
惟和内睦九族外安百姓赤心待羣臣恩信愛士卒刑
罰人之命也無徇愛憎姦邪國之賊也無信纔構絶畋
遊之娛察聲色之禍然後能保我社稷君我民臣吾蚤
莫戒勖恐汝遺忘當置於几案出入觀省
下蜀國教孟知祥
取威定霸乃公侯權變之方捨爵策勲乃皇王叙酬之
典其或兵屯萬旅地廣三川周環列國之山河奄有全
蜀之封部儻不從權而徇衆則稽錄效以報功今禀命
於中朝得專制而行賞但念承世家之餘慶受旌鉞之
殊榮自領成都于兹半紀窮奢極侈固斷意而不為講
武教民在安邊而有作往歲方勤述職務保永圖不幸
諸藩構成深隟此際主兵將帥争陳排難之功運策兵
僚咸展出竒之略因興武旅分蕩渠魁累破竹以焚枯
連開疆而拓土其次諸司奉職庶吏推誠咸著勲勞豈
忘奬荅一昨聖上以顯分忠佞遂降冊封礪岳帶河銘
大君之異寵輅車珠冕表列國之殊榮仍示優崇俾行
墨制上自屏藩之任下及州縣之官凡黜陟幽明許先行
而後奏自可保不僣不濫之典賞立功立事之人必無
患於不均庶有覬於允當布告遐邇咸使聞知
錄民詞(按此為張忠定公詠作)宋阮昌齡
景德三年秋九日蜀民康平上欲天下皆如蜀也遂召
我公以歸將行僚吏儒士洎外學之人咸發謌詩以稱
道盛德而民吏謠頌無以上達屬邑吏陳留阮昌齡錄
其民詞以獻
國無忠貞遐僻孰禦治非禍亂英雄孰覩順賊始平焚
溺無主帝聞憫然曰公汝處公不宿命臨機威撫若潦
而暘若旱而雨若饑而哺若嬰而乳氛沴廓清餘梟尚
翥元戎矜功沉吟翫侮公氣如虹言發樽爼膽肝四落
再造蜀宇廻車未停賊熾復舉賢臣迭治秦豎孰愈公
在雍都帝憂密諭捧詔秣馬足不入戶炎風劒山五日
而度公之來尸一從舊矩公之至日衙從雲委旦驅暮
警執刃挾矢公曰自疑民疑何弭擯而去之權震千里
公至之始獄不容質躬詢親决百不留一禁倖塞姦削
枝從實以今方舊年不及日僣闕遺則五門三閾朝西
承天規號弗革公為偏署州郡之式盡革舊制以斷民
惑玉壘之西禽戎獸夷公爵其帥誠而禮之刻已削俸
以懷以綏萬里兇醜縻之軒墀翹翹錯薪歲貢霧臻文
翁遠矣蜀秀無聞公薦其三(張及李畋張達)翩然凌雲企慕承
化儒風大振大會舊規革偃波馳公曰頓拒民其怨咨
萬衆所集必布姦欺首罪一夫路無拾遺西戎之利星
精月駟舊貫峻嚴千不一至公寬其法鵝聯鱗萃蜀蠶
奮種葉價日聳公教種桑廕疇庇壠歲不外求懽聲四
踴豪居大宅覆溝侵陌輪蹄梗蔽姦宄遁匿公直舊繩
廓然四闢周伯麗天帝億宋年訛言勃興咫步萬傳公
誅狂魁風清兩川公醼賓友弗鼓弗鐘奕棋排星鳴弰
疊鋒爾威爾暇權在其中公歸内署弗跣弗寐夜息晝
行集寅衙未必躬必親孰敢懈易蜀腰川頭春酣玉柄
妙音俊毫惠黠修整公堂蕭然鍊眞弔影雷足蹄金盗
機眉針竒名怪狀水陸之琛宮室罄然左書右琴無私
於身不欺于人卑高無間毫纖必均遊之如海視之如
春吾不知其仁我用既給我倉既溢子孫孝悌牛羊蕃
息刑不横及吏不相賊吾不知其德言發座右事在遠
夷法成筆下名行九圍從權約制不間洪微吾不知其
機賢愚必察親酬一平見始窮末罄理盡情若有鑑水
若經權衡吾不知其明曰帝有詔公拜以愉爰膏其轄
爰飼其駒曰鰥曰寡晨不俟夜胥立泣俟縶公之馬曰
童曰艾昏不俟晨驚呼踴走招公之轅有曰弗可虛席
黃扉彼濟天下我亦隨之兩康吾蜀公豈弗思公馬既
逸萬涕交頥願繪神姿願葺生祠青山碧臯願留兩碑
錄二叟語何耕
立春日通天下郡邑設土牛而磔之謂之班春所從來
舊矣其說蓋微見於呂令而詳於續漢禮儀志大抵先
王謹農事之遺意也成都大都會自尹而下茗漕二使
者之治所在焉將春前一日有司具旗旄金鼓俳優侏
儒百伎之戲迎所謂芒兒土牛以獻於二使者最後詣
尹府遂安於班春之所黎明尹率掾屬相與祀勾芒環
牛而鞭之三匝退而縱民磔牛民讙譁攫攘盡土乃已
俗謂其土歸置之耕蠶之器之上則蠒孳而稼美故争
得之雖一丸不忍棄歲率以為常紹興丙子余往觀焉
見二叟立牛側一叟撫牛而歎曰是孰象似汝孰丹堊
汝孰引羣吏爼豆而羅拜汝方旗旄金鼓俳優侏儒百
伎之戱雜然而前陳以導汝至此而空一府之人以觀
汝也不亦榮而甚可樂歟俄而挺者競進擊者交下而
汝始碎首折骨矣譟者奪者負者趨者而汝始蕩為游
塵散為飄風矣嗚呼悲哉今夫富貴之家高明之門倚
勢而怙寵役物以自奉嘘吸生風雲叱咤為雷霆偃然
自以為莫已若也有不似兹牛之始至者乎及其權移而
運去大者隕身赤族小者觸刑抵罪雖三尺孺子莫不
聞而哀之有不似兹牛之既磔者乎吾悲夫禍福之無
常而慶弔之相躡於俛仰之間也吾又悲夫造物者之
戲人胡為而至斯極也吾是以歎一叟局局然笑曰子
何言之陋耶是安從生自土而為泥自泥而為牛土不
知其為牛也自牛而遭磔磔而復為土土不知其為牛
也彼既不知其為牛矣則雖象似之丹堊之爼豆而羅
拜之與夫旗旄金鼓俳優侏儒百伎之戲迎而致之空
一府而觀之彼且何榮而何喜乎哉彼既不知其非牛
矣則雖擊之碎之敗之有之彼且何懼而何戚乎哉牛
固無所喜愠而世之人方且認外物以為已有其未得
也挾術用數以致其必來而其既去則猶殫智極力以
幸其少留也可不為之大哀乎其有愧於兹牛多矣而
造物者初何與焉莊子曰適來時也適去順也安時而
處順憂樂不能入也子無庸歎嘗試以是觀之余竦然
異其言追而問之若何為者也二叟皆不告而去余歸
而錄之蜀固多隱君子哉
全蜀藝文志卷四十九
