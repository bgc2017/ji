全蜀藝文志卷十八明周復俊編
詩
題詠上
石硯唐杜甫
平公今詩伯秀發吾所羡奉使三峡中長嘯得石硯巨
璞禹鑿餘異状君獨見其滑乃波濤其光或雷電聯坳
各盡墨多水逓隱見揮洒容數人十手可對面比公頭
上冠正質未為賤當公賦佳句况得終清宴公含起草
姿不遠明光殿致於丹青地知汝隨顧盼
䕫硯宋王十朋
有以硯來售者曰歙石璞稍巨青色而文細
光潤而發墨兒曹買之或曰非歙硯也乃忠
萬石耳予莫能辨得之於䕫因曰䕫硯因讀
少陵平公得硯詩則知三峡古亦出佳硯也
詩以記之
一片䕫州硯千年禹鑿痕平公見爾祖王子得其孫銅
雀今安有羅文世所尊聊同玄穎軰文字與吾論
石笋行杜甫
君不見益州城西門陌上石笋雙高蹲古來相傳是海
眼苔蘚蝕盡波濤痕雨多往往得瑟瑟此事恍惚難明
論是恐昔時卿相墓立石為表今仍存惜哉俗態好蒙
蔽亦如小臣媚至尊政化錯迕失大體坐看傾危受厚
恩嗟爾石笋擅虚名後生未識猶駿奔安得壮士擲天
外使人不疑見本根
注云成都子城西金容坊有石二株挺然聳
峭高丈餘耆舊傳云其名有六曰石笋曰蜀
妃闕曰沈犀石曰魚島仙壇曰四海之眼曰
五丁石門皆非也圖經云乃前寺之遺址諸
葛亮掘之方驗有篆字曰蠶叢氏啟國誓蜀
之碑以二石柱横埋連接鐡其中一南一北
無所偏邪又五字濁歜燭觸蠲時人莫曉蜀
相范賢議曰亥子歲濁字可記主水灾寅夘
歲歜字可記主饑饉已午歲燭字可記主火
災辰戍歲觸字可記主兵災申酉歲蠲字可
記主稼穡富贍悉以年事推應符響
梅雨前人
南京犀浦道四月熟黃梅湛湛長江去冥冥細雨來茅
茨疎易濕雲霧密難開竟日蛟龍喜盤渦與岸回
江頭五詠前人
丁香
丁香體柔弱亂結枝猶墊細葉帶浮毛疎花披素豔深
栽小齋後庶近幽人占晚墮蘭麝中休懷粉身念
䴡春
百草競春華麗春應最勝少須好顔色多漫枝條剰紛
紛桃李枝處處總能移如何貴此種却怕有人知
梔子
梔子比衆木人間誠未多於身色有用與道氣傷和紅
取風霜實青看雨露柯無情移得汝貴在映江波
鸂鶒
故使籠寬織須知動損毛看雲莫恨望失水任呼號六
翮曾經翦孤飛卒未高且無鷹隼慮留滯莫辭勞
花鴨
花鴨無泥滓階前每緩行羽毛知獨立黑白太分明不
覺羣心妬休牽衆眼驚稲粱霑汝在作意莫先鳴
題巴州光福寺柟木(見唐詩紀事)嚴武
楚江長流對楚寺楠木幽生赤崖背臨溪插石盤老根
苔色青蒼山雨痕高枝閙葉鳥不度半掩白雲朝與暮
香殿蕭條轉密隂花龕滴瀝垂清露聞道偏多越水頭
煙生霧歛使人愁月明忽憶湘川夜猿叫還思鄂渚秋
看君幽靄幾千丈寂寞窮山今遇賞亦知鐘梵報黃昏
猶臥禪床戀竒響
中秋夜錦樓望月武元衡
玉輪初滿空迥出錦城東相向秦樓鏡分飛碣石鴻桂
香隨窈窕珠綴隔玲瓏不及前秋見團圓鳳沼中
同前得清字王良會
德星搖此夜珥月滿重城杳靄煙雲色飃䬙砧杵聲令
行秋氣爽樂感秋風輕共賞千年聖長歌四海清
同前得濃字柳公綽
此夜年年月偏宜此地逢近看江水淺遥辨雪山重萬
井金花肅千林玉露濃不唯樓上思飛蓋亦陪從
同前得蒼字張正一
高秋今夜月皓色正蒼蒼遠水澄如練孤鴻迥帶霜旅
人方積思繁宿稍沈光朱檻叨陪賞尤宜清漏長
同前得來字徐放
玉露中秋夜金波碧落開鵲驚初泛濫鴻思共徘徊遠
月清光徧高空爽氣來此時陪永望更得上燕臺
同前得前字秋字二篇前人
清景同千里寒光盡一年竟天多鴈過通夕少人眠照
别江樓上添愁野帳前隋侯恩未報猶有夜珠圓
四時皆有月此夜獨當秋照曜初含露徘徊正滿樓遥
連雪山净迥入錦江流願以清光末年年許從遊
浪淘沙劉禹錫
濯錦江邊兩岸花春風吹浪正淘沙女郎剪下鴛鴦錦
將向中流匹晚霞
織錦曲王建
大女身為織錦戶名在縣家供進簿長頭起樣呈作官
聞道官家中苦難回花側葉與人别唯恐秋天絲線乾
紅樓葳蕤紫茸軟蝶飛參差花宛轉一梭聲盡復一梭
玉腕不停羅袖卷窗中夜久睡髻偏横釵欲墜垂著肩
合衣臥時參沒後停燈起在鷄鳴前一疋千金亦不賣
限日未成官裏怪錦江水涸貢轉多宮中盡著單絲羅
莫言山積無盡日百尺高樓一曲歌
錦二首鄭谷
布素豪家定不看若無文彩入時難紅迷天子帆邊日
紫奪星郎帳外蘭春水濯來雲鴈活夜機挑處雨燈寒
舞衣轉轉求新樣不問亂離桑柘殘
文君手裏曙霞生美號仍聞借蜀城奪得始知袍更貴
著歸方覺晝偏榮宮花顔色開時麗池鳳毛衣浴後明
禮部郎官人所重省中别占好窠名
擢第後入蜀經羅村路見海棠盛開偶題
前人
上國休誇紅杏豔深溪自照綠苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
海棠前人
春風用意勻顔色銷得携觴與賦詩濃麗最宜新著雨
嬌嬈全在欲開時莫愁粉黛臨窗懶梁廣丹青點筆遲
朝醉暮吟看不足羡他蝴蝶宿深枝
詠海棠前人
濃淡方春滿蜀鄉半隨風雨斷鶯腸浣花溪上堪惆悵
子美無心為發揚(杜工部老於西蜀詩集中無海棠之題)
倚檻大慈寺樓咏落葉侯繼圖
拭翠歛悲蛾為欎心中事搦管下庭除書成相思字此
字不書石此字不書紙書向秋葉上願逐秋風起天下
負心人盡解相思死
木蓮樹生巴峡山谷間巴民亦呼為黃心樹大
者高五丈涉冬不凋身如青楊有白文葉如
桂厚大無脊花如蓮香色豔膩皆同獨房蕊
有異四月初始開自開迨謝僅二十日忠州
西北十里有鳴玉溪生者穠茂尤異元和十
四年夏命道士毋丘元忠志寫惜其遐僻因
題三絶句云白居易
如折芙蓉栽旱地似抛芍藥掛高枝雲埋水隔無人識
惟有南賓太守知
紅似胭脂膩如粉傷心好物不須臾山中風起無時節
明月重来得在無
已愁花落荒巖底復恨根生亂石間幾度欲移移不得
天教抛擲在深山
山石榴寄元九前人
山石榴一名山躑躅一名杜鵑花
杜鵑啼時花撲撲九江三月杜鵑來一聲催得一枝開
江城上佐閒無事山下斸得廳前栽爛漫一欄十八樹
根株有數花無數千房萬葉一時新嫩紫殷紅鮮麴塵
淚痕裛損燕脂臉剪刀裁破紅綃巾謫仙初墮愁在世
姹女新嫁嬌泥(去聲)春日射血珠將滴地風翻火焰欲燒
人閒折兩枝持在手細看不似人間有花中此物似西
施芙蓉芍藥皆嫫母竒芳絶豔别者誰通州遷客元拾
遺拾遺初貶江陵去去時正值青春暮商山秦嶺愁殺
君山石榴花紅夾路題詩報我何所云若云色似石榴
裙當時藂畔唯思我今日欄前只憶君憶君不見坐銷
落日西風起紅紛紛
紫躑躅元稹
紫躑躅滅紫攏裙倚山腹文君新寡乍歸來羞怨春風
不能哭我從相識便相憐似是花叢不廻目去年春别
湘水頭今年夏見青山曲迢迢遠在青山上山高水闊
難容足願為朝日早相暾願作輕風暗相觸爾躑躅我
向通州爾幽獨可憐今夜宿青山何年却向青山宿山
花漸暗月漸明月照空山滿山綠山空月午夜無人何
處知我顔如玉
山枇杷
山枇杷花似牡丹殷潑血往年乘傳過青山正值山花
好時節壓枝凝豔已全開映葉香苞纔半裂緊搏紅
䄂欲支頥慢觧絳囊初破結金線叢飄繁蕊亂珊瑚朵
重纖莖折因風旋落裙片飛帶日斜看目精熱亞水依
岩半傾倒籠雲隱霧多愁絶綠珠語盡身欲投漢武眼
穿神漸滅穠姿秀色人皆愛怨態羞容我偏别說向閒
人人不聽曾向樂天時一說昨來谷口先相問及到山
前已消歇左降通州十日遲又與幽花一年别山枇杷
爾託深山何太拙天高萬里看不清帝在九重聲不徹
園中杏樹良人醉陌上柳枝年少折因爾幽芳喻昔賢
磻溪冷坐權門咽
門前柳崔珏
門前蜀柳(闕)知春風澹煖煙愁殺人將謂只栽郡樓下
不知迤邐連南津南津柳色連南(一作溪)市南去戎州三
百里夷陬蠻落相連接故鄉莫道心先死我今帝里還
有家門前嫩柳插仙霞晨霑太乙壇邊雨暮宿鳳皇城
裏鵶别來三載當誰道門前年年綠隂好春來定解飛
雪花雨後還應庇烟草憶昔當年栽柳時新芽茁茁嫌
生遲如今宛轉稊著地常向綠隂勞夢思不道彼樹好
不道此樹惡試將此意問野人野人盡道生處樂為報門前
楊柳栽我應來歲當歸來縱令樹下能攀折白髮如絲
心似灰
武侯廟古柏李商隱
蜀相階前柏龍蛇捧閟宮隂成外江畔老向惠陵東大
樹思馮異甘棠憶召公葉彫湘燕雨枝折海鵬風玉壘
經綸遠金刀歷數終誰將出師表一為問昭融
題籌筆驛前人
魚鳥猶疑畏簡書風雲長為護儲胥徒令上將揮神筆
終見降王走傳車管樂有才真不忝關張無命欲何如
他年錦里經祠廟梁父吟成恨有餘
題籌筆驛薛逢
天地三分魏蜀吳武侯倔起展訏謨身依豪傑傾心術
目對雲山演陣圖赤伏運衰功莫就皇綱力振命先殂
出師表上留遺恨猶自千年激壮夫
題籌筆驛羅隠
抛擲南陽為主憂北征東討盡良籌時來天地雖同力
運去英雄不自由千里山河輕孺子兩朝冠劒恨譙周
惟餘岩下多情水猶自年年傍驛流
題風筝高駢
駢鎮蜀日以南詔侵暴築羅城四十里朝廷
雖加恩賞亦疑其固護忽一日聞奏樂聲知
有改移乃題風筝寄意旬日報到移鎮渚宮
夜静絃聲響碧空宮商信任往來風依稀似曲才堪聽
又被移將别調中
西川座上聽金五雲唱歌陳陶
蜀王殿上華筵開五雲歌從天上來滿堂羅綺悄無語
喉音止駐雲徘徊管絃金石還依轉不隨歌出靈和殿
白雪飄飄席上來貫珠歴歴聲中見舊樣釵篦淺澹衣
元和梳洗青黛眉低叢小髩膩䰀鬌碧牙鏤掌山參差
曲終暫起更衣過還向南行座頭坐眉低欲語謝貴侯
檀臉雙雙淚穿破自言本是宮中嬪武皇改號承新恩
中丞御史不足比水殿一聲愁殺人武皇鑄鼎登真籙
嬪御蒙恩免幽辱茂陵弓劒不得親嫁與卑官到西蜀
卑官到官年未周衡禄罷官東西遊蜀江水急駐不得
復此萍蓬又十秋今朝得侍王侯宴不覺途中妾身賤
願持巵酒更唱歌歌是伊州第三遍唱著右丞征戍詞
更聞閨月添相思如今聲韻尚如在何况宮中年少時
五雲五雲可憐許明朝道向襃中去須臾讌罷各東西
雨散雲飛莫知處
誌峡船具詩(并序)王周
峡上之船與下之船大抵觀浮葉而為之其
状一也執而為用者或状殊而用一或状同
而名異皆有謂也下之船有檣有五兩有帆
所以使風也尾有柂傍有棚上者以其山曲
水急下有石皆不可用也状直如艣前後各
一者謂之梢船之斜正欹側為船之司命者
梢類柂其状殊而船之便于事者悉不如梢
作梢詩㯭槳橈棹拔使其進而無退利涉川
澤為船之陳力者艣幾槳類其状同而異名
也在船有力悉不如艣作艣詩峡水湍浚激
石忽發者謂之濆沲洑而漩者謂之腦岸石壁
立濆之忽作篙力難制以其木之堅韌竿直
戟其首以竹納護之者謂之戙竹為&KR2623;而勾
其戙者謂之納為船之良輔者戙與篙状殊
而用一也在船獨出悉不如戙作戙詩岸石
如齒非麻枲紉繩之為前牽取竹之筋者破
而用枲為紉以續之以備其牽者謂之百丈
繫其船首者謂之陽紐牽之者擊鼓以號令
之人聲灘亂無以相接所以節動止進退牽
之防礙者謂之下緯濟其不通為船之先進
者枲與竹状殊而用一也在船先容悉不如
百丈作百丈詩噫古人觀物因事為誌者甚
多也予祗命憲局訟訴巴賨抵瞿塘耳目熟
於長年三老軰矣船具之於船有力者作詩
以稱之庶幾魯望茶經者也俾系其末詩云
梢
制之居首尾俾之辨斜正首動尾聿隨斜取正為定有
如提吏筆有如執持柄有如秉師律有如宣命令守彼
方與直得其剛且勁既能濟險難何畏涉遼夐招招俾
作主汎汎實司命風烏愧斟酌畫鷁空輝映古人存豐
規猗歟聊引證
艣
用之大曰艣冠乎小者楫通津既能濟巨浸即横涉身
之使者頰虎之拏者爪魚之撥者鬛弩之進者筴此實
為相須相須航一葉
戙
箭飛峡中水鋸立峡中石峡與水為隘水與石相擊濆
為生險艱聲發甚霹靂三老航一葉百丈空千尺蒼黃
徒爾為倏忽何可測篙之小難制戙之獨有力倚嗟戙
之為彬彬堅且直有如用武人森森矗戈戟有如敢言
士落落吐胸臆拯危居坦夷濟險免兢惕誌彼哲匠心
俾其來者識
百丈
少嘗侍先君餘閒誦白氏始得入峡詩深味作詩旨云
有萬仞山云有千丈水自念坎壈時尤多兢慎理山束
峡如口水潄石如齒孤舟行其中薄冰猶坦履孱顔屹
焉立洶涌勃然起百丈為前牽萬險即平砥破之以篔
簹續之以麻枲礪之堅似節引之直如矢杼柚連半空
長短隨兩涘鐡鎻枉馳名錦䌫謾稱美長繩豈能繫朽
索何足擬苟非&KR2623;之為胡可力行此
金盤草詩(生寧江巫山南陵林木中)前人
今春從南陵得草名金盤金盤有仁性生在林一端根
節歲一節(其根一年生一節人採而服可解毒也)食之甘而酸風俗競採
掇俾人防急難巴中蛇虺毒解之如走丸巨葉展六出
軟榦分長竿搖搖綠玉活褭褭香荷寒世云暑酷月鬱
有神物看(夏中採之則必有巨蛇衛足人即難採)天之産於此意欲生民
安今之為政者何不反此觀知彼苛且猛慎勿虐而殘
一物苟失所萬金惟可嘆莫並蒿與萊豈羡芝及蘭勤
渠護根本栽植當庭欄寄言好生者休說神仙丹
露青竹杖歌顧况
鮮于仲通正當年章仇兼瓊在蜀川約束蜀兒採馬鞭
蜀兒採鞭不敢眠横截斜飛飛鳥邊繩橋夜上層崕巔
頭插白雲跨飛泉採得馬鞭長且堅浮漚丁子珠聯聯
灰煮蠟揩光爛然章仇兼瓊持上天上天雨露何其偏
飛龍閑廏馬數千朝飲吳江夕秣燕紅塵撲轡汗濕韉
獅子麒麟聊比肩曲江昆明洗刷牽四蹄踏浪頭枿天
蛟龍稽顙河伯虔拓羯胡鶵脚手鮮陳閎韓幹丹青妍
欲貌未貌眼欲穿金鞍玉勒錦連乾騎入桃花楊柳煙
十二樓中奏管絃樓中美人奪神仙爭愛大家把此鞭
禄山入關關破年忽見揚州北邸前祇有人還千一錢
亭亭筆直無皴節磨將形相一條鐡市頭終是無人别
江海賤臣不拘絏垂鞘挂影西窗缺稚子覓衣挑仰穴
家童拾薪幾拗折玉潤猶霑玉壘雪碧鮮似染萇弘血
蜀帝祠邊子規咽相如橋上文君絶往年策馬降至尊
七盤九折横劒門穆王八駿超崑崙安用冉冉孤生根
聖人不貴難得貨金玉珊瑚誰買恩
竹枝(九首)劉禹錫
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
江上春來新雨晴瀼西春水縠紋生橋東橋西好楊柳
人來人去唱歌行
日出三竿春霧消江頭蜀客駐蘭橈憑寄狂夫書一紙
住在成都萬里橋
兩岸山花似雪開家家春酒滿銀杯昭君村中多女伴
永安宮外踏青來
城西門前灎澦堆年年波浪不能摧懊惱人心不如石
少時東去復西來
瞿塘嘈嘈十二灘此中道路古來難長恨人心不如水
等閒平地起波瀾
巫峡蒼蒼烟雨時青猿啼在最高枝箇裏行人腸自斷
由來不是此聲悲
山上層層桃李花雲間煙火是人家銀釧金釵來負水
長刀短笠去燒畬
竹枝白居易
瞿塘峡口水煙低白帝城頭月向西唱到竹枝聲咽處
寒猿暗鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波面風生雨脚齊水蓼冷花紅簇簇
江蘺濕葉碧萋萋
江畔誰人唱竹枝前聲斷咽後聲遲怪來調苦緣詞苦
多是通州司馬詩
竹枝孫光憲
門前春水白蘋花岸上無人小艇斜商女經過江欲暮
撒抛殘食飼神鵶
亂繩寸結絆人深越羅萬丈表長尋楊柳在身垂意緒
藕花落盡見蓮心
巫山竹枝二首宋李&KR0811;
封崇嶺上細腰宮遺老相傳祭鬻熊一炬牧兒今底處
千年青草長春風
陽臺門前六律山女郎吹笛翠微間日斜酒散同歸去
笑插花枝滿髩鬟
全蜀藝文志卷十八
