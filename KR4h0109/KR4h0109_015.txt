全蜀藝文志卷十五明周復俊編
詩
懷古
八陣圖(見唐語林)晉桓温
訪古識其真尋源愛往跡恐君遺事節聊下南山石
蜀四賢詠宋鮑照
渤渚水浴鳬春山玉抵鵲皇漢方盛明羣龍滿階閣君
平因世間得還守寂寞閉簾注道德開卦述天爵相如
達生旨能屯復能躍陵令無人事毫墨時灑落褒氣有
逸倫雅繢信炳博如令聖納賢金璫昜羈絡良遮神明
游豈伊覃思作玄經不期賞蟲篆憂散樂首路或参差
投駕均遠托身表既非我生内任(一作甚)豐薄
登琴臺梁簡文帝
蕪階踐昔徑復想鳴琴游音容萬春罷高名千載留弱
枝生古樹舊石染新流由來遞相嘆逝川終不收
蜀城懷古劉希夷
蜀上遶水行吳天積風霜窮覧通表裏氣色何蒼蒼舊
國有年代青樓思豔粧古人無歲月白骨宜丘荒寂歴
彈琴地幽流讀書堂玄龜埋卜室采鳳滅詞場陣圖一
一在柏樹雙雙行鬼神清漢廟鳥雀恭秦倉歎世已多
感懷心益自傷頼蒙靈丘境時當明月光
巫山懷古前人
巫山幽隂地神女豔陽年襄王伺容色落日望悠然歸
來高唐夜金缸熖青煙頽想臥瑶席夢魂何翩翩搖落
殊未已榮華忽徂遷愁思瀟湘浦淒凉雲夢田猿啼秋
風夜雁飛明月天巴歌不可聽聽此益潺湲
白帝懷古唐陳子昂
日落滄江晚停橈問土風城臨巴子國臺沒漢王宮荒
服猶周甸深山尚禹功巗懸青壁斷地險碧流通古木
生雲際歸帆出霧中川途去無限客坐思何窮
陳拾遺故宅杜甫
拾遺平昔居大屋尚修椽悠悠荒山日惨澹故園煙位
下曷足傷所貴者聖賢有才繼騷雅哲匠不比肩公生
揚馬後名與日月懸同遊英俊人多秉輔佐權彦昭超
玉價郭振起通泉到今素壁滑灑翰銀鈎連盛事會一
時此堂豈千年終古立忠義感遇有遺編
漢州月夕遊房太尉西湖李德裕
丞相鳴琴地何年閉玉徽(房公以好琴聞于海内)偶因明月夕重
敞故樓扉桃李蹊空在芙蓉客暫依(南史安陸侯與王書仲玉長史庾杲之)
(稱泛渌水依芙蓉何其麗也)誰憐濟川楫長與夜舟歸
重題前人
晚日臨寒渚微風發櫂謳鳳池波自閱魚水運難留亭
古思宏棟川長憶夜舟想公高世志祇似冶城遊
奉和劉禹錫
太尉留琴地時移重可尋徽絃思掩抑風月助登臨榮
駐清油騎高張白雪音祇言酬唱美良史記王箴
重題李德裕
静對烟波夕猶思棟宇清臥龍空有處馴鳥獨忘情顧
步襟期遠参差物象横自宜雕樂石爽氣際青城
奉和劉禹錫
木落漢川夜西湖懸玉鈎旌旗還夜次舟楫泛中流目
極想前事神交如舊遊瑶琴久已絶松韻自悲秋
重題李德裕
林端落照盡湖上遠風清水榭芝蘭室仙舟魚鳥情人
琴久寂寞烟月似平生一泛釣璜處如聞流水聲
房公舊竹亭聞琴緬慕風流神期如在因重題
此作李德裕
流水音長在青霞意不傳獨悲形解後誰聽廣陵絃
奉和鄭谷
石室寒颷警孫枝雅器裁坐来山水操絃斷弔餘哀
奉和劉禹錫
尚有竹間露永無碁下塵一聞流水曲重憶飡霞人
經杜甫舊宅雍陶
浣花溪裏花多處為憶先生在蜀時萬古只應留舊宅
千金無復換新詩沙崩水檻鷗飛盡樹壓村橋馬過遲
山月不知人事變夜米江上與誰期
觀八陣圖劉禹錫
軒皇傳上略蜀相運神機水落龍蛇出沙平鵝鸛飛波
濤無動勢鱗甲避餘威會有知兵者臨流指是非
詠張柬之(柬之曾為蜀郡守今崇慶州也)皇甫澈
周歷革元命天步値艱阻烈烈張漢陽左袒清諸武休
明神器正文物舊儀覩南嚮翊大君西宮朝聖母茂勳
鑄鐘鼎江山食茅土至今稱五王卓立邁千古
詠鍾紹京(紹京曾謫守蜀州)前人
清宮閶闔啓滌穢氛沴滅紫陌重昭回皇天新日月從
容廟堂上肅穆人神悦唐元作命功輝煥何烈烈
武擔(蜀事補亡)宋宋京
君不見蜀王妃子墓突兀成都城中若山積墓頭寒鏡
澁無光妬月欺煙化為石鴻荒無根馮野史直謂山妖
化妃子臨終未免懷(闕)運土山中葬於此(闕)
錦江邊用是得名(闕)空翠老大(闕)
穴西山出捲簾化(闕)如
汲冡書免使後人疑往昔
龜化(蜀事補亡)前人
君不見秦時張儀築少城土惡易敗還顛傾力疲智竭
築未就神龜為爾開其靈龜行所至城不圮板築之功
從此已功成隱去智且賢城下于今祇流水殷勤高謝
余且網不夢元君寧自放儀兮儀兮奈爾何口舌縱横
飾欺妄天使神龜籠爾術不言而行功自畢安得人靈
若爾靈照見百為心暇逸
禮殿(蜀事補亡)前人
君不見漢人制作禮殿存法度嚴廣分卑尊祇今年數
不可考列盡古帝丹青昏晉人遺書刻柱邊字畫刓缺
骨氣全衣冠真不異闕里事業直笑銘燕然鏘鏘似有
環珮聲七十二子羅簮纓閉藏濁世如有待開眼今日
觀文明陳倉石鼓歸辟雍大成門閥何穹崇安得貌取
禮殿制太學西有宣尼宮
石室(蜀事補亡)前人
君不見西漢文翁為蜀守蜀學不居齊魯後諸生競欲
保翁名石室鐫磨貴難朽東漢高公又幾時作為石室
還如兹至今二室堅且久文公高公名不衰世間可傳
唯鐡石石終可裂鐡終蝕古人好事留其名石室存亡
竟何益漢水沉碑知在不叔子名存空峴首安得眼看
石室銷要知二字名終有
玉局(蜀事補亡)前人
君不見青陽老人飛下天口宣至道朝羣仙地中神人
捧玉局異事秘怪于今傳龜城坤隅地有穴俗說西與
岷山連嵯峩古觀森偉像老柏惨澹含風煙令威已去
城郭在人物自改名依然亳州宮庭煥星斗真皇行幸
祥符年所託得地近京邑地獨隱晦遐方偏安得老人
洗此心還我澹泊同古先
嚴真(蜀事補亡)前人
君不見莊遵賣卜成都市市中仙隱無人值百錢度日
復何求猶有沉冥見文字不因問著牛女星下世安能
知姓名雲中鷄犬拔家去舊宅寂寞秋蕪平搘磯石在
年年長藥鼎空留閉黃壤前時發掘篆籀新明水神丹
光滉瀁金鴈橋邊臺觀存神仙遺事渺難論安得先生
為我卜俗骨庶可窺天閽
琴臺(蜀事補亡)
君不見成都郭西有琴臺長卿遺跡埋黃埃千年免為
狐兔窟化作佛廟空崔嵬黃鬚老人猶記得昔時荒破
樵蘇入鉏犂畏淺牛脚蹴古甕耕開數逾十乃知昔人
用意深甕下取聲元為琴人琴不見甕已掘唯有鳥雀
來悲吟一朝風流隨手盡况復千年何所訊安得雄辭
弔汝魂寂寞秋蕪耿寒燐
墨池(蜀事補亡)前人
君不見子雲草玄西郭門一逕秋草閒朝昏何須筆冡
高百尺池墨黯黯今猶存童烏侯芭竟零落玄學無人
終寂寞漢家執戟知幾年垂老身投天禄閣俗兒紛紛
重劉向思苦言艱動嘲謗漢已中天雄亦亡不較空文
從覆醬如今却作給孤園吐鳳亭前池水寒安得斯人
尚可作會有竒字令君看
書臺(蜀事補亡)前人
君不見孔明書臺遺廟旁古書不見臺荒凉臥龍未起
蜀天遠茅廬日日空南陽赤符光寒白水涸秣陵王氣
猶能作璋若嬰兒操虎狼脱去荆州殊不惡十倍竒才
安用書此臺昔時知有無蜀人思君識故處未若江水
存兵圖黃冠所居門第改祇有臺名今尚在安得臺邊
見古人秋草重生類書帶
草堂(蜀事補亡)前人
君不見少陵草堂背西郭浣花溪水流堂脚竹寒沙白
自凄凉莫問四松霜草薄入門好在烏皮儿公去不歸
換鄰里西嶺千秋雪未消舍北泥融飛燕子祇今榿木
平橋路籠竹和煙雜江霧野僧作屋題草堂不是柴門
舊時處詩壇今古誰能將艷艷文章光萬丈安得英才
擅品量當使公居摩詰上
訪古房偉
訪古城西話劫灰子雲相如安在哉成都萬事變亦盡
惟有石笋雙崔嵬
遊山上廢寺有段文昌種松石刻云乾坤毁則
無以見寺寺不可毁四松其遠乎寺今廢木
亦亡矣感而賦之楊甲
木落石出荒山臺上有佛寺孤崔嵬斷椽碎瓦無四壁
古佛已倒何人推野蜂占窠挾肩背山鼠出穴銜髯䰄
老僧見我欲愁哭野葛蔽路官能來文昌種松有斷刻
石柱半裂荒莓苔舊時老翁無一在獨樹晚出非耆鮐
乾坤未變已先滅幾見賊火飜征雷至今野叟鑿山破
石窟尚有龍筋骸當時手種意已遠欲與草木為渠魁
八陣磧蘇軾
平沙何茫茫髣髴見石蕝縱横滿江上歲歲沙水齧孔
明死已久誰復辨行列神名非學到自古不留訣至人
心已悟後世徒妄說自從漢道衰蜂起盡姦傑英雄不
相下禍難久連結驅民市無煙戰野江流血萬人賭一
擲殺盡如沃雪不為久遠計草草常無法孔明最後起
意欲掃羣孽﨑嶇事節制隱忍久不决志大遂成迂歲
月去如瞥六師紛未整一旦英氣折惟餘八陣圖千古
壮䕫峡
八陣磧蘇轍
漲江吹八陣江落陣如故我來苦寒後平沙如匹素乘
高望遺迹磊磊八十四遥指若布碁就是不知處世稱
諸葛公用衆有法度區區落襃斜軍旅無闊步中原竟
不到置陣狭無所茫茫平沙中積石排隊伍獨使後世
人知我非莽鹵奈何長蛇形千古竟不悟惟餘桓元子
久視不能去
灘石八陣圖行王剛中
我生孔明後相望九百載我想孔明賢巍然伊呂配竒
謀勇略號雄師大節英風蓋當代木牛流馬何足言八
陣遺蹤千古在我行已度瞿塘門長灘石壘参差分洪
纖高下尺寸等猶有當年節制存四頭八尾觸處首敵
衝中央兩皆救握竒如樞運無窮七縱七擒仍敢攻規
模黃帝已垂文後來得者惟將軍唐宗李靖拾遺意樂
舞旛表徒繽紛長江之上石蟠結江波洶湧石不滅使
君何事遽剗除一夜風雷吼天闕明朝依舊石縱横神
物護持人始驚向來守蜀用此法誰知石壘真金城嗟
乎孔明遇不遇遇則劉公恢大度國險地狭民力微法
出萬全勢未具嗟乎孔明以此用於吳長江内固魏可
圖嗟乎孔明以此用於魏掃平三分歸一篲祇應所遇
勢不同勢既不同功亦異嗟乎孔明之心如石堅欲扶
漢室還中原事之不就則天耳安肯俯首從曹袁嗟乎
孔明如生石不老後世用兵無草草忽然變作六花看
使夫中原難按考請觀壘石韜機籌江流東去自悠悠
英豪得此石外指長與君王靖邊壘
觀八陣圖有感李興宗
江從岷來觸瞿塘夏潦潰烈怒勢張霜溝水落洲渚露
纍纍江石堆作行半斜半直半疎密方營周匝門東出
相傳呵護有鬼神驚波不能移寸尺想見當年諸葛公
綸巾羽扇揮愁風令嚴部伍寂如水出沒變化機無窮
乾坤不足當經理寫留古法艮岑趾上灘下峡一千年
多少英雄測玄旨小兒元子強多知常山蛇勢吾能窺
㶚上枋頭真絶倒空使虬髯論倔竒斵輪不可傳其子
此公天機緘骨髓奈何螟蝗生蝮蝎炎劉已灰吹不起
天教三馬食一槽老馬蹄囓暫咆哮渭陽巾幗勢將蹶
大星夜隕西軍號嗚呼興廢盡天意中原擾攘今六紀
不堪骨月自相殘欲拯塗炭嗟誰使大官酣燕芻豢餘
小官跼蹐塵埃裏舉目厭厭九泉人誰訪草廬談世事
向來韜略機莫投而今投機欠良籌君不見峡山深深
茅舍底有人抱膝高聲謳
奉陪安撫大卿登八陣臺覽忠武侯諸葛公遺
像偶成長句張縯
白帝城西魚復浦十月江平見津滸當年累石紛成行
此地臥龍經講武轅門外建儼中權(陣有壁壘一門東出)列陣相
承存後伍(八陣相承又列數陣于後)何人蛇勢識常山未數魚麗矜
鄭拒懸知精神貫金石尚想號令嚴鉦鼓老兵料敵應
疑生川后澄波其敢侮向令赤伏有餘符下睨皇州真
指取云何遺跡司神明獨靳豐功被寰宇高城置酒共
臨眺往事興懷增嘆撫巍然王佐三代前信矣名言照
千古
巨埜李訦謁丞相祠登開濟堂俯八陣圖覩新
帥張卿與侍郎林公舊題倡和皆慨想當時
英烈嘆誦久之惟瀼東流囓城入江且為民
病願以不能轉石者一轉兹水輒借韵賦之
前人
人言忠孝不磨滅神物護持以終古千年陵谷幾變遷
此石不後自章武本由黃帝占兵法六十四以八為
伍髯孫且懼生逹走賊操遊魂何敢拒刻露銘沙状
水底教戰石存山下鼓(山下有石鼓相傳為教戰之鼔)一片丹心天
地開萬世聞風猶禦侮我來起敬凛如生再拜一言
公必取瀼流東截陣圖前寖隳城壁頽民宇能安拳
石止波流願回瀼患思民撫常使䕫人知感公踏
磧年年弔千古
八陣圖陳謙
武侯陣法洞萬古所至累石傳岷嶓意令他時人共識
不輕蜀血丹秦戈沔陽舊壘己草草道元往記空摩娑
廣都鄉名至今在鄉老相戒不敢磨八八成行被隆土
兩陣二首形無頗乾坤門戶取法象未顯竒正相交加
惟有江流魚復浦因水成勢堆平沙前方壁門儼營制
後如偃月不可俄七八為經分戟立九六為緯標鱗差
妙哉隆中先天學陣規八卦森包羅六十四陣極卦變
縱横入出無聱牙更参禮經得深旨畫前丘井分八家
及其變動不可常玄前八佾舞象和四頭八尾法制定
四正四竒合變多紛紛紜紜未易亂渾渾沌沌誰能遮
晉家將軍最倔強到此驚見常山蛇既識端中相應法
何為征北復成訛乃知天玄與地秘竒才不世空咨嗟
緬懷牧郊釣潢客止齊步伐聲無譁隂經軍志八為用
指麾昧爽趨朝歌春秋蒐乘慚蕪率猶有魚麗恭鸛鵝
樓煩秃騎到中國紛披誰恤狐鮐髽長平埋肉滿山谷
昆陽積骸如亂麻自注孫經雜水陣華容道上宵焚葭
苟無法制驅市人参肉偃首胡定呀蠶鳬宇令此荒廢
直到分鼎成山河雜耕未盡星斗泣節制惜不開中華
觸之可勝不可敗侮亡取亂明羲娥英雄相待得英衞
翻為圓陣鋪六花功成演作破陣樂八舞校隊猶餘葩
貞觀以來遽絶筆潼關散卒奔濤斜古人紙上己糟粕
况乃沙石喧江沲天公幸自惜人命約束澒湧嚴誰何
捐國尋跡望千載嵩雲晝鎻高嵯峩
遊東屯關耆孫
呼船渡西瀼策馬行東屯猶有竹下屋依然柴作門林
深多鳥雀山對有猱猿世隔券猶在堂非基自存稼雲
迷曠野屛翠隨層軒土厚疑吾里溪清何處源飡英金
有種飯粒玉為根蘆笋戀春渚蕨芽蕃故園山名竊諸
葛城榜為公孫雲雨峡前夢琵琶山後村留人惟野趣
隔市絶塵喧墻度鳥飛影泥留兔走痕漁樵老歲月藜
莧過朝昏槎漢我初返梯参君暫捫車徒今附驥行列
舊同鵷休沐因閒日携持訪古原摧頽一弊節走逐雙
朱轓凉飈薄巾袂佳氣浮酒樽出游有此樂相視而無
言則為樵夫嘲甚於人言煩取君古錦囊盛我浣花番
歸去待星上隨江看月翻
二月晦游東屯拜少陵像陳邕
飛飛鳴梟啄金屋孔雀飲泉牛扺觸杜鵑喜免百巢嗔
鷦鷯強息一枝足燭天光焰幾許長日眩東極升朝陽
世人謾作詩老看肩拍呂葛心羲皇玉珂金鑰裁通籍
錦水銅梁俄浪迹兩戎磔裂甲欲洗四壁呻吟飯無喫
萍漂蓬轉客䕫門栖遲瀼西復東屯羣峰竦壁水縈帶
有怪膴膴如周原縱横豺虎深稂莠熊兒執耒驥子耨
除芒落杵未流匙問有長安消息否峡雲巴月困宴搜
去醉洞庭湘浦秋溪山留得金石響定應騎氣時神遊
捫參歴井甘飛轍端為穿花聽鳥設簿書叢裏掣舟來
風雨聲中與春别仰窺層閣俯平川想見杜曲桑麻田
更起鳴酬儻可待一彈指頃三千年
題臥龍查籥
山顛祠貌儼丹青十載懷人為一登隱隱故營連白帝
茫茫恨水向西陵石根蘭芷香無價雲頂松杉翠作層
人事天機古難料詩成試語定中僧
訪蘇黃遺墨前人
檻外㴞㴞水嵓前冉冉雲行人舟似葉題墨蘚生紋歲
月帆檣去山川楚蜀分十年三艤棹永愧北山文
傷廢國詩蜀僧遠公
樂極悲来數有涯歌聲纔歇便興嗟牽羊廢主尋傾國
指鹿姦臣盡破家丹禁夜凉空鎻月後庭春暖漫開花
兩朝帝業空成夢陵樹蒼蒼噪暮鵶
詠古前人
西蜀稱天府江山秀而竒肇開人皇世繼封軒轅支杜
宇傳鼈靈怪誕良足疑世代已云遠是非誰復知大禹
奠梁州故績昭可稽岷嶓既云藝江漢亦東之誰謂關
塞通始自嬴秦時豈知秦所開金牛一路岐我登岷之
椒欲和梁山詩
揚雄戴錦
雄謂藏心於淵噫心藏矣而身獨不藏乎食新禄而投
閣心果不在於身乎莽之簒其來也漸矣曾不以太玄
卜之而擇夫閴乎不可見者藏之誓不使莽涎垂鼎而
汚我之槧乎然禄薄而官也累歲不遷殆以貧故至禍
已廹而不能去乎論其世文高而行朴視孟氏焉醇大
而疵小也議者槩以投閣藐之亦過矣苟處其地何如
而藏焉曰豫
雲嶺矗玉筆錦江洄練文山川發靈氣蜀郡生子雲寂
寞性所忍雄談坐不聞墨池染竒字可但書八分法言
凖論語太玄索羲文始也食漢禄駸駸近妖氛天械脱
已晚投閣非其君愧乏太乙杖吹嘘縱殱焚執是論出
處幽蘭斷竒芬臨風重太息俗轍何紛紛
東溪驛前人
登登山路高還下馥馥香林淺又深何處斜陽重回首
東溪寥落百年心(東溪先生書屋也)
全蜀藝文志卷十五
