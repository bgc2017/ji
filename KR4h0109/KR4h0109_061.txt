全蜀藝文志卷六十一明周復俊編
行紀
入蜀記宋陸游
六日過荆門十二碚皆高崖絕壁嶄巖突兀則峽中之
險可知矣過碚望五龍及雞籠山嵳峩正如夏雲之竒
峯荆門者當以險固得名碚上有石穴正方高可通人
俗謂之荆門則妄也晚至峽州泊至喜亭峽門在唐為
硤州後改峽而印文則為陜州元豐中郎官何洵直建
言陜與陜相亂請改鑄印文從山事下少府監而監丞
歐陽發言湖北之陜州從阜從夾(夾從兩人)陜西之陜州從
阜從夾(夾從兩入)偏旁本各不相亂恐四方謂少府監官皆
不識字當時朝士之議皆是發而卒從洵直言改鑄云
至喜亭記歐陽公撰黃魯直書
七日見知州右朝奉大夫葉安行字履道以小舟遊西
山甘泉寺竹橋石磴甚有幽趣有静練洗心二亭下臨
江山頗疎豁法堂之右小徑數十步至一泉曰孝婦泉
謂姜詩妻龐氏也泉上亦有龐氏祠然歐陽文忠公不
以為信故其詩曰叢祠已廢姜祠在事迹難尋楚語訛
又此篇首章云江上孤峯蔽綠蘿初讀之但謂孤峯蒙
藤蘿耳及至此乃知山下為綠蘿谿也又至漢景帝廟
及東山寺景帝不知何以有廟於此歐陽公為令時有
祈雨文在廟中東山寺亦見歐陽公詩距望京門五里
寺外一亭臨小池有山如屏環之頗佳晚羣集於楚塞
樓遍歴爾雅臺錦障亭前海棠二本亦百年物爾雅臺
者圖經以為郭景純註爾雅於此
八日五鼓盡解船過下牢關夾江千峯萬嶂有競起者
有獨拔者有崩欲壓者有危欲墜者有橫裂者有直圻
者有凸者有窪者有罅者竒怪不可盡狀初冬草木皆
青蒼不彫西望重山如闕江出其間則所謂下牢谿也
歐陽文忠公有下牢津詩云入峽山漸曲轉灘山更多
即此也繫船與諸子及&KR0008;師登三游洞躡石磴二里其
險處不可着脚洞大如三間屋有一穴通人逕然隂黑
峻險尤可畏繚山腹傴僂自巖下至洞前差可行然下
臨溪潭石壁十餘丈水聲恐人又一穴後有壁可居鍾
乳歲久垂地若柱正當穴門上有刻云黃大臨弟庭堅
同辛紘子大方紹聖二年三月辛亥來遊旁石壁上刻
云景祐四年七月十日夷陵歐陽永叔下缺一字又云
判官丁下又缺數字丁者寳臣也字元珍今丁字下二
字亦髣髴可見殊不類元珍字又永叔但曰夷陵不稱
令洞外溪上又有一崩石偃仆刻云黃庭堅弟叔向子
相姪儆同道人唐履來遊觀辛亥舊題如夢中事也建
中靖國元年三月庚寅按魯直初謫黔南以紹聖二年
過此歲在乙亥今云辛亥者誤也泊石牌峽石穴中有
石如老翁持魚竿狀略無少異九日微雪過扇子峽重
山相掩政如屏風扇疑以此得名登蝦蟆碚水品所載
第四泉是也蝦蟆在山麓臨江頭鼻吻頷絕類而背脊
皰處尤逼真造物之巧有如此者自背上深入得一洞
穴石色綠潤泉泠泠有聲自洞出垂蝦蟇口鼻間成水
簾入江是日極寒巖嶺有積雪而洞中温然如春碚洞
相對稍西有一峯孤起侵雲名天柱峯自此山勢稍平
然江岸皆大石堆積彌望正如濬渠積土狀晚次黃牛
廟山復高峻村人來賣茶菜者甚衆其中有婦人皆以
青斑布帕首然頗白晢語音亦頗正茶則皆如茶枝草
葉苦不可入口廟靈感神封嘉應保安侯皆紹興以來
制書也其下即無義灘亂石塞中流望之可畏然舟過
乃不甚覺盖操舟之妙也傳云神佐夏禹治水有功故
食於此門左右各一石馬頗卑小以小屋覆之其右馬
無左耳盖歐陽公所見也廟後叢木似冬青而非莫能
名者落葉有黑文類符篆葉葉不同兒軰亦求得數葉
歐詩刻石廟中又有張文忠一贊其詞曰壯哉黃牛有
大神力輦聚巨石百千萬億劍戟齒牙磥硊江側壅激
波濤險不可測威脅舟人駭怖失色刲羊釃酒千載廟
食張公之意似謂神聚石壅流以脅人求祭饗使人之
用心果如此豈能巍然廟食千載乎盖過論也夜舟人
來告請無擊更鼔云廟後山中多虎聞鼓則出
十日早以特豕壺酒祭靈感廟遂行過鹿角虎頭史君
諸灘水縮已三之二然湍險猶可畏泊城下歸州秭歸
縣界也與兒曹步沙上回望正見黃牛峽廟後山如屏
風叠嵳峩插天第四疊上有若牛狀其色赤黃前有一
人如着帽立者昨日及今早雲冒山頂至是始見之因
至白沙市慈濟院見主僧志堅問地名城下之由云院
後有楚故城今尚在因相與訪之城在一岡阜之上甚
小南北有門前臨江水對黃牛峽城西北一山蜿蜒回
抱山上有伍子胥廟大抵自荆以西子胥廟至多城下
多巧石如靈壁湖口之類
十一日過達洞灘灘惡與骨肉皆乘轎陸行過灘灘際
多竒石五色粲然可愛亦或有文成物象及符書者猶
見黃牛峽廟後山太白詩云三朝上黃牛三暮行太遲
三朝又三暮不覺鬢成絲歐陽公云朝朝暮暮見黃牛
徒使行人過此愁山高更遠望猶見不是黃牛滯客舟
盖諺謂朝見黃牛暮見黃牛一朝一暮黃牛如故故二
公皆及之歐陽公自荆渚赴夷陵而有下牢三游及蝦
蟇碚黃牛廟詩者盖在官時來游也故憶夷陵山詩云
憶嘗祗吏役鉅細悉經覯其後又云荒烟下牢戍百仞
塞溪潄蝦蟇噴水簾甘液勝飲酎亦嘗到黃牛泊舟聽
猨狖也晚泊馬肝峽口兩山對立脩聳摩天略如廬山
江岸多石百丈縈絆極難廻夜小雨
十二日早過東&KR0893;灘入馬肝峽石壁高絕處有石下垂
如肝故以名峽其傍有獅子巖巖中有一小石蹲踞張
頥碧草被之正如一青獅子微泉泠泠自巖中出舟行
急不能取嘗當亦佳泉也溪上又有一峯孤起秀麗略
如小孤舟晚抵新灘登岸宿新安驛夜雪
十三日舟上新灘由南岸上及十七八船底為石所損
急遣人往拯之僅不至沉然銳石穿船底牢不可動盖
舟人載陶器多所致新灘兩岸南曰官漕(平聲)北曰龍門
龍門水尤湍急多暗石官漕差可行然亦多銳石故為
峽中最險處非輕舟無一物不可上下舟人冐利以至
此可為戒云遊江瀆北廟廟正臨龍門其下石罅中有
温泉淺而不涸一村賴之婦人汲水皆背負一全木盎
長二尺下有三足至泉旁以杓挹水及八分即倒坐旁
石束盎背上而去大抵峽中負物率着背又多婦人不
獨水也有婦人負酒賣亦如負水狀呼買之長跪以獻
未嫁者率為同心髻高二尺插銀釵至六隻後插大象
牙梳如手大
十四日留驛中晚以小舟渡江南登山至江瀆南廟新
脩未畢有一碑前進士曾華旦撰言因山崩石壅成此
灘害舟不可計於是著令自十月至二月禁行舟知歸
州尚書都官員外郎趙誠聞於朝䟽鑿之用工八十日
而灘害始去皇祐三年也盖江絕於天聖中至是而復
通然灘害至今未能悉去若乘十二月正月水落石盡
出時亦可併力盡鑱去銳石然灘上居民皆利於敗舟
賤賣板木及滯留買賣必搖沮此役否則賂石工以為
石不可去須斷以必行乃可成又舟之所以敗皆失於
重載當以大字刻石置驛前則過者必自懲創二者皆
不可不講當以告當路者
十五日舟人盡出所載始能挽舟過灘然須修治遂易
舟離新灘過白狗峽泊舟興山口肩輿遊玉虛洞去江
岸五里許隔一溪所謂香溪也源出昭君村水味美錄
於水品色碧如黛呼小舟以渡過溪又至魚洞門小纔
袤丈既入則極大可容數百人宏敞壯麗如入大宮殿
中有石成幢盖幡旗芝草竹笋仙人龍虎鳥獸之屬千
狀萬態莫不逼真其絶異者東石正圓如日西石半規
如月予平生所見巖壑無能及者有熙寧中謝師厚岑
巖起題名又有陳堯咨所作記叙此洞本末云唐天寳
中獵者始得之比歸已夜風急不可秉燭炬然月明如
晝兒曹與全師皆杖策相從殊不覺崖谷之險也
十六日到歸州見知州右奉議郎賈選于公通判左朝
奉郎陳端彦民瞻館於報恩光孝寺距城一里許蕭然
無僧歸之為州纔三四百家負卧牛山臨江前即人鮓
壅城中無尺寸土灘聲常如暴風雨至隔江有楚王城
亦山谷間然地比歸州差平楚始封於此山海經夏啓
封孟除於丹陽城郭璞注云在秭歸縣南疑即此也然
史記成王封熊繹於丹陽裴駰乃云在枯江縣未詳孰
是
十七日羣集於望洋堂玩芳亭亦皆沙石犖确之地賈
守云州倉歲收秋夏二科麥粟粇米共五千餘石僅比
吳中一千戸耳
十八日初得艬船差小然底闊而輕於上灘為便
十九日羣集於歸鄉堂欲以是晚行不果訪宋玉宅在
秭歸縣之東今為酒家舊有石刻宋玉宅三字近以郡
人避太守家諱去之或遂由此失傳可惜也
二十日早離歸州出巫峽門過天慶觀有唐天寳元年
碑載明皇夢老子事巴東太守劉瑫所立字畫頗清逸
碑側題當時郡官吏胥姓名字亦佳又有周顯德中荆
南判官孫光憲為知歸州高從讓所立碑從讓盖南平
王家子弟光憲亦知名國史有事迹盖五代時歸峽皆
隸荆渚也殿前有栢數百年物觀下即吒灘亂石無數
飯于靈泉寺遂登舟過業灘亦名灘也水落舟輕俄頃
遂過
二十一日舟中望石門關僅通一人行天下至險也晚
泊巴東縣江山雄麗大勝秭歸但井邑極于蕭條邑中
纔百餘戶自令廨而下皆茅茨了無片瓦權縣事柹歸
尉右廸功郎王康年尉兼主簿右廸功郎杜德先來皆
蜀人也謁寇萊公祠堂登秋風亭臨江山是日重隂微
雪天氣飂飄復觀亭名使人悵然始有流落天涯之歎
遂登雙栢堂下舊有萊公所植栢今已槁死然南山重
復秀麗可愛白雲亭則天下幽竒絕境羣山環擁層出
間見古木森然往往二三百年物欄外雙瀑瀉石澗中
跳珠濺玉冷入人骨其下是為慈溪奔流與江會余自
吳入楚行五千餘里過十五州亭榭之勝無如白雲者
而止在縣廨聽事之後巴東了無一事為令者可以寢
飯於亭中其樂無涯而闕令動輙二三年無肯補者何
哉
二十二日發巴東山益竒怪有夫子洞者一竇在峭壁
絶高處人迹所不可至然髣髴若有欄楯不知所謂夫
子者何也過三分泉自山竇中出上兩𣲖俗云三𣲖有
年兩𣲖中熟一𣲖或絕流饑饉泊疲石夜雨
二十三日過巫山凝真觀謁妙用眞人祠即世所謂巫
山神女也祠正對巫山峰巒上入霄漢山脚直插江中
議者謂太華衡廬皆無此竒然十二峯者不可悉見所
見八九峰惟神女峰最為纖麗竒峭宜為仙真所託祝
史云每八月十五夜月時有絲竹之音往來峯頂上峰
頂上猿皆鳴達旦方漸止廟後山半有石壇平曠傳云
夏禹見神女授符書於此壇上觀十二峰宛如屏障是
日天宇晴霽四顧無纖翳惟神女峯上有白雲數片如
鸞鶴翔舞徘徊久之不散亦可異也祠舊有烏數百送
迎客舟自唐幽州刺史李貽詩已云羣烏幸胙餘矣近
乾道元年忽不至今絕無一烏不知其故泊清水洞洞
極深後門自山後出黮闇水流其中鮮能入者歲旱祈
雨頗應權知巫山縣左文林郎冉徽之尉右廸功郎文
庶幾來
二十四日早抵巫山縣在峽中亦壯縣也市井勝歸峽
二郡隔江南陵山極高大有路如綫盤屈至絶頂謂之
一百八盤盖施州正路黃魯直詩云一百八盤擕手上
至今歸夢繞羊腸即謂此也縣廨有故鐵盆底銳似半
甕狀極堅厚銘在其中盖漢永平中物也缺處鐵色光
黑如佳漆字畫淳質可愛玩有石刻魯直作盆記大略
言建中靖國元年予弟叔向嗣直自涪陵尉攝縣事予
起戎州來寓縣廨此盆舊以種蓮余洗滌乃見字云遊
楚故離宮俗謂之細腰宮有一池亦當時宮中燕遊之
地今堙没略盡矣三面皆荒山南望江山竒麗又有將
軍墓東晉人也一碑在墓後跌陷入地碑傾前欲壓字
纔半存
二十五日晡後至大溪口泊舟出美梨大如升
二十六日發大溪口入瞿唐峽兩壁對聳上入霄漢其
平如削成仰視天如疋練然水已落峽中平如油盎過
聖姥泉盖石上一罅人呼於旁則泉出屢呼則屢出可
怪也晚至瞿唐關唐故䕫州與白帝城相連杜詩云白
帝䕫州各異城盖言難辨也關西門正對灔澦堆堆碎
石積成出水數十丈土人云方夏秋水漲時水又高於
堆數十丈肩輿謁白帝廟氣象甚古松栢皆數百年物
有數碑皆孟蜀時立庭中石筍有黃魯直建中靖國元
年題字又有越公堂隋楊素所創少陵為賦詩者已毁
今堂近歲所築亦甚宏壯自關而東即東屯少陵故居
二十七日早至䕫州州在山麓沙上所謂魚腹永安宮
也宮今為州倉而州治在宮西北甘夫人墓西南景德
中轉運使丁謂薛顔所徙比白帝頗平曠然失關險無
復形勢在瀼之西故一曰瀼西土人謂山間之流通江
者曰瀼云州東南有八陣磧孔明之遺迹碎石行列如
引䋲每歲江漲磧上水數十丈比退陣石如故
全蜀藝文志卷六十一
