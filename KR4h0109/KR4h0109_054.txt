全蜀藝文志卷五十四明周復俊編
譜
氏族譜費著
杜氏
杜翊世以死節顯蜀舊守名其居曰忠義坊蓋以勸也
事詳見於先賢志矣因其世祖甫來依嚴武武卒甫旅
遊衡陽二子宗文宗武留蜀甫卒葬來陽後返葬偃師故
元稹誌墓謂孫嗣業終父志或者其家竟未能出蜀也
家青城實宗文裔十世孫凖皇祐五年第進士官至朝
散郎宰綿竹以卒妻黎携諸孤外氏家成都教子嚴必
使世其家第二子即翊世紹聖元年第進士官至朝議
大夫通判懷德軍靖康元年虜寇作西羌亦張奄至城
下凡三旬援兵不至城陷翊世先火其家乃自縊死事
聞特贈正議大夫命官其後十人五子慥忱以賞得官
孫逸老俊老廷老曾孫光祖大臨以忠義遺澤得官翊
世殁時慥棄官走視死所慟幾絶見者皆為流涕遂以
喪招母魂歸葬餘孫自曾及玄今為士人指其門猶曰
忠義杜云
宇文氏
宇文氏望河南自得氏以來有譜其以史學傳自唐諫
議大夫藉藉子從禮為渠州司馬因家於蜀後徙成都子
孫又分六院曰成都曰雙流曰廣都曰綿竹曰嚴道曰
閬中三院隸成都自司馬至院莫知其世世有從仁者
後可譜再世後元又一世從廷從卿又一世從崇從緒
從惟繼是子孫行率不類按譜始可類耳雙流院自崇
而次始登第曰冊冊登嘉祐第仕郡邑間卒李公大臨
為西州顔子子昌齡喬齡昌齡少年登進士甲科神宗朝
遷監察御史詔言事如侍御史徽宗初為刑部侍郎子
常千宰諸孫伋僎价子震與喬齡之孫仁皆顯价子震
任任之子機皆第進士子震典著作兼為郎出總賦淮
東晚守潼川价位至兵部尚書出以徽猷學士歴典大
藩邑人見其家迭盛凡四世幾百年禨令中成州其諸
從兄弟又寖顯賞傳至孫矣廣都院自緒而下凡三世
登第曰邦彦邦彦初名褒登元豐第仕至郡相卒子閎
中粹中虚中迭登第粹中第在第三後為尚書右丞虚
中後為僉書樞密院事終國信使諡貞愍天下聞其諡
哀而敬之時中賜進士第後以直龍圖閣知潼川閎
中及其子師尹師臯從子師申師獻孫紹直紹良從孫
紹寅紹奕嘗為吏部郞典三州卒紹節典二州今被命
紹直自郡守參議大藩今奉祠紹猷紹彭紹莊今方典
州子孫又多傳視雙流亦不勝書也惟成都房自崇至
降凡三世始以子樸貴贈官樸登政和第樸族弟谷從
子臨望久望日華孫如石如圭曾孫開仲繼登第開仲
今在官積世名位視雙流廣都為顯而科第不愧族望
矣綿竹房亦未為顯然緒下孫之紹登第仕元豐間年
餘四十與時論不合致其仕號止止先生母舅范公鎮
也賦詩敬之司馬公光亦敬之程公珦後守漢州其子
顥頥從之游子輝以明經第一及第仕至郡守邦彦與
輝同世次視之猶兄弟然粹中時中亦待輝之子思忠
猶同母兄弟粹中任思忠以官時中又任思忠之子師
孟輝從弟彬登元豐第仕至郡守復自綿竹遷郫子仔
仲仔仕至郡相二子猶世其賞仲亦登第是又隸成都
矣綿竹房牽連得書故略
北劉氏
劉再思以御史從僖宗自蜀還京師其子孟温成都孟
温以儒傳授成都中三子長璵偽蜀廣政十年補石室
教授卒門人共諡寳中先生五世孫處厚始登第四子
靖&KR1330;竑翊&KR1330;翊世其科處安四子竢端竦竚竢竦亦登第劉
氏家法方嚴長身偉貌世世稱之其家家城北異鄉人入北
門問劉氏鄉人至謂之長劉然莅民率從厚至臨難其方嚴
始見處厚官至左朝請大夫范公祖禹第元祐循吏居之第
三靖&KR1330;皆為張公浚幕客靖議不合流落州縣&KR1330;受浚令往
熙河劉惟輔軍時惟輔軍驕它屬莫往獨靖&KR1330;往惟輔
戰北&KR1330;為敵所殺後十餘禩河南境復惟輔將屬米知
柔等來歸始言狀范公成大榜其所居節義坊為此翊
竦賞皆傳端雖不第士從之游甚衆自孟温至是八世
今又一傳矣鄉人以其五世不異籍尤義之
南劉氏
劉氏譜載三世名字卒月日耳四世曰惟正曰惟盛曰
惟道始詳惟正之子欽惟盛之子長源後先登進士第
欽使湖南官至朝議大夫黻後賜第入館遷戶部郞中
官至朝請大夫後長源紹興初為監察御史典州除節
官亦至朝請大夫兩家子弟賞得官黻弟薿知荆門軍
卒子述今典州長源子思學賞今亦傳子參惟道三世
孫始登第曰晉或贈或賞而不年者不書
北郭氏
蜀郭氏衆多而家於北城者人號北郭矣其自敘亦曰
出汾陽王有藏汾陽王丹書鐵券可證也譜失其傳今
以稹為祖稹生承訜承訜生希朴博極羣書晚精於易
人號曰有道先生李公畋為作知命錄希朴前知死知
命錄所以作也四子仲曰友直蓄書嘉祐求遺書友直
上千餘卷皆祕閣所闕者叔曰友諒季曰友聞友聞經
學鄉人號曰北郭先生仲叔氏子孫或家廣都或從唐
鄧獨北郭子孫不遷四子逢通選迪逢三子行中剛中
閎中選行中迭登元豐元祐第通七子倫師中久中大
中宜中時中由中倫久中同登元豐第皆居甲科倫最
通顯初仕太子學錄繼遷博士出為部刺史凡四十任
其提舉江南西路忤蔡京罷其帥潼川奏蠲虚額與都
轉運使不合遂致其仕蔭補子孫十有三久中大觀二
年召入冊定勅令後提舉常平河北東路嘗因星變上
封事言新開邊皆不毛地小人邀功肆為誕謾書首入
邪等罷歸吏部後復為郡守為刺史年裁六十一竟致
其仕大中有聲太學上舍以釋褐後召為諸王府記室
兼講書守兩州持使節事有異政由中擢上舍異等登
宣和第後給事中勾以濤薦之高廟題其姓名屏間歴
守二州一持使節其學深文亦高政事自儒學出常守
簡州人至今思之選五子勉中美中登第廸二子黃中
登第三子皆有惠政官皆轉而二子至大夫餘子又多
以子貴贈官北郭以中名者凡二十六人大抵多賢也
後皆亦復名中之子曰知知之子曰公公之子曰仲仲
之子曰叔叔之子曰孫自中而下取科第延世賞典州
郡者不乏至以中為行者亦多在官日盛宜哉
楊氏
楊氏自潼川徙郫自郫徙成都譜實祖唐盈川令炯炯
謫梓州司法參軍遷盈川既卒官還葬潼因家焉盈川
十一世孫天惠始家於郫以儒學稱自號回光居士元
符末應詔上書入崇寧黨籍生伯詹伯詹遊太學十年
不成受世賞四十二年以廸功郞年勞陞從政郞以卒
時又謂不成鄉人以其道不行於時而自樂終其身共
以靖安先生易其名其成乃如此子祖識家成都登第
後不樂仕棲遲州縣間沈公价汪公應辰鎮蜀聞其名
辟置幕府自是持節典藩視再世為顯蜀士論世不稱
其官稱其德又諡曰樂行先生三子韶甫第進士諸孫
叔寅以賞得官餘皆學
城南郭氏
自陳來成都居來寨郭氏曰從一亦祖汾陽曰吾蔡州
司徒家以子貴贈朝奉郞子溥登大觀第初名將後更
今名進士題名中實二名也嘗為樞密院編修官遷國
子監丞出守劒州積官朝請大夫贈至左金紫光祿大
夫四子伸似儀儔伸登宣和第儔登紹興第似儀則賞
延者伸官至朝請大夫職直敷文閤鎮興元兼安撫利
州似儔早死金紫蓋伸儀累贈云伸及儀賞及世至似
儔之子於是三畏三聘三握三接皆傳又傳至諸孫曰
可道曰德柄今惟德柄在子孫散居城中城南尤顯亦
成都百年故家
施氏
施氏謂魯施李叔之後唐友諒從僖宗入蜀不歸居岷
山下七世孫光祚始居成都碧雞坊又三世庭臣德修
同登宣和第從兄弟也庭臣高宗朝為中書舍人晚居
潭州卒德修嘗除將作簿兼祕書丞出守洋邛二州除
簡州卒子次卨次尹皆得賞官次尹官至朝請大夫今
傳其子坤之昔登紹興第曰晉卿又德修從子也庭臣
子淵然仲舒登紹興第位至司農少卿遷中書門下省
檢正諸房文字子棐又世其科淵然雖不顯以文稱於
時初庭臣置田二頃贍宗族之貧徽猷閣直學士胡公
寅為之記其族至今頼之家遠矣猶若未出蜀然者比
義也
楊氏
楊最晚出自簡徙成都祖慶安至孫始有登進士第者
四世孫承承子景温又世科其盛也四世孫至同薦者
十有二是舉登進士第者四又同堂兄弟皆復名以望
為行蜀人號四望從望民望最顯從望知蜀州有子曰
之言登進士第今知州民望位於朝歴左司郞中移太
常少卿出知綿州甫半歲復以太府少卿總蜀賦又移
兩節職自直祕閣加直顯謨閣有子曰之復今通判綿
州民望有清名又名文章嘗自序其世自四世慶安已
上得三世墳墓七世而上無咨考至謂唐宋氏族之學
不明譜牒遂廢特起者耻其初微而不志昭穆甚者或
求附甲族而過於傅會近世言其先者必自唐扈三宗
西幸或游至蜀居焉何古之蜀獨無人也且以楊氏之
言在華在蜀皆承姓於姬而受氏於晉霍楊韓魏皆姬
姓也儻以其支别考證未明則不必慕他郡之盛而必
求其遷徙之故也其說詳矣近世以族著者因以附見
焉
全蜀藝文志卷五十四
