全蜀藝文志卷三十五明周復俊編
記丙
禮殿柱記失名
漢初平五年蒼龍甲戌旻天季月修築周公禮殿始自
文翁應期鑿度開建頖宫立堂布觀廟門相鈎(缺一字)司
幔延公辟相承至于甲午故府梓潼文君增造吏寺二
百餘間四百年之際變異蠭起璇璣離常玉衡失統強
桀并兼人懷僥倖戰兵雷合民散失命烈火飛炎一都
之舍官民寺室同日一朝合為灰炭獨留文翁石室廟
門之兩觀禮樂崩壊風俗混亂誦讀已絶倚席離散夫
禮興則國化郡將陳留高君節符典境迄斯十有三載
會(缺一字)椱亂(缺一字)慮匡救濟民塗炭閔斯(缺一字)虚(缺三字)
冠學者表儀(缺三字)大小推誠興復第館八音克諧鬼方
來觀為後昌基(缺一字)神不
周公禮殿記
漢初平五年蒼龍甲戍旻天季月修舊築周公禮殿始
自文翁應期鑿度開建泮宫立堂布觀至于甲午故府
梓潼文君增造吏寺二百餘間四百年之際璇璣離常
玉衡失統豪傑并兼人懷僥倖戰兵雷合民散失命烈
火飛炎一都之舍官民寺室變為灰燼留文翁石廟門
之兩觀禮樂崩壊風俗混亂誦讀已絶(四字不明)夫禮興則
民惇樂興則國化郡將陳留高君(四字不明)典境迄斯十三
載(七字不明)救民塗炭(二十字不明)興復學舍八音克諧鬼方来
觀
右周公禮殿記前所載見洪适隸釋
後所載見史子堅隸格中有數字不
同載之以備參考
益州夫子廟碑記唐王勃
述夫帝車南指遁七曜于中階華盖西臨藏五雲于太
甲雖復星蕩越三元之軌躅可尋雷雨沸騰六氣之經
綸有序然則撫銅渾而觀變化則萬象之動不足多也
握瑶鏡而臨事業則萬機之凑不足大也故知功有所
服龜龍不能謝鱗介之尊器有所歸江漢不能竊朝宗
之柄是以朱陽登而九有照紫泉清而萬物覩粤若皇
靈草昧風驪受河洛之圖帝象權輿雲鳳錫乾坤之瑞
高辛堯舜氏没大夏殷周氏作達其變遂成天下之文
極其數遂定天下之象衣冠度律隨鼎器而重光玉帛
謳歌反宗禋而大備洎乎三川失御九服蒙塵爼豆喪
而王澤竭鐘鼓衰而頌聲寢召陵高會諸侯輕漢水之
威踐土同盟天子窘河陽之召三徽制度乘戰道而横
流千載英華與王風而掃地大業不可以遂絶由是河
洛兆朕素王開受命之符天地氤氲玄聖舉乘時之策
興九圍之廢典振六合之頽綱有道存焉斯文備矣夫
子姓孔氏諱丘字仲尼魯國鄒人也帝天乙之靈苗宋
微子之洪緒自玄禽翦夏浮寳玉于南巢白馬朝周戴
旌旗于北面五遷神器琮璜高列帝之榮三命雄圖鍾
鼎冠承家之禮商丘誕睿下屬于防山泗水戴靈遙馳
于汶上禮樂由其委輸人儀所以来蘇排禍亂而搆乾
元掃荒屯而樹真宰聖人之大業也若乃承百王之丕
運總千聖之殊姿人靈昭有作之期嶽瀆降非常之表
珠衡玉斗徵象緯于天經贊像龍尊集風雲于地紀亦
猶三階瞰月恒星知太紫之宫八桂衝霄羣嶺辨中黃
之宅聖人之至象也若乃順時而動用晦而明紆聖哲
于常師混波流于下問太陽亭午收爝火于丹衡滄海
浮天控涓涔于翠渚西周捧裌僊公留紫氣之書東海
摳衣郯子叙青雲之袂接輿非聖詢去就于狂歌童子
何知屈炎凉于詭問聖人之降跡也若乃參神揆訓鍊
道和倪辱太白于中郊絆乘黃于下邑湛無為之跡而
衆務同并馳不言之化而群方取則雖復霓旌羽旆齊
人張夾谷之威八佾三雍桓氏逼公宫之制洎乎歴階
而進宣武備而斬俳優推義而行肅刑書而誅正夘用
能使四方知罪争歸舊好之田三家變色願執陪臣之
禮聖人之成務也若乃乘機動用歴聘栖遑神經幽顯
志大宇宙東西南北推心于暴亂之朝恭儉温良授手
于危亡之國道之將行也命道之將廢也命歸齊去魯
發浩歎于衰周厄宋圍陳奏悲歌于下蔡聖人之救時
也若乃筐篚六藝笙簧五典折旋洙泗之間探賾唐虞
之際三千弟子攀睿化而升堂七十門人奉洪規而入
室從周定禮憲章知損益之源反魯裁詩雅頌得絃歌
之首備物而存道下學而上達援神叙教降赤製于南
宫運斗陳經動玄符于北洛聖人之立教也若乃觀象
設教三百八十四爻四十有九窮神知化應萬二千五
百五十有五成變化而行鬼神觀隂陽而寄天地以鼓
天下之動以定天下之疑索衆妙于重玄纂羣微于太
素聖人之讃易也若乃靈襟不測睿視無涯石砮昭隼
集之庭土缶騐羵羊之井稽山南望識皓骨于封禺蠡
澤東浮考丹萍于夢渚麟圖鑒遠金編題佐漢之符鳳
德鉤深玉策筮亡秦之兆聖人之觀化也時義遠矣能
事畢矣然後拂衣方外脫屣人間奠楹興夕夢之災負
杖起晨歌之跡撓虹梁于大厦物莫能宗摧日觀于魯
丘吾將安仰明均兩曜不能遷代謝之期序合四時不
能革盈虚之數適来夫子時也適去夫子順也為而不
有用而不窮五教遠而微言絶十哲喪而大義乖九師
爭大易之門五傳列春秋之幅六體分于楚晉四始派
于齊韓淹中之妙鍵不追稷下之高風代起百家騰躍
攀戸牖而同歸萬匠驅馳仰陶鈞而共貫猶使絲簧金
石長懸闕里之堂荆棘蓬蒿不入昌平之墓聖人之遺
風也道揚十聖光被六虚乘素履而保安貞垂黃裳而
獲元吉故能貴而無位履端于太極之初高而無名布
政于皇王之首千秋所不能易百代所不能移萬乘資
以興衰四海由其輕重雖復質文交映瞻禴祀而長存
金火遞遷奉琴書而罔絶盖易曰觀乎人文以化成天
下又云聖人觀神道設教而萬物伏焉豈古之聪明睿
知神武而不殺者夫國家襲宇宙之淳精據明靈之寳
位高祖武皇帝以黃旗問罪仗金策以勞華夷太宗文
武皇帝以朱翟承天穆玉衡而正區宇皇上宣宗祖之
累洽奉文武之重光稽歷數而坐明堂陳禮容而謁太
廟八神齊饗停旒太史之宫六辨同和駐蹕華胥之野
文物隱地聲明動天樂繁九俗禮盛三古冠帶混并之
所書軌八紘閭閻兼匝之鄉烟火四極竭河追日夸父
力盡于楹間越海陵山豎亥塗窮于廡下董腴廣被景貺
潛周乾象著而常文清坤靈滋而衆寳用溢金膏于紫
洞雨露均華栖玉燭于玄都風雷順軌丹蓂翠菌藻繪
軒庭鳳彩龍姿激揚池禦殊徵肸蠁不召而自至茂祉
昭彰無幽而不洽雖復帝臣南面降衢室而無為岱畎
東臨陟名山而有事靈命不可以辭也大典不可以推
也由是六戎宵警横紫殿而摐金五校晨驅蹴玄雲而
噴玉星羅海運嶽鎮川渟登碧墠而會神祇御玄壇而
禮天地金箱玉冊益睿算于無疆玳檢銀函署靈機于
不竭功既成矣道既真矣歴先生之舊國懷列聖之遺
漉翔赤驥而下云亭吟翠虬而望鄒魯泗濱休駕杳疑
汾水之陽尼岫凝鑾暫似銅山之典廼下詔曰可追贈
太師託鹽梅于異代鼎路生光寄舟楫于同時泉塗改
照咸亨元年又下詔曰宣尼有縱自天體膺上哲合兩
儀之簡易為億載之師表顧唯寢廟義在欽崇如聞諸
州縣孔子廟堂及學館有破壊并向来未造生徒無肄
業之所先師闕奠祭之儀久致飄零深非敬本宜令諸
州縣官司速加營葺九隴縣學廟堂者大唐龍朔三年
鄉人之所建也爾其州分化鳥境徇蹲䲭贏錦室于中
區託銅梁于石地玉輪斜界神龍蟠沮澤之雲石鏡遥
臨寳牒秘禺山之影天帝會昌之國上照乾維英靈秀
出之鄉傍清地絡庠序由其糾合纓弁所以會同文翁
之景化不渝智士之風猷自遠于是雙川舊老攀帝奬
而翹心三蜀名儒相成均而變色探周規于舊宅詢漢
制于新都開基于四會之躔授矩于三農之隙土階無
級就擊壤于新懽茅茨不剪易曾巢于故事莊壇文杏
即架椽欒夾谷幽蘭爰疏戸牖儀刑莞爾似聞沂水之
歌列侍誾如若奉農山之對緇帷曉闢横組帶于西河
絳帳宵懸聚青衿于北海雖秋禮冬詩之化以洽于齊
人而宣風觀俗之規實歸于上宰銀青光禄大夫譙國
公諱崇義大武皇帝之支孫河間大王之長子高秋九
月振玉贙于唐丘寳算千齡躍璇虯于太渚我國家靈
命東朝抗裘冕之尊宗子維城南面襲軒裳之重析玄
元之緒擁朱虚之位拜玉節于秦京輝金璋于蜀郡玄
機應物潛銷水怪之災丹筆申冤俯絶幽精之訟魏文
侯之擁篲道在而謙尊董相國之垂帷風行而俗易司
馬宇文公諱純河南洛陽人也皇根帝緒列五鼎于三
朝青瑣丹梯跨千尋于十絶仲舉澄清之轡未拯夷塗
士元卿相之材先登上佐冰壺精鑒遙清玉壘之郊霜
鏡懸明下映金城之域縣令柳公諱明字太易河東人
也梁岳之英長河之靈沐江漢之粹精待天衢之元亨
旌旗赫奕于中古珪組陸離于下葉鳳巖抽律擢曾秀
于龍門驪穴騰姿吐榮光于貝闕自朱絲就列光膺令
宰之榮墨綬馳芬高踐郎官之右仙鳬旦舉影入銅章乳
翟朝飛聲含玉軫臨邛客位自高文雅之庭彭澤賓門
猶主壺觴之境曠懷足以御物長策足以服人重泉之
意訓大行單父之謳謠遂遠猶為夏絃春誦俗化之樞
機西序東膠政利之根夲上祇朝憲下奉藩維爰搜複
廟之儀載闡重欄之制三門四表煥矣維新十哲宗師
肅焉如在將使圓冠方領再行鄒魯之風銳氣英聲一
變賓渝之俗于是侍郎幽思摛鳳藻于瓌林丞相高材
排龍姿于璧沼遺榮處士開簾詮孝悌之機頌德賢臣
持節聽中和之樂其為政也可久其為志也可大方當
變化立極儀刑萬宇豈徒偃仰聽事風教一同而已哉
勃幼乏逸才少有竒志虚舟獨泛乘學海之波瀾直轡
高驅踐詞場之閫閾觀質文之否泰衆矣考聖賢之去
就多矣自生人以来未有如孔子者也嗚呼今古代絶
江湖路遠恨不得親承妙旨攝齊于游夏之間躬奉德
音攘袂于天人之際撫身名而永悼瞻棟宇而長懷嗚
呼哀哉故為銘曰五帝既沒三王不歸天地震動隂陽
亂飛山崩海竭月缺星圍禮樂無主宗禋遂微大哉神
賢與時廻博應運而生繼天而作龍躍浩蕩鵬飛寥廓
奄有人宗遂荒天爵尼山降彩泗濱騰氣志匡六合神
經萬類夾谷登庸中都歴試睿情貫一玄猷絶四栖遑
教跡莫覯河圖違齊出宋歴楚辭吴風衰俗毁禮去朝
無麟書懷卷鳳德終孤杳杳靈命茫茫天秩吾道難行
斯文易失式宣六藝財成四術虚往實歸升堂入室邈
矣能仁悠哉化主力制羣辟權傾終古陸離彩燦蟬聫
茅土涉海輕河登山小魯皇家載造神風四極檢玉題
祥繩金署德聿懷聖跡同亨天則廼睿台庭爰昇衮職
玉津同派金堤茂坂智士高風文翁潬遠甿淳壤沃聲
和俗愿載啟仁祠遂光儒苑沈沈壼奥肅肅扃除靈儀
若在列配如初槐新市密杏古壇疎楹疑置奠壁似藏
書泛泛寰中悠悠天下徇名則衆知音盖寡碝石參瓊
遂風亂雅仲尼既殁天何為者
大唐益州大都督府新都縣學先聖廟堂碑文
并序楊炯
序曰銀衡用九天門壓西北之荒銅盖虚三地戸拆東
南之野迥七星于上列大清不能潛混茫之機環四海
于中州巨塊不能秘生成之業聖人有以見天下之賾
擬諸形容聖人有以見天下之動行其典禮靈圖廣運
百姓日用而不知神理潛行萬方樂推而不厭古者熊
山南眺金崇桁上帝之居鳳穴西臨玉室考爰皇之宅
五龍乘正按天䜟以希微六羽提衡騐星謠而罕漫洎
乎尊盧赫胥之代驪連栗陸之君皇名邁乎上玄帝圖
始于中葉莫不憑三靈之寳位鼓舞隂陽籍六合之尊
名財成宇宙未有貴而無位博而無名大禮由其再造
大樂出其一變蕩蕩乎人無得而稱焉巍巍乎其有成
功也若夫司徒立勲于天地還承帝嚳之家微子開國
于商周仍纂成湯之業雖玄禽歷數推移于景宅之都
而白馬旗裳赫奕于風丘之國由是千年有屬萬物知
歸乾坤合而至德生日月會而明靈降奎婁胃昴風馳
白虎之精角亢房心雲鬱青龍之祉君王異表儀石紐
而法丹陵輔相宏姿狀臯陶而圖子産豈上鑿乾象摛
光芒于北斗之宫括成地形騰粹氣于東山之曲非天
下之至精其孰能與于此神冥造化德合陶鈞獲沖用
于生知運幽幾于性道窮庶事之終始協庶品之自然
覩者不識其靈仰者不知其德步三光于太極照曜三
門含萬象于中區聲明萬國惟深也能通天下之志惟
幾也能成天下之務非天下之至神其孰能與于此道
尊德貴挫銳同塵始于中都宰終于大司寇能使長幼
異節男女别途路無拾遺器不雕偽奸雄獨立初明兩
觀之誅正教未行仍赦同狴之罪盟齊侯而歸四邑夷
不亂盟黜季氏而覆三都家無藏甲非天下之至剛其
孰能與于此青光歇滅赤籙衰微一注為海岱之尊一
戰有河防之霸故得三王不相襲禮亡于寇戎五帝不
相沿樂入于河海是以哀生靈之板蕩痛㝢縣之分崩
歴聘諸侯栖遑異國其為大也法象莫之能容其為高
也黎元莫之能覩時非我與遂厄宋而圍陳道不吾行
終樂天而知命非天下之至柔其孰能與于此太山不
辭土壤故能成其高滄海不讓細流故能成其大自季
孫之賜我也交益親矣自敬叔之乘我也道彌尊矣于
是歴郊社之所考明堂之則金人右對仍觀太祖之階
斧扆前臨還訪周公之位然後刪詩書而讀易象動天
地而感鬼神運百代之舟車開千齡之戸牖是故雷精
日角聞道德而樞衣月頰山庭奉琴書而撰杖非天下
之至文其孰能與于此智以藏往有感而必通神以知
来無微而不照論五行于帝輔潛觀大皥之光揆七廟
于天災預察釐王之過星流十月徵歷象于衰周日汎
三江採謳謠于霸楚神無方而易無體聖人通變化之
津河出圖而洛出書聖人悟興亡之兆非天下之至明
其孰能與于此極天蟠地之禮俯仰揖讓之規百神于
是會昌二儀以之同節非禮無以别父子兄弟親疎之
序非禮無以辨君臣上下長幼之位本之于元氣徵之
于太古聖足以法于九圍道足以用于八極服先王之
制度黜紅紫而無施欽上帝之明威遇風雷而有變非
天下之至恭其孰能與于此五行四氣十二月還相為
本五聲六律十二管還相為宫至音將簡易同和廣樂
與神明合契盛于中國還陳武像之容奄有四方自得
文王之操南風奏雅知大舜之温北里宣淫體殷辛之
暴非天下之至和其孰能與于此悲夫日中則昃動静
之常也月滿則虧盈虚之數也自太平王佐委龍翰于
芳年禮義霸臣摧獸文于華月則知天之將喪也則知
道之將廢也雖復頽山壊木兆悲歌于兩楹夏棟周牆
陳盛則于三禮猶使文明昭爛百王知察變之機鐘石
鏗鏘萬代挹希聲之樂信可謂備物致用立成器以為
天下利者莫大于聖人也既而三河失統九州之寳幣
不歸四塞提衡萬里之長城繼作星祅日祲乾象暗而
恒文乖禮壊樂崩彛倫斁而舊章缺洎夫碭山休氣潛
膺赤帝之圖沛國真人密召黃星之錄尊褒成之厚級
殷崇聖之榮班學校于是大興文武由其不墜年當晉
宋運拒周隋太山覆而崑崙倒天柱傾而地維絶三重
赤暈還開爭戰之端千里黃埃荐有干戈之務亂離瘼
矣黔首何依王室蠢然蒼生無主閭閻匝地今來為講
武之場荆棘參天何日作談經之市皇家撥亂反正應
天順人鼓之以雷霆潤之以風雨馳攙搶而掃穢上廓
鵬雲决河海以澄姦下清鼇極今天子握大象運洪鑪
星重輝海重潤乾迴北列垂衣裳于太紫之垣日出東
方備法駕于中黃之道溟滓之無天無地盡入提封伯
陽之有物有象咸乘禮節太階三襲明瑞氣于朱符中
極四遊法祥光于玉燭東膠西序雲閣逢丘國號陶唐
家成鄒魯遂使西山童子陳謌謠于璧水之前南國老
人受几杖于環林之下乾坤之大德行矣皇王之盛節
明矣江茒鄗黍晨昏薦帝之祥鳳穴麟州晷刻因天之
瑞乘輿乃選吉日恊靈辰詔風伯以行觀促雷師而出
豫房為天駟仍施列缺之鞭斗為帝車即動招搖之柄
奠玉帛奏金絲登介丘下梁甫擁神休而尊明號莫之
與京按玉冊而考銀繩于斯為盛于是迴輿轉旆臨曲
阜之郊畿駐蹕停鑾訪雲壇之軌跡若使九原可作大
君得廊廟之才千載有知夫子記風雲之會即以乾封
元年追贈太師禮也咸亨元年又詔曰宣尼有縱自天
體膺上哲合兩儀之簡易為億載之師表顧惟寢廟義
在欽崇諸州縣廟堂及學館有破壊并先来未造者遂
使生徒無肄業之所先師闕奠祭之儀久致飄零深非
敬本宜令州縣速加營葺新都學廟堂者奉詔之所立
也因三農之暇陳複道之規考幃帳于西京訪埃塵于
東魯海梁桂柱深沈風雨之津鏤檻文㮰曠望江山之
表納流雲于上棟白日非遥披濁霧于中階青天在瞩
雕鐫暐曄窮妙飾于重欄山海高深盡靈姿于岌宇門
生偘偘如陪文杏之壇胄子鏘鏘若預崇蘭之室每至
南方二月草樹華滋北陸三秋風烟搖落莫不列蘋蘩
于上席行禮敬于質明奠椒桂于中罇敬神明于如在
爾其邑居重複原野平蕪出江干之萬里入參星之七
度龜城藹藹煥繁霞于百尺之樓蛟浦澄澄洗明月于
千秋之水文翁舊學日往年歸劉禪平堂烟荒霧惨武
侯龍伏猶觀八陣之圖壯士蛇崩仍辨五丁之石左巴
右獠之勝域陸海三江之奥壤大都督周王皇第八子
也玄元繼天而作降仙才于玉斗之庭武昭應運而生
開霸業于金城之域五潢高瑛流滋液于咸池十日旁
羅散光華于若木星懸帝子遥澄井絡之郊岳列天孫
遠控彭門之野姬公以明德之重行寳化于周南曹植
以懿親之賢發金聲于魯北通議大夫長史南陽来恒
隨十二衛大將軍榮國公之元子申侯太岳鎮其靈襟
傅說長河昭其神彩龐士元蓄西申之逸羽始踐題輿
管公明絆東道之雄姿初臨别乘朝議大夫守司馬宇
文純左衛將軍靈州都督之次子台門鼎族傳呼棨戟
之榮玉質金相海若河宗之寳庾冰清識得嚴令而非
常桓温貴遊無車公而不樂縣令鄭玄嘉榮陽人也東
周玉裔北海金宗列矛戟之森森吐風流而蒨蒨尺兵不
用瑕丘有上德之君枹鼓無聞洛陽有神明之宰丞京
兆韋德工主簿扶風馬仁礪尉清河張嗣明北地傅懷
愛等荆藍灼爍鄧杞枎疎許玄度入風月之清關郭林
宗獲神仙之妙境南昌晦迹共梅福而齊衡左部韜真
與喬玄而等列博士張玄鑒助教費仁敬等碧雞雄辯
則江海沸騰白鳳宏辭則烟霞噴薄一州聞道親居典
學之官四子乘風来聽中和之曲圓冠列侍執巾&KR0034;于
西階大帶諸生受詩書于北面泮宫之上更開通德之
門小學之前復見華隂之市鄉望等魚文驥子震曜于
平原漢文巴姬駢羅于甲第杜陵亭長終成輔相之才
桐鄉嗇夫且著廉平之號莫不公私務隟即聽絃歌隂
雨時閒仍觀俎豆逍遙城郭拜夫子之靈祠髣髴風塵
見夫子之遺像天道之機衡莫測下問書生陽精之遠
近未知来求小子當仁不讓思齊于上古之名遊聖難
言有愧于中郎之石其辭曰
太虚寥廓洪鑪噴薄上綴二宫旁清八絡玄津獨化聖
人攸作蛇柱為居龍門是託爰清爰淨惟寂惟寞
龜䜟韜名魚圖表靈火紀雲紀天正地正君臣禮制宇
宙輝明文武既沒成康遂行羣飛海水若羽天星
玉筐魯裔金符遠系鐘石雖遷山河不替乾坤降德隂
陽合契虎嘯風清龍騰雲逝三元載停萬方攸濟
魯道既昏綿綿若存禄移公室政在私門學而方仕謙
而彌尊聽之也厲即之也温義責齊國刑懲季孫
多能惟聖道廢惟命天下莫容諸侯走聘至于是國必
聞其政仁義立身温恭成性不圖為樂終悲擊磬
九野八方栖栖遑遑從周返魯考夏觀商先王道術夫
子文章可久可大為龍為光星衡入室月準升堂
智周通塞神兼語默幾然而長黯然而息漢承周運胡
亡秦國察往知来研精茂德無必無我自南自北
萬象皆宗千靈共同惟變所適居常待終樂天知命匪
我求蒙北辰之北東海之東百王遺訓萬世餘風
時亡玉斗運鍾陽九周井龍沉秦原鹿走生人卷舌道
路鉗口禮樂崩頽典章殘朽萬邦請命三靈授手
日角昇圖星精應符載揚風教重闡規模數遷三紀年
當五湖星芒夜指日暈朝枯環林摧折璧沼荒蕪
赫矣高祖粤若稽古丕哉文皇照臨下土坤維旁綴乾
紘上補鯤化三千龍飛九五爰及列聖重規襲矩
我君文思念兹在兹金鏡八海珠囊四時三雍九室秋
禮冬詩絳帳語道青衿質疑載垂仙謨廣創靈祠
披圖按籍遠求陳跡玉檻烟開金窗雨闢睟儀偘偘雲
居寂寂弟子摳衣門人避席階列簠簋庭羅絲石
地接臨邛山横劍峯滇池躍馬沮澤蟠龍中望擊節高
門扛鐘隂靈肸蠁文雅雍容書池必變諜席常重
今還古往寂寥無尚太山既頽吾將安仰梁木斯壊吾
將安倣異代風行殊塗影響敢立言而徵聖冀得意而
忘象
全蜀藝文志卷三十五
