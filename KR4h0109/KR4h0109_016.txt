全蜀藝文志卷十六明周復俊編
詩
紀行
琵琶峡梁簡文帝
由來歴山川此地獨廻邅百嶺相迂蔽千崖共隱天横
峰時礙水斷岸或通川還瞻已迷向直去復疑前夕波
照孤月山枝歛夜煙此時愁緒密熒魂逝九遷
遂州南江唐陳子昂
楚江復為客征棹方悠悠故人憫追送置酒此南州平
生亦何恨夙昔在林丘違此鄉山别長謠去國愁
宿空舲峡青樹村浦前人
的的明月水啾啾寒夜猿客愁浩方亂洲浦寂無喧憶
作千金子寧知九逝魂虚聞事朱闕結綬騖華軒委别
高堂夢(集作愛)窺覦明主恩今成轉蓬去嘆息復何言
再使蜀道
眇眇葭萌道蒼蒼褒斜谷煙壑争晦深雲山共重複古
來風塵子同眩望鄉目芸閣有儒生軺車倦馳逐青春
客岷嶺白露搖江服歲月鎮羈孤山川俄(集作長)反復魚
遊戀深水鳥遊戀喬木如何别親愛坐去文章國蟋蟀
鳴戶庭蠨蛸網琴筑
下江向䕫州
天明江霧歇洲浦棹歌來渌水逶迤去青山相向開城
臨蜀帝祀雲接楚王臺舊知巫山上遊子共徘徊
蜀道後期前人
客心爭日月來往預期程秋風不相待先至洛陽城
曉行巴峡王維
際曉投巴峡餘春憶帝京晴江一女浣朝日衆鷄鳴水
國舟中市山橋樹杪行登高萬井出眺迴二流明人作
殊方語鶯為舊國聲無多山水趣稍解别離情
赴犍為經龍閣道岑參
側逕轉月壁危梁透滄波汗流出鳥道膽碎窺龍窩驟
雨暗溪谷歸雲網松蘿屢聞羌兒笛厭聽巴童歌江路
險復永夢魂愁更多聖主幸典郡不敢嫌岷峩
初至犍為作前人
山色軒楹内灘聲枕席間草生公府静花落訟庭閒雲
雨連三峡風塵接百蠻到來能幾日不覺鬢毛斑
早上五盤嶺前人
平旦驅駟馬曠然出五盤江回兩岸鬭日隱羣峰攅蒼
翠煙景曙森沉雲樹寒松疎露孤驛花密藏廻灘棧道
溪雨滑畬田原草乾此行為知已不覺蜀道難
自巴東舟行經瞿塘峡登巫山最高峯晚還題
壁李白
江行幾千里海月十五圓始經瞿唐峡遂步巫山巔巫
山高不窮巴國盡所歴日邊攀垂蘿霞外倚穹石飛步
凌絶頂極目無纖烟却顧失丹壑仰觀臨青天青天若
可捫銀漢去安在望雲知蒼梧記水辨瀛海周遊孤光
晚歴覧幽意多積雪照空谷悲風鳴森柯歸途行欲曛
佳趣尚未歇江寒早啼猿松暝己吐月月色何悠悠清
猿響啾啾辭山不忍聽揮策還孤舟
宿巫山前人
昨夜巫山下猿聲夢裏長桃花飛綠水三月下瞿塘雨
色風吹去南行拂楚王高丘懷宋玉訪古一霑裳
早發白帝城前人
朝辭白帝彩雲間千里江陵一日還兩岸猿聲啼不住
輕舟已過萬重山
桔柏渡(在昭化)杜甫
清冥寒江渡駕竹為長橋竿煙濕漠漠江水風蕭蕭連
笮動嫋娜征衣颯飄颻急流鴇鷁散絶岸黿鼉驕西轅
自兹異東遊不可要高通荆門路闊會滄海潮孤光隱
顧盼遊子悵寂寥無以洗心胷前登但山椒
飛仙閣前人
土門山行窄微徑緣秋毫棧雲闌干峻梯石結構牢萬
壑欹疎林積隂帶奔濤寒日外淡泊長風中怒號歇鞍
在地底始覺所歴高往來雜坐臥人馬同疲勞浮生有
定分飢飽豈可逃嘆息謂妻子我何隨汝曹
利州南渡温庭筠
澹然空水帶斜暉曲島蒼茫接翠微波上馬嘶看棹去
柳邊人歇待船歸數藂沙草羣鷗散萬頃江田一鷺飛
誰解乘舟尋范蠡五湖煙水獨忘機
雲安李羣玉
灘惡黃牛吼城孤白帝秋水寒巴字急歌迥竹枝愁樹
暗荆王館雲昏蜀客舟瑶姬不可見行雨在高丘
遊蜀鄭谷
所向明知是暗投兩行清淚雨前流雲横新塞遮秦甸
花落空山入閬州不分黃鸝驚夢曉唯應杜宇信春愁
梅黃麥綠無歸處可得漂漂愛浪遊
題嘉陵驛武元衡
悠悠風旆繞山川山驛空濛雨似煙路半嘉陵頭已白
蜀門西更上青天
駱谷章孝標
捫雲裊棧入青冥鞿馬鈴騾傍日星仰踏劒稜梯萬仞
下緣水岫杳千尋山花織錦時聊看澗水彈琴不暇聽
若比争名求利處尋思此路却安寧
春日遊嘉陵江劉滄
獨泛扁舟映綠楊嘉陵江水色蒼蒼行看芳草故鄉遠
坐對落花春日長曲岸危檣移渡影暮天栖鳥入山光
今來誰識東歸意把酒閑吟思洛陽
宿蒼溪館前人
孤館門開對碧岑竹窗燈下聽猿吟巴山夜雨别離夢
秦寨舊山迢遞心滿地莓苔生近水幾株楊柳自成隂
空思知己隔雲嶺鄉路獨歸春草深
曉發唐求
旅館侯天曙整車趨遠程幾處晚鐘斷半橋殘月明沙
上鳥猶在渡頭人未行去去古時道馬嘶三兩聲
舟行夜泊䕫州前人
維舟鏡面中迴對白鹽峰夜静沙堤月天寒水寺鐘故
園何日到舊友幾時逢欲作還家夢青山一萬重
發邛州寄友人前人
茫茫驅一馬自嘆又何之出郭見山處待船逢雨時曉
鷄鳴野店寒葉堕秋枝寂寞前程去閒吟欲共誰
過黃牛峡張蠙
黃牛來勢瀉巴川叠日孤舟逐峡前雷電夜驚猿落樹
波濤秋恐客離船盤渦逆入嵌空地斷壁高分繚繞天
多少人經過此去一生魂夢怕潺湲
入蜀劉义
望空問真宰此路為誰開峡色侵天去江聲滚地來孔
明深有意鍾會亦何才信此非人事悲歌付一杯
赴資陽經嶓峡漢水所出元和三年已授此官
羊士諤
寧辭舊路駕朱轓重使疲人感漢恩今日鳴騶到嶓峡
還勝博望至河源
題劒門李德裕
竒峰百仞懸清眺出嵐烟迥若戈回日高疑劒倚天參
差霞壁聳合沓翠屛連想是三刀夢森然在目前
出蜀門歐陽詹
北客今朝出蜀門翛然領得入詩魂遊人莫道歸來易
三不曾聞古老言
初入漢州韋莊
北儂初到漢州城井邑樓臺觸目驚松檜影中旌旆色
芰荷風裏管絃聲人心不似經離亂天意何知却太平
三日醉眠金鴈驛臨岐無限眼波横
蒼溪縣寄揚州兄弟元稹
蒼溪縣下嘉陵水入峡穿江倒海流憑仗鯉魚將遠信
鴈回時節到揚州
題天苴驛偽蜀太后徐氏
為尋靈境散幽情千里江山暫得行却恨烟光看未足
便驅金翠入龜城
題天苴驛太妃徐氏
翠驛紅亭近玉京夢魂猶自在青城比來出看江山景
儘被江山看出行
萬州(自此後登陸州號南浦郡)宋范成大
晨炊維下巖晚酌檥南浦波心照州榜雲脚響衙鼔前
山如屏墻得得正當戶西江朝宗来循屛復東去(此萬州形)
(勢也惟親歴者當知此言之工)官曹倚巖棲市井喚船渡瓦屋仄石磴
猿啼閙人語剔核杏餘酸連枝茶賸苦窮鄉固瘠薄陋
俗亦寒窶(土人賣杏皆先剔其核取仁以為藥也土茶甚苦不簡枝葉雜茱萸煎之)營營
謀食艱寂寂懷甎訴昔聞吏隱名今知吏隱處
□邡驛前人
暮雨連朝雨長亭又短亭今朝騎馬怯平日繫船聽竹
葉垂頭碧秧苖滿意青濃疇方可望客路敢遑寧
遂寧府始見平川喜成短歌前人
峡之西遂之東更無平地二千里惟有高山三萬重不
知誰人鑿混沌獨此融結何其工我本吳江弄水月忽
來踏徧西南峰不知塵界在何許但怪星辰浮平空直
疑飛入蝶夢境此豈應有行人蹤今朝平遠見城郭云
是東川軍府雄原田坦若看掌上沙路淨如行鏡中芋
區粟隴潤含雨楮林竹徑凉生風將士驩呼馬蹄快康
莊直與錦里通半年﨑嶇得夷路一笑未暇憐飄蓬
新津道中前人
雨後郊原淨村村多好音宿雲浮竹色清溜走榿隂曲
沼擎青蓋新畦藝綠針江天空闊處不受暑光侵
峩眉縣(縣出符文布婦女人人績麻且行且觀田家束蒿燃于門口為香氣以迎客)
前人
窮鄉未省識旌旄鷄犬驩呼巷陌騷村媪聚觀行績布
野翁迎拜跽燃蒿泉清土沃稻芒早縣古林深槐癭高
珍重里儒來獻頌盛言千載此丘遭
過江津縣不暇梢船前人
西風扶㯭似乘槎水闊灘沈浪不花夢裏竹間喧急雪
覺來船底滚嗚沙
䕫門即事(自東川入峡路至恭州便有癭俗夹岸山悉庳下入䕫界山皆傑然連三)
(峡䕫水不可飲取之卧龍十里之外雲安麴米春自唐以來稱之今䕫酒乃不佳)
前人
峡行風物不堪論袢暑驕陽雜瘴氛人入恭南多附贅
山從䕫子盡侵雲竹枝舊曲元無調麴米新篘但有聞
試覓清泠一杯水筒泉須自臥龍分
刺濆淖前人
濆淖盤渦之大者峡江水壮則有之或大如
一間屋相傳水行峡底遇暗石則濆起已而
下旋為渦然亦未嘗有定處或無故突然而
作叵測也舟行遇之小則欹傾大則與齎俱
入險惡之名聞天下
峡江饒暗石水状日千變不愁灘瀧來但畏濆淖見人
言盤渦耳夷險顧有間仍於非時作未可一理貫安行
方熨縠無事忽翻練突如湯鼎沸翕作茶磨旋勢廹中
成窪怒霽外始暈已定稍安慰儵作更驚眩漂漂浮沫
起疑有潜鯨噀勃勃駭浪騰復恐蟄鰲抃篙師瞪褫魄
灘戶呀雨汗逡廵怯大敵勇往决鏖戰幸免與齎入還
憂似蓬轉驚呼招竿折奔救竹笮斷九死船頭争萬夫
石上牽旁觀兢薄冰撇過捷飛電前余叱馭來山險固
嘗徧今者擊檝逝豈復憚波面澎澎三峡長颭颭一葦
亂既微掬指忙又匪科頭慢天子賜之履江神敢吾玩
但催叠鼔轟往助雙㯭健
涪州江險不可泊入黔江檥舟前人
黃沙飜浪攻排亭濆淖百尺呀成坑坳窪眩轉久乃平
一渦熨帖千渦生篙師絶叫敺川靈鳴鐃飛渡如奔霆
水從岷來如濁涇夜榜黔江聊濯纓玻瓈徹底鏡面清
忽思短棹中流横釣絲隨風浮月明
□邡道中文同
驅馬下遥川殘陽促晚鞭高林夹廣道亂水入平田村
落晴如畫桑麻晝起烟飛鴻正南下歸意滿雲邊
過朝天嶺前人
雙壁相參萬木深馬前猿鳥亦難尋雲容杳杳斷鴻意
風色蕭蕭行客心山若畫屛隨峡勢水如衣帶轉巗隂
生平來往成何事且倚鈎欄擁鼻吟
月下船行入資州范祖禹
憶昨卧碧山蒼蒼叢桂間白雲為屏石為枕綠蘿長挂
明月間忽來輕舟泛江水山月隨人還在此白鷺驚飛
宿靄間青山倒卧蒼波底此時孤棹發中流川后倚波
聽棹謳不學子猷中夜返欲乘明月向資州
過瀘江亭虞允文
映水林巒影顛倒濟川舟楫勢峥嶸東行萬里欲乘興
更待一篙春水生
䕫州一首郭印
䕫子巴峡衝風物異蜀境城居板作屋江汲地無井四
郊乏平原冡墓緣山嶺人傳蚯蚓瘴俗飲茱萸茗女婦
盡背籃老弱多垂癭試問何所因食彼山泉冷嵓棲固
不少亦有長細頸似聞此土人其性皆悍獷胷中忿畜
者甕盎成項領是說理有之云胡不自省我來適夏初
端坐愁日永况經六七月官舍如沸鼎有雨未沾濡蔬
茹空盤皿清泉不敢喫僅免河魚梗投紱歸去來吾鄉
等箕潁
發成都劉望之
落拓平生載酒行如今憔悴髩絲生無金得買青樓笑
空負閒愁出錦城
欲洗羇愁只自醒郫筒酒好信虚名江陽春色論千戶
價比西州却未輕
一夜孤舟浪打頭不容客夢到滄洲誰言江上煙波急
未抵歸心一半流
廣都道中作李新
萬花織籬凡幾曲繡屏處處圍茒屋家貧張戶無羅幕
東風吹開莫吹落居人應笑行客癡春去春歸總不知
琅璫驛(今之上亭舖)邵清叔
弄臣寧復解輸忠偶契琅璫一語中富貴易忘貧易感
西來方憶曲江公
暑行憩新都驛陸游
細細黃花落古槐江臯不雨轉輕雷長空鳥破滄洲去
落日人從綠野來散策意行尋水石脱巾高卧避氛埃
羈遊每羡端居好看月房湖又一回
早發新都驛前人
喔喔江村鷄迢迢縣門漏河漢縱復横繁星明若晝愛
凉趣上馬未曉閱兩候高林起宿鳥絶澗落驚狖寺樓
插蒼壑沙泉潟幽竇我行忽萬里坐嘆關河富官如廣
文冷面作拾遺瘦今年曷歸哉勿落春鴈後
自漢州之金堂過沈氏竹園小憩坐間微雨
前人
修修萬竹壓康莊碧玉椽圍一尺強雪節煙梢誰暇賞
馬蹄車轍可憐忙帽邊忽堕吹香句肘後舊傳醫俗方
更覺清遊天所惜坐來飛雨度横塘
馬上微雨前人
三日觸毒暑衣垢背汗浹今旦殊蕭然凉雨吹醉頬瘦
松無横枝蠧竹少全葉渚蓮乃可念汝泣如放妾豈惟
人意適我馬亦振鬛遠村有歸人清溪争晚涉
彌牟鎮驛舍小酌前人
郵亭草草置盤盂買果烹蔬便有餘自許白雲終醉死
不論黃紙有除書角巾墊雨蟬聲外細葛含風日落初
行遍天涯身尚健却嫌陶令愛吾廬
九月十日如漢州小獵於新都彌牟之間投宿
民家前人
適從邛州歸又作漢州去天低惨欲雪遊子悲歲暮十
年辭京國疋馬厭道路野火炎高岡江雲暗空戍角弓
寒始勁霜鶻飢更怒邂逅成小獵尺箠聊指呼北連武
侯祠南並稚子墓合圍蹙窮鹿設伏截狡兔壮哉帶箭
雉耿介死不顧吾寧暴天物戰法因得寓黃昏過民家
休馬燎裘袴割鮮盛燔炙毛血洒庭戶老姥亦復竒訊
掃邀我駐丈夫倘未死千金酬此遇
自廣漢歸宿十八里草市前人
月黑叩店門燈青坐床簀飯麤雜沙土菜瘦等草棘泰
然均一飽未覺異玉食我豈兒女哉口腹為怨德古人
恥懷禄不仕當力穡從今扶犂手終老謝翰墨
過笮橋道中龍祠小留前人
江邊龍祠何年作白浪花中插朱閣朝暾漸上宿霧收
喜氣已動晨霜薄我來倚闌一悵然蘆花滿空如柳綿
安得身為雙白鷺飛上灘頭却飛去
玻瓈江(眉州共飲亭)前人
玻瓈江水千尺深不知江上離人心君行未過青衣縣
妾心先到峨眉隂金尊共釂不知曉月落煙渚天横參
車輪無角留不住馬蹄不方何處尋空憑尺素寄幽恨
縱有綠綺誰知音愁來只欲掩屛睡無奈夢斷聞疎砧
瑞草橋道中作(在眉州)
經年簿書無少暇欵段今朝欣一跨瑞草橋邊水亂流
青衣渡口山如畫老翁醉著看龍鍾小婦出窺聞婭姹
荒陂吹笛晚呼牛古路倚梯晨採柘殘花零落不禁折
香草丰茸如可藉郵亭慈竹筍穿籬野店蒲萄枝上架
功名垂世端有待利欲昏心喜乘罅羇窮自笑豈人謀
閒放每欲從天借草根蟲語祇自悲風裏蓬征安税駕
祖師補處浣花村會傍清江結茅舍
豐橋旅舍作(在西門)
我是山林人心期在塵表出門消底物兩屫萬事了羣
兒何足愠為爾常悄悄今朝山中路更喜相識少三义
市人醉争席豐橋逆旅留饋食小婦髻鬟高一尺梭聲
軋軋當戶織
柳林酒家小樓
桃花如燒酒如油緩轡郊原常自遊微倦放教成午夢
宿酲留得伴春愁遠塗始悟乾坤大晚節偏驚歲月遒
記取清明果州路半天高柳出青樓
自成都回元虞集
還鄉思速去鄉遲王事相縻敢後期里父留看題壁字
山僧打送捨田碑胡桃筇竹南方要盧橘枇杷上國知
此日君親俱在望徘徊三顧欲何之
過黃陵廟李于村
黃陵廟前湘水綠天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉䄂霑莓苔玄猿晝啼蘿薜影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒凉揭車雜杜蘅
靈風自吹煙霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭水落生層波裴回獨詠騷人歌
山行明胡子昭
剉秣尋芳徑携壺上翠微路危行客少山闊見人稀古
廟存臺址荒神著蘚衣山雞元不慣驚起舍前飛
人道山行好山行最寂寥緼袍鈎棘刺草履踏松茅古
木參天秀岩泉浸石橋道人驚破膽虎嘯白猿號
永寧道中吳伯通
步出長淵向鴈西山川渾似浣花溪渠渠活活泉聲細
澳澳青青竹色齊客路欲迷惟信馬人家不見但聞鷄
惜無杜老林中住還訪荒亭共醉題
秋林驛楊廷和
桃花溪水繞山流半是金沙湧作洲瘠土幾灣剛有麥
平林一望更無楸(驛舊名楸林鎮改今名去木從秋)絃歌雅俗從今換
(土人舊少讀書者)桑柘生涯不外求好寺欲遊遊未得賞心聊
寄驛前樓
鹽亭縣前人
幾番寓宿鹽亭縣耒得閒情一賦詩土俗舊從張老變
(縣人舊多氐語自張隠翁始變之)高山曾受杜陵知(杜詩高山擁縣青)溪深
野水流雲氣雪壓寒條帶玉枝夜向德星橋上望仰高
鄉衮有餘思(德星橋嚴舊居)
鹽亭道中前人
成都此去未為賒土俗看來亦自差驛卒裹糧多橡茅
鹽亭煮井半泥沙雲中石路依山轉澗外畬田趁木斜
剛到富村風景别竹林松徑是人家
隆山道中前人
西水褰裳渡梯石上雲嶺護持集衆力牽送引修綆盤
旋幾百折歴覧可千頃鳥飛皆下風雲過欲摩頂高樹
小於拳溪田望如井念此僕夫勤塗泥沒雙脛慚愧我
何功勞人當自省
猿山道上前人
古店北來皆鳥道驅馳今日又猿山軟莎歇馬蹂新碧
老樹盤蛇蝕舊斑直上有天通遠近周圍無路可躋攀
勞人我亦勞神久一見郵亭一解顔
百節驛八十里劉端
萬峯回合鎻重關車馬蕭然驛吏閒春夜不眠啼鳥静
一溪流水響潺潺
松坎驛二首前人
九十春光欲暮八千客路初行宇宙有人憂世江湖何
事忘情
乍雨乍晴天氣半花半鳥風光客子相看不倦詩人高
詠何妨
播南吟七首前人
荒草猶傳李白城夜郎憔悴若為情半生豪氣隨烟水
千古詩名煥日星
水交箐裡有猿啼聽罷令人思欲迷聞說近來多虎跡
行人莫到日頭西
百折羊腸一逕危林深長見日光遲三坡險處君須記
正是行人滴淚時
小箐南頭大箐隣箐中林木不知春從來鬼魅多依石
自是豺狼怕近人
何人喚此老青岡亂石磨牙險更長百杵杵來行不到
直教行客為心忙
石虎關高似劒門戈矛森立勢雄吞行人過此應須恐
虎嘯猿啼白日昏
又向南溪入箐來一聲長嘯虎羣猜凌空石笋柴關上
却使行人望眼開
舟曉朱琉
鸂鶒將雛護石根莓苔綴䌫雜衣痕幾椽茅屋生春色
無數桃花燒野村祈歲鄉儺簫鼔咽坐風舟子嘯歌喧
蓬窗興劇誰憐我幾點青峰映綠尊
全蜀藝文志卷十六
