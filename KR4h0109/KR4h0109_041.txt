全蜀藝文志卷四十一明周復俊編
記壬
前益州五長史真記唐李德裕
益州草堂寺(成都記云在府西五里去浣花亭三里)列畫前史一十四人
(節度職不帶尹則帶長史非今賓佐也)代稱絶跡余嘗於數公子孫之家
獲見圖狀乃知草堂繢事靡不造真者昔巖野㫄求徒
聞審像稽山高舉惟止鎔金孰若記之丹青妙畫神照
楚國祠廟魯王宫室洎此邦文翁舊館皆圖歴代卿相
燦然可觀雖有慕于前良曾莫究於形似豈與夫年代
已遠遺像猶存入虛室而煙霞暫披拂浮埃而瑶林斯
覿余以精舍甚古廟貌將傾乃選其功德尤盛者五人
模于郡之廳事追惟二漢臺閣皆有圖寫黃霸于定國
雖宰相名臣不得在畫像之列卓子師德行君子而在
功臣之右今之所取意其在斯乎采色既新光靈可想
儼若神對吾將與歸因叙其事詒諸來哲大和四年記
張益州畫像記蘇洵
至和元年秋蜀人傳言有寇至邊邊軍夜呼野無居人
妖言流聞京師震驚方命擇帥天子曰毋養亂毋助變
衆言朋興朕志自定外亂不作變且中起既不可以文
令又不可以武競惟朕一二大吏孰為能處兹文武之
間其命往撫朕師乃惟曰張公方平其人天子曰然公
以親辭不可遂行冬十一月至蜀至之日歸屯軍撤守
備使謂郡縣寇來在吾無爾勞苦明年正月朔旦蜀人
相慶如他日遂以無事又明年正月相告留公像于淨
衆寺公不能禁眉陽蘇洵言於衆曰未亂易治也既亂
易治也有亂之萌無亂之形是謂將亂將亂難治不可
以有亂急亦不可以無亂㢮是惟元年之秋如器之欹
未墜於地惟爾張公安坐于其旁顔色不變徐起而正
之既正油然而退無矜容為天子牧小民不倦惟爾張
公爾繄以生惟爾父母且公嘗為我言民無常性惟上
所待人皆曰蜀人多變於是待之以待盗賊之意而繩
之以繩盜賊之法重足屏息之民而以碪斧令於是民
始忍以其父母妻子之所仰賴之身而棄之于盜賊故
每每大亂夫約之以禮驅之以法惟蜀人為易至于急
之而生變雖齊魯亦然吾以齊魯待蜀人而蜀人亦自
以齊魯之人待其身若夫肆意于法律之外以威劫齊
民吾不忍為也嗚呼愛蜀人之深待蜀人之厚自公而
前吾未始見也皆再拜稽首曰然蘇洵又曰公之恩在
爾心爾死在爾子孫其功業在史官無以像為也且公
意不欲如何皆曰公則何事於斯雖然於我心有不釋
焉今夫平居聞一善必問其人之姓名與鄉里之所在
以至於其長短大小美惡之狀甚者或詰其平生所嗜
好以想見其為人而史官亦書之於其傳意使天下之
人思之於心則存之於目存之於目故其思之於心也
固由此觀之像亦不為無助蘇洵無以詰遂為之記公
南京人為人慷慨有大節以度量容天下天下有大事
公可屬系之以詩曰
天子在祚歲在甲午西人傳言有寇在垣庭有武臣謀
夫如雲天子曰嘻命我張公公來自東旗纛舒舒西人
聚觀于巷于塗謂公暨暨公來于于公謂西人安爾室
家無敢或訛訛言不祥往即爾常春爾條桑秋爾滌場
西人稽首公我父兄公在西囿草木駢駢公宴其僚伐
鼓淵淵西人來觀祝公萬年有女娟娟閨闥閑閑有童
哇哇亦既能言昔公未來期汝棄捐禾黍芃芃倉庾崇
崇嗟我婦子樂此歲豐公在朝廷天子股肱天子曰歸
公敢不承作堂嚴嚴有廡有庭公像在中朝服冠纓西
人相告無敢逸荒公歸京師公像在堂
載酒亭羣公畫像記失名
子雲右蜀人事漢成哀平世歴新室身詘而道不得行
子雲沒宋興八十九年矣距今千餘歲其鄉人之學者
森然若林之植于畮其在太平興國中有若諫議大夫
田公錫之論議參知政事蘇公易簡之正大雍熙淳化
中有若直昭文館陳公充直史館朱公台符之文雅為
何許人其嘗扞大寇以功得封史家略而不書尚或有
之至其家世實不知所據杜子美詩曰百花潭北莊又
曰百花潭水即滄浪其來久矣非由冀國而得名也吾
意蜀人之不忘冀國之功歲即其祠致禮焉因相與朋
聚為樂非謂其為此邦之人及嘗有為僧漂衣之異也
而或者因百花潭之名附會其說務為誇誕若不足凴
况潭在成都為近郊使冀國實生於是寧方節度鎮蜀
何至奪其境内之民而妾之豈為民父母之意哉此甚
不然者矣客有謂予曰杜子美在蜀與寧同時潭之得
名與子美實相後先子又安知其不然寧䟦扈人也何
有於境内一女子乎大歷之世朝野多虞干戈兵甲時
有所貸而不問重以從事中原未遑他及寧自視疎遠
違禮叛律以資聲色之奉以欺朝廷之不知且莫我誰
何者盖有所恃而為此也後寧從德宗狩奉天為盧杞
譛死不能保其首領雖曰非罪得非㒺上之報使之邪
方寧無恙時驕其嬖妾至馳騁出游以從事窮日之游
府尹亦為之至潭上置酒高會設水嬉競渡盡衆人之
樂而後返其傳曰此冀國故事也冀國姓任本漢上小
家女任媪嘗禱于神祠夢神人授以大珠覺而有娠明
年四月十有九日而生女稍長奉釋氏教甚謹有僧過
其家瘡疥滿體衣服垢弊見者心惡獨女敬事之一日
僧持衣從以求浣女欣然濯之溪邊每一漂衣蓮花輙
應手而出里人驚異求僧已不知所在因識其處為百
花潭會崔寧節度西川微服行民間見女心悦之敗其
家納以為妾寧妻死遂為繼室累封至冀國既貴每生
日即來置酒其家艤船江上訪漂衣故處徘徊終日後
人因之歲以為常且即寺之東廡作堂祠之余自為兒
時於傳聞如此顧未嘗一至其處今歲之夏以事留成
都(闕)過及是日與二三友觀焉訪冀國遺跡漫無可考
獨有吴仲庶所作祠堂記與余昔所聞於為兒時者大
抵略同時余猶為疑其說之不然者余按唐書大歷中
崔寧鎮蜀入朝留其弟寬守楊子琳自瀘州襲之寬戰
力長講計七十三座諸院大藏經計(下闕)
楞嚴院繪佛祖記失名
僧惟中字慧雅本隸蓬州開元寺後至成都不復其鄉
者凡四十年性孤潔與人不妄合精禪律之學善作詩
氣格清謹其徒許之與可朋相上下常呼之曰詩伯(可朋)
(蜀僧之能詩者)兼通吾儒書學者從質其義日滿座下羸形垢
面破衣敗履見者不知其中之所有能如是者俗年六
十示滅於大慈之甘露道場慶歷八年乙酉五月九日
也前時盡傾其槖中得八萬錢諉其所常往還楞嚴院
道人繼舒曰我將去矣生平之餘止此耳其為我命奇
工繪佛祖像於爾院之毗盧殿雖然用此被唾罵我不
敢辭矣且欲使來者見是相知是心以是知見故能祓
除諸妄而冺相忘心我為是功德之意也道人諾之會
廣漢劉允文有名於時遂召使圖其事采飾殊絶鋪置
有序叩聞傳付密義相屬一花五葉先後交照信畫評
之善品而法苑之勝緣予舊與惟中討論五經大義甚
重之畫此時予常觀允文下筆後十七年予自祕閤校
理乞侍親得相臨邛郡道人使予記其事嘉祐六年辛
丑五月十五日東園芳洲亭書
彭州張氏畫記失名
蜀自唐三帝四幸當時隨駕以畫待詔者皆奇工故成
都諸郡寺宇所存諸佛菩薩羅漢等像之處雖天下能
號為古蹟多者盡無如此地所有矣後歴二偽至國初
其淵源未甚遠故穪繪事之精者猶班班可見近世所
習淺陋寂然不聞其人此亡它盖苟於所利而不自取
重其所為之技爾獨天彭張氏能嗣守道人之學用筆
設色韻氣標置未嘗輒自奔放惟一謹於良法不為世
俗之心所怵誠可尚也予寓彭累月居甚閒暇日與承
天僧敏行游凡出於張氏之手者觀賞殆徧信乎他人
之不能相與較其後先矣敏行乃其俗裔也俊慧通博
亦善於此聞予嘉嘆其祖之所為磨石請予道所以然
熙寧六年中秋日記
文與可畫篔簹谷偃竹記蘇軾
竹之始生一寸之萌耳而節葉具焉自蜩蝮蛇蚹以至
于劍拔十尋者生而有之也今畫者乃節節而為之葉
葉而累之豈復有竹乎故畫竹必先得成竹於胷中執
筆熟視乃見其所欲畫者急起從之振筆直遂以追其
所見如兔起鶻落少縱則逝矣與可之教予如此予不
能然也而心識其所以然夫既心識其所以然而不能
然者内外不一心手不相應不學之過也故凡有見于中
而操之不熟者平居自視了然而臨事忽焉喪之豈獨
竹乎子由為墨竹賦以遺與可曰庖丁解牛者也而養
生者取之輪扁斵輪者也而讀書者與之今夫夫子之
託於斯竹也而予以為有道者非耶子由未嘗畫也故
得其意而已若予者豈獨得其意幷得其法與可畫竹
初不自貴重四方之人持縑素以請者足相躡于其門
與可厭之投諸地而罵曰吾將以為韈士大夫傳之以
為口實及與可自洋州還而余為徐州與可以書遺余
曰近語士大夫吾墨竹一派近在彭城可往求之韈材
當萃於子矣書尾復寫一詩其略曰擬將一段鵝谿絹
掃取寒梢萬尺長予謂與可竹長萬尺當用絹二百五
十疋知公倦於筆硯願得此絹而已與可無以荅則曰
吾言妄矣世豈有萬尺竹也哉余因而實之荅其詩曰
世間亦有千尋竹月落庭空影許長與可笑曰蘇子辯
則辯也然二百五十疋吾將買田而歸老焉因以所畫
篔簹谷偃竹遺予曰此竹數尺耳而有萬尺之勢篔簹
谷在洋州與可嘗令予作洋州三十詠篔簹谷其一也
予詩云漢川脩竹賤如蓬斤斧何曾赦籜龍料得清貧
饞太守渭濱千畝在胷中與可是日與其妻游谷中燒
筍晚食發函得詩失笑噴飯滿案元豐二年正月二十
二日與可沒於陳州是歲七月七日予在湖州曝書畫
見此竹廢卷而哭失聲昔曹孟德祭橋公文有車過腹
痛之語而予亦載與可疇昔戲笑之言者以見與可於
予親厚無間如此也
文湖州竹記呂元鈞
君子之智思能過于人則事無巨細皆足以取高此衆
人所以尊仰欽愛之不已也畫者中有擬像而發于筆
墨之間苟臻其極則近見羣物之情状遠參造化之功
力自古賢俊往往能之盖取其如此歟與可之于墨竹
枯木世之好事者皆知而貴子瞻嘗謂盡得其理固不
妄也頃年來成都畫此兩物於嘉祐長老紀師之方丈
紀師寳之以誇識者乃西州僧舍勝事之一也與可在
文館二十年其才可巨用將老矣尚怐恂一州胷中之
藴曾不少露通塞榮悴無一毫羂諸心名教至樂之餘
時作墨竹枯木一二以寓其幽懷遠趣真所謂粹静君
子也豈特筆墨之間有以過人哉知則語其大不知則
語其細知不知於與可何損益耶此可與高爽眀達者
言不可與鄙闇道也
徙文湖州木石畫壁記楊天惠
鄉丈人石室先生文公近世文藝之雄自其為大布衣
即以古文獲重語於天下然壮思銳甚注射縑素不能
休則又於書畫焉發之時將官邛南會姻友於郫飲酒西
禪之精舍夜艾氣酣䟦燭作此枯木怪石于方丈之壁
盖初試手然(斷句)然筆力天就已自與詩品俱稱第一畫
去今五十八伏臘矣其不及知晚幸交公之子冲卿乃
克聞之於是假館主者求觀焉歛袵三肅仰而游顧徒
見老榦聱牙蒼質贔屭㫄枿紐雲下根裂地不知幾萬
年物乃今猶植立楹間謖謖乎如空山臞仙真骨強勁
劫壊而不僵岌岌乎如幽林古佛耉膚堅密閱歲寒而
無恙余心懔然恪之以為公真王摩詰也特變化出沒
異耳然世無通宿命者斯言未可出之獨恨託非其地
頗為拙目輕題墨漫漫横斜于其上輙大息久之不能
去間以告主簿事王君舜選舜選奮曰吾乃能辦此乃
并其壁徙置公堂之中央飾以欄楯周護極謹某曰社
櫟多夀山石耐久物誠有之人亦宜然方文公仕初筵
越不過三十許耳胷中磽磽已有此奇是肯從兒女為
柔熟耶君視此畫决非世人婉孌之觀其戎輿(闕)固扇
(闕)過客俗子勿輕與言必審其人氣節不凡乃發視
之其畫(闕)癸已其徙以大觀之庚寅而某為之
記
莫侯畫像記前人
江西莫侯治郫二年有佳政籍然傳西南某聞之舊矣
崇寧三年七月某以事免䥫官無所歸或曰盍税邛乎
曰不可吾故治其曷可以留或曰盍旋梓乎曰未可吾
乏貲其曷可以濟然則奈何曰吾聞莫侯長者吾將寄
孥焉是必撫我既行屬歲旱所過赤日射地黃&KR1881;勃鬱
襲人苖暍死町間榖價翔貴從者病日甚余曰行矣饑
飽吾有數後三日進及侯境則道里清寧白水瀲瀲彌
望榿葉覆地秔芋人立軒舞翠氣殊不知有雲日若問
水瀕人則咸曰此吾大夫之賜也吾邑食岷水支流歲
為堰大者若干小者若干其役夫若干指溉田若干塍
故時吏弗省役役弗竭作穿築釃治不皆如律偶一愆
雨水輒廞涸故歲多失稔今侯之來敏於百治而水政
尤謹其按行必豫其相視必親其功治凡要科配差次
必均或倦怠則執柣臨之夜宿野次與傔隸均甘苦故
堰之高厚倍于舊而水之深廣什之凡我所以無旱暵
之恐非侯則誰使余曰然名定不虛欲入見為侯道之
會余有疾弗果然侯聞余來亟遣騎勞苦詢問之如十
年舊間率諸僚身存之歲時賙給有加越明年二月侯
秩滿以去邑人固德侯之賜又惜其去恨不能留於是
圖侯衣冠於某所將世事之像成又相率環觀而歌舞
焉余於昔侯之去其邑也乃述所見以授其人使書諸
像左雖然侯之治行豈僅止此哉而余所書止於此詳
於所見略於所聞所以傳信也信以傳信則人之得吾
文而傳者可以信於其後矣
焦夫子碑序周表
蜀之故老傳岷山有焦夫子者國初時人忘其名飽詩
書以博學化𨗳人故世人稱夫子云夫子貌寢陋且怪
長目而廣鼻海口而虯髯癭纍纍絡領下性直率不自
飾雖冠帶往往爬痒捫虱腰胯間忽為歌詩則奇言異
句有足駭人耳目者今人止能誦其一聯兩輪日月磨
興廢一合乾坤夾是非噫豈非所謂古之隠君子歟熙
寧中吾鄉賢士文與可遊天彭館倅舍之徐公園杯酒
談笑中忽放筆繪夫子之像于學之壁不數筆而成之
經歲既久幾至冺滅元豐壬戌歲聶公子因守是郡惜
其瀟灑神妙之跡或隠晦不顯遂徙其壁于西湖之凝
翠亭焉嗟夫天下之人皆有所好然得其所以好者寡
矣與可之於畫也縱横意思類皆山石竹木枯槁古淡
之物故其為人也亦愛夫清静奇偉有道之士此真得
天下所以好者歟公之遷是畫也使與可在而居貴仕
間人必曰有所奉焉耳與可已沒公特重惜之是乃所
以為君子也方是時天下之士俯仰㣘好方圓逐物喜
事媚要迎合附會惟恐不足以赴功公乃恬然不以是
為設慮而雍容閒暇獨能好與可之所好實賢于人遠
矣豈不尚哉公索記敢直書云
左右生圖記李石
左右生徒漢石室故事也文翁集蜀士教之分左右兩
序記其鄉里姓名而字之刻之石左生若干右生若干
典學從事以下若千合若干人其餘固有漫滅不可考
者然自有學即有此自漢歴世暨我皇宋蜀學之盛當
紹漢得書以補晉唐之缺文寥寥亦復不可見惟熙寧
中弟子員至五百時則蜀守蒋堂密學也自三合法罷
學之士益落僅至百五十人至張燾尚書增其員至三
百括隠田以廪之然亦歲去歲來閱春秋二補試濫食
而惰實業者未容盡去學司之籍吏為玩文矣蜀為鄙
遠不得與東南士偕集成均獨有隣州隨侍入之法而
又以廪入為限不能盡其來可歎也會科舉前之一歲
願肄業者衆學官以歲有限員為守請於兩提舉學事
司則願後廪入之不足而無拒其來由是聽以歲補入
之數至八百餘員學官擇其通經有獲者倡率而嚴其
日考月書之程於是四蜀之士畢赴相與自愛重多名
秀俊又相與分八齋其鄉曲姓名以齒為小錄以請於
學官請如漢故事書之為辛巳左右生圖紹興三十一
年記
唐吴道子畫聖像記
先聖為魯司寇時像二本其乘車而羣弟子從者號曰
圖立而先師侍者號曰小影世人求合荀卿所謂如蒙
倛轉生其真乃摹小影于石而鑱之壁夫聖人盖有不
可以見見而聞聞又况以像求耶然學者緣貌觀其道
緣形觀其天亦或有所得云
全蜀藝文志卷四十一
