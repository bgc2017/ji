全蜀藝文志卷五十八明周復俊編
譜
歲華紀麗譜元費著
成都遊賞之盛甲於西蜀盖地大物繁而俗好娛樂凡
太守歲時宴集騎從雜沓車服鮮華倡優鼓吹出入擁
導四方竒技幻怪百變序進於前以從民樂歲率有期
謂之故事及期則士女櫛比輕裘袨服扶老擕幼闐道
嬉遊或以坐具列於廣庭以待觀者謂之遨床而謂太
守為遨頭宋朝以益州重地嘗謀帥命宋公祁宰相對曰
蜀風奢侈祁喜遊宴恐非所宜宋朝不從卒遣之公先
奉詔修唐書因以書局自隨自成都每宴罷盥漱闢寢
門垂簾燃二椽燭媵婢夾侍和墨伸紙望之者知公修
唐書若神仙焉嘗宴於錦江偶微寒命索半臂諸婢各
送一枚公視之慮有厚薄之嫌訖不服忍冷以歸舊俗傳
誇以為談本田公况嘗為成都遨樂詩二十一章以紀
其實而薛公奎亦作何處春游好詩一十章自號薛春
游以從其俗且欲以易尹京之舊稱(公知開府專以嚴治人謂之薛出油)
此皆可以想承平之遺風也至清獻公為記乃曰曩宴
會皆牙校掌之盖榷酤之利有餘人樂於為役公帑歲
入亡慮千萬貫有竒自新法頒行酒坊為官所鬻牙校
雖得劵錢不足自贍乃者議置成都市易務方游觀時
人情瞿然减常歲之半及浣花後始聞罷去乃復朋聚
游江今公使錢歲給三萬貫常凛凛慮不足譬之巨人
以狹衾寢覆趾則露肩擁左則闕右甚可笑也今盤饌
比舊從省樂優之給亦復過殺設遂廢之則非天子所
以付畀一隅惠保遠人之意而小民之鬻肴果者但營
慕供藉以為養此遊晏之不可廢也觀公此言則蜀人
之貧富欣戚可以知政矣今以元日為始而第其事
正月元日郡人曉持小綵幡遊安福寺塔粘之盈柱若
鱗次然以為厭禳懲咸平之亂也塔上燃燈梵唄交
作僧徒駢集太守詣塔前張宴晚登塔眺望焉
二日出東郊早宴移忠寺(舊石碑娄院)晚宴大慈寺清
獻公記云宴罷妓以歌詞送茶自宋公祁始盖臨卭
周之純善為歌詞嘗作茶詞授妓首度之以奉公後
因之
五日五門蠶市盖叢氏始為之俗往往呼為蠶叢太守
即門外張宴
上元節放燈舊記稍稍唐明王上元京師放燈甚盛葉
法善奏曰成都燈亦盛遂引帝至成都市酒於富春
坊此方外之言存而勿論咸通十年正月二日街坊
點燈張樂晝夜喧闐盖大中承平之餘風由此言之
則唐時放燈不獨上元也蜀王孟時間亦放燈率無
定日宋開寳二年命明年上元放燈三夜自是歲以
為常十四十五十六三日皆早宴大慈寺晚五門樓
甲夜觀山棚變燈其歛散之遲速惟太守意也如繁
雜羅燈火之盛以昭覺寺為最又為錢燈會會始於
張公詠盖燈夕二都監戎服分廵以察姦盜既罷故
作宴以勞焉通判主之就宣詔亭(闕)舊以十
七日今無定日仍就府治專以宴監司也
十三日聖壽寺前蠶市張公詠始即寺為會使民鬻農
噐太守先詣寺之都安王祠奠獻然後就宴舊出萬
里橋登樂俗園亭今則早宴祥符寺晚宴信相院
十八日俗傳為保壽侯誕日出笮橋門即候祠奠拜次
詣净衆寺邠國杜丞相祠奠拜畢事會食晚宴大智
院
二月一日踏青節初郡人遊賞散在四郊張公詠以為
不若聚之為樂乃以是日出萬里橋為綵舫數十艘
與賓僚分乘之歌吹前導號小游江盖指浣花為大
游江也士女駢集觀者如堵晚宴於寳歷寺公為詩
有曰春游千萬家美人顔如玉三三兩兩映花立飄
飄似玉乘烟霞公鐵心石腸乃賦此麗詞哉後以為
故事清獻公為記時綵舫至增數倍今不然矣八日
觀街藥市早宴大慈寺之設廳晚宴金䋲院
三月三日出北門宴學射山既罷後射弓盖張伯子以
是日即此地上升巫覡賣符於道遊者佩之以宜蠶
辟灾輕裾小盖照爛山阜晚宴於萬池亭泛舟池中
九日觀街藥市早晚宴如二月八日二十一日出大
東門宴海雲山鴻慶寺登衆春閣觀摸石盖開元二
十三年靈智禪師以是日歸寂邦人敬之入山遊禮
因而成俗山有小池士女探石其中以占求子之祥
既又晚宴于大慈寺之設廳二十七日大西門睿聖
夫人廟前蠶市初在小市橋田公以禱雨而應移於
廟前太守先詣諸廟奠拜宴於衆净寺晚宴大智院
寒食出大東門早宴移忠院晚宴大慈寺設宴廳曩
時寒食太守先設酒饌於近郊祭鬼之無依者謂之
遥享後至廣仁院以葬死而無主者乃遣官臨祭之
而民間上塚者各蟻集於郊外天僖二年趙公稹嘗
開西樓亭榭俾士庶游觀自是每歲寒食闢園張樂
酒壚花市茶房食肆過於蠶市士女從觀太守會賓
僚凡浹旬此最府廷遊宴之盛近歲自二月即開園
踰月而後罷酒人利於酒息或請於府展其日府尹
亦許之
四月十九日浣花佑聖夫人誕日也太守出笮橋門至
梵安寺謁夫人祠就宴于寺之設廳既宴登舟觀諸
軍騎射倡樂導前泝流至百花潭觀水嬉競渡官舫
民船乘流上下或幕㡩水濱以事遊賞晏為出郊之
勝清獻公記云往昔太守分遣使臣以酒均給遊人
隨所會之數以為斗升之節自公使限錢兹例遂罷
以遠民樂太平之盛不可遽廢以孤其心乃以隨行
公使錢釀酒畀之然不逮昔日矣
五月五日宴大慈寺設廳醫人鬻艾道人賣符朱索綵
縷長命辟灾之物筒飯角黍莫不咸在
六月初伏日會監司中伏日會職官以上末伏日會府
縣官皆就(闕)讀廟設廳初文潞公建設廳以伏日為
會避暑自是以為常早宴罷泛舟池中復出就廳晚
宴觀者臨池張飲盡日為樂趙清獻公使限錢但為
初伏會今因之
七月七日晚宴大慈寺設廳暮登寺門樓觀錦江夜市
乞巧之物皆在焉十八日大慈寺散盂蘭盆宴於寺
之設廳宴已就華嚴閣下
八月十五日中秋玩月舊宴於西樓望月於錦亭今宴
於大慈寺
九月九日玉局觀市宴監司賓僚於舊宣詔堂晚飲於
(闕)
二日官為幕㡩棚屋以事游觀或云有恍惚遇仙者
冬至節宴于大慈寺後一日早宴金䋲寺晚宴大慈寺
清獻公記至前一日太守領客出北門石魚橋具樽
豆觀樵已乃即天長觀晚宴盖文潞公始為之後復
罷
全蜀藝文志卷五十八
