全蜀藝文志卷十二明周復俊編
詩
亭館上
臨水亭唐閭丘均
高館基曾山微羃生花草傍對野村樹下臨車馬道清
朗悟心術幽遐備瞻討回合峯隱雲聯綿渚縈島氣似
滄州勝風為青春好相及盛年時無令歎衰老
滕王亭子杜甫
君王臺榭枕巴山萬丈丹梯尚可攀春日鸎啼脩竹裏
仙家犬吠白雲間清江碧石傷心麗嫩蘂濃花滿目斑
人到于今歌出牧來遊此地不知還
題栢大兄弟山居屋壁二首前人
叔父朱門貴郎君玉樹高山居精典籍文雅涉風騷江
漢終吾老雲林得爾曹哀絃繞白雪未與俗人操
野屋流寒水山籬帶薄雲静應憐虎穴喧已去人羣筆
架霑窗雨書籖映隙曛蕭蕭千里馬箇箇五花文
卜居前人
浣花流水水西頭主人為卜林塘幽已知出郭少塵事
更有澄江消客愁無數蜻蜓齊上下一雙鸂䳵對沉浮
東行萬里堪乘興須向山陰上小舟
西郊前人
時出碧鷄坊西郊向草堂市橋官柳細江路野梅香傍
架齊書帙看題檢藥囊無人競來往疎嬾意何長
田舍前人
田舍清江曲柴門古道傍草深迷市井地僻嬾衣裳櫸
柳枝枝弱枇杷樹樹香鸕鷀西日照曬翅滿漁梁
嚴中丞枉駕見過(嚴自東川西川勅令兩川都節制)前人
元戎小隊出郊坰問柳尋花到野亭川合東西瞻使節
地分南北任流萍扁舟不獨如張翰皂帽應兼似管寧
寂寞江天雲霧裏何人道有少微星
寄題杜二錦江野亭嚴武
漫向江頭把釣竿懶眠沙草愛風湍莫倚善題鸚鵡賦
何須不著鵕䴊冠(侍中)腹中書籍幽時曬肘後醫方静處
看興發會能馳駿馬終須重到使君灘
同羣公秋登琴臺高適
古跡使人感琴臺空寂寥静然顧遺塵千載如昨朝臨
眺自兹始羣賢久相邀德與形神高孰知天地遥四時
何倏忽六月鳴秋蜩萬象歸白帝平川横赤霄猶是對
夏伏幾時有凉飈燕雀滿簷楹鴻鵠摶扶搖物性各自
得我心在漁樵兀然還復醉尚握罇中瓢
揚子雲墨池(即草玄所)宋宋祁
宅廢經池在人亡墨溜乾蟾蜍兼滴破科斗共書殘蠧
罷芸猶翠蒸餘竹自寒長楊無可問撫物費長嘆
司馬相如琴臺前人
故臺千古恨猶對舊家山半夜鸞凰去它年駟馬還死
憂封禪晩生愛茂陵閒惟有飄飄氣仍存天地間
題琴臺田况
西漢文章世所知相如閎麗冠當時游人不賞凌雲賦
只說琴臺是故基
江瀆亭宋祁
一翬掀翅壓溪隅吏事初閒此宴居斷岸有時通略彴
輕風盡日戰栟櫚雲鴻送目揮絃後手板看山拄頰餘
芰碧蒲青來更數江人多識使君旟
夏日江瀆亭小飲前人
飛檻枕溪光歡言客徧觴暫雲消樹影驟雨發荷香辛
臼橙韲熟庖刀膾縷長蘋風如有意盈衽借浮凉
錦亭晩矚前人
長夏宜高明緩帶散煩窘憑軒一超然目與天共盡山
從雲端見日就林外隱風來草樹披煙生井閭近自公
况多暇沖臆無留藴即此可宴居何須事游軫
高亭駐眺招宫苑張端臣前人
蜀天向臘寒未極倚檻綿睇亭臯分一萍團紅江上日
數蓋淡白樓頭雲杯中竹葉與誰舉笛裏梅花那忍聞
願君枉步數相勞他時離緒徒紛紛
和浣花亭葛琳
井絡西南區成都號佳麗錦城十里外物景居然異傍
縈浣花溪中開布金地杜宅巋遺址任祠載經祀(按蜀記梵)
(安寺乃杜甫舊宅在浣花去城十里大歷中節度使崔寧妻任氏亦居之後捨為寺人為立廟於其中每歲四)
(月十九日蜀人多遨樂于此)自昔歲一遊有亭久摧廢將期汎舟會
先此留旌騎弗基矧肯構後人莫予嗣冠蓋或戾止風
雨亡所庇我公至之初詎肯徇人意柅車集賓組幕天
陳燕器苟弗謀高明胡為革媮敝鳩工度材用奢儉求
中制舉從縣官給下靡秋毫費巍然大厦成甚於折枝
易藩條息偃暇時律清和際落成及休辰夙駕忻重詣
羣嬉逐使轂雜處同蠶市棟宇美可觀席筵陳有次芳
樽既罷撤綵舲爰登憩夾岸布緹帟中流喧鼓吹泝㳂
煙靄間禽魚共翔戱都人與士女疊足連帷被弄珠疑
漢曲浮觴均洛禊晻晻日將暮熙熙衆皆醉况入武陵
源却返塵寰世自是畢遨賞始復專民事農耕士就學
商販工居肆蜀邦生齒繁衣食良囏匱三時急耕播寸
壤無遺棄兹焉俾暇逸所以慰勤瘁上賴天子心慎重
坤維寄既擇邇臣德來秉諸侯瑞且命太史賢出攬澄
清轡第務廣教育孜孜布仁惠匪圖亟聚斂規規奉邦
計和氣斯涵濡羣生皆茂遂乃躋富壽域共樂昇平治
不才備屬僚罔補公家利廕宇幸焉依雅聲慙善繼願
比召南篇永歌棠蔽芾
遊彌牟王氏園文同
短彴疎籬入野扄竹煙松露滿襟清奔湍激險飛寒響
弱蔓穿深掛晩英惜去更觀曾畫壁記來重注舊題名
門前便是紅塵道誰肯同過洗俗纓
張少愚書院前人
澗水浸斷橋車馬不得通飛嵐積庭礎秋蘇垂紫茸窗
紙爛溪雨簾衣折林風主人殊未歸使我煙景空
劒州東園前人
羣峯高擁碧嶙峋亭宇清華氣象新兩岸烟雲先向日
一林花木暗藏春溪明夜閣軒窗月風斷晴橋井邑塵
好酒滿樽詩滿軸士人曾不倦行人
鹽亭縣永樂山叩雲亭前人
長江合高峯爽氣左右繞中流望絶巘萬丈見木杪孤
亭揭其上隱隱一拳小李君令兹邑邀我升縹緲是時
天宇淨晴色洗霜曉萬象滿四隅轉盼皆可了神清壓
塵氛志適喜猿鳥人生貴軒豁世務苦紛擾兹焉獲登
覽浩思欲飛矯今謂亭我為勝絶此應少願子立佳號
光輝飾松蔦因名之叩雲大字榜霞表
致爽軒趙汝愚
濃陰夾道水流渠吹盡殘花不復餘惟有范家十畝竹
青青依舊色侵書
錦屏山暮景喻汝礪
暝色輕煙罩郡城漁舟燈火倒觀星寒山遠水江村暮
自在粧成水墨屏
西園辨蘭亭吕大防
手種叢蘭對小亭辛勤為訪正嘉名終身服佩騷人宅
舉國傳香稻子城削玉紫芽凌臘雪貫珠紅露綴春英
若非郢客相開市幾被人言誤一生
和李大臨
沙石香叢葉葉青却因聲誤得蟬名騷人佩處惟荆渚
識者知來徧蜀城消得作亭滋九畹便當入室異羣英
非逢至鑒分明說汨沒人間過此生
和季之純
綠葉纖長間紫莖蜀人未始以蘭名有時只怪香盈室
此日方傳譽滿城恩意和風揚馥郁光榮灝露滴清英
庭階若不逢精鑒何異深林静處生
萬里橋西有僧居曰聖果後瀨錦江有脩竹數
千竿僧辯作亭於竹中予與諸公自橋乘舟
泝流過之因名亭曰萬里蓋取其發源注海
與橋名同而實異因作小詩議之
吕大防
萬里橋西萬里亭錦江春漲夾堤平挐舟直入脩篁裏
坐聽風湍徹骨清
運司園亭詩章發
成都轉運司園亭蓋偽蜀時權臣故宅也清曠幽静
隨在皆有可樂者輒為十詩粗記領略以備它日遺
㤀庶幾其詩足以省憶舊遊爾
西園
古木鬱參天蒼苔下封路幽花無時歇醜石終朝踞水
竹散清潤烟雲變晨暮何必憶山林直有山林趣
玉谿堂
堂緣水得名方沼當其後漪瀾蕩榱桷窗戸挹花柳蟲
魚不避人鷗鷺若相友午枕夏簟凉此樂亦奚有
雪峯樓
曾構壓池塘不僣亦不偪影浮綠水静寒逗雪山色撫
檻接修竹連簷引蒼柏注目望長安無奈濃雲隔
海棠軒
珍葩寄幽島正對孤軒植優柔自俯仰紅綠若組織合
酣晴日曛坐久濃香逼池面淨可鑑朝霞莫澄碧
月臺
蜀地饒夜雨輕陰多蔽天見月月無幾築臺待嬋娟高
疑桂影近俯視雲屋連顧盼已塵外欲挹瑤宫仙
翠錦亭
楩楠百尺餘排列拱簷際畏日自成陰隆冬寧滅翠虛
曠得寂理嬾癖資濃睡誰知官府中獲此沖寂味
潺玉亭
傍砌釃小渠回環是流水石蜃此珠涎清響醒人耳風
微竹影碎月皎波光起䬃爽無塵囂静適心所喜
茅菴
竹間搆圓菴所向自瀟灑珍禽弄巧舌宛是居山野嘿
坐見真心萬緣盡虛假勿陋尋尺地兹焉息意馬
水閣
架木浮水中略彴通孤島扶疎倒花影潑剌跳魚小風
月所得多經營信云巧隱几寂無人朱欄萃幽鳥
小亭
化邊一小亭雙跨清渠上規摹雖甚隘幽僻良可賞信
依佳木陰未羨大厦廣不足延賞朋擕笻常獨往
同前許將
尋勝偶出郭芳園路西轉鳥鳴戀故木蘭茁歸新畹(質夫)
(新得真蘭植之)坐愛花景深行倚笻枝短翳然想林木會心不
在遠
草堂俯玉谿玉谿清且幽從公暫偃息光景空夷猶浮
雲冠員島白日回方流秪此有光碧何心崑崙洲
危樓起城陰乘高望西極列峯横青天飛雪千里積皓
然絶纖塵一攬無邊白莫怪頻東向上有思歸客
海棠冠蜀花此軒花尤冠紅雲簇蘂細綠水照葉亂倚
籹宫粉聚疊綺霞光散雨淚點春風應懷上林怨
蜀地山四維益州平如掌累臺鬱臨風坐看月宵上稍
出叢木末始發衆籟爽兹焉暫遊目一攬天地廣
闌干竇溜長&KR0772;窱空埃静修林密葱翠盡得錦城景雲
舒青青色風散蕭蕭影未為夜行人共此晝夜永
引泉注清渠潺潺潄寒玉側出閬風遲驟驚江雨速飛
瀨乍揚白樛木細涵綠晝夜聲不止肯效楚人哭
茨茅以為菴環顧蕭然虛内樂苟自足容丈即有餘旁
依條竹密上翳青松疎勿言此中陋中有君子居
飛閣出方池修曲見空莽偏臨花塢近平覺春波長反
景澄餘暉夕陰帶浮爽從容觀魚樂不減遊濠上
扁然溝上亭左右相映帶修柟列翠幄長松偃高蓋地
偏景逾寬處約志彌泰誰知坐嘯間心遊萬物外
同前豐稷
仙山二十四境遠難遍探錦城史君園雅與雲洞參廻
光戢一覽紫翠絶西南池映金波淨花霑玉露甘
一水從何來應是崑山頂釃成綠玉池虛堂逗清影公
退泠然賞悦心非外境魚泳陽光動鳥啼春晝永
憑眺在何許樓倚青霄端每來注心目不覺生羽翰終
籍好峯影散作銀闕攅隻履西歸客應笑空倚欄
文錦初動機晨霞欲敷照香傳雪樓濃影落玉谿倒子
美不能賦春工一何妙惟有賞心人相逢祗微笑
石印魚在屏犀透星入角廼知明月光日用人不覺陟
此百尺臺餘念坐消剥洞曉弦望機仙用兹可學
簷外列脩木凛凛正人氣有德必有文爛兮五色備豈
同夭韶花弄春張繡被須信輪囷材堪為萬乘器
養原在西山如玉抱精白引之落錦渠歴耳不可擇風
雨雜鳴球珠璣寫雲液恰似偃谿聲醒悟迷途客
覆以潔白茅環以琅玕竹天籟旁鼓笙月沼對鋪玉借
問清坐翁此外更何欲笑指博山鑪香飛栢子綠
長虹卧松江一葦航大河豈如此安穩無復畏風波幽
香萃花島魚藻旨且多徙倚小欄曲月色透薜蘿
東西對孤鶱杖屨可幽歇容光日月來映此自輝徹鱗
木張幄翠蜃泉飛玉潔往往得意時宛在廣寒闕
同前孫甫
外臺富園池兹焉甲西南異花間棠梅良木森楩楠飄
飄壺中仙亹亹物外談聯毫賦新詩刻石留翠龕
華堂殿(去聲)方池雅名題玉谿南榮山色迥北牖花光低
時聞細泉鳴間或幽鳥啼深宜澹蕩人冥坐窺天倪
金穀計浩穰山水志闊契晴空倚危樓快對西山雪胷
中浩氣充物外囂塵絶無事坐清吟遠岫窗中列
高軒瞰方池澄波隔鎻窗中島植竒花鮮逾濯錦江水
府集羣仙紅雲羃翠幢畫圖入禁庭榮耀知無雙(内璫使蜀)
(畫圖以進)
俗流嗜喧卑世才務高潔築臺僅喻尋清夜延明月四
垂天幕低千里蟾光發幽人澹無事裁賦何清絶
森森棟梁材駢空翥鸞鳳危亭構其間曾不礙榱棟簷
陰織翠紋砌溜諧清弄攤飯宜晝眠一枕華胥夢
回環引細泉泉聲漱簷底美哉智者心清通樂(去聲)流水
琤琮戞鳴球淅瀝泛綠綺塵慮無由得何須洗雙耳
結茅作禪菴不卑亦不廣地占官府雄盤基才袤丈几
席供燕閒松筠助蕭爽座有逍遥公虛中息塵想
小閣連雪峯憑欄恣幽玩紅接海棠洲綠對篔簹岸有
時開鐏罍波影侵几案何須架長虹然後冲雲漢
蕭森玉谿南小亭屹相向使華雙軺車禪境二方丈固
將物理齊室隘志自廣松竹周四簷足以備幽賞
冠鰲亭(錦竹)周敦頤
紫霄峰上讀書臺深鏁雲中久不開為愛此山真酷似
冠鰲他日我重來
全蜀藝文志卷十二
