全蜀藝文志卷十三明周復俊編
詩
亭館下
雲溪宋何耕
幽居定何如頗恨未見之主人向我言喜色融雙眉修
篁流翠陰寒溪漾清漪領略非一狀幽妍發餘姿空濛
雨亦佳㶑灔晴更竒豈惟二江獨意恐兩蜀稀主人信
妙士得此固所宜天公閟好景授受各有時豈無多田
翁偃蹇逝莫隨素交懷老蒲秀句紛珠璣安得招歸來
為君賦清詩往者不可作後生欲何為(公與蒲大受為平生詩友)
浮翠橋前人
隔溪蒼翠各西東架竹為梁路始通缺月罅林凝淨綠
斷霞明水落殘紅芒鞋步步幽深處藜杖聲聲屈曲中
回首忽驚橋已遠泠然身御圃田風
寒碧亭前人
憑欄日日俯清湍洗竹年年斬惡竿十頃琉璃秋色静
一林竽籟曉聲寒凉風有意生天末明月無邊照水端
誰謂過清難久處愚溪元自不相安
遠色閣前人
小小樓居著散仙淵明真趣本悠然招呼雲月欄干曲
顧揖江山拄杖前獨鳥倦歸翻落日誰家晨爨起疎煙
根塵應接無留礙笑殺胡僧面壁禪
假山前人
空庭幻出小嶙峋假外應須别有真只恐話頭成兩撅
若為融攝主和賓
蓮塘前人
色香無比出西方何物妖狐號六郎手折一枝聊供佛
前身定是老柴桑(劉遺民為柴桑令在遠法師蓮社中)
蘭坡前人
蘭與高人臭味同含薰聊復待清風紛紛蕭艾毋相笑
爾輩敷榮轉眼空(世說云蘭摧蕙折不如蕭敷艾榮)
龍淵前人
門前大江何渺漫昔人飲牛水為乾水乾龍逝亦其理
近在咫尺聊泥蟠魚蝦玩侮獱獺笑縱有靈怪誰當看
德人問舍壓吾境便爾築室相遮攔坐令異類皆屏伏
恃有此耳差少安却紆朱紱去監郡遺我守舍良獨難
昨來過門恍如夢龍致此語催歸鞍先生不信反不笑
謂我饒舌狂豐干
虛舟前人
君不見江臯車馬紛相送巨艑峩峩船載重西南使者
解官饟水淺著沙牽不動如君材具豈多得合侍明光
參法從胡為淺瀨著虛舟頗肖胷中太空洞問君此意
竟安在欲說向人誰與共山林鐘鼎本同轍繫岸截江
隨所用八窗窅窅淨無塵一水泠泠清可弄何當抱被
過君眠分破江天幽夜夢
㤀機臺
太虛生微雲機事日夕繁兼㤀豈不佳尚有㤀者存稽
首老龐翁妙處希一言請觀臺上月萬古無昭昏
新都驛遠平軒劉望之
霜晴木落送歸鞍袖手微吟此慰顏剰欲憑欄招百鳥
更煩翦樹出青山晚悲薄禄非三釡賴許清詩見一斑
(軒有外氏周次元帥蜀時詩)看到遠平纔得恨我寧歸臥尺椽間
露香亭王灼
北渚一帝子洛川一宓妃池有千種蓮平生所見稀纖
穠各態度紅白爭光輝我來亭上飲夜久未忍歸翁家
採香人但愛香滿衣豈知清露濕團荷瀉珠璣
信相院水亭馮時行
青天行月地行水水月相去八萬里天公大力誰能移
月在水中天作底我心與月明作兩月行本在青天上
雖云佛說我别說恐落衆生顛倒想少城城隈佛宫闕
客哦水月僧饒舌三峽水寒梅花時起予對月賽此詩
從何使君父子遊墨池分韻得名字
李燾
蜀學擅天下馬王先得名簧如巧言語於道蓋小成子
雲最後出振策思遐征斯文大一統歘使聖域清富貴
盡在我紱冕非所榮旁皇天禄閣聊亦觀我生懷哉不
能歸舊宅荒榛荆寂寞竟誰顧正路今莫行使君蓬萊
仙弭節歸赤城門無俗賓客家有賢父兄慨念此耆老
不登漢公卿臨池一尊酒尚友千載英并呼嚴與李月
旦共細評區區可無憾彼重適我輕朅來成都市塵土
汚冠纓古人不可見見此眼自明請為懷古詩玉振而
金聲
題新繁勺氏盤溪勾昌泰
黃塵沒車轂平地得林丘花木風光早陂池煙雨秋不
彈長劒鋏甘賦大刀頭九軌利名痼逢君應少瘳
從俗鮮所得九牛中一毛強牽麋鹿性要學豹龍韜野
服顏常好晴窗首自搔向來誤應聘塵土汚吾袍
客至輙命酌為言花已開青山長委髻白骨舊生苔不
飲固癡絶能詩宜數來頗憂明日雨紅紫落成堆
勝簪不肯黑浮頰故能紅心寄塵埃外春歸杖履中徑
松青謖謖庭草碧茸茸無術繫白日年光如轉蓬
簡州東溪碧波亭姚孳
頼簡池臺兩蜀誇東溪別是一仙家令人却憶康王谷
坐看珠簾濺雨花
三峽堂二首宋肇
林巒十里上巉巗飛檻初憑縹緲間䕫子風煙依白帝
夜郎耕鑿雜烏蠻砌横亂石遥臨澗門對高峯近帶山
咫尺驚湍吁莫測每令遊子念江關(堂下臨灔澦堆)
初尋磴道踏雲煙漸引茅簷屋數椽江影動搖波面日
山光隱見峽中天放懷罇酒凴欄客回首絃歌蕩漿船
要與舟人同此樂移花種竹滿巖前
題三峽堂張縯
羣山危立接雲天二水東朝會百川(闕)堪輿無此壯
崔嵬疎鑿定何年千秋躍馬興亡夢一點(闕)上下(闕)
時有剛風來浩渺起余高興九霄邊
諸文賡示前再次韻前人
桃李層層媚遠天(闕)凌雲賦
混一長看建武年(蜀地雖險不闕用武其闕中原有道謂蜀文章擅天下凡)
(蜀闕先平闕一二考也建隆可)老去無知經世用夢歸欲問
(闕)妙語驚頽懶一笑詩壇酒社邊
題三峽堂郭明復
三峽堂前五月風吳檣蜀柂古來通山如肺附重相掩
水似環連去不窮躍馬孤城憐倔強卧龍八陣想英雄
憑欄千載興亡事何異邯鄲一枕中
題巫山瞻華亭鄧諫從
崚嶒玉削三千丈翠潑嵐光冷相向風含太古雲氣長
變化溟濛紛萬象陰晴一日具四時天籟壑深虛自響
神山娟妙擢羣参錦繡鋪張獻竒狀蟠根積鐵匯百川
龍矯蛟飜饒跌宕勢連三楚此開國故壘荒宫帶溪瀼
樓臺井邑老風煙環佩清聞駐仙仗竹林風味便讀易
久與江山為輩行嗚絃餘暇豁心眼戱著飛闌雲雨上
爽明自可達壅蔽野獲又何勞草創政和民氣長似春
景迥心平過於掌征鴻明滅志何杳黃鵠追隨意尤放
當年李杜經行處太史銀鈎刻青嶂寶刀珠瑟出耕墾
曲水纖腰迷草莽牢盆古隸雜秦篆飛動閒摹永平樣
珊瑚交柯炯不蝕髣髴將軍勲業壯英雄繁盛隨流水
時有竹枝賡牧唱孔泉文物起騷經國色明妃守孤尚
我家峨眉紫翠間為愛竒峯甘蒟醬秋風野水憶絲蓴
擊汰夷猶理烟榜
江郊亭新成賦詩二十三韻楊咸亨
蜀江千里東南傾峽門横鎖千丈鯨吳帆蜀楫過如織
府主四海皆弟兄城西門前二十里客去當送來當迎
藤梢橘刺密無路短亭四壁荒榛荆春風淡沲酌客處
我陪後乘同郊行碧油紅旆駐沙尾連宵急雨鼓不鳴
元戎玉皇香案吏俛仰茆屋無乃輕擘山鞭石相原隰
釘頭瓦縫粟縷盈偉哉幻書此竒觀丹楹畫棟光崢嶸
山長波迥目力短空濛宜雨高宜晴危嵐滴翠染窗戸
空江倒影翻簷甍天藏地設久相待更為佳處題佳名
梁間横陳大手筆龍蛇飛動鬼神驚高齋百篇子美唱
峴首千載羊公情試呼小隊訪新館壯遊始與勝槩并
披雲喚月星斗動放舟聞鶴天水明練光渺渺風力壯
疊鼓西上帆東征舳艫冠蓋兩嘆息歡謠晝亂通樵聲
元戎故是活國手山河指顧風塵清凄凉三峽小游戱
樸斵丹黝安足程明堂梁棟要杞梓天關石柱須公擎
紛紛故吏萬里外燕雀行慶大厦成賦詩抵掌者誰子
夜郎野老楊咸亨
次韻單䕫
瞿唐一門江水傾羣趨激射隨奔鯨舟車冠蓋湊蜀道
孰間張文連殷兄相逢來往問地主太守詎敢㤀將迎
白崖候館久茅蕝近即野處披榛荆屏修啓剔作廬舍
夙戒里旅遲留行有如授館及郊勞舉國定制誰先鳴
錢唐鄙人何所似抵掌自視鴻毛輕食焉抑畏墮偷懦
汎觀彼己同虛盈山蹊水滸肆登賞彌嗜傑閣誇崢嶸
朋從簪盍得衆雋塵譚冰釋欣初晴鼎新贊我築斯館
棟宇不貴朱連薨入門便足庇風雨揭榜却借江郊名
時哉蓮幕有嘉客落筆能令風雨驚聯篇累牘溢我目
粲花麗藻舒我情人生晤合良快意胡為四美嗟難并
日光天際發豐蔀此去可並依離明直排閶闔出灔澦
肅肅東首歌宵征循崖履坦夐無阻為君留取能詩聲
此榜與詩儻不朽此館想同江水清我來歲月愧銷縮
整纓輯屨圖歸程遺名肯復計身後謹慮第虞槃水擎
始終感慨遇僚友遂事且喜相須成勉旃功業早期就
發軔自是天衢亨
次韻何漕司小紅翠亭二首劉士季
少陵遺蹟瀼西東端的高齋在此中今日花枝弄煙雨
前時蔬甲卧霜風(此地舊為蔬畦)根株移取他山翠跗萼輸來
别圃紅收拾陽春無盡藏䕫人端說兩詩翁
苑在中巴東復東滿城春色一圍中休言小小鶯花界
也勝纖纖燕麥風舞袖卷沙空映翠晴窗磨鏡漫晞紅
葉成帷幄花成陣壯觀詩壇矍鑠翁
控巴臺詩何異
閱武弓刀勁利留賓歌舞清妍紅暎連檣燈火翠浮隔
岸人煙
臺上小留歸客臺前穩繫扁舟三宿翠微閣上一程白
帝城頭
次韻控巴臺詩李訦
翠岸紅燈竒語要自江南看来多景齊雲樓下當年使
鷁招回
誰道地拘偪仄須知天悶幽妍一段丹青臺閣何人淡
掃松煙
續和漕司高齋韻薛紱(漢嘉人)
坦性渠儂嫌我真斗升誰給太倉陳悠悠江漢飄零客
落落乾坤老病身心歷百艱彌感奮詩留千古恰清新
高齋高處齊文熖付與傾心仰止人
紅梅閣韓子蒼
路入君家百步香隔簾初試漢宫粧直疑夢到昭陽殿
一簇輕鈿繞淡黃
題紅梅閣仙女
南枝向暖北枝寒一種春風有兩般憑仗高樓莫吹笛
大家留取倚欄看
遊草堂陳南賓
西出秦關道路長岷峨東望鬱蒼蒼蓬莱三賦舊無敵
同谷七歌今可傷茅屋秋高風瑟瑟布衾鐵冷雨床床
浣花溪上應回首千載令人憶草堂
賦四亭詩四章何景明
秀地名山出晴忩疊巘羅褰帷入雲霧拂鏡影嵯峨仙
客丹梯意樵人白石歌悠然時一眺佳色滿烟蘿(右見山)
中田背北郭曲榭俯通川未羡龐公隠先知沮溺賢驅
牛迎社日聽鳥餉春烟閑讀農書罷逍遥策杖前(右閱耕)
舊種三湘岸初移千樹香柰花繁檻雪丹果壓簷霜裊
裊生南國娟娟貢玉堂嘉應伯夷並高詠楚臣章(右楚頌)
翠幹盤仙樹西亭烟霧中風簾自馥郁月幌共玲瓏白
露棲雙鶴青天下八公獨同招隠曲攀望小山叢(右淮隠)
全蜀藝文志卷十三
