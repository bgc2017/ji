全蜀藝文志卷五十一明周復俊編
雜著三世家傳
黃楚望先生世家元趙汸
先生諱澤字楚望其先長安人唐末有官於蜀者知資
州内江縣曰舒藝卒葬資州次子師明留居後遂為資
州人先生生有異質日誦數千言年十二三即盡通當
代進士經義論策之學内附國朝年十(闕)矣慨然以明
經學古篤志力行自勵好為苦思屢以成疾疾止則復
苦思如故年二十餘始旁通古今史志别集詩文皆不
習而能詩尤超邁清美久之於周程張朱之書有得作
顔淵仰高鑚堅論以自(闕)是時行省鉅公猶有尊賢敬
學者屢以書院山長之祿超先生教授江之景星洪之
東湖考滿即歸閉門授徒以為養悉取六經百氏傳註
疑義千餘條離析辯難以致其思不復言仕矣始先生
嘗夢見夫子以為適然既而屢夢見之最後乃夢夫子
親授所校六經字畫如新其家無一畝之殖而决意歸
休以六經絶學為己任蓋深有所感發也時大德甲辰
先生年四十五矣自是以來十餘年間屢(闕)經隱賾
之義凡數十處而失傳之旨以漸可通乃作思古吟十
章極言聖人德容之盛上達於文王周公以致其寤寐
不忘之意先生卒於至正六年丙戌某月某日得年八
十有七以郡人王儀甫所歸棺歛九江學者蓋少先生
又深自韜晦不求聞知唯待人接物則無貴賤長幼一
致其誠故死之日遠近聞者莫不哀之先生於經學以
積思自悟為主以自然的當不可移易為則故其悟也
或得諸幽閒寂寞之餘或得諸顚沛流離之頃或得諸
疾病無聊之日或得諸道途風雨之中及其久也則豁
然無不貫通自天地定位人物未生以前等而下之凡
邃古之初萬化之原載籍所不能具者皆昭若發蒙如
示諸掌然後由伏羲神農五帝三王以及春秋之末其
人倫之端禮樂之本皇道帝德神化宜民之妙井田(闕)
之(闕)封建自然之勢鬼神祭祀之始神物前民之用
起數立象之機聲教文治之原制作因革之漸忠質文
異尚之體世變禮失之由以力假仁之習皆若身在其
間而目擊其事者於是易春秋傳註之失詩書未決之
疑周禮非聖人書之謗凡歴代聚訟不決數十年苦思
而未通者皆冰解釋怡然各就條理蓋由事精積久而
後得之(闕)為天開其愚神啟其祕也其於易以明象
為先以因孔子之言上求文王周公之意為主而其機
括則盡在十翼作十翼舉要以為易起於象數設卦因
卦立象因象起意因意生辭故孔子曰易者象也立象
以盡意居則觀其象而玩其辭聖人言易之為教如此
易不可廢象明矣由象學失傳漢儒區區掇拾凡陋不
足以得聖人之意而王輔嗣忘象之說興至邢和叔則
遂欲忘卦棄畫雖以近代鉅儒繼作理學大明而莫能
奪也作忘象辯有一卦之象有一爻之象或近取諸身
或遠取諸物或以六爻相推或以陰陽消息而為象者
學者猶可求也然有象外之象則非思慮意識所能及
矣而况於立例以求之乎李鼎祚綴輯於王氏棄擲之
餘朱子發後出而加密丁易東繼之而愈詳聖人立象
之妙終不可見作象略象學既明則因象以得意因意
以得辭陰陽消長有一定之機上下貴賤有一定之分
善惡吉凶有一定之則位之當者孔子無曰獨言其非
卦與爻之小者文王周公固不謂之大然後知三聖人
之易一而已矣若舍象而求則人自為易不期於異而
自異作辯同論嘗曰易有八卦有六十四卦有三百八
十四爻有大象有小象有大傳繫辭有說卦有序卦有
雜卦有河圖洛書蓍策之數學者當随處用工各詣其
極至於一以貫之而後全易見矣其於春秋以事實為
先以通書法為主其大要則在考覈三傳以來向上之
一而其脉絡則盡在左傳作三傳義例考以為春秋有
魯史書法有聖人書而近代(闕)周(闕)說是
史法與聖法俱失也作元年春王正月辯(闕)
義有虛辭不合史以論事不離傳以求經(闕)
貶泥聖人酌時宜以取中此實(闕)貴王賤霸尊
君抑臣内夏外夷皆古今通義然人自為學家自為(闕)
春秋迄無定論故一切斷以虚辭作筆削本旨又作
諸侯取女通考魯隱公不書即位義殷周諸侯禘祫考
周廟太廟單祭合食說丘作甲辯凡如是者十餘通以
明古今禮俗不同見虛辭說經之無益嘗曰說春秋須
先識聖人氣象識得聖人氣象則一切刻削煩碎之語
自然退聽矣其但以為實錄而已者則春秋乃一直史
可脩亦未為知聖人也其說易有常變則有經有權易
雖萬變而必復於常春秋雖用權而不遠於經各以二
義貫一經之旨嘗曰易象與春秋書法廢失之由大略
相似苟通其一則可觸機而悟矣蓋古者占筮之書即
卦爻取物類象懸虚其義以斷吉凶皆自然之理乃上
古聖神之所為也文王周公作易時取一二立辭以明
教自九簭之法亡凡簭人所掌者皆不可復見而象義
隱微遂為歴世不通之學矣魯史記事之法實有周公
遺制與他國不同觀韓宣子之言可見聖人因魯史脩
春秋筆則筆削則削游夏不能贊一辭則必有與史法
大異者然曰其文則史是經固出於史也今魯史舊文
亦不可復見故子朱子以為不知孰為聖人所筆孰為
聖人所削而春秋書法亦為&KR1318;世不通之義矣先生所
謂廢失之由有相似者蓋如此又懼夫學者得於創聞
不復致思故所著書目雖多皆引而不發乃作易學濫
觴春秋指要經旨舉略稽古管見示人以求端用力之
方而易春秋全解則終身未嘗脱藁示人也其辯釋諸
經要旨則有六經補注詆排百家異議則取杜牧之不
當言而言之意作翼經罪言其論周禮以為六官所掌
皆循唐虞夏商已行之事雖有因革損益或加詳(闕)而
大體不能相遠非周公創為之制也古今風俗事體不
同學者(闕)變而輙指其一二古遠可疑者以為
非聖人之書此不難(闕)圖之制與孟子不合則
所當論蓋孟子所言因殷之制周官乃周家之制也計
武王之興殷諸侯尚千有餘國既無功益地亦無罪削
地削邑此當仍其舊封百里之下為三等如孟子之說
乃若周公太公有大勲勞及其餘功臣當封爵與夫並
建宗親以為藩屏豈可限以百里之法哉自當用周制
耳諸侯惡其害己而去其籍是書當世學者鮮得見之
則周家一代之制雖孟子亦有不能詳也其於官屬多
寡之由職掌交互之故錯亂之說發義尤精其祭祀之
法則兼戴記而考之作二禮祭祀述略禮經復古正言
其辨王肅混郊丘廢五天帝併崑崙神州為一祭之說
曰祭法虞夏殷周皆以禘郊祖宗為四重祭周人禘嚳
而郊稷祖文王而宗武王禘祭天地以嚳配即圜丘方
澤是也郊祀上帝以后稷配建寅之月南郊祀感生帝
以祈穀也四時祭五天帝於四郊以迎氣也祖禘嚳以
后稷配尊始祖之所自出也宗祀文王於明堂以配上
帝總配五天帝也其後則祖文王於明堂以配五帝宗
武王於明堂以配五神凡此皆鄭氏義也故周禮大司
樂注以圜丘方澤宗廟為三禘蓋天神地示并始祖之
所自出為三大祭皆五年之禘也郊次圜丘社次方澤
宗次祖皆常歲所舉之祭也東遷土蹙財匱大禮遂廢
所脩惟郊社二祭故圜丘方澤二禘傳記亦罕言之非
淺聞所及矣周禮有祀天旅上帝祀地旅四望之文天
地主于一故稱祀上帝四望非一神故稱旅肅欲以圜
丘為郊可乎司服王祀昊天上帝服大裘而冕祀五帝
亦如之既曰亦如之則五帝之祀與昊天上帝非一祭
矣肅欲混之可乎孝經稱嚴父配天又稱郊祀后稷以
配天宗祀文王於明堂以配上帝易豫卦曰先王以作
樂崇德殷薦之上帝以配祖考上帝亦天神也肅欲廢
五天帝而以五人帝當之可乎崑崙者地之頂神州者
地之中皆天地之所交也地示生崑崙神州非是設此
二祭乃求神於二處大地神靈莫測不知神之在彼乎
在此乎故求之於彼亦求之於此也康成以方澤主崑
崙北郊主神州北郊不見於經誤分為二王氏由此并
崑崙神州為一祭而遂謂北郊為方澤可乎若鄭氏知
樂九變之祭為禘而不言及嚳又以為禘小於祫此則
其失也故斷之曰鄭氏深而未完王肅明而實淺晉武
帝肅外孫也故用其說并方圜二丘而祀一郊歴代無
所因襲而周禮天神地示人鬼極盛之祭遂為古今不
決之疑矣其變感生帝之說曰姜嫄履帝武敏歆而生
后稷周人特(闕)立廟而祭謂之閟宮君子以為聖人之
生異於常人無異義(闕)况(闕)生民之初氣化之始五天
之精感而為帝王之祖亦何疑乎(闕)生之祀上
世流傳既久非緯書創為之說也且河圖洛書蓍策(闕)
皆緯文也其可盡廢乎其辨胡仁仲以社為祭地曰
二社以(闕)穀之神而配以勾龍稷非祭地也禮
天子諸侯羣臣百姓大(闕)民皆立社故有王社侯
社大社國社置社之名其名義高下不同如此而謂之
大示之祭可乎殷革夏周革殷皆屋其社是辱之也旱
乾水溢則變置社稷是責之也王者父事天母事地其
可責可辱乎周禮王祭社稷五祀則希冕以社稷下同
五祀而用第五等之服不得與先王先公四望山川比
則社非祭地明矣傳曰戴皇天履后土是后土即地也
周禮大祝大封先告后土大師旅大會同宜于社又建
國先告后土則后士非社矣舜典類于上帝禋于六宗
望于山川六宗者上下四方之神即五天帝及地也故
其祀在上帝之次山川之前周禮四望與五帝同兆于
郊又與祀地同玉又與山川同祭服則四望者祀地之
四方也又有分樂所祭五土之示祭地之禮不止于方
澤矣而欲以社當之可乎周禮以圜丘對方澤以天神
對地示以蒼璧禮天對黃琮禮地以祀天旅上帝對祀
地旅四望書及禮記乃多以郊對社蓋郊祀上帝社祭
水土之神其禮專圜丘方澤徧祭天神地示其意廣遠
分為四祀明矣天地之道高深玄遠人神大示不可煩
凟故歲事祈之於郊而水土之變則責(闕)於社此古人
立祀深意也胡氏家學不信周禮故率意立說如此大
抵先生之(闕)以為聖人制禮遠近親疎高下貴賤皆有
自然之序必通其本原而後禮意可得蓋圜丘所祭者
全體圓轉之天統南北極黃赤道日月星辰所麗者而
言故主北辰而曰天神皆降是總祀天神也上帝者高
高在上之天以其在上而為主宰故曰上帝分主五方
故曰五帝合上下四方而言則曰六宗皆天神之分祀
者方澤所祭者全體承天之地總山陵川澤極天所覆
者而言故主崑崙而曰地示皆出是總祀地示也地有
四方望其方而祀曰四望五嶽四凟之祀曰山川川澤
山林丘陵墳衍原隰之祀曰五土水土之祀曰社皆地
示之分祀者也所謂自然之序蓋如此其辯趙伯循王
者禘其始祖之所自出之帝於始祖之廟以始祖配之
而不及羣廟之主曰大傳王者禘其始祖之所自出以
其祖配之諸侯及其太祖大夫士有善省於其君干袷
及其高祖此以禘與祫對言則禘祫皆合祭通上下文
見之也蓋諸侯之祫猶天子之禘諸侯及其太祖大夫
士及其高祖是有廟無廟之主皆在而又上及其太祖
高祖故謂之祫天子則於七廟及祧廟之上更及所自
出之帝故謂之禘也若曰禘其祖之所自出而反不及
有廟無廟之主寂寥簡短非人情矣故程子曰天子曰
禘諸侯曰祫其禮皆合祭也爾雅禘大祭也非大合昭
穆何以謂之大祭乎字書訓釋曰禘者諦也審諦昭穆
也若非合祭何以有昭穆乎蓋后稷有廟郊既配帝嚳
雖配天而無廟不可闕人鬼之享故五年一禘則后稷
率有廟無廟之主以共享於嚳所以使子孫皆得見其
祖又以世次久遠見始祖之功德為尤盛也况后稷之
廟毁(闕)十(闕)主皆藏焉豈可當享嚳之時而屏置
之乎蓋禘祫所以相(闕)者由天子諸侯之制不明先儒
或推天子之禮以說諸侯或推諸侯之禮以說天子不
知諸侯之禮有祫無禘天子之禮禘必兼祫雖其意不
主合食而率子孫以共尊一帝自然當合食矣禮曰天
子犆礿祫禘祫嘗祫烝則是天子祫祭隨時皆用也其
辯成王賜魯天子禮樂曰周公相成王制禮作樂為天
子諸侯不易之大法身沒而王與伯禽躬為非禮以享
周公成王賢王魯公賢君必不至是以魯頌白牡騂剛
推之則記禮者之過也禘者殷諸侯之盛祭周公定為
不王不禘之法故以禴代之成王以周公有大勲勞於
王室故命魯以殷諸侯之盛禮祀周公以示不臣周公
之意故牲用白牡白牡者殷牲也騂剛者魯公之牲也
又可見魯公以下皆合食於太廟而禮秩初未嘗敢同
於周公又以春秋推之則亦非常歲之祀成王斟酌禮
意蓋如此而非有祭文王為所自出之禮如或者之云
也其禘於羣公之廟則後世始僭之然晉亦有禘蓋文
公有勲勞于王室欲效魯禘祭而請于天子故得用之
也若夫東周諸侯為所自出之王立廟稱周廟如魯與
鄭是也然止謂之周廟不敢以祖廟稱之諸侯不敢祖
天子也然則子孫亦不敢與享於廟單祭所自出而已
祭用生者之祿則亦用諸侯之禮而已若魯既得禘於
周公之廟則周廟亦應用禘禘必有配則固宜於文王
廟以周公配也若據趙氏則魯本無文王廟止於周公
廟祭文王臨期立文王主與尸而祭之此於禮意實不
相似若以為有文王廟則是於文王廟迎尸以入周公
廟以父就子以尊就卑必不然也魯之郊大雩則平王
之世惠公請之是矣然郊祀蒼帝而三望雖僭而猶未
敢盡同於王室也蓋以魯有天子禮樂為成王賜者本
明堂位祭統以為惠公所請者出呂氏春秋魯鄭周廟
晉有禘祀見左傳先生以經證經而折衷百氏之說多
如此其辯說詩之失以為古者重聲教故採風以觀所
被之淺深然今三百篇有出於大師所采者周南召南
是也有錄於史官而非大師所采者豳風及周大夫所
作是也其餘諸國風多是東遷以後之作率皆諸國史
官所自記錄方周之盛美刺不興漢廣江沱諸詩雖足
見諸侯之美而風化之原實繫於周其後天子不能統
一諸侯善惡皆無與於周故不(闕)美刺皆謂之變風以
其不繫於二南而各自為風也周禮王廵守則大史大
師同車又其官屬所掌皆有世繫之說方采詩之時大
師掌其事而大史錄其時世及廵守禮廢大師不復采
詩而後諸國之詩皆其國史所自記錄以考見風俗盛
衰政治得失若左傳於高克之事則曰鄭人為之賦清
人莊姜之事則曰衛人為之賦碩人必有所據矣
序曰國史明乎得失之迹傷人倫之廢哀刑政之苛吟
詠情性以諷其上達於事變而懷其舊俗是說詩者不
可不辯采詩之時世也黍離降為國風此時王澤猶未
竭也故人民忠愛其君猶能若此其後聽者既玩而言
者亦厭遂與之相忘則雖國風亦不可復見至此則書
契以來文治之迹始剗絶矣以時考之國風止於澤陂
在頃王之世當魯文公之時故曰王者之迹熄而詩亡
故說詩者尚論其世也先生經學自得之說為多以其
書不大傳故掇其關於體要者著之當是時唯臨川吳
文正公辯學正誼盡通諸經最為知先生者常拜集賢
之命至揚而還養病九江濓谿書院見先生所著易
學濫觴春秋指要心大善之題其卷端曰楚望父之著
經也其志可謂善矣易欲明象春秋欲明書法蓋將前
無古而後無今又得六經辨釋補註觀之謂學者曰今
人無能如黃楚望者孟子曰能言距楊墨者聖人之徒
也楚望其人乎亦為序以歸之其略曰楚望貧而力學
讀易春秋周官禮記為之辨釋補註弘綱要義昭揭其
大而不遺其小究竟謹審灼有真見先儒舊說可信者
拳拳尊信不敢輕肆臆說以相是非用工深用意厚以
予所見明經之士未有能及之者也晚年見此寧不為
之大快乎予嘆美之不足因以諗于學者蓋必於諸經
沈潛反覆然後有以見其用工之不易用意之不苟云
然先生雅自慎重其學未嘗輕與人言以為其人學不
足以明聖人之心志不以六經明晦爲己任則雖與之
言終日無益也學士李公溉之使還過九江請先生於
濂谿書院會寓(闕)縉紳之士躬定師弟子禮(闕)山
受一經之學又將經紀先生家為子孫計先生謝曰以
君之才輟朞歲之功何經不可明然亦不過筆授其義
而已若予則於艱苦之餘乃能有見吾非邵子不敢以
二十年林下期君也李學士為之歎息而去或謂先生
幸經道以明於已而又閟於人如此豈無不傳之懼乎
先生曰聖經興廢上關天運子以為區區人力所致乎
德化縣令王君子翼請刊補註藏先生家先生猶慎重
之非其人不傳也荐經寇亂故宅為墟遺書之存者鮮
矣悲夫先生寧使其學不傳於後終不肯自枉以授諸
人是故能以數十年之勤盡究諸經於闕塞之餘而不
能使聖人之心大明於天下後世蓋其道若是也豈非
天乎昔者吾夫子贊易删詩定書正禮樂修春秋將以
為百王大典遭秦焚書滅學帝王經世之法遂斬然湣
絶於斯時蓋自開闢以來宇宙横分一大變也鄭康成
當專門固陋之世以一家之學纂釋羣經具著成就孔
穎達考覈百家大明鄭義雖於聖人之道無聞而博古
窮經斯以勤矣自是四百餘年習為定論至宋清江劉
原父始以聰明博洽之資據經考禮欲盡排周秦以來
傳註之失宋代經學之盛劉公實張之及子朱子出而
羣言有所折衷遂定于一猶吾夫子之志(闕)子於
易簡其辭微其義將使學者皆得自致於經晚歲猶拳
拳禮學而弗克論著其成書貴闕疑而又深疑古今文
之異體春秋獨得書法廢失之由折衷諸傳各極其當
矣而門人學者于二經師說不敢有所發明故君子論
古今經註以為自朱子詩集傳之外俱不無遺憾也先
生乃欲以近代理明義精之學用漢儒博物考古之功
加以精思沒身而止此蓋吳公所謂前無古而後無今
者也嗚呼其遂不傳也與汸始拜先生于其門請問治
經之要先生念其遠來不以為不可教告之曰在致思
而已然不盡悟傳註之失則亦不知所以為思也請問
致思之道先生曰當以一事為例禮女有五不娶其一
為喪父長子註曰無所授命近代說者曰蓋喪父而無
兄者也女之喪父無兄者多矣何罪而見絶於人如此
其非先王之意明矣姑以此思之或二三年或七八年
倘得其說則知先儒說經其已通者未必皆當其未通
者未嘗不可致思也汸退而思之女之喪父無兄者誠
不當與逆亂刑疾之子同棄于世久之乃得其說曰此
蓋宋桓夫人許穆夫人之類爾故曰無所受命註猶未
失也若喪父而無兄則期功之親皆得為主之矣嘗以
質于先生先生曰子能如是求之甚善然六經疑義若
此者衆矣當務完養而慎思之母輕發遂授以求春秋
之要曰楚殺其大夫得臣此書法也當求之於二百四
十三年之内夫人姜氏如齊師此書法也當求之於二
百四十三年之外汸思之經歲不得其說先生為易置
其語曰夫人姜氏如齊師此書法也當求之於二百四
十二年之内楚殺其大夫得臣此書法也當求之於二
百四十二年之外汸蓋自是始達春秋筆削之權乃知
先生於六經之學以其所自得而教人者蓋如此惟易
所謂象外之象則有不可得而盡聞者嗚呼悲夫有遺
恨矣謹述先生世家文行大㮣與其經學復古之功如
右伏惟立言君子以當世斯文為己任者尚克表章之
至正十有二年十有一月朔學生新安趙汸狀
史母程氏傳袁觕
嗚呼余嘗得三夘錄讀之蜀禍之慘誠不忍言也夫朱禩
孫之死而復生也蜀民就死率五十人為一聚以刀悉
刺之廼積其尸至莫疑不死復刺之禩孫尸積於下莫
刺者偶不及尸血淋灕入禩孫口夜半始蘇匍匐入林
薄匿他所後出蜀為樞密使嘗袒示人未嘗不泣下賀
靖權成都錄城中骸骨一百四十萬城外者不計嗚呼
推是考之蓋可悲者蜀眉州史氏由唐吏部侍郎儼從
僖宗幸蜀因家焉其先墓在青神將二十世宋氏號名
族其出蜀也今唯居湖州一房讀其遺事益悲之史母
程夫人蘇文忠公之母之族也夫人將携其家下峽江
以槖金腰纏之兵暴至伏林莽與隣嫗謀曰輸金果可
生吾兒無資不復能出蜀史宗誠無噍類矣縱得生旦
夕兵復至亦决死均死死以全史兒誠不恨嫗見身死
為吾出腰中金告兒使速走須臾兵果執母謝以實亡
金遂遇害翼日嫗語于隣告史氏兒兒甫十三從草野
得尸如其言窆以歸且亟圖其象識曰史光母年五十
有四嘉熙二年十月二十七日申時死兵難兒遂東南
來占籍湖州刻意自奮以右科為淛東兵馬鈐轄鈐轄
生子圭文嘉定儒學教授嘉定生子台孫介喜孫台孫
儒術通吏文復有子幾人而史氏繇嘉熙至于今且四
傳矣噫蜀繇秦帝入中夏至于宋凡一千五百餘年文
物大盛絶不知有兵革一旦掃削殆盡迄今百餘年遺
墟敗棘郡縣降廢幾半可哀也已可哀也已
贊曰婦人内德不出門房中歌廢戰國而下俱不幸以
著非得已也諱莫甚於死從容反復烈士猶難之况士
女乎歐陽公傳斷臂婦人以媿馮道夫人以死傳宗承
平世澤於是乎見作史者烏得廢諸
平蜀傳
江邑世隸渝郡元末兵亂羣雄角逞(至正十二年)全蜀為偽
夏主明玉珍所據渝即夏都江邑為偽畿甸邑未幾珍
殂子昇嗣歲辛亥(偽夏開熙五年)實我太祖高皇帝金陵登極
之四年也時已削平群雄混一疆宇惟明氏依違弗决
正月乙亥太祖乃命中山侯湯和為征西將軍江夏侯
周德興為左副將軍德慶侯廖永忠為右副將軍暨平
章楊璟等率荆湘舟師由瞿塘趨重慶潁川侯兵趨隆
州五月丙辰湯和師發夔州攻瞿塘以江水暴漲駐大
溪口己未傅友德兵至漢江阻水未渡造舟以濟己夘
至漢州欲以軍中消息達湯和而山川懸隔卒莫能通
適水漲乃以木牌數千書克階文歲月投漢江順流而
下守者見之為之解體六月壬午友德攻漢州守將向
大亨悉兵出戰敗走進克漢州先是夏人聞王師將至
悉衆守三峽及階文失守乃分瞿塘守兵以援漢州及
至而城已下矣逆戰敗走兩川大震丙戌太祖以湯和
師久逗遛賜詔責之廖永忠聞命奮起率兵先進會得
木牌于江和亦進兵自白鹽山伐木通道以趨夔州守
將飛天張整衆逆戰大敗退走而出峽水急又阻于鐵
索飛橋舟莫可進永忠乃密遣壯士數百人舁小舟踰
山渡關以出其上流夏人不之覺也度其將至乃夜率
精銳分水陸為二軍而攻之遂克其陸寨舁舟者出上
下夾擊大破之擒斬無算遂入夔明日湯和兵至乃各
分兵約會重慶丙申永忠舟師自夔州乘勝直抵重慶
是日次銅鑼峽明昇等大懼欲奔成都其母彭氏泣止
之曰事勢如此往亦無益况此城之兵膽破心悸區區
城守死傷必多不如早降以免鋒鏑也乃遣使納欵請
降永德以湯和師未至辭不受癸卯湯和兵至乃合駐
朝天門昇面縛銜璧與母彭氏及諸臣以降東川底定
江邑遂入王朝仍隸重慶七月庚申傅友德兵圍成都
偽丞相戴壽及知院向大亨等驅象載甲士出戰友德
中流矢益奮銳進擊大敗其兵會得重慶報壽等遂請
降友德接兵入自東門壬戌遣兵徇下州郡未附者八
月甲子周德興兵下保寧蜀地悉定乙丑明昇至京師
賜爵歸義侯賞賚甚厚九月乙未和等班師還京上所
佩印綬并所得蜀金印冠冕儀仗及路府州縣宣慰宣
撫之數官吏將士牛馬等類太祖頒賞有差蓋自出師
至此凡九閱月爾臣彛曰大哉皇靈其丕顯乎古者明
王伐不敬取其鯨鯢而封之以為大戮王師伐蜀拯民
水火昭義(闕)哉古者征西將士多不利光武屢隕元戎
宋祖兩川反覆視今中山潁川之師風行電逐無一矢
隻輪之衂誠帝王之師以全取勝哉征伐之烈振古所
無也薄海内外罔不康乂迄今用休是皆高皇開天列
聖撫運之所被也於戲賁隙照者仰大明飲勺流者思
滄海矧我蜀人
韓娥傳明劉惟德
娥姓韓元四川鹽運司副使韓新澤之孫處士韓成之
女也母王氏生娥於元至正乙酉娥甫三歲失怙七歲
失恃鞠於叔父韓立遭元季之亂歲丙申盗賊蠭起劫
奪貨財擄掠婦女無所憚叔母杜氏度娥不能自保密
謂娥曰我夫婦老矣汝年十二必遭寇手吾不忍視汝
受掠吾製男子衣裳汝可服之寇知汝男或可免叔父
又哭曰汝本故官之孫吾鞠汝恤汝願汝有家不幸至
此時也命也汝宜自裁娥受叔母教即易其服總其角
旦日往拜叔母曰而今而後或違母訓有死無二豈忍
不念吾叔母言甘受寇辱求苟活耶未幾果為寇擄問
韓娥姓名娥曰我韓關保也遂與負戈而往後遇萬戶
王起巖見而憐之以與千戶羅甲甲蜀之敘南人也撫
之如已子與征雲南自雲南復歸敘南娥在師旅中與
人和睦或有與之嬉戱即正色曰韓關保不能閒戲恐
官長怪責無益也每遇祈寒未嘗怨咨暑雨未嘗裸浴
至夜則和衣而卧卧常後起常先人問其故曰恐家務
不辦乃爾自是甲有軍旅之事事無大小娥皆勉力為
之無斯須惰容甲矜其勤謹間與之酒辭曰關保天性
不能飲飲輙病甲益重之娥尤兢兢業業惟恐有失而
違叔母訓出入軍中一十二年人皆不能窺測又善以
父事甲故甲信而不疑甲嘗謂人曰我之關保幹蠱之
子也為之婚娶冀其成立娥不得已從而百計避之婦
訴其父母父母責娥夫婦不睦娥猶隱諱不言一日娥
從王萬戶自敘南之成都計事娥微行至城東度緣橋
物色得叔父母已不能識娥矣娥具以實告指額上刀
傷痕仰天痛哭叔父亦哀其艱苦將以白金贖之王萬
戶謂娥叔父曰是子羅甲之(闕)爲爾之女姪事聞
有司召媪視之媪曰室女也萬戶乃受白(闕)叔父
以娥歸戍士馬復宗生男一人女二人娥夫婦繼殁而
男(闕)洪武奄有全蜀王萬戶入京朝授禮部郎中
致仕還蜀以聞于蜀(闕)召見賜寶鈔五錠褒之士君
子多爲詩文褒美永樂七年冬十一月余使蜀方外士
韓太和立之子娥之弟也以其詳詣余誦之余喜娥之
貞烈且孝作韓娥傳
劉生曰韓娥少孤遭時多艱受叔母一言微服處軍中
一紀人莫辨其為女譬之執玉馳馬馬驟而玉不墜捧
盈升車車搖而盈不溢善於執捧故也亦由洞洞屬屬
之心堅似金石故能保其身歸于馬氏娥有三善焉智
也貞也孝也詩云既明且哲以保其身娥之謂也
清風先生傳前人
先生姓楊名學可其先世居蜀之新都(闕)相傳為關西
夫子楊震之後至處士某其裔也有隱德弗仕惟讀書
教子鄉閭稱為善士先生其子也自丱角好語孟書既
長就學從鄉先生某受詩書春秋三經學既通丁元季
世海内震動四郊多壘先生知蜀不能居乃遁入雲南
之昆明邑昆明士君子聞先生來争設臯比席以延之
先生講論六經開陳二帝三王治天下之大經大法嘗
謂帝王自有真不可僭竊以取荼毒由是名公貴人聞
先生之言皆守其分大夫士服先生之訓咸知其義故
多敬事先生而心實忌之先生亦知西南夷不可齊以
禮又不可屈已以從夷俗尋歸西蜀遭遇明氏強盛以
國子助教逼之先生辭不就職至以法挾之先生堅以
抱疾杜門自守逮乎聖朝混一海宇先生與故官宿儒
計偕赴京師訴老疾辭歸蜀蜀之士知先生道學之明
執經座下者無虛日先生隨其才而教之皆有造就由
是先生之師道益彰彰于遠近矣未幾蜀邸就封崇儒
重道乃召先生為蜀中士子矜式士子多躋顯官盡忠
相國王知先生有德賜田宅於國之大安門外駟馬橋
北俾先生有終身之樂(闕)流水畫橋題柱客清風精
舍讀書人一十四字列于先生之門士子從學者皆稱
為清風先生(闕)郡顧祿篆書清風精舍扁于室且為文
以記大夫士歌詩褒美永樂七年冬十一月余奉使來
蜀道經其門得拜先生函丈前入門則喜松竹滿園芳
菲繞蹊有隱者之趣焉升堂則喜詩書盈案琴瑟在前
有長者之風焉又愛温如崑山片玉者仲子也秀若桂
林一枝者季子也茂似芝蘭玉樹者衆孫也貴如瑚璉
圭璧者諸生也先生坐定略見辭色亹亹乎經史雍雍
乎禮讓余益喜而敬曰先生少時奔迸遐方先難也命
也暮年遭遇賢王錫養老厚恩後獲也命也於是乎先
生之清風遠矣高節遂矣宜夫門弟子以清風先生稱
之不誣矣作清風先生傳
劉生曰晉徵士陶潛居柴桑里於夏月高卧北窗清風
颯至自謂羲皇上人先生居精舍子孫(闕)師上論道
清風徐來焚香靜坐陶然為堯舜之民視潛無愧矣
全蜀藝文志卷五十一
