全蜀藝文志卷二十六明周復俊編
詔策赦文勅
漢先主封張飛策
章武元年遷飛車騎將軍領司隸校尉封西鄊侯策
曰
朕承天序嗣奉洪業除殘靖亂未燭厥理今寇虜作害
民被荼毒思漢之士延頸鶴望朕用怛然坐不安席食
不甘味整軍誥誓將行天罰以君忠毅侔蹤召虎名宣
遐邇故特顯命高墉進爵兼司于京其誕將天威柔服
以德伐叛以刑稱朕意焉詩不云乎匪疚匪棘王國來
極肇敏戎功用錫爾祉可不勉歟
封馬超策
章武元年遷驃騎將軍領梁州牧進封斄鄊侯策曰
朕以不德獲繼至尊奉承宗廟曹操父子世載其罪朕
用惨怛疢如疾首海内怨憤歸正反本暨于氐羌率服
獯鬻慕義以君信著北土威武並昭是以委任授君抗
颺虓虎兼董萬里求民之瘼其明宣朝化懷保遠邇肅
慎賞罰以篤漢祜以對於天下
許靖策
建安十九年先主克蜀以靖為左將軍長史先主為
漢中王靖為太傅及即尊號策靖曰
朕獲奉洪業君臨萬國夙宵惶惶懼不能緩百姓不親
五品不遜汝作司徒其敬敷五教五教在寬君其勖哉
秉德無怠稱朕意焉
後主告諭伐魏詔
建興五年春丞相亮出屯漢中營沔北陽平石馬後
主下詔曰
朕聞天地之道福仁而禍淫善積者昌惡積者喪古今
常數也是以湯武修德而王桀紂極暴而亡曩者漢祚
中微網漏凶慝董卓造難震蕩京畿曹操階禍竊執天
衡殘剝海内懷無君之心子丕孤豎敢尋亂階盗據神
器更姓改物世濟其凶當此之時皇極幽昧天下無主
則我帝命隕越于下昭烈皇帝體明睿之德光演文武
應乾坤之運出身平難經營四方人鬼同謀百姓與能
兆民欣戴奉順符䜟建位易號丕承天序補弊興衰存
復祖業誕膺皇綱不墜于地萬國未靖早世遐殂朕以
幼冲繼統鴻基未習保傅之訓而嬰祖宗之重六合壅
否社稷不建永惟所以念在匡救光載前緒未有攸濟
朕甚懼焉是以夙興夜寐不敢自逸每崇菲薄以益國
用勸分稼穡以阜民財授才任能以参其聽斷思降意
以養將士欲奮劍長驅指討凶逆朱旗未舉而丕復隕
喪斯所謂不然我薪而自焚也殘類餘醜又支天禍恣
睢河洛阻兵未弭諸葛丞相弘毅忠壮忘身憂國先帝
託以天下以勖朕躬今授之以旄鉞之重付之以專命
之權統領步騎二十萬衆董督元戎龔行天罰除患寧
亂克復舊都在此行也昔項籍總一彊衆跨州兼土所
務者大然卒敗垓下死扵東城宗族如焚為笑千載皆
不以義陵上虐下故也今賊效尤天人所怨奉時宜速
庶憑炎精祖宗威靈相助之福所向未克吴王孫權同
恤災患潜軍合謀掎角其後凉州諸國王各遣月支康
居胡侯支富康植等二十餘人詣受節度大軍北出便
欲率將兵馬奮戈先驅天命既集人事又至師貞勢并
必無敵矣夫王者之兵有征無戰尊而且義莫敢抗也
故鳴條之役軍不血刃牧野之師商人倒戈今旌麾首
路其所經至亦不欲窮兵極武有能棄邪從正簞食壺
漿以迎王師者國有常典封寵大小各有品限及魏之宗
族支葉中外有能規利害審逆順之數来詣降者皆原
除之昔輔果絶親扵智氏而蒙全宗之福微子去殷項
伯歸漢皆受茅土之慶此前世之明驗也若其迷沈不
反將助亂人不式王命戮及妻孥罔有攸赦廣宣恩威
貸其元帥弔其殘民他如詔書律令丞相其露布天下
使稱朕意焉
後主復諸葛丞相策
建興六年亮使馬謖督諸軍與魏張郃戰于街亭謖
違亮節度舉動失宜大為郃所破亮戮謖以謝衆上
疏曰臣以弱才叨竊非據親秉旄鉞以厲三軍不能
訓章明法臨事而懼至有街亭違命之闕箕谷不戒
之失咎皆在臣授任無方臣明不知人恤事多闇春
秋責帥臣職是當請自貶三等以督厥咎于是以亮
為右將軍行丞相事所搃統如前冬亮復出散關圍陳
倉破魏軍斬王雙七年遣陳式攻克武都隂平魏郭
淮率衆欲擊式亮自出至建威淮退還遂平二郡詔
策亮曰
街亭之役咎由馬謖而君引愆深自貶抑重違君意聽
順所守前年耀師馘斬王雙今歲爰征郭淮遁走降集
氐羌興復二郡威震凶暴功勛顯然方今天下騷擾元
惡未梟君受大任幹國之重而久自挹損非所以光揚
洪烈矣今復右丞相君其勿辭
唐僖宗賜高駢築羅城詔
勅高駢省所奏修築羅城畢功并進畫圖事具悉卿天
平急召井絡專征臨邛夢叶於四刀按部恩覃扵兩劍
上言大鎮空有子城殊百雉之環逥是千年之曠闕便
依陳奏未隔寒暄每日一十萬夫分築四十三里皆施
廣厦又砌長磚城角曲收逸迭攻而勢勝甕門直截容
拒守之兵多利及後人智高前古繼孔明扵掌内坐張
儀扵腹中是以輕笑木牛感通金馬增上頭之埤堄架
當面之闌干橋象七星不移舊岸錦逢三月可濯新壕
役徒九百六十萬工計錢一百五十萬貫卓哉懋績固
我雄藩罄府庫之資儲捨隂陽之拘忌但為國計總忘
身謀並無黎庶之怨嗟不請朝廷之接借忽聞進奏言
巳畢功見圖寫之甚明舉神化而急速方念處身廉潔
報國忠貞始終能協于一心清美久聞于萬口欲人檢
驗具見公忠朕巳知臣何勞請使便欲寵渥恐卿自往
雅州既發師徒方勞館驛且留賞典專俟逥軍蜀川既
及扵春風蠻寇盡離扵河岸便酬勲績各進官階未間
勉效七擒佇聞三捷故兹詔示想宜知悉冬寒卿比平
安好遣書指不多及
王衍試制科策文(乾德四年)
炎漢致治始策賢良巨唐思皇爰求茂異講邦國治亂
之體陳天人精祲之原豈角虚文盖先碩德朕念守器
之重識為君之難思得賢才以凝庶績因舉故事以紹
前修子大夫抱道逢時投策應詔必有長策以副虚懷
何以使三農樂生五兵不試刑獄無枉賦歛無加以何
策可以定中原以何道可以卜長世朕當親覽汝無面
從
白衣蒲禹卿對策其略曰今朝廷所行者皆一朝一
夕之事公卿所陳者非乃子乃孫之謀暫偷目前之
安不為身後之慮衣朱紫者皆盗跖之輩在郡縣者
皆狼虎之人姦佞滿朝貪淫如市以斯求治是謂倒
行執政皆切齒欲誅之衍以其言有益擢為右補闕
孟昶勸農桑詔(明德元年十二月)
刺守縣令其務出入阡陌勞来三農望杏敦耕瞻蒲勸
穡春鶊始囀便具籠筐蟋蟀載吟即鳴機杼
宋太祖納降蜀主敇
敇蜀主省上表率文武見任官望闕瀝懇歸命事具悉
朕自皇天睠命率土樂推將期德服萬方不恃威加四
海乃睠益部僻處一隅苟黎庶之獲安非經營之在意
一昨災纏蜀地釁自并門既興王者之師遂授將軍之
鉞事非獲巳須至用兵我且直詞彼衆自敗下劍門而
賈勇指井絡而長驅中宵喟然兆庶待罪徑馳驛嚴誡
前鋒廣宣來者之懷遍諭弔民之意果能率官属而效
順拜表疏以祈恩託我慈親述乃寝廟封府庫而待命
保生靈而輸誠朕方示信懷柔不逼人險保無他慮當
體優隆國有舊章己從前請所宜悉也春寒想比清休
書旨不多及
賜程琳收獲劫盗逃兵奬諭詔
敇程琳省益州路轉運司奏(云云)卿居風憲之司捴翰
垣之政因逋逃之為患縦盗掠而累年密遣追胥盡擒
隠伏既詰誅扵醜類致肅静扵鄊閭翳乃忠勤副予寄
任攸司上奏宣力可嘉故兹奬諭想宜知悉
賜王鬷父老借留奬諭詔
敇王鬷省益州路轉運司奏(云云)眷兹右蜀素號名藩
委任非輕事權尤劇卿門望兼著中外荐更爰自近班
出分重寄奉揚寬大之詔茂宣愷悌之風洽威惠扵吏
民載歌謠于道路輿情胥悅列奏爰來減予宵旰之憂
稱乃循良之選其在嘉嘆不忘于懷故兹奬諭想宜知
悉夏熱卿比平安好遣書指不多及
國家眷井鬼之分梁益之區拒上國千里之遥為西蜀
一都之會控制蠻獠撫遏邊陲利害所生安危是繫非
道積廊廟名高搢紳萬里隱乎金城五兵森乎武庫長
謀足以經遠厚德可以鎮浮文有緯俗之方武有安民
之略者不得預焉今府尹樞密直學士太原王公負經
濟之才挺誠明之性運沈機而察物韞精識以照微高
表竦乎百尋雅量汪其萬頃按刑梓部黎庶扵是不冤
掌憲栢臺佞倖因之知懼自兹紫宸選賢若雲之從龍
丹陛告猷如石之投水暨参延閣之賢屢膺出境之命
皇上嘉其亮節惠彼遠方亟陞宥密之嚴施委藩方之
寄公飲冰祇命叱馭遵途過劍山而物得陽春涉錦水
而歲逢甘雨暨黃堂布政彤禧問俗始乃明教化示詔
條逖揚愷悌之風誕變輕浮之俗次則恤民隠革吏姦
訟清而叢棘常空令正而寒霜自凛終則誡浮情戢兵
帥力田而曠土皆耕以律而私門不犯然又招延秀異
旌勸良平殄奸宄之徒苖之去莠籍孤惸之戶網之舉
綱巳而董之以威示之以信懷之以德綏之以仁導之
以詩書訓之以禮讓迄至羣心帖泰庶物休和多稼豐
登連年富夀兩川安堵固無夜戶之虞千里嚮風盡有
春臺之樂一旦乃有十邑之叟四郭之彦惜鳳書之將
至恐熊軾之斯邁乃與瀝誠于外計入功于中扆列牘
以上當宁稱嘆迺降璽書以勞之示聖主得賢而遠方
受賜也宸章昭晰睿旨淵沖煥乎日月之麗天皦如金
石之薦廟宜揚兊澤誡告神方仰觀惟睿之辭實勸事
君之節既而闔府衙挍耆耋緇黃等諏曰聖主示十行
之札形一字之褒雖聞紀勒郡齋庶傳于不朽豈若標
題仙觀用勸扵後来而又罔棄顓蒙懇求紀述然念叙
賢人之事業雖學之扵師察聖后之刑章幸居之扵職
復乃得實状寧假飾辭時景祐三年冬十月二十日益
州路提刑李定記
賜程戡修城池奬諭詔
敇程戡省益州路轉運司高良夫奏(云云)蜀自漢唐以
来國之西屏控臨撫理專用財用器望者處之卿往嘗
屬任復當眷付下教如昨布政猶新矧乃恤戎略以安
邊憺威名而寧遠繕完壁壘經度溝池謀不踰時士皆
罄力訖能集事人匪告勞刺部提封剡章指状備虞暇
豫允頼毗維申念勤庸弗忘嘉寵故兹奬諭想宜知悉
賜張方平父老借留奬諭詔
勅方平省益州轉運使高良夫奏(云云)坤維一隅二蜀
為大慎擇良守時謂才難卿迺者輟宸朝祕寵之班委
寰輔密陪之鎮特更近屏專及遠邦此朕意欲撫御彈
壓以寬西願果能厚政化以懷和孚教條而悅穆甄善
疾非而人愛其舉發姦摘伏而吏畏其神墨攘告登里
封去盗内無繫獄外無繫訟恩育惸獨惠窮康乏而乃
鄊居獻状刺部奏陳或以奏計之期預希一借或以解
歸之次願畢三周惟漢有文翁廉范飭厲之規惟唐有
德裕元衡約束之略詳觀休績何愧前修勉樹令圖以
光来譽省循嘉嘆彌切眷懷故兹奬諭想宜知悉
賜趙抃父老借留奬諭詔
勅趙抃省成都府路轉運提刑司奏(云云)蜀遠在西南
最要部也朕常患吏不能究宣德澤以被于遠民故其
擇守非慈良簡重者不以命之卿在蜀甫踰年而使者
以其治迹尤異上于朝廷夫吏所以治民也能盡其治
民頼之豈不汝嘉乎故兹奬諭想宜知悉秋熱卿比平
安好遣書指不多及
龍圖閣直學士天水公治蜀甫閱歲府之黎老士民舉
千百數伏使者車前曰蜀之壤陿衆夥俛首輸賦風尚
纖靡怯不鷙立自公問俗布政闊略法禁緒正綱目坐
格醇茂仁義道德衍為教化徭賦均節俗安生業人人
自愛以重犯法風雨時若粒米狼戾民惕然懼朝廷之
召遷而父母去我矣願上書借公留語聞上上以手迹
細札奬勖褒嘉之都人頓首伏讀欣喜蹈舞恭惟天詔
有慈良簡重治迹尤異之稱公恕物以仁約己以禮表
俗以信鎮浮以德故上知公之深如此漢膠東相成潁
川守霸皆有璽書勉厲異等效著在篇簡今公之拜休
寵者當有以揭金石刻永傳無窮而為西南藩維之光
華也書不云乎敢對揚天子之休命詩云虎拜稽首天
子萬年盖報上歸美所宜侈大也治平二年九月一日
秘書丞閻灝謹序
賜王剛中訓諭詔
朕軫念坤維遠在一方德意雖深利澤未究故臨遣詞
臣往分閫寄卿其深體至懷務先養惠民間有疾苦官
吏有貪殘悉以上聞夫涖政在寬寬宜有制足用在儉
儉宜中禮撫馭將士先之以和肅寧邊陲鎮之以静則
朕無西顧之憂矣佇聞報政嗣有寵嘉
紹興一十八年秋九月蜀以闕帥聞皇帝陛下諭旨遣
從臣出鎮臣是時方代匱詞掖庚辰以臣制置四川兼
治成都臣聞命震恐固辭不獲越十月庚寅引對便殿
上宣諭四川利病至悉臣退而謹書之甲午正謝蒙恩
賜臣御寳帶象笏併賜行貲庚子朝辭復蒙宣賜御筆
訓諭詔書臣伏觀雲漢之章奎筆之書心目悸眩大懼
無以承盛德稱明詔者竊嘗謂自古人君如漢光武命
帥以詔敇從事徒見扵征討艱難之日而唐太宗賜羣
臣御敇乂皆燕閒無益之辭豈若皇帝陛下軫念坤維
去朝廷數千里將使利澤周浃扵六十一城之廣肆親
灑宸翰訓敇微臣察民間之疾苦糾官吏之貪殘涖政
尚寬猛之中足用制禮儉之節與夫撫輯將士肅静邊
陲皆閫寄之大方吏治之至要而臣起自諸生驟膺委
寄内揆庸淺實無他長惟當夙夜奉行詔旨庶幾有補
一方不負聖神所以拔擢臨遣之意臣載惟堯言布扵
天下而舜詔岳牧辭列典謨臣既到官是用敢刻諸堅
珉昭示德意垂範無窮臣王剛中拜手稽首謹記
賜晁公武奬諭詔
敇公武朕聞蜀漢沃野有蔬食果實之饒民食稻魚亡
凶年憂而比歲以来穀糴常貴民有飢色故易以為盗
豈民不務本吏苛刻之所致耶朕聞憫焉卿服在從班
習知德意乃裁公帑之餘行平糴之政以復天聖守臣
之舊蹟其用心亦勤矣夫廣畜積以實倉廪備水旱此
郡國之所先務也卿能知此朕復何憂載覽奏封良深
嘉嘆故兹奬諭想宜知悉冬寒卿比平安好遣書指不
多及
賜范成大奬諭
卿遠鎮坤維兼總戎律究心夙夜朕甚嘉之所進内教
將兵外修堡寨團結土丁三說皆善益勉旃務在必行
早見成效以副朕倚毗之意
臣不肖日者待罪桂林蒙恩徙鎮蜀道次於荆州詔
問西南邊事臣愚無識知嘗試妄論大要練兵丁繕
保障儻事力弗給可若何行及廣漢則昧死上其說
制下尚書其給劍南西川度牒五百為緡錢三十五
萬八千有竒以贍工費而賜臣八月二十五日璽
書如前臣謹拜手稽首言曰昔堯舜之于羣臣聞
其言善則俞之必有訓敇之辭繼之曰懋哉曰往
欽哉二典之書是已今陛下過聽擇于芻蕘又勉之
以底績此堯舜之法二典之所以書也臣何足以得
此雖貪天子之命以為己榮而一介齷齪狗馬蚤衰
罷軟不自勝恐終無尺寸補益大懼隕越于下無以
仰副聖天子之至意兹榮也秪所以為懼哉敬奉賜
書被之琬琰以旦夕瞻仰于前其敢侈臣之榮識臣之
懼而巳
宋贈蘇軾為太師
勅朕承絶學于百聖之後探微言扵六籍之中將興起
于斯文爰緬懷于故老雖儀刑之莫覩尚簡策之可求
揭為儒者之宗用錫帝師之寵故禮部尚書端明殿學
士贈資政殿學士諡文忠蘇軾養其氣以剛大尊所聞
而高明博觀載籍之傳幾海涵而地負遠追正始之作
殆玉振而金聲知言自况扵孟軻論事肯卑于陸贄方
嘉祐全盛嘗膺特起之招至熙寧紛更迺陳長治之策
歎異人之間出驚讒口之中傷放浪海外而如在朝廷
斟酌古今而若斡造化不可奪者嶤然之節莫之致者
自然之名經綸不究于生前議論常公扵身後人傳元
祐之學家有眉山之書朕三復遺編久欽高躅王佐之
才可大用恨不同時君子之道闇而彰是以論世讜九
原之可作庶千載以聞風惟而英爽之靈服我衮衣之
命可特贈太師餘如故
明諭御史大夫丁玉勅(洪武)
前者大將軍入西羌萬山將松州巳行攻取修城守禦
了當甚是威鎮西夷今議得松州地方山多田少所種
不足所用若令四川人民供給守禦廢有用之民守無
用之地符到之日可設法抽出軍来四川撫養一會或
扵保寧立一衛或揀何處緊要所在立一衛鎮静四川
又
舊歲命爾西征以今觀之非人事必然甚有天意乃者
四川妖人盤踞結黨潛伏造孽己有年矣若非命爾率
丁氏舊日土兵出境其四川之禍又非淺淺若丁氏土
兵未出境土聞妖作亂乘時蜂起以四川各衛守都司
官機謀調遣甚有不足安能止亂遏邪今禍亂己平國
之福也卿跋涉崇山究心日夜甚為艱勤然卿未至四
川指揮音亮等師軍不律近聞李指揮律如軍法其柳
音尚未典刑特差人詣四川斬二指揮必不可恕亦當
律以軍法夫國之用將也以備捍大患而禦奸侮如斯
不律者安能食祿受官刑不輕恕扵法無疑如敇施行
諭参政張紞右参政韓鑰(洪武)
古之尚志之士必立身行道而道行名成而後己所以
然者何貴身榮家以顯父母卿效賢人之道方始當日
省月覺以觀下愚造殁身之計今命卿西南方面重任
君子道興之所然且雲南諸夷雜處之地若欲治安非
出羣之才不可卿必忠可格天誠可會人生靈是幸故
兹勅諭
全蜀藝文志卷二十六
