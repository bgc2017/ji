全蜀藝文志卷二十三明周復俊編
詩
道釋(附無名石刻二首)
峨眉山月歌送蜀僧晏入中京唐李白
我在巴東三峡時西看明月憶峨眉月出峨眉照滄海
與人萬里長相隨黃鶴樓前月華白此中忽見峨眉客
峨眉山月還送君風吹西到長安陌長安大道横九天
峨眉山月照秦川黃金獅子承高座白玉麈尾談重玄
我似浮雲滯吴越君逢聖主遊丹闕一振高名滿帝都
歸時還弄峨眉月
贈僧行融李白
梁有湯惠休常從鮑照遊峨眉史懷一獨映陳公出卓
絶二道人結交鳳與麟行融亦俊發吾知有英骨海若
不隱珠驪龍吐明月大海乘虚舟隨波任安流賦詩旃
檀閣酌酒鸚鵡洲待我適東越相携上白樓
鷰子龕禪師王維
山中鷰子龕路劇羊腸惡裂地競盤屈插天多峭崿瀑
泉吼而噴怪石看欲落伯禹訪未知五丁愁不鑿上人
無生緣生長居紫閣六時自搥磬一飲尚帶索種田燒
白雲斫漆響丹壑行隨拾栗猿歸對巢松鶴時許山神
請偶逢洞仙博救世多慈悲即心無行作周商倦積阻
蜀物多淹泊巖腹乍旁穿澗脣時外拓橋因到樹架柵
值垂藤縛鳥道悉巳平龍宫為之涸跳波誰揭厲絶壁
免捫摸山木日隂隂結跏歸舊林一向石門裏任君春
草深
贈蜀僧閭丘師兄杜甫
大師銅梁秀籍籍名家孫嗚呼先博士炳靈精氣奔惟
昔武皇后臨軒御乾坤多士盡儒冠墨客藹雲屯當時
上紫殿不獨卿相尊世傳閭丘筆峻極逾崐崘鳳藏丹
霄暮龍去白水渾青熒雪嶺東碑碣舊製存斯文散都
邑高價越璵璠晚看作者意妙絶與誰論吾祖詩冠古
同年蒙主恩豫章夾日月歲久空深根小子思疎闊豈
能逹詞門窮愁一揮淚相遇即諸昆我住錦官城兄居
秖樹園地近慰旅愁往来當丘樊天涯歇滯雨粳稻卧
不翻漂然薄遊倦始與道旅敦景宴步修廊而無車馬
喧夜闌接軟語落月如金盆漠漠世界黑驅驅争奪繁
唯有摩尼珠可照濁水源
送僧自吴遊蜀盧綸
隨緣忽西去何日返東林世路無期别空門不住心人
煙一飯少山雪獨行深天外猨聲夜誰聞清梵音
送少微上人入蜀前人
瓶鉢遶禪衣連宵宿翠微樹開巴水遠山曉蜀星稀遍
識中朝貴多諳外學非何當一傳付道侣願知歸
送定法師歸蜀楊巨源
鳳城初日照紅樓禁寺公卿識惠休詩引棣華霑一雨
經分貝葉向雙流孤猿學定前山夕遠鴈傷離幾地秋
空性碧雲無處所約公曾向剡溪遊
喜鸞公自蜀歸李洞
禁院閉生臺尋師别綠槐寺高猿看講鐘動鳥知齋拂
石月盈帚濾泉花滿篩歸来逢聖節吟步上堯階
贈龐鍊師(女人)前人
家住涪江漢語嬌一聲歌戛玉樓簫睡融春日柔金縷
粧發秋霞戰翠翹兩臉酒醺紅杏妬半胷酥嫩白雲饒
若能携手隨仙令皎皎銀河渡鵲槗
錦城秋寄懷弘播上人前人
極頂雲兼凍孤城露洗初共辭嵩少雪久絶貝多書遠
照鴈行細寒條狖掛虚分泉煎月色憶就茗林居
弔草堂前人
杖屨疑師在房關四壁蛩貯瓶經臘水響塔隔山鐘乳
鴿沿苔井齎猿散雪峯如何不見性倚徧寺前松
草堂寺在蜀成都文選注李善引梁簡文草
堂傳曰周顒昔經在蜀以蜀草堂林壑可懷
乃于鍾山雷次宗學館立寺因名草堂亦號
山茨盖蜀人謂草屋曰茨成都之郊地名亦
有蠶茨今訛為蠶絲矣唐李太白客遊有懷
故鄊以草堂名其詩集見于尤氏鄭樵書目
可證也杜子美客蜀亦居草堂今人徒知杜
之草堂而不知太白之草堂又止知唐之草
堂名天下而不知實始于梁矣因綴志詩併
及之
送僧鸞歸蜀寧親
歌詩精外學天子是知音坐夜宫鍾近寧親劍閣深高
名徹西國舊跡寄東林自此棲禪者因師滿蜀吟
送隂先生歸蜀張籍
日暮遠歸處雲間仙觀鐘唯持青玉牒獨坐碧鷄峯隂
洞新生乳澄泉舊卧龍幾時因賣藥得向海邊逢
漫天嶺贈僧元稹
五上兩漫天因師懴業緣漫天無盡日浮世有窮年
訪仙(平都山)呂洞賓
盂蘭清曉過平都天下名山所不如兩口單行人不識
王隂空使馬蹄虚
一鳴白鳥出青城再謁王隂二友人口口惟思三島好
擡眸巳過洞庭春
至真觀三言詩後唐杜仁傑
坤所載乾所幬象與形孰朕兆緯五行環二曜四
海晏九河導峙而山亦多號神有嶽山有嶠粤仙
壇極道妙巉孤撑未易到日出沒見遺照偃東西
絶海徼倏光怪来熠燿大龍蟠細螢爝不恒出赴感召
笙嘹亮鶴窈窕羽人路屯其要青螺堆玉簮峭左參井
右丹竈揭清虛不二竅昔王人往昭告始軒轅末徽廟
接柴望咸親燎莽劫灰起天燒摧棟宇失朱縹羣鹿豕
雜蓬藋予向為一来弔必甚廢乃大造聖之前賢者紹
矧玄元語秘奥探逾遠理益耀微是理萬有耗文雖徑
實非剽度今来永為詔
前蜀楊勛好道術後主以其妖怪戮之西市臨
刑有詩具言後主失國
聖主何曾識仲都可憐社稷在須臾市西便是神仙窟
何必乘槎汎五湖
偽蜀丁元和詩
九重城裏人中貴五等諸侯閫外尊争似布衣雲水客
不將名利掛乾坤
戲仙亭張無盡
瀠洄溪水瀉高灘中有神龍久屈蟠衆樂妙音時響喨
雙娃長袖忽闌珊世間變化無非幻閣上登臨正好觀
觀幻見真真亦幻谷花巖草謾憑欄
聫句詠小桃源龍旦
門前碧醮一溪斜彷彿逃秦處士家(石東雨)便作武陵溪
上看春来何處不開花
還丹歌爾朱先生
欲究丹砂訣幽玄無處尋不離鉛與汞無出水中金金
欲制時須得水水遇土兮終不起但知火候不参差自
得還丹微妙理人世分明知有死剛只留心戀朱紫豈
知光景片時間將為人生長似此何不回心師至道免
逐年光虛自老臨樽只覺醉醺酣對鏡不知漸枯槁二
郎二郎聽我語仙鄊咫尺無寒暑與君說盡只如斯莫
戀驕奢不肯去感君恩義言方苦火急回頭求出路吟
成數句贈與君九轉丹成歷今古
蘇幕遮韓仙姑
不憂貧不戀富大悟之人開著娑羅鋪内有真如無價
寳欲識真如正照菩提路貪愛心須除去清淨法身真
是堪憑據忍辱波羅為妙藥服了一圓萬病都新愈
䕫州羅氏園無名道士
知君行樂似神仙歌舞相隨四十年方外客来嗟不遇
洞房深鎖百花天
望江南清源真君
金主亮每舉事必決於箕僊後將南牧令童
男女二人侍箕傍得詞云
纔舉意玄象照離宫坎女離男金水盡幾多鐡騎漫英
雄最苦是雲中遼東鶴驚起老蒼龍四海九州沾惠
澤狼山影裏弄清風堪作主人公(亮覽之不悦問鐡騎漫英雄謂誰耶乃書)
(亮字亮大怒復問汝是誰又書清源真君四字盖灌口神之名)
贈張浚入蜀宋郭英
大漫天是小漫天小漫天是大漫天一從大小漫天後
遂使生靈入四川
秦山来盡蜀山来日照關門兩扇開刺史莫嫌迎候遠
相公新送陕西回(後英罷宣司幹官與通判不赴往普州賣蒸餅為生宴如也)
閒閒宗師和前韻期望過當復用韵以謝
元虞集
草堂長憶蜀西郊屢卜歸休自折茅司馬檄傳驚父老
少陵詩若入神交山多美竹深宜屋江有嘉魚遠致庖
乞得閒身當及早堯時元自有由巢
仁夀寺僧報更生佛祠前生瑞竹有懷故園
前人
聞道故園生瑞竹試從来使問何如蒼筤獨出千叢裏
翠節駢生數尺餘比管可吹丹穴鳳長竿莫釣錦溪魚
折腰巳向靈氛卜亦說能歸似兩疏
聞道故園生瑞竹令人歸興滿江干扁舟不畏瞿塘險
匹馬誰云蜀道難杜甫溪頭花匼匝孔明廟裏栢闌珊
新篁題作歸歟字定得臨江把釣竿
聞道故園生瑞竹山僧為我重栽培百年雨露餘生息
一日風雲幾往逥壠上枯桑烏萃止城東華表鶴歸来
聖恩若許歸田里千石清尊為爾開
贈道人簡天碧畫士前人
雲氣連山動松聲夾雨寒抱琴穿竹徑留棹寄江湍夕
照歸神女春隂帶錦官此生同舊里偏解寫潺湲
寄青城道士前人
海上别妻子山中求茯苓白虎戲玄流蒼龍護黃扃燒
香招五老行厨庖六丁從子似非遠丹霞粲華星
張道士蜀山圖前人
碧玉参天是蜀山舊曾飛度歴孱顔松風上接空歌外
蘿月長懸合景間試劒丹崖秋隼疾濯纓錦水夜龍閒
君家虛靖歸來日冉冉蓬壺為憶還
悟空讃三首趙世延
水泄人間本不通唐僖西幸蜀塵紅無端横被諸軍士
勘破如如老悟空
沙界堂堂總法身萬鈞一羽等纖塵不爭鐵笠安頭上
惱亂衆生五百春
精藍在昔紫雲峯梅菊開時靜應同蝴蝶翩翩桑梓曉
朅来繁上揖兹風(相傳靜應石象見紫蝴蝶)
予兒時常聞戊午天兵之攻雲頂也先是宋
將姚世安遷漢陽靜應石像于此山歲秋冬
漢繁清涼主僧挈徒悟空定真避亂與靜應
同一龕殿城既下將士關攫財帛先伯元帥
公獨取靜應將歸其故里塔院悟空亦復本
寺迄今五十三年矣兹按部過繁主院智深
前詣曰二大士實先師金湯谷復其故者幸
丐一語以耀山門小子不敏感念先伯平昔
輕財急義率類乎此其澤被後人多矣夫何
敢辭
祥符訪張三丰明胡濙
交情已久念離羣獨向山中禮白雲龍送雨来留客住
鹿銜花至與僧分疎星出竹昏時見流水鳴渠靜夜聞
却憶故人知此隠題詩誰似鮑參軍
附無名石刻二首
度世古玄歌(後周至真觀小蠻橋下相得石碑)
始青之下月與日兩半同升合為一大如彈丸甘如蜜
出彼玉堂入金室子若得之慎勿失
蜀道觀中淘井得一碑刻文似賦似贊有隠
士言是漢時隂真人所著鍊丹法襍著于子
玉碑
有物有物可大可久採乎蠶食之前用乎火化之後成
湯自上而臨下夸父虛中而見受氣應朝光功參夜漏
白英聚而雪慙黃酥凝而金醜轉制不已神趣鬼驟金
歟天年上夀無著于文訣之在口
全蜀藝文志卷二十三
