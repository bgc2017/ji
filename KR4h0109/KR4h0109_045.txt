全蜀藝文志卷四十五明周復俊編
頌
浮屠頌(并序)唐閭丘均
法定寺浮屠者先德僧琮始起立周一甲子今而圯
傾宰君太原王公諱瓌鑒操清能善營福道每聽臨
必覩惜乎時墜勉督清衆速於扶持主僧釋處真實
膺堪任及咊流經久致法加心柱上出與金輪相依
累虧則全新巧便措岷城此製驚壯多有考量兹模
曾不得匹焉處真聰英上士談方等章句辨才見稱
大勲可嗟夫頌之而已
靈哉浮屠岌嶫凌踊十一其級千楹萬栱形比孤峭
勢如飛動赤霞晨開金光晝擁清哀懸樂音響百種
暫昇精周欻高神恐真分中閟燈花長奉
重宣此義而作頌云李巡
崇構邈矣層甍巋然嶷如岳立黕若雲連仰顔滿月危
踐中天上標銀牓下列金僊扶持有助陵谷無遷
續為頌釋履空
浮屠寳飾靈所依兮龍山扶護儼瞻歸兮檐楹嶤嶷欲
驚飛兮金輪珠火烜赫輝兮
大唐景龍三年歲次己酉題記
至道聖德頌(并序)宋劉錫
臣聞惟王建國闢天下以為家問罪弔民執征伐
而自出禮樂興而車書混風雨順而陰陽和敷大
信以被豚魚露至仁而及草木耕田鑿井且帝力
以何知里咏途歌唯家給而自樂斯為有道之朝
也我后握圖御宇下武承祧契壓紐之禎祥叶垂
衣之歷數萬方景附百蠻子來邊隅之禍亂已平
武庫之干戈不用觀書乙夜思政未央備窺得喪
之由咸得步驟之理躬親庶政宵旰忘勞得士則
昌所以崇四科而拔俊造知人則哲所以設千銓
而較賢能英雄盡入於彀中寒苦詎遺於巖宂輪
轅適用管庫皆甄白駒之詠不聞維鵜之刺靡作
其有霜稜肅物直氣凛人負謇諤之通才蓄縱横
之逸辯諫油衣而作瓦止鑾輅以從橋若此者俾
居諫署雕龍茂異比鶚聲華杳冥傳江氏之毫寤
寐得丘遲之錦賦就而文無加點詩成而鉢未銷
聲若此者司于文翰默識穎悟周才博通指天上
之石麟咸稱異表問省中之温樹不對家人若此
者擢贊樞務籌謀兼濟宇量淵深一言可以興邦
九功斯焉惟序桑陰未革言從可陟於周師箭漏纔
移行合堪登於漢輔若此者升之廊廟百職舉而萬
務簡六籍興而五教修至若勇冠三軍謀深百勝
藴孫吳之妙略懷頗牧之沉機箭落酒樽王霸端
居而不動君臨細柳亞夫上請以徐行有竇嬰濟衆
之心擅景舍讓功之美劍刺而飛泉湧出戈揮而太
陽再中識動風雲誠感天地若此者命之為上將則
文王能官人漢高善將將未可同年而語耶粤以二
聖重熙垂四十載邇安遠肅時和氣清桂海水天皆
同尉候鸛林□水盡入提封四郊無多壘之虞重門
罷擊柝之備刑息而不用化洽於大同睠彼坤維是
為益部星分井鬼地接荆揚列肆雲羅珠貝熒煌扵
三市居人櫛比酋豪繁盛於五陵俗尚嬉遊家多宴
樂大子揚雄之故里文翁石室以猶存所以時有才
名好藏文籍勸分務穡俗久返於淳和說禮敦詩門
競成於鄒魯既冨且庶役寡賦輕古為奥區今尤壮
觀我后常矜遠服徧示優恩擇循理以撫綏去貪人
之刻削熙然無事迄今小康儻軍旅尚多則仰給斯
費徵斂及下咨怨必興擾我蒸民曷為父母所以減
其戍卒用泰兩川務安黎庶之心冀免侵漁之弊不
謂灾纏分野盗起窺覦乘虛輙搆於奸謀恃險僣稱
於大號聚徒作梗揭木為竿驅脅我編甿虔劉我郡
邑謂長安日遠劒棧天高竊料王師焉能立至稍阻
瓜時之約克成割據之謀遂令不逞之軰分誘順非
之徒數逾百萬毒甚豺狼先廹龜城恣行犬噬守臣
敗職共治乖方復衆寡以相懸遂金湯而失險使我
一城生聚陷塗炭以何辜三峽揚波躍鯨魚而害物
使車入奏宸聽俄聞憤兹蜂蠆之微玷我承平之化
雷霆赫怒貔虎徵師先擇統帥之臣能荷腹心之寄
授受之際艱難責成顧謂宣政使王繼恩曰汝久侍
冕旒嘗親帷幄執大節而不奪竭忠誠而可嘉屢從
龔行備知韜略今以蜀民失馭蟻聚為妖若火燎原
須行撲滅如湯沃雪暫枉師徒必以謀臣達於閫制
識董戎之體知應變之方僉曰汝諧祗膺朕命繇是
密承睿筭寅奉宸嚴諭之以盪定之期誨之以懷柔
之略倏離景從夙駕星軺仗玉節以身先會虎賁於
關右分萬乘憂勤之意解一隅俶擾之危莫不倍道
兼行次于昭武登山臨水車殆馬煩察彼輿情斯亦
勞止俾之休憩逮於浹旬皆知秣厲之方盡禀甲庚
之令遽以單醪饗卒十乘啟行龍躍崩雲雨施屆路
朱旗爍野霜矛凛空士一其心人百其勇過孟陽之
劔閣易若轉丸下王濬之刀州疾如反掌賊首李順
閉關設拒坐甲固存魚遊沸鼎之中莫知攸濟梟處
危巢之上猶唳惡音王繼恩大陣俄臨中軍悉至親
揮白羽竸務先登萬旅齊驅排闥而入短兵接刃一
以當千交鋒靡遺應弦皆斃類鷹鸇之逐鳥雀若鴻
毛之遇順風李順力屈勢窮藏於羣寇亂兵所害横
屍莫如既免載於檻車亦幸逃於梟首自辰至午拯
危就安巢宂砥平淑慝精辨苟非我后神機獨斷睿
選當仁遵出口入耳之言副臨事制宜之旨曷以立
除大憝罄剪羣兇波静錦川雲集闤闠百姓胥悦三
軍肅然禁暴戢兵府庫秋毫而不犯矜孤恤寡閭閻
老幼以知歸氛祲廓而和氣生妖逆除而皇風扇捷
書纔奏曲赦屡加什一之征併從蠲宥筦㩁之利取
便人民小大之罪皆除逋欠之徒盡釋雷雨作解咸
與惟新於是闔境緇黃一川士庶扶老携幼攀長吏
之轅言發涕零感大君之惠日昨以頑愚背誕偷竊亂
常上黷四聰遠勞七卒誠合瀦宫汚池易貫移鄉或
置於魑魅之陬或遷於成周之邑豈謂乾坤厚施雨
露深恩免玉石以俱焚俾涇渭之分別匿瑕含垢以
欲從人生者安懷土之情歿者遂首丘之志下哀痛
泣辠之詔申禹湯罪已之言地處要荒要荷堯天之
覆年當蒲柳重觀舜日之光願立豐碑請頌聖德知
州樞密直學士張詠樂成盛事遂其所陳以臣漕運
從軍備覿戡定具以衆懇請頌徽猷然而天地貞觀
之仁日月高明之道豈以雕蟲末技半豹謏聞能歌
造化之功可紀照臨之德井視星而無幾蠡測海以
非多内省庸虚夫何叙致忝為臣子不敢讓辭惡殺
好生雖禆竈焉知於天道歌虞頌魯而王褒粗曉於
人心梗概直書謹為頌曰
我后繼明膺乾御宇道統百王功高萬古越契踰繩登
三邁五天下一家千年真主化臻清淨用急賢良夷兇
定難論道經邦往無弗尅謀無不臧左右前後得人而
昌覆載之中霜露所委法則衣冠混一書軌牛馬歸牧
劍戟銷毁萬國咸寧四郊絶壘西南益部羣盗狂騷謂
地之險謂天之高亂常作梗憑阻興妖窮兇極惡自孽
難逃聲聞于天王赫斯怒親選帥臣即時屆路羽檄徵
師函關西度十萬貔貅會集雲霧元戎貞律盡禀神謀
平趨劍閣直入成都烏合蟻衆席卷風驅一日而定百
姓重蘇渠魁既殲脅從皆釋宣諭安存閭閻萬億不獲
已而亂是用殛頒白感泣兒童悅懌蠢兹巨逆黷我一
方民罹點汚帝用䀌傷恩宥稠沓愍念凋戕視人如子
降福穰穰中外緇黃遐邇耆艾泣告長吏鄙俗罪大比
屋可誅聖恩全貸施重嵩衡命輕草芥請頌聖德刊在
貞珉朝夕瞻企蹈咏聖神如依日月若拜君親長遵忠
孝用誡曾雲
默庵頌宋祁
對言方有默因默乃名庵庵留默不遺一物遂為三龜
掃泥中浪正恐力弗堪目問呵默者了然成妄談
解禪頌(并序)司馬光
文中子以佛為西方之聖人信如文中子之言則佛
之心可知矣今之言禪者好為隠語以相迷大言以
相勝使學者倀倀然益入於迷妄故予廣文中子之
言作解禪頌六首若其果然則雖中國行矣何必西
方若其不然則非予之所知也謹序如左李公丞相
嘗謂聖人設教其道必歸於一故作是頌以解未悟
也頌曰
忿氣如烈火利欲如銛鋒終朝常戚心是名阿鼻獄(其)
(一)顔回安陋巷孟子養浩然冨貴如浮雲是名極樂國
(其二)孝弟通神明忠信行蠻貊積善來百祥是名作因
果(其三)仁人之安宅義人之正路行之誠且久是名光
明藏(其四)言為百世師行為天下法久久不可掩是名
不壊身(其五)道義修一身功德被萬物為賢為大聖是
為菩薩佛(其六)
解禪頌六首大丞相温國公所作也元祐七年公之
猶子雍為赤水令刻諸崖石赤水合郡屬邑元季革
去縣治歴今三百餘年石刻猶存如昔豈天不欲沒
公之德也茲特紀載於志以垂不朽云成化丙戌學
正會稽章敬拜手謹識
成都府學講堂頌(并序)張俞
今上嗣位之年昌黎公守蜀之五月修文翁講學之
事乃治學館就與諸生講習禮文又三月遂大作講
堂明年三月甲子乃會僚佐及學官生徒等三百人
行講禮于堂上是日府縣士民及四方之客殆萬人
咸來觀聽且謂蜀之學遠矣肇興於漢歴晉唐至于
戰國世世弦誦不衰所謂周公禮殿文翁石室越千
餘載而巋然猶存今昌黎公復作講堂而穹隆厖鴻
侈於漢之殿室自闕里及三都四方之講堂未有壮
乎此也觀乎岌岌煌煌蔚有休光其為教化之本歟
乃颺言而頌之曰
維蜀學宫肇於漢初用倡庠學盛於八區八區洋洋絃
誦復興周法孔經是纉是承宋炳文章與漢同風五世
寖昌乃學之功文武韓侯撫我蜀都教我子弟一歸於
儒乃嚴學宫乃崇講堂山岌洞闢巋然靈光儒師學徒
翼翼羣居升堂接武講考詩書所講維何孔門四科若
金在礪若圭在磨匪經弗習匪聖弗師羣言淆亂乃聖
之疵伊昔魯堂有游有夏蜀學之興亦有揚馬韓侯作
藩文以化下揚天之聲爛於周雅
明道二年公父太師由樞密直學士諫議大夫守益
州崇學尚文振禮讓之聲召拜御史中丞遂参知國
政號為名卿公嘗自諫院遷知制誥入翰林學士亦
拜諫大夫為中丞以亮直不廽改侍讀學士為環慶
路大帥就加端明殿學士移守成都又遷給事清德
懿文陶化舊俗凛然穆然聲流江漢父老咸謂賢父
賢子先後出入相繼其遺化紹功近世未有其倫者
昔鄭正公之鎮興元創立儒宫開設學校其子宣公
復居其位繼成前烈迨將三百年江漢之人誦其遺
風若前日事今韓氏亦再世鎮蜀能懋其功比於二
鄭之賢古今相照美哉予故書其事以俟其子孫復
有臨此都者得以觀焉
西園圓通頌(并序)趙抃
成都府西樓之西北隅有庵曰圓通中奉觀音大士
之像乃治平初今史館相韓公之所建也庵左右前
後寒泉曲沼終日潺湲佳木脩篁四時瀟洒予再守
蜀之明年以其庵廬編竹覆茅歲凡一葺完不能久
屡為風雨所挫於是命工用楩楠瓦甓易之而新之
又增飾其像而尊安之作圓通頌六首得和者一十
八篇因刻石於其右甲寅五月一日序
常現宰官身肉眼何曾識刀頭劍刃上運出慈悲力
妙音觀世音不可以識識量等大千界始見圓通力
唐相造華林親逢善知識虎退提數珠念彼觀音力
問對朕者誰祖師云不識大士已渡江勞他誌公力
世間何為苦衆生有業識聞聲悉解脫方便神通力
凡夫具足法迷悞隨六識一入自在門不費纖毫力
和周直儒
宰官說法時定有何人識一物不隨身從來知省力
如何是妙音知有人方識雙眼不曾貶知有擎天力
華林有二虎裴公自不識更向數珠求情知空費力
少林面壁人梁帝安能識廓然無聖語至今不得力
祖師昔有言皆由心意識應湏淨五眼然後得五力
凡夫與聖同一塵具衆識得到無為處摩呵般若力
和吴師孟
世間有幾人見到第八識應現無量身方信圓通力
一切衆僧心皆有佛見識聞聲得圓通豈非耳根力
有物等虚空問人多不識特地納須彌何嘗用氣力
鎮日在眼前昧者無緣識欲轉大法輪湏要憑十力
自已妙明心却問人求識討迹逐飛禽奔馳徒費力
圓通作用時常被真如識日轉一藏經却得無言力
和侯溥
人人有圓通人人不自識但能觀自在無勞運心力
觀音十(闕)身顯現無人識二千大千中俱足神通力
比丘垢疥多三藏不能識直待傳心經方識觀音力
千眼觀世音正眼如何識能向此中會還因明眼力
無色聲香味乃知無意識忽然得超越觀音妙智力
言圓亦強名言通未真識無圓復無通是大圓通力
嘉祐油水頌
熙寧元年七月二十八日元叔設食嘉祐院見召謁
長老觀佛牙趙郡蘇軾書
水在油中見火則起油水相搏水去油住湛然光明不
知有火在火能定油水盡故若不經火油水同定非真
定故見火則起
僕嘗與子瞻學士會食於嘉祐長老紀公之丈室子
瞻識其行於壁又書水去真定之諭十二言於其所
謂禪板者紀曰壁有時以圯板有時以蠧不幸而及
於此則吾之所寶去矣我將寳其真筆而摹其字於
石垂之緜緜使觀者知大賢之所存熙寧四年八月
九日河南侯溥書
贈成都六祖沙彌文信頌黃庭堅
塵是文信界是沙彌積塵成世界析界作微塵界喻人
天果塵為有漏因塵因因不實界果果非真因果皆如
幻堂堂如世人
温江縣二瑞頌(幷序)楊天惠
温江故隸成都遠王畿三千幾百里有竒盖西南偏
邑也政和二年夏六月有嘉禾産於嚴氏之圃凡二
本是歲十二月復有甘露降於學宫之栢凡三日鄉
以白縣縣以白府府遣從事即縣覆状皆有實可復
不誣輙具書若圖上尚書省以聞詔下其副尚書禮
部藏焉於是前縣令臣宗道馳書諭假彭山丞臣天
惠曰盍頌諸臣越北闕而奏頌曰
於皇御極百志惟叙曰農而農曰士而士爾安廼宫爾
寧廼畝恩詔數下仁滂德膴農飽以歌士喜式舞協氣
從之祥嘏如雨廼産嘉禾以慶農扈廼降甘露以幸士
子其慶伊何珠穗紛舉俾爾甌寠戶有億秭其幸伊何
雲液醲湑俾爾膏馥濡及嬰孺惟明明后博臨下土相
彼多禾均此靈露道拜稽首誕告奔走惠拜稽首盱衡
語語敢獻禆官以贊矇瞽
寂照庵頌張浚
信相禪老顯公頗通易學旨要其鄉閭宗族為卜庵
居予名之曰寂照又系之以銘
太極混成全體不露象數既分塵塵畢舉夫惟寂然乃
能通故一以知萬一亦莫覩寂然如斯作佛作祖
紹興聖德頌(并序)宇文仕
紹興二十六禩皇帝總攬權綱大明黜陟注意德臣
使宅百揆聖賢相逢道同志合或因或革而庶績咸
熙一都一俞而罔不被澤越明年廟堂胥議遠暨川
蜀謂桃林放牛之後罷褒斜流馬之役民力未紓其
弊安在降自外司搜剔軍實推其有羡除對斛之米
數削縑直之倍估使田夫桑婦穀其腹而絲其身乃
下詔曰朕念四方邈在一隅德意志慮懼弗克究晝
夜以思安得一時承流宣化觀風察俗之吏與朕同
心使遐方絶徼皆如畿内轂下不亦善乎又曰朕休
兵息民之意爾等固知之矣惠在生而不傷厚而不
困詎容煩役久為民患於戱德意甚大詔旨甚切舉
全蜀五十餘郡越小大邦罔不精白以承休德凡遠
近谿谷山澤之氓井飲田食咸知帝力之所加邈爾
邊邑卉服椎髻詔下之日悉來竦聽尚恐未喻微臣
稽首南望播告之曰德莫大於生成恩莫重於養育
方今廓天地之德施父母之恩却乃全其生而遂其
養有君如此何以報之相視嘆呀鼓舞而退是歲之
彝倫攸叙百穀用成民有餘力頌聲四起採于擊壤
帥民鳩匠磨崖大書上以述聖朝納民仁夀之域下
以紀齊民歸美報上之心豈不為萬世之休哉謹按
漢王褒作聖主得賢臣頌徒出私意而不出民謠唐
元結作中興頌功雖可紀而德無可錄曷若方今弭
兵之後下輕徭薄賦之令歌詠聖德皆含哺鼓腹之
民自當過漢軼唐增大雅之什矣臣昧死再拜潤色
其詞曰
天作炎圖舄奕千載累洽重熙盛德光大寳運中興上
下交泰皇澤汪洋㒺不霑溉僻陬奥壤尤託王靈中原
俶擾獨此彌寧天雖設險衆心成城抵兵捍關下瞰三
秦靈旗或指何征不克皇帝神武棄功就德一視同仁
罔間南北斷自淵衷休奸兩國氊裘竦息齊楚未盟弢
弓束矢不假用兵井絡編列迄于升平初幼終老獲全
此生向者雲屯開口仰哺流馬褒斜暴跡於路外府不
給犒軍加賦雖率爾力保爾所聚今之講好廼為息民
外司過計覆護其贏冕旒燭遠亟下絲綸削縑罷糴戒
諭丁寧惟皇建極斂時五福代天理物升之當軸都俞
之間澤被遐荒林林緫緫既生且育仰帝之德大矣乾
坤懷帝之賜父母深恩萬口附和載之和聲此山不朽
刻之以文
左奉議郎知雅州蘆山縣事主學事勸農公事兼兵
馬司監臣宇文仕撰并書
是碑在縣城東一里佛子崖之左右壁之上縱横各
一丈有奇字畫徑四寸許年久埋于土其暴露于外
者僅數十字而已一日庠生陳昂駱琰以是告予予
往觀之惜其㙲積之厚未易快睹翌日拉縣簿李公
彪暨僧圓傑監生駱興李憲胥賢張輔羽士駱文
品等督命周井編氓具畚鍤掘之迄三日有成始得
全文於黃壤中粤自紹興至今三百七十有餘載矣
而是碑幸復得見天日豈非好古者之難遇也居是
鄉者尚加愛護勿為牧童敲火牛礪角可也時弘化
己未仲冬哉生明忠南李一本識
問道堂頌盧瑢
生死十三水火六七氣周于九道反于一戊藏兊行巳
隨震出五城既見萬事云畢得之者守忽之者失策參
高禪用匪車室斂而施之為兵民術
如是觀頌前人
不落有無何觀生滅太虛本静飛雲過月流水不競回
舟去楫實相空相無說可說震曜無邊塵塵透徹如是
如是更何差别居士強名丈室摩詰
全蜀藝文志卷四十五
