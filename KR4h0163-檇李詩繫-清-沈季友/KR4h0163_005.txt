檇李詩繫卷五
平湖沈季友編
元
董處士性存
性存名成一字自明嘉興人居胥山鄉世雄于貲
好施予人稱長者讀書不仕子良用良史皆穎敏
好學治春秋會稽楊廉夫避地松江後進多從之
遊性存因徒家上海令二子往學焉聲譽大起明
初二子俱貴性存年八十餘不廢吟咏一夕夢入
帝閶闔門明旦無疾卒歸葬勸善鄉
贈楊山居太史
曾懷荆璞詣天關雨露恩深賜珮環玉筍簉班躋鳳沼
金閨通籍侍龍顔尚書聽履星辰上太史蜚聲翰墨間
厭值承明躭隱興錦袍光彩照湖山
送俞子俊麗水廵檢
爲官當作執金吾膝上須橫丈二殳會見黑頭驚獬豸
試看赤手縛於菟醉歌擊碎玉如意行獵射空金僕姑
眼底狌鼯俱掃迹胸中有策致唐虞
弁山小隠黃玠
玠字伯成金華人少見知於趙孟頫黃溍有詩名
元季客於顧玉山隨父正孫移家嘉興魏塘(後析嘉善)
釋雪廬有詶伯成絶句云詩成嘗共野夫題新構
茅堂水郭西是也平生慕郭林宗陶淵明之風不
喜儲蓄有輒貸人晚值兵亂益貧困後樂吴興山
水之勝卜築弁山號弁山小隱父死仍歸魏塘葬
於陸莊
碧瀾妾歌
切切重切切女蘿附木風吹折中情繚繞了弗離聽我
長歌碧瀾妾碧瀾亦是諸王孫世殊事異老且貧少陵
尚惜爲奴者况是當時眞貴人春衣典盡春寒悄二妾
朱顔正姝好忍將羅帶拆同心懊恨浮生頭白早珠鈿
翠靨幸僅存此時猶及嫁夫君十二樓頭燕子去揮手
不可㽜仙裙去妾相悲兩相約既去猶煩送肴酌主君
詎忍覆棄之見此反令心緒惡一心事天天亦知忍著
主衣還事誰遂移衾襆與俱返後君死者常爲尼碧瀾
堂下雙溪水使客往來豈知此不願新恩戀舊恩千萬
人中兩人耳
題郭天錫畫卷
門外馬蹄三尺塵屋底青山看白雲不知身世在城市
但覺爽氣吹冠巾鴨觜灘頭露沙渚彷彿西陵與漁浦
惱人歸興滿江東烟樹半沉天欲雨
題顧仲瑛書畫舫
扣舷擊節起歌嗚一榻横舟小結廬篆籒古文三代上
丹青妙手六朝初虹光貫月夜將半江影涵秋凉有餘
零落宣和舊時譜無情汴水正愁予
柳塘春為顧仲瑛賦
江南二月柳條青柳下陂塘取次行蘭杜吹香魚隊樂
草莎成罽馬蹄輕小蠻多恨身今老張緒少年春有情
得似東吴顧文學風前雨後聽鶯聲
俞子照漁溪隠居
遠結郊居帶水流滿川雲日弄漁舟魴魚何事歌頳尾
鷗鳥多情笑白頭拔足風塵雙蠟屐全身天地一羊裘
武陵亦是人間世只見桃花不見愁
湖光山色樓
山色湖光樓上頭闌干十二古今秋一川碧浪與天遠
滿地白雲如水流往事但聞吴苑在幽人多愛習池遊
長年風景尋常好日日芳筵爛不收
釣月軒
牀頭書簏似笭箵漁父滄浪寄此生臨水卜居聊遠俗
垂竿欲下已忘情斯時我自知魚樂今夜誰同看月明
千古羊裘一男子不貪禄位得真名
與賀九成知事
風流江左人何似猶有清狂賀季真早乞鑑湖為道士
肻呼太白作仙人珠簾遠對鷗邊雨玉麈高吟馬上春
最想若耶溪水綠幾時同戴小烏巾
山居迴文
萋萋草帶書窗碧瘦竹輕藤引客看栖鶴伴霞歸岫晩
斷雲拖雨過江寒畦分暗水池亭小石帶幽光野館殘
西崦松林通境窈共君邀月對琴弹
彦明王先生為予言瞿慧夫且出示張伯雨李五
峯所贈言為賦此詩
聞說瞿文學與交皆偉人曹劉不可作張李故相親已
蛻塵中鞅猶存席上珍才名元振厲詩語特清真顧我
生何晩思君妙絶倫平生五經笥他日半通綸小試衣
冠掾終期科第臣芝蘭居輒化薑桂久逾辛孟浩吟祗
苦虞翻相本屯風雲同律吕時序異參辰有恨月初夕
無言草自春能忘正云晤搔首暮江津
四時詞二首
酒醒簾外日三竿陌上晴泥苦未乾人在花深聞笑語
黃金小碾試龍團(右春)
水碧湘筠浪織成粉藍輕縠小惟屛侍兒生怪風吹夢
故傍牀頭落剪聲(右夏)
梅花
夢散羅浮清夜長銀絲挂燭雪生香人間那得量珠斛
合與東風聘海棠
黃秀才魯德
魯德嘉興魏塘人(後析嘉善)元末老儒有詩才邑景多
其題咏善鍼灸無嗣門人徐中得其學雲間邵復
孺有簡黃魯德秀才詩云洛下衣冠遠莫追城南
韋杜本同時江山風景今何似湖海襟懷自有期
近况俱題鸚鵡賦舊情猶托杜鵑詩蘭舟夢遶清
溪曲杜若花開白晝遲
亂後經瓶山(考見題咏)
東西十里一㕓無三五行人只露居惟有瓶山銀杏樹
至今猶發斧斤餘
武塘十詠
景德泉
幽瀾遠引曹溪水此是人間第幾泉一吸清凉除熱惱
不妨頻候煑茶烟
大勝塔
高標千尺插晴空俯仰人寰一氣中終日無風鈴自語
不知火起梵王宫
(附考寺在嘉善治東唐天寶建寺前有橋曰大勝橋)
慈雲寺
唐朝古寺已千年鐵騎來時火歘燃殿閣尚存遺跡在
何期一夜逐風烟
(附考在嘉善治北三國時建唐名保安院)
胥山
百里平田擁翠堆山人傳是伍胥來劒痕猶帶英雄氣
白日雲深鎻綠苔
鳳凰墩
荒丘空得鳳凰名歲歲春來宿草青雨洗燒痕含殺氣
簫韶九奏想虞廷
(附考在嘉善治東永安鄉菖蒲涇)
陳賢良墓
河水東流繞九墩至今不解識真墳白牛曾踏風涇路
故老時時說隱君
(附考墓在嘉善縣東南七里)
吳氏義塾
兒童父老尚絃歌共感吳門惠澤多今日文風俱掃地
盡抛禮樂事干戈
(附考在嘉善元吳森捐田二㖽建義塾至大中廉訪使以聞表曰義士)
愛山花圃
削除荆棘創高臺萬紫千紅二月開日日笙歌樓上醉
不知寒雨鎻荒苔
(附考在嘉善元萬戶陳景純闢内有愛山亭雪月樓置書畫玩噐亭榭七十二以延四方之士)
吳瑩竹莊
千尺高榆繞竹莊清風亭上蕅花香如何一旦遭兵燹
荒草寒烟怨夕陽
(附考莊在嘉善城内元吳瓘所闢名竹莊)
吳仲圭墓
老子平生學薊丘晩年筆法似湖州畫圖自寫梅花號
荒草空存土一坏
(附考墓在嘉善城内花園衖之右有橡林今廢)
蔡景傅
鐡網珊瑚清河書畫舫二書俱有元人嘉興蔡景
傅詩
題袁安卧雪圖
隂風響枯梢凍雪埋老屋深逕斷行蹤除道乏童僕閉
門事高枕政爾清寐熟誰與排戶入停馬駐車軸問知
是令君冷語無欵曲卿去我欲眠毋煩賁空谷升車首
重回欲餉不敢凟移書舉孝廉庶以激頽俗後來立朝
端諤諤爭楚獄方其高卧時何意萬鍾禄令君非素交
此舉真巨目范史良包羞姓名忘紀錄邵公有裔孫眉
宇清可掬苕仙贈此圖筆駛意自足老氣近古作冷光
淡朝旭當以净眼觀那許汗手觸平生冰雪心展玩亦
三沐
題趙子固墨蘭
靈均楚同姓子固宋宗臣秋色凄九畹墨香垂百春蕭
閒入神品爛漫見天真此趣誰能會烟霞物外人
張顒
顒詩亦見鐡網珊瑚
題梅道人畫墨菜圖
只宜滋淡泊安足奉膏粱食肉非無辱何如此味長
沈進士庭珪
庭珪字德璋鐡網珊瑚載破窗圖詩有庭珪一作
後見吾邑陸芝房記元登科者沈庭珪係至正十
三年舉人二十三年進士志俱失載
題破窗風雨圖
劉君性嗜學孜孜事三餘孤燈破窗下簡編自卷舒蕭
蕭風雨來吾伊聲自如安貧人所難味道心常愉我聞
顔子淵簞瓢陋巷居千載稱亞聖聲價重璠璵又聞陶
淵明所處亦敝廬蕭然環堵間左右惟圖書吁嗟世之
人性樂耳目娱華居美飲食所務安其軀良心日以斵
疇能返厥初勖哉劉孝廉聖賢以爲徒
玉山主人顧瑛
瑛字仲瑛别名阿瑛自稱金粟道人崑山人元季
辟會稽教諭不就築室茜涇曰玉山佳處園池聲
妓之盛甲於一時招致海内名士置酒賦詩張士
誠入吳遂遯跡隱嘉興之合溪營别業居之釋來
復有寄題合溪别業次韻詩云草堂合溪上雲石
静無氛春水鱸三尺秋風鶴一羣行厨依竹見吹
笛隔花聞最喜逃禪好蒲團擬共分不食諸侯禄
閒居避俗氛岸花紅作陣沙鳥白爲羣貝葉風前
讀蔆歌月下聞清遊難再得愁絶一江分陳基有
寄仲瑛寓嘉興詩云每憶吳門顧辟疆舊開池館
帶滄浪綠波芳草盟鷗鷺錦瑟玉笙悲鳳皇座客
詩成誰最好故人酒後我多狂扁舟獨往鴛湖上
老到猶能賦草堂瑛以子元臣封錢塘縣男明洪
武元年徙臨濠卒自爲壙志戒其子以紵衣桐帽
㯶鞋布襪纏裹入土歸葬綽墩按瑛所著詩曰玉
山璞稿又輯交遊諸公詩四十家曰草堂雅集有
萃亭館題詠曰玉山名勝集外又有玉山紀遊集
在合溪有暮雲集今多遺軼
玉山中亭舘拆毁殆盡僅留一草堂耳今于嘉興
合溪營一別業頗幽寂因賦五言一首
我愛新居好蕭然絶世氛路回青草岸水合白鵝羣野
色排簷入書聲隔竹聞是中多野趣難許俗人分
夜宿三墖次陳元朗韻
水落南湖不露沙又牽舫子到僧家春浮大斗娟娟酒
寒隔虚櫺薄薄紗半夜檐鈴傳梵語一林江月照梅花
坐來詩句生枯吻指點銀瓶索煑茶
次韻劉孝章治中邀夏仲信郎中遊永安湖二首
(考見題詠)
金粟寺中公𪠘靜白晝事閒如治蒲沙棠爲舟穏可泛
郎官之湖今豈無啄花鶯坐水楊柳雪藕人歌山鷓鴣
日西上馬踏歸路小隊高呵驚道吾
湖上筵開張水戱掩幔凉風吹短蒲大魚聽樂浪頭出
小艇賣花城内無丙鼎庚庚識饕餮甲煎斑斑炙鷓鴣
酒酣賦詩動海内絸紙楷書能寄吾
次蒲菴長老三首
鴛鴦湖上住三年每憶僧中有皎然路遠夢憑蝴蝶去
江空信斷鯉魚傳問人盡說山藏寺卓錫應知地湧泉
未得青鞵滄海上燒香來看散花筵
無官身似一絲輕閒却胸中十萬兵爲愛淵明能入社
獨憐靈運不逃名敲門看竹題詩遍煑石煎茶汲水清
廷尉雀羅今可設死生誰復見交情
神山處處産神芝獨有神仙不可期賈誼過秦曾著論
息躬絶命亦摛詞千秋離合雌雄劔一著輸贏黑白棋
多少英雄皆鬼錄天年全付病支離
乙未和孟天暐
婁上人家不識春檐頭蛛網亦生塵朱門桃李皆零落
只有東風未嫁人
題趙子昂畫楚江春曉
東方旭日出曈曨照見巴江曲似弓莫遣猿聲到巫峽
山頭猶有楚王宫
捕魚圖
磯頭新水三尺增漁翁兩船攀一罾大魚跳波撥剌去
只隔蘆花喚不應
西溪先生鮑恂
恂字仲孚崇德人元統間三領浙元歴平江教授
至正甲申至元癸巳皆入闈校士學士張翥御史
劉彦博薦入翰林不就嘗居千金梧桐二鄉後復
卜居郡之西溪耕桑自樂自號環中老人迨明洪
武初禮部主事劉庸舉吉安余銓高郵張長年及
恂皆明經老儒達於治體可備顧問遣使召至京
時年八十餘上見之大悅命爲文華殿大學士以
老疾辭諭曰朕以卿年高德劭故授此職煩輔導
東宫耳免卿早朝日晏而入不爾當從卿志恂復
固辭遂賜敕放還與貝清江程柳莊結社講道學
者稱西溪先生爲人慎重不可狎而學與行名天
下少嘗受易於臨川吳草廬著大易傳義詩文有
西溪漫稿
龍眼池(考見題詠)
寳地多竒跡雙池鑿龍眼秋光涵遠空寒波應靈響隂
雲翳或結夜月晴更朗對此長湛然虚心自蕭爽
題吴仲圭平遠圖
蒼山遥遥幾千里綠樹參差碧烟起雙帆忽從江上歸
影落斜陽溼秋水林隂蒼莽鳥不飛石徑蹭蹬行人稀
松根似可縳茆屋沙尾亦足容漁磯我曾西遊倚江閣
極目長空入寥廓好山不肯過江來恨不乘風跨黃鶴
吳君畫手當代無落筆何年成此圖安能著我巖壑底
相覓老樵尋釣徒
次韻贈李煥章
輟棹清谿曲題詩畫閣幽晴雲松上過暗水竹間流把
劔時驚鶴持杯不&KR0978;鷗出門塵滿眼於此且淹畱
次竹林先生中秋玩月作三首
昔年爲作蟾宫客曾向宫中看月輪萬丈光縣金粟樹
三更影落絳河津生憎老兔深爲窟却笑仙娥不嫁人
回首歸來舊塵世滿天風露一吟身
數年不對中秋月月色依然不負秋嬾問仙人修玉樹
且陪帝子上瓊樓斗牛低繞天樞轉河漢斜横左界流
却望蓬萊宫闕遠幾隨清影重回頭
浪說今宵明月好干戈滿地幾人看惟餘院落清尊賞
忍照沙場白骨寒采筆寫殘思縛兔玉笙吹罷擬乘鸞
知君此會非忘世只爲良辰一笑難
除夕
絳蠟高燒爆竹鳴羣兒奔走喜還驚老夫識得春來慣
自伴梅花睡到明
趙彦微畫二首
昔在苕花谿上住繞溪山色滿高樓别來十載看圖畫
山自青青我白頭
吳興孫子多才俊曾把文章動九關歸到江南塵滿眼
忍將情思寫青山
盛叔章畫
煙溼空林翠靄飄渚花汀艸共蕭蕭仙家應在雲深處
只許人來到石橋
王綸
綸字爵無攷鐵網珊瑚有嘉興王綸題梅道人畫
菜一絶郡志載其柳橋漁唱詩而景德倡和綸亦
與焉固當時一詩人也
水深歎
至正十年夏四月戊戌吉皇帝詔四方夙夜靡暇逸興
利與除害守令宜怵怵江南水深蕩租税無所出官府
議除豁生民務存恤松江素汙下川陌流汩汩惜哉郡
太守民情固沉匿茫茫修竹鄉卑溼難具述只如來字
圍積澇恒數尺歸附八十年未始睹穎栗胡爲吝一言
歲縻六百石省憲雖至明蔽隱不容詰嗚呼皇天后土
皆白日何獨使我寘此幽暗室有食不令充我饑有藥
那得療我疾皂胥自此從隳突妻子何時免啾唧繄太
守兮民之父母盍自省兮爾俸爾秩縱然民命不爾憂
奚爲王言棄如嫉九重閶闔雖深密民瘼民冤極纖悉
爾居郡縣親目擊忍聽咨嗟起蓬蓽巨泖崩隄滙爲一
雨不崇朝先汎溢荒蒲衰葦風瑟瑟爾亦何難究其寔
掊民聚歛非仁術財聚民離果誰失欺君不容誅戕民
有常律我民一何苦爾見一何執君恩寬厚難再得再
拜仰天長太息
柳橋漁唱二首(考見題詠)
楊柳青白鷗不來烟水昏落日乘風放船去顚倒醉眼
包乾坤君不聞西家急科糴東家重築城越上良田無
主尋我漁歌發兮君爾聽黃金何似一絲輕
楊柳黃秋風一夜蘆花鄉漁釣静忘周日月公卿不换
漢桐江君不聞大官呼領兵小官亦戎行天涯歲月多
風霜我漁載歌兮情慨慷鑑湖容借賀生狂
常山長真
真字爵無考徐一䕫於洪武十二年有祭宣公書
院山長常先生文詩見至正倡和集又於金蘭集
中得七律一首題曰南宫常真
題徐良夫遂幽軒
萬山深處著柴門窗下流泉屋後邨秪藉耕漁資活計
不縈聲利競晨昏松隂欝翠林藏雨桂子飛香月滿軒
世事無勞相問及唫餘還共倒芳樽
周山長致堯
致堯字煥丈初名棐先世來自四明居崇德州石
門鎮致堯生極穎異讀書一二過不遺嘗爲宣公
書院山長明洪武初與薦辟不就歸隱梨林著有
石門集淮海秦約序之稱其詩不事雕飾特以雅
致爲佳云
述懷
平居遠塵市畏觸憂患端矧兹值多故而敢懷自安寄
身途旅中戚戚苦饑寒爲生恥無庸緝遺守微官雖云
匪多秩所職期可觀顧非周圓噐執事仍獨難蹇予亦
何爲俛仰徒長歎
修禊日偕曹廣文七人遊南湖賦得裴休舊業
休字公美捨宅為寺今真如寺是也
幽賞殊未窮揚舲濟南湖載瞻裴公宇蕭條乃禪居緬
思太和季秩班百僚初晩懷超俗緣息心究空虚歲月
既云邁世事亦已徂峩峩清暉堂遺構委榛蕪斯人不
可作慨傷獨在予
甲辰九日東墖登高分得竝字
東往有高墖名與福城竝九日陪諸賢登臨期絶頂秋
深木葉落不覺天地迥凉飃灑林霏咫尺衣裳冷玉田
好開懷何止供香茗幽軒賞佳菊竟夕忘酩酊昔人晝
遊此衣錦寧尚褧寥寥千戴間視若空華等清境素情
愜塵心未全屛感彼興我懷鈎詩記深省
夏夜宿流虹寺有感
馳騖竟朝莫似緣饑凍迫如何百年間區區爲形役世
途寡相知靦顔徒自飾所獲既非寶所喪良可惜生理
固艸艸進退量我力豈乏希世榮前車已當阨流光急
奔馬素業紛斷織大道卒未聞怛焉增内惕
(附考寺在府治東北二百步宋孝宗生於丞廳後改爲興聖寺御書流虹聖地今廢爲嘉興縣學)
雨夜感懷二首
卧聞窗間雨瀟颯夜將深轉對壁上燈依微照孤衾撫
茲凄絶候况感遲暮心早起視明鏡白髮應滿簪
攬衣起中夜感歎成嘯歌百年事形骸所得良不多生
理既茫昧動静虞網羅歸哉南山陲石田蔭松柯
題俞仲剛山水
我昔四明尋隠者著屐遠過玉几山巖扉苔逕轉森邃
結窩乃在雲松間松間迴風蕩空影水流花開春日永
苧服涼深團扇開好鳥飛來意俱静為覓漁梁白沙步
因識樵人弈棋處扁舟暝泊碧溪隂沿月長歌下山去
束帶十年事朝謁鶴怨猿驚總凄切草堂晴晝玩新圖
三嘆令人愁欲絶
西谿訪鮑先生
谿上齋居好幽偏事不侵桑麻存晚計圖史樂初心岸
幘幽窗晚移牀綠樹隂卜隣何待老從此數相尋
送崇德州夏同知
慷慨持征節雄談思戰塵有生皆帝力無地不王臣為
國丹心在論功白髮新他年忠義傳端合繼前人
次石監征韻
憶子臨東海征帆幾日回鼉鳴津鼓合蜃起石樓開官
酒應深酌春衣或未裁題詩記遊歴時寄到蓬莱
寄道士胡尚悳
綠草丰茸碧樹斜清涼琳館即仙家養生不餌千金藥
對客時分五色瓜池上雨來飛赤鯉林間月出見金䗫
顧予顔色渾如雪曾記松西汲井花
寄沂陽劉廷鎮員外
故人相與最從容尚憶論詩向夜中白首無家十年别
青山何處一尊同夢回孤館鐙前雨目斷西風塞外鴻
誰識離懷愁絶處野亭依舊穆陵東
吴中
兩岸春雲暗柳條滿篷風雨過楓橋空憐越絶溪山好
且聽吴趨巷陌遥官舍晚涼飛燕子水鄉人靜賣魚苗
誰家白晳佳公子賸把黃金買阿嬌
登崇德州城有感
溪上孤城百雉餘城門猶自護儲胥灞陵空宿將軍騎
范叔應随使者車雞犬蕭條兵過後漁樵散漫市休初
老年觸事多成感閒向芭蕉葉上書
寄舍弟鼎
生計依人轉寂寥别來心事向誰消鏡中華髮隨年改
谿上青山入夢遥對酒便思歸白社將書不敢寄洪喬
越情吴思渾無賴獨寄江樓送暮潮
臨平道中寄京師諸友
雲外羣山綰翠螺馬蹄長是客中過關河樹色秋光近
驛路蟬聲晚更多千古心期空皓首百年人事等滄波
自慙薄劣頻趨走幾度因風想玉珂
春日雨中漫成次韻
十日春泥懶入城滿湖風雨未開晴草堂欲補寧忘陋
沙鳥頻来莫漫驚橋外柳條随意綠坐間苔色傍人生
緣知花事渾能幾好買芳尊對客傾
寄劉孝章經歴
意氣傾人記昔年東風飛盖日翩翩花明古戍春停騎
月上清江夜放船老去交遊誰更健亂來蹤跡總堪憐
山光水色渾無賴却數冥鴻野外天
次韻送陳壽大之湖州
識君雖早送君遲却愧相看在亂離十口一家無别業
此身何日是閒時青山滿路春船酒白日空江客枕詩
我有好懷誰得共鷗波千頃雨絲絲
蔣氏小瀛洲(并引)
漁石先生營室雲塘之間水竹蓊翳幽偏絶塵讀書
養道致足樂也楊鐵史顔之曰小瀛洲至正壬寅秋
七月予曾一至其處迄今九年所矣適晤其令子文
質知先生無恙為賦一首奉呈
茫茫人海小瀛洲靈艸丰茸碧樹幽底用風輪通弱水
時逢雲袂下浮丘天隂圖畫龍鱗溼月下吹簫鶴背秋
我亦平生有仙骨歸來同作采真遊
寄吴興張别駕
鴛鴦飛去潦波平曾聽驪歌憶送行南浦移舟官樹綠
野亭酌酒晚風晴異鄉春近多新夢遠使書回足舊情
欲識懷君無限意滿庭芳樹亂啼鶯
西津夜泊
孤帆夜落石橋西橋外青山入會稽卧聽海潮吹地轉
起看江月向人低一春衰謝憐皮骨萬國艱虞厭鼓鼙
何處客船歌水調令人歸思益悽迷
次韻顧玉山寄張子潤
險宦何殊闞九淵且將蕭散事餘年風前白苧裁春服
花外青藜挂酒錢聖世敢云輕紱冕野人端合老林泉
養生况有封囊藥坐聽流鶯手自圓
次韻顧玉山見寄
郭外茅堂隐者居竹寒沙碧映窗虚畬田黍熟盈尊酒
溪女船回滿匕魚别業定行中使畫佳兒亦拜撫軍除
百年人世多馳逐玉麈清風獨晏如
春日偕玉山泛舟平家湖訪石仲德次韻
湖上春光生綠波湖頭柳色似新鵝已知出郭塵喧少
更喜臨流樂事多穏坐蘭舟勝上馬新裁苧服不須羅
茆堂只隔東西瀼隨意相從載酒過
謝劉經歴惠歷
鳳歷新頒自九天故人相寄感相憐極知帝德符三統
共喜春王正八埏海舶遠歸占上日野夫多病惜流年
老妻不解歸來意數問臨官在幾篇
琦元璞所藏趙子昂馬圖
進馭歸來日未西落花芳草滿池泥也知櫪上無凡馬
牽過天閑不肻嘶
苧邨
鳬雁人家春水多淡煙疎雨暗漁蓑分明記得南塘路
船尾吹來白苧歌
(附考嘉興城南一里有白苧鄉)
卓教授成大
成大字噐之其先閩人知平江吳縣值宋亡遂畱
居嘉興之甓溪(後析嘉善)迨成大四世矣至正中爲府
學教授嘗創荔軒以寓思鄉之意徐一䕫爲記而
傳之
荔軒
進不得看長安花退不得擘家山茘先人之言何其悲
援筆聊題此軒記
鮮于典簿樞
樞字伯機漁陽人中歲始刻苦讀書因號困學遂
善詞翰工行草虞集云漁陽吳興巴西翰墨擅一
代謂樞與趙孟頫鄧文原也樞嘗於廢圃中得怪
松一株移植之呼爲支離叟朝夕撫翫温日觀至
其家醉即抱之或歌或泣又嘗愛一蠻獅水滴乃
漢物也偶墜其吸子於西湖水閣百計求之不得
既他往三年復來忽獲於水中以爲神一時詩人
多咏其事時浙省廣濟庫歲以冨戶司出納侵用
官資者府判王某輒拘其妻子以小舟載之西湖
趁逐遊人收其姦錢納官樞因作湖邊曲云湖邊
蕩槳誰家女綠慘紅愁羞不語低回忍淚傍郎船
貪得金錢強歌舞玉壺美酒不消憂魚腹熊蹯棄
如土陽臺夢短去匆匆鴛鏁生寒愁日暮安得義
士擲千金坐令桑濮歌行露予閱顧玉山草堂集
秋華亭扁聯係樞所書自署檇李當亦流寓吾禾
故爲入之
感寓
春風吹綠波淡蕩洛陽柳高樓語錦瑟落花泛樽酒何
人白鼻騧蒙茸紫貂袖一字或未識銀章懸兩肘煌煌
貝宫珠廼落絡蕭手誰知艸玄者窮巷閉白首
退宫人引
駝絨繡帽紅顴頰素髮微連細紗結出宫嫁作海商妻
裙腰尚帶河西褶少年十五二十時中宫教得行步齊
春羅夜剪綉花帖階前夜舞高䕫麗寵姬當前翠衿小
便覺中原美人少金蓮斜抱捧珠龍玉籠倒挂收香鳥
年年宫中春日長小車銀甕蒲萄香香殿吹簫鳳皇語
一日再宴諸侯王舞困樓蘭過三十内家别選蛾眉入
雖名伴送半無家旋賣珠環問親戚一爲商婦始自憐
十年不見回番船年多不記教坊曲時時尋撥相思絃
遊智者寺
四圍松是祗園樹三面山開舍衛城遊子心隨仙境化
老禪詩似石根清幾人邂逅有今日半載趦趄成此行
安得盡抛身外事長年來此學無生
靜慧寺四首
寂寂僧房半夢中蕭蕭修竹四山風惟應門外蒼髯叟
解亂儋州秃鬢翁
晩雨纔收日已西石梁沙路淨無泥清泉㶁㶁千峰迥
綠柳隂隂一鳥嗁
壊壁蒼蒼上綠苔籠沙無復護塵埃只應枉駕遊山處
總爲坡仙寳墨來
學道當知髓與皮聖門壼奥要探窺十年來往臨平道
爭信山中有許奇
戲題廣嚴僧房壁
幾年門外策征驂不料能來共一龕壁上未須書歲月
褚河南是護伽藍
薛相士如鑑
如鑑嘉興永安鄉人(後析嘉善)挾相術游江湖一時名
士多與交往揚廉夫有詩贈之曰銅之鑑僅以見
妍媸不若書之鑑可以見是非又不若人之爲鑑
可以見善惡之端禍福之機河東薛相士自稱老
鑑師一雙神瞳秋水碧三寸長舌霹靂飛曾相水
邊遺嬰作貴子道上擔丁爲富兒前年山東睡漢
是龍虎今年雁山處士非熊羆談言一一中予奪
無依違見子勸以孝見父勸以慈見臣勸以忠藻
鑑道如此頗近古教規鐡笛道人學讀書與詩誤
蒙進士賜緋衣龍門上客一日速十年不調官何
遲吳門相見談出處許我再覲黃金墀我心自鑑
復自斷子卿唐舉無容知醉來吹笛客且去天青
月在梨花枝子月鑑孫鑑心白雲秋蟾皆能世其
術廉夫又有秀州相士歌叙曰秀州相士薛氏見
心者拜予湖上手出句曲外史自贊一首及縹册
一帖且傳其言云持此以見梅花道人道人技癢
當爲汝歌歌訖然後乞其竒文章余爲㗲然大笑
既爲賦歌詩一解又如其意書梅花道人傳一通
俾東歸以復外史其詩曰秀州相士薛見心重湖
風雨來相見手把茅山道士詩亦有胡僧寫東絹
自云膝不拜公卿海内名人初入卷縹綾方冊錦
盤囊首錄梅花道人傳道人不讀姑布書兩目看
天走青電梅花忽露太極心南枝北枝開一遍秀
州相士亦識道一笑求心符鐡劵章生不相一隻
眼桑生不相一尺面貌如削瓜帝治開背如植鰭
王業建君不見漢家將軍如牯腰午夜臍燈照悲
唁又高啟亦有至正辛丑嘉禾相士薛月鑑過余
求詩因贈云我少喜功名輕事勇且狂顧影每自
竒磊落七尺長要將二三策爲君致時康公卿可
俯拾豈數尚書郎回頭幾何年突兀漸老蒼始圖
竟無成艱險嗟備嘗歸來省昨非我耕婦自桑擊
木野田間高歌誦虞唐薛生遠拏舟訪我南渚旁
自言解相人視子難久藏腦後骨已隆眉間氣初
黃我起前謝生弛弓嬾復張請看近時人躍馬冨
貴場非才冒權寵湏臾竟披猖鼎食復鼎烹主父
世共傷安居保常分爲計豈不良願生無多言妄
念吾已㤀
奉詶句曲外史
繡簇花攅百幅新故應重喚謫仙人靈臺一霎交梨熟
漫向峰頭拜七真
濮隠士允中
允中字樂閒崇德梧桐鄉人濮氏自著作郎雲翔
從宋南渡占籍於此遂名濮院元大德中有濮鑑
字明之封寧遠將軍允中豐於資嘗以中統鈔一
千錠買歌兒汪佛奴姿色秀麗一日飲桂花下佛
奴奉觴允中曰我非久人世者汝將奈何佛奴垂
泣誓無二志允中死佛奴獨居尼寺潔身以終事
見輟耕錄元末浙西歲有詩社允中集一時名士
吳毅軰爲叢桂文會以文卷赴者五百餘人延楊
鐡崖江朝宗讀書桐香室埋名不出時貝瓊結屋
殳山鮑恂居郡城之西溪四方避地者温州陳秀
民居竹隣巷閩人卓成大居甓川江隂孫作居南
湖崑山顧德輝居合溪天台徐一䕫居春波門外
河南高巽志江都丘民錢塘陳世昌皆來僑居四
明周棐以宣公書院山長畱居梨林日以文酒倡
酬山水間傳爲勝事云
自題桐香室
研經暇即課子掃榻倦亦畱賓莫嘆秋風蕭颯穿林月
片如銀
沈元啟
辛未年予在京師朱檢討於真蹟中得元人檇李
沈元啟題畫一詩因錄於此
題錢舜舉桃源隠居圖
青山何處桃花邨白雲如龍繞山根眼中茅屋參差起
若此境趣皆桃源桃源只在人間世流水無情遠朝市
重山遮不斷春風萬樹桃花雜雲氣溪上高軒絶瀟灑
人物衣冠猶大雅水行有船陸有馬吾將往問種桃者
檇李詩繫卷五
