檇李詩繫卷十六
平湖沈季友編
明
袁主事黃
黃初名表字坤儀號了凡仁之子弱冠有文名萬
歷丙戌進士授寶坻知縣陞兵部主事時東封事
起詔從石大司馬贊畫遼陽平生著述甚多凡經
史外歷數河渠隂陽姑布之術莫不洞悉勒有成
書至所作詩文不自珍惜散逸過半僅得两行齋
集數卷而已
爛溪夜泊
載酒㩦琴訪翠微前邨燈火對漁磯孤舟自傍蘆花宿
老鶴應疑道士歸明月滿前春樹冷好山猶在主人非
百年心事同流水半夜聞雞淚滿衣
(附考溪在桐鄉縣東爛溪自青鎮達吴江西爛溪自鎮達南潯爛一作瀾)
潯江夜泊
潯陽江上鷓鴣嗁茅屋青燈隔水西獨坐孤篷傷往事
寒鴉飛盡楚天低
林居
簾捲東風日未斜松蹊竹徑野人家空庭寂寞無人到
閒看黃鸝啄杏花
黃廵撫承玄
承玄字履常號與參洪憲子萬歷丙戌進士以水
部郎治河張秋濬伽之議實經始焉陞湖西臬長
修梅林玉峽諸道均永新屯田之糈飭萬安營軍
之規晉中州右轄裁監兊左轄關中减歲額後以
副都撫閩歸卒有盟鷗堂集
送人南歸
落日驪歌酒一觴大河明月引歸航離情恰似東流水
一路隨君到故鄉
王參議建中
建中字維新平湖人萬歷丙戌進士累官參議家
居後日夜誦覽两目皆赤古稱老而好學斯無愧
焉聞其詩稿成册為人所竊僅從選本中錄一絶
惜未窺其全也
宫詞
繡得鴛鴦不上衣嬾臨青鏡畫雙眉閒來女伴低聲喚
同往南宫看奕棋
陶同知涵中
涵中字雪凡秀水人萬歷戊子舉人官建昌同知
有清酣草
福清殿下召飲泛月
筵開玳瑁水盈盈金井生秋裛杜蘅曲徑客留千日酒
高臺月滿五侯鯖蒼茫斷壁平蕪遠爛漫虚檐玉露清
誰道蓬萊非咫尺詩成染翰已參横
沈邳州弘遇
弘遇字際可萬歷戊子舉人歴官邳州守
乞歸荅友人
自惜浪遊渾是夢而今嘉遁始全真嬾隨圭組趨金闕
欲伴綸竿釣水濱高枕清宵恬寤寐檢書白日静心神
一觴一詠從吾好不問﨑嶇世路人
項舉人良枋
良枋字星華秀水人萬歷戊子舉人
秋日謁陸宣公祠
孤城落木冷蕭蕭丞相祠堂漫寂寥内禁萬言青簡在
荒州千里赤心遥秋風斷雁迷湖渚夜月嗁烏上麗譙
祇有忠魂應未散傷心欲賦楚辭招
戈郎中用泰
用泰字耒陽號晴寰思齊子萬歷已丑進士官郎
中有適適軒集
宿烟雨樓
平波千頃座中開盡日笙歌載酒來如此溪山為誰主
年年烟雨自樓臺
顧廵按際明
際明字彙甫嘉善人萬歷已丑進士官廣西廵按
劉公臺和章邑侯韻(考見題韻)
臺榭崔嵬入望雄憑陵應識使君功城連畫閣搖丹壁
岸繞層岡鎖玉虹芳草長烟吳地接蒹葭亂水越溪通
晴郊擁碧畦如砥倒影浮光蜃作宫燈火千家喧夜月
漁歌幾處弄春風扁舟客到青尊合彩筆詩成白雪同
此日亭臯開水北從來丘壑擅江東汀痕綠盡年年柳
盡在絲絲化雨中
岳廵撫和聲
和聲字爾律號石梁一號梁父元聲弟萬歷壬辰
進士授汝陽知縣歷禮部員外出守慶遠訪趙清
獻公講學故址建書院累陞僉都廵撫順天天啟
間起補延綏乞歸有餐微子集驂鸞錄其詩庀材
博取際近抽揚摹畫觸目驚心體無不備但性不
好招朋從為壇坫故海内知者鮮耳
登烟雨樓
遥靄逓微波風輕動晩檝同人美臨高危樓睇廣隰春
畦盈初苞宿莽抽微茁層林緬重隂洲渚互疎密延景
叶幽襟良時無朝夕何當結茨宇遂初烟雨色
薊門行送項庭堅兵備薊州
薊門九月狂飛雪朔風凛厲聲嗚咽居庸萬樹寒生花
黃厓之谷水凍裂南來太行蛟龍蟠北迤祁連虎狼穴
將軍淚墮青海笳戰士心寒黑山血即今赤白羽紛屯東
走力兔西火真朵顔蠕望朝河口倭奴突兀駭波臣閉口
莫說遼陽事嘈嘈更自憂天津乃知時局多轗軻防邊
不獨兼防倭熊羆咆哮方出柙在囿虎兕何其多高牙
大纛乘軒鶴金章玉鉉風隨波君去持斧玄州道請纓
挾纊君才好丈夫赤手便封侯何况節鉞在肘抱左盼
澄海石寢烽露布勒銘倚馬草君不見襄毅公勲名噪
里耳黃口小兒至今道固是君家王伯考
舞蛟石歌(有引)
石在范長康清宛堂南高三十尺許廣六有咫色黝
深宛轉竅泐側眡之蒼罅洞裂若離而合者三有蘿
冠其顛盤旋而下時從罅若竅中挺出怒目深爪若
饑蛟壑舞相傳有牝牡字之者趙松雪也讀長康氏
傳石舞蛟事甚奇最惋惜者一厄於鎮璫脇徙署
中以見知故而沈將軍殺去半褏血流三日夜再
厄於項孝廉家夜半作老人舞驚視鬼怪以不見
知故殺去趺蓮殆盡乃黃宫詹以未遇時僑處見
夢則私怪石丈業含風飲瀣何復與人間事爾予
暇日一拜其下因勞石丈曰今日之與長康則可
謂風雲之際哉因醉而謌之
赤水枯飛蒼烟坼寒濤迥絶隂厓劈蜿蜒盤旋拗餘怒
悵望青冥怨蘿壁遠勢欲擊三千里掉尾含風海水滴
云是饑蛟失其雌孤雄求牝張兩掖誰令豫且一困之
半袖掩抑當幽墀夷股横失將軍斧見夢猶傳宫諭詞
以後往往光怪起婆娑野老夜徙倚欄檻蓮生面面鬼
傖夫狂走識者喜天教呵護属范郎衣冠一拜從兹始
清宛堂前宛有情嚴霜瘦削孤烟稜藤隂裊裊姿縈碧
輕裾長袖廻春晴有時風雨砉然作恍惚玃捫來飛鳴
夜半愁坐莽深慮蘚剥終恐成鱗去三千六百自有期
不與螣蛇借遊霧應知旦夕驚雷霆雌雄雙合凌蒼青
馬溪返棹同之初兄分韻
風逗廻舟晩溪寒落照深斷橋通遠墅隔火見疎林魚
滿鸕鷀意霜吹鶗鴂音不須愁寂歴無泊也棲心
王都諫希泉以極諫逮杖却贈
雨雪凝寒閣漏稀驚傳駕帖捧朱衣小臣自許&KR0838;生死
大杖君恩敢是非九廟山河懸涕淚一時臺諫有光輝
喧闐會見長安道爭看王公貌瘦肥
宜春縣中頓宣風館次王伯安先生赴謫龍場
題壁韻
殷雷初霽夕陽痕橋外沙溪似酒渾鳥偶歌時來别館
花逢開處得孤邨龍場萬叠征雲苦荔水千程瘴霧昏
見說汨羅行咫尺擬將詞賦弔湘魂
臨淮道中憶舊
十日春來故朔風黃埃眯目逗飛蓬王莊二十年前路
記得題詩夜雨中
陳少詹懿典
懿典字孟常號如岡秀水人萬歷已卯觧元壬辰
進士授庶吉士陞編修時傳三王並封典抗疏指
斥宫闈歸咎宰輔得中止旋告歸葉向高薦之起
學士辭不赴天啟初輯洪武及肅顯兩朝有關修
齊之要者為聖政聖學四卷上之中言宧官不得
干政以寓規焉崇禎中晉少詹益堅初志里居三
十餘年卒為文典贍詩亦華重有吏隠齋集
秋際紅門望九陵形勝敬賦長句
高天蒼蒼雲皓皓紅門悵望橋山道萬樹琳琅松檜隂
迢遥輦路生秋草古今勝槩擅諸陵十二重關虎豹騰
紫塞清霜流玉几玄宫白日閟金鐙肇自文皇開建日
蓍龜定兆探龍窟王氣千年藉地靈代瞻睿嗣英儲出
絳節朱旛百辟趨攀髯却憶仰號烏羣峰列衛森如戟
虎拜時聞嵩下呼芒碭鍾離安足羡昌營設險横燕甸
萬里投戈控壮圖六龍縹緲乘飛電漢家國脉固金湯
一片西山表北邙八駿何勞輝神武瑶京自是白雲鄉
送錢湛如孝廉擕燕姬南還
岐路秋風思黯然驪歌唱徹孝廉船抱將楚璞何須泣
買得燕姬絶可憐月夜鴛鴦䨇綰帶春風山水一調絃
壮心暫托當壚見許待相如駟馬年
范主事應賓
應賓字光甫號果菴言之孫萬歷壬辰進士官工
部主事
邵養誠走四千里弔包學憲瑞溪予高其誼以
詩贈之
一夕秋風薤露新孟嘗門下更誰親猿聲送客暮帆急
雁影背人鄉夢頻然諾肻教侵宿草死生應自解窮薪
越南燕北迢迢路白馬馳臨慰故人
徐侍郎必達
必達字德夫號玄丈嘉興人萬歷壬辰進士初令
太湖溧水以廉能稱陞考功掌計典一秉至公累
擢太僕卿兼光禄其條陳白糧賠累守侯之苦力
阻廵漕僱船渡淮之議皆江南所永賴改府尹晉
僉都提督操江值奢賊陸梁於重慶連妖變起於
山東密邇留都達度量防勦機宜甚備隨陞兵部
侍郎告歸卒贈兵部尚書有南州草南州詩說
南陵道中
登登不盡青山路瑟瑟松風到處聞飛鳥自來人自去
馬蹄蹴碎萬重雲
李太僕先生日華
日華字君實號九疑嘉興人萬歷壬辰進士累官
太僕少卿告歸通籍凡四十四載乞養者二十四
載休沐者前後十載其難進易退如此性冲淡嗜
古弘博風力絶塵有李太僕集尤好輯錄神異之
事雋永之言如紫桃軒雜綴六硯齋筆記是也一
時士大夫風流儒雅好古博物者祥符王損仲雲
間董玄宰君實書畫亞於玄宰博雅亞於損仲而
微兼二公之長落落穆穆韻度頽然可謂名士矣
其自記天啟癸亥十二月廿五夜夢與道者遇談
三生事謂予過去七生乃唐天寶中詞臣也憶上
與玉真妃御浮香閣宣喚李白白不至因令長孫
錫代之長孫錫者予也因作上已觀褉詩曰曉岸
曈曈日春山藹藹嵐初逢雕輦出漸覺綺羅團花
影鳥飛散絮毬魚觸殘水濱三日宴惟簡麗人看
上與妃皆笑曰不忝作圭兒軰師也其事甚異并
附誌之
三馬圖歌
蒲類海西春草生雲花雪片相鮮明濃烟蓬勃中有物
鱗龍下地毛龍驚昨夜房星掃北斗星精入胎霹靂走
果然汗血世所無虎臆犀肩鳳凰肘番奴得酒膽氣雄
生來降馬似降龍手摶脚扺腰膞撞軒傲激烈同翻空
前騎踏沙蹄踝輕浮雲高翔勢不停後騎頓擲頭鬛獰
去來似與奚官争中間一騎獨容與靡頸相隈如耳語
肉&KR1058;拂拂含西風徧身灑落桃花雨主人蓄此古絹素
英姿潑天光照座家有纏腰三俊兒五陵市中誇闊步
錦堂對酒日高歌門外長安正當路
戊戌仲冬十五夜泊吳閶門外霜月滿江同伯
宏子廣寓庸諸友團飲張六姬船頭酒酣客
有弹三絃者曲盡其妙因作謌贈之
洞庭木落西風多布袍起客登飛艫寒溪繞城月在水
渺渺煙樹嗁棲烏笙竽中斷踏歌歇美人盈盈坐霜月
杯分綠醑豔金波釧冷衣单露肌雪豪談劇謔意已盡
座中忽出三絃客客年三十美丰姿正是撩風弄月時
青羢暖耳紫半臂纖手削玉揉花枝一絃一珠珠活潑
三珠滚滚亂挑撥化為黃鳥入花間澹日和風響鉤䀨
海棠貪睡柳貪眠一齊喚起春風顛沉深堂院下紅雨
雨聲滴破青苔甎隔忩有人愁聽雨噥噥唧唧相爾汝
須臾蕭颯轉無聊陰廊切切秋蟲語沙頭老鶻亦斷腸
劃然驚起天地霜千家砧杵夢魂裏萬騎鐃歌關塞傍
悲歡意緒總不同盡在搊搊抑抑中風筝繫斷刀尺冷
珮環何處敲玎&KR0008;蟲肝鼠膽吉鷯舌蜂鬚蝶翅相蒙茸
喜為微溜吐幽籟悲作老樹含凄風四時氣候皆可變
何况鬢銷青黛顔銷紅蔡女十八拍嵇生廣陵散潯陽
江頭泣嫠婦柯亭老竹驚飛翰何如此客細作碎金琢
玉裂繒聲引我詩魂入清境客弹已罷歌亦竟明月欲
落不落美人欲睡不睡坐客回頭共伶俜總被餘音嬝
人聽若非白骨觀初成幾為三條絃子愁成病
畫扇
春江初汎葡萄綠鷺自翻飛鷗自浴烟消月落早潮平
山影沉沉壓漁屋笑拈此景付詩翁曾向嚴灘五番宿
野寺
野寺依修竹藤蘿暝夕烟寒山秋磬底落葉夜燈前此
過期休影相逢非俗緣還窮人境外應有鳥窠禅
獨遊真如院
秋來風日好散慮出林郊僧院房房竹沙邨處處橋清
吟黃葉句雅坐白雲寮妙悟仍相許時煩遠社招
題由拳讀書圖
淞陵南指禦兒東小築濛濛烟雨中繞筯王餘千縷白
堆盤郭索滿筐紅朱簾竹檻家家月青舫蒲帆浦浦風
合眼不須思岱華一痕猶得見胥峰
秋日寫巨然筆意與若休
山光沉綠樹酣黃九月江南欲試霜獨坐灘頭不垂釣
蓼花風急送漁榔
題畫贈友人
疎紅穠綠盡闌珊新水初平十八灘釣去欲如嚴子瀨
為君著意寫秋巒
樗林居士米雲卿
雲卿字君夢自號樗林居士金華人萬歷中遊京
師妖書禍起朝臣以定儲為念者禍皆不測雲卿
叩閽極言其事始得晏然由是名重公卿間流寓
我郡二十餘載營生壙於海鹽終老吳興山中著
有山居草二刻其秋柳落花諸律尤膾炙人口秋
柳詩金陵人多傳寫之又有撥悶詩云十年湖上
社雙屐泖東山有子癡難教無家老不還亦可見
其老懷也
秋柳二首
一夜西風那便凋他鄉何處不蕭蕭依稀有葉還無葉
搖落長條復短條難㤀折來同脉脉更愁看去路迢迢
經過若問傷心地凉雨寒烟鎖㶚橋
名擅章臺第一家忍將憔悴送年華容銷已失如眉葉
才盡難廻比雪花纔見高樓堪繫馬俄同寒樹與棲鴉
榮枯最是尋常事忽漫逢時莫自誇
瀔水移家
移家東郭十年前東郭移家又十年盡割烟蘿還地主
遥驅雞犬下江船生非弱草何須土行若高雲不繫天
已斷因緣去來想浮蹤那得受人憐
贈張慎伯居士
梅竹蕭蕭舊隐居却依雙樹結精廬方酬南岳高僧偈
未得東山太傅書賓館有田多種秫柴門流水不為漁
春風日日閒花落三徑無人為掃除
包布衣衡
衡字彦平嘉興人故名家子業經生言下帷發憤
不售去而為詩有春帆什遥青閣蒿園苕遊諸集
其詩崇尚自然特工五律
溪上
茅屋清溪上寥寥好卜居竹低遮薤簟花密礙籃輿林
墮爭枝雀池翻散子魚物情端可適孤嘯醉吟餘
馮司成開之招同王叔治集拙園分得舒字
露洗秋林静雲窺午閣虚蒼藤縈細路白鷺點長渠促
調偏宜瑟幽尋不藉車元龍湖海眼此日為君舒
擕饁雲厂酌俞羡長王叔治趙文度得鐘字
此夜疎燈共居然愜素悰客懷寬縱酒茶竈冷添松隔
水鳴魚櫂空林接梵鐘醉看殘月落凉露濕芙蓉
泛太湖
太湖秋色好况值客心閒挂席初收雨推篷又見山人
家疎樹裏僧寺亂雲間雞犬邨墟晩漁郎市酒還
簡寄王亦房
適意貧亦得有山身便留新交澹成故夏日閒如秋門
外青未了壚頭白且浮寄來詩更好一詠不知愁
過小崑山寺中有作
泖水溪天雨色開幽懷不盡一登臺白雲洞壑鐘聲斷
落日颿檣樹影來南國春深花自落西陵人去鳥空回
青山願得依支遁相與松關掩綠苔
石湖舟中
行春橋畔暮烟浮風起蒹葭水急流落雁釀成胥浦夜
夕陽劃破洞庭秋聞鐘已送僧歸寺候月惟擕鶴共舟
記得漁郎曾有約鱸魚欲上酒新篘
陸訓導光岳
光岳字與喬號日峰淞之孫萬歷戊戌以貢授廣
信訓導
夜泊長橋
長虹垂震澤一夜冷孤舟淡蕩浮青靄微茫點白鷗吳歈
連袂發越客片帆收却似乘槎至銀河碧漢秋
彭昭毅將軍紹賢
紹賢字孔嘉號對薇晩號天全居士海鹽人以世
胄官蘇松參將議移寶山哨與浙海會符防汎請
郡粟貯衛倉士得宿飽俱有成績以子宗孟貴晉
階昭毅昭賢兼文武材而性寬大簡素好山水每
當春融秋爽輙泛舟遊覧歸則日坐家園得句落
子欣然㤀倦林居二十年吟咏最冨有擊壺編
張九峯以詩見投依韻酧荅
畫舸江干别於今已渺茫書來緘歲月字喜挾風霜世
態黃金盡交情白髮長還期載春酒相與問高陽
避暑水月居
垂楊如幔鳥間關喚起幽人午夢閒正是綠天清可掬
流隂初覆小盆山
閨怨
日長香樹鎖芳蕤枕簟青青午倦時好夢不成喧坐鳥
偷將梅子打鶯兒
登秦駐山觀海二首
水淺蓬萊歲幾更凡夫那解馭風行空教海外留徐福
一片荒山浪得名
翠盖金支想像間昔時流水尚潺湲美人猶念今祠廟
死作山花不肯還
賀員外燦然
燦然字伯闇號道星平湖人萬歷乙未進士授吏
部員外會内計中旨留一二言官上疏極論語侵柄
臣神宗怒削籍著有六欲軒稿
夜遊真如寺
晩風野寺生微波溪烟水月交寒莎鐘聲出林山雨細
塔影入忩秋雲多臺荒白石老僧卧徑偏清夜幽人過
茫茫世事何所底争如此地披松蘿
邯郸懷古
雲迷襄國雨霏微舊日叢臺過客稀三晉山河應不改
六王宫殿已全非照眉池冷荒薺合講武臺空野雀飛
猶有邯郸樓上月餘光常照酒人歸
遊龍井寺
石磴迴盤盡日過仙林寶刹迥嵯峨緣階井溜通泉乳
繞殿花香罣薜蘿野鶴下時秋色静山僧卧處白雲多
南屏選勝無如此坐對烟霞一嘯歌
陸員外錫恩
錫恩字伯承平湖人萬歷乙未進士授萬安令礦
稅起有以回青石膏利啖中人者恩械之發土皆
碙沙議遂罷三遘水旱設法甦民陞刑部主事妖
書禍作罪人既得當事猶持兩端恩一言定之四
明當國不往見懸美缺待之力辭以故四明去恩
雖浙人獨免性瀟灑不矜崖岸自為壙誌號夢蝶
居士又號癡大夫癯丈夫皆自為傳詩法陶韋柔
亮有則有雙鳬草傳書堂集
黔筑道中四首
一入羅施境乾坤暗不分亂峯攅馬首匝道踞狐羣晝
霧長縈癘方言半雜狺劃然山鬼嘯槵葉舞紛紛
井邑那堪問居惟窟與巢計年籌鼠馬詹策祝雞茅緝
裋多儲葉擕壺暫倚匏明朝應把忌莫惜盡盤殽
叢厓何所有犵狫與𦍕獚領袖尊盧鬼獰狰避紫薑市
開嚴虎兔䤃老鬭蝱蜣漢法那能律居然侈夜郎
笑殺蠻姬小閒為左袵粧辮螺矜貫貝相杵倚椎塘有
恨虚牛女無盟締馬郎凄凄風雨夕蘆管為誰忙
龍山自嘲
鬚髯纔戟首先童露頂争嗤未老翁有帽自憐無髮戴
蕭蕭閒却半山風
平播凱歌
戈船破浪白泥揚鐡騎吹塵鳳麓黃借問軍中誰秉鉞
元戎知是郭汾陽
胡職方先生震亨
震亨字孝轅别號赤城山人海鹽人為諸生時黃洪
憲馮夢禎即以經濟推之中萬歷丁酉浙副榜名
著海内時遼瀋徵發徧天下慨然思以功名見乃
就固城諭陞合肥令鳳陽觧米累民悉改官解大
興水利百姓賴焉劉鋌援遼渡淮震亨抗手與談
老將心折時議舉震亨邊才監援遼兵不果陞德
州知州州吏持牘來迎震亨以詩題牘尾曰自愛
小忩吟好句不隨五馬渡江來遂不赴崇禎末流
寇擾中原詔羣臣舉用才能侍郎朱大啟舉震亨
可任知府補定州南北師行供億有法以城守功
擢職方員外時陳新甲在中樞震亨與不協乞歸
嘗裒輯唐人詩集旁抄法苑雲笈及名山之志而
臚列之為唐音統籖一千卷搜羅大備真属巨觀
又有秘册彙函海鹽圖經續文選文獻通考纂靖
康盗鑒錄今海虞毛氏書皆所編定者也震亨才
識奥博家多藏書三百年來吾郡學者屈一指云
九月十八日叔祥来有述
詩翁七十餘一病雙足蹩盤跚忽到前烱淚已滿睫自
言去鄉久尚有幾丘骨生子一何晩纔剪額上髮勉復
擕之來令認草邊碣我則長已矣麥飯此雛責未必副
所期藉手可以没我憐此情真留饌已刷鬲嬌兒畏生
面索去肯待喫獨共詩翁餐數盤亦空列契闊幾何時
一旦此衰劇翁其彊進箸努力扶倉卒翁有詩千篇篇
篇珠與璧行當一典衣為翁謀鐫剟且為翁立序聊效
玄晏役翁言亦我心奈費故人褐歸當急檢寄無待再
三說我起重為言此意亦無别譬彼遠行人束装常俟
發装罷不成行遲速任君歇皇天有深仁諸子仰先達
人峰當永標家海豈遽竭且將我血傳快與世眼刮若
云七十死可少八十活語罷行扶翁翁去只見月
阜城謠(魏璫縊處)
阜昌城南星月昏何來一騎抱頭奔但道薰天曾有勢
可知入地竟無門梁頭卸下未絶氣薥蓆裹將麻索繫
木場尚有處分時野店暫作送行計北風蕭蕭鬼哭哀
誰將點淚施泉臺羣兒枉喚乾父來
寧夏兵變感賦
慶國親王子西寧節使臣風塵羇寶玦膏血汚朱輪天
漢元無策降軍總不馴爾曹終愛死坐竭大農緡
計偕鄚州道中作
驅馬鄚州西荒原高復低橋身枯作岸雪跡凍成溪警
夜時詢歲占城數聽雞怕逢關吏詰老大尺繻&KR0008;
午日小飲口占
梅雨纔晴幾日餘又看梅熟薦黃魚嗁殘姑惡麥秋過
落盡女貞花事疎老矣難充醫國艾歸歟冷笑殺身蜍
眼前只箇菖蒲醆合為年光一破除
蒙吉老翁姚士粦
士粦字叔祥海鹽人與胡孝轅友善同以奥博相
尚後進效之争為離竒詰曲之體馮開之祭酒較
刻南北諸史俱出其手復見知於沈純甫司馬開
府秦中聘管記室嗣遊邑庠入太學兵興後窮餓
以死有見只編蒙吉堂稿其自序曰念樂寫境才
不副音口憤趁聲句必杜撰所謂有意振竒不為
時調者也
原州夜哭
壬辰固原州七月九日夜悲風挾竒響飄蕭繞官舍始
聞唱吁喁答和幽嗚乍陡如天哭傾萬聲向耳瀉能令
旱雷涕足使壮心怕須臾傳鼔急靈州敗軍下甲騎五
千人一戰死寧夏更為側耳聽秦聲属垣榭椎胸亂更
點跳地動兵架極痛遠糢糊情語雜號啞父傷老莫終
妻悲我空嫁兄弟相悲吟手足安所借别有兒女啼似
將總督罵罵絶聲更哀雞鳴不肯罷明日邊騎來捷書
覆黃帊
送沈白生吏部北上
蓬勃秋風動船鼓夾水芙蓉照行路貧病還憐一老生
強起高歌送銓部歌中歴歴何所言太平樞機在典銓
不道先朝道先代丁亥巳後甲午前句餘當湖三太宰
朝宁因之顔色改神鼎誅魂死溼灰鬼工折氣生風采
于時曹署誰最雄惟顧掌選趙考功置身每當特立地
縱翮便可雙摩空自兹倒置名實紊用人言資怒言品
計書堪作黨人碑野計應多辨姦論祗今當軸能改絃
公稱今日山巨源佇看啓書薦才賢手揭名教懸中天
贈顧道民
耳中有君如古人得見人與青山春雄傑從來名姓重
談對愈覺肝腸真破琴長鋏角弓靶當今誰為用君者
自憐有足不能飛猶笑零丁脚如馬(馮太史言顧能日走千里)
送郁伯承同朱太史遊天台
多君慕雄勝賈勇向仙山抽毫染霞氣題詩蒼翠間胸
中别會生烟樹眼青如山口瀑布見藏太史幾函書擲
碎興公一篇賦君看天台我看君看君衣上歸來雲
贈吳少君
憶過松院夕容鬢念年時能老人翻怪貪幽自不知無
家依密友有杖當佳兒為問簾前雪應催昨夜詩
送沈明德禮玄嶽
春風知送客吹向謝羅山雪漲浮吳榜雲封劈楚關足
常垂外上身似到空還呼吸通羣帝留詩香案間
送化公之五臺
名山深代北登躡暫離羣一杖遠穿雪五峯高入雲經
行臨朔漠衣帶見河汾妙聽證無語清吟獨為聞
題曹鳴臯參軍園池
洞壑怪烟霞曾藏太史餘林光悅過鳥山影壓遊魚白
掃花和粉青留筍作書每嗔蠻府夢吟徹夜忩虚
周五移居新娶賦贈
門護新雲第五家鴛鴦影浸小樓斜墻分别院宜男草
窗借東鄰杏子花得月已教安曉鏡臨流未許浣春紗
擕將滿篋催粧句散作機中片片霞
登金明佛閣時舷公示疾
倒影虛含鳥道明故山不見四愁生黏空草樹全當檻
浸地寒濤夜入城雲向維摩邀起色秋憐野客送新晴
坐聽竹底來清梵奈可西忩亂葉聲
洪慶之移居
到門溪路淡秋花手帖吟篇亦五車自覺地先成錦里
誰將邨更說楊家(所居名楊家邨)濃留郭槖宜人樹綠蔓忠宣
帶子瓜還羡小樓空裏勝遠帆歸雁晩來霞
鴛鴦栗同董遐周賦
雲鎖金灘曉夢通朅來錦里小園東笑憐一線分黃玉
巧學雙飛入紫宫裁出被餘潘令袖自成行數隐侯工
繡牀忽借纖纖手剥得先呼與阿儂
别德清親舊
餘不空憐水上亭水喧情語擾人聽羌山不觧孤舟别
猶作當年撲面青
見月有懷
記得船忩寫夜新去年今夕念相親當軒就是當時月
不見呼儂看月人
過東阿輿人能言曹子建葬處
天末雲西一抹晴魚山草木氣如生子桓石壮陵前馬
未必輿儓識姓名
施儀真時垚
時壵字念同萬歷丁酉舉人為儀真令有惠政
贈田山人
我愛田山人瀟灑出塵埃嘯傲常自得披裘登釣臺歸
卧松林下柴扉晝不開古琴彈一曲自有清風來
方壺山人鍾祖保
祖保字念之號方壺山人又號孺西晩稱空慧子
夏之子少受知於馮具區人成均數竒不售日坐
桐忩課子因號桐忩老人博學能詩尤精茶理種
竹千竿為一樓臨之高臥其上不見客者二十年
歿後私謚静正有空慧子小草其兄秉文蓄一鸚
鵡晨昏念佛必應聲相和及秉文捐館鸚鵡自籠
中躍出大鳴呌者三遂郤食死又有夾竹桃一株
秉文甚愛之至是亦枯死祖保有二絶云幾年鬻
養喚聲頻燕邸擕來到海濱一自主人乘鶴去羞
將言語向他人露井仙桃别樣花枝枝穠豔吐竒
葩忽然凋萎非無意怕到尋常百姓家
春日追悼采茂含
中天掩却少微星餘得文章作典刑愁殺藍田莊上草
春來依舊向人青(茂含别墅號藍田莊)
送善先之徽
烏聊龍尾稱竒境大鄣靈巖有異蹤君到新都無别事朗
吟還對石門峯
曹太守徵庸
徵庸字遠生一字平子别號積雪平湖人萬歷戊
戌進士官至山西汾郡守為人清疎雋遠有潔癖
掃地焚香避俗若凂每襆被挾兩青童葛巾芒屩
自肆山水間殊有晉唐風度讀其冰雪軒詩衰凉
曠蕩多出塵之想湖中博學好古者長水太史以
還其流亞歟
黃岡中道
芳草展綠素十里罥長堤藤花覆黃岡下與垂柳齊穀
雨春欲盡雙禽自相嗁行子感于役思歸息山谿閒看
理綸繩坐釣桃花西及春事偶耕烟蓑引鋤犁斗酒勞
作苦壺觴漫提携頽然忩欣厭焉知競攀躋何為深泥
中沒此青驄蹄
答賈宗穎
嗟余有竒癖棲遁務幽窅辟彼樊中雉所志在豐草雲
臥送日月屈蠖春未矯我生理自薄安敢怨窮昊唯讀
古人書起舞欲飄渺思偶素心人凌空躡玄道展几二
仲來未至履先到仲默何後生百卷新硎藁舉世塵壒
言何足係芳抱心期同買山泉石信幽討勿于千萬人
而失此同調試語悠悠者撮口但清嘯
平原
昔聞平原君客皆趿珠履扶僵信百足慙恩輕一死我
適自齊右振衣勤仰止言非公子封乃故漢邑里停車
三歎息英雄殊爾爾能令千載人聞其似者喜
秋柳
西風惻惻短亭過遊子攀條晩渡河青鬢漫隨黃葉改
春愁欲共夏蝉多箜篌自寫棲烏曲蘆管空翻楊白歌
即把唾壺時一擊泫然無與慰蹉跎
送魏仲雪南湖詞
一抹蒹葭淡不窮筆牀遥住水雲東夜深白露兼紅葉
飄入秋風艇子中
南康官舍
偶往江城池上亭長松苦竹伴餘清墻西秋色斜陽外
截得廬山一角明
沈副使孝徵
孝徵字永思號玄海海鹽人萬歷戊戌進士授工
部主事轉郎中督理淮陽河道陞河南副使居官
勤悴不苟取與雅耽篇咏在淮揚時俗多水嬉長
橋風月甲天下公暇輙命小舟具肴核茗酒同四
方名士客於是者為汗漫遊遊必有詩每流傳民
間婦人孺子皆能歌之以為盛事有玄暢閣集
送薛雲卿還海虞
憶君訪我風凄凄梅花始開香雪迷君今别去春已盡
人歸何似春歸緊春歸花鳥闌人歸詩酒寒君歸即是
我歸路我欲從之不得渡恨殺留春不肯住還愁送君
君不顧我今送君在何所中泠以南還顧渚飽嚼紫筍
噉青梅水底黃魚三尺許纍纍盧橘大於拳葵榴照眼
争相鮮一石已盡呼不歇吳姬調笑謌當筵謌當筵聲
幾度醉花何處不留吟(雲卿有醉花吟)報爾周郎應弗誤爾時
回首甓湖頭白雲片片凌滄洲誰更行吟紛未已併入
于于蝶夢裏翩翩重問廣陵濤苜蓿齋中讀秋水
元夜宫詞二首
琉璃琖盡中天色蘇合油薰别殿香六院競翻新曲奏
柘枝斜倚御袍黃
昭陽殿裏許誰先銀蒜金鋪玳瑁筵供奉上頭親捧案
夾紗屏外望神仙
沈太學誼徵
誼徵字公雅孝徵弟太學生有雲香庵集
十六夜
水痕澄夕霽天淨恍疑流不覺冰輪仄猶餘金粟秋露
寒垂草溼河爛入簾幽萬里堪同望關山無限愁
常主事高繼
高繼字永仁號少江秀水人萬歷戊戌進士官主
客司主事
十五夜郁季雅兄弟招飲煙雨樓
明月在高樹凉風來暮天頻呼陶令酒争羡季鷹船坐
滿青霞客嚢空白雪篇凭闌同眺望一笑散寒烟
支監丞如玉
如玉字寧瑕號德林大綸長子萬歷庚子舉人官
監丞有半衲庵集
春日遣褱
二月鶯聲度女牆碧桃分豔試新粧春光盡属東鄰去
寂寞空亭又夕陽
沈秀才士臯
士臯字汝邁思孝子有滋蘭館集
人日泊峴山
海上風濤洶林間歲月頻客星長作客人日正愁人白
鳥如窺意青楊未展顰且沽箬下酒一醉峴山春
馮涪州玄鑑
玄鑑字三峩平湖白潭人萬歷庚子舉人授廬州
教諭陞涪州知州乞歸結廬雙谿之濱高雅善文
尤工書法有雙谿草堂集
山寺
溪閣重重翠影遮不知雲起溼袈裟千峯樹色藏朝雨
六寺鐘聲送晩鴉筆塜天寒收柿葉茶壇風落掃松花
倦時每憶消閒地早晩扁舟向若耶
感興
何日閒棲一畆宫數竿修竹半畦菘柴門徑僻園丁健
不負雙溪作釣翁
卜秀才曰乂
曰乂萬歷間秀水庠生
金明寺佛閣
高閣凌空百雉分湖天晴靄正氤氲僧歸檇李城邊月
鳥帶秦溪渡口雲春樹幾家依綠水海門千嶂送斜曛
馮闌無限鄉關思日暮鐘聲兩岸聞
劉知縣世教
世教字少彛海鹽人萬歷庚子舉人選閩清令卒
官為詩秀美有研寶齋集姚叔祥曰廉吏有窮子
高才無貴仕悲哉其言也
霅川訪茅穉修
夾岸霜楓引去舟故人何在霅溪頭當門流水堪垂釣
入座青山足卧遊賦就東家非好色人如南國不禁秋
具區波冷賓鴻下且為清尊十日留
相逐
籃輿相逐莫愁家絶勝江千問浣紗可似折殘玄㶚柳
若為重對白門花行雲故合聞歌駐纖月偏宜照舞斜
翻訝鐘聲長樂近忍教新旭散林鴉
同里朱學斌負才而死詩以唁之
霜華繢葉雁征秋腸斷城南百尺樓獻賦早時同泣玉
繞牀終夜對探鈎才名謝去惟容足客難傳來是責頭
零落遺編君莫恨猶勝倒屣問從遊
聞鍾念之舉子因憶其樓居之勝有贈
灣環清泚帶危樓剥啄從多懶未酬茗戰漸疎三雅舊
書淫真擁百城遊長年佞佛稱居士小婦生兒字阿侯
似是壮心降欲盡可禁如意唾壺愁
寄意
珠簾銀蒜度春風青雀飛來綵霧中浪說雨雲原是夢
誇他身在宋家東
夢中
憔悴南來歎敝裘欲將肝膽傍誰收夢中也觧身為客
惆悵逢人說倦遊
忠介先生趙維寰
維寰字無聲平湖人形貌短健有相者曰子骨法
孤貴宜以文覇貢入北雍中庚子解元以文格太
竒被參及卷進呈神廟卸批云其學則僻其思則
苦復數曰異人也自是聲益藉甚入禮闈多士皆
翹首拭目争識其面久之署海寧學諭遷南監丞
轉刑部主事訊撫寧侯朱國弼投獻事不少假國
弼奏訐寰寰亦疏國弼不法状有旨削國弼宫銜
以列侯就第轉郎官復連疏劾大司寇甄淑納言
劉之鳳格不上遂併參之鳳直聲震一時竟以小
臣屢訐大僚罷歸杜門著書年八十一卒私謚曰
忠介著有廿一史快編雪廬焚餘諸事子韓孫沺
俱有才名湖人三世能文者推趙氏云
感事
羽書一夜入承明司馬紛紛召外兵帷幄儘餘全勝筭
疆場遲奏凱歌聲將軍肘後黃金薄文吏樽前白簡盈
二百年來養士報不知誰為勒燕銘
項宜城利賓
利賓字于王秀水人萬歷庚子舉人官宜城知縣
有藏史居集
五大夫松
干霄原不受秦官鬱鬱蒼髯拂曉看千尺飛濤雲外捲
祗令今日影猶寒
檇李詩繫卷十六
