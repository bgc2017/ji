檇李詩繫卷二十
平湖沈季友編
明
曹侍郎勲
勲字允大號峩雪嘉善人崇禎戊辰會元授庶吉
士官至禮部侍郎時門戶角立勲負時望在講筵
每隠護正類侃侃言之乞養十年留都召起見時
事難為規切相臣尋以母喪隠居東干自署東干
釣叟著有存笥行笈未有居東干諸集詩以情意
為主近似公安而就紀律者同館劉胤平方肅之
輩同聲共響雖一時風氣使然實得詩人和平之
旨
舟居
一帆無定指聊得避紛紜水宿常疑雨山明更喜雲酒
情須午過暖意近春分自活爐中火花前不敢熏
南池次少陵韻
不為南池勝誰来艤客船橫江人似鶴深樹晝宜蟬李
杜千秋句青徐六月天鄉心看逝水此意冷於氊
別爾新
稍為君留亦不遲且賖山約待他時未行先儗將来訂
纔晤仍愁既去思欲寫凄迷艱一字終慙決絶負雙巵
滿江風雨孤舟夢怕讀方髯南嶽詩(指肅之)
冬日京邸漫成
枯柳如柴束幾重煨来榾柮覆缸紅滅炊未肻羞童子
徙突何曾誤乃公鼠壯欲消三月俸貂寒還怯五更風
春迴不管人南北歴歴江雲在眼中
三日小飲女郎處
相逢便約煮新蔬近水衡門且食魚避客轉憐雛校史
辭官猶署麴尚書當場二妙爭花案隔壁三家認草廬
最是閒人閒不得平章風月又春初
得左大来梁辰須裴晉卿諸門生京邸書兩年
始到
天上人間歲月移故人猶記老漁師登高肯許乘風便
望遠寧愁計日遲吾道不隨滄海變世情惟有碧山知
只祈耕稼村村足未敢逢人賦黍離
長至後三日大雪
白年急景笑蹉跎一線長添得幾何麥種未青方破甲
梅稍先白已交柯天昏土屋雞棲早歲儉瓶糧雀耗多
佀報明年秋熟好不愁寒壓老漁蓑
閨詞
澄澄人坐碧琉璃今夜清光定屬誰干瓦鴛鴦俱露宿
紫衾輪與睡猧兒
沈參政胤芳
胤芳字隆生號菁莪海鹽人崇禎戊辰進士授工
部主事歴陞淮海副使流寇大亂淮西間芳練兵
以備禦寇不敢窺欽授參政專理漕儲革陋規十
萬剔積弊數十條甫一年掛冠歸里有希園集
讀朱穉韜贈許雲公採茶歌
茶熟花香簡送迎邨齋得此意偏清近來頗怪盧仝癖
但聽爐頭沸玉聲
往澉州弔二吳有感
曲曲灣隨面面風故人謾卜永安宫溪流盡處孤峰出
多在荒涼萬木中
譚主事貞默
貞默字梁生號埽庵昌言子崇禎戊辰進士授工
部主事
丁未寒食作
春當三月閏寒食半春期冷暖花無奈陰晴柳自知波
翻紅燕袜草染綠蛛絲此日江南景偏饒兒女癡
次草萍驛讀孫忠烈感懷王文成擒寧籓詩
路發三衢說爛柯尋山其奈候人何田餘紫葉經霜老
林亞黃團照水多薄暮野亭萍理宿百年怪事夢中過
額頭殘墨看燒燭寒雨清吟噉饆饠
顔家海
茁茁春空暈淺霞軟紅鮮碧汎妖斜生教東郭為名樹
但說顔家便看花連蔭弄粧遊女韈出籬撩影酒人艖
最憐薄睡臨幽月杜老無言興自賖
(附考嘉興白苧邨顔氏有西府海棠共四株極高大著名禾地花時士女遊觀甚多)
采蓮曲
睡起打新蓮蓮塘紅日鮮珠兒停葉露曾得幾時圓
少年行
翦水雙曈面渥丹紫袍繡镼鶡頭冠秋雕度影来天外
盤馬陰坡撚箭看
竹枝
相思子結合歡花連理枝生並蒂瓜情種原来無草木
春心到處便生芽
料理平林小築簡門人汪爾陶
掛瓢未作買山翁且籍吳涇釣戶中燕幕鶴寮分置定
還餘片席禮希馮(地在吳涇橋畔有顧野王讀書堂)
李太學肇亨
肇亨字會嘉號珂雪九疑先生子與掃庵同主鴛
社工詩能繪事有率圃吟稿琴言閣新咏所作如
秋磵流泉雖波濤不興亦自清泠可悅
觀吳繡君寫蘭戲贈
粉痕墨筆香濛濛披圖為我開芳叢斜揎翠袖起盤礴
十指沸沸生春風數枝柔倚楚畹碧雙蒂半吐湘烟濃
綠蛾低映螺黛濕紫幹微雜胭脂紅春宵苦短宿酲渴
疑有清露来瑤空吁嗟此花何遭逢不愁零落向空谷
常在佳人玉腕中
贈王修微女冠
旖旎溪雲淡蕩烟水沈香氣暗衝簾生綃白袷輕籠臂
粉頰青絲半軃肩清許夜琴同鶴夢舊分曉黛入詩禪
散花手腕春風裏自寫蓮經繡佛前
畫景
霽色石橋流水蒼烟沙塢人家誰向曉風吹笛江寒落
盡梅花
金陵
鍾山王氣曉蔥蘢絳碧嵯峨玉砌重一自君王移蹕後
監門不打未央鐘
贈吳眺雪
家在天都第九峰白雲常繞翠芙蓉杖藜欲問經行地
春雨莓苔認鶴蹤
畫景
千尺寒巖俯泬㵳夕陽沙樹影蕭蕭帆檣高下喧魚市
知是江風送晩潮
王休寧佐
佐字佐之號樗崖嘉善人崇禎辛未進士休寧令
宛陵道中
鄰鄰石齒潄溪沙片片青山掛晚霞鳥道一痕天半落
輕輿扶入紫藤花
屠檢討象美
象美字幼繩平湖人崇禎辛未進士授行人對策
稱旨改翰林檢討疏薦倪元璐李邦華等三十七
人尋罷歸築園郡城建百杖廊極泉石之勝後房
廣蓄姬妾聲伎繁豔乙酉聚兵於郡為怨家所殺
與象美共事者倪長玗也
贈王旃林
思入春風散彩雲緘書意氣動相聞俊民吳越空慙我
老將幽燕舊屬君多病士安忘世態窮愁虞相見斯文
居然一榻談經處諸子披襟坐夜分
項太學真
真字不損秀水人崇禎初太學以罪下刑部獄死
有甓園詩草括蒼遊草楚咻帆譚諸種
懷吳穉文
吳子談經鬢未絲官閒却與懶相宜衙空亦可容魚隊
俸薄纔堪買鶴騎苜蓿一園知不飽梅花兩載豈無詩
思君明月清樽處姑篾城頭望眼遲
馬封君德澍
德澍字以霖號商雨平湖人襟懷高曠雅善賦詠
以子嘉植貴封給諫有未刻稿一卷
西溪探梅
露浸東湖一杯酒相送西溪幾回首中宵伐鼔出郊原
月在船頭烟在柳石橋竹墅舊往還夢魂先繞秦停山
(西溪有秦停山)紆迴百轉迎清旭鶯啼春早開人顔千樹萬樹
色皓皓高枝低枝盡蒼老如濤噴雪搖晴空如龍蟠泥
見鱗爪遊人多點夀陽粧輕裙十里吹暗香粉蝶翩躚
霜蘂舞滿山石髮俱清涼窮歴幽林愁日落榻借青岑
俯層閣浮生心賞人百不能得一花下應須飲十日微
醉溪灣月伴衾再起看花聲瑟瑟
侖者山翁陳梁
梁字則梁亦稱梁父初名昌應字夢張海鹽人年
十八皈依蓮池大師法名廣籍未幾走長安上書
不用晚年無意於世自稱散木子有莧園詩人稱
莧園公有侖者菑浣筆池藏稿或稱侖者山翁亦
稱浣公自題其墓曰生無愧怍去無牽纏其聯云
與爾同龕枕米汁至今孤塚有梅花有个亭集為
文光怪崛特竒不可句而事必準古言足垂世詩
亦如之評者謂其如湘川亂雲峨嵋殘雪知言哉
杜門言懷二首
清泉煮白石二旬苦未熟名醴引無數水晶鹽作肉外
稿如木死密藏學蟲伏懷人固妄同對影豈恬獨
劉倫雖不貴頽然嘗自尊禪阮雖不富而能妄其貧何
必富與貴乃可以驚人人生在適意適意在率真
病
人病心尤靜天晴竹更妍想唯棋客至妙得酒方傳塞
竇憂風仄推窗喜月圓了知年命促姑妄話神仙
癸巳除夕西湖
殘雪碎如苔寒烟一棹開白髮閒今日紅裙解進杯鷗
来增道伴山暗籠雲回旅寺仍沽酒分題得探梅
刪嚴詠暑
數竿修竹徑新開容膝吾安禦暑臺懶未曬書愁伏斷
閒方煮茗待僧来談禪淺亦恬生死說夢空能任蹋跆
徒自苦無康濟法耳聽得過口銜杯
別徐陵如
鬱氣結為山自欲拔去髮不見徐陵如如無天上月
海上看雪
潮留天外聽還停日照沙明布地星但是青山無不白
只留白塔一山青
賁趾山翁陸啟浤
啟浤字叔度平湖人弱冠博極經史不事章句倜
儻負竒通輕俠類河朔壯士好談論古今成敗知
邊塞事扣之纚纚不可窮也少為貴公子性豪邁
嘗遊建業命酒泛舟召舊院名姬大會詞人於秦
淮酒半一姬倚檻微嘆曰惜無兩岸紅蕖佐此勝
集明日復置讌比客至則晚風拂席荷香襲人舉
座莫測其故盖於是夕懸金購得數百缸碎而沈
之自是十四樓中皆目為樊川復出生平累致千
金緣手散去詩法全宗少陵有賁趾山房集
讀嘉郡諸先生集十二首(有序)
夫稱詩說禮士大夫之高行士而論其風土則必首
舉其士大夫以為重亦且曰老成人典型在焉客居
無事簡攬遺書蓋有鄉哲之集十數家隨手披讀略
致景仰若我郡洋洋大國家璞人珠二百年来其與
於斯者厥亦孔多他日倘或閒暇盡心肆目求之作
者之林以補後牘則生晚幸甚
大司寇鄭端簡公曉
端簡負神姿讀書須一過壯行遂有心遠覽專典故所
見非尋常援筆亦貞愫寤寐通明王森嚴備武庫一代
憲章言後死鮮其互
宫諭屠先生應埈
屠公踐詞林文局矜自制有法御中樞無言避廣麗辟
彼織錦絲玄黃各分製緯握擇所施毋為濇蠧異巵言
曾載區東京雜史裔
庶常王先生梅
庶常籍金閨漢庭尚寂寞鬱鬱古雅資不得登著作憔
悴一官難詩魂更夭折孫子負薪行若敖安所托悲滯
搜短編玉也何須尺
尚寶戚先生元佐
爝火難自飛芝蘭易為感尚寶生嘉隆國華正霳霮賦
詩哭濟南胷中具玄覽豈曰黃鍾歇八音吹不散青藜
一片光照者猶闇闇
黃門許先生相卿
黃門秉冲德稍一登廊廟徵彼恬淡操乃在熙和調性
靈不藉雕咳唾清自肖龍旌時見招豹隠永呼嘯敢以
長者言拘文論年少
贈太常前儀部陳先生泰來
儀部立朝日十九方弱冠抗疏耀前星志氣何沈悍納
獻固嵩高著篇亦霞燦卧龍迴驚波鵩鳥逼柔翰喟焉
身後名聊謝無兒嘆
司成馮先生夢楨
司成文辭家曠若烟霞侣奕奕餐紫芝所革盡凡緒問
字酒滿庭卧花人在墅違時無近心養德在遠舉小子
生其晩時聞貧士語
少司馬沈先生思孝
司馬性耿介披鱗不避創慷慨歌戍邊其聲遒以壯一
朝天日朗中外表端亮剔歴日以深斵輪見大匠歸卧
鴛水濱風流有遺唱
曹郎袁先生黃
坤儀高悟人談經舉靈脫沈頓青衿間百家遂隠括一
官著書輕千年翳霧撥弗借詞林支自捖儒宗鉢漢代
明經者註辭亦己達
少詹事黃先生洪憲
碧山表卓鍊竒容掩衆色臣工信有專制義㒺遺則屈
法雕蟲間曼辭乃細德相士握明珠藏身羨鴻翼優游
門第高養和以登域
少司成沈先生懋孝
司成大雅流中歲早閉戶身聞王李言落落分其路探
經非匿理立誠乏詭步世乃執委端秦漢強自附賁園
十萬言白首焉所慕
汾州太守曹先生徵庸
遠生尚清言冰雪參妙理在衆每遁形涉世偶悅已寥
寥秋蟬聲吸露吐清泚明眸欲向人顧影旋自止人事
不可論逸散安所紀
過爾唯陸舟話别
秋風滿天地吹我破袷衣城東照殘火扣我良友扉燒
燈待我至沽酒充我飢坐我竹樹間寒氣相與微暗葉
響庭右淡月過萎菲萬象咸凄寂談話猶霏霏遠念十
載事宿鳥忽驚飛遊子不成寐起視河漢稀出門即道
路萬里還依依會面安可必念子當復歸
題房大年畫奚官牧驥圖
元朝諸君好養馬萬國選上咸驊騮天閑牽靮披雲錦
畫出屏幛風颼颼學士大夫愛執筆松雪老人名第一
曾向平沙畫翻滚筋肉一團舒卷疾蹄毛圓動宛不停
牧奴突眼驚欲失詔下畫院爭臨效得其筆意纔待詔
此畫畫自房大年不畫翻滚變騰跳一匹緩步兩匹前
首尾交嚙騧毛旋奚官執轡氣矯結瞻視與馬相接連
畫馬宜如相馬真不取形似取其神今之畫者但形似
騏驥入手同凡駪三輔種養貴肥腯御廐收牧中涓人
可憐天馬不得見俗眼與手徒因循前年天子獲五驥
顧視相臣立名字紫霄赤電隨皮貌(崇禎十年内出五馬命閣臣題名)
付之厮卒謹調繫未知此馬何所能過都歷塊誰可乘
君不見九方高相馬驪黃牝牡非所稱良驥終不逢伯
樂垂耳伏櫪長悲鳴
鬭雞行(有序)
都城有此戲秋時見之客有持鬭雞圖者送錢五百
為余取酒命余題之且言此圖出自御供
幽燕之人性好鬭放意角爭托鳥獸羊馬怪異久失傳
雄氣紛然寄伏鷇觜毛勁發三秋天致養往往先春候
㕲咮雄雌非一種好事詢求必遠購當其羽翼短未成
愛惜調護分昏晝辟若養士百千金﨣赳桓桓待禦寇
誰家錦埒開雞場泥沙細滑黃花囿五陵年少抱雞来
彩袱蒙籠紫苴繡雙手捧入未解開胡髯拂拂映袍袖
五色輝煌忽立地昂頭却顧神湥秀驍銳已覺誇超羣
沈頓致許終入彀逡巡睥睨若緩之雙翅忽展急馳驟
掉首瞋目流赤星揮膺礟距翻玉甃須叟毛落鬖鬖飄
赤身不用披甲胄鷹鴟悍鷙但一垂鸞鵠翺翔少三覆
此物好猛不可當取喜與人捐頸脰觀者衆眼逐雞行
進退恨不身相當义拳疾視心恍忽踟蹰勝負攫毫芒
鉅鹿之陣兵百萬諸侯僅從壁上忙世人悠悠詈雞輩
此等詎得名尋常羽林介士衆林立虎豹羆熊號不一
安能坐借此雞心我武維揚致勁敵披圖攬視中肅然
買駿式蛙同爾德不然明世好鳳皇何用畫雞增粉飾
送司馬堯夫之津門
眼底知交盡憐君復向人食貧無定跡分手即孤身雲
闊兵戈路衣寒滄海春北門開幕府帷幄倚天津
遊西山自紅光寺至延夀寺地弘曠松柘為多
過嘉僖寺特荒略存其名折而北曰證果寺
泉聲出谷靜野路擘山開背指紅光在身移青嶂来亂
松搖暮雨方丈足秋苔指說前邨寺當時證果回
輓譚友夏
雅聞君孝友何以獨詩名易簡真新調波瀾悅後生花
飛搖弱草柳颭度殘鶯歎息為朋面三緘負此情
十四夜棘闈看月
愁裏看秋月高樓畫角中涼陰棲板屋客淚起霜風泥
土如新漬衣裳感舊工五更眠不得醒夢兩叢叢
郡歸與遐卿談聚
一棹回春雨深宵散冷烟别無多日夕話不盡山川詩
思教人靜梅花逼晚妍喧喧城市裏誰意可同傳
孫孟樸移舟来晤
旅食嗟予活遠歸見汝難路還年少熟天各故人看芳
樹沾衣舊春風掠鬢寒尚餘憂國淚自歎不能乾
練市道中
見此溪流細逢人問亦稀秋田遺犢瘦邨桕擁霜肥市
古知山近雲晴聽鳥嗁小春天不易雙奬莫停飛
朱子葆留宿山樓同沈甫受夜談
見祇不能去扶攜復上樓一尊風雨足四幛晩山浮昔
共姜肱被曾同元禮舟十年家國事淚盡薊門丘
伯淳表兄東歸石莊話别有作
旅泊君何好經聲月滿壇詩應良友發老畏衆人看夜
火寒搖市郵籖細出灘田家風味足豈獨憶張翰
和黃存晦念熊經略詩兼呈胡太六大司寇
十年天地竟何如重憶橫戈撫劍餘方略虛傳充國老
篋中謗滿樂羊書感時黯淡歌臨穴當事從容笑覆車
祇有廉生稱弟子向人雙眼似當初
同程端伯咏鴈字詩
槐葉黃時薤葉丹幾人閣筆眼初寒漫將八法傳雲女
裁就三書寄鳥官塞外無風傳帛易閨中有影寄書難
隨陽倘過彭湖澤擬作洪橋一樣看
歸興
側身西望太行山咫只投繻向玉關有容漫然疑白璧
無媒終不悔紅顔流離逆旅人情去蕭索寒風壯士還
千載披裘懷想像分明意氣滿塵寰
得李煙客祝髮廬山書
昔年杖履在錢塘又向廬山住草堂參法直皈新慧遠
懷人還憶舊高陽石梁橋滑褰衣穏瀑布巖高潄齒香
指日菟裘吾計就相尋應到虎溪旁
次詶黃平立許余遠歸
易水悲歌萬里風五湖煙雨一舟中長安大道驅流馬
古戍寒秋斷晚鴻醉酒漫勞王處仲抱琴不學李元忠
移文正恐君先我十載徒然草送窮
戊子八月十七夜宿陳山寺同諸子贈潜夫道
友
苾芻薜茘倚龍城早向移文共勒盟處士未忘秋菊意
大夫仍愛古松名數聞鼔角搖邊戍往日山川定月明
海客自諳滄海訊詰朝即聽午潮聲
西苑荷花
太液池頭水深深繞建章總然顔色好那得見君王
咏蘭
煜煜深林色青青楚畹風可憐人不見收拾束薪中
寄贈武安呼延美人(并序)
呼延名紅菊字大隠善琴詩有豪士風在劉敬仲公
席上聞之閔生
趙女高彈鼓瑟聲十三十五笑盈盈兩河劍客知名姓
不似溫柔一樣情
送王鱗長之襄陽
襄水東流入漢長大堤兒女唱襄陽客心滿醉宜城酒
不用登樓望故鄉
遣侍兒
燕市秋風冷十年羈人歸思白雲天未曾賣得長門賦
那許黃金奉酒錢
莊學正嚴
嚴字銘五秀水人以歲貢除靖州學正與父友仁
唱和有蟾香齋兩世詩稿
和秋日寄沈中玄韻
喜懼當兹日交遊莫可論高山空盡眼斜照落低門物
色一生渺文章雙鬢存愧餘升斗祿能飽未能温
欖生趙韓
韓字退之初名京翰字石翰平湖人無聲先生名
動海内韓復繼起時有大許小許之目蓋無聲文
簡貴故骨勁如山退之文雄竒故才大如海萬歷
壬子貢入成均人謂趙氏父子天下才而兩值數
竒焉晩年自號欖生著欖言蠟言蔗言並未刻藁
嘗自言生平於詩自許獨步予覽諸篇雄雋傲兀
刊落常調誠一時之豪也如題耘廬云缾花鮮結
子石榻暖生雲萬季元示近稿云得意皆莊子渾
身是楚詞探梅云酒情空似鶴人意靜于花咄咄
萹云妖嫗尊蛇稱帝子塗人敬虎號山君贈沈孟
然云李白腰間無媚骨荆卿髮上有悲風題雙溪
竹亭云六逸無如李白放七賢唯笑阿戎低夜集
云幽窗恰稱瀟疎雨寒夜尤宜落穆人寄錢稚圭
云幽心夜度鴛鴦水好夢春迷蝴蝶花早春云有
雀可羅玄草室無魚空釣月明船雙梅云歷落友
朋窮李杜孤清兄弟老夷齊皆佳句也
出門
出門何所向馬飢不可策障眼一尺紗安知我顔瘠曉
雪下西山照見長安陌熱面吹寒風悠悠路旁客
夜織萹答鄒靜長劉半舫兩先生
朔風刺寒閨剪尺聲勒勒盈盈機上女鳴杼中堂側手
理冰蠶絲纖細指痕識走龍既神工翻鴻亦仙力猶嫌
粉膩沾一刻三拂拭鬻此奉高堂䌟纑妾所職匹縑易
一餐終歲鮮諧直人言天子都黼黻萬方則睠兹荆揚
篚何不致通國破産募長年揮手謝鄉域濯以芙蓉水
貯以雲母石江湖怒風濤幾為馮夷得衝關易星霜始
作長安殖長安遊冶兒所尚貂裘黑蜀錦及秦篝紛紛
意昂抑昨夜昭陽宫又進銖衣式吳綾一萬筐慘淡無
顔色同行越溪女已借春風翼朝浣若耶紗夕製霓裳
飾悴榮匪爾為引分敢不默素業苟在兹徙倚欲何即
羅敷與蘇蕙為我三嘆息娣姒勸勿更姑嫜又相逼擲
梭淚霑衣辛苦為誰織
自棲霞登攝山頂
雙屐自泠然孤情入翠烟古壇靈産藥深洞活生泉陵
樹風雷窟江帆楚蜀天生平兀突意原在萬山巔
夜宿牛首
置身雲壑裏翻不見山形卷幔餐新月虛窗立衆星鈴
聲通卜理松氣可延齡清到蓮花漏悠悠徹夜聽
碧雲寺
青山入孤寺丹壁照空王畫棟飛鱗甲清泉走殿廊萬
靈朝帝札百鳥共天香每見金容潤知依日月光
靈谷寺
幽探不肯慵勝具與緣逢花瓣趺千佛潮音響萬松慈
容獅象悅咒食鬼神恭無數峰巒入皆為怪石供
同孫令弘夜登惠山汲泉
非關消内熱同此意清寒投級月亦響出林雲未乾最
宜新火候不作老波瀾為與風塵敵猶憐七椀難
登理安寺山閣望江
由来登此地絶閣幾人攀越嶺當孤寺江聲入萬山供
餘猿弄鉢慈心虎投關歸到湖堤上如聞戒律還
耘廬梅花
宿根不斷返魂香幾線遊絲曳日長漢苑妖錢飛玉蝶
江南嬌女字珠孃凍雲切切他山石古意蒼蒼老素王
猶怪前身留媚骨紅樓曾點夀陽粧
和安無咎寓余虹島作
心遠非關剝啄稀梅花繞屋水環扉寒禽榻上窺紅子
名酒牀頭問綠衣城柝不驚幽卧穏漁燈遙入夜窗微
與君撩倒烽烟外總話江南春事肥
贈徐冶仙國醫
却怪枚生七發篇奏刀翻在越人前更無鍼砭能醫俗
只有烟霞可學仙名酒好儲秋露水竒書多曝杏花天
從今擲去黃金藥恐悞他人五百年
哭叔度
飄泊從軍國士輕誰為公子拜侯生猶慙馬革收骸骨
肯學鴟夷變姓名屐底雲山詩欲畫匣中風雨劍常鳴
杜陵無數間關句每讀雄篇便不平
子夜四時歌四首
白馬誰家郎兩頰桃花冶来去酒爐前金鞭不能下
擘取同心帶藕絲結鴛鴦分明離却藕空絲不能長
歡自照秋水容光徹底見莫令微風来吹作兩般面
圍以煖犀屏酌以玉薤酒酒濃屏又溫何事不可有
送馮茂遠北上
知君丘壑意中多客路風塵奈若何我是長門秋怨女
慇勤勸爾畫雙蛾
答宛如以畫易詩
總是豐肌笑玉環六橋脂粉亦堪刪高心只在匡廬頂
不寫江南無骨山
秦淮竹枝詞
隔園情煖夜深杯消息他家又密猜最是小鬟低寄語
送茶兼復送花来
吳王井
轆轤聲裏夜凉秋瘦雨滑滑響碧流猶怪五湖人好在
風情不似景陽樓
甘羅城
孤城留得少年名曉日黃河氣尚英我是夷門遲暮客
更無情緒說甘生
擬作
雪衣解語自憐才寂寂簾櫳晝不開見說閨中新禮懴
南屏社裏放生来
馮子近社集共儗東湖竹枝詞二首
白衣庵裏乞蓮胎儂拜觀音郎抱孩繡得雙幡猶未上
阿師先送小名来
湖底曾留市井殘安知此地不狂瀾尚書畫閣銀臺塚
盡作鄰園古跡看
孫秀才爽
爽字子度崇德人崇禎間諸生
秋懷
疎寮映山帶竹瀁怒泉落蠻氣集杉松漸知林影薄殘
英泥輕寒側側護羅幕結志獨傍徨發憤以著作愴悼
雅云厚冥觀還自樂
馬季子萬方
萬方字遐卿平湖人少負不羈好與酒人遊能高
歌作燕趙聲意有所觸忽碎壺痛哭四座皆驚嘗
為其父上書幾中黨禍復上冡宰堂大聲白冤事
稍解甲申為亾命罹法逸去籍其家有訥庵草
野宿憶靈均子九
野宿貪棲寺風来湥樹間柳痕猶繫水人影不留山芳
草平生夢孤尊此日顔寒山何處是明月一層關
鸚鵡湖舟居詩呈同社諸子
離城咫尺即天涯魚鳥同淨水似家秋鏡雲開千頃雪
文窗烟罩一重紗芙容香逼蛟龍客鸚鵡洲寒蘆荻花
自笑垂鈎無所得輕絲聊借縛歸槎
齊魯道中
流亡極目問黃沙處處門空立倦鴉踏破馬蹄惟白骨
溼来人淚盡紅花田疇彌望無殘粒長令依然唱晚衙
不識聖明曾旰食却教新草上封斜
香奩體
角門斜倚半闌干月上層樓素影殘小步羅屏問金鴨
沈香風裏玉釵寒
朱秀才祖昌
祖昌字令回海鹽人崇禎間諸生
野步
凄風苦縮膝試步自今朝殘雪留晴樹平沙落午潮心
隨鷗共坐吟愛草初髫未飽遐觀意紅塵已覺遥
陳中書龍正
龍正字惕龍號幾亭初名龍致字發蛟山毓弟嘉
善人崇禎甲戌進士授中書時政尚綜覈爭為深
文戊寅熒惑守心龍正連進四疏言事天惟在好
生致治當責宰輔上感動特諭慎刑已卯彗星見
龍正又應詔極陳立冬大雷電又請正郊期當用
上辛竟格不行壬午因下詔罪己復三上疏言時
政俱優答時盜賊滿天下籌餉無策龍正著議極
言墾荒為救時本計朝議相持不決遂乞歸甲申
京師陷南都起為祠部不赴賦詩有京華歌舞新
南極野哭汍瀾舊帝星之句乙酉微疾死龍正天
性純篤講求身心經濟之學貌癯古兩眸炯然有
心計善治生居官甚廉而好施予著有學言政書
文錄凡六十餘卷輯程子詳本朱子經說語類陽
明要書高子遺書皇明儒統墾荒兆行救荒策會
陶詩衍諸書行世夫講學之流動稱性道而其敗
類無恥過于庸人如先生者有幾人哉
過句容拜先祠
雨後生夕陽淡淡西郭隅西郭何所有祠我先大夫念
昔為此邦正當強仕餘暮帶不遑解晨髮不及梳琴鶴
猶為累經畫忘其劬予方處齠齓棃棗詢有無風霜二
紀來天人忽乖徂遺範不能仰猶疑堂寢居哀號莫我
應居人怪何如僕御告之故婦女皆霑襦情真無復言
淚急乃由愚屢過樂瞻對從今非厥初哀哉其已矣勉
為守身圖
乙丑春季南還
春歸無計挽鄉思隔蒼茫霧重平沙軟風柔衆草香村
墟描遠翠蓑笠拜斜陽冉冉空遊侣依依獨斷腸
顔推官俊彦
俊彦字開眉桐鄉人崇禎戊辰進士授廣州推官
被劾再補松江後棄官歸放浪江湖以終
村居雜興
病卧經旬滿面埃梅花落盡杏花開畫梁無數空巢在
社雨蕭蕭燕不来
陳泰州素
素字澹仙一字元白號大淳桐鄉人崇禎甲戌進
士授開州知州復補泰州有隨鶴吟塞園小草行
邸閒箋
鴛湖偕隠詩(有序)
檇李吳子巨手居城北秋涇偕其内君項氏吹聆閉
門唱和安貧任運致足樂也但以地鄰㕓肆謀徙鴛
湖之南其地雖距一水荒僻加深松竹芰荷猶有存
者經營畚鍤吳子於是乎益貧然逸氣壯懷故不稍
減苟患交謫庸能然乎爰賦偕隠以美之
熠熠鴛鴦鳥其采麗以揚恥與雞鶩爭烟霞相翺翔有
湖碧千頃亦名曰鴛鴦湖南雲與樹吞吐生文章中有
芙蓉池琅玕蔭其傍唱和香風中飲食明月光謝彼北
山羅所求非稻粱
題巨手明月樓
一水隔人境長林遠近間湖光明似月樓迥靜於山叢
桂懷賢古新荷製服閒不堪登眺處秋色滿江關
