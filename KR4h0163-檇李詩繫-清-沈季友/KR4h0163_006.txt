檇李詩繫卷六
平湖沈季友編
元
江翰林漢
漢字朝宗會稽人元季客吳中落魄而返經崇德
濮氏延為上客明洪武初以文學徵授翰林編修
應制賦元日早朝詩稱旨賜緋袍請老歸遂家濮
院(今析桐鄉)與親知遊宴嘗著賜袍有月夜清遊歌以
下十人俱仕於明因元季流寓並列卷末
題破窗風雨圖
君有客兮青雲衣珮玉玦兮光陸離爰處兮爰居左琴
劔兮右圖書客心兮孔厪聲吾伊兮夜達晨輕富貴兮
浮雲保厥美兮天真山房兮寥落秋清兮氣薄天冥冥
兮雲漠漠雨瀟瀟兮風夜作心耿耿兮不寐嗟斯時兮
落魄滴曉露兮寒窗紛遑遑兮求索彼薄夫兮貪婪唯
聲色兮是躭文繡兮膏梁蓀芷兮懷慚秋蘭兮青青我
所思兮古人雪案兮寒檠甘與君兮相親
濮川月夜清遊歌(考見題咏)
有客来扣門邀我清夜遊夜長苦不寐夜遊慰淹留於
時仲冬十五夜小星嘒嘒奎與婁乾坤上下絶塵滓團
圓月色如中秋恰如銀盤出東海照我毛髮寒颼颼此
時清興發與客相綢繆即從西街入便至西河頭行行
渡溪曲石梁跨清流魚鱗萬屋佀城市市㕓行盡皆田
疇我行興巳盡客指歸路休歸去語妻子此時足清幽
不知百齡内夜夜得此不生平不作不平事遊時不覺
心優游
高太常㢲志
㢲志一作遜志字士敏號嗇庵河南人元末僑居
郡中嘗受業于宣城貢師泰鄱陽周伯琦遂昌鄭
元祐為文深純典雅成一家言以薦為鄮山書院
山長明洪武二年徵修元史入翰林累遷侍講學
士未幾引退又召為試吏部侍郎以事去官謫居
朐山建文間復召為太常少卿壬午靖難兵渡江
㢲志遯去入永嘉雁宕山其門人文淵閣侍書蒋
兢亦潛蹤於此㢲志病卒兢為經紀後事葬芙蓉
峰北或云先壬午而卒與臨難自經者皆非是卒
謚文忠盖私謚也其詩僅見檇李英華而石倉詩
選所錄皆因之予復採金蘭集中數作并入後
在京師朱太史彝尊授予嗇庵集又得其裔孫高
佑釲授予家傳始獲其全覽之詞旨幽邃音節豪
宕亦詩家之表表者也
荅徐以文
我本不羈士少年知遠遊結交盡豪俊英風邈難儔浩
然志四海壟斷非所求羣雄亂天紀誓將除國讐驅馬
向京邑道路阻且修曠望空嘆息失計成淹留時哉苟
未會白璧寧暗投恥同五鼎食笑視千金裘袁絲尚遊
俠枚臯事俳優知巳竟不遇行蔵誰與謀白日如逝水
冉冉春復秋人生久羇旅豈不懷故丘芳時倏徂謝悲
緒寒颼颼客華易憔悴安能常黑頭放歌吳門市洗耳
長江流雖然不得意常為蒼生憂心隨去雁遠目送孤
雲愁夫子東海裔濟代多良籌既無陳仲舉雖賢罕見
收何如共脱屣速駕赴滄洲
有感
退之少苦貧干禄頗浮躁長安三獻書時宰終不報飢
寒日哀鳴踰壮已瞶眊向非董張徒宦轍誰與導少年
屢摧抑大器天所造苟不涉患難尤足長雄驁嗟余樗
散材時邁未聞道雖云寡知巳敢忘固窮操徇利多乞
墦賈名争媚竈薄俗諒如斯何事傷懷抱
以少陵文章憎命達句為韻賦五章
違世甘濩落撫巳徒憂勤既通金閨籍方思策竒勲何
為竟鎩翮復與沮溺羣念往每懲咎縦學求多聞朝飲
西澗水暮宿東山雲境静思疲薾心清遺垢氛森然冨
藻思載道非空文尚賴特立操千載揚清芬
積雨滿汚瀆蛭螾聊自藏商飈振修簿篦簬依崇岡動
植各生遂伊人獨何傷謫居窮田野與世殊相忘緬懷
昔憂患髮短心日長所願免飢渴孰敢謀稻粱戸庭罕
遊跡琅然誦文章歡来意自得遐想起黃唐從此遂閒
逸投老終徜徉
鱣鯨擊洪濤一躍龍門登驚風落潮汐失勢投岡陵鬐
鬛日巳槁窮涸何由興翻為獱獺笑敢望餘波騰畸人
感物理冥思多所徵雲翔避矰弋淵潛避笱䉕胡為徇
世務轗軻常兢兢勖哉保素履勿貽人所憎
荆璞不善蔵輕售與時競雖無泣玉恥棄捐揜光瑩伊
余昧先幾妄往成蹭蹬貪得違素心徇名忘積行通籍
曾幾時三年絶朝請久暌徒侣歡轉失鄉黨敬剥喪非
偶然且委時與命
功名期宦成文章止詞達千載求全能如何罕竒拔夙
抱稽古志纂言窮櫽括幽闡天機深精思元化斡豈徒
賁皇猷將以繼往轍于今不自足乃復恥被褐好爵難
久縻世途多慘怛放意樂丘園長歌襟抱豁
甲辰九日東塔廣福寺登高同牛士良陳彦博
徐大章周致堯釋元璞玉田用杜少陵玉山
高並兩峯寒為韻分得兩字
浮圖鬱嵯峨遥睇青雲上跼兹城府中間歲不一往今
夕復何夕謝此塵務鞅侵晨拉寓公登高叙幽賞涼風
起天末林霏發清響檐霾瑣陰壑鐵馬精神爽穿彼游
龍窟容與巨鼇顙徙倚珠貝闕捫摘璿璣象感此懷古
人窮愁一滌蕩嘉會難再期良辰應不兩上人知雅意
丈室豁宏敞沽酒采芳菊忘情非放曠羣公中州士遭
世何極㒺辟地僑寓此辭氣俱慨慷王師何日下恢復
舊輪廣仍趨清朝列脱卸江湖網贊理新治化日月增
輝朗坐令瘡痍洗四海起瞻仰鈎詩寫房壁嶮題筆枯
強他日重追遊於以動遐想
題茅山道士沈秋淵海鹽聽潮里小瀛洲錄呈
畊漁隠人
我聞瀛洲在滄海此說相傳數千載一杯弱水不勝舟
雲霧軒窗眇何在憶我初冠遊江東開帆直指三茅峰
瓊樓玉殿倚天碧丹光飛射金芙蓉只今可望不可即
跬步之間成異域坐令塵土凋朱顔墮落干戈空歎息
沈仙慕事三茅君曾開石壁觀璚文晨朝環佩空外響
琅玕杳杳雲中聞自從遭亂山林燬避世歸来聽潮里
崇搆崔嵬迥絶塵雲和草静環流水瀛海遥連咫尺間
三峰宛似三神山金雞呼日扶桑曉念爾孤鶴應當還
嗟予本是瀛洲客幾年欲歸歸未得羇棲且待靖風塵
名山歴覽無南北
題江行初雪圖
宿雲黯慘埋巖壑疾風颯颯捎林薄孤舟擺浪何處来
雪片縦横向人落一翁蓑笠度危橋一翁荷擔轉山腰
崖傾石凍竹傴僂不辭辛苦歸途遥君不見軟裘貂帽
馳快馬遮莫冰花徧原野人生得意能幾何相逢俱是
窮途者
送孫照庵還吳
昔客吳門日於今四十年故居蕭寺外遺冢石湖邊結
友唯高適論文憶魯連翁今重會面訪舊一悽然
次韻答徐良夫
半生遭亂欲歸休塵事羈縻豈自由逸氣那堪操雁贄
閒身端可被羊裘烟光樹色千山晩楓葉蘆花兩岸秋
别後莫教音問少相期重泛木蘭舟
徐德厚司丞隠居
放棹南湖春水深昔年遊覽得重尋陶公未許辭彭澤
龐老那容隠漢陰落絮雨餘沾墨沼遊絲風暖罥書林
自憐久客渾無賴亦欲攜詩與盍簮
城南小隠為松江郭彦禮賦
步屧幽尋古岸隈柴扉正對郭南開林間野逕穿雲入
溪上春潮待雨来過客停杯歌白苧鄰翁吹笛坐蒼苔
羨渠高隠空相憶浪迹多年素髮催
贈章安甫老人
籃輿迢遞出郊坰野服翩然鶴髮星柱史不辭周問禮
伏生須為漢傳經汀湖水落蒹葭老澤國霜寒橘柚青
自笑隠淪緣底事時危蹤跡一浮萍
簡蒲菴長老
論交猶憶自前朝亂後誰憐意氣銷元亮歸来依惠遠
少遊久客過參寥山房黍熟供蔬甲石鼎茶香薦菊苗
名勝想無今古異禪龕容我避塵囂
送程彦明之松江
同是他鄉客俱為避地人興来猶浪迹别去更沾巾山
路常疑雨江花已報春荒烟投遠戍落日扣通津樵笠
歸墟盡漁蓑渡水頻揚帆驚宿鳥鼓柁駭遊鱗俗薄誰
知巳時危不計貧飄然滄海上也欲共垂綸
鴛湖秋月
雙湖偃長虹月出微瀾静鼓枻獨沿洄流光蕩空影
秀水飛帆
挂席曉烟收忽與天風遇誰唱秀州謠恐是南塘路
苕川夜宿
山繞荒城水自流霜空月色滿溪樓夜長欹枕渾無寐
二十五聲都是愁
題雲林畫
蒼然古木石巖幽移得江南一段秋共說倪君知籀法
數竿瀟灑更風流
陶淵明像
玉山頽矣葛巾偏老僕扶持步不前莫道先生渾不醒
醉中猶記義熙年
贈相者薛電目
炯炯雙瞳巖下電秋風江海布帆寬如今亦有新豐客
旅次相逢莫易看
題盧元佑所蔵江山圖
結茅曾住白雲間遊宦多年客未還開卷偶然鄉思動
數峯渾似鄂州山
過海鹽二賢祠
思魯橋邊月較明二賢祠下水偏清如何水月無情物
也重當年邑宰名
(附考祠在海鹽縣南思魯橋之左祀宋縣令魯宗道柱上有聯云舄去古祠留鳥翼名從青史識魚頭後)
(并入黃郎中主故名二賢祠)
牛尚書諒
諒字士良山東東平州人元末寓居嘉興與鮑恂
張翼諸名士友善學者多從之遊自顔其堂曰尚
友徐一䕫為記明興應詔除翰林院典簿同學士
張以寧使安南御製歌詩賜之歴陞禮部尚書嘗
與唐肅有丁未九月聯句詩著述甚多盖明初才
士也
送陶九成東歸
大江秋漲滿沄沄綠波注送爾東歸人愁懷渺烟樹方
謀耕釣隠巳遂滄洲趣圭組尚予縈京華獨淹駐他日
漫相思離舟從此去
甲辰九日東塔登高得玉字
拏舟出東城秋高氣應肅雖無龍山境華林亦不俗雙
池水清白于以濯纓足飛觴坐苔石寒泉薦幽菊迺登
梁朝塔觀海望天目諸賢快先步嗟予苦踡跼不及終
雅興徙倚闌干曲分題寄遊勝抛甎引羣玉
秋林圖題贈曠伯達
回風蕭蕭吹北林行雲冉冉生夕陰天寒雁去洲渚净
秋雨龍吟波浪深飄泊共憐今日興畫圖因見古人心
幾時螺子青峯下深結茅堂更遠尋
庚戌五月十三夜夢侍讀張先生枕上成詩
出使艱難萬里同歸期日日待秋風寧知永訣蠻江上
纔得相逢客夢中岸幘尚看頭似雪掀髯猶覺氣如虹
起来扶淚凭闌久月落啼螀繞殯宫
破窗風雨圖
風雨東南接漏天客窗吹破碧紗烟十年世事關心曲
一片秋聲到枕前花落不妨尊有酒客来未覺坐無氈
老予會覓蘇端隠藜杖春泥綠水邊
題畫梅
梨花雲底路參差折得春風玉一枝南雪未消江月曉
欲從何處寄相思
題惠麓秋社圖
澤國霜晴過雁天翠微秋色淨無烟歸来好記登臨處
苜蓿盤香第二泉
東吳棹歌二首
太湖茫茫水拍天吳儂只慣夜行船竹枝歌罷燈將滅
風雨蕭蕭人未眠
玻瓈冷浸洞庭山雪竹攅青橘柚斑白髮吳娃笑相語
官船不似釣船閒
陳博士世昌
世昌字彦博號西湖真拙錢塘人力學古文不慕
禄仕至正間由布衣徵授翰林編修奉勅代祀海
上值道梗遂留嘉興作南湖賦傳頌于時授徒養
母張氏據吳屢致不屈明初徵修禮書授太常博
士尋以母老辭後徵至京卒有希言(作希賢誤)集
憶别
予本念鄉井風波忽巳臨翩翩一長别慷慨增悲吟況
當季秋月千里漫沈陰驚風振西郭繁霜飛北林羇情
逐馬首哀思悽蟲音小人誠有母主命恐難任珪紐詎
匪榮喜懼鐫我心當年惜形影此日悲商參不用深追
昔還須重念今
甲辰九日登高東塔分得山字
登彼城東塔殊勝遊龍山褰衣甫二級頓覺小闠闤肩
摩螘蠭集比屋蝸居繁田疇類龜坼穜稑於菟斑秦山
翠屏列秀水練帶環微雨從西来寒風襲衣單況遭禽
鳥聒阻我相躋攀上人好儒雅展席花林間清酤泛幽
菊新粢勸加餐緬懷運兔靈立倚中朝班遭屯離蹇来
僑寓南湖灣初依遂考槃菽水歡慈顔叨陪賢使君盡
此一日閒鈎詩寫青竹日落方知還
題張外史詩卷
不識華陽舊隠居高情還憶聽松餘百篇真籙修都徧
滿卷新詩手自書一去丹臺閒日月幾回飛珮在空虚
重来化鶴應無恙華表春風動里閭
張學訓翼
翼字翔南先世建德人徙嘉興篤學好古博極羣
書屬文敏捷好為竒澀語至正乙巳薦於鄉與金
絅俱以龍門賦中高等舉甬東書院山長不就明
初徵入禮局事竣賜白金歸洪武三年郡庠延訓
諸生其家居近宣公祠庭有鉅梓顔曰梓宇同局
梁石門撰記釋雪廬有詩著有梓宇集不傳
題徐良夫遂幽軒
遂幽軒人古冠裳乃在具區之陰穹窿之陽山中雲深
白日永睨視濁世憐劻勷行人摩肩車擊轂耋穉不得
怡康莊紛紜鬼朴徒夸衒相比行列居狎吳姝彈絲龡
笙簧珊瑚木難貂裘子寳釵九雛集鳳凰燒燈接席不
知曙凘盡彷彿雪沃湯是時軒人起視夜山外碧海天
烏翔遂幽之志始獨著彼嗜冨貴俱茫茫山幽谷寂衆
鄙厭此足慰意躬徜徉西山朝来致爽氣東柯茂林延
疎光一塵不起萬籟寂斂輯縹簡清琴張劃冥虚室皦
生白嗒然喪我幾坐忘熙皥似太古坦道無敚&KR1327;陽和
渙解凍沍息條風煦日花吹香千厓無人塢墅美峰迴
岫轉飛嵐長溪明遶岸路不斷三十六曲春洋洋流目
緣空澄具區入浩蕩放舟縦所適擊楫歌滄浪洞庭舂
撞竊隙穴林屋夐僻苔花蒼左招浮丘右安期振衣矯
首望八荒乃知天壤間遂幽樂無央此樂我可圖脱屣
蠻觸蝸角場儗邀雲卧高敏君握手徑躡穹窿岡岸巾
軒中一長嘯神遊太始朝羲皇
鬻石篇同張仲簡賦
二儀磅礴氣鬱積土壤精英乃為石由来萬植有竒趣
平地峰巒皆兀硉淵哉至人心妙與元氣并謂兹質凝
胚渾各有始塊石磥砢欲與造化更相成山中歸来一
茅宇束薪㪺泉夜半煑蒸浮為雲潤為雨追工補天天
莫補五色徒鍊神鬼泣巨爐呼風鼎水立元氣淋漓漲
空溼飛丹射瞳光煜熠至人之心澹以寧呼吸萬籟收
風霆飱和導氣窺黃庭枯腸厭飫芒角生隠文秘訣不
可徵深函内蔵歸穀城
夾溪樓
寺下幽溪小登樓亦爽神檐虚多受月天近不生塵唐
代風光遠宣城氣象新何時暫棲息瀟洒一吟身
賦得韭溪春水送張别駕
春風吹花澄海門韭溪雨足浮春雲碧漪分流入城去
石欄倒壓玻瓈紋使君青驄駐溪側搥鼓官船送行色
片帆直遡五湖風水晶宫中夜吹笛
題蒋灝畫翎毛
曾向山中倚玉闌瓊葩相映碧琅玕翠禽啼破香雲夢
别有春風釀早寒
西湖竹枝詞
南高北高峰頂齊錢塘江水隔湖西不得潮頭到湖口
郎船今夜泊西溪
徐教授一䕫
一䕫字大章天台人博學善屬文危太樸在元時
嘗言于朝授建寧路教授元末避兵於郡之白苧
里有屋三四楹牖外有一大柞因作獨柞軒記以
見志錢塘潘時雍題一詩曰瀟灑幽軒面水開軒
前老樹倚雲栽閒来倚杖過三匝醉後支頤看百
迴風雨欲隨龍化去雲霄常聽鶴飛来結鄰儗共
榮枯事遮莫人知是散材明吳元年以詔至都時
方置三局一曰律局定律令凡舊官練於憲章者
居之二曰禮局究禮儀凡宿儒通於古制者居之
三曰誥局譔誥命凡俊才優於文辭者居之一䕫
特撰誥文賜蟒衣綵幣縉紳欲薦入禁近堅以足
疾辭終杭州學縣教授有始豐稿嘗作賀表有云
光天之下又云天生聖人為世作則太祖覽之大
怒曰竪儒乃如是侮我耶以生字光字作則字聲
律犯忌欲坐以不敬禮臣請曰草茅不知忌諱乞
宥之并請欽定表式頒示天下從之
送崔孝子南海尋母詩
崔生秦川来面有憂戚姿問生何所為念母無巳時母
今在何方南海渺天涯涉川水增波陟嶺路多岐區區
寸草心不敢辭險危晨興霜露零夕息烟火微去去一
萬里視若跬步為人生穹壤間母子故相依胡為若鴻
燕南北相背馳白日行中天寧不照所私願言崇令德
遠大以為期
甲辰九日東塔登高得高字
澤國豁平野何地堪登高蕩舟且出郭逾彼東城壕夷
猶六里塘悠然見林臯云是故賢里閒世居方袍乃遵
游龍街鞠為茂蓬蒿摳衣歴層塔凭闌瞰秋濤講師雅
知已採菊酤新醪懽餘發清嘯屏息塵務勞同遊潄珠
玉白首徒自搔
題破窗風雨圖
疎窗久零落亂帙自縦横方與聖賢對那堪風雨鳴乾
坤含暝色林壑度秋聲想子心如石看書夜到明
題徐良夫遂幽軒
臨風一讀遂幽篇鄧尉穹窿在眼前愧我未安三畝宅
思君欲問五湖船春明載酒穿花隖日暮扶藜看稻田
多少長安軒冕貴枉勞魂夢到林泉
訪玘法師宿夕佳樓詩
寓縣俄多難湖山亦被兵名藍俱泯滅别搆獨峥嶸翰
墨看前輩登臨愧後生嚴城圍列嶂半鑑出澄泓直篠
侵檐上纖蘿附牖縈倚闌雲鳥度極目鏡天平日夕景
逾好秋高思轉清殘陽樹間没薄靄水邊横紫翠霏微
合丹鉛點染成茅津有漁唱麥嶺少人行暝色松間動
寒飈竹嶼鳴疎鐘度餘響遠火露青熒仙梵微微出鑪
煙裊裊輕山盤堆露實石鼎泛雲英洗濯塵凡近歸依
誓願精行當陪竺士聽法破無明
寄題陳彦兼春草堂
青青草色映簾帷夀母朝朝玩綠滋有句不緣春夢得
旁人錯道謝家池
丘侍郎民
民字克莊廣陵人家饒于財一時同里諸彦多事
徵逐民獨從師友以學問為事及揚州被兵攜妻
子奔浙西僑居郡中入庠序訓生徒自給至正壬
寅用流寓籍以毛詩就試與選徐大章及雪廬作
序賦詩送其會試明洪武初為松江學校官殷孝
奎有踏雪入汳城訪丘克莊詩顧謹中曰余年十
五游郡庠當時為師者全公希賢丘公克莊楊公
孟載貝公廷琚魯公道源包公叔藴皆一時名士
由是慕學之士無慮千數松江一時文風之盛不
下鄒魯後民官至禮部侍郎楊基瓜洲逢丘克莊
詩云江水靚如空江花冷未紅憐予猶客裏羨汝
已鄉中白苧青衫雨烏紗短帽風不須搖艇子垂
釣五湖東
周玄初祈晴詩
閼逢歲之半白祲白如烟野人不敢出封戶聽雨眠夢
跨蒼精龍六丁相後先手持五色石直欲補漏天剛風
忽引去天門方洞然忽見一道士青眉長娟娟綠章冪
紫霞稽首上帝前上陳太守辭下述萬姓瘨稌無一尺
苗潦涵累百㕓陰霓走白日黑蜧嘘長川百怪不自閟
三光何由宣帝怒叱力士磔裂無留連即遣東王公高
掣羲和鞭金雞怳驚覺日出搏桑顛
題柯博士竹
奎章閣下文明日遍寫琅玕寄遠遊疎雨夜啼湘女淚
飛鸞朝下羽人丘月移簾影金閨夢風度簫聲玉宇秋
幾見畫圖憐往事碧雲零亂使人愁
和顧阿瑛平湖草堂詩
十二行窩摠是春平家湖上草堂新養来白鶴須教舞
浴出花驄不受馴桂樹漫歌招隠士鹿門今屬姓龐人
錦囊合貯詩千首聲價流傳海内民
送友人之杭
又隨南雁度錢塘不道并州是故鄉江上秋風蓴菜美
山中春雨石田荒杜陵老去寧忘蜀江總歸来不是梁
欲采芙蓉贈君去錦雲零落倚淒涼
孫司業作
作字大雅後以字行更字次知江陰人至正末挈
家避兵於吳盡棄他物惟載敝書兩簏而巳張士
試聞而廪禄之以母病謝去衆為買田築室於淞
後為嘉興府學教授遂寓居南湖明洪武六年用
禮部尚書牛諒薦召修日歷書成當授翰林編修
以老病乞外除太平府教授八年選天下學官内
任作與焉廷對第一授國子助教明年分教中都
又明年召還又明年陞司業作為文醇正謹嚴弗
尚異同或數年不獲一字及遇得意窮日夜筆硯
不輟著書十二篇號東家子宋景濓比之法言通
書詩亦竒僻古雅有滄螺集六卷
謝馬善卿送菜
嘗欣食菜羹自謂肉不過今晨齒頰間屢嚥安敢唾持
梁囓肥鮮野籟誰當課使君可憐人異味諳小大我本
江南樵酸寒羹不和空腸轉藜莧糲粟連穅檜雨韭春
割苗霜菘秋飣座羊蹄釀旨蓄蒲歜雜細剉芋魁掘地
底茭首洗泥科木魚三百頭竹筍一萬箇朝湘出山厨
夕煑吹烟銼堆盤青黃具入口生澀奈以兹媚盤餐頗
復如君作採之諒有時蒸或躬自佐白鹽點葱橙紅椒
羅臼磨蔗餳質劑調釅醯芳辛破香飯炊屢熟宿酒酲
方餓鵝掌推不受鼈裙空欲蜕饋案連十罌飽食深自
荷霜根咀寒虀三嘆論竒貨冰壺奪仙厨適口騰軒簸
四海一東坡拙謫常坎坷參軍半畝菜詩句劇嘲賀我
惷不償一造物知何那抱甕力不任負鋤筋苦墮亦欲
賦歸田自種百畝稬傳君作菜法華瓷檢封裹食勤不
愧天日晏從高卧
夏日與諸友文燕
平生四海交佳友一二數蚤年識黃九(黃叔彝)詰屈盤新
句爛漫多文辭晚復親李杜(李可久杜子才)牆東避世公(王原吉)
十載厭城府暇時得相過雖夕欵蓬戶太丘兩佳兒元
方吾所慕(陳希文)半升折足鐺白石日夜煑低頭誦經史
未覺霜月苦今春一相逢春色動眉宇從師入天台擬
讀興公賦我行適四方日與樵牧伍敲門三益友驚散
林下鼠一呼未即衣再呼那及屨起陳四席坐李杜黃
及予相對出肝腸遂忘親寡旅上馬来及晨投轄過映
午談諧肘腋腕拜跪肅樽爼歴數座上客坐欠兩公語
兩公今何在江湖渺修阻缺然螬化蝶又似蟨迷駏會
合疑有時交親不在故凡此宿昔契每懷連牀雨誰知
一餉樂竟違通昔晤誓去挽莫留盡日空詹竚
飛魚(有序)
暨人航海得飛魚于黑水之洋其長二寸頥兩鬐
各廣長寸餘張為兩翅海風發作從波濤飛集船
上如燕雀既止則不能入水意者爰居海鳥亦此
類歟莊周所謂鯤化為鵬不荒誕也為賦一詩
海於天地中物不能比大陰陽浩出没造物窮荒怪力
足浮三山勢欲吞大塊豈惟日月浴兼疑鬼神會披經
案山海異族紛瑣碎我時一徘徊足躡二儀隘焉知賈
客輩入海如入闠風昏白波駛雨慘黑洋邁批石嗔火
發(海船夜投物波中如火烈)囓指愁舟壊(舟人見海怪則囓指注血于波其怪乃没)飛魚
集檣柂翅尾錯珍貝初疑燕雀翻復駭蝗螟墮非類感
所希枯腊拾海外三韓雨霧洗百鳥風烟帶參差插雙
翰欹側張兩旆形模小鮮具意氣鵬鶴類祗慙海若笑
狹小矜此輩我復嗤海若萬彙同一態神靈數巨魚鯤
鯨鰌鰐魪智屈雲雨能肉大何足膾龍門萬魚躍此翼
吾所快
菽乳
豆腐本漢淮南王安所作惜其名不雅余為改今
名因賦是詩
淮南信佳士思仙築高臺八老變童顔鴻寳枕中開異
方營齊(去聲)味數度真琦瑰作羹傳世人令我憶蓬莱茹
葷厭葱韭此物乃呈才戎菽来南山清漪浣浮埃轉身
一旋磨流膏入盆罍大釡氣浮浮小眼湯洄洄頃待晴
浪翻坐見雪花皚青鹽化液滷絳蠟竄烟煤霍霍磨昆
吾白玉大片裁烹煎適吾口不畏老齒摧蒸豚亦何為
人乳聖所哀萬錢同一飽斯言匪俳詼
還陳檢校山谷詩
蘇子落筆奔海江豫章吐句敵山嶽湯湯濤瀾絶厓岸
㟧㟧木石森劔槊二子低昂久不下藪澤遂包貙與鰐
至今雜沓呼從賓誰敢倔強二子角吾尤愛豫章撫卷
氣先愕磨牙咋舌熊豹面以手捫膺就束縛纖毫剔抉
難具論宛轉周腊為鄭朴烟霏淡泊翳林莽赤白照耀
開城郭沅江鼈肋不登盤青州蠏胥潛注殼洞庭東南
入无野二儀清氣會有壑士如此老固可佳不信後来
無繼作我嘗一誦一回顧如食橄欖行劒閣忽聞凍雨
洗磨厓拍掌大笑工&KR2021;摸作詩寄謝君不然請從師道
舊所學
約潘元飛遊惠山
錫谷名泉誇第二江水猶来勝山水中冷天畔隔蒼烟
九龍眼中差可喜我夢臨此鑒眉鬚裹茗烹煎攜綠珠
老僧毿毿妙而臞忽来說禪坐跏趺三生豈是舊緣法
明日買船當下牐共君烏紗一裹頭野岸春洲看晴鴨
歸帶惠泉邀諸友茗飲
江南浙山俱可人澤比惠泉常入夢昔年濯足望具區
船頭百折頻遮送高情數與此山期舟不衝風雨尼之
天公忌人如忌疾十年欲去事長違昨宵拄杖落林谷
畫舫載泉贏百斛為倒龍堂明月珠共試蛇坑小蒼玉
故人談頰翻如河舌本嚥枯知奈何此泉此茗不易得
緩飲緩煎還可過人間酒肉誰厭臭我味此泉渠閉口
身如瓠壺過渴羌慎勿與方傳不朽
送人往宣城
送客宣城郡吟詩憶土風雪膚銀杏白火頰木瓜紅楚
殿荒山裏澄江出樹中君親三載仕我友一樽同
沙上
百年神物會出此遠人邨浪洶江翻屋沙崩樹嚙根芋
魁鋤地底鹿角長溪痕開闢當天意瀰茫恨土吞
大堤曲
君騎白馬来我騎青驄去背面不相識兩馬驕嘶住
大年雨中見寄二絶因次韻
十載青春伴旅遊無田安敢羨歸休夢回讀罷凄然句
正似彭城風雨秋
筆端江浪貯雲烟愛汝新詩字字傳為報客懷無一事
日憑花鳥唤春眠
元夕寄先輩
碧沙官渡柳搖新燈火蕭條不負春誰道黃昏先閉戸
天街雪色最宜人
題雲林溪亭山色二首
過雨山如罨畫明溪聲直到白雲亭雲遮不斷溪聲去
流出平蕪兩岸青
白髮雲林老畫師一生辛苦竟誰知何須更上峰頭望
滿目清秋滿目詩
丹厓居士唐肅
肅字處敬自號丹厓居士山陰人至正末授黃岡
書院山長轉嘉興學正遂家焉高啟有送唐博士
移居檇李詩云楊柳發初齊春陰廢院西故人乘
醉别新鳥傍愁啼舟重全家去詩多一路題杏花
開北郭誰復共招㩦其自作輓郭秉心詩亦有吾
昔居秀州友有徐一䕫句明初以薦擢為編修罷
歸卒肅文章稱大家時有唐劉毛蔡之目行尤修
飭縉紳咸推重之有丹厓集
和牛士良
咽咽銅虬水瀏瀏青瑣風掖斜觀斗轉簾疎望月空出
門步清影循階行露叢睠此光霽景感予微渺躬觀國
豈非願懷親方蔚忡
題張孟蒹所注西臺慟哭記後
宫中六更初罷鼓藍田璽玉沈崖浦廬陵忠肝一斗血
去作燕然山下土桐江水落秋日頽有客歌上嚴光臺
石根敲斷鐵如意萬里北魂招不来西風又涸灤河水
故老寥寥知有幾珍重睢陽季葉孫箋簡能禆兩朝史
智伯頭飲器歌
飲伯頭些伯鬼伯死寧知頭作器玉盤酒滴猩猩紅血
波倒浸泥丸宫雷吼無聲電睛墜伏犀骨斷漆花膩老
龍一吸銀海澁飲闌擲杯怒髮立英魂夜半不敢泣君
不見君漆頭臣漆身恨君藍臺争諫臣
秋江曲
妾家住銀塘石楠秋葉香憶君蕩槳去江水與愁長西
風夜泣葓花露鴨觜岸低人不度冷荷如鍼刺烟素鴛
鴦飛来鸂鶒去
過漂母墓
昨日下淮河船河流滚滚不見天逆風一日行十里黃
牛黑驢牽不前今日過韓信城城邊蕪荒田不耕人傳
韓信此發跡至今城留韓信名當時乞食向漂母母哀
王孫心獨苦一朝富貴報千金不記淮陰少年侮我来
不弔韓將軍悲歌獨弔漂母墳英雄貧賤少知巳不在
男兒在女子
劉松年山居圖
曾逐大茅君峰頭卧古雲鳥青呼作使鶴白養成羣客
較丹砂法童窺玉券文近来烟火斷花氣作爐薰
賦海東青應制
雪翮能追萬里風坐令狐兔草間空詞臣不敢㤀規諫
却憶當時魏鄭公
題陶穀郵亭
紫鳳檀槽綠髮倡玉堂見慣可尋常作歌夫必腸能斷
明日聽歌更斷腸
題柯敬仲竹石
緼真齋裏揮毫日多得青城太史題今日南州把遺墨
石篁秋冷蟪蛄啼
沈知縣鉉
鉉字鼎臣錢塘人元末道梗與同邑陳世昌俱留
於禾鉉博學邃於春秋洪武初知石首縣高啟沈
徵士鉉野亭詩云清時猶在野獨卧見高情移艇
聞烟唱鈎簾看雨耕江晴雙鸛下樹晚一牛鳴回
首徒相憶柴車不出城楊維楨沈處士林亭詩云
楊花作絮撩行路荷葉流錢盖野池黃鳥一聲啼
晝寂不知春去幾多時鉉二作及陳王五詩皆咏
禾中名蹟並見柳志
真如雪霽
祗園雨瑤花窣堵削寒玉峥嶸聳層霄皓彩炫晴旭變
幻境非真忻然寄遥矚
秦山遠翠(考見題咏)
出門無寸矚凝望立溪灣修眉在天際料得是秦山
陳銘
銘無考
春波漁市(考見題咏)
瀕溪有居㕓並岸舟競艤風含水氣腥曉作漁人市魚
美何處無無錢買金鯉
西驛歸帆(考見題咏)
帆收麗橋邊暝色巳帶浦臨波據胡牀且聽官船鼓
三塔晨鐘
浮圖枕龍湫飛觀出雲杪鏗鍧吼華鯨聲震禪林曉淵
靈斂陰氣扶桑日將杲
雙溪夕照
溪分燕尾流中洲吐龍舌落日飈彩虹飛梁影横截憑
闌且遲留東望待出月
王峪
峪無考
東墅歸鴉
别墅荒涼落木秋寒鴉投暝客歸舟斜陽流水孤邨路
不是離人不解愁
高尚志
詩見金蘭集朱檢討云尚志㢲志之弟
題徐良夫遂幽軒
閉跡銷聲與世疎巖居蕭散屬潛夫竹間展席移茶具
花底清吟擊酒壺喜向山林便野服嬾因軒冕溷泥塗
令人長憶鴟夷子欲趁高秋泛五湖
至正庚辛唱和詩(有序)
人情莫大乎歡戚而情之歡戚則又係乎時之治
亂何者當其亂也雨覆雲翻天地否閉對此茫茫
無復生理雖有花晨月夕適足動我之感愴欷歔
及其治也上清下寧日月開朗耳目所遭無非佳
境雖當凄風苦雨皆足助我之酒腸吟思此二者
無他當由情以時證時從情得如知情之歡戚可
以卜時之治亂矣至正庚辛唱和詩為嘉禾同守
繆君廣文曹君偕諸名輩分韻之什也讀其庚子
兵後之作則知方岳匪人苗獠驕肆悲音於邑何
其戚也比讀辛丑避暑之作則藩衛有人民庶樂
業逸興超舉何其歡也盖其為時不過一再踰年
而二十八詩之歡戚頓異要亦一係乎人焉耳矣
余奉使以来稽滯歲月每每以損辱使命為戚乃
者太尉公順承皇命報使有日為歡可知適舟過
檇李以方外故知新公請序此詩不覺因己之歡
戚有觸於此詩且知詩可以觀時之治亂若著蔡
如此鄱陽周伯琦序
至正已亥兵後明年庚子八月之望同守繆公招
同諸彦小集南湖以杜甫不可久留豺虎地南方
猶有未招魂為韻人得一字即席而成亦足以紀
一時之變且幸此會為不易得云爾承事郎司農
右丞郁遵識
繆同知思恭
思恭字德謙吳陵人至正間為郡同知丁酉張士
信来攻檣艣蔽天排川而下思恭於杉青閘東西
岸積葦以待時南風大作岸上舉火敵舟焚燎至
四十里治郡三年民大悦服終淮安總管
得不字
我生胡弗辰守土愧簮黻亂離歎斯瘼兵氛駕飄拂貴
臣既防求苗獠薦驕怫比戶䍦毒淫流殃痛未訖大軍
有凶年荆榛莽茀鬱天地塞無歡三秋翳沈沕當國哀
黎氓方来濫朱紱所冀民社寧優詔非為屈頓覺元氣
清太空如蕩祓借問今夕娛還思去年不
高㢲志(巳見)
得可字
皇風遘中否微命亦遷播豈謂託喬林依然駭烽火前
年奔山壑去年匿檣䑨妻兒怖欲死崩憂不知我賴此
干城將揮戈挽將墮趙佗既足王天子詔曰可人能閉
殺機三光自寧妥湖波瑩宵鑑芙容顫秋朵且共醉明
月狂吟莫還舸
徐一䕫(巳見)
得久字
青丘緩殛殪黑飈撼九有海立翻蛟宫山飄若螘走雖
愛赤城霞噴瀑當窗牖棄擲不敢顧欲卧豈能久孤翔
覽德輝于焉得林藪衍原饒粳秫詩書足朋友何期復
中兵難作在丁酉東西競奔竄顧尾不救首幸云全此
軀常疑是夢否還見湖上月兼之對名酒狂奴有故態
㗲然開笑口
姚教授桐夀
桐夀字樂年桐廬人博學多才識元末為餘干教
授與僚友鹽人沈穀善結姻盟穀死攜子就婚值
世亂遂寓居豐山之陽與雲間楊廉夫嘉禾貝廷
臣潘澤民張子晦本州楊友直遊時于春林夏澤
尋討舊蹟著有樂郊私語
得留字
驚波蕩四海桐江失安流睠言秦溪側因依有舊遊魚
鹽庶混迹暫忘兒女憂寧如王宣仲洵美不足留飛塵
俄焱舉吹動城南樓閉景層闉裏歸魂故山頭阽危幸
無死重見湖邊秋白月漫相笑誰無歡與愁
釋克新(另見方外)
得豺字
大千一塵劫刀兵動三災修羅摶日月兩間塞風霾舉
目何所見莫非狼與豺生民飽湯火像教淪灰埃世道
既交喪大塊何為哉非仗威德尊誰闢乾坤開南天埽
一隅清光濯人懷雖見舊時月風波尚喧豗諸公賴經
世好為蒼黎哀我將從此去杖錫尋黃梅
江漢(巳見)
得虎字
文淵客西河幼安寓遼滸中原雖板蕩兩鄉若安堵予
從稽山来寄家鴛鴦浦謂當侣魚蝦何知鬭虯虎操艇
匿菰蘆不敢歌萇楚須臾雷雨動羣妖碎天怒歸看窗
中月依然挂當戸遠人慙未賢良由得所主
陳世昌(巳見)
得地字
寄家檇李城情為姻交繫時登城上樓吳山望天際去
年向西湖重尋烟水契驀聞兵變起諜問若天墜舉足
不敢前念之心欲碎兼旬難方解歸舟急偏滯半道聞
鄉信十言九不是踉蹌入郭門閭閻成赤地到家見妻
孥喜極翻涕淚具言鄰公衙吏兵救逾至男女十九人
幸免毒蜂刺琴書賴復完疎狂更容肆翹手見輝光恍
惚疑夢寐
鮑恂(巳見)
得南字
舊業帶郊牧受時勤耕蠶傾筐董機女負表責諸男得
酒共慰勞中堂相與酣醉從草窗裏遠看函山嵐交遊
恨闊絶引領望東南瞥見穿雲燧惶駭憂何堪孤帆川
上来問之且再三為言脱巾呼大亂由凶貪燒城但餘
堞流血瀦為潭懷我同心彦驚淚不能含何圖共明魄
相對重高談
樂架閣善
善字為之岳忠武王之後當時有所避忌變聲為
樂元季寓嘉官江浙行中書省架閣庫管勾受知
於平章政事徹爾特穆爾因哭其父左司員外嘔
血而卒
得方字
伊余本竒薄受知徹平章親老繫微禄羈官在江鄉一
朝不得志投劾歸山莊豈謂逢亂略松菊萎兵荒平川
鬭波浪衍陸成太行故園窅難覓蕪沒在潯陽中原漸
陸沈懦將空鴟張翻增紹興恨血戰念家王月色似為
苦凄凄滿中方今古成浩歎涕落沾衣裳
金太守絅
絅字子尚嘉興人元舉鄉試明洪武中歴蘇州守
百姓苦官民田則輕重不齊里胥為奸絅上疏請
減重額得罪賜死子穎伯克傳家學嘗從俞紫芝
遊以能書見稱于時
得猶字
妖狐呌夜澤欃槍照神州大地無完郛人血當川流四
塞失危阻况乃此平疇林坰盡野火園榭為荒丘奔竄
竟何所進退徒夷猶不有良守牧何以得依劉仰面見
明月清光似君侯既照我心曲還慰我離憂
潘府史澤民
澤民名著以字行其先大梁人扈宋南渡占籍我
郡中至元鄉試備榜補吳郡甫里書院直學巳而
北走京師遊公御間薦為行中書省從事黃晉卿
王思魯陳衆仲皆作詩送之至杭丞相府以常選
俾錄廣德儒學三年改諭銅陵辟吳興郡幕力辭
因留主郡學再辟浙東元帥府史病暑卒
得有字
少小客燕趙南北事奔走蓮花與參從菁莪長生友風
塵撲人面荆榛掣人肘棄却頭上冠歸種門前柳門前
柳未綠驀訝驚風吼豫章隨飛蓬喬松若摧朽況此初
生稊吹落竟何有春陽賴萌動翠色仍如帚還將舊時
月夜夜當窗牖始信蔽芾陰可以覆衰叟
殷統軍從先
從先不知其世系官代但詩有猥屬勤王師之句
盖亦當時與張平章士信處統軍撻伐者也又觀
其姪原善與雪廬和尚書云聞巳涖軍武林與平
章公不甚相協想不日投劾作抽身計原善之兄
近仁明洪武間參政
得未字
處治則憂賤當亂必避貴所憂自徇恥所逃實多畏昔
余在泥塗意欲干井胃帝閽乃齎怒摧排奪人氣氣奪
不可伸抑鬱更誰謂恨不如梅生早謝南昌尉歸来閉
門卧門外抉羅罻猥屬勤王師何以息鼎沸明月如向
人問我進耶退貴賤兩弗居癡人醒還未
朱處士德輝
德輝無考其詩有嬌女殉節語大抵女死苗軍耳
嘗築室讀書顔曰存道齋雪廬為之記
得招字
種梧在東園邀月庶逍遥月色如我心梧枝寫風標十
年坐此下攤書悟寂寥理復竟成剥晏極生塵勞兵凶
起袵席豺䝟恣咆哮兄弟忽星散骨肉紛號咷還憐有
嬌女殉節不可招義命委善敗肝腸故摧燒自謂閒園
樹野火等蓬茅使君不陳力安得坐今宵
郁右丞遵
遵字子路郡之永樂鄉商陳邨人元末官承事郎
司農右丞
得魂字
曠仕愧無補甘讓桑孔尊歸卧青林下猶然蒙國恩有
田可種秫有室可避喧問余家何所家住商陳邨邨南
遶溪浦屋後榆柳蕃莫帆急歸鳥朝日滿平原鼓腹循
臯隴看雲池上軒人傳有兵燹焚劫痛煩冤門巷走狐
兔墟里多遊魂老人竟高卧何必尋桃源願乞甘棠枝
和月種田園
至正辛丑秋七月十有三日永嘉曹睿以休假出
西郭憩景德寺諸公攜酒相慰藉環坐以唐人因
過竹院逢僧話又得浮生半日閒之句分韻賦詩
雲海師裒集成什以志一時之良會云
吕安坦
安坦未詳
得因字
人生苦易别良會悵無因況復牽塵事悒悒不少伸今
日是何日涼飈度蒼旻薄言攻我車縦步西城闉行行
抵龍淵蕭寺誰與隣波光蕩秋色修篁淨無塵覩兹風
景殊不樂空逡巡開尊有清醑列坐總佳賓笑談雜諧
謔酧酢見天真開士雅投分延欵倍情親醉来歡自劇
詩懷浩無垠賦此紀同遊重過卜佳辰
鮑恂(巳見)
得過字
凌辰訪古刹幽氣集林阿雕甍旭日眩紺宇晴雲摩疎
松奏竽笙修竹鳴佩珂禪友素所識名流喜来過俯澗
潄寒溜陟磴捫翠蘿瀹茗佐芳醑玄談間商歌遂令塵
土懷如濯清泠波斯景豈常遇追遊亦無多流光逐奔
瀾飛翼援高柯賦詩留苔壁千載期不磨
牛諒(巳見)
得竹字
靈湫閟馴龍古殿厰金粟僧歸林下定雲傍檐端宿伊
余陪雅集於此避炎酷息陰悟道性習静外榮辱坐石
飛清觴每歎白日速别去將何如留詩滿青竹
釋智寬(另見方外)
得院字
涼飈動新秋遠寺集羣彦虚檐靈籟發列坐停揮扇情
愜引杯觴懽劇雜酧獻酡顔映落日林光散凌亂池深
魚自樂林密鳥相唤芳桂扳幽叢天香滿西院懷哉鄭
廣文樗散絶崖岸
常真(巳見)
得逢字
避炎恨無地偶憶西南峯梵宫隠林麓散我塵外蹤人
生晤會難盍簮豈易逢于焉遂招搖唱咏偕從容冠帶
與遊盤不遺采菲葑促席注華觴寧須侑丰茸有酒當
盡歡轉盼成飄蓬
丘民(巳見)
得僧字
上方鬱嵯峨遥睇青雲層餘霏不成靄朝陽射觚稜雙
湖鏡光徹涼飈滌煩蒸輕裳欲飄颻短髮仍鬅鬙縦觀
極夷曠頗覺秋氣澄載瞻雷音堂招搖肅高僧英英竹
塢雲耿耿蘿龕燈氍毺天花滿爐香夕烟凝散坐百慮
息幽懷詎能勝澗泉煮芹葵山盤羅芡蔆伊余風姿美
歌遊厠賓朋世事良可嘆有酒當如澠
張翼(已見)
得話字
郭遠樹稍陰野曠秋始届舟迎浦上迅愠釋林間快紺
園幾世闢斷碣何年壊閣披龍象擁壁翳天人畫良朋
蔚胥集僧衲喜出話談幽貝葉翻襟散袈裟掛池深浮
菡萏露晞餘沆瀣石田際秔秫秋風偃蒲稗屢愜清賞
延迫此日西邁篇什志偕遊毋云棄菅蒯
王綸(巳見)
得又字
驕陽秋逾炎㕓居苦囂陋出郭謝塵鞅浩氣溢宇宙祗
園蔭長流松篁倚天秀簮履適相從萍水欣邂逅主人
延客坐芳情重醇酎道合猶通門志洽儼交舊緬懷風
塵際東西困羇走餘生獲良會歲月不可又願言慎所
止同心契蘭臭日薄嗟易昏明當覩清晝
来志道
志道無考
得得字
招提面晴湖出城路咫尺雲林盡蕭爽盤踞神龍宅僧
開草堂静鶴避松烟碧延賞非俗流清言足佳客飛光
瞰澄波駐屐亂蒼石嘲咏圖罄歡留連竟忘夕吾徒洵
疎豪此會寧再得風塵莫回首回首增嘆息
聞人麟
麟字彦昭宋元時聞人為郡望族特麟無所考見
尚有輓楊鐵崖詩
得浮字
精藍煥金碧突兀城西陬盍簮適清暇觸熱偕来遊入
門松檜陰堂背篔簹稠盤礴衣未解已快風颼颼清談
揮玉麈白戰行詩籌吁嗟百年景汎若波中漚何如齊
物我暫去邊幅修妙理或未悟當以大白浮
曹廣文睿
睿字新民永嘉人占籍華亭元季為郡學訓導明
初遷松江教授有竹枝云昨夜西湖月色多照見
郎君金叵羅明朝江頭放船去江亭風雨奈君何
著有獨叟集
得生字
清晨出城郭悠然振塵纓仰見天宇淨俯矚川原平竹
樹自瀟灑禽鳥相和鳴龍淵古招提飛盖集羣英唱酬
出金石提攜雜缾罌丈夫貴曠達細故奚足嬰道義山
嶽重軒冕鴻毛輕素心苟不渝亦足安吾生
徐一䕫(巳見)
得半字
野曠天愈豁川平路如斷不知何朝寺突兀古河岸潭
埋白氣沒林密翠霏亂勝地故瀟灑七月流將半合并
信難得通塞奚足筭廣文厭官舍亦此事蕭散風櫺爵
屢行蘿磴席頻換但覺清嘯發寧顧白日旰吾欲紀兹
遊掃壁勞弱翰
尤存
存無考
得日字
厭劇謝塵喧酬心趨曠逸芳辰霽景浮疎林照旭日靈
飈激虚籟灝氣還盈溢卉木雜敷榮川流何蕩潏清芬
吐芙容蒼筠密於織幽賞非人間超忽詣兜率憩此丈
室中誰云但容膝禪翁抱沖姿澹然㤀得失
周棐(已見)
得閒字
終歲逐城府常有戚戚顔晨登郭西寺逍遥任疎頑林
堂含餘清爽塏非人間況兹羣彦集秩秩文翰班善謔
等高咏嘉言振幽孱豈無觴酌歡茗煎亦未慳喧卑受
物曠志適㤀世艱耽留陽景馳飛羽當樹還賞心頗逡
巡紛慮仍粗關諧此塵外蹤再期永日閒
檇李詩繫卷六
