檇李詩繫卷三十六
平湖沈季友編
宋
吳山道人
括異志曰三山曾先生陟嘗寓館於海鹽陳氏七
載有道人自吳山來謂曰子思鄉之切何不暫歸
乃剪紙為馬令合眼上馬以水噀之其疾如風囑
曰汝歸不可久留湏臾到家門戶如舊妻令入浴
易新衣陟曰我便去妻曰纔歸便去何不念父母
妻子乎陟便上馬而行所騎馬足折驚寤乃自在
書館中隨身衣服皆新製者道人亦不見惟留一
藥籃中有詩云
一騎如龍送客歸銀鬃綠耳步相隨佳人未許輕離别
不是仙翁豈得知
柳姓女鬼
志曰熙寧丙辰秀州嘉興令陶彖子遇一女偕行
至水濱遺以一詩與之期曰仲冬二七月盈之夕
車馬來迎自是令子遘異疾不可救療後辨才法
師元淨抵秀令亟告之法師過令所除地為壇設
觀音像取楊柳灑水呪之夜遂安寢明日始來結
跏趺坐引兒問曰汝居何地而來至此答曰會稽
之東卞山之陽是我之宅古木蒼蒼師問其姓荅
曰吳王山上無人處幾度臨風學舞腰師曰柳姓
也乃輾然而笑師又為宣說楞嚴神咒痛自悔恨
母為物邪所轉于是號泣謂令子曰久與子遊不
能遽舍願觴為别因相對引滿又作一詩而去遂
不復見按此係秦少游所載而詩話總龜亦紀其
事與此稍異
生為木卯人死作幽獨鬼泉門長夜開衾幃待君至
别詩
仲冬二七是良時江上無緣與子期今日臨歧一杯酒
共君千里遠相離
曹刺史女
嘉熙間鄧州人金鶴雲以琴書寓嘉興招提寺側
富家夜聞女子唱歌歌罷排戶入與雲會臨别以
金贈之女子澘然曰妾曺刺史女也巳得仙術但
凡心未除遭此降謫君前程甚遠夾山之會其慎
之金後為縣令卒於峽州考其寺即曹珪宅後鑿
土得石匣古琴有金繫焉歌曰
記得一曲直千金如今寂寞古墻隂秋風衰艸白雲深
斷橋流水何處尋
張總管
建炎間崇德有張子修字德夫官為浙東總管葺
園于玉灣之北醉花載月築流杯遂初二亭開乳
鴨池為流觴之飲人稱東園時又有邑人張汝昌
字士隆官廸功郎與子脩品望相埓徙居其西稱
西園並饒林館之勝結社賦詩子修卒年八十六
其詩不傳後石門里中有召仙者降箕云我張子
修也昔與汝昌築東西二園今日歸來惟見衰艸
宛然一丁令威耳乃題一詩而去
謝事歸來一幅巾千年華表漫哀吟而今廢沼空留恨
好句枇杷更属人
元
獨樂園主
輟耕錄云友人檇李郭元凱舜舉嘗召一仙至大
書曰獨樂園主也衆以咏史請為作長篇觀其詩
意蓋宋人也
三皇之前不可傳堯舜垂衣化自然夏衰商敗兵革起
征討有罪非傳賢蒼姬種德極深厚歷載八百何綿綿
孔丘孟軻不得位惟有文字登書編春秋筆削嚴一字
誅惡褒善持大權丘明作傳詳本末下迨戰國何茫然
秦皇并吞六王畢始廢封建迷井田功高自謂傳萬世
仁義不施徒託仙東遊弗返祖龍死赤靈火德明中天
漢朝文景稱至治刑措可比成康前無端雜用黃老術
是以未得稱其全王莽賊臣簒漢祚賴有光武如周宣
靈臺名將應列宿婉婉長策抉戎軒絶勝高祖醢彭越
可比周召終天年崇儒往謁曲阜廟典章燦燦羅星躔
後人不省創業苦寵任閹宦皆貂蝉西園鬻爵誠可耻
黨錮忠士災何延一朝曹氏帝稱魏銅駝荆棘生荒烟
關張早死後主弱典午自帝開坤埏五季雲擾亂中國
五馬南渡何翩翩六朝興廢有得失豈知合并歸楊堅
瓊花城裏建宫闕汴湖春水浮龍船亂離思治否復泰
唐室高祖催飛鶱秦王神武不可及遂承天祚傳高玄
大綱不正有慙色我嘗撫卷思其淵紛紛女禍握神器
擾擾藩鎮横戈鋋乘輿避亂數奔竄翠華幾度遊西川
黃巢殘賊不忍說白骨山積血成泉侵凌漸使唐祚絶
江海雖大猶涓涓朱温降將乃一賊僣號暫時得復失
後唐石晉暨知遠但以功利不尚德周家亦僣登天基
獨有世宗明治術我朝列聖皆深仁天下蒼生得蘇息
史書浩浩充屋棟人主欲觀寧遍及小臣纂集作通鑑
治亂興亡明似日願言乙夜細垂觀比美成王戒無逸
月夜異人
魏塘元萬戶陳景純名當字愛山闢園有異人月
夜叩門題詩云
戊子年間多快樂丙申之歲少留連公公莫作綿綿計
花圃終須變野田
明
天民
嘉靖間浙省平湖縣鄉中有一仙禱事有騐鄉人
遂為立祠亦能作詩寫字欲求其作者不拘多少
置卷於廟過日則墨遍還之也自稱為洞賓號天
民嘗有贈老年得子者詩
爭羡孤梅得遇春煖風殘雪越精神西湖昨夜多奇瑞
點破紅蕖已十分
蓬萊宫人
隆慶時嘉興府治東石獅巷有朱生者一日道經
南城遇雨迷路心正驚疑忽有二女童曰奉主母
命來迎朱與偕行入一洞門遥望殿陛&KR0785;瓏兩度
石橋乃抵其虜一仙娥自稱蓬萊宫人邀君一了
夙願與朱促席暢飲逮晨朱辭歸娥愀然乃設宴
正殿鋪陳飲饌較昨愈奇出一錦軸寫詩以贈揮
淚而别既别朱忽墮山下若夢焉軸猶在手後事
覺軸亦失去見名媛詩緯
三山窈窕許飛瓊伴我來經幾萬程好與清華公子會
不妨玄露漫相傾
壺天移傍郡城壕雲自飛揚鶴自巢千載偶諧塵世願
碧桃花下共吹簫
海外三山十二樓弱流環遶不通舟此身也解為雲雨
迢逓驂鸞檇李遊
莫道仙凡各一方湏知張碩遇蘭香春風嘗戀人間樂
底事無心問海棠
百雉斜連一道開為君翻作雨雲臺高情彷彿襄王事
宋玉如何不賦來
湖柳青青花滿枝可憐分手豔陽時離官漫自添離思
瞞得封姨不我知
陽臺後會巳無期眉上春雲不自知那更靈官傳曉令
含情騎鵠強題詩
驅山縮地迥塵寰從此交情事不關他日離愁何處慰
暫將三塔作三山
仙女
隆慶初朱生少溪名堯封平湖人居郡城聚徒於
隱真觀忽一日有偏髾女子招生出東門不數里
天且就暝又一女子持燈而待引入林麓間金碧
瑩然異香滿室須臾麗人出拜設賓筵非人間常
品終席無一䙝語諄諄多古今典故生亦不甚解
唯唯而已食畢延入書室縱觀典籍圖繪翰墨珍
玩畢就寢宛然世間男女叩其所自俛而不荅口
誦一律有偷閒别却諸仙侣好向人間了夙緣之
句因嘱曰吾與君有夙契故輕就君君密之亡洩
也生後稍露其意家人遂謹守之俾不得去女子
亦三日不至已而復來生隨之行則道路崎嶇雷
雨交作女子曰為君洩此機罰君度七里岡也既
逹麗人怒曰薄行子何來吾以心托子子何負我
耶使女子送歸及抵家則星月朗然視其衣履又
未嘗濕也一日麗人忽至生若巫覡然口誦其言
曰君何負德乃爾因長吟一絶曰恨滿塵寰不久
留雲軒獨馭上瀛洲憐君一點塵心在誓海盟山
不到頭問其居曰天高地迥海闊江深山明水秀
是我蝸邨問其名曰草野相逢降玉臺來時有念
下天台山人一宿因緣絶解下安冠淚滿腮他如
芝種丹田消白日汞燒金鼎度清秋長嘯一聲天
地老三千甲子半枰棋之句頗為士林所稱當時
聽者為致真假之辨復吟一絶云云且曰仙凡路
隔郎君自愛我從此逝矣時兒童六七歲以下有
見其絳衣霓裳在雲端拱揖者後亦竟無他異出
海鹽崔嘉祥鳴吾紀事此與前事相類疑即一人
也
我是雲丘散誕人半生三見海揚塵今來寄語夸毗子
何必勞勞問假真
木人
紫桃軒雜綴云甘復生來往江湖擕一木偶長尺
有咫出入袖中登几案跳躍趨步發聲與人談論
亦能詩自云姓高名梅金溪人少有逸韻二十餘
而卒為煉鬼者刻樟木誦秘咒攝附靈魂遂偕甘
生以遊向客友人屠用明所一日有以詩僧秋潭
年臘為問者朗吟一詩贈之句意清絶非凡鬼也
高僧如瘦鶴懶得著袈裟雪案堆莊子花函出内家問
方醫病竹郵水泛新茶一識沉香氣青烟吐白紗
女仙四人
名媛詩緯載仙女下降秀水謝彩家異香飄拂從
鶴背而下有湘君衣綠玉城仙史衣紅苕上君衣
白少室靈妃衣紫等仙後六年又降謝彩之夫華
亭丁六郎也王端淑曰讀十二美人書内丁謝駕
鶴冲舉盖崇禎以前事也秋濤子言之鑿鑿定非
說夢其歌亦典雅莊重無鄙俗字句烟火人恐不
能道
湘君
絶句
吳水迢遥接楚雲瑶臺清露滴黃昏當時誰向蒼梧望
休信斑斑竹上痕
玉城仙史
贈丁生
求厥道初端倪莫測杳杳冥冥以誠為宅玄之又玄呼
吸之間不矯不疾無倚無偏變化反覆元牝之谷以實
為虚静而匪獨戒之慎之毖爾玉燭
苕上君
玉如意擊案歌
吞吐日月兮啜其英浩氣磅礴兮得長生糠粃濁世兮
高躡乎太清雖天上之無愁兮羡人間之有情溯清風
于子夜樂故人之瑟琴白鶴舞兮丹鳳鳴會看迎子之
馭而徜徉乎瑶京
少室靈妃
揚袂起舞歌
悠悠浩劫兮逐逝波茫茫大地兮崇者山而卑者阿何
人世之迷昧兮鶩于名利而紛拏豈知太清之上更有
神凝炁謐超世乎塵劫之外終乾坤而不磨只俄頃兮
可以遍遊於九有笑塵世之百齡兮僅刹那子不見夫
樵者觀奕兮爛其柯是知清虚之理莫測神仙之樂居
多抽子之佩慨且歌于焉不醉兮如此良夜何
降道人
崇禎辛已道人題探梅六言詩人莫會意王翃曰
道人起句謂舟輕則速十里之行等五里雪霽而
殘一山所積止半山耳卟書王子可與言詩
探梅
輕舟十里五里殘雪一山半山我意探梅獨往誰教放
鶴先還
檇李詩繫卷三十六
