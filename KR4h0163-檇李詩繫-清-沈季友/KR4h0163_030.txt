檇李詩繫卷三十
平湖沈季友編
唐
無著禪師文喜
文喜姓朱氏崇德人七歲剃染徧參諸方嘗往五
臺至金剛窟遇一老翁牽牛而行邀入寺堂皆耀
金色翁踞牀指繡墩命坐翁曰近自何來曰南方
翁曰南方佛法如何住持曰末法比丘少奉戒律
翁曰多少衆曰或三百或五百喜問此間佛法如
何住持翁曰龍蛇混雜凡聖同居曰多少衆翁曰
前三三後三三翁呼童子致茶并進酥酪喜納其
味心意豁然辭退翁曰童子相送喜問此何處曰
此般若寺乃悟翁即文殊也稽首童子乞一言為
别童說偈曰面上無嗔供養具口裏無嗔吐妙香
心裏無嗔是珍寳無垢無染是真常言訖與寺俱
隠但見五色雲中文殊乘金毛師子往來時有滄
州僧修政等至尚聞山石震吼之聲咸通三年至
洪州參仰山一日煑粥見文殊現鑊上喜以攪粥
篦掌之曰文殊自文殊文喜自文喜文殊湧空曰
苦瓠連根苦甜瓜徹蒂甜修行三大劫却被老僧
嫌後築室千頃山光啓三年錢王請住龍泉奏賜
紫衣號無著將順寂告衆曰三界心盡即是湼槃
跏趺而逝白光照室竹樹同色塔於靈隠山之西
塢
五臺山夜行遇童子問荅忽然不見作
豁州沙界勝伽藍滿目文殊接話談言下未知開佛眼
回頭只見翠山巖
船子和尚德誠
德誠蜀東武信人初參澧州藥山儼禪師儼云子
後上無片瓦下無錐地大闡吾宗後乘小舟住秀
州洙涇(後析松江)以綸釣舞櫂隨緣而度號船子和尚
傳法夾山遂覆舟而逝咸通十年僧蔵暉即其處
建寺焉有櫂歌二十九首吕益柔為序而刻之今
載機緣集
撥棹歌三首
千尺絲綸直下垂一波纔動萬波隨夜静水寒魚不餌
滿船空載月明歸
二十年來海上遊水清魚見不吞鈎釣竿斫盡重栽竹
不得工程得便休
三十餘年坐釣臺鈎頭往往得黃能錦鱗不遇空勞力
收取絲綸歸去來
錢鍊師朗
朗字内光南昌人少讀書以五經登科歴宦有清
直聲官至光祿卿後隠居廬山得補腦還元之術
唐開耀間居嘉興魏塘鎮之神仙宫年一百五十
餘歲尸解去有遺詩於壁云
遺詩
有箇仙人騎白鶴曾隨王母到瀛洲於今鶴去仙人遠
天際白雲空自浮
五代
超覺大師慧稜
慧稜海鹽人幼出家蘇州通玄寺參靈雲問佛法
雲曰驢事未去馬事到來稜於是往雪峰玄沙二
十年間坐破七箇蒲團不明此事一日捲簾忽大
悟曰也大差也大差捲起簾來見天下有人問我
解何宗拈起拂子擘觜打峯謂沙曰此子徹去也
沙曰此是意識著述更湏勘過始得至晚上堂稜
又口占一頌峯乃顧沙曰不可更說是意識著述
天祐三年泉州刺史王延彬請住招慶後閩主召
居長樂府長慶院號超覺大師得度者不減一千
五百衆長興三年歸寂
口占
萬象之中獨露身惟人自肯乃相親昔時謬向途中覓
今日看來火裏冰
紫霄真人譚峭
峭字景升少好道遊名山二十餘年得辟糓養氣
之術日飲酒醉輒扶杖獨遊夏則服烏裘冬則衣
絲布衫或卧風雪中人謂已斃視之氣蒸然也遂
謂之風狂嘗著化書授宋齊丘序之齊丘欲竊為
已有醉縫革囊中投之江金山漁者得而剖之見
峭方醒張目曰齊丘奪我化書今盛行矣後住廬
山栖隠洞其徒百人鄰僧於溪滸創亭為頑石所
阻峭曰此易耳含水噀之命槌其石應手如粉李
後主累辟至建康賜號紫霄真人又居南嶽煉丹
丹成入青城山化去峭本泉州人國子司業洙之
子海鹽有譚仙嶺相傳是其採藥得道處仙鑑載
峭一詩尤其寄跡海嶠之證
絶句
線作長江扇作天靸鞋抛向海東邊蓬萊原是無多地
只在譚生拄杖前
雲門大師文偃
文偃姓張氏嘉興人出家兜率院參睦州得悟嗣
法雪峰唱道雲門靈樹凡三十載契悟廣大箭鋒
所到往往出於游戲其作偈句尤不能測嘗曰上
不見天下不見地塞却咽喉何處出氣天下學者
望風而至漢乾祐二年坐化後乾德三年䧺武節
度阮紹莊夢偃以拂子招之曰寄語秀華宫使特
進李托吾久蔽塔中宜令暫出李以奏聞有旨令
詣雲門開墖見偃如生髭髮皆長李復上其事廣
主迎真身赴闕留内庭供養逾月送歸賜謚大慈
雲門真弘明大師世稱雲門宗
綱宗偈
康氏圓形滯不明魔深虛喪擊寒冰鳳羽展時超碧漢
晉鋒八博擬何憑
宋
枯木襌師法成
法成字枯木崇德人出家吳興金山廣法院後住
東京淨因寺晚復歸廣法立化於冰壺峯頂
山居
雪覆喬林同一色青山上下含虛碧採樵人立渡頭寒
極目圓蟾為誰白
林酒仙遇賢
遇賢姓林氏長洲人毋夢吞大珠而孕貌偉怪口
容雙拳七歲沈大淵而衣不潤遂去家師秀州水
安院可依大德間住海鹽金粟寺醉則成歌警世
時號林酒仙後參龍華球禪師名心印祥符十一
年上元日索浴就室握拳以右舉左張其口而化
鐵綱珊瑚載張即之書酒仙詩一卷於淳祐八年
刻石歴陽吳寬謂其詩意有高絶處若寒山子之
流
雜詠
金斝又聞泛玉山還報頽莫教更漏促趁此月明回
絶句
門前綠樹無啼鳥庭下蒼苔有落花聊與東風論箇事
十分春色落誰家
本心長老文及翁
文及翁字本心蜀眉州人住秀州本覺寺蘇文忠
三度過訪因立三過堂勒詩傳焉詩曰萬里家山
一夢中吳音漸已變兒童每逢蜀叟譚經日便覺
峨嵋翠掃空師已㤀言真有道我除搜句百無功
明年採藥天台去更與題詩滿浙東夜聞巴叟卧
荒邨來打三更月下門往事過年如昨日此身未
死得重論老非懷土情相得病不開堂道益尊惟
有孤棲舊時鶴舉頭見客似長言初驚鶴瘦不可
識旋覺雲歸無處尋三過門間老病死一彈指頃
去來今存亡慣見渾無淚鄉曲難㤀尚有心欲向
錢塘訪圓澤葛翁川畔待秋深
和蘇學士東坡韻二首
萬歲山蔵不二中九峯峯下善財童敲門問竹機聲觸
倚檻看花色界空汝坐蒲團曾有夢我來芻牧愧無功
吳天蜀地原來近月照峨嵋日又東
身滿華嚴法界中香厨底事感天童那知本覺從何覺
纔悟真空自不空若有相時原說夢到無言處却收功
一鈎月出星三點汝向西來我面東
契嵩禪師
契嵩藤州人嘗著原教論又禪門定祖圖傳法正
宗記輔教編上之仁宗韓琦歐陽修皆尊禮之初
居佛日嘉祐中陳舜俞以其宅為光德菴俗名荒
墩在今嘉善治東五里延嵩焚修其中有鐔津集
熙寧四年寫偈曰後夜月初明吾今喜獨行不學
大梅老貪聞鼯鼠聲遂化闍毗不壊者五頂耳舌
童真數珠葬於永安之左
汎若耶溪
越水乘春汛船窗掩又開好山沿岸去驟雨落花來溪
影樵人渡歌聲浣女回滄浪無限意日暮更悠哉
寄月禪師
聞道安禪處深蘿遶隔溪清猨定中發幽鳥座邊栖雲
影朝晡别山峯遠近齊不知誰問法雪夜立江西
早秋吟
山家昨夜房櫳冷梧桐一葉飄金井長天如水淨蔵雲
明月含暉變秋景桂枝花折風飄飄誰在高樓吹玉簫
人間不見槎升漢天上將看鵲作橋年少征人在何處
白露沾衣未歸去汝畔今無漂母家江南誰與王孫遇
錦溪禪師惟正
惟正秀州人住杭州淨土院葉内翰清臣牧金陵
迎之一日謂曰明日有燕飲師能為少留清話否
翌日留一偈而返曰昨日曾將今日期出門倚杖
又思惟為僧只合居巖谷國士筵中甚不宜雅愛
跨黃犢出入軍持巾鉢悉挂角上市人爭觀之杭
守蔣侍郎與為方外友每至郡庭下犢談笑終日
蔣有詩曰禪客尋常入舊都黃牛角上挂瓶盂有
時帶雪穿雲去便好和雲畫作圖有錦溪集又工
書秦少游極珍之冬不擁爐以蘆花作毬納足其
中夏秋好玩月盤膝大盆中浮池上自旋其盆吟
笑逹旦生平不談禪曰徒費言語煩萬象為敷演
耳皇祐元年泊然而逝
山中
橋上山萬層橋下水千里惟有白鷺絲見我常來此
廣燈禪師惟湛
惟湛字廣燈嘉禾人入道雙林覃恩得度首謁神
照復往依廣智後敷講於雲間超果天台一宗振
於三吳自湛始熙寧六年坐逝舍利無筭
示人
馬上誰家白面郎穿花折柳垂巾角夜來一醉明月樓
呼盧輸却黃金宅臂鷹走狗歸不歸蛾眉皓齒嗔無力
此心能有幾人知黃頭碧眼非相識
瑞竹上人懷悟
懷悟字瑞竹姓崔氏崇德人宋僧
廬山蓮社詠
晉室凌遲帝紀侵羣英晦跡匡山隂樓煩大士麾塵尾
十七高賢争扣几才高孰謂文中龍翻使伊人思謝公
烟飛露滴玉池空雪蓮蘸影搖秋風
梅溪僧智鑑
智鑑滁州人元祐時僧長依真歇於長蘆大休首
衆即器之後遯象山百怪不能惑復住雪竇嘗居
嘉興梅溪有詩
梅溪即事
性癖偏宜雲水間半龕栖隠便相安門深雪護千株老
溪曲風迴六月寒白法且從身外得青燈還向靜中看
幾回欲斷羅浮夢鳥語花香未肻殘
高僧禪師原妙
原妙字高峯姓徐氏吳江人出家崇德密印寺(後析)
(桐鄉)得法於雪巖欽禪師立死關於西天目之獅子
巖設三關語以驗學者世夀五十八有語錄
雲菴
或淡或濃拖雨去半舒半卷逆風來為憐途路無栖泊
却把柴扉永夜開
真覺禪師
真覺不知何許人徽宗時陳太后病用咒水已之
乃令住持崇德福嚴禪院賜金環磨衲
再題草菴
道人自結把茅新坐斷溪山秋復春夾竹日開梅數朵
此中曾否着香塵
彩雲禪師
嘉興真如寺禪堂後有彩雲橋相傳禪師居此
彩雲偈
彩雲影裏仙人見手把紅羅扇遮面止湏睜眼看仙人
莫看仙人手中扇
高尚真人劉卞功
紹興丁夘七月一青衣道士至嘉興府治東南隠
真道院自言姓劉居濱州留數日去雲堂柱間題
四十三字云行方便坐方便諸聖察上天見得道
安得身健但能晨朝洗面水不得浪淵起盜玉津
能顯九霄雲事劉卞功來字畫透柱如點漆刮墨
和劑能療人疾乾道間真人復來往望吳門外畫
工家自起藁繪其像後為伶人王綺所得一夕綺
夢真人叱之曰汝留我在此許時如何綺驚悟訪
諸隠真始知顛末遂歸焉嘗有一老嫗丐於塗腹
大若姙忽遇青衣人與藥如芥子吞之有水自腹
中出即平復問之曰在隠真道院淳熙初雲水客
張寅來自金陵瞻像起敬話及錫山寳文李公謨
宦遊濱州訪真人乾道間真人一到其家會寳文
觴客弗及接題詩磚壁墨渗徹背即夷堅志所載
日轉庭槐一詩是也真人居濱之安平鎮徽廟時
屢詔不起守臣奉旨寫真真人即自題一詩於上
特授高尚處士時政和六年八月十九日也
題李公謨壁
日轉庭槐影漸移重門複壁轉呼遲不如拂袖穿雲去
惟有落花流水知
自題寫真
韜光晦跡居環堵閉息凝神事事疎漫許丹青傳道貌
難將妙筆寫真如
鐵笛禪師妙普
妙普字性空漢州人久依死心獲証乃抵秀州追
船子遺風結菴青龍之野好吹鐵笛稱鐵笛禪師
建炎初徐明叛道經烏鎮肆殺戮民多逃亡普獨
荷策而往賊見其偉異疑必詭伏者問其來荅曰
吾禪者欲抵密印寺賊怒欲斬之普曰大丈夫要
頭便斫去奚以怒為願得一飯賊奉肉食普曰孰
當為我文之以祭賊不荅普索筆大書舉箸飫餐
復曰劫數既遭離亂我是快活烈漢如今正好乘
時便請一刀兩段賊駭異稽首謝過烏鎮之廬舍
免焚皆其惠也紹興庚申冬造大盆穴而塞之修
書寄雪竇持禪師曰吾將水葬矣壬戌歲持至嘲
之曰拙哉老性空剛要餧魚鼈去不索性去只管
向人說普曰待兄來證明耳令徧集四衆作偈曰
坐脱立亡不若水葬一省柴燒一省開壙撒手便
行不妨快暢誰是知咅船子和尚高風難繼百千
年一曲漁歌少人唱遂至海濱盤坐盆中順潮而
下口吟一詩以笛擲空而没後三日於沙上趺坐
如生迎歸闍維舍利如菽二鶴徘徊空中火盡始
去
山居
心法雙忘猶得妄色塵不二尚餘塵百鳥不來春又過
不知誰是住菴人
口吟
船子當年返故鄉没蹤跡處妙難量真風徧寄知音者
鐡笛横吹作散場
法界庵主可觀
可觀字宜翁號竹菴自稱法界菴主雲間戚氏子
十三祝髮宗天台教歴錢塘南屏車谿等山建炎
初住持海鹽當湖鎮之德蔵寺退居竹菴後復住
延慶祖刹入門適九日因指座作詩尋歸當湖鑿
山月池搆松風臺淳熙九年年九十九端坐而化
有山家義苑菊坡等集塔在德蔵西北隅為築城
所毁邑令謝良弼夢一紫衣老僧曰我竹菴和尚
也以塔累公旦日因為繕治立石表之
九日
心中一寸灰已冷頭上千巗雪未消老步只宜平地去
豈知今日又登高
淨曇上人
淨曇嘉禾人嗣法寳寧璣禪師晚住錢唐之法慧
紹興丙寅辭歸四衆擁視揮扇書偈曰這漢從來
沒縫罅五十六年成話&KR0008;今朝死去見閻王劔樹
刀山得人怕遂打圓相曰嗄一任諸人鑚龜打瓦
收足而化
絶句
本自深山卧白雲偶然來此寄閒身莫湏問我禪兼道
我是穿衣喫飯人
法常比丘
法常開封人丞相薛居正之裔初依長沙華嚴元
軾下髮徧遊叢席於首楞嚴經深入義海自湖湘
至萬年謁雪巢機契命掌牋翰後首衆嘉禾報恩
庚子九月語寺僧曰一月後不復留此十月二十
一日書一詞於室門就榻而逝
題室門
此事楞嚴嘗露布梅花雪月交光處一笑寥寥空萬古
風甌語迥然銀漢横天宇蝶夢南華方栩栩斑斑誰跨
豐于虎而今㤀却來時路江山暮天涯目送鴻飛去
護國法師淨真
淨真秀州僧也嘉熙三年錢塘江坍淨真以偈呈
安撫趙端明遂投於江三日而返謂衆曰我在龍
宫說法龍神聽受此塘不復崩矣語訖復入於水
安撫與民感德具述其事聞於朝勅賜護國真法
師立祠於杭名曰會靈
呈安撫趙端明
海沸江沙水接連民居衝蕩益憂煎投身直入龍宫去
要止驚濤浪拍天
赤脚道人湯道亨
道亨號清音子自稱赤脚道人宋季引一猱云自
金陵來處茅椒於秀州城北猱大如人能主給使
亨夜坐時頂中出光照耀一室邦人推異爭飯之
豐薄不謝第言分定人益異之施與日多因搆菴
以居名太古延竚四方雲水之客久之有軍士戲
烹其猴食之亨即嗟嘆與所親訣作偈而逝
遺詩
八十一年饒舌終日化緣不歇重陽時節歸家一路清
風明月
蓬居子慧梵
慧梵字竺卿崇德石門顧氏子(後析桐鄉)嘉定間僧受
具澄寂院性孝縛茅奉母榜曰蓬居錢文叔有詩
題之居側遍樹梅水仙間寫二花亦極其妙得梵
隆茂宗筆法又學詩於陸維仲有蓬居集又見陳
起宋高僧詩選其徒妙寧號棘菴有崇福寺記見
邑史詩亦清婉如奸䧺窺草鶻高潔抱枝蟬又蠏
芒鍼刺水鷹翼劔摩空惜不得其全首錄之
雨後
柴門三日雨幽逕十分苔鞭綻竹間石釵漫松下臺正
嫌屐齒入休放馬蹄來
題水仙
雪骨檀心碧玉姿抽花多在小盆池道人不寫臙脂色
墨淡香寒著幾枝
廬陵樵衲紹嵩
紹嵩字亞愚廬陵人紹定已丑自長沙來壬辰五
月嘉禾太守黃尹元以大雲虛席俾令承乏有江
浙紀行集句三百七十六首離為七卷自為序稱
廬陵樵衲
安吉道中集句
六尺枯藤了此生青春作伴日同行牆頭花吐舊枝出
原上人侵落照耕芳草似袍連逕合亂山如畫帶溪平
杜鵑知我歸心急啼了千聲更萬聲
象田禪師梵卿
徐氏筆精載象田梵卿禪師嘉興人有上堂偈一
首
偈
春已暮落花紛紛下紅雨南北行人歸不歸千林萬林
鳴杜宇我無家兮何處歸十方刹土奚相依老夫有箇
真消息昨夜三更月在池
元
石屋和尚清珙
清珙字石屋常熟温氏子出家海鹽崇福寺遍遊
天目淮陽遇二高僧參悟禪旨元統間住當湖鎮
福源禪寺歸隠太湖至正間詔降香幣賜金襴衣
後示寂於湖州霞霧山建墖焉又因高麗國王表
逹詔諡佛慈慧照禪師明隆慶間一士人發墖視
之骨皆金色士人若有擊之者立死其法語山居
詩來復序之謂有寒山子遺風及庵嘗語衆曰此
子乃法海中透網金鱗也
天湖卜居
晴明無事登霞峰伸眉極望開心胸太湖萬頃白瀲灎
洞庭兩點青濛茸初疑仙子始綰用碧紗帽子參差籠
又疑天女來獻花玉盤捧出雙芙蓉明知此境俱幻妄
對此悠然心未終徘徊不忍便歸去夕陽又轉山頭松
山居詩五首
吾家住在霅溪西水滿天湖月滿溪未到盡驚山險峻
曾來方識路高低蝸沿素壁粘枯殼虎過新蹄印雨泥
閒閉柴門春晝永青桐花發畫胡啼
滿頭白髮瘦崚嶒日用生涯事事能木臼秋分舂白术
竹筐春半曬朱藤黃精就買山前客紫菜長需海外僧
誰道新年七十七開池尚欲種茭菱
茅屋青山綠水邊往來年久自相便數株紅白桃李樹
一片青黃菜麥田竹榻夜移聽雨坐紙窗晴啓看雲眠
人生無出清閒好到得清閒豈偶然
法道寥寥不可模一庵深隠是良圖門前養竹高遮屋
石上分泉直到廚猿抱子來崖果熟鶴移巢去澗松枯
禪邊大有閒情緒收拾乾柴向地爐
柴門雖設未嘗關閒看幽禽自往還白璧易埋千載憾
萬金難買一生閒雪消曉嶂聞寒瀑葉落秋林見遠山
古柏烟銷清晝永是非不到白雲間
絶句八首
有人問我何年住坐久纔方省得來門外碧桃親手種
春光二十度花開
玉堂銀燭笙歌夜金谷羅幃富貴家爭似道人茅屋裏
一天晴月曬梅花
田地無塵長不掃柴門有客叩方開雪晴斜月侵檐冷
梅影一枝窗上來
離衆多年無坐具入山長久沒袈裟單單有箇鐡鐺子
留待人來煑瀑花
深秋時節雨霏霏蘚葉層層印虎蹄一夜西風吹不住
曉來黃葉與階齊
半窗斜日冷生光破衲蒙頭坐竹牀枯葉滿爐燒焰火
不知屋上有寒霜
山廚寂寂斷炊烟凍鎻泉聲欲雪天面壁老僧無定力
又思乞食到人間
天湖水湛琉璃碧霞霧山圍錦障紅觸目本來成現事
何湏义手問禪翁
寄淨慈平山和尚
年老心孤憶弟兄中峰且喜過南屏潺湲一派䨇溪水
流入西湖更好聽
覺隠上人本誠
本誠一作本成又名文誠字道原號覺隠崇德人
嗣法於陵虛谷與天隠笑隠友善世號三隠至正
間住嘉興興聖本覺二寺姚綬作記稱其善詩畫
寫竹有掀簸之態有文集行世至正七年嘉禾城
西有烏數千營巢於地圍八尺崇五尺未幾大盜
弄兵海上紅巾繼起本誠著烏城誌五百餘言宋
濂愛其文刪之以附集中
詠吳江長橋
天險不可梯白石不受鞭空疑幻人試幻術神輸鬼運
來塵寰躋濤駕浪逕空闊盤結鈎鎖金連環又疑東海
躍出萬丈白玉虯挾風半溼瓊瑶冷弱水不隔蓬萊境
兩岸邀分白月光中流壓破青天影江吞湖吐水勢䧺
南極地缺棲魚龍橋成壯觀奪天巧却笑造化無全功
訪山居
歲晏偶到山人家青山遶屋松逕斜隂隂林磵白日凍
空庭雪壓枇杷花
客中九日
小橋溪水遶迴廊獨對西風憶故鄉山崦人家秋色晚
可能無菊對重陽
題友人壁
池檻水搖簾影動石牀風引碧煙斜鳥啼纔歇忽飛去
驚落半庭山杏花
江亭秋晚
獨倚清江秋思長晚潮初上水亭凉海門風起雙巒暝
一抹銀花湧夕陽
坱圠子蔣清谷
清谷不知何許人稱坱圠子年二十五涉獵經史
言辭簡邃髼首垢面動靜不羈至正初至郡往來
市廛類佯狂者人呼為風子一夕叩府人沈蒲團
門拒之不肯去且曰將蒲團來坐我沈異之撱一
蒲團導詣蔬圃草蓬中宴坐沈徐暱啓之頗有省
發遂傾身為弟子由是人爭施予因以其地為庵
融然一室足不踰閫者三年嘗有問道者荅曰且
去味中庸又手書二詩示沈一日曰吾乘化盡矣
若等勉之言絶而蜕
示沈二首
萬紫千紅總是春何湏饒舌問東君啞人得夢向誰說
竪起空拳指白雲
不偏不倚立於中不著西邊不著東超出東西南北外
一毫頭上釣蒼龍
屠甸僧子温
子温字仲言號日觀又號知歸子桐鄉屠甸村寂
照寺僧也又常居杭州瑪瑙寺善畫葡萄枝蔓皆
合草書法時寫詩文於上性嗜酒豪飲不羈然楊
總統飲以酒則不一沾唇見輙罵曰掘墳賊時鮮
于伯機得怪松一株移值齋前呼為支離叟日觀
時過之醉即抱支離叟或歌或泣每索湯浴伯機
必躬進澡豆云嘗在朱宣慰家作畫題一詩朱雖
武夫雅敬日觀軒然笑曰我果會賣蘆柴和尚知
我厚酬之見堯山堂外紀廣平宋无贈日觀詩云
玉山道人蒼壁立胸瀦萬斛松煤汁吐作千年古
怪藤猶帶西湖烟雨溼元氣淋漓草木活太隂菌
蠢蟲蛇蟄湏縈翠霧瘦蛟走睛抉玄珠黑龍泣神
剜鬼刻字崛竒水精火齊光陸離天魔擎來青帝
寳鯨波涌出珊瑚枝墨花酣春馬乳漲醉夢渴想
西凉婆風忩秋疑螙葉語露架夜憶虬柯垂須臾
掩卷何所見月落庭空無影時句曲張雨詩云日
觀一飲西涼酒解寫葡萄絶代無請師截斷葛藤
路還我黑月摩尼珠錢唐馬臻詩云老衲搏空無
混沌為之闢拔得天地根不假雨露力寒藤挂鬼
眼纍纍冷光碧驪龍亦驚猜夜半風霆急浦城楊
載詩云日觀作葡萄電掃無蹤跡誰於故紙上點
綴辨墨筆西天十萬里來往僅瞬息敗闕固不小
遺下履一隻
題畫
昔有朱買臣今有朱宣慰兩箇擔柴夫並為金紫貴
月磵上人道隠
道隠字仲儒號月磵海鹽當湖鎮人俗姓李其蘭
石師趙子固墨竹宗王翠巖
題墨竹
老節逢春欲破空草堂斜挂翠梢風山僧一叚蕭疎意
食肉人休到此中
若舟
鐵網珊瑚載元檇李釋若舟詩一首明僧弘秀集
云字别岸
題蕭翼賺蘭亭圖
笑談相對各懽顔那信蘭亭去不還千古昭陵遺憾在
忍將真本落人間
雲海和尚智寬
智寬字裕之號雲海吳郡人元末住秀州三墖寺
(後析秀水)築愛松軒日哦詩其中張蜕庵翥題詩云何
年禪師咒䧏龍遣作亭前數十松根來厚地石穿
裂聲落太湖風唱喁時到遊僧常挂笠慣棲野鶴
不驚鐘知師見月多詩思吟遶疎隂獨倚笻又云
醉李灣頭窄堵波種成松樹遶亭多碧粘老甲渾
苔蘚黑入秋隂半薜蘿古寺每聞龍捨宅神僧常
以鳥為窠無人倣得韋侯筆為作山堂障子歌洪
武初被召至京斯道有京都送雲海還山云朝辭
魏闕返家林秋半江南尚綠隂鍾阜雲歸山寺近
石城潮落海門深僧中不有興亡事世上寧存去
住心此別似難期後會且留茶坐撫孤琴其詩散
軼景德倡和一首已載前編茲不錄
送王尚書宗禮轉運還京
白髮蘭臺老鄭榮野人爭識舊乘驄青冥斧鉞來方國
碧海樓船駕巨風夜指星樞天直北曉瞻雲氣日華東
趨朝正及端陽候細葛承恩出漢宫
錢塘懷古
鐡馬悲鳴汴水黃翠華南渡駐錢塘至今父老稱行在
往昔君臣認故鄉銀海雁飛虛夜月銅盤仙去只秋霜
乾坤離合寧非數詩罷長吟意渺茫
江左外史克新
克新字仲銘號雪廬自稱江左外史鄱陽人宋尚
書左丞余襄公九世孫始業科舉朝廷罷進士乃
更為佛學益博通外典務為古文元末住秀州資
聖寺(後析秀水)即水西寺也與楊廉夫顧仲瑛遊明初
召至京命克新等三僧往西域招諭吐番圖其山
川地形以歸陳基贈詩云我愛水西新仲銘道空
諸友說無生出城看客意最古把筆賦詩才更清
杜若洲邊春欲莫鴛鴦湖上雨初晴十載間關重
相見深杯寧惜為君傾又陳翥荅詩云吳楓初冷
雁連天夢在江南野水邊詞客欲歸嗟老大美人
不嫁惜嬋娟豺狼正爾當官道龍象於今護法筵
我識新公老禪衲一燈蒲室是真傳初著南詢稿
燬於兵今惟雪廬集行世如送總管側失總管還
朝序則徵糧於張氏由海道還朝者也蘇院判招
䧏詩序則張氏之蘇同僉攻江隂而旋師也大率
望庚申之中興美張氏之内附而於明多指斥之
詞焉
虀甕
先生食虀如食肉一日不食心不足淡然中有至味存
鳳髓龍肝何足論昔者韓公有高識五年太學朝朝喫
後來易簡雖復知酒酣夜半一咀之長安少年那解此
羊肉如林酒如水酒瓶羊栅湏臾壊先生虀甕長年在
荅蘇太史昌齡
微雨作春寒兵戈道路難百年嗟遠别千里愧相看把
酒花聯席揚舲雲滿灘水西官閣靜文字足盤桓
題清心堂帖卷後
山郭高堂花木新夜虹穿屋結晴雲繞牀蛇蚓鍾王字
滿案琳瑯秦漢文筆塚秋烟迷鳥跡墨池春雨散鵝羣
為憐書法湮淪久亂後題詩却憶君
為恢復初題畫
山上青松山下泉別來清夢隔烽烟霜紅柿葉秋千樹
波冷芙蓉月一川土室靜燒蒼术火茅齋閒賦白雲篇
披圖總是思歸客腸斷匡廬落照邊
送除上人之武林
雪花飛送浙江船歌斷驪駒一惘然荆棘銅駝淒暮雨
樓臺鐵鳳墮秋煙遼東鶴返塵生海石上人歸月在川
回首六橋楊柳外水光山色共晴天
荅蘇昌齡學士見寄
端居久佩息心銘坐對中庭春草青身後文章歸哲匠
世間功業付英靈飯餘倚竹雲千畆定起焚香月一亭
珍重玉堂蘇太史躭書如醉幾時醒
初至檇李遇蔣漁石大使
通越門中逢故人爽溪橋上送餘春燕飛官巷桃花老
鶯囀江亭楊柳新行李風塵千里道緼袍天地百年身
未聞淮海休兵甲回首關山一損神
登姑蘇城
城上旌旗烟霧重樹頭初日出雲紅一溪鷗散桃花雨
兩岸鶯啼楊柳風邊塞鼓鞞終日振鄉關道路幾時通
江南春色渾依舊桑柘青青門巷空
次韻顧仲瑛移家檇李作
畫舸載書隨蚤春平湖雪消楊柳新黃鵠九霄不可致
白鷗萬里誰能馴謝安自是廟堂器元亮本非丘壑人
聖主徵賢圖治亟未容便作耕桑民
次韵陳敬初員外留題三塔寺二首
南省郎官金馬客使車遥駐郭西林龍宫乞水波濤險
鴈墖題詩薜荔深世外烟花春爛漫雲中幢戟夜蕭森
十年海國論文舊風雨滄江辱屢尋
虎林城下棹歌發鴛水灣頭梅雨晴傾蓋驛亭看洗馬
把杯山館聽流鶯夢迴台府星辰近思繞仙臺沆瀣清
陶遠向來廬岳社只今江海未寒盟
題濮元帥别業
海國元戎鬢未班歸來拄笏看青山田園暮景烟塵外
臺榭春風錦繡間桐影連溪鷗卧穏桂香吹月鶴飛還
碧蓴絲鱠黃花酒時向樽前一解顔
(附考在桐鄉濮院鎮元濮鑑為寧遠將軍有八宅此其一也)
次鐵崖送沈道士
會稽山前賀狂宅句曲洞口陶仙家參差樓閣五雲裏
飛珮時時凌紫霞
達丞相承恩詞
金壺玉露逐皇華黃土重封識内家宴罷省門扶上馬
微風吹側帽簷花
酬黃伯成見寄
金華仙伯頭如雪亂後殷勤遠寄詩白石洞中題壁處
人烟今不似當時
奉荅宣讓王太子
數椽茅屋數株松蒲榻高眠海日紅不是賢王招不起
山人只合住山中
題杭上人芭蕉
山寺春深積雨餘坐看花影上階除新詩吟罷無人到
只向芭蕉葉上書
寄三塔雲海和尚
雨後龍孫過屋長半池疎影月微茫鳳凰巢在雲深處
日日銜花到上方
檇李詩繫卷三十
