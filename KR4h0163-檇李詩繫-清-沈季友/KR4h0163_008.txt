檇李詩繫卷八
平湖沈季友編
明
朱大理逢吉
逢吉字以貞崇德人洪武初為中書掾授寧津知
縣有異政擢湖廣僉事坐事謫屯關中移戍山丹
著童子習牧民心鑑二書再起陜西僉事入為大
理丞同修國史尋命視蘇湖水利及畿内屯田單
騎巡行寒暑不倦所建議皆軍國大計建文庚辰
同董倫高㢲志考試天下貢士年八十卒所著詩
文集虞集為序
千乘梨雲
秋高美梨熟萬朵絳雲蒸曾得君王喜因為里閈稱春
香凝白雪曉夢入青綾何必潘郎賦佳名處處騰
(附考崇德有千乘鄉吳王飬兵放牧于此鄉有紀目坡遊屯涇)
錢林李雪
花滿錢林社景如嘉慶坊一天風不動萬樹雪生香鮫
女鳴珠佩仙人下玉堂清遊喜相遇踏月看春光
(附考崇德城北有錢林)
錢節婦詞
錢家節婦近代無年才二十早哭夫煢煢獨守乳下孤
豈無嫁時紅羅襦掩鏡不對雙鸞雛仰天誓養堂上姑
青燈明滅啼夜烏教子讀書身辟纑天長地久夫骨枯
清冰白玉終相如姑婦白頭心勿渝皇家有詔旌門閭
光彩照耀鴛央湖千古流傳太史書
(附考節婦崇德錢昇母詔旌之)
同貝季翔飲客樓酒半作
客從黃鶴樓頭至醉舉鳳凰臺上杯甘雨洗天炎暑淨
好風消酒暮懷開坐評月旦推吳士歌聽陽春憶楚臺
歸到湖湘見明月有詩須托雁將来
寄張世衡
文穆公家四世孫清朝今見幾人存衣冠入市争投轄
風雨讀書深閉門坐詠遠山楓葉寺歸從新酒杏花邨
玉灣橋下莓苔路應有徵賢故轍痕
送姑蘇劉孟功之官
詔下鳴琴向霅川山中官府似神仙兩堤桑靄青遮縣
一路稻花香滿船好客重逢東老樂化民寧讓魯恭先
濟時方略平生定早晚聲華到日邊
謝東白上人遺惠泉
二泉自昔著佳名百里分来故故清卓地不勞飛錫響
出罌猶帶潄雲聲酒醒瀹茗魂俱爽病起看山眼倍明
才愧長卿能免渴相知誰似上人情
題雲林畫
昔年来看墨池鵝風雨扁舟載酒過一自春歸清閟閣
幾番蛛網落花多
㢲隠老人程僉都本立
本立字原道自號㢲隠老人崇德鳳鳴里人(後析桐鄉)
洪武丙辰以明經薦為秦府引禮見上奉天門賜
馬匹楮幣後改周府忤貴戚謫雲南馬龍他郎甸
長官司吏目時緬夷煽亂本立單騎諭之皆悦服
後復叛西平侯沐英討之謂非本立未足安諸夷
命為守禦乃冒暑雨深入楚雄姚安大理鶴慶麗
江永安等地懷柔撫字凡九載夷民晏然建文初
學士董倫府尹向瑶等交薦之徵入翰林纂修高
廟實錄陞僉都御史坐失陪祀調江西按察副使
未行靖難兵至與吏部尚書張紞等俱赴應天府
學自縊死有㢲隠集其文平易典實詩亦莊重非
騁竒鬭妍者比明初渾厚之風猶可想見也
送李學正之易州為賦桃花崦
野性好林壑胡為来市鄽豈無桃花崦著我屋數椽深
深崦中花萬樹春霞鮮居民非避秦鼓腹戴堯天花間
長兒孫看花不記年我欲往從之路隔松蘿烟悵望小
孤峰玉立青娟娟相逢李博士頗類長庚仙江東事幽
討已有青鞵緣得官不厭冷幡然向幽燕振衣山上風
洗耳石罅泉期君早歸来和我桃花篇
木棉歌宿榮昌縣田家作
田家無桑蠶不育寒機不奈蛩聲促陽坡種得木棉花
雨晴雪點秋雲綠小姑大婦不梳粧日日採花如採桑
青裙短短赤雙脚素手纖纖花滿筐歸来閉門月昏黑
燃薪代燭光照室姑搖紡車婦在機一夜不能成一匹
松州茂州道路難烏蒙烏撒雨雪寒丁夫運糧給邊餉
賣布易米還輸官田家不織紈與縠木棉未得裁衣服
何日邊城罷戰輸女織男耕衣食足
題竹石小畫
玉堂仙人松雪公寫竹正似石室翁雲林道人雖後出
往往落筆生秋風吳人好書仍好畫百年遺墨千金價
比来何處得此圖松雪雲林此其亞娟娟嫩玉纔數莖
烟梢雨葉縦復横洞庭寒骨沈水底鐵索下取蛟龍争
却憶江南舊池館筆牀碁局何蕭散一行作吏事便廢
十年不歸夢欲斷松雪子孫今幾人雲林弟子誰逼真
得歸故鄉倘相覓竹枝掛我頭上巾
山行晩至晉寧州太守史公留飲
落日孤城小輕烟一水斜青山蒙氏嶮綠樹僰人家絶
塞無来雁荒城有噪鴉多情此州尹勸酒說年華
過嶠甸
山斷邨纔見溪迴路忽迷販茶非土獠勸酒是禾泥碧
樹排雲直青秧插水齊欲忘鄉土念多事子規啼
乳石詩(并引)
象賢奉常得異石於演樂堂典寶周翁識之云道
州乳石也奉常欣然以詩見遺余嘗怪李翰林集
有云荆州玉泉山多乳窟中有白蝙蝠飲乳水而
長生其大如鴉典寶荆湘人欲一問之未暇也今
以道州乳石言之則荆州乳窟可知矣然又聞王
烈入山得石髓青泥流出隨手堅凝氣味如秔飯
按仙經云服之夀齊天地竊謂髓之與乳皆石之
脂也髓其凝者乳其液者乎服髓者夀則蝙蝠飲
乳而不死亦無足怪矣獨未知遯世長往之徒亦
有服乳而長生者乎因賦詩荅奉常并呈長史公
且欲質諸典寶翁也
聞道山中乳窟多乳泉流出石為窠洞門到夜飛蝙蝠
驛路何年載槖駝野色忽看新培塿水痕猶認舊漩渦
豈無青髓香如飯老我黃塵奈爾何
柏峰為希仙道士作
何處仙家紫翠房一峰烟雨柏蒼蒼羊眠白石雲根爛
麝過青苔雨氣香羽節凌風天有籟絲囊盛露玉為漿
頭顱我巳將華髮便欲傳君却老方
麗江雪山
玉龍峰高九千仞日色晦明雲氣寒何當赤脚踏冰雪
更有紅顔生羽翰石洞僧来晝騎虎瑶臺仙去夜乘鸞
山靈於我豈無意一路天花落錦鞍
自姚安出普淜
層關飛鞚出寒雲萬木歸鴉亂夕曛山自蜻蛉川口合
路從鸚鵡嶺頭分道傍築室新成市塞上屯田久駐軍
遠客誰無鄉土念悲笳吹動不堪聞
鶴慶驛會吳人馮廣文閩人林税使
馬蹄蹴徧隂厓雪直向居庸塞外行日落忽聞牛背笛
川平始見鶴州城秋風千里蓴絲滑暑雨三山荔子生
遷客相逢話鄉土天涯何限未歸情
鄧洲驛
平崗走馬神摩洞荒驛聞雞鄧睒川丹壑洩雲朝翳日
玉泉隂火夜生烟一年殘歷愁来檢萬里新詩老去編
山水不殊人事異中原歸計正茫然
送教授致仕歸金華
六十看山眼未昏草堂歸去卧烟邨朝廷巳許乞骸骨
衣食未湏憂子孫上馬天風吹蓆帽落帆江月到柴門
美芹炙背區區意他日難忘獻至尊
君山别業畫卷題為王伯昂
畫圖林壑起雲烟使者高懷寄静便背郭真成浣花屋
看山如坐洞庭船柴門黃葉鄰僧掃石徑蒼苔野鹿眠
如此故巢勞遠憶只應頭白是歸年
揚州
城門疎柳噪寒鴉郊外青旗是酒家無復春風舊桃李
行人不必問瓊花
題山水釣漁小圖
人間萬事一絲輕江上數峯雙眼明老我不歸空看畫
秋風又到洛陽城
華陽駐馬橋
絶谷層關路屈盤斜岡側嶂石㠝岏今朝駐馬橋頭立
華嶽三峰正面看
書山水便面送人歸楚
西南六詔山無數多在蠻烟瘴雨間不似故鄉歸去好
洞庭湖上看君山
寄嵩明倅祖原善二首
天涯相見故鄉人一話江南一愴神那復鴛央湖上醉
畫船簫鼓閙青春
風雨山忩客枕孤東方欲曙鳥相呼無人更似嵩明倅
日日能来問病夫
桐鄉雜咏十一首
梧桐蔭清溪溪水波粼粼上有五色鳥下有黃金鱗秋
雨洗白石春風生綠蘋願學羊裘子時来垂釣緡
(附考桐溪即梧桐涇巳見)
陟彼東山上惘然思謝安華露濕我衣海日升巖巒愧
無如花妓醉舞追前歡飄飄谷風来吹墮頭上冠
(附考東山在桐鄉治東三里)
横湖如匹練風景此中稀日暖赤鱗躍天晴白鳥飛寒
松蟠石岸春水沒苔磯幾度斜陽晚漁舟渡口歸
(附考横湖在桐鄉縣東南三里)
房星下照天池水水光一碧淨如洗驊騮何来塵滿身
解却金羈濯清泚不識誰人樂少年春風柳下曾揚鞭
驊騮忽爾化龍去空餘池水凄寒烟我聞渥洼在西極
此水得名徒遠憶却憐駿骨世間稀佇立池邊三歎息
(附考洗馬池在桐鄉又有走馬崗相傳為吳越分疆之地)
鳳鳥從何来来止桐溪傍錦毛濯春雨綵翮晞朝陽蘋
藻動浮彩蘭芷吹幽香鳳去今不返空餘鷗鷺行
(附考浴鳳沼在桐鄉)
千尺高槐舊相門傳聞南渡此移根心經百歲風霜苦
身受三朝雨露恩破穴中宵經電火緐隂六月似雲屯
池臺錦繡知何在幸爾青青尚獨存
(附考建炎槐在桐鄉)
梧桐生高岡亭亭凌紫霄鳴鳳丹山来依此百年喬良
材中琴瑟和聲合簫韶我非漢中郎詎識爨下焦
(附考鳳鳴梧已見)
寶地多竒蹤雙池鑿龍眼秋水涵遠空寒波應靈響陰
雲翳或結夜月晴更朗對此長湛然塵心自蕭爽
(附考龍眼池見題咏)
鳳過桐溪水溪橋迎鳳名光搖錦翮動影落彩虹明夾
岸梧桐老芳洲杜若生尚餘千古迹登覽一傷情
(附考迎鳳橋在桐鄉)
老禪西来兜率宫金曇舍利開芙蓉平地起作寶光相
七級上凌天九重摩尼頂珠現穹碧丹霞掩映雞足峰
八窗玲瓏縣皎月層欄翠滑扶神龍我欲乘虚求帝釋
雲梯高峻紅塵隔檐鈴停語寂籟冷白鶴飛下蒼烟夕
(附考惠雲墖見題咏)
天花墮虚空平地忽三尺異哉西方神現此水精域胎
非托摩耶意叵勞刻畫乃瞻白玉相安用黃金飾一洗
熱惱心悉依清淨力紅日起扶桑終焉化無跡其無本
非空其有亦無色君看東逝波滄海不可測我来鳳皇
溪古寺久荆棘摩挲雪佛碑碑斷字莫識金石亦已壊
況非金石質萬事等泡影感之三嘆息
(附考雪佛碑在桐鄉)
楊太守任
任字子重嘉興楊港人(後析嘉善)初生時有胡僧聞啼
聲嘆曰此兒異日必顯但不免於刑耳洪武間由
人才擢知袁州府黃子澄一見以國士許之壬午
之變子澄出徵兵往約蘇守姚善航海善不可子
澄乃至任家與任謀求舊君圖大舉事泄任與子
澄俱被擒至京磔於市子禮坐死籍産族誅任生
平詩文無可攷見唯於高壁所輯幽光錄得詩一
首
為禮部黃侍中觀題翠微書舍
射策列朝署官登少宗伯仁獸翔夏林天驥驟風陌夙
學壮則行舊隠情未釋仰瞻玄雲敷俯挹時雨澤輸忠
在經綸回夢托泉石丹紱榮綠蘿華軒貢蒼璧人生慎
終始於道明損益竚子功業成還理謝公屐
袁卜士杞山
杞山字無考世居嘉興之陶莊(後析嘉善)豪俠好義與
黃子澄謀匡復事露出逃行至吳江北門作絶命
詞行吟數四自投於河有居民吳貴三者援而出
之吳亦好義詢得其状破家相容得免其四世孫
即了凡袁黃也杞山神於卜有陶莊人胡浚字元
海嘗從之學其母即杞山之姑也二人同遊金陵
提點姚一山偶失金杯酷責其徒二人憐之占得
剥之頤告之曰金在土中汝從西北隅掘下五寸
則得矣如其言果得杯永樂八年一山薦二人於
朝杞山稱疾不行為胡卜之得乾之五女杞山曰
五屬君升陽在四子命又午也其有錫名之慶乎
胡曰吾直壬午為水水而午者子之衝也果錫名
必不離水杞山曰非徒然也四為淵又值升陽而
五居淵上淵而大者乎以草莽之臣踐五位終非
吉兆五為火丁者壬之合也遇火則危矣胡至京
卜無不騐授欽天監漏刻博士賜名奫杞山聞之
曰騐矣死不遠矣時上新作殿命胡卜之布筭訖
曰某月某日午時當燬上怒囚之以待至期胡倩
獄卒覘視返報曰午過矣無火胡服毒午時正三
刻殿果焚上急召之則死矣
絶命詞
北風蕭蕭秋水綠木落松陵野老哭周武豈不仁乃恥
食其粟生無益於時九死又奚贖吾將從彭咸寧葬江
魚腹
蒋侍書兢
兢字惟敬先世宜興人張士誠踞吳道梗不得歸
寓嘉興通越門後徙大雲塘兢博綜經籍嘗學於
高士敏唐愚士遂工詩文建文即位詔舉人材至
京考授文淵閣侍書應奉御前筆札壬午授密旨
從黃子澄走姑蘇至楊任所謀建義旗子澄遣兢
往寧波會合知府王璉發兵固守錢塘隨逾海抵
閩粤檄州郡大舉賦詩囑别云去去涉江海貴速
無後時身輕不遑顧厦頽務窮支十日秦庭哭一
舉齊桓師持此報國心何事不可為未及至而成
祖正位子澄與任被誅兢因亡匿山澤稱東海逋
臣遊楚蜀二十餘年乃歸衰麻絰帶終其身遜國
前詩文俱散軼惟瑣尾日記友陶軒稿蔵於家其
神女廟一詩讓皇戊申至廟見之揮淚命剷去載
程濟從亡隨筆
長相思
長相思江悠悠洞庭木落三湘秋夢中不識别時路九
疑雲黯蒼梧樹翠華南去不復還雙娥灑淚愁空山五
十哀絃雛鳳語鷓鴣啼處斑斑雨長相思思轉深請以
白玉璞琢出相思心三湘之深東入海相思之心終不
改
悼黃子澄太常
厦木支窮感昔聞知人不易負吾君但憐共矢心匪石
雖死猶歕氣似雲方臘一時符僣號平原千古足流芬
盟雞尚憶西塘路風雨淒淒握手分
過灧澦堆
扁舟西岸玉芙蓉疏鑿由来夏后功逆瀨風高防馬象
清秋水冷問蛟龍家鄉已出五千里山障方穿十二重
最是逋臣思惆悵江流嗚咽響淙淙
零陵道中望九疑山
九峰吐翠隔湘川咫尺征途萬里天欲訴重華無限恨
軥輈啼處雨如烟
神女廟
環珮依然賦不虚千秋一夢致人思襄王此日知何處
空見朝雲暮雨時
徐大使中
中字伯庸號直心道人嘉興人洪永間應明經授
鄱陽泊河所大使晚歸鄉里以尚書教授鄉人
萍屋為景上人題
水上乾坤有許寬舟居猶勝住山間江湖浩蕩基難定
鷗鷺聯翩意共閒落月暫依楊柳岸晴風又過荻花灣
平生自分無根蒂南北東西任往還
張仁
柳志載張仁三詩平湖法志云是邑人時未分縣
無考
松風臺(考見題咏德蔵寺)
老樹秦封倚石壇科頭箕踞自盤桓蒼龍捲地翠濤舞
青鳥翔空寶盖翻清氣一襟毛髮顫秋聲萬壑斗牛寒
劃然長嘯凭闌處明月中天掛玉盤
武湖(考見題咏)
平湖漾晴綠狎鷗自相逐歸艇小於杯輕帆晒蒲幅星
萍恣漂流白魚跳玉尺柳線牽人衣香林雨新沐汀尾
沙禽鳴人家映脩竹步履隨春風席地傾醽醁玩樂當
何如回首炎威促
西園居士李進
進字孟昭號西園居士嘉興人力學明五經尤通
春秋工篆隸行草母喪哀毁眇一目不復求仕永
樂初郡守齊政欽其人請為郡訓導不久謝歸著
有西園集西湖夜宿一詩芙蓉詩話稱其藴藉風
流者也
題畫松
君不見靈隠山前小朵峰入山九里皆青松怒濤翻空
捲江海高秋挂石蟠虯龍西湖三月春意濃錦囊駿馬
呼奚童清陰接道生爽氣金粉撲面香濛濛兩年不踏
湖頭路轉眼春来又春暮畫中忽見一株松彷彿山前
幽絶處幽絶之處多仙靈吾獨何為縛塵纓寄謝仙靈
許同隠準擬長鑱尋茯苓
丹陽道中
茅屋雞聲催早起僮僕相呼戒行李擁袍無計衝曉寒
野店春醪薄於水羊頭小車鐵裹輪後推前挽聲轔轔
平原極目但衰草西風忽起迷沙塵坦途纔過十里餘
行行曲磴多﨑嶇松林杳靄不見日凍霧作雪沾衣裾
黃泥山崗高復陡車夫努力成牛吼須臾下坂一何易
勢若駿馬争先走嘗憶當年未為客縦覽方輿徧圖籍
太行蜀道雖漫聞七里八岡今始識男兒初生挂弧矢
豈分拘拘老桑梓他年為作子長遊賸賦新詩滿人耳
花遊曲
飛花入簾宫漏長遊絲落絮春茫茫金鞍駿馬青絲勒
綺閣小姬紅粉粧黃金作丸落花底啼鳥隔花飛不起
明朝更欲載東風早買湖船放春水
秋日大雲寺僧房賦贈友陶先生
孤蹤久矣去人間歸卧家林景亦閒清澗飛泉含宿雨
白雲滿壁擁秋山﨑嶇尚憶他年事衰老都非往日顔
並坐繩牀談思劇松風謖謖鳥關關
題豐樂樓圖
錢塘城郭帝王州勝概千年尚有樓南浦雲開朱箔曉
西山雨歇畫欄秋玉人歌舞成春夢芳草王孫非舊遊
物换星移餘事在蕭條殘墨不勝愁
西湖夜宿
蹇驢衝雪岸烏紗夜醉西湖賣酒家十六吳姬吹鳳管
捲簾燒燭看梅花
穆溪漁隠朱僘
僘字孟寬崇德嘉會鄉人父仁為貝清江門人贅
嘉興穆溪屠氏因家焉僘故以貲雄里閈永樂初
坐黨累編戍山海洪熙改元赦歸足跡不入城市
日惟壘石列卉木搆綠疇軒棲息其中興到則乘
小艇攜尊罍之屬沿溪而溯之持竿垂綸徜徉鷺
汀鷗渚間得魚貰酒醉則偃仰舟中扣舷而謌聲
出林外望之若神仙自號穆溪漁隠一時名流皆
與交年八十餘有遺集一卷
寄木蘭長老
木蘭洲上梵王家門掩松雲禮法華有錫未凌滄海去
無山時見白雲遮十年夢斷芙蓉酒幾度香生茉莉茶
遥憶暮龕禪定處清風明月滿天涯
李訓導孟璿
孟璿名璿以字行號南莊一號天目居海鹽之吕
塚永樂初以經明行修被薦歴嘉興汝寧訓導著
有南莊集弟仲璣季衡皆有文行時海昌二蘇秀
州李孟昭每過孟璿兄弟酧和輒淹旬朔好事者
多慕之李于鱗詩選不輕進作者獨取其雲深一
詩亦可占其大略矣
春寒
春事今還滯寒愁故故生風威披韭葉雨色湛桐英門
徑苔侵石河隄水沒檉未捐乘勝屐猶傍讀書燈
清暉樓秋夕
高閣軒窗静遥城鼓角鳴明河横夕影烟樹擁秋聲白
苧因風度清尊帶月傾寒螀吟砌下惻惻不勝情
金碧山水
雨餘山色暖如春人掩柴門卧夕曛江上圖書和月載
山中雞犬隔雲聞東風瑶草香初滿流水桃花路不分
此處仙家渾不遠底須騎鶴訪茅君
題童居士雲深處
卷舒隨處共無心道者幽居似海深萬頃銀濤連曉色
半巖蒼霧鎖秋隂擁關不禁鐘聲出護榻休嫌雨氣侵
欲掃氤氲陪杖履重来祗恐路難尋
燕
秋去春来信有期雙雙依舊啄芹泥網羅不到營巢處
肯厭田家草屋低
丁珙
珙字潤珩號草堂麟之子
仙臺雲樹
溪流環翠石臺危曾有仙人共奕棋林下枰空樵去久
松間雲冷鶴歸遲古碑無字傳遺迹祖壟多蕪動孝思
幾度登臨重回首松楸春雨不勝悲
陳秀才景融
景融號菊逸雷之子永樂間文學
莫春
春風客路馬蹄輕歸鬢蕭疎恨莫平呼酒且&KR0838;今夕醉
看花又動昔年情朋遊老去鷗盟冷世事看来蝶夢驚
咄咄書空徒自苦便應投筆效班生
秋江獨釣圖
雲山萬叠水烟空白鳥飛邊思莫窮未遇君王後車載
釣絲黃葉共秋風
李布衣季衡
季衡字公平一字希平號西溪孟璿弟著有西溪
集其追和元人十臺懷古詩膾炙人口他如隴頭
牛出春耕雨海上人歸晚負鹽鵓鳩啼散邨前雨
蹇犢耕殘谷口雲皆集中佳句也
戲馬臺
八千子弟江東来函關一叱強秦摧還鄉自比錦衣樂
横槊戲馬登高臺一朝垓下狂圖靡楚歌四合兵塵起
陰陵失道嘆天亡尚騁餘威殱漢騎拔山之力盖世雄
空餘草樹生悲風有舟不渡亦男子揮劍直與騅同死
銅雀臺
魏家歌舞貯銅雀井幹凌空雲渺漠眉嫵争誇翠黛濃
腰纖競妬羅衣薄秦筝趙瑟無時閒炰鳳烹龍頃刻間
綺蘇映水月皎皎朱簾捲雨花斑斑一朝玉匣歸塵土
從此高臺罷歌舞分香賣履屬何人魂斷西陵泣寒雨
凌歊臺
凌歊高臺壮南國突兀干雲天咫尺晶簾半捲曉風寒
雕闌倒映秋江碧臺邊軋軋金輿来盈盈二八花顔開
英雄一去不復返甍殘棟委俱塵埃蜀山雪消清似洗
岷江西来幾千里此日豪華安在哉唯聞嗚咽臺前水
錢塘懷古
大奸竊國正憑陵河洛紛紛甲尚腥無復漢光收故物
空餘周顗泣新亭北来勍敵多如雨南去諸孤散似星
俯仰不窮千古意夕陽西下亂山青
嚴布政貞
貞字頤正號養素(劉志作閻真字養正非)嘉興人永樂癸未
例應會試以登極故開鄉科貞得領薦至甲申成
進士授景陵知縣浙音彙編云貞以寧波籍仕終
雲南布政
和柳子厚登柳州城樓
獨上城樓望海天異鄉愁思正茫然溪雲暝帶桄榔雨
野日晴銷薜茘烟百粤湖山通絶徼半江菰米熟秋田
舊遊别後多零落目斷滄波只自憐
姚袁州文
文字敏學崇德人永樂乙未進士選庶吉士改禮
部主事宣德中罷調六曹官獨留主文選事出知
慶遠猺獞雜處文結以恩信無不感服改袁州將
代百姓請留卒於官
東山
謝安久云亡東山在吾里雲松秋落落澗草晚薿薿昔
人徐提刑鬻田訓五子諸昆攀桂後老者樂於此願言
一登臨景仰何日巳
朱興寧孟德
孟德字維新海鹽人寓籍陜西寧夏衛中永樂戊
戌進士任廣東興寧知縣
出獵圖
秋高絶塞苜蓿死颯颯西風吹馬耳山前獵騎耀戎装
布列沙場平似砥草枯食實馬臕肥風折筋膠勁弧矢
旌旄斜捲斷霞明戰袍亂簇團花紫攬轡峩然意且閒
導前顧後遥相指勒馬回頭審視餘雕弓滿引雙鴻起
寄西溪李季衡
不到西溪已半年孤情每自繞君前莓苔色冷尋花徑
楊柳陰閒載酒船豈乏琴書消夏日已多稌黍滿秋田
懸知别後幽棲意欲謝逢迎獨草玄
王經歴逵
逵字公逵號雲溪嘉興人永樂甲午舉人宣德初
官襄陽衛經歴有南溪吟卷管窺集雲溪遺稿
題宋高宗茘枝圖三首(有引)
宋高宗繪茘枝圖一幅我友于以成所蔵求題於
余按本紀徽欽鑾輿播遷擁迫而北土崩瓦裂甚
可哀憐高宗南渡僅能中興然無撥亂之才奪于
奸檜之和議由是偷安江左乾綱不振功垂成而
復墮宴安之際不鑒覆轍猶圖口腹之奉以自玩
而忘不共戴天之仇其何心哉
上皇西幸劍門時遠憶涪州貢茘枝今日思陵圖畫裏
兩宫甘旨不勝悲
畫卷深宫寫茘枝建炎天步屬艱危江南風味真竒甚
莫遣當年北使知
五國城頭歸夢遲炎風閩海駐旌旗閒將茘子勞宸翰
知是天機出孝思
俞少傅山
山字積之號梅莊嘉興人永樂癸卯舉人歴郕府
伴讀景泰初擢鴻臚少卿至吏部左侍郎有請謁
正色以拒臺諫言事取嫉權貴者曲為調護時議
迎復或有異同山奮然曰鑾輿復然後人心悦而
天下安況天倫所繫至重力贊之朝廷知其清慎
賞賚有加作歲寒圖題詩賜之既而有易儲之議
山密諫不聽引病歸復進太子少傅囊槖蕭然稱
貸以給善大篆工墨梅著有梅莊集不傳英華所
載二律俱不佳聞川蒋氏曾於賈人得畫梅卷有
二斷句淒清哀婉盖英廟未旋駕時作也
題畫梅二首
春簾高捲透疎風瘦影蕭蕭望若空腸斷不堪還染翰
九霄環珮夜玲瓏
生来絶勝董嬌嬈凍粉含香玉影搖十二樓頭明月滿
不勝清淚濕鮫綃
朱琳
琳字玉林號雨椿以下三家皆永宣間人爵里無
考詩見英華
題子陵圖
莫道狂奴聘不来客星無意作三台玄纁肯博桐江水
未必清風滿釣臺
李澄
澄字若淵
贈龍虎山朱道士
黃冠道士蓬莱客騎鶴来遊海上城仙券靈符常滿篋
丹臺玉室久知名雲開碧漢飛鳬影月落瑶壇散珮聲
遥羨閒身居物外無由相共學長生
鄭璋
璋字無考
鶯梭
金衣公子度庭柯嘎嘎交交意若何花錦亂穿紅影碎
柳絲輕織翠紋多遷喬無意登機杼出谷留心避網羅
莫向陶家門外過壁間猶有化龍梭
白猫
玉狸海外来千里月兔天邊墮五更悞入名園人不見
梨花香裏只聞聲
陸秀才琦
琦字公璐號友蘭宣德四年以嘉興魏塘鎮為嘉
善縣琦居汾湖遂為嘉善人父坦故雄於貲願輸
槖創學宫不果而沒琦承命獻其址復建義塾於
汾湖之隂學士曾鶴齡有記
題雲林訪友圖次陳漢昭韻
為愛幽棲好乘閒一訪君磵喧泉漱石林暝樹蔵雲路
自山腰轉源從谷口分坐深歸路晚天末有斜曛
述懷
坐惜年華似水流湖山行樂且悠悠一川烟雨孤邨晚
千里關河斷雁秋金鳳幸遺天上勅黑貂猶剰篋中裘
清樽漫醉新豐市當道何人問馬周
梅花
雪壓寒香凍未銷江空歲晏轉蕭條冷雲漠漠知何處
夢到西湖第六橋
松雲居士姚黼
黼字廷章號松雲居士嘉興人宣德間布衣御史
綬之父也年四十以家政委綬擅隠居之樂能寫
山水宗岳雪樵工詩日與陳顥韓永倡和優游自
得人以可閒先生稱之
過友陶舊宅次南野韻
蕭蕭茅屋冷溪濱晚歲孤松雪色新鄰笛不須哀日莫
就中多是斷魂人
南野遺老韓永
永字景脩號南野嘉興人出處未詳有詩見蒋氏
三逕琳瑯冊自署七十七翁歲在辛未當是宣德
六年則永亦遜國遺老也
詠梅次竹鄰
昔訪逋翁宅牆頭露半梢因吟暗香句行過段家橋
張惠
惠字孟與
秋夜
冰簟銀牀夢不成半因秋熱半閒情披衣起看窗前月
又到西窗柳上明
陶瑾
瑾字廷璧號菊莊
閒居
數椽新築傍溪灣掃石焚香鶴正還幾度捲簾看不厭
夕陽紫翠滿南山
陸厚
厚字無考
哭二子
風雨撼庭梧寒巢失二雛夢因心上起名向醉時呼鳳
泣丹山玉龍吟碧海珠斷機憐爾母淚滴硯苔枯
陸宗寳
宗寳字善之號橘軒
途中偶成
燕雲漠漠路迢迢馬上霜風裂紫貂半百年過頭似雪
獨憐無計老漁樵
孫檢校詢
詢字廷言一作佳言號東溪嘉善人從里儒徐中
授尚書善屬文宣德間應賢良詔授廣西布政司
檢校洞蠻竊發詢諭之皆感服遺以金不受尋致
仕時邑民李懷玉等為真率飲尊齒德也適詢歸
改為耆英文會約里中斑白知禮讓者十二人按
一年月朔之數并詢為十三則餘閏也月朔小酌
命子弟講禮讀法歌詩撫琴習奢惡儉者勿與焉
送容縣周二尹文叙
自是濓溪幾葉孫庭前碧草至今存徵賢早對安民策
佐邑長懷報主恩春暖有鶯啼柳陌月明無犬吠花邨
雄藩考課重論舊且共灕江酒一尊
陳氏園
百畝名園巳變丘每憑故老話風流金釵醉倚觀魚檻
畫槳輕移送酒舟簫鼓晚衙花底散笙歌夜月宴中留
感懷莫問當年事野菜青青滿地愁
文水
一曲潺湲繞泮宫小橋斜轉却流東烹茶最愛鐺鳴蚓
洗硯長疑墨化龍未許將軍修禊飲只宜童子舞雩風
晚来綠淨無波浪雲影天光上下同
(附考水在嘉善儒學中)
大勝橋
架海為梁事若何分明神劔斫蛟鼉光涵半璧初三後
影破連環二八過玉蝀横秋消宿雨金猊嘘霧散晴波
憑誰移向高空外借與天孫夜渡河
晚橋漁泊
黃昏溪上寂無喧漁艇歸来競後先風偃荻花欹醉笠
雨昏江樹濕炊烟甕頭綠螘時時滿船尾金鱗箇箇鮮
不似姑蘇愁絶夜烏啼月落曉霜天
(附考在嘉善北門外曰華嚴橋俗稱虎塔車橋)
題雪樵畫(詳前本傳)
踏雪歸来不耐閒每書繭紙百千番烟飛霧走縦横裏
鳳翥龍蟠頃刻間怒若洪濤奔萬壑捷如驍騎出三關
一行價值千金重展卷令人欲廢餐
題竹所
活人種竹不種杏種杏何如種竹寬翠色滿林常帶雨
秋聲四座只生寒詩成最好臨軒寫簾捲何勞出戶看
陰德廣時栽亦廣傳家唯有碧琅玕
養正生陸贊
贊字德潤號養正生海鹽人宣德間以詩文名兼
善篆隸為人嚴毅莊重以禮自持嘗慨世俗湮於
佛老憚禮文之難而喪不成葬著居喪撮要為文
思緩筆精無急就之作年八十三卒鄉人誄之曰
貞一先生
東歸掃墓弟宣送至龍江而别
東風行旅出江濱兄弟相看淚滿襟欲向先塋供爼豆
寧辭客路受風塵春深歸雁愁無侣日暮啼鵑惱殺人
酒盡河頭各分袂相思兩地夢應頻
張太守振
振字孟起號植蘭海鹽人宣德間以承掾起官至
四川重慶守
南屏山房
插天青壁障湖南結屋何愁地主嫌綠樹交隂連古刹
白雲移影落虚檐源頭引水惟刳竹門裏看山只捲簾
更傍東籬閒采菊悠然相對即陶潛
劉舉人稽
稽字惟載號緩軒嘉興人宣德丙午舉人
和荅岑雪厓
李膺門在少攀躋自喜聲華得與齊老圃題詩秋賦菊
小窗讀易夜燃藜君應善學争鳴鳳我已差同欲化羝
今日相望渾不遠往来猶恨隔雲泥
竹鄰子陳顥
顥字漢昭號竹鄰景融子宣正間布衣有詩名雲
間學士錢溥稱其閒雅典厚力追唐人有竹鄰子
稿蓉塘詩話稱其題畫詩怨刺之意見於不言之
表較之孟浩然不才明主棄及薛令之苜蓿長闌
干之句辭雖隠而意愈露矣
夏考功兩竹為趙時俊作
高人愛清不尚繁庭前種竹只兩竿雲影朝分硯池綠
風聲夜入書牀寒考功文采丹山羽貌得雙清似曹許
只應真宰泣錭鎪月落空林露如雨
睡起
晝永幽禽驚夢醒起向松西汲寒井隔竹唯聞犬吠聲
竹深不見行人影我貧無力種山田多病翻成半月眠
市上喜無賖酒券篋中賸有賣文錢
寒潭釣雪
歲晏風兼雪扁舟駐釣灘瑶花半篷濕柳絮一蓑寒子
厚偏供咏玄真若避官如何渭濱叟頭白謝魚竿
為曹汝器賦二首
鑿地為方沼層巒四面圍天光涵古鏡苔色上春衣幽
鳥情相契閒雲影欲飛誰安一拳石比作釣魚磯
右涵碧池
壘石為梁柱憑誰號彩虹烟雲遮不斷霄漢步應通澗
草寒留碧山花暖襯紅此中豪邁氣不愧茂陵翁
右彩虹橋
景泰壬申正月晦日夜夢至僧舍遇一老叟云
欲於静處少休予應之曰借来雲半榻睡起
日三竿覺而枕上足成
漸老疎塵事無營身自安借来雲半榻睡起日三竿松
火鑪頭煖風波屋外寒行蔵皆夢裏何必問邯鄲
泊松陵塔寺主僧招晚飯
塔院東南湖水長三高亭下晚風涼鯉魚吹浪楊花白
鷗鳥眠沙杜若香僧喜詩人留共飯客隨漁艇泊連檣
叮嚀黃帽休辭嬾蚤起征帆候曙光
新秋
江涵秋影雁南過涼思催人可奈何林下久知塵事少
水邊惟愛月明多吳鄉鱸美應分鱠楚客衣單自製荷
回首滄浪濯纓處高情慙愧釣魚蓑
春日寫懷
東風吹雨著輕塵芳草茸茸濕翠裀寒食過来猶自冷
海棠開後不多春山中漫憶陶弘景谷口誰尋鄭子真
聖代只今恩浩蕩東溟不信有窮鱗
夜宿大雲寺留題竹深處
日暮尋幽到竹深竹煙晴鎖寺門隂苔荒路絶行人跡
月出潭空静者心清供一盂香積飯閒情半榻白雲衾
留詩已與青山約莫厭頻来訪道林
(附考寺在嘉善東南十八里宋乾德間建)
冬日旅中
江國冬来十日陰閉門高卧擁寒衾貧將乞米無顔帖
客久思家有越音雪壓荒橋行路斷山埋老樹凍雲深
百壺安得如澠酒細與梅花說舊心
過當湖曹汝器所居(顔曰林溪清趣中有滴翠峯涵谷池諸勝)
海邑西偏郡郭東林塘卜築遂高風松陰避雨周遭綠
花影涵波上下紅虚榻掃留吟社客短蓑著伴釣船翁
閒居清趣人多有看到君家自不同
竹西草堂為曹汝器賦
新搆茆堂就竹西渭川千畝共襟期清風掃榻秋来早
蒼雪團隂月到遲插棘每遮東面笋脱巾還挂北邊枝
尋君記得曾留宿日出三竿尚不知
閱瑣尾日記
曾供筆硯侍君王九死艱虞不敢忘痛哭衰麻終此老
追亡躡屩忽如狂有山到處薇皆綠無邑歸来菊更黃
瑣尾一編聊自述猿啼鴉嘯斷人腸
竹樹白頭公小畫
翠滴疎篁露涼生落木風能知歲寒意獨有白頭公
題竹
直節從来瘦虚心本自清涼風屋頭起葉葉是秋聲
秋螢
寒光一點映松蘿零落西風恨更多莫向波間照秋影
滿溪涼雨顫新荷
立春
蕭條書劍客邊身望望歸期過立春官柳漸黃梅已白
東風應笑未歸人
題畫二首
盧橘垂黃雨滿枝山禽飽啄巳多時那知歲晏空林裏
竹實蕭條鳳亦飢
右枇杷山鳥
老去年来兩鬢秋半因詩債半閒愁不知野鳥緣何事
也向西風嘆白頭
右楊柳白頭公
秋蝶
粉褪香消力漸微多情猶自舞斜暉野花籬落西風冷
不比春園得意飛
張縣丞禮
禮字用和海鹽人宣正間以掾起為上饒縣丞
辭任有作
宦海茫茫我獨醒乞恩歸去一心寧養情賴有書蔵篋
遣興還須酒滿瓶陶令清風存菊徑右軍高致出蘭亭
故園舊業依然在坐對青山讀道經
張封君翥
翥字九臯號晚香海鹽人教二子寬寧皆仕於朝
與鄉老結社賦詩吟眺遊賞有香山洛下之風
寄許竹窗兼柬楊熙春
回首秦溪憶舊遊江城寂寞月空留東軒漫誤延徐榻
西郭虚乘訪戴舟夢裏青山人未遠鏡中華髮歲如流
秋風不見南来雁烟樹蒼茫動别愁
莫布衣蔵
蔵字用行號素軒海鹽人宣正間布衣工詩文及
真草篆隸八分諸體及鐫古印章繪花木禽蟲水
仙皆可愛親病刲股療之年五十八遘疾占一詩
有三逕菊松秋寂寂一庭風月夜沈沈之句吟巳
即逝著有佩觿稿詠史詩素軒稿皆失傳唯英華
載秋日一詩又有送鄭東谷之廣東詩云津頭貰
酒桐花落馬首看山茘子垂句尤警
秋日書懷寄崔總戎
河橋一别柳初垂又見黃花滿故籬落日江樓王粲賦
秋風茅屋杜陵詩關山有望天皆樹歲月無情鬢欲絲
見說東南烽火静轅門可是晏眠時
沈員外淳
淳字惟厚號拙庵嘉興人性純朴不妄言笑為弟
子時室有妖淫不能亂宣德巳酉舉鄉薦正統丙
辰成進士歴吏部員外郎卒年八十七張方洲稱
其孝恭和厚不下古人有拙庵集
送胡參議致仕
封書遥奏五雲間詔許懸車萬里還憂國不知雙髩改
歸田且喜一身閒蘭舟坐釣鷗分月茅屋鈎簾雨滿山
自此總無軒冕夢烟霞長護舊柴關
閒居
天上抽簮萬里迴秋風黃菊滿籬開翟公不復為廷尉
辜負交知日往来
諸秀才斆
斆字學文秀水人宣正間茂才以子偁贈僉事
送亨上人領薦之京
清時膺薦謁承明犯曉袈裟出化城空界鶴隨行錫遠
大江龍引法舟輕天官講道飛花雨禁路趨朝逐珮聲
寵遇歸来知有日暫違香室話無生
唐太醫璵
璵字宗魯郡人宣正間太醫吏目
武當五龍宫
五龍居處有仙宫一逕蒼苔萬壑松風颭疎簾搖翡翠
雲開絶壁爛芙蓉忽聞雞犬知何處尚隔烟嵐有幾重
昨夜道人行雨遍滿庭涼月露華濃
謝御史文昌
文昌號東山秀水人善楷書宣正間以貲進官至
御史郡志誤入洪武薦舉
題畫
少年為客老應還鄉語依然髩已斑童子莫嫌停馬久
眼前都是舊家山
賀秀才麟
麟字文徵號南溪嘉興人宣正間文學
石門夜泊
驛路迢迢送夕陽石門灣共泊連檣買魚人唤溪邊棹
乞米僧歸竹下房楓葉經霜多自落羅衣臨水不勝涼
且沽尊酒澆離思明日看山認故鄉
金都事景輝
景輝字養晦邑里未詳見英華宣天間官中府都
事嘗見知於郭定襄有呈郭詩二十韻
和黃太守衡夫韻
金仙樓上遇楊凝倚遍闌干十二層石上每看翻貝葉
花間遥聽囀迦陵也堪呼酒酬佳節未暇留衣謝主僧
回首溪橋天已暝一彎新月映寒藤
岑學究琬
琬字公琬號雪崖餘姚人宣正間學究流寓秀水
凡郡中慶弔詩文皆出其手為吕公懿所知館穀
于雁湖陶氏穆溪朱氏終老焉
同朱孟寬陶伯鉉陳竹隣泛舟雁湖得巵字
羣公春讌日一櫂夕陽時山色侵衣袂波光漾酒巵遊
情黃鳥唤心事白鷗知覓句篷窗下楊花拂釣絲
(附考府城北由杉青閘出王江涇東為聞湖西為雁湖)
朱魚
荇沼芳溪錦鬛香依稀相見午橋莊紅蓮落瓣衝風出
似與游魚較短長
崔指揮端
端字惟正海鹽世襲指揮使善詞翰及騎射器識
不羣嘗從都督徐恭征鄧葉二寇擒其渠魁景泰
中貢倭索攘亦多防護之績云
輓虞舜臣舉人
擢桂年来志已酬看花有路獨淹留多才共惜歸黃壤
力學争憐賦玉樓月冷芸窗閒舊業雲迷荒塚起新愁
君親未報傷心死潮打孤城淚欲流
莫布衣遯
遯字用嘉蔵之弟
過故人舊居
幽居寂寂掩柴扉碧草寒烟鎖翠微前度故人緘恨老
舊家燕子傍誰飛鳥啼深院傷秋雨花落空階護蘚衣
回首不堪嗟往事夕陽城下影霏霏
刁銛
銛字公銳號静庵以下四人俱海鹽宣天間人見
武原集
題留耕堂
夜雨荆花田氏宅秋風草蔓習家園何如堂上留耕者
萬事無心隠蓽門
張綱
綱字用常號巢門
題翁秉彝得耕中趣卷
百畝生涯屋數椽比来甘分隠林泉寒雞日暖桑間社
小犢烟生谷口田綠水平疇三月雨黃雲香稻九秋天
優游自得隆中趣詩酒忘懷二十年
張弘
弘字景容
哭内
破鏡難圓對影長九秋蘭菊易荒涼只應兒女傷心淚
滴作蕭郎兩髩霜
沈寧
寧字致遠號楳泉
張繡衣見訪
老来多病困衡茅坐對青山歎寂寥軒騎有情過僻地
林泉無酒燕清宵松邊拂石和雲坐竹裏烹泉掃葉燒
為喜故人能遠念肯將青眼顧漁樵
張僉事昊
昊字景昇里居未詳官按察司僉事宣天間人
江湖勝覽
多君年少異凡流辭却燈窗入勝遊萬里關河窮禹蹟
歸来同看冷紅秋
許醫官信
信字彦孚醫官里居未詳宣天間人
赴海寧崔指揮相邀馬上賦此
紅纓白馬紫絲韁路出山城踏曉霜潮湧滄溟聲颯沓
日升暘谷影微茫青烟矮屋燒鹺竈白日長隄捍海塘
笑問侯家何處是轅門細柳兩三行
孫陰陽絅
絅字文著號雪軒隂陽官里居未詳宣天間人
病起寄丁慕松
病餘扶下讀書樓寂寞懷人不斷愁十載功名雙短鬢
百年身世一浮漚青山古寺疎鐘晚紅葉孤邨急杵秋
早晚牀頭新酒熟莫辭来此共淹留
嚴鼎
鼎字用龢號新齋以下七人皆宣天間人爵里莫
考見英華
壺春丹房
火候能調内鍊功醉吟時覺動春風安期早晚如相遇
試問蓬莱路可通
張玉
玉字廷執號南窗
偶成
活水流花去濃雲挾雨過故人不可見春色已無多燕
子營新壘魚兒戲淺波静觀應有感飛動奈渠何
江淵
淵字孔殷號梅谷
寄道會王以正
玉虛仙府久棲遲風景悠然事事宜滿洞綠烟啼鳥處
隔簾紅雨落花時丹成藥竈雲常護曲奏霓裳鶴自隨
我欲辭家息塵鞅共尋松塢采靈芝
檇李詩繫卷八
