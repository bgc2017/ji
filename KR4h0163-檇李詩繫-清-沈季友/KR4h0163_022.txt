檇李詩繫卷二十二
平湖沈季友編
明
寶雲高士馬嘉禎
嘉楨字允和號和衷嘉植弟崇禎已夘舉人每聞
時事輒慷慨泣下時就里塾課生徒束脯所入以
供二人嘗云兄以禄養我以館糓養各供子職焉
年六十七卒無子一女適沈晭方易簀時取平日
著作悉焚之今所錄者皆其散見之什也
叔輪捨觀音首兜頌言以紀之
兜羅稱號從觀音佩服嘉名旨義深智運低眉縫玉線
慈敷垂手渡金鍼外看玄地有花色内結白綿無染心
領取此中妙相足多君挾纊被寒林
訪隠者
樵子相逢不問名指予山上白雲生此中聞有茅菴在
清磬一聲山鳥鳴
陶舉人學瞻
學瞻字原眉朗先子崇禎已夘舉人兩叩九閽白
父冤奔走燕兖十餘年荼苦倍至遂屏跡公車自
號退菴著述頗多而簡於吟咏所見皆悲思厥考
之詞足占其至性矣
除夕
煩冤猶隔九重天朔塞南翁又一年冉冉塵中還自苦
勞勞車下乞人憐愁增馬齒天將曙閒數黃壚客幾眠
旅恨不隨今夜了明朝春思落誰邊
登蓬萊閣志感(上有先君子石刻)
乘風事業已蹉跎雲斷滄溟淚較多精衛不能填北海
翻教隨處作風波
楊舉人兆梧
兆梧字非棘號蓉城平湖人崇禎已夘舉人幼孤
性至孝登賢書謁見房考詢及世閥大哭失聲一
座為動容有師儉堂稿
題毛羽儀小像
深房披道函琅琅瓊瑶色逍遥古史壇含真在守默焚
香坐移晷靈禽當戶即不知搖筆人神想駐何域
高工部承埏
承埏字寓公號澤外道素子崇禎庚辰進士好廣
覽藏書不下三萬卷歴宰遷安寶坻涇三邑陞南
京工部虞衡司耽情吟咏長於近體有稽古堂集
寄懷徐春門
細雨黃花徑空山白板扉貧嫌生事拙病覺物情違獨
釣尋鷗夢相思數雁飛何時竹葉酒坐對薜蘿衣
咏簾
佳人怯曉風垂向畫樓東未許楊花撲先教燕子通窺
憐波眼碧捲憶茜裙紅戲問行雲者巫山隔幾重
姚叔祥以詩卷見示走筆書贈
詩法已三唐吟髭尚未霜花分秋夢豔雪貯夜謌香舊
賭旗亭酒新圖樂府章總饒明主棄猶說孟襄陽
近况
謝客柴門只鳥過短垣繞徑足烟蘿風餘榆莢充錢少
雨後雲山入饌多病是嬾難違藥裹命因薄合付漁簔
抛書試作湖南夢新綠微添昨夜波
春閨
幾度庭花發無人空自妍記郎初别去剛及小姑年
顧野王讀書堆
一丘愁色帶寒蘿六代風流逐逝波何處香魂弔書客
蒼苔滿地白雲多
記事八首
擁兵四鎮號雄藩穎泗誰成犄角援門戶三朝還要典
奏章多是太平言
紛綸兵氣但催官文武軍功考察難半部職方尸贊畫
盈衢都督噪長安
請求窈窕愛君深豈為干戈徹瑟琴典禮一冠三萬直
度支先急市珠金
相君底事邁羣才歌舞忘憂玉漏催三策未須前箸借
新聲還進教坊來
羽檄連朝震玉階畫船猶自織秦淮登陴寥落城烏坐
拒馬惟催柵滿街
長江鐵鎖不遮兵但遏輕裝出禁城令箭飛傳魚鑰啟
早看丞相送金行
北風五月駭揚沙軍令清街禁不譁一道紅燈馳郭外
中涓夜出捕蝦蟇
抽兵急拒武昌軍直北長驅迫陣雲十鼠自啣同穴慼
一時&KR0838;付捲堂文
沈吉水中柱
中柱字石厓號摩青平湖人崇禎庚辰進士授吉
水令口吃於書無不讀尤好管韓故為文雄深浩
瀚卓然成家有懷木菴稿
與鄰丈乞芋
寒谷涼生萬葉風病來懶去採青菘丈人甕底如拳芋
乞與山厨煨火紅
李歙縣松
松字子喬後更名公柱竒玉子崇禎庚辰進士知
歙縣事罷歸遂不復仕有澹齋艸
春日
柴桑歸去興如何老我溪山活計多白酒春寒逢社醉
青簔雨過答漁歌儘容茅屋招新燕更鑿荷池浴乳鵝
閒裏韶華元自好願將餘歲伴煙蘿
馮貢士延年
延年字千秋夢禎孫寄籍錢塘中崇禎已夘副榜
貢
秋月庵春暮作
秋月庵居春也豪藥苗菜甲滿西臯三點五點社後雨
欲落未落園中桃時光忽憶蒪菜滑采摘不厭輕舟勞
一枝栖息吾意足乍可物外違塵囂
黃貢士夘錫
夘錫字茂仲承玄子崇楨已夘貢士
江南曲
郎去妾心愁朝來獨倚樓片帆雲外至錯認是郎舟
兼山先生譚貞和
貞和字誾仲太僕卿昌言次子中南都副榜以恩
貢改北天啟五年昌言沒於官平賊功為當道尼
不叙和瀝血叩閽璫焰方張不得請崇禎元年復
上書陳情烈宗憫之贈太僕寺卿蔭和入監讀書
擬授中書舍人知誥勑慨然曰當國者不急社稷
而争門戶黨錮難解天下事不可為此東漢之季
也乞詔差南還
社集分賦得金谷
日月長麗矚溪山餘素期别廬欣賞間更復賓主宜監
軍曠高懷祭酒澹塵思盤礴澗道上澗冽荇參差竹柏
既峭倩藥草復繁滋觥飛罍交錯絃急管威夷迢迢錦
步障晃晃珊瑚枝姬侍列雲屏倡舞喧相追豪侈極人
目俱言此會稀席終方奏序興往各稱詩遺韻珍當年
勝遊示來茲不負歲寒約意氣歡足持
馬徵君文治
文治字遠之平湖人遊京師三十年不遇歸家杜
門以賢良徵不赴乙酉沒於難
虎溪看遐卿弟聽雨山樓
入山無所見但聞羣鳥啼沉碧擁虚閣巒光蒼徑迷好
風從竹至送雨過深溪冷然起暮凉坐卧成幽棲
錢秀才應金
應金字而介一字上士嘉興人崇禎間茂材有南
雅集詩亦清雋可誦
贈張甫
此身豈合伴雕蟲落落孤蹤靡所同貧不受憐清入骨
藝成而下老逾工江南欲覓玄真子濟北曾無黃石公
高士如君應有待肯將竒癖問蒼穹
焦山
煙蘿石甃碧雲堆古刹巉巖傍樹開松檜夜號千壑響
栟櫚秋沸百泉哀孝然剰骨清於鶴逸少遺書老作苔
同在大江山較僻更無人讀斷碑來
江署撥悶
城上烏啼過女墻檐牙檣影點蒼茫荔花衣薄招山鬼
木葉聲乾著海王散在廣陵應未絶懷來宵雅允難忘
湘靈不見徒工瑟空有浮光照客囊
渡江
江心風雨挾龍還擊節中流照别顔千片布帆如落葉
長空捲影下鐘山
黃秀才鼎
鼎字平立一字象三秀水人崇禎間文學有咏遇
諸稿其詩才思雋永情致幽異然刻意好新遂成
僻見以背理處為深竒故余特取其詞意可通者
存之金陵篇雖不佳猶是傑作
詠遇詩二首
銅馬沸中原赤眉毒荆表陣火燒將星勁卒受餘燎何
人張國威一出息雲擾流人墾先疇劬勞賦陽鳥
桂檝尚藏壑天露空為霞君子似孤鳥小人如亂麻聞
言即交喪遇事恒獨誇矜慎蘇門嘯痛哭漁陽撾
金陵篇四十韻
一劒雄開日月清萬山湧出綠縱横高盤暗叱風流鎖
静極嘗吹雨露生已自踐華誰設險恰從占洛遂居貞
白流魚入先符勝赤走蛇分憶降精無外遠通蠻頂踵
宅中庭禮漢簮纓天官識渺躔先定太史推微歴又成
閶闔晨開朝玉帛九天雞語挂珠瓔壯連石鎧犀永士
威動朱旗列宿兵御柳曉參青輦路翠華春漾紫絲棚
漢宫流赭分馳道軒后飛黃入舊城長樂夜深聽漏永
羽林嚴衛立秋更鑄金風馬濡弓劒在藻泉魚濯澡烹
祖德有光前樹厚河宗無瑞不知呈侵梁錦浪翻梭室
阻面錢山積水衡苑樹株株常帶霧島門曲曲盡通鶯
百靈變現千秋氣萬馬騰驤七萃營朝采壁寒棲鳳扆
登封香暖暗搴英屏藩上泝天潢雨戚里遥瞻日觀晴
任則文思看博陸茂因鴻緒得東平才高石室門元李
譽擅銅樓種盡檉鄴水自然陵舊長兔園誰肻讓諸盟
凉移井絡千門鑰綠轉簾絲九曲筝天廏露啼春苜蓿
石城雲換夏倉庚浣紗淚沒長干雁濯鐵泉燒澗屋鐺
百尺步搖金串子樂遊詩在水花名䕷蕪舊滑青鞵跡
豈䓻重聽寶璐聲扇響夜深星箇箇巷飛霜白杵丁丁
靈和線弱思嬌婉角枕更長上水晶怕向月中長比影
笑來煙裏學吹笙謝推雅量山俱定江夢花齊手半驚
我亦涉江愁問古君先攜櫂慰兼程時時沙鳥眠蘆白
日日孤衷向北傾兩掖紫雲朝王氣滿身榮霧識河明
高深望約非前侣出處人將莫與京曉對鼓鐘悲老大
醉看河漢作悲鳴筆搖草色生樓閣夢借湘靈結珮珩
義只婉為謀劒口達非容易問蓴羹懷多感激嫌歌吹
欄近秦淮記槳行宿昔偶攜儂上渡至今猶有綠澆苹
何當惬却從前願散盡千秋此夜情
馬太學嘉松
嘉松字曼生德澄子有花鏡雋聲北遊瑣言十可
篇東湖著諸集
淨業寺賞荷花
古樹生涼好輕舟趁晚停臨池横綺席垂幔覆花亭黯
黯杯浮白離離屐礙青鳥歸催客去暮氣濕前汀
雲王居士王端
端字正始别號雲外平湖人又稱雲王居士中年
棄舉子業學劒好兵家言時方多事乃撰車戰圖
等書走南都干當事卒不用翻然東歸開圃種菊
喜為詩將死屬其子以處士表墓龍湫山人為立
傳
江干
玉乳嚴灘雪金枝禹穴梅十年攜研過三度帶帆回雄
劒吳星耀竒書趙璧開蒼蒼松路溼屐齒印莓苔
秋海棠
美人出秋水顔色類春花解語含風致芳心淡月華濃
粧紅映玉小睡碧翻霞無限深宵露盈盈清淚斜
歸思
﨑嶇客路自今難造化茫茫狎弄丸稚子無官騎竹馬
英雄有淚灑金鞍徒刪白蠧千篇古未割青氈半席寒
我亦扁舟思故國春風吹綠下長干
五經進士譚貞良
貞良字元孩昌言季子崇禎癸未以五經成進士
明年闖賊破京徒步奔亡達南都授禮部主事典
廣東試未達境而南都破羇棲野寺衣食不給竟
流離以死初貞良往粤經里門偕親故酌酒城南
湖上謂坐客曰少時見聲名為世所指者心慕之
自罹國難見昔日負非常者盡喪其生平使世反
以名為諱要之竒士必深沉自好伏而不出其詞
慷慨有世道人心之慮舉坐改容又舉一觴曰明
日就道恐此酒難重持也舉坐驚起凄然灑涕吁
先生可謂無愧其名矣
竄跡新豐高寓公以乙酉夏感詩見示漫和原
韻
廟堂何事日紛争黨錮成來孰老更未仗屬鏤慙國士
誰揮羽扇救遺氓故園曉夢驚無主新鬼宵啼慘有聲
血淚共彈珍重意謝文嬰杵舊齊名
沈彤菴師疏薦同門高寓公史才兵略應以列
卿召聞寓公躬耕養母有終焉之志詩以寄懷
血表陳情謝典樞漸離擊筑渺愁予孤悰未許依蓮社
三顧從教出草廬功在封疆天子詔名高江左故人書
年來國史須傳信莫向灘頭學釣魚
樓桑謁先主廟
系出中山近名從小沛聞卜鄰占李定望氣得周羣象
叶黃龍瑞符仍赤帝文全家頻脱險一旅忽能軍名士
收諸葛英雄獨使君志寧摧百戰力已限三分淚盡髀
生肉魂歸棧入雲枯桑遺廟折野火斷碑焚繫馬靈風
至題詩塞日曛枌榆存舊社絃管尚紛紛
錢秀才熙
熙字潄廣栴長子沉静簡獸少負雋才年二十七
卒有思存集
春日風雨
小室高林雨氣微遊蠭衝溼負香歸可憐數樹花千片
化作春風一日飛
霜華道人錢默
默字不識栴仲子八九歲能為詩文崇禎癸未成
進士知嘉定縣有吹蕭艸
留别巳庵禪師
慟哭青山路已窮西風箬笠梵音宫破家何處尋滄海
入社還須問遠公詩思高樓明月冷禪心古柏小庭空
寒鐘一響浮杯去回首千巖落木中
留别其翁居士
平臯搖落不堪論滿眼清霜犢鼻褌此去梁鴻非舊日
相逢宋玉與招魂鵠飛四海長風遠猿呌千山落日昏
擊筑吹簫便揮手不知何地報君恩
别道源上人
乍雨乍晴雲滿岑松隂苔徑碧沉沉半山樓外聞人語
古石龕中出磬音月映空房清客夢風飄寒梵動疎林
開門覓得向山路三十六峯春艸深
雜興
幸買深山與世違探書禹穴淡忘歸鐘沉古寺寒燈滅
雨過中林曉月微花裏子規愁客路船頭綠水濺征衣
六千君子風流盡空見春城柳絮飛
吳貢士天泰
天泰字謐生嘉興人崇禎時貢生有星帶艸堂集
涿州
寂寂樓桑邨下路王孫販屨竟何之豫州若向幽燕起
子幹應為帝者師
錢太學繼振
繼振字爾玉繼登仲弟與郁之章輩為柳州社晚
歲築室曰鷗旅以老焉有蕭齋集西園日箋
胥山
吳越成陳迹空山片石新堪憐檇李事猶說霸圖人荒
塜傷人馬青編羡畫麟無從寒食節杯酒薦芳辛
孫進士聖蘭
聖蘭字子操號心齋嘉善人崇禎癸未進士遭亂
不仕有曉傳堂集
處女吟
幽姿自修潔被服茝與蘅日夕好書史期以古處名懷
憂時鼓瑟習靜厭彈筝未嫁失所匹不字堅良盟寄言
女貞子霜雪揚其英謝此當春豔獨含千載情
高念東訪道南遊晤於天寧僧舍喜而有賦
十年分手悵臨風乾鵲聲頻蠟蘂紅不改鬚眉冰雪後
猶疑夢寐笑談中欲參半偈辭朱紱為學長生訪赤松
别久相逢話傾倒禪窗落月影濛濛
朱太學茂昞
茂昞字子茪秀水人崇禎時國子生著有石門遺
稿
清明日過高梁橋作二首
高梁河水碧彎環半入春城半繞山風柳易斜搖酒幔
岸花不斷接禪關
看場壓處掉都盧走馬跳丸何事無那得丹青傳好手
清明别寫上河圖
錢季子點
點字鑒濤栴季子早夭有百可堂詩
寒食
寒食羇途悵未還濁醪傾倒遣愁顔塘横積翠烟中柳
門掩斜陽雨後山相對好花思故侣每逢佳節憶鄉關
千家禁火聊同俗搔首猶傷滯百蠻
朱孝廉國望
國望字士翹號蘆墟嘉善人登萬歷乙夘賢書崇
禎中與魏庶常學濂同舉賢良方正不赴
閒居
寂寂孤邨裏風光儘自賒梅花偎屋角薜茘繞檐牙夢
破茶聲沸詩成日影斜門前幾株柳不是學陶家
許仙遊令瑜
令瑜字元忠海鹽人崇禎癸未進士官仙遊令
九鯉河宿水晶宫慨然有懷賦此見志
筍輿侵晨出東郭放散官衙踏叢薄何嶺當前高插天
危崖怪石參相錯蹩躠山腰度山頂頂上芝田開百頃
宛在層城玄圃間天工幻出人間景破山裂壁亘玄流
巨靈鑿出翻龍湫傾巒迴礴千堆雪凍脱雲根穿冷穴
水晶宫前夜半雷蛟螭怒吼真竒絶須叟旭日下扶桑
懸溜霏霏噴瑶光琤琮千尺鮫人淚輕綃素箔仙人裳
貪竒更進歷諸漈賈余餘勇窮幽契桃源洞口千樹花
宛童木上棲神鴉相傳此中多仙子修餌真丹得不死
湖中蜿蜒躍鯉魚鱗滿三百六十餘一夕跨之乘雲去
頃刻三壺下八區至今猶留巨人跡石牀尊酒誰為客
使我懷古更茫然遐情亦欲飛鳬舄顧余凡骨不得仙
返步徘徊祇自憐不學辟榖李議郎服苓中泄促其年
不學鴟視董弘農呼吸氣結噎丹田吁嗟世事等蕉鹿
巒雉蓬萊亦變遷不如勤買抛青春滄湄海浦學波臣
得年八十更萬日不見兵革為堯民故鄉明月來石室
低頭顧影思如失淹駐滄浪亦憶家凌風送我歸何日
李記室標
標字子建嘉善人精於戎機戰略軍律營陣壬遁
諸書史閣部道隣辟為記室見事不可為馳歸故
里有東山遺藁
寄懷無塵上人
蒲柳先衰感鬢絲孤蹤不定益凄其十年結客家貧日
萬里懷人淚盡時渤海波深鷗没久江山秋老雁歸遲
長天一望情無極空寫新詩寄别離
彭上海長宜
長宜字申伯又字德符宗孟長子崇禎癸未進士
除上海知縣時浙東民變倡亂川沙巨室蒼頭焚
劫主家撫軍發兵擒斬長宜甫至任曰民變非盗
賊比有司治之足矣况首惡既誅宜停追攝事遂
定全活甚衆逋賦數十萬清其乾沒盡却羡餘勸
諭士民不施敲朴皆感悦大旱徧入邨落視災力
請上聞得減賦家去治所二百里日載酒米自給
巡按薦于朝會明亡掛冠歸未幾卒有小草吟并
未刻稿
感時雜咏
至尊旰食正憂勤秦塞遥傳斥堠紛制閫陡摧新幕府
當關先失上將軍西連銀夏氐羌接南控荆襄險隘分
百二山河含王氣可容宛馬尚成羣
蜀道雲横劒閣峩曾經流燹此中過比來羽檄微紓警
猶自萑符屢枕戈地接函關戎馬逼星分井絡跕鳶多
共知睿慮先籌遠玉壘貞珉頌不磨
軍儲倚辦大司農徵發頻年遍舉烽特簡玉堂經濟客
屢裁御府歲時供計然籌國堪修&KR0640;卜式輸邊敢慕封
寧謂聖明煩筦𣙜恐因庚癸困租庸
陸進士鋡
鋡字容可一字武銘秀水人崇禎癸未進士
越行雜咏
嵐光冉冉樹亭亭盡日漁人汎綠汀八月山隂山下路
稻花香軟舞蜻蜓
魏季子學洙
學洙字子聞忠節公季子早卒
集焦詩
採薪上南山遇見雙白虎歸來對阿邪阿邪道辛苦
將雨
忽爾霧霾起隂風鳴挂筝葵枝愁日隱蕉蔭待烟生欲
綴苔間綠方浮藻上青室幽誰破寂時有落花聲
石磷主人顧朱
朱字自公崇德人崇禎癸未進士有石磷主人詩草
月夜
三徑陶潛宅重湖范蠡舟一輪初滿夜萬象已高秋遠
樹枝蔵鵲前溪水沒鷗秦川貴公子此夕強登樓
徐指揮曰貞
曰貞字伯周一字乾行海鹽人承父從治蔭襲錦
衣衛百戶歴官都指揮同知
寒食郊行
二月春寒未減衣媆晴天氣日熹微桃花落盡水初漲
燕子來時筍正肥林外酒人浮白去莎邊遊女踏青歸
却嫌輸與東京路尚欠郊原綵索
王沅江廷宰
廷宰字毘翁號鹿柴松江華亭人補嘉興縣學生
以貢任六安儒學教諭遷沅江知縣有采蕭齋集
送高明水工部將營桂府于衡州
楚塞衡陽壯姬公叔父尊三湘疎地脉一柱表天門桐
葉圭初剪蘭臺賦尚存聖朝寬物力採𣙜亦須論
李訓導自明
自明字先修嘉興人以歲貢除揚州訓導城破死
於官有謫仙居稿
覽輝樓
雨後驚濤響石磯望中煙樹轉霏微湘江直北陽臺路
舊日行雲何處飛
吳庶常爾壎
爾壎字介子崇德人崇禎癸未進士改庶吉士李
自成陷京師以計脱歸依史閣部可法贊畫軍事
遇鄉人祝孝廉淵南還斷一指裹家書中遺其親
誓不空返卒死於兵有故人殮其尸而寄棺佛寺
寺燬於兵火棺亦&KR1106;焉其家函所寄指葬之四明
著有滋蘭堂初集聶許堂遺艸
秋風辭
秋風颯颯兮切素肌華林摧謝兮蛩螿啼綺席陳兮清
歌闌美人去兮何當還雨蓋飛兮龍媒發激楚兮箾韶
鳴采三秀兮餐玉英思綿邈兮遐征歲華荏苒兮何時
平
徐進士遠
遠字屇甫號道招嘉善人崇禎癸未進士葛巾褐
衣蕭然環堵年七十八卒有遥集篇
石塘浜
四十蘭江灘石塘最竒忤匹練偃重隄灝流截奔鶩長
雲奔陂陀斷岸沉轗軻恍疑潛虬寒暴甲横江路又如
渴長鯨厲吻馮川過亂流攻衆罅拗鬱聲噴怒剖甕鞳
噌吰蠡鏞呈嚙蠧黿鼉未敢遊舴艋詎能渡百丈集千
夫尺寸費朝暮伶仃古所歎灔澦從兹賦
錢舉人棻
棻字仲芳士晉子嗣伯士升崇禎壬午舉人嗜學
博通典墳暮年鍵戶著書大滌山有讀易緒言諸
書
金柑
黃金枝上九秋鮮楚頌亭邊玉果圓留取騎曹三百顆
令人嘗挹洞庭烟
陳舉人恂
恂字子木本姓曹海鹽人崇禎壬午舉人
秦始皇祠二首
玉座荒遺廟金輿遠翠微神仙無處所海水自羣飛巫
子朝馳道鮫人暮捲衣寂寥風雨夜應悔易儲非(巫子山在)
(海口海上有秦皇馳道)
轍迹空山裏登臨隘九州椎方驚博浪氣已盡沙丘帝
醉膺鶉首祠荒對蜃樓長懸滄海日不見翠華留
沈進士泓
泓字臨秋號悔菴華亭人由嘉興府學選貢中崇
禎癸未進士性至孝母宋苦節泓釋褐奏請建完
節坊有懷謝艸渡江艸
夢巢軒周老師和淚成韻因柬藴生子操兩同
門
世緣冥如霧晦明未易測吾道竟浮沈孤忠安所極普
天碧血凝滄海紅塵塞夕陽醉烟雨歸雲滯荆棘死生
各一方夢寐恒相憶燈澹燐逾青月白山自黑獨醒默
無言春風起寒色
吳秀才麟玉
麟玉字雅禎號雪翁秀水縣學生有醉月聽溪二
軒詩藁
邨居
屏跡市㕓外煙邨聊索居貧無乞米帖嬾有絶交書松
下近調鶴雨餘新種魚更添數竿竹遮却往來車
駱布衣雲程
雲程字天游驤之孫性不樂仕進攻苦讀書不屑
為制舉業既壯好遠遊竟以詩酒山水終老焉有
素券堂集曹能始列入十二代詩選以傳九十餘
卒嘗有志續選檇李英華博採吾郡遺集未成後
與蔣之翹同事編緝亦留心文獻之士也
祀詩仙與張子鄰曾酉若作
藻運恃哲流大雅期可作遹哉思古人斗酒共為樂餘
響接前修篦刮醒繼鐸現兹筆舌靈似過屠門嚼詩理
細于杪文心和爾籥同儕少建安曠覽寄遼廓尼父暨
姬公千載恍如昨蘇李河梁吟友誼終非薄庶幾配斯
良今昔敢云錯酧以醴與漿供之脯與酪瓣香豈易然
傳燈不徒爝脉系億萬年傑也歸予駱拜踏諸聖賢沃
我鍼砭藥紹述殆君先試為啟酉若春曦暗耿光才名
滿京洛
送弘與上人採茶埭山
飛錫躡芙蓉穿蘿摘紫茸香煩三等判色借一谿濃雪
乳擎波泛雲芽裹箬封師還結湯社參破趙州宗
鍾幼芝從塞上歸移家郊外
遊為風塵倦歸來選勝居莫嫌同四壁端可了三餘賣
劒求黃犢尋詩任蹇驢玉關生入早猿臂老何如
夏日同潘景升過研山堂候米君夢不至
徙石坐移晷期君猶未還梅隂低覆屋竹響暗浮山借
地真僑隠尋源喜伴閒曰歸倘相訪題壁句休刪
莫春
愁中㤀却春歸去綠暗蘼蕪燕子飛還憶月明擕手處
半庭花影上人衣
竹史魯得之
得之字孔孫號千巖錢塘人為我郡寓公性樸素
謙抑不求榮利好寫竹枝著有墨君題語及竹史
細香居集
題仿古墨竹卷四首
雄才超絶老坡翁戲墨多於感慨中拂雨垂翎如病鶴
聊伸一足呌秋空
右蘇東披軾
舊雨新煙水墨㾗秋清野思向誰論山窗尚憶臨摹處
疎影參差獨閉門
右李息齋衎
小蒸溪水晚風前天聖曾瞻翰墨仙剰有筆牀螺黛色
為君重繪碧湘烟
右管仲姬
山青沙白水凄凄秋艸烟花思欲迷驚斷夢魂言不得
半林斜日竹雞啼
右趙仲穆雍
題竹卷後二首
剡藤十丈玉參差風雨隂晴各得之貌盡此君清迥意
牡丹何苦費臙脂
兵戈那得遂平安莫笑迂疎紙上看願得人人操大節
不虚山朽寫琅玕
吳秀才系
系字方輪後更名宗潛吳江人補秀水學生有東
籬野人詩艸
夢亡姪女有感
一女天何忌先兄脈竟殱可憐形旅夢猶自索香奩負
托心嘗愧來依鬼不嫌五年如昨日别淚醒時添
戴秀才岳渶
岳渶字青于嘉興人與駱雲程為同社友有青于
集
老將
建功二十時力能左右射除地斥千里躍馬陰山磧滿
前得意場豈憂日月窄平平縛彪手倏忽皮成腊定見
棄時毫誇健亦何益執鋤耕枯苗把釣引石鯽破柳門
前鴉本是將軍宅危如風折枝病争蚯蚓額成事不復
論但卧臯魚白收弓并匣刀雄氣猶殘脊開襟見餘㾗
肌骨徒自惜閉目老丘中鬼惟愛松柏
寒食
枕邊一夢到迷樓驚醒空園杜宇愁懶見插峯閒冷落
自薰沈水焙箜篌
朱貴陽茂時
茂時字子葵號葵石秀水人司寇大啟任子為工
部治河張秋擢貴陽守有平水苗寨功
樓桑邨
炎炎支一木古道在樓桑夢寐錦城杳風雲翠葆涼不
蠶邨女拙饋椹野人忙八百成都瘁幽兹葉有光
胥山樵項聖謨
聖謨字孔彰號易庵自稱胥山樵元汴之孫畫得
家法稱逸品著有朗雲堂集
吳江道中
一抹湖光裏微茫出釣船荒橋古渡口廢廟夕陽邊驛
柳寒無葉江亭暮有烟令人虚悵望問酒到壚前
項布衣嘉謨
嘉謨字君禹聖謨弟有讀選堂集
贈陳徵君
多君存古道十載得閒居鄰叟供新茗鋤丁薦野蔬追
懷辭禄賦擬著絶交書花鳥堪成歲山中幽事餘
項布衣聲表
聲表字叔遠號欖庵嘉謨弟有就庵詩稿買愁吟
五人墓
誰謂恩讐與博名同懷幽憤直如横誅無遺恨尊君父
饗不孤芳樂弟兄聚作五星占夜氣小分羣嶽露精英
聖明容得還封樹莫向他人論死生
卍齋居士吳統持
統持字巨手號卍齋晚改危齋又號危叟十三歲
作言志詩長具雄才名震郡國年四十八卒著作
甚富懸筆輒就多不留稿陸渭愛其諸古文詞為
收錄之得典林十卷明月樓集四卷危齋逸藁六
卷
卍齋迴文詩(有序)
往余庚辰秋茸齋秋水倚檻上卍字為顔同人既
贈題成帙越甲申始春齋居枯坐無賴偶憶易庵
項叔品題若箇有迴文之句自補七言排律七十
二韻年行及壯方恥兹末技敢云竒字湧出也
膜開寶印動人驚檻樸初雕質意行儒樸竟從何習變
佛文原自有光呈徒為素韻循繩矱止可幽人遠市城
圖壁屋隅山磊磊結廬田次水濙濙都言雅式堪風儉
競擬竒標略製平殊未百方隨卍湧會誰三點任□成
(□音伊湼槃經何等名為秘密之藏猶如□字三點若並則不成伊從亦不成如磨醯首羅面上三目乃得成)
(伊三點若别亦不得成)愉僧得處跏雙膝怪俗纏時轉一睛株守
只同多角井括囊難似不觚罌須還用拙思褒魯耐可
知雄願布英徂歲憫亡興矚遠到春迷恨喜懷傾軀輕
縱舞甘顔渥相異虚封恥面黥雛鳳欵扉荆蔭雪婢魚
探沼石涵晴芻薪逸許炊茶釡艸藁佳宜襯藥籝娛畫
借穿松徑杳苦吟忘映竹窗明爐飄縷篆名香爇帶展
柔條異草生麤子結前庭種柏細音啼外野飛鶊朱櫺
曲折無非字黝板高懸偶得名腴畫竺來䭾老馬雅顔
楹定住人清孤琴舊取分寥寂警鶴新貽助嘯鳴塗慣
晚煙青著案載多春酒綠留棚濡泉冷壤疎栽菊飾羽
鮮囊淺佩蘅酥滴露盤銀散液藻沾風研碧滋萌鳬翲
赤舄遥岑戲芰紉黃裳下里訇奴往屢懷漫字刺盗趨
猶震小音鉦厨藏獨快書知秘匣動嘗憐劒欲擎齲潄
轉丹堅類石指彈孚缶響逾筝咮咮解語雞交耳粲粲
留斑豹引瞪辜負覈詩存衛鄭悞傳搜史剰蠻荆屠兒
市輟翔丸巧乞子貧回守犬獰誣矯雜賓夸入座冶妖
胡婢怨吹笙湖旁樹色眉争碧閣裏霞光舌鬭頳喁唱
每才庾并鮑記銘疇筆腐參盲蘇屠印指占當别(墖亦名蘇)
(屠齋在秋涇之陽有塔對牖)&KR0008;萬齊音譯巳并(苑師之&KR0008;西域音萬佛胷前吉祥相也此)
(方相傳作卍)吳處默慙仍進技項重瞳妬漫連兵蕪詩續歲
歡當甲陋室營年窘屬庚珠韞衣間窮始覓鐵聯門際
静先撐租來舊帖金千兩典去時衣月二正汚耳畏多
談屑瑣放懷緣懶計餘嬴窮途阮氏奚偕返閉戶顔家
幾並閛孤角有神通蝨射鼎心無怪却梟烹區分任我
為寧我法各隨卿用自卿姝子贈鹽名昔昔谷中歡讌
侑丁丁愚堂謂學能文柳勝地期參解易京巫暴假妖
消歲旱夢通疑義析朝酲蒲團穏坐舒長晝枕木欹眠
愛短更樞冥識知圈外極象玄思審律中衡壺盛墨汁
冰凝潤鉢漾簾紋浪簇泓銖曳曉星看映帶玉舂宵雨
聽琮琤于于醒燕斑梁語泛泛閒鷗白水盟烏髮幻旋
螺樣髻潔牙英發菡華聲(華嚴經願一切衆生得如卍字髮螺文右旋願意善調伏)
(牙齒鮮潔如白蓮花文理迴成卍字)鬚芳撚徧花窺牖影碎移頻月過帡
模凖縵迴欄楯密斵方因就斧斤輕蛛蟠巧夕秋應比
馬負祥河古似争敷卦聖將疑象轉下棋仙或詫圍縈
紆紋黻配姬東避(黻形為亞)整墜旗輸漢北征盂列古環從
狩獮(左傳宋公為右盂)錦文迴織借娥㜲蘆拈異雁雲颺彩戟
景靈烏日耀晶(景讀作影)摹就玉章硃誌改煉登磁碟翠題
盈逋文果否玄成艸現藥真耶紫拾英迓我欲周千矩
絜解人祈合六書程符心妙字彎兼直豁眼靈分竪與
横膚隠蔡憝還合性(宋蔡京胸前隠起卍字同佛相見夷堅志)器標周豔詎
空情(南唐遺事李后主長秋周氏有焚香器曰卍字金)呼天向敢憑竒問出戶
當能儘吉迎荷葉折牽閒櫓槳柳枝垂拂閙干旌吾從
好道長無畏國為憂貧暫不寧狐墮半悲人語錯雉離
偏惜物心貞拘憂古操愁彈罷復旦虞歌樂載賡隅坐
計功嫻者侍畝南招隠達夫耕瑜瑕判世三生慧背向
攡方一悟精顱頂灌光輪信解髮毫藏刹寶明誠驅魔
大咒傳持猛度鬼諸經教演宏無佛斷難私著論鋪箋
雜引卍題評
朱中書茂暉
茂暉字子若文恪公國祚孫天啟五年承蔭授中
書科中書舍人有禹貢補註晦在先生集
崇禎戊辰湖上觀毁逆奄祠紀事
先王定羣祀舊典猶可詢功宗紀自周大享配有殷或
以勞定國或法施於民或捍大災患勤事喪厥身非此
族不與議禮恒諄諄亦惟身後然未聞存者均于公縣
獄吏創祠東海濱王堂&KR0681;巴郡任延守九真繼此廣都
韋(義)復有安陽荀(勉)比於甘棠愛但許末俗循云何承
平日壊法自朝紳悉索民膏脂獻媚一寺人始由節使
潘(汝楨)建祠西湖滣嘉名錫普德過者莫敢瞋羣小齊效
尤遑惜耗金銀初時自吳楚漸乃徧晉秦迢迢極關塞
各各逞斧斤高官及大帥將作何紛綸經營擬宫室究
度侈堂陳或為九楹殿升降雕采鱗或公門三塗夥頥
闢層闉或樹一丈碑褒頌滿堅珉黃金滲厥像丹漆塗
其唇青絲綰倭髻茉莉花斬新僉呼九千歲拜手稽首
頻爰有陸上舍(萬齡)跖犬吠唁唁孔子作春秋魯史盖有
因誅一少正卯不足懼亂臣豈若頒要典其言醇乎醇
東林宜顯僇以仁殺不仁是誠上公德至聖亦至神允
宜瞽宗祀俎豆垂千春邪說雖未遂聞之嚙齒齗恨乏
斬馬劒斷頭擢其筋悊皇忽徂落我后新政勤爰書别
六等國法崇朝伸縱有百乾兒安能贖其親我來泊湖
曲詔下交懽忻一夫為之倡童叟咸來臻碧瓦碎作礫
畫棟摧作薪刀剸莽頭秃土盗鯀壤堙成之累歲月毁
之不終晨世間快意事敗謀在逡巡除惡莫若盡古訓
信可遵白日重光昭平湖自漣淪長留關與岳終古配
明禋(祠址在關忠義岳忠武雙廟間)
徐居士廣密
廣密字(闕)嘉興人
過真如寺
陰蘿翳竹房花發定中香寶座依龍女金沙落雁王寒
聲出霜磬餘響入風篁妙理參圓頓名言久矣忘
鴛湖狎鷗客曾元良
元良字君山一名瑟自號鴛湖狎鷗客秀水人潯
州别駕丙曾孫所著有烟波集十二卷
松針
葉葉如針簇拈來試一思未妨從製錦更欲藉砭詩歲
月彌縫老煙霞點綴竒濤聲餘鼓盪好辨棟梁姿
孫隠君之琮
之琮字元襄仁和人少負逸才博徵典故其文古
雅軼蕩為諸生試輒第一食貧授徒蕭然自得平
湖馮洪業重其才招致之遂挈家依焉十餘年間
纂輯甚富凡一切經濟之學及論古詮理山川輿
地莫不詳考分註號稱博雅自史論粗細草纂類
諸書行世
耘廬放梅
穿籬靠石滿溪灣幾度東風意自閒瘦影忽移幽徑月
斜枝猶倚小屏山擬將分被香初細若比辭宫髩欲斑
異日西崗逢玉雪蒼茫猶憶舊林間
范布衣路
路字遵甫蘭溪人流寓嘉興梅會里門人私諡貞
簡
春遊曲
車圍繡幰馬銜鑣載取鈿筝間玉簫欲試誰家新釀好
東風楊柳第三橋
徐處士白
白字介白嘉興人徙居吳江初師竟陵詩𣲖後以
太湖落日賦見賞于陳黃門子龍晚年持論稍歸
和易有竹嘯菴詩鈔
江上遇亦于大兄
百種愁回一寸腸更罹多難又他鄉與君一世為兄弟
只是相逢道路傍
山處士岊
岊字翠峩秀水人
春遊殳山用貝廷琚韻
小艇來山麓閒吟趁晚晴看烟青嶂合倚樹白雲行院
古搖蘿影林深礙月明緬懷今古事藉草聽流鶯
仲秀才弘文
弘文字漢明桐鄉人
雨窗讀書
一雨彌旬日清隂巳滿堂三春花市廢連夜竹風狂閉
戶欣開帙憑闌愛煮香偶然翻閱罷池水漲滄浪
三山翁過銘簠
銘簠字叔寅庭訓少子
龍丘山人王伯和工書年六旬歸自西蜀以草
書見貽
鳥道驅馳亦壯哉都緣草聖結靈胎常餘劒閣蒼烟在
不染巫山媚骨來蕉葉濡毫仍古法榴皮畫壁本仙才
故園三徑應無恙待爾重將鐵限開
王山人屋
屋字孝峙初名畹字蘭九嘉善人有學可齋詩箋
陌上桑
可憐陌上桑朝看沃若暮萎黃餵蠶不了餵牛羊
送黃海歸新安
清秋客子嘆歸歟載酒題詩一送渠細雨亂山遮汝去
凄風落葉對誰居江邨處處休黃犢野店家家賣白魚
見說雅懷多不減每逢佳處輒停車
顧秀才玘徵
玘徵字文玉嘉興縣學生有讀書臺稿
感舊
烏衣門巷舊遊非王謝堂前燕子稀有客有客莫遑處
式微式微胡不歸乾坤萬里愁雲合風雨三秋落葉飛
極目天涯誰與語釣篷日暮一漁磯
張太學翊
翊字叔韓秀水人乙酉城破遇害子姪妻媳闔門
二十七人俱死
鶴夢
百禽正嘈雜此鶴獨孤眠奮翮豈無候藏神亦偶然庭
中人寂寂松下月娟娟知入寥天去緱山何處邊
安度先生朱茂曙
茂曙字子蘅天啟初補秀水縣學生既卒鄉人私
諡安度先生有春草堂遺藁
秦淮河春遊即事
橋下溪流燕尾分灣頭新水慣湔裙六朝芳草年年綠
雙調鳴筝戶戶聞春雨杏花虞學士酒旗山郭杜司勲
兒童也愛晴明好紙剪風鳶各一羣
牽牛花
金飈初動露華滋最愛娟娟竹尾垂多少紅樓昏夢裏
不知秋色到疎籬
陸貢生士鉉
士鉉字伯玉號古雪平湖歲貢生甲申聞變絶粒
嘔血死有蠧嘲餘集
懷比部樊致虚師
含香起草漢宫秋仙吏風流在爽鳩千里登龍曾擬郭
十年投鯉欲依劉白堤楊柳嬌堪折赤土芙蓉黯未收
明月自憐雙入眼寒光遥夜落汀洲
異人魯志剛
志剛字雲陽平湖魯氏舊族也善飲盛暑中或衣
綿絮遇霜雪嘗赤體遊行嬉笑自得至人家索酒
言禍福竒中出則兒童競隨之引之坐輒倒挂椅
間或抱兩膝旋滚地上望之如圓毬其疾如風時
喜倒挂大樹枝上風吹搖曳以為樂又能于城上
聳身上下飛走雉堞頃刻周四門如履平地夜則
口銜其隂而卧人皆呼為魯癡自言當在雲間脱
殼後至松路遇郡守方岳貢出作醉顛狀大呼方
當横死方怒杖之往某橋下洗去血㾗即坐脱越
二年湖人有於閶門外遇之者已而方守大拜為
闖所殺此曹侍郎秋岳為予言者如此
醉謌
擲杖下丹丘寒花點石樓十年殘醉裏不見海山秋
張叟
叟嘉興人不知名
江上芙蓉開江上芙蓉謝開謝總秋風江流無日夜
檇李詩繫卷二十二
