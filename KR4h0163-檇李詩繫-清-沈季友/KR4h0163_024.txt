檇李詩繫卷二十四
平湖沈季友編
國朝
秋槐老人王翃
翃字介人嘉興梅里人家故業染日坐闤闠間一
手挾古今書以觀一手數錢與市販菜傭相應答
飲少而嗜酒屏絶慶弔自處名教外為詩文高自
矜許好製詞曲作紈扇記忌者誣以詆毁里紳訟
之官家計日落然詩日益有名既遭兵亂多感憤
嘆咤見之篇章張深之北方名賢賃居南湖每置
酒召客伎樂雜陳翃輒散髮赤足呌呼號嘯雖嚴
客無所避人多以禰正平杜子美目之遊山隂與
陳章侯善王季重見其詩嗟賞焉陳卧子作序謂
有盛唐之風其舊作曰春槐堂集後作曰秋槐堂
集共千餘首壬辰舟次贑州被盜皆没於水深自
痛惜每終夜擁被記憶後入粤惘惘自失復摭拾
記聞作詩二百餘首買舟而北其稿又為鼠嚙不
可綴補益不樂四月泊京口無疾而卒友人朱彝
尊曾有選抄一帙其弟王庭梓之以傳謂其夙尚
沈雄間為和厚幽淡之句不可一類求也
田園偶作
落日閉窮巷風雨何颼飀沈吟坐來久悄然生百憂自
傷曠浪懷苦為衣食謀朝看孤雲飛暮見空江流何能
坐成老拔劍當遠遊草草天下人視我如贅瘤
宿董氏山房
中夜虎渡水溪樹初風生颯颯吹哀湍衆山皆有聲深
庭久無月黯然三四星憂人獨求醉釋此離居情
牧牛詞
二月三月春雨晴渚田水暖芹芽生牧童驅牛出原隰
細草青青牛可食夕陽短笛不見人吹過邨南又邨北
人有謂余老者感作
一身不遇家屢空談詩說劒心何雄少年雖去壯還在
出門千里輕飛蓬飲酒多歡俠遊子尋花常宿倡樓中
半生為樂不知病兩耳忽患今春聾梳頭遂見髮初短
照面恰怪顔無紅往還後生最輕薄笑云似爾當稱翁
繁華零落盡朝菌吟嘆啾唧來秋蟲天地那能禁我老
文章可惜令人窮一丘一壑幾時住世上豈有真喬松
寄沈十二
横山生白雲鬱鬱半空起知君住其下獨宿白雲裏冬
月靜巖扉寒泉滌心耳嗟余役風塵引領望之子
越中送顧偉南
相憐俱在客感别此心同前路夕陽外行人春草中到
家聞唳鶴去櫂逐歸鴻欲望雲間遠長懷泖水東
石城晚眺
客心正搖落獨上石頭城天遠垂垂下江寒混混平柳
條南北路桃葉古今情況值秋風後清砧急暮聲
自感
窮老心還拙衰年鬢復斑文章身後事丘壠夢中山遂
欲東浮海不然西出關桃源如可問但去莫須還
答范遵甫
濁酒空懷田舍歌百年身世半蹉跎人歸野徑殘陽盡
家在寒塘落葉多好竹不嫌愁裏看名山竊喜夢中過
餘生欲逐漁樵去白髮于今奈老何
與客話左寧南事
長城萬里羡當年楚澤軍容蓋世傳三月晴風高戰鼓
九江春水下樓船韓彭心事應難論李郭勲名不易全
漫道勤王師獨正江南處處起風煙
會稽竹枝
荷葉荷花十里勻秋風吹滿越溪春漾舟谿上多遊女
誇道西施是越人
漂母祠
一飯當年報不遺王孫今日更何之平生自嘆無知己
千里來尋漂母祠
客中九日
細雨成隂近夕陽湖邊飛閣照寒塘黃花應笑關山客
每歲登高只異鄉
宫詞三首
金雀傳餐百尺樓玉壺催酒醉春遊内中新有良家選
背著君王學打毬
春半櫻桃萼尚含中宫初命采金鹽近前公主才能語
置膝親教誦二南
禁中春樹藹晴煙朝罷簾聲下九天官局進呈新鑄好
六宫齊賜草書錢
姚秀才清
清字永伯號毅齋晚號晦菴太傅思仁孫
輓總憲劉公宗周
元老猷能壯天胡不憖遺鞠躬忘利鈍注意任安危直
道輕三黜深憂毖十思時窮梁木壞臣紀獨肩仔
丹徒道上有感
綠綺青萍泛水涯瀼瀼零露改蒼葭秋原禾黍閒犁犢
古陌松杉噪暝鴉斷井荒碑何代事寒煙野草幾人家
十年舊恨渾如夢拾穗行歌盡可嗟
陸秀才深原
深原字嗣長號芝石平湖人性伉直不能昵俗當
弟昆貴盛時泊如也
國初棄諸生以詩酒自娛有覆硯齋集
過顧茂長丹室
記否髫年君已翁不堪華鬢又君同交從意氣由來淡
老共披離不厭濃正好破除杯酒内幾番感咤百年中
荒蕪留得琴書在莫愛追隨河上公
高秀才維城
維城字百雉嘉興諸生其佳句有月色水鋪地雁
聲秋滿天蕭然行李桃花渡何處佳人燕子樓為
時所稱
桃蹊口占
水際夭桃紅映白移家欲住武陵源道人笑我多牽殢
此是陶潛紙上言
寄廬先生施洪烈
洪烈字仲芳號寄廬平湖人少受知於學使洪承
疇順治乙酉以明經授欽州牧時粤疆未定乃依
幕府流寓五羊城衣敝不完并日而食幸以詩見
重李撫軍稍稍得衣食一日藩邸張讌羣吏紛集
而王所召客惟一施欽州曰今日非宴下吏重詩
人也後復授徒龍灘以自給署程鄉篆悉捐里長
營辦費及抵欽綏輯流亡錄亂兵所棄子女姓氏
榜通衢俾其家領歸陞松江同知與提督馬進寳
相抗馬故驍將欲以氣凌轢使之屈伏嘗置酒帥
府困以巨觥笑曰當令此老醉死明旦令人伺之
則施司馬放早衙矣著有詩史集又有粤遊集觀
海集雄遊集天中集諸編晚年罷官歸里先君子
延至西平署命季友受業焉燈窗雪案古色照人
今登師作不禁三復流涕云
書懷
生年百感餘落落未聞道豈不歴艱辛河流修且浩征
馬嘶春風飛鷹掠秋草清夢搖旦昏出門傷懷抱悁悁
黃鵠心願依芳樹老
何君出扇頭韓仲生窗竹詩率和
千尺虚庭影根盤斜石生新篁吹午夢老籜散秋聲月
出當軒白風高入畫清此君終不熱蕭瑟有餘情
九日過十八灘遇兵艘連下
客路重陽日横帆十八灘濤聲摧壁立山氣助人寒過客
迷花渚歸師束錦鞍書生今老矣曾把寳刀看
寄懷增江吳友日
珠江迴棹十年蹤遥望鱗飛百尺松愛我莫題鸚鵡賦
思君重見鷓鴣峰高樓雨色消兵甲遠樹晴嵐聽鼓鐘
已奏德星還聚井應知膝上有人龍
諸將四首
蓋代聲傳漢將營勞臣千載共知名功成東北來江左
威服西南重楚荆丞相祠堂留古柏昆明池水失長城
即教尚父今猶在無復磻溪釣玉璜
墨縗聲振粤江開銅柱親從擊鼓來載奠金城棲鳳驛
移封珠戶釣龍臺宫庭撤宴投醪賞旗鼓連山拔幟才
誰道賢王偏尚武雄風收盡海天回
樓船同日泛牂牁勲業平分老伏波已有陸生南粤紀
還勞漢主大風歌當年寳玉江聲壯此地珍珠海氣多
何事羽林來鐵騎却教鳴劒走關河
何人海上氣飛揚颯颯金戈入戰場一旅忽驚新草木
三軍重固舊封疆傳聞羽檄閒書記頻遣梯航抑富商
江岸漫勞横鐵鎖從天誰不識龍驤
和客子鸚鵡詩
憐爾竒毛賦遠思隔窗宛轉夕陽時翻身却稱雕欄小
記曲偏憎翠管遲飲瀉銀屏憐客去啄殘金鎖怪人知
聰明若被凡禽笑何日開籠宿鳳枝
感懷
小孤山上大孤山灘下三姑江月灣天柱石峰留客影
一肩風雨過梅關
彭貢生孫貽
孫貽字仲謀號羿仁海鹽人朞生仲子貌魁偉好
詼諧口闊而貪飲人有長鯨之目平生恥為齷齪
士動以古人自命讀書過目成誦為諸生試必冠
軍壬午省試陳子龍已擬元而次場忽作寒熱不
得第遂以貢終有茗齋制藝名噪于時見中原多
事凡憂愁感慨一發於文而詩尤工諸體超秀卓
然成家痛父殉國難乃蔬食籜冠終身不出往往
遊於酒人又喜與兒童嬉戲頗具不羈致所著流
寇志并詩詞樂府共數十卷其佳句如包山云瘦
林時見石渴澗亦生泉雷澤云歸穴龍收雨空梁
鸛伺魚山行云山平雲繞碓雨細犢犁煙踏春云
柴門細草臨漁步花塢斜陽隔磬聲有感云十年
心事揮杯盡百感身名掩鏡中除夕云行雖負俗
猶佳士劒即無成喜俠兒出郭云經旬斷客鳥窺
戶三日無詩花笑人海濱云身非鮫客還多淚跡
似閒雲只戀山秋柳云少更幾何無奈老樹猶如
此可堪人崑崙山云黃精採罷春盈握白鶴歸來
雪滿身皆警動可喜
陳章侯畫水滸葉子歌
張吳顧陸之寫真三子聖矣吳入神吳後千年有陳子
更開生面尤絶倫觀其下手萬象變神鬼觸案窺尖新
深竒不止在面貌衣摺古硬堆虬鱗丹青所狀必英物
愈拙愈秀無前人雄心怪膽破空出思令盜跖張麒麟
東京横行草間客三十六彪鬚倒磔宣和佚事譜豺虎
稗官喑火搖脣戟章侯筆縳牡虎髯白黑蟠屈行蛇蚺
夜闌燈火炯蕭瑟含毫細思垂高簾即今寇盜鋒相㰱
煙霧中原亂鳬鴨張曹左革花刺袍安有斯人不弄刀
梁山狂兒握弓笑眉髮槎枒山鬼肖邦人鬭虎杭鬭特
豬奴棄子今英妙細看繡梓情性深寫盡張角黃巢心
真龍智勇猛獸服雲臺畫者曾平林
放鶴洲
籬落遮樵徑林扉纏古藤入門唯見竹掃葉忽逢僧茶
氣生殘竈波光動采菱漁家堤柳外落日挂魚罾
建昌城
白水横官道青山繞廢城餘民百戰盡落日一江明露
下秋菰斷營空野鶴鳴僕夫已憔悴前路自相驚
社日
竹裏山堂午後開櫻桃酒熟客頻來社中人少宜添燕
春半花多總讓梅晝靜棋聲連竹響香殘雲縷遶牀回
塵緣巳絶閒無事抱甕疏畦手自栽
春事
修篁十个半林茶採擷春菘煮露芽插槿預為蘭定界
補泥纔與燕移家鈎簾忽挂初三月品水新澆第一花
午睡未醒山鳥唤木蘭花下日西斜
奉簡真長先輩邨居
塵氛不遣入田家卧起高雲至晚霞却病雲煙為藥物
忘憂姬妾有名花山林送客猿司戶村落無官柳放衙
欲訪先生問漁父絳桃樹下竹扉斜
春郊四首次百旃韻
茗林春雨乍舒旗立望平蕪枝不移啼鴃催殘花萬點
閒愁費盡酒千䲭柳陰舟小魚高坐山月人歸犢倒騎
行徧空庭無可語深松獨倚聽黃鸝
陌上春隂鬭八哥山樊亂落打巖蘿悔隨狂蝶尋蒙叟
願作歌鸚度補陀戒酒似糺中執法拈花還禮大摩訶
東園新植梨千箇抱耒宜師老槖駝
野寺尋僧過午鐘澗聲恰為小橋衝鈎廊屐齒喧于蝶
矮竹花房曲似蜂煙樹隔江荒禹廟山河殘畫愴徽宗
變名何地堪逃俗曾向臯橋托賃舂
花落晴郊舞亂英雙文小鳥呌新鶯船從紅板橋邊繫
人在綠楊隄上行擕妓何須呼杜牧持杯且復作劉伶
衰翁不預公家事只自酣歌過一生
百旃有春郊四首走筆索和意在險字相窘也
如韻酬之更選韻之窄於成聲者凡四十餘
得長句十章索和亦如之
拾橡空山友鹿麏草衣反得傲懸鶉鑄刀潛訪眉間尺
賣藥堅辭手不龜紙碓自舂成側理窗梅全乳半生仁
海邊白石多堪煮脱粟何煩更指囷
草喧二月漸飛蟁北牖疎風面竹斤土甑添薪炊石髓
枯毫搨字得顔筋千觴牛飲卑三雅一葉䲭夷笑伍員
誰道貧家絃管缺如簧好鳥故殷勤
幽塍澗落故喧豗晚劚春田得芋魁一入深林猿拜侣
久辭世網雉驚媒雷催蕉葉時供紙雨放燈花未落煤
欲訪名山度江去却憐我馬日虺隤
舊植蓀荃間杜蘅荒庭鋤穢走鼯鼪酷尋幽壑為量屐
時約山樵與對枰睡旨濃于千日醉菜香清絶五侯鯖
閒居早晚無功課不是詩筒即酒鎗
聞道鸕湖勝若耶綠蓑煙底友魚蝦新鱗出網分鱸膾
野鳥供厨薦鷓羓梅雨一罏桑苧火池蛙兩部正平撾
醉眠不復憂天墜鍊石辛勤笑女媧
一竿春水綠平篙小築還當舊馬嘷白眼向人高岸幘
青山對我落持螯雨來桑陌收魚笱月上菱田罷桔橰
此外亂離都不問麯生惟勸日餔&KR1917;
梅妻鶴子代姬姜種秫無勞典鷫鸘空谷蘭猶香草莽
卑巢鳥亦戀榆枋名園洛下輸迂叟美酒涼州羡渴羌
惟有此君成莫逆萬竿窗北種篔簹
竹花漠漠曳龍而倒拂風前白接䍦香作篆文銘古鼎
闌雕梵字架荼蘼提壺鳥勸添桮杓曳布妻能共扊扅
盆景小山堪點綴一拳沐雨綠厜㕒
欲辭火食採山茅喜怒寧能問衆狙身賤泥塗行郭索
骨寒風雪傲林於箋經老去成書蠧臨帖工來笑墨豬
晨起灌花添硯水汲泉自滴玉蟾蜍
藜羹玉色下春虀飯罷攜琴付小奚身世多虞恒讀易
行藏難卜托扶乩漫同莊惠游濠上莫以彭殤感會稽
無可奈何聊命酒不知醉後奪鸞鑱
野泛
野渡茫茫春暮矣浮萍泛泛去何之迴溪多曲如成字
乳鴨呼名自抱兒出處定師高士傳行藏半在少陵詩
桃花應笑人來晚從此垂竿也未遲
灌園和李潛夫先生
鮭菜長飢未識貧茅堂藥圃各清真庭前拾橡猿三口
雨後移花月一身門有好山何必畫徑辭俗客自無塵
穿林歸去常衝晚野老寧煩醉尉嗔
聞鷓鴣
章水東流貢水西鬱孤臺下草萋萋雲山萬里行應徧
山鳥空勞向客啼
燕亭夜雨
夜雨空階滴綠蕉無眠山客更蕭蕭西風縱有還家夢
難渡潯江八月潮
陸推官濬睿
濬睿字以愚號未菴平湖人長庚之孫順治丙戌
舉人授宣府推官逼居塞上惟以寬簡治之出冤
民鞏加世等置悍弁徐洪志于法未幾解綬歸郊
居閒放醉飲陶然凡憂悲愉佚之槩一寓於詩前
後所著彙成十刻行世
蓬萊閣
鞭蜃呼雲雲未起胡然危閣層波裏勢凌泙湃撐虚空
碧眼仙人時戾止仙裾飄忽風颼飀畫棟煙&KR0905;春復秋
滄桑轉&KR0008;閣常在欲挽長鯨使倒流
輓錢穉拙
盛年矜意氣同學遜竒才草檄城狐去飛書金馬來多
聞存北史不仕慕南陔故里堪棲托傷心入夜臺
家園小集酬沈存西
秋林初霽雁聲催挈伴登高第一回沼映殘霞留紫在
窗銜遠岫帶青來狂呼隨興鷗能狎痛影忘形菊自開
藉有休文貽絶唱半庭吟思繞蒼苔
遊楊歷巖
五月山田稻放花探竒炎日路偏賖為看古木遥相接
漸見危樓近復遮架屋因巖稱絶壁充厨引磵試新茶
登臨到此塵心豁欲問成公是否沙(巖半有祇霖寺供成公祖師肉身)
吳門竹枝詞
攬勝閒憑悟石軒笛聲忽聽在高原日殘樹黯人歸去
乘興還添小十番
姊妹追隨賽巧粧艷陽新綠綺羅香畫船昏黑靈巖轉
明日叮嚀到上方
小遊仙詩
九轉丹砂在玉臺朝過弱水暮蓬萊擗麟佐酒無人識
從此騎龍不復來
半竿釣月不驚鷗神在層霄影在舟有客錯將漁父喚
數聲長嘯洞庭秋
楊秀才嗣源
嗣源字若谷號疑始平湖諸生有據梧草
遊新昌南明寺
山徑紆迴石磴幽依稀月峽挂當頭仙人棋局今猶在
高嶺乘風暑似秋
蔣布衣之翹
之翹字楚穉號石林居秀水之王江涇初隠於市
廣積書卷嘗集有明禾中先正詩為詩乘採摭甚
博予頗得其助云著有甲申前後集
杪秋登南樓述懷寄舊遊諸子
忽忽歲方晏遞緒當廩秋嚴霜挫羣卉悲風掠寒流浮
雲藹蒼涼日煦天為愁鶗鴂一以鳴中心洵靡瘳登高
從所思榛荆障前丘聚散固匪常明晦理乃周感往成
晞露撫今若浮漚交道日墜地誰為心相求延佇罷觴
咏緘言申離尤
五人之墓
亭亭山上柏托根化為石頽景掠流颷危柯歘摧及女
鬼䜟妖端羣倫寖夷斁驅梟自南來笯鳳鎩威翮斯人
良獨歎叩閽計無益肉食黽阿從草野憤所切一手撲
殺之聊以褫奸魄論市良慨慷歕血破空碧遺塜何纍
纍石蹠闞阡陌蔓草延綠滋羣鶬弔林夕凛然生魂聚
眉髮猶奕奕白骨蒼苔中時有煙霧積我征屢瞻睇弭
節撫今昔陟懷軹里屠浮羡燕市客爾汝敦古歡捐軀
曷云惜翳惟托深衷非職謀乃國秉性得所甘高風頑
懦激怛㤞麋肝腸悲吟淚填臆
泊舟
止櫂知何地攜藜復有村落花緣艇出鬭鴨近人翻未
乞田家火先邀野老樽百年知幾醉潦倒復誰論
吾拙
候逼寒初至循風欲授衣虚櫺晚照薄藂菊背霜微畚
鍤悲吾拙乾坤老孰依干戈猶滿眼不敢出柴扉
智標塔絶頂題壁
高標延百里層塔出秋巒拾級青雲直憑闌白晝寒洪
濛尊一氣吞吐恣雙丸下視真卑狹將從問羽翰
平居
何言去國似孤舟失意平居亦蕩流對景未酬陶栗里
攜詩䞉得謝宣州蒹葭霞靜寒依渚風雨秋高晚抱樓
時事不禁蕭索盡停杯木落坐颼颼
春日送陸韋公之淮西
乍逢旋别正初春冷落梅花解笑人千里江關謀食計
十年烽火醉吟身交嘗岐路尤堪重文至窮時自有神
漫爾離樽何所指黃雲甲馬故酸辛
宣公祠
唐相祠堂舊楷模蕭蕭梧竹接城隅當年賈誼此其輩
何代能無綘灌徒
閱詩集偶拈絶句
犁眉公洵出羣材源委風騷魏晉來不以作家甘自命
英雄本色待人猜
風雅吾師李慶陽何徐踽踽讓前行若還獨自抒機軸
一句應須倒一觴
嵯峨臺閣當時體七子同聲固擅場自分緣情言所志
後生莫漫薄高陽
姚秀才世靖
世靖字子清號藥師平湖人隠居廣陳之南溪為
詩秀逸一空俗調有翠樾軒稿
今昔行悲老嫗篇(有序)
余少失怙以族子見撫於叔父故大司寇公每朔
望一入至陳淑人所見所為傅嫗者主守門既司
寇淑人相次下世不數年子孝廉又殞高臺曲池
半為蔓草傳嫗故在傭于里之豪以食余感其貧
困又以盛衰之故愴然于懷為作今昔行悲老嫗
篇以寄意焉
春風老嫗悲南陌淚如連絲啼不得曾是朱門舊日人
今來宛轉無衣食憶昔尚書全盛時雁行珠履何差池
連雲甲第倚雲漢中有金屋多蛾眉葳蕤鎖鑰黃金鋪
屈戍盤龍雙轆轤南窗北牖隠相望惟容此嫗當關呼
晝逐瓊筵洗鑿落夜趨綺帳拂流蘇是時竹馬余翩翩
烏衣伯仲羣少年競賭羅囊走堂下獨成蠟鳳戲階前
中間令弟托心素春草西堂夢佳句突兀應高定國閭
悲涼却掃延年墓一别人琴遂杳然百年書籍終誰付
山陽思舊空笛聲平原歎逝徒詞賦昔日池臺生棘榛
清歌妙舞共灰塵龍鍾白首還淪落乞食常從舊比鄰
吁嗟世事無不有海水蓬萊幾回首茂陵高卧馬相如
終年消渴長著書因風為問青雲客何處紅塵無覆車
春莫曲
江南綠曉天絲香晴渚無人蘭葉長蜂尾嬌獰撲花去
交交鬭鴨迴金塘櫻桃委墜紅珠凍榆莢如錢壓鶯夢
綺榭頻搴銀蒜條湘川一幅簾旌動麝煤小字丁香勻
綠繡羅裳持寄人荆雲蜀雨不知處鯉魚六六腥紅鱗
傾城面背闌干曲淺碧海綃春一束樓外鞦韆拂地垂
煙紗漠漠啼香玉
江亭
地僻閉門久草深花滿臺夕隂連海潤江漲鬱春雷鳥
啄蒲苗下魚翻荇葉來虚亭捲簾坐遲客共新醅
客至
頗似嵇康懶經旬一上臺清齋寒食過多病故人來草
愛春陰合花看暮雨開相將話殘燭夜半有輕雷
十七
十七始登樓垂簾不上鈎與郎香蔽膝報妾玉搔頭寳
鏡開明月羅裙剪石榴畫眉何太晚人為早朝留
自解
五十王融較半非高陽窮鬼況因依直教蕪穢連荒徑
更遣飄搖到敝衣白髮漸生妻子笑黃金欲盡故人稀
只餘賦草為雲氣山雨來時千丈飛
憶舊
十三詞賦已知名日日金丸逐曉鶯楊柳河橋春試馬
杏花樓閣夜聞箏當年斷夢隨寒雨幾處傷心為月明
最是紅顔易零落秋風黃葉悵平生
東平詩百首之二
簾前倚醉一悲歌自捲蝦鬚入綺羅紅燭背人偷驗取
砑繚綾上舊恩多
墉宫背燭幾淒淒傳與青衫驗舊啼二十七年惆悵事
春風開徧野棠梨
黃貢士子錫
子錫字復仲秀水人承昊次子善畫山水有麗農
山人遺藁
艷曲
學織九張機香羅叠舞衣輕鸞千二百風起盡飜飛
湖中並蒂蓮岸上同心苣三十六鴛鴦飛來不飛去
鍾貢士嶔立
嶔立字宣遠秀水人明末貢生
折楊柳
裊裊金堤柳三春漸寂寥新聲傳洛下舊恨憶河橋妾
意愁飛絮君行憶舞腰關山吹短笛憑向曲中飄
秋涇晚發
落日片帆輕春江一望平微風三十里已度射襄城岸
岸楊柳接村村布糓鳴不愁明發雨魚尾斷霞生
查秀才崧繼
崧繼字柱青後更名遺字逸遠號學圃海寧人補
海鹽縣學生有澄清堂集
揚州詞
江都士女蕩輕舟傳說當時翠輦留二十四橋人散後
風吹螢火徧䢴溝
金秀才&KR2194;孫
&KR2194;孫字龍友秀水縣學生有鐵巖集
詠懷
萬籟吹至音悦耳非絲竹至道有餘甘所懽非梁肉衣
被蓋天下何必綺與縠貴固非吾榮賤亦非吾辱栗栗
同履冰粥粥若捧玉毫髮苟有違澥水終難濯
箜篌且莫彈簫管且莫吹俯仰懷古昔戚戚心若摧雒
陽被謠諑湘沅萬古悲讒夫自高張楚臣蒙䲭夷卓哉
蘇子卿嚙雪志難移翩翩夷門客頭顱酬所知下士羡
朝榮朝榮難自持上士希延年延年安可期夀殀同一
歸惟貴死得宜歎彼泉下人生氣何纍纍
正德宫詞
月射窗紗映畫梁芙蓉闕北鬱金香西宫今夜停歌舞
聞道官家宿豹房
天啓宫詞
玲瓏玉束繫鮫綃素腕雙擎碧玉簫萬夀山頭歌急拍
一聲聲唱雒陽橋
崇禎宫詞
雉扇乘雲啓鳳樓特宣命婦拜長秋賜來榖雨新茶白
景泰盤盛宣德甌
馬教授廣軨
廣軨字飛生平湖人鳴雷子為人外通中介尤長
辨才每當詩酒遊讌賓友歙集輒葛巾鹿裘高談
雄論連舉觥船數十神氣自若喪亂後家益貧遂
遊于四方以教授為事凡理學性命興亡治亂之
說矢口講論間以笑謔多有别解使人靡靡忘倦
於是三吳之士咸歸其門翕然有大儒風殁後私
諡端敏
詠懷
貧者思得玉不採九疑峰倦者思得息不憩三危蹤嗟
彼當路子追欲何怔忪朝菌與靈椿誰是金石躬惟有
樂飢水可以安吾慵
康樂誇成佛叔夜急養生當其抗言時髣髴通神靈一
朝不自得終乃違其情我欽蒙莊子無近刑與名時哉
適來去躬耕以為經
養由方矯矢白猿號平林更嬴鳴虚弓雲中下驚禽末
技有至妙神感捷應心何為躭道久徒然歎幽深逝將
舍之去翺翔南山岑
懷培原大兄行脚雪竇
廿載投簪老上方三年讀禮祝空王寧求慧業無生果
不為名山一瓣香片石舊尋蓮社地孤雲重度越吟鄉
自傷未免周何累薇蕨徒懷向首陽
同臯旭對月懷沈子佩臨别勝集
愛客當年舊隠侯短亭落日更維舟臨岐細草迷吳角
隔歲殘梅下隴頭才子最憐黃綬好酒人偏愛翠眉愁
年來却笑文通老别賦時時戀舊遊
莫春雜感同葉星期郭臯旭
長洲臺苑一蕪平細雨青霑草色輕華表思歸君子鶴
空山有語上皇鸚要離塜畔尋家國林慮傭間識友生
回憶舊京歡賞處何人不發五噫聲
沈秀才廷鈺
廷鈺字文韓號山漁桐鄉庠生甲甲後棄去躭情
詩酒其自序有云屈原賦離騷宋玉作九辯憂國
既深悲秋特甚余生不敏觸物多忤憂與時遇病
復隨之著秋吟詩以見志
秋深水墩訪菊次同遊諸子韻
高風吹枯枝葉葉去無迹日色蒼蒼涼溪流泯泯白每
覺秋興悲我意偶閒適采采黃金花衆芳羅咫尺登危
據層樓千里接瑶席水迥地勢雄徑轉秋田斥決眥數
歸鴻影下寒塘隻煙色隨雙帆歷歷漁樵宅霜飛百草
凋節序忽遷易良會當及時何得拘形役
漸川老人俞汝言
汝言字右吉秀水人身矮善談謔為諸生不遇自
稱漸川老人遊燕趙韓魏宋衛閩粤之鄉越雲中
雁門歸而閉戶著述篇帙之富近代學人莫與抗
衡者有漸川集及先儒語要京房易圖晉軍將佐
表禮服沿革漢官差次考宋元舉要歷紀年同聲
錄崇禎大臣年表卿貳表明世家考寇變略弇州
三述補品級廣考嵩山志諡法考補雙湖雜錄本
草摘要晚又著春秋平義十二卷四傳糾正一卷
坐是兩目失明然猶口授諸書使人以筆記之遂
病而卒予憶戊申已酉之歲右吉至西平署下帷
甚久予雖少每於燈窗硯席間執卷商確頗以為
孺子可教而今重有典型之悲矣所登諸詩皆昔
年手錄者惜不得覽其全集
詠懷
長安遊俠地洛陽粉黛叢朱樓結綺疏繡帳臨春風皎
皎垂素手琅琅振絲桐一為求鳳操車馬塞道中回首
四節易凝霜凋朱容明月猶在懸白日已不東翩翩白
馬郎揚鞭復何從
東村宿瘤姑十五被翟章西家美羅敷二十猶蠶桑窈
窕絶世姿終日工七襄容色豈在好逢時即為良語賤
有餘惡處貴罔不臧紅顔坐消歇盛年何可常
二子篇貽顧寧人李天生
邊郡諸侯誰好士雲中雁門稱第一同開幕府向隂山
共脱貂裘禮賓客笳閒鼓卧烽息煙尊罍楚楚屏箏瑟
甲朝丙夜恣探論如石投水膠在漆鄴下梁園彼一時
安論軒車與遺佚就中賓客誰最竒惟顧朱李無異辭
朱十自小我好友顧李未面神為馳關中博物因篤冠
操管滔滔濯江漢劉曹沈宋未足多古詞鬱鬱星辰爛
東吳布衣顧炎武山經星志指掌數古文穿穴鄙夾漈
冥搜碑版考石鼓好竒尚俠大略同李詩顧筆同千古
余來雲中踰萬里貪與諸君共抵几誰知聚散自有時
南北東西不並屣李生貽我懷古篇朱生書尺嘗蟬連
遊燕幸與顧子俱我出顧入無後先均是山澤姿並為
諸侯友記程未嘗隔千里片席劇談竟何有乃知造物
甚相忌合并從容亦難偶只今幕府一時歇散去燕吳
與秦粤此生寧有聚首期各自孤眠對秋月不爾單父
與吹臺高李杜陵俱異才嘯歌今昔乾坤開英雄奚必
非蒿萊二子相見定有日麟遊鳳舞何時哉
雲中雜詩
蘇武臺安在昭君墓若何垣非秦紫塞堡近漢黃河兵
減笳吟少烽銷牧地多當時歌舞麗檀板雜琱戈
贈孫孝廉侍史谷音
侍史清如玉疑從緱嶺來才偏憐穎士技欲勝方回眉
語令人醉歌停待客催何當蒙繡被青翰一帆開
井陘道中
束馬嶔﨑道路艱尚留古迹在青山懸流苔洗將軍壘
落日煙封娘子關垂黍秋田辭戰伐横碑古澗費追攀
兩看旅雁違江北自愧征衫不暫閒
華嚴寺同閻古古作
玉甃金繩奠九楹離宫拓跋舊西京幾經鐵馬琱戈日
不壞毘盧舍衛城像試孰開山後地法幢猶紀大康名
請看直北諸陵闕白草黃榆縱復横
進艇
晴川曲曲抱沙堤岸柳依依遠近齊山色欲開疎雨外
夕陽愁在亂峰西舟前波浪泇流駚望裏煙嵐魯樹低
作客乘春行處好故鄉曾否息征鼙
大名九日
搔首中原去雁號帝丘景物倍蕭騷愁歌白帽清霜逼
風捲黃河濁浪高在野樓臺臨大澤摩天鵰鶚見秋毫
射熊戲馬何年事聞道漁陽羽騎勞
鄴中懷古
漳河清濁太行東此地曾聞霸業隆川岳無心悲鼓角
丘原何處問英雄鬭雞閱馬興亡外冰井銅臺涕淚中
獨有窣波雲表立鈴音獨語向西風
大同曲
纏頭窄袖奏冰絲促柱繁聲斂翠眉道是武皇遺樂府
一時齊唱玉娥兒
沈秀才克家
克家字慶仲秀水人德符子順治中諸生
壬午秋雨中訪石齋先生
共快其濛雨公來亦自東子輿友天下弘景相山中練
界千峰瀑松承衆壑風時賢無大小于邁總從公
朱布衣扉
扉字開仲嘉興人弱齡多病終其身不婚閒賦小
詩自娛而已
簡吳生
自誦梅花人日詩五旬不見但相思一春多雨愁無麥
二月輸官定賣絲行藥橋邊逢客返著書窗下少人知
近傳孺子司村社想見麤豪割肉時
彭秀才孫繩
孫繩字子羽海鹽人長宜子少穎異無閥閱氣著
有問業居集
國初避兵豐山扶母潛匿復出而求父遇害年僅二十
六
同青雷夜宿雲岫
岧嶤精舍倩雲封遥叩禪扉聽晚鐘龍護香臺時卧鉢
鶴依錫杖欲巢松風泉落戶秋生枕寒月凝霜晚在峰
夜半梵音清客思起從老衲問三宗
戴長汛
長汛字澄齋嘉興人有前後征草
苕溪漫步
四野干戈急蕭條此地秋村尨吠山鬼水鳥狎溪牛落
葉飛重起哀湍咽更流無才堪濟世祗合老林丘
胡秀才嗣璜
嗣璜字映日平湖人自號蘭菊主人著墨龕詩清
絶無點塵不屑為外人示也
喜雨
忽已脱炎氛羲皇我亦云樹屯煙作障溪篆藻成文助
懶嗔冰簟分涼頌海雲偶懷青李帖未敢漫書裙
古有扇對格偶賦及之
自信迂疎不世情遣懷惟倩墨為卿大椿空語八千歲
且及芳華進竹罌弱水縱圍三萬里每從清夢聽瑶笙
但能默坐胸如雪梨棗于中亦漸生
雨久
雲容何事墨成堆豈有新詩待雨催魚慣淺波驚白浪
樹留殘蒂怨黃梅式相好是松根筆可與言惟鵠子杯
我欲曝書方數卷啼鳩聲裏又輕雷
鄭秀才輿誦
輿誦字覺初桐鄕庠生世居柞溪徙青鎮下帷寳
閣僧院二十餘年著作等身兵燹後散佚不傳
同友人分水墩即事
半畆花宫一水浮同人乘興共停舟樓銜越浦芙蓉老
門接吳雲薜茘幽紅醑光搖鸚鵡醆白蘋風度鷫鸘裘
幾聲漁笛前村晚卜夜還看月映洲
(附考烏青分水墩萬歷初同知羅公斗築其東有永鎮巷)
沈貢士嗣選
嗣選字仁舉號果庵嘉興貢生乙酉奉母避兵葭
川羣盜知為老孝子戒弗犯破産聚書嘗以歷代
文章惟南宋無選本乃輯續之其自著曰儉娛堂
集卒年七十六私諡孝貞
鄉居
不識揚雄字無人載酒來閒窗封薜茘仄徑長莓苔啼
足鳥飛去落殘花更開悠哉聊卒歲興到獨銜杯
感事
長安車馬競通津西市衣冠血尚新白首同歸成底事
青山獨往竟何人華亭夜月堪聞鶴水國秋風好憶蓴
竊歎當年朱長史可能重負會稽薪
雜感二首
當年曾結竹林盟邑里爭傳月旦評意氣直教周士貴
文章能使古人生一從歲有龍蛇厄幾度春聞鶗鴂聲
此日相思弔嵇阮酒壚鄰笛不勝情
少年聲氣接羣英湖海飄零異死生偶簡姓名堪墮淚
傳來事迹總關情春風玉樹先賢塜秋露金莖故國城
垂老瑟居無客至滿庭衰草候蟲鳴
陸布衣森立
森立字中卿號嵩石平湖人廉使鏊孫長身好讀
書工寫山水吟不甚冨而清婉有致卒年三十九
子琰卓亦高尚能詩
錢塘
風湧銀濤勢欲狂萬山空自削蒼茫非關客思無聊賴
十月天寒正隕霜
陳秀才恪
恪字子肅一字威如嘉興學生恂之弟有瞿菴詩
草
九日風雨作
風雨淹重九幽人得自娛東籬花罷采下若酒停沽已
免題餻字真成潑墨圖登高何處望新漲滿江湖
何畫士園客
園客字閬仙海鹽人長於丹青
元日
幽居鄰碧里淑氣轉青陽老畏今朝至貧看去日長衣
裳任顛倒兒女異存亡誰惜頭如雪栖栖當道傍
沈秀才中琛
中琛字獻臣平湖人中柱弟少有文名晚偕李潛
夫馬允培兩先生作方外遊有抱一軒吟稿
山中歸晤允培即訂明春入山之期
入山尋舊約出谷訪名賢怪石横窺磵長松上拂天歲
時從漢臘耕鑿詠堯年好句春光熳相期潄碧泉
仲秋日懷木菴仝李潛夫馬允培聯句賦得南
山當戶牖用十七篠韻
精廬臨澄溪夕陽展晴眺漸覺秋氣深(潛夫)能令客思渺
蒼涼自南來(允培)蜿蜒還東繞遥青隠雲間(獻臣)瑞靄浮天
表松風到良宵(潛夫)海日遇清曉一望極平原(允培)千尋浴
芳沼郊原雨乍收(獻臣)川谷流方淼虚窗接綠蕪(潛夫)小艇
迷紅蓼栖巖淨瘴煙(允培)開徑移霜篠懷人夢轉孤(獻臣)傷
往情何悄憂來事薄吟(潛夫)譚罷澆清醥良晤尚可期賦
歸興未了(允培)
褚秀才連時
連時字青還嘉興縣學生
崇禎宫詞
日日南薰廣殿風甆缸初進海榴紅新調於變時雍曲
詔許中書譜殿中
王拔
拔字人表嘉興人
秋懷
天清玉露下寒河連騎蕭蕭薄暮過萬里風高鷹羽健
千家月落杵聲多故園鋤草留殘菊古陌輸租刈晚禾
不是秋深貪習靜畏聞野老說干戈
吳祖錫
祖錫字佩遠一名鉏字稽田秀水人
信陵君墓
六國安危只繫君握符兩度抑秦軍一丸幾徹函關土
五色徐飛芒碭雲未見特牛陳大爼暫將醇酒酹高墳
可憐異代存毛薛徒倚夷門到夕曛
朱復
復一名臨字瀹六又字載陽嘉興人
七夕
城頭涼月到溪亭銀漢無光掩鵲翎可怪女牛終古渡
不愁化作老人星
金甌
甌字完城一字寧武秀水人
春晚
竹杖筠車處處山遊人日日看花還縦然紅紫風吹盡
依舊鳴禽綠樹間
俞昱
昱字宣夏嘉興星河里人父振紀童年葬母負土
成墳慈烏巢焉至今人稱孝烏塜四旬乏嗣司命
錫以多男之兆果連舉五子昱篤學好古有茗柯
堂集
子夜歌
歡來天未曙歡去雲將雨椒子落水中一身躭辛苦
知歡是白日一别終夜寒野梅結三子那曉憐心酸
吳自求
自求字永言嘉善人
送唐闇思先生
朔風吹雪上征裾去國投荒萬里餘候雁已南君更北
不知何處寄鄉書
范風仁
風仁字梅隠嘉興人
秋日村居
一川秋色淨蒹葭南浦風多日易斜越客夢隨江上雨
山城月照柳梢鴉薲洲有曲翻漁譜蟹舍無人落藕花
秋水滿湖閒縦櫂市喧應不到農家
吳晉
晉字晝三别號謙庭嘉善人
題大兄别業
阿兄買斷牆東地蝶舞花深署以庵夢叶池塘來小弟
坐消秋暑抵精藍
杜湑
湑字晼實一字鄰若嘉興人
塞上
旌旗當落日絶塞陣雲横曉角驚寒雁孤煙照暮城河
冰驅馬渡隴草遂人行戰骨悲沙漠年年古北平
蔣人
人字公凡一字昭遺嘉興人
惠陽除夕
十年當此夕強半在天涯異地重為客殘冬未到家歌
聞蠻調苦燭暗海風斜更見梅花發能無感歲華
檇李詩繫卷二十四
