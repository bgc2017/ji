檇李詩繫卷三
平湖沈季友編
宋
傳貽先生輔廣
廣字漢卿父逵流寓崇德生廣少讀濂洛書慨然
願學從吕祖謙遊復師事朱子與黃幹並稱時號
黃輔慶元初偽學禁興蔡元定貶死廣獨侍熹不
去入京師居太學南集同志講學不輟嘗扁其堂
曰傳貽學者稱傳貽先生又稱慶源輔氏所著有
論孟答問六經集解詩傳童子問通鑑集義諸書
資福院平綠軒
名區與利壠羊腸競攀躋誰能為芳草四曠成幽棲春
風一凴闌秀色無高低山遥不作障水近何妨隄只恐
金氣寒黃枯變碧萋坐令羣目驚有似七聖迷人心無
天遊六鑿相攘擠但于平處觀衆有何端倪日月互賓
送景物隨乖暌彼昏如執著惟君試金篦
王朝郎明清
明清字仲言本汝隂人甫十歲朱三十五希真徐
五敦立過其父所詢以國史中數事應之無遺由
是受二公之知慶元間居甥館於嘉禾官至朝郎
與其父雪溪先生兄仲信俱有史才名卿鉅公無
不歎慕尤遂初者時之鴻儒也一日詢明清以天
臨殿與南唐中主畫像明清詳陳本末無一不符
遂初驚愕當時諸公欲告於上收置史館不果明
清又嘗剴切上封事故趙師厚贈詩有信史賖靑
簡封章窒皂嚢之句樓鑰送王仲言之泰倅二詩
云萬卷詩書老雪溪頎然二子和塤篪絶憐伯氏
久亡矣猶幸夫君及見之来上鵷行人謂晚往舒
驥足自嫌遲他時還向雲門否布襪靑鞵尚可期
遂初陳迹遽凄涼擊節靑箱極薦揚談笑于儂情
最厚典刑使我意差強重屏唐畫論中主古殿遺
文話阿章舊事從今向誰問尺書時許到淮鄉曾
幾詩云吾宗擇壻得羲之令子傳家又絶竒甥舅
從来多酷似弟兄如此信難為陸游詩云汝隂太
史萬籖藏酸棗先生六世芳豹尾屬車留不住却
尋陳迹海陵倉紫薇傑作傳千載物色分留待下
車老病難陪曳裾客同来時寄一行書山谷有跋
王仲言乞米詩是時南渡以来簡冊散亡老成凋
落明清裒集軼事遺聞編為揮麈錄自言無一事
一字無所從来又有投轄錄清林詩話玉照新志
紹興乙夘張安國為右史明清與仲信兄鄭舉善
郭世楨李大正李泳多館於安國家春日諸友
同遊西湖至普安寺於窗戶間得玉釵半股青
蚨半文想是遊人歡洽所分授偶遺之者各賦
詩以紀其事
淒涼寶鈿初分際愁絶清光欲破時留與人間作佳話
綠窗瓊戶老蛛絲
岳鄴侯珂
珂字肅之號倦翁彰德人飛季子霖之子也嘉定
間守嘉興有惠政後家郡治西北金陀坊痛其祖
武穆為秦檜所䧟作籲天辨錄等書總名金陀粹
編官至寶謨閣學士封鄴侯有玉楮集
予園泰堂之傍有竒右小有有洞箭括有門車
箱有谷高廣不袤丈而嵌空之勢宛若飄動
暇日獨坐對玩移晷因賦
池邊歴平蹊果下動游鞚一笑未必領萬象徒目送淵
渟歴危檻日景眩華棟閒情晻不舒倦思悄如瞢忽驚
鵲噪檐恍類雞發甕坐開蒼玉壁平揖靑瑶峒疇昔果
安在奔走比嶽貢仰觀箭括門廣宇豁晴霿石開車箱
谷盤道陟微衕中天隠日月遥海插螮蝀居然袤丈間
有此具美衆老夫生平嗜酷好泉石弄天巧謝斲削人
為漫摶控尚憶三神游俛紀十年夢踞龜曾食蛤騎寉
更笞鳳覺来海山蒼倏見雪竇空便疑勢&KR0886;崒獨欠波
澒洞捧罌喜對酌岸幘發孤諷此兄定絶竒吾意當折
衷一笑問阿章試與評伯仲
病虎行
長風吹谷白日暗曠野人稀雲黯澹狐狸嘯舞豺狼嘷
病虎妥尾行蓬蒿天寒泉凍山骨高皮枯髀痒霜爪搔
紛紛晴雪爬落毛垂頭帖耳身腥臊羣鴉槎牙噪枯木
燐火半青新鬼哭走麕過前不能逐目視眈眈蹲樸&KR0554;
毛風血雨天地肅何日跳踉看食肉天生萬物有盛時
當年一嘯天助威坐看雲起行引兒當塗寧復論老羆
一朝老去守巖竇落葉滿山冰雪後壯心空在筋力疲
寂寞長飢眠白晝古来豪傑多沈淪不用為鼠皆若人
范雎折脅西入秦内史長嘆田單嗔可憐百獸為披靡
轉顧不如圈中豕男兒奮跲亦渠似肯復虚為倚厓死
君不見南山白額曾報恩牆頭金枕投何人
病中試張觀筆
淮上霜濃哀草黃阿㕙健走如何獐不知聚族加束縛
妙手乃有明山張生来阿㕙素狡獪何術聚致如驅羊
拔毫擷穎不敢惜一一順聽伏且僵人生切勿恃一技
善走古有執盖郎不惟平地傅兩翼仍以俘馘浮長江
一朝發憤遼東岸逝水亦復隨浮梁只今紅綃瑩玉管
何人解發千古光明張眼前第一手嗟嗟阿㕙孰能走
山中寄楊宗博
多病山中客無人傍酒罇與猿分橡子為鹿長禾孫白
晝雲歸屋黃昏雨打門忽懷楊司馬烟靄隔重閽
宿溪聲閣望爐峰
閴歴烟巖古琮琤雪澗横海潮秋八月山雨夜三更肯
作隨流想難忘潄石情壯懷徒激烈聊復以詩鳴
題竹院
秋枕竹鳴屋晝棋松掩關雨晴猶濕徑雲薄不蔵山未
洗中原恨難消永日閒西風動征韅空愧鬢毛斑
三墖寺寒光亭張于湖書詞寺柱吴毅夫命名
後軒(考見後)
竹裏逢僧院殘碑不計年雁題三崒堵龍化兩魁躔寶
正號應紀元豐墨尚鮮寒光定何似誰放五湖船
蒲萄
當年博望奏邊功異種曾携苜蓿同摘乳那煩挏馬令
引鬚聊惬好龍公頗憐漢地離宫在未許涼州酒甕空
回紇只今重餧肉清隂彌望滿關中
嘉定丁夘予守檇李召還郡人見餞于三墖灣
偶至此寺因名有感
往年曾佩雙湖組古刹猶題三墖灣墮雁重尋湖浩渺
斷虹渾記水回環兩州隔涉名無改二紀棲遲老復還
病衲雖無分别想經行莫作少年看
紀事
人生邂逅適相歡一曲高歌行路難頻寄詩筒君勿厭
種花持釣是閒官
病中登山
滿山桃李閙紅霞曾約香山白鹿車堪笑東風欺病客
攙先且到别人家
張堯同
堯同字爵未詳柳志載其咏吾郡山川古蹟甚多
觀列岫一詩乃知係秀州人也按宋慶元後始立
嘉興府而堯同稱吾州且所咏間及寧宗時事當
是寧宗時人存之以俟博雅者
嘉禾百詠
胥山
馬革浮屍去君王太忍人此山空廟貌何以勸忠臣
(附考山在郡東二十五里接嘉善縣境一名張山乃硤石之餘支也吾郡諸山自天目發源盡于海鹽北)
(一支由硤石蜿蜒而来發為胥山平田突兀廣尋數畝舊經云子胥伐越駐兵于此水經云子胥死浮屍)
(至此居民憐之立祠其上俗名伍王廟旁有石龜凝望注水風雨中農人見其行疑為怪鑿其目碑語有)
(石棧自錢塘抵禦兒之胥口凡十一字惜不得其全文又有磨劔石長二丈許劔痕在馬其巔相傳即子)
(胥墓也括異志云隆興間守臣李春請撥隸郡學以荒山皆石不果鄉人陳了翁之裔陳煃鑿石結廬名)
(讀書堂下有水曰胥江屠應埈有胥山賦其他題咏甚衆八景之一曰胥山松濤)
殳山
丹竈功成後寥寥掩竹扉但聞蟬巳蜕不見鶴来歸
(附考山在府城西南五十七里舊屬嘉興今析屬桐鄉縣東南三十五里千金鄉昔有道士殳基尸解于)
(此唯存巾氅葬之號桐棺冢山有兩峯東峯號史山明初貝淸江朱以貞結殳山詩社後郭觀察舜舉吴)
(洪雅公治西林僧公朗輩繼其盛云又有洗藥井藏兵塢潮音院顯靈廟係宋時祀三衢周孝子封顯靈)
(王者慈烏泉喝石嵒陶弘景真誥云嘉興殳季真于宋景和元年得晉楊許三真手蹟于剡縣馬氏以呈)
(廢帝又陶隠君弟子題名有嘉興殳興祖)
滮湖
四境田相接烟瀾自渺瀰客来吟此景無或比滮池
(附考湖在郡城東南二里春波門外一名馬場湖宋志云闊五百丈深三丈北隣城壕東列㕓市其西則)
(鴛湖也亦名南湖湖濱有濠股塔湖南有樂郊水心列岫三亭及潘尚書園中有烟雨樓俱另見)
鴛鴦湖
東西兩湖水相並比鴛鴦湖裏鴛鴦鳥雙雙錦翼長
(附考湖在郡城南三里澄海門外湖中多鴛鴦故名又云以東西兩湖相麗如鴛鴦也亦曰雙湖搃名南)
(湖宋從事郎聞人滋南湖草堂記云檇李澤國也東南皆陂湖而南湖尤大計百有二十頃元陳世昌有)
(南湖賦湖中有裴島放鶴洲諸勝又名陸瑁養魚池八景之一曰鴛湖春曉)
長水
古来名未滅人好水還清一讀高僧䟽塵勞悟此生
(附考水在郡城南六里長五十餘里自海寧發源貫硖石東北流入嘉興境始皇東遊過此聞土人水市)
(之謠乃乘舟交易以應之宋時有長水法師明沈懋孝學者稱長水先生)
谷水(一作許尚詩)
短棹經行處風披藻荇香中宵孤鶴唳片月在滄浪
(附考舊經云古戰場夾谷口秦長水縣治今谷水是也神異傳曰由拳縣即秦長水縣淪䧟為谷因名谷)
(水東南流逞嘉興縣城西又東南逕鹽官縣故城南水經注引吴記曰谷水出吴小湖逕由拳縣故城下)
(九州志云谷水之右有馬睪城吴王濞煑海為鹽于此梁元帝玄覽賦曰時度谷水之陽尚想嘉禾之方)
(壯慶亭于吴后雄檇李于越王陸機對晉武云三泖冬温夏涼谷水在其北金澤章練小蒸大蒸白牛諸)
(塘在其西葑澳走馬諸塘在其東泖橋之外横絶東渚者秀州塘也又吴地記云海鹽縣東北二百里為)
(長谷陸遜陸凱居此又云嘉興縣東二十五里有長谷亭方輿勝覧云陸遜所封名華亭谷嘉禾志云當)
(湖北有華亭河然則一水異名大抵自硖石襟帶吾禾數邑以至于泖耳)
天星河
拍岸浮春渌菰蒲四遠生網羅人不到魚鳥亦忘情
(附考河在郡城内東北一名天心河宋嘉禾志云東西廣三十四丈即始皇發徒所掘俗謂天心墜穴泉)
(與海通故大旱不涸水草不生旁有碑存二十餘字剥蝕不可讀)
穆溪
静練明田外源流笠澤通不因逢歲旱誰識濟時功
(附考溪在郡城東北四里接上谷湖入太湖水中多龍骨)
韭溪
終與雙溪接分流入郭来市橋人影合不解洗塵埃
(附考溪在郡城内即南湖之支流經城而達于北運河川瀆記云太湖東通嘉興韭溪是也溪上有西埏)
(里見搜神記)
雙溪
柔櫓聲相應名齊漢魏收可憐一溪水分作兩塘流
(附考溪在郡城東六里以其近漢塘魏塘故名漢塘入平湖魏塘入嘉善俱可由此以達松江)
秀水
好景明於畫長浮五色波一竿吾欲釣来此聽漁歌
(附考水在郡城北麗橋之東相傳水浮五色見者獲慶亦稱繡水明析邑名因此)
白龍潭
呼吸風雲合飛潜自有時只愁潭底淺頭角被人窺
(附考潭在郡城西南四里通越門外景德寺旁有白虎穴風濤溺舟作三塔鎮之今析屬秀水境八景之)
(一曰龍潭暮雲)
禦兒
用此臨吴戰何人為越謀夫差曾不寤亡國始知羞
(附考水在郡西南去崇德縣治東南一里舊名禦兒中涇俗名沙渚塘吴越時栖兵于此越語勾踐之地)
(北至禦兒左傳吴越春秋皆作禦史記年表作蘌西漢易為語而年表又作蓹水經曰由拳西鄉有産兒)
(便能語因詔為語兒鄉元豐中朱長文續吴郡圖經云范蠡獻西施于吴道中生子至此能語張宮諭廣)
(皇輿考亦云又越絶書曰語兒鄉故越界大夫種曰吾以禦兒臨之又女陽亭者勾踐入官于吴夫人産)
(女此亭養于李鄉勾踐勝吴更名女陽三朝國史云有語兒亭又名女兒亭俗呼囡兒墩漢元封初封轅)
(終古為禦兒侯)
范蠡湖
少伯曾居此螺紋吐綵絲一奩秋鏡好猶可照西施
(附考湖在郡城内西南金明寺旁中産異螺五綵相傳范蠡曾隠于此有陶朱公里四字碑又有西施妝)
(臺)
梧桐涇
落落梧桐樹何年作鳳鳴試看千古翠流盡一溪聲
(附考涇舊屬郡境後析桐鄉縣名因之在邑之東即濮川所通處也五代時鳳鳴其樹邑人蔡孟熙繪圖)
(廬陵周忱為記)
汾湖
我是滄浪叟閒来繫釣艭如何一湖水半秀半吴江
(附考湖舊屬郡境後析嘉善在縣西北三十六里其半為吴江地故名分湖後人加水為汾耳中産巨蟹)
(陶振有賦楊維楨有記)
柘湖
神居隂陽護尋國捍洪波莫慮蛟龍怒年来畏叱呵
(附考湖舊屬郡境即海鹽舊治淪䧟者也今在平湖縣華亭鄉與嘉善接境東界華亭今無復有湖凡張)
(堰亭林黃茅白葦之墟皆是也多生柘樹故山名柘山林名柘林柘一作橐初䧟時有女子入湖為三姑)
(神土人祠之)
馬塘涇
疑著風波惡民謠亦畏人築塘成堰後斬馬祭河神
(附考涇在郡城南七里九域志云始皇至此遏水為堰斬馬祭之屬嘉興)
杉靑堰
舊吏家何在空尋古柳隄世情今亦爾莫笑買臣妻
(附考堰在郡城東北四里其旁有閘寰宇記謂朱買臣妻改嫁杉靑閘吏北一里有死亭灣為妻死處又)
(有落帆亭宋秀王諸公送鄉人陳確持節江東留題亭址今析屬秀水八景之一曰杉閘奔湍)
鳳凰洲
竹秀水色淨忽来雙鳳凰岐周昔鳴瑞今復見文王
(附考洲在郡城東七里宋隆興元年有五色鳥飲啄其上故名屬嘉興)
龍舌頭
一吸長川静烟雲忽有無誰看頷底月誤欲探驪珠
(附考在郡城東七里即雙溪之觜也今名會龍山屬嘉興)
月壕
入徑深於塢滄波近馬蹄每尋蓮社友咫尺走東西
(附考壕在郡城西其水抱城灣曲如月故名亦曰月河屬秀水)
靈光井
玉甃祥光發難藏世上名定多慈護力一飲百疴輕
(附考井在郡城内精嚴寺本晉徐&KR3321;之别業因夜發光捨為寺成帝賜名靈光)
幽瀾泉
神女鍾靈處真堪療渴羌滿甖秋玉色一酌灑清涼
(附考泉在景德寺中舊屬郡境後析嘉善去縣東一里相傳有僧見一女子厲聲曰窗外誰家女應曰堂)
(中何處僧逐之忽隠掘得石刻有幽瀾二字石下得泉大旱不涸煑茶無滓盛暑經宿而味不變邑人盛)
(唐有記八景之一曰武水幽瀾寺係唐天寶間創又有大悲閣雨花臺翻經室洗鉢池補衲亭蘿屋月竹)
(爐烟諸勝)
檇李城
螳螂方捕楚黃雀遽乘吴交怨終亡國君王到死愚
(附考城在郡城西南四十五里春秋時越敗吴于檇李因其地産佳李故名越絶書作就李公羊傳作醉)
(里史記載吴王闔閭傷指卒于涇去檇李七里夫差敗越于夫椒報檇李也又曰西施醉于此即今濮院)
(析屬桐鄉)
射㐮城
此地連江海曾經古戰爭干戈今不見空有射㐮名
(附考城在郡城東北三十里吴王禦越之所一名聞川今名王江涇又東三里為聞家湖宋聞人氏家焉)
(宋武節將軍聞人宣扈蹕南遷定家于此其玄孫恂為進義校尉死厓山之雖)
四城
吴越爭雄日區區在用兵空餘爭戰地無處不高城
(附考東顧城西新城南于城北主城皆在郡境吴築以禦越)
何城
報越心何壯貪齊計已輕忠言殊不聽何用築斯城
(附考郡西有何城在崇德縣西三里又有萱城在崇德縣東三十里晏城屬桐鄉管城屬鹽官皆春秋時)
(築此四城屬越境)
由拳廢縣
故城人不見擊劍淚空霑一絶悲聲遠今猶說孝廉
(附考在郡城南搜神記曰始皇東巡望氣者云五百年後江東有天子氣始皇至令囚徒十萬餘人掘汚)
(其地鑿審山為硤北迤六十里至天星河止表以惡名曰由拳言囚倦也今春波門外五合水俗訛油潭)
嘉禾墩
寂寞黃龍後紛然壠上碑廢興無處問空詠草離離
(附考墩在郡城東北四里即吴時生嘉禾之地)
古戰場
自昔干戈地城空草自荒漁樵懷舊事何敢議興亡
(附考在郡南四十五里舊經云古戰場夹谷口即秦長水縣治也又名吴越戰場其大者曰東蕩界桐溪)
(鹽官間西蕩崇桐相半皆廣數十里土人墾地往往得敗甲朽鏃云)
村門口
昔日荒閒地今聞市井喧人情看促迫無復似當年
(附考未詳)
宣公橋
祗因裴少保功業敗垂成往往橋邊客今猶恨未平
(附考橋在郡城東春波門外相傳為宣公建屬嘉興)
五柳橋
為懷陶靖節無復見其人誰種橋邊柳猶含舊日春
(附考橋在嘉興治西俗名慶豐橋)
百步橋
舊址依然在荒墟未百年還分一橋水流入幾家田
(附考橋在杉靑堰旁)
跨塘橋
路接張涇近塘連谷水長一聲清鶴唳片月在滄浪
(附考橋在嘉善縣西北舊屬郡境)
菩薩橋
片雲初出岫南北自飛揚舊日橋邊路猶聞舄履香
(附考橋在秀水縣治東)
竹橋
腰枕政亭北横斜古渡頭風吹雙淚落恨逐水東流
(附考橋在秀水)
河内亭
掾死緣非命兒来哭未休舊時亭下淚疑與水長流
(附考亭在郡城西漢張武父為郡掾送太守妻還河内為盗所殺武哭於此)
嘉禾亭
五馬来何暮經營指一彈石碑書近事留與後人看
(附考亭在府子城内西有嘉禾金風二亭東有清風亭北有利川觀風野泉朝宗四亭又有序賓亭皆宋)
(知州張瑜建)
列岫亭
吾州風物好惟是欠靑山忽有洞庭色来從一笑間
(附考以下三亭俱在滮湖之南)
水心亭
波光磨不盡鏡面絶纖塵照得紅亭子亭亭似美人
樂郊亭
竹下清風好時来挂幅巾待逢田叟問知是樂郊人
會景亭
有景道不出須来此水濱十分花鳥色團作一亭春
(附考宋尚書潘師旦園在滮湖濱中有南塢海棠亭白蓮沼桃花亭紅薇逕茶溪仙鶴亭芙蓉塘白苧橋)
(漁溆十景咸會于此故名園舊屬柳氏師旦知秀州重築趙孟頫有記)
南塢
岸回波曲曲城轉草層層忽見桃花落還如到武陵
海棠亭
蘚砌迎烟渚花開忽滿株春風吹爛漫如展蜀川圖
白蓮沼
滄波圍四面艷艷玉開花自可除簾幕清香不用遮
桃花亭
不待東風折池塘已自春試看原上客猶恐是秦人
紅薇逕
漸放秋風晚花無爛漫香淺深紅似錦散影在滄浪
茶溪
茶林那復有零落付樵人舊日溪邊叟空悲二月春
仙鶴亭
杳杳雲間路重重隔翠林數聲清夜後来伴月邊吟
芙容塘
一發連千丈紅雲出素波秋風吹欲老無奈落花何
白苧橋
遍隴敷靑綠桑麻共幾家滿城羅綺子應笑不栽花
漁溆
野水連天闊滄波引釣緡寄言溪上叟莫學直鈎人
懷蘇亭
猶使樽前客常懷没後名好風吹遠籟如有笑歌聲
(附考亭在府治東子城上宋建與蘇小墓相望故名後改曰朝陽樓)
披雲閣
兹樓當勝地高望極崚嶒欲覩靑天色還須上一層
(附考閣與褱蘇亭相近宋知州方滋建後改名風月無邊樓)
景龍樓
千秋傳異綵百尺護雕闌欲識金龍瑞丹霄試仰看
(附考樓即東塔寺東廡鐘樓也宋孝宗父子偁調為嘉興縣丞生孝宗幼時登樓墮地左右失色孝宗屹)
(然不動寺僧先夕夢金龍挂于樓角因名事詳揮麈錄)
烟雨樓
妙手誰烘染梳烟沐雨姿一聲長笛晚人在倚樓時
(附考樓舊在郡城東南滮湖之濱五代時吴越王錢元璙建宋嘉定中王希吕重修元季毁明嘉靖間知)
(府趙瀛濬内隍淤土移填湖中搆樓五楹兵憲沈煃復闢其後為釣鰲磯遂為南湖之勝又名疑樓八景)
(之一曰春波烟雨)
月波樓
天闊冰壺淨溪平玉鑑寒卷簾看曉色鷗鳥並闌干
(附考樓在郡西北城上宋元祐中知州令狐挺建政和中毛滂重修有記下瞰金魚池唐刺史丁延贊養)
(金鯽于此又張能臣名酒記曰月波秀州酒名又宋詞吹笛月波樓下有何人知得八景之一曰月波秋)
(霽)
真如院
家田輕脱屣聊結淨人緣影外香燈寂清風百世傳
(附考院在郡城南四里屬秀水唐至德中裴休捨宅為至德院雪峯和尚結庵其中宋改真如院明洪武)
(時定為教寺今仍之内有雪峯井長水塔裴相清輝堂綵雲橋柏屏龍槐石梅纓絡松東坡煑茶亭)
(諸景司馬光有記)
雪峰庵
一語合頭悟師承豈在身戲言廬墓客未是報恩人
景德禪院
白毫光未滅勝事百年中好是傳燈地林泉有古風
(附考院在郡城西去秀水治三里宋建炎中建初寺基下有白龍潭多風濤晴霽時有白光三道僧行雲)
(積土填之造三塔東坡過此畫竹于壁與李甲俱有詩另見)
三墖
石匱埋神物靈光照夜多龍歸天上後無復㪅風波
學繡墖
孤塔岧嶤立猶傳學繡人五湖如好在針線不勝春
(附考塔在三塔西二里相傳西施入吴學繡于此)
水陸院
白晝重門寂蒼苔古殿深老僧香火罷松栢夜森森
(附考院在郡治西北一里晉興寧間哀帝詔剡山法師竺潜講般若于禁中還止檇李貴人家因捨宅為)
(寺梁大監中盛行水陸法事號水陸院宋賜名祥符)
泗洲庵
舊寺丘墟後重興歲月賒莫將閒禍福容易託僧伽
(附考即今東塔寺在郡城東六里漢朱買臣故宅也梁天監中建隋仁壽間置塔宋元豐時賜名泗洲大聖塔院政和六)
(年名夀聖教院孝宗以潛邸改賜東塔廣福教院明洪武中定為今額内有景龍樓青白二池聽玉軒朱買臣墓)
雲門家舍
滿篋藏鋒句家傳世幾何遠孫無悟解却笑葛藤多
(附考雲門大師係嘉興人詳方外)
白蓮上方
古屋深於洞門前種白蓮好尋當日社重結此生緣
(附考寺在郡城東八里舊名接待院後廢為趙倅雋之錦莊宋紹興二年重建洪武初定為講寺元季劉伯温館于其中)
普濟院
祇應曾布地往往化為魚一遇丁千騎禪人便結廬
(附考院在秀水)
兜率寺
昔年池滿地今見屋睕睕不見蓮花界龜魚死未甘
(附考寺在秀水)
姜庵
不入紅塵市安居三十年至今庵下路芳草碧竿芊
(附考庵在秀水)
惠明堂
地僻無人到松風鶴夢清一燈禪榻畔自向暗中明
(附考堂在嘉興)
三過堂
題詩三過此坡老昔時曾悟得成彈指來為打睡僧
(附考堂在郡城西二十七里本覺寺中屬秀水舊名報本禪院宣和中改為神霄玉清萬夀宫淳祐間請為本覺禪)
(院蘇軾與文長老善守杭之明年有事于潤一過題詩後六年自徐移湖再過則長老退院又十年除龍圖學士知)
(杭州三過則長老巳卒皆有詩後人因建堂内有檇李亭空翠亭四圉竹十餘畝八景之一曰空翠風烟俱另見)
寂照庵
寂滅跏趺地燈光照四時高僧穿地脈此意少人知
(附考庵舊屬郡境後析桐鄉在縣東南二十里千金鄉屠甸邨晉天福八年建名報恩院宋治平間改寂)
(照院相傳二石佛海中浮至寺西有石人涇寺僧温日觀善畫蒲萄)
天慶觀
寥陽龍已化華表鶴空悲欲問梁朝事惟應老檜知
(附考觀在府治西北一里有七賢遺迹一嚴陵燭熖二蹇子虔山水三葛洪書額四吴道子貌真五張僧)
(繇鷹六顧虎頭神七飛仙又有唐開无鐘梁朝檜七寶上帝像宋推官解九臯井銘今觀址改建城隍廟)
福順廟
老屋無丹雘空階只翠苔遶檐看箭鏃誰記赤眉来
(附考廟在嘉興治西南五里唐咸通中建祀隋司徒陳杲仁封忠烈公)
昌武廟
祗因吴士季千載仰公神欲借驅痁術来臨刻木人
(附考廟舊屬郡境後析桐鄉在皂林鎮吴士季為吴興令病痁遣人就此乞驅鬼遂夢一騎縛小鬼去即)
(愈宋志淮海王有三子皆有功于民因祀為土穀神皂林為大龍翔為二爐鎮為三云)
楊姑廟
孝德襄陵久天然與衆殊生男不能養應合愧楊姑
(附考廟在嘉興縣西宋楊孝女躬耕養親鄉人祠之)
徐偃王廟
王有岐夷德千年貌亦存我懷三刺史誰是後来孫
(附考廟在郡西北二十里偃王逃之會稽遺廟在焉旁有墳屬秀水)
曹史君祠
一笑淮兵却功成未易論豈慚顔刺史詩酒在平原
(附考祠在府治西北祀吴越時牧守曹信及其子珪珪為嘉興都將守城以拒淮人民懷其德立祠祀之)
高史君祠
一暝移藩日邦人昔被恩步兵碑尚在功業敢經綸
(附考祠在嘉興治北三十六里嘉善治西北十里史君逸其名晉建武中為嘉興監屯校尉鎮静其民終)
(于此立祠祀之梁步兵校尉劉續之為記)
寥陽殿
人歸天上去空識舊衣冠秘錄藏金匱清風滿殿寒
(附考殿在秀水有葛洪書碑後為郡幕解九臯取去)
霍將軍廟
弼漢功非淺讒夫可奈何海神今亦畏安敢布風波
(附考廟在郡城東南二十七里石佛寺旁祀漢霍光三吴濱海皆有祠又平湖亦有廟另見題咏)
讀書堆(一作唐訽詩)
平林標大道曾是野王居往事將誰語淒涼六代餘
(附考嘉興縣東六里有顧節墩平湖東泖上有顧書堵俱野王讀書處也野王居在顧亭林舊屬海鹽境)
(後晉天福庚子亭林寳雲寺壊于水僧夢二靑衣来云梁侍郎至俄一人紫衣金魚儀狀秀整曰此吾故)
(宅汝建寺立像吾當護之有水際古碑可據也明日獲碑字皆磨滅惟存數字云寺南高基顧野王曾于)
(此脩輿地志云)
簡齋
詩老追唐句閒居築簡齋芙蓉寒浦外紅落感秋懷
(附考齋為陳與義所築舊屬郡境後析桐鄉在青鎮廣福院後芙蓉浦上又有南軒三友亭諸勝後趙子)
(昂作古篆顔曰簡齋讀書處)
陳賢良隠居
發策名猶在回頭事已非池塘春草綠空憶謝公歸
(附考嘉興治東北一里為舜俞宅崇寧三年其孫捨基為漏澤寺其隠居在清風涇析屬嘉善即宋史所)
(載白牛邨别業也)
徐長者園
丹砂猶未就白髮忽成翁却有憐春意裁花向此中
(附考園在嘉興長者宋人學道年八十治圃栽花老於此)
趙老園
藏書幾萬卷歸老此林泉不為尋蓴鱠于公亦有賢
(附考園在郡城西三里景德寺後析屬秀水乃宋致政殿丞趙公歸隠藏書之處公名衮字希甫陳舜俞)
(題曰趙老園)
施墓
蒼苔侵壊道晚雀散空林莫問人賢否浮生一古今
(附考墓在嘉興治東二十里圖經云齊長沙王府長史施脩琳墓)
衛墓
惆悵黎陽客飄流浙水濱定忘空腹恨知是赤心人
(附考墓在嘉興治西南圖經云衛大夫洪演墓也衛懿公為狄人所滅食其肉惟肝在地演剖已腹而内)
(焉)
劉伶墓
荷鍤從吾後叮嚀死便埋人皆譏嗜酒我獨愛忘懷
(附考墓在府城東二十七里胥山下俗呼金伶墓盖避吴越王諱也屬嘉興又胥山有荷鍤翁墓)
嚴忌墓
有子如君少終緣叛國亡冢前無後嗣切勿怨張湯
(附考墓在郡城西北二十七里新城鎮屬秀水子助葬由拳在天寧寺後俗呼後嚴墩盖以忌為前嚴助)
(為後嚴也)
朱買臣墓
世事春風轉榮枯一夢間繡衣人不見孤冢舊家山
(附考墓在郡城東三里東塔寺中)
周都官墓
不識君名字應難問子孫一丘浮水際神怪欲誰論
(附考墓在秀水治西北水中旱不加高潦不加没今尚存)
蘇小小墓
泉下骨應朽幽魂獨未消幾番清夜月孤影度南橋
(附考墓在嘉興治西南六十步有片石在通判廳曰蘇小小墓南有賢娼巷寰宇記云墓高三丈有大井)
(在其側舊生雙桃於上方輿勝覧亦云)
羞墓
傷哉負薪子五十始登朝空使埋羞處山花復採樵
(附考墓在郡城北十八里買臣妻葬處又曰羞涇又作楸涇)
木紋觀音
雙瞳分日月眉際一星懸照見人間苦三辰不在天
(附考唐咸通間郡中有木在水濟人遇淨則浮逢羶則沉人知其異取鐫觀音像纔畢面目手指皆有光)
(彩人稱木紋觀音又作目紋初在五臺院後以兵火移精嚴寺東廡紹興十一年邦人禱暘重新其宇先)
(是郡守曾侯曾夢白衣人曰我當此方致雨奈面目不淨三十里無所見不能與衆聖會明日詰之果匠)
(者用雞子牛膠調粉故爾遂改新之乃應)
邦藥王龕
父老懷遺愛誰傳肘後方藥嚢同日葬空憶紫元香
(附考在嘉興)
淨相佳李
地重因名果如分沆瀣漿傷心吴越戰未敢盡情嘗
(附考淨相寺在郡城東南三十六里梁武時建地産佳李檇李之名由此)
符姥瑞竹
一幅霜縑外靑靑出自然天機何敢議珍重白衣仙
(附考在郡城)
江特科表祖
表祖崇德人嘉定甲戌舉特科
題平綠軒
碧瓦丹稜轉盼成一亭聊復寄閒情人如水墨畫中立
山向烟蕪盡處横舟入柳隂衝鷺去簷依波面蔭魚行
題詩每愧臨流意吟苦那知白髮生
嘉興侯陸德輿
德輿字載之崇德人由童子科舉嘉定進士有文
名歴兩浙知貢舉官吏部尚書卒贈嘉興開國侯
平綠軒
帶市人烟遠連邨野色幽山從天際出水向檻前流茅
屋無端礙松醪有意留因懷陵谷感無語對歸鷗
趙監税潛夫
潜夫字景壽自號鶴所黃巖人嘉定進士寳慶二
年監海鹽澉浦税三年卒於官詩有清思居澉之
日嘗泛小舟於永安湖扣舷把酒而歌高標遠韻
迥在物表其卒也澉人趙與珦為立思賢碑建安
葛紹體撰詞招之
題絃風亭
怪他蟹舍蠔房地不是吟情住亦難數尺短牆圍晝寂
半鈎疎箔障春寒水生草滿蛙鳴合日薄花隂鶴夢安
底處青衫病司馬浩歌東望取琴彈
(附考亭在海鹽澉浦瀕海收税處宋紹熙間監税葉樾建潜夫召之)
魯布衣應龍
應龍字子謙海鹽當湖鎮人(後析平湖)宋末布衣著有
閒窗括異志
題陳山飛星石(有序)
陳山觀音殿忽有兩石從半山鬭墜而下一從殿後
壁滚入大士座下一墜殿之西屋瓦無損不知從何
而入今二石尚存余乙夘歲到祠下賦詩于壁以紀
其事
錦石雙星下翠微忽看移入小巖扉靈光夜静歸山逕
翠影秋寒上佛衣滇海始知鯨欲動零陵不獨燕能飛
只今五色曾何補自採竒峰築釣磯
趙承旨孟堅
孟堅字子固别號彝齋其先以安定郡王從宋高
宗南渡賜第於海鹽之廣陳(今屬平湖)遂家焉寳慶二
年登進士歴官朝散大夫嚴州守景定初遷翰林
學士承旨宋亡隠居不出晩徙崇德没年九十有
七諡文簡臨終賦詩有百年處世欠三秋事業都
歸海上漚之句孟堅修雅博識善筆札工詩文好
飲醉則以酒濡髮歌古樂府自執紅牙以節曲時
載一舟中置琴書尊杓泊蓼汀葦岸吟賞自得從
弟子昂自苕中来訪閉戶不納夫人勸之始令從
後門入坐定苐問卞山笠澤近来佳否子昂云佳
曰苐奈山澤佳何子昂慙退便令蒼頭濯其坐具
蓋惡其作賓朝家也生平酷嗜法書遇三代以来
金石名蹟傾家易之嘗得白石舊藏五字不損本
褉叙喜甚夜歸霅溪舟覆行李盡没手持帖立淺
水中大呌曰蘭亭在餘不足介意也因題八字卷
首云性命可輕至寳是保又善作梅竹得逃禅石
室之妙于水仙尤竒有彝齋集
里中康節庵畫墨梅求詩因述本末以示之
逃禅祖花光得其韻度之清麗閒庵紹逃禅得其蕭散
之布置回觀玉面而鼠鬚已見工夫較精緻雙枝倒作
鹿角曲生意由来端若爾所傳正統諒未絶捨此的傳
皆偽耳僧花工之工則麤夢良意到工則未女中却有
鮑夫人能守師繩不輕墜可憐聞名不識面云有江西
陸公濟季衡麤醜惡拙祖弊到雪篷濫觴矣所恨二王
無巨法多少東鄰擬西子是中有趣豈不傳要以眼力
求其旨踢鬚正七萼則三點眼名椒梢鼠尾枝分三疊
墨濃淡花有正背多般蕊夫君固已悟筌蹄重說偈言
吾亦贅誰家屏障得君畫更以吾詩跋其底
康不領此詩又有許梅谷者仍求再賦長律
濃寫花枝淡寫梢鱗皴老幹墨微焦筆頭三踢攅成瓣
珠暈一圓工點椒粧綴蜂鬚擬笑靨稳拖鼠尾施長條
盡吹花側風初急猶帶枝頭雪未消松竹襯時明掩映
水波浮處見飄颻黃昏時候朦朧月清淺溪山長短橋
閙裏相挨如有意静中背立似無聊筆端的皪明非畫
軸上縱横不是描頓覺坐来春盎盎因思行過雨瀟瀟
從頭總是湯楊法判下工夫豈一朝
王翠巖寫竹求詩
古畫畫物無定形隨物賦形皆逼真其次祖述有師繩
如印印泥隨前人尚疑屋下重作屋參以新意意乃足
晉魏而来幾百年羲獻斷絃誰解續何況高束李杜編
江湖競賣新詩讀願君種取渭川一千畝飽飯逍遥步
捫腹風晴烟雨盡入君心胸吐出毫端自森肅
題水仙
自欣分得櫧山色地近錢清易買花推案文書雖鞅掌
簮瓶金玉且奢華酒邊已愛香風度燭下猶憐舞影斜
礬弟梅兄来次第攙春熱閙令君家
聞人進士宇
宇嘉興人紹定四年以上舍釋褐
海鹽鹿苑寺(考見題咏)
郡邑相望路半停屹然香刹聳林坰罷參釋子忘情久
應供胡僧入夢靈東去無情波繚繞西来有意柏葱青
定知俗駕經過少月上松扉不用扃
趙畫史孟淳
孟淳字子貞孟堅弟善墨竹自號竹所
題桃
滴粉挼酥暈幾重風前紅雨一枝濃世間是色皆為妄
除却夭桃单種松
題梅
雪意垂垂浸碧虚香生一縷上琴書何須百萬西湖宅
遇有梅花便可居
梅屋高士許棐
棐字忱父海鹽人嘉熙中隠居泰溪種梅數十樹
構屋讀書自號梅屋室中於三桁下分四槅中垂
一簾對懸白香山蘇東坡二像事之積書最富人
有竒編見無不錄嘗曰四壁天地萬卷春風庾嶺
香孤山玉樂而可以忘死著有獻醜集樵談其詩
集曰梅屋四藁長于近體頗多清新之調
明妃曲
漢宫眉嫵息邊塵功壓貔貅百萬人好把香閨舊脂粉
豔妝顔色上麒麟
帕子
萬縷縱横如妾恨一方輕薄似郎恩多時不繫纖腰舞
却對花前拭淚痕
晩泊臨平
晚卸風帆泊市橋税亭民屋總蕭條秦封不到河邊柳
送去迎来枉折腰
元夕後河上作
自從樓閣罷燒燈未有今朝一日晴暖折葑邊冰翼破
寒留山頂雪痕輕驕驄已印尋芳跡小妓新翻鬻唱聲
每箇旗亭商一醉也應排日到清明
沈子壽郊居
屋外猶餘地百弓經鋤知貴幾年工栽蔬少似於陵仲
種菊多于靖節翁偃屈溪山詩卷裏破除風月酒杯中
近来又喜禅機透一顧叢林萬衲空
贈葉靖逸
借我城居一丈寬五車書向腹中安聲華馥似當風桂
氣味清於著露蘭朝士時將餘俸贈舖家傳得近詩刊
回看舊隠西湖上誰伴沙鷗度歲寒
鄭介道見訪
步頭楊柳種多年今日方維勝客船掃石共看山色坐
枕書同聽雨聲眠溪羹旋煑蓴絲滑野飯新炊芡玉圓
不管歸心忙似箭強留吟過菊花天
贈龔彥質
慈湖分與半窗燈照得襟懷徹底明(得一作出明一作清)蒲座夜閒
猫占卧筍輿春暖鶴隨行爐香欲盡經猶誦研墨才濃
句已成歲晚弟兄俱白首一樓風雨話深更
題常穆仲醮碧
舫樣一亭小依山復靠池每来分席坐須憶下湖時竹
弄當窗影花添蘸水枝人間風浪惡泛宅幾天涯
趙叔魯
天上除書絡繹飛謫仙何事得来遲旅懷寬似居家日
學力高於未第時山帶晴霏横畫軸水流清響入琴絲
世間多少王孫貴無我寒泉一句詩
山間(一作山海兜食物也以筍蕨為之又名蝦魚筍蕨兜出稗史)
趁得山間筍蕨春借厨烹煑自炊薪倩誰分我杯羹去
寄與中朝食肉人
木山父書院
占得丈房一丈強地幽雖夏亦清涼瓶花誤倒水侵案
書葉亂掀風滿牀薜長密藤遮半壁桐分疎影出低牆
客来莫道無祗待只啜茶甌却味長
贈畫魚沈秀才
寫字摛文不療飢生涯換得頗新竒錦心暗織臨淵網
蓬鬢潜繅釣雨絲落筆易於投餌處得錢多似出罾時
漁翁枉占烟波闊不及君家小硯池
贈北澗
天下名山行脚遍依然形影瘦伶俜攴吾寒暑袈裟耐
變眩烟霞筆硯靈對客敬如堂上佛讀書通似藏中經
石頭路滑終難到不是詩禅莫扣扃
雪曉
臘雪連宵接曉飛錦衾公子未曾知起来攜杖敲梅樹
扶得輕盈壓損枝
枯荷
萬柄綠荷衰颯盡雨中無可盖眠鷗當時乍叠青錢滿
肯信池塘有暮秋
春晚
推過詩編把酒斟挽春幾句讓鶯吟門前却喜無人掃
積得殘花一寸深
客路
客路久驅馳秋深兩鬢知田家投夜宿漁竈寄晨炊契
分燈前影生涯槖裏詩遥憐故園菊荒草沒霜枝
題倦庵
自扁庵為倦斯名恐未然醉巾頻漉破遊屐幾磨穿新
種竹都活舊栽花更妍門前春水漲催發考廉船
題叔清郊居
哦松未了賦歸歟旋買田園結草廬數畝竹隂惟欠鶴
半池山影不妨魚舉杯多是沽来酒插架無非讀過書
我已倦為都下客願君分與把茅居
書郭子度壁
禁苑精廬是切隣衣巾雖舊不沾塵鐘魚聲裏吟連曉
花柳香中醉過春和土重泥燒藥竈買絲親接釣魚綸
遶湖十萬人家住如此清閒有幾人
雁字
點畫分明印碧空迴鸞返鵲勢差同月邊映得銀鈎體
雪裏摹成玉箸工斷續似經秦火後悲涼如在楚詞中
愁人筆硯多荒廢倩寫相思寄便風
宫詞二首
卧聽羊車輥夜雷知從誰處燕酣回蟾光也解君王意
隔箇簾櫳不入来
同入宫来幾許人因何遣妾護長門雲鬟半脱香腮瘦
却愛菱花鏡子昏
古墓
石人猶自立蒿莱拂讀殘碑字字哀鄰冢已澆寒食酒
野風分送紙錢来
四時宫詞
因見落花心覺悟薄羅襟上淚痕乾容顔縱似花枝好
能得君王幾日看
碧玉涼梳落枕邊懶梳雙鬢學新蝉恩情不及班姬扇
縱是炎天亦棄捐
涼夜誰同玉簟眠湘波冷浸一枝蓮君王不學中秋月
處處分身處處圓
雪壓長門消未盡夜衾堆盡舊宫羅鴛鴦瓦下垂冰筯
未抵思君玉筯多
郭評事
廷評滿腹貯陽春筆下從来活幾人廳小似分幽寺住
俸輕如在舊山貧堆書教子猶疑少倒屣迎賓不厭頻
欲效林宗巾角墊自嫌雙鬢有紅塵
輓吴春伯
入門諸子哭褰衣痛說嚴君屬纊時病重刀圭難作效
家貧衾含不如儀從春屢有登臨約近日方無唱和詩
執紼南屏山下路悲風吹亂綠楊絲
輓郭子度
連年染忠貌梔黃盧扁猶無起死方穉女自敲尸畔磬
鄰僧来炷佛前香生涯漫有千書卷受用惟存一奠觴
聽說茶毗心更苦拭乾清淚又成行
寄吳宜之
文公徒弟無多在學術應如夀數高好句先教諸子和
墊巾翻被俗人嘲湖邊茶店同誰坐井畔柴扉欠我敲
昨夜相思眠不穏月眉斜印落花梢
瑛上人
十二三時便出家何曾頃刻離烟霞晨持數卷日方上
夜梵千聲月未斜洗鉢不經鷗浴水插瓶嫌採蝶殘花
儒冠誤我駸駸老何日蒲團共結跏
木芙蓉
芙蓉豔金谷秋色錦機中霜樹不知醜葉與花争紅
張聲父
城中破屋妻兒住自向招提借小房壁上碑文皆古篆
案頭書册半仙方月嫌碎竹遮窗暗風欵飛花入座香
點檢未如僧相處只多髭鬢幾莖霜
泛剡
水闊無風似有風蘆花搖落櫓聲中鷗無一點驚猜意
認作當時戴雪翁
趙野雲
載雨駕雷翻覆頃漏星藏月卷舒間若將雲與詩人比
政恐雲無日日閒
古硯送趙明府
一片端州古硯甎翁孫相授當良田寒梅磵下和冰洗
秋桂窗前滴露研學字不工空費紙吟詩雖苦未成編
贈君攜去薇花畔草詔閒時枕匣眠
花
墻頭新露一枝紅壓盡隋人萬綵工香豔便棲雲鬢老
也勝飄泊晚西風
不語僧
默坐蒲龕若塑成客来惟聽小鐘鳴却嫌庭樹無禅力
時有風枝雨葉聲
寄題竹坡
郭外移来費俸金幾年擡舉玉成林更無餘地栽閒樹
儘有高枝著卧禽寒影似傳東野貌清聲如寫伯夷心
呼童少殺青瑶簡染月濡雲寄我吟
數椽
數椽茅屋傍林塘幽似山僧獨坐房夜静只憑猿守戶
晝閒時有鶴升堂旋收落葉供茶爨細搗枯花作印香
書册滿牀詩滿槖别無生計亦何妨
春雪
東風吹雨作花飛寒勒芳程幾日遲惟有庭前老梅樹
謝渠添補落殘枝
輓沈晏如
不信詩人一例窮如公半世又成空湖邊便欠尋梅友
籬下應無采菊翁雪片堆平閒藥竈雨聲敲破舊漁篷
墓銘吟槀兒封寄血淚斑斑浣紙紅
贈相士
澗水溪冰似鏡清自看寒貌已分明煩君别相江湖友
来歲誰魁淡墨名
田間
田間久不到草木半蕭疎鷗占沉舟浴蛩分破壁居僕
温攜到酒隣送買殘蔬未說催租事黏窗且讀書
題埜處
數畝家園枕碧波樹桑疎處補花窠檐低不礙儒冠入
橋矮才通釣艇過雲笛旋裁門外竹雨衣新織檻前莎
有時牛背看書罷一曲清風甯戚歌
孫祺卿新居
幾年銖累束修錢才向湖邊置一㕓種竹庭深難得月
養魚池小易為泉山呈好畫當書案柳撒輕絲罩釣船
酒力半酣詩思倦矮牀相對白鷗眠
招高菊澗
歸買秦溪屋一閒才如都下僦樓寬門前養草如花賞
壁上黏碑當畫看自改舊詩時未稳獨斟新酒不成歡
髯仙只在淵明宅泥濘相邀寸步難
西真圖
翠水池邊宴早秋雲謠聲裏月西流醉歸不信乘鸞穏
却擘蓮花作采舟
書北庵門
十度来敲九不譍隔籬空見竹青青不知池裏黃金鯽
聽講楞伽幾卷經
葉克齋
歙浦租船只載詩一廉如此似君稀雙親猶道行装重
多帶羅紋一硯歸
題子固春山上寺圖
望得招提見程猶半日間馬嘶曾到處僕指未行山風
逓松聲遠雲連草色閒何如添箇我坐石聽潺湲
湯婆子
一冬專寵道人房不藉華清賜浴湯皤腹却無璋瓦分
矮身難稱綺羅妝春生蝴蝶半牀夢暖迫梅花一帳香
醉倚肉屏君莫羨北邙多少黑頭郎
樂府二首
妾心如鏡面一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長遠心
吴江道中
一别吴松二十秋敗荷枯柳總新愁白頭交友凋零盡
頼有寒江幾箇鷗
小蓑道人
滿面瘡痍瘢胸中一泓雪醒吟鶴背風醉卧鷗邊月不
賣嚇鬼符不試&KR2057;金訣笑問舊蓑衣秋来添幾結
末利
茘枝鄉裏玲瓏雪来助長安一夏涼情味於人最濃處
夢回猶覺鬢邊香
築城曲
日將西杵聲急一聲聲自死腸出城高不特土累成半
是鋪填怨夫骨儒坑戰地骨更多十二金人随鬼泣
馬塍種花翁
東塍白髮翁勤樸種花戶盆賣有根花價重無人顧西
塍年少郎荒嬉度朝莫盆賣無根花價廉争奪去年少
傳語翁同業勿相妬賣假不賣真何獨是花樹
泥孩兒
牧瀆一塊泥装塑恣華侈所恨肌體微金珠載不起雙
罩紅紗㡡嬌立瓶花底少婦初嘗酸一玩一心喜潜乞
大士靈生子願如爾豈知貧家兒呱呱瘦於鬼棄卧橋
巷間誰或顧生死人賤不如泥三歎而巳矣
染絲上春機二首
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣帕剪鴛鴦破
破硯
碌碌礲磑間得此一雋石磨成三十年貌黧雙鬢白渠
亦苦我磨眼穿流淚墨老蟾在傍笑兩窮自相厄
對鏡詞
烟護杏腮寒日襯桃腮暖惟有鏡中花東風都不管
春思
朝来一陣無情雨敲得庭花半欲殘燕子不知人冷落
飛来簾底避春寒
小盆花
小小盆中花春風隨分足花肥無賸紅葉瘦無久綠心
傾幾點香也飽遊蜂腹太盛必易衰荒烟鎖金谷
葉祕書隆禮
隆禮字士則嘉興人淳祐丁未進士著契丹志上
表有淳熙七年三月秘書丞撰詩見柳志
烟雨樓
傍家庭館占湖東寂寞為隣祗陸公竹樹一隄如有礙
乾坤萬象自無窮棹歌遠入秋波綠塔影中分晚照紅
樽酒待遊烟雨景畫圖著我笠蓑翁
唐學正天麟
天麟嘉興人寶祐丙辰進士曾主嘉興學正
烟雨樓
百尺樓高足賞心我来猶記舊登臨四時天色有晴雨
一片湖光無古今遠墖連雲知寺隠小舟穿柳覺邨深
憑闌多少斜陽景分付漁歌替晚吟
焦修撰炳炎
炳炎字濟甫宣州人寓居嘉興淳祐中舉進士探
花為諫官時宰主括田議遠近騷動炳炎痛疏其
害面奏累數千言上為動容時宰語人曰渠非攻
田是攻我也尋除太常少卿辭去或遺以詩曰事
至諫官言不得身為宰相有何榮後以右文殿修
撰致仕卒弟煥炎字晦用亦舉進士英邁慷慨禦
邊多顯效論奏時弊有兄之風稱二焦云
去國示人
跡雖無地著心實有天知一禽從不獲不改範驅馳
常參知楙
楙字長孺自忠毅公與秦檜不合退居海鹽遂家
焉楙其曾孫也淳祐中舉進士守廣德以公廉稱
拜御史論巴陵事觸度宗怒出為兩浙運使所至
必捐俸賑民尋以宰掾兼刑侍復知平江既代有
事例餘金萬楮悉不受吏驚曰人言常侍郎不愛
錢果然德祐元年除吏部尚書二年拜參知政事
宋亡自號蒲溪漁叟里居六年卒州人慕之者欲
一見不可得其志洵足悲矣
題平江集仙宫
松菊新来入夢頻公餘乘興得尋真紅塵物外長清境
白日壺中不老春柏子灰寒烟寂寂桃花風暖水粼粼
逍遥羽士閒如許愧我浮名役此身
李學士曾伯
曾伯字長孺號可齋懷州人寓居嘉興寶祐中第
進士天才卓絶儒而知兵宦轍遍天下所至得將
士心仕至觀文殿學士贈少保開府儀同三司曾
伯初與賈似道俱為閫帥邊境之事知無不言似
道嫉之不竟其用有可齋類稿
陸宣公祠(考見題咏)
公不生唐世貞元事若何主恩思報切臣罪忤時多佞
舌攻何忍剛腸死不磨倚闌凝望久一鷺點蒼波
題南溪白龍洞(有引)
淳祐庚戌覃懷李曾伯因勸農来此得四十字是日
微風扇和輕雲閣雨千峰翠滴四野綠秀枝禽對語
春意駘蕩無極徜徉久之緩轡而去賓佐四明史偉
之廬陵曾垓眉山楊埏東嘉林拾三山卓炎子廬陵
王真孫長沙胡盛盱江周子榮潼川楊牧之清湘滕
處厚續至
老龍昔未蛻嘗蟄此山中霖雨春疇足風雲夜壑空兩
厓高下倚一逕往来通不願千金劑惟祈百穀豐
遊千山觀(有序)
河内李曾伯再牧桂之明年實開慶改元上命三衢
柴士表視邊隘竣事將還夏六月二十一日約憲倉
四明豐&KR0581;兵帥汪光朱廣用符離朱焕載酒千山觀
訪招隠過仙奕感今懷昔風物固亡恙也時火&KR0987;張
空水花蘸碧相與徜徉其間清不受暑因得四十字
并識諸石
自從来嶺嶠豈暇訪湖山緹騎行邊了戎旗護戌閒相
看羣玉外一笑六郎間回首西風静何愁老漢關
遊桂林西山
玉筍環星拱青螺帶霧披山為天下勝境占嶺南竒援
筆難窮者憑闌盡目之不因無世累築室在于斯
善權竒觀
自從團結此山川便作人間小洞天佛母林深從古盛
仙翁宅近至今傳青分三洞中開戶白瀉雙巖下出泉
我自有緣聊乞取萬松隂裏一牛眠
朱應龍
應龍未詳詩見柳志或即魯應龍趙志云是宋人
山月池(二詩考俱見題咏德藏寺)
池底看明月明月在山頭清光連上下分作兩輪秋
菊坡
口有綺語債長咏菊坡詩最好重陽景雞肥酒熟時
正節先生衛富益
富益崇德人幼有異質嘗負笈往從金仁山學深
探易理金卒復受業於許白雲宋亡于厓山日夜
悲泣設壇為文祭文天祥陸秀夫張世傑詞極哀
慘聞者無不堕淚隠居教授創白社書院賦詩講
學縉紳仕元者不得就列至大間有司欲薦之不
從毁其書院遂隠於湖之金盖山著四書考證性
理集義易經集說讀史纂要等錄至治間長子迎
還故里自號耕讀居士不言世務不履城市或有
乞詩文者辭曰吾欲胸中㴠養德性而已有何說
為嘗語諸子曰士之品三道德為上功名富貴何
足慕哉一日遘疾取所著書悉焚之卒年九十六
門人沈夢麟黃彝鄭忠等私謚曰正節先生
題趙子昂竹
漢宫日莫風雷遠南國秋深水殿寒留得一枝烟雨裏
又隨人去報平安
三教遺逸趙孟僴
孟僴宋宗室文天祥見之曰瑚璉器也其後天祥
辟以行及赴闕孟僴留吴僅五十日宋亡元兵執
孟僴欲官之辭以疾依親友居絶口不談宋事號
三教遺逸居嘉禾天祥卒為文哭之臨終作詩端
坐而逝集名湖山汗漫今不傳同時有殷澄字公
源家富好施目為殷佛子元兵壓境將屠之澄仗
劍說其將楊掃地楊怒欲斬澄澄厲聲曰殺一人
活千萬人死何足惜楊感悟一境獲全丞相伯顔
欲授以總管澄逸去稱泖南浪翁又有陶菊隠德
祐末元兵南下菊隠散家財招集義兵謁文丞相
于軍逸士流寓者多依之戒子孫勿仕元二人與
孟僴稱秀州三義云
臨終口占
王室之懿文山之客持此寸心千古忠赤
檇李詩繫卷三
