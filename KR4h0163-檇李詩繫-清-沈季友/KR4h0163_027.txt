檇李詩繋卷二十七
平湖沈季友編
國朝
小譚大夫吉璁
吉璁字舟石自稱小譚大夫嘉興人甲申後隨父
貞良入閩父殁亂山中扶柩侍母及弟妹七人歸
禾生産蕩然餬口四方以為養康熙甲辰以上舍
考第一授中書居九年出為延安同知吳三桂反
運餉入川至寧羌兵變棧道絶走黑水峪以脫既
而諸郡宼變惟存榆林一城璁誓衆死守又嘗單
騎入賊中招撫之其黨漸平戊午薦博學宏詞詣
闕已除登州守之任一年以哭子卒璁好撰述有
延綏志二十四卷肅松錄二卷爾雅綱目一百二
十卷嘉樹堂集二十卷鴛鴦湖櫂歌一卷惜其無
後浸至散失文章千古事不能無餒而之憾焉
神木軍中雜詩
師行六月賦萋萋競唱鐃歌舞白題羽騎乍過圁水北
軍書早到定邊西
柳弓葦箭盡投誠解甲都將白紙呈盡說降時多富貴
讓他先去報頭名
紅白旗開似畫屏城南城北盡龍庭蘭臺令史從容在
可許山頭勒石銘
鴛鴦湖櫂歌三首
水市花船一樣忩龍淵學繡一條江憑誰移箇龍淵塔
學繡邨邊也作雙
勤王子弟秀州多路接臨平百里河舊是蘄王駐師地
羅裳錦繖夜深過
花時午日白荒荒最愛鶯啼半邏塘一樣橋頭打雙槳
郎舟雲母妾沙棠
陳處士灋
灋字子虚平湖人郊居避俗松枝梅萼掩映三逕
間多藏書畫古器無不精妙有寄松堂集
錢稚農别十年歸里喜賦
汗漫年華老一氊黃雲漠漠送歸鞭半生夢境隨蝴蝶
幾載鄉心聽杜鵑笑口重開離亂後馬蹄偏向夕陽邊
空堂相見渾疑夢落落無勞問酒錢
韓高士畕
畕字經正號石耕興人性高僻善鼓琴酒酣耳熱
拂袖作聲無不驚為絶調人欲學其一曲必奉千
金以是遂無傳者終身不娶徧遊諸關塞晚年僑
居平湖有天樵集
春日偶成
酒社招尋數閒愁總不知月明歸獨晚春好起仍遲清
晝唯貪奕長飢久廢詩臨風還自笑貧殺百花時
夢登北岳
削壁三千仞松杉隔幾重側身驚峻壑仰面落危峰殷
女知何在樵人總不逢翠微尋舊路處處白雲封
太行春望
霄漢接崔嵬遙峰對五臺雲生蒲坂没雪盡吕梁開白
日中天近黃河萬里來登臨愁險絶笻杖屢遲迴
山行
高下重岡靜潺湲澗水斜細松青接嶺小路白連沙煙
火渺無際農人何處家回看晴色遠雲樹是天涯
山夜與爾成登月存巖
霜風生靜夜雞犬夢寥寥月暗峰當屋雲明火出窰石
橋穿澗口草徑上山腰高立寒巖望柴門亦未遙
當湖西林寺冒雨歸
細雨能留客清棋破寂寥半簷還摵摵中路轉瀟瀟落
葉隨山屐寒雲没斷橋西窗今夜宿無奈近芭蕉
李教諭明嶅
明嶅字山顔號蓼園嘉興人素擅文名入閩久之
國初署古田教諭有樂志堂集其九日一詩為曺侍郎
所稱
古城
平原將日落立馬問邨夫廢堞隨高下蒼煙間有無不
知誰氏國猶說古人都喬木垂秋色悲啼獨老烏
九日風雨西湖泛舟同曺秋嶽
湖心急雨一天愁無計登高獨上樓北海樽開誰泛宅
西溪客到傍輕鷗亂山欲落新封葉逆浪難翻老釣舟
却憶金臺同對菊幾人能得故園秋
陳貢士國政
國政字憲生平湖人順治庚子歲貢時寶坻杜文
端當國延為西席終老名場有陳子古業二卷詩
集二卷
古意
浮雲蔽中野徬徨動四顧物理有同心枯株思雨露當
代覯鴻儒折旋中矩度世道殊古今交遊間新故所志
在伊吕慨然發深慕窮達自有常聖賢亦由素旦暮無
易情千載通神寤凉風谷中來流泉澗中聚抱膝發高
吟忘機下鷗鷺
送亡友杜紫安歸葬渠梁晚登文昌閣
紫薇瞻象肅層閣倚清虛江影流天表雲容入綺疏觀
文懷北斗挂劒憶南徐欲盡登臨興幽憂日未除
覽鏡
覽鏡蕭疎祗自嗤閒思往事獨支頤短才未敢窺鸚鵡
白髮何須著鵕䴊生計由來同泛梗歸心今已在江蘺
衰年事業憑誰寄百尺雲根五字詩
蔣處士睿
睿字正言嘉善人憲副英子雅慕高蹈遇佳山水
流連不忍去有聽鴻樓詩集
吳山紀遊
江南三月風初暖草軟蘭薰梅似霰片帆聯挂五湖濱
竹杖芒鞋興非淺鄧尉風寒香氣微梅花還作雪花飛
孤笻直上千峰頂萬頃銀濤驚絶奇山塘七里風景好
欲乞瓊漿煮瑤草迴船笑指九龍開恍然玉液來蓬島
野人本是烟霞骨懶向人間問盈詘風塵潦倒三十年
越水吳山恣遊歴飄泊身心天地間酒酣無那一憑闌
含情獨弔鴟夷老千古茫茫去不還
張知縣三省
三省字鄰曾嘉興人順治間以貢授閿鄉知縣
落帆亭
離歌催處拂征衣古道閒亭入翠微鴉雜野僧雲脚度
葉隨行客馬頭飛買臣墓近秋聲老少伯舟空月色稀
回首孤城烟渺未晚江漁唱幾人歸
郁知縣褒
褒字子弁號遜菴嘉善人順治丁酉副榜貢授江
右永豐令調峽江有詩偶一卷
和錢仲馭先生南園雜咏十首之二
隔溪數籬屋深綠遠檐收曉色披殘露孤光綴蚤秋磵
南何處岫林月幾重樓霞裏時廻望寒妍任去留
未窮黃葉徑先覺有溪聲柳席虚鶯坐荷珠得月明有
懷吹藥竈無意飾茅楹入夜人忘倦花移柝幾更
蓮峰布衣吳麐士
麐士字弘度世居海鹽澉川匿影湖上頽然窮老
有吾本蓮峰老布衣與世不合長掩扉之句其集
曰斵冰集
遊長墻山
孟冬天日佳擕笻事閒閱南山遮我前蒼翠如可掇春
巒多穠姿寒厓更修潔僧寮舊所憩信足任登涉縱觀
大海濤幽憤寄一泄野菊覆澄潭掬手漱芳冽我友甘
沉冥情歡在麴蘖掃石代班荆舉杯承落葉醉舞影傞
傞拂袖亂黃蝶昔聞紅樹邨訪近靡遺孑緬懷多感慨
先後復同轍歸途勿躊躇落日銜山缺
(附考長墻山在海鹽縣南三十五里嘉禾志云始皇東遊以山形截海若墻因名澉水志云山外有穿山)
(洞有神曰陳都監又有龍眼潭乃宋時番舶所聚山下有石帆邨古田㽘)
初度日酬友
場圃初登及小春一年虚過又嘗新從遊每負常因病
知已難留始覺貧岐路馬牛風各别羈栖魚鳥日相親
檐前短影無多在白髮蕭蕭懶向人
秋夕二首
凉風此夕爽生襟病骨驚秋漸不禁好似辭梁欲歸燕
穿花唼蕊已無心
最愛秋來月色清良宵閒坐每三更而今老病惟便卧
却怪牀前故故明
施秀才湛
湛字露巖鋐子年十三為諸生作文有原委得蘇
子瞻筆力工吟咏早逝有草堂初集
詠冬梅
移來何處歲寒姿為愛清幽折數枝遊子悞驚梅信早
征人謾道雁書遲芳含陶徑花黃日香吐梁園雪滿時
疎雨夜聞窗外滴青縑帳冷不勝悲
和沈融谷宫詞之一
羅帶綃衣映渌波霓裳舞罷發清歌承恩縱得筵前醉
無那東風惹恨多
陸平原費錫
費錫字大勝桐鄉人順治辛丑進士為平原令能
事後母友愛諸弟鄉里重之
寄懷仲開一蘭雪堂
冰心散作四時春吾道於今見一人雨灑鳬山清有夢
月明桐里靜無塵非關栽柳存高致直溯傳薪得大醇
蘭雪堂中香自遠湖光雲影倍怡神
褚秀才偉
偉字駿如嘉善人勤苦嗜學而以貧病老姪茂章
亦淹博能文里中目為二褚
送孫繁祉歸盂城
秋風薄林臯逢君上黨路結軫廻修坂班荆且道故人
生重儔侣豈不感遲暮譬彼蕙蘭花芳春承雨露譬彼
雙黃鵠翺翔凌雲霧贈君綠綺琴報我瑶華賦寒枝不
改柯秋霜不易素願言結同心永以金石固
席上贈妓
鸚鵡杯寒玉漏分蘭膏斜映石榴裙歌殘白苧人何處
腸斷荆臺夢裏雲
蟄園叟翁紀長
紀長號逸伶自稱蟄園叟華亭人少負才名見知
于陳夏二公孤僻傲睨不合于俗後遷平湖與予
為忘年交詩牌酒盞殆無虚日逸伶每微酣扺掌
詞鋒四射落落有逸氣論詩矯尾厲角尊唐而闢
宋其稿甚多手錄精楷予昔年常擕觀之今逸伶
死矣役嗣無表彰之思索之再四匿而不出殆將
埋没塵蠧中為傖父竊去耳因歎此老命薄死後
且然悲夫
重陽前一日葉已畦招集横山用昌黎醉贈張
秘書韻
風高山色爽渺渺離鴻聞磊落横山主宛若雲中君托
跡横山下海内稱能文僶俛天地間富貴比浮雲緗帙
無髣髴翰墨有餘芬浩浩木石居悠悠麋鹿羣但求古
人合不覺世事分肥蕨頗可食濁醪亦可醺瞻彼萬仞
岡鬱鬱多氤氲造化豈終極人生安足云文章亦經史
薄俗徒紛紛剪葵烹九月滋味美于葷東籬黃菊秀賦
得碧羅裙秋氣尚餘煖巧簧惟亂蚊良友貴責善孰辨
猶與薰好學須好古五典兼三墳古人不偶世莘渭且耕
耘身立廟堂上竹帛列奇勲共酌横山酒横山日已曛
漁父詞
煙匝桃花雨翕翕上灘下灘水何急白頭漁父過灘去
銳頭船子衝煙入挺义着魚好身手大魚潑刺小魚泣
咫尺波濤倘相失一朝爼醢嗟何及漁父得魚向南市
歸來買酒船頭立煙寒雨細春可憐桃花紅重蓑衣溼
鸚鵡詞飲客子湖樓作
禰衡點筆題鸚鵡蟻視王侯撾羯鼓我亦天涯淡蕩人
古來何地無黃祖鸚鵡湖鸚鵡樓沈郎才調儘風流重
陽不雨菊花好况有瓊杯消百憂人生一度幾盈缺昔
向東吳走西越讀書萬卷濟何事滿眼干戈羞白髮君
不見樓前湖水知我心起立蒼茫望秋月
匡廬歌送沈南疑
君不見匡廬秀色九江口遙挹江煙碧于柳昔者匡生
讀書至此小結廬此山遂為匡生有西莊沈南疑雅能
讀書頗好奇自言欲向匡廬去把酒苦索匡廬詩老夫
乃是樵雲客愛向名山弄泉石寫將長句贈南疑留置
金泥劚青壁虎溪橋上薰風微綠陰四合黃鶯飛已知
白社無人跡君若看雲君早歸
訪施尊師道場
仙雲不可即高閣舊盤桓石鏡宛如昨金經忽已殘琴
存三叠舞爐罷九真丹杏葉悲黃落無風滿醮壇
訪客子西莊
移櫂西莊去垂楊綠水濱風流沈秋浦留得草堂春開
卷餘青靄彈琴落素塵舊交半零落青眼向何人
至日
浮生猶至日七十四年餘兵亂無長策家貧少著書解
鞍知伏馬銜索總枯魚垂老防人面南山埽敝廬
夜泊
野曠天低日林疎望不斜青山無客路白石有人家蟹
舍緣孤澗魚舟刺短沙前邨何巷陌到處欵冬花
贈借山偶閱放翁集遂作放翁句
了澈凡心寄一枝綠蒲團上寫新詩片雲不作三千界
長日何爭十二時飯向午前挑菜甲羹從秋後采蒪絲
人間豈少閒滋味不是高僧那得知
登城南樓
旅客攜琴去不還登樓日日望鄉關逝將離恨隨春鳥
啼遍江南雨後山
郭貢士襄圖
襄圖字臯旭號匡山平湖人紹儀季子弱冠為張
西銘文燈巖所賞三吳社集皆知名焉性倜儻好
事交遊談讌無虛日歌舞絲竹六博倡優時時徵
逐以為樂乙酉泛舟入海期年歸一日殺其仇于
市下獄賴友人以脫自壯至老奔走四方久而無
所遇曹秋岳贈詩曰苦吟經戰伐短褐老乾坤其
風味可知矣晚年無子買妾居臯橋竟死于吳有
更生集
夜投一公房聽韓子石畊彈秋鴻引
吁嗟兮韓子不得志傲睨王侯輕一世抱琴浪走無知
音却到孤邨訪蕭寺寥寥日午不聞鐘我尋眞隱高士
逢光明映徹無僧氣口中吐出金芙蓉五嶽跡曾踐磨
崖手題徧洗鉢曇花開自竒咒泉卓錫名堪羡怨長笛
兮吹落梅回首羅浮花似霰夜寒欲眠不忍眠烏皮文
几蘭麝烟坐聽韓子流水絃廣陵遺散今始傳何處哀
鴻鳴可憐颷風凄斷飛不前啾啾唧唧聲萬千仰睇兮
明月俯眺兮長川川茫茫兮帛書阻月渺渺兮關山連
寫孤臣之掩泣與放士之愁顔怳似羣雁驚飛兮落九
天乃在韓子五指間余本倦遊者感此易悲辛空堂不
聞人語響急絃高張愁殺人欲為楚歌兮聲咽不可續
拂我澗邊石為君進一曲一曲終兮月當窗光潺潺兮
澗水綠
那旦阻雨
不盡翻盆雨愁添丈尺深氣昏千樹暗聲急四山沉苦
自投荒徼同誰共越吟此生隨白首飄泊到於今
題李鱗長像
不必相知早多由傾盖中心雄矜岸幘客到有郫筒貎
類丹元子人依臯伯通同君俯身世已是白頭翁
涿州道中
帝里秋光四望通青山一抹上陽東來同歸雁春將歇
去似亡羊路已窮馬足獨行殘月裏棗枝低拂暮山中
蕭蕭易水悲風起何處談天碣石宫
抵西平贈沈藕菴使君
落帆亭北送君行秋月春花歲序更傲吏烟霞甘久卧
故人書劒老無成蘭從舊徑思公子酒自他鄉醉老兵
今夜莫辭紅燭短十年相見話生平
旅夕
擊柝嚴城更漏長一聲邊雁起秋霜離情到處看皆異
月色何曾似故鄉
李秀才煒
煒字赤茂居嘉善之西塘夙負文望老而隱居有
圃趣偶存
熱客
炎暑爍金石餘威折條柯鳥棲投茂林魚潛蔭深波胡
然恩乃公褦襶闖門過主人顰顣迎客來意則那語煩
無一要炙背汗滂沱逡巡具壺觴百引顔未酡持杯入
夜分客興方婆娑蚊雷驅復鬨燭淚障轉枯寧能免欠
伸睡眼強自摩古人避熱方願依百沸渦湯熱猶可避
奈此熱客何
謁水月大師退而有作
大塊震噫氣不能號無竅天游非六鑿自得形神妙吾
觀水月翁蒼髯帶白帽人言數百歲豈有他繆巧嗔罵
作佛事座供彌勒笑一笑與一嗔如幻何足道中含獅
子聲原本在忠孝人種不可失苦來塵俗閙紛紛蜉與
螘輒以功名嬲師非卜筮倫妄問或妄告嗟哉婆心切
兒童只狂跳同牀各異夢舌敝津亦耗何如蘇門老對
客唯長嘯
與諸子集沈憲吉北山草堂分賦九松并紀席
中勝事
秦山五大夫秦官不足喜鍾陵蒼髯翁樵㸑供軍壘誰
似北山九老人山深散誕衡門裏霜顔鐵骨飽風霜枕
流漱石馨蘭芷從教宇内劫灰飛商山肥遯留黃綺生
來甲子今幾換難從絳縣論年紀九老相依一主人少
從嬉戲晚逾親湎雲伴月同形影不知誰主更誰賓朴
野支離忘姓氏却因昵好更呼名我觀主人有貞骨磊
砢正與賓相直不愛翩翩桃李華嘗懷凛凛霜柯色耆
英得九似香山海内聞聲更相集佳晨蕭爽八月中張
筵皓魄光膧朧主人愛客賦嘉樹客子欽賢賦角弓李
生倚醉為起舞忽發清音長嘯翁嘯翁矯矯人中龍龍
吟激蕩來天風頃刻霱雲車盖聚麟湖雙珠光歘吐九
老初筵靜不譁抗墜低昂亦飈舉分明仙侣宴良常平
樂西園何足數風塵聚散會難期九老臭味無差池世
眼齷齪安能知一時千載長相思
東飛伯勞歌
東飛伯勞何處棲西烏夜夜空自啼誰家窈窕當壚坐
翠羽雀釵向君墮年紀二八面發紅夭桃婀娜臨輕風
落花片片東西路何由飛翻復上樹
贈梅里周青士
畸人棲隱處廛市亦清風飲啄矜孤鶴逍遥笑二蟲夷
門公子過詩史布衣雄豈學吕高士寒依米桶中
止默菴江右之行
莫似秋來葉霜嚴飛更黃六旬行過半千里去何鄉是
處稱龍象沿階走法王刹竿寧賴汝偕隱勝開堂
彭仲謀出其太僕公遺像并虔州殉難諸札感
贈
鬚眉裘帶儼然尊正氣長留衣帶言精衛難填空怨魄
刑天終舞作強魂鬱孤臺畔生香草章貢江邊哭斷猿
應與廬陵文信國同留碧血在乾坤
梅谿逸叟孫肩
肩字培菴參議光啓子少通仕籍後棄家為僧名
詮勝號大山嗣遊江北鶴林寺受牧雲禪師囑付
歸葬梅谿精舍以老工草書尤好吟咏有甲乙詩
記四卷
讀南華經
少壯談周易衰年讀老莊在川嘆逝水秉燭勝頽陽至
樂翻成苦達生徒自忙嗒焉我喪我意不賦滄浪
病中寄懷陳子木
陶令攢眉日遠公說法時直教千載後能得幾人知蝴
蝶來新夢鷦鷯去舊枝投林思擇木三匝亦何之
孫秀才鑣
鑣字長清嘉善人貫穿經史豪飲能盡一石有鄂
韡樓藁
重九後三日谿默讌集得青字
短櫂遲遲傍淺汀黃花滿院落疎星日斜檻外羣峰紫
雨過山頭萬樹青公子開樽傾北海故人載酒到玄亭
只今又過茱萸節一帶晴波動白萍
吳秀才周瑾
周瑾字虎文秀水人嘉善籍
毛公壇
包山緣仄徑樹裏見仙壇殘雪陰崖覆孤松落照寒汲
泉丹作井承露石為盤見說毛公去雲中跨紫鸞
陸秀才之泓
之泓字我上平湖人年十二入黌序有聲復社庚
子省試已入彀房考爭元竟斥拂鬱而死
秋日同郭臯旭葉星期過涵暉飲于甘山齋
開軒瀟灑坐高秋把酒應忘大火流亂後文章淪欲盡
樽前唱和喜相投名心漸盡青山迥生計無聊落日愁
此際論交真管鮑風塵驅馬自悠悠
計秀才敬
敬字勖丹嘉善縣學生
楊白花
楊白花搖落章臺路宛轉襲香裾飄飄引芳步春江拂
拂春風吹楊花復逐春風飛可憐楊花飛不住莫向樓
前種楊樹
謁丁清惠公墓(在秀水縣正收宇圩)
長别歸何處春風此獨尋六朝名世業三問老臣心入
廟威儀在瞻碑涕淚深暮風號石獸松柏更森森
鍾秀才淵映
淵映字廣漢嘉興諸生嶔立子少好學熟于諸
史嘗謂五代史與通鑑間有異同而蜀檮杌南唐
書之屬及時蒐采尚不下數十家取以為五代史
注庶有補于廬陵甫事編纂得嘔血疾後遊京師
與汪琬辨論累日竟没于寓時年三十有信志堂
詩
會稽山登眺
名山接靈境白石何磊磊天風吹我來蒼茫俯江海玉
簡既不存金沙誰復采履徑草茸茸涉嶺雲靉靉高尋
神禹蹤其人邈千載明德無時虧兹山亦不改却望東
海邊麻姑披五彩示我蝦蟇丸揮手遙相待隠約金銀
臺神山隔塵靄凌風不能飛相思擷蘭&KR0581;
玉熙宫詞
漢主離宫三十六雕甍曲曲連金屋千門萬戶自交通
桂殿椒房相間複長安風月動天家帝里樓臺横地軸
憶昔戊辰御極初平臺日日度金輿瀛海不求方士藥
封章長讀侍臣書寰宇昇平玉燭調君王日昃罷三朝
上苑宫花飛五色金堤御柳簇千條玉階嬌女臨粧鏡
綺陌佳人競翠翹宸遊對此歡無已别有瑤宫相向起
蘭窗繡柱一何深金闕銀臺差足擬雙雙孔雀舞庭端
兩兩鴛鴦時戲水苑西遼后洗粧樓樓上煙花接御溝
御溝紅葉深宫出夾道金丸帝子留游宴頻呼女博士
宣傳奔走大長秋詔書新幸玉熙宫絳闕紅樓十二重
近臣宣旨催宫女黃紙書名召樂工樂工此日奏新聲
過錦還聞樂府名綵幄徐徐垂趙舞綺筵緩緩按秦箏
趙舞秦箏曲不悞依稀記得君王顧供奉時沾太液波
承恩特賜金莖露君王聞此意無涯更教煖閣奏琵琶
玉軫龍頭傳自古鏤金曲柄出皇家才人嬋娟方二八
調來銀甲何紛錯一彈紫塞雁行斜再彈内苑梅花落
天上新聲人不識梨園子弟新譜得音節傳來協律郎
坐中驚起龜兹客漢皇此夜醉仙韶中有佳人字阿嬌
北地燕支開翠靨南中楊柳拂纖腰纖腰裊裊立風前
舞雪迴風更可憐學得嬌歌勝子夜粧成墮馬雜金鈿
深恩獨在長生殿寵愛三千一人擅趨朝迢遞七香車
侍輦飄颻九華扇當年武帝李夫人此日昭陽趙飛燕
深院還調鏤玉琴阿母承宣入禁林富貴由來傾一世
恩榮長自賜千金豈知一旦朱顔改為雨為雲竟誰在
白柰凄凉辭露臺明珠零落沈瑤海哀蟬落葉冷虛房
羅袂無聲欲斷腸一枝已絶瓊田草四兩難尋西域香
自此君王不解顔更聞洛邑滿戈鋋宫中寂寞唐山曲
内庭不召李延年那堪烽火連京邑萬歲山前赤眉入
嬴女攀髯未解簫湘靈泣竹難調瑟金屋誰傳寶輅回
玉魚飜傍珠𥜗側煖殿春風自落花白頭宫監每長嗟
遙聞杜宇嗁清晝不見金衣望翠華
五人墓前作
寒雲蔽吳關朔風吹古路訪古登胥臺重經五人墓五
人遺墓臨江潯長松廣陌何陰陰我聞此事數十載只
今過客猶悲吟憶昔明季天啟年銀璫奄宦竊弄權吳
中選君負時望忽聞鈎黨來江邊連連緹騎下吳邑黃
紙宣傳上官集邑令惟思解綬亡督郵却抱徵書泣繡
衣中丞何揚揚金吾隸卒盈華堂傳呼促索勢若虎觀
者雲集如堵墻闔閭城中途路塞中外洶洶動顔色五
人偏袒左右呼錦衣隸卒皆驚匿直道猶憐俠客存布
衣不畏君王勅一朝就義何從容英魂長傍要離側獨
不聞烈皇御極雲霧開詔書褒忠天上來逆奄祠字已
盡毁朱闌繡柱成寒灰唯餘此地長荆棘五人遺墓猶
能識白楊四野風蕭蕭過客登臨長太息
吳宫
金井兩梧桐相傳避暑宫瑤臺三十六處處與天通寶
鏡留明月粧樓閉彩虹美人化雙燕飛去五湖東
送友之湖南
迢遞天南路崎嶇阻客程朝雲神女廟秋雨夜郎城入
暮悲湘瑟維舟采杜蘅故鄉幾萬里悵望若為情
送朱彛尊之永嘉
揮手去東甌春江綠水流山花開未盡二月下扁舟落
日催津鼓微風引櫂謳謝公幽賞地羨爾得重游
冷協律祠
猶憶先朝協律郎曾將樂府事高皇幾時玉洞成仙隠
不向金門隸太常琪樹春秋丹竈冷瑤笙晝靜碧雲長
城門華表千年在化鶴還應返故鄉
(附考祠在嘉興圓妙觀中又稱冷仙亭)
送羅先生暫歸西川
白帝孤城落照懸鄉愁迢遞武功天將歸故國無鴻雁
行過空山有杜鵑劔閣風雲通五尺卭關烽火隔三川
明年巫峽生春水好上東吳萬里船
過宋御教場址是累朝觀潮處
尚憶宸遊處嚴城列會同觀濤臨曲水馳道擬回中翠
盖朝承露芝旗晚引風言驅七萃士齊試六軍雄將帥
咸思奮君王自即成馮夷朝幕府羅刹蔽艨艟松下秦
皇輦雲間夏后宫瑞煙浮五色仙樂聽三終白馬來何
疾吳兒技最工拔河傳往事超距倏乘空噴薄凌春雪
氤氲接彩虹蜃樓從地湧鮫市與天通雜奏魚龍戲仍
論校獵功湖山方宴會襄漢已交訌苑走胥臺鹿人悲
朔塞鴻驚沙屯鐵騎高柳挂雕弓潮汐還從北江流不
向東御堤塵颯颯蹕路草芄芄漁父留金鏃征人走玉
驄平生懷古意悽惻感飄蓬
吳越武肅王祠
仙李遺神器羣雄遂陸梁中原方鹿逐維爾亦龍驤牛
斗璇規合山川紫氣昌羅平嗁惡鳥天目出真王遂割
三吳險平臨百越疆世家異勾踐立國半孫郎犀弩江
潮寂樓船海水揚大廷龍馬至雙闕鳳凰翔暇日椎牛
酒春風屬羽觴新聲娛父老起舞雜班行五季恩榮備
三朝歷數長何年委劔舄此地儼冠裳爼豆虛崇祀英
靈憶故鄉寶衣應去匣石鏡黯無光僚佐疑陪列碑銘
想道傍我來瞻廟貌髣髴近宫牆苔没黃金座巫登白
玉堂清歌聽緩緩明月自蒼蒼已矣英雄略悲哉樵牧
場放懷思割據俯仰幾興亡拜手依雲路陳辭薦柏漿
寂寥宋陵寢誰與奠烝嘗
滇中歌與黃明府雜談滇事作
滇江自古接中華匹馬南行歷瘴沙高髻銅環帶瓔珞
由來蠻女盡如花
飛雁何曾過五溪南方多半是生黎朝來倒挂緣溪舞
夜半猩猩上樹嗁
沅江西去是滇池風土依稀記往時銅鼓迎神歌一曲
居人多賽竹王祠
崇禎宫祠
朱邸初移玉殿開至尊新自外臺回單衣不用葡萄錦
勅進江南越布來
盈盈早歲進昭陽家本長淮到北方一自阿嬌承寵後
御前強半學南粧
内殿承恩往復還香車不斷露臺間罘罳特令宫紗障
不遣春風暗玉顔
曹季子爾垣
爾垣字彥師勲第四子工古文詩詞壯年早世
送林武宣之楚
金風秋氣肅霜林翳遠道遊子辭故鄉登途展遐眺寒
烟横蒼莽積翠迷深窅揚帆千里去雲山一何杳江聲
日夜聞清猿傷客抱抑鬱念伊人抗情寄物表俯仰今
昔間爰披江蘺草相思秋水清相見春風杪同心蕙與
蘭兩地參與昴側身雲夢澤離懷空繚繞申章托繾綣
意氣良自寶
採蓮曲
菱歌初引日遲遲菡蓞迎風欲放時競打鴛鴦抛約臂
生憎兩兩宿連枝
陸秀才英標
英標字彥威平湖縣學生能文善書卒年二十九
早秋野望同友人賦
憑高一眺望大火正西行天闊雲無影山空樹有聲葉
隨流水下鳥逐去帆輕日暮招鄰叟清樽坐月明
卜秀才金錫
金錫字嘉名號疎齋嘉興庠生十試棘闈不售晚
以酒民自號有春暉閣草疎齋詞
魏風初集試新茶分得刪字
我生嗜飲過於食放情茶酒無所閑聊復一樽與一椀
坐消阨塞開愁顔沉酣幾欲傾家釀採掇常思窮厓攀
邇來食貧罕兼給酒或未廢茶則慳徒然雷雨滿盈後
垂涎蒙頂丹丘山寶耕老仙近八十杖履輕適心高閒
手摘蓓蕾注磁素旗槍入眼何斑斑時値謝庭集子弟
不惜珍物羣為頒迥如海外穆陀葉一吸靈液生玄關
長安貴人知何許滇茶濃液色俱殷若令鮮白見此品
酬之當有金數鍰乃畏郡齋減風格招邀逸叟嘗始嫺
因而噉啜頻見及亦將滌我腸愚頑昔聞陸羽諸具列
鹺簋棄擲眞味如草管甘馨豈容他物點雖祀為神經
可刪又聞宋元以前皆碎碾製成小餅龍鳳環人工漫
添天趣損生新之質全應艱何似先春探紫筍貯烹得
候香逾蘭我今對此慰夙好俯窺仰擬殊自&KR0832;雲影徘
徊歴晴樹交枝藻荇横澄灣愧謝玉川走筆贈但覺習
習風生兩腋間
徐運判發
發字圃臣嘉興人必達孫以廪監考授詹錄事改
運判未任卒有天元歷理清引亭稿諸刻
薊門春望和北海于虞粼韻
薊北初過雨平臯淨似秋風飜城上旆柳拂渡邊樓宫
闕春逾迥關山客自愁浮雲催薄暮千里蔽滄洲
聞溪蔣楚穉索先大司馬未刻詩稿簡寄
江郭秋風路未賖昔年清麈隔雲霞離人錦瑟愁催雁
避地青門學種瓜兵革論文哀庾信山川博物羡張華
一編先澤憑君重贏得餘閒看好花
湯太學駉
駉字公牧海鹽人
庚戌十月集柯將軍園亭送柯翰周還武水得
明字
此日成高會頻年得未曾園亭金是谷湖海客為朋月
落驚霜樹天寒指玉繩三花看已遍日觀好重登
沈貢士起雷
起雷原名隆峴字平萬平湖貢生
送柯翰周得郊字
總是淹留客相逢傾盖交開樽當畫閣極目俯寒郊朔
雪消河曲明星出柳梢田園蕪欲盡歸興起誅茅
吳太學浩
浩字岷培秀水人
送翰周得開字
西風吹别館相送此徘徊衰柳經霜落離筵帶月開酒
闌愁客去雁過擬書來春色江鄉好煩君寄早梅
梅谿叟周篔
篔初名筠字青士號簹谷嘉興梅里人隱于市讀
書闤闠間日盡數十卷好交與從肆中得錢輒以
餉友更嗜方外遊嘗于元日訪臯亭僧靈章雪深
數尺徒步行亂山中見林際燈影始達精舍僧方
喂芋共啖之晚年館于武塘柯氏偶步城東見一
農舟遂乘之遊九峰訪諸乾一暮至泖上以路歧
登岸投一庵庵僧力拒徘徊佛燈下忽覩壁間詩
刻指曰此周青士即予也僧素驚其名乃止宿焉
其作詩低頭沉思行街市中若無所見曾在白下
禪廬往來池上僧疑其赴水竟夕不寐又嘗行吟
慈雲寺中誤觸當事輿詢為詩人乃免其迂誕類
如此康熙丙寅太僕色冷聞其才延之入都執禮
甚恭居久之諸津要求其一刺不可得丁夘藕莊
主人載與南歸抵淮而没向在里中嘗過予家輒
信宿予輯諸詩方欲詢以遺老舊事而忽焉客死
亦此書之不幸也著有采山堂集
過白蓮寺觀銅塔(是錢鏐時故物蔣子岍僧果所施)
銅塔如片瓦鎔鑄何工巧隆起欄楯形圖識尚可了知
是五代物厥惟錢王造是類萬有千聚散不可保幾歴
兵火災存者今已少蔣生偶獲之什襲逾重寶施舍鎮
精廬此意實微眇誦公喜我至出示光尚皎窪處填黃
金顯見諸相好屠兒額偏廣下放刀仗小一者既若斯
諸餘皆可曉
春日臯亭訪靈章禪師巢枸居
探竒入艱阻杖策西山巔盤回出榛莽始達精廬前微
光射虚堂夕照猶西懸遺薪滿林臯㸑室通源泉愛此
山中居所適安自然我來雪初霽巖壑開晴烟叢梅倚
絶壁皎潔有餘姸境絶思亦清心止如澄淵清談至分
夜擁火不得眠晨鐘發前嶺月落空寒煙
曉行曲
城頭月落雞初鳴鼓四起坐鼓五行霜華滿野馬蹄滑
出門莽莽雲山闊閨人挽衣雙淚流子啼女號愁復愁
誰能骨肉更相顧萬里揚鞭且西去
乙丑季秋將遊都下過别當湖諸公餞予南疑
草堂用昌黎山石詩韻
聖代庸顯揚側微雌無偃伏雄奮飛寸長尺短皆效力
漫言相者徒舉肥雲羅天網日加密隱淪巖壑今誠稀
梅溪先生獨傲兀至死無恨朝惄饑宿瘤嫫母甘老寡
不嫁且自鍵兩扉何知名公謬聞聽欲使枯蘖沾濡霏
羣公酌我意懇惻深堂促坐相遮圍長征為我慮風雪
不徒酒後蒙我衣筋駑肉緩怪中散竊恐失足遭鞭鞿
為言知己不可負感恩一報圖早歸
再叠韻别陸雅坪先生
牛醫駔儈繼業微頳尾忘躍殺翮飛頭童齒豁眉半落
身腊那如瓠白肥從憐世棄由識寡敢曰我貴緣知稀
平生憂患多所歴垂老不怕還長饑猖狂偶一效阮籍
途窮行後歸山扉中筵高論獲今夕傾吐玉屑何霏霏
示我周行出艱險恍若為解重城圍尺書十幅意珍重
如餒斯食寒斯衣襧衡刺字未漫滅長途早下征韉鞿
情親公叔有前約吾身良亦知所歸
三叠韻别沈南疑
稱聾自斷學杜微心何曾憂不奮飛出慕紛華入道義
瘦以交戰勝則肥無人幽谷芳自好猗蘭一任知音稀
東方有士常乏食霞餐蘖嚙聊忘饑誰言苦節貞不可
白石久拄青苔扉車脂馬秣催郡檄雨雪那顧遥途霏
東陽愛我憂軫切腰帶為减當時圍囊裝祗載萬卷帙
禦冬尚缺氊裘衣勸飲既竭牀頭酒壯我行色驅征鞿
此行黽勉從所事勿以失職思遄歸
四叠韻别李辰山
志士不厭生業微泥伏何必輸雲飛夷齊采蕨既療餓
曲逆亦食糠覈肥衆人碌碌事口腹得固窮困良亦稀
吾交同志有數輩立節只在輕寒饑賣絲濮老隱吳市
斵棺蕭氏棲㕓扉亦有汪生事裁製結楹天馬林烟霏
猿騰鹿竄遂我性束縛不受三驅圍先生高誼獨迥出
友彼齧缺師蒲衣吾行何為忽改轍去去輦轂紆塵鞿
傷心白頭入賓幕何日巖前同所歸
有錢百餘適書客持敬輿集至傾囊售之傍午
始得成炊賦示旼兒
几靜晨開卷瓶空晚作糜得成兒子學無礙老夫饑揖
讓殊臣僕提擕藉友師無嫌家世賤叔度是牛醫
客京口
羈旅空江上高樓每獨登潮聲沉鉄甕山勢走金陵老
驥徒悲櫪冥鴻偶避矰秋來阻舟楫歸計復誰憑
感興與俞犀月
朝看玄髮暮垂絲炊黍光隂更幾時衣食老為諸子役
文章賤比百工師故人裘馬青雲迥小徑松篁白露滋
和汝倡予眞不惡南邨那遂卜鄰期
久不聞家中音耗與友
葵榴近檻巳將開濃綠臨堂蔭古槐兒女病無家信慰
朋游醉得旅吟哀短衣射虎終推命小技雕蟲不筭才
總幸與君同倡和更誰為築伯牙臺
九日客中寄弟
九日離亭雨三年異國愁故園兄弟在為我一登樓
過屠東蒙邨居
白蓮寺北水東流白鹿涇西卜宅幽山雨欲來邨樹黑
滿湖菱葉罥漁舟
項景陵玉筍
玉筍字嵋雪嘉興人桂芳子由歲貢令景陵稱循
吏
酬龍眠方爾止
饑鳳求竹實寒蟬隱枯枝秉德固有殊蕭條同此時方
子天下士扁舟來何遲扣門登我堂促膝咏新詩把手
浮大白結交兩無疑海風吹落木凉月滿南池典裘常
苦寒斧冰難作糜還問苕霅舟予心轉凄其歲暮羣動
息遊子無歸期願言過敝廬且待陽春熙
客銅陵
荒城如野寺日午始逢人漁父歸携酒山樵出負薪民
閒知賦少治簡覺風醇乘興來江上鶯花又一春
李琬
琬字閑功嘉興人嘗為詩旌遜國諸臣凡九十二
篇惜未見其全稿
來護君
劉理順官左中允居鄉有長厚名賊入城全家闔門
縊死賊百餘至其門曰正來護君君已死羅拜哭之
來護君君已死護君不得臣之恥北山有鳥南山羅鳥
飛羅破當如何
得勝門
王家彦官兵部右侍郎守得勝門被賊殺仍焚其屍
峩峩得勝門藩籬衛宫闕峩峩王莆田生死相决絶臣
身有如得勝門藩籬已毁名不存臣心有如得勝門藩
籬已毁門常存
煤山樹
王承恩太監愍帝縊於煤山承恩對面縊古樹下
明興宦者時攬權口銜天憲殊未然其間忠正不多得
子鵝片肉非常食嶻嶪煤山樹千枝君縊南枝臣縊北
兜鍪短袖入宫裏亂臣賊子皆朱履九龍牀坐輿臺軀
皇極殿上曾區區
天兵一起還西走金珠壑葬烟花藪一年兩度興亡悲
回頭寧見煤山碑
朱遹成
遹成字求仲嘉善人有名山八懷詩今錄其五
懷岱宗
岱宗形勝信雄哉萬里天門霽色開秦帝遺碑生綠字
漢家斷簡護蒼苔地臨玉女雲霞合峰接蓮花日月迴
七十二朝今寂寞云亭封禪有誰来
懷衡山
岧嶤衡岳接遙天日麗霞明玉洞前七澤濤深連暮雨
九疑峰斷鎖寒烟翠華尚憶巡南極白晝曾聞降列仙
我欲振衣千仞上乘風清嘯祝融巔
懷華山
太華真形在眼中烟雲迴合杳無窮捫蘿毛女三峰迥
攜屐幽人一徑通絶壁自浮仙掌露層巒不斷石蓮風
遙看萬仞芙蓉色千載應知造化功
懷廬山
廬山遠控斗牛區想像崔嵬翠壁孤雲斷蓮花浮夕雁
濤寒彭蠡浴春鳬談經開士空今古栽杏山人定有無
見說層巖飛瀑處九天風雨下笙竽
懷天台
會稽南去是台州縹緲羣山洞壑幽瀑布情翻天姥雨
霞標曉映赤城秋漫同太白尋仙隠且學興公賦勝遊
瑤草琪花如可問石梁咫只接重樓
沈權之
權之字孝威嘉善人
同羣從夜集大觀樓
數載俱飄梗今宵忽聚星何人眉最白惟我眼能青書
到憑鴻雁詩成感鷯鴒莫分南北阮最是喜同醒
卜淇
淇字取新號筠濤秀水人負雋才亡年二十九
恨別
雕闌坐聽鳥聲頻苔徑繽紛柳色新最是别來凄絶處
看花不見折花人
戈元穎
元穎字長鳴嘉善人工詩古文蚤世
題桃源洞天仙圖
兀兀天地内川壑開煩襟軒楹芝草長白雲與之深中
有餐霞士獨撫丘中琴逸侣結遐契獲事心所欽羣族
無近狀清泉多好音山候延晷夕岫景變陽陰滄桑易
眺聽遙蹤寄長林呼鸞理瑤策振衣玉山岑
蚤春閒居
春風不相負重到柳堂前地煖初縈草池寒未種蓮干
戈看往事雨雪入新年野外容棲傲江湖正淼然
讀無能新詩
榴花開徧復紅蕖此日相過下澤車散病樽前司馬賦
感時篋裏賈生書中原意氣憐同調京國篇章慰索居
欲報瑤華慙玉案北窗風雨渺愁予
錢士賁
士賁字巖燭繼章子怡情詩酒有晉人風致甫及
強仕而卒
和陶飲酒
五斗不適意解組遂言歸歸来復苦貧四壁空瓶罍我
生如孤雲八口常無依故人有王弘載酒欵荆扉怡然
盼庭柯暫復忘寒饑高義不可再空樽誰與揮
雜感
烟波一望渺吳關岸柳青青漸可攀羞對芳年新雪髩
愁隨清夢舊烟鬟小園鶯囀嬌春色大庾花深照客顔
遮莫喧歌連曲港閒門流水自潺潺
吳越閒者徐之
之字遠將平湖人精於天官家言
曹司農秋岳以余粗知星象白于制府趙公口
占却聘
聖主當陽在玉衡求賢懸爵待神京儲囊錐穎難為脫
伏櫪駑駘未敢鳴自愧談天無異騐人言翊運有宗盟
草茅出處如關象安道風流且莫爭
卜舉人年
年字翁洲秀水人崇禎己卯舉人隠于鴛湖之濱
晚年肆力于詩惜多散逸
題千山雪霽圖
吳松綾子千峰闢筆窮造化疑神役長林蕭瑟同雲稠
松髯藤蔓失其碧南溪老叟蚤探梅紅衫篛笠攜杖来
呼童折花過石梁一路寒香帶雪迴坐看霽色開雲塢
巉巖山勢如蹲虎中有飛瀑走玉龍山頭樹樹皆含雨
殘雪未消日欲昏清溪幾曲繞衡門行行更入深山去
不知何處是歸村
周秀才之臣
之臣字爾襄平湖人本姓李少補弟子員康熙丁未受
鍊師王崑陽戒于松麈山奉真朝斗壬子上元見黃冠
絳服兩道者来迎乃謂家人詰朝余將歸閬苑矣十
七日小歛畢夜二鼓繐帳中有光如晝當腹簇湧三
寶珠大若雞卵高射三尺有竒手足皆挺蓮花數朵
秋日雨花用寒山韻
睡起意闌珊秋光半欲殘空庭花自媚幽怨淚新彈泫
露參差舞浮烟仔細看濃陰如未散羅幕不勝寒
蔣處士岍
岍字僧果嘉興人襟懷曠達卒年七十三屠東蒙輓
以詩有作詩凌陶謝學道尊張程之句盖紀實也
和屠東蒙田間曉步韻
桔橰響榛薄城市猶熟眠蒼涼望朝墩秉耒競欲前老
翁起飯牛超遙向東阡瀼瀼草間露漠漠墟中烟衆鳥
亦相逐始秋雲物鮮兹焉不努力何以謀粥饘曳裾事
干祿斯文誠足憐理生苟茫昧奚取腹便便誅茅念我
祖逶迤農圃連長水當巽隅浮圖峙西偏一為化人居
棄置頗有年攬物遂興嘆躬耕思昔賢
檇李詩繋卷二十七
