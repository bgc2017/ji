檇李詩繫卷二十五
平湖沈季友編
國朝
魏湖西學渠
學渠字子存號青城嘉善人順治戊子舉人除成
都推官時蜀道荒涼務以撫綏為政重定嘉眉卭
雅賦額民頗德之擢刑部主事贖魏女之没官脱
丁生之謗獄轉兵部郎陞湖廣提學後補湖西道
以艱歸渠慷慨好施桐城錢澄之感其惠有詩曰
還家擬建懷青閣從此饑驅不出門武林汪繼昌
以所贈築園江干名曰魏圃黃宗炎求買山之助
出紙襆置其袖視之則黃金一餅也他率類是著
有青城山人集
東飛伯勞歌
東飛伯勞西飛雉翠羽紅襟照江水誰家女兒樓上頭
深愁獨坐垂簾鈎楊柳枝低拂官路細乘犢車低不度
女兒十五佩明璫爛若朝霞耀扶桑春風飛花春日遲
空持可憐當向誰
遊祁氏寓園(即忠愍先生沈淵處)
北望首陽巔黃雲愁欲暮南沂汨羅水清光渺難晤我
行陟寓山哲人想芳素岡巒互起伏蘭蕙紛無數亭榭
欝參差夕霞横古渡的的綠池荷飛飛汀洲鷺孤鳥西
北来哀鳴如有訴風雨眺高原慷慨登樓賦之子赴澄
潭客徒悲薤露山鬼披羅立湘娥倚竹顧人生不百年
喟然怵先露
邯鄲懷古
黃花白雪悲風埽我來驅馬邯鄲道城中遊俠不聞名
樓上女兒為誰好君不見趙王全盛時太行為城漳為
池叢臺歌吹青雲聳平原車騎白日馳白日青雲交結
是廉藺意氣相為死挾彈鳴鞭出國門殺人報讐在都
市賓客慕義來山東慷慨却敵不言功李牧椎牛守代
谷主父變服入雲中滄桑世事須臾改舞館歌梁竟何
在英雄白骨歸荒丘少婦紅顔失精彩把酒臨風且放
歌年年秋水漲滹沱古來憑弔邯鄲者亦逐茫茫東逝
波
訪顧五玉園居不值
猶值梅花路長廊春色披美人遲不見芳草慰相思雨
暗迷金谷風生滿習池明晨期再訪拂石勒新詩
經吳城
疎柳高梧傍客舟闔閭城上角聲秋風吹白紵清砧急
月上紅欄暮笛愁草碧吳天迷北望潮平越水向南流
行人無限滄浪思幾處笙歌繞驛樓
淮上訪陳階六明府
百尺樓前淮水平三秋客夢使君情蕭蕭雨暗田横島
漠漠雲遮韓信城南伐六軍方駐馬北來四月未聞鶯
不堪回首西州路重向山陽聽笛聲
江右康味淡先生令予邑去後而邑人祠之湘
泉菴志弗剪伐也小范以公車之北過拜先祠
作湘泉慕八章漫和一絶
處處丹楓繞樹枝殷勤含淚讀殘碑只今故舊幾人在
惟有泉流似昔時
江贈君臯
臯字默含六歲喪父依母屠夫人性最孝年十六
補嘉興弟子員順治丙戌避亂為盜所傷昏暈中
若有神曰江孝子無恙天將佑汝後遇醫得痊長
子溥
國朝順治戊子舉人為海城令贈臯如其官
謁包孝肅先生祠有感
蜀山不大高淝水不大深顧瞻公祠下高深在我心
古語重寒鐵今人鐵亦消所差在中熱冷面何足驕
陸秀才濬明
濬明字以昱號梅岑濬睿弟博綜六籍有東園漫
興藁
九日暮雨有懷以祥五弟二章
風林急繁景小雨催暮愁獨處陶令宅遠遊庾公樓余
冠戀華髮客棹遲敝裘高阜聊極目孤鴻起汀洲
無復登臨興人言節序良編籬惟護菊載酒可飛觴遠
寺浮煙際孤帆出水鄉何當薄暮雨兩地繫情長
涼州詞
將軍血戰取涼州天寶新聲塞草秋凝碧池頭陳廣樂
葡萄獨酌上皇愁
卜秀才不矜
不矜字竽公嘉興縣生棄舉子業專事吟咏有復
觚集
僧房
空庭多木石梵韻雜鳴禽門閉芭蕉雨溪通楊柳隂岸
花侵竹入徑草護雲深惟有清宵夢還將月印心
始安遊水龍洞
探竒是處覓行窩前隴煙雲入望多溪帶金蓮浮碧藻
峰盤玉筍出青螺松枝似蜕遺鱗甲石乳成花蔭薜蘿
轉向虚亭問仙跡幾行殘碣在輕莎
陳知縣增新
增新字子更號除菴嘉善人順治戊子舉人授安
仁知縣有高俶堂集
富春覽古
王氣在吳會龍興由富春中原方竊帝滄海未稱臣尺
檄親提百萬師先驅鄴下黃鬚兒大喬承寵臨粧閣無
那營中大星落可憐人杰孫伯符事業盡付紫髯奴荆
州借去無消息餘勇還能撐半壁自此東南斥堠平牙
檣日夕逐潮聲欝蔥猶是南岡色遺廟荆榛狖夜鳴
明妃怨
不分承恩寵何勞省畫圖含嚬辭永巷緘怨即長途&KR1227;
篥邊霜苦琵琶漢月孤燕支山下過曲奏小單于
秋日雜感
南雲萬里接中華此日滇池泛漢槎戍滿夜郎春舞纛
馬騰天女(城名)晚吹笳渡瀘羽扇搖三伏下瀨兵符按五
花周禮職方傳露版行銷金甲事燒畬
蜀檄西南未解兵羽書旁午夜聞鉦方愁䕫子沈魚復
豈意蓬婆欵錦城赤甲山前初奏凱青羌帳下自通名
當知劍閣非難據乘傳相如檄草成
寄懷周端臣
金州明月路三千目斷榆關落雁天一自短轅人去後
曉烏嗁徹舊臺邊
沈貢士純禔
純禔字蒼悦海鹽人胤方子順治戊子副榜有塵
埃喟燕臺意蘂諸刻
家園
家園今日好霜後菜畦晴肥煮黃衣雀鮮烹白殼蟶宿
酲償綠螘新榖傲青精晚到橋西立微風翦竹聲
仲知縣弘道
弘道字開一號改菴桐鄉濮院人順治戊子拔貢
除嶧縣令有子來堂槀
殳山(以下七首考見三卷)
無復仙翁在誰同雲往還月明千里白長祗望殳山
史山
聞說來青室開軒對史山可憐芳草遍不見燕飛還
桐棺塜
仙人曾羽化巾氅葬桐棺無復尋遺葬空悲宿草寒
洗藥井
山色傍霞紅峰頭水氣融怪來能療疾遺藥在泉中
藏兵塢
此地戰場遥忠魂尚未消年年風雨夜燐火至今燒
潮音院
蘭若依長林潮生一院音非關湖海近梵響夾鳴禽
顯靈廟
三月花開日空山正寂寥神官原有祠村社走漁樵
東山
未得登臨興東山憶遠遊聊從桐水畔指點話林丘
甑山
誰家遺巨甑突兀俯林丘經歲無人到煙雲自去留
(附考山在桐山清風鄉形如甑故名其麓有順慶寺)
王家山
壘土成魁父悠然境外山我從山上過牧笛破霞還
(附考山在桐鄉募化鄉王氏壘土所成上有靈顯廟)
宋公主墓
深宫常匿影遺塜任芻蕘花月年年在芳魂不可招
(附考墓在桐鄉殳山東宋高宗紹興三十二年孝宗尚在東宫女永嘉郡主卒詔以醫官李師克等付吏)
(訊治孝宗奏臣女幼多病不宜罪醫乃寢乾道二年贈嘉國公主葬于此)
陸思州世楷
世楷字英一號孝山晚號錮翁濬睿長子順治戊
子以貢授平陽判姜瓖搆亂被圍五旬楷固守繼
乃誘降李建泰平其黨遷登州郡丞判帥海時行
聞其名勿敢犯海寇張名振聯䑸深入計却之陞
南雄太守一以仁厚為治民戴之若怙恃時兩藩
龍票横行粤中楷不為屈奸僧指南倚勢為害立
斃諸杖建天峰書院以訓士丁外補補思州乞歸
卒有越吟秋吟晉吟齊吟嶺外思陽等集詩格直
追開寶合雅歸風不獨為湖中領袖也
遊錦石巖
登山如觀書開卷見大意自非日紬繹鮮克窮其秘晨
興趣歸裝徬徨求杖履扶攜下重阿顧瞻情何已改塗
指幽厓牽蘿入澗底劃然雙石門洞府為誰啟堂室皆
天成軒渠面江汜丹霞擬岱宗錦石梁父耳何為探竒
者至此輒觀止碑碣空紜紜解人良未易所以面壁老
終古無一字
别義山弟
捧檄出帝京駕言返故鄉經途睠吳會去國經沅湘分
符在蠻郡道路阻且長親交徒悵望誰與傾壺觴眷懷
骨肉情迢迢上河梁零雨忽朝降重雲覆前岡車徒嘆
寂寞行李減輝光酌酒更相勸臨岐意徬徨垂楊未堪
折惜别牽衣裳牽衣難久留佇立同含愁含愁亦何為
棣萼空綢繆委身嬰世網聚散寧自由荆枝怨分植雁
影悲孤遊彈冠慕郡邑俄焉南荒投簡書益敦我俯仰
增離憂離憂日以積進退兩無策舍我琴瑟歡尋彼魑
魅迹䍧牱尊夜郎羅施雄鬼國溪洞恒塵昏苗蠻易反
側滇南與嶺右所在尚兵革驅馳荒落間一官類遷謫
遷謫休歔欷
君命安敢違惟念同懷人少壯多别離家居失喪亂宦
遊隔京陲况此徼外行後會誰豫知行者疲津梁居者
虛房帷春草既憔悴秋風彌淒其金門稱大隠臣朔常
苦飢苦飢且勿哀侍從誇翹材聯步升玉墀秘書窺芸
臺著作擬遷固詞賦陋鄒枚立言苟不謬千載欽良才
何必感離索皇皇賦歸來歸來良足思懸車固有期祖
帳榮漢廷二疏誠知幾庸庸守邊鄙忠信恐見疑崦嵫
漸以逼拂衣須何時白首依故園猶得樂塤箎萬里自
兹别珍重無他辭
墨江歌
凌江之水淡無色鑑徹繊塵不可匿斜階以下即濁流
其水黝黑命以墨凌水自潔墨不侵分流數里猶湜湜
世人愛墨不愛凌就中有蜮誰能識漳溪染足此染心
中兹毒者何其深相逢矢口說冰檗一杯纔酌百慮淫
投珠饋璧未快意雌黃青白時相尋眼前故人盡魑魅
知已惟有籯中金吁嗟乎濫觴之波曾幾年滔滔天下
皆溺焉獨清豈能挽衆濁石門况復有貪泉
寶摃行
逆臣雄據西南際跋扈居然自稱帝驕蹇由來非一朝
邸中服物多奢麗王師百萬困滇城城門夕閉宫朝清
可憐珠玉焚不盡滿宫玩好猶充盈珠玉全歸將士槖
玩好雖存亦零落進獻喧傳寶摃名那知人物同蕭索
細腰宫女半雞皮傅粉伶人鶴法垂此輩豈堪充殿陛
坐令道路費驅馳道路驅馳一何亟夫輿舁送疲民力
牙牀石榻青銅屏攣步僂肩喘不得逆臣據滇歲未久
安得窮搜詫希有應是前朝黔國遺掌握百年歸唾手
沐公功業炳丹青白蠻黑𤏡咸來庭後人席寵漸喻等
器制或恐乖常經要知總屬亡國物得此詎足昭威靈
皇家不貴珍竒類萬里徒勞貢
闕廷
馬船行
南人使船如使馬北人用馬還用船將軍驅馬一萬匹
載馬直須船一千千船費金約五萬其價始與馬等焉
粤中盜賊利舟楫千頃蒼茫凌一葉江村遥望隔波濤
驊騮雖健難近躡北師藉馬方成功豈知馬更藉船通
何如用船且舍馬伏波横海名猶雄黃金費盡龍媒蹶
殘櫪蕭蕭閒廏卒馬船已朽馬骨高朝漢臺邊嘶夜月
蟲異(有序)
蟲自靖州天柱而來漸入平清境内大小不一其
類飛集榖倉或全食或半食榖有針孔少許中已
空矣村民禳之即可獲免此事史傳不載因紀其
異
仲冬之月百蟲蟄忽有異物從空來細如狗蚤大鱉蝨
所至輒為倉廪災蟲本化生亦由濕假之羽翼恣飛集
輕于塵霧遠忽踰銳若針芒堅已入昨年亢旱良可哀
蓋藏竭矣租賦催幸今有收又侵耗害同雀鼠尤壯哉
或云降罰皆凶人空中驅遣似有神師巫祈禳頗能騐
訛言或亦由愚民古來物變不勝窮穆王軍士成沙蟲
干戈連歲多暴骨得無怨骨成鬼雄此蟲曾未見經史
紛紛臆說從兹起上天休咎豈易知勤修人事災應弭
有虎勿捕蝗勿驅至誠所感異類孚彼蒼降鑒神亦聽
區區禱祀何為乎
豆異(有序)
施秉狗洞苗寨有豆雜雨而下其色微碧煮食不
異常豆唯磨以作漿入鍋即成赤水有持至思州
者因紀以事
昔聞雨金并雨粟豈真神鬼輸運速為祥為孽理未明
不耕而穫恐非福蚩蚩苖民何所知但喜有粟從天貽
饑者易食聊一飽化漿為血心始凝聞之遠近盡驚詫
蟲災况復當此時余思風力稱最雄能搴巨石旋空中
矧知小物任飄隕祗訝色味微不同古今異事多訛傳
比來目擊信有焉鬼方妖幻紛堪紀何必齊諧志怪篇
懷嶺外詩人
王孝廉震生鳴雷
升書遭喪亂辟世儗牆東身隠文堪賣名高刺懶通一
椽鮫蜃裏三徑荻蒿中尚記門前轍絃歌樂未窮
薛秀才劒公始亨
嶺徼干戈後高人隠賣漿舊交存劇孟新吕得嵇康海
國珠璣富山村薜荔香關前相見晚樽酒憶清狂
程太守周量可則
然綸推巨手倡和羡新詩畫省分雙筆炎方借一麾公
餘吟石室没後祀羅池烽火灕江逼孤城盡瘁時
尹吏部振民原進
休暇當清晝逢迎有勝流趨庭娛綵䄂秉燭醉蘭舟筆
格珊瑚麗觥船琥珀浮山公今領選寂寞竹林遊
梁解元芝五佩蘭
豈獨文高等詩成迥出羣何人推賈誼頻歲放劉蕡不
羨紅綾餅惟誇白練裙君家詞𣲖遠才子已前聞(梁公實列)
(嘉靖七才子)
喜聞滇城内潰逆孫自盡用少陵聞官軍已臨
賊境二十韻
六詔風塵起諸方饋運勞誓師張撻伐乘勝逐逋逃勁
旅如摧朽崇城若燎毛合圍當要道堅壘逼長壕困獸
臨關縛妖狐聚穴號
皇恩頻祝網逆志尚持牢未肯生銜璧終看血飲刀市
㕓時雨降帳幄彩雲高往者威權假旋令黜陟操分藩
驚異數尚主慶殊遭紈袴皆紆綬輿臺盡擁旄黔山矜
險阻椘澤恃波濤奉詔仍驕蹇稱兵任驛騷蕭蕭餘白
髮草草遂黃袍隴蜀猶公等孫劉詎爾曹誰能成掎鹿
早已獲連鼇(閩粤二逆先期蕩平)解甲山同積藏弓月並韜車書
通越賧烽火息臨洮亟散殘黎粟歡投戰士醪平蠻應
誌喜當殿
灑宸毫
滕王閣晚眺
撲地惟看瓦礫存空城鐘動欲黃昏路傍孰進王孫飯
臺上徒招帝子魂馬帶斜陽臨石鏡樵牽落葉下松門
隔溪浪指秦人洞試問桑麻有幾村
諸將五首
元戎專閫夜郎遥𤏡道烽烟萬里銷略地自開諸郡市
瞻天還帥百蠻朝階前掾佐多腰艾帳下材官半射雕
誰謂南人畏諸葛將軍原是漢嫖姚
荆南募府羽書紛丞相威名天下聞到處輕裘懷叔子
當時帽落笑參軍盤江漸見梯航遠蜀道無勞饋餉勤
豈為明珠讒薏苡雲臺不數伏波勲
三軍縞素哭賢王秬鬯重看
賚尚方自取崑崙通象郡更移閩越控扶桑島門盡解
田横甲海舶初歸陸賈裝最是此中能速化直教鱗介
徧冠裳
開封横浦舊崔嵬虎旅長驅一夕開翠羽不須天闕貢
文犀何事日南來蠻歌十部貔貅暇野哭千村鴻雁哀
歲費黃金收駿骨越臺空自擬燕臺
朱旗千里擁艨艟北固山頭戍壘空不是水犀來海上
已教鐵鎻斷江中孤軍成敗誰臨汝半壁安危獨倚公
聖主酬庸多異數早開麟閣畫飛熊
後感事三首
浹日三驅中使過似聞炎徼有驚訛夜郎部曲留莊蹻
南粤山川屬尉陁天意豈容成割據人情猶未厭干戈
請纓不少終軍輩老驥雄心奈爾何
老臣自切明農志内相何煩持節迎方報三藩同整旆
豈期六詔遂稱兵裹氊入蜀功安在躡足封齊釁已成
却羡據鞍猶矍鑠南人應仗伏波平
念爾家承祖父賢金符鐵劵已三傳分茅遠控河山外
賜第長開日月邊舶泛鱟濤通貝幣旗沈鰌穴息烽煙
兵權釋去恩無替歌舞還堪樂少年
後感事四首
古來開國仗師貞茅土相傳祚不輕姬室尚能存杞宋
漢家豈忍負韓彭長驅忽使羣蠻動一跌終看九族烹
妄擬長驅收六合却憐忠孝兩無成
雄心強欲效無諸縱據全閩亦一隅内顧未能除海患
前徒何敢拒
天誅姻連
北闕情原戚刑服西曹許自愚獨幸
聖恩多浩蕩脅從猶許貸文儒
弱國猶懷牛後羞比肩屈膝更何求山河自握傳家劵
海嶼還通互市舟未見散金酬死士祗聞乘醉快私仇
天心厭亂除戎首釁在蕭牆豈暇憂
誓爵惟憑六尺孤一朝失守盡為俘前驅竟入鯨鯢穴
後乘空存豚犬徒閫内鼓旗誰更屬軍中庚癸自頻呼
柏舟勁節同淪没未審終完白璧無
廣州
嶺外常如五夏天珠江潮汐浩無邊萬家水檻迎朝日
隔岸花村起暮烟瀾市喧闐番帽集濠居宛轉妓衣連
滿城第宅勲籓據横海帆檣異國傳里社舊分誰辨樹
街衢新闢已分㕓機中織錦霞同艷櫝裡藏珠月共圓
帳剪異綃忘酷暑爐焚竒腦識沈涎文窗贈客珊瑚格
綺館留賓玳瑁筵每怪細蟲多入饌還誇珍果倍盈前
脂凝瓠齒檳榔染玉繞雲鬟茉莉穿巧士材童矜婉孌
華琚金飾儼神仙名區自昔稱都會沃野于今更曼延
火映千林丹荔圃風搖數里綠蕉田小園障日思葵扇
深閣迎寒憶木棉蛤粉為泥塗壁堊蠔房似石叠牆堅
行人曉起催雞粥估客宵歸覓蜑船留我鷓鴣啼莫惱
昵他鸚鵡語堪憐只愁瘴癘炎方甚逐客孤蹤獨黯然
雄州竹枝
朝聞鷓鴣啼山頭暮聞鷓鴣啼江頭山程水程行不得
郎今何事斜階遊
十三女兒朱顔酡夜來聯袂相經過懷遠樓前明月滿
一時齊唱木魚歌
讀三大家詩鈔戲為俳體
牧老風流肖牧之紅牋碧硯助吟詩東山一臥閒絲竹
新得佳人是夏姬
玉樹銅駝恨未忘永和一闋擬連昌梅村不作梅花夢
閨詠親貽卞女郎
珠江簫管擁蘭橈國子先生未寂寥使粤歸來應載寶
細君湖上正逍遥
野泊
桃溪花落隔通津短棹沿洄朗水濱客路賓朋俱散盡
嗁猿何事尚依人
高處士陽
陽字廷堅嘉興人與内君歸素英有倡和諸刻
鍾琴俠過訪不值次答
僻地人還朴探林戶自收飛英無避酒冒雪有回舟水
曲遊魚静沙平浴鷺稠東山吾自望隠隠唱梁州
沈秀才日星
日星字明阿號大山平湖人君禎子少受知于江
右黎博菴補學宫弟子性好山水交遊半天下有
蘭石齋詩草
詠懷
明月照書帷披衣起局促蟾兔有盈虧顯晦逓相屬静
夜百感生青苔臥涼玉流光忽以邁沈思在秉燭大道
貴寧澹豈曰從嗜欲躑躅安所如姱脩敢自勖
贈姜如農先生
抗疏薄功名孤身去國輕廟廊存直道草野播賢聲昔
過懸雙綬今來化一莖蕭然鷗鷺狎拄杖說無生
雨夜小集同莆田林衡者梁溪顧脩遠餘杭嚴
子問子餐
相逢湖海氣偏豪坐聽檐聲醉濁醪江表何年推將相
中原無地不弓刀且將捫蝨籌方略竚看飛魚上野袍
滴瀝閒庭誰刻燭明朝漲水送輕舠
張侍郎天植
天植字次先號蘧林秀水人順治己丑進士
殿試第三人由翰林院編修歷任兵部右侍郎有北遊
草湖上偶吟
宿山樓
喜到山樓世外棲客蹤如入武陵溪石稜侵案開竒壁
疎牖迎煙覆淺畦青嶂霞光愁裏去紅塵身影夢中迷
何年直踞廬峰頂閒嘯高雲萬象低
句容道中
句曲餘風古意存綠疇黃犢小紫門草愁春去消煙黛
風繞天空散日痕堤接麥隂垂淺水雲籠樹色暗孤村
山農箕踞深林裏笑看行人别故園
陸渭
渭字宙肩號胥逸秀水人有燕齊遊草登岱詩漱
雪堂集
除夜與標栻兩皃對雪小飲
悠悠歲云暮塵夢幾盱衡煮雪頻浮茗尋香獨破橙垣
然胸次闊笑對燭花明娛我蘭初茁春回淑氣生
丙午除夕悼内孫介畹
擁絮桃燈伴歲寒送年情緒訴人難屠蘇酒在唯兒勸
奩鏡塵生有女彈素幕紙錢灰似雪畫樓香硯墨無蘭
(介畹善蘭竹有硯香閣稿行世)虛房蕭瑟如僧舍魂斷西風泣轉丸
壺領山人魏允枚
允枚字卜臣號功父稱壺領山人嘉善人學濓子
順治戊子舉人授西安教諭未仕卒其楚遊集自
序云五福無徵漫擬傷心之賦百年將半長謠病
肺之篇遂使夜狖晨鶯徒工迸淚春花秋月祇解
傷神蹤跡難期命途多舛悉其禁抱不無噍殺之
音托諸篇章惟以悲哀為主
寄六弟
作客頻年慣今偏憶故鄉老親能恤緯稚子解扶牀夢
入清宵短雲看白晝長愁心逐江水日夜下潯陽
經伏城驛次上海朱思皇韵思皇云伏城故魏
忠賢懸首地詩因及之其實非也當是阜城
縣耳
飄零禾黍遍荒丘慙向風塵曳敝裘悞國中涓終古恨
傷心北寺至今愁先人不愧陽司隸舊德誰誇滿武秋
千古是非青史在張袁著作定搜求
郢中懷古
六傳趨朝纂大宗星明江漢起真龍金鳬玉虎埋虛寢
蓽路桃弧啟故封往事已隨春草没餘愁還向夕陽逢
上陵空奏南巡曲白日何曾照萬松
武陵竹枝詞三首
森嚴廟貌有神靈歲歲龍軺導七星南北路爭臺閣巧
犢車雀舫滿楓涇
鳴榔徐溯碧波紋毛豆香燒到大雲向晚歸來人更閙
吸笙搖鼓一時分
九松天矯白雲間日夕遊人自往還春末藤花秋半桂
名園唯說沈家山
江行棹歌二首
阿儂家住漢陽江少小生涯託畫艭莫怪風波能見慣
曾從開府下韓瀧
數行歸雁叫重雲息棹滄江日已曛空向石鍾山下度
茫茫何處弔番君
吳貞外亮中
亮中字寅仲號易菴嘉善人嘗與錢繼振郁之章
魏學濓學洙學渠曹爾堪蔣玉立為文字飲稱柳
洲八子酒脯筆札亮中典之搆來問堂鍵戶力學
順治己丑登進士授戶部主事督理漢中糧儲有
頌聲轉員外郎卒
發渭門宿茶喜灘
連山草木繁横縱始鋤葺亂離二十年親故不復集榛
莽襲衣裾誰能辨井邑結茅漢之厓綆短亦可汲雲深
日曚曈作息隨出入種菽在岡原種麥在阪隰待汝供
晨炊所願登場急
白鶴山人陸之瀚
之瀚字水立平湖人父懋功官四川保寧知府幼
年隨侍徧覽太白峨嵋諸勝歸值鼎革放情詩酒
自號白鶴山人與同里錢士馨施洪烈族人濬睿
上瀾相唱和晚年食貧樵蘇不㸑泊如也湖中粮
役多為豪黠者所持瀚與弟之瀛糾同志九人請
諸范中丞立官收官兑法民賴以甦有蜀歸記鶴
山草堂集
君子行
偃息鮮讙虞出門多險艱皎皎時所嫉遵晦良獨難苟
非明且哲投足豈獲安密霰先雪零履霜知嚴寒君子
察幾先戒兹禍福端念彼失馬翁使我發長嘆
哭范中丞覲公
帝簡初膺控八閩詎知黃屋僭藩臣孤身遠餌鯨鯢窟
百口同劘虎豹齦天為吾
朝留正氣君今何處託威神即看不軌從天戮義士猶
來哭海濱
孔提學自洙
自洙字文在桐鄉人微時以任俠聞中順治己丑
進士歷官福建提學
答張剡木同社
文章自爾真冰雪咀嚼令予沁齒清柏子篆煙初結鼎
梅梢瘦影欲穿楹正愁白璧輕三獻始信黃鍾扣一鳴
多暇細論殊不厭日長來共煮茶聲
柯通政聳
聳字素培號岸初嘉善人順治己丑進士授棗陽
令西山寇發勵衆守邑他若船工屯政蠲荒禁鬻
皆有實禆于民陞禮科給事歷諫垣十八年疏五
十七上如陳椘省之弊恤吳江之災及從祀諸儒
春秋四傳等議俱卓卓可傳康熙甲寅轉通政司
左參議乞歸聳狀貌魁梧修眉廣顙腰腹大十圍
上每稱為柯胖子著有霽園詩
兒輩讀史偶吟示之
儒者貴立身虚聲何足侈漢末競標榜黨禍自兹起行
檢未嘗飾鶩名如爭市鄙哉張少府望門而投止栖栖
郭林宗京師胡為爾蹇脩質衾影閉戶而已矣後有申
屠蟠前者徐孺子
送譚舟石赴延安郡司馬之任
五原為漢塞萬里築秦城雁欲銜蘆下人看叱馭行黃
榆通上郡白狄拱咸京後夜鄜州月相思空復情
春日扈從
南苑大閱
賜宴晾鷹臺奉和馮相國易齋韻
六龍講武小平津芝盖鸞旂上苑春七萃熊羆陪御宿
三驅金鼓肅鈎陳止戈自合孫吳意櫜甲初消戰伐塵
最是丹書頻進誡釣璜溪上有師臣
雨後偶感
西山萬叠擁晴空曉映芙蓉禁苑通過雨翠浮丹鳳闕
迎秋凉入玉華宫雲間樹色原無暑石上泉聲自有風
拄笏相看念搖落欲將歸思問南鴻
寄懷宋尚木太守
搴帷一出擁雙旌南國文章有盛名詞客舊傳神女賦
使君今下越王城鳳棲嶺海雲長暗鱷去朝陽浪已平
自有車書榮
賜秩莫將符竹厭承明
斌斌子范琦
琦字林琦平湖庠生授徒自給有斌斌子游稿惜
多散佚
西溪聽雨
繚曲西溪路未經疎疎涼雨濕花舲此聲可浣千峰色
為我來游送曉青
丁主事彦
彦字文博嘉善人前明崇禎壬午舉人
國朝順治己丑進士授工部主事
並蒂蓮和丁飛濤韻
蘆渡流觴向翠微田田葉上綵霞飛昭陽第望須同后
虢國風流却並妃争似春明寒浸玉相將浴水露霑衣
思君獨有悲歌客長嘯憑欄看落暉
方貢士邁
邁字仲拔嘉興人順治初歲貢
初夏新霽野步渚廬即事
晴雲西起日初斜極目蒼葭野望賖竹院香凝春不散
薰風猶墮小桃花
王布政庭
庭字言遠號邁人嘉興人前明崇禎丙子舉人
國朝順治己丑進士第從
王師平定粤東授廣州府知府累陞江西布政使再補
山右乞歸庭精于制義堅凝峭刻自成一子為詩
五古出入陶韋五七律深得杜法晚乃汎濫唐宋
諸家以視倦圃先生猶昌榖之於何李也著有秋
閒詩三仕二西諸草
雨餘
言從田家遊居止得淳朴園林宿雨滋積草深書屋著
屐看新晴披襟羡幽獨人影淡斜陽禽聲冷脩竹
黃葛篇
黃葛施中谷離離絺綌姿勞心日採績終然不成絲良
人日南去音信無還期又聞事西北負羽從驅馳妾欲
寄音去展轉中心悲日南或自可北邊葛安施
漫吟
丈夫不得志飄泊如埃塵經營在朝夕惻惻多苦辛四
海滿寥廓無處投一身英雄死已盡舉眼悲斯人鳳凰
集高岡鷹鸇無相親世方尚蕭艾蘭蕙詎能紉貧女終
愆期壯士行負薪我欲為狂歌駭俗不敢陳
庭從
王師攻克羊城凡九閱月作
王師行
王師何桓桓控弦十萬餘鼓角鳴其前大纛當中居輜
車擁後來弩戟夾道趨鍪甲耀黃金其間錯明珠下有
紅韎韐上有青錦褕一伍自成行十伍自成旗旗繡盡
龍文馬飾仍金羈寶刀百萬裝碎花襍璠璵延衺逾百
里照耀滿三衢壺漿遠方民嘆頌神武殊仲春漸三月
氣暖雨澤滋室家願獲民耕稼將及時過師袵席上雞
犬初不疑小邑各萬家大寨多百圍見幾蚤自效樂業
得所歸兹來闢土地實為瘳瘡痍負固誰獨夫守困支
一隅問何恃無恐不獨城與池前海為波瀾後山為藩
籬其地産鹵硝石硫來番峓其人習烹煉造藥傳交黎
採鐵在旁邑鑄冶惟近畿神砲名西洋大者為紅衣女
牆徧羅列懸樓憑設施乘高擊我營向夕守彼陴果然
雲梯爛兼使地隧紆以此務休息慎密觀機宜九月暑
既徂十月寒尚微閒佚久思奮疾疫先已稀仲冬大饗
士朔日卜佳期用大云彼長何獨非我資謀先事乃備
器具藥有司其時夜月黑措置人不窺砲後掘土坑砲
前開木扉一面陳水甖兩旁團濕茨西城隔濠口排列
千餘區千聲應一發霹靂驚電飛十發催城頭百發崩
城基天地隨反覆日星俱虺頽連攻積晝夜先登遂須
臾縱横滿流血漂溺兼浮屍赫然示
天討用以彰
國威京觀于焉封巉崖為之碑成功紀東南洋溢千春
輝
程仲孚舊以興屯經緯見示檢故笥得之燈下
再讀誌感
天下之大胡憂貧徒然竒策勞計臣老農芹曝尚可獻
力田務本胡不陳古聞明王賤金玉霸者得之還貴粟
但令山海無田荒自然府庫恒財足此言雖好仍甚平
千年築舍多不成金城渭水亦粗效可憐兵罷隨休耕
只今宇内無曠土盜賊逃亡死無所鹽賈開邊事已荒
流民授業謀還阻興屯實舉當奈何去開事例停起科
懸之功名即爭奮况于利在賁諸多就中權衡亦殊術
小緯大經條理密旁通曲盡千萬言經濟太平真第一
誰先此議虞伯生前輩頗見徐貞明後來程生特居上
十載抱書曾未名程生好竒老山野我亦經時有心者
箧中擕出幾回看低頭嘆息寒燈下
雨夜
一雨竟無賴淒然入夜深殘燈影照壁孤枕夢窺心失
路愁知嘆懷人病惜吟紛紛風外竹搖斷隔鄰砧
自感
搖落直時賤支離愧病深暗雲浮作夢秋葉薄為心雁
寄交書斷蛛封藥裹深悠悠將卒歲天地一蕭森
晩歸
閒林引歸趣曲沼更經過晚月自生照秋風吹奈何傍
籬蟲語細近郭屋煙多望處行人盡詎逢狂者歌
念别庾清白生二子
離筵無汝在惻惻意加傷秋不堪人别寒將去路長城
樓烟似雨水夜月為霜只此鄉園地居然己斷腸
蜘蛛
豈有當門懼仍來比屋居牽絲恒罷織結網不為漁近
暖縈煙密零寒著雨虚殷勤亦生計朝夕爾何如
嵇山寒眺同陳卧子
孤城縈若帶亂水織如烟晴雪千家碎窮溪一樹懸荒
荒紛野艇每每淨原田不見巢林鳥歸飛何處邊
舟中晚泊
扁舟泊處見雲岑晚色蒼然在樹森風景重催寒露下
月涼初照野烟深芙蓉入夜人俱醉蘆荻兼秋水自隂
杯酒未能還作賦將歸何事惜登臨
雨
疎林小雨日霏霏盡處煙深斷翠微濕鳥漫隨風去重
殘花自怪蝶來稀當窗蛛織看成網侵几苔生漸作衣
十載琴書搖落後不嫌老病久相違
夜泛
綠煙散夜川水明扁舟蕩漾秋風清長蘆暗見螢火出
高樹下過浮雲輕兩岸蟲聲聽不徹一夢故山歸未成
天涯老眼醉多白中流棹歌非世情
西楚霸王廟
雄圖騅逝竟何支蓋世餘名尚繫思視玦無成非失計
艤舟不渡自知時曾聞客淚霑遺像豈有姬魂伴野祠
欲弔一巵愁日暮荒原草短細燐吹
聞顧若昔之訃有懷其人并感舊遊
杉松寂寂掩黃昏白骨西風哭野村塞雁自難傳舊信
夜蛩何處語新魂文章半世終丘壠嘯傲平生剩酒樽
後事只今遺稚幼飄零書籍未堪論
題平樂官舍
城上峩峩百雉齊城中只見草萋萋官衙風寂重茅穏
兵竈烟寒一帳迷短樹無枝稀住鳥長宵自曉失鳴雞
山中習靜曾堪似未記閒身百粤西
對月
光隂自徘徊迢遥與愁接照見西林秋疎疎落寒葉
閨思
闌干十二曲日夕倚長思只有羅衣伴秋風是舊時
玉泉菴次夜懷
燈影淒然照客杯黃昏醉罷漏頻催故鄉南去三千里
不信如何夢到來
感春
閒來每欲尋春去惆悵東風已後時只有啼鸚不相笑
依然飛上落花枝
舟夜
歲度西風雨未晴扁舟徐動暮潮平不知旅客情何似
夜半寒江聽雁聲
楊妃墓上青草狀類苔鮮色半殷紅他處所無
血染羅衣恨未終猶留芳塚泣寒風試看青草千年後
猶帶啼痕一半紅
阿房故基感懷
禾黍高低隴畆荒行人猶說舊阿房繁華一代同銷歇
不見于今有未央
咸陽一炬不勝愁寂寞荒基渭水流盡解驕淫看覆轍
不知何代又迷樓
徐舉人鑛
鑛字次璆號鐵崖石門人順治辛卯舉人年三十
二卒于京邸子宗淮康熙辛酉舉人亦蚤卒
晚坐鼓琴有懷葉子星期
鴻雁空秋影離居一撫琴閒雲歸岫遠皓月出林深桂
冷遲花氣城孤急杵音楓江蕭瑟甚之子獨登臨
蚤春郊遊同登朝斗巖小飲分賦
東風幾日綠成蹊出郭晴煙散馬蹄預擬登山烹白石
何當載酒聽黃鸝巖花對客同高寄竹杖逢僧當觧攜
愛煞汀洲芳草徧裙腰一道翠烟迷
蔣貢士蒔
蒔字若子號碩輿嘉善人所居遭回祿從烈焰中
負父出母喪茹素三年未嘗見齒
國初以歲貢當授學博未赴卒
贈戈藎臣
青髯紺髮老仙翁甲子惟應問八公獻策昔曾高冀北
平刑今尚憶蒲東歸來賦就勤耕&KR1045;謝客門閒獨種松
生計滿階培玉樹錦堂日日自春風
沈貢士槎
槎字星浮桐鄉人順治辛夘貢生當明之季與孔
自洙張超張方起稱桐川四子乃三君相繼取科
第而槎獨以明經老閉門學易晚年更精禪學海
昌陸嘉淑甬上李鄴嗣序其墨亭詩鈔咸謂忼慨
歷落峭絶凛立非無意于世者其子出家天童得
法於嘯堂老人亦善詩昔年曾居予里即予所與
倡和之杼山上人元盛也
楊義士行(有序)
蔡京鎸元祐黨碑時石工安民乞免鎸名士論愧之
偶與友人論英宗時楊漆匠事感而賦此
指揮門達太無狀抗論獨有楊漆匠袁彬李賢兩得全
至今聞者為色壯條陳指揮數十事詭言内閣促我上
詔許會訊始得白不然已死錦衣杖多官咄咄稱丈夫
心驚膽怯難自誣相公具疏且乞去未幾奪情何為乎
擊節表章一義士此是當時搢紳之所無
次皮日休訪陸龜蒙不遇韻
晴墟烟煖竹籬斜踏雪來尋甫里家閉戶惟遺堆徑葉
窺簾還著供瓶花已聞處士宜除令亦號徵君未賜麻
百世自當逢賞鑒大玄何必重侯芭
蒿齋狂士馮秉恭
秉恭字子近平湖人名家子放跡不羈骯髒與俗
忤善哭意有不適長號者移時為諸生不遇晚居
北郊别墅貯法書古瓷以自玩嘗與劒客飲人拔
地起舞或醉卧水草間與牧竪為伍驅犢負蓑作
野老態奥古之致發為詩歌多憤張之詞亦近代
一恢怪士也有亦諺蒿齋諸集
長夜燕坐兩童子垂釣得魚
老人怯暑朝慵起起來抱甕藥欄裏薄糜照影鹽酪稀
斷刳匏瓜調甘旨曲木几横叢竹隂出水良苗映鄰里
呼兒閒探免園冊前羅珍竒後滫瀡世上大有多藏人
此時肉食未為喜冰漿玉碗赤瑛瓜藕簇金盤瑶雪蘂
寒羹脂滑襍消熊琥珀紅香浮綠螘食客蒼頭詫萬錢
悦口充腸一飽耳兒言口腹信可賤阿翁澹泊太無比
朝虀暮韭若闕如強笑無歡體㾊痏楓樹東頭波潏淪
銀鱗撥剌從文鯉漁家乞得釣竿歸圖取阿翁晚食美
踏歌遠去俄逥旋兩枝綠玉照淺水大兒憨癡倚岸垂
小兒黠桀走中沚翻菱牽荇瞬息間白小紛紛大於指
憑陵號叫賀得魚叱咤狂奔如鬭兕拄藜往觀三太息
得魚忘蔬嗟可恥廿年溟渤多烽烟斥鹵桑田生棘枳
戈船空拜越將軍釣鼇難覓任公子不如結綸理一竿
裝成漁艇籬邊艤茶烟詩卷颺清風泛宅浮家今日始
南鄰惠菊種名秋裙帶蒼頭傭耕手自種之
野圃添新種閒街走倦翁挈瓢兒亦喜荷插婦能同土
潤除莎草畦偏畏蓼蟲秋菰今歲美伴飣夜燈紅
沈甥平萬赴粤東幕
能文沈約兒仗劍别親時海遶魚蝦異山窮犀象知珠
明龍母峽梅老曲江祠辛苦憐同學貪泉好賦詩
涵輝過話知城中傳余病死
有死人皆諱此翁殊不然故交疎日暮多病受人憐謬
忝全歸譽容題自輓篇風塵淹短褐我亦畏長年
輓錢穉農
北地登樓罷還鄉未十年一編傳圃史百結上花船人
事詩名誤天真草聖全松楸即長夜猶恐出談玄
聞蝗
年豐屢慰老來心木榻空堂枕素琴遠害見人低白首
甘貧抵死賤黃金濯纓欲寄滄浪水抱膝休賡梁甫吟
多難不堪頻北望飛蝗接翅渡淮隂
苦熱
棲遲疎放百無能花藥深欄盡日憑阮籍忘形猶白眼
虞翻死後又青蠅消磨茶焙春前雪潦倒魚餐雨後罾
何日芒鞵凌玉井浩歌天外倚孤藤
奉贈三一庵拙上人
寶地初開祗樹重日看海上兩三峰白雲流水齋時磬
黃葉孤村薄暮鐘晏坐不知蔥嶺遠行人只向虎溪逢
杖藜許我歸來老多種門前百尺松
蔣貢士玉立
玉立字亭彦嘉善人少從張西銘遊講求實學順
治甲午拔貢名滿長安父有疾夜不觧帶厠牏必
躬浣里人稱其孝詩文峭厲力追正始有泰茹堂
集
挂劍臺
延陵空贈劍觧佩挂南枝一去留餘恨重過弔豈知暮
山遥對酒謌鳥暗催詩余亦愁心者離離芳草思
渡江
江流九派盡朝宗六代繁華悵舊蹤千里雲浮瓜步樹
片帆風送蒜山鐘鶯花半落愁邊過烽火頻年客裏逢
五岳尚賖他日願何時汗漫一相從
寄魏交讓
青郊結伴共相招白社風流尚未遥日暖鶯聲聞柳陌
春深花落轉蘭橈騷人自紀庚寅歲旅客重過丁夘橋
我念離羣空對月懷君江上影蕭蕭
陳舉人秉
秉字夏臣龍正孫順治辛夘舉人父殁以哀毁寢
瘵而夭
月
素魄雲中起抽毫憶謝莊寒生金掌露影動玉鈎霜半
夜懸清漢三更落故鄉還將遊子意機上照流黃
渡漳河
馬上關山雨雪多茫茫北望見漳河寒雲接地行人斷
衰草連天獵騎過倚劍中原逥白日開樽上國渺蒼波
何當鄴下繁華地極目蕭條一醉歌
蔣秀才玉章
玉章一名瑑字篆鴻號禹書玉立之弟九歲以詩
名意致絶不猶人順治辛邜中副車著有三逕草
靈威集二蔣風流冠絶一時而皆不遇惜夫
五君咏
楊孝廉維斗
夫子金石操夙昔厲風軌歷事多感激處暇敦素履亮
節被時論榮名炳良史臨難永不渝遺形齊生死
陳黃門卧子
給諫本軒舉任尚懷往哲越禮襧生才好盡嵇公舌砥
脩類湘蘅綴調儷郢雪抱石投清流邈焉身自潔
顧明府漢石
顧公古遺愛行卓品亦正徵異中牟尹適治單父令沈
識既内融朗照復外映蘭姿或可摧桂質末愈勁
趙記室子玉
記室曠達士遺世甘沈伏坐鎮推雅風行吟標竒服隋
珠雖善藏炯然别魚目浩蕩歸江湖彭咸同所宿
夏内史存古
夏子才軼倫高步徵前矩奮身厠緹幕淪跡混緇羽攄
藻振矕文吐論洽晉麈矯矯玉樹枝慷慨就黃土
南園襍感與余淡心林衡者同賦
故國芳園在垂楊落日邊不知金谷變還聚竹林賢向
秀聞孤管嵇康廢五絃傷心歌舞散花鳥若為憐
(附考園為故武部錢仲馭讌遊之地)
再訪吳日千因憶遇吳於顧氏東園今五載矣
悵然志感
辟疆回首五年愁每見吳郎憶舊遊白首自參天半嶺
紅泉并作海西流庾公清興偏宜夜宋玉深悲畏及秋
山水依然人自老月明無那更登樓
鹿城道中懷歸玄恭葉嵋初
西鹿城邊傷客心新洋江畔搗衣碪陸機漫擬吳趨曲
莊舄仍為月下吟煙入戌樓銜暮色雲生驛樹結秋隂
懷人此際堪乘興不得追遊到竹林
與歌者蘇崑生(故寧南侯左將軍客也)
酒滿壚邊花滿樓相逢猶作少年遊歌成白紵翻新調
憶到青門哭故侯玉帳不懸秦塞月璚簫空度漢宫秋
傷心莫聽何戡曲三叠伊涼自白頭
題蘭寄所知
湘江春暮百花稀竹葉叢生蕙草肥折得一枝心萬里
可憐不上楚人衣
江左天民項隆錫
隆錫字子介元汴孫弱冠為諸生有名徜徉詩酒
自號江左天民有天籟閣槀嘗暱小史昭華成斷
句五十四首以自懴云
枯魚過河泣
不見過河魚昨日失水今日枯爾曹相視而嘆息北邙
螻螘待爾食
庭中細草紛雜課童子琦䂥等芟艾獨存秋色
十餘種
鉅細各自生于何生去取晨興覷厥根蒙茸若灌莽有
黨即有害邪正偶然聚閉塞雨露資尺寸僭吾土縱觀
天地間隂陽非共府松栢挺雲霄亦畏九枚侮呼童聽
指揮一仰當一俯會留青翠佳去者慎勿怒我生嚴好
惡不以草無主或恐亂苗莠著言始鄒魯異日買山成
竒石疊小圃習習猗蘭香庶幾君子伍
昭華曲
簮筆垂囊倚碧紗看來粉黛失繁華移將一樹連卷玉
滿院春開解語花
結社蘭林讌曲池名流畢集每追隨故將險韻書花片
分送尊前索賦詩
洞庭霜後橘林開百顆從人走索逥金殼玉瓤親自剖
甘酸嘗過始傳來
陸封君敷樹
敷樹字映萼號賁葊嘉善人有世滋堂集子榮登
康熙庚戌進士
贈友
有日不再食高懷劇耐貧望衡藤共架近郭竹為鄰詩
似陶元亮人同汜稚春十年聽舊雨交托白頭新
借園翁沈信
信字驚濤平湖庠生好擊劍工草書築舍城南顔
曰借園示寓形宇内之旨我宗人古貌古心者交
推借園翁著有贈言集
秋暮寫懷
綠楊隄轉蓆門通香散花光隔繡叢檢盡古方憐病久
題多冷韻笑詩窮遥山雨脚經時散遶屋秋隂向月空
欲賣舊琴尋釣艇煙波深處伴蓑翁
檇李詩繫卷二十五
