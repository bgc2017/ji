檇李詩繫卷三十七
平湖沈季友撰
周
文種(吕氏春秋云字會楚之鄒人廣輿記云字子禽鄞人為越大夫鎮守禦兒城練卒禦吴)
五年五月吳破檇李王入吳與羣臣臨水祖道
軍陣固陵作祝詞二章
皇天祐助前沈後揚禍為德根憂為福堂威人者滅服
從者昌王離牽致其後無殃君臣生離感動上皇衆夫
悲哀莫不感傷臣請薄脯酒行二觴
大王德夀無疆無極乾坤受靈神祗輔翼我王厚之社
祜在側德銷百殃利受其福去彼吳庭來歸越國
(附考郡為古揚州城春秋於越敗吳於檇李及越滅吳地歸越周末楚威王取越地屬楚秦始皇二十五)
(年置長水海鹽二縣屬會稽郡東廵掘汙長水徙今治改名由拳海鹽陷為柘湖移治武原鄉在今平湖)
(境二世元年項氏據為西楚地漢高祖三年立兄賈為荆王地屬之十一年賈誅復立會稽郡十二年封)
(賈子濞為吳王海鹽置司鹽校尉新莽元年改海鹽為展武東漢建武二年復名海鹽順帝永建二年海)
(鹽縣陷為當湖移治顧邑山在今平湖縣南乍浦吳大帝黃武四年割由拳海鹽二縣地為鹽官縣黃龍)
(三年由拳野穀生改為禾興因以紀年赤烏五年避太子和諱改禾興為嘉興東晉咸康七年海鹽縣移)
(處馬嘷城隸南徐州八年復隸揚州梁武帝天監六年海鹽縣屬信義郡太清三年析海鹽東北境置前)
(京縣治京浦在今華亭縣東南與嘉興海鹽俱隸吳州陳武帝永定二年割海鹽前京鹽官三縣地立海)
(寧郡治鹽官隋文帝開皇九年罷吳州并信義海寧郡改吳郡為蘇州陞錢塘為杭州廢嘉興鹽官入錢)
(塘屬杭州唐武德七年復置嘉興海鹽縣屬蘇州八年嘉興又廢唐太宗貞觀元年復嘉興縣省海鹽入)
(嘉興仍屬蘇州隸江南道睿宗景雲二年又復海鹽縣屬蘇州改隸揚州先天二年省海鹽入嘉興玄宗)
(開元五年於馬嘷城西北置海鹽縣即今治也天寶元年割嘉興之東境海鹽之北境崑山之南境置華)
(亭縣大歷五年陞嘉興為望縣十四年改隸浙江武帝會昌四年陞海鹽縣為緊縣昭宗大順元年割海)
(鹽歸杭州乾寧四年吳越王平嘉興梁太祖開平三年立吳江縣分嘉興之北境與焉後唐莊宗同光二)
(年吳越王陞嘉興為開元府割華亭海鹽二縣屬之明宗長興二年文穆王罷開元府復屬中吳晉烈祖)
(天福三年析嘉興之義和鎮為崇德縣明年又以嘉興為秀州另立嘉興縣與華亭海鹽附焉自是不復)
(隸蘇矣宋太宗淳化三年隸浙西路徽宗政和七年改秀州為嘉禾郡十年割嘉興之梧桐等五鄕益崇)
(德宣和三年復改為州寧宗慶元元年陞嘉興府領嘉興海鹽崇德華亭四縣元至正十四年陞為嘉興)
(路置華亭府屬焉元貞元年陞海鹽崇德為州元亂為張士誠所據明太祖吳元年改路為府以海鹽崇)
(德為縣華亭屬直隸宣德四年分嘉興之西為秀水北為嘉善海鹽之東北為平湖崇德之東為桐鄉領)
(本縣七之改崇德為石門縣朝因)
越人
二十一年冬十月王伐吳國人各送其子弟於
境上三日徙軍檇李作離別相去辭
躒躁摧長恧兮擢戟馭殳所離不降兮以泄我王氣蘇
三軍一飛降兮所向皆殂一士判死兮而當百夫道祐
有德兮吳卒自屠雪我王宿恥兮威振八都軍伍難更
兮勢如貔貙行行各努力兮於乎於乎
(附考越語勾踐之地北至禦兒越絶書語兒鄉故越界以為戰地置石門為限在今桐鄉縣西北二十五)
(里及越敗夫差增封勾踐地北至平原在今海鹽縣北平湖境柴辟與檇李界乃吳南境也顧新于主四)
(城暨射㐮胥山伍塘練浦遊屯涇千乘鄉千步路走馬岡紀目坡皆吳地何萱晏管四城暨馬嘷長營千)
(人坡烽火樓范蠡塢皆越地並在今嘉興海鹽石門桐鄉諸縣境上則吳越分界本在我郡故前人謂到)
(江吳地盡隔岸越山多與吳越一江分二詩未足深據也)
秦
無名氏
秦駐碑
始皇承天越受帝命業超上世殲周滅鄭七雄靡餘六
國是併功齊太古道深前王埒炎均昊美冠顓黃通靈
七代敬構商堂縱聖凝賢將記百幾奄藹餘輝蜚聲萬
祀
(附考山在海鹽縣南十八里海上始皇東遊登此望海又名秦望亦名秦逕始皇美人死葬山下有美人)
(廟又相傳五百童女避秦難於此後得仙今尚有秦皇石橋柱十二没於沙中山下長堤沿海為始皇馳)
(道山下有秦溪廟前有飄松一株伐去復生時顯戈甲光怪之異云碑係梁天監二年八月二十三日右)
(判史敬素立字多磨滅不能全載按宋王象之輿地碑記目曰始皇碑在嘉興縣意即此碑然不知何年)
(移郡城耳)
三國吳
無名氏
題海鹽侯陸禕墓
皇綱不振天裂地剜南基蕩蕩北辰桓桓帝命作鎮龍
嘯江干承泰六合響威三壇求其隱逸將彈南冠入賓
金室講道儲端我翼未輝摧折永歎何用不德命此執
翰鏤金作頌億載不刊
(附考陸禕字元容凱之子也赤烏中為黃門侍郎封海鹽侯加偏將軍行左丞相鎮西大將軍事歷征北)
(將軍入為太子中庶子剛方強固在戎果毅其墓碑係泰寧七年乙酉十二月壬戍立文甚可誦宋政和)
(間毛滂取置月波樓建炎三年寇亂太守鄧根碎為砲石)
晉
陸機(字士衡吳郡人武帝時官内史賜爵關中侯有平原集)
為顧彦先贈婦二首
辭家遠行遊悠悠三千里京洛多風塵素衣化為緇修
身悼憂苦感念同懷子隆恩亂心曲沉歡滯不起歡沉
難尅興心亂誰為理願假歸鴻翼翻飛浙江汜
東南有思婦長歎充幽闥借問歎何為佳人渺天末游
宦久不歸山川修且闊形影參商乖音息曠不達離合
非有常譬彼弦與括願保金石軀慰妾長飢渴
(附考顧榮字彦先其先以勾踐支庶封於顧邑子孫遂以為氏今其地自海鹽析屬平湖榮係吳丞相雍)
(之孫與陸機兄弟同入洛號三俊拜郎中歷廷尉正嘗與同寮宴見執炙者有欲炙之色割而啖之曰豈)
(有終日執之不知其味者乎及趙王倫敗榮為長史被執頼執炙者為督卒救免齊王冏召為主簿冏驕)
(恣榮懼及禍終日昏酣馮熊知其意曰府大事殷非酒客任乃轉中書侍郎後以討葛旟功封嘉興伯廣)
(陵相陳敏反榮與甘卓紀瞻軰起兵攻敏敏衆萬餘見榮麾以羽扇皆潰散元帝鎮江東以為散騎常侍)
(謀畫皆諮焉贈侍中驃騎將軍開府儀同三司謚元榮素好琴既卒張翰鼓琴而哭之)
陸雲(字士龍機之弟官清河内史有清河集)
為顧彦先婦荅二首
悠悠君行邁煢煢妾獨止山河安可踰永路隔萬里京
室多妖冶粲粲都人子雅步擢纖腰巧笑發皓齒佳麗
良可羡衰賤焉足紀遠蒙眷顧言銜恩非望始
浮海難為水遊林難為觀容色貴及時朝華忘日晏皎
皎彼姝子灼灼懷春粲西城善雅舞總章饒清彈鳴簧
發丹脣朱絃繞素腕輕裾猶電揮雙袂如霧散華容溢
藻幄哀響入雲漢知音世所希非君誰能讚棄置北辰
星問此玄龍煥時暮復何言華落理必賤
孫綽(字興公太原人官廷尉卿)
康僧會贊
會公蕭瑟實惟令質心無近累情有餘逸厲此幽夜振
彼尤黜超然遠詣卓矣高出
(附考康僧會本康居人吳赤烏中為大帝祈獲如來舍利建海鹽金粟寺尸解後每現真身眉間放光頗)
(顯靈異)
張林
陳夫人墓詞
柔惠清順中和聖善婦德既備母道亦踐志厲永玉厥
德彌顯靡靡其操翼翼其仁明景内映朗節外新芳徽
風邁淑慎其身
(附考夫人姓徐晉時吳郡嘉興人見趙志)
齊
陶弘景(字通明丹陽人謚貞白先生)
書海鹽陸逸沖十賚文後
賚爾十事事凖前史對揚嘉策循言求理無或驕惰以
騫斯旨援筆甲懷敢告處士
(附考陸逸冲字敬游海鹽人陶隠居弟子齊永明中隨隠居於茅山西嶺立華陽館皆逸冲之力隠居嘉)
(其勤勩名為栖静處士作十賚文策之按許長史碑隂載上清弟子第一人乃華陽前館主吳郡海鹽陸)
(逸冲也)
梁
簡文帝
題海鹽令蕭特墓
威鳳五色朝陽千仞孫枝發響將雛流韻瑾既誕子恒
廼瓘胤銀鈎之巧重世遹雋况此臨池蟬輕露潤
(附考蕭特字世達子雲之子早知名善草隸梁高祖嘗使之書謂子雲曰子敬之書不及逸少適兒特迹)
(遂逼於卿官太子舍人出為海鹽令坐免)
唐
宣宗
題嘉興水西寺
殿閣連雲接爽溪鐘聲還與鼓聲齊長安若問江南事
報道風光在水西
(附考寺在郡城内秀水縣治西爽溪上相傳唐宣宗為光王時避武宗害為沙門名瓊俊從香嚴閒禪師)
(遊曾晦迹於此作詩書歧路人背以示朝臣由是迎歸即勅水西為資聖禪寺内有風光太子樓廻龍橋)
(御書閣大中亭諸蹟或謂宣宗所遯本宣城水西宋時有僧自宣來住資聖供宣宗像故傳其事云)
顔真卿(字清臣萬年人官太師封魯公)
登平望橋作
登橋試長望望極與天平際海蒹葭色終朝鳬雁聲近
山猶髣髴遠水忽微眀更覽諸公作知高題柱名
(附考平望地名為嘉興西北界)
獨孤及(字至之洛陽人官郎中)
觀海弔秦皇
北登渤海島廻望秦東門誰尸造化功鑿此天池源澒
洞吞百谷周流無四垠廓然混茫際望見天地根白日
自中吐扶桑如可捫超遥蓬萊峰想像金臺存秦帝昔
至此登臨冀飛飜揚旌百神會望日羣山奔徐福竟何
成羨門徒空言惟見石橋足千年潮水痕
薛據(河中寶鼎人開元中官禮部侍郎)
登秦望山
南登秦望山目極大海空朝陽半蕩漾晃朗天水紅谿
壑爭噴薄江湖遞交通而多漁商客不悟歲月窮振緡
迎早潮弭棹候長風予本萍泛者乘流任西東茫茫天
際帆栖泊何時同將尋會稽迹從此訪任公
劉長卿(字文房河間人至德間攝海鹽令終隨州刺史有集十卷)
海鹽官舍
小邑滄洲吏新年白髮翁一官如遠客萬事轉飄蓬柳
色孤城裏鶯聲細雨中羈心早已亂何事更春風
(附考海鹽縣廢置已詳前簡今治在府城東南八十里宋時治内冇雙檜軒深椒亭燕鹿堂喜雨堂熙熙)
(臺海月亭丞廳有清節軒宋李益作尉廳有綺川館領開濟永寧德化澉浦甘泉等九鄉吳赤烏間龍見)
(於海鹽晉太興間海鹽雨雹漢桓靈時有陸穣為海鹽令三國時有步隲孫誼為海鹽長駱秀為司鹽校)
(尉晉鮑陋為海鹽今齊周顒為海鹽令孔德璋作北山移文王羲之有海鹽帖晉恭帝女諱茂英宋文帝)
(第四女梁簡文帝第九女俱封海鹽公主)
過横山訪顧山人
祗見山相掩誰言路尚通人來千嶂外犬吠百花中細
草含香雨垂楊弄輭風却尋樵逕去惆悵綠溪東
(附考山在海鹽西南三十里有顧况宅在禪寂寺側)
秋夜雨中過靈光寺
晤語青蓮舍重門閉夕隂向人寒燭静帶雨夜鐘深流
水從他事孤雲任此心不能捐斗粟終日愧瑶琴
(附考寺在郡治西北晉徐尚書熙因井發光捨宅為寺錢文穆王時掘地得一小龜尾繞身三匝改名靈)
(龜宋賜額精嚴今仍之)
攝令海鹽上浙西節度李公
久客田園廢初官印綬輕家憐雙鯉斷才愧小鮮烹懶
慢羞趨府驅馳憶退耕榴花無暇醉蓬髮帶愁縈地僻
方言異身微俗累并潮聲來萬井山色映孤城滄海今
猶滯青陽歲又更倘無知已在今已訪蓬瀛
李諤(字士恢長慶中為鹽令於縣南搆秦駐館張祜有詩悼之)
過施水菴
勝地開蘭若幽尋信短笻僧貧只施水客至但聞鐘講
座天花滿香臺翠靄重何當謝塵紱白社此相從
(附考庵在郡治北一里唐為施水庵宋賜名天寧寺今仍之有漢風閣嚴助墓將軍井宋徽宗御書屏等)
(蹟)
權德輿(字載之秦州人元和中為同平章事)
蘇小小墓(考見前)
萬古荒墳在悠然我獨尋寂寥紅粉盡冥寞黃泉深蔓
草映寒水空郊曖夕隂風流有佳句吟眺一傷心
司空曙(字文明廣平人貞元初官郎中)
寄海鹽凖上人
昨聞歸舊寺暫别欲成年樵客應同出鄰僧寂伴禪後
峯秋有雪遠澗夜鳴泉豈藉公卿論人間事並傳
(附考良凖唐時海鹽法喜寺僧也寺本吳大帝夫人建於吳郡曰通玄寺唐武后移於海鹽西南三十里)
(曰重雲寺宋祥符元年賜額法喜凖塔在寺東廊烏不敢棲時有舍利放光大德九年碑記稱凖有飄旛)
(擲布夢藥設輪之異云寺旁有石鐫秦溪二字樹水濱是宋時物)
錢起(字仲文吳興人官考功郎中)
題凖上人蘭若
向山看霽色步步豁幽性返照亂流明寒空千嶂淨石
門有餘好霞殘月欲映上詣遠公廬孤峯懸一逕雲裏
隔忩火松下聞山磬客到兩忘言猨心與禪定
李端(字正已趙郡人官杭州司馬)
題凖上人房
高僧居處似天台鍚杖銅缾對綠苔竹巷雨晴春鳥囀
山房日午老人來園中鹿過椒枝動潭底龍游水沬開
獨夜焚香禮遺像空林月出始應廻
白居易(字樂天下邽人官尚書)
見殷堯藩侍御憶江南詩三十首多叙蘇杭勝
事余嘗典二郡因繼和之
江南名郡數蘇杭寫在殷家三十章君是旅人猶苦憶
我為刺史更難忘境牽吟詠真詩國興入笙歌好醉鄉
為念舊游終一去扁舟直擬到滄浪
徐凝(睦州人元和中官金部侍郎)
語兒見月(考見前)
幾處天邊見新月經過草市憶西施娟娟水宿初三夜
曾伴愁蛾到語兒
嘉興寒食
嘉興郭裏逢寒食落日家家拜掃回只有縣前蘇小墓
無人送與紙錢灰
(附考嘉興縣廢置已詳前簡自後晉以縣為州治始别置縣治於府子城東二百步流虹坊之西治内有)
(換衣亭近雅亭春風春雨二亭樂全齋領勸善感化移風里仁新豐永豐白苧大彭嘉會長水等十二鄉)
(吳陸凱封嘉興侯晉顧榮陸玩俱封嘉興伯唐陸德輿贈嘉興開國侯陸敦信朱桓俱封嘉興子陸扆封)
(嘉興縣男宋婁機封嘉興郡開國侯)
潘圖(未詳晩唐盧肇有送潘圖歸宜春詩肇係會昌咸通中人)
題劉府君墓詞
地號烏夜鄉名海鹽長松藹日青嶂連天南枕秦駐北
抵武原東流滄海西接甘泉野霧蒼蒼寒郊茫茫猗歟
芳馨俄遭夜霜
(附考墓在海鹽縣南三里唐開成元年葬彭城劉府君於此君諱源字文宗徙居海鹽隠居不仕)
李賀(字長吉官奉禮太常)
蘇小小墓
幽蘭露如啼眼無物結同心烟化不堪剪草如茵松如
蓋風為裳水為珮油壁車久相待冷翠燭勞光彩西陵
下風吹雨
劉言史(趙人為棗強令)
嘉興社日
消渴天涯寄病身臨卭知我是何人今年社日分餘肉
不值陳平又不均
温庭筠(字飛卿并州人大中末年授方山尉)
蘇小小歌
買蓮莫破劵買酒莫解金酒裏春容抱離恨水東蓮子
懷芳心吳宫女兒腰似束家在錢塘小江曲一自檀郎
逐便風門前春水年年綠
雍陶(字國鈞成都人官刺史)
殷堯藩明府縣池嘉蓮詠
青蘋白石匝蓮塘水裏蓮開帶瑞光露濕紅芳雙朵重
風搖綠蒂一枝長同心梔子徒誇豔合穗嘉禾豈解香
不獨豐祥先有應更宜花縣對潘郎
方干(字雄飛新定人)
嘉興贈許明府
檇李傳聞風俗好重門夜不上重關腰懸墨綬三年别
身在青雲一步間勤苦字人酬帝力從容對客問家山
升沉路别情猶在不忘鄉中舊往還
題嘉興縣署池閣
指畫應心成周廻氣象清林間沙鳥語案下錦鱗驚細
柳風吹旋新荷露壓傾微芳緣岸落迸笋入波生舴艋
舟中醉莓苔逕上行高人莫歸去此處勝蓬瀛
五代
羅隱(字昭諫餘杭人開平間官給事)
蘇小小墓
魂依檇李城猶未有人耕好月當年事殘花觸處情向
誰曾豔冶隨分得聲名應待吳王宴蘭橈暗送迎
秦望山僧舍
巉巉危岫倚滄洲聞說秦皇亦此游霸主卷衣纔二世
老僧傳錫已千秋隂厓水頼松根直蘚壁苔侵畫像愁
各是病來俱未了莫將煩惱問湯休
韋謙
題常樂菴五雲堂
吾匠慕先哲至理皆融通一法果有至五雲疑在空講
香侵棐几夜月鏁簾櫳弋者何由預冥冥出塞鴻
(附考庵在崇德治西八十步梁天監二年建宋改悟空院天禧間改崇福寺俗呼西寺)
李翰(又作李翰林未詳)
朱都知嘉禾屯田紀績詩
茫茫九區陽九躔災丘荒札瘥田卒汚萊天步未移連
師滿野不耕不穫仰食於下嗷嗷遺人糊口饋軍帝曰
予憂爰立其屯且戰且耕古之善經辟師肅祗王命是
將嘉禾之田際海茫茫取彼蓁荒畫為封疆朱公蒞之
展器授方田事既飭黎人則康我屯之稼如雲漠漠夫
位碁布溝封綺錯朱公履之勸耨趨穫稂莠不生螟蝥
不作歲登億計征寬税薄息我蒸人遂其耕鑿我屯之
庾如京如坻嘉量是登方舟是維贊皇獻之達於京師
飽我六軍肅將天威畎距於溝溝達於川故道既堙變
溝為田朱公濬之執用以先浩浩其流乃與湖連上則
有塗中則有船旱則溉之水則泄焉曰雨曰霽以溝為
天俾我公私永無饑年公田翼翼私田嶷嶷不侵其畔
不犯其穡我倉既盈爾廪維億屯人熙熙邑人怡怡不
擾其務不干其時我無爾暴爾無我欺我有官屬朱公
訓之我有徒侣朱公恤之我有衆役朱公率之我有微
功朱公序之起於田中印綬纍纍何以况之福祿如茨
何以久之刻篆於碑
(附考朱自勉廣德中為嘉禾屯田都知脩水利畎畆之政民始殷富)
釋常雅(唐時僧詩見邑志)
胥山伍相廟(考見前)
蒼蒼古廟映林巒鼎鼎煙霞護石壇精魄不知何處在
英風猶入大江寒
無名氏
書陳環墓
山作田兮田作海萬古存兮誰不改青松新壠曉無年
千載維留名記在
(附考唐陳環墓志云穎川人以會昌二年八月十八日窆於蘇州海鹽縣東二十八里齊景鄉雅山之南)
(不著作者姓氏)
吳越王錢鏐(字具美錢塘人)
還鄉歌
三節還鄉兮掛錦衣父老還來相追隨斗牛無孛人無
欺吳越一王駟馬歸
(附考王微時有舊舘于禦兒後改為祖祠祠側建寺曰寶林中有千葉梨無核棗又殳山有洗劍池走馬)
(塘)
皮光業(字文通蘇州人文穆王時官丞相)
屠將軍墓詞
河山毓瑞帶礪鍾英徒步奮跡赫聲濯靈么䯢叛梗九
首憑凌磨牙王國吮血蒼生公怒飈發撻伐擊膺矢屠
猰㺄以身殉君功高盟府猷壯干城光啓前烈垂裕後
昆忠孝纘襲勲土褒旌連岡崇窆妥綏義魂桓赳世選
焜耀貞珉
(附考墓在海鹽縣南三十六里澉川之青山德政鄉歸仁里開化邨明正德間斸地得此碑磚屠環智見)
(本傳)
謝鶚(里爵未詳觀文中有幸同王事一語蓋亦當時寮屬也)
朱府君墓詞
挺生英特邈爾奇形素藴豹略能精武經戈鋋再舉氛
祲廓清從茲勇冠大播家聲盛績既彰威名遂振静守
謙敬動知逆順惟此侯王賞其忠信不有殊功那遷劇
鎮匡吳志大佐越功全一人注意百辟推賢方務剖竹
宜分重權孰謂梁木俄隨逝川生作忠臣没留遺策眷
彼令嗣恭承帝澤丹旐斯引玄宫巳闢萬歲千秋芳塵
永隔
(附考朱行先字藴之海鹽人從吳越王征討累功歷檢校尚書右僕射以寶大元年歲次甲申十一月乙)
(未朔六日庚子葬於海鹽縣南十五里德政鄉通福里澉墅村之原)
宋
王禹偁(字元之鉅野人太平興國進士官終蘄州守冇小畜集)
送人尉嘉興
縣有蘇小舊荒墳應作行雲入夢頻猶勝白公尉盩厔
庭花剛喚作夫人
鄭獬(字毅夫安陸人仁宗皇祐進士為學士終知州有鄖溪集)
檇李亭
閒抱琴書檇李遊仙壇古屋一笻留驛橋通市人沽酒
湖水依城客放舟葵扇桃笙聊却暑蘋花楓葉已知秋
坡翁仙去詩聲在寂寞林塘卧白鷗
(附考亭在秀水治西二十七里本覺寺中即春秋檇李之地)
月波樓(考見前)
古壕鑿出明月具樓閣飛來兔影中野色更無山隔斷
天光直與水相通溪藏畫舫清紋接人在荷花碧玉叢
欲解金魚避殘暑晩雲深處待歸風
寄題静照堂
招提去山遠還似在山家晩日惟歸鳥春風自落花空
談消劫火醉墨灑天葩更欲拏舟去清溪月正華
(附考郡治西北一里唐曹刺史珪捨宅為羅漢院宋改招提院嘉祐中僧慧空住院作静照堂遍乞名公)
(吟咏明洪武初定為華嚴講寺今廢)
梅堯臣(字聖俞宣城人仁宗時為都官有宛陵集)
與海鹽李寺丞(即李惟幾)
吳帆千里去邑屋富魚鹽霜鶴亭臯唳風烏海客占滄
溟朝日近紫翠晩山尖若過陸機宅寒蕪應不嫌
題檇李亭
土化吳王甲骨朽越王兵五月菖蒲草千年檇李城蒲
根蛙怨嚎城上烏夜鳴吳越滅已久客心空屏營落日
孤亭間悠悠鐘磬聲
題羞墓(考見前)
食藕莫問濁水泥嫁婦莫問寒家兒寒兒黧黑面無脂
驥子縱瘦骨格奇買臣貧賤妻生離行歌負薪何媿之
高車來駕建朱旗銅牙文弩擐犀皮官迎吏走馬萬蹄
江湖晝起横白霓舊妻呼載後乘歸悔淚夜落無聲啼
吳酒雖美吳魚肥儂今豢養慙猪雞園中高樹多曲枝
一日挂與桑蟲齊
送羅拯知秀州
陸雲嘗誇千里蓴便輕羊酪同埃塵君今得郡正千里
已患無羊厭此珍乃知南北各所樂乘舟不如乘馬惡
水邊不見秦羅敷縱有西施肌肉薄使君事事不稱意
綠水芙蓉定何若
金魚池(考見三卷月波樓)
誰得陶朱術修治一水寬皇恩浹魚鼈不復取垂竿
司馬光(字君實夏縣人仁宗寶元進士官太師温國公謚文正)
悼静照堂僧
寶閣灰寒静照新馬蹄從此踏京塵金門乞得詩千首
蕭寺歸時老一身弟子去來渾領袖交朋存歿半簪紳
西風又剪梧桐葉不見蒲團舊主人
張瑴(字伯玉臨潁人)
寄嘉興守令狐挺
羡君席上碧雲句吟盡江南烟雨春豈惜笙歌連夜醉
且看風物逐春新花開花落何時盡閒是閒非愁殺人
何似陽臺雲畔曲細聲拂拂下梁塵
蘇舜欽(字子美范文正公薦為集賢校理)
送張統尉嘉禾
濯濯桂枝郎尉邑上檇李青衫未足勞蘭衣應自喜(萊子)
(衣荆蘭之衣)威聲入萑蒲吟思發山水美才仕云初令聞當
日起
秀州城外九里有竹樹小橋予十八年前與友
人解晦叔飲别于此今過之景物依然而解
生巳亡悲歎不足復成小詩
當年共醉此橋邊話舊狂歌至暮天得句旋題新竹上
移舟還傍亂花前君埋塵土骨應化我逐風波心欲然
落日長號感人事沙頭寂寞上漁船
過秀州通越門外八九里臨水多嘉木茂林以
風便不得停舟一賞愴然為詩
密樹重蘿覆水光珍禽無數語琅琅驚帆瞥過如飛鳥
回首風烟空斷腸
蔡襄(字君謨仙遊人英宗時為端明學士謚忠惠)
崇德夜泊寄福建提刑章屯田
宿昔神都别於今浙水遭故情彌切到佳月事追遨太
守才賢重清明土俗豪犀珠成戍削鉦鼓去啾嘈湖樹
延天闊船旗罥月高醉中春渺渺愁外夕陶陶新曲尋
聲倚名花逐種褒吟亭披越岫夢枕攪胥濤論議刀矛
快心懷鐵石牢淹留趨海角分散念霜毛鱸鱠紅隨箸
瀧波綠滿篙試思南北路燈暗雨蕭騷
(附考崇德縣古禦兒地本嘉興之西鄙唐乾符中為義和鎮廢置已詳前簡治在府城西南一百里晉天)
(福中定址治内有讀書堂平易堂治東有觀風亭北有承流亭東南有春風樓西南有澄碧堂臨賦閣皆)
(宋置領南津語兒千乘積善石門等六鄉唐時餘杭吳公約隨董昌禦黃巢於此授義和鎮遏使)
盡道瑶池瓊樹新仙源尋到不逢人陳王也作驚鴻賦
未必當時見洛神
王安石(字介甫撫州人神宗時官平章)
柘湖(考見前)
柘林著湖名菱葉蔓湖濱秦女亦何事能為此湖神年
年賽雞豚漁子自知津幽妖屈險阻禍福易欺人
又(用前韻)
茲土久陷没千歲嗟水濱不復吳鹽邑空有秦女神浩
蕩吞海日曠闊迷天津扁舟誰能在日暮逢漁人
顧亭林(考見前)
寥寥湖上亭不見野王居平林豈舊物歲晩空扶疎自
古賢聖人邑國皆丘墟不朽在明德千秋想其餘
秦駐山馳道
穆王得八駿萬事不期修茫茫千載間復此好遠遊車
輪與馬跡此地亦嘗留想當治道時勞苦如山丘
金魚池
野人非昔人亦復水上居紛紛水中游豈是昔時魚吹
波浮還没競食糠粃餘吞舟不可見守此歲月除
寄題静照堂
任公蹲會稽海上得招提静照堂新構幽栖客屢擕飛
簷出風雨灑翰落虹蜺投老黃塵陌東風路恐迷
蘇軾(字子瞻眉山人哲宗時為端明學士諡文忠)
題静照堂
鳥囚不忘飛馬繫常念馳静中不自勝不若聽所之君
看厭事人無事乃更悲貧賤苦形勞富貴嗟神疲作堂
名静照此語子謂誰江湖隱淪士豈無適時姿老死不
自惜扁舟自娛嬉從之恐莫見況肯從我為
東禪寺修竹軒
清風肅肅搖忩扉忩前修竹一尺圍紛紛蒼雪落夏簟
冉冉綠霜沾人衣日高山蟬抱影細人静翠羽穿林飛
道人絶粒對寒壁為問鶴骨何緣肥
(附考在秀水治北三十里元祐間建)
泛南湖四首
聞道南湖曲芙蓉似錦張如何一夜雨空見水茫茫
水殿穿湖入風欄過雨凭微微夕陽外時見出林僧
盈盈綠水際泛泛白鵝羣借問乘舟客何如王右軍
碧樹圍青殿朱垣接紺堤王孫少遊豫馳路草萋萋
題劉伶墓(考見前)
常笑劉伶死便埋豈伊忘死未忘骸烏鳶奪得與螻蟻
誰信先生無此懷
韓維(字持國神宗時官門下侍郎)
寄題秀州檇李亭
雲水浩無極茲亭安在哉傳名落人間猶使塵抱開昔
為兵戈地今以遊觀來物變未始窮千年一浮埃何時
江山秀曠然當酒杯
柘湖
&KR0034;邕淪此地柘山巋其瀕復驚秦時女化作湖上神世
事善反覆孰能識涯津物變雖萬殊不惑固有人
秦始皇馳道
秦皇騁奇觀不憚阻且修萬里走轍迹八荒開囿遊勞
歌久已息遺築今尚留千載威靈盡驪山空古丘
陸瑁養魚池
林塘豈如昔尚想昔時居秋草自鳴鸛寒波猶戲魚紛
紜釣餌底瑣碎刀七餘任公有奇術默坐歲幾除
(附考池即鴛鴦湖又云城北金魚池之舊址也俱詳前簡瑁字子璋遜之弟好學篤義大帝徵為議郎選)
(曹尚書)
題静照堂
道人幽棲地瀟灑臨江湖江湖置外物妙觀造無餘匆
匆從世役沒沒徒為愚何况毫髮間計畫窮萬殊檻外
簷蔔林几前沉水鑪世人欲問道指象聊躊蹰
蘇轍(字子由軾弟哲宗時官門下侍郎)
題静照堂
有僧訪我攜詩卷自說初成静照堂已得篇章書壁素
不論塵土漬衣黃故山别後成新歲歸夢春來繞舊房
看取盈編定何益客來無語但循牆
范鎮(字景仁成都人神宗時官内翰封蜀公)
前題
堂構虚閒處師心静照中當門是流水滿院足清風趺
坐通禪觀高談說性空那知人世上日月有樊籠
閻詢(字議道鳳翔人神宗時為提舉)
前題
浙右僧居盛虚堂葺有功迷來隨萬化淨後照三空夜
永松軒月秋深竹岸風我心閒已久夢到水鄉中
李大臨(字才元成都人官待制)
前題
地勝堂新構僧閒晝杜門山林誰樂静城市亦非喧客
到空彈指風來不動幡祗應長晏坐對境一無言
張芻
前題
檇李舊禪扉叢林自翠微寺居天外静僧向日邊歸野
水涵齋几閒雲宿釣磯庭前祖來意誰為柏依依
顧臨(字子敦會稽人神宗時官學士)
前題
踏暑夏日長履霜冬日短乞詩賁新堂經年不辭緩虚
室莓苔青客衣塵土滿自矜非俗求容色長衎衎盈篋
飽珠璣東歸春正暖静照名巳傳主人宜亦反
王珪(字禹玉成都人神宗時為平章謚文公)
前題
身居在城邑趣不落人間門外塵埃滿庭中日月閒風
隨朝梵響雨入定衣斑幾欲攜笻去松隂一叩關
張掞(字文裕歷城人官侍郎)
前題
牛斗光芒下江山形勝中招提萬法本静照一堂空花
木含春意門庭話古風支郎乞詩什愧匪雅南工
祖無擇(字擇之上蔡人官龍圖閣學士)
前題
院静遠纖塵虛堂結構新幾招台嶺客共話沃洲春活
脱山中業優游物外身公卿詩滿壁雅正日相親
宋敏求(字次道嘉興節椎)
前題
叢林起新構燕坐水雲鄉本自禪心静能令世累忘幡
花圍晝永鍾梵度宵長歸祴新篇富籠紗映寶坊
錢藻(字純老和州人祥符中知秀州)
前題
去年秀水拍橋深聞說幽堂綠可臨自愧塵埃(闕)澤上
空思瀟灑太湖隂經臺罷講吹紅燼齋鉢留生下翠禽
應是禪機終息處不須此外覓雙林
李常(字公擇南昌人元祐中為嘉興守)
前題
藻戶面通漕飛甍出重城堂成未遑息復作千里行塵
埃䄂短褐蒙暑踏寒冰其求異求食志欲詩篇盈寧辭
聞吏慢聊為一堂榮都城競名利日出車馬聲詩云方
外士犇走亦有營惟静制象動自照中乃明胡為撓山
水風急帆更輕歲闌歸勿緩恐負新堂名
王存(字正仲皇祐中嘉興主薄官至杭州守)
前題
曾過檇李古禪關十五年來夢想間聞說新堂增勝槩
又憐遊客變衰顔香檀印篆消晨暮題墨籠紗記往還
能了一心隨處静何須辛苦遠人寰
曾鞏(字子固建昌人神宗時官中書)
題夀聖院(即施水菴已見)
一峰瀟灑背城隂碧瓦新堂地布金花落禪衣松逕冷
月臨經帙紙忩深幽栖鳥得林中樂燕坐人忘世外心
應是白蓮香火社不妨藍轝客遊尋
周邠(字開祖錢唐人神宗熙寧初為嘉興守)
羞墓詩
當年一棄會稽侯大墓烟蕪鎻别愁惆悵不逢郎衣錦
至今粉骨尚含羞
吳潛(字毅夫寧國人元豐中判秀州官至丞相封許國公)
陸宣公祠
澟澟清規百世師功名僅見奉天時忠謀任起姦邪忌
感泣寧無士卒思落日桑榆存舊蹟西風蘆葦護荒祠
忠南流落何遺恨留得良方與後醫
(附考祠初在郡學曰宣公書院宋知州李正已建吕祖謙有記建炎初程守建於駌湖上至元間兵毁以)
(賈似道太初堂改作之後又拓其址周伯琦有記明洪武初郡守劉澤民重建于城内宣德初廵橅胡㮣)
(復置于郡治西北二十七里新城市春秋致祭相傳為公故宅唐為福業院宋曰承天院後改能仁寺)
何執中(字伯通龍泉人元祐間海鹽令官至太宰)
題夀師塔南軒
焚修七十齡内外巳圓成教相論因果冥心契死生紙
忩應自白花砌本無情燕坐觀浮世誰非走利名
(附考軒在海鹽資聖寺中)
周夀(大觀時人)
題金粟寺
清池帶蒼巘結構俯林麓扶疎竹外山相向隔羅縠老
禪謝人境歲晩收白足誰聆跫然音息影尚争逐道場
作十劫不愧桑下宿窆中觀潮汐絶事心已熟
(附考金粟山在海鹽縣西南三十五里山以其周六里又名六里山上有秦皇劍池山後名夾山俗稱龔墳山)
(有陶給事墓下有茶院市唐開寶間武肅王幸金粟令僧施茶故名寺為康僧會所創宋紹興中降御書法帖)
(一十軸又有藏經千軸用硬黃繭紙内外皆蠟磨光瑩以紅絲欄界之書法端楷而肥卷卷如出一手墨)
(尤黝澤如髹漆每幅有小紅印曰金粟山藏經紙好事者剥取為裝潢之用稱為宋箋)
徐嘉言(西安人大觀四年知海鹽)
和前韵
招提敞山巖新庵隱蒼麓石沼引清流風漪皺文縠晴
暉滿虛室一水令自足心明身晏閒境寂誰尋逐寒林
帶月行夜榻和雲宿若欲問西來一齋飽秋熟
陸蒙老(字元光歸安人宣和初為嘉興令有嘉禾八詠後人因建八詠樓考俱見三卷)
會景亭
清入闌干酒易醒春風楊柳幾沙汀平波抵得瀟湘闊
只欠峯螺數點青
披雲樓
城角危欄見海涯春風簾幕暖飄花雲烟斷處滄江闊
一簇樓臺十萬家
月波樓
月移宫闕下銀潢碧轉闌干萬頃光我是水晶宫裏客
倚樓猶是羡滄浪
宣公橋
當年倉卒倚鴻籌清白堪封萬戶侯陵谷巳非家世遠
畫樓依舊水東流
五柳橋
五柳先生倦折腰孤眠千載仰風標青衫令尹頭如雪
不厭朝昏過此橋
金魚池
池上春風動白蘋池邊清淺見金鱗新波已縱游魚樂
調笑江頭結網人
蘇小小墓
瑶臺歸去鶴空還一曲霓裳落世間秋雨幾番黃葉落
朝雲應欠到香山
羞墓
玉顔羞見錦衣侯草木烟邨雨鎻愁不似田文門下客
一貧一冨不知羞
龔頤正(湖廣人)
陳山龍君祠迎享送神曲
海波淵淪兮海山巃嵸其下潛通兮君之宫時思其母
兮來舂容菖葉生兮杏帶融君之來兮雷隆隆雨我田
兮秋芃芃我之懷兮無初終君税駕兮芬陽斯陳鼓鐘
廣享兮列鼎重茵君之宫兮屯雲蕙肴蒸兮芬芬我黍
我稌兮抑亦薦其萍芹君明其衷兮無吐芳新吹洞簫
兮望極浦君之歸兮雲在下十風兮五雨祐我海邦兮
汙萊斥鹵君不來兮使吾心苦千秋萬歲兮為民所怙
(附考祠在平湖縣南乍浦陳山上宋紹興元年鹽令李直養禱雨於此見金色四龍之異乃修其祠元令)
(顧泳復新之)
晁說之(字以道官徽猷閣待制)
贈筆處士曹忠
葦管予何愛輕圓稱白毫固知今獨妙舊數浙西曹(自注)
(四十年前杭秀問有曹用筆見稱于世)
檇李詩繫卷三十七
