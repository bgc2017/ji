檇李詩繫卷四
平湖沈季友編
元
張文穆公伯淳
伯淳字師道崇德人少舉童子科與内弟趙孟頫
人品相望舉咸淳進士至元中世祖遣程文海訪
求江南人才伯淳與孟頫並被薦入見世祖問冗
官風憲鹽筴楮幣對皆稱旨命至政事堂將重用
之固辭授翰林直學士詔令皆出其手同修國史
謁告歸卒諡文穆有蒙養集虞集為序其詩文耻
尚鉤棘舂容紆徐鏗乎金石之交奏也
題太初壽星
北方有名畫吾愛馬雲章昔年遭亂離流落向武昌孟
氏授館餐游戲翰墨場作此夀者相瞳碧髩毛蒼瑞芝
生坐石清心炷妙香珍襲知幾年上射牛斗光車書混
一後發此屋壁藏吾宗夢符君得之猶珪璋思與博雅
共傳寫入縑緗伊誰會筆意述者趙子昂毫髮無少差
後先相頡頏太初天下士展卷懷故鄉持此安所施素
壁暎高堂人事有分合精藝足流芳托物尚可傳况乃
名譽彰願言斯文夀天地同久長
子入京
我昔到京師幾度望清光日食太倉粟亦有大官羊承
恩入翰苑竊祿三載強絲毫無補報轉頭松菊荒我歸
為丘隴駒隙雙丸忙及瓜不求代日星垂條章求閒遂
得閒初志或小償未老苦多病勌翼甘回翔箕裘汝當
勉弓冶本非良去去都門道絶勝鑑湖涼土深氣候齊
不同瘴癘鄉然於飲食間過多亦為殃揚沙風力勁外
邪襲空腸迷惑非一端蕩則流於狂此行分寸進造化
在廟堂奔走形勢途無益多所傷交遊不厭審非類宜
深防計日需汝歸秋風蓴鱸香顧步無小差所到未可
量
題于越亭送梅君石祕校詩後
聖俞先生宣城裏經行修明教胄子不特詩名滿世間
紀載精詳繼前史當時晦叔誦其文曰二百年未有此
先生泰山北斗然管窺蠡測難為言我從聞孫見手澤
定知家學來根源繭紙可腐石可泐世美自有不朽存
送李公略
風雪滿吟鞍長江望眼寬宦清騰踏易聚久别離難人
去鶴應怨冬深梅不寒暮雲依舊碧幾度倚闌干
賈氏望梅樓
寂寞千巖萬壑秋欲窮望眼更登樓曾觀海者難為水
自出山來無此遊前代衣冠隨世運故園草木染春愁
重門深閉閒庭院難掩當年富貴羞
陸徵士正
正字行正自號率齋居士本名唐輔居海鹽之當
湖(今析平湖)豐頷長耳端毅寡言精於律吕象數之學
與華亭謝國光皆有重名程文海求見兩人俱稱
疾不出後復與劉因同徵不赴隱居教授著正學
編樂律攷七經補註至治三年卒門人私諡靖獻
先生
古意
結漓事君子誓作形與影人事多乖戾彼此睽燕郢尺
書沉素鱗嗁鵑催逝景妾命詎終薄君心那得冷開簾
花撲面淚落紛如綆
學易先生俞鎮
鎮字伯貞崇德人習朱輔之學為傳貽書院山長
至大中江浙行省薦授華亭教諭延祐間鄉舉第
一官至建德路知事其行草師李北海學通五經
尤精於易得其指授盡為聞人嘗榜其居曰學易
門人私諡為學易先生有修辭稿富春吳見心復
有題俞伯貞乘槎圖詩云瀛洲獨步玉堂仙曾從
靈槎上九天天上歸來人不識河源錯認漢張騫
延陵義塾詠桂(考見題詠)
西風起巖幽白露下藂薄朝看木槿榮夕見芙蓉落檀
欒月間桂歲踐中秋約仙葩獨紛披芳宴競醻酢瓊宫
實高寒之子真綽約如來金粟影大士珠瓔珞何年分
仳離此地樹寥廓語溪古多士往者我先覺陳門列三
魁莫氏敷五萼丹青翼堂搆朱紫耀城郭鉅筆上高懸
靈根下盤錯事叶燕山碑調高淮南作孫枝日長大奕
葉隂綿邈終成仰攀志豈但延賞樂相期醉浮螘半夜
驂鳴鶴往持吳剛斧竊試嫦娥藥勿謂我言狂詩云善
戲謔
送崇德同知蒋蔣山滿解
法吏多慘黠文儒或迂拘世有弘達才奚必吏與儒蔣
君西湖彦身依北辰居皎質燦璚枝清標瑩冰壺明於
鏡發奩圓若盤走珠貳州江湘表攷績政已殊剸劇來
禦兒依然發硎初儒宫新作興吏牘弊盡除惠澤到閭
閻愁歎成歡呼我歸從武林屬君方下車流氓方復業
矧我冠帶徒月吉會講席旬休挈行厨登臨境增勝談
笑訟遂無俄復三載過去作九萬圖非云重離别願言
惜居諸鵰隼鷙擊用棟梁廊廟須努力酬主恩揚名報
親劬盡職乃人臣素餐非丈夫我當握簡札采掇歌誦
餘上陳良史官為君細細書
大腹兒
塵巫夜禱軋犖山滛光下爥穹廬寒柳城健兒不敢睡
四野惡聲嗁狗犴猪龍怒磯老梟腹鱗甲粗疎頭角禿
婪酣大肚三百斤偷得真龍半分福范陽氊帳妖潛形
平盧寶刀遲發硎金鷄口吐東北赦青螺啼作西南聲
鳳凰春池金鏡破獬豸霜臺胡眼大東風野鹿嚼楊花
白日妖狐登御座華清玉甃湯作泉洗兒果撒黃金錢
幷刀剪綵十大幅錦䙀壓碎宫娥肩象牀夜冷嬰兒哭
猪龍爪破金訶玉香齦不痛荔枝漿雄心已飽鷄頭肉
長安天奪蜜口臣銅頭鬼鼓漁陽塵赤心一夜變胡腹
二十四郡俱無人潼關夜漏鷄聲早馬嵬坡下冰山倒
劍兒西寄杜鵑巢練帶玉環埋翠草嘉山土門勒戰功
猪兒帳下屠猪龍旄頭星落大腹破機上鸞刀一尺紅
屠學正曾
曾字體寧小名一郎母樂夢王曾而生故名世居
海鹽乍浦北里許土家山永福巷(後析平湖)宣慰楊耐
翁壻也少受書於吳草廬延祐中江浙行省薦為
學教諭至治癸亥中浙江東榜第一有虞廷慶雲
賦為藝林稱重授建康學正不就隠於家吳元年
籍沒楊氏其家遷避齊景鄉黃泥堰康僖公其裔
也
慶雲賦歌
溯厥皇虞敷天孝德蒸乂格姦祗載夔栗當宁升聞班
寮師錫有鰥登庸側陋皇赫徽典敘揆賓門覲辟左禹
右臯前稷後益愠解八風教訖四極
水邨隠君錢重鼎
重鼎字德鈞自通川徙居嘉興分湖之涯(後析嘉善)構
水邨聚書其中趙子昂為作水邨圖一時名士俱
有詩題之選存題咏卷中
題高士圖
在昔洛陽雪深丈餘士也高卧來令尹車今年吳淞雪
復何如積素一色鷗鷺有無之子江臯修亭是居有琴
有書有酒有魚賞静獨眺聊以自娱挹茲清風凛凛起
予此景此圖再卷再舒
高升
朱太史彝尊以金蘭集見示云此係里人因載入
題徐良夫畊漁軒
山中遂高隠累世業畊漁江浦晩潮急湖田春雨餘自
緣甘澹泊何用借吹嘘他日投簮去多君為卜居
索蠟梅花
蠟花的的猶緘綠應向山家十月開歲晚書窗甚寥落
誰能為寄一枝來
錢應庚
應庚字南金郡邑志皆失載邵復孺蛾術集中有
褱南金往海鹽省母詩有答南金知近寓秀水僧
寺詩有寄錢南金孝廉詩又有句云美人只在寒
雲外破屋依然谷水西南金又嘗居茜涇(今屬嘉善境)
舊選惜無南金全作止錄聯句一首閱鐵網珊瑚
載復孺貞溪詞翰内有數詩復採存之
會合聯句
久别情褱在(邵)重逢意氣添窮途仍遠役(錢)吾道豈終
潛遲暮身何補(邵)艱危首尚黔客情鄉態别(錢)人事物
華兼豹隠曾誰見(邵)鷄羣適自淹故交深閥閱(錢)高誼
薄閭閻歲晚詩無恙(邵)更遥夢屢瞻盍簮長此地(錢)翦
燭近前檐近况俱相問(邵)幽期已素占真成談亹亹(錢)
更復坐襜襜弱冠交遊早(邵)通家學問漸訂頑唯汝益
(錢)知已不吾嫌春浦隨風鷁(邵)秋堂滴露蟾楚蘭愁共
擷(錢)湘管醉重拈村市魚蝦美(邵)盤餐筍蕨酣望雲歌
白苧(錢)蹋月認青帘静賞花當戸(邵)微吟草入簾平烟
孤野闊(錢)落日九山尖竹影棋枰潤(邵)苔痕屐齒黏風
流原不算(錢)文采頓能忺芸業猶生計(邵)瓜田僅養恬
索居期自奮(錢)微祿覬同霑俗薄輕遺佚(邵)時清愧孝
廉每驚巢幕燕(錢)殊比上竿鮎屈賈時多忌(邵)商韓世
不厭固窮君子拙(錢)競進小人憸璞玉甘深韞(邵)鉛刀
苦較銛淳風難返古(錢)澆態日疑炎汩汩知何益(邵)嶄
嶄獨好謙富應同土苴(錢)貧不厭虀鹽暴白心如鐵(邵)
雌黃口莫箝妙年咸仕版(錢)長晝只書幨坐欲彈冠起
(邵)耕期束帛覘壯裹從曠遠(錢)短髮任髻鬑未屬麒麟
畫(邵)恒韜虎豹鈐淹留頻撫髀(錢)慷慨亦掀髯但得襟
期在(邵)何憂歲月殱匆匆投并轄(錢)忽忽報郵籖江海
無忘險(邵)冰霜已戒嚴詩篇相砥礪(錢)友愛辱鍼砭(邵)
答復孺
與君相知最相憶春水東流春望深十年共坐燈火約
兩地忽牽江海心日落瞻烏誰屋上月明夢鶴故城隂
蘼蕪滿地不可寄何以報此瓊瑶吟
閏正月得復孺先生去冬寄懷詩次韻奉答
忽見新詩慰闊疎好褱憐爾獨思予無由横泖同垂釣
依舊匡山借讀書自惜交情嗟老矣即今世事轉紛如
西園寂寞梅花路腸斷春風處士廬
題仲圭墨菜
老吳嗜好素淡泊戲畫晚菘三尺強江南物價正騰踊
山中此味偏悠長冰壺立傳貴適口碧澗作羹聊塞腸
自古食焉難怠事吾儒莫羡大官羊
楊宣慰梓
梓世居海鹽澉川以豪富稱元時為宣慰使節俠
風流尤善音律與武林阿爾哈雅之子酸齋交善
酸齋善歌能製樂府散套梓得其傳雜劇中有豫
讓吞炭霍光鬼諫敬德不伏老皆其所著也嘗建
樓十楹以貯姬妾今稱宣慰粧樓云
過湖登樓
樓前秋水健帆開樓外秋風舞袖回萬里梯航通鳥道
四時風雨護龍堆江山如此不一醉歲月幾何能再来
欲問老髯求鐵笛夜深吹上紫荆臺
譚復
復嘉興人詩見元音有見心小草
寄玉筍劉師復道士
玉筍峰頭玉作人梅花壇下讀丹經曉分露水洗明月
夜掃雲洲拾落星海舄近傳鳬逕度泉琴誤許鶴同聽
何當謝却塵中鞅共倚松根斷茯苓
梅花道人吳鎮
鎮字仲珪嘉興魏塘人(後析嘉善)性高介善畫山水竹
石題詩其上時號三絶富室求之多不得唯贈貧
士使取直焉作字用畫筆如寫竹狀饒有天趣自
號梅花道人方元之季類多高隠倪元鎮居梁溪
楊廉夫居干將陶南邨居泗涇張伯雨居勾曲黃
子久居琴川顧阿瑛居玉山然皆風流縱誕廣延
聲譽之士片紙一出標榜互高鎮獨匿影窮鄉日
與羽流衲子為羣時或垂簾賣卜言多警世沒於
至正中年七十五自題其墓曰梅花和尚之塔人
怪之曰久當自騐未幾西僧毁掘諸墳疑為緇流
竟免今名梅花里即其故居與埋玉處也詩更清
逸可誦
松石圖
硯池漠漠吐墨汁蒼髯呼風山鬼泣濤聲破夢鐵骨冷
露影濡空翠毛溼徂徠千樹老雲烟湖山九里甘蕭瑟
何當閱此明窗下長對詩人弄寒碧
畫竹
與可畫竹不見竹東坡作詩忘此詩高麗老繭冰雪冷
戲寫歲寒巖壑姿紛紛蒼雪落碧篠謖謖好風扶舊枝
猙獰頭角易變化細聽夜深雷雨時
食菜&KR1048;戲作
菘根繞地翠光濕雪花翻起玉脂泣蕪蔞金谷巳塵土
美人壯士何顔色山人久刮龜毛氈囊空不貯榆莢錢
屠門大嚼知流涎淡中滋味我所便元修元修今幾年
一笑不直東坡前
題畫
平林方漠漠野水正湯湯蒼莽日欲暮年衰客異鄉草
店自迴合邨路迂更長渡頭人散後漁父正鳴榔
題竹三首
湘妃祠下竹葉葉著秋聲鸞鳳青霄下吹簫坐月明
隂涼生硯池葉葉秋可數東華客夢醒一片江南雨
短梢塵不染密葉影低垂忽起推篷看瀟湘雨過時
青浮山
孤山七十布西東水面竒形獨不同幾向崚嶒高處望
青螺浮在太湖中
畫竹八首
葉葉如聞風有聲盡消塵俗思全清夜深夢遶湘江曲
二十五絃秋月明
愁來白髮三千丈戲寫清風五百竿幸有穎奴知此意
時來几上弄清寒
長憶前朝李薊丘墨君天下擅風流百年遺跡留人世
寫破湘潭夢裏秋
春到龍孫滿地生未曾出土節先成可憐無箇伶倫眼
鎮日垂垂獨自清
低垂新綠影離離倚石臨泉一兩枝憶得昔年今日見
鳳凰池上雨絲絲
動輒長吟靜即思鏡中漸見髩絲絲心中有箇不平事
盡寫縱横竹幾枝
倚雲傍石太縱横霜節渾無用世情若有時人問誰筆
橡林一箇老書生
瀟灑琅玕墨色新半含風雨半含烟怪来筆底清如許
老子胸中想渭川
竹林處士陳堯道
堯道字宗遠自號竹林處士嘉興人隠居不仕與
楊維楨等倡和沒於元季有竹林集子約絅繹緝
皆能詩語溪朱志道有喜宗遠復入虚白齋詩云
竹林先生陳夫子白髮鬖鬖垂兩耳著書眼似秋
月眀為文思入清冥裏近來學得神仙術欲向山
中飡石髓世間自有仙人居何必蓬萊三萬里先
生一去竟莫逥我嘗勸之留不止如何擘破山中
雲却被茅君強招起月泉吟社詩刻内載陳堯道
一首係義烏人存之俟考
松瓢齋為王好問賦
身外纖微皆長物一瓢飲足寄蒼虬壺中日月懸林表
天上匏瓜下磵幽器大從来成濩落時危那復事沉浮
只憂尚渴陶唐化未放先生學許由
挽穆爾古蘇
小范胸中有甲兵檀公身後壊長城大星墜地中軍愴
白馬憑潮覇主傾碧血不隨金石化丹心長貫斗牛明
會稽高與浯溪並誰與磨厓刻姓名
春日田園雜興(見月泉吟社)
化日邨田樂春風畊織圖秧肥蝌蚪動桑暗鵓鳩呼罷
社翁分胙占蠶媪得符傍花隨柳處此事不關吾
竹莊人吳瓘
瓘字瑩之隠於嘉興魏塘(今析嘉善)構竹莊居之自號
竹居人善畫梅仲圭題曰吾鄉達竹莊人得逃禪
鼎中一臠咀之嚼之深有所得寫竹外一枝索拙
作繼和予不能追古人萬一自笑東隣之效顰醜
矣語與詩俱見鐵網珊瑚
余之作梅聊自吟嘯豈在悦人心目適唐明遠求
作寫一枝以贈今置之禹功後何堪依附古
人而圭翁序之復作一詩題於後
逃禪親授寫梅法二百年来徐禹功竹外一枝清絶處
孤山風雪夜濛濛
過布衣宗一
宗一字貫之海鹽當湖人(今析平湖)早喪父獨與母居
至正間張士誠䧟姑蘇聞其才遣使迎之以養母
辭尋以兵劫遂負母逃海上欲殺其母乃以身蔽
面中數創賊憐其孝舍而去傭以給食母卒六年
不克葬寢苫服衰不變有白燕巢其室眀初事聞
建坊旌之
顧邑城
寄奴王者亦英雄更愛風流老顧榮今日孤城滄海畔
一天紅浪晚来風
(附考顧邑一作故邑在乍浦故邑山下顧榮之先勾踐支庶封此子孫以為姓漢順帝時海鹽縣䧟為當)
(湖移治此山下尋徙馬嘷因名焉宋書劉裕追孫恩築城於此有驍將虞丘進居城養創按越絶書吴王)
(伐越敗兵檇李大風發狂日夜不止車敗馬失騎士墮死大船陵居小船沒水匹馬啼嘷事見吴史夫差)
(駭問子胥胥曰風北来助我越必敗後人因以馬嘷名其城云城在海鹽縣東南一百步水經注曰谷水)
(之右有馬睪城故司鹽都尉吴王濞煑海為鹽于此晉咸康七年移縣治于此)
殳山隠人陸容
容字景遠居崇德殳山之北(今析桐鄉)搆来青堂於兩
峰間吟諷自樂貝清江遊殳山記中云訪陸生於
来青而生以事出其子煑茶来獻乃啜二甌
來青堂
我来巳過看花時剛到中秋未是遲縱使芙蓉零落盡
北窗還有耐寒枝
陳布衣寶生
寶生字彦廉海鹽人父思恭客泉南娶莊氏思恭
賈海而死莊㩦孤歸鹽守節寶生少有才名好為
怪體詩兼善繪事與雲間黃子久契密子久每來
必為漬筆點染山水多至二十餘幅題曰大癡道
人為彦廉先生畫體勢大較飛筆走墨山骨崚崚
無事皴法翠微赭脚淡遠濃樹而幅必以淺藍染
空若高穹下冒也後寶生作春草堂於婁上以奉
母遍請名人詩文以傳之又居峡石東山以父溺
海終身不至海上子久來鹽嘗拉之觀濤偕至東
城輒涕泣子久動容亦不看而罷因為作仇海賦
記其事
題石民瞻鶴溪圖
雙鶴翩翩入太清溪流不盡松風聲髯翁筆底有仙路
倩渠更寫芙蓉城
沈孝隠嗣昌
嗣昌字夀康元季居海鹽豊山之南早喪母事父
曲謹父沒勺水不入口者三日既葬構廬其側覆
以編茨障以土垣日匍匐望親壟以泣南臺論薦
官之不就洪武元年卒邑令造廬旌曰孝隠至今
名其居曰孝隠邨
誦離騷經
叢蘭芳芷滿東臯閒步春風讀楚騷忽憶靈均發幽憤
墜厓幾折沈郎腰
俞推官庸
庸字子中號凝清齋嘉興人為平江路推官有惠
政淮兵壓境庸募卒守城郡僚高安等欲竄庸厲
聲曰公等以世臣守大城一旦臨利害先民逋逃
不顧義與恩耶高安持鐵簡擊庸仆地遂開門兵
入執庸置馬下頃之甦以計脱去間道而歸太府
將授以爵辭曰吴門之役吾有死所今日之生出
不幸耳尚負面授他命見天日乎因憤病卒
病起口占
憶昔辭家塞北遊朝來何事怯新秋牀堆藥裹塵侵几
風静書窗月滿樓伏櫪長鳴憐老驥引杯含淚惜吴釣
旌旗明滅西城路落日長烟起暮愁
堵無傲討賊獲功任金壇縣尹久别無信作此寄
之
春入椒盤歲復除故人不寄一行書虎頭年少方投筆
鶴髮慈親正倚閭鵰鶚雲霄揚羽翮羆貅壁壘悉丘墟
丈夫出處皆前定莫向明時較疾徐
次韻陳伯昂見寄
關河瑟瑟暗烽烟矯首遐觀獨悵然徒見舟車勞驛使
未聞山澤訪遺賢參横古塞初寒夜霜滿征衣欲曙天
自笑儒冠只如此窮通何必卜筳篿
至正乙已五月三日偕鮑恂張翼金絅訪弘道朱
聘君於集賢里弘道出蔣顥所寫翎毛索題
各賦一首(按弘道崇德人明洪武初以明經為御史郡邑志皆失載)
寒棘幽花野思深好山無樹著鳴禽自來春色濃於酒
别有高枝在上林
寄亭棲老陳秀民
秀民字庶子四明人寓居嘉興感化里至正間官
武岡城步巡檢知常熟州張氏時為參軍入明不
仕自號棲老所著有寄亭集其詩風度邁人綽有
古致當張氏據平江部將吕珍守越秀民與饒介
之在左右一日陳賦詩寄吕有不驚越女之句饒
為書扇詞翰雙絶吕倩人誦罷大怒曰我為主人
血戰守封疆豈愛一女子不忍驚乎見則必殺之
陳基有寄陳庶子參軍兼簡饒介之郎中詩云楚
天漠漠水迢迢千里懷人不自聊帷幕喜聞延曲
逆行間忝竊事嫖姚江空不採芙蓉寄歲莫唯歌
桂樹招華蓋仙人如借問為言髀肉近多消
送強彦栗歸吴
薊門秋月白城頭夜啼烏城中良家子半是南征夫或
從張都護或屬李輕車道旁别妻子泣下如迸珠自非
英雄具孰使禍亂除戎馬暗中國遊子將何趨君歸慰
父母繄我獨何如
懷古
兔走要離墳貍啼闔閭墓寶劍生土花銀池浴秋露迢
迢郭西門玉輦迷金步
賦得靈巖
吴門有佳氣靈巖秀而高扶輿起中天横絶望四郊築
宫念吴王乘舟懷越相如聞石鼓鳴不見西施唱花殘
采香逕木落洞庭波鹿銜如意舞鳥合步搖歌霞邊錦
樹明石上琅玕長世無赤松子誰與共長往金芝餌處
士玉蘭遺使君煩將滄海月還照秀峰雲
題王長史所畫天平龍門國
月黑山鬼號蒼龍鬭折角仙人一掌擎不令堕深壑秋
高勢崚層日暮氣慘錯闌干冰柱懸凌亂雪花落路狹
僅通人峰寒不棲鶴王侯天機峻躋攀故盤礴寫作龍
門圖竒氣低五嶽神魚息天池有待風雷作
壬午重九日與郭希仲紀叔維馬希遠飲周景
父晚香堂上紀畫墨菊馬鼓琴既而各賦一章
去年登堂三月三主人置酒澆春衫今年登堂九月九
堂上主人復多酒馬生彈琴紀生畫郭子題詩美如炙
四明狂客醉欲倒菊花插帽秋光好百年節序能幾逢
人生會合何其少人生會少將奈何為君起舞為君歌
歌殘酒盡更須酌莫待他年白髮多
登靈巖
寶殿鬱崔嵬華池頂上開山從太白出水自洞庭來閣
樹聯珠墖巖花照石臺吴王清暑地那得有塵埃
送王紫芝歸天台
誰信丹丘王道士乘風歸去骨毛輕玉芝生處冬猶暖
銀甕開時夜亦眀借使夔龍興禮樂也聞巢許薄功名
胡麻流水他年約莫為躭棋不出迎
濠州望古北居庸諸山
古北居庸一望中風沙滿眼亂芙蓉曦車夜轉崐崘脊
華蓋隂移太乙峰金口水流終到海玉泉雲起又随龍
兩京形勝今如此可儗秦關百二重
邳州
青山一髮見邳州落日雲迷故國愁父老空傳黃石在
仙人已伴赤松遊乾坤不信無清氣河水胡為尚濁流
野樹昏鴉棲未定數聲哀角起高樓
湘鄉道中
日暮倦趨山市遠解衣聊復憩巖阿雲迷險道藤穿石
水落懸厓草亂坡木客下時人跡少鷓鴣啼處客愁多
向南言語憑誰辨莫問蠻方事若何
五月九日調軍入綏寧是夜宿風門嶺值雨
五月官軍入不毛重岡複嶺接天高小臣報國寧辭死
大將行兵無乃勞漠漠野烟啼魍魎隂隂山木挂猿猱
二更風雨來關峡自喜挑燈看寶刀
送陸德中赴海鹽知州
陸侯有仙骨晚歲學長生服氣歸元海遊神入太清渴
唯餐玉露飢不飯青精酒後頻看劍愁米即洗纓宦情
聊復爾江海一麾輕
園隠為方以常賦
爵禄不在念丘園計已成池虚芸閣静地闢草堂靈鐵
甕花前灌荆扉柳下扃蘭芽含土碧菜甲蓋畦青襏襫
春沾雨籧篨夜見星避人修稗史教子讀牛經角角雞
登樹翩翩鳥下庭神交陶靖節自喜酒盈罌
西湖竹枝歌
鴛鴦宛在水中央恰似阿儂初嫁郎擲却郎君金彈子
勸郎切莫打鴛鴦
吳中柳枝四首
吳門二月柳如眉誰家女兒歌柳枝歌聲嫋嫋嬌無力
恰如楊柳好腰肢
長洲宫苑草離離中有吴王舊沼池至今二八吴中女
為人歌舞學西施
舘娃宫中花似雲舘娃宫外酒如春花前把酒花下醉
莫遣春愁惱殺人
姑蘇城邊楊柳絲千絲萬絲垂參差柳絲雖長不禁手
難織迴文錦字詩
周元初來鶴詩
天外誰呼衆鶴來壇前道士本仙才月明遼海通三島
能載飛瓊數往迴
烟波晚棹圖
東林待月月未出長江走烟波著天青山回首不可數
幾點白鷗飛過船
陪同同待制遊南城
城南百花開滿洲城中主人招我遊急唤吴姬歌小曲
莫令花落起春愁
寄紹興吕左丞
後來江左英賢傳又是淮西保相家見說錦袍酣戰罷
不驚越女采荷花
錢布衣大有
大有字明遠嘉興人始恨詩不工自忿曰杜甫云
讀書破萬卷下筆如有神吾患讀書不多不患作
不工也既而于書無不讀下筆流暢輒與前異楊
鐵崖稱其善學
西湖竹枝詞
淡黃裙子縷金衫長髻垂肩短鳳簮不願燕京嫁官去
花枝草蔓自江南
葉提舉廣居
廣居字居仲嘉興人天資機悟才力絶人與鄉人
張翼劉堪為文字友仕至浙江儒學提舉晚年築
室西泠橋陶情詩酒有自得齋集
題范寬畫卷
范翁作畫絶代無巖壑交錯青珊瑚玉堂仙人妙題品
千載見題如見圖亂後圖書絶狼藉竒珍委地無人識
蕭條錦縹世間稀拂拭墨痕三嘆息
題崔氏友竹卷
璚芳絶交亦已久忘形三逕相追攀高軒時過翠羽蓋
美人或贈青琅玕清風慎截鳴鳳琯滄海勿垂釣鼇竿
一朝羣才盡登用空山無人同歲寒
寄楊鐵崖
聞道西湖載酒還飛瓊弱翠擁歸鞍可無私夢登金馬
剰有春聲到玉鸞異國頓消鄉井念小堂新作畫圖看
野人未納彭宣履獨向清溪把釣竿
自題隠居
癭木裁冠鶴氅輕十年塵土厭飄零小山舊隠雲封戶
大藥新成月滿庭丹井夜交龍虎氣碧霄春躡鳳皇翎
西風客舍炎歊净儗讀琴心内景經
西湖竹枝詞
水長西湖一尺過湖頭狂客奈愁何鯉魚吹浪楊花落
聽得櫓聲歸思多
芝林居士鎦堪
堪字子輿嘉興魏塘人(今析嘉善)居王帶隠居讀書工
文詞尤善古隸不習宦學以易授徒有芝林集
費烈女吟
永康費氏女年少十八九擇對無可人真心似瓊玖禮
法以防身絲麻常在手至正十七載太歲次丁酉逆賊
從東來旌旗搖北斗三巴數十城皆降不敢後唐姬與
姜氏以漸為賊偶費女涕泗悲勤勤告父母人生棄禮
義猪狗亦何有我身不如賊我死骨不朽夜深盛容飾
自縊後園柳高義感行人痛心而蹙首平章瑪魯者左
丞韓叔亨低頭䨇屈膝拜賊乞餘生不能受白刃空負
朝廷恩茫茫天壤間生死義與仁泰山與鴻毛孩提如
重輕費女生草野烈烈超凡倫二公國柱石棄去如輕
塵芳名與汚迹遺戒千百春
擬古
千金買明珠百寶裝帶鈎寶帶綰同心明珠垂兩頭美
人結新歡託體相綢繆再拜稱主夀持以奉千秋
題西溪草堂
三尺茅簷壓樹低浮生聊爾作幽棲雖云身外原無地
更有青山屬杖藜
陸學士景龍
景龍字德陽號湖峰郡志作景能誤嘉興人至順
已已舉賢書或曰貢士官明州學正有湖峰稿不
傳詩見元音元詩體要及敦交集詞極弘麗時稱
其工於咏物
題趙松雪人馬圖
閣老風流世所誇揮毫寫出兩名騧玉關秋遠風生樹
銀海春深浪蹴花一代衣冠淪草莽百年縞素颭風沙
蕭蕭白髮鄞江上見畫令人重歎嗟
春日遣懷和吳仲圭韻
閒愁日日不能禁漫賦停雲感寸心老去一貧何至此
春來多病到如今門前花飛萬點急湖上水添三尺深
却喜小樓當綠樹倚闌時復聽鳴禽
寄上竹深契家以寓懷耿之情
竹深先生清隠處盖湖萬頃水雲涼每聆金玉無來使
時見塤箎有和章麥熟崆峒思續食花開杜曲憶傳觴
西齋有客如羲獻為致殷勤意莫忘
奉次見貽詩韻
夏蓋湖頭秋日涼碧雲遶屋見蒼筤波光入酒葡萄綠
雨意催詩䓿萏香每羨謝公能曠達也知賀老足清狂
故人已動江湖興儗借扁舟載筆牀
過伏龍山訪諸故舊詩呈竹深老友
江空歲晚賦停雲剪燭西窗話夜分山館無人訪遺叟
驛亭有客送徵君寒梅近水偏饒笑老鶴昂霄自不羣
明日扁舟湖上去棹歌聲裏酒微醺
酒邊話舊情契綢繆見教二詩詞意深至輙步
來韻以呈
隔世相逢白髮長行窩十日坐書香義熙處士遭衰晉
大歷詩人出盛唐往事荒涼驚逝水高情忼慨惜流光
只今故舊多淪落中夜懷人斷寸腸
百年身世累虛名一旦炎涼見薄情溝壑未應甘轉死
干戈已幸得更生誰家明月能吹竹何處滄浪可濯纓
但得歲寒心事在梅花滿把不勝清
畱竹深斬賞雪
曹江三冬雪大作蓋湖七日冰不開明月墮空銀漢淺
白雲匝地玉山摧剡溪舉棹無由去㶚岸騎驢或可來
却羡能詩何水部肯延東閣共觀梅
故人重見高誼藹然連日倡酬不已漫賦近體奉
呈
伏龍山色翠如新兵後重来訪所親喜見芝書徵國士
尚聞蕙帳隠山人文章未信窮為祟詩句焉能妙入神
慰我梅花窗下酒醉中拍拍滿懷春
奉寄竹深識趣二先生兼簡泉上架閣
下榻徐高士彈琴魏隠君相望一溪水只隔半山雲每
憶朋簮盍俄驚客袂分登樓頻眺遠離思正紛紛
至正庚子三月七日魏處士昆季邀予遊夏蓋湖
憩福原精舍胥會者九人各賦詩一章
石橋流水放蘭舟野水蒼茫涼欲秋山勢截雲横碧海
波光吞日沒滄洲岑參渼陂客同泛賀老鑑湖誰復遊
醉插花枝爭勸酒尊前一笑歲如流
柳南小隠
參軍家住南湖上楊柳蔭門春水生落日樓臺看洗馬
東風簾幕聽啼鶯長條拂翠隂垂地三月飛花雪滿城
每為論兵来好客傍人錯認亞夫營
榾柮窩
安樂窩中興淡然靈根斫得自樵仙地爐伏火春如海
雪屏圍風夜似年香透玉酥和芋撥脂流琥珀帶松燃
絶勝沉水燒金鴨吹徹參差惱醉眠
輓普大夫
英英正氣鍾河岳赫赫高名照古今七道提綱徒赤手
九泉飲恨只丹心臺空鳳去秋雲慘屋冷烏啼夜月沉
珍重遺章猶絶筆令人一讀淚沾襟
題墨菊
東籬正色本来真子墨如何強寫神滿目緇塵非舊日
西風羞見白衣人
題紅梅
昔醉西湖處士家酒痕吹上水邊花東風蛱蝶迷香夢
一樹珊瑚月影斜
陸學正德方
德方字顯叔華亭人至正壬午舉人授般陽路學
正未幾羣雄蜂起挂冠歸時元平章河南沈照避
亂鹽之甘泉鄉德方单貧徒步傭書於其家俄與
談經史論時政沈大驚詢知所自遂以女妻之明
初以逋臣薦不赴嘗為詩題壁云云蔣楚穉輯我
郡詩乘謂即陸景龍未知是否姑識之
武原新居題壁
我本由拳人何以寓茲土所恨國步艱一官難安堵流
離坎壈中二天仰恃怙有妻如孟光有翁如彦輔灌園
佐辟纑世事任旁午偶出南陌頭易姓知真主微服過
舊鄉官私迫門戶逃名名愈隨披裘釣溪滸夫豈蹈沉
淵臣自甘草莽中泠烹一甌博山燒一炷彈琴伯牙臺
聖世容巢父
聽雪徵君孫固
固字以貞海鹽當湖里人(後析平湖)雅志恬曠長於詞
賦元季不樂仕進讀書顧泖之陽顔其齋曰聽雪
因以自號豫章胡儼為記明初辟署華亭學不赴
與楊鐵崖陶南邨友善所著聽雪齋稿今無傳楊
維楨有聽雪齋詩云老夫聽雪龍門寺淅瀝初聞
飄雪多龍噴雨花天作瑞象占雲葉氣生和月明
蟹過銀沙岸風細魚沉玉海波萬籟一空天地在
誰憐聲色老婆娑虞集有聽雪齋詩云樓前宿鷺
起星河近歲江南雪轉多投老鍾山寒不寐滿山
松竹夜如何陶宗儀有聽雪為孫以貞賦云瑶池
阿母教飛瓊細搗冰花擁佩旌郭索行沙林竹偃
吴蠶食葉紙窗明短編清夜誰家讀柔櫓寒溪遠
處鳴閉戶先生俄側耳松聲沸起煑茶鐺
西湖竹枝
青蓬紙蓋小花橈外湖還向裏湖搖人心好似西湖水
隔斷中間有六橋
顧教授琛
琛字淵白一作文琛字淵伯嘉興人恃才傲物元
季入京獻燕都賦翰長元公復初不喜曰今大朝
四海一統六合一家燕蓋昔時戰國名何燕之稱
慙恨而歸晚年始得領教岳陽高照庵以詩送之
云豪氣欲吞天下士冷官初到岳陽城時杜清碧
本應召次錢塘諸儒者爭趨其門琛作詩嘲之有
紫藤帽子高麗靴處士門前當集賽之句聞者傳
以為笑用紫色㯶藤縳帽而製靴作高麗國樣皆
一時所尚集賽則内府執役者之譯語也一日訪
僧勝福閒遊市井間見婦女皆濃粧問從行者知
為僧之寵下此則道人所有遂戲題一絶於壁僧
亟去之已盛傳矣其狂致如此
遊昭亭
我出苦無騎清晨僦輕輿探幽得微逕去郭十里餘層
巒拱金碧云是神靈居羈禽呌秋樹旌雲散晴墟懷哉
昔太守曾此持麾旟拂石訪遺跡黯然步踟蹰非無歸
隠心茲焉托吾廬壯圖一未遂安能罷馳驅
題錢舜舉畫漁翁牽罾圖
苕溪道人溪上居一生只慣觀打漁吴兒打魚當畊織
意匠别出絲綸餘緯葭縛竹直水口承以密罟防其逋
卒然一掣勢莫禦紫鱗躍出金芙蕖蓬窗艸戶色色具
茶瓶酒椀尋常俱船頭青山立突兀船後綠樹搖扶疎
人間名利不可汚烟水為蓆天為廬西塞山前晚風急
醉踏船舷浪花入漁翁心事道人知日暮来看倚笻立
回頭却捉秋兔豪寫入生綃半猶溼令人展卷心茫然
辛苦微官悔何及吴淞江上鱸魚肥秋風落葉滿漁磯
何不買舟逕東歸何不買舟逕東歸
建平道中遇雪
北風如弦雪如箭来射長途旅人面黑雲匝道天為愁
四望羣峰白於練蕭條聚落纔百家日暮青烟起山縣
荒林叢葦人少行斷雁殘鴉有時見憶昨年少輕遠遊
曾跨驊騮走畿甸只今潦倒困微官馬上徘徊發哀憤
丈夫事業未易論但怪流光速飛電便須大飲敵清寒
未用悲吟歎羇賤
戲題
紅紅白白好花枝盡被山僧折取歸祗有野薇顔色淺
也来鈎惹道人衣
俞平江俊
俊字子俊號雲東庸之子弱冠從顧淵白遊頗得
其習負氣凌鑠當巴延太師柄國日嘗賦清平樂
長短句曰君恩如草秋至還枯槁落落殘星猶弄
曉豪傑消磨盡了放開湖海襟懷休教鷗鷺驚猜
我是江南倦客等閒容易安排手稿留葉起之處
後與葉交惡竟訴于官必欲構成其罪得以賂免
初仕麗水巡檢張氏據姑蘇改判平江娶額森布
哈次兄超爾女徙居海上入明出處未詳
嘆息
百年同轉燭五十始知非老病侵腰膂浮名苦馵鞿閒
門羅可設今雨客還稀空羡茅堂燕翩翩傍母飛
楚州夜泊
漏鼓聲頻欲四更野航燈火對愁明城頭楚語驚鄉夢
船尾吴歌動客情漠漠水雲隨雁度瀟瀟風雨自鷄鳴
離情遠道何嗟及未必江湖老此生
次高原朴見寄
年少簮花壓帽簷飛觴走斝競春纖空餘老淚青衫濕
遮莫新愁白髮添生計有涯蠶上箔公庭無事鳥窺簾
昔人漫說揚州鶴好事從来豈得兼
渡江
臘月六日狼山北浪花如雪勢吞舟隔江隠隠聞吴語
去國遑遑學楚囚白髮慈親初屬望青衫倦客不勝愁
幸存杜曲桑麻地敢望班超萬里侯
檇李詩繫卷四
