檇李詩繋卷二十九
平湖沈季友編
國朝
維風先生魏允柟
允柟字交讓孝子學洢子當孝子卒時妻嚴氏年
二十七截髮自誓允柟孝養備至既沒刺血寫經
里人皆謂孝子之後復有孝子柳州詩學之盛均
奉柟為主盟陳增新云體合雅騷義兼正變吾邑
近來風氣日上實開其先李煒亦云天雞始明曜靈啓
途人倫之弁冕風雅之先驅其推重如此有維風集
有所思
佳人邈難見遠在天一方夢想覿音輝彷彿接容光文
犀為君門紫貝為君堂珊瑚為君枕玳瑁為君牀駕言
我所思山川淼以茫方舟雖利涉道遠不可航何以寄
相思篋中雙明璫
早秋遊北園
炎夏駕云邁涼飈發新秋爰有同懷客招要出行遊修
松交密蔭嘉木翳崇丘時禽變好音雌雄鳴相求綺疏
結長軒戶庭一何幽攜策登高岑揚舲眺中洲芳荷映
綠池遊魚激清流良苗亦懷風遠烟輕且浮為樂未須
臾白日忽巳道弭節薄虞淵丹霞夾重樓聆彼蟋蟀唱
聿為良士謀賞心寄所宣使我忘百憂
豫章行
嘉樹挺竒植托根于崇山上葉蔭通衢下枝俯流泉蕃
衍非一朝賦質固已堅霜霧萃其條鳥鼠穴其巔車徒
憩道旁行者為美觀匠石需良材執柯過我前根株被
斧斤顛仆大道邊嗟彼山下樹樛枝互糾纏堅脆何可
恃寧爾能獨全願為朝華草榮落任天年
七哀詩
炎運覯陽九羣盜肆陸梁中原盡淪沒烽火遙相望宫
闕成荆榛草木玄以黃離獸東西馳羇鳥不成行登高
發長嘆感慨心内傷出門何所之去去適他鄉他鄉路
阻修川途浩縱横孤兒啼草間思婦怨青陽吳會為邱
墟無復冠與裳言念生平交睽隔天一方遠望使我愁
佇立以徬徨
寶綸篇(有序)
予内兄周子茂蘭故明吏部忠介公長子也忠介公既
罹黨禍崇禎改元周子與同難諸家子伏闕鳴冤俱
得褒䘏故事追贈不及三代周子引會典例凡死忠
諫者贈先世如其官疏上報可於是皆給三代誥命
予先人亦蒙䘏典焉追贈之及三代自周子始乙酉
天兵下江南潰卒四竄封誥盡失周子呼天自責以為宗
社既淪先人誥命不可復得矣居無何有武人縵纓
雙鞬從甲騎至門請見周子周子度不可謝延之入
執禮甚恭曰僕某標將領也竊慕足下義甚高部下
卒從某處得先大夫封誥數通欲歸足下久矣今幸
得謁因出特授周子周子大喜酬之以金不受而去
人咸以為周子孝感云余因作寶綸篇以紀其事
泰階不平三光瞀君門九重虎豹怒吾祖時為珥筆臣
朝上彈章夕禁錮崇碑已列黨人名吏部周旋若疇素
金吾使者來吳趨少年投袂爭相赴公也慷慨謝故人
檻車北走長安路陰陰土室對南冠碧血青燐向誰訴
須臾帝座日月明兩觀誅竄鵷行清賜環初雪九原恨
箕尾迢遙朝玉京孤兒拜疏嚙指血天子動色羣公驚
䘏典下頒尺一詔詞臣彩筆抒生平(係倪文正公視草)重淵一
介草茅士珥貂三葉俱列卿椒漿桂醑弔毅魄萬人會
葬看佳城銜書丹鳳五雲下關西大鳥來悲鳴只今荏
苒二十載白髮朱顔不相待牛衣猶是泣王章駿骨無
人憐郭隗曺彬一旦下南唐盧循幾隊逃炎海處處潢
池桴鼓鳴村村萑澤弓刀駭剽掠兼擕紫誥行蕭條空
有青氊在草閣俄驚鐃曲吹雕弓白馬來者誰手持錦
軸前致語君家舊物今在斯重寶誤落黠寇手吾偶奪
取還相貽揮金出門去不顧道旁觀者皆稱奇我聞此
語長歎息鬼神訶護非人為吁嗟乎鬼神訶護非人為
凛然正氣天地知君看字字皆碧血展觀覺有霜風吹
贈淮上李條侯兼夀其尊人
長淮東走入海流淮陽城北黃雲秋中有竒士李條侯
少年意氣凌滄洲讀書喜學萬人敵擊劍常從俠少遊
下車但揖朱亥輩入坐不乏陳遵儔西泠吳生與余善
自言曾識李生面縱酒每登南昌亭走馬時過下邳縣
方今四海無風塵遣君半世居貧賤干將未拭華陰土
已有光芒中夜見李生有父夀且康萊衣鳩杖同徜徉
李生有弟不可當精采奕奕神飛揚安車蒲輪會有時
且調甘旨娛高堂三山宫闕在咫尺坐看滄海鳴枯桑
憐余夙昔事章句三十年來少知遇生平願得肝膽交
路傍擾擾安足數浮雲不蔽長淮路渺望淮南叢桂樹
他年結客豐沛間握手登堂拜生父
古意
蕩子戌龍城倡樓月自明綺疏蟲網合碧瓦昔邪生萬
里金微夢三更玉杵聲遙傳鐃吹入含笑下機迎
從軍行
堠火甘泉急徵兵合虎符枕戈霜下臥負弩日中趨漠
北逢歸雁城南聽曙烏横行萬里外不羨執金吾
塞上曲
都尉方乘障單于未請和帳懸孤月冷烽雜曙星多絶
漠還榆塞揚兵渡柳河軍中横吹曲新奏白狼歌
宿華山寒法師禪房
偶爾看山色攜笻到上方鶴從珠樹出龍向鉢花藏夜
壑流清磬春雲護石牀遠公棲隠處日夕坐相忘
拜文文肅公墓
一拜先賢墓還生故國悲松楸依舊壠土木廢空祠鴻
隙歌來日平津客散時石湖秋色暝隂雨夜迷離
贈余澹心
佳麗江南異昔時馬卿車騎暫棲遲丈人安坐誇三艷
客子窮途賦五噫到處池亭非舊主何當縞紵問新知
天涯行路難如此故國春風且下帷
柬侯硏德
春風結客向吳關把袂江亭别淚殷海嶠不傳青鳥信
疁城遙望白雲間已將名姓留南國莫使移文到北山
插架嵇康高士傳可能千載一追攀
李秀才炳
炳字令文號燭崑煒之弟
醉後放歌
左把浮邱俠右拍高陽徒鷫鷞碧玉珮脫付酒家壚酒
酣耳熱雙眼白仰天長嘯歌烏烏有時射獵南山下渴
飲黃麞血轆轤快意當前無不作惟不能作噉名客膩
顔裙屐低兩眉把臂逢人論肝膈覆雨翻雲俄頃間奔
走百年更何益古人白骨成青苔李志曹蜍安在哉且
為買盡山中酒浮名于我如塵埃
登峴山
荆南峴首悲羊祜苕上登臨亦此山風景未因吳楚異
興懷同在亂離間光浮碧浪羣峯遠日暗黃雲宿鳥還
賸有羣公尋逸社芒鞋藜杖一追攀
沈秀才椒衍
椒衍字心仲嘉興人素以俠聞而隠居寧都曾畹
偕秀水陳莢訪之東村入見曾張目問漢書數則
椒衍哂而條荅之曾謂陳曰此豈特魯朱家耶即
點鬼簿爾我勿若也
雜感
顧影徒慚鬢已絲浮沈身世竟如斯貧嫌節候迎人早
老怯風情倚枕遲舊雨知成招隠賦新愁頻展感懷詩
寒燈夜館凄涼景沈水烟消月落時
陸秀才埜
埜字我謀號曠菴平湖人少與趙沺陸葇沈皥日
陸世栻陸來章沈隆峴稱當湖七子日擁書嘯歌
不染塵俗著有曠菴集
七哀詩(有序)
抱病閉門幾絶人世追思曩日交遊道兼師友者半
已凋謝德音猶在而墓木已拱不禁涕之欲墜也友
道日非好學積行之士不可復見以此思哀哀可知
矣作七哀詩
穉農倜儻生早歲遊燕趙論交廉藺前結客荆高表才
高數何竒國步方糾擾筆削竟誰任孱弱力難討脫身
歸故里著書頗不少落落南村路林菊自窈窕藜藿長
苦飢恥向時人道玉樹土中埋長夜不復曉未聞遣所
忠誰為收遺草
右錢南邨士馨
仲木東海彦卓犖洵絶倫厥考太常公嶽嶽社稷臣棄
地計不用慷慨獨致身令子奉家教友讓聲克振鄒魯
道云邈朱陸委埃塵抗心尋遺緒微言啟後人憶昔避
兵日相聚依水濱流離淚欲盡患難情彌親死者良已
矣生者徒逡廵
右吳仲子蕃昌
孝廉第一流意氣何瀟灑不屑五陵豪深心托大雅筆
落自驚人著述追董賈對策金馬門一枝終不假峻節
邈難儔曲高和乃寡汪汪千頃波誰能澄淆者龍卧或
在淵虎變亦於野名盛時未遇道廣心彌下滔滔東逝
波日夜無停瀉斯人不可作三嘆淚盈把
右沈孝廉日昆
孫子真隠士浮家托友生獨尋千古業了無人世情談
笑頗自得四座覺風清忘年與我交歡好若弟兄生寓
主人園死葬園之側一坏宿草荒墓道誰與識撫琴心
自摧解劒意何極楓林秋蕭蕭燐火夜惻惻巫陽不能
招白雲黯無色日暮山陽道平生空相憶
右孫西陵之琮
篆鴻美少年矯矯青雲器芝蘭挺階前已見光華異竹
馬共遨遊美酒壚頭醉得句各自矜先鞭恒並轡自謂
金石交寧知中路棄白日浮雲掩朱華嚴霜墜繐帷既
以除三徑蕪不治一歌薤露辭遂使心憔悴
右蔣文學瑑
北郭佳公子翩翩獨豪舉性僻不諧俗矯首思古處卜
居水之涯蒹葭蔽孤渚室邇人自遠邈然莫能侣往來
方外人瓢笠無定所時復談風雅唱和共爾汝松風山
上來窗牖竄蒼鼠身死竟無兒寂寞自今古
右馮涌齋秉恭
復仲天下才聲名冠江左意氣攬豪英寧肯親圭組丈
夫貴快意黃金視如土破産不言貧屢見塵生釜文章
既軼羣丹青復媚撫遺俗有高蹤鄙彼寄人廡南陽羅
浮巔烟霞恣所取旅櫬何時歸蕭蕭江浦雨
右黃麗農子錫
述舊二首
空聞四鎮擁淮徐誰向沙場發羽書處處龍吟聞畫角
朝朝鷁首醉清渠雲迷滄海征帆滿月落長江戰壘虛
一劍横磨留碧血至今風雨不消除
右黃侯得功
相國雄風振柳營維揚百戰決孤城秋風屢見帆檣動
落日空悲鼓角鳴五丈原前荒草沒八公山上戍烟平
忠魂定逐靈胥去終古江濤拍岸生
右史公可法
蔣布衣禹錫
禹錫字尚陶嘉善人少罹患難而有沖愉之色隠
居著書以樂其志有漁村稾
過旨新蘭若
僧舍臨溪水幽然絶世塵庭空雲拂席窗迥鳥窺人揮
麈天花落鳴琴月色新寥寥何所詣閒坐看松筠
夜半聞雨懷徐初鄰
客舍三更雨離人百里情長吟看燭盡高枕聽潮生稚
子詩應積元卿疾未平何時書屋裏梅影拂樽明
楊處士炌
炌字彦方平湖人兆梧次子予姑夫也少負儁才
偃蹇不遇年二十八卒丙午曾館予家流連久之
今錄一詩不勝人琴之痛矣
柬友
白雲遙訪故人樓雁字驚傳萬里秋梧雨三更曾入夢
楓江八月正同遊尺書潦落憑殷浩杯酒飄零識馬周
醉罷茱萸相憶否吳山指顧說南州
柯舉人維楨
維楨字翰周一字緘三聳季子康熙乙夘舉人有
澄烟閣詩
望仙亭和韻
峻嶺落天風遙凝碧漢通鐘鳴高樹杪人語亂山中雨
過奔泉白雲開射日紅從憐巢鶴去丹竈久應空
朱砂菴贈佛峯和尚
朱砂峯畔曉霞紅杖策經過謁遠公檻外泉流穿石壁
簾前松子落天風雙林迥出雲烟上五老晴看紫翠中
邂逅談心難遽别數聲清磬下寒空
遊嵩山
羣峯高插太行東絶磴縈迴一線通勢壓三川横地軸
位尊四岳表天中明霞晚映芙蓉秀翠壁春懸躑躅紅
攬勝已憐多逸興更聞鸞鶴下長空
途中雜咏
山開隆慮容馳馬路入韓陵好射鵰滿飲芳醪人不醉
鄴城東望正蕭條
李秀才鏡
鏡字無塵嘉興人
新晴歸自苕川
春隂散遠天歸路下苕川未盡山中雨還流石上泉微
風吹細草柔櫓蕩寒烟客思重回首菰城斷嶂邊
馬伯子辰御
辰御字青蓮平湖人萬方子有絳雪亭集
語溪道中
一望柔桑色人聲近語溪狹流聽水急高岸覺篷低野
槳如飛鶩春蠶盡織綈當年吳越路石壘尚凄凄
家參軍公歌姬稺春善琵琶忽驚玉折為詩輓
之
空傳樂府想夫憐惆悵秦簫鳳去年料爾多情歌宛轉
還隨司馬伎堂煙
李秀才寅
寅字曉令嘉興人有視彼亭詩存
錢子湘過别
積靄蔽晴暉相逢忽啟扉竹邊移舊榻花裏換春衣饌
值黃魚出簾當紫燕飛留君應未得風雨送將歸
雲陽道中初見楊花
雨餘山氣夕陽銜柳絮濛濛逐去帆有客江潭怨飄泊
東風莫遣到征衫
王秀才庾山
庾山字咫岫平湖人早卒有詩未刻
過沈仲飛園亭
詞客秋風裏登臨意渺然彈棋春賭墅載酒夜鳴絃松
逕堪攜屐溪流自放船啼鶯如有意不斷落花前
病後過西林萬公山房
北渚難為别西林復見君一燈秋落葉雙樹晚畱雲講
席應先到鐘聲似舊聞頓生空外想身世絶塵氛
吳秀才雲龍
雲龍字希淵石門人負竒嗜古才氣横溢時三吳
子衿頗難入彀希淵於風簷走筆作七藝一賦一
序十三詩頃刻而就文不加點補弟子員然久因
鄉書貧益甚時從里中博徒遊不羈自放顦顇而
死憶癸亥歲與予别于鴛水執手躊躇譜蘭陵王
一闋悲歌以為别予歸而希淵亡予有詩哭之因
嘆文章在天地間非若金玉錦綉之可衣食也而
富貴人得之每不富不貴貧賤人得之則愈貧賤
必使之摧挫磨折以老造化忌才豈其然乎
擬李翰林宫詞
曲檻飛鸚鵡流波浴鳳凰侍臣垂貝帶協律度芝房月
似班姬扇雲疑帝子裳承恩嫌粉黛含笑弄明璫
葉舍人舒崇
舒崇字元禮吳江人寄庠平湖為人英敏美丰儀
望之如神仙中人入北雍登康熙丙辰進士選中
書舍人戊午舉宏博未試卒
大梁咏古
剰有離宫認舊畿宋家艮岳尚依稀江南怪石堪停輦
塞北飛塵易染衣獨對金門交羽客共將玉液供安妃
空壇髣髴遺仙響猶說君王夜醮歸
懷宋牧仲
小閣紅燈亂舞衣留髠幾度夜忘歸最憐聽盡箏郎曲
繡被薰香漏巳稀
周貢士珂
珂字越石嘉善人康熙戊午歲貢
和瑞竹居詩
綠竹高百尺乃在庭之垂勁節摩蒼天翠枝拂幽蹊借
問何為爾主人前致詞昔年家仲子斬竹架薔薇上有
霜雪凋下有螻螘居自謂終萎絶何期忽華滋二載發
新篁三載去故枝十載始森茂仲子遽長辭竹枯有時
菀人逝不復歸覩兹手植存能不懷慘悽余亦聞此言
泠泠有餘思起視明月下竹影正參差
折楊柳
弱柳三眠日流鶯百囀時春風如有意搖曳忽成絲花
下銀驄繫月中玉笛吹為愁君北去不忍折南枝
秋懷
遙聞仙仗出金溝滄海波澄靜不流日映朱旗連鳳沼
風迴錦浪夾龍舟銅盤露冷三更月玉杵寒生萬戸秋
獨有離愁江上客不堪重聽古涼州
虞御史兆清
兆清字鑒斯號岱淵在欽子康熙已未進士知四
川綦江縣事督撫以廉能交薦授湖廣道監察御
史在任二年卒著有素業堂文集蜀行草
雙山雙烈辭(有序)
綦生楊霏璧妻郭氏楊霏玉妻李氏明季遭寇
亂殉節雙山邑人任立相有詩紀之霏玉子岱
乞余詩為作是歌
楊生再拜前致辭示我雙山雙烈詩憶昔黃巾起關隴
長蛇封豕連巴䕫綦雖彈丸寇亦至膾肝吮血街横屍
二母堅貞志不辱雙山洞壑相扶攜挺戈大索那容避
弱命遂與刀鋸隨奮舌罵賊激賊怒白璧寧碎不可緇
迄今承平歲已久追維往事摧心脾請公一言重九鼎
泉壚光賁無窮期我聞此語興感慨培婁松柏池蛟螭
秦城百二連楚蜀高墉堅壘多降旗播州蕞爾介蠻僰
磊砢節義偏呈竒天地正氣秉賦均纓鞶何必殊鬚眉
夏侯截鼻王斷臂况乃生死須臾時同時羅陳二幼女
溺波觸柱甘如飴未若一門出雙烈冰玉相映存綱維
我作歌衆莫悲雙山高嵯哦萬古名長垂生其留此作
琬琰永興疏傳邯鄲碑
龍角溪弔王閣部墓(公諱應熊巴縣人明季以閣部督師討賊卒于永寧)
(軍中槀葬此地)
上將新推轂殘黎舊沸湯力難支大厦躬合瘁危疆桐
爵圭空析(明封長夀伯)松莊徑久荒(在渝城)巴渝遺老盡誰與
發幽光
蟂磯孫夫人廟
孤盤峭磴俯寒空帝耦神靈縹緲中豈有河山延漢鼎
尚留刀劒表吳宫三分城闕金陵月百轉帆檣鄂渚風
斷碣摩挲尋軼事欲將信史續江東(碣稱漢主之殂夫人悼慕而殞)
過涪州
纔經内相憂讒地又見伊川鈎黨年天地無私容放逐
山川有幸遘才賢黔江南映牂牁月僰道西浮越嶲烟
猶有物華堪紀異海棠香足茘枝鮮
忠州迎春詞
青旗簇隊曉衙開萬衆歡迎新守來盡說今年春最好
治平蚤放數枝梅(治平寺有古梅)
仙子蘭香佛柳枝采蓮舟亦載蛾眉裁來蜀錦皆新樣
何必巴童遜越姬
修文門外毳㫋鋪素帳紅緌色麗都蠻榼提來爭勸酒
引藤香味勝屠蘇(引藤州産可以吸酒)
綦江迎春詞
牂牁按舞夜郎謳亦有勾芒伴土牛借得四街羅綺徧
不妨粧飾象渝州
元宫棹楔石巍峩征播曾經劉綎過綵隊繽紛殊自笑
可同當日羽幢多(元天宫發春)
擎來甸榼自南黔鹿胛初炰兔首燖辛苦鹺商勤酌醴
銷伊富義幾斤鹽(富義鹽厰在富順縣)
柯秀才炳
炳字煒昭弘本子讀書能深思語言必楚楚有風
致堯峯汪琬以為沈靜爽拔煒昭兼之年二十三
以病瘵夭詩名蘭唐集詞名笙囊瑣語幼時作小
詩有牀前花影好但恨不能攀之句識者以為詩
䜟
寄沈客子
鸚鵡湖邊相見時愛君標格羨君詩曉風楊柳張思曼
初日芙蓉謝客兒多君珍重新開宴玉壺旨酒金盤膳
片片緋桃拂舞衣翻翻紫燕衝歌扇此際同登蘭葉舟
此時同上弄珠樓紫裳花珮弄珠客夕陽遙望空凝眸
今君别我燕山去千金駿馬昭臺路才華欣值右文時
揚雄却似相如賦丈夫富貴不足言欲得君臣會合難
凌雲自昔誇殊遇努力中天振羽翰
霽園
蘚榭蕭條在莎亭結搆疎看山嫌樹密愛月喜窗虛人
影連歸鷺泉聲和讀書諸君恣吟賞牋翰各紛如
沈秀才嵕
嵕字華九平湖人隨父皥日官柳州始學為詩未
幾入都沒于舟次有楟花草
江舟
峯脚倚村郭篙師說柳城山形標虎立江勢折龍行一
水宜州坼千家古堞横險灘羅計近波吼暴雷鳴
遙輓仲孫舅
曾倣文山謌古詞每傳吾母是嚴師翠峯羣玉如相見
為說何甥近轉癡
張布衣宗信
宗信字以純號石琴平湖人有素閣吟
釣臺
羨昔嚴夫子披裘隠富春雖然不釣利名巳上鈎綸
沈秀才蕙纕
蕙纕字馨聞秀水諸生
從錢清江泛舟至越城作
芙蓉被洲渚秋山帶長川客行亦何為愛此風日鮮蘭
舟既容與桂檝相迴旋波平靜不流澹蕩任自然遙觀
越王城杳靄飛綠煙鴛央愛翠羽弄水明湖邊越女能
棹歌采菱復采蓮覽境意巳適把竿心忘筌願齊漆園
叟三復秋水篇
八咏樓
八咏樓頭月遙臨百丈江林疎齊落葉山遠忽當窗水
市聞樵唱風鈴颺佛幢醉眠無不可須藉玉為缸
徐布衣寅
寅字虎侯嘉興人工書精篆刻有名於時
海昌陳氏四硯歌
何者製硯稱最佳獨數端溪老坑石拙閒堂中慣收藏
藉以縹囊大盈尺四硯一一如連城卞和氏璧錫以名
象形命意各類此摩挲瑩潔如天成主人書法工無比
健筆猶龍墨池起春蚓秋蛇未足云字曰龍池良有以
其一膩理石色勻宛若遇雨林宗巾擬之折角毋乃是
拂拭且喜無纖塵蟾蜍之形更竒絶天上分明應圓缺
歐陽石屏猶不如月窟疑從羿妻竊吁嗟四硯天下無
銅雀古瓦何為乎狂呼至寶入我眼興來捉筆為君書
徐長洲弘炯
弘炯字長旭嘉興人康熙間官長洲知縣有勝讀
齋稾
宿白沙驛
淡月娟娟白清江曲曲流春燈明水驛秋竹隠孤舟山
筍餘朝食殘樽話客愁寄書南過雁應念此沙頭
虔州與黎玉耑
鬱孤臺畔水分流歲歲花開送客愁買得芙蓉雙寶劒
與君同上古虔州
沈布衣是
是字去非平湖人生平謹信老為塾師有稿未刻
即事
老去城南更卜居歸來邨落伴樵漁春山碧樹啼黃鳥
秋水澄潭縱白魚稚子快當新病去山妻耐可薄愁除
寒雲結影圍窗牖會見先生讀異書
獻臣叔有浦東之遊示詩數章率爾奉荅
英雄終是薄神仙亂後溪居傲穎川老大經營渾漫興
秋來還上載花船
過懷木菴示盡心松吼二上人
丞相祠堂亂草生尚書墓隴石碑平夕陽落盡心中事
夜半青松吼一聲
陸太學士煒
士煒字昭文上瀾孫好學工文弟士琰康熙甲子
發解而煒終困名場鬱壹以死藝林為之扼腕著
有蕉侣遺草
送家平仲之思州二首
君去悲歌上楚臺秋風蕭瑟動餘哀跨鞍仗劍男兒事
莫戀文園舊酒杯
漠漠黔中接大荒天涯裘馬試輕裝錦屏山畔多蠻女
笑看東吳白面郎
徐秀才拔慧
拔慧字子開海鹽人忠烈公從姪孫入籍海寧縣
庠有嚴師堂遺槀
立秋日集拙宜園得青字
碧梧一葉傳新令相約賓朋到舊亭泉石載更餘古木
滄桑幾歷剩流螢生涯且付杯中綠心事難邀眼底青
莫怪狂奴仍故態秋風蓬鬢歎飄零
沈封君志高
志高字幼升嘉善人以子辰垣貴得封
查溪(考見題咏)
數道奔流急晴光綠浸扉一天秋氣遠幾樹暮煙微漁
子風移棹歸人月在衣茅檐無晉接車馬自應稀
陸太學世栻
世栻字古璣號仁山濬睿叔子平湖縣學生援例
入北雍屢試不遇乃以觴詠自娛有西臯剩稿
洋河洗馬篇
洋河之水流大荒黃沙漠漠煙蒼蒼洪濤疾走千巖石
急浪横飛六月霜六月霜飛水清冽健兒驅馬洗汗血
千騎萬隊儼雲屯八駿七良驚電掣雲屯電掣下龍沙
銅爵晨鳬白鼻騧金絡縱横攅竹耳元蹄繚繞翻桃花
元蹄繚繞邊風起振鬛驍騰綠波裏天鳬駭浪似飛鴉
紫燕旋空同躍鯉駭浪旋空渥水湄五雲散采體淋漓
疑是龍媒標銅柱更誇神駿刻瑤池瑶池銅柱傳往轍
豈意騋牝盡超絶廣漠長嘶落葉飛陰山亂蹴層冰裂
此時圉人拂錦韉此時將軍懸玉鞭長驅意欲歸金埒
行向沙場復轉旋轉旋形勢猛于虎擊柱悲歌空起舞
男兒躍馬須封侯學劍不成良獨苦
邨居八詠之二
家住西臯絶送迎羅蘭半畝帶煙耕有絃不撫輸元亮
無刺堪懷傲正平高臥方知身世大幽棲始識物情輕
一燈紙帳凄清夜夢到梅花斗自横
熱不因人滅更炊臨流何必暗生悲千秋誰重無瑕璧
當世爭傳没字碑騷筆牢愁同蜀客詩腸木石遜吳兒
閒閒縱說林栖好三匝鴉啼未有枝
南邨詩逸錢萬里
萬里字章遠號秋厓松江人為人疎懶沖淡天真
爛然予姑許字之未嫁而卒遂僑寓禾中後歸雲
間退處墓廬自號南邨詩逸其詩翦刻鮮淨措置
清稳如秋水芙蓉亭亭自遠但每脱一稿于敗紙
零落中隨手失却故多不傳為可惜也
除夕
旅館傾椒酒酣謌燭淚垂艱難為客易寂寞覺春遲寄
食慙顔面依人度歲時高堂雙鬢白羣從賴扶持
懷翁紀長
翁子文章伯飄零極可憐但垂城下釣誰給酒家錢才
大偏牢落時平獨播遷九峯歸未得頭白鵡湖邊
聞施孺人之訃賦寄令子大文客子
江湖每嘆索居頻報訃書來益愴神與爾各懷終古恨
憐予猶有北堂親煙封馬鬛期將近奩鎖熊丸跡已陳
一束生芻雙涕淚相看俱是素衣人
悼亡
旅食梁園方黯然歸來紫燕已成烟驚心道路輕千里
抱病房櫳定幾年玉尺金刀閒永晝清燈疎磬失芳緣
蘭巖終古棲雙鶴腸斷松林霞舘邊
日靜粧臺蛛網塵崑邱那復輾飈輪但餘簪珥遺諸侍
始信鴛鴦誤早春隻影忽分兄妹遠十年未字舅姑貧
胷前不帶懷仙草那得芳魂入夢頻
又絶句二首
空聞落葉哽寒螿久巳甘心短布裳碧落茫茫人竟去
小姑不是本無郎
為悟無生結淨緣時時蓮座禮金仙早知一死終難謝
何事沈吟二十年
題沈秋浦畫故事小影六首
東山絲竹
由來山水有清音萬籟蕭然意自深何必也乘安石興
教成歌舞費黃金
醉草清平
名花傾國倚春暉賦罷清平興欲飛捧硯有人頻顧盼
定應憐爾不勝衣
北平射虎
芸香辟蠧日悠然皓首窮經自可憐願學隴西猿臂種
短衣射獵度餘年
臥遊赤壁
蒼茫白露正横秋萬頃波光一葉舟獨自叩舷孤夢醒
前身應記到黃州
採菊東籬
飄然逸致似淵明時向籬邊數落英知爾有才誇八詠
閒來為我賦閒情
羊裘垂釣
水碧山青野鳥哀多君也把釣竿來故人誰是劉文叔
何事披裘坐釣臺
上已後八日集大文齋時鶴年醉甚予復圍棋
因記二首
燈炧香殘覆玉巵暗聞花氣月盈墀忽言詞客風流減
看取郎當被酒時
更倚微酣較奕遲莫因勝負幾回思只愁别後臨空局
相對茫茫未有期
薛秀才珩
珩字楚玉一字艾菴嘉興庠生隠於醫有醫案諸
書刊而未竟
悼亡
憶往難忘執手期孤燈背影去年思泉臺若復能相念
細雨斜風獨坐時
陸秀才穎武
穎武字慧遠號賓菴平湖縣學生
寒夜
雨過幽庭寒氣加殘燈無焰落霜花浮雲與月何嫌怨
纔得明時又被遮
朱貢士彝叙
彝叙字範臣茂時長子秀水縣貢生以孝友聞于
族黨
再集秋水菴得農字
病起無心策短笻故園魚鳥笑人慵特隨嵇阮諸賢後
更喜羊求二仲從遠寺鐘來塵慮息中流櫂出晚烟濃
相違浴佛明朝是避舍將毋學老農
沈秀才貫日
貫日字子丹平湖人
翫月和顧雲馭先生韻
耿耿孤燈客未眠千秋皓魄只依然江湖有恨難同照
人事多傷此復圓靜對山窗瑤瑟罷寒生竹砌石牀連
幽懷莫謂無知者幾許清輝繞碧天
袁秀才揆燮
揆燮字岳咸號漁山嘉興人工詩餘有華烟初集
詩不苟作守其尊人丹六遺訓五古必學漢魏律
必盛唐惜全稿散失惟從雲山酬倡中節錄數章
而巳
夏日平遠閣讌集
林園洵佳麗未與人境違遊憩當溽暑軒庭多涼颸白
雲擁茂樹丹閣俯清池石榴曜朱明菡萏凌炎暉游鱗
戲澄波倦鳥息高枝憑檻瞩西郊極目何凄凄古道垂
楊少邨落烟火稀牛羊下邱壟臺笠瘁新菑征帆半徭
役驛馬馳若飛兵荒苦連歲飢饉多仳離伊余耽幽寂
邱壑每自怡盛年詎可再行樂須及時主人誠愛客暢
飲不知疲
綺里居即事
繞屋樹婆娑寒烟鎖薜蘿一峯常特立三徑少人過細
草當階發飢禽入戶多無能耽寂寞高臥且長歌
雨窗同徐臞菴小飲
不是南州徐孺子誰憐土室久離羣烟霞片石渾忘世
風雨清樽且論文廿載知君高白雪千秋許我附青雲
眼前人事同碁局長掩蓬蒿醉夕曛
陸汶川洽原
洽原字嗣開號話山平湖人弱冠負才名凡試闈
之標幟名社之壇坫咸推重之後以貢授汶川令
當蜀道極邊羌番錯處悉心經畫四載艱歸遂不
赴補築真曠樓茂修書屋極池亭山石林竹花卉
之勝讀書養生罕與時人接年八十七卒有絳雪
齋槀
玉階怨
清秋桐葉下憶昔合歡裁針穿七夕巧繡作雙鳳迴流
蘇凝艷藻麟文拂輕埃瑪瑙相思薦沈香百子開承恩
當桂寢侍寵夢瑤臺朱顔鏡裏去白露歲華催恩絶昭
陽駕愁滿長門苔人情新間舊天運樂生哀疇昔君恩
重空慚獻賦才
孔雀吟
嶺南之山誕彩禽錦霞閃電縷織金山雞小文不足伍
嘗思鳳凰相追尋九苞五彩未敢擬威容璀璨神氣欽
離羣屏俗自矜護人間物色羞垂顧歎息巖阿藏不深
網羅一旦文章悞雄飛振振終莫馴晨曦照影金光吐
天成傑性難委蛇清風延頸遲雲路珠膏玉屑弗忍餐
區區飲食何勞哺余聞雌伏道家謀曷不依徊學順柔
牢籠無計辭君去羽毛蹇落易生秋
沈氏讓繼讓産有古道焉歌以美之
狂飈吹折紫荆樹原鶺翻飛分異路同巢共本忽摧殘
世人那得求其故古人重義不重財今時棄義如塵埃
推梨讓棗竟誰属况復紛紛爭似續我湖沈氏舊門楣
玉昆金友並肩隨忽焉第五奄長逝傷哉伯道多哀厲
伯也有姪當嗣之崩心涌涕前致辭牽裾有母離不得
心存揖讓無覬色仲也承祧序有人恂恂少子應其倫
皇皇望望心無極盡辭遺産歸弱息兄弟情深生死同
交推互讓古人風猶兒故自呼諸父續嗣還當如所怙
莫歎悠悠世路乖邱山大義動人懷
園居
古木參霄漢迢迢納遠風地衣當晝濕天鏡過雲空幽
借山棲並吟非枯樹同盤桓未能去人影綠陰中
官舍雜咏
岷峨極塞接青雯路闢蠶叢境始分臘雪隔年猶下水
秋山終日不停雲方城斗大烟嵐滿冷署冰寒鳥雀羣
更喜遐陬仍簡略從無案牘藉神君
羌女盤頭戴野花番丁洗足踏泥沙身纏罰帶紅綃捲
腰插昆刀電鍔斜上代羈縻同属國
聖朝無外即天家須知保障宣恩遠雨露何曾别犬牙
輓吳扶九
西風颯颯作秋聲二尺孤墳草欲生故友於今半零落
好從地下說交情
宿灌縣
千山歷盡下平岡繫馬斜陽草舍傍一片黃茅遮廣漠
獨留虎跡印清霜
白牛村人栢古
古字斯民號雪耘居近嘉善之白牛村因以自稱
寓遊平湖者最久能詩善書議論所至信口而談
晚年益自放揖耕牛曰是不素餐者或塗脂粉為
婦人裝曰非此不諧俗甚而佯死驗友人之哭與
否鄉之人拊掌呼為栢癡而不知其意之有所托
也後喪婦喪子女乃笑曰此天之將成我志矣遂
遍訪匡廬天都林屋諸勝欲往而不返焉未幾卒
於湖
清風涇
升阜采嘉卉何必伯夷薇涉水釣鮮鯉何必子陵磯心
遠隔塵域崔嵬踐危機綢繆因牖戶雨細花芳菲種秫
造濁醪織布完春衣率性全真趣舍此安適歸
搆一椽於清風涇黃九煙題曰栢學士茅屋從
杜少陵舊題也即步杜韻
涇水洋洋可釣魚棲遲絶似碧山居詩交杜甫千秋上
春老陶潛五柳餘學士清風還拂拂野人茆屋豈渠渠
年來巳辦漁樵事徒有家傳太史書
臥月
古松流水間擊楫歌已歇高枕納清風滿蓑散明月
虞貢士兆滏
兆滏字虹升兆清弟康熙甲子副榜貢有軒渠詩
藳
冬雷
入臘已旬日喜見煖氣浮土潤水蒸溽蟄蛇啟戶游靉
然沈雲合飛電光四流靊霳奮神武匉訇散鬱幽陰陽
日回薄大化難推求斤斤推䜟緯陋彼甘石儔
望岱宗
嵳峩特立勢無倫作鎮東方自古尊桃峪春陰蒸雨脚
蓮峯翠瀉動雲根金泥玉檢憑誰覓宋嶂唐碑可尚存
一十八盤凌絶頂便應呼吸到天門
邵太學翼
翼字汝為號沖菴平湖人延齡少子太學生亡年
三十有柘農集
送王復園南旋次周白門韻
一泛秋江客夢清銜杯乘月放舟行他山梧葉辭風下
隔岸蘆花帶雨生尚有田園供健飯還栽松菊學逃名
歸與恰好題餻字慰我詩郵兩月程
陸盧龍楙
楙字林士號匏湖深原子垂髫補弟子員試即冠
一軍貴人則揶揄之以故浮沈燕邸者十年康
熙丙寅謁選得盧龍屬兩京孔道輪蹄蠭午
且多宗室貴戚莊旗人例不得用笞杖乃削
木挺挺之兵弁有強買者輒捕而置之獄于
是咸震懾勿敢動官署蕭然如禪寮旅舍有
僧以佛事請之府府笑應曰而欲我屬之典
朝衣縣令耶卒以強項忤罷官歸遂卒有詩
訣親友曰而今一枕繩牀好方是人間歸去
人楙于經史無弗窺而獨好揚子雲書其詩
文曰鵲亭稿劖削町畦穿穴險固以造於峻潔而
後止
話山叔齋對牡丹書懷
三十驅京術四十訓軍牙六十吏邊圉槲笠帶雨拏往
策微有佩審言如胸哇道仄行豈易杌杌無安車良苗
猶襲暵竄礫遲搜爬密期疑可蹈輟食手三义終慙衛
足智漫漶櫻橫罝業蕩禍乃巳徒步還空家鍵門削人
跡緣蔓繇滋芽顧彼貧寒炊力折誰為嗟漏屋行題劑
山田且負耞伊予季父者落築城東窪累石布卉木亭
廡宛窺遮垂當恢台及階芍朝雲赮置酒呼羣姪狎坐
傾杯蝦得休﨑嶇身拭襟陪歡嘉捷語躪隅曲淺醉留
餘譁未達富貴理徒看富貴花
酬天岳上人二首
岳公攜錫去千里接幽佳問訊三生石貽詩一字齋冥
鴻回墨篆江草屈書釵不劚匡山徑名高未任埋
邁物非無寄離塵不任名真山分虎住越澗與人行晨
磬通虛麓春瓢洗巨泓石根聞勝義矯欲黜迷情
柳
二月曲江池牽人柳正宜墮綿斜莫管裊帶錯還施水
澑毶毶眼風裁曲曲眉春禽飛不上猶是未眠時
戲咏水晶丸
日下能藏影空中略有模熟摩冰雹滑乍結水漚枯属
紙懷焦燄承巾恍濕濡老夫雙眼鈍看汝只如無
寄示子弟
早識長安行路難那堪留滯又無端愁中白髮驚人老
眼底青氈待汝寬十說精勤傳季子六書渾雅有宜官
年來不少鱸魚興督亢秋風七月寒
東湖冶泛和仇滄柱
宛泛平湖垂暮天西風晴采畫樓烟山迎人面舟移坐
月照花身酒入筵相問漘車邀弄篴一時洛咏掩歌鈿
遲從燕賞虛幽勝未遣風流付蜀箋
猫
纖睛團頰白獅猫錦索銀鈴擁柘條為有樓頭紅粉喚
不隨雙蝶過溪橋
戲題
到官雨打羊髯帽去職風搧鹿膞裙為語邨黎休掩泣
黃堂好作送窮文
徐秀才之福
之福號斗錫字櫧山秀水諸生族世貴盛以結客
故家日貧嗜酒引杯吮毫千言立就人有丐其餘
潤者傾筐倒庋弗吝也後益不得志敗絮決履往
來鶴湖漢塘間雖冰雪風雨行吟自若止則索片
紙錄之隨手失去不復問卒困頓死有二子亦俱
死交遊莫有過而問者
南湖秋興
千古南湖水偏宜此夜秋清樽邀皓月桂檝蕩中流露
溼汀花秀雲寒古木愁美人天際隔蕭瑟罷登樓
聞雞
不覺聞雞唱方驚旅夢殘風高城角動月落曙星寒袖
裏書羞獻堂前鋏倦彈萍蹤何日定撫枕淚珊珊
阮公祠
阮公遺澤未全忘古廟巍然大道旁半壁河山歸指顧
百年父老說金湯彤弓早掛新開府白馬猶嘶舊戰場
瞻拜勞臣增感慨手芟秋草弔甘棠
南田留别
滿溪蘋葉泛新秋旅客何情傍翠樓日落高城歸鳥没
樹連平野亂雲愁十年漫寄梁鴻廡八口思乘范蠡舟
蘆月松風看不足夢中應作舊時游
丙午紀事二首
朔方禹版畫雍州天設秦關扼上游統萬城含沙月白
赫連臺壓海風秋七襄織錦輸江右萬騎黃金出帝邱
痛哭敢陳三表策儒生須識大官憂
石隙乾坤帝制雄蟠江丹嶂截飛虹貔貅豈料從天下
螻蟻焉能鬭穴中五郡牙璋新禹貢千盤巖壑舊蠶叢
于今海㝢車書合青幕非邀一戰功
南塘曉發
十里鳴榔樹影稀秋風吹度曙煙微生憐不及鴛鴦鳥
一任雙雙臥釣磯
陸御史隴其
隴其初名龍其字稼書平湖人居泖上少食貧授
徒以給專意聖賢之學而一折衷于朱子康熙庚
戌進士授嘉定知縣邑劇難治以德化之訟者無
不感泣去吳下侈靡風為一變尋以盜案落職後
總憲魏象樞舉廉吏十人隴其與焉有
旨復原官補靈夀庚午
上諭舉科道員九卿薦之擢四川道御史罷歸屏跡邨
舍布衣蔬食泰如也越數年而没
題靈邑南寨村佛寺
亦是聰明奇偉人能空萬念絶纖塵當年可惜生西土
未聽尼山講五倫
題墨菊
近來紅紫千般色不是東籬舊日裝著筆只拈濃淡墨
好留真氣伴風霜
放鷴道者李延是
延是字期叔號辰山上海人少負逸才善談論熟
于舊家典故及諸瑣碎事雲間舊話錄其詩文曰
放鷴亭稿露抄雪纂晚年黃冠草履自稱道者二
子早喪遂無嗣年七十忽病作命龕趺坐而逝
齋中讀書
結廬西漾陂披雲攬邱壑絶塵自奔軌翰墨欣有託寤
言聊獨賞古人良可作非必琴酒娛頗得詩歌樂達生
貴知命引興在寥廓微陽明夕扉窈窕青山郭
雅坪山房用東坡送孔郎中韻
草木餘年厭奔走頭童齒豁衣履垢開簾忽發葡萄香
老饕據座驚左右清露將流夜合花斜陽且挂晴川柳
諸公詩成如湧泉時到會心一點首生平漫說扶桑丸
逍遙似勝步兵酒不嫌屐齒頻到門會挾匏尊供喚口
青士將北遊至當湖言别留詩有志士不羞生
業微之句因口占荅焉
志士不羞生業微衡門詎免寒與飢憐君老去頭巳白
跨驢北走雪欲飛浮名誤入時賢耳嘉遯難憑舊釣磯
縱横會挾三寸管紛紛詞客爭相依别余胡為三歎息
濮老汪生能自適(濮老汪生皆工詩而隠于市井青士詩中及之)燕臺按騎花
驄驕吳江刺船野水碧天涯且各事飛潛尺書莫惜傳
消息咏君别詩感寸心男兒意氣自淺深沽來斗酒還
盡醉蕭蕭落葉風滿林倚聲寧少三叠曲顧影那在千
黃金明春土膏動薇蕨縱未南歸夢解尋
集西溪山房分得規字
白社將投老支公是舊知微波初似縠新月漸成規且
漫言吹劒(臨濟有吹劒用了急須磨句)何勞問立錐寄聲陶處士此
地莫攢眉
過宣和嶺至義烏界追憶先師孝廉徐闇公先
生相期卜居處
聞說烏傷界前期似夢中四圍青嶂合一道白雲通棲
隠終難遂飄零轉易窮(先生沒于潮州)門生頭白盡無路哭遺
蹤
大報恩寺别張南邨
垂柳絲絲挂夕陽百花春映遶迴塘他鄉杯酒臨岐酌
一曲相看各斷腸
時布衣達德
達德字長民平湖人有和施仲芳先生梅花詩百
二十首
缾梅
斗室凄清事不聞膽缾何處得幽芬入門時見烟雲客
據案頻窺冰雪文蝴蝶枕邊身栩栩麒麟爐上影紛紛
不須更踏芒鞵去春色江南昨巳分
沈太學乘
乘字洪縡平湖人信子有匏落吟集
項王妾(有序)
武平五年彭城人開項羽妾塚得道德經一帙及傳
奕考覆道德經諸本項羽妾本亦在其中此妾好
視簡編且以殉葬亦一竒也
秦政焚竹帛英雄薄詩書季矜馬上得羽以姓名嗤何
彼綺羅質研心反在兹柱下五千字閨中獨得師我聞
老氏教知雄守其雌何不說老蠻(項羽小字曰阿蠻)當無垓下
咨抑或叱咤主不可進言辭彭城葬者是何年劃溝霸業
猶未湮免使英雄悲逝日不共虞兮喚可憐神劒埋幽
有時出惜無姓字與人傳
岳王祠孝女井
黃龍未飲詔抽輪三字含冤千古呻弱女偏能存大義
天王甘自號藩臣萇弘碧化銀牀影精衛魂填玉鏡塵
不是鐵欄留舊蹟岳家故第已難詢(井上有鐵欄刻孝娥字今按司署宋)
(為太學舍係岳王故第也以井故截出立岳侯祠)
胡秀才申之
申之字令修夏客之子世其家學順治辛卯中副
車尋以目廢精岐黃術兼能服食引氣嚴冬單裌
無寒容性嗜書先世存稿刊布不遺餘力盲坐斗
室左右前後擁書數千卷凡賓戚子弟至輒命抽
帙朗誦一過闇解應荅疑義如流舉鄉飲賓七十
八卒有復菴心在錄
壬申元日舊病小愈書懷
此身復健今朝始百病都從昨夜除已分窮來文莫送
幸驅愁去酒仍餘木何巢不栖良鳥架有書惟飽蠧魚
泉石本無軒冕意謀生長筭在樵漁
巢雲主人姚敬明
敬明字景滌嘉興人太學生兩舉鄉飲賓晚號巢
雲主人有虛白子格言鴛湄小集諸刻
四桂堂小集
昔過陪佳賞今來續勝遊天香雲外落仙馭雨餘留歷
代多秦晉聯吟是白劉麈譚霏玉屑映徹一輪秋
沈山人麟
麟字友聖松江人與吳梅邨龔孝升顧西巘為忘
形交妻彭少君亦能詩唱和甚夥壬申僑寓當湖
祗林諸弟子相從學詩不踰年卒于北寺之昇震
房
汝寧司理彭公罷官後作此懷之
罷官仍謂拙巧宦總難為一失山中足常愁世上眉名
原因自立清已被人知便學陶彭澤須裁歸去辭
追舊雜感
羽毛零落嘆冥鴻十載乾坤吾道窮徒使少年譏賈誼
每於高隠羨龐公浮名滿眼矜巴曲大雅何人問國風
可識江河流萬古後先十子記嘉隆
偕隠空懷大小山頻年搖落感塵寰桃花萬樹仙人宅
秀草三芝逸士關嶺上行雲看縹緲枕邊流水聽潺湲
風流四皓知誰是自許畱侯共往還
讀七子詩
信陽北地久沈淪剩有婁江一曲新我學濟南操白雪
不知誰是和歌人
詞壇季重舊知名白璧堪償十五城誰念憐才成黨錮
至今空憶漢東京
陸貢士攀
攀字威咫平湖人楙弟康熙丙寅拔貢工書善琴
兼精岐黃之術為詩縱横兀奡頗肖蘇梅著有易
義枕上吟
樹根文殊像得之五臺山僧
五臺古樹蟠杈枒幾劫山中雨鬘華蛟龍穴石五千仞
善根不受諸泥沙文殊說法忉利上歷歷白榆依瑞相
忽然倒影落青冥印入祇林自成像老樵腰斧若猿猱
掀蘿擔取儕蓬蒿歸來夜半霹靂聲圓光照眼怖欲逃
蒼虬脱鱗木蘭裂中有文殊身似雪莊嚴螺髻妙無倫
純漆點瞳香海澈南來有意伴長耳應與肉身笑相視
古佛法相總天成刻畫丹青徒幻詭人言此是真文殊
我來瞻禮撫掌吁聊作轉語開蒙愚是相非相何别區
萬川月影皆如如
浙江潮
倒瀉銀潢接大荒禺強不受走錢塘白横一縷遙拖線
碧湧三篙陡峙牆直有雷霆翻地軸更無魚鼈上河梁
吟毫粗寫瑰竒狀親見還應走且僵
病起
一臥經旬瘦更狂喜清聊復起徬徨破除久溽吟齊女
擬答高秋試索郎醉裏行藏消歲月胷中磊塊入膏肓
素心何事初來雁不省拚飛逐稻梁
宿雨初收薜茘乾欣然坐對碧霄寒花含薄曖嫣如笑
樹裊輕雲秀可餐老驥摧殘關塞晚秋鷹横絶海天寬
倚闌無限登臨意寶劒璁瓏獨自看
沈太學中棟
中棟字隆九桐鄉人以太學生操選政有主敬齋
論文諸刻詩宗石湖劒南亡年纔二十五
見螢火
空庭時見碧螢流散帙空幃影亂浮風雨忽飛潘岳思
江湖偏伴杜陵愁小明自照聊應爾腐草含光得自由
上苑即今多瑞露可能再向景華遊
秣陵雜咏
浪遊未得買歸船料峭春寒旅思牽閒補秣陵風土志
新年門戶貼花牋
長干古寺墖崚嶒乘興摳衣一再登不管人間興廢事
孤僧自禮佛前燈
陸秀才枝山
枝山字仲孫原名世權平湖人補秀水庠生博學
工制藝年三十三卒
讀孝山伯兄思州諸什漫成二絶
高臥長餘五色箋重攜琴鶴到南天衡陽雁盡無消息
贏得新詩幾百篇
粤吟纔罷復黔吟此地離情黯更深好似少陵䕫府詠
孤城落日故園心
牆東居士項奎
奎字子聚號東井秀水人少補弟子員久躓場屋
工詩精繪事自稱牆東居士年七十嘱友人葉燮
為生壙誌銘有晚盥堂詩學
武林翁康怡進士于吳橙齋所見余黃葉邨莊
卷謂得古人之法詫為必傳以宣德紙徵畫
藉銷長夏并題而歸之
巖阿絶䆗窱鑿翠愛樓居貪看雲霞色采芝隨荷鋤神
仙那可得時復近清虛
同時馬文璧獨稱黃一峯烟墨曾無多遂分蛭與龍旦
暮得懸解妙悟定所宗
過盛匏菴溪南新築拈菴字
彷彿蘋洲與菊潭櫓搖指點過溪南偶因興僻閒鋤地
便許心空老結菴索笑琖中遊妙伎放顛花裏得真參
眼無俗物身無病密邇天倪仔細探
李竒峯案頭供蕙蘭一枝較夏月所開特瘦余
仿於便面意頗生動
寫山樓上膽瓶中蕙草秋來瘦不同硯北香生茶味足
偶然閒坐一簾風
吳山懷古
當日偏安游翠輦殘山剰水趙官家重陽樓閣遺香甕
試聽黃冠述夢華
渡河誰灑中原淚北望還登第一峯瘦削乾坤博花石
冬青老樹識提封
畫菊
秋在柴桑舊草堂不因風雨廢重陽先生自愛南山好
却借東籬作酒場
吳源逵
源逵字辛劬秀水人性耽吟咏不事生産竟以窮
死有城西集
贈江撫宋牧仲先生
刻漏聲從鈴閣聞畫旗不動日初曛春衣莫笑山人陋
曾到匡廬惹白雲
張秀才渭
渭字子瀾平湖縣庠生
暮泛裏湖北風陡發從西陵橋歸昭慶
游行自無所薄暮意如何嶺色漸浮紫湖流忽擁波晚
鐘僧課足高塔暝禽過市火江城滿月明何處多
許布衣箕
箕字巢友號龐菴海寧人寓居秀水書法遒勁梅
里周篔性好結客而箕閉戶獨吟嘗戲語篔曰與
為熱周寧為冷許有捫膝軒詩
月夜感懷寄繆天自
惆悵東林月凄涼故國同不堪仍對酒祇自感飄蓬江
遠魚龍夜天高鴻雁風還歌桂之樹招隠小山叢
吟懷
此亦一空空何須計拙工未嘗摹漢魏曾不問初中梧
葉松巔雨桃花柳外風一觴兼一榻隨地是鴻濛
金秀才煜
煜字朗如平湖諸生少受知于邑令吳春枝在任
三年不屑以片紙干凟著有舊聞薈萃如干卷子
作輅康熙甲子舉人
邨居雜咏
開門長見九山青楊柳方塘鷗鷺汀三里龍湫居士宅
海天一點少微星
孫秀才荃
荃字高陽嘉興人肩子弱冠受知學使谷霖蒼補
學官弟子旋困羸疾棄去時藝詩酒自娛有岣嶁
山人詩稾
送王白民楚行
大江遙接石城烟江草江花路十千為問章臺宫裏月
可隨春到白雲邊
沈&KR0008;生
&KR0008;字叔璨號耕隠錢塘人晚居秀水善丹青
弔沈治銘
攜手孤山各賦詩白梅黃鶴笑人痴茫茫歸去無家别
月下疎鐘喚夢遲
宋徵君是
是字懼聞山隂諸生康熙巳未薦舉博學宏詞不
赴有辭朱德園中翰書今僑寓禾中
居山之一
綠隂多樹處老屋紫苔肥坐久溪雲出日長山鳥依偶
占詩句好補索韵音稀會有鄰家子花時來叩扉
吳元渶
元渶字尹侯元洲弟有尊樂堂詩趙遊草
恒州雜詩
自駐中山國頻登般若臺臨風一以眺春色又東來大
陸凝殘雪禪房發舊梅老章畱句好吟罷重徘徊(天寧閣有)
(盛宜山題句)
試馬孤城外周遭足芰荷美人不可見遊子意如何風
細流香遠霞翻散彩多隔花聲宛轉髣髴似吳歌
半完居士錢爾復
爾復字仍始號肻齊海鹽人蚤棄儒巾隠于鹽邑
之邏邨築小圃自娛以為人生出處相半吾樂吾
圃于隠處之道則完矣故自號半完居士年八十
一卒有半完圃詩集
杜鵑花
比杏爭桃别作叢春來皆遜此花紅可無粉水重施的
何用丹砂更守宫醉裏忽驚朱鷺下霧中疑有絳紗籠
當年曾記鞦韆畔飄颺榴裙血色同
種梅口號
寶雲遶徑盈三百光福分林即萬株却笑一枝新買得
日停拄杖數花鬚
題陳書墨梅
畫裏得逢林處士女中今見鮑夫人世有此花無此筆
誰人能賞畫堂春
張貢士之楚
之楚字幼青海鹽縣學生年少工詩太倉吳梅邨
贈句云愛君詩似謝宣城康熙辛酉貢入成均有
留之教習者以母老辭歸卒年七十九有掃雁齋
詩鈔
楚中
楚中真秀絶山杳水層波嘉樹橘初麗清江雁正多騷
人哀已甚遷客怨如何欲弔長沙傅因之問汨羅
李隠居紫庚
紫庚字微京海鹽隠士
贈何商志
紫雲之山澉湖水山光水色真無比其中高隠有何生
商洛遺蹤差足擬何生家世本簪纓有才不欲干時名
傳經早入杏壇席議禮還輕魯兩生生逢明季兵戈亂
赤眉銅馬交奔竄匿影惟修忉利天無心更入承明殿
遂能絶跡向空山牧豎樵夫相往還林下不嫌賓客到
籬邊深喜歲時閒即今老作邱園客閉戶著書聊自得
十畝猶存丙舍田數椽不改扶陽宅年來城市少經過
坐對雲山且放歌木食草衣忘歲月不知鬢髮復如何
吳大震
大震字子濤號濤廬嘉善人
蚤涼
何處賖秋蚤秋賖卓午餘風喧平奪日蟬寂不驚魚栩
栩眠能穩珊珊病欲舒逆知皇甫七池上興非虛
徐秀才晟全
晟全字孝績號余人海鹽人入籍嘉興有聲士林
著三里考一百卷刈園稿六十卷
午日偶至憩雲菴即事
彌江亂飛鳬踏歌喧敗鼓千載此風俗三閭意何取牽
愁雖百斛不向斯時吐隨步披荒榛東湖更東浦矮屋
敞孤篷四望曠蕭莽中涵明净几牓字燦可數始憶憩
雲名詩僧皎貫侣解衣坐前楹山水供仰俯翠袖列畫
屏明湖鑒林羽老禪自束縛良久乃出戶清言滌煩襟
秀色撲眉宇瓢攜匡山雲屐帶越溪雨匡筍淡而腴越
茶甘更苦悠然對湖山少啜亦揮麈羈旅耽幽尋遷延
及亭午别師入紅塵冰壺換湯釡欹枕思少憩夢攪巫
覡舞逢逢敗鼓聲又轉牆東廡
河南道中
中原大道直如髮今古勞勞此問津柳帶亂飄鞭尾雪
麥波遙送馬蹄塵未分名利爭馳驟别有謳吟荅苦辛
偶爾片雲閒出岫也隨流水逐征輪
金山寺用曾文定公韻
芙蓉削出水晶宫臺殿層層碧間紅鎖鑰滄溟添壯麗
標輪白日斡西東嵌空石漱驪珠穴架險亭招鵬翼風
瞻仰天文霄漢上茫茫元氣滿寰中
馬上舍煇曾
煇曾字學山號邁菴平湖人給諫嘉植仲子有三
湘燕趙游草
登黃鶴樓歷棗亭瞻純陽畫像
地闢神仙宅層樓起百尋估帆飛日脚漁火逗波心秋
盡楓如醉丹成棗是林漫傳黃鶴去玉笛有清音
鍾知縣定
定字靜遠號冬星石門人司鐸江山遷陳留令士
民均懷其德
報國寺雙松
枝葉相當映碧櫺空庭偃蓋似虬形天齊古幹封霜雪
地近宸居煥斗星點筆畫師驚絶倒著花凡卉失娉婷
風聲坐愛能清耳歷亂蟬號未肻停
任畫士星客
星客字右宸嘉善人以畫蘭得名
題畫
聊抒幽思寫知希只合林隈與石磯賴有騷人紉作佩
與君臭味不相違
許山人默
默字鳴一平湖人嘗以詩受知于郡守許堯文學
使谷霖蒼行誼甚高婦喪繼娶馬氏初入門情緒
慘淡詰之再三乃云前夫尚存特鬻身償逋耳急
令攜歸不索其金口占一詩以送有好守糟糠到
白頭之句與趙道闇為詩友而工力過之邵學使
延齡為刊當湖兩山人吟稾
采桑行
江南春水清如藍邨邨婦女攜筐籃柔桑巳采倉庚老
聽歌桑韋又再三頭眠甫過渾調息二眠三眠心亟亟
紥山歴亂呼平明素手纖纖那敢惜薄暮歸遲憂蠶飢
飼蠶弗省兒飢啼葉聲宛轉入清聽松風閘水兩依稀
繰絲晴日茅簷下大車小車爭嘔啞蠶女何曾著一絲
曳向青樓鬭妖冶
賦秋鳥同陸冰修吳慶伯分韻得紅字
八月胡椒熟羣來自海東屠墳推獨産野戍見摩空葦
岸張羅密庖人入饌工吾鄉佳客坐常配菊花紅
登吳山七寶嶺
吳山南壓重關險埤堄中分對石屏宋主衣冠成蔓草
錢王烟月賸離亭江濤萬頃連天白嶺樹千盤接地青
指顧西興人影絶昔年鼓角起沙汀
白蘋花
點點寒香傍客舟傷情晚棹白蘋洲故鄉多少離人淚
并作横江一曲秋
贈鴛水歌者李老
時曲新翻合管絲秋風落葉下階墀慙予不及龍標尉
閒煞昭陽李教師
姚秀才甡
甡字生生號㫋麓松江人入籍平湖與張帶三吳
日千董樗亭輩飲酒賦詩為忘形交所著有修竹
廬稿
修禊行
妾家舊住章華里含情日日飄羅綺祓禊來游洧水潯
春風搖蕩採蘭心盈盈皓腕臨清渚水光掩映霓裳舉
弄態輸情妾自知眼波迭送郎應許紅日西沈起暮霞
可憐催度七香車郎行若道東門遠辜負晴川芍藥花
雨霽
宿雨一朝霽邨仍二月天巖風晨捲霧絲柳晝辭烟箏
墮檐前韻花舒濕後妍傷春詩最好只有杜樊川
華嚴閣書懷
小寺初鐘後秋深夜更清酒醒僧語罷人靜佛燈明古
木蕭蕭下寒蛩切切鳴此中有真味誰與証無生
採蓮曲
江渚採蓮歸隔溪見郎過日暮風浪生回頭但烟霧
曲水棹輕舟舟輕似蓮葉但恨荷珠流不比儂心結
檇李詩繫卷二十九
