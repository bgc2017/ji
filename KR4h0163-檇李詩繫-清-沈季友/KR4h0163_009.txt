檇李詩繫卷九
平湖沈季友編
明
菊莊處士陳昌
昌字穎昌號菊莊平湖人我郡自清江㢲隠後風
雅衰落二陳二李之餘無聞焉至正統天順間而
始盛一時如陳菊莊外嘉興有姚穀庵海鹽有張
方洲嘉善有周桐邨皆卓然大家也菊莊我里先
哲才思藻麗長於七言沈石窗兄弟目為畏友著
有菊莊集惜其不傳僅從檇李英華錄若干首窺
其一斑已足俯視流輩予輯是編遍搜遺稿大抵
所傳者多科目中人至於恨人畸士山夫野叟半
就湮沒數年來悉力采之一以表微為務古人云
非作之難傳之難信乎
奉謝楊同府惠箋
九龍暖吐沈香水洗出金盆雪花紙半點纖塵不敢汚
分明只隔珠宫裏馮夷南來騎大鵬倒握雷斧驅雷丁
夜深偷入娑碣窟琤琤斵碎玻璃冰初疑鮫綃脱機杼
又疑白繭離霜杵一幅開來一幅新壓倒尋常千萬楮
東倭玉版不足稱西蜀薛濤空有名連城價重人莫識
千金抵換猶嫌輕伊昔黃門蔡倫造魚網麻頭盡稱好
邇來四萬八千秋流落人間為至寶至寶原來不易逢
君侯得自波斯中一朝分賜到茅屋隂厓便覺春融融
從此光芒動星斗攙搶亂落旄頭吼欲修五鳳文明樓
不是公輸運斤手況今作者多如雲騰蛟起鳳何紛紛
只須題遍新詩句一束相思寄與君
江湖勝覽
筆牀茶竈寄生涯來往烟波到處家帆影拂雲過九澤
猿聲啼月下三巴黃陵廟古多春草白帝城空有暮鴉
寂寞不須傷往事且沽尊酒洗梨花
送魏汝賢之遼陽三首
海天東去是高麗若說遼陽更向西馬谷春流和雪凍
龍城秋艸拂雲齊千家疎雨無砧杵萬壘寒風有鼓鼙
却歎浮生江海客百年幾處聽晨雞
晚風立馬望中原遥隔齊州九點烟部落已非秦日月
幅&KR0695;猶是漢山川銅駝荆棘埋荒土金雁蘼蕪接大田
千古興亡一尊酒莫將往事問蒼天
灤河日日北風多歲晩猶乘一傳過土窟人家低似垤
壁門軍壘小于窩避人饑鼠偷紅粟呼伴鳴鴻下綠莎
此去龍沙城畔宿相思其奈故人何
題戎王出獵圖
寒到榆關草木凋沙場射獵擁天驕絨絛背日翻金鶻
羽箭穿雲落皂鵰得雋未頒紅匼匝割鮮且進紫葡萄
閼氏醉倒穹廬底回首長城月正高
送吳素行之廣西
廣州南望海冥冥百丈牽江幾日程鯨浪打船風正惡
蜃灰塗屋雨初晴蠻巫祭鬼憑雞卜島戶編氓事象耕
此去化成皆樂土尉佗不敢更言兵
暮春寄友人
風風雨雨禁烟時過盡春光總不知桃李野牆花落早
蘼蕪江國燕來遲夜深檐溜寒無寐日晏厨烟濕未炊
裘馬蹁躚自年少獨慚衰朽困天涯
陸魯望像
筆牀茶竈載孤篷家住吳江震澤東鬭鴨聲沈烟水冷
何人知是陸龜蒙
蘭竹圖(時英廟北狩)
鷓鴣飛處雨斑斑一去鑾輿窅不還日暮東風芳草綠
更無人上望夫山
秋蝶
秋來風露漸凄涼色褪宫黃粉褪香不比未央年少日
一雙飛上玉釵梁
葡萄
宴罷瑶池夜未央歸來帶得紫雲漿劉郎命薄無仙分
只識金柈露水涼
檜樹提壺
不到臨卭市上沽春禽終日呌提壺綠陰遮滿城南路
忘却文君舊酒壚
衮塵馬圖
霧鬛風鬃汗血騧也曾千里渡流沙絲韁不受黃門控
閒向東風滚落花
棠梨白頭公二首
唐家羯鼓寢園空猶有棠梨一樹紅幽鳥似關興廢事
白頭無語立東風
天寶緐華事已休鑾輿西幸劒門遊野棠零落春無主
嗁得山禽也白頭
雪山圖
萬壑千巖凍不開璚樓玉宇佀天台黃精香冷無尋處
悞却劉郎采藥來
鈎勒竹
秋風白戰楚江濤雪捲空山見海鼇一夜靈妃眠不穏
月明飛珮過湘臯
題思陵竹石棠梨
一片荒涼艮嶽峰竹枝歌罷寢園空不知龍馭歸何處
閒却棠梨滿樹紅
買臣負薪圖
出山塵土入山雲斫盡青山幾擔春便是會稽乘五馬
也應羞見後車人
吕文懿公原
原字逢原號介菴秀水人正統六年解元明年成
進士以㮄眼授翰林院編修景泰中為侍讀學士
兼中允天順元年改通政司左參議仍兼侍讀入
内閣尋陞大學士時曹石怙寵用事岳正暨原列
上曹石罪狀留中不報曹石恐謀摘承天門災詔
中語為閣臣訕謗上怒召對近臣厲聲曰正大膽
敢爾原素謹厚乃左右正何也正既去原得留與
李賢同相李賢通達見事立斷原守正謹恪濟以
持重以母憂去卒於家贈禮部左侍郎謚文懿原
内端外和不苟取予性儉約身無紈綺篋中惟賜
衣數襲每分祿以贍宗姻平居無疾言遽色楊文
懿誄及劉文安輓詞皆實錄也嘗著宋元通鑑續
編義例精審書成鬚髮盡白曰使我進二階不若
稽古獲一事外有詩文集十二卷
和許太常遊高少保南莊二十韻
西灝行秋令南莊賸晩馨萸芳聯杞菊松古帶絲苓一
鏡開寥廓孤輪轉曜靈碧梧枝綴露丹柿葉蔵星爽氣
消煩酷晴光豁窅冥鷺飛紅蓼渚蛩響綠莎汀竹塢晨
霏歛茭塘宿雨輕元僚居瑣闥休暇出彤廷勝習朝簮
盍幽尋野騎停眼將周禹甸心只戀堯庭潄石臨清澗
窺園步近坰蘭敷莖已紫荷折柄還青暫憩林邊館仍
遊水上亭波平紓素練山秀送藍屏遣興窺銀管忘懷
罄玉缾形骸超字宙襟度散滄溟日暮情難倦天涼酒
易醒英標人盡仰偉論衆皆聆歸路無多遠都門尚未
扄來朝趨閣早欹枕漏頻聽
項襄毅公忠
忠字藎臣嘉善人居秀水正統壬戍進士歴刑部
員外郎從英廟北狩䧟沙漠走七晝夜始達宣府
足刺蒺藜數百不覺也歸晉廣東按察副使歴陜
西按察使賑活飢民以萬計憂去軍民伏闕請留
詔奪情還陜遷右副都御史撫其地時洮岷番亂
調兵撫捕之成化元年寇入延綏塞忠及寧遠伯
擊走之陜土亢且鹵忠開龍首渠鄭白渠灌田七
萬頃固原土達滿四叛有衆二萬廷議推忠總師
忠曰此賊須坐困之乃據其水草持百日賊渴甚
有降意忠单騎入賊營衆皆來歸而滿四尚率驍
騎劫營大小百餘戰皆捷擒其愛將楊虎貍不殺
解所珮金鈎遺之遣使内應賊遂平陞右都御史
京師大水詔忠巡視順天諸郡賑活無筭荆襄賊
李胡子為亂復詔忠督師往討忠先㮄諭散歸流
民百四十萬斬首三千餘級因獻俘上便宜十事
尋轉刑部尚書改兵部時巨璫汪直擅權忠疏其
姦罷直東厰有御史戴縉附直上書白其能仍領
厰事遂構忠落職去七年諸奸敗復忠原官卒贈
太子太保謚襄毅著有蔵史居集
出清遠峽野望
行盡峽中路蒼茫見遠天平林明旭日飛鳥出寒烟綠
樹江頭驛黃茅郭外田孤懷無限思望斷白雲邊
夜泊感懷
兼葭蕭瑟露華清淡月籠沙淺水平今夜不知廊廟上
何人有夢到蒼生
題徽宗畫碧桃鸜鵒
五國城邊掩淚時汴梁宫闕了無遺爭如鸜鵒知春意
猶占東風第一枝
沈廣州琮
琮字公禮號石窗平湖人正統戊午舉人壬戍進
士開邑科甲自琮始授南京兵部主事出知䕫州
改重慶府皆以喪不赴與弟珒廬墓六年有馴禽
靈艸之異事聞詔旌其家時珒已卒于墓琮抗疏
極陳願以與弟事雖勿果聞者義之後復為廣州
守多惠政以病歸卒魏文靖誌其墓著有石窗漫
稿東宇稿廣遊集紀行稿宦遊筆錄今多散失是
科吾郡登進士者三人一為吕文懿一為項襄毅
皆為國名臣琮雖位不滿德而純孝之風垂裕無
極矣
遊陳山分韻得山字
涼燠互遷易大化斯往還少壯能幾時華髮颯已斑猗
彼泉石人如脱紅塵寰佳節值良友丘壑同躋攀有酒
相擕持有詩互評刪慮静水不波心與雲俱閒炎炎憑
勢徒棄德方崇奸所以五代子自題作癡頑何如侣松
菊不為世厚顔俛仰古今事一笑空秋山
遊牛首山弘覺寺
石磴攀蘿迥入雲翠微深處路平分山花帶雨落成片
野鳥見人飛作羣杖影秋扶孤客健鐘聲晚落下方聞
遠公社裏多幽思且向東林看夕曛
遊靈谷寺
重向東溪問石橋深深小逕入林㘭雨餘竹外僧歸寺
日上松顛鶴下巢陶令却憐容入社阮公真喜得行庖
相逢未有歸來賦寄語山靈莫獻嘲
倪教諭政
政字拱德海鹽人正統戊午舉人官教諭以子顒
封太守
松溪書感
一官兩度到南閩路入松溪染客塵馬過嶺頭雲窅渺
船來渡口石嶙峋山居屋破多無主野寺門開不見人
四十年餘遊此地宦情牢落髩如銀
支孔目立
立字中夫號蘧庵嘉善人事母以孝聞正統甲子
舉鄉試天成間官翰林院孔目與羅一峰友善敦
務本為已之學博通諸經妙於講解時號支五經
東作圖
一犁春雨盈田疇邨南邨北啼鈎輈陽和入土土脉潤
穀種已見舒銀鈎朝来雨晴天氣燠大牛小牛泥滿腹
蚊䖟亂集龍貝疎驅牛且向前溪浴浴罷起來勤著鞭
趁暖且耕山後田山泉易涸時易過蒔秧肯讓他人先
阿翁老倦扶不起阿婆日旰未梳洗鳶魚向人如道飢
飛來啄盡盆中米婦且炊兒莫啼蠲租有詔矜黔黎五
月不須糶新穀酒壓珍珠飯抄玉
謝嘉興邑宰陳瑞卿歷日
山北山南丈餘雪牀頭布衾冷於鐵清晨獨自抱衾卧
詩骨稜層凍幾折街衢撾鼓迎東皇忽送土牛来草堂
陡覺寒威歛鋒鍔煇煇四座生春光土牛雖云三寸腹
滿貯東風三萬斛芒兒鞭起地中雷翻轉天杓撼地軸
春色多於豪富門誰肯遠分林下人賢侯胸次足春意
要使物物皆陽春潦倒自來門第冷最苦窮冬更漏永
明年早放此中來莫待梅花弄清影
小瀛洲為王學士賦
碧香蘿屋小於車門掩篔簹石徑斜池面魚苖吹柳絮
矼頭鶴跡印苔花看山静拄新頒笏摘葉閒書舊草麻
若比仙家更竒絶濟人别自有丹砂
許訓導詢
詢(一作珣)字士章號澹軒海鹽人正統丁卯舉人天
順間授安溪訓導張給諫寧劉侍御泰鄭提舉延
皆其門人也
金山寺
砥柱障江心禪宫嵌碧岑峰高忘地窄波靜覺天沈鷗
散驚帆影鼉鳴應谷音紅塵紛兩岸長嘯豁煩襟
施同知奎
奎字漢章號竹坡秀水人正統丁卯舉人以學職
陞王府長史改南安同知有竹坡稿
人日喜晴次廷冕韻
環珮聲中散早朝日華點點麗層霄五花承繖春剛到
三素蒸雲凍已消弱柳半含新綠淺疎梅偏逐暗香饒
飜思杜老題詩日回首鄜州路更遥
劉布衣傑
傑字季俊號緩齋正統間海鹽人
麟溪小隠
麟溪渺渺接滄洲傍水人家事事幽春雨桑麻林谷晚
西風禾黍野田秋紅塵路遠無車馬白石磯閒有釣舟
不用鹿門尋舊隠自將蹤跡寄沙鷗
沈御史珒
珒字公貴號青璧平湖人八歲能詩與兄琮齊名
時稱雙璧正統甲子解元景泰辛未登進士授御
史尋丁父及繼母喪與兄同廬墓哀毁成疾卒年
三十有八長轡未騁芳蘭早凋惜哉
吳山尋錢道士
世外追尋石徑賖憑君一鉢飯胡麻仙人鐵笛邀明月
高士瑶琴汎落花樹杪江帆輕似鳥岡頭籃筍穏于車
遲歸不盡看山興又向前林摘枇杷
題漁隠故居
名落人間數十年一溪漁隠自悠然晚風楊柳堤邊笛
秋雨蘆花渡口船沽酒肯邀漁父醉枕蓑時伴野鷗眠
只今回首成陳蹟贏得人稱似輞川
姚布衣綸
綸字允言號夢草嘉善人本姓卞正統間布衣著
有夢草編
題畫
風景蒼茫地人家遠近烟雲低長礙樹水遠欲浮天白
日消棋局青山落釣船平生蕭瑟意對此轉相憐
竹石山房
山花種滿碧琅玕怪石相依更好看玉氣暖蒸雲五色
翠梢晴弄日三竿白羊未化長眠雨彩鳳深棲不畏寒
補遍蒼天人不老清風日日報平安
聯璧卷
仙子瑶臺玉一雙碧桃紅杏兩生香絳裙拂地春同步
寶鏡開奩曉共粧織翠舞衫封蛺蝶泥金歌扇畫鴛鴦
卷中乍識春風面惱我題詩一斷腸
金沙夕照為雲間陳廷璧題
仙巖花落晝漫漫巖下砂明趁晚看金閃亂星千萬點
樹留斜日兩三竿虎蹄印處蹟猶暖鴉背分來影不寒
想見素雲修鍊後應將封鼎養神丹
江湖勝覧
江湖隨處豁吟眸不滿詩囊卒未休日下風雲瞻魏闕
淮東歌舞認揚州一篷疎雨鷗邊晚千里殘霞鶩外秋
見說武昌城畔柳尚含青眼待重遊
遊汾湖
萬里青天萬里湖月輪飛作片雲無影搖黃鶴磯頭夢
光奪驪龍頷下珠魚唱悠悠來遠渡雁聲嚦嚦起寒蕪
滿船風露秋如水身世分明在玉壺
張太學孟顒
孟顒字卭之號養素秀水人正統間太學文朝類
選國朝文纂檇李英華中俱有孟顒詩
錢塘懷古
帝子南遊竟不歸六橋陳蹟草萋萋月沈孤井銀缾泣
木落空陵鐵馬嘶王氣北隨吳地盡越江東去海天低
可憐和靖祠邊路疎影寒香鳥自啼
海棠白頭公
紅濕臙脂露未收曾燒銀燭照風流不堪狼籍春殘後
愁得幽禽也白頭
鐵松道人懷悦
悦字用和號鐵松嘉興相湖人正統間以漕粟入
官嘗輯一時名士詩為士林詩選有鐵松集
結屋
結屋雲蘿裏窮經日下帷溪深鷗夢穏松老鶴巢危隔
竹安茶碓分泉入硯池鄰翁夜相過洗斝遂前期
登城望鴛鴦湖
一上高樓思不羣東風吹面洗餘曛紅船烏㮄春湖上
多載銀筝入暮雲
過相湖
扁舟飛出相湖東花片紅穿樹底風纔聽前邨鳩喚雨
斜陽又在莫雲中
(附考在府城東北九里昔為相姓所居俗名相家湖)
劉延平侃
侃字克剛嘉善人景泰庚午舉人知涇州擢守延
平多惠政乞歸號樂閒公工楷書詩文亦清麗
梅花道人墓
草色被荒冢苔㾗蝕斷碑長縑留墨竹小草見烏絲鶴
化雲深處鵑啼月落時予生百年後再拜一題詩
劉御史泰
泰字世亨號蒙齋傑之弟景泰辛未進士入翰林
改御史疏劾閣臣江淵移其官天順初與楊瑄極
論石亨擅權下獄幾不免臨卒作詩云清白肯為
兒女計疎狂曾切國家憂擲筆而逝年三十有八
暮春舟中
獨客自生愁非關嘆白頭雁迷青海月人老玉關秋冷
淡憐江草清閒羨野鷗推篷發長嘯詩思滿滄洲
輓朱孟寬
曾擕孤劒入轅門老大還家荷主恩青草塞邊丹鳳詔
綠疇軒外白鷗邨一蓑烟雨銷殘夢幾樹松楸泣斷魂
尚見鄉人存舊德尋常相對有啼痕
休寧道中
東風吹我過休寧軋軋肩輿路幾程山鳥有音堪入聽
野花無數不知名孤邨荒落溪邊繞五嶺﨑嶇樹杪行
日暮郵亭暫安憩且將蘇息問蒼生
館中春日
雲外青山繞禁宫樹分晴色映簾櫳玉堂西畔微香度
紅藕花開太液風
聞同知恭
恭字近禮本姓聞人原籍鄞縣居嘉興景泰癸酉
舉人天順間授教聘典順天鄉試官終同知
和吳鳴翰柳枝詞
聞說細腰多善舞還憐纖葉似蛾眉如何栽向長亭畔
只與行人管别離
宮詞
小立東風翠袖寒湖山隂處數琅玕紅顔不似能言鳥
曾得君王一度看
伍知州方
方字公矩號聽雪一號柳庵嘉興人景泰甲戌進
士官武岡州守以罪累戍柳州有集十八卷
和丹丘丁莊道中韻
下馬丁莊宿殘陽歸亂鴉深林無旅店隔屋有人家送
雨晩雲散欺風新燕斜山翁聞客至來供早春茶
次丹丘表兄過桐廬韻兼致别思
知君謫宦為彭澤我亦棲遲桂嶺東鴻鴈情深長惜别
琴書道在未為窮青山笑客頭先白綠酒欺人頰易紅
莫向桐廬悲失意披襟且挹釣絲風
為葛都司題三馬圖
曾從先皇戰黑山淋漓汗血尚斑斑如今四海無征伐
嘶老春風十二閑
畫竹
花點湘雲堕碧川翠梢零落帶秋烟歸篷記得曾看處
殘月黃陵古廟前
李莆田景孟
景孟字養浩號梅南季衡子景泰甲戌進士官莆
田令
聽月樓
莫論無聲與有聲登樓一聽便分明素娥度曲凌風細
丹桂迎秋落子輕玉兔不知霜搗就冰輪原許斧修成
夜深坐對山河影贏得窗前兩耳清
蘭
年年五月長中庭綠葉參差覆紫莖自與脩篁同冷淡
不隨凡卉共飄零月移清影臨書幌風度幽香襲硯屏
贏得詩人吟不倦一窗涼雨誦騷經
張汀州先生寧
寧字靖之號方洲海鹽人(或云海寧人誤)七歲題畫龍有
莫點金睛恐飛去之句景泰甲戌登進士受知于
少保謙姚尚書䕫授禮科給事中内閣陳循王文
以子不得舉中傷考官寧疏言其失大臣體又疏
請裁止曹石陳乞等事聞者竦然天順中奉使朝
鮮餽遺一無所受朝鮮為樹亭曰却金陪臣朴元
亨從遊太平館寧賦百韻詩朴隨手和之殊不相
下寧得溪流纔白春前雪柳折新黃夜半風朴乃
閣筆曰不能和矣陞都給事中憲宗朝首勸經筵
又薦起王竑李秉諸大臣不悦太后生辰設齋醮
禮官歛大臣金錢祈福寧言不可給事中王徽等
劾内閣李賢寧又合六科申救人益忌之出知汀
州未幾乞歸家居三十年日杜門以琴書自娛放
志山水綵舟蠟屐隨意所之興至成文呼筆立就
性喜繪事特饒姿逸然不輕與人點染没後無子
有二妾曰寒香晚翠剪髮自誓不下樓者四十年
詔旌為雙節著有方洲集是時風雅寢微寧力為
振起厥後董許朱陳輩出武原詩學所以獨盛於
他邑也
畫米元章拜石圖附一詩
吾聞周人拜九辯各有則空稽猶簡易振肅儀已極禮
達百不煩力致一可惜蘇卿抗名王鄭從厲絶域亞夫
辭介胄汲黯服長揖生死矢不移寵辱安所恤云何後
來者軟媚等難極望塵伏牀下不復論曲直黠以謟公
卿愚以祈老佛頽流逐靡風掃地盡古蹟元章夙竒蕩
動止異俗習強項難苟俛捫膝不輕屈自從辭君親久
不為是役落落無為鄉寥寥不齊邑伊誰與為禮見此
孤立石颯焉松風生隠只雲霧出踞如猛虎化厲若老
蛟蟄彷彿入魯廟正我緘口客又疑千秋亭翁仲失其
一終知混沌鑿倏忽委靈骨欣然命袍笏雅拜情孔適
物我了相忘恭傲脗無隙清狂詎如許深意將有激全
勝彼昏人僕僕賈危慝但恐違中庸行怪不可率
為吳玉甫侍御題芙蓉圖
志在懷寂寥佳人念遲暮本與秋風期不悟春已去嫣
然如有情暄妍發寒素紅搖碧潭水綠掩黃葉樹垂垂
翠帳烟冉冉錦城路試問涉江人相思在何處
寄楊廷憲障海詩
吾聞浙江潮湧撼勢莫比迴流趨鹽官一射數百里海
鹽當其衝適際南北趾何年作長防去郭數丈許疊石
類懸厓壁立瞰其涘刳中實外障高岸湮入水表裏河
海間相隔纔一指譬如潰表形皮好肉已毁潮來石奮
角潮縮石拔齒時平漸離缺風迅遽披靡于役歲無涯
漂蕩日當耳皇皇魚鱉民藐藐軒裳子剥牀不及膚解
牛未得理豈無達務才遺吾徒好語使君人中英萬物
備諸已咨詢度豁如顧盼心隠只發彼巉巖孤砌作盤
屈峙軒然巨鼇側坦若長蛇迤罅漏互散虧力勢相併
倚盈不與石鬭縮不隨浪委肉厚骨不疎腹飽背復僂
秦鞭竟空談漢絙無用此何期既倒瀾忽見急流砥但
恐述者能不類創者美速成功易隳舉重力易弛安得
百使君歴歲如大禹
東作莊歌(考見題咏)
朝出耕向平田午就餉翳林木父子婦姑皆願勞趁我
農時播嘉穀嘉穀有望先輸官免受催租郡吏辱年年
常若今年耕莫效西家賣黃犢
士女圖
吳城士女越樣粧籠冠盤髻銷金裳東風淡蕩桃李月
看花不語情何長女伴相將牽穉子庭院無人花正芳
陽春宛宛白日暮空抱花枝歸洞房
張静婉採蓮曲
蘭橈桂槳横江浦玉露金波花正吐蓮步初從掌上移
柳腰新罷盤中舞腰纖步窄不勝衣露縠烟綃颺欲飛
雨歇朝雲降巫女月明秋水現湘妃蓮房巳實蓮莖短
幽思傷心悄停腕弱腹羞看翠褓圓柔腸暗逐冰絲斷
眼前歌舞易淹留只恐風流不到頭翠袖香銷紅豔冷
無人重上採蓮舟
邊景韶畫馬為劉廷器題
隴西邊生寫生者搨得唐時紫騮馬赤驃青驄却不前
白鼻烏騅價斯下想見開元全盛時海宇無塵戰爭罷
七十萬疋錦成陣十二天閑沫流赭從來主管張萬福
底用誅求王母寡民間自可一縑易官裏或許儒臣假
衆中駿逸知幾何此馬翩然空冀野天機自許九方識
骨格須煩曹覇寫未辭羈馽欲騰驤步入﨑嶇更閒雅
當時死骨亦竒貨畫出千金如土苴眼前誰是按圖人
苜蓿秋風漫盈把
夏仲昭萬竹圖為師知縣題
崑山老叟仙中人清和灑落無纖塵平生富貴不足道
筆挽造化回陽春坡真可妙真堪惜老息森嚴露形蹟
鷗波亭外寂無人九龍山氣凌秋碧山氣凌秋勢薄天
凝雲挾霧快騰騫巉巖削壁九千仞此老直欲窮其巔
金閨鎖闥瀛洲路宣德年來誇獨步名高價重不復疑
世間托筆應無數枝幹依稀叢葉同天機妙解却難工
就中一片飛白日爛然琢玉寒玲瓏謇予最愛瀟湘景
見畫令人發深省曲處疑聞爽籟生深中自覺隂風冷
深曲低昂路鬱紆幽情欲盡似還餘三湘逐客歸來未
二女遊魂今在無從來能事不受廹醉裏蘭亭難再得
使君此幅自何來千金寶劒連城璧半窗疎影對愁眠
斑管春寒詩思牽玉蟬冷吸鷓鴣雨文綃細簇玻璃烟
却思京國頻相見自謂相求當不厭豈料公歸綠野堂
至今誤我鵝溪絹江南綠竹漫成林山縣鳴琴白晝隂
他日使君江北去披圖應憶歲寒心
並笛圖
被裏鴛鴦春睡足蛾眉補尖黛凝綠沈香亭畔鹿眠花
倦倚東皇吹紫玉翠鬟嚲香薰柘黃左拍酥肩右按腔
官娃張版候節下花奴緩舞隨聲揚流宫變羽都在口
縱横半借君王手就中一指忽差移風驚别調淒涼久
蜀江煙水接華清並轡何如並笛情可憐一曲昇平調
弄作淋鈴哀怨聲
寫得一徑野花落孤舟春水生詩意因題
林外春隂曉風作門徑幽深野花落東家春色過西家
井口籬根亂漂泊溪頭新水遶門生扁舟一葉輕如萍
杜陵老病烟波遠欲載詩愁過洞庭
題沈石田雲山圖
青山白雲無處無幽人寫作雲山圖山荒樹老雲不散
落日未沒春愁孤蘼蕪滿地王孫去鶯燕無聲春已暮
空谷佳人白髮新清明寒食傷心路
重遊金粟山
溪深通小艇山峻露層臺木葉經霜盡河冰近午開閒
雲僧出定舊雨客重來擾擾浮生路經過知幾回
松泉軒
松葉緣溪密山泉夾岸流雲深常閉戶石礙僅通舟鶴
宿庭中月厨分澗底秋曾聞軒下客為說似玄洲
感事二首
羽書昨夜報居庸百萬雄師下九重天子垂衣臨大漠
羣臣端笏扈元戎禁中已乏回天諫閫外誰成闢地功
千古澶淵扶日轂令人長憶寇萊公
寶馬朱輪接上游時危誰解奉天憂鼎湖龍去英雄盡
劒閣雲深日月愁玉輦已隨邊地草青山依舊漢宫秋
元勳野死潼關破誤國何人更首丘
送史明古過訪還吳江
一燈新火映鄰扉話盡殘更未解衣元亮老嗟蕪業改
無功生怯醉鄉非天孤遠鴈和雲斷風急春潮帶雨飛
暫爾相逢便相别袛應清夢送君歸
題伍公矩桂林别意冊後
五嶺行雲七澤風東將入海泛鴻濛生還却笑征南老
往事空驚塞上翁萬里歸心孤磧鴈廿年春夢五更鐘
曲江院裏看花伴物色於今盡不同
澉川圖
澉湖新漲碧潺湲秦駐高峰紫翠間拂暑烟雲蒼壓水
過春桑柘綠彌山海門桴客浮何在石屋棋翁去不還
欲趁蘭舟一登望杏林深處草堂閒
資聖古杏樓(考見題咏)
何處招尋泛羽觴高樓花近净年芳荒邨暮雨曾沽酒
梵境春風不出墻老我重思曲江院是誰今卧午橋莊
相逢盡是憑闌者莫道偷閒過竹房
自題方洲草堂
一住深山不計年幽居風景勝平泉茂林芳草無行轍
流水飛花有釣船白髮人閒將老矣紅塵夢醒益蕭然
憑誰喚起王摩詰為寫吾齋入輞川
莫愁樂
金雀玉搔頭生來喚莫愁自從歡去後不出石城遊
黃竹子歌
儂從江上來歡向江隂去黃竹笋成竿不見歡歸處
宋太子墨竹
御墨龍香出内庭幾枝疎影拂前星當時粉繪都零落
惟有寒梢似舊青
為徐甘谷寫枯木竹石
梓澤荒涼勝覧空平泉無樹領春風與君共老滄江曲
晚色寒聲滿釣篷
題子昂馬圖
沙磧春深苜蓿肥錦鞍新卸遠行歸健兒不敢從南牧
手挽弓梢看雁飛
題畫
淡烟疎雨過梨花白鷺風高柳半斜芳草滿池春水漲
閒尋蚱蜢釣青蛙
寄張天所
杜陵莊南雲氣昏尚胥橋北水連邨春來日日多風雨
一棹浮查直到門
釣魚圖為劉邦彦題
深水浮篙淺礙舟滿林風雨不知秋如今盡結横江網
那有閒魚上直鈎
題蔣文藻墨竹
娟娟叢綠繞流泉萬玉低迷日暮天回首川南與川北
鷓鴣聲裏雨如烟
張復陽畫
山凝嵐氣樹凝烟宿雨纔收社後天山下人家夜留客
開門花落滿籬邊
題鴈
孤雲寒影共悠揚塞北江南萬里長最是日斜疎雨歇
半拖秋色到衡陽
後浦漁歌
欸乃新聲度遠汀烟消日出樹冥冥年來悟得滄浪意
長近西堂竹下聽
題梅道人墓二首
荒山亭館客遊稀瀑布無聲野鳥飛愁絶梅花庵外路
年來風景故應非
曾將心事托寒酸種得梅花徧草庵騎鶴歸來城郭是
西風殘雪滿江南
畫景
千山晴翠濕春雲萬樹凝風晝不分欲趁山童入深處
落花填徑鹿成羣
題畫
雨晴芳渚野鳬飛楊柳條長荇葉肥閒展蓬窗看溪水
春痕纔上釣魚磯
蘿雲居士劉常
常字世經號蘿雲居士泰之弟諸生嘗輯海鹽邑
詩曰武原集
題竹
滿林煙雨綠參差回首蒼梧輦路迷鳳鳥不來人已去
湘江空有鷓鴣啼
青樓怨
綠楊飛絮撲簾輕百結愁腸夜轉生斜抱銀筝對明月
十三絃裏最關情
竹枝詞二首
瞿塘峽口燕雙飛把袂相看恨獨違勸郎好學雙飛燕
一度秋風一度歸
送郎萬里戍邊州長日相思怕到秋願得郎情如皓月
清光夜夜照儂愁
桐邨老牧周鼎
鼎字伯器號桐邨又號疑舫嘉善苹川人少警敏
以文學知名正統間尚書榮襄金公帥兵征閩過
嘉興鼎以布衣謁見與語大竒之辟置幕下議進
取方略多見用嘗與千戶龔遂竒從數騎入龍溪
山寨降其衆而還幕府不知也寇平遇土木之難
格其賞久之授沐陽典史師次杭州四明章文仲
來謁曰聞幕下有周鼎竒才願與之角金公出南
征百韻詩朗誦一過各書一通上之不遺一字鼎
曰能從末句倒誦至前乎章謝曰服矣尋以淮土
民饑鼎欲奏請賑濟忤當道罷歸囊槖蕭然賣文
為活吳中墓志譜諜皆出其手造請填咽晚年起
家為富翁石田贈詩有山縣軍書前吏蹟墓堂文
字老生涯之句年近九十修杭州志燈下書蠅頭
不爽毫髮平生為文援筆立就不加點竄尤長於
詩絶句推江南獨步有土苴集讀之沈雄歴落有
横槊磨盾之風然一往多雋思故是大難耳
五馬圖為湯汝明作
丹青五馬出神化誰其畫者韓曹亞前行一匹照夜白
輕素隨煙淡無蹟戲與其羣怒相嚙似耻尋常馬同列
玉驄勢欲凌其前青絲苦被他人牽驕騧亦怪奚奴怯
勒住玉蹄空蹀躞壯氣都從爾奚老只愛驊騮緩行好
豈識春風解相惱稜嶒瘦骨高如山最後不來神自閒
嗟爾老奚愁滿顔世間多少驍騰者不得風雷一相假
王良造父今豈無嗚呼五馬春風圖
題黃定之山亭短歌
我有故人别來久武林驛前曾與逢君將買棹過江去
我愧誤落塵埃中今年復見蘇臺下十日高談足清暇
酒間傳令信於兵燈下題詩好如畫我家疑舫亭湖上
雙鴛鴦青青飛不去濯足歌滄浪都亭橋頭溪水香吳
王舊時館娃坊扁舟来向君家泊坐見青山灑晴瀑涓
涓流向檻前來洗我客愁三萬斛看山多在硯池頭何
待籃輿郭外求只恐白雲浮欲動野亭誰與共清秋
閩無紅
閩兒手拔閩山舞醉著巫衫代神語絳綃三尺首髼然
千里腥風嘯紅虎但欲屠人飽紅腹不管飛花碎紅雨
一紅唱而百紅和南劒津頭血漂杵神兵十萬自天
來扼紅之喉剪紅羽暮梟紅黨徇軍門晨縛紅魁獻明
主尚書氣與秋天杳不忍殱紅紅可撫紅争悔禍指閩
天巫亦今為帳前虜毁紅旗卧紅鼓紅帓紛紛棄如土
翠笠衝烟下南畝我作銘詩勗爾紅願閩無紅千萬古
嗚呼願閩無紅千萬古老去殘紅雙鬢蒼休說干戈向
兒女只說尚書爾慈父
題春曉苕溪圖(有引)
右一卷皆國初老為錢繼忠作粤百載而見之於王
惟顒杏圃亭上為續貂者鼎也鼎生也晩嘅前轍之
不可追豈草草者所能逐其萬一哉惟顒新裝而餘
紙瑩潔可愛聊為填空成化乙巳暮春朔桐邨周鼎
海嶽庵前真鳳雛寫此春曉苕溪圖筆精墨妙澹無蹟
但見一幅雲糢糊千舒萬卷紙欲毛人家彷彿臨江臯
市遠不知更幾點邨深自覺雞三號苕花流盡餘不月
何處煙中棹歌發初疑咫尺天蒼涼又道微茫水空闊
鳳凰山下錢王孫載書汎宅來吳門題詩看畫足賓客
長篇短章星斗繁百年耆舊竟淪落此圖去作他人物
寶劒誰將土花蝕光射牛女寒不沒飛堕王郎杏花圃
開戶得之喜欲舞卷中半是三吳人詩畫一時皆入神
却笑桐邨老迂牧葡萄後塵追絶躅吁嗟王郎且珍襲
不拜猶當下長揖米家石丈誠難遇牧也徒狂惜無補
五色王葩雨吾雨欲起元暉與之語
春日見楊花寄章文重
見說浮萍草前身是此花只因隨驛騎轉覺戀鷗沙宛
宛青春暮茫茫落照斜憐予根蒂薄相值復天涯
南浦
推篷南浦上烟雨淡離愁蕭瑟菰蒲晩微茫澤國秋魚
鹽通縣市蓑笠語鄰舟無限林泉意凭軒下白鷗
幽瀾泉
愛此棲禪地佳哉有此泉但聞遺自古不識是何年未
濯塵心淨安知此味玄寺門新揭匾薇省筆如椽
梅花菴
梅花庵戲墨零落滿人間紙愛光逾潤雲空鶴未還野
園荒塚在文碣古苔斑結伴尋幽去聊乘半日閒
江涇邨
江涇好邨巷稠屋似㕓居詞賦工無益耕漁樂有餘土
祠春社後野寺暝鐘初我欲頻來往扁舟當筍輿
(附考在嘉善相邨相近)
苹川十詠
西塘曉市
旭日滿晴川翩翩賈客船千金呈百貨跬步塞齊肩布
褐解市語童烏識偽錢參差魚網集華屋競烹鮮
(附考在嘉善縣北二十里又名斜塘亦名平川平一作苹)
北翠春耕
曾記十年前誰耕北翠田土風新改觀農事舊争先放
犢歸殘照聞鳩隔曉煙市橋連野渡東陌更西阡
(附考嘉善縣北有北翠圩)
南洪夜泛
洪結兩相銜平分一水南烟波千頃雪風景百花潭月
色秋偏好棹歌春正酣東臯有新第稠木露毿毿
(附考即文水漾見題咏)
東根古壩
兩兩&KR0309;相當先為水患防潜消春漲惡長憶喻公良斗
口輕舟入圩心矮屋蔵相望不三里出市即斜塘
(附考在嘉善蘆墟塘東)
漁家柵口
鄰屋枕溪沙都成網罟家長因修古柵爭欲置新槎細
雨春流直寒汀(夕)照斜芳津人盡識紅蓼似桃花
(附考西塘有漁家柵又曰吳家柵)
鴈墖灣頭
古塔倚晴灣行人指點間鴈來秋水闊僧去白雲閒望
遠孤峰碧憑高落照殷幾回看不盡江上釣歌還
(附考西塘有鴈塔灣旁有建禪院一名歸真院元至正)
斜漊來帆
雲際見蘇臺輕帆日往迴連檣森屋角棲鳥亂林隈自
借春風便非關暮雨催翩翩收未盡斜拂漊西來
(附考嘉善北有斜漊邨)
環秀斷虹
三劵好輿梁雄哉壯兩鄉夕陽横秀水曉市徑斜塘馬
識歸程悞虹餘斷影長仙人新架木聊免涉褰裳
(附考嘉善北有環秀橋)
福源精舍
鐘鼓暮雲長梅臺曉日涼種桃人自夀蒸术火猶香好
雨催龍檄涼風振羽裳野人瞻咫尺如近衮衣傍
(考見題咏)
桐邨書屋
得此水雲鄉幽棲有草堂每迎官舫至多買異書蔵社
飲宜鄰俗春園雜野芳篝燈殘雪夜窗月弄昏黃
(附考西塘北鼎讀書處)
柳溪懷古
不見當年種柳人數株猶自遶河濱長條只解年年綠
飛絮都成衮衮春張緒别來情易老陶潜歸去蹟空陳
客邊無限登臨興問訊鶯聲幾度新
(附考在嘉善汾湖之旁)
桐邨小隠
書中那得黃金屋命裏惟堪白板扉竹几藤牀安歲晩
牙籖玉軸晃朝輝秋風錦里芙蓉老春水銀塘杜若肥
看取碧梧枝上鳳引雛來伴作雙飛
追憶施廷偉
時菴太守真廉靜故里歸來只杜門野客自憐交白首
市人那識是朱旛匆匆時序閒情改澹澹文章古意存
幾夜璇杓瞻咫尺又看磨蝎指初昏
懷石湖陳叔莊
紫薇邨裏憶曾過天鏡閣前聞棹歌别後忽驚秋老矣
醒來那道客愁何一窗風雨交游少千里江湖夢寐多
留得青青雙鬢在少年心事未消磨
過和靖先生墓
靈光千古故巋然幾樹梅花爾獨賢小結巢居猶昨日
歸來籠鶴竟何年澹烟流水斜陽外芳草新亭古墓前
欲去徘徊林月上裏湖還有唱歌船
聞教諭見訪
故人風誼重丘山車騎遥臨巷陌間酌水也能留客醉
看山何必待官閒傳呼列騎春生屋指點嚴城夜唘關
記得鴛鴦湖上月為君三日未言還
聽雪篷
擁衾何處最宜聽篷底無眠酒半醒急似綠荷酣夜雨
輕如畫漿撥春冰寒潮暗度風生港淡月斜明水滿汀
却憶㶚橋驢背客帽簷時作洒窗聲
寄叔莊
郭外何須二頃田江湖春水綠如烟扁舟蕩漾不歸去
日暮蘋花風滿川
漁邨
湖上炊烟一縷輕隔林聞得紡車聲漁村風景偏宜晚
幾幅斜陽透網明
閩中曉發
戈有重英劒有房馬蹄南入荔枝鄉無端畫角聲中月
偏照征人鬢上霜
書張將軍屋壁
城中車馬自紛紛樹長階前翠拂雲手註隂符銷白日
太平閒却舊將軍
楊妃上馬圖
金鞍欲上更遲遲滿鐙春風擁侍兒一種餘酣銷未得
漁陽醒眼却多時
偶成
玉河橋下水如車楊柳當門是我家飛過紅塵三四點
有人騎馬向東華
春莫
澹澹東風又落暉留春不駐送春歸無人更向長亭飲
唯有楊花在客衣
為魏公美題紅梅
東風啼斷翠禽聲却引霓旌下赤城自說有丹能換骨
玉顔不及向來清
茜墩
茜坡庵在吾鄉里八十年來始一登得見前朝好公據
古碑閒拂翠苔層
(附考在嘉善祥符蕩西舊生茜草故名又曰茜涇)
題王孤雲畫蜻蜓詩
蜻蜓偷眼蕅花風滿地邊塵遮漢宫怨入孤臣詩畫裏
百年遺墨洒啼紅
俞知府誥
誥字汝欽號畏庵秀水人以父山蔭歴官工科給
事中後謫荆門判終建康知府
江行
微月破黃昏孤吟役旅魂漁燈寒照水野樹暗蔵邨過
鴈飛還語棲烏止復喧客途無限意寂寞向誰言
秋夕客樓漫起
滿庭香露滴荷盤月弄清暉玉宇寒永夜無勞聽金鑰
此身今已是閒官
陳掾史夀
夀字昌年號玉崖後復名延齡嘉興人景泰間郡
掾史有松雲集
早春詞
柳條吐玉蘭芽小羅幕凝寒覺春早腸斷王孫歸未歸
東風又綠天涯草箜篌塵滿瓊簫卧熏籠閒熱沈香火
惱儂題就抱愁眠淚滴珊瑚暗成顆
岳王墓
一自班師下内庭中原繁盛竟凋零兩宮環珮烟塵迥
百戰山河草木青雨暗靈祠嘶鐵馬月明眢井泣銀缾
凄涼古墓西湖上老樹悲風不忍聽
胥山子胥廟
一自將軍賜劒歸夫差不覺堕讎機天荒地老英魂泣
國破臺傾覇業違吳郡舊愁明月在越江遺恨怒濤飛
靈祠寂寂空山裏老樹蒼藤掩夕暉
題畫二首
洞庭微雨曉生波一棹雲山客裏過綠遍蘼蕪歸未得
東風閒唱竹枝歌
楊花如雪正殘春新水茫茫浸綠蘋桃葉桃根何處是
東風愁殺渡江人
楊處士森
森字用材號東臯嘉興人有東臯集雲間李伯璵
序之稱其詩流麗秀穏不讓錢劉
擕琴圖
空擕三尺桐行盡人間路無人解錦囊依舊還山去
捕魚圖
薄暮移舟下碧湍一罾明月水聲寒不知此去江南路
何處能通七里灘
遠歸夜雨有作
破屋牽蘿補不成黃昏一雨至天明還思旅邸孤眠夜
滴碎鄉心是此聲
趙廷玉
廷玉字獻之崇德人景黍間納粟為散官有芝巖
集
金臺留别
笑拂紅塵出帝畿一尊重與故人違青雲紫闥辭仙仗
白馬滄洲戀釣磯夜雨尚存三逕菊春風仍長故山薇
舊遊天上如相憶萬里關湖有鴈飛
吕都事思
思字得之嘉興人景泰間以貲進為江西都事
過穆溪懷漁隠朱翁
烟水濛濛舊作鄰流鶯恰恰似呼人自從不見玄真子
岸草汀花袛自春
鍾縣丞海
海字巨川海鹽人性剛直雖起家掾史而張靖之
特敬其人為懷遠丞靖之畫家山看月圖送之題
云小山孤月静流暉石磴高寒酒力微清賞正濃
眠未穏夜深松露濕秋衣未幾與令不合落職後
事白起丞萬安不數月復歸有詩云乏燭樓臺宜
夜月單衣兒女怯秋風子梁貴贈刑部主事
萬安官舍
思鄉心似回頭馬游宦心如掛角羊何日南臺公事畢
釣舟春雨卧滄浪
夏布衣正
正字時寅號訥齋景天間海鹽人
為陳景初題便面
雪盡溪山歲暮天茅齋夜讀自相便舊交盡結朱門伴
更有誰乘剡曲船
林輔
輔爵里未詳景天間人
和周内翰遊月河寺韻
與僧相對話迦那此日渾忘聽玉珂貝葉每從閒處展
衰容偏向醉中酡捲簾夜月明於鏡隔岸青山擁若螺
我欲相從結蓮社盛時未許理烟蓑
檇李詩繫卷九
