檇李詩繫卷三十九
平湖沈季友編
明
寧獻王朱權(太祖第十六子)
送御史戈定遠歸覲
柏臺御史久思親泗水津頭望白雲幾處别情春晚路
隔年小夢夜歸人嘉禾海上青山冷萱草堂前白髮新
此日天心應可鑒由来孝子是忠臣
(附考定遠字尚武平湖人永樂間御史工古文辭立朝有風節)
漢王朱高煦(太宗第二子)
懷仙歌賜周元初
我懷蓬島之仙人驂駕朱鳳騎紫麟瑶池清宴接談笑
誤落塵寰經幾春青童昨夜傳書至中有琅函洞章字
洞口桃花似舊時門外孤松發新翠椷書欲報碧雲遠
薜葉女蘿若正眼方平倘會蔡經家為報扶桑水清淺
洞天秋望賜周元初
蓬莱宫闕涵清秋羽客臨風閒倚樓海天一碧湛杯水
塵埃九野分中州雲裏仙歸鳴佩玉紫鳳琪園自栖宿
遥瞻西極半林青知是瑶池桃未熟
劉基(字伯温青田人洪武時封誠意伯)
柳橋漁唱
春風淡淡兮湖水波柳垂橋兮青煙滿莎扣予舷兮發
長歌靡白蘋兮亂鴐鵝我前有蛟兮我後有鼉予往予
還兮吁予奈何彼湖有波兮此橋有柳我維我舟兮聊
以搔我首唱歌以遨兮哀莫予偶有籜在罾兮有沙在
罶逝者滔滔兮羌不可久綠頻兮菲菲落花兮點衣江
無津兮海無涯嗚呼寂寥兮吾誰與歸
(附考柳橋在郡城東八里白蓮寺旁俗名常豐橋元季劉基嘗館於此作漁唱詩楊鐵崖題其卷云渭水莊灘)
(此周漢第一流漁父也而未聞漁唱江上丈人誦滄浪曲已落第二義矧乂滛其欸乃以為韶鈞乎欸乃)
(淫而漁德始哀矣直鈎来歸天下不以為釣貪披表終往天下不以為釣廉圖柳橋者為我問之其来歸)
(為渭水乎將終往為莊灘乎)
秋夜聽冷協律彈琴分韻得夜字
秋清衆籟寂華月耿遥夜玉琴奏瑶席逸響發高榭微
微風入林稍稍泉出罅閃閃黃鳥春嘒嘒玄蟬夏幽憂
北鄷語赫怒西楚吒初疑廣寒府和鑾起仙駕忽驚龍
騰霄雷電劈太華凄凉漢宫女萬里異國嫁逍遥商山
老芝歌意閒暇斯須變暄凉要妙奪造化終焉返淳朴
瑚璉在繅藉鄭衛失其淫秦儀失其詐虎狼失其攫烏
鳶失其嚇太音信希聲餘美甘如蔗持此滌塵心永與
筝笛謝
泉石歌為啓敬賦
君不見吳山削成三百尺上有流泉發蒼石冷卿以之
調七絃龍吟太隂風動天初聞滑滑響林莽峭若玄霄
鬼神語冷然穿崖達幽谷竿籟颼颼振喬木永懷帝子
来瀟湘瑶環瓊珮千鳴璫女夷鼓歌交甫舞月上九疑
啼鳳凰還思媧皇補穹碧排抉銀河通積石咸池瀉浪
入重溟玉井冰澌相戛擊三門既鑿龍池高三十六鱗
騰夜濤豊隆咆哮震威怒鯨魚犍尾驚蒲牢倏然神怪
歸寂寞殷殷餘音在寥廓鯨人淵客起相顧江白山青
烟漠漠伯牙骨朽今幾年叔夜廣陵無續絃絶倫之藝
不常有得心應手非人傳憶昔識子時西州正繁華筝
笛沸晨暮兜離漫矜誇子獨徜徉泉石裏長日松隂净
書几取琴為我彈一曲似掬滄浪洗塵耳否往泰来逢
聖明有虞制作超莖英和聲協律子能事罔俾䕫摯專
其名
鶴林行
鶴林道士軒轅徒以飈為輪雷為輿開山養鶴作騏驥
上下二儀周六虚雛成洗髄扶桑窟縞練羽衣鏐鐵骨
聲飄碧落玉清揚影拂太微雲滅没永夜月明風滿林
竹柏戛擊笙簫音云是旌陽許縣令躡屩佩劒来相尋
靡蓱西枝搖倒景借去林問兩丹頂伐蛟北海奠玄冥
斬蜃南訛封浪井上窮列缺旁九圍却過度朔山中歸
歸来贈我桃樹枝朱衣赤郭手所持令我鞭龍扶虓虎
攝縛臊魃如奴虜授我堯時松子訣轉睛出電嘘成雨
鍾山秀色連冶城百花繞屋風泠泠焚香獨坐誦真誥
墜露點滴流華星土伯駿奔從號令鶴鳴聞天空谷應
寥陽寶殿歌步虚河漢當窗回斗柄嗟予哀朽雜病攻
盈顛素髮吹秋蓬空餘硬骨如瘦鶴因子致意浮丘公
水西寺東樓曉起聞鶯
日上高城柳影齊風軒臨水看鶯啼初来木杪鳴相應
稍入花間聽却迷芳草自深勾踐國行人猶隔禦兒溪
思家每恨無輕翼可對鶯花不憯悽
宋濓(字景濓金華人洪武時官學士)
濮川八景詩
福善翠冷
太古烟霞錯繡楹拍天蒼翠纈虚明擘開千佛無文印
不似空題雁塔名
翔雲高眺
凌虚不用跨青牛拄杖為龍任去留極目山川知已在
乾坤冷落片雲浮
桩樓旭照
曉雲一帶舞衣輕脱體風流最惜卿莫道古人心不見
半簾春色露傾城
梅涇花午
踏穿清淺水雲奔皜日當空雪滿邨可笑羅浮山上客
一枝明月醉黃昏
荷陂晚風
潑翻鷗鳥夢驚飛細捲波痕滴翠衣落日半竿花未睡
采蓮人逐釣船歸
化壇楓映
霜花零落暮秋寒一醉西風樹葉丹却怪楓人留不住
滿溪月色老夫看
幽湖月滿
蒼旻不挂一帆絲兩岸漁歌月上遲看破嬋娟全面目
菱花無語笑馮夷
西院纏霞
夕陽倒插暮雲沉碎剪胭脂結翠林絶壁丹書人不識
柴門深峭聽歸禽
(附考濮院鎮古檇李地也在崇德今入桐鄉宋建炎間濮氏搆屋開街因名居民多以織絹為生宋景濓)
(嘗居此取八景繪圖賦詩有福善寺元皇慶中建翔雲觀元至正中建樓曰西施粧樓橋曰粧橋并胭脂)
(滙百丈河洗碗池梅花涇諸勝淨土庵古化壇宋宣和間創幽湖相傳西施泛此范蠡塢洗足灘在焉)
高啓(字季廸姑蘇人洪武時官侍郎有缶嗚集)
蕭鍊師鷹窠頂丹房
人間不可住混濁同腐腥一落三十年塵夢無由醒稍
聞方士說恍惚通仙靈羡門與偓佺相期餌芝苓自顧
真病鶴秋風墮疎翎碧海不得渡烟霧愁冥冥師從天
姥来身佩豁落經不邀五利寵深棲鍊神形東觀鷹窠
峰中天插孤青其下吐浴日其高罣飛星昔有學道侣
井臼遺巖扄愛兹絶俗地遂爾留軒&KR0008;太鼎生紫烟丹
成衛天丁金谷坐可脱騎龍駕風霆積水浮方壺東望
類點萍紫臺白玉榜中有真人庭飛游願從師往讀新
宫銘
(附考山在海鹽縣南三十里又名南陽山前臨澉湖後枕大海有九曲涇獅頭岩合掌石有庵曰雲岫山)
(頂十月一日觀日月並出謂之合朔)
顧榮廟
軍師吳國秀機神夙超朗弱冠遊洛師已蒙南金賞﨑
嶇諸王幕沉湎務遵養中罹廣陵艱計服非誠枉風雲
一揮扇義旅臻同響事成恥言勲飄然理歸鞅晉社始
東遷羣賢悉收奬道謁真感會矯翼丹霄上德聞一代
稱跡冺千齡往時屯乏良佐英謨益堪想墳祠托荒郊
蕭條並榛莽蕘童侵雨隧淫巫闖塵幌大夫過停轅式
瞻為含愴衣冠復故貌筵几陳新享寡劣忝鄉人因歌
表遐仰
(附考廟在長洲之東與我郡界其旁有墓)
余既為彦兼記春草堂士大夫多賦詩歌之出
以示予因復賦五言一首
靡靡堂廡草托根近華楹膏露既濯芳惠風蕩揚馨匪
蒙陽和力孰使微物榮中天駛景流青節坐易盈但憂
德澤違豈惜憔悴并願言相蔓結嗟彼春逝程寸心雖
難報拔去當復生
死亭灣(考見前)
貧賤衆所棄豈惟愚婦人珪組何重輕能令變交親翁
子昔未遇妻去恥負薪五十非晚貴不能待終晨一旦
謁帝閽還家繡衣新邸吏驚赤綬邦人候朱輪無顔見
故夫自殺此水濱誰知孟德耀元在爾東鄰
陳節婦詞
妾家温陵近南浦嫁得良人業為估良人長年愛遠遊
不敢新粧映門戶販寶遥聞去百蠻朝朝海上望青山
不仁無那蛟龍横漂没孤身不得還君非渡河老狂父
波濤如山何不顧尋屍便欲赴窮淵膝下嬌兒誰與哺
十載空閨守寸心滄溟水淺恨情深願身不化山頭石
化作孤飛精衛禽
查家蕩
秋老共溪長遊人笑語凉萍開天倒影蓮墜水浮香魚
罶和星漉禽罝帶雨張從今搖桂棹不必問瀟湘
(附考在嘉善縣北多荷花)
送陳郎中出守檇李
出幕方為郡行車動畫輪圖書歸省吏風俗問州人塘
水龍鱗細城槐兔目新莫言花已盡君到自陽春
送范架閣赴嘉禾
陸相祠前路孤舟欲上時空江難晚别荒郡易秋悲月
送潮生早雲随雁去遲幕中知有子太守只題詩
顧野王墓
南朝舊碑倒墓近樵蘇道應與讀書堆離離總荒草
舟歸江上過斜塘
漫漫邨塘水没沙清明初過已無花春寒欲雨歸心急
嬾駐扁舟問酒家
章練塘蓮房聯句
露冷鏡湖秋(宋璲)波凉練塘曉盤翻綠雲稠(張孟兼)錦破朱
霞少新苞顆微綻(高啓)餘葩莖尚嫋瘦蠒綴寒蠶(宋)尖喙
啄青鳥下惟玉龍眠(張)中有瓊絲裊擎重柄欲折(高)含
深睛尚窅孤懸類覆杯(宋)雙立疑擢表初成欣雨滋(張)
漸老怯風掉多子同根榮(高)獨婦專房悄粧卸失娉婷
(宋)歌来逢窈窕剖心效諫忠(張)並頭呈瑞兆褭蹄密竅
剜(高)魚目微光皎珠珥落盤多(宋)瑶珍貯囊小空實外
莫辨(張)甘苦中自了剥殘星滿地(高)采盡香餘沼雕筵
飣戢戢(宋)玉蟲攢擾擾送看去小艇(張)薦喜對青醥新
嘗勝江芡(高)遠覓迷水蓼搴芳想夏初(宋)感物傷秋杪
聊兹發吳咏(張)一覽烟波渺(高)
(附考塘在嘉善縣北三十六里吳孫權造戰艦于青龍鎮嘗于此張纛因名後訛為章練)
徐賁(字幼文蘇州人洪武時官布政有北郭集)
遊金粟寺
暫息人間事尋幽到上方白雲分石磴落日照山房松
暝鐘聲遠林回蔓艸長老僧能愛我具衲漫焚香
曉發秀州
路出雙湖烟樹東舟行長是雨兼風夢回重有離家恨
惆悵春寒此夜中
張羽(字来儀潯陽人洪武時官翰林待制有静居集)
蘇小墓
冷落百花朝無人上畫橋東風吹綠草依舊似裙腰
曉發嘉興似友
城烏啼散驛樓空一舸夷猶曙色中不是故人今日共
定應愁絶雨兼風
楊基(字孟載吳人㓋武時官按察有眉庵集)
寄題水西草堂
鴛鴦湖東武塘西桃花滿川蒲葉齊春風二月微雨霽
鵝鴨拍水黃鶯啼推窗只見參差柳柳色波光淡於酒
烏紗官帽半籠頭紫竹漁竿長在手平生愛讀内景書
往往適意追禽魚開門懶迎俗士駕拄杖每叩高僧廬
客来舉酒邀明月細瀹松濤煑春雪但覺身無俯仰勞
安知世有東西别今年扈從来大梁錦袍白馬青絲韁
信陵宅畔暮鴉集朱亥門前秋草黃輪番夜直中書省
霜華滿巾鬚髮冷粉署香銷紫綺袍碧梧影落黃金井
魂夢時時到草堂曲欄花藥漫分行他年得遂歸田計
多種墻隂十畝桑
寄海鹽楊砦官
海嶼通邨險邊城出敵遥旗燈秋塞雨鈴柝夜溝潮士
飽争投石農閒數舞箾母令廢收穫高隴有枯苗
顧孟時(洪武間郡學訓導)
幽瀾泉
秀水東流入魏塘一泓誰鑿近禪房煑来茗椀清無滓
分出花渠細有香霜月半空融碧海風濤一𣲖引滄浪
客漿此日難成醉聊吸寒泉當酒嘗
王禕(字子充義烏人洪武初史官)
海鹽陳節婦詩
妾生南海涯窈窕如秋花鄰娃不識面千里隔窗紗一
朝嫁夫壻共在桐城住門前有舶船便欲為商去驩好
百年身今年涉兩春象牀銀燭下生此玉麒麟轉頭纔
四月忍作生離别臨行豈不聞懷裏兒聲咽相勸筵前
酒絲髮濃如柳槌鼓起開颿參差挂牛斗獨閉香閨卧
相逢夢邊過倚戶夕陽時不見南歸柁依稀四五年顧
影自知憐相傳夫壻死真贗尚茫然脱却繡𥜗襠蓮腮
淚萬行收將望夫淚膾鯉獨升堂堂上雙親老都憐外
孫好如何妾薄命再哭妣與考隻影坐空帷依依膝下
兒兒能學人語口授柏舟詩經年機上織掩戶秋苔碧
俄聞叩戶聲鵲語簷前日開戶見夫面翻疑眼生眩喜
極却成哀淚并春空霰兒長至父腰再拜可憐嬌褰衣
怕父去愁見港中潮歸家才涉夜販寶復東遊蠻巫作
神語滄海日安流有約明年返别来期未遠怪夢不勝
悲桑田海清淺明年訃音至命與青天墜剪紙獨招魂
江流寫雙泪妾欲赴黃泉兒生未十年提擕今長大待
與父齊肩唾眎鄰家媪不死何為老殷勤諷巧言榕生
根可倒妾自願為人人誰亂鳥羣他年泉下路尚欲見
夫君夫君前有婦生兒在澉浦年是妾兒兄何須口同
乳念彼孤兒隔辛苦謀衣食妾聞夫有田質在他人宅
賣妾金鳳釵轉寄外家来說與孤兒道持此贖田回妾
身自有子生理在十指紡績不曾閒供渠買經史燈前
雪滿窗白髮幾年孀課兒終夜讀不暇計更長兒今長
似父祀事真堪付春秋稱孝子銜哀進觴俎妾老兒方
壮前期百年養不負妾初心少荅夫深望有婦佩宜男
如兒奉旨甘一飲知姑恩嘗羹再至三焚香禱夜初細
語在階除願婦同兒老母為妾與夫
秦約(字文仲淮海人洪武初教諭)
前題
海水肆蕩潏海風驚簸揚蛟鼉屹如山吞舟雄吻張泉
南有客值荼毒船中金珠量斗斛捐軀竟入無底淵招
魂不来仰天哭深閨少婦二八年蓬首何曾較醜妍鴛
鴦樹上黯朝日蝴蝶花間愁暮烟海波歘翕如鼎沸鼓
怒殺人何日巳妾心誓欲訴皇天願遏奔流作平地兒
今長大奉母慈貞孝一門咸見推吁嗟碌碌同草木國
史幾人名姓垂
贈穆生之任崇德
江花江水思冥冥百里征帆帶曉星欲托束風將别意
驛亭無許柳條青
陸仁(字良貴河南人)
陳節婦
迢迢南海水波浪無晨暮一葦萬里杭逢彼蛟鱷怒良
人竟漂溺浩蕩随烟霧海水無時枯妾恨何由訴誓將
沃焦石去築良人墓之死弗二天秉節金石固煢煢膝
下雛愛惜如寶璐塵凝玉鏡臺肻怨芳年度牀前明月
光照妾見情愫兒大羽翼成豈不懷乳哺春暉照高堂
叢萱湛晨露母子喜及養父也增哀慕金堅金可鎔松
堅松可螙貞哉陳母節永言垂竹素
謝徽(字玄懿吳郡人洪武初翰林)
前題二首
一從抱節守空堂應念良人海上商萬里信還夫已没
十年身在子方強濤翻怒鰐歸魂慘鏡掩離鸞别恨長
無計可尋尸共穴柏舟腸斷衛共姜
綠綺休彈别鵠吟此生恩義重黃金離魂海上愁方接
遠客天涯信巳沉心事不随山石轉淚痕應共水波深
文章太史更生筆一節高門映古今
吳儁(丹丘人)
前題
萬里風波百折灘夫君不以别離難三年竟失刀頭望
半世空成夢裏歡誰復為文招海賈且須教子服儒冠
今觀太史書貞節不愧幽魂地下看
袁華(字子英汝陽人洪武初學訓)
陳寶生出其節母傳求詩乃製黃鵠詞遺之
黃鵠一舉兮溟海無汀鎩翮龍淵兮羌不可以復生雌
夫死而靡他兮念兵故雄死頸哺子兮子翼以成匪精
衛兮填海以平誓銜骨兮同歸九京
王彛(字宗常蜀人明初布衣為史官)
陳彦兼作堂奉母取孟貞曜詩語扁曰春草予
為作春草辭使歌以夀母其辭曰
春草兮青青羅生兮滿庭望王孫兮不歸紛百草兮愁
人結幽蘭兮佩之采莫采兮江蘺東風發兮芳渚晞朝
暾兮以雨蓀亦樂兮有母日承歡兮堂下把瑶華兮瓊
英日方永兮歲未央羌進拜兮羞予觴春欣欣兮百草
生草生兮有心春復春兮焉窮
張宣(字藻仲江隂人洪武初翰林)
前題
青青堂前草雨露日已滋微風一相過衆葉何紛披繄
彼堂中人娛養方在兹芃芃生意足藹藹春暉遲草容
倏似萎母恩無時衰嗟爾孝子心不為寒暑移忘憂豈
無萱愛日亦有葵羅生滿庭階擥玩足自怡奉觴介眉
夀百年以為期我歌春草篇為續節婦詩
張委(字曼端吳郡人)
前題
地軸回陽脈天光變物輝寸荄初被澤尺土盡生肥穎
發因微雨萌抽藉薄暉自分行迹黑細帶燒痕稀厭浥
含宵潤蒙茸待旦晞野晴光動目江暖色侵衣不入詩
人夢誰懷遊子歸舜田同冉冉堯日正霏霏報本知心
切銜恩愧物微願生仁孝地柔綠媚庭闈
盧熊(字公武南昌人洪武初官中書)
前題
武原陳孝子性禀由自然痛父為海賈身殁歸九泉母
子志難奪誼不從二天撫育䣛下孤辛勤三十年孝子
既成立慕學崇儒先夀母樂且康采裾映華顔堂前女
貞木枝幹堅石堅堂背蘐草花顔色春色妍女夷鼔天
和感物懷其恩色養志無違喜懼心卷卷芳園采冬筍
曾冰躍寒鱗擷蔬飰嘉賓道義日討論墨星燦緗㠸琴
薦鳴朱絃兹堂庶永久俗厚風巳淳援毫挹婁水賦此
春草篇
黃哲(字庸之番禺人洪武時官翰林待制)
贈陳憲使還嘉興
蘅臯理輕檝華筵餞遠人潮生碧海曙雨歇紅亭春適
越遂辭禄還吳思問津超然不可企遥睇東山雲
孫蕡(字仲衍南海人洪武時翰林典籍)
周元初祈晴詩
江南仙山天下無峰巒屹立龍虎都赤城嵳峩敞靈區
中天秀色光盤紆紫極曲密交綺疏鬱蕭彌羅玉渠渠
宸嚴中高天帝居璇題丹篆雙蛟扶美人鳳鬟繡羅襦
華容綽約春花敷星為華盖霞為旟列缺豐隆一字趨
文昌司勲丹桂厨廷尉執法森雕殳真人獰色虬髯鬚
華嶽攅雲冠翠岨雪山青城角井孤碧桃吹香蜀錦如
先生風度常人殊蒼姬為姓字元初㩦琴南来訪華胥
神清骨冷驚座隅琅函石室啟秘圖谷神天機守若愚
經巢重營向姑蘇綠樹蔭屋江循除何年聲名達鑾輿
入陪䕫龍造天衢天顔津津降都俞御香霧繞青霓裾
東溟巨漲吞三吳秋陽化霖沒菑畬堂筵産蛙釡生魚
平陸滉漭成江湖妖霾隂霏塞四墟洪濤墨汁翻舳艫
老農倉皇憂國租百萬傴指將綸鋪先生被髮騎於莵
俛為蒼生出蓬壺手扶芙蓉綠湛盧靈蛇穿星膽氣麄
蘸筆露葉書隂符封章奏伏紅氍毺天壇赤脚踏斗觚
叱喝百鬼如傭奴千山萬山雨糢糊劃然清空見杉櫧
陽侯擎盤獻金烏若木散彩乾泥塗飛廉崩騰運飈車
海屋撼折青珊瑚馮夷首縮寒蟾蜍天吳却走尾畢逋
歡聲如雷隘闉闍鶉衣鶴髮歌星閭我本逍遥山澤癯
不才分比櫟與樗顔面偶出應時需勃鬱坐困塵土拘
石牀蕙帳松菊枯鐵橋流水空羅浮藜羹不充出無驢
况望宦達高名譽滄波東流芳景徂驚禽不定林木疎
羊腸九折方﨑嶇我行欲進仍趦趄紛綸世事集眇軀
有若萬弩向一狙逝言乞身承明廬分我水竹山南嵎
清泉白石鄰樵漁松花春醖傾浮蛆呼龍畫江種金蕖
倩鶴渡海傳丹書玄言五千味道腴妙香縈簾日欲晡
凝神坐忘隠團蒲關元晃朗天為徒坎離匡郭太一爐
黃庭有士身衣朱白虎嘯風作熬樞蒼虬推鱗與之俱
龍喑虎啞不須臾虚室發白延居諸泥丸三花暖將舒
蜩蟬脱殼雞抱雛長吟洞章夜冲虚左驂翔鸞右飛鳬
班行朝回步虚徐琅風清徹韻笙竽蚩尤捲旗枉矢袪
立召霹靂誅猰㺄丹砂如粟倉箱儲一粒入口千年餘
顛崖赤子凋瘵甦四海盡化為唐虞五星聚奎貫聯珠
麒麟游郊鳳栖梧崆峒影掠周八駒龜臺閬風宴仙姝
歸来松隂倚踟蹰酡顔謔笑解玉琚與君歲晚同遊娛
贈周元初
物外逍遥月鼎翁先生早歲得相從榴皮畫壁成黃鶴
竹葉書符化綠龍天女時聞蒼水珮世人空拜蘂珠峰
神遊倘遂煙霞約便解朝衣問赤松
張紞(字季昭冨平人洪武中官尚書)
贈周元初
仙人長鍊九華丹時有龍来向大還曾捧靈符歸海上
故將霖雨灑人間紫簫吹月鸞雙舞白氅披雲鶴共閒
蘭圃未滋春向暮早須一噀破天慳
戈鎬(字仲京鎮江人洪武初徵士)
来鶴詩
香案靈文一篆通翩翩雲鶴下天風初辭蓬島離珠樹
又掠銀河過蘂宫六翮舞随清磬響九臯唱斷碧雲空
欲歸南岳夫人召回首仙臺夜月中
王敬中(四明人)
贈周元初
玄都道士身如鶴長傍青松寄此生夢破九霄風雨急
神遊八表雪霜清瓊笙每應秋聲起縞羽微連夜色明
我欲相從拾瑶草漫山落葉斷人行
申屠衡(字仲權大梁人洪武初官修撰)
周元初祈晴詩
寥陽之闕天皇居百靈拱衛羣真趨羽人神遊凥為輿
招搖御氣凌空虚九關洞起光縣珠綠章封奏人間書
吳田潦淫三月餘吳淞决防連具區春苗蕩溺無遺株
吳民業業憂為魚上天好生哀冥愚羽人稽首帝曰俞
廓除霾噎開天衢蛟龍伏藏黑蜧誅有秋芃芃還土腴
人無菜色國有儲羽人有道神明俱手持玄綱旋斗樞
紫雲為舃丹霞裾蓬莱清都随所如琳宫載敞虞山隅
為予分駐飈輪車
沈右(字仲說吳人)
来鶴詩
緘誠上達魏元君俄頃神霄下鶴羣頂煉大還丹鼎火
翅霑南岳嶺頭雲仙人騏驥秋風遠王子笙簫午夜聞
惆悵世間留不住却驂鸞鶴出霞雰
徐良言(常熟人)
来鶴詩
九天執法大玄卿稽首焚香禮玉京借得魏君騏驥到
恰如簫史鳳鸞鳴翩翩繞樹香烟近嚦嚦横江夜氣清
欲向羣中留一隻相將過海到蓬瀛
朱友諒(常熟人)
禱雨詩
道人鞭龍出潭底黑雲一片山頭起仰看紅日不見光
黑龍頭搖白龍尾有時登壇步七星一呼一吸成雷霆
白波翻空海水立銀河落地天瓢傾去年京師禱雨雨
輒至大田小田總滂霈定知夜半拜封事自有精誠感
天地王公貴人知其賢屈師闡教来琴川今年早魃又
為虐禾稼半死民熬煎縣官投詞庶人跽道人受命應
且喜笑書鉄牌役海鬼疾驅一百五十里甘泉龍居萬
丈深神符召集如飛矢今朝雨脚来自南半是吳江四
橋水頂山有龍名太白口噀湖水成甘澤道人驅龍喝
龍出五雷使者閒不得龍兮龍兮一噀日失色金蛇電
掣光千尺再噀山氣黑飄風盤旋走沙礫上天有寶不
愛惜噴下驪珠千萬石兩龍行雨勢未休須臾潦水平
田疇疲農入城告霑足道人一笑山雲收
劉綱(字養浩金華人)
鶴林詩
鶴林羽士金門客舊闢丹房鍊瓊液手栽千樹虬髯松
坐對兩山虎頭石白雲書静豁巖扉濕翠滿階生紫芝
瑶琴自奏澗湍響銀河直挂瀑泉飛鼎爐存火烹鉛汞
靈藥成苗幾時種皓鶴梳翎雪翳林碧桃花落霞飄洞
琳宫蘂闕想蓬莱叠嶂連峰紫翠堆丹光穿壁如紅日
應有仙人騎鶴来
張以寧(字志道閩人洪武初學士)
崇德道中
暖日莱花稠晴風麥穗抽客心雙去翼詩夢一扁舟廢
塔巢蒼鸛長波漾白鷗吳山明月到惻愴十年遊
嘉興有感陸宣公事
官家忘却奉天時歲晚忠州兩鬢絲今日北来車馬客
夕陽祠下讀殘碑
張璧(字景辰陳留人洪武初嘉興守)
嘉禾
城樓倒影落湖波湖上風帆鏡裏過歸客自吹菰米飯
小娃争唱竹枝歌梭頭艇子輕於葉雪色沙鷗白似鵝
此地將軍戰時血春来丹漬蘚痕多
吳植(字子立嚴州人洪武初徵士)
過南湖戲折藕花
秋日南湖戲採蓮鴛鴦飛上木蘭船一聲白紵知何處
無復閒情似少年
瞿佑(字宗吉錢塘人洪武中周府長史)
過風涇
雨餘新綠漲横塘紅板橋邊矮粉墻知是清明時節到
秋千一架傍垂楊
過武塘
沽酒人家柳岸傍棠梨花白菜花黃少年遊覽今陳迹
暮雨蕭蕭灑夕陽
顧禄(字謹中雲間人洪武間太常博士)
題陳煥文雲巢
我本雲間人夙契雲山緣聞公巢雲處愛作雲巢篇公
家雲巢在何許會覘秀出雲海邊山頭日月白雲起雲
峰萬朵浮青蓮山人結屋入雲去置身直上雲松巔雲
蘿千尺覆戶外檻下百道来雲泉雲翁住其下日與雲
周旋或擕雲鶴遊或伴雲龍眠飱雲英兮漱雲液被雲
衣兮駕雲軿有時看雲發高詠落筆往往凌雲烟浮雲
世事豈能絆蕭散自是雲中仙我欲乘雲走相覓雲路
峻絶難夤緣爾来山人棄雲出我今亦是青雲客雲騎
橋南古汴津一笑相逢雲水白問公别雲今幾年側身
東望雲茫然又挂雲帆拂滄海歸去自種雲中田
方孝孺(字希直寧海人建文時官翰林學士死節)
羞冢
青草塘邊土一坵千年埋骨不理羞丁寧囑付人間婦
自古糟糠合到頭
夏原吉(字維喆湖廣人永樂中官尚書諡忠靖)
章練塘
塘名章練起何時試問邨翁盡不知畫舫乘風撾鼓去
落花飛絮漫相随
魏驥(字仲房蕭山人永樂時官尚書諡文靖)
遊陳山(考見前)
清溪南面是陳山列嶂舒屏紫翠間幾度捲簾成晚對
白雲時共鶴飛還
沈度(字民則華亭人永樂中學士)
宿慈雲恢上人房(考見前)
紺園春静白雲深琪樹隂隂晝漏沉我亦清修林下客
淡然無語契禪心
周忱(字恂如吉水人宣德時巡撫浙直)
微笑堂
来從東越住西湖缾錫随身道貌癯鶴慣聞經松下舞
猿頻獻果月中呼坐来襌定諸緣息話到真空百念無
微笑堂前又相見明朝回首白雲孤
(附考在嘉善陶莊東禪寺中)
夏湖泛月
泰宇天光淡欲流水風搖蕩夏湖秋銀河直擬乘槎到
赤壁聊同載酒遊傾盡玉杯霞彩散團成寶盖月華浮
此生此夜窮竒興錯上年年庾老樓
(附考湖在嘉善治北三十里又曰夏墓蕩也古詩云忽憶夏湖風味美斑魚黃雀寄来無)
祝淇(字汝淵海寧人)
海鹽天慶寺作
歸人征路晚雲裏問僧家獨樹臨秋水孤城上暮鴉山
池芳草沒疎磬夕陽斜獨坐談經處天風送落花
蒋主忠(字存恕永樂時淮南人)
遊陳山
叠嶂遥憐海島一峰高踞溪流秦帝鑾輿巳返白雲長
滿龍湫
蘇平(字秉衡海寧人永樂時徵士有雪溪集)
臙脂滙(考見前濮川)
西子曾經此地過自調脂粉染雙娥乍辭越國山應遠
望入吳門怨已多春滿玉容初罷鏡香生羅襪欲凌波
古来尤物能亡國鹿走姑蘇奈爾何
蘇正(字秉直平弟)
遊金粟寺
遥遥上方寺愛客啟松扉坐石孤烟起談玄一鳥飛花
枝垂暮靄山翠上春衣回櫂秦川路蒼然月色微
胡槩(字元卿豐城人宣德間浙撫)
登天寧寺千佛閣
為愛禪房盡日閒褰衣高閣共躋攀殘花帶雨檐前落
幽鳥將雛竹外還上下雲帆平望驛參差烟樹武原山
乞身若許歸蓮社願借東林屋一間
復遊天寧
興来重過竹間軒軒底清風鶴正眠童子出迎施問訊
老僧閒坐話因緣臘梅冷浸銅瓶水春茗濃烹石鼎烟
擾擾時人莫相訝韓公自愛大顛禪
吳寬(字原博長洲人成化時官尚書)
桐邨小隠
見說移居處江南第一邨過墻桐樹直匝屋杏花繁艇
子將茶竈鄰翁送酒樽東偏近魚市更欲置柴門
(附考邨在嘉善斜塘鎮北周鼎故居也内有疑舫亭)
周氏疑舫亭二首
誰家借小舫有客過亭軒檇李古名郡嶧桐初姓邨作
橋通柳市買地闢椒園獨有華堂上傷心不樹萱
落日懸溪口啞啞樹杪烏到門皆我輩欹枕即吾廬粗
飯煮鮭菜小舟看鴨雛十年牽薄宦幸此遂南圖
杜庠(字公序吳興人)
桐鄉桐月堂
古刹多竒勝清幽見此堂雲封僧榻静風引篆烟長月
色半簾淡桐花一逕香倚窗吟眺處歸鳥下斜陽
(附考桐鄉縣即熙寧間割與崇德縣梧桐千金清風永新保寧五鄉又益以募化一鄉為之治在府西南)
(五十五里梧桐鄉鳳鳴市)
徐霖(字用濟金溪人成化間為嘉興府)
鳳鳴寺
吳越東南一倚樓海天空闊不勝愁黃花古徑家山夢
紅葉幽庭野寺秋有室維摩資佛諦多情烏帽戀人頭
佳辰莫負茱萸約澤國西風亦勝遊
(附考寺在桐鄉縣治西北三百步周廣順二年漢南王建鳳鳴院宋治平改惠雲寺明洪武初建塔鑿池)
(左右以當龍眼)
白蓮寺(考見前)
名山不分高僧占好句應留過客嗟傑閣凌霄千萬佛
短墻臨水兩三家閒来擕我樽中螘醉後看君臉上霞
他日相思是何處薰風亭館白蓮花
德藏寺
砌草庭花古寺幽淡雲疎雨送高秋松楸南國幾回首
瀛海西風一倚樓大衆機鋒真覺鈍滿江波浪獨能遊
借君椀内清香茗澆我胸中磊塊愁
(附考寺在平湖治東百步唐會昌初建後唐復名寶興前建雙塔宋改德藏寺竹庵禪師居之有山月池)
(松風臺菊坡諸蹟)
登三過堂
修竹俯長川幽境帶平野蕭蕭水竹邨忽都此蘭若秋
香垣塹深采芝不盈把叢深衆鳥喧日永更幽雅尸居
闖羣動天地自陶冶地水與火風四大形本假人生非
金石誰是不朽者古人已云渺事業空土苴百年三過
堂来看壁上寫
贈秀州道士沈嵩高
道人掌上一瓢水太守城中千頃禾好雨四郊流帝澤
清風随處聽吳歌
(附考道士秀州人居清真觀成化間大旱用虎顱骨攪三塔龍潭乃大雨又符止范教諭官舍土怪姚綬)
(為傳)
楊循吉(字君謙吳人官儀制)
登三過堂和徐太守韻
古寺近郭住不俗亦不野夾門皆長松秋色垂蘭若此
宜静者得乃入吾弄把一時獵娛戲獲睹東坡雅此翁
雲霞人豈受天地冶意真不在詩非詩意何假自翁三
過来豈復無過者課誦千百遍埽跡便土苴幸在堂門
中更見徐公寫
卞榮(字華伯江隂人景泰間官郎中)
嘉興留别諸友
春波門外上春船春漲蒲萄綠浸天共君細細酌篷底
西望落日横孤煙倚篷横玉徹三弄飛花誰遣回風送
須臾日出光滿座杯光灔灔金波動美人相逢良不多
美景豈可成蹉跎為歡未久又為别空勞春夢落春波
程敏政(字克勤休寧人官禮部侍郎有篁墩集)
月波樓
遥天無片雲溪水蔭清樾誰開溪上樓早見溪上月恍
然冰壺中湧此爛銀闕主人時獨来水鳥聲乍歇橘林
晚霜過荷沜微風發晴峰遠相帶隠隠青一髮水天落
無垠斗柄正高揭憑闌擊唾壺神爽已飛越我欲往從
之乘夜泛漁筏一笑捲疎簾促席共薇蕨酒力清易醒
詩懷浩難竭入眼竹洲寒何時解塵襪
過桐鄉晚宿皂林驛
東風吹日半晴隂不覺船窗水氣侵三里人家春淡淡
一江烟樹晩沉沉
王豫(嘉湖副使)
貞母阡(事詳貞母禹淑静本傅)
浩浩巴陵江虹光貫明月峩峩清風嶺壁色立積鐵石
或有時泐水或有時竭卓彼韓王二節婦囓指題詩跡
不滅縱使字跡有時滅汗青不磨此貞節猗哉禹氏生
嬋娟節與鐵石應同堅良人與子各離散母抱幼子身
俱堅哀哀危苦詞籲天天何言妾生何不辰薄命凋芳
年妾臂可即斷妾衣不可牽烏合羝跪彼何人我獨大
義報所天指血倉卒不得書淚血直欲流成淵明珠白
璧委魚腹至今生氣猶凛然嗚呼丈夫秉節有如此身
後千年長不死
方太古
嘉善夜泊
十月望之後畸人何所歸江清霜氣薄堂静夜燈微木
葉背風落孤禽向月飛援琴不成調新淚欲沾衣
譚秀(字聳秀龍泉人成化間海鹽令)
鷹窠頂山
澄波渺渺兩湖平春色蒼蒼四望明馬首山花向人笑
林端僧梵雜溪聲
李東陽(字賓之茶陵人正德時官少師諡文正)
當湖十景詠
鵡湖春色
春来鵡湖綠春去鵡湖深微波帶豊草幽鳥啼芳林寧
獨知春来與春去長在鵡湖湖上住
(附考湖即當湖在平湖縣治東三百步吳地記云隆安五年改東武湖俗呼東湖元末於金山海濱得一)
(碑云鸚鵡洲界又名小瀛洲今建塔於其上水有九𣲖東南通故邑西南近海鹽東則廣陳北則華亭舟)
(楫便利為一邑之勝)
案山曉翠
遠山青青玉案氣漫漫来莫旦君不見樂遊原上易昏
黃夕陽雖好空斷腸
(附考湖濱有地一方立塔以案風水人呼案山或云土阜如凡案故名)
三寺雨鐘
朝鐘晴昏鐘雨朝鐘滿空山昏鐘遥遥不知處山僧報
客客不来又逐溪風過溪去
(附考湖上有飛錫化城普濟三寺)
六橋晴市
六橋開暖烟家家水為市昨日雨多今日晴高樓翠幔
留人處曾搖湖船卧明月歸米夢作杭州客
(附考湖有九沠中分六橋)
東田社鼓
日之出東田東鼓填填走社翁刲肥羊繫壯豕舞復歌
社神喜但願年年好風雨儂衣有桑食有黍長迎社神
擊社鼔
西浦漁罾
農家住西浦兒童織罾罟岸闊秋水深湖上魚蝦賤如
土待我他時歸掛罾功成自買扁舟去
南邨書屋
南邨書屋書滿車南邨書聲聲滿家讀書不作邨學究
身為郎官印如斗如今袛令稱書鄉不讀書誰人姓張
(附考元至正間里人張絃號南邨家多書作書屋以為誦讀之所)
北原牧笛
北原草青牛正肥牧兒唱歌牛纔歸兒家在原牛在坂
歌聲漸低人更遠山蒼茫水清淺
霍氏行祠
霍將軍古祠下揚靈旗躍靈馬神遊四方適余野霍將
軍武且神驅逐厲鬼鞭風雲生能安邦死能福吾民壮
哉將軍死猶存
(附考吳王皓疾有神附小黃門曰金山鹹塘風潮為害余漢之博陸侯也當統部屬鎮之翼日疾瘳立廟)
(小金山鄉人復築宫湖上宋宣和二年兩浙提舉魯詹請于朝封忠烈公賜額顯忠祠為文以記其事部)
(下錢侯尤靈著嘉靖倭寇掠湖人見有金袍白馬戈戟如雪或作虎象形擊之遂去)
魯公古墓
荒荒高原鬱鬱古墓誰其葬之侯姓魯君看佩銅章繫
青組有酒誰澆墓傍土彼獨何人民亦何心嗟哉魯侯
名至今
(附考瀕湖有宋魯宣義魯夀寧魯文諡墓)
東作莊
知時好雨正當春黃犢犁邊綠水新林外不須催布榖
農家自少晏眠人
(附考莊在嘉善孫詢故居也)
蘇恩(字從仁華亭人正德中秀水令)
水月禪院
平生最愛水中月今日来過水月庵月色水光無限白
對渠非我問誰堪
(附考院在嘉善治西北三十六里宋紹定間建)
馮蘭(餘姚人弘治間進士官憲副)
白蓮寺
我愛白蓮僧好事偶然開卷發深嗟才如廷尉亦老吏
詩比醉翁真大家方外禅心空去住水西秋色半烟霞
芳期更卜明年夏来看峰頭十丈花
史鑑(字明古吳江人)
桐邨小隠詩和韻
高年厭㕓市小隠在烟邨溪水到門綠野花經雨緐隔
鄰呼酒伴對坐且開尊醉卧人来問兒童出應門
沈周(字啟南長洲人有石田集)
梅花道人墓(考見前)
梅花空有塔千載莫欺人草證𧦬光妙山遺北苑真短
碑深刻字古橡未迴春欲弔誰為伴秋塘老白蘋
桐邨小隠詩和韻
不煩王錄事結屋自深邨静覺道心苦老嫌人事繁書
魚登竹几酒螘落匏尊幾箇梧桐樹秋来葉滿門
題沈月溪卷
月為大家物何獨此溪有千溪萬溪月同光無薄厚惟
是溪上人雅與月相偶君于此溪外他月能識否逍遥
見在境此月随所取低頭弄清華白璧落我手尚呼酒
酧之溪月我三友
文徵明(字徵仲吳人嘉靖中為翰林待詔)
景德寺(考見前)
古屋無人犬護籬偶抛塵土得幽棲不知何福能消受
滿樹松隂一鳥啼
雲邨為許黃門賦
茶磨清風不可攀高人先我十年閒懶搖玉珮聯青瑣
故擲銀魚卧碧山新水旋開田二頃紫雲深占屋三間
若為便置蒼生望見說青青鬢未斑
(附考邨在海鹽敢浦唐德宗時有邨女出耕紫雲覆之後詔選入宫故山與邨皆名紫雲茶磨山在其北)
(白鶴在其右東西水皆九曲邨人並織屨為業山有天只峰星晶石弄月臺枕流巖豊厓諸勝)
文彭(字夀承徵明子官博士)
遊鴛鴦湖
秀水亭前水荇香鴛鴦湖上浴鴛鴦遠天簫鼓迎歌扇
倒影樓臺浸女墻蘭槳夷猶衝菡萏竹枝欸乃和滄浪
莫言煩暑無由避月照波光玉露凉
莊㫤(字定山江浦人官吏部郎)
静觀亭
微月此波寂遠峰何處青我来閒坐好不記是誰亭
(附考亭在平湖學宫内)
林光(字緝熙東莞人成化舉人為平湖教諭)
和莊定山静觀亭詩
小月来相照雙眸老更青人間無限事且對静觀亭
泛當湖四首
青青湖畔草泛泛波中鳥杯酒入烟雲斷随秋水杳
閒持一杯酒移艇傍疎竹白鳥忽飛来湖田雨初足
數聲採蓮歌秋波杳如海不遇種蓮人那得蓮堪採
煙火幾漁家邊湖夾疎樹扁舟三五人坐入秋天暮
都穆(字元敬吳郡人官大理卿)
舟次石門
讀罷新篇如覿面石門知有幾番遊小軒暮坐清閒甚
落日蟬聲碧樹頭
夏鍭(字德樹天台人成化進士官大理有赤城集)
宿麟湖懷陸宣公
斗酒出門去路賖何期一笑落雲涯浙西人物猶專美
吳下文章述大家風雨孤舟開束錦江湖獨夜隔鳴笳
眼中吾輩還堪數詩到平原國有華
(附考湖在嘉善縣西十三里有東西兩湖界接秀水)
嘉興
強吞弱委此封疆流水寒鴉幾夕陽兩岸荒烟時盼望
眼中應有禦兒鄉
張翬(雲中衛人成化時桐鄕令)
鳳鳴寺
一水周遭抱梵宫石崕斷處小橋通片雲委地家家雨
萬樹呼秋葉葉風供佛野僧来施食放生衲子自開籠
邑庭東去無多路已覺閒忙迥不同
李廷梧(字仲陽莆田人弘治間為桐鄉令)
題鳳鳴寺
鳳鳥何時此地鳴誰將下里配周京已無文字書年月
空有榱題記姓名落日亭臺横塔影西風門巷作秋聲
遥思噦噦當時事獨對孤雲坐月明
周紹濓
秀水
望吳門外水如油㶑灔騰空映鷁舟莫是西施曾濯繡
至今人羡錦江頭
(附考秀水縣明宣德間割嘉興西北境為之以其地有秀水因名府城之内皆屬之治在子城西北一里)
(爽溪東宋仁夀寺址也領象賢靈秀雲泉杮林等八鄉)
祝允明(字希哲長洲人弘治間官通判)
秋晚嘉禾道中二首
晚發西南郊秋深雨氣偏人家低似岸湖水大於天日
崦長如閣風檣不用牽辭燕還入越纔費半流年
湖尾横波急船頭轉港頻幾家危傍水一木老存身黃
菊看如客青山坐送人空舟随處泊不用擇行隣
顧應祥(字箬溪長興人)
題鍾西臯長春亭
長春亭子清更幽主人况是神仙流不愛齊州乘五馬
却来海上狎羣鷗亭中蓄書三萬軸夜則高眠晝還讀
希夷山人西華西少陵野老曲江曲翠竹蒼梧手自栽
四時無日無花開鴻儒下榻談玄理騷客題詩稱逸才
世路風塵競奔走英雄幾個能回首富貴浮雲未足論
浩歌且進杯中酒
臧相(台州人進士)
譚節孝婦詩
荒庭落葉秋日晡屋頭嗚嗚鳴老烏少年夫婦中道阻
羅幃寂寞青燈孤妾身何異秋江蒲十月孩乳方呱呱
殷勤囑補嫁時襦誓將忍死為生圖堂上白頭有繼姑
姑有繼嫡無親疏是誰妒害策三雛一舉直欲相吞屠
誰無舅姑誰無夫妾生不幸多舛途薄命敢爾貪生娛
嗚呼譚氏良無辜上堂甘旨色而愉風前燭短嗟易枯
嘗熊辛苦心力痡姑心不動歡如初孝亦獲全節不汚
七十年来甘茹荼地下相逢果有無完君左驗朱墨符
况是衮衮多孫孥蚤年更有登雲衢向来志氣容稍渝
譚氏之鬼血食乎世稱丈夫七尺軀一朝埋沒成泥塗
吁嗟乎死後餘名天壤俱安知後日無董狐
(附考沈氏桐鄉人嫁同里譚弘三載卒遺孤甫周歲姑陸氏生三子沈前子婦也素不愛有奴老而狡為)
(陸謀去沈而并其産沈貶身曲事卒能全志)
楊慎(字升菴成都人正德状元官修撰)
三塔寺
始見椒花綠又驚椒實紅客心正鬱鬱作底對春風
徐禎卿(字昌榖吳縣人官博士)
嘉禾道中
檇李城何在蕭條草樹存未温吳苑酒已動越鄉魂問
水来天目看桑過石門愁聞鶺鴒語寧聽楚山猿
倪璣(字公在咸寧人為嘉善邑丞)
思賢書院六首
晴樓高送目獨立晚風恬近市浮烟重山青欲捲簾
右清風樓
衣冠遵矩度風俗回人文大雅久不作異言徒喧紛
右學禮亭
稚子得嚴師以道發明性春館江頭開誦聲風外聽
右養蒙館
斯道有顯晦人心無古今升堂動遐想時聞鐘磬音
右志學堂
白日下庭除餘情動春斝鶴韻轉悠然江山入清夜
右息遊所
獨坐息芬芳高懷起清詠陂水入春生林花帶雨静
右漱芳池
(附考書院在嘉善治東百步明正德間倪璣建為講學論治之所)
陳賢良祠
涇水来清風故祠香火崇晚辭花縣令早作白牛翁直
道紛更際高名貶謫中恍疑相對語孤鶴唳晴空
(附考祠在嘉善治東五里名表賢祠又名光德菴俗名荒墩菴宋嘉祐中舜俞以其地與僧契嵩為焚修)
(之所後因建菴置田贍祭其傍有墓)
王良佐(華亭人)
思賢書院假山
何来搬取崑崙峰屹然映照池波中波中㶑灔石玲瓏
石面洗出梨花風一壺中藏小天地三十六洞桃花雨
千年髯松鎖不住只愁化作茅龍去
孫一元(字太初關中人)
思賢書院題倪司諫竹里圖
使君家在渭川上茅堂正對青琅玕皇陂月出夜初静
紫閣雲連秋映寒已愛冉冉坐中見更要森森行處看
聞道南鄰有蒋詡擕壺相過日交歡
中秋夜永安湖泛月
中秋此夜成高會山雨初收澉墅隈望裏星河舟楫近
坐中滄海酒杯開月明静抱黿鼉出樹色晴浮島嶼来
爛醉狂歌真自得回頭天地莫生哀
同沈紫硤董子言陳用明僧雪江散步澉湖
六橋尋勝處去去望中賖樹老秋連石湖酣晚映花山
光酬野客詩意愛漁家歸路夕陽裏鏗然拄杖斜
題思賢書院六首
長天帶川原野水映林薄倚闌吟眺餘紅日當窗落
右清風樓
幽亭枕溪流春風敞華牖喤喤聞笙鏞禮筵陳俎豆
右學禮亭
夕隂下松間虚館春風裏夜窗燈火深兒童經誦喜
右養蒙館
六經立人極萬古如新月游居日以深春風衆芳茁
右志學堂
枕簟對青山琴尊事幽暇日夕晏坐餘庭隂雙鳥下
右息游所
芳意滿幽亭石池流水活沙頭羣鷗来檻外雙峰落
右漱芳池
黃省曾(字勉之蘇州人有五岳山人集)
除日泛鴛鴦湖
孔違税遼駕蘧卷肆長往蜀雄草逾積洛誼誦彌廣時
遒歇英妙神超發慨慷岧嶤凌逼歲濛羲曯升昶澄湖
蕩襟目芳臯挹情想遊遊泛虚穆遲遲止幽敞除辰新
故判嘉國越吳兩靈刹非曩觀途樽有初賞窈林初竒
邁遐嶺一清仰締思馳海隅傒晨理探榜
檇李詩繫卷三十九
