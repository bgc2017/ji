檇李詩繫卷三十三
平湖沈季友編
明
筠隠禪師大遂
大遂字梵印號筠隠萬天間平湖乍浦會濟庵僧
覺承講主之法子有出林草小萍菴曰遂公潛蹤
林樾景企前修或時托寄長吟不覺詞意俱遠可
與齊已並駕也
贈朱白民
山靜猶空劫惟將木石親肯居於此處豈是等閒人寫
竹賣供米刪松破作薪只因尋異藥衣染别峰塵
西山道中
懸壁杖難容盤旋青萬重到來深竹院行盡數聲鐘瀑
掛雪邊雪雲圖峰外峰此中皆靜者日暮不相逢
林栖
當簷林靜立老屋破從遮作梵鄰聽熟翻經風攪差地
生無種藥缾活不根花偶與雲同出歸吟任月斜
猿聲
懊恨應無爾臆侵胡為清夜發哀吟三聲豈是羊公碣
一淚惟沾楚客襟秋漢月明悲更切朔風天冷怨尤深
誰能聽此腸非斷只合閒僧不住心
鹽官道中
風緊孤帆只半懸近村纔動午時烟倒波獨樹枝猶活
傍道交蘆葉不全聚石牧童堆野竈過橋漁婦上溪船
日長未是殘陽候人說鹽城已在前
柳
沐雨梳烟千萬枝春風挽住定何時青窺鏡裏愁人眼
翠染機中織女絲柔舞難容鶯坐穏輕搖易惹燕飛遲
可憐歲歲章臺路腸斷㤀歸遊俠兒
秋扇
莫以涼風多棄捐敝篋裏試記無風時是誰引風起
冬日淮上懷了能
凍斷黃河與月河行人馬上帶冰過惟君生得梅花骨
獨占江南曖日多
無礙老人大持
大持初名持衡字圓印號薝蔔吳江人雲栖薙染
受具初住桐鄉華嚴庵次依竹寮住密印寺後居
郡之無礙庵為詩文儁宕超遠如幽巖邃徑賞音
者爭愛之有佛華院錄負鉢草問荅語無礙庵藁
初居無礙庵
錫倦依苔壁松高掛鉢囊始知心地穏翻見水雲忙夜
黑鬼生火天寒雁呌霜深林人影少日月似鴻荒
贈王粹甫
入竹避生客家人無處尋燒琴成獨響拜石作同心花
㡳白衣酒雪中黃面吟有時修小節醉不到東林
過沈明德
慮君倘早出却覓尚眠時客可科頭欵咒能彈舌持埽
冰去鳥跡敲雪起花枝竹裏一幽徑寧容俗客知
普善庵謁舷師
老年一不好松竹對閒身或以無師智相酬有學人雪
明難曉夜梅凍易寒春已簡形骸禮中誰是主賓
溪上同孫孟樸
溪上幾叢綠多從新雨生足於清水濯路在落花行竒
石即思拜好山不辨名柳條莫盡折借與倦啼鶯
出郭
出郭未半里滿船青載山岸危不長樹沙亂欲無灣直
路雲梢去斜陽樵背還已知箬下水清可鑒吾顔
村居三首
荒院無金磬誦經石可敲苦虀何異藥破屋不如巢一
受田家供因多桑者交洗蔬莫剰葉流出恐人嘲
僧來逢雨漲欲以笠為舟行脚非騎馬安心須牧牛破
村無大樹剰水有清流衣絮不憂薄蘆花雪滿洲
未及開新徑行由草莽間尚多無事事但得不閒閒竹
欲潔頻濯樹須高屢刪田灘風雨後亦有小潺湲
過朱文寧太史莊居
素心相與老只有此田鄰種竹惟知冷移花不在春口
恒存死友門怕報生人丘壑如堅臥國風誰一陳
過黃葉菴
未知有水可通船先問桑田細路偏門帶夕陽敲樹㡳
人隨宿鳥到籬邊癭瓢再食便終日禪榻初安已老年
地不近山無怪石夜來留得斷雲眠
秦駐山
山靈曾受始皇鞭松至而今不仆顛天為濤吞無北限
地因沙湧有東邊下灘黑剰先秦石對岸青高舊越烟
非此雲牙撐海角稻畦或恐作鹽田
廢襃能寺
枯松亂竹一丘陵曾此開堂演上乘瞰祭鴉如放生鳥
掃墳人似遠歸僧刹竿倒處見翁仲鬼火移時替佛燈
片碣欲書閒姓氏不知勅賜有褒能
廣育
廣育字扈芷四川人住嘉善大勝寺有東塔詩
次荅茅止生元戎見贈韵
十年重屈指只此泠然心看劔雌雄合論文今古深鳥
歸黃葉影蟲吐碧絲吟不少知音者還揮霹靂琴
卞玉陽談故山有懷
不聽猿聲已十年偶隨孤鶩下斜川山中别後無他憶
只恐長松礙月圓
病癡道人廣衍
廣衍字雪音秀水普菴僧聰慧爽拔詩格清瘦早
攖癘症而夭徐明樗梓其病癡稿黃葉老人為立
傳
遲五雪
幾回驚出犬空吠雲影常疑船進橋日暮還來溪上立
乳鴉如葉綴寒條
如山
如山字鷲峯秀水天寧寺僧陳眉公曰山公匠心
刻意語多警拔真秋潭的骨弟子也有碧蓮院稿
落日
落日即朝旭升沉似不同明霞流雜綺芳樹隠微紅近
壑欲垂水在山疑觸峯眼前道不出更聽一聲鐘
題黃葉菴
黃葉菴居老所宜梅花清瘦最相知地餘半畝多栽竹
屋只三間僅着詩乳燕坐簷驚夏早亞藤上樹覺春遲
聊將垂意新蓮社月到門前擬鑿池
大定
大定字一印海鹽福業寺僧有浪錫草
新涼
一雨洗庭竹微涼覺頓生亂螢移濕照小鳥在巢鳴葉
有先秋意詩多入夜成自堪高臥足日已報忩晴
大生
大生字等印海鹽資聖寺僧見十印社草
初夏訪趙凡夫
巖扉皆掩綠客至不知迎習靜小成坐繙經微有聲竹
隂如水淨山氣學人清莫謂吾多事因難負爾名
大受
大受字朗印海鹽天寧寺僧見十印社草小萍菴
曰受公矯庸激腐探景副情洗削鉛華別生孤調
然亦不自知其出入弘秀集中也
息柯亭
亭緣幽士築額借息柯稱路鑿山根上忩開樹杪凭甕
泉專飲鶴下榻半留僧役役風塵者何年得此能
照源
照源字道生號冰如海鹽人住秀水古井庵小萍
庵曰源公乍耽律韻遂冨篇章茹藻含毫時發清
響有雪林草
輓大年法師
影堂燈永夜想像似安禪授法兩三子深心二十年矮
松才掛月新塔已生烟氣結更何語徒為歎逝川
題指月庵
短扉將綠掩小徑倚村斜老樹借菭葉新桐布屋花漁
歌傳外港鷗夢立前沙靜者離言象門題指月家
落花
飄零思雨露撩亂點蒼苔苦被風常掃因傷春鬭開嬌
鶯歌綠轉癡蝶想紅來事盡如花事榮時瘁亦催
法衡
法衡號秋巖海鹽天寧寺僧有竹西齋稿
咏雁
嘹嚦天邊羽離人靜夜聞雨寒孤夢短風急數行分北
去歸龍塞南飛度嶽雲人間多矰繳高舉莫離羣
過趙凡夫山居
選勝探竒境相將采石英前峰如地湧隔座得天平松
響疑風雨雲深失晦明還嫌葛衫薄五月太涼生
照楞
照楞字鏡玄秀水寧慶庵僧遊黃葉之門有松月
軒稿
水底竹影
迴溪日澄湛竹影倒寒清如簀竹間立何因水㡳生鳳
來栖不得魚過觸還驚每日微風起湘君夢裏聲
弘已
弘已字孤雪秀水普善菴僧舷公每誦其除夕詩
云百年猶一年定有今夕時輙愀然改容
秋雨
灑竹驟鳴秋易知兼風況打敗荷池茅檐一夜溜聲裏
想起石梁聽瀑時
景定
景定字寂生秀水報恩寺僧有香露菴草
子規
呌道不如歸不知家何處春歸花亂飛何事不歸去
海旭
海旭字竹浪平湖東林寺僧有蕪林草小萍菴曰
旭公清真孤上簡默沖夷怡神淡漠之鄉創句物
情之表遇其得意不知司空表聖于武陵諸公何
處着脚也
宿甘露菴
舟出太湖險語溪投暮鐘聽風多在竹看月不離松柝
護城三里雞鳴邨一重長安明日路宿草滑歸笻
遊趙氏居
小港難通櫂行知經幾灘敗荷還立雪寒水不生瀾掃
石容苔瘦栽松待鶴安梅花如有月借我一宵看
雪溪上人圓映
圓映字元徹號雪溪嘉善西林菴僧銳志教理作
詩清新崇禎間居平湖乍浦與李潛夫唱和有西
林焚餘草小萍菴曰映公雲移梗轉鴻跡風蹤凝
神茂樹㡳覓句清流邊設遇靈一處默猶當雁行
並邁也
初冬同社過陳山寺
出郭見山瘦翻思春獨來雲間過水淨楓老學花開人
影夕陽裏松隂古殿隈龍泉堪煮茗分坐石為臺
秋草
護蟲吟月苦襯馬滑蹄行螢火燒難死霜花落也生誰
傷當路踐自怨不春萌獨有秋江上離離動客情
輓玄珠上人
殘燈耿耿夜何其虛室空悲禪坐時廿載形骸孤鶴弔
一生心事故人知雨添郭外沉龕草風涸忩前洗硯池
白社曾同秋後集而今惆悵泣題詩
智旋
智旋字瑩密號松濤嘉興圓通庵僧有寄林草
夏日過雨庵
未識西行路誰知對夕陽得菴松翳暑坐石竹分涼庭
有佛花發池無魚草長蟬聲齊閙柳惱亂我詩腸
成受
成受字戒滿嘉善人嘉興螺潭院僧
秋夜
坐到燈殘月又明寒蛩泣露若為情已知去日如流水
莫恨秋風白髮生
一漚
一漚字冬江秀水精嚴寺僧萍菴法子黃葉翁云
漚為人魯鈍有確志作詩峭秀雪嶺孤松寒泉瘦
石年二十而天有鏡月稿
送環中遊廬山
匡廬竒絶處歴勝證前人以杖開雲路將衣抖世塵瀑
飛明鏡膽峯戴礙吾身問取於中住誰知面目真
德藴
德藴字五雪嘉興興善寺僧從萍庵遊問為詩律
新藻有致
送友入匡廬
一條竹錫健於龍踏破匡廬雪萬重别後我如天上月
照君禪坐在深松
濟深
濟深字慈筏秀水金明寺僧早夭黃葉翁稱其慧
性好學
即事
清晨放棹城東南歸宿城中百尺潭夜半老龍作人語
驚破夢魂春雨酣
清梵
清梵字竺音秀水東禪寺僧有半秋稿
歲暮期友不至
欲悉經冬計歸懷誰與裁早期雲外錫共掃徑邊苔夜
永鼠方出鐘殘月又來寒梅似相慰横過一枝開
寂瀾沙彌
寂瀾字法孺秀水天寧寺沙彌吕文懿公之裔作
詩秀雅善行草丹青
燕
紫燕來春社銜泥補舊巢不嫌茅屋冷肯與作貧交
病馬
今日方知行路難垂頭顧影怕金鞍儘教伯樂能調養
恐有當時指鹿官
斯承
斯承字景山海鹽慈會寺僧
贈崔潛叔
仙蹤暫隠白雲層大膽雄心似五陵幾度東林風雨過
山靈常護讀書燈
普福
普福字可中桐鄉密印寺僧烏程人
窮僧
破衲不掩肘破瓢不住寺帶月望塚歸和霜藉草睡
正賢
正賢字三石海鹽天寧寺僧
海上晩歸
潮落平沙望眼空夕陽迴照海城紅鑑明秋水芙蓉老
歸棹乘風入畫中
明來
明來字亘南秀水通濟菴僧
樵夫
惟隨麋鹿羣運斧斫秋雲和擔束雲去歌聲隔嶺聞
志淳
志淳字恒岳嘉興東塔寺僧徽可之孫小萍菴云
英機敏發詩多警語有雜華林草
春日過月公蘭若
孤邨相叩嗜禪翁一逕春風到寺中人語悄聞楊柳綠
鳥啼幽出杏花紅經殘瘦坐焚香起茗熟傳題得句工
足跡不留簾外土小庭深寂雨空濛
照旋
照旋疑即智旋見禪林詩輯小萍菴曰旋公沮貧
履巇時發懣語深情酸楚豈堪再讀
掃苔
久雨滋苔力青錢塞徑荒掃之空夜露留也待秋霜鶴
跡冷無襯龜行滑不妨斂歸林下去護菊久含香
智道
智道字生一號環中嘉定僧挂錫秀水三塔禪栖
崇德西林小萍菴曰豎義談經世服其辨發藻吐
詞屏袪凡近有紫芝社集
池上
嘯動清池藕葉風孤懷欲絶句初工偶然月照無言處
疎磬一聲松閣空
心寂
心寂字含虚嘉興興善寺僧
春郊
景物逢初霽郊原擬畫中柳開新眼碧花綻舊心紅嬌
鳥鳴幽樹游絲撩遠空春光知幾許吾欲問東風
小萍庵文貞
文貞字蓮生晩號夢堂桐鄉人秀水精嚴寺冬溪
之裔孫從秋潭老人遊得其詩法善為景句亦工
書著有萍菴草藻影雜藳嘗取吾郡詩僧裒其遺
藳勒為成書曰檇李禪林詩輯附以已作大持序
之以為禪源學海各詣精深一時同社楊若木陸
叔度沈明德丘叔遂輩為之點定行世
送汪黃海還新安
新安西望空行李帶秋鴻馬足高低路人衣草木風母
慈開口笑弟舞說心雄此最非常樂勞勞莫便東
與楊若木駱天游夜話
久别忘如憶相逢意更深言多交後夜情苦見中心病
葉風條響哀蛩露穴吟不須悲未遇自古少知音
荅蒯周生
秋來情況淡無滋一枉緘題慰所思不改長貧存舊友
却經久病識新醫形疎現影何殊鶴髮短蒙頭乃類絲
楓葉湖邊霜待月相期莫漫又愆期
秋潭師黃葉庵落成二首
一瓢一笠挂西林不負生平有此心易補高低籬作障
難分新舊竹為隂瓶添水滿澆松大杖撥雲開引步深
愧死吾儕諸弟子相依難學樹栖禽
不貪幽寂不辭喧野外茅堂可省煩求法人穿荒塚路
放生魚過小橋村雲將白繞閒排牖草引青長靜掩門
深更深山只如此花開花落更何言
林璧
林璧字竹憨吳江羅漢寺僧久住嘉興王江涇歴
寓具足清遠興福諸精舍能詩善書畫山水竹石
俱得梅道人筆意而寫竹尤工性嗜酒乞其筆墨
者必攜一樽餌之
竹裏
一衲濕空翠蕭蕭竹幾枝茶聲和葉細琴響瀉泉遲拂
石人初靜窺林鳥不知徘徊有同調刻綠半成詩
秋夜與友人别
莫謂相知晩應憐野性投哭非傷遠别酒不破窮愁坐
冷山忩燭吟殘庭樹秋明朝同此夕惟見月悠悠
大澍
大澍字時乃號嬾先南直應天人嘉善大勝寺僧
扈芭弟子性好遊擅丹青有瘦烟草
同趙靈均晩步
小雨送幽步水紋生斷霞蝶衣粘濕草禽語墮繁花新
月背人去微風引竹斜回看形共影攜手白雲涯
經天池廢寺
松磴逶迤翠幾層昨宵風雨夢來曾到門疎竹留羣鳥
倚樹愁雲老一僧蓮葉峯頭虚石子鉢盂泉底冷龕燈
夕陽秋草多荒蹟忍見殘碑抱古藤
海指
海指字影林秀水古雪庵僧有松忩漫草
同常子貞駱天游夜話
深秋落日後磕膝話蕭條病未離三月情難竟此宵寒
蛩悲斷石小雨活枯蕉但得清如許應無負我招
無客
一逕從雲合柴門久索居須傳招隠賦空擬絶交書鳥
弄春聲滑花撩晝影虚家貧兄弟遠何況故人疎
如谷東禪師
如谷字日海初號慧空嘉善人為人端謹初依栖
霞後遊荆山月庭講席名震叢林歸閉閣於景蓮
精舍三年詣臺山不數月安坐而逝
光德庵春日即事
雨霽炊烟亂禽聲和牧謠爐香閒白日雲影臥丹寮日
暖花隂靜塵空午夢消依然人境外杯茗足清饒
懷朗
懷朗字天衣海鹽資聖寺僧有鈴語軒詩草姚叔
祥吳石袍為序
石城夜泊
帝城遥接嶺瘦影臥輕橈隂厚雲凝樹寒生月上潮隊
魚沉永夜隻鶴唳空宵逆旅憑興感江花夢六朝
靈隠寺訪蘧然師不值
問法投山寺入門唯見松徑留青蘚合關任白雲封近
侍懸秋榻鄰僧報午鐘翻思來不偶良晤竟難逢
題畫
閒過冷院尋僧小坐山腰茆屋細聽風雨何來定是淋
蕉灑竹
斷拂子明方
明方字石雨俗姓陳氏世居平湖泖上又云嘉善
人少負不羈後悔悟為僧參雲門付斷拂子一枝
自號斷拂子嗣為洞宗三十三代繼謁黃蘗有禪
師歸主顯聖又主寶夀龍門東塔後居佛日寺有
雪蕉集
松篁橋
橋上山重重橋下水淙淙已無車馬至未許烟雲封春
老斜風竹秋深細雨松不因閒送客誰續虎頭宗
寶雲禪師道援
道援字汝航福建陳氏子年十五喪母遂棄家野
服叩法博山大師已至天台高明寺閱台宗三大
部博通教典卓錫於杭之横山崇禎庚辰馬訥菴
陸遜齋延至平湖乙酉返横山後復以馮兼山之
招偕其法嗣夢破憩息耘廬寶雲林二十餘年竟
示寂於此有詩文語錄行世
雨宿蓮華峯無門庵
仄徑入雲峯庵居翠幾重霧深疑隠豹木老聽吟龍澗
雪分春筧山糧任宿舂坐餘清夜杳林外數聲鐘
蝶庵上人弘覺
弘覺字夢破仁和人俗姓江名浩字道闇少負才
名豪宕自喜與孫元襄胡彦遠輩為忘形交皆當
時名士嘗獨遊郡西樂其幽勝遂挾琴書挈妻子
居横山之麓題曰蝶菴每當風月閒夜薄酒命醉
登望江山徬徨起詠不輟晩年遂棄蝶菴從援公
薙染為僧隨至平湖後復從雲門禮公受具名濟
斐號日用往來江淮戊子冬坐脱於佛日寺同社
諸子建塔靈隠五寺橋之西裒其遺稿曰蝶菴集
道信弟過澗西出扇索詩時五嶽上人亦來同遊
泠泉有佳味慚予只獨嘗君輩忽飛來與我同徜徉天
若為爾媚花若為爾香奔泉與怪石為爾贈蹶張人生
逐塵網何處不堪傷樂此登臨趣勝彼南面王吾弟士
之狷嶽公僧之狂我乃癡絶人狂狷兩無當悠悠斯世
孰為侣惟有靈山片石堪與語吾弟今年四十矣前此
三十有九年不知幾年對山水往事那堪憶來緣猶可
止願以三十年為期同吾淡蕩烟雲裏七十以後活猶
死或山或市姑聽子君不見嶽公年未及壯室閒放己
過三千日
贈馮兼山
自放春閒三十春不將花幔換車茵林廬妙得顛迂筆
風調疑兼晉宋人白足時來揮麈尾青松手種作龍鱗
高名久在堪招隠再拜藏書弗敢塵
友人宿山閣
新笋成竿人饌希荒畦纔剰幾莖葵山家何事堪留容
江閣高眠聽子規
喜劉嘉符下第
得失於今易地觀吾將斗酒賀劉安碧翁能解幽人意
放爾歸來理釣竿
題秋雪庵
幾年河渚漾清秋最愛宗公白雪洲今着袈裟何所事
仍來洲畔作閒鷗
國朝
天童和尚德容
德容號費隠閩人少孤出家得法於密老和尚開
堂黃蘗歴遷蓮峯法通崇禎戊寅主席海鹽金粟
復退居黃鶴峯顔曰直指
國朝順治初木陳石竒二和尚請繼席天童時擁衆千餘參
叩激揚宗風大振楊廷鑑貽詩有五峯今日高天
下萬指都教拜下風之句後居超果徑山維摩堯
峯十八年示寂福嚴年六十九著有語錄及漁樵
挂瓢等集
和澄靈法師山居韵
因僧問我西來意報道山居不計年看兔籬邊雲拭磴
敲藤石上樹摩肩勤鋤小圃除黃甲閒拾枯枝煮白泉
㡳事明明誰可語祇應高枕臥巖前
林古佛通竒
通竒字林野四川人十歲薙染十九南遊遍歴講
席丁夘掩關平湖德藏寺一日失足墮樓大悟遂
破關走姑蘇見悟和尚於清涼庵隨入天童人稱
林古佛後從悟至嘉禾寓黃闇齋素園中受付囑
焉乙酉主法天童通玄峯頂衲子奔趨冬夏布衣
草履備歴艱苦塔於太白玲瓏巖
别嘉禾黃闇齋譚埽菴汪曾城諸公
兩載邨居意始舒綸竿未許下沮洳而今舞棹浙東去
太白潭深有巨魚
輓周君謨
昔年曾共咏梅詞誰料幽香冷一池今日重來階下立
難將淚眼看空枝
青蓮禪師
禪師號浮石姓趙氏世居虎林移居平湖父老無
子禱神得生生後家業漸凋十三歲不茹葷十九
父母欲為完娶嘆曰此時不行他日難脱矣遂至
普陀禮紹宗禪師薙染三月即歸省親為泣絶乃
育髮日閱釋典一日在母前講說因果母曰汝既
決志出家但無遠去由是復薙度受雲栖蓮大師
戒隨湛和尚開講海鹽天寧結刹秦山復隨至嘉
禾東塔後往海鹽鶯窠山養親喪葬畢赴東塔請
復上天童後隨本師密雲和尚至嘉禾黃履素園
舉拂授之履素曰予昨夜夢小園池中開五色金
蓮乃應今日付浮大師豈不異哉是冬退居平湖
青蓮寺復往報恩終焉
參金粟本師密老和尚
日脚垂來雨脚收幾邨晴樹引孤舟問津曾未迷前路
到寺疑如見昔遊桑鼓遠聞金粟外海光直射石鷗頭
幸生斯世逢斯老得入拈花第一流
送一拙歸徑山
白雲堆裏冷難辭鍊得身心百不知試問凌霄峯頂月
何人先見上松時
送聚之遊黃山
七十二灘一客舟上崖不必問徽州白雲成片風吹散
三十六峯多露頭
落梅
零落枝頭春已窮或沾泥土或飄空莫言桃李多顔色
盡在東風幾日中
山居
門前一徑向雲開萬壑千崖脚下來行到翠微深絶處
數聲啼鳥喚人回
高庵道人宗泰
宗泰字古笠平湖德藏寺僧受法於費隠老和尚
時喜濡墨作顛草或作小畫後復往徑山高庵自
稱高庵道人柯魯山謂其詩凡三變而益進有閱
世堂稿
苓山夜話(時天童報恩二師應召入京)
春日思雙徑苕溪取道還十年勞夢寐兩度到苓山庭
柏依然古苔花似舊斑近聞雙詔下何處有人閒
無垢寺(在天目之麓梁昭明太子繙經處)
一徑當門細無人竹戶開古藤緣殿角老柏舞荒臺日
射松鼬走林昏石虎埋斷碑横古道繡徧六朝苔
懷高庵
高絶懸崖處吾廬向此分鳥啼寒磵竹樵語石牀雲樹
裏江光遠忩中岱色紛夜深羣動息天籟定中聞
惟仁上人還日本兼呈同門黃蘗和尚
孤帆縹緲日邊來積水波濤一望開雲近石焦連合島
氣蒸天柱擁蓬萊山王草長青駝出海國花明白象回
萬里扶桑心印在從教華夏起風雷
次友人海内住山翁韵
敢叨海内住山翁無用何妨立下風竹榻穏眠鼾似虎
松橋閒眺杖如龍白搖絶壁千尋瀑青惜當門三四峯
滿架琅函看不盡啼殘黃鳥碧蘿中
寄懷虞山髻珠頭陀
南疇水湧尚湖平天畔茅堂傍日明半榻琴書高士傳
滿林松竹道人情披雲采术尋虞仲帶雨鉏瓜訪邵平
一住千秋忘理亂有時長嘯數峯青
重登雙徑
六年不上五峯顛聞道松杉幾變遷猶有凌霄一片月
清秋仍照法堂前
天目道中
九月風高白露寒短笻拉伴出臨安亂餘山店人家少
一路花開秋牡丹
松阿樵者常岫
常岫字蒼林別號懦翁又稱松阿樵者姓鄭其先
本浙之黃巖人生京師十五歲薙染於大千佛寺
為法華老人之孫性沉靜喜讀書與人交無貴賤
皆敬禮之所居堂前有古松數株吟咏其下翛然
自得如是者三十年徙上房山之邃園再遷良鄉
弘恩寺慕永嘉天台諸山水思歸老於浙高澹人
詹事居平湖得馮氏舊圃為北墅割其中一區招
之駐鍚名曰籜藪以戊辰八月入園已已七月示
寂其詩高簡冲澹有郊島遺風居千佛寺有祖華
堂集聽濤稿寒濤閣稿墨香幢集遂清堂集住大
房六聘山有邃園稿東峰蘭若集寓良鄉弘恩寺
有復古堂稿今僅選其籜藪詩之一二焉
高詹事澹人得當湖馮氏耘廬舊業分別館一
區為余卓錫地漫賦四章志欣感之意寄詹事
杖錫窮幽徑居然是辟疆愛鷗先浚水馴鶴亟謀糧金
粟圍香國曇花落寶牀嗟余遲暮眼煙月近微茫
去郭五六里舟行多板橋到門仍隔水入塢不禁樵荇
淨波如拭簧低鳥故嬌長林真得地不枉主人招
湖口遠相望松聲靜處聞轉因多痼疾來住此烟雲上
藥千年樹嘉苖五色耘儼同香積國與子欲平分
學士思歸隠頭陀得遂初紅芽經露輭紺甲帶雲舒徑
闢鈎衣石池涵避餌魚漫云中散地疑是小匡廬
漫興
倩得名園水一灣老梅修竹幾重關忘機且住因鷗狎
抱膝成吟待鶴還剰土欲栽蔬脆美新苔任點石斑斕
青青黯黯君知否絶勝他家大好山
金粟徑
桂乃山之幽胡為在原野迢迢越溪渚密密敵椽瓦開
時仗好風香氣自飄灑最惜浪遊子采摘輒盈把真隠
豈用招匪類必久假悠然傷我情婆娑詠其下
籜藪
紫籜解別徑分翠環一區茶烟出叢篁乃在東南隅聞
鐘知有僧藹藹望若無過橋見蔬圃沿泉問灌夫此僧
何所似云是一枯株落盡餘枝葉亦少好皮膚
靈隠
越嶺來探海内竒湖光山色兩相宜泉流不異臨川日
石老猶懷未鑿時魚梵悠揚清曉發綺羅雜遝夕陽遲新逢
宸翰褒巖壑千古雲林道可期
南高峯無門洞追悼敷先大師
四十餘年懷此地今朝親上碧峯頭攀藤誤入無門洞
恍見當時老比丘
將之檇李留别霽和尚
當湖名勝足烟蘿師本生居我後過縱有園林堪隠遁
爭如杖履共婆娑長安路上相逢晩雁宕山前結念多
不識何時能返棹江干立待老頭陀
山道人行深
行深字山年自稱山道人居平湖北郊曲水精舍
有寄寄吟
局老貽詩次韵
世路多岐折勞生未有涯喜君來竹戶同我飯松花晝
靜忘談麈溪喧過釣槎閒身游物外烟樹望中斜
邨居
不住山居與水居閒棲樹下即吾廬窮陬地遠人烟靜
好夢宵回月影虚破俗攜鋤栽剰菊試閒燒燭讀焚書
從他晦朔頻更序自嘆年來與俗疎
訪沈補石不遇
野色晴開天氣和雙溪溪水碧於羅詩同白也還耽酒
書繼羲之可換鵝四海交遊名下士半生磊落市中歌
尋君正欲論心素芳草衡門空我過
南岳道人元琳
元琳字氐庵乙丑至平湖止於德藏寺自言温州
人從兵閒居數年復自海外來紫髯綠眼偉岸人
也其全稿未可得姑錄其瓢藁數篇
妙嚴山房小集
小集蕭齋興獨豪蓬門星聚碧天高曾收蒟醬扶行竹
久擲昆吾切玉刀白眼看人懸斗印紫髯許我着方袍
少年遊俠渾如昨不覺頭顱巳二毛
超質上人
超質字石璞居平湖曹溪蘭若
秋夜宿三河
黃昏依古岸漁火照沙洲秋滿千山白灘銜亂石流推
篷光入枕繋樹影移舟不識誰家子清歌水上樓
冬關老人通復
通復字文可别號冬關老人嘉興胡氏子家世
儒者多病出家梵誦之餘咿唔不輟於儒家書
無所不窺詩宗浣花書法松雪好事家爭乞之
晩年遊東粤歸格律益高曹侍郎秋岳稱
為畏友
資福院古柏用少陵古柏行韵
雙林不合生古柏交柯横掃經臺石伊誰手植自何年
拔險亭亭勢千尺地偏在昔失流傳物色人今爭嘆惜
再誤田家父老談(里人相傳宋景定問院僧手植恐非)幾憎僧臘頭顱白
昨秋烽火塞江東烟飛金屋連娃宫百年塋塜遍樵採
無復松檟撐高空爾非不材獨何幸巋然殿角森幡風
輪囷竟謝斧斤厄偃蹇翻成霜露功根深豈必求楹棟
招提似假神靈重蒼虬蟠攫陰雲歸寒鯨吼荅驚飈送
一枝亦足供鷦鷯千仞寧争下鸞鳳擬叩庭前話已陳
西來響絶兹焉用
仲書由大梁之雲中二首
布帆連夜發報我太匆匆老覺情難别貧看淚不同岸
花迎短櫂江柳作長風莫過侯嬴里荒凉汴水東
皂帽因人重青樽待主寬路逢南客好暑到北天寒詩
卷驕征槖鄉心熟釣竿秋風上雙鬢知爾渡桑乾
春日松山
小磴容深坐苔連醉客茵晩風松落子晴日草浮春石
逼孤支屋橋危側過人回看雙屐路又見落花新
陸氏西源山舍
興披蓁莽入曲塢倚嵯峨樹黑山魈遁天青峭壁孤出
林鐘磬少搖檻麥葵多一瞬成今昔雍門意若何
荅倦圃夏日見懷
不見中林使炎颷月再過興傳詩札到愁破草廬多曉
色開青雨新涼到綠蘿何當狎猿鶴分榻伴金陀
寄梅邨先生
天曠冥鴻羽投林自有真江湖高縱酒日月老垂綸黑
髮還初服青山奉潔身秋風瓜再熟未許故侯貧
戊申除夜
擾擾今何夕天涯習俗同髮稀霜後草身逐夜來鴻日
赩山雲外潮昏海氣東那知聯榻地亦有佛燈紅
寒食
懷歸春欲盡忽忽又清明柳暗遊人路花深帶甲城江
帆寧我待石瀨幾時平何物禁愁得林鶯囀晩晴
同周青士項東井徐敬可過倦圃五首之二用
少陵重遊何氏山林韻時公備兵雲中
舊識穿林徑重尋故壁書一谿平曲檻萬竹莽精廬果
熟呼蒼鼠風晴跳白魚邊鴻多近信強半慰離居
興發傷頭白蹉跎恧問年強能驕杖履未敢失林泉里
社虚軍壘人烟瘦郭田但令吾意適百感莫紛然
懷鶴江客燕邸
春林尚記晩香中短棹頻呼野渡東别淚吳亭斜夜月
旅琴燕市渺秋蓬誰傳兵外加餐字醉惱霜前過枕鴻
容易風塵銷骯髒侯門少為布衣通
滕王閣二首
千帆烟火章門市遠水低銜雉堞浮高閣一登窮戰日
宜人多在晩山秋棟雲簾雨飛紅葉估唱漁歌起白鷗
吳楚茫茫烟樹外滄桑依舊此江州
秋色蒼茫歸雁急客心搖落大江横斷碑無復三唐物
曲檻多屯百粤兵衰草衡門高士里西山返照落霞城
思鄉易作登臨賦急浪長風日夜鳴
送天然和尚還丹霞
出山又見還山日兩地千江一月身熱喝雷驚聾耳客
苦言藥盡死心人直提倒嶽傾湫句不動攙旗奪鼓塵
歸坐丹霞最高頂梅花開徧雪前春
將之廣州留别南雄陸孝山使君二首
凌江南去是羊城崖石谿雲路幾程日暮櫓柔迎宿鷺
峽中山好逼啼鶯東風冷換征衣急春草愁連客髩生
真為荔枝紅勝玉饕夫蹤跡易紛更
曰歸未遂經時改問爾何為更向南急浪長風如可借
翠崖丹壑故須探城高蜃市連青海山壓蛟宫老碧潭
回首兩湖霜夜月一星佛火澹茅庵
酬陳堯夫
重刺寒灘訪舊船踏莎猶記菊籬偏忩遥林散經時雨
厨冷禽窺過午烟杖笠路難搖落後登臨事異亂離前
知君未肯論湖海閒數飛鴻過晩天
南華道上口號二首
山上谿連山下田午烟邨店接朝烟迴岡複澗多疑誤
背後山頭忽在前
輕雲旋合忽旋開好鳥依人去復回七尺短藤圓笠子
一溪行過一溪來
石菴師琈
琈字石庵楊姓蘇州崑山人得法於徑山費隐容
禅師隨侍甚久出世石門福嚴復主海鹽金粟座
下常及千衆頂有肉髻高寸許天下以石古佛稱
之塔在臯亭佛日之瑞初山有法語并詩偈行世
遊山寺
挈杖尋山水鞋香二月泥苔深人未到松靜鳥還啼遠
嶠隨雲斷疎鐘隔樹低薜蘿堪結束斜日挂西谿
癸已秋同午明兄檇李夜話
客中晤客意偏投蕉露虚忩滴茗甌巳向龍池傳白麈
漫同鴛水賦清秋梧桐葉落砧千里蟋蟀聲殘月一樓
坐徹繩牀忘夜永東城曙色急更籌
送古兄和尚住徑山高庵
高庵栖隠亂雲中雙徑嵯峨望莫窮百尺寒松侵日月
千尋瀑布落虚空竹爐茶沸黃昏雨瓦鼎香消白晝風
定起蒲團猶有籟猿啼蟲語溼花叢
萍蹤道人如曉
如曉字萍蹤蕭山人栖隠天台石梁下晩居湖上
往來嘉禾善畫竹有萍蹤道人巖艇草
春暮
雨過郊原徧落紅柳絲無力繫東風春隂何處棲雙燕
寂寞梨花小院中
行日
行日字獨明海鹽人有萍游草
徑峰天慧山居詩和元栯堂禪師韻
不譚塵世有炎涼靜坐龍山絶校量石室雲生渾似玉
地爐火煖灼然香閒吟乍嘯風敲竹高臥誰吁露結霜
幽鳥數聲剛逗巧綠蘿忩上豔清陽
通微
通微字萬如嘉興張氏子年十九出家受具歷參
名宿路傍聞叱小厮云看汝藏在那裏去不覺躍
然大悟得法于密雲老人主曹山復住龍池順治
丁酉冬示寂
與本徹禪人
策杖尋君偶上臺白雲深處見歸來隔年記得談詩處
門外刺桐花乍開
通乘
通乘字石車金華朱氏子廿六歲棄家受具遠參
天童密老人機契得法繼席金粟宗風頗振出住
童光將示寂僧問此後向甚麽處與和尚相見師
曰徧界不曾藏僧作禮曰恁麽則向者裏與和尚
相見去也師曰莫錯認泊然而逝
簡黃端伯司理
料理荒厨飯甑空深山索處即空同修書遠寄黃司理
愛爾忩閒紅蓼風
老僧
霜作髭鬚雪作眉衲衣不怕朔風吹閒拖拄杖過橋去
流水聲中訪阿誰
徐斗支
斗支字梁父嘉興萬夀宫道士有蜀道吟荆南雜
詠
叙州逢鄉客留飲
南溪古僰國信宿也相宜月白山當戶風輕水滿陂鳥
呼秦吉了藥咀五加皮萬里逢鄉客銜杯話所知
歸舟寄朱子蕃
春江自蜀來半是岷峨雪千里下江陵山山響鶗鴂
性琮
性琮字白法嘉興楞嚴寺僧有剰草
夜坐
新涼微月上雜坐小庭前莫更燒明燭飛蛾絶可憐
淨洢
淨洢號願菴原名丁元公字原躬嘉興布衣晩歲
從古南牧雲學佛
題畫木芙蓉
吹徧鯉魚江岸風露條霜蘂一重重謝家池上秋容潤
十里長隄間白紅
靜挺
靜挺字俍亭仁和人康熙壬子歲住錫嘉善慈雲
興建叢林改教寺為禪寺有雲溪近稿十笏齋詩
鈔
採薪行
西山日苦貧竹木摧為薪採薪猶自可邨里虚無人彌
望春郊絶青草渾無樹枝托飛鳥厮養小兒大如天紛
拏路人捶路邊路人抱頭仰空泣囊中攫去官税錢船
子望之捨船走行船那敢出渡口東邨老媪伏斷垣少
婦含涕都不言貿貿遠來誰氏子白金深裹衣帶裏徒
卒奪之不肯與奮刃一擊路傍死蕭條百里罕人烟舉
目川原倍可憐黃昏隂黯鬼火照清宵但聞猿狖呌
錢塘懷古
青丘西郭水連天慶忌孤墳落照偏夜夜海潮飛白馬
年年江月度烏鳶越王臺榭愁荒草吳苑笙歌泣斷煙
七十二峰零亂後只今依舊采蓮船
東浦横連第一橋御園烟鎻晩風飄櫻桃露重浮金椀
楊柳春深度玉簫波湧兩湖漁火亂沙明十里馬蹄驕
傷心華月高樓近郊外青旗久寂寥
秋雪菴
秋空一片白雲迷夾岸蘆花雪嶺齊迢逓梵王宫闕裏
曉鐘飛度隔溪西
弘言
弘言字文遠號簡葊秀水人弱冠披緇吟咏成什
後證心印於忍堂傑公有澗菴草
過苕帚精舍贈怡中和尚
楓林曳策步猶輕四顧紅黃列錦屏香稻穫殘分鳥啄
蒼松積翠引龍經憑闌話古追苕帚倩壁題詩作砥硎
(壁間晦山和尚東蒙居士有題咏)愛摘新蔬深欵客不知斜日傍沙汀
禮忍堂先和尚塔
荏苒流光屬夢侵重來墓木拱幽森生機簇簇峰頭見
古路條條脚下深旋繞靈幢薦勺水恍於淵默聽雷音
慣拈一喝聾人句個話誰能契此心
木魚頌
靈山玄要許流通枯木龍吟貝葉風幾度斜暘敲不盡
滿庭新句落花紅
陳泓
泓字白浮嘉興萬夀宫道士有榔梅居詩藁
寄鄭子擴
暇日相期蕭寺東別來三月巳秋風朝來載鶴船人報
極浦芙蓉幾處紅
墨禪師銘起
銘起號墨菴文學沈中畏孫原名起字仲方於東
禪寺出家好游覽著書甚富嘗曰明之亡不亡於
流寇而亡於厰衞因撰明書絶筆於成化十二年
秋始設西厰又學園集八卷續集一卷宗門近鈔
二卷康熙壬戌病歿越明年曾學使王孫葬於東
禪寺之東南隅
三噫歌(有序)
溪上計起三先生自號為蘆中老人抑聞蘆中人之
風而興起者乎抱道終身賫志以歿墨子起有感焉
為賦三噫之歌
噫彼蘆中人遇兹漁父不以蘆中老亦唯漁父噫惟今
之人兮漁父為誰宜終老於蘆中兮沒世以無知沒世
以無知噫
噫我行蘆中經春與冬鼓枻中流將安適從噫惟今之
時兮此老為誰感蘆中之茫茫兮一往其莫追一往其
莫追噫
噫東溪有蘆西溪有蘆溯游從之為有為無溯洄從之
非夫斯夫噫又烏知其所之兮曾不我思庶蘆中以為
期兮朝亦以為期暮亦以為期噫
南都行
君不見南都形勢何其雄九門天闕凌鴻濛又不見長
江汗漫千萬里江流直接蓬壺宫高帝精靈尚憑此龍
翔鳳舉紛來同我行正值秋風老夜報羽書天未曉壯
年伏櫪徒悲鳴擬將投匭長安道長安健馬(指當國之姓)食
粟肥長樂歌鐘待漏稀滿堂窈窕矜神麗别樣新裁大
内衣龍灣鼙鼔江波急秦淮絃管追遊集司馬(阮大鋮)庭
前傳殺人中書門下招舶客犀貝珊瑚不計錢鮫人緬
人貢竒特此時離宫門始開沉沉紅日鳳凰臺永巷宣
傳桑落酒洛中忽報婕妤來掖廷真偽難陳說俄聞帝
胤潛東浙乘傳京師臨百僚東宫舊臣驚䠥&KR0887;是日冲
人歸内廷頃刻神龍變為蛭微蛭拘囚龍莫稽都人肝
腦為摧裂只今淮甸誰最尊名藩乘障比雲屯出入不
由天子詔黃金填咽通侯門江南江北如敵國史相(名可)
(法)孤軍不遑食精誠訴天天莫聞一似汾陽閒廢日國
法可刑犴狴高空傳龍種尚垂髫天家疑案懸九鼎旅
人一夕顔為凋
送倪鴻寶先生入都(詔進兵部左侍郎兼翰林學士)
聖朝方側席兵事重兼文司馬平邦國非熊獵渭濆韜
鈐今用老朋黨爾離羣此後煩神筭無忘宵旰勤
廣陵寓中
海陵太守陳函白貽我南金十二鐶逆旅由來非細故
商歌為爾一開顔秦中寇盜兵戈際薊北風塵夢寐間
只合傾囊同客醉賣漿屠狗未曾閒
平沙歷歷下横塘遥憶幽人水一方旅次相思餘縞帶
春來香夢浴鴛央崑崙夜曲誰消息湘漢游雲自渺茫
依舊孤清慙窈窕滿庭寒玉到琴牀
檇李詩繫卷三十三
