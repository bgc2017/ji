檇李詩繫卷一
平湖沈季友編
漢
嚴夫子忌
忌本莊姓避眀帝諱稱嚴由拳人忌與司馬相如
俱好辭賦哀屈原受性忠貞不遇眀主而遭暗世
乃斐然作辭歎而述之曰哀時命遭景帝不好辭
賦無所得志聞梁孝王右文通賓客乃徒步入梁
受知孝王與鄒陽枚乘俱見尊重而忌名尤甚世
稱嚴夫子自吳越不列於風而秦漢以前我郡之
詩無所考見故斷自忌始讀其儗騷一篇纏綿怨
思不失其正足開七邑詞源取而錄之其猶三閭
之遺意乎
哀時命
哀時命之不及古人兮夫何予生之不遘時往者不可
扳援兮徠者不可與期志憾恨而不逞兮抒中情而属
詩夜烱烱而不寐兮懷隠憂而歷兹心鬱鬱而無告兮
衆孰可與深謀欿愁悴而委惰兮老冉冉而逮之居處
愁以隠約兮志沈抑而不揚道壅塞而不通兮江河廣
而無梁願至崑崙之懸圃兮采鍾山之玉英擥瑶木之
橝枝兮望䦘風之板桐弱水汩其為難兮路中斷而不
通勢不能凌波以徑度兮又無羽翼而高翔然隠憫而
不達兮獨徙倚而彷徉悵惝罔以永思兮心紆軫而增
傷倚躊躇以淹留兮日飢饉而絶糧廓抱景而獨倚兮
超永思乎故鄉廓落寂而無友兮誰可與玩此遺芳白
日晼晚其將入兮哀余壽之弗將車既敝而馬疲兮蹇
邅迴而不能行身既不容於濁世兮不知進退之宜當
冠崔嵬而切雲兮劒淋漓而縱横衣攝葉以儲與兮左
袪挂於榑桑右衽拂於不周兮六合不足以肆行上同
鑿枘於伏戲兮下合矩矱於虞唐願尊節而式高兮志
猶卑夫禹湯雖知困其不改操兮終不以邪枉而害方
世竝舉而好朋兮壹斗斛而相量衆比周以肩迫兮賢
者遠而隠蔵為鳳凰作鶉籠兮雖翕翅其不容靈皇其
不寤知兮焉陳詞而效忠俗嫉妬而蔽賢兮孰知予之
從容願舒志而抽馮兮庸詎知其吉凶璋珪雜乎甑窐
兮隴廉與孟陬同宫舉世以為恒俗兮固將愁苦而終
窮幽獨轉而不寐兮惟煩懣而盈匈魂渺渺而馳騁兮
心煩冤之&KR0885;&KR0885;志欿憾而不憺兮路幽昧而甚難塊獨
守此曲隅兮然欿切而永歎愁修夜而宛轉兮氣涫&KR1594;
其若波握剞劂而不用兮操規榘而無所施騁騏驥於
中庭兮焉能極夫遠道置猿狖於櫺檻兮夫何以責其
捷巧駟跛鼈而上山兮吾固知其不能陞釋管晏而任
臧獲兮何權衡之能稱箟簬雜於黀蒸兮機蓬矢以䠶
革負擔荷以丈尺兮欲伸要而不可得外迫脅於機臂
兮上牽聯於矰隿肩傾側而不容兮固陿腹而不得息
務光自投於深淵兮不獲世之塵垢孰魁摧之可久兮
願退身而窮處鑿山楹而為室兮下披衣於水渚霧露
濛濛其晨降兮雲依斐而承宇虹霓紛其朝霞兮夕淫
淫而淋雨怊茫茫而無歸兮悵遠望此曠野下垂釣於
谿谷兮上要求於仙者與赤松而結友兮比王喬而為
耦使梟楊先導兮白虎為之前後浮雲霧而入冥兮騎
白鹿而容與魂眐眐以寄獨兮汨徂往而不歸處卓卓
而日遠兮志浩蕩而傷懷鸞鳳翔于蒼雲兮故矰繳而
不能加蛟龍潜於旋淵兮身不挂於網羅知貪餌而近
死兮不如下遊乎清波寧幽隠以遠禍兮孰侵辱之可
為子胥死而成義兮屈原沈於汨羅雖體解其不變兮
豈忠信之可化志怦怦而内直兮履繩墨而不頗執權
衡而無私兮稱輕重而不差慨塵垢之狂攘兮除穢累
而反真形體白而質素兮中皎潔而淑清時厭飫而不
用兮且隠伏而遠身聊竄端而匿迹兮嘆寂默而無聲
獨便悁而煩毒兮焉發憤而紓情時曖曖其將罷兮遂
悶歎而無名伯夷死於首陽兮卒夭隠而不榮太公不
遇文王兮身至死而不得逞懷瑶象而佩璲兮願陳列
而無正生天墜之若過兮忽爛漫而無成邪氣襲余之
形體兮疾憯怛而萌生願一見陽春之白日兮恐不終
乎永年
晉
干散騎寳
寶字令升父瑩自新蔡隨晉南渡徙居海鹽少勤
學博覽以才器召為著作郎平杜&KR0802;有功賜爵關
内侯中興草創未置史官中書監王導以寶請於
是領國史著晉紀自宣帝迄愍帝五十三年凡二
十卷直而能婉稱良史焉歷散騎常侍性好陰陽
術數留思京房夏侯勝等傳寶父有寵婢母甚妒
及父亡母乃生推婢於墓中後十餘年母喪開墓
婢伏棺如生經日而蘇言其父常取飲食與之地
中亦不覺為惡寶遂悟天地間鬼神事乃起撰集
古今神祗靈異人物變化之事為搜神記以示劉
惔惔曰卿可謂鬼之董狐(鶴林玉露載楊誠齋與同舍談及于寶一吏進)
(曰乃干寶非于也因取韻書干字注云晉有干寶誠齋大喜曰汝乃吾一字之師今海鹽圖經亦從)
(之)
從軍行
壯士稟桀姿氣烈有自然俯仰羣雄中何能救世艱闕
鞏代縫掖兜鍪易進賢
無名氏
晉樂苑曰嘉興人養鴨兒鴨兒既死因有此歌
阿子歌三首
阿子復阿子念汝好顔容風流世希有窈窕無人雙
春月故鴨嗁獨雄顛倒落工知悅弦死故來相尋博
野田草欲盡東流水又暴念我雙飛鳬饑渴常不飽
陳
顧黃門野王
野王字希馮海鹽人七歲讀五經知大旨九歲制
日賦十二歲隨父入建安撰建安地紀及長徧觀
經史精記默識天文地理蓍龜占候蟲篆竒字無
所不通仕梁為博士中領軍嘗與瑯琊王褒為宣
城王客野王善丹青王於東府起齋令野王畫古
賢命褒書贊時稱二絶侯景之亂募兵援京杖戈
被甲抗辭作色見者莫不壮之太尉王僧辨深嘉
其義使監本縣事陳天嘉中補撰史學士大建中
領大著作兼通事舍人與江總陸瓊諸人竝以才
學推重遷黃門侍郎卒贈祕書監右衛將軍總哭
以詩云獨酌一樽酒高詠七哀詩何言蒿里別非
復竹林期階荒鄭公草戶閴董生幃人隨暮槿落
客共晚鶯悲年髮兩如此傷心獨幾時所撰玉篇
輿地志符瑞圖顧氏譜傳分野樞要續洞冥記玄
象表文集行世
陽春歌
春草正芳菲重樓啓曙扉銀鞍俠客至柘彈宛童歸池
前竹葉滿井上桃花飛薊門寒未歇為斷流黃機
隴頭水
隴底望秦川迢遙隔風烟蕭條落野樹幽咽響流泉瀚
海波難息交河冰未堅安知盖山水逐節赴危絃
羅敷行
東隅麗春日南陌采桑時樓中結梳罷提筐候早期風
輕鶯韻緩露重落花遲五馬光長陌千騎絡青絲使君
徒遣信賤妾畏蠶飢
豔歌行
燕姬妍趙女麗出入王宫公主第倚鳴瑟歌未央調絃
八九弄度曲兩三章唯欣春日永詎愁秋夜長歌未央
倚鳴瑟輕風飄落蘂乳燕巢蘭室結羅帷翫朝日窗開
翠幔卷妆罷金星出争攀四照花競戲三條術
唐
丘庶子為
為嘉興人事繼母孝有芝生堂下光啓間累官太
子右庶子年八十餘還鄉詔給俸禄之半縣令謁
之為候門磬折令坐乃拜里胥立庭下既出乃敢
坐經縣署降馬而趨有集六卷王維有送丘為往
唐州詩云宛洛有風塵君行多苦辛四愁連漢水
百口寄隨人槐色隂清晝楊花惹暮春朝端肯相
送天子繡衣臣摩詰又送丘為下第詩云憐君不
得意况復柳條春為客黃金盡還家白髮新五湖
三畝宅萬里一歸人知爾不能薦羞稱獻納臣劉
長卿送丘為赴上都詩云帝鄉何處是歧路空垂
泣楚思愁莫多川程帶潮急潮歸人不歸獨向回
塘立
湖中寄王侍御
日日湖水上好登湖上樓終年不向郭過午始梳頭嘗
自愛杯酒得無相獻酬小僮能膾鯉少妾事蓮舟每有
南浦信仍期後月遊方春轉搖蕩孤興時淹留驄馬真
傲吏翛然無所求晨趨玉階下心許滄江流少别如昨
日何言經數秋應知方外事獨往非悠悠
尋西山隠者不遇
絶頂一茅茨直下三十里叩關無僮僕窺室唯案几若
非巾柴車應是釣秋水差池不相見黽勉空仰止草色
新雨中松聲晩窗裏及兹契幽絶自足蕩心耳雖無賓
主意頗得清淨理興盡方下山何必待之子
泛若耶谿
結廬若耶裏左右若耶水無日不釣魚有時向城市谿
中水流急渡口水流寬每得樵風便往來殊不難一川
草長綠四時那得辨短褐衣妻兒餘糧及雞犬日暮鳥
雀稀稚子呼牛歸住處無鄰里柴門獨掩扉
題田家廬舍
春風何時至已綠湖上山湖上春既早田家日不閒溝
塍流水處耒耜平蕪間薄暮飯牛罷歸來還閉關
尋廬山崔徵君
日高雞犬静門掩向寒塘夜竹深茅宇秋亭冷石牀住
山年已遠服藥壽偏長虚棄浮生者相逢益自傷
登潤州城
天末江城曉登臨客望迷春潮平島嶼殘雨隔虹蜺鳥
與孤帆遠烟和獨樹低鄉山何處是目斷廣陵西
竹下殘雪
一點消未盡孤明在竹隂晴光夜轉瑩寒氣曉仍深還
對讀書牖且關乘興心已能依此地終不傍瑶琴
送閻校書之越
南入剡中路暮雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
左掖梨花
冷豔全欺雪餘香乍入衣春風且莫定吹向玉階飛
陸尉士修
士修字里未詳大歷間為嘉興尉與顔真卿善顔
守湖州士修往來禾霅間多聯句詩峴山窪樽之
咏士修亦與焉
三言擬五雜組與李萼殷佐眀顔真卿袁高蔣
志同作
五雜組闤闠間往復還門上關不得已鬢毛斑
三言喜皇甫曾侍御見過南樓翫月同顔真卿
陸羽皇甫曾李萼皎然作
露欲晞客將醉猶宛轉照深意
月夜啜茶聯句
泛花邀坐客代飲引情言(士修)醒酒宜華席留僧想獨園
(張薦)不須攀月桂何假樹庭萱(李萼)御史秋風勁尚書北斗
尊(崔萬)流華净肌骨䟽瀹滌心原(顔真卿)不似春醪醉何辭
渌水繁(皎然)素瓷傳静夜芳氣滿閒軒(袁高)
夜宴詠燈聯句
桂酒牽詩興蘭缸照客情(士修)詎慙珠乘朗不讓月輪明
(張薦)破暗光初白浮雲色轉清(顔真卿)帶花疑在樹比燎欲
分庭(皎然)顧已慙微照開簾識近汀(袁高)
華陽真逸顧況
況字逋翁海鹽人至德二年進士志尚疎逸頗好
詼諧雖王公之貴必戲侮之與柳渾李泌為方外
友渾輔政以祕書郎召況況荅詩云四海如今已
太平相公何用喚狂生此生還似籠中鶴東向滄
溟呌數聲及泌相自謂當得達官久之稍遷著作
郎白居易初舉以詩謁況況謔之曰長安百物貴
居大不易及讀至原上草詩野火燒不盡春風吹
又生嘆曰有句如此居亦何難老夫前言戲之耳
因為延譽鄴侯卒況感其知作海鷗詠云萬里飛
來為客鳥曾逢丹鳳借枝柯一朝鳳去梧桐死滿
目鴟梟奈爾何為權貴所嫉坐詩語調謔貶饒州
司戶參軍況文詞之外兼工小筆嘗求知新亭鹽
監人或詰之況曰余要貌海中山耳半年解綬去
家縣南横山宅邊有禅寂寺故有家在雙峰蘭若
邊之句後結廬茅山號華陽真逸年九十卒人謂
尸解去況嘗與三詩友遊苑中坐流水上得大梧
葉上有詩云一入深宫裏年年不見春聊題一片
葉寄與有情人況亦題一葉放於波中詩曰花落
深宫鶯亦悲上陽宫女斷腸時君恩不禁東流水
葉上題詩欲寄誰後十餘日有人於苑中尋春乂
於葉上得詩以示況詩曰一葉題詩出禁城誰人
倚和獨含情自嗟不及波中葉蕩漾乘春取次行
有集二十卷皇甫湜為序云偏於逸歌長句駿發
踔厲往往若穿天心出月脇意外驚人語非尋常
所能及最為快也又曰自吾為顧況集序未嘗許
人也其為名流嘆重如此
華山西岡遊贈隠玄叟
羣峰鬱初霽潑黛若鬟沐天風鼓唅呀搖撼千灌木木
葉微墮黃石泉淨停渌危磴蘿薜牽迴步入幽谷我心
寄青霞世事慙蒼鹿遂令巢許輩于焉謝塵俗想是悠
悠雲可契去留躅
行路難三首
君不見擔雪塞井徒用力炊沙作飯豈堪喫一生肝膽
向人盡相識不如不相識冬青樹上挂凌霄歲晏花凋
樹不凋凡物各自有根本種木終不生豆苗行路難行
路難不知何處是平道中心無事當富貴今日覺君顔
色好
君不見少年頭上如雲髮少壮如雲老如雪豈知灌頂
有醍醐能使清涼頭不熱吕梁之水挂飛流黿鼉蛟蜃
不敢遊少年恃險若平地獨倚長劍凌清秋行路難行
路難昔日少年今已老炫目春光不長好前朝竹帛事
皆空日莫牛羊古城草
君不見古人燒水銀變作北邙山上塵蕅絲挂在虚空
中欲落不落愁殺人睢水英雄多血刃建章宫闕成煨
燼淮王身死桂樹折徐福一去音書絶行路難行路難
生死由命皆由天秦皇漢武遭下脱汝獨何人學神仙
險竿歌
宛陵女兒擘飛手長竿横空上下走已能輕險若平地
豈肯身為一家婦宛陵將士天下雄一下定却長梢弓
翻身挂影恣騰蹋反綰頭髻盤旋風飛鳥驚猿遶樹枝
裏頭打鼓不聞時手蹉脚跌蜘蛛絲忽雷掣斷流星尾
曜晱劃破蚩尤旗若不隨仙作仙女即應嫁賊生賊兒
中丞方略通變化外戶不扄從女嫁
稽山道芬上人畫山水歌
鏡中真僧白道芬不服朱審李將軍墨汁平鋪洞庭水
筆頭點出蒼梧雲且看八月十五夜月下看山盡如畫
李湖州孺人彈筝歌
武帝昇天留法曲凄清掩抑絃柱促上陽宫人怨青苔
此夜想夫憐碧王思婦高樓刺壁窺愁猿叫月鸚呼兒
寸心十指有長短妙入神處無人知獨把梁州凡幾拍
風沙對面胡秦隔聽中忘却前溪碧醉後猶疑邊草白
蕭鄲草書歌
蕭子草書人不及洞庭葉落秋風急上林花開春露溼
花枝濛濛向水泣見君數行之灑落石上之松松下鶴
若把君書比仲將不知誰在凌雲閣
露青竹鞭歌
鮮于仲通正當年章仇兼瓊在蜀川約束蜀兒採馬鞭
蜀兒採鞭不敢眠横截斜飛飛鳥邊繩橋夜上層崖巔
頭插白雲捧飛泉採得馬鞭長且堅浮漚丁子珠聯聯
灰煑蠟揩光爛然章仇兼瓊持上天上天雨露何其偏
飛龍閑廏馬數千朝飲吳江夕秣燕紅塵撲轡汗溼韉
獅子麒麟聊比肩江面昆明洗刷牽四蹄踏浪頭捬天
蛟龍稽顙河伯虔拓羯胡雛脚手鮮陳閎韓幹丹青妍
欲貌未貌眼欲穿金鞍玉勒錦連乾騎入桃花楊柳烟
十二樓中奏管絃樓中美人奪神仙争愛大家把此鞭
禄山入關關破年忽見揚州北邙前秪有人還千一錢
亭亭筆直無皺節磨將形相一條鐵市頭格是無人别
江海賤臣不拘絏垂窗挂影西窗缺稚子覓衣挑仰穴
家童拾薪幾拗折玉潤猶沾玉壘雪碧鮮似染萇弘血
蜀帝城邊子規咽相如橋上文君絶往年策馬降至尊
七盤九折横劒門穆王八駿超崑崙安用冉冉孤山根
聖人不貴難得貨金玉珊瑚誰買恩
公子行
輕薄兒面如玉紫陌春風纏馬足雙鐙縣金鏤鶻飛長
衫刺雪生犀束綠槐夾道隂初成珊瑚幾節敵流星紅
肌拂拂酒光凝當街背拉金吾行朝遊鼕鼕鼔聲發莫
遊鼕鼕鼔聲絶入門不肯自升堂美人扶踏金階月
八月五日歌
四月八日明星出摩耶夫人降前佛八月五日佳氣新
昭成太后生聖人開元九年燕公說奉詔聽置千秋節
丹青廟裏貯姚宋花萼樓中宴岐薛清樂靈香幾處聞
鸞歌鳳吹動祥雲已於武庫見靈烏仍向晉山逢老君
率上普天無不樂河清海晏窮寥廓梨園子弟傳法曲
張果先生進仙藥玉座清涼遊帝京悲翁回首望承明
雲韶九奏杳然遠唯有五陵松柏聲
瑤草春(并序)
隴西李迅者納别宅監奴出迅不喜欲訪故人為
刺史強而配焉既歸而不合監奴投井而死因作
瑤草歌以悲之
瑤草春杳容與江南豔歌京西舞執心輕子都信節冠
秋胡議以腰支嫁時論自有夫蟬鬢蛾眉明井底燕裾
趙袂縈轆轤李生聞之淚如綆不忍回頭看此井月中
桂樹落一枝地上鵁鶄唳孤影露桃穠李自成谿流水
終天不向西翠帳綠窗寒寂寂錦茵羅薦夜淒淒瑤草
春丹井遠别後相思意深淺
東湖望山歌
浴鮮積翠棲靈異石洞花宫横半空夜光潭上明星啟
風雨壇前樹如洗水淹徐孺宅恒乾繩墜洪厓井無底
主人載酒東湖隂遙望西山三四岑
洛陽早春
何地避春愁終年憶舊遊一家千里外百舌五更頭客
路偏逢雨鄉山不入樓故園桃李月伊水向東流
鄱陽大雲寺一公房
盡日陪遊處斜陽竹院清定中觀有漏言外證無生色
界聊傳法空門不用情欲知相去近鐘鼓兩聞聲
經廢寺
不知何世界有處似前朝石路無人埽松門被火燒斷
幡猶挂刹故板尚搘橋數卷殘經在多年字欲銷
南歸
老病力難任猶多鏡雪侵鱸魚銷宦况鷗鳥識歸心急
雨江帆重殘更驛樹深鄉關殊可望漸漸入吳音
白蘋洲送客
莫信梅花發由來謾報春不才充野客扶病送朝臣闕
下搖清珮洲邊采白蘋臨流不痛飲鷗鳥也欺人
春鳥詞送元秀才入京
春來繡羽齊暮向竹林棲禁苑銜花出河橋隔樹啼尋
聲知去遠顧影念飛低别有無巣燕猶窺幕上泥
送大理張卿
秋色依依傷解攜月卿今夜泊隋堤白沙洲上江蘺長
綠樹邨邊謝豹嗁遷客此來無倚仗故人相去隔雲泥
越禽惟有南枝分目送孤鴻飛向西
送從兄奉使新羅
六氣銅渾轉三光玉律調河宫清奉賮海岳晏來朝地
接提封入天平賜貢饒揚威輕破虜柔服耻征遼曙色
黃金闕寒聲白鷺潮樓船非習戰驄馬是嘉招帝女飛
銜石鮫人賣淚綃管寧雖不偶徐福倘相邀獨島縣空
翠孤霞上泬寥蟾蜍同漢月螮蝀異秦橋水豹横吹浪
花鷹迥拂霄晨装凌渺漭夜泊記招搖幾路通圓嶠何
山是沃焦颶風晴自起隂火暝潜燒鬒髮成新髻人參
長舊苗扶桑迎日近析木帶津遙夢向愁中積魂當别
處銷臨川思結網見彈欲求鴞共散羲和歷誰差甲子
朝滄波仗忠信譯語辨謳謠疊鼓鯨鱗隠隂帆鷁首飄
南溟垂大翼西海飲文鰩指景尋靈草排雲聽洞簫封
侯萬里外未肯後班超
寄江南鶴林寺石冰上人
山川重復重心地闇相逢忽憶秋江月如聞古寺鐘湖
平南北岸雲抱兩三峰定力超香象真言攝毒龍風中
何處鶴石下幾年松為報烟霞道人間共不容
宿山中僧
不爇香爐烟蒲團坐如鐵嘗想同夜禅風墮松頂雪
溪上
采蓮溪上女舟小怯搖風驚起鴛央宿水雲撩亂紅
寄淮上桺十三
葦蕭中闢戶相映綠淮流莫訝春潮闊鷗邊可泊舟
憶鄱陽舊遊
悠悠南國思夜向江南陌楚客斷腸時月明松子落
山中夜宿
涼月挂層峰蘿林落葉重掩關深畏虎風起撼長松
歸山作
心事數莖白髮生涯一片青山空林有雪相待古道無
人獨還
過山農家
板橋人渡泉聲茅屋日午雞鳴莫嗔焙茶烟暗却喜曬
穀天晴
宿昭應
武帝祈靈太乙壇新豐樹裏遶千官那知今夜長生殿
獨閉山門月影寒
横山故居
家在雙峰蘭若邊一聲清磬發孤烟山連極浦鳥飛盡
月上青林人未眠
題葉道士山房
水邊垂柳赤闌橋洞裏仙人碧玉簫近得麻姑書信否
潯陽江上不通潮
宫詞二首
玉樓天半起笙歌風送宫嬪笑語和月殿影開聞夜漏
水晶簾捲近秋河
九重天樂降神仙步舞分行踏錦筵嘈囋一聲鐘鼓歇
萬人樓下拾金錢
桃花曲
魏帝宫人舞鳳樓隋家天子泛龍舟君王夜醉春眠晏
不覺桃花逐水流
山僧蘭若
絶頂茅庵老此生寒雲孤木伴經行世人那得知幽徑
遙向青峰禮磬聲
越中席上看弄老人
不到山隂二十春鏡中相見白頭新此生不復為年少
今日從他弄老人
早春思歸有唱竹枝歌者坐中下淚
渺渺春生楚水波楚人齊唱竹枝歌與君皆是思歸客
拭淚看花奈老何
湖中
青草湖邊日色低黃茅嶂裏鷓鴣啼丈夫飄蕩今如此
一曲長歌楚水西
山中
野人愛向山中宿况在葛洪丹井西庭前有箇長松樹
夜半子規來上啼
江邨亂後
江邨日暮尋遺老江水東流横浩浩竹裏閒窗不見人
門前舊路生青草
丘員外丹
丹嘉興人郡邑志俱失載官諸暨令歷員外郎隠
居臨平山與韋應物鮑防吕渭諸牧守往還唱和
錢起李端亦多贈言丹有詩七首幷聯句諸作及
江南長安十二月景詞行世崔峒送丘二十二詩
云積水與寒烟嘉禾路幾千孤猿啼海島窮雁起
湖田曾見長洲苑嘗聞大雅篇却將封事去知爾
愛閒眠
題湛長史舊居
身退謝名累道存嘉止足設醴降華旛挂冠守空谷偶
尋野外寺仰慕賢者躅不見昔簮裾猶有舊松竹烟霞
雖異世風韻如在曯余即江海人歸轍青山曲
奉酬韋使君送歸山之作
側聞郡守至偶乘黃犢出不别桃源人一見經累日蝉
鳴念秋稼蘭酌動離瑟臨水降麾幢野艇纔容膝參差
碧山路目送江帆疾涉海得驪珠棲梧慙鳳質愧非鄭
公里歸掃蒙籠室
酬重送歸山
賣藥有時至自知來往疎遽辭池上酌新得山中書步
出芙蓉府歸乘觳觫車猥蒙招隠作豈愧班生廬
和韋使君秋夜見寄
露滴梧葉鳴風秋桂花發中有學仙人吹簫弄山月
中元日鮑端公宅遇吳天師聯句
道流為柱史教戒下真仙(嚴維)共契中元會初修内景篇
(鮑防)遊方依地僻卜室喜墻連(謝良輔)寶笥開金籙華池潄
玉泉(賈弇)怪龍隨羽翼青節降雲烟(李清)昔去遺丹竈今來
變海田(劉蕃)養形奔二景鍊骨度千年(謝良弼)騎竹投陂裏
攜壺挂牖邊(鄭㮣)洞中嘗入静河上舊談玄(陳元初)伊洛笙
歌遠蓬壺日月偏(樊珣)青騾薊訓引白犬伯陽牽(丘丹)法受
相君後心存象帝先(吕渭)道成能縮地功滿欲昇天(范淹)何
意迷孤性含情戀數賢(吳筠)
酒語聯句
山簡酣歌倒接䍦(劉蕃)看朱成碧無所知(鮑防)耳鳴目眩駟
馬馳(謝良輔)口稱童羖腹鴟夷(謝良弼)兀然落帽灌酒巵(沈仲)
(昌)太常吏部相對時(嚴維)藉糟枕麴浮酒池(丘丹)甕間籬下
臥不移(吕渭)呌呼不應無事悲(鄭槩)千日一醒知是誰(陳元初)
左傾右倒人避之(迴)
陸宣公贄
贄字敬輿居郡城甜瓜巷年十八第進士中博學
宏辭歷監察御史翰林學士德宗竒其才嘗以行
輩呼而不名從狩奉天益見親倚恒居中參裁可
否時號内相帝偶與相失夜召不得詔得贄者賞
千金及來謁太子以下皆稱賀時機務填委書詔
日數百他學士筆閣不得下贄沛然有餘皆周盡
事情人人可曉常勸帝痛自咎悔以謝天下詔下
雖武夫悍卒無不感泣遷諫議大夫仍為學士天
下望以為相權貴沮之又言事無諱失帝意為中
書舍人久之除權知兵部侍郎仍為學士竇參讒
阻之罷學士參黜始同中書門下平章事贄諫諍
愈切或規其太過贄曰我上不負天子下不負所
學遑恤其他帝滋不悅以諫用裴延齡罷為太子
賓客廷齡日讒之賴陽城等論辨貶忠州别駕杜
門集方書人罕見其面順帝立召還詔未至卒贈
兵部尚書謚宣奏議數百篇譏陳時弊皆本仁義
後蘇軾剳子稱其有王佐才賢于子房賈誼而德
宗始親終疎放逐以死古今痛之錢起有送䞇擢
第還詩云鄉路歸何早雲間早擅名思親盧橘熟
帶雨客帆輕夜火臨津驛晨鐘隔浦城華亭養仙
羽計日再飛鳴
曉過南宫聞太常清樂
南宫聞古樂拂曙聽初驚烟靄遙迷處絲桐暗辨名節
隨新律改聲帶緒風輕合雅將移俗同和自感情遠音
兼曉漏餘響過春城九奏明初日寥寥天地清
禁中春松
隂隂清禁裏蒼翠滿春松雨露恩偏近陽和色更濃高
枝分曉日靈韻雜宵鐘嵐助爐烟遠形疑盖影重願符
千載壽不羨五株封倘得迴天眷全勝老碧峰
殷御史堯藩
堯藩秀州人為秀才時許渾寄以詩云相知愧許
詢寥落向溪濱竹馬兒猶小荆釵婦慣貪獨愁憂
過日多病不如人莫怪青袍選長安隠舊春再寄
云直道知難用經年向水濱宅從栽竹貴家為買
書貧就學多新客登朝盡故人蓬萊自有路莫羨
武陵春又寄詩云幾載聞名翰墨林為從知已信
浮沉青山有雪諳松性碧落無雲稱鶴心帶月獨
歸蕭寺遠翫花頻醉庾樓深思君一見如瓊樹空
把新詩盡日吟元和九年韋貫之掌文柄堯藩被
黜尚書楊漢公乃貫之前榜門生盛言堯藩屈貫
之為重收遂登第後從李翺長沙幕府尋為長樂
令有治績姚合寄詩云故人為吏隠高臥簿書間
遶縣惟栽藥逢僧只說山此宵歡不歇窮歲信空
還何計相尋去嚴風雪滿關擢御史官江南甚著
風采有憶江南詩三十章皆蘇杭事樂天所詠江
南名郡數蘇杭寫在殷家三十章是也姚合又有
送殷侍御遊山南詩云詩境西南勝秋深盡夜蛩
人家連水影驛路在山峰地静雲生石天寒雪覆
松我為公府繫不得此相從其詩有宋刻本八十
七篇評者謂其句有葩豔微嫌肉豐鸛鵲樓一律
獨茂碩而婉不愧初盛遺則
三日贈都上人
曲水公卿宴香塵盡滿街無心修禊事獨步到禅齋細
草縈愁目繁花逆旅懷綺羅人走馬遺落鳳皇釵
宫詞
吳王愛歌舞夜夜醉婵娟見日吹紅燭和塵埽翠鈿徒
令句踐霸不信子胥賢若問長洲草荒蕪無限年
送客遊吳
吳國水中央波濤白渺茫衣逢梅雨漬船入稲花香海
戍通鹽竈山邨帶蜜房欲知蘇小小君試到錢塘
和趙相公登鸛雀樓
危樓高架泬寥天上相間登立綵旃樹色到京三百里
河流歸漢幾千年晴峰聳日當周道秋穀垂花滿舜田
雲路何人見高志最看西面赤闌前
韓信廟
長空鳥盡將軍死無復中原入馬蹄身向九泉還属漢
功超諸將合封齊荒涼古廟惟松柏咫尺長陵又鹿麋
此日深憐蕭相國竟無一語到金閨
送白舍人渡江
曉發龍江又一程諸公同濟似登瀛海門日上千峰出
桃葉波平一棹輕横鎖己沈王濬筏投鞭難阻謝玄兵
片時喜得東風便回首鐘聲隔鳳城
李節度平戎詩
百萬王師下日邊將軍雄略可圖全元勲未論封茅異
捷勢應知破竹然燕警無烽清朔漠秦文有寶進藍田
太平從此消兵甲記取紅羊换劫年
贈惟儼師
煥然文采照青春一策江湖自在身雲鎖木龕聊息影
雪香紙襖不生塵談禅早續燈無盡護法重編論有神
擬掃綠隂浮佛寺桫欏高樹結為鄰
寄海陽張明府
春草正萋萋知君道惡溪鶯將吉了語猿共果然啼别
路魂將斷還家夢幾迷定尋雷令劒應識越王笄樹色
多於北潮聲少向西榴花好為酒誰伴醉如泥
偶題
越女收龍眼蠻兒拾象牙長安千萬里走馬向誰家
憶家
樹擁溪邊閣山浮雨後嵐白頭歸未得夢裏望江南
江行
暝色滄洲迥秋聲玉峽長只因江上月不覺過潯陽
吹笙歌
伶兒竹聲愁繞空秦女淚溼燕支紅玉桃花片落不住
三十六簧能唤風
遊山南寺
山中盡日無人到竹外交加百鳥鳴昨日小樓微雨過
櫻桃花落晚風晴
殷堯恭
堯恭未詳疑即堯藩兄弟行也府試一詩見詩雋
類函他本作堯藩詩今附識於此
府試中元節觀道流步虚
玄都開柲籙白石禮先生上界秋光盡中元夜景清星
辰朝帝處鸞鶴步虛聲玉洞花常發珠宫月最明掃壇
天地肅投簡鬼神驚倘賜刀圭藥還成不死名
茅山隠君顧非熊
非熊况子性滑稽好凌轢為衆所抑然名在朝野
長慶中下第名流多作詩送之姚合詩云失意尋
歸路親知不復過家山向城遠日月在船多楚塞
數逢雁浙江長有波秋風别鄉老還聽鹿鳴歌朱
慶餘詩云但取詩名遠寧論下第頻惜為今日别
共受幾年貧聽雨宿吴寺過江逢越人知從本府
薦秋晚又辭親馬戴詩云無成西别秦返駕江南
春艸際楚田雁舟中吳苑人殘雲挂絶島迥樹入
通津想到長洲日門前多白蘋穆宗怪無非熊名
詔有司進所試卷覽之稱旨追榜敕賜及第劉得
仁賀以詩云愚為童稚時已解念君詩及得高科
晚須逢聖主知花前翻有淚鬢上却無絲從此東
歸去休為墮葉期大中間歴盱眙尉唐球送其之
官詩曰寂寞邛城夜寒塘對庾樓蜀關蝉已噪秦
樹葉應秋道路連天遠笙歌到曉愁不堪分袂後
殘月正如鈎後慕父風棄官亦隠茅山項斯贈詩
云吟詩三十載成此一名難自有恩門入全無帝
里歡湖光愁裏碧巖影夢中寒到後千松月何人
共曉看賈島寄詩云知君歸有處山水亦難齊猶
去瀟湘遠不聞猿狖啼穴通茅嶺下潮滿石城西
獨立生遙思秋原日漸低王建贈詩云江城柳色
海門烟欲至茅山始下船知道君家當瀑布菖蒲
潭在草堂前初况喪子為詩哭之云老人哭愛子
日暮千行血心逐斷猿驚迹隨飛鳥滅老人年七
十不作多時别其子雖卒魂神常在其家因自誓
當再為顧氏子一日冥吏斷令託生顧家開目認
其屋宇兄弟至七歲其兄戲批之忽曰吾爾兄也
何敢批吾因叙生前事無一謬者即非熊也其詩
舊刻僅十七篇今得七十四首評者謂其近體俊
婉可諷堊削之功似多於真逸矣
題馬儒乂石門山居
尋君石門隠山近漸無青鹿迹入柴戶樹身穿草亭雲
低收藥徑苔惹取泉瓶此地客難到夜琴誰共聽
經杭州
郡郭遶江濆人家近白雲晚濤臨檻看夜艣隔城聞浦
轉山初盡虹斜雨未分有誰知我意心緒逐鷗羣
夏日會修竹段將軍宅
愛君書院静莎覆蘚苔濃連穗古籐暗領雛幽鳥重尊
前迎遠客林杪見晴峰誰謂朱門内雲山滿座逢
姚巖寺路懷友
路向姚巖寺多行洞壑間鶴聲連塢静溪色帶村閒疎
葉秋前渚斜陽雨後山憐君不得見詩思最相關
早雁
逐暖來南國迎寒背朔雲下時波勢出起處陣雲分聲
急奔前侶行低續後羣何人寄書札絶域可知聞
寄費冠卿
先生九華隠鳥道隔塵埃石室和雲住山田引燒開久
閒仙客降高臥詔書來一入深林去人間更不回
秋日陜州道中作
孤客秋風裏驅車出陜西關河午時路邨落一聲雞樹
勢標秦遠天形到岳低誰知我名姓來往自凄凄
經河中
一望蒲城路關河氣象雄樓臺山色裏楊柳水聲中思
起懷吳客行斜向磧鴻我來尋古跡惟見舜祠(一作遺)風
天河閣到啼猿閣即事
萬壑褒中路何層不駕虚溼雲和棧起燋枿帶畬餘巖
狖牽垂果湍禽接迸魚每逢維艇處塢裏有人居
夏夜漢渚歸舟即事
扁舟江瀨盡歸路海山青巨浸分圓象危檣入衆星雨
遥明電影蜃曉識樓形不是長遊客那知造化靈
下第後寄高山人
我家堂屋前仰視大茅巔潭盡鳥聲異地寒松色鮮人
眠甕牖月鹿飲竹門泉多愧隣高隠無成又一年
寄太白無能禅師
太白山中寺師居最上方獵人偷佛火櫟鼠戲禅牀定
久衣塵積行稀徑草長有誰來問法林杪過斜陽
送馬戴入華山
古木亂重重何人識去蹤斜陽收萬壑圓月上三峰雲
裏泉縈石窗間鳥下松惟應採藥客時向此相逢
送僧歸洞庭
江山萬萬重歸去指何峰未入連雲寺先齋越浪鐘島
香迴棧橘秋蔭出庵松若救吴人病須降震澤龍
長安清明言懷
明時帝里遇清明還逐遊人出禁城九陌芳菲鶯自囀
萬家車馬雨初晴客中下第逢今日愁裏看花厭此生
春色來年誰是主不堪憔悴更無成
瓜洲送朱萬言
渡頭風晚葉飛頻君去還吳我入秦雙淚别家猶未斷
不堪仍送故鄉人
張堰官祜
祜字承吉清河人作宫體小詩辭曲豔發長慶中
為令狐楚所知以詩三百篇薦於朝為元稹所抑
失意東歸嘗領嘉興冬瓜堰税堰在郡東北二里
冬瓜湖上一作東瓜又作東郭雲溪友議云祜為
冬瓜堰官多取給於牛戶錢唐酒徒朱冲和為詩
嘲之曰白在東都元已薨蘭臺鳳閣少人登冬瓜
堰下逢張祜牛屎堆邊說我能又桂苑叢談載祜
以詩上盆牢使出其子為漕渠小職得堰號東瓜
人或戲之曰賢郎不宜作此等職祜曰冬瓜合出
祜子又按嘉禾志舊堰官張祜死嘉興監裴洪慶
命其子杞兒領之則祜固終老於禾者也
題海鹽南館(考見題咏)
故人營此地臺館尚依依黑夜山魈語黃昏海燕歸舊
隂楊葉在殘雨槿花稀無復南宫賞高簷紅燭輝
題嘉興蘇小小墓
漠漠窮塵地蕭蕭古樹林臉濃花自發眉恨柳長深夜
月人何待春風鳥自吟不知誰共穴徒願結同心
蘇小歌三首
車輪不可遮馬足不可絆長怨十字街使郎心四散
新人千里去故人千里來剪刀横眼底方覺淚難裁
登山不愁峻涉海不愁深中劈庭前棗教郎見赤心
嘉興縣男陸扆
扆字祥文贄族孫光啟二年進士累遷翰林學士
属辭敏速若注射然一時詞臣皆以為不及昭宗
甚寵異之常侍金鑾作賦帝嘆曰朕聞貞元時有
陸贄能作内廷文書今得卿斯文不墜矣遷尚書
左丞同中書門下平章事進階光禄大夫嘉興縣
男後貶濮州司戶死於白馬驛有集七卷今存一
篇
禁林聞曉鶯
曙色分層漢鶯聲繞上林報花開瑞錦催柳綻黃金斷
續隨風遠間關送月沈語當温樹近飛覺禁林深繡戶
驚殘夢瑤池轉好音願將棲息意從此沃天心
裴節度休
休字公美孟州人操履嚴正終年著書擢進士第
為監察御史文宗太和六年進同中書門下平章
事詢按歲漕著新法十條又立税茶十二法人以
為便秉政五年不為皦察為人醖藉能文章書遒
媚有體宣宗常曰休真儒者嗜浮屠法當時嘲薄
之而所好不衰晚年披毳衲於歌姬院持鉢乞食
以為樂後罷為宣武軍節度使卒每自發願世世
為國王弘護佛法後于闐國王生一子手文中有
裴休二字聞於中朝其子弟請迎之彼國不允而
止按休寓禾不見本傳今郡城南有真如寺相傳
為休捨宅所建湖上有裴島為休游宴之地攷其
父肅貞曾為淛東觀察使則僑居於此固未可知
郡邑志皆失載余為入之
題銅官山長史祠
潯陽賢太守遺廟古溪邊樹影赴流水石門當洞天幡
花凝寶座香案儼爐烟若到千年後重修事宛然
贈黃蘖山僧希運
自從大士傳心印額上圓珠七尺身挂錫十年棲蜀水
浮杯今日渡漳濱一千龍象隨高步萬里香華結勝因
擬欲事師為弟子不知將法付何人
五代
屠指揮瓌智
瓌智字寶光海鹽人少負勇略吳越王兵拒黃巢
智仗劒從之時與謀議授指揮使乾寧四年自海
道救嘉禾生擒賊將二十餘人天復二年徐綰許
再忠叛刺史高彥遣子渭與智同赴難渭曰今日
不利智按劔曰違主之命不忠畏縮不前無勇死
忠死勇丈夫分也偕渭直抵靈隠山賊壘合圍數
重二人自朝戰至日晡身創百處奮刀一呼手搏
賊魁數人馬上刃之矢盡援絶為伏兵所害
詠志詩
輕身都是義殉主始為忠一夜西陵路朱旗走大風
唐畫士希雅
希雅嘉興人善丹青妙於畫竹羽毛亦工墨作棘
針始學李後主金錯書有一筆三過之法晚年變
而為畫乘興縱竒因其顫掣之勢以為竹樹故書
法存焉其為荆檟枮棘荒野幽尋之属氣韻蕭疎
多得真趣非畫家繩墨所拘評者謂江南絶筆徐
熙唐希雅二人而已極乎神而盡乎微資於假而
迫於真象生意端形造筆下故列神品宣和内府
所藏八十有八有竹鹿蘆鴨鷹猴柘雀等圖其同
時有陸晃者亦禾人性疎逸好交尚氣沈湎於酒
亦善丹雘凡酒酣遇筆揮灑自得善人物喜為數
稱如三仙四暢五老六逸七賢之類是也南唐李
燝聞其名欲召之人謂其嗜酒無人臣禮乃止宣
和畫譜載晃有繡綫圖及大龍烹茶葛仙飛錢諸
蹟
題畫
誰潑烟雲六尺綃寒山秋樹晚蕭蕭十年來往吴淞口
錯認溪南舊板橋
檇李詩繫卷一
