檇李詩繫卷二
平湖沈季友編
宋
吕進士諤
諤嘉興人天禧初登進士第後天聖景祐間二弟
曰詢曰評相繼登進士皆有名於時嘉興登進士
者自其兄弟三人始盛
題閻立本北齊校書圖
由余入秦毁詩書意在兵強黔首愚弊極煨燼幾無餘
高齊風俗元自殊豈料乃喜知卷舒况復是正叢冠裾
公言所貶固不虚我獨謂其勝由余
聞人郎中安道
安道字彝庚嘉興人寶元戊寅進士禀性沈篤不
輕笑語博覽羣書尤精禮樂監睦州酒税趙清獻
公為守知其賢遂與定交通判歙州時方行青苗
錢散及一萬加俸安道曰吾不能去官然亦不願
加俸歴官職方郎中知南康軍罷歸與東坡温公
交善詩筒往來最多云
題招提院静照堂(考見題咏)
白茅結宇自粼粼靜照初題梵字新己向萬緣無斷處
應為一念不生人風幡蕩漾原非動水月澄眀未是真
宴坐經行惟此地箇中消息與誰親
聞人博士安夀
安壽嘉興人以父建蔭國子博士
題静照堂
名藍小隐惬高情雅構堂深豁眼明萬慮平時身可外
一軒安處道初生花縈寶砌當春盛香滿金爐入座清
復有高人乘興至為題佳句遍雕甍
白牛居士陳舜俞
舜俞字令舉嘉興人慶歷中舉進士嘉祐間中制
科第一僉書壽州判官司馬温公贈詩云海隅方
萬里豪儁幾何人百沐求才盡三熏得士新聲華
四方聳器業一朝伸他日蒼生望非徒澤壽春熙
寧初以屯田員外郎知山隂青苗法行不奉令上
疏自劾責監南康酒税在貶所日與太博劉凝之
跨雙犢窮泉石之勝李伯時畫為圖休寧吳儆題
詩曰汗血聲利場舉世循一軌霜風老觳觳松路
石齒齒牛瘦僕夫疲累累山谷裏兩翁非病狂顧
獨不取彼牛背有佳處未可語俗子夷齊向千載
凛凛有生氣試問齊景公烏用馬千駟及歸嘗乘
白牛往來溪上自號白牛居士鄉人因名其居曰
清風涇東坡有和陳賢良詩云不學孫吳與六韜
敢將駑馬並英豪望窮海表天還遠傾盡葵心日
愈高身外浮名休瑣瑣夢中歸思已滔滔三山舊
是神仙地引手東來一釣鼇舜俞有小鬟曰妙奴
一日於西湖放舟宴秦少游出以佐酒少游贈之
詩云西湖水滑多嬌嬙妙奴十二正芬芳肌膚晳
白鬢脚長含語未發先有香溪上夜宴侍簮裳皎
如華月墮滄浪音聲入雲能斷腸不許北客辭酒
漿主人藹藹邦之良少年射策謁未央俊詞偉氣
森開張玉杓貫斗生怒芒天欲文采老更昌故使
斂翮窺羣翔五十僅補尚書郎浩歌騎牛倚徜徉
東風戲雨花草狂一溪泱泱青黛光妙奴勿倦侑
羽觴主人正欲遊醉鄉又韓魏公有答陳舜俞推
官求全瓦古硯詩云鄴宮廢瓦埋荒草取之為硯
成堅好求者如麻幾百年宜乎今日難搜討吾邦
匠巧世其業能辨瓌竒幼而老隨材就器固不遺
大則棟梁細棼橑必須完者始稱珍何殊巨海尋
三島荆人之璧尚有瑕夏后之璜竟無考况乎此
物出坏陶千耕萬斸常翻攪吾今所得不專全祕
若英瑤藉文繅君詩苦擇未如意持贈只虞咍絶
倒君不見鎮圭尺二瑁四寸大小雖異皆君寶及
卒蘇軾為文哭之稱其學術才能兼百人之器將
以身任天下事而一斥不復士大夫識與不識皆
深悲之梅聖俞有詩悼之云書對三千字恩科第
一人鯤魚飛北海龍劒躍平津直悟崇文主深論
險尅臣已能明世弊何怍幕中賓所著有都官集
廬山記行記
題婁億墓
彼何人之門兮雁行馬車老夫懷金兮童子紆朱其取
萬鍾兮不差毫銖庖有梁肉兮腹無圖書天之生此兮
何罪何辜句讀其話言兮節文其步趨抱筆而宵吟兮
鋪楮而晝塗天子招其以仕兮鄉人勉呼衆肩相煦磨
兮疾駕争馳驅有司五上吾名兮禮部曾不一如退將
羸其角兮進且䟦其胡行年幾六十兮僅免為白徒一
秩不能勝兮朝強而暮殂考妣其謂我何兮遑悼妻與
孥高者我難諏兮厚者行難語諸百恨寂默兮秋草之
墟
(附考墓在嘉善胥山五都今名婁坟億為機之曾祖宋參知政事也)
保聖院
門深鎖蒼苔地靈育嘉樹寂然烟雲宅不接朝市路苟
能灰心居即是古樂處
林屋洞
洞天三十六第九曰林屋神仙固難名瓌怪存記錄曠
歲懷尋賞兹辰幸臨矚馳神在真游豈復惴深谷解襪
納芒履燃松命先燭初行已傴僂漸入但匍匐顧瞻避
衝磕濘淖沒手足如此百餘步始可立寓目或垂若鐘
簴或植若旌纛有如案而平有類几而曲鐫刻非人工
晶瑩粲黃玉遙知竅穴外定有金庭籙凡肌不可往叩
擊安敢黷鸞鳳無消息但見白蝙蝠却還望微明既出
猶喘促沾衣憐石髓孰悔泥塗辱庶幾達微慕養生相
吾福
毛公壇
古壇叠亂石草木何參差黃衣宇其旁陳迹刊豐碑日
初劉真人齒髮不可訾但見紺綠毛被體鬖鬖垂雲駢
一日去空山留庭壝弟子散巖谷荆榛蔽荒基晚有周
息元探訪親斬披白鹿忽跪前靈符見葳蕤地勝人既
偶凝嚴起宫祠束帛下幽聘良馬維素絲前朝揖高風
有美皮陸詩殆令三百年事去物亦隳喬松委樵蘇野
蔓號狐狸惟有煉丹井甘冽無等夷一酌匪消渴欽慕
尚神禧
(右二詩見盧熊蘇州府志)
題秋浦亭
牢落真秋浦江山滯客舟身同雁南去心似水東流鷗
鳥荒烟裏漁人古渡頭只因山色好來上九華樓
題碧鮮亭
瀟灑闌干碧玉叢頻來遊賞似兒童縈迴脩竹撩清影
刻畫新詩遶翠筒十載雪霜林色改幾番風月酒尊空
子猷老去心長在終擬為隣作醉翁
(附考一名碧蘇亭在嘉興治東三十六里淨土寺五代時為漢南王宅宋祥符中賜額)
槎洲
聞說槎洲似沃洲一溪分作兩溪流長橋跨岸虹垂地
高閣凌空蜃吐樓浩蕩乾坤供醉眼凄涼風雨送行舟
憑誰為問槎邊客未必無人犯斗牛
青龍江醉眠亭
酒擔長輕六印腰醉中一枕敵干朝興亡藐比榮枯柳
聚散看同旦暮潮清興本應塵外得香魂徒向水邊招
已聞佳士過從約不為東風返畫橈
題廬山醉石
聒䀨飛泉清遶石悠悠天末翠鋪空是非分付干鍾裏
日月消磨一醉中柳絮任飄荒逕畔菊花仍在舊籬東
水聲山色年年好甚使遊人恥素風
谷簾泉
玉簾鋪水半天垂行客尋山到此稀陸羽品題真黼黻
黃州吟咏盡珠璣重來一酌非無分未挈吾缾可忍歸
終欲窮源登絶頂帶雲和月弄清暉
弄水亭
未識貴池好嘗聞弄水名白鳥鑑中立畫船天上行
廬山棲賢寺
辟蛇行者應開寺拭眼高僧尚有墳龍去雨歸三峽水
鳥銜花出五峰雲
錢御史顗
顗字安道無錫人治平末為殿中侍御史王安石
新法行顗極言其弊坐貶秀州遂卜居焉家貧母
老每貸親舊以給朝哺蘇軾贈詩有烏府先生鐵
作肝句目為鐵肝御史又有長歌贈之兼寄其弟
惠山山人云鴛央湖邊月如水孤舟夜榜鴛央起
平湖繫䌫石橋亭慙愧冒寒髯御史結交最晚情
獨厚論心無數今有幾寂寞抱關嘆蕭生耆老執
戟哀揚子怪君顔采却秀發無乃遷謫反便美天
公欲困無奈何世人共抑真疎矣毘陵高山錫無
骨陸子遺味東冰齒賢哉仲氏早拂衣占斷此山
長洗耳山頭望湖光潑眼山下濯足波生指倘容
逸少問金堂記與嵇康留石髓嘉興李巨山顗甥
也東坡過顗小酌其女數歲以領巾乞詩坡即書
一絶云臨池妙墨出元常弄玉嬌姿笑柳娘吟雪
屢曾驚太傅斷絃何必試中郎
題爛柯山
春郊雜遝擁紅旌共訪仙蹤嘯傲行雲徑直從深崦入
石梁宛在半霄横巖邊瑶圃新開出洞裏芝田舊種成
羽客一枰無復見青山留得爛柯名
沈秀州括
括字存中湖州人嘉祐中進士累官龍圖學士博
學洽聞凡律樂醫卜諸家皆有論著嘗使契丹圖
其山川風俗上之元祐間謫知秀州卒柳志收入
流寓今仍之
秀州秋日
草滿池塘霜送梅林疎野色近樓臺天圍故越侵雲盡
潮上孤城帶月回客夢冷隨楓葉斷秋心低逐雁聲來
流年又喜經重九可意黃花是處開
歎老
為覓少年心不得當時感舊已澘然情懷此日君休問
又老當時二十年
鄜延凱歌五首
先取西山十二州别分子將打衙頭回看秦塞低如馬
漸見黃河直北流
天威養地過黃河萬里羌人盡漢歌莫堰横山倒流水
從教西去作恩波
馬尾胡琴隨漢車曲聲猶自怨单于彎弓莫射雲中雁
歸雁如今不寄書
旗隊渾如錦繡堆銀装背嵬打回回先教净掃安西路
待向河源飲馬來
靈武西涼不用圍蕃家摠待納王師城中半是關西種
猶有當時軋吃兒
郭樞密三益
三益字慎求海鹽人元祐三年進士為常熟丞時
常平使者調蘇湖常秀四州人濬青龍江三益所
部前期告辦使者留之使助他邑三益竟引歸後
累官刑部尚書同知樞密院事
題紫籜山廣度院
羲和均四時曜靈有急節沈迷簿領書坐歎春事歇及
兹新雨收西郊軔初發蒼頑山氣嘉奔悍溪流活風驚
麥翻浪水淨秧抽髮漸窮蕭寺遠頓使煩襟豁蜂喧釀
蜜翅鳥落啼林血高僧日無事種植畦畝闊綠苗已紓
紓紫花行復結吾欲訪長生終歲期採擷
題天台寒巖
道人棲碧山雲歸在空曲十年海潮音外物緣已熟時
攜貝葉書步入深林讀宵眠護神虎晝引穿花鹿庵中
三昧語藥我貪癡毒何當脱雙鳬藜杖追高躅
題南山寺
洗光朝日上旋旋瑞色分臨此地先門迥帆收江市密
山深龍臥海潭圓净然柏子聽幽偈閒立苔痕問小禅
莫訝潮平歸渡晚斯遊有意己三年
題南岳
古木隂森梵帝家簾泉一酌試新芽官符星火催春焙
却使山僧怨白蛇
華亭逸人李甲
甲字景元居海鹽華亭鄉(後析平湖)自號華亭逸人善
為填詞小令有聞於時畫翎毛有意外趣海岳外
史嘗稱之東坡題其畫曰郭恕先之後一人而己
嘗畫竹於嘉興景德院東坡過之題詩曰聞說神
仙郭恕先醉中狂筆勢瀾翻百年寥落何人在只
有華亭李景元甲亦有和詩見柳志又晁無咎有
題周彥兼所收李甲畫三絶鵲云上林花妥逐鶯
飛愁絶江南雪裏時嚄唶何須傍簷喜毰毸相對
兩寒枝雁云網羅無限稻粱肥憐爾冥冥亦庶幾
戲鴨眠鳬滿中沚衡陽無意更南飛鴨云急風吹
雪滿汀洲近臘淮南憶舊遊小鴨枯荷野艇冷去
年今日凍高郵
題竹和東坡韻
翠葉彤竿已占先湘雲千叠勢争翻野夫不識天人面
知是虞皇第幾元
毛秀州滂
滂字澤民江山人政和間守郡因家焉先是元祐
中東坡守杭滂為法曹秩滿辭去是夕東坡宴客
有妓歌惜分飛詞問誰所作妓以毛法曹對東坡
語坐客曰郡寮有詞人不及知某之罪也翼日折
柬留連滂因此得名滂嘗受知曾文肅擢寘館閣
文肅南遷坐黨與得罪流落久之蔡元度鎮潤州
與滂俱臨川王氏壻滂傾心事之唯謹一日家集
觀池中鴛央元度賦詩末句云莫學飢鷹飽便飛
滂和曰貪戀恩波未肯飛元度夫人笑曰豈非適
從曾相公池中飛過來者耶滂慙不能舉首高郵
陳造題其東堂集云韻語精湥婉雅視秦黃晁張
蓋不多愧其板刊於嘉禾郡庫予校文時得寶藏
之
詠桂
玉階桂影秋綽約天空為捲浮雲幕婵娟醉眠水晶殿
老蟾不守餘花落蒼苔忽生霜月裔仙芬凄冷真珠萼
娟娟石畔為誰妍香霧著人清入膜夜深醉月寒相就
荼䕷却作傷心瘦弄雲仙女淡紵衣烟裙不著鴛央繡
眼中寒香誰同惜冷吟徑召梅花魄小蠻為洗玻璃杯
晚來秋甕葡萄碧
響應山禱雨寄東坡
雪意不肯休垂垂閣雲端餘暖蒸衣裘勢作墮指寒曛
黃隂雲來俄忽急雨&KR1998;空階荅檐語跳珠上闌干世尊
儼無說凍坐誰為歡蕭條僧舍影癡兀依蒲團相照憐
短檠坐恐膏油乾勞生竟何如歲月如走丸七星在長
劔細事何足弹尚想丘園人慙頰時一丹徘徊經屠門
飽意只自謾顧唯揮牛刀庶足厭一餐不然學農圃趁
此筋力完年豐得飽飯日晏眠茅莞咄嗟萬里空俯仰
百歲殚行止信流坎所遇隨足安勲名片紙薄天地如
瓢簞離騷幸相逢濁酒聊自寬誰與談此心夜氣方漫
漫絶牆過飢鼠翻倒争餘殘
紅梅
何處曾臨阿母池深將絳雪點寒枝東牆羞頰逢誰笑
南國駝顏強自持
碧玉潭
水面平波一境空夜深明月照龍宫猿聲未響潭先響
一樹花開兩樹紅
定光禅院
曉出開霜阪飢烏啄麥畦山腰餘雪瘦天面冷雲低寒
意梅花北禅心柏子西窗前借殘月照我渡前溪
陳學士與義
與義字去非汝州人政和初登第宣和中徽宗見
其賦墨梅詩遂登冊府歷徽猷閣直學士知湖州
紹興間掌内外制參知政事乞外除資政殿學士
復知湖州卜居崇德青墩鎮(後析桐鄉)築簡齋居之遂
號簡齋與義不妄言笑接人甚和而中不可犯薦
士不使人知其出處氣節翰墨文章為中興大臣
之冠當時風雅幾廢與義獨以詩名有簡齋集評
者謂元祐後詩人迭起一種則波瀾富而句律疎
一種則煅煉精而性情遠要之不出蘇黃二體而
已及簡齋出始以老杜為師建炎以後避地湖嶠
行路萬里詩益竒壮造次不忘憂愛以簡嚴掃繁
縟以雄渾代尖巧第其品格自當在諸家之上劉
辰翁為序而傳之吳草廬題其奏槀後云君臣密
勿紹興中文物依稀貞觀同三幅奏篇存雅製諸
家題字總名公已聞玉匣人間見空想銀鈎天上
工百八十年如一夢摩挲遺墨視蒙蒙去非少學
詩於崔鶠德符嘗請問作詩之要崔曰凡作詩工
拙所未論大要忌俗而已天下書雖不可不讀然
慎不可有意於用事去非亦嘗語人言本朝詩人
之詩有慎不可讀者梅聖俞有不可不讀者陳無
已也見宋睢陽徐度却掃編
題簡齋
我窗三尺餘可以閱晦明北省雖巨麗無此風竹聲不
著散花女而况使鬼兄世間多歧路居士繩牀平未知
阮遙集幾屐了平生領軍一屋鞋千載笑絶纓槐隂自
入戶知我喜新晴覓句方未了簡齋真虚名
美哉亭
西出成臯關土谷僅容駝天挂一匹練雙崖鬭嵯峨忽
然五丈闕亭構如危窠青山麗中原白日照大河下視
萬里川草木何其多臨高一吐氣却奈雄風何辛苦生
一快造化巧揣摩險易終不償翻身下殘坡
出山道中
雨歇澹春曉雲氣山腰流高厓落絳葉恍如人世秋避
地時忽忽出山意悠悠溪急竹影動谷虚禽響幽同行
得快士勝處頻淹留乘除了身世未恨落房州
留别天寧永慶乾明金鸞四老
我生能幾何兩脚疲世故忽破巴丘夢還尋邵陽路窮
鄉得四老足以慰遲暮勝事遠公蓮深心懶殘芋本是
羣山雲暫聚常别去那知天風便不得還相聚凡情我
未免臨别吐幽句慎勿過虎溪曉霜侵杖屨
别岳州
朝食三斗葱暮飲三斗醋寧受此酸辛莫行歲晚路丈
夫少壮日忍窮不自恕乘除冀晚泰乃復逢變故經年
岳陽樓不見南宫樹辭巢已萬里兩脚未遑住水落君
山高洞庭秋已素浮雲易歸岫遠客盡回顧飄然一瓶
錫未知所挂處寂寞短歌行蕭條遠遊賦學道始恨晩
為儒孰非腐乾坤杳茫茫三歎出門去
偶成古調十六韻上呈判府兼贈劉興州
稽首蘇耽仙乘雲去無迹尚留橘井在與世除狂疾誰
能不飲此識味亦可錄坐令鄭玄牛亦抱荆山玉偉哉
稚川裔神交接朝夕游戲及小道造化入大筆優為吳
詩父雅命楚騷僕豈其橘井助本自同仙籙坐中有劉子
知是當時客書懸元和脚語經建康力先我登公門
不數鷙鳥百曾挹兩仙袖自然生羽翼嗟我無長才學
架屋下屋詩雖兩牛腰事亦幾蛇足已窮猶不悔政荷
師友德文盟倘許余幸不疑籍湜
再用迹字韻成一首呈判府
風雨一葉過黃花已陳迹人貧交舊疎歲暮日月疾貪
人積胡椒智不到鬼錄那知庾郎菜地瘦飽金玉不如
學服氣清坐了晨夕尚餘烟月債驅使入吟筆晚逢葛
先生憐我出無僕借車得時詣謬窺文字籙談詩不知
疲或作夜半客揮毫寫珠玉治郡盖餘力不羨江千萬
不慕李八百願傳公句法容我附風翼城東劉子政著
書方滿屋昨示一篇詩三日歎未足仍聞供筆硯家有
樊通德但恐裴公門從此近捨湜
廣福院晚眺(考見題咏)
澤國候易變孟冬乃微和解襟凭小閣日暮歸雲多蒼
蒼散草木莽莽雜山河荒野蟲亂鳴長空鳥時過萬象
各有待唯人顧紛羅僃物以養已更用干與戈天風吹
我來衣袂生微波幽懷渺無寄蕭瑟起悲歌
茘枝
炎精孕秀多靈植荔枝佳名聞自昔絳囊剖雪出雕盤
尋常百果無顔色閩天六月雨初晴星火熒熒耀川澤
歘如彩鳳戲翺翔爛若彤雲堆翕爀中郎裁品三十二
陳紫方紅冠儔匹鹽蒸蜜漬尚絶倫啄瓊空羨南飛翼
我聞政和全盛時貢輸不減開元日涪州距雍已云遠
况此奔馳來海側繡衣使者動輶車黃紙封林遍阡陌
浮航走轍空四郊妙品人間無復得似聞供給只纖毫
往往盡入公侯宅驪山廢苑狐兔静艮嶽新宫鼙鼓急
繁華今古共凄涼遶樹行吟悲野客西風刮地戰塵昏
一聽胡笳雙淚滴
隂風
隂風三日吹南極二月巴陵寒裂石長林巨木受軒輊
洞庭倒流瀟湘黑君不見古廬竹扉聲策策中有竛竮
落南客曾經破膽向炎官敢不脩容待風伯
初至陳留南鎮夙興赴縣
五更風搖白竹扉整冠上馬不可遲三家陂口雞喔喔
早於昨日朝天時行雲弄月翳復吐林間明滅光景竒
川原四望鬱高下蕩搖蒼茫森陸離客心忽動羣雁起
馬影漸薄村墟移須臾東方雲錦發向來所見今難追
兩眼聊隨萬象轉一官已判三年癡只將乘除了吾事
推去木枕收此詩寫我新篇作畫障不須更覓丹青師
述懷呈十七家叔
兒時學道逃悲歡只今未免憂飢寒浮生萬事螘旋磨
冷官十年魚上竿竹林步兵亦忍辱長安閉門出無僕
門前故人擁廬兒正坐向來甘碌碌君不見古人有待
良不多利名溺人甚風波垂露成帷仲長統明月為燭
張志和塵中别多會日少世事欲談何可了胸中萬卷
已無用勸公留眼送飛鳥兩翁觀光今幾時賦歸有約
時已稽未暇藏身北山北且須覓地西枝西願從吾翁
歸洗耳不用妓女汚山水肩輿亦莫要僕夫自有門生
與兒子
題唐希雅畫寒江圖
江頭黃雲天醖雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
惟有蒼石如臥虎不受隂晴與寒暑舟中過客莫敢侮
閒伴長江了今古
年華
去國頻更歲為官不救飢春生殘雪外酒盡落梅時白
日山川映青天草木宜年華不負客一一入吾詩
寒食
草草隨時事蕭蕭傍水門濃隂花照野寒食柳圍邨客
袂空佳節鶯聲忽故園不知何處笛吹恨滿清尊
雨
雲起谷全暗雨晴山復明青春望中色白澗晚來聲遠
樹鳥羣集高原人獨耕老夫逃世久堅坐聽隂晴
聞王道濟陷賊
海内堂堂左如今在賊圍虚傳袁盎脱不見華元歸浮
世身難料危途計易非雲孤馬西嶺老淚不勝揮
道中
雨子收還急溪流直又斜迢迢傍山路漠漠滿林花破
水雙鷗影掀泥百草芽川原有高下隨處著人家
懷天經智老因訪之
今年二月凍初融睡起苕溪綠向東客子光隂詩卷裏
杏花消息雨聲中西庵禪伯還多病北柵儒生只固窮
忽憶輕舟尋二子綸巾鶴氅試春風
送熊博士赴瑞安令
衣冠衮衮相逢處草木蕭蕭未變時聚散同驚一枕夢
悲歡各誦十年詩山林有約吾當去天地無情子亦飢
笑領銅章非失計歲寒心事欲深期
觀雨
山客龍鍾不解耕開軒危坐看隂晴前江後嶺通雲氣
萬壑千林送雨聲海壓竹枝低復舉風吹山角晦還明
不嫌屋漏無乾處正要羣龍洗甲兵
題東家壁
斜陽步屧過東家便置清尊不煑茶高柳光隂初罷絮
嫩鳬毛羽欲成花羣公天上分時棟閒客江邊管歲華
醉裏吟詩空跌宕借君素壁落栖鴉
三月二十日聞德音寄李德升席大光新有召
命皆寓永州
塵隔斗牛三月餘德音再與萬方初又蒙天地寬今歲
且掃軒窗讀我書自古安危關政事隨時憂喜到樵漁
零陵并起扶顛手九廟無歸計莫疎
除夜
城中爆竹已殘更朔吹翻江意未平多事鬢毛隨節换
盡情燈火向人明比量舊歲聊堪喜流轉殊方又可驚
明日岳陽樓上去島烟湖霧看春生
登岳陽樓
洞庭之東江水西簾鈎不動夕陽遲登臨吳蜀横分地
徙倚湖山欲暮時萬里來遊還望遠三年多難更憑危
白頭弔古霜風裏老木蒼波無限悲
對酒
陳留春色撩詩思一日搜腸一百迴燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞烟邨渺渺欠高臺
感事
喪亂那堪說干戈竟未休公卿危下走江漢故東流風
斷黃龍府雲移白鷺洲云何舒國步持底副君憂世事
非難料吾生本自浮菊花紛四野作意為誰秋
絶句
野鴨飛無數桃花溼滿枝竹輿鳴細雨山客有新詩
題池亭
聊將兩蓬鬢起照千丈鏡微波喜搖人小立待其定
墨梅
潔白江南萬玉妃别來幾度見春歸相逢京洛渾依舊
只是緇塵染素衣
秋夜
中庭淡月照三更白露洗空河漢明莫遣西風吹葉盡
却愁無處著秋聲
西省酴醿架上殘雪可愛戲同王元忠席大光
賦
酴醿花底當年事夜雪糢糊照酒闌北省今朝枝上雪
還揩病眼作花看
竇園醉中
海棠脉脉要詩催日暮紫綿無數開欲識此花竒絶處
明朝有雨試重來
重陽有感
憶得甲辰重九日天恩曾預宴城東龍沙此日西風冷
誰折黃花壽兩宫
春寒
二月巴陵日日風春寒未了怯園公海棠不惜臙脂色
獨立濛濛細雨中
次韻傅子文絶句
風雨門前十日泥荒街相伴只笻枝從今老子都無事
落盡園花不賦詩
尋詩
楚酒困人三日醉園花經雨百般紅無人畫出陳居士
亭角尋詩滿袖風
邨景
黃昏吹角聞呼鬼清曉持竿看牧鵝蠶上樓時桑葉少
水鳴車處稻苗多
芙蓉
白髮飄蕭一病翁暮年身世藥瓢中芙蓉墻外垂垂發
九月憑闌未怯風
代葛亞卿作
君住江濱起畫樓妾居海角送潮頭潮中有妾相思淚
流到樓前更不流
青墩看牡丹(考見題咏)
一自邊塵入漢關十年伊洛路漫漫青墩溪畔龍鍾客
獨立東風看牡丹
懷二禪者
殘年不復徙他邦長與兩禪同夜缸坐到更深都寂寞
雪花無數落天窗
沈學士晦
晦字元用錢塘人微時徙居崇德舉宣和狀元御
試策題舉子不能條對晦精通象數一揮千言祐
陵于聞喜宴上以御詩寵之除著作郎金人攻汴
從肅王出質後得還為給事中高宗將召為中書
舍人有論其布衣時事帝白頃在金營見其慷慨
士人細行豈足為終身累耶然卒出知平江乞以
建康太平鎮江池鄂五郡兵連横守江與韓世忠
犄角金必不敢渡召募敢戰練習期年京口可成
強藩趙鼎稱其激昂卒不果用進徽猷閣直學士
終知鄆州
題獨秀山
老鶴下遥天昂昂在林表霜毛臨野人逸氣秋天杳矯
矯顏始安不受冠帶繞清真自嵇阮一醉萬事了讀書
空谷中生芻白駒皎長哦五君詠極目送飛烏
竹溪
寒流穿清閟支徑入翠微山深古木合林静珍禽飛居
人本避世遊客亦忘機歸路晚烟暝新月照柴扉
遊松陽百仞山
山頭白雲如擘絮竹雞無聲鳩唤婦團團朝日上林梢
寒食梨花溪口路一峰獨秀横溪隂青林倒影千丈深
上有白龍蟄幽洞歲旱往往能為霖如今寂寞空山裏
古屋荒壇冷紅紫會看前度種花人他年來作巢居子
竹&KR2819;嶺
九月亂山中﨑嶇處處同谿流因雨漲木葉著霜紅人
跡千年絶松聲萬壑空尋幽自可問不復嘆途窮
松陽上方山居五首
月斜樹影穿窗入雨過山泉遶舍鳴野寺中宵人不睡
蒲團布衲悟無生
山中寒早野隂薄慘慘黃昏欲雨時市遠無人與沽酒
地爐松火自燒梨
天畔羣峰一草亭半溪烟雨花冥冥老翁投老得此景
日與谿山同醉醒
此生真與世相忘投老生涯寄上方洗足關門枕書睡
連山松檜雨浪浪
學道空山歲月深丹成初試馬蹄金猶餘一勺丹泉水
洗盡人間名利心
吕朝士渭老
渭老一作濱老字聖求嘉興人宣和末朝士有集
不傳僅從趙師秀序其詞中得一詩稱其諷咏中
卒寓愛君憂國意不但弄筆墨清新俊逸而已又
有句云憂國憂身到白頭此生風雨一沙鷗又云
尚喜山河歸帝子可憐麋鹿入王宫又云未湔嵇
紹血誰發諫臣章縉紳巨賢多錄稿家藏但不窺
全帙未能為刊行由此序觀之則當時已無鏤本
矣惜哉
傷世
塵斷征車杳雲低毳帳深古今那有此天地亦何心
王尚書希吕
希吕字仲行宿州人高宗南渡寓居嘉興第進士
為正言上章劾佞臣張說出知廬州累遷吏部尚
書天性剛勁嘗切論近習用事上變色欲起希吕
挽御衣極言之致政歸無屋可居上為賜錢造第
入直賦景物
玉堂晝永暑風微䔩䔩飛花落小池徙倚幽闌憑問訊
夏鶯飛出萬年枝
本覺寺三過堂(考見後)
門外驚風吹細沙入門水氣湛清華呼童試向人間看
巖桂應開第二花
趙都監善應
善應字彥遠又字慶公漢王元佐之後建炎間與
其父自汴避地崇德之洲錢因家焉洲錢在縣西
北二十七里周遭皆水形如錢布故名南渡時士
大夫避地者二十餘家蘇師德吕正已及趙氏父
子皆在焉善應生汝愚范令機扁其里曰生賢紹
熙中與蘇吕諸公迭主詩盟即祗園精舍為盍簮
之所故詩人沈文伯有翠娥環坐憶洲錢之句其
生平流離感慨見諸篇什性純孝嘗刺血和藥愈
母母畏雷雷輙走護之寒夜歸恐擊門驚母露坐
達旦諸弟未製衣必不敢製官江西兵馬都監每
四方水旱警報輒不食尤袤稱為古君子陳福公
題其墓曰篤行
寧師西閣
飄泊南來幾歲寒追談往事漫心酸雲烟暮隔中原望
歸折梅花忍淚看
次韻李長卿
一别芳洲不計年舊時攀折柳依然故人似欲撩詩興
賸折梅花向酒邊
聞人主簿偲
偲嘉興人官主簿
題净因院
湖海浮家二十年重來春色尚依然杏花籬角紅吹霧
柳葉塘腰綠護烟草暖遊人分席地鳩鳴刺史勸農天
覺場獨占三災外試問支郎第幾禪(三災兵火盜也建炎兵後惟此院獨存)
朱少卿敦儒
敦儒字希真一作希直號巖壑洛陽人少從陳東
野學嘗賦古鏡云試將天下照萬象總分明東野
竒之為人天性曠達以詞章擅名能書兼善繪事
布衣時遂有朝野之望靖康亂避地自江西走二
廣紹興二年詔廣西宣諭明槖訪求山林不仕賢
者槖薦敦儒通達治體有經世之才三召皆固辭
後復以薦起賜出身為祕書正字遷浙東提刑未
幾致仕僑居嘉禾構室南湖之濱室中所列琴缶
阮咸金石名蹟皆目所未覩每貯果核挑以待客
時棹小舟徜徉自放陸放翁嘗詣之聞笛聲自烟
波間出行者曰此朱先生吹笛聲也及秦檜當國
有携敦儒詩及所畫山水謁檜檜欲令敦儒教秦
伯陽作詩乃先用其子為删定官復起敦儒為鴻
臚少卿盖久廢之官也時頗榮遇嘗與米元暉對
御作畫而敦儒耻以畫名輒退避不居敦儒舊有
鷓鴣天詞曰云是清都山水郎天教懶慢帶疎狂
曾批給露支風勅累奏留雲借月章詩萬首醉千
場幾曾著眼看侯王玉樓金闕慵歸去且插梅花
住洛陽至是人乃為詩誚之云少室山人久挂冠
不知何事到長安如今縱插梅花醉未必侯王著
眼看檜死敦儒亦遭論罷其實敦儒因老愛其子
而畏避竄逐不敢不起識者憐之周益公謂觀其
字如其詩其詩如其人不待識面知為伊洛勝流
矣有樵歌三卷評者稱朱三十五希真五言如剪
茅編雀屋篩米聚雞糧燈昏鼠窺硯雨急犬穿籬
七言如幾許少年春欲夏一番夢事綠催紅過時
不語鸎解事怕客深藏魚見機人間萬事老無味
天下四時秋最愁皆警策不蹈襲云洛中有八俊
陳簡齋為詩俊朱巖壑為詞俊富季申為衣俊皆
一時竒才也南渡以來詩俊衣俊皆為執政大臣
相與力引獨巖壑骯髒不偶終以退休因作鶴賦
以自况樓大防題之如此周紫芝有聞希真請老
詩云平生恨未識朱遊每得新詩慰客愁泛宅清
苕真得句挂冠神武更何求又云久厭朱袍裹玉
仙幅巾藜杖老山間從今魚鳥緣應熟只恐鴛央
債未還盖以希真有道人還了鴛央債之句也王
庭珪(字民瞻廬陵人紹興時為台州主管)有和葛主簿寄希真詩云
主簿四海士先生千載人羇遊厭旗鼓談笑出風
塵高臥屢違旨榮名忽中身清詩何絶妙韲臼識
餘辛
小盡行
藤州三月作小盡梧州三月作大盡哀哉官歷今不頒
憶昔昇平淚成陣我今何異桃源人落葉為秋花為春
但恨未能與世隔時聞喪亂空傷神
絶句
青羅包髻白行纏不是凡人不是仙家在洛陽城裏住
臥吹銅笛過伊川
康臺郎與之
與之字伯可嘉興人建炎中駕駐維揚與之上中
興十策聲名大振宰相汪黃輩不能用及秦檜當
國擢為臺郎專應制善為樂府時以柳耆卿目之
有詞五卷凡中興粉飾治具及慈寧歸養兩宫歡
集必假伯可之歌咏嘗與檜對局格天閣下檜戲
曰此卒渡河是爾將軍之疥癩伯可應曰今皇御
極視公宰相如腹心檜大喜撤碁酣飲而罷檜死
與之亦謫五羊名勝志云番禺縣玉虹洞之南曰
聚龍崗宋嘉興人康與之流五羊時居此桯史載
其在高宗時與左璫狎適睿思殿有徽宗御畫扇
上時持玩流涕璫偶下直竊攜至家而康適來留
之燕飲出以示康康紿璫入取肴核輒泚筆書一
絶於上即玉輦宸遊之句也璫出見之大恐而康
已醉無可奈何明日伺間叩頭請死上大怒亟取
視之天顏頓霽但一慟而巳
鶴舒臺
白雲深鎖路﨑嶇鶴去臺空景物殊山展翠屏連綺幕
泉分清溜滴明珠道人只問丹砂井隠客猶尋九節蒲
試問葛翁昇舉後至今遺跡事何如
玉虹洞二首
睡起疎簾一半開更無人迹過青苔須臾蒼狗風前變
雷雨驅潮出海來
滿山一夜風篁響透屋三更月露寒自掩殘書推枕睡
江湖秋夢水雲寬
題宣和御畫
玉輦宸遊事已空尚餘奎藻繪春風年年花鳥無窮恨
盡在蒼梧夕照中
題清江松風亭二首
天涯芳草盡綠路傍柳絮争飛啼鳥一聲春晚落花滿
地人歸
江上濃隂曉未開瘦笻支我上蒼苔春寒前日去已盡
今日又從何處來
魯太府訔
訔字季欽號冷齋海鹽當湖鎮人(後析平湖)兄詹崇寧
初進士訔與弟詧同舉紹興五年進士人以比二
陸一時弟兄子姪科第之盛甲於一郡其所居起
橋顏曰三登訔官至大府卿嘗言支移折變利弊
甚悉詔可其奏於詩喜杜工部嘗取其集考其年
編次而箋釋之為十八卷世所傳魯冷齋杜詩定
本是也及卒吕祖謙有淳熙四年春挽魯少卿訔
詩云慶源滚滚接天流老桂傳香次第秋人物西
都九卿選英華南國十洲遊翛然徑下滕王閣已
矣長懷范蠡舟身後楚騷誰著錄靈光舊草合兼
收周必大為作墓忘叙其行事甚悉又系之詩曰
競爽雲間陸應同天上張樂堂聯折桂南省繼含
香風月三千首金釵十二行初終全五福似續付
諸郎自摻江南袂思公歲月徂書來懷棣鄂人去
重葭莩東粤仍閩粤當湖遂鏡湖堂成隨一相浮
世竟何須訔有集今不傳僅從族譜中採得一詩
惜未覩其全耳
觀武侯陣圖
西川漢鼎倚綸巾翠石纍纍作陣新一夜掃雲驚虎旅
九天飛雨泣龍鱗當年已落中原膽今日猶憐故國身
曾踏斜陽看舊壘英雄千古只伊人
趙議幕汝能
汝能字公舉海鹽人贅居崇德紹興末舉進士知
海陵改鬱林州削平巨寇寇所掠金寶盡藏一沼
僚吏請發之笑曰鍾離意以為何如調守全州歷
浙西沿海議幕壽八十自號雲谷道人
題崇福寺羅漢閣(即常樂庵考見題詠)
粉壁龍蛇渾欲動石橋雲水亦生寒香銷日晚人歸去
聽盡秋聲到夜闌
李提舉正民
正民字方叔揚州人官朝奉大夫徽猷閣待制提
舉洞霄宫建炎間高宗東狩四明正民著乘桴記
以識之其事頗僃紹興中寓海鹽善屬文邑中碑
記多出其手子直養即為海鹽令
海月亭(考見題詠海鹽注)
危亭注目了無邊脱屣塵寰思杳然萬頃秋濤翻浩渺
一輪明月對虚圓光生銀漢疑無地望斷蓬壺别有天
赤水棗花君莫問新詩賡唱似朱絃
題清節軒(考見題詠海鹽注)
新種修篁翠葉稠凛然清節坐驚秋官曹咸類崔斯立
風味仍同王子猷暫却鷺鵷容退食他時鸞鳳小遲留
吟哦自是名家事我亦身閒愧食浮
題一擊軒(考見題詠鹿苑寺)
本來無物可脩持一擊當年何所知拱手問師都不語
等閒拈起布毛吹
李正士長民
長民字元叔正民弟與兄齊名亦能詩宣和元年
舉博學宏詞獻廣汴都賦上甚喜二年除祕書省
正字
題一擊軒
我聽風篁是梵音如何俗耳等閒聞自來擊處無人會
千古知心只此君
王布衣彦和
彦和崇德人工詩有名紹興間其書扇一詩光堯
見之稱賞令盡進所作賜對以老賸賜金帛
書中貴人扇
天邊一線征鴻沒山色淺深墨未勻别浦漁舟待歸去
夕陽渡口兩三人
張尚書伯垓
伯垓字德象嘉興人紹興庚辰進士官尚書
題崇德莫氏椿桂堂(考見題詠)
藝苑從來誇一第至比梯雲仰攀桂弟兄罕見五枝芳
昔說竇郎今莫氏莫氏一門真可榮二難三秀衆美并
見者歎羨不易及往往笞兒親短檠
開國侯婁機
機字彦發嘉興人乾道二年進士孝宗朝歷州縣
有聲太子就學以機兼資善堂小學教授機手書
累朝事親修身治國愛民四事以獻擢御史時蘇
師旦怙勢言者皆罪去而獨惮機韓侂胄議開邊
機不可御史鄧友龍附侂胄議遂劾去機侂冑誅
召為吏部侍郎累遷參知政事封嘉興郡開國侯
機慎惜名器愛選人材方當時艱而多彌縫禆贊
之功著有帝王總要班馬字類諸書
題日哦軒
高軒多暇日宴寢獨怡神風俗誰今古雲山自主賓灘
平分燕尾松老半龍鱗徙倚清隂下吟懷愧昔人
趙忠定公汝愚
汝愚字子直父善應扈蹕南渡遂家崇德靖康丁
未生汝愚是年孝宗亦生於秀州此南宋君臣基
命之數也汝愚少有大志每曰丈夫得汗青一幅
始不負此生乾道間舉進士歷給事中知成都府
分諸羌以弭邊患孝宗謂其有文武才光宗朝為
吏部尚書同知樞密院事孝宗崩汝愚請成禮上
疾不從又請憲聖皇后垂簾主喪及建太子會上
臨朝仆地汝愚復請禪位嘉王以繫人心遂扶立
寧宗除特進右丞相皆辭乞命朱熹待制經筵悉
收召士君子之在外者韓侂胄誣其將不利於社
稷逐之祭酒李祥博士楊簡皆言兩宫隔絶國喪
無主汝愚不避殞身滅族之禍戴翊陛下卒受黯
黯而去天下後世其謂何乃并罷祥簡太府丞吕
祖儉太學生楊宏中等皆上表代白悉就編置遂
貶汝愚於永州至衡州暴卒天下聞而冤之初汝
愚嘗夢孝宗授以湯鼎背負白龍昇天後翊寧宗
以素服登大寶盖其驗也而讒者以為言侂胄誅
復原官謚忠定贈太師封沂國公理宗詔配享寧
宗廟庭加封福王所著詩文十五卷行世初汝愚
之死也太學生敖陶孫賦詩於三元樓壁云左手
旋乾右轉坤如何羣小恣流言狼胡無地居姬旦
魚腹終天弔屈原一死固知公所欠孤忠幸有史
長存九原若遇韓忠獻休說如今有末孫方擲筆
飲未一二行壁已舁去陶孫知必為韓所廉頃之
捕者至矣急更衣持酒具下樓與捕者交臂問敖
上舍在否對曰方酣飲亟亡命走閩乃得免
送學士汪大猷歸鄞
尚書天官貴持經侍帷幄青冥欲無際白首非故約連
檣動南浦父老望巖壑下車入里門執手問歡樂十年
幾風雨寒雞呌屋角勤勞畢我分帝賚出寵渥殊適奉
香火禁直連六閣遂令宣室思從今問晦朔
題天風海濤亭
幾年奔走厭塵埃此日登臨亦快哉江月不隨流水去
天風直送海濤來
題竹贈衛青叔之潭州
颸颸忽見青鸞尾掃遍翠厓岡上頭昨夜月明仙子過
玉笙吹徹萬山秋
致爽軒
濃隂夾道水流渠吹盡殘花不復餘惟有范家千畝竹
青青依舊色侵書
陳提轄炳
炳字宜之閩人淳熙初主崇德簿因居焉遷上虞
令有西溪瀦水利及三鄉參政張綱嘗浚湖刻石
歲久為豪右所據夏大早民請復豪右阻之炳曰
令寧以罪去必不忍畏避強禦委棄三鄉民命也
卒浚復之百姓歌曰前復湖張參政後復湖陳縣
令與我衣食全我命除提轄文思縣有退庵集
資福院平綠軒(考見題詠)
水屋圍春綠雲岑送曉青無心向朝市信步到禅扄野
意連天遠疎鐘隔岸聽杯行莫辭醉簷月笑人醒
錢循州文
文字文叔崇德人吴越王裔乾道間進士尉當塗
捕敗私茶十數輩法當進秩力辭知萬載縣有異
政趙汝愚薦可大用不果除知循州卒官朝奉大
夫文體貌魁偉吐音如鐘言温氣和廉而好義居
不蔽風雨饘粥不給晏如也詩亦清麗有則
題梵竺卿蓬居(考見方外)
梅繞蓬居不計株水仙數畹鬭芳腴竺卿白業二香妙
世界紅塵一點無可比遠公蓮社勝應嗟陶令菊園蕪
鑪薰清鼻茗澆舌月浸松窗對結趺
莫大理若沖
若沖字子謙崇德人父琮自仁和徙居生五子元
忠若晦似之若拙若沖俱得第時比五竇若沖為
淳熙進士知安吉吳江有聲除司農簿輪對時用
事者議開邊若沖諫阻之出知岳州賑荒剔盜境
内帖然知全州漕司檄解軍糧湘源壤高客舟不
至遂發官帑造輕舟運之明年靖江大水民賴以
濟最聞除大理丞乞歸有語溪集
初春趙仁甫宴邑官平綠見招
平綠題詩四十年尋幽不厭水雲邊一犁還又耕春後
三白曾來醉臘前自笑挂冠林下客得陪揮麈坐中賢
絶嫌幻色撩人思快覩晴川遠接天
過崇勝院
首歲融春卜有秋曉行猶自索貂裘身閒暫脱微官縛
市隠何如此地幽一水相望三里近十年重到片時留
買田擬作終焉計真是飄然不繫舟
(附考在崇德縣東三里晉徐頵捨宅)
石門張氏園(考見仙鬼)
為米徒勞束帶難當時彭澤便休官高情曾賦歸來句
盡入名園扁署看
葉太守廷珪
廷珪字嗣忠號翠巖嘉興人紹興十八年由兵部
郎中出為泉州太守其所著海錄碎事傅安道序
之謂其無一日不作詩老而益工如題琴泉軒云
不是妙音生妙指只緣流水似流泉無名木云人
休清樾摩挲認鳥泊高枝睥睨看至其和錢起江
行百詩士大夫多傳錄之又作郡舍羅漢室詩云
幾多雁鶩行間吏衙退頻來禮釋迦可以見大府
之風度矣其自序謂予家本田舍貪無書可讀曾
大父以押綱至京市書數十部得盡讀之其後肄
業郡學升貢上庠入仕四十餘年云兹登一詩出
清河書畫舫
茉莉
露花洗出通身白沈水熏成换骨香近說根苗移上苑
休慙系本出南荒
莫進士若拙
若拙字子才若沖兄淳熙中進士
平綠軒即事
結屋地猶淺鈎簾景盡還嵐光烟樹外野色酒杯間别
墅從渠樂清吟屬我閒狎鷗時點白機事不相關
蔡漕司開
開字子明崇德人淳熙中進士宰德清值軍興征
調邑不擾知邵武郡初官租一石帶糴四斗僃賑
後為民患開請罷之視時低昂俾民自糴患遂已
除漕司兼知岳州點軍營田九軍一日而畢又區
畫營佃軍國兩利改漕江西屬郡旱捐漕計以濟
卒於官有畏齋集
平綠軒
瞰水地仍敞開窗望不迷良疇連遠近秀野混高低曉
起煙千樹春耕雨一犁道人深樂此壞衲且幽棲
王教諭用亨
用亨字子安自開封徙居崇德淳熙間舉進士授
丹陽尉益嗜學如舉子時手抄口誦至忘寢食試
宏博科與倪思争衡分教襄陽以根抵之學表率
士類嘗作二記曰不貪不欺此其行已之實也
平綠軒二首
翠痕幾點出林端舟撼清流夜月寒却笑監湖臨水寺
閉門不借俗人看
禪窗虚敞瞰西南野色溪光接畫簷雲去碧天無間斷
一眉依約見山尖
衛文節公涇
涇字清叔嘉興人孝宗親擢進士第一歷起居舍
人使金還除直焕章閣知慶元府時權奸用事十
年不調開禧初召為吏部尚書御史中丞請誅韓
侂胄論罷右相陳自彊拜參知政事胄誅又患史
彌遠欲去之彌遠乃諷御史劾罷涇知揚州除資
政殿學士卒贈太師追封秦國公謚文節涇嘗請
召朱熹還朝而熹已卒乃取諸經四書傳註刊布
之所著文章奏議五十卷曰後樂集
過澱湖
疎星殘月尚朦朧閒趁烟波一棹風始覺舟移楊柳岸
直疑身到水晶宫烏鴉天際墨千點白鷺灘頭玉一叢
欸乃一聲回首處青山渾在有無中
聞人刪定滋
滋字茂德嘉興老儒也陸游老學庵筆記曰茂德
喜留客食然不過蔬豆郡人求舘客者多就謀之
又多蓄書喜借人自言作門客牙充書籍行開豆
腐羹店予少時與之同在勅局為删定官談經義
滚滚不倦發明極多尤邃於小學云汪應辰有送
删定聞人丈歸嘉禾詩云漫作中都士柴門每自
扄遺經究終始竒字講聲形前輩今無幾微言世
莫聽扁舟轉河曲已見故山青周必大二老堂雜
誌中載有聞人滋五說
蚤秋遊靈巖
凭欄山翠濕濛濛佛閣依然水殿風欲採蓮花何處所
年年金井落梧桐
葉文康公時
時字秀發仁和人晚居嘉興淳熙中進士歷事四
朝官終龍圖閣學士操履端方博學善属文邃於
周禮著禮經會元及竹埜詩集行世卒諡文康自
號竹埜愚叟
還桑澤卿蘭亭考二首
書法光芒晉永和後來摹寫不勝多考論又得桑夫子
蘭渚風流轉不磨
自從蠒紙殉昭陵定武流傳賸得名總輯舊聞為博議
即今真贗不將憑
陸和州埈
埈字子高高郵人建炎初與兄塤徙崇德登紹熙
元年進士歷祕書郎倅和州議散武定軍諸州遂
安攝濠州時寇猖獗埈開示大信以收人心散卒
聞埈至受㕓者數千乃悉簡為勁兵改知和州養
士厲俗修倉浚湟免歸卒有益齋集
送奚宰
茂宰慈祥意三年只似初折腰寧為米掣肘固難書機
静波浮鳥刑疎網漏魚終然清議在衮字到公車
醜梨
我邑之東有醜梨貌雖惡風味絶勝聞嘗進御因
賦五言
灰貌凝清古霜津溢脆甜面嫌湯後白心慰邑中黔美
實鍾寒谷珍嘗近御奩彼姝徒冠玉争得似無鹽
和奚宰春風樓即事
恍然楹桷架虚空意匠經營九仞功三載笑談杯酒裏
一時人物畫圖中金蘭託契從今始玉燭迎和與衆同
却笑楚臺雕篆客強生分别詫雌雄
卜祖仁
祖仁未詳詩見柳志觀吾侯一語當是嘉郡人攷
宋紹興初鹽令李直養有禱雨陳山一事而詩中
云侯今官轉吳興去則惟熙寧間鹽令有王震而
武康令亦有王震又龔頤正陳山廟記曰紹熙元
年郡守趙不迹作文以禱其應立至與李直養同
時而不迹於紹熙三年轉吳興守或指此姑記之
以質諸博雅者
陳山龍湫(考見卷八)
陳山蒼蒼東海頭石壁裂缺蔵靈湫老髯出水歘萬丈
青山倒挂黃金虬神光上騰接烟靄挾子攖珠浴滄海
雨公載雨推雷車閶闔門開叩真宰今年亢旱民罹殃
我侯憫憫心若傷精誠披露動寥廓沛然甘澤來滂滂
侯今官轉吳興去回首神峰隔天宇願言變化從雲龍
大為蒼生作霖雨
檇李詩繫卷二
