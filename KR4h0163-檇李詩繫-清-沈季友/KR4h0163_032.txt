檇李詩繫卷三十二
平湖沈季友編
明
玉芝和尚法聚
法聚號月泉嘉興人出家海鹽資聖寺嘉靖間嘗
結庵澉湖荆山芝産座下人稱玉芝和尚後居武
康天池示寂聚初投偈於王陽明陽明有荅人問
良知詩即聚也晚參夢居禪師得悟與王畿蔡汝
楠唐樞董澐諸公共證儒釋大同之旨焦弱侯稱
其透脱為不可得有龍南漫藁
題樂耕卷
小隠鹿門遠躬耕意自便野花茅屋徑春水石溪田黃
犢林邊雨青蓑谷口煙謳歌忘帝力人在太初年
陪金侍御泛南湖
看山遇雨好移席與雲遲舟楫還今日鶯花只舊時宫
袍明白豸僧菜出青絲山簡風流在峰巒入詠詩
西湖和錢公溥學士
大堤迴接鳳山遥金勒東風細馬驕芳草不知埋帝舄
柳枝猶是學宫腰天空水月三千頃春老鶯花十二橋
聞說樓船醉年少平章獨免紫宸朝
吳山秋望呈張侍御
子胥廟前江日晡越王城頭雲有無故宫臺榭幾黃葉
南渡寢園今綠蕪長篴關山瞻北固清尊花鳥傍西湖
不堪落木蕭蕭際破屋炊烟幾處孤
石城夜泊
石城山勢鬱岧嶤燕子磯寒落暮潮雲際樓臺開佛界
水邊巖洞繫漁舠龍蟠鳳翥留雙闕草色江聲漫六朝
形勝不殊傷往事短篷春雨坐瀟瀟
越王臺
越王臺上客登臨范蠡湖頭草正新敵國荒涼吳鹿豕
故宫行在宋君臣杖藜遠塞風烟暮花木深城雨露春
往事不湏悲落日高歌獨立恐傷神
冬谿道人方澤
方澤字雲望後稱冬谿號無參嘉善人嘉靖間住
秀水精巖寺嗣法濟法舟生禀異質日誦萬言詩
偈文章下筆無碍一時如唐荆川張王屋方棠陵
徐子與王敬美彭沖溪陸五臺輩皆敬事之有華
嚴要略内外集
與諸友
庭前春候歸細草發柔翠坐感東逝波忽焉薄秋季風
凄木葉下霜冽鴻鴈至物化無暫停前修歎交臂役利
已困愚賓名亦牽智所以英俊人兢兢自磨勵
送吳山人
落葉滿江邊秋風急暮蟬我思天姥寺君上洞庭船束
帛丘園少徵兵澤國連不知方處士鍊藥幾時仙
仇生
仇生有父風能畫擅江東縹緲千峯勢㠝岏尺素中坐
增吳苑秀不謝輞川工倘寫天台勝添予補衲翁
送范菁山之任雲南
北望雲霄迴南征道路長山逢驅象客地入卜雞鄉碧
海常飛霧青林不隕霜聖君勞禦遠非似漢文皇
西天目高峰塔院
千丈巖扉不易登真身長閟最高層日中乍見馴簷鳥
雲外時逢禮墖僧行道石邊分異草挂衣松上綰長藤
青年即有棲遲約白首誰知尚未能
送玄岳入京
故人多半在燕京病裏逢君話北征可是秋來無定力
千重離思一時生
溪莊即事
寒過西堂布被重江頭楓葉想應紅天明自起看霜色
不在江頭在鏡中
守節
守節號虛堂雪江之嗣孫與仇博士董漢陽唱和
有東林遺稿
秋晚
鴻鴈過滄溟前林木葉零露華侵曉白山色逼秋青微
霽金塘水高寒玉宇星幽居聊自適不覺醉初醒
左街講師正念
正念字西洲秀水三塔寺僧世宗朝以詩中式拜
僧錄左街講師
送林平厓之京
八月高槐樹樹花平橋流水逐溪斜比來北雁無音問
望入南雲有歲華燈火幾羣蝦菜市朋從何處斗牛槎
酒杯碁局平生事白首都城別是家
送王生歸蜀
已從三巴來復向三巴去借問行路難猿啼子規語
圓理
圓理字雲東秀水天寧寺僧有漫藁二卷
慈雲嶺
徑仄緣蘿上山空伐木聞兩崖危石抱衆壑細流分曉
竹含蒼靄春田護白雲回看萬松裏惟有鹿麋羣
景昂
景昂字雪巖秀水東禪寺僧
秋日過邨友
老翁家住瀼田西占斷風光花滿畦巗桂香浮秋氣早
江楓紅映夕陽低浩歌閒引林間鶴沈醉能聞午夜雞
最喜歲豐新釀熟時邀六逸過潛溪
無趣老人如空
如空自號無趣老人秀水人俗姓施未為僧究心
内典適野翁曉禪師寓東塔老人往謁盡闢夙解
益自刻志夜半聞雞鳴大悟曉師遂付衣鉢薙染
居敬畏庵萬歷已夘付法於弟子性沖曰明歲仲
秋五六之期吾欲遠行子宜來及期沖至老人示
微疾說偈而逝
漫成
我懶不出戶白雲常在山雲應嗤我懶我愛白雲閒
如本
如本字南詢嘉興白蓮寺僧善書
天台道中
松林行盡又梅林流水閒雲無住心從此西盤千萬嶺
逢人莫問幾多深
戒襄上人
戒襄字子成號平野海鹽天寧寺僧石林之法嗣
體魁碩如布袋和尚幼事文衡山又與張靖之許
雲邨陳勾溪朱西邨遊吟道不在雪江冬溪下能
書兼善蘭竹畫山水亦斐亹不輕為人作有禪餘
集沈嘉則序之
烏夜邨
烏夜邨邊烏夜棲月落霜天烏夜啼昔年皇后墳中樹
樹盡為薪空有墓今日名留烏夜邨烏飛何處樹無存
千秋陳跡荒郊外風草蕭蕭吹墓門
春日寄鏡池上人
香林春二月烟靄日冥濛灑徑桃花雨飄簾燕子風客
來青嶂外犬吠綠蘿中借問今支遁何如舊遠公
山居
鴈堂依綠水萬木翠隂遮沙暖魚吹沬山春雀啄花惠
風舒柳眼榖雨長茶芽室内嚴獅座門前閒鹿車
居山
幽居山水間蓬戶靜長關有月皆含水無雲不戀山香
浮茶椀細花落筆牀閒數日稀來客庭階蘚積斑
硤川道中
雙峯高處占僧家夾浦橋連斷岸斜槐市客沽吳女酒
柳堤人賣蜀葵花蠶山處處收冰繭秧畝村村動水車
風俗尚傳前晉事葛洪井畔有丹砂
曉過横塘
半幅蒲帆九里汀石湖秋水接天青舟人指點蘼蕪外
一帶青山是洞庭
越王臺
辛夷花落海棠開吳苑春深燕子來野衲不關今古事
坐看雲過越王臺
出山
黃歷無書歲月移白頭不記入山時出山借問經過客
春到梅花第幾枝
定湖老人真謐
真謐自號定湖老人隆萬問秀水真如寺僧冬谿
之門人也有學行參方歸後搆室三楹於長水法
師墓側遶屋四五畝細竹翠烟碧霧籠密深通蛇
徑風過之蕭然非禪流韵士即蔵躱不出王百谷
至每信宿不去栖静三十年有谷聲集詩語淡雋
與項少岳同調項子京為作定湖圖
掃長水大師墓雪作
同雲四望暗雨雪七日多祇樹絡珠纓古塔起嵯峨南
圃予舊業莊嚴復如何躡屐獨自往樵採蹊徑訛鳥雀
寂不喧草木皆已皤前修有遺蹟長水窣堵波皜皜表
梵行行堅喻尸羅停立遡年歲四百春秋過竊忝藐裔
孫掃除倚中阿運帚拂其上寒風動松蘿繚繞還再拂
彌天曜羲和清淨本自然斯言良不磨
結夏
小構碧溪上叢篁獨閉關風從高樹落雲向別峯還忍
草時趺坐蓮花日照顔却嫌空谷響猶是未忘山
圓㦂
圓㦂字心柏秀水天寧寺僧有青蓮居藁
過福源寺訪梵華禪師
孤城來數里紅樹幾家村曲水深蔵寺扁舟直到門清
言能不厭碧眼笑長存禪指空千劫知君道故尊
懷黃山吳仲玉
千里黃山別幾年冥鴻不見一書傳昨宵忽共殘燈夢
三十六峰青插天
訪清真觀俞道士
黃庭書罷復題詩白石燒殘又采芝還道日長閒不得
青天跨鶴夜歸遲
方潤
方潤字梅溪秀水精嚴寺僧
東明寺
沙口東明寺迴峯暝復登烟封捫鳥樹石抱挂猨藤過
水留雲磬明龕上佛燈永言同白業脱屣卧巗層
德勝
德勝字梵華號律山嘉善人世姓蔣居嘉興福源
菴又名祁堂菴有藕花社集
同張生宿吳興山中
落日宿溪亭僧堂雨乍醒振衣濕嵐翠開戶滴松青瓢
挂半邨月溪流萬壑星爾曹全借色何以荅山靈
海汛詞二首(有引)
古有出塞凉州等曲極言邊塞兵戍之苦今東南
定海關外楊周諸山守汎者屢因倭警風景淒涼
殆有甚焉竊怪詞家不形賦咏用補絶句二章
百萬人看青海月兩三寇嘯白旂風洪濤怒激雪山立
落日夷歌別島中
羽書南海報猖狂守汎樓船黑水洋忽聽倭酋螺四起
教人一夜鬢如霜
晚巖上人斯德
斯德號晚巖海鹽天寧寺僧有金粟齋稿
嘉禾夜歸
我行非旅涉何事亦黃昏螢火禁風淡蛙聲過雨喧一
燈魚子艇三戶酒家村漸見東來月蒼蒼照海門
贈一初關主
坐關期必悟善閉不緘縢丈室寒暄外高窗晝夜燈巢
林多施鳥乞市有歸僧莫受天厨供令人說小乘
春日遊城南園贈主人
霽雨日暾暾佳辰處士園池通九折水地接五家村茂
草全迷徑高花半出垣知君學桃李寂寞自無言
法濟
法濟字慈航嘉興人石佛寺僧有竹閒語
得養性兄書
故人寄我白雲牋夢裏深談去住緣萍散偶隨鷗浪遠
松高不免兔絲纏舒懷晚嘯千巗月薄視秋横萬里天
懸想已知河海味歸來共煮故山泉
本中
本中字養性嘉興石佛寺僧禪林詩輯又有海鹽
釋本中另見
過本覺寺三過堂
文翁蘭若接邨墟滿徑蒿萊歲月餘塔擁珠光銜舍利
池涵碧水浸芙蕖疎花鳥語和清梵古壁蝸涎學篆書
寂寂空堂誰復過去來今事總成虚
戒言
戒言號少林海鹽天寧寺雪江之玄孫有五畝山
居少林遺藁
題田家
野老林居竹樹低白頭志願樂卑棲石矼新水魚貪荇
茅屋深村燕惜泥明月采菱歸渡口梨花沽酒過村西
由來生事湏當計學稼何妨復灌畦
戒逸
戒逸海鹽天寧寺僧
山居
小窗擁被晝偏永高枕寥寥聽雨眠匣中古鏡有片月
壁月素琴無一絃春深何事寒更作落落幾番風夜顛
東郭美人期不至維摩有室榻空懸
紫柏大師真可
真可字逹觀號紫柏俗出吳江沈氏嘗居嘉善荒
墩五歲不語有異僧過其門摩頂謂曰此兒出家
當為人天師言訖不見遂能言兒時志氣雄放不
可羈勒年十七仗劍遊塞上至蘇州遇雨宿虎丘
聞僧夜誦八十八佛名心大悦即薙髮嘗過匡山
窮相宗奥義遊五臺至京師參徧融笑巗諸老發
明大事還住嘉善景德寺掩關三年郡城楞嚴寺
久為勢豪割其半志欲復之萬歷壬辰至京於石
經山得佛舍利玉函聞於慈聖太后賜紫伽黎迎
供因奏請興復楞嚴又刻蔵經於徑山復戒壇於
檀柘西遊峩眉下瞿塘過荆襄登太和憩匡廬復
歸宗古寺後聞憨山師以弘法被難遠戍雷陽嘆
曰法門無人矣南康太守吳寳秀以礦税被逮其
妻投繯死嘆曰閹人横行至此世道不可為矣乃
决筴入都曰海印不歸我為法一大負礦税不止
我救世一大負傳燈錄不續我慧命一大負捨此
一具貧骨釋此三負不復走王舍城矣及妖書獄
起逮入詔獄執政意在鈎黨欲牽連殺之被笞血
肉狼籍索浴說偈堅坐而逝
牢山訪憨山清公不值
吾道沈冥久誰倡齊魯風閒來居海北名誤落山東水
接田横島雲連慧炬峰相尋不相見踏徧法身中
楞嚴廢寺
萬花叢裏畫樓新玉女凭欄天上春明月一輪簾外冷
夜深曾照坐禪人
吳氏廢園二首
汾陽門第晉風流縹緲湖山感勝遊今日松蘿誰是主
斷雲殘月鎖江樓
築成金屋貯嬋娟草魘花迷知幾年愁見向來歌舞地
古槐疎柳起寒烟
重至荒墩庵
流水桃花大士家道人曾此泛星槎白牛塘上閒吹笛
歸去兒童日已斜
紺園詩老明曠
明曠字公朗隆萬間崇德崇福寺僧蚤見知於沈
嘉則黃貞父諸公四方作者過禦兒必與遊善病
築寳函樓居其上西南可望臯亭諸山同邑郭舜
舉輩結社殳山招之賦詩著有紺園集沈嘗有詩
寄之云憶汝從遊日追予尚盛年傳心招秀句授
法凖佳篇薝蔔齋香篆禦兒溪水船追隨宋居士
(初暘)吟詠謝丸仙(道化)風日朋儔合騷壇爾我偏名園
友芳勝畫筆許舟傳(士載)大運蒼茫裏飛埃桑海前
一從鳬令去(吕文心)遂斷虎溪緣夢接真關想書來
詎偶然新詩三過讀白雪五成絃頓悟知禪理明
心見道筌從茲超上乘笑殺辟支禪
山隂道中
蘭舸逐江開秋深勾踐臺探竒從竹箭即事坐莓苔白
雁行行急丹楓樹樹摧霞標望不極疑是赤城來
秋日同吳公治明府沈孺真沈稚圭沈伯龍李
莫勝郭張虚諸丈結社大雅山堂得書字
竹掩西園引鹿車傍城丘壑混樵魚霜蕪半入林堂屐
風籜時侵石几書白社多情高士駕青山無恙野人居
不緣湖海成嘉會那得驪珠薄紫虚
别友
昨逢山寺中今送清谿口山水無別顔行人自分手
傳相
傳相字無為號鹿林桐鄉鳳鳴寺僧有薰蕕漫藁
慕果軒鏡園集
九日登東林山沈東老遇仙處
貝錦峰登九日中孤村小寺有淳風長歌欲問當年事
回首斜陽滿樹紅
明導
明導字心空桐鄉密印寺僧
與顔將軍樊昌過楊庵
林間一聚首莫謂非夙心勝偶難再逢明日豈似今殘
紅已落盡子規無續音向夕來凉風故吹分别襟
海白
海白字法朗號慈澗崇德西林寺僧明曠法孫
孫德超過訪不值有寄
訪客出林去那知客到家有童翻貝葉未解出茶瓜細
草風行滑高花雨照斜此時還待爾重過說三車
廣化禪師
廣化字無期嘉興梅溪人住海鹽天寧寺有唾餘
集與王百谷趙凡夫姚叔祥項子瞻唱和重建古
東林社雲棲大師曰化公叢林高表不染時風
聖水寺禮中峰國師塔
捫蘿石磴上孤塔雲悠悠半偈殘碑盡三朝白骨留寒
燈明破殿莫雨洗荒楸一段開山事西風黃葉秋
夜宿田家因贈
相逢不知姓竹榻欵高眠白髮人雙口青山水一田槿
籬浮宿雨茅屋濕秋烟近說寬租税牀頭有酒錢
夜投慧花庵
黃昏仍買渡一水就南村路黑人歸語天寒僧閉門斷
烟横徑口殘雪凍籬根感切雲萍話青燈弔夢魂
斯雲
斯雲字抱石萬歷間海鹽天寧寺僧後住平湖西
林終老徑山有天香社草
阻風龍潭驛
千里横江望驚濤白馬奔征帆欹別岸飛鳥没孤邨雨
濕春常暝天寒日易昏自憐為客久愁絶向誰論
重過廣福寺
高樹昔年曾挂錫不期重問說經臺門前山色渾無恙
却笑老僧忙去來
黃葉老僧智舷
智艇字葦如號秋潭嘉興梅溪人居秀水金明寺
晚構黃葉庵於西郊自稱黃葉老人修竹百竿手
自拂拭客至拾落葉煮茶移時無寒暄語工詩擅
行草吳越士大夫慕謁者接踵與沈純甫吳少君
陳眉公殷方叔交善陳贈詩云人與寒雲淡身如
秋葉輕非關住禪寂兼欲遣詩名羣稱為僧中黃
叔度行脚三十餘年道價隆重諸方禮為耆宿而
不說法領衆不立侍者書記詩名滿東南而無專
集日煨品字柴支折脚鐺咿唔黃葉堆中發為詞
章實足邁今軼古同郡譚梁生休寧葉熙時輩各
梓其稿名黃葉菴集
漁舟圖
畫山如夏雲畫水如秋漲千里咫尺間疑真不疑妄莫
大芥為舟釣月杯水上意欲得鯤魚身不顧風浪安知
此漁翁不是太公望
寒山訪雪谷
寒山太湖東二月雪埋塢時有天耳師巢居類巢父春
秋未半百氣骨自高古清泉凍連底蹲石怒獅虎此中
除梅花無物入巗戶
南庵殷方叔高元雅郁伯承見過
野處雖已適久不聞高詠刻燭夜何短含毫曉未竟微
雨原上來洗我竹林淨荷池漲莫知松檐溜可聽扁舟
勿遽還出浦風波勁
登銅官山無畏庵作
銅官鞠為草孰識此嶺下松似天目移山如巨然畫猛
虎戶外睡古月泉上挂遐想無畏師此中住持罷外人
不曾聞前僧後僧話
題葉熙時空樹軒
嘗聞松化石未聞樹化竹君家草堂樹何乃虚其腹懷
抱日益空枝葉不放綠其中有客焉外潤若不足僧還
可入定旅寓何必屋居士空諸有不獨此老木
題破窗風雨圖
千山雲頭黑萬山雨脚白大風捲却屋上茆牀頭書卷
盡打濕幽人縮項破窗裏屋上蘚花長數尺若得溪流
直到牀釣竿插向枕頭石
送生明還雪竇
殘月在松僧在戶犬聲如豹隔松塢霜厚如雪野易風
空邨家家門尚杜還山不問幾日程直造雲邊峰頂坐
莫想錢塘江北庵瑠璃一點如螢火
送葉熙時還新安省親於黃山指月菴
今年季秋與孟冬余也踏遍黃山峰歸來相對數竿竹
倦錫倚壁雪滿屋送君手捉天台藤打破子陵灘下冰
欲識君家讀書處只問丹臺指月僧
冬日晨起題庵壁
庵前萬葉風掃空欲死不死孤勁松省曾雷擊天忽裂
鱗甲雲雨如獰龍北風蕭蕭草短枯雲色不動天糢糊
地膚龜裂水骨立凍死塚穴長生狐僵卧驚起觸冷雪
麻衣線麤冰欲折君不見雪山老子骨如鐵
送吳復季中祕還新安兼問商山諸隠君子
江山千里如披畫來往一帆如走馬嗟君同路不同行
拏舟獨泊釣臺下釣臺上有子陵祠風吹松子落山瓦
應有新詩弔子陵臨風感慨不能寫歸問商山四老者
人日感舊
去年人日遊何處穆家池館寒梅樹今年人日勞夢思
穆家池館非舊時兀兀頹簷遥倚徧主人何日還相見
村南村北柳樹邊烟條弄影青苔面竹圃衡門池水寒
嗟君夙昔此盤桓而今細雨生春草縱有梅花若箇看
寄懷黃貞父
樓開鷲嶺北門對淛江濆有地皆高竹無人盡白雲澗
芳秋後摘燈火佛前分只此西山裏思君未見君
送期公遊天台
記得天台路猶然似夢中履聲山答響錫影澗浮空藤
老全無葉松寒只有風此惟多道者神契可能同
題梁生湖上聊齋
聊齋並湖寺魚鳥亦高情山似畫中看花從鏡裏生烟
黃柳剰葉霜紫菊餘英想見泉新湧君於此濯纓
范涵輝舟中同叔遂照淵賦
舟穏客貪載心閒水益空翻從迷誤所得趣烟波中花
亂觸飛鳥草腥過釣翁習知雲厂路猶惑浦西東
題履實上人新居
頭陀塚閒住鬼食夜常分密行許誰識微言期自聞樹
隂初上月水氣晚為雲別有示心處不資半偈文
簡沈純甫大司馬
不買湖田不買山百年身領白鷗閒霜時自笑婆娑鬢
酒後人疑諫諍顔幽石儘教雲去住高松惟與鶴飛還
若非二仲時來往恕醉軒當日日關
送谷響入匡廬石門磵
飄然汝去躡何峯六月匡廬雪尚封芒履不妨江路草
淨瓶將挂石門松雲開嶺外逢僧影日落巗前見虎蹤
聞道遠公蓮再發齋時還聽一溪鐘
登黃山蓮花峯
五丁畏難未開鑿峯頂至今無路通三神若螺逸海外
二目如粟墮井中烟雲卷縮似潮落猿鳥墜匿疑劫空
惟有丹臺一明月當時曾照軒轅宫
尋梅
緊絆芒鞵踏凍沙樵村魚塢竟忘賖忽聞香處溪猶隔
尋着花時日又斜縦使月明惟冷淡莫愁霜苦不精華
無論異日親嘗子談說猶能酸齒牙
余至黃山時識蒼梧先生於帶溪今戊午先生
六十乃叔存翁乞余詩為贈
謂余嘗聽雪猿啼心在天都身帶溪千許歲芝如野菜
萬餘年鶴似家雞曾貽滿扇有聲畫盡是前人未品題
君道叔癡余亦信乞余詩挂片帆西
新竹
剪去東西寒逕茅如簪如角透溪坳未離紫籜皆含節
直上青雲始放稍修勁挺然齊玉立欹斜早已付齋庖
此君慎勿論新舊直節虚心並可交
採菱曲
採菱湏採早菱老刺儂手刺手不足憂菱老如儂醜
長樂寺
山翠一堆中有寺溪流四繞外聞鐘僧寮尋得雲封着
虎跡滿庭三兩松
徐春門畫
山頭雲濕皆含雨溪口泉香盡帶花此是天池榖雨候
松隂十里賣茶家
德舜
德舜嘉興人
寄題萍香閣(為楊華山居士作)
夢到萍香一載餘幽竒小閣隠人居春流寫媚鳬鷗狎
暮雨凝寒水竹疎空闊四天疑是艇江湖滿地想為魚
何時尋爾兼邀月南垞重圖亦不如
傳如禪師
傳如字戒山又作介山海鹽人幼出家昭慶通内
外典參空見性與虞德園馮具區諸公善萬歷間
徒步入京請蔵為謗議所中身陷法曹後得釋陳
百史曰介山一切定力為教導主脱略世法不拘
隅曲後十餘年學者思之至有奉其教而泣下者
予聞其苕溪說法時有巨蟒蜿蜒羣鵲聚聽與曇
超何異非定力能如是乎
湖上秋興二首
晴峯秋翠映芙蓉茆屋思歸路幾重高樹猶然來倦鳥
寒花不復惹遊蜂田衣已破裁雲補山粟旋收帶月舂
霜冷曉鐘聲漸遠數敲驚起碧潭龍
枯木衡門舊雨疎蛛絲蝸篆滿庭除時分呪食閒供鳥
盡謝瑶函不寄魚乘月放歌非庾亮經年病渴豈相如
明河瑩澈清於晝坐挹清光夜讀書
荅沈純甫司馬
不暇參禪不暇文支頤兀兀坐南薰年來病骨千金重
出岫無心愧白雲
妙用
妙用嘉興人
題興善寺
坦舊倫耆法已沈梁碑宋碣跡何尋綠蘿龕掩從僧定
白屋門開任草深簾捲野風傳牧篴磬敲空翠抹疎林
獨憐慧火無新焰禿首頻搔嘆古今
幻華和尚斯學
斯學字悦支號庾山海鹽慈會寺僧好行脚南陟
台雁北至岱嶽與嘉則少君緯真百榖諸公遊築
庵於靈祐有幻華集姚叔祥稱其肆力三唐句高
前哲嘉則贈詩曰古寺雲林深復深秦山秦水足
高吟行人問是何僧住彷彿當年支道林
山行
磵道殊登頓盤盤百嶠連空林人打栗深樹鳥驚蟬移
盼失佳境息隂聞暗泉客衣渾欲濕嵐翠滴秋烟
雨夜
客子久投宿主人還賃舂薄衣寒入夢深雨遠沈鐘壁
上燈窺鼠牀頭盋隠龍因思故山好雲濕幾株松
睦州城上
城上殘陽盡西陵晚色濃嶂嵐低粉雉山郡壓烏龍樵
子雲為擔田家水作舂萬峯秋雨過飛瀑挂芙蓉
寄少君吳山人
知君好芳草荷芰半衣裳一别春山綠幾經秋葉黃海
門生片月江寺送殘陽曾有天台夢相擕度石梁
漏澤寺
一逕草蕭蕭三門歲月遥白雲非舊主黃葉自前朝有
法空高座無燈掩破寮朅來生感慨暮雨作花飄
(附考寺在嘉興)
招提庵
刹起鴛湖曲菴將鹿苑同客來黃葉雨鬼嘯白楊風溪
晚魚龍寂山禅水月空沃洲烟景似卓錫許支公
雍熙寺
幸踞平江勝碑傳天監年空山惟落葉法水尚生蓮埽
榻分寒雨然燈破暝烟遠師幽意洽重續夜深禪
題吳氏瀟湘館
幽徑湘雲入藂花竹幾竿林清移席動溪碧捲簾看不
斷三秋色長疑六月寒籜龍應自起雷雨響琅玕
五臺山折斗峰
樓臺蕭颯雪㠝岏襆被來登六月寒古殿西風吹鐵瓦
長空北斗挂闌干太原山遶中條近小有天通上界寬
欲向隂厓振鳴策恐驚林下黑龍蟠
邊城晚眺
獨上層臺望欲迷滿城砧杵更悲悽河流曲抱内黃北
山勢遥連太白西落葉亂扶秋雨下斷鴻斜引夕陽低
自來幽朔寒偏早繞樹啼烏未肯棲
贈毛豹孫
少年曾見賦青霞老去猶能採石華脱穎自歸盟血地
遊蹤多溷賣漿家牀頭歲事消殘帙逕裏秋懷自落花
一片毛公壇上月太湖霜白滿蒹葭
送陳志玄遊天台
路入南天千萬峯雲邊片片落芙蓉霞標赤映深城路
瀑布青懸絶壁松靈藥更尋丹士宅石梁還聽飯僧鍾
桃花莫問劉郎事江上長風跨白龍
送俞孝廉天目讀書
擔簦遥度白雲層絶世高峯只見僧夜夜龍厓風雨過
山靈常護讀書燈
同錢懋登王永之南還道中用趙廣平韻
去時歸日是何年染得秋霜白滿顛為問鉢囊何所有
臨行多是故人牋
贈王蜚之
酒盡狂歌盼國門風塵遊子舊王孫如虹意氣如霜劔
不肻尋常說報恩
呈周明府
半肩錫杖半函經身世何人入訟庭為謝官人入山去
紫雲長護石門青
德彦
德彦字徽可郡之東塔寺僧律山門人晚居雙徑
送僧自楚遊燕
撮土人間世何云道路長瓢空燕市月衲敝楚天霜乞
食花邨暖行吟草色香臨風雙眼碧幾度立高岡
聖行
聖行號智河桐鄉菩提菴僧初不知文苦參十餘
年通詞翰有山宗緒言麈餘集
月下
月下凴虛眺芳叢遶梵宫亂山疑霧重定水覺潭空澹
影松關引浮光石竇通已無塵垢累冷露滴梧桐
正治
正治字慎初桐鄉人秀水精嚴寺僧有客塵稿
題畫
雨笠烟蓑問酒家漁竿生計却無涯倘然醉入桃源去
惹得秦人怨落花
竹寮和尚方擇
方擇字覺之號振林烏程人幼入桐鄉密印寺薙
染博通禪講淹貫百家為焦漪園李臨川曺能始
諸老所重倡和者吳允兆茅孝若顧嘿孫唐祈遠
也學者稱竹寮和尚其詩清真和雅無一點塵俗
程尚甫梓以行世
立秋日同温新之集顧默孫雪堂
物候已徂夏園池凉氣新遠雲低入戶片雨澹宜人有
語搜名理無營似隠淪一龕虚在室期我坐宵晨
仲夏田家
屋邊新剪百株桑一抹村烟遠可望斜徑短橋交竹翠
乍晴又雨到梅黃秧針簇簇當蓬戶蛙鼓喧喧隔土牆
相囑隣翁先刈麥前溪水漫也無妨
虎跑寺次蘇長公韵
草齊澗口動幽香寺入深林晝自凉隔嶺雲昏疑雨近
懸崖藤老較松長偶然樵唱傳中谷時有鐘聲出上方
况是昔人泉品勝分余半鉢喜初嘗
天耳和尚海湛
海湛號雪谷蘇州寒山僧擅書畫見知於王百谷
繼與趙凡夫陳眉公善有耳疾對客會意點頭微
笑而已如晏坐清談則能了了萬天間來寓嘉興
王江涇李氏墓所十餘年終於静峯庵有寒巖集
谷中餘草雪龕草蔣之翹作天耳和尚歌贈之
登趙定叔寒雲閣
香溪衣帶水白苧小邨東閣掩寥雲外門開亂葉中茶
烟浮石鼎松雨灑詩筒盡日看圖畫能令意自空
匡山僧智明
智明字若昧匡山僧南通州人早事參遊將入雲
栖寓嘉興王江涇夀生院五年晚居黃巖有空響
集蔣之翹稱其詩有風塵雙眼盡水石片心孤萬
山當夕照一室掩空江日正鳥聲寂風遲花意閒
古松一壁石為屋飛棧半空人在天江上青山三
島雪門前綠樹五湖烟亦可稱警句
宿圓通寺
石耳峯頭寺遊笻薄晚過鳥棲寒樹遍山入亂雲多孤
興憑誰發清宵起自歌來朝更何處前路杳烟蘿
棲真道士余月汀
月汀字湛虛號秋沙萬歷間海鹽棲真觀道士觀
廢月汀倒槖興葺其自述有人愚自墮移山計天
漏誰傳補石方之句有水月軒稿
舟中
遠水浮高漢扁舟載夕暉人家隨岸斷沙鳥背帆飛俗
况消村酒新寒戀布衣片雲何處起先我向南歸
蚤秋
山院梧桐隂未稀西風連日撼柴扉水香湖上蓮房嫩
雨足籬根豆莢肥愛月未能捐故扇聽砧因想到寒衣
蓴鱸味似當時否張翰扁舟不見歸
暮春出城飲田家
朝曦流彩射疎櫺睡起披襟步出城山鳥亂啼如有意
野花無數不知名信潮催上風初急細雨欲來詩未成
一笑且投邨舍飲坐聽田父話春耕
書竹溪僧扇
碧玉千竿水一溪風光絶勝瀼東西山僧定起不知午
滿地綠隂沙鳥啼
白雲散人廣印
廣印字聞谷嘉善練塘人出家杭州開元寺蔵修
徑山結茅白雲峯頂不出山者十載後主缾窑真
寂觀以老器宇沖和神觀閒止窮老參究終不以
悟自居堅辭僧衆不許開堂數年退院七載南遊
腰包杖錫飄然於荒山野水之間孤行獨往搘拄
大法於衰殘充塞之餘紫柏雲栖海印入滅真修
退蔵密傳三老之一燈者一人而已
登天台高明寺
晴日度幽溪松蘿青靄迷路隨峯上下雲逐樹高低猊
座支郎到雞園學士題此中堪隠處應在響巗西
石林庵
覺道金繩絶巘開半空花雨濕樓臺長林怪石皆龍象
曾受生公記莂來
祖印
祖印平湖人東林院僧後住焦山
焦山寄天遊
小隠非無意清修迥莫羣園蔬常自摘缾粟與人分倚
竹春江雨攤書暮嶺雲每逢遥夜月孤寂更思君
以貞
以貞字純白海鹽資聖寺僧
夜泊
野泊趁鷗邊天空暮雨懸山雲寒擁樹江火夜明船物
色生新態鄉思到昔年跏趺難就寢夾岸有鳴泉
過友人故居
石徑荒凉鳥雀悲閒雲幾片隔牆窺茅堂日暮無人見
零落秋蟲挂網絲
本中
本中字淨覺海鹽天寧寺僧雪江裔孫有天香草
送㢲陽若水禮頭陀
此去江東望浙西桃花一樣草萋萋莫言風景家山異
到處春光有鳥啼
法印
法印字楚章海鹽天寧寺僧有五畆山稿
阻雨城中
未即出城去多因風雨侵且分題作計以苦句為吟濕
豔花垂地寒聲竹在林稍稍淹此聚一悦主人心
水芝開士正勉
正勉字道可嘉興人祝髮於長水廣福寺後結茅
郡之白苧村水芝菴讀書談道儒典梵筴靡不淹
貫獨苦心於詩理出句簡冷不襲浮綺卒於天啓
辛酉有蕉上編香牙團草古今禪藻集譚埽庵取
黃葉水芝兩稿梓之題曰長水兩僧詩
過子胥廟
古廟蟬聲裏秋風肅將旗野花窺木主山鳥啄苔碑恨
未收江賦忠曾入楚詞存吳應有策欲問恐還疑
悦支師北歸見枉
紅樹河橋別青蘿水寺期去來惟杖錫得失只稱詩細
雨依松色孤烟結柳絲東林嘆無主三過落花時
乙已春日避地山中有詢予所自者因賦二首
芳草牽行脚春山引息遊林風清擊磬壑雨失蔵舟地
不為秦避人將抱杞憂潤花君莫賤飄泊自枝頭
故林無日返烟莽任奔馳三十身猶困千秋事可知梓
材徒自負桂性屬人移躡屐多窮路深慙伐木詩
大泓
大泓字野白嘉興小杖林僧有挈瓶草
題
一笠烟霞老三衣歲月深經行慵剪爪趺坐靜忘心木
落山容瘦雲歸鳥道沈人來乞無畏舌上海潮音
除夕懷兄弟
爆竹聞村落還鄉信轉遥愁難同歲盡魂不待春招燒
燭依孤影支身剰一瓢風塵走兄弟天末淚今宵
中洲上人道敷
道敷字覺明嘉興興善寺僧遊黃葉庵之門詩律
婉勁有骨宋獻儒云敷公詩劌濯性情含吐韋孟
後得心疾蓄髮逾年而卒有中洲草
結夏
誤教人不識日日此茅亭雲石枕長髮繩牀支瘦形瓶
花乾自落階草放還青愧未離文字尋常默誦經
費元朗濮仲闇楊若木見過離別有懷
此住無人識叩扉誰獨來都應看樹入半作訪僧猜炊
飯但收葉留雲不掃苔關心江上路去後值風雷
題元朗水亭
微徑樹邊入亭偏池水涯即能通竹屋兼亦占鷗沙晚
色湖生月秋香荇作花柴扉夜分火只與釣魚槎
贈用上人
心自貪孤寂形骸殊可憐微言疑入道偶坐亦枯禪經
月不出戶有時還放船晚參曾共汝猶是記當年
道耕
道耕字牧隠萬天間秀水真如寺僧定湖之孫有
遊燕藁
秋日
千載竟何事支離卧薜蘿壯心憐病久新句感時多夜
火螢然草秋香風在荷有身原自幻隨意學維摩
題潘朗叔園中臯蘆墅
移來珍重品無端割破烟霞數畆寬煮雪擬忘新雀舌
揚旗妬殺小龍團雨前摘翠三春秀松下生香兩腋寒
客到漫言逄水厄每當七椀放歌殘
照梵
照梵字全初烏程人桐鄉密印寺僧
夜坐
茅屋坐來山寂寂江城風冷漏遲遲老僧不是悲長夜
此意惟應秋月知
如恒
如恒字見源號雪竹嘉興初地庵僧有小刻
種竹
無事郊居治藥欄竹移清露葉聲寒忽篩凉月窗前破
却放烟梢雨後看税地慳分剛十笏教雲深護在千竿
為憐欲托瀟湘景莫使刊題粉黛殘
大居
大居字同六秋潭之弟以兄為師住普善庵喜模
晉唐書法亦工詩
月
無心孤月似相知一度開窗一度思常是梅花枝上白
黃昏直到五更時
智證
智證字生明四明人出家雪竇後同谷響覺明蓮
生同依秋潭住普善五年寂於三塔之東堂有寓
黃葉庵草
落葉
憐非耐寒質難禁醉霜姿始信叢生日不無秋後時辭
條翻月墮飄徑掠雲吹寧用嗟搖落榮枯倘自知
白苧村訪編通禪師
桑野濕烟斂秦溪曉霽開我迷行處草君埽坐邊苔簷
翠放新竹庭香墮熟梅自期留一宿不慮雨鳩催
性廉
性廉字無染嘉興大雲菴僧
過沈澄溪新居
小睡呼不起白雲常在家籬邊十笏地夢裏也栽花
沙明
沙明字照淵海鹽人善畫住秀水三塔寺
范涵輝過訪
怪君多野興雨歇出尋僧入夢隨時是探梅隔歲曾夜
寒春故淺溪闊水新增何限懷歸去西齋月掛藤
如觀講師
如觀字藴虚海鹽雲岫庵講僧有夢花幻住二集
春日雨宿友人庵中曉霽作
出浦漁歌到曉窗將飛小燕語雙雙濕雲未動歸山思
幾片低垂護法幢
通章
通章字闇然號慧越桐鄉密印寺竹寮之門人
秋日溪上
楓葉蘆花水上村烟蔵野寺日初昏溪邊晚步多愁思
獨叩漁家竹裏門
寂觀
寂觀字内惺嘉興大雲庵僧精古籕工詩有跛鼎
齋稿雲丆集
不寐
竟夕翻書卷依然理不分鳥曾深夜語鐘到五更聞暎
竹無全月横窗只斷雲素懷猶未析曙色亂溪濆
碧印上人大述
大述字碧印海鹽資聖寺僧玉芝孫有如是齋集
小萍菴曰述公尅意創新吐華茹質如遊孤村絶
頂曠不逢人四顧徘徊頗多幽趣
過天池廢寺
迥絶秋山上翻因廢寺登松濤猶作梵螢火似傳燈日
冷埋塵佛雲孤守殿僧放生聞自昔池水漫空澄
贈林叟
名不聞於世一生事在幽養花多小本抱甕得新流藤
剪寬松腹籬編護竹頭孰知翁樂志皓首此林丘
題水竹居
竹室過牆深更深水邊籬落護清音生成世外無雙地
隔絶人間秖一林活逕晚雲隨鶴宿死庭秋草抱蟲吟
已知着意探新句響激能摧百物心
檇李詩繫卷三十二
