檇李詩繫卷十七
平湖沈季友編
明
譚參政昌言
昌言字聖俞號凡同一號狷石嘉興人萬歷甲午
解元辛丑進士令常熟婺源欒城皆有治績陞南
兵部主事歴轉山東參政督餉登萊濰令與遼將
有隙兵民阻鬭東撫以聞一時鼎沸言諭定之朝
鮮李忠弑主島帥毛文龍為介請封擕貂參賂言
言拒之時魏璫擅政言不與交通遂造蜚語中其
管餉同知翟棟緹械至京言以不能救憤恚嘔血
卒思廟登極錄贈太僕卿賜祭葬有仕學遺編并
狷石居藁
贈韜化如祝髮
一莖芝草伴名禪愛爾皈依擇勝緣此日髮隨煩惱去
衲頭長裹苧溪烟
彭巡按宗孟
宗孟字孟公號天承紹賢子不就世爵中萬歷辛
丑進士知朝城調滕縣陞御史巡按湖廣參内監
杜茂盜葬顯陵山麓福藩贍田坐𣲖楚省獨多三
疏爭之乙卯加賦孟持不可楚得免有侍御集
對雨
不是逃人境衡門故倦開雲隂澹疎竹雨色長新苔欹
枕青山遠窺簾黃鳥來翻嫌揚子宅問字日相催
雲岫庵
深林絶嶂古珠宮策杖幽探一逕通石竹迎人當戶綠
山花供佛上階紅鐘迴轉覺諸天静月出真看萬品空
便欲皈依尋了義閒雲無着與心同
家園
薜荔深深覆短垣縱非壺嶺不塵樊久無蹤跡煩開徑
小有生涯到灌園聊采溪毛魚共躍偶抛菰米鳥爭喧
由來海客機能息枉殺人稱養拙尊
彭(闕)宗礪
宗礪字(闕)
鷹窠山
丹梯杳藹白雲籠極目扶桑海氣紅大壑潮音雷鼓震
諸天幻影蜃樓空雪山勢挾神鼇去風御長驅萬馬同
何必褰裳凌宇宙新詩帝座可能通
孫光禄光裕
光裕字子長號瀟湘嘉興人萬歷辛丑進士官光
祿少卿有廉善堂集
西陲聞警
西來烽火照邊隅鐡馬驕嘶塞草枯聚米已籌山谷未
防邊曾設鸛鵝無黃河岸上寧遺竈青海原頭有斷弧
惆悵從來征戰地蕭條漢壘夜啼烏
李龍南培
培字培之秀水人少從唐一庵王龍溪遊萬歷間
以貢任龍南令有水西集
入社(有序)
年來就李諸高年鄉達結有十老會已未春余歸自
虔南姚羅老適轉官北上余補十人之缺獲追杖屨
因賦
卜築半邨郭猶欣隔市㕓清風三逕竹碧月五湖船社
結香山侶詩摩大歴賢明忩了無事日掃衍波箋
竹枝
最是吳娃鬭好衣一番時樣一番宜宫粧盡改從前飾
五彩春衫繡折枝
鍾太學鶴齡
鶴齡字羽脩號竒山秀水人萬歷間太學生善書
畫著有竒雲山堂集屠隆稱其詩簡澹玄散有天
際真人想
答王崑崙
遠道空回首相知即比鄰布衣交莫忘彩筆夢還真夜
雨肥黃獨秋江老白蘋只今搖落後得句好誰陳
寄懷余宗漢
記得秋風裏高軒到薜蘿接䍦狂欲倒下若醉偏多白
練書還在朱絃調若何不知梅發處早晩共誰過
東臯子殷仲春
仲春字方叔秀水布衣慕隋東臯子之為人亦號
東臯子工醫術博通六籍百家書法晉唐有葆楮
厂賦為黃學士沈司馬所稱陋室如蠒不蔽風日
絃歌賣藥淡如也每㩦數十錢行遊市中購古帖
殘書補葺讀之往往申旦不寐有子志伊腁胝糞
田而好讀晉史父子皆能酒嘗分杖頭之半篝燈
夜讀遇顯者輒引避華亭陳繼儒贈詩云櫻桃花
開春可憐何處行人不放船却羨白頭殷處士鷓
鴣聲外獨耕田贈志伊云一領青蓑五尺耡日斜
槲葉護茅廬歸來濯足城邊石曲录牀頭讀晉書
著有棲老堂集
息遊庵為陶大冶賦
薊北翩翩俠概餘風塵遊倦返蓬廬無車不用弹長鋏
有帳還應授異書移石萟蘭春徑曲鳴琴坐竹夜窗虛
不妨柳市同為侣咫尺相過賦索居
柳枝詞
别有新粧更可憐踏歌連袂柳堤邊不愁月出還家去
貪看鴛鴦水上眼
綠楊垂縷一溪隂掩映桃花色更深花憐易落如儂貌
水流不定似郎心
王廬州家彦
家彦字仲美號繩河吳江人寓籍嘉興中萬歷甲
辰進士授韶州推官後補廬州俱有異政卒官著
有獨秀軒集
丁酉榜後遊龍井遣懷
不作世人愁來尋勝地遊虎馴溪有路龍化石成湫列
岫偏當戶流泉欲上樓悠然起遐思何問水東頭
沈秀才中畏
中畏字警存號荆門嘉興人其才博洽高曠工詩
古文詞擅書精醫深於禪觀詩酷嗜李于鱗嘗赴
省試過按察司徘徊不去人問之曰吾思李于鱗
耳人問于鱗為誰因占一絶云策蹇來遊過臬司
濟南文物著當時峨嵋天際空相憶說與君家總
不知一笑而别有集十二卷不傳其孫起亦諸生
明亡祝髮歸浮屠號墨庵人稱為墨禪師
題梅道人墨竹一葉
蕭疎意出未描前倒折欹枝欲拂肩幾許風霜摧不盡
猶餘一葉繞秋烟
過府丞庭訓
庭訓字爾韜號成山平湖人萬歷甲辰進士授江
陵令邑際大江有淤田數萬畆為楚藩漁利訓履
畆清丈悉歸諸民陞御史疏薦鄒元標趙南星等
救荒山東多所全活雲間周積賢題其賑荒圖云
男生呼作過公兒女生呼作過公女此圖一獻天
顔開勅付蘭臺傳信史丁艱後督學南畿轉湖廣
參政晉福建按察時璫燄方張訓恬守外藩久之
陞應天府丞未任卒崇禎初追錄賜祭贈府尹生
平好濓洛之學手抄性理諸書或勸以講學曰學
何事講為嘗夢謁程明道見程衣冠縞素異而問
之明道曰太中先公之喪予以蚤逝不獲就苫土
故猶縞服也訓曰某童時讀定性書終身體貼不
盡明道曰家弟更有啟發處遂寤後南都人士竟
以從祀程祠似有冥契焉
乙卯春奉命至山左恭謁孔林
平生切景行今至聖人里曲阜氣葱葱書雲匝天紫上
古少昊都春秋葬孔子諸樹藹參差楷木更森峙我聞
一太牢始自漢高祀素王編世家龍門稱長史尼山對
防山洙水分泗水摩挲古七碑愾然思杖履大哉聖人
風萬世同師理
姚尚書士愼
士愼字岱之平湖人萬歷甲辰進士選庶吉士改
吏科給事中疏諫開礦忤旨謫福州經歴歴陞大
理少卿論救給事惠世揚疏云附閹之黨所宜早
定爰書擊逆之忠豈可尚稽恩典疏上世揚得出
獄奉勅推勘魏奄奸黨以六案定罪陞通政轉南
刑部尚書致仕詩見館課集
重輯内閣藏書有述
聖朝崇藝文網羅古所稀牙籖列萬軸縹帙映黃扉匪
誇圖籍冨鈎深在玄機微臣職編緝仰占東壁輝芸蓀
潤几席風清午漏微恣覽豈足多望洋道岸希默思備
顧問守要以為歸
北山主人沈師昌
師昌字仲貞號長浮世居嘉善麟溪孝廉爚之孫
也為諸生不得志遊北雍卒於京邸家有北山艸
堂壘石為重巖絶壑久而與地氣相習一望蒼翠
漸成眞山中有古松九本扶疎廣蔭師昌處其間
與名緇野叟結雲水之契藏書萬卷吟諷蕭然著
有詩文集
北山雜咏
人生非無根厥初不可紀廼自苕霅來卜居麟溪涘諸
祖尚敦龐隱名冨圖史爰及百寉公輪奐於焉始思親
無停時築山勤仰止匪為耳目娛將以貽孫子封植樹
千章奠安石萬只綿延迄於今令聞代可指惟予困樊
籠弗克踵前美登山發長謠永懷在葛藟
冬暮與異度遊高梁橋步至極樂寺
溪流曲曲樹參差精舍名園隱墓祠恰似江南風日美
蘇公堤上夕陽時
悼梅二首(有序)
悼梅詩為梅道人作也道人居邑之梅花里即埋玉
于此今海内騷人韻士無不知道人産魏水是魏水
藉以重也而入其里弔其墓土不掩槨碑鮮全製所
剏梅花庵填塞墓前庵僧俗氣逼人使道人見之必
當嘔噦遁去余向一再過開士之宅已為狐媚之
窟今幸黜去道人始不與摩登伽鄰矣余謂宜倣
孤山葬逋翁法繞墓栽梅數十本墓前屋悉為撤
去傍搆精廬擇詩僧吟誦其中不可則實行禪那
又不可則清修居士如曰猪嘶狗嘷無非道韻棄
尸躶葬别有家風余言姑置勿論若欲採訪隠逸
封表丘墓成他日佳話則賤孑自謂如上所陳足
備邑乘補遺梅老有靈故當賞此
勝國名流四大家迂癡樵客及梅花黃金不惜收殘墨
白社何曾護半跏
東築層臺北築亭紅塵還隕少微星題詩欲寄飛鳬客
好傍梅庵再勒銘
馮太學伯禎
伯禎字正伯敏效長子有青陽集
古渡
有客新從古渡回潮升潮落子陵臺滄江烟靄接天外
一笛晩風明月來
馮舉人伯禋
伯禋字欽仲敏效次子萬歷丙午舉人有南歸詩
弔羅將軍死難詩
斗大孤屯是敵衝虎旗飛渡白山峰横屍萬計名猶壯
堅壁三辰救不逢力盡忠心隨白刃時危枯骨抱青松
只今義勇曾聞幾幕府須教上實封
項中書德成
德成字上甫號少林元汴次子官中書有静遠堂
詩
訪友人
白社人何處青山杖策尋扣門驚雀夢入院踏花隂一
榻雲栖冷三杯草坐深低回躭絶勝烟靄碧沉沉
祝學博守謨
守謨字廷明嘉興人萬歷間婺源學博有滄洲集
婺州山齋作
草閣春風上雲閒入夢多寒泉飛石澗絶壁挂烟蘿林
静時聞鳥山青日對螺客來開酒甕落日起絃歌
陳太學泰交
泰交字同倩秀水人萬歷中太學有齎志集
相看行
宣武門前乍盤馬江北江南臂堪把楊柳枝枝忽倒垂
離雲莽互生四野五陵俠客無淚痕今日相看如雨下
郊居
信是郊居好柴門帶白沙小堪容客坐大略似僧家開
徑刪枯籜穿田讓野花悠然濠濮意醉起看明霞
費太學朗
朗原名慧字元朗嘉興人萬歷中太學詩以淡雅
為宗嘗曰古作家苞萬亘昔事型物矩我不能也
本朝諸子炫市肆飾倡服汞為金椒刷糞取帙大
如山我不忍也竟一生之力得詩一二百首稱詩
人待後代位置則不敢多讓以故日事苦吟致病
而卒吳興友人茅元儀惜其所志未竟取而刻之
曰玉碎集
江口送吳凝父還洞庭
枉予愁别緒君自厺來輕作客無常主還山仍獨行江
船須次發風信不時生歸卧洞庭夜楓林霜氣清
西湖竹枝詞二首
妾家北山近湖口但到黃昏郎出漁燈盡歸來天又曉
他人只道合船居
堤上兒郎盡踏春獨伊馬去轉頭頻想因專為看花出
不看桃花只看人
沈布衣昭
昭字明德秀水人與姚叔祥陳無功為布衣交時
沈司馬重九半郭樓落成有作和章畢集叔祥袖
出明德詩司馬賞為第一時李伯遠在座大罵曰何
來袖中使我居後由此詩名大起蓋諸詩皆崇美
司馬而明德獨語語斟酌殊自高雅著有微吟一
卷
和沈司馬半郭樓落成韻
遥聞半郭樓成日正是重陽雨過時賀客風前誰落帽
主人天上獨題詩當空明月臨窗近極浦寒雲到檻遲
豈謂青門終屏跡暫憐秋色在東籬
送郁文茂之新寧州幕
遊到新寧興未闌殊方風俗得相看野苗嗑嗑通人語
邨嫗紛紛識漢官地少陽坡稀種菜水多薌澤競滋蘭
衙齋正見梅花發不似家鄉一樣寒
竹浪老人徐弘澤
弘澤字潤卿號春門自稱竹浪老人嘉興人幼業
儒既而厭棄之日摹法帖吟陶杜詩閒寫竹石遇
得意不論疎密貴賤咸與揮運嘗于三月褉日集
畫苑名流寫江干七樹各出意匠而弘澤老筆紛
披推為第一評者謂書畫在姚雲東上著有竹浪
齋藁
鶴汀書屋
野意曠平遠樹色渺森瑟雨洗沙渚清風捲蘆花白臯
禽何處來印此沙上跡警露冲凉霄宿霧歛雲翮景物
凄以幽千秋契逋客小築嵌秋空鴛水漱巉石微瀾蕩
餘暉漻然爽詩格擁几躭咿唔把酒時岸幘徙倚南榮
間徘徊試自適佇目望長空懷此下上隻寄語勿驚起
衝散秋烟碧
戲傚九龍山人竹石
日光紅照露初乾洗出鸞凰翠羽翰信得有人傳此法
九龍山下筆芒寒
馬郎中德灃
德灃字澹真號以容平湖人萬歷丁未進士歷任
刑部郞闖宮變起德灃與王之宷意合嚴鞫其事
尋以擬御史劉光復罪忤旨降級調外扁舟就道
卒於真州天啟初以功在國本贈奉常卿
贈吳懷耕
抱膝吟梁父秋風入袖微閒鷗浮竹澗疎雨溼烟扉宦
薄貂長敝名高客未稀封侯丈夫事且莫問漁磯
高知縣登第
登第字仲登號任野一號嵇散嘉興人萬歷間官
醽縣令著有梅庵吟
娟娟曲
遥想當年張麗華化作娟娟墮狹邪紅粉叢中行第一
清歌妙舞最當家娟娟雲夢回巫峽繞湘裙娟娟雨浸
漬珊瑚膩於乳娟娟風枇杷花下燕匆匆娟娟月載花
船上偏明潔娟娟髮曾向多情金剪落娟娟眉春山寫
出捧心悲娟娟目雙星烱出秋波浴娟娟腮兩兩桃花
碧鏡開娟娟齒瓠犀乍啟綾束咫娟娟指笑折芙容玉
為矢豆蔻含香雞舌輕錦紋羅襪蓮花生一朝嫁作伊
州婦鈿蟬零落渾身素章臺花柳憶王孫對鏡悲啼入
宫妬憶昔娟娟未破瓜樓頭扇底豔名花今日娟娟似
秋月杜鵑枝上五更斜
藕居士陳懋仁
懋仁字無功别號藕居士嘉興人萬歷中由掾吏
官泉州經歷好讀書老而不倦尤喜摘抉隱義網
羅舊聞如文章緣起庶物異名疏異魚贊注壽者
傳年號韻編皆考古者所寳詩文有石經堂集塵
棲稿其詩躭為縷劃意致纖巧佳者頗似皮陸然
性長厚無露才揚已之意李九疑謂得交無功後
益薄桑民懌王稚欽之為人
還仙霞關懷項于蕃
躡霞憶春末磴道綦芒鞋停午繇治饑値子新陽街匆
匆揖手問暫雨愴中懷前路多磊砢松船薄如苔執招
苟不兢動與山水乖歸來酌溪上共賦行路哀
晩渡
落曰江帆轉回風草樹寒還家雙短鬢趨府一微官詩
不嫌名少腸唯頼酒寬自兹南去路正有好山看
題東坡三過文長老處
昔彈指處草雖荒尚有三過舊草堂一去禪心留夜月
千年詩碣在斜陽孤園日静吟桑扈野徑花深立麝香
鄉曲故應論不盡履綦猶剩石苔蒼
嘉興竹枝詞
嘉興城裏柳新黃蘇小墳頭淺草香妾若化為墳上土
不容搓彈打鴛鴦
雪林山樵馬德澄
德澄字若水平湖人童年膂力絶人善騎射通篆
刻書畫諸藝為邑諸生家貧落魄自號雪林山樵
與曹遠生僧斯雲為倡和友有摩尼集
家司馬牧圃詩
北風初受節南國尚微暄選秫添松釀編籬護橘園長筌
魚極浦遠燒獵寒原坐客俱霑醉霜清月到門
命兒子名嘉松
樵父兒初學嘉名錫以松非關存夏社不為愛秦封霜
雪凌千尺雲霞捲萬重力稀常倚汝偃息自從容
攜吳閶美人歸過杉青閘口
平望南來出秀州吾家不遠在芳洲無端顛倒春宵夢
猶趁茶香問虎丘
徐忠烈公從治
從治字肩虞一字仲華海鹽人母夢金甲神執干
而舞遂寤生萬歷丁未成進士知桐城築堤八萬
七千餘丈以捍水歴陞山東副使白蓮賊反鄆城
攻鄒滕諸縣治督軍討平之僃兵薊州喜峰兵亂
治單車入營變立定累擢副都御史廵撫山東流
賊抵萊城攻甚急治激厲將士死守賊穿地道入
城治亦穿壕以斷之縋絙擲火焚其穴臭達於外
相持七月餘治方廵城礟中顙額遂卒贈兵部尚
書賜祠忠烈
秦駐山歌
東南厭氣遊祖龍千乘萬騎驅雷風錢塘風惡不得渡
並海為梁過甬東此地人傳常駐蹕黿鼉螭蜃猶相識
黃盤三十六沙塗一一鉤陳鎻交戟行宮美人盈下陳
過峽何人獨當夕千秋馳道寒巖中山花猶作嬪嬙紅
巨魚鬐鬛波出沒髣髴翠旗綵仗雄憶昔渡江沉黃琮
百官屯校蟻扈從滄溟僅堪飲馬窟鯨音吼雜晨朝鐘
指鹿小奄豹尾狎牽犬丞相雕蟲工君王蜂凖四顧盼
五帝三皇讓乃公須臾野廟空山裏當年御輦曾經此
不見求仙鬼谷還唯聞滅燭人魚死秦望高搴五丈旗
威靈神怪效驅馳焉知道左閒亭長已共重瞳瞰此兒
陶廵撫朗先
朗先字元暉秀水人萬歷丁未進士由部曹拜大
中丞巡撫登萊中謗被逮卒於獄籍其家按朗先
筮仕至終其救荒轉餉籌海厲兵皆功在社稷特
以賦性耿介不樂阿比遂致賈禍君子冤之
&KR2998;磯懷古四首(有序)
&KR2998;磯突兀江中控扼烟濤映帶篠簜景概特勝上有
靈澤祠為孫夫人作也夫人自沉事不可考然古
人祀典未有盥沐巾幗如生人禮媟則逢譴若是
磯之異傳聞亦未盡誣也過者弔焉
處處攀條贈遠征棲鴉風景石頭城芳魂豈謂迷鄉國
蜀道從來不可行
萬叠山城擁翠濤平臨巴蜀亦嶕嶢漫將弱質為芳餌
未似孫郎惜大喬
當時謀國太匆匆孝直何須復論功若使炎灰應未燼
美髯還自報曹公
不枉懷沙此一隈奔濤多自蜀山來欲將心事隨流水
怕入吳江去不回
沈同知雲從
雲從字景日原名之龍桐鄉人萬歷已酉舉人官
池州郡丞
青溪東塔
傑構當年舊輸工此日新層層增玉砌面面拓金輪寳
頂俄擎日頽闌乍拂塵寥寥今古事興廢一相循
朱侍郞大啟
大啟字君輿號廣原秀水人萬歷庚戌進士累官
刑部侍郞其人温謹不作崖岸然亦不苟同於人
故値門戶方張獨稱完節著有曼寄軒集
遊馬城神臺寺
白雲看不盡迤邐到神臺路踏千松入碑殘一蘚開廊
風驚鴿起山雨報僧迴坐久生幽思名心半已灰
丘參政履嘉
履嘉字原禮號存峯嘉興人萬歷庚戌進士累官
湖廣參政有西歸雜咏
晩宿流和夢中得燕市一聯不解所指續成之
少小雄心慕遠征由來幾欲請長纓滅吳應著沉碑績
諭蜀堪傳作檄名燕市舊分官柳嫩塞垣新寄隴梅清
亦知羌笛多凄斷遮莫臨風弄數聲
賀按察萬祚
萬祚字孝延一字泰生號立庵海鹽人萬歷庚戌
進士累官廣西按察使有大業齋稿
夏日閒居
盡日拈書獨掩扉自憐深與世情違山中半死桐還老
鏡裏全消鶴尚肥白苧風輕梅雨過綠苔人静草蟲飛
惟餘學道初心在一榻香燈對息機
顧布衣猷
猷字若昔嘉興人萬歷間布衣有桃花里集
幽棲
四十為漁長水西汀蘭沙鳥共幽棲雨餘籬落經蛛網
風静檐牙上燕泥欲醉且圖元亮酒長貧一任少陵妻
苔磯倦倚還持釣莫管柴門日色低
送吳元昭之粤
離亭不忍聽殘鶯草色猶含萬里情桑葉落思江北酒
梅花開問嶺南程冰綃曾雜鮫人市珠珮堪㩦漢女行
石室風烟還有記千秋肯讓李邕名
秋夜泊謝邨
水上人家半掩門寒鴉棲盡欲黃昏孤舟問泊依紅樹
記得唐人咏謝邨
沈舉人紹心
紹心字懋眞號五客平湖人萬歷壬子舉人有明
月齋稿
俠客行
城頭黃雲迷北斗壯士拔劒行擊缶狼牙白鋌懸馬傍
黃頭奚兒抱頭走男兒有骨埋沙場雲臺麒麟復何有
臂槍走馬何足矜請問刀筆汝能否伏波驃騎生同時
與君射鴈酣飲酒
沈布政萃楨
萃楨字君聚號裒中平湖人萬歷癸丑進士授工
部主事𣙜關荆州盡革小稅以羨金築堤沙市民
稱沈公堤歴兵部員外郎中陞蘇州知府福藩白
糧詔協濟五年而七運未止楨格不供陞福建副
使備兵興泉平紅夷於海上先是守蘇揭吳江令
曹欽程貪墨後欽程附魏璫誣劾之遂與周宗建
同落職璫敗臺省交薦起補湖廣江防道轉閩藩
尋移蘇松乞養歸生平熟于政事凡軍兵多寡錢
穀出入以及土俗形勢經濟大略無不矯尾厲角
抗論鑿然一代治才也
田園詩
不淺蓴鱸興君恩許挂冠城隂三畆宅日暮一漁竿風
翮秋飛鴿花泥晩種蘭兀然微醉好高枕傍闌干
曹御史谷
谷字愚公號石倉一號鹿柴秀水人萬歷癸丑進
士官應天學政御史思廟初以黨累閑住
落帆亭
青青柳色雜桑麻舊跡荒凉罥綺霞孤鶩聲隨寒磬下
盈尊影墮片帆斜榔鳴五兩停遊騎䌫卷耶呼泊釣車
若箇秋江離思切月明深夜訴琵琶
吳知縣中台
中台字穉文崇德人萬歷壬子舉人官邑令有淡
寄齋集
落花
紅英飛盡淡春姿又覺臨風動遠思若到明年好時節
開花仍是落花枝
沈教諭維鎜
維鎜字新卿號雲門平湖人萬歷間桐城教諭
平原弟招飲
秋暑已銷歇芳尊傍晩開月光隨鳥去花氣入杯來興
劇宵渾短歌長晩欲催平原一夜飲十日玉山頽
沈太學如璋
如璋字穉圭崇德人萬歷中太學生
&KR2998;磯二首(有序)
鳩兹之西灤江之滸石磯鬱嵂欱吐濤瀨其上則
漢昭烈孫夫人祠在焉井穴叵測神蟂所宫殆亦靈變
之翕忽肸蠻之竒絶者歟傳夫人委葉玉體躡跡馮
夷信邪妄邪怨耶否耶夫既為蜀帝妃可不復為吳
主妹乃謂其返吳歸省則夫人昧有行之箴沮蜀勸
駕則武侯坐不情之罪篤歡魚水絶愛伉儷則先主
召白頭之怨所以千秋之心不白過而拜之者愴然
興悲也效矉十絶則踵陶使君為之匪云弔古聊以
寫懷
一磯突兀撼江空敵國孫劉在眼中不惜珠沉龍窟裏
斷魂飛入永安宫
春花春樹壓江湄腸斷宫人斜裏時若非秦女磨笄塚
自是湘靈鼓瑟祠
髯臞翁蔣宗澹
宗澹字交如號方泉晩稱髯臞公淇曾孫少攖家
難棄制科中歲屏絶外事唯蒔花弄石與道士蘇
天頑善究參同抱朴之學著有古逸民傳贊明世
說先賢言行錄慈濟簡易方碩薖堂吟稿
採蓮曲
採蓮復採蓮為解渡口船蘭橈擊波去岸岸垂楊烟
吳興天聖寺觀趙文敏畫松壁
王孫妙染碧虯寒三過苕中偶一看何事世人爭鍳賞
懸崖尺幅鄭家蘭
崔知縣培元
培元字辰長一字孟辰海鹽人萬歷乙卯舉人官
邑令有音潮草堂集
楊花詞
楊柳花飛蝴蝶忙垂絲裊裊繫情長數聲玉笛江南引
愁殺春風馬上郎
屠秀才中孚
中孚字德胤號敏瀾應埈孫荗才有重暉堂集
金陵懷古
江水日潺潺高臺積翠間眼前渾六代雲外半三山秋
氣凋隋柳寒烟隔楚關不堪人事改惟有白鷗閒
陸封君在前
在前字令瞻平湖人有霏玉集子鏊貴封副使
竹塢
雙徑塵容盡柴關晝不開燕乘韶景至人約暮春來戲
蝶環紅蘂叢花媚碧苔芳郊堪一眺策杖竹間臺
般若庵
迴溪涵碧抱深丘結此禪扉事事幽檐鳥啄花投座客
野僧分鉢餉江鷗孤雲静鎻雙峰翠一水平瀠兩岸秋
白社勝蹤尋不得竹林空負謝公遊
汎泖
飄零還合伴漁樵江上烟霞也自招小港舟横留晩篴
高空雲掃過秋鵰愁憑竹葉消長夜笑買鱸魚趁落潮
載得芙蓉比西子酒闌猶悵玉人遙
耘廬主人馮洪業
洪業字兼山號荗遠平湖人長身鶴立眉目如畫
披&KR0769;衣冠晉巾遇之者如神仙中人家世貴盛折
節讀書登萬歷乙卯賢書生平精心釋典鐫大部
梵經藏於徑山晩年尤信養生家言以為神仙可
致家居城西宅舍園亭甲於一邑其别墅曰耘廬
為畆三百周遭浚濠内為連山複嶺植梅三千築
室其中名雪窖植海棠千名海棠巢植桂二千名
桂香逕馴舞鶴三十餘每於宛樓上擲果爭啅一
時文酒之盛比之玉山二十年來劫灰滿眼且有
伯道之痛蒼山片石豈堪復問即遺稿一編已為
他人覆瓿物乃知前輩名章湮沒不少使采詩者
亦有百年世事之悲矣
從耘廬往西溪看桃花同孫令弘趙退之賦
問津良不遠小艇晨相過微風蕩渚尾春水如輕羅香
霞掩芳逕紅雨點晴蓑予本山野人晞髮思巖阿之子
秉貞素樂此同調多何當杳然去烟水一放歌眼見秦
人溪古洞埋青莎揮手顧人世悠悠將奈何
屠郎中襄孫
襄孫字贊之應峻曾孫萬歷乙卯舉人官刑部郎
中
柳枝詞
灞陵道上柳千條盡為行人送寂寥奈可春風無賴甚
更催飛絮過長橋
羅秀才仲點
仲點字序生嘉興人千戶所籍文學
飲酒
相將看菊斑聊此滋蘭畹頽然斗室間會心不在遠
張布衣廷勲
廷勲字無功秀水人
飲酒
支離抛歲月曼衍拓心胸好泛杯中螘閒消匣底龍
林布衣中英
中英字儲聲平湖人萬歷中布衣
秋懷
家在西陂上烟雲盡日封雨深寒落水霜重夜聞鐘招
隱千株橘歸來三徑松秋光猶可惜野岸老芙蓉
于學究克成
克成字叔明秀水人萬歷間學究有薜蘿居草
對雨簡洪慶之
别館眞無賴瀟瀟奈若何愁心生澗草暝色上烟蘿巧
哢枝頭鳥秋添水面波懷君情更劇風雨可相過
高秀才松聲
松聲字元雅一字谷傳本姓王秀水人萬歷間文
學以書法擅名與從弟淑民號雙隱
水肥齋
獨築茅廬在水西開畦種竹近前溪風飜弱柳鳥聲澀
日暖繁花蝶眼迷飲水心安肥病骨抛書夢適類山棲
等閒老我無他好五岳猶思一杖藜
王布衣淑民
淑民字子逸松聲弟亦工書性嗜酒與羅序生張
無功為飲友日逍遙於麴糵之場頗得晉人風致
興適則吟小詩各盡四聲得一百六首彙為一卷
曰百六詩其詞大似醉中喃喃語意雖率直却無
一筆近俗固深於酒者
飲酒二首
先生何姓氏亦復何許人客固欲知我聖世之酒民
愛此稱醉翁嗤彼稱醒老咄哉塵世人誰識醉鄉道
孫太學弘祖
弘祖字令弘簡肅公孫太學生與陸芝房趙退之
陸叔度馮荗遠諸公結詩酒社為人骯&KR1507;岞崿不
為世所可乃一意求快於文詞多詭聞異藻幽蹤
獨韻迫為感慨淋漓之致自比於怨姬思婦焉著
樸語影語可笑言諸刻
夢朱懋忠先生(有序)
余嘗言君側之惡自古難去先生在垣首疏女戎
迨諸人攻璫大獄猝起先生再召再廢追尋余言
顧匡山自老廼亡來一年忽夢娓娓以經生言見
示是耶非耶
在昔遊京華抵掌天下事標榜由漢東朋黨自唐季安
知鼠與狐耽耽有宦寺頗信知幾言擁旄忽如屣奈何
生死别芻狗更相覬螘慕非吾徒鴟嚇復何異經怪桃
花源外人莫能避終然不得路黃綺焉足比
郡中載花還兼懷黃履素
至尊憂社稷諸君營室家老圃竟何事鼓枻載名花言
念素心友行行天一涯劒津或可合猿嘯夕陽斜
沈雒川瑞鍾
瑞鍾字德培號徵梅長水先生長子嗜古好竒秘
籖怪錄靡勿搜覽為文竒崛深奥讀者棘喙不能
句即往來手札必淋漓竟幅累數百言試冠多士
者七十餘次而終艱一第益復清狂自放後以選
貢為陜西雒川知縣不習吏事有古鐘聲聞數十
里日登樓擊之官舍數楹四壁皆羅古書嘗與夫
人乘鹿頭小車帶軟弓輕箭射中其架即翻閱諷
咏累日不厭其高僻之致往往類此尋罷歸晩年
玄冠白袷古色照人詩卷盈帙今皆無傳僅從珠
樓石刻得存一律編蒲小子不禁文獻之慨云
題弄珠樓(考見題咏)
波光如鏡泬㵳天檻外湖風更渺然十里翠飛春嶂小
九門寒鎻夜珠圓紫裳神女遺花珮黃鶴仙人問酒錢
我亦樓頭舊崔子題詩空擬白雲篇
彭秀才宗因
宗因字季親紹賢季子少為諸生後棄去與高僧
耆宿結社賦詩有寤歌室稿私謚節隱先生
輓元宗上人
憶昔匡牀話今來不見師泥香留燕子月色冷松枝未
竟三支業唯餘五字詩一空諸有相何異在生時
魏忠節公大中
大中字孔時别號廓園嘉善人萬歷丙辰進士授
行人歷官吏科都給事中性狷介剛毅為諸生家
酷貧至不能舉火湫巷數椽上漏下溼晏如也及
在諫垣彈劾不避權貴遼左失事之案朝議欲處
楊熊以不死中執法與司寇爭謂不當末减於是
羣小側目時魏閹初用事於内而外廷猶人才濟
濟高邑趙公為太宰忠憲為御史大夫應山桐城
為中丞相引重武定新昌皆在要職而中長首垣
共欲激濁揚清以致太平會應山上疏罪状逆閹
中繼之抗章極論閹銜之尋值晉撫缺會推謝應
祥謝嘗令嘉善與中有師生誼忌者因此劾中得
降調家居趙與高亦相繼放逐閹借封疆事謂中
受熊廷弼賄矯旨被逮中從容就道至則下鎮撫
榜掠備至誣坐多贓五日一訊必加全刑死獄中
崇禎改元贈太常卿謚忠節著有藏密齋集
壁立齋歌
酌酒勸君君開懷聽我歌君壁立齋男兒志氣會有極
壁立不立休偪側我無四壁賃人住晦明風雨雜烟霧
主人其中弄兩丸周遊太極環無端吁嗟兒女匕筯繁
東啼西號驅出門長途奔走事衣食自論夙昔非所存
旋已作書報妻子前途溝壑朝朝是丈夫此語非不祥
殷勤自護生晶光病婦小瘥且績緝大兒負薪小据拾
拂天雙袖長風吹歸乎未歸難與期歸來解槖出乾胏
四壁笑人羞欲死君齋壁立無安排酌酒勸君君開懷
良鄉
彰儀門西路桑乾古渡分長羈乘傳馬不斷出關軍沙
白迷荒戍城黃壓暮雲車牛徵到骨募𣲖底紛紛
茅檐小詠二首
借得茅檐住荒蕪不掃除星寒知怯鼠春漲欲通魚一
徑野籬密半墻秋草疎雨餘添蘚暈曲曲作蟲書
率爾茅檐住悠然歲五除午階消戰螘晴盎數遊魚人
在静中妙交於契處疎已知無一事頭白只傭書
酬歸父(有引)
中以畸世嘖有煩冤匪罵而笑十人而九既貧且
病揣分宜然蒙歸父投之佳句白予素心詞賦之
科謬期司馬遂有此作
身以詩名賤狺狺未可聽此心誰許素君眼却為青雨
雪憐同病江湖問獨醒只今無狗監章句說明經
洢兒能詩却賦
慣是貧多事生兒又賦詩未堪供客眼聊以慰吾私每
念有窮日仍疑無始時青山應好在何地許從師
姚孟長以文于二祠詩見投感而有賦
年來蹤跡愧簮冠握手西風為一彈正以憂時圖灑血那
堪弔古頌留丹間關海陸徵求急咫尺雲霄伏闕難
朝列異同何日定愴懷不獨是三韓
觀音巖追次羅念庵先生韻
青玉壇前枕雨眠會仙橋上更茫然乞修枯竹時燃火
駐我孤笻且聽泉葛袂籠雲渾欲溼芒鞵踏石不禁穿
山靈若靳重來約耐可歸槎夕照邊
息遊
一夜秋聲萬木寒乾坤何處足彈冠時名盡向黃金起
世事都宜白眼看已自故人嗟落魄更誰同病問加餐
風塵伏枕衡門穏行路於今轉覺難
乙丑夏五二十日宿睢陽雷雨徹宵砌葵俱仆
曉霽葵起有翹然向日之意感而賦此
祗此生來一寸丹風風雨雨故催殘傾心不信天長夜
霽曉團團仔細看
漂母廟
偶然一飯在塵埃誤却千年過客來滿地江湖尋漂母
王孫如此更堪哀
朱廵按泰禎
泰禎字道子號白嶽海鹽人萬歷丙辰進士授龍
巖令調漳浦天啟初拜御史廵按雲南有玄對軒
皆山館遠人樓巡滇紀行諸稿
曲陽閱武作
熊彪顧盼羽林齊雲錦驍騰萬馬嘶番將自來雄噴礴
天家今已築鯨鯢刀環寳月横高漢貝胄明星爛大堤
更有象奴供末技行看雙兕踏新泥
夜宿禁中
臨軒聖主賜衣裳頭白監官檢藥囊禁漏初長擬封事
玉樓天半夜蒼蒼
檇李詩繫卷十七
