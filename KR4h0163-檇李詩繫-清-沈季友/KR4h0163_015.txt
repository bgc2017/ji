檇李詩繫卷十五
平湖沈季友編
明
藿園居士李應徵
應徵字伯遠號霽巖嘉興梅溪人萬歷癸酉舉
人自少而孤稍長博極羣書沈司馬思孝深契之
一時名流如屠長卿沈嘉則胡元瑞張孟竒皆與倡
和往還懷才悒悒十上公車乃就滁州學博盖應
徵以駿宕之士雄視一世平生感憤一發於詩故
能衆體兼長摛詞獨冨風流俊爽情旨婉切不徒
以寫景述事為工也著有青蓮館初編藿園集汗
漫遊薊易寓言寄苕漫草等集
琴者王生為予鼓石上流泉之曲走筆贈之
凉風颯颯天氣肅高樓置酒悲夜促新歌妙舞且暫停
聽君鼓却流泉曲指下泠泠百道鳴散入秋山萬溪玉
一絃一弹清我心欲斷不斷聲相續君不見齊門瑟燕
市筑獨立狂歌向人哭丈夫轗軻亦如此琴中之聲何
為爾
蘇生爾宣向嘗任俠報仇兼善秦漢篆刻近從
吳門過予山中作歌贈之
君不見專諸魚腸化秋水要離墳樹悲風起吳宮覇氣
久已銷俠骨猶然香未死蘇生寶劒光陸離少年報仇
人所知即今隱跡埋吳市劒鋒折作囊中錐黃金剖鵲
大如斗白玉盤螭壓雙紐雄心鏤向方寸中仇人血濺
丹砂紅秋山飛雨聲颯颯惨澹光鋩寒白日看君意氣
尚如虎那能老作江湖客丈夫腰下有昆吾何不東梟
島夷西擊胡試拂燕然一片石可堪還勒漢銘無
薛素臨趙承旨吹簫美人圖歌(有引)
醉香道人出此圖見示墨韻遒婉真得吴興三昩
盖薛工于繪事而尤能以鳳簫度曲故宛轉曲盡
其態而所臨宋景濓學士題語真書數行更得臨
池之致此何必當年校書即衿紳中恐亦罕此韻
士也今薛已歸沈景蒨不可復見覩此如對寫照
徒增悵惋遂作歌焉
吳興王孫筆楚楚丹青貌得吹簫女宛轉如疑咽素秋
月白宵寒鳳飛去題識猶存學士名數行頗得臨池趣
誰人書畫兼擅場誰同趙宋稱雁行河東佳人小字素
妙曲曾將鳳簫度麗情秀壓錦江濤霞箋色奪芙蓉露
標韻俱從指下生妖妍獨向毫端吐吳興得似未得真
佳人貌畫兼貌身含嬌轉盼邀鳳史有聲無聲皆入神
此時珠簾散華燭此時紫簫奏新曲月痕依微脱口朱
星月參差動纖玉朱唇乍啓梁塵空玉指頻弄蘭心通
祗覺春風生合坐忽移形影向圖中圖中坐上宛相肖
嬴女却對秦宫照天籟俄分倚獨鳴清音倏斷迷雙笑
獨鳴雙笑兩依稀只今化作彩雲飛驟然顧態猶疑是
覩久尋聲始覺非尋聲顧態神猶動巫峽荆臺別通夢
風前屢誤拂書蠅月下初聞罷簫鳳簫聲只隔鴛央水
鳳吹蛾眉呼欲起司馬青衫濕盡無春蘭寂寞秋風裏
南湖雨後見月
放舸傍莎汀悠然笑獨醒雨餘千樹黑月出半湖青水
氣澄秋席寒空寫夜亭重輪元自現烟霧莫冥冥
人日遣興
人日人為客春風春可憐烟波浮宅遠丘壑寄情偏柏
葉烏程酒椒盤下若鯿如從習池飲醉卧峴山前
宿南禪廢寺
寥落春城寺翛然對野僧庭烏朝下食山鬼夜窺燈心
義空微晤塵勞斷未能松寮疎雨過片月照枯藤
花朝集徐德甫園亭
一室成丘壑悠然會遠心餘寒春色淺過雨藥闌深蝶
戲纔窺幔鶯嗁稍出林綠尊留客醉隨意坐花隂
落葉二首
西風蕭颯戰初降吹落長門淚共雙暗雜繁霜沉曉角
亂扶疎雨入秋江迷離空逕深留屐約略寒山遠到忩
掃盡玉階愁不去依依簾月對殘缸
朝來誰掃拂雲柯搖落偏宜傍晩多漢苑哀螺曾入曲
洞庭秋水忽生波柝中影度關山月夢裡聲殘子夜歌
咫尺天涯人共遠滿林風雨下松蘿
新柳
舞罷春梢曉露清縷金試唱不勝情忽牽鷗夢眠難定
似怯鶯梭織未成月影乍窺陶令宅風條漸拂漢家營
也知今日青青色強半荑枝向舊生
登薊門望塞外有感二首
經略當年西出師曾傳塞外走燕支如何士馬東歸日
猶是朝廷右顧時風偃旌旗閒虎豹月寒戈甲卧熊羆
長歌一曲燕雲斷坐聽高城鼓角悲
帝障排空斥堠分盧龍刁斗夜無聞單于避飲長城窟
都護移屯細柳軍鐵甲聚昏滄海日朱旗遠繞黑山雲
班生浪有如椽筆不勒燕然第二勲
悼亡詩為方衆父賦
玉魄千秋夜悲風起白楊黛銷塵鏡色粉落故衣香蕙
帳凄琴瑟金釵墮鳳凰魂應隨上婦貴不待中郎夢失
高堂窅猿啼楚峽長回思畫眉處彷彿嫁時粧
周評事從龍
從龍字彦雲號霖滄嘉興人萬歷癸酉舉人歷官
南大理評事著有繹聖堂稿其詩不多見據曹氏
詩選所收頗整繕不入輕靡蹊逕
題招隱君祠壁
荒亭雲落落沙竹雨綿綿漢詔無今日焦峰自昔年山
僧供祭酒天子賜江田踏盡寒莎路疎鐘破暝烟
懷某上人
一溪烟水背孤城洗鉢歸來落日晴幾憶支公舊蘭若
青山如在沃州行
夏知縣日葵
日葵字(闕)秀水人萬歷癸酉舉人官知縣
中秋三日鴛湖詠月
結伴尋幽過水西娟娟纖月印清溪空中樓閣微茫見
望裏湖山遠近迷光漏一痕涵皓兔影搖千頃挂丹霓
秋宵佳色今伊始莫惜頻頻玉椀擕
支奉新大綸
大綸字心易號華平立之曾孫萬歷甲戌進士試
政西曹時江陵秉政進白燕紅蓮以為瑞綸言於
朝曰大臣不宜稱祥瑞啟侈心五月蓮固宜開即
不然物非其時謂之草妖燕玄鳥也白者金象兆
為兵奚瑞之有江陵聞而嗛之遂請教南昌遷泉
州司理時侍郎洪朝選失江陵意欲中以法綸嘆
曰洪公庇正醜邪范孟博之儔殺之非法乃為書
具陳天道人事不宜枉殺大臣以媚人江陵益嗛
之遂罷官又七年推補江西藩幕遷奉新令復與
上官不協掉首而歸卒年七十有一門人私謚曰
文介先生所輯永昭兩陵史屯餘耕餘諸稿華平
集行世
九日遊柳州亭二首
伍相英魂何處尋伍塘堤畔柳隂隂漁舟未解西江劒
一飯空投下瀨金都鄀故留忠楚計無疆終殞報吳心
英雄幾掬恩讎淚夜夜風濤自古今
貰酒狂歌鼓枻遊憑高縹緲入層楼耶溪尤物鶯花老
石室遺逋日夜愁入郢漫酬無忌恨使齊翻墮伯嚭謀
伍塘千頃堤邊柳猶帶寒鴉愬屬鏤
(附考亭在嘉善伍子塘塘相傳子胥所開長二十七里今城中南北水門其經流也)
榖雨即事二首
早乘榖雨帶經鋤送酒人來問祓除萬事皆慵猶種竹
千金散盡只留書長吟陡覺和風動安步徐看化日舒
不是狂夫偏玩世也知天地亦蘧廬
當門蘭&KR0581;故應鋤塞路荆榛詎易除霅水更無修禊侣
由拳剛有未焚書啞啞猨鶴聲猶咽楚楚松筠葉乍舒
滿目江湖休厝足祗須擕杖入匡廬
吳知縣正儒
正儒字醇之號貞所嘉興人萬歷丙子舉人官邑
令有巳午漫草
竹閣
亂山圍小閣罨畫出湘雲翠滴春猶冷煙凝晝不分已
從憐勁節更為惜清芬寧别此君去當歌至夕曛
許州判聞造
聞造字長儒號星石相卿子萬歷丙子舉人歴河
間東昌推官遷御史首諫東封條議兵餉紏大司
馬石星誤國與史官劉虞䕫不稱職状皆人所不
敢言未幾引疾歸起按甘肅單車遍歴激揚吏士
至勘松山功罪自大帥已下罸治有差聞礦使四
出兩疏極諫又言臺省撫按諸臣之言百言而百
不聽宦豎之言百言而百不疑是四海之威權歸
之陛下而陛下之威權盡挈而歸之宦豎言甚峭
厲遂落級為岢嵐州判歸家無疾卒著有詩文集
奏疏家乘地理纂要蠶譜等書
懷錢淵父
南端初月上徙倚正懷人秀句思錢起玄言愧許詢雲
光清戶牖竹色冷衣巾更愛重湖曲凉風動白蘋
黃河舟中
日遇同鄉人風波那如許欲寄平安書對面不得語
錢太學應曾
應曾字長卿籥之子萬歷間太學
問友人病
行蹤兩月不相聞鴻雁飛飛各有羣採藥欲停何處屐
扶藜還看幾峰雲竒書散漫癡憐我瘦骨崚嶒病憶君
安得相逢明月夜半忩竹影坐平分
錢蓬州應晉
應晉字次卿應曾弟萬歷丙子舉人官蓬州守有
閬風館集
重遊鷹窠頂同許長儒宿隱山上人房
重尋古刹遊相對人如舊竹色墮虚檐松風響清晝傑
構凌天梯飛泉决雲竇談禅向鳥窠聽潮六時候地遠
夢亦清寥寥㤀宇宙鐘磬深夜聞月明在孤岫
金舉人九成
九成字伯韶號望虞秀水人幼以神童稱誦讀餘
暇便能旁涉稗官野乘出語驚人萬歷丙子年十
九領鄉薦屢上公車不售乃焚去郵傳不復北上
浮沉肆志與酒人劒客禅衲道侶締遺世超方之
交年僅三十九卒著有借竹軒稿春懷小草讀史
小論詩亦清利不俗
冬日偕江禹正諸君集天然圖畫閣移酌寶石峯
頂眺望
共上峰頭望嵐烟薄暮收愛吟遲酒醆乘醉數漁舟塔
影沉波静天風拂鬢秋湖山自今古塵世幾同遊
再過桐岡書屋
竟日柴關掩穿林竹徑幽欵賓猶舊主沽酒話新愁翠
樹深經雨黃花久占秋匆匆城市去應愧昔年遊
韓同知子祁
子祁字心克號肖南平湖人萬歷丙子舉人授德
安推官又補贑州陞蘇州同知三董漕輓俱絶饋
送戊申春飄然歸里篋中惟書數卷石刻數種生
平以翰墨為樂為詩蒼老高潔有醯雞集尤善草
書得醉僧遺意時稱清簡其庶幾乎
陸藩儀别墅
抽簮結隱傍青霞五柳隂籠處士家壘石漸成飛鷲嶺
開池疑有蟄龍洼新詞不入梁園簡曲徑分栽玄圃花
客去北忩甜睡足碧雲深塢誦南華
讀鄂王傳
山前山後盡王庭大將旌旗壓柳營海上浮圖俱下駟
岳家赤幟有先聲兩宮未復元戎意九伐方張國賊生
五國城枯南望眼康王已是諱稱兵
馮祭酒先生夢禎
夢禎字開之號具區晩號真實居士秀水人萬歷
丁丑會元選庶吉士授編修中遭廢黜起南司業
晉祭酒三年乞歸又九年而卒夢禎為人高曠不
喜作俗間生事往往以風流自賞移家武林築室
孤山之麓家蔵快雪時晴帖因名其堂為紫栢可
公幅巾弟子蒲團接席究第一義復與虞德園徐
茂吳諸公倡酬四方學者日進身執經卷朱黃甲
乙禪燈丈室清歌洞房人望之以為仙真洞府卒
後人誌其墓曰位不大齒不尊而風流弘長衣被
海内謝安石之擕妓采藥房次律之鳴琴奕棋天
下以王佐歸之固不以用不用為軒輊也今存快
雪堂集若干卷其詩不習館閣語登臨古什追蹤
陶謝律絶雖多豔體亦有生香真色之妙與高致
不相妨也
賦得楊柳可藏烏
嫋嫋白門前藏烏倍可憐柔枝排影度密葉引雛穿啼
合驚宵陌飛應破曉烟新知樂如此詎惜故腰妍
餘不溪廻舟寄訊章元禮吏部是日雨雪
吏部才名舊瓊瑶昔見詒山川聞問隔日月鬢毛衰身
退仍憂國家貧但賦詩廻舟緣興盡風雪寄相思
弔梅花道人墓
聞君畫梅亦畫竹祗是梅花名獨存香逕為君留素影
月邊容汝傲黃昏人歸舊里家何在墓托空門道益尊
唯有孤山林處士知心兩地薦芳蓀
無題二首
為憐飛絮趁遊絲一段春愁泣路岐莫道芳魂收未得
因風直上最高枝
琉璃硯匣鎮隨身彩筆揮來字字新他日長門如有恨
千金辭賦不求人
沈修撰自邠
自邠字茂仁號几軒啟原子萬歷丁丑進士選庶
吉士授檢討陞修撰自邠生而韶秀嗜學盡讀家
所藏書發為文章醇雅清麗無險巇詰屈之態年
僅三十有六著有詩文集
本覺寺三過堂
遵塗出枉渚弭櫂攀叢林石幢委陳莽殿壁生幽隂昔
賢此流憩登堂復沉吟代往跡如掃聲留感彌深悠悠
東逝波閱世成古今古今既巳爾何用役吾心
送王侍御伯禎
關西王郎氣無敵手持白簡廻霜色都市驚呼鐡䯀
驄殿頭捧下團龍敕此行暫作南畿使三輔秋風動旌旆
内地新紆復馬恩軍儲已足留田議羽書頃者奏甘泉
邊騎憑凌踏塞烟看君飛檄净沙磧却笑從軍王仲宣
送葛太史鳳池封秦
清時幾歲直鑾坡百二崤函擁傳過定有使星催客蚤
已占真氣入關多小戎舊俗人如玉大國新盟帶是河
斗酒花前擕手别金莖東望莫蹉跎
陳儀制泰來
泰來字伯符一字員嶠平湖人萬歷丁丑進士歸
娶賜内府金花龍燈州里榮之累官儀制員外郎
疏請建儲不報忽傳三王並封草疏死諍又面質
王文肅於朝旁觀悚慄卒寢封議尋以疏救孫鑨
謫饒平典史自賦有直道不緣三黜改孤忠只受
九重知句年三十六卒於苕川光宗立錄贈光禄
少卿有員嶠集初謫歸時夢至一山見羣仙咸集
共賦云凉風拂拂白雲收宦海茫茫幾日休剪紙
作驢輕撥剌桃花洞口笑淹留旁有仙曰汝乾凌
子也後一年當會於此歿後翁哭之慟適遇方士
能作飛符召魂術翁為祈請附乩書曰仙謫之期
止此非不思我阿翁然數有限慟奚為遂賦詩以
别泰來慷慨有才略與顧憲成趙南星諸公咸氣
節自負竟以抗直困下位夫人營織而食後復貶
竄流離以死嗣子無傳風流頓盡悲夫
贈揭山人
乾坤一散人家在吳山下裹糧遊五嶽自言畢婚嫁口
讀軒轅經指掌泄造化似餐紫桂實曾覩青蕖謝大藥
可延年訪道無休暇倘逢八公侣將拔白雪舍
懷周元孚民部
周郎文武備間氣起蘄黃倒峽春濤壮凌霄紫色長人
誰似匡弼天不老馮唐湘水行吟日應知笑楚狂
寄魏懋中南司勲
抗疏英名震九垓憂時重見洛陽才風流贏得山公署
骯髒應非子建哀蘿薜雲深休自戀芙蓉秋老向人開
凌波欲往無舟楫幾望新亭灑涕回
塞曲二首
黃雲四合角聲哀擐甲先登烽火臺十道控弦齊落馬
幕中賓客上功來
哀笳動地逼長城細柳營中輙夜驚老弱嬰城壮士死
將軍高枕聽秦笙
朱秀才元弼
元弼字良叔號武原海鹽人萬歷初茂才安貧力
學事後母以孝聞門人私謚曰達隱先生著有猶
及編獨醉菴集
送朱官宇遊洪都時予課其伯子
秦山何青青秦溪月在亭與君一擕手共指牀頭酒一
尊潑醅未曾開苕上春鴻入幕來時君欲度滄江去期
予雪後梅花署安得輕絲繫紙鳶相隨萬里奏離絃朝
朝暮暮滕王閣明月當忩長不落君須記取碧珊瑚歸
來莫怨東風惡
題朱辛江便面
自少圖名意誰言世不知僧求開寺記客送買山資細
雨魚翻藻斜陽燕哺泥平生無事廹辛苦為尋詩
屠副使叔方
叔方字宗直號瞻山應埈子萬歷丁丑進士授鄱
陽知縣先是遜國諸臣疎属一丁一地分戌劇邊
一遇絶丁輙行勾補飛符所到冤結二百餘年方
之令鄱也適有符勾鄱人胡閏絶丁者方憤然擲
符於地曰彼死忠何罪其親属又何罪使吾有言
責必碎首争之矣擢御史即為具疏請謚請祠請
修治塚墓卹錄子孫及交遊姻黨之株累編戍者
一體赦宥神宗感動蒙宥者千六百餘人京師張
赦榜時忽風發榜飛轉展天際觀者如市自午至
未仍還故所鄱陽張榜亦然事見顧憲成英風紀
異錄中轉山東副使乞歸著建文朝野彙編行世
讀外舅功德贈言有感二首(有引)
司空公視師海上予時尚幼猶記督府胡公宗憲欲
寬大寇徐海之誅以司空之令應時殄滅吾湖故老
一一能誦之既乃功歸督府謗集司空至今不敢頌
言其伐議者惜焉書此志感
江波猶自鼓悲風廟食今傳在甬東壮士由來思倚劒
浮言誰復念韜弓當年帝寵元稱渥此日羣情已抱公
天意也憐功未賞有孫新得薦南宫
中山嘗憶謗心驚讀罷新篇恨未平豈直枌榆全保障
應知吳越頼長城蒼生並脱燃眉急青史唯傳折股名
方略於今零落盡深慙李漢善為甥(漢是韓退之壻能纂退之文集)
孫副使成泰
成泰字允交號景蜃簡肅公季子萬歷丁丑進士
授道州知州革市販例輸官税陞蘇州同知濬諸
水利民頼之歷刑部郎陞邵武知府調蘇州終大
名副使産不踰中人稱廉吏云
送尤司訓
送君湖上正晴曛楚水吳山咫尺分今日莫辭杯底醉
數聲離笛片帆雲
黃副使正色
正色字貞所秀水人萬歷丁丑進士官漳南副使
三塔
諸天開霽色烟水望中分塔影搖清漢鐘聲響白雲鳥
遷雙樹曉僧定異香聞羡爾空林下翛然隔世氛
陳舉人光贊
光贊字季襄吳江徐田人徙居秀水領萬歷己卯
鄕薦有川流集
野老庵為董朝獻題
湖上草堂生綠苔荆扉長對小亭開臨池人識右軍宅
玩世時拈張翰杯柳岸及泉秋月上石橋垂釣水雲來
與君放浪形骸外汀鷺沙鷗總不猜
孫舉人成名
成名字允仁號儀蜃簡肅公仲子萬歷已夘舉人
自號超然道人有薄遊漫草兩京浪遊集
釣鼇磯
湖面溶溶九𣲖秋碧闌高映彩虹流磯横春雨桃花浪
簾捲東風燕子樓此日釣鼇成五馬當年放鶴有孤洲
明公為築湖中石次第龍門下玉鈎
馮貞孝伯禮
伯禮字節之號讓伯太僕敏功子萬歷中太學生
太僕卒官有賻四百金以遺命築寶應堤生平負
竒任俠事母以孝聞好讀異書行文饒有風骨客
燕六年無所遇而卒當是時西吳鮑應選江右歐
陽瑛俱遊都下與伯禮為文字交時兩生俱無子
伯禮出槖裝為兩生買妾開别館以授之兩生各
舉一子故伯禮之卒也天下名士為執筆弔誄者
數十百人而兩生之文尤佳其孤洪業扶喪南歸
沈司馬思孝采輿情譔議私謚曰貞孝所著剰言
一卷春秋羅纂十卷皆不傳
舟過仲祠下見先太僕手墨涕淚染毫成八韻
舟維水市寒遠見任城暮兩岸積人烟有祠祀子路前
閥垂丹青後篋開鉛素驚看父手題悲使兒魂仆錚錚
言可聞簌簌淚如注只今蒲綠深何似淮黃怒事嗟往
境馳政覺留神顧憐予負笈趨此去將誰遇
沈郎中堯中
堯中字執甫號瀛壺嘉興人萬歷庚辰進士起家
縣令歴陞南刑部郎博學嗜古明於典故纂修本
郡志著有沈司寇集及沈氏學弢治統紀略邊籌
七略高士彙林等書所構城南白苧邨居有東郭
草亭南陔堂王弇州為記又有題沈執甫釣叟圖
詩云蟠溪老翁八十餘此翁釣矦非釣魚若言軒
冕異丘壑虞聖亦稱雷澤漁胸中但貯小雲夢焉
用形跡分區區沈君家住蓴鱸鄉綠蓑衣底天茫
茫一朝鵬化擊寥廓九萬里翼雲飛揚雖然得意
挂朝籍忽忽舊遊中不懌晨從大國問烹鮮夕向
窮閻憂竭澤孫枝為寫湖頭色展看烟波流几席
賀監秃酒徒病昏無所知始乞黃冠去鑑湖能幾時
桓家小孺子躁心在塵網何必觧郡符始稱五湖
長而我故是王弘之釣亦不得神長怡藉令物色
羊裘去終許菰蘆明月知
中秋烟雨樓望月
滮湖此夜月常滿遊子數年纔得還老去不諳新世路
醉中猶識舊家山波光瀲灔浮青雀桂影婆娑擁翠鬟
最是横江羽衣客數聲清唳落人間
海鹽觀海
長堤東望浩無埃萬里滄溟一鑑開石柱近從潮外落
沙棠遥向日邊來吞天隱見蒼龍角仙島參差紫鳳毸
便欲乘風慕冲舉不知何處是蓬萊
松臯積雪
東郭先生坐小舲雪中棹入荻蘆汀江天漫漫迷歸路
猶認松頭數點青
苧邨烟雨
誰道城東烟雨多半邨桑柘半邨莎山深不識朱衣吏
春社年年燕子過
梅顛道人周履靖
履靖字逸之號梅墟秀水人萬歷中布衣築舍鴛
湖之濱種梅百餘株時吚唔其下人呼為梅顛道
人自稱螺冠子著述甚冨刻有梅顛稿
過殷方叔齋次舷公韻
西滸曾聞隱接輿朝來得叩白雲居竹忩棐几清如許
手自丹鉊種樹書
項中書穆
穆字德醇號蘭臺元汴之子萬歷初以貲進官中
書書畫有家法今存貞玄子詩
與友人話舊
經年南北嗟長别今夕相逢興轉豪雨過捲簾看桂影
風來留客聽松濤半生事業徒殘卷萬慮消除祗濁醪
劒氣已占遥應斗明時何復賦離騷
柳枝
溼雨沾泥若見憐穿紅遶紫乍爭妍不如落水為萍葉
任著東風處處圓
馬主事維銘
維銘字弘衢號新甫平湖人萬歷庚辰進士授太
平知縣攤二畆三分之税丈科一畆豁黃山虛糧
數百頃陞兵部主事督山海關革貂皮税以艱歸
築牧圃於東湖上飲酒賦詩自號羼提生有史纂
廣文選池塘草諸刻
拜石齋送鄭醒生鴻臚北上
慙無醒酒石醉後逢醒生君乃獨醒者云作薊門行天
子自眀聖羣公贊太平君向府中趨手版能為情雖縻
長安米亦遊大人名豈為麴糵苦吏治揚其聲仍當酌
一斗與爾觧餘酲
陸通政長庚
長庚字元白號津陽平湖人萬歷庚辰進士授廣
德州知州釋冤獄六案去丈量浮額創水陽倉以免陸
運之苦裁革縀價四千餘兩禁北鄉煤山採貢等事
州人德之陞刑部員外歴陞湖南道覈長沙屯糧侵
蝕以俾軍需轉桂平道猺首韋扶仲盤花婆擾府江
出没茘浦時用兵三萬五千糜餉十二萬長庚請撤
兵賊果懈長庚密遣副將童元震夜至白馬冲襲之
賊大敗八寨悉平播酋楊應龍反陞湖廣按察使移
治上游提兵擒之陞江西布政歴府尹晉南通政使
乞歸尋陞兵部侍郎固辭卒年七十有八
感興呈景陽兄
林藪原吾志年來遠市朝青山歸計稳白髮壮心凋夢
逐翻風蝶名疑覆鹿蕉小忩休沐暇閒步誦逍遥
遊龍光寺
玉沙盤遶作龍眠古寺中藏小洞天百尺孤松棲白鶴
一池寒水印青蓮上方鐘静雲生榻别浦僧歸月滿船
到此徘徊常竟日年來官况已如禪
項太學道民
道民字民逸元淇季子幼韶慧能詩長益駿發時
馮開之李伯遠皆孝廉負盛名道民鼎足其間文
酒淋漓風流掩映迨開之魁天下伯遠終數竒不
售道民一日忽盡焚其制義躭禅悅石磴繩牀蕭
然一室中六時諷唄不輟也獨不廢吟咏冲和簡
遠具雅人深致有春暉堂詩
經臨安縣
碧澗侵橋闊青山繞縣斜林深惟鹿豕樹老成龍蛇野
飯燒松子籬香散栗花烟雲前路暝燈火宿誰家
出龍江關得李玄白亦罷浙闈信
爾命仍難逹予懷祗自憐吟邊嫌句短客裏得愁先黃
菊深歸興澄江稳晝眠顛毛種種矣非復棄繻年
賦得團扇代姬贈别
妾命仍宜爾君心詎不同曾擕懷袖裏幾抱月明中巧
製裁班女新詩出漢宫炎凉自有分豈敢怨秋風
蛺蝶
栩栩雙飛蝶書帷點綘紗撩人輕撲粉避雀巧穿花浥
露香鬚溼迎風錦翅斜憑君幽夢遠隨意繞天涯
初秋
庭際忽開朗初秋蔓架除林香收蚤蜜畦翠長新蔬避
客扉常掩無人髮懶梳松忩燈火夜還有課兒書
寒夜懷李玄白在吳門
熏籠香自暖茗椀過三更凍月含霜氣廽風走葉聲殘
燈沉幔冷棲鳥壓枝驚此夜難成寐寒衾念友生
遊故郭武定侯園
先朝貴主故侯家野圃東陵學種瓜金埒晝閒天廐馬
玉堂晴鎖上林花鳳鸞響斷無璚管蛺蝶圖殘有絳紗
青鬢少兒頭白盡自翻新譜按琵琶
送陳侍御出守韶陽
使君五馬下東方幾載明光草諫章驛路幽花香荳蒄
離亭秋樹暗桄榔卜雞自化夷獠俗驅鱷能清瘴海鄉
漢代即今容汲黯豈留長卧在淮陽
暮春山莊即事
溪上田田蓮葉齊墻頭箇箇竹枝低長春花發香凝砌
半夏苗生藥滿畦道貌只宜居士服清齋何怪太常妻
偶緣對客時揮麈每為看山獨杖藜
包知州世杰
世杰初名文熠字襲明號心弦秀水人萬歷壬午
科官知州
秋夜同黃玄之招何士抑沈孺休孫世聲飲
湖上
且欲留君醉綠莎只今誰復嘆蹉跎放船花外尋洲渚
擕手沙邊看芰荷明月似隨歌扇滿凉風偏向舞衣多
五湖不惜烟波闊欲去菰蘆奈若何
史貢士羊生
羊生字玄年號鶯湖吳江人僑居郡城萬歷初歲
貢有吟略一卷孫亶亦能詩
閨思
秋來庭院夜生凉絡緯聲多思更長莫向交河啼漢壘
寒衣擣盡未成裝
沈教授大奎
大奎字子聚號澹滄嘉善人萬歷初明經官教授
有澹滄集
歸途作
蘆墟四望水粼粼寂寞孤邨絶四鄰茅屋數椽無犬吠
獨餘殘月照歸人
馮秀才盛世
盛世字濟之號念羅嘉善人萬歷初文學有桑榆
館集
慕容家自魯企由谷歌二首
慕容家何在谷深不可尋少年抱綠綺相見即知音
有谷慕容居有桑慕容樹蠶織製錦衣從戎入句注
胡學究碧霞
碧霞失名嘉興梅溪人萬歷初學究其詩章一帙
題曰百憂集詩亦清勁無俗調
雨
細雨如絲引空濛夾霧輕霑衣纔見溼落葉更無聲旋
入行雲去常滋蔓草生檐楹聊騁望徙倚更多情
次李二仲美避暑雨上人竹院
逃暑翠微際還從支遁居竹光團砌滑山爽入簾虚謝
客惟聞鳥澄懷並廢書坐深消白晝塵世復何如
草堂漫興
滿院清隂午半殘松花香染石牀寒幽棲白日憑詩卷蕭
散青林自籜冠避地祗分隣水竹種花時葺傍池欄主
人會有投閒意幾處看山興未闌
朱文恪公國祚
國祚字兆隆號養淳秀水人萬歷癸未状元授修
撰歷禮吏侍郎光宗立起禮部尚書命下而光宗
晏駕熹宗嗣位與葉向高同赴召晉少保武英殿
大學士因䟽救大司寇王紀不報嘆曰去大臣如
小吏事不可為矣遂告歸卒贈太傅謚文恪有介
石齋集國祚學問淹雅言行醇篤為政持大體以
清白自勵方其為宗伯也東朝未建祚先後疏請
言甚剴切錦衣鄭國泰希賢妃旨倡先冠婚後册
立之議祚復請誅國泰神宗感悟一夕召祚甚亟
至宫門傳旨册立并封福瑞惠桂四王倉卒奉上
諭而儀注預定鉅典遂行皆祚力也已因災異請
罷開礦撤税使舉趙世卿為少宰救諫官曹學程
王德完等皆不令知之及入相凡於人才用舍軍
旅虚實諸務雖閣議紛然而祚片言立决可謂有
大臣之風矣
遊石佛寺
靈境深沉試一過俗氛原不到巖阿亭亭老檜乘雲氣
孑孑危峯罥薜蘿烟鎖空林人迹絶香浮寶地梵音多
從今願學無生法攘攘塵埃奈我何
贈麻衣和尚
莫言師嗜酒酒原是米汁世人自言醒顛倒混黑白
東朝即事二首
殿庭香藹接雲平一道爐函夾陛行肅肅講臣齊鵠立
金蓮影裏喚先生
琉璃光潤絶塵埃咫尺甘霖遍九垓猶恐侍臣侵履溼
宣從殿側左邊來
岳郎中元聲
元聲字之初號石帆一號潜初子嘉興人萬歷癸
未進士由旌德令歴國子監丞詔選良家上疏諫
止并言用銅械撻宫侍為傷仁神廟納之陞工部
郎時有三王並封之議元聲與顧允成張納陛上
書復與陳泰來等八人面質相臣於朝又移書比
之林甫敬宗相臣始有三誤三愧之疏事乃寝後
以奸人沈惟敬日本封貢事元聲三疏争之落職
里居天啟初起南光禄卿累轉兵部侍郎魏璫擅
政應山楊公劾其二十四罪得嚴旨元聲發憤與
同官陳道亨等公疏觸璫怒道亨稱疾去臺臣以
他事劾元聲削籍思宗御極復原官然元聲已無
宦情築室孤山歲寒巖以老感念東林死難諸友
勒名於石而為之記且作詩弔之有潜初子集
過石佛寺
聞道靡喧寂幽林強自過有生皆爛漫無計出婆娑細
雨衝泥滑新凉入檻多夢回聽法鼓清意在山阿
贈錢比部讞恤三輔兼懷燕趙諸君子
使節風流出帝畿陽春白雪正霏霏含香畫省分雞舌
珥筆天垣綴玉衣寧俟璽書封少府佇看胏石静圜扉
相逢燕趙諸君子為道山人飽翠微
鍾薊州起鳳
起鳳字羽王崇德人萬歷乙酉舉人官薊州守
息&KR1224;園
結廬少城隈種竹不盈畆巷列七頭松門栽五株柳綠
水浸横塘紅蔆間白蕅石矼平於岸有亭大如斗桃李
紛南榮桂杏排北牖頌橘懷餘馨妻梅絶塵垢四序遞
芳妍鑒賞來鄰叟彼我各㤀言時傾一杯酒
俞太學懋相
懋相字元簡號季暘平湖人萬歷間由諸生入雍
無所遇賦詩自娛名曰酣語
馮司成招集梅花莊出歌姬佐酒次年復遊而司
成已故感賦此詩
司成娱客地零落幾人哀高館啼黃鳥空除見綠苔容
華隨淚盡歌舞逐愁來此日孤鸞調吹彈向夜臺
為沈白巖悼妓
年少當場曲未終忽驚芳信罷簾櫳楚山蝶夢雲俱冷
湖水鴛波月乍空即有香痕應化碧徒留絃管自銷紅
沈郎多少胭脂淚零落春風夜雨中
落花
誰將靈藥駐芳年轉盼紅塵歎逝川試問粉香消受處
風情多在鳳頭邊
吕太學元聲
元聲字(闕)海鹽人萬歷間太學生
武原紀灾詩
少小見人說饑餒壬子兵荒辛酉水此時飽食不關懷
老大方知窮戊子两年田白無草生到處瘟黃哭人死
米不滿斛值百千人猶鎖棧等價錢餓夫伸手頭搶地
寒士束腹呼高天家廪纔餘三百石一日忍作两日吃
升錢减半周貧閭五日爭門厫底出忽傳湖廣尖新來
家戶看看改顔色通商亦是救荒策昔人有言毋遏糴
(附考武原鄉即今平湖縣十八十九二都地也吴越春秋云吳增封越地北至平原徐天佑註即武原越)
(絶書云覲鄉北為武原其名最古秦時海鹽陷為柘湖移治此鄉漢順帝時海鹽又陷為當湖復移治明)
(宣德間於此立平湖縣)
孫副使光啟
光啟字子昭嘉興人萬歷癸未進士仕比部出守
惠州爭王子龍獄忤上官意遂以疾請歸補延平
不赴再補濟南尋以異等遷秩備兵沂州轉陞漳
南廵道竟以議事卒於福州公署
去惠州作
捧檄莅茲土勞勞未匝歲本思宣上德祗自速厥戾曷
勿如脂韋而廼同薑桂由來性夙成並不解阿世骯髒
每招尤落落誰相契人生貴知幾出處何必泥矧且嬰
錮疾亦復需調劑無藥可醫狂自分當淪替所以輕簮
組一官等疣贅寧去無寧就非夷固非惠殷勤辭父老
慷慨謝輿隸相顧更惓惓欷歔各垂涕豈知冰雪腸榮
禄非所計君門萬里遥縹緲青雲際翹首合江樓臨江
漫凝睇皎皎羅浮月纖靄不能蔽涓涓豊湖水東流不
少滯行矣挂蒲帆悠哉去海裔秋萍逐浪飄野鶴乘風
唳俯仰任優游襟懷自光霽故園松菊存歸來足休憩
吁嗟陶彭澤高風愧難繼
陸處士長春
長春字景陽長庚從兄隐居種德萬歷丁亥大疫
蚤起見五鬼竊語曰正人在我輩當避之一方竟
無染者
題木芙蓉畫册
鏡下誰年少花間獨女郎楚江顦顇極昨夜染秋霜
檇李詩繫卷十五
