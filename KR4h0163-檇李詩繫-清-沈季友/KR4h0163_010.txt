檇李詩繫卷十
平湖沈季友編
明
周布衣寅
寅字汝欽嘉善人奉母至孝安貧守義鄉人重之
嘗有盜其桔橰者已而復還曰吾有慙於周君初
學于周鼎後鼎有疑必咨於寅有百櫞堂集
風涇得泉字(考見題咏)
清風義井官衢側泉脈源源來不息居人緩汲行人先
丹室仙人方煑石作亭者誰顧虎頭我有義心天有錫
凡今錢貨古曰泉一舉偶然成兩得
麟溪草堂(考見題咏)
愛爾麟溪水竹居考槃人與境偏宜杖藜我欲閒相過
題徧琅玕節上詩
倪運使顒
顒字廷瞻號居易政之子天順丁丑進士官運使
題馬
紅韁裊裊綰金羈仗立歸來日未西四海只今烽燧息
華陽春草正萋萋
雲東逸史姚綬
綬字公綬嘉興人(或云嘉善人誤)天順甲申進士為御史
巡鹽兩淮鈎剔積弊淮饑畫策賑民以耿介忤當
道出知江西永寧縣母老辭歸所居大雲里東饒
水木作室曰丹丘又作滄江虹月之舟浮泛吳越
間粉窗翠幕擁僮奴設香茗彈絲吹竹讌笑彌日
書畫妙絶一時初號穀庵又號雲東子蘭臺逸史
天田老農上清仙吏嬾仙仙癡紫霞碧月翁並著
人間唯丹丘先生為尤顯所蓄書畫最富恐遭回
祿搆地一方洿為池池中築臺臺上營室夜不通
火一日大雷雨火作姚方踞厠聞報急叩所藏古
蹟應者曰皆火矣姚驚惋遂不能起得疾卒平生
慕張貞居之為人所見片紙隻字無不收蔵嘗得
其鐵冠與遺像為撰句曲外史小傳搜輯其遺文
以序之又伐石樹碑於其墓著有大易天人合旨
及穀庵集詩頗清麗不著一塵其流風遺韻為時
嘆羨宜矣
句曲外史鐵冠歌
昔為柱史稱鐵冠螭頭屼立霜風寒歸來野服山林下
不類峩然鐵冠者句曲外史人中仙此冠已餘二百年
繡斑蝕鐵鐵欲穿稜稜巧製銅色妍黃篾樓中想應貯
玉鉤樓邊舊行處二儀三綱浪得名竹籜鹿皮無此清
芙蓉吐花金玉并鐵葉細薄不易成外史星壇月明夜
醮禮茅君鶴曾借出塵風度向誰彈坐看瑶池碧桃謝
予號逸史雲之東髮已種種今成翁冠乎冠乎磨冷鐵
今鐵曷能如古烈君不見古鐵性烈今不如作冠寧住
仙人居流落四海幸屬予著之稱我青霞裾
題自寫山水二首
春泉注壑挂玉虹一派正落長溪中洲洄渚伏宛轉綠
雲裏草堂如瀼東吾聞滄波有老樹就為竽籟閒留住
我欲扁舟卧看山擊楫長歌少陵句
綠楊風高溪水長五月爽爽如秋涼山中人家少官府
曉起出門唯釣航一絲到手輕於髮不釣紅塵釣明月
斗酒坐對松江鱸肯換人家雙玉玦
題畫為楊司訓作
烟光漾風青入樓立馬回望湖山頭遊絲飄飄幾千文
不繫白日增人愁春愁太半行樂少渡口桃花鏡中老
勸君盡醉如杜陵莫待春歸怨啼鳥
溪居
水暖鵁鶄浴花香蛺蝶飛青絲聊繫酒白苧已成衣溪
闊容蘭漿林深著板扉留賓將薄暮猶待釣魚歸
南洪
尊開如北海舟進傍南洪客飲總當右月生唯在東漁
燈蓬影外人語水聲中不意袁宏渚而今亦可同
斜漊來帆詩
初望懸風正須臾趁漊斜往來皆過客多少欲還家鷁
去帶春雨鷺歸隨晚霞前邨遮望眼綠樹正交加
桐邨小隠詩和韻
河流南入市徑路北通邨新結草堂好舊栽桐樹繁兒
童知稼穡鷗鳥識琴尊有客問竒字乘舟直到門
白蓮寺
琅玕滿院未全貧節下題詩意自新入社也知須我輩
逃禪不識是何人東樓獨倚千山雪北閣空飛十丈塵
清曉春風吹棹發曹溪一派正無津
陳園二首
白日青天醉唱歌子同西塞更如何山前一夜東風急
明日桃花水上多
黃埃赤日滿人寰擾擾浮生競往還何似衡門脩竹下
捲簾閒坐看青山
馬場湖
初見菱葉稀漸見菱葉肥馬場湖水闊處處採菱歸
追次張伯雨韻
春暮雨晴池水添夜深池面漾新蟾刺桐花影毿毿動
不省空亭是隔簾
暮春郊行
春暮郊行溪日斜隔林烟火是田家相逢盡說耕桑計
那有閒人掃落花
吳門風雨
風雨舟航未得行重陽節近筭歸程老年自是居鄉慣
怕聽江湖夜雨聲
自弋陽至廣信
百里青山十里城漁邨燈火隔江明疎篷不識寬多少
著盡夜來風雨聲
題畫
秋風吹空古樹葉白雨壓低新竹枝淨掃石牀看春色
滿襟涼影鬢絲絲
常山道中
鳥未投林日未曛松頭野雀自成羣肩輿歸去身強健
處處青山有白雲
張州判彝
彝字天常海鹽人天順間以貢授州判
晉州述懷
微官何事久殊方回首田園業漸荒多病一年三乞老
知休十夢九還鄉椿隂已散遼陽月鴈影空分海國霜
幾度休衙獨凝睇夕陽西下路茫茫
張訥
訥字汝言號全愚海鹽天順間人名見陳漢昭詩
有暑夕見訪一律
賦得朝雨送施先生
片雨城南曉勞歌惜解擕馬遲邨逕滑雲暗海天低弱
柳愁含淚芳塵軟著泥那堪當此際又聽鷓鴣啼
許主事章
章字廷冕號葵軒嘉興人天順甲申進士授工部
主事
暮秋寫懷
蒹葭杜若滿汀洲吟對西風獨倚樓遠鴈不將天外信
清砧偏動晩來愁沈郎瘦減非緣病宋玉愁多豈為秋
往日少年俱已貴此身何日謝沙鷗
鄭提舉延
延字世昌鄉稱東谷先生海鹽人以蔡氏書授其
徒顯者三十餘人天順中貢授廣東市舶司副提
舉諸番無敢以方物及門者陳白沙贈詩云溪漁
海舶各歸去明月自照芙蓉峰有存笥集
青溪别意送浦玉還金陵
溪上晴烟拂柳條溪邊遊子促征橈平蕪渺渺滄波闊
野樹依依别路遙三月鶯花歸上國一篷烟兩過楓橋
何時重踏金陵道擕手東風話六朝
墨竹
零亂金錯刀參差鳳凰尾翠影落湘潭秋風吹不起
次酬沈元節舟中有懷
咫尺青雲是畫圖肯將書劒老江湖經旬不見匏居子
筆硯荒來一字無
贈鄭山人
芒鞋踏遍淛西東歸卧靈山第幾重滿耳塵喧消不盡
閒來林下聽松風
回鴈
片影横斜不作行數聲嘹嚦度衡陽夜寒沙渚清無夢
啄盡黃蘆葉上霜
白頭公
堕樓人去舊園荒野樹殘烟幾夕陽只有多情花底鳥
白頭猶自說興亡
虞舉人勲
勲字舜臣號樗庵海鹽人天順已卯以詩舉於鄉
母喪摧毁不起商文毅公為詩哭之云論齒我差
長論學子當先胡為抱沈疴長往不復還白璧嗟
已缺明珠竟沈淵仁者遽如此疇能叩清玄
登鷹窠頂贈松崖道人(考見題咏)
道人結屋懸崖巔蒼松百尺蟠屋前凌空怪石根半露
巢鶴老樹枝相纏層巒醉踏苔雲滑洞門長嘯蘿月圓
借君九節碧玉杖同探崑崙十二天
倪參政輔
輔字良弼平湖人天順甲申進士授吏部主事改
禮部升湖廣參政一介不苟治洞猺多恩信時焦
萬當國輔題畫竹紙扇以遺京貴曰不須高萬丈
清氣滿乾坤任爾西風急何曾曲向人卒於官有
類劇遺稿
徐州
山中雲散千年氣堤上人耕百戰場瘦馬獨行回首處
冷烟斜日似咸陽
過潯陽
苦竹黃蘆帶暝烟水雲深鎖舊江天青衫送客無司馬
那得琵琶上驛船
題竹送許昌世僉憲四川
春明門外斷秋風夢隔烟花紫禁中何處竹枝傳别意
子規殘月在巴東
沈參政棨
棨字元節號吾匏平湖人天順甲申進士授工部
主事監龍江税有廉聲知潮州嚴通番之禁寬私
鹽之課歴延平臨江不改其操莊定山有十年清沈美南
京今日臨江沈更清之贈因相傳曰清沈終貴州參政詩
文冲澹純雅五言古最得柴桑風致有頥貞集行世
送陸廷言歸鄉
晨興理征棹薄言歸故鄉故鄉渺何許江水悠且長白
鴈動秋聲碧雲生暮涼永懷同袍誼感此良亦傷出處
諒有時富貴何足臧
與徐學禮話舊因柬劉守約太守姚穀庵同年
今日試新雨白苧商飈秋灌園得休力新秔候晴收閒
居寡俗紛愜我心緒幽兒童報客至橘逸儒家流茅堂
拂塵榻契分平生投盤餐截雉肪炎菽充核羞呼酒出
久蔵曾不為婦謀駕言歲月邁惻惻江湖憂出苟無可
稱寧若隠者優
送友歸省
江天雨繁霜水落見層石北風捲地來寒色晩逾劇之
子戒行李詰朝問鄉國青雲多故知而深仳離惜我懷
亦何為兀兀殊未釋一官慙素餐十年久為客甘旨願
已違雙親況垂白家弟昨致書海潮害秋穫歲計諒無
望何以供肉帛子歸及承顔我客徒役役因之欲奮飛
安得晨風翼
喜徐仲洪表兄至京
我家清溪南君住清溪北君來自清溪我如抵鄉國殷
勤問家事歡娛動顔色雙親實康強三族幸安適諸弟
復進修孤姪況謙益舊穀雖無儲囷廪足新麥時雨溉
我田兹秋望有穫情深坐中夜涼月當天白
再遊清溪
再得孤舟興兹遊不厭重溪山元有約昆弟且相從北
渚水銜月南臯雲度松誰云秋意晩猶及採芙蓉
遊靈谷
有約尋幽上翠微叢林因叩遠公扉蒼龍護鉢和雲卧
白鶴聽經帶雨歸世路賞音人有幾浮生開口笑應稀
山翁倘愛松花釀明日重來更典衣
挽吕郎中
秋雨凄凄草樹疎茂陵無復見相如紫泥漫有新頒詔
青管空遺舊著書别墅雲閒棋局静滄江月冷釣船虛
白楊高塚孤邨路薤露歌殘恨有餘
陳學訓善
善字敬佐號友雲又號儆齋海鹽人工古文詩賦
性耿介寡合家貧甚未嘗下氣求人天順中以貢
為崇陽學訓九日詩為藝林所賞
九日偶成
九日出西郭望中秋色深蕎花霜滿地楓葉錦成林飲
馬逢流水登高問碧岑折腰虛五斗羞對菊花吟
春遊澉墅(考見題咏)
擕酒來從澉上遊蒼蒼樹色望中浮林間梵唄天真院
空外闌干宣慰樓滄海接雲疑越嶠青山繞郭似杭州
醉歸驢背饒詩興東指蓬萊鐵笛秋
覺林夕照
青山寂寂謝塵氛人世光隂易夕醺漁父短歌臨水聽
牧童長笛隔林聞天邊淡影明鴉背松杪餘光認鶴羣
託得尋幽遇支遁卧分禪榻半間雲
(附考寺在海鹽縣南二十里豊山東麓元末建山有石屋三所是始皇屯兵處又有九母塚)
資聖寺戴井(考見題咏)
將軍遺宅作招提石鉢銅瓶不染泥幾度逢僧談往事
倚闌回首夕陽低
璵城
水雲鄉在舊城西幾度尋幽醉不迷遙憶清虛樓上客
洞簫吹徹海天低
(附考在海鹽縣西北十八里一作歟城相傳袁崧所築)
姜太守諒
諒字用貞嘉興人天順甲申進士由行人歴官漳
州守
普濟道院
玉甃清寒古殿重苔花滿洞白雲封函關紫氣千年後
北極靈威萬法宗露井斷碑題歲月天瓢滴水伏蛟龍
功成若許留侯隠擬覓丹砂訪赤松
沈布衣樾
樾字元懋號樗軒平湖人天順間布衣
懷方孔明
梅風吹雨日連連綠漲陂塘已拍天為念故人生計薄
一篙春水種湖田
胡教授寬
寬字景灝海鹽人父繼海為社學師人稱大胡先
生寬少孤力學亦為社學師稱小胡先生每五鼓
開學堂懸一燈高竿諸童子望之為候抱書至以
篤行率其鄉人人咸重之
送鄭東谷之任廣東
一官新拜嶺南行多少山程共水程驛路梅花殘雪盡
岐亭楊柳曉烟輕文犀大貝來殊俗獨鶴孤琴識宦情
想到羊城春正好滿庭榕葉聽流鶯
胡星士日章
日章字樂素海鹽澉浦人遇異人授以星術每作
絶句詩判人一生事無不竒騐張方洲贊曰百世
之儒裔一鄉之俊傑所判虞氏後以節終又沈氏
詩云年年空佩宜男草不見金盆浴鳳雛竟無子
杭人詩云自是豪華多樂事元宵燈下蹴鞦韆後
於元夕縊死禾人詩云一雙紫燕入池塘紅粉佳
人遶畫梁後以二子溺死其妻自縊海昌人詩云
只恐明年正月五枯竹叢中苦又苦果以是日乘
驢過嶺堕刺竹枝而死
虞氏女詩
移得名花向畫堂任他門外蝶蜂狂只愁水涸春歸早
香冷簾櫳淡月黃
竹隠處士沈樟
樟字元美號西谿平湖人天成間文學少穎悟日
誦千百言久而不遇乃搆數椽以詩酒自放號竹
隠
遣懷
半百年過志欲灰杳無清夢到三台而今且作偷安計
多買松苗趁雨栽
劉縣丞琮
琮字公贄號可庵又號梅軒海鹽人天順間貢士
授松溪丞
二隠圖
林下投簮二隠君肯隨浮世慕玄纁坐來話到忘情處
回首青山起白雲
李照磨蕃
蕃字文盛桐鄉人天順間貢官照磨
翠雲亭
人間何處問丹砂因過仙翁海上家燕子不來寒食盡
一簾疎雨又梨花
桐溪
萬年禹鑿東連海百折清流曲抱邨風浪不驚魚鳥静
桐花開到邑侯門
李推官雅
雅字文雅蕃之弟官節推
中秋山寺玩月
人間何處水晶宮坐看冰輪出海東庭樹受風翻夜鵲
檻蕉垂地泣秋蟲香飄金粟諸天近影落瑤階萬象空
白也愧予詩莫敵一尊相對古今同
潘尚書蕃
蕃字廷芳崇德人成化丙戌進士由刑部郎出知
安慶歴陞山東湖廣布政使所至有治績擢副都
御史巡撫四川五載西陲晏然尋督兩廣海南黎
賊亂蕃統兵逆擊大破之思恩岑濬以爭地叛蕃
籌其道里遠近險易批亢乘危分六哨以進遂誅
濬後復勦豐湖十三猺寇及惠州古三仔唐大鬢
等屢戰俱獲竒功正德初陞南刑部尚書瑾横蕃
耻俛屈乞休瑾復譛逮赴京與劉司馬大夏同謫
戍甘肅瑾誅復官優游林泉者數年性簡朴如貧
士時人為之謠曰尚書歸來無第宅稅地種花兼
種魚舉網打魚魚換酒花前醉倒老尚書臨卒誡
其子勿請贈䘏勿刻奏疏人鮮及焉
過九里松
扁舟發車溪相將九里許不見舊時亭青松繞遺址逶
迤皂林塘岧嶤烏戍寺行行難久留懷古吟未巳欲極
遊覽情斜陽下山尾
(附考在桐鄉縣甑山前與車溪相近)
觀吳越戰場作
吳越興亡宛目前游屯涇上草芊芊夕陽滿地滋寒色
野燒緣溪斷暮烟麋鹿歌臺今寂矣鷓鴣舞殿亦凄然
祗餘賜劒當年恨惆悵東風哭杜鵑
湯清豐滌
滌字新之嘉興人成化丙戌進士為清豐令恒有
歸志監察使聞其能詩命賦一律有半明半晦雲
間月如有如無夢裏官之句使覽之疑其隠諷湯
謝曰此滌自輕其官也將去矣取印綬置案揖而
出行李蕭然士民攀泣有思庵雜稿
新居
築得幽居近此君半牀書畫半牀雲塵埃自絶何須掃
風月雖多不可分病眼又看新歲歷老年重改舊時文
人情世事俱忘却獨向雙溪醉夕曛
方御史輅
輅字宏載平湖人成化丙戌進士官御史
貞婦
詩誦柏舟吟琴彈别鶴音春來秋自去寧肯負初心
屠康僖公勲
勲字元勲號東湖平湖人成化已丑進士授工部
主事歴大理寺卿上言暑月疏决囚徒兩京一體
五歲一遣官錄州郡獄著為令漳寇温文進作亂
詔勲撫輯以功陞副都御史巡撫順天整飭薊遼
邊備奏罷寶坻歲貢銀魚及昌平牧馬麻峪山採
礦等事民甚便之勲以密雲孤懸每有警救援不
相及潮河川積石漫衍守截為難黃花鎮拱護諸
陵守備單弱䟽請分薊州為中路密雲昌平為東
西二路於潮河川作虎落具&KR1011;石布蒺藜鑿坑窖
垜石為城增置戍卒由是三路兵勢聯絡賊不敢
犯熊兒峪營去水遠一馬日費水錢十文猪圈頭
關地平衍春夏水溢壁壘傾圯皆為兵困勲乃奏
移營於峪之南移關於猪圈境外兵既得水又有
出境耕牧之利歲省數百人轉刑部侍郎會河間
戚畹與民爭田奉詔體勘卒歸之民武宗嗣位首
上郊祀藉田幸學三事拜刑部尚書引疾求去加
太子太保致仕卒贈太保謚康僖葬乍浦之鄂陽
山楊一清誌其墓勲穎敏好學尤善詩歌諸體高
凝整練不愧作手然素無詩名者以功業掩也有
東湖遺稿
題畫寄楊應寧
頽雲濕不飛釀作楚江雪林木凍已僵汀葦吹欲折荒
邨烟火稀野寺鐘聲歇端居思美人千里成闊别天寒
鴻鴈窅地僻音塵絶囊琴誰共彈悵望頗鬱結貽此瓊
瑤圖願言誦高潔
題岳蒙泉葡萄
愛此大宛珍豈彼凡卉偶蔓延入炎荒零落等蓬莠舉
俗知者希畫亦無好手之子謫戍來一顧咨嗟久淒涼
骨肉寒延佇比蘭友揮灑聊適情法從草聖剖柔絲亂
虬鬚佳實映瓊玖宛似漢宮移不共秋霜朽芳甘壓酪
奴勁節奪髯叟我今重披拂真蹟未塵垢悠悠隔冥漠
三嘆獨搔首
西戎獻馬圖送楊應寧督理陜西馬政
烏駥曉度黃河來蹴踏萬里風沙開四蹄垂鐵不可鑿
拳毛繞腹非凡材戎人牽過蕭關下毳衣蓆帽胡為者
不辭馳獻到關西聞道楊公來主馬甘涼極望水草新
重開監院列圉人此匹真為渥洼種隠起龍文猶滿身
馬復令行如詔旨蕃息應看錦雲比唐家莫說惟毛仲
秦世徒聞有非子内地養馬連長槽㪺水莝草民何勞
楊公一來壯兵氣萬騎逐北天山高健兒夜撤穹廬遁
馬政既成公入覲還將此匹獻天閑不是按圖空索駿
送盛少司寇弟時正還無錫
江上春風動紫荆遠遊兄弟獨關情鄉心對雨燈連榻
客袂經秋杵滿城芳草欲迷帆去影短書還待雁來聲
太平盡說山林樂况復君兼吏隠名
白蓮寺
不到東林今十載馳驅王事敢興嗟最佳綠竹此時景
無數白雲何處家野逸底須歌爛石山深聊復醉流霞
布金卓錫空塵眼寶幕珠幡亂雨花
丹丘一景
浦雲烟樹路盤紆白首青山興不孤我亦有亭歸未得
東風時為長蘼蕪
酬沈元節
江上梅花逐夢生草堂詩景雪初晴北枝畏冷南枝煖
可是東風亦世情
梅僉事江
江字文淵宋宣城梅聖俞之後流寓嘉興登成化
巳丑進士授廬江令興利剔蠧擢南京貴州道御
史時儲位未定江首疏請上嘉納焉賜織金豸服
已奉命清戎兩廣遷四川僉事屢决疑獄蜀人以
梅鏡稱之
都門送弟還鄉作
高城曉角意如何執别離亭淚欲沱池館夢中青草盡
鶺鴒原上白雲多西風苦憶歸帆影落日時聞鼓棹歌
最是明朝傷獨處寒山古木對嵯峨
蒋秀才文藻
文藻名元素以字行號林塘兢之孫少遊庠郡俞
吏部梅莊竒其才屢困場屋遂從姚丹丘學詩及
繪事所作枯木竹石筆法幾不可辨詩極清婉有
致遺稿燬於倭燹今所錄得之收蔵家幀幅與六
硯齋筆記中
偕丹丘先生過蕭山竹林寺醉題壁間
門徑蕭蕭竹半池喜逢新夏亦秋時長林不卧嵇中散
古字猶存張即之(即之蕭山人宋司農丞直秘閣書名滿天下金人縣餅金購募不可得)
潮打山城鐘渡水雨飄輕閣燕防兒一尊除却真閒事
醉著瞿曇是阿師
竹所自題
主人留竹似留仙門掩清隂日日眠客至澆茶凉滿榻
鳩啼唤雨綠盈川輕塵不到擕琴處淺水疑來汎月船
最愛彭城風格老緗縑長畫一溪烟
立夏日俗尚鬭茶戱為煎煮自謂曲几蒲團一
領略車聲羊腸之趣啜宋宫繡茶不啻也因
成一律復圖此以紀其勝
摘得琳腴及雨前日長煮水亦安禅花瓷雪漲雞嗉暖
石鼎雲翻蟹眼鮮行到碧藤分小浪聽來清磬繞孤煙
願教高枕蓬窗下檢點枯腸卷五千
成化甲辰歲竹醉日寫就長卷自喜題此
城中寸土却如金種竹誰能便滿林獨有吾家三徑裏
萬條蒼玉晝沉沉
吕太常㦂
㦂字秉之文懿公子少有異質過目成誦揣度時
事多曲中弱冠蔭為國子生授中書舍人每以不
出科目為恨成化辛夘上疏乞應試言者劾之憲
廟念其志特允所請果中式歴官南京太僕少卿
弘治初改通政司擢太常卿採集累朝祀典沿革
為條例上本寺利便十二事俱見施行讀書為詩
文老而彌篤有九柏存槀
夏湖聞菱歌(考見題咏)
水邨宅東偏平鋪千頃碧夏四五月來菱葉如鱗積吐
花隨月光净掃萍削跡頭角紛垂垂稅薄日多益扁舟
作吳歌笑彼紅塵客
治河謠
古河徙自周定王漢悲瓠子歌宣房後來紛紛建羣議
神禹遠矣誰其良黃流一石泥數斗歘忽風霾千里走
奔狂力障勢轉狂似止兒啼掩其口古之使者猶為民
以身捍水勇且仁今之使者志在名流移未復碑先成
張秋巳誇纉禹績苻離廟祀稱無敵君不見蜀之遺愛
仰三犀今之鐡牛仆在隄
題陳賢良祠
先生出處百世豪當宋仁廟登時髦裒然舉首紆恩袍
判州宰邑心煩勞力詆言利臣貪饕執政發怒遷貶遭
挂冠一笑甘遯逃身騎白牛戱江臯忍覩新法紛如毛
浮雲富貴曾足叨聲名同一廬山高彼哉躁進者㴞㴞
景慕異代即薰陶吉蠲爼豆陳香醪馬則神兮輪則尻
既享八極從遊遨魄真蛻矣奚蓬蒿
贈楊志仁(并引)
志仁故吏部侍郎惟新子先任山東憲副因河决曹
州興役浩繁上封事忤中貴左遷長沙同知余忝與
志仁幼曾同學今復晤於金陵感今懷昔情見乎詞
去國行囊一葉微敢言那問是還非潮來西澗舟横渡
月照故宫花滿衣往事只須浮白醉高官或與汗青違
何能便逐鴟夷伴湖水煙蓑共釣磯
題龍潭驛
縈紆壊道瀉鴻湍惨澹輕雲翳遠巒馬渡溪橋松葉暗
人穿籬落槿花殘正愁暑氣肩輿晩忽轉江風驛路寒
十五年前尚通籍吾衰今去舊長安
武塘竹枝詞
東風吹綠上垂楊十里朱樓是武塘前軰畫師零落盡
何人觧寫此風光
春晝
春晝隂隂正養花東風溪岸弩芹芽秀州樓閣皆堪畫
燕子飛飛覓舊家
夏墓蕩(即夏湖)
邨遠湖深愛此方有鱸即是季鷹鄉秋風入夢未能去
空使憂添白髮長
劉秀才珪
珪字公端號蘭畹海鹽人成化初諸生
題竹
空谷無人瘦影寒月明時見舞青鸞鷓鴣啼徹黃昏雨
猶憶湘妃廟裏看
包太守鼎
鼎字汝調嘉興人成化戊戌與弟鼐同舉進士授
兵部主事陞郎中出知池州府為政持大體性恬
退年未老乞休蒔花壘石以自適孫節孝俱為御
史
題漁舟畫
遠山落日映漁蓑煙水微茫起浩歌記取扁舟好歸去
晩來江上有風波
初夏即事
滿階槐影日遲遲簾捲南薰景最宜紅杏碧桃都過却
如今正是蜀葵時
包知縣鼐
鼐字汝和鼎弟成化戊戌進士官知縣
春日寫懷
日長吟罷獨憑闌撫景其如思渺漫歲月無情催髮變
雲霄有路致身難鶯啼野樹東風早草綠閒階暮雨寒
欲約舊時詩酒伴青山隨處且同看
陳州同濟
濟字以舟號淡菴秀水人顥之子成化丁酉舉人
弘治間官鄭州同知
飲徐孟時宅贈苕溪吳叔禮先生
蘭苕花發巳殘春短棹遙臨鴛水濱青眼君能憐座客
白頭我已愧山人盡誇詩興閒邊得自愛交情淡處真
明日起堪分手去青雲無地可相親
姜僉事學䕫
學䕫嘉善人成化辛丑進士
白頭公
歲月堪嗟逐水流人生底處可歸休山禽野性無拘束
何事年來也白頭
陳推官良
良字明遇號廷輔嘉興人成化辛丑進士官司李
赴京遇重陽作
薄暮江城艤短航孤懷牢落感重陽一尊綠酒愁邊醉
三徑黃花夢裏香客路計程紅日近慈闈翹首白雲長
遥憐兄弟登高處獨立西風見鴈行
朱靖安祚
祚字天錫號拙齋一號雲谷海鹽人成化丙午舉
人為尤溪令改靖安有拙齋雲谷集及海鹽志
題任景南素軒
海濱鶴髮翁樸類隠君子結搆傍林坰蕭然遠塵市軒
居固不華窗戸亦清唘虛净雪月宜淡薄琴書與閒驚
日似年靜覺心如水真居本自然矯飾徒為爾
贈栖真觀道士蘇應玄
鈞天清都上帝庭紫微勾陳環太清倏來下界幻化城
龍車鶴馭隨鸞軿羽幢翠葆紛霓旌拱衞星斗驅風霆
威儀儼肅光晶熒有美鍊師懷至誠星冠霜簡霞衣頳
俯伏拜章朝玉京玄天嘉悦錫百朋國祚萬年黎庶寧
四海奠安五穀登時暘時雨多休徵百戶千門歌太平
(附考觀在海鹽縣西北五十步宋乾道二年建)
徐布衣晟
晟字公允海鹽人與朱祚齊名大參王公衡延之
質漢雋數事稱為徐漢書著有燕石存稿
二喬觀書圖
金屋銀屏日似年漫抽緗帙並酥肩盈盈秋水嬌相盼
不是當初女誡篇
馬太守輿
輿字文佩秀水人成化丁未進士湖廣漢陽太守
輓項大司馬
山河正氣竟何其汗簡芳名千古垂足底蒺藜歸漢日
胸中介胄定秦時平沙碧草空殘壘古木黃鸝有舊祠
頭白書生雙劒在參從無地有餘悲
朱左相綬
綬字文佩號西谷秀水人成化丁未進士授檢討
侍岐王講讀王就邸閹宦專擅綬疏論之自是政
屬輔臣著為典尋遷楚藩左相轉晉藩王年耄世
子世孫俱薨有欲竊柄者幽王曾孫於别宫綬密
疏云有王曾孫在乃得封著有清溪草
題畫
饑鴈相呼落暮田柔楊裊裊拂鳴舷晚来乘興疾歸去
衝破橫塘十里烟
陳秀才鼎
鼎字邦器號芸窗濟之子文學著有大竹集
西巖為徐孟時賦
愛山不費買山貲寄迹烟霞趣自宜一逕苔香粘屐齒
半窗嵐氣濕琴絲松間枕簟知秋蚤竹裏簾櫳得月遲
他日宦成功業著毋忘泉石舊襟期
姚序班旬
旬字用宣號可行綬之子太學生善楷書成化初
以冠帶舍人直仁夀殿寫書書成授鴻臚寺序班
著有觀頤稿
吳中還舟
密雨梢林竹顛風約岸花扁舟移北渚孤枕夢南華宿
靄迷高嶺洪濤弄淺沙昏鐘僧寺遠春塢酒旗斜世路
紛如織吾生信有涯計程幾二百明發可還家
秋夜
水檻平添一尺波前溪坐見沒殘荷晚来雨過聞絡緯
只有荳花棚上多
湯布衣文
文字公著號半邨嘉興人成弘間布衣其先有戍
營州者至是應勾補有司以文眇攝其弟質行文
曰家任長吾不當其艱而累吾弟遂偕質往授徒
京師資以娶乃歸其友愛如此博學善詩姚侍御
吕太常為倡和友晩好與方外交相傳遇仙人冷
啟敬授以黃白術年九十有七預為旌銘口占數
詩而卒有遺集蔵於家
秋日追次高太史江居寫懷韻
生涯抱拙為詩竆十載行蔵半似翁翠濕苔痕階面水
香生蘋末渡頭風催科吏去門方静問字船来酒不空
目斷天涯人更遠滿懷離思暮雲中
中秋待月次包藎之韻
廣庭坐久月華寒露下蓮塘浥翠盤泛渚有人曾擊楫
登樓無客不憑闌笑談此夕成清賞歌舞當年憶舊歡
萬古一輪長自好浮生能得幾回看
徐通判春
春字孟時號西巖嘉興人成化間以貢授通判陳
濟父子俱有和徐孟時詩
釣魚圖
去鳥沒長天疎林帶殘照為問江心人如何未收釣
姚布衣翼
翼字廷輔號桂巖嘉善人綸之孫成化間人
春夜曲
金鴉無光蟾欲生十二小簾花影横銀缸火底玉蟲落
瑤笙曲裏青鸞鳴寶鴨灰紅水沈爇侍兒笑脱羅裙褶
鞦韆庭院静無人杜鵑枝上猶啼血
遊胥山
伍員埋玉地千載閟煙霞草綠蔵殘碣泉香潄落花海
天歸老鶴林木怨嗁鴉飛屩凌高頂愁雲入望賖
九日登缾山
缾山高頂即龍山九日登臨霄漢間雲掩夕陽孤鳥沒
天連秋水一鷗閒詞賡白苧誇才贍帽插黃花愧鬢班
諸子同遊況同道十千沽酒不須慳
李訓導質
質字元粹號月澗成化間郡庠生以貢授訓導
題鷺鷥荷葉扇
幾行玉立向彤庭環珮鏘鏘沐寵榮誰念滄洲有遺逸
敗荷殘照不勝情
王省祭茂
茂字廷槐號雲松省祭官里居未詳
觀駕出
金輿遊幸出鑾坡仙仗追隨逐隊過復見湯仁三面網
重聞舜德九功歌平原飛走来麟鳳宿衞森嚴駐甲戈
盡道此時承輦路寒威應得變陽和
周同知澤
澤字天雨嘉善人好學有才思為文清婉詩不多
作成化癸卯解元弘治庚戌進士官贛州同知
弔梅道人墓
古墓稜嶒卧斷碑白楊高樹呌寒鴟閒雲終日自来去
不見梅花老畫師
慈節堂詩
抱孤泣對韓符篇綠窗破鏡不再圓母道婦道兩無愧
古人今人誰可肩夕陽照影寒竹倚凍雪滿面長松堅
我亦綵衣慈侍下援筆欲賦心茫然
(附考嘉善浦潤妻朱氏有慈節堂)
陳賢良祠
曉叱長鬚遠駕船白牛涇上弔先賢清風自喜傳碑記
寒食誰能掃墓田直節一時金石貴芳名千古日星懸
當時若使從公議不聽天津呌杜鵑
宗教授昇
昇字景昭號介菴教授里居未詳
悅清
自分平生不外求欲將身世學巢由中天月到孤窗夕
六月水涵萬壑秋庭草不除周子宅采薇甘卧首陽丘
青雲回首多豪舉爭似林泉樂最優
潘寔
寔字以誠平湖人
凝翠軒
小洞幽深日到難蒼蒼烟景隔林看一簾晴翠四時雨
半榻凉隂六月寒清晝有時還下鶴碧雲無處不棲鸞
莫隨羣卉秋搖落留取青青護石壇
題王孤雲畫蜻蜓詩
不隨沙鳥度凉風欵欵孤飛過舊宫十里湖山依舊在
野蓮無主向誰紅
范俊
俊字廷秀號菊鄰以下十七人邑里無考詩見英
華皆朱翰同時人也
題明皇幸蜀圖
五王衾枕冷於冰日晏妖環睡不醒贏得愁雲迷劒閣
空歌一曲雨淋鈴
范睿
睿字致和號友蘭俊之弟
夏日即事
晚凉無事愛閒行白苧衣單步&KR1231;輕佇看一羣兒女戲
蜀葵花下捉蜻蜓
陳佐
佐字邦贊號梅南
宫怨
幾回飛夢到昭陽夢斷依然隔渺茫起立蒼苔羅襪冷
玉階昨夜有微霜
陸阜
阜字文厚
贈范鍊師
琳宫瀟灑勝蓬瀛此日重來感物情石徑雨餘蒼蘚合
洞門春盡白雲生坐臨淺水鷗相狎行傍空岩鶴自迎
却羨步虛壇上月夜深猶弄紫簫聲
胡奎
奎字文輝號質庵
柳枝詞
綠楊掩映赤闌橋蘸水含煙著意嬌一自吳王歌舞散
東風誰更惜長條
周瑾
瑾字汝成
感懷
紫燕營泥巢已成柳花入簾江雨清抱書卧病不出戶
空好一春花滿城
季璠
璠字廷用號櫟庵
無題
綠紗窗薄怕朝東病骨難禁柳絮風幾日不來花下立
春光嗁盡鳥聲中
朱彰
彰字有常號琴軒
賦得鳥啼人不見花落樹猶香
為有尋山癖行行入翠微逕深啼鳥緩風定落花稀濕
蘚香黏屐晴嵐暗上衣自然幽興愜吟賞暮忘歸
暮秋偶成
老去逢秋鬢已霜石田茅屋半荒涼商聲一曲人誰聽
疎雨南山荳葉黃
朱善
善字師舜號淑齋
送袁方伯舜舉之雲南
綵旌飛命出金臺綠鬢爭推天下才南國只今思召伯
甘棠一樹待君開
馮騮
騮字宗德號松雲
虹月舟為張廷翰賦
牙籖玉軸載書牀短棹夷猶一水長盡說江湖多樂事
風流不獨米元章
顧瓊
瓊字文玉號惜隂
高彦顒思親堂
秋風隴樹悲聲切夜雨燈窗淚眼昏莫問他年三釜志
一間茆屋老江邨
丁銖
銖字謹衡號慕松
水邨
欲避城南車馬喧幽懷日日傍江邨清風入竹斜分徑
新水浮花直到門豈為硯田知稼穡每從詩社醉雞豚
東風綠遍池塘草誰道相看是夢魂
夏昇
昇字旭之
送僧住開化寺
浮雲去住本無蹤又報談玄過九峯卓錫定臨湖上寺
散花初度講時鐘春臺窺食多馴鳥夜榻聽經有毒龍
愧我迷途尚淪落幾時蓮社得相從
沈節
節字秉中號一閑
送兄仲陽會試
疋馬蕭蕭上紫宸十年霄漢志應伸却憐明日重陽酒
沈醉西風少一人
郁能
能字良臣
次陸文厚寫懷韻寄胡以貴
人生聚散若浮萍惆悵難為别後情旅館夜燈愁獨對
池塘春草夢難成九重霄漢心同在千里關山月其明
莫向東風怨流落青袍端不悞儒生
沈詠
送姚僉憲之廣東
路入三江仙棹遠雲開五嶺瘴烟微宦遊正是承平日
坐看蠻花落繡衣
周軏
題畫
白蓮社散夕陽收山掩重關樹掩樓迢逓不辭行去遠
候歸人在碧溪頭
石田生朱翰
翰字漢翔號石田生嘉興人成化間學究好吟詠
工唐體嘗取洪永以来一郡諸家之詩詮次成集
附以已作曰檇李英華惜其搜羅不廣去取未當
至同時諸公鄙俚蕪穢亦多厠入集中然用心良
苦有功先哲為不可冺若無此刻則我郡成弘以
前皆作無字碑矣石倉等編都從此選錄予亦得
其什一之助云
和靖觀梅圖
黃雲貼天天不高萬里一色迷江郊朔風向晩吹不散
紛紛變作瑤花飄瑤花飄飄寒氣重萬木槎牙盡僵凍
梅花何事得春先獨放寒香暗浮動孤山老翁何灑然
對此梅花經廿年等閒不肯入城去詩名往往人間傳
人間傳名名已好化去喜無封禪草當時朝士葬西湖
至今羞見孤山老
賦得淮隂懷古送朱元魯
淮隂城郭枕江濱風景蕭條易惨神漂母溪前猶有路
假王祠下已無人空聞笛奏鄰家月誰復歌殘野水春
君去若為重弔古且須沽酒薦青蘋
桃源圖
流水溪頭路迢迢是去津毋將洞中事說與世間人
送包山馬世用遊楚
鯉魚風急布帆輕酒盡離亭思不勝明月幾時經漢口
好山何處是巴陵擬勞鄉信憑秋鴈誰與篷窗坐夜燈
會悟未期滄海遠曲闌從此為君凭
檇李詩繫卷十
