檇李詩繫卷二十三
平湖沈季友編
國朝
倦圃先生曹溶
溶字潔躬號秋嶽平湖人居秀水崇禎丁丑進士
由行人授御史入
本朝以御史視學畿内歷副都御史戶部侍郎外轉廣
東布政使後降補山西陽和道裁缺還里甲寅逆藩叛
閣臣薦為邊才隨征福建丁母憂不受職而歸戊午以
宏博徵復薦修明史俱辭不赴乙丑八月卒年七十
三溶天性梗直為御史劾輔臣謝陞削籍熊開元密
參周延儒廷杖溶疏白其冤甲申為流賊所執拷掠
三晝夜委廐中得不死後任副憲時遇熱審多平反
居塞上五年歲饑力請賑救生平長於經濟未竟其
用乃獨肆力於文章諸體雄駿而尺牘尤多長牋小
幅人争寶之其詩源本少陵蒼老之氣一洗嫵調
與合肥龔鼎孳齊名世稱龔曹晩年自號鉏菜翁
築室范蠡湖顔曰倦圃蒔花種竹置酒倡和無虚
日愛才若渴四方之士倚為雅宗者四十年家多
藏書勤於誦覧嘗以明季門戶紛争是非失實輯
續獻徵錄六十卷又痛崇禎朝輔相失人著五十輔
臣傳五卷外有静愓堂詩文集三十卷年來予每
從倦圃遊始歎先民風流未墜兹錄其詩概置巳
刻者惟取閩遊集及癸亥迄乙丑之作用冠斯卷
一代鉅公足以起衰式靡矣
下建溪諸灘
辭家違素心薄質困戎輅水宿以圖安涉險豈復怖挂
席繇浦陽連旬溯風霧割嶺置洪潭居卑向誰訴劍戟
起搏人犀利不可忤偃者類牛馬掉尾飲而顧茹波隨
瀉之噴沬鼓餘怒吹舟捷若浮長風那足慕翕忽遘盤
渦巨嵼躓前路捩柂屢折旋簸舞慎所措爰悟乘勢巧
趨避都有故願策陽侯勲縮地使相附將無邱與陵吳
楚特朝暮惜哉南服殊千里局庭阼僕本振竒子擇友
及鷗鷺佳遊慰目前一笑失沉痼
上建溪諸灘
粤馬未全歸八閩儼南塞崩洪方疾趨巨石摚而礙萬
石為一灘起伏互禪代疑從太始來屏山觸浪碎忽散
等飄鳬虚際浴微黛縱逸不可羈參伍寫其態雖有百
斛舟摧剛力相戴噴空千丈雪束之拳曲内水德本善
柔一怒莫能耐洶洶浩有聲足以激頑憒長年工審勢
奮氣與之對側戛風雷魂逆摩蛟螭背瞬目爭纖毫既
進駭復退艱澀愧利涉功半事乃倍未覺異登車檣櫓
皆歴塊寧無居處安盤錯我所愛百鍊終不辭出險荷
天賚
苦蕒
往者登北嶽庳隘愧未稱黑壤育貞松五鬛覆天鏡首
夏尚悽切冰窖礙途徑苦菜獨含和青荄挺寒穽采擷
敢告疲實礪齒牙勁兹涖三山隅水族既繁盛上客進
琱盤肥腯茹餘佞朔南雖兩鄉是物有恒性荒世任奢
取儉者得其正羣營目睫歡難療畢生病野趣滿數莖
執匕悚而敬飽食謝煩憂洒洒夢飛磴重與神人期遐
舉發清詠
瓶山詩
我禾枕川藪有地稱瓶山體非石所作坏土居市闤牂
羊牧其上童稚争牽攀既失雲雨潤枯榛穴中間小物
冒嘉諡久假而未還喻彼斗筲質夸大潛相奸遥探漢
武紀整師驅百蠻酒算此由立征利輕痌瘝苟可浚民
脂歴代孰肯刪綿延南渡初境蹙勢乃孱禾城充右輔
扼要如當關人戶頗殷庶貢税馴不頑設官營𣙜務良
貴出納慳儀狄為我師美醖職所嫺安知杯勺微堪敵
九府圜歲長堆斷缶冗雜生彎環其高二三仞蟲嚙苔
花斑聊供憑弔資登眺則己艱
治王御廣宇軍旅咸就班方斥管商術力馭黃虞還枝
署豈復贅陳跡徒荒閒永為名士宅締造需百鍰巍墉
謹闌入列卉垂烟鬟青泥煩掃除朱楯增斒斕嵇阮雖
可追沉湎摧壯顔動發千載愁涕下同潺湲
題東井畫黃葉村莊圖為吳孟舉贈
昔賢畫品重人物近代始用山水竒輞川北苑好標格
白戰安藉膠粉為千年沿襲罕傑制似策欵段當金羈
非關作者腕運薄靈境未遇難力追吳鄉勝跡細如髮
其間坦迤失險巇延陵先生擅丘壑手挽嵩華開階基
滄江一道剪芒忽卧對終日生清漪曲房彷彿美人下
廣庭或與高僧期昨歲我曾掉船入自起酌我白玉巵
遍探窅邈至曛黑妙得神解非掇皮木葉飄飄滿溪路
傲岸恰與秋情宜一别已傷塵事隔寧料復慰胸中思
乃知敏手善體物滿眼蕭瑟經營遲豈特纖毫極形似
意在寫出凌霜姿據坐一揮奪萬卷四方賓客合不離
項子累朝傳畫訣謹師堂構加淋漓平居義不受煎逼
祗取放浪酬心知此莊此圖實交儆肯學豪俊徒趨時
兔毫琖歌報陳若水
建安黑窑天下竒土質光怪欺琉璃内含紋澤細毫髮
傳是窑變非人為宋家茶焙首北苑必須此琖相鼓吹
銀絲冰芽潔莫比取白注黑乖所宜誰知往哲嗜淳雅
目擊彩翠心不怡求噐求才兩無異力斥炫燿追純熙
太素將窮秘文出中山之穎開威儀六百年間幾灰刦
兵喧火烈仍孑遺歲加斑駁異常制砂㾗蝕盡參敦彛
陳公知我饒古癖拏舟割愛來見貽栴檀作室法錦囊
啓視端可輝鬚眉涼軒酌水敢輕試覩物想像元祐時
緩火筠籠點新鍔拱揖歐蔡瞻清姿陳公脱屣名利場
亦如此殘堅自持席上新珍浮薄子修飾猶恨青黃遲
先民矩矱世難識祝公高蹈慎勿疑
徐噐之出所藏宋硯為長歌夀我有眉畫春山
之句戲答
南遊曾鼓滇江舵峽口鋩山青數朵篝燈涸水鑿鴻濛
紫雲垂乳當空堕春星之堂白石遲鴝鵒回光清向我
是時年方四十強欲追左馬相頡頏即今老矣滯海域
皮皴肉瘦髯如霜臨岐蹶步不得騁天寒夜黑眠氊房
晨興絲淚淋漓罷尚磨敗甓雕羽商掉頭不借軍前箸
西風飄動旗亭絮造物與人善玉成重到蓽門棲隠處
甘持殘齒付縹緗矻矻校讐還達曙徐君念我邸舍窮
好古徒復矜豪雄篋書盡捲入酒肆絺衣兀坐黃蒿中
家有宣和秘殿石墨㾗濃漬生蛟龍攢花蹙結晝流液
骨骼太樸神明豐定經蘇米擅波磔北狩不入葡蔔宫
國步頻移貞自若論夀直須河岳同開囊輟贈靡所愛
故人與石千秋在滌除肺腑出槎枒又對遥山寫眉黛
君為硯計良未俗豈知綺語干深戒五湖帆影况蕭條
親捧玉環安可再只宜閟跡避三灾真手摩挲長不壊
匏杯歌
酌酒當用黃金樽近年以來貴陶瓦物巧生新定莫窮
易以堅匏更淳雅尚象恒思謀始難西楚東吳無作者
禾里遺風差不俗逸客栽匏滿原野纍纍結實飽霜霧
夏秀秋貞互傾寫鉅者嘗聞濟險津酒易溺人此其亞
鍳古足藉息流湎目前寓意在杯斝光踰栗玉謝雕鐫
歲月摩挲賤聊且我里魴魚尾頳赤甲乙之間嘶戰馬
故家筐篚無一存插羽徵求到松檟猶餘匏噐侑麯糵
賓筵秩秩見瀟灑小製翻為四海珍鳳凰鸚鵡徒土苴
乃知治噐等治國羣材精觕趨良冶不然棄擲老田廬
蟲吟雀啄誰能把
後匏杯歌
郡中攻匏始王氐其後模傚紛然多各能推擇尚堅樸
八月九月留霜柯宣武平生誚形似精微以往皆淆訛
石佛羣生稱好手工惟急就虧揩磨流傳空復遍燕粤
賤售祗辱幽人薖東郊周生最晩出家無尺帛顔常酡
思窮莽蒼得竒竅盡刷詭怪還中和終年黯慘與神遇
歘起奏刀如擲梭不規而成妙天質因物纖巨無偏頗
瓶罍滿眼總適用譬若聖教陳四科其間卓絶首觴噐
琴軒書榻光相摩捧之宜俟偓佺軰侍坐可斥妖秦娥
愚也好古徹骨髓周生之室曾經過持贈不惜倒筐篋
皜若片月來烟蘿南滯閩堧北沙塞塵坌戛擊催沉疴
糟邱已隤謝歡伯不飲奈此匏者何
墮驢行簡星期
横山山人出無車浩興欲訪鍾山墟葛衣炙日僅掩骭
腹底萬卷聱牙書竒書嶽瀆鮮能載况此風雪橋邊驢
雲昏石滑驟欹側前却俄頃紛趦趄涉足直須冰在凛
坦坦便覺囊智疎仕路艱危靡不有陷阱往往生巾裾
萬物之靈盡如此驢也學步師其餘曾聞倒騎入金殿
䠥&KR0887;仍返中條居噀紙倏令皮骨動舊史所紀終荒虚
山人前年宰䢴邑陽侯毒囓不得舒堤城澤國始平陸
遍挽魚鼈歸耰耡豈徒民族快完聚驢行孔道皆安徐
偃蹇竟觸長官怒一朝宦籍邅削除多才自昔召傾覆
更乃傲骨高難鋤瘦驢力薄良偶然未若此軰深而狙
山人熟識倚伏理細事那足煩嗟歔長干六月暑氣合
畫橈宛轉銜清渠三日行藥兩日卧趫健不異少壯初
慎勿悔此暫時失詩腸遽使添鬱紆苦吟驢背古有諸
且畫霸橋風雪圖
星期墮驢後意氣彌壯喜而作歌
鄭公騎驢踏冰雪山人傚之在暑月觸暑江關途路長
那免塵埃生一蹶鳴聲粗急極可怪晉賢聞此翻叫絶
好尚從來不可齊若軰要知非俊物山人烱鍳端在兹
扶擕顛覆將屬誰負重寧無千里骨致遠良藉層霄姿
街亭統軍敗蜀績陳陶流血傾唐基用才衡量各有分
大小倒置鴆毒隨前車之戒亦仁愛山人好遊終不悔
輕&KR0724;側帽轉風流緩鐙垂鞭多意態真成詆驢被驢笑
栖霞山色方清峭凍蕊含煙應候開飛觴石上參孤嘯
回首天門光若拭高軒八騶能者得日暮徘徊古道旁
我為山人重太息
答林坦庵
當年謫客喜投閒困頓戎車又入關天下可懷惟老友
生前能踏幾名山常因赤子勞心計擬借青春拭鬢斑
别業横塘松徑遠何時蠟屐訪潺湲
以枯銀魚飯客伯騶曰是少陵所賦白小也予
謂少陵不及枯者補十二韻
入筯連千族寧嗟盡取難封題離密網𤨏碎侑加餐餁
覺霜條短箱餘玉縷乾勁如驕骨鯁名略慰饑寒小品
撈波得微生曝日殘非鮮仍水錯為腊類蔬盤乙去針
芒細苞來道路寬製常因市賈餉豈藉漁官圖贊當論
寸刀砧荷獨完自須班脯醢不復戀波瀾廉吏懸無策
高門鋏再彈娛賓聊佐酒笑比素絲看
檇李四首
淨相僧房起盛名徐園舊價頓教輕嘗新一惜潛夫齒
嚼出金鐘玉磬聲
滮水蟠根奕葉長筵前冰齒得仙漿上林嘉種休相借
驗取夷光到甲香
膚如奈子能加脆液較楊梅特去酸江北江南無别品
傾城傾國借人看
青綃圓轉密交枝遶蒂中懸玉一絲莫怪幾回停食指
傷心吳越被兵時
病中漫興三首
年少逢辰定出遊如雲駿馬絡吳鈎休將舊日紅樓意
攪起山翁夜夜愁
借書南北久忘貧暖意雖回不記春勤埽松毛烹甕雪
此生端合是詩人
鼇磯勝與鶴洲鄰雙槳蓴香下釣綸祗是金陀扶病叟
不曾孤負故園春
雜憶平生詩友十四絶句
鼎鐺有耳玉為盤周雅還登上將壇遼海鶴飛曾不返
浮雲相望路漫漫(陳素菴相國詩集名浮雲)
文采風流壓萬人觥船動處墨花春于今無復凌霜手
落鳥絲□網路塵(龔芝麓宗伯每讌集必與客賦詩)
杯闌角韻雁門隂廿載綢繆縞帶心自捧
天書將母後斗杓高坐萬山深(李天生甫拜官即歸養母詩為海内第一)
蛾眉自昔寵難同敢信天家結網工挽盡南朝新調弱
松陵傑士氣如虹(潘次耕近有貶官之耗)
五嶺曾看續楚騷名家更拾錦成毫參差那得聯征袂
綠柳城邊響夜濤(聞梁藥亭名未與相值)
分部甘陵起愛憎人間甲乙事難憑男兒也叶秤量夢
文選樓中半夜燈(鄧孝威有詩觀之刻)
落紙隨人換酒錢雄才合在楚雲邊一生慣得安心法
懶向衝波駕鐵船(杜于皇詩自為一格)
學成早歲謝軒車偕隐花林俠有餘特向峰頭尋俊語
具區千頃浴芙蕖(葉已畦進士高蹈山中)
情芽本易惹閒愁翦翠雕紅未肯休别體江湖成日下
西崑翻訝少風流(近時詩𣲖推二馮兄弟沿襲西崑為世人所尚)
好竒争欲逞新裁元祐頻令入管來恰似賞他春色遍
雜花還向野亭開(長安舊侣頗尚宋詩)
豔才驚目五茸城結社珠盤盡有名堪怪酧身堅似鐵
韶年偏賦綺羅情(雲間自陳夏兩公後稱詩極盛)
婁江學士擅風華璧玉光中驟玉騧重唱鐵崖新樂府
倩他紅袖拂琵琶(梅村學士詩稍闌入元人)
東南空谷少同條剩有幽人卧碧霄松葉滿庭秋磬杳
夜牀誰與聽芭蕉(文可禪師談詩最契今已矣)
野服從來拙自知胸中木強未隨時鴛湖百頃冰花滿
乞與先生下釣絲(余自喻也)
客子貽燕京春詠讀之感懷四首
烟月無情兩鬢秋禦兒亭下繫歸舟多時不屬垂楊管
重為春詞惹舊愁
晴沙小隊玉驄鮮屢見朱樓換舞筵縹緲仙風吹不絶
尚留金掌似當年
桐乳琉璃法釀開紅霞密砌擁瀛臺别煩楚調含蘭手
剪取西山黛色來
漏寒遺怨入琵琶宫體題成護絳紗三十九年如電抹
因君惜取鳳城花
胡教諭明遠
明遠字子迂號九玄
本朝改崇德為石門遂為石門人天啟辛酉舉人崇禎
時舉賢良膺徵辟以親老辭不赴順治初秉鐸衢
州開化縣再補台州之仙居有壽花居詩鈔
自吳興歸遇大風舟覆前山漾中逾刻頼救獲
免既而飲酒頗爽因作覆舟歌同患者郭彦
深范翠華兩孝廉
黃蘗山前黃風惡白蘋洲邊白浪作風狂浪駭拍天來
萬斛之舟如屈蠖吾舟一葉輕于鳬妄與蛟龍争馳驅
快哉莊生千古論五石之瓠浮江湖自喜疎狂急欲寫
操舟惜非長年者撅頭車子揚高帆迅如落鶻疾奔馬
一局殘棋尚未終翻身忽落水晶宫誰言至人水不濡
左挾馮夷右弓隆相國池頭雨初住蘇公潭西日將暮
鷦鷯敢擬大鵬飛竊慕風流趙子固蘭亭至寶性命輕
愧我唯餘折脚鐺死生雖大曷足痛一笑掀髯鬭酒兵
大瓢小杓頗自適餘生何異逆旅客中秋明月滿西樓
狂問青天眼空白
弔高陽孫相公(公諱承宗平生敦好學問崇尚氣節崇禎戊寅高陽城陷闔門)
(殉難)
雪鬢霜髯氣尚雄丹心不沒五湖中台星忽隕埋黃石
元老云亡感白虹三尺藐孤麟鳳在(公殉難之日祗逃六歲幼孫事)
(詳行狀)六千君子鶴猿空九原未了平生志松栢長生謖
謖風
屯溪
溪雲淼淼白不辨山與水濤聲疑天風身在雲霄裏
桃花洞次縉雲李若矦韻
古洞如斗室雲深鏁不開桃花亦仙去遶徑盡蒼苔
題節義顧仁陪祀忠節公像(仁為華州姬忠節公文胤門役公知)
(滕縣事越五日而蓮妖難作城陷公投繯死以印屬仁仁拜受歸與其父蔵之遂同公死)
(妻高氏聞之亦自盡事上聞特恩褒異仁與妻並祀公側)
翩翩年少髮初鬈仗節何曾愧昔賢下走莫驚陪祀典
岳公墓上附施全
葉舉人方宸
方宸字遇之平湖人天啟辛酉中式旋丁外艱絶
意仕進與兄方寰鼎新報本塔樂善好施里中稱
葉氏二長者
同瑞芝兄遊乍浦諸山
叠石栽松各有儕並欹石背拂松釵成連海畔擕琴獨
何似漁樵一醉皆
徐學訓柏齡
柏齡字節之號殷長嘉興人弘澤子崇禎庚午舉
人受知於黃石齋石齋贈詩云節之貽我詩十章
文情脱洒筆睨古今鐘鼎如鴝掇放浪遺形骸瞻
眺留日月不作悲離音不著窮愁筆不蹈辟支禪
不弄飛騰術蕭然寄天地風雨絡膠漆授訓東嘉
甲申後往來閩越間歸卒有勖光樓集
題王鐵山房師桴園
葦岸荷堤晝不醒板橋書檻傍烟汀飛來鳥似眠沙慣
放去魚常借蔭停雲氣逼窗争水碧竹隂連屋入簾青
坐來不覺生遥想便擬乘風泛四溟
大雲菴舫閣二首
買得浮家不在江竹梢分綠影漁艭秋風颯颯三更後
月擁寒潮到紙忩
坳堂縱說芥為舟不信移來竹樹頭坐久但聞林葉戰
恐隨風雨打蘋洲
陳秀才許廷
許廷字靈茂海鹽縣學生
崔貞姑廟
野塘臨練浦祠屋類團蕉近社初聞鼓開門側近橋靈
衣金粉蝕烟帳蕙蘭銷欲采蘋花薦廻波一水遥
計秀才善
善字廉伯嘉善人性倜儻博極羣書家貧以孝友
聞有宜園集
龍光吟
黃輿之英化金鐵飛入洪爐煅霜雪擬將銳采照人寰
指定風雲見澄澈越工歐冶親為之秦客薛燭稱絶竒
錯鏤金環鎻瓊匣龍吟幽寂誰能知便向豐城同蠖屈
紫電凌霄訴沉欝司空固是神明君拔出重淵表靈物
太阿感泣龍泉愁此恩卓絶何日酬及鋒當為知已用
清光騰躍風颼飀即今牛斗輝天宇猶憶司空求劒處
千古英雄一片心試看三尺秋波去
贈張潔宫先生
舌在輕為相身閒㤀列矦未酬黃石略先愛赤松遊坐
竹觴移月看蘆枻弄秋曲江風度老祗合韋編求
題菊
自憐霜節計蹉跎不向春風照綺羅栗里醉來山氣夕
洞庭愁去水曾波清芬歴歴傳高士寒影垂垂對素娥
一自白衣成往事空餘山徑獨悲歌
從軍行
羽書昨夜發諸營匹馬交河踏雪行收得思鄉未乾淚
入雲孤角又三聲
程沔陽于古
于古字範卿號谷簾秀水人明末以貢為沔陽知
州有谷簾集詩思峭刻是欲效孟東野而去其訴
窮嘆屈者也
得山中書
撥火圍爐伴歲闌又驚書信過江干山中漫說雲如絮
不護山人永夜寒
龍坑先生程觀生
觀生字仲孚嘉興人其學硏精於易自漢以來所
閱註疏詮釋凡二千種
送魏忠節至京口
踧踖披玉綸鐵木憑其身萬族争耳目哀呼徹高旻堪
怪彼何為涕泗一何真三代直道行或者嘗不泯念此
感生平介介以為珍雖無回天力風化關其人
夫子今行矣鄙心胡能為㴞㴞江水逝瞻望須臾時迢
遥三千里何由接清姿六月氣如焚械梏安可支恃有
冰雪心化作清風吹况乃精貫日鬼神將涖之
禇舉人廷琯
廷琯字硯耘亦稱硏民嘉興人崇禎癸酉舉人居
甪里以善書名於時
乙未正月十四日沈仲方過我留飲即步元韻
雪殘當戶虚生白林際微明見遠山月映中庭空似水
人如孤鶴老逾閒梅花入坐成三絶畫舫延光蕩碧灣
(小室名春水船)贏得夜深多况味此情與子最相關
題畫贈禪友
四月鶯啼綠掃天蘭香筍媆柳含煙竹風瑟瑟催微步
花氣濛濛撲晝眠山出夏雲昏欲雨亭臨秋水坐如船
知君好事多幽勝與爾相期共入禪
鍾侍郎鼎
鼎字梅城石門人崇禎丁丑進士順治間官太平
知府歴陞廣東按察使入為刑部侍郎左遷陜西
副使
夜遊虎丘
古寺藏林丘乘興夜登陟金虎有時銷愛此舊月色
顧秀才問
問字去疑桐鄉人少好學晩年以方書活人年八
十終
贈桐溪日者張宿之
知君本是赤松流偶作人間汗漫遊識邁九師玄獨剖
爻分三畫秘全抽清風入幕頻揮麈白日侵簾半隠鈎
每與問竒開妙義百文常掛老鳩頭
朱樂陵萬錡
萬錡字潔湘桐鄉人少見知於張溥崇禎丙子舉
人入
國朝除山東樂陵知縣著歸來日注并惠風堂集
僧房看蠟梅
風光浪擲惜年華已見新黃作異葩仙骨夜凉偷玉笛
小香冬暖透鮫紗座無雜客妨佳句庭有幽禽守凍花
都說上陽金谷好如何及得老僧家
袁貢士袾
袾字丹六嘉興人與范驤朱一是為文社知名於
時
題海昌北城樓
東南佳氣欝樓臺畫棟霞連睥睨開吳越星分從檻出
江湖水合抱城廻烟含萬樹天邊盡浪湧三山海外來
此際臨風瞻北極五雲深處是蓬萊
徐秀才濟貞
濟貞更名贊宸字湄棫海鹽人忠烈公季子有霞
蔚軒稿新蒨可喜又嘗集海鹽先輩詩曰海谷遺
風集
春日讀書山中
隴上紫雲飛池臺積翠微山&KR0552;香未歇石鞠種還希翦
水呢喃鳥盤峰薜荔衣門前清露重幾架溼薔薇
漁浦野眺
長途寂寂越山前日暮孤征見輞川牙槳銀篙飛鶴渚
雨蓑風笠捕魚船溪邊落木三江地城外歸帆半霧天
漂泊只今嗟已甚滄洲不斷有荒烟
汪司幕砢玉
砢玉字樂卿號玉水嘉興人明末以貢官山東鹽
運司幕職有鴛水月社篇西山品蠟屐音樹石異
綴諸刻
學繡塔
胭脂水色浸浮屠為識夷光巳沼吳不數廻文挑錦字
偶成浣帛孕明珠柳顰絲絶安柴辟花費針神賜屬鏤
果証摩登伽位上七重寶樹鎮嘉郛
蘇小墓
無限春風無限情千年猶想碧油輕歌殘井畔桃花落
舞剩亭邊柳葉生漠漠香魂疑月影茫茫玉質斷雲横
仙才山色何曾死不獨錢塘夢得成
項氏所藏管仲姬竹卷友人得之已斷後䟦忽
有得其題語者為中峰及松雪兩翁手蹟時
反疑為贗作為賦一絶
露葉烟梢幾幅攤晴忩影落石泓殘堪嗟重合延平劔
却被人間兩樣看
陸舉人上瀾
上瀾字芳洲號狂生平湖人崇禎丙子舉人為文
古奥年八旬日居荒邨手不置卷所著詩文集并
閒齋志林南渡野記湖邑記聞玉鈎小史諸書我
湖稱博雅者近代以來未之敢匹也
和汪晉賢悼其小姪女金媛(冇寄生略紀事)
雲外來清影花間拂繡茵勝無憐早慧希有念前因玉
碎天門謫龍歸水府新白衣先受記仍侍畫中人
輓俞烈婦
一時薄命總雲煙誰向霜秋唱可憐古戰場成埋玉地
衆香國覩散花天六千短後隨潮遁二八修蛾捍刃殘
如此貞魂堪慟否芳名獨藉大家傳
(附考俞氏庠生君振女進士張樞次子豹烈妻丙戍五月二十日山中白寇猝至張家西廊下氏匿竹叢)
(中既被執欲挾之去不從以刀擊背且牽之出牆力躍墮塹復廹之攀樹大呼曰若不速殺我終奈我何)
(寇怒斫一刀撲地殞絶)
元旦四首
冰車纔歇又香輪雲卧荒邨自在身百戰曾經窮甲戌
六旬重得遇庚寅未除土石愚公谷無恙風帆妬女津
屈指春田蒼翠滴提壺行喚踏花茵
南北驅馳今倦遊蒼茫雲物祗浮漚自甘老婦身藏繭
笑看時賢氣食牛欲媵梅花尋竹石漫調鶯語佐箜篌
未知何處烟雲滿小白長紅遍綠疇
歲華取次寓閒身未辨分行主與賓青眼自難容俗物
蒼天原不愛才人書成廓落同耕石年少推排類積薪
花鳥憑闌供逸賞浮名何事逐風塵
客冬層雪滿槎枒春乍霏霏林影賖清韻不須煩水遞
寒威未肻放梅芽曾從觀獵驚談虎無計搜林學捕蛇
此日閒吟聊浣俗墨痕點染亦生花
漫興
昨夢如今醒未閒庭明月窺人老子興復不淺烟鋪草
藉花茵
竿竹亦稱竹林拳石聊呼石丈我意正不在多衆譽何
如孤賞
誰言天上無憂但許人間如願閉門半帙殘書對客三
行皛飯
清泉浴雨潺潺白石耕烟齒齒且尋栽柳先生勿問種
桃道士
蒋伏羌薰
薰字聞大號丹崖海寧人嘉興籍崇禎丙子舉人
國初授縉雲縣儒學教諭康熙癸卯陞鞏昌府伏羌
縣涖任二年以賦詩立碑被劾歸里有塞翁編
擬古
有客唱白雪豈惟和者稀下里會成羣顧曲紛是非奈
此數千人孤響何因依縱鬻秦娥歌梁塵空自飛使非
謝安石捉鼻當見譏
馳馬長楊道小隊列圍場蒼鷹兩臂鞲寶劒䱜魚装雕
弓白羽箭走狗亂無行灑血空禽獸飛揚誰家郎獨有
中牟宰馴雉不忍傷觀政非肥親讒言反為殃
傚李賀傷心行
憂接如懸絲脉脉悲秋素落葉點敝裘廻風嘯急雨古
劒苔花綠不平鳴欲舞月出照羈人牀下寒蛩語
羌中風土詩(十首錄二)
少陵入蜀思華為言形勝美風土惡其巫峽蜀江
比之華嶽黃河美矣若風土之惡詩人不忍斥言
三百篇美刺並列何以訓焉予仕羌寓羌留滯未
歸為著風土詩庶幾太史採陳悉兹民囏不獨後
之遊者將有感於斯章
地瘠民如寄窮鄉半古莊(無人居曰古莊)開荒聊種麥嬾織不
栽桑寒水魚無樂春山草尚黃耕田難得穫更覓禹餘
糧
少婦氐羌飾重窑閨閣深插花叢綠鬢解辮受荆簮(羌女)
(適人始解辮)傅溺楊妃粉投鞋卓氏琴(以溺塗面取其光潤孀婦再嫁不憑媒妁)
(投鞋報帕為訂)鄰家聞夜哭幾處白頭吟
寧河王鄧愈祠
將軍麟閣與雲齊絶塞荒祠落日低不是捫苔尋斷碣
更無人說鄧征西(愈為征西將軍直扺崑崙山封寧河武順王)
登鎮邊樓次解大紳先生韻
學士思親幾度秋(大紳謫河州衛吏有隴樹秦雲萬里秋思親獨上鎮邊樓之句)塞翁
去國更登樓百年遷客遥相望白水河西定白頭
朱上舍茂曜
茂曜字子蕃號惟木天啟中補嘉興府學生承蔭
入國子監晩栖心禪悦謂人世大夢錄古今史傳
及所見聞凡夢兆之可徵者號徵夢錄暇賦六言
詩積累千百沒後其稿悉亡
人日過伯兄貴陽守放鶴洲别業是宋朱希真
園林舊址壁上題高工部詩戲作
舊業朱三十五曾種梅花滿枝恰喜艸堂人日高三十
五題詩(希真逹夫俱行三十五)
題畫小言(有序)
冬日施水菴居韻石山兄出華亭瑩公所贈無心
出岫圖見示乃戲為隨意拈咏菴為墨林先生昔
年習靜處題為色相一樓月聲聞雙樹風因并識此
清净吳牋逾玉興酬筆落雲屯此處那堪無屋宵來移
到南邨
比屋可封之俗歸來不是無舟坐看今春又過鄉心遥
挂浮丘
鍾秀才諫
諫字惠遠後更名啟秀水人順治諸生
觀吳巨手畫歌
吳生高竒世無匹眸子烱烱當秋日文苑風流自許豪
閉戶窮愁人不識少年百事皆能工畫畫一日來神功
江天瀟灑勢獨出蒼蒼咫尺千竒峰細莎軟草江頭綠
山静無言流斷續空讓陶潛歸去來雞犬桑麻武陵曲
吳中先輩沈與文揮毫疾走追其羣一時翰墨照光采
九天唾落春空雲吾觀此事非小術吳生下筆重心得
今時作者但寫真秋毫豈是神明力悞落塵埃二十年
時聞雲水思悠然對君此畫不肻住從買山隂道上船
十載
十載如今日長年亦苦愁草深周子宅月散庾公樓弄
笛招黃鶴疏池引白鷗平生江海志雁䳱野塘秋
沈舉人日昆
日昆字以白號丸掌平湖人萃楨長子崇禎已夘
舉人沈静恬雅無貴介氣弗計家人産
國初授縣令改學諭未仕卒
南徐道中次查子宣二南叔姪韻
長途屈指半淹留猶喜高歌度晩秋夢遶河山應化蝶
人衝風雨似飛鷗關前只望浮雲滿泗上徒悲逝水流
阮氏才名今更重相逢何事哭窮愁
王同知睿
睿字聖若號愚谷嘉善人崇禎已夘副榜
本朝授福建興化同知多善政有曠期堂集莆陽稿
餞羅篁菴少詹致政歸里
何事承明客飄然謝帝京賜金明主意祖帳故人情匡
嶺聞琴曲瀛臺憶履聲幾時傳尺素千里問王生
送沈一指之任高陵
新除大邑復秦關左輔仙鳬别上班自按紅牙歌白雪
好斟綠螘寫青山龍門髦士車争御鹿苑兒童馬共攀
兩度送君情轉切多因别恨損朱顔
哭凌日旦
老驥鹽車雙耳垂英流天絶更堪悲却將冀北窮途淚
併向山陽笛裏吹
鈕漳浦應斗
應斗字宿府吳江人秀水籍崇禎癸未進士任漳
浦知縣
平波臺
積水明千鏡中流峙此臺雲從湖岸落浪湧寺門廻柳
外千帆去沙邊一鳥來昔年題咏處古壁滿莓苔
汪進士挺
挺字無上更字爾陶嘉興人崇禎癸未進士高尚
不仕書法似歐陽率更年六十五無疾而逝有曾
城遺稿
朱太守鶴洲草堂落成同諸公讌集
澗紆巖削徑初成雅稱歸來物外情近郭門無軍將打
過橋龕有佛燈明雙栖烟島昂蔵鶴獨囀風林斷續鶯
敢謂幽蹤希二仲深煩折簡費將迎
魏封君廷薦
廷薦字無咎號友莊忠節從弟少為諸生以子學
渠貴贈朝議大夫有息踵居集
家子一畫淵明采菊圖見貽戲作
茅屋四五間脩竹一二畆東籬繞曲折南山安戶牖芙
蓉既盛開菊又當重九此際陶淵明寧無人送酒
張貢生賡奏
賡奏字道柯嘉興人順治初貢為江西藩幕有紀
遊詩黎元寬文德翼序之稱其感事悲凉有古人
之致
送友從軍
秋風此日挂弓情一劔書生仗策行天柱江流鳴塞角
燕山夜月駐秦筝軍麾南下從王粲羽獵東廵薦馬卿
重典新開麟閣待幾時齊看海雲平
曾畫士鯨
鯨字波臣閩人來居桐鄉青鎮善丹青寫照妙入
化工
梅花和尚塔
每從清夢憶梅仙杖履尋幽破曉煙竒石尚餘高士節
寒花猶得野人憐乍看青過春塘草却怪香生陸地蓮
我有幽情懷隠去蹉跎還負入山年
胡太學夏客
夏客字宣子一字鮮知海鹽人震亨子博極天人
凡七略九流無不閱覽好模周籀秦篆雖竹書漆
簡&KR0783;㪟&KR3255;彝一見輒辨其年月有谷水集
題楊妃吹笛圖
玉笛玉環吹掖庭李三郎和李謩聽險程蜀道辭同輦
芳訊仙山感二星樂府罷歌胡鞛子梨園新曲雨霖鈴
馬嵬千仞清秋月曾照蛾眉向翠屛
遥和李因仲孝廉灌園詩
破廟隣僧勿習禪相尋白話共陶然看舂罷亞如農老
特煮黎祁供佛前細摘棚間垂綻豆輕划&KR2265;去採鮮蓮
歇勞儘噀茶滋味留得迎梅雨賽泉
留姚當世小飲賦贈叔祥先生嗣也
海山靈秀啟真源同調同時破俚言七子齊名爭日月
一編傳世繼乾坤平生久快心期合後嗣都傳手澤尊
八十年來壇坫在通家異代復寒温
海鹽石隄歌三首
海潮頭起與城齊百萬金錢築石隄隄路逶迤三十里
襄陽枉唱白銅鞮
石隄自北接秦川最盛觀潮八月間隄内白洋河一道
畫船簫鼓那曾閒
到秋水母圓如盖白蟹擎螯筐似輪賺得遠方遊客喜
歸誇海味向鄉人
江南曲三首
劉黃花馬夾淮邦高鷂翻山直到江天塹一時增設險
侯藩四鎮列旌幢(大帥高傑號翻山鷂劉良佐號花馬劉與黃得功劉澤清皆封爵鎮淮陽)
國母纔從土呰迴貫魚長信詔新開莫愁爭抵西湖好
選淑欽陞御史來(選后已徧金陵遣中使至浙選良家女相傳彭某陞浙江巡按以佐中使)
六院笙歌己沸天内家舞隊更翩躚庭花舊曲不堪唱
司馬新編燕子箋(宫中教習優伶少司馬阮大鋮新劇名燕子箋)
屠教授爌
爌字闇伯嘉興梅里人為諸生從遊甚衆客遊死
于粤東有勖齋槀
古意
素絲非一絲機中織成帛卷舒生容光從郎自搖襞慎
勿染為緇終身不見白
贈别袁重期
高飛鴻雁滿關河此日寒江起夕波庾信哀時常作客
梁鴻去國獨行歌霜凄茂苑清砧急月照荒臺落葉多
為問吳中舊知已空山叢桂近如何
東湖遺老錢士馨
士馨字穉拙復名&KR2066;字穉農平湖人崇禎壬午貢
入南雍見知於吳梅邨尋入燕公卿争欲客士馨
士馨久而厭薄之人漸目為狂生李自成將逼京
城中允李明睿疏請南遷士馨私謁之泣曰賊已
盡得秦隴日夜行四五百里倘聞南遷之事以輕
騎繞出畿南突犯警蹕公將何辭以謝天下明睿
慙懼無以對及京城陷士馨匿跡樵林流竄于兵
火之中艱難辛苦無不備經多寄託於文章後奔
走無所成貧益甚自彙其騷賦詩文為一集然貧
不能剞劂遂散佚略盡今所存者零璣碎玉耳士
馨輕財好客工古文詞兼精書畫每抵掌古今必
縱横數千言卒至窮老以死亦可哀已
秋雨感懷
自愛尋溪躡屐看獨傷萬木到秋殘青螺遠黛千山黯
白練澄江七月寒歸燕已辭梁上盡鳴蛩還向草中闌
乘流晩出横塘水贏得漁蓑綠未乾
暮春畫溪柳垂隄送溥子南歸
楊柳芊綿水照隄三千故國一青絲送君愁叠陽關唱
但寫垂條記别離
黃解元濤
濤字觀只嘉興人崇禎壬午解元出陳子龍之門
國初為龍游教諭遷滋陽知縣未仕卒有檇李古蹟詩
秋蟾墓
六里離龍墓迢迢兑脉長滇池分貴族仙術費長房
(附考宋嚴處士賣藥秀州遂家焉墓在蒯墖坊)
烈女河
市井雙閨秀臨危大義明天留一節在人誦二貞名
(附考至正戊戌紅巾至民錢子順二妹結裾投河死河在州治後橋下其嫂俞氏亦守節洪熙時表為二)
(貞一節)
景范廬
薪膽沼吳宫主憂臣辱同淳熙景范客志在滿江紅
(附考在金明寺後宋淳熙戊戌状元姚穎築冇喬木參天幽若山谷向為項氏别墅今屬曹司農溶額曰)
(鐵舟姚有滿江紅詞二闋傳于世)
石笋夫人廟
地實有情生笋女如介石為神白苧都中賽社賣花村
裏尋春
(附考府城東南石笋自地出窮其恨不可得土人立廟祀之)
義婦坂
烈女從夫矢不更丈夫感激自成名報仇死節非容易
天遣黃巾葬吕榮
(附考漢吕氏女名榮由拳人吳許昇妻勸夫力學應州辟為盗所害州捕得盗斷頭祭夫黃巾欲犯之不)
(從見殺大風雷電賊懼而葬之太守麋豹為塚于由拳郭里墟北)
花月亭
多花少月何堪愛月好花殘更欲愁每羡倅州張子野
一亭花月四時遊
(附考宋張子野倅秀時創亭取雲破月來花弄影之句)
朱舉人一是
一是字近修海寧人崇禎壬午舉人僑居嘉興之
梅里有聲譽三吳文盟推為領袖有為可堂集
觀五重所設水柵關廂有嘆兼悼其弟緯光
戰合三千騎關封十八盤亞夫真將種行已本儒冠論
世憑多口亡家痛二難紫泉流不盡落日水聲寒
懷楊彤宣
萬里投人急遊魂道路長河纔過玉斧山忽見銅梁節
鉞開新府綈袍檢舊装懸知今夜夢君會到錢塘
雜咏
旌旗縹緲鼓闐闐澤國揚波勢蹴天幕府防秋新築塞
樓船跨海舊衝烟田横結客真多事楊太稱兵更幾年
天命有歸爾何益時看戰骨一澘然
遊虞山
輕舟十里泛平沙雲外虞山一半遮隄勢遠廻言偃墓
草根青入仲雍家野泥初坼未開笋溪雨欲流將盡花
乘興不辭今日醉此身誰記在天涯
虞舉人相堯
相堯字在欽給諫廷陛子崇禎壬午舉人
國初以母老陳請終飬有復旦堂集
聞雁
白露下庭柯拂拭驚衣薄燈昏影倍親忩虚月易落飛
夢逐文鴛清聲擬鳴鶴知從故里來無書慰寥廓
駱馬河阻風
四望郊墟絶暮烟停橈躑躅路難前杳無漁火堪呼渡
賸有鯨濤欲拍天雨滴衾禂冰作伴風搖檣櫓夜如年
自來不得江神助阮籍窮途豈偶然
除夜感懷
一宵迎送問如何竹報平安獨寤歌半世浮名疑畫虎
全生拙計學藏螺詩因慵嬾無心祭鬼避清狂不待儺
往事華胥空記省五更庭燎動鳴珂
浪擲金錢卜大刀絶裾未忍擁星旄灌園何事營三窟
攬鏡争看有二毛短笛笑吹青玉案斜封恥進欝輪袍
新恩雨露弘將母(感馮中丞郁大理得請)折得梅花當木桃
莊封君日思
日思字汝立號立初學正嚴子崇禎時副榜貢以
子鏻推恩封中憲大夫有四書尚書說凖白苧草
集
山居
一自山居後塵心滌幾何疎林人跡少峭壁鳥聲多天
迥騰黃月溪平縐綠波那知蘆荻裏驀地發漁歌
晨起觀雪用鏻兒韻
淅瀝驚殘夢推忩白滿枝光搖疑隐雀風拂似垂絲極
目雲山幻遥看天地竒蕭然無一事相對洗塵思
籬邊聯句
有花盈架不愁貧(立初)花亦當筵澹蕩人(巨觀)晩節凌風能
玩世(子元)幽芬帶露自含真(抑園)欹斜似笑三分醉(堯夫)嘯傲
常空萬斛塵(宿孚)一自籬邊同賞後(幼陳)秋光佳處即陽春
(東曙)
李教諭新枝
新枝字森若肇亨子崇禎壬午舉人康熙丁未就
教棄職終飬有淡巖小脉
和新室落成
卜築臨清渚柴門愜素心無山路自轉有樹境偏深博
物搜竒乘怡神托藝林蕭然獨高寄慕古欲忘今
題畫與魯千巖
葉落深林見遠山山前虚閣小灣環溪翁有約來相訪
先度清吟出樹間
芾園先生朱茂晥
晥字子芾人稱芾園先生太傅文恪孫崇禎初補
嘉興縣學生甲申後棄去教授生徒先後著錄者
百人故友邱岳以子相托浮海入粤轉徙閩南而
死晥視若已子為之娶婦教以學文居室三楹書
籍釜鬵鹽豉蒜果雜置几案客過或自執㸑徒步
闤闠中手自擕持菜把遇之者不知其為三公後
裔也有顑領集
讀陶靖節集
人生兩儀中形與影相親雖曰勞逸殊好醜豈不均形
影莫贈答贈答辭苦辛賢愚等湮滅醉者詎千春衆輻
共一轂有以無為珍思慮闊然空但隨時運淪至矣柴
桑訓形影不如神
沈太學章
章字宗玉一名璋居嘉興之白苧邨有魚梁藕花
溆水竹灣諸勝皆自為題咏集名苧莊頗能拔俗
淮隂侯祠
淮水十㪷泥半石行人入門三歎息王孫功高天下疑
赤龍雌雉俱慙德前有渭水後桐廬進則不足退有餘
曷不歸釣城南魚
靈谷寺看梅
下馬看碑度孝陵山椒十里樹層層半開香氣清於水
一路人家静似僧春動粉鬚都化蝶夜寒花片欲成冰
無煩襆被兼燒燭月白烟黃睡未能
隋隄懷古
烟火春隄翠黛連垂楊不綰舊龍船阿𡡉曾濺風流血
一樹瓊花變杜鵑
䢴溝新碧晩濤平楊柳曾遮殿脚行誰道雷塘歌吹歇
月明重按玉簫聲
廿四橋邊颺酒旗玉鈎斜上草離離風吹一陣梨花雨
又是江南寒食時
姚秀才佺
佺字山期嘉興庠生居於吳有抱經樓諸選其已
刻者註釋昌谷集嘉隆七才子詩選詩源初集
聞鵑
何事催歸鳥鈎輈喚我頻故園經戰後歸去巷無人
孫貢士一騮
一騮字天卿秀水拔貢生有硯隐居集
重過高工部寓公西園
十畆閒園舊板橋道南重過黯魂消秋花黃蝶猶成隊
曉露紅蘭惜易凋事去英雄時坎坷年來車馬巷蕭條
靈均一去何由返空對江潭賦大招
張秀才履祥
履祥字考父桐鄉縣學生其學一以鹿洞為師仁
宅義根言規行矩間作韻語有楊園備忘錄
題屠處士爌邨居
霍原六聘山焦先三詔洞漁子定迷津只莫桃花種
徐太學仲選
仲選字華海一字鶴友海鹽人國子監生有鶴友
詩稿
水邨
照檻晴光眼未迷瘦藤斜影度橋西沙頭白鴨黃鵝睡
籬畔竹棚豆架低屋似魚船疎荻繞亭如僧笠穉松齊
此鄉風景真堪戀只合攜缾老菜畦
沈太學原淳
原淳字伯淳平湖人明末由諸生入太學與陸叔
度諸公友善多酧倡之作兵火以來後嗣凋落遺
稿無傳殊可嘆也
乞衣
五柳先生詩乞食乞衣我亦賦哀情一堆敝絮封雞骨
半卷殘書擁墨卿堪嘆鶉隨原憲老誰分綈使范雎生
孤邨僵卧無人問冷落芙蓉照水明
徐秀才淮
淮字愛竹嘉興庠生有愛竹軒詩
宿金粟寺
昨歲曾遊此莓墻墨尚新雨花長似粟觀海更無津下
榻便行客烹茶費主人年來稀戰伐鼉鼓但迎神(鼓係孫權)
(所留)
沈秀才文煇
文煇字履亨嘉興縣學生有瓜田遺槀
西莊
乍喜人烟接都無俗客喧漸能諳稼穡不復厭雞豚仄
徑苔梅古疎籬竹屋存東塍近僧院清磬報黃昏
戈金湯
金湯字帶如平湖人郎中用泰子
郊遊
雨過青山碧四圍春風輕颺百花飛極知良會非容易
馬上何妨酩酊歸
檇李詩繫卷二十三
