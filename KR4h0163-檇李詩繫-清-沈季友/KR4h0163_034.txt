檇李詩繫卷三十四
平湖沈季友編
三國吳
義姑陸鬱生
陸氏績之女生于鬱林名鬱生海鹽人年十三適
同郡張白白温弟也素有才名温因使蜀大帝恨
之以事幽温白亦坐廢謫死異郡鬱生嫁甫三月
以苦節終姚信有表稱之曰鬱生少履貞特之行
幼立匪石之節婦禮未卒遭羅家禍抗聲昭節義
形于色冠盖交横誓而不許奉白姊妹&KR1361;巇之中
踏履水火志懷霜雪義心固于金石體信貫于神
明送終以禮邦士慕則臣聞昭德以行顯行以爵
苟非名爵則勸善不嚴故士之有誄魯人志其勇
杞婦見書齊人哀其哭乞蒙聖朝褒以義姑之號
以厲兩髦之節則皇風穆暢士女改觀矣
吳趨行
繭滿盖重簾唯有遠相思藕葉清朝釧何見早還時
南齊
賢娼蘇小小
小小一名簡簡名倡也居嘉興縣南死即葬此人
呼為賢娼巷墓旁有大井舊生雙桃宋紹興初衣
白以出人多畏之因鎮以塔後宋路分行天心法
以驅之遂不復見向傳小小居錢塘墓亦在錢塘
然據唐人諸詩俱云在嘉興宋司馬槱才仲初在
洛下晝寢夢一美姝牽帷而歌曰妾本錢塘江上
住花落花開不管流年度燕子銜將春色去紗忩
幾陣黃梅雨才仲愛其詞因詢曲名云是黃金縷
後五年才仲以子瞻薦為錢塘幕官為秦少章道
其事少章續其後詞云斜插犀梳雲半吐檀板輕
敲唱徹黃金縷夢斷綵雲無覓處夜凉明月生南
浦頃之復夢美姝迎笑曰夙願諧矣遂與同寢自
是每夕必來不逾年才仲得疾而死死之日有見
才仲攜一麗人自湖上登舟云或曰宋有蘇小娟
亦名小小墓在錢塘槱事盖小娟也詳見七修類
稿
西陵歌
妾乘油壁車郎騎青驄馬何處結同心西陵松柏下
宋
女給事沈氏
沈氏稗史彙編云秀州人聰慧能屬文少選入宫
為給事中孝宗嘗試六宫守宫論沈文最佳其發
端云甚矣秦之無道也宫豈必守哉上悅擢為第
一弟溥為貢士就試春官沈贈以詩時競傳誦之
其餘詩詞不多見或云為明孝廟時宫人未知
孰是
贈弟
自少辭家侍禁闈人間天上兩依稀朝隨鳳輦趨青瑣
夕捧鸞書入紫微銀燭燒殘空有淚玉釵敲斷竟無歸
年來望爾登金籍同補山龍上衮衣
蔣廿二孺人
蔣十八居士與其妻廿二孺人皆海鹽人日誦大
乘經四十年同日更衣焚香書頌而終居士頌曰
這個幻身四大合成今日分散各歸其根諸幻既
滅灰飛煙絶如空中風猶碧天月既無障礙又能
皎潔一切永斷無復言說孺人頌錄于左
頌語
看過蓮經萬四千平生香火有因緣西方自是吾歸路
風月同乘般若船
法雲尼正覺
正覺海鹽人樞密郭三益之孫女適雲間葉氏早
寡誓節為尼居法雲菴能詩有一絶載邑史
絶句
春朝湖上風兼雨世事如花落又開退省閉門真樂處
閒雲終日去還來
孫夫人
孫夫人秀州鄭文妻也文久寓行都孫多寄以閨
詞一時傳播酒樓妓館皆歌之
詠雪
朱樓向晩簾開六花片片飛來無柰熏爐煙霧騰騰扶
上金釵
元
貞母禹淑靜
禹氏名淑靜字素靖吳守正妻居崇德石門鎮元
季苖獠之亂亟與夫撡舟以遁苖及之叱淑靜止
淑靜度不免遂抱幼女投水死明日得尸僵立如
生藁葬其地守正入越亦死兵間遺孤德昂無依
去金華山中為僧後渡錢塘省墓宋學士濓序以
送之稱其至孝有儒行會修元史德昂入京以母
死事告于史氏遂得列傳歸廬母墓榜曰白雲先
壠鎮人表為貞母阡徐一夔有記胡奎有詩云石
門山前箭如雨朝别良人暮為鬼石門山下百尺
泉一日身死名千年至今石門山下路烈婦人稱
禹家墓墓前斜日一僧歸即是當年十歲兒又明
初德祥法師詩云雙樹不單伐土中無怨根雙魚
得一網水中無怨魂石門水不深不著無義金石
門墳不高凜乎三尺刀
傷亂
何處行避苖破船觸枯荇不如水底魚翻身入清冷
芙蓉妓
嘉禾張司令亡其名富而好禮慕楊鐡崖名往迎
之鐵崖謂其不知書弗應司令乃延鮑恂為師受
業焉後迎鐵崖乃往席間以妓奉酒妓名芙蓉酒
名金盤露鐵崖題句妓即應聲答之鐵崖撫掌笑
曰妓能文其主可知矣辭去時司令出米滿載送
之云是鵠糧鐵崖素愛鵠不能却隨訪顧阿瑛召
瑛之鄰人貧者分給之而去又楊至嘉禾貝廷臣
以書幣為乞吳越兩山亭志并選諸詞人題詠楊
即為命筆稿將就夜已過半俄門外有剥啄聲啟
視則皆嘉禾能詩者也率人人持金繒乞留選其
詩楊笑曰生平三尺法亦有時以情少借若詩文
則心欲借眼眼不從心未嘗敢欺當世遂運筆批
選止取鮑恂張翼顧文曄金炯四首謂諸人曰四
詩猶為彼善于此諸什尚須托胎耳然被選者無
一人在諸人相目驚駭固乞寬假得與姓名至有
涕泣長跪者俱揮出門外閉關藏燭曰風雅掃地
矣
答楊鐵崖
芙蓉掌上金盤露(楊)楊柳頭邊鐵笛風(妓)
明
宫正司女史黃婉
黃氏名婉嘉興永樂鄉人(後析秀水)父永生婉有異徵
幼敏慧通詩禮善文詞洪武中選入宫為宫正司
女史洪熙元年以年老奉敇放歸有司歲給米帛
宣德八年卒葬秀水列字圩楊家村有詩一帙皆
歸後所作歲久蠧蝕不全可讀者僅十餘首載在
族譜故選錄之
孤松
孤松生幽磵落落蒼龍骨可憐托處卑掩抑干霄質蕭
艾在崇岡春風氣蓬勃不有歲寒心寧似千年物
還家作
憶昔辭家四十霜嘗攜彤管侍昭陽點班夙負君恩重
退老還霑聖澤長弟妹相親真乍識庭幃何處更堪傷
宫妝白髮歸來女紫袖空餘惹御香
遊仙詩二首
東皇夜宴水晶城玉樹瓊葩相映明鶴背坐看波底日
酒曛風細露華清
碧海芙蓉五色開仙娥分瓣列妝臺身同蝴蝶多遊遍
不是南華夢裏來
朱孺人妙端
妙端字靜菴詩緯又作令文字仲嫺海寧人永宣
問尚寶卿祚次女歸光澤學諭周濟後因海溢移
家海鹽故淑秀集及明詩粹明詩妙絶俱作海鹽
人年八十餘終閨閣著作之富無過靜菴者有詩
集十卷遺集五卷雜文史論五卷時稱為女中詩
豪以所配非偶每形諸吟詠嘗讀易安詞題云一
代才華真可惜錯將閒恨寄新詩籬落見梅云可
憐不遇知音賞零落殘香對野人又某使君有一
青衣曰寒梅妻亡欲圖再娶青衣過靜菴泣訴靜
菴曰吾能止之因題一絶于扇令持視使君云一
夜西風滿地霜麤麤麻布勝無裳春來若覩桃花
面莫負寒梅舊日香使君感其意遂不復娶其詩
才致清贍聲調遒健平平舒寫自然嫻麗無愧名
媛矣
采蓮曲
五月薰風至輕舟出南浦不愛蓮花紅惟采蓮菂苦君
去不思家妾愁如亂麻紅顔易憔悴惆悵不如花
讀鸚鵡賦作
誰云禰正平剛傲而慢侮載讀鸚鵡賦忠誠照千古清
音悲且和羈愁益凄楚阿瞞肆梟雄直視何足數黃祖
駑下材焉能與君伍玉碎真可嗟珠沉竟何補鳳鳥攬
德輝賢人相時輔天地正昏蒙君禍良自取不見商山
翁深藏避豺虎
白門懷古
炎精已熄兵戈起漢苑青青草千里長安日晩歌布乎
金刀血染權臣死奉先本非王佐才忠言棄斥成嫌猜
區區豈是老瞞敵孤城坐守真堪哀白門已下身將戮
搖尾求生尚何欲座上應無大耳公鴟鴞又啄奸雄肉
扁舟我來事已非登臨懷古徒傷悲凄凉遺跡不可問
荒煙落日號狐狸
春睡詞
茸茸芳草含新綠露井夭桃錦雲簇石闌干外早鶯啼
又喚春光到華屋綺忩花影搖玲瓏玉人夢破春溶溶
雲鬟半軃鳳釵滑枕痕一縷消輕紅香汗輕輕透衾溼
含情欲起嬌無力海棠庭院鳥聲和睡足東風一竿日
從軍行
束髮從飛將長驅下玉關秋霜明寶劔朔雪擁雕鞍曉
角邊城苦悲笳旅夢殘何時淨疆場歌吹入長安
平望舟中即事
獨坐篷&KR1141;下挑燈憶別離旋沽平望酒細詠魯公詩(唐顔)
(魯公有登平望橋詩)遠寺鐘聲動孤村月上遲含愁緘尺素慰我
北堂思
客中偶成
異鄉久為客風雨阻歸程遠岸數峰碧孤舟一葉輕篷
忩殘燭在煙樹早鴉鳴坐待東方曙依稀見海城
題明因尼寺陳後主所建
六代興亡似擲梭空留尼寺傍山阿殘碑猶識金仙事
國破誰傳玉樹歌繞屋煙霞供笑語一龕燈火隔松蘿
由來陵谷皆遷變湖水依然自綠波
題探梅圖
一笻秋老踏蒼苔為有南枝遶徑開小磵風輕歌影瘦
孤山雲暮冷香來尋詩曾共巡簷笑問酒還同步月迴
今日重過幾惆悵翠禽啼處獨徘徊
金陵懷古
石城風起浪聲齊六代興亡動客思吳苑落花啼杜宇
宋臺荒草走狐狸殘香猶染胭脂井遺恨空傳璧月詞
誰道鍾山佳氣歇真龍又見起鍾離
吳山懷古
萬里中原戰血腥宋家南渡若為情忠臣有志清沙漠
庸主無心復汴京北塞春風啼蜀魄西湖夜月照瑶箏
百年興廢空陳迹回首吳山落照明
春雨
溼雲漠漠雨如絲花滿西園蝶未知金屋曉寒鶯語澀
畫樓春晩燕歸遲宫桃有恨啼紅淚煙柳多情歛翠眉
檀板金尊久寥落孤城愁聽角聲悲
湖曲
湖光山色映柴扉茅屋疎籬客到稀閒摘松花釀春酒
旋裁荷葉製秋衣紅分夜火明書屋綠漲晴波没釣磯
惟有溪頭雙白鳥朝朝相對亦忘機
夜坐
吳蠶初出悄無眠數盡更籌覺暮寒柳色弄隂春已暝
角聲吹月夜將闌金爐火冷沉煙細羅幌風生蠟炬殘
獨坐空庭望銀漢碧天如水露溥溥
采蓮曲
采蓮復采蓮水深清見藕欲折紅芳枝綠刺傷儂手
惜春
挂樹遊絲旖旎撲簾飛絮輕狂杜宇喚將春去小桃落
盡紅香
柳枝詞
樓外春風吹柳枝枝頭新月鬭蛾眉綠隂留待昏鴉宿
莫折長條贈别離
吹簫士女
侍寢昭陽下直回紅蕉花底獨徘徊鳳簫偷得棃園譜
閒向深宫奏落梅
遊仙詞
洞天春暖碧桃芳瑶草金芝滿路香吹徹玉簫天似水
笑騎黃鶴過扶桑
長信宫詞
長信深沉天路遥玉階凉露溼宫袍不辭團扇輕抛擲
雙燕俄驚别舊巢
虞姬
力盡重瞳霸氣消楚歌聲裏恨迢迢貞魂化作原頭草
不逐東風入漢郊
竹枝詞二首
西子湖頭賣酒家春風搖蕩酒旗斜行人沽酒唱歌去
踏碎滿隄山杏花
横塘秋老藕花殘兩兩吳姬蕩槳還驚起鴛鴦不成浴
翩翩飛過白蘋灘
病中作
夜剔寒燈夢不成擁衾危坐到三更不知何處吹羌笛
落盡梅花月滿城
秋日見蝶
江空木落雁聲悲霜染丹楓百草萎蝴蝶不知身是夢
又隨秋色上寒枝
閨怨
啼鳥驚回曉夢醒起來無力倚銀屏蛾眉未得張郎畫
羞見東風柳眼青
春蠶
桃花落盡日初長陌上雨晴桑葉黃拜罷三姑祭蠶室
漸籠温火暖蠶房
染甲
金盤和露搗晴霞紅透纖纖玉筍芽翠袖籠香理瑶瑟
綠隂新綻海棠花
虞節婦嫄
虞氏名嫄海鹽人孝廉勲姪女也幼通文藝年十
六歸董湄兩月湄暴死嫄哀慟欲絶歎曰我不從
官人死得復見官人如生者庶長瞑乎乃自述其
夫狀貎募工刻畫而自雕繪之既成大哭曰官人
今果如生矣具酒炙饗之寢興盥櫛裘葛更襲無
異生人久而有靈顙忽蔌蔌出汗兩袖時舉湄父
以為怪投之火嫄遂鬱悒而死許雲村為之立傳
有詠物絶句十餘首
詠菊
移種春苖愛護周柴桑無主為誰秋寒芳甘抱枯枝萎
羞墜飄風逐水流
詠竹
自矢貞心古井泉清寒徹骨自堪憐相看歲暮青青色
歴盡冰霜戴一天
彭夫人淑慧
彭氏名淑慧嘉興人比部輅之女大理沈玄華繼
室
秋閨迴文
秋江度雁遠鳴孤景寂霜天曉宿烏愁舊戀深時憶妾
別新傷劇日思夫樓憑攬鬢羞凝翠鏡舞窺人怯點朱
浮靄盼殘淒想結修睽信羽落關榆
王烈婦月妝
月妝海鹽向升妻早寡矢節姑欲以從子為後月
妝泣曰吾死今其時矣遂自縊嘉靖戊戌歲也
絶句二首
孤燈一盞照空房四壁蛩聲欲斷腸休怨凄凉眼前事
自燒前世斷頭香
平生節孝兩無成遺笑人間作話名寄語湘君賢姊妹
東風回首莫關情
曹氏
曹氏平湖人適諸生陸大礽夫赴省試病革寄夫
一絶而卒沈懋孝為立傳
寄夫
金風吹散碧天雲雞骨支牀體似焚夢想吳山無限恨
對人含淚惜劉蕡
張烈女
張氏嘉隆間秀水張組女居常與女伴好稱述古
烈女節孝事年十四許字同邑諸生劉伯春春少
負才名未娶卒女聞變號泣截髮誓不更適自為
詩哭之足不踰閫口不茹葷三年服闋即絶食旬
日死時年二十舅姑迎柩合葬焉
哭夫
妾身未識良人面良人何事先云亡想應胸有五車史
地下召作修文郎妾欲從君即殉死垂白舅姑猶在堂
小叔呱呱方五月伶仃襁褓殊可傷妾本儒家寒素女
感君一聘守綱常妾身不比雲間月三五團團未幾缺
妾身不比天上星永夜明明旦垂滅南山有石雖云堅
鎚鑿相攻遽殘囓長江有水固云直百里之外路回折
千秋萬古無改移此情此義何休歇妾非矯性以干譽
身心自矢無淄湼終期叔兮三歲強妾當一死來君傍
陸聖姬
聖姬字文鸞嘉興陸太守女適周槩鬱鬱不得志
有詩集王端淑謂其詩景色疎快氣味清芬名列
十六名姬宜矣
和人山居
石徑苔封客到稀林深白日掩柴扉攀蘿飲澗猿常出
認嶼盤雲鶴欲歸竹裏泉聲喧藥碓簾間嵐氣溼荷衣
杖藜徐步尋詩去一路春風入翠微
新秋
乍宜凉思袖襟中雲物窺人似不同遠岫著煙矜夕翠
倦荷摧露脱秋紅稍將蕭索添文致漸益凄其與病容
忽憶夜來山月上一聲絡緯出花叢
西樓梧月
綠野堂西百尺樓梧桐搖月一天秋夜深獨坐清如許
空翠滿身凉月流
桑貞白
貞白字月姝嘉興人隆萬間布衣周履靖繼室纂
組之外留心典籍先後倡和數百餘首刪繁擷精
得十之一二題曰月窗詩稿茅鹿門序之閫範淑
懿撫前兒如已出有一女適程之遠初婚旬日程
以宿疾死女盡屏服用哀哭勿休守制終焉崇禎
間有司聞其事于朝立坊旌表有女若此寧非母
德所致乎王端淑曰人謂襄陽詩如清溪白石疎
柳幽蕉清矣未免于薄嗟乎襄陽之厚人未知也
讀月姝詩當自得之
春雨
三月風光好渾銷一雨中苔生延座碧花落隔簾紅啼
鳥枝頭澀遊蜂葉底空應知春夢斷鍼線總無功
采桑
四月桑郊綠貧家蠶事忙一筐芳草露兩袖落花香
山居
山居寂寂俗塵稀石徑雲封晝掩扉摘蕨拂煙攜鍤去
採芝帶月杖藜歸疎花傍檻紅侵榻流水臨門綠遶磯
風景幽閒堪入畫半林晴旭翠嵐微
春夜
更闌獨坐斷啼鴉起凭闌杆望斗斜好句忽成情思洽
梅花和月上窗紗
春繡
一番風雨動春寒庭畔棃花已半殘燕語隔簾人寂寂
金盤滌手繡青鸞
五雲仙女謝彩
彩字五雲秀水人謝彬吾女相傳為璇妃三女臨
凡年十四柔肌纖質不勝綺羅豔冶之態目為神
人適雲間丁七郎未幾尸解而去丁後亦不知所
終詩緯云讀五雲傳至羣仙夜集侑觴高歌使人
有凌雲之想十二美人之稱惟五雲幻甚
遊仙
香風吹下蕊珠宫路遇巴園對奕翁笑問先生何處去
楸枰移在玉蓮峰
贈丁生
三生一笑舊姻盟石畔桃花月下笙惆悵滄桑經幾變
于今纔了昔年情
煙雨樓
春風遲我一登樓紅染夭桃綠未稠百里練光煙細襯
四圍曉色雨初收漁歌每自蘆中起畫舫還從雲外遊
我欲騎鯨從此去須知直北是瀛洲
瑶簪擊玉缶歌
金烏既墜漏箭頻城頭月挂銀粼粼流光照我四座賓
贈我以酒歌陽春憶昔瑶臺會羣真雲璈玉磬俱列陳
既諷丹籙復清論天花四散縈我身于此一別淪海濱
宿緣未斷旋謫塵厄滿二九始締姻桃花繞洞空白雲
白鶴怨我未返輪靈臺鬱結思未伸庸知鸞馭俄相親
際此良夜逢故人留連莫惜傾玉樽須臾展我眉上顰
從此碧落與清津時修尺一通雁鱗何當解縛重作鄰
淡掃蛾眉朝紫宸
沈恭人紉蘭
紉蘭字閒靚秀水大參黃承昊室封恭人著有效
顰耡隠賓廬諸稿時閨秀工近體者比比閒靚獨
喜作古詩不為平熟之調七言亦彷彿温李彤管
之盛萃于一門如桐城之方吳江之葉華亭之張
檇李之黃皆近代所希有也王端淑曰恭人賦性
精敏才藝冠世女紅中饋間如振蒙發落惜未見
其全集未免有湘蘭楚橘之悲
褉日懷黃皆令却寄
麗日念古集樂事競水嬉緬思清川上士女介新禔秉
蕳散芳沼踏青膩紅縭洛陽油花卜開元撲蝶戲蘭亭
聚昔賢文士掞華辭昂首雲中錦惠我曲水詩
春草篇
錦褥襴雲繡天地瑶田鋪月迷花魅倚偎香魂展寸心
翠鎖紅閨怨女思驪山漳水青無情結風鞶舞空英英
冶遊欵襪私香氣沙畔鴛鴦接紫莖旖旎輕揚媚蜂蝶
膩滑纖腰開笑靨鬭芳偷贈小鬟竒輸却斜眸揉碧葉
露流荆圃曉銜珠荒煙連雨通楚巫長亭助柳悲離別
閱盡年年恨始枯
次外君寄懷
懶性或成癖偏愁往返頻牛衣思舊淚馬首恨羈身故
國梅舒萼江干柳報春畫樓今夜月同照别離人
予自已巳春從宦時仲姒陸夫人以小&KR1566;不得
面别及予歸自中州又再秋矣聞姒又抱疴
賦此代面(仲姒所居有夢蓮堂)
幾年萍絮屬他鄉豈羡維藩向洛陽纔到故園憐姊妹
又添新淚溼衣裳庭前梧葉經秋老夢裏蓮花隔院香
别況不堪常閉閣碧山風雨自淒涼
歸途風雪
寒雨瀟瀟掩暮扉長途客裏怯單衣無端燕子磯頭夢
繚繞隨君到處飛
早春憶外
映日初花隔檻明春風嬝嬝透寒輕傷心怕聽枝頭鳥
莫向王孫歸路鳴
悼柔卿遺扇
物在人亡空自悲淚痕時共落花垂泉臺若有回峰雁
寄我衷腸知不知
悼葉瑶期
姊妹才高各不羣餘音獨惜小蠻裠一償詩債遊仙去
紫府瑶臺鎖碧雲
幽魂清韻亦生寒彷彿芳姿夢裏看庭際月明人寂寂
宛然吟詠在闌干
題寒山文夫人畫菊
問竒十載繫相思白露懷人又此時陶令有情君有筆
共分秋色在東籬
黃淑德
淑德字柔卿秀水人葵陽先生幼女適屠氏早寡
有遺集一卷按邑志淑德太學正憲女適文學屠
耀孫早寡遂奉竺乾之教卒年不滿四十著遺芳
草
秋懷
寂莫不禁秋淒淒獨倚樓露凝砧欲動風冷扇初收征
雁驚殘夢吟蛩引暮愁多情忩外月斜影到牀頭
詠雪
同雲密密四山圍凜冽寒風撼竹扉萬樹有花蜂不採
三山無路客行稀窗間夜坐衣嫌薄爐到更深火自微
惟有煙波江上月漁翁猶帶滿蓑歸
秋暮寄懷孟畹
孤館蕭條落葉紅故人遥隔水雲東追思往事渾如夢
轉覺豪華總是空徑草亂垂猶帶露庭花漸老不禁風
愁懷縷縷憑誰訴閒倚闌干數斷鴻
七夕
鵲駕成橋事有無年年今夕會星娥時人莫訝經年隔
猶勝人間長别多
沈鳳華
鳳華秀水人修撰自邠女未嫁卒
暮春悼先太史
寂莫當年歌舞臺把杯人去漫徘徊可憐荒却三條徑
爛漫春花只自開
項孺人蘭貞
蘭貞字孟畹秀水太學黃卯錫之室著有裁雲草
月露吟寒山陸卿子為序其詩最工寫景清婉有
致臨没書一詩與卯錫訣别曰吾于塵世它無所
戀惟雲露小詩得附名閨秀後足矣如幽人心賞
間翛然弄秋月晩風吹月上孤鳥帶雲還檻外繁
花隨意茂夢中芳草傍愁生野鶴閒雲身外伴落
霞飛鶩景中禪惟有秋風解人意故吹魂夢到君
旁為語王孫須努力閨中應不悔封侯俱集中警
句也武林徐野君曰三吳閨秀自陸卿子徐小淑
而外不得不以此事推君王端淑曰夫人玉碎珠
沉猶惜詩之不傳豈蛾眉凡質乎風凄月淡鳥怨
花愁中無三寸枯毫徒為七尺土木矣選其諸詩
音節清潔居然名手
揚州野泊
長林日暮行人少淮揚古渡聞啼鳥閒雲來去數峰青
極浦寒煙浮樹杪岸闊潮平一雁過木蘭舟蕩採蓮歌
荒邨漁火半明滅新月如鈎映薜蘿忽聞野寺疎鐘動
蘆葦簌簌江風送徘徊枕上意如何城笳吹起江南夢
聞雁
明月照蒼苔横空一雁來影翻飛葉墮聲帶晩風迴塞
外征人思閨中少婦哀坐憐砧杵急嘹唳又相催
過天竺
嵐氣侵衣袂輕風拂鬢鬟徑深芳草合林靜落花殷人
集煙中寺僧歸樹杪山﨑嶇探勝槩贏得此身閒
移居別舊舍
十載相依處今宵忍别離小窗明月夜深院畫眉時去
去愁無路行行步較遲庭梅解人意落盡最繁枝
憶懿卿佩瑱兩姑關中
秋半梧桐葉漸殘函關西去路漫漫同懸明月三千里
獨倚西風十二闌庭際有花零玉露天涯極目候青鸞
遥思此夕深閨侣空憶江南夢到難
秋宫怨
鵲鏡慵開塵霧蒙笙歌遥度粉牆東瑶階夜散梧桐雨
紫禁秋高荷芰風鳳輦不來花闇淡羊車何處月朦朧
此生難識君王面玉腕年年繫守宫
題秋江送别便面
送別空江上凉風滿客舟離情同岸柳搖落不勝秋
答趙夫人寄慰
乍得山中信挑燈憶昔期别來空有句強半悼亡詩
春盡
片片紅英落盡萋萋芳草欲迷暖風忽送春去深院無
人鳥啼
南歸贈別兩姑侍二尊人在關中
東風吹雁各分飛柳色青青戀夕暉此去影娥池上月
照人千里一帆歸
送周夫人歸松陵
目送飛鴻無那愁西風颯颯水悠悠可憐垂柳多搖落
難向秋江挽去舟
詠梅
冰玉孤清世外姿娟娟新月上疎枝無情短笛休輕弄
未是春風點額時
柳枝詞
綠樹隂深映酒旗欲牽春色上高枝年年為惜行人別
折盡東風總不知
采蓮曲
新栽白苧泛清溪一棹煙波香霧迷競摘荷花憐並蒂
横塘歌罷月痕低
會稽女子題三詩于驛亭寫其哀恨予已兩次
其韻為和因復賦此悼之
朦朧斜月淡雲封不寐愁聞夜半鐘綵筆漫傳心上事
淚痕多處墨痕濃
遲凝秀姊不至
風吹細雨溼窗紗寶鴨香消一縷斜薄暮酒闌人不到
一枝春信負梅花
沈靜專
靜專字曼君吳江詞隠先生幼女適嘉興吳文學
昌運早寡著有適適草一卷蔥蒨鬱蔚居然風雅
其字句局法非閨中人所知
鴛湖春日送別女伴之武林
樹合雲隂欲問鳩可能喚雨阻行舟紅翻詞影花因瘦
綠剪情絲柳亦愁無計慰留鴛水夢有懷難寄虎林遊
春風吹斷長天月殘緒應飛暮嶺頭
女伴隨任遠行懷念不寘得書至因賦
片香紅燼雨疑晴燕子分波紫羽輕空有淡煙扶晩照
豈堪落月入離情將殘春影憐梅信欲醒秋痕寫笛聲
最是夢回難放下何期青鳥破愁城
竹枝詞
妾住横塘小有天數株楊柳綠於煙深池淺池俱種藕
要使郎君多見蓮
芙蓉
紫煙吹斷綠萍稀霧捲輕綃寒月圍圖出冶容香欲起
彩鸞中夜洛川歸
夜泛
水光蒼淡暮江風生怕鳴榔起睡鴻分得芙蓉霜袂冷
一天煙靄月明中
黃德貞
德貞字月輝嘉興文學孫曾楠室少工詩賦與歸
素英輩為詞壇主持共輯名閨詩選二女蘭媛蕙
媛俱能文子渭璜亦名下士著有冰玉雪椒避葉
蕉夢諸稿劈蓮詞鼓吹所選止悼亡一律
芙蓉石(在杭州南關署中為陸主政賦)
鬱林曾詫翠玲瓏𣙜署光凝拄笏雄半壁煙嵐矜玉立
一簾香雨罥花叢筠依夕影寒生碧苔掩秋稜色印紅
自是珠宫分蕊出堅貞應與使君同
悼亡
隂雲慘淡月無光鐵骨寒飛六月霜秋水倒流驚化石
溪煙不動怨鳴螿緱山鶴馭空迴首巫峽猿聲總斷腸
薤露疾摧庭畔草悲風吹夢到池塘
新秋坐月次皆令韻
夜靜鳴蛩到處聞碧天如洗絶纖雲忽飄一葉添愁思
獨坐閒庭每憶君
學繡灣
行人猶是說西施歌舞當年刺繡遲香骨只今何處所
雲迷荒草曉風吹
屠&KR0581;佩
&KR0581;佩字瑶芳德貞子婦文學孫渭璜室著有咽露
吟鈿奩遺詠其小詞情思婉約不譲乃姑
觀沈氏諸姬演劇
棃園喜見屬紅妝三五娉婷出洞房檀口鶯聲歌細細
柳枝蝶態舞將將冠簪雅步參軍度粉墨塗顔傖父行
底事酒闌人未散月明照徹錦雲裳
徐範
範字儀靜號玉卿嘉興徐海門之女海門善書範
童而習之又工畫梅蘭家貧日夜洴澼絖以給食
齊眉唱詠以終稿曰紅餘沈夫人紉蘭梓而傳之
夜讀效顰集
篝火暗石壁披衿啟寒牖一讀一呌絶滿紙墮星斗何
來覆瓿物呵咤百靈走每爾出一義曾未古今剖或粲
如秋花亭亭露光厚含情未得采寒鮮忽脱手或皎如
春泉泠泠應岡阜回風蕩微瀾能使飲者夀或竒如人
面百變不窮有嬉怒生反掌恒情尠定守或淡如輕容
弱體不勝負塵香夜初煖顒顒絮小婦七步與八义知
君未肯後如君古所稀且飲杯中酒
秋海棠
力薄違春夏花閑草露中有誰憐夜雨無奈泣寒蟲冷
骨先庭晩秋魂滿地紅自知根蔕弱不敢怨飄風
金陵
虎抱龍關氣未消鍾陵葱鬱正干霄秋風鐵騎悲三國
夜雨歌魂怨六朝燕子磯邊雲自起鷄籠山畔鳥空謠
隔江玉樹聲何杳惟有沙頭晩落潮
雁字
弔月書空氣自豪墨池穎出似寒濤至文傳處原無本
好字書成不在毫豈逐渚禽栖斷岸每隨飛雪過衡臯
江南粱稻村村有何事年年往復勞
夏閨
綠楊影裏坐啼鴉蕙草纔香月又斜閒對小忩無一事
戲拈餘墨寫蘭花
落花
風雨憂春盡蜂聲見所思明年花發處只在此空枝
周蘭秀
蘭秀字淑英一作弱英吳江周應懿女孫平湖孫
愚公之室也其母沈媛著聲香奩淑英秉其家學
雅善吟詠王端淑稱其出口妍冷自非凡品有粲
花遺稿未刻其死也愚公有悼内四詩見前
春日乍浦舟中作
芳草重重綠遶坡遊情澹遠欲如何無端紈扇因風墮
是處桃花映水多榜女自依煙渚笑林鶯初到客樽歌
山光為共春光醉歸櫂沿溪一逶迤
和外君帳中梅影
一縷春忩淡淡光疎梅清影落寒牀生綃半幅留飛白
焦墨一枝吹冷香邀月對人孤作癖須花念我笑空忙
那堪夢與羅浮遠曉色臨池並照妝
鴛湖煮茶亭相傳坡公三過遺址尚存
習習風清乞士家十年三過鬭名茶夕翻珠月分鷗浪
春試縹甖泛乳花賸見亭荒猶浦溆却疑人在此蒹葭
兹湖一借眉山重品第堪從陸羽誇
題松陵楊夫人墨繡
擘積春工鬭豔忙那知子墨寸絲藏六朝金粉刪鴛譜
百疊煙雲落繡牀手浣露香翻紫脱縷飄湘素冷玄霜
君家穎握珍如許蘇蕙恒嫌錦字長
詠雙蘭
雙蕊怯霜殘孤窗惜曉寒祇應圖並蒂留照落輕紈
春日寫竹寄姊沈夫人
新籜初舒雨後枝碧含香破淡相宜為君寫出疎欄影
一片寒光照墨池
曉起
曉風疎柳挂樓西霧合秋忩半欲迷衾冷不堪重索夢
黃鸝飛向隔花啼
輓詩五首(有序)
古人云今古駛同拍球榮名迅譬石火影徂心在未
若文章之無窮我姨葉宛君夫人及昭齊瓊章兩姊
氏風情秀月洛誦成河雖紫玉飛煙睠佳人之不再
而瓊枝照案憐逝魄之猶香聊托遥思綴兹數絶敢
謂平章有當庶匪淚至無端爾
三生石上指空彈讀罷楞嚴靜裏觀塵土何堪埋玉樹
棃花小閣又春寒
十詠探梅護徑苔柔情端不為春來琴亡誰譜江南弄
空使疎香度夜臺
柳絮因風淡遠空海棠照夜霧溟濛莫愁強字盧家婦
閉影棃花香雪中
悵情瓊蕊弄春冰寒悄軒忩日數憑百結迴腸魂縹緲
充箱漫貴剡溪藤
十七齡來聚沫餘芙蓉城冷待爰居臂文朱縷他年識
袛恐天都署掌書
沈瑶華
瑶華進士項鼎鉉妻秀水人鳳華妹
詠庭前牽牛花
望遠雲凝袖妝餘黛散鈿縹囊承曉露翠蓋拂秋煙嚮
慕非葵比凋零在槿先才供少頃玩空廢日高眠
遊仙詩
虚皇宫闕九層臺瑶草琪花位置栽三十六雙朱色鳳
徊翔對待玉妃來
沈翠華
翠華文學屠懋和妻嘉興人瑶華妹
遊仙詩二首
蓮瓣相傳大士舟輕紅淡綠遶江流只今跳出汚泥窟
碧浪三山汗漫遊
閬苑仙桃初熟釀丹札金書宣共賞飛瓊萼綠並鸞馳
三十六峰天籟響
山大家錢婉
婉山萬春妻嘉興人
采蓮
雨餘風爽試輕羅薄暮蘭舟采芰荷看去自憐顔色好
摘來猶覺苦心多
冬日即事
遥看春色遠坐待晩霞生擁被風憐鬢開忩雪滿城梅
花將有信桐葉轉無聲但寫歲寒句相思寄遠行
徐月英
月英嘉興名妓
送人
惆悵人間萬事違兩人同去一人歸生憎平望亭前水
忍照鴛鴦相背飛
青峩居士姚氏
姚氏號青峩居士嘉興范應宫室人扶牀誦書博
通羣籍二十六而卒有玉鴛閣遺稿屠隆為序王
端淑曰青峩詩骨寒思窅氣清意冷下筆獨別
春閨
芳杜傷心碧空庭花雨飄鳥銜幽夢去柳綰别魂遥青
被藏金鴨紅樓冷玉簫不關離思苦金粉為誰銷
即事二首
晩煙翠出草亭斜曲曲深村小築家幾點病鷗眠夜月
半牀殘雪照棃花
簾捲輕寒春帳空夢殘芳草雨摧風隔忩陣陣聲偏急
狼籍庭前一夜紅
題夢寄
半牀蝴蝶迷春思一枕離魂逐恨飛密帳重幃關不住
月斜樓上伴君歸
溪屋
數椽竹屋傍溪沙隔斷煙雲人迹賖漫看前汀浸寒月
蛩聲淒老白蘋花
黃少女雙蕙
雙蕙字柔嘉參政黃承昊仲女母閒靚雅善吟詠
柔嘉髫年禪悦絶意家室嘗誦經聞鳥聲有詩云
迦陵可解西來意又報人間夢不長年十六而卒
參政從妹淑德字柔卿猶子茂仲婦項孟畹皆有
集傳世彤管之盛萃于一門近代所未有也有閨
禪剰詠王端淑曰柔嘉詩質淡無求工意而下筆
獨潔淫哇豔曲中得此如古琴三弄
家嚴忤璫被放南歸
雲外蒼茫苦問津乍驚鄉夢轉思蓴幾番抗疏惟憂國
半老歸田始作民解綬已深泉石願全生何戀宰官身
風前楊柳依然綠誰訊孤舟野水濱
北上因伯兄抱病復回旬日以志悲喜
柳色河橋更幾春驚心南北苦迷津維摩病室重相見
疑是天涯夢裏身
和會稽女子
憔悴天涯問阿誰若為多露獨含悲空憐子夜孤亭淚
盡作霜楓帶雨垂
伎人薛素
素字素素又字素卿吳人萬歷中金陵妓能詩工
畫花鳥人物畫大士白描尤勝善彈走馬以女俠
自命置彈于小婢額上彈去而婢不知廣陵陸弼
觀素素挾彈歌云酒酣請為挾彈戲結束單衣聊
一試微纏紅袖袒半鞲側度雲鬟引雙臂侍兒拈
丸著髮端迴身中之丸並墜言遲更疾却應手欲
發未停偏有致自此江湖俠少年皆慕稱薛五矣
少遊燕中與五陵年少挾彈出郊連騎遨遊觀者
如堵為李征蠻所嬖其畫像傳入蠻峒酉陽彭宣
慰深慕好之吳人馮生自詭能致素素費金錢無
算久之語不售宣尉怒羈留峒中十餘年乃遣北
里名姬至于傾動蠻夷古所希有也與海内諸名
士交嗣遊吾郡中年長齋禮佛數嫁皆不終沈孝
廉德符納之譚梁生作詩嘲沈云祗知好女意娉
婷誰别麻姑老少形伎倆指尖成狡獪翻堪搔癢
在丹青晩歸吳下富家翁為房老以死
别蔡幼嶷
記得相逢二月春桃花如錦草如裀黃鸝兩兩音載好
楊柳絲絲綰住人千金不惜重然諾意氣慷慨欣所托
比翼鳥兮連理枝私語丁嚀莫教錯那堪風雨妬芳菲
太息春光得幾時自是鴛鴦驚夢斷翻成一段别離悲
羅衫紅溼啼痕透可憐酒醒愁依舊須知何處更思君
月明人靜黃昏後
謝王徵君百谷叙詩
一篇勞見贈字字挾煙雲藝圃應無我詞壇獨有君偶
曾吟拙句何竟辱雄文爭似山隂客鵝羣報右軍
秋日同友飲秦淮舟中
二水龍光遶三山王氣連舟浮桃葉渡客醉菊花天玉
管隨歌扇金釵墮舞筵幸皆同調者不減挾飛仙
寄友
别路三千里離情十二時詩成憑寄與一字一相思
飲吳太學伯載齋中
楊柳簾櫳綠蔭多黃鸝庭院午風和共憐酒似秦淮水
痛飲愁聽玉樹歌
畫蘭
空谷佳人絶世姿翠羅為帶玉為肌獨憐錯雜蕭蕭草
一段幽香祗自知
畫蘭竹題贈蘇時欽
翠竹幽蘭入畫雙清芬勁節伴閒忩知君已得峩眉秀
我亦前身在錦江
雨夜
江城漏轉夜迢迢誰共青尊伴寂寥挑盡銀燈不成寐
半簾風雨嚮芭蕉
伎人周文
文字綺生吳門良家女流落為嘉興妓所得遂為
嘉興人聰敏有殊色能詩善小楷與姚士粦楊瑞
枝交好檇李縉紳好文墨者每召綺生即席分韻
以為風流勝事綺生微辭多所譏評有押池韻用
習家池者綺生笑曰無乃太遠乎諸公拂衣而起
綺生嘗有詩曰掃眉才子多相忌未敢人前說校
書蓋自傷也新安王太古詞場老宿見綺生詩擊
節曰薛洪度劉采春今再見矣李本寧流寓廣陵
與陸無從顧所建結淮南社太古攜綺生詩詫諸
公曰吾能致綺生入淮南以張吾軍諸公大喜相
與買舟具裝各賦四絶句以祖其行太古比及吳
門松陵一元氏者已負之而趨矣綺生既屬身養
卒敝衣毁容重自摧廢晨夕炷香于佛前祈死不
復為詩時作小詞寓意一元氏以五七言迴環讀
之迄不得句綺生乃開顔一笑也嘗有句云侍兒
不解春愁報道杏花零落知者咸傷之後歸沈同
和沈素不好文色衰見棄遂杜門茹素以終沈千
秋寄綺生詩有空餘屐齒斜陽裏記得春心楊柳
邊王端淑謂綺生有文心而無慧眼失身瑣類悔
何及哉
遊韜光菴與沈千秋分韻
轉徑白雲近回風清磬殘霜花欺客眼江雁怯秋翰片
石泉聲細千峰日影寒煙深鳥不語歸路已漫漫
夏日和友人見贈并謝蘭膏名酒
題徧碧苔箋吟殘綠水篇流霞穿樹出明月隔溪懸乍
聽聲聲笛還逢汎汎船琴心誰共識山水自相憐
渡口
一水如斯逝滔滔不便休橋分南北岸樹繫去來舟竹
粉饞烏啄花房倦蝶留況多漁父引予亦漫從遊
答華南子
老大羞顔鏡多君寄遠詩素椷開豓玉上苑折新枝三
月孤村雨十年滄海思自來焚筆硯何以謝相知
過吳門懷舊
香殘帶緩不勝愁又見蕭條一片秋身到故鄉翻是客
心隨明月許同舟數聲新雁凌江下幾點寒鴉逐水流
遮莫生平多少恨閒吟欹枕更悠悠
送人
愁人數行淚不許秋風吹吹入長江裏江流無盡時
口占
金炊玉饌滿行厨不惜傾囊向酒壚忽漫相逢便相許
比來專畏霍家奴
為訥齋贈歌者玉蘭
娥娥紅粉惜春樓座客能銷徹夜愁不是新聲名擅早
如何偏解唱凉州
同屠庚朏董遐周駱天游游武林西山得厨字
偕遊玉勒紫騮駒雲白山青去路迂不借僧寮炊午頓
竹煙一片繞行厨
項隠君珮
珮字吹聆秀水人文學吳巨手内子能書擅畫喜
讀書工詩本以貴族令淑國破家亡與其君子偕
隠荒村諷詠自若誠可謂安貧樂遯白首相莊者
著有藕花樓集一卷雪灘陳太史盟為序未刻王
端淑曰鴛水為人文藪吹聆具賢淑之姿聰敏之
質為詩高老不減三唐
朗雲堂家集次孔彰兄韻
詩壇此夕並賢宗彤管風微亦我容月轉簾櫳排雁序
雲深庭砌護芝茸本無金谷繁華慕祗似蘭亭少長逢
檢點溪藤兼石墨老兄雙袖未龍鍾
雪後贈鍾姊姚夫人
太傅門風舊所思新歡得繫蔦蘿絲(夫人弟真遠才士也有女許字易兒)
女嬃不詈申椒賦道藴原嫺若柳詩寶髻雲光青鳳羽
羅衫花樣碧桃枝野漁未漉山南酒白雪遥觴女導師
題外居卍齋
葺齋遴製雅名卍較蕭殊秋水盈盈碧幽欄曲曲朱影
分金粟字光引日南珠觀世悲同佛閑家慶有儒菲葑
從說項牛斗式躔吳薤篆新題額螺文舊湧膜當軒宜
獨寤側席儼雙趺憂國逾簪組談空異苾芻牀塵琴靜
拭庭草鶴歸扶解畫襄陽孟曾師安定胡何賓言自牖
有婦學撡觚管叶飛隨鳳絲深隠鑒蛛窮安君子固疾
禱衆生無室是維摩幻顔非子夏臞六忩隨便應一榻
懶輕敷經緯參前謝風流擁大蘇聯吟單作甫合燭耦
猶吾啟幕明星爛翺翔弋曉鳬
送外
已識風塵苦經春又別離釣船迎水去無處不牽絲
閱午夢堂返生香集追賦
霏霏玉影未全虚照眼分明白鹿車夢到不堪重夢處
淒風吹滅舊遺書
返生香爇返生時莫倚青蛾認舊眉絶世才華消不得
自應長揖作男兒
歸隠君淑芬
淑芬字素英嘉興人文學高陽繼室夫婦偕隠初
居花村晩遷香溪有雲和閣集崇禎間嘗與秋涇
黃月輝德貞吳門申蘭芳蕙共輯名閨詩百花詞
歸自為序兼工書畫然筆墨珍惜購之不多得也
村居除夕
爆竹荒村少蕭條四壁虚幕連殘日捲春向早梅舒蓬
鬢來朝整愁心此夜除屠蘇相對飲守歲只繙書
早秋懷外君遊武林
一葉飄金井鳴蛩怨早秋徘徊閒對月寂寞自登樓嬾
看雙星會端居萬籟幽無眠難入夢何以慰離愁
題陸右黃徐夫人畫
茅屋疎籬近水開前峰疊疊樹如苔雖然有路通樵採
截斷煙雲未許來
詠喚嬌娘次申蘭芳韻
隠隠聲傳綺閣中何愁巧畫繡難工休猜仙珮凌風度
且數青蚨換綵毧
申賢媛蕙
蕙字蘭芳吳門申文定公曾孫女適秀水沈廷植
草書法孫過庭詩蒼老不作閨閣中語有縫雲閣
集與淑芳齊名世稱二雲閣詩草云
秋日宴别金陵葉夫人
昔別虎丘下今逢鴛水前停橈黃葉浦把盞白雲天去
路恰千里看山剛半年天涯戀知已各為檢詩篇
林屋洞
龍洞雲封處千山路半迷常年人不到終日鳥空啼石
泐蒼苔護瀑懸晴雪低有懷探玉簡一傍隔凡栖
秋日登屏山
樹密影重重秋聲萬壑同不知山上月剛到竹林東
出郭
出郭尋春日未斜行來溪畔兩三家枯藤半束疎籬外
一路寒梅未放花
春睡
深院迴廊鎻綠楊閨中午睡夢初長只嫌春懶慵鍼線
燕落香泥汚繡牀
楊柳詞
楊柳青青燕子遲曉風初月挂相思欲添鏡裏新蛾樣
揀得樓東第一枝
題畫
結廬斜傍白雲中萬壑濤聲松際通林外有人知問渡
深山不盡晩來風
長春姐
長春姐嘉興人黃氏婢寒山陸夫人嘗以詩贈之
云剪破楚山雲繪作芙蓉履有時渡湘江片片隨
流水著有惜春記事
曉妝作
漫學吳姬作淡妝枕痕未減夜來香花簪碧玉扶雲髻
妬殺尋常姊妹行
和會稽女子驛亭二絶
弱質何堪馬上塵失身誰復更憐身傷心不作還家夢
孤負江南一夜春
情緒紛紛訴向誰昔時脂粉盡成悲青燈此夕憐孤影
何事天涯不淚垂
伎人吳綺
綺字繡君嘉興妓與孝廉朱治&KR0832;甚暱崇禎末朱
棄其妻而娶之從宦東粤不知所終
自題蘭石
清影留紈素疎香隠石苔風微無所著濃淡有由來
冬日畫蘭便面
幽意隨有得呵凍聊寫生真堪紉作佩霜霰不勝情
伎人徐翿
翿字雪翾嘉興妓人女小字阿佛性慧能詩隨母
遷吳江盛澤遂著聲青樓間每同當湖武原諸公
遊然心厭穠華常與一士有所約不果因作秋怨
詩後歸貴介周某周卒祝髮為尼
秋怨五首(有引)
獨處善懷凉秋易怨兼以病骨支離而永好中絶彤管
在御聊代蘐蘇以寫幽憂云爾非敢擬盤中作也
自許恩情百歲同那堪棄置任秋風開簾見月還羞月
似笑齊紈笥篋中
露華點砌舞衣單人在空房怯倚闌記得與歡相傍處
夜來風雨不知寒
枕接離痕兩自知空牀無語只疑癡鸚歌不量伊人遠
只管忩前喚畫眉
錦簟孤棲燈灺青薰籠斜倚漏三更西風欲破人愁寂
吹入芭蕉作雨聲
蕭瑟還同落葉蟬輸他吸露飽風煙乍拚身試相思味
檢點腰肢足可憐
姜月上
月上烏程比部潘湛妾嘉興人
贈黃給諫夫人
楓落吳江一葉輕自憐蹤迹任浮萍殷勤記取池邊柳
曾入東風眼倍青
懷黃夫人(時夫人赴閩)
雁字雲飛竚遠思思君惟日誦君詩梅花我自江南寄
望到香籠新荔枝
鴛湖女郎
女郎不知何許人見草堂詩餘王端淑曰情詞兼
到開口媚利使人吁絶
鴛鴦湖竹枝
鴛鴦湖上浪生花煙雨樓頭月吐華此夜與君溪上别
夢隨水月到君家
寓鴛湖女子
女子楚人明季隨父宦白門南都失守父殁於任
有母黨宦浙欲往依焉同母舟過嘉興遇中表某
生亦避亂寓此一枝暫憩生亦才貎俱優女私與
訂盟未五月而郡城復破生隨軍北行勢不能還
寄詩通問女子得詩感和隨病而亡念女初未字
與改節不同卒至死不貳與守貞何異其偶存四
詠亦非白頭吟胡笳拍比時逢兵燹遷徙無常亦
恐墮家聲秘勿敢語故鮮有知之者竟陵江楚望
為女之至戚出詩以示人并述其由有霅溪䒶放
翁者梓之以傳
和某生詩四首
文士非無行其如薄命何今空思化石昔悔不投梭紅
葉詩猶在青春日易過自憐憔悴甚懶復畫雙蛾
多病腰肢瘦年來減幾分奩餘螺子黛箱疊石榴裠悞
解江妃佩羞迴織錦文屢憎春夢惡相見尚慇勤
追憶從前事空閨漫自評君何曾薄倖妾愧負多情書
寄人千里燈挑夜五更别留衣帶字磨滅不分明
踐盟原不易況值世情涼自分姻緣短空嗟歲月長簫
聲孤彩鳳燕語傲雕梁共訝癡兒女無端涕滿眶
檇李詩繫卷三十四
