檇李詩繫卷十三
平湖沈季友編
明
沈按察宏
宏字惟遠崇德人嘉靖乙未進士授比部郎戚畹
張氏繫獄逮諸督囚官廷杖謫夀州同知累擢廣
西副使洞猺訌亂宏有斬馘功賜白金文綺參政
雲南勘黔國公偽子冒襲事稱神明陞廣東按察
使乞歸晚年與里中耆舊蔡典籍天錫吕州倅棟
胡上猶鑰范博士栻姚别駕汝吉孫博士糓郭轉
運鼎范郡幕鵬吕納言希周吕曹簿翀為真率會
徜徉林圃有洛下風所著緯略類抄醫荃芹溪吟
稿天文二論藏於家
遊涵山
覽勝招㩦上碧岑更憑虛閣散幽襟步凌七級開香界
話徹三生見佛心晴日倚欄天目近春風拂袖翠微深
遊朋借擬東山興對酒何愁乏好音
(附考在崇德縣西北三十六里又名含山寺中有塔可望吴興馬鞍諸山有龍潭五河涇水出其下舊志)
(云山介兩州故名含又四水涵之故名涵)
石莊處士沈弘光
郡邑志載沈弘光字子懋號肖山世居平湖石莊
里嘉靖間以諸生遊雍徧交海内名士會父兩山
抱疴輟業東歸尋值兵荒謹持門戶常痛不及事
母見手澤必泣生平潜心理學兼精禄命伯子懋
孝侍養歸從遊日衆公苧衣㯶屩開席講論學者
宗之足跡不入公府按使者以幣求見不可得晩
悟天道元氣成於貞人心愛德歸於正作愛正編
又感里徭之弊作均平議立宗法與兩山訓戒二
十條為世誦述申大學士贊之曰君志不用於世
而所以效之鄉與修之家者其槩可覩矣六世孫
季友謹識
顧書堵對月
野王堆下暮潮平九點峰頭片月生今日思君君不見
寒梅零落夜鐘聲
(附考在平湖東泖上相傳顧野王讀書圃)
孫簡肅公植
植字斯立號蜃川璽之子嘉靖乙未進士選南比
部累擢少司寇庚戌之變勅守崇文門時多其功
拜大司寇中人王采盜伐孝陵樹邢保侵尅工匠
銀張進朝矯詔選宫嬪皆據法論罪魏國争立事
起下南法司讞上高新鄭方修虩于徐文貞植文
貞門人也給事王楨摭蜚語劾植奪職家居十七
年後復薦起再疏乞休卒贈太子太保謚簡肅
諸省丈㩦遊西山以病不赴
聞道香山寺龍宫倚石岑泉聲來樹杪雲氣接峰陰路
裊丹梯峻檐窺碧澗深無能陪妙躅延望發孤吟
中秋鴛湖泛月
尊酒移舟笑語懽平分秋色滿江干笛聲遠度烟光冥
鶴夢初驚夜月寒倒浸樓臺天上下斜臨竹樹影檀欒
九霄風露清環珮縹緲飛仙接鳳鸞
沈副使鎜
鎜字大新嘉興人嘉靖乙未進士官終江西副使
夜泊步雲橋
石井塘隈小市㕓步雲橋外蓼花鮮輕橈載月隨風度
目送冥鴻過遠天
錢太學蔘
蔘字懋仁號西泉琦長子蚤卒有詩一卷
新居
檻邊四水碧漪連竹逕花欄白晝眠莫笑西泉生計拙
煑茶釀酒自年年
錢同知萱
萱字懋孝琦三子嘉靖乙未進士累官儀制員外
以提調試事降德慶州同知
聞德慶命
東去三苗地青門别舊儔雲鴻秋不到山鬼晝長遊古
樹千巖廹懸崖五月幽重看回首處春雨遍郊丘
徐通判文和
文和號蜑湖嘉興人嘉靖丁酉舉人任揚州通判
罷歸躬督耕耘究心理學臨卒語其子曰我死皇
極經世之學絶矣親操筭子講畢而逝所著蜑湖
吟稿真率自恣有放翁風味
甲寅除夕避兵北郭作
身世罹多難逡廵六十春殘尊燒竹夜孤劒避兵人夢
裏丹霄迥愁中白髮新因嗟城市異涕淚欲沾巾
午日
菰米炊黃玉蒲根泛紫霞按方惟採藥避老不簮花好
雨催田急微風入幕斜騷魂招未得擁几誦懷沙
秋夜
山空夜静月朦朧一扇微凉白苧風石鼎烟銷鐙影外
竹忩人夢葉聲中
仇博士俊卿
俊卿字舜徵海鹽人嘉靖丁酉舉人官國子博士
有海上京遊閩南淮陽華嶼瀛仙諸稿
遊仙詩
曾記逍遥絳闕東吹笙緱嶺小桃紅釵留内苑俄成燕
帛挂枯枝盡作龍大地雲根風角動靈河查影月輪中
葛陂拾得青瓊杖騎向方壺攬太空
顧舉人蓂
蓂字子期號少豐海鹽人嘉靖丁酉舉人有少豐
稿
閨思
晝永凭闌對落花鶯嗁燕舞日將斜春明門外尋芳客
開徧荼蘼未到家
卜副使大同
大同字吉夫號監泉秀水人嘉靖戊戌進士授刑
部主事陞湖廣僉事期年羣盜屏息遷參議有平
苖功再遷福建副使輯備倭圖說畫戰守計閩頼
以安弟大有大順皆進士
秋日登蘄州城
九月寒生木葉稀層城一望思依依自憐北闕心常在
誰憶南州客未歸江上孤帆移遠岫天邊獨鳥帶斜暉
何難追訪陶彭澤漫學登臨賦式微
馮教諭科
科嘉善人嘉靖間貢為教諭
泛汾湖
一片烟霏接遠洲千重萑葦夾中流飛帆欲駭雲邊雁
擊楫猶驚水上鷗
錢太守芹
芹字懋文琦次子嘉靖戊戌進士官永州知府隆
慶初求直言芹首陳崇學防海等事有泮泉集
寓京有感
陌上花光豔江邊柳色新異鄉千里夢離思一霑巾
錢太學籥
籥字懋糓琦五子讀書好客與文士屠長卿沈嘉
則諸人友善金華吳孺子吳下王伯稠同邑姚士
粦恒主其家飲酒賦詩有擊轅草
秋夜
寂莫逢秋夜柴門閉夕陰避人聊借病用拙得知音犬
吠風生竹鴉驚雨入林殷勤懷舊事空負昔年心
鷹窠山
孤峰倚天碧側逕入蒼烟蠟屐還今日題詩自昔年磴
雲生古木溜響落寒泉極目滄溟外蓬瀛一點烟
新嫁娘
蕭娘新嫁倍含羞早起粧成促下樓行到中堂紅發面
小姑推著向前頭
雁湖釣叟王周
周號質齋嘉善人嘉靖初文學贅居秀水王江涇
以子封兵部郎中有别業於雁湖之側嘗具扁舟
與波上下稱雁湖釣叟著自在吟二卷
晚興
林居無個事永日樂陶陶芒履青藜杖檀冠白苧袍摘
蔬供晚酌培菊待秋醪幽興憑誰寫清吟月漸高
劉御史熠
熠字元麗號東沙海鹽人嘉靖庚子舉人官御史
有同春堂集
贈古泉上人
花深竹石迷過客露冷蓮塘問遠公盡日苔階閒不掃
滿園銀杏落秋風
悲妓
十六彈筝學舞笙蝦蟆陵下舊知名而今絃調還如昔
公子相逢不肯聽
顧秀才珊
珊字子聲嘉善人
湘泉井
鑿井井泉冽黎元起頌聲寒流消渴吻清味入詩評汲
引舒金索瀠洄泛玉甖湘江發源遠佇看去時旌
(附考井在嘉善縣西市運河旁嘉靖辛丑令谷汝喬鑿谷號湘涯故名)
俞主事乾
乾字一清平湖人嘉靖甲辰進士授刑部主事時
分宜傾夏忠愍死西市乾監刑義憤發中忽仆地
遂乞歸衆厚贐之不受楊忠愍贈詩有直道難容
君有去孤忠自許我無生之句抵家二日卒
歸興
眼見沉冤閉九閽挂冠春盡出金門而今拂袖歸鄉曲
不用書籖付子孫
碧蓮叟陸道乾
道乾字子勉自號碧蓮叟嘉善人嘉靖甲辰飢以
私積散宗人後以書生赴闕上書請復祭田兩兄
蚤世割産恤其孤又因宣公墓在忠州乞官蜀府
紀善曾刻吳山漫稿其孫輝錫集其遺文行世
過陳舜俞墓(考見題咏)
涇上何人跨白牛鷺飛鷗浴共優游春風短調梅花笛
夜月高酣瓠子甌一疏青苖天下計千年白簡史臣留
篁墩舊跡存遺祀碧草黃雲古墓秋
彭郎中輅
輅字子殷號冲溪嘉興人嘉靖丁未進士知新淦
縣累陞刑部郎罷歸刻志撰著有比部集其詩工
選體五七言律亦浸淫唐人風致王弇州贈詩有
碧雲孤憶賞心人之句
行路難
酴醿美酒斗十千急管清絲嬌遠天持杯聽曲不能飲
志氣索漠風凄然荆棘蓁蓁塞歧路十步九躓行難前
詩書置墻穴賈䜿凌高賢短衣楚製見者喜高冠投溺
誰為憐叔孫虎口力脱去兩生鴻冥棄如屣懸車縶馬
卧山阿白雲英英滿人意
送監中琉球官生鄭氏兄弟
孤帆懸漲海萬里任歸潮龍女時捐珮鮫人或賣綃烟
氛混晴雨霞色變昏朝島嶼過蟠木尋春一繫橈
為姬人剪綵製花燈賦
玉樹尊前起蘭缸四照通飛香縷綵外春色剪刀中淺
潤非關露穠開不待風餘暉如永借一玩一丰茸
追憶孫太初
生平落魄是潜夫袖拂烟林五嶽圖海上碧雲看不斷
墓前明月意同孤葛翁去住餘丹竈阮籍浮沉只酒壚
問爾吟魂春雨外時應飛鶴過西湖
寄沈純甫時以上書戍廣
五嶺沙飛碧海潮孤臣腸斷隔丹霄知心半紙無來雁
改面同門盡插貂炎徼鬱蒸椰子瘴春祠紛舞竹郎驕
思家莫把刀環咏騰月茅龍夢不遥
湖上新築釣鰲磯
高臺春滿碧江邨一片風烟接海門鼇氣半侵雲壑溟
釣絲乍捲雪濤奔三山捧出芙容劒五馬閒開桂子樽
却笑蟠溪垂白老何如年少是王孫
(附考磯在嘉興南湖隆慶中兵憲沈煃築)
陸莊簡公光祖
光祖字與繩號五臺平湖人十七舉於鄉丁未成
進士授濬令内鄉王奪民田封丘王蒼頭私販皆
置之法有盧柟者富而才前令誣以重辟光祖白
其冤釋之擢祠祭主事累轉文選郎汰黜不少假
科臣孫丕揚劾其專擅落職陛辭揖孫曰承公教
殊荷相成但吏部之門干謁錯至苟非自行其意
何由秉公孫沉思良久憮然謝過即日自劾失言
力薦光祖光祖亦復起歴太常太僕大理諸卿晉
工部侍郎張居正秉政奪情後益自恣光祖貽書
規諷居正故同年友善然與議政輒相左及論折
漕事不合御史張一鯤希指論劾遂求去居正沒
起為少宰會議居正獄光祖曰江陵專權非弄權
也且擁護功亦安可冺然衆欲文致之惡其異出
遷南司空越三年晉大司寇拜冢宰先是上巳列
名御屏書清正二字至是喜曰此昔破鞾郎也時
銓部事柄旁落光祖始振刷不復關謁政府一切
中涓請托拒不納特簡清節者許孚遠顧憲成等
二十一人搜剔臺省諸蠧蘭溪新建出中旨大拜
光祖以故事爭之即疏陳祖制會推必不可廢報
可初趙少宰用賢沈司馬思孝每廷論面辱光祖
光祖折節不校久之少宰語人曰吾乃為平湖所
容司馬家居扼腕時政每嘆曰持公議而不以愛
憎奪者平湖一人而已其為人允服如此乞歸五
年而卒卒之夕海上星隕如斗擊地有聲謚莊簡
光祖歴仕三朝國家大政大議一言立定按尚論
錄載三太宰首莊簡次孫清簡次陳恭定云攬久
頓之轡振積衰之氣比諸唐姚崇宋韓琦洵不誣
也
贈周居士
散髮仍高坐狂吟復倚楹官貧休問業身老不求名早
獻長楊賦曾觀細柳營壮圖今落莫秋至獨關情
彭城
大樹蕭蕭起暮風君王不復渡江東殘霞滿地生新草
過客沿溪問舊宫鐡騎八千冰乍合咸陽三月火猶紅
英雄轉鬭無完策四面悲歌入帳中
同遊瑯琊寺次孟兩峰韻
小亭巖畔轉深幽試挈壺觴結伴遊林静屢聞紅葉落
溪深時見白雲流坐無絲竹供賓醉袖有烟霞引客留
忽枉小山招隠句叢生桂樹正宜秋
李僉事儒烈
儒烈字子忠海鹽人景孟曾孫嘉靖丁未進士官
閩憲有見川集
雨懷
水影隨波動大浸欲稽天前丘兩樹花帶雨空自妍忽
忽垂玉筯悠悠撫青編悶懷誰與排臨酒徒茫然
雲陽道人郁從周
從周字泰初秀水人神骨清異喜吟咏善鼓琴舉
嘉靖已酉鄉薦再上春官不第即棄去瓢衲出遊
或數年一歸省其母嘗至南嶽遇異人有所指授
後遇張紫陽授大丹訣要或賣藥武林市中人無
識者萬歷壬午春與諸道侣期往建昌煉丹藥一
日忽云吾塵劫已滿當去矣遂逝有詩賦一卷人
稱雲陽先生
風光樓
白雲護招提帝子逃禅處鐘聲雜笙簧玄跡埋烟霧井
邑多囂諠物外還成趣寧知巖壑水不為空山住一朝
驚長安四海相馳騖千年王氣間溪流自朝暮岸芷青
未已樓閣空軒翥遺芬渺難攀歲宴勞予顧寥寥徒慨
吟杳杳猶懷故龍光自消歇寂寞芸忩雨
馮參政臯謨
臯謨字明卿號豐陽海鹽人嘉靖庚戌進士由刑
部郎擢江西僉事時嚴嵩舍中兒多忤勢不法臯
謨捕笞高銜之會廣中倭夷海寇與洞賊並發而
大盗張璉復反遂陞臯謨廣東僉事臯謨乃招服
海寇王伯宣等詭為倭装夜駕輕艘疾至三河布
蒺藜令人登山發哨吹笳倭驚竄死大半乃集水
陸師於廣州分七哨進攻張璉戰於大埔擒之僅
擢福建參政以外艱歸言官又希嵩風旨論廣事
無功奪職林居三十年築白鶴園於管山有集十
二卷
宿荆山悟空寺
野客聊乘秋興餘白雲重訪舊禪廬溪邊路失衝泥後
谷口寒生入夜初清供爇檀茶未熟幽篁匝逕葉全疎
來遊悟得空門意一笑浮生萬事虛
(附考寺在海鹽西南四十五里荆山上)
暮春宿覺林寺
幽棲何處不安禪戛耳潺湲漱石泉寺裏春風當浴罷
雨中山色屬尊前林深舊葉埋芳逕僧去空堂鎖斷烟
十載放歌憑兩屐一龕長共白雲眠
寧海寺
踏遍青山不問名魚天沙岸雨初晴停橈月向松間落
借榻雲從海面生詩到上方俱入悟客逢高衲更多情
獨予伏枕春風後薜荔空裁野服成
(附考寺在海鹽西南二十五里宋建)
宿石屋山寺
青天萬仞插孤峰廻合珠林翠幾重秋去夕陽飛棄堕
客來清夜老僧逢雲銜佛閣金鋪暝山甃仙壇石髄封
聽法欲尋龍起處滿空寒籟夾疎鐘
(附考山在海鹽縣西南三十六里上有石壘舊傳民避黃巢于此山下有黃巢衖)
高學博見枉分韻
一氈遠寄海天涯遣興時過處士家瓜熟儘堪分五色
詩成那敢說三义溪雲夜蕩漁磯月籬舍秋殘槿樹花
野外不嫌供具薄鄰家春釀尚堪賖
胡主事憲仲
憲仲字文徵海鹽人嘉靖庚戌進士授工部主事
庚戌犯京之變條陳十劄部曹偉其論俾督造兵
械恊廵九門轉南刑部主事時倭擾浙中仲貽書
帥臣言備倭三策皆大騐卒於官仲廣顙高凖負
氣多膂力憤時嫉事輒眦裂髮指勇往不顧著有
仰崖集宗子相吳明卿徐子與梁公實俱有贈胡
文徵之金陵詩
折柳送屠石屋年丈
長楊夾道如青雨故故搖風别離處會得垂條偏惹愁
判折一枝贈君去君去江南正暮春遠烟殘月暗河津
寧知此地還傷别歴亂鶯聲愁殺人
魯橋寄懷
黃塵白雨此征衫愁到春深祗自緘魯地雪環拖練水
吳山雲鎻讀書巗草腥去路爭嘶馬風軟歸舟遠叠帆
愛殺青青河畔柳撩人一路晩掺掺
出師曲
内宅兒元騎射同帳前偏著茜衣紅沙深雪遠迷番馬
月滿中天掛漢弓
劒津子鍾夏
夏字時叔梁次子生時梁夢神指宅畔水曰昔延
平二劒埋此一劒化龍一劒還有十丈遂號夏為
劒津子以太學生授貴溪丞未三月歸嘗客白下
名士畢集咏虞美人花一時避席有劒津集其詩
清婉雅麗多佳句
素扇行
蜀王府中製竒扇鏤邊飾寶泥金面龍函捧獻明光宫
賜之彩幣兼華宴來往星馳驛騎勞低錫才人最恩眷
吳門巧作素白良欺霜妬月凝輝光圖山寫石各工意
八分草聖爭誇長後有文翰林前有祝京兆二老相持
稱墨妙文翁二子頗克紹邇來幼海周山人太倉王郎
賢縉紳操觚往往宗晉法揮灑不與庸流鄰君不見六
月城西古寺中凉風到處綠隂濃山僧笑指乘驄客汗
濕紗衣日幾重
贈馮秋野
我愛馮秋野觀詩解鶺鴒一尊秋露白數筆遠山青澹
泊心如水飄颻鬢欲星長生如可得真訣在黃庭
夜宿舟中
野店烟光碧陂塘草色青客舟維古岸漁火亂春星夜
静愁難遣風微酒易醒一宵孤枕上流水自泠泠
歸舟
琴書隔歲生行色三月終旬始拂衣遥憶南園花欲盡
巳輸東閣燕先歸山連曉騎穿雲度潮落春帆帶雨飛
白晝嚴陵灘上過野鷗相見亦忘機
和楊薇園暮春見寄
宴息清齋簾半垂寂寥心事少人知漫憐海燕成巢日
正是林花落地時每帶青錢因嗜酒早生白髮為攻詩
相思况復當春暮莫向東風折柳枝
愛妾换馬
曲房初遣翠娥眉延廐新歸碧玉蹄寶鐙想鎔金壓鬢
繡繻應製錦障泥策來縱擬臨池舞别去那堪對鏡啼
異日揚鞭經過處蘼蕪春晚綠萋萋
春興
朱簾高捲燕來飛乘興難將淑景違楚舘月明調夜瑟
越羅風細剪春衣花飛金谷人何在草沒銅駝事已非
欲向山林訪遺逸綠楊深處有漁磯
咏虞美人花
劒血纖纖玉帳傾庭花猶帶美人名春風不解興亡恨
故向江東處處生
陶推官廷錦
廷錦字晉溪秀水人嘉靖壬子舉人歴饒韶二府
司李
遊岳麓
野航泛輕雲岡巒翠欲滴撫景聽秋噫大荒白日寂樓
虚突兀扶桑東龍鱗樹浮蔚藍空夕陽倒影流玉虹孤
光澹蕩山冥髳玄夷惚怳護禹碑攀躋絶巘弔湘纍廻
風颯颯天末起俯視吳楚青葳蕤斯湏月上搖垠堮人
帶晚霞歸渡遲
姚侍郎弘謨
弘謨字繼文號禹門秀水人嘉靖癸丑進士選庶
吉士授編修壬戌分校内閣袁煒意有所易謨力
爭袁銜之遂左遷其後一視學兩為司成所拔多
名士終吏部侍郎贈禮部尚書有寶綸閣集
齋坐喜燕至
齋閣蕭閒坐廻翔海燕輕銜泥尋舊跡挾子試新聲並
剪深花入雙棲曉夢清紫宫幽密處得意豈無情
南湖喜雨
高齋静掩白雲封竹樹蕭蕭翠幾重雷雨忽令移大陸
江湖誰為起飛龍樓臺遠映烟波闊城郭遥含暮靄濃
丘壑主恩容自老使君風雅得相從
吕泰興烱
烱字心文崇德人嘉靖乙卯舉人選泰興令不兩
月告歸
歸田
吾本語溪人稍嫻農家務桑麻蓊如林春深足蠶布磽
田雖薄收料理免饑餓稚子候我還野老復相顧謂予
干五斗誤此去鄉故南山空自青誰與對朝暮及今巾
車歸嘯咏不相負
梅花東老朱愚
愚字汝明嘉善人嘉靖乙卯貢授魯府教授歸隱
植梅數株自號梅花東老日嘯咏其下有東齋遺
稿
梅道人墓
問幽憑杖履鶴化只蒼枝高樹猶喧鳥殘陽有斷碑神
飛名在墓情到石留詩千載梅花夢春風細草知
胥山
畫船蕭鼓振山靈伍子無碑陸有銘寒食古今多涕淚
春風花柳半飄零重泉不照深杯月怪石空遺老劒星
慷慨峰頭歌一曲遊人爭倚醉中聽
獻山仰高亭秋眺用八音冠
金鼇峰頂試春袍石磴雲梯步步勞絲奏五絃虞氣象
竹開三徑晉英豪匏形俯視滄溟小土力終成泰華高
革豹有懷天咫尺木樨花發巳多遭
(附考在嘉善學宫後明弘治中劉令叠土為山上有仰高亭)
景德八詠(考見二卷)
幽瀾泉
昔聞神女降鑿出靈泉異一勺何清泠惠山可同志
大悲閣
高閣湛虚明一心照千佛本向西方來不隨西日沒
蘿屋月
青山在屋上碧蘿曉明月照見屋下人浮生落秋葉
竹爐烟
活火煎活水日夕沸空聞客來且喫茶坐煖瀟湘雲
雨花臺
忽散瑶臺雨天花世所竒山人無結習清净守寒飢
翻經室
一室斗來大退藏聊洗心楞嚴有秘旨披覽極幽尋
洗鉢池
齋餘散禪慮悦静不聞鐘持鉢臨流洗有時驚卧龍
補衲亭
老衲密密縫百結煩千辛已交木上坐不染世間塵
卞主事錫
錫字叔孝嘉善人官吏部主事
鶴湖
湛湛秋湖一鑑空羽衣玄鶴跨仙童翺翔健翮凌霄碧
瑩徹芳塘浴日紅萬𣲖奔騰天上下數聲嘹喨海西東
主人對此心飄邈高節清風孰與同
陸提學光祚
光祚字與培號湛庵光祖弟嘉靖乙未進士授兵
部主事後補禮部歴三司建明皆關大體隆慶間
屢疏忤當路出為湖廣副使轉陜西提學卒官生
平清亮淳樸所生母亡故事無去官持服者光祚
以請報可有湛庵遺稿
登望湖亭
亭標望湖好風日似春和白雪融青嶂紅霞映紫波天
空羣雁度山静一僧過頓覺塵襟滌悠然發浩歌
沈副使啟原
啟原字道原一字道初號霓川謐之子嘉靖已未
進士仕至山東憲副時邑有倭警乏軍興捐千金
佐之著有鷃園近草巢雲舘詩紀
飲烟雨樓
晴雲高捧五驊騮落日蒹葭宿靄收水鏡涵空天上下
冰壺倒影月沉浮歌翻别調侵寒漏飲帶餘酣漱晩流
符竹不妨兼吏隠使君佳興在南樓
登本覺寺追次蘇韻
支公駐錫此祗林蘚剥殘碑尚可尋三過音塵俱是幻
當年世故總成今談經却憶蓮華舌卜隠長懷薜荔心
徙倚清暉忘去住滿庭花雨正秋深
張布衣守約
守約號梅村秀水芝溪人不事詩書以耕桑為業
耽心禪理有得輒能吟咏陸莊簡與之交有和寒
山詩一卷嚴滄浪云詩有别才于梅村信之
和山居詩二首
遁居霞霧峰千山萬山裏白雲傍榻飛草閣依巖起閒
卧擁鹿裘清談揮麈尾童子採茶歸自去汲泉水
山空宿鳥鳴磵道卧松影凉月夜凄凄明河秋耿耿長
歌復短吟來往無人境疎鬢不堪搔絺衣風露冷
徐推官元春
元春字殷仲號鶴山嘉興人嘉靖間官節推
登紫薇山
危峰獨上有餘情蒼藹微茫入望生山勢直從秦嶺斷
溪流遥接越江清滿林落日啼玄豹幾樹新聲變早鶯
咫尺空餘堪隠地自慙猶未解塵纓
曾教諭丙
丙字文光號南湖秀水人嘉靖間貢官南靖教諭
有隨遇集
署中種花
客路三千到海涯誅茅編竹自成家亦知竒字無人問
儘日抛書學種花
沈署丞啟南
啟南字道明啟原弟以貲授光禄署丞有溪居草
雨坐
病懷愁緒兩茫然風雨連朝更可憐獨坐匡牀聽不得
一壺茗色亂蘿烟
吳省祭宗漢
宗漢字守忠一字天章號東滙海鹽人嘉靖間省
祭官詩甚清麗有心逸道人吟稿
雨中赴飲
烟雲漠漠近黃昏門徑苔深印屐㾗滄海座中山帶郭
鵓鳩聲裏雨連村秋風落葉仍愁鬢長笛當樓欲斷魂
狂客頻來君莫笑山公曾醉習家園
題扇
歸鴻遥帶夕陽飛孤磬千峰野色微閒對白雲成坐久
不知空翠濕秋衣
雨中
卧聽黃梅三日雨小池青草亂鳴蛙朝來還倚柴門立
落盡墻東梓樹花
題畫
溪邊木槿繞門栽忩下楸枰向午開忽隔秋雲吠山犬
抱琴誰過石矼來
聞秀才華卿
華卿字舜甫號南白錢塘人父贅海鹽因家焉嘉
靖中遊邑庠有南白外編
社日待燕
積雨逢新社巢空燕未歸豈應寒尚阻還是濕慵飛欲
踐秋前約徒開柳下扉花纔徧朱雀巷莫認烏衣
朱貢士觀
觀字國賓號苧川海鹽人貢士
客杭作
千里勞勞京國夢頻年寂寂武林思此身落葉還相似
歸興黃花正及時眼底何人酬駿骨愁中有客寄烏絲
月明湖上秋將滿憔悴青袍豈得知
長水先生沈懋孝
懋孝字幼真號晴峰學者稱長水先生平湖人嘉
靖壬戌進士選庶吉士授編脩陞修撰遷南司業
時史臣貴不離局呼司業為嫁老女至南益厭薄
之懋孝淡如也尋以壬午主考南京中式王少方
係故相江陵戚中蜚語謫判兩淮投牒不赴李維
楨孫植皆為白冤懋孝無一言辨退居淇林之上
授徒講學晚歲産益落庭戸蕭然擁書萬卷日丹
黃其間寒暑不輟故博洽近代無比每有乞其文
者輙引紙疾書不經思索不加點竄視其紙之長
短必竟幅乃已著有滴露洛誦石林四餘賁園水
雲諸編論者謂其文神超骨秀如秋濤曉月詩集
十卷名淇林雅永其論詩不拘繩尺以雅為宗務
絶近代淫哇之習雖當七子主盟而能不染其膚
廓語于鱗亦謂幼真之詩特暢于情但閱其全帙
每多誤入他人舊作蓋詩刻於沒後後人不暇深
考盡取老人所手錄者貿然授梓耳予今特存其
有可信者若干首雖佳篇盈簡未敢輙登湮沒之
咎誰實司之可悼也夫
石莊小隠
柴門臨水豆花蹊小汲擕筒自灌畦茅舍幾家村落裏
秫田三頃柘湖西斜陽紫翠多深秀秋晚風烟正慘悽
一領布袍先補綻任他風雨只低棲
(附考莊在平湖東泖元石都尉之賜莊有石田飼鶴并石總管廟嘗探出碑版為學士歐陽玄筆)
新立釣磯於泖上
玄草空餘字崛竒朱輪隔絶路逶迤能尋白社看蓮葉
唯對青山賦竹枝行探鳥巢來北塢閒驅繭犢又東陂
滄江一任愚公釣聊寫情言荅所思
淇林
春來頻過林西舘淇水青青亦耐看小牖鳴琴聲自古
濃隂散帙影猶寒掃空舊憶曾千畝起蟄新添恰萬竿
時奉輕輿遊泖上也湏詞賦儗潘安
中丞金省吾年兄顧我當湖感舊述懷二首
不見風神三十年入門相對各蒼然藤蓑一枕忘余老
竹簡千秋獨爾傳壮日襟期曾許國浮雲世路摠關天
丈人才力猶雄否早晩徵書出御筵
問我山居何所為灌園雅有漢隂渠雲飛隴上時慙鳥
月滿磯頭學釣魚貧似截蒲常作賦力能揮草或成書
只今經略推簫管自哂迂疎百不如
送明懷叔之任鄖陽二首
星分翼軫蜀山橫漢水茫茫錫穴城白馬巖前千樹出
青羊澗道五雲迎三方地局連秦晉百叠河關控豫荆
自有生平宏略在丈夫隨地起勲名
萬山蒼翠午雲齊沮澤縈迴繞大堤苦竹叢烟鄖口處
鷓鴣啼月穆陵西瀟湘不少吾誰侣琴酒尋常自可㩦
二十七峰羅宇下會朝郡邸楚天低
古意
落花天氣春餘幾垂柳青青日又曛深立繡簾人不見
輕風吹動鬱金裙
竹枝詞
洞庭秋水接三江正美鱸魚橘柚香絲管家家明月夜
儂今何事不還鄉
答本寧書問
我在中林嘆索居故人寄我下江魚就中一片相思意
帶得三行感事書
家園十咏之二(有序)
三&KR0873;碧湖之隈石莊古里家園在焉我大父兩山公
所築也公少有誼槩晚乃留神玄理自比天之放民
不降不辱老而愈厲故名其堂曰逸民堂之前卷蓬
延檻三面施青簾雜花相映堂後有池池前有山大
父與客彈棋軒上遇日高微酡撫檻喚魚魚聞聲而
至由後山過小石梁入歸雲洞洞中多巧石四壁森
映登山頂有美人抱獅峯甚雄奇竚此可望三泖從
西北繞出山之背多青松碧梧過此又一衡門曰琅
玕塢有竹三葛竿雷行雨過新梢出雲每賦詩勒節
間如云泉聲帶月鳴秋夜竹影拖烟弄晚風又云竹
林數子真吾黨頭白無能了此生竹旁雙渠相灌列
百畦甘瓜香芹之屬時摘鮮甲以供客由此出東圃
門有紫桂百枝桂前有池種碧蓮花故詩有素蕖含
露出清瀾之句池上有來青亭其前又有梅花塢
菊塢故詩曰青草小航尋栗里黃昏淡月到林家
由此入東廊至小可軒大父團蒲所也自倭變以來
林泉竹樹荒蕪盡矣而山之石纍纍存者十之三因
憶往事泫然流涕姑記其略云
來青樓
樓外蓬萊十二重開簾不隔翠芙容主人樓上橫看處
恰似天台面面峰
萬竹房
唯將疎影邀明月那用長絲釣巨魚夢餘記得三天字
來向琅玕節上書
聽絃者
忽聽指下語錚錚似背殘燈對月明夜半十年心上事
沾裳爭奈子絃聲
鄭光禄履淳
履淳字叔初端簡公長子嘉靖壬戌進士隆慶初
授比部郎改尚寶丞時羣小雜進淳不勝憤上書
切論上怒榜之百繫獄踰年釋為民神宗登極復
官擢光禄少卿有少卿集静志居詩話云光禄受
杖血袴至今藏其故宅
春閨
朝來靈鵲繞簷鳴果得雲牋慰遠情但說别來長見憶
歸期依舊不分明
孫訓導肯堂
肯堂字以升海鹽人官鄱陽訓
秋夜
人静柴荆僻玉露何瀼瀼微雲散欲盡衆星搖寒芒秋
風忽四起悄然生新凉
沈秀才維鋹
維鋹字雲涯平湖人嘉靖間文學
北墅
紅橋出水涯十里北塘賖邨逕通商舶烟波繫釣槎竹
支茶竈穏柳護酒旗斜况近讀書處時來得看花
林教授雨
雨字少巖桂子居海畔倭亂力耕自食嘉靖甲寅
以明經授代府教授
亂後感春
古道草如茵蕭蕭已暮春斷紅留蛺蝶殘碧卧麒麟風
雨啼新鬼鶯花憶故人那堪談往事雙淚落荆榛
馮參政敏功
敏功字元卿號小山汝弼長子嘉靖壬戌進士以
儀郎歴副使備兵徐州時河决睢寧六百里功經
理水道築堤禦患皆可為法晉河南參政後復督
漕於淮寶應等三湖舟多覆沒因疏越河通之益
自勞瘁疾大作囑同官曰越河誠利國然太逼湖
幸别剏堤護之顧其子伯禮曰吾死有賻歸之官
以佐堤聞者悲之贈太僕卿
烟雨樓
南湖烟景屬高樓樓下波光接素秋江郭雨餘翻夕照
島門月上湧寒流共看遺跡千年勝似泛虛槎八月浮
此夜好乘玄鶴去泠然不覺下滄洲
戚尚寶元佐
元佐字希仲號中嶽秀水人嘉靖壬戌進士初仕
儀曹會穆宗登極諸典禮多所匡益宗籓一疏尤
見碩畫陞尚寶卿告歸居家廉静不為請謁善楷
法與文徵仲頡頏畫祖巨然筆力蒼勁後以苦吟
致疾卒詩極秀穎兄事吳徐弟畜宗梁非誣也著
有青藜閣集
早朝侍内殿班先入中右門待漏
鳳掖傳呼早晨趨逼禁闈天香浮輦静宫漏隔花微仙
掌明河動周廬列宿稀不知風露重先濕侍臣衣
題天寧法舟禪堂
卓錫幾年至松燈一草庵榻虛雲共住定起鳥來參毳
衲人間相蓮文世外談平生玄寂意長此對瞿曇
鞏華城早朝先駕戒行有述
鞏華晴散紫宸朝曉度春風威漠橋(世宗所題橋名)花映前茅
仙蹕引日臨左纛玉驄驕山廻御氣雲中轉鑪裊天香
林外飄六尚才人都後乘綵霞深處擁笙韶
寄吳君澤中丞
上都開府近皇州共嘆頻年節鉞留三箭令傳紅石夜
五營鐃合白羊秋名王欵塞垂櫜入塞馬來庭給印收
中國聖人全務德不湏身拜義陽侯
真如擊竹山房
香臺晝鎖白雲深化塔層層出紺林自拂朝衣耽獨卧
每教道侣數相尋三天虛寂非人界十地莊嚴盡佛心
記得廿年前事否月明如水幾登臨
西林寺
虛臺斜枕白茅岡沉雨隂蘿蔽夕廊寂寞望中烟樹暝
空餘一縷佛前香
京師上元詞二首
月滿天街香霧飄燈樓歌吹咽春宵自來都下傳遺俗
一片新粧出走橋
火樹光搖照九衢粧成百寶錯流蘇春官自有文皇典
每至元宵請大酺
春日
綺閣香籠繞碧紗夢回亭午試新茶湘簾半捲微風起
花汙屏前玉辟邪
送人入蜀
西看白帝亂雲間少小離家老未還三峽夜猿聽不得
如何又有萬重山
春日同戴將軍送柴子開
立馬章臺酒數廵柳條空自裊殘春花前獨有羌童侍
學得吳歌送越人
項上林元淇
元淇字子瞻號少嶽秀水人性狷介工詩善書與
弟元汴並名於時嘉靖中以貲為上林監著有少
嶽山人集皇甫司勲汸稱之曰古選冲逸陶謝亞
也五言典雅王孟流也七言清婉錢郎匹也人以
為知言
東園秋霽同諸弟擕尊眺賞
誕嫚予成癖清狂爾較深言同池上酌來聽竹間琴水
氣澄荷檻秋隂抱石林凉風一披拂竟日懶衣簮
月堂夜坐
絶磴出雲危虛堂向晚披竹開留客徑樹翦礙山枝海
月當忩倚湖帆俯鏡窺投簮屬清曠永夜不知疲
治長水故園值春盡諸友㩦觴命韻得來字
言從長水涘行翦故山萊鳥有相求樂人今不速來夏
隂先灌木春色尚餘杯九里樵風便輕舟暮可廻
贈隂三嘉判官致政歸嘉州
矯矯獨行辭巧宦冥冥霄漢羡飛鴻蛾眉萬叠岷江外
劒閣千尋棧路中曉澗翠迷卭竹雨春城香散海棠風
(圖經云嘉州海棠有香)憑君為語狂歌者棲隠於今鳳德同
初夏汎南河遵螺潭庵放舟花莊池舘作
日長風暖柳花新引興揚舲野水濱飛燕掠波如識我
游魚吹藻忽驚人林間池舘要山簡物外禪棲遲許詢
且共流連休遽返酒杯湖月正相親
江上望潮不至戱作竹枝
郎君南埧妾北湄早潮望到晚潮時浙江潮信有時失
郎約何時可定期
墨林山人項元汴
元汴字子京號墨林山人嘉靖時布衣博物嗜古
精繪事好蓄書畫及鼎彝尊壺琴硯玉器之屬不
惜重資購取時人多豔稱項三麻子云
龍淵秋集同子瞻兄陳子忠分得天字
疎林繚繞帶龍淵三徑悠然接野田秋水不流明似練
晚峰相並削成蓮雲忩石几揮毫裏竹色松隂展簟前
頻會莫驚星聚夜一尊聊醉菊花天
石佛寺
山居偶逐白雲過游戱臨忩筆墨多却愧山隂王逸少
遠公不惜聽經鵝
(附考在嘉興東南二十七里唐獲四石佛寺因名)
張布衣服采
服采嘉興人
訪少岳隠居桃花里
欲覓柴桑處士家城南十里碧溪斜武陵不隔人間世
暮雨新流泛落花
張副使應治
應治字體徵號冲泉秀水人嘉靖壬戌進士任行
人擢南戶科給事疏請正宫闈劾遣巨璫邢保革
南司禮監神帛及論輔臣冒恩偽濫皆人所不敢
言巳復抗章論新鄭出為九江守陞臨清副使卒
官著有奏疏及玄陽堂稿
憩四祖禪寺得太室詩於石壁和之
玉液瀑巉厓琪花拂幽徑颯然萬木驚山堂一聲磬
偶題
風裏飛花高復低半飄茵席半沾泥春光搖落渾無主
腸斷流鶯恰恰嗁
沈大理玄華
玄華字邃伯一作端伯號少河秀水人嘉靖壬戌
進士少嗜學不事家人産登第後閉戶讀書性善
飲左持觴右執卷丙夜不輟為人謙厚口不作雌
黃仕至大理卿先是為禮曹時使朝鮮朝鮮贈以
金絲帳却之後為尚寶上欲採玉華極諫得寝著
有竹葉軒稿其詩與彭比部一𣲖亦多佳作
萬壽節早直會極門
鳳掖傳呼入金門遇直時爐香浮鎖動宫漏出花遲玉
帛陳王會旂常壮羽儀乍來供奉列應起肅雍思
贈朱山人
海嶽三峰下青藜白髮翁烟霞分世外瑶草託山中放
浪真為逹逍遥不諱窮丹砂能鑄骨何必訪崆峒
古崖觀堂
坐久老僧出松壇盡日閒數聲啼雨鳥一片隔江山花
馥譚經所雲封入定關倦思支遁馬薄莫借乘還
昝鍊師芝房
圜丘地接碧霞居寂掩玄關白日虛丹竈埋雲流紫火
真符堆案散天書盈尊舊識麻姑醴望氣疑來函谷車
自是過逢多道侣星壇咫尺即華胥
集姚玄嶽玄覽堂
芳堤弭棹來賓從細柳隂中啟石門幾處樓臺遥帶郭
一叢花竹半成村直將流水為詞賦更借啼鶯侑酒尊
盡道德星今夕聚如何明月在西園
王參議錫命
錫命字予卿號文泉秀水聞川人嘉靖壬戌進士
授刑部主事陞江西參議以母病告歸絶意禄仕
與二三老友倡酬詩亦蕭散有葆光閣草
同明卿訪仲佩王孫夜話
誰知帝者裔别有烟霞姿問字不載酒談經能觧頥樓
高仍對竹山静且臨池清夜但安坐凉風生露葵
酬林從吾年丈
頗怪幽棲者偏憐浪跡人耽詩翻是癖縱酒未嫌貧芋
栗山租足魚蝦水饌新向來梅徑畔應與鶴相親
王參政俸
俸字廉甫號會泉周之子嘉靖壬戌進士授武庫
主事海寇曾一本跳梁閩廣司馬劉燾督兵俸參
其軍凱旋進郎中轉武選會以馬市議忤江陵意
出守永州歴陞江西參政
秋日過友人村居
林中把臂日頻斜濁酒枯魚意自嘉易受霜侵惟綠鬢
強隨人意是黃花門題凡鳥嵇康宅座有高僧許掾家
愧我坐酣無好句多君賦擅赤城霞
陳潜山九德
九德字子吉初字子忠號仰觀秀水人嘉靖甲子
舉人授潜山令有集行世句亦清警
鞵杯歌(有序)
予昔遊燕得一鞵杯藏篋中偶黎趙二文學見訪
出以代觴各談豔麗戱作長歌不覺閒情之露云
昔讀陳王洛神賦每懷裔裔凌波步今來貯酒作飛觴
倚醉凝眸重回顧想見雲中一翠蛾遥從洛浦暫經過
偏宜花底裙拖錦更稱風前襪映羅風前花底常相見
雙宿雙飛誰不羡日暖鶯啼二月天女郎連袂出江邊
隊隊分場爭踘蹴翩翩拂架戱鞦韆未誇裊裊枝頭柳
先鬭纖纖足下蓮彎弓窄小誰能匹江北江南嗟獨立
㛹娟俯仰若有神婀娜趨蹌似無力遮莫楚王進細腰
一鈎拾級騁輕蹻翠盤幻出盈盈態錦帳移來步步嬌
行行步步香霞裏稱觴上壽天顔喜歌舞淹留玳瑁筵
春陽暗擲度流年昔時稱觴人已去空留脫屐向人傳
傳觴至我真堪賞飛燕翩躚如入掌杯傾鸚鵡莫辭頻
杓奉鸕鷀日數廵遺韻未銷芳徑跡餘香猶印落花塵
但能酩酊判長醉絶勝尊前對玉人
西湖詞二首
西湖日落鏡光斜少女新粧似浣紗乘却蘭舟蕩蘭槳
約開蓮葉採蓮花
湖上家人帶夕暉野鷗相對亦忘機微風不動波澄碧
水底青林開竹扉
夜泊鴛湖憶舊二首
凄然風景正孤清忽憶當年問水情半夜吳舠勞玉指
梅花零落秀州城
白蘋花上苦相思紅蓼汀前憶酒巵若箇指頭權作板
輕弹竹几度新詞
錢舉人與映
與映字淵甫號魯南薇之子嘉靖甲子舉人有詩
一卷屠隆序之
寄吳少君
幽意有誰似僑居也竹林有時忘獨坐閒亦賞微吟劒
冷磨前事瓢懸破後心相思無一寄春水到門深
懶翁駱驤
驤字子龍號復齋嘉興長水鄉人嘉靖中布衣年
三十始讀書博通經史好吟咏同時范國博言彭
比部輅項上林元淇皆其唱和友也驤善畫工醫
晚與天寧濟公精嚴澤公為方外交精心禪理謝
絶世緣更號懶翁作懶翁歌以見志郡丞陳南棠
欽其人造廬請見出慕陶真趣卷乞題驤有句云
日涉園林總成趣遠公社裏莫相尋人皆稱其高
致云著有言志集
烟雨亭
曲檻浮青靄荒階蘚跡深雲歸滋亂石鳥静囀空林坐
怯草衣冷書貪竹几隂泉聲與山色并作晚來吟
漫興
園林雨足綠隂肥風静茅堂乳燕飛睡起不知春又晚
籬間花事到薔薇
溪上
竹樹参差映碧紗槿籬茅屋兩三家前溪一望人烟少
水鳥雙飛上釣槎
仲舍人春龍
春龍字原仁秀水人嘉靖間太學生授文淵閣中
書舍人最善楷書亦工詩文與李先芳莫如
忠善王弇州亦稱其詩雅尚在襄陽右丞間才具
微短有九山樵子集
孀娃篇為某氏賦
萬花堆裏春風窟錦樣流光莫虛擲繡地朝敷連理枝
畫堂夜語单棲翼别有飛樓結半天珊瑚鈎控水晶簾
流蘇叠叠鮮花帖帳額盈盈明月懸鮮花明月春偏好
二八嬌娃名小小弱態偏隨乳燕輕芳年恰比流鶯早
乳燕流鶯浪自誇分花作貌更含葩不從宋玉墻窺立
羞向安仁果擲車十二雕闌對清曉細細蛾眉閒自掃
玉笋慵描交頸鴛金蓮怕踏聯心草秪緣早歲解瑶琴
從姨學得鳳凰吟絃絃掩抑嬌難盡句句凄清怨自深
却嫌盡日知音少坐向綠忩弹不了萍葉生憎逐水流
楊花愁殺當空攪來來去去碧池邊兩兩三三總是仙
此際含情復含態此時相見即相憐珮環無那香風繞
况是桃源春未曉拂地飄飄紫繡襦稱身窄窄紅羅襖
紅羅紫繡蕩蘭烟兩情兩意忽相牽當時自擬孤生柏
此日因成並蒂蓮杏梁梓栱芙蓉帳百尺珊瑚列相向
綺鳳差池弱水傍春風繚繞高唐上弱水高唐路幾千
詎知只在鏡臺前即教白首難分判若比黃金未是堅
胡然龍劒分離早忽聽鸞簫中道窅一朝揮手謝人間
枕落遊仙魂縹緲仙家縹緲景色奇紫烟綠霧結成居
岧嶤翠舘珠星綴晻靄文疏璧月垂珠星璧月分交錯
瑶草琪花亦堪樂飛瓊解舞雪花翻雙成美歌珠串落
可惜歡娛别有天可憐儂結斷腸緣聞說山中年似日
那知世上日如年深深庭舘遊絲駐寂寂笙歌空復處
秋色偏驚折柳條月華不動高梧樹鄰家少女未經愁
十五年光嫁五侯夜夜燈前調錦瑟時時花下弄箜篌
燈前花下心相許此日深情復誰語綺忩空織錦文成
青鳥不傳素書與夢裏相逢難自憑玉顔雲鬢漸凋零
古來薄命非由妾試看迢迢織女星
塞上曲
單于夜合圍漢士不思歸縱矢鵰前獵橫身馬上飛白
登霜氣早青海日光微為有封候骨年年卧鐡衣
直中作
條風輦道净微塵内詔傳宣促侍臣别殿香飄黃帔揭
纏龍帖子賜宜春
少年行
鏤金鞍子百花裝三尺流虹飲血光白日報讎官市上
青春調笑酒壚傍
宫詞二首
海子周遭長荻芽春深乘艦不乘車阿誰貪看游魚戲
抛却新簮茉莉花
曉來别院逓笙歌百子池頭遍綠荷睡起無聊庭下立
笑拈竿子打蜂窠
郭孝子球
球字友虞平湖人母早孀兩目皆瞽球以舌甜目
漸明嘉靖間倭入寇負母塗行寇猝至將加刃球
以手搏血濺襟帶適尉卒至幸脫天啟間詔旌之
有舜鳴集
送魯懷楊北上
今日何人薦馬卿懷中應賦子虛成十年與爾同風雨
愁絶陽關第四聲
張訓導滂
滂字大霖號芙江海鹽人貢授訓導
九日登龍江
紅樹著霜殘葉飛山含紫翠晴烟微稻香村落酒初熟
秋老江天雁未歸
陳秀才楫
楫字濟之號來山海鹽人嘉隆間文學流寓梁溪
詩見皇明詩綂
宿金山海潮軒送陳貞父
寺刹臨鮫室孤峰峙海門浮雲千仞碧落日半江昏白
雪憐巴調青山惜酒尊明朝相憶處只在海潮軒
玄嶽山人姚兖
兖字叔信自號玄嶽山人又稱西郭翁秀水人嘉
隆時布衣父為讎家所䧟繫獄兖請以身代居囹
圄數年有僧正念能詩亦以事繫獄盡以詩旨授
兖一日令聞獄中讀書聲出之日偕戚符卿項上
林及四方名士結詩社唱和有尚玄草咏物詩
周公瑕山居
六月巖扉静輕舠偶一過凉隂高落梓香氣近浮荷場
曠雞豚散林深鳥雀多相逢幽興愜隔岸復聞歌
九日登金明寺閣同郭次甫董玄宰限山字(考見題咏)
寶閣千尋起丹梯九日攀雲隂初度海雨氣忽沉山林
外楓俱落沙邊鳥獨還誰知寥廓士一半出人間
湖涘樓
五龍橋畔散芳洲登眺凌虚昔有樓烟靄乍分楊柳榭
風光不斷木蘭舟塔懸寶髻當杯出波蕩湘裙入鏡遊
共說烈姬詩句好年年春色唤人愁
(附考在鴛湖北岸即凌虚閣故址廟側有羅愛卿元之名姬善詩死節葬後園銀杏樹下)
馮秀才敏效
敏效字忠卿號季山汝弼次子負才不遇杜門著
書有小有亭集初汝弼與諸子避倭假宿東園因
拆二字作口號云曲川地可耕長刀砍低樹元來
腹有文軍口三十去令諸子合之敏效年十五應
聲曰是勦寇二字明日得報大捷
京口夜泊
客途朝復暮一枕傍孤城戌鼓斷鄉夢破船多月明潮
平江有信雲静雁無聲何處悲歌起推篷問五更
山墅雨後
風雨逗春寒青山繞畫闌鳥聲穿磴落林静帶雲看對
酒今朝熟憐花昨夜殘誰知苔徑滑莫惜倚笻難
宿太倉道中
婁江淹客思風急暮蕭蕭挂笠分斜雨停歌聽落潮魚
鮮紅舸疾蜃氣碧天遥際此聊棲泊悠然醉濁醪
移舟買菊
蕭條憐暮色㩦伴訪城隂日落猶穿戶花殘半在林不
辭溪上棹聊解槖中金載得幽芳去閒庭秋正深
戈布衣思齊
思齊字子賢號龍村平湖人嘉隆間布衣有垂裕
堂集
湖樓登眺
那向三峰索畫圖林花著雨客提壺老夫未倦登臨興
且傍圓沙看浴鳬
白巖老人沈懋嘉
公諱懋嘉字會真號白巖不肖季友五世祖也為
人仁厚閒雅少穎敏工文章詩體清新蕭蕭跨俗
時伯兄晴峰巳入中秘仲兄明石亦舉孝廉公在
舉場三十年坎坷不遇乃退而自放時帶葛巾披
白衲採蓴行藥以終老焉有白巖遺稿
秋鳥
陳山西麓海東頭細網長竿帶綠韝買得山禽如粉脆
屠墳十里稻花秋
(附考平湖乍浦陳山屠康僖墓林木蘙薈有鳥從南海來集其上秋來春去初至剖其腹猶有青椒當是日)
(本國所産大者名刺毛鶯亦曰□鶘中者花雞小者鑚籬湖中佳品也)
當湖竹枝十首(考見題咏)
鵡湖春色
阿郎曾說漢陽城鸚鵡名傳舊綠汀問郎可似東湖上
小小春沙好踏青
案山曉翠
濛濛曉翠濕鞋弓天晴來上案山峰從頭一望珠樓好
港口條條戲九龍
三寺兩鐘
撐船採蔆歌懊儂深深蔆蕩翠烟濃日斜風起人歸去
三寺聲聲打暮鐘
六橋晴市
鮮船都在水西棚三尺黃魚似絳繒陣陣腥風朝市散
紅旗影裏買春冰
東田社鼔
夫插新秧婦踏車秋收一半入官家村村鼔社東田晚
籬脚開殘野菊花
西浦魚罾
十里清波湖面長魚牀蟹籪水風凉瞢騰醉倒漁哥子
自挂蓑衣晒夕陽
南村書屋
張家堆上屋層層聞說當年萬卷稱扇扇碧紗忩影亂
為郎深夜剪書燈
北原牧笛
世事無端去似梭東城西市看忙多不若牧兒北原上
夕陽林外唱山歌
霍氏行祠
花街東畔是儂家閒看迎神晚放衙拂拂紅旗春賽罷
霍王祠下採藤花
魯公古墓
家家寒食各紛紛留得輕風上繡裙滿地紙錢人不掃
草花紅過魯家墳
檇李詩繫卷十三
