檇李詩繫卷四十
平湖沈季友編
明
羅洪先(字達夫吉水人官贊善)
題天寧寺塵外樓和唐荆川韻
高閣春殘始一登忽忘去住似遊僧齋鐘已罷鳥初下
江雨欲來雲自蒸笑指風旛看動息屢從火宅試飛騰
年來漸解無生法誰信生前也試曾
唐順之(字荆川武進人官都御史)
題天寧寺塵外樓
閒裏香臺盡日登默然一笑又逢僧衣裁野薜緇塵淨
飯試山精石鼎蒸大士西方談實相仙人東海說飛騰
人間多少亡羊路一一行來也未曾
題趙漸齋序芳園
爲躭泉石謝塵纓散髮扁舟羡獨行數畝荒廬堪自老
滿川鳬鷺欲相迎已知野叟無機事不向漁翁說姓名
余亦洞庭洲畔客因君轉切故鄉情
王守仁(字伯安餘姚人官尚書封新建伯)
從海日公授徒資聖寺登杏花樓賦
東風日日杏花開春雪多情故換胎素質翻疑同苦李
淡粧新解學寒梅心成鐡石還誰賦凍合青枝亦任猜
迷却晚來沽酒處午橋眞訝㶚橋廻
(附考寺在海鹽治西五十步本晉右將軍戴威宅井中發五色光捨為寺海中行舟望此塔為標的中有杏花樓云)
遊金粟寺
金粟峰頭縱遠觀山林不動萬松寒飛厓瀉碧雨初歇
古澗流紅春欲闌佛地移來龍窟小僧房高借鶴巢寬
飄然便覺離塵土一笑天風振羽翰
贈芳上人歸三塔
秀水西頭久閉關偶然飛錫出塵寰調心亦復聊同俗
習定由來不在山秋晚菱歌湖水闊月明清磬塔窗閒
毘盧好是嵩山笠天際仍隨日影還
寓海鹽資聖禪房
落日平堤海氣黃短亭衰柳艤孤航魚帆入市乘潮晚
鼓角收城返棹忙人世道緣逢郡博客途歸夢借僧房
一年幾度頻留此他日重來似故鄉
石門晚泊
風雨石門晚停舟問舊遊烟花春欲盡惆悵遠溪頭
方豪(字棠陵東陽人正德時官副使)
鴛鴦湖
鴛鴦湖邊落日明荷花十里櫂歌清丈人自折碧筒飲
醉看秦塘海月生
任洛(字仲伊鈞州人正德時桐鄉令)
過祥符蕩
碧樹雲林隱驛樓新題舊咏姓名留停舟莫向斜陽裏
楊柳烟蕪綰客愁
吕屛(太倉人正德時以貢授嘉善學訓)
皂林古驛
萬頃祥符蕩今朝載酒過日熏人易醉風靜水無波客
路爭搖槳漁舟漫曬蓑到家明月上舞袖正婆娑
(附考在嘉善北二十餘里受雙葑南尤北尤幷甓溪諸水達青浦界)
泛文水漾
芳塘綠漲潑蒲萄花壓重樓柳染袍水護溪橋三四里
太平邨市出英髦
(附考漾在嘉善斜塘鎮後有泉縈廻清澈不滓土人取以釀酒丁旭有記)
謝家橋
菜花零落麥初黃柳絮東風燕子忙橋下巳無王謝宅
年年猶自集空梁
(附考橋在嘉善永安卿)
田汝成(字叔禾錢塘人嘉靖間官參議)
嘉興晚發别陳子常
江南春盡落花天桑柘籠烟水滿田野店酒香新雨後
斷橋人渡夕陽邊羈懷瀟灑惟歌嘯世路﨑嶇只醉眠
傾盖逢君成坐久片帆乘月下吳川
蔡汝楠(字子木德清人嘉靖間官侍郎)
烏戍唐氏林亭
訪舊烏溪畔空林别戍間鑿池通暗水移石壘高山微
雨秋雲後疎花夕照間平生愛幽寂于此欲忘還
史朝宜(福建人浙江布政)
同沈兵憲狄參戎登嘉善西城玩月
霜天步凉月清影上樓白邀懽命儔侣金杯當皓魄舉
袖翻露滋引商入雲逖萬室烟火收四顧天寂歴樓高
參正中境峭思方益人生良宴會三五不常獲偶愜方
成懽貪趋寧爲適平時所經遊俯仰成今昔氣緣覽眺
高情由拘攣側參軍美情性沈侯固遠識酒至每自斟
興來呼五塞而予不解飲強半聊自力即事眞堪咋拍
肩比莫逆火明樓下山賓散湖上鷁今夕雖同遊明朝
各異即不作久流連因以長相憶
沈奎(江隂人隆慶時爲嘉湖兵備)
和史大參
朝發西水濱夕登城上樓憑樓望行客落日明長洲天
際征哀雁雲邊急歸舟相擕得高侣呼尊成讌遊滄海
放孤月桂滿清光浮良暏豈前期嘉賓信難求露下忘
嚴寒城隅行且謳慮淡勢自輕心交意終投此夕是何
夕張筵爲誰留中夜忍分袂城戍傳更籌不寐憶清勝
翻疑夢初收人生貴適意一遣遺百憂
劉鳳(字子威長洲人官御史)
晚行石門鎮望西湖寄杭州太守
乘興遠遊無定期舟行常及暝鐘時河平兩岸月初上
溪到石門帆自遲春來花鳥宜晴日湖上風烟有夢思
爲報使君多勝事酒深蘭棹更堪移
陳良猷(字廷弼晉江人相鄉教諭)
殳山仙蜕
金鼎三年大藥成等閒騎鶴上蓬瀛惟餘舊日栖真地
一壑松隂月自明
陳潤(嘉定人桐鄉訓導)
石門故壘
古塞千年尚有基斷碑殘石草離離風烟不散英雄氣
猶似吳兵百戰時
嚴嵩(字介溪分宜人官宰相有鈐山堂集)
泛鴛鴦湖
樓閣開煙霧汀洲似畫圖城隂度䆗窱天影入虛無岸
迥傳清吹波深洗玉壺兹辰春日好留興在鴛湖
三塔寺留別子謙徐使君年丈
三塔移舟望若仙穹林翠壑俯江烟鶯花對酒春城麗
鐘梵登樓海日先世路無端頻送客空門不礙擬逃禪
與君更是燕吳别衝雨開帆各惘然
徐階(號存齋華亭人官宰相)
題趙漸齋序芳園
一竿東去意何如蘭芷鷗鳬共隠居晦迹久焚封事草
遣閒聊註攝生書鶴歸世重林逋宅龍卧人方諸葛廬
我病正牽泉石念從君端欲謝簮裾
王問(字裕夫無錫人官僉事有仲山集)
嘉禾西津驛簡錢滌齋
萬里真成汗漫遊東來猶爲故人留天光映水潮初静
花氣逢春煖未收郢國江聲先入夢西津草色暫登樓
已將身世同虛幻獨自開簾見白鷗
(附考西水驛在郡阜成門外)
李攀龍(字于鱗歴城人嘉靖時官按察使有滄溟集)
烟雨樓
南湖迢逓俯丹梯烟雨蕭條拂檻低越徼層隂千里合
吳門春樹萬家迷江流欲動帆檣外山色遙分睥睨西
一自不齋多暇日新詩還與醉同題
王世貞(字元美太倉人官太僕卿有弇州集)
莫大參招飲天寧寺
東風依步屧愛此禪房幽一雨忽秋色諸天來暝愁鳥
隨托鉢下僧逐鳴鐘投尚有三車喻能同信宿留
項女操
君是歧路人女是父母身父母業已許那能不屬君君
今既玉折女豈獨瓦全生當愧白日死當快黃泉丹旐
從東去素旐從西來兩旐東西合纏綿不得開黃檗化
爲松那知苦中久十六項家女千年周家婦君面女不
知女心君應得不似郄家兒倉舒渾未識團欒女貞樹
煜若銀河洗不似韓憑木將情作連理伯夷豈殷民爲
殷表君臣首陽一抔土萬古稱其仁我欲竟此曲此曲
悲且長結爲金與石融爲冰與霜
(附考項貞女許配吳江周應祁未婚夫死自縊年十九)
海鹽石堤觀日出
日者萬物母海爲百谷王兩雄未蕩摩衆有皆摧藏天
雞警霄發波臣道余望窮紘露黝紫極際見青蒼回首
顧中原破睫猶茫茫倏忽金輪升流光浴扶桑一髮界
灙漭萬鬛競縱横湛湛天酒晞曄曄雲旗張波將駭駿
上猋與蹻龍翔無復虞濛氾陽德熾方昌
弔馬將軍
一代馬新息英風颯至今能將裹革事了却據鞍心樂
府歌都護孤兒備羽林清源務持重不愛肘間金
(附考馬呈圖海鹽指揮好古能詩有儒將風嘉靖間倭寇海上自青邨犯白馬廟被創而死子繼武擒倭)
(剖心祭父)
吳國倫(字明卿湖廣人祖籍嘉興嘉靖中進士有甔甀洞稿)
途中得吳中望書有感祖墓在嘉興
闕下仙班夢未回白頭相望遠登臺馬經芒部山烟過
雁帶昆明瘴雨來萬里論心天咫尺百年懷土日徘徊
離離高塚虹橋畔猶是延陵王氣開
嘉禾道中
津亭落日繫蘭橈檇李城臨海國遥百里魚鹽長水市
萬家煙雨瑞虹橋青樓越女歌相屬白苧吳兒舞自嬌
最是江南佳麗地可憐機杼日蕭條
蘇小小墓
我裁錦繡段郎洒薔薇水一顧兩相當持爲合歡被
徐渭(字文長山隂人)
桐鄉馮母詩二首
三遷近俎苦霜時一尺殊恩湛露垂自古男兒嬰臼少
誰家嫠婦帝王知高齋客飯寧辭髮落葉寒機幾斷絲
見說仙郎栖海曲更無魚鮓到塘西
青史他年定幾行太夫人傳在中央不須竊藥居明月
自解將心結暗霜片匣遠飛鸞字重卑雌親刷鳳毛長
羅敷雖老擕筐在付與吳姬出採桑
(附考濮鎮張氏馮倫妻也年二十九夫死課子馮孜登進士詔旌之)
王穉登(字百穀長洲人嘉隆間太學)
夜泊嘉禾
此邦名檇李異代産嘉禾煮海嚴刁斗栽桑富綺羅魚
舟歸市盡雁塔出城多百里分吳越鄉心奈客何
嘉興夜泊
樓船旗鼓舊征夷檇李城邊屢出師河遶戰場俱是箭
雨當蠶月盡如絲寶刀亂後條桑用白馬功成負米騎
來泊闔閭軍敗處越人猶自笑吳兒
檇李橋步月
澤國菰蘆色星橋檇李名亂楓丹染寺高柳碧縈城月
白虹霓卧天寒駟馬行越姬歌並起一半採蓮聲
(附考橋在嘉興治東五十里入平湖界)
平望夜泊四首
魚鱗成石量桑葉論斤賣珍重絲網難家家月中曬
雨多楊梅爛青筐滿山市兒女當夕飡嫣然口唇紫
月下壓酒聲將船繫楊柳明日到家近不須沽一斗
店傍栽紫薇顔色鬭江霞我家庭下樹歸日正開花
石門曲三首
採桑復採桑蠶長桑葉齊妾住石門東郎住石門西
蠶成桑葉空門前青苧長一半織郎衣一半結魚網
賣絲家復貧哭解紅羅襦將絲繫妾淚可得作明珠
莫如忠(字子良華亭人嘉靖問官布政)
嘉禾三塔
三塔倚霄半凌兢躡紫烟分標倚净土列搆指諸天一
一呈金粟亭亭間白蓮光遥龍藏日劫數雁王年珠栱
慈雲合雕楹法雨懸攀危超上界眺迥鏡迷川舍利存
仍幻浮屠起亦緣我心元不二證取一燈然
申時行(字瑶泉蘇州人官宰相)
登烟雨樓
湖心傑閣敞雲扉雙屐凌高一振衣雨外菰蒲青黯黯
烟中楊柳綠依依平沙水漫魚爭躍遠浦天長鳥倦飛
恍惚瀟湘看暮景憑軒徙倚欲忘歸
皇甫汸(字子循長洲人官雲南僉事)
秦駐山
萬乘留秦蹕千秋望越山水從溟海外雲自會稽間草
樹廻窮髮魚龍候駐顔不知徐市去靈藥幾時還
王叔承(字承父吳江人)
入越觀潮同陳濟之諸子石門雨宿
孤帆下石門旅宿暗秋原兩岸蘆荻雨幾家桑柘邨酒
堪今夕醉心與故人論此去錢塘近江潮引客魂
潘梅(廣州人嘉靖間官郎中)
秦駐山
提封猶禹甸望海自秦山萬樹花争發孤雲鳥共還方
隅從眺覽磴道足躋攀擬叩金銀闕丹砂少駐顔
趙桓(字雲川烏鎮人冇感古集)
興懷樓
秀溪橋東溪水流朱甍畫檻溪上樓樓中羽客紫霞服
每攜好客閒登遊開懷眺景豁心目遠近溪山畫圖幅
西來百箇芙容青東來一曲葡萄綠春烟里巷桑麻邨
桃花小橋修竹門日紅鳳鳴縣堂曉雲黑龍翔山寺昏
窗屏寂寂絶人語白鶴如賓松似主夜可弹琴晝可棋
冬宜白雪夏宜雨我因客路停孤篷羽人别久今欣逢
焚香瀹茗語終日雍雍兩耳絃歌風羽人告我登樓士
半是壺觴半文史惟有任侯戀闕心紅雲北望三千里
(附考在桐鄉縣)
陳履(字德基東莞人隆慶時崇德令)
春日邀彦吉集烟雨樓漫賦
秀州城南烟水多當年此地頻經過同遊俱是高陽侣
臨風呼酒還悲歌湖上高樓鎖烟雨歲久荒凉巳非故
周遭雨浦只菰蒲來往烟汀但鷗鷺此時遊客皆大驚
一方勝槩徒有名酒酣倚劒湖天暮唏噓感嘆空含情
不堪歲月隨流水世路萍蹤渺難擬鏡裏星霜十二秋
眼中烟水三千里今日重來覓舊遊更邀詞客同登樓
雕窗洞豁霞光入綺檻交疎翠色浮翠色霞光紛不了
詞客憑虛騁吟眺豪懷勃勃薄晴霄共倚春風發長嘯
人間世事多乘除向時感慨今歡娛與君且進杯中物
風光此後知何如
鄧原岳(字汝高福建人官副使)
元夕宴烟雨樓
蕭蕭宿莽曖空洲傑閣平臨湖水頭火樹正當春夕永
星橋還帶暮雲流疎鐘月落僧歸院平墅風高客倚樓
此地相逢判一醉良宵樽俎暫淹留
曹代蕭(河南人萬歷中郡守)
次前韻
烟霧霏霏漾遠洲仙郎青雀到溪頭尊前燈火紛紛下
檻外湖光面面流雪霽春山誰泛棹月明晚渚共登樓
年年樂事堪稱賞肯令東風不暫留
趙世顯(字仁甫福建人萬歷初嘉善學訓)
題任氏貞節卷
自苦冰霜操那知歲月深塵埋千里鏡腸斷五絃琴亹
亹丸熊意悽悽化石心共姜嗟已矣攬卷一沾襟
(附考嘉善顧闉妻任氏有奇節三十餘年)
袁宏道(字中郎公安人萬歷間官稽勲郎中)
嘉興道上古寺
金盡沙爲地竹苦水過籬龍池蛙帶子佛頂雀銜兒古
迹錢王是殘經宋代疑道旁龜剥落草裏卧豐碑
嘉興道中
彌野桑成市排溪柳作衙菜香齊吐甲樹暖欲蒸花天
色滑如卵江容潤似紗酒帘青帶上三五聚邨家
童佩(字子鳴太末人嘉興時書賈)
嘉禾道中
青帆一片水浮空百里關河半日風何事當年隔疆場
吳檣越艦鳥聲中
屠隆(字赤水寧波人萬歷間官儀部)
登秦駐山望海歌
高秋立馬登秦駐海風蕭蕭吹海樹極目遥天不可窮
赤縣神州在何處萬馬長驅巨浪來千鳬力抉浮雲去
盤陀石上坐微茫令我魂氣四飛揚閃閃金波騰若木
高高赤日挂扶桑諸峰遠近青螺矗大者如拳小如粟
雷電砰鍧戲白龍風雲慘淡愁黃鵠方丈蓬萊近可降
烟濤彷彿見雲窗瑶草琪花相蔭翳斑麟文豹何紛龐
紅顔玉女褰珠箔綠髮金童擁繡幢仰天把酒三嘆息
安得此身生羽翼謁罷東皇大帝君石邊寶瑟花間奕
龍旂翠盖照潺湲聞道秦皇駐此山苦無靈氣通仙籍
空有雄心出大寰三山福地尋難見千古沙丘去不還
海神之鞭亦杳滅黿鼉之梁猶嶻&KR1110;月色溟濛龍女珠
露華凄冷湘妃襪山上荒祠被冕旒老僧香火幾春秋
古今英爽真潮汐酒罷歌殘海水流
真如寺(考見前)
山深入蕭颯僧老見醇龐日月銷金碧松蘿偃綉幢乳
泉寒汲井宿霧白浮窗一自脩禪觀雄心日轉降
湖上烟雨樓
朱欄遠近萬家連下眺通衢上接天傍郭酒船邀落日
滿湖漁火亂疎烟僧參水觀堪成佛客借樓居即是仙
坐到夜分人籟息寒沙孤月大颿前
使君邀飲真如
使君燕客大湖東行盡溪橋入梵宫野騎駸駸經樹裏
亂鴉漠漠向烟中殿含霜氣金幢冷香散經聲寶界空
錦帶不嫌居士服忘形眞見上皇風
龔勉(字毅所無錫人萬歷間郡守)
重修三過堂次原韻三首
蘇公遺跡覺林中歲久荒凉戲牧童三過題詩渾是夢
千年覓勝總成空山僧已入忘言境詞客還多琢句功
景仰高風難再挹遙瞻明月起林東
古寺幽藏郭外邨蕭條蘿薜滿山門世無披老還誰過
坐有文公可再論弔古共看碑上句感時且倒月中尊
坐來不覺諸天暝忽聽疎鐘動梵言
學古原非塵世侣高蹤未許俗人尋虛堂鳥雀爭來往
野寺松筠自古今一榻白雲新廟貌半窗明月舊禪心
我來聊致蘋蘩意此日瞻依思獨深
長水法師墓
文杏過參天下有長水墓長水日夜流眞詮誰了悟
(附考墓在真如寺中)
管橘(字彦懷南陵人萬歷間嘉興令)
東郭草堂為沈大夫賦
幽偏甪里足逍遙小憩茅廬勝折腰十畝瓜田春樹合
一灣萍水暮烟消亭如綠野堪供賦地似桃源可避囂
不獨於今成吏隱也令千古讓風標
南垓草堂(以上二詩考見本傳)
衡棲虛寂似崆峒野老相傳舊閟宫曲逕春深麻苧雨
小亭秋滿芰荷風吳岡越嶠微茫外沙鷺汀鷗隱見中
湏信世途無坦地只宜長日醉芳叢
劉應鈳(安福人萬歷間郡守)
烟雨樓次屠赤水韻
高閣晴空飛落霞間隨鷗鷺問蒹葭水光清淺塵緣淨
樹色參差野眺賒江上歌絃延客棹林間砧杵動誰家
磯頭凝望思何極欲把金戈挂日斜
曹維藩(萬歷間郡判)
春日同劉太守集烟雨樓
亭亭虛敞白雲浮贏得官閒共勝遊綠樹風廻清籟合
畫欄月浸碧漪流遠山飛翠供吟席夾岸垂香引客舟
五馬風流君獨擅翩翩詞賦醉滄洲
李暢(南海人萬歷時贈知縣)
鍾明府邀酌鴛鴦湖
高人拉我遊渾似泛仙舟簫鼓風傳曲壺觴月滿樓湖
山青翠遍煙雨綠荷稠地挹六橋暮風廻五月秋低花
時度蝶近水不驚鷗酒醉未歸去應知欲枕流
沈明臣(字嘉則鄞人萬歷間布衣)
語兒溪
春風未過語兒溪野雉低飛麥浪齊一片桑麻天氣綠
養蠶時節鷓鴣啼
湯顯祖(字義仍臨川人萬歷間官祠部)
寄嘉興馬樂二丈兼懷陸五臺太宰
爲郎苦遲去官早歴落鄉關罷倫好忽忽神遊京洛春
泣向五臺原上草馬翁只似扶風人樂生當作望諸君
卧想少遊何可得拜築高堂曾一聞世局風流常似此
曾見英雄長不死江山歲月老閒身風雨魚龍動君子
沙井闌頭初卜居穿池散花引紅魚春風入門好楊柳
夜月出水新芙蕖往往催花臨節鼓自踏新詞教歌舞
青春索向酒人抛白髮判教侍兒數烟雨樓前烟雨迷
鶯脰湖邊鶯脰嗁但取風光足留賞越西還勝大江西
秀州
雨濕松陵春滿前輕飛榆筴映新田不知何處唱歌好
東栅平湖日夜船
程嘉燧(字孟陽休寧人)
六月鴛湖飲朱子暇夜歸與雲娃惜別
尋得伊人在水湄移舟同載復同移心隨湖草閒偏亂
愁似横波遠不知病起尚憐妝黛淺情多頗覺笑顔違
一樽且就新知樂莫道明朝有别離
張翬(桐鄉人)
失題
一水周遭抱梵宫石崕斷處小橋通片雲委地家家雨
萬樹呼秋葉葉風供佛野僧來施食放生衲子自開籠
邑侯東去無多路已覺閒忙迥不同
(附考闕)
芙蓉浦
獨來洲上看芙容掩映寒波淡復濃近擬明霞當落照
忽驚仙子露芳容簡師行脚今何在米老名書久絶蹤
回首舊亭風景換荒汀衰草憶人龍
(附考浦在桐鄉縣北二十五里青墩廣福院中又曰芙容洲即宋陳簡齋所居有詞詠之院係宋慶歷間)
(建後改夀聖院米芾書簡齋像贊存於院明洪武間定爲廣福寺)
孫孟吉(字兆禎烏鎮人)
車溪
釋子當年遠世寰絶囂塵處作玄關森森祗樹環方丈
寂寂珠林抱水灣金磬不鳴清梵靜白雲自伴老僧閒
夕陽杖錫門人遠遙聽鐘聲隱約間
(附考在桐鄉清風里自皂林扺青鎮南北二十里兩旁皆腴田藉以戽水灌溉故名)
朱純(紹興人)
麟湖夜泛
寥落暮天迥蒼茫湖水平秋雲開雁道凉雨洗蟬聲坐
石忘收釣臨流愛濯纓自緣躭野趣不是爲逃名
王渙(長洲人)
弔梅道人墓
碑滿紫苔字來瞻試解驂丈人留戲墨武水遶新藍宿
草圍高塚梅花有舊庵吁嗟成一弔歸去坐清談
王三陽(字乾甫福建人萬歷間嘉善令)
偶憩景德寺
一官淡武水勝刹望東城衲老僧初補瀾幽寺轉清禅
心追八景宦况愧三生獨有波羅月分湖徹底明
陳冕(華亭人)
武塘邑中書所見
老婦撥船翁打魚水添石脚夜來初江天有雨復不雨
客子手書仍放書燕掠水禽穿柳去農搜田莠帶根鋤
烟炊過午尚未歇林外鵓鳩時一呼
郭蒙(海寕人)
泛麟湖
麟湖迢逓片帆飛夜月孤懸野燒微濁酒漫釃聊遣興
霜毛初變慨知非停橈茅屋舂聲急路入寒塘漁唱稀
楚客久諳鰕菜味五侯纓冕重相違
董其昌(字玄宰華亭人官禮部尚書)
寄題蕭使君弄珠樓二首
閒將鄉思倚層霄吳楚乾坤共泬㵳鸚鵡夜驚才子賦
鳳凰春怨美人簫山連秦望三神近湖似潯陽九沠消
一自明珠還海曲采風應到弄珠謠
茂宰能將吏隱兼樓開山岳散江潭芷蘭一一分湘浦
楊柳依依自漢南地有驪龍供照乘人如黃鶴解停驂
欲知交甫遺珠事歴亂星辰逗短檐
(附考在平湖縣東湖中舊名戲珠亭又名珠臺以九水環拱故也萬歷間漢陽蕭鳴甲爲湖令始建樓董)
(其昌飛白署曰弄珠樓更題栱間曰晴川歴歴漢陽樹芳草萋萋鸚鵡洲陸果沈懋孝皆有記)
李培(利津人萬歷間秀水令)
烟雨樓
風吹明月墮魚梁讀罷殘書倚綠楊湖上蕅花樓上月
踏歌驚起睡鴛央
蕭鳴甲(字爾先漢陽人萬歷間爲平湖令遷民部)
憶弄珠樓步董太史韻
名遊俗吏異時兼遠岫低窗應碧潭好景自饒吳會詠
美人多在大江南花明乍浦時開纜草綠鸚湖幾駐驂
一别薊門秋色老可堪河影落朱檐
陳熙昌(字杲菴南海人萬歷間爲平湖令擢吏科)
題弄珠樓
蘭橈桂楫蕩新晴湖上花深似鏡平九曲烟波來海嶼
半空樓閣望蓬瀛吟成鸚鵡潮初長探罷驪龍月正明
欲識瑯琊遺蔭處十圍楊柳拂金城
陳子壯(字秋濤熙昌子官尚書)
題弄珠樓
鶴駕飛來仍舊嶼琴聲放出是新波去年芳草王孫地
一曲滄浪孺子歌天渺瓊樓飛夢少夜深龍女抱珠多
盈盈欲問三江水盡浣緇塵製綠荷
章士雅(字循之吳縣人萬歷間爲嘉善令歴郎中)
幽瀾泉
幽瀾千載寺落葉舊山門一自芳蹤去惟餘古甃存片
雲浮幻影孤月洗塵根坐對空人境何須花露繁
秋日同張景銘使君登武塘城樓
蒼蒼平野淡秋容百雉何年海上封一水白雲連檇李
片帆寒雨入吳淞高低禾黍邨流合遠近樓臺落照重
喜有使君持節至笑談今古靜烟烽
水月禪院
滉漾湖光遠接天坐來水月境疑仙一灘蘆荻寒相映
半壁松蘿靜可憐孤磬自懸開士榻浮雲不繫使君船
兩山遙望青如黛愁入鄉關倍惘然
劉公臺
百里堂開五子雄崇岡北峙佐神功星樓俯瞰搖銀海
水殿高騫落彩虹夾岸鶯花千堞遶連江風雨百川通
松雲翠擁低秦柱瓠粉香飄逼漢宫估客挂殘青舫月
仙人吹斷紫簫風紅顔十斗情逾劇白眼千秋調更同
塵世浮遊身老大乾坤涕淚路西東亭臯柳綠年年色
烟樹蘇臺一望中
(附考臺在嘉善北城外半里嘉靖間郡守劉慤築)
黃輝(字平倩南充人官少詹)
送章循之赴嘉善
東行翻出國門西雪路南枝望不迷仙吏故鄉長水近
美人别恨遠山齊乍便越舫移萱背不隔吳歌過韭谿
家世風流誰得似向來看劔氣成霓
鍾順(字必華南海人官知州)
嘉善沈氏梅雪樓聞笛
小樓人靜月初斜歸思迢迢隔海涯短笛誰吹斷腸曲
滿庭香雪落梅花
陳繼儒(字眉公華亭人)
南湖
水月淡無際秋風清可憐是誰能領略罷釣老漁船
葛一龍(字震甫蘇州人官理問)
煙雨樓
煙雨樓頭春乍晴鴛央湖上鳥嚶嚶中浮片席空三面
斜抱千家截半城漁網曬來風柳變酒船搖出浪花生
夕陽慣照憑欄妓一抹遠山紅袖明
廖孔說(字傅生應天人諸生)
石門
石門酒薄客愁寬誰念霜溪曉被寒偶見鄰舟說紅葉
五更疎雨夢長干
黃某(逸其名天台庠生)
冬日遊陳山
乘興憑高日未曛蒼苔屐齒自紛紛林深出澗有流水
雪霽滿山多白雲一榻琴聲憑鶴聽半牀松影與僧分
慚余未脱塵凡跡欲寄鄉心到雁羣
俞安期(字羡長宜興人萬歷間山人)
登秦駐
地盡危峰遠望開驚波直見海門廻翠華駐輦空秦蹕
彩筆觀濤有漢才紛動梵音雷下震長驅山勢雪東來
探奇不盡登臨興無奈狂心托酒杯
樊維城(字亢宗黃岡人萬歷間海鹽令)
鷹窠山
秀嶺周遭叠翠屏臨崖喬木幾千齡痴龍午避翻盆雨
怪蜴朝爲破柱霆僧止林中曾九白鳥飛海外憶三青
滄洲小吏羈心亂又逐行春出野坰
過秦駐
秦駐峰頭問祖龍神仙縹緲若爲從穿厓酷似桃源宅
到海誰爲空谷蹤暑過漸無蟬噪柳秋成欲獻鳥銜穜
碁翁散後留崖屋似覺梯仙有附庸
横塘
馳驅環澤國鎮日坐洪流畫艇安如舍清江狹似溝官
程無樂事物態變虛游慣識風波險休藏夜壑舟
旭日觀潮
陽侯出遊旗沛艾素車白馬來天外羲和朝行浴兩驂
金繩界道光如繪車輪驟雨倒山來樓閣重雲匝日會
砰雷轉石竄赤蛇驚起眠龍走狼狽汪洋萬頃莫可量
倏忽似神千里汰魚蝦奔逬不能隨鮮食艱民資口膾
餘波飛雪入平原都君吾子咸蒙賴坐見堪輿青復明
何如宇宙屯還泰須臾赫日正中天遥看蜃氣浮山帶
古涇
古涇通幽際桑條拂水湄雞鳴聞里社婦饁祝田祠撫
字慚無術催科復有期常來肥掾坐馴雉愧芳規
(附考海鹽有古涇三百一所在縣西境唐令李諤開以禦水旱)
楊撫
三塔
漠漠江邨暮停舟數落霞花飄金雀亂橋鎖玉龍斜僧
梵迷三塔神遊逼九華琴書擕共遠幽興老還賒
蔣愷(松江人官工部)
缾山
百尺浮圖勢如削傑頂更與雲相薄秋高木落凝望眼
許大乾坤費鐫鑿倚欄漸覺雲漢低午夜茫茫如可梯
喚回鶴夢曉光發何處一聲來碧雞
(附考山在嘉善治南半里宋置酒務積罌所成上有玉皇閣文昌殿銀杏一榦二枝最大)
鶴湖
何物昂藏相翛然見此湖横江掠蘇軾小艇縱林逋華
表終疑化朱門未許呼安流任來往聊以慰畸孤
(附考在嘉善縣西北三十里多蓴菜舊以産鶴得名)
盛子昭墓
墨跡相傳取次看滿堂風雨不勝寒那堪荒塚徘徊處
踏破白雲紅日殘
(附考盛懋字子昭元季魏塘鎮人山水人物花鳥俱臻妙境學陳仲美而略變其法墓在嘉善城外東北)
(里許其姪著字叔彰亦善畫明初供事内府高帝異之著盛叔彰全畫記後畫天界寺影壁以水母乘龍)
(皆不稱旨棄市)
陳賢良墓
先生天下士荒塚水邊村髠奴識寶氣神劔辭泉閽千
載有遺恨一抔空斷魂青苗曾抗疏高義動乾坤
黃景昉(字太穉晉江人)
贈陸嗣端年丈時以水部郎小謫
經年監厰獨賢勞玉勒珠弓金錯刀如汝火繩猶見謫
是誰錦瑟更能操薊門戈甲連遵永麟閣丹青想鄂褒
仍送封書留御榻主恩終念漢功曹
朱應祥(華亭人)
麟溪道中
一川流水半邨花舊屋南鄰是釣家長記歸篷載春釀
雲籠殘照雨鳴沙
弔梅道人墓
梅老清風不可招橡林寒雨日蕭蕭武塘一曲烟霏外
山寺鐘聲落暮潮
澹滄涇
湖上微風蕩水開鳥聲飛過釣魚臺暖雲欲作桃花雨
一片輕隂柳外來
(附考涇在嘉善)
斜塘
漫漫邨塘水没沙清明初過已無花春寒欲雨歸心急
懶駐扁舟問酒家
潘暘升(原名湛烏程人啓禎時比部郎)
鴛湖七首
花發名園酒滿巵錦韉争逐是春時小庭碧影鋪清晝
留得香雲出院遲
細細香生賸可擕碧窗垂露影參差相思鎮日憑誰見
和雨和烟傍一枝(上二首隠所見姓氏)
秋滿晴空月正圓隔湖聽唱小遊仙不因蘋際微風起
那得清音到畫船
平波㶑灧羡雙鷗草借晴光綠滿洲花事又殘人未到
一時憑遍畫山樓
望望蒹葭擁去艭愁分寒影渡楓江無端想起芙蓉衩
繡出鴛鴦七十雙
種成修竹待棲鸞三五東生月影團重到歌樓看寂寂
蘼蕪深映碧窗寒
五色雲開寶鏡升繁華舊日轉難憑桃花慣逐春流水
何事漁郎認武陵
劉繩之(字永思慈溪人)
居畫閣次秋潭韻
卜築微分小徑隂山花落果駭飛禽曾聞野鶴如人瘦
自覺冥鴻得趣深一簇烟雲供遠眺數聲雞犬隔疎林
此地由來可乘興何時抛卷足幽尋
(附考閣在鶴洲草堂之東)
胡應麟(字元瑞蘭溪人孝廉)
登烟雨樓寄沈純父
夾岸春波漾綠蘋千家曙色照垂綸獨爲烟雨樓中客
遥憶昆明殿裏臣九塞兵車閒仗鉞五陵冠盖避埋輪
應知屠狗風塵下大有華陽擊筑人
陳鶴(會稽人)
發武塘
吳天日暮海雲低白水孤帆思欲迷惟有愁心似明月
今宵先度武塘西
瓶山
平山高閣帶疎星醉倚瑟琶倒玉瓶落日未廻青雀舫
行雲先渡白牛涇
張岐(興濟人官憲副)
資聖寺重光井
石井荒涼古寺邊偶因鑿翠得甘泉斷碑剝落埋衰草
猶記將軍捨宅年
陳塤(江隂人)
弔梅道人墓
見說梅花舊有庵清風遺落滿江南茶烟散雨經春幾
橡樹連雲合抱三玉骨巳隨和尚化玄關不放俗人參
我來欲爲彈流水今古同心照此潭
周相(吳江人)
汾湖舟次懷友
仙槎微放汾湖曲新洗匏尊避俗喧梁月幾廻驚倒屣
秋風何處迓行軒臨溪倚杖隨流水落日懷人檢贈言
漫興肯虛真率會不妨促膝慰寒暄
張弘至(華亭人官給事中)
瓶山
瓶山山房小有山陽溪流水送聲潺傾瓶不盡相留意
離思滿天風色寒
李恕
過張文穆公墓
嵯峨荒土亂堆雲傳是前朝學士墳泉石清標存别業
風流豪思見遺文竹雞帶雨啼春草石獸和烟卧夕曛
縱有枇杷生滿樹何人載酒弔吟魂
(附考墓在崇德治西北十七里)
陳子龍(字卧子青浦人官兵科給事)
高寓公書來詢予近况余適從石齋先生築講壇
於大滌山留連竟日遂書此報之
三山迷漢使更起白雲壇環珮天風滿旌旗海日殘草
侵羣帝靜月度九霄寒惆悵乘鸞者焚香獨夜闌
陸應陽(華亭人)
題水月閣
舞堤搖曳木蘭舟月色歌聲半入樓我亦有情消不盡
一瓢春酒爲君留
(附考在嘉興南湖烟雨樓側)
周昇
走馬岡
數里長岡似掌平將軍戰騎昔曾經至今原上青青草
猶帶英雄汗血腥
(附考在桐鄉相傳吳王宿兵於此)
沈艾
登史山(考見前)
殳山東畔小芙容秀拔諸峰數萬重安得身閒陪老衲
看雲終日倚孤笻
趙宦光(字凡夫蘇州人)
題鶴洲圖二首
一片亭前雪何如萬壑雲開籠須遠適寧復溷雞羣
别墅背山開門臨綠水來夜深邨犬吠小艇賣樵回
(附考鶴洲在嘉興縣南三里唐裴休放鶴處今爲朱太守子葵園林)
汪明際(字無際吳縣人)
都門閱鶴洲圖題贈
九臯方唳徹邀響在圓沙松際影新出月光疑舊斜平
居煩接翮石室可棲霞遠意同閒賞何勞問歲華
沈友儒(海寧人官員外)
殳仙石
不湏問道向崆峒煑汞丹成似葛翁一旦紅顔生羽翮
千年華表語遼東荒臺此日迷蒼蘚蛻骨何時瘞碧叢
安得餐餘吞一粒會能乘鶴上遥空
無名氏
烏夜邨
荒邨烏夜栖忽遶月明啼生得東家女身爲萬乘妻至
今種高樹不遣烏飛去居人凡幾家愛聽啼啞啞啼啞
啞忽驚怪婦開門向烏拜
(附考村在海鹽縣南三里晉何凖寓居一夕羣烏啼噪乃生女後選入宫今有何后塚)
釋德祥(字止庵錢塘人洪武時僧)
周元初禱雨詩
蘇臺羽仙飡玉霞鶴年松骨輕如花晝騎金背之神蟇
奉持綠章扣天家請陳旱魃爲妖邪惔焚原隰疑燒畬
草葉焦卷鑠石沙大田秋稼縮不芽忽聞赤子聲嗟嗟
帝呼將吏乘黑騧驅逐電雨鞭雷車玄雲著地手可拏
雨脚不斷紛如麻來蘇百物活魚蝦博哉隂功上相嘉
濟濟多士稱欒巴羽仙不以名爲夸飄然鳬舄辭京華
冶城仙子邀相遮拍肩挹袂爭喧譁憶著安期棗似瓜
招呼不上松風槎
釋觀白
周元初詩
仙姿寒湛玉壺冰斬叱羣魔走百靈萬里風雲生赤日
九天雷電下青冥瑶壇鶴唳秋如水蕙帳人幽月滿庭
安得相從過衡岳飛行同躡鳳凰翎
席應珍(字心齋海虞人洪武中道士)
來鶴詩
瑶壇法黎土簫臺聳岧嶤縹緲白玉京空歌協雲韶靈
駕御八景多士嚴趨朝琅風颺清微天花雨層霄皎皎
羣胎仙嘯歌雜雲璈前参紫霞盖後遶青霓旄覽兹孝
子誠赴此仙人招阿母鍊魂仙高超謝塵囂控駕不待
轡飛飛凌泬㵳置身王母宫坐看石劫消
贈周元初
春晴步屧黃泥坂楊柳隂隂水拍城童子候人如鶴瘦
羽仙飛舄似鳬輕碧桃花繞巢雲屋綠酒香浮貯月罌
醉裏却嫌天下窄倚闌吹笛到天明
釋洪恩
宿天寧寺
基陛稽前代浮圖想舊標風鈴天外語法鼓海門潮衣
鉢猶傳奉津梁未寂寥假令吾道在斯地豈蕭條
(附考寺在海鹽城西三里舊名禅悦院宋宣和二年爲天寧永祚禅寺内有海月樓)
釋普莊
卧雲軒為嘉禾大機禪師作
卧雲軒中人塵事不能到心與雲俱閒看雲聊寄傲雲
之從龍自可期達人應世當有時乃知舒卷本無跡六
合茫茫隨所適殷勤爲告卧雲人雲中有路須致身大
地蒼生望霖雨胡爲久卧南湖濱
釋圓信(字雪嶠寧波人)
早秋過朱子葵太守鶴洲草堂對雨分韻得飛字
方花礎潤晩涼歸隔浦蓮舟望漸稀林下自聞秋葉雨
燈前亦有草蟲飛廵檐半濕黃藤杖倚檻重添白苧衣
明發霅溪新水下前邨應没舊漁磯
徐小淑(吳縣人范允臨妻有絡緯集)
烟雨樓
麥隴春殘曲逕幽長堤疎柳繫扁舟香鈎玉鯉芳洲月
岸隔花烟在一樓
范壼貞(字蓉裳吳縣人嫁吳氏)
烟雨樓圖
烟嵐無限雨中情遠近樓臺一望平吳苑草荒麋鹿走
越江春盡鷓鴣鳴長隄柳樹迷春渚白水菰茭繞郡城
最是晚來新月下萬家燈火隔湖明
吳山(字巖子當塗閨秀適卞琳)
禾水道中
春早猶寒草未齊落梅邨墅鵓鳩啼虎林烟月勞清夢
秀水雲山入品題竹岸人家門巷静桑園風景夕陽低
小橋漁艇閒來往何處花源更有溪
湯淑英(字畹素蘇州吳嘯雯配)
烟雨樓
樓空面面綠波平向晩輕舠試一停隔岸烟生天際月
敗蘆漁火幾星星
檇李詩繫卷四十
