檇李詩繫卷三十八
平湖沈季友編
宋
李綱(字伯紀邵武人高宗時為相諡忠定)
嘉禾道中遇夏子陽
京華契闊巳再冬扁舟野岸欣相逢天寒水遠飛霜風
談笑坐覺廻春容年踰七十兩頰紅真氣上泝泥丸宫
剖符南海窺祝融欲求丹砂訪葛洪問予執筆侍九重
胡為謫堕溪山中迂愚久合親耕農君恩未報徒忡仲
飄零孤跡随斷蓬他日相憶看雲鴻
吕祖謙(字伯恭婺州人孝宗時官編修諡成公)
送丘宗卿博士出守嘉禾以視民如傷為韻
檇李國西門道里去天咫訟庭人摩肩客館舟銜尾凉
燠變須臾怵聽復駐視心平理自見周道本如砥
堂下萬休戚堂上一笑嚬是心苟不存對面越與秦豚
魚尚可孚况此能言民君看津頭柳葉葉皆相親
奮髯疾抵風解衣徐探雛古来多快士氣吞兩輪朱簿
書高没人迎筆風摧枯自許豈不豪歲晏終何如
折肱稱良醫識病由身傷開府事如麻豈盡昔所嘗平
生老農語易置復難忘麥黃要經雪橘黃要經霜
沈與求(字必先吳興人高宗時為樞密諡忠敏)
曾守置酒月波樓同賦
詞語平生故自蕪登高重愧賦成初諸君此去識老子
右衛向来煩長輿波上旌旗飛退鷁樓前歌管出金魚
回闌後夜同延月直下方池可更疏
羞墓
富貴因人德未酬繡衣歸去竟何求荒墳三尺斜陽裏
千古徒增女子羞
月波樓
突兀晴樓壓郡城樓前波面縠紋生何人合作佳從事
来伴胡牀看月明
會景亭
柳株高下隔桃蹊萬頃烟波似渼陂畫手無人邈平遠
小亭風冷立移時
過嘉禾野塘
木末孤烟起夕炊茅檐直下釣魚磯蒼荒遠水連天碧
一葉短篷何處歸
周紫芝(字少隠號竹坡宣城人高宗時為興國守有稊米集)
送黃文若歸嘉禾
烏帽猶衝九陌塵扁舟誰釣兩谿春久憑歸夢尋香國
忽喜清樽對故人滿眼窮愁嗟我老此生交舊獨君真
華亭一水無多地細作来書莫厭頻
將軍十載半鳴珂才武憐君中異科但把長吟作回雪
不妨瀕海看熬波(時黃授鹽監)方愁隻影身如寄便買扁舟
意若何一别應須五年事好詩從此為誰哦
文若擕家来遊西湖袖出新詩其歸和以當别
黃郎滿袖出新詩别後篇章欲造微老驥但含千里意
翔鸞還帶九雛歸如君好事真前輩笑我為生盡昨非
小别不堪頻作惡灞橋楊柳亦依依
蘇小墓
野水横分青草陂誰埋玉樹與瓊枝湖邊山自向人綠
門外柳今何處垂行雨行雲均是夢施朱施粉未相宜
一從蕙死蘭枯後剛道桃花好面皮
陳造(字唐卿高郵人淳熙時為淮西安撫)
跋簡齋二帖
夜光一百八十七(簡齋三進劄共一百八十七字)有底六丁忘下收密
勿端知紫皇側鎮欀猶計子孫謀
題椿桂堂四首為莫倅作
日日高堂笑臉新五株芳桂拱靈椿枝縈非霧根盤石
共閱壺中不盡春
靈椿移植自仙宫丹桂年年不辦供材薦明堂皆巨棟
君家培植富隂功
蒙莊漫詫楚冥靈獨秀吾今陋郄生更笑田家紫荆樹
每随人意作枯榮
鴈影聯翩上綘綃庭蘭再世更竒標義方可但燕山竇
行跨當年八葉蕭
高翥(字九萬號菊磵滄州人)
烏鎮普静寺沈休文故居
寂寞梁朝寺深廊十數間碑存知殿古香冷覺僧殘斷
岸舟横浦平坡樹補山休文如好在依舊帶圍寬
游九言(字誠之建陽人諡文清)
秀州道中二首
一春烟雨歇空濛高下川原杳靄中畢竟春光遮不得
滿邨花柳自青紅
漠漠秋原禾黍空藤蘿古木梵王宫孤邨野水斜陽外
無數歸鴉落晚風
范成大(字致能吳郡人紹興進士官大學士有石湖集)
烏戍密印寺
青堆溪上水平堤(烏堆東岸曰青堆)綘瓦參差半掩扉(殿角純紅瓦)
我與聖公俱客寓(聖公汀州白衣岩主號定光佛者連南夫知州載神像歸寄于寺之藏前)
人傳帝子尚靈威(寺有昭明太子祠)勝緣齟齬三重障(東佛閣三造不)
(成今据見材取次成之猶殊勝)志士辛勤十載歸(鐘樓乃一僧束髮為商走川廣得錢二萬)
(緡凡十年復髠而歸樓始成)花木禪房皆不見但餘蝙蝠晝羣飛(僧房)
(皆為狹門深泂行入百餘步不見人)
(附考寺在桐鄉縣北二十五里吳越王戍兵處又稱戍上烏堆之東曰青堆又曰青墩取青宫之意昭明)
(太子師沈約有先墓在此每歲歸掃太子就之因築書館名青&KR1456;閣後約遷葬金陵太子捨館為賢德寺)
(後改密印)
題崇德莫氏椿桂堂
君不見衣冠盛事今猶昔前說燕山後崇德聯翩五組
帶天香世上籯金賤如礫他年詩禮到雲来日日高堂
稱夀杯桂長孫枝椿不老却比竇家應更好
(附考堂在崇德宋邑人莫元忠兄弟五人俱登進士故扁其堂)
秀州門外泊舟
拍岸清波撲岸埃黑頭霜鬢幾徘徊禾興門外官楊柳
又見扁舟上堰来
楊萬里(字廷秀吉水人紹興進士官學士有誠齋集)
崇德道中
一逕青松露三門白水烟殿横林外脊墖漏隙中天地
曠迎先見村移眺更妍客程坐行役不得泊春船
烟雨樓(考見前)
輕烟漠漠雨疎疎碧瓦朱甍照水隅幸有園林依燕第
不妨蓑笠釣鴛湖漁歌欸乃聲高下遠樹冥濛色有無
徙倚闌干衫袖冷令人歸興憶蓴鱸
秀州嘉興館拜賜春幡勝
中使傳宣下紫宸鏃頭濃染御香雲綵幡耐夏宜春字
寶勝連環曲水紋癡似土牛鞭不動老登金馬愧無聞
強簮華髮知難稱只有新詩頌萬分
過崇德二首
北關落日送船行欲到嘉興天已明睡起一河冰片滿
槌瓊摐玉夢中聲
水面光浮赤玉盤也應知我縴夫寒滿河圭璧無人要
吹入詩翁凍筆端
劉克莊(字潛夫莆田人淳熙中官學士有後村集)
朱買臣墓(考見前)
翁子平生最苦貧晚將丹頸博朱輪老儒五十無章綬
歸去何妨且負薪
曾揆(字舜卿南豐人)
題資福院平綠軒
終日勞勞雁鶩行偶然来訪贊公房扶疎草木四圍合
縈繞溪流一帶長倚檻豈能成傑句把杯多是說名方
問師乞取安心法老坐蒲團對佛香
(附考軒在崇德治西素商門外三百步宋嘉祐間創)
劉仙倫(字叔擬廬陵人冇招山集)
過嘉禾
惆悵嘉興路三年幾度經航船連夜發更鼔隔城聽落
月低烟樹秋風冷露螢客懷容易感宜醉不宜醒
魏塘道中
霜葉紅於染寒溪湛若澄幾聲歸雁急數點暮山青深
琖頻斟酒長塗小作程萬緣天已定得喪一毫輕
(附考嘉善縣古魏塘鎮相傳魏武帝窺江南駐蹕故名乂曰武塘在府城東三十六里治為元萬戶陳景)
(仁花圃至正時有星隕石陳取為山縣治定基於此古為嘉興之東北鄙明始析邑領思賢遷善麟瑞永)
(安奉賢胥山等六鄉)
葉適(字水心永嘉人寧宗時官學士諡忠定)
題椿桂堂
九官八士古之良靈椿丹桂後騰芳馮公詩意雖短陋
閭里傳誦終難忘君家同生五兄弟短檠伴夜東方啓
黃旗兩紀張慶闈紵袍五褫趨文陛辭華摽角人力能
科名均齊天所興作堂不須棟梁好但種此木高千層
透日垂隂香未歇滿堂車騎同時列更將磊砢替團團
留與北風觀壮節
秀州寄王道夫二首
衮衮紅塵五月留来時落木不勝秋只今春事濃如許
萬里滄浪又一舟
潘君狂甚詩能古葉子文高世莫驚何處有田求二頃
向来三月决歸耕
王信(括蒼人)
題椿桂堂
向同子直遊膠庠是時子明居侍旁友于學問相激昂
聲華日馳翰墨場仲氏一第如探囊伯氏随即凌雲翔
已快雁塔書雁行君家餘慶未易量二龍三鳳同呈祥
一門競爽如圭璋聯翩不羡金華唐會稽何獨誇諸黃
羞與竇氏争頡頏吾家頗亦推吾鄉五登科第於太常
枝分派别各一房敢與君家相比方源深允矣流必長
孫枝更繞秋風香
葉紹翁(龍泉人寧宗時人)
過崇德
野塍泉自注斷岸柳空存雨霽雲開塔船過犬吠門柴
籬斜着水草逕别通村翻羡田家樂盈盈酒瓦盆
黃幹(字勉齊宋進士閩人為石門酒監)
石門
吳越天下富京畿遊俠鄉隴畝盡膏腴第宅皆侯王世
言蘇湖熟霑溉及四方自我来石門觸目何凄凉清晨
開務門有酒誰復嘗纍纍挈妻子汲汲求糟糠父老稱
近年十載常八荒聚落成丘墟少壮争逃亡
(附考石門鎮屬崇德吳越時疊石為門故名唐置驛宋置贍軍廨及酒庫務紹興中半駕駐蹕之所有行)
(幄殿元設税課局於此太平廣記云唐大歷中王垂盧收乘舟至石門驛遇幽怪即此)
(本朝以崇德為石門改為玉溪鎮瀕於運河又曰玉灣)
崇德憫雨四首
檣頭五兩搖空飛船頭百丈牽何遲數篙塘水清可涉
故鄉千里歸何時
塘中龍骨高數層龜坼田中縱復横青裙箬笠倚車卧
但有空車無水聲
牛女盈盈河漢傍清風肅肅吹羅裳朱門達旦聽歌曲
莫遣濃隂蔽夜凉
老夫年老百不悲夜聽羣兒聲吾伊呼童握手長太息
不見儂家數口飢
崇德喜雨詩用前韻
莫愁塵土座天飛六月栽禾未是遲待得麥麻收拾後
通宵好雨定何時
雲霓天外起層層畢月相随徹夜横費得天公能幾力
數州愁苦變歌聲
睡覺歌聲古道傍有人中夜攬衣裳牀頭斗酒聊自酌
不為書忩一夜凉
山中書生休浪悲燮調自有臯與伊清香一瓣来天竺
更把民飢作己飢
程珌(字懷古休寧人理宗時端明學士有洺水集)
送常世卿歸嘉興
悔作唐山来山深交友絶相逢忽相得乍見乃乍别嗟
此冰玉人寒梅疎帶雪胸次羅文奎筆底耀離纈朝家
渴英雋結網仍高設行且收殊科勉哉嗣先烈一編忠
義傳姦萌嘆先折千載懦夫魂脆骨變竒節識此吳中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵微
露花堪折相思復相思後夜天邊月
戴復古(字式之天台人有石屏集)
初夏遊石門張園(考見仙鬼)
乳鴨池塘水淺深熟梅天氣半晴隂東園載酒西園醉
滴盡枇杷一樹金
汪莘(字叔耕號柳塘先生休寧人嘉定間布衣)
臘月立春夜秀州船場橋玩月
鴉聲欲斷雉聲起柳眼巳青桑眼黃故鄉春事正如許
春事只緣思故鄉
朱南杰(古徐人淳祐十年為海鹽澉浦監酒十一年為市舶官)
曉發嘉禾
曉發嘉興路人家門未開閘關船側過水漲堰平堆濃
綠暗官柳肥紅綻野梅城中簫鼔發知是使君回
泊崇德
堰未抵長湖先從古縣過詩舟尋舊岸酒市鬻新歌傍
水人家密依山僧寺多夷猶觀未足無奈月明何
出嘉禾
舟出嘉禾五里城僧樓山塔互崢嶸酒旗密比随風舞
漁網横拖漾日晴畫舫貴人帆去穏单衣遊女着来輕
山歌已接長河堰到得臨平月又明
烟雨樓
錦繡初開城角東規模緜亘境相通一亭舊占梅邊月
兩徑新添竹外風山色有無烟變態湖光濃淡雨收功
凭欄正好催歸去横笛數聲蘆葦中
餞海鹽史後樂
秦溪邑大號難治後樂三年以德為海闊有樓還舊觀
堂深無日不新詩虚舟祗載来時物實惠常教去後思
相業真傳公不忝蒼生况是望霖時
陳必復(字无咎閩人有山居存藁)
舟行崇德
落日挂征帆西風客袂單燈明邨店近船重水程寬蘆
蓼作秋意汀洲生晚寒鐘聲烟外寺山色夢中看
嘉禾境上
聯疇岡勢斷缺岸浪痕垂村店茅柴酒人家槿樹籬逆
風魚上少連雨稻開遲客路秋偏好歸程盡是詩
葛紹體(建安人)
招鶴所詞為澉浦監税趙潛夫作
君之来兮鶴自九臯駕以去兮渺天地而逍遥縞衣玄
裳兮横大海之驚濤雲旂先驅兮霓旌旖□月皓皓兮
風灑灑青山之上兮黃灣之下挹北斗兮椒漿羽扇綸
巾兮佩璆鏘盼而笑兮玉潔冰光鳴鸞鳳兮舞黿鼉馮
夷鼓兮虙妃歌魚咏龍吟兮蛟螭護呵睠言歸兮南圃
飄飛兮過舶艣春復秋兮終古
吳龍翰(字式賢新安人)
嘉禾沈園
景物何其異虚岩人力成清池沉鳥影高樹落蟬聲花
月樓臺麗香風簾幕輕客来堪一借莫惜百杯傾
嘉禾道中
趁得東風便千錢買一舟嘉禾三日路隂木四山秋野
色緘詩思鵑聲替客愁煙波渺無際是處可盟鷗
林逢子
鏡香亭
綠楊深處兩三家幾度憑欄聽沸蛙雲錦已空烟水闊
空教人憶舊時花
(附考在府城内)
宣公祠二首
仁義百篇同孟子排姦勁節凛秋霜人生一死固不免
死落忠州骨也香
千年舊事随流水一縷殘杳弔蜀魂門掩落花人不到
野風吹月照黃昏
文天祥(字履善號文山吉水人官丞相)
次韻劉左司營繕司落成適潘秘丞得郡檇李
并餞以詩
蓬壺日月四時春金碧新来絢帝宸俎豆幸陪麟省雋
衣冠中有虎符新詩餘和氣生談麈坐久風光入醉茵
多謝蘭臺舊盟主好歸羣玉領儒珍
朱繼芳(字季實建安人有静佳乙藁)
送僧遊檇李
師今遊檇李自刺釣船篙地說三吳勝人誇二陸豪草
黃工女績波白課丁熬近海寒應早霜毛怯剃刀
周文璞(字晉仙錢唐人有方泉先生集)
檇李道中
吹徹鵝笙醉碧桃古城斜日泛輕舠此行憶着維舟處
綠樹黃桑一樣高
何昌弼
海鹽横塘道中
一舸凌風去縈紆度幾邨水清魚引子地美稻生孫路
僻塵埃遠秋晴枕席温悠悠迷處所疑入武陵源
(附考塘在海鹽西北四十里即常豐閘通郡之南湖)
方回(字萬里徽人宋末知嚴州元為建德路總管有桐江集)
烟雨樓
樓壓重湖實壮哉樓前圖畫若天開鷗從沙際衝烟去
燕向花邊捲雨来傍柳一橋相掩映隔林雙塔共崔嵬
欄干倚盡催詩處晴日須来三四回
過崇德縣
枯柳無風影不搖敗墻頽屋意蕭蕭忽然喚醒承平夢
猶有紅闌夹畫橋
聽航船歌四首
北来南去雁還飛四十年間萬事非惟有航船歌不改
夜深老淚欲霑衣
南到杭州北楚州三江八堰水通流牽板船篙為飯碗
不能辛苦把鋤頭
雇載錢輕載不輕阿郎拽牽阿奴撑五千斤蠟三千漆
寧馨時年欲夜行
南姚邨打北姚邨鬼哭誰憐枉死魂争似梢工留口喫
秀州城外鴨餛飩(癸辛雜識作跳上岸頭須記取秀州門外鴨餛飩)
家鉉翁(眉山人官學生宋亡不仕)
寂照石佛(考見前)
溪上石人何往矣山中石佛是其疇若教石佛能談妙
應有石人来點頭
林景熙(字德陽平陽人)
午日寓嘉禾學宫顧東浦載酒相過二博士偕
来飲就醉翌日留詩為别
嘉禾古三輔積水何蒼茫舊遊夢歷歷况此逢端陽束
艾肖人形傾葵抱天常蕭蕭老縫掖得依夫子牆鴛湖
無五月宿雨生微凉客從東浦来手持紫霞觴采蒲泛
纖玉沃我書傳香殷勤兩博士雜出肴與漿書囊談未
了一醉齊彭殤酒醒忽不樂起看北斗芒歲月感疎鬢
風烟渺殊方明當理征棹斜日鱸魚鄉
宣公祠
冰玉為骨秋為神堂堂内相真天人諫草數百垂清芬
仁義一洗功利塵刳肝瀝血空排雲白日不見吾忠勤
奉天詔下哀痛新將士感泣天亦聞皇威雷動清九垠
一紙可敵百萬軍草茅學古期致君以額扣關九虎嗔
玉堂雲霧當華津耿耿何不批龍鱗一樽醻古凄夕曛
鴛湖之水春復春
題劉伶墓
碧落當年墮酒星醉中萬事一浮萍不知人世無窮事
一醉松根不肯醒
蘇小墓
歌扇風流憶舊家一丘落月幾啼鴉芳魂不肯為黃土
猶作燕支半樹花
羞墓
遠望車塵汗雨流自知覆水已難收為君富貴妾羞死
富貴如君不自羞
吳思齊(語云括蒼人考端平三年有澉浦監税錢塘張思齊疑即其人)
題鹿苑寺應夢尊者祠
是法本平等無怠亦無敬如何證無生却来見參政
(附考寺在海鹽西北三十六里宋治平初建魯肅簡公宰邑夢胡僧来迎參政及瞻羅漢像與夢符合因)
(建寺又有一擊軒)
蔡翀
颺坡石馬詩
異代豪華事已非空餘石馬傍山蹊千年故物埋荆棘
風雨時聞半夜嘶
(附考海鹽縣西南五十里冇颺山在永安湖閘南有宋常氏墳)
無名氏
朱買臣墓
貧賤難看俗眼低區區何事使雲泥會稽乞得無他念
只為歸来詫故妻
元
趙孟頫(字子昂吳興人諡文敏)
題延陵義塾
禮義生富足為富誠不仁誰能如吳君捐已以惠人開
塾延師儒聚書教比隣豈圖名譽美要使風俗淳人物
方渺然作養當及晨文章雖致身經術乃新民宣公相
業著輔子禮樂醇二賢鄉先生千載德不冺吳君真盛
舉勉哉繼前塵何富襲春服從子語水濱
(附考塾在崇德元皇慶中邑人吳英建)
秀州
秀州人家知幾多郎君兒女唱山歌白馬橋頭拾明月
鴛鴦湖畔折夭荷碧水朱樓為誰惱短簫長笛奈儂何
共歸田園對山色江南江北更巍峩
馬祖常(字伯庸光州人官樞密有石田集)
送史正翁經歷之嘉興
京華春滿眼楚客榜船歸花送行衣舞鶯從上苑飛蓴
鱸随俸入桑苧接田肥鈴閣文書少還知小吏稀
貢奎(字仲章宣城人元初官集賢直學士有雲林集)
和馬伯庸學士送史正翁赴嘉興幕官
春日思家切那堪送客歸自憐舟似繫却羡羽能飛麥
隴青鳩閙花洲紫鱖肥登臨多暇日應報訟門稀
黃庚(字星甫天台人有月屋漫藳)
石門
羸馬東山路駸駸抵石門落花春雨夜流水暮烟邨久
客悲行役新愁攪夢魂勞生多感慨餘恨付乾坤
傅與礪(字若金臨江人)
送唐子華赴嘉興
聞君秋思滿南湖行李今晨發帝都幕府初乘從事馬
江城還憶步兵鱸樹浮白日山侵越湖蹴青天海入吳
閒暇憑高動詩興須来一醉掃新圖
陳孚(字剛中天台人)
嘉興二首
簫鼔聲中十萬家垂楊淺映綠窗紗象梳兩兩蟬鬟女
笑擁紅橋買藕花
燕子穿烟水荇開顧家猶有讀書臺平生雙耳松風裏
乂向華亭聽鶴来
薩都刺(字天錫雁門人)
過嘉興(一作過秀州南湖)
三山雲海幾千里十幅蒲帆挂秋水吳中過客莫思家
江南畫船如屋裏蘆芽短短穿碧沙船頭鯉魚吹浪花
吳姬蕩槳入城去細雨小寒生淺莎我歌水調無人續
江上月凉吹紫竹春風一曲鷓鴣詞花落鶯啼滿城綠
皂林舟中
春溪野鴨肥可射幽樹深隂叫山鷓遠人三月酒船過
柳絮飛時杏花謝行行水竹上雲林往往人家或僧舍
小官便欲賦歸来何處買山錢可借
(附考皂林在桐鄉境張士誠攻嘉興元將駐兵於此明徐逹討士誠獲其俘六萬即其地也)
石門懷友夜坐
道人挂劒丹陽去欲入茅山恐未曾飛去難尋雲外鶴
歸来獨禮斗前燈夢回洗鉢分秋水酒渴敲壺碎夜冰
獨有江東未歸客西風詩骨瘦崚嶒
貢師泰(字泰甫奎子官秘書即有玩齋集)
風涇舟中
白髮飄蕭寄短蓬春深杯酒憶曾同落花洲渚鷗迎雨
芳草池塘燕避風烽火此時連海上音書何日到山中
故人别後遥相望夜夜空随斗柄東
(附考嘉善東北十八里有清風涇舊名白牛邨市元易為鎮陳舜俞居此)
方瀾(字叔淵莆陽人有叔淵遺藁)
石門夜泊
積雨暝天豁炊烟隔林起人喧落帆處野語新月裏桑
逕綠妖沃麥風寒不已一夕舟相銜擾擾利名子
石門曉行
風高木葉脱從此曉寒新積雨初見日遠山如故人烟
邨一葦渡野寺數家鄰獨念行藏異沙鷗未我馴
嘉禾道中
歸帆一日速萬瀑落晴巒人涉風霜老水浮天地寬漁
燈野外小兔月浪中寒慣識蒼茫味推篷到夜闌
鄧楠
題錢德鈞水村隠居圖(事詳本傳)
向来寓意思卜居住處只今成畫圖胸中本自渺江海
主人相凂寫江湖
吳延夀
前題
邨南邨北樹濛濛秋水清涵野色空道外俗塵飛不到
似移家住畫圖中
葉齊賢(松陵人)
前題
坐窗不遨呻蠧竹兀兀那知髀生肉眼明見此水邊邨
浣我胷中塵百斛荒山寂歷蒼烟斜驚風颯颯鳴蒹葭
平沙暮寒羣雁起垂柳掩映幽人家風流王孫摩詰手
妙處端如神所授等閒點綴皆精妍怪底秋光生戶牖
我家本住松江濱怳然一見融心神他年卜築遂君志
留取青山容散人
趙孟籲(字子俊)
前題
曖曖水邊邨蕭條絶塵滓錢君智者徒而後能樂此平
生丘壑情所尚政在是問誰為此圖吾兄固能爾
黃肖翁
前題
幽人心地本翛然此境相諧七十年茅屋數椽依約外
雲山一抹有無邊眼前生意今林屋筆底秋風古輞川
勝景有餘描不盡歸鴻幾點落寒烟
牟巘(字獻之陵陽人)
前題
山色濃還淡孤邨水遶之俗塵飛不到野老住偏宜碕
岸疎疎柳茅檐短短籬小舟欹側過便是少陵詩
王鈞(真定人)
前題
寒烟漠漠鎖荒邨日暮帆歸浦溆昏颯颯秋風鳴老樹
涓涓流水遶柴門平沙堆起聲如寂斷岸罾懸影若翻
要問先生得真趣玩圖嘿嘿欲何言
錢良右(吳郡人)
前題
每憐北苑風流遠筆底精神此日同春水孤邨無限意
題詩輸與杜陵翁
鄧文原(巴西人)
前題
芳草孤舟度幽居一逕通江湖春雨外墟里暮烟中機
息鷗先下花飛鳥自東臨流無限意畫史若為工
陸行直
前題
馬足黃塵三尺深清風吹斷自難侵乾坤老矣驚浮世
泉石蕭然動隠心鷗鳥起沙春漠漠漁舟繫柳晝隂隂
他年欲訪幽栖處莫似仙源無路尋
郭麟孫
前題
澤國淨秋色遠山横夕烟水田羣雁起蘆渚一罾懸林
樹幾間屋君家若個邊扁舟何日去相伴白鷗眠
高克恭(字房山官尚書)
前題
簾捲蒼茫埜色屋連演迤清流歲晼晩兮自適蹇誰留
兮中洲
陸祖凱
前題
一片寬閒景波涵萬頃天雁飛秋影外樹倚夕陽邊山
色来窗牖溪聲自管絃何當明月夜著我釣魚船
趙由祚
前題
不入山林不入城孤舟容我寄浮生年来與世殊相遠
漸喜無人識姓名
趙由儁(字仲時吳興人)
前題
清溪抱邨流茒屋蔭疎柳天秋雁行遠山翠當戶牖罷
釣者誰子延緣来渡口野情固超逸圖畫傳不朽何當
從之遊扁舟落吾手
趙承孫
前題
誰識漁樵興趣閒由来家計在江干羡君圖畫能殊勝
愧我田園卒未安浩蕩閒雲低樹影蕭條野屋蔽天寒
秋深夜色猶堪愛寫取嬋娟浸石灘
朱梓瑞
前題
家住吳淞江水西短垣矮屋綠隂齊朝雲樹溼知山近
暮雨舟平覺岸低騎犢看書閒自適得魚沽酒醉相擕
從遊尚記髫年日白首芹邊感舊題
虞堪(字勝伯有鼓枻集)
題嘉興水西寺
宣城水西不可到秀州水西今獨遊太白才情真放逸
牧之人物更風流諸天問法原無相千載題詩在上頭
人世古今同一夢劫灰烟暝五湖秋
送達明善遷嘉興
鱸魚鱠斫樽無醁阿濫堆成笛正愁昨夜凉風吹得苦
莫傳離思入南洲
邵亨貞(字復孺松江人有蟻術集)
横泖二首
横泖清晨望人烟樹幾重三江歸禹貢衆水會吳封雲
倚孤村墖潮生半夜鐘田翁談古跡隔浦是青龍
廣厦人来少青山遠對門緩潮通曲港高樹接遥邨井
記袁崧宅鄉連宰我墩行吟聊適興心迹未須論
(附考横泖在平湖縣東四十里亦名谷水又名谷泖谷泖之分為長泖東泖出東泖則華亭界矣餘見前谷水)
(考)
次韻孫果育先生海鹽茶園道中作地名夾山
有金粟寺試茶院錢南金曾約予遊未果
聞道夾山金粟寺一如兜率淨居天雲藏衲子煎茶屋
春著山翁載酒船打破斷碑何代始種来高樹百年前
錢郎詩裏曾相約蠟屐因循未了緣
早春鴛湖夜泊
燒燈過了閒門静踏月歸来宿酒香何處高樓夜吹笛
曲中桃葉斷人腸
澹滄漁叟引為檇李蕭養素賦
澹滄溪與鴛湖接中有漁舟小如葉漁郎把釣溪之濱
日夕歌呼弄烟月滄溟空闊風常寒紅塵辟易天為寬
襟期不啻在楚澤出處似欲凌嚴灘一夜嚴飈吹虐雪
千山鳥斷人蹤滅忽然飄泊箕潁間洗耳長流更清絶
人生百年俱有涯榮辱不到漁樵家天吳海若惡作劇
信緣齊汩終無譁江南處處青山在江上故人毛髮改
尚餘鷗鳥識孤舟不信相看換桑海武陵只在天地間
可惜晉士成虚還桃花舊路若邂逅謝絶世故無厚顔
戴表元(字率初奉化人有剡源集)
渡長泖投小蒸邵教授宿
清曉浮雙槳黃昏值一飱風鳴長泖浪雲渰小蒸村饞
極知鱸美驚還覺雁喧同袍情好在燈火細温存
張翥(字仲舉晉寧人官翰林承旨有蜕菴集)
送劉貞廷總管之嘉禾
牧守膺氏寄循良不數公使君新建隼御史近乘驄内
府聲華著專城控制雄老成歸物望清切簡宸衷紫綬
盤銅虎朱旛擁畫熊焚香迎父老騎竹走兒童檇李名
藩古勾吳地利通粤從師次後俱在震隣中水暗臺隍
月雲寒鼓角風蠻氛猶漲黑戰血未消紅聖主方圖治
台司亦即戎頻繁綸綍下次第甲兵空公等宜宣力王
臣固匪躬關防先武備國計務農功黃霸徵當最陽城
考欲同蒼旻飄勁氣白日照精忠萬象天樞北三山海
市東旱龍俄作雨陽鳳已鳴桐善政風須變虚襟理自
融平生經世志要似節軒翁
題朱翁子負薪巷
富貴危機解殺身是非千古付樵人當時長史魂應悔
不向山中只負薪
胡奎(字虚白號斗南老人海寧人官寧府教授)
崔孝子詩
秦川有慈烏故巢遺一雛烏飛南海去孤雛遶樹鳴相
呼鳴相呼向何處萬里同天不同樹兒今日夜思返哺
夢中曾識瓊州路願烏来巢庭樹枝驟雨顛風終不移
(附考崔永字彦齡海鹽人七歲喪父母韓改適同邑桑慎慎為御史坐事謫海南擕韓從軍永既長思母)
(徒步求之誓不見母不歸行次瓊州得焉會慎殁力請母歸所司以配屬無放還例不遣永慟哭入京哀)
(請於朝許之復赴海南迎母舟遭風永入水負母母得活永感寒疾客死江西布政使茹大素葬之郵致)
(其母歸人稱崔孝子云)
鴛湖(一作雙湖芙蓉曲)
銀塘水静秋波白芙蓉挹露香雲溼翠綃瑩浦錦雲濃
水紋搖蕩雙鸂鶒妾家住在湖上頭木蘭為楫沙棠舟
錯金孔雀籠蟬鬢百索明珠垂臂鞲蕩舟日日穿花塢
不覺花深紅日暮欲將羅帶結同心斷藕絲牽不成縷
金羈白馬誰家郎日光照耀羅衣香嫣然一笑却回顧
隔花醉贈雙鳴璫同心暗結羅襦小識得君心為花惱
昔時妾貌似花紅今日紅顔鏡中老坐對芙蓉雙淚垂
妾貌君心兩不知
南湖玩月
團圓三五月挂在鴛湖東方舟泛平流坐我青天中低
頭看月月在水倒影姮娥呼不起三更露下苧袍凉恍
然濯足銀河裏城南斗酒真珠紅與月共醉鮫人宫醒
来月落不知處張帆且趁清明風
過崇德
一灣流水碧船到語兒溪官舍三通鼓人家半夜雞大
星臨水動斜月傍城低擬作還家夢驚烏莫浪啼
洪焱祖(字杏庭)
舟次嘉禾
昨宵雨急争過堰今日風顛争泊船前途難料每若此
遊子相顧空淒然挽弓翻勝一丁字佩印何如二頃田
笠澤鱸魚洞庭橘誰家酒樓新插天
周廉
遊天寧寺
南湖古寺繞流泉夹道長松翠插天長者布金来梵刹
仙華散綵落經筵自慚朱紱千微禄誰向金襴問别傳
他日一龕客我老看山東土鏡湖船
鮮于樞(巳見)
觀寂照温日觀畫蒲萄(考見方外)
阿師已把書為畫俗客那知色是空却憶西湖酒醒處
一棚凉影卧秋風
成廷珪(字原常廣陵人)
顧野王故居(考見前)
寶雲寺裏舊祠堂自汲清泉酹野王白馬有神嘶古道
青衣無夢到禪牀塵消壊壁書千卷土蝕殘碑字幾行
欲借玉篇遺稿看山僧無語立斜陽
二月十四日風雨孤坐秀州城西僧舍
秀州城西春事微二月苦雨行人稀江湖渺然不可渡
風雨如此將安歸老来口腹胡為累亂後人民今見非
兼旬不得武林信倚仗南望孤雲飛
題水西爽溪樓寄新長老
新公邀作爽溪遊為說前朝有此樓雲氣遠看天北極
風光仍在水西頭虚簷古瓦緣蒼鼠曲澗輕波漾素鷗
宸翰僅留飛白在烟波漠漠使人愁
辛文房
蘇小小墓
東流水底西飛魚銜得錢塘織錦書幾回錯認青驄馬
着處閒乘油壁車鸚鵡杯深春樹暗葡萄衾冷夜窗虚
蓮子種成南北岸苦心相望欲何如
宋无(字子虚商丘人)
陸贄宅
詔下山東感泣来謫歸門竇鎖蒼苔奉天以後誰持筆
不用當時陸九才
(附考宅在府城郡治西南贄曾祖齊望居此有女名法興誦法華經天花墜地遂捨宅為寶花尼寺明洪)
(武初改為寶花倉嘉靖間總師陸炳佃造恩綸樓後没官佃於民俗呼乳娘廟曹侍郎溶居之構采山亭)
劉伶墓
酒澆磊塊作平懷一鍤相随死便埋個是先生醒時語
醉中那復問形骸
唐棣
春波小隠
鴛鴦湖上春水生吳姬蕩槳春波平碧山隔樹遠莫見
白鳥近人渾不驚倚檻鈎簾閒把釣停杯度曲醉吹笙
舊時王謝風流在却笑窮時阮步兵
辛敬
嘉禾八景詩(梅花道人有圖并題酒泉子八首考見三卷)
空翠風烟
秋隂覆野水暝色帶高城萬古風雨餘滿軒空翠生昔
人會心處華落任縱横勝事巳千歲焉用此高名
龍潭暮雲
清溪馭奔湍神物出其下浩劫空浮雲中宵走雷雨吾
嘗隠廬阜飛瀑孤絶處對此發幽期長吟度秋浦
鴛湖春曉
落日湖上行風吹湖水明芙蕖未出水鴛鴦空復情佳
人翠袖薄公子彩舟輕暗憶題詩處繁華滿春城
春波烟雨
昔賢讀書處今日採樵路烟雨暗春波江鷗迷處所山
遥數峰出洲隠千帆去應有倚樓人天長望汀樹
月波秋霽
孤城何迢迢飛樓且咫尺初月照江波吳船夜吹篴秋
清墅寺静露下蘋洲碧不見牧魚人疎鐘起遥夕
杉閘奔湍
怒濤来滄渠西出吳門道官家嚴水利蓄洩何草草洞
庭霜橘晩震澤鱸魚早從此有扁舟長於澤中老
胥山松濤
榜舟趨南山飛蓋轉芳甸登高望吳城擊鼓起嘉讌靈
飈拂岩角飛雨灑石面欲弔子胥魂江波淚如霰
武水幽瀾
古寺閟幽敞清凉生道心澄源既不昧萬象自浮沉龍
唫珠光曉鳥渡菱花深上有散花處時復一来尋
王冕(字元章諸暨人元季隠居明初授參軍尋死)
過武塘
杉青閘轉雲間路河水分流過武塘客况慣經風雨惡
詩情不減少年狂魚鹽市井三吳俗海島番航十丈檣
楊柳連隄鵝鴨聚家家茅屋似淮鄉
鄭元祐(字明德處州人官江浙儒學提舉有僑吳集)
温日觀畫蒲萄
伊昔錢塘温日觀醉凭竹輿殊傲岸却將書法畫葡萄
張顛草聖何零亂枝枝葉葉點畫間醉瞠白眼看青天
狂呼大盜楊總統天不汝誅我厚顔楊加箠死曾不畏
故老言之淚尚澘畫成蒲萄誰賞識惟有鮮于恒嘖嘖
醉叩齋室支離疏拊摩悲歌淚填臆鮮于設浴師浣之
為師滌垢曾弗辭人言結韈張廷尉千載風流寧異兹
蔓如龍鬚實馬乳問師揮毫奚獨取只因漢使遠持来
野老詩成淚如雨
重題日觀蒲萄
故宋狂僧温日觀醉凭竹輿稱是漢以頭濡墨寫蒲萄
葉葉枝枝自零亂隴酋時有璉真珈每欲邀師飲其家
路逢其人輒大罵欲泄憤怒寧辭撾鮮于愛師工字畫
北面從師學波磔寫出蒲萄皆法書二王楷範從師得
困學齋前支離疏師来或哭或歌呼醒塗醉抺不可測
其言皆足警懦夫先生敝廬耿家步阿師舊日經行路
月落山空喚不譍尚想秋棚漙白露
贈薛相士
子有唐生術誰知范叔寒知無狼顧骨可有鶡皮冠野
日晴猶嫩春泥曉未乾多君遠相過不用畫灰看
梁寅(字孟敬臨江人有石門集)
題嘉興王氏梅花莊
瀟洒山莊對翠岑梅花渾似白雲深西湖處士臨流玩
東郭先生踏雪尋晝暖山蜂喧隔屋夜清霜鶴唳中林
輞川舊日多松竹同是高人冰玉心
張昱(字光弼廬陵人元末官員外)
海鹽陳母節義詞(事詳陳寶生本傳)
陳母節義誰可及二十守志今六十家本泉州身姓莊
戶版抄入商人籍夫陳亦是海鹽商遠来壻莊圖久長
莊時年當二十四于飛和鳴雙鳳凰豈期得子纔四月
幡然去作諸番客海中使船惟信風倏忽千波萬波隔
五稔弗歸鄰媪疑情以諷莊欲嫁之正詞厲色却鄰媪
將焉置此呱呱兒久乃陳從海外至子生五年能捧雉
銀燈坐照夜堂深勸諫夫陳詞不已海中日日生風濤
千金之軀同一毫人非金石當自保北斗那共黃金高
夫陳耳聽心不悟趣装出門衣楚楚莊憂水底有蛟龍
陳恃蛟龍莫予侮信迴廼在九重淵莊走入房羞見天
引刀自刺刀堕地哭抱孤兒仍自憐指有此兒堪嗣續
不爾從陳葬魚腹良人雖没天可移績紡教兒買書讀
兒名寶生既長年知父之死常泫然母告汝父之海鹽
有子盡典祭祀田汝往贖田還祭祀妾身無愧歸黃泉
寶聽母言即長往未知海鹽先採訪果得前兄名寶一
泣訴二天成俯仰歸復母命母大喜恨不相與携手至
轉頭滄海作桑田奉母還鄉談笑耳兒亦一来拜母莊
母子三人涕淚&KR1480;浮雲行天失變化鳴鳥集樹休翺翔
寶也奉母孝益謹母子更相為性命母呼寶也語近牀
貸汝父錢名石章章負舶錢今繫獄汝父雖没錢須償
喚婢賣珠遣寶送泉人義莊作歌頌十子不如一女英
男兒負義真何用天朝史臣高與王大書特書相發揚
傳聞滿紙作龜鑑無不讀之眉目張誦莊之賢無遠近
夫婦綱常自莊定關雎之詩今復作還有刪詩如孔聖
三光不滅天地存教子錫類皆弟昆陳母節義天所報
駟馬何獨于公門
陳彦兼作春草堂養母詩以美之
綦履鳴環左右間佳兒佳婦及承歡天迴白日臨瑶席
露洗紅萱出畫闌小爵注春宜燕適長裾曳翠可高寒
升堂拜母俱名士一記何慚在史官
蘇小小墓
香骨塵埋縣治前西陵魂夢隔風烟好花好月年年在
潮落潮生更可憐
張憲(字思廉會稽人)
顧野王讀書堆
昔聞野王宅今上讀書堆篁竹最深處菊花時自開天
風響鐘磬海氣結樓臺回首梁陳事悲歌付一杯
錢惟善(字思復松江人)
福源宫得月樓
明月未離海幽人先倚樓清臨半江水高占一天秋太
白偏能賦元規亦共游何人夜吹笛柳下暫維舟
(附考樓在嘉善治北二十四里宋道士唐介夀居此用朱符息錢塘江患明宣德時西塘文水漾有怪木)
(晴明不見風雨輒出形如黑魚遂以刻三清像)
早發葑門得風抵皂林
白龍廟前風浪生扁舟初離闔閭城嬋娟霜月雁千里
顛倒衣裳雞五更櫓荅漁歌江入夢帆迎野色樹移程
葦間何限秋蕭瑟愁絶胡笳出塞聲
楊維楨(字鐵厓會稽人)
和金粟道人遊永安湖韻
秀州城外鴛鴦湖郎官帆開十幅蒲人遊玉壺天上下
鳥度屏風山有無起舞或呼謝鴝鵒賦詩争傳鄭鷓鴣
酒酣不怕歸路晚將軍曾識李金吾
(附考湖在海鹽縣南澉城西六里四圍皆山中間一堤俗呼小西湖又曰澉川水經注谷水出為澉浦以)
(通巨海晉光熙元年有毛民三人集此蓋汎乎風也元季顧瑛與客遊此作詩正德初孫太初訪許雲邨)
(放舟雅集雲邨曰昔青蓮居士與張謂遊漢陽湖改名郎官公今至此可名高士湖矣)
陶莊
邨落成行市井連日中雲集自年年刀錐有利圖衣食
貿易無人索税錢漁鼓畫橋楊柳外酒旗茒店杏花前
陶家義塾相聞近教子何須孟母傳
(附考莊在嘉善西北三十六里有南北二莊宋紹興中保義郎陶文幹自蘇徙此地産黃雀)
圓覺禪院
圓覺招提隔市喧潮音滿座自晨昏雨来寶地天香匝
風動珠林貝葉翻供養竒花憑白鹿齋分珍果仗玄猨
從今結却東林社淨土修持禮法門
(附考院在陶莊宋景定時建)
賴善卿到嘉禾為予作金粟道人詩使瀕行曰
金粟吟友為元璞尊者胡為無詩走筆一觧
兼東西白仲銘兩宗匠一笑
琦公口有綺語債年来不誦西胡經宫詞在古無師刹
野史於今有贊寧劫灰何曾燒汲冢世祚時聞語塔鈴
林下寧無讀書者夢中應見伍喬星
遊淨池
汾水南頭第幾灣淨池初曉鏡光寒漁舟曬䋄日將出
酒肆招帘露未乾楊柳淡烟迷隔浦桃花新水漫前灘
習家回首今何在風物争如此地看
(附考嘉善汾湖之南有淨池蘆墟柳溪諸水)
遊汾湖分得武字(有序)
至正九年三月十又六日吳江顧君遜招客遊汾
湖客凡七人會稽楊維楨甫里陸宣大梁程翼金
陵孫煥雲間王佐吳郡陸恒汝南殷奎妓二人珠
簾金粟也出武陵溪過五子灘詣陸氏翠岩亭觀
百歲棠出鐵篴一枝云江南後唐物也予為作清
江引一弄抵柳溪飲鮑氏池亭過登瀛橋遂步月
歸用主人武陵溪上花如錦之句分韻賦詩時期
而弗至者茅山張君雨界溪顧君瑛也
盪舟武陵溪朝出五子浦還過西陸家仙童啟巖戶棠
樹大十圍桃花燦欲語遺我古鐵枝色比修月斧為作
古江調江鳥凌亂舞攜之謁龍君湖水吹暮雨晚飲花
石岡亭臺已無主瀛橋步月歸竹枝和銅鼓道人早歸
來脱冠挂玄武
陸恒(吳郡人)
分得陵字
春風畫舫錦帆乘鮑陸池臺次第登翡翠花枝人似玉
蒲萄銀瓮酒如澠泗州寺裏看題竹伍子灘頭聽采蔆
歌扇斜搖波縠縐舞衫輕脱唾茸凝七星鐵管金為點
萬斛瑶琴寶作層臂脱珠韝明越白燕衝胡帽濕吳綾
推詩奪錦欺三謝俠氣凌雲比五陵醉卧氍毺驚露下
芙蓉月浸碧壺冰
陸宣(吳江人)
分得溪字
翠巖亭下問棠梨上客同舟過柳溪花下停歌聽鸚鵡
行間把酒引玻璃緋桃照眼春無賴石洞關雲路轉迷
金粟彈筝銀甲冷珠簾度曲翠眉低錦帆捲浪風生座
羅襪生塵草被堤屢舞不妨飛野鳥醉歸遮莫報隣雞
梵王臺殿空陳跡鮑氏池亭憶故栖鐵笛吹殘山月白
竹枝唱過駟橋西
程翼(大梁人)
分得上字
樓船載酒汾湖上萬頃玻璃綠新漲玉簫檀板館娃吹
銅鼓雲璈仙侣倡凉蜜金盤荔子漿紫駞銀瓮蒲萄釀
挑心大舞天魔宫分班小擺花神仗人坐盤陀古翠巖
鶴立海棠青錦障醉揮玉麈奪詩魁氣噴鐵龍驅酒將
三五朱扉流水香十二闌干花氣王歸来凉月白紛紛
湧出雲濤三萬丈
王佐(松江人)
分得花字
青簾畫舫載吳娃皛皛行雲十里賖湖光遠帶柳溪水
春色好在桃源家十幅錦帆風正健一聲鐵笛月初斜
玉壺香醪興未盡更醉海棠嘉樹花
孫煥(金陵人)
分得如字
今朝好天氣天朗隂雲舒湖中朱雀舫花下碧油車題
詩過子建鳴琴續相如四美古難具餘歡重躊躇
殷奎(汝南人分得錦字其詩不傳)
顧遜(吳江人)
遊汾湖
武陵溪上花如錦花氣熏人如酒濃簫聲時倚鏌鎁銕
雲影忽落琉璃鍾小娃傳令覆蓮掌游子掀篷照玉容
汾湖歸来夜何許明月近挂青螺峰
陳基(字敬初天台人有夷白集)
三塔寺訪寬老(考見前)
人世難行路禪房獨掩扉鶴飛知客至雨歇見龍歸天
地干戈滿江湖故舊稀愧非韓刺史臨别更留衣
三月七日過三塔寺留别寬老
軺車来往每匆匆此夕相看一笑同軒外竹添千個翠
樹頭花吐萬年紅茶烹日鑄龍分水榻近雲巢鶴語風
梔子雨肥蕉葉大恨無好句續韓公
倪瓚(字元鎮無錫人)
春草堂詩
春草堂中隠几坐中有袁髯閒似我(謂袁子英)欲浮青海狎
羣鷗儗向䲭夷借輕舸二月水暖河豚肥子苦㽜我我
懷歸半鐺雪浪熏香茗埽榻蕭條共掩扉麝煤蠒紙齊
梁筆寶繪珍題品神逸洗滌古玉龍眠池臨搨竒蹤淨
名室紅蠡掩碧春將酣㯽榔蔞葉嚼香甘夜闌更鼓湘
妃瑟笙磬同音咏雅南别君此去何草草山為廻旋海
為倒令威白鶴會重来世人胡為易衰老
元初真士居嘉禾紫虚觀好與吳仲圭隠君游
今年十月出示畫幀命僕賦詩因次隠居韻
題於上
鴛湖在嘉禾湖水春浩湯家住梅花邨夢繞白雲鄉弄
翰自清逸題詩更悠長緬懷圖中人看雲杖桄榔
(附考觀在海鹽治西南二百步元至正中剏)
楊載(字仲弘浦城人宣城推官)
贈丘子正之海鹽州教授
珠生滄海底玉韞碧山中夜氣交明月陽精見白虹有
材兼重價當代振英風好學由天性能書出化工知名
傳冀北作賦擬河東始欲徵揚子旋聞薦禇公隂符難
獨美遺教實争雄絶藝雖宜進竒才事不同交遊傾上
國掄選屬南宫鄧禹官初試匡衡對漫通海邦終寂寞
學館尚穹崇已注千人錄當成五典功星辰皆在水渤
海倍浮空把酒歡何限乘槎興不窮文章趨浩瀚物態
入牢籠子必登雲閣吾將守桂叢索居彌寡陋荒業孰
磨礱弗獲披雲霧惟思對華嵩知音期郭泰流俗易王
充江海從兹遊飄飄任轉蓬
方行(字明敏黃岩人元末官行省參政)
登秦駐
此地曾經駐蹕来秦皇遺跡尚崔嵬採窮滄海無靈藥
歸到驪山有劫灰萬里黑風迷鬼國一杯弱水隔蓬莱
詩人弔古多遐思落日高丘首重回
阮孝思(字維則陳留人)
春草堂詩
海宇昇平今一統化日熙熙萬家共孝子堂前愛景長
霞絢晴光浮畫棟東風百草映階生綠縟幽叢若新種
生意應從樂土滋獨訝芳心露偏重孤衷未足報春暉
陟岵仍懷九泉痛每歎歡情不及施觴俎春秋寄哀慟
猶幸庭闈慰母慈孝愛深期百年奉祀膳晨昏有旨甘
婦饌中廚子親供筍穿寒谷忽抽萌鯉躍冰溪暗消凍
承歡已自樂無涯願得長年兩眉縱夀酒傾来拜膝前
杯面椒花春影動慈容有喜正忘憂佳句無人空入夢
衣上朝看碧色新母手辛勤表微縫兒生宛似草根芽
長養還因昔培擁母今白髮映顔朱太史升堂有新頌
戴良(字叔能浦江人元末為儒學提舉有九靈山人集)
雨夜泊秀州城下憶僚友作
晨風變淑景春霞啓隂期雲根結翳翳雨足散垂垂鄙
人獨言邁去掉不得維路無行輪聲岸有荒楚滋暮抵
秀城下夜泊河水湄游魚返深渚帝鵑起重基客途玩
物理寧不戀所思
王逢(字原吉稱蓆帽山人江隂人)
題董良用徵士釋畊所(詳本傳)
百畝松田十尺廬釋畊為樂野人如隴牛飼卧春犁後
水鳥低飛午饁餘殷喪蕨薇原可食秦炎種樹獨存書
老予擬就龐公隠歲莫相看兩鬢疎
張簡(字仲簡吳人元季隠士有白羊山樵集)
周元初来鶴詩(事見本傳)
手把芙蓉攝羽裙飛書南啓魏元君祝融峰頂雲初起
借與長風送鶴羣
張經(字德常金壇人張士德選為松江府判)
周元初禱雨詩
崑崙之西東海東中有一士巢雲松朱顔黑髮神所鍾
服食雨露乘天風朝騎黃鶴天門穹夜被紫霞栖崆峒
人間有急歲有凶禆補造化多其功巳酉之歲夏五中
連月不雨何當爞祝融司令百怪叢妖精吐燄天地雺
大星出走穹壤紅海水欲竭山為童官僚揭虔士庶恫
焚尫剪爪百慮窮大龍酣睡癡且聾小龍戢戢潜其蹤
君能獨出超凡庸拔劒起指天南虹嘘隂吸陽神且恭
囊括萬象羅心胸有書直達上帝聰泥金倒寫不暇封
當空舉手祝未終霹靂直下西南峰道人足踏金芙蓉
口呼六甲丁與從神龍不興吾不容縱以烈火焚其宫
須臾龍伯施乃工海波監立銀河通桑麻菽粟青且葱
野花石竹俱纖濃道人之術孰與同調和燮理偕孤公
方今海内殊未雍焦頭爛額愁邊烽煩君為提九節笻
直上閶闔躋九重凌風大笑招羣雄一洗宇宙皆冲融
馬臻(字虚中為道士錢唐人有霞外集)
送范起之赴海鹽州判分得一字
喬木留高隂多君富儒術分符佐海郡不減江左逸睠
兹鄉黨彦餞祖賓筵秩此邦足魚鹽利自氓庶出願言
問凋瘵惠化均所恤萬物適生意兹理在得一維時青
春深鳥語桑間日懷君鬱素袍返軫守蓬蓽倘寄雲中
書飛鴻及秋律
寄澉浦楊如山
吾聞沙丘之馬黃驪牝牡世莫知九方臯去不復有天
風吹我滄海邊忽地相逢釣鼇手論文托契輸心胸傾
倒金樽斟綠酒登高望遠古意多百年之樂能幾何男
兒屑屑志不展秋霜滿鬢空蹉跎酒酣眼極情未畢笑
指青山歌落日却憐徐福向蓬丘蒼蒼烟浪無消息明
朝挂席我歸来西湖十月梅花開梅花開動詩思思君
不待春雁回因之一寄平安字
鄭洪(字君舉永嘉人)
来鶴詩
綠章朝帝駕雲車白鶴升天下玉除赤壁已無身後夢
丹丘應有寄来書五鬛松隂秋落落三花樹影夜疎疎
琴心三疊蓬莱淺兩翼剛風響佩裾
許椿(椿未詳詩見柳志觀吳興甲兵之語當是元末人)
孟姜𢷬石
我昔看山在乍浦傍有石砥臨行路至今相傳是秦時
孟氏當年𢷬衣處老眼拂拭曾見之臨風搔首空嗟咨
想當衣成親寄遠持慰杞梁千里思築城未成夫死久
誓言從之埋夫後慟苦號天天亦愁長城一倒名不朽
秖今吳興尚甲兵三關格鬭殊未寧豈無貞烈若此婦
使君當為聞其名君不見望夫山頭人立玉壮士觀之
髮如竹
(附考石在平湖乍浦)
金玉(未詳詩見柳志)
當湖秋霽
海風吹雨過船頭雲静波光映素秋百里秦山當落日
千年霍廟立孤洲蒹葭霜後依漁屋鴻雁風高起棹謳
相送使君人載酒醉歌白苧不勝愁
(附考平湖縣古當湖市也係海鹽舊治即漢順帝時陷為湖處括異志唐陸府君葬於蘇州海鹽縣齊景)
(鄉當湖則當湖之名已見于唐宋設當湖酒庫元設當湖務李東陽跋聚芳卷云元至正問學正陳遇所)
(葺詩内冇平湖錢永春則平湖之名已見於元明洪武初改為當湖税課局宣德五年始立平湖縣割海)
(鹽東北境為之治在府城東五十四里治内有天香亭領大易武原齊景華亭四鄉又據潘之恒當湖記)
(云縣東陸地有番僧曰是當為湖後果陷立縣日平湖言與湖平也後漢志云有婦人産蛟遂陷一統志)
(云白沃史君乘馬走以策指湖留東北一角不没民至今祠之又聞漁人於湖中獲一鐵鏈長不可計舟)
(滿懼而棄之或曰即繫蛟者有十景見後)
檇李詩繫卷三十八
