檇李詩繫卷十二
平湖沈季友編
明
鄭端簡公曉
曉字窒甫號淡泉海鹽人少好嬉戲乘屋緣木蹻
捷自喜八九歲時猶被絮襖逐羣兒捕蚌也然授
以經傳子史及字義講解輒能通之嘉靖壬午鄉
舉第一癸未成進士為兵部主事日閱故牘盡知
天下阨塞與士馬虛實強弱之數撰九邊圖誌一
時士大夫始知曉為經世才因議大禮杖闕下後
轉文選郎分宜用事為子世蕃求璽承曉謂非故
事分宜大恨貶和州判廻翔南卿寺十年始以刑
右侍改兵部廵撫鳳陽時倭寇江之南北曉日夜
謀勵將士戰於海門狼山等處俱大勝斬獲殊衆
曉素以文學聞又癯然若不勝衣而乃以武功顯
人益知其不可測累遷吏部尚書右都御史改刑
部尚書時有大獄如張翀等忤時宰郭希賢諫立
儲王抒阮鵬誤軍機及畱都兵變通倭釀亂數事
皆與分宜不合益搆之落職歸既卒詔復其官穆
宗即位贈太子少保謚端簡曉問學淹博經濟宏
深性儉朴編纂不倦著有吾學編古言今言奏議
文集等書
中秋憶陶選部
為憶雙泉子今秋尚戍邊百年心共苦萬里月同圓生
死憑誰問饑寒獨爾憐殘星過斷雁愁絶塞門烟
自題百可園
吾生巳如此抱病對朝暉梅老花偏密桑柔葉正肥隔
溪聽鳥唤倚檻看魚飛幽意那不惬誰云心事違
乾坤長變化日月共居諸海内誰知已山中此舊廬榮
光卑二鳥憔悴憶三閭謝卻周公夢冥心混沌初
秋日海上
孤城海上若星棋聞說三遷事更悲百谷東南空地力
九秋潮汐自天時黃灣水落魚蝦亂白塔烟深草木遲
鼛鼔年來猶未息何人肉食抱長思
獨立滄溟嘆禹功長隄隠見亂濤中鹽田何處蘆花雨
茅屋誰家燕子風漂泊苔㾗連水碧參差楓葉帶霜紅
珊瑚樹底垂綸者豈盡天涯白髮翁
諸將四首
太原天險傍雲中保障今誰第一功西顧榆林東上谷
漢家京兆此扶風
朔馬前驅摧紫塞材官北面守黃河風塵不斷千山動
渾脫相牽一葦過
驃騎未搜青海賊匈奴還結黑山奚朱旗夜躧雙城破
白骨秋憐萬鬼啼
制府魚符縛錦幃將軍虎印卧征徽隔山傳箭催朝食
對面援兵怕解圍
吳尚書鵬
鵬字萬里號默泉秀水人嘉靖癸未進士授工部
主事參議黔閩以平寇著聲晉刑部侍郎時河决
徐淮饑饉相望鵬往賑截漕糧濟之尋以兵侍兼
副都御史督理漕河先是有神降桃源能人言自
稱柳將軍數為河患忽一日曰吳公至我去矣及
鵬至而决口立塞又以平大盜師尚詔功陞工部
尚書晉冢宰掌銓衡者六年時嚴嵩柄政鵬不無
脂韋取容國史有遺議焉歸田之後卒至賈祸可
歎也著有飛鴻亭詩
贈林雙峰
天馬橋東宅高人舊隠居開軒延素月灌藥引通渠徑
滿陶潛菊家傳伏氏書有時叨客至自釣錦川魚
南湖
為欲留春住開尊得賞心湖天浮曙色堤柳足清隂燕
掠芹泥堕魚穿荇帶深逢從羣彦後佳會許重尋
松風亭
亭帶蒼崖古松擎翠盖鮮敗垣蝸篆引高樹鶴雛眠野
寺餘春釀遥邨接暝烟絃歌非魯邑耕鑿總堯天
過黃塘懷洞陽公
汎汎青溪水何當此地經江沙連月白嶺樹入雲青歸
去覺今是行吟憐獨醒側身天北闊莫誦首陽苓
次府江感懷呈劉憲使
上化灘前晚繫舟黃茅嶺接楚雲秋一天瘴雨來殘夜
千里蠻江有急流短髮獨搔猿送淚疎燈自照角添愁
却憐留滯炎荒客巳似當年柳柳州
王知州經
經秀水人嘉靖壬午舉人官知州
輓張雙溪
許國身曾萬里還蜀江塵土暗重關凄凉墓木今成拱
落日悲風滿故山
馬蘄州淮
淮字元豫號乾庵秀水人嘉靖壬午舉人官蘄州
知州
赤壁
江中白鶴影雙下山外遊人時一來千古江山只如此
且湏把酒放眉開
袁高士仁
仁字良貴號參坡嘉善人(或云蘇州人誤)凡天文地理律
歷書數兵法水利翳卜之屬靡不究心謂醫可濟
人遂寓意於醫崑山魏校疾使三至仁謝曰君以
心疾召我但當咬咀仁義炮治禮樂以療之不然
雖十至不來也仁以祖父皆習春秋有論著復憫
世儒溺胡而不信也乃作鍼胡編詩亦斐然氣殊
蒼樸著有一螺集
畫竹謝沈啟南
昨見石田子惠我一幅竹蕭然展閱清風生丹鳳翩翩
下淇澳彷彿坐我瀟湘間葉葉飛霞起華屋見竹如見
石田子高節凛然凌衆木一枝獨倚巖谷寒江水㴞㴞
為誰綠為君深貯莫輕開葛陂風雨愁龍觸
幽瀾泉
金谷對叢林高人此夜情引瓶清露裊汲月曉寒生潄
玉雲花落飱黃梵宇清翻憐行路客到處覓遺甖
弔梅道人墓
日落霜飛百草枯橡林暮雨咽寒烏空留妙墨驅塵世
猶有清風拂酒壚古壠烟浮閒夜月空林露冷滴庭梧
只今歌舞樓前月不照梅花塔影孤
香和庵
竹鎻茅庵野水邊松篁滿地獲茶烟三千法界元非遠
五百聲聞别有緣斷碣卧雲疎雨裏香臺橫草落花前
山人自證無生訣不學空門五味禅
(附考庵在嘉善東南十五里元至正建)
久雨
四月沉隂水拍扉客忩猶未减寒衣澗逢急溜渺難度
竹鎻殘雲濕不飛苔蘚上階連草綠蟪蛄啼雨落花稀
白頭㪅覺長安遠盡日江頭坐釣磯
陳氏園
長安宫殿總成塵悵望豪華立水濱荒苑有禽春草碧
故園無主野花新習池錦帳風前絮金谷明珠夢裏人
試看武塘川上月巳沉幽澗照青蘋
寄沈一之
衰草殘陽滿地紅蘋花零落野塘風一枝多少懷君夢
半在青燈細雨中
神仙宫看竹
仙家有地只種竹多少清風激懦夫滿院綠隂餘晚節
桃花應合笑玄都
(附考宫在嘉善治東二里唐開耀間建)
聞王伯安謫龍場
白簡霜飛拂紫宸一鞕遥指瘴江春孤身願作南飛㕍
萬里隨雲伴逐臣
聞王伯安靖江西
當年談道薄鵝湖此日揮戈靖國魔夜静燈前看寳劒
先生應悔殺人多
沈舉人爚
爚字伯遠一字世明號石聫嘉善人槪從子嘉靖
乙酉舉人居家動遵古禮日咿唔不輟其詩清勁
有石聯稿子士立亦能詩
尊空
菱青竹碧山雲鮮客子狂歌清渭邊風鸛背嗁當徑樹
暖魚晴跳隔溪船凌競石岫將誰往狼籍烟花亦可憐
酒盞鳬飛相趁逐青錢隨意買江天
范同知言
言字孔嘉號菁山一號訥齋秀水人嘉靖丙戌進
士自蒲圻令陞大理府同知致仕言博綜經史善
属文與比部彭輅相頡頏范尚體裁彭尚才藻兩
家各負氣不相下而時論左袒於范予特以詩較
則彭有高調范稍柔脆矣有菁陽集
酧賈實齋憲副
水暖躍春魚山晴照客居菰蒲淮水際松檜漢年餘酒
熟雲安市田荒鄴下渠嬌兒勝筆硯塗抹老夫書
湖上
誰開湖上閣獨對晚來曛鶯語排花出潮聲帶雨分遥
看鄰牧散閒與海鷗羣自笑江干老悠然卧白雲
金明寺佛閣
湖曲深藏寺城隂别起樓登高公事了避暑醉鄉遊净
啟青蓮社晴分白鷺洲凭虛問牛斗江漢幾時秋
陸廵撫垹
垹字秀卿號簣齋自稱一簣山人嘉善人嘉靖丙
戌進士授南京刑部主事道自河間郡守惡其倨
居以廢舘舘多祟遇者輒死比暮輿皂慄慄告出
惟二童子畱既寝夜半有聲剨然其怪頎然而黑
立於榻前垹怒以手擊牀曰我陸垹也汝何為怪
遁去至南都平反冤獄每與大理相軋時嚴嵩為
南禮侍屢造垹垹拒不見曰此人雖有時名實奸
雄也未幾出知常德府調武昌尋改岳州歲饑垹
不待奏報發倉賑之御史伊敏生至府垹供奉甚
簡敏生入其衙唯蒼頭二人敝篋無鎻撿之唯殘
書百卷布衣數件而巳遂䟽薦拜太僕少卿歴陞
僉都御史廵撫河南乞歸有簣齋集
一簣山人歌
一簣山人歸武陵自云作吏非所能上世本是農夫家
中歲頗多丘壑情憶昔十五時讀書始趨庭庭前一簣
土乃是先人營三十射策登帝廷四十剖符慙專城中
敡外歴靡寸補千憂百慮何時寧風塵歲月厭奔走笑
言眉睫羞逢迎匡廬觀瀑欲大呌洞庭釃酒愁冥冥懷
賢幾自跨黃鶴訪隠常作桃源行一朝得調忽辭去掉
頭那管人間名乘與還廻剡曲棹遺安况有鹿門耕不
能如馬長卿著討禅書不如能揚子雲草太玄經不能
如陶朱逐時事貨殖不能如赤松辟穀學長生吏少門
前租僅足客來花下酒常傾不愁兒癡是豚犬不恤宦
薄非公卿顧以人生百年内塊然簣土猶無成悲來風
木不自禁三釜那得為親榮仰看蒼天摩九仞此意突
兀難為平
上鷹歌
君不見楚澤之上鷹爪利若擊目若星雄姿逸氣何横
生翻身猶能墜鵬翼豈但可使燕雀驚稜稜勁翮秋風
裏遠勢未看窮所止壮心誰謂便相抛籬落聊廻啄文
雉
築堤謠
彼田高我田低高田積土河成蹊低田年年催築堤築
堤復取田中泥今年大水百榖傷高田得熟低田荒遂
令低鄉有田者唯願有田在高鄉君不見土龍三日雨
莫禱高鄉之田為茂草
登胥山
伍胥來駐馬見說此山頭草木兵猶似乾坤氣未收蒼
霞含宿雨野屋抱寒流日晚一登眺天風吹客裘
訪柯侍御九華山中留贈
趨朝同聽午門鐘九陛森嚴虎豹重何事歸來化城卧
硯屏閒弄九芙蓉
洞庭歌
巴陵城頭白鶴廻巴陵城下洞庭開湖面青山隔簾檻
暖風吹送酒香來
賈汝寕名儒
名儒號實齋嘉興人嘉靖丙戌進士授刑部主事
抗節持法出守姚安再補汝寕會世廟躬詣顯陵
時皆歛民以應名儒悉還給民德之乞休後詔起
憲副力辭
玉龍山館訪薛鶴樓不遇
鶴樓何處是窈窕入烟霏陟石雲生屐穿花露濕衣虛
枰松底列野鳥竹間飛聞說尋僧去吟笻在翠微
屠諭德先生應埈
應埈字文升號漸山康僖公第六子嘉靖丙戌進
士選庶吉士調禮部郎乙亥復晉諭德同時吳門
袁永之錫山華子潜四明陳約之晉江王道思並
有盛才與之友其學日益閎大如議禮䟽及薛瑄
從祀疏皆有原本尤長於詩諸體雄麗允為七子
開先王弇州稱其詩含華茹英輝燄奕奕陳
黃門詩選中亦多推重之詞著有蘭暉堂集生
平好為竒節豪宕風發飲酒百鍾不醉又好内後
庭多稚齒婑媠之人卒以病廢方埈之生也康僖
公筮之得震之漸曰鸞德如玉飛上高木鼓其羽
翼光照四國及歲乙已夢謁衡山君有書在廡間
曰明年正月十三日官至二品增年一紀晨起呼
諸子曰我殆將死矣我宦遊二十年官不踰五六
二品增紀者其易歲之兆乎如期卒
覇陵篇
憶昔漢文帝行遊覇上園遥指新豊道回瞻渭水原倚
歌未終曲慷慨啟長嘆槨發北山石紵絮斮其間左右
相嚱噓嗇夫前致言請觀秦皇帝壮哉營酈山白日避
層闕銀流涸重淵玄臺玉衡建幽戺青藜懸六宫既同
盡千夫亦何冤金湯萬年固陵谷湏臾遷愚民諒何知
厚葬乃其愆片言感宸極納諫如轉圜高陵不夷塹卑
渠瀉通泉聊供陶冶器無改山澤觀當年景遺詔後世
稱高賢巍巍覇陵廟迢迢至今安
高陽行贈范司成菁山
君不見高陽酒徒氣若虹酒酣仗劒謁沛公褒衣側注
反遭罵竪儒瞋目稱而翁軍門拾謁使者入麾予雪足
來趨風儒冠自昔為人下豪士纍纍走中野公卿半属
鼓刀人塵埃誰是弹冠者侯門峩峩仁義存金貂白玉
多殊恩九逵車馬若霆擊中臺咳吐如春温丈夫風雲
不自致寧能咿嚘齷齪趨華軒菁山先生真握奇文章
垂世光陸離懸黎結綠世莫識陽春白雪和者誰憶昔
予為門下士諸子森森並蘭峙白晝行歌秦駐雲醉後
清心越溪水即今巳及十餘年人事升沉豈堪紀鳳儀
未上金門書吕甥尚曳東郭履埈也雖負鴻漸翼失勢
青雲未能舉去年有詔收駿骨沉咸十蹶始一起先生
豈是百里才驥伏鹽車垂兩耳幾年卧遊湘水東洞庭
雲夢清若空青蠅營營止叢棘白露颯颯摧孤桐長安
春半氣猶烈上林水冰柳條折潞水拏舟不得行匹馬
蕭蕭踐冰雪高陽客舍行人疎糜珠斧桂為晨餔天寒
苜蓿芽未茁夜深鼯鼠時相呼鵠袍諸生半僵卧玉署
談經能聽無君不見黃金峩峩千尺臺昭王樂毅俱蒿
萊漸離擊筑已絶響荆卿易水歌空哀吁嗟乎人生得
失何湏數尊前俛仰成今古時來北闕繫金魚歸去南
山射猛虎
送林僉憲汝雨兵備潁州
虛庭落日明嘉林薰風吹我堂上琹故人言别赴河潁
使我不覺生離心援琴欲奏商聲沉感時懷昔多哀音
憶昔與君同侍輦奏書朝聞夕稱善扈聖親登太乙壇
承恩數奉甘泉宴湏臾雲雨各西東北風栗烈南飛鴻
君度石梁看曉日予隨蘭省卧秋蓬故人才高人所羡
飛藻如烟氣如電建節鸞臺日月懸橫經彤署星辰爛
寒霜飛空凄北堂三年入謁來明光此時正奏甘露至
金莖不動天風香露乳聯珠瑩飛雪松雲晝開暮還結
故人新自故鄉來應飽瑶華弄松月夜談坐聽填填雷
擎霄碧玉翻空摧閉門共讀祥異志出門向人還語誰
九逵車馬朝來會共議明堂草書對近臣新冊定陵功
常侍總承開府貴君不見人生得失難自量天道盛衰
寧有常朱陽受節蘭蕙芳零露夕變蒹葭蒼時來立取
封矦印老去猶為執戟郎又不見披裘採薪登後車箜
篌在御朱桐虛歲歲南山叩哀角年年東觀著遺書君
行梁臺度潁水梁苑莓莓夕烟起汴水微茫晝不流唯
見邨原暮塵紫鳳城東山龍作盤萬年陵闕天南端黃
河千曲淨廻練蒼厓百疊鶱高鸞此中騎士俱羆虎故
人有文兼有武嵩山雲生拂羽旂淮海風清雜鉦鼓煌
煌絳節坐臨戎爼豆長垂鼎鉉功縱使沙場親校獵絶
勝芸閣賦雕蟲
太乙壇歌
太乙壇高凌紫氛宫中夜夜延神君金盤千尺瀉朱露
莖臺五色飛龍雲撞鐘鳴鼔邀百祥回旌駐蹕瞻景光
石檢親封綠文閟河圖著紀赤符昌九華燈明列星爛
八變樂終萬靈見至尊端笏禮中天北斗垂芒指前殿
皇皇圭璧奠甘泉奕奕樓居通列仙侍祀獨有東方朔
登歌新恊李延年白茅授冊侯五利青鳥銜書作前使
貝闕徘徊河漢沉絳節繽紛王母至武皇北面來相迎
稽首至道聞要精能驅三尸鍊五魄可以閱世為長生
帝聞斯言再拜受宴罷言歸樂無有祈年何必汾水隂
無為自享南山夀
贈吳山人擴
山人出山何所適來作長安五侯客摛藻朝飛北海雲
磨崖夜泣南山石長安二月花含烟意氣翩翩俠少年
千場博戲章臺下百發烏號細柳前山人敝衣衣後穿
拾謁欲向何人憐投珠委玉盈尺箋饑來不售囊中錢
短歌為君君自慰且拂琅玕謝時貴王生觧襪只自嗤
世間那有張廷尉
至日憩東平飲趙二元實舍席上贈長句
四明才人趙元實絶壁寒松倚蕭瑟逸興飛翻東海雲
赤心直指扶桑日前年天子罷郊雍金書煌煌命上公
秉圭植璧對上帝奉璋鍚胙俱宗工諫臣如麻但僵卧
君獨抗言陳不可批龍巳荷明主慈履虎真逢貴人怒
去年過飲倪生家夜深酒半人争譁仰天白眼罵流軰
嚼杯膝席陵豪華人言趙郎太孤立委心置人人不識
徒手欲裂丞相麻直腰不共將軍揖坐令談笑生戈矛
白玉被點黃金投鷦鷯一枝聊自適騏驥當途遂晚收
我來山郭逄長至晤語相歡故人意墨綬猶存粉署香
鎬宴曾霑赤墀賜自從天上聽簫韶歸向人間厭歌吹
即今束縛如拘囚青山對面不得遊尊酒豈能容傲吏
冠帶時催見督郵尊前起舞歌向君人生得失如車輪
君不見甘羅孺兒能貴秦買臣四十行負薪又不見田
郎一言取相印馮唐十年官不進我今巳與滄溟期君
才不久蓬蒿居盛世豈應無狗監是誰能薦馬相如
送陳約之謁祀孝陵
萬歲橋山路三春草木青乾坤黃鉞在風雨翠華扃北
極通羣帝中天覲百靈當時貔虎佐一一扈青冥
送同年謝子儒致仕歸蜀
子真棲谷口潘岳賦閒居長揖辭明主為農返故廬雪
消巴嶺出天入錦江虛莫待楊雄老潜夫早著書
聞南太廟災
金陵自昔建皇輿太室中天列祖居聞道振雷三伏後
遂令煨燼百年餘朱旂寳鉞空人世玉冊金輪返太虛
帝遣祲祥憂聖主諸臣應有諫肜書
病起
東郭為園枕碧流羣峰合沓俯林丘邨閒晝日驅黃犢
客至晴溪散白鷗璧月近臨珠樹晚銀河西指越山秋
思玄欲擬張平子卧病無心詠四愁
遊城東觀
病起尋遊強杖藜琳宫寂寂枕廻溪繁花向日俱宜笑
幽鳥逢春各異啼雲滿客衣庭樹合氣薰山酌芷蘭齊
郊行亦有桃源在明日重來路不迷
登太白樓
當時不見謫仙人城上樓高空復春勢極中原臨岱嶽
境非吾土異三秦遥憐避地東方朔生有相知賀季真
斗酒狂歌自今古志存刪述與誰論
劉指揮湘
湘字文清號雲巢海鹽人嘉靖戊子武舉人官指
揮
鷲香閣
烟邨背郭人家遠松壑蘿厓獨自登門外泊船秋水寺
溪頭洗鉢夕陽僧買山有意逢支遁入社無詩繼薛能
嗁鳥催人歸去晚疎林落葉漏寒燈
(附考閣在桐鄉)
陸同知鰲
鰲字子任號南溟平湖人嘉靖戊子舉人官南康
同知
宜春臺晚眺
南下萬山連百越東來一水自長沙石林倒聽秋風起
畫檻平臨返照斜
張同知嘉秀
嘉秀字文英號文川海鹽人七齡和錢福大樹詩
一時稱神童嘉靖巳丑成進士歴南比部郎謫饒
州同知
秋日偕李拙脩王秋園登金山
清秋倚閣江天迥落日凌虛望眼孤萬里帆檣通北極
百年遊覧失東吳黿鼉浪起廻珠閣鸛鶴風高倒練湖
莫向山僧記名姓狂懷只擬是前蘇
沈副使謐
謐字静夫號石雲秀水人嘉靖巳丑進士授行人
擢刑科給事中星隕應詔極陳修省劾罷自宫男
子二千餘人出為山東僉事尋偹兵大庾計擒賊
酋李彪生平慕王文成之學與羅念庵王龍溪唐
一菴友善著有家藏稿
遊千佛龍泉洞和康東濱韻
三月鶯花飛欲殘郊原春色亦闌珊青青官柳迎人笑
白白春醪解客寒石竇一龍鳴澗壑上方千佛見衣冠
勝遊相繼無多日寄語山僧仔細看
祖訓導晟
晟字廷昭海鹽人嘉靖辛卯貢士司訓宿州歸林
二十餘年嘗卧病鄭尚書就看晟坐黃草蚊幬見
之恬如也性耽吟咏得句秀拔如碧山吏隠尋松
子丹井仙方浸木奴人慕荆州求識面誰逢東野
不低頭有東歸稿
秋夜
晚花含蝶影秋水點螢光一夜思歸夢隨風到草堂
沂陽子王文禄
文禄字世廉號沂川㪅號沂陽子海鹽人嘉靖辛
卯舉人負竒嗜古每憤發必挺劒叱罵不避貴要
值有司設宴酒酣起舞呼曰此劒能軒貪汚其戇
直如此人皆以為蚩家有書萬軸置之一樓俄失
火大慟曰但力救書者賞他不必也年八十餘吟
誦不止曰我讀來世書耳私謚文定有王生藝草
莠言
走索篇
綵繩百尺闌青天朱竿對起遥相牽廣場突出層臺外
虹梁平鋪如直絃雙娥靚粧迭呈技一來一去渾争妍
玉腕擎衡步移稳恍惚退後還追前特立宫鞋掉羅襪
丰姿嫋娜疑飛仙繡帶飄揚綰晴日翠裙展拆拖霏烟
慢撚纖腰斜擺柳驀佯失跌倒垂蓮怒虯拔湫迸鎻躍
狡猱升木當空懸莫謂輕身博一笑為君撒盡纏頭錢
走馬篇
燕姬跨馬來江東羅衫窄袖藍對胸翠翹抹額戎装束
恍若矯矯飛蒼龍日搖濤影團花碎塵捲風聲彩雲墜
鬛間暗閃奪珠標腹下還穿撒雕轡將非出塞昭君啼
無乃歸禁楊妃醉懽娛忘寇擾前秋騎擁嬌娥謔浪遊
魚麗陣靡誰敢殿長流難洗文夫羞
包御史節
節字元逹别號蒙泉子鼎之孫幼孤力學與弟孝
相繼成進士節中嘉靖壬辰榜孝中乙未榜為御
史亦有直聲節由東昌刑官拜御史接閩滇風裁
特著繼按湖廣巨璫𢋫贇鎮守為虐節劾其不法
廷杖謫戍莊浪衛居行間十二年聞母訃晝夜哀
號又五年弟沒益慟竟以是卒隆慶初贈光禄少
卿有苑詩類選臺中湟中二集
龍巖曉行
鳥道盤輿迥龍巗倚漢斜侵星尋石壁迷瘴問山家過
磵惟聞水穿林不辨花貪程行數里引炬候明霞
石屋烟霞
鑿石開蒼嶺披霞控紫岑潤蒸深洞雨嵐結廢壇隂茗
葉煎春溜松花摘晚林山僧閒共語到此益禅心
五日同雙溪小坐
萬里投荒日三年去國臣偶逢時序感重愴别離神檐
杏梢雲密山花過雨新芳華聊可玩况對故鄉人
夏日雨後過陳園
選勝遵郊郭衝泥試杖藜溪承新瀑水山挂欲晴霓看
竹人先至穿花鳥自迷笑予來幾度才識小亭西
玉女潭訪史玉楊吏部不遇
九龍宫觀倚天開千里崆峒訪道來玉洞雨深新溜乳
碧壇春晚半封苔雲中不見吹笙客潭上空餘鍊藥臺
始信嵇康非俗耦却憐王烈是仙才
馮太倉汝弼
汝弼字惟良號佑山平湖人嘉靖壬辰進士任工
科給事中劾中人張時等下獄冢宰汪鋐恃寵驕
恣言官爭之不得汝弼投袂起曰擊之不勝則其
志益驕事有不可言者吾當以死爭連上七䟽久
持不下尋有旨逐鋐時言官廷杖死者二人蔡宗
愷曾翀汝弼等八人俱外謫得潜山丞遷太倉守
乞歸有集行世
新竹
夜來湘浦走輕雷驚起斑龍巳作堆老夫早起開三徑
翠尾插天風雨來
愛川惠菊
不道山園菊事荒疎風小雨作重陽喜看折柬來秋色
分得韓公晚節香
錢給事薇
薇字懋垣號海石海鹽人嘉靖壬辰進士授行人
拜禮科給事在諫垣四年直言剴切天子每急有
任使輒畀錢給事不由推舉如論翊國公郭勛攬
權樹黨繼而指摘宫僚非人又以星變乃主德缺
誤所致竟忤旨罷歸方疏之入也薇謂其僕曰上
方事玄修所忌者災𤯝疏上必旦暮死今以數金
付汝買棺以殮耳命下得免隆慶初贈太常少卿
有承啟堂稿時海鹽有三黃門咸以敢諫著張方
洲許雲邨錢海石是也
夜集三塔山房懷玉陽頥山二丈
渺渺雲山隔幾重每於勝地憶過逢清吟獨對尊前月
高坐雙擕硤上峰僧到講堂時拂麈客來山寺驟鳴鐘
昔年曾結東林社回首徒憐去住蹤
新茶
欲向陽羡遊春雨阻行檝山僧擕滿籠門前挂青笠
王滁州先生梅
梅字時魁號柘湖平湖人嘉靖壬辰進士選庶吉
士遷刑部主事初建昌侯張延齡下獄刑官沈椿
以戚畹故不令入重獄後代者踵之事發前後提
牢官二十四人俱擬杖而梅在其中謫判滁州卒
於官梅才氣豪尚欲以功業文章自見惜乎未究
其用在滁時雅抱冲淡縱情山水興會所至發為
詩歌清深老健迥然塵壒之外可以振華啟秀噓
枯吹生使千載下猶堪想見其人沒後五年馮祐
山刻其遺稿
夏日與韓魯淙侍御晚遊陶氏山莊
晨與美人期出郭已遲暮頹陽廹崦嵫返照城隂路飛
盖入林樾宛轉緣溪渡長松罥綠蘿夜渚涵芳杜詞人
志丘壑不以杯斝故欣然會意處袒據磐石坐月出詠
而歸凉風在高樹
百步橋
百步橋下日荒荒江流無聲江草黃行人踟躇立古道
沙鳥躑躅啼廻塘蒼龍沉沉彩虹偃短棹輕舟采芳卷
月落汀洲人不歸腸斷春風穆溪遠
贈滁州劉文學
賣藥不受值談禪能了元林藏收糓虎座有獻花猿泛
蟻常侵曉懸鶉或負暄漢家徵五隱早晩賁丘園
縣齋雜詠
我愛來安縣依然太古餘居人盡茅屋長吏或柴車里
巷多絃誦山溪足畋漁疎慵更何事高枕午忩虛
寄石汀王先生二首(有引)
石汀王先生按浙梅時為諸生雅承休盼斗筲黃
鍾計偕一見睽離至今風搖心旌川廻目練晤言
未期沉憂空積觸事宣懷言無倫次聊軫疇昔俟
諸將來耳
苦憶王夫子清時賦考槃三年不相見一札阻長安蘭
雪留彤管雲山照鐡冠因風泛瑶瑟情竭賞音難
十年萊子服數口汶陽田荷篠深山裏銜杯曲水前春
蘿搖石月夕鳥下汀烟最是論文友時時詣鄭玄
送林節推赴任瓊州
見說瓊州地烟中叠浪開遠天分島溆晴蜃結樓臺水
舘鮫人識風檣賈舶來桄榔秋樹好莫怨夜猿哀
擬欽賜日講官鮮柿詩
霜日晴酣萬顆紅金盤琥珀出深宫尚方共喜嘗新早
講幄驚傳受賜同青簡可能慙素食瓊漿端合潤丹衷
杜陵有客空才思寂寞櫻桃歎轉蓬
寄曹玄渚
與爾别來音信稀臨風常自動瞻依寒雲幽壑羣龍卧
斜日滄江獨鳥飛皂蓋屢淹鳴玉渡白蘋應滿釣魚磯
何時更鼔湖東棹兩兩波心泛月歸
登滁州城
淮北淮南節候同荒臺無限北來鴻初懷短夢青山外
倦倚高城夕照中雲樹不堪連海岱商歌何處起秋風
橫塘寂寂蘋花老欲采寒香薦醉翁
在滁州與韓侍御魯淙卜築豐山東麓
知爾亨途久息機不妨高卧共巖扉山雲半落烏皮几
池月凉分白苧衣抱病秋來行樂倦故人天上尺書稀
疎慵自缺經時略浪說東南有少微
送客
琴鶴蕭然萬里行一官嶺外稱閒情春風綠展柳隂厚
霜日紅酣荔子晴賸有詩篇消日永坐看鼙鼔静嚴城
誰云百粤多豺虎談笑胸中有甲兵
凉州曲
記得行時約言從上黨遊昨傳書信至三歲在凉州
與韓侍御鎮伯同屬疾戱有此絶
韓康賣藥不知秋子晉吹笙汗漫遊可是仙人厭蓬島
一時高卧在滁州
嵩陽山樵徐定夫
定夫字士安自號嵩陽山樵海鹽人嘉靖初布衣
詩有風骨堪與朱陳相伯仲有蛩吟稿
憶昔行贈古松將軍
吳堤三月百花殘秣陵歸客停征鞍青山落日意不盡
尊前把袂愁相看憶昔論詩君獨好相逢何難别草草
海燕還尋故壘飛天涯只恐音塵杳白鷺洲邊芳草青
鳳凰臺上雲冥冥風流倘就還鄉賦寄我秦川舊釣汀
出塞
烽火三秋起天兵萬里征朔風吹勁弩沙月照團營鉦
鼓宵連振旌旂曉更明十年腰下劒從此任横行
宫詞
禁門秋草雨中生睡醒芙蓉小帳清幾日内庭宣唤少
紫薇花底學吹笙
趙副使伊
伊字子衡漢季子嘉靖壬辰進士授刑部主事陞
南職方員外轉郎中人以其美呼曰小趙為人清
直營卒不役私門郵符不假使客陞廣西副使乞
歸三召不起日遊湖山賦詩自娱有序芳園稿
次荅京華故人詩
廿載京華絶好音故人久矣作商霖南飛曲奏人猶遠
西使書來鳥自臨青鏡數莖添白雪丹沙幾轉得黃金
從今莫話為官在野老悠悠只醉吟
泛當湖
出門理棹即湖中竟日淹留興不窮鏡水巳應歸賀監
習池只許醉山翁深深岸柳迎人綠歴歴園葵對酒紅
滿眼河山堪送老只今吾慕二疏風
陳同知瀚
瀚字玄海號龍嶽秀水人嘉靖甲午舉人選廉州
同知所著詩文曰求志齋言草中賦頌十數篇有
魏晉風味其祖教諭禧有武陵倡和父給事中諮
有湖溪遺稿皆不可見矣
龍游道中
百折龍江渺秋天放棹清山圍霜樹合灘轉石濤鳴展
簟情何適鈎簾眼獨明疎狂憂忝竊撫景愧平生
龍頭山書感
龍頭山中太可憐白沙翠竹春相鮮層空古寺出林靄
隔水小舟穿浦烟著書虞卿病不廢匡時范老憂常先
萍蹤岐路亦何意擊楫泝流悲遠天
郁主事蘭
蘭字文芳號暘川秀水人嘉靖甲午舉人選績溪
令時有希執政指論逮胡宗憲者守以屬蘭蘭曰
司馬有功東南奈何欲文致之得末减遷南刑部
主事乞歸有郁比部稿
讀五代史
天地沉冥際山河戰伐中可憐長樂老只是愛三公
朱臨川佐
佐字思忠號少泉海鹽人嘉靖甲午舉人為臨川
令
登硤山寺閣
翠微樓閣與雲齊石磴盤廻路不迷幽鳥忽鳴深樹裏
好山還在曲欄西聞歌水調滄洲近入望平原落照低
老衲莫關塵世事笑揮苔壁乞新題
檇李詩繫卷十二
