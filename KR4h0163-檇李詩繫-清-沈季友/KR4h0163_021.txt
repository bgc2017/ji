檇李詩繫卷二十一
平湖沈季友編
明
陸御史清原
清原字嗣白號岫青平湖人崇禎甲戌進士授增
城令時瘴鄉羣盜旁掠三省清原輕騎造壘諭以
禍福賊受命散去擢御史疏諫營醮劾樞輔止募
浙兵及浙西白糧北運累民等事皆見嘉納巡按
福建經淮安疏言史可法兵單不可支宜留諸援
師聽其調用不報至漳州賊衆萬餘攻城清原計
擒奸宄辛泗等斬之甲申李賊破京清原毁家備
甲仗募兵三千勤王請身討賊疏再上奸相馬士
英格之乙酉復命在途聞金陵陷曰清原故閩吏
當還求死所耳乃入閩疏言閩越唇齒宜亟餉越
即命清原度嶺犒師時馬士英擁兵竄越閩故以
士英棄君喪國褫其名士英遂激衆劫餉麾其將
趙體元偽進見猝起刀斫清原墮三指遂為執禁
舟中後錢塘失守士英宵遁清原曰此我授命時
也赴江死
答黃石齋先生
問俗停車到海湄羽書那敢論安危孤城吹笛思當日
中夜聞雞豈異時北望烽煙縈夢遠東瞻林墅出山遲
蒼生極目堪流涕何日綸巾一視師
馬給事嘉植
嘉植字培原别號木山平湖人崇禎甲戌進士授
武進令擢吏垣
莫春雜感和郭皋旭韻
舊客新詩長嘯開年年修褉笛聲哀幾番桃浪傷流水
七里江灘弔古臺白晝風霾山鬼立黃昏月淡杜鵑來
一杯何處澆春恨搖落東風意久灰
贈東湖釣隠
乾坤多壘洗浮丘猶有東湖枕上流金篋何人探岱嶽
玉函到處問滄洲山青攜得隨芒履眼白曾看向貴遊
莫道桐江正蕭瑟客星搖落釣磯頭
孫秀才淳
淳字孟樸嘉興府學生復社始于崇禎戊辰成于
已已其盟書曰學不殖將落母蹈匪彝毋讀非聖
書毋違老成人毋矜厥長毋以辯言亂政毋干進
喪乃身嗣今以往犯者小用諫大者擯僉曰諾是
役也淳渡淮泗歷齋魯以達于京師賢大夫士必
審擇而定衿契然後進之于社張溥天如曰忘其
身惟取友是急義不辭難而千里必應三年之間
若無孟樸則其道幾廢蓋先後大會者三復社之
名動朝野淳勞居多然斂怨深矣有梅綰居存草
悲婁吟(哭天如也)
偶因文字立雞壇不料浮言起百端生死幾人知痛哭
風波惟我共艱難北門學士虛華屋南郭先生為撫棺
不負當年風雨夜並將松柏厲餘寒
倪君益以燈字索詩
畫船前月醉西陵曾羨新歌續采菱歸去但逢漁火出
夢中猶認六橋燈
龍湫山人李天植
天植字因仲居平湖之乍浦崇禎發酉舉人後改
名確字潛夫遯跡龍湫山稱龍湫山人數十年不
入城市一子早喪家奇貧門無三尺童厨無㸑婢
惟白頭婦相對閒績棕鞋秋冬際俟天目僧至償
其值易去又劈竹為器鬻于人往來海涯九峯頽
然窮老後復耳聾與人相接無一言久或相視而
泣長吏守帥聞其名訪之踰垣避去山中糧絶或
給以酒米非其人雖飢勿受也作詩不規規于摹
擬情思宛轉多出蹊徑之外又和梅花百咏多以
自况尤為清真雋逸得元白之致有蜃園諸刻
雪夜泊舟滸墅(以下蜃園集)
朔雪沈宵柝江關泊未安窗虛得疎響舟重壓新寒梅
落倡樓笛蘆垂釣子灘鄰航催曉發得共月華看
秦溪柳浪
高柳何年樹春來拂舊灘雨絲搖夕漲風葉捲晴瀾碧
送征帆遠青迷釣艇寒飛花晩猶急又作白波看
清明日長安旅懷
節物傷羈思歸程計夢中柳搖深禁綠花發故園紅鄰
火分銀燭街塵暗玉驄上林春已老為我謝東風
遊青蓮寺
香刹從來古春風客到稀溪光平入座竹色冷侵衣地
僻鳥無語林深花自飛相過逢勝侣茶話總清機
寄題普慈閣為熊王諸君索賦
雲樹為鄰鎖斷橋闌干長日傍煙霄溪流似帶窗前抱
山色如屏座可邀花滿客攜蓮社酒月明僧聽海門潮
秋來擬趁雙鴻翼同禮慈容望泬㵳
冒雨尋菊戲簡知已
冒雨相尋憶駱丞兹遊不獨古人能芝蘭衹許來三徑
裘馬遙知謝五陵紫蟹肥時君莫惜青山晴日我還登
誰將老圃圖秋色添個看花白髮僧
賦傷鄭嬰垣凍死(有序)
老友嬰垣年八十一無妻無子女兼無食性高傲
物不肯干人真介守者凍死雪中殊深悲悼賦此
唁之
貧居傲性不干人楚楚衣冠迥絶塵昨夜雪中騎蝶去
白雲堆裏一遺民
江右魏冰叔枉訪賦贈十六韻
老病掩衡門高士訪山社肅客疎禮文入座欽風雅憐
予久失聰煩君為抒寫遯跡棲名山尋友到荒野高懷
空古人奇文妙天下何幸衰朽翁乃得親賢者蒿蓬生
輝光愚拙何陶冶貧居鮮供給愧不具杯斝時作遵海
遊胷抱真瀟灑觀濤帶夕舂候旭浴初赭海若與山靈
不恨知者寡新知樂莫樂分手念風馬因歌黃雀行不
覺淚盈把
庚子秋杪余七旬過柴溪精舍喜金車空谷雪
竇天隨兩禪師偕集分賦
誰云七十古來稀白首窮途始覺非漫向匏樽尋世趣
喜同蓮社領清機名山有道兩雲衲東海無家一布衣
堪笑百年渾似夢不勞生計問漁磯
觀濤閣酌萬定遠
海浦潮平一鏡空石欄樽酒此時同秋生故邑蕭條處
人在新亭涕淚中山鳥隔林啼晚日江豚狎浪拜西風
聞名欲訪滄洲客好向鼇磯問釣翁
八月十三夜湯山同雪溪諸禪者看月
愛爾東峰月宵深叩竹扉林星時隠隠葉露漸輝輝枯
坐依僧定無言息客機相看惟有此憐我舊顔非
青龍觀古墓(有序)
青龍觀在觀山西麓松江僧湛之圖改作稍拓其
址畚鍤咸舉鏗然有聲窮之得古墓焉方下圓上
甎長尺餘首作虎豹形側有晉咸和元年八月十
五宜侯王作數字中有石板長數尺有鏡二瓷鉢
一又小似鉢者數枚時崇禎壬申五年五月廿八
日距晉已千三百餘年宜侯王者史莫可考墓前
有道有石門後壁後有二方孔人疑内為窆所初
開時聞香甚有藤繞墓中鉢中水泓然或曰此古
人蔵丹之所恨無碑碣可考聊作小詩記其歲月
姓氏云
千載遺弓鎖碧阿新開日月見咸和蘭膏已燼燈何在
綠玉猶存鏡可磨南渡衣冠無故物東來形勝只滄波
荒坵好與重封誌為爾還吟薤露歌
山中訪宋爾恒
風吹帆影過西城一片浮雲嶺上晴滿地落花春寂寂
萬松臺畔讀書聲
某上人以詩訪余山中
虎溪無復白蓮開羨爾西崑小李才(上人嗜西崑體)欲向山林
尋舊好不妨時趁亂雲來
秋日遊暈頂山
千古令人笑祖龍巖前空有白雲封兹山頭角今何處
飛作東瀛第一峯
春日同社中訪林翁于高宫山(有序)
林翁不識名號行第三人皆呼為林三老年八十
餘結茅山腰終日高卧大抵老而好靜避人自適
山下有園多植梅竹青芝爾恒訪之皆有詩
林翁隠居一茅屋繞屋青山皆骨肉故人在昔識翁顔
攜我乘春看修竹竹籬蓬戶春陰陰苔徑松關鎖猿鹿
鄰翁為予前致辭此翁溪山往來熟有時閒投溪上竿
有時閒出隴頭牧鳥嗁日暮翁未歸相對羣峯翠如簇
遊高宫之海會庵
彼岸真孤絶何年築數椽白浮雲不斷紅得日猶先佛
冷鄰山鬼僧貧種海田乘桴吾亦喜秋色正蒼然
自金家灣出抵桃花灣而歸
地險金家口臨危欲杖藜熬波無剩土(東有公冶場俱煮海)栽稻
有新畦海味珍沙虎(此地沙最厚故多此)山禽賤野雞(秋鳥最貴他皆次之)
夕陽潮漸落寂寞舊桃谿
過獨山殿
廢殿幽凉色孤峯入破櫺煙銷蜃氣散龍去海雲腥屋
覆藤陰古畦留菜甲青寂寥誰是伴鷗鳥在沙汀
採雨詩(霉天有雨以布盛之味最佳諸名士有採雨詩今因之以下月令詩)
茗飲清者事擇水乃先務昔人重蒙泉今則邀天澍時
維閼逢月萬種欣沾注搖搖青苗風濯濯黃梅雨方幅
當中庭俄焉如瀑布簷溜非不可義不取塵汚貯之以
素瓷珍之等甘露水性此獨真茗理庶可悟
竹醉日碧筠軒賦
桃李皆艷竹獨清紅紫皆醉竹獨醒此君洵自有奇節
胡然此日煩罍瓶罍瓶罄矣竹不改豈其惝怳迷真宰
移方易向惘不知當年高節今安在吾聞種竹無期雨
即移全憑人事與天時若使沈酣終不改青青安得向
南枝
和中峯大師梅花百詠(選八以下梅花詩)
瑶英無樹不精神歷慣風霜老更真地僻祇憐□玉者
天寒應少采香人難醫司馬消中渴不濟萊蕪甑裏塵
無用只憐我與汝年來甘讓錦城春
西湖處士舊交神千古相知此最真得月總為荒徑友
棲巖俱是上流人先將素影驚衰鬢不為閒心惱客塵
放鶴亭前三百樹而今無復故山春
澹澹疎疎一種神水邊林下看逾真已無蝶翅能憐汝
不學桃花解笑人林靜儘多閒歲月山空應少别風塵
日斜江路歸來晩數遍墻頭屋角春
蟠桃名姓註三神爾亦前身侍玉真一味清虛應近道
幾番榮落豈由人寧添白板扉邊影肯羨東華道上塵
我本梁園舊賓客當年曾識雪中春
驛使安能寄遠神偶從邨落見來真綈袍未必寒於我
白首徒傷老向人自抱孤情成獨立豈堪隨俗學同塵
萬家簫鼓千門月誰問空山寂寂春
蕭然無累是清神深谷如依鄭子真調鼎未逢黃閣老
臨粧不妬漢宫人高寒只對中宵月解脱何憂萬斛塵
若問長安舊知已漫勞持贈一枝春
一種翛然物外神豈從今日學韜真芝蘭社裏無前輩
鴻雁天邊亦故人老去自能躭白業夢來何處著紅塵
上林瓊樹知多少怪爾先偷碧海春
煙添精爽雪添神臘後年前看始真品格可稱天下士
嬌癡寧學掌中人蹇驢尋處聊乘興社燕來時已絶塵
今日歲華從此改家家門戶貼宜春
倪教授端
端初名涵字惺孩平湖清溪人父醇字鍾白著白
雪談柄端家貧父殁與母遷于龍湫山之陰以教
授為業喜為詩好客每蓄旨酒以供吟友兒輩悉
教治農圃有隠者風李潛夫結社海上引惺孩與
宋爾恒王青之往來酬和有放蛩集
登陳山
扶屐盤山磴悠然望不窮海濤斜捲白秋葉遠含紅西
北瘡痍病東南賦税空漫言天地大何處老微躬
宋秀才咸
咸初名斌字二完後字爾恒覺非其别號也平湖
乍浦人工舉子業好詩讀書于陳山潛心易學著
有易說李潛夫為作萬松臺讀易圖說性倜儻不
拘小節工臨池筆力遒勁又善奕家貧薄遊金陵
上湖湘有卜居半山之志不果而卒有覺非草金
陵遊草忘機杜詩選
莫春李因仲攜具偕同社過訪山齋留宿
取意不在遠閉此悠然門讀書白雲午俯仰几席尊泉
飛雨聲來我友命酒樽相見各一笑天趣洽後昆情真
得薄醉禮簡有奥論取次選高石振衣望乾坤須臾日
西逝歸影馳暮邨越客戀清景半榻恬夢魂中宵妙語
默澹茗生月痕聚散雖固然依依神理存
王布衣偉
偉字青芝平湖人
登陳山訪李潛夫
頽壁疎櫺古寺荒佛臺相傍讀書牀沙彌打餅修山供
逸士攜壺探錦囊一片石根雲卧冷萬株松影墨痕凉
磁甌飽飫龍泉水問取獰龍鉢底蔵
徐太學爾穀
爾穀字似之石麒從子石麒殉國報忠寺僧以木
櫃盛之炎暑中將及一月事定爾穀變服入城載
至祖塋具棺殮啟櫃顔色如生握手没爪鬚髮怒
張爾穀後以松江事波及死于江寧妻孫氏聞夫
死一女在抱棄之赴水死立而不仆一門之内臣
死忠子死孝婦死節僕死義嗚呼烈矣
丙戌夜坐
萬籟劃然起凄凄中夜聲鐘鳴秋在寺月出雁横城簫
鼓當年夢琴書此夕情莫嫌山鬼泣白首盡佳兵
贈顔先生
萋萋芳草望中迷落盡棠梨水拍堤誰向扁舟憐别客
白雲相送板橋西
倪主事長玗
長玗字伯屏平湖人崇禎丙子解元丁丑進士授
蘇州推官轉兵部主事生平博學好古善書法精
于制義臨文伸紙往往終日危坐不成一字然一
藝既就其瑰奇瑋麗幽峭奥崛之致直足驚人駭
俗上擬周秦非漢唐以下所及也予謂自有明三
百年來讀書種子無此異才而世之龐眉俗士黃
口小兒甫習章句抄襲一二陳言爛語偷取科第
便儼然稱縉紳矣嗚呼如伯屏者其無負乎時文
者歟
次曺秋岳年兄韻
守約安貧賤良朋辱過存吾衰誰與怨疑義幸逢論草
上雨珠碎天邊弦月昏坐來更漏轉香減酒巵痕
五更風雨急驚聽到桃花薄倖迷紅浪攜賓怯綠莎平
疇芳草亂上國美人賖好會浮生僅遲君天外槎
徐舉人郴臣
郴臣字亦于嘉興人崇禎丙子舉人有文名與張
溥並主壇坫為人然諾不苟以友朋為性命其詩
務為新奇不肯蹈襲亦一時勝流也初受業陸别
駕槐眉先生别駕孫渭沺亦執䞇于其門並有聲
藝林淵源盖有自矣
題吳娘畫竹
五日為斯畫休猜振筆遲湘山無限竹一葉一相思
柳枝詞
水隔南邨渡小橋低頭吟處識纖腰欲教嫩綠剪溪水
忍向東風折一條
谿默老人錢繼章
繼章字爾斐繼登弟崇禎丙子舉人孝友力學鈎
纂甚富晚年築谿默園綴石蒔花垂老不倦有逸
民遺風詩曰雪堂自刪集素心慧質幾于支許清
言矣
落葉
負薪出南郭危嘯上東門丈夫志不死飄泊不足論歸
來問黃葉積墜無晨昏雖懷剥落感生氣歸其根
謁于忠肅祠
楊公湖海一偉人詩心劒氣山水因觀其精神起落處
磊磊洵與古者鄰我今謁于并謁此風吹細草如蘭芷
頭顱墮地非偶然自令頑懦低眉死淋漓誰讀壁間題
喚起隔葉之黃鸝嗟哉詩句是何物枯瓢我欲投深溪
南城日光東市血一寸丹誠空切切石人背上紀歲年
高揖松花落如雪(祠為楊修齡先生所葺)
元夕飲吳仲圭墓上
道人死後冰霜在老梅寫出冰霜怪半枝鱗皴半枝僵
山鬼守根嘗夜拜琉璃却照梅魂歸薜荔為衣女蘿帶
更闌私語孤月前我爾行蔵本一𣲖斤斧烏雀不敢辭
嚴冷如君君自愛穿街簫鼓漸銷歇林氣夜清喧不礙
素琴亂帙同留連惜兹佳會何時再西窗月没僧晨興
抱甕却澆墓前菜
題家孟岸舫
閣以臨流勝斜陽亦帶寒燕鶯人共語竹石水相安坐
客惟蒲褥蔵書恥畫欄靜參淳朴意山好不須觀
園居風雨澷成二首
風雨聊蕭甚山窗啟閉難甫能含野景漸恐著春寒鞭
笋横穿閣雛花矮近灘山居無眷屬松竹慰團圞
春岸鴛鴦浦秋籬橘柚門閒風欺獨樹細雨慰空邨魏
晉談何易羲皇枕頗尊客來能宿此衣染竹苔痕
鄴城懷古
横槊高吟善世才斯人豈肯隐蒿萊赤符尚屬山中裔
紫色先華閏位來業擅三分心未死功成百戰老還催
冬春射獵秋書史漢孝廉終亦快哉
園居次韻
土室柴桑潔有痕移家直欲比桃源一叢幽竹新添逕
幾个閒鷗晩到門小閣靜資書卷亂高軒爽愛夕陽昏
此中何物清娛眼楓葉蘆花共一邨
贈徐松之
十年師友痛離羣芝嘆無由救蕙焚蠧簡已&KR0838;同永錮
虎賁猶復想遺文高懷楓葉吟邊露細語松濤定後聞
却恐中年損歡趣共君陶寫一溪雲
吳舉人晉晝
晉晝字接侯麟瑞長子崇禎丙子舉人卒年二十
七海内詩人俱為詩輓之有蓬蒿園集詩學長吉
多屈曲之音是時如陸芝房姚叔祥輩競以此體
相尚而晉晝時有雋句人不能到也
釣臺
先生自不識天子文叔何曾知故人珠澤涪溪各成志
玉璜金鎖俱飄塵當年梅尉附瓜葛比舍桐君遺藻蘋
彷彿雲仍自蒙叟碧波深處通濠津
粤行舟發檇李敬次大人述懷
池草夢惆悵竹林懷古辛一舟千嶂月雙劔百蠻人古
繭臨書放仙螺酌味真關河誰物色磯鳥故相親
崇德中秋
語兒涇上繫輕舸語兒涇前聞櫂歌客逢端正那堪别
月惜玲瓏不肯多沙觜一痕牽紫荇浪花雙疊走紅螺
坐來幽瑟添無限釂盡清尊可易酡
聞磊齋家給諫叔氏以予告還里志喜三首
獨辭仙掖謝明恩吾道于今石介尊天下共推江次伯
(漢江革以諫議稱病天下重之)山中重續許雲邨(吾邑以黃門高尚者杞山與叔二人而已)
霖收碧海龍歸窟露吸青霄蜕在園(有别業名蜕園)應笑竹林
遊子倦不隨童稚候江門
綺里當年返鳳阿家風重和采芝歌屠龍手在調猿鶴
補衮身閒製芰荷綠野客來呼白滿清齋花發草玄多
松風未解葵心結消息虞淵望魯戈
三年雷雨回天力萬里雲霄去國心大隠宅傳蘿石舊
(叔氏居為從吾道人舊址)遊仙風馭竹田深(竹田仙人福地今為别號故云)何人共
領鷗湖社有客將歸華萼林(大人亦賦歸歟未即遂)不審阿蒙堪
預否譚玄他日竊知音
大忠祠二首(祀文信國陸丞相張少傅)
張陸南行逡復巡文公此去不迴輪乞師此日無援楚
蹈海何人肯帝秦秋雨浪花千掬淚春風麥飯一杯塵
蘋絲荔子來時節拜罷青天泣鬼燐
青山何處慈元殿突兀諸公俎豆留趙氏又生嬰杵臼
雁門重續魯春秋炎颷欲颭清霜下逝水難消碧血流
落日輕霾人不見秋來花外聽軥輈
梅花
經春荒却讀書臺為惜冰顔敢自回一月伴君差可老
百花從此不須開鉛華不愛天孫贈彤管難通鳳鳥媒
願與花神乞延夀一教桃李識仙才
絶句
黑雲如海濕難飛寂歷漁翁暝未歸拾取籪頭雙雪尾
秋江深處挂蓑衣
劉芳
芳字墨仙嘉善人有清喚齋稿
留别余小星
萍蹤來古刹楓亦在山紅意氣輕文字鬚眉招賤窮何
妨相爾汝不覺漸西東岐路一時淚堅持夜月同
巢先生鳴盛
鳴盛字端明嘉興人崇禎丙子舉人
題匏杯
回也資瓢飲悠然見古風剖心香自發刮垢力須攻不
識金銀氣何知陶冶工尼山疏水意樂亦在其中
錢僉事棅
棅字仲馭相國士升仲子崇禎丁丑進士授南職
方轉郎中察軍政剔夙弊中涓欲有所撓糾之不
少枉南都稱健决郎遷廣東僉事請養有南園唱
和集
文園雜咏二首
慷慨還吾輩風流讓古人插成沿岸柳採遍隔江蓴客
子新愁渴郎官舊耐貧青門瓜漸長隨地掛車茵
天際浮雲散登臺攬翠微西來風雨是北去雁鴻非第
宅悲金管關山念鐵衣中原兵氣壯未敢說漁磯
園居感事詩八首
渺然天水立浮屠風雨西來味不渝橋板斷時衰葉補
女牆低處遠山扶文身去國吳公子作賦褱人楚大夫
欲廣絶交千百字芭蕉寫盡再編蒲
蓴絲未老釣絲輕恰有壺觴訂此盟魚鳥晝閒秋易永
池臺夜冷月難生黃花伏枕時情遠紅樹登樓古意横
願借銀河三尺水斷槎浮去海波平
東阜蒼茫可卜幽括囊猶恐不安流學他竹裏開三徑
讓爾車前看八騶蘭茝有心辭雨露蟪蛄無意識春秋
一燈水榭銷孤坐著作虞卿未是愁
閒心甘比石頭頑周道今成九折灣天許屠沽蔵異物
我從鐘鼎辨神姦桃花隔斷終南徑芝草分根少室山
幽恨同人渾不可新來乞巧學奴顔
功名不敢問天公意氣都銷濁酒中豈有酖人羊叔子
甘為遯世鹿皮翁文心浪說題鸚鵡物態誰能指螮蝀
莫笑青雲容易致原來腐草會從風
沿坡野草向人凉醉踏啼蛩十里霜聞把唾壺驕處仲
亟收焦尾贈中郎幽居剥啄風塵少末世吹彈歲月忙
暮倚柴扉無所見羣鳬趁水下横塘
山居不敢夢仙查隠几看澆數種花物外峥嶸唯五嶽
人間曲折似三巴隔簾月帶松篁淺照水煙翻門巷斜
為語霜楓堆客徑一丸函谷是吾家
架閣成樓傍竹叢小山松桂半相同閒僧投足秋光外
幽鳥防身樹色中滿地蘼蕪分曉露沿階苔草縱吟蟲
年來榆柳尤蕭瑟引得哀蟬一夜風
沈伯子長祚
長祚號純嘏思孝孫有綠蘿莊小咏
阻風江上
去郭纔數里濤聲尚拍天黃柑洞庭樹白鷺太湖田雲
暗客帆集風腥魚網懸何當嗟物役鷁首正茫然
沈仲子鴻祚
鴻祚字載猷長祚弟有鶯葉軒稿
有所思
銀漢秋來萬里清憑高一望四愁生佳人此夕應腸斷
公子何時與目成白苧歌殘雲欲散綘羅剪就月空明
芳華不信終虛擲曾向青樓浪得名
沈季子延祚
延祚字遠猷鴻祚弟有玉蘭軒稿
雜詩
湘簾高軸越羅垂夢裏分明倚雪兒水調歌殘人不見
半輪斜月挂桐枝
項太學禹揆
禹揆字子毗秀水人崇禎間太學與李尚寶子椿
同殁於兵
落花
一番風信客心驚怨粉愁紅迭送迎香篆三更雞舌冷
錦泥十里馬蹄輕夢回故國無知已流落天涯不問名
最是芳顔憐易改難將綵縷繫長生
孫秀才愚公
愚公字伯愚弘祖子有惜誦集妻周淑英亦能詩
遲月
團光一片洗雲綠吹落清寒上高竹幽人冷掬露下衣
欲往呼之入書屋挂我窗端古望舒盈盈望斷金蟾蜍
安得晨風鼓雙翼結璘同駕飛雲車朱絲夜冷紅香死
直上丹樓讀寶書
菊影
柳秃楓殘花事非晩香寫照入秋肥籬霞浮動枝隨步
燈暈初升蘂上衣空搗玄霜羅雪染應分素月簇瓊飛
酒闌山谷箋堪賦未許西風鬭葉稀(叠雪羅簇香瓊菊名)
悼内二首
花朝半與蘂珠飄(淑英没於甲申花朝)文魄雖寒尚可招髩影隔
花芳跡斷衣香伴月膩痕銷空餘指粉青編印冷入琴
言素軫凋一幅畫圖誰得似芳懷那許箇人描
絡緯聲凄讀史燈蕭蕭殘夜醉瞢騰繡牀剩縷針空聖
奩几埋塵鑑似冰雨鬢風鬟人不見鶯愁花泣夢難憑
忍寒何日山公報謚作閨師最上乘
倪秀才撫
撫字曼青嘉善人崇禎間諸生
和仲馭南園詩
廓落成冬事孤樓不厭憑愛閒先遣鶴忌俗并疎僧詩
似交難少泉因雨易增稜稜天地色池月共如冰
馬訓導鳴雷
鳴雷字國威號伯臺平湖人為靖江訓導經喪亂
歸里乙酉七月遇兵命家人曰我老無所之若等
各宜遠避城陷獨坐空堂遇害
觀海
不信春花拂淺紅愁聽新雨積空濛偶來日落登山屐
遂覺寒生破浪風蜃市隔煙翻去鳥漁燈吹影斷歸蓬
三更起讀枚生賦響合濤聲正未窮
吳通判憲
憲初名文憲字萬為海鹽人貢授衡陽别駕嘗单
車解散廣塘礦賊又率百餘卒援桂陽逐流賊後
免歸有陶閣集
落花二首
連宵花信釀輕寒狼藉燕支樹底看啼老鶯聲隨霧散
銜殘燕子到泥乾朝霞忽地吹成粉暮雨時教幻作丹
無限春風盡消瘦沈香休更倚闌干
亭亭花影照重檐飛向閒階已乍添紫陌有時低拂面
朱樓何事競窺簾因風繡戶關容入映水金鞭去復黏
若問向來承寵渥佳人親試玉纖纖
長安雜書所見
蘂榜翩翩濁世佳目迷五色戰場譁朱門競奪風簷錦
金穴重開鎖院花縣價通都明有數濫觴曲市蕩無涯
誰憐貧女荆釵儉夜夜寒機嘆月華
拒賊金堤鑿大梁望洋河伯遂湯湯洪濤不剩城三板
朱邸全沈水一鄉王氣陰戕衝鳳泗國漕中涸徙淮黃
茫茫盡壑誰貽福守汴功先叙未央(守忭諸公引水拒賊河反灌城遂䧟)
出山霜簡飭官邪去國青山日影斜從賜玦環皆雨露
忽迷天地有風沙清流黜矣鉏黃犢公論譁然降白麻
剥盡孤陽陰愈盛玄黃野戰日紛拏(劉公宗周以申救給諫大行奪職)
堂司回話敢支吾嚴訊纍人喘未甦臨案期令冤立洗
讞詞肯教法重誣鴻冥千里違雙闕鷗夢扁舟入五湖
碩果只今都已盡感時淚血濺春蕪(徐公石麒以輕擬姜熊二君奪職)
淮南雜書
廣陵北去接淮陰銀鎖葳蕤繡閣深三十六場多估客
黃金買斷阿儂心
西湖雜咏二首
儂家茅屋翠微深清梵潛聽漏半沈生得阿侯虧佛母
攜來雙拜海潮音
萬壑松寒集慶宫梵聲依約景陽鐘玉顱醉死冬青老
猶有山僧捧御容
俞秀才允懷
允懷字懷兹平湖人明末江浙多以文社相競一
時有婁東金沙雲間西冷之目允懷受知於張天
如冉冉名場三十年發為聲謌多高淡寂寞之想
自名其詩曰海濱野老集
讀史雜言
赤輪起東方流光迅如矢歲月積暑寒往來無善意馳
驅多少年忽焉老死至立石峴山頭沈碑襄水次無聊
作異想千載憐其志
陳秀才時
時字九若勾餘人寓海鹽能作大草書遒勁有致
兵起時或見其書帙盈兩袖間笑為腐儒釋不殺
時拍其肩大呼曰上天好生兵怒遇害
歌者以西施舞侑觴
巧將歌舞學西施宛見吳宫第一枝秪恐當時浣紗處
風流翻不似今時
吳推官鑄
鑄字鼎吾崇禎丁丑進士司理江西廣信時寇氛
方熾鑄計斬渠魁張普微等餘衆就撫平反疑獄
如夏桂洲後裔艾南英受誣俱賴昭雪
除夕和石鳴咏
不窺戶外不聞兵邨野閒聽爆竹聲世上升沈經幾變
山中蓂莢未曾更雁書音斷知何在柏葉香浮儘自傾
人地即今先得暖江南無事只宜畊
馬參議鳴霆
鳴霆字國聲號具嚴嗚雷弟中萬歷癸丑進士由
閩縣知縣歷官山東濟南參議以河决罷歸
弔閩中陳烈女(仙遊陳綸女許配姚楷未婚而楷亡女詣幃痛哭絶粒旬日死)
漢竹曾分剖九仙貞魂久訝惜芳年伏靈一夢晞朝露
辟穀千秋泣夜鵑志烈古來高截髮聲蜚此去永垂篇
峩嵋月黯凄風木疑與槀砧訴墓前
檇李詩繫卷二十一
