一山文集卷五元李繼本撰
記
潞州崔府君廟靈應記
府君在唐尹長子縣有異政民甚德之其地萬山環列
險而多虎嘗有採樵者道觸虎死其母泣訴扵府君君
遣使投檄城隍祠頃之正晝霧塞陰厓風生虎自林薄
出震慄為俯伏狀遂縳以歸君立命磔之自是虎屏跡
無遺類非君至誠以動之曷能焯焯如兹君之没也民
遂廟而祀之一有禱祈若響若荅故閱歲雖滋久而民
心則益虔可以見府君之德被之人人矣庚戌春僕代
匱山西行中書省理問官承堂帖如京師常虞不職獲
譴道次潞州拜祠下遂潔齋以禱之神鍳厥忱賜之吉
卜已而朝廷不以僕才識下授同知太原府事寵澤優
渥紱綬焜煌卜兆之叶若符劵然神之相之亦旣侈矣
蚤夜競惕思荅神庥而官事叢委未遑及也乃涓日命
工設色肖像用展歲時之祭兼述其蒞官之異政為神
之靈感以傳不朽焉嗚呼神之德著矣而感孚之機則
有非吾人所能力致者然而有可致之道焉何也吾盡
吾誠焉耳誠或未至而求神之我格借曰祀事孔腆神
其吐之矣信乎有其誠則有其神嘗聞之先哲云
淶水縣學記
淶為古燕地周胙召公此其封域王化漸被莫先扵兹
繇戰國來宇縣割裂民涉鬭争士廢禮教古風由是泯
泯也元之有土校庠勃興中更亂離文教滋熄皇上龍
奮之初遂大振儒風以文萬世之太平扵是國有國學
府有府學而州而縣莫不有學兼之設教有條肄業有
科師徒供給有廩膳有司勸沮有升黜甚盛舉也河東
董侯紹顔繇儒起家擢國子學錄尋以選知縣事縣之
學政實領之學故有先聖廟有講堂規模卑陋人以爲
弗稱侯乃扵政務之餘興廢補敝洪武七年春作東齋
三明年春作西齋如東齋之制堂後作小室一與堂楹
相屬軒戶空明几席瑩靚諸生受業之所也又明年夏
堂東作庖屋用器悉完諸生會食之舍也西南作射圃
中為觀德亭諸生習射之地也廟前作東西廡各三先
賢從祀之室也廟旁樹學規石刻示永久也廟外曰神
門又其外曰櫺星門以繕以營悉中儀矩繚以崇垣植
以名木嚴廟貌也且其地與代郡鴈門相聯屬其勢控
居庸闖紫荆而距蜚狐之口師旅往來使傳絡繹符檄
積几案酬接無休期侯乃扵紛劇之辰而寓整暇之意
扵注措之際而有先後緩急之規俾數十年瓦礫灌莽
之墟扵是俎豆而絃歌之匪材且賢曷克臻兹部使者
凡再蒞之檄奬有加而薦書上矣延興猥以譾才代匱
學職鉛槧之厪而章句之怠夏楚之瀆而教育之疎視
侯有不媿乎縣父老以侯政有禆風教也將勒文扵石
以垂不刊而謁延興記之嗚呼聖人之道昭垂如日星
王者之化無私如天地誠使任民社者有以闡聖道敷
王化維世教淑人心行見有首有趾咸樂育乎覆冒之
中照臨之下一日碩才出美化行是邦也將不為伊洛
爲洙泗為堯舜之俗以彰儒效扵無窮哉侯之此舉增
斯道為九鼎矣先是縣簿朱子魯典史劉中以侯銳意
扵學克相厥功八年夏朱以秩滿去任冬劉以得解在
告細大之務侯獨任之其扵學事功倍厥初他如社稷
壇風雷雲雨山川壇無祀鬼神壇城隍廟制度宏偉皆
焯焯可書兹不詳著
易州山北鄉學記
洪武乙卯春詔天下立鄉學蓋以崇美化育群材臻至
治也易州古稱要郡風氣高厚民俗朴淳順而迪之易
與為理不可遽以沿徼外之也州之北其鄉曰山北有
山泉林壑之美蔚然為一州最太守葉侯子粹至而樂
之曰此勝境也以此建學實甚其宜由是倡耆宿勸諷
士民士民助工迺創明倫堂三楹門垣崇煥几席瑩潔
肅如也尋以禮招致何君大用為之師弟子員凡三十
人大用遵教條嚴訓誨而謹禮節士子鱗萃佩服儼若
揖讓進退咸中矩墨匪侯銳意扵學曷克臻兹大用徵
予記則為之言曰自唐而宋而金易之士登巍科躋膴
仕代不乏人今可某某數也百稔以來文教滋息工傭
農賈競以貨利相長雄絃誦之聲閴乎莫聞非古易州
矣以侯之興學以大用之典教行見斯道大行炳耀後
先是鄉之士固以聖學著天下匪直為鄉人以自畫也
學剏扵是年夏四月之吉落成扵五月之望判官黎侯
某長史任處中實贊成之
柳居後記
北平憲僉三衢徐公之未仕也居其鄉之華川里其地
豐腴而爽塏實東南山水佳絶處有田廬有琴有書人
之過者必式之曰此隱君子之居于庭于垣柳凡十株
公手植也絃歌之隟觴詠其間而蕭遠曠逸超然有出
塵之趣而是柳也當暑雨舒霽之朝風日清美之候舊
以濯濯以滋繁陰滿軒涼思入袂客至晤語乎烟霏杳
靄中懷之滯者以宣心之鬱者以舒萬慮之膠固湔除
而無玼蓋雖陶元亮之植柳扵其門韋虚心之植柳扵
其庭未足以易公之樂也及公之入仕也始為御史繼
為部使者炳焉振風裁扵中外人皆榮之而公則曰自
吾筮仕以來邇清光躋要地而沐恩寵欲一如疇昔寄
傲華川之野以接武乎元亮之徒其又烏可得耶予解
之曰韋虚心之在唐不過以貴富期子孫無焯焯過人
之跡而元亮也丁晉之昏而不欲仕遘宋之簒而不欲
臣韜英斂華以放跡扵詩酒間此其志樂可知已公以
俊偉軼群之材抱醇德藴古學發為用世之文章以黼
黻熙載之太平其所際者盛矣使不遇治理之朝則亦
終扵韋布而已耳又何至扵元亮之宰彭澤託扵恥見
督郵而解組以去也矧公早著蹇諤之聲而復弼澄清
之寄聖天子付畀之意不其重扵人人乎然則華川之
柳其榮其悴固宜不在所懷也他日功成名遂角巾還
里賦元亮歸來之辭撫吾柳而愛惜之戒子孫重為之
培育其尚能遺芘扵無窮哉
曲河軒記
鴈門之東有邑曰繁畤其山秀雄其水清瑩其風氣勁
武而朴茂予往歲驛過其間故老指以示予曰某峰為
某山某水為某溪某田廬為某隱居處時秋高木脱天
宇空闊毫末皆在目中邑之東其水曰曲河河之北梁
先生惟敬居之碧嶂清流映帶下上樵浣之聲響振林
樾跨水締室為碾為磨迅湍激之機輪自轉勝地也先
生讀書之隟與二三同志葛巾野服流憩水上飲酒以
樂不知晷景之西其蕭閒曠逸之趣雖龐公之鹿門杜
陵之韋曲李愿之盤谷不是過也然斯境也前乎此而
人莫之先後乎此而世莫之奪先生乃能專有之獨樂
之則雖一泉石一草木炳炳有輝矣先生白首邱樊隱
德弗曜林壑足以適其性琴策足以娛其心而子而孫
足以佩服乎庭訓過賓游客足以延揖讓而資笑談則
先生之優游是軒也其樂寧有涯涘哉嚮當中原淆亂
閭巷之士往往以材氣相雄以功業自負踵不及旋皆
徙死而莫遺良田美園罄為墟莽矣先生扵是深自保
閟介然不為勢利奪此其志人固不得而知也予以歲
辛亥至自薊門訪先生扵林下一見即傾倒明年予歸
又三年而復至而先生之情愛猶一日予以是知先生
之篤友誼義也顧以奔馳西東靡所底止欲卜鄰而不
可得矧茲又復别去迴視西河勝地其何能不睠睠扵
懷耶而今而後或得以謝絶塵鞅擇是名山水而宴休
與先生再脩客主之禮當效王逸少故事寫蘭亭一觴
一詠之樂也
觀德亭記
射之為藝古矣自軒后為弧矢其後因之遂有五射之
制此射之所由起也是故天子諸侯卿大夫士有大射
有燕射有賓射有鄉射皆因是以觀人之德非細事也
今天下郡縣庠序林立師弟子員授受之際必習射扵
學其鄉射之遺意乎淶水縣學故有射圃而湫隘囂塵
觀者病焉洪武丙辰春僉北平等處提刑按察司事徐
公按部之餘乃重作之且構亭其中而以觀德扁之規
制之偉前此未之有也當斯亭之落成絃誦之休暇而
士子之揖讓也予竊嘗拭目其間矣其射也有一中再
中者予以爲難能有三發三捷者輒賞其爲竒中至扵
連發而連破的者固恨其不多見也予不善射而自幼
喜射然張弓挾矢而恒病力之不至揖讓周旋而每患
儀之弗謹嗚呼射以觀德尚何足以觀之哉今老矣將
返故廬與田父埜老樵弋山中亦足暢吾志意夫何能
與髦俊之士角失得扵一時而以得雋為竒哉雖然射
六藝之一名聖賢之樹德實扵此乎權輿諸生方當英
年可不致其謹乎有以謹之則其射也志必正體必直
持弓矢必審固而百發百中矣故射者之中鵠猶學者
之詣聖域德固不外乎兹也苟無其德借有貫蝨之巧
穿楊之俊殪虎兕之能關六鈞徹七札君子不取也不
然古善射者如后羿之勇荀瑶之才共叔段之得衆皆
不得其死亦獨何哉圃與亭知縣董侯孟宗實經理之
不踰旬而蕆事諸生請記是語扵亭壁
東安縣邵家莊鄉學記
鄉學古也四代之制術有序以教其子弟材成則賓興
其賢能而官之扵是内之輔相外之岳牧與凡小大臣
工胥此焉出則鄉之有學所係蓋亦不細矣記曰良冶
之子必學為裘良工之子必學為箕况吾齊民之子其
可不以學為士乎學之則德萃扵躬道著扵時故三綱
叙九法彰而陶斯世扵熙皥苟以學為末務而師心任意
以妄施之是之謂不學無術多見其顛倒舛訛睢盱惶
惑而莫之適從譬之群御乎莽蒼之野而疾馳以逐禽
一或御非其道禽終不可獲借曰獲之則亦出詭遇耳
東安古名邑風氣渾純而民俗質直治得其道則妥順
以安非其道亦強忍懾伏而不敢肆非如他邑之民寬
則馴急則擾若羊豕之暴悍未易綏柔也邑之北其鄉
曰邵家莊邑長王侯即是以建學乃延致李宗昭氏為
之師宗昭前代衣冠家而能遵教條嚴訓誨藹然鄒魯
文教之風予草堂去學館不數里舉武嘗扵躬耕之隟
聞吾伊扵風雨之夕以謂吾鄉由兵後久亡絃誦聲孰
意其振絶響扵大雅寥落之餘乎雖然以吾宗昭之才
夫豈久扵鄉學者毋謂其為童子師而瑣瑣焉苟歲月
以為事故師之扵弟子貴乎廸之以善而扵童蒙尤貴
乎啟之以正蓋所以謹夫始入之途而不為多岐所惑
此小學之教也由是而進扵大學則税駕乎高明光大
之域而可以大行扵時宗昭有志扵古學其亦以其語
諸高弟子
文安縣譙門記
洪武二十有六年制詔天下郡縣作譙門一制度也先
是有司踵近代之弊事無鉅細往往因陋就簡玩歲愒
日以幸其解去鮮克殫竭心思興舉廢墜以潤色昭代
不刊之典識者病焉文安知縣尚侯登甲戌進士第歲
之夏五眎政扵兹月易六弦晦矣雖其政務填委應接
不暇而能綜核名實悉歸條法以其鍊習治體洞逹民
情簡慎自持以事其所事耳矧譙門在所當為宜其不
敢後也門距縣治不盡一射而歷歲滋久摧剥扵風雨
震凌之餘乃卜日之吉墮殘墉撤敗屋擇材之良而重修
之門上有樓樓之四周繚以闌檻棲鼓角以警晨夜挈
壺水以定刻漏嚴廵邏以防寇暴與夫啟閉之謹譏察
之密前此未有也自始役迄告成前後兩閱月而城郭
田野不知官府之有興作而民之蜂屯螘附樂扵勸助
者固自若也嗚呼讀詩之鮮民之生而知民之勞苦觀
春秋之新作南門而知興作之不時夫孰知說以使民
民忘其勞有由然哉予以侯善用民而扵國家之制度
虔恭而張大之故喜書其槩俾邑之人誦而傳之以示
永久焉是役也主簿王某贊其事宜牽聯得書侯名肅
字惟知濟南人
蘭莊記
洛師任宗一氏學行醇正薦紳大夫多器重之當勝國
時其先大父憲使公與予先公承旨皆占籍河南而聯
仕臺省入國朝予與宗一累佐邑校而以文字為職業
故予兩家為里閈為世契為同道出薊門東兩舍許宗
一之别業在焉蘭莊則其讀書之室也客至舉觴嘯詠
留連終晷暇則焚香清坐而静以觀物非知道不如是
也予聞莊廣不踰十餘弓蘭也多不踰三數本而風披
雨沭吐芳氣而出塵氛迍時之隱處者未易得此也然
萬物之在天壤間可以愛玩而適情者不一也觀其助
吟眺則有山林泉石之美供讌樂則有歌舞臺榭之勝
角豪侈則有象犀珠玉之富至扵以智計得者非智計
則莫能致以聲利得者非聲利則有時而失物累使然
也若夫韜智計遠聲利遺得喪布衣韋帶不為辱珪組
軒冕不為榮磅礴萬物不能累出乎物而不能物扵物
也况扵蘭乎夫蘭雖佳植而匪金匪玉雖得亦易致而
與凡草木殊宜其為人之所好而不為人之所同好為
人之所得而不為人之所同得故惟君子為能獨得之
而獨好之其視挾智計衒聲利得所願為以自快一時
此市道人所愧為而士大夫争為之弗藉亦獨何哉扵
是好事者以蘭之可愛玩也掇蘭以娛心目齅蘭以頤
性情援琴以鼓猗蘭之操攬佩以寫紉蘭之歌浴蘭湯
而澡雪其天質入蘭室而想見其善人矧蘭之生不離
乎衆卉類乎不潔身以亂倫不植乎槁壤類乎遠濁世
以自藏不以幽獨而自媚類乎衣錦而尚絅不以無人
而不芳類乎弸中而彪外予以是而知宗一扵是焉是
取非世好之可同也雖然以蘭為莊猶以藝為圃也詩
書以植之道德以樊之禮誼以穮蓘之聖澤以浸溉之
吾知蘭非孤植而與九畹同其芳莊非一地而與九逹
同其軌矣宗一有見扵此其忍舍其種之美而蕪薉不
治譬之五稼不穫而幸其稊稗之有秋乎予嘗以為知
道者非過也予又聞宗一之幼也見背扵父承訓扵母
其長也教授扵鄉有榮耀矣矧其讀書學道礲礪未已
而日增月益乎朝廷方柄用天下士予知束帛賁邱園
蓋始乎此豈宜嘉遯蘭莊之野顧瞻童子時耕牧處山
青雲白低迴而不忍去予將為子歌招隱士矣
紫芝亭記
芝何爲瑞秀擢乎萬植曠世而一見者瑞何由興和氣
之充假物以昭其異也夫天地之清淑迴幹扵十二萬
年之會人得之為珪璋瑚璉之英物得之為景星鳳凰
之異均瑞也匪直芝也然芝之生也不蔓以繁使叢委
扵山谷原隰蕭艾等耳雖瑞匪瑞也惟難遇也人始異
之故曰曠世而一見也以曠世難遇之物倏爾賁發扵
膏壤故曰和氣之充也蓋吾人之和與天地之和流通
故動乎沖漠逹乎隱幽被乎山川草木匪若凢物之有
生有息有榮有悴者也余聞郝思道氏之先子湖州府
君德醇而政平鄉閭化之州人德之其氣之和蓋積乎
中發乎外而及乎物矣墓在杭之南山葬之四年盗發
山中塚無幾而府君之墓獨存是歲之春旁有紫芝生
焉色理瑩潤生意鬯舒質粹而氣腴蒸雲繚霧扵佳城
白日之表甘泉所出商皓所歌也斯殆和氣之充感通
乎天地則有神物以相之耶傳曰和氣致祥其弗信矣
乎思道作亭塋次仍以紫芝名之紀瑞也郝氏之子若
孫歲時上塜顧瞻紫芝煜煜其光展祭之隙相與芟榛
剔穢襲芳咀華睠睠而不忍去亦足見子孫之多賢哉
雖然杭當山水佳麗處自五代及乎勝國其民完富不
識金革帝元辟南堧而撫之至仁旁洽兹踰百稔後雖
小值弗靖尋復輯綏民之桑梓無恙松楸逾茂又數稔
扵兹國家餘澤之所溉亦優渥矣使丁鬭争搶攘之年
則墓也曷保其固芝也曷保其榮而亭也曷保其輪奐
之美繼自今往思道其式固以圖自身而子而孫而雲
仍修祼獻妥邱墓繩繩引翼扵孝理之世則曠世難遇
之瑞將益衍扵十二萬年之後矣一日傑人碩士之羣
出使事業聲光照天下嶄嶄然為人中之瑞吾扵郝氏
子孫卜之
雪舫齋記
居山林則有登臨賦詠之趣涉江湖則有飄泊放浪之
懷蓋志其志而不汨乎塵壤之迫隘適其適而不淆乎
世慮之糺紛此古之曠逸之士出乎物而不物扵物也
雄邑尹周侯構齋扵公宇之偏既成而落之招予與常
所來往者讌集其中一室瑩潔其質猶雪然四顧空明
其狀猶舟然是日晝漏下二十刻飲酒以樂而天大雪
迥乎若放舟江之浦而山川皓縞天地渾淪不知吾身
之在人世間也侯起而屬予曰齋不可以不名扵是以
雪舫顔其額又起而屬予曰齋不可以無記扵是識歲
月以書其槩是齋也廣不踰尋丈朴不事琱藻壁以楮
不堊不丹榻以木不筦不簟左有圖右為史蓻蔬有圃
溉藥有池豁然而疏邃然而靚雲容天影之洞煥琴韻
書聲之流暢神情道氣之融寫其為樂也則雖獵天山
奪蓬婆獻賦兔苑而藻思横出未足以狀其竒槩也然
而山林之清寂不若江湖之夷曠浮游之險遠不若端
居之閒適而雪舫名齋侯獨何取扵是哉蓋侯自䆠遊
以來䟦涉山川而湖海之氣焱舉乎迥隘之中則其器
識之閎也冰雪之質蟬蜕乎塵埃之表則其操行之高
也以歲寒之盟而託交扵千古則其友誼之篤也以濟
川之材而載道扵無窮則其文學之富政事之偉也吾
知雪舫名齋豈不為後日之嘉話哉雖然雪之降以天
舫之運也以人而齋不隳扵風摧雨剥之餘則又在天
與人交相勝者也非知道之君子烏足語是哉嗚呼太
素一雪也太虚一舟也安得策汗漫而游無窮出乎萬
物之外扣至道扵鴻濛之初則雪也舫也齋也孰有而
孰無奚暇扵致詰耶侯徵予記予故書是語以志其志
而因以自適其適也侯字士瞻松江人
一山文集卷五
