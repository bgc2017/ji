一山文集卷一元李繼本撰
賦
喜雨賦
辛亥夏余寓繁峙彌月不雨五月二十有二日大
雨作喜雨賦
五臺之北五原之陽太行削雲間之老翠滹水落天上
之銀潢澮畆縱横池館清涼雞犬静其無諽花竹秀兮
有香卧雲子游而樂之遂解裝林下而卜隣扵暖泉之
傍鄉大夫喜其來而懼其&KR0616;也相與劌荒榛締草堂開
蔬圃拭藥囊有琴在御有書滿床奚奴舂柳隂之白粲
隣父過墻頭之綠觴步明月而歌窈窕臨逝波而咏滄
浪跡絶扵城市心息乎紛攘蓋將奉親以自樂而高卧
乎白雲之鄉孰期涉兹盛夏天閟膏雨憂心殷殷莫知
所處赤日如焚旱氣旁午牛喘欲頽龍卧不起粟田半
焦麥實成粃穹林偃兮槁木破金啼兮渴鼠地靈縮萬
井之源海若收百川之水罷千門之筦絃嘆五方之商
旅乃有戴白之翁垂髻之子㪺寒潭之清泠羅金檠之
香幣走龍祠以祈靈薦牲俎以陳禮旌幢絢兮九霄笙
鼓訇兮百里娛以優伶雜以士女既醉既飽載笑載喜
眇天澤之少施冀神心之暫啟俄而玄霾塞虖泬寥密
霧沉虖階戺恍疑起潜蛟扵岩幽而捲怒瀧扵江渚也
少焉明霞收流電止日迎霧以霽澄風吹雲而披靡氣
將交而復離惠將布而復弛兆姓吞聲而無驩萬口箋
天而矢死巍巍皇穹憫民之窮沛然下雨當兹五月之
將終方是雨之欲降也炎光墮地層隂蔽空萬螘封穴
百鳥號風日車騰騰以遄邁電幟閃閃以交攻山川晻
藹乾坤晦蒙雷震天門之鼓水涌馮夷之宫及是雨之
既作也噴灑空際飛流海東浪奔平皋之雲河走長橋
之虹瀉天瓢扵八極散銀竹扵千峯迴生意扵萬象蘇
渴望扵三農既而隂氣解駁晴景冲融雲浮浮其若練
山宛宛其猶龍鳥嬰嬰其相樂木蓊蓊其成叢平疇漲
萬頃之綠竒葩吐千林之紅客有登空山以遐睇鏘環
佩扵雲中藉緜緜之茂草蔭落落之長松暝藹逐遥空
之孤鶩天風度荒寺之遠鐘俯仰宇宙披豁心胷但見
火輪千丈西渡銀海涌出萬朵金芙蓉爾其霞飛林表
烟歛天末柳暗歸鴉簷喧乾鵲送西山之夕陽掛南樓
之朱箔槐色浮而廷宇清花隂轉而簾櫳薄緗帙曬兮
芸軒酒旆揭兮山郭烏犍耕白水之涯紅袖舞清風之
閣凉入兮練衣香潤兮錦橐扵是華者實槁者活疾者
瘳憂者樂三農得是雨而澄明兩儀得是雨而開廓太
和得是雨而流行沴氣得是雨而銷鑠彼棠谿之金美
則美矣而惠不若是雨之溥垂棘之璧貴則貴矣而恩
不若是雨之渥飛潛動植皆為之鬯舒耆耄幼稚皆為
之欣躍信天下之至寳非一物獨得而霑□誠宇内之
竒珍非一人獨得以囊括天降斯雨豈人所作人被斯
澤非天曷託彼有備百禮以禱扵鬼神者孰若精一心
以求扵冥漠也卧雲子復怡然語諸鄉大夫曰始而不
雨吾意天實殄厥下民矣既而大旱吾意天實隕厥兆
民矣一雨如沭九土皆春天錫吾氓惠也孔殷吾將結
青山以為侣招白雲以為隣畊田讀書以終老於滹水
之濱迺歌曰雷雨滿盈兮蕩乎無垠氣化廻薄兮出乎
無門使天雨玉兮曷若野橋流水清無塵使天雨珠兮
曷若石田茒屋屯秋雲吾何以酬天地之大德兮惟有
丹心一寸横蒼旻
詩
五言古詩
王氏别墅
旭日照遠水摇映青松林丹霞散餘彩翠烟鬱沉沉好
鳥弄晴晝嘉禾敷繁隂天虚風物幽高爽澄清襟解琴
一奏之細和山水音歗歌以相羊頫仰獲我心栖遲歲
年晚將歸故山岑
送李順文
維齊古青州其地山水秀嘗遭國大祲夾輔猶腋肘宅
土稱上腴財賦等淛右竒閫久乃隳完城失封守妖盗
起潢池跳梁裒林棷白晝燒通衢戎馬相踐蹂屋化飛
塵灰莽莽草木茂往年大姓家存者無八九兵興歲無
虚穡事廢南畝紛馳赤白囊烈勛徑何有上貽國之憂
軫念夜逹晝簡師行天誅岌岌不敢後秦中出精甲長
道屈群醜言言七十城易若摧瓦缶大野熄烽烟多士
釋介胄兩河關梁通中原絶紛糾行者如螘旋居者如
輻凑濟南李徵君累年文獻舊躬耕食其力園田如錯
繡自經喪亂來避地東西走草食面削瓜布絮體盈垢
先師有遺文一一付君手萬死逃一生收藏免脱漏吾
嘗觀其書篇章燦瓊玖讀之京華館霜月動虚牖尋將
刻棗梓上儷鍾鼎夀古稱賢弟子君乎實無負始予未
相識聞譽則已久昨枉過山齋衡扉竹外候吐飯欣接
之笑語忘辰酉論議悉超絶白日雲霧剖讀書不窺園
焚膏在研究巢由尚羊裘禄仕不掛口譬之天馬駒不
肯戀棧豆裹粮出都門歸期迫夏首春容耀桃李川色
潤栲杻太行入青雲千峰淡如帚黃河浪卷天風雨怒
蛟吼路經百戰場青苔白骨朽抵家拜邱墳狐狸上荒
阜俯仰成古今野哭雜山溜莫傷門祚衰晚節當大就
立言紹前修蚤夜獵文囿為國植英才民俗盡歸厚我
家漢水上昔别齒尚幼囏危十餘年骨肉知在否君歸
我何如涕泗滿衣袖執手河之干臨風一觴酒人生會
合難豈不懷親友相期保令名良時不可久
江皋圖
江晚月未上白烟滿芳洲雨止山氣佳衡扉在岩幽浦
迥沙漫漫松深露浮浮水田早稻熟稍欣獲有秋曠爽
來清風朱夏炎敲收野人樂江居垂輪水西頭得魚送
隣家酒好仍見留童丱喜相隨浩歌送蜚鷗古時放逹
人傲睨輕王侯焉能繋塵鞅憧憧爲身謀我家漢水上
田園雅綢繆榖苖含惠澤井洫交新流收穫賙族黨矢
心良不媮一自來京都星霜儵十周寄食仰俸粟曷免
生事憂藥物縻病身曠望增夷猶翩彼南飛鴻肯寄音
信否
阻雨題柏山驛壁
黯淡連朝雨山窗逓微凉絺衣含秋潤散髮此相羊白
鳥啼青林澗水亦浪浪隱人不可見思之雲路長歗歌
忽終晷西日下平岡
富庶驛
羸馬下危坡返照在西林長風度清壑澗水鏘玉琴好
鳥鳴幽谷晴雲超高岑解裘背村塢小憩青松隂嗟我
忝代祀凛凛懼不任巍巍廣寧祠夐隔遼水潯龍光遠
被之紫氣鬱沉沉天香動草木翔舞有胎禽黍稷不疵
厲雨露喣以深靈怪亦率職田野絶呻吟顧予蟣虱臣
至喜動微忱兹願倘可遂庶慰吾皇心
山中書事
圖史列坐隅深居愜幽情漢上青山多開軒眼增明白
鳥烟際來清風竹間生抱甕汲新井佳蔬有餘馨嬾散
時自適收書松下行青苔没屨跡凉露尚沾纓入雲問
山寺忽聞疎磬聲
松下鼔琴圖
兩岸何蒼蒼長松在高岑月出屋東頭微雲生夕隂道
人眉宇静松間調素琴商聲泛林莽流水為知音我欲
往聽之青山白雲深
七言古詩
仲冬月
斗標建子仲冬月曉天雲掩殘月魄滿城霜氣利如刀
敝褐蒙頭出不得旭日無光風伯怒冰合水泉厚地裂
憑高曠望目力超瀚海天山千丈雪波濤永閟蛟龍宫
原野深藏狐兔穴南山榛栗盡枯死出獵何人馳駟驖
俄頃風收氛翳開萬里雲天清帖帖青旗颭颭酒家樓
杖頭恰有錢三百何物小兒為侣儔座上能詩有仙客
月斜醉倒花樹下銅龍漏下五十刻
壁間雜畫
山中之人氣奕奕愛畫雲山與水石遠山近山恣一揮
頃刻生絹數十尺今代只數高尚書妙處不減米家筆
後之善畫者為誰青山白雲久蕭瑟忽驚座上烟藹生
漠漠平林翠如織㔻生夢想不可到乃在君家雪色壁
花發窮林破曉紅水合長天蕩晴碧蘆邊鴈影落迴汀
沙上漁簔曬斜日白髮蒼頭四老人棋罷松間坐争席
筍皮笠子大如傘歸去不愁山雨濕爐經九轉鍊丹成
杖掛百錢酤酒喫眼看此景不可親况復憧憧事塵役
會須結屋山之阿更求好田水之曲野人生理日有餘
畊歸牛角懸書帙茆簷夜火促寒機古甸秋風收晚栗
安車若便下邱樊為報先生不可出
福源精舍
京城六月日如火風軒散髮執書坐頓嫌城市多煩囂
欲買田廬何處可素几茶甌吹碧香有客敲扉偶相過
爲言越中好山水厥土膏腴不偏頗魏氏之子文貞孫
玉樹臨風色瑳瑳讀書淛水之東頭蒐今摭古以自課
夏蓋湖光白湧雲福祈山氣青浮座三江帆上暮天長
八月潮平秋水大亭邊獮猿長如人月黑林昏盗山果
桃源人家疑此是洞口雲深晝無鎻百壺滿醉江南春
擊缶高歌兒子和西蜀少陵恒苦吟南陽武侯尚高卧
文貞昔在貞觀中大節堂堂不終挫好將舊學佐朝堂
行見英流振頑懦索居何日賦歸來盡理遺書載經舸
我昔耕牧峴山陽門前水田足粇糯十年道阻不可歸
江上秋風茅屋破舊栽松柏定成林石墻竹梢添幾箇
向來耆舊安穩無每一思之淚交墮福源林壑倘見分
卜隣擬住山之左客歸好語仲遠君歲晚寄書煩報我
墨竹
近時海内稱畫竹息齋筆意何突兀蒼然寫此風露枝
墨花落紙秋萬斛怪處不減文湖洲展玩晴窗醒心目
竹邊巒石更坡陀便似着身游嶰谷青谿過雨山霧寒
白月出林烟水綠葛陂老龍頭角秃夜嘘雲氣黑如沐
白晝慘慄炎&KR1201;收展書宜趁清隂讀我有竹林漢水西
兒時學種如種玉春翠森森抽細筍風碧娟娟散幽馥
有客清似王子猷拄杖&KR1201;門往來熟欲歸料理不可得
夢遶江村白沙曲安得大絹長丈餘請君為我作横幅
寫我只作六逸儔掛在秋風江上之小樓
題畫
山翠浮空初過雨山麓晴雲散芳渚霧合長林生曉寒
人家更在林深處澗泉六月飜松根石洞千年隱仙侶
有誰共奕橘中來無人問路桃源去白烟遮盡青林花
野簌嫩香應可茹清幽不減山之隂只欠蘭亭列觴俎
誰乎寫此怪而竒莽莽雲山入毫楮細看猶有遺恨處
胡不着我山之墅我生本是邱壑姿誤落京塵幾寒暑
小時畊牧峴山陽閒從野人學種樹門前漁浦啼竹禽
屋上鶴巢走松鼠獨行採藥日莫歸纔得芝术一斗許
縱令服食不得仙何若長年蓻禾黍小村秋晚雞正肥
大甕春浮酒新煮老翁醉舞兒子歌笑語諠華忘賓主
此樂不見十許年兵火煌煌照南楚思歸見畫萬感生
悵望風颿横浦溆時清即好謝官歸全家移向山中住
黃崖寺
黃崖秀絶不可畫山際飛雲如走馬東來無此好雲林
况逢野衲同清話茶烟侵午客題詩松籟吹涼僧結夏
人間塵土誠汚人何時息影禪林下
寄江都縣丞求船如江東
候船十日留瓜渚寂寂衡扉隔霜樹江頭白浪大如山
空外青山橫一縷出門顧影與誰儔市上泥深過尺許
愁來買酒醉秋風睡起開軒看山雨棄家辛苦如金陵
夢繞山中讀書處今兹胡爲乎久留行止關天非不武
江都二縣才且賢念我漂零留我住高情好逐萬里風
穩送孤帆過江去
漁陽客邸
城外雲山濃佀綺屋裡琴書静如水石爐添火試松香
裊裊篆雲飛不起天涯倦客此停驂茶社烟銷猶隱几
奚奴呼覺日平西一片秋聲響牎紙
柳居圖
先生夙華川山中好隱居門前十柳青扶疎種來不記
幾歲月生意藹藹充吾廬先生一生好心事放跡其下
樂有餘垂垂露葉覆軒戶燦燦雪絮吹琴書清風瀟瑟
來枕席流水汨□鳴階除或逢樵或對漁隔浦蕩輕航
呼童巾小車丸藥聽黃鳥攀條穿白魚野老爭席樹隂
底凉影團團摇酒壺山中之人有天趣丹墨點染成畫
圖若非下惠當時宴休處定是柴桑處士之故墟自持
御史節朝夕賦歸與載歌柳居柳臨觴惜居諸既不能
歸田重培育又不能馳書問何如風瑟瑟動干旟露湑
湑沾佩裾千絲萬縷亂心曲渺渺遥思飛雲衢寄言子
孫愛惜之要使清隂大芘吾里閭
雪溪漁隱圖
窮隂塞玄冬萬里起墨色爰有子陵之徒住在溪上頭
渺渺孤舟釣風雪玄冥尸化樞天地爲冰壺霧散烟銷
野馬死溪山佳處好隱居繁霙舞空雲黯淡長風捲海
天糢糊壯哉滕六大有意爲我漁家掃出萬幅真障圖
真障圖世莫比一釣鮪與鱣再釣魴與鯉三釣鯨與鰲
生殺在釣餌失之何足羞得則良可喜今者得魚亟烹
之婦曰有酒無憂矣湏臾爛醉卧蓬窗船頭雪深尺有
咫酒醒推蓬一開眼茫茫萬境白扵紙乃知江湖之上
多高人借有駟馬高車安肯起讐太公友嚴子何妨老
作烟波士湖之濱江之澨書可讀榖可藝君將忘筌予
避世
紫荆關
吾聞紫荆關是古來天險處勢逼恒嵩抗天柱棧路迥
出青雲端岩瀑喧豗噴灑長空對之可以湔塵慮往年
龍虎紛拏戰血飛煌煌萬騎關前駐只今平世天下清
千里桑麻旆旆連郊墅行旅不操寸兵甕城不勞銕鑄
王元不封函關泥孫子不書馬陵樹關南孤戍夜火稀
關北團茅小家住今我自西來飛霜滿衣絮林下有高
人怡然此相遇烟霞郵舘午停驂風雪軒牎夜聯句家
山咫尺望不迷寫書先寄賓鴻去湏臾日車飛上扶桑
紅一騎已出東山東
正己堂
登君正己堂聽我正己歌大質不返混沌死群邪乘正
棼駢羅乃知正人必正己己既不正如人何惟彼古君
子卓哉心靡他方正學嚴切磋敷正道貴漸磨吐正論
排私阿誰其似之陳幕長壯顔毅色横星河秉心一以
正心源澄朗無驚波居家一以正家人唯諾春陽和蒞
官一以正官曹肅睦亡譴訶朱絃泠泠白日静玉樹皎
皎清風多素絲羔裘粲如雪自公退食何委蛇乃知穹
壤間細大理則那乾道失其正隂陽寒暑皆錯訛地道
失其正山川草木皆札瘥人道失其正綱常典禮皆偏
頗史之直汲之戇推強植弱横金戈明廷一日振風采
凛凛正氣永與金臺萬古同巍峩
湘中老人圖
湘山高湘水深樹淼淼湘猿吟日將莫翠霧丹霞滿芳
渚碧草凄迷南浦春紫蘿摇動東風雨龐眉野客來何
所袖拂輕飈過孤嶼埽苔坐讀黃老書展卷之間會此
千古之竒趣九嶷飛翠空中來路遶蒼江獨歸去雲漫
漫烟水寒日慘慘江雪殘浩蕩孤懷渺天末珮環飛上
青雲端雲白山青互吞吐蒼茫隔斷來時路古人已逝
等埃塵招魂不歸正愁予空留糟粕在人間地老天荒
竟何補何時掛颿直上海之涯爲看湘中老人讀書處
瞻雲圖
朝出看燕山雲莫歸行燕山道道傍雲氣光動班爛衣
千里飛來白如埽長天愁迥陰冥迷虚室宵清神皓縞
太行一髮半落天之南翠彩浮空散文藻縉山更在天
南之南海樹邊白髮高堂歲晏驚寒早三年書斷安穩
無每一思之心懆懆風迴雲杪思飄揚月墮雲西夢顛
倒白雲半幅細入天機中寫出狄公心事炯炯隨雲照
穹昊雲無心人有情物易化情難老朝看雲暮看雲縉
山佳處安得乘雲忽飛到雲中人拂黃巾山中雲護丹
灶從龍奮迅直上青天飛變化無方契元造天下蒼生
正湏霖雨之慎勿栖岩扉閟鴻澤負明時
松雪翁畫馬
西海之西天地翕合敷靈氛天産天骨超崐崙月窟而
東而北幾萬里是馬乃能籋星辰踰渤澥埽空冀北凡
馬群曹將軍是開元以來善畫者蚤以絶藝動紫宸不
問驪黃與牝牡筆力到處春無垠往時嘗見一二本世
之畫者徒紛紛吳興學士昔在詞林館畫人畫馬咄咄
能逼真玉堂朝日射碧瓦瑣忩晴雪吹青春文章之暇
奉詔寫龍種冰綃萬幅清無塵此圖神采更飄逸妙處
不減曹將軍飛雲滿空散靈雨五花凌亂曉濕蒼龍文
人言此是明皇御愛者天香滃鬱飄滿身瑶池渴飲雪
滉瀁霜蹄迥踏雲嶙峋黃鬚圉官似是太僕張景順自
幼調馬馬亦馴想當牽來赤墀下皎如飛龍下天門山
齋看畫白晝静丹粉如沐清心魂龍媒一逝九霄隔龍
沙泱漭霜風昏縱今有馬無善畫誰與寫之傳世人吳
興自有古作者高風遠韻不可聞九原安得起公死請
公為我放筆電埽層空雲陳君愛畫不弱南金與西玉
百迴展玩當爐熏南金西玉可力致嗟此神物夐然獨
立而無隣嗚呼神物為物固有神直恐變化為龍飛上
清都紫薇之帝閽
圼縣公并東判簿長司
北方守令之才幾人得佀賢侯者炳烈聲光動朝野金
莖承露曉蒼蒼玉樹臨風秋洒洒惟茂恭與遂霸侯也
直欲躡足青雲攀逸駕三年理劇割牛刀生齒林林霑
惠化風迴芹沼汎鳬鷖水滿稻田抽䆉稏花村社鼓林
邊撾茅店酒旗烟外掛啁啾絲管勸農歸杏花滿街紅
撲馬五絃清響奏虞歌三峽崩濤飜鄴瓦去年上計如
帝京䄂拂天香五雲下竹馬重迎郭伋來和風歡謠騰
苃舍騰苃舍揚休聲談鋒磊落肝膽傾往時辭家上策
登轅門竒氣萬丈横秋冥六韜三略常在手擐甲上馬
忼慨踐虜庭黃金散衆虎旅集紅旗渡海鯨濤平只今
太平不用武狌鼯不鳴雞犬鳴况侯豈弟愛百姓東郊
西社歌豐登邑有倅弼厥能幕有長贊厥成如此一時
賢令佐不若同氣好弟兄三花葳蕤月窟静八牎窈窕
冰壺清嗟宵人藉培育骯&KR1507;長軀但食粟孔融豈計酒
長空鄭老惟憂飯不足負米歸來氣慘悽風雪連天遮
草屋短衣破帽入新年抱子簷前曝朝旭喜隨父老拜
旌軒生意昭蘇迴稿木山之隈水之曲石徑荒寒古苔
綠拾薪莫逐嶺雲還脱巾時向松潭沐侣魚蝦友麋鹿
牛角掛書田裡讀漢家史記滿床頭卓魯龔黃在心目
直湏為侯濡豪沐槧紀循良留待班馬諸公親纂錄
琴堂曲為永清劉尹作
琴堂清文忩窈窕雲霞明七絃彈出太古意光風遶郭
流春聲滿天地泛羽浮宫蕩和氣惟侯之政廉而仁敷
鬯惠慈湔暴厲惟公之心公而㔻擿發伏姦施愷悌視
民如傷民德之生意昭融一時寫作琴中趣堂上琴音
沉沉玄猿抱月啼空林琴上絃聲淵淵老蛟卧雨吟寒
泉有時拂軫青松邊白雲飛來清可憐有時度曲香案
側水沉欝欝飄晴烟此琴不是相如之所蓄此琴不是
伯牙之所傳乃是當時子賤古遺物置之茲堂今幾年
縣庭無事簡書静抱琴危坐心悠然古風寥闊不可續
侯也直湏為奏周詩三百篇世雖久乏知音者時復鼔
之聊以陶吾天馳聲海内永不朽七閩山水萬古增光
妍我欲學琴恨無緣我欲買琴苦無錢山空月白琴響
絶把桮長嘯天風前
送李希文典教東船里
送君行君行直到東船里風物幽迴宛似江之南土壤
肥夷可藝稷黍茫茫墟市隔林皋寂寂衡茅蔭溪水天
空鷗鳥閒地古風俗㜫鏗訇教鐸振文聲子衿揖讓春
風裡我欲乘桴直上海之涯魚龍掀舞烟濤起老翁曬
網立船頭兒子义魚傍船尾灘聲奏曲響琴忩水風吹
香墮書几先生宴坐清可人陶寫神情舒四體攜壺觴
臨沼沚或開襟或洗耳或賦長歌詠古今或掉扁舟弄
清泚世間萬事豈足掛心旌為問此樂平生還有幾我
欲誅茆結屋與君隣我欲浮家泛宅學丹子雲水之間
栖遲之樂可以忘歲年不知老之將至矣
石鼔歌
乾坤清淑之氣蜿蟺扶輿亘西極化作岐山之陽石鼔
十六丁二酉剷斷崐崘之瑶峯縹緲雲根墮穹碧層崖
秋碎方祗愁大星宵隕圓靈泣中虚不露䟽鑿文太素
猶涵混沌質偉哉周家宣王中興時戈鋋彗雲九縣一
明堂受朝群后來天威不違顔咫尺岐陽之狩載陽國
之靈王氣騰霄何赫奕八鸞聲戞秋風高九旗光動朝
暾赤歌車攻詠吉日張皇維昭帝績泰山盤石之祚炳
烈千萬春勒之貞珉古無匹其形如鼔不可扣之鳴其
體渾淪絶侣大造無痕跡其字遒逸宛是篆與科其文
古雅髣髴周之什吉甫歌史籀筆制作森嚴照岐邑年
多物化理則然金字半滅無人識老蛟摧裂野火焚古
墨淋漓苔雨蝕青城學士昔在大德初見之林下久歎
息入朝亟爲丞相言如此至寳何可以棄擲大車彭彭
輓致來孔庭天地風雲亦動色我嘗愛此十鼔文字竒
撫玩摩挲不知日之夕荏苒光隂數十春春風吹愁髮
生白近時再過石鼔旁階草蒙茸没雙屐細看字畫轉
么麽徙倚廻廊淚沾臆東安鄧尹彈琴青桂林議論文
章脱塵俗平生好古如古人直欲蒐抉周秦之故實里
中更有朱先生白首著書窮日力寄書遠訪石鼔文細
字滿箋珠的皪書中宛宛見高情識者見之争愛惜乃
知先生好古不減吾鄧侯吾徒委𤨏豈復如先生喜新
厭舊猶戲劇吾友秦郵李希文新來小篆亦傑出夷門
梁君子宜苦學張顛之草書電埽千軍爛如拭我生雅
恨不能書每見名家如有失朱先生古遺直甚欲相從
不可得山中茅屋書滿床何時一到虚軒分半席直湏
和我石鼔歌戰退蘇韓入堅壁嗚呼古之作者往往苦
用心豈惟杜預雅有春秋癖今人無復見古人徒勞紙
上賞遺墨魚目滔滔久混珍後來此鼔誰收拾燕之石
等圭璧荆之璞同瓦礫古風不返天茫茫何如爛醉林
皋卧苔石
雙節詩
明山清鄞水碧山水之間好田宅宅前華表高出青雲
端金字雙題燦星日秋窗隔樹霜燈明白髮婦姑宵紡
績水寒績斷心緒勞門掩淒風抱兒泣風吹兒聲轉飄
揚愁雲壓樹墳草黃夫君骨已化青天杳茫茫炳烈千
古心迥隨白日懸穹蒼弓冶傳家好孫子丹桂滿林吹
古香異哉一門兩共姜至今大江之南奕奕有炯光我
嘗考古節婦為傳記積雨林扉散秋氣雲開日出海霞
飛萬丈朝暉射天地無情滄海枯惟兹節婦之節古難
敝我生也晚無復見古人唐虞世遠虚歔欷安得鞭豐
霳呌閶闔箋皇穹盡令薄海内外迴淳風
雙鶴吟
若有太古之仙迺在瀛洲之上方壺之間門前雙鶴不
知幾歲月雪飛風舞迥隔青雲端天空月白雙影静玉
笙合奏瑶臺寒石壇暝踏松子落林蹊晴啄苔花殘仙
翁手執相鶴經一卷逸思汎若孤雲間興來引雙鶴笑
入三茅山三茅山中瑶草碧九皋雨散春烟濕鶴飛亂
點層峰青彩鳳蒼鸞往往與相識價重不減雙南金質
瑩不弱雙白璧不慕懿公之華軒不逐王喬之飛舄不
巢西湖處士之孤山不憩黃州謫仙之赤壁棲紫霞護
丹室六翮稜層曝朝日友茅君呼木客盡日聽琴香案
側山中之人問訊時相過蟬聯飛遶羊公石鶴之逝風
翩翩遥空雲落秋無邊鶴之返山娟娟紅塵不到芸窗
前恍如元方季方在潁谷倏如陸機陸雲來洛川燦如
同穎之禾敷秀唐叔壤宛如王雎之鳥著美周南篇薛
公之鶴何其夥趙抃之鶴何其偏異哉兩仙骨不偏不
夥全其天問鶴往時託巢在何許邈在遼海之東華表
柱問仙豢鶴到今凡幾春前五百年嘗與令威一相遇
鶴飛來向何所不渡海之涯不涉江之浦直欲飛近天
上神仙之官府天門寥闊不可通誰到十二瓊樓最高
處莫延佇鄧林之廣豈無一枝之可栖何為乎涉雲霄
冒風雨春去秋來恣軒翥仙亦竟不留鶴亦更不駐山
耶鶴耶笑我䠥&KR0887;扵風塵相隨直上青雲去
蟬嘒嘒
蟬嘒嘒老樹秋風暑初退閨門忽起思婦悲欹枕聽之
墮雙淚去年夫征淮水頭天明上馬操戈矛今年夫戍
玉關塞日夜囏危誰足頼不如爛爛雲錦機織成迴文
製君衣不如湛湛長江水流恨隨君千萬里白首會面
知無難願君竭力軍旅間太平無事荷帝力遲君歸來
慰家室鑿鑿之石如妾心空山絶磵秋嶔崟青山之松
如妾操大雪嚴風不凋耗石或可轉松可摧妾心萬死
不可回
暇日與客出忽大雨倉皇無所避頃之聞市中
小屋呼曰晴搴裳涉水就之主人欣然相留俄
而隂雲四豁紅日青霞閃映可愛但流潦如奔
泉平地成大河時小兒六七浮木爲舟作水嬉
因以木閣水際度坂塗踰數十舉武憩楊秘書
曼卿先生家將歸雨復大作又憩僧舍至晚不
可留也乃歸明日賦其事與客一笑(時年二十四)
黑雲如山白雨傾神怪出没雷電驚走避人家屋簷底
平地成河斷人行此時惟我與一客只恐水深歸不得
疾風吹樹如捲濤城上飜飛墮楓葉劃然開霽天色寒
五鳳樓閣青雲端河橋酒旗曬斜日恨無千錢此盤桓
褰裳涉水泥到膝倉皇不復辨南北市人如螘歡相呼
古濠積潦深三尺秘書宅前芳樹林翠隂滿地何蕭森
主人愛客欲少住鮮飈入閣開煩襟出門復憩秋水寺
四顧徊徨雨如霔天昏地黑蛟龍愁我行如渡銀河去
安得渥洼龍馬駒乘之白日朝帝居只今汨没在泥塗
非癡非狂亦非愚人生天地亦寄耳晦明變化知何
如
度居庸
歲暮矣風凄凄車中行客胡不歸一車南一車北南来
北去何時息車行欲近關上頭鞭牛不前吁可愁須臾
推挽在平地車中兒女歡且謳短褐蕭蕭風雪裏山徑
荒寒多虎兕呼兒取火供晚炊瓦鐺黍米和沙煑黃昏
露宿官道邊茅店雞鳴載行李殷勤起謝車中人萬嶺
千山多苦辛嚴風吹霜皮肉死一身只有筋骨存安得
筋骨化為山下土填却千山萬山無險阻盡使行人免
愁苦
贈周掾
楊震辭金廉以公釋之審讞仁以忠誰其佀之君卿氏
直與兩賢齊高風周公善政久頽敝秦漢而來由吏治
煽威作福誰禦之如以蛟龍視螻螘君昔試吏西曹時
以廉律身人是之豈不知蕭相曹侯稱畫一當時皆自
刀筆出
上緫戎
大將軍出沙漠萬里河山盡開拓馬嘶紫塞霜草寒鴈
飛白海烟濤闊旗拂戎帳空箭穿魯縞薄虜其名王歸
四面凱聲作功成獻俘蒲萄宫天青日白開鴻濛遂使
樓煩林胡之遐壤化為冠帶衍為提封明年草青春色
濃征人解甲醉卧林花紅我恨不識趙充國又恨不識
塞上翁拔劒起舞歌春風
大雨喜晴奉贈巖樐賢尹蘭莊廣文鳳臺之行
昨日雨方休今者復大作蜚廉鼔槖震霄衢淵客泣珠
送谿閣白海飛流紫塞空銀河倒浸青天闊三關遥九
源合舟迴誰復辨渚涯郊行何處尋墟落稻葉青起風
幡幡野田綠滿水活活吟卧聽琮琤樵歸迷略彴蝸廬
一片林烟昏雞塞千營氊帳薄雄縣城中百數家東街
西街平地成溪壑瞻飛龍聽鳴鶴吾獨胡為久困泥塗
中何不乘風破浪從此以揮霍破室燈昏仰見天一夕
九徙不得眠大兒愁衾裂小兒嫌履穿芸窗外内滀潢
潦葵砌高下奔清泉虚牖風顛亂舞壞墻泥墮高帽偏
衰翁避濕龜頂縮穉子擎蓋鳶肩旋滂沱急□鳥鼠穴
紛霏亂點虫魚篇劃然快覩好晴景金臺千仞青雲端
埽棋局揮酒錢酒邊舞影何蹁躚何蹁躚欲掀舉花縣
芹堂捧幣函香覲鶴籞丹心炯炯照皇穹縹緲祥烟飄
鷺渚看君增秩賜金歸盡把鴻恩化作溥天之膏雨
一山文集卷一
