一山文集卷七元李繼本撰
文
代乞封故太師中書右丞相托克托文
嘗謂大臣匪罪而獲罪既昭雪其往愆明主念功而酬
功當旌褒以優典竊見故太師(某)英姿開朗雅度毅沉
廊廟之才珪璋之器其初焉入相百度俱舉庶績咸熙
人誦君明而臣良民樂海涵而春育引身求退而年方
盛富舉賢自代而心益忠誠九重有撫髀之思累詔有
秉鈞之命其終也再相孜孜盡力蹇蹇匪躬弊政苛刑
一切除罷良法美意隨即舉行洎盗賊竊發以弄兵命
將帥屢征而不克本官志圖靖亂親乞緫戎如救焚拯
溺之靡寧乃枕戈待旦以自誓先出師平徐土成功而
奉詔還朝再出師攻高郵垂破而削官安置譬基成九
仞俄傾一簣之功而舟涉大川遽失中流之楫蓋姦惡
構䜛復私讐而奪相位使忠良不幸抱深恨而䧟非辜
有臣如此以隕身所在聞之而切齒且其出師財三月
為指以老師而廢財厥後討敵無寸功實由扵臨敵而
易將事幾既失追悔莫前我國家軍令隳兵威弛盗賊
多蓋從此始迄扵今朝政紊人心離生民困其誰之尤
雖元兇已誅天下尚有無窮之憤使本官不死海内豈
有今日之危御史臺已嘗聞奏昭雪復其官爵給其家
産獨扵封謚之典尚未舉行竊詳本官將天下之兵受
閫外之寄行便宜之事專生殺之權及一旦解其兵柄
俾萬里竄之遐荒無纖須懟怨之辭無幾微抗拒之意
束手以聽詔旨甘死以盡臣忠比之擁兵抗命之徒拜
表輒行之輩迹其忠逆之異有如霄壤之殊况其子知
樞密院事(某)冒涉險艱翊儲皇撫軍扵全晉誅除兇惡
秉大誼宣力乎皇家忠孝萃一門聲光垂百世如蒙憲
臺明白聞奏錫以王封表以謚號庶死者獲雪其幽冥
之憾而生者愈勵其報稱之心
東安縣勸農文
洪武十二年春二月望勸農扵東郊而告之曰洪範八
政食貨為先周詩二南風化為首蓋食貨者生民衣食
之本而風化者邦家政治之基也我聖天子恭儉愛民
勵精圖治故田野之中克勤扵耕織而庠序之内益勉
扵詩書予欽奉德音來領縣事大懼微才無補有虧扵
承宣之功復慮惰農自安有妨乎生養之計今四陽布
德而萬物增輝祥風送暖扵花朝瑞雪融春扵麥隴予
當勸農而務本爾宜竭力以治其生耕爾田播爾榖畜
爾雞犬種爾桑麻督倂工程愛惜時日既效勞扵春夏
必收功扵秋冬下可以免家門之饑寒上可以應官府
之賦役然衣食之旣足則風化之當興其修爾身飭爾
行孝飬爾父母友愛爾兄弟和睦爾鄉鄰賙恤爾宗族
男則訓之以學業女則教之以絲蠶毋怠荒毋游蕩毋
違律令而䧟刑憲毋肆姦欺而行暴凶將見民安物和
政平俗美無老無幼無不霑皇上仁漸義摩之風一社
一鄉舉皆被聖世海涵春育之化故作勸農之語以開
示民之心爾農其母忽
勉學文
勉爾學子植爾天君爾志不惰爾德乃新爾年漸長爾
業當勤六藝六經爾其孜孜而汲汲五常五教爾其勉
勉而循循勿矜已長將招謗而損德勿議人短必取祸
而殺身勿謂記問為餘事孰可為康成之同倫勿謂文
章為小技孰可儷史遷之雄文勿謂天可欺積善之家
有餘慶勿謂人可罔暗室之中有鬼神勿謂今年不學
有來年恐老矣耄矣而徒悔勿謂今日不學有來日懼
四十五十而無聞勉爾學子植爾天君廉讓是蹈禮節
是遵正直是與善良是親敦吾儒素味吾道真補過為
實行頥性為純仁誠篤為踐履忠孝為本根泝洙泗正
𣲖軼關洛芳塵偉哉君子允為百世之士豈曰一鄉之
人而已乎
禱雨告城隍文
蒼生無告值九夏之旱乾赤地如焚妨三農之耕播仰
干玄造俯瀝丹衷竊念維神恩佩朝章位居州佐職在
撫字心切憂勤兹當平秩之時倏遇乾封之日百種皆
未入土群黎何以為生沴氣衝霄天討寬風伯之罪炎
光礫石地靈縮海水之源林磵不聞鹤鳴澮畎已成龜
坼周詩之憂旱魃空歌雲漢之章魯僖之焚巫尫徒費
春秋之筆望霓仰傾盆之澤灌園竭抱甕之勞生意永
迴昊天不弔共惟城隍之神洋洋如在赫赫厥靈祐我
州民載諸祀典用虔祈懇拱竢來蘇伏願亟馭飈車上
箋玉帝叱豐霳而鞭列缺震霹靂而驅蜚廉月離畢豕
涉河應三日甘霖之霈麥連雲禾同穎占四海有年之
祥
禱雨告風雲雷雨山川文
惟神玄化孔昭威靈赫奕祐我州民永永無斁兹當平
秩南訛而早暵方熾四民告災五稼不殖嗟予下官夙
夜憂惕用是披露丹心仰干矜恤神其陟青冥箋紫極
駕雲軿以先驅命蜚廉使服役鼓元氣扵九霄瀉天瓢
扵四裔俾膏雨之降既沾而既足則嘉榖之成實穎而
實栗將見邦有貢賦民有黍稷而鬼神不廢乎血食神
之錫也尚饗
代嚴君辭中書參議文
某族本寒微起由下列既乏行能又鮮學術徒以虚聲
縻兹好爵日夜懷慙罔知攸措曩因漕事出使閩中誓
竭心膂以效細勤以圖上報既而至閩之後邊鄙弄兵
熾如炎火寄息城中凡三閱月始克解圍偶爾成功幸
其不死聖恩汪濊遂獲生還退伏田野實為至願不謂
譾才過蒙拔擢俾參大政峻命倏臨惶惕無已亟圖懇
辭復中止之以謂聖天子方急扵求賢雖小技亦見收
錄由是感激扵中黽勉就職故扵論思之際知無不言
所以荅恩寵盡職分也頃自多故以來屢嘗披瀝肝膽
指陳利害而當時秉國者謂其議不足用計不足行使
一時忠鯁之士箝口結舌而不敢言由是處置失宜號
令不行禍機一起不可障閼以至強藩煽威嗾兵向闕
脅制天子刧虜相臣九廟震驚兆人痛憤此政主辱臣
死之秋豈宜含垢忍恥以貽朝廷之羞容身固位以重
妨賢之罪况卑職事功不著扵平時才猷不孚乎衆望
罪既莫逃理宜退避兹當更化之初誠宜廣蒐才賢以
收恢復之功不宜掩覆有罪仍居重位使中外士大夫
解體也且薦賢為國匪為其私輒敢僭舉所知列其姓
氏職名扵後用備采錄(云云)凡此諸人雖其器識才行
之不同要皆一時之賢才朝廷果欲循守舊轍奉行故
事勾稽簿書考覈錢榖便可置之不問如欲洗刷舊弊
卓然有爲則此諸人者可以建議可以樹功可以撥亂
世而反之正在聖君賢相銳意而用之耳卑職既已懇
辭又復有所薦聞蓋不敢以妨賢尤不敢以蔽賢也
鄉飲酒司正文
禮鄉飲酒蓋以叙齒德别尊卑勵廉讓敦風化也故六
十者坐五十者立禮之節也擯以接賓相以贊禮射以
觀德司正以糾過設几筵設籩豆設鍾鼓筦絃歌鹿鳴
歌四牡歌皇皇者華禮之文也陳之以六德導之以六
行申之以六藝禮之教也敬以束之情以鬯之威儀以
飭之一獻之頃賓主百拜爵雖無算不酗不淫禮之謹
乎始終也扵斯時也凝然其齋莊煦然其和浹譬之調
琴瑟扵一堂而宫商相宣羅星緯扵靈穹而分次不紊
也凡我諸君子今其萃扵斯飲扵斯觀禮扵斯有賓焉
有主焉有執事焉其敬爾威儀慎爾德度謹爾話言不
諠譁不怠傲斯不墜彛典而永有令譽矣
代淶水邑令告土神文
走以譾才尹兹下邑自承匱來昕暮兢惕原隰既春稼
穡方亟而牛日踵斃未有紀極民田蕪民力囏而民脉
息炯炯寸丹憂懼交集天非不仁尹實寡德神非降灾
尹實不職夫牛服耒耜乃有黍稷牛焉茁壯地焉墾闢
榖焉豐穰民焉樂育則國有貢賦民有衣食而神有饗
祀之秩嗚呼神哉其銷大沴以揚靈庥暢和氣以昭鴻
績毋咎扵民惟尹是斥毋戕扵物惟尹是殛百爾灾尤
悉萃扵尹而母恤
代友人祭妻文
吁嗟夫人命止斯耶何運之蹇而數之竒耶豈人之脩
短有宰物以尸之耶吁嗟夫人柔順其德貞淑其姿衎
衎樂易棣棣威儀自歸我家殆三十朞奉我祀事興我
門楣助我孝養鬯我本支閨壼肅睦族戚和怡方期同
處貧賤以介夀祺豈謂一朝殞逝遽成永離有憂誰釋
有愆誰規家計誰理寒饑誰知况我老矣淪落天涯妻
子俱喪不死何為哀哀幼女哭母寢帷萬感填臆曷有
已時家山焉在旅殯江湄歸葬有日魂其安之隂風遠
饗愁雲低垂致奠客次靈其來思千古萬古相見無期
祭王守敬先生文
洪武丁卯春二月十有六日秦郵王疎齋先生以病死
扵雄邑越二十有四日藁葬邑城之東其友王宗嗣榜
第三甲進士東安李延興謹具酒饌為文以祭之其詞
曰先生稟淮海俊逸之氣而才華挺拔乎千丈抱伊洛
醇正之學而識趣傑出乎凡壤攻漢魏高古之詩而音
節鬱乎其悲壯塞儀秦縱横之口而議論越乎其慨慷
温粹如玉璧而驍騰如駿駔炯煥如木難之珠而密麗
如珊瑚之網走扵先生識之恨晚其始往拜逆旅之家
燕府之左破席衡門飛雪虚幌其後相值交衢之間薊
門之曲秋風布袂夕陽笻杖又其後歲暮南轅過小齋
而揖讓樽俎風流襟期豪宕寫宫商扵笙琴聯珠玉扵
編簡登眺之餘以寄遐想界河之渺茫郎山之高爽三
關之盤紆九源之浩蕩竒概以崢嶸逐雄詞而奔放已
而攜離閱歲凡兩將以謝塵坌之煩囂而放跡乎江海
之上去冬之杪倏理歸槳乃復過我中心懩懩未幾卧
疴神惰惚恍藥物甚良病孽滋長竟扵不起聞者慘愴
弔者感傷識者沮喪友道為之斯淪斯文由是絶響紛
難誰與解排骨肉無所倚仗至道欲扣而無門正聲欲
和而誰唱雖然先生以六十翁而抱道以死而身後文
章復有賢嗣以紹述扵既往執紼多故人之相從卜地
得佳城而寓葬宜其瞑目泉壤之中而吐氣星辰之上
金臺荒寒易水滉瀁隂風怒號愁雲莽蒼撰蕪詞以寫
心慨音容扵髴髣嗚呼哀哉尚饗
祭王冰雪文
維洪武二十年歲次丁卯九月戊寅朔越四日辛巳將
仕郎燕府紀善天台王璞遣甥應毅以清酌時羞之奠
敬祭扵故友冰雪先生王君之靈曰嗚呼秦郵之原淮
海之堧重湖連浸浴日吞天清泠滙鍾夙産多賢莘老
太虚武踵肩聯文輝詩采鵷翥鸞騫氣運徂伏寂寥幾
年神珠夜光亦逝而遷有美王君踔厲無前憑高凖立
顧盻後先少年嶄嶄經史貫穿攘臂藝場擬奏凱還老
既不酬易軌改轅擲棄陳腐掇挹茂鮮古人性情著扵
詩編吟咏陶寫至樂在焉君深嗜之幾忘食眠雅頌風
騷靡不究研六朝漢唐悉扣其玄月席風蓬雨帽雪韉
撚髯擁鼻捉袂聳肩攬括造化剜剔山川鉅而覆載細
而蠢翾收拾靡遺以陶以甄製為清詞調高意圓欣戚
喜愠厥意以傳薦剡飛騰聲譽著宣衣冠籍籍共推浩
然官扵吳中志潔以堅人皆稱之露鹤風蟬間遇勝流
喜抃欲顛滿眼沽酒解衣質錢古人已逝渺如飛烟文
采風流庶幾在旃老隱故鄉有宅一㕓扁舟漁釣可以
永年胡為北來道里數千卒勤曷辭要直子冤我居官
舍坐客無氊楊雄寂寞蓋性所便與君締交情篤誼全
意氣相與勢利可捐君嘗見謂我將歸旋課兒躬耕甓
社水邊遲子南歸共相留連嗚呼行李在途車載犢牽
賢嫓白首扶衰共憐遠希鹿門偕我園田霧露所嬰疾
病攸纏夭胡不愸竟以弗痊我遠自越君已去燕别弗
執手斂弗拊棺仰思疇昔哀貫肺肝嗚呼雪朝杖履月
夕杯盤豪談逸興雅句清言今其已矣曷任悲酸令子
克孝枕塊旅阡返柩桑梓營度車船大事既襄無媿九
原君亦庶幾目瞑魂安僕身如繫匏惴惴守官過車痛
腹聞笛興歎炙雞絮酒遣奠殯筵何以侑觴抒此些篇
嗚呼哀哉尚饗
祭歸附元臣文
汝惟昔在元季也掌戎枋及我聖朝文軌混一九域之
廣含生之屬不毛窮髮之壤壹是囿扵仁風化雨之中
而汝以元社既墟提一旅之衆委其茅土銳意來歸上
以體天心之鑒燭下以恊人心之翕從至使圓臚方趾
之類激昂其聲烈而與之俱化汝之真亮簡在帝心方
欲畀以穹爵酬以重禄豈謂一朝隕逝使汝翊載帝室
之心汨没而莫信垂勲竹帛之志落寞而弗遂嗚呼其
始也承先世之餘祚以綿延扵累葉其終也荷國家之
寵靈以榮賁扵九幽而子而孫嗣其爵聯其芳襲其蔭
以揚熙載之鴻庥以耀穹壤而照冊書容有既乎今遣
官牲醴致祭扵汝汝其來享
代雄縣祭本縣土地文
一邑之務至劇以繁六吏之役至勞以艱神實司之隂
相其間矧茲雄邑九水洑環五稼鮮獲濁流澶漫居六
雄十緊之區而為朔南之襟帶距九馗五逹之道而當
軍旅之往還郵傳激星火符牒積邱山餉輓者雷蹄而
電轂征役者雨臥而風餐日不暇給大小憂患自非坦
坦素履炳炳寸丹御煩以簡濟猛以寬將見政柄旁落
民物殫殘所利不救其所害所廢不補其所完走也承
匱局蹐不安處已愧循途而守轍臨事忍推波而助瀾
其剸裁也乏利器之解盤錯其才華也非繡腹之呈琅
玕黃霸之外窮内眀瞠後塵而却武延夀之令行禁止
遡高風而汗顔惟思先其急而後其緩勉其易而圖其
難綜核條法煦濡恫瘝移風易俗崇善擿姦使一邑相
安扵無事以表神貺扵不刊扵是特建祠宇以潔歲時
之祭期扵感神扵冥冥而非徼福化民扵昭昭而不至
曠官也
代房山慮應徵等祭彌至善祖母文
嗚呼將謂夫人之死死而無憾而光賁扵九原耶則子
在萬里山川阻闊抱終天之遐思將謂夫人之生生而
不辰而恩怠扵三族耶則年踰七袠閨壼潔修為吾黨
之令儀自歸名門殆七十朞以奉祀事以介夀祺以助
孝養以鬯本支謂宜保艾乎上夀迺至奄棄而莫追板
輿軌軌其何在風木慘慘以含悲嗚呼人誰無母而彌
氏之母有子而懽會之無期人誰無子而彌氏之子有
母而音容其何之兩孫在侍燦燦瑶芝雖支子不祭而
承重以享非孝孫其誰宜有嗣子舉奠而祭統之傳則
扵是而可知由子而孫而雲仍涵泓演溢煦乎若雨露
之滲漉勃乎若草木之華滋用是知夫人之生世幼爲
女長為婦老為母始終乎德性之中而弗渝展祭通衢
祇送靈輭逐銘旌而雨泣望魂氣而飈馳一以表枌榆
之義分一以寫母子之暌離燕山之麓瀘溝之湄埋黃
壤而深窅繚青山之委蛇神其來格安靈扵兹
祭許生文
嗚呼死生命也懸扵天而不可以力為脩短數也寓扵
人而不可以智計孰能燭其理扵命數之中而扣其道
扵天人之際謂作善降之百祥有德而無位仁者之不
夀孔子之接淅以行窮阨而轉走顔子之操瓢與簞夭
死而莫救使天下賢聖顛倒惶惑而以自咎謂不善降之
百殃䜛䛕得志不肖者比肩盗跖之横行侏儒之飽死
使天下凶暴貪噬攘敓藉以得志若許生璘之死豈非
命數使然不可以力為而智計者耶嗚呼璘哉使天而
使之夀則德可使甄陶行可使砥礪浸淫乎詩書沉潛
乎仁義收視反聽以凝其神滌瑕盪穢以養其氣敷玉
潤揚金暉以周旋乎高明光大之地鄉里稱善人國中
有顔子卿相呼小友品題作佳士一言取宰相三長典
國史其才之逸如九河崩奔泗溟蕩潏而兩儀為之軒
輊如蛟龍之得水上下扵天莫窮其詭異其文之雄如
丹葩之芬腴青雲之綺麗明珠之射濤波白璧之出氛
翳今天而使之夭徒悼夫隕霜之殺菽黃壤之埋玉去
白日之昭垂襲厚夜扵窀穸等浮世扵蝸角逐飛光扵
駒隙朝&KR0818;不為晦朔所移蟪蛄不為春秋所役苗而不
秀秀而不實堂之未升室之未入根之未培實之未食
未定之天未完之質夫誰得而致詰且夫天之生物細
大不齊同歸扵斃何異蜩與鷽鳩决起而飛槍榆枋而
笑鵬飛之九萬里寓形大塊而莫能與天壤相弊何異
覆杯水扵坳堂之上芥為之舟而斯滯如是而生如是
而死夫孰窮其涯涘嗚呼天不生汝則一氣永存而精
神蟠鬱扵青天天而生汝則一朝永逝而骨肉澌盡扵
黃泉五百年吾不知其宿契二百歲吾不知其永年天
耶人耶莫探其玄命耶數耶莫測其淵故爲之文以寫
靈襟之磊而寄冥感扵渺綿尚饗
祭徐志道文
吁嗟乎人之有生孰有常存而不死者哉夫惟死得其
所是故無愧乎古往與今來魂氣之升昭乎若九天之
雲漢體魄之降迥乎若萬仞之瓊臺天荒地老煙沉霧
霾青燐宵冷元猿曉哀宰樹翳白日佳城閟蒼苔是夫
人之無不死也而蓋代之名邁往之材照汗竹而銘鍾
鼎豁乎若地闢而天開是雖死猶不死也宜其振耀乎
八垠與九垓是宜比干之獻其忠曾子之正而斃夫子
謂不敢毁傷孟子云舍生取義燭之乎昭昭之中而剖
之扵冥冥之際不汨乎滔滔者流不懼夫飄飄以逝吁
嗟乎公坦坦素履炯炯寸丹明霞絢采清冰凝寒其遇
也彤庭紫樞逐冠蓋而容與其退也素琴白鹤擇溪山
而往還堂堂高誼超出庸俗之表凜凜正氣蟠鬱天地
之間是公之生生逢其時扵身所安公之死死得其所
在人所難吁嗟乎公今其已矣公雖已矣爰有孫子子
也承家孫也守禮如播穫焉以之而豐登如搆堂焉因
之而芘倚交友之中如公能幾見義必為聞過則喜方
欲托金石以永歲寒誓久要而植倫紀風雨蓬茅塵埃
硯几歲時往來論說書史器度之無瑕言行之不疵匱
乏之相賙氣誼之相比行其所當行止其所當止而遽
至淪亡情怊恨而曷已吁嗟乎公公其聽之我有一語
我輩蹤跡墮乎塵滓代匱下僚猶拘繫耳久乖起居中
心愧只其始也莫知一旦以卧疴其終也不遑一朝而
送死中心悼之此故之以謂予言之不信有滔滔之白
水幸心旌之徹九幽為寫其永訣之情如此嗚呼痛哉
尚饗
禱雨祭龍神文
維大明洪武二十七年歲次甲戌夏四月庚午朔越十
五日甲申承事郎知保定府雄縣事周士瞻等敢昭告
于五方行雨龍神蒼生告病值首夏之旱乾赤地回蘇
沐甘霖而優渥溥施元惠俯慰丹心竊念士瞻等恩佩
朝章位居邑尹職在撫字心切憂勤茲當平秩之時適
遇乾封之日憫五稼之初殖懼沾溉之愆期方遇烖而
歌雲漢之詩乃喜雨而秉春秋之筆望霓而仰傾盆之
澤灌園而釋抱甕之勞鴻造無私太平有象謹陳詞而
伸謝遂致禱以祈庥伏惟五方行雨龍神赫赫厥靈洋
洋如在無致不遂有感必通再駕飈輪重箋玉帝叱豐
霳而鞭列缺震霹靂而驅蜚廉月離畢豕涉河變化式
隨扵默運麥連雲禾同穎豐穰尚冀扵湛恩謹以剛鬛
庶品清酌之奠式陳明薦尚饗
代祭劉自牧尚書文
嗚呼天乎胡賦公以淳龐之質而不假以耆耄之年胡
畀公以宏博之學而不位以匡輔之權殆猶龍媒騕褭
權竒俶倜而終不能税駕扵崑崙之巔如長江大河洶
湧蕩潏而終不能東滙扵溟浡之淵此所以哀公之深
惜公之至而終咎扵彼蒼之天也嗚呼惟公凜凜正氣
挺然不群少志古學嚌嚅道真蚤擢大科聲光著聞其
政事之卓絶如利器之解盤根其文章之富豔如繁星之
麗秋旻剛健如中流底柱而不没以頽波廉介如秋霜
夜月而不翳以纖塵其贊畫省垣也既欲經濟乎天下
其擢拜春官也又欲禆益乎禮文孰謂大志竟弗克申
寥寥千載古道日湮平生知己如公幾人死生不渝道
義相親我昔南邁逮兹兩春猶記别時話言諄諄曾未
會面遽賦招魂生也有斷金之契死也乏執紼之勤浮
雲世變慨會合之難再落月屋梁恍音容之尚存嗚呼
天乎孰陶甄乎孰經綸乎善人委矣復何云乎豈在天
為星辰在地為河岳而非若泉流之胥淪乎將遠逝如
岐山之鳳而失時猶魯郊之麟乎雖然有實以副其名
有善以淑其身愈遠愈盛愈久愈新尚有以敷遺扵後
昆
贊
畫像自贊
嗚呼汝乎氣餒而弱貌朴而愚行方而滯志大而疎雖
讀書而不求其解雖體道而僅得其粗雖同乎今之人
而以聖賢為矩墨雖食夫今之禄而視軒冕猶泥塗我
固以為至拙人亦笑其甚迂嗚呼汝乎胡不挹學海之
浩瀚溥時雨之沾濡使萬里融貫而寸善不遺中扄靈
明而一塵不汚炯如一叚清冰出萬壑置在迎風寒露
之玉壺
陸漕使畫像贊
醇德積躬正氣軋霄腹貯五經笥文湧萬斛潮匪賈之
在漢而雄辨以駭世人之聽如贄之在唐而嘉謀以開
中興之朝學非迂學將繼墜統扵鄒魯仕非苟仕將躋
斯世扵唐堯言非空言將為朝陽之鳴鳳以破狌鼯之
嘵嘵走辱公知匪曰一朝投迹山林而侣漁樵朱絃寡
和白鶴誰招竢公功成而名遂從赤松而友王喬山雲
引藜杖之矯矯天風吹幅巾之蕭蕭所謂伊人扵焉逍
遥
睢寧主簿陳世能畫像贊
其貌清其神王其心塞而淵其氣偉而壯其謀畫宛然
而恢宏其論議沛然而慨忼黔黎方沐其撫綏山林未
許其疎放甘棠之惠周五袴之歌廣此所謂恭茂之匹
儔而輝映乎千載之上
辭
冰雪先生哀辭
先生王氏諱顒字守敬冰雪其號也世為高郵人性清
介善談理自幼刻苦學為歌詩老而不衰其詩蕭散簡
遠得之趣韻非苟作者故以此交天下之士若潯陽張
羽來儀吳門徐賁幼文天台王璞藴德璞弟琦修德北
平李延興繼本多知名者皆推許先生在作者列先生
當元至正末嘗一仕吳中時兵革多事為吏者率黷扵
貨冀幸全活先生獨以清白自持又節俸以給士大夫
之避難者家無餘貲世以此稱之洪武乙丑秋余如北
平始識先生目其禮度耳其談說心切敬焉明年六月
雄縣荆聿宗禹過余深校聿善詩每為予誦先生所作
皆可喜者又幷言其出處為詳又明年秋大比予再如
北平謂先生可復見幸授余詩法行至雄有衰麻來謁
者曰先生之子絅也詢先生客殁扵雄數月矣年六十
有三權厝城東二里將卜日歸葬扵故原先生襟懷洞
豁情意繾綣遇人接物怡怡如也好游從之樂遇親朋
輒復傾倒徜徉雖窘匱不顧也晚築室扵石梁溪之上
嘗曰吾清寒士也以冰雪名吾居為宜人將呼吾冰雪
翁矣已而果然嗚呼世謂詩人少逹而多窮夫窮逹命
也有不係扵詩不詩顧世之詩人多窮而不窮詩不工
其說若有足徵者歐陽公則以詩者窮人之所宜非真
能窮人也稍為之破其說余意詩能達人則有之未見
其窮也不有達扵今當有達扵後從古以來富貴磨滅
與草木同朽腐者不可勝紀而詩人若孟郊賈島之流
往往有傳扵後豈非所謂逹人者耶以是而論先生可
以謂之窮耶非歟先生志不獲伸可見者詩而已使其
遭時而奮以嘗試吳中者拓而施之則凡貪墨者豈不
泚然發愧興起為廉讓而吾民之病不其有瘳乎雖謂
之不窮可也然何有扵先生哉亦豈以其詩哉絅惓惓扵
發潛德數有請扵士大夫可謂克子矣予念其勤懇故
作哀辭以相之云辭曰人之稟受萬不同命之賦予有
窮通惟士之生秀所鍾逹與不逹適其逢富貴在天安
所蒙德義在我斯鞠躬吁嗟先生獲所終聲名在人豈
詩窮得非其有雖萬鍾棄而不顧猶蒿蓬當時豈無明
且聰利欲膠擾變盲聾一室蕭然囊屢空孰能似我冰
雪翁惜哉罔與成厥功我作哀辭表心衷死而不亡嫓
喬松
一山文集卷七
