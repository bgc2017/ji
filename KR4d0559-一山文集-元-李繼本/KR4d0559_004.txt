一山文集卷四元李繼本撰
(闕)
邱一壑得以耕釣而自適東阡陌得以杖策而往來搢
紳名公之過之者得以禮於其廬小子後生得執經以
從先生游是侯之出處去就皆可無憾也迺書以贈之
送北平知府方公序
岳陽方公伯禧尹北平之三年上計如輦下其南轅也
予詰旦與之别且致辭於公曰北平居王城下邑大府
綜有司庶物而尹之為職寮采之所視傚州縣之所繋
屬民吏之所仰戴求其公私無撓外内相安職職而事
事非易為也故飭身之不謹則軌度之寖弛治事之弗
鍊則上下之媮容待物之弗宏則謗讟之踵至是職也
在朝廷雖不以之輕授而世之紆組綬建牙纛揚揚如
政事堂美食而安坐者其可視為易事幸其滿秩而去
汲汲猶傳舍然哉夫天下之才其高下細大不一也譬
諸馬之為駿必飛黃綠耳然後足以驟康莊行千里否
則恒見其豗隤而玄黃非駿也木之為材必松楩杞梓
然後足以建明堂構緫章否則卒至於風摧而雨剥非
材也公英年登上第人謂其學問政事杰出一時視昔
之為尹者未見一二與之埒是何也學問政事同出於
士而士之軼類而絶塵立功名以垂霄壤則亦幾何人
哉公襟宇洞廓故應變疏通而裁决無壅滯譬之於馬
其飛黃綠耳之駿乎公德度凝遠故接物周洽而惠愛
無偏頗譬之於木其松楩杞梓之材乎今之往燕之耄
倪皆遮道挽留而恨其不可得才大夫皆相率賦詩以
寫其遺愛而徵予為之序故特書其學問政事使士之
讀書學道者皆曰公之學由淬礪而出是固吾之所當
學由是讀書學道而出仕則公之學不私扵一身矣士
之居官食禄者皆曰政由學問而致是亦吾之所當學
由是致君澤民而無負則公之政不私扵一方矣是公
之學問政事非以自私而亦非私於人者也公其勉哉
由是居政府理憲綱振勵天下使士風為之丕變將不
權輿於此乎予於公相與未久而相知最深故言雖涉
於太蕪而情非出扵溢美若其政蹟之偉可以上之太
史而儕諸古良二千石其詳見於計吏簿中不書懼複
也
送李慎言赴順義訓導序
洪武壬戌秋薊門李慎言氏將有順義之行典邑校也
今左春坊大學士安常董先生時為宛平文學掾為序
以華其行而燕之才大夫士形之歌詩以贊詠之者前
後相屬也先生之意大要謂堯舜周孔之授受周程朱
吕之論著其書詩書禮樂易春秋其道仁義忠信叙五
品以植民彛之則萃萬善以盡事物之變究三才以通
天人之運自洒埽應對以至精義入神自格物致知以
至明善誠身其終至於篤恭而天下平體用詳明而表
裏融貫本末兼該而細大包絡其道一也然道非可以
言言也故天不言而四時行百物生聖人不言而六經
之載道如日月列星之文昭被九宇其或規規焉取諸
言語文辭簧鼔以為說采色以為飾刮磨雕刻以為姿
狀則凡糟粕之學濫觴之傳口耳之見皆可以為道矣
其能垂教於不朽乎慎言䆳學而文其於聖賢之經之
傳子史百家之書考索之專淬礪之至不泥於傳注不
膠於事實不淆於白黑據其塗而涉其津予以是知慎
言可以語道也誠以是為學為教則凡請業請益者不
由是闖其堂奥乎學禮學詩者不由是以飾其言行乎
而治己治人者不由是以為規矩凖繩而終至於大器
乎吾友宗一氏與慎言最稔與予先世皆河南人國朝
皆占籍北平兹以順義文學掾攝校於雄與予共事則
予三人者皆里閈皆久要皆同道也况順義違雄踰十
舍乃不以其津陸之遠寓書宗一以徵予文予故不讓
而為言以竊董先生之緒餘以為數十年之雅談重宗
一之請嘉慎言之嗜古文辭而不自畫也
贈醫士婁傳道序
薊邱劉明善氏累葉儒官家自兵起兩河幽并俶擾挈
家避亂江淮間其後族戚蕩散父母妻孥先後死又其
後中原甫定完一生於九死中又其後得北歸鄉里再
娶以有家室年四十始生一男今尚乳也先是天大暑
沴氣方熾兒右腋間瘡忽坌起兒瞶亂不帖席者數晨
夕其勢危甚明善與其家人驚悸莫知所為鄰里來相
視亦莫知所為計則皆曰明善仁厚人閱播蕩之餘以
有嗣胤而祖考之血食其不絶猶一髮今而若是天之
戕吾善類不亦酷乎時東浙婁傳道以醫士侍直燕邸
良師也明善於其休沭之暇禮延於家乃診視兒曰此
醫所謂丹毒也蓋小兒為陽火亂攻氣不得上由是蒸
而為毒乘虚而傍出傳道取藥一匕飲之食頃而愈於
是舉家歡然若更生明善乃卜之日吉具酒饌賫楮幣
以致禮焉酬其德也傳道曰吾聞父師醫以活人爲心
非若市道人覘貨利而取其直也苟規規於貨利是以
貨利視其人非吾所聞於父師者也傳道力辭不肯受
明善曰心内也利外也先生以活人之心而獲報而吾
以報德之心寓之於禮意以報之於先生非所謂利也
先生之受之實甚宜况吾之子始雖遘疾而終於勿藥
是先生之俾吾有子綿吾宗祀也先生何為不受傳道
曰辭其可受而受其可辭二者皆非也傳道又不肯受
已而明善復再拜以請而傳道辭益堅明善知其終不
受也則謂予曰吾兒之不恙是傳道之肉骨我也吾宗
祀之弗殄是傳道之引翼我也子名能古文願有述以
著其德之不可忘焉予曰君子贈人以言言固將暴其
德而垂之以永久也傳道以醫為學非世之毉家者流
比也考之周禮有瘍醫而史稱扁鵲嘗為小兒毉傳道
有得於是矣故其操活人之術而於利不苟取焉其所
以揚今而視後者將不在是乎雖然德於人而不圖其
報者傳道也報莫之施而不忘至德者明善也予故牽
聫以書以歸其美於二君焉古之道也古之道不苟毁
譽於人予聞之韓愈氏云爾
送劉御史榮覲序
予友劉榮覲氏弱齡從予愛其刻苦嗜學雖甚風雪每
杖策至其廬居一室門巷荒寒誦讀自若而林扉晻靄
中隔樹聞吾伊聲宵則焚膏繼晷至漏下十餘刻乃始
就枕平居非有疾病醫療祭祀賓客事其於聖賢之經
之傳未始暫焉不接乎目絃歌之趣之樂未始曠焉不
接乎耳而於師之所傳也已之所受朋友之所講晝夜
之所思研深燭微期於破扄鐍開戶牖闖夫仁義道德
之奥則又恨其力之不武也此皆榮覲所自得予嘗謂
之不獨嗜學如是至其才識超絶衆皆望洋而自失故
其相從曾未一朞也而景行先哲慨然有生晚之嘆已
而領鄉薦試禮部皆預高選佐名邑拜御史皆赫赫有
聲使榮覲為士子時雖不從事科目以取富貴而學問
文章亦足暴於當時迄於今光顯無疑也予山林二十
年所與遊不啻什百而風誼閴寥友道淪謝而竒偉不
羣之士落落在人耳目如吾榮覲者不多見也今老矣
精神衰耗志慮銷落譬之空山之木煙仆澗河雨臥谿
谷無幾何時腐朽隨之矣則夫天下之士於予何所仰
賴而託交於暮齒乎榮覲方當英年其取友也不獨求
之一鄉求之一國求之天下等而上之以求之於古則
其所友者豈不可以想見其人乎矧榮覲由文學起家
故其入對大庭而議論風采聳&KR0978;臺閣炳耀士林其有
得於賈董之才猷乎出佐民社而善政所暨得一邑百
姓心其有得於陽元之仁惠乎立殿階吐正論廻天聽
其有得於歐范之風烈乎惜夫予之固陋不足以知之
不足以言之也聖天子憫其親之老而賜告歸省其至
也秩秩乎家廷之儀衎衎乎孝友之風而恂恂乎鄉黨
之敬豈直為里閈之美宗族之慶父兄師友之榮哉孝
於親忠於君而忠孝之行聖愚同天古今一轍也榮覲
還朝且有日期於佩仁服義樹勲立業不負乎君親之
望忠孝事也榮覲勉乎哉祭酒胡先生今人之望也於
榮覲為先輩故其奬勵之有加於予為舊遊故其好愛
之甚至其詳見於送行序中予故喜而書諸座右庶以
慰久要不忘之情而江湖萬里之思也乎
鄧伯言玉笥詩集序
予幼喜詩十四五時從鄉先生學為五七言詩每出一
篇必曰是子可教由是專意於詩詩日鍜月鍊不輟也
今老矣藻思荒落詩久不作作亦不工思古人之不見
悼斯文之絶響每廢書而永慨大抵詩之體裁各以其
類雅頌有雅頌之製風騷有風騷之製漢魏人則漢魏
人語六朝唐人則六朝唐人語譬諸公輸子之成方圓
必由規矩師曠之正聲音必範律度而庖丁之解牛必
中肯綮故其詩高者薄霄漢深者溢河海振之沮金石
奏之諧韶濩由是而薦郊廟感鬼神廣聲教移風俗振
古不可廢也西江鄧伯言先生以能詩鳴東南其名玉
笥集者予因其北來得而讀之大抵本之於騷雅支葉
魏晉而於杜甫氏則其專門也先生道過於雄留邑校
信宿其隙也為予言詩予為之傾耳以聽其扵古今事
勢之變山川人物之異是非得喪之由興衰理亂之實
一寓於詩而和平之音愁思之聲歡愉之辭窮苦之言
合乎體裁而無偏頗之失當兹風雅閴寥而有此古製
何異聆空桑之瑟於瓦缶紛擊之餘乎予以先生不以
庸愚遇我又念其行數千里之遠歴歲月之久而忘夫
道途之艱羈旅之勞也故為其詩集序
送太常太祀張敬方任滿序
太常掌郊廟社稷之禮古大宗伯之職也嘗讀其題名
而見文學聲望之士彬彬接武後先矣張君敬方以蔭
補入官再轉為太常太祝凡在同官愛其質美而行修
方與之優游共事議論攷索用禆禮文之闕一旦以秩
滿而謁選天官也皆戀戀不忍其去遂送酒載殽盛賓
客以餞之酒行有言於列者曰夫官使得人則職修而
事治故上自宰相下逮百司有軍國之寄黜陟之柄甲
兵金榖之務於是人之能否可見焉太常則異是其職
雖重其務至簡至有事於大禮也始克奔走奉職於其
間否則優游暇豫經旬不一署文牘非如宰相之與有
司有軍國之寄黜陟之柄甲兵金榖之務也然則居是
職者借有兼人之才亦將何所見而何所徵耶有解之
者曰萬石之鍾不待較而知其有容極其量也千鈞之
弩不待發而擬其殪兕極其力也觀人之術即其抱負
可以驗其設施奚庸以已試未設而必其能不能耶敬
方以宦業名家其於政事蓋自其事父兄師友之餘己
耳濡而目染有不待臨事而可見者宰相以之從事於
禮儀而不欲其親百司之細務蓋將培植其材而期之
以遠大也國家制禮作樂方將徵禮典於文獻之家敬
方以有其才而適際其時奚華要之不踐而功名之不
白於是衆賓驩甚洗爵而起曰斯論善願有所識遂書
以為秩滿序
送王經歴使廣東序
余少時聞里人王惟善君掾荆憲有聲恨未識及壯從
薦紳先生游聽其較論古今人物咸以君為才世之名
一藝擅一能者不足比數也於是益以不及見為恨至
正十九年冬君以使事至京適會故中書左丞伊埓森
布哈公之門一見如平生歡公之子丑仲禮氏與余至
契不妄許可為余言左丞為四川右丞時惟善為左右
司都事雖政務至劇而處之裕如衆稱為幕府第一余
聞其言益信後惟善調國史典籍余亦由詹事掾為太
常奉禮則又同日授除由是往來相親商論雅道志同
議合未始一日置也然自聞譽逮識君幾十年自始識
君也迄今又三數年以幾十年願見之切僅獲三數年
情好之密豈非難歟今君聲藉甚倍往時什百方期入
贊政柄罄布矣未幾宰臣奏入山東河北下四方之未
附者以次入欵非一切宥之何以惠活元元哉二十三
年春遂大赦天下選文學之臣識通變者分道往諭於
是擢君崇福司經歴使廣東余以相與有年不忍一旦
别去中國最遠昔國家之一宇縣實始要荒矜恤黎氓
至仁畢逹雖在僻壤治罔怠缺所以保養生全革心沐
化不忍視為外遠而鄙夷之也及乎宴熙之久中朝之
士不樂外仕者多朝廷念遠人之失治每授官比常秩
增兩階以優之由是吏乎其土者志在&KR1522;冐爵名於靖
綏之方漫不之省甚至賊殺其人若禽獸然故其人憤
惋竊發依阻弄兵劫官府&KR1106;城郛以肆威熖莫可猝制
也君措慮周遠治事明鍊至則必能殫竭心膂宣揚國
靈於逆順利害又必能辨析無隱行見顓蒙挑釁之衆
振厲感泣潛鑠姦慝以拭目更新之治且指而誦之曰
中朝有人如此其於恢復之效不少贊乎且古昔立功
者不在朝廷則在邊隅余於君生同鄉交同好入官同
進用庸敢以是祝之君其無負茲行哉是年月維夏十
又二日序
備荒雜錄序
漢史書張良謝病辟榖惜其法不傳蓋亦托言云爾其
後方士者流往往能神其說於是丹藥之書出焉世之
險辟之士復效其法而修鍊之謂一餌其藥可以終身
不食而長生久視噫以吾眇焉血肉之軀非有得於保
真養性之妙也一步乎詭誕之說遽以為秘訣而用之
以求不死世寧有是理耶晉鎦景先表進辟榖方名曰
救荒仙術見活民書最詳往歲京師饑士民家多製而
服之悉無驗兹予所因製者因竊思之人之一身胃為
之主胃實則氣充充則神完而不死詎有絶去水榖使
胃虚腑&KR0629;而能久生者耶然則昔賢謂刀圭一入口白
日生羽翰何也此蓋學仙之說也其法本於製鍊形魂
使氣質銷鑠而陽剛純全如天之輕清其氣上升也其
為刀圭也豈方士者流所謂修鍊之術哉余亂後躬耕
山中見谿谷間人有草食者因謂值歲之凶草木之可
食不過二三種而已及觀伯高所著備荒雜錄迺知凡
草木無不可食要在用之有法耳余讀其說而異之亟
欲手寫一帙藏之篋笥以塵物嬰世未遑也翌日君命
童子錄以相寄方之世所謂辟榖之術其終至於誤人
者遠矣嗚呼自含哺鼓腹之樂亡則世亂民窮而人之
不得其食者多故讀夷齊采薇之咏園葵紫芝之歌杜
子美歲拾橡栗之句可以觀世變矣伯高是錄夫豈虚
傳也哉伯高始以國學弟子員入官累就外補自兵進
攜妻子避地四方於草木之品皆嘗試之予故信其說
而為之序
送西臺侍御史温都爾哈瑪爾公彦□叙
三秦形勝甲天下河山險固邱陵盤紆控隴蜀之會當
晉魏之衝守之易如鍵就扄攻之難如卵就壓歴周漢
而來號為百二之區勢使然也吾元混一之初升雲南
廉訪為行臺大德之元徙置奉元號陜西諸道行御史
臺於時人才輩出罔有冒進諫無不從言無不聽法度
修明人物清晏今西州父老猶能道之春秋傳曰不有
君子其能國乎漢祖之盟謂功臣與河山仝帶礪誠不
刊之論哉自盗起河淮中原披靡民焉麋爛物焉殫殘
城郭焉蕩焚無幾秦雖至險難犯及其怠於封守暴兵
深入受禍最慘相臣將臣入禀廟謨出掌兵枋固願削
絶亂階策勲帝室然藩翰四匝不受縻制一摇手怨輒
隨之禍且叵測雖有智能閟莫敢發忠義之士至欲以
死樹功動為童氏權姦沮不得行事機之失若砮羽之
速不可障何嗟及矣今大亂已極人心思治豈特三輔
之民欣見漢官儀乎據形勝之便審緩急之宜開拓舊
服實惟其時若夫懲&KR0616;轍之失遂無意於事功君子不
取也噫是責也誰實尸之僕嘗書平亂一策藁成復燬
不上蓋以其言過直有犯時忌則人將目以迂目以狂
目以闊視為哆言是以不敢至正二十四年春正月朔
皇帝受朝賀既進臺臣等曰天下方多事軍國之務䆮
弛豈風紀未張之故歟兹欲興舉廢墜非一二老成人
何頼由是温都爾哈瑪爾公自大都路緫管拜陜西諸道
行御史臺侍御史命下守成往賀之曰上方汲汲圖治
得公二三輩用之治效著矣且天下事諫官得言公至
宜以恢復責省臣以忠義責將帥以逆順利害責悍鷙
反側之徒奮揚國靈風勵有衆以起前日久安沉墯之
氣則金湯之險增舊觀矣矧明天子聽斷如神其或牽
制難為尤當吐出肺肝諤諤上白使萬里之遠如在旒
黈之下可也公學粹而通才宏而遠登第為明進士牧
民為良有司持憲為才御史至於專城以却敵稱尹京
以理劇聞尤焯焯可書者也守成辱知雅厚曩嚴君之
掾中書公實薦之故余兩家為世契則夫罄海内之知
公者宜莫余父子若也將行儗送道左未忍無言輒序
時事以贈大要謂三秦之險易於封守誠得其人足以
有為公既當重寄於軍國之務其必能幹旋圖畫俾朝
廷無西顧之憂如國初時乎所謂帶礪河山之烈豈宜
讓他人先哉竢其偉績既上鋒車入覲僕雖才薄猶能
效諫大夫王褒作聖主得賢臣頌命童子鼓瑟為秦聲
以助燕喜也
送内史僉院董公景寧赴河間路緫管序
至正二十有二年山東下河南北悉平上以元元之甫
蘇而揔揔以望治也思得良二千石錯布諸郡以綏拊
之詔丞相擇省憲之臣往踐其任重民事也於是以内
史僉院董公為河間路緫管先是公已累官至第二品
至是又增一階之秩以優之洎軷又親被德音陛辭以
行皆異數也然朝之大官貴臣之知公者則謂公文學
政事宜謀畫廟堂宜激揚風紀宜論述館閣不宜使就
外補或曰匪朝廷惜要階方寸地勞之以理劇之任俾
不得朝夕近天子之清光若棄置然也意者兵興十年
民勞孔棘撫字久曠澤不下流兼之郡縣燬敗守令之
職人每不樂為之蓋非不為實不能為亦不可為也今
偃兵息民外中之政悉歸條法首以朝臣任之欲其知
民牧之重則成績之可竢此則朝廷付托意也然走嘗
閉門讀史記攷古循吏之迹又嘗避地四方與田父野
老語而知民生之艱為守令者之難矣請於公之行白
之古諸侯得專征伐近郡守剖兵符以授之今之守令
與古諸侯埒有方千里之地而無專城之柄有防禦團
練之御而不假以寸兵一旦有警始驅丁壯禦之往來
力不能支城遂失守一難為&KR0616;年百姓殷富不廢畊桑
今井屋墟莽瘡痏之衆無糠籺救朝夕命又無從假種
糧備耒耜與牛以墾荒蕪使徒流東西者有鄉里而不
克保聚二難為然則守令之職其終不可為乎蓋天下
事雖成於不易為而實怠於不足為公才足以立事智
足以逹變惠足以恤下是行也必能推上之澤使如川
流宣上之德使如風行布上之化使如春煦廣上之聪
明使如陽光之下燭震霆之莫掩也朝廷慎選守令思
革前日之敝而不拘以常法俾才幹之士得罄展布識
治體矣昔龔遂治渤海願無拘文法得便宜行事於是
化盗賊為良民今乘凋敝之餘欲勞來而安集之者昔
人之遺法在乎河間古稱禮樂之國在今三輔之内文
物衣冠之盛比於鄒魯國家仁義詩書之澤涵濡百年
公於冨庶之餘以此倡之教化可成也公儒者真儒之
效久不白欲求通儒用之又不可得俗儒迂闊率為人
所詆侮至有能脱去故常卓然見之事功者人將愧伏
嚮仰之恐後焉公之往吾儕得不以是望之兩漢而下
郎官宰百里刺史為三公朝廷方取通民事有才略者
以經濟天下加以歲月考績既上公之車其北轅乎走
辱知最稔行當書其行實附古循吏傳後
傅子敬紀行詩序
詩大序曰詩者志之所之也詩非本乎志而規規守繩
墨以學為聲律之細詩則陋矣虞之歌周之雅十五國
之風雖所感異趣所發異情所出異時本乎志也時乎
楚漢去古未遠王澤未涸士生其間當風氣樸茂之餘
其志大以宏故發之為詩悉和平正大之音觀乎屈原
之離騷九歌宋玉景差之九辨諸作蘇李之贈答無名
氏之十九首哀而不傷怨而不怒其風之遺音乎至東
漢曹魏降及六朝㝢縣幅裂古道風靡作者自三曹七
子以還至沈謝諸人才雖傑出志則骫骳故穠麗夭好
之詞倡而恚怨哇淫之風行體裁音節視古夐殊時非
無一二道古之士顧往往囿於氣象之衰不能振而起
之如瓦缶交擊而空桑之瑟不能獨勝也唐之興也以
神武翦積世之亂三光五岳之氣復混士之生也鍾乎
天地之英其為志岸然不淆於俗其為詩炳然上麗乎
古其擅名於後先若陳子昂孟浩然崔顥李白輩是已
至杜甫氏起遂大振絶響志則臯䕫稷契之志詩則虞
周楚漢之詩藻發乎天趣聲繫乎風教詩與志混然不
鑿也余少也志於詩而學不充溢不能為詩及壯盡取
古詩讀之始銳意於詩而聞識庳近規模纖萎不敢為
詩洎乎日月滋久頗會其要操筆就紙䆮有生意而知
己者鮮無誰與言詩後是竊取一第代匱小官而塵物
委瑣不暇為詩嗚呼自余少時迄今踰十五年追維數
歲之間始則不能為詩終則不敢為詩又終則無誰與
言詩又終則不暇為詩宜蓁塞之深已固也惟其志不
衰於少時故頗能覃思於聲律之細耳傅君子敬與予
同年進士年先於余余兄之相好也初君以上第授官
累陟要階拜監察御史劾權宦人謫官吐蕃權宦人死
調僉山北道肅政廉訪司事未上改中書左司都事其
召至輦也與予勞問之隙口誦其紀行詩若干首且曰
吾被謫數千里去國幾三周投瘴毒之鄉涉窮荒之地
而冒虎狼之叢雖行道之人有見而出涕者我則恬不
介懷謂死生命也何必惴惴焉禍患之是懼遂屏去一
切營謀而寓志於詩觀其羈危遷竄之極而撫時悲世
之意憂君許國之念&KR0548;&KR0548;乎短章大篇放而不流壯而
不棘非生鍾天地之英有崖然拔俗之志能是乎哉矧
其志日益篤詩日益進他日充而大之又將為騷為風
為雅為頌下視漢魏唐人之作九牛一毛耳昔原之放
逐乃賦離騷不忘乎君也淮南王安贊之曰推此志也
與日月争光可也今君以謫官而有詩獨非古人之志
哉噫君子曷志乎志乎古也余何志乎志乎君之志也
知君之志莫予若故序君之詩不敢辭
送陳都事使還浙東序
始淮潁盗作所向奔突鉅鎮大藩望塵摧䧟吳粤之交
魚餒肉爛江浙等處行中書丞相方公起布衣倡大義
集兵東甌以捍一面歲時朝貢不輟兼之一門昆季雖
致身顯榮而知尚學術豈古所謂說禮樂而敦詩書者
歟其於君臣之分忠孝之節凛然常存煥然可述此故
予請以往蹟之暴於天下者次第書之朝廷歲遣使
督吳之賦越其境丞相必躬率僚采約舟於津具馬於
郊同迎使節其恭敬王命未始一日替之往歲有盗犯
邊故江浙行省右丞丞相之仲氏也力戰死之事聞旌
封有加臣節偉哉至正二十四年秋逆孛入朝自為太
師丞相皇太子撫軍於晉朝翦大患而外内之臣昧於
順逆速於強弱不知死君父者多檄至丞相亟遣使請
命於軍誓簡師以從明年秋逆孛伏誅東宫班師還於
是遣江淛等處行樞密院都事陳君彦明奉表來覲時
皇帝御大明殿省臣以其事入奏錫爵賚之以旌丞相
為國敵愾之勞使臣奉命之勤亦光耀矣竣事將歸朝
之士咸賦詩以贈而請序於予予與彦明相與日淺其
出處之詳誠所未知雖欲竭片語塞命亦勦說耳顧惟
先民謂尚友千古蓋雖不必親覿其人而高懷雅趣有
冥合焉者矧彦明與余定交幾半歲彦明之賢獨不可
知其什一乎彦明儒家也其學敏而通其治事練而逹
其剖裁紛糾辨而捷尤優於使事讀至仲尼氏專對之
語必慷慨奮激思起古人於九原其襟抱脱略夐出一
時輩流萬萬也且丞相一嚬笑能輕重人在恒人惟圖
倒衣趨事覬一朝之顯拔譬之升九成之臺欲一躍至
焉彦明官不過幕佐而未聞其競進遑遑焉恒抱家國
之憂彦明誠忠孝人哉今甲兵將偃息海宇將晏熙彦
明歸見丞相當以君臣之分忠孝之節娓娓為說期於
力靖南服益修乃職以垂千萬歲之烈勲余也雖乏藻
思猶能吐辭為鋒揮筆為陣寫休聲於鐃歌鼔吹間也
送王平口廵檢陳允莊叙
自王教遠而伐木絶響矣風雅之衰友誼之喪民俗渾
渾乎末流非一朝夕致兹也大抵友為五倫之一而世
之人一是目為窽言此隆古之治所以不可復蓋自四
代以還則然唐虞之盛若稷契䕫龍協贊帝猷以底雍
熙之治周之興也若旦閎夭散宜生之徒同心同德以
弼岐豐之化宣王之繼起也若申伯方叔仲山甫尹吉
甫之流叶謀共事以濟中衰之厄而友誼章章於天下
矣予生也晚思古人而不見歌伐木而傷之竊嘗觀世
之為友者矣炎而趨寒而置雖儒其服而傭賈其心由
夷其言而跖蹻其行如是者果可友耶挾貴以驕人者
不知一朝而勢去人亦得而驕之矣飾詐以欺人者不
知一旦術窮人亦得以欺之矣如是者果可友耶予取
友半天下而未見有如古人者豈予之愚而人不我友
歟及兵後游山西僅得一人而友之睢陽李子實氏非
義不取非力不食有古君子之道良友也久之至保下
抵薊門若安肅縣簿王文昭氏祈州判旦榮伯氏永平
府倅梅秉玉氏灤州守劉復仁氏昌平邑長舜言氏皆
今之良有司予既得而友之至扵文章高古如燕府紀
善王藴德氏及其弟修德氏睢寧邑尹葉夷仲氏布韋
士董安常氏而學行修潔如國子助教王政民氏大興
邑文學掾王庭實氏處士宋彦中氏予又得而友之尚
何以友誼斷絶為嘆哉予雅聞王平口廵檢陳允莊氏
有能名及其秩滿將如輦下也甫得邂逅於逆旅性嚴
而裕寬而和言論慷慨而詳實苐恨其友之太暮又惜
其去而不得與之友也雖然才如吾允莊以之宰劇縣
刺要郡蓋優為之而允莊則未嘗以為我能為職廵邏
之職而久淹於四稔之久而允莊亦未嘗以為我久淹
允莊誠吾友也今之往吾知其首膺柄用於一時良有
司接武後先矣予既歎流俗不古若而終之自賀其得
良友雖不能盡如隆古時亦足以卜王教之復古也予
於是喜而賦伐木時吾友魏德謙李道勤在
送宛平縣主簿陳汝霖序
天下郡縣弟子員凡三歲一貢於京師至則吏部考其
藝而升國學加以歲月始第其高下而官之以故士之
通經術識治體者由是以進皆即得仕不由此者雖得
仕至其陟朝著理民社而以事功表見於外中者鮮宜
興陳汝霖氏由太學生分教定遠一仕為北平之宛平
縣宛平素號劇縣有藩翰有分閫有郡府符檄積几案
館傳相襍沓師旅衆而征役繁不有殊常之才以任其
剸治往往至於廢事汝霖通經術識治體惟其小試一
邑人皆難之殊不知以為難者恒見其難以為非難者
固未始見其難也觀其均戶徭審刑讞董營造歸條法
而不紊至於壇廟也學校也郵傳也以繕以營既詳既
周矣予識汝霖久兹當佐政之三稔將上計於朝也不
忍一旦别去則為之言曰器如干莫利器也而良冶之
治之必取之於百鍊之餘材如楩梓美材也而良匠之
用之必求於十年之後士如材傑良士也而善為治者
之任之必拔之於累試之中非一昕夕可驟致其功也
汝霖誠良士於郡校於國學於分教礲礪漸漬亦既至
矣譬之干莫也而鍛鍊之兹久楩梓也而培育之滋厚
其於燭斗牛剸犀象棟大厦柱明堂無難也國朝倣唐
虞官人而以九載為秩滿久任之法也汝霖行哉其至
也必有膺柄用於常制外而朝廷之上孰不指而誦之
龐士元非百里才吾恐霄衢迥而枳鳳騫矣詩曰靖共
爾位正直是與予敢舉是為說期於力蹈前修之軌而
大行於時是之謂通經術識治體其於為天下國家也
夫何難哉
送穆原鼎先生還照縣序
安次宋彦中氏學古學其於人不妄許可予近過薊門
留其寓館幾旬餘酒酣氣作每以友誼凋喪為嘆因語
其友原鼎穆先生之賢曰先生先代文獻家而才氣之
偉迥出一時予用是惓惓於心者久之已而先生自東
海來予因彦中遂與相識見其風神峻整而襟靈坦夷
譬之明月夜光之珠令人不敢狎玩益信彦中之不妄
許可矣一日先生招予三數人小飲逆旅言其祖墓在
西城西兵後圮於礫莽邈焉不見蹤跡於是招䰟以酹
於中野惟先人之墓在北城之東北迄於今不廢因得
攘除菑翳而展祭之言訖泫然泣下而悲動一座人人
謂其孝行若是則夫篤於友誼也奚惑先生燕人兩河
亂避地東海上遂家焉其典邑校於照邑也群弟子一
經指授咸中矩墨豁如也今之歸凡在同志皆賦詩寫
别爛然成帙矣扵是大興邑文學掾王庭賓氏徵予為
序予以友誼不敢讓謹避席而言曰先生之學求以至
乎道也道也者窮天地亘古今不與物物同澌盡未始
離萬物以為道亦未始梏萬物以為道也顧可以淺鮮
之言言乎哉夫言出於淺鮮而曰我將以行道是之謂
求道於口吻而斷喪其本真非道也蓋嘗稽之易矣天
地之始有象而後有辭當其太極稔而萬物之未茁也
象何寓六畫呈而群象之始著也言何有及乎文王周
公孔子始立言有象之後發前聖之不言以昭示斯道
於無極以是知之言不可以已也如是非空言也先生
之學講之熟蓄之素而行之力其言也其不言也一是
足以啟廸來學道蓋若是矣彼呫呫焉形諸口吻而以
為道者予前所謂淺鮮之言非過也矧先生以孝行為
鄉閭所稱道友誼為士類所推服其所以植天常礪名
教而昭燭乎穹壤孰非道耶吾聞參路二子其行為吾
儒䡄度而聖門之言孝誼者皆宗之予生也晚其於聖
哲之高躅每起望洋之嘆先生行固願執策以從而問
津洙泗矣
送東安縣鄧侯朝覲序
皇帝十有三年有旨設賢良方正等科徵用邱樊士圖
治功也於是金壇鄧侯由聪明正直一仕為東安邑今
北平所司也昔者召公奭此其封域西都盛時民咸沐
其休澤姬轍既東王室板蕩人情風俗與古夐殊至於
近代金革屢起創殘之氓大抵皆其喘蘇悖定之餘矧
北平大方面藩翰也分閫也臬司也大府也其所需一
是取給於近縣自非竭其力而恤其囏民病其能少瘳
乎侯能宣上澤以拊揗之故能得一邑百姓心侯端慎
而質直不求名不近功不與物競而退讓若不足靄然
仁義人也其學純正而詳其實詩聯編累帙而忠君許
國之念一飯不忘人謂其如杜拾遺諷諫之旨寓於言
表讀之可以懲勸人又謂其如白居易云兹以戶口田
糧事上計於朝也大夫士皆為詩以贈而僕以譾材辱
知於後最稔兼之以斯文骨肉我以雅道薰陶我以直
言正論啟廸我也至矣其軷也曷能已於言乎於是致
辭於侯曰民者邦之本財者民之心稽諸方册其所以
固邦本收民心之說詳矣今天下黔黎涵濡乎仁風化
雨中而吾邑也藉侯之惠之力之至故其戶田不踰歲
而加多於往時侯行哉其至也奏對文石之陛俯伏主
臣而敷宣洞逹必有以動於聦之聽而喜溢乎天日之
表矣若夫增秩賜金古所以旌循良吏故事朝家自有
公議在
溪山送别圖詩序
嚴陵邵仲舉由文學起家再轉為密雲隆慶倉使未幾
因禁令解去得遂歸養軷有日矣扵是燕人李居中氏
為作溪山歸隱圖一時名士為賦詩而府紀善王藴德
氏為序其顛末是行也不亦炳炳而光榮哉予以朽木
耕牧草澤而混跡樵農其於士之有官位負名聲者鮮
蒙其梯接故於仲舉恨其弗獲籋後塵聆雅論締久要
實甚恧也近過婺諸葛伯衡氏出一編相示曰吾友邵
仲舉之詩也觀其詞氣和平律度嚴整宛然忠孝之著
讀之可以想見其人而伯衡曰仲舉之南轅也有退休
之喜有歸養之樂有溪山之適雖未與之識可無一言
以賁其行哉而固讓不獲則為之言曰窮天地亘古今
不與物物同澌盡者忠與孝也是以古之君子未始不
仕亦未始必仕未始不進亦未始進而不知退故其進
也非徒仕盡其忠於君焉爾其退也非忘君盡其孝於
親焉爾仲舉始冠而舉於其鄉也鄉之人固以忠孝事
望之已而職倉庾之職一束乎廉慎而不敢肆則其服
事乎熙朝也忠矣而今也鄉之人亦必望之曰父母老
矣盍來歸乎哉其至也具&KR0949;瀡時温凊問起居稱觴為
夀而喜動顔色豈不可以言孝乎仲舉行矣矧嚴陵當
溪山佳處而桐江之濱富春之麓豈無嚴光之徒耕釣
乎其間也固宜與之礪清節植名教激頽波而滌澆風
也
一山文集卷四
