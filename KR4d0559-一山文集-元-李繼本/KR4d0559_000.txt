一山文集目錄别集類四(元)
卷一
賦
五言古詩
七言古詩
長短句詩
卷二
五言律詩
七言律詩
五言長律詩
七言長律詩
五言絶句詩
六言絶句詩
七言絶句詩
卷三
序上
卷四
序下
卷五
記
卷六
傳
卷七
文
贊
辭
卷八
書
說
卷九
雜著
臣等謹按一山文集九卷元李繼本撰繼本
名延興以字行東安人占籍北平登至正丁
酉進士授太常奉禮兼翰林檢討考其代雄
縣知縣所作禱雨文内稱洪武二十七年則
其人明初尚存此集前有李敏序稱為其子
方曙方煦所輯而景泰中黎公穎序則曰其
孫容城教諭伸所編意其父子相繼為之朱
彛尊明詩綜蒐羅最備獨未錄是集殆以未
仕於明故與楊維禎一例不載顧嗣立元百
家詩選内亦未收入則疑流傳頗少嗣立偶
未見也其詩文俊偉疏達能不失前人規範
在元末諸家中尚為錚錚獨異者長歌縱横
磊落尤為擅場中有學李白不成流為盧仝
馬異格調者好高之弊固愈於卑靡不振者
矣乾隆四十一年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
一山文集原序
六經載道之文也諸子明道之文也載道之文如日麗
乎天明道之文如水行乎地而出無窮其有功於國家
其有功於吾道豈小補哉抑世之工於文章者固多能
明夫道者蓋鮮矣漢上李先生繼本前翰林學士承旨
李彦聞之子也禀中州清淑之氣竒才卓犖絶人早以
能詩名動搢紳登至正丁酉科進士第未幾中原俶擾
先生遂隱居不仕上考唐虞三代及兩漢之文下遡伊
洛諸儒之源流於勢利澹如若將終身焉而河朔學者
尊仰德業擔囊負笈不遠數百里來學先生性雖高邁
能隨其才識上下而胥教誨之故登高科躋膴仕屢有
其人是皆教育有素啟廸有方故也敏嘗從之遊且相
知之深每嘆其文本根以六經出入乎羣書上下乎諸
子之間故其文章渾厚雄深而人莫易窺其涯涘譬之
春江波濤一碧千里夏雲竒峰疊見層出又若新秋雨
霽玉宇無塵爽氣襲袂冬則如高山晴雪遠樹寒煙其
文之變化靡常大率類此其千變萬化固無常矣究其
所以無非著明是理也其所以助國家禆治道也不既
多乎今年春先生之子方曙方昫訪予於金臺客邸酒
邊詢及先生之文皆覽涕而言曰先人平日撰述最多
今之所存者迺兵燹散落之餘僅二百餘篇耳幸有以
序之敏於先生之文固不敢妄議姑述其梗槩如此云
門人李敏拜手謹書
一山文集者元翰林檢討東安李繼本先生所著也先
生乃學士承旨楚國公仕贍之子王宗嗣榜第三甲進
士平生素以文鳴所作甚富扵千百中僅存七八其孫
容城教諭伸編次其詩文一帙今廵按福建監察御史
許公間乃以示穎命為校正穎既仍分類定卷訂其字
之舛訛始終反覆莊誦三四則知先生之文浩乎困乎
非淺陋凡近可得而窺其涯涘也嗚呼元氣流行乎天
地之間其英華純粹鍾於人必為絶出之才苟不施於
政事以揚其美則假為文辭以鳴國家之盛非立言學
古之君子其孰能之哉先生為中州大儒家學之傳淵
源有自經史子集無不貫舉其詞義如河流滂沛不待
疏决而無壅窒如庖丁解牛不待鼓刀自得肯綮之妙
其作為文章法度森嚴無冗長之語温潤者又如玉産
於藍田粹然不見其瑕疵瑩潔者又如珠孕於合浦粲
然不覩其滛媚也舂容典重者又如金鐘大鏞之在東
序動中律吕皦然不聞其亂襍之聲也先生之文若是
何可冺没而不傳於世哉然傳與不傳顯晦係之焉耳
當晦之時固有待於知者既得知者又寧有自祕不廣
其傳於海内者哉此先生之文有待於御史公而後顯
者其神交冥合於百年之後豈偶然哉御史公以名進
士出按歴外服振肅紀綱繩糾之暇又得以用心於文
事非崇重儒道之君子疇克爾歟君子樂道人之善成
人之美穎故序之於左景泰癸酉二月吉日候官縣儒
學教諭黎公穎書
