一山文集卷三元李繼本撰
序
釣魚翁詩序
釣魚翁爵禄不入其心惟嗜魚故釣輒得魚寂寞之濱
投竿而漁有不知寒暄之改候饑凍之廹身欣戚之易
慮蓋嗜之篤故久而不能忘初非阨扵生事而藉以餬
其口也至於得魚與不得魚亦未嘗計失得而渝所嗜
也大抵嗜而因物而觸於心雖古之人亦曷能無所嗜
哉故秋之嗜奕伯牙之嗜琴中散之嗜鍜伯倫之嗜酒
張旭之嗜書皆以之而生以之而死而能不少置焉者
豈直釣魚翁之嗜魚乎雖然翁之嗜吾固得而知之翁
之志吾不得而知之也昔者吕望釣渭而鷹揚之師實
開有周之鴻業子陵釣桐江而一節之高式重大漢之
九鼎蓋其所嗜者小而所志者大也翁老矣其於魚也
嗜之而彌篤此其志予誠不得而知之顧嘗觀翁往來
釣魚處山空水寒魚鳥閒暇超然有出塵之想得不使
人懷非熊之吉夢而慕江湖之高風者乎國家方求興
王之佐不召之臣翁乎其不獲終老於山澤也審矣彼
龍伯之誇任公子之誕直莊生之寓言耳不足為翁道
也翁曰我知釣魚而已餘非所及也已而有野樵過之
翁酌以酒而歌之曰爾樵之適兮我釣之逸兮取樵以
湘兮取魚以食兮漁兮樵兮足以放吾之迹兮歌竟翁
謂樵曰子去吾將釣吾魚釣魚翁謂李仲學而野樵則
翁之同姓延興也野樵序
禱雨詩序
劉侯為繁峙丞政務寬簡民物清晏郊野無犬吠之警
洪武辛亥夏不雨民嗷嗷無生意侯適以事詣大府未
遑恤也縣父母享扵龍祠以禱之弗應徧禮群祠又弗
應自是奔走告祀不懈益虔五月二十有二日乃雨民
以為未洽也未幾侯竣事還䀌然傷之乃潔齋致誠徒
跣露髻㪺水於南山之龍湫侑以香幣奉以牲酒以薦
於羣祠以享以祀以祝以祈以罄夫悃愊之忱時六月
七日也是日晝漏下二十刻青天無雲炎光爥地薌燎
始上浮靄四垂霞飈廻旋電雷訇發感格之機既昭滂
洽之澤斯至越九日乃雨明日又雨又明日大雨民翕
然以樂躍然以忭而驩然如更生邑之士咸見之詠歌
而謁予序其端余惟記不云乎天降時雨山川出雲蓋
雨降自天信非吾人所能力致者然而有可致之道焉
何也吾盡吾誠焉耳惟誠可以開金石貫幽顯動天地
感神明雨澤之降母惑也况侯為民以請命而竭誠以
籲天精意昭垂洞逹無間天其有不應乎昔者唐叔有
善政而禾同穎景公出善言而星退舍李廣利拔劒刺
山而飛泉湧出與夫劉昆熄江陵之火韓愈開衡山之
雲感應之機古今一轍固非方士者流以竒術秘計簧
鼓乎顓蒙者比也予田野之細氓沭侯之惠深謹摭其
實而序之侯字仲儀江西人
送北平行大都督府掾宗德章序
北平古為邊壤唐虞三代曰幽都周秦戰國曰燕隋唐
曰幽州自召公始封至顯王滋大晉慕容垂唐安史五
代劉守光皆盗據其間金源氏始建國帝其疆入國朝
悉歸於職方風氣勁武河山雄麗五方走集蹄雷轂風
險阨繁冨為西北邊最洪武初乃行大都督府以鎮之
壯形勢固關要也宗公德(闕)
一山文集卷三
