栟櫚集卷一宋鄧肅撰
絶句
進花石詩狀
太學生臣鄧肅右臣竊見東南所進花木怪石無
甚異者又不能無費臣今有策欲取天下竒絶之
觀畢置皇帝陛下圃中比之今日所貢者固萬萬
勝之較之今日之費則無萬分之一臣已撰成文
字一軸伏望宣索
花石詩十一章(并序)
臣聞功足以利一國者當享一國之樂德足以備四
海者當受四海之奉恭惟皇帝陛下至仁之所尠神
道之所化畢乎無外不可量數如一元默運萬物自
春豈特宜民宜人使由其道雖鳥獸魚鱉莫不咸若
是其所享宜何如哉雖移嵩嶽以為山决江海以為
沼竭東風之所披拂者以為臺榭之觀且不足以奉
聖德之萬一區區官吏輒以根莖之細塊石之微挽
舟而来動數千里竊竊然自謂其神刓鬼劃冠絶古
今若真足以報國者以此觀之是特以一方之物奉
天子曾不以天下之物奉天子也臣今有策欲取率
土之濱山石之秀者花木之竒者不問大小尤可以
駭心動目畢置陛下圃中若天造地設曾不煩唾手
之勞盖其策為甚易而天下初勿知也臣獨知之喜
而不寐謹吟成古詩十有一章章四句以叙其所欲
言者雖越祝代庖固不勝誅然春風鼓舞之下則
候蟲時鳥亦不約而自鳴耳惟陛下留神幸甚幸甚
蔽江載石巧玲瓏雨過嶙峋萬玉峰艫尾相銜貢天子
坐移蓬島到深宫
右一
浮花浪蕊自朱白月窟鬼方更竒絶繽紛萬里来如雲
上林玉砌酣春色
右二
守令講求爭效忠誓將花石埽地空那知臣子力可盡
報上之德要難窮
右三
天為黎民生父母勝景端須盡寰宇豈同臣庶作園池
但隔墻籬分爾汝
右四
皇帝之圃浩無涯日月所照同一家北連幽薊南交趾
東極蟠木西流沙
右五
是中嵩嶽磨星斗下視羣山真培塿千年老木矯龍蛇
天風夜作雷霆吼
右六
三月和風塞太空天涯海角競青紅不知花卉何遠近
六合内外俱春容
右七
聖主襟胸包率土天錫園池乃如許坐觀塊石與根莖
無乃卑凡不足數
右八
飽食官吏不深思務求新巧日孳孳不知均是圃中物
遷遠而近盖其私
右九
恭惟聖德高舜禹一圃豈嘗分彼此世人用管妄窺天
水陸驅馳煩赤子
右十
安得守令體宸衷不復區區踵前蹤但為君王安百姓
圃中無日不春風
右十一
巖桂
雨過西風作晩凉連雲老翠出新黃清芬一日来天闕
世上龍涎不敢香
梅
不顧冬殘自在妍笑將疎影弄嬋娟小軒不用垂簾幕
我醉花香自得仙
泛江
風迴浪急月初圓携得魚竿下釣船自是高歌星斗上
不須騎氣夜行天
姜池源廟二首
樽酒源頭一拜神麕羊甕繭便青春當年旱魃矜餘虐
禱去陽侯失舊津
其二
博帶峩冠新廟像長衫紫領樂耕民雨暘從此如常德
願作常山薦號人
靈應寺
松篁擁翠入雲間雅稱高人卷道閑自是紅塵飛不到
一溪流水遶青山
又
老木森森小徑斜淡烟横鎻兩三家晩来欲寫瀟疎景
舉目遥岑更望賖
偶題
一葉漁舠破曉煙山環碧玉水連天滿傾竹葉倚紅玉
天遣行雲慰謫仙
靖節先生祠下
五柳歸来昔陶公七閩召還今鄧子不將出處作殊觀
便了陶鄧無生死
鄆州道上早行
疎簾不下縱荷香夢破紗厨月滿廊笑盡一杯鞭馬去
恍疑山色是家鄉
寄張應和運副
當年曾忝從官班再拜天顔咫尺間今歴千山嫌未稳
芒鞋明日又登山
又
土屋茅茨山萬重隂雲不解雨濛濛桃源目斷知何處
身在杜陵詩句中
詠史
雨過東山春意濃但携桃李步春風眼高四海無勍敵
百萬貔貅一體空
又
五湖范蠡携西子三國周郎嫁小喬盖世功名聊唾手
何妨樽酒醉妖嬈
戲題
我欲開樽百物無鄰家酒熟各觴吾扶杖出門又應供
三生恐是賓頭盧
訪故人
天寒歲暮兩無聊訪戴那辭千里遥直上洞天三十六
馬蹄迤邐醉瓊瑶
題枕碧閣
清流繩斷炎洲境松響挾將寒意来坐上逸情留不住
欲随風月過蓬莱
次韵李狀元送酒
年年樽酒是生涯赤脚曾無解語花明日可来文字飲
新詩共吐半天霞
次韵順之奏雅
誰回厄會作民禄憑君上天厭人欲要將勲業稱貂裘
世間豈曰無衣六
右一
謫仙酒渴要吞江劉毅一呼從此欲當知明瓊亦有神
引上洞天三十六
右二
夢蝶莊周心槁木入柳穿花本無欲杯酒行春當此時
忽遇清風一百六
右三
神仙醉歌天上曲暖春肯念人間欲謾將郊島繼韓豪
五出那配天葩六
右四
鳳池小飲
北山知有出郊心為霽春寒十日隂水石本為遷客共
一枝瑞玉寄深林
落梅
一夕狂風雨萬英醉扶筇竹踏疎星歸来衫袖天香冷
一洗人間龍麝腥
右一
飄零不用嘆春工風味端期鼎鼐中欲攬陽和歸宇宙
何妨飛舞作先鋒
右二
和鄧成材五絶
扶筇欲過北山来政賴詩囊一笑開故走溪山尋勝景
為君携向筆端来
右一(僕在衫口未謁成材先遊靈岩)
酒兵招我破愁城頓覺春風拂面生却道豺狼飛小艇
當知捩手又飜羹
右二(成材詩中相招而某又避地西去不能往赴)
朱紫紛趨舊日班羡君不動屹如山卷將禹稷平生志
掉首歸為陋巷顔
右三(建昌已拜番檄成材棄官歸里)
句法徒能泣鬼神文窮欲餞嘆無因臨存多謝知音鮑
為洗胸中萬斛塵
右四(嘗辱成材過避地之所)
卧龍何日起南陽萬騎追風競挽強射落長庚作頑石
坐令四海復農桑
右五
南歸醉題家圃(六言)
填海我如精衛當車人笑螳螂六合羣黎有補一身萬
段何妨
又
近輔暴追狼虎聖君德大乾坤萬里去黃金闕一杯得
杏花村
栟櫚集卷一
