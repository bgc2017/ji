栟櫚集卷十三宋鄧肅撰
文
不校
孟軻不與横逆之人校曲直而與齊宣王論達尊韓愈
不與高閑文暢校夷夏而與憲宗論佛骨韓信不與淮
陰少年校勝負而與項羽爭雄藺相如不與廉頗校上
下而與秦王爭割地蓋不屑屑於其小者所以養成其
大也揚雄不肯屈節於董賢而甘為王莽之臣柳宗元
不肯下氣於皇甫湜而甘為王叔文之黨李忠臣赴君
父之急能斥日者之言終不能拒朱泚之命卒以叛誅
李陵能以匹馬力戰極邊終不能輒出一語上抗虜廷
卒負其君為左衽之鬼蓋遇細故則竊虚名臨大節則
顧死生此小人之事也大人何取焉古之所謂大人者
體均天地而氣通陰陽天地覆載之中不却蛇虺陰陽
寒暑之變不恤怨咨但推一元之氣運量斡旋於太空
不可窮極之間乾闢坤藏春生秋殺又何必物物與之
校可否乎若乃小人則一切反是余嘗譬之以狗飽食
糞穢盤旋戶外伺有至者不問淑慝瞋目碎牙聲氣俱
厲將搏而噬之然後為快於心顧其性皆眞若有守而
不負其主者倘有客焉委骨於地彼則摇尾而進欣然
就之視曩昔切齒之人便為恩地亦豈暇顧其主乎此
大人小人之辨不可以不察也晉語有之人才相去不
啻九牛毛蓋嘆其相絶如此顔子於此犯而不校蓋不
與校也小子其志之
祝詞
惟金人息兵沙漠將大寇攘我方再造區夏弗克念帝
乃拜臣左正言臣用夙夜慄慄危懼曰有宋宗社幾百
有八十載今日存亡勿繫於百職事繫於冢宰暨二三
議論之臣臣罔有舟楫克濟巨川謹拜手稽首告于皇
天后土請自戒者三其一曰罔以國事用報我私德其
二曰罔以國事用報我私怨其三曰罔以國事用資我
富貴服食既盟之後二三其德以惑我后之聽臣當孥
戮臣既單厥心而罔有嘉謀嘉猷可告於后惟天祐之
嗚呼惟天聰明惟天念我太祖太宗之德勿忝堯舜文
武惟天嗟我九州赤子切切願治若歲大旱徯霖雨惟
天察彼戎狄憑陵中土熾于獫狁獯鬻天用牖臣俾事
罔大小臣咸知入告于后后克從德政惟新天下悦服
蠻夷寇賊弗干我邊陲萬民奠居邦其休哉庶幾臣小
子亦克遄歸省厥母于北堂若臣小子弗克有濟惟天
斥之俾投荒服速登俊良救民于水火毋俾小臣以蠧
我家邦
原直
世人嘗謂窮達自天余以謂窮達自人非天也何則伯
夷餓柳下惠黜孟軻不用於戰國之末韓愈不得安其
身於朝廷之上比干剖心子胥抉眼眞卿杲卿碎其身
於賊手是為直必窮矣子貢得駟馬蘇秦得六印宇文
士及得安其職張禹得全其身崔日用得學士宋之問
得館職楊再思得宰相是則為佞者必達矣夫為直者
必窮為佞者必達自古及今莫不皆然夫豈天哉雖然
人生世上不過數十寒暑盛衰得失如蟻穴一夢耳於
此枉道喪節以干妻孥之奉一時沛然自謂得志殊不
知萬世之下使人聞其名而唾之僅與禽獸比若正直
之士雖當時身不絲腹不粟斥竄流離眞若可憐者然
所謂浩然之氣歴千百年猶與日月爭光以此校彼孰
久孰近故君子寧餓寧黜寧不用於世寧不得安其身
於朝廷之上至於剖心抉眼碎於賊手亦寧任之惟直
不可變耳余生蹤迹幾遍天下求其不以窮達生死少
變其直者雖間有之要不可以多得也建炎初余謫歸
沙邑有主簿虞君茂實諱某者相遇視其貌溫而謹聽
其言眞而信退竊自幸曰是必學者非止為科舉之士
耳予以得罪至重流落益久君又安於小官不能遽去
忽忽相從且三年矣視君所為猶一日也與人無親疎
貴賤一切以誠心待之聞人有善欣然若已有得及論
朋友之過雖面顔發赤勿顧也其事官長亦不能少變
辭色作寸進計顧雖齋庖索然殆不能煙青衫百結如
霜後葉其自處如得志嗚呼君眞坐直而窮者君眞不
以窮而變其直者此余所以願與交遊之末不敢以罪
逐孤蹤自為君棄也孔子論三友以友直為最佛氏論
四友以華友秤友為可鄙蓋華因時為盛衰秤視物為
低昂此豈可與正直之友同日而語哉君今别余而東
矣恐無規余失者余于是黯然作悲惜君之行也作原
直
弔墨跡文
曾侯藏東坡墨跡十軸端友取其二歸而玩焉殆忘
寢食時有同學之友見而駭之曰異時之文何可尚
哉伺端友之出也於是焚之今十餘年矣端友此恨
尚填胸臆栟櫚鄧肅志宏作文以弔焉其詞曰
孟明之舟田單之牛楚王之象晉帝之裘施之於用無
或不周一旦火之若不當惜蓋事有大於此者而又何
足畱哉先生之書顧其此儔一遇按劒回禄是投聞者
奮起欲追無由此氣憤然徒吞九州嗟嗟先生凜凜高
風道學卓然一世獨雄文中之虎人中之龍我筆無舌
安能形容獨喜其書天下之極虞員歐方顔筋柳骨體
雖紆餘精英不没其或得之如藏白璧道既不行四海
馳驅讐者疾之毅欲掃除書何預焉亦復焚如蓋怒之
所移有及於水中之蠏而惡之已盛遂延廚下之胥也
嗚呼惜哉古人或屈于庭下以干訟牒或忍於斲棺以
求遺法或見石鼔而長歌欲以隷諸生之業先生之書
不減若人世間俗子乃爾毁滅豈書孟嘗之券馮歡持
之以奔走豈書竺乾之文退之為之去取必精妙之至
貫古無友直與六經相為先後李斯見之又將以愚黔
首矣吾聞欒巴噀齊郭憲噀蜀劉崑降雨于江陵天使
赦財于糜竺是皆奪之于煨燼之中而傳之與巳骨之
肉先生之書獨不合焉吾知天使之未賢而三子亦碌
碌焉者耳嗚呼書乎今何之乎紅焰烈烈其可追乎將
歸於日月助其光明乎豈吐為長虹以攄其不平乎將
激為飛電以神其威靈乎豈散為星斗以顯於天之文
乎其煙氣蓬勃上徹青冥亦將化為卿雲以瑞天庭耶
亦將感而為膏雨以澤生民耶亦念彼鄭衛之聲紛焉
雜出將化為管中之灰以正其音律耶抑亦視彼狂瀾
混混之中若滅若没又從而哀之乃積為女媧之石以
拯其陷溺者歟雖然是皆不足為先生道也先生之譽
雖走風雷先生之心實若死灰心且灰矣書何有哉寶
之聊耳焚之奚哀
誡子
一日之計在寅一年之計在春一身之計在少此陳了
齋之言也木之就規矩在梓匠輪輿人之能為人由腹
有詩書此韓昌黎之言也大丈夫不時時以古今澆沃
胸中覽鏡則面目可憎對人則語言無味此黃山谷之
言也余長子譜偶請余書余曰師節義於陳學古文於
韓而習句法於黃當於妙年先味此三語勉之
栟櫚集卷十三
