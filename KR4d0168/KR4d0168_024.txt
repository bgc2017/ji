栟櫚集卷二十四宋鄧肅撰
誌銘
何長善承事墓誌銘
君諱抗字彦高晉永嘉中有八姓入閩者何其一也君
實其裔故世為邵武桃溪人曾父諱福大父諱景皇考
諱紹謨皆隱德不仕自大父以下皆博通經史尤深左
氏春秋然止用以行巳耳未嘗為進取計君繼其業家
益貧遂習進士舉自元豐歷紹聖經義詞賦蓋嘗再變
君各臻其妙摳衣膝行願為門弟子者蓋不特為閩中
士人耳自江以西往往皆來凡辱君奬提者類登危科
作膴仕曳青紫拜絳帷以謝恩德者歲不乏人故君雖
栖遲蹭蹬未有所遇然聲譽益砰轟衆皆意君旦夕為
雲霄人矣會崇寧間行舍法月考歲計銖積寸累必歴
數寒暑然後得以射策王庭君曰嘻吾二親垂白家無擔
石豈可輟吾溫清不可闕之恩以易區區無用之虚名
乎故安居陋巷以教四方學者鶉衣蔬茹泰然自處力
事二親孝行靄聞晩年尤喜佛書於生死之變蓋了了
然宣和七年冬得疾踰月未嘗伏枕但揮肉食耳十一
月三日晨興正冠西首奄然而逝得歲六十有七娶馮
氏男二人曰元曰方皆應進士舉方嘗遊邊得承信郎
今陷燕以不能歸孫三人曰鐔曰鑄曰鐸元才學卓然
於某為友舊以君門下士通直郎謝尋狀君之行不遠
數百里過余曰先君子老死場屋不有碣銘將泯没矣
願夫子誌之余曰嘻君終身不遇豈才之罪乎君少年
未聞道嘗侍母疾至於刲股此在君為不足書然孝誠
所迫非以聲音笑貌為也嘗同仲兄遊學江西兄不幸
即負其骨以歸時方炎蒸瘴瘧日甚死於道路者往往
相枕或戒君以徐行君曰吁死生不足顧也吾知負吾
兄以慰倚門之望耳考其所履如此其可謂之孝子矣
古人求忠臣必於孝子之門若使君得志在朝廷上決
不顧妻孥服食之私賣國以自媒其所立當有絶人者
君今不忍捨其親以居學校遂使天下失此忠臣蓋崇
寧剏法者沮之耳此余所以傷一時政事之失而不傷
君之不偶也請銘之銘曰胷中萬卷筆下雲煙百不一
死歸此九泉子孫繩繩既藝且賢其後必大吾卜之天
栟櫚集卷二十四
