栟櫚集卷六宋鄧肅撰
古風
和謝吏部鐵字韵
紀德
切切寒蟲常在耳未識詞源萬斛水忽開玉軸見竒文
光怪摩空亂眸子太傅江左風流人靈運在家元不嗔
家世千年今復振落筆飄飄語更真頓足忘言驚妙絶
欲續貂蟬恨才拙鉛刀那敢望神劍舒屈無妨豈常鐵
右一
窮居如將豆塞耳一泓自足牛蹄水那知臨境有人豪
笑觀造化但兒子筆端萬字驚倒人春色秋風隨喜嗔
一讀錦囊殆仙去欲借銀軿遂朝真更當負笈慰愁絶
憑公一掃平生拙門人益親自得回會觀踏破門限鐵
右二
世上區區蠅狗耳不復解纓濯清水只知貪雀不留珠
可憐認賊飜為子珍重謝公天下人冷居林泉曾不嗔
雲煙萬木觀不足(闕)眞高節凌雲亦竒絶
不綰六印未為拙(闕)只有布衾冷似鐵
右三
仕途例皆諂笑耳隨盤方圓無定水前年天子思竒才
霜臺曾擢右君子泛觀中外倘非人髮上衝冠聊一嗔
那顧城狐并社鼠好惡無私喜怒真底事年来迹又絶
笑道林泉似藏拙憑誰去斬佞臣頭請公速鑄楚山鐵
右四
四海紛紛筝笛耳誰識子期志流水韵高調古自難酬
得意政須副墨子我公聲價第一人積薪居上笑不嗔
但將佳句妙今古逝變雕蟲返太真孟軻嘗續吾道絶
功與神禹論工拙先生今復迴狂瀾豈減旌陽柱鑄鐵
右五
引領門牆數舍耳劍之水源自樵水(公邵武人也)褁糧問道
嗟未能參前倚衡見夫子自笑昔為塵土人春狂時逐
賣符嗔年来懶惰百事廢洗空人偽惟葆真更餘净業
磨未絶強繼彌明不知拙豈是螳螂敢當車貘獸從来
食銅鐵
右六
李白嘗言人有耳不當徑流如川水男兒出處自有時
何須銳意楚狂子公今無意世間人北山有靈定不嗔
天子政作唐虞計谷口那留鄭子真佇觀大手稱竒絶
致君却笑前賢拙坐使梯航到鬼方来尋九州貢璆鐵
右七
眼中儒生聊爾耳僅免春闈飲墨水可憐四海萬青衿
却愧建安六七子誰似丘侯獨可人日無千篇即怒嗔
腐語陳言俱掃滅竒文秀句出天真虎頭固已稱詩絶
更逢安石分工拙新詩為侯特發揮照人之明鑑磨鐵
右八
結交要在相知耳趣向不殊水投水請看丘侯對謝公
箭鋒相契無多子丘侯平日論律人詳及謝公喜與嗔
一得新詩即傳借許久誇談今見真車馬争看紛不絶
新詩那簡茅簷拙脫腕供人嗟未能安得畢昇二板鐵
右九
三吳惡少飛綠耳殺人如麻壅流水餘風往往到江閩
魚爛鳥驚父離子紛然回顧作流人我侯正色回一嗔
坐使倉黃萬老弱復歌太平養性真百弊紛紛俱杜絶
四境無虞安樸拙方信哲夫自成城不須十仞堅削鐵
右十
忘心政須麯蘖耳醉仙如吸百川水男兒不復問聖賢
杯酒力辭真䜿子我侯度量&KR1062;千人不滿金鍾却怒嗔
酒酣那復迷朱碧苗莠猶分偽與真人言狂藥要須絶
恐潰肺腸語亦拙那知真氣不可侵烏府如今肝是鐵
右十一
邑官有和者亦以詩寄之其人自云禦方寇有
功
寂寞相如四壁耳陋巷蕭然窮飲水雖似退之厭權門
時作封人慕君子慙愧知音箇中人近前不學丞相嗔
掀髯抵掌論今古肺腑恢然笑語真頃余學問非三絶
操瑟千齊謀更拙棲遲何以酬已知吾道不移研鑄鐵
右十二
丘宰生日
律管才吹九寸耳帝遣玄冥下司水百度稍多百四十
愛日差長十君子已剥羣隂驅小人四海熙熙語復嗔
因闢金關謫太白不許天庭久煉真太白塵緣固未絶
肯將天巧形世拙會施霖雨滿人間歸對千年忘恙鐵
右十三
陽復朋来七日耳黎明當動有泉水(冬至後十日泉水動此以宣和辛丑)
(歷推之耳)隂隂寒谷未生春天閔斯民如赤子遂因天下生
竒人禆歌襦袴無怨嗔朅来割雞多暇日逸韵飄飄騰
九真瓊室瑶池津不絶冷笑人間衛生拙三竊蟠桃顔
益童那復虬髯面如鐵
右十四
和謝吏部
昔年怨聲常滿耳紛紛女巫未沉水天教我侯慰遠人
坐令盗賊化君子期年仁政遍人人撫之如子不須嗔
吏民欲欺亦不忍出言洞見胸中真要圖書問久已絶
人皆巧中渠寕拙優游黃卷有餘歡此志不回端截鐵
右十五
自叙
瑟瑟霜風欲聒耳小院枕衾如潑水夜清火冷不成眠
起就短檠閱諸子掩卷嗟嗟今古人(闕)可嗔
風日相憐紛無已一笑玄之妄亦真我今是非兩俱絶
百巧百中不如拙寂然無復一念邪那有黃冠下鞭鐵
右十六
惡聲不入伯夷耳嚴陵拂袖釣寒水古来豪傑例幽居
佩&KR0008;肯隨舟人子造化爐中忽為人笑笑隨緣又何嗔
細語麗言俱入妙醉中不必更陶真年来三復韋編絶
得趣無多一味拙物外翛然我已仙不愁石髓堅如鐵
右十七
萬物紛紛一馬耳百川不同均一水不將彼是作殊觀
坐使須彌納芥子李白高視空無人審言更作牙官嗔
可憐紙上較輕重畫餅象龍俱未真我師宣尼四病絶
抱甕寕作漢隂拙萬象紛紛不敢侵真室何須樞楗鐵
右十八
遊山
高岩去天尺五耳下飛瀑布千尋水山間瘦竹映枯松
歲寒相對凛君子杖藜去去尋幽人剥啄扣門公勿嗔
凡骨膻腥倘不厭願供薪水看脩真高人隱几語言絶
大巧深(闕)拙無乃誤遊天目山偶見唐公冠帶鐵
右十九
人生要在行樂耳四化相磨逝流水溪山佳處飽遨遊
莫為羶葷親俗子解龜誰顧謫仙人玉局題牆亦遭嗔
世人例作葉公解但喜畫龍誰識真何如便與塵寰絶
醉倒莫嫌茅店拙青騘門外繫垂楊旋乞青禾剉白鐵
右二十
門前如市不入耳忘言隱几心如水紛華時逐長安兒
清爽何似毛錐子我雖事業未如人天公不等吾勿嗔
獨步高山尋兀室默坐燒香已悟真世事繽紛俱謝絶
叩角自歌愚且拙誰暇投書追賈誼更憂銅弊雜鉛鐵
右二十一
對酒
世上紛華蟻穴耳東流不作西歸水號寒那用學孟郊
捉月要須追李子一樽忽爾逢故人高談往事古人嗔
人間目下多忌諱(闕)醉鄉真但得如意酒不絶
四壁莫(闕)費數州鐵
右二十二
八斗一傾聊熱耳開匣時觀三尺水指天喝月使倒行
揚波直欲斬蛟子安得知音吾黨人相看青眼不余嗔
笑驅八蠻有竒策開懷聊與話誠真可憐吐哺風流絶
乞巧未遑姑守拙坐觀明月侵蝦蟇空使玉川懷寸鐵
右二十三
送成彦尉邵武
萬竅于喁風割耳梅影横斜耿煙水殺雞為黍政追隨
七峰共作隐君子忽舉陽關餞行人去去莫愁官長嗔
但知所領馬曹似清談更覺子猷真谷風嘗譏朋友絶
子貢毋輕原憲拙期公鴻雁不空回開緘八行劃如鐵
右二十四
汗血神駒卓錐耳去佀蒼崖决積水據鞍年少笑西征
神仙中人梅氏子平生胸抱不由人點額再歸曾未嗔
儀舌尚存斯足矣卞玉那愁無識真一官聊續箕裘絶
登山莫厭芒鞋拙會使狗偷掃地無不須蠭蠆揮鉅鐵
右二十五
山頭枯木半生耳山下琉璃剪碧水登山臨水兩超然
刻燭千篇對夫子我生也是不羈人白眼望天人共嗔
相逢賴有知音鮑揮麈不疑咳唾真子今更與竹林絶
我獨凄然守株拙望公聲譽騰九天不惟去作錚錚鐵
右二十六
别僧永肩
號寒啼飢自聒耳火中蓮花那著水超然不復顧塵寰
空色兩冥舍利子冠巾賈島齒平人當時僅免退之嗔
何如伯升雲水去萬劫不磨一點真公今更恐情難絶
泛作飛蓬謀未拙挽袖牽裳浩不迴當知若人是真鐵
右二十七
謝楊休
人生相值梗萍耳無酒投錢亦飲水况公家世足風流
封胡羯末又賢子匹馬来尋物外人坐上無氊寒不嗔
傾盖相逢已如故洗空機械情更真公今在陳糧屢絶
惡圓喜方我尢拙窮愁相守兩蕭然富驕何事如意鐵
右二十八
半夜絲簧紛養耳舞袖香風散沉水高堂嬉笑坐生春
不誦式微驚遊子孟公投轄雖知人故鄉千里兒曹嗔
毅然竟把刀頭舞百日夢歸今日真依前瘦馬登高絶
未應却笑此行拙邑人脂膏子弗求况是丘侯帽無鐵
右二十九
一歲無多數日耳歸心應逐東流水遥想解鞍在於門
滿室生春舞妻子明朝去拜綘帷人遲遲他邦冀勿嗔
願及散才求入社寓詩千里寓尋真醫門不與多病絶
無鹽自獻那羞拙誰知此質非良全政須乃翁為點鐵
右三十
呈幾叟儀曹
管中窺豹一斑耳敢對江海更言水頼公不作揚雄尾
舞雩曾許隨童子綈袍至今念故人世人欲殺渠不嗔
更將妙語為高價坐令玉表欲侔真期公終始不相絶
回愚参魯余亦拙異時報德但脩身那用張良袖中鐵
右三十一
世上乞憐(闕)汗流水轅車厠鼠端可憐
笑殺物外竒男子先生眼中無可人將軍汚足渠亦嗔
倘欲眠時遣客去兩忘物我淵明真世間勢位日懸絶
不能變渠平日拙政如強弓五十步無力可貫青唐鐵
右三十二
嶺雲去天一握耳取死一分天下水不解舟車千里来
頼有陳蕃知孺子當堂得酒觴故人醉倒花前夜不嗔
我来一見欣如故險語聊攄肺腑真安得眼邊萬事絶
與君千首較工拙樂死初無鍤自隨那學祠東墓費鐵
右三十三
忽忽百年石火耳偃鼠不踰一腹水胡椒百斛何為哉
簞瓢便可安顔子君看世間容悅人脅肩搖尾恐人嗔
所得僅能毛髮許抵掌無由一笑真期公便與此曹絶
折脚鐺中歸養拙冨貴鼎来却應之鄂公未遇姑治鐵
右三十四
栟櫚集卷六
