栟櫚集卷八宋鄧肅撰
古風
送李丞相四路宣撫
冷風吹海煙霧開繡衣使者天上来手持天書傳天語
促起天下豪傑魁下堂拜命汗如雨上堂鳴鼓旌旄舉
要令南國生清風不辭馬上蒸溽暑平生直氣高蒼穹
四海草木聞威風業以自任如伊尹那使流言動周公
君臣今日機鋒契六十九州歸重寄屠龍事業警狗偷
談笑定縛吳元濟功成上天相都俞指呼瓦皪化華胥
日闢農桑三萬里二十四考書中書我今流落窮吞紙
蟾蜍爬沙鞭不起歸歟自築茅三間為作野史書雄偉
大水雜言
前日雨如絲繽紛雜朝霧昨日雨如注萬壑爭馳騖今
朝有霽色作意在芒屨那知復如傾漫天飛瀑布介休
借車振蒼穹十八葉幡如火紅濤頭起復萬銀屋河伯
盡以山為宫門前小艇疾飛鴻挽我同趍急流中人生
如夢貴適意乘此可食千頭龍醉中舉杯謝舟子口腹
自營吁可鄙不聞大禹不過門血指為䟽九年水何如
乘風(闕)天坐令赤子脱魚腹六合
内外連桑田柳枝却下蛟龍約談笑支祁付鐵索異時
天上敢驚呼斥作人間鐺折脚
次韵王信州
煤炱飛上天沉沉三日霧銀河一壓摧狂雨恣横騖我
恐鐵騎来疾馳不納屨氣豪如項羽勢猛似黥布瀰漫
江河接高穹石牛未洗血泥紅天吳八首真竒怪咄嗟
平地作銀宫我貧家火不星竈赤脚滅沒泥塗中目斷
曉風生少女又復茅簷飛白龍慙愧北来王夫子籍籍
聲名滿都鄙朝吟千賦暮千詩松腴亦須枯海水莫倚
文章似孟堅未用風流追樂天且以光芒破隂晦挽回
日色到桑田樂歲天公有嚴約斥落旄頭沉貫索從公
日醉三百杯不怕西風動旗脚
再次韵
我聞張微子仰天能復霧又聞填海神揮鞭石欲騖二
子呼不来登山自糾屨雷鼓速雲陣忽忽千岩布誰云
九萬隔高穹玉女笑眼逼人紅銀浦遂傾瓜蔓水雪浪
欲浮天梁宫孤孫得糟時哺翁汎汎浮家烟浪中競呼
力士来西域臨江吹縮十丈龍那知夏雨逢甲子身如
豬鴨不須鄙赤松作此豈無謀門生主兵渠主水長江
正欲截時晝夜亡智伯水如天此功朝成暮可霽便當
明月垂青田一雨從今十日約要賡豐年入弦索憑君
喚取阿戎俱笑上天門同軟脚
鼓腹謠
當時大鑊四十石餡鹿如柱餅八尺飽食起来舞金剛
揮戈天上駐斜日底事年来到骨窮炙蒲脯苔誑腹空
鬭牛一飯期五日一半又聽闍黎鐘啄腐吞腥將日削
天公作意殊不惡十圍漸化楊柳輕因馭冷風上寥廓
次鼓腹謠元韻
我心不轉本非石世路扒沙任退尺杯酒高懷獨未忘
只有三萬六千日原憲雖貧亦非窮石髮溪毛放筋空
已遣寸毫飽風月安得高堂列鼎鐘明朝莫怕山如削
夾路花香破酒惡世間得失競雞蟲一笑危岑天地廓
戱王子和
豪華相陵豆粥石坐上珊瑚碎三尺那知蕭條洙泗間
竈火不星連七日我生不復餞文窮醉眼從来四海空
一飽便令百憂失三合紅陳等萬鐘君家况有柳枝弱
客惡不容主人惡造門果腹姑置之杜陵寒眼憑君廓
鼓腹謠謝許令
東坡不戀二千石却羡黃州芊經尺一飽何妨作許難
千古光芒買白日我生不暇哭途窮入戶青錢轉手空
肉食不容久青瑣齒牢但可叩天鐘許侯詩成謝斵削
飛流来洗徐凝惡開緘百里已生春九州更頼此心廓
風雨損荔子
前日雨聲如隕石昨日風狂退六鷁荔子吐華漫如雲
結實定知無十一南来無以慰愁煎端期一飽果中仙
山頭看花日千轉默想香味空流涎事類翻羹慎勿恤
風雨在天非人力要及豐年天下同那為海邦私一物
題吹衣亭
馬上衣衫涴塵土斂板權門腰傴僂冷風天上呼不来
厚顔如甲汗如雨星郎高韵凌雲烟天頼喚歸酌流泉
人間熱惱醺不到亭上鶴衣飄欲仙君方醉樂人愁絶
何如御此登天闕叩天借此衣上風吹下九州作春色
遊鼓山
蘭橈艤岸雷霆駭(闕)海吾人作意水石間
素志豈因風雨(闕)衡山不知為開雲
魯陽莫試揮戈手郭寨何妨整角巾山僧道我飛芒屨
要看渠師得道處雪噴鼎烹一斥迴千古澗流不東注
我笑老師太豪雄故令鬼物窺吾蹤安得廓然無聖解
蒼厓依舊飛白龍
别珠公
我頃詩成准勅惡寒江夜度秋蕭索曳杖從師得摩尼
洗空愁腸天地廓年来狂妄嬰逆鱗去國三秋又出奔
隔牆後得綈袍舊一笑喚回逆旅春我心不轉嗟匪石
方壯兩遭天上斥處處逢君道價高萬指方袍趍法席
白雲天下妙林泉看君又作新法緣倘能容此無歸客
便當結社追白蓮
送許丈赴行在
天狗夜吠夷門月乾坤易位人泣血那知千官舞蹈迴
馬上洋洋面不熱許侯逆風敢孤鶱黃金圍腰挽不前
吾君已立閏位退再拜丹墀吾節全我時上天恣狂直
權臣舌端飛霹靂當時陷穽皆交遊侯獨臨存真鐵石
此来邂逅一笑間夜傾閩酒赤如丹胸中磊塊澆未下
征旆忿忿又吳山山前鮫鱷翻平陸殺人如麻未充腹
憑君仗劍追祖風坐令四海桑田復
栟櫚集卷八
