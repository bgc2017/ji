栟櫚集卷二十五宋鄧肅撰
評論
詩評
或人問詩於鄧子鄧子曰詩有四忌學白居易者忌平
易學李長吉者忌竒僻學李太白者忌怪誕若學作舉
子詩者尤忌說功名平易之過如抄錄帳目了無精采
竒僻之過如作隱語專以罔人怪誕之過有類乞丐道
人作飛仙無根論語功名之過如諂諛卦影詩不說青
紫則必論旌麾此尤可羞也若能不作此數格然後可
以論詩東坡曰要知西掖承平事記取劉郎種竹初此
雖平易自有精采又曰陽蟲隕羿喪厥喙羽淵之化帝
祝尾此雖竒僻自非隱語又曰歲寒冰冷天地閉為我
起蟄鞭魚龍此雖怪誕要非乞丐道人所能近似也至
論功名則曰正與羣帝驂龍翔獨畱杞梓扶明堂是豈
復有卦影氣味乎此四者不可以筆墨求之要運於筆
墨之外者自有所謂浩然之氣充塞乎天地之間學者
不可不知也
論書
持筆如馭將柔順從指者皆非良材而猙獰縱逸者亦
不可制要當興伏抑按每從人欲而紙上戛戛自有生
意然後為妙筆也近世人多作無骨字盱睢側媚有乞
憐之態故其所用者皆無心冗毫也此筆才入手則諸
葛所製當為生硬矣不能用諸葛筆而欲作字如項羽
棄范增而欲取中原也其可乎
墨以黑為體以光為神神采輕浮不能深黑譬如紈綺
子弟濃字大畫黑而無光亦一田舍翁耳眉山老仙謂
陳瞻墨潘生不逮瞻何為者敢冀潘耶此論未公吾不
憑也
硏不必甚佳者比嘗見士人相矜曰此端也其色瑩彼
歙也其文緻不知文與色亦何與於墨乎皆好竒之過
也大抵石在山者燥在水者脆脆者不能以制墨而燥
者又不行筆二者胥失也去是二病雖鳳咮足矣亦何
必近捨皇甫湜哉
張長史脱帽露頂抵掌於八仙之中今物化數百年矣
每觀其字則恍然逸韻猶在目前顔魯公作字端嚴可
畏張之屋壁奸人胆落與長史無毫髮相類而史氏謂
魯公獨傳其法何也蓋字法三昧當以神悟之既悟矣
如嗣宗老宿或以棒或以喝或作老婆態種種不等要
之皆西來意也
本朝評書以君謨為第一信嘉祐之間可以魁也蘇黃
繼出文妙天下而書又能張其軍於君謨若無甚愧者
然君謨如杜甫詩無一字無來處縱横上下皆藏古意
學之力也蘇黃資質過人筆力天出其太白詩乎深得
其趣者自當見其優劣矣
米芾楚狂者也作字清遠有晉宋氣所恨者但能行書
耳真如立行如行草如走三者不可闕一也若用春秋
之法責備賢者則米芾在所惜也
丹霞賾師學余書未半年亦有可觀者今來求益吾術
窮矣姑使之擇筆墨之精者以利其器然後品藻古今
能字者以俾其自取耳賾勉之風韻不凡他日所學當
有不止於書者吾將併得而告也政和戊戌春栟櫚鄧
肅朝陽堂書
栟櫚集卷二十五
