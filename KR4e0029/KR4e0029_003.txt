高太史大全集卷之三
吳郡高啓季迪著
南州徐庸用理編
五言古詩
擬古十二首
其一
繤繤墻下李芃芃陂中麦浩浩望遠塗悠悠思行客
客行歲巳盈紆欝傷我情始知失群鴻不若求友鸎
豋山知天高臨流識川阻不遣懷同心那知别離苦
别離不可久寂寞不可守自傷紅顔子相思成皓首
朝日如不晚行人會當返
其二
嵯峨雲間樓俯視層城隂綺戸相洞開清飈拂羅襟
上有離㞐婦哀歌撫弦琴不知中怨誰掩仰一何深
初爲郢中唱再奏邯鄲吟不惜努力歌寫作絶代音
風吹落君耳萬里知愁心曲盡思寂寥青天日西沉
安得化彩鳳飛去巫山岑
其三
出郭見丘墓纍纍滿山阿四海能幾人逝者何其多
封樹日蕭條狐狸走蓬科英靈無人弔牧兒暮来歌
浮華一卋中倏若飛鳥過生時不肯飲死沒將如何
其四
離離白雲翔悠悠清川逝天地如傳郵閱人以爲世
良時難再得游樂咸陽中咸陽名都會衣冠集王公
南山對魏闕嘉樹何籠葱九衢十二城逶迤迥相通
衞霍開上第車馬争春風娛意勿自惜當至百年終
其五
東井不可飲威弧孰能張虛名竟何用千古同悲傷
與君初結歡金石比中腸恩情忽乖分相望阻川梁
閨門尚難越况彼道路長不如雲中鴈逥飛自随陽
其六
促織何嘖嘖空庭寒露白蘭蕙辝故芳高梧銷華澤
閨中覧物變感歎當此夕引領望遠人天河西南隔
舟行詎離水鈄運恒依石君雖有棄捐妾心誓無易
其七
置酒北堂上歡言宴佳賓佳賓復爲誰相過盡朱輪
中庖炙肥牛登爼悉異珍左右燕趙姝羅綺驕上春
清謳雜哀吹響激迴高旻主勸客復酬中抱各以伸
盛年昜傾謝爲樂碩及辰請看舊同遊半作泉下人
無爲苦刺促長憂賤與貧
其八
美人一相見遺我白玉環上有雙雕龍遊戲在雲間
持此感深意佩結無時閒玉以比貞㓗環以明不絶
雲龍永相從誰能使離别
其九
秋至衆芳歇芙蓉獨鮮妍朱華照綠水日暮凉風前
采折難遠贈相看自嬋娟孤豔豈足賞後凋良可憐
其十
明星爛東方北斗亦已旋獨宿悲夜徂空床藉蘭荃
鷄鳴整環珮思奉君子筵君子行未歸新粧爲誰妍
意疎覺去遥只尺越與燕含情乏&KR0686;管何以寫中悁
君如綆上瓶妾若井底泉不垂汲引惠澄瑩徒終年
其十一
人生一漚水所欲乃無涯志意若未畢容華忽然衰
天地有終壞誰能待其期聊爲一日歡勿作千載悲
神仙俱好飲得醉復何疑
其十二
黃鳥鳴春陽流芳滿西園攀條日已暮悵惋不能言
禦寒必重裘涉道湏雙轅離居非君子何以解憂煩
煩憂日已積佳期日已失思君如蓬莱可望不可即
區區儻見察憔悴甘自畢
寓感二十首
其一
天旋海水運日月馳奔輝不知此往來伊誰斡其機
諒由任元氣推遷不能違人生處宇内行止無定依
唯當乘大化逍遥随所歸
其二
鷄鳴一警旦陽烏已東升群動紛自起各欲赴其生
飢蠖土中出棲禽林外驚蒼蝇一何微翾薨亦飛鳴
人生信多故安得免營營
其三
盛衰迭乘運天道果誰親自古爭中原白骨遍荆榛
乾坤動殺機流禍及蒸民生聚亦已艱一朝忽胥論
陽和既代序嚴霜變肅晨大運有自然彼蒼非不仁
咄咄堪嘆嗟滄𬈑亦沙塵
其四
美女生貧家光豔人未識遠聘入楚宫揚蛾欲傾國
朝遊瓊臺上夕侍金輿側奉歡擬千齡秋風失顔色
䘖恩歸永巷貞意徒寂默高高天上星堕作水底石
人事盡如斯推移歎何極
其五
叢蘭生路隅馥馥有竒香路隅多行人采掇成摧傷
深林雖幽獨秋至靄餘芳托根在得所君子踏其常
其六
蚩蚩此群氓幾人出其儔誰云抱智慮乃足資勞憂
晨秣思遠聘宵披務窮搜懷古復慨今百念紛相投
膠擾得喪間若與方寸仇安知廣成子冥卧昆侖丘
無營亦無想八表獨神遊
其七
大道本夷直末路生險巇杯酒出肺肝湏臾起相疑
田蚡排竇英趙高誣李斯傾擠不少假權寵實菑基
鑿井當得泉種桑會成絲禍福皆自致天道信難欺
出亡無所舍千載使人悲
其八
志士徇功業貪夫詫輕肥亦有逃群子矯矯與時違
彼此更共笑不知誰是非逹人體自然出處兩忘機
浮雲遊天表舒卷有餘輝
其九
攬轡登大行遥望洛北州崤凾正西峙黃河復東流
百城無遺堵雲煙莾相繆朝作冠盖場莫爲狐兔丘
昔人争此地干戈迭相讎當其得意時連陌擁鳴騶
百年奄忽盡魂魄空來游曷見采芝叟冥栖無所求
其十
桃李初不語鳳凰豈長喧末俗矜辯議窮口禍之源
所以國武子殺身由盡言妙哉無爲謂默默道斯存
其十一
人言異草木不若松栢壽欲於百年間辛苦啚不朽
形質天所卑名姓吾自取形名兩未立誰我竟何有
不能知吾先奚暇恤我後遺臭與流芳冥然付杯酒
其十二
䄈褐乘蓽輅狐裘駕文車西門與北宫窮逹一何殊
彼逹矜巳智此窮愧身愚東郭發至言兩惑各以祛
厚薄有定命巧拙果誰歟歸卧掩蓬室道存何所吁
其十三
駑馬放田野志本在豊草偶遇執策人驅上千里道
顧非乘黃姿豈足辱君早負重力不任哀鳴望穹吴
柰何相逢者猶羡羈絡好
其十四
頽陽在川上玄蟬夕鳴悲嫋嫋風起波翻翻葉辞枝
矌望天宇内沉寥此何時朱火巳盈謝清商届其期
覧鏡忽自嗟綠鬢生素絲萬物有榮悴造化豈吾私
其十五
躑躅遠遊子驅車上高山高山多隴坂悲哉路何難
其顛摩蒼穹欲上不可攀日暮牛力疲前征未能閑
雙輪忽中摧一堕深谷間引領望黃鵠失路何當還
其十六
蜀琴有竒紋本是枯桐枝一彈舞鵉鶴再彈下靈祗
曾持薦皇帝雲中奏咸池棄置久不調流塵被朱絲
終焉含妙響未始有成虧
其十七
逹人貴全生外物等秋草顧此七尺軀即爲萬金寳
昧者營所嗜棄捐不待老豈無室中資它人是来保
何如鉺金液長令鬢顔好
其十八
千秋取丞相一語悟君裏長孺多讜言白頭擯㞐東
人命有通塞主聽無違從失如魚去波得若雲遇龍
會合感冥相佳期諒難逢卞生朱聞道無事涕沾胸
其十九
南山多浮雲北山有高樹因風暫来依風回復飛去
兄弟滿四海幾人此相遇握手交百歡分襟滋千慮
蹤跡不可當無爲嗟去住
其二十
鴻鵠横四海鷦鷯戀蓬榛長松凌風煙小草亦自春
各稟造化育逍遥適其真無將赫赫者下比棲棲人
詠隱逸十六首
向長
子平謝累辟雅志在隱居家貧或有饋取足反其餘
讀易深自悟謂賤貴不如敕言嫁娶畢家事無關余
同好有禽生肆意相與娱茫茫五岳去孰得回其車
周黨
世祖初厭武開觀在東都使者遍岩藪旌帛召賢儒
伯况亦暫起綃頭詣尚書引見伏自陳始碩不敢渝
周興有耻食尭禪或羞汙士固有本志聖主焉能拘
范生乃見毁咄爾何其愚
王羈
儒仲有清節始一應微命造化抗高辞不肯臣萬乘
歸来自耕野蓬藋掩門逕翩翩故人子相過容服盛
一念兒曹羞客去卧如病頼有賢婦言不失初守正
嘉遯遂終身清輝兩相暎
梁鴻
伯鸞古賢人乃在杵&KR0875;間夫婦共守志逃名入深山
凄凉五噫歌東出過帝關齊魯復荆吳長往遂不還
爲傭豈無勞顧已少外患終葬烈士旁高風邈誰攀
法真
高卿關西儒好學賤榮禄閉門不交世弟子相誦讀
太守者何人欲以吏見錄誓在南山南胡肯勞案牘
連徵終不就皦皦離垢俗郭子有頌詞玄德久愈暴
韓康
伯休始賣藥志將晦當時如何不二名乃爲女子知
玄纁強見聘使至焉得辭凌晨自先發不駕安車馳
亭長遠迎候未識徵君誰脩道奪其牛觧與不復疑
中途遂長遁蹤跡竟莫追乃知超雲驥塵轡何由羈
陳留老父
漢衰黨獄起朝柄在刑餘皇皇外黃令去官返鄕閭
班草逢故人涕泣語路隅邦危德無援忠良恐遭誅
有叟過其傍值杖爲踟蹰賸之歎且言何悲二大夫
鸞鳳不隱羽安能免罝罦欲問不肯顧飄然邁長途
賢哉此老翁嗟嗟乃誰歟
龐公
南陽有龍鳳乘時各飛翻鴻鵠獨深棲不肯㞐籠樊
皤皤隴上耕遠辱刺史軒豈不念子孫遺安乃名言
采藥不復返亭亭空鹿門
王績
無功始亦仕季代遘亂屯投劾乃徑歸不作嬰網鱗
結廬河渚北喜與瘖士隣相逢雖多言不若無語真
種黍養鳬雁逍遥度秋春乘牛過酒家留連或經旬
嗜飲豈沉湎醉鄕可逃身北門與樂署暫屈誠此因
賢哉焦史妻相饋不厭勤酣歌自遺世稽阮其能倫
朱桃椎
祭酒絶俗者曳索復被裘自匿林莾間不入城都遊
織屩易米茗於人又何求偲偲高長史延見禮甚脩
瞪視雖不言默教意巳周欲使如曹參無事治一州
忽去返山谷避寢安可留
武攸緒
孽后移寳鼎同姓咸析珪獨去謝親寵龍門事宜棲
澹泊如素嘗衣褐復茹藜賜噐不肯御床頭委塵泥
族人豈不華回首已粉虀苟榮禍必集逹識乃弗迷
蟬蛻衆濁中名與嵩高齊
盧鴻
顥然守泰一高卧在幽壌開元始求治賢哲勞夢想
詔書起岩扄宸意勤挹仰入亰遽還山孰得縻以軮
天子遂其高營室致安養爵禄不可加貪士應泚顙
秦系
公緒避時亂不駕戎府車南安大松間卜築聊可㞐
穴石爲巨硯坐衍老氏書刺史致羊酒歲時造其廬
不拒亦不謝偃息每自如懷道誠可稱工詩乃其餘
陸亀蒙
魯望好任散心與太古期俗夫晨叩門不肯一見之
下田與江通終歲恒苦飢茠刺不告勞常師禹腁胝
酒酣發長歌猶有憤亂悲寧不念枯槁行哉豈期時
漢濱老父
漢濱有老翁初不語鄕里天子雲梦遊盻望臨汚水
居人悉縱觀翁獨耕不巳郎官下道問荅言野人耳
借問世立君豈將使爲理柰何從遊俠勞人奉諸巳
尚忍令人觀吾實爲子耻怱如驚鴻騫孰能躡其軌
名姓且莫知超哉隱君子
張志和
超超玄真子游浪煙水中敝舟以爲家来往無定蹤
自言處大虛四海長相從奴婢两夫婦耕織粗可供
天子不得見丹青繪其容漁歌復識聞山水邈其重
漢濱老父
漢濱有老翁初不語鄕里天子雲梦遊盻望臨汚水
居人悉縱觀翁獨耕不巳郎官下道問荅言野人耳
借問世立君豈將使爲理柰何從遊俠勞人奉諸巳
尚忍令人觀吾實爲子耻怱如驚鴻騫孰能躡其軌
名姓且莫知超哉隱君子
張志和
超超玄真子游浪煙水中敝舟以爲家来往無定蹤
自言處大虛四海長相從奴婢两夫婦耕織粗可供
天子不得見丹青繪其容漁歌復識聞山水邈其重
吳越紀遊十五首
始發南門晚行道中
歲暮寒亦行征人有常期辝我家鄕樂適彼道路危
酒闌別賓親驅車出郊岐我馬力未痡巳越山與陂
回頭望高城落日雲樹滋遭亂既少安謀生復多飢
途逢往来人孰不爲此馳遠遊亦吾志去矣何勞悲
渡浙江宿西興民家
掛帆無天風到岸日已夕捨舟理輕裝欲問古鎮驛
渢渢灘聲逥莾莾山氣積僕夫夜畏虎告我勿遠適
望林投人家炊黍旋敲石寒眠多虛警我體若畏席
誰云别家遥數日已在客今宵始驚歎東西大江隔
早過蕭山歴白鶴柯亭諸郵
客起何失早村荒絶鷄鳴况時江雨晦不得見啓明
凌兢度高關山空縣無城隔林聞人呼巳有先我行
側身避徑滑聚足防厓傾衣寒復多風&KR2247;&KR2247;遠水聲
千峰霧中過不識状與名嵐開見前郵始覺歴數程
越禽啼楓篁冷日傍午晴煙生沙墟寂葉落澗寺清
豋臨亦可悅但恨時非平
次錢清謁劉寵廟
亭亭樹問祠落日小江口停舟拜孤像開幔蒼鼠走
憶公治邦時德感山谷叟臨行謝其饋清風在兹久
我方東征急不得奠杯酒惆悵出烟扉殘村夜聞狗
登蓬萊閣望雲門秦望諸山
旅思曠然釋置身蒼林杪群山爲誰來歴歴散清曉
竒姿脫霧雨奮首争欲矯氣通海煙長色帶州郭小
曲疑藏啼猿横恐截歸鳥流暉互蕩激下有湖壑繞
佳處未遍經一覧心頗了秦皇遺跡泯晉士流風杳
碩探金匱篇振𬒮翔塵表
聞長鎗兵至出越城夜投龕山
列藩遏戎亂駐鉞實此州如何殺大將王師自相讎
我來亂始定城郭氣尚愁又聞有隣兵倉卒豈敢留
促還出西門天寒絶行輈古戍暗雨雪旌旗暮悠悠
野屋閉不守澤田棄誰收㞐人且奔逃游子安得休
逶迤蒼山去泱漭玄雲浮人乕争夜行風榛嘯岩幽
我徒戒相親一失未易求飢拾谷口栗寒燒澗中槱
神迷路多迂再宿逹海陬雖嘗豋頓勞幸免迫辱憂
聖尼畏於匡嗟我敢有尤但慙去越早不遂名山遊
夜抵江上候船至曉始行
夜辝西陵舘霜谷猿呌歇津卒未具舟天險不可越
漁商雜候渡寒立沙上月蒼煙隱遥汀益覺潮漲闊
開橈散驚鳬海色曙初發曨曨前山来稍稍後嶺沒
中流聞鼓角隔岸見城闕客路得竒觀臨風悶俱豁
豋鳳凰山尋故宫遺跡
兹山勢將飛宫殿壓其上江潮正東来朝夕似奔響
當時結構意欲敵汴都壮我来百年後紫氣愁不王
烏啼壁門空落葉滿隂障風悲度遺樂樹古羅嚴仗
行人悼降王故老怨奸相蒼天何悠悠未得問興喪
世運今復衰凄&KR0765;一回望
宿湯氏江樓夜
舟師夜驚呼隔浦亂燈集潮聲若萬騎怒奪海門入
初來聽猶遠忽過顧無及震摇高山動噴&KR0904;明月濕
霜風助翻江蛟龍苦難蟄應知隂陽氣来往此呼吸
登樓覺神壮憑險方迥立何處望靈旗煙中去波急
過奉口戰場
路迴荒山開如出古塞門驚沙四邊起寒日慘𣣔昏
上有飢鳶聲下有枯蓬根白骨横馬前貴賤寧復論
不知將軍誰此地昔戰奔我欲問路人前行盡空村
登高望廢壘鬼結愁雲屯當時十萬師覆沒能幾存
應有獨老翁来此哭子孫年来未休兵強弱事併吞
功名竟誰成殺人遍乾坤愧無拯亂術佇立空傷魂
泊德清縣前望金鰲玉塵二峰
歸遠行不緩頗失眺山水獨怜兹峰秀欲去舟且檥
層巒迴長溪日落蒼霧起寒城動遥炊晚渡罷孤市
豈唯地景幽况乃民俗美牛羊散樹下曖曖舊墟里
田腴收穫富縣静爭訟止畏途遇樂境我意方一喜
嘯歌逐漁翁暫宿浦煙裏篠疎風翛翛月偃波瀰瀰
旅顔在塵中逢人固多耻安得託此君長年息行李
舟次敢山阻風累日登近岸荒岡僧舍
高岸鳴枯桑湖隂北風厲寒濤洶我前幾日不得濟
孤舟恐漂蕩石根暮牢繫憂來厭閑卧近寺聊獨詣
雀飢殘林空人倦危磴細年荒無㞐僧樹死石門閉
神傷却欲返微霰洒征𬒮窮冬已崢嶸故國尚迢逓
仰看浮雲馳東路阻歸計長歎復何言吾生信多滯
過硤石
硤石頗竒壮長河出連山絶壁兩岸開行舟過其間
高處誰觧登隂藤裊難攀旁垂雨㾗古仰露天光慳
不知真宰意随地設險艱一夫據蜀閣二世憑秦關
頼此非要區爭奪得少閑徘徊佇望久日暮飛雲還
謁雙廟
維昔天寳末君王寵奸虜䧺邊委強兵遺患同飬乕
叛聞遽西幸骨肉棄榛莾河北二十州義士誰禦侮
兩公起誓衆慟哭告玄祖横身遏其衝江淮保安土
孤城無全堞百戰霜月苦力窮援不来囓齒罵益怒
殘兵日飢疲秋風仆旗鼓男兒不生降一死寇今古
故鄕有遺廟俗祭巫屢舞丹青網塵中爽氣猶可覩
嗟今属喪亂戎馬正旁午臨危肯捐軀如公未多數
獨立爲悲傷斜陽下寒楚
登海昌城樓望海
百川浩皆東元氣流不息混茫自太古於此見容德
積隂漲玄濤萬里失空色鴻鵠去不窮魚龍變莫測
朝登兹樓望動盪豁胸臆始知滄𬈑大外絡九州域
日出水底宫煙生島中國寬疑浸天爛怒欲吹地昃
常時烈風興海若不受職長堤此宵潰頻勞負薪塞
况今艱危際民若在墊溺有地不可㞐澒洞風塵黑
安得擊水遊圖南附鵬翼
停君白玉巵
停君白玉巵聽我前致辭家本吳門市英風暮要離
少年貧無行鄕里不相推喜過毛公舍懶下董子帷
偶從岸頭侯跨鞍赴邊陲欲邀深入勲終然計無竒
歸來冠側注始學窺書詩稍通鄒魯生盡謝燕趙兒
焉知事益謬空言竟難施布衣走路傍但爲衆所嗤
廷中忌賈誼門下誣張儀二子豈不辯未能免讒疑
嗚呼今之人孰解容不羈我將棄浮名垂釣東海湄
長笑調魯連高歌酌安期素心儻有合豈要餘子知
讀史
周衰禮樂廢大道成榛管嬴秦任商君王制欲盡刪
厚賦山澤空亟戰原野殷頽波自兹靡千秋去無還
誰云重華駕邈矣難仰攀於焉誦其書如造揖譲班
安得鳳凰鳥飛下浮雲間
雜詩
朝臨高堂上俯仰崇岡下春暉何悠悠清川自東寫
陽和發卉物時澤均播&KR0904;如何及芳辰蕭條俱空野
碩言釋拘局登高聘吾馬曠途不見人憂心何由寫
興謝固其常吾將尤誰者
池上鴈
野性不受畜逍遥戀江渚冥飛昔未高偶爲戈者取
幸来君園中華沼得遊處雖蒙惠飬意飽飼貸庖煑
終焉懷慙驚不復少容與耿耿宵光遅摵摵寒響聚
風露秋叢隂孤宿歛殘羽豈無鳬與䳱相顧非舊侣
朔漠饒燕雲夢澤多楚雨遐鄕萬里外哀鳴每延佇
猶懷主恩深未忍輕遠舉儻令寄邊音申報聊自許
題綠綺軒
幽抱時欲寫帷中有鳴弦一彈落一葉庭樹坐蕭然
寂寂山水夜迢迢河漢天憶聽烏啼起南軒秋未眠
荅張山人憲
聽君辛苦詞感我艱難情百年自有爲安用文章名
鷄鳴海光動車馬塵滿城相逢無新舊言合意自傾
奉觴置君前長歌發哀聲時乎苟未得飲此全其生
澄景閣夜宴
王孫喜留宴開閣望明河是夕月微暈&KR0765;風池上多
棲禽翻暗叢駭魚動圓波清景厭絲竹雅咏荅高歌
尊酌碩勿間良宵易蹉跎預憂别在旦車馬層城阿
贈馬冠軍
一騎東方来相逢新豊市自言讀父書出身良家子
名在佽飛籍蘭纓懸鹿盧曾爲魏其客不作平陽奴
欲行渡狼河直擒射鵰將壮志忽蹉跎秋風卧孤障
觧裝出我筑歌作變徵聲壚頭落日在歌罷酒再行
相君本鳶肩豈是沉淪者我亦方薄遊低頭向人下
有志事竟成古人不欺余留將一白羽待射魯連書
送劉明府
賤士寡諧世放㞐江海邊朋儔漸乖睽憔悴不自妍
顧影鮮懽趣悪離倍當年它人亦以悲况復如子賢
荒途風霜交歲晏增慨然亂雀噪叢棘驚鴻逝長天
斗酒豈足陳薄意聊以宣出處道既殊不得長周旋
誰謂非遐方浮雲阻山川何以慰渴飢令名期可傳
暮歸
朝出鷄始啼暮歸烏欲棲我身本無役胡爲亦東西
徒步二十年風埃面空黧入門聞隣杵秋氣凛以凄
美蓉墜古沼絡緯鳴中閨有無了不問歌吟夜燈低
富貴固有日我志焉能迷笑向細君道勿爲翁子妻
春日懷十友詩
余司馬尭臣
列戟衛嚴關應無休沐暇群英罷追遊餘香掩空榭
飛花北郭晚華月南園夜清景不能同蹉跎恐年謝
張校理羽
端㞐飬恬素獨詠聖人篇夕景臨池酌春寒掩閣眠
芳藥初翻雨新篠稍披煙累日虧幽訪慙余塵務牽
楊署令基
詞苑擅高步早歲許追随屢枉瑶華句長依瓊樹姿
齋㞐積冲抱園賞過芳時暫闕今朝會勞人耿耿思
王隱君行
共此一里㞐誰令阻良覿惆悵步芳園山櫻還獨摘
風含駐花意雨散流池跡尊酒不来同兹晨端可惜
吕道士敏
同謂在塵境獨能依道門園齋坐永日庭綠靄初繁
觀妙夙有契悟靜自無煩晨榮思頻往聆君超世言
宋軍咨克
看花西澗寺憶子昔同行蘭入華觴氣波汎綠琴聲
兹歡随節逝離恨坐相嬰安得重聮騎射雉出東城
徐記室賁
晨興理櫛罷禽聲悅清旭雨餘嘉樹新色暎春塘綠
閱景感幽悰步隂思往躅携手此逍遥湏君慰心曲
陳孝廉則
徂春易爲感復此棲孤寂鶯啼遠林雨悵望鄕園隔
客舍換衣晨僧齋聽鍾夕知君思正紛雜英共如積
僧道衍
楞伽曾往問緣澗冐嵐深殘雪寒山暮幽扉閉竹林
欲寄棲禪跡尚違捐俗心别後空遥念迢迢雙樹隂
王徵士&KR0595;
遠客歎留滯對雨卧空房江上歸舟阻蘼蕪春自芳
微痾偶見侵勝賞坐成妨斯章亦何取持擬釋離腸
