高太史大全集卷之八
吳郡高啓季迪著
南州徐庸用理編
七言古體
唐昭宗賜錢武肅王鐡劵歌
妖兒初下含元殿天子仍居少陽院諸藩從此擁連
城朝貢皆停事攻戰岐王巳去梁王来長安宫闕生
蒿萊天目山前異人出金戈雙舉風煙開羅平悪鳥
啼初起屖弩三千射潮水歸来父老拜旌旗釃酒搥
牛宴鄕里擊裘駿馬驕春風錦袍玉帶真英雄詔書
特賜誓終始黃金鏤字旌殊功虎符龍節彤弓矢後
嗣猶令赦三死盡言恩寵冠當時天府丹書未踰此
摩挲舊物四百年古色滿面凝蒼烟天祐宰相署名
在尋文再讀心茫然古来保族湏忠節愛此幾人還
覆滅王家勲業至今傳不在區區一方鐡人生富貴
知幾時泰山作礪徒相期行人曾過表忠觀風雨斷
蘚埋殘碑
太白三章
太白初升北斗落行人早起車鳴鐸豈碩身離父母
邦山川路遠非不悪貧賤未知生處樂
太白正高北斗低行人出關雞亂啼他鄕無人是知
已欲歸未歸東復西弊裘愧見家中妻
太白猶懸北斗沒行人衣上霜拂拂下馬飲酒歌苦
聲新豊主人莫相忽人奴亦有封侯骨
江上看花
兩年亰師不見花青衫白馬驅塵沙今年江邊偶無
事狂醉欄熳尋春華遊蜂飛蝶日妍暖紅紫正發紛
交加穿蹊每入隣媪圃叩門或到山僧家漸老都無
少年樂底用蕭鼓随行車攀條繞樹對吟詠不忍歸
去至日斜花應得我相慰賞似咲欲舞争矜誇我如
無花亦寂寞閉戸有酒誰能賖夜来茅屋卧聞雨曉
起走看成咨嗟飄英堕萼不可綴餘豔只佀銷殘霞
明知春色不久住豈料便去難留遮野鶯啼罷一回
首恨與芳草盈天涯
中秋翫月張校理宅得南字
八月望夜天如藍海色卷霧山收嵐玉盤元沉龍窟
底忽起萬丈誰能探初來空中光尚濕孀娥寒鬢風
䰐鬖人言一年此最好金精水氣秋相涵小星盡去
大星在芒角欲吐敢與參天將洗眼照下土啖食肯
縱妖蟇貪穿深窺暗不遺隙罔两忌影逃岩嵌前年
客中憶見之家人怨別方喃喃荒山不知佳節至垂
首凭案尋書蟫但怪流輝入敗戸油燈失燄留孤龕
起行隂林不用炬剥啄獨叩峰西庵虬蛇亂踏心膽
悸怪影走石皆楓楠即呼道人共載酒放舟直下夫
容潭翻翻驚鶻落樹杪吹笛正和烏飛南今年在舍
反寂寞暗室困卧如僵蚕乾愁無端負良夜月固不
言我則慙人無賢愚競翫賞况我清景性所耽忽憶
諸君隔河水持被就宿聆高談爲呼老婢掃庭宇一
席盤飣梨與柑江城重閉萬家寂樓鼓近聽纔撾三
空階凄其覺露泫虛牗窈窕疑煙含婆娑欲留月伴
影素鸞西下煩停驂明宵復出已難似動別經歲嗟
何堪尊前此月又此客世所難遇心應諳關山幾處
未觧兵擊析不寐愁丁男南隣歌舞北隣哭月雖同
照異苦甘何人爲我揮天戈乾坤多難俱平戡行者
得還㞐者樂淸光所及恩皆覃懸知此願未易遂憂
来舉盞從沉酣湏臾衆散暁䖝急古桂吹落自毿毿
送王太守遷雲間
男屠猪羊女釃酒共禱神祠留太守太守今年遷大
州除書巳下誰能留兩州相去無百里失君應愁得
君喜安得如君數十人一時盡福東南民
謝陳山人贈其故弟長司所畫山水
大髯䄂中有廬霍嵐氣噴人寒色薄出贈生綃一幅
圖云是小髯之所作我嘗游君伯仲間仲今已沒空
見山畫中無限䃲礴意使我坐見愁滿顔重厓複澗
迷樵路煙蘿冥冥晝如暮溪閣風生醉客眠野橋月
出歸僧度櫪林蒙密楓林高深處似有猩鼯號滿空
雲凍動秋思飛泉落日何蕭騷揮毫若此難再得白
鶴何時返鄕國良工自古多苦心留賞人間頼遺墨
南宫北苑皆已仙此啚與之當並傳坐嗟存殁意難
報作歌愧匪瓊瑶篇
書夢贈徐高士
真人高居紫霞房靈津夜灌通桃康其神不彫駐景
光名籍早入丹臺藏道成驂蚪面虚皇凌攝梵炁遨
穹蒼下視群生堕迷方倏忽起滅更喜傷我嘗夢遊
至其傍廣庭净發衆妙香仙媛神官儼成行坐考雲
笈披琳琅稽首歸依大毉王願憫濁世同淪亡龍根
珍脯不可嘗但覺凢火燒飢腸身心俱病孰爲攘王
言授我何敢忘空山無人覺在牀海月未落天蒼茫
佐卿化鶴来吾鄕朱冠縞衣傾而長篋中活人何所
將苓參术芎枳桂薑學仙曾聞道非常幸賜大藥和
隂陽擔參飛裾上翺翔人間徧施甘露漿掃除熱惱
俱清&KR0765;疾苦不生壽無量
劉松年畫
樵青刺篙勝搖槳船頭分流水聲響青山渺渺波漾
漾白鷗飛過時一兩載書百卷酒十壷日斜出遊女
兒湖隣舟買得巨口鱸醉拍銅斗歌嗚嗚此樂除却
江南無
題武昌魏槃所藏畫
楚山遠吐參差碧虛閣開臨繫船石沙樹凋時鄂渚
秋江鷗沒處湘潭夕閣中幽人坐讀書書聲入水驚
龍魚欲吹短笛相尋去黃鶴磯頭好待予
送葉卿東遊
聞君辭家今幾年布衣綫斷芒屨穿江湖夢迴燈火
夜聽雨每憶山中田兵戈忽斷故鄕路雖有兩足歸
無緣上書碩雪父兄耻畫地聚未籌山川㞐然無成
困&KR0647;旅白日但看孤雲眠時人不容禰生傲坐客豈
信毛公賢黃金已盡酒徒散壮士反爲兒女憐飢吟
倚壁氣未餒有事病鶻棲荒烟却欲南遊探禹穴僕
夫整駕鷄鳴前波濤翻江畏飢鰐霧雨連海愁飛鳶
相逢誰肯問憔悴山水自爲窮人妍乾坤無家去何
止飄泊不異逥風船區區願君自愛惜今古遇合無
非天亂離貧賤何足歎王孫亦在道路邊我今豈少
四方志讀書坐破牀頭氊恩讎兩無欲誰報送子空
歌寳劒篇
題韓長司所藏山水圖
參卿昔在西安幕騎馬看山時出郭終南泰華勢最
高横作秋雲掃寥廓秦川漢苑萬里開酒醒望遠登
荒臺日斜渭上歸人渡岳暗關中飛雨来此處竒觀
絶天下何事歸来猶看畫畫中小景佀江南黃葉漁
村見烟含莫戀江南真故鄕蓴鱸炊熟酒船香美人
不是滄洲客去去宜登白玉堂
煑石山房爲金華山人賦
山人不飯粳稲香笑指白石爲餱粳金華之石猶可
食元是舊牧初平羊荆榛拾歸夜深煮自言久服能
輕舉但令随處有雲根不問青天旱無雨我生無力
耕西疇硯田欲枯抱飢憂便當從君學此術絶勝乞
米監河侯
九日與客登乕丘至夕放舟過太平山
昨日風雨今日晴天意令人作重九登高未用憶龍
山弔古竟湏尋乕阜秋清人稀葉滿寺屐齒無聲石
苔厚我来但欲問前王不知伯氣銷沉久下穿山骨
葬弓劍銀海夜寒空不朽樓臺荆棘今幾變英雄誰
似青山壽十年自歎在塵土鷄鳴起逐途人走兹遊
喜出世網外相携况是同心友盤梯共上峰頂塔欲
觀東海攀北斗中原不見鴻鴈来浮雲萬里空回首
鍾聲催送晚出寺棲鴉已滿祠前柳秋風吹林客醉
時夕陽下嶺僧歸後山留好月續清景乘興夜過漁
村口放船不覺露沾衣滅燭始看星在罶金陵酒熟
来謫仙赤壁歌殘泣[婺-矛+牙]婦人生此樂信難得夢幻功
名有時有它年何必問誰徤但令不負持螯手詩成
底用刻山石爲寄龍門說空叟明朝来借白雲泉淨
洗從前千劫垢
夜發錢清
錢清渡頭船夜開黃茅苦竹聞猿哀客官釃酒水神
廟風雨滿江潮正来蒸飯炊魚坐蓬底不覺舟行兩
山裏棹歌早過越王城東方未白啼鴉起
草書歌贈張宣
昔聞汝祖東吳精醉傳草聖醒而驚汝今能飲不滿
杓逸氣欲與相峥嶸高堂把筆若把槊長綃一拂悲
風生隂垂大澤雷雨過響破巨峽波濤傾颺颺遊絲
罥晴晝落落高斗回寒更飲猿連臂深澗絶飢鶻捩
翅荒烟横自言靜裏觀萬物故能變化窮其情嗟余
少本好劍舞學書晚方從父兄終焉懶惰不得就塵
滿硯田長廢耕覧時撫事每有感胸次矹硉何由平
空齋往往出怪語吟聲相應飢腸鳴篇成請君爲我
寫墨瀋洒壁從奔崩是時黃雲閉歲暮返照忽出寒
江明手随意到不留阻正似突騎隂山行令嚴不聞
戈甲響一夜下盡名王城安得師行亦如此頃刻坐
見乾坤清喧呼作䛴聊贈汝愈使流淚沾衣纓
獨遊雲岩寄周砥
城西諸山非不竒我遊獨與兹山宜紅櫻春開山後
寺白水夏滿山前陂幽居况與山不遠鍾鼓每到空
齋帷兩餘烟中落日下曳杖往讀頭陀碑兩崕蒼蒼
石色古枇杷樹高隂滿池殿燈欲昏上群鼠塔鈴巳
靜蹲孤鴟與来即遊興盡返迎送豈要山僧知困窮
喪亂豈無感正頼此境忘吾悲嗟君何爲乃自苦破
韉短策塵中馳挂帆能来亦未晚浦口三日南風吹
練圻老人農隱
我生不願六國印但願耕種二頃田田中讀書慕尭
舜留待四海昇平年却愁爲農亦良苦近歲征役相
煩煎飬蚕唯堪了官稅賣犢未足輸丁錢虬鬚縣吏
叩門戸隣犬夜吠頻驚眠雨中投泥東鑿塹冰上渡
水西防邊幾家逃亡閉白屋荒村古木空寒煙君獨
胡爲有此樂無乃地邇秦溪仙門前流水野橋斷不
過車馬唯過船秧風初凉近芒種戴勝曉鳴桑樹顛
短衣行隴自課作兒子饁後妻耘前白頭雖復勞四
體若比我軰寧非賢旅遊三十不稱意年登未具粥
與饘便投筆硯把耒耜從子共賦豳風篇
嘗蒲桃酒歌
西域幾年歸使隔漢宮遺種秋蕭瑟誰將馬乳壓瑶
漿遠餉江南渴吟客赤霞流髄濃無聲初疑豹血淋
銀甖吳都不數黃柑釀隋殿虛傳玉薤名聞道輪臺
千里雪獵騎弓弦凍皆折試唱羌歌勸一觴氈房夜
半天逥熱絶味今朝喜得嘗猶含風露萬珠香牀頭
如能有五斗不將輕慱凉州守
送高二文學遊錢塘君梁人與余異譜
我家夲出渤海王子孫散落来南方只今遥承幾世
後坐棄戰陳談文章嗟君渡江此相遇知有遠族猶
㞐梁嘗聞四海盡兄弟况我同姓能相忘十年近舍
道南宅歲時拜父登高堂君年雖少志則壮不肯與
世相低昂讀書閉閣人罕識明月夜照聲琅琅欲將
古道共推挽豈顧薄俗譏迂狂君来不欲是王式我
行或止非臧倉亂離正頼相慰藉何事遠别遊錢塘
錢塘舊國我所到江山自存人已亡鴈鶩長雲暮陂
澹牛羊落照秋陵荒繁華銷盡莾蒼出君行見此能
無傷西風吹塵扇難障不如歸卧湏時康一飢小事
何足道故國尚有霜英黃
贈李外史
仙人飄飄若雲風来去倏忽誰能窮豈唯上界足官
府往往亦在塵埃中我欲尋真向五岳亂後舊路迷
榛蓬天鷄未鳴夜谷暗海鶴已去秋壇空丹厓碧澗
瑶草歇洞府一閟無由通陌頭驚逢李道士自說柱
史爲吾翁傍人相傳觧起死䄂裏有丹如日紅我聞
安期古荣士親見楚漢爭雌雄終然濁卋不肯住渡
海徑去先飛鴻玄洲東望纔只尺彩霞幻結金銀宫
何當共赴食棗約三花醉折春濛濛逥看城郭煙霧
杳大笑下士真沙蟲
聽教坊舊妓郭芳卿弟子陳氏歌(時至正已亥歲作)
文皇在御昇平日上苑宸遊駕頻出仗中樂部五千
人能唱新聲誰第一燕國佳人號順時姿容䛴舞緫
能竒中宫奉旨時宣唤立馬門前催畫眉建章宫裏
長生殿芍藥初開敕張宴龍笙罷奏鳳絃停共聽嬌
㗋一鸎囀遏雲妙響發朱唇不譲開元許永新綉陛
花驚飄豔雪丈梁風動委芳塵翰林才子山東李每
進新詞蒙上喜當筵按罷謝天恩捧賜纏頭蜀都綺
晚出銀臺酒未消侯家主第強相邀寳釵珠䄂尊前
賞占斷春風夜復朝回頭樂事浮雲改瘞玉埋香今
幾載世間遺譜竟誰傳弟子猶憐一人在曾記霓裳
學得成朝元隊裏藝初呈九天聲落千人聽丹鳳樓
前月正明狹斜貴客逥車馬不信芳名在師下風塵
一旦禁城荒誰是花前聽歌者從此飄零出教坊遠
辭京國客殊方閉門春盡無人問白髮青裙不理粧
相逢爲把雙蛾蹙水調梁州歌續續江南年少未曾
閒元是當時供奉曲朝使今年海上歸繁華休說亂
来非梨園散盡宫槐落天子愁多内宴稀始知歡樂
生憂患恨殺韓休老無諫傷心不見昔人歌汾水秋
風有飛鴈此日西園把一巵感時懷舊盡成悲含情
欲爲秋娘賦愧我才非杜牧之
牀屏山水圖歌
畫師知余愛青山久堕塵網無由還故將列岫寫屏
障使我卧起於其間從此長如宿清境抌上分明見
峰嶺爐烟暁入帳中飛擁被驚和白雲冷丹崖碧樹
層層開江雨遠遂孤帆来就中樓閣是何處彷彿神
女巫陽臺楚山脩竹瀟湘水似有清猿忽啼起江南
千里夢遊歸半床落月高堂裏
方隱君山園
吳興城南山水勝竹樹參差萬家暎幽深誰似隱君
園車馬不来鷄犬静兩溪逥通柳巷曲一峯立對柴
門正東西别墅怜更好孤棹往来随晚興緫令種菜
不種桃新製長鑱木爲柄家僮頗觧候天時隣叟還
能論地性交交林路翳復開活活野泉流不定清晨
聞鳥欣獨往濃綠潑晴畦色淨老葉垂根孤蚓號殘
英綴梗群蜂競乍縈新蔓喜籬長欲迸晚芽嫌土硬
此時採擷自足飽肯爲食肝煩縣令古来名園悉可
數金谷辟彊誇獨盛鑿石圓開弄月池買花深作行
春徑愛妾宵陪乘燭宴狎朋畫接流觴詠長年歡樂
豈知極逥首芳菲属它姓只今誰觧問遺蹤斷甓摧
垣無一剰乃知厚業要德守那得衰榮但言命君能
勤儉遺子孫應有佳名書郡乘
觀顧蕃所藏宋賜進士絲鞭歌
臚傳殿下呼名字進士新充探花使內人綰結綵鞭
成恩與宫袍一時賜不用頻將柳下揮馬蹄得意自
如飛影裊夕陽何處去曲江園裏宴初歸天街直拂
花枝過擇婿高樓彩毬堕令人把玩憶當時零落春
風幾縷絲
憶昨行寄吳中諸故人
憶昨結交豪俠客意氣相傾無促戚十年離亂如不
知日費黃金出遊劇狐裘蒙茸欺北風霹靂應手鳴
雕弓桓王墓下沙草内彷彿地似遼東城馬行雪中
四蹄熱流影欲追飛隼滅歸来笑學曹景宗生擊黃
獐飲其血臯橋泰娘雙翠娥喚来尊前爲我歌白日
欲沒柰愁何逥潭水綠春始波此中夜遊樂更多月
出東山白雲裏照見船中笛聲起驚鷗飛過片片輕
有似梅花落江水天峯最高明日登手接飛鳥攀危
藤龍門路黑不可上松風吹滅岩中燈衆客欲歸我
不能更度前嶺緣崚嶒遠携茗噐下相候喜有白首
楞伽僧舘娃離宫已爲寺香逕無人欲愁思醉題高
壁墨如鴉一半欹斜不成字夫差城南天下稀狂遊
累日忘却歸座中争起勸我酒但道飲此無相違自
從飄零各江海故舊如今幾人在荒烟落日野烏啼
寂寞靑山顔亦改湏知少年樂事偏當飲豈得言無
錢我今自筭湏未老豪徤已覺難如前去日已去不
可止来日方来猶可喜古来逹士有名言只說人生
行樂耳
明皇秉燭夜遊圖
華萼樓頭日初堕紫衣催上宫門鎻大家今夕燕西
園高爇銀盤百枝火海棠欲睡不得成紅粧照見殊
分明滿庭紫𦦨作春霧不知有月空中行新譜霓裳
試初按内使頻呼燒燭換知更宫女報銅籖歌舞休
催夜方半共言醉飲終此宵明日且免群臣朝只憂
風露漸欲冷妃子衣薄愁成嬌琵琶羯鼓相追續白
日君心歡不足此時何暇化光明去照逃亡小家屋
姑蘇臺上長夜歌江都宫裏飛螢多一般行樂未知
極烽火忽至將如何可憐蜀道歸来客南內凄凉頭
盡白孤燈不照返䰟人梧桐夜雨秋蕭瑟
黑河秋雨引賦趙王孫家琵琶蓋其名也
胡天夜裂天垂泣雲壓鷹低翻翅濕髯王醉影抱寒
驚氊殿嘈嘈箭鳴急紅冰淚落衰燈下倒卷河流入
絃瀉瘦駝卧磧歇鈴車朴朔隂沙鬼行野漢魂私語
鬢風凄都護營荒咽凍鼙蘭山水葉連愁起散入塞
門三萬里夢斷金蟾隔烟小青冡埋聲秋不暁
期張校理王著作徐記室遊乕阜
前身似是雲水僧餘習愛覓名山登最怜乕阜在平
地一丘勢敵千崚嶒缺厓深深翳密葉欹石兀兀纏
危藤昔年無事恣幽賞拄杖叩門来屢曾風廊聽竹
移廣簟雪屋煨芋明高燈禪堂素壁醉題滿老衲喜
客無嗔憎别来三載困塵土散落略盡同遊朋谷猿
清呌烟霧隔宵夢欲往天瞢瞢幽懷欝抱不得寫一
月雨聲眠枕肱相親尚有北郭友材盡齊楚慙曺滕
張君名駒禀神駿王子快鶻生鋒稜並淹客舘校遺
籍雲路萬里違騫騰徐卿亦是瑚璉噐遠役又欲行
擔簦明朝山鵲定鳴霽跬步可遊何不能一林一澗
幽景在遥想與鵲無虧增朱櫻綠筍雖已過正愛夏
木隂層層欲營此行况甚易婦有藏酒魚新&KR0699;出城
不必借車馬已辨布韈青行滕吾儕雖窮自有樂相
聚豈比蟲&KR1415;&KR1415;亂離撥棄且勿道願賦妙語留傳謄
廣陵孫孝子愛日堂
昔自中原兵甲動志士憂時久心痛千村殺戮鷄狗
無骨肉誰家保相共楊州受禍聞最深徒恃堅城鐵
爲甕城中義丁一百萬坐委溝谿不成用至今草長
髑髏臺月黑精靈尚哀慟君時負親獨竄匿何異網
魚逢脫縦遠道秋風舊槖空長江暮雨孤帆重朅来
吾鄕今十年孝友争傳似張仲雖嗟故里未能歸却
喜新堂還可奉盡歡唯啜小人羔致飬寕湏大官俸
只愁老景苦駸駸羲馭西馳疾飛鞚晝看花影碩遲
移晚聽角聲驚早弄長䋲未觧繫飛烏每計餘年憂
且恐嗟余少已失庭闈宰木亂来無地種欲娛朝夕
難再得誰惜流光去如夢自慙不及君慶多洒淚蓼
義空廢誦寸心獝願時早平重爲河清作歌頌萬國
同看化日長生能飬親死能送
贈胡校書奎
我初遇子東海濱苧衫蓆帽凌風塵登城觀濤共歎
息見者不識何如人歸時憶近看燈節孤舟夜過黃
岡雪書来書往道加飱幾日相逢五年別再會之計
何悠哉我未及去君能来秋風吹淺大湖水乘興上
得吳王臺吳王臺前白楊柳西施去後吳娃醜四海
同爲此地人百壷獨買誰家酒更尋豪客作夜遊簸
弄明月琵琶洲有愁爲君亦蕩滌何况我軰元無愁
醉中狂談君可恕且共周旋莫歸去秋光已算逼重
陽好爲黃花三日住
温陵節婦行
泉州陳氏婦夫泛海溺死守志
妾家温陵近南浦嫁得良人業爲賈良人長年愛遠
遊不敢新粧暎門戶販寳遥聞去百蠻朝朝海上望
青山不仁無那蛟龍横漂沒孤舟不得還君非渡河
老狂父波濤如山何不顧尋屍便欲赴窮淵膝下嬌
兒誰與哺十載空閨守寸心滄𬈑水淺恨情深碩身
不化山頭石化作孤飛精衛禽
荅余左司沈别駕元夕會飲城南之作時在
圍中
青帝行春氣初播雲沍餘隂苦難破江頭碧草生未
長戰馬寒嘶齕殘莝炊烟冷落雨中濕隣屋時聞有
啼餓我愁欝欝但欲眠案上詩書慵自課却思去歲
属無虞元夕共歡人幾箇高堂細聽落梅歌手擘黃
柑香噴座客酬主勸緫忘暁看盡繁燈逐星堕秪今
照市但群烽樂事凄凉誰復作故人念我有二子省
內郎官府中佐别離兩月不相逢身佩弓刀從戍邏
欲尋舊賞慰勞役笑拂尊前且安坐老兵析簡走相
呼謂我閉門無乃懦黃昏遠就向城南敢惜春衫凍
泥涴軍中有會異尋常牛災麄肥酒巵大胡奴帳下
出琵琶復拊銀筝與相知燭殘未聽荒鷄號絃斷忽
驚哀鴈過湏臾顔熱起呌噱不記亂離仍轗軻更聲
析析繞旗門劍匣榰頭容醉卧歸来又辱寄新詩錦
水湔腸珠落唾豪吟自欲繼燕歌悲調豈將同楚些
覧之幾度感深情曲高和難非懶惰我生無力本何
用衣食自来供馬磨雖蒙鄕曲假虚名正似南箕不
堪簸君才於世俱可珍周賈東遊抱竒貨艱危壯氣
喜彌激利噐未施寧忍挫頗聞原野多殺傷風雪呻
吟苦無那吾儕斯樂豈易得應愧皇天恩獨荷明年
此夕會昇平把酒相邀更相賀
江上晚過隣塢看花因憶南園舊遊
去年看花在城郭今年看花在村落花開依舊自芳
菲客思居然成寂寞亂後城南花已空廢園門鎻鳥
聲中翻怜此地春風在暎水穿籬發幾叢年時遊伴
俱何處祗有閒蜂随繞樹欲慰春愁無酒家殘香細
雨空歸去
兵後逢張孝廉醇
前年遠别君父子遭亂相傳皆巳死今朝南陌忽逢
君爲識人中語音似君言從親渡海濤欲避兵禍辭
官曺間關僅得返鄕里脫命羅罔真秋毫問我胡爲
亦憔悴十月孤城䧟圍內囏難兩地得俱全政荷皇
天憐我軰相看握手非偶然痛飲豈得愁無錢城中
故舊散欲盡君来使我忘憂悁還思當年事未改車
馬紅塵浩如海等間列第化秦灰試問主人誰復在
請君看此應感吁世間富貴皆空虛客遊且莫更彈
鋏讀書歸卧先人廬
夜飲丁二侃宅聽琵琶
江月未出明星懸主人飲客夜不眠坐呼伶兒撥四
弦龍頭高撚玉軫圓轉關未奏雙索先勞嘈咽切斷
復連澁如清澗溜凍泉細若綠樹吟秋蟬忽然繁急
何轟闐風沙滿把撒四筵鴈行驚起飛不聮浮雲落
葉俱綿綿一聲抹斷萬里烟夢入紫塞愁胡天問渠
怨恨有幾千口不能說指爲傳令人悵望思往年梁
園楚榭長周旋帷中曲宴羅綺鮮夜遣飛騎迎嬋娟
低鬟出拜綘燭前文絲香縚搭左肩曲項紫鳳抱半
偏楓香一調妙入玄好手正可羞紅蓮座間豪客皆
詞仙舉杯邀我賦短篇贈之醉寫蜀錦牋可當十萬
纏頭錢如今遠客江海邊欲聞絲音久無緣故人已
散陵谷遷生死流落俱堪憐今宵聽此真偶然顧影
憔悴非昔妍長河欲曙落遠川暫當歡娛反憂煎向
隅無言涕淚漣此身如在潯陽船
暁睡
野夫性慵朝不出弊簀蕭然掩間室村深無客早敲
門睡覺長過半簷日林聲寂寂鳥鳴少窗影交交樹
横密此時欹枕意方恬一任牀風亂書帙昔年霜街
踏官鼓欲與群兒走爭疾如今只戀布衾温悟從前
計應多失厨中黍熟呼未起妻子嗔嘲竟誰恤天能
容老此江邊無事長眠吾碩畢
東池看芙蓉
江天搖落逢秋抄滿目殘荷與苦蓼東家喜有木芙
容幾樹繁開依綠沼穠豔低將流水暎寒香遠逐逥
風裊半愁霜露倚兼葭老去徐娘猶窈窕天公似厭
秋冷淡故發芳叢媚清暁莫嗟不及見陽春車馬塵
埃相汙少吳王宫廢斷行客湘女祠空掩啼鳥何如
此地獨来尋靜對嬋娟散憂悄蘭舟雖無美人採日
暮孤吟自行繞明朝重到恐消䰟零落紅雲波渺渺
謝廬山宋隱君寄惠所製墨
瓦篝自掃烟埃濕風雨空山杵聲急香爐峰前五粒
松焼成片玉玄香濃寄我團團未磨缺有如蝕盡天
邊月陶泓日暖水滿池雲氣忽起秋淋漓茅屋光寒
客心懼上有蛟龍欲飛去便思寫檄驚天驕夜磨楯
鼻冰不銷又思作賦獻天子曉出洛陽價增紙我今
年少才不多兩事未能如墨何但學顛狂如醉旭頭
髮可濡秋未秃
美人撲蝶啚
花枝揚揚蝶宛宛風多力薄飛難遠美人一見空傷
情舞衣春来綉不成乍過簾前尋不見却入深叢避
鸎燕一雙撲得和花落金粉香㾗滿羅扇笑看莫向
園中歸東家西家休亂飛
次韻周誼秀才對月見寄
空林鶴鳴草堂靜桂影亭亭月初正憐君獨卧對中
秋尊酒無人起相命夜深詩成遣寄我自訴窮愁兼
疾病嗟余比君愁更多舊感新憂来每併前年看月
綠茗園賓客當筵一時盛自吹横笛倚清歌痛飲不
知瓶屡罄去年圍中在北郭何異孤豚落深穽登樓
強欲攬清輝刀斗連營不堪聽今年旅寓向江渚暫
喜東南亂初定間来未厭戶張羅貧去唯愁室懸磬
牧兒耕叟共来往那得衣冠觧相敬久㞐村野坐自
鄙銷盡豪懷與狂興風塵無復舊時顔愧見相逢問
名姓朋友凋零江海空弟兄離隔關山迥良宵佳月
雖可賞羸影窗間竟誰並迢迢河轉漏初長摵摵葉
鳴風稍勁此時倚壁自孤吟只有蛩聲與相應初疑
此月定非月應是人間照愁鏡還思人愁月豈知何
苦多憂損情性一生能幾見此月盛年若去尤難更
明宵圓景未便虧落盡夫容江色淨君能強起從我
歡共入空明恣遊泳直期枕藉向舟中不𬋩遥天垂
斗柄
