高太史大全集卷之十一
吳郡高啓季迪著
南州徐庸用理編
長短句體
青丘子歌
江上有青丘予徙家其南因自號青丘子
閒居無事終日苦吟間作青丘子歌言其
意以觧詩之嘲
青丘子臞而清本是五雲閣下之仙卿何年降謫在
世間向人不道姓與名躡屩厭遠遊荷鋤懶躬耕有
劍任羞澁有書任縱横不肯折腰爲五斗米不肯掉
舌下七十城但好覓詩句自吟自酬賡田間曳杖復
帶索傍人不識笑且輕謂是魯迂儒楚狂生青丘子
聞之不分意吟聲出吻不絶咿咿鳴朝吟忘其飢暮
吟散不平當其苦吟時兀兀如被酲頭髮不暇櫛家
事不及營兒啼不知怜客至不果迎不憂回也空不
慕猗氏盈不慙被寬褐不羡垂華纓不問龍虎苦戰
闘不𬋩烏兔忙奔傾向水際獨坐林中獨行斵元氣
搜元精造化萬物難隱情冥茫八極遊心兵坐令無
象作有聲微如破懸蝨壮若屠長鯨清同及沆瀣險
比排峥嶸靄靄晴雲披軋軋凍草萌高攀天根探月
窟犀照牛渚萬怪呈妙意俄同鬼神會佳景每與江
山爭星虹助光氣煙露滋華英聽音諧韶樂咀味得
大羹卋間無物爲我娛自出金石相轟鏗江邊茅屋
風雨晴閉門睡足詩初成叩壷自高歌不顧俗耳驚
欲呼君山老父携諸仙所弄之長笛和我此歌吹月
明但愁歘忽波浪起鳥獸駭呌山摇崩天帝聞之怒
下遣白鶴迎不容在卋作狡獪復結飛珮還瑶京
登陽山絶頂
我登此山㒹不知此山高但覺群山總在下坐撫其
頂同兒曺又見太湖動我前&KR0837;湧三十萬頃煙波濤
長風吹人度層嶂不用仙翁赤城杖峰逥秋礙海鶻
飛日出夜聽天鷄唱中有一泉長不枯乃是蜿蜒神
物之所都老藤隂森洞府黑樹上不敢留棲烏常年
禱雨車来此投金符靈旗風轉白日晦馬鬣一滴霑
三吳岩峦蒼蒼境多異樵子尋常不曾至探幽歴險
未得歸忽聽鍾来澗西寺此時望青冥脫略塵卋情
白雲冉冉足下起如欲載我昇天行古来名賢捴何
有只有此山長不朽欲呼明月海上来照把長生一
瓢酒浮丘醉枕肱洪崖笑口開秋風吹落浩歌聲地
上行人盡回首
張節婦詞
靈夀張明府嫡毋早寡守志
誰言妾有夫中路棄妾身先殂誰言妾無子側室生
兒與夫似兒讀書妾辟纑空房夜夜聞啼烏兒能成
名妾不嫁良人瞑目黃泉下
與客飲西園花下
一壷酒正滿一樹花仍新傾壷對花樹日暮西園春
不愛枝上花愛此花下人相逢莫學花無頼明日分
飛随路塵
吳中逢王才随朝京使赴燕南歸
江南草長蝴蝶飛白馬新自燕山歸燕山歸不堪說
易水寒風薊門雪朝邸空随使者車禁閽不受書生
謁一杯勸君歌莫哀歸時應過黃金臺不見荒基秋
来土花𬗋伯啚已歇昭王死千載無人延國士
白雲泉
白雲不爲雨散在清泉流泉氣復成雲山中同一秋
岩前石竇幽寒處雲自長浮泉自注潜龍未起出深
泓渴鳥時来下高樹雲應無心飛上天泉亦不肯隨
奔川老僧愛此不復下山去卧雲飲泉終歲年
戎王追彘啚
前騎脫兔奔後騎驚鴻急火焼秋草獵場空一彘窮
追勢難及大小當戶左右賢單于勇銳閼攴妍雕戈
白羽謾争發衆中得雋知誰先君不見天榮將眞天
子馳一馬殪四豕
茅山陳道士卧雲所
不逐雲渡海寧随雲出山但邀雲共宿日夕三峰間
絪緼枕席潤晻靄房攏間聽松閣前風滿耳吹盡白
雲應睡起
贈醉樵
川釣巳遭獵野耕終改啚不如山中樵醉卧誰得呼
采山不采松松花可爲酒酒熟誰共斟木客爲我友
木客已去空石牀舉杯向月邀吳剛借汝快斧斫大
桂要令四海增清光林風吹髮寒擁耳獨枕空尊碧
岩裏此時忘却負薪歸猛虎一聲驚不起卋間萬事
如浮煙看棋何必逢神仙青松化石鶴未返酒醒又
是三千年
雷雨護嬰啚爲包山徐庭蘭賦
兒衣寒毋衣濕風雨蒼黃歸意急雷忽鳴兒勿驚抱
兒與兒同死生樹聲吹廽水聲注田家尚遥無避處
看啚誰念亂離人白日青天棄兒去
南園
君不見平樂舘古城何處寒雲滿君不見奉誠園荒
臺無蹤秋草繁白日沉山水歸海寒暑頻催陵谷改
皇天大運有推移富貴於人豈長在請看當年廣陵
王雙旌六纛何輝光幸逢中國久多故一家割據誇
雄強園中歡游恐遅暮美人能歌客能賦車馬春風
日日来楊花吹滿城南路疊石爲山引泉爲池辟疆
舊園何足竒經營三十年欲令子孫永保之不知回
首今幾時繁華掃地無復遺門掩愁鴟嘯風雨種菜
老翁来作主空餘怪石卧池邊欲問興亡不能語春
巳去人不来一樹兩樹桃花開射堂踘圃俱青苔何
湏雍門琴但令對此便可哀人生不飲胡爲哉人生
不飲胡爲哉
醉贈宋卿
勸君歸来休莫作澹蕩遊黃雲巳蔽燕國晚白露正
滿梁園秋千石酒萬戶侯請君論此誰當優吳門日
出花滿樓小婦喚客不觧羞君留綠綺琴我脫𬗋綺
裘今朝春好能飲否東風吹散江南愁
滿隱君月樓歌
樓高高月皓皓容月多得月早朝看西堕江夕見東
生島我歌烏飛向穹昊樓中之人湏醉倒人長閑月
長好月中藥成人不老
滄浪亭
滄浪平無風波之驚滄浪廣有風月之賞吳興長史
舊遷謫買得此水自號滄浪客乘釣在北渚榜船臨
西洲白鷗不来往遣興誰同遊發清歌弄清景醉入
荷花夢魂冷天念儒臣去國冤故與無塵水雲境斯
人去巳遠我来空復情滄浪水雖在不似昔年清躊
躇獨過亭前路疎葦寒煙沙鳥鳴
約諸君看范園杏花不果後偶獨遊而杏巳
盡落惟桃數樹盛開感而有賦因寄諸君
久欲與君往那期成獨来參差二月暮過却杏花開
杏花雖好今無在只有桃花悮相待杏白桃紅何淺
深春還不負看花心看花心君更劇莫爲不来空歎
息卋間萬事盡如花着意相尋應不得
石射堋
石射堋張石城石鼓響或發石騎勢欲行彷彿古戰
埸上有愁雲生餓鴟嘯寒風&KR1154;若箭鏑鳴何人作此
留山中鳥獸欲過膽盡驚疑是神禹治水時来教鬼
隔舍與相和雙淚迸落青燈前李供奉杜拾遺當時
流落俱堪悲嚴公欲殺力士怒白首江海長憂飢二
子高才且如此君今爲我將何爲
走狗塘
春堤長春草淺此地吳王曾走犬獵場四面圍畫旗
紅炬照輦還宫遲割鮮夕宴誰共食臺上西子非樊
姬春苑年来草仍綠韓盧巳去多麋鹿君不見漢皇
縱狗殊有功逐兔直到烏江東
贈金華隱者
我聞名山洞府三十六一一靈蹤紀真籙金華秀出
向東南遠勝陽明與勾曲樓臺縹緲開煙霞天帝賜
與神仙家靈源有路不可入但見幾片流出雲中花
子房之師赤松子三千年前亦居此飛行恍惚誰觧
尋謾說至今猶不死松花酒熟何處遊瑶草自綠春
岩幽群羊卧地散如石老鹿耕田馴似牛聞有隱君
子乃是學仙者自從入山中不曾到山下卋人莫知
其姓名以山呼之不敢輕樵夫忽見苦未識只疑便
是黃初平嗟我胡爲在塵網遠望高峰若天壌茯苓
夜煑倘許飱銕杖来敲石門響
春初来
春初来柳條欲舒花未開曉日窗前鳥聲喜似報春
来喚人起東風吹暖入煙痕綠遍江南幾千里去年
春去憶愁人倏忽今年又見春但欲逢春醉杯酒不
𬋩相思成白首
題大黃癡天池石辟圖
黃大癡滑稽玩卋人不知疑似阿母傍再謫偷桃兒
平生好飲復好畫醉後洒墨秋淋漓嘗爲弟子李少
翁貌得華山絶頂之天池乃知別有縮地術坐移勝
景来書帷身騎黃鵠去来遠縞素飄落流塵緇穎川
公子欣得之手持示我請賦詩我聞此中可度難玉
枕秘記傳自青牛師池生碧蓮花千葉光陸離服食
可騰化遊空駕雲螭奈何靈跡久閟藏荒竹滿野啼
猩狸尋真羽客不肯一相顧却借釋子營茅茨我昔
来遊早春時雪殘衆壑銷寒姿磴滑不敢騎馬上青
鞋自策桃笻枝上有煙蘿披拂之翠壁下有沙石蕩
漾之清漪晴天倒影落明鏡正似玉女暁沐高鬟垂
飲猿忽下藤裊裊浴鶴乍立風澌澌匡廬有地我未
到未省與此誰當竒掃石坐其洭㳂洄引流巵醉来
自照影俯咲知爲誰落梅撲香滿接籬暮出東澗鍾
鳴遲歸来城郭中復受塵土欺十年勝賞難再得恍
若清夢一斷無由追朝来觀此啚惻愴使我悲當時
同遊已少在我今未老形先疲人生擾擾嗟何爲不
逹但爲高人嗤漢南巳老司馬樹峴首已仆羊公碑
惟應學道悟真訣不與陵谷同遷移仙岩洞府孰最
好東有地腑西峨嵋高崖銕鎻不可攀援以逕上仰
望白雲樓觀空峩巍此山易上何乃遺便與猿鶴秋
相期欲借太乙舟夜卧浩蕩随風吹洞簫呼起千古
月照我白髮涼絲絲傾玉醪薦瑶芝招君来遊慎勿
辭無爲漫對圖畫日夕遥相思
書夢中
夢行塞下沙無水無蒹葭牧羊人歸霜草短平地鴈
羣棲不暖騎馬茫茫入遠煙一行衝起上秋天我夢
驚回鴈飛去角聲吹斷江城曙
登金陵雨花臺望大江
大江来從萬山中山勢盡與江流東鍾山如龍獨西
上欲破巨浪乘長風江山相雄不相譲形勝争誇天
下壮秦皇空此瘞黃金佳氣葱葱至今王我懷欝塞
何由開酒酣走上城南臺坐覺蒼茫萬古意遠自荒
烟落日之中来石頭城下濤聲怒武騎千群誰敢渡
黃旗入洛竟何祥銕鎻横江未爲固前三國後六朝
草生宫闕何蕭蕭英雄来時務割㩀幾度戰血流寒
潮我生幸逢
聖人起南國禍亂初平事休息從今四海永爲家不
用長江限南北
媯蜼子歌爲友王常宗作盖其號也
媯蜼子乃是軒轅之裔虞鰥之孫混沌既死一萬秊
獨抱大撲存竊伏在草野冥心䆒皇墳蚤逢三光五
岳之氣乍分裂天狼下地䑛血流渾渾鹿走秦中原
蛇闘鄭國門爼豆棄草莾干戈歘崩奔媯蜼子便欲
東遊渡弱水沐髮滄海朝陽盆又欲西行沂河漢踰
崑崙山横川阻兩地俱不可以往兮歸来掩戶卧旦
昏蒔黍一區注醪一樽妻給井臼兒收鷄豚不詩曲
以媚俗不偃蹇而凌尊作爲古文詞言高氣醇温手
提數寸管欲發義理根上探孔孟心下弔屈賈魂其
質耀金石其芳吐蘭蓀叩虚答有響斵險成無痕陸
珍雜水怪變状弗可論幾年兀兀不肯出坐待真主
應運九五開乾坤鶴書自天来幽隱初見拔使者遠
造廬鷄鳴起膏轄興纂金匱編尚書爲給劄奸䰟泣
幽塜下恐遭誅殺書成一代進𬗋宸鸞旗羽衛夾陛
陳閤門導謁稱小臣麻衣不脫拜聖人捧凾近前
殿龍顔喜回春勑賚内帑之金輿綺叚其文織作銀
麒麟蒙恩乞還家以奉白髮親戴古弁垂長紳自
號山澤之臞民媯蜼子幸際明良時無爲寂默坐老
東海湄青丘有客鈍且痴與汝欲結同襟期左鼓清
瑟右吹鳴箎作歌共祝
天子夀五風十雨萬國赤子同熙熙
贈劉生歌(生善鍛爲李鍊師製三隅鐡剉藥刀求歌贈之)
君不見歐冶子金鑄魚腸照吳市君不見徐大夫藥
淬匙首驚凾秦竒鋒當年非不利氣奪秋雲愁白帝
怕圖恃此竟無成良冶徒爲殺人器何如劉生獨煉
昆吾鋼大爐夜鍊騰虹光神鍼妙刃兩如水提出二
竪皆奔藏利噐之功有如此特爲醫仙起人死嚢中
長得伴刀圭海上何湏剸犀兕我看十年太白西方
明銅山尋鑿兵縱横幸逢聖人生干戈戢四海清
碩生但制此器勿制兵民無疫癘樂太平
春日客園無花偶感
荒園多青草而無一樹花東風吹春来只向何人家
南池舊日花滿煙美人夜弹蜀國絃亂枝迷眼歸不
得醉帶月露花隂眠無花雖足歎無酒更可悲如今
但得一壼滿何用紛紛紅𬗋爲
白下送錢判官岳
白門有垂楊復有春酒香此地逢君誰乃是錢少陽
相逢既沽白門酒相送還攀白門柳不向公車更上
書却趍官署初垂綬日落淮水頭送君去悠悠梁王
苑裏花飛盡明日相思過汴州
贈錢文則琴呈良夫
古樂久不聞古噐亦殘缺唯有朱絃琴韻與爭琶迥
殊別此夜聽君弹四座寂不喧古人有遺恨似向絃
中言初調乍冲融再弄忽悽惋秋猿春鳥相間啼夢
繞瀟湘碧雲遠怒濤勢出峽闘石轟奔雷漫流入凔
海悠然去無回銅瓶一堕井汲引不可上離車軋軋
曉出關欲行未行苦惆悵夜深庭樹風雨驚忧疑鬼
神入蒲城湏臾響静月照席玉壷凍破冰峥嶸我心
正如水萬籟不到耳無端聽此聲雙泪迸落百感生
起請且莫弹胡笳文姬思家意咨嗟請莫弹履霜孝
子在野愁彷徨願君拂拭登高堂先弹南風後文王
美哉大雅聲洋洋使我坐聽憂俱忘
雪齋爲述上人賦
君不見韓刺史疲馬度關愁欲死君不見党將軍美
人擁帳飲正醺憔悴豪華兩何有卋人徒勞競奔走
雪深三尺坐寒龕誰似西齋衲衣叟開門一笑定起
遲虚空大地皆春熙松梢一片忽堕響夜静山空人
不知此地應怜無熱惱尋梅莫若尋詩好便穿蠟屐
踏瓊瑶曉經從埋不湏掃
燕覆巢
雙燕生五雛怡怡向高屋雛飢毋出風雨来新作深
巢竟傾覆主人念雛不觧飛移之別壘待毋歸雛雖
得壘燕勿喜相逢主人亦偶爾明年作巢當更好湏
信安居最難保
五禽言和張水部
濕滑滑啼空山行人愁道路難高天浮雲自多雨人
不知還空怨汝
提胡蘆趣沽酒杏花村中媪家有君如不飲過却春
此鳥枝頭應笑人
郭公郭公天寒水空朝飛暮棲蒹葦中蒹葦中啼不
息千載魂應怨亡國
婆餅焦婆去餉孫田壟遥隴頭小麥穗巳摇但碩好
收食自饒爾莫憂婆餅焦
脫却破袴脫却破袴溪深無船湏涉渡亦思脫舊復
換新春機巳空愁殺人
清冷閣
臨清池敞華閣明月入綺䟽微風沾羅幕白波連遠
洲竹冷夫容愁客聽秋聲起魚驚星影流冰絃弹罷
鵾鷄曲天河堕水涼霄促試問西園閣上遊何如南
浦舟中宿
約王孝廉看梅
君莫憶東閣吟我莫憶西湖見兩地年来信不通塵
埃正滿春風面不知山中三日雪掩扄脩竹斜倚愁
娉婷讀書屋空滿梁月梦斷冷落留餘馨相尋定有
迎船鶴煙霧籠寒縞衣薄一尊好共煖花魂明日關
山笛中落
題滕用衡所藏山水啚
滕君興在煙霞間遠遊十年今始還畫圖示我有層
障竟似何處之名山君言我初適東越酒船横渡鏡
湖月醉咏謫仙天姥吟海光欲曙清猿歇瑶草春已
生便入金華行道逢牧羊兒疑是黃初平從此西遊
楚江水大帆如雲掛空裏柁樓釃酒喚長風一日看
山一千里不聞東林鍾但見香爐峰波迷洞庭闊樹
隔瀟湘重白沙翠壁經過好就中幾度曾幽討麻姑
壇上掃落花尭女祠前薦芳藻晚客湖南逢鴈回登
臨長上定王臺天從朱鳥峰頭轉江自黃牛峽外来
蒐竒歴險今應惓默坐舊遊空數遍時向明窗看此
啚好山一一皆重見我聞君言自嘆嗟身如處女愁
離家閉門讀書無半車髀肉漸生空髩華牀前塵土
蔽雙屐何不踏之踐苔石幸逢盛卋道路平五岳尋
真皆可適便當往抱綠綺弹松風行盡萬壑千岩中
仙書探得金匱空歸来誇君重相逢握手一笑吳門
東
烏夜村
荒村烏夜棲忽繞月明啼生得東家女身爲萬乘妻
至今種高樹不遣烏飛去居人凢幾家愛聽啼啞啞
啼啞啞勿驚怪婦開門向烏拜
余未有嗣海雪道人以張仙畫像見贈盖蘇
老泉嘗禱而得二子者予感其意因賦詩以
謝
我年巳及壮吉夢未兆熊雖有三女兒豈足慰乃公
每聞隣家子夜雨誦經史起坐秋燈前顧影長嗟不
能止道人念我書無傳畫圖卷贈成都仙云昔蘇夫
子建之玉局禱甚虔乃生五色兩鳳和鳴上下遂
與夫子相聮翩勸我勤禮之當有明珠出深淵我感
道人意捧觴拜其前君不見東家翁力耕積多田平
生辛苦立門戶兩兒棄擲如浮煙惡兒亦何湏願得
一子賢上以承吾宗下以與我玄仙乎有驗看明年
請君更賦懸弧篇
