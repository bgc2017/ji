高太史大全集卷之七
吳郡高啓季迪著
南州徐庸用理編
五言古詩
暁卧丁校書軒
窗月澹欲失曨曨逼初曙屋外鳥聲多應知有嘉樹
殘香掩幽寝未事澄紛慮頗似宿東岩僧齋竹深處
水上盥手
盥手愛春水水香手應綠沄沄細浪起杳杳驚魚伏
恪悵坐沙邊流花去難掬
贈漫客
畸人誠逹生聱叟亦曠士漫客乃其徒放意在雲水
有山即漫遊有竹仍漫止漫吟不求工漫飲不湏美
與物無留情所適皆漫尔人生本漫寄何事紛戚喜
與子作漫交逍遥論兹理
晝睡甚適覺而有作
閒㞐况懶拙盡日無營爲掩室聊自眠一榻委四肢
向暄思益昏南窗滿晴㬢吾神誰能縶八表從所之
殷憂常苦縈兹焉忽如遺有身不自省此外安得知
覺来隣鷄鳴巳過亭午時如遊鈞天還至樂不可追
我意在有適寧顧朽木嗤猶勝夸毗子塵中争走馳
秋日端㞐
秋意日蕭索郊園霜露餘出遊無山水聊復守吾廬
巷轍久已斷山瓢仍屢虛非甘寂寞者誰樂此閒㞐
夢鍾離兩兄
淮水去不極淮山與偕馳鍾離兩僊客路遠歸何期
孰云歸無期此夕乃見之握手說辛苦杯觴復同持
湏臾忽驚別我夢方自知雖夢亦足喜况乃歸来時
雨中留徐七賁
江寒宿雨在落葉滿村濕留君繫君艇莫犯風潮急
試問欲歸城誰家借簔笠
看刈禾
農工亦云勞此日始告成往穫安可後相催及秋晴
父子俱在田札札鐮有聲黃雲漸收盡曠望空郊平
日入負擔歸謳歌道中行烏雀亦群喜下啄飛且鳴
今年幸稍豊私廩各已盈如何有貧婦拾穗猶&KR1103;&KR1103;
晚步遊禇家竹亭
落日猶半野閒来潭上遊非因戀幽賞聊欲散煩憂
澄波魚噞夕荒竹鳥吟秋不是愚溪上胡爲吾久留
召脩元史將赴
亰師別內
承
詔趣嚴駕晨當赴亰師佳徵豈不榮獨念與子辭
子自歸我家貧賤久共之閨門靄情懽寵德不以姿
天寒室仍罄何忍遠去兹
王明待細文不睱顧我私忩忩愧子勤爲我烹伏雌
携幼送我泣問我旋軫時行路亦已遥浮雲蔽川坻
宴安聖所戒胡爲守蓬茨我志願禆
國有遂幸在斯加飡待後晤勿作悄悄思
早發土橋
空山遠無驛&KR0647;旅聊可宿懷征侯鳴鷄燃帶續我燭
僕夫昨行苦爛漫睡正熟呼之愧怱怱推車出茅屋
高岩尚懸斗深谷未升旭欲亟去返遲怪石暗屢觸
思當在家樂日晏始舒足胡爲此行邁霜露勞局促
王事靡敢辭非關徇微禄
車過八岡
上岡如登天下岡如决川勞哉挽車夫呀喘當我前
兩轅闘欲摧土石厲且堅我行閔其憊時下息彼肩
雖非古羊腸實惧覆與顛如何道路子卓来競連連
白日已傾仄我行尚逥邅安得駕逸足平野超飛煙
寓天界寺雨中登西閣
片雲出鍾山隂滿江東暁幽入閣上寒風雨啼鸎少
紅塵禁陌净綠樹層城繞不爲怨春徂離懷自憂悄
送陳四秀才還吳
君是故鄕人同作它鄕住同来不同返惆悵臨分處
手把長干花回望長洲樹恐起憶家心愁題送君句
送聮書記東歸
旅寓古寺間得與名僧㞐時因簡牘睱共諦楞伽書
倚閣山暄後步廊月生初屢聞貞詮妙一使羈悰舒
兹晨别同袍言旋舊精廬飛雲自無滯愧我焉能如
東浦秋正遥西齋夜應虛傷離固知妄相送聊踟蹰
送禮部傅侍郎赴浙西按察
聖主想賢哲夫君歘来東姓名簡
睿聽召對明廷中彷彿似其先夢寐相感通秉綸坐
西掖曳履遊南宫復輟要近㞐往試澄清功紏郡握
使節炎天凛霜風顧余謬珥筆言咲獲屢同無端此
分𬒮離抱何忡忡
對園柳
依依客園柳來時未堪折今看夏條長上有新蟬烟
芳序惜推遷佳人念離別秋風莫遽起旅思方騷屑
僕至得二女消息
我僕持尺書来自我故鄕讀書意未了呼僕問彼詳
云我兩小女別來稍已長大女手撡&KR0757;窗前學縫裳
小女啼啞啞走索瓜果嘗喜爺有使歸迎門各踉蹌
我坐聽此言欲慰意反傷稍近尚爾思更遠何能忘
菊隣
菊夲君子花幽姿可相親清秋發孤豔似避東風塵
采采霜露餘繁英正鮮新車馬不過賞相看但幽人
幽人苦愛菊自是柴桑倫閑園誰與語叢栽四爲隣
入徑朝摘遠循籬暮觀頻一壷每對酌折花插盈巾
殊勝豦俗里歌呼醉遭嗔
出城東見古松流水坐憩久之
空潭寒無藻瑩净涵青天長松百餘株扶疎繞潭邊
我行值幽境坐賞忘歸旋清風似相娛西来忽漻然
水動松亦鳴紛披復淪漣群鷗盡驚矯疑是龍吟淵
微瀾蕩餘暉流響散遠煙静聽意巳消何湏撫徽絃
安得卜此㞐一謝塵中緣朝来潭上坐暮向松間眠
夜坐天界西軒
明月出東閣照我坐前軒諸生夜已定寂寞與誰言
煙慢螢微度風條蟬罷喧清景雖堪悅終嗟悲故園
亰師嘗吳粳
新粇粲如玉遠漕来中吳初嘗愛精鑿想出官田租
我本東臯民少年習耕鉏霜天萬穗熟恣啄從飢烏
日暮刈穫歸妻孥共歡呼茅屋夜㫪急風雨江村孤
晨炊滿家香薦以出網鱸如今幸蒙
恩遨遊在南都門前半區田別来想已蕪長年盗
寸廩𥙷報一事無投匕忽歎息飽食慙農夫
爲因師題松梢飛瀑啚
松風散飛瀑夜作濤聲急棲鶻起空山如驚鬼神入
定僧寂無聽任洒袈裟濕
送周四孝廉後酒醒夜聞鴈聲
別時酒忽醒客去唯空舍風雪鴈聲来寒生石城夜
遥憶渡江船正泊楓林下
畣內寄
落月入曉閨相思不湏啼我非秋胡子君豈蘇秦妻
風從故鄕来吹詩逹亰縣讀之見君心寧徒見君面
拔草不易絶割水終難開行雲會有時飛下巫陽臺
莫信長安道花枝滿樓好白馬繫春風離愁坐將老
貞氏女
余在史舘日淡次有言姚文公承旨翰林
時嘗飲玉堂有侍妓閩語者詢之乃貞文
忠公裔孫也父爲筦庫負縣官錢鬻之以
償遂流于娼家公愍之白于執政落其籍
以嫁院吏黃逮逮後至顯官同舘之士聞
之多賦詩者余亦爲作一首
妾恨非緹縈上書動天子自鬻償縣官幸得脫父死
誰知故相家失身㞐狹斜遂令園中栢翻作道傍花
當筵唱金縷朔客驚閩語相問忽相怜開籠放鸚鵡
棄置舞衣裳新理嫁時装良人身作吏不是販茶商
花釵暎羅扇初與郎相見貴賤古難常妾心那敢怨
願郎去作官莫掌官錢榖生子但生男家門免多辱
送李架閣赴山西行省
日暮踰大河北望古晉疆萬里饒風沙地接戎與羌
翩翩并州兒躍馬能挽強古来事争奪百戰在此場
聖皇剗群雄撫劒定八荒睠兹形勝都建侯樹藩方
披榛開幕府賓從皆才良所期偃甲兵民物自此康
山河罷阻險沃野多耕桑君行願努力遠別庸何傷
送王哲判官之上黨
群林萃亰師有若奔海川盍簮向華舘唯君最韶季
忽行佐名邦輟理金匱編朝辭
紫閣下暮宿黃河壖馬上看太行日落萬里煙峩峩
天井關高城欝相連遺氓得少安時清罷戈鋋亟行
勿憚遠
聖意煩承宣
登句容僧伽塔望茅山
高登大士塔遥望仙人峰兹峰夫何如玉削三芙蓉
雲深句曲樹日落華陽鍾長君昔飛昇駕挾雙白龍
至今學道處洞府留靈蹤丹泉夜吐光瑶草春含茸
仙應笑我愚塵世苟自容胡不鍊爾形歸来蔭長松
望仙指尺間不隔雲海重真訣儻肯授執鞭願相從
贈楊榮陽
嘉陵美山水亦復富文彦楊君産其邦材拔性高狷
布衣走名都早入藝林選客屈稷下談王邀鄴中宴
出門得名聲不假親舊援匣劍未久埋嚢錐已先見
吐詞實瑰竒讀者心欲顫刀鳴闘夫勇花妥笑女倩
如觀廣場中百戰張曼衍平生眼無人遇我獨相善
陌頭每並出兩騎無後先喜從兔園遊慙受狗盗薦
君歌我固服我賦君亦羡堕筵吟帽烏踏席舞裙茜
醉中共笑語往往雜諧諺有時出城西山水恣攀踐
岩眠曙猿驚澗飲夏鶯囀吳宫妓去榭蕭寺僧開殿
龍門剥隂苔高什記題徧歡遊正相酣世事忽驚變
朋儔半生死一往如激電我棹返江潯君車赴淮甸
旋聞逐流人㞐濠又移汴一身去何賫空槖唯破硯
危塗晚行疲欲進足如胃狼来樹杪避蝎走燈下見
渡河自撑篙水急船斷牽及至秋已深舊褐風裂片
難尋高陽飲空弔鄢陵戰
聖恩忽如憐收拔佐山縣卑曺敢云辭執版謁府掾
官庖盡炊藜民賦半輸絹低飛蓬蒿間不異雉帶箭
有親寓亰師年老闕供饌欲奉朝夕歡去職胡敢擅
晨上宰相書得歸遂微碩上堂具珍鮭呼婦賣釵釧
我時別君久問訊愧無使空題憶君詩細字書滿卷
今春被
詔起前史預編撰始来長干門楊柳正飛燕逢君風
塵餘不改舊顔面握手話苦辛悲喜雜慶唁客中雖
無錢自寫賖酒劵邀来卧東閣月出初鎻院君言涉
艱難壮志今已倦回頭悟前非更名慕&KR1355;瑗(君近改名去非)
我聞棠谿金不畏經百鍊胡爲暫失路遽欲老貧賤
吾皇奮神武四海始安奠棧通諭夷文驛走徵士傳
時巡抗霓旌肆覲冠星弁功成萬瑞集禮欲議封禪
君才適時需正若當暑扇手持照國珠胸出𥙷衮線
便應上金鑾立對被
天眷嗟余沗載筆鼠璞難自衒幸兹際昌辰魏闕寧
不戀但憂誤蒙
恩不稱終冐譴秋風楚潮滿歸舸帆欲轉君若念故
友殷勤一相餞
寺中早秋
秋風入寺早孤客驚離索斜日數蟲懸槐花雨餘落
砧聲起廢苑簟色凄高閣獨怜明鏡中玄鬢猶如昨
天界翫月
洪武二年八月十三日元史成中書表進
詔賜纂脩之士一十八人銀幣且引對
奬諭擢授庶職老病者則賜歸于鄕閱
二日中秋諸君以史事甫成而佳節適至
又樂
上賜之優渥而惜同局之將違也乃即所寓
天界佛寺之中庭置酒爲翫月之賞分韵
賦詩以紀其事啓得衢字云
聖主念前鍳述作徵名儒群来高舘間厠跡愧我愚
孰謂此責輕毫端有褒誅書成進丹陞名對共拜
趍去留雖不同雨露均沾濡已淹三時勞可廢一夕
娛况逢端正月當空照眉湏流光滿金界境與人間
殊廣庭布長筵嘉肴薦芳腴豈唯多士集亦有名僧
俱興酣貴形忘諧笑不復拘觴行豈辭勤仰看轉斗
樞明晨即分𬒮此樂誠湏臾人生四海間相見皆友
于不知誰使令流蕩無根株忽然此相遇旋復成天
隅碩各崇令名逍遥步亨衢明年重見月相憶當長
吁
寄題鄞縣青山寺鍾秀樓
東湖秀可攬造化夙所聚聞有釋子㞐雲中搆層宇
刹出辨遠岺帆逥識脩渚鳥外月上海虹邊樹含雨
碩言此登晀去作逃禪侶西崦暮鍾時憑闌共僧語
暁出趍朝
正冠出門早杳杳鍾初歇嘶騎踏嚴霜驚鴉起殘月
逶迤度九陌窈窕瞻雙闕長卿本疎慢深愧陪朝謁
送顧式歸吳
顧君野王孫與我生共縣故鄕未曾識却在他鄕見
留連忽東還長揖䄂詩卷自言吳中好稲熟湖蟹賤
欲卧煙雨舟醉讀三高傳余方謬通籍講帷近清殿
故園豈不懷
君恩正深戀遠欲謝鄕人殷勤附君便
御溝觀鵝
白雪泛金塘群翻動曙光危樓翹獨趾亂唼引脩吭
池中鵠可並廷內鷺難行自憐觀詠者江湖興未忘
夢姊
我家白頭姊遠在婁水曲昨夜夢見之千里地誰縮
不知别已久尚作别時哭覺来旅齋空風雪洒窗竹
田家有弟妹終歲喜相逐我非王事縻胡忍離骨
肉城東先人廬尚有書可讀何當乞身還親爲姊煑
粥
荅定水寺芭公
日晏初出院閒齋一蕭然忽枉名僧書始知在清泉
憶昔雲岩㞐共締林中緣夏隂繞澗吟秋霽開閣眠
睽合苦難常別来歲頻遷趣同貴道在跡異慙名牽
明月出東海想照空山禪無因荷衣襆往禮高峯前
詶謝翰林留別
啓與同郡謝君徽同徵又同官翰林洪武
三年七月廿八日
上御闕樓召對擢啔戸部侍郎謝吏部郎中俱
以踰冐辭即蒙
俞允賜内帑白金放還于卿
江左称謝家奕葉多名人君今復秀發瓊枝邁風塵
顧余忝鄕里才華敢論美丹詔偶見徵雲蘿歘同
起謁
帝入九關咫尺瞻
天顔從兹謬通籍接武諸公間朝侍青坊讀夜陪
玉堂宿講罷分御羔吟成刻官燭出入在
兩宫與君無不同自慙夲鷗鷺亦得随鵷鴻朝朝禁
門下聽鷄共騎馬上國多故人情親似君寡並
命超列卿寵極翻憂驚我叨掌國計君佐持銓衡
偕辭向
明主叩天聽
天語勑賚内帑金東還特相許拜賜出
皇都人言似兩䟽月明照宫錦同棹入中吳吳中故
鄕道雨歇秋光好青山度水迎喜我歸來早落日下
長洲分携忽觧舟如何到家喜却有别君愁別君去
還邇只隔吳江水離思與秋長蘆花三十里来往片
帆通相期作釣翁高歌雖鄙野猶可贊
王風
過白鶴溪
昨發白鷺洲今過白鶴溪溪流幾回轉只在晉陵西
月出女猶浣雲深猨自啼茅峰雖咫尺無計躡丹梯
至吳松江
江淨涵素空高帆漾天風澄波三百里歸興與無窮
心期弄雲月迢逓辭
金闕晚色海霞銷秋芳渚蓮歇久别釣魚磯今朝始
拂衣忘機舊鷗鳥相見莫驚飛
始歸園田二首
辭秩還故里永言遂遐心豈欲事高蹇㞐崇自難任
清晨問田廬荒蹊尚能尋秋䖝語左右翳翳桑麻深
别來幾何時舊竹已成林父老喜我歸携榼來共斟
問知
天子聖歡然散顔襟相期畢租稅歲暮同謳吟
白露蕪草木荒園掩窮秋歸來一芟理始覺吾廬幽
高柳蔭巷疎清川暎門流落日望禾黍離離滿西疇
乍歸意自欣荣杖頻覧遊名宦誠足貴猥承惧愆尤
早退非引年
皇恩未能酬相逢勿称隱不是東陵侯
睡覺
爐熏靄宿潤秋滿牀屏裏曙色透窗来幽人眠未起
風驚露樹怯日出煙禽喜却憶侯東華朝衣寒似水
與王徵士訪李鍊師遂同過師林尋因公
玄舘啓真境紺園閟清香兹晨兩地遊乍出囂煩鄕
鳥鳴桂花落澗戸秋風&KR0765;開士演金偈羽人薦瑶觴
亦有詞苑英清芬吐華章愧我自徵起束帶忝周行
山林久在念那期復来翔睽合固知妄去來亦何當
誰言道各異妙契宜相忘
雨夜宿東齋
砌冷一蛩急窗空諸葉稀蕭條風雨夜幽卧掩牀幃
隣杵聽巳歇齋燈看向微勿憂歲暮計聊食故山薇
效樂天
誰言我久賤明時已叨禄誰言我苦貧空倉尚餘粟
辭闕是引退還鄕豈遷逐舊宅一架書荒園數叢
菊俗緣任妻子家事煩僮僕性懶宜早閑何湏暮年
促猶著朝士冠新裁野人服杯深午醉重被暖朝眠
熟旁人笑寂寞寂寞吾所欲終老亦何求但惧無此
福功名如美味染指已云足何待厭飽餘腸胃生疢
毒請看留侯退遠勝主父族我師老子言知足故不
辱
新春飲王七孝廉家
江雨靄江郭寒姿變春華鳥欣已交音梅惨尚吐花
此時高堂上晨起獨感嗟歲換固有常時清樂無涯
蕭蕭風吹巾竹外度遠沙相過偶一醉今夕怜酒家
詠軒
肅肅布華榻冷冷罷朱絃臨楹一流睇幽事忽滿前
池草方依微庭柯正葱芊偶尔發孤詠聊兹寫中悁
景融理自得詎辨&KR1126;與妍猶慙至妙意寂寞非言宣
施君眠雲堂(君字可堂眠雲其號也)
古弁一高士白雲與之儔性懶復好眠招雲宿林丘
下雲作簟席上雲作衾裯雲去稍舒膝雲来正蒙頭
平生無心梦雨雲两悠悠自言眠雲樂世無一可侔
浩然身欲飄若乘無倪舟朝至乎帝鄕夕返乎仙洲
寧知日月旋但覺乾坤浮天鷄呌不醒窅窅空岩幽
我觀山川氣出入不可求或逐鸞鶴翔或從蛟龍遊
或爲風伯驅狼藉不得收或遭雨師怒奔走無能休
小生膚寸間大覆遍九州變化實多状欲筭苦費籌
柰何一室中尔獨觧使留我行塵務區碩出久未由
舉足常防危開眼即見愁不如閉戶眠往尋孔與周
愧無山中緣雲肯相從不帷當去從爾一梦三千秋
卧東舘簡諸友生
抱疾卧東城文墨成久荒翔鴻乍流響時菊忽殞芳
繁隂盡不舒何如殊積傷良儔秉高誼寡昧豈見忘
車馬限泥潦無由接華觴平居歡固難况乃時非康
何以度兹運相勖蹈其常
荅張院長雨中見懷
林園寝扉掩閑坐道心生山藥翻寒色塘漪含暁清
乍違枉芳札遠憶愧深情此日知同寂梧牎聽雨聲
春日言懷
暮歸東市門道路聞悲啼駐馬一借問荅云征人妻
征人新戰殁飲恨沉黃泥有兒在哺下飢来食無糜
誓將割慈愛棄去從東西我看巢中燕雛長随毋飛
皇天仁萬物兼照理弗違此獨何竒偶不能與之齊
躊躇去復顧使我心肝摧
施澤阻風
客行阻風濤捨舟步江側荒村經戰餘草木盡愁色
夜投土屋中月出林半黑燃薪燎我衣炊黍作我食
夜長關塞寒歸夢何由得遥想倚閭親中宵淚横臆
送張隱君歸耕西山
山中久無人秋風桂枝衰朝逢還山客言趁白雲期
人出君乃遁嗟哉此何時東岡有良田負耒當自治
四體雖云勞歲晏可免飢而来未能返驅車竟何之
過硤石
青山夾長溪溪上有魚市土門閉落日野氣白於水
乕行車迹外鳥起鍾聲裏吳語問居人到州還幾里
懷徐七
哀鴻巳鳴渚落葉初覆陌故園當授衣却思遠行客
客行日巳遠我思日已積東南望歸棹鳥去煙波夕
憂来不成言滿抱空戚戚豈無一尊酒黃花爲誰摘
四栢
堂前四小栢羅立二尺長始栽附南墀遠移自東岡
春夏衆草芳翳沒成久荒低枝網䖝懸暗葉螻蟻藏
不沾夕露氣每隔朝陽光我病廢芰理覧之屡彷徨
玄冬戒嚴候迅風激飛霜蕪穢忽自除欝然露蒼蒼
恍若群梟散鵷鶵得翺翔乃知受命正雖弱自可強
循步賞勁色撫攀挹微香幸得依我居勿令縱牛羊
他年培養成凌雲孰能量後凋誠足貴早厄庸何傷
