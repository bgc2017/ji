高太史大全集卷之十八
吳郡高啓季迪著
南州徐庸用理編
七言絶句
京師同宿左掖朱嘗約至江上見訪
風雪亰華憶舊逢候朝同聽鳳樓鐘還鄉何事翻
離阻春樹春雲隔九峯
又
曾期訪舊到江沙惆悵參差過落花大樹村中休重
問野人求食已移家
宣和所題畫
御翰親題賞畫工棘枝野鳥怨秋風那知回首宣和
殿物色凄&KR0765;與畫同
題張太常金華白玉山房啚
石氣春生化白雲滿林瓊草卧羊群太常他日歸来
日身老應同萬石君
次韵遜庵春日謾興
春事匆匆過海棠只愁春去欲顛狂雜英滿地憑誰
拾合作熏爐百和香
送徐山浩師還郭二首
欲共歸舟懶入城再三難判别時情聊題詩卷投君
袖相伴秋江此日行
又
客巾僧衲影翩翩同逐秋風上别船賴得江帆無樹
隱相望直到暮城邊
和遜菴效香奩體
揚州夢斷十三年底事猶存未了緣不見擁鬟簾下
立斷腸騎馬過門前
又
曾看梳頭傍玉臺後堂春曉翠屏開重尋未省雙文
去只道羞郎不出来
東丘蘭若見枇杷
落葉空林忽有香疎花吹雪過東墻居僧記取南風
後留箇金丸待我嘗
夜雨
不是羈人是木腸怕愁不敢憶思鄕醉来獨滅青燈
卧風雨從教滴夜長
題畫
滿壑春隂滿澗苔茶烟起處薜帷開山童頻報敲門
客緫爲催詩索畫来
紅梅
春暈冰綃倚竹低羅浮却似武陵溪詩人從此来相
覓雪滿空山不復迷
瓶梅
竹外相逢見素花手携數朵喜還家雨窗今夜無明
月暫托寒燈照影斜
池亭對竹
秋隂弄色護池亭群玉山横翡翠屏鳴鶴迎風時一
唳先生高枕夢初醒
題三香啚
羅浮洛浦與瀟湘三處離魂一本香夢斷月明秋渺
渺縞衣何似翠裙長
西山幻住期看梅花雨雪不果
詩人本似道人閑偶負幽期不出山只有梨花舊時
夢夜随明月到林間
又
梅花宜向雪中看屐滑翻愁雪未乾惆悵山房深竹
裏一樽誰與破春寒
又
翠竹休啼怨不来滿林風雪滿身苔此花不是繁華
種只合空山獨自開
題桂花美人
桂花庭院月紛紛按罷霓裳酒半醺折得一枝携滿
袖羅衣今夜不湏熏
雪中喜劉戶曺見過
滿城春雪禁花開愁對寒窗欠酒杯喜子遠能来慰
我扁舟不肯過門回
春暮西園
綠池芳草滿晴波春色都從雨裏過知是人家花落
盡菜畦今日蝶来多
雨中閑卧
床隱屏風竹几斜卧看新燕到貧家閑居心上渾無
事聽雨唯憂損杏花
又
青毡素榻小窗空慙愧安眠感歎窮多少人愁泥滑
滑曉衝風雨客途中
晚陪張水部過西橋隔城望見諸山
晚上西橋送客行隔城遥見衆山晴望山還恐山相
笑坐守書幃不出城
送李丞之歸安
苕花微雨落秋汀一路青山棹幾亭預喜哦詩無俗
吏兩松相對縣丞廳
春日憶江上
柳下春潮沒舊磯草堂猶在掩荆扉如今歸夢休爲
蝶化作輕鷗度水飛
金進士宿江舘阻雨連夕
落花風急野無舟喜爲茅齋幾日留却愧江邊春酒
薄不能慰子客中愁
又
莫辭同宿掩書幃兵後蕭條故舊稀預恐明朝風雨
歇滿江春水送君歸
江舘夜雨
尋常夜雨睡冥冥底事今宵只自醒一枕蕭騷孤獨
暗此聲元在客中聽
田舍夜㫪
新婦㫪粮獨睡遲夜寒茅屋雨来時燈前每嘱兒休
哭明日行人要早炊
畫犬
獨兒初長尾茸茸行響金鈴細草中莫向瑶階吠人
影羊車半夜出深宫
登白蓮閣貽幼文
思君曾此望西州誰信歸来得共遊只是當時舊山
水如何重看不勝愁
讀周記室荆南集
生别猶疑不再逢楚天雲樹隔重重愁来讀盡荆南
藁風雨空齋掩暮鍾
贈真上人
花下携琴見此僧自言開法在金陵十年江海遊應
遍老去空山對一燈
寄沈矦乞猫
許贈猫奴白雪毛花隂猶卧日初高將軍内閣元無
用自有床頭却鼠刀
青城先生戴笠啚
暫脫朝冠白髮輕南村群犬莫相驚行吟不覺逢山
雨但聽瀟瀟葉上聲
夢歸
何事頻頻夢裏歸只緣未慣客天涯覺来不見家人
面恰似前朝始别時
又
忽夢還家上楚船来時舊路只依然家人不識關山
遠有夢何因到我邊
蜀山書舍啚
山月蒼蒼照烟樹碧浪湖頭放船去隔林夜半見孤
燈知是幽人讀書處
寒夜逢徐七
松下柴門密雪封故人驚喜夜相逢明朝歸棹還當
别莫聽楓橋寺裏鍾
題文靖公墨蹟後
清朝文雅孰称雄我已生年後此公今日亂離江海
上獨看遺墨涕秋風
乕丘
望月登樓海氣昏劍池無底鎮雲根老僧只恐山移
去日落先教鎻寺門
逢故人子
道傍忽見爲躊躇流落飢寒喪亂餘久客無人觧相
念傷心思廣絶交書
題道上人墨梅
笛裏寒梢蕊自開幾年風雨不生苔山窗夜半禅初
定應喜無香觸鼻来
衍師以懷幼文詩見寄因次其韵
題詩爲我謝湯休莫作人間遠客愁爲報歸期湏記
取松陵江上鱠鱸秋
題遜菴墨菊
獨留鐡面傲霜遲秋蝶来尋莫自疑湏信陶翁醉歸
後西風塵土滿東籬
丁孝簾約中秋泛舟予過婁東竟留飲孫卿
池上
擬向江潭夜放舟却成騎馬習池遊但逢有酒皆堪
醉月色初無兩樣秋
春日次北郭故人寄韵
風多舟小滯歸人飛絮茫茫暗晚津酒滿壚頭花滿
店今年不見洛陽春
讀半山絶句有感因效其作
寺裏園中緫倦行閑眠看得燕巢成豈無酒伴同騎
馬落日風吹花滿城
立春試筆
九十日春今日始春盤春勝巧同新從今日日尋春
去似我閒人有幾人
薔薇花
黃葉林中綘蕊開窮隂不道豔陽回空房雨裏看如
笑應喜今朝有客来
元夕聞城中放燈寄諸友
江邊殘雪閉寒扉坐戀梅花未觧衣却憶今宵滿城
月看燈人醉踏歌歸
次金二彦正韻
孤榜逍遥欲入城柳風莎雨暗江程煩君别後殷勤
記莫更逢人道我名
得袁卿書知赴湖廣
聞君去歲客昇州近得書来却倍愁自說去程今又
遠望鄕應上武昌樓
過保聖寺贈隆上人
湯公寺子陸公隣𣏌菊畦巟夜雨頻莫訝相過偏不
厭白頭禪客是詩人
讀徐七北郭集
一卷忻看故友詩詩留人去喜還悲西窗夜雨燈前
儥不似連床對咏時
題理髮美人啚
桐風朝動内園枝吹亂花前髮幾絲石後理梳羞未
出怕人猜是倦粧時
林下晚步
荒徑空林落葉聲尋常唯有野人行如何授簡梁園
客詩句時来此處成
託流人寄書家兄
不遇流徒謫戍邊家書那得去人傳今朝信發何時
到路隔鴒原有幾千
和婁秀才看梅
聞將瘦影伴吟身水際黃昏竹外春莫訝此翁偏賞
戀愛梅自古属幽人
行樂
冠觸花梢露濕衣暁因行樂到南圻日高霧散春江
曲綠滿平田雙雉飛
寒食逢杜賢良飲
楊柳無烟江水長隣家風雨杏餳香逢君共把金陵
酒忘却今朝在異鄕
晚過清溪(史言陏人張䴡華於此)
王謝池臺兩岸空水禽爭哢夕陽中䴡華妖血流難
盡化作荷花别樣紅
黃荃子毋兔
陽坡日暖眼迷離芳草春眠對兩兒誰道嫦娥曾作
伴廣寒孤宿已多時
吳别駕宅聞老妓陳氏歌
白髮相邀出後廳莫辭爲唱雨霖鈴如今人盡怜年
少誰肯同来特地聽
出郭舟行避雨樹下
一片春雲雨滿川漁蓑欲借苦無緣多情水廟門前
柳遮我孤舟半日眠
過湖舟中望寺
出浦平波忽遠開隔湖烟樹有樓臺歸舟未得尋僧
去空聽鍾聲寺裏来
江上晚歸
渺渺雙鳬落晚沙一江秋色豔明霞逢人不用停舟
問大樹村中即我家
題瀑布泉
千山雲頂一泉飛仰面時驚雨濕衣彷彿香爐峰下
看滿溪紅葉訪僧歸
美人啚
秋千庭院閉青春背立誰曾見得真莫道不言思憶
事欲言還說與何人
春暮
春寒楼上下簾齊鵜鶆徧臨客耳啼淡月殘燈天欲
曉故園歸路夢中迷
深院
風細桐花落井欄池荷新長大如盤閉門無客摇鈴
索半篋閑書讀易殘
春睡啚
粧殘嬌睡帶餘醒鸚鵡當窗不敢驚誰信上陽宫內
女一春愁絶夢難成
題芭蕉士女
秋宫睡起試生羅閑向芭蕉石畔過怪底早凉欺匣
扇夜来葉上雨聲多
題董卿啚
花落吳王故苑西客亭風雨聽鶯啼今年又負行春
約畫裏看山不忍題
題趙魏公馬啚
校尉當年執策迎千金遠購貳師城一歸天廐嗟空
老立仗元来用不鳴
題妓像
不見秋娘今幾年楚雲湘雨思悠然月明樓外天如
水猶憶梁州第二篇
和王畊雲與愚庵倡和詩
灌花移石不辭勤苔潤流泉雨後新一塢綠楊鷄犬
靜老来欣作太平人
又
欲望城西禮白雲數峰蒼翠晚𥻘𥻘誰知邂逅東歸
客亦是香山社裏人
夢余唐卿
路隔城臯萬里關何由得見故人還燈前夢裏匆匆
見猿呌楓林月在山
離江舘一月有感
憶得離家一月期天邊明月半圓時遥知此夜閨中
望比着他宵分外悲
過湖南舟中卧作
野客分携水店前浪平舟穩稱酣眠午鷄啼處前村
近過盡平湖幾曲天
疎竹三禽啚
棘枝疎瘦竹枝低三鳥寒多每並棲月落山空秋夢
斷不知誰箇最先啼
見花憶故園
春色先從天上来花枝盡發鳳凰臺不知别後鄕園
樹寂寞書窗開未開
贈杜進士兒端二首
骨琢清冰目剪波生兒若此豈湏多杜郎還作真男
子愧我無才爲作歌
又
不貪梨栗自相親識是君家舊友人更待十年應長
大功名當見太平春
城南謾興二首
春冷園林未到鶯初晴稍稍綻山櫻懶夫不負東風
意也起尋芳入寺行
又
錢墅韓園處處池盡多芳草少花枝眼看新第皆蕪
沒何况將軍出許時
送張雲門畫竹
臨池書罷換鵝文餘墨猶堪寫此君一段湘娥廟前
意淋漓秋雨共秋雲
題松雪翁臨祐陵草䖝
宣和遺墨畫難工唯有王孫筆意同莫問吳宫與梁
苑一般草露覆秋䖝
巨然小景
隔溪山閣映秋開坐久鍾聲度水来遥指石橋村樹
秒一僧歸處是中苔
中秋無月無酒
桂樹香寒掩畫樓江雲黯淡蔽中秋道人莫喚姮娥
出照見空樽却轉愁
苑翁畫雙竹
不學篔簹滿谷栽兩竿斜拂楚烟開應緣苑叟吹横
玉喚得雙飛碧鳳来
卧病夜聞隣兒讀書
月淡梧桐雨後天伊吾聲在北窗前誰知隣舘無兒
客病裏聽来轉不眠
題紅拂妓
花枝不鎻後堂春夜半長安旅邸貧棄去老奴從此
客可怜小妓亦知人
柳塘飛燕
身輕不柰晚多風春盡逥塘落絮空楊柳隂迷三十
里畫樓何處捲簾櫳
滚塵馬圖
千里歸来苜蓿春五花和汗衮香塵青絲暫觧從天
性多謝黃門老圉人
仙山樓觀圖
霧閣宵閒脉望飛月明露重濕珠衣仙人莫入芙蓉
舘花暗迷人不得歸
春隂
風雨將殘雪又来春隂二月未能開紅花白蕊都妨
却只有青青一院苔
送僧震赴亰省師
孤雲飛傍五雲遥亰國尋師興去饒明日春寒江
上路雪花應雜雨花飄
題徐熙三䖝圖
雉蝶雄蜂各治心逐香窺豔競相尋南園雨過紅芳
歇輸與鳴蜩占綠隂
題荔枝練帶
雨後蠻枝錦果肥華清貢罷驛塵稀山禽自繞枝頭
啄疑是宫中舊雪衣
題陸掾
風送書聲出晚林始知隱士在雲深抱琴入谷那辭
遠欲覓幽人一賞音
題許瀾伯三䖝圖
密脾未滿報衙頻蠧化初成傅粉新誰道爭花群隊
裏長吟還有獨清人
閶門舟中逢白范
十載長嗟故舊分半歸黃土半青雲扁舟此日楓橋
畔一褐秋風忽見君
田家慶壽圖
花滿苑堂映綵衣開門暁放鶴雛飛隣翁壽畢共扶
醉恰似春来社飲歸
題山水
一塢茶烟隱翠微漁樵来慣客来稀溪頭樹暗飛花
盡初聽人家響杍機
十二月十七日夜偶成
一床詩思繞梅花月墮西窗欲起鴉可是年来無遠
志夢魂中夜不離家
聞諸遊城北女冠院看杏花
聞踏春晴覓彩霞鳳笙吹向女仙家劉郎醉後殷勤
看不是玄都觀裏花
雨後偶讀王待制詩
客窗疎竹雨凄凄把卷燈前讀舊題此日殷勤如會
面不知君在夜郎西
池上納凉
畫欄斜度水螢光荷葉荷花各有香團扇不摇風露
下秋應先借一宵涼
客舍春暮
酒醒閒寫送春詩細雨殘花尚一■莫向天涯望芳
草客愁多似去年時
閏三月有感
非關騎馬踏塵埃病眼昏昏自懶開江上酒徒應共
笑經春不作看花来
又
綠樹殘鶯偶一鳴聽来方觧憶山行今年不是逢餘
閏巳過春光半日程
祭邜九日
酒熟如何菊未開小園荒徑獨徘徊不随賓客登高
去只恐愁因望遠来
題畫送人歸覲
相望益遠益傷神落葉浮雲暗度津底事過江柔櫓
急故鄕知有倚門人
樓上
古寺閑窗映竹開雨聲初斷鳥聲来春風似念無花
看遠送飛紅到硯臺
醉後贈張架閣歸自亰歸
山雪洒乕皮韉萬里歸来動隔年莫說中原
事相逢且共酒家眠
管夫人墨竹
晨開粧鏡有青鸞寫得當年舞影看零落彩雲何處
夢鷗波亭上正春寒
荅王仲廉
我遊山寺山能迴君卧圍廬不肯来惆悵欵冬花樹
下一樽今日共誰開
四皓圖
高山深谷事悠哉何事猶思太子来擬向秋風歌一
曲紫芝黃鵠緫堪哀
題湘君圖
悵望南巡竟不還淚和湘雨暮班班湏知竹死愁方
盡莫恨秦人便赭山
倪元鎮墨竹
倪君好畫復躭詩瘦骨秋来似竹枝前夜夢回如得
見紙窗斜影月低時
王架閣家畫馬
草草髯奴紺綠衣王家好馬詫新肥觧鞍閑立斜陽
裏應是城南賭射歸
巳亥初度(時年三十四)
風雨空齋誦蓼莪今年初度客中過人生七十尋常
壽未過還憐一半多
過北塘道中四首
未得看春愁不禁此日聊復試幽尋行人入村花宛
宛吠大隔水樹深深
又
春水滿田如一湖入田放艇看鵝雛女郎祠下野花
雜老子門前沙樹孤
又
若欲看春春色稀亂後何處有芳菲晚鶯啼歇野寂
寂雙樹家邊人獨歸
又
渺渺一逕兩陂間楊柳初發水潺湲驚魚忽散人影
近啼鳥時来春意閒
夜雨江舘寫懷二首
愁觧尋人不得辭小窗疎竹雨来時江湖今夜全家
客猶勝飄零兩處思
又
漠漠春寒水繞村有愁無酒不開門青燈盡角黃昏
雨客共梅花併斷魂
讀韋蘇州詩
掃閣焚香晝卷帷綠槐疎雨夏初時客幽何物能消
遣一帙蘇州刺史詩
送丁孝廉之錢塘就簡張著作方員外
江邊同客亂離餘遠别那堪近歲除若見故人詢旅
况知君觧說不煩書
金徵士玟雨中見過留宿一首
夜窗同聽雨中猿風物凄凉異故園舊事堪愁今懶
說相看不是觧忘言
東皐林下
荒逕空林落葉平尋常唯有野人行如何授簡梁園
客詩句時来此處成
遊幻住精舍
寒扉斜向竹間推此日重来是幾迴行遍空林僧不
見慰人憐有一株梅
效香奩二首
青瑣初空别恨長綉茸留得唾㾗香簾前月出無人
拜只有秋千影過墻
又
開過東窗百葉桃琵琶塵滿縷金槽欲呼小字敲粧
閣誰出相迎放剪刀
江上逢舊妓李氏見過四首
玉筝紅燭豔春羅慣向高堂聽汝歌今夕相逢爲重
唱孤舟江冷月明多
又
多謝停舟共一巵石州謌罷各低眉南園舊日同聽
客零落如今剰有誰
又
誰識能哥舊散聲愁中聽處尚分明玲瓏酒罷休催
去月落江潮尚未平
又
平常歌舞不能間多在青春甲第間借問年来還到
否朱門風雨幾家關
九月八日對菊
預向籬邊把一杯黃花多意已能開不憂風雨明朝
阻懶逐時人闘折来
舟行晚過張林
望山幾欲去尋幽此日雖来不暇遊一棹黃昏過山
下疎燈絡緯滿林秋
送葉山人
歲晚麻衣冐雪寒高歌欲去醉長安山瓢行負知何
有半是詩丸半藥丸
冬盡無雪連日大風寒
枯桑鳴曉北風乾舊曆闌珊欲罷看幾日凍眠猶望
雪野人憂麦敢憂寒
慰徐參軍喪子
天上麒麟去莫羈千年亭上夕風悲勸君不用情鍾
甚即是當年未有時
看梅漫成三首
江草初生江水流便覺春色惱人愁雪晴家家叩門
去不見梅花應不休
又
江邊寺裏一梅樹幾度勞人相候開無情今日未肯
發有興明朝還看来
又
野人不省愛梅好棄在荒籬荆棘邊細雨東風欲零
落我来相見一澘然
夜至陽城田家
東津渡頭初月輝南陵寺裏遠鍾微主人入夜門未
掩蒲響滿塘鵝鴨歸
陳宫
春風叁閣綉参差狎客爭陳璧月詞幾度醉濃嬌不
起景陽楼上曉鍾時
贈醫師徐亨甫
錄得龍君舊献方杏花春雨閉山房病家幾度来相
覓㭑下遥聞煑术香
杏園圖爲沈日新先生題
絳雪紛紛滿翠條扣門都是病家邀如今不用施方
藥聞得花香疾自消
慰人悼亡
朱字箜篌委網塵月明不見理絲人鏡臺窗下櫻桃
樹應是當時折剰春
