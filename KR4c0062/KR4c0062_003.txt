箋註評點李長吉歌詩卷三
宋吳正子註
劉辰翁評
追和何謝銅雀妓
(魏志云建安十五年曹操作銅雀臺于鄴鑄銅為雀置臺上因以名焉臺最高上有屋百二十間連)
(接榱棟侵徹雲漢三輔黃圖云漢雙闕有銅鳳凰亦曰銅雀則銅雀臺乃銅鳳凰也曹操死遺令)
(諸子曰婕妤美人皆著臺上上施八尺牀□帳日晡上酒脯旦朝十五輙向帳中妓樂汝等時時上)
(臺望吾西陵墓田後人悲其意為之詠意元城語錄曰温公言曹操臨死遺令乃操之微大凡遺)
(囑必擇緊要之語付後人今但及家人常事無一語及禪代其意盖曰禪代事乃後人為之吾未嘗)
(教之也實為□賊而身享漢臣之名其遺令之意在此歴千百世無人識得昨夕偶窺破老先生似)
(有喜色且曰非有識之士不足以語之秋長吉此篇和何謝乃何遜謝眺也何遜詩曰風木葉)
(落蕭瑟管弦清望陵歌對酒向帳舞空城寂寂簷宇曠飄飄帷㡢輕曲終相顧起日暮松柏聲謝)
(眺詩云繐帷飄井榦樽酒若平生鬱鬱西陵樹詎聞歌吹聲芳樽染淚迹嬋娟空復情王坐猶寂寞)
(況乃妾身輕)
佳人一壺酒秋容滿千里石馬卧新煙憂來何所似歌
舞且潜弄陵樹風自起長裾壓高臺淚眼看花机(不必苦心)
(居然自近選語者以長吉賦銅雀妓宜有墓中不能言却止如此亦近大雅)
(石馬墓前石馬也梁隠過茂陵欲訪覽遺跡了無故舊碑文獨二石馬在草中)
送秦光禄北征
北虜膠堪折秋沙亂曉鼙髯胡頻犯塞驕氣似横霓㶚
水樓船渡營門細柳開將軍馳白馬豪彦騁雄才箭射
攙搶落旗懸日月低榆稀山易見甲重馬頻嘶天遠星
光沒沙平草葉齊風吹雲路火雪汙玉關泥(倒語)屢斷呼
韓頸曾燃董卓臍太常猶舊寵光禄是新隮寳玦麒麟
起銀壺狒狖啼桃花連馬發綵絮撲鞍來呵臂懸金斗
當脣注玉罍清蘇和碎蟻紫膩卷浮杯虎鞹先蒙馬魚
腸且斷犀䟃𧽼西旅狗蹙頞北方奚守帳燃香暮看鷹
永夜棲黃龍就別鏡青塚念陽臺(亦屬恍惚)周處長橋役侯
調短弄哀錢塘階鳳羽正室擘鸞釵内子攀琪樹羌兒
奏落梅今朝擎劒去何日刺蛟迴
(眺錯傳欲立威者始於折膠蘇林云秋氣至膠可折弓弩可用匈奴嘗以為候而出軍漢書武帝伐南)
(粤有樓船將軍文帝時周亞夫屯細柳白魏志龐德討關侯射中侯額時德乘白馬侯軍號馬將軍皆)
(憚之旗爾雅攙搶彗孛也李白詩一箭落旄頭榆周禮九日月為常秦有榆中關在邊郡後曰關)
(即榆塞也志雲路火烽火也晝燔燧夜舉烽以警寇也輿地玉關在燉煌郡按漢匈奴傳呼韓邪)
(單于始終附漢但郅支等為陳湯等所斬長吉今姑言之不論事實也董卓誅尸於市天熱卓素肥脂)
(流地守尸者燃火置臍中光明達旦壺麒麟即佩玦之飾狒獸名似人被髮走狖似猿銀之飾也桃)
(花本紙甲大繫肘後)(晉周顗云今年殺諸賊奴取金印如斗釋名云酒有泛齊浮蟻在上泛泛然也)
(紫膩即紫霞杯又名紫椀卷字乃卷白波之意古人飲酒謂之卷白波此起於東漢擒白波賊也言勢若)
(席卷蛟左傳先軫蒙馬以虎皮䟃魚腸劒名王褒頌水斷龍陸剸犀革吳都賦𧽼翋&KR0008;騰躍乎莽)
(莨之野走貌也尚書西旅獻獒行曲註古鏡詩龍就面中生)(北方奚見貴主征青塚昭君墓也)
(晉周處斬長橋蛟侯侯調漢武帝樂人史記封禪書應劭註云始為坎錢塘階鳳羽未詳國語註)
(卿之嫡妻曰内子見笛中有落梅花曲佽飛刺蛟劒子歌註)
酬答二首
金魚公子夾衫長密裝腰鞓割玉方行處春風隨馬尾
柳花偏打内家香
(鞓音町與䩠同皮帶也割玉方帶胯也唐志一品至三品金胯四品六品犀胯七品九品銀胯庶人則鐵)
(為胯内内家宫嬪也唐中使押領家三十人是即此)
其二
雍州二月梅池春御水鵁鶄暖白蘋試問酒旗歌板地
今朝誰是拗花人
(梅一作海甚韓非子云宋人沽酒懸幟高即酒旗也)
畫角東城
河轉曙蕭蕭鴉飛睥睨高帆長摽越甸壁冷掛吳刀淡
菜生寒日鮞魚潠白濤水花霑抺額旗鼓夜迎潮
(睥睨城上女墻也開箭眼以窺望城外正異云當作埤睨前後多誤左傳長木之斃無不摽也摽擊也)
(歲淡菜蛤屬今浙東有之謂之殼菜唐孔戣傳明州貢淡菜鮞魚子也又云小魚事物紀原引二)
(儀實錄云禹娶塗山之日大風雷電中有甲卒千人其不被甲者以紅綃帕抺額頭禹曰此武士之首服)
(也秦皇至海上有神朝皆抺額緋衫大口袴侍衛自此抺額為軍容之服)
謝秀才有妾縞練改從於人秀才引留之不得後生
感憶坐人製詩嘲謝賀復繼四首
其一
誰知泥意雲望斷梨花春荷絲製機練竹葉剪花裙月
明啼阿姊燈暗會良人也識君夫壻金魚掛在身
(蔡邕獨斷云王者兄事日姊事月今人言月姊疑本此)
其二
銅鏡立青鸞燕脂拂紫綿腮花弄暗粉眼尾淚侵寒碧
玉破不復瑶琴重撥絃今日非昔日何人敢正看
(或云破不復合作破瓜後衆本作破不復非也碧玉宋汝南王之妾王寵幸之作歌碧玉初破瓜相為情)
(顛倒不復與瓜後字相近而訛耳)
其三
洞房思不禁蜂子作花心灰暖殘香炷髮冷青蟲簮夜
遥燈熖短睡熟小屏深(自是好語不必題事)好作鴛鴦夢南城罷
𢷬碪
其四
尋常輕宋玉今日嫁文鴦戟幹横龍簴刀環倚桂牎邀
人裁半袖端坐據胡床淚濕紅輪重栖烏上井梁
(文鴦魏文欽之子驍勇絶倫登簴鐘簴兩端植木也刻龍為飾故曰龍簴庾亮南樓據胡牀與諸賢)
(諧謔投棲一作)
昌谷讀書示巴童
蟲響燈光薄宵寒藥氣濃君憐垂翅客辛苦尚相從
(後漢馮異傳光武云始雖垂翅回谿)
巴童答
巨鼻宜山褐龐眉入苦吟非君唱樂府誰識怨秋深
(張衡思玄賦云尉龐眉而郎潜本顔駟事)
代崔家送客
行蓋柳煙下馬蹄白翩翩恐送行處盡何忍重揚鞭(有情)
(語好)
(送一作隨重一作復)
出城
雪下桂花稀啼烏被彈歸關水乘驢影秦風帽帶垂入
鄉試萬里無印自堪悲卿卿忍相問鏡中雙淚姿
(試萬里一作誠萬里唐世說云王安豐妻云我不卿卿誰當卿卿又卿卿營妓名見才調集姿一作)
(垂)
莫種樹
園中莫種樹種樹四時愁獨睡南牀月今秋似去秋
將發
東牀卷席罷護落將行去秋白遥遥空日滿門前路
(遥遥一作逍遥非也)
追賦畫江潭苑四首
(按金陵六朝事迹江潭苑乃梁苑也梁大同九年置地志云武帝從新亭鑿渠通新林浦又為池立)
(殿宇亦名王遊苑未成而侯景亂在上元縣東南二十里間)
其一
吳苑曉蒼蒼宫衣水濺黃小鬟紅粉薄騎馬珮珠長路
指臺城迥羅薰袴褶香行雲霑翠輦今日似襄王
(釋文云褶袴褶也騎服也作習拾二音襄王即巫山雲雨事)
其二
寳袜菊衣單蕉花密露寒水光蘭澤葉帶重剪刀錢角
暖盤弓易靴長上馬難淚㾗霑寢帳勻粉照金鞍
(七發云被蘭澤乃蘭皋也葉之光澤如此刀王莽造大錢又造契刀錯刀其環如大錢身形如長二寸)
(直五千)
其三
剪翅小鷹斜縚根玉鏇花鞦垂粧鈿粟箭箙釘文牙&KR1757;
&KR1757;啼深竹鵁鶄老濕沙宫官燒蠟火飛燼汚鉛華
(杜甫畫鷹詩縚鏇光堪摘縚與絛同所以繫鷹者賦鞦馬轡也上為粟文&KR1757;廣韻作&KR1757;又作&KR0034;吳都)
(作&KR0859;白氏六帖作髣髴音沸爾雅作狒註云梟羊也山海經云狀如人面黑身有毛見人則笑上脣掩目)
(交廣南康山中亦有之俗呼為山都說文云成王時州靡國獻此獸蠟火以蠟然火也如石崇蠟代薪)
(之類)
其四
十騎簇芙蓉宫衣小隊紅練香燻宋鵲尋箭踏盧龍旗
濕金鈴重霜乾玉鐙空今朝畫眉早不待景陽鍾(流麗)
(宋鵲名犬也今云練香燻未詳鵲本與㹱同音故鄭氏註禮記亦曰韓盧宋鵲之屬見少儀唐有盧龍)
(節度在營檀間北方水多黑色故有盧龍郡北人謂水為龍盧龍即黑水也玉鐙馬鐙也南史裴后)
(傳齊武帝以内深隠不聞端門鼓漏置鐘景陽樓上應五鼓及三鼓宫人聞聲早起粧飾)
潞州張大宅病酒遇江使寄上十四兄
(張大張徹也前有贈張詩云張初效潞幕)
秋至昭關後當知趙國寒繋書隨短羽寫恨破長牋病
客眠清曉疎桐墜綠鮮城鴉啼粉堞軍吹壓蘆煙岸幘
褰紗幌枯塘卧折蓮木牎銀跡畫石磴水㾗錢旅酒侵
愁肺離歌繞懦絃詩封兩條淚露折一枝蘭莎老沙鷄
泣松乾瓦獸殘覺騎燕地馬夢載楚溪船椒桂傾長席
鱸魴斫玳筵豈能忘舊路江島滯佳年
(昭關楚關也吳越春秋云伍子胥奔吳到昭關關吏欲執之即此關也繫書用蘇武事岸幘用光武)
(事也窗有結綺之飾今云木窗銀跡畫必以銀沬彩畫靈運詩石磴寫紅泉水㾗錢苔錢也陸機)
(詩急絃無懦響此爾雅云螒天雞一名□雞酸雞莎雞赤頭小蟲也云沙雞意又一物歟松瓦松也)
(酉陽雜爼云瓦松在屋上曰昔邪在牆上曰垣衣本草名瓦遊或言屋木多松土木氣泄則生瓦松瓦獸)
(乃屋上蚩尾狻猊之屬象楚詞奠桂酒兮椒漿筵斫鱠也曹子建賦瓜布牙之席香熏玳瑁之)
難忘曲
(古樂府云君家誠易知易知復難忘此曲出相逢行長安狹斜行係清調)
夾道開洞門弱楊低畫戟簾影竹華起簫聲吹日色蜂
語繞粧鏡拂蛾學春碧亂繫丁香梢滿欄花向夕
(韋詩兵衛森畫戟柔竹華一作竹葉非杜詩丁香體弱亂結枝猶墊)
賈公閭貴壻曲
(賈充字公閭貴壻者必韓夀也)
朝衣不須長分花對袍縫嚶嚶白馬來滿腦黃金重今
朝香氣苦珊瑚澁難枕且要弄風人暖蒲沙上飲燕語
踏簾鈎(畫意)日虹屏中碧潘令在河陽無人死芳色
(古詩黃金絡馬頭后趙飛燕外傳后於瀛洲歌歸風送遠曲酒酣風起揚袖曰仙乎去故而就新帝令)
(左右持其裙久之風止裙皺又石崇有妾名曰翾風虹日氣也故曰日虹潘岳為河陽縣令言不得)
(潘岳之美而花色欲死也岳嘗附麗賈氏之門故及之芳一作花)
夜飲朝眠曲
觴酣出座東方高腰横半解星勞勞柳花鴉啼公主醉
薄露壓花蕙蘭氣玉轉濕絲牽曉水熟粉生香琅玕紫
夜飲朝眠斷無事楚羅之幃卧皇子
(腰横腰帶也)
王濬墓下作
(晉王濬字士治恢廓有大志伐蜀有功卒年八十葬柏谷山大塋域葬垣周四十里面別開一門松)
(柏茂盛)
人間無阿童猶唱水中龍白草侵煙死秋棃遶地紅古
書平黑石神劒斷青銅耕勢魚鱗起墳科馬鬛封菊花
垂濕露棘徑卧乾蓬松柏愁香澁南原幾夜風
(羊祜傳童謠云阿童復阿童銜刀浮渡江不畏岸上虎但畏水中龍祜曰此必水軍有功知王濬小字阿)
(童因表監益州諸軍事加龍驤將軍密令修舟楫為順流之計濬終滅吳鄴侯家傳云有隠者攜一男)
(六七歲來云有故須南行值此男痢疾既同是道者願寄之仍留一函子曰若疾不起以此瘞之遂去八)
(九日而此男死以其函盛而瘞之庭中薔薇架下累月其人回發其函惟一黑石四方上有字如錐畫辭)
(云神真鍊形年未足化為我子功相續丞相瘞之刻玄玉仙路何長死何速銅劒開墓而得之者其事)
(頗不一也耕勢魚鱗起西都賦云溝塍刻鏤原隰龍鱗是墳科一作墳斜馬鬛封出禮記檀弓)
客遊
悲滿千里心日暖南山石不謁承明廬老作平原客四
時別家廟三年去鄉國旅歌屢彈鋏歸問時裂帛
(三輔黃圖云未央宫有承明殿著述之所漢書武帝謂嚴助曰君厭承明之廬平原君趙勝也戰國策)
(馮諼彈鋏而歌作古樂府烏夜啼裂帛還書)
崇義里滯雨
(仁和崇義皆長安里)
落漠誰家子來感長安秋壯年抱羈恨夢泣生白頭瘦
馬秣敗草雨沫飄寒溝南宫古簾暗濕景𫝊籖籌家山
遠千里雲脚天東頭憂眠枕劒匣客帳夢封侯
(家山遠千里指隴西成紀言也)
馮小憐
(小憐北齊後主穆后從婢馮淑妃小字也善琵琶歌舞事載北史后妃傳)
灣頭見小憐請上琵琶絃破得春風恨今朝值幾錢裙
垂竹葉帶鬢濕杏花煙玉冷紅絲重齊宫妾駕鞍
(紅絲重謂琵琶以朱絲為絃)
贈陳商
(商字述聖陳宣帝五世孫散騎常侍彛之子也登進士第仕至秘書監封許昌縣男有集十七卷見)
(藝文志韓退之有與陳商書)
長安有男兒二十心已朽楞伽堆案前楚辭繫肘後人
生有窮拙日暮聊飲酒(此語深)秪今道已塞何必須白首
凄凄陳述聖披褐鉏爼豆學為堯舜文時人責衰偶柴
門車轍凍日下榆影瘦黃昏訪我來苦節青陽皺太華
五千仞劈地抽森秀旁苦無寸尋一上戞牛斗公卿縦
不憐寧能鎖吾口李生師太華大坐看白晝逢霜作樸
&KR0554;得氣為春柳(亦高)禮節乃相去顦顇如芻狗風雪直齊
壇墨組貫銅綬臣妾氣態間唯欲承箕帚天眼何時開
古劒庸一吼
(楞伽佛經也通韓公與商書云辱惠書語高旨深三四讀之不能達此所謂學為堯舜文時人責衰偶)
(者山爾雅春為青陽言氣清而温陽所謂皺者何耶海經云西岳華山亦名太華其山削成四方高)
(五十丈此言華岳峭挺無傍以喻商之高才太李生疑為陳生樸樕小木也風雪直齊壇疑用公灌)
(壇令事博物志云太公為灌壇令文王夢婦人當道曰吾太山神女嫁為西海婦吾行必以暴風雨灌壇)
(令當吾道不敢以過之禮記玉藻并鈕約用組約者帶之結處有組以約漢百官表云秩比六百石以)
(上皆銅印墨綬今長吉云墨組貫銅綬費訓說杜詩擊劒蛟龍吼)
釣魚詩
秋水釣紅渠仙人待素書菱絲縈獨繭蒲米蟄雙魚斜
竹垂清沼長綸貫碧虚餌懸春蜥蜴鈎墜小蟾蜍詹子
情無限龍陽恨有餘為看煙浦上楚女淚沾裾
(古樂府呼童烹鯉魚中有尺素書米列子云詹何以獨繭為綸蒲米菰米也杜詩菰沈雲黑爾雅)
(蝶螈蜥蜴蝘蜓守宫是一類也方言曰在澤中者蜥蜴詹子即上詹何戰國策龍陽君得幸于魏王)
(王與共船而釣乃泣曰臣釣得大魚而棄前所得小魚矣今四海美人甚多臣亦不異所得魚也)
奉和二兄罷使遣馬歸延州
空留三尺劒不用一丸泥馬向沙場去人歸故國來笛
愁翻隴水(好)酒喜瀝春灰錦帶休驚鴈羅衣尚鬭鷄還
吳已渺渺入郢莫凄凄自是桃李樹何畏不成蹊
(東漢書隗囂將王元曰請以一丸泥為大王東封函谷關杜詩隴上行人夜吹笛史記李廣傳贊桃)
(李不言下自成蹊)
答贈
本是張公子曾名萼綠華沈香燻小像楊柳伴啼鴉露
重金泥冷杯闌玉樹斜琴堂沽酒客新買後園花
(前漢外戚傳成帝每微行嘗與張放俱有童謠云燕燕尾涎涎張公子時相見陶隠居真誥云升平元)
(年萼綠華降于羊權家贈權火浣布金玉條脫云我九疑山中得道女羅郁也其衣上下青小像香器)
(也此王子年拾遺記云元封中浮圻國獻蘭金之泥以泥封匣及宫門鬼不敢干衛青張騫皆受金泥)
(之璽封不甘泉賦玉樹青葱師古註以雜寳為樹供神左思曉以為非地所産吕氏春秋宓子賤彈)
(琴不下堂而單父治)
題趙生壁
大婦燃竹根中婦舂玉屑冬暖拾松枝日煙坐蒙滅木
蘚青桐老石井水聲發曝背卧東亭桃花滿肌骨(語有清福)
(俗題壁如此必皆實景變化得不此是長吉語意托之趙生耳)
(樂府有三婦豔詩起於劉爍大婦裁文縠中婦牒水綀小婦端清景又古詩大婦織羅綺中婦織流黃小)
(婦無所作攜琴上高堂以後相沿不一)
感春
日暖自蕭條花悲北郭騷榆穿萊子眼柳斷舞兒腰上
幕迎神燕飛絲送百勞(偶然耶)胡琴今日恨急語向檀槽
(字字不隨人後)
(萊子當作來子宋廢帝景和二年鑄二銖錢文曰景和形式轉細無輪郭不磨鑿者謂之來子尤輕薄者)
(謂之荇葉今謂榆莢似之又宋書作耒子如此則耒字誤作來又轉誤作萊杜詩隔戸楊柳弱嫋嫋恰)
(似十五女兒腰官琵琶本胡樂故琵琶曰胡琴談賓錄云開元中中白秀真使蜀回得琵琶以獻其槽)
(以檀為之温潤如玉)
仙人
彈琴石壁上翻翻一仙人手持白鸞尾夜掃南山雲鹿
飲寒澗下魚歸清海濱當時漢武帝書報桃花春
河陽歌
染羅衣秋藍難著色不是無心人為作臺卭客花燒中
潬城顔郎身已老惜許兩少年抽心似春草今日見銀
牌今夜鳴玉讌牛頭高一尺隔坐應相見月從東方來
酒從東方轉觥船飫口紅蜜炬千枝爛
(臺卭疑為臨卭相如事也南中潬一作中誕誤今河陽縣南有中潬城音誕江人呼水沙堆為潬顔)
(駟三世郎潜事公鳴玉一作烏玉非國語王孫圉聘於晉定享之趙簡子鳴玉以相)
花遊曲(并序)
寒食諸王妓遊賀入座因採梁簡文詩調賦花遊曲
與妓彈唱
春柳南陌態冷花寒露姿今朝醉城外拂鏡濃掃眉煙
濕愁車重紅油覆畫衣舞裙香不暖酒色上來遲
春晝
朱城報春更漏轉光風催蘭吹小殿草細堪梳柳長如
線卷衣秦帝掃粉趙燕日含畫幕蜂上羅薦平陽花塢
河陽花縣越婦搘機吳蠶作繭菱汀繋帶荷塘倚扇江
南有情塞北無恨
(樂府有秦王卷衣曲塞趙燕趙飛燕也用河陽花縣潘岳事江南有情北無恨二句似文選邱遲)
(招陳伯之書事伯之梁朝將軍後降北虜遲與書曰暮春三月江南草長雜花生樹羣鶯亂飛見故國之)
(旗鼓感平生於疇昔所以廉公之思趙將吳子之泣西河人之情也將軍獨無情哉伯之得書乃復歸南)
(朝則江南有情塞北無恨矣)
安樂宫
(梁陳宫名也樂府解題曰吾有新成安樂宫行備言雕飾刻斲之美梁簡文帝及隂鏗皆有新成安)
(樂宫詩)
深井桐烏起尚復牽清水未盥邵陵瓜瓶中弄長翠新
成安樂宫宫如鳳凰翅歌迴蠟板鳴左悺提壺使綠蘩
悲水曲茱萸別秋子
(尚復一本作尚服解邵陵王綸梁武帝子一本作邵陵瓜者非樂府題云邢子才新宫賦曰擬二儀)
(而搆路寢法三山而起比翼所謂鳳凰翅是也之左悺漢桓帝時中官誅梁冀五侯其一也今借言耳)
(一作大棺提壺使皆未詳)
蝴蝶舞
楊花撲帳春雲熱龜甲屏風醉眼纈東家蝴蝶西家飛
白騎少年今日歸(好似質而不俚麗而不浮語似謠體令曲不厭其碎蝴蝶最妙)
(蝴蝶舞一作蝴蝶飛絶許彦國詩話云長吉此句才力人遠甚)
梁公子
(此詩疑詠梁武帝在軍中時也)
風采出蕭家本是菖蒲花南塘蓮子熟洗馬走江沙御
牋銀沫冷長簟鳳窠斜種柳營中暗題書賜館娃
(南史張后方孕忽見庭中菖蒲花開光采非常驚報侍者皆云不見后曰嘗聞見蒲花者必貴因取吞之)
(遂生梁武帝此之謂風采出蕭家也銀沫謂銀花牋鳳窠織簟為鳳文謂之鳳簟蓋天子所用陶侃鎮)
(武昌課諸營中皆種柳樹梁吳夫差建館娃宫此借以言武)
牡丹種曲
(此必古曲名長吉此篇不言牡丹而止云蓮枝綠房此假古題以發己意)
蓮枝未長秦蘅老走馬䭾金斸春草水灌香泥却月盆
一夜綠房迎白曉美人醉語園中煙晚華已散蝶又闌
梁王老去羅衣在拂袖風吹蜀國絃歸霞帔拖蜀帳昏
嫣紅落粉罷承恩檀郎謝女眠何處樓臺月明燕夜語
(又校自在)
(蘅杜衡也爾雅作蘅却走馬䭾金疑以馬負鍬鍤之屬以斸掘也古有月城却月障此特言盆池以)
(種蓮傳樂府有蜀國絃曲三蜀中出九成七成帳趙后外云成帝詔益州留年輸作七成帳賜趙婕)
(妤人檀奴潘安小字後因目曰檀郎)
後園鑿井歌
(晉書樂志吳拂舞歌淮南王篇云後園鑿井銀作牀金瓶素練汲寒漿)
井上轆轤牀上轉水聲繁絃聲淺情若何荀奉倩城頭
日長向城頭住一日作千年不須流下去(極似古意獨鑿井淺事)
(因轆轤涉及情事頗欲繫日如此往來既託之謠體長言短語自不必一一可曉)
(荀粲字奉倩晉人也世說云粲與婦情至篤以此獲譏於世樂府中言汲井每以美人為說如張籍楚)
(妃怨云梧桐葉下黃金井横架轆轤牽素綆美人睡起天未明手扶銀瓶秋水冷此篇歎流光迅速願)
(日景長住使夀命延此情相與終始也)
開愁歌(筆下作)(一作華下)
(元註筆下作三字恐誤意不通)
秋風吹地百草乾華容碧影生晚寒我當二十不得意
一心愁謝如枯蘭衣如飛鶉馬如狗臨岐擊劒生銅吼
旗亭下馬解秋衣請貰宜陽一壺酒壺中喚天雲不開
白晝萬里閒凄迷主人勸我養心骨莫受俗物相填&KR0008;
(甚可念甚可念)
(韻語陽秋云長吉作此二句至二十七歲卒陳無己詩云七十已強半所餘能幾何至四十九歲卒意語)
(不祥如此豈神明者先授之耶如荀子子夏之衣如懸鶉後漢朱震車如雞棲馬狗疾惡如風朱伯)
(厚玉三輔黃圖云市樓曰旗亭貰賖也篇廣韻無&KR0008;字止有㷇字同灰音)
秦宫詩(并序)
漢秦宫將軍梁冀之嬖奴也秦宫得寵内舍故以驕
名大譟於人予撫舊而作為長辭以馮子都之事相
為對望又云昔有之詩
(按梁冀傳云冀愛監奴秦宫官至太倉令得出入冀妻孫夀所夀見宫輒屏御者托以言事因與私)
(焉宫内外兼寵威權大振刺史二千石皆謁辭之云前漢霍光傳光愛幸監奴馮子都常與計事)
(及顯寡居與子都亂註云馮殷字子都監奴為奴之監知家務者子都事與秦宫政相類故長吉及)
(之)
越羅衫袂迎春風玉刻麒麟腰帶紅樓頭曲宴仙人語
帳底吹笙香霧濃人間酒暖春茫茫花枝入簾白日長
飛窗複道傳籌飲十夜銅盤膩燭黃秃衿小袖調鸚鵡
紫繡麻霞踏哮虎斫桂燒金待晚筵白鹿青蘇夜半煮
桐英永巷騎新馬内屋深屏生色畫開門爛用水衡錢
卷起黃河向身瀉皇天厄運猶曾裂秦宫一生花底活
鸞篦奪得不還人(亦是妙思)醉睡氍毹滿堂月(鈎深索隠如夢如畫極)
(言梁氏連夜盛讌而秦宫得志可見至調鸚鵡夜半煮無不可道故知作者妙於形容末更奴態人所不能盡)
(喻何賦秦宫似秦宫其多才也)
(衫袂一作夾衫間古樂府玉管將吹插鈿帶錦囊斜拂雙騏驎人一作人閒傳籌一作傳頭者非)
(杜詩杯行不計籌必十夜銅盤一作半夜朦朧亦通言踏虎則麻霞履舄屬說文鞋跟曰䪗又云履)
(跟後貼音同䪗今作此霞恐或訛唐文粹兩本作霞一本作䪗夏商以草為鞋周以麻哮虎一作吼作虓)
(者為是詩闞如虓虎踏虓虎羽獵賦所謂屨班首者是也班首虎頭也言其勇耳今踏哮虎但言其行步)
(如虎亦通麻霞見謝采伯集云麻霞囉喏官通顯則為蠻官或為蠻語桐英桐花也永巷所植漢宫中)
(巷曰永巷武帝改曰掖庭水新馬一作主馬深一作珍生色畫鮮明如生也衡錢人主私錢也按秦)
(宫止得幸於冀家非得幸於大内今長吉永巷騎新馬爛用水衡錢等說如鄧通董偃之流矣太白詩)
(黃河落天走東海萬里潟入胸懷間今此言其權勢足以翻河倒海而遂已之貪欲也篦釋文云釵篦)
(也上刻為鸞形猶鸞釵也氍毹織毛褥也)
古鄴城童子謠效王粲曹操
(魏略云魏以長安譙許昌鄴洛陽為五都輿地圖鄴今相州一本云效王粲刺曹操)
鄴城中暮塵起探黑丸斫文吏棘為鞭虎為馬團團走
鄴城下切玉劒射日弓獻何人奉相公扶轂來關右兒
香掃塗相公歸(雖不盡曉刺意終是古語可愛)
(前漢尹賞傳長安中姦猾少年殺吏受賕相與探丸為彈得赤丸者斫武吏得黑丸者斫文吏城中薄暮)
(塵起死傷横道今借言鄴城相公謂曺操)
楊生青花紫石硯歌(京本無紫字)
端州石工巧如神踏天磨刀割紫雲傭刓抱水含滿脣
暗洒萇弘冷血㾗紗帷晝暖墨花春輕漚漂洙松麝
薰乾膩薄重立脚勻數寸光秋無日昏圓毫促點聲静
新孔硯寬頑何足云
(硯譜云歐公以端溪後出觀李賀硯詩則端石為硯久矣踏天者言水中之天端巗之下四時水浸硯)
(工取石皆於水中鑿取如踏天也紫雲謂紫石如雲莊子云萇宏死其血化為碧暗洒萇宏冷血㾗是)
(紫石之紋㾗耳則輕漚漂沫此言磨墨少用水雖乾而膩雖薄而重墨硯俱佳矣長吉亦善狀物者)
(伍緝之述征記云魯國孔子廟中有一石硯或云夫子平生時物載歐陽詢藝文類聚)
房中思
新桂如蛾眉秋風吹小綠行輪出門去玉鸞聲斷續月
軒下風露曉庭目幽澁誰能事貞素卧聽莎雞泣(古事情)
(不吝)
(蛾眉謂新月也)
石城曉
(石城乃古莫愁之鄉又樂府有石城樂解題云宋臧質所作石城在竟陵質為竟陵太守於城中眺)
(望見羣少年歌謠道上質因而為之詞)
月落大堤上女垣棲烏起(勝選)細露濕團紅寒香解夜醉
女牛渡天河柳煙滿城曲上客留斷纓殘蛾鬭雙綠春
帳依微蟬翼羅横茵突金隠體花帳前輕絮鶴毛起欲
說春心無所似(選語起佳不言留別而有留別之色妙不着相)
(大隄見大隄曲註苑女牛渡天河京本作石子渡天河未詳所謂說楚王宴飲而燭滅有一客引王)
(之姬姬乃斷客之纓以告王王不忍見其過乃令衆客盡斷其纓乃然燭魏文帝云江東綃白如雪花)
(輕似蟬翼而杜陽雜編云元載得紫綃帳于海南輕疎色薄其色隠隠或不知其帳也)
苦晝短
(古詩晝短苦夜長何不秉燭遊)
飛光飛光勸爾一杯酒吾不識青天高黃地厚唯見月
寒日暖來煎人夀食熊則肥食蛙則瘦神君何在太一
安有天東有若木下置銜燭龍吾將斬龍足嚼龍肉使
之朝不得迴夜不得伏自然老者不死少者不哭何為
服黃金吞白玉誰是任公子雲中騎碧驢劉徹茂陵多
滯骨嬴政梓棺費鮑魚(亦猶多神俊)
(世說晉孝武時長星見甚惡之舉酒祝之曰長星勸爾一杯酒自古安有萬歲天子史記封禪書武帝)
(尤敬鬼神之事求神君祠之上林中蹏氏觀又以天神貴者太一佐曰五帝立其祠長安東南郊楚詞)
(天問日安不到燭龍何照羲和之未揚若華何光註云天西北幽冥無日之處有龍銜燭照之其有日處)
(日未出時又有若木赤華照地子誰是任公子一作誰似任公子釣巨魚事出莊武帝名徹葬茂)
(陵車始皇道死載輼輬以鮑魚混臭)
章和二年中
(按晉樂志此題乃古鼙舞曲第二章魏改章和二年中為太和有聖帝晉改為天命章和漢章帝年)
(號也詩大意言時和歲豐吏戢民安無事賽神以祝君夀也)
雲蕭索田風拂拂麥芒如篲黍如粟關中父老百領襦
關東吏人乏詬租健犢春耕土膏黑菖蒲叢叢沿水脉
殷勤為我下田租百錢攜償絲桐客遊春漫光塢花白
野林散香神降席拜神得夀見天子七星貫斷姮娥死
(田風拂拂一無田字粳說文云黍禾屬而黏可為酒故字從禾入水也凡稻皆粟今云黍如粟以見民)
(有餘力種黍如種粟之多帝下田租一作鉏吳七星劒也黃帝内傳西王母與七星金華寳劒越春)
(秋云伍子胥解劒與漁父曰此劒中有七星北斗文其直千金淮南子云姮娥羿妻羿請不死之藥于)
(西王母姮娥竊食以奔月中)
春歸昌谷
束髮方讀書謀身苦不早終軍未乘傳顔子鬢先老天
網信崇大矯士常慅慅逸目駢甘華羈心如荼蓼旱雲
二三月岑岫相顛倒誰揭赬玉盤東方發紅照春熱張
鶴蓋兔目官槐小思焦面如病嘗膽腸似絞京國心爛
漫夜夢歸家少發軔東門外天地皆浩浩青樹驪山頭
花風滿秦道宫臺光錯落裝畫偏峰嶠細綠及團紅當
路雜啼笑香氣下高廣鞍馬正華耀獨乘鷄棲車自覺
少風調心曲語形影秪身焉足樂豈能脫負擔刻鶴曾
無兆幽幽太華側老柏如建纛龍皮相排戞翠羽更蕩
掉驅趨委憔悴眺覽強笑貎花蔓閡行輈縠煙瞑深徼
少健無所就入門愧家老聽講依大樹觀書臨曲沼知
非出柙虎甘作藏霧豹韓鳥處繒繳湘鯈在籠罩狹行
無廓落壯士徒輕躁
(漢終軍步入關關吏與繻軍問何為吏曰為復傳耳還當以合符軍棄繻去史記顔回年二十九髮盡)
(白甚荼蓼皆苦菜必雪浪齋日記云旱雲二三月以下竒麗少陵未喜之如退之必嗜之也吳越)
(春秋云越王垂膽于戶出入嘗之不絶如軔搘車之木也將行則發之驪山在長安車鷄棲見開)
(愁歌註鶴刻鶴曾無兆李抱真好方士謂不死可致嘗夢駕乃刻鶴服羽衣習乘之竟死於丹意或用)
(此事日列女傳云陶大夫妻曰妾聞南山有玄豹霧雨七不下食者何也欲以澤其毛衣而成其文章)
(故藏以遠害惱韓鳥韓馮鳥見前公註)
昌谷詩
(本傳言長吉旦出乘馬奚奴背古錦囊自隨遇有所作投入囊中其未成者夜歸足成之今觀此篇)
(可騐蓋其觸景遇物隨所得句比次成章姸蚩雜陳斕斑滿目此所謂天吴紫鳳顛倒在裋褐也)
昌谷五月稻細青滿平水遥巒相壓疉頽綠愁墮地光
潔無秋思涼曠吹浮媚竹香滿凄寂粉節塗生翠草髮
垂恨鬢光露泣幽淚層圍爛洞曲芳徑老紅醉攢蟲鎪
古柳蟬子鳴高邃天帶委黃葛紫蒲交狹涘石錢差復
藉重葉皆蟠膩汰沙好平白立馬印青字晚鱗自遨遊
瘦鵠暝單跱嘹嘹濕蛄聲咽源驚濺起紆緩玉真路(元註)
(近武后巡幸路)神娥蕙花裏苔絮縈澗礫山實垂頳紫小柏儼
重扇肥松突丹髓鳴流走響韻壠秋拖光穟鸎唱閔女
歌瀑懸楚練帔風露滿笑眼駢巗雜舒墜亂條迸石嶺
細頸暄島毖日脚掃昏翳新雲啓華閟謐謐厭夏光商
風道清氣高眠服玉容燒桂祀天几(元註谷與女山嶺阪相承山即蘭香)
(神女上天處也遺几在焉)霧衣夜披拂眠壇夢真粹待駕棲鸞老故
宫椒壁圯(元註福昌宫在谷東)鴻瓏數鈴響羈臣發涼思隂藤束
朱鍵龍帳著魈魅(此像設問意)碧錦帖花檉香衾事殘貴(猶是)
(說蘭香廟意謂異代而人事之)歌塵蠧木在舞綵長雲似珍壤割繡叚
里俗祖風義隣凶不相杵疫病無邪祀鮐皮識仁惠丱
角知靦耻縣省司刑官戶乏詬租吏竹藪添墮簡石磯
引鈎餌溪灣轉水帶芭蕉傾蜀紙岑光晃縠襟孤景拂
繁事泉樽陶宰酒月眉謝郎妓丁丁幽鐘遠矯矯單飛
至霞巘殷嵯峩危溜聲争次淡蛾流平碧薄月眇隂悴
涼光入澗岸廓盡山中意漁童下宵網霜禽竦煙翅潭
鏡滑蛟涎浮珠噞魚戲風桐瑶匣瑟螢星錦城使柳綴
長縹帶篁掉短笛吹石根緣綠蘚蘆筍抽丹漬漂旋弄
天影古檜挐雲臂愁月薇帳紅罥雲香蔓刺芒麥平百
井閒乘列千肆刺促成紀人好學鴟夷子
(立馬印青字唐令諸掌牧馬以小字印右膊以年辰印右髀以監名依左右廂印印尾側至三歲起春量)
(強弱漸以飛字印印左廂髀膞細馬俱以龍形印印項左官馬賜人者以賜字印配諸軍及充傳送者以)
(出字印並印於右頰木家語蟪蛄之聲五里猶聞為苔絮水苔也山實樹之實龍虎經云丹髓流)
(汞謂松脂似之山細頸謂鳥也柳商風秋風也商聲属秋魈音消鬼也檉河也河傍赤莖小楊)
(爾禮記隣有喪舂不相相者助也舉重相力之歌角雅鮐背夀也註云鮐背背皮如鮐魚也詩總)
(丱兮總聚其髮以為兩角丱丫角貌常引鈎餌一木鈎作紉陶淵明為彭澤宰謝安攜妓遊東山)
(霞詩疏云巘謂山形如累兩層甑上大下小也此言巘謂如雲如霞噞魚口上見貌後漢書李郃)
(傳郃知星和帝分遣使者微行至州縣觀采風謠使者二人到益州偶投郃舍時夏夕露坐郃因仰觀問)
(二人曰二君發京師時寧知朝廷遣二使耶二人愕然問何以知曰有二使星向益州分野耳錦城即蜀)
(也成都志云以山川明麗錯如錦繡故曰錦城但螢星未詳恐誤字長縹帶縹青白色也麥盛平滿)
(百井也古者井九百畝大賀隴西成紀人也裝史記范蠡既輔越滅吳以為名之下難久居乃寳玉)
(浮海自號䲭夷于註曰革囊也或曰生牛皮又漢書顔註云自號鴟夷子者言若盛酒䲭夷多容受也)
銅駞悲
(洛陽記兩銅駞在宫之南街東西相向高九尺晉索靖有先識嘗見洛陽宫門銅駞而歎曰會見汝)
(在荆棘中未幾晉果有五胡之亂)
落魄三月罷尋花去東家誰作送春曲洛岸悲銅駞橋
南多馬客北山饒古人客飲杯中酒駞悲千萬春生世
莫徒勞風吹盤上燭厭見桃株笑銅駞夜來哭
(北山北邙山也多葬處)
自昌谷到洛後門
九月大野白蒼岑竦秋門寒凉十月末露霰濛曉昏澹
色結晝天心事填空雲道上千里風野竹蛇涎㾗石澗
凍波聲鷄呌清寒晨強行到東舍解馬投舊鄰東家名
廖者鄉曲傳姓辛杖頭非飲酒吾請造其人始欲南去
楚又將西適秦襄王與武帝各自留青春聞道蘭臺上
宋玉無歸魂緗縹兩行字蟄蟲蠧秋芸為探秦臺意豈
命余負薪
(長吉小傳云長吉往往獨騎往來京洛間所至或時時有作爾雅云牧外謂之野又云大野曰平洛)
(陽故宫記有宜秋門千秋門暢晉阮修常步行以百錢挂杖頭至酒店便獨酌酣宋玉風賦曰楚襄)
(王遊於蘭臺之宫宋玉侍有風颯然而至又宋玉有招魂見楚詞秦有章臺史記孫叔敖子窮困負)
(薪詞此詩自東家名廖者而下乃欲問卜如楚問詹尹卜居之意左傳有辛廖善占)
七月一日曉入太行山
(地志太行山在河内郡山陽縣西北今懷州河内也)
一夕遶山秋香露溘蒙菉新橋倚雲阪候蟲嘶露樸洛
南今已遠越衾誰為熟石氣何凄凄老莎如短鏃
(離騷薋菉葹以盈室兮註云菉玉芻也惡草)
秋涼詩寄正字十二兄
閉門感秋風幽姿任契闊大野生素空天地曠肅殺露
光泣殘蕙蟲響連夜發房寒寸輝薄迎風絳紗折披書
古芸馥恨唱華容歇百日不相知花光變涼節弟兄誰
念慮牋翰既通達青袍度白馬草簡奏東闕夢中相聚
笑覺見半牀月長思劇尋環亂憂抵覃葛(古)
(馬融施絳紗帳書臺稱為芸臺)(魚豢典略云芸香辟紙魚蠧古藏白馬一作瘦馬漢有東闕名曰)
(鳳闕葛太白詩頽思如尋環詩之覃兮覃延蔓也)
箋註評點李長吉歌詩卷三
