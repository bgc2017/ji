慶湖遺老詩集卷二宋賀鑄撰
古體詩上四十首
故鄴按鄴都記漢建安十二年曹操滅袁氏
始大築鄴當時京兆洛陽南陽許皆大都而
鄴為之長操子丕代漢復定都洛陽此後僣
竊更據鄴而未始殘破元魏孝文帝自代南
巡駐蹕鄴下久之以南望柏人山北接柏人
縣非善地遂去之河南將作挂飯罌于城樓
上識者解之挂飯懸飡也豈待玄孫宅此乎
至孝靜帝果為高歡劫遷都鄴齊五主營建
宫室規模壯麗遠逾前魏周武平齊焚撤略
盡及楊堅克尉迥遂洿瀦之築京觀于葛屨
山徙郡汝安陽鄴猶為屬邑熙寧間始廢之
戊午九月獨游晚歸馬上賦
魏武昔恢圖北平譚尚孽卜鄴築新都非徒三狡穴將
行遷鼎志遽有分香訣落日繐帷空奠終歌舞闋旋聞
瀍洛上載起蒼龍闕四葉不歸東苔花馳道絶食槽䜟
終(闕)挂飯期先决擾攘百年間覆車尋此轍山川氣象
變朝市繁華歇白露復青蕪茫茫換時節隂風吹葛屨
燐火走兵血木葉下西陵寒蟲助騷屑當時陪葬骨馬
鬛猶環列隧碣仆縱横䥴文久殘缺帛砧與柱礎螭首
随分裂指此一抔間賢愚兩何别悠悠鳳漳水寂寂雀
臺月千古配英魂未随埃盡滅田臯訪遺老謂有興亡
說但聽黍離篇叱牛耕不輟
喜雨己未予官滏陽涉春旱熱四月晦雨始
大澍而二麥已稿死采老農之言賦是詩
終春久旱暵涉夏俄溽暑垢汙凂衣襟梅津蒸柱礎黃
霾閉赤景測候錯辰午沙燕逐風鳶翻飛遡來雨紛紛
白羽箭齊發萬牛弩落瓦復鳴階浮漚如沸煑崇朝已
沛浹枯渴䪺清瘉田父喜過從迎門好相語蠶桑薄可
具豚酒與簫鼓擇吉謝叢祠巫孃罷狂舞晨炊飽丁壯
庇笠耕瀉鹵少緩麥租期庶將秋稼補輸入太倉中蕃
肥任黃鼠
老槐邯鄲郡南滏水上有大老槐無復生意
人偶夜休其下聞吟嘆之聲發空腹中盖梟
狐所憑而里人輙以為神也因築壇建社祀
禱甚勤予感而賦是詩巳未八月
老樹久枯禿俯臨清路塵曾無席地蔭庇暍及斯民梟
巢與狐穴兇怪相憑親嘷嘯屬隂黑驚搖旁近人周環
築級壇立社祀秋春既享不材夀濫當有土神勿惑巫
婦言請揮樵夫斤猶疑終竊據復作後來薪
過鼂掾端智鼂字祖禹滏陽法曹掾巳未九
月賦
西風吹晩雨饑雀噪寒叢文舉對談客坐慚觴豆空咄
嗟宦游子貧病略相同斗俸折腰得醉錢常不供君看
北里兒高堂燕歌鐘雖誇酒無算飽德何由豐吾豈乞
墦者不為妻妾容永懷冰檗操未媿屠酤雄
春行庚申三月滏陽賦
風俗喜嘉辰行樂東城春人歌芍藥章馬渡楊柳津田
畆久枯渴麥芒棲暗塵焦心戴白叟日望西郊雲
對酒庚申三月晦滏陽賦
白駒不可駐尺璧非所珍獨挹一樽酒悲歌送徂春歌
闌酒亦盡回首迹已陳自笑十年仕尚迷天下津豈無
濯纓水奈爾長路塵命也復何道今人猶昔人
閒情二首庚申四月同滏陽田參軍至明賦
青窗隠夕曛玉甃紫苔春佳人久不見翠被銷檀薰長
巾拂綠綺上有三年塵聊彈别燕弄寄謝陽臺雲
秋風動朱箔流塵汚鴛綺念昔合歡人兩心今萬里冰
霜變松竹况復如桃李欲寓相思文無多右軍紙
題巫山圖滏陽張氏出此圖盖唐人盡庚申
四月賦
巫山彼美(闕)秀色發朝雲絢麗不可挹飄颻去無痕楚
夢一夕後蒼山秋復春目斷腸亦斷往來今古人
詛蚊庚申五月滏陽賦
公舍踞隂溝維蚊得所在朝昕滅聲迹曛暮相期會挾
是黨與繁豈資軀力大飢心過狼貪毒喙甚蜂蠆侜張
巧中(去)人勇悍將何奈貧無綃葛綢拙計燃蕭艾徒自
取熏蒸舉家更(平)嚏欬烟銷尚鼓箑夜久禦益懈坦腹
恣交攻煩癢如搔疥神疲復夢悸少不容清快如何造
物工種此生民害安得長風驅投諸四荒外斷之嚴霜
誅併命不可貸醜類倘一遺餘孽行當再
燭蛾庚申五月滏陽席上賦
鬼蛾來翩翩慕此堂上燭附炎竟何功自取焚如酷感
彼萬動微保生在無欲不見清林蟬飲風聊自足
病暑庚申六月滏陽賦
旱夏景延永烈日天中央歘歘燎原野中(去)人如探湯
病肺苦焦渴吐舌生喉瘡蔗漿與茗飲未易蘇膏肓稍
驚氣象變雲物來冥茫仰枕視簷際浩浩浮滄江忽得
灌頂偈灑然心地凉雷公未鼓怒風伯何猖狂掃蕩太
宇空萬影才斜陽俯辭楚臺上拱立齊鼎旁一介命螻
蟻敢干私雨暘田夫信無罪觸熱正驅蝗
暑夜庚申六月滏陽賦
渴蟬鳴中夜木葉(闕)無風襟苧不加帶猶如被蒙茸三
庚信可畏一扇曾何功安得觧民愠蒼梧理古桐
問内庚申六月滏陽賦
庚伏厭蒸暑細君弄鍼縷烏綈百結裘茹繭加彌補勞
問汝何為經營特先期婦工乃我職一日安敢墮嘗聞
古俚語君子毋見嗤癭女將有行始求燃艾醫須衣待
僵凍何異斯人癡蕉葛此時好冰霜非所宜
食芡實作庚申六月邯鄲郡從事錢景棻德
父席上賦
錢侯官舍旁走水來方塘暑雨過初伏斜陽生晩涼風
翻芡盤卷萬觜争低昂猶疑秦雞暴擅此六國場下榻
延密客開樽薦新嘗金刀剥老蚌玉沙磨夜光殷勤煩
飣餖未咀悲生腸引領鄘衛西百泉乃吾鄉水産富此
物數錢論斗量朝飡取饜飽無復炊黃粱貪嗜比羊棗
况乎惟味良十年去國仕遇得才微芒季鷹思蓴羹拂
衣謝齊王我亦散浪者未許斯人狂長歌定行矣千載
會相望
烹雞歎庚申七月客過滏陽道近時有人觀
庖人宰三雞一雄就縛而鳴不輟因歎曰禽
鳥將死知時且鳴吾安得默默求容于世因
極口肆言俄抵機穽幾不得免予感而賦此
云
膳夫縛三雞二雌先就烹一雄置机上不廢知時鳴有
客見之嘆人情猶物情寧昌言即死何噤口偷生愚聞
此客言退思因竊評雞實鼎爼資殺身非罪聲人忘樞
機械鼓舌為禍萌宜念千金軀與雞何重輕
題華陽公主碑隂按碑公主名季艷魏孝文
帝之孫年十四降高歡弟琛主與琛皆蚤死
齊建國琛追王趙郡主為王妃碑表其墓盧
思道文姚淑書在滏陽之南七里庚申八月
晦日賦
王姬乘鳳去春色一朝空昔怨綺羅月今無松柏風千
年見白日狐穴入幽宫玉鏡古塵滿落梅誰復容峩峩
當隧碑寶刻一何工文擅色絲美但書膏邑封惜非丈
夫烈不得傳無窮好在故時物清漳流自東
題蘭陵王碑隂碑載王名肅字長恭北齊文
襄之子按北史直書長恭而沒其名盖當時
以字行而史失其詳爾王有武略善撫士每
得一瓜數李必分甘餌衆金墉之戰免胄先
登推功第一今蘭陵王曲即凱歌也為後主
所忌得疾不治而卒以鴆薨碑隂刻王弟延
宗一詩甚哀墓在滏陽西南十里道占其東
夏潦所凑壠已半圮碑字大兼寸隸法有古
氣而不著書人名文乃盧思道也庚申九月
十日賦
齊室生武賢蘭陵乃頗牧㭊瓜饗虎士饜飫比粱肉金
墉免胄戰破陣何神速樂府有遺聲當歌凱旋曲盤宗
既不夀霸祚宜爾促十代六百年人間換陵谷荒途接
幽壠誰復禁樵牧窆石半欹摧鈎鋤斷鼇足蒼苔蝕琢
刻仰睇眩塵目操翰無媿辭千言不為辱流湍齧馬鬛
客土日危蹙霪潦併年間彌漫即川陸昔多萬兩送今
無一抔築人生妄區别共盡同草木何待雍門彈令君
淚盈匊
邯鄲郡樓晩望庚申九月賦
新涼瀉軒檻草木帶秋聲闊水倒嵐影洗磨刀戟明百
蟲莫吟動一鳥歸思輕晩律駭徂景羇懷念勞生去國
亦已久已年今復庚官倉容雀耗世路忌蝸爭顧我實
荒浪誤抛樵與耕竹木微逕在奚獨古人行
答杜仲觀登叢臺見寄庚申九月滏陽賦
高風蕩河漢白露被寒菊下有絡緯蟲凄酸生意促華
年不相待去我何流速老步失騰驤短轅甘跼蹙伊人
濮陽秀方厭折腰辱仕途塞榛蕪低徊避蚖蝮邯鄲古
都會陳迹武靈築興發即登臨西南幾窮目新詩琢璠
琰叠寄三兩幅一聽郢中歌陽春回草木行將及瓜代
暫喜擺羈束鞭馬徑相過連朝奉游矚隻雞與斗黍禮
意未為足何以遇高陽多營甕頭醁
冬夜寓直庚申十月滏陽賦
落月半侵窗蛩聲寒到牀羇人不堪此夢後夜仍長結
衣出庭戸河漢正蒼涼浮隂暝四野來雁不知行陳物
愁莫節畏塗懷故鄉十年泥滓賤半生靴板忙豈不志
事功筋骸難自強壯毛抽寸霜烈胆磨尺鋼素尚竟誰
許行歌追楚狂
送武桓之安陽辛酉七月冠氏席上賦
黃金絡征轡之子待明發樽酒少遲留禪林見涼月歌
鬟結蛾黛怨此佳期闊去去柳堤風青蟬催白髮
寄杜邯鄲予寓居魏之冠氏杜仲觀以詩相
招屬大河北徙莫知其津竟不果赴但賦此
答之時辛酉八月也
窮巷厭多雨頽垣藜藿生蜩螗飽風露晏景一何清坐
指歲芳歇羈人心骨驚所懷不可見東州聞政聲三年
但絃歌百里稱神明風月動高興詩章時一鳴天葩落
健筆直與春工爭渾河失故渠怒水方縱横難憑束葦
濟跬步萬里程夢想不知遠笑談何可并頼有西飛翰
尺紙緘馳情
訪周沆郭忱周字文清郭字天輔皆吾僚壻
也辛酉仲冬自魏趨闕始及北郊首訪二子
于葫蘆園延欵連日因賦是詩
前日去薄官驅車望城闕情親周與郭契闊多年别征
袍未及觧徑造郊扉謁存問審安娛芝眉慰懷渴家飽
具羹炙笑我猶饕餮野色夜蒼茫松隂步微月悲風應
長嘯洒面若冰雪狹室燭光清壞爐擁駝褐歡呼講舊
好鄰夢憎驚聒念昔初冠年朋從事顛蹶忽忽一回首
身志老成拙居諸信遄邁又值陽生節春物行可期良
游須屢結婦家酒醅美升斗容丐輟斟酌挹東君手選
時芳折樽前有餘樂身外無所切欲尋玉清路難訪金
丹訣修短三萬朝黃塵共埋滅
除夜嘆辛酉京師示周沆
壯髮忽種種華年今復窮客懷少安適况乃京塵中病
肺厭斟酌疲筋謝過從閒坊稅老屋車馬無來蹤日俸
才百錢鹽虀猶不供夜榻覆龍具晨炊熏馬通出門欲
貸乞羞汗難為容安得一扁舟浮家乘興東江山北深
隠終老為田翁春秧二頃苗秋穫期百鍾稚子課樵汲
壯妻兼織舂行歌滄浪清卧快柴桑風神明飬内觀憂
患無旁攻有客聞此言誚予何不衷兹行果勇决誰攬
冥冥鴻安知禄籍間去就如樊籠微尚良自信所悲君
不同
寄杜仲觀辛酉二月予罷官滏陽訪仲觀于
邯鄲屬雨後晴和城邑人已衣袷既登叢臺
風色凄緊尚如隆冬時臺下有佛祠庭中得
斷碑乃蔡有鄰書嚴挺之叢臺懷古賦也因
請仲觀樹之壁間佛祠西去二三里有王氏
園偶諸俳倡將祀神者因置酒按之邑人丘
岩起次說與焉明日相别是冬仲觀亦受代
復調南康舡官壬戌八月予至彭城登高有
懷因賦此以寄
中春雨收霽與子登叢臺形勝宛然在太行西北來無
情百尺土千載未摧頽四顧發悲嘯凄風振頥頦凌高
氣象變似不容徘徊下出破禪刹斷碑生紫苔嚴公賦
懷古復使後人哀西尋王氏園一徑趨城隈老竹未萌
筍繁花如雪開惠然丘少年逸躅欣攀陪小榭羅醼豆
開簾按俳詼招呼縹緲人晚鐘催&KR0008;梅水調唱金縷雲
罍浮玉醅傾觴敢惜醉忘着接䍦回明日遂分手舊游
安在哉我為東徐官客鬢棲塵埃君調南康吏江山役
清才西風吹去雁尺紙為君裁我已困摧辱壯心如濕
灰行將隠名姓采藥孫登嵬(共城山名)異日儻相過衡門剪
蒿萊
游雲龍張氏山居雲龍山距彭城郭南三里
郡人張天驥聖途築亭於西麓元豐初郡守
眉山蘇公屢登燕于此亭下畜二鶴因以放
鶴名亭復為之記亭下有小屋曰蘇齋壁間
榜眉山所留二詩及盡大枯株亦公醉筆也
亭上一徑至山腹有石如礱治者公復題三
十許字記戊午仲冬雪後與二三子擕惠山
泉烹鳳團此巖下張即鑱之壬戌秋予初至
徐張惠然見臨繼相招與山中游八月晦日
遂往暮歸馬上賦此
昔聞張逸民卜築雲龍山東望結遐想喜得彭城官一
語定襟契宛如平生歡招攜屬休沐投此蘿薜間女僕
候門巷(闕)桂雙翠鬟蘇齋軒戶明餅火焚椒蘭寶墨鬼
神護清詩冰玉寒森然拱簷霤架石排琅玕東趨放鶴
亭磴道披茅菅指頋百村落炊烟林莽間日脚洒平陸
兩山如斷鬟凄風振晚葉坐怯衣裘單引領紫霄極飄
颻如可干緬懷眉山公五馬來游盤酣興走顛筆蒼崖
即鑱刊午年仲冬月雪野雲彌漫掃石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀遇勝不能賦俯尋塵路還
山英移未勒時欵白雲關
登黃樓有懷蘇眉山時公謫居黃岡壬戌八
月彭城作
登黃樓望黃州黃州望不見樓下水東流水流何可留
浮雲更悠悠傷心澤畔客憔悴楚蘭秋
秋懷二首壬戌九月彭城賦
室邇人尚遠况乎千里間豈徒道路長重水復重山清
霜老芳物嘉樹不堪攀欲寄隴頭信春風殊未還
蕭蕭庭木落格格雞聲惡荒簷日影斜飢猫捕黃雀窗
間養痾客起念邱園樂欲賦歸去來西風老藜藿
燕子樓唐徐牧張建封晩得姬人眄眄寵嬖
之為起燕子樓于使宅北城上以處焉後更
兵火樓不復存天聖中故相濮陽李公出守
彭城復樓於故址壬戌重九後一日予與二
三僚友置酒樓上分韻賦詩偶得如字而侍
酒官妓亦有名眄眄者盖竊希唐人因為見
于卒章
城據山川勝千年楚故都高樓臨汳水楊柳蔭芙蕖唐
室中多故將軍老鎮徐毬場朝戲馬玉帳夜投壺白雪
徵清唱黃金得綠珠春風樓上醼三日極歡娛紅粉夢
雲散白楊兵火餘當年賀厦燕老盡幾番雛曲徑擁黃
葉西風時掃除寒鴟蹲老樹睥睨女墻狐有客晩登覧
傍徨思壯圖荆榛閉銅雀麋鹿遊姑蘇陳迹豈足道舊
歡何日無朱闌開酒場寶勒迎官奴醉袖舞雊鵒艷聲
歌鷓鴣遲留故時月桂影來座隅回首一相詫今人如
不如
快哉亭彭城郡城之東南隅提點刑獄官廢
廨也熙寧末魏郡李公持節來此構亭上郡
太守眉山蘇公命名曰快哉亭下有爽塏數
十步即唐人薛能陽春亭故址也癸亥六月
始登此亭因賦是詩
飛亭冠城隅空闊延四望夙昔兩文雄胡牀此相向山
川氣候美詩酒風神王彈壓許昌侯陽春慙俚唱麾車
忽南北榮辱生譽謗一躐雲逵間一落江湖上我來得
陳䠱伏檻徒怊悵可畏此塵籠歸哉養荒浪
飛鳴亭彭城南禪佛祠據戲馬臺之麓有岩
山出其上方廣信倍尋可立柱石癸亥秋九
月太守河南王公說命僧起亭冠焉亭成置
酒以落之而未得嘉名以稱也時天晴木落
旅雁南下復有聲琴于座者公偶誦嵇叔夜
目送歸鴻手拊五絃之詩因以飛鳴榜之是
冬十二月十日復與李昭玘成父楊中立同
登因賦是詩
禪林跨山脅飛構鑿崚嶒千里寄雙睫百憂消一登斯
游屬公暇曉日東南升霜野明練甲雲隂垂海鵬東州
地陽暖臘月川無冰大船出洪口突去如騫騰趺坐思
方寂桐魚聞飯僧生臺飽馴鴿散上浮圖層矯首發長
嘯清風鼓塵膺寥寥紫虛路鴻雁正憑陵仿像中散公
俯手朱絲繩粉繪久零落爽靈呼不譍顧予識尤寡况
復無才稱行且置纓笏庵棲宗大乘二子勿多誚有心
何不能
上已後一日登快哉亭作甲子年賦
上已信嘉辰流觴傳舊俗良游悵不遂吏局方有屬東
風吹曉雨萬竅嘷林麓疑有泊舟人狂歌河女曲逾朝
始澄霽物色如新沐城角趨(去)危亭登臨尉幽獨紛華
掃不見胡蝶飛平綠竚倚窮夕曛悠哉此心目
讀李益詩甲子夏與彭城詩社諸君分閱唐
諸家詩采其平生人賦一章以姓為韻君虞
益字也見從軍詩序
君虞興聖孫詩律早專美樂府度新聲宫酺奉天子鮮
風獵蘭苕華月濯桃李獨有連眉郎才稱劣相比頗聞
竹窗句流落綺紈耳吏曹久失調幕府感恩起從軍五
十篇王粲慙率爾胡沙動霜草開卷得千里騫翔大蓬
拜轉頋觸排毁晩升八座崇謝事知所止高文茂支庶
埋滅長已矣斯人今不亡正頼數番紙咄嗟齒逾壯日
就無聞恥勉哉課謠吟請自田居始
田園樂甲子八月與彭城詩社諸君會南臺
佛祠望田畆秋成農有喜色誦王摩詰田園
樂因分韻擬之予得邨字
昔我未去園幽棲淇上村分辭俠少事喜與農老言農
老孰追從四鄰皆世婚機中工織婦籍上成丁孫青駒
自走磨黃犬長候門昨日春大開道遥望高原西照牛
羊下東風花草繁今朝夏雞鳴麥熟田頭喧歸來息樹
蔭課汲灌中園秋賽方及辰釀秫烹膏豚叢祠响腰鼓
免杖奉神樽冬雪斷門巷蠶廬清且温地藉熊豹席爐
明荆櫪根起居就安適非復繫晨昏不識百里面不知
千騎尊供輸先衆期于我何威恩太上復淳古坐起羲
與軒敢忘天地施擊壤聲如塤畢此百歲願泰然長夜
魂避秦誰氏子客死武陵源
此日足可惜甲子九月彭城寇元弼席上賦
此日足可惜此樽何可辭人生信浮寓老境將安之念
昔青衿歲九七殊未知忽忽俯仰間復見趨庭兒名繫
冗從籍顧亦何能為撫此多病軀敢有黃髮期每虞斃
奔走明哲永見嗤後日賣刀劍買牛耕故陂不但力作
勤農事有間時慨想無心子清言真我師
部兵之狄丘道中懷寄彭城社友甲子十二
月賦
駕言出北門徒御何遲遲日氣方洶湧霜隂亦紛披役
夫前驅行少婦痛不隨分攜仰天哭聲盡有餘悲雖非
遠行邁要之為别離顧我豈無家從公難遂私且懷二
三友缺此文酒期臨分各有贈婉思見乎詞吟風一回
首烟林失城池相思重相過斗黍為君炊
三月二十日遊南臺與陳傳道張謀父王文
舉乙丑同賦互取姓為韻予得陳字
晴春六十日不與酒杯親吏事豈無閒風雨復兼旬始
作南城游時物固已陳君不見桃李濃綠迷荆榛登高
暫逍遥引目清泗濱向田有交逕俯城皆要津得意屬
禽魚可愛不可馴顧予千里客眷此十日春胡不念爾
生筋骸勞欠伸二十起丁籍一官初為貧侜張西復東
甑滿萊蕪塵黃綬彼何物豕苓安足珍山園有芳蘭幽
佩手自紉長哦白雲謠遐想紫陽真去矣南昌尉庶幾
乎若人
夏夜懷寄傳道陳攝領雙溝戍稅局乙丑彭
城作
疲筋任藜杖行藥下僧坊月出河漢白雨餘草木凉有
懷社中子引首東南望高韻少諧結何心事征商泗濱
六七月萬柳鳴蜩螗大艑岢峩來迎風坐胡牀投錢授
赤券豈所試君長申退尚多暇不無金玉章而予方執
熱思得濯滄浪雲牋儻寫寄珍重未相忘
慶湖遺老詩集卷二
