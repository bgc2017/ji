慶湖遺老詩集卷五宋賀鑄撰
近體詩七十二首
雨餘晩望熙寧丙辰五月臨城賦
相應乳鳩鳴桑間返照平明津小舫度高隴一牛耕林
藪歸心健塵埃病骨輕屈騷魂爽在未許獨君清
自訟元豐戊午六月滏陽賦
朝聽明鐘出暮隨衙鼓歸朝朝復暮暮是是與非非跡
寄升沉路言投禍福機何窮百年事端使一心違
待曉朝謁天慶作巳未下元滏陽賦
望曉謁琳宫荒庭霧氣濃曾陪羽林仗如待景陽鐘薄
宦情無幾勞生夢不容樵朋與漁伴他日會相從
送李易初還汶陽癸亥正月彭城賦
客宦愴離羣徐方復得君青衫初試吏白面頗能文盡
舸浮春水清樽醉舞裙他年會相訪分卧北山雲
重送張澤樂郊皆汶陽游燕之地
夾岸雪初消青青見麥苗傳聲汶陽客已解木蘭橈春
水生張澤春風動樂郊良游知不負回首念無聊
春書癸亥二月彭城
新蠶經浴罷舊燕未來前吏局坐如夢物華行可憐藻
生南浦釣雨足東臯田故國負歸約塵埃年復年
擬温飛卿甲子七月彭城代王文舉賦
露網朱甍上風簾翠鎖前宿衾熏萏菡朝鏡拂漪漣津
潤銷金筆香依撲粉綿度閒雙陸子撥恨十三弦鸚鵡
殷勤語旃檀委曲烟鮫綃乾玉筯魚鑰限金蓮團扇訓
桃葉烏絲代杏箋朱門長窅窅白馬自翩翩難釣三珠
樹徒抛七寳鞭酒闌應有待夢破即無緣信鵲新秋去
孤蟾後夜圓浪言墻外地的是洞中僊
快哉亭朝暮寓目二首
風起喜舒曠徑趨城上樓初陽動禾黍積雨失汀洲水
牯負鴝鵒山樞懸栝蔞坐慙真隠子物我兩悠悠
積潦際危堞登臨西照中苔衣罥白羽槐蔭懸青蟲不
淺胡牀興無多團扇功目窮猶起羡演漾一漁蓬
題張氏白雲莊彭城張謀父居泗州之東山
耕田數百里中擇爽塏列樹松竹結茅其間
榜曰白雲莊甲子九月置酒招予與寇陳王
李四子酒酣賦詩予得雲字
江左陶徵士高風昔所聞應慙五株柳難比一溪雲我
有乘桴約君方植杖耘悠悠竟何得晚歲盍同羣
賦得枕上聞雁用天字甲子冬至日宼元弼
席上賦
朔吹飄驚雁寒聲徹枕前遠違沙漠雪不下汶陽田客
夢悲中夜歸期隔故年莓苔與菰米何處是湘天
和人游白雲莊二首乙丑正月晦日與予鄉
段詢慎從成父宼元弼步出彭城之上洪門
泛舟訪張謀父于白雲莊晚歸皆被酒段集
古人句成二首示同游予因走筆和之以送
謀父後旬慎從感疾物故張復出是詩使人
泣歎彌日
原野正春風登臨一醉同隂晴時未定今古思何窮山
勢落還起溪流噎復通隠君方自得可羡爾冥鴻
可愛白雲翁前溪檥釣篷耕樵一逕下井臼四鄰同倦
宦終何得餘生寄此中預煩多種秫毋使酒桮空
早夏乙丑彭城賦
吏役初無補端令樂事妨不知春遂去但愛日何長薄
雨梅含核温風麥擢芒須容退食暇一枕夢吾鄉
辭酒乙丑正月彭城南豐席上賦
魯酒一樽薄吾愁萬斛多塵埃斬馬劍涕泗飯牛歌髀
肉生如許顛毛黑幾何功名可復道身世兩蹉跎
送陳傳道攝官雙溝乙丑六月陳發彭城檥
舟漢祠下者累日予方抱疾不遑出餞因賦
是詩
弭節想登臨開雲護日隂青蒲泗水闊古木漢祠深應
醉杯中物誰聞澤畔吟禪房飬痾客輕别若為心
游滕縣時氏園池乙丑八月賦
珍重西園主開門待子猷城隅樹交蔭樓下水通流鴝
鵒鳴深竹蜻蜓駐小舟可能忘夢想塵土滿徐州
自鄆還徐道中乙丑八月賦
八月過新雨行雲弄晚涼山川乍明晦禾黍半青黃西
去真何事東還非故鄉悠悠塵土裏無路不亡羊
早發王邨道中寄李智父乙丑八月賦
雞鳴戒徒御驅馬度前陂得雨人耕早邊山日上遲罷
休何復道會合邈無期頼有西來水悠悠慰我思
暮投葛墟馬上乙丑八月賦
旬浹走千里塵埃如有緣慙無季子印可挾洛陽田廣
澤雁行去荒山雨脚縣長亭猶未見疲馬不勝鞭
汴渠夜泊示紹彦祖元祐丙寅二月永城
賦
耿耿度中夜浩歌誰與詶屋頭風罨岸枕底浪澎舟春
物行飄忽鄉心久滯留須明投吏部一醉驛西樓
丙寅舟次宋城作
水館四邊邨登臨奈斷魂黃花開小徑紅粉哭高原舟
檝逢新火松楸老故園斜陽一千里依約是蘇門
京居感興丁夘正月賦時領將作屬
為問長安客何人識要津長持一馬箠浪走六街塵城
闕烟中曉關河雪後春故園桃李在樽酒願相親
玉津晩歸馬上丁夘清明京師賦
落日南城陌東風禁火時醉醒皆自得單袷正相宜綠
樹侵高閣繁花洒曲池未應判節物可奈故園思
西城有懷舊好丁夘七月予以將作屬日至
瓊林金明督察營繕偶懷陳迹惘然因賦
西郭天泉里依依得舊游綺羅紅芰曉絲管萬蟬秋柳
礙鞦韆陌萍沉祓禊舟年華勿復道誰為駐東流
苦竹邨南馬上戊辰四月晦日歴陽賦
楚澤熏風後林臯夕照間漁船㳂綠岸鳥道轉荒山久
負杯中物長偷馬上間悠悠白門路何日杖藜還
題諸葛谼田家壁地名諸葛亮谼在烏江北
八十里與石頭城相望戊辰九月賦
晚度孔明谼林間訪老農行衝落葉逕坐聽隔江鐘後
舍燈猶織前溪水自舂無多游宦興卜隠幸相容
詶桂林從叔戊辰十一月歴陽遣使還賦
江到三湘盡山圍八桂深龍蛇塞下蟄霧露晝多隂迢
逓馳楳信殷勤訪竹林淮南風土美留滯亦何心
寄金陵倉官趙令毣通宜趙諸王孫戊辰十
二月歴陽賦
歲律倏云暮王孫興可堪羨雲歸日下隨雁滯江南卑
溼求長健登臨奈半酣西州眼中近早晩寄華緘
懷寄潘孝本兼簡其子言潘字景仁時游宦
嶺外己巳正月歴陽賦
春色先梅嶺秋聲後桂林溪通五羊險雲近九疑隂無
雁難逢信有猿能伴吟一樽燒酒美應對阿戎斟
送張商老西上張名夢臣吳郡人巳巳九月
歴陽賦
霧氣斂陂澤鼓聲催客航蒹葭靡宿露鸛鶴盤朝陽行
役自兹遠離愁安可忘黃華一樽酒何處望吾鄉
題烏江東隆山鄧氏亭巳巳九月賦
逋客今何許空餘接隠亭舟隨潮水上門背夕陽扄兔
策塵生蠧漁蓑雨化螢題詩岩下石聊代草堂靈
登烏江柏子岡懷景仁己巳十月賦
驅車柏子岡引首東南望孤戍帶寒日長江流大荒故
人越五嶺旅雁留三湘好待春風暖相期還北鄉
宿黃葉嶺田家巳巳十一月烏江賦
聚落荒山裏畬田歲不登牛衣障隙雪鼠穴見鄰燈愁
信魚難暝寒凝酒亦冰悵然歌白石椎枕待晨興
遊六合定山真如寺達磨第一道場巳巳十
二月賦
隻履西歸遠何年此布金地寒蒼檜老歲晏白雲隂燒
隔溪冰斷樵穿徑雪深祖心無處問俗駕晚駸駸
同道通師之香林馬上庚午正月歴陽賦通
喜為詩從吾游甚久
冰霜節候遲淮楚早春時白草風頭急黃雲日脚垂鳥
聲投古戍馬力倦長陂吾有官箴畏勞生爾浪為
題烏江丘氏昆仲歲寒亭植柏亭下故命是
名庚午正月賦
新甫移根遠蒼然對兩翁閉門三尺雪仰枕一庭風東
郭顔何厚西來意莫窮未應輸狹小釀酒待春叢
送左禹赴江夏尉左字塗叟庚午四月烏江
賦
汎汎青翰舟亭亭黃鶴樓江山信清洒人物想風流美
酒遣歸思新詩題勝游有魚知不食端作置書郵
高望道中庚午五月烏江賦
積雨漲陂塘田塍插晚秧遠山宜薄暮高燕弄微凉馬
革非吾願魚飡饜此鄉歸期知近在猶待菊花黃
湯泉道中庚午七月烏江賦
青石岡西下靈泉産藥苗山英如有待木客可相招蟬
帶風移樹塵隨馬度橋颺鞭吟舊句歸路不知遥
留别王掾元胥庚午十二月歴陽賦
之子貫東牟青衫試宦游顛非小賀比爽自阿戎流未
即芸香拜俄先瓜戍秋孤篷别夜思霜月滿滄洲
檥舟當利口待風累日懷寄城中朋游二首
庚午十二月歴陽賦
一葉寄津口怒濤安可乘朝風占酒旆夜㸑乞漁燈牛
渚逢新月秦淮想結冰故人他夕夢歌吹滿金陵
離憂不可解罷酒獨登臨潮落江空闊雲繁歲晏隂愁
鴟守漁罧怒犬突神林觸目增悽斷聊為澤畔吟
重别王掾庚午十二月六日自歴陽當利口
放舟至沙夾王元胥載酒旋訪别因留宿不
發重賦此詩以貽
訪别難遽了不知寒夜長回燈撤杯案抱被宿舡倉載
聽遠雞唱稍分征雁行臨風滿掬淚吟落一衿霜
投宿清涼寺庚午十二月望日自秦淮亭信
馬出石城門賦
建業衣冠集秦淮舟楫屯東西萬里客朝暮兩潮渾何
處契心賞片時清耳根僕夫浪見問但出石城門
金陵寄懷王掾庚午十二月賦
征虜亭邊路望夫山下舟長江不隔夢明月祗供愁促
席歌塵斷閒窗醉墨留惜芳橋畔柳誰繫木蘭舟
秦淮夜泊辛未正月賦
官柳動春條秦淮生暮潮樓臺見新月燈火上雙橋隔
岸開朱箔臨風弄紫蕭誰憐遠遊子心旆正搖搖
鐘山法雲彦上人留中飡罷游草堂寺寺即
周顒故居辛未正月金陵賦
弭楫秦淮尾登臨殊興迴難消蔬飯飽更過草堂來日
轉嵓扉暝風披蕙帳開吾非海鹽令猿鳥莫相猜
詶别法堂彦上人辛未正月金陵賦
將别雁門師殷勤訪所之江湖懷北闕鷗鳥戀南枝朝
隠非吾所山英不汝欺明年東下約春水漾蘋時
易官後呈交舊辛未九月京師賦
當年筆漫投說劍氣横秋自負虎頭相誰封龍頟侯聊
辭噲等伍濫作詩家流少待高常侍功名晩歲收
辛未龍興節日懷王掾元胥昨歲是日予解
舟渡江此詩京師賦
昨歲東溪口扁舟欲下江伴愁燈映幔欺睡月侵窗漫
寄書連紙誰同酒一缸何當見之子聊使我心降
廣津門東馬上壬申二月京師賦
津頭落帆鼓薄暮尚蓬鼕疑是秦淮口扁舟醉夢中不
堪隋岸北塵土一鞭風傳語端能否伯勞飛自東
久病寄二三親友壬申八月京師賦
早昧攝生理百勞戕至真藥靈翻佐病詩癖竟窮人終
負黃壚恨長違白首親一囊安可得四壁未應貧燈下
塵編泪風前墓草春倘忘雞酒設腹痛勿多嗔
秋夜聞雨晨興偶書癸酉八月京師賦時欲
扶疾東下
故國心馳北扁舟計漫東寒生一夜雨病涉兩秋風落
泊籬根葉幽憂屋角蟲何情悲節物聊自况衰翁
謝米雍丘元章見過米名芾癸酉八月京師
賦
今古兩妙令雍丘與太丘當時號清白後日想風流吏
鼾庭隂午農歌野色秋吾非荀氏老愧爾德星留
留别米雍丘二首米辨博有才具者山林集
數十卷為人知者特水淫書學而已清狂多
忤嘗上章援予祠史之請不報輙已因以激
之癸酉十月雍丘賦
明缸通夜語累塊寫胸中水癖推劉令書名凂魯東忌
猜悲廪鼠逐熱賤雲鴻不乏佳山水東南著兩翁
好住楚公子山林何處逢官身須自乞俗眼可相容叔
夜爛猶鍛伯鸞傭且舂多慙方禄隠爾汝傲吳儂
寳應夜泊癸酉十二月賦
伏枕漳濱後維舟楚澤邊筋骸非壯日節物廹窮年夜
雨侵床漏晨炊凑鼻烟勞生我其分十口亦飄然
題甘露寺净名齋兼寄米元章米舊嘗居此
齋甲戌九月京口賦
日出天垠露江横地軸分馳年悲落木羇思託孤雲重
掃淨名室長招漫仕君悠悠德璋軰未辦勒移文
龜山晚泊乙亥二月賦
春候半寒温維舟淮上村長林補山豁青草際潮痕久
厭浮家役重招去國魂禪房欲舒寫烟雨促黃昏
歲暮舟居卧病懷寄金陵和上人乙亥十二
月淮上賦
野泊歲云暮念歸期更賒津童為過客商舶是鄰家雪
密漁依罧潮廻蚌委沙南洲人健否不寄早梅花
寓泊臨淮有懷杜修撰丙子二月賦杜公名
紘去歲總漕于此屢開燕寳訓堂
幕捲歌鬟列堂深密炬然臨風鳴羯鼔待月戲鞦韆短
韻吟牋出長簷醉帽偏斯人違薄俗何減孟公賢
舟發金陵望歴陽作丙子四月賦
尚識歴陽道依然西照間風烟石磧戍林麓楚王山隔
水一凝佇當年百往還誰憐躍馬客衰病再投閒
江行寫望丙子四月當塗道中賦
斜照侵疎箔微涼逗小窗青蒲故依渚白鳥屢横江遣
興詩三百煎愁艣一雙前舟定未遠叠鼓聽逢逢
郎官湖按李白詩序云乾元歲流夜郎遇故
人尚書郎張謂使夏口沔州杜太守漢陽王
令觴于江城之南湖張公四望超然請白標
之嘉名白因號之郎官湖席上文士輔翼岑
靖以為知言今所謂郎官湖者占郡城之北
束于兩山間縱廣百許步固不足四望而超
然也已知其非是郡南瀕江之人持南唐時
地券尚指郎官湖為鄰盖湖為江水所并而
去城里餘猶有洲渚隠然未泯乃湖之故防
也予丙子五月舟次沔陽求訪遺老始得其
詳因賦志之
當年賢守令載酒沔南游涼月呈新霽明湖涵素秋郎
官夏口使仙客夜郎囚促膝青螭舫連觴紫綺裘高讙
隨雨散餘䠱想風流芳草失青履滄波浮白鷗江吞百
頃盡石刻一篇留宜有沉碑者前懷陵谷憂
題寳泉官舍壁寳泉監在夏郡城東三里黃
鵠山之隂丙子八月到官後賦
偶著強名字非才但鑄金不妨稱外監况復住山隂勝
日聊披卷清風故解衿餘生偷禄隠何等是升沉
江夏寓興二首前篇丙子十二月賦後篇丁
丑五月賦
風與檣烏便儂先塞雁來山經七澤斷潮自九江回漁
父猶知隠騷人枉衒才朋游正相遠梅信為誰開
陂湖蹙坊市江漢復縱横沮洳莎城阽晴暘竹瓦鳴新
文添鵩賦異味識黿羹豈復悲流落官糧寓此生
九月十日寄潘邠老丁丑江夏賦潘嘗許中
秋重九渡江見過竟不至因以誚之
明月昔如許懷人殊不來徒歌桃葉曲又負菊華開尺
紙緘愁去扁舟載夢迴他年雞黍約千里信悠哉
送蒲圻陳主簿彦升歸越陳字登之丁丑十
月江夏賦
好在稽山北因君訪故園風流久衰歇湖水自清渾可
得千秋觀相傳百代孫時聞祖(闕)客不減漢東門
送金壇慎令瓛戊寅三月江夏賦慎字獻玉
年少寡欲奉佛甚嚴
清素復多聞天涯晚得君相延蒲塞饌細演貝多文世
味淡如水身謀散勝雲謾為花縣約聊慰此臨分
寄題盱眙杜子師東山草堂丙子二月臨淮
賦偶亡之庚辰十月再道臨淮復得于子師
因附卷末
東山與物遠松竹蔭茅茨信有冥鴻志難藏霧豹姿會
招安石起何患德璋移後日嵓扉下游人想履綦
慶湖遺老詩集卷五
