慶湖遺老詩集卷九宋賀鑄撰
七言絶句六十首
清燕堂丁巳四月趙郡賦
雀聲嘖嘖燕飛飛剰得殘紅一兩枝睡思乍來還乍去
日長披卷下簾時
北園初夏丁巳趙郡賦
天氣清和樹蔭濃冥濛薄雨溼簾櫳蔫紅半落生香在
向晩珻瑰架上風
秋風登城樓巳未七月滏陽賦
襲人風露覺秋初臨水高樓更雨餘天幕鮮明河影淡
行雲流月兩徐徐
初見白髮示内庚申三月滏陽賦
安能屈指計封侯西日東風見白頭信是色身非我有
若論身外更悠悠
局中歸庚申五月滏陽賦
心火成灰不復然故園笑别十三年晩凉退食無餘事
坐與兒曹挽紙鳶
野步庚申七月滏陽賦
津頭微逕望城斜水落孤村格嫩沙黃草庵中疎雨溼
白頭翁嫗坐看瓜
和崔若拙四時田家詞四首崔字至之庚申
八月滏陽賦
鼓聲迎客醉還家社樹團欒日影斜共喜今年春賽好
纏頭紅有象生花
野蔓牽花過短牆麥秋時節倂蠶忙迎門父老延行客
井汲清甘樹蔭涼
雞聲犬吠遠相望社酒登槽喚客嘗曉日晴明陂更闊
風吹喬麥密花香
晩雪漫漫沒兔罝滿桮豆粥餉鄰家夜長少婦無舂織
一點青燈伴緝麻
西城馬上辛酉正月滏陽賦
燭冷塵消過上元晴明風日柳初繁偷閒偶到西城陌
喜見青山似故園
再遊西城辛酉二月賦
柳條破眼已堪攀鷺下城隅水一灣後日重來寒食近
杏花林外見青山
東城送客馬上辛酉二月滏陽賦
向午孤烟起客檣一陂春水兩鴛鴦漁童解唱滄浪曲
應笑塵埃馬上郎
魏城東辛酉二月元城賦
短短宫牆見杏花霏霏晩雨溼啼鴉欲將今夜思歸夢
憑仗東風吹到家
成安道中懷寄馮惟逸馮字日休趙郡滏陽
兩為僚友辛酉二月賦
蒼面黃鬚過壯時欲投閒處兩難期人生自是無根物
南北東西任所之
李固道中懷寄杜邯鄲青堂在縣廨中辛酉
三月賦
西望叢臺百尺間車輪無角不知還大夫庭下長無訟
誰伴青堂整日閒
僧居對雨二首辛酉四月冠氏賦
簷雨濺濺滴砌沙綠叢深處一榴花小窗隠几俄成夢
堪笑無功飯後茶
平沙四繞護城隄小雨經旬不作泥似與幽人慰牢落
一雙黃鳥隔牆啼
再涉南羅渡辛酉八月賦是夏大河西徙遂
可徒涉
滯水生苔沒馬蹄漲沙隠約見(現)金隄禹功寖久人無
繼未信東流不復西
金隄客舍望南樂城辛酉八月賦
黃流漫渙浸城根烟火依微日欲昏禾黍不登(闕)政罪
居人猶得飽魚飡
過澶魏被水民居二首辛酉八月賦
帶沙畎畆幾經淤半死黃桑繞故墟未必鄰封政如虎
自甘十室九為魚
莫問居人溺與逃破籬攲屋宿漁舠中庭老樹秋風後
鸛鶴將雛奪鵲巢
離冠氏道中辛酉十月賦
别酒厭厭一據鞍遠林微逕雪迷漫傷心不似來時路
柳擺東風絮作團
冬夜寄懷周文清郭天輔辛酉十一月賦
壁缸向滅硯生澌仰屋重哦舊卷詩懸想北園閒散伴
青錢堆坐賭官棋
病告中畣王錡見招王字誠之臨城故人也
時駑馬亦病足壬戌正月京師賦
伏櫪駑駘伏枕人不應俱是厭京塵東城自有乘肥客
白苧新裁候探春
檥舟廣津門外作壬戌七月賦
綵蝀橋西七日留幾回回首鳳皇樓如何一葉扁舟裏
載得離人萬斛愁
晩泊會亭壬戌七月賦
後日符離復捨舟馬蹄塵土入徐州祗應明月曾相識
伴我時登燕子樓
題承天寺竹軒癸亥五月永城賦
征衫初解就僧牀惠我翛然一枕涼赤日黃塵畏途裏
此君風味可能忘
楊柳枝詞二首癸亥五月汲郡席上歌人楊
柔出二白團扇求吾詩
方過清明雨後天回塘照影弄躚躚深情擬屬風光主
愛惜長條待少年
楊柳東風盡日吹柔條應是不禁持都門三月傷心地
強半青青贈别離
自衛還徐憩永城王氏園癸亥六月賦
歸路塵埃懶著鞭北窗仰枕碧雲天柴桑此興無人學
負爾清風七百年
席上分韻寄陳傳道得懷字乙丑二月彭城
賦
忍穿布襪與青鞵困走京塵十二街擬仗飛雲與招隠
東風吹送落君懷
東平周村驛觀臨川吳公題乙丑八月賦
頓轡揮毫墨尚新碧紗從此壁生塵可憐庭下長楊樹
猶有清隂待路人
九日畣張謀父見招乙丑彭城賦
昨夜新霜滿菊叢起來何面待西風白衣送酒無消息
頼有西鄰張長公
九日張謀父席上乙丑彭城賦
浪竹低枝掃隙塵到簾清月欲留人西家一斛黃花酒
沉醉吳音賀季真
早發斜溝道中寄王有元王字會之有詩見
寄云應無好夢到彭城因此畣丙寅二月賦
處處春林有鳥啼恨無芳酒一尊擕何緣復得彭城夢
日日東風送我西
泊舟永城寄京都朋游丙寅閏二月賦
正西千里是青門橋下春流帶雨痕想見舊游芳草合
有誰樓上與銷魂
將發永城題陳伯儁蒙軒丙寅閏月賦
幾對春風把酒懷小舟臨發更徘徊四明狂客重來日
庭下榴花開未開
京居暮春感興二首丙寅三月賦
閒坊稅屋遠人羣晨鴉昏鴉亦厭聞無奈春風作多事
滿庭花絮正紛紛
擾擾奔蹄與疾輪九街尋勝作狂人東風漫送朝來兩
可奈長安自古塵
春夜對月丙寅三月京都賦
麗景門頭初月明清川燈火兩橋横一舟若許東南去
何啻西風羽翼生
遊夷門資福佛祠園丙寅四月京師賦
百根高樹挂凌霄題&KR0008;飛來深處巢心喜他年有歸著
白衣居士此誅茅
夘醉口號十二月廿日賦
丙寅元祐初年冬賀老因寓京塵中無心炙手權門熱
曝背晴陽坐屋東
汴下晩歸丙寅十一月京師賦
隋渠經雪已流冰乘興東游恐未能試問何人知夜永
一樽相伴小窗燈
陳留道中丁夘二月賦
強半春風掩戸庭出門唯見麥青青從來赤白歌桃李
曾與何人伴醉酲
過曹氏園馬上作丁夘三月京師賦
香風細細出重牆不見繁枝已斷腸知有何人卷簾箔
卧看零落滿斜陽
和人傷春丁夘三月京都賦
入簾輕絮故依人夢後題詩欲判春縱使相思解銷骨
此情終未作黃塵
重賦京居暮春感興丁夘三月賦
怒風狂雨信悠悠收拾春花不少留只有柳綿吹未盡
牆隂落泊伴人愁
送人朝饗裕陵丁夘三月賦
三年不見鼎湖龍弓劍塵埃玉座空白髮孤臣心斷絶
滿山明月柏城風
登興國寺樓丁夘五月京師賦
怪槐風動綠鬅鬠廊外風聞演梵僧怊悵無人共樽酒
可憐明月最高層
李氏池上丁夘七月京師賦
湖外西風吹雨絲半隨楊柳拂漣漪女郎偷折藕花去
沙上鴛鴦睡不知
遊莊嚴寺園戊辰五月歴陽賦
石榴花落小池清獨下平橋弄扇行蔽日綠隂無覓處
不如歸去兩三聲
黃埭魏氏見江亭戊辰七月歴陽賦
浮生欲寄酒桮間馬上誰容一日閒不是登高粗能賦
老夫真負爾江山
題贈芥堂老僧遇來戊辰八月歴陽賦
歲計江邊二頃田不能多應世間緣閉門密竹荒松裏
桮粥爐香六十年
茅塘馬上戊辰九月烏江賦
壯圖忽忽負當年回羡農兒過我賢水落陂塘秋日薄
仰眠牛背看青天
阻風小孤山晩晴丙子五月四日賦
小孤山下晩波恬妥墮青鬟玉鏡奩借與彭郎作眉樣
西南初月正尖纖
題漢陽寓舍老桑丙子六月賦
曾無沃若飽吳蠶腹蠧聊供啄木饞底事殷勤喭元緒
不應有意附炎炎
秋江晚望丙子九月江夏賦
黃蘆洲渚赤楓林林外斜陽叠障深記得廣陵城裏市
董源横障賣千金
和吳達夫見過留題丁丑清明江夏賦
雀羅門巷不容車杖屨相過一試茶後日相思會乘興
五雲溪上是儂家
題詩卷後戊寅三月江夏賦
詩豈窮人窮者工斯言聞諸六一翁端慙少作老更拙
不廢汝詩吾固窮
慶湖遺老詩集卷九
