慶湖遺老詩集補遺宋賀鑄撰
廩伏讀前集序云自巳夘歲嗣有所賦别為後集所謂
後集以經兵火散失不復得近搜故藁所遺及于佛祠
廟宇題詠洎碑刻鐫勒并士大夫親戚傳誦得其一二
皆此集中無者故續書卷尾為後集之補遺廩老矣不
復得全其集後之子孫續有得者當綴其末
黃山席上别當塗僚友
自昔有宇宙便應有此山如我與君者幾輩來躋攀聲
迹兩磨滅寥寥千古間短生一浮漚妄比金石頑五福
人所願九齡神所慳著身名利場寵辱如循環不見倦
飛鳥翻然亦知還酒闌解袂去老矣遂投閒
右見遺藁
九日雨中作
九夏赤旱百井枯三秋積雨釡生魚凌高徑醉不易圖
問底黃葉今有無願致皎白來庭除昏瞳爛卷勤卷舒
管中一班聊自娛未羡北里鳴笙竽少日用壯膽力麄
六鼇可取負而趨誰謂衰遲百病餘雀鼠入屋不受驅
長鋏長鋏歸來乎泥深沒踁行無車咄嗟蠟屐非雙鳬
安得翩然過故都
右見遺藁
送何安中之官新安錄事
帶郭荒山百匝牢躋攀幾見病猨猱官糧可數才雞肋
吏事縣知倍馬曹芸閣有書行且召萱堂須飬未容高
慶湖老子何堪别隠几僧坊更寂寥
右見遺藁
送時適歸彭城兼寄王會之并張白雲
壯年客宦樂徐州五見黃華戲馬週無復登山抛舊屐
不堪臨水送歸舟東城公子猶三逕南野先生久一邱
為話吳門非樂土鱸魚菰黍漫淹留
右見遺藁
方明古免喪西上山隂賀鑄方回以詩送行非
敢贈言聊書美志
西上遲遲誰挽留了君方寸慕松楸三年既盡亦當起
五斗有餘非所求早歲向風勞企羡殘生指日願依投
得官倘近柴桑里應許江邊著釣舟
右見遺藁
清明病中
寒食晴暘少江南此候同侵晨潑火雨薄暮駕潮風目
力書籖上生涯藥裹中可憐佳節物似不繫衰翁
右見遺藁
題葉翰林道卿手書唐人唱和集
翰客文房萬卷餘詵詵翻是蠧書魚載薰載曝徒為爾
秦築長城錯備胡
右見遺藁
題項羽廟三首
分張天下付羣雄回首咸陽捲地空六國三秦隨擾攘
錦衣何暇到江東
楚都陳迹久灰埃一曲虞兮尚寄哀不作偷生渡江計
可須千里更西來
三戸睢盱竟破秦君王武略世稱神途窮一夜無遺恨
挈首殷勤予故人
錢塘海潮
高岸如陵累石頑一支漲海横中間九軍雷鼓震玉壘
萬里墨雲驅雪山秦政維舟羞膽怯史遷䑛筆恨才慳
錢郎幾許英雄氣強弩三千擬射還
右見遺藁
吳門秋懷
吳門客鬢再經秋城郭籃輿久倦游平靜松江三萬頃
不應無處著漁舟
右見遺藁
丹陽客舍示曾紆公衮
眼裏鉛華今日見胷中冰炭幾時除欲知老子消懷處
靜夜青燈一卷書
右得于兩浙漕曾紆公衮
鑄年五十八因病廢得旨休致一絶寄呈姑蘇
毘陵諸友
求田問舍向吳津欲着衰殘老病身未拜君恩賜剡曲
歸來且醉鑑湖春
鑄六代祖廣平郡王在五代間久從宣祖皇帝
游因納女事太祖皇帝封孝惠皇后賜第在開
封隆和里當時宣祖太祖太宗潛在邸中每喜
飲臣家酒後來鑄高祖六宅使嘗一日預内晏
内有旨宣索遂進舊酒并釀法就賜名鑑湖春
鑑湖先生酷志嗜書未老挂冠告歸滿朝榮
慕真漢之二疏也以詩卜居于姑蘇毘陵兩
郡親舊和之者皆一時名公柄于先生門下
有姻契亦嘗作兩韻今豫登欲補完後集記
錄以呈豫登倘不棄孤陋許以柄詩附先生
集尾使晚生厠名于其間抑何榮幸也晉陵
鄔柄德久詩云清監風流賀季真先生端是
昔人身如何未老催歸去要卧烟霞兩郡春
其他名公和者柄失記
題毘陵僧舍二首
古寺相留跨兩年窮通出處固天然短檠燈火掩書卷
屢聽芭蕉夜雨眠
秋風忽起家山意流落天涯歎憔悴古寺不掛寰瀛圖
終南山翁何處至
右得于晉陵孫覿仲益
和題毘陵薦福寺紅梅
一種梅生禪老家屋簷古榦恣敧斜詩人莫訝深紅色
可勝尋常桃杏花
右得于孫仲益再得于僧惟訥云從教盡作深紅
色絶勝尋常桃杏花
吳江送客
送别松陵道輕舟助客拏湖空剪葭菼市隘集魚蝦薄
雨啼殘雪新潮蝕嫩沙鏡中羞沓䬃行復見春花
右得于屯田郎官范雩伯逹
題流香亭
秋色朝來已十分遠山清瘦露雲根芙蕖昨夜驚風雨
葉葉流香有淚痕
右得于屯田郎官范雩伯達
王迥子高挽章五首
我昔官房子長懷忠穆賢里無行馬第山有卧牛阡當
代三公後維君五福全桐棺遠歸祔追舊幾澘然
卓爾金閨彦頎然玉筍班周旋三友益零落十年間轣
轆靈輀動悠揚素旐還暮年懷抱愛應未辨追攀
蕭散竹林風平生略約同官班魏叔夜年輩晉安豐民
詠濡須政朝推&KR1219;䏰功九原無復作埋玉恨何窮
南浦維舟訪東堂抵榻眠後期猶指日輕别遂終天墨
妙今初貴詩鳴久已傳清風知未墜諸子更翩翩
已矣知無憾賢愚共此途白駒馳白日黃髮掩黃壚和
氏終還趙干將不葬吳駑痾如可強猶擬奠生芻
右見王公治行集
約十客同集金山米芾元章約而不至坐中分
題以元章未至分韻作詩拈&KR0848;韻應口便作
滯思即罰巨觥予得章字
九客相逢思楚狂停歌罷鋏緩行觴座中那更添嚴令
分韻吟詩招阿章
右得于將作監米友仁元暉
題秦觀少游寫真
淮海多才士徒希為少游誰容老芸閣自識死藤州狀
貌披圖爽陽春掩卷愁湛郎長鬛爾殊不嗣風流
右廩省記
别王銍性之
吾老無北里子能詎南來臨分即間訣薄暮更徘徊晩
節徇微尚方剛患多才此生南與北出處兩悠哉
右廪省記
慶湖遺老詩集補遺
