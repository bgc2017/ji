慶湖遺老集别集類二(宋)
提要
(臣)等謹案慶湖遺老集九卷宋賀鑄撰鑄字
方回衛州人唐諫議大夫知章之後元宗時
知章致政詔賜鏡湖據謝承會稽先賢傳謂
慶湖以王子慶忌得名後訛為鏡故鑄自號
慶湖遺老初以婚于宗女授右班殿直元祐
中李清臣奏换通直郎通判泗州太平州卒
事蹟載宋史文苑傳其詩自元祐巳夘以前
凡九卷自製序文是為前集己夘以後者為
後集合前後集二十卷同時程俱為之叙今
後集已佚惟前集僅存鑄子檁跋稱後集經
兵火散失則南宋已無完本故書錄觧題所
載卷數與今本同也方回作瀛奎律髓稱鑄
每詩題下必詳注作詩年月與其人之里居
姓氏今觀此本與回所說相符盖猶舊刻之
未經刪竄者矣鑄以填詞名家世傳其青玉
案詞梅子黃時雨句有賀梅子之稱然其詩
亦工緻修潔時有逸氣格雖不高而無宋人
悍獷之習苕溪漁隠叢話稱其以望夫石詩
得名詩人玉屑稱王安石賞其定林寺絶句
王真方詩話載回論詩之言曰平淡不涉于
流俗竒古不鄰于怪僻題詠不窘于物義叙
事不病于聲律比興深者通物理用事工者
如已出格見于成篇渾然不可鐫氣出于言
外浩然不可屈(案此段以叶韻成文)觀其所作雖不盡
如其所論要亦不甚愧其言也陸游老學菴
筆記曰賀方回狀貌竒醜俗謂之賀鬼頭喜
校書朱黃未嘗去手詩文皆高不獨工長短
句也今其文則不可睹矣乾隆四十五年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
慶湖遺老詩集目錄别集類二(宋)
卷一
歌行
卷二
古體上
卷三
古體中
卷四
古體下
卷五
近體五言
卷六
近體詩長句上
卷七
近體詩長句下
卷八
五言絶句
六言絶句
卷九
七言絶句
拾遺
補遺
附錄
慶湖遺老詩集原序
慶湖遺老者越人賀鑄方回也賀本慶氏后稷之裔太
伯始居吳至王僚遇公子光之禍王子慶忌挺身奔衞
妻子迸度淛水隠會稽上越人哀之予湖澤之田俾擅
其利表其族曰慶氏名其田曰慶湖今為鏡湖傳譌也
漢孝安帝時避帝本生諱改賀氏水亦號賀家湖焉家
牒載謝承會稽先賢傳叙略如此唐代既頒勲格百家
圖譜併為煨灺元和中林寶集著姓纂臆謂賀氏慶封
之後非是按封劫專齊政田氏患之聚三族甲環其宫
而夷其族封僅身免走魯遷吳卒被屠戮安有遺種哉
吾家特會稽一族他州之賀盖賀蘭賀若賀䟦賀婁賀
魯賀葛賀頼賀述賀兒賀略孤吐賀諸姓省焉鑄十五
代祖迺祕書外監之後祖弟諱知止少味老易躬耕不
仕開元末興崇玄學本道三以道舉薦送不赴會有聞
于朝者起家拜上虞丞秩滿試任城令時李翰林白寓
游是邑與公相從於詩酒間譔其美政書公堂之壁後
人鑱詩石今或存焉久之遷陽穀令卒官民懷其惠遮
留喪車不得時發因權窆縣之北原三孤即壠為廬免
喪按安史之亂縣又改隸東平尋為李正已巢據之寖
用非法游民浮房禁不聽還伯仲定居陽穀俾季隂歸
會稽以持先業皆力田自潔不復為仕宦計季實吾祖
也歲一北走省展存殁且自誓約生雖居死當祔骨先
壟之次逮七世孫遵約不墜後屬董昌盜越民罹其毒
因棄業北遷合族焉國朝緣外戚賜第開封隆和里六
代祖廣平王始别葬于浚儀固子陂之原高門平州府
君受命北征即誥其家嗣曰吾家本慶氏昔王子嘗寓
於衞而子必以舊氏名之吾死必封樹衞郊示不忘本
府君竟死事朔野曾門以哀毁廢于家但名其子而重
誥之天聖初大門總北道坰牧之正遂卜府君之新阡
于衞屬邑共城東原仍徙貫焉行先志也鑄少有狂疾
且慕外監之為人顧遷北已久嘗以北宗狂客自况今
寖老且疾念歸何時而亟更舊稱者亦首丘之義耳鑄
生于皇祐壬辰始七齡蒙先子專授五七言聲律日以
章句自課迄元祐戊辰中間盖半甲子凡著之藁者何
啻五六千篇前此率三數年一閱故藁為妄作也即投
諸煬竈灰滅後巳者屢矣年髮過壯志氣日衰落吟諷
雖夙所嗜亦頗厭調聲儷句之煩計後日所賦益寡而
未必工於前念前日之㸑燼為妄棄也始裒拾其餘而
繕寫之後八年僅得成集以雜言轉韻不拘古律者為
歌行第一卷以聲義近古五字結句者為古體詩第二
第三第四卷以聲從唐律五字結句者為近體五言第
五卷以聲從唐律七字結句者為近體長句第六第七
卷以不拘古律五字二韻者為五言絶句第八卷以聲
從唐律七字二韻者為七言絶句第九卷随篇叙其歲
月與所賦之地者異時開卷回想陳迹喟然而歎莞爾
而笑猶足以起予狂也倘夢境幻身未遽壞滅嗣有所
賦斷斷自巳夘歲列為後集云丙子十月庚戌江夏寶
泉監阿堵齋序
鑑湖遺老詩序
鑑湖遺老詩凡四百七十二篇其五字八句詩鍛煉出
入古今為集中第一其餘大抵名家作也予少讀唐實
錄與會稽石刻見賀季真棄官本末方開元天寶之間
天下號無事文學士見貴重季真出入禁省冠道山友
儲副極當世華寵然一旦不顧去為千秋觀道士使人
視之超然如雲漢登秦望行剡川未嘗不悠然遐想也
季真去後四百二十載建中辛巳歲始其孫方回江湖
上盖鑑湖遺老也方回落落有才具觀其詩可以知其
人中間累官錢塘及通守兩郡輙謝病去為祠岳吏又
一旦挂衣冠客吳下窮逹雖不同其勇退樂間故有鑑
湖餘味然予謂方回之為人盖有不可觧者方回少時
俠氣盖一座馳馬走狗飲酒如長鯨然遇空無有時俛
首北窗下作牛毛小楷雌黃不去手反如寒苦書生方
回儀觀甚偉如羽人劍客然戲為長短句皆雍容好麗
極幽閒思怨之情方回忼慨多感激其理財治劇之方
亹亹有緒似非無意于世者然遇軒裳角逐之會常如
怯夫處女予以謂不可解者此也予竒窮骯髒可憎方
回多交游乃獨以集副授予曰子好直美惡無溢言為
我詳而叙之此亦豈其不可解之一端耶政和三年癸
巳歲十月朔信安程俱叙
