慶湖遺老詩集卷三宋賀鑄撰
古體詩中四十首
和張謀父游石佛山觀魏太武書按南北史
彭城圖經魏太平真君十一年太武南侵至
瓜埠築宫駐蹕聲欲渡江宋人患之遣使請
婚饋百牢以犒師明年春旋師渡淮復留連
徐方再旬始北去今彭城南五里因山鑱佛
高十許丈東北百步有大盤石攲枕小溪劃
然四字曰阿彌陀佛皆徑尺餘特陀佛兩字
為逸筆結之其長倍尋下落溪中盖當時太
武以鐵箠畫是字非刊刻也乙丑秋張謀父
摹墨本見惠兼賦一詩要予屬和焉
中夏昔屯否代邦天所開鴻圖屬太武不世英雄才南
洗洛陽血西盪長安灰氊車十萬乘略地驅風雷一葦
濟長淮築宫瓜步隈東鄰拜牢餼走使為婚媒雲旗即
歸路覧勝此徘徊俯揮鐵馬鞭頑石同陶坏劃成四大
字屹栗隂虹摧淪精入崖壑怒氣羞蟠回茫茫六百年
風雨生莓苔偉蹟寖銷冺威靈安在哉生存貴無上零
落等塵埃君為訪古游賦詩追七哀人生誰不爾莫負
手中杯
夜行鄒縣道中遇雨作乙丑八月被外計檄
自徐趨鄆道中賦
昨日秋遂分邨邨斂禾黍半夜宿田人相嘑(去)深陂雨
駸駸馬上客厭浥投何所暮發鄒子城朝期飯東魯據
鞍思假寐顛墜慙不武俯畏道傍石穨然如伏虎遠驚
喬麥花白水漫洲渚安能叱吾馭親闈寄西楚念昔卧
蘇門夙興猶及午豈謂從一官羈離遽如許歸歟惜遲
暮幽愫將誰語頼爾草根蟲助我長吟苦
行路難乙丑八月被外計檄召徐鄆往反千
二百里由荒山廣澤皆畏途也而期會甚嚴
夜不遑息因賦是詩命曰行路難
驚飈獵榛莽西山匿頽陽四五隂魄晚繁星亦光芒驅
車何所投却顧歸路長挾轅兩羸牸犯此豹虎場安得
渥洼駿皎旦游康莊豈徒寫我憂要使塵不揚
送宼元弼王文舉文舉乃元弼女兄之子而
復妻以女宼之官符離之荆山戍王亦從行
乙丑八月彭城賦
無端嵇氏叟早結曹家偶不遂龍蛇藏翻從牛馬走東
西祗強顔清鏡笑人頑攲枕知歸路開屏認舊山甘心
折腰膂為飽來西楚始騐釡生魚還悲厠中鼠兩君冰
玉人傾盖許相親何意塵埃地歘游雲漢津佳時第行
樂不與華年約大白酒交醻長箋詩間作俄報戍期秋
扁舟去莫留臺鄉淮水北和氏玉坑頭飄颻同李郭到
岸逢搖落俱是長年人得忘彌日惡勞生不自知會合
復何時籠鳥檻猿思烹雞炊黍期此期諒難必幸勿忘
今日固有夢依依可無書一一徐國壯山河黃樓入望
多後時三五夕奈爾月明何
人生七十稀元祐丙寅正月彭城賦寄朝中
三二知舊
人生七十稀行年今已半事功貴及時遲暮復何算嗟
吾夙多負失怙在童丱詩禮思有聞飄颻辭祖貫慈親
念衰緒猝猝營婚宦名姓係西班星霜亟徂換未築黃
金臺長歌白石爛豈無同心契相望渺雲漢每虞狂飈
至摧折澗底榦異日偶班輸抱柯徒永歎
和杜仲觀青字詩二首丙寅四月京師賦
青袍少年子獨出青門游逢人少青眼凝笑望青樓窗
中青娥女正為青春愁心事屬青鳥青驄能少留白馬
青絡頭青萍寶帶鈎青溪流水急獨上青翰舟佳人青
雀釵手把青荷游慕君青雲器青髮結綢繆
送李主簿夷行之官河隂四首李字易初翰
林邯鄲公孫少年苦學元豐壬戌任東平戸
曹掾攝彭城錢官予實為代元祐丙寅相遇
于京師九月泝洛之官索詩為别遂賦彭城
予贈李詩有他年會相訪分卧北山雲之句
詩在别卷
夙昔一尊酒相從清泗濱回首歘四載長安逢故人交
情久益淡辭筆老加新送子復西去勞生悲重陳
古來英特士往往沉下僚念君鸞鵠姿俛首棲蓬蒿霜
氣斂陂澤伊流纔半&KR0034;舟行何以尉酌酒誦離騷
君才本高絶流俗固難諧桂生樗櫪林寧免相突排勾
稽諒多暇簾箔蔽公齋聖賢在黃卷差可遣人懷
少小縻一官身世兩相補為飽西復東志願劣兒乳不
無同心友頗壓折腰膂寄語北山雲異時吾與汝
擬南梁慧偘法師&KR0870;杵搗衣丙寅十月京師
賦
嶧陽桐杵鳴蓮岳石跕平待罪相應節要自不勝情吹
衣風稍急弔影月微明今有不眠客聽此斷腸聲
擬阮步兵夜中不能寐丙寅十月京師賦
夜久不成夢張燈開故書清霜屏雲物有月來庭除良
時悵難再不與佳人俱掩卷長太息望子城之隅
擬鮑溶寒宵嘆丙寅十一月京師賦
孤缸照愁眠明滅知夜久熒熒月落牀摵摵風入牖美
人悵何許寤言不相偶心寄南征鴻雲漢長回首
游雍丘燕溪分韻作丁夘二月領大匠屬治
事至雍丘與故人吳擇仁智夫趙子漪澄之
同游因分韻賦詩予得漪字
捨轡步平陸解衿俯清池微風度修竹琴瑟生淪漪梨
華照晴影暖雪正紛披把酒久沉想况與玉人期
擬王少伯新興丁夘四月京師賦
西北雲悠悠東南日杲杲浪語問隂晴懸知行雨少桃
溪換青蔭夙昔一何好臨牖思茫然微風動萱草
送陳傳道之官下邳丁夘九月京居病中賦
兼簡彭城張謀父宼定應之
昔也官彭城日與君子親俱游大梁下不見輙兼旬衣
食牽廹人汗走長街塵相逢立馬語愁面如含辛朝來
忽叩門頗驚黃綬新告我即東下得官淮泗濱方吾病
中暍藥物苦殫貧故人復捨去此懷難重陳想見經舊
廬節候屬蕭辰朝尋張翁墅暮投宼叔鄰二子亦吾好
尺書坐因循交情定相訪為話正迷津
東畿舟居阻雪懷寄二三知舊三首丁夘仲
冬抱病之官歴陽次陳留賦
舟路江淮永歲寒冰雪深戍期良敦廹王畿方滯淫疲
筋苦跧卧行藥長川隂雲物接平陸不見西飛禽風從
城闕來如聞鐘漏音昕霽更東邁區區子牟心
寒洛未澌結東趨江海深舟人驚朝鼓斂繂逗長林林
端落滯雪沙際起鳴禽病客坐長嘆攝衣涕流衿親朋
自茲遠可是慕山隂興盡莫回檝何人知此心
沄沄清川流冉冉浮雲隂天寒日云暮魚鳥方潛沉吾
豈厭安隠東浮違宿心一官未足養老境行侵尋牛歌
感白石馬骨要黃金慙無子虚作萬里懸知音
留侯廟下作按留侯本封沛國之留城今古
祠存焉晉義熙中宋公鎮徐嘗下教修繕今
祠中石刻雖破裂猶可識予官彭城日欲賦
一詩忽忽不暇及丁夘冬㳂洛東下阻冰于
陳留舟次有神祠特嚴䆳榜曰漢留侯廟盖
邑人誤謂侯封為陳留也予時抱疾困因默
有禱焉歲暮疾平賦此詩具冠笏拜謁高吟
神坐前償宿志也
文成念韓痛破産伺強秦千金募健士雄斷屬車塵東
去變名姓浮游淮泗濱忍恥奉遺履得書何老人十年
風雲會赤帝資經綸鴻門禍端結一言即觧紛英彭既
合縱楚項提孤軍偉哉借箸談豎儒無復陳分疆餌兩
將來若從龍雲釋怨俾侯印謀銷蛇豕羣定都天府國
推功歸奉春四老落吾術拂巾辭隠淪東朝羽翼就楚
調徒悲辛出處能事畢致君終乞身豈眷萬戸封僅與
蕭鄼均淮隂敗晩節顧亦非吾倫願訪赤松子逍遥雲
漢津強飯示終殁爽靈方上賓嚴祠鎮川湄餘澤及斯
民客子老將至低回冗從臣慙無應時策肝膈空輪囷
可教固無類慨然輙求伸未應終萬古黃石獨能神
游靈壁蘭臯園集賢張校理治此園以奉親
因名蘭臯戊辰二月予舟行次靈壁訪張氏
子碩于園中諸亭壁間得故人東萊宼元弼
三四詩因繼題十八韻兼簡元弼
集仙昔榮養卜築循蘭陔深徑萬株合清池百畆開飛
梁蔭菡萏攢棟跨崔嵬淮海斸紅藥瀟湘移翠栽岱松
佩蘿蔦海石糊莓苔車馬遠驚聒魚鳥忘嫌猜病客倦
舟檝尋春此徘徊閏年物候遲前日已聞雷薄景未稀
雪東風新破梅主人京洛舊杖屨容參陪指我艮隅地
方營秋月臺眼明壁間字醉墨題東萊短句頗清絶早
推能賦才殷勤卷白苧為爾拂塵埃安得一擕手更傾
林下杯酒闌話平昔豈復顧形骸行役浸相遠人生信
悠哉薄暮重回首長哦歸去來
題楊子王輅故居清軒戊辰上巳日賦
卜築負南郭褰開臨要津舟輿占集地奈爾獨清人坐
上一樽酒江南千里春何須茂弘扇何患元規塵游子
感陳躅怳如平生親九原不可作歸老復誰鄰
游金陵雨花臺在城之西南盖生公講堂故
址也南即石子岡登覧盡江南之勝戊辰三
月舟次金陵與同行李延永游西望石磧戍
纔如數里之許耳
迢迢朱雀航飛盖共凌越東風石子岡芳草微徑絶生
公法堂在清夜貯明月回認城郭游春華爛晴雪長烟
動江隩微雲泊山脅連檣去遲回白鳥屢明滅江山信
清麗人物久銷歇戍堡定荒涼投身計何拙塵衫與汗
馬端為老生設李侯朱門俊許與盡時哲俛首就微班
剛腸頗摧折人生特眠飯似是此生切歲晚賦歸田非
君復誰結
宿法惠寺在歴陽西南九十里戊辰四月七
日㳂事至順天里越斗峴山冷泉澗薄晚投
宿此寺寺三隅面山而豁其西北竹樹䆳密
如不與人境相接庭中有泉如輪清冽而甘
跨山起小閣榜曰餘翠登望曠快因賦是詩
題其上
驅馬越飛澗揚旌下回岡歘見層浮圖高風振琅璫重
門壯且深老柏森然行佛子出延客投鞭步長廊中庭
汲新泉一飲生清凉孤坐興登覧危梯趨上方蕭蕭荒
竹林簷外如環墻樵木斷行徑龍蛇知所藏山禽喜喧
暘嘯侣何琅琅子規特殷勤使人懷故鄉引領落西北
暮色來蒼茫一官早見縻微尚久未償明發復東去斯
游良不忘
題香社寺平痾湯泉在歴陽西北四十里泉
石山東麓周環三十許步清澈而香或以竹
木投其中漬之一昔渥然如丹盖靈砂伏其
下故飲之并浴者疾多愈因名平痾湯戊辰
四月十日㳂事至泉上遂賦是詩
驪山御湯殿歲久玉蓮傾誰謂大江北有泉温且清相
傳白雲竇中閟丹砂英澡濯浹肌骨沉痾亟能平豈特
滌吾足徑當潔吾纓築廬俯源上涵泳鳬鷗輕非復罣
塵網御風朝玉京賦詩投楚澤用弔懷沙生
宿靈泉山慧日寺在烏江東北七十里戊辰
中元日入夜㳂事至此邂逅越客嚴生因賦
是詩
日入不遑息驅車更之東回蹊出蒙密解袂迎長風風
從何許來歴歴江南鐘頓轡阿蘭若虚庭月正中流螢
逗深竹白鳥巢青松華燈耿翠箔瑶花擢春叢絶境美
清夜怳非塵界逢惜無一樽酒幸與之子同明發即南
北浮生兩飛蓬
曉渡黃葉嶺東谷懷寄金陵王居士閒叟在
烏江之北八十里戊辰七月十六日自寶泉
慧日寺之茅塘邨路由此
隂谷不寓暑風松朝露零乳溪逗綠篠琴筑聲泠泠老
石漬金碧窅然沉列星酌此石上泉餌彼松下苓倏歘
振飛步豈徒制頹齡何須歴五嶽即蹈神人庭顧予方
有役俗駕不敢停寄音采真子來訪白雲扃
腰疼山浮圖下作在歴陽西北五十里戊辰
十月賦
茲山非峻極名不載圖譜投策一躋攀未覺病腰膂蒼
松帶寒白交隂層窣堵儼然黃面師粉繪色如古我貪
五斗米磬折向兒乳復著鞍馬勞疲筋劇苦楚此身異
金石能涉幾寒暑誅茅結圓廬晏坐此其所清心日焚
誦庶拔未來苦望塵彼何人碌碌安足數
曉登柏子岡回望金陵懷寄鍾山泉禪師在
烏江東北二十里己巳四月賦
晨征念王事駑駕煩屢咄既陟崔嵬高稍辭叢薄密烏
牛霑宿露白鳥明初日清川舴艋遲緣岸浮圖出緬懷
秣陵游曾綴秦淮繂曳舄白下門供(去)香金粟室得聞
四句偈如奉三尺律損益非所知婚嫁行且畢庶幾追
老龐薄暮徼萬一誓將遷枳根待變江南橘
歴陽十詠己巳五月歴陽張令夢以采縣境
陳迹十題要予同賦
麻湖縣西二十里按縣譜本城邑漢明帝時
一夕淪為湖湖中有明府主簿魚甚美皆昔
人所化也今俗呼訛為麻湖焉
昔也萬家邑今為無底淵城郭泯遺迹人民安得全弔
古一回首薄暮愁風烟拯溺不無意吾生後千年
雞籠山縣西四十里按縣譜昔城邑將淪沒
神獨告一姥使西走即擕籠雞登是山籠化
石形猶然湖之東南有姥廟
楚姥昔奔迸餘生脱沉淪家禽不忍置信謂婦人仁空
籠歘變化千載高嶙峋可待麻湖水復生桑下塵
濡須塢縣西南百里按縣譜孫仲謀築偃月
城以拒曹孟德即此塢也
孫郎昔鷹揚曹瞞方虎視敢忘版築勤遠挫兵鋒銳俄
聞青蓋謠無復金陵氣六代迭傾亡長江亦平地
遏胡城縣西北三十里按縣譜昔石虎南侵
晉相王導築此壘以遏之
狂胡昔馮凌闊步長淮外難(去)此百雉城萬甲屯要害
時平一登望江山互襟帶想像文獻公清風宛如在
當利港縣東二里下通大江按縣譜晉王濬
征吳乘便風趨石頭王渾招之不顧即此地
此詩當在遏胡城之前
龍驤乘上游銳氣吞敵境風便趨吳京收功在俄頃平
生負雄圖晩歲方獲騁何必傳鼎彛江山與之永
天門山縣東南五十里江導兩山之間殊湍
悍按縣譜宋孝武嘗駐蹕此山上閱水軍發
因建二石闕以夸武功今遺迹在焉
天門束箭流北注據牛弩凌高駐翠華舟師耀威武當
時侍幃幄誰復徵往古虞舜有苗征端為兩階舞
采石磯縣東南二十里瀕江兩磯相對按縣
譜李太白嘗隠東磯上故址存焉
東西采石磯山水兩清絶漁舠與商舶今古幾㳂越飄
颻翰林主長笑弄明月難訪物外游飛雲眇天末
百福寺與縣廨鄰按縣譜即唐詩人張司業
籍之故居也籍繪像今存
文昌西郭居修竹閉壊堵琴樽不復存青蓮開梵宇塵
紛晦遺像粉繪才可睹拜奠媿無言長哦君樂府
桃花塢縣西二里麻溪上按縣譜張司業之
别墅也籍與孟郊載酒屢遊焉茂林修竹尤
占近郭之勝
種樹臨溪流開亭望城郭當年孟張軰載酒來行樂斯
人久埃滅節物今猶昨看取不言華春風自相約
平痾湯縣西北四十里按縣譜湯泉下伏丹
砂浴之能愈疾故有平痾之名即劉夢得歴
陽記所謂沸井者也
文礎護清漪炯若涵冰玉澡滌起沉痾功參靈劑速荒
唐桑氏經𤨏碎桐君錄利物本無窮何須塵簡牘
慶湖遺老詩集卷三
