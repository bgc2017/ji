慶湖遺老詩集卷四宋賀鑄撰
古體詩下四十一首
三山在金陵西南百里崛起大江之中昔王
龍驤順流鼓棹徑造三山謝玄暉登三山望
京邑皆此地也戊辰三月始游金陵置酒於
鳳凰臺引望此山如落天外雅符大中詩中
語既渡江至石磧戍門適與山對巳巳六月
賦
南朝鳳凰臺置酒昔高會酒酣望三山宛在青天外長
哦謫僊吟如啖鯨鯢鱠明日信東風孤帆出其背荒戍
接江濱開門適相對鼎足峙長川不為舟檝礙雨暘雲
吞吐早晏潮進退萬古免浮沉曾微抃鼇戴伊予厭塵
坌閉目何可奈爽氣豁衿靈山乎吾有頼嘗聞晉阿童
萬艣飛戈快徑造此山陲滄波為之隘(闕)我疲軟姿功
名讓前輩玄暉昔憑眺物色頗有在他時挂武冠刀劍
行且賣山價略可酧庵棲謝當代遠持三山磯况彼七
里瀨猶得傲狂奴吾無故人待
望夫石在當塗北山上與歴陽當利門相直
巳巳八月賦
亭亭思婦石下閱幾人代蕩子長不歸山椒久相待微
雲蔭髮彩初日輝蛾黛秋雨疊苔衣春風舞蘿帶宛然
姑射子矯首塵冥外陳迹遂忘窮佳期從莫再脱如魯
秋氏妄結桑中愛玉質委淵沙悠悠復安在
題烏江湯泉寄老庵庚午七月賦
兩庵松竹深薄暮更微雨山禽不畏人嘲&KR1116;方對語而
予倦宦者罷日今何數京邑夙所懷其如惡塵土行復
念斯游回頭悵何許
罷官有期懷寄歴陽朋好庚午八月賦
迅雨蕩闌暑層飈披滯雲汀川繚楚甸新陽歴秋旻物
候豈不嘉中懷愴離羣親朋滿城邑繫滯此江濆及瓜
信非遥遂作河梁分何人具供帳樽酒展殷勤一聆雪
兒歌載(闕)遊子魂津鼓警朝夢(闕)烟生夕曛所悲紫蘭
纓復(闕)京洛塵春風有歸雁報我相思文
檥舟秦淮雨中寄侍其服之庚午十二月賦
蓬卑每礙幘倉狹纔容席悽酸擁膝吟奈此風雨夕欣
聞鐘漏旦懷彼南城客欲往從之游塞塗沒吾屐方君
慕棲遁顧已淹行役後夜歲云除畸辰良足惜何當斥
氛閉新暘被東陌壺觴殿兩驂聊取一日適
金山游辛未二月舟次廣陵同建安黃材成
伯黃樞集虚郡人陳庾敏善武寧張思永子
修為金山游賦詩得上字
輕舠放中&KR0893;岸遠春風壯檝師俯仰呼天水爭簸蕩吾
方扣其舷聊賡小海唱稍回即東麓側磴聯屨杖危刹
表層巔疲筋(闕)牽強斜廊繚複殿魚脊分背向放目四
垠寬秋毫入吾望侵雲鐵甕壘崛起去緣傍映日海門
山不蔕滄波上吾雖百石吏平昔有微尚(闕)得金仙徒
剪蘿開岫幌誓投桑榆年浮玉翁自况
金山化成閣望焦山作辛未二月與二黃陳
章四子同賦予得中字
朝登化成閣寫睇滄江東巋然瘞鶴山屏截横流中雲
烟生蔽虧水石相磨礱飛構結巖腹天龍嚴佛宫初無
刳木智不與塵界通曠莽天地間勝事豈易窮將謀乘
興人難(去)此迎潮風可信浮桴約僅有由也同我亦念
行役翻如征北鴻他日一漁艇悠悠浮玉翁
金山夜集招米芾元章不至作辛未二月與
二黃陳章四子同賦予得王字
芳洲擷蘭珮清夜棲寶坊晚風駕飛濤柱石搖長廊微
月逗簷際助我燈燭光黃童天下才亹亹陳與章狂歌
間險語捧腹屢烘堂惜無杯中物可以延楚狂興闌半
道去浪學山隂王明發吾將還滄波渺相望如何方外
徒漫仕煩官倉端爾凉秋節白雲來帝鄉
廣陵山光寺夜集留别黃材昆仲辛未二月
賦予得平字
維舟山光步却顧廣陵城十里春風外夾津芳草生漁
篷&KR1335;尾來媿爾故人情更卜連牀語神房温自清語闌
夜自久淚燭翦復明撒樽兀相視酸涕流金纓我本山
海士誤遭時網嬰出身兩紀餘何等為浮名矧此一分
首幾年當合并離憂如驚瀾蕩潏未易平疎親繫遠邇
斯言出荒傖音郵無禁限動訪白雲兄
題崇勝寺無心庵辛未六月京師賦
老鶴依林表孤雲寓山間結茅窮釋子著身如許閒有
心即塵紛無心猶石頑有無心併置日暮客來還
和錢適德循寓懷二首辛未七月京師賦時
與錢鄰居
悠悠北山雲苒苒東門草紛吾起故居與邇即遠道巔
崖博錙銖得不償所耗寄語鄰墻翁歲晚從吾好
魯酒味自薄楚歌聲更悲曾無忘憂用安事酒歌為西
風激商序流芳廹衰遲寄語鄰牆客茲非行樂時
題天清寺安上人北軒辛未八月京師賦
南城繁(音婆)氏臺維昔孝王築歌吟寂無聞萬楹聯佛屋
道人開北牖俯就百喬木八月鳴清蟬槐蛾委平綠客
來借榻卧吹睡俄頃足䟱雨隔斜陽垂虹跨長陸良游
悵遲後回謝三更速瘦馬尾華軒汗顔塵一掬昨非勿
復道佳約猶可續載酒定何時新黃糝庭菊
感庭棗辛未七月京師賦
昔來花纂纂遽許實離離西風會搖落行復見空枝歲
物感流駛事功傷暮遲咄彼身後名前人端自欺書殫
南山竹奄奄定何知賢哉張生翰千載與心期
送表侄趙子億之官滄州兼簡通守李延寧
字叔永辛未十月京師賦
吾昔游浮陽童心初辦狂凌高瞰海日徑欲窮扶桑歲
紀忽再周此圖竟莫償今適送子往臨風但彷佯之子
公族秀祖基維懿王成吾家宅相裂封復吾鄉汝翁同
谷守視吾猶雁行後生古所畏之子未易量筦庫方試
吏事役須更(平)嘗譬彼汗血駒齒齊即騰驤是宜勤夙
夜動虞三尺坊勿憚川陸遥千里如鄰牆勿計弦晦餘
俛仰度三霜邊朔昔云苦今歌海隅康正頼别駕賢不
減晉王祥依投得吏師行見售所長為吾語故人曩契
想未忘願致雙魚封繼以一鶚章
夏夜雨晴遣懷癸酉歲京師春夏厭雨吾居
望春門東牛行街故西樞渤海公之高齋嘉
樹清風殊不知暑溼時卧病杜門每把書自
適五月望雨始收霽疾亦少間因賦是詩
積凉被廣陌誰過牛儈翁閉關養尫瘵藥石收良工高
齋俯嘉樾疎箔延清風左右列圖史披張俄一通從嗤
獺祭魚聊學蠧書蟲坐挹古人語孰云吾道窮浮生夢
境間不蔕之驚蓬生死猶物化今昔賢愚同分隂賤垂
棘白日莫再中薄暮紛滓澄寥寥還太空為問此何夕
凉蟾生自東荒哉西園士聯盖追輕鴻行樂以至斯不
知息微躬側聆天雞鳴凡耳初破聾吾從汗漫游遡景
鞭垂虹濯纓咸池淵晞髮若木叢親串不我忘惠音赤
鯶公長哦賦來歸閱(闕)世上雄
寄題栗亭縣名嘉亭邑令趙洋更此新亭名
取杜甫同谷紀行詩栗亭名更嘉之句因其
親能希邈求吾詩癸酉九月將扶疾東下感
而為賦
少陵昔避地幽棲鳳皇川始願獲其所賦詩此終焉睠
彼美林麓蔭膏腴上田陽陂鏡垂珠隂谷繁玉延長鑱
勤采斸服食攀飛仙兵祲奪和氣力耕無善年林坰開
冰雪旬浹斷庖烟嗚呼歌七章暮(闕)西南遷環堵久蕪
沒斯亭名尚傳茂宰愴懷古增崇殊過前雕甍揭長簾
下容十客筵嫩嵐隔春叢清竹鳴夏蟬風月有高興寫
之武城絃狂客屬尫廢駑筋難強鞭何暇遠登覽但哦
鯨海篇尚苦八口累依稀仝曩賢餘齡寄幻境未斷東
西緣江淮米價平一舸去悠然幸此歲豐樂浮游吾所
便異時訪陳躅復使後人憐
游盱眙南山示楊介楊善方藥著書甚多癸
酉十一月與之同游賦
曉霜無輕颸長淮淨如眼招擕南山游老子興不淺不
從千步橋飛渡一漁舠中流鼔素檝魴鱮歘驚跳禪叟
延游客匆匆問行色千里遠京關浮驂去安適長笑指
滄浪濯纓湔我裳朱門曳裾地槐柳自成行多年困靴
板未立中人産沉痼廹衰遲求田咄何晩神丸儻駐延
投此寄餘年鑿室鄰揚氏然薪繫太玄
酬别盱眙杜輿杜字子師方築淮上東山之
居寄詩要予檥舟以待其還時聞楊子江潮
不應輟浙右之游將訪親于海陵因賦此告
别癸酉十一月也
君希謝太傅築室卧東山應擕玉人去為問何時還扁
舟欲之東霜落江潮慳難從京口渡且轉廣陵灣與君
合復離怳若愁夢間嬰疾再寒暑醫師憐我頑頽齡未
遽盡解組誓投閒幽岩有芳桂晩節約同攀
留别龜山白禪老兼簡楊居士介癸酉十一
月癸巳遡風下淮晩次龜山白禪老見臨乃
歴陽之舊也因賦此詩以别
汴尾望龜山人烟了可數長淮斷(音鍛)日風浩若千里阻
舟無百石載兩腋憂雙艣鷁首盪頽波中流幾翔舞維
梢追曛暮坎坎禪林鼓曳錫辱來過依然識眉宇青熒
燈火畔再得親軟語多慙晩聞道忠義夙自許剛腸憤
激際赤手搏豺虎過壯纏百痾餘生托兒乳羸軀假死
緩豈復勝冠組會約子雲孫西岩兩庵主
題海陵開元寺棲雲菴寺即唐王屋禪師道
場甲戌五月郡守周開祖要予同賦
道人猶浮雲發彼王屋岑朝見膚寸合暮為四海霖造
物一戲耳浮雲本無心永謝應龍召深棲雙樹林蒼生
熱&KR2614;地千載仰慈隂皎月示弦晦清風何古今誰舉甘
露頌轟然海潮音支離病居士和以無絃琴
寄題潯陽周氏濓溪草堂周本江華人名敦
頥字茂叔仕至尚書郎累使嶺表中年投節
退居湓城之南溪上因名濓溪以自况二子
夀字元翁燾字次元相踵登進士丙子五月
予檥舟漢陽始與元翁相際求予賦此詩
濓溪之水清未足濯公纓平生抱苦節成就此溪名長
笑置符傳孤雲歸思輕溪頭四壁居溪下百畆耕量汲
奉晨盥課樵共夕烹希逢杖屨游但聽弦歌聲為客剪
三徑傳家通一經雙珠交照乘合璧倍連城被褐有餘
樂問縑無隠情桂林兩枝秀借爾俗眼明昔仰名父子
今推難弟兄不應文範裔遽謂公慙卿如襲帶礪封毋
為權利傾地實寢丘比有力安得并勒詩高岸石敢告
後代生
送周夀元翁西上丙子七月賦予時卧病漢
陽
露草蔓前庭微蟲思明月宵分耿不寐懷我友生别舟
師望箕宿綴幔須明發鷁首托歸風安知川路闊夫君
青雲士行奉紫宸謁一鶚抉塵籠騫軒應霜節仰追鸞
鶴駕肯顧狐兔穴越客寓荒城卑棲慕鳩拙衰遲積尫
弊未死人事缺嬾製一緘書寄聲彼朝列方今百廢舉
衮職補何闕每自幸餘齡江湖傲華髮躬耕固難強五
斗代薇蕨摩腹遡南薰蒼生解煩暍
題陶靖節集後丙子七月寓居漢陽手校陶
集因題其後
淵明不樂仕解組歸柴桑遡風北窗下坦腹傲羲皇儲
粟既屢空乞食何惶惶有身即大患斯語聞伯陽顧我
亦多忤丘樊思退藏慙無辟粒術圭勺耗官倉
補感遇詩予熙寧元豐間嘗賦感遇十數詩
久忘其藁丙子七月因曝藥紙得此篇半已
裂去不可記因補成之時寓居漢陽
猛虎未出柙擾如搏鼠貍蒼鷹方在鞲孱甚伏卵雌弭
戢以違禍孰云爾無知幸遭縱釋仁返謂人可欺豈復
念前辱搖尾垂翅時擇肉斃儕類戕忍猶天姿吾將罪
虞者奈何生致之南山有重阻鄧林無樛枝機穽與蘿
罻今也將安施
黃鶴樓在鄂州使宅之西南隅唐閻伯程記
云圖經載費禕登仙嘗駕黃鶴返憩于此遂
以名樓焉并見于神仙傳述異記按蜀書傳
本江夏鄳人也為刺客郭循所害豈道家所
謂兵解者與丙子九月始登此樓因賦
登真者誰子昔有費公禕白日玉書下青天駕鶴飛此
地少留憩神標悵依依振裾謝塵濁與爾方遠違層樓
寵陳迹江山長四違登臨美商素雨氣薄西暉水落洲
觜嫩風豪帆背肥飄然起遐想琳舘閟岩扉明月識悠
闊白雲疑是非金桃未遽熟薤露虞先晞高樹兩華表
長招羽駕歸靈瓢五色劑定與遺民揮自顧非仙質延
生猶可希刀圭儻不恡如飽首陽飢
鸚鵡洲在鄂州南浦上按圖經云因禰衡賦
鸚鵡于此洲遂得名後黃祖殺衡投尸此洲
下胡曾詩禰衡珠翠逐江流是也丙子九月
賦
鸚鵡隴下鳥能語竒羽毛羅罻巧相致琱籠關鐍牢長
懷故園樹烟雨落空巢萬里遷澤國舟與(闕)勞正平
托物賦健筆不停操千載訪陳䠱晴沙葭菼高珍禽不
復見慨想若人豪處士起河朔英風拔時髦文章儷墳
誥俛就猶詩騷兒女命楊孔奴兵視劉曹姦雄可奈此
束之投楚郊忤俗竟非命惜哉時不遭非無擇木智天
下方滔滔遺幹泯魚腹浮魂誰復招近結屈平好佩蘭
雜申椒遠慙子胥烈怒氣翻秋濤空餘芳草碧恨血滿
江臯
懷寄周元翁十首丙子十月江夏賦
周郎假沔官我偶來沔居得閒定相過談笑沉痾祛俄
聞戍樓角曉引吹咿嗚自君居湓城怳怳一夢餘復求
若輩人陶竈搜璠璵誠為天下士豈特江漢無
周郎嗜茗飲偶與吾好同贈行發吾寶紫璧琱雲龍此
實大官物分甘玉堂公我曹百石吏藜菽每不充詩人
盍得嘗可以驕萬鍾願君間一歠十里共清風
周郎塵外人冰甃立寒玉去我千里餘炯炯長在目有
德且有言可采篆縑竹未為造物憐方徇斗筲禄司晨
屬羣雞安事彼鸞鵠聊自况疲駑鹽車不為辱
周郎妙雅道五字可人師許與非不嚴奈何取我詩我
詩如秋蟲徒增長年悲指疵固有望逐臭得無嗤詩鳴
人必窮我窮豈可宜願君勿閡此晩節益經竒
周郎歸濓溪旱燥害嘉穀仰飽百指餘嗷然坐空屋應
書乞米帖得繼朝來粥行陞大夫籍月賜萬錢禄振顯
屬他年盤飡羅海陸毋忘佛子言不食大夫福
周郎西笑時叠寄兩函書情親語懇到骨肉所不如妙
翰騁遒放抵突黃與蘇黃癯曳羸筋蘇厚凝腯膚我於
季孟間增少損有餘家雞敢復道儲此槖中珠
周郎走王都馬足塵翻波賀老宦江夏無人驚雀羅出
處躁靜間奈此貧病何平生解指誓晚境勿婆娑廹死
不得休前言食已多尚敢厭閒冷歘為赴火蛾
周郎強仕年藥石甘苦口得無耗天和湯劑禦衰朽空
華與(闕)色種種竟何有妄愛温柔鄉蕩然不回首坐令
松桂姿凋脆等蒲柳幸勿易斯言前車鏡湖叟
周郎有史才班馬可並驅紛紛䜛諂人畏君筆削誅我
恨接君晩要亦君之徒沈痾積歲月顧此留須臾志我
壙中石頼君文不䛕庶乎陵谷變名字見君書
周郎貫江華而復厭湖湘我亦非樂此西歸計茫茫頽
年抱沉痼生理豈得長後期真何時存沒兩相忘懷君
輙賦詩落筆聯十章他年一掩卷為我涕浪浪
題武昌鄭判官直節亭鄭名深字文通植竹
開亭于官舍東南隅名直節以自况丙子十
月落成求詩為賦
開亭榜直節寵爾青琅玕歲晚傲霜雪不同天下寒挺
立百丈夫被之古衣冠春華白粉澤正色莫敢干越客
與登覧微吟復長歎六鼇方抃戲雲海翻狂瀾儻逢龍
伯公何憚翦一竿岐山鳴鳳雛久刷五色翰何以慰朝
飢美實來加飡高材陋時用自持良獨難不願載樂管
伶倫非古官浪遭野王輩三弄為人懽願製殺青簡燦
然漆與丹褒貶約魯史終古垂不刊顧此託根地辱哉
久泥蟠
題潘大臨東軒潘字豳老随親官漢陽闢公
舍之東軒著書名左史賦詩見寄因答之丁
丑八月江夏賦
陳公少荒誕一室未遽掃事功竟何成老魅死不早潘
郎治寓舍箒秃無遺蚤庭砌蒔蘭萱未霜除惡草明窗
幕輕素朝日上杲杲烟蔓擢熏爐松腴浮墨沼著書代
魯史百傳見晚藁賊亂久逋誅吾方力窮討不應兩觀
下僅獲少正夘坐可驕素臣俾渠眸子瞭而翁晏退食
筆削日課了伯仲詠南陔餘風颯林杪安知自娛適聊
慰堂上老起居侍杖藜寒燠躬煬澡昏定仰屋眠是中
亦大好
送咸寧陳令完夫移官吳郡陳字保神丁丑
十月江夏賦
蒿萊東郭居長者車成轍禮經尚往來豈為我輩設臨
分懷出錢津遠舟速發十月雁啼寒滄波洒微雪送君
一樽酒孤飲聊耳熱會取屈平書商聲歌九闋開正到
是郡暘暖張燈節兩地見梅花相思不同折官閒羈絏
(闕)陳迹得搜閱虎去丘隧空燕驚宫火滅廊傾罷鳴屧
蘭斸香逕絶逮(闕)故時人唯餘劍池月名城見圖繪丹
墨殊滅裂細與賦新詩長封寄天末老狐守丘志客子
敢忘越未死定歸東柴荆晝常閟右軍領妙語年大不
堪别况復魚鳥情飛沉方此訣
和潘豳老漢上屬目戊寅四月江夏賦
白雲蒙山頭清川山下流芳洲采香女薄暮漾歸舟並
蔕雙荷葉逢迎一障羞持情不得語大婦在高樓
慶湖遺老詩集卷四
