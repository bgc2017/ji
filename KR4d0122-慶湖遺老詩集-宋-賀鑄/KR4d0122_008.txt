慶湖遺老詩集卷八宋賀鑄撰
五言絶句百二首六言附
感興六首乙丑六月寓居彭城東禪佛祠有
雛雀集于庭樹為青鵳搏而食之予感而賦
六詩
雛雀學翻飛不知毛羽微青鵳笑高樹待爾飽朝飢
青鵳噉雀雛飫飽侮鳶烏不知皂雕力拏殺北城狐
皂雕獰觜爪飛走披肝腦不知游獵兒必爾鞲上老
獵兒燕楚俗得意唯馳逐不知廟堂上坐飽萬錢肉
廟堂擊鮮食日負天下責不知五湖上自有扁舟客
扁舟彼何人國霸始謀身不知釣魚翁羞作故人臣
懷寄宼元弼王文舉十首乙亥八月彭城
尊酒津亭别還城何所投無情是流水斷送到南州
右初别後
東軒美風月詩酒伴歡呼昨日牆隂過依依見碧蘆
右過碧蘆軒
小市門南路舊遊聯馬行祗從前日别秋草一番生
右出小市門
南京一登望朔雁正來賓好去長淮北殷勤訪故人
右登飛鳴亭
百步洪頭水秋霖一夜渾相期濯纓去無復履綦痕
右游百步洪
何處延明月東城百尺樓故人那得見後夜是中秋
右登黃樓
不見西街客歸來即閉門胡牀面南樹鳥雀啅黃昏
右局中歸
暑雨茅柴熟秋風淮白肥留連阮校尉何日跨驢歸
右招元㢸
後夜溪山雪臨門望子猷莫因清興盡半道却回舟
右招文舉
偶得悲秋句還驚舊社空中庭步明月朗詠與西風
右賦後詩
馬上重經舊游六言丙寅三月京師賦
淺淺東流宛溪當年罷酒分擕認得橋邊楊柳春風幾
度鴉啼
題惠崇畫扇二首丙寅正月賦
春雪霏霏晩梅抱枝寒雀毰毸隴下有人腸斷為銜芳
信東來
右梅花雪雀
塞南秋水陂塘蘆葉蕭蕭半黃直北飛來鴻雁端疑箇
是瀟湘
右秋水蘆鴈
答陳傳道五首丙寅九月京師作以目送歸
鴻難為韻
客子厭京塵長街風迷目安得卧南陽清潭漬寒菊
游梁復歸宋南北更相送失得兩如何勞勞不如夢
游宦幾人逹不如強健歸未容誇晝錦幾見化緇衣
聞有高秋興清尊醉飛鴻應悲故人遠薄晩面西風
倒槖黃金盡方悲行路難桂薪炊玉粒可是樂長安
擬劉孝勝詠安仁得果丙寅九月京師賦
果盡猶招手車停更起塵固應持一笑先答近轅人
和王文舉玉臺體丙寅九月京師賦
南城空目送西館斷心期縣知今夜思明燈半下帷
夢後聞蛩丙寅九月京師賦
籠燈耿欲滅枕下蟲聲切底許事相關煎人腸斷絶
寒宵歎丙寅十月京師賦
可憐明月光委曲照空牀自是元無夢更悲今夜長
春晩樓上丁夘京師賦
楊花吹後盡春色但悠揚獨立西樓上持情向夕陽
和王文舉别館初夏丁夘京師賦
薰風酣綠樹午日思黃鸝的的羅窗夢西鄰可得知
和陳傳道秋日十詠丁夘九月京師賦
近砌擲鳴籖長簷縣素綆溼翅暝鴉歸高梧落深井
右秋雨
歸雲去悠悠長風來獵獵簷角兩長楸斜陽&KR3424;黃葉
右秋晴
病骨倦空牀曳杖間庭步暗燭與寒蟲迢迢思風露
右秋夜
未捲半簾霜猶疑在庭月倚樹汲清泉疎風獵華髮
右秋曉
霜空出華月尊酒聊相對别夜復嬋娟故人千里外
右秋月
紛紛脫柯葉衮衮斷根蓬不待吹楊力隨風亦自東
右秋風
宿雨塵霾靜寒原黍稷空臨風聊放目不為送飛鴻
右秋望
擬從康樂公雙躡登山屐晴夜宿天台披雲看初日
右秋興
梅梁巢已空去此復何從勿憚歸飛遠冰霜不爾容
右秋燕
不復怒飛聲朝雞得擅鳴婆娑猶有地媚竈畢餘生
右秋蠅
和同行潘生悒悒悠悠二首戊辰三月金陵
賦
悒悒復悒悒愁眠成夢泣薄暮落花天高樓面風立
悠悠復悠悠淚寄東風流所思悵何許西北齊雲樓
長安在何許二首戊辰八月歴陽賦
長安在何許疑是青天上矯首遡西風溪雲斷人望
長安在何許疑在白日下徘徊天一隅華月生新夜
懷寄清涼和上人二首戊辰十月歴陽賦
不見江南客願聽江南鐘傾耳度遥夜天寒多北風
試問江南客何時肯度淮多情是湖水每自石頭來
梅華寄清涼和上人己巳十二月廿三日石
磧戍北馬上賦
石頭城上客領取一枝梅何事春消息今從江北來
送僧法印智因西上庚午正月烏江賦
千里長淮北東風破雪寒此行休問路驀直到長安
懷寄彭城朋好十首庚午九月歴陽賦
元㢸今安健音塵久闊疎早年傾盖意白首復何如
右寇三别五年始再通問
努力張謀父躬耕老白雲無年儉足用此外奈何君
右張大寄聲有田居食不足之歎
子仲安貧者毘陵久罷歸秋風一相憶賴有燕西飛
右劉四名士真謫官毘陵罷歸已久
好在張居士雲龍寄夢頻西齋見風月連榻復何人
右張十七聞廢雲龍山居增構城中西齋甚宏
邃
希遠來彭澤聊為三徑資拂衣歸底處命駕定何時
右董大名初嘗攝沛長累月解印去職
遠計陳傳道窮秋亦罷官還驅欵段馬吟雪向長安
右陳二先予之官下邳今已受代
不見會之久每思詩酒豪扁舟由甬上乘興可須招
右王十三期予罷官會甬上
子敏超龍級得官何處州他時趨洛下獨與士龍游
右王七名遹方第進士而喪其兄子立
寇叔情何厚郵筒數得書前春應上塜能訪酒家無
右寇十一應之每歲上塜道由京都必訪予于
酒壚
試吏王文舉俄纏風樹哀明年道濉上為爾一徘徊
右王三始調華亭刑獄掾以家艱罷今執喪宋
城
和錢德循古意二首辛未五月京師賦
駕犁豈知耕布榖不入田大農坐官府百吏飽窮年
維漢南有箕垂象列三辰長司簸揚職糠粃居前塵
送王西樞出鎮鄭圃八首壬申六月京師賦
千載君臣會將圖不世功卷收天下福偏厚古扶風
帷幄參神筭邊塵萬里清西藩聊偃息猶是一長城
公論由來重高懷此去輕吾非厚知已感歎此蒼生
新書許從事狡穴盪應空寄語征西將無矜獵犬功
前日神州尹聲華掩趙張春風長有待難樹是甘棠
來暖西樞席斯民賴已多前春鳳池水四海漲恩波
門闌曳裾客皆自許人豪今日宸廷下誰知北郭騷
衮繡行將復沙堤百里東病夫雖老矣猶解賦豳風
題海陵寓舍二首甲戌正月賦
池上千條柳依依解占春自憐衰颯鬢不與物爭新
池上雪初消春鴉已占巢自憐流寓迹無物可誅茅
追和亡友杜仲觀古黃生曲三首甲戌四月
海陵獲仲觀遺編追和此
朝為去山雲暮為還山雨誰謂物無情歡期不如許
歡歸夜何其月照臨門别後夜待歡來開門但明月
要知兩儂心等是他山石此誠不可轉彼情無自入
京居感興五首丙寅秋彭城陳傳道見寄五
詩以目送歸鴻難為韻尋和答之乙亥八月
食貧京師復取手拊五絃易為韻五詩俟他
日示陳也
壯圖可復道罄折營五斗負郭二頃田何時落吾手
平生感激心炯炯徒自許塵埃五十絃難為齊人拊
稠人致高位一二難遽數驃騎彼將軍未應賢第五
擾擾塵籠下容身亦是賢横屍道邊子共笑直如絃
長言與短調誰謂高游藝謾賦芳草篇長安居不易
和豳老郎官湖懷古五首事見第五卷中丁
丑八月江夏賦
郎官老辭筆得爾夀春碑姦賊餘靈在斯人是僇屍
白也遭時網臨年放夜郎何妨去物遠當道横豺狼
昔人冺黃壤陳迹變滄波劫火洞然壞無如佳句何
杜守王明府吾知夫不凡解持餘酒胾一飫逐臣饞
岑輔何為者當年唱不譍名隨詩石在附驥兩青蠅
江夏八詠丁丑九月采江夏陳迹未著於時
者賦之以補郡圖經之闕焉
祖龍礪長劍昔道此南巡徒挾雄鋩利湘川奈水神
右磨劍池在頭陀峯頂相傳始皇南巡磨劍於
此石亦存焉
孟公泣竹地今是布金園不保五畆宅非無百代孫
右靈竹寺相傳孟宗故居也
高岸已為谷斯人如蛻蟬固應留寶刻信是當家仙
右祖貫墓銘祖字子元元和乙亥年過吾家外
監授丹及訣後六十年始化去夀九十五門人
許鼎為其埋銘載季真天台昇仙事甚詳後為
瓦官殘子元墓棺已空矣此銘今在天慶觀
中
亡一章
右舒元輿榜舒依郄士美僑居江夏太和二年
登朝方盡室去此將行題榜留于頭陀佛祠之
殿梁上至元祐中郡守王得臣始命李康年序
其事而摹刻于石榜失所在
亭揭竒章榜斯民孰去思多慙羊叔子涕泗峴山碑
右竒章亭在黃鵠山最高頂牛僧孺登燕于此
後人因榜竒章云
南津趙陀石云是昔人舟長懷精衛志不擬長江流
右趙陀石在鄂之南浦長十許丈高亦半焉相
傳昔人沉舟之所化也
西戍夕陽晴東城石鏡明有山名八字供作兩眉横(八)
(字山見戴洋傳)
右石鏡亭黃鵠磯有石明瑩可鑑亭占其上榜
為石鏡云
應龍昔此去雷雨助騰昇舊穴潛蛟蜃風波横要津
右龍穴渡相傳有龍出於此今為津步
變竹枝詞九首戊寅上巳江夏席上戲為之
以代酒令
莫把雕檀楫江清如可涉但聞歌竹枝不見戲桃葉
隔岸東西州清川拍岸流但聞竹枝曲不見青翰舟
露濕雲羅碧月澄江練白但聞竹枝歌不見騎鯨客
北渚芙蓉開褰裳擬屬媒但聞竹枝曲不見莫愁來
西戍長回首高城當夏口但聞竹枝歌不見行吟叟
南浦下漁筒孤篷信晚風但聞竹枝曲不見滄浪翁
勝槩今猶昨層樓棲燕雀但聞歌竹枝不見乘黃鶴
危構壓江東江山形勝雄但聞竹枝曲不見胡牀公
蒹葭被洲渚鳬鷖方容與但聞歌竹枝不見題鸚䳇
題畫卷後二首元祐壬申京師為宗室令鼒
文焕賦後八年文焕物故二圖為他人有復
見此詩錄之
蹇驢烏帽禪客落日黃塵故關已悔棄繻昔去更逢挈
履今還
右關路逢僧圖
結茅百尺荒臺杖藜一徑莓苔謝絶雞羣老鶴不應端
為琴來
右鳴琴召鶴圖
慶湖遺老詩集卷八
