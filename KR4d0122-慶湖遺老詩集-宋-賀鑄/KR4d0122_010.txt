慶湖遺老詩集拾遺宋賀鑄撰
古風一首
答僧訥守訥鄭氏子字敏中三代第進士訥
亦兩至禮部既壯祝髮事師圓照本公庚午
十二月相遇于金陵以長篇見投其自叙于
此因答之
唐代衣冠高四姓天宗之亞滎陽鄭不墜家聲五百年
桂籍相望三葉慶上人猛謝區中緣破冠投櫛還童顛
寸灰已滅五經笥來入辨才無礙禪我竊官糧衆人後
相逢宛是平生舊一聞南國白頭吟萬媿西風碧雲陋
老鶴終辭雞鶩羣誰將斷綆絆浮雲他日傳衣度梅嶺
解留何語與將軍
近體長句五十八首
登海陵齊雲樓甲戌五月賦
樓外浮雲何可攀聊持尊酒共消閒歸心歘起登臨際
春色來從想像間晩雪晞時見芳草滄波盡處見青山
長安桃李行應好解笑劉郎底未還
酬别曾忱曾字誠之嘗任共城尉相聞盖久
而未始相際甲戌二月曾自通川放還邂逅
于海陵將行為賦是詩
昔年室邇歎人遐少日相逢别日賒聊寄歸心天北雁
會乘高興斗邊槎雷驚白晝龍蛇起風蕩青春草木華
誰念渠伊獨憔悴豈容平世賦懷沙
送張師常之官南雄張累官嶺外結婚于海
陵因識之甲戌三月賦
爰居蹭蹬海西頭紫鳳求皇亦少留持酒一尊明日别
題詩幾處舊年遊春風白芷江南岸暑雨黃梅嶺上州
却望衡陽十里遠縣知無雁記音郵
送方安行之官高密令方字必中有通籍休
官之志甲戌三月海陵席上賦得童字
平世功名輸阿童束書洗劍棲漁篷晩交東武百里長
想見桐廬三拜風白雪興闌吟社遠綠槐隂合訟庭空
他年朱紱来東道試訪釣鼇浮玉翁
送江與京歸山陽江字茂宗甲戌三月海陵
席上賦得仙字
山陽澤國四無山百雉危城兩水關楊柳遥知紫極路
滄波長羡白鷗閒病來藥裹為吾累興盡漁舟送子還
風月異時何限思區區併入尺書間(紫極宫在郡城西南隅楚人游觀之)
(地)
海陵書事甲戌三月賦
海濱流浪胡為乎况復支離百病餘三月逢梅識春色
半年無雁托歸書老烏啄屋巫呼鬼野艇横門米換魚
回首揚州纔百里盡橋風月可憐渠
聞鸎有懷故園甲戌四月海陵賦
海陵春後雨冥冥耳厭鼃嘷鸛齒鳴何意東亭好風日
流鸎忽作故園聲故園千里常牽夢老病三年不廢情
想見楊花收卷盡綠苔池院落朱櫻
海陵西樓寓目甲戌四月賦
天涯尊酒與誰開風外徂春挽不回掃地可憐花更落
卷簾無那月還來王孫莫顧漳濱卧漁父何知楚客才
強策駑筋懷故國浮雲千里思悠哉
寄興化黃主簿杞黃字原禹少年奉道世味
殊薄甲戌四月海陵賦
何凖第五不足稱黃童無雙非自名卑棲鸞鳳安初仕
葆練虎龍希長生明月高吟紫芝曲紅塵先老白雲兄
莫辭一力走三舍遽未能來頻寄聲
海陵喜雨甲戌四月晦日賦
閏年四月之相交旱天雲物何蕭騷清風捲地換塵世
白雨入林翻海濤殊勝農兒踏車健少寬病夫揮扇勞
須晴徑買一漁艇想見横塘深半篙
食鰣魚甲戌閏月有人饋此因賦詩
雨長沙田三尺蘆截江邏釣待嘉魚上鈎一尾夸先得
下筯千錢忍棄餘倦客罷彈腰下鋏故人忘寄腹中書
知機何待張生翰不俟秋風已起予(鰣魚初得尾直千錢)
題海陵寓舍四首甲戌閏月賦
藜藿荒庭微徑通支撐破屋古池東暮涼百燕抵突雨
晝靜一蟬饕餮風隠几敢希南郭久移文方誚北山空
森然槐柳相差地他日低徊憶箇中
近濕籬根歌蟪蛄向明屋角網蜘蛛黃葵紫莧雨張王
(二字並去聲)花蚊白蟻風驅除輾轉猶增夏夜久支離何堪
春病餘預愁還作舊年調兩眼京塵滿鏡湖
倒嶂開窗面曲池塵襟初喜豁然披清風殊不去人遠
明月端能與我期鼓吹青鼃聊自喜歌謳白鳥漸相欺
紛紛利害朝昏出閉目忘言是住持
千里家園安在哉羇棲猶喜占池臺酒非從事斷年别
風是故人彌日來黃鳥綿蠻紫椹熟白鷗瀺灂綠萍開
頗知老子機心廢留得渠伊興盡回
聞蘇眉山謫守英州作甲戌五月海陵賦
嶺首登臨楚粤分披襟先喜得南薰座隅鵩鳥敢要賦
溪下鱷魚知畏文酒洗黃茅瘴時雨嘯驅碧落洞中雲
高才何假江山助未擬區區詠五君
寄金陵和上人前歲嘗以二詩寄和有卜居之
約久未見報
舊年問米欲東流先賦新詩寄石頭赤鯶久沉江上信
雜縣誤落海邊州想君道眼遥相識顧我官身可自由
香火因緣知有在草庵蔬粥不他求
許永席上賦許字子長家釀甚美名十八仙
時予抱病節酒而歡亦同之甲戌中元日海
陵賦
流浪江湖跨兩年西風猶駐木蘭舡可人方外二三子
與爾樽中十八仙處女妄同公子議麴生未減索郎賢
自憐衰病方轟飲也在劉家幕下天
詶别道師許自然許山陽人嘗為郡道正後
補茅山都正懷土北歸寓紫極宫將謀西上
求試所學以詩投因詶之乙亥正月山陽賦
早慕浮雲恥繫匏冷然風馭起三茅青菁可種無閒地
黃鶴歸來失舊巢石鼎可傳驚俗句醉圖未免取僧嘲
何須西望長安笑誰是平生莫逆交
題任氏傳德集任中立承制既死交親賦詩
弔其不遇者凡百人集而名之曰傳德二子
廣廱亦有學術乙亥三月與吾相際于永城
求吾一詩
釣魚公子學屠龍潦倒西班八品中鼠目獐頭登要地
雞鳴狗盜策竒功儀刑拔士無光禄經術傳家有聖童
慨想斯人安可作九原松檟幾秋風
送周開祖出守鄱陽乙亥六月京師賦
三尺京塵衮衮中略無閒地貯清風鱸魚菰米經年别
皂盖朱轓一日東俗眼強分青白在芳樽未覺聖賢空
鄱陽不乏江山助高興都盧屬謝公
贈僧彦彦字純老庚午冬泊舟秦淮屢與純
老過鍾山泉禪師丙子三月再由金陵泉公
化去已累月賦此詩以示純老
昔年杖舄幾相從同遇彌天漢上翁早恨揚舲南浦别
俄驚掃地北山空壯心脫落浮雲外病骨支吾夢境中
頼有西岩舊桃李異時應許共春風
秦淮官柳二首丙子四月賦
秦淮兩潮西復東淮邊楊柳酣薰風送春白花去漠漠
避日黃鳥啼匆匆陶彭澤多倦宦歎桓琅邪今衰病翁
此身會復有健日擬就綠隂横釣篷
西來載病一扁舟建業江山負勝遊楊柳經眼方自得
蒲帆臨掛復淹留長條似舞前溪曲卷葉宜翻出塞愁
想見南朝舊人物可憐能箇樣風流
和别清涼和上人和結西菴招吾歸老故有
落句丙子四月賦
明朝解擕白鷺洲後日相望黃鶴樓建業水清供白酌
武昌魚賤足音郵著身物外不無處俛首人羣非有求
願報西庵落成會待公退卧儂歸休
重别和上人和以予扶病之官臨分屑涕予
因留舊寫真以結西庵之緣丙子四月賦
分手風波路幾千侵尋老境百痾纏一官得飽亦勞矣
大士忘情獨泫然北道音塵長斷望西菴香火不無緣
是身脱使先朝露圖像聊依十七賢
留别彦上人丙子四月金陵賦
道人臨别重留連應念吾生汩世緣拄笏看山猶故態
量船載酒異常年興來不計遠千里休去可須持一錢
會作清涼老庵主兩盂分粥對牀眠
留别王閒叟王方閉關誦佛書丙子四月賦
婆娑晩境不知還邂逅故人增厚顔次道志包宇宙外
子牟身寄江湖間一乘妙義想冰釋九死餘生非石頑
敢負清凉阿師約西菴先辦十年閒
烈洲守風丙子四月賦
張帆早發石頭城淹泊風波百里程白芷汀洲潮進退
黃梅村落晝隂晴官粮牽廹少休日藥物扶持多半生
深閉船扉謝漁老自慙塵垢滿衿纓
晩泊三山懷古兼寄歴陽朋游丙子四月賦
三山春水拍江流六代餘風掃地收破國龍驤復安在
賦詩宣城難與詶傷心遠宦北宗老滿眼舊游南豫州
寄聲好住數君子一别相忘風馬牛
晩泊東采石磯丙子四月賦
謝衛將軍憐苦吟袁臨汝郎遭賞音風流人物豈如昨
形勝江關留與今控鯉直思凌浩渺然犀何暇照幽深
莫招捉月翰林老屈曲塵間猶陸沉
檥舟姑熟溪丙子四月賦
潮來姑熟半篙深帆落溪口檣如林謝氏青山失故井
桓郎白苧無遺音良游躡屐負登覧衰病伏枕方呻吟
箇中二頃了吾事怊悵十年懷此心
蕪湖王敦城下作丙子四月賦
斗立孤城日四圍賊奴曾未懾天威風生虎帳犲聲厲
塵犯龍顔魚服歸首揭大航遺臭在歌流樂府舊音非
當時不慕桓文舉草滿中原胡馬肥
題皖山北瀕江田舍丙子四月賦
江轉皖公山北流蕭閒人物美田疇一溪春水百家利
二頃夏秧千石收小市竹樓張酒旆平橋松島蔭漁舟
莫知農老何為者幾葉傳封樂國侯
晩泊小孤山作山與彭浪磯相對沐猴鸕鷀
分占其上丙子五月賦是晩大風
江勢東南陡折回兩山屹立地維開顛風裂石轟雷下
駭浪澎舟卷雪來捫蝨王孫初睥睨飽魚烏鬼但毰毸
物情豈識忘形樂嘯倚檣干獨快哉
得周元翁蘄春道中書丙子八月漢陽賦
離離赤棗墻東林開窗下榻依墻隂杖藜相頋頼之子
隠几忘言知我心晩契初逢一東野清詩屢擲雙南金
官身為米自南北世路亡羊無古今夢澤草荒孤驛遠
洞庭雨入滄江深相思何以祝高韻桂樹秋風吟玉琴
送漢陽刑獄掾鄒永年解官歸飬鄒字天錫
其父以朝散郎告老因補此官會有大臣薦
其文再起造朝天錫復落仕籍將行求吾詩
丙子八月賦
高歌每憶故山薇笑擲青山換綵衣竟為蒼生安石起
本來男子次君歸脫冠弭櫂興非淺戴笠乘車誓莫違
明日渡江聊贈别武昌官柳尚依依
登頭陀寺峰頂庵丙子八月江夏賦
磴道凌虚挂白虹頭陀上方黃鵠東滄溟五夜浴新日
老木三伏來凄風北夢南雲展張闊縱江横漢并吞雄
楚鄉絶境此其一付與微吟多病翁
九日寄維揚劉明仲劉字冲光淮南故人也
丙子江夏賦
揚舲瓜步背瓜洲底處孤亭是玉鈎蠟燭有心啼别夜
布帆無恙到南州黃華嘉節與(去)何事白髮故人分取
愁頼有滄江知客恨長年西北望京流(江至鄂渚即西北流)
江夏秋懷三首丙子九月賦
陳物紛然眼界中長年何與偶書空滄浪難為俗子唱
絡繹漫催貧女工風月少容休吏役烟波長與濟途窮
功成身退非吾事猶辦扁舟東復東
人物駸尋廹暮遲秋風萬里來如期幽蟲切切竟何道
羈燕怱怱將安之洛下微吟聊擁鼻西山爽氣為支頥
肯將翰墨悲流落寄語三閭彼一時
此身豈復繋西東流浪江湖伴塞鴻曲突非圖三爵客
直鈎何羨六鼇翁干年陳迹祗今日萬里故園(闕)箇中
冗散偶逃人指數未應吟嘯坐妨公
書國志陳登事後丙子九月江夏賦
求田問舍良可嘉元龍偶未思之邪黃鼠長為太倉耗
白雲猶有青山家人生歘爾待鑚石世故紛然勞筭沙
銷磨髀肉亦何事竟作子陽同井鼃
寄别秦觀少游秦南遷桂陽舟過沔上隔江
不及見因寄是詩予三為錢官丙子十月江
夏賦
沔陽湖上小留連疑是前時李謫仙流向夜郎才半道
經還江夏樂當年箇儂生以才為累阿堵官于老有緣
待得公歸吾亦罷春風先辦兩漁船
潘豳老出十數詩皆有懷蘇儋州者因賦二首
丁丑四月江夏作
人烟寂絶鬼門關更指儋州杳莽間三四月交天漏雨
東南地盡水浮山依迷春草鴒原失響像秋風鶴馭還
回羨河陽賢父子雪堂曾作十年閒
舊隠江城東復東堂前楊柳付春風猶傳白雪興中曲
俄失黃粱夢後翁儋耳吉音無雁使蛾眉爽氣屬狙公
不應更廣窮愁志悟取平生坐底窮
有僧自峽中來持黃黔州手製茶兼能道其動
靜與潘豳老賦二首豫章人聚白金十餘
斤以寄魯直付一士子竟隠之不送故有黃
犬之句丁丑五月江夏賦
未聞東觀奏書成俄見西南萬里行從坐何關李都尉
補亡猶待褚先生心縣黃犬沉來耗耳慣青駒祗舊鳴
時節私庭差自慰鳳將雛去雁隨兄
平生得祿僅榮親持底天涯料理貧夜戸不關無長物
晨炊待火乞諸鄰山&KR0008;頗俠能來虎水弩何知枉中人
少減家園舊年調擕籠先采雨前春
中秋日懷寄潘豳老潘將歸黃岡穫田故有
落句丁丑江夏賦
西戍角聲清且哀東城鼓動殷然雷雨闌伏檻月可待
風横艤舟君不來得酒未容歡獨伯把書端與睡為媒
雪堂歛穀急還舍更約頭陀黃菊開
重寄潘豳老丁丑中秋以少酒欲致潘來答
云侍親燕甚歡翼日再賦此寄
輕舠驀水帆如弓一伸臂頃來江東聊持美酒致吾子
方事綵衣娛汝翁懸榻可容他客坐閉關正與無月同
夙興行樂竟何有醒醉隂晴皆夢中
潘豳老以長篇求假吾書以副本送之丁丑
九月江夏賦
元凱有言君盇知借書還書皆可嗤家傳五載亦勤矣
吾與兩雛當共之吏役豈容方外駕古人端在箇中期
聊分副本天隨子輯綴來歸是一竒
示王泌王歴陽之舊也相别八年會于鄂渚
憐吾衰病因以示之丁丑十月賦
違離南北幾星霜短髮蕭蕭帶尺長執戟郎效官落拓
楚邱生觸緒悲凉雙鳬乘雁誰比數拉虎批熊猶健強
端恨飬痾妨廢酒尊前都屬箇儂狂
答致仕吳朝請潛登黃鶴樓見招吳字逹夫
與吾為忘年之友兼示慎獻玉故有落句丁
丑十一月賦
城隅黃鶴莫登臨端使悲翁動楚吟日下長安人共遠
天圍夢澤歲方隂北風欲雪雁飛急南渚始冰魚伏深
誰似草堂安隠客下帷隠几不求心
雪後同逹夫慎獻玉登黃鶴樓丁丑十二月
賦
歲律崢嶸臘盡頭風吹朔雪到南州三湖簸蕩蛟鼉恐
七澤迷漫狐兔愁狂客定回青雀舫獵兒初試皂貂裘
江樓伏檻迎新霽羣玉峰前練帶流
曹永州哀詞曹名暐字季明昔相際于永城
喪過武昌歸餘杭卜葬靈隠山諸子來求吾
詩為此賦戊寅二月旦日
老眼春風兩淚傾繐帷樽爼異生平可驚人與琴俱絶
但見肴晞酒復清相合水邊傳美政飛來峰下啓佳城
翩翩五六竒男子肯使高門墜厥聲
登黃鶴樓懷古兼寄潘豳老昆仲豳老弟大
觀字仲遠戊寅五月賦
漢大將軍楚國材半生倦韻凂塵埃徐夫人匕首安在
丁令威華表歸來紫府無蹤勞仿像白雲有待久裴徊
樓標空闊天垠露川勢縱横地軸開隴鳥賦成洲共永
越人歌斷櫂先回會招物外二三子長嘯披襟挹快哉
寄武昌方令臨李尉援兼簡黃岡二潘昆仲方
字孝能李字文舉戊寅六月江夏賦
好在桐江三拜翁謫仙之裔好應同如聞花縣兩郎子
興發能來一水東共醉南樓故時月斷無庾令凂人風
季真老病不堪酒澤畔微吟懷四儂
二月二日席上賦乙亥江夏時推官陳扶將
之荆南法曹萬遘彦亨罷官歸鄱陽予亦抱
疾此詩偶亡去庚辰十月邂逅同席客復得
之因附卷末
仲宣何遽向荆州謝惠連須臾少留二日舊傳挑菜節
一樽聊觧負薪憂向人草樹有佳色帶郭江山皆勝遊
載酒賦詩從此始他年耆老話風流
七言絶句二十首
斗峴山馬上戊辰九月歴陽賦
西來投策倦躋攀晚葉寒華一逕間盡日閒雲不留雨
斜陽還照隔江山
登如方山戊辰十月歴陽賦
楚郊十月尚聞蟬傍道黃華亦可憐特上西山最高處
長安應在夕陽邊
渡泠水澗投宿萬歲嶺戊辰十月歴陽賦
蕭蕭黃葉一清溝白鳥飛來故少留今夜行人短亭宿
小窗風雨夢漁舟
重游寄老庵懷僧芝戊辰九月望與僧法芝
同游芝有詩云淡游聊得慰孤悶誰問當年
寄老心後月許日復為是遊芝公西上已達
京都矣
淡游已恨失芝公陳䠱空留夢境中欲問孤雲何處去
庭前雙樹自西風
寄有捷上人捷鄱陽人嘗住杭州安樂山戊
辰二月與吾相際于盱眙留七日稅舟西上
巳巳三月有書見寄因以此謔之四月望日
烏江作
捷也當年避畏途寄身一葉泛隋渠定須慙愧操舟子
千里風波汝渡吾
曉晴西郊馬上巳巳九月歴陽賦
夜雨蕭蕭徹曉聞不應為我掃塵紛弄鞭十里西郊道
但見青山納白雲
重游梵行院巳巳十月歴陽賦
曉渡南岡五里松精廬未見已聞鐘門前拂地垂楊柳
掃淨秋來過馬蹤
同張漢求宿升中院西寮巳巳十二月烏江
賦
僧閤窗扉學畫船青熒燈火對牀眠北風帶雪披簷竹
渾似瀟湘夜泊天
送僧法印志因西游京師庚午正月烏江賦
刻雪裁冰物外人強隨肥馬走京塵未應無地栽桃李
江北江南一樣春
重游鍾山定林寺辛未正月金陵賦
破冰泉脉潄籬根壞衲遥疑挂樹猿蠟屐舊痕尋不見
東風先為我開門
題賈氏廢園辛未二月京師賦
丞相園林半手栽清尊曾為幾人開荒榛野蔓換桃李
慚愧春風如故來
東城馬上壬申二月京師賦
綵虹橋下水關東接畛園林狹逕通繁杏半開隨半落
短墻無計礙春風
重送曹誠之兼簡俞澹陳庾俞字清老陳字
敏善皆維揚故人甲戌三月海陵賦
春風漠漠老江籬行矣騷人好自持半百幻身如且健
石頭城下兩茅茨
陳顛俞散舊朋游尊酒相從定少留衰病故情猶有在
春風一夜夢揚州
平野堂重送江茂宗甲戌三月海陵賦
東風南浦雨瀟瀟欲去行人不自聊誰道垂楊攀折苦
過春猶有最長條
追永杜仲觀咏蝶甲戌四月海陵賦
黃蝶尋花日百廻荒庭多雨漫莓苔老狂能似徽之輩
借宅猶應乞竹栽
題芭蕉葉甲戌五月海陵賦
十畆荒池漲綠萍南風不見芰荷生隔窗頼有芭蕉葉
未負瀟湘夜雨聲
留别僧永乙亥二月盱眙賦
三處分擕跨兩年浮雲生計本悠然江山勝地端相待
大有東南未盡緣
折中倉觀米元章題字時米客揚州乙亥六
月京師賦
銀鈎入木揜鍾王拂眼清風識楚狂淮海京塵兩流落
與君大是覺身妨
放舟過津門外作乙亥十月
國門欲去尚遲遲况復凄風落照時猶有京塵坌舟尾
惱人無幾庾元規
慶湖遺老詩集拾遺
