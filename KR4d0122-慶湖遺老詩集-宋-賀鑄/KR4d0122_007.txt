慶湖遺老詩集卷七宋賀鑄撰
近體詩長句下五十首
寄别僧芝吳僧法芝字曇秀姓錢氏戊辰九
月邂逅于烏江湯泉佛祠將為京都之遊既
相别馬上賦此以寄
不見江南湯惠休芝錢今也嗣風流燒香弄筆一生事
躡屐佩囊千里游乞酒未還黃菊晚擬詩初就碧雲秋
臨高跂馬君行矣從此安期始欲愁
度黃葉嶺懷寄清涼白雲庵主戊辰九月烏
江賦
黃葉嶺頭黃葉飛白雲庵伴白雲歸葉隨遊子終相失
雲伴禪翁得所依會解腰間斬馬劍肯尋江上釣魚磯
焚香掃地雙林下願贖今生種種非
與張歴陽追懷從禽之樂因賦戊辰十月
宜秋門外飬鷹坊好草坡頭射雉場油幕氊廬張野飲
錦袍貂帽結戎裝興闌落日黃塵斷夢後西風白髮長
誰念江湖獨流寓此情難話與漁郎
歴陽姥下馬上有懷京都游好戊辰十月
晦日賦
楚澤初冬正穫田孤鴻欲下却翻然人烟隠約青山郭
雲物離披小雪天送别桮盤猶昨日勞生鞍馬遂窮年
故人多在金閨籍誰念心如寸斷絃
烏江石跋觜晚望有懷故園戊辰十二月賦
山色相銜類太行江流東去亦渾黃鱸魚鱠美招來客
鴻雁書遲夢故鄉五斗月支何足道一帆風便可能忘
歸田有計非今日莫把移文揭草堂
登烏江寶泉寺南山望金陵作巳巳三月賦
我愛金陵望不厭獨尋微徑躡晴嵐柔霜淺草三月尾
踴塔飛樓一水南苒苒流雲牽仿像遲遲艷日助醺酣
何須拊手歌桃葉已覺王郎思不堪
烏江東鄉往還馬上作二首巳巳七月賦
黃塵隨馬染征衣十里江臯送客暉廢井草荒鼃黽怒
下田沙漲芋魁肥解纓拂樹弄清淺横榻掃雲飛翠微
人生事事不如意終日念歸何日歸
悠悠東去欲何之草草西還可是歸殘日兩竿荒戍遠
青山滿眼故園非江田經雨菰蔣熟石路無風蠛蠓飛
回羡耕夫閒勝我早收雞犬閉柴扉
送歴陽潘司戶瑶移令歸東魯巳巳八月賦
衰俗紛紛務近功幾人心迹與君同低回州縣青衫列
踴躍聖賢黃卷中牛渚江山空夜月河陽桃李再春風
相望魯衛無多遠異日能尋賣藥翁
再送潘仲寶兼寄彭城交舊巳巳九月賦
風雨扁舟幸少留為君持酒話徐州白魚紫蟹秋初美
戲馬飛鳴夢屢游二阮年來知健否季真老去盡歸休
白雲莊畔多閒地不惜横刀直換牛
九日懷京都舊游巳巳石蹟戍賦
昔年九日登臨處把酒梁王舊吹臺今年九月登臨處
江上黃華殊未開一川落日隨潮下萬里西風送雁來
節物可驚人易老宦情歸計兩悠哉
戲答張商老己巳九月賦
楊子江頭兩信潮送君西去木蘭橈依依暮雨鴛鴦夢
嫋嫋春風豆䓻梢細字碧牋隨雁到小簾朱戶抵天遥
長安觸緒牽情地不特魂消骨亦消
題定山寺法遠上人壁己巳十二月賦
支郎風味喜相親乘興來尋雪後春夾徑竹隂疑礙馬
隔江山色似招人豈無暇日容高卧如有閒田願卜鄰
預約東城二三子歲時相過莫辭頻
自歴陽泛江至赤埭訪别曹解庚午正月賦
我訪故人不待招滄江謂廣纔容舠離城五點寒更急
著岸兩竿晴日高别來書尺正坐懶老去鞍馬何堪勞
明年淮上更擕手醉步卧虹千丈橋
再由赤埭有懷曹夢得庚午正月晦日賦
江上顛風倒客檣江豚舞浪卷渾黃故人漂泊知何處
何日平安到故鄉野色蒼茫春尚淺夢魂惝恍夜仍長
可無百斛兵厨醖此段離憂未易忘
宿芥塘佛祠壁間得魏湘畢平仲張士宗回
所留字皆吾故人也庚午三月賦
青青麰麥欲抽黃浩蕩東風晩更狂微徑斷橋尋古寺
短籬高樹隔横塘開門未掃楊花雨待曉先燒柏子香
底許暫忘行役倦故人題字滿長廊
送畢平仲西上畢字夷直庚午五月歴陽賦
吟鞭西指鳳皇州好趁華年訪昔遊新樣春衫裁白苧
舊題醉墨滿青樓鳴鼃雨細生楳潤颺燕風高報麥秋
須念江邊桃葉女定從今日望歸舟
烏江廣聖寺虚樂亭庚午六月賦
避雨孤篷泊柳隂潮回溪曲稻花深有時白鷺窺魚下
竟日青鼃伴我吟酒敵無人情落莫雲鄉何處老侵尋
誅茅擬卜終焉計不為清風暫解衿
烏江北道中作庚午八月賦
寒麥田疇雪糝花舊潮洲渚水吞沙鳬鷖長作漁舟伴
桑柘深藏老圃家濁酒縱賢誰與醉青山有價不容賖
南來學得滄浪唱却著征衣袖馬撾
烏江泛舟寓目庚午九月賦
滄江浩渺寄星槎望極紛紛兩眼花但見潮頭㴻木杪
直疑山背落天涯鴟夷信得平生樂仲御尤宜抵死誇
傖父慙非能賦手漁郎若箇是詩家
遷家歴陽江行夜泊黃泥潭懷寄馮善淵庚午
九月賦
黃泥潭口檥舟篷回指東城祗眼中半夜鳬鷖先覺雨
連江葭菼自生風青燈解作無眠伴白酒難招一醉同
從此相思寖相遠便憑歸櫂附詩筒
檥舟當利港作庚午至日賦
為問溪頭潮淺深片帆長挂北歸心夜風吹雪曉尤怒
午日破雲寒復隂江淮行役殊未已京洛朋游安事尋
何時穏坐飽粗飯鼓腹東臯農(闕)吟
放舟下江留寄王元胥庚午十二月賦
檜楫淹留已涉旬小窗猶得酒相親寒潮不應溪流澁
病客未行舟子嗔揮手便分今夜月斷腸先見隔江春
鳳皇臺上長回首何處高城與故人
興龍節日渡江懷寄二友弟兼示同行元祐
庚午賦
燕庭冠珮拜爐香丸劍紛紛想定場江上烹魚猶得信
座中驚雁已離行澆愁酩酊一尊酒破睡咿啞兩艣牀
不特賦詩懷二仲故呈几韻惱支郎
訪金陵王閒叟不遇留别庚午十二月賦
歌成五噫賃舂者藥不二價奪牛翁衰俗何知貴公子
清貧頗有昔人風君方上塜渡沔去我適乘舟投剡中
差池相失重回首好住海鷗忘塞鴻
題金陵長干寺塔庚午十二月賦
南國長干古佛祠浮圖鴛瓦碧參差欲追東閣登高作
非復六朝全盛時簷角西風挂星斗牆隂寒雨嘯狐狸
劫灰終換人間世石甃金棺好護持
題金陵天慶觀鍾阜軒辛未正月賦
霞構雲扉不著關甍簷開處見人間斷牆廢井連東第
白塔青松對北山昨夜桂娥奔月去經秋芝盖御風旋
玉虚真籍家聲在再熟金桃願一攀
再詶訥師兼簡清凉和上人辛未正月賦
莫謂功名是可希定知求法不求衣此身于世百無用
異日與君同所歸遮眼何關黃卷在安心更悟白牛非
清涼有道平如掌豈比他方大鐵圍
阻風白鷺洲招訥上人辛未正月賦
鳳皇臺下鳳皇巢白鷺洲邊白鷺濤舟未解維先望見
風能傳語更相招江南春物為誰好淇上歸心不自聊
何日結茅鍾阜尾幅巾相對一方袍
晩泊長蘆有懷金陵歴陽朋好庚午十二月
賦
犀照亭邊兩艣催鳳栖臺下片帆開龍蟠虎踞行遠矣
牛渚雞籠安在哉無端鞍馬三年役有意蓴鱸異日來
尊酒故人誰待我故應風月尚徘徊
上已晩泊龜山作元祐辛未作
薄暮東風不滿帆遲遲未忍去淮南故園猶在北山北
佳節可憐三月三蘭葉自供游女佩芸編聊對故人談
洛橋車騎相望客曾為吳兒幾許慙
揚州叙游辛未二月賦
迷藏九曲屬樵耕野草閒花故有情廢苑春風遽如許
隔江山色可憐生新聲度曲復誰道古井酌泉聊獨清
杜紫微靈定相笑青樓薄倖不知名
和錢德循書懷辛未四月京師賦
咄嗟世與我相䟱歲月推排負壯圖狂客大難兼外監
方回小得勝常奴胸中累塊亦何有鬲上督郵非所須
徑買一舟歸自好五雲溪接當家湖
席上呈錢德循辛未四月京師賦
棗華纂纂桑葉肥老蠶起眠雛雀飛南鄰買酒勸行樂
越客廢書歌式微式微式微胡不歸明日會知今日非
舊溪手種水楊柳長與秋風掃釣磯
壬申上已有懷金陵舊游
瓦官大庭干步方燈如流螢月如霜高僧共禮栴檀像
游女來焚熏陸香舊國破亡何物在少年逐樂箇儂狂
别來白社更牢落回首衡湘春夢長
送周元通昆仲官蜀壬申正月賦
周郎弟兄皆可人外朗内潤連城珍尊酒逢迎記梁宋
聯驂行邁度咸秦寶雞道上冰雪晩金雁江邊梅柳春
公暇樂游須念我青衫白髮倦京塵
夢游金陵設堂故基
燕堂遺址壓西州剪徑捫蘿出石頭老木駸駸大相逼
連岡衮衮欲東流歌鐘誰話前朝事風雨魂驚别夢遊
夢境浮生更多病結茅歸老信悠悠
寄清涼和上人二首壬申十月京都賦
吾家無擔石之儲朝四暮三如有餘北岳官糧飽妻子
南朝僧寺寓圖書迎船春色情親我坌馬京塵笑謝渠
莫作江東步兵待翻然端不為鱸魚
南國風流百不存石頭今是給孤園山連雉堞猶侵路
潮送漁舟自到門方文豈容居士病貝多應待客兒翻
縣知後日逢迎際桃李春風兩不言
寄李趙二友生
東風掠地百草青顛毛餘幾今星星長年嬰疾斷還往
無處避愁徒醉醒聯馬尋芳狹斜道銜舟待月滄浪亭
遥輸此興二公子漲海未應沉一萍
呈李之儀癸酉二月賦
淹卧疲筋快曉晴屋頭相報鵓鴣鳴病侵老境可憐許
春入故園何似生坐想蘭亭通曲水行聞上已接清明
明年強健陪嘉集定奪三觥賦不成
贈張之才癸酉五月賦
夙齡垂耳慕飛黃晩歲相逢兩漫郎凂我青衫奈塵土
誤君白首坐文章折腰僅厭米五斗滿腹莫驕錢一囊
多病勞生餘有幾買山築室願鄰牆
載病東歸山隂詶别京都交舊癸酉十月賦
我家湖水接山溪載病東歸路不迷城郭依然遼海鶴
鵷鴻邈矣會稽雞可須印綬懷中出幸有珠璣袖裏擕
行賦漁歌寄親串春風吹度淛江西
舟次淮隂呈邑令田望癸酉至日賦
狂吟醉約昔悠悠衰病方諧散浪遊蔬粥滿懷供我飽
蘭舟繫岸判君留塵埃古刹尋遺篆香火叢祠謁故侯
晩具不須烹赤鯉聊憑别後作書郵
高郵舟居對雪癸酉十二月賦
天涯晩歲客無歡擁鼻微吟行路難三楚浮程波淼淼
五陵歸路雪漫漫兔園授簡心猶壯剡曲挐舟興久闌
病骨支離仍禁酒漁蓑重緝待春寒
留别王景通二首
早年放學五雲鄉遠笑垣東俠少場憲也但貧猶未病
公乎非酒自能狂塵埃輦路春游散燈火僧窗夜話長
後日相思枉緘幅茱萸灣北付漁郎
游宦差池大半生君方倥偬我伶俜官銜轉落百僚底
衫色渾偷兩鬢青張掾官曹抛勝日向平家事汩餘齡
相逢一段孟城夢明發扁舟是浪萍
舟次廣陵懷寄京都交舊
朋游冠盖滿京華病客東流迹自賖音驛未聞來日下
鄰牆不見亦天涯尚慙斗粟煩官廪已指扁舟是我家
莫謂因風無可寄雪梅開遍臘前花
廣陵茱萸灣晩泊
冷雲抛雪未成花過埭東風凍著沙荻浦漁歸初下雁
楓橋市散只啼鴉舊聞南國饒春事行見東風換物華
老病心情亦何有藥囊詩卷是生涯
題杜仲觀南康遺編後
高吟晩節動江關自况孤雲豈易攀賦鵩一篇傳日下
騎鯨半夜去人間知音誰復稱流水招隠吾方擬小山
固有清風千古在不應空伴月明閒
慶湖遺老詩集卷七
