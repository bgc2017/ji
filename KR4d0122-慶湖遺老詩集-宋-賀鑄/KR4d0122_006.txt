慶湖遺老詩集卷六宋賀鑄撰
近體詩長句上五十首
上已有懷金明池游賞熙寧乙夘臨城賦
西城小雨宿塵消春水溶溶拍盡橋拾翠汀洲白蘋發
披香宫殿紫雲高綵舟日晚綺羅醉油幕風晴絲管焦
俠少朋游應念我一年佳賞負今朝
贈張士元張字善長善為詩丙辰十月臨城
賦
夫子長貧五十年年來生事更茫然青衿稚子彼何有
白首故人誰見憐霜後鶉衣寒綻線日高魚釡凍無烟
冗官猶愧蘇司業不得時時送酒錢
雨晴西郊寓目丁巳五月趙郡賦
城中厭雨過清和偶出西郊野思多蠶蔟趁晴初摘繭
麥場經潤欲生蛾營巢黃鳥啼深樹引犢青牛飲暮河
老圃念人留佇久挽衣沽酒願相過
寄周文清周時流寓海陵丁巳八月趙郡賦
節物驚心不久留故人相望海邊州芰荷老盡池塘晩
鴻雁來多雲漢秋誰共清尊尋樂事獨將長幅寫離憂
明年芳草青門道好試青衫伴俠游
寄王岐王鉅野人黃州曾孫熙寧初京師朋
游也字夷仲戊午滏陽賦
未從名宦兩蹉跎可但詩狂與酒魔紫陌塵埃日(闕)逐
青樓燈火夜經過當時豪縱年方少今日疎慵病更多
惟見凭闌復敧枕往來方寸奈情何
和答鄭郎中見寄鄭臨城人名淵字鄰幾登
進士第仕至職方郎中年垂七十即謝事居
近泜水自目為泜川逸老性嗜詩雖老不廢
與予詶唱累數十百篇既來滏陽復有詩見
寄因和答之予詩用他人韻者皆不取特錄
此篇欲見斯人于集中耳時元豐己未重陽
日賦
客子由來懷故鄉蘇門冷落白雲旁夢随夜月鐘前斷
詩入秋風草共荒操板鎌靴游宦厭開尊揮麈舊歡長
泜川逸老應相念為倚闌干向夕陽
和田錄事君義詠雪己未十一月滏陽賦
千里龍沙失舊荒四來雲物助蒼涼直疑見月應無影
未必因風始解狂枉費鉛華(闕)楚女不禁湯餅試何郎
回中自是人間世怊悵龜臺去路長
和田錄事新燕庚午三月滏陽賦
新巢故國兩依依似與春光秋葉期雨過池塘得泥近
日高臺榭捲簾遲鞦韆節後初相見祓禊人歸有所思
雙侣多情擬憑杖小牋封就碧雲詩
冠氏縣齋書事寄滏陽朋游魏之西園在滏
陽南漳水上辛酉四月賦
小閣燒香麝煎濃翠苔庭院綠隂風捲簾燕自雙飛去
攲枕人方半夢中秋鬢先于懷縣令春愁多似義城公
西園酒伴無消息欲寄魚牋水自東
冠氏寺居書懷辛酉五月賦
古刹荒涼晝掩門鳴雞吠犬接西村窗間自記曾歸夢
樓外誰招欲斷魂漫汗新詩題琬琰少逢佳客佩蘭蓀
更堪愁肺經春病負爾商歌酒一尊
題彭城張氏放鶴亭亭有石刻蘇眉山製文
唐之陽春亭故址在徐城之東薛能尚書有
詩見集中壬戌九月賦
曾見君家亭上碑東望風月動閒思昔無卜築如相待
今遂登臨是不期萬頃白雲山缺處一庭黃葉雨來時
許昌應負重泉恨當日陽春枉賦詩
九日登戲馬臺
當時節物此山川倦客登臨獨惘然戲馬臺荒年自久
射蛇公去事空傳黃華半老清霜後白鳥孤飛落照前
不與興亡城下水穏浮漁艇入淮天
九日呈李成父癸亥彭城賦
城中霧雨曉冥冥坐失城頭百尺亭行樂固知非我事
苦吟猶得有君聽未應白髮饒新貴任使黃華笑獨醒
異日肯尋雞黍約太行長繞故園青
題彭城南臺寺蘇眉山詩刻後癸亥十月徐
之走卒還自京師誤傳蘇黃州被召南臺寺
公舊題數詩先摹刻諸石因賦此書其左
秋風幾度老江籬鼎水眉峰隔夢思下走誤傳宣室召
上前誰進子虚辭東坡麋鹿同三徑西掖鵷鸞占一枝
獨有野僧違一俗翠珉新勒舊題詩
春懷甲子二月彭城賦
東風吹雪隂復晴西日冉冉林間明著水苔衣漸涵綠
向陽竹鞭初引萌官糧得飽酒不足春物有意人無情
馳書相謝五陵俠汗板塵鞾今半生
登快哉亭有屬甲子三月二十五日登快哉
亭偶聞舟中吹楊華者有懷京師昔游因賦
南浦東風拂水文汀洲芳草綠羅裙桃花舊葉應相望
楊柳新聲我獨聞酸鼻可憐香欲絶斷腸不待酒初醺
斜陽歸去書窗下一幅蠻牋賦夢雲
和彭城王生悼歌人眄眄眄眄馬氏善書染
死葬南臺即鳳皇原也生賦詩十篇因和其
一甲子四月望日
東園花下記相逢倩眄偷回一笑濃書簏尚緘香豆䓻
鏡奩初失玉芙蓉歌闌燕子樓前月魂斷鳳皇原上鐘
寄語虞卿謾多賦九原無路達魚封
臨汳亭送客還馬上作甲子九月彭城賦
衮衮塵埃與願違可堪持酒送將歸壯心已服駑駘老
羇思常先鴻雁飛十口無厭太倉粟四鄰分采故山薇
何時偃卧柴桑里自訟淵明昨日非
送陳傳道攝雙溝戍商稅乙丑六月彭城賦
墻外長川擁萬舟門前山色入南州風來浦口客爭發
日下庭隂印未收乍厭折腰從吏役屢應回首念朋游
病夫頗有東流興預約清尊為少留
送彭城周主簿建中移黃縣令周字元通乙
丑七月賦予方抱疾
客館逢迎泗上州酒籌詩卷慰淹留九層燈火偃王塔
四面溪山彭祖樓此去君辭棲棘地年來吾有負薪憂
終期一過河陽縣相對春風話舊游
寄題狄丘李偉官舍東齋李字子微新葺東
齋成有書求詩因次書中語以題之乙丑七
月彭城賦
樹竹開窗小屋東低簷却日竹通風長年馳騖欲何往
終日退藏于此中未厭睡魔常有在苦思人事即無窮
躬耕不是悠悠計來作蘇門鄰舍翁
病後登快哉亭乙丑八月彭城賦
經雨清蟬得意鳴征塵見處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黃華約但覺秋風鬢上生
送李宗古錄事謝病南歸李字從已乙丑八
月彭城賦
十旬病免謝雞羣收得閒身付白雲南浦少留(闕)别賦
北山相待敢移文松舟桂楫曉將發菰葉鱸魚秋未分
異日有懷長笑客西飛燕子一相聞
汶上留别李智父乙丑八月賦
一馬西投汶水濱自驚愁鬢帶塵紛秋風盡日吹黃葉
心事經年寄白雲去矣尺書勤訪我醉來尊酒強歡君
北窗絡緯寒聲急明夜傷心獨自聞
答陳傳道陳以予領寶豐錢官每有賀監之
呼因賦此詩戲為答乙丑九月彭城作
吾家季真登大篷我為斗筲來寶豐公乎時以監呼我
自笑名同實不同樽酒相望今夜月鱸魚又負一秋風
少須婚嫁匆匆畢會買扁舟下淛東
懷寄宼元弼時宼官荆山戍乙丑九月彭城
賦
君投筦庫可知非我飽官糧又願違舊國秋高鴻雁過
長淮水落白魚肥西風吹夢端相覓南物留人也念歸
何日蘆軒下雙榻滿持樽酒洗塵機
招宼元弼兼呈白雲莊張隠居乙丑九月彭
城賦
長鋏長鋏歸來乎十口想厭淮南魚游宦非徒飽而已
浮生且問樂何如定無佳客清尊酒頼有古人黃卷書
我亦塵埃同病者與君長愧白雲居
答王文舉王詩有何日面青山相竝兩茅屋
之句乙丑九月彭城賦
茫茫塵土欲安之珍重吾人箇處期綠野相隨一藜杖
青山正對兩茅茨自憐悾愡負平昔尚敢婆娑臨莫遲
第恐阿戎猶喜仕他時不與五君詩
題淵明軒陳傳道葺雙溝官舍瀕水之北軒
索名於我因命曰淵明軒陳即日去職予高
斯人為賦是詩寄題軒上乙丑十月彭城作
淵明軒榜揭門眉夫子高情俗不知未仰秫秔供歲計
本于松菊有心期卧來不淺羲皇興歸去何慙鄉里兒
窗破簷傾從此始祗應風月解相思
將發彭城作元祐丙寅正月作
四年吟笑老東徐滿目溪山不負渠得米徑須償酒債
有田便擬卜吾廬明朝門外扁舟雪别夜燈前滿紙書
會問匆匆解擕客相思命駕定何如
留别張白雲謀父丙寅正月彭城賦
三年官局冷如冰炙手權門我未能頼與白雲之隠者
不持黃卷即尋僧蕭蕭簾箔風披竹草草杯盤雪洒燈
塵土浮游漫相遠吳魚燕雁兩難憑
留别宼定字應之元弼兄子丙寅正月彭城
賦
不見步兵今一秋年來復與仲容游蒼顔白髮慙衰暮
縱飲狂歌作輩流顧我宦情真漫浪為君行計幾淹留
能尋三月皇州約拍手同登賣酒樓
永城邂逅周元通再索詩贈别周將海道之
官黃縣丙寅二月賦
泛泛流萍衮衮蓬偶然南北偶然逢一樽通濟橋邊酒
兩夜臨濉驛外鐘行矣風波宜尚慎歸哉塵土不相容
事功早立須知退學稼他年訪老農
寄題泉南陳氏步雲亭永城主簿陳琳字伯
㒞居泉南之東山有亭名步雲出圖求詩于
予丙寅二月賦
紫翠峰前水一灣趣亭微徑白雲關漁樵不見擕笻去
猿鶴相隨采藥還晩月帶潮來海上春風吹雨到人間
恨君輕為蒼生起曾得東山幾日閒
題永城園水亭丙寅二月賦
詰曲池塘碧玉流禊亭孤占小汀洲長紉洲上芳蘭佩
不繫簷前盡鷁舟好泛羽觴修舊事為書繭紙記清游
季真待得東還日初見紅蕖十畆秋
招同畢紹寓泊永城招李深昆仲畢字彦祖
李字道源丙寅二月賦
滿城楊柳正黃繁幾處秋千出短垣經雨河流識清淺
帶雲春色乍寒暄從來嵇阮眈琴酒况得機雲好弟昆
咫尺津亭望齋館杖藜相過莫辭煩
送畢彦祖先之京師丙寅二月賦
日日東風吹旱雲弄鞭低帽送西曛客亭五里復十里
春物三分今二分但解征衣平酒債莫随肥馬作塵紛
扁舟不及清明約紫筍朱櫻未負君
將發永城留題李齋壁丙寅閏月賦
匹馬扁舟寄此身可憐投老尚迷津黃塵是處隨游子
明月相逢即故人東道琴尊能惜夜西園花絮欲傷春
分擕後日匆匆去燈火虹橋夢更頻
京居春日遣懷丙寅二月賦
青梅小葉柳長條相對春風各動搖物色依依如有待
人情忽忽自無聊五陵劍俠知誰健三徑車弓不我招
好去廣津門下水新秋穏送木蘭橈
送趙令畤之官陳州兼簡周文清趙字景貺
越懿王玄孫時蔡僕射鎮淮陽丙寅十二月
望京師賦
朱衣白面懿王孫好去淮陽事相君已放扁舟下南浦
更持尊酒醉西曛青雲計自此行始明月惜從今夜分
擬仗短書裁不及但傳窮逹報知聞
汴上有懷李易初丁夘三月京師賦時予請
罷大匠屬為淮南行
何處經行特惘然津頭曾送木蘭船桃花春水生前夜
楊柳秋風憶故年驛路尺書疑斷絶官倉斗米愧留連
飄颻復作江湖計從此長安是日邊
詶宗室令率惠墨令率字景道丁夘四月京
師賦
麝煤新劑黝而堅誰謂奚生法不傳信是文房希代寶
益知公子過人賢蔡中郎老喜飛白揚執戟窮躭草玄
雅意肯要瓊玖報十丸聊以助吾顛
陳留南城馬上簡李公年李字之茂戊辰二
月賦
南郭何人卜築幽平田高樹帶清溝隔墻野鳥啼晴晝
駐馬行人照白頭二頃難尋歸老計一尊宜結探春遊
步兵不惜供厨寶更作東風數日留
寓泊金陵尋王荆公陳迹戊辰三月賦
晩泊扁舟一問津依然節物思羈人江山月照六朝夢
桃李風吹三月春宅枕謝公墪下路詩尋蕭寺壁間塵
可須尊酒平生約長望西州淚滿巾
答孫休兼簡清凉和上人二首孫岐山人字
安之戊辰三月邂逅于金陵清凉寺休家流
以兩篇見投因答之
聲迹相聞忽此逢杖藜蕭散一相從平生詩酒真吾事
何處江山不爾容芳草自生南北路孤雲難繫往來蹤
異時荒戍長回首風送石城樓上鐘
渭北人遊楚水東論詩說舊偶從容鄉關此日幾多遠
春酒與愁相勝濃且免牛衣愧妻子莫將羊酪詫吾儂
哀王孫頼彌天釋肯學揚州飯後鐘
春懷有寄代同行作戊辰三月金陵賦
未應一笑為千金且解尊前綠綺琴歸雁不將書北去
行雲長伴日西沉楚蘭徑遠飛黃蝶湘水簾空對綠隂
無復賞心詶節物斷腸翻詠白頭吟
送潘景仁之官嶺外兼寄桂林從叔戊辰三
月金陵賦
夜銜舟尾晝聯檣齊發都門到楚鄉我欲塵埃投衮衮
君方湖海去茫茫傷心客路逢寒食回首家園但夕陽
想見步兵應訪問仲容無復竹林狂
同王克慎宿清涼寺兼示和上人孫安之王
字周臣寺有白雲上方戊辰三月賦
六代風流不可尋石頭勝槩古猶今疎鐘答响江山迥
啼鳥忘形松竹深借問白雲誰卜築擬要明月共登臨
終投逸少興公社蔬粥麻衣事道林
答王拙見寄王字閒叟戊辰五月石蹟戍賦
好在金陵王隠君尺書忽與我相聞蓴鱸久負秋風約
猿鶴終尋舊日羣横笛卧吹南浦月杖藜笑度北山雲
六朝陳迹何須問一曲滄浪酒十分
慶湖遺老詩集卷六
