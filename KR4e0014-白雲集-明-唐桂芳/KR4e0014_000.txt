







　　欽定四庫全書　　　　　集部六

　　白雲集　　　　　　　　别集類五(明)

　　提要

　　(臣)等謹案白雲集七巻明唐桂芳撰桂芳一
名仲字仲實號白雲又號三峯歙縣人教授
元之第五子少從洪焱祖學弱冠為明道書
院司訓元至正中用薦授建寧路崇安縣教
諭再任南雄路學正以憂歸明太祖定徽州

召對稱㫖命之仕以瞽廢辭尋攝紫陽書院
山長卒年七十有三此集在程敏政所編唐
氏三先生集中廬陵鍾晦撰桂芳行狀稱其
文一以氣為主今觀集中有與陳浩書稱嘗
慕蘇老泉閉户探賾古今上下融液胸臆故
下筆源源而無艱險窘迫態輒謂文不可學
而能氣可以養而致此蘇老泉傳法也蓋其
平生宗㫖如此故所作容與逶迤絶無聱牙

晦澁之習詩亦清諧婉麗頗合雅音嘗自稱
酒狂先生門人吕旭為作傳黄季倫為作歌
集中重修興安府孔子廟記稱龍鳳元年大
丞相統軍下太平克應天六年冬僉事黄公
行郡興安重建府學又贈汪徳元序稱大丞
相吳國公又黄憲僉唱酬詩序稱大丞相位
冢宰之明年案龍鳳乃韓林兒年號大丞相
即明太祖蓋明興時實假偽宋號令故用其

紀年徽州改興安府在丁酉年見地理志其
為冢宰事則明史不載蓋必林兒所加官而
其後諱之此亦可以証史也乾隆四十三年
五月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀




　　白雲集原序

　　夫六經皆文也獨進學解曰春秋謹嚴易竒而法謹嚴
尚能知之竒而法非知道者孰能言之易曰日中見斗
有其象而無其理也載鬼一車無其象而有其理也易
雖竒而貴於有法所以為經三代而降莊騷非不竒也
而昧於有法荀揚非不謹也而失於有嚴唐推韓退之
竒而且法栁子厚謹而且嚴宋歐陽永叔正則正矣而
近於竒曽子固謹則謹矣而近於嚴陳腐則不竒詭怪

則不法放恣則不謹齷齪則不嚴戛戛乎其難矣所以
詖辭淫辭邪辭遁辭而知其所蔽所陷所離所窮豈特
言哉言之精者為文文之精者為詩初無異理也予幼
承過庭之訓其未出鄉里師授洪杏庭先生陳定宇先
生胡雲峯先生既游江湖請業錢水村先生龔子敬先
生方攻舉子聲律之學而未暇慕於古文也寓金陵而
任閩南教官垂二十年重罹兵燹曰詩曰文舊藁放失
譬猶鏤冰刻楮畧無愛惜壬辰以後次兒文鳳編録庚

子以來諸生吳匯裒輯甲寅予不幸盲廢王公貴人與
賢士大夫日過其門諉以文字潛驅黙運如繹蠒緒筆
懸萬言誰其念之第四男文奎拜而請曰庚戌徙居城
闉明年長兄文虎以茂才薦銓江安縣丞西蜀﨑嶇萬
餘里契闊四五載憂愁憔悴每形顔面然於文字雖寢
食顛沛未嘗棄于懷所謂窮而後專專而後工也文奎
收而拾之一一繕寫非敢傳於他人庶子孫謹藏篋笥
耳予笑曰文章公器不為子孫賢愚而傳與否也退之

之子㫤誤金根之讀子厚之子周六幼甚其文盛傳初
不係其子也縱子孫不傳而人自傳之詩文不貴乎多
陳無已僅有思亭記黄樓銘咸知其能文也盧仝之月
蝕劉义之冰柱雪車盡知其能詩也予平生讀書不多
識字可數文不堪傳逺姑以文營文塚風氣融結待鍾
芝菌詩付詩瓢魚龍咀嚼可鼓波濤明邦家之禎祥承
江海之利涉後世指而告曰文塚者劉蛻也詩瓢者唐
求也疵賤姓名未致泯滅而詩巻當長留天地間也輒

以文章之利病諸子之得失而深告之文奎頗聰明有
志于學更宜勉旃洪武九年嵗次丙辰五月五日白雲
翁唐仲自序

　　傳曰言之不文何以行逺甚矣乎文之足以行逺也日
月星辰天之文也山河草木地之文也禮樂刑政威儀
文辭人之文也六經出於聖人制作又得聖人為之釐
正而論列焉千載之下不敢以文目之蓋理勝於文故
也漢之司馬遷相如揚雄唐之韓愈栁宗元宋之歐陽

修王安石曾鞏蘇軾屹為一代宗匠未嘗舍文以傳茍
因事以明理第人品有髙下學術有淺深豈離理據事
局局然可為文哉新安文公闕里即魯之洙泗也仲實
生於其鄉耳濡目染漸摩浸漬固有異於人者當時仲
實之曾翁丈筠軒先生以文章行義為士軌式微辭奥
義過庭之訓甚富甫弱冠遊吳師授錢公水村龔公子
敬而鄭君明德陳君子貞蔣君子中皆折輩行與之交
二十八僑金陵李公晉仲李公五峰丁公仲容一見器

重其詩五七言歌行雜體聨成巨帙動盪揮霍光芒音
韻已沾沾鏘人齒頰三十有七任閩南教官尋聘烏克
遜平章家塾枯坐閴寥度無可努力繙閱經典史籍適
有遺翰林侍講虞公道園集一編仲實伏而攻之日夜
不寐從容法度心領神㑹雖不獲造堂嚌胾殆私淑艾
者自是研精務極其㫖趣理融事覈洗濯鍛鍊卓然自
成一家之文山鑱石刻學士大夫抄寫不停手無何干
戈擾動文字散失所存十百於一二題曰白雲集畧仲

實嗣子文虎詒書江上請予序之嗚呼學之難成而時
之不偶如此使仲實抱負不凡遭時承平而不罹於濁
亂則典謨雅頌施諸朝廷薦之郊廟必可嫓美於道園
集矣顧乃邅回困躓與俗浮沈岐山之鳳不咏於詩西
狩之麟僅紀於春秋嗚呼悲夫壬寅夏行郡新安幸與
仲實接精神堅悍雄談娓娓其文氣逼人不敢迫視今
以疵賤姓名得挂於集畧豈非疇昔之願也哉仲實名
桂芳姓唐氏其行次仕宦言行之詳不系於文者兹不

著癸夘秋七月三洲陳浩養吾敘

















