







　　欽定四庫全書

　　白雲集巻六

　　明　唐桂芳　撰

　　記

　　重修興安府孔子廟記(興安即徽)

　　制作禮樂莫隆於周公而孔子以空言配之無乃過耶
周公歿無善治孟子歿無真儒未嘗不以孔子之徒並
稱也在昔以周公為先聖孔子為先師後陞孔子為先

聖羣弟子為先師貞觀秩祀慶厯置學幾滿天下噫盛
哉龍鳳元年大丞相統軍下太平克應天首謁夫子廟
行舍菜禮二年立三老堂以尊遺佚博士院以蓄英才
凡講明治道悉資匡弼郡縣署知府知縣員領廟學事
凛弗敢墜六年冬僉事黄公行郡興安所至學校荆榛
妥靈無位牲殺不享公慨然刻意興崇初府學大成殿
前教授陸君徳原創造徴材西蜀運甓姑蘇髙敞雄峙
為東南最意有數焉而巋然獨存兩廡三門災肇工某

月某日落成某月某日言言翼翼丹堊飛動觀者增氣
飭夫子像四國公十哲以次十有四人華衮端圭儼坐
相嚮又遷紫陽書院多士戀慕規亭曰思賢用寓不忘
魯聖人父母之邦雖當劉項干戈之世而絃誦不絶故
曰曲阜闕里也今紫陽文公之專祠婺源其闕里兵興
以来將十餘䙫大山長谷之中往往服方領習矩步躬
修齊之學明進退之機曽不以死生禍患喪其守先生
之流風餘韻尚或見於此歟入其里巷行避路而耕讓

畔龎眉長者价僎俎豆雍容鄉飲以詠教化之有成則
思賢之心庸有既耶公名某字徳芳蒞政矯矯屹不可
犯是役也知府魏公均祥勸相有方宜牽聨得書云

　　溪山一覽亭記

　　元帥汪公仲玉負城之東構屋數十楹扁其揖客之位
曰思隠梯山而上迂迴詰曲又規亭三間榜曰溪山一
覽日奉尊府君嘯歌其上時府君八十餘精神堅悍如
五六十許人琴書擁前甘㫖徐進一門之内恭大字小

雍雍于于何其祥也俄有泉出於亭之後味腴色瑩咸
以為孝感好事者又名曰老人泉一日寓書槐塘上使
予記之予曰新安溪山之國神明之鄉也其溪山之好
公一覽而自得之奚待予記予之記異於是地以山顯
山由人重茍不因人而重則金谷園林崇山峻嶺不過
猿啼鶴唳荒榛委茀而已山自北来磅礴綿亘若手指
而森布之可數者三十六降而舒徐平衍曰雲郎昻為
雄峰如人跛倚睨視諺曰大牛山或曰大人山諺齦齦

不可更云西而憑陵八面曰靈山延而曰黃羅或銳或
凹如卓筆如馬鞍東而融結完宻曰問政南而奔走起
伏曰城陽紫陽則嶞然長巋然髙以正山之脉絡如此
水自東来鄣山之區瀦而為乳溪䟽而為東港油油妥
妥殺於西溪北而篛嶺之下洄波急湫重洲疊渚折而
納於西溪之口西而浚為湯池滙為昌溪衝頹急險勢
若雷吼故與西溪㑹水之支派又如此公凭欄而休之
隠几而思之北望黄山則軒轅氏之煉丹也雲郎則越

國公之陵寢也東望問政則聶師道之封劍也南望城
陽則許宣平之故宅也紫陽則我文公先生之廬也一
時貴富榮華軒軒磊磊俱已蕪沒澌盡聖如軒轅賢如
文公髙風遺躅未容企及王侯如越國神仙如許聶亦
可寄聲名於穹壤間風清鐵馬月明鶴馭精神上下豈
無百嵗之歸乎公名同聰明驍勇越國世家其運籌決
勝所嚮無敵可謂無忝厥祖矣且不徒恃於武也閒居
暇日與士大夫優游鄉人不知其所以學買田卜築曰

知本堂又教四方有志之學者建商山書院蔵書數千
巻割田數百畆又奉親經營於斯亭皆可紀也孟子曰
登東山而小魯登泰山而小天下吾老矣將以竟天下
之一覽可不可乎公笑曰可

　　游釣石記

　　去年冬予訪周彦明於靈山時余患病痏不良於行不
得游方塢所謂茅三間者今年春鄭希貢偕彦明陳自
新鄭以孝强余游茅三間又未識釣石之為勝翌曉芒

屩踏雨沙逕瑟瑟絶無泥滓彦明命女奴挈榼酒請飲
釣石以别余始獲据石上而諸君相次坐列其髙十數
丈其濶如髙之二其色黝黒其制甚方如印然而不刓
如臺然而不陂不倚嗚乎天造地設鍾英於是久矣奈
何鬱而弗彰也荆棘草莽樵夫牧豎日相過焉而不顧
一旦幸遇吾徒笑歌徙倚而托跡文字間用貺於世者
則石之遇舎固有時哉畫之者以孝侍而從者程氏子
若淵購是石者鮑尚絅因其好可以想見其為人盖余

友云

　　延薰軒記

　　己丑春予歸自南閩三卜室大氐槐塘之瀕最後得地
心園幽阻曠夷談者以為有隠君子之趣焉奈据坎傃
兊九夏炎熇歊歊不易度於是命工搆木為架以松枝
雜置其上雖濃陰蓊鬱清風未肯留焉窓後有兩樹左
者不幸為大雷雨折秃右者尚依依蔥蒨可喜自是南
薰經斷壠泊叢篠略無蔽塞直抵於樹樹偃蹇揺撼不

自支時時散凉氣分餘韻以入於坐榻焉予因嘆茍非
雷雨折秃則樹之左袒者清風專為己設幾不為我有
然後知造物之陰厚者顧不多歟客有從旁難曰是風
也長養披拂殊異秋冬之為當舜時君臣明良民安物
阜是風實来冷然着於絲桐成王之時四海無虞制禮
作樂是風實来鏗然形於詠什今干戈劓刖髠灼於摧
傷零落之餘是風之来殆虚其應或者不可乎予曰不
然南薫遇其時聖賢娱於已以及於民不遇其時豈不

能自娱於已歟淵明在宋武之時北窓髙卧自謂羲皇
上人獨非晉之季世耶客不能答遂執筆題其軒曰延
薰且為記

　　三峰精舎記

　　我先君長於先兄敏仲二十有二年先兄敏仲長於仲
十有九年不幸己丑夏先君棄背則為父子者四十有
二年丙申秋先兄繼往則為兄弟者五十年矣仲幼羸
多疾先君愛之甚不忍舎去竒辭奥㫖必傾心為之盡

以故仲之學先君之教也嘗侍先君先兄坐筠軒中先
君作筠軒記有曰霜筠萬枝影落上下何其壯也因自
歎父子兄弟商確文字間今日未知其難遇異日即其
境思其人低回有不可及之恨然後知其為難遇也仲
遭亂以来毎過城南舊居炎埃瓦礫未嘗不佩服遺訓
澘然涕泣客授槐塘十數年凡三遷晚始得心園之地
前列三峯岈互起伏故榜曰三峯精舍用懐吾先父兄
焉雖然世人重其外者必戕於内舉天下之物不足以

動之惟能孝其親者大舜為然慕舜而不至學者也吾
家先君賢者也先兄又賢者也彞倫攸叙恩義兩融人
視之為賢父兄我敬之為嚴師友今也親終杯圈口澤
存焉琴瑟書策手澤存焉兵燹之餘俱以乾沒兄喪連
案同業傳服豈能有其彷彿者山巍然髙以大剜竒削
巧晴煙曖翠千態萬狀朝而拱挹暮而儀刑千載一日
如見吾父兄也眉山蘇氏抱特立之資藴超卓之學假
木山以文字自娱豈真泥於物哉嗚呼吾祖待補公與

先君先仲父侈以三峯自况彼一時也吾父子兄弟再
以三峯自僣此一時也某衰白長兒文虎次兒文鳳頗
志於學以紹先世此又一時也不知造物者將窮其躬
耶抑裕其後耶山君有靈試從而詰之

　　白石山房記

　　同里洪質夫氏以圗及書遣其子燁自家来槐塘走百
餘里致其父之命曰先世居歙南之葉村壬辰濁亂其
屋燔焉其人殱焉乃卜築巖下題曰白石山房先生不

恡其肯記諸按圖崚増嶄絶者巖也雲氣黯淡&KR0616;&KR0616;下
巖半不可目逆天晴稍稍山自雲中出剜竒削巧縱手
摹心識又不可竟土名通判巖意者有是公擇是而潜
焉最是天子墓不曉何代君地勢平衍且十數畆細辛
黄連茂宻叢生採藥者紀其神驗異他産君之築坐通
判巖下而對大𦵏山即天子墓也兩水凑合諸峯環挹
水中有無鱗魚素不經香餌間持竿以漁一擲即得山
多夜光木性鍾離火冷熖夜能燭物鑿池可以蓮闢地

可以蘭可以菊規亭可以坐可以吟可以奕客至飲食
可以信宿其塢犬牙峭嶮石亷利不類在人境昔程萬
八遂窮幽邃茅茨兩家曰龔曰顧男婚女嫁不减朱陳
有一老方巾踉蹡出類迎客狀俄而黃馘齯齒雜然上
坐者祖父也意氣恬熙略不知世變程留三日歸告好
事者追蹤不復得雖所傳不經然桃源辟秦其龔顧者
亦桃源之徒也非歟質夫聰明洞達以才能稱先是統
鄉兵攝鎮撫尋授昌化縣尉丁時劻勷明哲自保有丈

夫子四人率精敏可念吾計洪氏之興未艾也不特此
白石山房而買田建覆船書院尤可書也嗚呼梅福棄
南昌尉而遇仙君以尉昌化厭囂嗜寂安知不同解石
仙往来於二山巔耶質夫名相今年五十有三少予三
嵗

　　稼友軒記

　　同里吳彦冲好學能詩卜居潭水之上潭深可數百尺
淵渟清冽亘石爲底以故樂之而不厭署其軒曰稼友

兩年客授棠樾常所往来詰旦治行敢以記為托且曰
廣大甫幼侍先君走東南年壯氣鋭謂功名可戾契致
初不自知其何如也二親棄背干戈崢嶸生意益落度
無可努力遂薙田數十畆手足皸瘃甘於困苦而不振
若今雖廪粟亟餽以舒朝夕憂然念子姓遨嬉將墜於
學辭之决而去之果矣子無吝一言予曰田已井授家
無阻飢六經既作人無異說井田廢常産失六經熄常
心虧此三代之所以不可及也嗚呼彦冲儒者也當以

儒道告之樊遲請學稼夫子胡為非之陳相負耒耜孟
子胡為闢之聖賢扶世立教士之志大農之業專惟恐
其淪於卑近而昧其逺且大者吾願以心為田仁為榖
種忠信為根株樹而立之禮義為枝葉沃而茂之物慾
為稂莠又從而爬梳之不須耰鋤以豐登不假雨露以
秀實奚翅富人之稼少秕不腐而君子所以異者如是
於是彦冲釋犁披襏襫以謝曰稼乎稼乎吾尚友古之
人


　　重建藺將軍祠記

　　時至亡隋此何時邪天下極亂之時也大則連州跨境
竊取名號小則千百為伍以效鯨鯢為人上者方事盤
遊暌暌莫之制然春秋書天王出居於鄭甚言乎分之
不可一日紊也則夫守土謹節於一時若藺將軍者豈
非難哉將軍諱亮歙人隋開皇九年併黟歙入海寧以
隸婺州遂廢歙置新安鎮文帝愛將軍之勇命將兵守
之經煬帝淫虐致大業之亂僻處一隅屹如保障鳩輯

和洽恍不識干戈之苦其植徳於人人者甚厚距城十
五里曰浦口嵌巖峭峙歙海寧兩港合流奔駛鄉人尚
識之曰將軍屯兵於此舊有祠宇蕪穢弗治洪武己酉
彌月不雨主歙簿維揚繆君仲禮沿省檄營漕浦口重
念民生多艱微粒食何以給賦稅支力役練日齋袚稽
首曰茍甘澤随霔以兆有秋願復神位六月辛巳乃雨
丙戌丁亥又雨七月丙申又雨溝澮㶁㶁良苗奮興迅
雷閃電白晝晦㝠雨必自南来咸曰將軍炳靈用答於

我簿考工有日紫陽方士黄持敬以記為諉仲為兒時
未遭逆燹城西門有藺將軍廟金㡌錦袍挽弓以射河
西五鬼山陰陽家傃之不利射以厭勝則拔山盖世之
氣亦可概見嗚呼新安靈顯故國王侯一門香火鼎盛
將軍捍大業之亂與靈顯特後先耳餒而不飼豈人情
也哉聲敲鐵騎月明溪上意英雄不死必往来乎其間
也予作迎享送神辭三章使髫白嵗時歌之

　　有將軍兮貌魁竒金花帽兮紅錦衣彎弓弦兮月半規

神左右兮鬱祈祈曾伏兵兮敞巖扉水粼粼兮山巍巍
朝而上兮𤣥猿啼暮而下兮白鶴與飛神彷彿兮来歸
路曼曼兮疇依

　　有將軍兮藺氏當亡隋兮季世凛英武兮捍鄉里神之
靈兮洒甘雨電揺幟兮擊雷皷水洋洋兮悉沮洳易荒
沴兮為豐稔奠桂醑兮薦禾黍神之醉飽兮我心喜

　　浦之口兮兩水間石礌礌兮山巉巉樹枝樛兮不可攀
虎伏坐兮鬼撼櫰倐而来兮忽而還烟暝暝兮兩班班

走旗旝兮馬嘶寒誓慕藺兮心漙漙

　　方山樓後記

　　曩昔休寧陳自新客授鄭翰林家塾予退老槐塘上毎
見未嘗不道程君姓名又未嘗不以方山樓記為請丙
午冬予寓溪東孫君安卿拏舟坑口羣峯攅蹙亂石峭
拔侔劒㦸狀溪流平布有魚浮湛意與游者相樂自新
袖示朱趙二先生所為文章盛稱樓居之勝計其道里
僅咫尺耳因循欠一登覽迄今松篁猿鶴踈煙冷翠恍

墮清夢嵗且盡自新詒書来速記予以鴈蕩天下名山
自古圗經未曾記述雖謝靈運為永嘉守着屐山水佳
處不知有鴈蕩由及嶺而遽返也論者以自嶺外遥睇
之絶無恠特至谷中則巍然嶔然玲瓏刻峭似沙水蝕
齧觸處象形嗚呼豈可臆度而想像哉朱先生曰吳大
帝廟於層巘曰孫王山樓之所枕得非地勢融結坡迴
路轉如桃源避世别一仙境機杼相聞軋軋有聲乎趙
先生曰屋前有山端重若屏得非不跛倚踞肆觚稜有

截弗磷弗刓如越南山正方而崇類屏者故曰方山其以是
歟雖然滕王閣之壯觀固非兹樓比也而王勃鋪叙殆盡以
身歴其地韓吏部文掃八代委靡之習而曰江山之好尚
能賦之亦以不得寄目為恨焉君名某字國英號静翁胄
出忠壯苖裔雅樂山趣以靜為體以壽為效其能講明夫
子所謂仁知之㫖非耶况二先生與之莫逆諸公貴人孰
不交譽之何時登元龍百尺幸勿以餘子相視君必曰可

　　宜亭記


　　天地之大廓乎有容無所往不利其宜也人生其間時
有否泰才有通塞然後謂之宜與不宜形焉攷之昔賢
司空圖曰量才揣分耄而聵當三宜休孔戣曰年至為
丞不能進退郎官負二宜去是宜也燭幾决疑固出於
人心之本然亦有迫於事勢之不得已也宜乎宜乎豈
易云乎哉建德錢德宜吳越王錢鏐之苗裔幾世孫諱
某舉義兵殱方臘反宋朝立廟諡惠濟惠顯兩侯廟在
淳安之蜀口又㡬世孫融堂先生諱時折節改行以儒

術著徳宜重罹濁亂寓歙小溝遷乳灘自蜀口分今居
柘原萬山峭拔最泉石幽處規鑿為池而構亭其中植
蒲與蓮日偕客裴回而笑歌焉且曰地偏宜隠景物宜
意老去宜閒署厥顔曰宜亭間干方思誠以記為托思
誠嘗授學於予其言可徴遂記之夫宜順適之美名吳
越王勲徳與五代相為終始其詳已載史氏惠濟恵顯
不以時之否泰而盡忠融堂先生不以才之通塞而力
學無所往不利其宜也而徳宜獨斷斷然泥其時拘其

才以為不可為而不為自甘以肥遯其志必有所宜矣
徳宜名深酷好寫梅弟名清字徳樞能詠亭勝記曰宜
兄宜弟而後可以教國人徳宜勉旃

　　澄潭泛舟圖記

　　夫人妙齡氣溢其視泰山邱垤滄海盃勺舉不足揺諸
中者由經涉少知慮淺老而思之有悔焉不悔焉何也
韓退之登陟華山峻絶不易下繼以慟哭常為好竒之
悔蘇子瞻艱難瘴煙中出元符庚辰渡海北歸有兹游

竒絶冠平生之句曽不少悔以遭謫官較處安之時異
二先生當以氣勝豈可優劣論哉予幼侍先兄敏仲獲
與張君定甫交或篝燈紫陽策杖南山題詩水西日以
為凡乙丑夏苦雨霶𩃱洪濤澎湃城不冒有咫定甫買
舟載酒漁梁三人醉眼糢糊而不自知明日水落岸壅
沙㾗始相顧失色於是金碧溪繪圖先兄記之先君又
跋以申履險之悔濁亂以来先君棄背先兄定甫俱以
物故予逆數漁梁拏舟時忽忽四十四年欲蹈往跡父

兄故舊無一人在者且追其樂不可得敢忘悔以負先
君之訓耶戊申七月既望偶㑹楊鑑泉吕徳昭於巖鎮
長空無雲晴色爛然徳昭駕船以償清興予笑曰子瞻
赤壁之賦尚以二客不能從况鑑泉徳昭清姿雅韻可
嗣漁梁故事耶自澄潭經上下渡油油湛碧而波不驚
艷艷光揚而月初吐衣袽而有備杯槃以自適使先兄
定甫可以復生其樂當何如耶鑑泉妙畫過碧溪逺甚
第予白髮摧頹才謭識薄不逮父兄為可恨耳徳昭命

吾兒文奎飭紙筆以記請乃記之

　　重修紫陽書院記

　　郡縣古未有書院也始於白鹿嶽麓者四風俗清純圜
冠方領之士往往依山林即幽曠以宫以田以講聖賢
之絶學盖不以科目得失累其中邃道義而薄詞章則
書院之設凛凛乎不可尚也漢東胡侯善雄才碩徳嘗
貳臨川典衡陽政稱神明元年春朝京考功奏為東南
最特拜新安守以衡陽未滿代也新安股肱郡意嚮甚

侯下車未久葺壊植仆勵精致治一日伏謁徽國太師
朱文公祠下顧瞻棟撓風雨欲壓詰諸生興創之由諸
生羅列進曰紫陽書院三燬三復一燬再燬兹不復述
三燬壬辰濁亂莽焉荆棘之區庚子部使者黄公庭桂
契卜東關鳩材就工閱六月成恊謀知府魏珍歙縣丞
胡拱辰董役則張珽唐仲也後八年仲巳退於郊侯念
之不肯置命耆老仇榮輔齎府檄就隠所委職祠吏明
日躬詣黄堂辭謝不報時縣丞趙普覺孳孳以重建為

己任祁門縣丞吳子固適来攝邑事替襄𢎞多初穆陵
宸翰出兵燹之餘淪落山麓水涘普覺率丁壯數百縻
以長繩載以巨木轆轤軋軋歴險弗循如蹴平陵於是
宸翰屹立大門之内士民聚觀摩挲游息侯益以倫堂
之楹鳷昻鱗次黝堊塗塈乍左乍右輪奐一新俎豆揭
䖍牲肥酒冽神其肸蠁濟濟從邁莫不咏侯之賢如魯
僖焉諸生請曰子稔知顛末可碑之以文仲竊謂聖賢
之道與元氣相為久長時有隆汚元氣未嘗不貫其中

時乎東遷彼一庚戌也時乎南渡此一庚戌也夫子不
生萬世綱常何以賴文公不生箋註諸經何以明哉新
安闕里紫陽為山之重吏部韋齋先生寓閩南印章曰
紫陽書堂文公曰紫陽書樓皆不忘桑梓也二先生尚
爾宜後人尸而祝之以為講學之地也嗚呼文公之道
覆幬天下若菽粟布帛豈可一日無者矧遺風餘教猶
未冺乎繼有作者必有感於斯侯字明善構皷樓警昕
夕浚陂閘虞旱暵衡陽臨川屢建廟學興石鼔書院自

有記不特書是年丁未十月唐仲記

　　止齋記

　　洪武八年冬十月邦侯欽承聖命講鄉飲禮汪止齋與
予坐分東西止齋踰階而揖以予目瞽也退而請曰艮
也見人之紛拏隳突胡不自安乃以止齋為號如董安
于西門豹之佩韋佩弦也予老矣其肯為我記之上天
下地乾坤者天地之象陽三連為乾陽主動健之義也
陰六斷為坤陰主靜順之義也作易聖人曰始萬物莫

盛乎震終萬物莫盛乎艮何也震之初爻則乾之一陽
故震為長男蛇虫驚蟄草木發生春之卦也非動無以
成其機艮之初爻則坤之三陰故艮為少男蟄虫坏戸
草木歸根冬之卦也非靜無以固其守譬猶山靜也山
澤通氣其靜中有動乎水動也靜深有本其動中有靜
乎靜為山體動則氣通動為水體靜則氣聚有此理也
世之人朝聴政動也夜安身靜也日出作動也日入息
靜也疲其晝以待夜之所息休其夜以補晝之所勞有

此理也漏盡而不知止常人也知止而不殆君子也道
家者修真鍊性原其始而不知其所始卒歸於偷生佛
家者明心見性究其終而不知其所終卒歸於幻化聖
人之道窮天地亘古今動靜兼該本末兩盡聖人之道
天地之道也止齋當時隆平資産豐裕禮文繁縟壬辰
以来雖遭淆亂善於隠伏效龎徳公不入城府久之後
生小童日勘鉛槧置周易一部几格間讀艮卦曰行其
庭不見其人將忘人矣艮其背不獲其身又忘我矣故

卦上下皆艮艮其趾其腓其限其身其輔敦艮吉自下
而上其義悉備天下之物豈有一物不止其所哉雖然
陶淵明不休官彭澤賦歸栗里則何由作止酒之詩止
者畜也非畜養也止齋倘悟此飲食取其適口何必膏
粱也衣服取其蔽體何必繡縠也器物取其質朴田園
取其荒頓豈有一毫過分也哉先儒云讀華嚴經不如
讀一艮卦吾儒之學異端之術豈可同年語哉作止齋
記


　　岑溪清隠圗記

　　夫水中可居為洲未聞水中可居為山也陽外主剛為
山則艮之象也陰外主柔為水則坎之象也坎下艮上
豈非山下出泉而䝉之象乎予行天下見京口之金山
番易之落星洞庭之君山昌國之補陁烟波萬頃汪洋
浩溔而金山落星君山補陁雖大小不倫其形峭拔其
勢&KR1142;兀若浮水面然新安山水雄江左東西山環擁束
而為溪淺狹粼粼怪石森劒㦸不堪輸載南則渟滀深

靚商賈往来舟尾相銜諺謂東西九堨溉灌不如南港
之利涉潜通兩浙之貨殖也岑山距城可十餘里山當
休歙二水要衝屹乎中流不跛倚不側弁昔浮屠締構
於其巔署曰周流屋毁不存至正中隠士鄭師山釣而
遨焉左丞余公庭心書曰鄭公釣磯二公秉節凛凛殆
與山俱髙方士良世居溪瀕吾兒文虎未仕江安時講
授厥家未始不道士良之為人恂恂嚮善劬書不輟鄉
郡推擇為府史予毎遇士良道旁磬折執弟子禮甚邇

来盲廢杜門却軌將二䙫矣一旦袖示楊天鑑所作岑
溪清隠圗暨汪仲魯氏叙文願邀予言士良既從文虎
游耳目荐熟吾意必来請也士良省侍朝夕在親膝下
其調饍温凊油油翼翼雖無畵可也第慮婉畫喬遷或
異境或鄰封展而玩之使吾釋故園之思者畫其可少
乎哉盖為他日計也漢方仙翁子孫散處歙睦間縱譜
系失傳皆其苗裔也倘有登釣臺則望白雲村而知方
干所居豈無登釣磯而望潔林兹非士良之所居者乎

士良勤以勵已㢘以養心庶幾無忝清隠之號矣士良
勉旃

　　東白軒記

　　天地者傳舎也光陰者過客也人之志趣不同嚮慕亦
異紛紜揮霍晝或不足夜以繼之所謂聞雞起舞有志
功名者也秉燭夜游有志游衍者也東坡先生剛腸直
道不容於時謫宦黄州豈不謂江山恠特波濤洶洶烟
霏草木凄其蕭瑟憫往古之英雄弔當今之陳迹而安

在哉曹操駕樓船治水軍雅以吳非我敵也周瑜年且
富黃盖禆將大風助順一炬而燎之白首書生相傳口
熟於是乎天下安危之日逺矣先生浩然胷次與世俱
忘獨壯瑜志孟秋之夕月輪似晝棹翻素影盃吸清暉
客主問答鋪叙成文枕籍舟中則尚夢也東方既白則
已覺矣不知赤壁之山赤壁之賦環竒詭異孰為伯仲
耶論者使人如罾蛟捕虎其目未旋而手已失之矣同
里曹從善自幼萍梗江湖重遭淆亂迺歸鄉里搆屋城

南隅牓曰野航東西飄泊若不繋之舟何所止乎偶讀
是賦深契於心命之曰東白子其荐為記之夫夢者精
神之所㑹也猶晝之有夜也覺者寤也猶夜之有晝也
從善學問日積吟哦日工將辭幽側而漸進乎髙明矣
泰山之上有日觀泰山者東嶽也日者寅賓暘谷亦東
方也泰山之髙覩日之出其燄燄盖滿於六合矣邇授
貫酸齋於補陀觀日行觀於山不若觀於水其光耀數
萬丈其動盪數萬頃與日光相發也赤壁之東白近水

濱故也從善敏於愛日尤宜勉之

　　拱璧軒記

　　天台四萬八千丈洞庭七十二峯何造物者獨私於天
台洞庭者哉吾聞南閩有山如俎豆西廣有山如馬肝
栁州陽徳所鍾少人而多石所以限要荒者與中國異
不惟産諸物也歙西靈山壯麗峭拔俗稱八面靈山盤
踞數十里每當天陰雷聲虺虺在山半人行山上巖花
野草苾芬太甚故曰靈山同里程徳逺構樓爽塏面方

審勢位乎兊命曰騰秀哆戸傃勝位乎艮題曰拱璧徳
逺告曰騰秀有記先生既述之矣可無意於拱璧乎再
四懇益勤予曰易八卦震為東離為南兊為西終萬物
者莫盛乎艮艮為北山之象也天地間至圎者天之象
至方者地之象璧體圎象乎天也圭體方象乎地也寳
不能自著璧藏於山含於石山有玉而山輝川有珠而
川媚至寳之所宅也今夫靈山重疊似樓臺方整似棊
局未有似乎璧者何居曰不然桂林一枝一枝扶踈其

餘皆桂也崑岡片玉片玉孚尹其餘皆玉也冀北空羣
豈無逸足乎陽春寡和豈無善謳乎一邱一壑尚堪娛
情千林萬壑果無適興乎昔東坡以蒼璧擬諸山而詩
人以水旋邱如璧以擬諸水論至是其義夥矣至正初
予納交令先祖仲僖端厚簡黙恂恂好善積之而愈深
植之而彌固徳逺膺其世澤繩其祖武持身如拱璧保
家如拱璧盖不以金玉為寳而以善人為寳也徳逺勉
之


　　為善堂記

　　為善最樂者東平王四字符也為善者前石巖平章公
二字符也平章嘗為廣信太守得郡從事之賢曰吴公
萬里為人侃侃好善不怠大書以寵異之至今重罹兵
燹堂與字俱存其孫真悚息特来請記仲惟至正初天
下極治人才項背相望大名昭焯如達兼善趙子温秦
裕之兄弟烏克遜旺沁道通公僅六人石巖則道通公
號也榦卿與予善所以於諸公相知最深嗚呼其忍言

諸夫善者惡之對也善可為也惡不可為也曩從學髙
郵龔子敬先生有云善本心生惡從外来善惡皆發於
心盖竊疑之後讀集註言性本善故順之而無不善本
無惡故反之而後為惡則先生之言豈欺我哉為善最
樂夫子曰君子坦蕩蕩小人長戚戚與曽子心廣體胖
仲舒所謂安處善樂循理同塗合轍在學者引伸觸長
固不待章分而句析也吳氏世以衣冠顯其曽祖南窓
公於人樂善不翅已出歴仕以婺源州同知告老萬里

公自廣信再任致仕徽州路府判一門父子金紫煌煌
鄉人不榮其富而榮其貴且壽皆為善已試之良方而
未食其報者有俟於後之人也若力田乃穡有龝若藥
乃康厥躬若器乃利於用予悉記其人物交游之深及
仲受學之由反覆著明以見承平之盛况吳為世臣乎
真冔冔好學克亢其宗故喜而畀之以刻堂戺

　　孝友堂記

　　夫孝友之道出於秉彝之固有豈自外至哉故人之事

父與兄因其性之本然盡其職之當然為人子為人兄
弟初不自知其孝友也而人見其孝友然後孝友之名
立焉聖天子即位勵精圗治凡有選任必盡其方雖郡
邑掾史必以抵業之家賢良子弟為之蠲田二頃泛役
為例於是槐川程君伯達暨其族子用中俱以故家子
充府史時守侯王公御厚以政事稱嘉伯達之賢凡民
情事多訪焉時本都暨毗都酒醋課程之弊民甚苦之
王公因其言遂申除額民甚徳之未幾考滿赴京有南

北對遷之例伯達得遷西安府用中遷同州相去二百
餘里而王公亦守西安又獲二天之庇矣無何伯達物
故王公亦終而用中亦喪覊魂之凄凉無可為主者伯
達有子華字徳逺憂浮顔色痛摧肝肺即日趣裝往長
安將取父喪焉用中之父志亨身老而孫弱念徳逺之
行貧無以為贐而心事之苦有難於言者徳逺義形於
色許以取用中喪俱載焉或者難之長安居西北形勝
風氣寒沍曽未逾嵗皮皴足裂辛苦萬狀不獨道經潼

闗﨑嶇峭拔而舟泛淮河渡揚子大江蛟龍窟宅俗傳
蛟龍惡腥聞簸浪鼓禍徳逺拜曰皇天后土願鑒微忱
駕滹沱之水車裹伏波之馬革倐爾過險乙卯三月還
鄉弔者賻者填門塞巷莫不多徳逺之功而以孝友揭
諸堂志亨感徳獨厚請記以贈予曰死生者晝夜之道
也狐狸食之蠅蚋姑嘬之以人之不能葬其喪原隰裒
矣兄弟求矣以兄弟能葬喪矣徳逺不憚江湖之險以
全父子之恩斯可矣又能因父子之恩并全宗族之義

豈不庶幾乎朱夀昌葬宗族十數喪石曼卿三喪未舉
范堯夫以麥五百斛助之古人之不可及者徳逺其朂
之哉

　　重建茆田靈顯廟碑記

　　談者叢謂生當封侯死當廟食封侯固有幸不幸存焉
若廟食非功徳豐衍根于人心者不遑尸而祝之三代
以還五徳資生皆聖賢之子孫漢髙祖起於沛上蹶項
滅秦自是以降天下殆紛紛矣嗚呼隋失其鹿天命未

有所屬為豪雋者豈容坐視而不之救保鄉邑撫瘡痍
寧謐和喣彼惽不治我仁堪依事變之来亦不得已也
靈顯以兵捍於歙既而禮義孚浹威武炤焯宣杭睦婺
饒暨歙凡六州莫不纍化以推盟主一旦唐太宗輔髙
祖即位長安真命有歸納欵稱臣惠此六州區區鄰境
誰解倒懸乎繪象崇祠而曰土神筳篿雞卜黙禱斯應
奚翅廟食封侯之比也茆田距城三十里遺廟壬辰燬
於兵燹丙申同里閔義善程文募檀者家寖復舊規斧

斤於山其材荐滋埏埴於陶其質甚良工力必齊匠藝
必精由是殿陛廊廡靡不如式棟甍崢嶸丹堊翔煥言
言翼翼弗侈弗陋吉辰令節村甿婦女飼蠶而絲耨田
而租乍暘乍雨不愆時度或炙或烹牛羊肥腯鼓鐘鏜
&KR1861;吹笙間簧紫髯揚揚紅袍玉帯為子為孫為侯為將
金刀寳劍夜吐光芒戰血不蝕倐化為碧周還肸蠁既
歌且舞錫福孔多疫癘不興埀髫戴白惕焉稽顙願乞
神休永永無斁生而撥亂反正沒而禦災恤患丕光偉

烈雖祀之千百世可也予嘗訪茆田之址昻然而髙偃
然而伏狀如穹龜以負於上蜿然而長繚然而曲形如
蟠蛇以䕶於外所謂𤣥武者也亘石可數十丈窪深坎
圎又類馬蹄土人往往以神躍馬䧟跡意乾坤槖籥之
氣未必俟人搥鑿而成也蜀先主的盧彰著於檀谿兹
甚相協而不可誣者是耶非歟雖然隋唐之交神既炳
靈駭於見聞而融恩淪於骨髓武徳四年巳立生祠朝
夕揭䖍用貺不忘不待今像設廟貌而已歙十姓九汪

本其譜系未央九成果安在哉故不得不備述之以諗
来者

　　重建乳溪道院記

　　上古有死而無葬中古有葬而無墓祭後世尤重墓祭
得非由野祭之說而啟之也與邱墟莽蒼荆棘從横締
構祠宇以寓其霜露之思必樹木主以栖神䰟營土竁
以蔵體魄然後子孫之心安焉茍讀後山思亭記而孝
弟之情不油然而生者未之信也河南為衣冠之望俱

東漢仙翁之苗裔詵詵散處歙睦間不特績邑之有方
氏也初府君慶雲以田園廣袤殷富起家不幸無嗣於
是命胡有慶歸後於我時逺事湮弗可徴倘宗族有善
繼之者决不誦螟蛉有子蜾蠃負之也既而方氏奮蟄
月増嵗益埀髫齲齒携持保抱而資産勃勃嗚乎方氏
興矣胡氏微矣可勝慨哉鄣山之區乳水之瀕慶雲埋
玉曰子曰孫祔殯於兹署曰乳溪道院藩而籬焉翰而
垣焉基而堂焉有橋幽幽有舟浮浮雖洛陽之牡丹西

蜀之海棠徂徕之松淇園之竹莫不環竒麗巧纁紅翔
碧絲者奕者抃而歌者醉而漁者揚揚意都甚壬辰俶
擾兵燹延燒宗文曰以祖宗視之榮枯不倫兩家皆其
子孫也以子孫推之盛衰攸異三世皆其祖考也儲粮
購材以鳩羣工以繩以刋以陶以塈不愆新圗不替舊
觀合二氏以烝嘗之一日予邂逅東闗瞽目使童稚扶
掖以進俄有使客躍馬大呼曰子非唐先生乎下馬揖
升阼階坐公館從容請曰善也乳溪道院有記舒公道

原已述之矣子可吝於一言乎予笑曰聾者不與於五
音盲者不交於五色豈可强人之所不能乎詰旦請荐
勤予曰天地之生萬物形化氣禪猶父母之於子孫也
冬至祭始祖一陽為氣復之始季秋祭禰五陰為形成
之始所以聖人麻冕以定服昭穆以定祭惟恐譜系之
不明也而於族氏加謹焉老聃指李以為姓范蠡變陶
以為姓范文正改朱以為姓鄒昕据朱以為姓氏族紛
紛天下何算也善字兼善識趣不凡有器局立然諾以

科律累功得補部奏差輸忠服役大丈夫吐氣之秋聞
尊翁宗聞七袠有四與予同患子夏邱明之疾理家凛
凛有矩式萬一過家上塜告於父兄擇子姓中篤厚者
為胡氏立後遡流而窮源揣末而尋本胡氏者本也源
也他日以吾文書諸素壁徘徊瞻仰其氣化形化者亦
道教之所尚也文豈徒然哉

　　蠒甕記

　　雪林僉憲公自婺源抵興安之明日諉予譔天池一息

記予袖銜一通詣行軒以獻公讀之喜溢眉睫且曰燕
處用蠒甕題其楣外固中寛纒綿補葺其大如甕殆類
扶桑之蠒然子綴以文將朝夕覽之以娛情焉予家世
學詩見斯干考室如竹苞如松茂如跂翼如矢棘如鳥
革如翬飛未聞以蠒甕為喻蜀之先有蠶叢氏論者房
駟儲精與蠶同氣其説然矣蠶衣被生靈公之政也經
緯女工公之文也盆繰獨緒公之詩也一紉五采公之
志也今偃卧一室大江之南雖無馬毛蝟縮人膚起粟

地爐熾肉觥籌交錯酒酣歌刺刺亦可少釋孤憤雖然
公之心廓大有容公之才瑰竒無敵居廟堂之上何異
山林服金紫之貴不翅裘褐方將以宇宙為傳舍日月
為樞機星辰為棋局煙雲為畫本榮悴兩忘隠顯一致
陋氷蠶之蠒局醯雞之甕盖奚足為公發哉予卜黄山
之麓甕牖蕭然吳蠶三眠老不作蠒承命以文特强顔
耳考工有記兹不悉書

　　文㑹堂記


　　丁酉冬予辟地坑上旅瑣甚鬱無知己程伯祥别墅可
二里外間覩顔面作長揖退未嘗道文字事辛丑春聘
吕徳昭家塾徳昭學於予能古今詩聲號於人人以故
鄭子明王元昭咸来㑹文字之樂殆勃然矣伯祥有子
名元從旁諦聴以仰講貫之益署其堂曰文㑹徳昭請
至一再而不懈諉予記之予曰大倫有五父子兄弟焉
謂之天合君臣夫婦朋友焉謂之人合天合有不可舎
之理人合有可去之義朋友相規以過相資而善友之

於人大矣哉子輿氏不徒曰㑹友而必曰以文今為生
枝舉之可乎文自六經極矣莊騷髙峙可並雲漢悲壯
可泣鬼神論中庸者或短之下至二馬揚雄班固莫不
渾渾奔放可喜求一言幾乎道尠矣漢之仲舒唐之昌
黎確有定見又下至闗洛考亭明經載道紹千古單微
之緒成一代魁礨之儒未可文章律之斯堂天都金竺
黄羅諸峰森布左右清溪迤邐若帶牙籤縹帙幾千巻
翰墨如晋詩句如唐彪分臚列可亂抽以試不待閱市

而竟也第交游之際憑言檢行果益者之友與乃友之
損者與君子易疏小人易親君子内重外輕不肯貶抑
其道求售於人小人反是惟恐枘鑿氷炭不雷同於已
日侵月軼塗塞耳目甘於委靡不自振也可哉生字士
元今年卄有五嵗隆師訪友意嚮彌篤事親之隙教其
子曰樂善甫六齡聰明頗稱其家兒尋知程氏之興未
艾也荀子曰蓬生麻中不扶自直生其懋勉之予重吕
請於是乎書


　　鑑泉軒記

　　癸巳夏予卧病浯溪上兒曹文虎購藥於市時天鑑寓
天寧繪平章清和公像且曰煩起居而翁善自調嗇病
間吾將訪焉雖未識天鑑之為人彼此懐抱懸懸癸卯
冬胥㑹歙庠斂袵致辭曰走也癸巳迄今十有一年欲
丐子一言而不果卜築古巖之髙嶺愛其地勢幽峭樹
隂掩翳軒前有泉一泓渟深瑩潔雖九夏繘之弗枯廼
以晦庵先生詩揭其顔曰鑑泉子以為何居予曰天一

生水論者洪荒之始混沌未判滔滔汨汨皆水也殊不
知水火木金土以微著為漸一濕一燥二氣五行轇轕
乎其中譬如方諸取水則金為水母氣類有相含者不
可誣也今君舍天鑑更以鑑泉則泉為濕之流金為燥
之凝妍媸必照毫髪可數未嘗不周其用若專歸美鑑
之明泉之清則泉未嘗不明鑑未嘗不清也嗚呼鑑自
鑑泉自泉豈通論乎予疇昔泛漁浦之舟泝浙江之潮
中秋届期氷輪懸空金旺潮生清光萬里月又為水之

精者也如是則鑑泉取義未為過矣雖然晦庵先生師
羅仲素仲素所傳出楊龜山龜山程門髙弟吟咏水詩
如半畆方塘一鑑開以水喻道與川上觀瀾豈容異趣
鑑非真鑑也以水喻鑑也後之學者服膺斯言痛加揩
磨澄澈矧可他求曰心而已矣天鑑楊姓名光相臺人
父沁庵老人曽任天臨儒學官天鑑游戱水墨尤精於
圗形沉靜寡言絶無衒耀一水一石不許促迫乃其故
態及㸃晴潤色殆如脫活人咸以天鑑靜得之功如此

予重念亂離契濶十有一年相知之久雖欲黙而不得
黙也作鑑泉記是年冬十月唐仲書

　　重脩紫陽書院記

　　凡有天下郡縣莫不興崇廟學獨宋初稱四大書院歴
兹以往殆紛紛矣或父母之鄉或講學之地或仕宦懐
其遺愛則專而祠之尸而祝之以示不忘意有攸在也
齊國文公以真知實踐之學紹聖賢不傳之緒其性理
精微著於六經四書出處大節編於年譜不復書書院

顛末特加詳焉淳祐間理宗賜額紫陽書院一建於城
南門知府韓公思軒魏公靖齋也再遷於南阜山長張
公仲文也三遷於東闗僉憲黄公徳芳知府魏公均祥
也自庚子迄於己未二十䙫矣知縣陳侯則威冔冔儒
者也咨始惟勤役力有方以篿以筳以協吉日縣丞鄧
侯循理業許以為已責陶瓦堅緻伐木孔良中堂靚深
盡除朽蠧斗栱四出清風棲簷兩廡樹之欄楯屹立三
門輝映翼翼言言公具𤣥衮金龍蜿蜒蘋藻薦馨不謟

不凟一日邑教石仲玉訓導俞希尹汪子實奔走来乞
文仲曰文公書院有四建安考亭仕宦之邦也崇安武
夷講學之地也婺源晦庵父母之鄉也殊不知其先府
君吏部公諱松號韋齋尉尤溪而文公生雖轉徙不常
其寓南閩婺源本歙黄墩之世家也所以韋齋印章曰
紫陽書堂崇安甥館曰紫陽樓意公父子拳拳不忘山
川鍾秀其神必靈幽明一致其䰟必歸故曰曲阜夫子
之闕里也紫陽文公父母之鄉也則專而祠之尸而祝

之其制禮之當然者也侯由胄學發身秉性剛决不屈
於物㢘以養心忠以報國下車以来民懐其愛吏畏其
威所謂烈丈夫者非公其誰耶其可敬也已其可歌也
已

　　忠顯雙廟碑記

　　昔唐之興髙祖太宗削平隋亂以有天下迨乎𤣥宗内
外乂安可謂盛矣一旦禄山搆兵漁陽人心危懼拱手
而莫之救張巡許逺忠臣也未㑹於睢陽羣醜繼迹以

反曠日持久於是巡先斬六大將以示威其策固已髙
矣既㑹睢陽逺長者悉尊巡之為其捕禽䑕煮鎧弩甚
而殺人以相食巡非忍人也孤城備竭支綴喘息虞援
師而不至天果以全節付巡逺而巡逺死焉惜哉當時
血食雙廟是也歙西距城可三十里土名曰潜口山自
靈山而降騰踔奮迅雅稱神明之居焉宋皇祐里人自
北商而還遂奉神妥侑於此茅茨欹昃爐烟冷落未遇
樂施之者淳祐鄉相吉國程公言於朝穆陵勑賜廟額

曰忠顯加封號曰威烈英烈又得進士汪景文崇信益
䖍大闡威靈雨暘疾疫黙禱丕應前元至正壬辰俄值
兵燹而廟燬潜市汪山獻圗徴工刻意土木祠人弗戒
載煨燼焉時事劻勷未有紀律出入村僮恣撒廬伍古
陳詹希𤣥募緣汪山捐已堂屋三間以創正殿穹檐以
覆之巨柱以擎之獸脊跂焉鱗瓦次焉有詹恢助造三
門&KR0785;瓏爽塏峻峙閎壯汪氏節之肖越國附祀於廡之
左而右廡未就於是希𤣥復裒貲以營葺之三教僧義

和同協勸相寢室孔安庖傳攸潔鴻鐘賁鼓靡不畢具
洪武九年夏四月既望希𤣥以節之請致辭曰礱石光
滋乞予一言將鑱以埀永久仲謝不獲乃言曰生當封
侯死當廟食其封侯時有顯晦命有通塞幸不幸存焉
其廟食非忠貞扶社稷光芒貫日月不可幸而致也或
以為顔真卿守平原與巡之功其有優劣哉二十四郡
有真卿帝尚未之識睢陽若無巡逺捍蔽則賊乗勢而
往江淮保障非唐之所有矣資江淮以中興巡逺之功

也豈下於平原者哉按初巡守睢陽詔拜巡河南節度
使至徳二年禄山反肅宗特拜御史中丞及死天子憫
之俱贈大都督以愧後之為人臣者廟之興而復廢廢
而復興適遭氣運之偶然而不係神之輕重也節之昆
季世有令徳為越國裔孫表忠循孝兩甚恊之希𤣥駸
駸好善有謀有為釋褐義和厥績頗著非惟四方之人
欲書之而仲亦樂書焉

　　叢桂堂後記


　　甲午夏予辟暑寳山一日汪君以元来訪讀予平章山
堂公畵象記足地曰辭氣古奥殆不為世俗之文某雖
老願締友焉明日載酒於方塘之隠次戊戌春予僑坑
上以元邀予過其家劇談古今用沃孤憤猶未知叢桂
之蓊茂也癸卯秋吳彦冲受以元幣聘教督諸孫姪時
叢桂盛放彦冲速周彦明氏與予偕往則以元華構適
成署厥堂曰叢桂彦冲己為之記以元曰天香逆鼻將
紓子之竒思於是拾級後山山陰早寒草木颯颯類風

雨聲有桂大可圍五六尺髙可度百尋衢枝縱横幽花
㸃綴少焉明月流空清風匝地攀援淹留歌招隠士以
寓八公之思其上可坐可卧其宻如翠幄其峙如木天
倘使石曼卿見之必巢而飲吾徒正不必慕之也因而
歎曰稠墅魚龍之裔為新安著姓按家乗提刑先生系
出槐塘我鄉丞相掇巍科登台輔其從子狀元又上春
官可謂榮矣提刑以才畧由甲科發身於丞相為從兄
弟曰桂籍者乃其世襲也今叢桂建炎間手植距以元

幾二百餘祀長養愛護愈久彌芳巧與三槐相映以符
有徳信然矣走也遊吳入天平山謁范文正公祠具刻
竇諫議陰徳錄於時美之者有靈椿丹桂之什思以元
白髪康强克亢古道不作巽愞脂韋態有子而諸孫妷
芝蘭鬱勃吾知汪氏之興未艾也諫議那能顓美哉重
念以元亂離往復之際予最故故為後記寫生堂壁

　　晚翠軒後記

　　天地間四時有先後萬物有榮悴亦隨其先後焉且桃

李開於春非桃李攙先春氣使之然也松柏秀於冬非
松柏殿後冬氣使之然也嵗事崢嶸霜雪貿貿以松柏
較諸桃李零落草莽了無蹤跡獨松柏堅貞相持嵗寒
為宜晚翠之得名也曩予拏舟經番陽時先兄潤甫方
賛郡治篝燈夜飲從容而曰自婺源陞番陽紛紜簿書
二十餘禩髪雖未白而心實倦矣毎思故鄉烏聊山麓
東鄰有泉一泓儻鑿渠引泉則有涓滴聲手植松柏則
有蒼翠色構亭扁曰晚翠汝其記之不幸壬辰淆亂先

兄奄棄宣城今伯和先兄第三子也有司以才諝貢於
禮部除黃州蘭溪泊官聰明曠達因時進退即解印歸
隠故鄉卜築仍扁其軒曰晚翠記曰思其所樂所嗜人
子純孝慨望不及為之徘徊俯仰不忍舎其親焉昔吏
部朱公韋齋號也其子文公先生復請記張南軒大賢
橋梓則而象之不害其同也新安志以唐氏詩書之族
莫盛表城門先君子徽州路儒學教授致仕年八十有
一而終先叔兩廣憲史先兄再調宣城俱未遂故鄉之

願伯和明哲善保急流勇退英譽藹郁不特榮其身而
顯其祖父矣噫日之卯酉日之蚤晚也人之老幼人之
早晚也以生始李八百言之予明年七十三伯和五十
穉孫扶掖愛敬往来鄉人尚推詩書之盛則嵗寒之操
盖可徴矣於是乎書

　　績溪戴氏譜系圗記

　　夫天譜之者誰而在於易聖人譜之者誰而在於書秦
漢以降譜之者誰而在於史是非一家之譜天下之譜

也庶人之譜一家之譜也姓之為言生也因生以命姓
李耳是也因功以賜姓鎦敬是也因上以得姓揚雄是
也孟子魯公族孟孫之後屈原帝髙陽之苗裔譬諸木
焉本固而末茂水焉源深而流長未有舎本而逐末棄
源而徂流者武王克商封微子於宋七世而曰戴公此
戴姓之權輿也或綴或分或湮或振或以刪經而附列
正經或以講席而坐奪重席具載傳記雜出姓氏之編
有足徵也績溪之譜處士玉甫輯之既而廷偉圗之今

攷其故先世自江西袁州徙於新安其居績溪則自汀
州通判傑公始宋髙宗南渡迄於前元剔歴中外判夀
春評大理榮登科目為進士為待補掌教&KR1274;宫為教授
為糾正若今仲義以喜山司僉薦於朝授樂平州判官
堅以孝弟力田薦任上髙縣丞仲庸舉茂才任清忠書
院山長簪組相傳代不乏人昔賢謂以金玉遺子孫未
必能盡守簡冊未必能盡讀惟仁厚存心忠信律己孝
友洽於家庭行誼孚於鄉曲雖不期逺而愈逺王氏三

槐竇氏五桂芬芳蓊鬱豈易量哉予與舒君道原忝總
角交玉甫以女妻其父彦洪則玉甫外祖也道原之學
博極而精究夫豈無自来哉磨礱浸灌得於外家者深
矣一日道原偕戴氏子元達訪予城南携譜相示謂當
有言故不辭而為之記












　　白雲集巻六

