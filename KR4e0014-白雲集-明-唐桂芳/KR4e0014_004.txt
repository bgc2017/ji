







　　欽定四庫全書

　　白雲集巻四

　　明　唐桂芳　撰

　　五言排律

　　贈程仲寜

　　莫究岐黄術誰研草木經厥生常夭札此理竟沈冥念
汝身先逹逢人藥最靈龍蟠休父刻蜃射相湖腥秀毓
文公里光揚婺女星抄方曽授祖問禮已趨庭橘井泉

猶洌杏林花更馨弟兄雙璧白家世一氊青卧病摧頹
久愁懷涕泗零秋風色憔悴曉日影娉婷解脱諸魔若
能逃二豎形未妨蓄芝术政爾用參苓妙手千金貴高
車駟馬駉鯤鵬將變化早晚徙南溟

　　排律十八韻奉呈允博士先生

　　龍鳳尊王統楩楠産異材八荒歸覆載萬姓忍風埃氣
運潛移鼎年華付刼灰西周已陵替東漢早栽培籍甚
營薇省凄其改柏臺欲知陸賈貴應用石生媒人品居

前輩文章列上台聖朝崇賜予丞相重招徠坐穏金團
褥恩承玉琢杯學優忘忌嫉志篤逺疑猜吉語天邉至
奇勲海上回稱籓陳版籍修貢雜瓊瑰便許安車召仍
須後乗催浮梁新料理古歙舊追陪竹樹旌旗逺溪山
圖畫開三軍朝出塞多士夜啣枚徳政遐方服兵威衆
力催㑹言雲路闊用爾作鹽梅

　　聞吳維新寫正覽已畢作詩迎之

　　吳郎久不見悵望隔江村辛苦頭将白編摩眼易昏蕉

心含雨潤柿葉纈霜繁智永瞠諸後羲之本一門未應
梁上得偏向枕中存㸃磔臨池黑戈波漏屋痕縈縈蛛
結網裊裊蠒繅盆白練書裙好黄麻草詔尊首濡無醉
魄筆諫有忠魂安得三千幅煩君恣意繙

　　二月二十七夜偶嘗苦筍與叔固彦章志亨叔
姪聮句并用述懐

　　曉行(闕)　　春圃笋纎纎勢健争先出行分續後添觸
藩和葉破穿壁帶泥粘犢角形雖瘐猫頭味不兼夷齊

全節操王解異貪㢘玉版霏霏嫩玳簪剡剡尖清凉生
肺腑淡薄勝虀鹽諌菓嘉同苦思蓴陋絶甜祖生鞭已
試蘇武節難殱便使饞涎忍休令飽腹厭常憐風入户
不見雨侵簷色暎琉璃枕隂浮翡翠簾堅貞誰與友正
直爾休謙好擬渭川富終奇淇澳瞻相逢心獨喜得句
手還拈坐久雲生席更深月露奩未㸔巢葉鳯空歎上
竿鮎薄世皆眼白吾儕徒首黔七賢人品異六逸姓名
潛座上唐夫子居然有紫髯


　　七言排律

　　孤也不天十有二年矣我先君讀書號該博凡
平生辛苦而得之者僅見於文辭仕又最晚而
位不大顯海内器賞不過大叅王公繼學侍御
張公夢臣數人而已嗚呼痛哉其忍言諸日者
辱養吾先生為題文集五首并序銘一通(某)讀
之再四涕淚迸落詩語俊逸序約而不遺銘豐
而不賸古之作者正如此且典雅奇奥次第刻

石墓上以貽不朽其長篇尤瀏亮鏗鏘自成機
軸是晚瘡作傲兀枕上命次兒鶴奴隨讀隨和
遽爾成章鄙俚腐熟縱力焉而不逮也幸有以
教之

　　太息傳家恥構堂敢言夜夜徳星光縱横直辨龜呈洛
徐疾曾明日在房指李未妨宗老氏移根還許紹陶唐
子孫娓娓魚成隊兄弟翛翛鴈作行平世舟歸非薏苡
故山手植只篔簹雄談客到常傾座問字人來各盡觴

浪跡幾年巢燕木深𠂻何日樂蠶桑遂教淪落名偏振
致使揄揚用益彰地位光華稱獨步詞垣高峻擅三長
偶然擢桂知才屈甚矣穿楊見力強悶裏書空寜用恠
醒時非酒亦生狂便應綿蕝遵周禮政好紉針補舜裳
尚説釣鼇臨汴水猶思跨鶴上維揚歌兒銀甲傳宫譜
貴客衝牙響佩璜瓊蘂九秋花正發蘭膏三日舌猶香
朝端慷慨聞多士幙底風流著此郎月窟騫騰千里驥岐
山翔集九苞凰僭貪葭玉依還倚願逐雲龍頡又頏老

去嬾殘憎髀肉病來消渴愛天漿已覘鬂畔千莖雪肻
信眉間一㸃黄開闢乾坤歸有道瀰茫南北混無央催
歸呌盡千峯暗布穀催成萬頃蒼遺老扳轅那忍别諸
公祖席去相將他時相約同林下進退何嫌一弛張

　　長句十六韻奉寄權都事

　　潦倒年踰五十三樹猶如此我何堪羞將出處傳書簡
祗把鬚眉照石潭天上有花徒妄想牀頭無酒肻沈酣
荷衣野製緄為帶竹粉儒冠鐵作簪自分病懷常𤨏𤨏

忍聽蠻語久諵諵異端梵典非瞠後吾道詩書是指南
此日老夫誰比數向來多士飽曽叅每添亡國千行淚
敢念慈親三寸甘散朗沗同嵇紹面清狂未許阿戎談
綵雲筆下朝題鳳白苧歌前夜掃蠶丞相逺聞勞仄席
郎官何事若停驂手麾敵壘喧翻皷威鎮長江氣吐鐔
馬齧短莎風駘蕩鶯啼細栁雨䰐鬖春生野艇新嘗荻
水足圩田好種蚶俊偉聲名那可並清高文字未宜探
白頭晚節無餘事只願興修禮晦庵


　　訪江君祥

　　衝泥踏雨路何長恠底梅粘屐齒香碧水丹山武夷境
黄鸝白鷺輞川莊誰憐夢筆江淹老自笑吟詩杜牧狂
兄弟流年聮甲子主賔妙曲協宫商有兒瑩潔顏如玉
歎我催頹髪似霜莫負他年雞黍約時將蹤跡恣相羊

　　五言絶句

　　偶坐以夜話為題

　　情知故舊長話覺寒宵短何如蠙珠連未許蠒絲斷


　　七言絶句

　　泊廬山下

　　自笑浮生類轉蓬江南江北寄行蹤小舟客枕眠方熟
又聽廬山半夜鐘

　　廬山三百六十寺上有高僧絶世氛今日飽㸔真面目
曉風吹散一江雲

　　鄱陽湖阻風

　　杜甫䕫州坡廣海南行壯觀亦如之江神不借秋風便

要賦廬山一叚奇

　　氣豪不受羈栖厄十日舂撞遡大江蟹熟酒香隨意飲
卧聽風雨打篷窓

　　湖天即景

　　數株楊柳湖邉寺且繫扁舟客莫催萬頃波光净如練
一雙老鶴忽飛來

　　兩淮嵗事恐全非湖漲人家没半扉婦女捕魚天欲黑
小船載得水牛歸


　　遣懷

　　十年奔走厭覊栖書劍無成恨轉迷獨立晚風家萬里
隔江烟樹是淮西

　　繁昌縣前白楊樹隨處柴門逐水開可是夜深風露冷
流螢一箇度江來

　　今宵壯觀駕扁舟兩岸蘆風淡欲秋誰把瓊簫驚客夢
始知五月在池州

　　自愛山居玩化機雨餘隨處覺春歸滿庭花氣薫人醉

一箇遊蜂抱絮飛

　　十月二十又一日奉家君偕鎦復叔留藤坑山
中因憇澗石有作

　　雨餘石髓漏雲根嫩碧粼粼漾淺春不是天台石橋路
胡麻飰糝避秦人

　　題秋日溪居圖

　　江閣雨晴三尺水野橋人渡數家村眼前如此秋光好
自笑先生嬾出門


　　和羅善先遊武夷

　　乗鸞逺訪洞庭君瑞氣凝成五色雲落盡碧桃春似水
紫簫聲裏立斜曛

　　題唐馬圖

　　奮迅驕騘不受覊四蹄躞蹀勢如飛浴川蹙浪尋常事
也待奚官汲水歸

　　槐里偶成

　　春來長是病愁中花信於今第㡬風曉起忽聞疎雨過

隔窓晴鳥話言工

　　程國寶有誕孫之慶留飲歡洽醉中謾成一絶
以謝

　　老子婆娑笑臉開掃除黄葉坐莓苔美人醉後擘江蟹
香霧濛濛撲手來

　　五月十六夜汲揚子江心泉煑武夷茶戯成一
絶

　　三更無寐坐官航澹月朦朧色似霜揚子江心泉第一

何妨為煮建茶香

　　謾興七首

　　平生自許有志客到老返無家可栖多賴曉風相慰藉
亂抛雲氣過前溪

　　青青薺菜和雲瘦白白梅花亞雪開恠底江鷗野心性
窺魚照影去還來

　　山路阽危可數里野橋横度恰三家健如昨日有文賣
貧到今年無酒賖


　　日上半階猶有雪風生老樹卻無雲多情不及雙坑水
流到橋西未肯分

　　杜門十日坐風雨聲到松梢轉竹梢却似家居方廣寺
一灣流水石為橋

　　老子行年五十餘面紋百摺髪蕭疎黄金散盡無遺物
猶有胸中半巻書

　　病來意態愈龍鍾厯盡闗河千萬重說與諸公休強起
容吾飽㸔雪山松


　　題姚雪谷墨竹

　　道人胸次著琅玕破墨淋漓作雨寒萬丈曉風吹欲暮
悮疑翠佩響珊珊

　　每憶東坡道上歸女奴執燭立多時毫端欲寫無窮態
得似清風一兩枝

　　肻慮人間寒暑侵風霜飽受碧沈沈仙家描得枯梢影
曾聽鸞凰月下吟

　　江南四月見新梢嫩籜初抛粉未消却要薰風相愛䕶

直教箇箇拂雲霄

　　偶成

　　春來十日九風雨何事東君不放晴門外兩株好桃李
花開凖擬作清明

　　小小山家白竹扉因君旋啟客來稀眼前拍塞皆生意
燕唼青虫故故飛

　　形骸土木百無知鬚白葱根苦愛詩頼有小兒才四嵗
豪吟痛飲似吾癡


　　(魏太守訪山中問小兒月在天何故光在地小兒答以月光隨人行太守甚奇之小兒時方四齡)

　　題邵益齋白雲詩巻二絶

　　十年不返青山下今日重來遶藥欄依舊白雲滿空谷
聲名未許屬方干

　　黄山我號白雲翁雲漲千山與畫同試問雲山何所似
故人未老一絲風

　　題姚雪谷梅圖

　　天荒地老春長在斗落參横夜未央每憶臞仙姚雪谷

毫端自有返魂香

　　溪行簡汪彦通

　　愛殺溪山畫不真梅花雪壓小橋春近聞詩思清如許
煎袚塵埃字字新

　　遊問政二首

　　樹轉雲昏一徑斜洞門深鎻老烟霞聶仙已乗黄鶴去
春笋滿山空落花

　　雨晴春鳥語叮嚀松外青山花外亭昨夜仙瓢酒初熟

道人無暇讀黄庭

　　題程敏齋東歸圖

　　當年返棹西江上不盡東歸孝子心投老凄凉空見畫
白雲散盡故山深

　　鑿池覔金鯽四首

　　浚底規圓作小池生涯何異類兒嬉春來賸種菰蒲葉
卧聽瀟騷山雨時

　　得得頻來照鬢顋窓前何吝破蒼苔春風草長容蛙閙

夜雨泥融許燕來

　　荒階掃雪添新水老硯呵氷浣墨花更乞遊魚三十尾
𦢊腮香暖唼芹芽

　　方塘十畆碧波深分减盤飱育物心聞道近來將數子
日光揺碎一團金

　　賦

　　古劒賦(幷引)

　　三洲陳君養吾以文學顯於世予與君隔數千

里外未嘗有夙昔之好適來新安予卧病山中
君讀予文而歎曰是不為世俗之文也儒林大
夫士咸知其故明日謁講下一見歡甚其大篇
短章光煇肆發真名下無虛士也瀕行儗古人
以物自况作古劒賦焉辭曰

　　我有古劒誰鎔液兮揮霍宇宙揺星日兮果雄而雌爾
龍匹兮迺朶尤物精華結兮其制孔良僅尋尺兮差差
發硎矧敢淬兮曰剸犀兕砉弗缺兮嵗萬萬古有遺質

兮非鐵非金化為石兮俾墜于淵土不蝕兮鐍以寶匣
鬼夜泣兮悲風怒號洒腥血兮匪讐不報寜𤨏屑兮嗟
嗟衛患祗自服兮幸逢徳人冠葢岌兮文章日滋昈光
烈兮風塵&KR1043;洞肯潛匿兮忠貞不磷永為則兮

　　承露盤賦

　　按漢書元鼎二年春起栢梁臺作承露盤高二
十丈上有仙人掌以承露和玉屑飲之可以長
生三輔黄圖以為元封二年作甘泉通天臺置

承露盤當以漢書為是乃為之賦曰

　　羗孝武之英主兮踵文景之富庶欲勵精於政兮徵賢
良而至止表章於六經兮兾王道之可取柰多欲而不
可遏兮固外施於仁義縱蒐獮於上林兮逞干戈於蠻
裔靈芝産於齋房兮天馬來於西土致帝心其持滿兮
惟懼乎一死紛九重之隆貴兮匪山林之方士餐烟霞
於岑寂兮錬形容之憔悴日穹窿其室居兮導繽紛其
仙侶清風肅然其先驅兮與神君而夜語厭下界之塵

囂兮構栢梁而騫舉吉日獻其圖本兮良工審其制度
連雙闕之岹嶢兮列累榭而宻比出平地之千尋兮隔
鈞天其尺五摩崐崙之日月兮望長安於烟霧謝羣臣
之賡歌兮何至尊而獨處候天官其來下兮駕鸞車其
翠羽目𣺌𣺌其神交兮列童女其無數覩祥光若流星
兮亦庶㡬其可遇恐神明不可褻兮就竹宫而拜舞儻
飄飄其逺引兮孰察予之𠂻素樹孤莖之特立兮布仙
人之爪指擎金盤之規形兮著玉杯之奇噐勢屹屹而

不揺兮影亭亭而常峙象氷柱之倒懸兮訝明月之不
墜澹凄清其未霜兮羗厭浥其零露冷漙漙其無聲兮
氣瀼瀼其下注和瓊漿之瑩潔兮飲靈液之滋味洗熱
肺之溷濁兮願輕身而遐翥駭文成之無騐兮脫刀鋸
而急避五利蹈其覆轍兮猶寵愛而不知既離倫而絶
俗兮何尚主而賜第沛蓬萊之飛䑺兮殆巡厯於萬里
登泰山而東封兮聞鬼呼於萬嵗豈若拳夫人之殯兮
尚馨香其未已類秦皇之無道兮每撫膺而長喟賴輪

臺之哀詔兮識平生之悔悟嗚呼神仙真荒唐兮攷古
今其無據何椽桷其催毁兮化龍鳳而飛去

　　别知賦

　　戊寅之夏四月既望予與先生買一葉之輕舟泝半篙
之新漲行經水西之麓道出練溪之上惟時晴雨霏微
暖風和暢草木敷隂峯巒獻狀客有惘然葉拱而進曰
先生設教紫陽三年於兹矣手不停諸子之編吻常哦
六義之詩旅居𤨏𤨏官况凄凄煑茶爐之凍雪延竹户

之凉颸嵐光侵于幽榻草色媚於重帷或扶孤䇿或對
殘棊或背城陽而清嘯或傃浮丘而支頥酒浮滄洲之
夜月琴寫雲壑之寒漪此先生之高致也若乃足蠒童
疲汗頳馬瘦困行役之彌勤垂勲庸於不朽聮星華於
冕旈畫雲氣於罍卣却牙籌於深宵剔芸編於永晝帙
積如山字大如斗啓靈扄之鎖鑰爛文章之絺繡翼翼
精廬言言户牖撾逢逢之飰皷列濟濟之衿袖此先生
之偉績也吾徒既教既戒來游來歌薰陶善良箴規琢

磨篝燈火於秋寂侍壺觴於春和擷微馨之芹藻育浮
翠之菁莪而先生方歸樵溪之迢遞望武夷之嵯峩樹
翳翳而迎人風剡剡而揚波拾雲根之瑶草捫石上之
蔦蘿猿鶴延佇花卉婆娑登臨喬木之堂相羊南谷之
阿喜簪纓之環集樂田園以委陀思超揺而靡畱晷翕
忽而易過江山愁人奈此離别何予乃與客躊躇溪側
藉莎草之青茵舞楊花之白雪叠驪駒而悵飲與先生
而揖别


　　白雲山房賦(并引)

　　陳敬所天台人也浮游江湖十有餘禩語予曰
僕有老母在雖賴諸弟昆扶養而覉旅千里外
弗樂也尋歸白雲山中買田築室以娛朝夕新
安唐某聞而壯之與之酒又從而賦之曰

　　客有水蒼為佩芙蓉為冠納宇宙於胸次挽河漢於筆
端向於越而浮游厯東吳而盤桓拾虎丘之月魄擥天
平之烟鬟弔北固之形勢放長淮之瀰漫遇其奔濤巨

浪蛟走龍蟠吾文之悲壯可以播其波瀾見其荒郊衰
草神愁鬼酸吾詩之詭恠可以肆其險艱顧迺心馳丹
丘之洞夢想赤城之山乍進乍退或往或還或森列如
矛㦸或均布如棋盤或㸃染如畫或瘦削如剜或金爐
夜光而矚天或藥竈晝暝而生寒跨老石之危橋瀉懸
厓之驚湍飰胡麻而療飢煮芝草以駐顏將慕夫青山
屋上流水松間對白雲以無心謝紅塵以自閒子為我
賦之予曰噫嘻是雲也鱗鱗獵獵郁郁紛紛出於膚寸

際於無垠風雷助其鼔舞烟靄淡其輪囷鵬飛盡而欲
囬龍奮舉而洗騰抱翠石以畱影入明水以寫文燦燦
爛爛氤氤氲氲或黑如漆者或紅如纁者青而&KR0008;者黄
而&KR0008;者昻而起者驟而奔者倐而合者忽而分者如樓
閣重重者如車蓋亭亭者意英然純白瑩然無痕奪凝
脂之潔衒粹玉之温尤天地之鍾秀而山川之清氛也
抑子之欲噓祥吐瑞散色成文為治世之卿雲乎捲雨
覆日滋長發榮為大旱之䨧雲乎客於是愀然改容曰

子殆未悉吾意者父悲黄壚母喜白首羌春秋其寖高
蹇睽離其易久望纎緒其孤飛極勞心其孔疚歸休一
室躬耕百畆琴書在堂松竹盈牖當其兩忘吾亦何有
故雲容容然油油然汎於几格侵于俎豆浮于筆硯沿
于衣袖初不知榮名之可鞭數奇之不偶也予復進之
曰以子之年甚富以子之才甚茂胡不出處囊之錐援
懸河之口沛駟馬兮如虬佩金印兮如斗然後歸鄉之
榮獻親之夀未晚也客笑不答乃自歌曰雲之烝烝兮

可以裁吾之衾兮雲之櫛櫛兮可以藉吾之席兮雲之
離離兮可以縫吾之衣兮雲之羃羃兮可以充吾之食
兮宜曰白雲之人兮而為白雲之室兮遂去不復與言

　　别知賦(并引)

　　經厯端公以善醇正方實有古君子風度始㑹
於李侯近仁席次未深相知予嘗偕侯一即其
門瞬目公已滿代公曰唐先生雖狂誖恥為世
俗之文是未嘗不相知之深也乃賦以送之


　　伊余生此凋郡兮塊資質之慤醇竊有志以樂益兮恒
奔走於九垠謂脗契類程孔兮將傾盖而尚新何枘鑿
之不相合兮固方圓之靡論朝余晞髪於暘谷兮夕弭
節於天津嵗月忽其晼晚兮懷欝邑而未信惟逹人之
茂行兮偉冠玉而佩玫窺遺編以浩歎兮庶古道而可
遵競時俗之尾𤨏兮寜沈黙以守貧嵗癸夘之孟春兮
指斗柄之在寅喜膴仕於黄堂兮曰入幙之賓循前修
之榘矱兮湛慾波而肯淪樹風聲之凛凛兮思速化乎

齊民始設醴於賢侯兮咸推讓為席珍羌麟鳳之非時
兮與蘭茝之後春肆臨風以緘辭兮申余𠂻之醇醇愳
淺深之莫量兮又陵躐之是嗔每掩袂以太息兮迷魚
目之混真靈氛兆余以去故兮縱慕藺其焉陳望公門
之嵯峩兮象車音之轔轔也夢恍惘以上征兮夜曼曼
而未晨也夫人之㑹遇兮何離别之多屯怨只尺而浸
疎兮致千里而愈親奉慈母以囬軒兮峙二季以儒紳
山嵎嵎以烟際兮水渳渳於江濱樹翳翳其若薺兮月

朗朗兮如銀蹇晏嬰其已然兮又何衋乎今之人

　　辭

　　耕讀堂辭(并引)

　　古者士出於農而耕讀未嘗分也後世破井田
不免負腹憂於是君子思古焉同里鮑伯原氏
天性高朗耕而且讀庶㡬乎兩得矣既以名堂
俾予為之辭

　　蹇予生此遐陬兮塊資質其窳惰曰學道其未明兮念

躬耕而不可以人情而為田兮滋雨露而潤之薙稂莠
以害苗兮恐荒穢而不治跂厯山以呌虞舜兮弔伊尹
於莘野茍舎己以芸人兮寜長歌於牛下朝馳騖於藝
圃兮夕翺翔於書林羌嵗月其川逝兮孰有察予之初
心嗟魯聖與鄒賢兮尚遑遑其求索矧吾儕之玩愒兮
宜分隂而愛惜謂世代之既逺兮亦有覩其庶㡬紛美
人之肥遯兮表耕讀以自怡樹嘉穀之穰穰兮俟豐稔
吾將刈沛仁義之充足兮敢始勤而終棄非其力不食

兮偭衆理而肯為指古人以為則兮視今之人何其

　　詩餘

　　玉樓春(送宣差)

　　春風桃李河陽縣訟簡苔紋生印篆晝長簾捲隔溪山
吟就新詩花㸃硯三年政滿真堪羡一舸扁舟揺素練
柳梢鶯轉報喬遷天上玉堂飛剡薦

　　水調歌頭(送李經歴)

　　白頭閒父老都説幕中賔杜門鶴立風雨不遣客來頻

果是清心苦節能障狂瀾砥柱矻立勢千鈞吹散浮雲
了依舊月如輪憶公餘擕印綬出城闉酒船醉舞江月
還似謫仙人好理木天文字便許玉堂標致筆下信通
神離恨正無賴楊柳不勝春

　　南鄉子(送李仲先遷集慶)

　　社雨燕交飛不解行人有别離明月鳯凰臺上酒堪竒
天濶昏昏海樹低婉畫妙年時簾捲芙蓉花影移去去
霜臺消息近誰知滿眼江山太白詩


　　南鄉子(代送羅季端)

　　詩酒謝宣城官舎槐花夜雨晴石壁烟嵐青入座談經
浩浩源頭活水生休用歎雲萍三載同寅總弟兄借問
滄州亭上月分明不為行人照别情

　　念奴嬌

　　陽闗圖裏小郵亭掩映幾株楊柳翻憶横經重席處文
燄盪磨南斗几格雲香硯池波暖傲兀寒氊久居然秩
滿紫陽山色依舊因念海水桑田前朝甲第還似名園

否開遍薔薇春事老榕樹鶯啼芳晝好製青衫未添華
髪起舞先生夀别離千里一尊倒浣烟岫

　　滿江紅

　　薄宦驅馳衣尚帶燕臺飛雨心自喜謫仙人物襟懷如
水瀟洒笑譚霏玉屑鏗鏘文韻諧鍾呂㸔紅蓮開遍透
簾香薰風裏揺畫鷁烟波語斟緑醑蓴鱸美正月明秋
好抱琴歸去梅菊交承敦世好江山迎送闗情緒願綉
衣霄漢立青春聲名起


　　木蘭花慢(送沈洞雲)

　　芝山何處是呼白鶴與君騎恁富貴功名黄梁夢熟也
是兒嬉休拘束且孟浪向新豐沽酒浣詩脾光徹胸中
星斗氣騰筆下虹霓相逢邂逅吐珠璣聲價簸南箕恐
素髪慈親青燈兒子應恠歸遲鄱陽半帆秋色正蘆花
瀟瑟鱠魚肥舒巻洞雲無際長江烟雨離離

　　念奴嬌(送治中)

　　急流勇退笑紛紛誰似新安别駕門掩青山無客到晝

卧桃花騣馬報國丹心流年白髪洗盡功名想道旁惆
悵賢哉又見疏廣况有九袠慈親瓊花開處日煖扶鳩
杖燁燁謝庭蘭玉茁都是清朝卿相富貴歸休政如飲
酒不醉仍畱量揚州騎鶴月明恍在天上




　　白雲集巻四

