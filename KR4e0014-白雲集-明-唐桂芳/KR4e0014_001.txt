







　　欽定四庫全書

　　白雲集巻一

　　明　唐桂芳　撰

　　五言古詩

　　和鄭士恒所寄佳什

　　窮居寡塵鞅遇物殊欣欣偶然坐石上得見迴溪雲春
風一披拂落花急紛紛茅簷僅容膝父老三四人閒談
雜笑傲庶以忘憂勤


　　答仁和

　　卜鄰本鄉里相見即歡欣人生散與聚有如川上雲向
來枉馳騖塵事多紜紛晚節頗聞道尚友千載人歎息
復歎息别離負殷勤

　　今朝好風日出門隨所欣南山拭晴翠矯首天無雲山
深寡人事可以遺世紛乃知紫芝曲俱是逃秦人荷鋤
筋力倦未敢辭其勤

　　近闢一室扁曰琴書所或者病其湫隘不稱隐

者之居也率二兒各和陶詩

　　伊予拙生理頗覺人事踈驅馳干戈際始構此室廬時
雨趂東作既耕仍讀書投老不願仕何煩聘安車

　　又

　　兒童喜相報翠色饒園蔬雖無八珍味美酒相與俱百
年戒知足踰分非良圖所以謝榮辱俛仰常晏如

　　畣仁表賢友

　　我學二之中寸寸不得上十年慕道心望洋空惆悵刻

楮不勝勞射工輙抱恙至今衰遲姿白髪成老狀早交
槐堂仙家世出忠壯相傳好詩章未讀已傾仰猶思西
湖逰千金購朱舫荷盤擎露珠風側瀉銀浪惜無杜陵
狂顧欲鏟羣嶂欲問當時蹤奈少大父行青樓插酒旗
處處貸新釀一曲一疋綾吳歈發髙唱可憐干戈區將
軍坐武帳滔滔日夜流誰為百川障莫怪癡兒癡恁使
放翁放如何唐儒宗呶呶作辯謗

　　病中謝陸和夫饋藥


　　微暑不知夏好風生層波如何草逕塞返闗養沉痾故
人倐相遇感激良已多手持千金劑蕩滌氣未和須㬰
奏神效勃勃衰顔酡小兒強扶出一鳥鳴巖阿平生精
進念功名斂一蓑未虞即溘死瘦骨髙嵳峩明朝入城
市白日塵滿鞾松根茯苓熟早晚重來過

　　贈陳養吾(進士名浩河南人)

　　吾觀古人詩瑰怪無不有譬如嘗糓粟饜飫滿腹口千
載錦袍仙陳言付敝帚自嫌隘九州英氣盪牛斗往往

説神仙更嗜盃中酒至今語鏗鏘端的傳不朽每笑昧
學徒效顰益増醜偶然識陳君泰華吞八九直寫胸臆
竒五色謝丹黝豈徒鍛鍊工未許造樓手所以雄世夫
每向洪荒剖頃刻數百篇爛熳煙雲走誰能扣靈扃定
有神物守嗟予晚聞道與俗常不偶昨題墨竹圖疾賞
播僚友嗚呼視夢夢詎敢辨稂莠自歸萬山中三日卧
至酉深慙下筆遲營吻欲悲吼君佩雙蠙珠光彩照穹
厚我窮不自振蹭蹬成白叟明朝别河梁新水浸枯栁


　　又

　　文章固小技作者無數人寥寥宇宙内古道日以湮世
祖樹鴻業冠盖何詵詵魯齋明正學識見真儒醇静修
起巖穴名譽服薦紳嗚呼大江南虞老一角麟而今未
百年中原生棘榛不有大手筆何由救沈淪向來運甓
翁多士煩作新猶思二羽門一笑經幾春欲往抱貧病
骨瘦兩脚皴夜夜望文星磊落光如銀

　　昨歸自城府聞仁和彦克二君席上以詩爭雄長

故區區僭和一章以和其天倪以全其交道云

　　洛陽稱賈誼倜儻真英才奈遭絳灌短薦剡非無媒程
吳偶相㑹一笑金樽開罵座似狂客痛飲各百盃始焉
喉吻渇碧海揚塵埃終焉肝膽露豈受旁人猜彷彿糟
丘築依稀玉山頽主翁興未盡欲去仍徘徊小冠二子
夏齊名兩東萊何須較勝負筆力如拉摧伊予闕清賞
蹭蹬慙庸材肯同侯喜輩悲吟聲益哀流年青春老浮
世白髪催前修俱已逝後生胡不來堂堂宇宙内吾道

尊玫瑰

　　贈潘卿用太白送韋八之西京韻

　　别君春蠺生見君秋鴈去幾回拾海月照見珊瑚樹平
生經濟心投老不得遇冉冉道途間兩鬢襲塵霧

　　送趙按察使

　　光芒使星動客賦金陵行老馬解離别迎風忽悲鳴刀
筆擅髙識霜臺著芳名昔來陽鳥集今歸春蠶生折此
河上栁因之感多情


　　送程嘉貞憲僉

　　單居雨成滯我方倦躋攀胡為有逺别送客溪南灣雲
水暗易夕野花澹長閒豈不樂樽酒重此憂世難迢迢
客路逺軋軋軺車還山禽若無賴向人且綿蠻

　　贈李鍊師古體一首

　　英英山上雲決決澗中水雲水無定踪浮生安足恃所
以古逹徒束髪棄妻子洞門掃松華丹竈鍊石髓功成
騎日月道大等天地宛陵識李君文華爛如綺抱琴坐

晚凉清音鏘玉指畫虎拂輕綃悲風生逺樹古道嗟何
如薄俗良已矣下乘淹驊騮太倉飽鼯鼠寧自守黄冠
切勿羡青紫愧予蓬藿姿失身在泥滓何當受真訣莫
夜三叩齒松根生茯苓一杯薦芳芷

　　答友

　　君今年五旬作詩似髙適草書更神竒龍蛇走素壁人
言兩敵雄銛鋭適鋒鏑嗟嗟世運非英才委沙礫伊予
槐塘瀕繞屋樹蒿荻安得共講明大道在瓦甓平生企

酒徒陶潛與王績支離三醉翁不假飛空錫相望百里
間邂逅遂良覿自非絶俗資何由拯焚溺耿耿夜未眠
銀缸媚枯寂

　　謝劉仲脩同知埀顧槐隐

　　寒風攪樹梢索索如裂帛忽聞驕驄嘶知有逺來客是
時喪亂餘荒村斷人跡先生篤世交不憚逺行役唯餘
二三公光彩照圭璧奚啻冠盖流乃是文章伯肯垂眼
長青慰我頭髪白苐慙家計貧一身百憂集槃飰雜果

蔬殺雞瘦露脊惜無槖中金飲酒盡數石因思先君存
當代尊矩矱久知伯仁翁論道最密勿危露感遺孤老
淚不堪滴而今相國賢慕士勤徴辟宜贊紫微垣聲名
動咺赫斗大畨君城羣姦(闕)　　端坐黄堂中簾捲芝
山碧機謀驚鬼神號令(闕)　　平湖水茫茫髙掛帆百
尺蟹螯斫雪肥楓葉經霜赤努力企前修歸鴻附消息

　　和權都事相期未至韻

　　生平厭萍逢老來味薑桂何如雞黍期好客千里至微

風斷且吹缺月吐復翳有兒幸守家力學廢一簣誓當
歸田園塵鞅蹔息税抱琴知音稀感慨不盡意

　　送魏君祥

　　日日出東城折盡春風栁栁條青如藍我髪秃於帚重
念龔黄流相看嵗已久美玉恥雕鐫靈犀謝塵垢聽彼
閭閻民吃吃説賢守官清印封苔童瘦衣露肘退食何
遲遲吏胥縛卯酉情知無魚懸空槃雜虀韭世人寵辱
驚駭汗恁奔走寸心難動揺處事輙可否紫陽華構成

功業豈云朽幸頼金石文光芒盪牛斗慙非客坡門舟
送大江口江深吼巨濤掣鯨以獻酒回首萬山中甘作
逃名叟

　　客有題問政丹房云長松露鶴巢古樹穴蒼䑕
喜而作為五言

　　距城可數里著此突兀岡中有學仙子能制不老方尸
解白日化賔雲無何鄉至今荒塚上秋草眠石羊門前
松百尺偃蹇如人長我老不可待稍稍鬚眉蒼


　　又

　　髙人曉騎驢踏此日影舂徘徊憇芳草瀟灑哦長松道
士慣迎客美酒能潮容如何雪色壁不畫雙飛龍僅留
五字句石磵鳴寒潨舉頭起暮靄城邑何憧憧

　　又

　　問政苦不逺祗在東南郊當年賢太守詢俗留衡茅土
融迸穉笋露冷縣危梢凡禽不敢宿&KR0616;&KR0616;雙鶴巢我翁
勒雄文每讀泗涕交何時坐琳館清響聞琅璈


　　又

　　山川鏟削㾗開闢自太古孤笻逐春風翩翩燕方乳樓
臺付刼灰池館盡荒莽得非羣仙居下令六丁取老生
夙昔遊嵗運機發弩相將把紫簫月明教鶴舞

　　又

　　呼龍種靈苗和露飲瓊屑却笑漢武皇求仙太痴絶王
母宴瑶池桃實露紅頰方朔真小兒咀囓已三竊豈識
拳夫人清香散餘魄修短等百年夢覺南柯穴


　　四月九日辱伯文都事過紫陽精舎次韻

　　伊予遲暮姿有志未聞道隂陽無停機鬚鬢日以皓精
廬將落成四顧山水抱賢侯如魯僖在頖民皥皥當今
萃英才邦國喜再造為覘爵禄崇吉語已三報

　　題雲山樓詩(并引)

　　鄭天駭以萬户侯出殿於陔口陔口則歙睦之
衝要津也逆流而上懸灘很石九十餘里而為
歙順流以下灘舒石妥水益淵洄二百七十里

許而為睦君搆樓其間山巍然髙且大白雲往
來勢欲飛動扁曰雲山諸公題品寖以聨軸遭
時暌離沉鬱武官方謹守疆場譏察服言不得
引去第歌雲山蒼蒼以希濶自期殆神交千載
之上而招羊裘翁者歟君與中丞伯庸為世戚詩
書沾被故其山水瑰奇之觀有自來也已詩曰

　　將軍構髙樓贔屭向溪口好山千萬重浩浩白雲走朝
雲䕶簷阿暮雲宿窻牖雲去山獨存顔色青而黝老校

插弓刀危立縛夘酉過客肅容儀目逆為之久豈無書
生狂棄繻竟不取紫髯真將軍武帳映踈栁時時上樓
頭文氣盪南斗平生陳三洲翰墨不停手為君記雲山
聲價等歐九而我強題詩兩鬢秃於箒何時許相從隣
家夜賒酒鯉魚活欲飛前灘収敝笱

　　用韻謝仲幾

　　北征杜子美南山韓退之二老不可作宇宙無此詩我
生三代後但感風俗醨遭時仍蹇蹇去國何遲遲吾道

重九鼎人情輕一絲朅來閩山中春雨長漓漓譬如耕
石田荒穢了弗治諸生列魚貫問道多狐疑豈知大化
心鳶魚咸恬熈自嗟為斗米折腰不能辭孰若趙氏賢
齋居坐無為胸中絶障礙遇物薄相嬉濁酒養身本黄
金媚盜資二郎志科目如摘頷下髭晚節扶鳩杖出處
靡不宜步屧尋幽圃維舟向深池五月桑樹影椹紅醉
黄鸝安得孟東野雲龍常相隨

　　幽居


　　幽居謝塵鞍愛此芳菲時山將暮色斂樹與煙光宜樂
矣不知老嗒然遂忘疲寄語城市客紛紛亦何為

　　又

　　形神頗自適澹然無所營開門望逺山日夕雲氣生古
井人尚汲荒原牛罷耕一觴何足貴聊以陶素情

　　賦秋胡子

　　依依陌上桑婉婉桑間婦嫣然紅羅襦采桑濕香霧相
逢馬上郎停鞭偶回顧重遺買一笑脉脉此情露誰知

婦人身托生膠漆固本期骨肉親反被顔色悞憶當送
郎初徙倚門前樹篋笥滿征裳一一裁繒素綉為雙鴛
鴦猶懼觀者妬願郎早歸來恨不與俱去塵埃撲牀帷
蠨蛸網窻户惟有白髪姑未忍衷情訴可憐不相識春
心挑中路蒼皇下馬時忽忽意未悟洞房掃春蠶一見
應愧負汝妾固可棄汝親寧弗慕黄金無虧盈白璧有
㸃汚嫁夫恩義乖何如江水赴貞姿擅古今朽骨忘朝
暮悠悠懲愴心於焉發長喟


　　送湯生執中

　　薄暮雲已収微寒雨還作居人念暌離戚戚意不樂何
時竹屋眠共看燈華落

　　哭秋江黄處士

　　古道重死生交情念别離當年李相國好賢忘渇饑處
士坐東閣供帳出等夷開口論利害如斫生蛟螭鋩鍔
中肯綮一一隨所之或者勸筮仕掉頭從此辭裴回萬
山中慈母登期頤憶初母抱病醫藥弗克治神明托夢

寐指㸃令人為秋天割崖蜜暮夜還家遲猛虎臥當道
磨牙白差差須臾虎馴去熟視無猜疑母啖味益永母
療疾如期後増風木感常懐蓼莪詩嵗在己巳秋我寓
吳松湄處士乘單舸短袖風披披殷勤出畫軸墨汁猶淋
漓怒石迸欲落晴江吹漣漪松根著處士漆墨長鬚眉
俯瞰秋月渚嫋嫋釣竿垂可憐竟契濶消息兩不知偶
然識令子如公貌瓌竒問答未及了涕泗生慘悲處士
已仙去白楊冢纍纍吾意翁不死精氣常交馳化為岐

山鳳産作齋房芝不然丁令威重有歸來時

　　題胡子微重建紫陽書院詩巻

　　紫陽重首建誰能識本源當時韓太守皂盖朱兩轓楓
宸御華札字大玻瓈盆魏侯瞠若後補葺心力煩奈何
遭水厄維舟入市門尚遺文公像冠冕巍然存吾家竹
山叟移置城之墩微雲出暝壑層瀾汎晴軒華構等貝
闕星辰手可捫朝夕雜絃誦春秋薦蘭蓀諒惟徳不泯
應有歸來魂嗟哉壬辰變逆燹天地昏荒基化榛莽野

牧羔與豚烏聊蟺蜿勢椎鑿斷石根庚子冬十月部使
涪翁孫興創顓己任嘖嘖極口論仲也罔報効三謁候
晨昏公騎青驄馬從吏相駿奔東闗古郡學彼此貽後
昆疆界勿楚越大家剖籬藩胡君貳巖邑奉母勤凊温
堂前自茁筍堂北更樹萱妻兒常凍餒憔悴未忍言竒
勛著精舎兩廡翼髙垣祠中師弟子嚮坐道益尊之僑
始未信衆議何喧喧而今幸竣事碑刻龜趺蹲諸生盡
稽首敢忘再造恩我老功不與長揖三槐村


　　翠屏軒

　　吾觀西南山靈山推第一抜地何太髙去天不盈尺山
麓與山巔隂雨間晴日每逢樵牧歸衣裹帶餘瀝曽聞
天厨聲羣娥事浣滌胡麻炊飯香麒麟擘乾腊至今靈
草叢長茂揺嫰碧微風有異香跪乳不敢食仙翁有曽
𤣥卜築載巨石月升滿堂明雲上半窻濕瀦池神魚逰
種樹慈烏集俊彦肯荒嬉良師重訓迪青燈寒更長黄
簾秋露入如何號翠屏方整勢屹屹平生劉屏山妙道

已破的爾翁人中雄豪氣渠未識三嗣鴻雁翔諸孫竹
梧立愧我貿易徒病眼魚珠泣安得效東坡朗然詠蒼
壁

　　投李近仁太守

　　公侯真天人讀書眼如電昨朝出東門風雨得開宴氣
逸千仭岡文竒五色線下車未踰年衆喜破憂面向來
龔黄流史䇿一二見紫陽朱子邦前後多俊彦宸翰勒
堅珉遺勛在書院共惟隴西公作新殊不倦我老墮無

能時光薄秋扇

　　人生宇宙内夙志不得酬譬如太阿劍千金未易求如
何土花蝕遺棄不見收至今酆城夜光熖盪斗牛儻無
張華識鉛刀與等儔客有異神器磨淬滑欲流分明聚
清淑爭此三尺秋茲焉重再拜持贈豈暗投無由佩津
水化作蒼髯蚪

　　哭黄與幾先生三十五韻

　　慟哭宇宙間竒才日淪落伊予童冠年用意臻傑作于

時覿黄君層空横俊鶚明理識源流談經恥糟粕聖賢
未死心夢寐遞酬酢韓栁布骨筋黄陳遵矩矱嗟彼昧
學徒奚翅隔一膜青春坐精廬鞭算盡升勺㑹計當何
嫌與教樹郛郭宦海欲飛揚蹣跚病行脚僅僅如孔融
諸生聽鳴鐸髙堂九袠親龎眉白扵鶴館劵具八珍怡
顔享真樂幽圃極經營平池謾䟽鑿美石象瓊瑰寒藤
等瓔珞舉目俱不凡宛若在丘壑吾翁八旬餘精神更
矍鑠商確文字中悠悠動清酌典型相繼亡鄉邦已非

昨日瘦色慘悽令人幾驚愕猶幸侍先生鍾情忘鄙薄
去冬訪隐君好詩倒囊槖機鋒偶相逢大呌忽踊躍譬
彼兩將軍仆旗寧退郤俄頃出神竒屢戰氣肯索自歎
老難持相期校書閣感激知已言未信且愧怍夫何訃
音來晨星隕天末當今世亂離萬死靡救藥生歸誰保
全吞噬人為槨新阡范家村有子端可托但棄窈窕姬
孤燈照簾幙荒城雪漫漫似怪東風惡慈烏號逺林饑
鼠走敗籜回首百千秋聲名寄寥廓


　　暇日與黄季倫鄭士恒石池看雨

　　池上數㸃雨俄然水紋生水紋圓又碎因之感物情㳺
魚千百輩么荷四五莖明當慘離别奈子東南征

　　題張仲賢贈言巻軸

　　彼美張令尹僑居向澄塘羣氓懐遺愛藹然如桐鄉昨
朝事尋訪暑退窻户凉子母立兩騎蹄鑿青瞳方禁酒
頗剛制雜以𤓰葉香探囊倒竒作似覩星月光下言築
陂閣上言建男庠麻麥既幪幪禮義尤洋洋吾觀斯人

志豁逹未易量念彼孰義塾峨冠講虞唐我老時所棄
採蘭祗自傷縹緲黄山雲雲出雨八荒明堂要梁棟矯
首無相忘

　　送李巨源幕賔二十五韻

　　仰嘯天地間長才不易得吾儒坐貧病把筆耕六籍舉
動見迂濶安能任繁劇蓮幕識李公如射已破的竒胸
浸氷雪威令轟霹靂當時雁鶩兒凛凛欲奪魄世道久
不古衆女嫉正色咄彼妖蟇精饞蠧天上月吳剛斫老

樹依然取澄徹至今郡治間棠隂偏愛惜借問新安儂
如何苦相憶閭閻萬山底土貧力耕織苛政常呌囂枯
魚釡中泣三年息胥徒荒村野寥閴狺狺山犬吠閉門
少踪跡樂育藹黌宫禮貌進逢掖賤子乏世姿斧斤赦
樗櫟鬷蔑偶一言箭鋒喜相直繩床納晚颸竹下茶烟
濕公胡不少留六月行路熱蒼茫西江上荷花水晶域
曽聞鴻雁行一一馬眉白雞酒聚比鄰燈火勤趣席㑹
逢西風便大鵬簸羽翼别離畏知音碌碌門下客


　　贈葉璧山十八韻

　　余生甫四齡暴下如驚湍阿翁迎醫來命在生死闗少
小不復識言之尚辛酸弱子復四嵗如我病益艱僵卧
骨欲立憒憤忘晨餐葉君為調䕶再補脾力完稍稍雜
啼笑聰慧令人歡不虞朝雨作乃實衣裳單須臾面漆
黒倉皇起憂端多君投匕劑神功使生還曽聞古扁鵲
飲水見肺肝察形與切脉不俟思慮間既具醫國手胡
為愛微官兩年坐學宫山深夜月寒臨岐何以贈愧乏

青琅玕

　　送鄒山長

　　精廬嘉樹合忻忻衆鳥鳴相過豈不好胡為千里行三
年振文鐸遺經寘滿籯婉婉媚學子隔竹聞書聲掃花
散幽䇿坐石移殘枰詩成似白雲亭亭峯巒生昔視秋
蛾飛今送春鴻征歸來憐兒女歡笑彩衣迎父老三四
人傾壺濁復清逍遥樵溪上於焉澹無營

　　和譚茶運浙東行韻兼寄周運判父子


　　妍醜施東西貧富阮南北人情劇夸毗古道寖傾側誰
能氣超羣可使舌擊賊平生好賢心遑遑求不得今年
見譚君似慰久相憶楩楠充明堂圭帛貢大國新詩肆
雄豪餘論多器識曽聞殿南荒計功先卜式邇來𣙜茶
稅地髙稱雄職身馳驛馬塵手倦鞭笇力深秋駕胥濤
飛䑺破江色清風瀹金芽便覺生羽翼能念顛崖人辛
苦愁堪織坐令雁鶩行胸中鏟荆棘天髙日月明報政
無苛刻籍籍判運公十年少消息亷名糾百司盛徳相

民極傳家白晳郎䕫䕫俱謹勅君飲潯陽酒我刈南山
穡相逢𣺌難期雨作雲塗墨

　　題陸孔昭菊逸齋

　　莽莽天地間萬物爭敷榮如何秋節至零落殊無情乃
知古逹徒愛菊良匪輕柔條濯露潔嫰蕊含霜清淵明
棄彭澤屈原著騷經得非貞淑魂依彼草木英陸子亶
好古髙居澹無營培植亦已勤芳菲滿前楹花下時置
酒客來更共傾伊余縻斗粟觸目塵土嬰慙愧黄金花

獨以隐逸名終南有㨗逕勿使猿鶴鳴







　　白雲集巻一

