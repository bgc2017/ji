







　　欽定四庫全書

　　白雲集巻三

　　明　唐桂芳　撰

　　五言律

　　追賦鮑元茂南墅

　　南州盡烽火南墅尚亭臺野水隨田合山雲硋石開乾
坤雙轉轂嵗月一深杯俛仰渾如昨無由化鶴來

　　又


　　園林欣有主文字見諸孫南斗低窺座西山直入門卜
鄰期嵗晚屏跡逺人喧安得扶藜杖看雲坐石垣

　　雨中有懐王逹善胡子嘉舒仲㶷趙伯庸暨張
觀海楊𤣥同二髙士

　　相逢何草草相别太匆匆世路東西異覉懐彼此同才
推三語掾字學九成宫今夜鍾山雨還聽靜打篷

　　又

　　客路經千里穿山勢萬層年華吾潦倒才俊爾鶱騰泥

滑妨行李雲深問老僧荒村猶未到細雨濕孤燈

　　又

　　二子才華俊郎君意氣多相期青史傳休賦紫芝歌
野鶴翔雲漢山猿嘯薜蘿物情多自得吾道轉蹉跎

　　又

　　每憶黄冠侣相逢白下時竹牀丸宿藥松嶼拾殘棋客
路從澆俗仙家悟化期今年授衣節揺蕩菊花枝

　　除夕


　　肯為横青眼空嗟出白髭時光渾似舊世態竟如斯繼
述慚先志擕持念小兒嶺梅消息早開到向南枝

　　偶題示虎鳳二稚

　　作客三千里明年六十翁傳家無長物到老得詩窮種
杏添新蕊移松長舊叢閒中叅妙理一一領春風

　　有懐胡子微時謫和州

　　逺謫和陽道而今兩嵗期病身惟有骨髠首尚留髵老
母無能養嬌兒不解悲平生二三友惆悵立多時


　　黟縣道中

　　如此古黟縣凄凉未易陳萬山惟聽雨半日不逢人虎
嘯偏愁客花香欲醉春明朝各分袂灘險石磷磷

　　留别程舜卿諸公

　　送客短長亭驪駒那忍聽時光雙髩白吾道一氊青落
日心還壯微風酒易醒揚雄空老去誰授太𤣥經

　　送權生丙童逰金陵

　　槐堂承相里今日汝來逰莫怪傳經嬾翻憐老病休潮

生聲入夜雁落影横秋儻有東歸使音書肯寄不

　　汝叔相知晚俄逢練水濵筆鋒雲作使談麈玉為人北
闕聲華逺東曹事業新老生甘瓠落多病鬢如銀

　　過太湖

　　小舟如一葉風順亦悠哉浪撼山疑動雲移樹欲來薦
賢容有道遺逸愧非才莫惹懐鄉恨臨風進一杯

　　又

　　向晚推篷望羣山隐約青篙工排螘勢野飰雜魚腥水

濶疑無地天低剩見星吳音相爾汝聊復慰飄零

　　七月望日與龍翔付知命謁了即休上人因登
金山絶頂見真楊𤓰州鎮江江隂諸山戢戢如指

　　獨立金鰲背乾坤浩蕩間逺吞四海水低壓五州山説
法驪龍聽忘機鷗鳥閒乘槎如可問吾欲欵仙闗

　　送楊曽之浙東

　　佳麗金陵地蕭然爾獨居門無私客謁座有諫官書清
切登臺久光華入幙初浙東勞逺役民瘼問何如


　　又

　　自喜江湖上相交氣槩中名郎新奉檄爾父舊乘驄驛
館三秋雨官船萬里風定知重見日爛醉菊花叢

　　過楊子江和王酒仙韻

　　平生稱壯觀今夜共危船海内無雙士江心第一泉星
離光尚濕月轉暈方圓浩矣詩成癖飄然意欲仙

　　過旌徳縣

　　路入旌川境晴光潑眼明攢峯渾欲語幽草不知名老

屋僧留話荒原人獨耕慇懃成晚宿野飰石泉清

　　度新嶺

　　迢迢設險阻寸寸倦躋攀不到廬山險那知蜀道難嬌
花迎客笑幽鳥怪人看却憶幽棲地當年詠考槃

　　立春和李白春日韻

　　倚杖喜逢春鶯遷可喚羣已更新國主誰識舊將軍塞
北山凝雪江東日擁雲無才甘瓠落肯作劇秦文

　　曉行


　　旅泊三千里思親十二時衝雲尋路險帶月出山遲鳥
語頻攄臆花看自美姿無人知此意小立為題詩

　　種松鑿沼見梅大兄有詩相賀次韻奉謝

　　悟得浮生理翛然懶是真移松延宿鶴减飯及修鱗父
子長相别詩書不救貧殊方喜安稳消息近來頻

　　用石門宴集韻有懐王逹善

　　青春千里道白髮百年心有約居茅屋無由㑹竹林艱
難掛寳劔憔悴鑄黄金自失相知友何煩費苦吟


　　示文虎

　　平生苦詩癖為撚數莖髭有客尋安道無人説項斯哺
烏懐汝母䑛犢愛吾兒東海珊瑚樹今看第五枝

　　送趙按察使

　　人才産吳楚吏術見蕭曹肯厭驅馳倦應誇贊畫勞秋
霜飛健筆夜雨濕征袍回首金陵道春光醉碧桃

　　除夕謝鮑尚褧遣貺

　　人事匆匆度流年亹亹増江山雙蠟屐天地一書燈身

老甘貧賤居閒謝愛憎猶煩故人意餽酳愧無能

　　又

　　鳯闕人才少雞林道價増自憐徒刻楮誰肯為傳燈白
鶴無心夢青蠅有賦憎平生二三子羡爾屬多能

　　和子野妷韻

　　老病縁吾在音書到汝邊人情悲昨日吾道厄殘年警
露三更鶴嘶風八月蟬白頭吟思减短澁不成篇

　　又


　　近得琶塘使新詩手自開汪洋桃葉渡搖蕩菊花杯
嵗月兵常滿乾坤老不才病來消瘦盡心死着寒灰

　　又

　　目斷三千里心懐十二時流年空冉冉去國太遲遲白
日妖星現青天淚雨埀檀公六六䇿到老不能施

　　懐鮮于必仁

　　簪纓舊卿相翰墨小神仙足迹半天下心懐太古前仲
連將蹈海元亮未歸田猶憶兒童嵗攀華醉管絃


　　又

　　詩酒狂猶在情懐晚更真聞聲還似舊顧影已無隣白
鶴能超俗蒼松不受塵五湖煙浪濶未許老鱸蓴

　　又

　　六十摧頽甚相逢少故人死生頻僂指離亂暗傷神經
術幾無補才華果絶倫晚來揮翰處墨染筆花春

　　又

　　月皎俄如晝山凉總是秋唐衢雖善哭宋玉只供愁薄

俗無青眼流年已白頭蕭條昧生理一恁拙於鳩

　　述懐

　　耕鑿吾逃世文章誰薦賢艱難添白髪留滯隔青天雨
暖花迷蝶溪清栁貫鮮閩南米價賤滿擬放江船

　　又

　　浙右方虞盗朝端正渇賢鼓金聲震地旌節影連天戰
北多人醢時危乏海鮮將軍聞號令警急要戈船

　　喜雨


　　畎畝冬將盡屯膏兩月過焦心愁太甚到耳喜偏多占
畢言猶在為霖事若何草堂無客到不覺自長歌

　　送族侄李士宜歸嚴田二解

　　栽松結茆屋屋小客頻來白髪愁邊改黄花亂後開江
山雙破屐宇宙一深杯偶讀思亭記令人淚滿腮

　　又

　　老去思鄉里何時拜墓田山深雲氣走水落石頭圓異
世慙先徳同宗覺汝賢好將蘇氏譜一一向人傳


　　長兒文虎次兒文鳳送士宜詩附録于此

　　吾宗好兄弟亂後喜身存未辨親疎義重將譜牒論猗
蘭雖奕葉仙李本同根富貴還鄉里文章表墓門

　　右文虎

　　吾宗自李出今各天一方遭此亂離世艱阻道路長音
問咸不及焉知存與亡今晨喜有客鬚黒雙瞳光手持
舊譜牒重上髙髙堂升堂拜吾父涕泗沾衣裳我亦互
拜跪乃是鴻雁行連宵語親族風雨還對床山深秋露

早衣單怯微凉明朝别我去離亭霜葉黄相送未忍别
徘徊望斷膓

　　右文鳯

　　用陳敬所韻奉簡董仲潛

　　佯狂董隐士學道本髙流倦踏燕山月歸尋練水秋金
丹爐裏伏篛笠畫中求末俗無人識從教衆口咻

　　又

　　求仙登上界喝佛遍叢林座上逡巡酒窩中快活吟曽

傳丹化米政用鐵成金卜築南山道都忘出處心

　　送從子之江西

　　放棹三江口辭家五嶺東殘年千里别何日一尊同出
處心須小文章氣尚雄白頭慈母在行色莫匆匆

　　又

　　猶憶兒童日攤書爾獨能翻憐雙白鬢空負一青燈對
酒他鄉客將詩何處僧别離今老大風雨暗溪藤

　　又


　　汝壯身須逺吾衰意轉迷一門半生死諸姪又東西孺
子亭前坐滕王閣上題大江波浩蕩廬阜與天齊

　　和李太守感懐韻二首

　　作郡一千日憂民十二時抱琴歸亦好露冕出偏冝志
氣風雲㑹襟懐氷雪期文章賢太守光采照南離

　　病起南樓日雲隨雨到時擁裘眠未穏沽酒醉相宜采
菊陶元亮焦桐鍾子期相看増意氣那忍暫分離

　　七言律詩


　　懐先人

　　嚴親八&KR1030;鬢毛埀治世何曽識亂離身後尚存三尺墓
集中空見百篇詩緑筠軒小花為褥白石階平槿作籬
欲往城南渺何許幾回長費夢魂思

　　忽憶先人涕泗垂百年骨肉半分離忍逢今日干戈起
幸抱平生篋笥詩地僻雲埋松下石日斜水䕶竹邊籬
痴兒未遂光揚志何以終身表孝思

　　謝仁仲見貽佳什


　　可憐卧病一春餘何異浮雲㸃太虚次第當虞丹鼎熟
尋常錯把酒杯踈階無繫馬應遭罵家有籠鵞為換書
斑竹近生無數笋傍人疑是子猷居

　　和程生克有弄璋之慶

　　念汝相從昔未婚掌珠今見浴金盆欲知江左多文獻
定許河南兩狀元潑潑鯉魚供美饌修修鸑鷟映華軒
太公七袠俱強健喜㺯樽前四世孫

　　奉仲脩同知


　　病夫悵望楚天低一箇文星夜向西花自上林曽遍賞
鳯經阿閣欲深棲百壺官酒心嘗醉五色蠻牋手自題
老大品量吾豈敢當年李杜許名齊

　　又

　　剔盡韓檠二尺低應知家學出闗西荒村月苦人將靜
老樹霜寒鶴未棲文字已傳千里逺姓名方自九天題
維舟早晚鄱陽郡湖水初生栁葉齊

　　白頭杜老遭離亂幾度移家住瀼西自喜文章稱怪怪

誰憐踪跡返栖栖袖長肯向筵前舞橘熟應須霜後題
見説省中多暇日一簾紅藥雨聲齊

　　送伯剛歸星源兼簡吳用賔洪明善

　　王化當今自南北人才平世恁東西飛揚士卒轅門衛
號令將軍虎帳棲道路傳書新羽檄家鄉華屋舊榱題
幕中二妙如相問莫説雄談可下齊

　　寄題心逺樓

　　見説楊家新締搆數重茅屋出林標情懐不是乖時世

踪跡多應避俗囂雲盡天邊山擁市雪殘溪上水平橋
折腰懶似陶彭澤酒熟松花香滿瓢

　　和程仲庸游京口留别

　　我正無心懶似雲那堪奔走汚緇塵飛花岸栁偏愁客
吹浪江豚忽拜人玉帶暫抛煩轉語楞伽曽寫悟前身
異時好説金山寺小小漁舟喚渡頻

　　單樂山有船到灘頭翻白浪之句景暉足成唐
律一解某亦僭和


　　溪行何異入閩中卧看青山重復重船到灘頭翻白浪
橋横渡口架蒼松鄉心暗逐雲千里客夢頻敲雨一篷
無復承平舊風景年年相憶采芙蓉

　　和褚嶺

　　啁哳幽禽喚曉晴路人遥指跨驄行未離建業秋霜肅
才到徽山瘴雨清十里豪吟猿鳥怪半天悲嘯鬼神驚
老夫昔忝烏臺薦多病名辭一紙輕

　　送鄭士恒往江西


　　洪都昔號殿西土畫省新開列上台鄭老每從工部飲
烏公何待石生媒斷雲將雨侵書幌明月隨風落酒杯
山獠洞庭皆入貢海船日日候潮來

　　聞雪中仲修諸公謁國良大尹時余有海寧之
役不偕茲㑹明日彦冲下訪始知其故再用奉
仲修西字韻以發一笑

　　雪兆豐年酒價低也應乘興過橋西風抛亂絮迷行跡
鳥擇危稍認故棲撲靣營營供客賞穿窻故故索人題

天妃果是栽花手開遍園林頃刻齊

　　老來合眼夢鄉里百尺浮圖傍水西宇宙何時無戰伐
江湖到處有羈棲不嫌麋鹿添深跡祗恐芭蕉失舊題
皓首歸歟理荒穢一畦春韭斬新齊

　　送權伯文劉仲脩二公赴金陵

　　垂楊不管人攀折日日河邊别恨傾馬上雲移紈扇影
樓頭風約玉簫聲洛陽雅負經綸志番水終歸雉堞城
况復官聨舊青𤨏五更月白御街行


　　今年未聽黄梅雨水落橋頭一丈深每頼諸公相慰藉
忍遺一老恣沈吟神光易動豐城劍古調難追緑綺琴
剩欲東門圖醉别近來官酒貴如金

　　病中辱周彦明吳彦冲下顧荒寂長篇短句間
見層出嬾拙不即奉答姑述唐律十解以謝

　　誰覔家居大小溪溪頭樹影可齊齊清秋曬杮皴皮熟
白日懸猿背面啼逺客醉歸愁險路病翁嬾出怯深泥
夜來南斗覘竒氣怪底文星獨向西


　　先生何事困山囚澼絖于今盡建侯石骨有稜宜礙路
溪流無罅却通舟緑荷傾盖二三尺紅槿開花千百頭
慙愧陳琳草檄手才踈意嬾更悠悠

　　梧桐將雨薦新凉爛爛欃槍夜放光憫晉尫羸惟有骨
醫秦狂暴却無方栗里可憐非隐所桃源畢竟是仙鄉
摩挲病眼闗山隔老滴西風淚數行

　　先子平生篤愛真時兒聰慧每誇人孝揚未盡三牲養
翰墨猶存百世珍夜夢音容偏恍惚每懐恩徳倍酸辛

回頭豚犬催吾老但願無忘骨肉親

　　造楮山翁操國柄一時物價赴低昻漁梁水落青螺出
鳥道天晴白果香悞喜病懐相唯諾空遺老筆擅文章
平生周子通家契昨拜兄塋涕泗滂

　　和程仲仁

　　水落山溪路可通惜無佳客為談空氣吞湖海文尤壯
胷滿乾坤道不窮家少黄金單嗜酒愁添白髪欲成翁
氷壺凍損寒梅蕊自向茅簷待日烘


　　平生愛慕程文學一見渾如骨肉親僑寓厭聽蘆葉雨
故鄉未老蕨芽春騷壇髙築成勍敵佛屋相依結近鄰
大小溪頭田百頃山雞野鴨未為貧

　　寄題溪山一覽亭

　　杜陵一覽衆山小好事元戎况有亭紅樹深明朝雨暗
白鷗飛盡晚烟青闗河表裏連城郭日月東西繞戸庭
眼力欲窮千里外動人霜角酒初醒

　　山聳牛頭來北極水分鴈爪向西傾曽無障礙雲填道

每有光輝月滿城十萬貔貅歸號令三千熊虎佐威聲
何如擕取謝安妓笑拍闌干岸幘輕

　　賀程用中弄璋

　　丞相單傳知府裔而今厚澤見聞孫清風黄閣三台貴
皂盖朱旛五馬尊利市乍頒聨玉果斕斑初試出金盆
分明頭角真英物擬待槐邊恣討論

　　病中次韻有懐伯文

　　聨翩接踵向金陵對酒悲歌不忍傾梅雨和煙成瞑色

荷風雜水作秋聲鳳凰無復吹簫地龍虎空存辱井城
試問長安天逺近舉頭但見日邊行

　　愁心却似滄溟水流遍東南日夜深好客俱登青𤨏闥
老夫只誦白頭吟龍潭雨足須乘舫鹿苑風清或抱琴
光景不殊人世換幾家隔岸栁揺金

　　次韻奉畣鮑尚褧

　　病起凌兢似鶴形可憐對酒不能傾歌殘易水非燕計
讀盡離騷是楚聲雲閣林隂迷别塢雨拖野色入空城

猶思康健顔如玉飽飰無憂躑躅行

　　四用韻奉謝鮑尚褧新詩之辱

　　病中不悟死還生起對妻兒淚眼傾竹月當窻如汞走
松風落磵似洪聲夢尋故友多迷路愁認鄉闗只隔城
何似&KR0616;來棠樾里一雙文鹿駕車行

　　七用韻奉寄程仲庸

　　河南譜系唐昌簿一見軒然意氣傾近喜諸公交薦剡
每傳多士讓詩聲相思幾度長懸榻報謁終年罕出城

只有鄭䖍最知已巷南巷北日同行

　　八次韻奉簡鄭士行

　　尚説故鄉淮甸好雄談滿座建瓴傾侵晨放鶴摩霄影
半夜歸船逆水聲和洽恍同躋夀域太平何待築長城
而今破㡌秋風客嬾逐雕鞍喝道行

　　送嬾雲真士歸龍虎山兼寄觀海内史

　　曽聞龍虎神仙宅合作江南第一山已解𤣥闗參奥妙
更求師法砭愚頑抄方每跨青牛出賣藥時隨白鹿還

想得故園重九近西風滿把菊花斑

　　半年不飲渇生吻幾日無詩愁滿胷客裏都忘廣信路
夢中如聽貴溪鐘仙機有女和雲織野碓無人帶雨舂
從此别離千里外將書何處覔行踪

　　賀姚叔器卜築溪南

　　猶憶石梁最佳處夜深月影轉闌干昆明已付刼灰冷
茅屋不禁風雨寒剰喜擕持同稚子未妨談笑共儒官
何時好辦青簑笠擬向溪南把釣竿


　　和山行訪隐

　　秋宵苦短夢歸遥應負淮南賦隐招笠澤魚肥無縮項
吳江米熟有長腰人情多幻成豺虎天運相驅轉汐潮
贏得山行幽興好樹隂隂下小溪橋

　　載賡遊武夷韻

　　閩海人烟接島夷仙家元在畫橋西春風酒熟三姑市
夜雨茶香九曲溪古洞設闗閒䥫鎻懸崖鑿室上雲梯
神呵鬼䕶龍蛇字他日重來覔舊題


　　大隐屏前疊翠岑斷膓忽聽白猿吟讀書爐畔殘煨火
講易堂中舊盍簪隔水幽華紅步障穿松小鳥緑衣衿
王生不作譚𤣥想誰識先天太極心

　　和王石門韻

　　幾度寄書長不逹忽傳佳句又殘年官清俸薄出無馬
門近溪深步有船萬石鐘鳴寸筳扣千鈞鼎重一絲懸
多君道氣偏憐我老却容顔欲學仙

　　送胡右文


　　乾坤清氣與誰分江浙今稱胡右文秋色三分閩海路
詩情一半越山雲無錢愛把青荷葉有興閒書白練裙
若見大蘇煩問訊君家兄弟摠超羣

　　朝宗進士和韻有懐

　　緑綺不傳天上譜白雲自是畫中詩茍知處世二宜去
何必操心六出竒杜甫無家長作客虞翻多病老如期
相思㶁㶁階前水流到西湖月上時

　　和蔣震夫時寓靈山


　　諸公天上送將歸處士今占屬少微路轉山亭迷宿霧
水衝村碓搗殘暉青春賈誼多才逹白髮馮唐與世違
遥想石楠花正發避人時有竹雞飛

　　聞仁澤病手詩以代問

　　天公愛子凌雲氣故使從旁袖手觀好待持螯居澤國
未妨遮日上長安始知吾道屈信易誰信時情反覆難
澼絖千金有良藥相逢莫放酒杯乾

　　如君自負經綸手休戚從來付大觀每恨有時憐契濶

却教無使報平安風流莫惜韝鷹俊強健何慙舉鼎難
想得畫屏圍宴坐一林新笋落花乾

　　國寳先生手疾未愈再用韻以贖踈慢之罪

　　先生大筆真燕許絶學從今得重觀釣掣鰲頭猶矍鑠
杯除蛇影便輕安劉伶可作尊拳懼石勒翻思毒手難
往事悠悠付千古煮茶聊沃渇喉乾

　　伏讀仲安雅製不覺技癢再用韻以謝

　　眼看棠樾只三里軋軋小車隨意行緑樹響時疑雨至

青山缺處許雲平新詩大似有聲畫老手何妨倒著綳
拂拭菱花照顔面肯教鑷白可憐生

　　和子靜先生韻畣見梅兄希賢姪

　　紛紛作者何須數惟有先生學古心寸鐵不持嗟往昔
騷壇髙聳見當今忍聽舊侣山陽笛宜效諸生洛下吟
白髪吾翁清裁逺凄凉幾向夢中尋

　　分明李杜雖同世見面何如直見心稍稍詩存賦比興
寥寥人有去來今一身萬里長為客二句三年費苦吟

雨後江村沙路稳何時騎馬定相尋

　　再用韻酬叔固

　　小窻趺坐愛春餘落盡梨花夜雨初客裏兩斟新嵗酒
歸來頻得故人書自知黄綺無時調不是嵇康與世疎
總角論交今長大清溝慙愧映汙渠

　　後山植華有感

　　每愛幽居詠考槃何須飛夢到長安碧藤自起四五尺
紫竹新添三兩竿長短鶴鳬隨物好方圓枘鑿合時難

山中道士偏憐我近寄華㘽滿藥䦨

　　叔固㳺齊雲巖詩以寄之

　　離羣索居已多日穿深度密遍幾峯草長雲中知是术
人行澗底恐非龍夜斟白酒新開甕曉讀丹書旋啓封
我欲藤床試春夢莫教道士誤鳴鐘

　　華於春莫偏饒意詩到休昜最好峯半夜生風誰弄笛
滿天吹雨客呼龍時情切莫爭蝸角世事何殊夢蟻封
真武祠前三昧酒齊雲巖畔一聲鐘


　　叔固有惟恐闍黎飰後鐘之句再用韻以解之

　　古歙舊聞丞相里海寧今拜丈人峯肯教微利蚌持鷸
不使竒才蛇作龍萬里星辰皆北拱九重宫闕願東封
如君合是青雲器好把功名上景鍾

　　和志亨項村留題韻

　　不憚黄塵二十里來穿緑暗兩三村愁中每覺羈懐倦
醉裏都忘世事繁溪女漾紗春雨霽山翁曬藥午蜂喧
早聞此地宜歸隐未信時人許細論


　　用畿字韻謝汪處謙先生新詩之辱

　　古今爭戰一秤碁試看長安摠舊畿天地無情吾輩老
江湖有恨故人稀百年地僻惟耽酒五月山寒未卸衣
咫尺城南親舎在白雲稍稍傍簷飛

　　泰華山髙滴翠肥觀光猶記上京畿百王制作于今盛
萬國來朝自古稀人品合陪青𤨏闥官階已製芰荷衣
侯芭慚愧登門早事業無成鷁退飛

　　送王伯恂兼寄南院諸御史


　　倦予已理登山屐送子今撑上瀨船六月官氷偏止渇
去年臘酒不論錢且從句曲尋茅固好向金陵覔謫仙
二十四人驄馬使豈無一紙薦章傳

　　送郭彦辰如杭歸省兼寄陸菊逸

　　白頭親老初為吏青眼誰能定薦賢浦口月明天似水
湖邊雲起屋如船每逢李白酒必醉此去陳蕃榻又懸
萬一故人相問訊南山射虎過年年

　　和石松友端陽韻


　　風風雨雨過端陽閒看山雲低度牆舊日曽為白下客
諸公同進紫霞觴病身剰蓄三年艾學道寧懐一宿桑
醒讀離騷渾未忍忠臣雖死骨猶香

　　和徐方舟過水西寺

　　我愛題詩水西寺深潭白日有龍眠萬山蒼翠常飛下
六月炎蒸不到前肯為簿書苦羈束且容杖屨恣攀縁
老禪説偈如翻海一箇猿啼隔竹烟

　　和偶題


　　百年光景只春華隨處東風燕作家西寺題詩還可和
南城賣酒也能賖晴天愁寫弟兄鴈老圃新生母子𤓰
不見陳蕃能下榻髙情孤負白雲茶

　　和度芙蓉嶺

　　何年玉女采芙蓉夢入閒雲十二峯僻野曉行常畏虎
深潭晚浴不逢龍風回上界疑搖珮語落空林似響鐘
説與桃源後來者祇愁幽閴易迷踪

　　和賦星源風景


　　千巖萬壑星源郡恰似乾坤斧鑿初遶屋晚隂堪繫馬
平橋秋水可罾魚硯多洗墨詩㾗露印每封苔官事疎
第一人家燈火閙小兒都誦晦菴書

　　送湯君濟赴廣西憲幕

　　湯郎意氣浩如霓白馬雕鞍新鑿蹄試吏早從公府薦
徴書親自薦官題江天露洗星辰濕海島風生瘴雨低
聞道紀綱多暇日滿庭榕葉鷓鴣啼

　　皓月如銀老桂秋明朝催動孝亷舟江山迢遞三千里

廣海東西四十州荔子輸官供酒盞㯽榔留客當荼甌
清心莫飲貪泉窟霜壓黄茅瘴已收

　　送程夀卿奉差之湖南帥府

　　幾年江左長相别今日湖南又逺征裘馬郎君曽試吏
詩書元帥不論兵雨餘衡岳朝雲合帆落洞庭秋水生
聞道黎民逢治世竹枝歌好月三更

　　僕自已夘留宣城庚辰留容山辛巳留建鄴壬
午留槐堂凡四厯重九不預茱萸之㑹詩寄家

兄敏仲友人定夫一笑

　　四年不預茱萸㑹欲倒西江浣渇心弟勸兄酬俱契濶
天髙地逈獨登臨忽聞紫鴈愁先破未見黄花意更深
眼底故人多白髪秋風衰謝畏知音

　　和張公子登譙樓兼呈李侯

　　火後凄凉嬾上樓滿天風露屬深秋山圍平野東南濶
水傍孤城日夜浮懐古不堪心惻惻謀生轉覺事悠悠
題詩頼有知音在李廣如今老已侯


　　和王運同思歸韻

　　平生節操許誰過滿面霜風白髪多文體暗中知沈謝
詩情灰裏得隂何功名大似夢槐國身世不須營蠒窩
却笑江州老司馬青衫未肯換漁蓑

　　日者留海寧叔固寄以佳什走筆奉謝兼簡恵
翁賢父子

　　詞源衮衮學三餘雅愛應推屋上烏坦腹右軍髙衆子
低頭東野愧吾徒翻翻木落天容淡可可梅香夜氣孤

把劍喜逢吳季札(屬亢珍)功名隨意取長途

　　送汪生彦通之廣信

　　傳心已得曽參學薦口翻慙鮑叔知剰説松㕔名譽早
也趨蓮幕簿書期鳳凰臺上朝擕酒龍虎山中夜賦詩
指日閩南應過我幾家烟雨荔枝埀

　　和汪生彦通韻

　　猶憶相從紫陽里雨晴屋上見青山讀書不似向來好
應俗何曽半日閒自草太𤣥生白髪誰餐大藥駐朱顔

䎹君吏隠玉溪側只隔隣封可往還

　　四用韻有懐諸家兄

　　近來最苦憶鄉里飛夢蘧蘧繞故山兄弟半隨江雁散
生涯正似海鷗閒栁條春早緘新眼楓樹霜嚴學醉顔
馬上吟詩常日晏路人笑指不知還

　　二月六日偕善先羅照磨㳺武夷舟中有作

　　谿水粼粼淺見沙隔籬知是野人家心忘濁世無過酒
面對青山自啜茶三尺篷窻低似屋數株桃樹爛如霞

武夷若許尋仙路為借西風八月槎

　　筆勢翩翩錐畫沙相逢况是老詩家廣文官冷常無飰
使客神清只愛茶苔蝕殘碑忘嵗月樹籠古洞隔烟霞
幔亭宴罷無消息欲駕張騫海上槎

　　梅花香月印溪沙絶勝西湖處士家仙品未餐丹鼎藥
官租已課碧雲茶松窻不散連朝雨石屋猶棲太古霞
春水斷橋迷野渡一雙幽鳥立枯槎

　　送陳進善偕趙憲郎之浙西


　　聲名久屬趙清獻家世咸推陳太丘千里江山辭建業
一帆風雨到杭州藕花白白湖邊寺楊栁青青郭外樓
幕府若逢相識問幾年閒却釣魚舟

　　題劉子靜藂芳堂詩巻後(乃祖宜山建石門書院)

　　爾祖榱題舊匾存遺芳百世在賢孫心傳信有芝蘭種
手植都無荆棘根九夏風生泉滿洞三更月轉石為門
買舟欲覔青田縣雞犬人家第幾村

　　寄王逹善山長


　　猶憶金陵佳麗地于今契濶已三年斷雲不見江東樹
明月曽歸淛右船茅阜觀中蒼术煮石門洞口白猿懸
輸君仕宦偏蕭散疑是王喬跨鶴仙

　　寄程叔固

　　向來曽坐丞相府天上圖書世罕聞鐘鼎王侯俱泯迹
衣冠兄弟尚能文山深竹塢懸青雨晝靜松窻留白雲
老子婆娑醉槐下風花幾片度斜曛

　　風餐水宿月為期百文牽舟上石磯塵世難逢丹竈術

浮生易歎白頭非九華天晚雲堪掬五老峯髙鶴未歸
醉讀離騷龍出聽滿江烟雨濕霏霏

　　題横野樓

　　夜凉天地疑無暑雨過溪山都是雲野色每從樓上得
秋光肯向市中分慿誰喚起篴三弄容我借來鶴一羣
定有仙人沽酒醉海波新染白榴裙

　　寄吳子靜先生

　　擕家喜近丞相里水遶青山山遶村問字有人時載酒

催租無吏夜敲門栽華帶雨生新子覔竹和泥長舊根
他日可名王粲宅井邊曽洗墨香㾗

　　和鮑縣尹心田道院設醮韻

　　神光曽遇泰山尖後世侵尋禮法纎黄紙丹書知尚敬
太羮𤣥酒味方甜瑞雲靄靄常圍座仙鶴翩翩不下簷
寄語郎官名父子定將繁祉錫安恬

　　王和夫新遷樓居乃曉山劉先生故宅也溪山
好景吟所未盡必待吾和夫發之次韻奉賀


　　笑拍䦨干喜共臨元龍豪氣冠于今山雲擁樹天開畫
野鳥呼晴客醉吟春老花飛頻㸃硯夜長松韻當鳴琴
誰知王粲登樓賦不减依劉夙昔心

　　送羅季端學録二首

　　學舎如舟擁半氊每從談笑共蟬聨床頭酒熟陶元亮
驢背詩成孟浩然煙抺松根山列畫雨添沙觜水鳴弦
歸來兄弟俱無恙不用看雲白日眠

　　莫遣吳霜侵二毛官資遲見著青袍祠成徽國名垂逺

詩到宣城格愈髙月轉野花香寂寂雨籠溪樹響騷騷
扁舟明日南陵道玉尺魚肥水半篙

　　次韻陳敬所髙吟之辱二首

　　牆角踈筠障碧空翛翛時動故人風幾行漢𨽻用心苦
數解唐詩厭俗同夜雨對床忘契濶西窻剪燭話窮通
何如覔酒襄陽市拍手羣兒笑醉翁

　　尚憶元龍意氣雄髙樓晴捲落華風别離未覺三秋逺
咫尺常懐千里同近郭晚山嘉樹合孤村春水小橋通

白沙溪竹渾如畫我欲擕家學釣翁

　　題彭正卿竹溪吟巻

　　何妨結屋清溪上領取琅玕萬箇風淇澳有詩生筆底
渭川佳境在胸中月明沙凈揺踈影雨過波深長舊叢
借問籜龍今幾尺㑹逢雷震嘯長空

　　暇日登尚絅秀才樓居率成四律以賀

　　石耳山髙眼界開寒英端自九天來重重銀屋花成簇
粲粲瓊林蝶作堆三十六峯非地肺萬八千仞即天台

主人儻不厭賔客且盡尊前斗大盃

　　仙人自古好樓居又見崢嶸百尺餘十里嵐光浮畫棟
半天雲影䕶殘書登臨王粲賦初作偃卧元龍氣不除
嵗晚相過頻剥啄湘簾共聽雨踈踈

　　天上歸來髩未華多應勾漏問丹砂祖孫百里徳星㑹
父子一門茂宰家無復山河加鐵劵空遺雨露浥黄麻
老生奔走閩南道曽見春風滿縣花

　　師山山主文章伯有弟能詩妙活人坐擁落梅終日雪

夢回芳草滿池春光華海上三珠樹祥瑞人間一角麟
小阮近來書更好蠻牋半幅筆如神

　　伏讀髙昌僉憲公唐律十有二首愛其清新雄
傑殆本天成非吟哦造次可得韓退之慕樊宗
師文蘇子瞻擬黄魯直體惟其有之是以似之
區區雖欲效顰苐恐唐突西施耳

　　宣城見説張公洞白鹿金華兩度㳺恰似桃源居有屋
渾如海市釣無鈎火然犀角千年夜水滴氷壺六月秋

仙子不來芝术老功名何必願封留

　　右和㳺張公洞

　　猶憶乗槎醉眼開而今世變總蒿萊山連北固相將斷
雨隔西津不過來佛占祗園銀作界人㳺蓬島玉為臺
幾回欲話興亡事月落潮平未盡哀

　　右和甘露寺

　　人品東南第一流幾回徙倚豁吟眸鴈鴻有信江淮曉
草木無言天地秋蕭寺僧歸燈影亂秦樓人醉笛聲愁

當時記得傳香使鼉鼓逢逢催發舟

　　右同前

　　九華萬仭勢嶙峋滿路梅花冷笑春瀛海難求丹竈術
塵寰易欵白頭新時情恁使鯤鵬化心事偏宜魚鳥親
霧閣雲窻仙可遇吾將此地托比隣

　　右和過九華山

　　繡衣驄馬厯長川正是江南九月天樹似曉霜纈紅葉
山如秋水浴青蓮賈生才調非今士坡老形容是古仙

回首林間一茆宇聽風聽雨過年年

　　右和見九華山

　　慷慨誰能發浩歌此生此日且横戈千金寳甲來徽境
萬斛樓舡下信河江鴈不知秋色老天鵞偏向栁隂多
繡衣使者經行地紫蟹紅菱酒作波

　　右和江行

　　上方見説謫仙㳺雨挾風聲悞作秋院院松篁山列障
時時澗壑水鳴球屠龍未展平生技駐馬聊為半月留

僧病懶披雲水衲折梅和雪浸茶甌

　　右和水西寺

　　杜甫無家長作客次公非酒亦生狂好將天上三秋露
散作人間十月霜健鶻翻雲詩律俊驚蛇入草墨㾗長
白頭才盡江淹筆安得聲名擅最忙(用楊可乆韻)

　　右和秋日分司

　　新水纔流一尺深重來洗耳更鳴琴畫存粉墨多蕭瑟
詩重璵璠幾陸沈日出潛魚迷雪磵夜閒羈鳥滑霜林

謫仙天寳遭離亂長使英雄折寸心

　　右和水西寺風光軒

　　猶憶詩成奪錦袍傳宣光禄賜香醪始知宦海夢初破
頓覺禪林味最髙千里空濛皆雨露萬山起伏即波濤
分明上界多官府未必羣仙領六曹

　　右和夜宿靈山

　　狂風扶掖上層巔不見寰區祇見天白石煮香如飰軟
蒼松蜕骨似龍懸盤旋上下羊膓路經緯東西鴈爪川

何許飢猿啼一箇道人驚起不成眠

　　右和復登靈山

　　青天為幙望邊開未許軒轅駕鶴來坐久溪山出圖畫
夜深星斗掛樓臺剛風不動擎天力末俗須煩砥柱才
王粲登臨應有賦人間萬事等浮埃

　　右和題胡伯庸皆山樓

　　和程仲庸齊安所寄佳作二首

　　蕭蕭白髮遇明時老我懐人只自知禁令己孤千石酒

娱情又負一枰棋風流赤壁周公瑾薄倖青樓杜牧之
二子齊安遺跡在悽凉莫把笛聲吹

　　市酤無處典春衫世態年來百不堪魯國兩生曽未起
翟公門客豈應慚寒催修竹懸青雨暝鎻羣峯擁翠嵐
何日相傳戎馬息老夫乘興到河南

　　送歐陽舎人

　　籍籍賢侯繼世勲眼看稚子更能文讀書溪上一篷雨
對酒山中滿屋雲鶯語埀楊知喚友馬嘶芳草悵離羣

明宵竹所談棊處敲落燈花轉憶君

　　雨中胡思立下顧知受學于安道洪公因有所
感

　　寂寂衡門久不開何嫌屐齒破蒼苔談詩未覺古風逺
逢客真成今雨來簾捲飛花閒晝永窻空啼鳥訴春回
絶憐放棹無安道雪滿溪山近釣臺

　　載效唐律二解兼寄𢎞甫夏君

　　莫笑儒官雞肋微精廬相對水雲西讀書篷底春雨細

别酒樓頭夜月低鸚鵡醉時丹荔熟鷓鴣啼處落花迷
白頭故舊如相問半紙新詩亦懶題

　　幾回醉倚碧琅玕滿袖清風客未還買硯忽辭朱子里
抱琴又入武夷山茶收暖焙園丁喜布割寒機村女閒
應想故園圖畫裏石榴花發小柴闗












　　白雲集巻三

