







　　欽定四庫全書

　　白雲集巻五

　　明　唐桂芳　撰

　　序

　　黄季倫詩序

　　番陽黄君季倫往留北燕慎其言行不自表襮與余往
還情誼甚篤及同事史館以修寫恩授校官南去將行
始岀所為詩讀之愛其風神超逸而有幽閒之趣既别

五年而汝潁亂作南北阻絶不相聞又十有九年季倫
以避地鄰境深山始還鄉郡知予抵金陵亟賦詩二章
以志喜又得所製古今體詩一編鄉所見者則不在是
其思致深逺詞語簡麗藹然古人之風㫖至於或美或
刺或悲或喜皆足以増倫紀之重備論錄之遺用心之
苦寥寥千載必有知吾季倫者聞徽宣間有髙山焉與
君同姓三十六峰之勝巖壑杳邃君數往来栖息時時
見諸歌詠請以是編藏於其間期與兹山相為無窮則

余之志也

　　題江湖寓藳序

　　予於詩文非所能也非所好也毎狥世俗強為之雖未
敢度長絜大諸公間今日劬心焦思或為適意明日讀
之輒悒悒不自喜竊疑於是間以語人人不我告也師
山鄭先生聞之曰固資質之髙學問之進識見終未定
也大抵古人文章二十左右氣格已定後見文公語類
其說亦然予今欲求先生以較利病先生不幸死矣殆

欲辭讓衆且妄推之矣程生出予江湖寓稿二帙猶記
己卯夏郡牧邑長以茂異舉明年例閣不報遂買舟下
嚴瀨泛浙湍弔虎丘摩金山宿留建業御史復薦以教
官需次崈安以故醉采石遡揚子江登大小兩孤山窺
番陽湖又憩武夷三山直泊南海凡歡欣悲戚鬱鬱不
平必於詩文焉發之嗚呼天下承平警急不聞雞犬萬
里不事餱糧若家居然壬辰以来在在烽火流離轉徙
出門有礙欲如曩時留連光景模寫物狀何可得哉詩

文自己卯迄於己丑具存編錄壬辰己亥七八載不復
收拾予於詩文非所好亦非所能也特以白頭衰老而
學識之無成也并書以識其愧生名華字徳逺嘗受學
於予云

　　送萬元信知江淮序

　　人才之在天下未嘗一日無也當其世治英雄隠於草
莽白晝坐睡介胄而生蟣蝨焉及乎潰亂勇者逞其力
智者獻其謀進退遲速具有成筭初非臨事擬議取驗

於頃刻間也大丞相統兵下江南萬公元信在行陣中
矯矯以智勇稱明年開行省公以刀筆筐箧賛襄省事
丞相賢之又明年樞宻行院遷置興安丞相以非公不
可則使之與僉院鄧公上下其論丞相益賢之賜織金
紋一端今年江淮知府缺治狀丞相秩三品俾公往踐
其任諏日趣裝予偕龎眉父老并山澤之夫提攜僂傴
素不識城市者數百人擁馬首執别酒予颺言於衆曰
若知公之為政乎軍旅劻勷易於暴横公嚴之以律令

申之以威武生擒死殺曲當其罪由是軍中吐舌相戒
曰不敢令公知晨門西南鄰盜壓境凡出入異號以杜
奸細每遇亢旱齋祓謁䖍用祈響應民有不平侃侃控
愬必假顔色盡攄底裡如夏稅徴絲非其土産公為轉
聞行省得折米為便官廨修飭重建大成殿兩廡下至
衣甲鮮明砲矢積蓄未容殫述也父老拜公乃下馬拜
嗚呼丞相用人之秋文武彬彬掄才授職可謂無愧矣
公先省而後院移所以治省者治院求内而不治可乎

今先院而後郡移所以治院者治郡求外而不治可乎
於此益歎丞相知人之明而公克膺是選也公㢘潔自
將尤長於詩予獲登龍門有一日之雅於其去也故不
得不叙其端云

　　贈汪徳𤣥序

　　我大丞相吳國公天縱之資恢復疆土不五年奄有東
南列郡辛丑冬十月提兵聲討破九江湖湘間望風奔
潰以故陳友諒瑟縮若孤㹠然雖然人才國家根柢内

衞外捍折衝萬里未嘗標文武為兩途我國公發諸夢
寐惟恐人才求而弗獲先是行省責守令例舉所知一
人休寧左萬戸汪徳𤣥出殿祈門境上程知縣㢘知其
能遂上薦剡無何符召畀以牧民之職徳𤣥諏日撰行
丐一言為贈予曰子前日之戍鄉邑栁營肅清月滿弓
弦不聞喘息聲白日坐堂上老校數輩捫虱嗜睡不肯
下村畽受私遺間有持酒漿至者揺手辭今舍矛槊而
事筆硯棄軍壘以蒞民部錢粟委積訟牒旁午世之守

令六事必以闢田野増戸口均賦役為治之端其興學
簡訟屏慝為治之驗昧者遭瘡痍之秋下車率不加意
輒於男庠公館悉華而新之民力未甦而已就敝可勝
慨哉徳𤣥胄出忠烈王幼從縉紳先生游類知治體鮑
伯原父子儒林之良咸歌之唐仲又序之是年日南至
也

　　紫陽讀書圗序

　　紫陽山距城可里許其髙不踰數百仭溪水澎湃即其

下又有石梁&KR1005;嶫焉吏部朱公尉尤溪而家建上於桑
梓未嘗不拳拳寄意扁曰紫陽書堂文公先生贅壻劉
公屏山之門在崇安五夫里構樓用紫陽為題是山因
人而重咺赫傳天下殆與魯鳬繹相埒豈偶然哉同里
朱全智字士良其太祖亨叔暨其太伯祖可大太叔祖
君實皆齒徳為先輩行考其譜牒放逸殆同出於吏部
之源委也一日詣予請曰全智幼失所天累世業儒偃
蹇萬狀不能讀父之書長而外家姚氏活人之術㕮咀

參苓之味久矣相䑓楊君鑑泉繪紫陽讀書圗將遊四
方以干名文辭者子締交祖父間頗知顛末幸勿恡一
語予曰孔子道統之傳未始不本於三皇後世醫家者
流例祀三皇儒者不與豈設教之本然哉儒者易書詩
記春秋謂之經醫者難經素問亦謂之經玩其詞㫖類
先秦文章然儒醫雖殊科仁慈惻怛俱欲濟世難經素
問士良究之詳矣五經往古已驗之良方士良其益求
之哉文公於五經羣書靡不研精下至參同契尚托鄒

忻以發其秘獨於醫闕焉不講何歟偶寓京見異國使
購戎王子方知杜詩中萬里戎王子乃藥名也藥未易
識也如此耶士良欲游四方儒林之秀彬彬脫頴必為
士良刮目行哉行哉

　　黄憲僉槐塘倡酬詩序

　　大丞相位冢宰之明年重念大江之南地廣物衆非一
耳目之可盡也於是黄公徳芳由行省照磨擢為提刑
按察司僉事揚清激濁克稱厥職冬十月俾公行郡興

安興安在萬山中壬辰以來數罹潰亂呻吟者未蘇瘡
痍者未起民之重困莫若是之為甚寨米之狼戾造作
之雜遝吏胥之貪猥亦莫若是之為甚公即斥土吏禁
寨米之過徴罷造作之不急者有稅傭役祿食之家謂
之徒御又令下某某相率鳩工以紓造作之費公猶以
為未也休沐自臨溪門出上靈山過稠墅憇於槐塘之
陰賦七言近體一解登進父老慇懃問勞民咸感泣爭
持酒肉以獻公不受民益喜嗚呼大丞相膺君眷之隆

任方面之重馳驅干戈初為民也公清白自持孳孳蒞
政將恐有負於大丞相之屬望者孰不謂之賢哉雖然
槐塘稠墅為鄉丞相程先生提刑汪先生之故里俱以
詩書起家而顯官又相先後至今遺風餘韻尚不冺絶
惟大丞相開天闢地未容多遜而公之嚴霜烈日英譽
赫赫豈不可踵提刑公之芳躅者哉異時人讀其詩想
其風采而曰是兩提刑之過化也顧不偉歟顧不偉歟
予退老槐塘適覩兹事從而叙之諸君歌詠又從而和

之時庚子日南至也

　　送程憲僉序

　　予家世學詩毎誦皇皇者華知君遣乎使臣之為君使
者各盡其道也後世君臣未盡其道上下之情不通所
以胥失之矣合淝程公以儒起家初聖上龍興潛淵渡
河以宅帝位公用薦者言遂為中書省都事謇諤有骨
鯁風時國公開省南服英譽洋溢貸以自助擢為執法
諫議官朝夕匡弼不肯少褫之六年特授提刑按察司

僉事明年行郡興安值干戈劻勷之秋與民更始不棘
不阿不忍擿之以事暇日謁夫子廟過紫陽精舍瞻仰
文公久之予方以紫陽祠吏告老從容語曰學校之興
書聲不聞虛文耳嗚呼劉項交戰魯猶弦歌不絶故曰
曲阜聖人之教也况今紫陽即魯之曲阜也學校廢子
衿作豈無倚席不講之羞世之俗吏但欲華爾宫以規
俎豆之地殆未知為教者可勝慨哉公字嘉貞瑰文傑
句冔冔儒者也予序論古今遣使之道以為公凟亦欲

上下之情通然後爲治之善也詩凡若干首於是唐仲
推其意序之

　　贈張子榮序

　　予嘗披閱朱蔡二先生地理圗以崑崙為祖泰華為按
黄河為帶以故蟺蜿扶輿磅礴鬱積之氣聚於中州為
帝王為聖賢為文武勲業之士遐陬僻壤陽徳炳靈不
為偉人獨為金珠犀象玳瑁瓌異之物栁子謂楚之南
少人多石其固然歟予因推之天下奚翅是也千里之

封疆百里之城郭必山川盤旋風氣融結而識者營室
埋葬隨地而有者亦一物一太極之義也雖然至竒者
易曰龍血𤣥黃曰日中見斗曰載鬼一車衆人不以為
誣君子不以為恠有其象也非其實也今挾青囊經曰
如鸞如鳳如獅如虎如鈴如鐸如矛如㦸如仙如釋如
侍女如將軍百態千狀有其象無其實可乎休寧張子
榮氏自幼嗜山水長専地理名家每當山動水靜處必
注目凝想以山本靜也動然後生水本動也靜然後生

走江西妙得頼布衣楊救貧之術其支分脉絡具在胸
次歸而大家輿致無虛日某吉某凶歴歴取驗不爽壬
寅春君過藤原拜先君墓下退而憇孝思堂讀予祭先
君文喜曰是不為世俗之作必吾仲實也間托程志亨
以序為請予曰談天文者測諸天論地理者稽諸地古
先嚞人口授指畫備載諸書非徒臆説而已也世之人
但見山水輒以愚管裁宜其不能宻探閫奥速罹禍患
終其身不悟也瑣尾之輩又從附和牢不可破豈不重

可惜哉予銓次其㫖庶知子榮有在此而不在彼也是
年五月五日唐仲序之

　　瀟湘八景圗序

　　天下奇山水以八景稱者多矣未有如瀟湘盛傳於世
何也必其地之勝得其人之勝又必其人之勝得其詩
之勝然後三者相資地與人人與詩聫輝並著其傳於
世也較然不誣矣吾鄉先達方史君萬里博學重望前
無古人登岳陽樓見詩滿壁史君左題子美詩曰吳楚

東南坼乾坤日夜浮右署浩然詩曰氣蒸雲夢澤波撼
岳陽城自後游者閣筆信地勝人不可不勝人勝詩不
可不勝也予童丱時手錄施公必達八景詩音韵鏗鍧
神思颯爽有超然拔俗之想寳蓄之不肯輕以示人及
長江湖士夫間莫不口誦詩之勝不蘄人傳而人自不
容於不傳也河間丁公子東蚤嵗上春官為名進士歴
任融顯無何擢郡從事潔己蒞人百務就理公退食一
室重念二十年餘征䑺縹緲經過鷗沙鴈渚秋風夕照

不知幾矣且喜且愕如發夢寐迺命婺源胡貫道畫瀟
湘八景裝為大軸而使唐仲叙之仲攷漢廣之詩十三
國風始於周南盖詩之祖也詩之後有騷屈原楚大夫
而湘又騷之窟宅也論近體不本於周南不稽於楚騷
可乎公以江漢之詩冠於羣經以綉衣之賦魁於多士
安知前日之進士不為暴勝之之御史乎今日之從事
不為必達之宰輔乎公其靜俟之

　　送俞子常舉教官序


　　古之為教皆適實用後之為教類涉虚文所以風俗人
心殆不古若也論者以孔子申明教條為師萬世原其
始祖契教人倫夫子亦曰某殷人也然當時伯夷之典
禮夔之典樂臯陶之明刑莫非教也隋唐以来詞章取
士寖失古法宋元設科明經而宋署題破碎經文各務
己意而侮聖言尤甚元於四書五經疑義之外雜以古
賦未免詞章舊習聖朝武定區宇廷臣建言學校置禮
樂書律兩科用式諸生睿衷獨斷巍然超軼&KR0616;古以成

一代之制匪虚文迺邇乎實用也洪武二年冬省部符
下郡縣各舉教官以應詔㫖三年冬歙縣令程承事遴
選多士之賢而獲俞君焉君名彞字子常劬書邃理三
十年前以詩魁黌序比来太守王公胡公例加薦剡子
常堅卧巖壑一不屑意承事幣帛將誠勇於一出予謂
子常學殖之富而當年齒之壯以明良之時而際風雲
之㑹其出也孰禦噫伊尹之於莘野葛亮之於南陽其
出著諸勲業規求成笇於胸臆非學焉而後臣之之比

也何幸聖君規摹挺立文風丕變有君在上那忍負之
哉禮樂須人而行吾於子常注目以俟仲冬紫陽唐仲
實序以送之

　　送時縣丞序

　　金陵時君習之以歙縣丞解篆百姓感泣咸推其賢或
嘆息以為不忍别一日太守王公召予公庭之次而曰
時在金陵時雅與子善曷不以我故盛其文辭以送之
予曰唐人有言歙大州刺史尊官今一州五縣與夫屬

吏百執事皆刺史之所統理為屬吏三年而刺史考其
最必著之文辭以寵嘉之所以見邦侯公議之所自出
又將待上之考信而顯擢之非托諸空言而已也噫激
昻砥礪之道孰加於是初習之来任也當劻勷淆亂之
秋賦稅萬端雖爬搔喘息有不暇給君謙以處已和以
御物不形之怒詈不施之笞撻民俱以君之心為心而
不敢萌欺㒺懈怠以累君政者君凡兩任牧民始主南
陵簿載調歙縣丞南陵山水巨麗而歙以大好稱君雖

美官清貧確守於田園不長尺寸其志為養親而仕退
食於家抱穉孫擁膝下或杖屨出入巷陌間人望之曰
縣丞父也盖不榮君之美官而慕君之孝養云雖然五
載一巡守羣后四朝奏言試功未嘗不限以五年也後
世官以三年為滿然其中父子相繼有之許民借留有
之一言悟主超遷越轉有之習之佐歙三年在南陵可
六載兩邑之人東南接境欣戚相闗勞問不絶異日桐
鄉民愛我將於此而徴之乎太守前席曰子之言悉矣

遂書之

　　伯禮雨笠圗序

　　事有適於當然則人以為常出於偶然則人以為怪夫
衣冠所以定貴賤也衣裘而緩帶公子之常也披蓑而
戴笠野人之常也茍輕裘帶而慕蓑笠不以為恠歟然
常人以為恠者君子以為髙也至正十年夏五予僦屋
三槐山中效龎徳公故事不入城府者幾屢月伯禮日
日語人曰唐先生閩南歸明年句容杜氏厚聘先生以

不獲終養辭今先生不幸二親繼逝情懐於邑自弃於
山中吾徒其可不往顧焉時驟雨淋漓溪流澎湃頃刻
尋丈許十有一日沙壅水縮晴曦穿漏於是伯禮要吳
君裕卿潘君信卿周君彦明四人與俱山中予洒掃樹
陰具𤓰果酒三行上馬去無何信卿寓書以伯禮衝雨
假農家一笠以自戴市人笑曰伯禮萬戸侯家公子也
顔容白皙鬚眉如畫輕裘帶而反慕野人之為者何耶
洪舜民貌為圗朱侯克用為引首伯禮皆不與知也予

聞之曰學者稍知内外之辨則内重而外輕矣伯禮讀
書嗜古雍容揖讓其詩思閎富典雅雖儒生素習所不
逮故緩帶而衣裘可也戴笠而披蓑亦可也曾何足為
恥適足以為髙也世之人梔貌蠟言粉澤態度笑而恠
之也固宜或者曰東坡謫儋耳遇雨蓑笠人笑犬吠坡
曰笑所恠也吠所恠也伯禮放而為之歟予曰坡以大
才不偶於世流離放逐殆欲托野人姓名而不可得伯
禮以沙卜珠之胄遭際文明之時事有出於偶然而人笑

之亦偶然耳初何容心耶朱侯名士能古文其為引首
者不知與予合耶姑為說以寄之詩凡若干首

　　贈陳生自新序

　　仲素有志科舉之習我先君該博聲號於人學者雲至
故幼而為之耳熟者過庭之訓先君之意惓惓也當時
陳定宇先生經學鳴鄉里其於文字未嘗輕許可先君
命仲拜之先生不以童子無知復之曰甫年十五有此
作尤可嘉賞想求益不求諛也嗚呼離亂死生憂愁抑

鬱髪之黑者化而頒白齒之牢者變而動揺精神堅悍
忽而凋敗事物強記就而遺忘者多矣安得不老耶嗚
呼生死離亂上下數十餘年雖欲有紹先君而無愧先
師志尚存力不逮日薄西山惸惸照影欲得先師後人
相與傾寫懐抱用慰疇昔豈不為之欣然者哉自新先
生之孫也今春攜琴劍客授鄭翰林家翰林以節死而
弟希貢不幸相繼病死自新攻苦食淡安於岑寂操觚
弄翰六尺之孤日夜相與磨礱溉灌以期有成今嵗晏

罷講歸且乞一言以贈予曰道在天地間人有彼我而
道無彼我曩先生教我者道也今欲告於子者非分我
之所有亦因子所有而進之也然則何以語子先生裒
註九經具在子歸而求之有餘師矣猶記編修楊公何
𢎞以詩顯髙弟平章喀喇公子山得楊公之學而益顯編
修殁平章盡以家學傳其子遵道凡經指畫口講悉有
法度可觀平章之力也仲委靡困踣言不能取信於世
姑述其反復如此者又以歎仲之老也是為序


　　學易正言序

　　張子曰兩不立則一不可見天地間對待流行所謂畫
前之易也上古伏羲畫一奇以象陽畫一偶以象陰有
畫無辭而至理已著文王周公孔子之書所以明是道
也六經厄於秦易以卜筮獨存今觀分章析句錯簡參
差漢儒之過也専門訓詁守其師說漢儒之功也有識
之士知取舎之所宜斯其善矣程子之傳真知實踐揆
於易為實效朱子本義崇尚卜筮稽諸經而有徵甚矣

易義之不可以一例求也然說卦如乾為馬坤為牛之
類若是其詳則舍卦象明易奚可哉近世吳幼清氏編
摩成書纖悉不遺易之道庶幾乎無遺蘊矣婺源汪強
彦中其字也沉潜是書十年義例設有未悟闔戸思之
上而太極圗書下而彖繋凡例又下而有九師暨諸家
註凡有闗於四聖人之易者具注成說凡三十篇名曰
學易正言既成請題其書之首予曰閉戸造車出門合
轍城門之軌兩馬之力歟貴其轍之同不貴其跡之異

也夫易自竒偶而八卦成聖人各有所寓象孔子曰易
者象也茍舍象言易弃卦求辭則人自為易家自為書
不期於異而易自異况求其能自致哉彦中擇精語詳
篤於自信謂之出門合轍取其同而略其異理當無二
也予早受先人庭訓竊嘗從事是經頗觀漢魏以来注
疏家年逾七旬目盲益甚尚愧觀象玩辭觀變玩占之
未工也安得聞彦中成說而致思焉

　　紫陽書院開講序


　　我文公先生倡道東南明伊洛以紹洙泗談者以人品
不在孟子下信哉斯言也上世家歙之黃墩其父吏部
韋齋公尉尤溪而先生生構樓在崇安五夫里扁曰紫
陽示不忘本也况歙為桑梓之邦衣冠文物流風遺澤
尚可徴哉初書院据城南溪滸上紫陽之山巍然傃峙
洪濤蝕齧三遷於南阜不幸壬辰夏燬而殱焉龍鳳六
年庚子冬僉憲黃公行部予始圗移建東門外於是知
府魏公均祥縣丞胡君子微以翼以輔以㑹於有成辛

丑冬指揮王公妙齡秀發以文武才膺寵任来殿斯境
壬寅四月朔舎菜文公退坐西廡下諸生拜揖講説四
書又命題賦詩已予面嘆曰衛靈公問陳孔子辭以學
俎豆而未及於軍旅軍旅與俎豆固殊塗哉公於軍旅
中輕裘緩帶恂恂恭遜實躭吟劬書雙鈎作方尺字遒
勁可喜出而上馬示可用鎧仗鮮明號令嚴肅雖古名
將未能伯仲之盖由質之髙學之篤不拘牽常筭推赤
心置人腹中所以優游文武兩間如此雖然上之所慕

下之所表式者也國朝所附城郭未嘗不先務於學三
老堂以佚老毓才於博士院公抵歙也斥奸媮用賢良
平賦稅惓惓以興學為務其賢而有道是能承流宣化
者歟予於設講之初論次其事以顯頌之自程和貴以
下得詩若干解唐仲序

　　重刋溪南吳氏族譜序

　　古者大宗之法施於有祿之家則可無祿者異於是猶
幸譜系以釐其親疏明其長幼譜所以有功世教不為

無助矣按史傳泰伯周太王長子與弟仲雍俱有讓徳
同奔荆蠻以避季歴號曰勾吳泰伯卒而仲雍立今之
譜系自仲雍始長沙王芮為番陽令號番君子孫散處
饒歙歙之有子孫又自長沙王始也一日夀祖以溪南
譜用干一言以弁其首譜托始於宣義公諱光九代諱
翼之兄弟六人貲雄東南以樂善稱諱振之後獨以貴
顯曽孫諱遇辰其子諱夣炎在前元時任銅陵縣丞婺
源州同知乃老以故遇辰得贈府判孫諱萬里貴池縣

尹致事徽州路府判而夀祖於光才十有八世云嗚呼
泰伯遽舎豳岐出奔荆蠻可謂弱矣夫弱者強盛之本
讓者天下之美徳宜其𤓰瓞菶菶久而不替天之陰厚
泰伯多矣韓文公於徐偃王廟碑有云秦傑以㒹徐由
遜綿徐區區僣竊苗裔尚爾繁衍况泰伯之為至徳者
哉其不可同年語矣譜有鄉相吉國公序不翅拱璧母
魯國夫人配周國夫人皆吳氏其族貴可見夀祖駸駸
好禮知以譜為重且將鍥梓欲永其傳安得以大宗之

法與之商確也

　　文公生日祭禮序

　　大賢生於其鄉歿於其鄉祭於其鄉所謂鄉先生者也
是故鍾崧嶽甫申生禱泰山孔子生泉趵突二程生井
紫氣文公生神人之生異於常人其有以夫文公本歙
人八世祖諱環由黄墩遷於婺源為婺源人其考諱松
字喬年號韋齋尉尤溪文公生於閩韋齋以文公托孤
劉屏山而贅壻焉遂聞師友淵源遡而上之楊龜山程

伊川之髙弟故曰吾道南矣仲忝教崇安穿巖鑿壑土
名五夫里有文公之甥館至於武夷之易室考亭之書
院雷填晝暝大賢不作未始不三致意焉廼洪武十一
年九月既望恭遇齊國文公降誕之辰歙縣知縣陳侯
則威主簿王惟義用蕆祀典先期祠宇汛掃齋戒潔蠲
翌日東方未明炳燭煌煌牲殽肥腯襟珮濟蹌公雖閩
南有感斯格恍兮惚兮精魂靡測侯也初獻載拜載興
簿也次升凛凛祗承徹俎設燕講堂不侈不黷徳將無

醉香浮醽醁間歌鹿鳴琅琅厥音斯文之夀侯其克膺
仲葉拱而進曰昔崇安鄉賢祠其祭文公上而韋齋則
考也屏山則外舅也道之所寓不越彞倫綱常之間今
紫陽専祠倘原其所自締構數楹妥靈韋齋推其父族
又推其母族外祖父母祝氏之墓相望伊邇一事之舉
衆善之集豈不偉歟况侯川渟海滀之學問稱名進士
秋霜烈日之政治任邑大夫他時與韓思軒魏靖齋並
傳於世不亦可乎予特書之樂與天下道也唐仲序


　　移建師山書院引

　　師山書院者隠士鄭子美先生講學之地也初貞白先
生任太平之弦歌鄉巡檢而先生始生祥光滿室識者
以為異比長讀書祥符寺南山觀振拔自勵期以顯融
年三十餘壯遊燕趙挈所作古文謁見翰林諸公虞公
邵菴歐陽公圭齋揭公曼碩咸咨嗟奬借互相推挽未肯
就竟南歸晚年學者日衆卜築於師山中書省顔曰師
山書院至正末大臣敷奏天子授以奉議大夫翰林待

制馳使来召皇太子侑以尚尊織文先生病辭壬辰俶
擾土崩瓦解丁酉徽州遂入職方氏衞國鄧公命先生
拜於庭出言慷慨公優容之明日以節死事具載元史
一日裔孫以孝曰師山荆棘縱橫樵牧蹂踐不能起廢
鄭村有令君祠隙地坦夷未若移建數椽庶幾存羊之
意鄉人汪自銘議已克合先生以為何如予曩時閩南
㑹烏克遜公幹除平江郡守隠士杜青碧先生屬曰范
文正公書院未立非闕典歟後公除不果列諸學官子

孫之賢如靜翁寛厚長者春秋祭祀牲牢肥腯有司百
官盞斚進退不啻師弟子鄭氏子孫之賢豈無輕財重
義以相勸者乎余雖老尚堪秉筆以記洪武十三年冬
十月日里人唐仲書

　　蘭溪漁者序

　　古人之生弧矢所以志四方也後世之制必待四十而
始仕焉其仕者勞心服役往往有不遇之歎其老而休
也有可隠之時無可隠之資有可隠之資無可隠之地

如之何則可故曰吏隠者吏以集其事隠以全其髙優
游乎兩端可也從子伯和浮湛江湖三十餘禩矣壬辰
之亂復歸鄉里有司以名薦於吏部得銓湖官魚味之
美莫踰於丙穴大而岳陽洞庭小而蘭溪魚族之所聚
也結茅溪上俎有蟹匡壺有酒漿有書可讀有棋可奕
氤氳鬱勃蘭香滿室自以為居官㢘慎凛凛位卑而祿
薄位卑則易稱祿薄則易守取於人者有限輸於公者
無窮商賈輻輳稅額荐増恢恢然有用之才矣廼號之

曰蘭溪漁者其陸龜䝉之徒歟其張志和之儔歟或疑
其非仕則氣愉而貌充非隠則蹟近而趣逺予曰蘊珍
抱竒者將候其未仕而攄幽發粹者將訝其已隠處寂
寞而不忘城市人之所同處紛拏而不忘山林已之所
獨通顯晦周於四隅拘出處滯於一節謂之隠而仕可
也謂之仕而隠亦可也第想伯和之為人唫詩操論豪
爽英俊其視九㸃齊州一杯滄海則蘭溪不啻几格間
一硯池耳與王右軍墨沼窪然泓然果有似乎臨池則

盡黑無恠諸從孫之善書也借曰桃花浪暖之可釣蘋
華雨濕之可罾秋風之可膾夜雪之可义特小試耳其
名有成人民采地豈可量哉

　　送令狐縣尹後序

　　梅花天下至清也濃霜虐雪不足以改其操茅簷玉堂
不足以易其心談者謂林和靖詠梅諸作不若暗香疎
影之句暗香踈影涉於虚幻必托水月而後見其妙此
詩家傳神法也西蜀令狐公邃於儒而敏於政在尹三

年民和俗孚歙號大治公翛然無事營度口吻以梅為
詠者將百首其視和靖搜羅上下殆無餘蘊非特梅為
知己抑且為和靖之忠臣矣初公筮仕職當授郡博士
而吏部繆増以年論其實公不應致事致事者困於常
調也部使者不察人之賢否薦揚之舉留之為民者反
眷眷於攀轅卧轍之際若有不忍釋者予乃颺言曰四
十強仕七十致事古之制也今仕者未必待於四十而
致仕必待於七十何也仕不待四十固為可悲七十而

限於致事此㢘恥所係保全之道也漢賈誼年少即拜
中大夫未嘗銓次以年如馮唐輩白首為郎終身不遇
又何不致其事而去也攷之丞相致事自韋賢始太傅
䟽廣散金置酒歸榮鄉里則前乎此必未有賢如廣受
者矣設使有之史何載之勤也嗚呼審於用人固非一
端優於才者欲驟進之老於政者欲固留之皆不可常
調拘也而韓愈氏亦曰孔戣年纔七十筋力耳目未覺
衰老不宜茍順其求留以自助此不可常調拘者益較

然矣今之郡縣未必少此邑也守令未必踰於公也尸
位素餐十常八九部使者不能察其實為民者不能遂
其請安得不重去思哉雖然公潔白自將梅為知己玉
堂清致已有其兆翰林黄公晉卿嘗告老矣聖主不容
其去秩以文字優游之地公之往也豈無援今之例為
公召耶則梅花百詠盛傳於時又可賀公之遇也是為
後序

　　送萬都司赴行省序


　　僉院鄧公恢復興安之明年萬公元信以丞相命㕘謀
幕下庶務叢脞日不暇給公談笑治之若髮受櫛小大
不紊若鏡照物妍媸不遺由是人和政孚百廢具舉又
明年丞相賜織紋一端以旌其勤今年鋒車寵召將還
行省百姓咨嗟怨訛咸以為不當去予曰丞相控制方
面凡甲兵之利鈍錢榖之多寡山川之險夷官吏之殿
最豈無以魚目之混真珷玞之亂璞者哉丞相按臨於
上百官效職於下惟恐纖悉之難知幽暗之易昧也公

之至也必曰某也賢擢而用之某也愚屏而黜之則丞
相聰明日滋而天下能事畢矣雖然如公之才剸繁治
劇如公之徳㢘頑立懦文兼制作武並威嚴亦可以無
愧矣思之丞相夢寐求賢彬彬左右初為民也今而攀
留眷戀如昔人借冦恂之義不欲舍去者丞相亦未容
遽奪之也爾民無戚戚於是望塵而拜俟公於上東門
外未晚也退而唐某推其意以為送行序

　　蔡齊賢桃洞遺音序


　　古之瑰辭綺語嵬目澒耳足以傳世必得其人然後得
其地得其地然後得其詩豈偶然哉南陽蔡君省字齊
賢幼侍其尊人宦游江南至武陵嗜其山川竒峭卜居
桃花流水間古辟秦洞也予嘗以桃源之說由陶淵明
始寄跡詭異較武夷籛鏗之裔俱辟秦暴後遂以神仙
目之淵明賦詠繼有韓退之王介甫諸作率誇妍儷美
以振耀騰踔未遑蹴其境如君之為者索之彷彿不若
接之親切也君之詩豈特移居桃洞法度縝宻細潤可

嘉其豫章八景清新秀拔其江山萬里圗浩汗奔放其
蕩子吟白紵詞采蓮曲雜詩十解淵然而深幽然而光
逸而不肆哀而不怨古之擬物托興往往近是雖然古
詩自聖人刪後世運愈降而詩愈下吾鄉朱子人品道
學不在孟氏下胡邦衡早以詩人薦宋季虚谷方史君
上下千百年創為格髙格卑之論而評詩之㫖定其格
卑者為四靈江湖之習委靡纖弱脂韋蒲葦不古而發
也君足跡浸廣而詩弩進尤當治擇而不茍求其初得

武陵山川之趣𢎞多所謂類有一分仙氣者非耶君僑
新安甚久予退老山中雅知姓名而不獲一識昨入城
府君又趣裝方頡頏衿佩而離别嗣之安得不使人動
千里之思耶噫金陵帝王州昔謫仙登鳳凰臺石刻猶
存今兵燹之餘曽無缺蝕否君之往也能詩酒量鯨吸
㑹有金陵捉酒星幸勿曰長安市上酒家眠天子呼來
不上船君笑予亦笑廼纂其言以為桃洞遺音序

　　洪氏宗譜序


　　洪為歙之著姓其先出共工氏世家河内共城戰國時
避仇者以上世治水有功遂加水為洪至兩漢時徙燉
煌裔孫仕東晉又自燉煌徙淮陽下邳經綸公仕唐自
下邳遷古歙之婺源越十六世而徙洪源今為洪源人
子孫蕃盛至數千指咸習詩書敦禮讓登名仕版者相
望至國朝有以耆徳稱洪厓老人者慮支裔之渙散譜
牒之殘闕遂據親疎重加釐正名之曰水木根源盖將
以警族人使之咸知自勉也上古之世教化易行風俗

淳厚雖由上之治隆其亦在下者各知親其所親敦睦
之風隆維持之具存而致然也是以君子之善睦族者
恒以譜牒為先務夫始焉一身之所出末焉散而為千
百身始焉同居共爨而食慶弔欣戚之相闗取舎好惡
之同趣末焉散而離井以耕異邑而處近數百里逺而
數千里邈然若秦人視越人之肥瘠茍不清譜牒以明
之其流不至於相殘者不止以故欲宗族之相親而不
至於相殘必先示其身之所自出使之熟觀注視之頃

森然孝敬之心生沛然親睦之情篤行一不義惟恐吾
宗人聞之見黜履一非道恐玷吾之宗族不足以光前
人使天下之人皆若此則比屋之封豈難見哉惟其支
離渙散至於疎薄鬬䦧而卒無以匡維之然後民俗愈
偷人情愈喪矣今洪厓老人請予發端予故為一言之
非特為洪氏告且將以為天下之宗未合者告也

　　江東行巻序

　　江東為郡有六興安風俗最醇懿其人薄於嗇養而勤

於耕耨竒峯秀壑往往載諸典籍公卿大夫士甚愛而
游焉曩踈齋盧先生使節江東按臨是邦縉紳之徒日
與哦詩飲酒頗不事事不知咨諏採訪百年積弊立變
俄頃至今詩章刻石不翅堕淚日者雪林僉憲公以北
庭貴胄南臺寓公而任綱紀耳目之責驄馬是来風霜
凛凛無不摧折所至汛掃焚香湔祓百慮或草書奕棋
畫為蘭木竹石又工為五七言詩率清新俊偉間示予江
東行巻且曰子與我故雅宜序之予歴觀古今人品時

與位相稱則事業文章可以並傳房杜不見於文章劉
柳不著於事業其故何哉位與時有遇不遇文章事業
有能不能俯仰古今㝠契寤歎公與疎齋先生俱任風
紀而盧始以談棋遇知聖主號為國手公之黒白較盧
髙一著盧之詩公五七言不相上下公之草書類羲獻
盧病黄凌兢差不及畫與不畵弗論也嗚呼時與位相
稱事業與文章並傳舎二公其何以耶興安蒞州縣惟
歙賦稅倍蓰始由陶雅妄増以媚楊行宻遺毒至今未

改因讀公行巻以踈齋善政為公勸者寥寥數十年間
僅有兩綉衣為興安山水出色也詩凡如干首

　　贈鄭碧巖序

　　盈天地皆山也山之脉絡水之支派皆始於崑崙故中
州篤生異人閩蜀之山天地之氣於是焉窮罕鍾於人
而物多瑰竒吳越之山天地之氣於是焉薄或鍾於人
而俗多工巧歙山之雄曰天都贔屭鑱削三十有六如
澄心堂之紙李廷珪之墨名絶當世其文章行義類不

乏人近師山鄭翰林以節死亦可謂鍾山水之雄矣翰
林從孫椿以碧巖兩大字来謁予猶記至正初自金陵
歸大篇短章已為品題奈崑炎海變詞翰放失之餘欲
用覃厥思以償夙昔之願十年来目力昏昧顧予潦倒
而椿鬢頒白椿請益勤詎敢以膚說辭山之崔嵬其形
也山之黝碧其色也豈頹然兀然而已其中虚所以山
澤通氣生毓不息人之心虚酬酢萬變神明出焉椿善
畫肖人狀貌與鬼神態度嘗以鬼神處幽随意想像尚

可儗似人之大小妍媸嬉笑怒詈必於畫發之一遇之
頃睢盱驚悸子弟不識其父兄奴𨽻不知其為主者有
矣椿每臝衣盤礴心匠經營若人若鬼物忽湧筆下就
而圗之畧加㸃染已逼真矣噫承蜩弄丸同於機妙解
牛貫蝨極於精詣唐藝文志裝潢即今之裱褙也歐陽
公曰唐人蔵書例作巻軸椿滌渝補敝畧無糊迹巻舒
妥帖易於把玩其能大類是雖然鄭䖍以詩字與畫謂
之三絶椿家於歙曽客吳越間惜不從事於詩字僅以

畫名晚節慕先生長者游拳拳以斯文為請猶有翰林
之遺訓在

　　送魏君祥序

　　循吏不傳久矣傳循吏者曰所居民化所去見思初不
在赫赫然驚世而駭俗也夀陽魏公君祥擢為行省管
勾明年拜為興安府知府公單舸隻僕諏日之官于時
興安自焚溺中出茍論法以繩束之箠楚之則亂從而
易生於是斥去一切苛峻暴虐務存大體白日坐堂上

吏胥鴈鶩行以進公慎容止寡言笑有交訟者擿隠見
情咸以不寃或作城壕必堅必深定賦稅必均揉木筈
竹鏃羽範金為軍需必備具輸麥米乾曝免蟲豸患董
機局纁染織絍無紕繆絲纇造府廨官庾頗壯麗為文
公祠塐師弟子以翼孔道又不豐飲饌私餽送以借譽
過客退而返闗翛然渾不類二千石家土著豪右未嘗
留一跡嘗曰凡造作科徴惟上命是遵是謹不妄生毫
髪事以累吾民此公之政公之心也𤓰及侍吏江某等

願丐文紀成蹟予曰西漢循吏六人東漢十有二人攷
其善政多或數事少或一二事而已若公者弗棘弗阿
務存大體亦庶幾循吏矣予以紫陽祠吏受知最深公
秩滿予乃老故不辭而序録之

　　送程仲庸序

　　予家蔵書萬巻壬辰淆亂斯文濵於滅雖鄰里故舊無
一存者思之往昔借書互讀何可得也獨王無功傳黙
記於心於是繕寫屋壁程仲庸别予隠居詰之曰績為

人性簡傲不喜拜揖又沉酗不任事先生何戀慕之深
耶予曰自古賢達不得志未嘗不餔餟糟醨以自放焉
者也觀所謂鳳不憎山栖龍不羞泥蟠君子茍潔以罹
患避穢以養精非有道而然歟予毎入城伏謁一齋幙
府寛然長者政勤事理聲號於士大夫口退而與仲庸
揖讓姿相玉雪雅稱其家督仲庸非幹蠱抱恙日偶客
奕棋黒白一二局予性嗜酒不識棋局仲庸知其故例
設盃勺予不辭謝劇談古今豪吟上下遂以為常未㡬

幕府秩滿將調京口仲庸孝行懿美已具載愛日軒記
予方資仲庸以自老今江山千里得不使人重惆悵耶
仲庸剛制於予不甚類然援邴原故事臨歧數斗兀兀
而别

　　送胡子微序

　　予江湖散人也性懶拙不入城府時人樂軟熟語輒見
戒門絶戊戌春邂逅㑹胡君子微徒跣千里雅不好騎
馬方以籃輿舁母夫人任興安府歙縣丞予問曰君之

才髙可以毗省府賛臺幙一官局促奚縣丞為君曰仕
無大小顧施設何如爾昔毛義捧檄為親屈吾去家千
里遭時不競茍無祿以養親是徒死無益也然仕矣茍
不清慎自將穢徳腥聞不特辱已又貽親憂於是翕翕
以寡特稱每當聴訟吏胥環堂上下旁午甚君坐吏胥
畏縮翛然無事或傳清嘯聲必吾胡君也其班賦稅輯
軍需造府廨皆未足為君書以貳令單出已見創紫陽
書院塐文公師弟子像風化所繋尤可書也秩滿陞鎮

江府丹陽縣令大夫士各賦古樂府一首俾予序之予
以人之别也喜者頓足怒者囓齒情之不可已也如是
今君之别也推其賢惜其往民截橋擁道留君以間乃
得去盖君事親孝則人之觀感亦如君之敬其親者而
敬君也新安秦漢為黟歙二縣漢末别於丹陽以為郡
君之丞歙古丹陽之附庸也天下名偶符合丞屬丹陽
而知丹陽事機豈偶然哉鬱乎其相扶煥乎其相映新
安詠之於前京口繼之於後吾知君之才羽儀於天朝

也不逺矣大夫士傾壺歌詩退唐仲推其意為之序云

　　贈郭彦仁序

　　春秋時晉饑秦輸之以粟秦饑晉遏之以糴君子於是
乎以秦為有徳矣睦與歙東西州犬牙相制殆非秦晉
比也有歙不得睦則無以窺婺女而下浙東有婺不得
歙則無以泝番湖而上江西故包含周徧不可以彼此
論也己亥夏睦以軍餉乏絶行樞宻院申聞行省行省
驗其籍之所入割麥若干斛俾歙甿舟送於睦著為令

庚子如之壬寅又如之嗚呼以睦距歙為灘三百六十
以數計之灘髙一丈幾三百六十丈許迂迴詰曲勢若
登天篙工挽舟稍與石遇輒破碎淪溺不可救茍僥倖
無事則釃酒交賀矧漕運之重往来之殷者哉太守郭
公彦仁知其然勞來掬於言辭慈祥揺於顔面輸成之
際校其斛平其槩不豐不嗇公私兩便歸而歙父兄嘖
嘖稱頌不容口座有程仁仲端人也曰郭公㢘介自將
不特化其吏胥熬然縮手不敢毫髪病於民晨門老校

數輩民有畏其謹於啓閉不易度私遺之麥者老校歎
曰汝歙土之民旅𤨏於是窮困如是吾焉忍受之又曰
郭公為政不敢欺嗚呼晨門老校強獷之氣未除漁獵
之志猶在萬一刀鋸鼎鑊加於前尚不能革其惡而遷
於善郭公凛凜有不可盖者則其他明禮義正綱紀而
有大服於人人無愧良二千石者從可想矣予歙人雖
涉鄰境未獲趨下風拜餘光聞公善不得不備述之且
以為二千石者勸也


　　汪母許夀旦詩序

　　予嘗讀王制八十者一子不從政宋故事民百嵗男子
官婦人封仕而父母九十官封如民百嵗設法更張何
前後不倫耶是殆不然有官棄職以養老無官須祿以
奉親莫非仁政所及也龍集壬寅五月六日汪母孺人
許氏年七十有九兒齒駘背康强無恙内孫許仁傑仲
傑自唐模如稠墅奔走交賀於是汪仲誠季浩遇母孺
人之夀考親戚之嘉㑹刲羊釃酒盛賔客以樂之予思

之古人范式張劭有升堂拜母之禮今薄俗禮廢婺源
俞志道為詩予口占一首付仁傑持觴寓所以善頌之
意已而仲誠季浩拜賔客亦拜仲誠有姪曰積慶季浩
有子曰綿慶各聨和浸以成軸仲誠曰先生倘賜一言
用識顛末可乎予惟百嵗為上夀八十為中夀六十為
下夀戈鋋擾攘之時人物乖離之際正陟岵之詩所以
作也仲誠季浩為母子為兄弟怡恱一堂白髪輝映方
盡乎天爵之榮似與世運阨塞若不相干者非提刑公

深仁厚澤汪洋衍溢安能臻兹耶予也二親俱登八袠
獲前時金衣大帛之寵因仲誠之請竊有感焉詩凡如
干首

　　吕左史諫草序

　　士君子劬書賾理莫不有志於天下國家奈有其才而
無其位有其位而無其時不得展其光明正大之學瓌
竒俊偉之言以用時酬位使上結明主之知下布生靈
之澤載於簡牘蔵諸國史其事之成否非人之所能為

也天也竹坡吕先生諫草一編六世孫旭裝潢次第俾
予序其端予鄉邦末學蠡測管窺豈知先生萬一旭夙
受業於予義不得辭竊以嘉言粹行具列新安續志先
生早掇髙科蟠摺州縣其兩入察院特出理廟親擢初
史彌逺置人才簿書人才姓名以需用而先生政績亦
登於簿然不能超陞常格紹定癸巳彌逺死嘉熙丁酉
拜監察御史時鄭清之任相京湖淮西俱危岌獨趙葵
淮東不受兵坐視淮西之圍先生奏邊閫角立無同舟

遇風之心而史嵩之趙葵未嘗不致憾於先生焉坐是
出臺遂守郡後七年淳祐癸卯仍監察御史嵩之雖素
得彌逺人才簿心知敬愛而畏忌嘗嗾王瓚先生交惡
則與嵩之不合其論臺諫不受短巻先生以塗塞䑓諫
之耳目非天子所以寄耳目於䑓諫之意無何劾其從
弟賓之貪猥無狀愈不合者昭昭矣秉國者例以嵩之
所用不復召而不知實非其客也悲夫才與位相稱位
與時相值猶邅迴困躓奪於權要牽於事勢有不得盡

其施設而稍著於毫末者亦可槩見也諫草字畫秀拔
可擬蘇文忠公詞嚴義正根據經史較陸宣公奏議不
相上下詩曰雖無老成人尚有典刑先生可謂老成而
典刑矣雖然廢興成敗自古有之有元太祖即位在寧
宗開禧二年丙寅寧宗以儲貳不决六年庚辰閏八月
乙未變生於彌逺楊皇后之謀魏了翁入聴遺詔慟哭
殞絶真徳秀寓長沙遽頒遺詔㒺知所由上饒韓滂涕
泣以殞其人心為何如也遂使三綱淪九法斁中國衰

微而無恠也夫天命之去留不待問鼎而始知其成敗
廢興皆其自棄而後天弗顧之矣史彌逺楊皇后罪固
滔天而理廟雖無心得天下弑君之賊不討因而利之
惜乎先生不當嗣國之初身任諫諍之責誅姦雄於既
往必以臣弑君凡在官者殺無赦沐浴而朝曰史彌逺
楊皇后弑君之罪請正之則理廟之天討當何如哉或
曰魯桓無王十年書春王正月殊不知十年復書王者
明弑君之賊雖身已歿而法不得赦也故并及之旭字

徳昭能詩清慎視其所尚可以驗其為人

　　黄山圗經詩集序

　　予嘗讀禹貢一編豈後世輿地圗山水經之比也觀其
規模次第治水曲折何必研丹吮墨然後謂之圗哉儒
先以經文如化工史文如畫工况大禹告成厥勛凡操
觚左右是亦聖人之徒也故尊之曰經則史文謂之畫
工不誣矣天下之山磅礴綿亘起於崑崙伏流地中泛
濫渟蓄溢而為黃河則又水之源委也江南諸山之大

有天台天目天目髙一萬八千丈而黃山僅一千一百
七十丈反企於黃山何也以地勢推之錢塘迤邐㴑流
而上尾蟠頸轉為灘三百六十石㢘利劍㦸狀黃山雄
拔最髙處浙東西宣歙池饒江信列郡之山蜿蜒聨屬
殆若培塿湯泉閟靈孕秀清泚香滑支分𣲖别東南導
於歙北達於宣南瀦於錢塘又南㑹於睦過大鱅入於
衢自衢之西浮於饒至舉根西北逾於貴池是其餘波
也識者以為小崑崙焉黄帝公孫氏都於涿鹿校黃山

相距數千里許未必棄萬幾之繁遂髙引之舉而問道
廣成子受胎息於容成子盖出周書異記其說不經至
今丹竈棋局駕鶴之洞涔蹄之石宛然猶存但從望仙
峰頂乘龍上昇與鼎湖天山之事不侔矣得非世人好
瑰嗜譎傳之不曰黟山而曰黃山者理或然歟吳君諱
華祖字子庸號庸窩劬書樂善雅志優閒集八巖十二
洞二十四溪峯如源皆三十六各有名名各有實綴以
為經洪君舜民繪而為圗大夫士把玩亦可概見矣益

裒李太白賈島以後人詩而曰題詠前續集一日其孫
滙槖是集以邀予叙予猶憶童丱時獲鄉先生吳公古
梅鮑公魯齋二三公逰黄山記喪亂之秋精神衰耗其
三人予失之矣當時海宇寧謐人物豐阜而諸公曠放
有韓退之登華山之雅趣乾餱肉脯每至懸崖峭壁必
長繩牽挽而進襆被幾月不肯去天都峯有云鐵笛一
聲天未曉吹開三十六峯雲矧子庸於古梅生同時又
同譜系推賢嗜好彼此殆必聞風而起也歟不可得而

覈矣予以先公筠軒先生舊作畀滙俾加蒐輯而僣為
序其首用充别集滙字徳淵力學有詩聲他日尚與詰
山靈而共賦之

　　黄山採藥圗序

　　山輝而潤水流而方此珠玉之所在也採玉於山斗折
而入火燭其幽迷繩識其阻險採珠於淵沒人善泳蛟
龍襍處螺蚌旅居厚貨足以資身初不利於人也竒藥
必特生於懸崖蔓延於絶域靈根異種或出於蓬壺海

島人茍得其匕筯可以挽枯蘇槁非惟足以資身而利
於人也無笇矣吾郡黃山號為新安巨鎮其峯三十六
水源亦三十六溪二十四洞十有二巖有八又有湯泉
陰煮冬夏不竭每遇丹發波涌騰沸荐以小罌盛之經
久甘香宛然不壊黃精黃蓮細辛甘草蒼术茯苓盡堪
咀㕮世傳黃帝嘗命駕與容成子浮邱公講道於是故
改黟山曰黃山厥後曹阮之屬相繼仙去山鑱石刻俱
紀其實同里汪氏子名仁字景榮殖良劑士大夫署其

室曰種徳稍以宋清傳况之一日袖黃山採藥行巻以
干當代能文辭者予惟景榮摹是圗志趣之髙可知矣
將之浙東轉而天台擘麒麟脯飯胡麻屑石橋吟詩當
不减無本上人曰言師採藥去景榮起而謝曰仁採藥
名山幸不落莫吾事

　　朱氏族圗序

　　天地之初惟有六姓因生以賜姓胙之土而命諸氏盖
紛紛矣我文公先生註參同契托姓於鄒本春秋邾子

之國曹姓子爵出自陸終第五子晏安之裔武王克商
封曹俠于鄒今之魯國鄒縣是也新安朱以姓顯奉使
諱弁字少章吏部諱松字喬年奉使為文公三從伯父
吏部為文公父相傳闕里有井吏部生而白氣從井起
文公生井中紫氣如雲嗚乎芙蓉繡水儲精孕秀大賢
迭生即鳬繹洙泗也文公托姓於鄒豈偶然也哉文公
先世居歙之黄墩得非遭巢冦賴墩名以辟禍如唐徳
宗諸孫曰徳鵬曰徳鴻曰徳鸞亦基始於黃墩焉尚書

文簡程公諱大昌嘗以黃墩地勢狹隘貴家侈族蕃衍
盛大似不能容殆暫聚爾暇日方外交竒公瑞逺偕繼
榮来訪袖示堨田朱氏流芳圗以徵予文按圗十四世
祖諱崇道聞其先番陽朱家村以萬戸侯戍歙遂以貲
雄十一世祖諱希聲遷古溪王村九世祖諱汝霖再遷
堨田五世祖諱伯鳳字儀之贈廸功郎四世祖諱瓚字
君玉配程氏封孺人丞相吉國程公從孫女三世祖諱
斌號曉山入元授休寧歙縣潜口務副使其可見者如

斯而已雖然代有逺近事有得失固非臆說也經史零
落而學者不見全書吾道之不幸也譜系放失而人子
不見全編宗祏之不幸也韓魏公曰謹宗牒而不忘先
塋者孝之大也若朱氏十有四世諱某生死月日𦵏某
山某原備錄弗遺其較魏公僅及八世庶乎其可矣詩
曰夙興夜寐毋忝爾所生則為子孫者試以是思之


　　白雲集巻五

