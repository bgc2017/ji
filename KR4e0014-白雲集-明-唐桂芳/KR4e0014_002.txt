







　　欽定四庫全書

　　白雲集巻二

　　明　唐桂芳　撰

　　七言古詩

　　代送王鵬舉之茅山

　　茅家兄弟坐三峯三峯偃蹇猶蛇龍靈源泉香見客笑
丹光夜夜如金鎔分明英氣妙毓物黄連蒼术青重重
美石凝脂白欲墮腰圍虹玉才樅樅故人今賦茅山去

作簿巖邑宜登庸返思宣城向戎幙我陪驄馬俄相逢
亂離萍梗得慰藉剪燭滿泛玻瓈鐘後來筮仕各異縣
引領迢遞何由從龍鳯九年閏三月我臨千里當侯封
方期接手話鄉曲頓洗十年塵土胸胡為趣裝又慘别
老兵前導雕弓彤薇垣屹立秉清裁五色威鳳鳴&KR1523;&KR1523;
似聞嘉惠在湯沐豈比尋常稱句容君不見茅山之歌
歌未已郵亭歌盡君應起江湖秋水雁南飛為我音書
傳數紙


　　和李景暉上灘歌

　　昔我返櫂兩浙間盡日傲兀愁長灘波懸石很各鬭險
驪龍夢愕探珠難雷奔太空意匈匈組貫雜佩聲潺潺
直疑深入水仙府肌膚乍脱氷蠒寒我家溪濱號古歙
&KR1140;流之𤣥溪曲折每看老梢踏危桅螻蟻排行猿過㨗
有時倒似飲水熊肩摩分寸爭竒雄寸寸欲進退盈尺
自嗟辛苦筋力窮兒伏斗心尤屈強此身&KR1974;踔下復上
蒲帆獵獵候風信風正南來轉東向殺羊沽酒賽江神

洗足髙歌謝惆悵君不見人鮓甕頭不忍聽亭名志喜
心始平是中豈無婁師徳忠信可恃仍戰兢鈍如水馬
忙若箭遲速百年隨所見終期李郭坐舟中紫髯丹臉
許相同

　　題李榮卿瀟湘八景圖

　　老夫酷愛山水竒十年閉户添白髭李侯何從購此本
紙面拂拭含清漪乃知鬼工鑿渾沌故設險阻東西陲
君山突兀髙萬仭青草洞庭兩接之歌騷敬弔湘纍者

賈誼繼賦情尤悲客有劇談八景勝我言景勝端何為
山市晴嵐翠欲滴行人早發飯已炊泥深路滑行不得
鷓鴣𦕈𦕈啼雄雌蒼茫稍至漁村上日脚倒射光如篩
青天無垠水作界一株烏桕當踈籬幾迴鐘聲出煙寺
每被風約來遲遲焚香供佛上方事豈料夢破愁先隨
須臾平沙十數鴈嗸嗸祗為稻梁饑不獨江南覊旅恨
亦有人間兄弟思逺浦帆歸就昏黒傲兀喜脫風波危
灘頭解䌫繫石角舟藏夜壑人未知尚憶瀟湘聽驟雨

斑斑染盡修篁枝南巡不返二妃從至今雲鎻認九疑
最是岳陽賖月朗洞賔邀我鶴背騎葫蘆細㵼銀汞走
上下一色同琉璃有時霏霏雪花集雪花席大惨粟肌氷澌
寒鱗價爛賤何用嫋嫋絲竿埀嗚呼亂離兵燹無圖本
誰能下筆追郭熈汪生摸搭入神品重樓曲檻相蔽虧
嗟予遐陬生局促空令想像神四馳還公此畫三太息
江長目斷心力疲

　　題程經厯紀異詩巻


　　堂堂六合久一家萬國幅員時所化奈何物衆生萌蘖
龍虬起戳紛爭拏淮西軍來乙未嵗和州殺人亂扵麻
程氏父子當患難思之咄咄良可嗟小兒肩項俱被刺
大兒脇斷眼纈花解衣盤礴事鹵掠剪鬒漆黒埀鬖髿
惟餘翁媪匿舎後冷風淅淅吹蒹葭是時刁斗夜將半
兄持弟抱屯似蛙兄也永訣已入井弟也匍匐歸路賒
可隣翁媪縱獲免生兒如此憂未涯蒼黄不獨陳叔寳
亦有視死同泥沙須臾翁媪各返舎嶄然二子喜倍加

哀哉媳婦恥受辱淋漓血凝明丹霞長兒長媳今奄棄
設位祭酒雜果樝嗚呼一門聚骨肉或生或死數豈差
幕賔敬甫人注仰美譽瑩潔玉不瑕仲庸劬書得竒語
直擬盤誥追聱牙有時上堂稱夀考後先袍笏衆口誇
起居夫人年六十康強端待孫扶車伊予丁酉避草莽
稚雛學字方塗鴉東西暌離苦絶食五日骨瘦窮槎枒
偶觀叙論重感慨鼻擁雙涕流横斜

　　仁仲學正見予竹冠蓬髩形狀僂傴無異八十

許人因思東坡先生燒燈照影自為傳神予雖
不能是讀是詩者亦庶幾焉

　　春來多病患瘡痏跬步須論千萬里躑躅蹣跚形也僂
如遇躄者婦啓齒竹冠野服髪垂耳手執枯藤坐復起
奈何冷眼程夫子誚予九九年差是君不見太公偶然
釣渭水曰載後車命之矣霜摧雪虐百草死檜栢叅天
翠如洗代間胡公百不理隣家得酒且歡喜

　　題方起莘五馬圖


　　徐君平生愛馬癖&KR0616;&KR0616;畫手號無敵百年物化形影存
流落生綃總陳迹今看五馬各異色兩疋驪黄一疋白
一疋翠刷雲滿身一疋奔虹汗流血奚官亦復可憐人
笑挑青絲事羈靮就中誰解驍騰姿背立如龍俄八尺
不踶不嚙有餘閒囘視神光恍相射得非念同皂櫪悲
御者非人常乏食低頭帖耳或内傷十二閑中推第一
而今蹭蹬老可欺空伴駑駘無賞識嗚呼不幸世運遭
囏虞豈比唐朝太平日牽來錦繡動成羣玉鞍未卸黄

金勒丹墀晝靜栁隂移一㸃華飛墮香雪毛仲也是厮
養兒厮養兒嫁女傳宣出宫掖宫掖慣聽鼓節聲教舞
䘖杯増戱劇酒狂大呌問梅花化作龔黄二千石

　　長句寄洪明善

　　鄙夫明年五十四洪君今年五十二我已白髪君酡顔
流落江湖兩兄弟當時好俠來姑蘇千金不惜酒滿壺
美人窈窕嬌欲滴畫舫如屋紅芙蕖後來再遊歎蕭瑟
虎丘空弔吳王石君試黄堂吏隐仙我作吳庠倦歸客

嗚呼契濶經幾秋亂離未暇為家謀杜陵亦生天寳後
新詩句句干戈愁朱老相見曽垂問萬侯相别更恵訊
書中密密千萬言剰説生兒愈神駿二弟館劵能養親
季也侍旁孝友真一門安隐君食禄况為幕府清風賔
汪公文武雅好士星斗聲名宇宙氣守衛鄉邦十萬家
一一遺甿知姓字我今蹭蹬將奈何門前春草落花多
凌煙閣中好彘肉分甘大醉當髙歌

　　鮑母江旌節歌


　　嗚呼棠川風俗美當時父子爭相死煌煌秉筆玉堂仙
曽為殷勤著青史孝子奕葉孫又孫如何篤行傳閨門
阿娘二八已擇對紉針補綴秋燈昏嗟嗟藁砧早不淑
瘦影零丁媚幽獨中郎有女續家聲伯道無兒延世禄
浚也眉目甚分明見客拜揖知姓名移桃接李乃猶子
嚼指動念如所生盛年耿耿冬復夏東家羅綺跨鞍馬
霜筠縱老節不枯夜夜孤眠淚盈把昨朝有使來京都
里閭旌表大字書浚也起舞獻親夀㝠㝠不負操心初

只今亂離兵戈裏朝為秦兮暮為楚代間多少烈丈夫
不及孱然一婦女

　　同里吳仲機聚石族于窻外被之以菖蒲濯之
以漣漪而象諸山焉大夫士咸詠歌之珠玉盈
帙里人程仁表以仲機命來徴詩予養痾之日
已久愧筆硯荒落且聞西席鄭予明編詩甚精
於品鑑不知鄙作可以銓次否一笑一笑

　　溪南賔主皆好竒平生石癖人所知鞭笞無脛千里致

一旦位别分宗枝每疑鬼工鑿混沌混沌既破清濁離
髙低起伏波浪勢無乃此山能似之何須扳援崑崙頂
何須陟降泰華陲分明六丁精猛力夜半奮擊千鈞鎚
只今蟠屈小窻外尚覺餘潤生鱗鬐良工未敢滿髙價
盆池蹔濯清漣漪谺者為巖缺為洞剡者為槊張為旗
&KR0785;瓏密伺乍掩映委曲暗想猶嶮巇金刀誰剪菡蓞蕊
鐵網自罥珊瑚枝青青菖蒲已旖旎采采巻耳同葳蕤
天開晴雲走浩浩日暮曖翠收遲遲君不見欒城父子

百代師木假正以文字娛烏飛兎走幾朝夕英華消歇
良堪悲豈若吳君處幽閴冠帶濟濟哦書詩鄭郎編詩
繼騷雅牛馱馬載瓊琚詞便當乞我九節杖髙秋嚥露
珠纍纍眼明如月髪返黒黄石再有相逢期

　　題胡仲彛衝泥訪隐詩巻

　　春來幾曽見白日江氷江花渺無極跳踉蛙黽也升堂
門外泥深將一尺胡公老邁志不羣要似東坡借木屐
可憐阡陌有東西欲往恐迷勤指畫恰如故步失邯鄲

足蠒蹣跚勢逾迫時情平地産太行寸寸羊腸任盤辟
何當舎此趨康莊萬里迢迢一朝適胡公掉頭意不然
我向師山訪隐客師山先生人中英讀書閉户髪已白
功名懶作出山雲細數飛花㸃瑶席第想胡公一段竒
惜無畫史圖其迹狂風淅淅松樹間間有磊磈之怪石
掀髯獨立不受呼直怕蒼茫墮烏幘須臾風定神始閒
羽扇左持右挂笠贏得襄陽衆小兒爭唱銅鞮手齊拍
嗚呼鮑叔文章筆有神分明如畫能寫真相煩漉酒今

夜月便有山隂乗興人

　　東南山水瓌竒甲天下莫若天台匡廬三茅武
彛予嘗遊焉其以温泉名者如三山之天湯句
曲之湯水又嘗㳺焉私怪句曲人頗以牲殺汚
辱之三山置士卒鋦鐍雖不同句曲汚辱為王
公貴人禁不得一澡浴者黄山予鄉閈之名山
也距郡城百有餘里未嘗一即焉以逰癸夘九
月某日狂風怒號滕六大作予遊焉浴于池甑

蒸湯(闕)沸其氣如饙餾然内池限以石甃外池
瀕於溪流當水漲龍必潛泳易致湮塞盖地産
丹砂故也與句曲三山特異雖知羣仙餉以瓊
琳玉樹珍禽縞鶴但恨諸峯巘崿千態萬狀不
能悉覩主其院者永傳性宗同遊者謝餘慶君
善序而詩之者唐某也

　　乾坤闔闢何邈綿隂陽二氣相熬煎閟靈毓秀朱砂泉
香柔清滑珠且圓我來欲浣塵俗縁垢膩凈盡瘍痱痊

是中疑有蛟龍眠九夏不竭流涓涓浮丘論道𤣥又𤣥
丹成一笑山花妍御風飛度天都顛俯視下界皆雲煙
或為鈴鐸車盖懸為鸞為鵠時翾翾伍伍什什軍隊然
兠鍪出没旗旄前或如豆兮或如籩侍者立者屹不偏
星羅棊布分市廛重重金闕浮金鈿&KR0785;瓏刻畫如刀鐫
奮迅欲舉獨回旋崩摧不落誰挽牽良工難寫形蜿蜒
解衣盤礴鬱未宣幾回閣筆愁箋天神閒意足功始全
軒轅去矣數千年豈聞天上葬其仙空抱烏號涕泗漣

道旁荒塚枯藤纒新安大好輿籍傳往往異人多大賢
紫陽絶學光後先城陽問政差比肩孰若三十六峯聯
月明秋水開金蓮𤣥㝠何事擅化權遽爾急雪當華筵
審知慰藉心拳拳白鶴屢舞交蹁躚伊予短景箭括弦
休官勇撤廣文氊五百童兒采藥船吁嗟滄海成桑田

　　題吕徳昭雞肋集

　　小年學詩雙髻丫每嗜險語同劉义邇來懶惰謝鏟削
尚覺胸次饒槎枒吕郎本是後來秀筆勢老樹懸秋蛇

時時相過窺底裏曹丕奚翅十倍加偶然逺貺雞肋集
燈前摩挲眼纈花織紡青紅費機巧裁剪縝密無竒衺
又如赤子控生馬不使蹄嚙駕鼓車我嘗擊節一再讀
誰謂詰屈猶聱牙吕郎落托頗差異舉俗媱耳喧琵琶
似聞譜系出左史螭頭曽立書黄麻殘膏賸馥九里潤
宜許文字專渠家明朝驅馳向翹館山中酒熱酸梨楂
團團巖桂月更好㸃綴金粟開竒葩儻逢故人詰新作
揚雄老矣傳侯芭


　　夀萬松軒

　　我嘗愛讀長淮謡又嘗愛讀廬山髙千年宇宙清淑氣
散作二子秋霜毫先生本是神仙侣春風三醉瑶池桃
空洞可容十百輩果然眉骨非凡曹曽聞相國渡江左
馮夷夜恐收波濤巍巍薇垣殿南服璀璨象緯常周遭
先生朅來蒞行院把筆按牘嗟形勞三軍劻勷猛扵虎
白晝濡沫民脂膏片言號令勝斧鉞不敢喘息矧肯嘷
分明次第有賞格織文親賜金花袍公餘閉門謝私謁

卧聽饑馬翻空槽大篇短章出㳺戱如甕蠒緒無停繅
儒生往往盡畏縮筆削難假一字褒自慚鄙夫久瓠落
吳霜亂㸃兩鬢毛每加温温座下坐烹煎未忍厭老饕
獻公以丹丘之雙鶴贈公以滄海之六鼇鼇以祝功名
之衮衮鶴以期夀考之滔滔今年寛恩弛酒禁何妨痛
飲篘香醪琵琶細細鳴嬌手明珠跳澗聲嘈嘈松軒納
凉曉無暑氷盤湧出秋蒲萄

　　和吳生維新


　　老來嬾吐驚人語水落寒天露沙渚早年枉費餖飣功
謾把紅花嫓青蕊後山景慕雙井黄平生袖有知見香
而今吾道付絃絶可憐嵗月空茫茫庭前葉響雨三尺
枯樹瀟瀟含凍濕忽傳新句滿蠻牋使我起坐三太息
要知胸次空中樓八風不硋横江秋紛紛英雄起南北
每為咄咄生閒愁昨夜如槃月未落街頭美酒堪作樂
何須苦羡返舟人如此&KR1201;門亦不惡

　　病中寄王鵬舉主簿


　　青山從事居南譙十年勇出當氛囂笑持六鏃闗弓弴
攻城夜遁來報梟大旗短槊風蕭蕭於焉薦剡銓縣寮
嗚呼斯民&KR1582;然焦賴公撫治慰齔髫抜稂去莠如樹苗
康衢鱗次虹横橋相將僂指四載遥薇垣賞格使乗軺
印綬纍若金懸腰每思祖澤未易徼三槐手植重生條
晉國魏國登前朝魏國既相勲業超聞望勃勃翻秋潮
天人責報何寥寥至今肉食分宗祧伊予潦倒不自聊
興修本欲甘簞瓢雲霾肯翳星月昭始謗終信鄭之僑

似聞兩廡公所劭錐石妥帖功匪窰灑掃未備網蠨蛸
閽人奔走藏山椒使我多病肌骨消援琴自奏閒中謡

　　黄君季倫下顧槐塘山中瀕行具述院判相公
天資高明識見超絶海内人士以之權衡輕重
子不可不往謁之明日入城府巧不相值歸而
沉痾又復踰月輙陳鄙句謹候閽人以獻

　　吾友黄君藝且顓十年不見心巻巻敝貂肯為故人憐
乗騾曉度虹貫天誓言圖本獻山川當時首義心益堅

明公磊落人中仙燒燈辛苦窺陳編棘闈文字世爭傳
五十餘幅羅紋箋毫端衮衮秋濤懸題名雁塔理則然
奈何世變桑海田東南處處揮戈鋋籛鏗失緒老狐禪
殺儂白晝羊牛牽明公神笇出萬全愛䕶鄉里哀顛連
劻勷無主誰周旋北面徐偃玉几捐覬覦僭竊日擅權
沐浴請討敢盡宣明公義激涕泗漣委質便鼓秦淮船
堂堂吳國能陶甄横來爵綬不次銓金壺象筯當畫筵
織紝兩兩龍蜿蜒内廐賜馬銀鞍韉邇來又拜左轄賢

聞有聲華徹日邊河嶽鍾秀星斗聯屢生異人宜九遷
鄙夫玩嵗箭括弦可憐潦倒寒無氊土銼晝永不炊煙
諸生每笑邊孝先窻前花落驚醉眠孰知未遇九方歅
使我多病常憂煎區區際㑹果有縁忍教雪夜扣空舷
至今目逆送飛鳶責沈因之矢長篇

　　家藏邊至愚秋江送别圖重遭兵燹圖已不存
尚遺丁先生長句一首時時展玩猶見畫也伯
文相公喜而和之區區不揆鄙薄輙酬雅意云


　　櫂夫打鼓催發船我正踏歌開華筵可憐送别恰廿載
夢魂尚繞秋江邊擅塲孰是文章手老丁拓落七十叟
平生無酒不吟詩得酒諵諵肯置口畫圖追想昔日酣
我髪安得青扵藍海枯石爛世滋變粉墨蕭瑟猶楓杉
句中有眼曽飽叅而今遺恨令人衘蒼茫不記分袂處
撲面幾㸃蘆花雨沙頭招招頻喚渡大似百年割昏曙
薇垣髙峻摩岡陵白登鬬格兵百層肯向松間訪蓬華
皎如六月懸壺氷堂堂吾道賴有此且對濁醪陶妙理

憂時每恨髀肉生拊己未應馬皁死十有二人常許俱
臣為臯契君無虞拂拭吳松一幅絹憑誰更貌歸來圖

　　題徐縣丞善政後

　　我來休陽才數日呶呶都頌徐侯徳我問侯也果何如
龍鳳三年已在職是時丞相恢復初生民瘡痍地荆棘
侯也日夜費爬梳解鞍憇馬對山色公餘縫掖坐髙堂
滿紙吟詩寫胸臆汗牛充棟書五車平生正頼稽古力
誰憐羣吏雁鶩行不敢面謾敢貪墨昨朝大府砦城壕

意欲森羅固區域侯也布令咸爭趨浮筏源源江水塞
吾歙胡丞亦聯勲杜門饑餓常乏食每抗上官陳是非
旁觀凛凛為憂䀌况侯本是同淮人清白一心未易得
權公文章天下竒藻鑑妍媸誇正直何由善政傳無窮
竹帛易糜石不泐清朝儻遇使觀風顯而用之衆所式

　　河朔侯公君祥知黟縣之四年公憐其訟簡民
淳民亦樂公之徳也嵗次辛丑春予入其境則
耕鑿無廢壤蠶桑無落職歙休寧兩縣流離轉

徙且僦居以就食予未嘗不慨歎人人如公用
心其有不治得乎窻前置石&KR0785;瓏刻畫象天都
三十有六峯為賦之以昭善治云

　　侯公治邑如治家山深俗美靜不譁公來撚指已四載
滿眼種就河陽花當今理民盡魚肉稍稍椎剥多怨嗟
豈比桃源是樂土三竿紅日未坐衙窻前有石大扵敔
&KR0785;瓏逺邇分欹斜谺然欲張蒸紫霧突矣乍破明丹霞
得非天邊之五老無乃江上之九華蟺蜿磅礴鍾異氣

融結秀麗森羣葩浮丘飛仙自芝术王母醉宴誰棗𤓰
老生正在黄山下朝夕與山對槎枒自從亂離走闤闠
兩髩安得翻烏鴉而今黙數甚厯厯髙低次第了不差
常思比來峯勢斷補以六六疑女媧可憐四海尚鼎沸
東風浩浩吹塵沙他時公肯訪真隐松根汲泉飯胡麻

　　開嵗十五日訪楊鑑泉

　　鄙夫病酒渇吞海不管流年雙髩改春來偶爾訪君家
山氣増寒雪猶在低垂茅屋刀剪齊小竹蕭踈梅蓓蕾

清泉一竅環佩鳴雜以亂石多磊磊若人胸次天機深
奔走江湖今幾載劃然舉筆漲雲煙物敢逃形如有待
掄才端的能擅塲價重千金珠百琲伊予夙昔話心期
老硯不靈用饑餒何由卜築東西頭釣水有魚薪可採
未許天台謫鄭䖍定説燕臺徴郭隗手擕短幅歸去來
夜夜斗牛發光采

　　留别江伯仁

　　當年三茅曽一到羣仙謂予精神好首戴三寸鹿胎冠

骨聳眉稜許學道後來奔走向南臺諫議相知頗同調
改製冠削斑竹皮并把生綃寫容貌而今汨没塵土中
欲效南山隐霧豹空餘兩鬢㸃吳霜甚矣無成總昏耄
今年喜登東臯樓百尺崢嶸接窮昊五更雨氣足清凉
十里嵐光媚吟眺紫金霽雪聲蕭騷白石晴雲勢騰趠
豈無洪扣鐘遞鳴况有練溪月可釣側聞大父人中英
鑿沼梯山擬天造嬌花新移剪錦竒美石舁來雕玉巧
珊瑚倒影浸碧波犧象香浮出清廟嗟吾異世雖後生

念子同袍果夙好講明蹔假席坐温歸去寧忘國知報
屢煩設醴環翠軒折草抽莖結烏㡌服之不稱老奈何
摧頹敢對菱花照臨岐且賦長短行鸞鳳孫登作清嘯

　　題烈婦吳氏

　　吳家有女踰十五嫁得王綱作烈婦兩小無嫌意態嬌
髪結青絲表情素劻勷淮西起戰氛白日殺人任喜怒
含山縣小勢難支信宿梅山隐秋霧婉也勤事舅與姑
綱也十步一回顧如何艱險各駿奔舅姑不來夫亦去

形單影隻逐強梁手足胼胝困中路寸心脉脉誰得知
箋愁欲向天公訴天公杳𡨕耳不聰骨肉暌離忍孤負
舅姑豈是鍾愛疏良人豈是佳期誤萍蓬難保此身存
恨不待年已婚娶徘徊浦溆托波神憔悴湘纍同所苦
饞蛟嚼齧魚為棺誓肯堅貞遭穢汙短戈接引爾何癡
血浪翻河衆驚謼嗚呼儻明生死識重輕百嵗光隂等
朝露下堂避火失待符安得芳名刋典故紛紛駐馬再
拜徒敬弔香魂水仙墓


　　題村田樂圖

　　人言農家苦我言農家樂春田雨如膏呼兒具錢鏄牛
疲卧樹根氣喘嚙枯籜老妻餉午炊隨分飽藜藿秋髙
榖登場萬寳光錯落回頭念躬耕此計良不惡嗚呼仕
途豈似歸田好骨肉睽離不相保半生欝欝利名愁一
夜白髪驚霜草宦㳺安得比兩翁山餚村釀肩相從手
持鼗鼓聲鼕鼕何異擊壤歌堯風崇安學官性嗜酒返
闗兀坐無酒友只使獨醒看畫圖隔林幽鳥聞提壺


　　題蔣震夫竹窻詩巻

　　世人愛竹有何好箋詩緑竹本二草建溪搗紙女兒膚
拂拭光生照晴昊孰似蔣家三逕中稚子嶄然脫錦褓
自從尺寸長凌雲修幹翛翛青未了秋華結實飽鳳雛
等閒肯著安巢鳥先生世隐天都峯種竹窻前揺翠葆
凉風起處繁聲生夕陽落後清隂窈逍遥手把太𤣥經
賦性平生厭機巧苔封空山白石床只許羣仙來問道
十年奔走京國塵萬事莫如歸計早挂冠奚必神武門

紫芝采采商山老我今便約竹林逰拄杖隨身恣幽討
丹池無滓香且甘釀酒百壺從醉倒

　　暑中有懐叔固時留武林

　　暑氣蒸人欲大呌四壁何曽通一竅盡日竟無故人來
欲雨但聞天女笑蒲葵脱腕胡可停蠅蚋咂肌誰所召
安得杭州買官氷凉卧西湖湖上棹

　　代送貢友瞻幛詩

　　宛陵南湖欝相扶山如走馬水直趨菰蒲兩岸瀦萬頃

集有鴻雁跳有魚聞君卜築厯幾世遂以姓顯稱楚吳
白頭學士文章伯日日待詔承明廬仰覲清光才咫尺
殿頭催賜春滿壺謝庭玉樹照耳目一一㨗足功名途
情知鳳雛出丹穴毛質自與凡禽殊朅來司㑹紫陽里
朝坐學舎夜讀書秋徴倉廩如斗大米粒愛䕶明月珠
錙銖累積肯縻費共喜買田割膏腴三年細滿返故里
舊栽楊栁今扶踈上堂父母問起居下堂兄弟盡友于
一門被服青與紫我詩宜繪家慶圖


　　代送汪彦文幛語

　　新安本是神明鄉黄山萬仭摩天蒼溪流淺碧魚可數
巨石贔屭横為梁紙光漆液硯比玉春風吹出金芽香
曽聞廟食封忠烈千年英氣懸秋月又聞詞翰屬龍溪
半夜校書照青藜遥遥華胄稽譜牒知君雲仍是幾葉
扵焉姽嫿琴堂中意氣凛凛多髙風願如黄鵠奮千里
不比燕雀棲蒿蓬

　　夫君早嵗逰采石醉吸玻瓈弄明月有時單舸訪謫仙

青山無言怒濤發蛟龍㨗出如人長悲風蕭蕭吹短髪
賢明賈侯欣識之胸中抱負如此竒金科玉律亦爛熟
毫端烟雨常淋漓嗟哉廵吏蟣蝨小有才磊砢不一施
朅來喬遷紫陽里白雲古縣風俗美幾回封印待長官
瘦馬凌兢踏寒雨而翁積徳在後人諸弟俊氣欝眉宇
只今翁調向東陽令弟薦剡飛秋霜文也細滿膺府檄
聲華千里相輝光共説汪家兄弟好明年榮書上上考

　　笪本可為祖母病行禱婺源中途五鶴導舞黙

有懸應歌以送之

　　春來曽無頃刻晴十日九日常風雨鄙夫更為感時憂
浙東賊勢猛如虎官軍道上恣搶攘居人&KR0616;&KR0616;盡閉户
笪君躡屩句容來兩足蹣跚困泥土自言三嵗乳下兒
丁運囏難失恃怙白頭重親八袠餘弗忍遺孤重摩拊
陳情之表先我心似訴悽然無盡苦奈何埀老卧沈綿
不及慈烏能返哺人生至孝逹神明敢以身代期疾愈
五王聯翩龍衮巻洋洋在上誰敢侮清香一瓣妙感通

祥飈恍若神君語婺源尚隔五嶺遥白鶴便向尊前舞
歸來喜氣溢里閭鼉鼓聲喧作端午茅山之石規玉杯
茅山之木釀玉醑茅家兄弟把靈芝夀彼髙堂太祖母

　　嚴陵錢君瑞醉中索題環秀樓詩

　　何當擕眼翫環碧十二烟螺浮几席主翁讀書樓上頭
半捲踈簾銜曉日清光散入骨髓寒翠影長凝鬢毛濕
幾回挂笏度閒雲一鳥不鳴春寂寂

　　走筆戯贈張文鼎墨梅


　　梅花不是人間白畫工休汚瓊粉色淡墨踈踈淺著烟
一枝蘸出臨溪月張君好畫本詩人吟魂寫影俱逼直
從此玉妃歸不得滿紙占斷羅浮雲

　　題王仲寛唐馬圖

　　漁陽風塵吹不起驊騮卸鞍洗秋水奚官新絡青絲韁
不嘶不齕意千里玉花散作遍身雲鐵蹄欲凍六月氷
代間龍種豈易得合與八駿爭驍騰君不見幾年蹭蹬
鹽車下未售黄金滿髙價相逢儻受伯樂知何用區區

詫圖畫

　　題王鵬舉漕米詩巻

　　君不見當年婺女米船來霞紅雪白山作堆杖頭三錢
博一斗家家鼓腹收饑雷而今離亂與昔異新安反櫂
麥舟去概平斟滿曝日乾妻兒未許食新味我邑隘小
曽不知科需百出民力疲躍冶鑄殘農器鐵美箭伐盡
柯亭枝吳蠶未吐銀絲濕府帖又催夏税急桐子乍大
漆液黏吏胥敲門雁行立人人都説少府賢訟庭不忍

施蒲鞭今年漕麥更運米寛期集事咸歸田雄村觀口
秋水漲江桅衘尾相次上幾回買魚祭江神願乞順流
風力壯白頭四皓勤索歌願言甲兵洗天河東隣酒好
且賖吃我歌才薄奈爾何

　　九月十日命次兒文鳳擕琴謁張仲賢知縣是
晚宿澄塘蘭若同吳徳囦文鳳聯句以叙陽闗
别意云

　　丈夫不作兒女淚獨立荒郊望秋樹今晨抱琴謁侯門

一曲宫商美無度離鸞别鶴遇知音流水髙山得真趣
老僧香焚螺甲烟小童茶瀹龍團味石蒲含雨漾寒波
徑竹迎風滴晴翠詩成稽首西方仙老去逃名秃長孺
堂前桂吐月中花溪上人呼烟際渡幽亭一箇剪茆茨
淨渚數層集鷗鷺次公無酒狂殺狂巢父掉頭去復去
攀轅截鐙苦留連對月臨風莽回互布帆百折轉清江
蘆雁數聲隔濃霧鳯凰臺上帝王居虎豹闗中英傑聚
紫薇露濕宫衣香紅藥風微省郎署張公豈獨上諫章

憂國終當减租賦行年六十老弟昆此日尋常愧師傅
魚書一紙報平安慰我交情發深喟

　　題李近仁太守夷山圖

　　靈山本無山夷山石作骨嶙峋贔屭幾千層太行之石
髙於屋碣石入海空沈淪漢家寳鼎出河汾至今瑞氣
不肯散夜夜上天生白雲賢侯仕宦思故里江北江南
幾山水直把蒼松銘寸心萬嵗山前聽秋雨四海車馬
將㑹同歸來未効柴桑翁分明衣冠李太白落月屋梁

見顔色要使吾儕拜畫圖英風絶俗人間無

　　題趙仲簡黄山送别圖

　　好山似髙人招呼不可致如何六六峯蟠屈畫圖裏自
言束書巢浮丘瘦藤老樹猿啾啾懸巖瀑布飛百尺水
精為簾月為鈎有時樂奏鈞天表羣仙小戯乘蒼虬只
今風塵舊夢斷每懐蒼壁祗自羞豈如塗抹鵞溪絹朝
夕展玩消閒愁畫中送行客烱烱神光浮烏紗白紵勢
落魄罄折莫是胡生不後來差似程叅軍意氣矯矯超

凡流更有兩士亦修整回頭飽挹黄山秋恨不并寫鄭
處士蒲韀騎牛稳如舟嗚呼新安好景名天下晴嵐萬
狀山無罅趙郎休用賦驪駒醉讀吾詩能當畫

　　贈番陽沈晉可

　　江南五月梅潦流閉門吟作喚雨鳩有客短襦泥没脛
破紗漏髪寒颼颼恍疑折角巾又似白接䍦何須驚駭
陳梁市便許笑倒襄陽兒君言少小走四海雷轉空腸
氣不餒遑遑逆旅無知音每欲箋詩訴真宰兩年抱琴

黄鶴樓三年作賦鸚鵡洲眼光艷艷銀槃月筆陣灑灑
氷壺秋夜來佩劍劍花吼解后筠軒一擕手狂歌自喜小
天地厯譚不覺飛星斗解君頭上巾漉我甕中春牛馬
恁走江湖客麒麟肯畫山林人

　　近聞叔器學正遷善府掾俱有海北喬遷喜而
不寐為賦長短句二十一韻

　　姚君作詩似建水朱君飲酒如淋灰自我得二士壯氣
傾九垓鳯窠丹穴豈凡鳥馬育月窟真龍媒叔也讀書

漁梁上閉門不出旁人猜闌干醉拍山月影呼我賸
酌黄金罍三年校官留錢塘倐見傑閣飛崔嵬去年又
調池陽逰繞屋芙蕖秋水開米圓如珠鱠如玉槐隂立
馬荒蒼苔遷也亦復可憐人遑遑奔走於塵埃作賦直
過鸚鵡洲抱琴又登鳳凰臺舎儒就吏營斗禄慈親鶴
髪將毰毸有時抜劍頓足舞仰天大笑何詼諧當今天
網下罩士喜聞霜臺重薦才官河五月鼓聲集剡剡黄
旗插髙桅廣南雨洗息歊瘴海康雲霽收狂雷政須詩

書佐元帥不用矛槊殱渠魁金刀賨布巖洞俗椎髻黒
齒猺蠻孩同里已盟膠漆久同道又聯雁鶩來審知公
餘了無事檳榔茶熟椰子杯蹇予布衣誰比數長大漸
茁鬚滿顋嶺頭儻遇南來使一枝為寄先春梅

　　題雪谷詩巻(雪谷二字乃雪菴為恒陽王作亷侯子有立以餉予予轉貽允中姚
師)

　　鄙夫早遊亷侯家亷侯諸郎蘭茁芽厯談鼻祖事聖主
乾坤開闢歸中華當時皇朝漸寧謐人才密櫛俱寵嘉

雪菴釋子應明詔纍纍作字如畫沙玉堂天上風日軟
研磨老硯浮墨花乘閒疾掃兩大字筆勢衮衮懸秋蛇
苐思冀北風雪冷馬毛蝟縮人盤蝸得非念佛雪嶺逺
瓊花世界爭槎枒諸郎貽贈今幾嵗玩之歛袵重歎嗟
不如寄與姚道士萬山深處巢烟霞蕭然一室水晶域
焚香了了消俗譁只今六月若坐甑安能飛度乘仙槎
清冷恍踏層氷上請師為試先春茶










　　白雲集巻二

