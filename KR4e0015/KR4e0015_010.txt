林登州集卷十
明林弼撰
送序
送張玄略之夷陵校官序
元世吾閩以儒業顯者固不乏人然延平張氏實啓而
先之張氏升以童子入胄監遂敡歴中外官至儒學提
舉子玄略習家學益演迤而宏廓之治舉子業值元季
不復求售有司隠約山野間晉寧魏先生文憲文學偉
士也知玄略之賢遂妻以女玄略以提舉公死節江西
僑居者久之余令豐城與玄略數相見既而玄略奉櫬
歸葬别去且十年思欲一聚首而不可得今年秋玄略
以有司之薦來京師予忝職儀曹獲道舊故甚驩上方
注意學校造成人材銓曹以玄略明經學遂以為夷陵
學正玄略來别曰願有言以告我也噫予何言哉君學
積於己而淑於人舉而措之固無難者予何言哉昔陽
城以忠孝教諸生後世稱其知本玄略傳家忠孝固所
謂身教者矣諸生之取則孰有大於此者哉夷陵歐陽
文忠公嘗為令以過化之學之行而勵後進則它日文
風之盛將稱夷陵矣予與魏公篤忘年之交而提舉公
素所景慕者故於玄略之行喜而序之庶幾朋友規益
之誼也
送袁時習之沔陽學正序
學正教職也師道之立人材之成繫焉蓋職教得其人
則師道立矣師道立則人材之成易矣非其人則反是
古之教人者有小學焉六藝之文洒掃應對進退之節
是已有大學焉窮理正心修己治人是己小學學其事
大學學其理而措於事今之為教蓋兼之矣有經學焉
有射學律學焉有書學算學焉日書而月課之季呈而
歲攷之稍成則登于成均一或有需則拔而甲之用之
急則成之必速也成之速則造就之必勤也職教者可
不加之意乎然則教職雖易而實難四明袁君時習宋
正獻公爕之諸孫也父石隱先生璉嘗立義塾以教其
族及里之子弟篤學實踐鄉人化之時習於家學泝源
而衍委者也今年秋以明經舉授沔陽學正見予於禮
部恂恂然禮甚虔也氣甚和也予竊言曰是可稱教職
而立師道矣人材之成其無負於朝廷之所注意者乎
噫室必成於梓匠車必成於輪輿以其藝之精而業之
專在是也時習尚精爾藝專爾業以舉爾職庶乎學之
克施而後進之知所勵也時習作曰諸大夫士方以道
之所經分題賦詩以為蒙也贈請書先生之言以為序
送祝季清歸省序
三衢祝季清為國子之二年以歸省告循故事也國學
為白禮部予忝幕職見其來牘則嘆曰昔在有唐之世
成均之教亦云舉矣然諸生歸省之無其制必待陽城
為司業然後行之城既行之猶有三年不歸而被斥者
于以見聖天子孝治之盛軼乎有唐之君而今日人心
士習有非唐世之所能及也且古者三物之教六德為
首六行次之六藝又次之先德行者本也後文藝者末
也矧夫孝實德行之本也歟今苟不以尚行為本而惟
文藝是趨則失其為學之要矣故二載之上許令歸省
著為定制使夫知盡為人子則知盡為人臣也季清思
定省温清之曠節甘旨滫&KR1329;之闕養即告以歸盖不待
司業諄諄之誨而後能也綵衣趨堂春酒介夀親朋閭
里之畢集其為樂蓋可想矣天子需賢若渴而於國子
尤注意焉季清調膳之暇其速歸館以待寵擢柯山之
游慎勿久留於觀奕也
送蔡孔昭再令上饒序
國家以九等考庶官之績考上中者皆俾復職蓋用漢
守令久任法也夫任久則民信民信則政洽政洽則職
舉矣於考績其庶幾乎吾友蔡孔昭曩以有司之薦為
儀封丞陞上饒令上饒為廣信附郭縣當往來孔道徵
需之繁力役之頻牒訴送迎之勞視它邑為最劇孔昭
以退然一儒生處之不大聲色不事苛刻而令亦行事
亦集郡上其考中今年冬入覲既考復職上饒故事復
職官賜宴於禮部孔昭來言曰某昔辱先生之教今宰
百里愧無善政叨沐恩寵亦云厚矣願先生賜一言庶
以為規夫政貴有恒始勤而終怠則事廢矣先寬而後
猛則民怨矣子之再令亦惟以昔之所施者施之不矯
情求異惟循其常而加慎焉則民安子之政如一日也
余歴職郡縣所自勉者不過若是故為子言之未知然
乎否也
送吴起潛歸養序
吴起潛氏泉出也洪武八年秋有旨徵郡縣學弟子員
能通一經者進胄監起潛中選來京師在館逾年以親
老無它昆弟乞歸養胄監允其請給事中林君廷綱謂
予曰起潛亦能子矣今之言歸先生幸有言以贈之庶
幾鄉里之誼也肆惟聖明龍興禮羅賢俊列于庶職草
野不遺而於胄監尤加之意蓋以茂才之在是也故凡
國子多不次陞擢或任方面或司風紀或位朝著咸自
奮勵思有以設施於時補報於上在館之士朝夕待用
猶望鴻鵠而援弓&KR1508;其心已躍如矣而起潛泊然無進
取意惟念親之不寘蓋以親重於仕而學莫先於此也
故惓惓焉以歸侍告雖拖朱曳紫戲綵之歡不易也累
茵列鼎調膳之樂不移也嗟夫若起潛者可不謂之孝
子哉予忝寸禄而親去我矣起潛之歸而親逮養雖未
得禄猶足樂也筍江之魚泉山之酒吾知足為甘旨之
奉矣它日求忠臣於孝子之門舍起潛將奚適哉予嘉
起潛厚於事親而薄於禄仕也故於其歸序以送之
送董文昭教浦城序
自洛學既南徽國朱文公集諸儒之大成道學之明炳
如日星矣真文忠公雖後出而能發明朱子之學若讀
書記大學衍義諸書至今為學者所宗為有國所崇方
之孟氏明夫子之道蓋世雖異而事略同焉建之浦城
實文忠之故里也文忠公之學家傳人誦非一日矣故
論道南之淵源則始於劒而盛於建而浦城又建之一
理窟也皇上重於育才於學官必慎擇焉吏部既試其
才必覆試于禮部以觀其學然後授以教職蓋以師道
之在是而模範之必正也予友董文昭種學積文亦既
有年今年冬以有司之薦來京師禮部試其文吏部上
之遂以為浦城教諭予忝禮曹因其來别告之曰文公
先生昔守吾漳北溪陳先生安卿實得其傳文公晚歲
四方弟子益進公倦於講說惟使質於安卿公但首肯
而已文昭生北溪先生之里而游文公之鄉教文忠公
之邑益當思所為教以無愧於前修以無負於皇上至
意庶乎人材可成而教職可稱也勖之哉
蘇郡倅王君復職序
今天下劇郡姑蘇實稱最焉官於是者非明敏練逹之
士則事廢而職曠職曠則身危矣故官難其人而為其
官者恒病其職之難稱也王君文質倅其郡閱一考矣
故事當入覲文質至京師吏部書其考上既而賜宴禮
部遂復職焉余嘗考殿最之法唐世已詳然郡縣之廣
劇不能移於簡難不能移於易自今論之錢榖之徵造
作之需牒訟之造南北之簡劇相倍蓰焉而南郡之簡
劇亦有相什伯焉官之材有優劣處於簡劇也有難易
而惟以稱不稱第其高下則北之稱者必不稱於南而
南之不稱皆北之稱者也殿最者果於是而可定乎矧
夫蘇郡又南職之最難稱者乎王君不以職之難而克
稱之繇一考而至三考皆舉此而措之夫何難能乎哉
倅以佐守者也為佐能是守獨不能是耶文質循兹以
往吾知無難為之官無難處之事故於其歸書此以送
之
送翁毅弘歸省序
成均為首善之地而儲材以待用焉斯天子之所重而
天下之所觀法者也郡縣學弟子員能通一經逹一藝
者即貢成均未數歲吏部試其學即官之上以其速成
未足為逹士也於是選有學能文者四十三人命博士
專教之期以學博才宏而成其器之大今年春有旨俾
各歸省人賜衣二襲楮弊若干緡又賜其父母人二縑
奉以來者月有給焉於是諸生咸相激厲以為天子之
恩賜侈矣作飬之意深矣吾徒可不知所以自力以真
儒自期以補報為念哉清源翁毅弘入為國子將二年
矣在倫軰中嶄然見頭角首預兹選至是得告來言别
曰某辱與先生同為閩人今焉歸省吾親先生幸賜一
言庶為鄉里之光也噫士之為學必志真儒國家以是
望子而子亦以是而自勉矣予復何言哉傳曰夫學則
殖不學將落子年富力強能殖其學他日躋仕中外文
足以潤色於鴻業政足以禆益於盛治則有以副聖天
子之至望而顯於親者不徒今日之榮為已足也勖之
哉
送陳一原復職聊城序
余昔過聊城愛其民俗之厚官事之簡則歎曰太公之
風孟子之化猶有存者歟鄒衍淳于髠說辯之習亦既
息矣乎魯仲連之重義不取猶有勵於後世也歟他日
余友陳一原簿其邑秩滿入覲詢其民俗則視昔澆矣
詢其官事則視昔劇矣蓋重兵駐其地則供需為難邑
負郭而當孔道則應接為煩民貧而事不時習則大府
之譴呵日至簿之職亦不易稱矣公務旁午一原一以
平易剖决之若層冰春釋渙然而無壅若大斧斫木盤
根錯節應刃而解繇是大府書以上考沿檄至吏部允
之錫宴南宫復職北還予忝儀曹因其來别而言曰昔者
者聖人委吏乘田猶屑為之惟思其職之稱云爾子之
職稱矣今復其職母易爾心改爾政民安子於前豈不
安子於後乎敬以持之誠以孚之則雖久而民愈信而
事愈集矣君晉安人宋侍御史某之後領洪武五年鄉
薦同年皆職近侍臺憲一原以親老辭八年復起為今
職云
送林純夫職教龍溪序
予去家十餘年親友多零落老者皆為土中人壮者老
而少者壮矣雖一二來見目予老醜率瞪視移時然後
一笑人生聚散不常歲月易邁此古人所以興離羣索
居之歎也今年春友生林純夫用薦來京師見予於儀
曹年已壮修容而豐髯禮度而氣和則為之喜曰是殆
無凡近之習而可進於高明矣既而吏部試以經學俾
職教龍溪龍溪純夫之鄉邑也校官諸生之望法也一
言一行不循乎理則長者有議而後進必厭於心蓋道
立則教立範正則器正漳雖介海濱然晦庵朱文公實
過化焉北溪陳先生安卿東湖王先生子合皆其高第
弟子道學之傳一脈不墜其教人之法具有成訓子能
興而行之則諸生之成材也可卜矣國家選材先實行
而後文辭子知所重則教職之稱何難焉予老矣倘遂
乞身歸里之願尚能與子尚論聖賢道德以續夫二先
生之緒毋謂今人不可齊古人也誰謂華高企其齊而
純夫其勖諸
送程仕貴歸省序
上臨御之十年有旨國子嘗被差遣者中書試其業官
之令各歸省然後之官臨漳程仕貴方分教宿州以無
他兄弟乞歸飬有司謂在令甲父母年七十許一子侍
老而仕貴親年未及弗允仕貴再以歸省請允之仕貴
喜動顔色以為雖未得請而暫得歸覲一承親顔亦上
人之賜也其友洪朝宗氏來言於余曰仕貴里生也嘗
受學於尊公三谿先生今兹有行盍亦有言以華其歸
乎於戲天經地義民行則之孝實百行之本也孝行於
家則忠移於國仁推於民愛及於物誠獲於上信孚於
下皆是道也仕貴學古以入官方將見於設施報國必
思所以忠撫民必思所以仁也澤民必思所以愛也上
有所統也必思所以獲其心下有所臨也必思所以孚
其情是豈有待於他求哉亦舉斯心加諸彼而已今日
不遺其親即他日之不後其君也蒞政臨民既行其學
親及期頤然後歸侍吾知仕貴請雖未允於前而終
允於後矣忠孝之胥盡德業之交修余於仕貴望之予
非無仕貴之思也而風木之感無窮之痛有不忍言者
視仕貴歸省之樂其歎慕當何如耶仕貴第為我問故
山梅竹還無恙否倘沐聖恩獲賜骸骨尚得盤桓於三
逕也
送韓君子煜之官海門序
洪武丁巳春弼再奉旨與禮部員外郎吴伯宗順慶府
照磨韓君子煜同使安南越四月至其國其王煒郊迎
璽書至宫北面拜跪受上賜如禮遣貢方物奉表陳謝
濱行煒遣陪臣持黃金若干兩為贈弼與二君峻辭郤
之子煜曰嫌疑必慎亟取紙筆俾臣具状領回復語其
執政以郤之之故要在上不失聖朝之體下不失遠人
之心萬里瘴鄉山川險惡而吾三人同心一力以事王
事行則方舟聮轡寝則共室對床相聚之殷而相與之
厚未嘗一事之或違一言之或戾也既復命當路以韓
君為能超遷海門令予與吴君送之龍江之滸酌之酒
而告之曰郡縣選材慎重至矣有地百里有民萬室利
病得興而除之強弱得抑而扶之亦足以行其志矣君
自弱冠登仕版已籍有聲稱今兹作邑譬猶駕輶車就
熟路不待王良造父之御一日之間迅馳千里有不足
言矣海濱之民雖習頑獷可以義化又地居畿輔政聲
之逹易於上聞吾知子煜入為朝著之羽儀也必矣諸
大夫士贈詩凡若干首遂書余言以為序
送史子玄之忻城丞序
餘杭史君子玄僑吾閩二十餘年矣其所與游者皆清
介茂拔之士弼雖樸鈍亦忝定交焉知其博學多藝能
樂恬淡而厭紛華也洪武己酉弼被旨徵至京師叨職
銓曹補外任與子玄則别且十載四方之士或被徵薦
雖巖穴草野不遺也有若子玄之賢而有司不之舉予
竊惑焉今年春或有言子玄于朝者有司懼獲蔽賢之
譴即遣計吏偕以來吏部試其文上御華蓋殿親賜問
焉已而授慶遠之忻城丞來告别曰願有言也予謂士
拔草萊即擢郡縣亦云重矣子玄優學逹政以所藴之
素見於設施必能無愧於其職矣忻城邑小而地僻民
雜猺獠政貴撫循子玄苟不鄙夷其民道之以禮樂之
教將見化頑獷為良善轉呻吟為謳歌百里之内翕然
安集則下之有以行其學上之有以副聖天子之德意
矣弼聞朋友之義貴相規益故於君之行序此言以為
贈
林登州集卷十
