林登州集卷七
明林弼撰
五言排律
贈别甯義甫率掾二十韻
甯子眞人傑英年拔郡曹簿書閒吏事弓劒策戎勞佛
塔題雲鴈神山看海濤短衣寧扣角巨釣擬連鼇阮掾
稱三語潘郎嘆二毛薇邊騰鶚剡柳外試龍韜單騎晨
傳檄重關夜屬櫜陣雲横雜遝郊壘破周遭風驥難垂
櫪秋鷹待解絛分藩嚴節鉞弭筆逐旌旄西崦烟收瘴
南溪雨漲膏芝蘭從草伍稂莠為苗薅緩帶羊公適胡
牀庾亮豪劇談方洒洒别意苦慅慅烽火悲横玉篝燈
夢大刀霜橙分紺實江蟹斫紅螯把酒歌三叠維舟水
半篙宦情磨鐵硯交誼戀綈袍青眼羣公在丹心寸地
操為君懷遠舉天表粤山高
贈王同野閫史歸建三十韻
聖理濟夷夏邊陲重鎮綏藩臣分節出佐政辟文帷君
拔千人傑民瞻一郡師汾河遺澤在滕閣逸才推子佩
鏘經席王章肅奠儀堂鱣嘉瑞兆閫鶚薦書馳簡量稱
三語清名慕四知濟時行賈策論事邁蕭規烽燧猶南
國風雲渺北墀登樓粲空賦入幕超能詩退食欣多暇
忘機慰所思凉薰榕下榻長日竹間棋細藻流清泮香
蕖泛綠池應勞書牘尾未許撤臯比江左陳琳檄淮西
韓愈碑文章長叙論贊畫足匡禆已喜才堪試何慚位
尚卑驊騮霄漢步松柏棟樑姿天地心如鐵風塵鬢未
絲彈冠差可慶結襪詎云癡雲樹連同野家山近武夷
蕉書頻日報蘭櫂及秋移椿綠霜中幹槐青雨後枝韋
編課兒誦綵袖奉親嬉至樂皆人願微名祇自縻朋簪
資麗澤客袂忍分岐荔熟丹砂顆醪香碧玉巵離憂從
馬上言贈且江湄瑞世鳳麟覩清班鵷鷺期行哉須努
力千古志臯䕫
江洞書事五十韻
西徼百蠻底南荒三楚邊苗頑風未殄盤瓠種猶傳江
自牂柯發山從越嶲連封疆秦日畫威德漢朝宣馬援
軍曾駐狄青師載旋羈縻諸洞在棄置左官遷夷獠分
生熟懷柔異後先鳥言難白别椎髻費紅纏篁桂深林
薄茅茨小棟椽巢居牛畜共鄰處虎狼聯獵野撚花箭
涉川刳木船蝮蛇勤執贄雞骨慣占年畬種原頭火村
炊樹杪烟兵塵竹子後瘴雨桂花前徑路微微入藤蘿
密密延小橋過略彴輕簥送鞦韆象郡通蕃甸珠崕到
海壖驛牛無脫轡洞馬不加鞭飲澗猿懸臂吹潭蛟長
涎危峰常欲墮怪石久皆穿忍聽歸歸鳥愁看跕跕鳶
沙薑長豎指泥蕨細鈎拳寘&KR2502;讎家快挑生左道便行
厨避民舍停筯問賓筵近臘縫山罽迎秋拾木綿䕫羵
為伴侣麋鹿當牲牷蠻鬼歌堂賽狡童舞袖翩溪翁醉
皆倒野婦喜如顛負弩常從犬扳罾或得鯿孰云殊土
俗自是一山川白髮知何叟青衣立竦肩送瓜強留客
供酒不論錢請說兩江事含悽雙淚漣前朝失政體酋
長竊兵權角面桃弧勁魚鱗竹甲堅敓(音奪)攘時彼此剽
掠轉寅緣聖主開弘業遐方囿化甄居然列郡縣忍爾
黷戈鋋豈料潢池地從觀埳井天羣兇多不逞同惡復
相牽春廢桑麻壠秋荒蔗芋田官軍掃氛翳鼠輩委腥
膻汚染猶蒙宥強梁詎足憐智高今顯戮孟獲已深跧
殘命嗟如綫新官幸似弦愛民有元結奉使遇張騫苦
語怕終聽同仁賴曲全乾坤新再造日月大無偏嶺徼
雖稱遠巖廊正任賢觀風小臣在歸擬奏詩篇
贈塔斯圖判府二十韻
賢倅北方傑篤生勲德門世皇良將裔林國上公孫淮
海新開府開山舊鎮藩彛勲揚日出劍氣射星垣喬木
蒼烟古甘棠綠蔭蕃東南集冠盖甲乙擁旟旛帝軫邊
方苦公承天語温貳車方筮仕别駕重疏恩虞坂馳良
驥滄溟起大鯤松邊臥歸轍柳外迓征轅良策禆軍旅
長材任劇繁列槐家澤遠細柳祖風存春雨桑麻隴秋
風禾黍原鱷應識韓愈虎亦避劉琨東郭看山榻南樓
對月樽調羹需鼎鼐紉佩雧蘭蓀昭代多麟鳳清班簉
鷺鵷安車行趣召萬里覲天閽
縣尹相公平寇策勲賦詩為頌
國步艱難際邊陲俊傑生將門餘舊澤相閥藹新聲騏
驥駑駘屈鵾鵬羽翼成將軍年尚少令尹職先榮溪北
甘棠樹江東細柳營循行及野邑團練合農兵南徼驚
塵起西林殺氣横霜袍當自表雲陣每孤征士畏條侯
令民知司馬名指揮秋色動談笑瘴氛清落日喧笳鼓
西風捲旆旌歸舟無薏苡吟擔有黃精保障安黎庶勲
庸答聖明願言崇令德佳䜟叶承平
别胡景昭
景昭文學疇昔相好非淺近交寇盜流離偶會漳水
之上歡洽未久歸思浩然不可援止漫成十六韻寓
惜别意
昔予方弱冠與子每同襟躍馬春風早聞雞夜漏深青
雲懷遠志白雪操淳音霄漢何寥邈江湖易陸沉卞生
勞獻玉直子誤持金典教才終屈為郎力不任艱難愁
白髮慷慨見丹心落景山陽笛寒宵楚戶砧杜陵憐久
客梁父動悲吟日月鴻遵渚風塵鶴在林策言疎董賈
詩價重何陰小子多茅胙先生寡芥鍼麒麟圖自古鸚
鵡賦還今且對盈樽酒休鳴别調琴桄榔晨霧塞薜荔
曉霜侵畏道那分袂離情倍不禁
五言絶句
題菘菜
野老藜藿腸飽知晚菘味惟應肉食人少玩圖畫意
題樹萱堂
叢萱樹北堂宜男吐幽芳春暉盎如酒庶俾百憂忘
題白雲堆
空山白雲堆中有隠者居悠然兩無心塵世將焉如
七言絶句
汥江八景
蕉寺晨鐘
招提隠隠傍林巒月落鐘鳴漏未殘一夜芭蕉風不靜
秋聲相和下雲端
吕橋夜月
長橋十丈俯江流月色遙連水色秋雲外何人吹鐵笛
渾如黃鶴斷磯頭
黃村晚照
黃家村外夕陽明雞犬遲歸愛晚晴花落閒庭茅屋靜
小溪風起看潮生
阮浦春潮
别浦春潮帶雨來帆歸天際晚風開江干竹樹深如許
二阮清遊應未回
球浦烟帆
珠渚烟晴晚照紅布帆八尺飽西風今宵繫纜知何處
兩岸蘆花月色同
浪灣雪網
浪花飛雪滿前灣舉網輕舟夜不還無限黃州蘇子興
洞簫聲在水雲間
棠堤春雨
雨過春堤塵未乾海棠千樹畫中看汥江江上東風軟
輕撲羅衣散曉寒
橘塢秋霜
水邊林外野人家橘柚秋紅照晚霞何日寄來三百顆
先春報汝玉川茶
河船口占八首
沽河水接潞河渾處處新營失舊村聞說東西兩漁甸
年來也隸達家屯
其二
七月既望月更圓蘆花吹雪秋滿船無人共過黃泥坂
此客元非赤壁仙
其三
昨夜江頭秋雨急曉看新水已平堤堤邊紅蓼開無數
樹樹相依穗穗齊
其四
原田黍稌秋垂熟婦子廵防閙達宵但得西成來鼠雀
也勝螟螣盡青苗
其五
憶昔扁舟過潞河垂楊兩岸綠陰多而今野飯維梢處
爛漫牽牛引碧蘿
其六
點點蘆篷疎雨聲酒魂詩夢有餘清覺來却笑玄真子
猶向江湖著姓名
其七
連朝雨急臥不起清曉篷窗試一開水面雙雙輕燕去
沙頭箇箇白鷗來
其八
河中風物無多子鯉鱠蒲羹頓頓供何似蓴鱸鄉味好
扁舟歸去及秋風
題寒花䳺鶉圖
落日秋林竹樹稀枝頭寒雀靜相依爭如草畔䳺鶉樂
自啄霜蟲不肯飛
題江山臥遊圖
投老歸來已倦遊﨑嶇窈窕舊林丘畫圖多謝滄浪客
臥看瀟湘一幅秋
題子昂人馬圖
南風古柳生夏凉神駿萬里思騰驤圉人空爾奉芻秣
曷不為解青絲韁
題雜畫九首
猫
内相家中蒙貴兒華堂客至每先知今朝洗面還過耳
故寫新圖開閣詩
犬
乳犬垂頭傍竹門低回似戀主公恩中宵莫學籬邊吠
風滿山花月滿村
馬
玉策金鞍絲轡輕長秋隂裏一長鳴爭如此馬無拘束
細草香沙自在行
鼠
熟睡狸奴脚未伸燈前黠鼠竊蓮頻兒曹恐有張廷尉
莫太狼貪不畏人
龍
長樂陳翁畫龍手今君法得古人多嶄嶄頭角欲飛去
風雨三江秋水波
鴛鴦
白石青蒲春水生夕陽錦羽照沙明戲拈畫筆知何處
柳外池塘艇子輕
鸚鵡
隴頭春樹拂雲紅學語聲嬌弄晚風上國秖今辭遠貢
莫愁彩羽閉雕籠
雙雀
珥江驛裏可張羅得食階除任意過應是厦成相賀競
銜環底用感恩多
喚起
林間百舌謾多言此鳥嬌音不浪傳喚起一聲窗外白
東風庭院落花天
珥江驛口占八首
士女填街撥不開共看天使日邊來白羅衫稱烏紗帽
坐聽齊聲說泠腮(泠腮方言甚美也)
其二
清江十里畫船過落日凉風水不波花袴水軍齊舉棹
歌聲唱作馬前呵
其三
小卒横挑丈二殳褒衣長帽似臞儒當街一喝人爭避
如此威獰更有無
其四
蠻官短髮皂衣疎江驛時來學步趨歸去休騎割鬃馬
底鴉穏臥勝籃輿(底鴉繩結肩輿也)
其五
八月&KR0987;圓山下路顛風捲地雨冥冥勸君莫汲珥江水
鬭死魚龍氣正腥(俗傳古有熊王女子江山二神爭娶為山神所先至今猶鬭云)
其六
機家舟上女如雲日日機中織縷勤忽見江頭秋月色
唱歌聲到夜深聞(南人謂綃為縷)
其七
齒牙如漆足如霜紅縷衣裙紫袴襠見客不羞嬌作笑
誰家昆艾賣㯽榔(昆艾女子也)
其八
鸚鵡窗前返照明㯽榔樹下晚凉生女郎浴罷清江去
不斷秋砧搗素聲
龍州十首
龍州長夏多風雨山路無時一尺泥今日開門喜新霽
洞雲片片度前溪
其二
山蕉木柰野葡萄佛指香圓人面桃更有波羅甜似蜜
冰盤初薦尺餘高
其三
草閣柴扉傍竹開洞官留客意徘徊盤遮蕉葉攜殽至
甕貯筠籠送酒來
其四
峒丁峒婦皆高髻白紵裁衫青布裙客至柴門共深揖
一時男女竟難分
其五
千山萬山皆戴石十日九日常出雲木鼠夜啼人不見
峽猿暮嘯客偏聞
其六
近水刺桐知驛舍倚山毛竹即人家趁墟野婦酤甜酒
候館溪童進辣茶
其七
架巖鑿壁作巢居隠約晴雲碧樹疎水梘枝枝横檻似
禾囷箇箇小亭如
其八
白沙青石小溪清魚入疎罾艇子輕謾說南荒風景異
此時真似剡中行
其九
林塘幽窈隔桑村風磴﨑嶇接石門雨過茅茨忘赤日
雲深篁桂易黃昏
其十
龍州溪洞極南邊雞犬桑麻自一天流水桃花今有路
何須更覓武陵仙
韶石
一曲南薰石欲開餘音猶繞九成臺青山空灑懷人淚
雲暗蒼梧鳳不來
荻港舟中
風日清酣麥正秋無邊蘭杜滿芳洲船窗夢覺多幽思
處處飛來雙白鷗
題夀萱圖
東風煖入北堂深吹綻萱花兩朵金應憶綵衣稱夀酒
春暉寸草此時心
海山秋思圖為樂清鄔知縣賦
寫得新圖記舊遊無窮詩思海天秋白雲黃葉渾相似
雁蕩山前思遠樓
題鳳山圖
青沙白石草離離萬仞蒼崕瞰碧漪鳳鳥秪今鳴嶰谷
朝陽未老碧梧枝
題朱孟辨臨文與可墨竹
胸中千畆老陵州用寫西風一樹秋咄咄逼人青瑣客
時來泚筆鳳池頭
題王章紅梅
妖嬈暫借杏桃色鐵石終存冰雪心額粉風飄粧鏡盡
臉霞春酒入杯深
題危中書所藏和靖墨蹟(有引)
和靖先生遯居湖山間意其與方外之遊從為多今
觀中書危公所藏手墨謝簡一贈詩一皆與方外者
筆力語意清峭雅澹猶可想其為人披玩之餘敬成
三絶
舊書迢遰謝相過何日重來共晤歌籠鶴不飛茅屋靜
西湖十里月明多
其二
湖上題詩衲袂分梅花千樹雪紛紛明朝飛錫知何處
鴈蕩山中一片雲
其三
翡翠湖邊迹已荒鳳凰池上墨猶香爐熏清晝開詩卷
宛見孤山舊草堂
題竹間清逸圖
流水柴門萬竹秋玉人還佀晉風流瑤琴一曲瀟湘雨
隔浦漁翁正倚舟
題梅雀圖
一樹寒梅花的的兩三凍雀羽離離上林鳷鵲春如海
誰為東風借一枝
師䕫令尹作樹石圖以寄其友黃君復紀别時之
景也閱而有賦二絶
楊柳江頭送客歸暮潮初落見漁磯畫圖無限懷人意
雲樹依依又夕暉
其二
畫圖詩句兩清新遠向郵筒寄故人惆悵宿雲雙墨檜
碧紗零落滿埃塵
題山窗秋色圖
青山點點雨初過黃葉瀟瀟霜已多惆悵美人秋水外
晴窗掩卷奈愁何
書羅彦周畫扇
流水高山獨抱琴挐舟有客識彈心小樓一曲猗蘭操
黃葉西風秋滿林
馮性之以顧定之墨竹寄其友方時舉題曰清風
來故人索賦一絶
故人别去每相思修竹清風若見之鳳鳥不來春又暮
湘雲吹斷玉參差
為袁能伯憲使題墨竹
亭亭玉節拂雲霄坐覺清風瘴霧消擬奏鈞天筩十二
虞廷此日聽鳴韶
題方壺子墨竹
方壺仙子御風還雲外珊珊響佩環吹徹鳳笙山月冷
參差玉管落人間
夜夢亡友林伯永有風憲之除覺而賦此
青袍白面舊參軍風憲新除死後聞清夢覺來清淚集
屋梁落月白紛紛
題熊自成雙鶴圖
海上歸來歲月遲懶隨青鳥度瑤池一雙清淚秋霄月
莫遣雲中仙子知
題柯敬仲墨竹
宣文博士老丹丘戲寫瀟湘一叚秋留向竹山隠居處
虹光夜與劍光浮
杏林圖為豐城楊從善題
昔年曾說董仙翁種杏成林爛漫紅多少活人隂德在
枝枝葉葉總春風
題黃尚英墨竹
竹山萬箇碧琅玕喜向仙家畫裏看午夜鳳臺吹玉管
不知風露逼人寒
為張叔同題江城送别圖
雙劍江頭春水生浦雲村樹總關情觀圖忽憶曾遊處
倚棹漁村聽笛聲
題熊自成紅梅
飄殘額粉見朱唇杏豔桃嬌謾妬人解得花神留戀意
枝南枝北一般春
藤州
江月樓前江水深玉人曾醉古藤隂雪堂歸去無消息
半畆荒亭千載心
題黎省之唐馬
嗅地低回欲衮塵玄雲散彩五花新蹴冰不識交河道
芻豆相從愧圉人
題聽雨軒圖
山窗酒醒夢魂清竹外松邊點點鳴蒲澗寺前千尺瀑
都隨黃葉作秋聲
操
石泉操
白石鑿鑿兮清泉泠泠可洗吾耳兮可濯吾纓援吾琴
兮發希聲玉琳瑯兮金琮琤泉有魚兮龍出聽嗟若人
兮耳厭秦箏石泉曲兮邈千古情
辭
望雲亭辭
青山兮白雲悵予望兮遠人望遠人兮不可見目渺渺
兮海垠鄱之山兮泉之水雲孤飛兮心千里臨華亭兮
奈何望有極兮思無已雲之歸兮芒碭蹇遊子兮悲故
鄉雲之出兮太行渺親舍兮天一方松楸摵兮霜露下
宛在目兮愁予雲兮雲兮其作霖雨望復望兮毋使我
心苦
風樹亭辭
嫋嫋兮秋風樹摵摵兮聲未終風之聲兮在耳子之思
兮曷窮松楸凄兮霜露下親不見兮愁予三釡貴兮誰
為榮抱茲痛兮終古彭之坡兮何長彭之亭兮樹荒荒
播茲風兮千載庶錫類兮不忘
梁谿辭(有序)
昔者君子道與時違則退而隠處以自㓗不以寵榮利
禄羈膠其心故進退之際綽乎裕如夫豈汲汲營營以
圖遇合若鄙夫曲士之為哉毗陵鄒天民氏少知覺長
推擇為吏既升銓曹不屑升斗曰是豈足行吾志耶遂
引去即所居自號曰梁谿生人咸高之予聞梁谿南直
五湖退隠之士多居焉天民殆將為扁舟之游與烟霞
釣徒江湖散人而為侶耶為作梁谿辭一章天民釣遊
之暇鼓枻而歌之庶幾浦雲汀月之濱或有賞音者也
辭曰
梁谿之水兮其流溶溶淺有蒲荷兮深有魚龍泛予舟
兮溪之風侣雲月兮甘長終䲭夷遊兮猶遺蹤玄真蜕
兮或可逢微斯人兮吾將曷從
詩餘
萬年歡贈别陳都事
問訊東君又何事一歲一番歸去杜宇聲中撩亂落花
飛絮漫向江頭凝竚想無計可能留住江亭上况有離
人不禁千種愁緒還思澤國風塵更誰能草檄名重
藩府舊業都荒茅屋稻田瓜圃說與風流謝傅且休把
雲山自許應迴首人在丹霞滿庭榕葉鶯語
木蘭花慢送孔子遠少府歸東甌
羨千年泗水流聖澤尚淙淙遠西引河源東連岱岳南
下甌江如君一門簪紱更風流文彩世無雙柳外藏書
樓閣竹間放鶴軒窗弓刀暫爾擁旌幢清譽藹南邦
喜烟淨妖狼灘飛瑞鵝月靜驚厖歸去吳鈎錦帶想高
堂春酒正盈缸菽水清歡未極風雲壯志休降
木蘭花為允元學錄夀時戊戌中秋南城溪樓即
席分得微字
秋江水上花外岸柳邊磯喜滿眼晴光溪雲搖曳山日
熹微無限庾樓清興一瓢春酒今夜莫相違幸對月明
風細况逢蓴美鱸肥寸心此際念庭幃稱夀舞斑衣
笑薄宦孤蹤塞鴻海燕北去南歸萬頃澄江如練詠新
詩却憶謝玄暉但願諸公長健共看千里清輝
林登州集卷七
