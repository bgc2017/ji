林登州集卷十五
明林弼撰
記
隆夀法濟新寺記
佛氏以無住爲宗惟無住故能無所不住而爲常住成
有懷空視同一相無所住之體也法界無邊佛身遍滿
無所不住之用也至於千賢萬劫不墜不滅則一體一
用常住而不窮矣是故乘方便力遊戲如幻不滯彼此
不膠今昔而所以成妙莊嚴者綽然無勞吾於臨漳法
濟禪寺有徵矣漳大禪寺五法濟其一按郡志寺創於
南唐保大十一年興法祖師卿公寔以高行大德開山
建幢刺史林侁為建刹宇曰普和隆夀院宋乾德三年
鐂從願移建于保福山之左改院爲寺更名法濟元初
委爲瓦礫迨貞元間主席月湖得清始即故址建寺規
制復舊仍二名而兼稱焉至正丁未陳友定併閩八郡
改築漳城小舊規十二三截寺于城外寺隨廢僧徒栖
栖不知所歸住山佛心普照玄悟大師聞極覺聰亟白
于郡府省臣曰象教國所崇信棄寺而廢之恐非初意
也乃擇在官之屋與地復於寺得前右丞羅氏故宅焉
漳既内附指揮副使劉公僉事尹公知府潘公通判王
公寔來開衛與府咸加意佛法維持其成於是即堂為
殿三門法堂香積集皆因舊搆而位置之若天造地設
佛祖隂相有非人力所及者既而像三世佛及諸天執
法金剛神種種華勝既成規緒爰集海衆禮舍利塔資
報恩凡爲三晝夜觀者如堵相與言曰羅氏辛勤十年
以成此室一旦化爲大覺之宫豈非佛力之弘有以轉
而移之耶然非維新之朝衛府一二大臣克蹈靈山之
言則聰公之志亦不得直遂矣今兹八風不動金剛山
蓋自有不偶者而非適然也聰公間謂予曰法濟寺自
五代及宋以至於元考其遷置凡三矣庸詎知元季之
徙新朝之成得易於其難獲全於其闕是不可無紀予
目其事可辭筆乎余聞善觀法者以世間法觀世間法
不以有為無為而生欣厭夫亦視其所遇者何如耳聰
公以無所住之心達無所不住之用而終成常住之業
卿公為法於前聰公繼興於後寺在是則法在是矣宜
有述以諗來者庶幾兹寺興復之顛末而前績之未紀
者得白也於是乎書
漳州新建府治記
洪武戊申春漳州始入職方其年八月潘公某奉旨錫
印來知府事既至視故府治&KR1712;蠧陁剥歲久弗葺垂就
頽壓慨然曰惟國家奄有海内邊隅既靖不以某為匪
才使首政兹郡所以嚴尊威聳觀聽者寔於是焉繫撤
舊為新我其敢不力然役大費鉅吾不忍勞我民也方
與僚幕議所以便而諸禪僧羣來言曰兵餘民困公幸
垂念邊人之福也吾教以慈悲閔世為事而吾徒荷國
之休食土之入時有升斗之贏敢不心公之心思所以
佐官之費而代民之勞府治幸責以成無煩公慮也公
義之允其請於是緇徒雲集鳩材聚石舟運陸輦咸爭
勤趨百工既衆羣能畢效前建廳事後爲燕堂翼以推
廳幕司中門外表四周堧垣並作具舉凡爲屋以間計
者三十有五以楹計者若干廳事高若干尺廣若干
尺燕堂高如廳事而廣加三之一焉門之高視堂殺若
干尺宏厰嚴邃不侈不踰諸侯之制斯備矣始事於是
年十二月明年三月告成帑不知費民不知勞公私胥
慶焉公以某受㕓屬邑知搆興之顛末也命記歲月竊
惟府治政化之所自出新之凡以爲民也爲民而勞乎
民宜夫仁者之不忍乎此也古之所謂賢守令者亦曰
能於民事處置得宜而已公於蒞政之始惓惓以䘏民
為心故是役之興不勞其所勞而勞其所佚其勤渠黽
勉出於中心之不容己者豈非公之處事有宜而其愛
民之誠足以感孚於民哉傳曰上好仁下必好義予觀
於此尤信公字師道維揚人繇南昌守來爲是郡其問
學政事中外推先云贊是役者通判王侯禕經歴魏君
建中知事孫君希賢任役僧曰玉梅月庭皆集勞可思
豐城縣改建東嶽廟記
岱爲五嶽之宗在昔天子巡守祭告必先焉凡聖哲封
禪祝釐揚烈亦惟有事泰山於他嶽則未之有聞後世
祀禮寖繁山川之神臣庶通祀無禁以岱嶽於方為東
在德為仁赫乎有神導和弭沴生物福民咸有賴焉於
是有大生仁聖之號而行祀遍天下矣豐城縣舊有東
嶽行祠距東關半里而近元至正庚寅邑人熊世宏以
己資施建也舊為田每歲春夏之交水潦泛溢殿寢輒
浸數尺卑庳溽溼神不安棲復經兵革壊而不葺上雨
旁風門背通衢過者忽焉㒺或加意洪武辛亥春弼忝
承上命以吏部主事來知縣事首謁祠下顧瞻棟宇撓
腐傾仄懔將壓矣方議撤而改建已而寢堂先頽亟命
木工掇其遺材益以新材度地祠西高亢明爽先建寢
堂四楹屬予以誣至京既得直歸始遷正殿易其撓腐
正其傾仄門廡闌楯相次完美正門之傍東爲佐神祠
四楹西爲靈槎三王祠四楹則其舊址也繪飾肖像煥
然一新邑人喜曰神棲之寧也民福之成也雖移其舊
實新之更也盍亦紀其歲月俾後之人有徵也肆惟皇
上敬禮明神誕降德音嶽瀆祝號皆復其舊若稽古昔
罔合典禮不正之祀悉禁而郡縣嶽祠巋然獨存深意
蓋有在也政之所先在于成民而後致力於神弼於是
廟所以遷建之汲汲者亦曰上體敬禮之意下祈順成
之福而已春秋常祀不書是廟之遷固無足紀然以熊
氏建廟無紀懼其終冺冺也故不辭邑人之請而併書
之
好古樓記
好在七情得其三喜愛慾之謂也凡人之好必以正不
得其正則性鑿而慾勝矣好音者易以淫好飲者易以
沈好劒易以暴其氣好鏹易以移其心玄德之傑而好
髦叔夜之曠而好鍜阮孚之通而好蠟屐是其情未免
有累於物與許繇之於水謝安之於山王猷之於竹淵
明之於菊其好在是豈其累在是與抑亦因物以寓其
樂也人之好不同故有舍金玉而索之久弊以爲古者
薄墳典而求之隱僻以爲古者厭宫室之麗而好巢窟
矯籩豆之文而好汙坏果得其所好之正乎善好古者
不泥於古之跡而在於古之道則雖今猶古也雖寓於
物而未嘗滯於物也吾友戴君安國學古心古行古爲
詩文又古即所居西偏作小樓題曰好古中置古琴一
張古書若干卷每風晨月夕撫琴數曲怡怡乎遊心於
黃虞之上既執卷窗几間琅琅誦讀雖祁寒暑雨不廢
蓋好古之道而得其正萬無向所謂數者之失矣雖然
道未易言也君能於琴之音而考於古之所以淳漓則
於世變之汙隆而知王道之盛衰矣能於書之言而考
夫聖賢之所以授受則於心傳之絶續而知聖道之明
晦矣信而好古好古敏求吾夫子之教也君於此而加
勉焉庶幾於道可以深造矣安國勖諸
宿雲房記
予來温陵獲與明極上人爲方外游明極假予榻小小
室中視其壁則竒畫古墨也睹其几則羣經百子也仰
而瞻其前楹則宿雲其名也予曰異哉子之名室也今
夫雲山蒸則騰膚寸而合渰焉浡焉以覆八極者一瞬
也倏而生忽而歛若未嘗有焉亦孰得狎而窺之哉今
子欲以尋丈之室而爲雲之居語其大則無方之可極
也語其小則無體之可即也若然子雖欲強雲之宿亦
不可得矣明極曰子之言理則然矣非有得於予心者
也當其山雨初霽石林猶潤殘經已收微吟未穩予於
是援不借之屐倚楖&KR0008;之杖徜徉笑傲於甕牖之下觀
是雲也觸石而生凌岫而出悠悠盈盈相對俱忘雲無
心我亦無心也予不知予之宿於雲抑雲之宿於予也
下視浮世白衣蒼狗之態漠然無有於中則室雖不雲
而予心亦雲也子幸賁我以跡我之跡其尚心我之心
哉予因詰之曰大而無方者其萬法之有與小而無體
者其一歸之無與倏興而生忽歛而滅其一切有爲之
幻與子之心殆在此而不在彼與明極笑曰得之矣作
宿雲房記
似無軒記
温陵吳君希貴名其所居之軒曰似無或問其所以名
君曰以吾觀之凡世之所有皆似無耳富貴有時而窮
勢力有時而盡生死之同原憂喜之聚門福禍之相根
曠情大觀皆謂之無焉可也遠者不具論姑以近事觀
之琛珠犀象之積金玉朱紫之華灸手可熱而拔山可
移者吾亦屢閱其人矣曾未旋踵化為虚空是可謂之
有乎抑無乎博陵林某聞其言走告之曰子之言固達
矣然懲於事而不勉於道不幾爲二氏之歸乎吾聞聖
賢之緒論矣君子惟知夫在己者重在外者輕故已雖
有而不自有外雖有而嘗若無有焉多而若寡實而若
虚乾乾焉孜孜焉道之所造恒若有所未至才之所施
恒若有所未周夫如是則在己者益修而在外者益可
薄故富而不靡貴而不侈則不自知其華顯矣勢而不
恃力而不忮則不自知其盛強矣而凡生死憂喜福禍隨
遇而安皆若無有此君子以無自居故能以無視物也
舜之飯糗茹草若將終身焉袗衣鼓琴若固有焉窮而
下視窮猶無也達而上視達亦猶無也己之所有猶曰
無之外之所有我遑有之乎哉然則以無觀有固爲所
見之高而視有似無尤爲所造之實也君以是而自勉
焉則用舍行藏安於所遇而内外交盡者可馴進矣希
貴謝曰吾之寓意也淺而辱子之教深矣幸書以為記
清暉軒記
己酉秋余來京師天台錢君允一亦被旨持其先武肅
王鐵劵以來與余同寓所獲朝夕往還焉見其神觀散
朗言論雅確不矯不比信乎世美之克濟也間為余言
其居之前隟有軒曰清暉瞰池為屋池袤餘四百步屋
十數楹面十子峰雙塔並起倒影下照山寺樓觀歴歴
在竹寺空翠間而小固大固二山後擁傍列與江水相
為環迤郡城山水之勝於是焉萃吾日盤旋其中獻竒
競爽應接不暇殆忘寢食雖車馬喧囂邈若無聞也因
取謝康樂詩語顔以今名子不吾棄幸有言以記之余
以其交之新而情之殷也弗敢辭夫天下之佳山水亦
多矣而大江以南惟天台稱最若華頂之峰赤城之瀑
其秀蔚竒絶不可具狀枚述山水之清暉在人心目者
亦云著矣然而風巖雲壑深窈幽迥之濱世傳為至人
異士鍊形導氣者之所居其說茫昧荒誕君子所不道
也古之隱君子者在市廛不為狎在山林不為絶惟其
適而已矧於闤闠之中而得泉林之勝若此則夫樂之
有恒視彼深窈幽迥可暫而不可常者抑相萬矣孔子
曰樂山樂水唯仁智者能之君以世家之胄鉅公聞人
咸樂交游之少折節可得榮遇而乃隱約自甘思以清
白世其文獻達焉而無滯安焉而不遷其於仁智盖有
得矣宜其有得於山水之樂也夫仁智有其實則英華
發於外猶山水有其實而清暉見於外也昔者武肅有
國吳越錢塘湖山皆覆以錦山水之暉可謂盛矣君能
以清白世之吾知清暉之發允一固有得於山水而山
水將亦有藉於允一矣武肅諸孫惟天台之裔為宗亦
唯其族為盛五王之後顯者非一人是軒實相府之積
慶堂遺址云
歸樂軒記
曩余令豐城嘗識邑士范孟偉氏知其樂隱約薄榮利
而不欲奪其志故弗薦也今年春有旨凡郡縣官率舉
一人登於銓曹孟舉遂被薦來京師銓曹簡閱將授以
官孟偉以弗任辭允之弼叨職儀曹孟偉來言曰某幸
乞歸得以自適於肥遯之樂將以歸樂名吾讀書之室
先生幸為我記之昔陶靖節澹泊世味不競仕進然猶
不能不為彭澤一起到官四十餘日即賦辭以備述其
歸田之樂蓋知其不可爲之時而心有不欲爲爾今子
際聖明之世風雲玄感可以出而有爲矣何爲一出而
遽歸乃遂以爲樂耶孟偉曰僕野人也鍾鼎之味至美
也而吾安於藜糗軒冕之章至榮也而吾安於韋布廟
廊之巍峩車馬之紛華非不可慕可羡也而不若蓽門
圭竇桃杖葛屨之爲安惟安於是故樂於是歸而遂吾
所安庸詎知他樂之足移吾樂耶予曰噫子固知歸之
足樂而未知未歸者之不樂也必涉於不樂而後知樂
之真足樂耳夫仕則百責叢焉簿書之積也牒訴之繁
也徵需造作之急也緩則譴呵至亟則謗讟興思患捄
過雖寢食不寧其於樂何有哉孟偉歸矣僮僕之歡迎
親朋之情話南窗容膝之易安東園日涉之成趣壺觴
遣興琴奕消憂寧有減於陶之樂哉顧余髮已種種
而歸未有期聞孟偉之歸樂不覺怦怦心動矣
怡萱堂記
萱有宜男之名故爲子者托以爲母之義焉古者於其
所尊所親不敢斥言詩以桑梓言其父母離騷以荃蓀
比其君其託意於物奚特萱爲然哉此廬陵蕭必明氏
怡萱之所以作也必明早喪父與弟必安事其母於定
省温清之節甚謹既而必明以吏事爲天官掾每惓惓
焉思其母不得歸養因以怡萱名其奉母之堂來謂弼
曰某給事銓曹亦既有年母也在堂已鶴髮矣詩不云
乎王事靡盬不遑將母予深有感於是也子能爲我記
之否嗟夫予與必明蓋異地而同情者其曷敢辭昔予
奉母於白華朱萼之堂有怡萱之意焉今别母數年矣
菽水之歡賴吾弟朝夕之養方知毛義之檄不及老萊
之衣也子之賴於必安豈不同予情哉但萱微類也非
朝夕灌溉不足徵人力之勤親一體也非承顔色養不
足盡人子之道子之以萱名堂而以怡名萱也意在斯
乎記曰孝子之有深愛者必有和氣必有愉色必有婉
容怡萱堂之名殆庶幾也夫今聖天子以孝治天下行
當與子乞身歸養以遂怡萱之樂樂則生生則惡可已
也書此爲記子其然之否必明作曰是可記已
林登州集卷十五
