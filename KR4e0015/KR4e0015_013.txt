林登州集卷十三
明林弼撰
集序
陽山蒼檜圖詩序
宋氏子子宣髫齓有遠志弱冠客遊四方嘗以武功爲
監當官尋引去則盡去游俠之習每與文人墨客相往
來予友錢塘馬性之淮南顧孟仁皆情分寡合聞子宣
在門則倒屣迎之觴詠歡洽移日其爲人可知矣子宣
之言曰昔余未有知也孟浪江海間學之未力况於仕
以行之乎陽山之麓有先廬焉環廬有檜數百株先人
手植也吾雖欲騁桑蓬之志而不能不興松檟之思每
登高望遠則陽山之蒼林茂樹瞭焉若在心目今將歸
葺故廬以奉先祀愛護植檜以無斬先人之手澤庶幾
失於前者或可得於後也予曰子宣其知本哉詩曰維
桑與梓必恭敬止子宣於先檜瞻而思之愛而護之豈
不曰先人遠矣見其手澤猶見先人也其純孝之念油
然而生推是心也則忠君仁民無適不可子宣勉乎哉
子宣方年富異日聳壑昂霄以備棟梁榱桷之用則於
是檜爲無忝將不徒愛而護之之足尚也性之孟仁作
而曰子言可規請書于檜隱圖後用以爲子宣贈
柳江送别圖詩序
柳江送别圖者漳士贈趙居貞之别也别而圖之何曰
時也時而柳江何曰地也時則情寓地則景存情與景
會圖不容己矣况别之時與地乎江文通賦曰春草碧
色春水綠波送君南浦傷如之何此時此地也此景此
情也感而發於一時孰與異日之無已乎予觀是圖遠
而風帆沙鳥近而汀雲浦樹凡柳江谿山之勝莫不毫
分縷析蓋目一時之景而心無己之情者也居貞居清
凉山中必日展而玩之曰柳色依依吾友别我之時也
江水瀰瀰吾友别我之地也友之所以贈我者何勖我
者何吾不忘乎所以自勉也若然則是圖也庶幾仁者
之意非啻贈鞭贈劒之云者矣居貞温陵舊閥善學工
文辭故漳士愛之於其行既裒詩於圖左遂屬某為之
序
梁山樵唱集序
梁山樵唱者古定倪君孟明樂府集也君蚤歲自大江
以南游揚州歴覽燕趙齊魯之墟嵩岱河洛之雄僑京
師十數年鉅公聞人定文字交貴游豪士氣誼相許其
偉邁奮發醖藉風致一寓樂府故或追事弔古以舒情
泄憤或嘲花誚柳以賞心行樂其意雄其詞婉其聲渾
和壯厲有中州作者氣大爲酸齋貫公玉霄滕公稱賞
洎來漳愛梁山泉石之勝卜築其下酒酣耳熱浩歌一
曲樵夫牧子皆狎聞之而知其譜因名曰梁山樵唱云
一日出示余余雖不審其聲而粗識其語意知其足以
鳴國家治平之盛與陽春白雪集並行於世也然余聞
長短句者詩之餘也雖南北之聲不同其爲詩之餘也
則一君能詩得李杜家法具在别集是編特其緒耳知
孟明者當不專於是也
華川王先生詩序
古人之詩本乎情而以理勝故惟温厚平易而自有餘
味後世之詩局於法而以辭勝故雖艱險竒詭而意則
淺矣夫三百篇者詩人情性之正而形於溫厚平易之
言也後世能言之士有極力追倣不能及者則固非無
法也非無辭也其法非後世之所謂法其辭非後世之
所謂辭也蓋情之所發者正理之所存者順則形於言
也自有其法自有其辭有不待於強爲者也惟能有得
於古人之法之辭則後之作者皆可以與之方駕並驅
而無愧矣華川王先生子充甫以文名海内而詩聲復
出間出其集示余長篇短章往往有古法上遡風雅下
擬漢魏與李杜韋柳輩頡頏後先情真而法嚴理臻而
辭工余固知其非苟作也近世以詩名家若范江西虞
蜀郡楊浦城諸公皆有以鳴乎治平之盛而黃文獻公
獨以平實流麗爲本華川蓋得其心授之微者也夫平
實則理勝而有温厚平易之氣矣流麗則辭亦勝而無
艱險竒詭之病矣詩之爲詩殆不出乎此也先生文集
若干卷宋太史景濓胡先生仲申既序之矣而囑唐臣
(後更名弼)序其詩之集余於詩所造者淺不足以知先生而
辭不獲命故書此以求質焉
秋山高隱圖序
景之可樂者在秋居之可樂者在山得其景與居之樂
而歸隱焉亦可謂高士也已古楊謝元初氏學老氏之
學者也遊方之外名山大川既足厭而目飫則曰吾隱
者也游非有求於世亦適吾志焉耳玄髮以出今種種
矣盍亦歸故山以修吾初服耶林君梅隱聞其言而高
之爲作圖命以今名請余序首簡余曰夫隱心隱而已
矣心隱則雖遊亦隱也市廛亦山林也何必歸隱秋山
而後爲高哉原初曰秋於時爲清山於物爲靜吾教以
清靜爲宗梅隱善名吾隱者吾將歸隱以清靜吾身心
焉庶幾有得於秋山之意也余曰是可敘已博陵林唐
臣既敘重繫以詩
喜雨詩序
天下之喜大而公者其惟喜雨乎喜或在於一身或在
於一家或繫乎一國而雨則澤乎天下者也其爲喜不
既大乎有以禄位而喜以夀康而喜喜於燕享喜於際
遇空谷而喜足音破敵而喜折屐足或一人之私一時一
事之偶然孰與無一地之不被其澤無一人之不快於
心者乎故曰雨之喜天下之公也傳曰若時雨降民大
悦所謂喜之大而公者歟至正癸夘春三月不雨農作
方時而田不可耕秧不可蒔溪澗且涸原隰若焚札瘥
已兆南靖尹朱侯元賓蹙然曰旱莫苦於春春莫甚於
三月吾受百里生人之寄農事無所施則民命無以存
吏職將何以稱乎乃闔門蔬素誠以致禱檄龍於湫雩
祀山川百神翌日雲興雷奮雨大作三日而後止於是
涸者濡枯者起民之望者如渴而飲饑而食咸曰是我
尹之雨也相與欣忭鼓舞不能自己來請於余曰雲漢
憂旱形於詩六月喜雨書於春秋凢以繫乎天與民也吾
儕小人將志斯喜於亭焉則吾尹重勞我力也詩之書
之則吾民之賤無以信於簡册也子幸爲我志是喜庶
幾有以白侯之德慰我之心焉嗟夫古諸侯祭封内山
川誠以能出雲致雨以澤民也縣尹爲古子男爵而封
域之廣蓋過之境之旱亁水溢實於山川有繫焉者也
朱侯不雨而誠禱宜其應之不爽歟朱侯可謂知所職
矣邑之士子裒詩謠若干首以爲侯美余嘉侯能誠於
懼災民能義以愛上也書此以爲序
塊漚集序
塊漚集者賈君彦芳自名其所爲詩也余嘗異其所以
名君笑而不言余曰子之得於幽且遐者吾固不能知
姑以吾之所及者爲子言可乎今夫山土之至高者也
自其一塊言之則塊亦山也海水之至深者也自其一
漚言之則漚亦海也三百篇者崑崙也渤澥也漢魏李
杜喬嶽也大川也崑崙喬嶽固不以一塊爲加損然一
塊之助亦所不棄也渤澥大川固不以一漚爲餘欠然一
漚之溢亦所不辭也塊反於土漚反於水雖不足爲高深
而謂無資於高深焉不可也向使古人之詩極其高深後
人舉不足以得其一二則雖皆無作可也然則一篇之佳
亦古人之一塊一句之善亦古人之一漚也吾觀彦芳之
詩長篇得古意短律合近體殆有造於高深者而集以
塊漚名蓋卑以志崇淺以圖濬而心不自畫焉者也誰
謂華高企其齊而誰謂河廣一葦杭之積卑以爲高滀
淺以爲深吾於塊漚焉卜之矣彦芳謝曰非所及也然
可勖吾怠請書集首以爲序
梅隱詩序
昔者吾宗和靖先生隱西湖之孤山環屋植梅吟嘯其
中蓋託梅以隱者也宗人林文奎氏雅性好梅時執筆
爲梅寫真心景前哲因以梅隱自號間謂余曰此吾一
家言也子能爲我序所以廣余以未達之旨乎哉復之
曰和靖託梅以隱夫人能知也抑孰知梅爲花隱者君
子寔取之以自况也菊芳老圃蘭秀深林謂之隱者可
也然而未爲隱之至也梅其隱之至者歟菊蘭隱於秋
而梅乃隱於冬當霜饕雪餮之餘羣卉搖落萬植委槁
梅也秉其貞白孤芳獨潔卓然自見退不隱乎泉石荒
寒之濱進不慕乎桃李紛華之場易曰天地閉賢人隱
此梅得隱之時而於幽人貞士嘉遯之義爲有契其所
取之也固宜然則託梅以隱未爲知梅之深者也知梅
之善隱而與之俱隱則人與梅一矣雖然和靖之得於
梅也以詩子之得於梅也以畫雖所得不同而所以得
者則未始有間也香影一聯模寫入神膾炙人口子之
慘澹經營模寫形似其得趣之深亦不减前人矣古人
謂詩有聲畫畫爲無聲詩梅之隱也殆於詩畫而顯
矣梅隱之號朱先生原道林先生清原常序而歌之而
張公師䕫又圖之矣兵餘悉化去復徵予言予重違其
請故既述其託隱於梅之意併以梅之善隱者廣其義
焉
夏指揮遊赤松觀詩序
赤松觀者金華洞天之絶勝也昔上駐蹕是州以其地
爲淛東要郡命夏侯仲毅鎮臨其所侯靜中而寬外又
以無事遂得放情山水間每遇佳時勝日良賓清友必
遊赤松遊必有作人能傳誦之洪武庚戌春與淛省鎮
撫李君同游爲詩二首清婉流麗大夫士倚而歌之既
成軸矣余被旨以來得而讀之則作而曰皇上神武克
綏四方以治道不專在是誕敷文德熙而洽之以武臣
而詩書禮樂焉是務蓋有得乎德意之微矣思昔戎事
方殷遠近警急雖山水之勝一登一眺有不遑及矧詠
而紀之者乎古人謂政治得失詩可以觀讀侯之詩金
華之治於是乎見矣故因其卷之成書此以爲序
夏指揮春日倡和詩序
輕裘緩帶羊叔子之在鎮也雅歌投壺祭征虜之在軍
也孔子曰有武備必有文事予於指揮夏公而有徵於
古矣公作鎮金華幕府多暇日與諸生游從講求忠國
仁民之術既則觴詠以娛於獻酬交錯之頃而成賡倡
迭和之篇太原籧君彦敬裒而爲卷徵予引其端予嘗
觀古人之詩在盛際者其辭樂在衰世者其辭苦今朝
廷清明海宇寧一如日之旦如時之春明良賡歌於内
而治音遠播於外讀是詩者當於麟趾騶虞求之叔子
征虜未足爲公期也
白雲孤飛圖序
孝子思親之心惟於登高望遠之時爲最切蓋所履既
高則所見益遠雖雲山千里如在目前其思念之切有
非常時之可比者矣古人陟岵陟屺而瞻望父母良以
此也唐狄梁公登太行山見白雲孤飛曰吾親舍其下
悵望久之夫雲之漠然若非人心之所存也其孤飛也
未必下直於親舍也特以登高望遠而思親之切故彷
彿想像而若有見親舍之所在耳後世孝子行役在外
違定省温凊之節不得展承顔養志之敬而無以少慰
其孝思之心於是即望雲爲故實或爲圖或爲詩以寓
其意于以見孝思者人心之所同初不以古今彼此而
有間也噫雲雖無心而孝子則有心也雲之孤飛亦違
顔之有似也狄公望雲於一時圖而詩之則非一日之
可言矣豐城鄔烈翁氏純孝士也游宦汝蔡間母以老
故弗獲迎養而思慕不置因命善畫者作白雲孤飛圖
諸大夫士從而詠歌之來徵序余嘗令其邑知鄔君之
孝稱於人人故序而不辭
熊太古詩集序
豫章熊先生太古以其詩之集二授弼一曰燹餘一曰
熙真燹餘蓋兵後集失而僅記其舊作彙爲編熙真則
先生嘗避兵龍虎山得道家丹經玉訣之學因寓興於
冲虚高逸之表者也弼讀終卷則嘆曰古音邈矣猶幸
於先生之詩見之集中詩多五言燹餘卷端數十首真
有漢魏作者家法熙真若干首綽乎晉人之風於景純
之游仙子昂之感遇相頡頏後先者也夫四言肇於唐
虞而盛於周五言昉於周之行露等篇而盛於漢魏晉
宋七言權輿於張衡之四愁魏文之燕歌而大盛於李
唐之世然漢魏以來五言七言皆古體也至唐則流於
聲律而爲近體矣然則五言本三百篇而漢去古未遠
作者固當以是爲準的也余嘗謂詩爲文之一而與文
並立雖體製不同而同歸乎古文無古人之氣骨則不
臻於雄渾奥雅之妙詩無古人之音節則徒爲穠纖靡
麗而無温厚平易之懿矣詩體與世變相乘必光嶽氣
完然後可以復古周漢之世氣之完也氣完則音完然
後可爲治世之音燹餘之詩作於元之盛時熙真之作
雖當變故而寔我皇明開一統之初也氣完音完宜其
詩之渾和雅厚無愧古之作者詩不可必世之傳而世
不能不傳余於先生之詩有以必其傳而世之傳之有
不容遂已者矣故因先生自號合名其集曰巢雲而書
此於卷端
琴隱軒序
古之隱者不暇擇其地惟即所處而樂其常焉若尹之
於耕傅之於築吕之於屠釣百里奚寗戚之於飯牛君
平隱於卜子陵隱於山孺子隱於市伯倫隱於酒君復
隱於梅夫暇擇所隱哉身之所處樂之所在也後世若
伯牙之儔蓋善琴者也其志在高山流水子期知之子
期死而伯牙遂破其琴噫琴趣得於己知不知在人何
至於破琴乎吾惟自知吾趣不求人之知而與琴俱隱
可也胡君朝輔雅志好琴嘗蓄琴一張於書軒之内閒
居獨處或鼓一再行以自適趣初不求人之知也因自
書琴隱於軒之前楹請予說之夫君子之道惟自修於
内而不計於外故視内者重則視外者輕而凡用舍窮
達無所往而不自得伊吕之徒固皆以此自樂其樂也
下數子者亦豈能外是以爲心哉琴有道之器也朝輔
而知好之固足以見其性情之正矣自知其趣其厚己
者歟不求人知其薄人者歟君曰昔陶潛琴無絃豈有
望於知音者哉吾將以陶爲師故以琴爲隱也朝輔文
定公裔孫常用薦爲校官今以親老授徒爲養無復仕
進意人多其行云
望雲軒詩序
昔者狄梁公仁傑登太行見白雲孤飛曰吾親舍其下
悵望久之雲移乃去後世孝子行役宦遊於外思慕其
親率以望雲爲故實而名其僑居之舍夫亦寓其思親
之切有不能自己者爾然余嘗謂望雲而指親舍則所
望猶不甚遠若親在數千里外而亦以望雲爲言則其
情尤可悲矣予聞狄公懷人也於太行爲近故雲在望
而親舍亦在望蓋目在雲而心則親也心之所思深則
目之所望遠而况於近乎秦川張君與賢謂弼曰某來
京師將及十寒暑而親老在堂弗獲一歸省每登鍾山
望孤雲則吾親舍瞭然心目間信乎古人先得我心之
同然也因名吾僑軒曰望雲庶幾目焉少慰吾心焉耳
朝之大夫士有知予心者咸爲詩而歌之先生幸序其
端嗟夫秦川去京師僅數百里子之望秦川之雲亦猶
狄公望懷州之雲也雖未得奉晨昏候温凊而音問之
易達甘旨之可致視親舍之遠者其於夢雲之頃心思
之切又當何如也其心旌之搖搖者盖將與雲俱往矣
與賢之望雲豈非同是心哉與賢盛名方起異日躋膴
仕食厚禄輕輿迎養日在親側以怡以愉至是則雲不
必望軒不必名詩不必作可也
林登州集卷十三
