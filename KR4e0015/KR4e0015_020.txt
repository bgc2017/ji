林登州集卷二十
明林弼撰
誌銘
故象洞廵檢墓誌銘
昔晦庵朱文公以道學鳴漳士及門而得其傳者二人
曰北溪先生陳淳安卿東湖先生王遇子合皆為高第
弟子北溪篤道恬仕不逮華顯東湖繇胄監躋甲科歴
國子博士常州守終大宗政戶部郎中有論孟講義兩
漢博議行于世戶部生羅源令仲訥仲訥生京學諭自
明自明生天德韜跡葆和不急榮利與母陳氏以儉勤
樹門第君為天德冡子諱永字子長夙承大母若父之
教敏慧知讀書通經史大義不屑屑事浮藻生子曰璘
治舉子業弱冠中堂選人謂王氏書種有自云當至元
戊寅秋畬民作亂寇郡邑君義起民兵從大將進討以
功授武平縣象洞巗廵檢至官未數月則蹙然曰吾家
自戶部公世以儒業顯未嘗有以武功授官者廵撿職
卑而責重所治事皆盗賊刑名輕重疑似於是焉兆一
或失詳獲戾斯大吾幸得祖父之田與書而耕讀之歸
養吾親教吾子亦足樂也烏用微名為哉即其居之西
偏築室數椽環植竹木日哦其間客至輒置酒歡洽盡
情或有無不計也夜聞子璘讀史傳有葬不必厚之言
謂曰我死汝宜法此又數日無疾而卒將絶泣顧其母
楊曰兒負兒負君生在至大戊申十二月十五日卒在
至正戊戌八月十八日葬在是年十二月十八日合窆
先配陳氏祔戶部公塋子璘與女瑛之壻陳元宗皆從
子游同來請銘辭不獲銘曰
學之積而卑官為爾職德之厚而中歲為爾夀不豐其
施克全其歸其亦曷悲
益齋王先生墓誌銘
先生諱吉才字伯謙號益齋其先為光州人唐季從刺
史王緒入閩宋建炎中五世祖始遷于漳祖德元而上
皆居龍溪之施浦父國子教授諱東之再徙郡城是生
先生醇謹方質篤志古道尤明典禮甫冠由諸生試直
郡庠太守張公知其有身心之學延為弟子員師日端
坐黌舍衿佩傍侍側側屏息不敢游目眎帶履執經質
疑則俯就樂誨和氣見容色尋以省注教寧德安溪二
邑邑陋學廢至輙廣宫宇嚴奠祀揖讓跽(音忌兩膝着地跪也)起
士悦民嚮漳學門廡圯郡府委董役事先生考制審禮
列戟肖像翼然有嚴循資陞廬峰山長丁内艱去官以
教授公老無復祿仕意參司移狀大府乞優注隣郡便
侍親庭再任泉州學正未幾教授公亦卒家居閉閤讀
書罕接塵事月吉必造郡庠陪舍菜禮丁祀臡(呢)脯葅
果非涉先生手陳主者不敢以祭天性孝敬親終皆及
期耄已且老哀慕痛毁有如早喪雖在家庭亦冠衣歛
容人未見其遽言怒色蓋古所謂典刑君子者安人李
氏淑慎有儀内相家法以成嚴整生子男三人文興文
昌皆恬雅好禮克荷世業文亨先卒女二人長適尚書
顔公曾孫順卿次適李彌光亦為名族孫男三曰仁濟
曰仁慈仁惠女五先生生甲申歿癸巳安人生辛巳歿
後先生三月至正戊戌十二月十八日合葬龍山之原
文亨瓦棺祔焉先葬期來乞銘唐臣夙聞先生言論且
辱世契銘曷辭銘曰
敬於身不怍於人孝於親不愧於天嗚呼是為先生孝
敬之學垂于後而不泯者歟
梓堂隱君墓誌銘
隱君鄭姓諱文材自號曰梓堂大父而上失譜紀無考
父曰富母邰氏生隱君於前至元乙酉長為張氏壻生
子男四人曰觀曰延曰興曰新女三人觀生孫男四曰
德明智明信明女四延生孫男一曰崇女四興生孫男一
孫男一曰祥女五新生孫男二曰順泰女二德明生曾
孫女三義明生曾孫男一曰城智明生曾孫男一曰瑶
至正丁酉卒于清丘里居卜以己亥正月壬寅葬孤觀
泣遣義明來致言於博陵林唐臣曰藐諸孤將葬先君
有日矣光諸幽者非得先生銘不可幸銘無讓惟隱君
生逢令期死終令命本蕃條茂逮見孫曾好德樂善之
報實於是焉騐傳曰德言足聞予於銘曷辭隱君性質
諒不矯弱年孤苦亹亹克樹立勤耕力學以為家訓子
孫遵承唯謹凢服(闕)授徒之人悉為公蓄吉凶有傋衣
食有給一門四世雝愉無間鄉閭信而化之當畬寇陸
梁所在被脅從逆隱君戒鄕人曰所貴於為人者知善
惡逆順之判也來爾子弟能從吾擊賊吾當為爾結堡
聚糧以待賊至不然吾寧死不能事賊以求活也子弟
咸奮曰唯翁命既結堡而堅糧聚而實賊悉銳攻堡隱
君故開堡門以示整暇分民兵乘堡固守别簡(㨂同)精勇
出擊賊矢石雨發賊知堡不可破遂解去事平郡府上
其功版授以官輙辭曰某所以拒賊者初意不在是謂
觀等曰清丘密邇諸畬吾幸義率里人獲保雞犬若由
此而徼官賞脱復有警賊將仇我而構禍未巳爾曹惟
勤爾耕力爾學圖所以起吾家者不徒武功之足尚也
九月戊子出唁親友徒還坐中堂集子孫於前曰吾覺
吾力已盡殆畢命今日旗山之麓吾所生也精爽是戀
其為吾葬所母惑流俗用浮屠治喪語畢正襟歛容而
逝嗚呼生而潔其身死而正其禮弛張有道俯仰無愧
古所謂隱君子者殆不是過已宜為銘銘曰
翼翼梓堂昭昭隱德子孫克訓鄕閭是式人規商利我
教勤耕人媒武功我教明經草帶生庭禾箱滿谷彼慕
其榮我被其辱孺子食力德公遺安千載清風頑廉鄙
寬旗山之原鑑塘之滸過者下車隱君之墓
故逸士林君墓誌銘
吾林自西晉之季黃門侍郎隸公南遷為閩中族姓第
一石晉天福甲辰湼公再徙同安嘉禾里鴈塔山蔚為
望族垂五百年譜牒兵燬不能詳矣然代生賢裔不墜
厥世以克衍于後猶有可徵者存也當宋季江南被兵
文獻凋落殆盡國子教授許友國公獨能自樹立於屯
蹇之餘娶司理陳公女是生逸士諱天祥字時若常司
同安常平倉不屑升斗樂自韜晦與漁樵伍會鄰賊掠
其里公避地來漳余得叙宗誼知其中寬夷而無廹隘
之度外和易而無燥矯之容上焉則交孚其誠下焉則
各得其欲每惜其德之豐而位之嗇也時之亨而身之
否也邑再有警公率里人築堡捍外侮耄稚頼之至正
甲辰六月五日以疾卒得年六十有八里人哀悼如其
所親公先娶安撫謝公女孫生子震敦武校尉浯州塩
場司令繼娶尚書顔公女孫生女妙安適敦武校尉江
西行省理問官羅章内外榮養晚福方隆竟止中夀是
又足深惜也謝氏女二人長適胡次適葉皆士族孫男
六人女五人公卒之明年十一月壬辰葬於里之龍湫
山先期來請銘厥事先大父北山處士及聞高祖評事
府君實自鴈塔遷惠文山距唐臣僅六世猶在袒免下
列雖微且鄙然於銘也何敢辭乃為銘曰
長林欝盤三子遺孱忠孝所傳世久愈蕃博陵象賢建
公(闕)田忠揚若藴孝感若攢不忝厥前後澤是綿禾島
之遷昌五百年慱士自奮公成其先積深發茂理不爽
天子賢壻貴牙緋相鮮死不亡矣隱猶顯然龍山之原
吉其叶旃過者肅焉逸士之阡
竹泉胡君墓誌銘
至正乙巳五月二日胡君竹泉卒于家其友林唐臣走
哭之曰天乎學焉弗見施才焉弗見試吾猶幸吾友之
夀庶其行之可以望法于一鄕也今復奪之天果可責
報而取必哉惟君昆季之賢人士咸樂交游之而於鄙
父子彼此忘年相與特厚故予知之惟湥將卜葬孤元
陽以銘請嗚呼予其忍銘吾友耶予其忍於不銘吾友
之賢耶遂叙之曰胡氏為漳望族君為胡氏佳子弟諱
觀智字愚中父德齊公諱南孫家法峻整母顧氏既早
喪父以其三子之相㕛也為不繼娶君承顔侍饍朝夕
不離側曲順親心父卒事兄如父母對客立侍終日雖
小事必咨而後行族中弟姪歲時候問雜遝滿前年及
五十猶不敢以父兄自居雅性沉重淑慎容止雖歡飲
至醉亦反反顧禮物雖見忤愠色不見延師接賓意在
優厚不計有無讀書講道務益身心不尚辭藻營小軒
於屋南日歛膝静坐清泉翠竹相對忘言因以自號云
配盧氏先卒生男二人元陽其長也元益其次也女三
人君生丙辰卒年五十十二月七日與先配合葬原曰
纏紫銘曰
守不失身施不失人嗟若胡君君子之倫嗚呼百世之
下欲知其行者尚徵此文
岐山陳君墓誌銘
君諱元善字長卿先世居龍溪縣之蓬洲再徙馬岐山
復遷白石而岐山仍稱焉五世祖諱世英與北溪先生
淳為從昆弟以儒業名家生子曰剛宋贈承事郎承事
生沆登宋端平六年第歴官朝奉郎臨安府通判軍州
事朝奉生淼登宋咸淳六年第授潮州法曹參軍未官
而宋亡法曹生南軒處士諱桂娶楊氏生三子君其長
也君生簮纓仕族無紈綺浮薄之習能以詩書濟其世
禮訓肅其家誠厚信其鄕脩容山立而身若不勝衣内
美玉藴而口若不能言生子光遠邦逹光廸邦道皆知
學好義邦逹嘗中閩省堂選君子謂陳氏所以能不墜
厥緒者以有長卿承之也至正丁未海壖(軟平聲)逃兵作
亂岐山距逆境近賊以君信於鄕欲先脅之以為人望
即君至曰能從我即汝生否則刀刅剚頸矣君罵曰吾
所畏者義不知畏者死汝賊豈能久生耶與其配郭氏
及三子皆遇害邦道在郡城得免於難嗟夫世之言不
撓其節類非柔者能之君退然一儒生而罵賊以死奮
無所避有若萬夫之雄何哉理明於心辭正於義故也
而郭氏死夫三子死父其倫理之懿舉無愧矣垂絶猶
續孰匪天耶君生庚戌死年五十有八郭氏生丁未死
年六十有一女一人適郭復生孫男女皆三明年戊申
十一月合窆岐山之麓邦道來請銘銘曰
維學之正必勵於行行之所難處變而定順生既孝義
死亦命一門全節古孰與競勒銘幽堂垂示無竟
艮翁楊先生墓誌銘
歲戊申閏七月八日儒學教授艮翁楊先生卒於清漳
官所其孤奉訓大夫廣州治中董度奉柩歸葬温陵既
有日來泣拜言曰先君與屯田經歴公交久好篤某復
辱與子游實世契也敢以先銘請辭不獲命則誌之曰
先生本董姓諱相孫字敬在上世餘杭人曾大父世興
宋朝議郎同安監税大父君選元從事郎潮陽縣尹幼
孤從母鞠於楊既而以楊入官遂不果復董姓父伯淵
泉州蒙古字學正母吳氏楊氏先為華隂人徙泉而益
顯一門登第十有六乂有諱汲者官至戶部侍郎四世
曰宣教府君諱進德實鞠潮陽者其世次之可知者若
此先生始以諸生為泉庠直學再補石井書院能公出
納斥貪鄙以嚴正自持陞仙游教諭復學田之侵於豪
右者凢若干畆攝縣事明邑民因争殺女之誣部使感
其言嘉嘆不已察甲弟毆嫂墮胎之妄甲兄受其教友
愛如初轉教長泰為子董度行冠禮升降跪起肅乎恭
遜之容而民知所尚朔望講義諱乎身心之學而士知
所趨焉為莆學正陳參政陳文龍死事請旌于朝鋟尚
書劉後村文集俾傳於世及考行省便宜授建寧路教
未上德化縣缺官韓盧公適在省幕舉先生攝其乏時
邑在盗先生躬造其巢諭降之郤其裝饋國子祭酒張
公翥(仲舉)薦為儒學提舉而吏部奏授漳州教授張公為
翰林承旨復申前薦命未下先生在漳學三年郡再被
兵學廟莾為儲胥禮樂之器掠賣于市至為泣下屢以
老移退不允則請于大將移兵於它所亟補弊苴缺稍
復舊規而廪入在額外者亦實其數于籍其官政之所
施者類此先生自童子時學名才譽已聞於人及登釣
磯丘先生之門則盡去凢近篤志理學體之於心而誠
以立驗之於身而仁以行學者宗之戶屨常滿每告諸
生曰聖賢之學高明正大稍涉於卑汚偏駁則終於小
人之歸為文章平實古雅務以理勝不事藻繢嘗以舉
子業一試有司不售即棄去此先生為學之正也天性
孝謹質諒父疾籲天减年割股投粥及卒哀毁逾禮負土
營墓廬於塜上三年然後歸母喪如父與人交不以久
近異情窮通易心初潮陽公歿遺命復董姓先生念其
祖之幼孤成立於楊恩不可忘而楊氏無後願加董姓
於楊氏之上庶俾二祀不絶移文莆學上郡府以事干
憲部不行每於時祭禮必均焉此先生行己之懿也先
是嘗得肺疾久而愈劇董度問後事曰吾老逄喪亂獲
保首領而有汝在目下復何嘱乎言竟而逝先生生己
亥卒年七十有文集若干卷藏于家夫人顔氏生子一
人董度也女二人長適將仕郎延平路知事林天䘵次
適王廷錫亦仕族孫男一謙光女一惟先生之學有得
於聖賢之要故行已立身出於士君子之表而所歴弗
克究其所藴惜哉雖然生順而無愧死全而無虧其不
亡者固存矣銘曰
學有要德既邵政有兆仕弗耀先克紹後克肖人是傚
天不吊遺言皭來者詔
逸士蔡君墓誌銘
漢置五經博士李唐以還士用明經薦由是學者尚專
門之業有能博求其師而兼通數經者未始數數見也
若玉融逸士蔡君明善蓋有志乎是而不膠於一端之
陋者君諱復初明善其字幼穎敏從鄕先生林梅所余
大車受書治舉子業既又從進士盧先生諱希受詩晚
歲復學易其於三經研究奥旨折衷訓傳能得聖賢微
旨士類推先之嘗一試有司不售則慨然曰學貴有德
於身心科目進取利以訹人不足為也閉門讀誦風雨
寒暑不休羣經百氏以至虞初稗官稗論曲說靡不窮
討太守申公延致州庠誘成後進至正甲申閩饑君率
里人轉粟廣東憲閫方遏糴君進言曰春秋之義為鄰
分災閩廣唇齒寧忍其饑而不䘏耶廣為弛其禁粟得
逹數千艘閩人以活屬所在盗起強有力者率武斷鄉
曲福寧陳甲與玉融陳一挾私怨以兵相嚮禍延齊民
君陳其罪於行省得命解之里頼以安性方介寡合然
每自信不疑有知之者則相與至篤無異情盧先生卒
心喪三年欲為立祠未克如願恒心切焉歲戊申某月
某日以疾卒年纔五十有二多士惜之祖曰應昴父曰
君禄俱潛隱弗曜配曰郭氏生五子長寬早世次曰密
實容賓皆知學能文密仕方逮顯女一適陳克敬孫男
四術衍衜衛卜以某月某日葬某里之原實以某夙好
於君也來請銘既哭而言曰君子之施視其力所至不
以布衣衮裳而自廣狹其心也昔者魯仲連排難解紛
而無取趙悦道通商米以濟越饑君之所施小大雖殊
實亦庶幾焉嗚呼明善之學僅見於此耶是可悲已銘
曰
學之豐兮德之充世弗用兮士則宗猗若人兮曷有終
林生壙銘
生諱旺字彦興今從仕郎潮州路總管府經歴林君廸
卿之仲子幼敏而知學長通而習事以諸生補龍江書
院吏以能稱母戴氏既喪事父篤謹以孝聞方望其有
立也至正丙午正月十九日得病暴卒年纔二十有七
卜葬崎山之原距母塋一里許先是嘗泣謂父曰母早
喪兒仕未通幸大人得七品服法得疏恩於母稍紓兒
哀於䖉生孝念至此而使不逮見卹典之榮是可悼已
銘曰
吾林以忠孝傳家何生有異行而不終於世
馬婦王氏壙銘
王女馬婦性淑慧夫為新恩龐樸士永新其名長小字
生子天信女信妹詩書克勤麻枲治有孫光澤嶷且異
光國光家又其次年享六袠餘有四丁酉初秋棄人世
赤土之原兆佳氣後九月窆下弦值作銘千載幽室賁
長林貢士唐臣氏
林登州集卷二十
