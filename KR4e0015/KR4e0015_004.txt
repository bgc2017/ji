林登州集卷四
明林弼撰
五言律
次韻楊秉中縣尹春日病中述懷(十首)
謾道春來好愁多日更長看蝸知勝負聽燕識興亡風
雨五更夢雲山千里望濁醪吾爾愛能滌九迴腸
其二
竹牖春風外柴門暮雨餘尊無陶令酒架有鄴侯書舊
業俱荒落閒愁莫掃除白頭依狗監慚愧馬相如
其三
海宇開新造山林起久跧䕫龍時接武巢許分投閒燕
乳草生巷鶯啼花滿山臨風時一笑鬢為賦詩斑
其四
彭澤先歸去湘江後卜居紉蘭誰復佩種秫自能鋤老
醜慵看鏡窮愁獨著書且須相覓醉燒筍鱠鱸魚
其五
山雲白蒼莽江樹綠參差弟妹幾時見家園十載離沈
腰常减帶潘鬢易成絲苦聽竹枝曲教人坐石遲
其六
窗竹晴逾靜庭花煖自開客閒時共對鄰熟許移栽司
馬元多病襄陽豈不才石田與茅屋歸去未荒苔
其七
白頭逢喪亂愁絶浣花翁不道兵塵苦猶存詩句工深
春憂肺病遠道愧囊空待得茅堂就歸來萬事慵
其八
南國江山舊東風紅紫新醉來忘避地老近怕逢春曾
是菊松主還如草莽臣無窮懷古意清淚滿衣巾
其九
自笑塵中逐能存亂後身春如人漸老時與物俱新每
有乘槎意長懷擊壤民牀頭書劍在吾道未全貧
其十
我本耕耘者春疇憶種秧岸低新水上泥潤細苔香呼
酒柳邊店留詩竹外房年來清樂少枯坐學顔忘
題王佐山人畫
山光雜空翠雲影澹晴暉古渡舟誰繫虛齋人未歸石
苔秋雨積野樹晚風微便欲抛塵事垂綸柳外磯
題王廷珪畫
秋色晴山迥烟光野水連空林輞川外古樹草堂前天
地留詩卷江湖老釣船美人隔雲漢對此思悠然
十八灘(三首)
谿竹亦多景詩句每無難雲淨山爭出湍驚石自安旅
懷拚酒盞生事愧漁竿猶覺壯心在孤舟十八灘
其二
萬壑荆閩接雙溪章貢來風聲隨雨散水勢與山迴石
蘚痕痕合巖花點點開客心渾似砥灘怒謾如雷
其三
十八灘頭路三千里外身如何滿船月常照異鄉人神
劍占新氣仙槎問舊津小臣重王事陟險敢辭頻
英德舟中
舟行湞峽裏景似左江中峰峭千層石谿回一隊風瘴
雲寒漸白野燒晚猶紅已喜詩囊富何愁客路窮
江西送郭中敏還廣東
使節江關外歸舟風雪前同來憐遠道别去惜離筵草
綠曾遊地苔荒舊種田越臺回首日春滿五雲天
除夕
今夕復除夕難為守歲謀江山非故國風雪尚孤舟榾
柮紅生面梅花白上頭窮年未歸去莫怪杜陵愁
人日
皇天調光霽野宇遍清明風岸初舒柳楊林欲囀鶯昇
平應有象邊報永無驚野老憂心釋詩成酒滿傾
彭澤重登潮音閣追和陶參政韻
神姑近可即天女邈難攀飛閣虛空裏疎鐘杳靄間潮
迎歸越海雲渡隔淮山擬學禪棲樂何時身乞還
平南縣
舟泊平南縣江干得暫閒水添今日雨雲失舊時山禹
甸連三楚秦封入百蠻清時無畏道容易越河關
題林德仁永思堂卷
吾宗昔旌孝雙闕儼猶存甘露降林木白烏棲墓門永
言思阿父今復見諸孫幸得慈帷下均酬罔極恩
羅時用之浦江縣令
小邑邊西北兵餘貴撫摩但令息愁嘆漸可化絃歌隴
樹春猶在秦雲夏更多懸知官事簡日對二松哦
題小林居圖
幽居學林隠宴坐息塵營蘿月開窗色松風欹枕聲山
花多結子野草不知名寄謝朝簮客能同丘壑情
竹居
昔與宋中使時來竹外居秋聲滿窗戸晴影落階除煮
筍常兼肉裁竿或得魚愛君幽遯處直欲世情疎
梅屋
我屋梅花下君家梅樹傍小池横瘦影幽戸送寒香歲
晚竹松節春寒桃李場知君有所擇歸隠得相將
望雲圖
子役勞親念親遥渴子思望雲千里目陟岵一篇詩碧
嶂清江路祁寒暑雨時看圖思努力他日顯揚期
題孫積中哀劬賦後
我甫居祥日君初失恃年長哀同念母不弔獨號天山
北雲迷舍溪南月浸船慈顔渺何許悲涕共澘然
題方廣圖
未識天台路欣披方廣圖山靈時聽法野衲日跏趺貝
葉松風亂蒲團石榻孤烟霞有餘樂還念世塵無
芝峰僧舍次謝君定韻
偶借僧房宿都忘驛騎塵松聲半窗雨草色一庭春傾
倒逢今日棲遲愧此身清朝需董賈莫作采芝人
和胡梅所除夕述懷之作
今夕又除夕更闌未愜眠江湖猶故我廊廟正需賢暖
散嵩華雪寒銷榾柮烟屠蘇明日飲鶴髮喜添年
題雪齋夜讀圖贈别吕宗周
空山半弓室長夜一編書嚴風吹北牖飛雪被前除幽
燈素光射清誦寒聲俱游心百世上努力十年餘
至正戊戌春季道莆過方遂初縣丞翌日至興化
邑訪邑長實達道醉中偶作
夜宿縣丞家朝過邑長衙故人頻勸酒醉客急呼茶雲
薄見春樹山深留晚花董園猶在望新雨足桑麻
七言律
答胡梅所菊節有懷
秋懷耿耿鴈能知節物匆匆菊較遲袖裏空存三禮賦
尊前莫詠四愁詩及時聊復成歡笑感事多應入夢思
為問空湖山下叟把萸此日共伊誰
其二
菊花要結歲寒知為愛梅花開故遲彭澤歸來空嗜酒
杜陵老去強題詩雞鳴風雨五更夢鴈落江湖萬里思
三十潘郎蒼鬢改故人相見問伊誰
問胡梅雪病併想山居之樂
閒居賦就鶴書徵結屋蒼岑第幾層松酒山中何日熟
竹樓雨後共誰登忘形定有漁樵侶淡況應如雲水僧
屋角梅花無恙否客來想已送迎能
其二
似與林泉有夙期興來雲月總心知菊花黃後客攜酒
蕉葉綠時僧寄詩醉臥不妨風滿袖苦吟未覺雪侵髭
石田茅屋如相借來傍寒梅采玉芝
予友李君彌卜居東郭翛然自樂錢君孟道為作
圖題曰東郭獨隠索余賦詩便為書此
東郭先生愛幽獨茅堂門對碧山春溪旁展席尋鷗伴
松外開窗與鶴隣淺水稻田環綠遶輕風花館落紅新
勞生擾擾知何用汀樹川雲入夢頻
贈冲和道人
三神海上九仙山分得松房第幾間龍劒驅雲行雨去
鶴簫吹月御風還偶因耽酒春過市應為傳書晚度關
紫府丹臺名可注壺中從子及身閒
三衢程君璋氏訪友臨漳將歸賦此以贈
三秀峰前采玉芝高懷遥與白雲期江山滿目荆州賦
風雨連床杜曲詩萬里滄波鷗浩蕩一庭芳草燕差池
歸來城郭人民換任爛長柯且看棋
題張櫟里畫
屋前春水綠如醅屋後春山翠作堆有客抱琴門外立
何人騎馬樹中來西齋酒盡猶留月東郭詩成欲放梅
三絶廣文誰賞識為君海上望蓬萊
送伯千之北上
元戎邊畫屬誰籌公子烏臺舊俊游阮掾久聞三語譽
寇君重借一年留馬蘭花發迎官道駝柳條青落御溝
尊酒懷人何夜月五雲深處最高樓
送友歸永嘉
平遠樓前遠望勻美人遙憶鴈山春女桑綠遍蠶將熟
穉麥青齊雉正馴齋閣堆床留魏笏賓筵漉酒有陶巾
西風無限南來翼好寄新詩莫厭頻
題南樓
樓對員山亦壯哉時憑高處望蓬萊滄江雲起九龍舞
華表月明孤鶴來林下茅茨新聚落水邊楊柳小樓臺
太平不用籌邊策獨倚層欄賦雪梅
偕洪元質遊南巖
紫雲邀旆出城南風物依依真誥巖山石滑人行䠥&KR0887;
野禽怪客語呫喃秋江遠水生葭葦落日凉風舞檜杉
晚對屏前吟未穏不知空翠濕青衫
别章仲明用前韻
此日清遊雲洞南明朝遠别鶴山巖汀洲水落鴈初下
海國秋深燕尚喃驛路風烟連細柳酒家籬落隔青杉
薇垣好展神仙步莫遣緇塵上客衫
題漳浦白鶴嶺(有引)
昔余過漳浦白鶴嶺頗愛山水之清廓而惜其亭宇
之蕪廢今年秋重道此見其蕪者治廢者起金碧相
射華竹交映壁間題曰石竇寒泉響玉徽閒雲出岫
繞松扉一從白鶴高飛去栖碧亭空鎖翠微乃邑簿
陳致中新構此而紀其勝也俛仰陳迹竊於末句有
感焉因為起語以寓興懷
栖碧亭空鎖翠微詩成人世已俱非墨池水暖鵝誰換
華表雲間鶴自歸樓倚仲宣休作賦碑思叔子故沾衣
古來陳迹知多少立馬西風又落暉
過盤陀嶺
盤陀嶺上幾盤陀茅竹蕭蕭雨乍過水暖游魚奔絶澗
草香馴鹿食陽坡怪山當面疑迷路啼鳥迎人却和歌
總為世途多險惡太行蜀道復如何
芝峰月夕次韻性元上人足成茶溪公口占之作
風滿空林月滿山無詩堪笑老方干洞雲晚散龍眠穏
松露秋高鶴夢寒賀老鑑湖先賜勅陶公彭澤早辭官
他年分我半間屋待向芝峰絶頂安
次徐梅所座主訪龍江書院有感之作
訪古歸來山月孤紫芝峰影落平湖千秋統緒存方策
萬國提封入版圖遼海鶴歸空露柱滄州月落滿霜蕪
何時突兀千間厦風雨如山大庇儒
再用韻二首
試問龍江讀書地何如鹿洞與鵝湖梵宫已作新輪奐
郡志空存舊譜圖碧玉峰前移老檜還珠門外剪寒蕪
記文自可徵千載太史虞公國鉅儒
紙帳更長月影孤梅花清夢繞西湖左思才擅三都賦
諸葛名成八陣圖漢殿丹青俱寂寞吳宫花草易荒蕪
白頭杜老謀生拙却道儒冠解誤儒
丁酉元旦
海氣蒼茫曙色低扶桑枝上聽天雞光搖旗旐龍蛇動
班簇衣冠鵷鷺齊重譯來庭通桂海中興有頌勒浯溪
老翁喜見豐年兆自典春衣酒滿攜
其二
斗杓入夜指東寅雨脚凌晨灑瘴塵北闕天高先見日
南州地煖早知春獨憐丹嶼思歸客曾是瓊林錫宴人
江海此身強健在何妨魚鳥日相親
和韓南勝二首
白鶴山前舊草堂重來吟鬢已添霜花城衙放雨初歇
竹寺詩成日正長木蕈作羹流筯滑溪魚釀鮓透苞香
野人喜見昇平象桑柘連隂古戰場
其二
躍馬燕臺憶壯遊東風一笑紫雲樓杏園設宴慚魚尾
葱嶺封侯羡虎頭燈火十年心獨苦干戈滿地鬢先秋
從今西賊應寒膽韓范安邊有密籌
閏九月重陽前一日奉陪梅所知司遊員山謁康
仙祠即席次韻二首
清遊曾記十年前員嶠山中訪老仙竹寺題詩風滿帽
梅溪載酒月明船神遊弱水三千里目極齊州九點烟
何日重來問真訣白雲深處種芝田
其二
莫聽月笛怨山陽且捧霞觴望帝鄉瑤草先秋猶着綠
菊花雨後更留香風前紗帽孟嘉醉湖上觥船賀監狂
一曲猗蘭千古意知音幸有漢中郎
圓山康仙祠詩奉次徐梅所知司韻
浪遊曾記出城西十二圓山紫翠迷一陣閒雲初過雨
半篙新漲已平溪笙歌彩鳳空中下劒化羣龍匣底嘶
何日神丹成九轉從公來聽枕中雞
再次王子實縣尹韻
春山杖策覓仙翁花信于今第幾風千樹碧桃流水外
一聲白鶴亂雲中風舟無路尋蓬島霞佩何年謁蕊宫
塵世總成盧枕夢且須沈醉學山公
謝姚省吾博士招飲次韻
風雨西齋酒一瓢白駒有客此逍遙清詩漢殿盤承露
雄辨吳江弩射潮花下晚衙曾未散芹邊春酌若為招
醉中忽作故園夢落日聞歌谷口樵
再用韻呈姚博士
清漳博士姚先輩媯水神明世胄遙緜嶺題詩風滿竹
韶溪放棹月明潮愁來白石歌休唱老去青山隠可招
世事都如棋一局坐觀謾學爛柯樵
賦得人日不隂
雨雪常年苦晦冥乾坤此日喜晴明宫梅落後餘寒盡
野菜香時新暖生方朔占書應有騐杜陵詩句謾多情
從今部戸安生遂重捧椒觴頌太平
深青道中
瀟瀟瘦馬深青道杜宇聲殘日又昏風裏林花香作陣
雨餘池水綠添痕採桑野婦輕衣袂賣酒山家小巷門
無限原頭芳草色教人千里憶王孫
姚省吾教授
漆園老子志逍遙箕水幽人分掛瓢江上月明纏鶴夢
樹頭風急厭聞蜩菊松晚色留三逕芹藻春香藹泮橋
無限鮿生懷古意韶溪還許聽虞韶
賦得水田白鷺
漠漠平疇宿雨晴瀟瀟素羽晚風輕滿川綠漲一雙下
隔岸青秧數點明霄漢無班陪鵠立烟波有社結鷗盟
輞川若值王維畫添我青蓑黃犢畊
送許輔之歸隠
吳門匹練隔風烟禹穴扁舟度海天入社陶潛須縦酒
買山于頔未分錢松邊放鶴雲連屋沙際看鷗雨滿川
塵世也知歸去好難謀二頃郭南田
次倪孟明集藥名之作呈徐梅所座主
結屋常山東復東雪梅霜菊洞天中黃連稻隴雨聲歇
白歛松窗雲氣通幕種蓮花泛秋水杯浮竹葉醉春風
丹砂欲問飛騰術勾漏何年訪葛翁
其二
藥籠兼收芝术無空淹遠志在江湖樊籠防已憐鸚鵡
岐路留行厭鷓鴣仙去好尋靈枸杞客來謾笑熳葫蘆
早休知有遺安念洲上當歸種木奴
題老牛䑛犢圖
夕陽芳草滿林臯䑛犢烏犍聳骨毛乳哺願令兒長大
力耕要似母勤勞南山夜半猶叩角渤海春深總賣刀
誰識當年懷愛意慈烏背上晚風高
次堂郎司天韻
十里壺山春事幽清狂裘馬記曾遊木蘭陂上船如屋
黃石橋前酒滿樓客路遠隨南鴈至歲華真似水東流
日長候館題詩罷靜對梅花進茗甌
其二
瀟洒梅華驛裏人素衣楚楚謝緇塵鳳凰臺上家聲舊
虎豹關中天語新老栢千年冰雪操仙槎萬里水雲身
雞林詩價從今重好寄歸鴻及暮春
題櫟里畫
雲中樓觀疑廬阜水外亭臺似剡溪寒瀑落崕珠點亂
晴嵐隔樹翠光迷舊遊空向真圖見清景應須好句題
安得同攜琴鶴去青林白石寄幽棲
相士潘碧山久遊江湘間今以武功為石臼司警
瀕行索詩漫賦以贈
乍捧除書作宦遊猶談相術動時流新豐曾困鳶肩客
定遠今多燕頷侯官舍喜居山水窟故園空憶菊松秋
一瓢春酒何當共九曲溪頭明月舟
夀徐梅所生朝不遇
東山來訪玉梅枝不遇山翁祇自持流水小橋攜酒處
白雲紅樹杖藜時林逋漫訪西湖鶴何遜先成東閣詩
珍重竹松泉石意重來莫負歲寒期
林登州集卷四
