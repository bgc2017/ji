謙齋文錄卷一
明徐溥撰
策
廷試策一道
臣對臣聞聖人之治本於道聖人之道本於心盖心者
萬化之原萬事之本也堯舜以是心而帝天下三王以
是心而王天下惟其道本於心故聖人之道備惟其治
本於道故聖人之治隆故凡欲求聖人之治者不可不
求其道欲求聖人之道者不可不求其心董仲舒所謂
正心以正朝廷正朝廷以正百官正百官以正萬民正
萬民以正四方即此意也欽惟皇帝陛下聰明睿智足
以有臨聖神文武自強不息紹祖德而誕膺天命應人
心而中興邦家勤勵以親萬幾惇慎以弘萬化純孝之
德播聞於宇宙之間仁厚之澤漸被於覆幬之下然猶
慮負荷之艱而欲究弛張之善乃進臣等於廷降賜清
問臣有以知陛下是心即堯舜稽于衆好察邇言之心
湯文用人惟已望道未見之盛心也其復隆古之至治
而開萬世之太平端在於此顧臣愚昧何足以奉大對
然敢不精白一心以對揚陛下之明命乎請因聖問所
及而條陳之竊以家者一國之所視效國者天下之所
取法而兵民又所以衛民生而固邦本者也陛下於齊
家治國之道練兵安民之方皆已行之有其效矣兹猶
欲聞至計何先切望何最臣願陛下正心以為家國兵
民之本而祖述於唐虞三代之迹正倫理篤恩義如堯
之親睦九族道以德齊以禮如堯之平章百姓則九族
既睦百姓昭明而家可齊國可治矣修車馬備器械而
時其簡教如成周之治兵大閱有定制制田里薄賦歛
以給其衣食如成周之分田制賦有常法則兵農相資
守養相益而用可利生可厚矣若夫安上治民莫善於
禮移風易俗莫善於樂而教化又所以復民性而正民
德者也陛下於制禮作樂之方敷教弘化之道皆已行
之有其驗矣兹猶欲聞損益所宜隆替所係臣願陛下
正心以為禮樂教化之原而憲章於唐虞三代之制典
禮者如伯夷之夙夜惟寅直哉惟清典樂者如后夔之
八音克諧無相奪倫則損益適中而禮備樂和矣惇典
庸禮敬敷五教如唐虞之教民者以教其民弘敷五典
式和民則如成周之化民者以化其民則教化興行而
有隆無替矣治者亂所倚也雖當治定功成之日苟或
頃刻敬畏之不存則亂亡由是而至必如書之予臨兆
民凛乎若朽索之馭六馬然後未亂之治可制臣願陛
下心唐虞三代制治之心兢兢焉戒敕天命而無時少
怠無微少忽則皇圖可保如磐石之固矣安者危所伏
雖當民康物阜之時苟或毫髮幾微之不察則危殆由
此而生必如周之文王民已安矣而視之猶若有傷然
後未危之邦可保臣願陛下心唐虞三代保邦之心業
業焉儆戒無虞而罔遊於逸罔滛於樂則宗社可保如
泰山之安矣書曰平康正直強弗友剛克爕友柔克沉
潛剛克高明柔克詩曰不剛不柔敷政優優聖人撫世
酬物因時制宜之良法也陛下誠如詩書所稱寬猛相
制剛柔相濟則陽以舒之隂以歛之執其兩端而用其
中於民矣書曰五百里綏服三百里揆文教二百里奮
武衛文以治内武以治外詩曰薄伐玁狁城彼朔方聖
人安夏攘夷慎固邊疆之要道也陛下誠如詩書所載
内修文德外嚴武備使頓兵以守務耕以食高城堅壘
而能却其侮於外矣君子用則進其國於昌明小人用
則降其國於幽暗人才賢否之由誠不可不知也陛下
屢詔中外進賢退不肖矣兹猶欲聞賢否之由臣願陛
下正心以為舉錯之公賢者必進而不肖者必退如孔
子所謂舉直錯諸枉則奔競之途塞九德咸事野無遺
賢矣賞必施於君子而後民勸刑必加於小人而後民
威刑賞緩急之間誠不可不審也陛下申敕諸司嚴爵
賞刑罰矣兹猶欲聞緩急之宜臣願陛下正心以為勸
懲之本有罪者必刑有德者必賞如虞書所謂黜幽而
陟明則僥倖之心沮百工惟時庶績咸熙矣人事有得
失而災祥不能無徵應也陛下誠省身修德敬天勤民
於上羣臣咸盡忠竭力奉法修職於下則雨暘順而百
穀登禍亂銷而千災殄矣時政有治忽夷狄不能無窺
伺也陛下誠賤貨貴德愛民好士為之本諸侯咸攄誠
宣威練兵鼓勇為之用則信義立而強梗化夷狄賓而
蠻戎服矣凡此數者何莫而非本於陛下一心之運用
乎夫心固為致治之本而古又為致治之法傳說所謂
事不師古以克永世匪說攸聞孟子所謂為高必因丘
陵為下必因川澤為政必因先王之道是也若使徒稽
諸古而不以施於事則為徒善不足以為政徒泥諸古
而有不宜於今則為徒法不能以自行故必益之損之
與時宜之如中庸所謂時措之宜乃可也陛下之策臣
者臣既略陳之矣臣於終篇竊有獻焉臣惟天地之所
以能成歲功者以其常運之不已也帝王之所以能成
治功者以其常德之不衰也陛下德配天地明同日月
誠又存持久之心秉有常之德則何所往而不宜哉書
曰常厥德保厥位將見四三王而六五帝參天地而贊
化育歴數衍億萬斯年之久聲名施中國蠻貊之遥皆
在於此尚何負荷之艱之足慮哉臣荷蒙教育之恩来
應賓興之詔學不足以博古識不足以通今誤辱九重
之清問獻以一得之愚思干冐天聰不勝怖懼臣謹對
奏章
題為救荒事
成化二十年九月初八日節該奏欽依著臣前往山西
地方致祭西海等神為民祈福臣仰惟皇上之心視民
惟恐有傷保民真如赤子之盛心也斯世斯民何其幸
歟臣奉命惟謹於本月十九日起程二十八日到於山
西布政司行仰本司委官督屬將銀兩鈔貫轉行該府
州縣照依時價兩平收買品物備祭隨擇本年十月初
十等日如儀沐浴齋戒躬率各該衙門官員人等陸續
致祭中鎮霍山之神西海之神河瀆之神祭畢仍行本
布政司將給領收買過銀鈔品物數目徑自奏繳外臣
自入山西太原府及抵蒲州盡其境界看得山西地方
旱災於前霜傷於後太原一府汾州一州并所屬州縣
今年秋成約有三四分熟此處人民今冬可過来春乏
食平陽府迤北并潞遼沁三州所屬州縣今年秋成約
有二三分熟此處人民冬初可過冬深乏食至如平陽
府迤南所屬蒲解等州臨晉等縣及澤州所屬沁水等
縣秋成全無即目人民已是採野菜剥樹皮度日扶老
攜幼遍於原野而流逋顛連塞於道路已嗷嗷待哺矣
今冬加以寒凍所迫不知何以存活况聞山西地方連
年薄收倉庫多空官司雖欲賑濟而莫知措手又兼邊
事方殷饋餉惟急人民愈覺驚惶誠恐流移日衆嘯聚
山林意外之虞又不能保其必無也洪惟皇上一德動
天百神感格化災為祥行有日矣但此等民情皆臣目
擊耳聞不敢隱默緣奉欽依救荒祭祀事理為此具本
親齎謹具題知
奏為乞恩祭葬事
臣原籍直隸常州府宜興縣人由進士除授翰林院編
修天順元年恭遇皇上毓德青宮先帝命臣兼司經局
校書日侍講讀天順八年恭遇皇上嗣登大寶欽陞左
春坊左庶子兼翰林院侍講充經筵講官歴陞禮部左
侍郎欽依照舊經筵講書成化十九年九月三年考滿
欽蒙兼翰林院學士給賜誥命臣妻李氏亦蒙進封三
品淑人舉家仰戴聖恩昊天罔極雖粉骨碎身不能補
報於萬一也成化二十年八月臣妻李氏送男中書舍
人徐元概回還原籍畢姻成化二十一年六月十四日
不幸在家病故臣竊念立朝三十餘年夙夜在公未嘗
得置一丘隴今妻喪於數千里之外子皆幼弱不能經
理臣備員部佐又不敢以私情陳乞歸葬伏望皇上念
臣侍從多年曾效犬馬微勞賜臣妻李氏祭葬臣舉家
存歿不勝感戴天恩之至為此具本親齎謹具奏聞伏
候敕音
奏為乞恩辭免陞用事
成化二十三年十月二十九日吏部節該奉欽依某官
云云欽此欽遵臣聞命戰兢捫心惶懼謹具本辭免者
切惟内閣乃朝廷宥密之地内相實國家輔弼之臣固
惟贊萬事之機尤湏極一時之選伏念臣學術荒疎才
能謭薄偶與計偕遂登仕籍荷先帝之眷遇叨侍從之
有年史館經帷愧乏論思之益儀曹選部徒懷鰥曠之
憂况當陛下聖政惟新之始勵精圖治之時方求引退
之未遑豈意超遷之遽及雖遺簮舊物曲賜甄收顧駑
馬疲力實難驅策如蒙伏望聖慈俯矜愚悃亟寢新命
俾守舊官庶得安於常分以免罪愆臣不勝激切俟命
之至為此具本親齎謹具奏聞伏候敕旨
奏為乞恩辭免陞職事
成化二十三年十一月二十日吏部節該欽奉敕侍郎
徐某陞禮部尚書兼文淵閣大學士欽此欽遵臣聞命
驚惶省躬戰悚伏以學士乃論思之職而居内署者最
為清近尚書實股肱之臣而得兼職者尤為寵榮苟非
其人曷穪斯任竊念臣性質愚樸學術空疎本一介之
寒微荷三朝之眷遇位禄既厚常懷曠職之憂年力向
衰徒有報君之志兹者伏遇大明既照聖政惟新臣以
菲才宜居擯列而乃首蒙簡拔俾預政機顧辭讓之靡
獲奚負荷之敢當豈期曾未踰月之久復叨進秩之榮
雖天地大德務極其包荒而犬馬微誠不勝其懇切如
蒙伏望聖慈俯垂矜察特乞追寢新命容臣照舊供職
庶竭駑鈍少答恩私臣無任激切懇訴之至為此具本
親齎謹具奏聞伏候敕旨
奏為乞恩辭免加陞事
近因纂修憲宗純皇帝實錄成書謹已進呈伏蒙皇上以
臣曾充總裁官特敕吏部加臣太子少保兼武英殿大
學士聞命兢惕莫知所從竊惟臣遭遇盛世獲以科第
發身歴事累朝幾四十年於此方皇上龍飛之初復被
擢置内閣參預機務又及四年任重望輕位高才短無
補於世每愧於心况自近年精力愈耗疾病交侵特以
受恩既深未忍求退因循度日食禄苟安兹者紀述成
書固朝廷之盛典而奔走從事乃臣子之微勞方懼疎
略不文之譏敢萌優渥踰涯之望豈期寵命俯及凡庸
盖宮保為崇高之階殿學實清要之秩欲稱斯任宜得
其人如臣之愚安敢當此雖循故事難冐新恩伏望聖
明察臣愚衷追寢前命俾居原職公議始惬私心少安
顧臣衰體尚可支持更當竭犬馬之力以圖報萬一於
他日也臣不勝激切懇祈之至為此具本親齎謹具奏
聞伏候敕旨
題為誥敕事
臣某等切惟文職誥敕乃朝廷之重典原係内閣掌行
近年以来内外各衙門官員漸多比之國初不止加倍
名職條例人各不同臣等參預機務事體繁重不暇致
詳别無專官管理前後委積動至數百道每譔進呈訖
類送中書舍人書寫吏部奏請關給一年僅得一次多
亦不過二次各官應給誥敕者多因父母年老日夜懸
望欲沾一命不能猝得或朝不保暮遺恨終身誠為未
便臣等看得正統年間王直王英俱係侍郎兼學士職
事在於内閣專掌誥敕今推得某官歴任年深合無量
陞一職令在内閣專管誥敕庶委任專一事不稽誤未
敢擅便謹題請旨
奏為乞恩休致事
臣惟古者大臣以論道經邦爕理隂陽為職故凡隂陽
不和雨暘愆若皆大臣不職所致載在周書誠非虛語
臣本凡庸誤蒙皇上拔置内閣參預機務自顧不堪夙
夜憂愧屢欲引退自以受恩既深未能圖報萬一心竊
不安兹者各處水旱相仍餓莩滿道已不忍聞况有星
墜地震之異至於雨土飛蝗又所親見災變若此臣實
不能修職所致當此之時更不引退豈惟負朝廷之深
恩亦難免士林之清議而天意終無可回之時矣考之
前代或遇災變策免大臣已有故事又豈始於今日乎
且臣非但於理當去况稟受素弱兼之近年衰病日侵
齒牙脫落眼目昏花又舊患腿膝濕病或時舉發則步
履艱苦實難支持伏望皇上鑒臣實情非由矯飾放歸
田里以盡餘年庶合周書官不必備之意然後别選賢
才以居其位則臣且免妨賢病國之譏矣更望皇上側
身修行如古人之弭災凡諸可行可罷之事斷自聖心率
由祖訓則不獨天意可回且將轉災為祥而益隆億萬
年太平之治也臣不勝惓惓懇祈之至
奏為乞恩請命保守義田事
伏念臣居直隸常州府宜興縣某里本族見在計若干
房耕讀之外無他藝業生息日益貲産日分富少貧多
勢莫能一其間嫁娶過時喪葬缺禮老而失養幼而失
教者往往有之是雖服有遠近皆吾祖宗一體之所分
也休戚所關不唯不忍忘亦有不能己者臣先父臣某
每與臣言及此輙慨然長歎盖嘗修祠堂以申合族之
義廣墳山以供掃墓之需顧於周恤之道尚有未備用
是欲倣宋臣范仲淹義田故事量撥本房地畝贍給宗
族之人以臣有職於朝特屬臣弟臣某經營其事不幸
臣父臣弟相繼淪謝前議中止今臣累蒙先帝皇上簡
拔承乏今官禄賜所入實有餘裕臣上思聖恩下念先
訓勉終前議以酬夙懷乃於前年令臣男某撥地八百
畝為義田歲收租稅除辦納國賦外另為掌管專一贍
給前項宗族仍以仲淹舊規斟酌損益立為條約揭於
祠堂期與墳山世傳不墜使徐氏子孫永永沾沐餘澤
庶幾區區之志少盡萬一而往復因循倏忽三載近者
某始將撥過義田數目私冊并所擬條約封寄到臣臣
切以兹事之成實維皇上優渥之賜不然則臣身臣家
僅能自供奚及人哉况臣才猷德學遠愧仲淹而誤承
寵遇乃特過之臣雖至愚豈不知感是以不敢以私自
諱謹昧死上聞臣又惟義田之置雖臣家事若條約不
關於司徒數目不籍於郡邑誠恐他日子孫或視為度
外則隣有所侵而不知或認為分内則族有訟而莫止
分者肆強取之奸主者滋吝出之弊勢有必然所宜深
慮伏望皇上鑒臣私情乞下戸部將臣後開義田數目
私冊查看明白用印鈐記劄發臣本管府縣當官收架
仍給一本與臣家存照永為遵守及行前項衙門若有
他人侵占即與斷理其本族子孫妄欲爭分及各項違
沮條約情弊即與禁治將見家法之存永賴國法而臣
祖宗九原之慰子孫百世之休皆皇上今日之賜也臣
不勝懇欵祈請之至
題前日欽蒙發下揭帖一紙内閣欽天監致仕
監正李華令臣等擬旨着復職管事
臣等看得李華係傳奉官禮部參奏行事乖繆致仕况
已年老今一旦無上事忽然傳出著復職管事未免驚
駭衆聽且皇上登極以来凡百除授陞遷俱是合於衙
門題奏請旨未有自内傳出者今又輙開其端誠恐奔
競干請之徒因而紛然復起後来難以止塞其於治道
不無有損若李華果於選擇昌國公張巒葬地與有勞
力亦當待工完之日量與賞賜為宜况本監見有監正
吳昊掌印一衙門而設兩正官亦為繁冗臣等叨承朝
廷委任一事不敢阿從易曰君子作事謀始盖凡事謀
於其始則易為力倖門一開則引例希求者無所不至
矣臣等愚見如此伏乞聖明採納不勝幸甚
奏為乞恩休致事
臣聞古者大夫七十而致仕夫既委質而出又乞身而
歸者豈勤始怠終厭勞喜佚之謂哉盖七十之時精神
耗散則見事每遲筋力衰憊則承事多慢雖欲勉強自
效有不可得者於此而不知止足以致於妨政廢事則
求以報國而寔所以病國矣臣由景泰五年進士歴官
翰林編修春坊庶子詹事學士太常卿吏禮二部侍郎
累荷英宗睿皇帝憲宗純皇帝厚恩洊擢清要三十餘
年及皇帝御極之初簡致内閣參預機務進位尚書加
太子太傅以至少傅又十餘年犬馬之齒已七十矣緣
臣性質愚鈍才識疎淺力小任重本非所堪而夙夜驅
策不遑飲食幸能粗了所事苟免過愆今年老病忽侵
頭目眩暈腰膝疼痛步履艱難拜起不便較諸往時日
甚一日若復貪戀寵榮不自引退非惟有妨賢路抑恐
有孤重寄其為罪戾何可勝言敢瀝寸衷上干天聽伏
望聖明鑒察特賜優容使得全歸故里少延殘年以歌
詠太平之盛則皇上始終之恩當沒齒不忘矣臣不勝
激切懇祈之至
奏為乞恩罷歸以弭災異事
仰惟皇上頃因星變敕諭羣臣修舉政事引咎責躬不
遑寧處聖心謙冲與古之明君遇災修德者同一揆也
臣竊謂今之政事皆羣臣之所奉行則今之災異亦羣
臣之所感召然羣臣中如入内閣者自先朝至今俱令
參預機務故凡政事缺失軍民困苦責望必歸其罪尤
重而臣素無學術不諳政體誤蒙聖恩擢厠其列碌碌
度日已踰三年上則無以輔導不能增益乎聖德下則
無以建明不能安利乎生民叨享厚禄於心有愧竊欲
引退已非一日特以聖恩深重勉圖報效因循至今今
則臣年益老筋力衰憊加以腿膝疼痛頭目昏眩諸病
交作難以支持雖無災異亦當引退况此天意示警之
時尚復貪戀不去其為無恥甚矣且以災異策勉大臣
前代已有故事亦非始於今日伏望皇上察臣愚衷非
由矯飾特賜俞音罷歸田里俾無久妨賢路以清聖政
以消天譴幸甚臣不勝惓惓懇切之至
奏為乞恩休致事
近該臣具本陳情再乞休致欽奉聖旨云云欽此臣聞
命之餘無以自處展轉思惟感懼愈重竊念君臣之義
實同父子之親苟非甚不得已孰敢言私以違上命况
如臣者仰賴寵榮久叨任使揆之於義尤當委身圖報
雖有疾病其何敢辭但臣素稟薄弱又當年老元氣一
虧百證俱作臣前所陳腰腹疼痛腿膝酸麻眼目昏翳
盖其大者自此之外所苦尚多態狀百端不能具述此
皆元氣向衰之故縱善調理僅不即死非如少壯之人
偶有所感可以旬月俟其平復也是則臣之一身已成
痼疾已為棄人决不能趨朝行禮决不能入閣供事徒
使天下之人以為聖明過念老臣而久妨賢路夫亦何
取於臣哉臣蒙皇上天地之恩至矣極矣凡臣之所能
為者敢不自效臣今所請非敢以微軀自愛非敢以引
遠自高非敢以不才自避盖恩重於身若斯三者皆為
得已今視無所見跬步之間難於自致則身且不能保
矣而况有事於禁近之地乎此臣所謂甚不得已者也伏
望皇上憐臣病勢如此察臣衷情如此早賜俞允容臣
生還鄉里臣當仰遵聖諭善加調理苟延一日是皇上
一日之恩也苟延一歲是皇上一歲之恩也即有不虞
死且不朽矣臣無任惶恐迫切之至為此具本
奏為乞恩休致事
臣昨以齒及七十兼有疾病不能事事具䟽陳情懇乞
休致竊伏聽命未蒙俞允乃賜勉留仍假優禮聖恩於
臣可謂極厚矣顧臣之所請非謂年力至此援例一辭
以應故事而已臣愚自知臣實有不得已者臣自數十
年来積有痰濕之疾甚為所苦盖痰氣發則胷膈飽滿
嘔吐不止濕氣發則腿足酸楚呻吟不勝一歲之間一
月之内凡有幾發發必服藥數日始得平復頃以年力
未甚衰憊未至狼狽然一發之後元氣一損屢發屢損
至於今兹其發愈數其損愈甚加以飲食衣服稍至失
節天時六氣乘間以入新感舊患合而為一徐行安坐
尚或失措豈有精神心思上贊機務臣不足恤如誤事
何臣之所請實出於此不然臣雖愚敢上忘國恩苟圖
自全也哉再念臣學術空疎才識寡陋誤蒙知遇簡任
過分極知叨冐未敢乞辭止緣年力尚可支持庶幾圖
報萬一今年衰力憊疾病侵凌雖有區區犬馬之心何
以自盡徘徊偃蹇妨塞賢路此臣前所謂欲報國而反
病國者也况風雨寒暑免朝之典此宜施於碩德重望
之人如臣愚者不惟不敢當受抑恐寵數日隆則慊愧
日深慊愧日深則疾病日益亦何補於國哉夫人臣事
君進退惟義語默以誠臣愚平生用此自誓向使臣無
諸種疾病固不敢以任使弗效欲求引避若臣能少有
禆益亦不敢以疾病之故便其身圖今者外觀内省進
瞻退思宥密之地有臣無臣不為輕重在臣之身一去
一留實係軀命是以再瀝肝膽上瀆天聰伏望皇上以
義處臣以誠體臣容臣退歸田里歌詠太平則陛下之
容臣乃全臣終始臣之自全實尚賢以圖報於陛下也
惟哀矜臣愚早賜俞允臣不勝感幸之至
奏為乞恩休致事
近該臣奏乞休致節奉聖旨宜留心勉進藥餌用副眷
懷所辭不允欽此臣伏枕聞命感懼交集雖知年當衰
邁病已積成不能遽療然仰懷天地之恩未敢自弃乃
益請醫檢方製藥朝夕服飲不憚瞑眩以圖幸全以答
明命自聞命至今又踰一月矣腿膝之酸麻加劇腰腹
之疼痛加數眼目之昏翳加重故寤寐呻吟之餘每以
上負聖恩不能終報無可奈何念惟速退以尚賢能是
亦圖報之道不免再陳懇乞俞旨盖臣自入官以来荐
歴清要四十五年至於供事内閣亦十餘載榮光寵數
凡人臣之所難得者臣皆得之臣雖至愚豈不知委質
之義而固求一退以自便適哉顧臣之事君必資耳目
手足而後可以有為臣足既病於寒濕目又病於熱邪
二體交病雖有才猷亦難自效况臣之愚復何所為且
皇上留臣一日竊一日之禄負一日之責内慚外悚病
將愈深其於皇上求舊之懷恐無以仰副萬一也臣之
再陳實非得已伏望皇上鑒臣愚衷憫臣老病容令退
休則臣未死之年實惟皇上之賜臣與臣之子孫隕首
捐軀不足為報矣瞻望闕廷無任懇切願望之至
奏為謝恩事
臣昨者奏乞休致欽蒙聖旨云云欽此臣負疾請命已
及三月忽得俞旨感激無已雖在床褥亦竊瞻望拜稽
祝天穪壽顧不能進造廷陛面致一辭用是慊然實悚
實懼竊念臣才質庸下學術荒疎識雖通今行多愧古
而遭際明時忝厠科甲一命為編修兼校書再命為庶
子兼侍講三命為少詹事四命為太常卿五命為禮部
侍郎六命為吏部侍郎俱兼翰林學士居位因循無所
禆益日分遲朽久甘退休伏遇皇上登極之初特拔臣
於具寮俾入内閣供事臣之知遇誠有出於尋常萬萬
者既而恩榮寵數日加一日十二年之間四進階勲名
列師傅兩受誥命光賁祖宗兼學士歴三殿之崇領尚
書躋六卿之長月賜歲頒晨參晝接駢蕃隆渥不能具
悉臣之榮幸又有出於尋常萬萬者臣雖至愚亦思少
竭駑材以圖報穪但任既踰分力每違心老境侵尋疾
病繼作臣於去歲常以年滿七十具本求退比蒙聖恩
留臣供事且有免朝之旨臣勉彊就列循至今年有此
痼疾乃敢懇請乞賜餘生得遂所圖已為萬幸復荷聖
恩念臣微勞重之以倚任之褒申之以調理之諭至於
再三纔得俞允不惟降敕以示優崇而又給驛以行差
官以送代勞有夫助養有米且念及臣子錫之以官盖
皇上篤求舊之誠惇勸忠之義以至如此顧臣之愚不
足以當之也臣今老矣何以圖報於皇上哉自臣而後
子子孫孫或為儒以仕或為農以耕庶幾樂育清化以
繼續臣心於無窮而皇上求舊勸忠之意天下之人奮
發興起以副明德者固有在矣非臣之所能報也臣感
恩深切不知所云無任慙悚惶懼之至緣係謝恩事理
為此具本令義男徐某抱齎謹奏聞
奉命撰三清樂章奏
臣等切惟天子祭天地夫天至尊無對故禮以少為貴
祭不過南郊時不過孟春特不過牲牛漢祀五帝儒者
非之况三清乃邪妄之說謂一天之上有三大帝乃以
李聃居其一是以人鬼列於天神非禮也至於郊祀樂
章皇祖舊製今所傳樂章雖載永樂大典是書博采弗
精不可以黷禮臣等誦習儒書若邪說俚曲尤所不習
且初設文淵閣命學士居之者實欲其謀議政事講論
經史培養本源闢正闕失非欲其阿諛順旨以取容悅
也為此具本奏聞
奏為視朝事
伏覩陛下臨御之初講學修德敬天勤民無所不至天
下之人皆以為堯舜之治可指日而俟也近年以来視
朝甚遲或日高數丈殊非美事臣等已嘗屢言不敢瀆
論内閣奏事舊制每日二次若有緊急事情不拘時奏
聞今止一次遂以為常批答之出動經累日各衙門題
奏本或稽留數月或竟不發出事致壅殢不得即行且
本朝列聖自洪武以至天順年時常面召儒臣咨議政
事今朝參之外不得一望天顔所以通達下情者惟在
章奏又不以時斷决其於政體實為有礙至於經筵日
講所以明義理是非之端陳古今治亂之迹成就君德
禆益治道惟在於此今每歲進講不過數日去年春夏
日講止得三次秋冬經筵止得一次較之初政似有不
同臣等竊聞人君之心必有所繫不繫於此必繫於彼
正士既疎則邪說得以乘間而入向来頗聞有以修齋
設醮燒丹煉藥之說進者夫齋醮之事乃異端惑世求
利之術聖王之所必禁宋徽宗崇信道流科儀符錄一
時最盛及金兵圍城方士郭京猶誑稱作法卒使乘輿
播遷社稷失守求福未得反以召禍今内庭禁地修建
不時賞賚無筭黜退道官復陞真人賜以玉帶恩寵服
色過於公卿遠近傳聞無不駭異至若燒煉之事其害
尤慘盖金石之藥性多酷烈一入肝腑為禍百端唐憲
宗藥發致疾遂殞其身雖杖殺柳泌何救於事惟漢武
帝始雖迷惑終知悔悟謂天下仙人豈有盡妖妄耳於
是文成五利之徒相繼誅死故雖海内虚耗亦以壽終
今龍虎山上清宮神樂觀祖師殿及内府番經厰皆焚
燬無遺神如有靈何不自保天厭其偽亦已甚明况依
方而煉計日而待所成者何丹所驗者何藥如其無效
則聖明所照亦可以洞悟矣若親儒臣明正道行善政
自足以感召嘉祥培益聖壽永享和平之福何假於彼
異端之說哉且自古奸臣佞人蠱惑君心以自肆其欲
者必以太平無事為言禍患一来悔之何及唐相李絳
有言憂先於事可以無憂事至而憂無益於事今承平
日久溺於宴安自目前觀之似乎無事然工役繁興科
𣲖重疊財穀耗竭兵馬罷敝生民困窮日甚一日愁歎
之聲上干和氣熒惑失度太陽無光天鳴地震草木妖
異四方奏報殆無虚月將然之患誠為可憂陛下深居
九重言路之官皆畏罪隱默臣等若復不言誰肯為陛
下言者伏願陛下嚴早朝之節復奏事之期勤講學之
功優接下之禮遠奸佞之人斥誣罔之說則聖德日新
聖政日理億萬年太平之業可保無虞矣為此具本奏
聞
奏為纂修事
臣等奉敕纂修書籍必湏斷自宸衷賜以名目有司曉
然知聖意所在纂修者有所依據承行者有所遵奉為
此具本奏聞
奏為考選庶吉士事
據給事中涂旦建議欲選新進士改庶吉士入翰林院
讀書惟庶吉士之選自永樂二十年以来或間科一選
或連科累選或數科一選或合三科同選初無定限每
科選用或内閣自選或禮部選送或會吏部同選或限
年歲或拘地方或採譽望或就廷試卷中查取或别出
題出試亦無定制自古帝王皆以文章關乎氣運而儲
才於舘閣以教養之本朝所以儲養之者自及第進士
之外止有庶吉士一途凡華國之文與輔世之佐咸有
賴於斯然而或選或否則有才未必皆選而所選者又
未必皆才若更拘於地方年歲則是已成之才或棄而
不用而所教者或未必皆有成請自今以後立為定制
一次一開一次選用待新進士分撥各衙門辦事之後
偶其中有志學古者各錄其平日所作文字如論策詩
賦序記之類限十五篇以上於一月之内赴禮部呈獻
禮部閱試訖編號封送翰林院考訂其中詞藻文理有
可取者按號行取本部仍將各人試卷記號糊名封送
照例於東閣前出題考試其所試之卷與所投之文相
穪即收以預選若其詞意鈎棘而詭僻者不在取例中
間有年二十五以下果有過人資質雖無宿搆文字能
於此一月之間有新作五篇以上亦許投試若果筆路
頗通其學可進亦在備選之數每科不必多選所選不
過二十人每選不必多留所留不過三五軰如此則所
選者多是已成之才有所論撰便堪供事將来成就必
有足賴者如是則預列者無徇私之弊不預者息造言
之謗臣等皆出自此途引進後賢儲之舘閣以報國厚
恩乃其職也為此具本奏聞
詩
題尚朴翁卷
太古云已遠斯人獨返淳有書閒白日無夢落紅塵鳥
跡平沙晩花香小徑春澹然保終始不愧葛天民
菊莊為蔣翁題
有地惟栽菊無心種百花泉香儗甘谷徑僻是陶家但
得客常醉何妨酒屢賖物情與人意相對樂年華
終慕為王廷瑞題
椿萱凋謝久孤子獨遐思宰木烏啼夜空庭月落時尋
常来夢寐彷彿見容儀無限傷心事相看淚亦隨
風木卷為侍御父題
贊政居蓮幕承恩進柏臺竟違三釡養徒抱百年哀古
樹庭中植凉風天際来飄蕭殊未歇虚枕夢初回
歸樂堂
十年遊上國此日賦歸歟倦却風塵路来尋水竹居山
行春載酒門掩晝翻書薄暮投林鳥相看意自如
贈華陽處士孫以言
句曲幽棲處分明小洞天浮生空富貴幻迹自神仙梅
月閒中詠松雲醉後眠何時尋舊約重泛剡溪船
桃花衆禽為林教諭題
碧桃在天上緋桃巖谷中巖谷深且僻夭夭自春風乃
知造化恩一一皆至公衆鳥且有託飛集左右同虞羅
既無恙飲啄聊可充人生亦如斯出處當時雍苟或失
其所寧不感吾衷
朴菴為張原哲題
隱居遠城市蹤迹謝紛華有室能容膝無園可種花養
親惟菽水留客只茶瓜坐榻全無足欹簷欲墮牙借書
尋舊友賖酒仗隣家清世真堪樂豐年亦可誇葱湯并
麥飰一飽卧煙霞
湖山遊樂卷為薛楹題
公子南遊日湖山興最長鳳臺芳草綠鷺渚落花香銀
甲来紅袖瑤琴出錦囊煙霞登碧巘風月泛滄浪對景
開詩卷追歡送酒觴五雲天只尺回首思茫茫
送錫山高貢士
九龍鍾秀色萬卷富才名觀國酬初志還家喜此行平
蕪煙渺渺喬木鳥嚶嚶望裏雲山近吟邊野鶴迎儒流
重經濟文運屬昇平再養如雲翮騫騰九萬程
送石繼賢還江隂
萬石推先世多才邁等倫劍光横白日文采照青春喜
作橋門客仍懷梓里人綵衣雖可樂黃卷亦宜親瞻眺
君山表行歌驥水濱他年拜華秩鳴佩侍楓宸
送魯揮使還雲南
虎拜覲龍顔匆匆又遠還寸心思補報萬里任間關歲
晏雲連塞天寒雪滿山柳營千騎簇天闕五花頒韜略
心方切琴尊興未慳青年立竒績節序易闌珊
送憲副張来鳳之浙
憲體從来重如君更老成胸涵滄海闊心與玉壺清峻
擢新承寵高科舊擅名行行南浦恨戀戀曲江情雪路
雙旌發雲霄一劍横到官吟思好臺柏對春情
送王判官之廣平
廣平今大郡别駕共稱賢書最銓曹裏承恩禁陛前天
香凝宦節山色上離筵送酒青雲客揮毫紫閣仙春光
殊冉冉别恨各懸懸拭目重来日勲階不次遷
送顔性之依親南還
楚楚賢關士翻然乞假歸思親驚節序飛夢繞庭幃未
解通金籍先容舞綵衣騫騰終有待報答願無違寒雪
孤松操春陽寸草暉停雲千里外莫遣信音稀
送謝伯儀守開州
賢哉三謝後分命守開州卓犖才聲重循良政績優論
交當早歲惜别已深秋五馬馳官道雙旌指驛樓由来
今刺史即是古諸侯屈指三霜後榮遷拜冕旒
送航上人歸宜興并感舊
憶昔青蓮宇相依玉帶山禪心自消歇塵跡幸躋攀錫
向峰頭卓杯浮日下還隔溪煙樹綠滿地雨花斑坐久
渾忘世吟看共解顔因思京國别回首五雲間
送龍克温還金陵時携姪襲百戸職
金陵有佳士小阮共之京閥閱承華胄詩書擅令名論
交酬夙願叙别動深情草色連天遠槐隂過雨清三秋
及流火一月計歸程千里遙迎睇征鴻好寄聲
送嚴宗源提督學政
昭代崇儒教于焉敕憲臣斯文資振作吾道屬經綸肅
政推烏府清光覲紫宸暌違當此日良晤卜初旬握手
情無限同年意更親槐隂燕市上草色潞河濱去去廵
南甸懸懸仰北辰明當膺峻擢人物荷陶甄
送朱維吉還江隂
落落澄川老青雲早乞身有懷尋水石無夢動星辰祖
席燕臺下歸舲潞水濱已能酬壯節何必問通津杖履
高軒晩鶯花别墅春塵途試回首多少未歸人
送張行人次韻
天騎發深春官途不動塵重臨分手處俱是宦遊人芳
草情何遠流鶯語更新停雲千里外幾度憶清真
送唐醫官還苕溪
西風来白鴈有客欲南旋吟詠真吾事勤勞獨汝賢賞
花燕市酒載月米家船他日苕溪道相尋水竹邊
送黎知州還任
偉矣黃堂客皇都報政還年光何荏苒世事亦間關五
馬雲邊道雙旌雪後山董生才望重指日簉鵷班
送張用光通判建昌
旴江風俗淳佐郡鷺袍新絃誦千家月桑麻到處春訟
庭公牘簡齋閣賦詩頻會見旌賢日綸音出紫宸
送鄒别駕之鳳陽
雄才試名郡歴歴聞政聲北闕既拜命南風搖雙旌濠
梁遠入望淮水還澄清使君入城郭竹馬爭相迎念昔
龍飛地人文秀而明催科政仍拙報答攄忠誠
送尹正言二親受封南歸得拜字
吉甫有雲仍玉堂好風裁嚴慈及高年褒封際昭代迎
養極驩虞言旋事行邁祖席臨路岐春明擁冠盖暑雨
過川原凉風吹沆瀣艤舟滄江邊尋盟白鷗外玉立諸
兒孫家慶繞膝拜
送僧歸杭州
超然薝蔔堂瞰彼下天竺形勝良足誇高僧瑩如玉飛
錫来京華捧檄言旋速歸將率緇流丕釐昕夕祝翻經
飛雨花傳燈續膏馥細和道林詩白日坐巖谷
送蕭生還宜興
青年事遠遊邂逅長安道東風多落花夜雨足芳草胡
為遽分擕使我傷懷抱一杯臨短亭雙鴻向晴昊還家
有餘師功名湏奮早課罷西疇耕遺篇細論討贈言致
殷勤貞白永相保
送蔣生還宜興
同里君少年由来負竒氣仗劍千里行翻然動歸思炎
雲作膏雨凉颷颯然至潞水一帆輕黃鵠飛天際桑梓
及鄉園箕裘念家世三徑勿投間功名湏自勵
送琛上人歸宜興之福源
陽羨昔相見雨花吹滿臺都城復邂逅坐使塵襟開捧
檄即歸去叙别仍徘徊雲中振金策水上浮木杯白日
洒甘雨青山響法雷松枝若寄我絶勝江南梅
題買臣負薪圖
憶昔會稽守負薪行讀書穿林經莽蒼度嶺復縈紆至
道心應味清貧日自劬一朝官五馬光彩溢門閭向来
肉眼婦慙愧徒嗟嘘丈夫當立志富貴在斯湏
子陵釣魚圖
羊裘足自蔽奚以玄纁為富貴重五鼎輕若一釣絲假
令棄名節憑誰戒澆漓客星九天表獨有太史知一片
桐江石萬古無推移
澹樂軒為孫都閫題
至澹古所尚至樂人罕同何如貴戚里却有顔巷風一
尊注玄酒五絃調素桐俯仰兩無愧坐覺塵慮空余懷
企古澹此道嗟未充願言分所樂一笑看冥鴻
一愚卷
人皆趨敏慧世路方紛紜勞形已堪惜况復斵其真百
為亦徒爾一愚良足珍默默鄙群夸蚩蚩同衆民心君
苟無累萬物皆陽春所以顔氏子陋巷能安貧予方厭
機巧何年歸卜隣
題胡方伯雙玉圖
薇垣退食處移植猗猗竹春雨雙龍孫穿破階苔綠南
薰籜自疎翠色秀可掬造化良所鍾因之比雙玉美哉
諸孫子讀書志科目頭角當嶸崢雲霄湏奮逐雙玉信
有徵厥德庶以續勁直君子心歲寒宜自勖清時兩鳳
凰和鳴向朝旭
新淦蕭氏恒德堂
蕭君妙醫術恒德克自持風雲有變態日月無停馳回
視金川水浩浩常東之承羞固足恥歴久良弗隳種杏
日接踵易粟頻資饑活人以萬計千載高名垂
南軒聽琴
南軒地云僻遁叟心亦間游心太古上寄興絲桐間知
音渺何處流水復高山黃鶴或相和白雲自飛還蹇予
無郢曲聞此徒厚顔
贈隂陽訓術吳璉
羲和古歴學之子紹家傳仰視日星象胸中具周天一
朝膺鶚薦簮紱成蟬聯晝行耀閭里平秩歸才賢功名
此發軔及時湏勉旃
百牛圖
我觀百牛圖天機妙無迹豐草翳長林羣然縱遊適畫
史豈無意徒爾呈水墨牛於家畜中勞逸相十百尚論
益物功當與坤元匹盡瘁向阡陌粒我蒸民食引重服
上箱百用勞其力力盡誰復矜庖刃方俟隙骨角亦異
處待之何太刻不見青史上往覽存歴歴胥忠伏屬鏤
信傑就鍾室施報乃如此目之三歎息
愚樂菴為傅編修乃尊題
惟愚心自樂巧詐徒自勞居然山澤間遠謝世俗交鳴
琴既無譜酌酒亦用匏冲襟付寥廓萬事無復淆白駒
在空谷冥鴻逸青霄再歌愚樂詩令人思有巢
題郏城二蘇墓為眉山吳方伯重修賦
悠悠郏城隅繚繞惟長路路旁土巍然云是兩蘇墓兩
蘇生眉山崛起真寡助遙從泉翁来瑞鳳莫敢附文章
壓曾王光燄追李杜才高衆口䜛屢斥同黨錮流落天
之涯氣節窮益固何况友愛情死葬亦相顧惜哉今何
存宿草但零露上頽登樵牧旁穿走狐兔行人每經過
感歎復悲慕到今五百年起廢良有數一朝為鳩工周
垣更重戸種樹鬱青葱風雨泣昏暮依然彭城時飄泊
似前度方伯今名臣好義夙所負惓惓仰止心豈為鄉
黨故陽羨有田園曾枉長公步我生不及從夢寐若平
素高墳無由謁拙句聊自賦
奉制文武詩
百官分職重諸曹夙夜精勤可憚勞應抱丹心酬寵遇
肯將辛苦負青袍
其二
楩楠杞梓總良材盡是先朝雨露培今日廟廊掄大用
棟梁榱桷一時来
其三
斷金自古貴同心要識君臣氣誼深蒙古當時猶進諫
也湏隨事託規箴
其四
百官俸禄總膏脂戒石亭前有訓辭看取漢家青白吏
寸心惟許老天知
其五
每閱遺編慨古今股肱元首義何深共看四海無虞日
要識虞廷警戒心
其六
覆載中存報主身廟堂湏用讀書人民胞物與皆吾分
一視應同萬里仁
其七
四海頻年水旱多民貧如此欲如何為予持取光明燭
不向春風照綺羅
其八
百二山河壯大邦三千貔虎盡無雙只湏坐鎮邊疆靜
不用高城築受降
其九
百年養士蓄兵威齊向元戎聽指揮直待邊塵清不起
却銷金甲卷征衣
其十
四海無虞豈偶然也知匡輔藉才賢鷹揚虎拜皆臣職
曾兆周家八百年
其十一
累朝勲業繼重華四海車書正一家好振皇威宣帝德
直從暘谷到流沙
其十二
要識簪纓盡寵嘉莫將紈綺事豪華百年留取丹心在
信是忠臣出將家
其十三
萬年宗社比金甌千里長城豈壯謀長史在廷根本固
蠻煙瘴霧一時收
其十四
莫道兵家不是儒太公韜略勝孫吳試觀大易師貞戒
仁義從来是遠圖
内閣一首
仁義相資在格君書中一德舊曾聞經綸事業無多讓
共策清朝不世勲
經筵
聖經賢傳豈徒言民物由来總一原講幄儒臣勞啟沃
直從濂洛遡羲軒
公侯
剖符開國重元功簮組蟬聯奕世封莫道將門惟富貴
一心圖報在精忠
戚里
戚里光華接帝閽爭看列戟擁高門千年共際亨嘉運
一飯休忘富貴恩
椒房富貴有誰同保守多因訓戒功同向清時重名爵
祗將清儉作家風
秋日朝罷二首
苑樹層層倚翠綃忽看桐葉向秋飄香浮寶鼎齋宮靜
漸覺人間暑氣消
秋到猶如溽暑時夜来雨過溢龍墀遥憐南畝多禾稼
載頌周家七月詩
題扇景
一曲滄浪兩葉舟杖藜二老足清遊何當借取謝家屐
直上東山最上頭
枯木竹石為吳昉題
露葉霜柯帶晩隂崑崙骨冷蘚花深吳剛老去伶倫死
誰識儲材造化心
題竹
蒼梧風雨送春寒翠輦分明夢裏看千古神遊應不遠
短篷虚枕聽珊珊
題畫四景
一聲啼鳥春林曉轉覺草堂深更幽底事東風太相狎
飛花吹滿硯池頭
看書小閣無虚日閣外水聲流不休領得無窮川上意
此心如水澹無求
舟行多為愛明月况值高秋風露凉鼓枻滄浪歌一曲
紅塵不到水中央
向時載酒江東去今日山隂載雪回一片閒情誰解得
晩風溪上破疎梅
題顧永昇畫
野竹差差碧樹連小橋流水拂輕煙遲遲歸步乘明月
童子候門應未眠
題洪子經馬
逐電追風矯若龍千金骨相世難同露華吹濕黃羅帕
行過春風便殿東
題蒲石
竹鶴老人神仙徒漫寫九節青青蒲一掬寒泉浸山骨
小窗相對真蓬壺
紅梅
自是清寒第一花玉容春醉暈流霞羅浮迢逓三千里
却與桃源共一家
青雲交為司馬恂如題
十年忝作青雲侶氣誼如公落落然昨夜看花出城去
同歌伐木醉春筵
青雲交態紛如雨誰念山中看白雲歸到西齋正風雨
一尊燈火漫論文
松竹圖
槎牙不動蒼龍角散亂無文彩鳳毛夢入三湘忽驚覺
海門風急卷秋濤
題梅花
萬玉玲瓏琢不成坐来詩思十分清一枝記得西湖上
獨鶴翛翛瘦影横
題尹先之雊鵒圖
星作雙眸鐵作衣不同江燕共差池飛揚若得東風便
湏借上林春一枝
題梅贈潘栗夫僉事
玉節新恩出建章臺臣心事有冰霜百花潭上春消息
都屬詩家錦繡囊
題扇
閒向江頭倚大蘭西風回首鴈聲寒不知浮世奔馳者
滚滚紅塵沒馬鞍
題牡丹
瓊樓高起彩雲端愁絶東風十二闌眼底看春春欲暮
玉人消息鳳笙寒
茅亭撫琴圖
樹底茅亭十尺寬苔花秋雨翠生寒風塵不是鍾郎耳
只恐焦桐空自彈
題鷺
杜若花香水滿洲柳風輕颺頂絲柔從来懶逐鵷鴻侶
萬里滄江狎野鷗
寄芮惟詹乃翁
&KR1432;亭山色帶青霞門掩松風處士家誰道鸞書降空谷
白頭猶得帶烏紗
題夏太常滿林風雨圖二首
太常胸次三湘闊一灑滿林風雨聲移向鴻山讀書處
頓令炎氣變秋清
琅玕年来不入貢散作人間彩鳳毛風雨一番龍茁角
坐看蒼翠拂雲霄
題雪景
雪滿前山路欲迷誰傳春信到南枝想應兀坐幽窗下
正是新詩得句時
題望雲思親圖
英英白雲在天際一度看来一惘然膝下綵衣何日着
明朝花甲又經年
望雲不得隨雲去黃鵠南飛萬里秋只尺太行山在目
此心千古共悠悠
紅梅
玉人被酒歸来晩帶得春霞滿臉紅幾度冷風吹不醒
羅浮却與武陵同
題東坡竹為司馬恂
神采分明赤壁仙高堂六月起風煙一時揮灑傳千古
占斷湘川與渭川
雪坡為李侍郎題
不湏授簡賦梁園六出飛飛獨掩門滿地梨雲春有夢
一庭梅月夜無痕絶憐曙色侵書幌更耐寒光入酒尊
白戰吟壇高興在繼聲今見有賢孫
思親堂為王子輿題
結駟懷金未足憐哀哀長廢蓼莪篇清時有禄榮三釡
白日無光到九泉宿草暝含寒食雨慈烏哀咽暮雲天
汍瀾不盡東流水紅濕征袍已十年
五榮堂為張氏兄弟進士題
蓬莱咫尺五雲間取次臚傳玉筍班黃盖曉張迎榜出
瓊林春宴插花還塵香官道催遊騎日暖宮袍映醉顔
更喜雙親同此慶朝回舞綵祝南山
梅堂為長垣劉大尹題
種得江南幾樹花草堂相對閱年華芳香恍訝羅浮境
清白真成處士家湖影照来春有信雪痕消盡玉無瑕
調羹事業君收取從此花魁不浪誇
雲山歸隱為彭僉憲題
緋袍白簡肅臺端纔及中年即掛冠芳徑落英香細細
小山叢桂影團團尋常别墅開尊易多少前途稅駕難
贏得風流如九老雲林堪作畫圖看
竹梧書舍為蔣仲學題
玉山令尹朝天日時復要予賦竹梧出屋書聲思舊隱
滿堂秋色見新圖青苔迸出蒼龍角丹穴飛来彩鳳雛
半點塵埃藏不得凜然清氣溢冰壺
滆湖書屋為王士瞻題
何處深藏萬卷書滆湖南畔有精廬侵階細雨生芳草
滿架清風落蠧魚此日彈冠兼吏隱他時載酒雜樵漁
乘閒欲訪王猷宅不待山隂夜雪餘
梅月軒
山園雪後見疎梅又喜遙空夜月来大地陽和從此洩
廣寒宮殿為誰開光搖玉樹臨書幌香浸金波落酒杯
早使姮娥識清致當年老桂不湏栽
春熙樓
畫闌十二擁芳菲别駕承恩晝錦歸座裏青春花欲語
簷前白日燕爭飛聽殘瑶瑟金尊滿讀罷黃庭寶篆微
高卧不知天地老此心應與世相違
松軒為任廷芝題
幽人結屋青山下種得長松三百餘啟蟄蒼龍上霄漢
引雛白鶴到階除四簷雲氣長垂幕一榻秋聲可讀書
我亦平生羨弘景買山何日與同居
耕樂
識破人間蕉鹿夢歸来田舍學為農也知郊外好牧犢
未必山中無卧龍土鼓邠風歌調古瓦㿽社日酒香濃
青山白水年年在牧竪樵童處處逢
藥圃餘香
誰開藥圃青山下元是神醫此托棲赤茯斸来如斗大
紫芝種得與雲齊晴窗細檢桐君譜夜月閑分木客題
賸有餘香遺後嗣握蘭長日侍金閨
東臯草堂為王景昇題
三槐世澤深如海今見東臯有草堂舒嘯可追陶靖節
風流還憶賀知章桃花春水畫船小秫稻秋風白酒香
我欲脫冠尋舊約故園山色對蒼蒼
賀王廷貴先生陞侍講
幾年侍從依青𤨏華秩于今喜載遷科目也知惟我後
文名誰復在君先花甎步濕春階雨芸閣吟殘午篆煙
台鼎勲階應次第晉陵槐澤正緜緜
題吳尚書忠烈卷
翼翼穹祠枕碧山萬株喬木護禪關若教功在伊周下
贏得名留宇宙間生氣百年渾不死高風千古信難攀
天憐忠烈多孫子賸有遺芬在世寰
石磵書屋
書屋亭亭石磵隂紅塵不到晝沉沉細看邵子圈中理
漫拂師襄膝上琴纔向靜中探月窟却從復後見天心
殘書幾卷遺諸子絶勝滿籝都是金
内閣二瓷缸乃憲廟所賜種蓮者三年不開已
今年盛開因賦二首紀事
誰道盆池有許寬荷花着雨溢清寒風前兩兩如相語
水面亭亭自可觀大世幾同黃閣賞化工寧費絳綃攅
煩襟五月何由滌香露淋漓瀉玉盤
太液池頭一種分香風乍起隔簾聞清留葉上團團露
紅動波間冉冉雲道眼濂溪曾入詠仙姿姑射易成醺
年来定有如船藕莫問當時太乙君
次同寅劉少師韻二首
為愛西湖近太清玉池汲水浸瓊英為衣未解靈均意
觀物元知邵子情開占朱明天與豔種當紫禁地增榮
自從春去花應少留與羣芳作主盟
日照漣漪徹底清高荷初着兩三英翻翻似欲撩人語
脉脉誰能解物情勝事儘教留左掖芳根贏得託南榮
何時遂我歸田願曲沼芳塘叙舊盟
疊芍藥韻詠荷
蕊愛新陽葉愛隂碧池過雨水深深已從紅蕾知鮮豔
未擘青房識苦心歲事栽培應有待物生開謝每相尋
看花悟得無言處漫向風前作短吟
凌波仙子月中歸水面盈盈見步稀似伴紫薇同我往
肯隨芳草傍人菲並依玉砌如相語斜逗朱闌不受圍
開後東風渠不怨置身元在掖垣扉
詔許歸省
曉承恩詔許南旋暫輟清班下講筵新賜宮袍纔五品
重来鄉國已三年園中斸筍晨供膳湖上看山夜放船
記取玉堂相送意春風嗚佩早朝天
虎丘寺
閶闔門西第一峯白雲踏破幾重重聽經石在猶疑虎
鑄劍池空亦有龍古木撑空知歲久落花繡地覺春濃
老僧留我盤桓處隱隱東樓起暮鍾
留别虎丘簡上人
遠公一别廿年餘今據猊床喜自如香動墨花時寫偈
影翻貝葉晝看書人間行跡如蓬轉物外禪心若鏡虚
飛起竹邊雙白鶴談玄未已煑茶初
内閣芍藥二首呈李先生
禁城遲日曉隂隂紅藥翻階紫閣深香雨乍沾殊有態
綵雲長護豈無心玉堂封植人何在金鼎調和事可尋
幸遇清時多暇日退朝嘗得對花吟
名花獨自殿春歸一種人間得見稀不逐人情誇富貴
故知天意與芳菲仙姿合種瑶臺側盛事曾徵寶帶圍
把酒看花成舊識年年相伴住黃扉
壽鄉親蔣竹隱
三徑徜徉一老仙耆英會裏最高年翠雲凉露分詩榻
白藕香風薦酒船舉世但知金璧貴幾人能見子孫賢
懸弧此日逢初度為賦南山介壽篇
壽胡方伯
甲子初踰十五年幔亭高會擬彭籛自憐洛社今多侶
不信蓬壺别有天玄鶴一聲聞綠野綵衣五色繞春筵
詩篇好配甘棠頌并與東風奏管絃
壽陸主事母八十
阿母高年白髮新北堂懸帨此生辰榮封錦敕渾忘貴
儉服荆釵不為貧海上蟠桃紅沁露堂前靈草翠含春
賢郎望望孤雲切遥奉霞觴祝頌頻
壽錢學士外舅莊公八十
孤星光燭戴溪前野老今當八十年曾向清時膺寵命
却来平地作神仙綵衣舞處人如玉綺席開時酒似泉
珍重南飛歌一曲玉堂學士意懸懸
壽溧陽楊竹泉
逍遙何異地行仙甲子今逢八十年席上金杯浮㶑灔
階前綵服舞蹁躚恩波正洽重熙日壽域方躋不老天
雲漢仙郎今顯秩南山遥祝短長篇
送九江郡判鄭廷韶
雲暖天衢雨浥塵清風雙旆遠行人舊從桂籍知名久
今向楓宸拜命新天入九江連郡治星羅萬室擁編民
廬山五老多形勝公暇何妨覽眺頻
煙霄鸞鵠正紛紛尊酒憐君是逸羣望入九江春欲盡
恩沾雙闕曉初分郡中善政期參佐紙上陳言事見聞
却喜盛年才力健好攄忠悃樹芳勲
送李學士南歸次韻
采采黃花帶露餐出塵風韻似君難文章蚤入韓公室
詩律先登杜老壇三舘並遊誰少壯百年相見幾悲懽
馬蹄明日燕南路草軟沙平雪半乾
書生不慕五侯餐處世何憂跋涉難舊學自應歸鳳掖
故交誰肯負雞壇雲萍未合長懸夢尊酒相逢且盡懽
愛殺蟠胸千萬卷挑燈時見壁魚乾
史局編摩每共餐六年相聚别何難萍蓬宦迹原無海
金石交論故有壇話屢摘書評往事醉猶撫掌罄餘懽
相留莫訝過深夜漏滴銅龍正未乾
送平陽章自鑒授福寧司訓(其父舊為吾邑司訓)
荆溪黌舍相過日三十年来一夢如久抱青氊存舊物
忽看烏帽荷新除路通故里歸應便座列諸生樂有餘
想到閩州依海上茘枝榕葉暗齋廬
送吳甥儼養病南歸
甲科名譽藹鄉閭正是詞林績學初仕路衰年方賴汝
客窗多病却思予暫歸得侍高堂膳重到還看秘閣書
聖代養材期大用無忘感激在閒居
送仲弟時望歸率兒軰為義田之舉
扁舟憶昨上神京知爾非徒利與名先志未忘年尚少
義田應買議初成族同公藝雖無及制倣希文定可行
莫惜殷勤為久計緘書早報慰深情
送沈時暘之任
三年宦邸最相親惜此分㩦乃暮春扳贈可能將白璧
笑談聊爾破清塵東城雙旆花香滿南渡孤舟山色新
便道還家良足羨持觴稱慶樂天真
送尹正言父還太和
清朝有子侍彤闈禄養如君古亦稀仙液浮香供夜宴
宮羅剪翠作春衣謾論人世如浮梗還憶家山好采薇
萬事不干真吏隱野鷗從此共忘機
送齊經歴還嘉禾
東南大郡重專城贊畫從来屬老成品藻無私書上最
及瓜有待促嚴程黃梅雨濕雙旌重紫楝風吹五兩輕
蓮幕可容虚席久兒童竹馬出郊迎
送牟都憲改福建僉事
繡衣玉節下征軺東望甌閩萬里遙攬轡羨君能奉使
鳴珂慙我舊同朝聲馳八郡秋霜肅氣壓三山瘴霧消
當宁憂民心正切呻吟指日變歌謠
送莊進士養病歸金陵
買得西風白下船秋来乞假許南旋曲江韋肈登科日
西蜀相如抱病年行李蕭蕭唯藥裹宦情落落付詩篇
黃門烏府專相待早約鳴珂到日邊
送毛璿省兄南還
為念難兄寓帝京遠来應叙友于情謝家夜雨池塘夢
歐子秋風驛路程江岸黃花迎客笑海天紅樹照帆明
到家賸有枌榆樂飽聽嘉平社鼓聲
送徐士亨歸江隂
征軺早發都門道強欲留君計不成五夜芙蓉城裏夢
一杯楊柳渡頭情他年儗踏金鼇背此日先聽彩鳳聲
遙想解元坊下路里人無數插花迎
送夏都運之揚州
千載才名擅祝鳩官遷三品沐恩優還鄉正好懷題柱
煑海功成不借籌東魯雪餘寒色重南淮春近曙光浮
繁禧觀裏遙相憶折得瓊花寄我不
送丁廵檢赴任順昌
晉陵才子三公後一命還沾雨露深此日風光辭北闕
平生聲價重南金故園春滿桃花塢官道雲連茘子林
清世不勞神射力公餘柱笏足高吟
送年兄高茂卿侍御督戎政西川
看花曾共曲江遊憲府才華羨獨優久肅霜威峩豸角
新承天語下螭頭香分殘菊都門酒影動征帆潞水舟
兵政有成来獻績經綸事業屬嘉謀
送崔元吉
昨承簡命下鑾坡握手其如惜别何宦况在君誇特達
年光於我感蹉跎邯山過雨羅青嶂洛水無風漫碧波
好寄音書慰相憶郡中星使每經過
送鄒廷佩知高安
雄才雅望拜郎官自信清時際會難曉日鳴珂辭北闕
秋風驅騎入高安政聲喜共絃歌作惠澤能令士庶懽
千里筠陽重回首一緘顒望托飛翰
送李至德侍御
南臺驄馬赴神京黃閣難兄慰别情聳壑蒼松堅晩節
連城白璧擅時名盍簪旅邸啼鶯好分袂郵亭過雨清
此去相期勲業重他年曳履侍承明
送孔宗魯還鄧
才華落落共稱賢闕里衣冠奕世傳明日馳心千里外
何時聚首五雲邊停鞭謾酌青尊酒看劍重歌白雪篇
相府平安遙致問秋風旅鴈正翩翩
送同年趙廷縉
昔年鄉榜喜聯名佐郡功高沐寵榮奕葉詩書承世澤
清風琴鶴振家聲西川倚棹吟邊景南陌看花别後情
他日春風有歸鴈肯修尺素寄神京
送錫山邵二尹還任
清時曾應賢良舉藉藉鄉邦令譽馳白晝哦松知散逸
紅亭折柳惜分㩦新秋驛路蛩吟早斜日江汀鴈落遲
要秉清勤慰民望遷書指日下彤墀
送張中翰使朝鮮
騑騑四牡都門外一望東隅路不遙聖澤汪洋被清海
使星燦爛麗丹霄岸晴楊柳如雲染山晩桃花帶雨飄
王事有成先入奏承恩御席聽簫韶
送劉君傳扶兄櫬南還
南風自滴薔薇露試向離筵一賦詩望斷蘼蕪天際色
折殘楊柳道旁枝半年共訝言旋早千里休教問訊遲
獨有西堂春草夢鶺鴒飛處不勝悲
送周廷瑜
兩旬聚首長安館席暖驚聞話别何白雪有歌殊慷慨
青雲得路莫蹉跎雨餘槐市炎光淨秋入蘭陵爽氣多
最喜嚴慈尤矍鑠白頭林下沐恩波
送王民望擢河南少參
早年青𤨏擅才名薇省參知政不輕長劍倚天酬壯志
疎鐘落月動離情夷門山色吟邊見洛社秋光馬首迎
應與三槐緜世澤聯班鵷鷺位三卿
送重慶聶震指揮
英武堂堂正妙齡笑分銅虎出神京旌旂影動巴江道
笳鼓聲喧蜀將城樓櫓春晴花氣重儲胥夜靜月華明
方今選將湏才傑好展胸中百萬兵
送陳永明歸宜興
浩蕩風光二月中可堪歸思更匆匆不辭古道折楊柳
應念小山團桂叢司馬壯遊千里别元龍豪氣幾人同
故園親舊如相問老我黃扉兩鬢蓬
送濮用明教諭
炎風吹木急如號把酒送君心更勞客路定從今日遠
詩壇不比舊時高月明古戍聞孤角水淺長河積萬篙
明入講堂垂化雨杏花春色映宮袍
送周堯佐赴南京
連日南風吹火雲郵亭對酒惜分羣十年玉署膺天寵
兩地青藜照夜分鷺渚平蕪煙冉冉龍潭流水晩沄沄
知君著述多高興不比中郎但鬻文
送王維臣歸省
少年科第玉堂仙特許歸寧寵渥偏名譽儘誇同白璧
文章爭羨似青錢鳳從上國啣丹詔人在西湖候畫船
壽酒一尊稱慶處三槐堂上日如年
送江東之歸省
秋日都門楊柳稀離杯纔罷儼驂騑太沖作賦三都重
司馬題橋萬里歸下峽濤聲隨處有連雲樹色望中微
玉堂金馬論思地早約揮毫向𤨏闈
送彭彦實兄還安成
冠盖如雲把别觴都城東畔送元方征鴻嚦嚦聞青海
禁漏遲遲想玉堂列嶂絶憐秋似画好詩應費錦為囊
鄉園故舊歡相賀棠棣聯芳化日長
送危教諭之桐鄉
寒氊元不較勲階吾道東南育俊才晏歲關河勞跋涉
春風桃李費栽培五經洞徹文光夐萬騎縱横筆陣開
最是諸生承教益短亭衰柳惜餘杯
送張員外父南還
萬事休論塞上翁南還高興逐飛鴻凌雲貞柏千秋雪
委地飛花一夕風行色不嫌歸路遠詩壇應許故人同
天曹禄養恩無極五色封章出禁中
送王民望使占城
爐煙裊裊蓬莱殿天漢澄澄博士槎玉節倚雲承使命
金函絢日出皇家成周禮樂儀文備異域山川景物賖
從此恩光垂草木早歸輦轂候宣麻
送李少卿還南京
列爵容臺擅老成紫芝眉宇玉壺清熟司三禮追先哲
細講羣書啟後生鳴佩朝天書上最揚旌出郭戒歸程
金陵山水春如錦多少衣冠一笑迎
送尹先之還寧波
春来半月尚微寒話别匆匆不盡歡舞劍君能歌激烈
緘書我欲問平安渡江白鳥舟邊見出郭青山馬上看
莫道幕中無一事匡時好竭寸心丹
驄馬行春為尹仁侍御題
隂霾歛盡天宇清當春處處聞流鶯烏臺小隊出郊野
宛轉驄馬花間行道上行人行且止還避當年桓御史
都城九陌淨塵埃上苑千門滿桃李豸冠象簡生光輝
繡衣鐵面霜亂飛觀風問俗徧廵歴日暮攬轡依然歸
歸来衮職將何補入侍仙班屹如堵為采歌謠草諫書
鞠躬盡瘁獻明主豺狼屏跡狡兔藏奸邪膽落民物康
坐令四海日熙皥東風擊壤歌虞唐
題雲山圖
山窿窿兮雲溶溶人家向西水流東門前喬木晝啼鳥
江上大魚春化龍主人閉門展書讀不知雨漬階苔綠
興来欲覓子猷船訪戴山隂剡溪曲
大塘漁樂為韓司訓大父題
水雲之鄉遠城郭遨遊長是漁家樂天青月白一境平
大塘那有風波惡世間大釣本不釣直鈎引得旁人笑
由来在樂不在魚粒餌六鼇豈同調菰米垂雲秋釀熟
醉来幾度西岩宿客星共解照桐江兩足何曾加帝腹
雲鶴軒為韓司訓先翁題
雲兮不作太山雨鶴兮不乘衛懿軒山間林下自蕭散
幽人為侶居田園薄暮雲栖屋頭樹鶴立空庭不飛去
雲兮鶴兮兩相忘習靜何曾離隱處一朝跨鶴凌白雲
軒居閒靜聲無聞仰瞻霄漢望不及令人惆悵對夕曛
題秋塘野鶩圖
晉人愛書學野鶩庾家諸郎真不俗迢迢青晝圖畫開
此鳥依然在人目良工手握五色毫寫出江南秋一幅
羽毛絢日殊分明蜀錦新裁仍細簇荷花似避顔色鮮
搖落紅衣動盈掬將身不入樊籠中長年占斷澄江曲
雖然水面只卑飛遠志冲霄比鴻鵠弋人慎勿張虞機
任渠自下清波浴
題過廷章聽秋卷
過君兩上黃金臺車輪馬足奔如雷亦有笙歌沸日夜
笑語各出爭喧豗胡為作此聽秋軸上有蕭蕭萬竿竹
化機不露斧鑿痕虚籟半雜鈞天曲過君聽此不聽彼
城市山林信斯語靈臺湛湛涵清秋直與此君作賓主
乃知心靜聽亦靜羣物紛紛由我定人間無處無秋聲
我亦從之靜中聽
瓊林醉歸圖為李大濟題
杏花紅映宮壺酒藍袍盡是同年友不辭一醉向東風
感荷恩榮世稀有歸路煙塵飛夕陽湏臾海月生明光
馬上倩扶玉山倒此身遭遇當虞唐君今作宰聲藉藉
展取新圖尋舊跡為憶聯鑣紫陌春笑把霜毫揮醉墨
江湖取友為顧景德題
平生雅愛江湖遊金蘭之契皆同流道逢傾盖即如故
詩歌伐木堪相求江波濯纓清可掬湖上乘舟頻往復
何年許我社中来處處鷗盟慰幽獨
滄洲圖為王慥郡守題
人謂滄洲不可即我尋滄洲来咫尺黃堂太守住滄洲
指示丹青得真跡持將半幅入京師一片寒雲墮瑶席
春風吹花花欲然夜雨漲溪溪更碧扣船渡口問漁郎
沽酒山中醉木客萬卷書藏鄴侯家一區地儗楊子宅
紫芝赤箭滿地生甘泉香霧和雲滴沙隄日暮踏殘紅
石室月明坐虚白回觀宦海何渺漫每念蒼生思捄䘏
陸渾迢逓輞川荒眷此滄洲竟成癖
題畫贈崔元吉
何侯丘壑填胸臆醉来潑盡金壺汁江南一片好風光
遠淡近濃天只尺木蘭舟小煖浪輕草亭春盡啼流鶯
人生行樂漫何事明日落花風雨聲老懷儘有傷春意
載酒登臨忘歸去對畫題詩正送君都城聚首知何歲
忠節為王信都督題
聖王宵旰理天下首以忠節敦風化九重有詔錫褒嘉
便覺家聲美無價憶昔王侯决戰時氣劘賊壘懸孤危
英雄一踣天所惜草頭冤血青離離二九孀居婦年少
貞松勁柏同一操保孤全節老閨門茹蘖吞冰秉純孝
孤成樹立效竒勛手持哀疏干天閽會看恩波活朽骨
大書金字旌高門多少偷生背恩義此日過之應顙泚
惟有綱常萬古名世上繁華暫時事
紅梅花
梅花本白今乃紅造化變幻何其工為嫌鉛粉妬清絶
臙脂抺額肌骨融東風樹頭春拍拍别是江南一標格
冶容未必苟隨時自有心腸同鐵石我家住近西子湖
舊與此君相友于漁村煙月僧堂雪至今詩句懷林逋
别来廿載金臺下往往人家見圖畫遮莫相逢面發頳
愧我素衣今已化此日南宮靜不諠高情脉脉兩無言
玉壺新賜金莖露醉愛一庭春色繁
縠沼承祥為方伯題
十畝方塘甲第前廬江贑水遥相連乾坤佳氣孕靈秀
散作五彩涵清漣紋成綺縠光如潑氣奪虹霓碧天闊
豈無老蚌吐明珠還有神蛟起流沫迢迢銀漢有通津
雲舒霞歛玻璃新天然至乃孰雕飾俯首試問馮夷神
神云此瑞世無匹三百年来凡兩出衣冠疇昔在宣和
先後青雲總超軼只今蘭玉盛昆孫朱輪皂盖盈高門
柏臺况有埋輪客分符大藩蒙殊恩文明有象信非偶
地靈人傑誇江右從兹閥閱倍光華奕世書香傳不朽
題桃花斑猫二首
碧桃花下春風暖綠草鋪茵芳徑軟烏員引兒羣狎遊
深院無人恣消遣蹲窺仰瞰或俯臨縱横上下相追尋
曉日床頭殊可愛溪魚豈惜囊中金此種從来豈易得
彪炳文章絢竒色銜蟬搏鼠何足論遺類應知自殊域
畫工手妙不可當模逼造化真行藏披圖展玩漫題品
滿庭生意呈休祥
東風暖入藏春塢狸奴引羣三復五花容旖旎披氄毛
草木蒙茸襯香土熒熒眼光一線微綠樹隂中日亭午
徜徉仰俯真自適曳尾摩鬚或交股腥膻誰問食無魚
捕逐寧知田有鼠朋儕親狎少忤觸子母追隨爭哺乳
生生物性皆天然甄陶喜見陽和普
五老圖
羣黎欣欣生喜色四野于今開壽域老人並立望天門
白首一生蒙帝德試問老人年幾何今見文孫至太和
凌雲昨過蓬莱頂仙酒頻斟俱酩酊歸来金母復相邀
熟徧蟠桃只俄頃天書共領到人間鶴馭初臨萬歲顔
嵩呼敬祝聖人壽壽比天地高難攀我聞人云漢四皓
又聞人云唐九老較之商山差若多視彼香山却為少
按圖不必論異同圖中見面如相逢廬山西東白雲裏
一笑分明五老峯
含清樓(并序)
吾性好樓居常欲搆一樓以便登眺未暇也
弘治丙辰吾子元相聞予歸興已切將求解
任乃能先意成志預於後院擇隙地一區建
樓五楹前為重門以避俗後為方池以種蓮
規制宏遠可愛越三年吾年已七十上章求
退上不許又明年目疾偶作而吾不能出連
上三章懇切求退上乃許之恩禮優厚何能
報稱於萬一也及抵家樓已成矣暇日試登
覽之乃見四面山水環繞意思豁然吾目不
覺為之開朗因取謝靈運山水含清輝之句
題其扁曰含清是誠一勝概也爰賦長句以
識其事云
陽山何逶迤銅山何巉巖洑溪隨山知幾灣我樓正在
溪山間樓上四面皆青山溪流抱樓隱若環當時山水
皆舊識久戀君恩歸未得山風溪月夢悠悠十載相望
勞我憶一朝許歸蒙詔旨未見溪山已先喜朅来樓上
何所為仰觀山俯觀水水决决以向我山靡靡以相迎
我一見之眼為明松巖竹徑互窈窕鶴洲鳬渚重迴縈
朝披雲霧自拄笏夜弄星河時濯纓黃扉紫閣縱然貴
故園山水能無情吾聞李白賦天姥又聞朱子誇武夷
南中山水如此稀嗟我欲往力不隨何如此山此水含
清輝樓中伴我娛我日暮長忘歸
壽親堂為莫宗範題
靈椿八千長不老東風萱草花開早熒熒南極夜流輝
自喜雙親俱壽考春雲裁就五色衣時時戲舞供甘肥
願將長繩繫白日笑看滄海紅塵飛
送李應禎下第南歸得慎字
赤驥昂昂凌八駿彩鳳翩翩下千仞日華五色炫文場
銳氣三軍臨筆陣且逐行歌杜少陵寧辭伴食盧懷慎
明年三月桃花紅繞殿春雷一聲震
送和二尹還任宜興
吾邦少尹真瓌竒連艘千里来京師浃旬了却公家事
南薰五兩催行期一杯餞别長安道吏民懸望歸来早
哦松正爾及清秋觸處炎歊淨如掃
送徐上舍南歸
綠槐官道蟬聲咽故人相逢又相别橋門風雨未經旬
便道歸裝向明發舊書可讀劍可看五色雲錦胸中蟠
人生際會良有在會排閶闔呈琅玕
送楊司諫之南京
同雲漫澷未成雪故人握手都門别馬蹄蹴裂沙河冰
鴈聲呌落淮隂月關西自古清白聲甲科早掇超羣英
手持風裁下南國諫草日日来承明
送蔣日章考最入廣信
吾鄉作郡如君少别駕三年馳譽早却来報政上銓曹
善最端能出塵表平生道同心亦同近年京國長相逢
匆匆行李又言别一曲驪駒意萬重更道從容經故里
七月天風凉似水雙旌遥指玉山高民吏懸懸應久矣
輓劉文羽醫官
夙承三世業醫國更醫人一匕曾投我千金未報君凄
凉蒿里夕零落杏林春旅櫬南歸日長揮淚若沄
輓李翰林
文章惟典雅行軰總相推聖主虚心日詞臣際會時詩
中麟趾見池上鳳毛遺大器方垂用良材竟不支縉紳
爭惋惜閭巷亦傷悲淵大才非短商哀理固宜靈車遵
故道塋樹長新枝不盡臨風意含悲賦些詞
輓同年方進士
秋闈飛步冠羣英擢秀南宮羨老成貫月乘槎經蜀道
看花連轡向都城泥金欲報先成訃薤露重歌最慘情
難弟啣哀扶旅櫬西風白鴈送丹旌
輓同年趙克周乃祖
丰度翛然作隱淪玉峯南畔樂天真吟詩厭見催租吏
賣藥頻逢種杏人天下鶴書丹闕曉人間蝶夢漆園春
諸孫今已登華要忍見當年手澤新
輓竹深章處士
一夕悲風動會稽蘭亭遺跡轉凄迷定從天上騎黃鶴
浪說人間夢白雞棋局無聲脩竹塢屐痕有印落花泥
當時積德知多少月旦何慙重品題
輓萬尚書祺
風露蕭蕭易水旁官居行部忽云亡夢魂長繞黃金闕
歸興空懷綠野堂八座功名雲路迥兩朝恩眷海波長
歸来伉儷應同穴雙璧泉臺耿夜光
時長孫煥從其父来省予愛其資美而恐怠於
學也因其還賦此訓之
愛爾年方少為人好向前長教從質朴慎勿效輕儇待
賈開書匵勤耕守硯田早將科第繼吾老已華顛
謙齋文錄卷一
