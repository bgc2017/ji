秇圃擷餘詩文評類
提要
(臣)等謹案秇圃擷餘一卷明王世懋撰世懋
有閩部疏已著錄是編雜論詩格大旨宗其
兄世貞之說而成書在藝苑巵言之後已稍
覺摹古之流弊故雖盛推何李而一則曰我
朝越宋繼唐正以豪傑數輩得使事三昧第
恐數十年後必有厭而掃除者則其濫觴末
弩為之也一則曰李于鱗七律俊傑響亮余
兄推轂之海内為詩者爭事剽竊紛紛刻鶩
至使人厭一則曰嘗謂作詩初命一題神情
不屬便有一種供給應付之語畏難却思即
以充數能破此一關沉思忽至種種真相見
矣一則曰徐昌穀高子業皆巧於用短徐能
以高韻勝高能以深情勝更千百年李何尚
有廢興二君必無絶響皆能不為黨同伐異
之言其論鄭繼之亦平允未可與七子夸談
同類而觀也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
