柴氏四隱集卷一
宋柴望撰
五言律
吳樵溪山居
老子無家計蕭然屋數間頭邊惟白髮眼底是青山棋
急鳥聲散琴低鶴睡閒片雲長似伴朝去暮飛還
金臺泊舟
欲謀歸去計歸去更匆匆王化何時北江流日夜東片
帆山共水竟夕雨和風時事只如此相催成老翁
宿湖外
懶入城中去來維柳下舟空江明月上殘雨夕陽收好
景多歸夜他鄉易得秋倚梧吟不盡樽酒更登樓
山居
老來無一事僮與鶴相隨繞屋疎疎竹編牆短短籬起
來花換影知巳睡多時莫厭山居寂山人祗自宜
七言律
詔許出獄呈京尹節齋趙公
臣子狂愚獻直言聖明寬大度如天十封應詔皆焚藁
一片憂時祗似弦數象逢丁陽九厄元龜為鑑後千年
今朝有旨從天下不到長沙到席前
靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋僱倩寺禽山獠亦欷歔
長安可是深居處更向深山深處居
富陽道中
幾年只向長安去今日囊書被旨回馬首獨行秋葉路
鱸魚時共菊花杯黃昏鐘動雁初下夜半月明潮正來
我自不歸歸便得故園早晚早梅開
和周居易見寄韻
十年為客上長安人指冰山不會寒開口盡言投老易
到頭只是挂冠難低棲屋宇居常穩巧小園池坐儘寬
别有前溪魚可釣也須栽竹傍欄干
錢唐
不記錢王建國年尚遺強弩射潮痕地迴王氣歸吳分
山挾潮聲出海門南渡幾年猶昨日西湖疎影自黃昏
客來獨凭欄干處時聽漁歌過遠村
越王勾踐墓
秦望山頭自夕陽傷心誰復賦凄凉今人不見亡吳事
故墓猶傳霸越鄉雨打亂花迷複道鳥翻黃葉下宮牆
登臨莫向高臺望烟樹中原正渺茫
送馬太初之越
一去山陰一冉溪如何還只恁分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
戒珠寺右軍宅
蒼樹寒烟兩渺茫後來誰此弔興亡晉朝風物今流水
蕭寺鐘聲幾夕陽話燕梁空春雨急愛鵝人去暮山長
學書弟子知何在風過池塘墨尚香
和王景陽越中寄别韻
故人書只問平安已分還山豈願官猿鶴不驚松逕夢
貂蟬難換竹皮冠長安落葉秋深見故國斜陽雨後看
莫道剡中吟不盡不成吟處亦停鞍
金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未闌天欲曙一行斜雁起蒼灣
鳳皇臺
洒盡梧桐酒一杯興亡前事獨徘徊烏衣冉冉斜陽下
白鷺茫茫江水來鳳去不知經幾載客來惟只見高臺
閒於登眺成孤嘯五百年間王氣回
石頭城和王寧翁韻
懷鄉弔古易傷心絶頂危亭共客臨朝市曾經兵火後
山川轉覺樹雲深百年歌舞空臺沼六代豪華漫陸沉
惟有亂鴉歸去晚夕陽無限暮城陰
多景樓
早被垂楊繫去舟五更潮落大江頭關河北望幾千里
淮海南來第一樓昔日最多風景處今人偏動黍離愁
烟沙澒洞翻蘋末欲倚西風問仲謀
山陰蘭亭
寂寂山陰事已塵至今亭址尚嶙峋落花時節朝朝雨
插柳人家處處春曲水自流寒食酒茂林無復永和人
昭陵繭紙今何在空有梅花點翠珉
别故人
便未成名也自歸不應猿鶴更猜疑冷看世事頻移局
懶與仙人共奕棋南渡只今惟有酒西興臨别是誰詩
行藏正要知時節却是時人未得知
送葉若磯之金陵謁信菴
一片斜陽落渡頭青衫烏帽獨登樓江流建業三千里
山色淮南數百州都督正開羊祜府誰人得上李膺舟
此行不為揚州鶴一字猶堪萬戶侯
呈中書權直程滄洲
玉旨傳宣夜直扉制麻侵曉進呈歸三槐龍影連青瑣
千柳鶯聲度紫薇袖惹爐香飄霧靄硯傳盤露映旌旗
承恩更賜金蓮炬猶勝清光太乙藜
富春嚴子陵祠
桑田何處海漫漫耕壟傳聞建武間真主不緣符白水
先生安可飯青山至今衰草遺寒燒此日秋江起暮鷴
萬里﨑嶇祠下路不知行役幾人閒
歸來
歸計年來付酒杯任他猿鶴自相猜東家種竹西隣看
前日移花昨夜開鐘送夕陽歸草木風吹凉月上樓臺
老來嬾聽他家曲惟看柴門長綠苔
越山
吳越山分兩岸青遥遥帆影是西興江花歷亂如紅雨
雲樹高低似畫屏錢氏古鄉迷鳥道越王芳草上諸陵
已知太乙臨吳分曉看祥烏夜看星
寄徐編校
近傳丹詔下彤墀夜鶴寒猿也自疑江上晚風終自急
山中白石最相宜潮生潮滅鷗先見花落花開蝶未知
懷玉山人如問我爛柯山下看圍棋
重到都門傚轆轤體
兩年不作京華夢重到湖山事已非柳外晚風寒食節
花間天氣雨晴時闌干獨凭鶯飛去簾幕低垂燕未歸
欲託焦桐理心事滿庭芳草又斜暉
金陵秋賦别江夀翁
憶向西風折翅歸每忻黃菊滿疎籬十書詣闕無知已
千里離家有路岐歲月易驚孤客夢文章難比少年時
荻花蘆葉休凄怨自有新開竇桂枝
竒氣樓
此齋全占崧高勝更盡樓前第一竒芳草碧連天水處
數峰青斷暮烟時山川不逐陰晴換宇宙閒看歲月移
琴已嬾彈書嬾讀一簾花影詠春遲
高齋晚望
纔是青山便卜隣世情那得較紛紜露含遠岫分為雨
烟起人家去作雲柳色晴光扶檻入鶯聲人語隔忩聞
高齋獨捲重簾坐花落棋床日未曛
西湖
年年柳眼青歸處門外遊人可自閒天氣又晴晴又雨
樓臺依寺寺依山酒邊歌拍穿花外船上簫聲落水間
光景留連空自惜鷓鴣啼罷暮城關
客中夜雨
離情先怯向邊州寒葉敲窗更報秋幾點攪殘千里夢
一聲滴作兩鄉愁苦緣楊柳沾離席偏傍梧桐濺小樓
惟有孤燈照明滅夜深無語攬重裘
江心寺
寺比金焦徹夜開一山恰似小蓬萊塔分兩岸波中影
潮長三門石上苔遺老為言前日事上皇曾渡此江來
中流滚滚英雄恨輸與高僧入定回
重題黃鶴樓
自從崔顥題詩後更有何人弔禰衡芳草不知鸚鵡恨
晴天惟見漢陽城樓頭月落酒方醒岸口風高雁正鳴
五百年前黃鶴去閒尋鷗鷺訂詩盟
送朱南山開蜀閫
殿上傳宣内引官一封歷歷奏忠肝八千里路先聲至
百萬都人夾道觀節度晉公先授鉞淮陰韓信舊登壇
擎天正要中流柱莫擬人間蜀道難
别永嘉使君趙致軒
一番出處計何如流泊中川不為漁落日凄凉秋老矣
西風浩蕩客歸歟吟成白髮逢知已費盡黃金買古書
明發灞橋橋上路藉君帆力更吹嘘
蘄州别友
客中逢客上夷陵輾轉凄凉睡不成無酒送君之遠道
有誰吹角向江城白髮亂生人漸老青燈相對雨無情
詰朝共發蘄州路知到江山更幾程
送監丞弟元亨參江陵閫
塞外纔聞郭子儀上流决有退師期諸公但釃臨江酒
老子祗圍别墅棋露布夜傳收下蔡蠟丸便遞破苻離
書生已辦平淮表先寄鶺鴒原上詩
即事
澒洞風塵莽未明天翻地覆劫將盈翠華海上知何似
白首山中空自驚哭向鶯花非世界夢迷弓劍繞皇陵
誰知薇蕨同杯酒為酹興亡終古靈
和通判弟隨亨書感韻
風沙萬里夢堪驚地老天荒只此情世上但知王蠋義
人間惟有伯夷清堂前歸燕春何處花外啼鵑月幾更
莫話凄凉當日事劍歌泪盡血霑纓
中秋待月用弟察推元彪韻
待月南樓月不明百年虚負此宵情浮陰亂向空中起
圓影偏從塞外清江國瀟瀟凄露氣山城處處動笳聲
何人獨抱琵琶坐淚滴冰絃暗恨生
七言絶句
夢傅說
傅說為霖寤寐中高宗一念與天通後來亦有君王夢
不是陽臺便月宫
西施
十二金釵對對鋪三千粉黛膩如酥君王莫道六宫醜
一箇西施已壊吳
范蠡
五月菰蒲八月秋年年清酒酹江頭伍胥忿怒三閭怨
争似䲭夷一釣舟
長城
漠漠沙場萬里遥千夫一日起臨洮若無道德為干櫓
更是秦人築欠高
沛中歌
秦時日月漢山河家計今誰與仲多天子不知天下貴
酒中惟唱沛中歌
雲夢
紀生尚可稱皇帝韓信何妨作假王今日偽遊真是偽
只因一躡誤高皇
長生
武皇何事駕虚空金闕求仙路未通王母不來方士去
茂陵可是廣寒宮
蘇武
十九年間不辱君論功何獨後諸臣若教倒數凌烟像
也是當時第一人
子陵臺
曾與劉郎共起居如何不肯受除書最憐人笑先生錯
正好為官却釣魚
昭陽殿
禍水流來漢火亡白頭宮女恨昭陽至今人見飛來燕
猶為君王暗斷腸
淝水
想見西風對壘時目中先已料安危淮淝百萬兵雖衆
未抵東山一局棋
除夕對梅
青春無復駐年華幾度江梅暗憶家惆悵新愁添白髮
鬢邊如雪映寒花
上忠齋丞相
世事篙人一葉舟長歌短棹發中流今朝正得東風便
纔是西風便轉頭
爛柯山下採樵民盡日觀棋局局新黑白兩般都著過
後來一著要高人
江南江北路迢迢往事東風恨未消昨夜杜鵑啼不了
始知春在洛陽橋
九陌紅塵撲帽紗囊書幾度進官家近來不甚知時事
只是栽桑不種花
古風
塞下行贈韋士穎歸鄂渚上江陵謁閫相
夫運籌帷幄草軍前檄毋但曰白面書生之未
學也馬上撲鞭隨從軍樂後誦弔古戰場文使
驚濤亂石相顧駭愕者此重食武昌魚後會公
案
長安二月春正濃長江二月風正急城頭楊柳雪絮飛
道傍黏雨沱潦濕邯鄲誰家俠少年上馬意氣揮金鞭
下馬掃筆大如椽興來一石未能醉劇飲數斗口流涎
玉山跌倒扶未起金鞭留當酒家裏隔樓彷彿畫眉人
相邀夜宿鴛鴦被睡魔不醒五更鐘笛聲吹斷相思淚
嘐嘐鳴雞將度關欲去未去踟蹰間道逢項莊把劔舞
樓上美人歌玉環劃然掣電蛟龍怒便指南樓問歸路
二千三百里更長爾備衣糧我屝屨青衫著破不堪典
典到青衫共誰語世上豈無虬髯漢散財結客千千萬
豈無燕昭萬黃金築作高臺禮瓌彦秦坑漢罵不肯收
自是一番遭薄賤唐人科舉更糊名天下英雄消沮盡
生兒不學去封侯錐毛弄秃成霜鬢世無荆軻樊於期
只今誰復是男兒我聞兵凶戰危事愁殺天上蚩尤旗
人心承平易思亂中原塊土争驅漢蔡城未下闢未誅
機來一髮不容間三邊未即妖祲清天河何時能洗兵
送君不作斷腸客三尺一騎君西征臨岐酌酒再三語
今日君王自神武此行投筆事班超不必區區問兒女
上流夜夜雨如箭下流砲火驚淮甸襄師重屯郢州北
淮師未解長江面勸君莫賦横槊詩樓頭正要籌邊算
軍前一著天下竒夜斬樓蘭無人知露布直到天子墀
六宫懽動龍顔怡維清象武獻太廟未央前殿稱玉巵
搴旗斬將不足道運籌帷幄果謂誰曰何功第一參次
之噫吁嘻帝命我公歸衮衣
白雲莊四首
掬泉軒
好山深處静開軒目送孤雲手弄泉枕石堂無金玉富
濯纓家有子孫賢初尋舊隱逢三伏已發新吟僅百篇
聞說夜分煩暑散凉飇渾似素秋天
平溪堂
亭號休休古退藏豈如溪上搆虚堂坐邀城市真瀟洒
却謂江湖太渺茫下筆新題無俗事擕笻野服是家常
臨流最有清風快未見古人心已凉
晚望臺
治圃我依浮石灘築臺君占白雲山三秋一日登臨外
百里同風咫尺間峯黛陰晴常黯黯溜琴朝夕自潺潺
休官誰道何曾見林下如今兩處閒
嬾歸閣
溪流回合逗方池軒檻前臨面翠微紫陌紅塵行不顧
白雲青嶂坐忘歸方榮即隱誰能繼未老休官世所稀
我昔凌雲登閣會主翁留飲見蟾暉
月夜溪莊訪舊
山山明月路何處認梅花石色冷如水溪流白似沙清
吟幽客夢華髮故人家相見即歸去已應河漢斜
道州台衣集自叙
道州台衣云者短而不佳之謂也台衣可著道州
者不可著台衣可賣道州者不可賣不可著不可
賣謂之短而不佳也亦宜侏儒著戲衫俳優曳練
裙觀者適以捧腹余詩類是故曰台衣嗟乎學詩
四十年吟咏數千首求其優柔和平哀樂中節可
以詔來兹而有關世教者蓋百不一二也但其間
所以有可存者則以感時對物撫景傷情於嫠不
恤緯之心彼黍離離之懷非此無以自託有不可
已者在焉是則猶有取也詩凡三變丙午歸田為
一變壬子渡江為一變庚午泛舟赤壁又一變二
十七年間凡三變數千首中刪餘僅二百暇日取
刪藁更閱之猶未盡愜初意况望追風雅之萬一
乎然則詩難矣哉安得不以道州台衣名宋逋臣
柴望識
詩餘
摸魚兒(丙午歸田嚴灘褚孺竒席上賦)
問長江幾分秋色三分渾是烟雨何人折盡絲絲柳此
日送君南浦帆且駐試說著羊裘釣雪今何許魚蝦自
舞但一舸蘆花數聲霜笛鷗鷺自來去年年事流水
朝朝暮暮天涯長嘆飄聚衾寒不轉鈞天夢樓外誰歌
白紵君莫訴君試按秦筝未必如鐘吕鄉心最苦算只
有娟娟馬頭皓月今夜照歸路
齊天樂(戊申百五王野處酌别)
青青楊柳絲絲雨他鄉又逢寒食幾度劉郎當年曼倩
迢逓水村烟驛尋蹤訪跡正馬上相逢杏花狼藉惟有
沙邊舊時鷗鷺似相識天涯流浪最久十年何所事
幽愫歷歷換字鵝歸看梅鶴去回首征衫淚漬新懽舊
憶笑客處如歸歸處如客獨倚危欄亂山無數碧
祝英臺(丁巳晚春訪楊西村湖上懷舊)
小船兒雙去櫓紅濕海棠雨燕子歸時芳草暗南浦自
從翠袖香銷明璫聲斷怕回首舊尋芳處向誰語可
憐金屋無人冷落鳳簫譜翠入菱花蛾眉為誰嫵斷腸
明月天涯春風海角恨不做楊花飛去
陽關三叠(庚戌送何師可之維揚)
西風吹鬢殘髮早星星嘆故國斜陽斷橋流水榮悴本
無憑但朝朝纔雨又晴人生飄聚等浮萍誰知桃葉千
古是離情正無奈黯黯離情渡頭烟暝愁殺渡江人
傷情處送君且待江頭月人共月千里難并笳鼓發戍
雲平此夜思君腸斷不禁儘思君送君立盡江頭月
奈此去君出陽關縱有明月無酒酌故人奈此去君出
陽關明朝無故人
摸魚兒(寶祐甲戌春賦)
這情懷怎生消遣思量也只是凄怨一春長為花和柳
風雨又還零亂君試看便杜牧風流也則腸先斷更深
漏短更聽得杜宇一聲聲切流水畫橋畔人間世本
只陰晴易換斜陽衰草何限悲歡畢竟年年事千古謾
嗟脩短無處問自閒倚簾櫳儘日厭厭悶浮名盡嬾但
笑拍闌干連呼大白心事付歸燕
念奴嬌(丙辰寄錢若洲)
匆匆别去算别來又是幾番春暮酒債不償還似可負
了若干吟句渭北春天江南夜雨總是傷情處黯然消
歇綠楊一陣鶯語空記十載嬉遊如今驀地兩處成
離阻縱是相逢天涯路難覓年時懽侣寄語東君歲華
不駐誰為留春住小樓昨夜東風依舊飛絮
摸魚兒(景定庚申會史君陳碧栖)
便無他杜鵑催去匆匆春事能幾看來不見春歸路飛
絮又隨流水留也是怎禁得東風紅紫還飄墜天涯萬
里悵燕子人家沈沈夜雨添得斷腸淚嬉遊事早覺
相如倦矣謝娘庭院猶記閒情已付孤鴻去依舊被鶯
呼起誰料理正乍暖還寒未是晴天氣無言自倚想舊
日桃花而今人面都是夢兒裏
滿江紅(别滄洲趙茂仲)
載酒何人登臨處滄洲空闊凭闌外晴楊兩岸晚烟潑
潑水鳥不知梁燕去溪山半屬冬青閣有小舟隱約載
歌姝調新曲留與去如何得風又雨催行色共白蘋
紅蓼好生飄泊别後三年重會面人生幾度三年别正
鄉心客夢兩綢繆城頭角
賀新郎
滿酌西湖酒覺湖山依然未老遊人如舊數過清明纔
六日欲暖未晴時候正畫舫春明波透記得名園曾駐
馬錦鞍韉淺映堤橋柳尋勝賞重回首不妨旋摘枝
頭有喜青青垂丸帶子脆圓如豆想是和羹消息近報
與醉翁太守道玉鉉有人啟奏紅藥當階明似錦覺嬌
鶯舞燕皆稱夀唱此曲付紅袖
念奴嬌(山河)
登高回首嘆山河國破于今何有臺上金仙空已去零
落逋梅蘇柳雙塔飛雲六橋流水風景還依舊鳳笙龍
管何人腸斷重奏聞道凝碧池邊官槐葉落舞馬銜
杯酒舊恨春風吹不斷新恨重重還又燕子樓高樂昌
鏡遠人比花枝瘦傷情萬感暗霑啼血襟䄂
念奴嬌
春來多困正晷移簾影銀屏深閉喚夢幽禽烟柳外驚
斷巫山十二宿酒初醒新愁半解惱得成憔悴髼鬆雲
鬢不忺鸞鏡梳洗門外滿地香風殘梅零落玉糝蒼
苔碎乍暖乍寒渾莫擬欲試羅衣猶未鬭草雕闌買花
深院做踏青天氣晴鳩鳴處一池昨夜春水
凉州鼓吹詩餘自叙
凉州鼔吹山翁詩餘藁也詩餘以鼓吹名取諧歌
曲之律云耳夫詩可以歌功德被金石而垂無窮
其來尚矣自蕢桴土鼓泄而韶濩桑間濮上轉而
鄭衞玉樹後庭變而霓羽于是亡國之音肆正雅
之道熄悲夫詞起于唐而盛于宋宋作尤莫盛于
宣靖間美成伯可各自堂奥俱號稱作者近世姜
白石一洗而更之暗香疎影等作當别家數也大
抵詞以雋永委婉為尚組織塗澤次之呼嘷呌嘯
抑末也惟白石詞登高眺遠慨然感今悼往之趣
悠然託物寄興之思殆與古西河桂枝香同風致
視青樓歌紅忩曲萬萬矣故余不敢望靖康家數
白石衣鉢或髣髴焉故以鼔吹名亦以自况云爾
幸同志者諒之宋逋臣柴望識
文類
進丙丁龜鑑表
臣望伏以正次王王次春頒萬民之治象(秘笈本作義)史載
事事載道有前代之元龜匪明氣數之興亡曷示始終
之勸戒言非所當罪不容誅臣實惶實懼稽首頓首(秘笈)
(本云臣實懼實惶頓首)伏念臣賦性至愚讀書甚少自憐孤苦獲
際休明念先世之孝廉本故家之崇義嫠不恤緯憂在
宗周(秘笈本有吾欲使君上為堯舜二句)值災見行夏之朔正運當晉厄
之年(秘笈本云況災見夏行之朔而運當晉厄之年)是殆水陰幾勝火德信知
有數决匪偶然苟曰無之胡為至此痛思(秘笈本有夫字)今日
莫返頽波尚論(秘笈本有乎字)古人具垂成鑒秦漢之君以下
千有餘年方冊之政可尋十常九矣(秘笈本作失)棲燈勘義
滴露研朱姑援實以斷時宜非(秘笈本作宜敢悞)飾說以欺天
聽矧君子難(秘笈本作雖)進而小人之根未痛絶天理難(秘笈)
(本作雖)明而人欲之蠧未盡消中國或厄(秘笈本作侵)於外藩
大綱未聯于小紀四方戚戚之靡聞(秘笈本云四方蹙蹙而靡騁)萬
民嗸嗸而不安輔成有賴於大臣所重尤關於太子伏
望(秘笈本云兹蓋伏望)皇帝陛下體純乾之一法震主之宜闡大
學之明謹中庸之獨必安國本以安社稷必正君心以
正朝廷當自九重首圖勵精之治毋使億兆玩聞梗化
之言臣忍死籲天措身無地今來古往治日少而亂日
多主聖臣賢前車覆而後車戒臣無任瞻天望聖激切
屏營之至謹具表奉詣天庭上進以聞(秘笈本有臣實惶實懼頓首頓)
(首謹言十一字又有淳祐六年正月望日衢州孝廉七世孫中書省奏名臣柴望上表卄五字)
丙丁龜鑑序
臣望聞以銅為鑑可知妍醜以人為鑑可知得失以古
為鑑可知治亂人主任社稷之重寄係億兆(秘笈本刻繋兆姓)
之休戚其於歷代之盛衰尤當究心者故人主不可不
觀史觀史則儆省之功深(秘笈本作深矣接昔唐仇士良云云無而是非云云至可)
(勝言哉三句)而是非之鑑明其禆益於治道可勝言哉昔唐
仇士良教其黨以固權寵之術曰天子不可令閒常宜
以奢靡娛其耳目無暇他事則吾輩可以得志勿使讀
書親近儒生彼見前代興亡心知憂懼則吾輩斥矣士
良為計不欲人主讀書正欲愚人主之耳目蔽人主之
聰明也巧矣哉臣區區(秘笈本作亹亹)忠赤無以自見每有嫠
不恤緯憂在宗周之心況當丙午丁未之厄歲而又日
蝕元旦昭示譴告殆如杞國憂天不遑寧處臣不佞遂
遍搜諸史竊以為(秘笈本作竊惟)是歲為厄從古而然帝王之
世史籍略而不書今自秦漢而下數之至於五代為丙
午丁未者凡二十有一上下通一千二百六十載災異
變故不可枚舉獨漢延禧丙午朔日有食晉(原本誤作粱今依秘)
(笈作晉)太康丙午丁未朔日皆蝕信乎陰陽之有數也然
數生於理理有是非得失則數有吉凶禍福自昔災異
之變(秘笈云變異之來)未有不兆於人為者帝王盛時格心有
道則災(秘笈作變)異疎帝王以後格心無術則災(秘笈刻變)異密
丙丁之厄皆厄也其厄於延禧者以延禧之時小人之
厄君子也其厄於太康者以太康之朝外藩之厄中國
也臣故採(秘笈本無採字)摭其實目曰丙丁龜鑑釐為十卷卷
各有事事各有斷凡所以致變之因與銷變之由皆瞭
然在目則求天於天者果不若求天於我求數於數者
果不若求數於理是為得之亦知有天下者知天根於
我數根於理必以是書而盡見且知人主不可一日(不可)
(一日秘笈本作一日不可)不觀史也臣故總其說而為之序淳祐六
年正月望日衢州孝廉七世孫中書省奏名臣柴望序
和歸去來辭
陶靖節辭豈易和哉歸去一篇悠然自得之趣
也無其趣和其辭辭而已坡仙之作皆寓所寓
各適其適有趣焉不為辭也余動心忍性于歸
田之後視得喪榮辱若將凂焉暇日趺坐柳陰
吟詠陶作與灘聲風籟互相應答知山水之樂
不知聲利之為役也悟而得焉遂和其韻
歸去來兮買山無錢吾何歸望故鄉以迢逓對秋風而
堪悲覺吾老之將至難年少之復追知今日之計得視
昨事而俱非春悠悠兮無際絮冉冉兮沾衣奚浮漚之
上下隨朝露之霏微人生過隙如駒斯奔堂有白髮終
朝倚門故山無恙猿鶴猶存晨興剪韭時乎開樽邀明
月以同飲對春花以酡顔問梅友之消息報竹君以平
安水循除而㶁㶁鳥幽鳴而關關寄白日之笑傲何浮
雲之足觀曾無得而無喪任飛去而飛還將羲皇之向
上又何為乎齊桓歸去來兮若秉燭而夜游殆形骸之
役役果何競而何求知樂吾之所樂奚憂人之所憂扣
白石之朝歌而飯牛於雲疇名若飄瓦身如虚舟一死
生為大幻委塵世乎糟丘觀今昔以隨化付長江之自
流思遊者之既倦盍聞早而休休已矣乎亦視夫行藏
之時以决吾之去留胡為乎莫知其所之趣舍無所適
賢否同襟期譬殖者之必穫乃稂莠而弗耔聊一觴而
一詠撫良辰而賦詩以靜觀乎物表奚復疑人之我疑
啟
謝大尹節齋趙公
詔劉蕡以應賢良萬死觸雷霆之怒放范滂而歸田里
再生蒙天地之恩方憂危於黑風大海之中忽吹送於
黃河崑崙之上道將行而吾知有命人欲殺而公獨憐
才是為頂踵之知夫豈毫髮之惠驚魂浪定感涕雨流
嘗觀天子聲名文物之區實為多士衣冠禮樂之地甫
遊長安市吟累千餘愈在京師時書凡三上二鳥感潼
關之賦一驢出蜀道之難使醉成狂嚴府尹容而不殺
哀窮見屈李京兆惜其有才固能養成二子之名抑且
仰見三生之造論前賢之至此宜近世之所無誰肯如
公加惠于我茲所恃以無恐故又為於此來望無大過
人自少好學以孝廉之世譜繼崇義之家聲字不充飢
清至徹骨屢掇主司冬烘之誚已無舉子秋風之心每
浩浩以長歌或飄飄而引去白蘋紅蓼幾窮吟咏之情
綠水青山半是經行之處雖非子長之歷覽亦為李賀
之偉觀人笑其狂自謂之得晝長寢熟卧蘆花之絮衣
夜半燈殘膏松明而讀史理亂成敗之迹如覩艱難變
故之慮轉深舵向東風頗識岸移之勢扇遮赤日亦因
路熟而來方誦元和聖德之詩忽覩建武詔書之下奏
呈龜鑑敢攖龍頷之鱗事忤琱璫致觸螳車之臂白璧
初不疑其刖足青蠅亦何意於刺讒衆煦漂山冷灰燃
豆堪笑指烏為鸞之誤深恨握蛇騎虎之驚咎在轉喉
罪當犁舌繫季膺而下寺獄夫亦何辭謂真卿之訕朝
廷烏有是事寘禍福死生於度外安吉凶悔吝于目前
他人不激則不深先生再言而再笑刀山湯鼎已覺凛
乎其傍簞食豆羹廼肯嘑爾而與朝掩滿函之墨暮燒
盈籍之書奉旨出關即刻就道解驂擊筑大唱故鄉之
歌裊纜垂楊滿酌陽關之酒羸馬逐青僮而去明公多
白雪之篇此行豈是無名一歸儘自不惡寺禽識面咸
呼謫士之來山獠無知亦詫儒冠之異雖嵇康之交絶
覺淵明之興佳合眼詠離騷何心時事支頥聽蟋蟀滿
耳寒聲閒領妻兒摘黃精而尋术時傭僮僕採青蔓而
鋤芋願希陋巷以安貧無致長安之羞淚一丘一壑可
以忘情山北山南聊用卒歲緬思昔也以狂觸而萬死
豈分於今得公言以再造終身佩鼎彝之恩高壓華嶽
沒齒存銜結之報深仰星河惟謹丹衷西屬敢即酬獻
知已敷陳罔既悚怵增潔某月某日望頓首
附錄
宋國史柴望墓誌銘
秋堂公歿且有年矣有宋革命公為舊臣避地守貞其
故交遺朋非無行義秉文之士可以志公者顧潛德遯
跡晨星落落紀公之實者非草野外史乎公之志節昭
著宇宙知之者非一人也乃謀垂之於不朽以俟夫後
之知公者則余辱公知最深又烏得不銘公姓柴氏諱
望字仲山號秋堂其先衛人始祖承事公諱仲謹避五
代之難徙居江山四代祖諱元瞻以孝廉著稱辟於朝
先從祖司封公諱天錫與弟天因同年進士能以風節
立朝不附權貴嗣後太史公諱禹聲待制公諱中行侍
御公諱瑾大理公諱衛承務公諱復皆以理學政事伯
仲後先柴氏盖奕奕有聲矣承務公生朝奉公諱伯之
朝奉公生廸功公諱可用廸功公生秋堂公公生而穎
異五歲能誦詩書輒不忘甫成童博通經史諸子百家
無不研究屬文葩藻興致所逼聫珠貫玉豪邁逸發湧
若雲波盖方閉戶力學而篇傳什播流遍江左咸推為
天下士矣理宗嘉熙間為太學上舍除中書省奏名公
倜儻不羈所交皆當世知名士相與談論古今時變及
經國要務皆鑿鑿中的人是以服之淳祐六年丙午元
旦日蝕詔求中外直言公素明象數每夜瞻星斗時復
惨怛悲歌慷慨左右莫知其所為也及聞詔乃撰丙丁
龜鑑一十卷起周威烈王五十二年丙午止後漢高祖
天福十二年丁未自秦漢五代上下通一千二百六十
年為丙午丁未二十有一數其吉凶禍福於前指其治
亂得失於後正月書成上進忤時相意秋七月詔下府
獄逮詰幾不免時大尹尚書節齋趙公素知公忠直上
疏言柴望忠誠懇切所述根據史傳未可重以為愆得
旨放歸田里京師之人謂公讜論不容無不嘆惜在時
名公設祖道湧金門外時與公為文字交者三山鄭震
紹武吳陵建安葉元素松溪朱繼芳錢塘翁孟寅田井
陳麟黃溱南康馮去辨西江趙崇嶓曾原一旴江黃載
汶陽周弜咸在焉晚色涵岫商飈振林各賦詩為别公
神思澹然不以得失介意愛君憂國眷戀不忘而桑梓
松菊之懷托之聲律者藹然有度既抵家和淵明歸去
辭以自遣隐長臺之高齋有樓扁曰奇氣廳曰百客讀
書鼓琴時或焚香宴坐終日賓友至則相與笑傲物外
階下蘭蕙宛然清氣逼人就之遊者挹其神采飄飄起
馭風之想公性至孝早喪父太夫人毛氏孀節授公學
業公在太學時雖晨遊結駟無一夕不問安否解職後
益加虔謹于所居重構堂曰瑞萱堂承歡甘旨百爾務
竭其衷居喪哀毁成疾蔬食廬墓塊然骨立人莫能堪
盖其天性如此咸淳初元兵已熾國事窮蹙公聞之輒
徬徨流涕如當事者及聞為國難死事者必為文望空
以酹之觀者聳動公家居聲名藉甚當途屢薦之時太
師賈似道專政公弗平之遂弗起乃肆意名勝登天台
雁蕩之巔由吳江陟廬阜泛湘流探赤壁居武夷山中
踰歲乃還景炎二年端宗登極三山孔大諫舉奏薦公
以布衣直疏前殿特旨授迪功郎史館國史編校屢進
疏論是時顛覆益甚忠志不遂鬱鬱成疾遂歸山中及
宋亡元朝物色舊臣公杜門謝容獨卧一榻而感慨激
烈每於吟咏間見之其即事詩曰翠華海上知何似白
首山中空自驚又書感曰堂前舊燕歸何處花外啼鵑
月幾更其悽惋忠憤讀之可為下泪公從弟通判隨亨
制參元亨察推元彪俱宋舊臣與公同志遯跡不事二
姓賡咏于烟露之間聳動江湖稱柴氏四隐云公生於
宋嘉定五年壬申卒于至元十七年庚辰年六十有九
葬高齋之奇氣樓下即公所居也公娶王氏生一子希
浚為宋太學生今不仕公孝友忠義篤于好古而練達
時事簡于修飾而砥礪大節平居浩歌樽酒意氣閒逸
勢利紛華一毫不入其胸襟至死生得喪旁午於前亦
莫為之動處宗族曲盡恩意孤嫠喪葬力為周恤與人
交始終不爽其高誼厚德真古之豪傑也為詩文率效
古法而出以已見今所存者馳騁晉魏駕軼盛唐工小
詞醖藉風流每每與辛黃諸名家並可謂彬彬之作矣
其大者則能韜晦終身不忘故君黍離悠悠之懷未嘗
少釋彼有抱琵琶過别船者視公亦可以少愧矣公所
著有丙丁龜鑑道州台衣集詠史詩涼州鼓吹皆行于
世銘曰兩儀奇氣迺萃哲靈少耽文學長益精明匡時
龜鑑疏奏彤庭時與志違蒙難艱貞詔歸田里奕有芳
聲辭賡彭澤律倣杜陵鳳翔鸞耀再起策名頽波返照
國運倏傾恥仕二姓遯跡林坰文章節義彪炳可徵士
林傳誦慶雲景星深不可量高匪盡稱後之稽者其視
斯銘里人蘇幼安撰
柴氏四隱集卷一
