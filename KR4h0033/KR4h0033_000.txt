坡門酬唱集總集類
提要
(臣)等謹案坡門酬唱集二十三卷宋邵浩編
浩字叔義金華人書前有張叔椿序云歲已
酉朅来豫章機幕邵君實隆興同升出示巨
編目曰坡門酬唱總成六百六十篇命工鋟
木以廣其傳末題紹興元年五月二十四日
又有浩自作引云紹興戊寅浩年未冠肄業
成均隆興癸未始得第以歸因取兩蘇公兄
唱弟和及門下六君子平日屬和兩公之詩
摭而錄之曰蘇門酬唱淳熙己酉浩官豫章
臨江謝公自中丞遷尚書均逸未歸為之作
序且更曰坡門酬唱末題紹興庚戌四月一
日考癸未為孝宗隆興元年己酉為淳熙十
六年上距高宗紹興元年辛亥已五十九年
且庚戌為建炎四年亦不得題紹興二序紀
年顯然有誤案淳熙己酉孝宗内禪次年庚
戌即光宗紹熙元年則序内紹興必紹熙之
訛特据浩引所言叔椿序當先成乃浩引題
四月而叔椿序反題五月亦為舛錯未合殆
傳寫既久或經後人所妄改也其書專錄蘇
軾蘇轍兄弟及黃庭堅秦觀晁補之張耒陳
師道李廌等平日酬唱和荅之作前十六卷
皆軾詩而轍及諸人和之者次轍詩四卷黃
庭堅等詩三卷亦錄軾及諸人和作李廌闕
焉其不在八人之數而别有繼和者亦皆附
入為注以別之其詩大抵本集所已有又如
山谷外集所載次韻子瞻書黃庭經經尾付
蹇道士詩次韻晁補之廖正一贈荅詩補之
又有和子瞻種松贈杜輿秀才三首今坡集
載坡詩止二首而此集均未編入亦不能無
所掛漏然次韻之詩惟東坡變化不窮稱為
獨絶而諸家才力頗亦足以相抗浩更彙而
合之使讀者參比互証得以稍窺用意之所
在於詩學亦不為無補焉乾隆四十五年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
坡門酬唱集原序
詩人酬唱盛於元祐間自魯直後山宗主二蘇旁與秦
少游晁无咎張文潛李方叔馳騖相先後萃一時名流
悉出蘇公門下嘻其盛歟余少喜學詩嘗泛觀衆作因
之泝流尋源竊恨坡公詩有唱而無和或和而不知其
唱每開卷雖凝思遐想茫無依據至蒐取他集纔互見
一二復恨不獲覩其全也將類聚俾成一家輒局於官
守且未暇歲在己酉朅來豫章機幕邵君叔義實隆興
同升出示巨編目曰坡門酬唱迺蘇文忠公與其弟黃
門偕魯直而下六君子者迭為往復摠成六百六十篇
幸矣余之嗜鄉偶與叔義同而精敏不逮遠矣夫以數
十年玩味之餘與欲為而未即遂者一旦欣快所遇若
可矜而振之也烏知無復有同志者興不可得見之嘆
遂命工鋟木以廣其傳紹興元年五月二十四日永嘉
張叔椿書於觀風堂
坡門酬唱集引
紹興戊寅浩年未冠乃何幸得肄業於成均朝齏暮鹽
知有科舉計耳古文詩章未暇也隆興癸未始得第以
歸有以詩篇来求和者則藐不知所向於是取兩蘇公
之詩讀之因得竊窺兩公少年時交遊未甚廣往往自
為師友兄唱則弟和弟作則兄酬用事趁韻莫不字字
穏律或隠去題目讀之則不知其孰為唱孰為酬蓋無
纖毫斧鑿痕迹其妙如此浩心焉好之為之諷誦諦繹
至忘寢食者幾年始僅能與人相應和為韻語既又念
兩公之門下士黃魯直秦少游晁無咎張文潜陳無已
李方叔所謂六君子者凡其片言隻字既皆足以名世
則其平日屬和兩公之詩與其自為往復决非偶然者
因盡摭而錄之曰蘇門酬唱獨恨方叔有酬無唱蓋其
晚出相與遊從之日淺也無事展卷則兩公六君子之
怡怡偲偲宛然氣象在目神交意往直若與之承歡接
辭於元祐盛際豈特為賡和助耶淳熙已酉浩官於豫
章臨江謝公自中丞遷尚書均逸未歸浩出此編公甚
喜甚為作序且曰謂之蘇門酬唱則兩公並立不如俾
老仙專之更曰坡門酬唱何如浩曰唯唯紹興庚戌四
月一日金華邵浩引
