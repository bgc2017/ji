坡門酬唱集卷十八
宋邵浩編
欒城
送趙㞦祕書還錢塘
世人何局促奔走鬢蒼蒼聞道餘杭守獨遊何有鄉禪
心朝吐月元氣夜生光清靜安罷瘵寬仁服暴強聲名
高一世風采見諸郎謁帝朱為紱還家綵作裳經過留
畫舫談笑接清觴問訊顔依舊崢嶸歲自長人生真幾
許世味不堪嘗歸去聞詩罷求余却老方
東坡次韻
歸舟轉河曲稍見楚山蒼候吏來迎客吳音已帶鄉言
從謝康樂先獻魯靈光已擊三千里何須四十強風流
半刺史清絶校書郎到郡詩成集尋溪水濺裳芒鞋随
採藥蠒紙記流觴海靜蛟鼉出山空草木長宦遊無遠
近民事要更嘗願子傳家法他年請尚方
送梁交之徐州
湖水清且深新荷半猶卷未見紅妝窈窕娘先排翠羽參
差扇水面風生人未知欹傾俯仰長先見岸上遊人暮不
歸清香入袖凉吹面投壺擊鞠綠楊隂共盡清樽飡白飯
坐中飛將忽先起輕衫出試彭門遠百步洪西白浪翻戲
馬臺南雲岫滿江山雄麗信宜人風流孰似梁王苑
東坡次韻
雨足誰言春麥短城堅不怕秋濤卷日長惟有睡相宜
半脫紗巾落紈扇芳草不鋤當戶長珍禽獨下無人見
覺來身世都是夢坐久枕痕猶著面城西忽報故人來
忽掃風軒炊麥飯(徐州所出)伏波論兵初矍鑠中散談仙更
清遠南都從事亦學道不䘏腸空誇腦滿問羊他日到
金華應許相將遊閬苑(黃初平之兄尋其弟於金華山)
中秋見月寄子瞻(自南京寄徐州)
西風吹暑天益高明月耿耿分秋毫彭城閉門青嶂合
卧聽百步鳴飛濤使君擕客登燕子月色著人冷如水
筵前不設鼓與鐘處處笛聲相應起浮雲卷盡流金丸
戲馬臺西山鬱蟠杯中渌酒一時盡衣上白露三更寒
扁舟明日浮古汴回首逡巡陵谷變河吞巨野入長淮
城没黃流只三版明年築城城似山伐木為堤堤更堅
黃樓未成河已退空有遺蹟令人看城頭見月應更好
河流深處今生草子孫幸免魚鼈食歌舞聊寬使君老
南都從事老更貧羞見青天月照人飛鶴投籠不能出
曾是彭城坐中客
東坡次韻
明月未出羣山高瑞光萬丈生白毫一杯未盡銀闕涌
亂雲脱壊如崩濤誰為天公洗眸子應費明河千斛水
遂令冷看世間人照我湛然心不起西南大星如彈丸
角尾奕奕蒼龍蟠今宵注眼看不見更許螢火爭清寒
何人艤舟臨古汴千燈夜作魚龍變曲折無心逐浪花
低昂赴節隨歌板(是夜賈客舟中放水燈)青熒滅没轉前山浪颭
風迴豈復堅明月易低人易散歸來呼酒更重看堂
前月色愈清好咽咽寒螿鳴露草卷簾推戶寂無人窗
下吚啞惟楚老(近有一孫名楚老)南都從事莫羞貧對月題詩有
幾人明朝人事隨日出怳然一夢瑶臺客
子瞻惠雙刀
彭城一雙刀黃金錯刀鐶脊如雙引繩色如青琅玕開
匣飛電落入手清霜寒引之置膝上凜然愁肺肝我衰
氣力微覽鏡毛髮斑誓將斬鯨鯢靜此滄海瀾又欲戮
犀兕永息行路難有志竟不從撫刀但長歎投刀淚如
霰北斗空闌干歸來刈蓬蒿鉏田植芳蘭惜刀不忍用
用亦非所便棄置塵土中坐使鋒刃刓牀頭夜生光知有
蛟龍蟠慙君贈我意時取一磨看
東坡次韻
寶刀匣不見但見龍雀鐶何曾斬蛟蛇亦未切琅玕胡
為穿窬輩見之要領寒吾刀不汝問有愧在其肝念此
力自藏包之虎皮斑湛然如古井終歲不復瀾不憂無
所用憂在用者難佩之非其人匣中自長歎我老衆所
易屢遭非意干惟有王玄通階庭秀芝蘭知子後必大
故擇刀所便屠狗非不用一歲六七刓欲試百鍊剛要
須更泥蟠作詩銘其背以待知者看
登城南有感示文務光王遹秀才
幽憂隨秋至秋去憂未已南城試登望百草枯且死落
葉投入懷驚濤四面起所思不可見欲往將安至斯人
定誰識顧有二三子清風皎冰玉滄浪自湔洗竊脂未
嘗榖南箕倘微似網羅一張設投足遂無寄田深狡兔
肥霜降鱸魚美造形悼前失式微慙往士憧憧畝丘道
歲晚嗟未止西山有茅屋鉏耰本吾事
文潛次韻
步登高城望望望殊未已惟時歲將窮冬孟月魄死紛
吾方有懷一坐為三起悲歌擊枯枿聲與淚俱至人生
隨大鈞命不貸君子付之無如何外垢資内洗前知踐
終吉外頗與愚似開門張瓊瑶誰者目不寄支離冒多
福嬋娟畏獨美舉頭蒼天高歎此青雲士酌公芳尊酒
願公百憂止履善神所勞委置目前事
次韻王適雪晴復雪二首
驕陽得一雪踰尺應更好晨興視窗隙驚見晴霞杲九
衢無停迹狼籍須一掃空餘浩然氣凜凜接青昊餘寒
薄虛室一靜解羣燥晨炊晚未供客饋慙草草試脱身
上衣行問酒家保孤吟擊槁木大笑稱有道人生但如
此富樂何用禱所思獨未見耿耿屬懷抱
同雲自成幄飛雪來無根一為清風卷坐見東方暾重
隂偶復合飛霰滿南軒油然青春意已見出土萱老病
一不堪惟恃濁酒温開戶理松菊掃蕩無遺痕卷舒朝
夕間誰識造化元乾坤本何施中有神怪奔萬物極毫
末顛倒何足掀老農但知種荷鉏理南園
東坡正月十八日蔡州道上遇雪次韻二首
蘭菊有生意微陽回寸根方憂集暮雪復喜迎朝暾憶
我故居室浮光動南軒松竹半傾潟未數葵與萱三徑
瑶草合一缾井花温至今行吟處尚餘履舄痕一朝出
從仕永愧李仲元晚歲益可羞犯雪方南奔山城買廢
圃槁葉手自掀長使齊安人指說故侯園
鉛膏染髭鬚旋露霜雪根不如閉目坐丹府夜自暾誰
知憂患中方寸寓羲軒大雪從壓屋我非兒女萱平生
學踵息坐覺兩鐙温下馬作雪詩滿地鞭箠痕佇立望
原野悲歌為黎元道逢射獵子遙指狐兔奔蹤跡尚可
尋窟穴何足掀寄謝李丞相吾將反丘園
召伯埭上斗野亭
細雨添春色微風淨牐流徂年半今世生計一扁舟飲
食隨魚蟹封疆入斗牛江波方在眼轉覺此生浮
少游次韻
滿市花風起平堤漕水流不堪春解手更為晚停舟古
埭天連雁荒祠木蔽牛杖藜聊復爾轉盼夕煙浮
揚州五詠
九曲池
嵇老清彈怨廣陵隋家水調繼哀音可憐九曲遺聲盡
惟有一池春水深鳳闕蕭條荒草外龍舟想像綠楊隂
都人似有興亡恨每到殘春一度尋
平山堂(歐陽永叔所建)
堂上平看江上山晴光千里對憑欄海門僅可一二數
雲夢猶吞八九寬簷外小棠隂蔽芾壁間遺墨涕汍瀾
人亡坐使風流盡遺構仍須子細觀
蜀井(在大明寺)
信脚東遊十二年甘泉香稻憶歸田行逢蜀井恍如夢
試煮山茶意自便短綆不收容盥濯紅泥遠置亦清鮮
早知鄉味勝為客遊宦何須更著鞭
摘星亭(迷樓舊址)
闕角孤高特地迷迷藏渾忘日東西江流入海情無限
暮雨連山醉似泥夢裏興亡應未覺後來愁思獨難齊
只堪留作遊觀地看遍峯巒處處低
僧伽塔
山頭孤塔閟真人云是僧伽第二身處處金錢追晚供
家家蠶麥保新春欲求世外無心地一掃胸中累劫塵
方丈近聞延老宿青朝留客語逡巡
少游次韻
九曲池
蕭瑟通池閟茂林岸旁無復屬車音涵春似恨隋家遠
漲曉疑連蜀井深鬭草事空煙冉冉司花人遠樹隂隂
勞生俛仰成陳迹縱有遺聲可用尋
平山堂
棟宇高開古寺間盡收佳處入雕欄山浮海上青螺遠
天轉江南碧玉寬雨檻幽花滋淺淚風巵清酒漲微瀾
遊人若論登臨美須作淮東第一觀
蜀井
蜀岡精氣滀多年故有清泉發石田乍飲肺肝俱澡雪
久窺杖履亦輕便炊成香稻流珠滑煮出新茶潑乳鮮
坐使二公鄉思動放杯西望欲揮鞭
摘星亭
崑崙左右兩招提中起孤高雉堞西不見燒香成宿霧
虛傳裁錦作障泥螢流花苑飛星亂蕪滿春城綠髮
齊長憶凭欄風雨後斷虹明處海天低
光化塔
古佛悲憐得度人應緣來現比丘身水流月落知何處
花發鸎啼又一春方外笑談清似玉夢中煩惱細如塵
老僧自說從居此却悔平時事遠巡
高郵别秦觀三首
濛濛春雨濕邗溝篷底安眠晝擁裘知有故人家在此
速將詩卷洗閒愁
筆端大字鴉棲壁袖裏清詩句琢冰送我扁舟六十里
不嫌罪垢汙交朋
高安此去風濤惡猶有廬山得縱遊便欲㩦君解船去
念君無罪去何求
少游次韻
孤篷短榜泝河流無賴寒侵紫綺裘召伯埭南春欲盡
為公重賦伴牢愁
青熒燈火照深更逐客舟航冷似冰到處故應山作主
隨方還有月為朋
冠蓋紛紛不我謀掩關聊與古人遊會須匹馬淮西去
雲巘風溪遂所求
舟次磁湖以風浪留二日不得進子瞻以詩見寄
作二篇答之前篇自賦後篇次韻
慙愧江淮東北風扁舟千里得相從黃州不到六十里
白浪俄生百萬重自笑一生渾類此可憐萬事不由儂
夜深魂夢先飛去風雨對牀聞曉鐘
西歸猶未有莵裘擬就南遷買一丘舟楫自能通蜀道
林泉真欲老黃州魚多釣戸應容貰酒熟鄰翁便可留
從此莫言身外事功名畢竟不如休
東坡次韻前篇
平生弱羽寄衝風此去歸飛識所從好語似珠穿一一
妄心如膜退重重山僧有味寧知子瀧吏無言只笑儂
尚有讀書清淨業未容春睡敵千鍾
坡門酬唱集卷十八
