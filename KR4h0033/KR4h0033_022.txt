坡門酬唱集卷二十二
宋邵浩編
秦少游
别子瞻
人生異趣各有求繫風捕影祗懷憂我獨不願萬戶侯
惟願一識蘇徐州徐州英偉非人力世有高名擅區域
珠樹三株詎可攀玉海千尋真莫測一昨秋風動遠情
便憶鱸魚訪洞庭芝蘭不獨庭中秀松柏仍當雪後青
故人持節過鄉縣教以東來償所願天上麒麟昔漫聞
河東鸑鷟今纔見不將俗物擬天真北斗已南能幾人
八塼學士風標遠五馬使君恩意新黃塵冥冥日月換
中有盈虚亦何算據龜食蛤暫相從請結後期游汗漫
東坡次韻
夜光明月非所投逢年遇合百無憂將軍百戰竟不侯伯
郎一斗得凉州翹關負重君無力十年不入紛華域
故人坐上見君文謂是古人吁莫測新詩說盡萬物情
硬黃小字臨黃庭故人已去君未到空吟河畔草青青
誰謂他鄉各異縣天遣君來破吾願一聞君語識君心
短李髯孫眼中見江湖放浪久全真忽然一鳴驚倒人
縱横所值無不可知君不怕新書新千金敝帚那堪換
我亦淹留豈長算山中既未决同歸我聊爾耳君其漫
欒城次韻秦觀秀才攜李公擇書相訪
濟南三歲吾何求使君到後消人憂君言有客輕公侯
扁舟相從古揚州致之匹馬恨無力千里相望(音忘)同異
域誦詩空使四座驚隠居未易凡人測使君南歸無限
情鴻飛攜書墮我庭此書兼置昔年容袖中秀句淮山
青老夫強顔依府縣堆案文書本非願清談亹亹解人
頥安得坐右長相見狂客吾非賀季真醉吟君似謫仙
人未契長遭少年笑白髮應慙傾蓋新都城酒貴誰當
換塵埃汚面非良算歸來泗上苦思君莫待黃花秋爛
漫(秦君與家兄子瞻約秋後再遊彭城)
李端叔見寄次韻
君文豪贍無與儔使我吟諷忘離憂浩如沅湘起陽侯
翻星轉日吞數州華章藻句饒風力頃刻朱紅迷畛域
一斑縱復為管窺萬派終難以蠡測區區文墨倦高情
解鞅還游恍惚庭半槽新水六尺簟卧視雲物行空青
伊我籃輿抵京縣溽暑黃埃負初願君家只在御城東
彌月不能三兩見求仙未若醉中真蟻鬭鵝飛愁殺人
清都夢斷理歸棹回首一樹瓊枝新歸來草木春風換
世事蝟毛那可算幸謝故人頻寄書莫笑元郎自呼漫
和黃法曹憶建溪梅花
海陵參軍不枯槁醉憶梅花愁絶倒為憐一樹傍寒溪
花水多情自相惱清淚斑斑知有恨恨春相逢苦不早
甘心結子待君來洗雨梳風為誰好誰云廣平心似鐵
不惜珠璣與揮掃月没參横畫角哀暗香消盡令人老
天分四時不相貸孤芳轉盼同衰草要須健步遠移歸
亂插繁華向晴昊(參寥師亦和詩云朔風蕭蕭方振槁雲壓茅齋欲欹倒門前誰送一枝梅)
(問訊山僧少病惱強將筆力為摹寫麗句已輸何遜早碧桃丹杏空自妍嚼蘂齅香無比好先生攜酒傍玉叢)
(醉裏雄詞驚電掃東溪不見謫仙人江路還逢少陵老我雖不飲為詩牽不惜山衣同藉草要須陶令插花歸)
(醉卧春風軼軒昊)
東坡次韻太虚
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出早
江頭千樹春欲闇竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我已病今年對花還草草不如風雨卷春歸
收拾餘香還畀昊
東坡次韻參寥
化工未議蘇羣槁先向寒梅一傾倒江南無雪春瘴生
為散冰花除熱惱風清月落無人見洗粧自趁霜鐘早
惟有飛來雙白鷺玉羽瓊枝鬭清好吳山道人心似水
眼淨塵空無可掃故將妙語寄多情横機欲試東坡老
東坡習氣除未盡時復長篇書小草且撼長條飱落英
忍饑未擬窮呼昊
欒城次韻太虚
病夫毛骨日凋槁愁見米鹽惟醉倒忽傳騷客賦寒梅
感物傷春同懊惱江邊不識朔風勁墻頭知有南枝早
未開素質夜光明半落清香春更好鄰家小婦學閑媚
靚粧惟有長眉掃孤芳已與飛霰競結子仍先百花老
苦遭横笛亂飛英不見遊人醉芳草可憐物性空自知
羞作繁華助芒昊
欒城次韻參寥
憐君古木依巖槁西江飲盡須彌倒野花幽草亦何為
險韻高篇空自惱萬點浮溪輒長歎一枝過嶺仍誇早
拾香不忍遊塵汚嚼蕊更憐真味好道人遇物心有得
瓦竹相敲緣自掃誰知真妄了不妨令我至今思璉老
妙明精覺昔未識但向閒窗看詩草浮雲時起鳥四飛
畢竟安能亂清昊
魯直次韻
夢蝶真人貌黃槁籬落逢花須醉倒雅聞花光能畫梅
更乞一枝洗煩惱扶持愛梅說道理自許牛頭參已早
長眠橘洲風雨寒今日梅開向誰好何况東坡成古丘
不復龍蛇看揮掃我向湖南更嶺南繫船來近花光老
歎息斯人不可見喜我未學霜前草寫盡南枝與北枝
更作千峯倚晴昊
覿覯二弟作小室讀書魯直名曰寄寂作此寄之
用孫子實韻
力田不逢年識者未宜閔他時歲在金百兩無虛稛士
生當自量天道平如凖汝兄魯叔山正坐不前謹有琴
亦無絃何心尚求軫客來欲頽玉大白輒滿引官長既
屢罵諸生亦時囅一口吸西江玄哉居士藴歲寒知蒼
松日暮識丹槿夢想八九椽森然羅玉筍
魯直次韻子實題少章寄寂齋
虚名誤壯夫今古可笑閔屍裹萬里歸書載五車稛安
知衡門下身與天地凖秦晁兩美士内行頗修謹余欲
造之深抽琴去其軫寄寂喧鬨間此道有汲引獄戶聞
笞榜市聲雜嘲囅二生對曲肱圭玉發石藴小大窮鵬
鷃短長見椿槿欲聞寂時聲黃鐘在龍筍
魯直再次韻寄少游
薛宣欲吏雲季氏或招閔此公胸中秋萬物欲收稛賣
藥偶知名草玄非近凖才難不易得志大略細謹士生
要弘毅天地為蓋軫驥夾鹽車驂井下短綆引難甘呼
爾食聊寄粲然囅誰能借前籌還婦用束緼吾聞調羹
鼎異味及枌槿豈其供王羞而棄會稽筍
春日寓直有懷參寥
觚稜金爵自岧嶤藏室春深更寂寥捫虱幽花欹露葉
岸巾高柳轉風條文書几上鬚髯變鞍馬塵中歲月銷
何日一笻江海上與君徐步看生潮
文潛次韻
衰疲久厭五更朝每愧冥鴻在泬寥顧我塵冠凋舊鬢
愛君山桂長新條文詞畫虎工逾拙世味春冰老益消
只欲歸依香火社高堂時聽法音潮
元日立春三絶
此度春非草草回美人休著剪刀催直須殘臘十分盡
始與新年一併來
發春獻歲偶然同新歷觀天最有功頭上兩般幡勝影
一時飛入酒杯中
攝提東直斗杓寒驟覺中原氣象寬天為兩宫同號令
不教春歲各開端
東坡次韻
省事天公厭兩回新年春日併相催慇懃更下山隂雪
要與梅花作伴來
己夘嘉辰壽阿同願渠無過亦無功明年春日江湖上
回首觚稜一夢中(子由一字同叔元日己夘渠本命也)
詞鋒雖作楚騷寒德意還同漢詔寬好遣秦郎供帖子
盡驅春色入毫端(立春日翰林學士供詩帖子)
張文潛
初到都下供職寄黃九
千里不相見勞勞復何辭不應一城中耿耿令我思僦
舍酒家樓椎壚卷其旗鼠壤敗晨炊守翁噪羣兒馬傍
挾兩羸雙踵待刻移五日長安塵故山夢中歸何以洗
我心望君青松姿懷情久不吐古屋絃悲詩
魯直次韻
短褐不磷緇文章近楚辭未識想風采别去令人思斯
文已戰勝凱歌偃旍旗君行魚上冰忽復燕哺兒學省
得佳士催來費符移方觀追金玉如許遽言歸南山有
君子握蘭懷令姿但應潔齋俟勿詠無生詩
贈无咎以既見君子云胡不喜為韻
平生懷想人握手良未易接君同舍歡此事非此世十
年淮海夢一笑相逢地投分白首期願言何有既
賢愚譬觀形美醜不自見醫肱待三折劍鐵要百鍊磨
君古青銅汰揀寄明辨一智出千愚食芹敢忘獻
文風還正始磊落有諸君長者進後生亦使我有聞譬
如狸與虎偶使並稱文然終不可反困我力空勤
文衰東京後特起得韓子支撐誹笑中久乃化而靡籍
湜既灑掃後生始歸市垂君拯溺手請效我一指
詩壇李杜後黃子擅竒勲平生執羈靮開府與參軍舉
詩秉筆徒吟哦漫云云安知握竒律一字有風雲
觸有羸其角進有跋其胡膏車秣吾馬白日在修途雖
乏無何杯頗多未見書力學致事功良田本深鋤
黃子少年時風流勝春柳中年一鉢飯萬事寒木朽室
有僧對談房無妾持帚此道人人事誰令余獨不
南山縛虎師肯顧世書字揚眉哦楚喉鼎畔倒侯喜詩
聲一蒼蠅下到霹靂耳庸庸老尋常物外有竒偉
魯直次韻
龜以靈故焦雉以文故翳本心如日月利欲食之既後
生玩華藻照影終没世安得八紘罝以道獵衆智
談經用燕說束棄諸儒傳濫觴雖有罪末派瀰九縣張
侯真理窟堅壁勿與戰難以口舌爭水清石自見
野性友麋鹿君非我同羣文明近日月我亦不如君十
載長相見逝水川沄沄何言談絶倒茗椀對爐薰
北寺鎖齋房塵鑰時一啟晁張跫然來連璧照書几庭
柏鬱䓤䓤紅榴罅多子時蒙吐佳句幽處萬籟起
先皇元豐末極厭士淺聞只今舉秀孝天未喪斯文晁
張班馬首崔蔡不足云當令横筆陣一戰靜楚氛
張侯窘炊玉僦屋得空壚但見索酒郎不見酒家胡雖
肥如瓠壺胸中殊不粗何用知如此文采似於莵
荆公六藝學妙處端不朽諸生用其短頗復鑿戶牖譬
如學捧心初不悟已醜玉石恐俱焚公為區别不
吾友陳師道抱獨門掃軌晁張作薦書射雉用一矢吾
聞舉逸民故得天下喜兩公陣堂堂此事可摩壘
次韻秦覯
琬琰非世珍昔以羊皮換嗟君復何求衆棄乃所玩十
年少遊兄閉口受客難二毛才一第俗子猶憤惋人間
異巧拙善斵愧顔汗嬋娟守重閨倚市爭倩盼君胡寶
滯貨屢辱訪衰懦譬猶卧仆塗更侑觥與散球然瑚璉
質磨琢爭璀璨遲君三年鳴更用驚我慢
魯直次韻
山林與心違日月使鬢換儒衣相詬病文字奉娛玩自
古非一秦六籍蓋多難詩書或發冢熟念令人惋秦君
銳本學驥子已血汗相期參天衢伯樂嘗一盼士為欲
心縛寸勇輒尺懦要當觀此心日照雲霧散扶疎萬物
影宇宙同璀璨置規豈惟君亦自警弛慢
初伏大雨戲呈无咎(集本無戲字)
初伏炎炎坐湯釡長安行人汗沾土誰傾江海作清凉
玄雲駕風横白雨普陁真人甘露手能使渴乏厭膏乳
且欲當風展簟眠敢辭避漏移牀苦清貧學士卧陶齋
壁上墨君淡無語翰林但解嘲苜蓿彭宣不得窺歌舞
聯詩得句笑出省策馬涉泥歸閉戶牀頭餘榼定何嫌
窗外黃榴堪薦俎
无咎次韻
蓬山前臨九軌路三月街晴案吹土直廬鑿牖面宫垣
青壁嶄嶄看垂雨殿閣風斜碧瓦寒翅濕蒼鳶不能乳
却思窮巷亦可憐一掃蚊䖟通昔苦鬱蒸書課未須忙
午漏傳休聽天語平生豪氣對尊酒山雞見鏡猶能舞
城南寺近晚堪過笙歌凉月聞千戶但憂伏日細君須
割肉無緣侍歸俎
復用韻
火焚真金融作暑南風無聲蒸厚土省門下馬不讀書
急掃藤牀卧聽雨朝凉已覺飯有味紫盌新茶如潑乳
天工未費一杯水已變炎凉異甘苦晁侯笑顧北窗竹
知君吟詩得佳語忽驚秋近梧桐落未厭野潤商羊舞
快洗晚空作晴碧三更月華清萬戶不怕泥深滑馬蹄
更自無金謀燕俎
用韻答蔡天啟
黃鍾無聲登瓦釡蔡子青衫在塵土逼人爽氣百步寒
知子胸中有風雨三年河東走胡馬絶口魚鰕便酪乳
歸來萬卷付一讀不學兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劍蛟龍舞
天兵百萬老西北快馬如飛不出戶看公大纛出麒麟
走取單于置刀俎(蔡天啓詩張侯胸中包覆釡百里奔流無寸土玄蛟白鼉有時作一洗乾)
(坤三日雨詩雄變怪有如此震動稍能止啼乳已傾太白酒船空更壓少陵飯山苦昨朝東門同拜勅玉齒猶)
(能道中語閉門十日無一事坐對空庭秋葉舞何時御史出霜臺便&KR1421;前騶辭棘戶城南邀我倒餘尊紫栗黃)
(橙已登俎)
无咎次韻贈文潛
蔡侯飽學囷干釡濯足清江起南土放談頗似燕客雄
快奪范雎如墜雨東城增羽未足論柏直何為口方乳
蔣侯山中伴香火三年不厭長齋苦平生豪偉有誰同
要得張侯三日語晝閒那自運甓忙時清不用聞雞舞
桓榮懽喜見車馬書冊辛勤立門戶要當食肉似班超
猛虎何嘗窺案俎
欲知歸期近贈天啟
欲知歸期近屈指不滿手豈無兒女心惜此良邂逅蔡
郎吾未見心已想雄秀那知風雨夜聽此龍劍吼八荒
一驥了萬馬空去廏鍾山淨明老為子不惜口頗聞國
士薦固自君所有唯應功名地他日客老醜(蔡天啓詩欲知歸期)
(近朱墨復在手出門豈無時官事少邂逅張公晚定交千仞仰森秀華堂耿青燈夜半獅子吼真龍服内閑爽)
(氣凜羣廏新詩陳五鼎斟酌皆可口光華委行色於我亦何有緘藏不知報刻劃無鹽醜)
无咎次韻
眉山見張侯心許出一手臨川得蔡子千載慰邂逅鄧
君起南園磊磊看三秀譬如黃鍾陳我尚瓦釡吼欲知
歸期近喚馬牽出廏官醪持餉婦傾瀉僅漬口千章輸
明堂勿問草澤有羣公自凜凜水鏡照妍醜
謝錢穆父惠高麗松扇
三韓使者文章公東夷守臣親掃宫清廉不受槖中獻
萬里歸來兩松扇六月長安汗如洗豈意落我懷袖裏
中州剪盡霜雪紈千年淳風古箕子
東坡次韻
可憐堂堂十八公老死不入明光宫萬牛不來難自獻
裁作團團手中扇屈身蒙垢君一洗挂名君家詩集裏
猶勝漢宫悲婕妤網蟲不見乘鸞子
休沐不出二首(闕)
魯直次韻二首
風塵車馬逐得失兩關心惟有張仲蔚門前蓬藋深自
公及歸沐畢願詩書林墻東作瘦馬萬里氣駸駸
與世自少味閉關非有心戎葵一笑粲露井百尺深著
書灑風雨枯筆束如林蘇公歎妙墨逼人太駸駸
魯直見和前詩再用前韻
濟物非僕僕功名愧無心倚市安能美汲泉不厭深老
人夙有尚缾鉢好叢林安能紅塵裏徒使老駸駸
无咎次韻二首
張侯經濟術見遇未容心揚子執戟老蔣生開逕深子
亦拙造請素懷愛園林閉門鳥雀喜朝日上駸駸
文史平昔契淮山别離心省中並日直天上青春深買
屋近城塢往來成竹林詩摹黃著作吾亦意駸駸
泊南京登岸有作呈子由子中子敏逸民
客行歲云暮孤舟衝北風出門何蕭條驚沙吹走蓬北
涉濉河水南望宋王臺落葉舞我前鳴鳥一何哀重城
何諠諠車馬溢四郭朱門列大第高甍麗飛閣湯湯長
河水赴海無還期蒼蒼柏與松崗原常不移覽物各有
歎誰者知我心口吟新詩章手撫白玉琴鳴琴感我情
一奏涕淚零伯牙久已死何人為我聽推琴置之去酌
我黃金罍幽憂損華姿流景良易頹
欒城次韻
客舟逝將西日夜西北風維舟罷行役坐令鬢如蓬偶
從二三子步上百尺臺雲煙遍原隰惝怳令人哀山中
難久居浮沉在城郭欲學揚子雲避世天禄閣浮木寄
流水行止非所期何須自為計水當為我移外物不可
必惟此方寸心心中有樂事手付瑟與琴夜吟感秋詩
惜此芳物零幽人亦多思起坐再三聽白駒在空林缾
罄有恥罍盡我一杯酒愁思如雲頽
文周翰邀至王才元園飲
朝衫衝曉塵歸帽障夕陽日月馬上過詩書篋中藏心
疑長安人一一如我忙城西有佳友延我步閑坊入門
見主人讌客無簮裳蒲團烏皮几密室留妙香門前佳
木隂堂後羅衆芳飯客炊雕胡旨酒來上方盈盈雙鬟
女身小未及牀執板歌一聲賓主無留觴潄井消午醉
掃花坐晚凉主翁塵外人三十辭明光閉門自灌園種
木見老蒼有才不試事歸卧野僧房知君非徒然顧我
不能量始知同一國喧靜自相忘衆綠結夏帷老紅駐
春粧何惜君馬蹄坐令風雨狂
魯直次韻
移竹淇園下買花洛水陽風煙二十年花竹可迷藏九
衢流車馬相值各匆忙豈有道邊宅靜居如寶坊幅巾
延客酒妙歌小紅裳主人有班綴衣拂御爐香常恐鶗
鴂鳴百草為不芳故作龜曳尾頗深漆園方初開蝸牛
廬中置師子牀買田苑丘間江漢起濫觴今此百畝宫
冬温夏清凉身閒閱世故宇靜發天光安肯聲利場牽
黃臂老蒼張侯筆瑞世三秀麗齊芳作詩盛推賞明珠
計斛量掃花坐晚吹妙語益難忘重游樊素病捧心不
能粧來日猶可追聽我歌楚狂
无咎次韻
霜雪埋百花及時鬭春陽城南有高士買屋入花藏經
時不出門為花日日忙我居在何許近止東數坊亦有
佳公子連車換帷裳隔墻蜂蝶喧開戶草木香仙人朱
桃椎髮綠童臉芳此公不可見此畫來遠方竹欹屠蘇
塢柳拂轆轤牀素兒雖小小亦足侑客觴尚書廊廟具
氣若冰壺凉忘年此賓主吾黨有輝光人生走塵土歲
月顔鬢蒼曷不休沐暇過此薰脩房宴坐二十年非癡
實難量(王才元未四十休官)張侯不出家在家說緣忘尚擬問兩
卿攜肴借紅粧妍歌聽黃子不飲亦清狂
卧病月餘呈子由二首
蔀室悠悠昏復朝強披莊子說逍遥四禪未到風猶梗
九轉無功火不燒學道若為調鹿馬是身不實似芭蕉
丹砂赤箭功何有想聽清言意自消
風葉鳴窗已復朝喚回歸夢故山遥酒壺暗淡浮塵集
藥鼎青熒敗葉燒閉戶獨依寒蟋蟀移牀更就雨芭蕉
雪深更請安心術長日如年未易消
欒城次韻
一卧憐君三十朝呼醫仍苦禁城遥靈根自逐新陽發
病枿從經野火燒吻噪未須尋麯蘖囊空誰與典絺蕉
何時匹馬隨街鼓睡起頻驚髀肉消
塵垢汙人朝復朝病中吟嘯夜方遥長空雁過疑相答
虚幌螢飛坐恐燒稍覺新霜試松竹未應寒雨敗梧蕉
從來百鍊身如劍火滅重磨未遽消
无咎次韻一首
㩦笻過子約朝朝况是門無百步遥午卧簷曦茶可煮
夜談窗霰栗堪燒范魚何用驚生釡鄭鹿應知夢覆蕉
試作文殊問居士從今一飯久如消
立春三首
天上春來誰報人江山氣象一時新懶將白首簮幡勝
壽酒三杯慰逐臣
風光先著竹間梅和氣應從九地回桃李滿園渾未覺
微紅先向寶刀開
蒼龍闕角回金斗文德門南散曉班車馬紛紛殘雪裏
鏤銀剪綵舞新幡
魯直次韻
渺然今日望歐梅已發黃州首更回試問淮南風月主
新年桃李為誰開
誰憐舊日青錢選不立春風玉筍班傳得黃州新句法
老夫端欲把降幡
江山也似隨春動花柳真成觸眼新清濁盡須歸甕蟻
吉凶更莫問波臣
魯直再次前韻
春工調物似鹽梅一一根中生意回風日安排催歲換
丹青次第與花開
久狎漁樵作往還曉風宫殿夢催班鄰娃似與春爭道
酥滴花枝綵剪幡
酒有全功筆有神可將心付白頭新春盤一任人爭席
莫道前銜是近臣
次韻鄧忠臣呈同院後至諸公
驄馬嘶將近天門報欲回妻孥憐别久鄰里問歸來左
學徒仍在(嘗官太學)西城宴許陪(官得與聞喜宴)腹毛何足問竒捷
看渠魁(鄧忠臣詩秋日同文館飛章待報回絲綸先日降鵷鷺忽朋來諸彦俱精鑒微生亦濫陪紛紛)
(五千牘誰定冠倫魁)
无咎聞謹思話舊隠用回字韻
聞在豪塘隠松林日百回當年鹿何往異世鶴歸來未
許茅齋並終朝蠟屐陪丹留杉不死夜氣看星魁(謹思家臨)
(湘壕塘晉陶淡隠此山嘗養一白鹿蓋乘鶴仙去藏丹於杉今大十餘抱矣)
嘲无咎夜起明燈聽謹思詩
翠屏香暖秋眠穏霜冷寶奩金錯刀誰信苦吟無睡客
挑燈起聽楚人騷
无咎次韻奉答文潛戲贈
倦遊年少憶安巢歸夢嘗慚斷織刀(樂羊子遊學來歸妻何氏引刀趨機)
(曰君損失成功猶斷斯織也)老去周顒雖有婦黃經對几夜騷騷
再謝周顒之句
煙飛小玉吳王國柳暗朱樓鐵甕城見說周顒經案外
亦聞荀粲并牀聲
无咎次韻
秋日照歌淮上舫春花引醉福昌城何如閶闔門西北
卧聽秋風枕畔聲
次韻鄧忠臣夜話達旦
燈花昨夜已分明更聽朝簷喜鵲聲明日朱門閉空館
秋風駿馬大梁城(鄧忠臣詩書窗燈火夜深明窗外蕭蕭雨葉聲對榻不眠談往事渾如五)
(鼓過嚴城)
无咎次韻
疎林小雨月籠明商頌琅琅夜半聲鄧子弓強殊未發
欲馳桑本犯堅城
同魯直无咎遊啟聖
西方金仙千歲身天上伐木役天人閻浮檀光照世界
作此無量勝妙因九龍寶地赤精宅涌出宫殿壓風輪
化人南來為守護震動六種走鬼神錦幪老人常住世
宴坐說法無冬春故人蕭公作塵土白蓮花葉光如新
妙道無邊世眼窄真心遍通人智貧可憐端居敝宇宙
幾見疑惑談偽真簷牙森森鐵鳳啄殿顔眈眈金獸蹲
官冷何妨近香火時容勝絶洗埃塵
无咎次韻(少一韻)
至人如幻千億身若以色觀皆世人大千初自一漚發
變化誰能知本因移天宫殿著人世斷取無異陶家輪
當年紫磨已殊勝後來浮海亦有神緬懷此地初啟聖
真人繼出天下春莊嚴事秘理莫測萬世鎮守無陳新
寶坊千柱衆八百衣食隨念何由貧天寒急景過駒隙
坐穏不去同鴟蹲歸來想像法光影一洗百慮無餘塵
寒夜擁爐有懷淮上
長安暮冬雪如山堅冰錯落於其間八荒一雲同慘淡
北風怒迴江海飜老人此時不復出閉戶然薪守蓬蓽
忽憶去年淮上船有客致酒頗豪逸三更堂下霜折木
坐上美人鳴寶瑟人生有情亦可憐明眸皓齒如眼前
主人金章作塵土煙飛星散江南天知非蘧公時一歎
讀書梅叟亦蕭然百年萬事費排遣軟語試問東家禪
无咎次韻(少一韻)
老人得坐安如山畏寒縮頭衣裘間不如公子擁樽酒
詩材春富詞濤翻想見楊家美人出玉面朱唇映琴瑟
冰船著炬光照淮雪亂風筵飲方逸只今愁坐私自憐
寒書凍硯塵滿前人生何者非昨夢還如歸去散花天
老人已復形槁木真幻那知然不然蚓鳴小鼎藜羹熟
開眼圓蒲不是禪
竹堂
誰道清貧守冷官遶家十萬翠琅玕直應流水深相與
不待清風已自寒學得鳳鳴真自許化成龍去不終蟠
知君何世無來者可是王郎獨與歡
无咎次韻
梅福當年守此官荆山誰見韞琅玕人如脩竹三冬好
詩與清溪九夏寒未信簮裳妨小隠及時雷雨起深蟠
春風攬轡河陽縣痛飲狂歌憶舊歡
坡門酬唱集卷二十二
