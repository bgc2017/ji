坡門酬唱集卷十九
宋邵浩編
欒城
飲酒過量肺疾復作
朝蒙麫塵居夜傍糟牀卧鼻香黍麥熟眼亂瓶罌過囊中衣
已空口角涎虚堕啜嘗未云足盜釂恐深坐史君信寬仁
高會慰寒餓西樓適新成明月猶半破擁簷青山横拂檻流水
播雕盤貯霜實銀盎薦秋糯共言文字歡豈待紅裙佐惟知
醍醐滑不悟頗羅大夜歸肺增漲晨起脾失磨情懷忽牢落
藥餌費調和衰年足可窮一醉仍坎坷清樽自不惡多病欲
何奈聞公話少年舉白不論箇歌吟雜嘲謔笑語爭掀簸平
眀起相視銳氣曾未挫逹人遺形骸駑馬懷豆莝不知逃世
網但解憂歲課不見獨醒人終費招魂些
東坡次韻
憶子少年時肺病疲坐卧喊呀或終日勢若風雨過虚
陽作浮漲客冷仍下墮妻孥恐悵望膾炙不登坐終年
禁晚食半夜發清餓胃強鬲苦滿肺斂腹輒破三彭恣
啖囓二豎肯逋播寸田可治生誰勸耕黃稬(新法方回謂黃稬為)
(上腴)探懷得真藥不待君臣佐初如雪花積漸作櫻桃大
隔墻聞三嚥隠隠如轉磨自茲失故疾陽唱隂輒和神
仙多歴試中路或坎坷平生不盡器痛飲知無奈舊人
眼看盡老伴餘幾箇殘年一斗粟待子同舂簸云何不
自珍醉病又一挫真源結梨棗世味等糠莝耕耘當待
穫願子勤自課相將賦遠遊仙語不用些
孔平仲著作江州官舍小菴
近山不作看山計引水新成照水菴閉口忘言中自飽
安心度日更誰參簡編圍繞穿書蠧窗戶低回作蠒
蠶我亦一軒容膝住敝裘麤飯有餘甘
東坡次韻
逢人欲覓安心法到處先為問道菴盧子不須從若士
蓋公當自過曹參羨君美玉經三火笑我枯桑困八蠶
猶喜大江同一味故應千里共清甘
予初到筠即於酒務庭中種竹四藂杉二本及今
三年二物皆茂秋八月洗竹培杉偶賦短篇呈
同官
種竹成藂杉出簷三年慰我病厭厭芟除亂葉風初好
封植孤根筍自添高節不知塵土辱堅姿試待雪霜霑
屬君留取障斜日仍記當年此滯淹
東坡次韻
吏散庭空雀噪簷閉門獨宿夜厭厭似聞梨棗同時種
應與杉篁刻日添糟麴有神熏不醉雪霜誇健巧相沾先
生坐待清隂滿空使人人歎滯淹
答王定國問疾
五年竄南荒頑質不復病吸清吐濁穢氣練骨隨勁澹
然久忘歸寂寂就遐屏國恩念流落牽挽畀隣境葉舟
泝長江藤鞋過重嶺峽深蔦蘿惡山嶮崖石横恢台夏
初發氛霧秋愈盛菘薤食有時豚羔詎曾省門開訟氓
入日晏鴂舌競肝脾得寒熱冰炭迫晨瞑俚醫固空疎
蠻覡劇粗猛老妻但坐哭遺語未肯聽長子亦在牀一
卧昏不醒思歸未可得即死付前定如如性終在冉冉
歲將冷筋骸稍輕安冠服強披整餘方厭苓术日食禁
醪茗髮衰亂隨櫛骨瘦空看影簿書勉復親環玦非所
請馬老固伏櫪槎流舊安井凌兢就輕車邂逅出脩綆
此生誠夢幻俛仰成弔慶故人枉新詩萬里慰孤耿賞
音我非曠斵鼻君真郢南遷昔所同卧疾今亦並遠行
信由天未死庸非命歸舟正飄兀齋舍念清淨作書附
鴻翼去路瞻斗柄閘水漸安流吳音未全正一樽對清
言及此冬夜永
魯直次韻
種萱盈九畹蘇子憂國病炎蒸卧百戰山立有餘勁斯
人廊廟器不合從遠屏江湖搖歸心毛髮侵老境艱難
喜歸來如晴月生嶺仍懷阻歸舟風水蛟鰐横補衮諫
官能用儒吾道盛上書詆平津蠧藳初記省至今民社
計非事頰舌競方來立本朝獻納繼晨瞑人材包新舊
王度濟寬猛必開曲突謀滿慰傾耳聽斯文吕與張泉
下亦蘇醒天聰四門闢國勢九鼎定身得遭太平分甘
守閒冷天津十年面想見頎而整何時及國門休暇過
煮茗燒燈留夜語鴻雁看對影但恐張羅地頗復多造
請維此禮部公寒泉甃舊井謫去久羸瓶召還汲脩綆
太任决齋宫陛下天統慶日月進亨衢經緯寒耿耿西
走已和戎南遷無哀郢誰言兩逐臣朝轡天街並王子
竄炎洲萬死保軀命還家頰故紅信亦抱淵靜税屋待
車音掃門新箒柄行當懷書傳載酒求是正端如嘗橄
欖苦過味方永
送千之姪西歸
京洛東遊歲月深相逢初喜解微吟夢中助我生池草
别後同誰飲竹林文字承家憐汝在風流似舊慰人心
便將格律傳諸弟王謝諸人無古今
東坡次韻
江上松楠深復深滿山風雨作龍吟年來老榦都生菌
下有孫枝欲出林白髮未成歸隠計青衫倘有濟時心
閉門試草三千牘仄席求人少似今
送陳侗同年知陜州
上書乞江淮得請臨關河所得非所願親友或相訶丈
夫志四方所遇常逶迱况當國西屏形勝古來多崑渠
湧北郭華岳垂東阿羌氐昔未平驛騎如飛梭間諜時
出没關梁苦誰何爾來一清淨西望多麥禾魏絳方和
戎先零正投戈秦人釋重負道路聞行歌便當卧齋閤
次第除網羅時時一嘯咏未用勤催科諸孤寄吳越食
口如雁鵝持分槖中金何必手自摩
東坡次韻
誰能如鐵牛横身負黃河滔天不能没尺箠未易訶世
俗自無常徐公故逶迤别來不可說事與浮雲多當時
無限人毁譽即墨阿虛聲了無實夜蟲鳴機梭相逢一
笑外奈此白髮何天驥皆籋雲長鳴飽芻禾王庭旅百
實大貝隨弓戈君獨一麾去欲賡五袴歌甘棠古樂國
白酒金叵羅知君不久留治行中新科過客足瞋喜東
堂記分鵝此外但坐嘯後生工揣摩
子瞻與李公麟宣德共畫翠石古木老僧謂之憩
寂圖題其後
東坡自作蒼蒼石留取長松待伯時只有兩人嫌未足
更收前世杜陵詩
魯直次韻二首
松含風雨石骨瘦法窟寂寥僧定時李侯有句不肯吐
淡墨寫出無聲詩
龍眠不似虎頭癡筆妙天機可並時蘇仙潄墨作蒼石
應解種花開此詩
次韻孔武仲學士見贈
羨君耽讀書日夜論今古雖復在家人不見釋手處意
求五車盡未惜雙目苦蓬萊倚霄漢簡冊充棟宇學成
擅囷倉筆落走風雨破籠閉野鶴短草藏文虎鬢須忽
半白兒女無復乳知君不能薦愧我終何補偶來相就
談日落久未去歸鞍得新詩佳句爛如組古風棄雕琢
遺味比樂府且復調塤箎泠然五音舉
東坡次韻(見子由與孔常父唱和詩輒次其韻余昔在館中同舍出入輒相聚飲酒)
(賦詩近歲不復講故終篇及之庶幾諸公稍復其舊亦太平盛事也)
君先魯東家門戶照千古文章固應爾須鬛餘似處雖
非蒙倛狀尚肖歴國苦誦書口瀾翻布榖雜杜宇十年
困奔走櫛沐飽風雨吾道其非耶野處豈兕虎灞陵閒
老將柏直口尚乳自君兄弟還鼎立知有補蓬山耆舊
散故事誰刪去來迎馮翊傳出餞會稽組吾猶及前輩
詩酒盛冊府願君唱此風揚觶斯杜舉
送家定國朝奉西歸
我懷同門友勢如曉天星老去髮垂素隠居山更青退
翁聯科第俯仰三十齡仕宦守鄉國出入奉家庭鵠鷺
性本靜芷蘭深自馨新詩得高趣衆耳昏未聽笑我老
憂患奔走如流萍冠裳強包裹齒髮坐凋零晚春首歸
路朱轓照長亭縣令迎使君綵服導輜軿長歎或垂涕
平反知有令此樂我已亡雖達終不寧
東坡次韻送家退翁知懷安軍
吾州同年友粲若琴上星當時功名意豈止拾紫青事
既與願違天或不假齡今如圖中鶴俛仰在一庭(吾州同年)
(友十三人今存者六人而已故有琴上星圖中鶴之語)西南正春旱廢治黏枯萍
翩然一麾去想見靈雨零我無謫仙句待詔沉香亭空
騎内廏馬天仗隨雲軿竟無絲毫補眷焉誰汝令永愧
舊山叟憑君寄丁寧
去年冬轍以起居郎入侍邇英講不逾時遷中書
舍人雖忝冒愈深而瞻望清光與日俱遠追記
當時所見作四絶句呈同省諸公
邇英肅肅曉霜清玉宇時聞槁葉零風過都城吹廣内
萬人笑語落中庭
銅缾灑遍不勝寒雨點勻圓凍未乾回首曈曨朝日上
槐龍對舞覆衣冠(邇英前有雙槐甚高而柯葉拂地狀若龍蛇講官進對其下)
早歲西廂跪直言起迎天步晚臨軒何知老侍曾孫聖
欲泣龍髯吐復吞(轍昔舉制策坐於崇政西廊蓋邇英之北也是日晚仁皇自延和步入崇)
(政過所試幄前瞻望天表最為親近)
講罷淵然似不勝詩書默已契天心高宗問答終垂世
未信諸儒測淺深
東坡次韻
曈曈日脚曉猶清細細槐花暖自零坐閱諸公半廊廟
時看黃色起天庭(僕射呂公門下韓公左丞劉公皆自講席大用)
上尊初破早朝寒茗盌仍沾講舌乾陛楯諸郎空雨立
故應慙悔不儒冠
兩鶴摧頽病不言年來相繼亦乘軒悞聞九奏聊飛舞
可得裴回為啄吞
微生偶脱風波地晚歲猶存鐵石心定似香山老居士
世緣終淺道根深(樂天自江州司馬除忠州刺史旋以主客郎中知制誥遂拜中書舍人軾)
(雖不敢自比然謫居黃州起知文登召為儀曹遂忝侍從出處老少大略相似庶幾復享此翁晚節閒適之樂)
(焉)
魯直次韻
赤壁歸來入紫清堂堂心在鬢雕零江沙踏破青鞋底
却結絲絇侍禁庭
胷蟠萬卷夜光寒筆倒三江硯滴乾大似不蒙稽古力
只今猶著侍臣冠
對掌絲綸罷記言職親黃屋傍堯軒雁行飛上猶回首
不受青雲富貴吞
樂天名位聊相似却是初無富貴心只欠小蠻樊素在
我知造物愛公深
魯直再次韻
隆儒殿閣對横經咫尺清都雨露零見說文星環北極
人間無路仰天庭
風櫺倒影日光寒堯日當中露正乾殿上給扶鳴漢履
螭頭簮筆見秦冠
萬國歸心天不言諸儒爭席異臨軒聖功典學形歌頌
更覺曹劉不足吞
延和西路古槐隂不隔朝宗夙夜心公有胷中五色線
平生補衮用功深
文潛次韻
天寒書殿曉班清氣爽仙盤瑞露零講罷羣公佩聲散
一竿宫日轉槐庭
聯翩右史直西垣舊墨螭頭點未乾自是退之平昔事
可須慙著進賢冠
冠佩煌煌拱北辰道人風骨自軒軒茯苓松下龜黿老
須乞靈丹一粒吞
恭默誰聆金玉音陶甄萬物付無心君王好學真天意
憂國論思不厭深
无咎次韻
白髮歸聮侍從榮未應江海歎飄零禽魚不與鈞天觀
想見羣龍舞洞庭
李公素譽壓朝端曾泝龍門鬛未乾雖愧彭宣惟賜食
未慙貢禹亦彈冠
纘服憂勤未有言諸儒經術侍彤軒九疇咸叙今天錫
三畫何人昔夢吞
金玉誰人詠德音太平無象屬人心日高初散露門講
天上五雲宫殿深
坡門酬唱集卷十九
