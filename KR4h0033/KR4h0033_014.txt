坡門酬唱集卷十四
宋邵浩編
東坡
子由生日
上天不難知好惡與我一方其未定間人力破隂隲少
忍待其定報應真可必季氏生而仁觀過見其實端如
柳下惠焉往不三黜天有時而定夀考未易畢兒孫七
男子(三子四孫)次第皆逢吉遥知設羅門獨掩懸罄室回思
十年事無愧箧中筆但願白髮兄年年作生日
欒城次韻
弟兄本三人懷抱喪其一頎然仲與叔耆老天所隲師
心每獨往可否輙自必折足非所恨所恨覆鼎實上頼
吾君仁議止海濱黜凄酸念母氏此恨何時畢平生賢
孟博苟生不謂吉歸心天若許定卜老泉室凄凉百年
後事付何人筆于今兄獨知言之泣生日
以黃子木拄杖為子由生日之夀
靈夀扶孔光菊潭飲伯始雖云閒草木豈樂蒙此恥一
時偶收用千載相瘢疻海南無嘉植野果名黃子堅瘦
多節目天材任操倚嗟我始剪裁世用或緣此貴從老
夫手往配先生几相從歸故山不愧仙人杞(本草枸杞一名仙人杖)
欒城次韻
老至亦有漸五十惟杖始行年日辰匝幸免鄉閭恥罪
重瘡難平餘痂未脱疻登山足猶健不用扶兒子吾兄
念辛勤贈此攜且倚他年賜環日田舍猶須此早收藤
節杯旋綴烏皮几茅簷數間足不用伐桐杞
李伯時畫其弟亮功舊隠宅圖
樂天早退今安有摩詰長閒古亦無五畆自栽池上竹
十年空看&KR1793;川圖近聞陶令開三徑應許揚雄寄一區
晚歲與君同活計如雲鵝鴨散平湖
魯直次韻
今人常恨古人少今得見之誰謂無欲學淵明歸作賦
先煩摩詰畫成圖小池已築魚千里隙地仍栽芋百區
朝市山林俱有累不居京洛不江湖
贈嶺上老人
鶴骨霜髯心已灰青松合抱手親栽問翁大庾嶺頭住
曾見南遷幾箇回
欒城次韻代老人答
嶺頭盧老一罏灰長短根莖各自栽輕賤已消先世業
知君海上去仍回
過嶺二首
暫著南冠不到頭却随北雁與歸休平生不作兔三窟
今古何如貉一丘當日無人送臨賀至今有廟祀潮州
劍關西望七千里乘興真為玉局游
七年来往我何堪又試曺溪一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山鷄忽飛起半嵓花雨落毿毿
欒城次韻一首
山林瘴霧老難堪歸去中原荼亦甘有命誰令終返北
無心自笑欲巢南蠻音慣習疑傖語脾病縈纏帶嶺嵐
手挹祖師清净水不嫌白髮照毿毿
和陶止酒(并引)
丁丑歲余謫海南子由亦貶雷州五月十一日相
遇於藤同行至雷六月十一日相别渡海余時病
痔呻吟子由亦終夕不寐因誦淵明詩勸余止酒
乃和元韻因以贈别庶幾真止矣
時来與物逝路窮非我止與子各意行同落百蠻裏蕭
然兩别駕各擕一稚子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為已微疴坐杯酌止酒則瘳矣望道雖未
見隠約見津涘從今東坡室不立杜康祀
欒城和
少年無大過臨老重復止自言衰病根恐在杯酒裏今
年各南遷百事付諸子誰言瘴霧中乃有相逢喜連牀
聞動息一夜再三起泝流俯仰得此病竟何理平生不
尤人未免亦求已非酒猶止之其餘真止矣飄然從孔
公乘桴南海涘路逢安期生一笑千萬祀
和陶勸農(并引)
海南多荒田俗以貿香為業所産秔稌不足於食
乃以藷(時諸切)芋雜米作粥糜以取飽予既哀之乃
和淵明勸農詩以告其有知者
咨爾漢黎均是一民鄙夷不訓夫豈其真怨忿劫質尋
戈相因欺謾莫訴曲自我人
天禍爾土不麥不稷民無用物怪珍是植播厥熏木腐
餘是穡貪夫汚吏鷹鷙狼食
豈無良田膴膴平陸獸蹤交締鳥喙諧穆驚麏朝射猛
豨夜逐芋羹藷糜以飽耆宿
聽我苦言其福永久利爾鋤耜好爾隣耦斬艾蓬藋南
東其畆父兄搢梃以抶游手
天不假易亦不汝匱春無遺勤秋有厚冀雲舉雨决婦
姑畢至我良孝愛袒跣何愧
逸諺戲侮博奕頑鄙投之生黎俾勿冠履霜降稻實千
箱一軌大作爾社一醉醇美
欒城和(并引)
子瞻兄和淵明詩六章哀儋耳之不耕予居海
康農亦甚惰其耕者多閩人也然其民甘於魚
鰍蟹蝦故蔬果不毓冬温不雪衣被吉貝故蓺
麻而不績生蠶而不織羅紈布帛仰於四方之
負販工習於鄙樸故用器不利醫奪於巫鬼故
方術不治予居之半年凡羇旅之所求皆不獲
故亦和此篇以告其窮庶幾有勸焉
我遷海康寔編於民少而躬耕老復其真乘流得坎不
問所因願以所知施及斯人
我行四方稻麥黍稷果蔬蒲荷百種咸植糞溉耘耔乃
後有穡爾獨何為開口而食
掇拾於川搜捕於陸俯鞠婦子仰薦昭穆閩乘其媮載
耒逐逐計無百年謀止信宿
我歸無時視汝長久孰為沮溺風雨相耦築室東臯取
足南畆后稷為烈夫豈一手
斵木陶工器則不匱績麻繅蠒衣則有冀藥餌具前病
曷從至坐而告窮相視徒愧
莫為之唱冥不謂鄙一夫前行百夫具履以為不信出
視同軌期爾十年風變而美
坡門酬唱集卷十四
