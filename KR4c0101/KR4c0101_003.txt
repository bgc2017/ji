唐秘書省正字先輩徐公釣磯文集卷第三
徐夤昭夢著
賦
太極生二儀賦
太極何名其形混成畫一氣以中斷區二儀而始生
厚載者所以凝其濁高明者所以厚其清吾嘗究天
地之初洞肧腪之始本無兆以無朕竟何聽以何視
茫乎大醉之鄕寂若無生之理我形影以都秘我音
響而未起混沌將至唯聖乃出隨我聲而發音響逐
我象而設形質於是上泝無邊昭然廓然營空碧而
星辰錯落豁東西而烏兔高懸漢玉奚水河銀曷泉
無得而踰六律而宗成大化不言而信四時而飛作
流年此一儀者天也上以昭宣復以一撮之多九垓
攸布聳華嶽以西峙洶滄溟以東注蔓延生植滄洋
制度何舟何楫凌開白浪爲程誰馬誰車碾破青山
作路此一儀者地也厚惟固護嗚呼太極故兮二儀
新二儀新兮四象分我目明兮所見耳餘聽兮所聞
五色成章炳煥而光昭朴素八風從律凄凉而吹散
氤氲彼天得一而清地得一而寧秉造化之鈞軸絡
虚無之紀經莫不潤之以風雨鼓之以雷霆揭大象
以垂象鞠無形而有形然後伏羲聖黃帝靈龜龍負
而乾坤定位文籍生而詐僞開扄但見高極九重下
盤四角日炤朝兮月炤夜融爲川兮結爲嶽旣將入
我死而出我生亦何必剖先天之清濁
員半千說三陣賦
天地人陣者其誰以測惟聖主之嘉問伊賢臣而洞
識莫不陳七德機要叙三才楷式願同尚父干戈永
佐於周朝敢學宣尼爼豆將言於衛國乃曰臣聞天
陣則上考璿樞明孤計虚運星宿而吾君堯舜叱風
雷而敵國丘墟斯蓋出黃石之妙訣又武侯之秘書
臣謂其不然也出兵者在乎信及寒暑義如時雨春
發生兮當養士冬肅殺兮當耀武斯則得天道兮合
天時不可辰天時而逆天取此天陣以明焉微言可
補又聞地陣則察土分疆坤盤艮長隨向背而翼鵝
鸛順山川而羅紀綱所以韓信背水而趙滅孟氏焚
舟而晉藏臣復謂其不然也其用兵者在乎饒金冨
粟兵雄食足先耕而九載思蓄後戰而三軍不分斯
則分地利而得地財豈有兵未征而農不斸此地陣
以明焉微言可錄又聞人陣則勇氣生風精神貫虹
夭矯而常山躍地彎環而皎月懸空可與樂毅論將
穰苴比功臣復謂其不然也且爲師者在乎帥師將
肅連營敦睦忠爲甲兮信爲胄身爲弓兮德爲轂指
日烹齊國之牛反掌拾秦原之鹿此則協人意而得
人心豈有人意和而兵不服此人陣以明焉微言可
祝高宗乃知天陣則不必占彼星躔地陣則不必恃
其山川人陣則不必仗其驍勇唯德義而三軍勝焉
文王葬枯骨賦
因掘地以及泉見窮塵之委骨陳葬禮以外備實仁
心之内發義之克著幽可貫於鬼神德之孔彰明可
爭於日月初其取象茫洋開蕪鑿荒幽宅幾壞遺骨
遂彰伊彼役者奏於文王王乃掩袂而矚興懷而傷
莫不蔓草縈白隂苔染蒼恐是往古豪傑昔時聖哲
澤物名光忠烈宛是其死誰曰不然骨肉歸土神魂
升天深谷爲陵波可知而蔑爾佳城不見爲我主以
收焉於是召有司其明享賻以衿禭蓋諸泉壤以遐
返邇飛聲走響遂使億兆民庶以來歸八百諸侯之
企仰設若不逄君子倏遇小人必應視同塵土棄若
灰塵旣丘墟而莫問在封樹以無因則烏鳶是啄螻
蟻是親幸將不遇小人獲遭君子而乃覩之而骨驚
感之以心死爰拾之於彼葬之於此蓋將斯骨以喻
我以已不欲而行之於彼可使見之者悲聞之者喜
以至誠賓萬國之臣若滄海走百川之水嗟夫存殁
殊塗幽隂鍳乎爾䰟奚在爾肌以枯何得上測於睿
哲而再向其塗芻則宗周之仁也不獨及於有情而
必軫於觸類祝網之帝不足以言其仁泣辜之君焉
可以叶其義得不啓之十代延之百祀俾後之制禮
垂教將掩骼埋胔者也且王於邦而至大骨於物而
至微我不以大而自貴不以微而有違以仁不足爲
我罪以物失所爲我非是以勞瘁無斁皇寧甚稀骨
尚惻於窮泉下土豈惟於獸走禽飛故得九齡者上
帝所錫九國者西方允歸以孝治天下也亘萬古以
光輝
五王宅賦
明皇以孝悌爲此地宅而宸遊永賖凄凉而境空鏁
悵望而渚已遐鳳去鸞歸秋葉落梧桐之樹年來歲
改春風遺棠棣之華當其龍虎俱來蚪龍並轡觀風
而玉輦停駕選勝而金鰲負地天師魯匠新土木以
宏規月殿雲樓破荆榛之積翠旣而甲第煌煌維城
道帝子天子肅睦而寧王
薛王綵霧彤霞從仙都之八面風臺水榭引蓬島於
中央不類遷都平分於宅爲星之渚同數比奕之龍
並跡聖主之千聲羯鼓洛水風清岐山之數調胡琴
嵩山月白瑞氣飄空蘭深麝濃連雲之飛閣鏁鳳象
海之清地蟄龍解愠風帝舜之琴雅奏興歌立德
太康之弟相從莫不以嘉樹濛烟崇牖硋日金聲玉
韻以總起夏萼春叢而剪出虹梁綺棟晐天地以量
功舞態歌容掌神仙而比質一旦衮冕參差外遐紫
微華屋之帳幄蟲蠧深院之欒櫨燕飛時移而玉笛
難尋清商冺滅事往而金牌尚在御墨依稀徒令攀
詠皇風追思聖德傷宴御以綿起遶周垣而嘆息王
侯之地宅雖多未若開元之有國
駕幸華清宫
明皇帝號天上來華清宫兮雲際開離紫禁而千官
捧日出清門兮萬騎屯雷巫山之翠珮珠璫皆移雲
雨洞府之霓旌絳節盡去蓬萊當其鯨海澄波驪山
叠翠架瓊宫玉殿之宏絶鎻萬戶千門之祕邃上以
我無爲而國無事記一千年之歴數冨有寰瀛起五
十里之烟霞長懸夢寐於是躍馬驂龍烟馭風從從
我者七貴中貴翊我者姚公宋公蒙茸之組繡烟花
香隨輦路錯落之星長日月影射虚空及其鰲負瑶
臺檠生玉蘂翔鴛振鷺以環列九棘三槐而森峙玉
帛駢積梯航萃止隋侯明珠兮飾車馬霧縠雲羅兮
縈步履飄蘭散麝薰昭應之香落翠遺珠遍鬻新豐
之市鸑鷟麒麟禎祥日臻朱閣拜玄元皇帝金車迎
虢國夫人其有夜光枕貴玉蘂冠新眷五王之燕語
倚六相於陶鈞其或露冷仙掌波出渭津河漢佳期
七夕會牽牛之什雲天勝賞中秋迎顧兔之倫莫不
龜鼎祈年龍奉職真人羽客兮薦方術朱草靈芝
兮表生殖詩成而玉甕題新雲滿而温泉暖極霄
可止期驂彩鳳之翔光景難留誰束金烏之翼諫切
雖納思深半惑禄山已變猶期其十月來王林甫旣
合省其多方蠧國竹語絲喧中元上元葉靖之靈
丹舊得花奴之羯鼓新翻人閒有大貝明珠皆歸戚
里世上無清歌妙舞不屬梨園是何樂極悲來時移
代促燕中之鐡馬俄起環上之羅衣莫贖華清宫觀
兮閴無人山青兮水綠
再幸華清宫
明皇以旣剪漁陽塵清帝鄕自蜀郡而初還輦輅幸
華清而幾隔星霜巍峩而紫府洪都重開聖日牢落
而金門玉戶幾閉春光是何樂極難期繁華易時
易而鳳髻成夢歲晚而龍顔皓首嬪嬙零落寧逄舊
日之人耆艾扶携尚獻新豐之酒但見禁柳愁烟宫
槐暮蟬苔昏而鏡落金殿岸改而湯催玉蓮螓首蛾
眉遺跡而空存處處落花流水無言而但送年年足
令左右含悲君王墮睫塵泥漸委於花逕歲月潛更
於蓂莢金沙洞闊凄凉而午夜流泉玉蘂峯高騷屑
而一宫紅葉榮謝相催心腸似摧天在而俄懸二日
星移而幾别三台金戟凌霜劔閣而曾悲幸去銀蟾
皎夜月宫而長憶遊來蟬寄花鈿星流笑臉陽臺之
吉夢初斷岱嶽之香魂已斂解語之珍禽不見琪樹
空高長生之白鹿空還朱扉半掩象薦塵緇犀屏影
移雪衣籠在霜殿松痿雲母波輕遶岸之清漣自改
相思樹老滿山之紅實空垂已而玉笛休吹霓裳罷
制秦原杳杳以西接渭水悠悠而東逝空吟其刻木
牽絲比人閒世
卞莊子刺虎賦
人雖至靈虎且至猛此靈智以終刺彼猛暴以何騁
固在戮力亦唯三省誰氏之子人爲卞莊有力如虎
提戈若霜爾聞力我則非敵我聞知爾何以當始其
三徑無人二虎遇肉俱貪而送涎豐草不嘯而風停
邃谷我將愛其文而玩其革必冀扼其喉而剖其腹
然而以寡制衆彼䨇我獨雖言肉視詎得心服乃即
客前而言曰貪夫徇利君子俟時且肉之美者虎乃
啖斯啖飽則鬭鬭極則疲威稜之大應以縮爪牙之
利何以施將一刺矣必兩中之亦猶秦王克韓魏俱
滅漁父獲鷸蚌相持物之理也君宜念兹不然則虎
非爾所得爾爲虎所資於是拜其言伺其便不躁進
不自衒思曹劌之往畫法李陵之獨戰俄而肉旣盡
勢果爭&KR1686;牙而龍劔森齒牙騞而雲雷霹聲樹拔石
裂陵摧谷傾風毛羽血以狼藉地轉天旋而震驚於
是氣衰力怠彼竭我盈巖隂而歸鳥皆散野迥而殘
陽半明負者可以檻勝者可以烹卞莊乃肉袒歘起
持矛迅征足奔而飛箭寧速身捷而鴻毛未輕爾
將極我時以亨遂一麾而並進如拾芥以將行射絶
塞之石頭胡爲等價去南山之白額未足齊名我則
視若井中料如几上斬蛟奪劔者其心未壯探龍取
珠者其事應誑蓋感人進言神符厥望設若不取善
言而善何以師不待物聞而物何以喪如此則争雄
負勢之徒宜覧斯而惻愴
鑄百鍊鏡賦
十數鍊者未足爲明一百鍊者方爲至精祝皇帝以
終貢命良工而鑄成威凝碧渚流泉蛟龍欲活折下
青天皎月蟾兔如生淮南王以地産真金天生哲匠
開爐呈造化之術爲鏡照星辰之象可以人閒第一
法軒轅臺上之規天下無䨇掩秦氏宫中之狀匠者
曰金雖精則不鍊不神鍊有數非百之不新又曰火
爲陽晶午爲隂月陽得隂則百工備陽失隂則萬化
闕臣今選五月五日之亨吉爲鍜乃礪之始卒而又
就澄澈革昏沉擬犯烏光於天上乃維鷁首於江心
亦以水能鑒物火能化金念器大以晚成其功乃倍
及人生之不滿厥數方深况乎空斷飛烏人稀碧潯
顧採艾之輪蹄應難竊視縱升天之雞犬莫得遥臨
想其爝火吞光冰壺慘冷幕金而麟鳳相次挂玉而
狐狸難屏陶鈞即數同枝頭赤仄之多炤燭無瑕啓
匣裏青鸞之影王曰吾秦之鏡也可以照肝膽可以
慴奸邪吾將驗彼彼將妄耶且閻樂之奸邪曷隱趙
高之肝膽誰遮遽至於素車白馬絶國亡家今斯鏡
也用其鍳形容定妍醜比君德之不昧論臣心之無
苟於是持百鍊而獻九重惟拜手稽首
玄宗御註孝經賦
明皇以孝理生靈財修紫庭表後主之新鑒注先王
之舊經立身行道之文昭如繡縟資父事君之要煥
若丹青開元中以儒道風行皇明日皎刪六籍之奥
秘定百家之多少顧老氏經標玄默義理猶淺豈宣
尼典急君親源流未顯於是鏡豁宸衷天開聖聰由
粗及精刪踳駁於千行之内從無入有縯絲綸於百
日之中可以來者無猜學徒洞識三千罪盡顯天鑒
十八章皆流御墨九門翕集清傳鄒魯之風萬室雍
熙普詠文明之德浩浩沄沄詳言紏紛素言行在而
猶隱聖主躬修以具分高深如山嶽江河遐開地理
炫燿比星辰日月上燭天文蓋以首毁強秦遥興大
漢歲月頗謂其綿邈傳寫或多其紊亂朕今屬事比
辭飛文染翰冀使爲臣爲子之自我而行窮經博
古之人從吾屢讃皎皎明明神功坐成甲乙之良宵
不輟曾顔之密行俱呈揚名後代之人俾傳白社在
上不驕之義自表皇情故得極思九重研精一卷旌
孝悌以爲教剪繁蕪而罔倦然後勒貞石而建高臺
萬祝千齡兮誰激勸
割字刀子賦
物有至大而無所爲物有至小而功且竒當彩筆臨
文之際見銛鋒入目之時改雕蟲篆刻之非重修麗
藻正垂露崩雲之誤盡在瑕疵觀其寸鐡雖輕尺書
可理磨礱本自於良匠玩愛式歸於君子封章是假
常挑鸞鳳之蹤淬礪非多不損杯盂之水文近倚馬
多參解牛剗弊能新於鳥跡摧剛幾觸於銀鉤削染
翰之繁蕪入行宛定笑磨鉛之濫拙一割何求則知
用自名賢成因在冶剔瓊牋而䟽玉無異映月字而
連環是假通書窗之琴鳥欲謂割雞制遷史之姓名
何慙斬馬起余之思在青雲憶王祥之贈者
釣磯文集卷第三
