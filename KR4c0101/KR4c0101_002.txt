唐秘書省正字先輩徐公釣磯文集卷第二
徐夤昭夢著
賦
朱虚侯唱田歌賦
國不危無以見英智智不周何以殄姦詭當漢室之
架亂有劉章之崛起於是謳甫田拍清徵當其吕氏
窺鼎劉宗履冰社稷騫崩邦家替凌咸云吕氏必興
劉氏不勝雖諸將之賈勇終按劔以未能鯨躍海以
須斬狐居城以暫驚旋聞玉殿窮歡瓊筵命酒貂璫
皆戚里豪貴冠蓋盡台階賓友賢愚但委其天命綱
紀定輸於誰手章欲刮其瑕滌其垢摧其凶破其醜
掌握於龍圖鳳曆已斷前言縱橫其地軸天樞猶歸
太后朱虚乃誓遏頽波平妖剗訛得則赫功名於日
月失則化虀粉於干戈在其誠而不在其衆言於我
而不計於他於時玉爵驟朱顔酡直氣仰按昌言切
磋曾專執采之功多能鄙事粗習貫珠之韻請唱田
歌歌曰舜之耕兮稷之植廓民天而知稼穡疎其苗
而固其帶法於家而象於國又曰沮之耕兮溺之耘
灌粢盛兮除苾芬抉蟊賊兮多稼稔剪榛蕪兮嘉榖
分取厥類兮去非類諭於臣而象於君想其傾海未
竭轉喉未闋衆愉恰而詭譎我憤惋而剛烈怒聲徹
天地託雅調以成聲熱氣煎肺肝瞬明眸而漬血且
以酒不罰無以肅否臧令不正無以决存亡宣酒令
而爲君令假樂章而行國章犯令者誇爾言而鬼爾
族亡酒者肉爾膾而血爾漿我唱也不在深耕淺種
我志也克在乎帝業皇綱俄而烹一吕禁陸梁侍坐
者汗滴膽碎傍觀者心顛魄狂吕之強倏爾而弱劉
之弱歘爾而強不自計之取兵之舉帝諸劉虜諸吕
有若乎摧枯拉朽反似乎平秦破楚故得告功於聖
祖削平乎強禦則知伏於誠者須籍於英傑切於已
者莫先乎子孫安子孫而總英傑故能復宗社而正
乾坤向若口不能唱唱不能言則國豈定而家豈存
者也余欲編田歌於樂府上聞於至尊
外舉不避讐賦
君子之用心也不以親爲親不以讐爲讐惟賢是搜
惟德是求舉於上也可以治國匡主䟽於爵也可使
公主爲侯不可嫉其賢而失公論庇其善而顯私仇
昔者哀公問儒宣尼對曰斯言爭奥於鬼神厥理俱
懸於日月國家或利於親於怨以相推金玉非珍惟
信惟忠而罔闕且君之所任任者在乎哲人人難自
舉自舉者在乎忠臣臣又徇私則君失任君失任則
賢曷親如此則壞洪業而隳大倫者也凡百事君宜
其去已勿以己怒而要衆怒勿以己喜而招衆喜至
如已喜者非賢固難續鳬脛而長焉已怒者誠善固
難掩驪頷於暗然病一身而利四海已於後而物於
先豈可哀者不歌惡鏗鏘於雅樂行人怨雨怪霶霈
於甫田又若建宫室架梁棟在乎繩墨克正而斧斤
克中是宜採匠石之明言不可憾般倕而不用無偏
無黨祈奚不廢於周狐拾短求長齊主寧猜乎管仲
又若秀發閨閫才惟子孫又安得池有龍兮惟蟠惟
蟄巢有鳳而不飛不飜抱其器以須用雖其親而必
言親旣不憚讐何足論蓋將抱君寵酬君恩如是則
慶積高門垂裕後昆亘此道而天地永播斯聲而寰
宇宣况有其行者皆闡無其瑕者盡見我縱掩而人
詎掩我不薦而人必薦豈若擢英賢於下位贊明君
於南面外無怨而内無親所舉者皆邦華國彦
避世金馬門賦
名利交奔大隱之人兮心還混元晦其迹而寧歸碧
洞避其時而却入金門亦何必野岸垂釣荒村灌園
目其利而我性非利耳其喧而吾心不喧曼倩以骨
本天仙才唯墨客佩紫禁之珪組别丹丘之窟宅三
冬積學明君之玉棗先知千載爲期阿母之仙桃幾
摘口誦詩書身遊紫微滑稽而黃屋頻諫鴛鴦而青
雲共飛雨露恩深列朝廷之百辟風塵不到隔天子
之䨇扉不知我爲我沽寵榮知我者謂我逃薄禄吏
&KR0238;園而無得無喪官柱史兮何榮何辱豈異嚴霜降
處難傷夫翠竹青松烈火焚時不損其良金璞玉不
在乎巖谷終身揖飛泉而眠白雲昧其道則身山林
而心垢氛曷若干大國而謁明君顯其道則心無瑕
而身榮動衆炫燿兮我不見衆喧譁而我不聞觀啓
石渠豈異清溪之景宫開白虎寧思玄豹之群且避
世者在乎遠其禍棲蹤者在乎求其道殊不知道也
者不在乎人而在乎我禍也者在乎貪其財而瀆其
貨我今以珠玉而爲瓦礫以希微而通壽考簪裾照
耀誰思箕嶺一瓢閶闔優游堪笑商山四皓一旦武
帝求玄靈姝降天指出三清之侣言非下界之賢自
兹玉石分矣公卿諤然五利文成謾說三山之藥金
櫃鎻闥常居六洞之仙豈不以華夏無虞君臣胥樂
負其才而皆取名位背其理而乃居林壑臣今歌紫
宸誦黃閣庶金門之馬有託
東陵侯弔蕭何賦
弔衰哀戚兮世之常情弔豪貴者人難敢行有秦朝
之俊乂憂漢室之公卿莫不指先兆談未萌人生之
倚伏難逃如形如影天道之盈虚有數暮落朝榮當
其秦楚兵銷君臣義閉江南誅布之後代北平陳之
際彭越先斬淮隂以繼周勃之兵機第一縲紲常拘
鄼侯之相業無䨇豼貅再衛且侯也道赫巖廊權傾
紀綱才吞伊吕道亞皇王欲怒而蚪龍伏慝流恩而
瓦礫輝光人民顧我以無先何憂何懼邦家因吾而
肇造爲棟爲梁邵平則近甸隱淪前朝侯伯叔孫去
國而制禮綺季因時而遁匿於是入青門尋紫陌波
瀾濟陸海之岸劔戟列三台之宅朱門赫奕初驚草
澤之人黃閣巍峩乍揖瓜田之客客曰公無冐寵承
恩憑高恃尊家不善而殃至神害盈而禍翻木必摧
秀葵須衛根賦命而吉凶同域由人而禍福無門當
時豐沛之間差肩並起今日干戈之後屈指誰存鷙
䠞履冰燕巢懸幕兔殘而獵犬誰惜敵盡而謀臣曷
作伍子不省屍漂於叠浪驚濤范蠡能辭身隔乎重
湖遠壑今則瑰寳酬恩兵戈衛君以架欺危於累卵
堪驚冨貴於浮雲侯曰事旣將悟計乎已聞客來悽
愴而諭嗚呼以云良田廣宅擬可用積玉堆金奚不
分漏盡光催魑魅而看將笑聚妖生孽作妻孥而豈
得同群侯乃徇彼英詞師其上德能全終始於當代
果釋猜嫌於大國良哉避陳主而弔漢侯果見東陵
而鍳識
貴以賤爲本賦
貴不可偶貴故託賤以爲本賤不可久賤故從貴而
顯諸因考貴以由賤乃明終而有初則知失其本而
事不立得其本而義有餘吾嘗詢道德之至理知貴
賤之終始當俟其爲龍爲光必先乎藏垢懷恥徵乎
諭也義同乎高以下爲基驗以誠焉理協乎洪由纖
而起今請䟽當時貴賤書往代君臣漢得鹿兮始諸
亭長周興龍兮自彼戎人殛鯀帝王雷澤與歴山舊
隱擲盧天子耕衣將農器嘗陳此君上之貴也賤爲
本以相因嫓用晦而以明此澄高而自下太公相國
昔垂釣曲逆封侯曾宰社雞鳴末客終爲輔主之人
燕頷將軍亦是鬻書之此臣下之貴焉賤爲本以
相假人旣有矣物以宜焉則有寳衒明月珠含媚川
價重千金乃蚌胎而産矣光照午夜亦蛇口而生焉
彼珠璣之貴也賤爲本以相㳂在乎潔於道不在穢
乎跡復有稱連城而趙國瑰璜號垂棘而晉宫煇赫
崑嶽混潤之片不亦沉泥荆山硌碌之英乃聞韞石
此瓊玉之貴焉賤爲本以相易得不以其賤而爲根
爲蔕以其貴而爲華爲英有根有蔕而英華始茂亡
根亡蔕而英華曷榮亦曰天道無形宗淡泊而成道
政聲無朕扣寂寞而致聲愚今察聖人之理探老氏
之言斯見窮其微而知其要頥其隱而從其善所以
明冨貴之本焉又安得久處於貧賤
義漿得玉賦
義漿殊賤玉惟至珍有楊玄之立德果隂隙以酬仁
豈非惻隱天資不爲恩而恩自感明誠日皎不望報
而報自臻所以悲其遠道長征窮途未達或朔風而
千里遐阻爍火景而四郊空闊堪嗟其自北自南每
想其再飢再渴一瓢白水能頒岐路之人數仞朱門
誰顧風塵之末於是博施無偏壺漿湛然清若玄酒
甘如醴泉旣日日以又日復年年而一年汪以何窮
問東流於巨海浸而無怠瞻北斗於遼天莫不椒桂
飄香雲霞豔色行人欣塞路之美戰士豁鹽梅之惑
無冬無夏不酌水以酌心暮往朝來非飲漿而飲德
寒暑相移精神罔虧人不報而神代報世未知而天
己知俄而垂感應降瑰兮被褐懷來五侯之家獲寳
盈疇種罷連城之價驚時倏作瑶璋俄同珪錫凝雪
彩於三逕貫虹光於四壁則知矯其施者恩絶竊其
珍者禍積嗟來與食寧招蒙袂之人再獻爲心謾剖
煇山之石且夫濟人渴者尚報非虚薦人善者厥報
何如渴之濟兮小恩小惠善之報兮開慘開舒可以
慶其國高彼門閭克商於簪纓爵禄豈惟瓊玖璠
璵事在何人道歸君子隂其德而德於心陽其報而
報於已昭然貽厥於孫謀不並義漿之理
管仲棄酒賦
酒不可嗜嗜之者必致危顛酒可以誡誡之者其惟
智賢嘉管仲後醒之說當齊侯門宴之年九醒雖珍
盡棄丹墀之上一言可聽將陳綺席之前當其邦國
誰憂樽罍不淺將傾海以爲飲孰懸河而進辨列坐
而腰金拖紫寧問安危終朝而舉日飛觴唯求沉湎
仲乃拜捧瑶巵傾言吐斯縱竹葉以非貴任蘭英而
罔竒不嚥涓滴如無禮儀左右相驚幾謂其棄王以
罪公侯莫測應云其不死胡爲君子爰詢大夫遂說
臣非怠於恭敬臣非輕於麯糵蓋將入口以言失或
者言失而身滅再思敢棄於君所三省得中於臣節
臣聞酒禍難防臣何以當羲和惑以身喪桀紂躭而
國亡臣今棄其禍而不棄於酒臣願醉於道而不醉
於觴何不規後世鑒前王太康酣而昆仲悲怨大禹
惡而邦家耿光夫如是又何必欣腐脅而候穿腸者
哉公乃擢彼昌言師諸碩德穰苴未可以倫比寗戚
誠宜於緘默衆人黽勉應慙皆醉之容惟我端莊益
勵獨醒之厄則知立誠者莫溺旨酒輔主者須申讜
言酒不溺則樞機自正言苟申則忠信常存大計安
邦致一匡而永逸殊勲佐國君五覇以彌尊則管氏
也可與周召同風䕫龍並位能棄酒以無謟表爲臣
之不二昭昭青史見清英克播於千齡萬祀
扣寂寞以求其音賦
寂寞何有聲音内并不扣而基扄自啓能求而律吕
方呈馳神於不宰之鄕籠將造化運思於無形之景
剖出清凉豈不以大道將秘正聲無自走六合以何
有歴千門而曷致縱得伶倫之管吟亦徒爲便多子
冶之聽聦將不至我則開寂寂戞戞向無象以取象
無音而索音莫不塞耳目廓胸襟靡在疎而在靜不
由物以由心透恍惚以斯採觸杳冥而獨尋擊楊雄
吐鳳之門應憐鳳嘯排老氏猶龍之闥別契龍吟是
音也非桑濮之傳者異秦齊之奏也得之則協人神
暢風雅本冲漠而將有豈喧譁而與假考靈臺而入
聽我調斯鳴循樂府以來追我音則啞就默祈喧稀
其大焉下不在乎地高不在乎天遠不在乎物外近
不在乎目前以諷諭君德經綸化權以約黃鐘而定
律如依赤水而探玄亦由字本無文究蟲篆而斯文
遂顯木元無火鑽槐樹而厥火俄然在乎拆彼誠明
分諸兆朕拂希夷而瀏亮潛引刳淺薄而滄洋自振
豈比夫宣尼宅在依稀留金石之聲秦女臺空彷彿
有鸞凰之韻寂與寞兮虚更幽聲與音兮深且柔未
嘗扣之將扣在勤求之所求豈不以役智而偶凝神
以搜雖蒼蒼之道將授亦軋軋之聲若抽如綠綺之
空闊彈來始應若清泉之阻塞决破方流儒首貴陸
氏之賦成與昭明之道合欲三變之清異陋衆音之
錯雜每慙文藻比芻蕘願侯王之海納
知白守黑爲天下式賦
白爲象兮皎焉明焉黑爲象兮暗然昧然踞其明而
爲事之賦混其昧而爲道之筌白以將行恐率土之
惡盈患作黑之爲式庶普天之用晦功全昔聖人以
抱玄默取道德旣溢目以知白復亡形而守黑黑雖
朽而守緇白將變而易色和其光也爲萬有之憲章
同以塵焉作群生之楷式愚嘗出知白之藩入守黑
之門就其曜而不曜居其昏而不昏白易玷而式易
立黑無文而式可存豈不見卞和獻荆岫之珍先傷
足脛大禹治北方之水後化乾坤至如佩寵光綏景
福殊不知寵之極兮辱之繼福之多兮禍之速天時
尚有其盈虚人事須防其反覆神龍龜聖嘗聞其醢
肉刳腸象齒蠙珠但見其焚軀剖腹此白也可知庶
思之而自勗則知弱可吞強柔能制剛土之弱兮能
廣載水之柔兮流且長得不暗室自處明誠自彰所
以耕稼歴山果見重華之帝羈纍羑里終歸西伯之
王斯黑兮可守庶存之而不忘其爲知兮不在乎外
其爲守兮不在乎内協上德之不德諒靡明而靡昧
如此則外减浮榮中含利貞功其成而不宰致其勝
而不爭縱泥滓之埋光瓊瑶愈潔任烟霞之蔽影日
月終明老氏所以著此垂言流而設教帝王法之而
自英自聖臣子體之而乃忠乃孝余將優游於玄牝
之鄕每勤行而是效
澗底松賦
碧澗千仞青松幾年豈天生之有異蓋地勢以居偏
挺操彌貞雖厄巖巒之下掄材倘鍳合居樗櫟之前
則知植物之近不可用而或用生物之遠其可貢而
誰貢伊彼良木限乎深洞俟時幾慮其樵採抱直屢
思其樑棟神如我化何慙其青竹成龍工未我永且
伴其高梧宿鳳翠鎻山椒心凌碧霄生風而虎豹吟
嘯拂水而龍蛇動搖安得伴磊磊之石因離離者苗
奚三公之夢猶阻豈萬乘之封尚遥何殊孔明之先
主未迎空懷良策吕望之文王非獵不到終朝今則
希匠斤採溪壑如拔之於高岸邃谷可營之於帝宫
仙閣澗底松兮才不才侯般輸之所度
釣磯文集卷第二
