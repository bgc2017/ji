榘菴集卷十四元同恕撰
五言絶句
任元方所藏畫虎行立坐卧四首
颯颯黃茒風漠漠青林靄前山時一来恐有藜藿採
奮身若欲前佇視發深省猛氣雖有餘焉知無䧟穽
錦衣奪日明巍然負巖阻善幻雖妖狐奔走敢予侮
擇食一飽餘當關横突兀誰哉烈丈夫怒須敢云觸
田父暮歸圖
来鋤百畝雲歸荷一肩月永念遺安人清風渺林樾
七言絶句
方山樵隠圖
方山山下德人居雲挽霞牽賦遂初造物會將人料理
萬籖讀遍鄴侯書
佳處溪山信有神等閒不屬結茆人拾遺已作金華主
數到君家戸牖春
許中孚履齋
脚底分明有坦途枉將骸骨試﨑嶇吕梁千尺能飛度
未說渠儂是丈夫
徐尚書母善行
未饋中堂歲獻衣女公孤幼得依歸偏親更盡私門孝
莫說今賢古亦稀
好還天道信分明有子能賢位列卿綵䄂春風舞眉夀
夫人真足慰平生
送石瑞夫長官
馬蹄春草踏晴芳又喜東川得望郎若到金華煩與問
拾遺曾有讀書堂
士林清譽藹翩翩匠氏掄材杞梓先公賦從今不難集
遠民纔識長官賢
秋原夜寂圖
夜凉吞吐月華清養得毫光鋒銳成炳焕六經垂萬世
留皮豹死愧虚名
題繡菊兔圖
養成月窟千秋魄種出霜園九日花一寸鍼芒有元化
桃花詩裏更宜家
題張總管歲寒堂
反哺恩深解組時孝誠一念有天知髑髏不識西河守
安用身前齧臂兒
不盡紅塵衮衮忙幾時寸地有清凉一尊好就東籬約
来吸歸翁晚節香
行齋
勇義孳孳恐有聞聖途無愧百年身山河共說長安好
耳到何如脚到真
題朱陳嫁娶圖
不教桃李失當年随分資装有幾錢只願無憂到黃屋
他村誰似兩家賢
錦烘繡錯爛盈門一例公侯與庶人草舍柴扉長兒女
不知婚嫁白頭新
江亭曉望圖
平遠寒林主夏盟輞川未暇入商評此圖不使諸公見
可信前賢畏後生
竹溪六逸圖
圜嶠方壺未即歸人間風月暫遊嬉多情却被舒州杓
留與徂徕賦好詩
禹門變化圖
人道魚龍變化難禹門千尺瀉驚湍桃花過盡春多少
霖雨何當救旱乾
溪山歸隠圖
結茅擬欲住溪山青送浮嵐綠遶寒八九人生不如意
眼明只向畫圖看
侯伯玉一齋
洛叟丁寧入德途整齊嚴肅要工夫長教一寸虚靈在
管此堂堂七尺軀
送趙剛中歸福建
馬首東風萬里家北堂萱草玉抽芽阿㜷淚後還成笑
怪見燈窗作夜花
閩江路稳賦歸歟器業多君發聞初况是長沙門下客
治安應熟萬言書
題雪逕驚風圖
三窟虚營狡獪名彀中日月自多驚餘糧棲畝都能幾
誰遣蒼黃雪裏行
題萬壑松風圖
笻枝瀟洒洞陽仙日月東西自一天不著松風連萬壑
遺音誰與和朱絃
送杜良輔大理宣慰同知
芒芒玄土海西東聖德如天覆幬同手足人言壮心腹
計深慮遠属才雄
疎山閒步圖
東阡南陌無愁歎暮序朝庠有誦聲吏牘程寬公事少
疎山聊得抱琴行
送方推官之江陵
六年州佐玉無瑕馬首春風路不賖已聽江陵獄中說
老槐能見有棲鴉
李白待月圖
眼高四海若無人豪氣崢嶸筆有神誰是知音可轟飲
仰天坐待轉冰輪
謫仙待月圖
澄波萬頃檥吾舟樽酒何人與獻酬明月神交最知已
飛来清駕不遲留
吴彦文鐵硯
一硯相傳子與孫清風三世讀書貧直教穿破何妨在
政好殷勤遺後人
送強顯卿吴堡令
澗崗危路渺翩翩羸馬風霜堡令賢王事有程誰敢後
白雲長在淚痕邊
浩浩黃流帶在胠十年無吏治文書令君不幸居民幸
勞苦飢寒撫養初
玉泉冰潔照西臺盡道卿非百里才治本清朝先郡縣
山公啟事莫多猜
塵窗老硯信摧藏誤愛如兄愧莫當細數花陰多半别
乂將消息問諸郎
盖彦澤孝義三首
元功季業兩難方一賦猶争日月光衮衮醫林竟誰氏
傳家三世有名郎
兩親蓬顆委他阡肯為宗盟費一錢泉土永安千歲骨
人生惟有子孫賢
先後霖霪窆日晴天心應識孝心誠一朝偶爾容渠說
還見休徵辨兩京
贈卜者順理齋
父母乾坤受此形存吾順事沒吾寧矯言擅說雖竒偉
有耳平生不敢聽
来今往古世何窮衮衮形骸萬變中不有主張誰辨此
須知得處本無凶
克紹齋
翩翩令德藹前聞詩禮傳家子又孫看取良苖費鋤治
不容他草穢芳根
李鵬舉抱拙齋
萬古斯文仰日星回愚参魯聖師評無窮流惡人間世
盡是當年弄巧成
巧力兼全萬世師後来孟氏獨能知不思不勉從容妙
自有生民孰盛之
題三友圖
高材直節真男子玉色敷腴古德人英秀所鍾均動植
眼明快見畫圖新
題羣蟻分蝶圖
朝從蕙徑暮芳欄若箇光陰把玩難一枕漆園無籍在
争教惡夢到槐安
題小圃秋容圖
老芥著花兼紫白甘瓜垂蔓間青黃登盤莫作熊魚想
此味齊民不可忘
敬義齋
天君無物重虚靈正路平平不窘行尚父丹書凛然在
為君大字作齋銘
浩然南歸圖
前日襄陽孟浩然㶚陵風雪䙚吟鞭而今書劔南歸日
依舊飛花落絮天
清溪暮歸
人家渾在半山中垣屋雲林隔幾重朝去暮来溪路熟
聯翩後跡踏前蹤
少陵醉歸圖
烏帽斜欹兩鬢絲相將驥子與熊兒致君堯舜平生事
驢背誰知醉後思
題風雨廻舟圖
乘興来時天似水惱人歸去雨和風百年行止真難料
一日陰晴尚不同
牛挽水車圖
初解耕縻汗喘長却来挽轉水車忙西風䆉稏三千頃
背上吴兒且莫狂
王氏家譜
祖字親名已失傳服猶緦免更茫然尋源索本能如此
王氏從来有後賢
羊舌先生木訥齋書
玄天無臭亦無聲百物自生時自行一寸心田有人種
功無穮蓘不秋成
一元萬古貫無垠惟有先生解力存回也如愚参也魯
短喪予也號能言
貧樂齋
陋巷顔回求志日舞雩曾點詠歸時溫泉寒暑四時事
造物何心乃我私
資深亭二首
物華天寳寫冲融妙意都歸觸目中山叟溪翁問無恙
一樽時與酌春風
揚州騎鶴更腰金費盡人生幾許心不到歸翁舒嘯地
那知春雨一犁深
題趙翁樂夀亭
雲闔烟開萬景新乾坤留我一亭春傍人便道神仙是
只恐先生意小嗔
戲嬰圖
畫屏開處午堂閒儘着兒嬉博笑歡辛苦蓬窗窗下女
一梭寒雨夜將闌
題春晴戲鷹圖
沙禽容與媚春晴烟暖波平不自勝吻血爪毛誰汝惜
馬前争看解絛鷹
幾善堂
性天萬世有希夷一脉情初事却危日用工夫敢輕議
火然泉逹政斯時
安善堂
求仁索義力孜孜去盡吾心有為私脚底一條平直路
出門無日不由斯
秋江待渡圖四首
船去船来幾渡秋夕陽還見立沙頭摇青蕩翠山如許
不作浮生半日留
白浪浮天正渺瀰船頭未轉欲何之無情老鴈西風底
又到沙頭佇立時
鏡面秋光萬里開片帆吾欲訪天台篙師大似知人意
撥轉船頭急急来
遠水長天一色秋微茫草樹點烟洲岸南岸北何時了
十個行人九白頭
汾陽王蕃錫圖
畫筆殊恩一一精太師真足慰平生圖成九錫非無策
遺臭流芳可自評
周曾捕魚圖
擬掣鯤鯨碧海中阿任辦作可憐翁寸鱗尺尾能吾醉
一棹且乘前浦風
千里秋晴圖
人烟陸送川迎裏樓閣霞紅靄翠間灑落江山一千里
太平風景會追還
千家山郭静朝暉来看無聲子美詩李范有靈應絶倒
名家付與後来期
陳正叔西溪
山川何處無形勝人傑方知有地靈從此西溪與盤谷
太行千里獨青青
思誠齋
萬世無愆斡化機理非至寳詎能斯聖門極效論參贊
須信工夫始不欺
千載思輿授受心一堂參倚信功深薰然内外交孚地
妙用何嘗間古今
錢舜舉畫梅
風月長憐限南北玉梅不識夢中花吴興有筆開江路
也到西湖處士家
徐承旨寄李絅齋梅花圖
江東渭北兩詩仙玉笑瓊談幾隔年不遣西湖風月使
相思誰為寫悁悁
餘花顔色淺深間月魄風魂摸索難宣仲十年心獨苦
西湖絶景要人看
淵明歸来圖
累葉高勲翼晉朝身為臣子敢辭勞眼中九鼎誰扛去
一曲歸来擬楚騷
夷叔而来有此翁偶因圖畫見英雄都將黃菊青松事
辦作乾坤底柱功
天地無心浩浩初歸来容膝有琴書南山秋色人千載
髣髴摳衣問起居
得雷季正書因成四絶
三年兀兀夢中身粉首刳心痛未真時有清談頼相慰
更堪去作玉京春
雲錦華星落九天開緘一讀轉淒然羣疑滿腹無從釋
握手如何尚未緣
故人咫尺雲天望猥我煎熬兒女情眼底一飢曾不療
敢言有策濟羣生
兩眼昏花疾勢深看朱成碧苦難禁無端強借溫風便
淡墨斜行寄此心
性善堂
太極分明造化根人人靈府種深渾聰明不是顔曾獨
自謂顔曾有力存
聖門孟氏有深功兩字光明日月同不用茫茫尋下手
熊魚但味七篇中
許由擲瓢圖
歲時伏臘不難謀里接隣逢笑語稠頭上堯雲一千尺
無煩箕潁為相留
洗得先生兩耳醒乂随東下一瓢傾無窮人世無窮事
不辨當年潁水清
病中有懷
紫芝眉宇卧龍才霽月光風絶點埃死恨不能趨席末
胷中茅塞幾時開
頽然一室坐經旬俯仰呻吟憶故人應為塵機紛擾擾
德音何事久湮淪
送孫忠符教授鞏昌
聖學重開日月明絃歌是處魯諸生釣臺一脉春泉碧
流作吴山山下聲
送張教授
孟氏云亡學失真詩書不暇善斯人清風一榻槐陰裏
擬聽師生誦說新
送程堯章教授
十年講學仲舒帷頖水雍容喜得師但使後生知爼豆
不為無補聖明時
送晏教授
一官休嘆廣文寒學行如君古亦難後日清風見鄒魯
諸生衮衮進賢冠
送張教授
蜀州自昔富人賢乂向談間得子淵儘有鳳雛松桂裏
羽毛五色待翩翩
送馮抱甕之平江教授
山翁汲水抱圓缸澆得東籬菜甲香自喜一年生事了
看他隣屋桔橰忙
瑞光
瑞光千丈日生東萬象毫芒在眼中一點空花生外翳
坐令五色眩青紅
題陳參政止善堂
事業人生有聖賢半塗未敢謂車堅滄洲不發千年秘
闕里空留入德篇
題郭氏修德堂
服膺勿失顔公善任重要務曾子仁往宙不同同此宇
寸田自有發生春
益恭堂
聖德如堯錄允恭吝驕可使鄙周公名堂䟽義無嫌贅
好在臨深履薄中
稽中堂
妙理權衡日用間吾人何受受之天洗開膠漆盤中眼
一點神光觸處㘣
明德堂
天爵人人貴自如裂冠毁冕獨何愚九原可作知言叟
共對春風詠舞雩
肖德堂
每恨髯超後郄翁賈門何慶有兒充青青肖德堂前草
纔識春暉長養功
卜者王雪舟
擾擾人生混兩儀縱横岐路競奔馳雪舟有夢清如許
為我前途指險夷
又贈卜者
化機萬變事難知但愧行身昨日非有智如君等蓍蔡
淵冰能我到全歸
麥浪
滿川雲綠瀉油油勢逐南薰浩欲流苦海廻頭成陸海
濟人從此不須舟
把氏公論墨迹
寳匣聲閒綠綺琴沙中誰遣拾零金無窮日月随流水
只有壎篪一寸心
山谷糴米真迹
元祐風流不可還森森遺跡徧人間平生談笑竒憂夢
何似親瞻令尹顔
讀狄梁公傳
陽德猶虞入諫難更堪乳虎卧天關區區口舌爭唐祚
不是精忠豈得還
狼虎猶全父子仁如何私欲滅天倫千秋廟食無姑鬼
能悟君心有此臣
智參政化盜傳
屋芽抱去口呼乾白璧完歸可是難人道偷兒心已死
先生元有返魂丹
孫登長嘯圖
山入蘇門幾許深時時聞有鳳凰音粗疎可惜嵇中散
不領先生學易心
榘菴集卷十四
