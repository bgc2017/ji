榘菴集卷十一元同恕撰
五言古詩
焦潤之覺齋
民生天地間厥初靡不一二五相盪摩厚薄迺隂隲巧
智覬非分良心遂淪失憂勞迷所安性命推甲乙焦卿
何許來袖有五禽術一剖禍福源恍若起沉疾堂堂左
山公龍虎掞巨筆扁榜豈漫然深衷待君述
讀考亭遺文
孔孟不可作誰哉繼其蹤寥寥千載餘梗莽嗟途窮善
端根人心寒暑互始終於惟皇上帝篤生紫陽翁君父
止仁慈臣子盡孝忠民彛煥星日諒不下禹功班班列
言論萬古開盲聾兹焉儻可議嗚呼其孰從
皇甫固道允懷齋
玄運晝夜間九十餘萬里瞬息無停機神功妙資始聖
學貴日新亹亹同不已千載一寸心窮達均衆美冰淵
保令終斯亦列星比寄謝齋中人師傅儻如此
淵明歸來圖
嗚呼靖節翁後世忠武侯出處雖事殊抱負同天游雲
鶴斂竒翼還我松菊秋南山日在眼琴書可消憂千年
長沙孫眉宇生氣浮朗詠停雲篇邈矣追風流
虎溪圖
遠公廬阜居心境兩超絶紛紛任去留法眼槩一閱平
生方外交陶陸人中傑高標脱世羈晤言契真悦相逢
苦無期相送那遽别區區虎溪巖不為兩公設舉手一
逌然長風振林樾
送蕭勤齋歸别業(并序)
維斗先生近營朱張邨别業以遂幽棲之志某也朴
魯實賴提撕今遽舍之而去殊深悵惘謹綴俚言攀
饑行李非敢為詩特以攄情素耳
世有萬里行舉杯載云别夫子即幽棲道路幾周折塊
坐一念之中心忽如噎賢人出處間吾道從可决曷此
數來年神理遂將絶沒者永無望存者猶卼臲顧我蠢
陋資學問復荒滅常時幸摳衣刮目際餘烈每恨聚散
期倏若風花瞥況今成遠違相看動踰節死草乏吹嘘
寧能久霜雪百挽不得留踟蹰五情熱再拜慎起居惟
神相明哲他時策馬來龍門訪遺轍
東郭
東郭月初上靜院開暝色幽人淡無夢孤坐琴在膝露
下氣更涼香逗心亦寂徘徊白雲意度此清景夕虧成
諒奚有物我俱自適曲終已忘形殘河渺窮碧
秋江晚霽圖
迢迢江上山渺渺天際浪晴霞散餘輝彩翠迷下上劃
然林谷開灑落得物象秋風吹乾坤水石固異状兩舟
何許人超摇在清漾江山如此中發揮信高尚有懷宿
昔深感激生悄愴胡為塵土腥耳目隔欣曠
遺安堂
安者人所趨危者人所避壤壤穹宇間趨避每相戾君
看伐冰家厮役猶深麗一朝位望傾往往無噍類天工
豈禍人驕淫理必至何如畎畆身俯仰頗自遂春桑足
裯襦秋禾飽饔饎墾糞雖暫勞子孫有長利非堂名遺
安君諒識高義誰知千載餘復見襄陽耒嗣守嗟古難
過庭皆令器請哦淵冰詩安危乃一致
題李之順山水
山水含清暉康樂詩言如謂此能娛人可以寄舒徐秦
中山水窟清暉何時無熙熙復攘攘不暇相為娛畫史
妙經營尺素意有餘撫卷一慨然誰哉此茅廬
題陳閎人馬圖
兩馬誰所為人言此陳閎到今幅紙間氣與八駿爭絶
藝不世有見者為嗟驚因知苦心學能留千載名
送雷季正之燕
飛花滿長安離情對罇酒持此鄭重杯飲我平生友夫
子今名家風流靄關右翰墨灑芳馨言論吐瓊玖三年
鴻都遂英譽騰衆口儲端重文儒擢置在樞紐請告覲
慈幃程嚴復東首激揚吾弗能贈言愧野醜嗟哉方寸
微紛然應萬有聲色蕩其前貨利餌其後毫釐失檢防
駸駸入驅誘君實勇有餘抗志麗辰斗永毖精一傳肯
使纖翳垢富貴非宿心事業期不朽慨彼莘野翁幡然
謝畎畝
送劉民望尹安定(并序)
鄉人劉君民望端厚秀敏讀書為吏卓卓輩行間削
牘諸司陞掾行省蓋慎積致也延有紀號勑承務郎
尹奉先郃陽縣剛以摧姦柔以撫順百利具興一害
必去民氣忻忻如登春臺歸還之日士民遮送至有
涕泣者縣之耆儒丘訥軒為作去思頌今年秋以故
官改延安之安定吾知安定之民爭迎道左又將如
郃陽之送也諸公賦詩以華其行恕因敘而倡之
為吏居百職能否隨用彰峩峩進賢冠獨得名循良民
實國之本委寄尤慎詳輕車就熟路十倍君才長外戶
夜不閉絃歌聲洋洋卓魯亦人耳可復同休光
感懷
蹻跖迺有年顔生痛夭折氣數偶相遭巧智莫能越日
食萬錢厨下筯無可啜鼓腹飯藜羹囂囂心自悦在彼
寧有餘顧我亦可缺男兒生世間要當勵名節生與萬
夫庸死為萬鬼列此懷誰與言臨風一長吷
為韓母題萱春堂
母德一世師母年宜所獨況乃晨昏間愉愉温蘭玉盡
挹天地春永介北堂福誰能絃且歌南陔久無續
秋宵步月圖
明月上東嶺徘徊照巖扉清興不可奈起行信委蛇玉
色淨林壑襟袖風披披一笑指絶景今夕當有詩
送日者焦潤之
鴻鵠搏青霄啁啾百鳥喧至人不世出誰與論乾坤堂
堂管公明聲價動天門忍作携手别愴怳將何言
送王文振嘉定錄判
悲風振高林寒烟慘寥廓行行重行行送子出西郭涕
淚兒女情執手感今昨中懷千萬端未言心已惡仕有
時為貧聖賢蓋所諾僶俛敦夙好謀身諒非錯幸此須
臾間相對且盡酌拳拳慎愛憎人情險於壑
哭族姪周道
仁義久廢講家門亦碌碌謂天生斯人微意殆有屬云
胡未強仕百身不可贖二者痛無望淚珠劇囷粟
送雷季正
鱒魴泊陵阜鴻鴈于木棲兹事免危困千載吾誰稽松
楸雨露感嚴命興晨雞懷哉陟岵歌白日忽已西
七言古詩
良夜
良夜沉沉天似水萬籟無風聲不起海上飛來白玉盤
乾坤都在冰壺裏幽人雅志嗜絲桐境勝心清興難已
琅然一曲發清商門外踉蹌舞山鬼夫君平日事絲綸
三絶韋編妙入神欲攀天關守九虎歸來甘作蓬蒿人
胸中老氣蟠不下時託朱絃一陶寫高山流水少知音
白雪陽春無和者長安華屋填層城綺筵日日鳴秦箏
淫哇聾盡衆人耳正聲淡泊有誰聽爭如袖却薰風手
雲壑為家月為友可憐洒落卷中人憔悴紅塵今白首
喜雪和勤齋先生韻
夜窗蕭蕭風歴紙漸覺清光射眸子家僮遽報雪盈空
曷意窮年有兹喜來牟槁伏黃埃間朝結微隂暮還已
城中嗷嗷十萬區豈獨私憂嗟百指朝廷邇曰得賢相
大沛嘉音湔舊滓天心還與聖心通頓使黎元恩澤被
平明策試尺許深簸蕩乾坤仍不止怒張獵隼恣憑陵
凍雀求哀竟何恃神龍變化應叵量浩浩一事同遠邇
虚齋坐久肩聳山亦有微澌生硯底徑呼歡伯為解嘲
藜口莧腸今免死雲章忽自九空墮疾讀泠然欲冰齒
唱酬絶倒昌黎公玉振金聲足條理追蹤騕褭良足歎
蹣跚之技止於此
喜雪次郭方齋用東坡韻
隂風萬木無留葉一夕乾坤灑清雪培根養脉膏液濃
生意何嘗有中絶瑞光眩轉迷四圍大地渾沌平九折
豈惟入眼駭觀新更喜燒腸飢火滅取琴按曲絃不柔
呵筆書辭肘還裂沙沙窗紙碎作聲點點衣襟巧生纈
龍公胷次有此竒人世囂塵宜不屑比年旱疫兩成灾
性命忽如朝露瞥太和元氣行復常社老鄉翁聽渠說
嗚呼有司公且明感應真如契磁鐵
賀姊壻程子益生男
乾坤元氣相推遷兒生乃在丁丑年蘭湯浴出紅錦縳
英物自匪庸兒肩頭顱嶢嶢峙寒玉眼波湛湛澄秋泉
褰幃一笑萬事足快取桑弧蓬矢懸迺知積善有餘慶
聖神方冊非徒然夫君門戶實天啓勲名累葉皆人賢
卓哉河南二夫子道統遠接洙泗傳大經大法煥星日
為我後學開冥玄俟兒起能讀遺編反躬厲行符若先
人生所以貴似續政使不墜吾青氊母為齷齪效爾外
家阿兄輩會須墾此南山田
五言律詩
南詔殊俗圖
聖域無遐邇恢恢共此天殊音自宫羽異服亦纁玄五
色占雲久三方恐我先從今更萬歲臣節誓終全
思述堂
先世堂堂業孫曾毣毣思勲名千載事忠孝百年期家
慶栽培厚人才輩出竒須看孔悝氏廟鼎勒名時
邵周臣愈袁叔燦疾
術變由心得天將夀此民脉占微入髓藥效捷通神義
不千金顧仁迴四氣春良醫傳有種隨世在吾秦
潘母家訓圖
夫子哀長世孤雛濟大艱此心天敢負異日我何顔舊
族風流在傳家素業還死生兩無憾高節照人間
李氏洄溪作
見說洄溪好幽居一付君水聲千古月山色四時雲爭
席漁樵話投笻鷗鷺羣百年真受用有耳幾人聞
挽孟孝卿郎中
誾誾庠序日郁郁桂林枝文獻承家遠才猷用世奇清
風留省幕厚德著刑司未究青雲業空餘薤露悲
再世通家好平生託契深别離纔境出消息遂淵沈談
席從誰接歡盟可重尋長歌懷舊賦淚下不成音
房渭南移學
房簿今賢吏儒宫見設施改圖非得已善治本於斯構
築勤三載觀瞻聳一時嗣音同好德尚不廢成規
王子宜八十
佳氣葱葱日先生笑舉觴衣冠瞻朴雅步履羡康彊福
禄培基厚詩書種德香十分纔一耳彭夀慶方將
中秋對月
年年期此夜霽月少逢圓委照三更席飛光萬里天放
歌聲激烈狎坐語聯翩遥憶緱山鶴吹笙定有仙
再賡前韻
今宵對佳月恰是九分圓露淨瓊瑶界星稀紺碧天桂
香餘苒苒風袂欲翩翩樽酒從誰飲吾將起謫仙
送成學正
眉睫見吾子勵齋吁此翁性珠圓夜朗德器妙春融菽
粟無奇味參苓得久功莫嗟今日用試看百年中
送季永言延安學正
學官開郡國於職未為卑風動絃歌俗功成俎豆師通
才如子少遠業不吾遲笑貌均知德期將荅聖時
題穆郎中有慶堂
忠孝誰兼美芬芳萃一身冥冥唯自種浩浩不私親松
柏慈幃夀芝蘭子舍春福川流更遠稱願到秦民
夀石仲彰母
風雨巢傾早栖栖母子俱人倫明大節義教得良圖丹
桂雙枝好青松百尺孤今年眉夀酒盛事說西都
夀程甥忠
穎悟惟天畀温淳自性成詩書新軌範冠冕舊家聲顧
我非張舅知郎必陸甥進修當勉力萬里看鵬程
送王元膺
吳嶽鍾神秀森然氣不羣韜鈐東高閣詩禮策竒勲俛
仰驚初見周旋勝所聞賦詩無傑思聊以寫悁勤
送薛君英管勾
才適清時用名為大相知檄書搜外府驛騎謁台司古
學心藏妙今文舌吐竒鵷雛毛羽好更沐鳳凰池
新月
雲淨西南角冰痕印碧天漸看疑鏡破初上認鈎懸鴈
底空成恨梅梢更可憐素娥還肯語借問幾時圓
雪次張彦清中丞韻
一色雲連日空花作陣來龍宫無寶藏人世有瑶臺沴
氣潛消却天和剰挽逥閭閻笑相語酒禁又須開
挽張提舉(并序)
保安張先生子載延祐中知河中府幕事陜西行臺
聞其為宿學也假以掾史禄敦請居臺中為士屬講
經已乃薦為儒學副提舉先生既受命悉心學政一
以長育人才為務不數月絃音誦聲洋洋乎侯頖教
行有漸而先生遽以疾終嗚呼惜哉旅食不能即葬
遂藁殯近郊其子某往返經營者屢矣今年春始克
護柩東歸不肖嘗辱禮接感念疇昔賦詩寫哀又以
歎先生之有子也泰定改元春三月清明日書
舊學推淵博芹宫足表儀鱣魚方兆慶鵩鳥遽成悲燕
社魂歸日秦關泣送時有兒能大事天理不吾欺
博囉平章無欲齋
天德養純全人情戒頗偏振衣千仞表邁跡萬夫前玉
栗中涵潤金明外自堅危微傳聖學斯世有斯賢
送高御史遼陽都事
賸欲征衣挽才難自古然借籌行省幕來輟外臺賢造
父六飛策由基百步弦未容賓席暖東閣聽招延
挽汪左丞
惠澤均千里威名蓋一時雷霆新耳目烟雨暗旌旗黔
首嗟誰福皇天不憖遺寸心餘報國終古使人悲
送韓德卿(幷序)
韓君德卿吾秦佳士也篤志力學守義循禮受知勤
齋先生書法尤得其妙處蓋駸駸乎鴈行矣今以䕫
府知事告别於某敢賦小詩以發途中一笑
勤翁門下士清廟器中珍筆問蘭亭陣徑尋槐市真美
材儲用久健足發程新坐笑䕫州了功成入幕賓
送王德威
萬里斯文轍堅車發軔初從容成四教勤苦出三餘韋
傅吾家學楊侯外祖書錄君能挾此賢網不應疎
送趙彦卿
憲府三年吏聲華莫與班立談多士集止水一心閒急
士方今日能君久故山惟應消息好時得慰衰顔
送李之晦
疏公名四海令器許璠璵騷雅胷中筆波瀾口角書廌
庭金諾久雲路玉梯初努力加餐飯平生學有餘
送李凝仲縣尉
靈川古循吏卓魯未為優仲氏承家德初官佐縣侯寡
民無易視多盗有深憂黽勉栽培力千年一日秋
送王悦道同知
衡門能過我眉睫見尊公挺拔千林秀驍騰萬馬空英
遊馳宿譽閫寄策新功衮衮雲霄路登車攬轡中
送李季孚
文明開聖治殷序接周庠鄭重師儒選丁寧俊造方久
知閑德義且喜贍辭章古學標三在修途貴自強
送李用中廉司掾
萬卷詩書業青燈夜雨秋下幃聯俊造提筆簉英游寶
劍須真識明珠不暗投蜀霜森柏府賓主盡風流
送侯譯史之燕
師學傳天語關西獨有君乾坤新甲子龍虎舊風雲挺
拔千林表超騰萬馬羣唯應好消息鄉里得先聞
贈臨潼李義士
福澤承家遠仁心得賦多萬人均若爾一室獨豐何不
待朝廷勸能迴邑里和驪山千古地高義與嵯峨
贈王議卿義士
不作千金惜推恩古亦難饑寒多汝苦飽煖獨吾安原
憲炊餘粟黔婁死有棺乾坤同父母皎皎此心丹
盆梅次張彦清中丞韻
生意分全地寒梢玉蕾紅林詩難著巧黃筆易為工瓶
水留春到爐薰入夢同從今吾不恨長笛倚樓風
渺渺江頭路相思金玉音故將盆裏種要作眼前吟瘦
影依尊俎清芬奪麝沈歲寒真得友無復嘆商參
張氏園亭
艷艷春暉裏夭夭寸草心百年雙雪鬢一刻萬黃金水
樂亭臺迥花雲几杖深有兒能禄養無厭數登臨
送靳御史之官南臺
憲府人材禄分司御史除雪消羣枉日霜立一賢初袖
底澄清轡囊中慷慨書平生顔魯郡應有雨隨車
送馮仲潛之官成都
治世人文朗名家德種新深心期濟物正學本修身列
傳標循吏卷阿詠吉人潭潭徽政府滄海集珠珍
挽賈敏夫僉事
閩省才猷壯秦臺譽望專碁纔逢國手琴遽絶朱絃寫
恨能無賦招魂漫有篇吁嗟清德在不復畏人傳
夀張太君
夀母春暉裏兒孫拜後先能成一家福尚友二南賢秋
水南陽菊薰風玉井蓮長生嘉頌在百世儘芳傳
題薊國公射虎圖
父老談竒偉公乎凛若生弓強山可破獸猛葉如輕戶
不春風閉人今落日行崔嵬北平石終恨不成名
題楊正臣廉使言章
表表人臣義堂堂御史名有言吾不敢懷愧若為情暫
作浮雲蔽難藏白日明從來霜後柏蒼翠有餘榮
挽高用之總管
爽氣鍾珠秀長才富有為朱轓遺愛頌丹扆盛名知宿
草迷蒿里寒烟翳柏祠老成今已矣拊事重嗟咨
武縣尹士民悲送圖
絡繹道傍叟相逢各淚垂明君還棄我慈父欲依誰期
月功能見三年政可知平生循吏傳班馬不吾欺
送族姪一飛
勤家念先叔遺澤在諸孫之子才尤美興宗事可論靜
脩名始立卑牧道方尊老眼期須見高陽署里門
送姪孫畿往衡湘
順安先伯父麟鳳瑞吾宗素業當誰託曾孫乃汝逢孳
孳分善利惴惴事温恭跬步無忘孝天心人欲從
送鄭器之雲南郎中
日南強聖域方漢尚中州省幕經營大人賢擢用優有
才須幹國無意只封侯九折卭郲坂還君叱馭秋
題甘泉簿托音送行
三歲甘泉簿誰令有去思功繇勤力見心以至誠知今
也誰專信民焉不忍欺霜松欝柯葉當與歲寒期
夀雒翁八十(并序)
涇水之陽有高年者姓雒氏世以善人稱於里中今
年八十有二矣視明聽聰神充氣飽行不杖坐不欹
如五六十許人蓋自壯歲有以長生久視之術授之
者力行不懈人多以是為歸予固疑其未盡也及詢
平生為子能孝為兄能友兩親遺言始生微物猶襲
藏不棄篤實勤恭能保所受固有甚異於人者呼吸
吐納云乎哉初度之朝賀者集門欲得予一言以佐
子孫奉觴之勸於是敘而詩之既以美君又以為子
孫之勸也云爾
能事還能守真無忝所生松姿嵓雪秀鶴步海雲輕宗
族推純孝鄉閭敬老成如翁能幾見想像紫芝萌
挽樗巖馬廉訪
才臣中統舊有子獨公推學重宗藩選名高憲府知方
欣仁者夀遽哭哲人萎不錫蒼生福人終造物疑
太息將何及儒家失主盟經帷傳奥學文陣出竒兵安
得消蒙吝猶期揖老成乾坤何歲月復此氣精英
偶詠
中宵一片月坐撫得齋琴雲歌鳳山遠海嘯龍波深清
風凜毛髮零露霑衣襟天地誰先後悠然萬古心
榘菴集卷十一
