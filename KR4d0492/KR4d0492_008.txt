榘菴集卷八元同恕撰
誌銘
王府君墓誌銘
延祐五年四月二十有三日承德郎乾州知州濟南王
琚母夫人趙氏卒將護柩歸松楸卜以某年七月二十
日與其考府君合葬鄒平縣仁義鄉之北岡迺錄府君
世次壽年求銘窆石余惟承德累仕關輔治行卓偉禮
交義接積有歲年有不得而終辭者謹為叙次如左君
諱禎字國祥世為濟南人高祖淮金懷遠大將軍濟南
路州軍民千戶力濟時艱一方之民獨安田里曾祖彰
金中大夫棣州厭次令出私積活荒歲民妣蘇氏鹿氏
祖通讀書樂施妣高氏父孝友妣左氏府君以庚子歲
八月十有三日生至性孝友宗戚隣里樂其樂憂其憂
篤志問學無絲粟榮利計鄉閭子弟争遣受學至元十
四年五月二十有六日得疾遂不起壽止三十八夫人
趙氏金浦州千戶忠惠之女温婉恭慎事舅姑得歡心
接族姻無違禮府君既殁即屏去脂澤約身縮用力其
子于學承德以是出典郡縣入贊臺憲才猷風節照映
搢紳夫人鶴髮方瞳雍容禄養見者咨美今年七十有
九微疾而逝子男二長承德也次珪甘肅等處行尚書
省譯史前歿女一適都目李惟洪孫男三魯兖鄒女五
曾孫女二嗚呼府君儲休積美維嗇享于躬顯揚之傳
方興未艾夫人苦節于其始而燕于其終天之報施善
人又可謂無信邪銘曰孰御隂陽變化無常一世之短
百世之長非此其身府君是傷在其子孫府君不亡婉
婉令配閨儀壼章同穴之信皦日其光
將仕郎趙君墓誌銘
將仕趙君諱元諒字良卿其先兖之鄆城人祖諱義妣
翟氏徙家隰州又徙家奉元故今為奉元人考諱吉字
伯祥妣晉氏君以乙卯歲五月二十日生天資純謹經
史通大義出掾開成宣慰司繇積閱勅主鳳扶風縣簿
歷安西徑陽縣官將仕佐郎延安總管府知事陜西都
轉運鹽使司知事臨洮府司獄轉將仕郎奉元路司獄
為簿能抑暴使以負重苦傳騎伸冤獄之罪死者佐運
幕能使鹽丁盡力歲科倍常數其見於用者如此事親
孝從兄順御下則恩義兼盡處家則勤儉有方利不苟
取勢不苟合其本諸身者又如此以延祐已未正月十
有六日卒壽六十有五卜以三月二十有七日葬長安
縣華林鄉高陽原君凡四娶兩孺人晉氏舅女從姊也
李氏皆合祔焉今孺人邵氏佐君有賢稱子男三寅容
宏女二長適雲南臨安路蒙古字教授苗彬次在室邵
孺人予里中故家也遣其子寅以進士王弁狀來乞銘
銘曰有用以及乎人有本以誠乎身不究於前者用之
屯可裕乎後者本之真巋四天之斧墳尚永永其不泯
任正卿妻曹節君墓誌銘
延祐七年九月辛卯京兆故任直諒正卿之妻曰曹節
君疾終内寢享年八十有二親䟽聞者咨嗟驚嘆謂節
君由震風凌雨之變而圖夏屋帡幪之安天助其順人
與其能以濟成任氏者三世矣不易為力哉節君父諱
用母王氏世河中人生十六而嫁時舅姑甫自亂離歸
鄉里正卿與弟直忠年尚弱經始立門戶百用闕如節
君以柔順恭恪事舅姑勤儉端一從夫子上下咸宜之
十餘年間既喪舅姑正卿直忠相繼淪謝子謙纔七歲
兩房五女襟前裾後族黨憂不能濟節君屏去脂澤衣
麤食淡資其子以學撫視諸女慈愛教督均一無間家
事巨細不以委勞于娣氏娣氏亦友敬信順寢食必偕
塤倡箎和至于白首人信其姊妹不知其為娣姒也始
自謀曰農桑衣食之原無田以給口衆非久計也盡斥
奩具買田南山下課童婢耕蠶甘苦共之寒暑不少懈
歲入既贏子謙亦長大孝謹有鄉譽伏臘之計十百於
疇昔矣人方歆羡不幸謙屬疾遂曠定省諸孫皆幼稚
節君年己七十吞聲飲泣益自奮曰兒曹承氏祀者不
使知學是由我敗之闢館于隣延士教之男今受室女
亦有歸歲時柔愿列侍左右初大德間有司上其行宜
享旌表省檄既下節君辭曰婦人守義分内事爾何異
焉至大辛亥通議大夫河南任公總管奉元也謂朝廷
旌别淑慝所以美化移俗二母之行若此久聽其辭如
盛典何趣有司樹表于門集賢學士勤齋簫公題其上
曰姒曹娣索貞節嗚乎惟良顯哉一子謙也字敬叔三
女皆嫁良士曰李思温曰從仕郎王府照磨劉元曰醫
效郎惠民局提點嚴有恒娣女二長適董思温蚤世次
適司竹監使鄭思温先六月而歿孫男三惟義惟一惟
聰女二嫁王灼者亦前歿次許嫁鄭氏節君天性嚴重
言笑有常度閨門之内大小肅穆識深慮遠有補隂教
矜容衒巧之習不入于家故女之事人者皆勤内職而
子婦蚤寡誓志秉節耳濡目染之力歟自奉甚約至周
人之急略無顧惜嫁娣女資裝厚于己女其哭娣氏也
哀不能勝其後竟以鄭女亡悲傷得疾御下慈祥自司
閫政未嘗笞捶一人有過則累日不與之語恐懼謝罪
乃已凡此視昔著于彤史者優劣何如也至是惟義輩
卜以十月庚午祔節君柩于咸寧縣龍首鄉永泰橋正
卿之墓泣拜請銘某惟義子備館教者累年禮遇之厚
嘗竊愧焉今兹德述非某言之私鄉評之公也不敢略
亦不敢誣曾孫男一班巴爾銘曰於維節君得秀自天三
世夫門力起其顛霜不逾清玉不逾堅婉婉娣姒光綴
華聯生有聞于百年死無愧于九泉吁嗟乎婦賢吁嗟
乎母賢
太醫常惟一墓誌銘
君諱中字惟一其先太原人曾祖明避亂徙陳州再徙
中山祖慶祚以良醫待詔御藥至元十一年皇子安西
王分土關中太醫院奏侍藩邸官醫愈郎陜西四川中
興等路醫藥提點使司判官終王府醫樂提舉今遂家
奉元父謙承事郎陜西興元等路齊哩克琨長官妣夫人
杜氏君天資秀朗家學淵奥濟以心得之妙針藥所施
效應神捷人無貴賤日争迎謁遂以眼科名世入為御
醫居京師者十年延祐改元試中第一人扈從往來著
績為多王公貴人無不稱善蓋術業精專而仁遜不矜
故也至治元年二月十八日疾卒寓舍年甫四十有一
以其年十月十五日歸葬奉元咸寧縣龍首鄉北原之
塋娶王氏再娶陳氏承務郎龍興路推官某之子一女
纔滿歲後五月亦歿嗚呼痛哉自予得友承事公而熟
君及弟沖之賢每謂承事天壤間能是福者幾家積善
餘慶信而有徵矧君濟世美勞王事命服歸榮匪朝伊
夕孰謂其遽至此也天不可信有如是邪冲來請銘其
何可辭銘曰靈芝無根醴泉無源竭枯一朝世猶瑞冤
鍾秀在人源深本蕃不濬而培天乎何言以物為形生
雖有垠以瑞為名永永其存
郭君秉彛墓誌銘
延祐七年陜西行省行臺擇可魯齋書院主訓導者僉
曰郭君秉彛文行純懿倦游開成真其人也於是遣邑
吏走書幣以請三往返然後至既舍菜升講座樂育之
和盎溢几席間執經而問約禮而言者昧昧以進昭昭
以退兩府謂得其賢學者謂得其師士林謂得其友甫
三數月庠舍不能容矣至治改元之春瘍疾為虐竟不
起二月十二日也嗚呼天果欲窮吾道邪何奪斯人之
遽也使前日相慶者皆相弔來哭之慟自復及殯聲相
屬弟彪時方以命省家開成友人王總管庭彦傅推官
彦升經紀喪用衣衾棺歛必誠必信浹旬彪以其嫂王
氏謀所以葬君者則持教授孫忠符狀乞銘于予予雖
拙於為言無以振發潜懿義不得辭也乃受而申之君
諱好德自號鳩菴世居京兆華隂為儒家再徙咸寧考
厚載之陜西等處打捕鷹房提舉妣王氏君生而穎悟
蚤從蒙齋孟先生學能自淬礪讀書為文捷出時輩故
人皆期以致遠大德戊戌開成路同知方君薦為安西
王府說書會王受命北征開成貴家争延訓子弟故君
留居者餘二十年懃懃懇懇務以成就人材一方翕然
得所矜式貧而願學者約己資之康生繼昌居門下五
年義則師教恩則骨肉故今繼昌喪之如父君蚤孤事
母篤孝迎養致樂未嘗少違顔色侍疾四旬衣不解帶
喪祭一遵禮制不忍以俗尚薄其親徒步千里護柩歸
葬素雖不困酒母遺言敗德終身止飲兄弟間無違言
忤色朋從友好信義尤著素善渭南曹顯道立聞其妻
有娠約通婚姻既産曹男而己女歷十有八年顯道夫
婦死已久矣君曰吾可失信於故友邪乃資其女婦曹
氏庭彦之總管開成也以師禮遇君丙辰之變庭彦既
被執守者露刃脅以必從闔府吏卒奔散無一人君易
衣冠伺間隙獨往省視庭彦曰吾分當死人殺如自殺
何君勉之曰公知守大義當聽命於天無益之死不可
為也庭彦每語人深感其義仁心周流終始無間嘗晨
起有遺楮在門視之皆金帛其直不貲君求其人盡畀
之六盤地寒日暮聞河側有悲哭不能為聲者君往視
之拾薪兒凍幾死矣舁救於家明旦還其父母蓋全吾
降衷者類如此妻王舅氏女也側室梁氏三女一男長
壻吳用貴次即顯道子宗顔季尚幼男復方一歲季女
及男梁出也享年五十三卜以三月九日葬咸寧縣芙
蓉園之先塋君稽古務學履真踐實其積也若是之豐
其取也乃若是之嗇邪是可哀已銘曰古稱仁者宜位
而富位富未能必得其壽如何郭君三無一焉陽錯隂
揉匪昔之天嗚呼秉彛扶善斯世籌德度功是亦有位
含英咀華諸子百家淵淵其蓄用則孔多豈弟君子同
聲萬口以是為年庶幾顔友玄房有石琢此銘章嗚呼
秉彛可謂不亡
朝列大夫僉漢中道廉訪司事傅公墓誌銘
公諱昱字彦晦京兆華元縣人曾高而上世有隱德稱
孝義家祖汝礪陜西都轉運司經歷妣李氏考巖起中
順大夫江東建康道肅政廉訪使號擴齋集賢學士勤
齋蕭某誌其墓妣咸陽太君張氏以公貴贈也生二子
公與弟承直郎奉元路總管府推官杲俱以醇正守家
法有聲搢紳間公自冠歲辟陜西漢中道廉訪司書吏
大德改元以貢掾工部二年轉樞密院令史既擢中書
省掾端敏詳慎無絲髮過兩府争延譽之滿歲勅官承
務郎工部主事綜藝課功冬卿倚信焉至大元年陞奉
訓大夫陜西等處行尚書省左右司都事未幾改行中
書省都事蓋翺翔京秩者二十年展用鄉邦人甚榮之
公益自澡濯期光前武究心曹務詳整為百司倡上信
下服御史司臺尋以清望可肅風紀奏加奉直江南諸
道行御史臺監察御史按行廣東雖窮荒瘴毒之地身
皆歷之無所顧避一善必登一惡必黜風威肅然行臺
以舉職薦即拜都事延祐二年超朝列大夫居今職明
練治體正身率下不事苛細吏民稱頌焉歲除移疾還
家屏棄餘務專精醫藥疾巳時與親賓談笑道舊故為
樂人皆期公旦暮當復用世至治辛酉夏四月九日忽
感疾須臾而逝享年六十八鄉士大夫來弔者哭必盡
哀卜以其月三十日葬長安縣義陽鄉槐衙先塋先夫
人楊氏祔贈太子少保潛齋文公之女懿德宜家今夫
人耶律氏中書左丞埒克之孫克盡婦道封咸陽縣君
二男曰順曰鐵牛耶律氏出也二女長適刑部掾馬榮
祖次適劉克敬公天資端静寡言笑好學力行務見實
用於書無不讀尤嗜易學又以餘力攷求法律本末使
不誤於操縱中順將終遺言孝弟忠信揚名顯親為能
子公敬服不怠居家治官見諸日用者皆是物也事宋
夫人能得懽心人不知其為繼母叔父客死廣東還自
南臺護柩返葬簿錄遺財歸其家初公疾既瘳適弟杲
亦滿秩日集外齋講論經史商略古今課子侄讀書驩
然粲然恩文兩盡取友必端無汎交雜游清約自怡有
無不恤也嗚呼善繼善述有如此者真不負能子之託
矣而位不滿能年不輔德惜哉承直以予游公兄弟間
手府學正玉瓉狀請誌其墓謹第錄如右而系之以銘
曰底法之基不難乎前堂構是期難乎令傳猗歟朝列
矩方規圓擴齋堂堂允為象賢孰參省幕孰簉臺聫朝
議頡頏舍公孰先宦學既昭家聲亦宣天於斯人胡不
百年槐衙之阡草露林烟銘紀諸幽以告邈綿
耿彦清墓誌銘
至治元年七月承德郎肅州路府判耿君彦清以疾還
奉元之里第浹旬遂不起二十一日也既殯舅氏尚君
彦誠導其孤某乞銘于予曰前幸銘其父矣敢以是并
累子既不得辭則叙之曰君諱廷望彦清字也世為奉
元人祖諱舜妣王氏考諱復亨贈承務郎妣尚氏贈恭
人君生至元甲子三月十二日於次為仲早自植立從
吏師之廉而平者習文法濟以勤敏聲稱右儔輩陜西
行尚書省選副掌儀局後二年以能舉職受安西王教
既擢掾行尚書省改中書省繇掾陞提控大德八年勅
從仕郎尹延安延川縣歷承事郎陜西行省管勾兼架
閣庫承務郎甘肅行省管勾兼架閣庫延祐五年加承
德受今職享年五十有八元配蔣氏前君三十三年卒
繼室李氏贈恭人卒今七年矣再娶劉氏封恭人子男
三曰某女二長適高陵縣尉王欽亦前歿次尚幼卜以
其年九月十五日葬君咸寧縣龍首鄉孟村先塋蔣氏
李氏祔君少孤自力于學事母能得其懽心天資強明
遇事審慎操筆行省者首尾餘十年有譽無疵其為縣
也惠利必興刑罰必當民有訴其夫赴兄之招數月不
歸者同僚或疑之君獨燭婦冤捕治具服蓋杯酒失意
毆死而井其尸其在肅州治行尤著他事紏紛不能决
者上官委辦前後沓至此君已試之大凡也即其所己
試而知其未試者尚富有也嗚呼惜哉銘曰志行之卓
才識之強左右吾用允曰吏良維後有裕前亦有光孰
匪九原奚憾斯蔵勿替而引善繼之望
李君文卿墓誌銘
至治元年冬十二月五日乾士宇文鐸振之來謂予曰
武功李文卿先生以十一月十五日疾卒于家鐸友其
子叔謙則往弔焉既致慰矣叔謙又哭拜稽顙跪而言
曰先君卜以十二月二十一日葬周鄉五渠磑先塋先
君之友今惟同贊善公在誌墓之辭舍公其孰歸叔謙
罪逆餘喘忍死朝夕不能遽違殯次匍匐往請振之能
為致此懇乎鐸既許諾是以來也予聞而驚呼為之泣
曰前年文卿來留止三數日握手道舊故為笑樂鬚髮
猶白黑相半神氣清徹顔如渥丹予謂文卿福壽未艾
也孰謂此為終天之别耶嗚呼悲乎文卿諱斐其先鳳
翔人祖諱義妣杜氏始家京兆之長安考諱秀妣王氏
張氏再徙武功昆弟五人文卿居長慈祥孝友出於天
性事母張氏不知其為繼也勤以幹蠱儉以自奉其聞
善也汲汲如不及其接物也休休如有容以故親疎貴
賤皆愛重之敏而嗜學不懈寒暑六經史傳歷歷成誦
間為辭章清婉可愛無泛交雜游一以誠敬為主在長
安日獨與竇隱君長卿雷都司季正及予相往來文史
之娛迨老不厭至元中陜西行省察其廉慎有心計兩
檄領興元鳳翔稅司大德三年又檄領司竹監課集如
期非所好也享年七十妻文氏柔順恭恪克相夫子子
男五叔謙餘皆前卒女二長亦卒次適張璞孫男二衍
衡女四周德趙思弼其婿也餘幼銘曰知圓義方仁愛
禮恭均由性有匪賢曷充猗嗟文卿盛美在躬勉勉循
循一其初終七十為年壽非不融有子有孫吉非不逢
相彼周原泉深土豐有斧其丘德人之宫
儒林郎馮君墓誌銘
至治元年辛酉封儒林郎馮君義年八十四以十月九
日卒二年壬戌其妻恭人秦氏年八十四以正月七日
卒蓋生同戊戌而為夫婦者六十有八年壽祺之享恭
人雖差延一歲由辛酉之十迨壬戌之正纔三月耳立
春猶後四日是死亦同辛酉也長子翼霄時為樞密院
經歷聞喪來奔甫及門而母氏卒卜以二月十有一日
葬奉元咸寧縣春明門先塋同穴之期日不再吉嗚呼
此可謂同生復同死矣天壤間生民不為不多富而貴
者不為不衆若儒林夫婦結髮偕老生順死安幾何人
哉借曰天作之合而能者養之以福固非偶然也經歷
辱與予游泣拜以墓銘為請辭不獲命乃按事述而叙
之君諱義其先慶陽人祖某父秀儀觀雄偉金末從軍
以挽強為衆所推其後轉徙平陽亂定西歸始家奉元
乃輦父喪慶陽葬今春明門之塋為始祖焉妣馬氏生
四男君為仲子天性孝友竭力以養父母不使知其勞
兄貴窘乏輒振業之公賦雜擾不以相及歿則與其嫂
合葬焉二弟頥慶幼以成學長以成室皆已力頥今為
南漳縣尹恭人家素貧君為買屋迎養其祖父母歿又
營葬禮治鄉鄰信孚朋友蚤業商賈剛直好義凡利交
者有取無怨行旅往來不能以歸必贐遺之故人無遠
近親疎皆愛重焉敬恭神祇朝夕熏修迨老如一日恭
人早孤母郭氏年十有七歸儒林淑慎端潔事舅姑以
孝謹相夫子以勤儉衣服飲食之須蠶桑織績之務躬
自劬瘁不以委人儒林得以專理外事獲愛於宗族鄉
黨者恭人之助與為多焉叔慶生乏乳飲恭人乳之撫
有二子慈不失義督之就學至斥奩具以奉師儒故今
卓卓以有見於世者如此恭人之教也生子四男二翼
霄承德郎樞密院經歷翼雲陜西漢中道肅政廉訪司
書吏女二務使姚信咸寧尉吏田榮其婿也孫男五某
某女二長適太平路教授劉惟孝次在室延祐乙卯朝
廷推恩臣下以勸忠孝文武内外官皆許褒封父母經
歷以中左司都事於是有儒林恭人之命及來為陜西
行省幕長二老人者拜恩家庭龐眉鶴髮夫前婦後及
門賀者上而省臺下而鄉里搢紳韋布之士肩摩踵接
莫不咨賞歎息願有子如經歷有父母如儒林恭人也
嗚呼積孝累義克有令子殊恩異數增華耋年考終厥
命二夀同歸世所願欲一無憾矣是宜銘銘曰良人者
何曰和而義柔而能正婦德之懿嘉耦曰配古難其逢
儒林恭人斯媪斯翁天錫賢子鵷聯鷺簉遂都榮名以
燕眉壽樂哉九原二壽同藏勸善有銘無窮是彰
封奉議大夫張君墓誌銘
君諱德明字彦明世為耀之三原人祖順妣馬氏考貴
魁偉好義有稱族黨間壽八十四以終太子諭德勤齋
蕭公為碣其墓凡三配孟氏楊氏君之母白氏壽亦八
十八君浮誠靖厚早知讀書遵軌度篤於愛親不忍暫
去左右名宦所趨未嘗萌念及代家政輕財重義先人
後己曰此吾父宿昔所事不敢忘也宗族鄉黨均憂共
樂張某家貧嫁娶仍數積負久而為數夥一不責償縣
人李巴子雲陽李二皆僕隸事人謀欲民成其家聞君
之風往請焉即以楮錢萬有千緡畀之且為經紀生業
豈特出濟人利物之本心而然歟亦無改於父之道為
孟莊子孝也又其大者謂師道不崇無以禆教化善風
俗乃捐金倡縣侯買地龍橋鎮東南為畆若干創夫子
廟締搆像設之費出己力者又十之五遠近觀感争遣
子弟讀書庠聲序音相聞蔚有士俗兹非由君能仁有
以發之耶治家勤而有節儉而中禮祭祀致孝燕享致
豐誠以與人敬以持己鄉邦無賢愚皆推為長者名公
鉅人蓋嘗紀贊其行教飭諸子擇賢師友與之游處使
知古人修身之學故四子皆植植有立而季子世榮尤
允物望僉海北廣東道肅政廉訪司事君由是得封奉
議大夫信州路鉛山州知州驍騎尉涇陽縣子受封之
日親疎遠近莫不榮賀謂天道雖曰好還而享有備福
蓋千百而不一二得也至治二年二月二十有七日疾
終正寢壽七十有九配李氏贈涇陽縣君笄年歸奉議
柔順恭恪克修内事前十二年卒子男四世英同知鐵
州軍民事世昌敦武校尉禮店文州蒙古漢軍西蕃軍
民千戸所副千戸世傑承務郎同知松潘客疊威茂等
處軍民安撫使世榮承務郎僉憲也女二長適王某次
適朱安仁孫男五信儼俊儆燕孫女十曾孫男二女二
世英等將以是年五月九日與其母涇陽縣君合葬於
縣之常平鄉悌友村祖塋之次俾世昌子儆來謁銘奉
議長予十歲辱以禮接歲時遣子若孫相問勞絡繹不
絶此意厚矣其敢以無陋辭銘曰乾父坤母孰匪其子
疾痛在躬曷間彼己維奉議君洞識天畀推吾是心以
濟前美誦聲洋洋我鄉我里德風一行庶善草靡四孝
聯飛家聲日起夫誰使然神監昭只既服榮名亦膺壽
祉不亡者存百世令軌
榘菴集卷八
