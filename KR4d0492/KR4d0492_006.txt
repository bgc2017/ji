榘菴集卷六元同恕撰
碑銘
贈嘉議大夫禮部尚書郭公神道碑銘
聖元德教醇深涵濡滋久人才所就楩楠杞梓隨用隨
得入可以儀朝著出可以殿藩服才名卓卓以孝作忠
者蓋不乏人亞中大夫平江路總管兼管内勸農事郭
侯鴻漸諱鵬翼天資高朗博學多聞嫻於國言大臣許
其詳辯有助敷奏玉音召對以字不以名持心忠謹事
無大小為之必盡其方初命中書直省舍人仁宗登極
郊廟大祭首預執事選不數月以副江西行省理問决
獄廣東獲俠賊贑州正贓吏掩覆罪風望峻整行省行
臺露章交薦延祐四年入為中書兵部員外郎督受海
運糧二百四十萬斛防禁周悉不失圭撮賞錦衣一覈
實諸監院託以興造横費縣官錢三萬餘錠貴近為之
屏氣六年拜監察御史登美黜惡其言皆大政所關是
年冬慎簡東宫僚屬擢太子家丞七年三月再入中書
兵部為郎中柄臣怒嘗言已必欲以事中傷卒無所得
明年至治改元僉河南道肅政廉訪司事糾劾吏惰詢
察民勞不旬日决積滯六百餘事河南士民鼓舞記遺
政于石南陽復古陂堰三溉田之利不可畝計民皆即
其地刻石頌德二年加湖廣等處行省郎中其冬復入
為中書工部侍郎董鑄内府金銀以錠計者一萬三千
有竒錙銖中程數詔賜金帛二兩泰定元年遂拜今命
均徭齊賦以裕民嚴程謹法以束吏勸力農桑篤意學
校踰年風化改觀行省移書奬勞最優敭歴迨兹十有
六年八被璽書再受勑書若省若臺爭舉競用類曰是
才行卓偉政事明練者斯可謂能以孝移忠矣侯惟奔
走南北不獲致孝松楸為歲已久乃懇告來歸一日持
其先大夫嘉議公行狀造某所拜請曰鵬翼不肖蒙賴
先訓叨位三品恒念無以報罔極國家鴻恩追榮祖考
既已致論告於墓下矣神道之碑亦法所許願先生銘
之以信來者謹按公諱德字彥修其先太原嵐州人祖
諱壽妣曾氏始徙晉寧之綘父諱福贈亞中大夫懷慶
路總管輕車都尉太原郡侯母李氏贈太原郡夫人皆
葬綘之横渠公敦厚謹重在童幼嶷然如成人讀書略
通大義尤精六藝之數始為樞密院宣使受知左山商
公及左山來相安西王開府以光監支納千斯倉廩庾
維溢民不讒多取關中饑委公告糴晉寧不踰月粟輓
畢集陞安西鳳翔抽分羊馬官已乃不樂進取買田咸
寧縣鳳棲原北留村治生教子優游自適與人一以誠
敬子弟有過未嘗厲聲色温言開諭使其自改憂人之
憂不計有無鄉里合辭推為長者享年七十有五以大
德四年十二月十有四日卒配李氏贈太原郡夫人勤
儉莊整嘉議創業内治居多前公一年卒子男二伯惟
欽仲侯也女三長適劉氏次白氏董氏孫男三忱恒忼
忼力學蚤世女八趙郁白某盧某李某魯齋書院山長
王遹趙某趙允其婿也一在室曾孫男六女三葬以其
月廿日地則北留也嗚呼公以仁厚篤實之基培之於
前聰明特逹之用開之於後天有顯道厥類惟彰矣矧
今三被恩典累爵郡侯有子之慶如公方將是敢槩見
侯之用也以為神榮焉銘曰木蟠于根有材矗雲水畜
于源有流成川繄慶之多來善之遠孰晦於昔而不今
顯猗歟嘉議我車既堅脩途幾時六轡是旋休休其中
翼翼其外乃室乃家春風卒歲是生令子振鷺西雝民
有遺愛國有雋功追爵九原侯封載啟永言孝思令聞
不已北留之阡喬木蒼煙其固其安其千萬年
少中大夫嘉定路總管趙公神道碑銘
書言惟孝友于兄弟克施有政西周盛時良臣顯輔有
辭永世如君陳者本其充積之懿則以令德孝恭為稱
首孔子亦曰居家理故治可移於官信哉若今少中大
夫嘉定路總管趙公以得賦之厚著移孝之忠殆所謂
本深者歟公諱玉國言别諱穆爾齊其先女真人祖林
仕金以金紫光禄大夫守積石州天兵南伐度義來歸
詔為軍民元帥即鎮其州妣夫人李氏尚氏考文顯膽
略絶人襲元帥職仍賜金虎符屢以戰功獲袍帶弓矢
之賞加昭勇大將軍西寧漢陽等處都逹嚕噶齊妣夫
人郭氏公昆弟十人於次為二至性孝友讀書善騎射
父母鍾愛之早以世胄入給宿衞至元九年安西王分
國關中擇良慎者侍王邸教以公為鄂囉齊典府藏也
已而從王北征立功絶域十六年奏授朝列大夫慶陽
府逹嚕噶齊兼管本府諸軍鄂勒勸農事為政本於德
惠利無不興害無不去法行而民信之教立而民安之
治聲蔚然二十二年以故官移監徽州漢人居是官故
事所不許二十八年復以朝列大夫知慶陽府事公再
撫吏民最十八年益嚴自守仁洽義浹民阜而俗厚盜
息而刑清隴西諸郡獨是為樂土矣至大元年陞少中
大夫嘉定路總管兼本路諸軍鄂勒管内勸農事啟行
之日慶陽民無老幼泣送道路遮不得行居治四年寬
以綏衆明以察下令不便民事不適義必改而更張之
建御書樓敬教勸學謠頌以興辭疾還慶陽越二年終
命正寢實延祐二年六月十五日也享年六十有六三
夫人石氏田氏路氏子男三延壁前卒次允忠允寧女
二長適中議大夫貴直屯田鷹房打捕總管阿繅納次
許嫁未行始公祖考皆葬積石州來去城至是以公遺
愛在慶陽得卜於合水縣漢城社以某年八月二十六
日合葬公及石夫人焉公器度宏遠寬厚自將長身修
髯音吐洪暢事父母愛敬兩盡與弟武列將軍志忠顯
校尉義軰如塤如箎有恩有文居官以利民為心奉法
為職同僚無違言下吏不忍欺嗚呼斯所謂淑人君子
者非邪使得究其澤施所及顧不遠且博乎是可惜已公
殁之明年其子允忠持寧州學正趙庭瑞墓誌文介商
州判官成君玉行臺察院史張才卿求銘表隧之碑辭
不得命廼掇取誌述叙而銘之曰英英少中克若帝衷
子以吾孝臣以吾恭坦坦休休一其初終不懈于位不
汙其窮既踐世美亦奏民庸廿年慶陽杜母召翁嘉陵
之頌穆如清風漢城南岡享祀惟公
誌銘
叚思温先生墓誌銘
叚氏世縣晉寧之稷山以儒學為顯姓先生諱思温字
叔恭金贈中奉大夫護軍武威郡侯諱矩者五世祖也
矩生鏞鏞生汝舟汝舟生恒皆以文行推重當世恒生
克己成己修己克己號遯庵與弟成已號菊軒同登金
正大七年進士第世謂河東二叚初未奏名既謁禮部
趙公某使誦所業賦公嗟愕久之起書雙飛二大字以
贈後榜出果皆中高第自是叚氏耿光尤著盛遯菴生
三子長思永為時耆儒以終次思誠偉譽籍籍河中儒
學教授先生其季也母梁繼樊先生及教授兄出自樊
孝友慈祥由性而成年十二遯菴君卒哀毁如成人弔
者增慟時甫脱兵變先生侍母夫人佐兩兄服勤朝夕
萬戶晉寧李侯迎菊軒闢館授徒學者四集先生雖已
能讀書通大義恒恐世學不嗣感激或至泣下欲從菊
軒卒業重違温凊母夫人察其意勉以好學為叚氏福
菊軒亦嘉其志樂以啟告先生遂肆力於學至忘寢食
經史要義必手籍之始猶攻辭藝至是盡棄去求古聖
賢問學之本究關洛考亭之傳聚精會微以潤厥身菊
軒深器之嘗曰是能世吾家者年二十一受室河中魯
氏因遂居焉聚徒受業懇懇不倦一以成就後學為心
諸生貧而可進者尤勸綏引翼束修之薄不受也以故
士爭趨風成才者衆家素貧先生損衣節食市書至萬
餘卷嘗顧而樂之謂以此遺子孫足矣嗚呼先生識慮
之遠視安畎畝者風斯在下矣平居於書無所不讀尤
䆳易春秋郡侯張某素名學易請質所聞先生乃言聖
人作易畫以成卦卦以立象所以明天地之理盡事物
之情使人趨吉避凶然其道必本之人心盡其心斯知
易矣近世惟程子朱子之學為能得之不必他求也張
侯拱而嘆曰先生真知易者詩文温厚平正粹然一根
於理讀者知為仁義之人素位而行不願乎外皇子安
西王撫封于秦開府之初慎簡僚佐管記之選為尤重
於是遣左常侍今陜西漢中道肅政廉訪使劉公某以
記室參軍驛召先生辭疾不赴廉靜寡欲一介不妄取
有以麥三十斛佐廪費者卒謝却之四川轉運使王某
送二男僕以給薪水先生還其僕為書以謝轉運嘆曰
廉士乃如此至元十五年丁樊夫人憂號泣摧慕終喪
如初後四年菊軒君卒喪之如遯菴先生於享祀斟酌
禮經致誠致慤器用必親拭牲牢必手薦嘗語其子曰
祭祀所以報本也罔極之恩庸可報乎禮廢久矣世俗
苟簡士大夫而忽此甚不可也且不知敬其先何名為
人聞者心動率觀法焉二十五年春三月某日疾終正
寢享年四十有九以某年某月某日葬於某塋妻魯氏
淑慎之德克配君子子男三人長某行臺監察御史次
某河東宣慰司掾次某鳴沙州儒學其一女適河津劉
氏子孫男一德雄女五皆幼先生貌恭言從心平氣和
道德薰襲遠近傾慕士大夫道河中者賓接無虚日談
經訂史情義傾倒語及時政則謝不敢知外雖恂恂中
實有守義所不可奪以徇人毫髮不能也族姻鄉黨吉
凶慶弔禮意周洽稱人之善覆護所短故人皆歡喜尊
奉語必稱先生不敢字或小犯義必私自愧悔先生得
無知乎下至市井傭販亦能目以好人卒之日闔城赴
弔市為之罷送葬者執紼近千人為位而哭者相屬於
塗嗚呼以德服人者中心悦而誠服今於先生見之矣
使其逹而行義兼善天下固非難事天不假年識者惜
之而御史以才行致身方興未艾天其或者以是壽先
生乎御史辱與予游乃者奉先生善狀請追銘窆石紀
德之任大懼弗稱然不敢終辭也謹述所載系之以銘
銘曰遯菴之高菊軒之奥言緯行經一世則傚先生嗣
興于光有耀翼翼其心卓卓其操渙渙其文循循其教
既洽善良亦馴桀驁胡德之忻胡年之悼天于先生將
厚其報是生賢子臺閣騰趠以顯以揚以志厥道
鷹房民匠總管毛公墓誌銘
自予有心目之疾凡親舊慶弔往來絶不與者久矣今
年夏毛甥時敏絰杖纍然踵門拜且泣曰先君葬有期
日人子為親深長之慮賁幽堂者銘不可無渭陽雖疾
敢以死請予亦攬涕慨念從姊不幸蚤世總管公情好
有加既不得撫衾一慟以訣終天於甥之情其忍固辭
乃為叙次如左公諱翼字飛卿世為長安人祖文炳妣
皇氏父彪以勤力起家教授孟公表其墓妣鞏氏癸已
歲三月九日生公河中避金亂也三歲還鄕里及家殷
盛無他昆弟姊妹獨公一人鍾愛無比公昏定晨省出
告反面循循子道無一豪富家郎驕寵之習人謂有子
如此毛氏安得不昌逮壯室強仕孝謹不少替服喪哀
疚三年如一日盖其至性非勉為也初以貲行選為安
西路税使歲課日增滿考難其代漕檄再任至元十年
受安西王命總管安西平陽河南等路行捕鷹房民匠未
幾兼安西慶陽拘𣙜解鹽使時年未五十遂絶意名宦
優游家居享有備福餘廿年以大德二年四月十五日
疾終正寢壽六十有六卜以後月庚寅葬公咸寧縣洪
固鄕三爻村先塋妻同氏予從叔女也聰明靜順佐公
事親得其懽心先二十八年卒殯之日姑鞏慟哭過市
觀者莫不流涕至是乃合祔生二子時敏力學而賢襲
總管職時晦蚤卒一女適同誼於姊為四從姪再娶宋
氏一子時可一女許嫁未行孫女四人壻齊哩克琨總管
石孟瑛餘幼公身長六尺儀觀脩偉性簡曠質實無毫
髮機穽師事退菴張公國寳藏書會友講學冬夜無虚
歲教子弟以禮交友以忠急人之憂樂人之善出於至
誠故人以是愛公不以忌公也南士蘇桂高奴鬻於市
捐金贖之俾隸儒籍翰林學士柳城姚公誦以詩曰一
善長安已戶歌士林華衮定如何當時不裂千金劵利
與今名問孰多僮僕幾二百口庭無怨言出其嘗事父
母有勞者數十軰為平民不一錢取也銘曰洪範九疇
福曰嚮用無以篤之其嚮焉動猗與毛公德潤在躬天
命不僭保其初終先藏之卜有欝者木永寧一丘子孫
是矚
白君寳墓誌銘
君寳姓白氏諱珪蜀之普州人世為儒家幼罹變故王
父而止不譜也父震起有官於宋母文母馮兄景翰嘗
第進士君寳馮出也今家京兆長安縣年未冠雅意方
藥得事名先軰力學無晝夜出入古法盡得機要遂兼
世之疾醫瘍醫而瘍醫尤號善治關輔生聚殷繁遠近
貴賤病瘍者皆欲得注君藥日不暇食餘三十年天資
信厚濟以詳慎疾雖不可為猶必宛轉求治庶幾以生
尤切切於貧且賤者以故人益愛敬之醫師屢舉職教
事竟辭不就與朋軰遊退然若無能短長不出諸口御
家甚嚴諸子皆紹業有聞門内肅如年七十八以大德
癸卯冬十二月十六日卒聞者莫不咨惜明年正月癸
酉葬長安縣苑西鄕大倉社配李氏卒再娶邢氏子男
五人從禮安西路官醫提領李出也思敬乾州醫學正
思温思忠從禮思恭皆前死女四人俱適著姓孫男七
女四君自流離頓挫中堅苦就學復侍戎幕顛䧟絶域
百計脫歸以至于有家傳子若孫嗚呼艱哉思敬請銘
某辱禮接不敢終辭乃為銘曰猗歟白君篤實慈祥奮
起艱難志專力強不儒之逢乃醫之良歛彼呻吟躋此
壽康人矜而爭我晦而彰有傳于家有愛于鄕八十三
年歸安斯藏嗚呼後來視此銘章
興元路行用庫使張君墓誌銘
世或以矯情飾貌取譽於鄕黨宗族暫可能也今有人
焉慈祥忠信温然慤然無戚疎小大均稱之為善人自
始至終無異辭此豈聲音笑貌所能得哉有諸已而信
諸人理不誣也其人為誰張君仲濟是已君諱楫仲濟
字也先世邠之三水縣第六里人曾祖某祖贇皆不仕
父浩仕金為敦武校尉母程生三子君序居二自少任
家事孝友恭慎和易寬平蓋自性成敦武嘗病憂勞忘
寢食百方求愈至刲股以進母病又如之喪祭哀誠兩
盡事兄韓城令翼如事敦武接弟昭恩則兄而文則友
也隣里姻舊吉凶慶弔厚薄中禮而情意周洽居常怡
怡然雖甚忤詞色不少異與人言唯恐傷之樂聞人善
必再三咨美或毁此譏彼則漠若不吾與者家庭肅然
教子學業慈而不敗故皆以卓越蚤致名位禄養雍愉
人以是榮君又以是知善積之果獲報也君會計精審
嘗歴安西路千斯倉副使轉運司豐濟庫副使興元路
行用庫使中歲則優游自適日與耆年宿德相過從如
韓令彦寳年幾八十尤不易與人交得君驩甚朝談暮
語無往不偕其為逹尊慕悅如此大德八年六月己丑
以疾不起親賓來者皆哭盡哀享年六十有七娶高氏
婦順妻柔克配君子生五男長煒登仕佐郎延安路鄜
州判官次煜承直郎甘肅等處行中書省左右司員外
郎次炫次炳次焞炫焞皆蚤世炳亦孝謹能家二女長
適陜西行省宣使周璟次適成章孫五人四男一女適
安西邸承應臺判石仲瑜初敦武徙居長安遂葬咸寧
縣龍首鄕春明門東原煒等卜以九月癸酉窆君泣奉
行實之狀謁銘於某某與君里居分南北君每忘年禮
接佩義深矣登仕昆仲哀懇復如此顧維淺拙不得辭
也乃按其狀參以鄕論叙而銘之銘曰德輶如毛民鮮
克舉如其舉之不曰賢矣維張仲君嗚呼洵美克弟克
兄克父克子兢兢其容坦坦其裏六十七年有譽無毁
好還者天其聽甚邇有子而才鸞鵠並起親名載榮積
慶之始辭以告幽魂兮安只
張節婦墓誌銘
節婦張君故馬天祥吉父之妻諱珍國寳之母也京兆
人父立母李氏金興定辛巳三月五日生年十有六歸
馬氏時甫脱兵變民生甚艱君晝夜勤劬以婦職自勵
上事君子下撫穉弱巢棲未輯而吉父殁矣廼悉力喪
祭脂澤事不復意萌嘗自奮曰吾為人婦使馬氏無家
何用生為子珍方十餘歲殺損服食資學鄕校賦家人
職業勸勤懲惰纖悉有法小大信畏爭以功相多珍亦
服君之訓孝而能家遂階完美之亨為鄕里著姓君之
志亦賢矣哉不幸珍不得終養時年已七十人皆以悲
傷致疾為馬氏憂君能逹理委命教育孤孫如其子昔
時綜理繁細精明不衰大德辛丑有司上其節行樹表
門閭後四年乙巳詔賜高年帛君復拜榮又明年乃以
疾卒實丙午十二月二十三日也壽八十有六生子珍
也二女長適葭州同知惠承事之子懷濟次許嫁張珪
皆蚤世孫男一孝謙孫女二鄭思恭索天祐其壻也鄭
氏婦亦卒曾孫男一齩齩君性嚴明濟以惠愛壼治可
法孝其母李迎養者十餘年殁為買地合其父葬之歲
時祀焉睦隣里善婣族周困窮恤患難鄉黨為内評者
許有士行初吉父葬咸寧縣白華村君以其地卑洳改
卜同縣龍首鄕廟坡東原至是孫孝謙舉其祖柩合葬
君父珍從窆用丁未二月庚申從吉日也馬氏與某再
世通家居又隣並每升堂拜君撫視如子孝謙來謁銘
其何可辭銘曰丈夫立家舉不一二彼婦人兮敢以此
議於戱節君金石其志既殖既封既茂既遂子雖不年
孫也能嗣壽祉載膺榮名斯萃合葬於防奚憾奚愧里
人作詩以永厥懿
監納翟君墓誌銘
至大庚戌冬十有一月靖遠王邸管民提領翟從政介
予知舊韓德卿任允中泣拜而請曰從政不天母氏生
七十有三以六月十二日卒從政奉其喪於長安縣崇
化坊親任鄕王化村先塋之昭乃者九月己卯父君又
弃養盖長母氏一歲矣將合葬防墓謀諸卜筮得此月
二十有七日庚午吉從政罪深禍酷忍死痛念生既不
能為孝殁又無以圖永烏用子為幸哀而賜之銘以賁
慰泉下也予拙於為言重以目恙三辭不獲廼即行述
叙而銘之君諱玉字潤之世為京兆長安縣人考與妣
鄭氏生君丁酉九月七日六歲失所怙時家用寡乏母
鄭勤劬紝績以資學業君亦蚤自植立精九章數法服
勤家務卒能振大前業見稱鄉邦至元甲午有司以謹
敏選監永興庫及行貨燕都泉府院知能信可任授母
錢俾專貿易始終無毫髮私人由是益知君不苟得也
歲晚優游里社以疾終寢配劉氏端靜淑惠君勤孝起
家中外輯睦相成之力為多生男二長從善得君計學
能自立法為書早卒次即從政孫十人男六某某女四
王好仁房德昌高汝明其婿也次未行君剛毅直實而
識微見敏動合時變故所如獲饒贏雅好翰墨草書為
時所賞資其孫瓛讀書蔚有士風婣戚交友咸愛重之
嗚呼斯亦難能者矣銘曰艱難起家志力之雄遠近有
聞信義之充有妻偕老有子慎終馬鬛一封寧矣其崇
毛長官墓誌銘
毛甥彦修諱時敏世家安西曾祖文炳祖彪以勤敏致
富考翼常為安西平陽河南等路打捕鷹房民匠長官
安西慶陽拘𣙜解鹽使襟宇夷曠好賢樂善母同氏予
再從女兄也今繼母宋氏彦修生而端慧凝重言笑有
時祖父母鍾愛七八歲間晨起入鄉校得金釵於路持
俟其主以還衆皆驚異奔告其家及鄉先生祖母鞏卧
疾不去左右以衣寢者旬餘先父玉山翁謂吾家竒外
孫長知嗜學記誦過人作詩句律不凡關輔佳士如王
文振李友仁皆呼彦修為敬友既由公舉勑襲父長官
職時已為隣舍延燒驚惶得心疾初猶獲藥喜後遂寢
劇不復能如昔者之事事矣乃屏居長坂别業時節尚
能集賓友為講會至大四年正月七日風滛暴作一夕
而卒年五十有七娶田氏行省公之孫三女長適齊哩克
琨總管石孟瑛次適田某次適田某卜以其月二十五
日葬咸寧縣洪固鄉三爻村先塋嗚呼彦修得賦於天
而成之在已者方力使其中不以疾廢必將登名禮法
之場簉跡施為之會乃今止此而又無傳是可痛已予
既誌其墓則哭之以辭曰謂天薄於子耶胡畀以純明
之秀而享以完美之華謂天厚於子邪胡疾廢於方昌
而又有不後之嗟祖力之勤父德之嘉其承如是而其
終不可必者乃爾之差嗚呼奈何
耿伯祥墓誌銘
君諱復享字伯祥世居京兆考諱舜妣王氏生金正大
甲申四月十二日孝慈寬謹由性而成展轉兵間醫傳
不墜迨歸鄉里兩親怡熙順適安享色養壽考而終接
姻舊以誠教諸子以學年五十九卒於家實至元壬午
十一月三日也妻王氏前卒再娶尚氏子四人男三長
廷秀武功縣税使王出也次廷望承事郎陜西等處行
中書省管勾承發架閣庫次廷輝延安路塞門廵檢女
一適趙震孫男三人女二人後三十年當至大辛亥六
月戊辰尚君卒承事兄弟乃卜地咸寧縣龍首鄉孟村
之原將以八月乙酉位祖封於中兩母祔君葬穴之昭
時衰服持狀謁銘於某拜而言曰廷望上世皆葬縣之
東陵鄉賈村年祀悠邈且兆域密邇不可再祔先祖遺
命改卜廷望兄弟不忍違也惟先父之孝之德所以垂
裕我後人者欝而不昭將何以報罔極之恩乎幸吾子
哀而賜之銘固辭不獲乃按其狀得君之孝尤著者方
二親挾君在河南圍城中時纔八歲城䧟之日大帥忿
其不即下無老幼悉命誅之次及君父母君故坐其下
即躍上指謂使者曰是兒父母也寧獨殺兒無殺兒父
母主者驚曰是兒不怖死白刃能祈活父母真孝子也
白大帥并釋之嗚呼當横尸無萬之際獨耿氏父母與
子不鬼幽而人活者非孝誠格天能有此邪是不可無
傳也銘曰惟孝於人百行之始猗嗟耿君篤于䃣齒知
有吾親寧知有死夫誰使然曰愛之理汪汪其源洋洋
其委傳不云乎在其孫子孟村之原龜兮告祉越千萬
年無壞傷只
榘菴集卷六
