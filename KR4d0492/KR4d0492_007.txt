榘菴集卷七元同恕撰
誌銘
扶風縣尹李君墓誌銘
皇慶元年六月一日故扶風縣尹李君夫人張氏卒其
子思恭思温將以八月二十七日偕縣尹君之柩葬咸
寧縣龍首鄕先塋泣謂其游同某曰先君殁扶風官舍
墓石時未具今願以銘屬子幸無讓某生晚辭拙先德
之懿將不辱歟思温請益堅則敬叙之君名克忠因以
為字先世京兆人生數歲而孤母楊氏撫育教飭嚴以
濟慈課君誦六經論孟諸書日千餘言君亦秀慧警敏
率十數過輒記不忘九歲中金童子科其後大兵起饑
荒君負毋流亡脱死萬一轉客楨州州守才君倚監税
務歲課益故常大姓張公某妻以其子既又徙河中籍
名學官子孫因家焉歲癸丑忠肅楊公宣撫陜右道出
境上君贄以詩忠肅大異之及設禮案首召君給使事
官制未行州縣令長由分閫辟置中統建元川陜等路
宣撫司檄君渭南縣尹兼軍民彈壓至元元年改行中
書省申擬前職二年勑尹故縣丁母楊氏夫人憂服除
更華陰長安扶風三政推誠與人專以德理不任刑罰
吏民樂為用未嘗以不及事得罪州府奉法循義期盡
吾職不為赫赫事以求知於人而人亦以是知君也夀
六十有二以至元十三年六月十七日卒君寬慈和厚
矜謹自將養母至孝流離艱棘中左右順適不忍少違
志意才具通朗始至河中謝帥謂君可專對令往來北
地國言便習殆若性成嗜學老而益力公退讀書如童
子時作詩清婉可愛常戒諸子曰吾家世儒者慎勿隕
先業以為父祖恨張夫人柔良端静竭力成家事君姑
為孝婦相夫子為賢妻年九十有四集享備福鄕人莫
不稱羡焉男四思敬思聰思恭思温皆讀書有聞敬聰
前卒女二長適從仕郎德陽縣尹王世英次適姚天翼
亦俱殁孫男女十二人曾孫男女七人銘曰肅於外兮
坦于中才之備兮德之充如有用我博以宏吁此澤施
止一同驥垂兩耳駑為龍隨所控制吾何恫于其子孫
不于躬尚篤斯慶流無窮
族兄欽夫墓誌銘
兄諱搢字欽夫其先出自晉大夫伯子同氏家太原之
文水繇高祖而上徙為京兆人曾祖諱安妣傅氏祖諱
寧妣馮氏考諱景先妣李氏以丁酉歲八月三日生兄
性彊明心計有餘而綜理周密年十五六考府君即委
以家事與其弟拯協心一力不懈寒暑資用饒給考妣
養安終壽兄弟怡怡老而彌篤親族屬接賓友恩禮無
爽日與游好樽爼為笑樂皇慶癸丑三月二十七日晨
起既衣冠疾作不移時而逝享年七十有三配楊氏金
進士商州防禦判官侯慶長外孫恭順慈良宜於族姻
生四十九而卒蓋前二十七年也子六人男四長戭克
幹父蠱次鶚讀書有聞掾甘肅省次海駒死中殤女二
適張受祖楊文行孫男一女四戭等卜以明月十四日
葬咸寧縣洪固鄉三趙村先塋族弟恕為其銘曰惟劬
惟勤以安其親惟優惟游以壽其身萬生芸芸孰是齊
均永寧一丘式燕後人
承直郎成都路判官王君墓誌銘
君姓王氏世家奉元之同州曾祖侃祖成金進士出身
晚以名德辟京兆總府講議官父才京兆酒使絅齋先
生李公諮議為誌其墓母趙氏生三子君其長也諱舟
字六彛方直通朗讀書有治才西蜀四川道提刑按察
司選主史書歴四川南道宣慰司掾四川等處行中書
省掾元貞二年勑授承事郎同知成都路漢州事轉
同知雲陽州秩滿改承直郎成都路總管府判官皇慶
二年疾終官舍八月初一日也得年六十有六予堂兄
與酒使游甚習且可君俊敏遂以壻其第四子淑慎恭
柔克相夫賢從掾蜀而卒蓋前二十年矣生女有四俱
適良士再娶陳氏亦前卒皆權厝漢州廣漢鄉一男曰
恪君自幼為兒童開爽絶出倫比庠序師賞其樂學既
長有志世務遇事不苟其在簿領未嘗以私撓公長上
率器倚之兩倅州治吏之黠者易為循慎民之戚者易
為懽愉毗府不數月遽失輿望嗚呼惜㦲延祐乙卯季
弟長安縣尹罍由秦之蜀護三喪歸卜以八月十有四
日庚寅合葬咸寧縣洪固鄉孟村先塋前事以姪恪來
速銘乃哀而銘之銘曰太阿之利不剸犀兕株橛是試
赤驥之良頓轡八荒出入尋常吁嗟承直百用而一已
足有立如彼流泉尚濬吾源無遏其川
陳君墓誌銘
魯齋書院直學陳遜手其祖事狀一通泣拜而言曰祖
父殁二十有六年矣藁殯僧舍今兹不天祖母任即世
合葬有期敢以銘為請其幸賜之乃按其狀君慷慨能
推已以義自勝者也癸巳之變生纔九歲父母哭二姊
相失鋒鏑間流離瑣尾阽於九死既依里帥於平陽籍
織工於太原復被徙哈喇和卓十有五年迨有居京兆
咸寧以亡國之末裔為起家之始祖手拮据而口卒瘏
者為不少矣嗚呼艱㦲君諱福世家河南鄭州密縣祖
仕金為密令父千夫長生以正大乙酉卒以至元庚寅
五月十一日享年六十有六元配李氏繼室任氏克脩
内職以佐君子子男七林逹榮次早卒思温良英女一
適李氏孫男十三詳弘德讓遜前為肅州文學掾餘未
名女九四適人曾孫男女七李前三十二年卒年三十
任氏歿於延祐乙卯五月己巳壽七十有七卜以是歲
十二月二十二日丙申合葬咸寧縣洪固鄉黃渠東原
之塋銘曰嗟崐岡之火炎兮紛玉石乎焚而萬有一其
不俱燼兮夫或有以相之巋兹丘之四尺兮實百世焉
所基
輔君明之墓誌銘
輔本晉大夫智氏由智果策智伯必滅宗更其姓為輔
氏雖歴世綿遠不知昭穆何别盖其苗裔也君諱昌字
明之先祖仕金嘗官于秦因為秦人生泰和庚辰某月
某日族屬衆盛星散兵間今為居任城者或通譜焉君
既涉變故斂藏智略施之家政教子治生翦翦有法鄕
里推為信義君享年七十三以至元庚辰某月某日卒
元配于氏生一女嫁劉德禄繼室上官氏柔明淑慎笄
而歸君積勤累儉佐理家事君歿撫育諸子雖極慈愛
而教切之義有加無替妻道母道兩克舉之後君三十
五年當延祐乙卯十月某日卒壽八十有八生四子長
世安次世榮大寧倉使次忠皆前歿次仁奉直大夫宣
徽院都事一女適楊某孫男五人孫女二初君與于氏
葬長安縣槐衙里先塋至是卜遠日得丙辰三月庚申
吉奉直將舉其柩合而葬焉其子公佐以奉直命來速
銘銘曰智燭之圓炳乎幾先世胄嬋嫣兮志力之堅輔
佐之賢家以載延兮子譽日宣飛騰俊躔有煒其傳兮
襟山帶川松檟陰煙輔氏之阡兮
奉議大夫甘肅省理問瓜爾佳公墓誌銘
公氏瓜爾佳諱安仁仲寧其字萬戶招討使贈龍虎衞上
將軍定襄郡貞敏公之曾孫行省贈榮禄大夫沔國忠
靖公之孫右丞贈榮禄大夫平章政事沔國宣惠公之
第三子妣曰沔國夫人耶律氏生而端慧稱其家望宣
惠公鍾愛之既長善騎射穎悟絶人國言與文嫻習若
夙成勵志讀書語孟則尤所悉力若欲自得於已者書
學慕王會稽樗嚴馬公謂其便能似之故家之耆年茂
德皆樂與游至元二十六年大農以才辟掌國文時猶
未冠也明年奏以承事郎令廣濟署三十一年陞同知
德安等處軍民屯田總管府事稼政以修公私兩足大
德二年改同知陜西等處屯田總管府事首以歲荒民
困力請蠲租額三萬斛先是有監州席勢縱其下牧馬
秋稼且誣以故牧地強辨莫能屈民相率訴廉府廉使
以公明信可倚俾竟其事公按籍非牧地乃詰之曰地
則有籍蹂稼則有法法而不畏何如且此國計寧不知
耶監州辭服即正其經界杖其奴計畆償所損民驩呼
嗟感廉使謂真能世其家者三年宣惠公薨服喪過哀
自是家居者十餘年皇上登極遷奉直大夫四川等處
行中書省理問所相副官公悉心營職蜀省無滯訟有
所議反覆情法期於平允雖宰執不苟從讞獄重慶直
萬戶郝某之冤渝士皆師之延祐改元轉奉議大夫甘
肅等處行中書省理問所官平章榮禄公賢而禮之由
儲偫會議陜省且為宣惠樹碑神道三年正月十有四
日以疾卒清和里第之正寢年纔四十五矣遠近弔者
皆哭失聲夫人蒙古氏無子後以弟仁實子徵女四人
皆幼以其月三十日葬咸寧縣鳳棲原唐貴胄里沔公
墓側公長身玉立風度凝遠瞻者起敬而慈祥信厚藹
然仁義人也為子弟以孝謹稱宣惠出典巨藩入贊大
政賢勞靡暇而退食無門内之虞者以公能順適晨昏
彌康健故也與人交久而後知其為敬友好賢樂善屈
己下士無一毫世禄家氣習再為理官持心公恕法行
而人不冤間語治體若緩若急秩秩有序使其引而見
于施為尊主庇民之業足以光前而裕後孰謂天不可
信而竟止於此邪是可悲矣公嘗遣徵從予學徵以銘
為請其忍辭諸銘曰嗚呼天之生才其有意邪其無意
邪以為無意斯門也而有斯人也則固畀之以用世彼
其盡美而全懿兹不曰宗廟之器以為有意峩峩之舟
方將鼓枻而禍因觸石乃敗浮天之攸濟顧錯糅之不
齊何至是乎繆盭此予所以痛惜乎才難不獨世閥之
不繼也嗚呼
王君輔先生墓誌銘
延祐三年之春王乾州學事王君受正介友生宇文鐸
垂謁款語移日其貌恭言從擇術甚正余固疑其詩承
禮接不特器識之卓異也于後拜致族系里居之錄求
銘先蔵乃知果儒家子善為箕裘信矣㦲謹按先生姓
王氏諱輔字君輔其先蔡州確山人考諱郁徙家德安
嘗職教其府妣李氏先生生于癸未歲四月十有六日
年十三已能讀書屬文遭難流亡父子相失道遇楊忠
肅公愛其應對敏給輟後騎載之依舅氏許昌轉客秦
鞏已乃家乾州隱居教授澹若與甘相忘者年五十四
以至元丙子二月九日卒配儀氏柔順端謹克勤内職
後先生十七年殁至元癸巳十一月十一日也壽五十
有九子男三椿卒大德八年栢即受正也桂女二朱榮
張顯其壻也孫男八徵敏孜斆餘幼女三葬其州孝節
鄕西小張村之北原銘曰猗兩間之有生兮衆固不可
以萬計也顧獨以士為名兮乃首出乎四類也雖道命
不與人謀兮盖有曰懷竒而抱異也矧濟美之克世兮
其又奚憾于下地也
倉使冉晦卿墓誌銘
鞏昌通渭縣主簿兼尉冉擇言將葬其父千斯倉使晦
卿以兄伯仁之命來請曰伯仁等不孝永痛是罹今遠
日得卜矣敢以銘問諸門下哀懇之情有不獲辭者及
視所錄則曰晦卿質厚而信節儉而勤治家訓子咸有
倫要以貲行選主奉元榖藏出納之當不失合龠通陰
陽占繇學晚以恬澹寡欲自養勢利紛華不一動其心
噫斯亦可謂好修之士矣晦卿諱瑛其先䕫之梁山人
考德清妣胡氏始自秦州徙家奉元晦卿生己酉七月
二十日享年六十有八配于氏生六子一女長伯仁承
事郎鳳翔府扶風縣尹次思義次則擇言擇善肅州路
儒學教授次擇行甘肅行省檢校書吏次擇禮女嫁侯
居禮男孫四女孫九其卒以延祐三年三月二十九日
其葬以五月十有九日其兆則咸寧縣神鹿原先塋也
銘曰信以與人人以宜勤以立家家以肥生男衮衮衣
綠緋六十八年蛻而歸嗚呼無憾其庶幾
臨潼縣尉雷君墓誌銘
雷氏世為耀州同官縣雷平川人後徙高陵之毗沙鎮
子孫蕃衍遂為盛族君諱禎字彦禎以至元丙寅二月
丁亥生兄弟六人君最幼温厚謹敏蚤歲如成人讀書
晝夜不倦奉侍親側得其歡心友五兄敬而順交游姻
戚恩相愛而文相接其治生也勤其教子也義其御僮
使也嚴而不苛豐於賓祭儉於自奉親仁就德救災恤
貧此君之居家也至元己丑四川西道宣慰司辟為奏
差甲午陜西行省授平凉等處屯田提領勸課有方官
民兩足大德戊申陞延安克戎廵檢壬寅改美原盜賊
畏威遠遯兩司為之肅然至大辛亥勅授今職至即申
明約束謹廵扞嚴督捕闔境安寢無草竊之虞縣當會
府之衝冠盖往來相屬于途君嘗攝縣政供億送迎禮
無違者率皆歡愛焉禁戢豪横扶掖善良尤悉心刑罪
獄無冤繫同僚相與誾誾如也卒之日吏民皆慟哭此
君之居官也曾祖遠妣曹氏祖定妣楊氏考貴累主四
縣簿妣傅氏杜氏兄鎮江等處新民人匠大使祐高陵
税使祥皆前歿三原縣尹禧安定縣尹裕其五祚也妻
劉繼張子德詮德諟成紀儒學諭女一適王澤一在室
孫女一人姪男女三十六人孫男女一十七人此君之
父兄子姪也卒以延祐丙辰十一月乙巳葬以明年丁
巳地以鎮北隅原慶安鄕之先塋祔以劉氏此君之送
終也德諟嘗從予受業至是以銘為請義不得辭也銘
曰出有譽於忠順入無疵於孝敬斯往行所難兼猗若
君兮力盛壽宜遐而中身禄宜豐而一命終天道者好
還緜嗣葉之流慶
陰陽提舉焦君墓誌銘
中庸有言至誠之道可以前知又言至誠如神夫惟天
道真實無妄故人之真實無妄者始可與議化育之妙
而禹範於卜筮必曰擇人而建立之蓋其學問之功自
明而誠無一毫私偽留於心目乃能合鬼神而一之彰
往察來洞見朕兆非偶然也是豈口耳授受誕謾無實
者所可得而云云㦲求今師學得吾陰陽教授焦君潤
之殆所謂誠者歟君諱榮温純朴茂讀其父管勾公書
一以至誠為力行之本易經而下歴世為五行言者累
數十百家閎衍浩博皆出入貫穿决擇去取所以為資
藉者益深且廣矣尤致力星禽書占百事以觀來物於
人之靜作從逆榮瘁利鈍無一不中其會以故聲望四
馳遠近延訪應接不暇王相左山公嘉其信而有徵大
書所居曰覺齋一時名公鉅人如平章何公聰山太子
賓客王公山木翰林承旨姚公牧菴集賢學士宋公抑
菴皆情交義接賁以詩文而集賢大學士方齋郭公既
為次第世譜又序衍星以贈行斯可槩其為人矣初君
擢安西延安興元鳳翔鞏昌等處陰陽都提領由左山
公薦安西王教提舉陜西四川等處陰陽學既罷提舉
置教授員勑授安西路陰陽教授精勤舉職學者爭願
出其門晚以疾辭著三元書二十卷板行之延祐四年
夏五月十有六日召諸子戒以脩身無墜先業遂不起
疾享年七十配杜氏淑慎儀閨門四子澤輝州稅使溉
將仕郎臨安宣慰司都事渥鞏昌路陰陽教授河延安
路陰陽教授一女側室吳出也嫁百夫長郭良男孫九
女孫八君博通儒學且熟醫說孝義慈厚非出勉力事
管勾及妣胡曲極順適家事無劇易惟身任之兩親優
游逸豫享有令終始其戶隸軍籍管勾嘗苦之至元甲
戌詔遣使擇通儒術者不事征役君一試中等遂釋遠
憂遇其弟一以誠愛始雖不恭終以怡怡與朋友以信
和鄕黨以謙廪其饑而藥其疾矜其長而覆其短故人
無貴賤長少皆愛而樂之雖未嘗相識者聞人稱道姓
名亦必曰是覺齋君邪嗚呼此可謂有道之士矣澤等
卜以其年八月九日葬咸寧縣龍首鄉司天社先塋前
事手君善狀一通泣拜請銘其墓且曰先人故交惟先
生為知己予義不得辭乃摭其學行之懿可信今以傳
後者叙而銘之若族世爵里之詳見於管勾公誌者兹
不具銘曰至微者神至精者理稽疑之用脗合為美嗚
呼先生洗心以誠觀變玩占實紹天明曰吉曰凶如指
諸掌靜者知歸作者知往若昔蜀嚴積豐取廉忠孝之
勸乃今是瞻子也衣纓孫兮詩禮餘慶所鍾無窮伊始
鄉曰龍首社曰司天馬鬛一封其千萬年
提舉梁君墓誌銘
延祐五年春二月十有四日提舉梁君益之卒卜以明
月十有二日葬咸寧縣苑東鄕安家莊先塋季弟大成
暨子壻姜煒持甥壻王文所書行實再拜請銘且曰先
兄有遺言誌墓之辭必以屬吾寬甫幸先生哀而賜之
恭惟先君與其父義嘗通財提舉復尋盟舊好垂絶之
託其忍以不文為辭謹按辭君名大用字益之世為乾
州奉天人高祖斌曾祖均祖順考棟材由艱難起家徙
居長安城中退菴張先生為誌其墓妣魏氏君自幼卓
立不類常兒入鄕校師逸而功倍父母鍾愛之既長佐
理家務益得歡心恪勤子職不懈寒暑飲食必嘗進出
入必面告喪葬盡理祭祀盡誠苑東新阡實自君塋卜
事杜氏姊尤極弟敬有所為必咨决之愛二弟大有大
成人不知為異母也與人交不苟合以義為主居常正
衣冠無惰容戲笑家人惴惴威於鞭朴至元十九年行
中書省以謹信有材幹檄為安西王掌膳局大使王知
可任委下教陞同提舉尋為正君悉心職事始終二十
年遇有絲髮得退即堅守素分無復進用意至大四年
詹事院秦為人匠總管府經歴命未下牒趣就職君益
以年老往辭不赴矣優游里居者餘十年既疾病處置
家事精明不亂出其僮使嘗有勞者十數輩為民仍俾
近塋田俾奉祭事語畢而逝得年七十有二君凡五娶
無子元配劉氏卒繼以王李王任前王及任亦先卒今
皆合葬焉三女李出也長夭次適西錦院提舉姜煒亦
卒次許嫁楊孝思君天資剛嚴不借人言色然質直無
機穽見世之工為柔佞以說人者疾之如讎或以私害
公輙面數其非再三申戒故人雖内積不堪外實畏憚
持顛扶危惟力是視勢家以奴陷平民輙理出之嘗善
黃冠師且死以其徒甲嗣事囑君乙懷&KR0945;嫉誣以盜馬
欲規奪之君卒直其冤以信吾諾尊德樂義敦本務實
崇禮讓貴廉耻殆所謂剛而塞彊而義者非邪是可銘
已銘曰虞書九德彊義剛塞人一見之臯陶曰吉維提
舉君氣養以直是是非非義形於色行豈不同正途是
即量豈不容視惡如疾在家能家在職舉職七十二年
其儀不忒葬從先人既安既適曷永厥存尚考斯石
榘菴集卷七
