榘菴集卷十二元同恕撰
七言律詩
次耶律左丞元日早朝韻
香霧霏霏濕玉闌五雲仙佩響璫環春迴鳳竹參差裏
喜動龍顔咫尺間夀域乾坤開六合蓬萊宫殿壓三山
臚傳聲遠從天下更覺唐虞日月閒
紫陽故居
帝鄉渺渺白雲深絲竹猶聞燕坐音喜見舍人還白璧
忍令校尉摸黃金淵源孔孟平生學酬酢羲皇萬古心
聖代斯文有公議合留華表映來今
題劉伯珍竹軒
歴歴當軒數十莖氣分千畝渭川雄歲寒於我有成約
一日如君不可同疎影月來金破碎寒聲風入玉玲瓏
作詩為問丹陽尹(時楊叔行主醴泉簿)談笑能過避俗翁
登義谷有懷郝復禮雷季正
器宇眈眈未可涯靄然風度足雄誇論交久已心相許
講會應憐跡獨賒雲斷水涵天影闊樹分山帶岸容斜
相思不盡徘徊意一片歸心逐暮鴉
贈張司馬
巖巖秦府殿西垂山玉淵冰采不遺人物已雄當世望
英華獨見士林推龍旂虎帳奔趨地貂羽金蟬顧問時
飲食易為饑渴後春風看染杏壇枝
道遠兒生六七年矣七月逢閏
聚為父子荷天恩憶昔前裾復後襟有子有孫承祀遠
聞詩聞禮發源深相看彼此星星髮一念晨昏耿耿心
初度願伊逢十閏老夫賸備買書金
送萬御史雲南僉事
依依惟有戀行軒老誖何人敢贈言指下宫商能緩急
胸中涇渭了清渾幾時上駟容凡馬自古忠臣出孝門
旰食宵衣九重裏天南天北盡元元
偶成
天意人情不兩岐禍淫福善更何疑眼前事事須量力
身外悠悠枉費思靜對詩書探道要閒過朋友訂心期
百年憂患居多半却恐光隂得幾時
送文璋甫雲南幕長
玉壺寒露映簪紳秦府潭潭入幕賓九澤釀成胸次闊
五雲裁就筆頭春便為鰲禁登瀛客且作邛郲叱馭人
後夜相思渺何許西山晴雪鬱嶙峋
戒言
戸在圜樞弩在機關身寸舌莫相持仁而不佞斯為美
信有其徵乃可師多寡屈游宜自省詖淫邪遁會人知
九原可作吾誰與時措從容公叔枝
送傅彦升雲南省幕
英烈江東信不忘隱然眉睫見堂堂佐州有愛形歌頌
議獄無冤著吉祥綠水紅蓮開偉觀黃金白璧發珍藏
幕中得士須如此聖治何分遠近方
送雷季正都事
粲粲安榴花滿枝西臺空幕送君時謝安本為蒼生起
賈誼元從年少知下馬除書應得拜登車攬轡不容辭
病身寂寞誰憐我明日愁來獨詠詩
送韓都事
西北藩垣控上游望深黃屋不貽憂政符分握調元手
賓榻顓居第一流已向艱難知氣節更從整暇得才猷
關河未信鄉書遠幾日西風鴻雁秋
寄雷季正都事
别來又是一年餘每就行人得起居潦倒麤疎無我似
聰明特達有卿如九關虎豹青雲路半世蟲魚汗簡書
爭道進賢相誤却此心不忍頓抛渠
蒙氏貞節
塞雲杳杳雁飛深三十年來百苦心頭上無情空白首
眼中有淚鑄黃金老人不乏兒能養小子常如我見臨
華表清風一千載鬼神呵守映來今
送喬元朗運副
許國崢嶸自昔年長才隨用合方圓盛名已入策書例
餘事猶居翰墨先補外暫須籌劇務留中端合簉英躔
馬蹄三月桃花路去去脩門五色煙
送龔子翺入蜀
夜雨青燈半世忙五千文史飽撑腸風流又倒中郎屣
人物曾登祭酒堂匹馬蕭蕭雲棧雪短歌混混渭城觴
浣花遺築應須到為摘江蘺酌酒漿
送王君冕赴試京師
筆端清氣灑秋泉剰覺乾坤賦子偏王者四靈纔紀瑞
日華五色果成篇刃經錯節敢言利玉入洪爐始信堅
孔氏不殊今古世敬王事業要人傳
又送王在中赴試京師
聖主憂勤圖治日人才推擇輟耕年久知德行符鄉譽
更喜詩書得士賢分定果誰能巧拙論功當自有媸妍
太平萬古吾儒策明德新民第一篇
和張巨濟總管韻
託跡堯民在邑廛但求寡過敢求全進修畢竟工夫淺
賦予何嘗造物偏分死已停扶疾藥忍饑不續賈書錢
形骸自有天眞在只許鄒人會得仙
賀任節君(并序)
任氏二母淑德懿範古之母師殆無以過國家高其
節行樹表宅里以為民俗勸甚盛舉也某密邇鄰居
聞風欣躍敢以四韻奉賀
華表峩峩起路傍一門誰有兩共姜蘭朝蕙夕爭芬馥
桂冷松寒共久長地下機雲能飲德筆頭遷固會傳芳
朝廷論治先風教婦學于今得主張
竇母訓導圖
長記升堂拜母時春顔一掬剰温慈鄰芳何世無彤管
庭草誰家有玉芝良冶良弓千載事如賓如友百年期
何當一遇觀風使為誦周南被化詩
高燈
火齊龍宫不見收海風吹上碧雲秋光摇寳色三千界
影落珠明十二樓陽燧半空留日鑒飛黃一點失星毬
風流都入繁華手誰念隣牆把卷愁
送鄭國華管勾
良世良才豈下沈豫章劒氣九泉深葱葱佳氣山含玉
炯炯明心日鑄金往事何堪重迴首殘年最苦是分襟
語君善養雲霄翮再舉當遺萬里音
送張知州(并序)
夷簡節使葭州之政無愧古人來歸未幾輒復南行
一子名以同祖蓋欲託為吾家諸甥且有來秋聚首
鄉社之約余惜其别之遽也猥語見意庶不盟寒乎
五馬騑騑快作州崑崙之水尚安流一錢父老劉宗正
百騎兒童郭細侯尊俎未成聯話榻蓴鱸蚤似促行舟
祖兒弄舌如春鳥洗眼明年太華秋
送劉善文雲内知州
孝子忠臣備一身今誰能見古須聞九秋不礙遼東翼
萬里應空冀北羣又作風流前輩想定知消息故園欣
兒童竹馬城南路還見吾家太守君
送蒙郎中任濮州
如何省幕輟賢賓守令朝廷注意頻水旱連年多下戶
網羅無罪少平民幾時卓魯虞臨制此日龔黃得拊循
聞說兒童調竹馬濮州花柳待近春
石榴
尚想猩紅點綠苔墜枝佳實已枚枚九秋清露含珠滿
一夜新霜裂錦開丹鼎漫誇鉛汞就金盤虚薦荔枝來
茂陵應為文園渴天上移根地下栽
次韻酬程悅古先生
煙霞蹤跡眇人羣萬古詩書一小軒紙上聖心懸白日
囊中神劑試黃昏杏筵時雨留榮潤芹俎春風薦德温
難老錫公天有意何當重欵渭陽村
夀樂堂為賀平章賦
德邵年高五福全姓名共說賀公賢從容聖道無踰矩
嘯傲蓬壺别有天閒裏久諳雲水趣靜中獨養鶴龜年
儘誇萬石家聲好傾覆栽培理固然
夀雷先生八十
福翁八十更康強兩眼人驚射眥光喬木衣冠餘朴雅
化城日月自舒長樽前磊落瑶池客膝下參差玉笋郎
有德有年公物論姓名爭與太丘香
夀趙翁九十
正大天興事不遺白閒春染黑絲絲孝心元是百年福
淳德猶為一世師綠酒辦誰留此日青山能我對當時
坐中况有蘭亭筆為譜堯民夀域辭
夀張詳議八十
先生本自將家雄又了長生久視功玉色暈紅潮兩頰
神光點漆照雙瞳時平不覓芝田友境好方為萊氏翁
仁者樂山山與夀一村滿吸翠屏中
送楊司業
聖主還須頌得賢和風甘雨此何年伯淳不識寧無罪
黃霸重臨信有緣爽氣西山凌積雪高標古柏樹參天
區區企華心猶在老馬長途不任鞭
送閻平章
地嚴綱紀選臣良詔下人爭覩鳳凰草木洪纖沾雨露
河山表裏入輝光聖人再世逢堯舜宰相于今有杜房
坐榻未温還又去秦民何止淚千行
送董平章
清忠舊德簡深知秦省藩宣顧莫宜亹亹不遺經國力
愔愔獨有結民慈九重俄下馳前詔五府空餘去後思
試酌輿言歌馬首一時淚墮送行巵
為劉氏題(并序)
至大改元之夏友人張公輔館於劉氏園亭至則主
人鎮撫公棄賓客者纔逾月公輔為予言鎮撫養親
教子樂善不倦所謂信厚之公子者甚恨不及一際
風度也其子顯出示山木先生為作萱春堂詩且請
續貂其後誦未再四益信公之為可慕敬賦四韻以
追一時之盛云
暎階萱草玉抽叢人道忘憂是汝功白髮兒能慰顔色
繡筵花解領春風壺觴洩洩融融裏几杖油油翼翼中
令德一門終夀考舊家富貴見誰同
送楊時雍學正
環堵蕭然不自貧一窗朝暮聖賢春才華久巳傾多士
學術眞無愧古人藝苑高科眞得雋芹宫小試便還淳
風雲千載衣冠地更覺鱣宫世業新
送王虚舟提學
寳豐佳氣鬱葱葱洗眼驚還玉潤中心印的傳千古祕
筆花妙奪九春工盛名久已歌京國遺愛行當紀頖宫
歸去先生眞得計枕酣誰與發羣聰
十月一日拜程子益几筵
音容髣髴在斯留歴歴悲歡四十秋天地無情空白首
江河有淚寄東流寸心自擬酬知已好願誰教不到頭
叫徹九泉應解聽亦逢先姊問吾不
謝袁景韓御史(并序)
伏承御史相公降屈威重辱臨蓬蓽繼以府尹君侯
墜致厚禮俾某預聞郡學教事某竊自念性資駑劣
行業荒毁爰自早歲兩目成疾浸淫已三十年暈翳
赤腫發無虚日五尺之間不辨物色屬此月餘右耳
失聽造物所以處某者斷可識矣雖欲冒昧無恥勉
給使令不惟無所裨益遂使興學勸士之意由某而
隳某之獲罪固不足言其為盛舉之累將何如也反
覆思惟不敢聽命閣下誨諭諄復誠懇切至所以加
惠某者腐心不敢忘謹以拙言見意仰謝萬一伏惟
改議深思期濟厥事某得依托休光安養殘廢畢此
餘年惠莫大焉望莫深焉惟是抗命之罪萬無所逃
繕錄奉呈不勝戰隕之至
早歲曾聞賦遠遊黑衣童子巧相讎風銷日鑠長年苦
霧慘雲昏跬步愁淺學無成生負責虚名誤得死懷羞
匏瓜分繫東西壁敢辱招延禮數優
送郭幹卿侍御(并序)
侍御相公借寇西臺遽有歸歟之嘆感念人生會合
為難輒賦小詩以道情素不自知其俗惡也
西臺方喜得斯賢遺愛誰知不滿年玉爵金罍清廟器
高山流水伯牙弦青宫論舊何如最白髮相離可是偏
一水盈盈多幾許好音無惜寄蟬聯
答李時晦御史(并序)
某啟御史先生閣下違遠德範忽已數月遊川之思
靡日不東兹辱教墨知猶在渭南老疾不能一往侍
春風之席以豁滯吝悵惘曷勝謹次來韻奉答義厚
萬一且以代起居之問云
怪逢閏九鵲聲頻御史詩來恰上旬白雪陽春聲外律
光風霽月眼中人文章獨有次山老學術誰如孟氏醇
咫尺相望便千里舞雩從此不能春
送袁景韓御史
手攜三尺到分司公是公非兩不移眼底眞能見鵷鷺
草間不復有狐狸清風肅肅纏霜柏佳氣葱葱秀露芝
此日東亭一杯酒知音多愧誤鍾期
送李儼夫御史
賢網清朝獵異才西臺未幾又南臺大公至正歸言議
細故繁文入剸裁虎穴定須生虎子龍閑元自有龍媒
君家再世能留愛選報秦民望早迴
送李慶長御史
九重圖治聖人心耳目懸知寄托深文綵春花雲冉冉
風標寒竹雪森森一簪白筆知能事千古朱絃足賞音
萬里雲霄在公等願將福夀鑄黃金
答郭幹卿侍御(并序)
伏承侍御相公寵示盛作不勝欣感某病中兩過清
明意緒無聊思一見夷粹以寫煩紆而不可得徒東
嚮依依浩歎而已謹次高韻奉答庶幾發靜中一笑
一病還添百倍慵光隂多半枕屏中同人自笑與人異
生世誰為出世雄好事九分還錯過芳春幾日又成空
小軒贏得悠然處翠影離離弄竹風
送雷季正應奉
瀛洲自昔神仙地凡骨塵腥可問途八表神遊有鄉在
一揮立就况時須已知鼓舞聞周誥更喜鋪張記舜俞
弱水從今三萬里日邊車騎望瓊都
有懷李仲和
日日思君不見君春愁藹藹疊春雲行程屈指應須到
消息縈心尚未聞啼鳥藏枝驚綠暗落花滿地惜紅紛
閉門睡過清明了不飲長如酒半醺
新春有懷雷季正
露井梧桐一葉驚眼看新綠換陂陵春風南郭聯鑣路
夜雨西齋對榻燈别裏情懷元自惡病來面目亦堪憎
帝城風月無邊好想與蘇州話我曾
送王文蔚教授
西風嫋嫋促行裝遊子心悲手線長神聖豈容孤孝德
公評自合到賢良胸中秋月三更白筆底春雲五色香
學館姓名知不晚好將勤苦慰高堂
喜晴
東風一夜滿都城萬物欣欣總向榮多病已無當世念
惜春猶有少年情酣眠座側貓依暖誶語簷頭鳥弄晴
起喚吾兒理蕪穢小園簪玉已抽萌
寄韓尚書敬山
衮衮人歌用世才月梁顔色照崔嵬一聲孤鶴横江去
百里全山入枕來滿地白雲隨意往倚山青壁對吟開
幾時也踏悠颺路當為山林賀一杯
挽鳳翔高嘉議
笑談劇鎮了文移鳳里琴樽晚入思天路驊騮人共惜
雲臺梁棟世猶期才聞鼓吹還家樂遽起龍蛇直歲悲
墓隧幾時磨琬琰勒銘不屈蔡邕辭
挽李忠宣公
秉笏垂紳誼匪躬中朝元老獨推公九重政切三台望
萬里俄悲一鑑空惠政洽民深骨髓餘功覃遠泣蠻戎
堂堂不盡經綸業怨入麒麟檜柏風
謁亡友王文振墓
疇昔相從勝弟昆白楊繫焉淚流巾古人不必求三代
間氣元來畀一身展也大成端有數秀而不實果何因
朱黃留得詩書在重恨傳家失阿麟
挽孟元亨先生
文章傳業翰林公筆到蒙齋力更雄信矣垂名千載後
惜乎埋恨九原中甘棠有蔭商於土弱藻無芳魯頖宫
宇宙高才日陵替一聲長嘯古今同
挽潛齋陽先生
文獻中原坐陸沈先生崛起萬儒林百年醇正精微學
一片公平廣大心堯舜吾君空自惜朱張斯道更誰今
絳紗淚盡諸生地無復鐘撞大小音
送王道鳴郎中
幾日霜臺御史名郎官秦省倏聯英人才有筆能清濁
公議無言得重輕春水灘晴鸂鶒下朝陽枝穩鳳凰鳴
西州此後瞻風采太華峯頭月色明
送王郎中
臺府聲名冠近聯得君何啻遇豐年幕中未暖氍毹榻
袖底還揮騄駬鞭裊裊清猿悲峽月飛飛老鶴憶遼天
常時不那禁愁得况把離觴駐道邊
謝石仲温郎中
臺閣聲名冠近聯得名由我相公賢坐令西府增榮觀
長恐東都墜聘牋曹史執經馴禮化鄉豪懷牒避公詮
太平幸際人文盛憊臥衡門信有天
送鄭有文郎中
雲泥蹤跡每憐殊取友何期亦到予方寸感知雖獨厚
三年報禮愧全疎心丹耿耿酬恩日德玉温温積善餘
誰使斯民霑福澤師門今看定何如
送韓進道郎中
荆州面骨玉崢嶸一見令人雙眼明未要文辭推用晦
剰教名節數殷卿寒衣餒食三年用白璧黃金萬口評
久此賢勞知不可高軒詠罷獨含情
送穆郎中
公家了事有斯人玉爵金罍世共珍六品尚沉員外置
三年眞得幕中賓高堂娛侍何如樂故里榮歸别是春
今日秦民兩行淚幾時却拜馬頭塵
送曹侍郎仕開
眉宇方欣識紫芝襞牋又賦送行詩人才果有唐虞盛
議論肯為秦漢卑陸駕川航嗟不器秋霜春露見能時
柏臺幕下松千尺氣奪紅蓮庾杲之
自述
鬼神能我寸心明敢學班侯厭管城下地固應歸汙濁
朽材但可事炊烹孽由自作終難逭運到乖違莫強行
如此頭顱過四十區區憐汝太癡生
送劉民望(并序)
民望英契兩為縣侯政平訟簡民食其德著譽縉紳
間朝廷重愼刑官必擇廉正明悉忠厚慈良者職之
擢民望甘州路推官蓋以地重事難委任尤不可輕
於其行也鄉人同某謂選舉得人民無刑濫之苦治
道其庶幾乎為賦小詩以效古之贈言者
徒法無人不自行以人任法到刑清五情既得須三覆
一死何從可再生如玉如金王度在有為有守子名成
選才方為公家賀不用臨岐唱渭城
次杜同知韻
結根九地豫章深重負須堅脊骨任良冶良弓千載事
難兄難弟百年心舞雩始識歸來詠流水還聞太古音
細味君家好詩句一杯薦以洞庭金
榘菴集卷十二
