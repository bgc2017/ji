榘菴集卷十元同恕撰
頌
臨潼縣尹馬君去思頌
邑有劇易吏有能否生民慘舒之繫莫令為急京兆屬
縣十二治稱難者有四曰咸寧曰長安咸寧之東曰臨
潼長安之西曰咸陽咸長左右大府百為所資令或日
不暇食然壓之以尊官令行禁止壯之以版籍賦散役
分苟有勤上恤下之心勢若不難為者咸陽之與臨潼
雖均當東西孔道往來者之所出入咸陽去府為里四
十軺傳所經不過一飯之頃輒去獨渭渡為須臾之擾
耳乃若臨潼適行者一舍之中由朝廷故總司使出道
東者十常七八且又故唐離宫華清温泉所在侯王將
相監司郡守東而西西而東者沐浴焉遊觀焉事嚴且
更日稍緩則信宿其送往迎來日無虚時大則為安西
邸朝覲齋祓之所然則供億之須力役之用視咸陽則
曹鄶視咸長則魯衞矣欲民之舒不尤難乎城郭市聚
大邑一丘樊耳人不完衣居不完屋往往久於騷繹散
之地土以故令之得是邑者勉勉自持不以罪去為幸
其能使上歡下洽吏戢民恬取有制而用有節刑不煩
而訟不作官則心服去則惠懷進義馬君百福一人也
君以世族克自樹立受知左山商公一亞工事再倅州
治矣以至元癸未六月實來首剗政之蠧民者異時經
用官給緡錢三可支一餘悉賦之民仍不授符以避劾
吏旁緣為姦脅持巧取闔境無寧家君慮賦之則民傷
不賦則官蹙乃隠覈滲漏及吏卒贖過金為市畜種給
豪戶有牧地者歲約取字育之半人不病而反利矣醪
醴之酤帳御之備下逮芻藁色色有法吏不得私時王
相開府冠蓋雲合往來無間言而民安如故沈毅端審
望之人畏吏毫髮不敢欺租賦必差戶之強弱徵役必
均力之衆寡號令一出翕然無異辭尤精折獄囚無久
繫或决之馬下皆含笑受罰上官竒其才疑獄輙屬君
按訊輕重情得邑民劉某利女氏貨誘使歸寧殺之中
路沈其屍於河反誣舅姑為虐其婦使失所在有司以
父必不賊子欲致舅姑法辯久不决君聽其辭察其色
即指曰而殺而女斥取榜具遂欵服無他觀者駭愕咸
以神目君退食蕭然門無雜客或病其寡乏弗敢餉也
勞農觀學旌善别惡飾公宇以壯觀聽崇禮殿以本教
化民皆有父之尊有母之親總司以治績薦擢本郡推
官吏民奔餞肴酒盈路瞻望車塵皆號哭不忍歸嘗觀
為政者他事或可術致民心必不可倖得整暇或可有
為肯綮必不能游刃法自心成功隨事著若公其能吏
哉今令馬敦武某主簿楊某仰止高山光昭前德合辭
俾其篆石某謂進義之徽蹤兩賢之樂善是皆宜書以
勸來者屬筆於某其如不稱何主簿君妹壻也終不得
以蕪陋辭乃採輿言為作頌曰先聖有言不患無位視
所以立位則不愧表表進義粹美所鍾奮由紈綺矩步
規蹤尹我潼民三年一日曷植而生曷藥而疾迺究迺
度迺紀迺綱迺牛我田迺蠶我桑如是而徭如是而賦
定我章程吏或敢侮罪兮斯得枉兮斯申狴犴幽隂歘
兮陽春絃歌載路百里之土雨暘無愆百里之天湛乎
淵澄温乎玉瑩我思古人卓魯其並驪山蒼蒼温流湯
湯清風穆如嗚呼不忘
贊
房母畫像贊
處為孝女出為孝婦求之閨門不一二有此淑慎其身
者所以為德之茂五子愉愉扶前持後孫曾卅人頡頏
左右思永範於厥家象柔儀於繪副庶歲時之致嚴如
瞻對乎夀母
張嘉議畫像贊
鬱鬱乎挺拔於歲寒者此松栢後凋之氣人得以見其
形儀也淵淵乎渟滀於澤深者此川流不息之用人莫
能測其心思也豈弟君子麟鳳其祥龍虎其威雖知周
萬物道濟天下未極乎股肱耳目之資而憂民之憂樂
民之樂邁迹乎神明慈惠之師我思古人將孰與夷謂
漢之趙張三王公則姑舍而不為若周之方叔召虎謂
伯仲之間見公者公亦不得而辭之也嗚呼
李平章秋谷贊
於穆聖心全體太極好善忘勢前無古昔矧我師臣蚤
侍經席眷注綢繆宜莫與匹迺濡瑞毫象儀是飾迺運
寶鋒號扄斯勒天巧焜煌山人說懌對敡顯休臣敢不
力維此山人孔門之特道行與行無身有國昔也龍淵
以羽以翼今焉鳳池伊契伊稷培植太平仁膏義澤在
谷滿谷孰匪秋獲猗歟盛明得士之吉菶菶萋萋以頌
無斁
雷季正畫像贊
愉愉乎其不敢惰者事親之經也侃侃乎其不可撓者與
人之方也觀於此而有所得也亦足以想像其輝光也
若夫學問之淵而黽勉如不及持守之固而奮迅以自
彊則他日之著見粹然盎然者又豈鄙薄之所可量也
祈文
祈雨文
靈山巨區能興雲致雨所以相有司福生民也有司之
不職罰有餘責矣今也自春徂夏雨不時若耕夫力作土壤
深細束手仰視以待播種神於此時尚不加恤民將何依乎
走祠致誠祈賜矜閔澤我饑民更後旬時不惟秋種失望
夏麥之成亦無及矣神終無意於斯民乎惟神其念之
西嶽祈雨文
維大元致和元年七月二十二日某官敢昭告于西嶽
金天大利順聖帝維天地以雄尊浩大之氣結而為山
分鎮五方神之所分乃在西土是天以水旱豐凶疾疫
災祥之變付之神嶽使通融消息以隂隲此下民也陜
西行省所綂近在眉睫之間几席之下尤神所易見也
三四年來旱魃為虐有夏無秋有秋無夏饑吻嗸嗸蓋
不勝苦今年之旱勢益酷烈麰麥之入僅具斗升自四
月至于今七月雲雨之興曾不一二時赫日炎炎如焚
如燎黍稷之苗十死八九是無夏又無秋也民將何以
為命乎麥秋之期近在旦夕看此氣象敢有準擬民今
扶老擕幼流離播散縣邑為之一空某受聖天子之命
撫治行省失政之罪其又奚言夙夜戰兢不敢寧處齋
祓一心徧禱羣祀兩月之久未獲昭答雲暫合而復開
風隨怒而疾作豈上天之意未欲悔禍抑忱誠之感有
所未至歟竊獨惟念嶽神之靈實主此邦控訴煩瀆不
專於是得不為昧其所乎是用奔走俯伏廟庭重言累
語瀝此危苦神其哀憫為衆請命納恒暘於六幽出伏
隂於九地使千里之土浸淫澍澤垂死之民再萌生意
則豈惟眇末之責庶幾少緩而神受天地之職以相吾
君者亦可以盡其分矣謹告
祭文
祭王文振文
維至元二十八年同某謹奉香酒時菓之奠告于亡友
嘉興府錄事判官文振王兄之靈曰嗚呼乾坤儲秀賦
予不羣鳥得為鳳獸得為麟百千年所一二其人下而
頥顥上而淵參珪璋雖異良玉是均我兄之出孕厥精
真爰自童丱克好人倫擇足而蹈擇口而云左經右史
宵誦達晨迨知取舍非聖不遵波騰衆議萬仞嶙峋或
圖于壁或揭于門毫觀縷察明善誠身内腴磅礴酬酢
如春嘉陽小試民用以新于臺于府交口稱珍幡然歸
養絶足搢紳益紬舊學以究未醇惟我與兄蚤同硯席
兄步十尋我不能尺不我是遺情好日密目眚為苛呻
吟一室枉駕來抒握手歎息示我新篇副以鄧菊毅子
誦旁炎煩頓釋喟彼簞瓢絶塵莫及三復斯言可驗學
力曾幾何時遽聞卧疾奮坐驚呼遺問是亟天不可忱
竒禍竟即嗚呼痛哉德也何豐壽也何嗇曾是蕙蘭不
如茨棘幾世幾年此氣復集嗚呼痛哉問不覘形哭不
撫簀頃刻衡茅終天永隔我罪何言我情何極酹觴几
筵雷號雨泣靈兮昭昭克監予臆尚饗
告廟祭文
維至大四年八月日孝孫恕敢昭告于高曾祖考府君
高曾祖妣夫人恕以二十二日蒙恩授儒林郎國子司
業恕不孝不能蚤自植立以承先訓無學無才叨被寵
命微先德而敷祐之豈宜有此奉受之初追念罔極不
勝痛感謹以清酌庶羞用伸虔告伏惟尚饗
顯考改主祭文
維年月日孝子恕敢昭告于顯考玉山先生顯妣張氏
夫人奉四月日制書贈顯考亞中大夫集賢直學士輕
車都尉追封京兆郡候顯妣京兆夫人恕不孝罪深不
能奉承先訓蚤自樹立以備一日之禄養晚叨召命備
員春宫適遇國家霈恩幽顯以勸忠孝有此褒贈義教
所賴也德廕所及也永惟惡逆不如無生嗚呼痛哉謹
白
亡妻改主祭文
維年月日夫恕敢昭告于顯嬪朱氏夫人奉四月日制
書追封汝京兆郡夫人恕以延祐六年祇奉召命備位
宫臣國家恩及幽漠有此褒贈生同其艱而不得同其
慶哀可言邪謹告
榘菴集卷十
