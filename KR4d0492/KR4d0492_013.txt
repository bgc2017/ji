榘庵集卷十三元同恕撰
七言律詩
寄藍田李耀卿先生
耳目聰明八十餘天教留在世師模温純如此古未有
中統以來今更無暮水朝山歸道悅春蘭秋菊入詩腴
龍門一欵三年最清夢時時繞坐隅
書感寄郝復禮
當年萬事倚天公歲月因循失舊容足跡舉頭三义路
人心對面九疑峰挽河滌禍嗟難辦倒海除愁畏不供
珍重西源隱君子一丘何計得相從
送史參政之鄂省
勲名後耀接前光鄂省移參詔趣裝直以忠心期稷契
不教治蹟讓虞唐馬蹄芳草馳情遠鳥語飛花說恨長
後日西州頌遺愛甘棠何止賦三章
送張伯高參政(并序)
參政相公位秦省者僅一歲遽拜北京廉使之命勉
賦惡詩錄呈閣下蓋不勝其依戀也
緬思中統至元間接武斯文有孟韓老翅不歸華表鶴
韶音纔聽碧霄鸞百年相業期司馬五府蒼生屬謝安
相見幾時還又去區區懷抱若為寬
送汪參政
黑頭閥閱數名臣屈指中朝更幾人儉節清風聞遠邇
忠言碩畫贊經綸唐公不種私門樹崔湜能吟上苑春
補袞熟知天下望西州獨有幸歸民
春山四友歸來圖
四翁一笑萬緣輕白首能同里社情三輔河山還舊觀
百年文物主齊盟兒童解說衣冠盛草木猶歸咳唾榮
鬼護神呵圖畫在瑞光長映德星明
哭劉元禮
方期孤鶚快秋空雲翼何知向此窮千里苦音來故國
百年幽恨閟玄宫長才不見當時用英槩猶生後學風
慟哭寢門非我最論心如子更誰同
哭郝復禮
苦學如君見未曾四更風雪短檠燈胸中歴歴千年在
脚底駸駸萬里能人事但知多不偶天心誰謂果無憑
即今有話何從說一日悲來幾拊膺
自儆
算海誰能到底深春冰虎尾政斯今下愚蠢蠢無先見
上帝皇皇有赫臨老稚街頭三尺喙聖賢紙上七分心
此身莫道吾能了不入洪鑪不是金
病中有感
曾慕秋雲萬里鴻神駒未駕哭途窮謀身本自無長算
造物何嘗有不公膝弱每須扶杖力目荒已廢讀書功
兩髀肉盡無餘幾豈止衰如八十翁
送趙子敬侍御移參浙省
西臺功最倚申卿南省諮詢待魏徵了事定須忠力可
知人獨有聖心能民憂耿耿今華髮道任拳拳早服膺
時雨時風又攜去鳳凰山好浙江澄
病中夢竇長卿
一榻蕭然臥再朞故人夢裏接芝眉江湖魚入相忘地
星月烏啼未穩枝白髮因循人易老蒼天反覆事難知
歲寒只有青松好却恨青山費買資
夢
天地人心一理通陽開隂闔自無窮百年翻覆七情裏
萬境馳驅一枕中軒后政須求力牧仲尼端合見周公
覺時記取先賢語可卜吾家學問功
讀錢神論
伊昔英豪恥利言即今萬善乃斯原能令父子全慈孝
解使夫妻足義恩愚富參商猶效順智貧骨肉尚生冤
懷清臺上西風淚三月衣巾有漬痕
秋懷
殘髮蕭蕭雪點蓬衡門歲晚只衰翁交情豈是不相念
貧病自知難與同一逕古苔餘落葉滿城寒雨又淒風
回頭三十年前事可信浮生是夢中
答周元舉
黯黯前途足駭機蕙蘭眞有不芳時尋常紙上猶興嘆
邂逅眼中那免悲雨葉風花朝暮局霜松雪竹歲寒期
楚聲聽讀卜居好會有人能譜此詩
答鄰舍生
一硯塵窗四十過黑衣童子巧相苛大倫於世敢獨廢
薄命在天當奈何數卷南華元過誕兩編羲易會無譌
秋花不比春花好隨分風光養太和
答蒲城劉先生(并序)
提學熟齋先生道崇德奥智巧絶出創為雞毛筆書
葆光二大字遺某副以超然雄篇感德之餘愧無以
為謝謹次嚴韻錄呈几下庶發莞爾之笑云
兔毫從此不能纖何物囊鈷可敵尖左幹右旋仍健捷
順揮逆掃却安恬八旬尚有力千斛一字端須價百縑
蓬蓽雲生墨池潤先生義浸與仁淹
書齋醉臥
餘酲未解困瞢騰小向書齋寄曲肱風竹一時低舞葉
日窗幾點過飛蠅猩猩對酒心先醉燕燕營巢力不能
採藥靈源終有日嘯歌猶得氣憑陵
史參政頌德
政論陪榮外府聯宸心妙揀得才全明堂禮樂家成教
喬木衣冠世象賢智燭有光能徹地仁元無礙可通天
會須一正臯䕫席袞袞增華太史篇
晉寧石彦明高義
要從鄒魯識吾鄉富擬封君見未嘗振寡逮鰥功不淺
達才成德慮何長百年為善知多福再世能賢信後昌
翠琰留教姓名在學林終古照天光
二月十一日初得小雨
老薺陳根綠未萌曉寒春半尚崢嶸麥秋那有斗升望
禾種纔勤畎畝耕霑足幾時三尺雨死傷隨處萬人阬
茫茫眞宰無從問誰遣隂陽累好生
崔參政禱雨有應
饑吻嗷嗷沸海波相君有力挽天和山前馬到雲先合
廟下辭陳雨已多坐使焦枯歸潤澤盡迴咨怨入謳歌
臥龍不為東山起奈此蒼生歲月何
王總管祈雨有應
鰥寡無辜政此哀忍令旱魃更為災寸香直喚龍淵起
一雨還隨馬足來疇昔臣忠由我祭只今天孽為誰開
左符參錯皆公輩和氣當知遍九垓
韓都事家竹生芝
瑞物生來積善家天公幽意不人遐翠枝裊裊扶霜節
靈草煌煌茁玉芽半夜鬼工漙沆瀣千秋神嶽孕精華
春蘭堂上慈親夀堯叟堯咨共拜嘉
送廉右丞拜集賢學士
堂堂魏國力扶天有子如公實象賢善治規模符遠略
敬王事業發眞傳正須陛下求多士未許關中借一年
九里無窮河潤浹不勝思後更思前
射虎圖
過客常憂性命危將軍除害有神機雷號怒吻千山裂
血迸深瘡一箭飛草樹淒淒空野色旌旗獵獵捲風威
酒杯斫取頭顱用載錦傳呼得儁歸
夀李右丞
巴䕫玉帳卷征塵行省須勞借筯頻四海蒼生同正朔
三朝元老有經綸丹青議入文章舊羽翼功垂宇宙新
眉夀天方錫純嘏六星光映紫微春
夀雷經歴
策杖南來記昔年紅顔綠鬢尚依然放懷宋玉陽春曲
得意堯天擊壤編畫閣靚深喧笑語春風嬌軟雜歌絃
泰山如礪河如帶好在鴻濛澤上仙
几杖雍容里社間眼中耆德更誰先一門孝友知今最
五福休嘉見獨全饋酳行當西序饗姓名不減洛圖傳
年來更覺方瞳刀妙墨晴窗日課千
夀先師張彦明
聖門荆棘鬱蒼蒼夫子西來一破荒經術向勞推董賈
詞源詎暇論班揚學緣知本心彌篤志為無求老益剛
文物有歸天意朗夜來南極燦華方
夀汪中丞
將相天門世德家孫曾袞袞發英華幾經時雨蘇三輔
又見清風肅四遐大雅政須歌召虎周書不獨紀君牙
南山便作無疆頌春酒思柔酌翠霞
頖水蒼煙鬱老槐相君直欲挽春迴中天日月六經在
萬世綱維五教開比屋可封還舊俗朝廷隨用得良才
丹心報國心如此合有穰穰福祿來
夀楊和卿(并序)
和卿鄉兄年已六十乃有九十之母耳目聰明起居
健勝人生所未見也敬賦小詩為夀蓋以致嘆仰不
足之意云
白髮康強九十親斑衣萊子雪髯新世間樂事有今日
壺裏風光無此春願對清樽瞻夀母永令懿範表鄉人
如君境界方為福富貴元知福未眞
夀雷仲介(并序)
大德二年戊戌仲介契丈居第有嘉禾生秦之長老
奔赴往觀或圖其象以傳者皆曰是家夙著孝義天
其或者以是表之耶不然何瑞世之符近乃在几席
間也唐開元中楊炎三世以孝行聞逮炎有紫芝白
雀之祥門累旌異至樹六闕本風俗以化天下先王
之政也若仲介兄弟競爽世濟其美視楊氏宜無少
愧嘉禾紫芝感應之妙均矣賞一以勸百放諸四海
準國家之典有司之事也素巖賈公敘而發之傳永
無疑里人同余掇其遺意敬賦四韻嶽降之朝奉以
為夀亦以為賀也
露葉猗猗秀北堂一枝五穗見禎祥兄金弟玉門閭貴
祖蕙宗蘭譜牒芳神理百年無爽鑒鄉評此日有新光
君王著意移風俗六闕何人舉舊章
夀竇長卿
漁陽亹亹著家聲人喜昆雲見老成握手尚能追昔好
剰談每為倒平生向來忝與詩書席晚歲當同鷗鷺盟
滿酌年年今日酒柳梢春意恰相迎
海變歸來記昔年兩翁談笑更歡然箕裘愧我殊無似
詩禮推君獨有傳三尺堯階非遠到一瓢顔巷足稱賢
東風又綠西城柳管送春光入夀筵
玉樹臨風列雁行士林共許白眉良一經矻矻忘寒暑
萬事悠悠任短長櫪下神駒非久伏篋中良玉但深藏
忝予幸託通家舊願采瑶英薦壽觴
壽郝復禮
不隨流俗信浮沈高義班班聳士林皂蓋朱輪他日事
青燈黃卷半生心感君今昔情如一於我交游分最深
壽骨已應千歲法春杯莫厭十分斟
壽李仲和
寸心相許十年初每愧先施義報疎迷不知方無我似
老能務學有君如筆鋒欲截西崑玉眼力可窮東觀書
仙苑有根培雨露子枝孫葉自春餘
壽雷仲介
神丹忽挽笑顔迴巷語隣逢亦樂哉澤物不為誇俗計
起家元有過人才老親強健承顔日諸弟懽愉上壽杯
天意屬君非草草要令世道識栽培
摘得梅花泛壽觴梅花勝似去年香斑衣舊日名萊子
拄杖而今字伯康萬卷詩書崇德里一襟風月舞雩鄉
優游人世三千歲不用神仙却老方
壽妹婿楊叔行
頤齋門下記同遊俯仰驚看十五秋情意不緣今日好
絲蘿重結百年儔青天白日眞無負夕藿朝藜詎足羞
帝意寧知非大任舉杯一笑渭陽舟
夀大人玉山先生
歲寒堂上夀慈親玉立風標凛若神學造精微功愈密
詩成談笑句尤新平生忠武田間事此日淵眀社裏人
白髮紅顔今日酒坐看滄海會飛塵
孝友堂前白髮親鄉閭共指謂仁人癡兒未辦尋常用
慈父長如九十春盛德豈容豚犬述真姿願與華嵩隣
梅花酒美年年日底是人生樂最真
夀曾孫硯郎
老病相尋到九分豈期今日夀曾孫幸逢造物栽培力
感極先君覆露恩一硯家傳無長物六經關學有真源
看兒眉目生如此好讀吾書日鑒軒
讀昌黎公傳
兩耳梟音世久聾青霄鸞鳳協商宫唐家翰墨有邊幅
孔學宗元無異同出聖入神當健筆刳肝瀝血想孤忠
潮陽萬里誰云貶天意寧知是賞功
次文都司喜雪韻
寳花吹墮五更風和氣潛回太皡宫南畝寸根三尺潤
貧家一飽百憂空聲酣老竹雲叢瘦光溢寒梅玉頰豐
莫怪詩來清似水冰壺世界納胸中
襲芳亭
幾回乘興問仙槎香霧霏霏濕鬢華翠玉颭風迎夏竹
錦雲烘日殿春花歸來園裏纔三徑安樂窩中第一家
誰主誰賓初不計平生痼疾有煙霞
讀朱子象刑說有感
三尺昭昭聖法平幾時高下得人情忍心敢謂無天理
遂惡方知據禮經前度覆車眞目擊此來故轍却身行
千年徒有騶虞感誰為絃歌發古聲
題樂閒亭
燕坐虚亭日又東南山佳氣鬱葱葱竹聲風碎琴中玉
花影雲摇酒面紅人世猶呼瑞安令仙家新署樂閒翁
往來誰識門前路只許柴桑杖屨通
送潘獻臣擢掾南臺
蚤歲龍門負雋聲青氊還我故家卿萬籖綺帙三冬足
百斛明珠一字輕公論向來堪上選人材今日有臺評
馬頭長路平如砥也得遐方見率更
賞月
桂月流光萬里天興來不減子猷船霏霏墜露衣從濕
矯矯凌風意欲仙傾倒誰如有今夕笑談重得是何年
若為肯駐瑶臺影一刻黃金不論千
睡
挾矢張弓粟髮間此身何地可謀安試看元亮枕方穩
便覺羲皇到不難一榻松風三伏暑半窗梅月五更寒
是中大有眞消息胸次誰歟抵海寬
寄族姪伯剛
味甘嚙雪與餐氊纔有商量度厄年性自理來那有惡
情隨欲動易成偏儀秦都是幾人貴顔閔終為萬世賢
秋葉春花不須議吾家素業要人傳
有感
草根切切語寒恐雲際翩翩響斷鴻萬事回頭俱是錯
一年轉盼又成空愚兒幸繼清修業濁酒時澆磈礧胸
造物無心管人事漫勞唇舌較窮通
對菊有感
徂歲堂堂下坂輪東籬又見菊花新聲名已迫無間地
疾病仍攻有限身每愛古人能用短可憐世態酷憎貧
一樽幸有人分似(雷仲介餉酒)且與肝腸作好春
送景從周錄判
兩袖春風上玉梯幾年王邸姓名知驊騮開道無千里
鴻鵠飛雲又一時囊裏攜多經國論卷中題徧送行詩
都門車騎如流水人說西來定是誰
夜思晝所聞者為之淚下
吁嗟一旱酷如焚禍入綱常不忍聞暮鼎狼孫烹祖肉
朝砧頑父擢兒筋平時善教無師帥變裏腥風盡賊羣
天殺天生云有理隂符三百果誰文
送魯同知
别駕南州寵數新海沂歌罷到吾秦月波一片藏心夜
雨潤三年濟物春循吏古來聞有傳明時今復見斯人
餘生溝壑誰留在父老田頭語最眞
枕上偶成
幸在先人屋數間一身臥起有餘寬斯人不與吾誰與
行路昔難今更難秋菊春蘭時嘯詠冬裘夏葛適暄寒
也知方寸無多地那着悲歡事萬端
行
下深磅礴上崑崙乞我形骸萬古春紙上得來終覺淺
脚根到處始成眞有為自可符玄德中慮猶當輩逸民
約禮博文明訓在永懷欲罷不能人
送杜行簡縣尹
翛翛清譽動西臺煙暖藍溪玉有胎學道愛人知素藴
剸繁治劇見長才三年撫字懸深望百里歌謠在暮來
只恐飛黃須逐日不容花縣久徘徊
送李廉副上都留守同知
藩府聲猷尚藹然春風更覺繡衣鮮人從朗月壺中見
事向清霜簡上傳良吏規模隨用足明時衡鑑得才全
非公管鑰誰當付又聽民歌少尹賢
癸已除夕書感
决去駒隂挽不留燈前恰四十年休一身能有幾日健
百疾都無半月瘳日暮途遥空浩歎人亡絃絶但深憂
陶鎔也費黔嬴手九品難登下下流(一作細思也廢甄陶手合是人生第)
(幾流)
春分後書感
寒食清明次第催春光恰似不曾回塹空花木鶯無語
坼盡房廊燕不來坐賈行商唯賣餅前號後哭但求哀
百年名郡今如此說是長安可惜哉
已已歲九月書感
佳節空令九日遭饑腸雷火苦煎熬敢言孤悶須杯酒
誰辦千金具一餻老雁無聲寫情素寒蛩不聽和哀勞
黃花也負西風約知汝東籬不姓陶
送楊無妄
三年不見紫芝春夢裏能成笑語頻垢盡何妨還鑑舊
器虚方可受泉新無情日月控摶幾有分乾坤賦與均
老柏清霜凜然在定知不作使君嗔
送盧景芳(并序)
景芳茂異吾友盧君逹臣子大參公孫也好學有志
秀出多士今沿肅政檄赴汴梁勉為此贈
白玉堂前白玉枝風流還許見當時經尋表裏春秋業
筆挽縱横月蝕詩閥閱幾家能有子雲霄此日更先誰
不然滿酌玻瓈酒聽誦離騷也自竒
送白天民
邂逅秋風識紫芝脫韝霜鶻不凡姿掾曹應對竒三語
簾府吹嘘絶一時快句河山歸跌宕浩歌杯酒入淋漓
病夫未展平生得草草今朝又語誰
送李正德
左看成矩右成規手底辭毫五色竒不見幾時如得疾
清言終日可忘饑玉煙舊積兩峰潤蘭露方深九畹滋
八座文昌天上府人才自有鑑衡知
送權季玉
義檄區區祇為親烈夫肝膽不羞貧好將北闕聲華重
聊作南州草木春有志不應無小試挾才如此豈常屯
承明召對當非晚傳語維揚陌上人
送雷季正
把酒臨分滻水頭一鞭星去望前騶也知不作丁寧别
只恐空遺宛轉愁淡淡月華歸路晚蕭蕭風色去程秋
夢魂兩地今宵共但道青燈對榻留
送毛行簡
人道男兒志四方我知前輩審行藏吉凶悔吝皆由動
險阻艱難要備嘗粗有良田供歲月且無公政及門堂
池陽一片英魂在悵望無依亦可傷
送毛彦脩
明珠在側每心驚何物牢之亦見稱有學有文寧易得
不驕不吝更難能一函久鬱龍泉用萬里今看騕褭騰
豈獨光華賁名族吾門猶待子門興
送陳畊道(并序)
畊道賢友開朗不羣受業勤翁之門翁蓋許其善學
誠身之效親悅友信矣至治癸亥江西憲司掌文簿
行既有日為賦二首奉贈
憲府巖巖握紀綱東西曹務盡才良行身優入詩書域
游藝爭先翰墨場佳弟風流還子敬難兄步武接元方
政須保此垂天翼九萬扶摇本已張
洗眼平生得子竒華峰秋隼不凡姿百年行遠升高學
跬步臨深履薄詩原隰不禁霜露感門閭難忘暮朝期
男兒能了家門事旅力經營信有之
送段維則
伯蘭仲蕙藹芳聯季也春風玉樹妍昭世堂堂公選舉
名家袞袞富才賢詩書義了五車讀文采光新累紙傳
老眼增明有今日為歌黃鵠覩方圜
送焦溉臣
一家三世業星經關輔人人識姓名剰有通明傳乃父
不將勤劇讓諸兄光摇湖水浮春碧翠點君山對晚晴
此去知君富竒助歸來吾欲問經行
送高鎮方
熊圃春風長養竒擾雲秀出歲寒姿獨提一筆來鄉國
快草萬言供主司擇士政須先德行設科况復值明時
修途萬里堅車在躐險摧剛待駟馳
送蕭勤齋先生
再遣皇華起草廬釣竿未許拂珊瑚本根事大勞明主
羽翼功深付老儒殿下有言求見切山中拜詔遇知殊
太平萬古危微學豈獨光華載典謨
送侯伯正(并序)
勵齋先生儒林師表運使劉公請主解學敬賦以詩
以道别意
古人精力絶到處吾子從容追及之白璧黃琮自然貴
麒麟鳳鳥豈無時清風一榻詩書友絳帳三年弟子師
後日解梁談故事客竒都自主人竒
送王裕之(并序)
裕之縣侯秩滿北上侯昔掾江浙省日朝廷訪求遺
典侯於福州得夾漈鄭先生通志書板上之始終凡
五年天子甚加稱歎於是乎有興文署丞之命既以
親老求補外得縣於扈最其能跡蓋鄉評也
皇延文治蔚垂休先哲遺書待發幽祕府能令儲世寳
宸居曾此識風流三年已策民功最百里難為驥足留
人物權衡有公議九臯况聽鶴聲秋
送李凝仲(并序)
凝仲茂異才幹德美蔚有父風今為富平縣侯作此
贈行老謬不足為詩聊以識吾喜耳
牛刀不讓武城先琴奏和於單父絃宰縣古來難稱職
朝廷今日政求賢蛇頭蝎尾隄防密蟬腹龜腸料理偏
(謂饑民也)愷悌靈州古君子生男如此豈非天
榘菴集卷十三
