中興間氣集卷上
渤海高仲武集
錢起
員外詩體格新竒理致清贍越從登第挺
冠詞林文宗右丞許以高格右丞没後員
外爲雄芟齊宋之浮游削梁陳之靡嫚㢠
然獨立莫之與羣且如鳥道挂疎雨人家
&KR0714;夕陽又牛羊上山小烟火隔林疎又長
樂鐘聲花外盡龍池柳色雨中深皆特出
意表標雅古今又窮逹戀明主耕桑亦近
郊則禮義克全忠孝兼著足可弘長名流
爲後楷式士林語曰前有沈宋後有錢郎
奉送劉相公催轉運
國用資戎事臣勞爲主憂將徵任土貢更發濟
川舟擁傳星還去回池鳳不留唯高飲冰節稍
淺别家愁落葉淮邊雨孤山海上秋遥知謝公
興微月在高樓
裴迪書齋翫月之作
夜來詩酒興月上謝公樓影閉重門靜寒生獨
樹秋鵲驚隨月散螢遠入烟流今夕遥天末清
暉幾處愁
廣德初見鑾駕出關後愁望之作
愁看秦川色慘慘雲景晦乾坤暫運行品物遺
覆載黃塵漲戎馬紫氣隨龍旆掩泣指闕東日
月祅氛外臣心寄遠水潮海去如帶周德更休
明天衢佇開泰
太子李舍人城中別業與文士逃暑
下車失炎暑重門深綠篁宫臣禮嘉客林表開
蘭堂兹席興難盡澄罍照墨場鮮風吹印綬密
坐皆馨香美景惜文會清吟遲羽觴東陵晚來
好極目趣何長鳥道挂疎雨人家殘夕陽城隅
擁歸騎留酌戀瓊芳
咏白油帽送客
薄盾慙加首微隂幸庇身卷舒無定日行止必
依人巳沭脂膏惠寧辭雨露頻雖同客衣色不
染洛陽塵
東臯早春寄郞四校書
祿微頼學稼歲起歸衡苑窮逹戀明主耕桑亦
近郊夜來霽山雪陽氣動林梢萌蕙暖初吐春
鳩鳴欲巢蓬萊時入夢知子憶貧交
闕下贈裴舍人
二月黃鸝飛上林春城紫禁曉隂隂長樂鐘聲
花外盡龍池柳色雨中深陽和不散窮途恨霄
漢常懸捧日心獻賦十年猶未遇羞將白髮對
華簮
過温逸人舊居
反眞難合道懷舊仍無弔浮俗漸澆淳斯人誰
繼妙聲容心在耳寧覺阻言笑玄堂閑幾春拱
木齊雲嶠鶴傳若士舞猿得蘇門嘯酹酒片陽
微空山想埋照
送彈琴李長史赴洪州
抱琴爲傲吏孤棹復南行幾處秋江水皆添白
雪聲佳期來客夢幽思緩王程佐牧無勞問心
和政自平
宿畢侍御宅
交情頻更好子有古人風晤語清霜裏平生苦
節同心惟二仲合室乃一瓢空落葉寄秋菊愁
雲低夜鴻薄寒燈影外&KR0714;漏雨聲中眀發南昌
去迴看御史&KR0865;
靜夜詶通上人問疾
東林生早涼高枕遠公房大士看心後中宵清漏長
驚蟬出暗柳微月隱廻廊何事沉痾久含毫問藥王
山中寄時校書
蓬萊紫氣温如玉唯予知爾陽春曲别來幾日
芳蓀綠百花酒滿不見君青山一望心斷續
張衆文
寄興園池鶴上劉相公
馴狎經時久㰚樅短翮存不隨淮海變空愧稻
梁恩獨立秋天靜單栖夕露繁欲飛還歛翼詎
敢望乘軒
送李觀之宣州謁袁中丞賦得三洲渡
古渡大江濱西南距要津自當舟楫路應濟往
來人翻浪驚飛鳥回風起綠蘋君看波上客歲
晩獨垂綸
送李司直使吳
使君方擁傳王事遠辭家震澤逢&KR0714;雪新豐遇
落花(一遇字作過)水萍千葉散風柳萬條斜何處看
離恨春江無限沙
于良史
侍御詩清雅工於形似如風兼&KR0714;雪起河
帶斷冰流吟之未終皎然在目
冬日野望
地際朝陽滿天邊宿霧收風兼&KR0714;雪起河帶斷
冰流北闕馳心極南圖尚旅遊登臨思不巳何
處可消憂
閑居
隱几讀黃老閑齋耳目明僻居人事少多病道
心生雨洗山林濕蛙鳴池舘晴褰簾暮雲起&KR0714;
日上高城
鄭丹
丹詩剪刻婉密寶曆中獻二帝兩后挽歌
三十首詞旨哀楚得臣子之致雖不及事
朝廷嘉之解褐任薊州錄事參軍今選尤
者列于此集
玄宗至道大聖大明皇帝挽歌
律曆千年會車書萬里同固期常戴日豈謂厭
觀風地慘新疆理城摧舊戰攻山河寧不壯今
夕盡皆空(夕一作昔)
肅宗挽歌
國以重明受天從諒闇移諸侯方北面白日忽
西馳龍影當泉落鴻名向廟垂永言青史上還
是載無爲
李希仲
李詩輕靡華勝於實此所謂才力不足務
爲清逸然前軍飛鳥落格鬪塵沙昏亦出
塞實錄亹亹不絶者可及于中矣
東皇太一祠
去日初齋戒靈巫穆上皇焚香布瑤席鳴佩奠
椒漿緩舞花飛滿清歌水去長回波送神曲雲
雨過瀟湘
薊北行二首
旄頭有精芒胡騎獵秋草羽檄南渡河邊庭用
兵早漢家愛征戰宿將今巳老辛苦羽林兒從
戎榆關道
其二
一身救邊速烽火連薊門前軍飛鳥落(一作斷)格
鬪塵沙昏寒入鼔聲急單于將夜奔當須徇忠
節身死報國恩
李嘉祐
袁州自振藻天朝大收芳譽中興高流與
錢郎别爲一體往往涉于齊梁綺靡婉麗
蓋吳均何遜之敵也如野渡花爭發春塘
水亂流又朝霞晴作雨濕氣晩生寒文章
之冠冕也又禪心超忍辱𣑽語問多羅役
使許詢更出孫綽復生窮極筆力未到此
境
發湓浦望山作初晴直省賫勑催赴江
隂
西望香爐雪千峰晩望新白頭悲作吏黃紙更
催人多負登山屐深蔵漉酒巾傷心公府內手
版日相親
送王牧吉州謁使君叔
細草綠汀洲王孫耐薄遊年華初冠帶文體舊
弓裘野渡花爭發春塘水亂流使君憐小阮應
念倚門愁
潤州王别駕宅送蔣九侍御收兵歸揚
州
沴氣清金虎兵威壯鉄冠揚旌川色暝吹角水
風寒人對輜軿醉花看睥睨&KR0714;羡歸丞相府空
望舊雕欄
奉陪韋潤州遊鶴林寺
野寺江城近雙旌五馬過禪心超忍辱𣑽語問
多羅松竹閑僧老雲烟晩日和寒塘歸路轉清
磬隔微波
仲夏江隂官舍寄裴明府
萬室邊江次孤城對海安朝霞晴作雨濕氣晚
生寒苔色侵衣𬒮潮痕上井欄題書招茂宰思
爾欲辭官
送韋員外端公宣慰勸農畢赴洪州
聖主臨前殿殷憂遣使臣氣迎天詔喜恩發土
膏春草色催歸棹鶯聲爲送人龍沙多道里流
水日相親
登楚城驛路十里村竹林次交映
十里山村道千峰櫟樹林霜濃竹枝亞歲晩荻
花深草市多樵客漁家足木禽幽居雖可羡無
那子牟心
和苗員外秋夜省直
久雨南宫夜仙郞寓直時漏長丹鳳闕秋老白
雲司螢影侵階亂鴻聲出苑遲蕭條人吏散小
謝有新詩
章八元
新安江行
江源南出永野飯暫維梢古戍懸魚網空林露
鳥巢雪晴山脊見沙淺浪痕交自笑無媒者逢
人作解嘲
戴叔倫
吳明府自遠而來留宿
出門逢故友衣服滿塵埃歲月不可問山川何
處來綺城容敝宅散職寄靈臺自此留君醉相
懽得幾廻
除夜宿石頭驛
旅舘誰相問寒燈獨可親一年將盡夜萬里未
歸人寥落悲前事支離笑此身愁顔與衰髩明
日又逢春
客夜與故人偶集
天秋月又滿城闕夜千重還作江南會翻疑夢
裏逢風枝驚暗鵲露草覆寒蛩羈旅長堪醉相
留畏曉鐘
送友人東歸
萬里楊柳色出關送故人輕烟拂流水落日照
行塵積夢江湖闊憶家兄弟貧徘徊㶚亭上不
語自傷春
别友人
擾擾倦行役相逢陳蔡間如何百年内不見一
人閑對酒惜餘景問程愁亂山秋風萬里道又
出穆陵關
廣陵送趙主簿自蜀歸
將歸汾水上遠省錦城來已泛西江盡仍隨北
雁廻暮雲征馬速曉月故關開漸向庭闈近留
君醉一杯
皇甫冉
冉詩巧於文字發調新竒遠出情外然而
雲藏神女舘雨到楚王宫與閉門白日晚
倚杖青山暮及遠山重疊見芳草淺深生
岸草知春晩沙禽好夜驚又燕知社日辭
巢去菊爲重陽冐雨開可以雄視潘張平
揖沈謝又巫山詩终篇竒麗自晉宋齊梁
陳隋以來採掇者無數而𥙷闕獨獲驪珠
使前賢失步後軰郤立自非天假何以逮
斯長轡未騁芳蘭早凋悲夫
送王相公赴幽州
自昔蕭曹任難兼衞霍功勤勞無遠近旌節屢
西東不選三河卒還令萬里通雁行緣古塞馬
鬛起長風遮虜關山靜防秋鼓角雄徒思一攀
送羸病蓽門中
題裵固新園
東郭訪先生西郊尋隱路久爲江南客自有雲
陽樹巳得丘園心不知公府步閉門白日晚倚
杖靑山暮果熟任霜封籬疎從水渡窮年無牽
綴往事惜淪誤惟見耦耕人朝朝自來去
酬袁𥙷闕中天寺見寄
東林初結社已有晩鐘聲囱戸皆流水房廊半
架城遠山重疊見芳草淺深生每與君攜手多
煩長老迎
酬崔侍御期蘇道士不至
一心求妙道幾處候眞師丹竈今何處白雲無
定期崑崙烟景絶汗漫往來遲君但焚香待人
間到有時
巫山高
巫峽見巴東迢迢出半空雲蔵神女舘雨到楚
王宫朝暮泉聲落寒暄樹色同清猿不可聽偏
在九霄中(霄一作秋)
和袁郎中破賊後經剡中山水
武庫分帷幄儒衣事鼔鼙兵連越徼外宼盡海
氛(一作門)西節比全疎勒功當雪會稽旌旗廻剡
嶺士馬濯耶溪受律梅初發班師草未齊行看
佩侯(一作金)印豈得訪丹梯
送元晟還於潜山所居
深山秋事早君去復何如裛露收新稼迎霜葺
舊廬題詩即招隱作賦是閑居別後空相憶嵇
康懶寄書
獨孤中丞筵陪餞韋使君赴昇州
中司龍節貴上客虎符新地控吳襟帶才高漢
縉紳泛舟應度臘入境便行春何處(一作処処)歌來
暮長江建業人
同杜相公對山僧作
吏散重門掩僧來閉閣閒遠心馳北闕春興寄
東山草長風光裏鶯喧静默間芳晨不可住惆
悵暮禽還
送林員外往江南
分務江南遠留懽幕下榮楓林緣楚澤水驛到
湓城岸草知春晩沙禽好夜驚風帆幾泊處處
處暮潮清
送李錄事赴饒州
北人南去雪紛紛雁呌汀沙不可聞積水長天
隨遠道荒城極浦足寒雲山從建業千峰出江
至潯陽九派分借問督郵纔弱冠府中年少不
如君
秋日東郊作
閒看秋水心無事臥對寒松手自栽廬岳高僧
留偈别茅山道士寄書來燕知社日辭巢去菊
爲重陽冐雨開淺薄將何稱獻納臨𡵨終日獨
遲廻
少室韋鍊師昇仙歌
紅霞紫氣晝氲氲絳節靑幢迎少君忽從林下
昇天去空使時人禮白雲
杜誦
杜君詩調不失如流水生涯盡浮雲世事
空得生人始終之理故編之
哭長孫侍御
道爲詩書重名因雅頌雄禮闈曾擢桂憲府舊
乘騘流水生涯盡浮雲世事空唯餘舊臺柏蕭
颯九原中
朱灣
從事率履正素放情江湖郡國交辟潜躍
不起有唐高人也詩體幽遠興用洪深因
詞寫意窮理盡性於詠物尤工如受氣何
曾異開花獨自遲所謂哀而不傷國風之
深者也
秋夜燕王郎中宅賦得露中菊
衆芳春競發寒菊露偏滋受氣何曾異開花獨
自遲晩成猶待賞欲采未過時忍棄東籬下看
他迭盛衰
奉使設宴戲擲籠籌
今日陪樽爼良籌復在茲獻酬君有禮賞罰我
無私莫怪斜相向還將正自持一朝權入手看
取令行時
詠雙陸頭子
采采應緣白鑚心不爲名掌中猶可重手下莫
言輕有對唯求敵無私直任爭君看一擲後當
取擅場聲
詠壁上酒瓢呈蕭明府
不是難提挈行藏固有期安身未得所開口欲
從誰應物心無倦當壚柄會持莫將成廢噐還
有對樽時
詠玉
歌玉屢招疑終朝省復思旣哀黃鳥興還復白
圭詩請益先求友將行必擇師誰知不鳴者獨
下董生帷
送陳偃賦得白鳥翔翠微
不知鷗與鶴天畔弄晴暉背日分明見臨川相
映微淨中雲一點回處雪孤飛正好南枝住翩
翩何所歸
題叚上人院璧画古松
石上盤古根謂言天生有安知草木性變在画
師手隂深方丈間眞趣幽且閑木紋離披勢槎
枿中裂空心火燒出掃成三寸五寸扶便是千
年萬年物莓苔濃淡色不同一面(一作半)死皮生
蠧虫風霜未必來到此氣色杳在寒山中孤標
可玩不可取能使支公道場古
韓翃
韓員外詩匠意近於史興致繁冨一篇一
詠朝士珍之多士之選也如星河秋一雁
砧杵夜千家又客衣筒布潤山舍荔支繁
又疎簾看雪捲深戸映花關方之前載芙
蓉出水未足多也其比興深於劉員外筋
節成於皇甫冉也
送辰州李中丞
白羽逐青絲翩翩南去時巴人迎道路蠻帥引
旌旗暮雨山開少秋風葉落遲功成冀他日應
見竹郎祠
題薦福寺衡嶽禪師房
春城乞食還高論此中閑僧臘階前樹禪心江
上山疎簾看雪捲深戸映花關晩送門人出鐘
聲杳靄間
奉送王相公赴幽州
黃閣𨳩帷幄丹墀侍冕旒位高湯左相權揔漢
諸侯不改周南化仍分趙北憂雙旌過易水千
騎入幽州塞草連天暮邊風動地秋無因陪遠
道結束佩吳鈎
題蘇許公林亭
平津東閣在别是竹林期萬葉秋聲裏千家落
照時門隨深巷静囱過遠鐘遲客住苔生處依
然又賦詩
送孫革及第後歸江南
過淮芳草歇千里又東歸野水吳山出家林越
鳥飛荷香隨去棹梅雨濕征衣無數滄洲客如
君逹者稀
題僧房
披衣聞客至關鎻此時𨳩鳴磬夕陽盡卷簾秋
色來名香連竹徑清𣑽出花臺身在心無事(一作)
(住)他方到幾回
送太常元博士歸潤州
渡江秋色裏詩興與歸心客路緣楓岸家人掃
橘林潮聲當晝起山翠近南深幾日華陽洞寒
花獨自尋
蘇渙
渙本不平者善放白弩巴中號曰白跖賨
人患之以比盗跖後自知非變節從學鄕
賦擢第累遷至御史佐湖南幕崖中丞遇
害渙遂踰嶺扇動哥舒跋扈交廣此猶龍
蛇見血本質彰矣三年中作變律詩九首
上廣州李帥其文意長於諷刺亦育陳拾
遺一鱗半甲故善之或曰此子左右嬖臣
侵敗王略今著其文可乎荅曰漢著蒯通
說詞皇史錄列祖君彦檄書此大所以容
細也夫善惡必書春秋至訓明言不廢孟
子格言渙者其殆類此乎但不可弃其善
亦以深戒君子之意
變律格詩
日月東西行寒暑冬夏易隂陽無停機造化渺
莫測開目爲晨光閉目爲夜色一開復一閉明
晦無休息居然六合外曠我天地德天地且不
言世人浪喧喧
同前
毒蜂一成窠高挂惡木枝行人百步外目斷䰟
亦飛長安大道邊挾彈誰家兒右手持金丸引
滿無所疑一中紛下來勢若風雨隨身如萬箭
攅宛轉迷所之徒有疾惡心柰何不知幾
同前
養蚕爲素絲葉盡蚕不老傾筐對林樹此意向
誰道一女不得織萬夫受其寒一夫不得意四
海行路難禍亦不在大福亦不在先世路險孟
門吾從當勉旃
中興間氣集卷之上
中興間氣集卷之下
渤海高仲武集
郎士元
員外河嶽英竒人倫秀異自家形國遂擁
大名右丞以往與錢更長自丞相巳下更
出作牧二公無詩祖餞時論鄙之兩君體
調大抵欲同就中郎公稍更閑雅近於康
樂如荒城背流水遠雁入寒雲去鳥不知
倦遠帆生暮愁又蕭條夜静邊風吹獨倚
營門向秋月可以齊衡古人掩映時軰又
暮蟬不可聽落葉豈堪聞古謂謝眺工於
發端比之於今有慚沮矣
送楊中丞和蕃
錦車登壠日邊草正萋萋舊好隨君長新愁聽
鼔鼙河源飛鳥外雪嶺大荒西漢壘今猶在遥
知路不迷
送奚賈歸吳
東南富春渚曾是謝公遊今日奚生去新安江
正秋水容清過客楓葉落行舟遥想赤亭下聞
猿應夜愁
别鄭礒
暮蟬不可聽落葉豈堪聞自是悲秋客那能此
路分荒城背流水遠雁入寒雲陶令東籬菊餘
花可贈君
送長沙韋明府之縣
秋入長沙縣蕭條旅宦心烟波連桂水官舍映
楓林雲日楚山暮沙汀白鷺深遥知訟堂裏佳
政在鳴琴
送洪州李別駕之任
南去秋江遠孤舟興自多能將流水引更入㓊
庭波夏口帆初上潯陽雁正過知音在霄漢佐
郡豈蹉跎
送裵𥙷闕入河東幕
皎然青瑣客何事動行軒苦節酬知巳清吟去
掖垣秋城臨海樹寒月上營門鄒魯詩書地應
無鼙鼔喧
春日宴張舍人宅
嬾尋芳草徑來接侍臣筵山色知殘雨牆隂覺
暮天鶯歸漢宫柳花隱杜陵烟地與東城接春
光醉目前
送陸員外赴潮州
含香臺上客剖竹海邊州楚驛多歸信閩溪足
亂流今朝永嘉後重見謝公遊
送王棼流雷州
昨日三峰尉今朝萬里人平生任孤直豈是不
防身海霧多爲瘴山雷乍作鄰遥憐北囱月與
子獨相親
題劉相公三湘圖
昔歲别衡霍邇來憶南州今朝平津邸兼得瀟
湘遊稍辨郢門樹依然芳杜洲微明(一作月)三巴
峽咫尺萬里流去鳥不知倦遠帆生暮愁涔陽
指天末北渚空悠悠枕上見漁父坐中常狎鷗
誰言魏闕下自有東山幽
送孫侍郎往容府宣慰
春原獨立望湘川擊隼南飛上楚天奉詔不言
空問俗清時因得訪遺賢荆門晩色兼梅雨桂
水春風過驛船疇昔嘗聞陸賈說故人今日豈
徒然
塞下曲
寶刀塞上兒身經百戰曾百勝壯心竟末嫖姚
知百車山頭日初没黃沙戍下悲歌發蕭條夜
靜邊風吹獨倚營門向秋月
崔峒
崔拾遺文彩炳然意思方雅如清磬渡山
翠閑雲來竹房又流水聲中視公事寒山
影裏見人家斯亦披沙㨂金往往見寶
春日憶姚氏外甥
離亂人相失春秋雁自飛秪緣行路遠未必寄
書希二月花無數頻年意有違落暉看過後獨
坐淚沾衣
題崇福寺禪師院
僧家竟何事掃地與焚香清磬渡山翠閑雲來
竹房身心塵外遠歲月坐中忘向晚禪堂掩無
人空夕陽
江上書懷
骨肉天涯別江山日落時淚流襟上血髮變鏡
中絲胡越書難到存亡夢豈知登高回首罷形
影自相隨
送薛良友往越州謁從叔
辭家日巳久與子分仍深易得思鄕淚難爲欲
别心孤雲隨浦口幾日到山隂遥想蘭亭下清
風滿竹林
送員上人還蘭若
得道雲林久年深暫一歸出山逢世亂乞食覺
人希半偈初傳法中峰又掩扉愛憎應不染塵
俗自依依
送丘二十二歸蘇州
積水與寒烟嘉禾路幾千孤猿鳴海嶠群雁起
湖田曾見長洲苑嘗聞大雅篇卻將封事去知
爾得閑眠
初拜命後酬丘二十二見贈
江海久垂綸朝衣忽挂身丹墀方謁帝白髮免
羞人才傑文章士名當諫争臣空餘薦賢分不
敢負交親
題桐廬李明府官舍
訟堂寂寂對烟霞五柳門前晩聚鵶流水聲中
視公事寒山影裏見人家移風共美新爲政計
日還知更觸邪郤憶陶潜無限酒不逢籬菊便
𨳩花
清江曲內一絶(折腰體)
八月長江去浪平片帆一道帶風輕極目不分
天水色南山南是岳陽城
張繼
員外累代詞伯積習弓裘其於爲文不雕
自飾及爾登第秀發當時詩體清㢠有道
者風如女停襄邑杼農廢汶陽畊可謂事
理雙切又火燎原猶熱風搖海未平比興
深矣
送判官往陳留
齊宋分廵地頻年此用兵女停襄邑杼農廢汶
陽畊使者乘軺去諸藩擁節迎深仁佐君子薄
賦䘏黎甿火燎原猶熱風摇海未平應將否泰
理一問魯諸生
感懷
調與時人背心將静者論終年帝城裏不識五
侯門
夜泊松江
月落烏啼霜滿天江楓漁火對愁眠姑蘇城外
寒山寺夜半鍾聲到客舡
劉長卿
長卿有吏幹剛而犯上兩遭遷謫皆自取
之詩體雖不新竒甚能鍊飾大抵十首巳
上語意稍同於落句尤甚思銳才窄也如
草色加湖綠松聲小雪寒又沙鷗驚小吏
湖色上高枝又細雨濕衣看不見閑花落
地聽無聲裁長𥙷短盖絲之纇歟其得罪
風霜苦全生天地仁可謂傷而不怨亦足
以發揮風雅矣
題崔公庭竹
不學媚清瀾能依上將壇朦朧低冕過靑翠捲
簾看得地移根遠經霜抱節難紉花成鳳實嫰
笋長漁竿藹藹軍容静蕭蕭郡宇寬細音和角
響疎影上門寒阮巷何人在梁園幾處&KR0714;空餘
軒屏側歲晩對(一作伴)任安
送朱山人越州賊退歸山隂别業
越中初戰罷江上送歸橈南渡無來客西陵自
落潮空城垂故柳舊業廢春苗閭里誰相見鶯
花共寂寥
謫至于越亭作
天南愁望絶亭上柳條新落日獨歸鳥孤舟何
處人生涯投嶺徼世業䧟邊塵江入千峰暮花
迎百越春秦臺憐白首楚水怨青蘋草色無征
路鶯聲傍逐臣獨醒翻引笑直道不容身得罪
風霜苦全生天地仁靑山數行淚滄海一窮鱗
牢落機心盡空憐鷗鳥親
陪鄭中丞林園宴
心遠親魚鳥功成厭鼓鼙林中阮家醉池上謝
公題門徑蒼苔合窗隂綠篠低夕易山向背秋
草水東西舊架懸藤老疎籬插槿齊風烟不可
到誰羡武陵溪
送張繼司直適越
時危身適越事往任浮沉萬里江山去孤舟百
戰心春風吳渚綠古木剡山深明月滄州路歸
雲不可尋
送駱三少府西山應制
汀洲芳草綠日暮更芬芬舊國無來信春江獨
送君五言凌白雪六翮向靑雲自是無機者沙
鷗巳可羣
送李中丞之襄州
流落征南將曾驅十萬師罷歸無舊業老去變
明時獨立三邊静輕生一劒知茫茫漢江上日
暮欲何之
題鄭山人幽居(一作寂寂孤鶯啼杏園寥寥一犬吠桃源)
白首深藏谷口村春山犬吠武陵原落花芳草
無行處萬&KR0676;千峰獨閉門
送郞士元
春風倚棹闔閭城水國春深隂復晴細雨濕衣
看不見閑花落地聽無聲日斜江上孤帆影草
綠湖南萬里程東道若逢相識問青袍今日誤
儒生
李季蘭
士有百行女唯四德季蘭則不然形氣旣
雌詩意亦蕩自鮑昭以下罕有其倫如遠
水浮仙棹寒星伴使車盖五言之佳境也
上倣班姬則不足下比韓英則有餘不以
遲暮亦一俊嫗
湖上臥病喜陸鴻漸至
昔去繁霜月今來苦霧時相逢仍卧病欲語淚
先垂強勸陶家酒還吟謝客詩偶然成一醉此
外更何之
寄校書七兄
無事烏程縣蹉跎歲月餘不知芸閣吏寂寞竟
何如遠水浮仙棹寒星伴使車因過大雷岸莫
忘幾行書
寄朱放
望水試登山山高湖又闊相思無曉夕相望經
年月鬱鬱山木榮綿綿野花發别後無限情相
逢一時說
送韓揆之江西
相看指楊柳别恨轉依依萬里江西水孤舟何
處歸湓城潮不到夏口信應稀唯有衡陽雁年
年來去飛
道意寄崔侍郎
莫漫戀浮名應須薄宦情百年齊旦暮前事盡
虛盈愁鬢行看白童顔學未成無過天竺國依
止故先生
賦得三峽流泉歌
妾家夲住巫山雲巫山流泉常自聞玉琴奏出
轉寥夐直似當時夢裏聽三峽迢迢幾千里一
時流入幽閨裏巨石崩嵓指下生飛泉走浪絃
中起初疑憤怒含雷風又似嗚咽流不通回湍
曲瀨勢將盡時復滴瀝平沙中憶昔阮公爲此
曲能令仲容聽不足一彈旣罷還一彈願似流
泉鎮相續
竇參
竇君詩亦祖沈千運比於孟雲卿尚在廊
廡間如萬丈水聲落四時松色寒又人生
年幾齊憂苦亦先老雖其羽翼未齊而筋
骨巳具
閑居湖上
避影將息隂自然知音稀向來深林中偶亦有
所窺飛鳥口銜食引雛上高枝但各子其子寧
知宜不宜止止復何言物情方可知
登潜山觀
山勢欲相抱一條微徑盤攀夢歇復行始得凌
仙壇聞道葛夫子此中鍊還丹丹成五色光服
之生羽翰靈草空自綠餘霞誰復飱至今步虛
處猶有孤飛鸞幽幽古殿門下壓浮雲端萬丈
水聲落四時松色寒旣入無何鄕轉嫌人事難
終當遠塵俗高臥從所安
遷謫江表久未歸
一自經放逐徘徊無所從便爲寒山雲不得隨
飛龍名豈不欲保歸豈不欲早苦無三月資遠
適萬里道離心與羈思終日苦草草人生年幾
齊憂苦亦先老誰能假羽翼使我暢懷抱
道人靈一
自齊梁以來道人工文多矣罕有入其流
者一公乃能刻意精妙與士大夫更唱迭
和不其偉歟如泉涌階前地雲生戸外峰
則道猷寶月曾何及此
酬皇甫冉赴無錫於雲門寺贈詩别
湖南通古寺來往意無涯欲識雲門路千峰到
若耶春山子猷宅古木謝敷家自可長偕隱那
云相去賖
宿靈洞觀
石室因投宿仙翁幸見容花原隔水見洞府過
山逢泉涌階前地雲生戸外峰中宵自入定非
是欲降龍
靜林寺即武帝隱所有鐘磬皆古物時
時有聲
靜林溪路遠蕭帝有遺蹤水擊羅浮磬山鳴于
闐鐘燈傳三世火樹老萬株松無數烟霞色空
聞昔臥龍
雨後欲尋天目山問元駱二公溪路絶
句
昨夜雲生天井東春山一雨幾回風林花併逐
溪流下欲上龍池通不通
姚倫
姚子詩雖未弘深去凡巳遠屬辭比事不
失文流如亂聲千葉下寒影一巢孤篇什
之秀也
感秋林
試向東林望方悲節候殊亂聲干葉下寒影一
巢孤不蔽秋天雁驚飛夜月烏霜風與春日幾
度遣榮枯
過章秀才客舍
逹人心自適旅舍當閑居不出來時徑重看讀
了書晩嵐山色近秋日樹隂疎盡是忘言客聽
君誦子虛
皇甫曾
昔孟陽之與景陽詩德遠慙厥弟協居上
品載處下流今侍御之與𥙷闕文辭亦爾
體制清潔華不勝文然寒生五湖道春及
萬年枝五言之選也其爲士林所尚宜哉
送雲門邕上人
春山臨一室獨坐草萋萋身寂心成道花閑鳥
自啼細泉松逕裏反照竹林西晩與門人别依
依出虎溪
送林中丞還京
戰罷回龍節朝天見鳳池寒生五湖道春及萬
年枝邵化多遺愛胡清巳畏知懷恩多感别墜
淚向旌旗
贈别筌公
律儀傳教誘僧臘老烟霄樹色依禪誦泉聲入
寂寥龕龍來遠國画壁見南朝深戸風𨳩合寒
泉月對搖息心居静理愛定至中宵更欲尋眞
去乘船泛海潮
送杜中丞還京
上將還專席雙旌復出秦關河三晉路賓從五
原人孤戍雲連海平沙雪度春酬恩看玉劍何
處有烟塵
早朝日寄所知
長安歲後見歸鴻紫禁朝天拜舞同曙色漸分
雙闕下漏聲遥在百花中爐烟乍起𨳩仙仗玉
珮成行引上公共荷發生同雨露不應黃葉久
從風
孟雲卿
鄴城懷古
朝發淇水南將尋北燕路魏家舊城闕寥落無
人住伊昔天地屯曹公獨中據羣臣將北面白
日忽西暮三臺竟寂寥萬世難長固雄豪安在
哉衰草沾霜露崔嵬長河北尚見應劉墓古樹
藏龍蛇荒茅伏狐兔永懷故池舘數子連章句
逸興驅山河雄詞變雲霧我行覩遺跡精爽如
相遇斗酒將酧君悲風白楊樹
傷情
爲長心易憂早孤意常傷出門先躊躇入戸亦
彷徨此生一何苦前事安可忘兄弟先我没孤
幼盈我傍舊居近東南河水新爲梁松栢今在
兹安忍思故鄕四時與日月萬物各有常秋風
巳一起草木無不霜行行當自勉不忍再思量
傷時
徘徊宋郊上不見平生親獨立正傷心悲風來
孟津大方載羣物生死有常倫虎豹不相食哀
哉人食人豈伊逢世運天道亮云云
同前
大空流素月三五何明明光耀侵白日賢愚迷
至精四時更變化天道有虧盈常恐今夜没須
臾還復生
西蜀劉灣
出塞曲
將軍在重圍音信絶不通羽書如流星飛入甘
泉宫倚是并州兒少年心膽雄一朝隨召募百
戰争王公去年桑乾北今年桑乾東死是征人
死功是將軍功汗馬牧秋月疲卒臥霜風仍聞
左賢王更欲圍雲中
虹縣嚴孝子墓
至性教不及因心天所資禮聞三年喪汝獨終
身期下布骨肉恩上報父母慈禮聞哭有卒汝
獨哀無時前有松栢林荆棘結蒙籠墓門白日
閉泣血黃枲中草服蔽枯骨垢容載飛蓬舉聲
哭蒼天萬木皆悲風
李陵別蘇武
漢武愛邊功李陵提步卒轉戰單于庭身隨漢
軍没李陵不愛死心存歸漢闕誓欲還國恩不
爲匈奴屈身辱家已無長居狼虎窟胡天無春
風虜地多積雪窮隂愁殺人况與蘇武別發聲
天地哀執手肺腸絶白日爲我愁隂雲爲我結
生爲漢宫臣死爲胡地骨萬里長相思終身望
南月
雲南曲
百蠻亂南方群盜如蝟起騷然疲中原征戰從
此始白門大和城来往一萬里去者無全生十
人九人死岱馬卧陽山燕兵哭瀘水妻行求死
夫父行求死予蒼天滿愁雲白骨積空罍哀哀
雲南行十萬同已矣
張南史
張君奕碁者中歲感激苦節學文數載間
稍入詩境如巳被秋風教憶鱠更聞寒雨
歡飛觴可謂物理俱美情致兼深
送朱文北遊
歲暮欲爲别江湖聊自寬且無人事戀誰謂客
行難郢曲憐公子吳州憶伯鸞蒼蒼遠山際松
栢獨宜寒
陸勝宅秋雨中探韻同作
同人永日自相將深竹閑園偶辟強巳被秋風
教憶鱠更聞寒雨勸飛觴歸心莫問三江水旅
服從沾九日霜醉裏欲尋騎馬路蕭條幾處有
垂楊
送司空十四遊宋州
危城下蕭條送爾歸寒風聞画角暮雪犯
征衣道里猶成間親門重與違白雲愁欲斷看
︻大梁飛
中興間氣集卷之下(終)
中興間氣集姓氏
卷上
錢起十二首張衆甫三首
于良史三首鄭丹二首
李希仲二首李嘉祐八首
章八元一首戴叔倫六首
皇甫冉十三首杜誦一首
朱灣七首韓翃七首
蘇渙三首
卷下
郎士元十二首崔峒九首
張繼三首劉長卿九首
李季蘭六首竇參三首
道人靈一四首姚倫二首
皇甫曾五首鄭常三首
孟雲卿六首劉灣四首
張南史三首
中興間氣集姓氏(畢)
中興間氣集目錄
渤海高仲武集
卷之上
錢起
奉送劉相公催轉運
裵迪書齋翫月之作
廣德初鑾駕出關後愁望之作
太子李舍人城中别業與文士逃暑
詠白油帽送客
東臯早春寄郞四校書
闕下贈裵舍人
送溫逸人
送李史赴洪州
宿畢侍郎宅
夜靜詶通上人問疾
山中寄時校書
張衆文
寄興園池鶴上劉相公
送李觀之宣州謁袁中丞得三州渡
送李司直使吳
于良史
冬日野望
閑居
鄭丹
玄宗至道大聖大眀皇帝挽歌
肅宗挽歌
李希仲
東皇太乙祠
薊北行二首
李嘉祐
發湓浦望山作初晴直省賫勑江隂
送王牧吉州謁使君叔
潤州王别駕宅送蔣九侍御歸楊州
奉陪韋潤州送鶴林寺
仲夏江隂官舍寄裵明府
送韋員外端公宣慰勸農畢赴洪州
登楚城驛十里村竹林次交映
送從弟任饒州錄事參軍
章八元
新安江行
戴叔倫
送夷甫宰鄼縣
送趙主簿自蜀歸綘州覲省
皇甫冉
送王相公赴幽州
題裵固新園
酧袁𥙷闕中天寺見寄
酧崔侍御期蘇道士不至
巫山高
和袁郎中破賊後經剡中山水
送元晟還於潜山所居
獨孤中丞筵陪餞韋使君赴昇州
同杜相公對山僧作
送林員外往江南
送李錄事赴饒州
秋日東林作
少室韋鍊師昇仙
杜誦
哭長孫侍御
朱灣
燕居寒菊花
奉使設宴戲擲龍籌
詠雙陸頭子
詠壁上酒瓢呈蕭明府
詠玉
送陳偃賦得白鳥翔翠微
題叚上人院壁画古松
韓翃
送辰州李中丞
題薦福寺衡岳禪師房
奉送王相公赴幽州
題蘇許公林亭
送孫革及第後歸江南
題僧房
送太常元博士歸潤州
蘇渙
變律
同前
同前
卷之下
郎士元
送楊中丞和蕃
送奚賈歸吳
别鄭礒
送長沙韋明府之縣
送洪州李别駕之任
送裴𥙷闕入河東幕
春日宴張舍人宅
送陸員外赴潮州
送王棼流雷州
題劉相公三湘圖
送孫侍郎往容府宣慰
塞下曲
崔峒
春日憶姚氏外甥
題崇福寺禪師院
江上書懷
送薛良友往越州謁從叔
送眞上人還蘭若
送丘二十二歸蘇州
初辭命後酧丘二十二見贈
題桐廬李明府官舍
清江曲內一絶(折腰体)
張繼
送判官往陳留
感懷
夜泊松江
劉長卿
題崔公庭竹
送朱山人越州賊退歸山隂别業
謫至干越亭作
陪鄭中丞林園宴
送張繼司直適越
送駱三少府西山應制
送李中丞之襄州
題鄭山人幽居
送郎士元
李季蘭
湖上卧病喜陸鴻漸至
寄校書七兄
寄朱放
送韓揆之江西
道意寄崔侍郎
賦得三峽流泉歌
竇參
閑居湖上
登潜山觀
遷謫江表久未歸
道人靈一
酬皇甫冉赴無錫於雲門寺贈詩别
宿靈洞觀
静林寺即武帝隱所有鐘磬皆古物旹
旹有聲
雨後欲尋天目山問元駱二公溪路絶
句
姚倫
感秋林
過章秀才客居
皇甫曾
送雲門邕上人
送林中丞還京
贈别筌公
送杜中丞還京
早朝日寄所知
孟雲卿
鄴城懷古
傷情
傷時
同前
西蜀劉灣
出塞曲
虹縣嚴孝子墓作
李陵别蘇武
雲南曲
張南史
送朱文北遊
陸勝宅秋雨中探韻同作
送司空十四遊宋州
中興間氣集目錄終
