再開萊公詩集後序
萊公兩朝大臣勲業之盛掀天揭地人皆知有
其名而往往或不知有其詩何也蓋勲業有以
揜之也伊尹之訓周公之誥著在方冊表裏典
謨而自古及今論文者必曰孔孟而不曰伊周
蓋伊周之可稱在於興商輔周訓誥之作不足
道也公清才雅韻冠絶一世播於篇什平淡淳
正得風雅之體自其少年從仕以至立朝退處
懽愉逸樂激烈憤惋無不並見於詩太原范伯
純始收什鍽錄分爲三卷舂陵得之尤其後也
蓋公晚年遷謫嘗至舂陵邦人思慕不忘由是
建樓畫像以崇朝夕然而詩編之傳家不百一
焉逮宣和間王公(次翁)來茲曳組景仰前脩因
取舊集刊板以傳士夫鼓舞以相夸詫而舂陵
景物由是增輝矣近時楊守(惇)亦即舊板重加
䢴治至此未幾而字之浸滅者復且過半斆適
茲承之政事之餘取而閱之深恐浸以失真復
命校正鳩工一新焉昔白居易謂劉禹錫之詩
在處應有神物護持禹錫一文人徒以句韻之
工識者竒之尚且如此况公文章所在當如何
哉吾又知自有不可得而漫滅者存焉爾隆興
改元七月日長樂辛斆書
予昔時錄藏宋萊國忠愍公詩迄今幾四十年
懼其字畫磨滅而未可以言久也且公爲華之
下邽人予忝鄕曲之末方圖刻之轉相流布俾
公口齒膏馥霑被後人而力未能近攝三原縣
事零陵蔣君鏊至會予于歸來之堂話及公之
言行傾仰切至予因曰家藏公集舊矣出以示
之喜而懷歸遂捐俸以永其傳則其爲學之要
爲政之體可以見矣時嘉靖乙未歲春正月丁
卯平川野逸王承𥙿記
