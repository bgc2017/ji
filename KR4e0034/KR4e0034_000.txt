考古文集别集類五(明)
提要
(臣)等謹案考古文集明趙撝謙撰撝謙有六
書今義已著錄明詩綜引黃宗羲之言謂其
詩集名考古銓事凡千首不傳於世今考焦
竑國史經籍志撝謙集已不著錄黃虞稷千
頃堂書目雖列其名而不著卷數則亦未見
原本信乎其久不傳也此本所錄詩僅十餘
篇古文亦祇五十餘篇前有順治丁酉黃世
春序稱其子孫式微已甚而能錄其遺集出
没於藏書之家殆天將藉是而彰考古云云
蓋其後人掇拾散亡重裒成帙者耳集後附
遺言十六條又載其裔孫諸生頀上瓊州姜
參政請復姓書及與浙中族姓札數通蓋撝
謙没後其幼子流寓海南依母族冒吳姓故
頀請於姜而復之又撝謙所作造化經綸圖
亦附於後編次頗無條理然傳刻先集者多
因祖父以附子孫自宋元以來即往往以文
集為家牒陋例相沿亦不自是編始矣撝謙
以小學名家不甚以文章著此本又僅存殘
賸未必得其精華而意度波瀾頗存古法究
與鈔語錄者有别是則學有原本之故也乾
隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
趙考古文集序
嗟乎士具材力學患不遇其時離羣獨處患莫能知之
及夫時遇矣人知矣而猶終身不免困窮者其故何哉
豈儒者固迂闊不可用抑一時人才之盛拔寘己多雖
裒然有夙昔之學者亦狼藉而不惜也與將儒者之用
有大有小有久有近幸不與草木同朽己為甚厚無以
復加耶明興仁者之師討伐四出而權謀之士以智計
見文章之士以簡册見繁劇之才以吏能見朝收暮薦
莫不極一時之選而吾姚趙子撝謙最後乃出然特以
修正韻書召至一試旋出為中都典簿又未幾以為教
諭海南卒死于官士以遇時為幸者固止於此哉觀趙
子之學皆有原委非徒肆力佔畢樸遫焉而己也即以
韻書見取此正其獨得之學當令展盡底藴成一代不
刊之書乃未見究竟此書而遂去是豈肯以所學徇人
者耶設使考古欲大行所學吾不識人之能與否又當
何如也厥後始有所謂六書本義又有聲音文字通此
亦不見合而自存其所得耳非真欲以區區字學名世
也然則時之負於考古與考古之負於時與吾終不得
而知之也余于太沖氏得其裔孫所錄古文五十餘篇
古今詩十餘篇借錄而讀之要之與古作者何以異而
猶未有表章者則其鄰于埋没也亦幾矣然其孫式微
已甚非果有文章之好而能錄其遺集出没于藏書之
家意天將藉是而彰考古與考古之于海南士風丕變
人稱為海南夫子則考古之所以不朽者有在而吾猶
珍惜其遺文亦後學景仰文獻之懷自然如是者今余
有錄本矣太沖氏可以舊本還其孫告以考古之不遇
于朝猶能教行一方著述之不傳猶可以斯文得遇於
來世之人也
順治十四年丁酉端陽後二日後學黃世春序
趙考古文集目錄别集類五(明)
卷一
序
記
書
卷二
傳
跋
書後
墓誌
銘
襍著
詩
遺言
附錄
