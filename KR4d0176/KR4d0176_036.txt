盧溪文集卷三十六宋王庭珪撰
序
王彦休春秋解序
王澤竭於不競之晩周然後春秋作然六經俱焚於秦
自漢以來採取古文逸篇往往出於菑川濟南齊魯諸
生之所掇拾唯春秋出聖人之筆時有斷闕要非後之
儒者所能竄一詞也世之為春秋學者其說蜂起解詁
論釋至數十百家類以詞氣相擊排黨枯竹護朽骨徒
為異論以相訾也孔子曰吾猶及史之闕文也彼去聖
人千百年之後取其焚餘殘脱之篇益鑿其說以出新
意失其旨矣余崇寧中始遊廬陵郡學是時朝廷方以
經術訓士薄海内外悉用三舍法獨春秋不置博士故
鼓篋升堂無問春秋者唯王彦休以宿學老儒時能誦
說而學者終不暇習彼年復詔天下立學以是經天子
之事首尊用之於是彦休之學久湮沒而近乃出焉若
彦休者可謂能守其所學窮年而不易特未見有入
室操戈而伐之者爾惜其老矣不能以是發策決科編
次其書丐余文以冠之
任氏二子字序
眉山任氏名二子曰渥曰溉而請字於某某告之曰元
氣融結為山川其蒸為雲雨其生為百榖草木之秀麗
人得之為美俊均是氣也然氣之蒸不為祥風時雨則
反而為沴物則有焦枯不遂其性故著造化不到手處
使萬物滋長膏其本而末茂者必假灌注於人焉歲有
雪霜土膏含和為豐盈之瑞繼以時若之雨然後秀發
而輝光詩曰益之霡霂既瀀既渥故字渥曰益之取江
河之水以善利物者謂之溉溉言清也亦及物之義也泂
酌之詩其初可以餴饎可以濯罍至其終則可以濯溉
說者謂溉則無所不用也故字溉曰用之夫渥與溉皆
本於農事火耕而水耨期於有獲而後已學道亦猶是
也今君之二子才良而志堅又博之以詩書禮樂六藝
之文澆灌其心胸輔之以師友而覺乎薰蒸浸漬之為
益也所謂耕道而得道其孰能禦之
衡州送行詩軸序
往年盜起巴陵羯奴飲馬於湘水最後孔彦周曹成轉
劫衡桂之間歲仍饑饉數百里無炊煙官府搶攘蕩然
無復紀綱獄訟賦役皆失其平至於衡陽創殘特甚而
又比得不能太守紹興五年上選能治者乃命開封向
公以直秘閣佩銅獸符來牧是邦始至之日掀其積蠧
湯沐而櫛梳之威驅恩收民獲蘇醒因索巨姦數人流
之而宿魁吏董瑜者倚憲臺暴横前部刺史二千石咸
莫能制於是郡中振慄姦夫盜兒縮氣不敢摇羣小人
不便造飛語聞於朝公果坐是罷去衡陽之民數萬遮
使者自言而相與哭於郡庭者累日抑不知前史所稱
良吏去之日攀蹬卧轍者曾有如此之盛乎予覽衡州
送行詩軸與士大夫自荆湖來者其言皆然今明天子
在上二三大臣方揀拔良二千石圖回中興之功輶軒
使者項背相望於道必有採此詩以獻於上辨太守之
冤以慰衡陽之人於是竊序其事而載之卷首
送劉簡之序
起蓬藋登桂籍者歲嘗數百人其不合有司尺度而被
黜者尚數千人其選亦艱哉由白屋而升者人慕羡之
尤以為榮然吏部槩以格法擬官必注簿尉而簿尉於
州縣官為最卑人往往牽於習也槩視而輕之故居是
官者嘗鬱鬱不自得也夫起蓬藋登桂籍布衣貧賤之
士孰不以為榮尉雖甚卑然進而累為公卿著勲庸垂
聲名於天下者必由此而始况如簡之者生廬陵多士
之域未冠時名動場屋弟兄連貢於禮部取第一如拾
地上物待闕閭里時從吾遊已能擺脱舉場故步學古
人之文章搜竒抉怪自出機杼有以動人之耳目吾聞
宜春太守黃公賢而待士子能於尉事不乏而又侈之
以文辭之美則主人何不容於子於是洗然忘其尉之
卑且賤也可以緩步富貴摩九霄如坦途也
送劉君鼎序
劉君鼎於余同里閈蓬蒿之徑屋瓦相望少余五十歲
而生丱角喜讀書為文常執經問字於諸老先生先生
稱之曰此竒童子未易測也余獨慮其年太少而尚奇
未必遵舉場之尺度又數年將冠矣乃告之曰君子之
學當明道德通經旨自然學成而名顯於時不必務為
雄侈竒怪之文如捕龍蛇搏虎豹之為者他日復取其
近所為觀之則盡枿去牙角如騎良馬行平地駸駸無
跌蹶之虞矣自此過余書堂無虚日若將卒業焉會余
以詩語得罪竄夜郎别余於郊外而泣曰此别無相見
之期吾學不進而屢戰不勝將汩汩為庸人矣後八年
秦太師薨盡放流人以歸君鼎復迎我於郊外言論志
氣與其為文益增勝於前時又學不已遂登高第授鄂
州江夏縣主簿鄂州今為上流劇鎮屯軍數萬負抱吳
楚上荆州控川峽下洞庭望九江當藩垣屏翰之任皆
國之大臣監統大將必材雄偉能張皇國威應變出竒
者然後為之今君去為主簿勿以主簿為卑而不著鞭
於其間將見材智之士負其藝於大衆之中一遇識拔遂
以頭角自出而嶄然顯名於世者非子耶
梁飬源道德篇論序
司馬子長欲觀天地山川竒偉秀絶幽深窮怪之域覽
其氣狀發為文章事業有以驚世而絶俗者必曰上沅
湘觀九疑是知沅湘九疑之間果有竒偉秀絶幽深窮
怪造化之所磅礴其氣蒸為雲霓散為祥光五色其産
為楩柟巨材丹砂玉石古今幽人釋子神仙得道之士
往往相望而出余以罪謫居沅陵聞有梁君者字養源
荆楚高人常登進士第仕至慈利令不樂從事於役年
尚強也致其政以歸於書無所不觀又讀黃帝老子釋
氏之書而超然自得於言意之表其心泊然無可繫也
嘗著老子道德篇論微言奥義深探出老氏之心胸渙
如冰解凍釋垢盡鑑明凡夫庸童皆可由是以入聖人
之道而探其宗指蓋其道本於清淨恬淡不爭而天下
莫能與之爭方今主上興聖統立太平之基正用此道
理天下而不以兵強然則篇論之作非有不合於時也
蓋天地之平道德之正妙體本然不煩繩削而自合耳
公卿大夫有取其書以獻焉必見重於世飬源可以出
而仕矣
送黃秀才序
背衡山南走八九百里有嶺平地突起其高不知其幾
千丈郴之為州倚嶺之北韓退之嘗謂中州清淑之氣
於是窮焉蓋天以此嶺限南北而清淑之氣至是而不
得過氣之所窮而不得過必蜿蟺扶輿磅礴而鬱積退
之意其必有魁竒忠信材德之民生其間而又未見也
余宣和庚子秋至郴考試貢士見其山川之美實然又
見州之傑士何民師宏文博學今四十三年矣近纔為
復州守其鬱積之氣尚未發見豈其抱材隠而不出者
耶黃子郴人也不遠數千里遊學吾邑民師以書先之
道其有志於學夫自郴陽﨑嶇數千里至江西誠有志
於學者也况子文行俱美郴人視子巳如沅江九肋鼈
當於鬱積窮困中遂奮發而爭竒以出可乎試以此示
民師年月日盧溪王某序
送劉得昇序
占驗之術雜出米鹽世之談命者未有不本於五行星
辰以推人之壽夭貴賤賣卜長安市者其術一律也安
成劉得昇初業儒略通易經大衍之數後遇異人教以
算法可逆知未來之事其數積至百千萬億無涯涘特
凡人鮮能工之惟儒者精專而識其要故能不失萬一
於掌握中言事未嘗不效也得昇為人純孝今有先儒
墳墓之冤欲訴於當途而貧甚若朝夕不能以自活友
人劉必大彭清老諸君咸以文字勉之既挟妙術以行
吾亦知子必不羇旅憔悴而落莫以歸者也庚寅中元
日盧溪王某書
盧溪文集卷三十六
