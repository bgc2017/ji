盧溪文集卷三宋王庭珪撰
古詩
謝張欽夫機宜惠靈夀杖
九疑連綿青未了郴江擘出蛟龍吼雷公霹靂搜巖幽
化為鬱律黃蛇走飛電迸火出竒節黃蛇走立僵如鐡
攜看玉女洗頭盆拄上九疑探禹穴莫挑馬箠渡黃河
莫扣天門閽者訶但掛百錢時一醉從教風雨濕漁蓑
青錢學士年方少年少羞為老人調即看飛步上蓬瀛
别有青藜夜相照
魏彦成寄示桐川琅琊送行詩集奉次柳字韻
一首系于卷末
少年班玉墀美若靈和柳一麾出銀臺風流亦不朽琅
琊古名郡屢移賢太守天子憂遠民謂公極其厚林甫
既當國不便珉與玖何如訪醉翁翁意不在酒
次韻張虔州兼呈向宣卿
賊鋒繞章南殺氣動秋色主將初無謀突出誰與敵君
門九重深羽衛森旗戟我欲獻竒計何由吐丹臆萬言
一杯水平生幾兩屐時雖急搜賢毁譽皆失實頃聞向
衡州姦盗俱惕息人材有如此宰相安可失
和李巽伯韻贈甥劉志道
年少嘗讀書復挾琴與醫世無識真者持此將安之古
調不詠俗空嚢不貯貲結交名公卿雲間接風期披烟
對珠玉常恐生微疵向來壁上弓落杯輙自疑此事一
了了昔賢當並馳李卿句有眼妙語真而師
存存閣
王郎身如椰子大胸蟠萬卷猶能載少年著足名利場
歸來卜築紅塵外太虚為室月為燭四海諸公常所會
窮閻陋室天下貴駑奴豐車多覆敗坐收浮念得此生
如鍊真金豈常壊是中本自無虧成壞與不壞亦何在
請君直下賦一言要識所存當默解
次韻周秀實觀李觀察勒兵
霜風獵獵吹旗旌將軍束装來勒兵白鷺洲前雲鳥合
青原臺上山川横李侯凛凛萬人敵匹馬横行沙塞北
至尊殿上親賜名生坐閻羅官柱國提兵括寇來江西
探取賊窟如連雞軍中超距多暇日却學臨淮親校旗
中興猛士如吼虎二十八將隨光武要看麒麟第一功
金印垂腰光耀組
送陸景莊提幹
驅車越荆吳轍跡走欲半是時親戚多烜赫踐華貫中
有衣繡人持斧下霄漢利權炙可熱冷語冰未泮徒乘
朱班輪呵殿嚇閭閈如儺帶面具應遭鬼笑玩而况新
失職誰肯聽呼喚坐令公困窮旅突幾不㸑蔚然鸞鳳
姿胡為雜鵝鸛我實憎此曹期君遊汗漫
次韻曾育才翠樾堂雪詩
哦君翠樾堂中雪詞如劔戟相磨切又如牛鐸應黃鍾
水中躍出蕤賓鐵因誦東坡憶雪詩城郭山川兩竒絶
翠樾堂中雪復然敢擬片詞增竄竊長安道上醉騎驢
忍凍不知蹄屢蹶争似淮西破賊時蔡州城外沙如月
將軍一箭射欃槍夜落城頭曉方滅捷書飛奏不動塵
露布馳來迷玉闕醉翁句律號令嚴凍口何由更開說
銀杯任逐馬蹄翻斷藁殘編且扄鐍
送趙逢源赴趙提點辟(泉司近年浸鐵成銅以足國用使者與公皆賢)
(宗室故以比子政云)
曩日逢君盧水頭來如天馬初伏輈忽然去作幕下士
奮袖起如鷹脫韝黃雲壓空欲成雪笑捧辟書還御闕
王孫俱是天麒麟枕中有方能點鐡
同陳思忠訪洪覺範
尋春反向僧房卧無乃行蔵與時左起來刮目覽新詩
花壓欄干夢初破黃葉丹楓屬興深吁然莫測疑楚些
惠休島可沒已久二百年來無此作世間何處著斯人
秀句天教出寒餓我氣未衰詞頗弱欲借鼓旗聊一佐
終朝巖下不逢人苔色應嗔馬蹄涴
次前韻酬劉美中
筆勢斕斑如虎卧何止風流盖江左新詩吟出鸞鳳音
曉鶯未啼春欲破始知李白飄然思俊語天成安用些
鳳簫聲不類人間玉管定非人所作可憐洛下書生冷
雷轉空腸發清餓終日長哦學不成掩鼻皺眉相贊佐
與公並轡且西遊舉扇勿憂塵土涴
贈忠㐮公二孫
乃翁精忠貫日月一門挺秀俱琅玕丹山飛來兩雛鳳
碧梧翠竹皆停鸞武陵溪邊忽相遇口角流涎誦詩句
盧溪摩頂欲作語他日雲霄還記否
送安成知縣周子發(公家伯仲方持節江淮發運提點荆湖刑獄公今又)
(趨朝故有是作)
安成斗絶吳楚東妖氛未息仍歲凶公當是時宰斯邑
眼底日厭旌旗紅北兵初寇中原地驛騎符移星火至
衆方敲捶立威名公能使民歌愷悌公家人物自魁雄
弟兄蹀躞騎青驄端能經世任國事同時獻納蓬萊宫
繡衣持斧今無對虎節麟符照湖海行看三鳳接雲飛
共濟艱危熙帝載
酬聶達夫惠所業
聶郎贈我長短句大盤小盤堆玉筯當年持此驚市人
破帽蹇驢誰借譽厭聞百鳥呼春風自作綵鳳鳴孤桐
俗聞惡語敗人意胡不謁帝明光宫
酬劉英臣載酒送花
去年花下探春雨鳴鞭走馬看花開今朝危坐空山裏
不識春從何處來誰云山中春亦好忽見花枝被花惱
無柰窮愁輙賦詩對酒簮花能絶倒
次韻劉謙夫同年二首
子雲昔獻長楊賦詞傾江海濤翻素溪邊相遇覽新詩
陣馬迎鋒敢馳騖忽憶楓宸賜第時青袍紛紛莫知數
與客流落最多年不記紫騮花下路
蒼龍闕下同充賦偶著青衫脫寒素當年千佛共題名
勢若飛黃正騰騖此時入彀多英雄只今豈可一二數
朱輪丹轂滿人間亦有傾輈猶載路
次韻張子春賦瑶林春色(余瑶林洞中以酴醿作麴因為酒名)
花間酌酒邀明月月照金罇佳興發鯨吞霧捲百川空
醉挽酴醿落香雪便將壘麴築糟邱酴醿壓膏麥為糵
釀成忽見張公子公子家居近丹闕為余乘興誇洛陽
笑指沙頭卧䨇榼洛陽視此真草野敢辱新詩借牙頰
瑤林名字出風塵未遇知音那敢說况能大讀離騷句
痛飲雖多不為餮未識王家碧玉香髣髴東坡真一訣
誅茅本結方外人豈用禮法相分别預拂瑤林一片石
與君醉過清明節窮亦不足悲逹亦不足悅酒闌拔劔
露肝膽正恐不免論功業
和陳柄臣見贈
北人愁聽江南曲細草新蒲幾回綠當年避敵初渡南
千官蒼黃飯不足中原亂後又逢春邊頭只道無烟塵
邇來公卿不生事此事必屬非常人我曹生長江南樂
豈料翻成風土惡湖海元龍氣尚豪贈我新詩何璀錯
拾遺後出最能文脩椽大屋今荒墳遠孫高材淹管庫
猶能落筆生烟雲山城相遇初相喜共論大梁人物美
莫學夷門抱關吏謀竊兵符椎晉鄙
和胡子敦實少年行
酒酣坐待東方高臂鷹走逐城南豪彎弓射殺白額虎
醉騎歸馬雪花毛日暮黃雲動天色易水迷魂招不得
莫學并州遊俠兒徒費黃金飾韉勒
暴雨初晴
馮夷聒天夜椎鼔盡驅羣龍起行雨阿香推出雷公車
惡風動掣不周柱似聞帝坐清霞宫號令羣龍收惡風
便令萬物有生意虞淵取日當春空
觀李氏畫
壁間冥冥雲塞川細看幻出江湖天寒鴉雪壓凍不喧
沙尾忽有瀟湘煙黃蘆碧草鴈初下畫此千金不當價
為君覓紙一題詩詩不能工且觀畫
李仲孫佩軒
我友李仲孫飭身一何介被服古衣冠昂然偉而怪開
軒蓬戶中紉蘭以為佩布袍揖公卿脫幘卧江海方其
得意時天地不能礙荷鋤入深林剪薙發幽薈清芬動
忩壁蕙若連光彩君看紫綬翁腰垂黃金帶璜珩錯琚
瑀印章如斗大步趨踏龍尾鏘然中音會豈如此香草
擢秀繁霜外秋風落萬木臭味久逾在我思軒中人免
食三年艾夢寐欲見之一往清鼻界
酬劉震仲
憶對秋風與公别風吹雲開露明月高談不作儒生酸
舌翻波瀾吐竒絶今朝馬首從西來笑我窮愁不掀揭
蟠泥蛟螭氣如蜺不肯一吐人安知要令光彩射月脇
五色萬丈天南垂我聞此語中夜起誰與插翼白日馳
低心逐駑駘青衫走塵土何當大醉騎鯨魚凌烟飛過
蓬萊渚
送南臺長老(并序)
夲老遊吾州數年余固知其名而未識面也忽飛
錫赴南諸侯之請訪余於溪上談論亹亹獵取孔
孟莊周之言以證彼大事此又談禪而無蔬笋氣
者也竒事竒事余聞南臺古禪窟大師時之偉人
其往也必不為彼寂寂故作數語以贈行
祝融峰畔南臺路傑閣危欄上雲雨繡木泥金好佛堂
撞鐘擊鼓聞瀟浦瀛洲仙人東道主(缺)招提境中住請
公說法也大竒要公别下一轉語
盧溪文集卷三
