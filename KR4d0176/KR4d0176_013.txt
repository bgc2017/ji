盧溪文集卷十三宋王庭珪撰
律詩(七言)
劉美中自翰苑歸追懷平昔之遊再過唐興寺
陳迹依然輒成長句奉呈
重尋古壁舊題詩林竹蕭森上翠微但見曉猿驚蕙帳
應無山鳥怪儒衣野僧忽自雲中出閣老新從天下歸
拍手相歡同一笑可能長伴釣魚磯
唐興寺再呈美中
七年三過唐興寺夢裏聞君得好官遍歷蘭臺兼柱史
近辭香案出金鑾從來呼客沽邨釀不敢移廚洗玉盤
政恐人情賤楊柳送迎唯作故時看
送胡邦衡之新州貶所二首
囊封初上九重關是日清都虎豹閒百辟動容觀奏牘
幾人回首愧朝班名高北斗星辰上身墮南州瘴海間
不待他年公議出漢廷行召賈生還
大厦元非一木支欲將獨力拄傾危癡兒不了公家事
男子要為天下竒當日姦諛皆膽落平生忠義只心知
端能飽喫新州飯在處江山足護持
次韻周公子秋日書懷
酒酣下筆不能休寫盡江南萬斛愁長史果為何物漢
中軍不是置書郵又聞戰馬將休息且任浮鷗自去留
觸目西風易增感山川信美莫登樓
和曹温如都監惠詩
兩脚誤隨車馬塵江湖歲晩始謀身籬邊日醉陶元亮
窗外夜呼祁孔賓倒著敝衣迎好客急搜竒句發陽春
阿瞞豈但能横槊文彩風流世有人
次韻呈劉立道宣諭二首
萬里窮民欲呌天天邊御史兩隨軒潁川大姓行當案
河隴幽囚自不冤權倖畏威先縮頸姦回未死已羞魂
江南弊冗如蜂蟻入奏猶須一夜論
使星光出太微庭馬上風雲日下生斧鉞疑從霄漢落
絲綸如被衮(缺)榮歡迎道路初頒詔威讋姦雄不動聲
誰識張綱最年少耆儒空愧舊知名
向文剛讀書齋試雙井茶有懷黃超然(雙井老人嘗以)
(青沙蠟紙裏細芽寄人不過二兩今復見之)
黃蠟青沙未破封已知雙井社前烘一邱風味極不淺
萬頃烟波興不窮東晉書齋頽壓後西湖山色有無中
危欄傑閣明人眼獨覺登臨欠此公
二月二日出郊
日頭欲出未出時霧失江城雨脚微天忽作晴山捲幔
雲猶含態石披衣烟邨南北黃鸝語麥隴高低紫燕飛
誰似田家知此樂呼兒吹笛跨牛歸
次韻謝同年劉子堅生日惠詩
某與子堅同年生既長同學又同預州里薦名今
各潦倒蟠屈巖穴因生日蒙惠詩次韻奉酬(來詩記某)
(家祖夢天上赤文)
詩詞清麗筆如神猶記同年歲在申弧矢志高千萬里
烟霄路闊幾由旬曾無紫氣衝南斗空有紅光動北辰
自顧頑才類銅錫敢期陶冶鑄成鈞
和劉元弼亂後見訪
(缺)下清談已絶塵莫嗟離亂恐傷神兵戈亦是(缺)來事
邱壑還須我輩人吟罷細傾桑落酒歸來倒著接䍦巾
茅簷近喜聞雞犬步屧尋君去亦頻
朱通判見訪病不能出以詩謝之
鳴珂傳響動比隣爭看題輿朱兩輪節擁兵符分半刺
道經山邑訪閒人行春號令清如水落筆篇章妙入神
應念窮愁病書客經年顦顇楚江濱
和井令西山石屋感雨
漸見時平草木蘇姦蹊盜穴已洿瀦登山敢憚牛馬走
置酒誰呼陳趙予助魃旱龍初偃蹇隨軒飛雨不躊躇
雲騰石屋蒼崖峻磨刻行當候璽書
次韻謝處州倅毛長吉見訪惠詩(文翰謂達可内翰也)
有客江邊問草堂銀鞍白馬爛生光不嫌茅屋絶低小
往坐竹隂移晩凉入洛聲名動冠蓋傳家文翰在巖廊
高風誰復如公者肯接山林氣味長
再次前韻二首
邂逅忽登君子堂眼眀初識斗間光如窺銀漢纖塵靜
更酌金盤曉露凉玉座正臨天北極蓬山歸直殿西廊
野人不識昇平事但覺江邊白日長
毛公過我竹間堂贈我新詩敵夜光盛德自為南土秀
清風何羨北窗凉漳江日落人爭渡古寺僧歸月上廊
揮麈細談家世事時材無復數真長
和胡觀光黃元授二首(樂天微之同試制科各纖鋒細管筆二公同年)
(登科故云)
兩翁忽動鱸魚興膾縷無聲雪落砧細管向來曾並試
清流可賦共誰臨好詩自昔員如彈古錦何勞嘔出心
一覽雕章知格律吹笙學得鳳凰吟
卧聽蕭寺五更風錯打當年飯後鐘不願綈袍憐范叔
獨緣蔬饌識茅容黃旗接武來招盜皂蓋行春且勸農
如此偷安欲持久荒謀誕計恐無庸
讀韓文公猛虎行
夜讀文公猛虎詩云何虎死忽悲啼人生未省向來事
虎死方羞前所為昨日猶能食熊豹今朝無計柰狐貍
我曾道汝不了事喚作癡兒果是癡
向宣卿生日
庭下秋風吹紫蘭蟠桃為壽菊斒斕厭分銅虎天邊郡
屢直金鑾海上山洲渚忽然生戶外歲星今却到人間
願扶帝業須難老穩踏龍墀尾近班
次韻歐陽叔向寺丞早春呈周子發知縣
冰底涓涓已作聲曉看春色上蕪城江南樓閣烟中出
檻外山川翠欲萌梅點宿粧凝笑靨柳摇新綠換枯莖
化權初入東風手莫使階前草亂生
謝劉時昇見訪
訪我林間一病翁數椽茅屋貯清風華裾織翠來天外
揮麈談兵伏坐中回首此時增感慨出門何處問窮通
北溟待看鯤鵬變坳水蹄涔詎見容
送别葛德濟
朔風飛雨未成晴脫葉打窗雞欲鳴此處霑襟話離别
向來傾蓋識平生尚期揮麈堅談壘不必攻愁用酒兵
北闕上書無計策誰能穿履雪中行
再和德濟舊韻
小雨&KR0034;&KR0034;弄晩晴饑腸過午自雷鳴鐘聲隔岸聞香積
風味令人想麴生近報邊頭新奏捷獨憐江外未休兵
誰能馭此不羈馬縱使脫韁千里行
題劉端禮達軒
昔賢曾此卧烟雲鶴怨猿驚幾度春綠蕙再遊今日路
青山如對往年人兒童共是窗間客夢寐猶懷席上塵
待得遶軒多種竹等閒來看莫嫌頻
重陽日送李彦文之衡湘兼簡向豐之
九日君當簇馬鞍重巖細菊為誰斑吟登回雁峯頭月
看盡清湘雨後山莫遣音書和夢斷會傳名姓落人間
向郎理棹歸何晩湖水今應不滿灣
用前韻酬豐之
每煩書札問平安落紙遥知筆管斑塞北未聞輕解甲
江南應得飽看山荒邨但有兩三戶廣厦何由千萬間
他日溪邊尋我去釣船刺入蓼花灣
再用前韻酬胡觀光(蔡誕自言為老君牧龍因博戲輸一五色班龍被謫)
牧龍天上幾時還因失仙龍五色斑暫謫南昌為隱吏
會歸東觀校蓬山高名久已聞江表異氣今猶出斗間
下筆不休才思闊清如星漢瀉銀灣
從叔君冕見訪山間自云平生躬耕釣無求於
人中有至樂令某作詩寫其蕭散之狀為賦
此篇
青鞋布襪綠蓑衣滿目秋江白鳥飛小楫扁舟乘興出
斜風細雨釣魚歸有間茅屋臨蒼巘尋箇樵夫上翠微
閒趁牧童吹短笛倒騎牛背入柴扉
和劉元弼見寄
終日思詩句未成夢回春草遶池生拂雲松竹兼天盡
如畫江山照眼眀幽處園林皆可隱亂來軒冕亦何榮
即時使有一杯酒便勝區區萬古名
次韻李世京惠詩
童稚情親不記春白頭相見眼猶新為文未辦送窮鬼
買宅何妨近里仁魯國儒衣原自少棘門兒戲定非真
斗間縱有衝天氣樓上應無識劍人
和劉端禮避地初歸見訪
庭前喜鵲亂棲鵶知有隣翁酒易賒老瓦盆隨田舍飲
半溪雲屬野人家莫將釣手遮西日來倚危欄詠落霞
無奈醉歸燈火亂僕夫爭路頗喧譁
和劉允昇夢草菴前月夜看酴醿
誰與東皇殿後塵更無凡木敢爭春來觀夢草菴前月
疑是廣寒宫裏人雨罷香風吹滿院夜深笑語動諸隣
詩詞要並花竒絶對此吟哦句自新
和端禮惜花苦風雨之句
花逢暮境已侵尋庭值狂風不可禁已捲殘紅隨日脚
更吹嫩柳到眉心明朝藉地猶堪醉小雨籠晴未作隂
騎馬訪君春好在不勞鐘鼓報新音
盧溪文集卷十三
