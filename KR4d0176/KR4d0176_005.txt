盧溪文集卷五宋王庭珪撰
古詩
雅歌樓詩送永豐宰鄧晉卿
潢池赤子弄庫兵犬牙蟠接虔漳汀十年烽火照縣郭
白晝不敢開衙庭忽見青樓臨大路樓上高歌揮白羽
樓前解角看投壺終歲不聞撾戰鼔主人坐嘯已風流
小婦鳴筝樓上頭曲罷仍能雅歌舞送君此舞傳中州
送董衮臣提舉(并序)
湖西提舉董公館于方外幕中月餘日得報杖屨
之遊每聽高論慨然有經世之志忽聞大丞相李
公來鎮長沙即日撰裝走臨川以迎謁謹書長句
叙别因以送行
小菴遂在青林裏高軒大馬從何至慨然吐論翻濤瀾
茅簷為我清風起忽傳丞相下湖東羣兇落膽先摧鋒
便欲磨盾作文檄捷書飛入甘泉宫丞相參謀虚位處
會看出竒兼破虜席卷江湖波浪清貂鼎勲庸歸自取
次前韻酬董衮臣使君見寄(時公知岳州)
少年通籍金閨裏持節荆湖已三至巴陵江水天上來
樓觀崢嶸半天起使君才氣雄山東豪曹巨闕誰争鋒
譙門高開洞庭野鼔角震動魚龍宫此中景致最佳處
讌間不復談征虜題詩遠寄江外人政恐六丁來下取
再次韻酬岳州董使君(聞去歲妖賊犯境即時擒滅)
西望岳陽煙霧裡聞有璽書天上至增秩何年下鳳凰
初無草動風塵起我生飄泊任西東孤軍敢犯千人鋒
郢中白雪豈容和牛鐸輙應黃鍾宫郡樓把酒題詩處
笑命騷人等奴虜不憂突境有狂夫立遣偏禆生縳取
江虞仲生日(正月十四日)
王春正月東風回星橋鐡鎻明夜開鼇山千仞接雲漢
平地五色移蓬萊公家今夕果何夕適逢間氣生英才
清都虎豹失呵禁九關轉鈕驅河魁爛柯山頭瑞煙起
太白之精天上來却來人間知幾載少日聲名震寰海
太學高文擅俊場江南刺史多遺愛江邊父老祝長年
南極年來一星在明年此夕從宸遊鼇山正出鼇頭外
新鶯百囀柳初青龍池鳳閣遥相待
李真狂過盧溪盧溪慮其狂之無所歸作狂語
箴之
江南有狂客氣欲横九州朝為長安市上遊暮出簀中
思報仇皇天恐爾狂不休囚鏁置之東海頭盧溪為
脫千金裘換酒仍作商聲謳醉來騎折六龍背醒後槌
碎黃鶴樓摩霄拔劔斫月窟何如投筆亦封侯白晝殺
人誇意氣何如煙雨卧漁舟
和周通判永豐破賊
五更盾上聞磨墨夜半偏思破殘賊平明露布已成文
倚馬不知軍務劇初傳别駕下南州人如天馬徠西極
指揮猛士驅貔虎坐使威聲馳絶域單于昔渡西樓山
漢皇不閉玉門關四方羣盗蝟毛起旌旗光拂牛斗間
回戈必定東征去鎧仗如雲光照路捷書飛入甘泉宫
插羽鳴鞭氣横騖公家人物世不衰况復詩名天下知
探驪得珠何崛竒更欲盡採珊瑚枝
題李伯時畫馬
秃筆戲掃凡馬空人間始識天廐龍山城逼窄那得有
注目萬里生長風奚官緩牽紫絲鞚好頭不著黃金籠
時平諸番盡入貢此是玉花于闐驄
劉偉明家蔵名畫數軸其姪時發得之以示余且求
余䟦而以李伯時畫于闐驄馬為惠余愛其善寫神
駿之姿非伯時不能也復䟦其後而蔵之
送向豐之
君家梁苑妙人物羯末封胡咸勃窣子今二十能綴文
詩如陣馬敢馳突此去荆湖道路長要吟秋水動三湘
歸時蕉葉應黃落賸入騷人春草香
和周秀實田家行
旱田歲逢六月尾天公為叱羣龍起連宵作雨知豐年
老妻飽飯兒童喜向來辛苦躬鋤荒剜肌不補眼下瘡
先輸官倉足兵食餘粟尚可瓶中蔵邊頭將軍耀威武
捷書夜報擒龍虎(近報殺退龍虎大王)便令壮士挽天河不使腥
羶汙后土咸池洗日當青天漢家自有中興年大臣鼻
息如雷吼玉帳無憂方熟眠
再和酬王元勃舍人見寄
風電聒天雷動地老父閉門呼不起從教卷却屋上茅
偶遇時豐且歡喜閭閻比歲連旱荒椎肌斵骨生千瘡
羽書止欲調兵食不貯别庫為私藏吾君撥亂如光武
將軍不數韓擒虎龍神自將羽林兒折箠一揮開北土
誰識江南刺史賢政平訟理仍豐年村中儻無石壕吏
吏不捉人人夜眠
贈蔣山僧(并引)
蔣山僧覺海持劉美中書來茶陵予以解官遇海
於廬陵作數語送之俾遊雲陽尋定佛果祖師道
場以乞丐於衡湘間
雲陽秀湘南祖刹隐林嶠曾出老古錐今尚(闕)神
駒過江來羈靮不受敲潮音震海湖乞食徧蠻徼遣子
尋故岑飛錫出泥淖端能破慳貪亦須硬觜爪定林枕
䨇溪門前風水閙一𣲖遶鍾山歸時可自照
沅陵遇公美忽談道術如有所得將之桃源作
詩送之
昔年結屋並江灣見君心膽方未閒牆東月出夜扣關
酒酣說劔翻濤瀾邇來書劔謀俱左尋仙欲鼓蓬萊柁
三寸田中已發花九曲江邊仍進火蓬萊萬里天無涯
驚風落葉卷黃沙且過桃源訪秦洞玉盤應飣棗如瓜
贈寫真徐濤(并引)
世言畫工喜作鬼魅謂荒誕易圖也故傳神寫照
為難聞徐濤畫盧溪老子作幅巾芒鞵蕭散之狀
見者以為甚似作詩求之
徐生畫人不畫鬼點目加毛必佳士邇來下筆更逼真
勿論山僧及童子會貎詩人孟浩然便覺灞橋風雪起
如今儻欲畫盧溪一菴宜著深巖裏
贈高伯強
高郎讀書有何好如魚蠧書終日哨㸑烟不屬長苦饑
行吟安得追風驃羣公頓網加羅搜未肯放子出一頭
先生上堂應勞苦向來白璧何時酬
和歐陽叔向寺丞韻酬劉漸父
渤海赫赫東南豪俯挹前輩傾時髦有如青天白日出
平地放著崑崙高都下官寮車可載聲稱寂不聞中外
二陸初來浪得名謬以蓴羹誇捷對文章直要窺孔顔
不可睥睨馬與班君門九重耀晶戟遠臣胡得來其間
清新不見庾開府寂寞詩壇將無主縱使揚雄識字竒
劉歆泣歎空自苦也知未遇何足悲時來忽睹青雲低
鳳凰孤鳴得天律百鳥束喙不敢啼先生能作鳳凰語
議論遠過袁虎子豈惟一日動朝廷留作詩人後來史
汪洋尤喜陳時議一夜稱嗟豈徒謂九衢傳寫已喧闐
氣壓五侯驕七貴螺江地古人物好迄今故老猶能道
醉翁沒後頗荒凉秀氣盤旋此環抱天恐斯文久遂終
英靈挺出嗣家風身雖富貴異流俗兩眼觀書耳亦聰
應曾夜半參黃石神幾暗得無蹤跡我本閒愁寡才力
閉吻逢君那喘息
郡齋次張參政韻呈王舍人
使君天下士豈止臨一州此州久廢亂弄兵非鼠偷使
君醫國手頓若沈疴瘳下免北征苦上寬南顧憂壊堤
防蟻穴回瀾障東流潢汙與行潦咸可供薦羞幕府羅
俊彦巨細靡不收天生一世人異趣各有求盧溪老病
叟十年不浪遊失脚入城府本自非人謀賢侯新下車
採矚加窮搜隣里輙驚怪出門爭挽留平生江海思(缺)
(缺)
徑坐大孤秀猶沈百寮底朅來尉吾邦聲華愈曄暐諸
公用法律領略極不似輶軒日邊來碩採書于紙
送通判周監丞
秋江水净磨碧銅秋山先作歸意濃况逢星火羽書急
立馬不復能從容船中載書三萬軸鳴鐃插幟摇秋空
前年羣盗尚蠭午眼底日壓旌旗紅行春兼督貔虎士
破賊屢奏明光宫今年豈料煙塵起赤白提囊走邊吏
縣官飛符急索租誰能急了官中事不如置笏還縣官
頭巾脫掛西林寺詩句留傳天地間時有人來問竒字
功名正恐未免耳此役由天不由己
盧溪文集卷五
