盧溪文集卷十四宋王庭珪撰
律詩(七言)
題曹子方詩集後
靜常先生初以詩得名於兩蘇公每恨不能多見
偶於公之孫仲實大夫家見其家集輙題數語于
後
横槊當年知阿瞞後來誰復識波瀾兩蘇門地陪高詠
千古文章得細論耆舊只今無此語風流端要善清言
想當巧匠傍觀處洗盡人間斧鑿㾗
次韻劉升卿惠焦坑寺茶用東坡韻(焦坑因東坡始見重)
(於時)
日出城門啼早鴉杖藜投足野僧家非關西寺鐘前飯
要看南枝雪裏花玉局偶然留妙語焦坑從此貴新茶
劉郎寄我兼長句落筆更如錐畫沙
嚴子陵釣臺
巨石崔嵬枕碧流何人曾此坐垂鈎足加帝腹動星象
手把漁竿還故邱固異山靈回俗駕不因鱸鱠憶吳洲
當時冠劍今何在獨有高臺萬古留
送劉美中舍人赴漳州二首
一麾初出銀臺路手把漳南玉獸符閭里高門容駟馬
旗旄夾道擁前驅兩科名姓驚天地西掖文章似典謨
詩卷從教傳海賈釣竿未肯拂珊瑚
漳浦城高南斗邊朱旗遥拂紫薇躔遠民初識玉皇吏
屬邑行瞻刺史天此日分攜雲際寺老僧留酌石間泉
祝公名宦何時了了却歸來作地仙
次韻羅世英
世英昔年從學蒙嶺書齋相别三十餘年紹興丁
卯重陽日復相會於盧溪草堂世英即席賦詩次
韻酬之是日坐客皆預免解唯劉世臣得失未定
須臾解榜至巍然在選
蒙山三十年前話聳壑昂霄見此郎雲子新秔抄飯白
石泉擊火試茶香英豪滿坐驚頭角錦繡詩成出肺腸
此日此公逢此客更傳秋榜助飛觴
送歐陽南卿并簡胡紹立
蕭灘傳牓到柴扉喜見高名掛棘闈二子文場初得雋
老夫茅屋亦增輝方驚絶岸孤峯出更待刺雲雙鵠飛
盧肇風流今未泯渡頭重看錦標歸
和裴主簿九日
欲上高高嶺路微疎林蔽日尚堪依楓江水冷天初靜
桐井霜乾葉亂飛籬下採花人獨秀山頭落帽客何稀
金壺倒盡重沽酒莫惜朝來更典衣
安成逢吉守李西美舍人二首
掖垣清近泰階傍新賜魚書綰郡章手把玉堂青縷管
坐褰刺史赤帷裳紅旗照日三千騎白粲連帆一萬檣
幾夜紫微躔次靜飛星今入斗南光
妙齡高義動神京獨出漢庭諸老生鳳閣縯綸朝視草
麟符分閫夜談兵猶聞豺虎縱横在已覺山河氣象清
欲會風雲扶帝業先令草木識威名
喜楊文發生子
觸目琳瑯滿戶庭又聞白母夢長庚杜家驥子誰家有
天上麒麟地上行豈但疎眉驚秀拔更期洗眼看飛騰
人間萬事何時足但有佳兒了一生
周公予監場解官
終年騎馬上山坡鑄得中郎錢幾何解組可能留不住
扣門猶許問無他莫因時事輕悲感從此新詩更琢磨
竹徑松窗與塵隔幅巾聊且重相過
和劉元弼筠亭
種竹誅茅欲傍亭亭前花草莫爭名笋根稚子春無數
枝上鵷雛晩更清翠逼衣襟添野興葉翻風雨打窗聲
何當萬木凋零後尤見青青不世情
和劉元弼䆳室
竹徑潜通幾許深遠窗寒色半晴隂朱輪畫轂走何事
明月清風愜素心宴坐壺中觀慧景時遊物外拂塵襟
此君定自能留鳳更絶飛鴉噪暮林
和李巽伯少卿新年憶行在二首
解賦新篇憶帝臺行宫樓殿亦巍哉應曾身作壺中客
記得春從天上來雉扇齊開香霧繞龍墀暖赴曉班催
君王神武多餘暇綵勝金花似舊裁
去國東風又一回江邨度歲亦悠哉偶逢花向山間發
更喜人從日下來破敵屢聞胡騎走急賢當有鶴書催
内中誰進春詞帖西掖須憑大手裁
和謝夢叟思鄉用李巽伯韻
江頭野老哭聲哀宫殿千門安在哉御路初傳鼙鼓動
驛塵猶見茘枝來九重竒禍遽如許四海軍書重困催
家在雙龍雙闕下亂雲春思益難裁
次韻謝鄭教授二首
久服才名老鄭虔奮鬚抵掌便談天平生落盡摩霄翮
妙句新如出水蓮晩歲江湖聊可樂夜談城壘不須堅
席門窮巷蓬蒿滿安得高車忽儼然
騎馬凌風擬八仙不須三斗始朝天細聽街吏鼕鼕鼓
看舞歌姬步步蓮問事未應無伯始論文今復得徐堅
喜君琢句無餘跡詩到垂成却澹然
和曾英發見寄二首
聞君要了官中事了事君今竟作癡陋巷端能一瓢足
虛名何用四方馳開簾璧月夜生海下筆冰蠶細吐絲
想得詩成有新句池塘草入夢中思
别後文章殊長進揮毫落紙便風生詩從平澹人難到
語不雕鐫句自清無計上書通北闕猶時蹙額問西征
憶君過我誦新作殷殷尚留金石聲
和曾若虛
書生胷次儻無竒讀盡羣書未免癡學似雕龍宜獨步
才非天馬敢爭馳青編謾費千章紙白髮愁梳滿面絲
愧乏銀鈎酬雅貺含毫徒作畫沙思
再次曾英發
人物風流東晉時吾家王椽本非癡見君自少能多學
厥聞如今已四馳但有香秔炊白玉不須高馬鞚青絲
西隣密度牆頭酒日望扁舟慰所思
次韻蕭明強追和芙蓉菴
茅齋深倚五雲間忽有高人夜扣關揮麈風雷坐傾倒
開簾水竹自幽閒天寒已放龍蛇蟄棋罷那知歲月殘
兵革未聞消息好且來拄頰看西山
次韻周秀實過草堂夜話
舍北雲生天一隅短檠細雨夜窗虛銅爐瀹茗助清冷
玉麈論文愧闊疎落齒駒兒應有種(謂秀實子)秃毫錐子尚
中書山城忽遇高軒過不避席門江上居
和裴主簿栽花(來詩有獨醉明月之語)
曉簷風雪壓前墀勒住羣花未出竒頓覺寒廳有春色
雅宜破屋詠新詩朱簾不捲門長靜紅藥微開蝶便知
獨酌莫邀天上月恐招惡客影相隨
和劉克強謝仲振
冰柱雪車詩有聲池塘春草夢初驚兩公共夾清漳住
匹馬時衝細路行遶屋好山如罨畫攻愁得酒足鏖兵
興來不用多呼客著我罇前伴月明
送蘇元老自舂龍陽
雲渺蒼梧湘渚闊烟帆初轉九疑高相逢未卒寒温語
此别更為魂夢勞江水江花自今古湖南湖北足風濤
何時捨棹登平陸却上晴天跨巨鼇
次韻義夫同年見寄二首
青袍猶帶御爐煙坐覺江湖歲月遷憶在九霄聯雁塔
恍如三尺鑄龍泉薦書飛鶚聞天上綵筆題詩落眼前
白髮郎官才力徤知公家世似韋賢
高文落紙自生烟論著傳家繼史遷氣壓千軍横入陣
詞傾三峽倒流泉賜袍初並龍墀下走馬同過鳳闕前
一落江湖坐窮困顧予何敢望諸賢
和劉賓王縣尉
鼓篋同遊璧水春橋門爭看筆如神忽傳紫塞軍聲急
尚喜青山草色新儻有風雲起英衛可無膠漆似雷陳
况聞作尉功竒絶兵入潢池不動塵
次韻劉炳先昆仲見寄
未有新詩敵庾郎徒將斷木點青黃峩冠不滿三尺許
拆襪仍無一寸長鵬翼端能翻碧漢芥舟唯可置坳堂
君才本自堪磨琢穎脫當如錐在囊
盧溪文集卷十四
