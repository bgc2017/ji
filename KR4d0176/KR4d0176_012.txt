盧溪文集卷十二宋王庭珪撰
律詩(七言)
題郭秀才釣亭
野闊江寒一雁飛碧蘆花老鱖魚肥遶欄綠水秋初淨
滿棹白蘋人未歸醉任狂風揭茅屋卧聽殘雪打蓑衣
他年欲訪沙頭路會自攜竿扣竹扉
次韻江正邦
盧溪春水欲平堤滿徑蓬蒿竹掩扉齋館静無塵土雜
盤飱喜有藥苗肥君尋甘露峯前住人似山隂雪夜歸
江海未應終寂寞鶴書將下釣璜磯
正邦聞王師來駐辭歸禾山次韻以别(時傳發兵駐吉)
(州)
潘才如海渺無堤肯顧衡茅竹裏扉閒釣一溪春水綠
尚容三寸白魚肥忽傳銅虎天邊下共探驪珠夜半歸
此去烟塵猶未靜何時馬跡破苔磯
和謝倅謁縣學
玉帳高談已厭兵聊將小隊出郊坰先生文史三冬足
學士銅錢萬選青他日却登龍尾道教人頂戴佛名經
諸儒勉稱興賢意作賦摩空動漢庭
和周公予遊春用前韻
曉堤春浪拍江城出郭試尋堤上坰雲脚忽從平地起
柳梢先入半天青邨深漸覺人烟好地僻苦無車馬經
日暮歸來微雨歇酒醒客去月當庭
酬張公敏示古戰場賦(公嘗&KR0819;納文學今再赴試)
弔古高文說戰場毫端凜凜挾秋霜自能突過今人作
不必汙為梵冊藏曾捲笏袍還聖主重攜筆札試明光
曲江故有家聲在莫擬愁詩似景陽
和李彦文(名獻民嘗撰芸齋廣錄行于世)
偶從山澤得追陪吐論風生不受埃曾讀芸齋編廣錄
固知天下有竒才愁堆青簡千年蠧忙過黃槐幾度開
往歲聞名未相識常如弱水隔蓬萊
送李成叔歸峽江兼簡蕭懋德(成叔先之之子)
平生未見嵇中散野鶴軒昂識季昆江表今無耆舊在
中郎尚有典刑存螺川汗炙書千卷玉澗船歸酒一罇
獨羨冰清蕭處士通家能入李膺門
次韻裴主簿述懷
著書尚有銀管筆騎馬元無金絡頭陶令種田非左計
漫郎作官真薄遊脫身簿領歸來好入手漁竿隱去休
老瓦盆邊可呼客興酣何用玉為甌
謝直夫乘小舟訪予于横山堂兼惠佳篇奉次
元韻
謝公雅量含邱壑夙有江湖萬里情迺肯屈身登野艇
更容著帽進書生詩成絶壁烟霞動雨過晩雲樓閣明
句法誰堪敵康樂毫端應挾雪霜清
春日横山堂有懷謝直夫用前韻奉寄
解道澄江元有聲東山出處更關情高吟正憶西堂夢
妙語又逢春草生沙尾斷篷垂釣遠峯頭晩日落船明
不將軍騎驚猿鶴巖谷猶傳此段清
草堂東橋翫月
坐看冰輪碾太清赤欄橋下水先明光從蟾兔窟中出
人在鯨鼇背上行地隔里門無俗客樓高隣笛有新聲
此時迥絶非塵境更聽天雞第一鳴
謝同年李提舉見訪
曾共丹梯步廣寒自無仙骨墮凡間君攀玉兔窟中桂
我返神螺江上山豈謂觀風經邑里猶能駐馬問柴關
鳴騶排入蓬蒿徑踏破巖前綠蘚斑
和趙叔清登殷仲堪讀書臺二首
晉朝人物渡江初為郡風流只載書臨水重開數間屋
宿兵仍富九年儲英豪系出三公後磊落胷蟠萬卷餘
東觀諸郎未堪比登車不落問何如
池上開軒對郡樓當時太守氣横秋聲名已負荆州望
舟棹更為滄海浮插架古書芸護蠧隔溪遊女扇障羞
仲堪沒後今千載孰謂人間無此流
春曉招友人
庭前好樹宿烟浮上有珍禽啼不休花發亂紅稠屋角
柳翻新綠出牆頭起看霄漢知晴色旋買壺觴辦勝遊
平旦爭門人競入與君先上望京樓
和周公予呈向宰
夜聞急雨洗氛埃慶澤仍從天上回寰海自應遵詔旨
管弦何用費詩催東風漸著金絲柳和氣潜飛玉琯灰
遥想慈寧動新樂禁門清曉拂雲開
次韻黃元授見訪
中興人物起紛紛應有竒才合致君仰視孰為真漢相
夜行何識故將軍且騎駿馬天邊路莫話高樓日暮雲
年少功名方入手勒移休動北山文
次韻胡觀光長慶寺早起(公屢獲盜而不見知於州郡故云)
曉天樓殿倚空虛尚見星辰落落疎鵲動高林人起後
馬嘶殘月客行初偶來作尉聊驅盜豈謂論功得謗書
但使一方無犬吠即看黃紙下新除
和黃元授喜雨(防城之役邨落騷然冀採此詩當更講求利病也)
天公叱起羣龍顛黑風立海倒百川黃流忽通南北港
白水自滿高低田官軍從來仰征賦農民豈解持戈鋋
雖得一雨洗炎熱夜吏捉人誰使然
次韻荅劉元弼
鼓篋同登樂泮年論文誰復似徐堅向來聚散如春夢
此去逢迎應宿緣陋巷苦無高馬過新詩時有賈人傳
芒鞋竹杖俱無恙歸日猶堪作地仙
次韻何倅雪詩
半夜隂風捲地來平明犬吠恐為災高吟梁苑詞方就
醉卧袁門打不開貧甚此時穿履出興闌何處棹舟回
瓊樓玉宇非人世疑共盧敖上九垓
賀郡守生辰二首
月麗重離日正明星精磅礴應時生詩成五字今無敵
賦壓三都世有聲殿閣微凉風乍起門庭當晝雀爭鳴
擬將間氣為公壽編入中興頌太平
鵲印銅鈎幾世傳門中人物自超然高文大筆無雙譽
紫府丹臺第一仙會見黃眉三洗骨謾勞青史再編年
西林恐未容歸隱將有追鋒下九天
蠟梅寄陳相之侍郎
野寺西邊雪壓梅曾陪杖履探春回重尋密竹檀欒外
又見疎枝摘素開步屧尋花嗟我老巡簷索笑共誰來
細看風味依然在不是劉郎去後栽
和向宰喜雨
夜聽雷車碾太清風翻急雨落平明不憂稻穟已燋卷
似見天河欲倒傾犴獄繫囚應盡洗豐年詩句喜先成
東郊南畆邨邨樂草木欣欣亦有情
盧溪文集卷十二
