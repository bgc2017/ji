盧溪文集卷二十二宋王庭珪撰
絶句
衡嶽銓德觀作(并引)
盧溪老人謫沅湘過此見故人胡明仲留題同司
諫遊山之樂悵然有懷其人復過西房聽陳道士
彈琴作松風夜雨聲因留二絶他日三君子不忘
遊山之樂必再至焉為余出示此詩
峯頭烏帽翠雲裘三百年來無此流餘論更容平子否
猶勝湛輩峴山遊
碧玉峯前雲滿徑赤欄橋畔柳參天長廊静夜松風起
寫得餘聲入響泉
清江張氏活人堂二絶句
遠系長沙太守孫(謂仲景也)家傳太守活人言刀圭一(缺)起
人死安得聲名不出門
海底龍宫失護防老龍偷得返魂方聞君夜壓春槽響
攜扣柴門乞酒漿
次韻謝昌國
今人不識古人心誰識羲皇太古音如望銀河九天上
聊分一勺濯塵襟
雙田逢蕭國器話别
黃葉西風何處邨茅簷立馬問寒温江東渭北情無限
罇酒他時得細論
和康晉侯見贈
儒生無力荷干戈亂後篇章感慨多但拏筆頭吟白雪
莫挑馬箠渡黃河
雪中以酒送歐陽廣明袁叔明
小槽新壓甕頭春盛欲招呼雪閉門卧對袁郎說周易
不妨伸頸飲清罇
鄱陽周師禹求清軒霧齋詩
月入柴門夜色新坐堅談壘足佳賓誰云老子興不淺
政恐元規塵汚人
細雨如烟下九垓始聞巖谷隱竒才一朝文彩驚人眼
知自南山霧裏來
送彭士貴(并引)
士貴好為竒偉倜儻之節今日見訪聞詔下出兵
征北即日上馬欲遠遊其志甚壯賦二絶句以贈
行
詔謂將軍急擊戎連營巳列漢旗紅須君磨盾作露布
破陣誰先第一功
大將威名震九州毛錐何補劍鎗頭但歌出塞從軍樂
莫笑居鄉馬少遊
劉天錫之子八歲能作大字今年十三矣筆畫
愈進有雄徤之氣作二絶句贈之
羣兒墨汁翻老鴉爾獨落紙生龍蛇郎罷不須頻掣筆
渠今自會畫江沙
作戈如挽百鈞弩腕力想能回萬牛江夏當年有童子
未聞落筆寫銀鈎
郊外留别友人
不及怱怱把一巵丹楓黃葉助題詩天教遠謫非無意
更上沅湘看九疑
寄劉世臣仲美
此道陵遲久已亡後生無復立門牆遥知二子心如鐵
端為盧溪一瓣香
贈無識道人
古廟香爐冷似冰向來土木弄精靈如今萬事都不會
却笑金剛努眼睛
謝張東言
忽見蛟蛇遶壁蟠歸時星斗已闌干山童不識回鸞字
誤認題門作鳳看
惜春亭觀酴醿
東皇收拾春歸去獨遣酴醿殿後塵憐我寒窗賦愁寂
時看玉面送殘春
彭青老好談禪喜作詩有謀身之語借其語激
之
未省前身是道人莫嗟求仕困無津東風動地泥牛吼
簷蔔花開别是春
未能投筆取封侯一食聊須為口謀日向晴窗研破硯
讀書當讀億那由
好詩渾厚如金玉妙質勿令斤斧侵要識筆端三昧力
夜深山水自成音
漁父詞
冥冥江雨濕蓑衣夜上高巖宿翠微夢斷一聲烟草綠
遥聞欸乃扣舷歸
曦上人頃脫塵網可謂俊哉衲僧也絶句贈之
震林獅子非凡獸脫網鯉魚真衲僧宿垢消磨應已盡
竿頭海底任横行
盧溪文集卷二十二
