盧溪文集卷三十七宋王庭珪撰
序
送劉天遊字序
古之學者必期至於道學不至道則知人不知天造物
者之賦於人也以天不以人而俗學之士繕性於人以
亡其天故遯天逐物馳鶩於人間而不知返莊子曰心
無天遊則六鑿相攘劉太虚諸孫皆俊秀名九垓者時
從余遊方冠時請字於余余字之曰天遊而語之曰昔
盧敖遊乎北海至於濛谷之上見一士焉敖自謂能窮
觀於六合之外欲友其人若士者笑之曰今子始遊於
此乃謂窮觀吾與汗漫期於九垓之外竦其身入雲中
敖仰視弗見若有喪也始自歎終日行不離咫尺而自
以為遠不亦悲乎天遊志大而心廣漠視九垓之外一
舉而千萬里非局局然有封畛者所能至也故善學者
必觀古人之不可傳不可知處始識其妙齊威公讀糟
粕之書於堂上始知斵輪之妙不可以手傳鴻濛拊髀
爵躍掉頭曰吾弗知吾弗知夫弗知者乃真知者歟學
至於此以之經世則知有不器之器不用之用無施不
可也故併書以示天遊
送子野東遊序
劉子野秋試不利槖其書欲東遊謀入太學夫太學者
賢士之關也高堂廣厦層簷飛閣矗在天半如清都道
山蓬瀛之居四方豪傑充塞其中未易掉鞅而入也子
方戰藝不得其志乃勇於是行豈非以方州科舉之弊
近歲主司或蔑公道不若太學之公無私邪其志亦遠
矣萬一随牒一試而入焉執經升堂問道於國子先生
其門髦士以千數皆角力傑出有遷揉磨琢之益子能
擇而交之行成而名立無患有司之不公况今主上修
法度興太平退黜不廉之吏取士之源復清孰敢黷貨
而冐禁耶自成均至於四方萬里其選舉之法無異道
也霜風動天草木黃落行矣自愛期子早歸以榮其親
贈饒子序
饒子本書生挾命術遊四方去年秋嘗謂余言大江之
西荆湖之南有賢人焉以五行推步得三數人是三數
人者皆藴公輔之器瓌磊竒傑名重天下當今接翼而
起或指日而知詔除下已而果然雖深於五行者亦駭
其言之異蓋不知饒子多學占驗之術兼用相人之法
察色而知之故其精如此今通都大邑豈無落魄不遇
而從唐舉相者乎他日懷黃金之印結紫綬於腰食肉
富貴者宜未忘子之言余亦以是卜子必不羈旅顦顇
而終窮困者也
贈劉呈才序
吾邑僻在一隅山水亦竒絶故人無貧富皆喜教其子
弟其父兄甘勞苦日求錐刀以給之間有不肖墮廢不
能自振立自後鄉閭不好善者皆目而靳之至今以為
諺童子劉呈才與余比鄰七八歲時能吟詩其父世名
醫有隂德在人謂鄉閭之諺不敢求人知挈來示余已
十歲矣指物命篇頃刻成詩間有好句不覺傾倒始驚
而譽之鄉閭聞者不惟笑子之父又且笑余之譽子也
豈人情見其樸者鄙其成狎其幼者薄其長哉今又
日能講千言學作議論已如鴛雛五色回翔近人自加
憐愛雖羽翮未成決非蓬艾間物也要當從良師友以
成就子之美才某人吾友也於子有鄉里之契其往從
之以是文雜束脯以進必為子動容昔金谿方仲永生
五歲已能吟為四句詩至十二三反不如前時又七年
泯然衆人荆國公以謂其通悟受於天也卒之為衆人
則受之人者不至也子今讀書視前日益有加則可以
賢於仲永然後不孤余之譽子矣
詹澹字序
諸孫姪名皆從言而字之二孫獨幼而未字夫泰山東
魯之鎮山其雄大秀傑之氣亘緜數千里奄有龜蒙而
夫子洙泗之鄉在焉詩曰泰山巖巖魯邦所詹阿馨名
詹字之曰巖魯天下之至美非刻意力行智巧者之所
能得而常出於平易恬淡澄清廣漠之中如海焉澹然
無涯矣乾端坤倪萬象倒影百川歸之不可為量數彼
擅一壑之水以天下之美為盡在已者特未識海之大
爾莊子曰無不忘也無不有也澹然無極而衆美從之
阿鴻名澹字之曰無極詹也澹也爾其思吾所以命名
之意極其所學求萬物於一性之中將有得於心亦不
自知其至焉耳
送李生序
余少年時急於進取欲與四方豪英爭得失惟恐不嶄
然以出也是時有日者李生名景嘗為言得失輒中由
是賓興州里升辟廱試禮部皆往問焉今棄官築茅屋
於盧溪之上將二十年泊然無求自足於塵埃之外無
復往時之念李生術益精言事益中雖欲高張禄位雜
死生禍福之變以撼吾關鍵不可入矣雖然世之英偉豪
俊有志功名之士與林棲谷隠者異趣以子之術遍求
而物色之預以告成他日以驗子之術子其行焉
送卜者吳唐佐序
建安吳唐佐值鄉閭之亂羈遊江南談五行卜筮之術
寖聞于人余邂逅安成僧舍適有疑而叩之初布二十
八㝛終易卦相出入其言禍福如養由基之射無一不
中特與市肆論星禽者軌轍頗異豈吳君本儒生通易
象兼以彖繫之辭斷之而然耶今將徧歴江南窮山巨
麓有賢士君子隠於其間者假君之術以問之曰厄運
將亨明天子在上可以出而仕矣
贈尤生相字序
尤子以一字言人平生此何術也其說以為書心畫也
心正則筆正昔人見顔魯公字知其為忠臣烈士道德
君子其剛毅不屈之氣凛凛見於字畫至于庸人腐生
胸中無奇面目可憎其衰陋之氣亦不能脱筆端此其
大略也後世占驗之書雜出米鹽尤子得之毫楮之間
加占驗之術考災福遂至於微妙自吾觀之必有能辯
之者矣
贈劉德素序
雍門周鼓琴能令孟嘗君歔欷而涕泣者其言有曰先
貴而後賤昔富而今貧擯壓窮巷不交四鄰今劉德素
可謂昔富今貧而為雍門之所深悲者况火焚其室蕩
然悉無所有此尤可悲也然德素昆弟戚屬之富而有
餘者豈肯坐視困窮亦恐德素未肯號呼而呌之耳儻
或哀呌焉必不待聞琴聲而慼慼也
盧溪文集卷三十七
