盧溪文集卷三十宋王庭珪撰
書
答張欽夫機宜書
某疵賤之疾平昔未獲掃相君之門雖天下士大夫誦
閣下偉才謙德獨某無階進謁嘗恐抱終身之恨曩者
竄居夜郎七年王彦恭時出所惠書屢蒙記䘏東歸之
日道經長沙始獲進拜大丞相於服制中仰辱盻睞之
意視如門闌舊物過於所望既而退瞻履幕且承顧接
存撫甚厚一見忘其流落之情以盡釋平生之願此幸
豈多得哉伏自拜違以來屢欲脩起居問而身賤跡疎
坐是不敢比者忽奉教墨詞謙禮勤奬引不倦顧衰朽
何以當此閣下席相門之貴平生講磨道德佩服仁義
凡著於言行之際者皆欲仰希聖賢君子事業而不鄙
謂某可以追逐其間此蓋閣下好賢喜士出於誠素心
追古人而姑從今之人其使某踴躍而不能自已也竊
惟丞相龍卧湘波天下企望霖雨久矣一旦父子接武
雲衢發舒素志海内蒙福則某亦受賜一人之數猶恨
老病不獲日承議論之末惟矯首遐想而已靈夀杖敬
拜佳惠輒成古詩一首聊致謝意更冀采覽幸甚
與黃子龐書(三幅)
自聞車騎來江西謂可以因緣少際高論以解彌年鬱
積之懷窮山無聊尚未能拏扁舟一走府下以見顔色
惟是傾嚮之誠望風增歎而已某與子龐雅沗一日之
游輒布腹心露於左右拙樸不量事體幸勿以示他客
丞相靖康初建大勲於王室至今海内屬望者獨以靖
康時事昭若日星耳中間憸人柄朝讒毁百出者亦忌
靖康之謀議當時無能出其右耳今日主上赫然排羣
議將復大用知丞相決不負國者亦攷靖康之設張耳
自大旆來江西州郡初極竦動今尚狃一切故轍豈相
公志在天下而不留意一方邪抑度時事有未可為而
反以為靖康之設張自疑耶甚為相公惜之方今敝亂
極矣試槩舉一二州縣每施行害民之事期於必辦則
號於衆曰是大使司指揮愚民無知不可戸曉至於賕
賂狼藉請托公行苛虐横歛為國賈怨軍旅所過暴鈔
官吏與賊交結若此類者不可枚舉蔵姦宿亂竊恐浸
成大禍愚謂以相公之威望略指顧行之頃刻之間莫
不震動孰敢不聽某因窮居嘗究當今州縣積弊之根
源欲作書獻相公念無路得通又跡最疎賤未嘗獲掃
相公之門不識可以進逹此書否然無固必也如度可
則續條件江西數事納於二公但使其言得行而生民
受福則某亦受賜矣實無邀丐也惟裁報幸甚
前有書并劄子獻丞相所陳雖若細事而民心切切有
望於丞相者實在乎此不可忽也若李相公鎮一路而
猶有此等積蠧尚何敢望於他人哉竊意丞相但未及
之耳此非吾儕小人之私意願遣人採聽於外物情輿
論付之千萬人口不可私也况丞相平昔舉動未有不
合人心此天下之所責望重也竊慮旦夕有以追鋒之
召則事不及行亦湏作訪聞行下警動州縣使民間曉
然知前此非相公之意其餘見德裕書中此事惟二公
可以議若持禄偷安者見之必不以為然幸痛察之
某啟去年曾蒙福州所惠書非風義之高豈尚不忘於
寒陋之交感激之餘再三欽重又辱不鄙寄遺盛製體
裁不凡俾復觀覽别後日新之功益見天資絶人遠甚
不溺於富貴而作此寒苦書生事業其材器宏遠豈易
量度渭上見慮賦馳驟有法已見他日平戎手段恨未
及多見然嘗一臠已知鼎味矣
與鄒德裕書(三幅)
與埶事多年相别懷抱鬱積初謂贑江咫尺可以走見
顔色因循滯留但傾想風度未嘗暫忘夏間人回辱手
書累幅存問之情豈勝感著某愚拙有所見欲作一書
投之帥府不敢不以聞緣今州縣弊事有如蝟毛竊意
府中之客雖衆非獨不敢言亦不肯言抑又習以為常
謂不足言是不過待相公與他帥為一律子龐書中嘗
梗槩陳之若二公又不一言則相公終不及聞外事也
相公負不世之材特患不知耳知而行之易於反掌願
與子龐熱訂之某非借此以邀丐也實欲布腹心於相
公惜此事體耳蒙諒斯意幸甚
某啟近嘗布腹心蒙不鄙謂今相公門屏間獻書者如
雲言事紛紛亦豈無切中時病如某所陳亦類常談但
詢察物情今日所患苦而切切所望於相公者不過如
此而已其間六七事未敢便以為可行須委忠厚曉事
之人詢訪外議使利害粲然今天下之人仰望相公平
昔威名如何若江西利不興害不除則四方解體無復
敢望太平矣正月中山州危如累卵今賊雖出境而巢
穴未破尚賴帥司兵猶屯境上未敢復來耳若所謂召
募敢勇則費官錢作兒戲無益也聞初破永豐時半雜
永豐土人在其中此皆失於州縣前後不究治姦人劄
子中嘗論其弊矣無緣面盡
某晦跡之久終未有謁見之便惟是傾思日夕惓惓近
又傳丞相移師近藩未得其詳亦恐自此益遠門墻矣
向嘗謂德裕必時時假檄出游歴覽江南佳山水如青
原氣象尤勝又住山老子乃平昔故人不惟獲江山之
助亦可以周覽風俗究觀利病不為無益不知曾留此
念否某所欲言於左右者胸懷切切顧紙筆不能盡耳
答黃元授書
某傾稔才譽之久比與參識遽蒙不鄙傾蓋相懽仍贈
雅章顧以辱此獲覩製裁開益良多佩服亡已亦嘗露
拙惡不蒙指瑕而惟奬予之過愈重愧恧某與令叔次
淵同登政和八年進士科又同官於衡陽亦沗有通家
之契元授年少才高一見知為國器清德雅量遇事不
苟郡府所賴承諭招讒之患蓋行古人之事於今之世
豈免讒謗若元授懼讒謗則一步不可行唯久而不移
謗亦自止近日郡政一新千里稍蘇息尤見左右用心
異於衆人細民無不受賜矣某再拜
答趙季成書
自郊外之别俯仰踰半年方劇翹想盛价歸奉台翰喜
聞初即治封教條一頒邊氓愛畏忺慕久之某頃在辰
陽熟識洞溪利病自蜀連荆湖至廣西其壤地皆接連屬
鼎澧辰沅靖者甚微弱至武岡漸險遠荒闊而難治昔
年黃安俊叛近時楊再興叛皆倚武岡之險國家若不
治郡於此則两路皆失控扼觀柳子厚集中武岡銘則
自唐以來以為襟帶非特今日也向之請廢此者近類
輕狂幾誤邊防大事幸朝廷灼見本末不從其請若郡
得賢太守禁邊人不擾之則彼溪氓最易調服想季成
亦備察此理固不俟某之區區也
盧溪文集卷三十
