友林乙稿目錄别集類三(宋)
青山
覓句
客舍瓦池
讀杜詩
東還
啼鵑
曉望雲氣平凝前山遮盡僅餘翠峯數點因賦
送伍啓之赴嚴陵比較務
南湖静寄
夏日小酌
火雲
寄屈英發
東湖汎舟
詩髯
張氏溪館
春宵
醻黃雲夫用所寄詩卷中韻
寄雲夫
維則菴追涼題月湖屏閒詩後
送鄔文伯
江亭晩思(二首)
鄭中卿惠蝤蛑
埜塘秋鷺
紫笑
過臨江
歸航
即事
聞笛
紅雪
舟中
翟簿示以中秋高作命意著語殆與商素争清讀
至人與月忘年之句不覺擊節借五言為韻賦詩
荅謝
按圖志去城而南有巖曰金紫昔蕭千巖擅一世
詩聲乾道閒嘗寓家郡之西湖意其必有題詠
鑱之崖壁一日訪之則了無所睹方重為此巖
太息而别乘示以佳篇勉之著語以紀其勝賦
五十六字
題清湘管善甫青雲樓
晴江觀鴨
啜茗
秋蘭三絶
簷滴
陸放翁畫像
評詩
懷白石
雙清樓賦水雲分韻得齋字
題劉君鼎臣盤谷圖
懷歸
荷恩堂(邵陽)
弔和靖
菊
萸
燕
寺中觀梅
雲山詩境
鳩
蛩螿
和雲夫武攸見寄韻
大閱
次韻黃倅喜雨
六亭為邵陽登覽之勝識其名於千巖之詩稔矣
迺今僅存其一方欲次第尋訪以仍舊貫不謂
簿領得我心之所同然舂容大篇率先作倡而
令君和章亦復繼至黽勉賡酢用肩吾人相與
祈成之意
僧窗
賦鴈
通守黃子說解印造朝之日江梅輒花天其或者
以相行色耶取風人託物之義賦詩餞别致繾
綣意
登鴈峯
溪橋
絶湖
讀楚騷
郡圃紅白蓮競放斐然短歌呈似席閒諸文
題湘西廖次高水南真趣
王令君惠示用少陵韻奉和
題臨川晏子直百花林
寄慥齋弟
繡衣行送趙道中寺丞
賦桂隱用王從周鎬韻
次韻陳慈明五絶句
次韻王令君禱雨用杜草堂韻
邵陽郡圃梅坡
和黃倅懷歸
題蕭氏竹坡
讀千巖續稿
丁丑歲中秋日邵農於城南得五絶句
送武岡法曹江叔文
静吟
小軒窠石
和邵陽張茂才青蓮花韻
贈蘇道士
雨中覓句
過梅塢
題它山善政侯廟
竹所夜思
再次王宰翟簿喜雨聮句韻
妙峯亭晩望
次韻黃貳車三絶句
賦棲真觀月季
六亭
詩禪
吟天
東林雲上人見過
西風
木犀
觀畫
次鄔文伯城南夜歸韻
送陳法曹文卿兼柬松窗
偶述
送蘇道士
懷歸
訪孤山
霜柳
燈夕
老境
再入湖南境
暑夕汎月次王令君韻
無詩
周晦叔所宅之左一坡隱然而高有竹萬箇架小
軒於翠霧蒼雪間日彈琴讀書其下軒外鳴泉
清駛若與弦誦之聲相荅愛其境勝為賦一絶
浮驂
書蘇道士江行圖後
有惠廬山圖者
香澗老子示以玉林首倡極道竹溪宴月之樂玉
林勉以屬和
梵琮師以詩惠茶筍
又次韻楊梅三絶句
和翟主簿
催花
看李成畫
木犀重開
曉發嚴瀨舟中和戴叔振韻
丫頭巖
題兩巖(丫頭月巖)
新喻道上
和潘帳幹(二首)
次韻觀音寺訪木犀已過
林園
炊烟
鷺鷥林
閑居
嬾不作詩覺文房四友俱有愠色謾賦
過櫧洲行散
贈臨汝曾醫士
孤山
春莫同社會飲張園小樓分韻得飛字
參政宣獻樓公挽歌辭
庵居
伊誰
和叔振曉上梅坡小亭
六亭宴雪
喜閑
紙帳
十里
再賦晏子直百花林
溪流
弔湘纍
夜窗書事
送鄔文伯歸侍臨川(二首)
楚望
邵陽界上同友人山行
醴陵道上飲别故人被酒困坐竹輿因賦
(臣)等謹案友林乙藁一卷宋史彌寧撰彌寧
字安卿鄞縣人浩之姪嘉定中以國子舍生
莅春坊事帶閤門宣贊舍人知邵陽宋史無
傳其集亦不見於藝文志此本猶宋時舊刻
楷法頗工緻凡錄詩一百七十首前有原序
一篇自稱其名曰域大略謂浩帥閩時以庠
序諸生最沐稱賞後四十年得見彌寧於湘
南因掇拾友林詩藁命工鋟之而序本舊闕
一翻失去題署年月不知其姓為誰以詞意
推之盖作於彌寧知邵陽時也集中詩近體
居多中有一絶句云詩家活法類禪機悟處
工夫誰得知尋著這些關捩子國風雅頌不
難追盖其論詩亦以妙悟為宗故命意遣詞
專取鮮新不免失之尖巧然其筆力尚為清
警沙中金屑亦復時足解頤史氏羣從多工
吟咏尚有彌鞏者有詩見景定建康志中而
全藁已佚所存獨彌寧此集耳乾隆四十二
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
友林乙稿原序
太師文惠魏王先生帥閩域以庠序諸生蒙盼睞寵甚
侍立函丈飽聆博約詩埒黃陳詞轢晁晏片文單字膾
炙士林域時年二十有一於甲午僣賡燈夕所和寶鼎
現詞以獻最沐稱賞先生今在天為修文郎久矣沄沄
人間無復聲容不自意後四十年堕影湘南乃得親炙
春坊領閣公之幕下摛文琢句追古作者惟其有之是
以似之郁然伯父風烈典刑固存凡兩霜侍席掇拾友
林詩藁得百七十首明作莫傳士争借錄腕為之脱竊
命工鋟之(闕)
友林乙稿
宋史彌寧撰
青山
青山見我喜可掬我喜青山重盍簮石鼎車聲煎玉乳
竹鑪雲縷試花沈三杯暖熱淵明酒一曲淒清叔夜琴
莫怪相看能冷淡交游如此却情深
覓句
山院清吟雪作堆錦囊開口等詩來尚嫌句裏欠平淡
忍冷巡簷看老梅
客舍瓦池
片石玲瓏水抱根巧栽松竹問蘭蓀怕人觸弄魚兒活
疎織筠籠護瓦盆
讀杜詩
滿地干戈老厭逢酒杯詩卷託孤忠自從風雅離騷後
數到而今無此翁
東還
及瓜賸喜發南州納納春光銷客憂細麥風前藍袖舉
新秧水面綠鍼浮行程又過山深處歸夢還尋天盡頭
收拾懷鄉舊詩藁探先封寄與沙鷗
啼鵑
點檢園禽誰口多錯嫌百舌逞嘍囉春歸怪見難留駐
攛掇元來却是他
曉望雲氣平凝前山遮盡僅餘翠峯數點因賦
障山可奈白雲何露出峯尖能幾多宛似羣僊粉牆外
髻環歷歷見青螺
送伍啓之赴嚴陵比較務
又作中年别西征難強留挂颿衝雪浪懷牒董糟丘嚴
瀨未為遠陟雲良易收功名吾拭目老氣尚横秋
南湖静寄
緜蕝南湖屋數椽鷗邊一壑許儂專小軒東面雲生樹
曲檻前頭水接天餉客清風無盡藏可人明月不論錢
愛閑聞取身頑健逸老祠旁理釣船
夏日小酌
拓窗一粲俯晴川儘放薰風到酒邊小待夜深清月上
藕花影裏榜漁船
火雲
酷甚驕陽似杜周火雲焰焰雨悠悠平疇龜兆何曾潤
蒸得田夫汗轉流
寄屈英發
好在靈均幾葉孫棲遲何事尚衡門騷章憤世今誰孠
忠槩傳家君獨存夜雨短檠能搰搰春風逸翮定軒軒
有書難倩南征鴈巫水黔山勞夢魂
東湖汎舟
扁舟去穩似乘槎瞥眼輕鷗掠浪花絶愛陶公山盡處
淡煙斜日幾漁家
詩髯
薄劣東風性叵常欺人老去頓炎涼夜來解盡池塘凍
不到詩髯點檢霜
張氏溪館
景物自相投茅簷俯碧流鏡中雙鷺下畫裏幾山秋日
落誰横笛江寒獨倚樓有人過裴迪問是輞川不
春宵
角聲和月透窗紗驚起啼晴半樹鴉攪亂先生眠不得
一庭春露濕梨花
醻黃雲夫用所寄詩卷中韻
詩編旅吾前火齊間木難讀書二十載勗哉師阿暪相
期籋正始可但黃初間想當醉吟時意覺瀟湘寬吾廬
切東溟遲子同遐觀
寄雲夫
黔國相逢地蒼燈共夜篝雲龍念東野栢馬歎之罘郵
傳一分手河山再見秋交情如繾綣不在寄書稠
維則庵追涼題月湖屏間詩後
淋漓醉墨灑屏間逃暑祇園闖一斑小阮詩懷飽丘壑
可無隻句餉江山
送鄔文伯
一世鄔文伯三生鍾子期風流到尊俎醻倡迭壎箎去
棹趨蘭養來韀趁菊時南湖清鏡裏明日欠君詩
江亭晩思二首
風煙醻酢費吟牋剰句殘章尚滿前際晩奚囊收未盡
一時寄在白鷗邊
有底江鷗不耐煩月明連夜送詩還沙頭接得重搜句
推與儂忙渠倒閑
鄭中卿惠蝤蛑
客窗不作侯鯖夢隨分魚鰕薦一杯食指怪生連夜動
敲門郭索送詩來
埜塘秋鷺
玉立秋塘一振衣竦肩莫是為尋詩近來絶少元和樣
島瘦郊寒渠得之
紫笑
芳苞暗解紫羅囊香殺東風一味狂試問花神緣底笑
笑他鸎蝶為春忙
過臨江
嘉定有八禩三月哉生明史子脱吏鞅超然若登瀛釃
酒渡清江風颿引歸程僮奴忽報我重客來相迎推篷
驚且喜火急問姓名云是遠近山江湖舊有聲各欲贄
韻語藉手論交情倒屣延見之驩甚如平生近山屬思
久竚立詩未成意者事工緻一字百鍊精遠山得句易
犇走隨東征頗似誇雋捷攙先求獻呈頋予雖不敏嘗
試與子評自古文章士大率多相輕二君富丘壑氣象
俱峥嶸萬世所宗仰尹任夷之清譬彼蘭與菊春媚或
秋榮底用角遲速區區尚争衡端合如奏雅迭和韶鈞
鳴願言醻嘉惠託身與(去)齊盟扁舟劈箭飛懷抱何由
傾感子意勤拳寫作江上行
歸航
春岸移舟雪半消長年忍冷轉塘㘭數聲鴉軋催歸艣
屬玉驚飛上柳梢
即事
翠屏珠幌水沈烟日日春風醉筦絃得似南湖老漁隱
短蓑銅斗白鷗前
聞笛
卸帆沽酒荻花村水色天光淨不分霜月凄涼何許笛
一聲吹裂洞庭雲
紅雪
金衣花裏嚲春寒桃杏牆頭正耐看苦被東風愛裝景
借些紅雪打闌干
舟中
西風吹上木蘭船人訝今時李郭仙一抹煙光粘遠樹
十分山翠滴晴川夕陽半在寒鴉外秋色全歸過鴈邊
縱有清詩費摹寫楮生為我喚龍眠
翟簿示以中秋高作命意著語殆與商素争清讀
至人與月忘年之句不覺擊節借五言為韻賦詩
答謝
飲月漱吟齒心事何輪囷醉舞影凌亂子其謫僊人
老蟾挂青冥寒影墮秋渚流聲到楚澤千古相容與
露氣粟我膚棄捐掌中月高眼沒雲鴻澄輝眇窮髮
天風來廣寒吹下雲錦裳雖無金錯刀緹革余敢忘
歌子秋風疊誦子明月篇信有習鑿齒勝讀書十年
按圖志去城而南有巖曰金紫昔蕭千巖擅一世
詩聲乾道閒嘗寓家郡之西湖意其必有題詠鑱
之崖壁一日訪之則了無所睹方重為此巖太息
而别乘示以佳篇勉之著語以紀其勝賦五十六
字
去城不隔五七里雲竇誰鑱能怪竒石屋盡頭天罅坼
林柯缺處日光垂山禽上下有餘樂僊鼠往來無勌時
惜許千巖舊遊所摩挱蘚壁欠渠詩
題清湘管善甫青雲樓
湘山詩眼兩争高醉墨淋浪濕斗杓說似元龍徹欄楯
恐妨縱武上曾霄
晴江觀鴨
鴨鴨新晴出翠蒲春江水暖互相呼避人深入蒼烟去
莫是喬僊雙履無
啜茗
瞢騰午困嬾吟哦鼎沸槍旗不厭多戰退睡魔三十里
安知門外有詩魔
秋蘭三絶
葉葉低垂翠帶長花清榦瘦吐微香西風劣相添寒色
簇立蜻蜓凍欲僵
杜若江蘺汝弟兄楚騷經裏摠知名雖然臭味略相似
畢竟還他骨格清
砌蠟成花淺帶黃紫莖綠葉媚秋光不吟尚自清羸甚
怪得詩腰肖沈郎
簷滴
過雨秋簷不住聲敲盆滴砌帶詩清料渠要學儂搜句
旋疊平平仄仄平
陸放翁畫像
詩酒江南劒外身眼驚幻墨逼天真是誰不道君無對
世上元來更有人
評詩
籌量節物細評詩詩要天然莫強為蛩韻酸寒東野句
鸎吟富貴小山詞
懷白石
秋堂風露夜沈沈賴有寒螿伴苦吟詩句未蒼人自老
十年山水負知音
雙清樓賦水雲分韻得齋字
湘水衡雲畫軸開天將此本勘詩才我無健句可題品
包寄江西曾撙齋
題劉君鼎臣盤谷圖
崖壁開張半幅慳權名人見若為顔那知别有真丘壑
不在區區紙上山
懷歸
全家索米又邊頭冷落南湖一鏡秋了却眼前兒女債
買蓑煙際伴閑鷗
荷恩堂(邵陽)
不才只合老林丘也玷班行也典州慚愧一家都飽暖
君恩海樣若為醻
弔和靖
風林輥雪冷驚鴉來弔孤山處士家只有寒泉欠秋菊
一杯聊復薦梅花
菊
癖好秋光勸不回揮金一䴮買詩材寒花也自矜前輩
曾與(如字)柴桑保社來
萸
不入湘纍俎豆閒也分半席綴詩壇杜陵老眼明於鏡
醉撚西風子細看
燕
管鮑交情已矣夫君看門上翟公書茅簷不鄙頻來往
叔末衣冠得似渠
寺中觀梅
慈尊宴坐衆香國環列毗耶彼上人老子也揩凡肉眼
來瞻清淨法王身
雲山詩境
天公收畫底論錢借與山人換樣看雲巘浮春晴障暖
烟崖積雪曉屏寒平林淡抹精神嫵小景横陳氣象寬
定自米家船上買不然那得許多般
鳩
著詩催得雨垂垂連累林鳩逐婦歸為汝賦晴休怨望
自今已後免分飛
蛩螿
聲作飢鳶吟未休蛩螿鬭合賦清秋被他聒得渾無句
獨力難勝衆楚咻
和黃雲夫武攸見寄韻
詩名千古杜陵翁身不勝窮道不窮編簡湛酣君有味
江山彈壓我無功穉涼庭院梧桐雨晚照陂塘蓼荻風
如此秋光欠料理故人緣底尚東蒙
大閱
擐甲邊城教即戎三軍錦繡曉光中影摇澬水旌旗動
聲振文山鼓角雄馬慣揮戈翻塞雪鴈驚鳴鏑響天風
十行忍負君王意同向燕然勒雋功
次韻黃倅喜雨
喚起神龍澤楚鄉午天轉首失炎光怪生未到秋深處
早(去)有蕭蕭葉響廊
六亭為邵陽登覽之勝識其名於千巖之詩稔矣
迺今僅存其一方欲次第尋訪以仍舊貫不謂簿
領得我心之所同然舂容大篇率先作倡而令君
和章亦復繼至黽勉賡酢用肩吾人相與祈成之
意
晨光泫露華秋聲亂風葉翛然步中庭詩瘦單衣怯塵
銷玉宇淨西爽浮雙㫸圍繞簿書叢頗覺汗欲浹吏散
仍心清窗泛鑪香浥生平嗜幽討此意若為愜滄浪楚
名郡江澄山嵬嶪流派瀟湘分氣脈衡廬接四序春無
邊萬象光有曄閣束范寬手天開畫屏摺怡融田埜間
夫耕而婦饁林雞鳴喈喈沙禽墮跕跕千里趨農桑渠
肯事游俠不晩刈黃雲腰鎌忙劫劫年豐多暇時陳迹
旋搜獵六亭僅一存感慨思足躡訪古亟臨眺樂此忘
疲苶騰身一柱峯頫首百雉堞懷哉千巖翁騷壇未易
躐晝覽五言城中宵勞夢蝶詞鋒摧泰華疇敢攖其鋏
有來二妙吟驪珠粲盈笈格律守蕭規欲和可容輒荒
園竚更新成趣期日涉舊貫仍追還輪奐頓增燁繡谷
酒一尊杏岡琴三疊蒼雪清肺肝寒碧潄牙頰凌虚及
遐觀崇成賴謀叶廢興端有數鮮裳換須捷公餘約遨
嬉倘不負隨牒
僧窗
朝市踆踆走利名道人許樣不關情西窗夢破梅花曉
敲月數聲鐘磬清
賦鴈
雲慘胡天勌客程西風失喜到江城自傳屬國書來後
獵獵聲名動漢京
通守黃子說解印造朝之日江梅輒花天其或者
以相行色耶取風人託物之義賦詩餞别致繾綣
意
鵷甃霜明欺曉色一笑巡櫩索梅摘犯寒小隊出郊坰
攀折南枝餞行客此客端的梅樣清秋水為神月為魄
瑤葩粲日耿林園玉樹凌空挺標格懸知僊種出閩嶠
分得幽姿來楚澤蘼蕪蘅芷遜孤芳萬綠千紅俱避席
共惟别駕東閤郎戰退膏粱凜冰檗流傳好語到前村
是誰不道君清白手調金鼎升廟廊穩繼大門名烜赫
朅來得此歲寒友氣味深長殊莫逆相期嚼蕊吐瑰詞
更擬浮香醉瓊液天飈吹起朝玉皇香案前頭顔咫尺
回班爛漫賞西湖不妨頻著孤山屐明朝風月半凄涼
老我滄浪尚萍迹滿城稚耋重相思江路攀轅累千百
歸驄蹋雪度關山有句先春寄來驛
登鴈峯
(闕)句揮毫手不停(闕)鴈旁觀偷筆法
倉忙書破楚天青
溪橋
凍吟肩聳學劉义癡坐山房井底蛙財過溪橋風景别
淡烟和月罩梅花
絶湖
一湖春淥萬山圍著我蘭舟自在飛老子行藏有神助
順風出去順風歸
讀楚騷
一蕊青鐙手自挑霜風木葉下亭臯篆香銷盡寒灰塌
細嚼梅花味楚騷
郡圃紅白蓮競放斐然短歌呈似席間諸丈
東園水亭良佳哉紅白藕花前後開千機織就雲錦段
萬玉琢成風露杯南隣女兒學濃抹強嫌傅粉無豔色
北隣女兒學淡粧剛道施朱涴天質紅兒雪兒俱絶竒
安用底苦相嘲嗤道人明眼付一笑綠尊喚客花前嬉
題湘西廖次高水南真趣
買他磐石作比隣誰道風煙不屬君占斷好山猶可在
無端吞併一江雲
王令君惠示用少陵韻奉和
邵陵壁立三竒峯温泉雲山接長龍西北谽谺幾崖谷
煙霏深鎻文僊屋黃冠禱雨躡瑤壇鏘然環珮松風寒
阿香驅雷天地轉靈虬激水瀟湘翻將迎鶴馭誰來往
惻惻勤民賢令長已欣一稔寬百憂更讀君詩毛骨爽
題臨川晏子直百花林
溪園歌筦日紛紛錦繡香中扶醉人斗酒不嫌呼李白
倩渠品藻一林春
寄慥齋弟
鷗鷺逢人問歸信三年作客負滄洲詩袍醉帽黃埃底
羞見扶風馬少游
繡衣行送趙道中寺丞
東門祖帳何駢闐繡衣使者發汝川星軺未遠竹坡側
風采已馳横領邊潢池帶刀吾赤子威信憑渠半幅紙
寸兵尺鐵曾不煩坐令悔悟安田里化頑一日歸吾仁
此特細事胡足云頻年慘慘楚氛惡旱潦呼天天莫聞
民須粒食缾無粟非公誰捄溝壑辱傾囷倒廩不遐遺
十一州人均穀腹安得天下使者心公心盡變愁歎為
謳吟君不見鄉來使蜀韓忠獻起免饑民七百萬又不
見傅公擁節京西時獄訟不苛傳經典公今陰德能穹
崈活人手段如兩翁于嗟活人手段如兩翁名位它日
將無同
賦桂隱用王從周鎬韻
詩禪在在談風月未抵江西龍象窟爾來結習蓮社叢
誰歟超出行輩中我知桂隠傳衣處玄機參透涪仙句
蕭蕭吟鬢天風吹有酒喚客斟酌之渠伊放浪真達者
詩成醉卧清隂下只恐香名吹上天不容花底長陶然
次韻陳慈明五絶句
幾年枉挂右丞圖未辦家山瓜芋區騎馬紅塵歸計晩
逢人囁囁話江湖
小春梅玉點煙村花信從今第一番緣底吟窗印疎影
梢梢偃月破黃昏
南湖經雨綠瀰漫偏照詩人兩眼寒一笑鷗邊時獨速
吟魂飛不到愁端
買得湖隂數頃秋斬新窗戶俯清流了無俗子溷人意
況有青尊澆客愁
羨子尋詩盟未寒鼎來健句壓還還不妨小緩丹霄步
雨笠烟蓑伴我閑
次韻王令君禱雨用杜草堂韻
疲甿吾所矜可忍浚膏血每事既厥心其敢憚煩屑旱
魃偶挻烖慨念腸欲熱牋天走羣望精神重澡雪一雨
斗清涼炎歊隨蕩滅多稼復如雲指日看秀結感通翻
覆手田里洗愁絶禱禜荷同寅肝膽無楚越
邵陽郡圃梅坡
粲玉梢頭出小亭忍寒索笑太清生楚山活脱青屏樣
影得疎花分外明
和黃倅懷歸
鴈聲切切楚鄉來似喚秋光入酒杯好景欠人同歷覽
歸程為我小遲回一天風月詩囊富千里江山畫軸開
秖恐黃華簮未了日邊丹檢已相催
題蕭氏竹坡
鮮碧緣坡古徑深夜窗風雨作龍吟自從八葉傳芳後
數到孫枝玉滿林
讀千巖續稿
詩老毫端别有春巖前草木也精神錦囊留得靈犀在
辟盡人間俗子塵
丁丑歲中秋日劭農於城南得五絶句
楚俗秋來也勸耕西風招我出郊坰此行不負尋詩眼
隊隊雲山擁畫屏
說似田家好著忙賸培宿麥接青黃定知不落薰風後
萬壟晴催䰞餅香
人事當先莫靠天蚤修陂堰貯清泉來年未必晴明久
萬一晴明溉得田
家家童穉笑迎門接得翁歸酒半醺鄰舍相呼來屋裏
聽翁解說勸農文
箯輿幸自到山南尚有清杯可共銜何似更行三二里
大家相伴看雲嵒
送武岡法曹江叔文
赬烏噴曉金溶溶入簷漲帽梅花風寒香喚我度籬落
蹋破蘚碧巡芳叢彌襟清興不可奈甕雲渴想佳人同
長須急走喘且汗曰有重客過匆匆撐犂頗亦眷岑絶
跫音滿尉逃虛空出門一粲輒傾蓋巖電爛爛驚王戎
長牋銜袖照屋壁明珠大貝來龍宫建安昔者富竒士
迄今代有文章公兒童慣見此客否氣象盍求古人中
翻思槐市出處異一官何幸俱湘東夜闌秉燭浮大白
款接軟語春怡融公車薦墨行蜚動騰身穩去陪鴛鴻
得時要不負所學鼎鼎事業摩蒼穹平生琢句肯浪與
持此餞别今文通
静吟
居官役役簿書閒及到家山困往還若欲静吟無俗累
筭來却是客中閑
小軒窠石
密傍軒窗開小池巧安窠石俯清漪道人不愛閑花草
秖種缾蕉和水梔
和邵陽張茂才青蓮花韻
清標别是一家春風帽飄飄翠染勻貪向波間弄明月
謫仙居士(闕)前身
昨夜羣僊宴十洲再三招我伴清遊酒酣忽跨長鯨去
碧玉杯盤散不收
贈蘇道士
一卷麻衣易洗心絃琴山水是知音有時槃礴晴窗下
隨手雲煙噴曉林
雨中覓句
舂鉏似厭覓詩材飛向溪心喚不回賴有漁翁相尉薦
雨中撐得一篇來
過梅塢
此老胷襟玉雪清逃禪畫裏著茒亭箇般雅淡須吾輩
俗子何曾有半星
題它山善政侯廟
粲曉輕舠掠水飛趁閑來款長官祠雲巒著色四時畫
石瀨有聲千古詩華黍幾沾膏澤潤甘棠長起後人思
渠伊不盡為霖意除却梅龍誰得知
竹所夜思
保社荒寒欠主盟此君却解以詩鳴風窗滿耳吟秋句
比似儂詩渠更清
再次王宰翟簿喜雨聮句韻
旱魃重為妖點雨如點血一念神所矜蜚廉變騷屑靈
螭卷天河千里洗袢熱二妙喜欲顛飲豪賡白雪雲煙
落溪藤傳玩幾漫滅韓孟不可作吟社誰與結賴有飛
鳬僊鸞棲等超絶娛我清廟音熏蕤聽疏越
妙峯亭晩望
峭峯頂上著危亭四面山開雲錦屏穠淡淺深多變態
天公浪費幾丹青
次韻黃貳車三絶句
對北山
菩提坊裏著詩豪佳木繁隂暑易逃不用移文勒回駕
箇中境界儘清高
雲
我本無心山上山隨風聊復過滄灣等閑償了為霖願
却斂神功紫翠間
喜雨
了却文書可是癡幅巾行散任風吹揮毫颯颯詩驚雨
灑面蕭蕭雨送詩
賦棲真觀月季
茶薌從臾訪棲真闖戶蔫紅絶可人不逐羣芳更代謝
一生享用四時春
六亭
我不能如叔子登峴首名配此山垂不朽又不能如少
陵登吹臺酒酣懷古胷崔嵬但見穹崖翠阜清絶處愛
此出竒不盡之詩材邵陽城中景何好峻屏四面森圍
繞西南諸峯尤蔚然地接衡廬青未了天將圖畫開湘
堧雲木羅立呈鮮妍上有蟬聮百雉之粉堞下有鱗差
萬瓦之晴烟人指山形似龍躍繡谷峥嶸露頭角遐觀
捧出頷底珠背負凌虛勢騰踔一爪突起扶杏岡一爪
盤踞蒼雪傍翹尾蜿蜒卷寒碧便擬為霖蘇八荒老我
躋攀興不淺醉吟拍拍詩瓢滿秖言此樂與人同誰子
看山能具眼
詩禪
詩家活法類禪機悟處工夫誰得知尋著這些關捩子
國風雅頌不難追
吟天
流水孤村三兩家夕陽牛背載寒鴉扶笻笑入梅花去
箇樣吟天嘉不嘉
東林雲上人見過
瘦藤十載别康廬五老山中安穏無霜後詩禪來訪我
為言面目帶清臞
西風
幹了巖犀奔拒霜又催茱菊趁重陽白蘋紅蓼倉黃染
冷笑西風有底忙
木犀
一段長長&KR1821;寞秋著鞭芙菊尚包羞攙先飽綻黃金粟
不落西風第二籌
壽藤伴我倚秋風老去無詩意轉慵只是看花非覓句
清香錯認惱沖龍
觀畫
江山梅竹好精神漁父畦丁也逼真終是有些堪恨處
畫中更欠著詩人
次鄔文伯城南夜歸韻
孤嶼清江落木天十分詩思滿歸船巖犀稛載香浮鼻
一味書窗惱夜眠
送陳法曹文卿兼柬松窗
幸無風雨窘重陽且喚龍丘倒菊觴糜樣交情愁隔闊
酒般歸興笑犇忙郎君足下雲霄近阿母堂前日月長
若見南閩舊同社為言詩鬢已蒼浪
偶述
農忻膏澤了春耕客免深泥阻去程日裏放晴終夜雨
天公兩下做人情
送蘇道士
七十臞僊鬢未秋肯來為我說真休歸歟恐負青山約
跨鶴吹笙挽不留
懷歸
倚閣南湖一釣舟西風將夢到鄉州蛙蠅名利苦多事
薄有田園歸去休
訪孤山
曾把梅詩細品題逋僊去後可容追君看疎影暗香句
二百年來無此詩
霜柳
十分冬暖學春華嫋嫋垂楊映日斜一色淡黃霜染就
看來秖欠帶棲鴉
燈夕
東風劫劫趁芳辰調柳唆梅著處新翠筦聲中千里月
銀花影裏萬家春樓臺拚飲夜不夜羅綺飄香人看人
抖擻吟懷歌樂歲江山分外長精神
老境
老境尋詩一字無錦囊枵腹怨奚奴多君俎豆庚桑子
不省今吾非故吾
再入湖南境
我本人間有髮僧只堪林下續傳燈君恩強遣司民社
千里江山笑不能
暑夕汎月次王令君韻
趁涼延客早待月放船遲河朔一尊酒湘干六月時鸎
喉翻白紵兔穎掃烏絲羨殺王明府長城五字詩
吟社有如此終當譲一頭功名吾已晩富貴子何愁努
力看書最偷閒且拍浮清游未可負只尺荻花秋
無詩
合向青林岸幅巾却來閙裏著吟身竹君門外私相語
兩日無詩羞殺人
周晦叔所宅之左一坡隱然而高有竹萬箇架小
軒於翠霧蒼雪間日彈琴讀書其下軒外鳴泉清
駛若與弦誦之聲相答愛其境勝為賦一絶
竹根碧澗落寒聲竹外雙溪抵鏡明滿袖天風吟不徹
坡頭直有許多清
浮驂
天淨風平水不痕浮驂帶雪繫籬根欺寒酒興峥嶸甚
又訪梅花過别村
書蘇道士江行圖後
叟也胷中天地寬雲烟衮衮出毫端如何萬里經行處
不費晴窗半日看
詩酒漂零自在身吳檣楚柂往來頻拂開數匹臨川紙
一一江山是故人
飄然雲鶴老江湖匠出煙波絶世無一見昏眸為渠豁
平生空掛輞川圖
有惠廬山圖者
生平巖岫飽躋攀忽得雲巒挂壁間不怕老來無脚力
閉門端坐看廬山
香澗老衲示以玉林首倡極道竹溪宴月之樂玉
林勉以屬和
長松翠竹拱晴波不飲其如月色何珍重阿連能好事
高軒攜酒夜深過
孤令青蓮欠所親月邊和影是三人何如洗醆溪光裏
弟勸兄醻汎玉輪
琮上人以詩惠茶筍
解道碧雲句三生湯惠休試春輟鷹爪斸雨餉猫頭夢
境可容到饞涎那復流舌端吾薦取倘不負珍投
又次韻楊梅三絶句
財到南村六月時絫絫紅紫玉低垂筠籠送似露猶濕
更費支郎七字詩
桃李漫山等俗流諸楊汝是荔支儔當時若貢長生殿
又得真妃笑點頭
釀蜜搓成絳雪團莫嫌風味欠儒酸此詩此果君知麽
一樣驪珠粲玉盤
和翟主簿
太史騷壇峙豫章詩豪角立壯顔行遺風凜凜清人骨
飛露娟娟灑我裳五字頋慚非應物一燈今幸屬仇香
玉堂蚤晩須椽筆快寫平生錦繡腸
催花
梅怨霜欺春未知商量著蕊尚遲疑戲將詩句催花看
催得花開轉費詩
看李成畫
巖壑蟠胷秦太虛輞川一見病全蘇可愁地僻無醫藥
繞屋營丘山水圖
木犀重開
不見巖犀整一秋厭厭對我訴清愁公筵餘瀝何曾見
兩度開花只暗投
曉發嚴瀨舟中和戴叔振韻
子陵灘下放船開老我經行知幾回别岸舂鉏殊解事
衝煙冉冉送詩來
丫頭巖
山前露立幾時休老大垂髫羞不羞與汝雲冠别梳洗
免教人喚作(讀曰做)丫頭
題兩巖(丫頭月巖)
月殿雙鬟整鏡臺俄然拂下玉梳來失驚怕觸姮娥怒
走奔人間不敢回
新喻道上
翠分濃淡山開畫紅暈淺深花弄粧詩料自來尋老子
句成渾不費思量
和潘帳幹二首
洋洋雅頌幾遺篇刪後求詩類一偏直下謝陶能出手
就中李杜亦差肩多君句好堪呈佛老我時來未得僊
兩地河山費蘧栩唫窗何日勘塵編
鐵研磨穿志未伸也叨朝蹟也臨民九關猶記鈞天夢
一舸重尋湘水春自笑裝懷多倥偬從知滿腹欠精神
調高郢曲終難和羞殺歈歌籋後塵
次韻觀音寺訪木犀已過
金粟如來翠葆中天香飄墮梵王宫西風一帚無留跡
印證浮生色是空
林園
情知天也眷詩人借與林園别樣春竹影因風多態度
梅花得月更精神
炊烟
絲絲古柳網羅鴉拍拍平田鼓吹鼃不是青烟出林杪
得知山崦有人家
鷺鷥林
驛路逢梅香滿襟攜家又過鷺鷥林含風野水琉璃軟
沐雨春山翡翠深
閑居
山雲送我丹青幅花氣撩人蘭麝香詩債幸然逢入務
被渠催索又犇忙
嬾不作詩覺文房四友俱有愠色謾賦
一毛不拔管城子冷眼相看石丈人急性陳玄楮居士
未分皂白也生嗔
過櫧洲行散
羊腸歸路若為程財過櫧洲掌樣平客舍籠煙炊早頓
田家帶月喝春耕青林綠水畫千尺白鷺烏鳶棋一枰
坐倦筍輿呼穉子野花逕裏說詩行
贈臨汝曾醫士
有客譚醫驚四座指下玄微應識破藥市棲遲三十年
安知不是怕休那
孤山
孤山數幅古名畫著在暗香疎影邊不是逋僊有梅
癖梅花清韻似逋僊
春莫同社會飲張園小樓分韻得飛字
殘紅委地水平池楊柳隂隂鶯亂飛山色滿樓新雨後
一簾風絮卷春歸
參政宣獻樓公挽歌辭
欲知天意屬英竒端為斯文待發揮挺挺魏謩祖風烈
堂堂伏湛國光輝久參機政儒臣貴未到公台物論違
丹旐東風馬鞍裊送車誰不淚襟衣
子公書問走輿臺公獨山林挽不回人道旬瑜須徑去
誰知李泌却重來傳芳謝砌芝蘭粲在處膺門桃李開
無媿可攻心事好底教生死不榮哀
無邊膏馥丐儒林可但天台擲地金文不琱鐫翻婉切
詩如平淡實高深春風和氣生毫末秋月華星爛古今
所發由來關所養丹青難狀晉公心
耆英續續閟重泉好在靈光獨巋然入侍已成鴻鵠羽
退休俄值白雞年傷心藏笈書無恙盥手開緘墨尚鮮
刮目相期良不薄可無斗酒奠橋玄
庵居
倒影晴溪蘸碧峯庵居活計儘從容嬾能著眼看時事
相約梅花住過冬
伊誰
伊誰闖我小窗關偷却西樓一面山誶語白雲猜是汝
秋風出意急追還
和叔振曉上梅坡小亭
巡櫩詩袖漲寒香日炙南枝泫曉霜淨洗宫粧轉明潔
恰如湯餅試何郎
六亭宴雪
雪天領客倚清狂戰退玄冥酒百缸柳絮輥風粘凍壁
梨花撒雨響寒窗瓊田隱隱迷翹鷺玉砌狺狺走吠尨
一稔明年寬萬慮更催三白瑞澬江
喜閑
過眼光隂髮樣多幾年客路歎犇波已抛南楚雲千嶂
旋買東湖雨一蓑好景賸將詩料理閑愁全靠酒消磨
如今世事都看破冷笑侯王夢螘窠
紙帳
高卧羲皇萬慮空吟懷剝落杳無蹤恨渠紙帳關詩夢
勾引梅花攪一冬
十里
十里樵風自一村草庵挨拶小林園霜嚴古木正當路
玉立晴峯新表門詩境銷磨閑日月醉鄉整頓别乾坤
浮名浮利非吾願時把黃庭潄六根
再賦晏子直百花林
為報風流元獻家丁寧百卉駐春華儂歸載酒溪園去
一首詩吟一種花
溪流
誰障溪流貼岸邊若為挽得上高田機筩卷起傾横梘
豎梘盛來水接連
弔湘纍
莫訝靈均苦費詞騷章炳炳曰星垂身雖楚澤有遺恨
名與湘流無盡期一笑底關漁父事此心惟有洛陽知
是非付與羣鷗判不上先生弔古詩
夜窗書事
一燼銀鐙兩架書十年伴我夜窗虚不因見性明心後
定自人呼作蠹魚
送鄔文伯歸侍臨川(二首)
莫管東風歸路長但將綺句荅春光候門兒女應相訝
滿袖離騷草木香
易學寥寥一綫然誰人口裏說先天近來惟有朴齋老
白首焚薌尚草玄
楚望
樓上詩聲繚屋梁樓前寒葉舞秋光明霞點破莫江碧
斷鴈呌羣驚夕陽
邵陽界上同友人山行
杜宇聲中歷翠微澗泉決決瀉幽竒與君笑入白雲去
柱杖前頭儘是詩
醴陵道上飲别故人被酒困坐竹輿因賦
雞聲催起度江鄉病酒無憀客路長掩上轎窗無隻句
著何面目見春光
友林乚藁
