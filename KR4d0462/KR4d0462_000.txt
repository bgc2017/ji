默庵集别集類四(元)
提要
(臣)等謹案默庵集五卷元安熙撰熙字敬仲
藁城人少慕劉因之名欲從之游因亦願傳
所學於熙會因卒不果然所學一以因為宗
其門人蘇天爵作熙行狀稱朱子四書集註
初至北方滹南王若虚起而辨之陳天祥益
闡其說熙力與争天祥遂焚其書今天祥之
書故在焚之之說雖涉於夸飾然熙之力崇
朱學固於是可見也熙沒之後天爵輯其詩
文而虞集為之序詩頗有格調雖時作理語
而不涉語錄惟冬日齋居五首及夀李翁八
十詩不入體裁襍文皆篤實力學之言而傷
於平沓盖本無意於求工耳天爵行狀稱集
十卷此本僅存詩文五卷或舊文散佚後人
重為編綴歟乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
