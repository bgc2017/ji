默庵集卷一
元安熙撰
古詩
擬古次韻(六首)
鬱鬱嵓下栢青青水中蒲嵓前有幽人壯歲常獨居獨
居亦何為不羨春華敷十年掩關卧門庭盡荒蕪美人
殊不来日夕聽軒車
零零白露下嵓谷悴芳蘭蘭悴不復辭誰與念時艱堅
冰行復至雪深路漫漫愁絶將奈何撫几一長嘆
中州有寒士塊然守空堂清貧久有信壯懷殊未央豈
不願馳騁冒雪淩風霜振策萬里途超忽追鵬翔永念
同懷人渺在天一方悵望不可見慷慨發清商獨處誰
晤語百感摧衷腸人生諒難必且莫徒悲傷
採栢空嵓下倚竹荒庭前人生非金石君心詎能堅君
心或有渝賤妾終不疏天地一瞬息今古一長途借問
離别苦君心竟焉如不見園中樹日日爭華敷秋風一
夕至已逐嚴霜枯歲晚不得去山空難久居
崑崙一何高出此無窮河遥遥何所往不啻萬里多一
意在朝東日夕無停波遠遊計不早壯志成蹉跎夫君
不我顧鬱鬱將如何覽物悟物變端居閱年華興来展
遐眺緩步空山阿四顧渺塵世杉栢紛森羅吾樂誠何
極憂子獨長嗟眷焉誰晤語一笑空烟蘿
人生有定分所貴能樂天自慙失所守欲進安敢前思
君重思君此情誰與宣舉頭見明月顧影徒自憐終當
謝塵世洗心聞澗泉
酬王治晝仲安
少年不解事妄意欲聞道力小任匪輕今兹半摧倒生
平寡師友恨不識君早所期親杖履函丈供洒掃盡出
胷中疑為我細分剖竒章忽見示踧踖警中抱過許君
豈然無乃習稱好摳衣或有幸同遊萬物表他年重盍
簮會觀太平草
和淵明飲酒
我本山澤癯殊非廊廟英妄意羲黃上千載有深情豈
無尊中酒持杯向誰傾遥憐崑丘鳳朝陽亦孤鳴願言
躡高躅要不負此生
病卧窮廬咏靜修仙翁和陶詩以自遣適輙效
其體和詠貧士七篇非敢追述前言聊以遣興
云耳
士生三季後倀倀渺何依空餘身後名炯炯留清暉自
古有商顔冥鴻快高飛白雲在空谷哀歌嘆安歸雖無
首陽薇紫芝足療飢九原不可作撫巳良可悲
我慚未聞道雅志慕羲軒力學非董生三年不窺園團
茅借幽棲土銼寒無烟詩書化鄉鄰寧免朱墨研紫陽
繼絶學汗簡多微言雖愚莫自棄感慨追前賢
靜中有真趣非絃亦非琴耿耿方寸間千年有遺音手
植庭下蘭竒香惬幽尋獨處誰晤語有酒還自斟西山
蕨薇多長往夙所欽塵迹尚淹留低徊愧初心
淵明守窮賤生平慕黔婁富貴如浮雲萬變紛相酬世
運自興喪常恐德未周羲黃不可見日暮悵離憂乾坤
一東籬百代無與儔寄語狂馳子擾擾將焉求
顓孫遊聖門尚思禄可干所以後世士忘生慕榮官我
生初未貧傳經易朝餐妻不解啼饑兒不知號寒水菽
非甘旨吾親亦怡顔簞瓢存至樂不須求抱關
子雲辱天禄原思樂蒿蓬貧賤固易居貴盛誠難工士
生或不偶高節追兩龔世道有隆汙卷舒自不同萬古
先天圖消長理誰通懷人今已矣嘆息將焉從
被褐守長夜虚名愧中州舉杯對明月顧影念同儔消
中雖有長四海嗟横流不賴固窮節孰知身後憂商謌
詠停雲奈此志莫酬三復淵明詩邈哉此前修
是春久闕膏澤而連日大風不見天日晚登西
臯歸而有作
風霾連晝夕登臨望還迷空餘銜山日隠隠留清輝周
嫠不䘏緯魯女爭憂葵曳杖歸去来且掩荒園扉
封龍十詠(并序)
是山形勢宛如伏龍欲飛舉状故名飛龍至唐始改今
名龍首峰在山之陽高二百丈頂有立石望之如龍角
熊耳峰高五百丈摩雲插漢峭出羣峰山之極高峰也
白雲洞在獅子峯後華盖峯西天欲雨則雲從洞出霽
則如婦焉修真觀在獅峰下中央平坦泉石甚盛宋政
和中賜勅額迄今殿宇猶為山中之冠中谿書院在龍
首峰下宋初李文正公昉于此受業山長張蟠叟等數
人相與聚徒常過百人後廢于兵獨存夫子遺像及治
平二年左周所撰夫子堂記中統初敬齋李公始為增
葺仍奉旨敦勵學者甚衆西谿廢址在玉石峯東北龍
首峰西蝦蟆石下李唐隠士姚敬等棲遁之地宋時有
九經張著為山長聚徒百人咸平之後廢于兵火峰巒
明秀泉石清美雲烟竒麗真羣賢講學進修之所惜其
無為興復之者蒙泉晝龕吟臺皆在中谿書院而敬齋
置祠其間今亦皆蕪廢幾為樵牧區矣予以養疴避暑
寓修真者三月旦望必帥諸生謁拜先聖祠下暇日則
杖策登覽攀危履險以窮全山之勝遂各賦詩一首且
為叙次其略如此用貽諸同志者請偕賦之或可為山
中異時故事云是歲龍集柔兆敦牂神峰埜客叙
龍耳峰
竒峯千仞高突兀倚天表神龍幾何年俛首效蒼峭我
行費躋攀坐睨寒木杪放懷聊極目巳覺塵寰小尚恨
世累拘未許謝紛擾會有賞心人相期拾瑶草
熊耳峰
窮探不憚遠行登最高峰頓覺天宇近一洗羣山空竒
哉此絶境造化天無功神襟一以曠寫我浩蕩胷遠意
殊未極更思脫樊籠何當著神鞭駕此慵飛龍翩翩上
箕尾再見開鴻濛長嘯暮雲合輕衣振天風
白雲洞
峩峩兩峰間崔嵬聳雙闕中有仙人洞恍若仇池穴朝
開白雲生暮掩白雲滅朝昏有竒變宛與人世隔我来
搴綠蘿深尋得幽絶平生棲遁志兹焉益超越未成長
往計復愧固窮節永懷靜修銘凄其仰前哲會當結茆
屋来此寄疎拙沉思畢舊聞長謌抱明月白雲應更深
老眼益清徹未敢獻吾君聊爾自怡悅
修真道館
龍山古靈境連峯鬱蒼蒼林谷四環合修真據其陽怪
石流通泉洞府餘清凉傑閣聳竒觀烟霏恣微茫眷予
平生心丘壑真膏肓今朝定何朝遂惬棲雲房晴嵐染
衣襟頓覺塵慮忌矧爾羸疾拘快若脫縶韁月高風露
清空明渺銀潢蓬莱信非遠何處求仙鄉
中谿書院
炎氛絶高岑悲風振林丘吟臺一以眺動我懷古愁李
公英妙年于焉此蔵修坐令山中民莘莘洙泗儔規模
未云遠蕪穢餘嵓陬聖像空復存荒凉幾經秋不遇敬
齋翁遺跡誰能求亦賴明主恩遂兹聖澤流今皇復神
聖丕承擬西周絃歌獨不嗣嵓壑知應羞懷賢既伊鬱
撫事增綢繆悠然發孤詠遠思浩難收
西谿書院廢址
世道有升䧏乾坤幾清磨誰知昔年中師生此絃歌我
来愛佳名杖策時經過深尋得遺經山經信非訛龍首
東昂蔵玉石西嵯峨高寒枕天井俯瞰無金科清泉下
深池懸崖據陽坡浮野衆麓竒夹岸桑麻多對此竒絶
境令人憶滄波誓將塵土蹤兹焉老漁蓑安得白鹿翁
樂育如菁莪古人不可作嘆息將如何(龍首玉石二峯巳見叙中玉石)
(峯後有螺峯上有南北二天井極高峻望之若天門山前有金榆科嶂山列峙左右龍池自古石堂北深谷中)
(流出經院中而下蝦蟆石高二丈圍百步其下書堂故基宛然朱文公知南康日訪得白鹿洞書院遺址復剏)
(禮殿書堂齋舍數十間仍奏賜勅額及御書石經版本九經因自號白鹿洞主云)
蒙泉
作聖有竒功誰知在蒙養宣尼贊周經妙旨存彖象千
年紫陽翁人文再宣朗工夫益精密為我重指掌迂愚
抑何幸久矣絶羣想果行復育德服膺未云爽兹焉得
佳名悠然惬幽賞時至一濯纓無言道心長
李相讀書龕
嵓壑有竒勝縹緲餘風烟石室誰所留尚倚蒼崖巔慨
想龕中人于今幾何年遺跡雖未冺山深月空懸伊予
陋庸姿復苦塵務牽此道難坐進低頭愧前賢尚幸忝
私淑靜修有薪傳終當謝浮世于兹訂遺編
吟臺
步上吟臺荒極目但平楚四顧渺無人持杯欲誰語心
期反招隠自笑非梁父抱膝一長歌商聲振林莽
敬齋祠
桂樹徒芬芳祠宇亦荒廢絃歌無餘響香火誰復繼前
修日以遠令人發深喟舉觴酹飛泉悲風起横吹
高節婦詩(并序)
九原高氏女嫁為豐州郭叔文妻年少無子叔文蚤世
病且死屬高氏以供養其母高諾之叔文既死即斷髮
為信居三年其父母憐其少執義也將取而嫁之高聞
之即復刺墨自鯨其面以死自誓今十餘年矣州上其
行禮部令旌表之叔文之友天山元君子文為予言其
行實如此且請詩而叙之嗚呼異哉予讀歐陽子五代
史觀其所序死節死事及叙王凝妻于雜傳之中未嘗
不廢書而嘆也今觀高氏之行又有以信夫天理民彝
真不可冺滅而重嘆夫士不知學之害流于後世而未
巳也嗚呼使百世之下聞高氏之風其必有深感于斯
者矣
學絶道喪今幾年善俗如灰不得然士知苟禄為得計
偷生忍恥不自憐嗟嗟此婦乃爾賢不本教育由天全
信兹秉彝不可冺直與天地相後先太行西北黃雲邊
平蕪落日生寒烟高節凛凛誰當傳後人歌我節婦篇
默庵集卷一
