默庵集卷四
元安熙撰
遺文
趙氏子名字序
方齋趙君為予言二子守中居中既冠而有室亦既抱
子矣而字尚闕焉餘三子則又成童而未名也子盍為
我名而字之予應之曰古之人生子三月父咳而名之
二十成人加冠于首鄉先生醴而字之此禮之正也今
成人已冠而字之固無可疑餘則非所當及也奈何方
齋曰老夫末疾侵淩亦既耄矣及今少康且幸時得與
吾子相周旋于此焉字而戒之使他日既冠覩其字而
惟其義若古人之佩韋弦者而自警焉以不忘父師平
昔之誨變而不失其正不亦可乎哉予曰唯唯既字守
中以貞居中以庸又取易中庸之言名其三子曰麗中
擇中久中而以亨仁恒字之又皆以伯配稱焉盖字因
名而生而取名者又各以類也方齋復請記其說故書
以授之大德癸卯閏五月既望默庵書
御史哈喇公名字序
近世種人居中國者類以華言譯其舊名而稱之且或
因名而命字焉是則雖非人道所當先者而亦古人之
遺意也監察御史魯都爾沁故行省左丞資善公之嗣
子系出奈曼哈喇氏用蔭授歷監濬邳兩州惻怛愛民
剛果清慎興學禮士藹然有聲既終更家居待次益自
力問學以求其所未至間從予遊温恭自虚刻意清苦
吾黨之士鮮能及之于其請字也為取嵩高之詩所謂
戎有良輔文武是憲者以良翰易其名且以周書亂為
四輔之語合而字之曰憲輔盖亦因其舊名而又因名
以制字也以公之材而進學不巳如此他日德業所就
或無愧于古人是則必有非予所能及知者矣大德甲
辰冬十有一月甲子日南至
送安從道序
吾安氏受姓始于漢顯于元魏而行于唐宋其望則自
凉州武威并代諸郡而蔓延于天下古禮既亡譜牒職
廢無有能明其所自出者則固無由考其族屬之遠近
矣然萬殊而一本雖百世之遠其同宗之道必猶有可
言者沁陽安從道由歲舉来為燕南憲府掾以宗盟之
故拜吾親堂下執子弟禮甚勤家君特器愛之吾和仲
弟相得尤歡獨予以夙疾侵淩偷安里社不獲欵焉適
自山中歸覲省而從道還遷河東别且求言故書此以
贈從道名好古幼為儒資通敏奉職廉勤用法平允人
咸稱其仁恕云至大庚戌陽月甲子神峯野客安某序
醫學諭諸生文
醫學有源尚矣其設官立教則周官醫師掌醫之政令
聚毒藥以供醫事凡邦之有疾病者造焉則使醫分而
治之歲終則稽其醫事以制其食疾醫掌飬萬民之疾
病四時皆有厲疾以五味五穀五藥養其病以五氣五
聲五色視其死生兩之以九竅之變参之以九蔵之動
凡民之有疾病者分而治之死終則各書其所以而入
于醫師此其見于經者然也下及近代稍復古制至于
我朝上自京師以至列郡州縣各設師弟子員比于儒
學此盖列聖之所以惠活元元澤被四海于以廣博施
濟衆之仁也某極愚陋猥承人乏掌教兹邑而邑長諸
賢舉行教條其所承流宣化思濟斯民而廣皇家好生
之政者可謂無餘藴矣漢儒之記禮曰玉不琢不成器
人不學不知道雖有嘉殽弗食不知其旨也雖有至道
弗學不知其善也先聖之言曰多聞闕疑又曰就有道
而正繼自今以往凡吾醫之登此堂者其務于勤學好
問而恪慎其業兢兢焉慄慄焉常以主司人命為重而
不敢有一毫肆然自足之心有所疑焉得以幸告于某
而相與質難以求至當之歸是乃國家設教興學之意
賢侯惻怛愛民之心而某之所深望也可不勉哉
題劉静修石鼎聮句圖詩後
玩世如一鼎姓名誰得聞仙翁應自笑知我有鄒訢此
汎翁先生題石鼎聮句圖詩也盖朱夫子當謂軒轅彌
明即韓公姓名而于参同契考異後亦自書空同道士
鄒訢今觀先生所以容成孺子自謂者其亦若此也與
暇日讀選詩郭璞遊仙第六篇喟然有感聊記于此以
俟後之君子云至元癸已臘月既望鎮州安某謹識
遊水竇嵓題名
神峯道人以大德癸卯正月戊午晦来遊兹嵓觀浮休
石刻長吟坐嘯于飛泉怪石間飄然若有得也同行者
曲陽令董侯士良平江路監稅宋鼎門生王俊民道人
則安某敬仲父也
慎獨箴
可尊者德可畏者天無處不有無時不然念慮之發必
有其幾勿隠其隠勿微乎微從事于斯是曰慎獨自此
精之萬物並育毫髮有間天理弗存利欲紛拏厥心則
昏嗚呼戒哉敬作此箴書諸座隅以警其心
祭劉先生文
維至元三十一年歲次甲午六月庚辰朔越四日癸未
後學鎮州安某謹以茶果清酌之奠致祭于集賢學士
汎翁先生之靈嗚呼哀哉山頽梁壊天不慭遺生榮死
哀孰不摧慕嗚呼哀哉某也晚學無知幸蒙私淑黽勉
勵志于兹七年顧以鈍駑鞭繩罔及學不加進頽墮無
成尚企宫牆洒掃函丈親承聲欬大啓愚衷孰謂難期
不就此志俾兹凡陋抱恨終天嗚呼痛哉矧惟先生至
誠樂育憐某之愚欲收教之謂我當来政此閒適斯言
在耳耿耿如存今其已矣將安倣矣先生此恩何日忌
之兹焉奔赴奉奠以贄舉觴以慟薦此哀誠嗚呼痛哉
仰止前修精思力造親賢取友進德修業某雖不肖敢
負初心伏惟先生冥鑒臨之嗚呼痛哉尚饗
祭董少中文
維至元十一年歲次甲午十一月丁未朔越二十有八
日甲戌晚生安某謹以清酌之奠致告于近故太中大
夫致仕董公之靈曰維明公氣豪志雄卓偉儁才博究
旁通真人勃起英賢鼎從謂公國士乃達宸聰會遣相
臣綏撫于東詔公與往参贊戎功自是以還疊試邦庸
晚持憲節攬轡觀風致政来歸白首方瞳世故之大事
變之空消長之極代謝之窮有以自得坦然胸中優哉
游哉燕處從容玩易一編鼓缶待終堂堂達尊羣儒所
宗天不慭遺哲人之凶嗚呼哀哉某甫弱冠拱手趍庭
實始拜公德容粹清公不我鄙誨語丁寧晚益愛我期
許非輕謂子可語撫接彌傾執手晤言罄竭平生謙冲
雍穆展矣老成每懷瞻佇若仰晨星今則巳矣誰復儀
刑聞公之訃怛焉内驚奠觴寢門無從涕零神魂如在
尚鑒衷誠嗚呼哀哉尚饗
建祠堂奉遷祖考文
維大德六年歲次壬寅夏四月乙丑朔越二十有一日
乙酉嗣孫某敢昭告于顯高祖考修武府君顯高祖妣
某氏夫人顯曾祖考三府君顯曾祖妣王氏夫人顯祖
考二府君顯祖妣宋氏夫人顯考石峯府君顯妣賈氏
夫人神位前祠宇初建主室既成恭奉尊靈永奠厥處
考禮經辨昭穆以伯祖考大府君伯祖妣王氏夫人及
亡室劉氏分祔東西兩序配神從祀謹告
神主入祠堂致告文
維大德六年歲次壬寅夏四月乙丑日朔越二十有一
日乙酉嗣孫某謹以時果清酌之奠昭告于祖考之靈
曰嗚呼我家自金源板蕩以来失其所安石峯府君兵
後至真定實維再造有家凡今日之子孫孰非蒙其休
庇者耶先兄進士府君早歲馳聲名卿交薦將為世用
不幸中年隕世而嗣子思誠亦就夭折次子燾就室他
氏某是用大懼祇奉遺訓權主祀事兢兢朝夕惟恐弗
堪以墜先業中罹多故徙近東郭以便先墓之洒掃轉
徙區區靡有定處恒若汎宅者亦既累年矣越大德丁
酉乃營是宅迄于今兹僅能搆此祠宇以奠祖考之靈
怠緩不虔無所逃罪抑有由也歲時薦享某雖衰尚須
黽勉以躬執厥事俟孝孫燾卜居有定當議考按禮經
屬之奉祀而使男熙等相與佐之所供庶品稱家有無
亦當别為區處俾之可行久遠而無弊庶子子孫孫勸
忠勸孝追遠敬宗以無忘祖考垂裕後昆之意兹因遷
奉神主入就室位先事以告伏惟祖考實鑒臨之謹告
封龍書院釋菜先聖文
維大德十年歲次丙午秋七月已已朔越翼日庚午後
學安某敢昭告于先聖至聖文宣王某至愚極陋總角趨
庭私淑諸人實始聞道自兹厥後欽誦遺編近本程朱
上窺思孟以求經旨以探聖心庶竭駑頑進德修業孰
云不力中道而迷悲歎窮廬摧頽已甚雖由病廢實亦
惰偷内自省循枯落是懼兹焉感憤避俗嵓居追憶舊
聞卒究前業洒掃應對謹行信言餘力學文窮理盡性
循循有序發軔聖途以存諸心以行諸巳以及于物以
化于鄉或冀有成不悖于道兹㳙吉日載見祠庭旨酒
蘋蘩式陳明薦尚蘄啓廸實誘其衷庶假威靈不至大
戾謹率諸生恭修釋菜之禮用伸虔告尚饗
釋菜告李學士祠文
晚生安某謹致告于故翰林學士敬齋先生李公之祠
兹以吉日恭修釋菜之禮于先聖惟公中朝耆舊鄉郡
碩儒博學高文為世所仰載瞻遺像薦此豆觴公如有
靈尚克歆享謹告
默庵集卷四
