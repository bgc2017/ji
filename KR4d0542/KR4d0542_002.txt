不繫舟漁集卷二目錄
騷體詩
南山有思友生也
題蘭竹
思遠寄諸友生三首
菊頌為易尚賢賦
題道原所作墨蘭蕙四首
不繫舟漁集卷二元陳高撰
騷體詩
南有山思友生也
南有山高維虛矣其上伊石不可以輿兮念子之遠莫
我愉兮南有水清維流矣其泮伊陸不可以舟兮念子
之遠莫我儔兮盲風凄凄卉木病瘁我行吴會曷其底
居二三君子眷我寡類勉進厥修始終令譽
題蘭竹
懷美人兮南浦倚疎篁兮愁予佩嘉言兮同心期歲寒
兮容與
思遠寄諸友生三首
水之廣兮不可以涉舟則可航兮我舟無楫伐木為楫
兮孰與撡我思我友兮心為忉忉
路之修兮不可以徒車則可載兮我車無輿伐木為輿
兮孰與駕我思我友兮不㤀晨夜
翼于風兮害從以飛鱗于湍兮害羣以隨我遠我友兮
我友我思我思我友兮我友不知
菊頌為易尚賢賦
爰有嘉卉所性貞兮乾剛坤柔中禀精兮綠葉蓁蓁叢
而不蔓兮厥花伊何金英粲兮煜其婉娩懷正色兮幽
淡清絶香可服兮媚于晚節守志俟命兮蹇兹孤高不
可&KR0978;摇兮吁嗟今人莫爾知兮說媚棄正夫何疑兮遯
世無悶聖所韙兮彼美君子其德可與比兮
題道原所作墨蘭蕙四首
有草維蘭兮在彼中阿上蔭幽篁兮白石峩峩雪霰交
零兮歲冉冉其幾何百卉憔悴兮為憂孔多嗚呼保此
貞節兮其心靡他
蘭之花兮有苾其馨蘭之葉兮其色青青嗟蘭之生兮
獨耿介而幽貞我思古人兮言掇其英
有草維蕙兮生於林坳與荃為類兮與蘭為曹蕭艾離
羣兮不復混淆其敢自棄兮化而為茅
蕙之花兮叢生而馤蕙之葉兮可紉以佩擥芳菲兮勿
使蕪穢鶗鴂鳴兮不瑕有害我思靈修兮歲月其邁
不繫舟漁集卷二
