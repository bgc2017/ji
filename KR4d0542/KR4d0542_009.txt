不繫舟漁集卷九目錄
七言絶句
送章好德還京二首
題菘菜圖
赤城春曉圖
清港渡
題獻狻猊圖
戊子元日客中有感二首
題花竹翎毛四首
題梅花二首
東坡遊赤壁圖
題畫
白蓮圖
溪山秋意圖
題戴悦齋兄弟墨蹟
王子猷訪戴圖
即事漫題十首
烟江叠嶂圖
八月十六夜憶何汝樵林希顔追思往事悵然
傷懷二首
貞婦祠五首
題蠏
子昂圖
秋雨四首
棘上雙禽
劉景玉贈蕙花口占絶句謝之
景玉和韻來覓荷花復成二絶送花與之
贈星士陳光大三首
題水仙
送牛德大二首
蘆溝曉月圖
翎毛
陶隱君畫像
李息齋竹
覓熏香
己巳元日客中二首
久雨二首
藏春亭四首
春日送别
題顧仲華扇就送之京
題明妃圖
題畫
不繫舟漁集卷九元陳高撰
七言絶句
送章好德還京二首
海青大影落波間使者樓船六月還水底蛟龍眠不起
順風打鼓過成山
北望燕山倚舵樓水程十日到通州宸居縹緲青霄上
閶闔門開拜冕旒
題菘菜圖
栗里園荒舊日歸手栽菘菜雨根肥只今客裏看圖畫
惆悵紅塵滿目飛
赤城春曉圖
曉日霞光映赤城瓊臺天近碧雲生世間車馬紛如螘
誰聽仙人弄玉笙
清港渡
清港磯頭坐夕陽蕭蕭隻影寄他鄉天邊不盡青山色
若比羇愁愁更長
題獻狻猊圖
西域狻猊百獸豪照人閃閃紫金毛當年入貢來疏勒
誰向明堂諷旅獒
戊子元日客中有感二首
慈烏繞樹聲啞啞新年見汝更思家弟妹堂前稱壽酒
吾身漂泊海天涯
生平若有文章癖老大仍悲歲月增館閣祗今招隱逸
吾曹何日見飛騰
題花竹翎毛四首
棠梨三月吐花齊布穀飛來樹上啼想見小園微雨過
春光都在石欄西
梨花沐雨帶嬌羞獨立枝間一鳥幽若遣美人初睡起
定應無處著春愁
秋林物色晚凄凄寒雀飛來棘上棲最愛石根青竹好
天空不見鳳凰啼
乾坤寥落歲將闌竹葉梅花獨好看可惜幽禽棲不稳
霜風日暮羽毛寒
題梅花二首
夜宿羅浮酒半酣霓裳夢裏舞毶毶覺來月在梅花樹
無限清愁落海南
西湖載酒負幽期想見梅花似舊時曾憶倚忩清夜看
雪晴月照過牆枝
東坡遊赤壁圖
石壁懸空樹影枯江船載月鶴鳴孤須知蘇子登臨地
不是英雄戰鬭墟
題畫
夕陽凝紫滿秋山松下茅亭只數間獨掉小舟溪上去
何人得似老翁閒
白蓮圖
佳人翠袖玉為容淪落清波恨最濃千載香魂消不得
至今化作白芙蓉
溪山秋意圖
古木槎牙夕照間蕭蕭秋意滿溪山東風擬覓玄真子
不見漁舟繫石灣
題戴悦齋兄弟墨蹟
戴家伯仲舊知名聞道臨池筆意精今日曉忩看墨蹟
風流髣髴見平生
王子猷訪戴圖
月照清溪雪滿山孤舟乘興只空還一時來往同兒戲
底事流傳滿世間
即事漫題十首
日日四山黃霧昏時時戰鼓響江村愁看春色隨流水
那得開懷對至尊
年年花發可憐春今年見花愁殺人不是風光近來别
祗緣兵戰此時頻
連年築寨向山中曉起俄看野火紅三百壯夫同日死
千家居室一時空
老翁憶子哭聲哀婦怨征夫去不回前日山中新戰死
昨宵夢裏見歸來
悍吏登門横索錢人家供給正憂煎官糧須借三年後
軍食尤居兩税先
農父江邊立荷戈無人南畝種嘉禾今年妻子愁飢死
活到明年更奈何
竝海居人不種田捕魚換米度經年釣船漁網都狼藉
老穉流離哭向天
將軍披甲氣如霓猛士撡戈命若絲高坐談兵真莫敵
前驅戰死竟誰知
江海波濤日日生山林豺虎復縱横老夫僻在深村住
恰似春蠶繭裏行
兵革相尋餘十年十人九死一生全近聞關陜王師出
何日南來掃瘴烟
烟江疊嶂圖
烟波十里楚天長疊嶂青青入渺茫江上漁舟原不繫
祗應招我釣滄浪
八月十六夜憶何汝樵林希顔追思往事悵然
傷懷二首
月滿空階獨自行思君偏動舊時情少年相見今頭白
幾度中秋看月明
昔年曾憶夜相過共賞清光對酒歌天上月明還似舊
故人分散奈愁何
貞婦祠五首
處之麗水葉氏女嫁為潘家婦處陷葉氏歸家從父
母居白巗砦中與弟婦王氏以死自誓賊至王先自
經死葉與其妾新葵相隨投火酒甕中甕破因投崖
下死鄉人為立祠焉
白巗山砦白雲根剪紙那招節婦魂澗水流乾崖石爛
精靈終古在乾坤
女子歸寧婦有夫妾知事主肯逃逋葉家一旦三人死
貞烈同門絶世無
玉質追隨捐絶壁悲風蕭瑟起長杉舊傳古嵊青楓嶺
今見高溪白石巗
紅巾攻破處州城多少男兒入虜營何似婦人能守節
千年英氣死如生
白石山頭貞婦祠鄉人時節薦香粢憑誰收入春秋筆
節義堪為後世師
題蠏
昔年作客到淮陽飽食霜螯一尺長幾度秋風橙子熟
樽前空對菊花香
子昂圖
風動秋山日已晡舊時林苑盡荒蕪王孫去國猶無恙
解寫江南竹樹圖
秋雨四首
九月以來天色晴一朝風雨悶還生客鄉白苧那禁冷
滄海歸舟未可行
牆邊黃菊開正好曉來雨過盡離披客裏寧悲秋色老
遥憐打損故園枝
雨脚黃昏萬點齊只愁入夜更棲棲家書可忍題燈下
歸夢那能到屋西
老親憶子海城邊舍弟思兄風雨前秋水夜來添一丈
括溪應望下灘船
棘上雙禽
幽禽並立羽毛齊日落風寒棘樹低擬待洛陽春色好
牡丹枝上伴鶯啼
劉景玉贈蕙花口占絶句謝之
故人曉剪盤中蕙遣致雙枝几案前祗恐鼻根勾引慣
朝朝凖擬送新鮮
景玉和韻來覓荷花復成二絶送花與之
荷花花落蓮房在不似蘭蕙殞風前謾遣數朵供玩賞
深憐佳實倍芳鮮
覓花仍許為開筵瓶罐應簮置席間但得雙樽浮綠蟻
不須多品競紅鮮
贈星士陳光大三首
有客布衣紗帽烏相逢華髮更清癯曾聞歷卜青雲士
他日還應到我無
愛汝讀書不作吏少年蹉跎今老成日日開簾肆中坐
高談禍福使人驚
底用贏糧去遠遊只將竒術動公侯京都春色濃如酒
三月鶯花滿御溝
題水仙
深冬霜雪送年華野草全枯木作芽賴有小園春意在
新開無數水仙花
送牛德大二首
送别都門酒半酣綠楊芳草憶江南故鄉聞道風塵起
欲寄家書不忍函
四月西湖景最竒使臣行役到家時畫船載酒輕輕蕩
紅袖籠笙細細吹
蘆溝曉月圖
蘆溝橋西車馬多山頭白日照青波氊廬亦有江南婦
愁聽金人出塞歌
翎毛
幽鳥毛翎也自竒竹邊孤樹立多時祗今何處無羅網
落日空郊慎所之
陶隱君畫像
註就神農本草文高風欲繼大茅君羽衣不受人間聘
句曲山中多白雲
李息齋竹
薊邱墨蹟重今時一尺琅玕價不貲想見小忩秋雨後
酒醒貌得過牆枝
覓熏香
君家自造熏香品絶似番禺船下來謾遣小詩從汝乞
已温微燼待人回
己巳元日客中二首
去年新歲客東甌今歲新年閩海頭北望家山三百里
南風何日送歸舟
老鬢慵梳添白髮客樽強飲對新年此身那似山中鶴
夜夜歸棲碧樹巔
久雨二首
新年新雨連殘臘一月渾無一日晴曉起鶯聲都寂寞
寒深柳眼未分明
春來殺氣連天地海内民生寄甲兵獨客倚欄愁更老
隔牆時聽午雞鳴
藏春亭四首
倚闌祗見四山青竹外牆扉盡日扄絶愛園林風景好
韶華都在水邊亭
亭前花木滿園栽李白桃紅樹樹開春色惱人渾欲醉
雙雙飛蝶過牆來
細聽流鶯宛轉歌對花不飲奈春何日斜醉卧階前草
不覺沾衣柳絮多
好花園裏四時開誰道春光去復來但得玉壺頻送酒
不妨日日共銜杯
春日送别
昨日相逢今日離東風回首日遲遲春深應有梅花在
别後何妨寄一枝
題顧仲華扇就送之京
好向山中草屋幽曉凉隨意到溪流憑君為問金臺客
何似漁翁不繫舟
題明妃圖
明妃出嫁離長安撥盡琵琶悲遠天自是生為延壽誤
至今死後畫圖傳
題畫
華盖羣峰雁蕩南夕陽雨過碧於藍秋風八月凉堪倚
拄杖穿雲看石楠
不繫舟漁集卷九
