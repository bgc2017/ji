不繫舟漁集别集類四(元)
提要
(臣)等謹案不繫舟漁集十六卷元陳高撰高
字子上温州平陽人至正十四年進士授慶
元路錄事未三年輒自免去平陽陷棄妻子
往來閩浙間自號不繫舟漁者至正十六年
浮海過山東謁河南王庫庫特穆爾(原作擴廓鐵木)
(兒今改正)於懷慶密論江南虚實庫庫特穆爾欲
官之會疾作卒蓋當國祚阽危猶力謀匡復
明太祖稱王保保真男子(即庫庫特穆爾)如高者事
雖不就其志亦不愧王保保矣不但詩之足
傳也明洪武初蘇伯衡訪其遺集釐定成編
題曰子上存稿此本題不繫舟漁集不知何
人所改文格頗雅潔詩惟七言古體不擅場
絶句亦不甚經意其五言古體源出陶潜近
體律詩格從杜甫面目稍别而神思不遠亦
元季之錚錚者矣元又有嘉定僧祖柏其詩
亦名不繫舟集見顧嗣立元詩選集中有題
倪瓉芝秀圖詩蓋與高同時然其詩不及高
遠甚今未見其本以集名相亂附著其異於
此庶來者無疑焉乾隆四十一年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
不繫舟漁集原序
子上陳君旣殁之十有八年余過其里從其子訪其遺
稿得詩文總若干首詩為四言為五言為七言為古為
樂府為律為絶凡若干卷文為記為叙為銘為贊為箴
為跋凡若干首加詮次焉釐為若干卷題曰陳子上存
稿俾藏于家叙曰夫所貴乎文辭者非以言之工而貴
之也當理之言斯貴矣其言當理雖其人無足取君子
猶不以人廢言而使之冺沒也況其人若子上者抗特
操於亂世臨患難死生禍福而不易其志不汚其身可
謂賢矣而其言也揆諸往哲而有合傳之來世而無愧
可使冺沒而無聞乎此予于其遺稿所以不能已其情
也六藝百氏之言子上無不學而以求道為急凡詩文
未嘗苟作要其歸不當于理者盖鮮矣自為舉子時其
所作已為流輩推重金華胡仲申先生以古學名嘗傲
視一世人于文章靳許可獨敬愛子上而稱之曰能其
擢進士也朝之名公鉅卿若翰林歐公太常張公禮部
貢公御史吴公助教程公僉謂子上之文宜用之朝廷
施諸典册相與論薦之而子上以親老顧取慶元路錄
事南還赴任未二年度時不可為輒自免去擅兵柄而
倔強州郡間者爭欲子上用之而子上終不為其用周
流東西常使人不知所至未嘗終月淹也最後總戎其
州者必欲脇致之子上遂棄妻子南至于閩又北至于
懷慶尋以疾卒既卒而其文亦無能為收拾者以故平
生所作存者止此云嗚呼得其材于天成其學于已不
獲措諸事業而徒托之述作君子之不幸也至于述作
又多放失不幸抑何甚耶藉非子上所撡自足以暴于
世則天下之于子上何從而知之何從而信之此予之
所以重有慨也其友謝復元氏欲率同志鏤版以永其
傳力雖不逮而未嘗㤀也豈不猶予之情歟豫章揭先
生伯防稱子上之文上本遷固下獵諸子詩上遡漢魏
而齊梁以下弗論可謂知言矣復何所庸吾喙哉前翰
林編修眉山蘇伯衡序
