不繫舟漁集卷八目錄
五言絶句
思親詞
送興童都事還京三首
題畫二首
己亥四月十九夜夢中作二首
題畫四首
題水仙花圖
訪楊汝搢遇其飲醉不相見
題丹邱生柯敬仲竹木
趙子昂折枝竹
絶句二首
雁字
紅葉
題王景略捫虱圖
禽名詩
藥名詩
六言絶句
贈諸葛東山
不繫舟漁集卷八元陳高撰
五言絶句
思親詞
淚滴東甌水思親欲見難水流終有盡兒淚幾時乾
送興童都事還京三首
家臨東海住身共白雲閒不為瀛洲客終年不出山
出山連日雨送客大江潮天際開晴色雲帆去影遥
日照離筵酒風吹去客舟不如東海水相送到神州
題畫二首
烟樹高低綠春山遠近青僧歸雲外寺客坐水邊亭
曉嶂青螺起晴雲白練舒林間茅屋小髣髴似吾廬
己亥四月十九夜夢中作二首
芳草隔平地碧雲生遠天空將舊時泪洒向落花前
烏鵲鳴嘉樹椒花泛瓦尊雙親堂上坐執爵有諸孫
題畫四首
小園桃與李春日競繁華石上幽蘭樹秋來自作花
茅舍雪初消幽忩夜方靜美人期不來月照梅花影
愁來生白髮問爾復何愁應被春光惱多情雪滿頭
芳草綠淨姿開花媚長夏蛺蝶自飛來豈是㤀憂者
題水仙花圖
草木凋零盡風霜送歲華湘江寒夜月獨照水仙花
訪楊汝搢遇其飲醉不相見
為愛揚雄宅擕琴暮往來草玄人醉卧惆悵把琴回
題丹邱生柯敬仲竹木
雲烟連紫閣風雨暗丹邱仙客今何在凄凉竹樹秋
趙子昂折枝竹
帝子啼痕濕湘江暮雨寒絶憐樵采後留得一枝看
絶句二首
地濕泉流礎庭虚石卧雲井欄行小蟻蛛網掛飛蚊
雲合虹腰斷風迴雨脚斜淺灘屯宿鷺高樹競棲鴉
雁字
勢折成千點行開見八分書空有底恨落日映迴文
紅葉
片片染秋霜枝枝映夕陽縱饒紅勝錦只是惱愁腸
題王景略捫虱圖
頭岸烏紗帽身穿白布衫英雄如不遇捫虱對誰談
禽名詩
遊子歸心切提壺看落鴻告天天不語愁殺白頭翁
藥名詩
丈夫懷遠志兒女苦參商過海防風浪何當歸故鄉
六言絶句
贈諸葛東山
丞相名傳萬古遠孫學足三餘試問東山高卧何似南
陽草廬
不繫舟漁集卷八
