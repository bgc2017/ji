不繫舟漁集卷三目錄
五言古詩
寓興二首
閒居四首
出門
掃室
送竺上人歸狼山
戊戌新歲感懷二首
晚歸
雨中有懷季申伯楊彦祥二文友
客吴中詠懷三首
山居
遷居
過俞嶺
泊館頭步
夜泊臨平山下有懷衍道原上人
歲首自廣陵入高郵舟中作
己丑歲元正二日發高郵
晚步
近山軒燕集
青楓嶺王貞婦祠
途中遇雨
感遇二首
過馮公嶺
感興二十五首
喜聞友人來訪
送錢思復二首
送陸有章分題得巽山
汪節婦詩三首
寒江分韻
觀稼
瓜園
送朱維敬奉使還京十首
留别諸友分韻得日字
因彭仲愈歸江東寄屠彦德得東字
題畫
送董重仁
村居
送吴有齊提舉台州醫局
寓真華玄館
渡沂
遊白雲山
怡雲軒為茂上人賦
贈醫者俞明遠
青田山房為劉養愚賦
荼䕷花下宴集時以古人詩莫道春歸有遺恨
典刑猶在此杯中為韻分得典字
遊鳴山寺
登蒼峴嶺
送彭仲愈歸江東
庚子八月遊荃湖登東阜觀新龍湫時同遊子
白修撰一初上人
次日同諸公遊西瀨舊龍湫
為章以元題扇
濯翠亭為閑屋上人賦
葡萄泉
寫興
征婦怨
落梅曲
商婦吟
白紵詞
野菊花
題臨清亭
題滕王閣圖
岳陽樓圖
行路嘆
種藥軒為孫仲誨賦
送孔州判得代歸鄉
懲愆
達觀
題陶淵明歸去來圖
戊戌旦日方謝事閒居
西旅&KR0729;圖
會徐元彬家食櫻桃
讀徐君雲松小稿二首
長行歌
戊戌歲端午寓居慈溪有感
發嵊縣
整書册
秋成大水傷稼憫農有作
過廣福寺石屏山房懷曾子白修撰陳伯清侍
講
郊行
入郭
題高士煮茶圖
為農
擇穀種
白露
治圃有感
同蔣伯威朱德常遊育王山
寄張籌
觀湖
蔣狀元墓
古意
題山居圖
喜雨贈林子卿陳正夫
蘭蕙同芳圖
己亥六月五日趙彦名鄭玄成過寓所飲酒
雜詩十首
懷交川諸友
題張子房歸隱圖
石菖蒲
悼慈童
種橦花
漁溪隱居為俞希聲作
贈薛相士
花圖
容春軒
對菊
題蘭
陸景周東園隱居
送章鍊師
惜别
大水懷何汝樵
松泉舊隱
畫鷹
送商時雨
出吴門有懷聲公
山陽訪懷三首
不繫舟漁集卷三元陳高撰
五言古詩
寓興二首
入山采瓊瑶雲深白石堅瓊瑶不可采中心抱悁悁悁
悁思美人青青見芳草芳草在空山美人隔長道
種花種蘭蕙取士取君子蕭艾不馨香小人混臧否如
何此芳草零落在山林古人不可見悠悠傷我心
閒居四首
今歲厭羈旅歸來田里間棲遲涉春夏居幽心自閒遠
市絶喧啾閉門謝衣冠無營免慮外守拙非懷安晨興
微雨霽課僕往西園嘉蔬摘翠葉時果收朱丸何能謀
生理聊用致盤餐
近舍數畝田深耕藝黍稷黍稷日以茂青青滿阡陌鋤
耘去稂莠經營待秋穡農事果艱辛勞生念衣食雖有
服力勤庶免飢寒迫豐歲或可期優游度朝夕
暇日過南鄰田父喜余至為余具酒漿坐間雜老稚苦
言無殽饈但有園蔬味草率見真情酬酢感深意白日
忽已暮頽然竟成醉所遇聊足懽何用計餘事
陶潛冲曠士棄官樂田園于世百無營唯愛濁酒樽乘
化知委運賦詩多達言我今解簪紱歸來分所安荷鋤
開荒徑種菊葉已繁佳辰步幽隴永日憩衡門前修詎
敢企庶以避時喧
出門
出門尋微徑獨行遶荒村荒村居人少草屋畎畝間雞
犬隱深竹桑麻被長園方春農事興耕者日已繁鋤耘
愧力弱詎知衣食原入山虎狼怒涉海波濤飜徘徊奚
所適顧瞻生永歎抱拙守閭里白日如流丸念昔賢與
哲棲棲不遑安懷居豈余心時乎復何言
掃室
日日掃居室既掃塵復生性癖頗愛淨去塵心乃清居
閒雖少事處世豈無營弱子在襁褓幾時堪使令蹉跎
嘆光景困守限戶庭非無四方志邊隅未休兵遥聞官
車出盡毁徐州城朱門與碧牖回首成榛荆江淮及閩
越寇盜之所經人民苟全活奔走不得寧睠兹蓬廬下
棲遲聊慰情但當勤洒掃讀書飽藜羹萬事委天命何
必求榮名
送竺上人歸狼山
飛雲無定跡有時亦還山飄飄方外侶倦遊終念安晨
興振衣袂登舟泝江湍適意且歸休及此歲未闌狼山
近淮楚中有屋數間燕坐古樹隂濯足滄波寒時招白
鷗鳥永日共幽閒
戊戌新歲感懷二首
青青庭前栢晴日照顔色枝間巢衆禽朝去暮來息中
有烏尾烏能生反哺雛新歲憶慈母獨立意躊躇
北風吹江樹冉冉江雲度隔江山嶺高雲行過山去野
鳥逐雲飛力盡不能隨新年憶親友極目望天涯
晚歸
西崦日初沒遠樹生夕隂晚步草露濕獨歸松徑深入
室載笑言稚子牽衣襟尊中有濁醪可以酌復斟坐來
忩牖白佳月出東林幽情寄觴詠適意㤀華簪自得閒
居理寧憂外患侵
雨中有懷李申伯楊彦祥二文友
幽室隱几臥覺來聞雨聲開忩土痕濕井邊春草生旅
寓惜芳草閑居抱幽情美人期不至誰與共持觥相思
巷南北如隔萬里城
客吴中詠懷三首
歲暮旅懷深憂思怨宵永謀生計何拙悠悠去鄉井百
為無一成壯志欲灰冷寄形天地間冉冉度光景青年
詎長留綠髮變俄頃感嘆起中夜危坐心耿耿幽忩寂
無聲明月照孤影
慈竹冬生筍内芘知其因而我為人子乃獨遠其親親
年迫衰暮問安乖晨昏當門惟弱子耕稼服力勤瘠土
所入薄何以奉甘珍負米愧前哲漂梗慚一身憂心奚
所托仰視南飛雲
弱質難任重晚學終寡得努力希前修駑馬追驥迹羇
旅既荒蕪衰老况侵迫為人生世間所貴能有植倏焉
同物腐豈不深可惕刮摩賴友生庶幾成令德羣居以
遊談於我竟何益矢心苦同志願言慰昕夕
山居
避喧林下居抱病山中臥家貧酒屢空性懶詩慵課禽
聲隔樹啼雲影當忩過獨有采樵人時來慰衰惰
遷居
遷居城南村幽情意所適室廬頗虛敞結構自疇昔側
檜護周垣修竹蔭竒石㳙㳙井泉清靄靄簷雲白去郭
二三里迥與囂塵隔於兹載寢興朝暮靡所迫讀書南
忩下奉食老親側褰裾戲童穉煮茗待賓客身閑貧亦
佳機㤀心已寂旋種園中蔬春葉庶堪摘時危幸安處
生理寧復識雖非曠達夫翫世聊自得
過俞嶺
劉山已行過俞嶺仍嶮巇木橋度水滑石徑臨澗危舉
目惟層峯俯首不敢窺道逢荷擔者相問各言疲嗟予
亦何事跋涉無已時去年此登涉今日復來兹行役豈
吾願倚門無乃思人生宇宙中勞逸誰所為既云有形
累焉能息驅馳
泊館頭步
朝發芳林嶺夜依館頭泊厭兹跋涉勞懷哉田園樂生
理苦艱難歸耕難悠邈貧窶何足憂甘旨焉所托棲棲
道路中素心負邱壑行年三十餘齒牙半摇落良由筋
骨疲豈但質衰弱憂思耿不寐起觀衆星白羣雞鳴江
臯已復戒行客
夜泊臨平山下有懷衍道原上人
泊舟臨平下月出湖水白村墟警羣吠風林振伏翼遊
子多愁思僕夫倦行役開尊欲自醉對酒不能食緬懷
吴中遊詎念飄梗迹衍公與吾諧交誼比金石别來遥
相望何以慰岑寂暫營東去棹即理西征屐
歲首自廣陵入高郵舟中作
北風吹湖水遠行當歲徂孤舟無同人相依唯僕夫遥
睇高郵城彷彿十里餘落日去地遠飛雁與雲俱悠悠
思故鄉邈在天南隅慈親倚門望我身猶道途羇旅豈
足恤但念骨肉疎何當脱行路歸臥山中廬
己丑歲元正二日發高郵
昨日初獻歲今晨發高郵飄蓬無節序此身真若浮晴
日照野水好風順行舟舟人為予祝新年無百憂自笑
道路中奔走何時休朝為吴鄉客暮向淮楚遊安居豈
不願况乃非人謀乾坤無終極江海成淹留俯仰視黃
鵠奮翅何悠悠
晚步
雨霽野色淨杖策步殘陽度橋尋幽徑沿溪遶西莊隴
麥生微秀籬菊散清香行吟來復往零落忽沾裳
近山軒燕集
至正十二年夏四月八日會于張思誠之近山軒時
孔君正夫方自吳回曾伯大陳德華徐德顯金士名
吕敬中盧文威鄭子敬咸在而高亦與焉皆能文之
士酒酣正夫言曰兹集也不可以無記乃命賦詩分
韻取陶淵明孟夏草木長繞屋樹扶疎之句凡為詩
十首嗚呼朋友會合而歡晏詠歌亦古人所重也然
平居無事時而接杯觴弄筆墨此特文人才士之常
耳當兹海内用武之日而吾與諸君居左邑下州得
以恬然安處相與飲酒賦詩為樂豈非幸歟夫樂而
不知其樂者衆人之情也樂焉而不以文者荒于樂
者也今也樂其樂而必以文亦可謂不失其正矣叙
而錄之所以不㤀也
幽軒近青山層簷蔭高木兹晨天氣佳凉雨破袢燠鳴
蟬度新聲叢蕙散餘馥几席具陳列籩豆進殽䔩故人
吴中歸舉酒喜相屬微酣各㤀形起坐命棋局好樂初
匪荒咲語勝絲竹人生百年内光景猶轉轂况當艱虞
際歡會情愈篤酒闌復何言長歌紫芝曲
青楓嶺王貞婦祠
峩峩青楓嶺其下溪流駛昔年王貞婦抱節向兹委婦
本家赤城從夫誓終始國破罹百憂囚奴隸戎士何哉
千夫將悦色思配已良人被殺戮禍延舅姑氏殘生雖
無依大義安敢毁一死誠不難執縛未有以詭詞告將
軍妾豈負君子苟妾能事夫事君亦如此聽妾衰絰除
終當侍牀第軍將聞兹言防虞稍為弛行行至斯地四
顧行且止悲風滿秋山落日啼青兕矢詩寫我心書石
齧我指精神動靈祗血染石為紫躍入千仞淵魂飛魄
沉水至今立祠廟鐫珉著哀誄生懷貞淑姿死為節義
鬼我來撫遺跡泪下不能已因悲丈夫子食禄昧廉恥
堂堂㐮淮帥授城猶棄屣視此寧不愧生存孰如死嗚
呼千載下風化賴綱紀
途中遇雨
出郭天始晴入郊雨仍灑農夫且怨咨况吾行道者前
途上修嶺四顧迷廣埜登涉極煩倦幽思何能寫軀體
父母遺非敢並牛馬立身若未遂勞形亦天假豈無舊
田廬隱居事耕稼垂釣清水濱讀書茂林下歲晚成斯
願今兹未遑暇
感遇二首
慈烏在巢時相依母與子因風出巢去顧影獨千里千
里何悠悠天高露如水烏飛還故枝遊子悲别離
中原有高山檻泉出其隅㳙㳙入溪澗所性良已殊奔
流無日夜東去趨尾閭逝水無回波少壯能幾時
過馮公嶺
絶壁倚霄漢千峯勢如馳何年五丁士鑿石連天梯縈
紆不可上髣髴登峩眉白石齧我足霜風吹我衣前途
政迢遞我已筋力疲寒花道傍開幽鳥林間啼彷徨俯
自慰少憩日已西浮生浪奔走困踣胡爾為他年履坦
道慎勿㤀嶮巇
感興
自漢以來五言之作多矣其善者大抵皆直致無華
飾之辭簡淡而意味深遠下是則雕鏤綺靡不出乎
風雲月露花卉禽魚之間而理趣蔑如也昔唐陳拾
遺嘗作感遇詩詞格高古而新安朱子則病其滛于
仙佛怪妄之說故朱子齋居感興之作乃一寓于理
扶樹道教而辭之要妙特其餘耳殆未易于古今詩
人律之也予客居無事讀書餘暇撡觚染翰適意于
詩得二十五首亦命之曰感興率皆托興成章鄙俚
無文固不敢窺作者之藩籬而視朱夫子之扶樹道
教者夫何敢望獨于陳古道今引物比類意在懲勸
不習于雕鏤而不淪于怪妄則庶乎其萬一焉或可
以俟觀民風者之采擇云爾
混沌既分裂乾坤遂開陳九重不可測八紘渺無垠遥
思天地先一氣應絪緼自從開闢來不知幾千春太樸
一以散智巧方紛紜至化日銷蕩誰能反其淳吾將遺
斯世泰初與為鄰
兩儀辨清濁萬物紛迴互斡旋造化機豈不以理故無
形焉有象彷彿隨所寓太極祗強名駕說無乃固誰能
窮其原逝與遊玄圃
茫茫上古初斯人若麋鹿野處食猩狸虎狼共馳逐皇
天降神聖為氓去荼毒羲農與軒轅奮起相接足乘馬
穿奔牛揉耒種嘉穀皮毛作衣裳巢穴變廬屋元功被
萬世蚩蚩遂生育古來無聖人吾其久魚肉
唐虞邈以遠禹湯亦悠悠周轍一東狩王綱遂漂流春
秋更五霸日月尋戈矛陵夷逮七國斯民益無聊戰血
滿溝塹殺星入雲霄商君佐嬴秦變法開田疇積強至
六世虎噬吞諸侯宰割天下地郡縣羅九州焚書任法
律儒士咸虔劉漢皇起豐沛三尺誅民讐開基四百年
烈烈壯鴻猷惜哉英明主不學道遠謀一時繒狗徒贊
業非伊周遂使皇王政廢墮不復修此機一以失餘恨
空千秋
孔孟起衰世棲遲走諸國一身葬邱墟斯文寄方册淵
然洙泗流浩若江海澤伊人一以遠異端日滋息誘民
猶塤篪竒言勝楊墨亡羊多岐徑周道長荆棘舉世酲
既深何以挽沉溺上帝司民政而乃相滛慝天意尚如
兹滔滔誰與易
崑崙幾千仞王母當中居縹渺三神山盡宿飛仙徒粲
瓊以為糧鞭虬以為輿壽命等天地出入乘空虛此事
古相傳不知真有無但傷世迫阨百歲猶須臾之人果
可見吾欲膏吾車
有生必有死芸芸歸其根靈魄既入土何所藏吾魂世
愚不曉事妄說相循環人物互變幻形散神獨存死生
信如此有身乃夤緣不用男女搆軀體應自完兹理至
昭晰可與智者論
羲和鞭靈車去去一何速乍見升扶桑俄然次蒙谷光
隂既如許人世誠局促胡為有限身乃遂無涯欲夸父
矜其能走遠不知復至今西海上青青鄧林木
策馬吴城西攬轡姑蘇臺寒林噪烏雀故址叢蒿萊登
高忍悽愴懷古思悠哉夫差藉世烈起土殫民財曲木
搆華館離宮蔽層厓嬌嬈醉越女歌舞環吴娃觀樂方
未畢爭霸心已灰不須百歲後已見麋鹿來興亡雖古
有窮欲乃先摧覆車不自戒長使後人哀
青山或可移白石尚可轉志士懷苦心九死不願返首
陽餓仁賢至今激貪愞汨羅沉楚纍千載悲忠蹇人生
誰不死身沒名貴顯胡為草玄人美新思苟免
楚人廢醴酒穆生不復留申公眷恩德終為楚市囚保
身貴明哲知幾諒寡尤後來賢達士誰能繼前修
豪家列華第披金飯珠玉茅屋耕田夫衣食常不足均
為羲皇民胡焉異榮辱遠懷雍熙世寧復有兹俗誰與
開井田吾思食其肉
乾坤奠高卑設位終不易聖人定民志貴賤有常式云
何世道衰習俗長奸慝輿臺百金裘氓賈八珍食賈生
久不作誰為長太息
縹渺浮圖宮儼若王者居列徒二三千僮僕數百餘飽
食被紈素安坐談空虛秋來入租税鞭撲耕田夫不惜
終歲苦徵求盡錙銖野人不敢怒泣涕長欷歔
五侯佳子弟弱冠乃高舉承籍閥閱功官爵紆青組五
馬躍春華一麾守王土誅求肆狼貪立威嚴箠楚斯民
天所眷視之如草屨置官擇賢才兹事由來古君看龔
與黃何嘗有門戶
邊城將家子十歲承華胄腰懸金虎符萬夫擁前後上
馬未勝甲引轡猶脱肘日日驅官軍指麾縱鷹狗生當
太平世無復事爭鬭天家賜高爵膂力吾何有但問祖
父資莫問能事否
客從北方來少年美容顔繡衣白玉帶駿馬黃金鞍捧
鞭揖豪右意氣輕邱山自云金張胄祖父皆朱旛不用
識文字二十為高官市人共咨嗟夾道紛駢觀如何窮
巷士理首書卷間年年去射策臨老猶儒冠
步出城門道忽見羣車馳車中何所有文貝光陸離美
娃載後乘銷金燦裳衣問之何如人云是官滿歸聞者
交嘆息清名復奚為
水生隋侯珠山出和氏璧隋珠光照乘和璧白盈尺舉
世以為寶連城售其直寒者不可衣飢者不可食珠璧
之所存莫夜尋戈戟所以君子人其實在乎德
淳風變澆漓薄俗廢直道吴女市新妝入宮擅華姣中
心苟不美顔色有何好朝來枝上花日暮萎芳草懷哉
空谷人貞潔以終老
大江日以東曜靈日以西在世閱光景倏忽流駒馳繁
華向春開落葉迎秋飛榮枯有常理人生猶若兹愚夫
昧遠識荒滛速其疲誕者蘄神仙不死今有誰何如安
吾分委順以從時
丈夫重意氣不為兒女悲得喪如浮雲戚戚竟何為君
看松與栢歲寒青不移槐柳遇霜露憔悴無光輝懷哉
古之人永與今世違
東風二三月桃李滿名園乘時得其所獨愛陽和恩英
英籬間菊開花當歲寒已無雨露滋兼有風霜患君子
力為善窮達寧復論紛紛競炎熱得意何足言
明明空中月浮雲能蔽之我心忽不樂清夜有所思古
人既云遠古道日以非後生采春華舉世吾誰歸飄風
颯然至吹吾裳與衣恨無雙飛翼遠逝凌風飛感傷復
奮激沉吟以徘徊
悲風西北來樹木聲蕭蕭蟋蟀鳴四壁鴻鴈飛層霄時
光忽已異四序如更徭人生無百年轉矚朱顔凋胡不
崇明德早使勛業昭空悲千載下身死名寂寥
喜聞友人來訪
遯跡向荒郊客身如縶維良朋不我顧出門何所之故
人漢水上悠悠每懷思惠來忽有約風雨無愆期終夜
喜不寐天明起披衣命僕掃齊室拂拭牀與帷臨河望
舟楫行道想逶迤我有一樽酒酒味甘如飴久藏待君
至盥爵共君釃飲酒豈足貴真情良在兹
送錢思復二首
雨晴春正佳潮生日初上出郭送歸人江臯繫蘭槳之
子文章彦儒職困羈鞅三年留海邦聲名動官長故鄉
忽在念束書遂長往上官再三留終焉不可強白雲繞
孤嶼晴煙連雁蕩東風花滿城好鳥鳴三兩子去吾獨
居幽景負心賞
見面方喜熟離别苦多情人生倏聚散猶如無根萍我
從湖海歸眷眷求友生子昔尚淹留今朝舍我行白駒
不可縶何以能合并春江波濯濯猗蘭葉青青采蘭江
之滸與子結同盟豈無桃李花所貴在芳馨願子勿捐
棄歲晏保幽貞
送陸有章分題得巽山
巽山如層臺積翠俯城郭古來秀松櫧玄鳥隱棲閣雨
散飛素雲風靜語丹鶴遊人日躋攀杖履相繹絡陸郎
吴中來雅志好邱壑哦詩松間題擕酒石上酌我性亦
愛山方期結幽約兹為送子去登涉慘不樂遠别已傷
懷真境况寥落佇立睇大江孤舟入冥邈
汪節婦詩三首
彼美汪家婦早年喪其夫煢煢抱弱女上堂奉舅姑舅
姑深見憐問婦意何如凛然秉大義之死矢弗渝託身
事良人豈為存沒殊寧持如花顔甘隨秋草枯夫婦關
風化自古有孀居
采杞南山下杞實何離離從夫未有子夫死身曷依旁
人苦相勸懇懇甘言辭自惟失所天一身將事誰伶仃
奚足惜但恐節義虧白石尚可轉圭璧有瑕疵此心猶
松栢歲晏終不移
烈女無異志兹事今罕聞風俗日以降朝寡暮求姻寥
寥幽谷中乃有如斯人二十守孤幃白首良苦辛旌表
未及門敢勞使者勤孀居寧有為風勵豈無因我歌節
婦詩庶以敦彝倫
寒江分韻
冬雨昨夜霽落日江水寒天影浸澄碧霜風動微瀾飛
來白鷗淨點點下江干更無垂釣者獨立縱遐觀
觀稼
觀稼往西郊徐步尋畎澮離離實方堅彧彧葉仍茷翠
浪翻風動綠雲連野靄稂莠亦盡除螟蠡幸無害功雖
人力成根由甘雨大豐年在今兹一飽已堪賴
瓜園
園瓜有秋實引蔓亦已長蔓長實自大甘美仍内藏可
以解袢熱入口心清凉底言奉玉食未許他人嘗
送朱維敬奉使還京十首
南風吹海水白浪如高山張颿引大舸千里瞬息間紛
紛南來使多從海上還早晚至京邑復命趨朝班
桓桓朱將軍丞相所掄擇才過千人俊勇為百夫特徵
兵來海東泛舟返燕北觀其磊落懷終當獻竒績
重臣居省臺銓衡握清選州郡富官僚將帥豈疎遠君
胡招不留得非厭軒冕麒麟使可羈夫豈異羊犬
將軍有雙劍吐氣光如虹元是龍所化一雌與一雄指
揮走妖魅奮擊生秋風何時用神武與國成殊功
盜賊起㐮穎延蔓梗江淮征伐六七載道途猶未開孰
為豪傑士首義羅羣材共成中興業紀功于雲臺
昔在有虞氏修文格三苗孰知荷戈甲敵愾毗清朝行
師不負糧出沒如風飄寄語山西將功高無自驕
吴郡甲天下城郭何崇崇倉粟數百萬惜哉飽羣兇諸
將未平賊朝廷已論功將軍有深計何不覓侯封
庸醫疾多死扁鵲廢居閑羣工毁大木巧匠在傍觀追
奔策駑蹇擊隼舍鷹鸇嗟哉朱將軍懷才空自憐
新垣欲帝秦魯連思蹈海片言解羣紛高風凜千載自
古有豪雄而今竟安在君去當努力吾將逐樵采
離别最傷懷况兹風塵際日日送行人為君獨增嘅浮
雲多北飛江流向東逝執手愬青天英雄豈終滯
留别諸友分韻得日字
寒色滿大江北風吹落日停舟别諸彦中懷抱湮鬱夤
緣結金蘭深固比膠漆佳會不可常歲晏改寥慄居者
成淹留行者念家室分携在俄頃東西永相失俯視流
波去仰看飛鳥疾人生如浮萍乾坤渺蕭瑟
因彭仲愈歸江東寄屠彦德得東字
歲暮送行舟憂心鬱忡忡因懷平生友寂寥青山中豈
意松栢姿乃在樗櫟叢經年羇旅别十里夢寐通邊城
多鼔鼙志士憂世同劇談念終夕道遠無由逢浮雲隨
風至江水日夜東思君何時來掻首望飛鴻
題畫
天高白露下空山秋寂寥尋真入谷口幽景如見招白
石可礪齒古木堪懸瓢為愛琅玕淨不知歸路遥
送董仲仁
我歸自京師萬事成懶拙棲遲衡門下不出動經月非
厭漫浪遊時事與曩别世路多榛棘盜賊殊未滅淮泗
天漲塵汝穎地流血元戎綂貔貅冬夏猶薄伐徵需遍
郡邑供億到貧乏百物價騰湧貴糴珠璣埒持錢入虛
市所索每空缺如無三月聚詎免糧糗絶斯時為羇旅
章甫適諸越壯哉董氏子出門志軒豁誓覽山水竒徑
往度西浙嗟我肩暫息羨子興莫遏作詩送遠行極目
江海闊
村居
村居遠城郭來往無雜賓讀書茅屋下無營存道真羹
藜飯脱粟聊以度昏晨自予入京華歸來屬風塵州里
經變改親舊多漂淪安全亦以幸荒僻詎敢嗔娟娟東
園竹冉冉南山雲虛簷噪乾雀方池躍遊鱗閑觀契心
賞靜處與物親明年繫官守懷此夢應頻
送吴有齊提舉台州醫局
嶄嶄天台山玉立東海湄芝草生其阿碧色甘如飴昔
年劉阮輩采之療長飢邱陵變深谷寧復思來歸神仙
竟何事絶物祗自怡今君捧檄去遥與猿鶴期優游百
僚底白日和天倪山中固云樂民瘼當春思
寓真華玄館
本性愛邱壑宦遊違素心所寓得幽勝亦足散袢襟娟
娟泉石淨幽幽松竹深晴旭破嵐影層雲結崖隂誰信
居城市有此佳山林虛曠情以適冲寂道所任持觴玩
嘉卉欹枕聽鳴禽佳時苦無策于世且浮沉
渡沂
昨日發河陽今晨渡沂水驅車遠行邁計程行未巳曠
野人煙稀朔風塵沙起蕭條歲華暮慘淡日色死悠悠
望京國悒悒念鄉里功名亦何為行役信勞止乃知達
道人不慕外榮美守真始全天徇物固㤀已春風舞雩
樂懷哉曾氏子
遊白雲山
青山引幽興擕朋來遊歌攀援徑邊樹逶迤上坡陀山
空林無鳥天闊北風多黃菊餘秋英紅葉辭霜柯入深
得禪宇結構依巖阿幽僧具名饌似喜人相過淹留竟
日暮談笑仍婆娑人生苦物役適意能幾何乘閑數登
眺勿用悲蹉跎
怡雲軒為茂上人賦
白雲非可說自適靜者心上人依雲住過軒松近林雲
生從何來雲歸無處尋霏霏弄光影靄靄度輕隂含風
乍承宇散空俄作霖終日覽變態不知飢渴侵至樂得
冥契宴坐豁冲襟干雲豈有意寓物隨所任真趣祗自
解欲言遂成瘖傍人有問者微笑撫瑶琴
贈醫者俞明遠
俞君昔儒冠讀書四明下簡册夜鑽窺詞章晝揮洒苦
厭功效遲迂緩世所捨閉門習方伎探賾非苟且貫穿
岐黃篇出入盧扁冶業成無全牛開戶應求者投劑始
下咽愈疾猶解瓦活人術有神利物功豈寡聲名在公
卿邀請致輿馬養生理自足交遊貴不假移家九龍山
泉石趣仍雅尋山陟嶔岑采术瞰幽閜予藥或焚券種
杏當滿埜吾衰苦多病坐久痿及骻肌膚日已枯顔色
何由赭刀圭倘可分相依作鄰社
青田山房為劉養愚賦
幽幽青田山積翠高千尋大溪經其南白雲在山隂下
有隱者居卜築邃以深開門面石壁結構依松林牆古
薜荔長砌閑苔蘚侵簷間戲馴鹿戸外鳴幽禽花卉春
佳冶竹木夏蕭森秋宵月照牖冬晨雪明岑塵坌詎能
到車馬絶過臨其中何所有乃有書與琴逍遥足㤀世
俯仰可娱心酒熟聊自醉興來詩獨吟永謝城市喧何
用懷纓簮
荼䕷花下宴集時以古人詩莫道春歸有遺恨
典刑猶在此杯中為韻分得典字
名花開雨中幽姿媚春晚紛披被高樹的爍映林苑白
玉巧雕鏤縞素孰裁剪韶華良在兹紅紫况已鮮忍看
落晴雪清芬委苔蘚鄰酒尚可呼春衣詎辭典懽然集
佳友坐席傍花展折枝插瓶罐摘蕊泛杯盞娱情詠詩
章入耳謝竽阮念兹時事艱日聞報兵燹東溟舞蛟鼉
中州嘯豺犬征伐勞將帥奔走困冠冕吾徒布衣士憂
患聊喜免且盡花下樂亦足慰屯蹇
遊鳴山寺
久聞鳴山佳近郭青可盼煙霞屢有期杖履未能辦兹
晨動佳興勇往續前慢同行八九人亦有總角丱穿林
入小蹊越水闖危棧維時冬十月北風歲將晏清芬蘭
菊在秀色松竹間楓葉黃欲落杞實紅始綻石罅鳴寒
蛩峯頂度鳴鴈翫覽亦足欣登陟仍喜慣巖根古招提
殿宇瞰溪澗粉壁苔蘚蝕虚室鼯鼠瞷因觀真境空愈
悟浮生幻堅固非椿松逍遥等鵬鷃此身墮塵網何日
逃世患懴悔始自今往者不可諫
登蒼峴嶺
平時愛遊覽客居苦局促閑擕青藜杖步繞山之麓峩
峩蒼峴嶺躋攀信吾足苔滑石﨑嶇林深徑紆曲勇往
指前岡忍喘出幽谷西日映衰草朔風振枯木玄蟬寂
無聲飢鼯走相逐朱實垂枸杞黃花吐寒菊徙倚憩巖
端顧招友與僕須臾至絶頂太湖在我目白波何茫茫
勢與滄海屬北望平埜闊原田布棋局澄江杯杓小句
容蟻封伏天地信覽廣吾身渺如粟因思去年秋出遊
壯輿輹志將渡江湖歷覽徧坤軸逶迤陟陽華迤邐登
涿鹿躡雲上泰岱尋仙入王屋遥觀峩眉雲遂采崑崙
玉屬兹時險艱風塵滿平陸羣偷起淮穎官軍向曹濮
淹留經春秋未遂償所欲朝廷尚憂虞我何怨拘束回
首望南越華盖倚天綠草堂在其下石田猶可菽悠然
動歸興何當跨黃鵠
送彭仲愈歸江東
平生湖海間求友亦云衆知君苦恨晚翩然鳥中鳳論
心一語合結交萬金重去年來吴門夜宿幾回共春秋
談王霸功烈卑管仲詩章頻倡和出語或嘲哢君才千
里驥奔風勒飛鞚手持溪子弩百發靡不中愧我策駑
駘追逐勞縱送别離每興懷神交屢形夢關山草木落
雨雪作寒凍還家有程期舟楫清晨&KR0978;吾亦東南歸歡
會從此壅豈不念留處時節傾酒甕風塵起淮穎干戈
滿梁宋蕭條羈旅中日夜成憂恐鄱陽冬魚肥盤飱足
朝供讀書待時清懷才豈無用深廣須渟瀦菑穫在畬
種臨分出肺腑肯為兒女哄他時遥見思持此幸吟諷
庚子八月遊荃湖登東阜觀新龍湫時同遊子
白修撰一初上人
適意訪林泉尋幽入山谷緣崖上嶔崎披榛轉屈曲俛
首神龍居萬丈闞坤軸空虚穴玄竇鏦錚溜寒瀑隂晴
變須臾靈怪閟幽獨窮源倦躋攀坐憩縱遊目纖纖石
上荃娟娟澗邊竹飛雲度前岡鳴禽在高木於兹得蕭
散悠哉遠榮辱任達遺外紛希真企芳躅未遂琴高期
且從初平牧
次日同諸公遊西瀨舊龍湫
昨日涉東巘今晨窮西瀨徑路稍平夷巖石亦竒怪泉
源從何來飛流宛如帶龍居餘舊跡窟穴分小大遷徙
自何年詎測神靈會胡為數變化無乃厭汚穢至今邇
吾室足跡未嘗屆清遊因佳朋景物固有待又聞石甕
潭迥出煙霞外暫歸憩疲倦登覽明當再簮纓久已投
邱壑素所愛于世復何營逍遥以終歲
為章以元題扇
章生方少年早負英銳氣鳳雛非凡姿驥子有遠志出
言如抽絲所好在文字訪我容城下頻來見真意我衰
百無能悒悒處城市歸田違本懷褰裳掛塵累時事屬
多艱交遊嘆疎棄念昔與若翁敦篤金蘭契斯人不可
見對汝亦頗慰揉木就方圓刮鏃出銛利努力事詩書
他年看成器
濯翠亭為閑屋上人賦
孤亭依山構松竹環蕭森霏霏洒空翠翳翳生凉隂宴
坐湛以寂幽棲窈而深高人久忘世于焉冥道心
葡萄泉
薄遊蓀草湖載觀葡萄泉中流湧微沬何處通靈源出
竅蛟珠迸浮波魚目圓髣髴秋架上纍纍佳實懸象物
形有類托名美斯傳我欲醖為酒飲之應得仙勿令濯
塵足汚此清且漣
寫興
采葉莫采葛摘花莫摘李葛葉能庇根李花能結子何
草不生葉何樹不開花從君自採摘不怕損繁華
征婦怨
征夫出門時征婦淚垂垂把酒勸夫飲執手問歸期歸
期今已過更無消息歸朝朝倚樓望只見鴈南飛
落梅曲
梅花開滿枝無奈曉風吹風吹花落盡争似未開時花
開終有落非關晚風惡愁殺愛花人城頭復吹角
商婦吟
嫁夫嫁商賈重利不重恩三年南海去寄信無回言妾
身為婦人不敢出閨門縫衣待君返請君看泪痕
白紵詞
美人裁白紵裂為上身衣塵垢那能汚霜雪映冰肌綺
羅非不貴隨時變顔色何如白紵衣著破絲猶白
野菊花
野菊生籬下開花亦何遲晨霜白滿野金英粲離離幽
香空自媚佳色無人知不如桃與李花發正逢時
題臨清亭
幽亭瞰清泚翠巘環嶔岑涵波闌檻淨遶簷花木深遊
魚弄微影好鳥度輕音歡樂酬芳景欣然會賞心
題滕王閣圖
飛閣臨流構華棟憑虛起感慨古今同登眺江山美詞
翰憶三王笙歌懷帝子寂寞千載餘長天映秋水
岳陽樓圖
巴陵地殊勝洞庭波渺綿層樓碧霄上雕梁綠樹邊想
像對畫圖遊觀阻風烟何由跨黃鵠憑高望遠天
行路嘆
禽鳥各有巢我行獨無家蔓草野多露渺渺天之涯親
識不在傍四顧長咨嗟豈無故鄉念兵革政交加豈無
骨肉情節義乃所嘉白日照青天此身庶無瑕陽林翳
柔條幽蹊破芳葩方春各自媚争姸競繁華佇立愈傷
感憂心復如麻凄凄日將夕迢迢路方賖悲風颯然至
滿目驚塵沙
種藥軒為孫仲誨賦
層軒搆虛敞隱居山谷深繞簷種名藥鋤理力所任枸
杞生夏苗芎藭長春隂綠烟護紫术翠雨滋玄參幽香
既可愛靈根亦易尋養性延壽命攻疾驅邪滛活人醫
國手濟物仁者心佳卉滿園植彼哉奚足欽
送孔州判得代歸鄉
出仕本行志去官豈沽名進退古所重禮讓以為榮孔
均受代歸挽留車不停白駒何皎皎飛鴻獨冥冥南山
有叢桂東籬粲黃英念我久辭禄遲子結同盟
懲愆
生晚搆屯蹇性真離禍尤禄仕以為養反貽父母憂一
身被兹累懲愆豈無由末才任冗職奔走内恒羞斯民
困瘡痏鞭撻忍誅求緩刑志撫字厲節懷清修獨醒衆
所忌讒搆生戈矛夐然空屋中經月成淹留潜棲絶内
外孤坐自吟謳朝看白日出夜覩明星流西風木葉下
四壁蛩聲愁感兹時物變蕭條悲素秋念昔賢與哲艱
危尚拘幽夏臺曾困湯羑里乃縶周屈原忠見放楊肸
賢而囚縲絏苟非罪于人吾何讐知幾昧前訓省躬思
遠猷安得應天運吾道方悠悠
達觀
古今世忽易生死人所同百年駒過隙壽考非椿松胡
為極心意夸毗爭長雄貴賤竟何為愚哲各有終或云
樹名譽可以垂無窮詎知身既沒倏忽猶飄風天地會
有盡人物終漸融堯桀孰是非畢竟成虛空所以達觀
士乘化遊區中誰知契兹理吾與訪崆峒
題陶淵明歸去來圖
榮名世所逐好爵人易縻孰㤀軒冕貴而有田園思陶
公令彭澤明哲照幾微晉室日陵替周鼎將遷移歸來
問衡宇幽情託姸辭松菊三徑懷舟車邱壑期冲襟邈
閑曠遠識超轅羲其人既云遠作者今有誰聞風夙所
慕投紱方自兹覽圖成嘆息永言以為師
戊戌歲旦日方謝事閒居
履端佳節至晴旭散寒威習俗競來往閑居免驅馳感
兹歲時返念吾筋力衰求名愧枉已遯世豈遐思詎云
事高尚聊以避艱危白梅發新花翠栢長舊枝覽物自
適意傾觴還賦詩俯仰不愧怍沉淪寧復辭
西旅獒圖
牧野定周命鎬京開辟雍九服成懿德遐陬被皇風迢
迢西方國語言重譯通慕義不辭遠貢獒隨會同四夷
既賓服周道信昭融聖心豈遂移老臣敢㤀忠但恐九
仞山虧此一簣功懇懇訓誥辭燦燦簡册中胡為千載
下畫史誇愚蒙巧將丹青筆極兹摹寫工徒啟玩物志
詎有責難恭願載旅獒篇持之獻九重
會徐元彬家食櫻桃
含桃初夏熟繁實綴柔條映日耀晴午凝露明初朝采
之青眼眩粲若朱唇嬌瑪瑙照冰椀驪珠絢紅綃竒姿
比閩荔美味似江珧佳人玉齒寒文園書渴消念吾困
羇旅覩物心摇摇摘鮮想山圃寵賜懷天朝兵戈遘屯
蹇身跡雙寂寥主人酷好事有酒即見招嘗許徧坐客
分甘及垂髫靈丹入吾口可弭玉顔凋從此化凡骨遐
征隨子喬
讀徐君雲松小稿二首
雨霽石壇淨幽篁生綠隂微風東南來凉氣散衣襟拂
苔坐青石焚香對碧岑細把新詩詠朱絃有遺音
歌詩本情性風雅何寥寥去古益以遠衆巧競諠囂華
木鏤蟲篆綠裳剪冰綃邈哉雲松子孤鳳鳴清朝
長行歌
守節豈為名秉義不顧身于心苟無媿毁譽從他人我
生髮垂白干戈遘邅迍衡門久棲遯故土俄湮淪鳥逝
辭舊巢魚遊避絲緍但知君臣義寧論骨肉親行道靡
朝夕知我惟蒼旻王師在河上四野猶戰塵南征一何
緩忠憤奚由信仰看雙飛翼涕泗沾衣巾
戊戌歲端午寓居慈溪有感
三載滯遊宦荏苒度芳辰屬兹端陽節復來慈水濱居
閑謝人事過從無雜賓酒杯泛菖蒲于以壽尊親開門
青山近霽色曉來新園榴發紅花階草鋪綠茵對物固
可樂感時復酸辛原埜半荆棘江淮尚風塵蕩滌未有
期安居諒無因舉世政沉湎誰為獨醒人載歌哀郢章
掩涕思靈均
發嵊縣
行役苦晝熱戒程當夜闌睡覺呼僕夫出門路漫漫明
月照人影疎星掛樹間流螢點衣袂零落濕巾冠朝遠
剡溪水俄入新昌山屬兹干戈際愈覺行路難愧無經
世資何以濟險艱悒悒抱遠思綿綿起憂端東方忽已
白林鳥鳴間關前瞻石嶺峻喟然發長嘆
整書册
閒居無所營暇日整書册蠧魚生育蕃因悲久為客雜
亂失次序損壞加補飾深好不知疲朝飢至㤀食在昔
手所置經目猶愛惜披閱備餘年豈為子孫積山妻向
我語喪亂日侵迫一身尚為累挾此竟何益撫卷囅然
笑欲應還復默汝言自有理終難已吾癖
秋成大水傷稼憫農有作
農人藝黍稷生理在西疇終歲事耕耨勞勩望有秋場
圃既已築倉庾方期收大風連日雨原野漲洪流萬頃
坐淪沒比屋盡悲愁公私急租賦何以備徵求既伏無
臘儲寧免溝壑憂饑饉乃荐至兵革仍未休民生病方
悴天道邈以幽三復下泉詩慷慨念京周
過廣福寺石屏山房懷曾子白修撰陳伯清侍
講
遊行滯春雨憩息依禪林寺門閉寥閴厓石聳嶔崟幽
禽飛復止修竹何森森賞寂屏塵慮觀空起遐心分榻
坐雲影巡廊步晚隂緬懷玉堂彦曾此共登臨惆悵撫
遺跡石徑蒼苔深
郊行
郊行日遲遲風和氣維穆溝渠水方漲隴麥秀以綠荒
村兵燹餘蕭條數家屋農人重田事偶畊及春燠老婦
餉其夫穉子飯黃犢我本疎散人出遊靡拘束已無簮
纓累但望禾黍熟逍遥樂吾生奚復憂寵辱
入郭
久矣居荒村偶然入城郭疎懶性所成俯仰心内怍物
情多變遷權門勢輝㸌交遊問時事㤀言廢酬酢壯士
山中來羣行競超躍市人盡趨避寧論高齒爵我昔縻
簮纓今兹釋羈縛知止免殆危懷寵嘆零落斯理世或
昧遺訓仰先覺相知憐契闊出酒共斟酌干戈政縱横
盤餐亦蕭索南山筍可嘗西園麥初穫何能久留滯歸
家且為樂
題高士煮茶圖
古皇嘗草木肫肫惠我氓百藥濟夭死五穀養其生維
茶亦地産青青柯葉榮諒非急世用以兹遺芳馨後來
競采摘紛紛事煎烹鬭品俗所尚輸貢官有程竭資困
民力𣙜貨為國經何人繪高士别味試鼎鐺細觀摹畫
工令我感慨并口腹豈足貴思古心怦怦
為農
代耕久辭禄為農乃勞生既有形體累詎免衣食營瘠
土易荒穢鋤理恐弗勝晨出露未晞夜歸月已明避世
敢求逸力作非取贏飢餐有脱粟美味止藜羹屬饜以
為貴奚必膳牢牲玩華徇物役養真㤀外榮陶潜信賢
達千載仰其名
擇穀種
力穡已就斂嘉種及時收辛勤手自擇預為來歲謀秕
穉悉遺棄稊稗寧復留去稿曝以日入窖藏諸幽及春
農務興荷耒向西疇持兹佈隴畝可以望有秋生理在
農事朝夕不遑休躬稼聖攸尚素餐賢所羞耕作信艱
食俯仰庶寡尤
白露
白露凋野草天氣凄以凉思親感時節悲哽涕其旁念
昔負米歸曷以奉高堂禄養豈不願耕耘徯時康風木
動哀怨溘焉以淪亡歲月東逝波幽壌路茫茫遊魂何
所之終古隔容光瞻彼反哺烏翩翩載飛揚蓼莪不忍
讀仰視天蒼蒼
治圃有感
晨興荷鋤出蔬圃聊自治去草絶其根勿令生蔓滋嘉
蔬日以長惡草日以衰手植葱與韭青青滿秋畦盤餐
豈不足采摘有餘悲昔為甘旨具今兹將奉誰倚鋤向
蔬立泪下沾裳衣
同蔣伯威朱德常遊育王山
春晴煙霧開地勝林泉迥杖策隨諸彦尋僧訪幽景古
逕人影稀落日松隂冷徜徉谷鳥散臨憩山房靜玄賞
詎能㤀塵慮從兹屏
寄張籌
遠遊違親戚慰意賴佳朋蕭條荒郊外喜子來相仍雖
敦詩書好恩與骨肉并夜語幾廢寢晚步每同行以兹
故淹留靡知歲月征昨暮别我去擕琴過西坰一日為
九秋咫尺有蓬瀛豈無二三子肺腑與誰明久客非所
樂况兼貧病增西風吹庭樹百感聚中扃盜賊滿滄海
官軍尚縱横東歸無羽翰棲棲愧微生願子數相過庶
幾開吾情
觀湖
勝日擕佳友出郊眺長湖積波何微茫巨浪爭奔趨隱
耳驚萬雷喧空撼千夫上下宇宙混東西垠堮無皛淼
浸百里彿彷吞三吴坤輿拆不合鰲極傾莫扶晶光照
秋日簸弄琉璃珠蜿蜒吴中山黛色青糢糊夫椒據其
左林屋在南隅風前漁舸竝烟際歸帆孤幽浦出菱芡
淺渚生葭蘆濯濯見白鳥汎汎浮青鳬雙眸勞應接宿
酲為之蘇倚樹興不淺哦詩神欲徂念昔天地闢水府
開玄都禹功定震澤周官書具區于今幾千載灌浸無
時枯吴越爭戰地廢興等樗蒱嗟我與諸君勝覽得自
娱不須感今古臨風且傾壺
蔣狀元墓
晚步出西郊逶遲望邱畝松林何蕭森流水在左右孤
墳隱其中斧封猶培塿剥石蒼苔深積土黃葉厚父老
向我言兹墓由來久其人在前世獨擅文章手較藝多
士林精光動牛斗桂折蟾宮枝名冠龍榜首禄仕軒冕
貴勛業汗青有不阿時相懽孤忠志自守寵榮一生前
零落百年後至今存虚墓骨枯名未朽我聞增嘆息懷
古思尚友生雖不同時神交或可取落日啼歸鴉寒煙
瞑幽藪臨風薦秋菊洒涕酹清酒
古意
秋風天雨高狡鶻氣方銳白日逐飛禽肆意飽吞噬如
何鸞鳳姿飢鳴向林際為惡反得食焉能苦磨礪
題山居圖
層巒積翠色中有嘉樹林幽人此避世結屋山之隂擕
琴出山去獨懷千古心知音不可見歸路白雲深
喜雨贈林子卿陳正夫
幽軒對客坐急雨簷前落隂雲破荒原凉風散林薄遥
想東山下苗生青沃若與子結幽期歸來看秋穫
蘭蕙同芳圖
南國多芳草所貴蕙與蘭競秀露霜中同生厓石間青
青綠葉茂蘂蘂紫英繁含風散芬馥映月澹幽閒既保
貞素節永絶芟夷患我欲繼騷客揚舲泝湘沅朝攀猗
蘭枝夕覽芳蕙根雖無遠人寄佩服永勿諼
己亥六月五日趙彦名鄭玄成過寓所飲酒
城居倚邱壑幽徑類神仙佳朋得閑暇來此憩林泉布
席意殊古解衣隨所便蘭香隨風至好鳥鳴尊前高談
雜諧謔清吟代管絃且盡今日醉聊以樂吾天
雜詩十首
凉風何蕭蕭吹我庭前樹落葉辭舊枝飄颻逐風去時
節倏已變奄忽流光騖人生少復老朱顔日非故獨居
待幽期思君歲將暮
東園有芳草叢生滿平地昨日葉青青今日已憔悴榮
枯豈足惜馨香委蕪穢佳人在空谷軒車何時至
明明天上月燦燦河邊星瀼瀼白露零唧唧草蟲鳴耿
耿夜不寐鬱鬱悵多情迢迢思故鄉眷眷懷友生關河
路修阻歲月忽已征安得如澠酒長醉無時醒
昔者子車氏西狩獲麒麟麒麟乃傷死誰知此獸仁反
袂泣魯叟梟獍方成羣麟兮非時出不死奚足珍
死直仗清白此道吾所敦謇謇屈大夫乃獨為其難世
方服蕭艾誰復佩蘭荃遠遊懷故都抱石沈江湍身隨
流波遊名與白日存千年汨羅水不愧首陽山
荆卿適燕市慷慨無人知飲酒對屠狗擊筑過漸離如
何田光子進賢獨見推匕首入咸陽一去不復歸縱使
秦王死寧扶燕國危
豫讓臣智伯報之以國士吞炭思報讐高誼照青史丈
夫千金軀一死為知己獨憐齊王横衆客寧同死
有客山中來遺吾青色銅欲鑄菱花鏡空照姸媸容留
之為莫邪可以斬蛟龍世無歐冶子詎忍委庸工
精衞填東海銜土無時休東海填不乾口血如丹流人
皆嘆精衞勞生何拙謀胡為反役物營營春復秋
天地生衆人豈無賢與愚徇名乃烈士貨殖唯貪夫白
日催容顔朝榮還暮枯倏然隨物化處世竟何如種蘭
滿幽室願同君子居
懷交川諸友
積雨開霽色和氣散微烟遊情陟層巘凝涕望交川青
天何漠漠白鳥去翩翩遥思羣彦集從之路渺綿
題張子房歸隱圖
平生三寸舌乃為帝者師韓讐既已報漢爵焉能縻歸
隱豈㤀世明哲諒知幾獨有鴟夷子千載共幽期
石菖蒲
石上種菖蒲盆中蓄清泉托根不待養翠葉何鮮鮮沃
土生蕭艾青青當路邊蕭艾人所惡菖蒲人所憐
悼慈童
慈童我愛子聰慧殊可憐五齡解人事頭角何嶄然朝
餐侍我食夜宿就我眠羣兒競嬉戲端坐舒以安有時
弄筆墨塗抺笑且言我族日衰冷俟汝興我門胡為遘
瘧疾奄爾歸重泉幼穉何所依哀哉彼蒼天娟娟秀眉
目夢想在吾前鮑靚尋故井羊祜憶遺環汝魂尚有知
念我當來還再生為父子慰兹衰暮年
種橦花
炎方有橦樹衣被代蠶桑舍西得閒園種之漫成行苗
生初夏時料理晨夕忙揮鋤向烈日灑汗成流漿培根
澆灌頻高者三尺強鮮鮮綠葉茂燦燦金英黃結實吐
秋繭皎潔如雪霜及時以收斂采采動盈筐緝治入機
杼裁剪為衣裳禦寒類挾纊老穉免凄凉豪家植花卉
紛紛被垣牆于世竟何補爭先玩芬芳棄取何相異感
物增惋傷
漁溪隱居為俞希聲作
幽人事隱遯結屋溪山居浮波繞闌檻白鷗戲庭除沿
溪盡漁者日日溪中漁東風二三月綠水泛菰蒲漁舟
倚南岸垂綸得嘉魚臨流買魴鯽無復煩招呼徐傾缶
中酒旋摘舍後蔬烹鮮具盤餐舉觴對妻孥懽然醉自
語榮名竟何如信知軒冕貴不及隱者娱
贈薛相士
客有薛相士訪我高士廬謂我有殊態耳白面不如伊
昔歐陽子有相與此符嘉名動天壤千載流聲譽我聞
笑且謝造化成吾軀窮通及壽夭賦子終不渝惟有文
字功可以勤力圖垂輝沒世後照映青簡書非敢望前
哲庶免同下愚素心固所願子意無乃諛兹言如果售
吾生更何須
花圖
嘉卉各自媚敷榮發光輝根異葉亦殊花開不同時鮮
鮮映幽戶一一含妍姿乃知造化功榮華俱有期芳菲
如可采勿令傷暮遲
容春軒
層軒結構幽當忩蒔花木簷雲棲夕隂庭鳥鳴晨旭四
時景物佳早晚風氣淑主人頗解事洒掃置書軸擕琴
來佳賓開尊瀉&KR0812;醁微酣有餘懽諧笑春意足寧知城
南居秋風滿茅屋
對菊
佳菊性所愛金英霜後敷見之開旅懷移植向庭隅豈
無杯中物幽賞與誰俱今晨佳友過花下共懽娱西舍
新醪熟足以供所須
題蘭
幽蘭石間生自與蕭艾異開花霜露中顔色靡憔悴空
山無人知誰擕筐筥至終焉抱國香百草不敢蔽冷風
颯然來芬芳滿天地
陸景周東園隱居
陸生東園隱風景一何佳既載陶潛菊亦種邵平瓜于
焉識真趣寧復慕榮華回顧殉名者簮纓何足誇
送章鍊師
山城值徂歲羇思鬱難宣幽人從何來笑言接清温出
遊同策杖相遇輒傾尊飄然忽辭去寥廓羡孤騫
惜别
江山無行人天寒况風雨出門辭友生情深别良苦褰
衣感繾綣豈不念留處高堂想歸期歲月不我與停舟
且勿迫傾尊出清酤酒短意更長含悽我無語
大水懷何汝樵
玄冬降大水高原流白波出門無舟楫念子抱沉疴空
慚乘輿友歲寒心靡他不能裹飯往孰聽鼓琴歌世情
日迫阨四郊鬭兵戈雖出龍蛇歲賢人猶網羅達生固
委運天意竟如何我身久行役暫喜歸林阿交朋各憂
患蓬蓽誰經過感時少娱樂索居嘆蹉跎安得扁鵲術
起子同婆娑
松泉舊隱
彼美嘉遯士築室山之陽山根多松樹源泉出其傍歲
寒色青青雨霽聲浪浪飲水解我渴餐松以為糧已無
軒冕念寧復事紛攘丈夫重出處隱顯各有方豈其愛
松泉而與世相㤀懷才成濩落適意聊徜徉當知衡門
隱不似接輿狂
畫鷹
淮公所藏鷹年代不可校惟于素絹中彷彿見形貌骨
格聳蕭森神氣張雄鷔古人毫端妙今世豈能到掛之
空壁間簷雀不敢噪秋風天宇高呼哨欲騫蹈我觀英
俊姿感激成憤懊鴟梟羽連翩狐兔影顛倒非無鳳與
麟潜伏在深奥借爾雙翮健為我作司虣
送商時雨
昔我到黃巖日與乃翁遊汝時在襁褓索栗聲吚嚘到
來十八年相逢向東甌汝才正英發我已霜滿頭客居
喜鄰近朝夕慰羇愁吟詩出秀句窮經企前修將迎無
虛日禮數亦何優竒毛覩鸑鷟名駒見驊騮忽來與我
辭歸途戒清秋前日送乃翁作惡獨未瘳今晨汝復去
吾亦難久留維時尚艱危武臣奮干矛王師過淮甸指
日清遐陬愿言藴竒璞磨礲待搜求崇山覆簣積源水
盈科流期汝在霄漢顧我終林邱臨分曷為贈愧無琛
與球采蘭江之滸聊以寄綢繆
出吴門有懷聲公
牽舟泝滄波回首遠城郭人家渺煙靄佛塔倚寥廓曠
埜鴻鴈飛沉吟西日落懷兹物外侶白雲何悠邈
山陽詠懷三首
平生高世志耿介無俗情自予出山來始為塵網縈強
飲事俯仰内媿常交并立身自有道胡為日營營朝飲
淮河水暮宿山陽城淹留非所樂羇旅竟何成
旅寓意多違百感中夜集本來麋鹿性誰甘白駒縶緘
默非㤀言枘鑿恐難入榮名亦何用令德苦未立念兹
日月逝少壯懷靡及歸哉復歸哉江湖風浪急
淮水清且長遠天望冥邈野草正萋萋幽花何灼灼春
來百物榮禽魚亦飛躍凄然獨客懷有酒共誰酌故人
同鄉子異縣共漂泊朝夕庶往來諧笑慰寥落
不繫舟漁集卷三
