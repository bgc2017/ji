白石道人歌曲别集
番陽姜夔堯章
小重山令
趙郎中謁告迎侍太夫人將來都下予
喜爲作此曲
寒食飛紅滿帝城慈烏相對立柳青青玉階端笏
細陳情天恩許春盡可還京鵲報倚門人安輿
扶上了更親擎看花攜樂緩行程爭迎處堂下拜
公卿
念奴嬌
毀舍後作
昔遊未遠記湘臯聞瑟澧浦捐堞因覓孤山林處
士來踏梅根殘雪獠女供花傖兒行酒卧看青門
轍一&KR0960;吾老可憐情事空切曾見海作桑田仙
人雲表笑汝眞癡絶說與依依王謝燕應有涼風
時節越只青山吳惟芳草萬古皆沈滅繞枝三匝
白頭歌盡明月
卜算子
吏部梅花八詠夔次韻
江左詠梅人夢繞青青路因向凌風臺下看心事
還將與憶别庾郎時又過林逋處萬古西湖寂
寞春惆悵誰能賦
又
月上海雲沈鷗去吳波迴行過西泠有一枝竹暗
人家靜又見水沈亭舉目悲風景花下鋪氊把
一杯緩飲春風影(西泠橋在孤山之西水沈亭在孤山之北亭廢)
又
蘚幹石斜妨玉蕊松低覆日暮冥冥一見來略比
年時瘦涼觀酒初醒竹閣吟纔就猶恨幽香作
許慳小遲春心透(涼觀在孤山之麓南北梅最竒竹閣在涼觀西今廢)
又
家在馬城西曾賦梅屏雪梅雪相兼不見花月影
玲瓏徹前度帶愁看一晌和愁折若使逋仙及
見之定自成愁絶(馬城在都城西北梅屏甚見珍愛)
又
摘蕊暝禽飛倚樹懸冰落下竺橋邊淺立時香已
漂流却空逕晚烟平古寺春寒惡老子尋花第
一番常恐吳兒覺(下竺寺前磵石上風景甚妙)
又
綠萼更横枝多少梅花樣惆悵西村一塢春開過
無人賞細草藉金輿歲歲長吟想枝上么禽一
兩聲猶似宫娥唱(綠萼横枝皆梅别種凡二十許名西村在孤山後梅皆阜陵時)
(所種)
又
象筆帶香題龍笛吟春咽楊柳嬌癡未覺愁花管
人離别路出古昌源石瘦冰霜潔折得青鬚碧
蘚花持向人間說(越之昌源古梅妙天下)
又
御苑接湖波松下春風細雲綠峩峩玉萬枝别有
仙風味長信昨來看憶共東皇醉此樹娑娑一
惘然苔蘚生春意(聚景官梅皆植之高松之下花蔭歲久萼盡綠夔舊歲觀梅於)
(彼所聞於園官者如此末章及之)
洞仙歌
黃木香贈辛稼軒
花中慣識壓架玲瓏雪乍見緗蕤間琅葉恨春風
將了染額人歸留得箇裊裊垂香帶月鵝兒眞
似酒我愛幽芳還比酴醿又嬌絶自種古松根待
看黃龍亂飛上蒼髯五鬛更老仙添與筆端春敢
喚起桃花問誰優劣
驀山溪
詠柳
青青官柳飛過雙雙燕樓上對春寒捲珠簾瞥然
一見如今春去香絮亂因風霑徑草惹牆花一一
教誰管陽關去也方表人腸斷幾度拂行軒念
衣冠尊前易散翠眉織錦紅葉浪題詩烟渡口水
亭邊長是心先亂
永遇樂
次韻辛克清先生
我與先生夙期已久人間無此不學楊郎南山種
豆十一徵微利雲霄直上諸公袞袞乃作道邊苦
李五千言老來受用肯教造物兒戲東岡記得
同來胥宇歲月幾何難計柳老悲桓松高對阮未
辦爲鄰地長干白下青樓朱閣往往夢中槐蟻却
不如窪尊放滿老夫未醉
虞美人
括蒼烟雨樓石湖居士所造也風景似
越之蓬萊閣而山勢環繞峯嶺高秀過
之觀居士題顔且歌其所作虞美人夔
亦作一解
闌干表立蒼龍背三面攙天翠東遊纔上小蓬萊
不見此樓烟雨未應回而今指點來時路却是
冥濛處老仙鶴馭幾時歸未必山川城郭是耶非
永遇樂
北固樓次稼軒韻
雲隔迷樓苔封很石人向何處數騎秋烟一篙寒
汐千古空來去使君心在蒼厓綠嶂苦被北門留
住有尊中酒差可飲大旗盡繡熊虎前身諸葛
來遊此地數語便酬三顧樓外冥冥江臯隱隱認
得征西路中原生聚神京耆老南望長淮金鼓問
當時依依種柳至今在否
水調歌頭
富覽亭永嘉作
日落愛山紫沙漲省潮回平生夢猶不到一葉眇
西來欲訊桑田成海人世了無知者魚鳥兩相猜
天外玉笙杳子晉只空臺倚闌干二三子總仙
才爾歌遠遊章句雲氣入吾杯不問王郎五馬頗
憶謝生雙屐處處長青苔東望赤城近吾興亦悠
哉
漢宫春
次韻稼軒
雲曰歸歟縱垂天曳曳終反衡廬揚州十年一夢
俛仰差殊秦碑越殿悔舊遊作計全疎分付與高
懷老尹管弦絲竹寧無知公愛山入剡若南尋
李白問訊何如年年雁飛波上愁亦關予臨臯領
客向月邊攜酒攜鱸今但借秋風一榻公歌我亦
能書
又
次韻稼軒蓬萊閣
一顧傾吳苧蘿人不見烟杳重湖當時事如對奕
此亦天乎大夫仙去笑人間千古須臾有倦客扁
舟夜泛猶疑水鳥相呼秦山對樓自綠怕越王
故壘時下樵蘇只今倚闌一笑然則非與小叢解
唱倩松風爲我吹竽更坐待千巖月落城頭眇眇
啼烏
白石道人歌曲別集
