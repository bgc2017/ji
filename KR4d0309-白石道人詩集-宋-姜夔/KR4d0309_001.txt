白石道人歌曲卷一
番陽姜䕫堯章
歌曲
聖宋鐃歌鼓吹曲十四首
慶元五年青龍在己亥番陽民姜夔頓首
上尚書臣聞鐃歌者漢樂也殿前謂之鼓
吹軍中謂之騎吹其曲有朱鷺等二十二
篇由漢逮隋承用不替雖名數不同而樂
紀罔墜各以詠歌祖宗功業唐亡鐃部有
柳宗元作十二篇亦棄弗錄神宋受命帝
績皇烈光耀震動而逸典未舉迺政和七
年臣工以請上詔製用中更否擾聲文罔
傳中興文儒荐有擬述不麗于樂厥誼不
昭臣今製曲辭十四首昧死以獻臣若稽
前代鐃歌咸敘威武衂人之軍屠人之國
以得土疆乃矜厥能惟我太祖太宗眞仁
高宗或取或守罔匪仁術討者弗戮執者
弗劉仁融義安歴數彌永故臣斯文特倡
盛德其辭舒和與前作異臣又惟宋因唐
度古曲墜逸鼓吹所錄惟存三篇譜文乖
訛因事製辭曰導引曲十二時六州歌頭
皆用羽調音節悲促而登封岱宗郊祀天
地見廟耕耤帝后册寶發引升祔五禮殊
情樂不異曲義理未究乞詔有司取臣之
詩協其清濁被之簫管俾聲暢辭達感藏
人心永念宋德無有紀極海内稱幸臣䕫
頓首上尚書
上帝命太祖受命也五季亂極人心戴宋太祖
無心而得天下也
上帝命惟皇皇俶作宋祚五王不綱陳橋之夕帝
服自黃惟帝念民惟民念靖八紘一春不曰予聖
璇題玉除龍路孔蓋得之非心遜亦云易有弟聖
賢我祚萬年十世之後乃復其天
河之表破澤州也李筠不知天命自憑其勇不
能降心以至於叛而死也
河之表曰上黨彼耽耽踞奥壤交韔百斤不如一
仁撥汗千里莫能脫身帝整其旅疇曰汝武心飛
太行膽落戰鼓
淮海濁定維揚也李重進自謂周大臣不屈於
太祖作銕劵以安之猶據鎮叛
淮海濁老將戾帝心堯舜信在劵外汝胡弗思與
越豨輩皇威壓之燕壘自碎維宋佐命維周碩臣
汝獨狐疑用殱厥身
沅之上取湖南也湖南有難乞援於我至則拒
焉我師取之
沅之上故王都今焉在空雲蕪勢危則嘑勢謐則
叛背予德心繄爾作難東届巴邱西盡九疑蠻師
委伏願還耕犂岧岧鎮山火德之紀眞人方興百
神仰止
皇威暢得荆州也我師救湖南道荆州高繼冲
懼歸其土
皇威暢附庸讋渚宫三月春草發漢家旌旗繞城
堞小臣不敢煩天威再拜敢以荆州歸帝得荆州
不爲喜百萬愁鱗濯春水
蜀山邃取蜀也孟昶恃其國險且結河東以拒
命兵加國除
蜀山䆳蜀主肆謂當萬年不亮天意帝曰全斌汝
征自秦關門不守吏啼白雲帝曰光誼汝征自峽
瞿唐反波助我肆伐蜀人號呼乞生于師蜀囚素
衣天子憐之
時雨霈取廣南也劉鋹淫虐我師弔其民俘鋹
以歸
時雨霈旱火絶聖人出虐政滅五嶺之君盲風怪
雲毒蛇臻臻相其不仁南兵象陳自謂孔武有獻
在廟僞臣僞主降者榮之叛者生之將不若是彼
死爭之十僞之夷一用此道天祐烈祖仁以易暴
望鍾山下江南也李煜乍臣乍叛勢窮乃降而
我師未嘗戮一人也
望鍾山睇揚子波湯湯雲靡靡主歌臣謠樂未已
詔書屢嘑不爲起釣絲夜緯匪魴鯉長虹西徠波
可履嗚呼憑凌果何恃辯士疾馳拜前陛曰臣有
罪當萬死帝曰盍歸予宥爾我師入其都矢不踐
螻蟻至今鍾山雲猶帶仁義氣
大哉仁吳越錢俶獻其國也
大哉仁萬世輔后皇明明監于下俶若曰亶爲民
封殖一姓吁不仁瞻彼日月爝火敢出震震皇皇
帝命是式吏其稅租府其版圖爾豈固負俾民作
俘維宋之仁中天建國吳山越濤衛我帝宅維俶
之仁世世麗澤子孫來朝車馬玉帛
謳歌歸陳洪進以漳泉來獻也
謳歌歸兮四海一強國潰兮弱國入彼無諸兮計
將安出天不震兮民不荼象齒貢兮沈水輸保室
家兮長娭娛
伐功繼克河東也始太祖之伐河東誓不殺一
人又哀劉氏之不祀故緩取之至太宗始得其
地
伐功繼吁以時烈祖有造太宗濟之河東雖微方
命再世河東雖強卒奪其帥惟漢之葉保于此都
烈祖念汝乃貸未鉏一夫殘生帝也不取雨露既
洽河東自舉河東既平九有以寧嗚呼太宗繼伐
有聲
帝臨墉親征契丹於澶淵也
帝臨墉六師厲胡如雲暗九地帝曰吁胡儆予凖
曰帝毋庸虞晉之謝胡宅夏驕弗懲薄兹野我謀
臧我武揚帝在兹胡且亡椎虞機激流矢一酋仆
萬胡靡勝不戰惟唐虞魄斯禠焚穹廬帝曰吁棄
汝過粤明年使來賀
維四葉美致治也
維四葉聖承烈羣生熙德施浹吁嗟仁兮帝垂衣
澹無爲日月出照玉墀吁嗟仁兮帝乘輅六龍儛
神示下繹鐘鼓吁嗟仁兮周八區耆以醇稼如海
桑如雲吁嗟仁兮
炎精復歌中興也
炎精復天馬度人漢思狄爲懼洛水深深漠雲陰
陰維帝傷心帝心激烈將蹀胡血天地動色惟哀
盡劉馳使之輈包將之矛皇基再峙有統有紀施
于孫子天醻帝仁遹符夢靈遹臻太平
越九歌
越人好祠其神多古聖賢予依九歌爲之
辭且系其聲使歌以祠之
南蕤林南林黃太姑蕤姑太姑林(黃太黃清清清)應南
央央帝旂羣冕相輿聿來我嬀我芸綠滋維湘
林南黃太黃姑蕤姑太姑林黃太黃南(黃清)應南
與楚謂狩在陼雲横九疑帝若來下我懷厥初
蕤林蕤姑黃太黃姑應南林南(太黃清清)應南蕤林
孰耕孰漁勿忘惠康疇匪帝餘博碩于爼維錯
蕤姑姑太黃姑蕤林黃(黃清)
于豆瑶灑玉離侑此桂酒
右帝舜楚調
林南林仲夾林南無黃林仲夾(黃太黃清清清)無南(黃清)
登崇邱懷美功窋䆛在雲其濛享維德輯萬國
無南林夾仲林仲太黃夾仲林無(黃太黃清清清)南無
轍轇轕蹇時宅珠爲橇玉爲車報我則腆不當
南林仲夾林仲太黃林仲林無南林(黃太黃清清清)林
厥拘王旆返風偃偃山鳥呼觚棱晚豐予諶菲
仲夾
可薦
右王禹吳調夾鍾宫
(黃太黃清清清)南林南姑太黃南無(黃清)姑南(太黃清清)無南
雲蒼涼山嶻嶭瞻靈旗闖越絶故宫凄凄生綠
林姑太姑黃姑太姑林南(太黃清清)無南(黃清太黃清清)南
蕪謀臣安在空五湖酹君君毋西入吳洪濤卷
(黃清)無南林南林南黃姑太姑林南(太清)林(黃太黃清清清)
地龍工呼函堅操剡何睢盱彼茁竹箭楊梅朱
無南林姑無林南仲姑太姑林姑太黃(黃清)
壺觴有酎盤有魚千春萬春勿忘此故都
右越王越調無射商
應(黃清)應南蕤應南應(太清)應南蕤姑太黃太太南
凄其我思永矢弗遊鳬曰予肖以璗與鏐載尸
應南(太清)蕤南應(太清)應南蕤姑太黃太
載謁子惠思越翩其來而乘濤駕月
右越相側商調黃鍾商
無(黃清)無仲太仲南林仲林(太黃清清)無林南林仲無太
民荼嬴天紀瀆羣雄横徂君逐鹿傅懸於投匪智
姑太仲太仲林(太黃清清)無(太清)仲林南林無(太清)仲無
伊福或肉以昌或斧以亡謂予復歸有如大江
仲太仲林(太黃清清)無(太清)仲林南林南無黃太仲
我無君尤君胡我慊亦有子孫在阿在崦靈
太仲林無(太黃清清)無
兮歸來築宫崔嵬
右項王古平調無射宫
林仲(黃清)無南林仲太黃林仲夾仲南林仲南黃太
海雲碧兮崔嵬潬上去兮潬下來予乘舟兮遲女
仲太夾仲林仲林仲黃太仲南(黃太黃清清清)南林仲
目屢眩兮漚飛白馬駃兮素縿舞驅銀山兮疊
林南黃太仲太夾太黃無南林仲太夾仲南黃
萬鼓汨予從天兮南逝經西陵兮掠漁浦夫在
太仲黃太仲南林仲南(黃太黃清清清)南林南(黃清)夾太黃
舶兮婦在房風浩浩兮波茫茫瀝予酒兮神龍府
林仲黃太仲林仲
我征至兮無所苦
右濤之神雙調
仲夾仲(黃清)林夷(黃太黃清清清)林仲夾仲太夾太黃夾林
玉副笄錦結褵含清揚兮鬱翠眉嚶嚶歌兮有待
夷黃夾仲(折字)仲(黃太黃清清清)無夷(黃清)仲太夾太黃夾
柳屢舞兮僛僛昔何止兮水湄今何徵兮未來
仲夾仲林(黃清)無黃夷黃夾仲仲(折字)仲(黃太黃清清清)夷
吾無欲兮女之佩羌猶豫兮而裵回黃頭兮呼
(黃清)仲太夾太黃仲夾仲林夷仲夾仲(折字)仲仲夾
風旗尾兮栩栩潮枯兮沙遲將子兮無怒舟去
(黃清)林夷林仲太夾仲
兮無歸花落兮鳥啼
右曹娥蜀側調夷則羽
應南應(太清)太姑應林蕤姑(折字)姑應(折字)應林南應
鞭卧龍躍鏡浦靈之來曀如雨環玉廂翠&KR0813;紛
蕤林蕤姑太姑南應(折字)應南應南林蕤姑蕤林
靈之逝扉出雲我行其野有穱有稌入其闉闍
太蕤太姑南應(折字)應林南林應(折字)應南林太蕤
載歌載儛祓我家室曰予父母高田萊蕪下田
太姑南應(折字)應蕤林南應林(太清)太姑(折字)姑
舄鹵爾澤毋三爾煦毋五益嚴祀其終古
右龐將軍高平調林鍾羽
夷南夷蕤夾姑蕤夾夷南夷蕤夾(折字)夾夷蕤夾蕤
師環城兮鳥不度萬夫投戈兮子獨武車轍厲兮
姑夾大蕤夷蕤(太清)應(太清)應(太清)應南夷蕤夷夾蕤
螗螂怒抗予義兮出行伍詩書發冡兮嗟彼傖
夷夾南夷蕤夾夷應夾(折字)夾夾南夷蕤姑夾大應
父父老死兮後生莫知其故廟無人兮鼠穴堵歌
(太清)應夷蕤夷應
予詩兮詔萬古
右旌忠中管商調南吕商
無(太黃清清)無林夷無無夷林仲仲夾仲黃(太黃清清)無大
愛予親兮保予體將臨淵兮髮上指子青衿兮父
夾仲夷無夷林仲夷無(折字)無(太黃清清)無(黃清)無夷無
爲史不如緹縈兮鬱陶以死豺爲政兮吾已矣
太夷林仲太夾仲無(太黃清清)無夷林仲夾仲夾太無
望奫淪兮倏而逝卧龍山兮若耶水靈不歸兮父
(折字)無無(太黃清清)無林夷無無夷林仲大夾仲夷無
思子雨鳴荷兮風入葦若伊優兮泣未已率我
(太黃清清)無仲夷(黃清)無夷(折字)無
子兮與弟屋陽阿兮招爾
右蔡孝子中管般瞻調大吕羽
古今譜法
合下四四下一一上勾尺下工工下凡凡六下五五一五
黃大太夾姑仲蕤林夷南無應(黃大大夾清清清清)
折字法
箎笛有折字假如上折字下無字即其聲比無
字微高餘皆以下字爲凖金石弦匏無折字取
同聲代之
琴曲
側商調
琴七弦散聲具宫商角徵羽者爲正弄慢
角清商宫調慢宫黃鍾調是也加變宫變
徵爲散聲者曰側弄側楚側蜀側商是也
側商之調久亡唐人詩云側商調裏唱伊
州予以此語尋之伊州大食調黃鍾律法
之商乃以慢角轉弦取變宫變徵散聲此
調甚流美也蓋慢角乃黃鍾之正側商乃
黃鍾之側它言側者同此然非三代之聲
乃漢燕樂爾予既得此調因製品弦法并
白石道人歌曲卷一
白石道人歌曲跋
歌曲特文人餘事耳或者少諧音律白石留心學
古有志雅樂如會要所載奉常所錄未能盡見也
聲文之美槩具此編嘉泰壬戌刻於雲間之東巖
其家轉徙自隨珍藏者五十載淳祐辛亥復歸嘉
禾郡齋千歲令威夫豈偶然因筆之以識歲月端
午日菊坡趙與訔書
至正十年歲在庚寅正月望日如葉君居仲本于
錢唐之用拙幽居既畢因以識其後云天台陶宗
儀九成
此書俾他人抄錄故多有誤字今將善本勘讐方
可人意後十一年庚子夏四月也
白石道人集外詩
番陽姜䕫堯章
燈詞(見武林舊事)
南陌東城盡舞兒畫金刺繡滿羅衣也知愛惜春
遊夜舞落銀蟾不肯歸
燈巳闌珊月氣寒舞兒往往夜深還只因不盡婆
娑意更向階心弄影看
沙河雲合無行處惆悵來遊路已迷却入靜坊燈
火空門門相似列蛾眉
遊人歸後天街靜坊陌人家未閉門簾裏垂燈照
尊爼坐中嬉笑覺春温
春詞(見武林舊事)
六軍文武浩如雲花簇頭冠樣樣新惟有至尊渾
不戴盡將春色賜羣臣
萬數簪花滿御街聖人先自景靈回不知後面花
多少但見紅雲冉冉來
同朴翁過淨林廣福院(見咸淳臨安志)
四人松下共盤桓筆硯花壺石上安今日興懷同
此味老仙留字在孱顔
嘉泰壬戌上元日訪全老於淨林廣福院
觀沈傅師碑隆茂宗畫贈詩(見咸淳臨)
(安志)
深衣跨羸驂杳杳春山路入寺君未知閑看移桂
樹
沈碑含秀潤隆畫出神竒道人那得此老子乃躭
之
龍井(見咸淳臨安志)
年時六月海揚塵遥見青山起白雲聞有高僧來
誦咒巖前抛珓問龍君
自題畫像(見硯北雜志)
鶴氅如烟羽扇風寄情芳草綠陰中黑頭辦了人
間事來看凌霜數點紅
句
小山不能雲大山半爲天(見歸田詩話)
屋角紅梅樹花前白石生(見愛日齋叢鈔)
附錄諸賢酬贈詩
進退格寄張功甫姜堯章
楊萬里(廷秀)
尤蕭范陸四詩翁此後誰當第一功新拜南湖
爲上將更推白石作先鋒可憐公等俱癡絶不
見詞人到老窮謝遣管城儂已晚酒泉端欲乞
移封
題堯章新成草堂周文璞(晉仙)
早將心事付漁樵若被幽人苦見招多種竹將
挑筍喫旋栽松待斫柴燒壁間古畫身都碎架
上枯琴尾半焦猶有住山窮活計仙經盈卷一
村瓢
姜堯章金塗佛塔歌又
白石招我入書齋使我速禮金塗塔我疑此塔
非世有白石云是錢王禁中物上作如來捨身
相飢鷹餓虎紛相向拈起靈山受記時龍天帝
釋應惆悵形模遠自流沙至鑄出今回更精緻
錢王納土歸京師流落多在西湖寺錢王夲是
英雄人白蓮花現國主身蛇鄕虎落狗脚朕何
如紅袍玉帶稱功臣天封坼開即退聽兩浙不
聞笳鼓競歸來佛子作護持太師尚父尚書令
一枚傳到白石生生今但有能詩聲同袍秦外
銛師兄哦詩禮塔作佛事同喫地罏山芋羹何
曾薰陸綺牀供但見相輪銅綠明哦詩禮塔猶
未畢蘆葉低飛山雨濕
弔堯章又
相逢蕭寺已纍然自詠離騷講太玄極目舊遊
惟白石傷心孤塚只蒼烟兒從外舍收殘稿客
向空山泣斷絃帝所修文與張樂魂兮應是到
鈞天
和堯章九日送菊二首王炎(晦叔)
對花懶舉玉東西孤負金錢滿綠枝短髩不堪
重落帽枯腸何可強搜詩
花品若將人品較此花風味似吾儒秋英餐罷
含清思曾有離騷續筆無
題堯章舊遊詩卷又
出郭栽花涉小園歸調琴譜輯詩編少年豪健
今揫斂休羡騎鯨李謫仙
臘中得雪快晴成古風呈堯章銛老
又
蒼頭熟睡喚不應光射紙窗疑月明更籌可數
夜方半杙上一雞先誤鳴曉起飛花堆戶外幻
出人間無色界九街車馬不知寒蹴蹋銀杯翻
縞帶杲杲日升東海東須臾光彩蒸霞紅不憂
桂玉頓增價人在冲融和氣中貝闕珠宫五雲
際遥知天上龍顔喜麥畦白白覆青青農事年
來定豐美
清明日訪白石不值葛天民(無懷)
花薺懸燈柳拂簷老懷那得似餳甜畫船已載
先生去燕子無人自入簾
重訪白石又
長安惟白石與我最相關每到難逢面翻思懶
下山欲歸愁路永小住待君還盡日看幽桂無
人似我閒
六月一日與堯章泛湖又
六月西湖帶雨山小舟終日傍鷗閒風烟如許
關情甚賓主相推下語難幾點送君歸大雅一
涼今夜滿長安江湖遠思知多少歸去風前各
倚闌
投贈詩詞補遺
次姜堯章贈詩卷中韻陳造(唐卿)
徐郎巢已焚庭竹亦無在太倉五升米舉室枵腹
待云何鮭菜供日與長翁對世有作金術閭里頗
猜怪丘嫂翦髻餘舊質疊新債
詩傳侯王家翰墨到省寺姜郎粲然文羣飛見孔
翠論交辱見予盧馬果同異念君聚百指一飽仰
臺餽我亦多病過忍口嚴酒戒終勝柳柳州吐水
賦解崇
壯年志在行皇皇困無君老矣此念灰去住如閑
雲詩壇二三子一見勝百聞徐郎吳下業絢麗工
語言滔天自濫觴昔人求其源隱几有妙領未覺
市聲喧
自甘謝祖風屑屑埽一室準擬高史來函丈置三
席聲名絶輩行文字追古昔黃白馬上郎覿面不
相挹
眼青節食事日耐飢雷吼兹幸陪衆後酒巵甫到
口不離寂莫濱徑造無何有問津歸有期尚許尋
盟否
次堯章餞南卿韻二首又
姜郎未仕不求田倚賴生涯九萬箋稇載珠璣肯
分我北關當有合肥船
風調心期契鑰同誰教社燕辟秋鴻莫年孤陋仍
漂泊可得斯人慰眼中
三部樂
賦姜石帚漁隱吳文英(夢窗)
江鶂初飛蕩萬里素雲際空如沫詠情吟思不在
秦箏金屋夜潮上明月蘆花傍釣蓑夢遠句清敲
玉翠罌汲曉欸乃一聲秋曲片&KR0963;障雨乘風半
竿渭水伴鷺汀幽宿那知煗袍挟錦低簾籠燭鼓
春波載花萬斛帆鬛轉銀河可掬風定浪息蒼茫
外天浸寒綠
三姝媚
姜石帚館水磨方氏會飲總宜即事寄
毛荷瑭又
酣春清鏡裏照清波明眸莫雲愁歛半綠垂絲正
楚腰纖瘦舞衣初試燕客飄零烟樹冷青驄曾繫
畫館朱橋還托青尊慰春憔悴離苑幽坊深閉
恨淺薄東風褪香銷膩綵扇翻歌最賦情偏在笑
紅顰翠暗拍闌干看散盡斜陽船市付與嬌鸎金
衣清曉花深未起
解連環
留别姜石帚又
思和雲結斷江樓望睫雁飛無極正岸柳衰不堪
攀忍持贈故人送秋行色歲晚來時暗香亂石橋
南北又長亭莫雪點點泪痕總成相憶杯前寸
陰似擲幾酬花唱月連夜浮白省聽風聽雨笙簫
向别枕倦醒絮颺空碧片葉愁紅趁一舸西風潮
汐嘆滄波路長夢短甚時到得
拜星月慢
姜石帚以盆蓮數十置中庭宴客其中
又
絳雪生涼碧霞籠夜小立中庭蕪地昨夢西湖老
扁舟身世嘆遊蕩暫賞吟花酌露尊俎冷玉紅香
罍洗眼眩意迷古陶洲十里翠參差淡月平芳
砌磚花滉小浪魚鱗起霧盎淺障青羅洗湘娥春
膩蕩蘭烟麝馥濃侵醉吹不散繡屋重門閉又怕
便綠減西風泣秋檠燭外
齊天樂
贈姜石帚又
餘香纔潤鸞綃汗秋風夜來先起霧鏁林深藍浮
野闊一笛漁蓑漚外紅塵萬里就中决銀河冷涵
空翠岸觜沙平水楊隂下晚初艤桃溪人住最
久浪吟誰得到蘭蕙疏綺研色寒雲籖聲亂葉蘄
竹簟紋如水笙歌醉裏步明月丁東靜傳環佩更
展芳塘種花招燕子
惜紅衣
予從姜石帚遊苕霅間三十五年矣重
來傷今感昔聊以詠懷又
鷺老秋絲蘋愁暮雪髩那不白倒柳移栽而今暗
溪碧烏衣細語相伴惹茸紅曾約南陌前度劉郎
尋流花蹤迹朱樓水側雪面波光河蓮沁顔色
當時醉近繡箔三十六磯重到清夢冷雲南北買
釣舟溪上應有烟簔相識
暗香疎影
猶記已卯庚辰之間初識堯章于維揚
己丑嘉興再會自此契闊聞堯章死西
湖嘗助諸丈爲殯之今又不知幾年矣
自昭忽錄示堯章暗香疎影二詞因信
手酬酢并賡潘德久之詩云
吳潜(毅夫)
雪來比色對淡然一笑休喧笙笛莫怪廣平鐡石
心腸爲伊折偏是三花兩蘂消萬古才人騷筆尚
記得醉臥東園天幕地爲席回首往事寂正雨
暗霧昏萬種愁積錦江路悄媒聘音沈兩空憶終
是茅檐竹戶難指望凌烟金碧憔悴了羌管裏怨
誰始得(右暗香)
佳人步玉待月來弄影天挂參宿冷透屏幃清入
肌膚風敲又聽檐竹前村不管深雪閉猶自繞枝
南枝北笇平生此叚幽竒占壓百花曾獨閑想
羅浮舊恨有人正醉裏珠翠娥綠夢斷魂驚幾許
淒涼却是千秋梅屋雞聲野渡溪橋滑又角引戍
樓悲曲怎得知清足亭邊自在杖藜巾幅(自注云梅聖俞)
(詩云十分清意足余别墅有梅亭扁曰清足)
(右疎影)
