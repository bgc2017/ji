揅經室一集卷九
孟子論仁論
孟子之學純於孔子堯舜之道漢唐宋以來儒者無
間言也今七篇之文具在試總而論之孟子於孔子
堯舜之道至極推尊反覆論說者仁也元於論語之
仁已著論矣由是再論孟子之論仁孟子論仁無二
道君治天下之仁士充本心之仁無異也治天下非
仁不可故述孔子之言曰道二仁與不仁而已矣又
曰君不行仁政而富之皆棄於孔子者也又曰齊人
無以仁義與王言者我非堯舜之道不敢以陳於王
前蓋孟子時各國皆爭戰不愛民專欲以利得天下
孟子反之一則曰仁者無敵再則曰國君好仁天下
無敵反覆於愛民行仁政不尙利以勉齊梁之君且
曰三代之得天下也以仁其失天下也以不仁此後
韓非李斯之徒專欲以不仁利其國而秦之亡不旋
踵矣孟子論仁至顯明至誠實未嘗有一豪流弊貽
誤後人也一介之士仁具於心然具心者仁之端也
必擴而充之著於行事始可稱仁孟子雖以惻隱爲
仁然所謂惻隱之心乃仁之端非謂仁之實事也孟
子又曰仁之實事親是也是充此心始足以事親保
四海也若齊王但以羊易牛而不推恩孝子但顙有
泚而不掩父母乍見孺子將入井而不拯救是皆失
其仁之本心不能充仁之實事不得謂之爲仁也孟
子論良能良知良知卽心端也良能實事也舍事實
而專言心非孟子本指也孟子論仁至顯明至誠實
亦未嘗舉心性而空之迷惑後人也然而君治天下
之仁有韓非之徒亂之士充本心之仁有釋氏之徒
亂之韓非之說其謬顯釋氏之說其迷深尋其源皆
出於老聃之說韓非託之而遽至於大壞釋氏襲之
而昧其所從來是不可以不論爰綜孟子各章以類
相從以次相序仿臺卿章指之意各加按語可見孟
子之仁與孔子堯舜之仁無少差異分之則習而不
察合之則章指並明聖賢大道朗然若日月之明浩
然若江河之行判別若水火而堅實如金石刻薄寡
恩之士靈明太過之人皆棄於孟子者也
孟子曰規矩方員之至也(至)在夏后之世此之謂也
按此章專論仁爲堯舜之道君臣當法堯舜孔
子曰仁與不仁而已矣可見治民者必以仁暴
民者必致亡爲七篇之綱領下二章亦同此指
此孟子傳孔子堯舜之道之據也
孟子見梁惠王(至)何必曰利
按此章仁義卽所謂堯舜之道陳於王前卽所
謂格君心之非
宋牼將之楚(至)然而不王者未之有也何必曰利
按此章言懷仁義必王懷利必亡利與仁義相
反君臣父子兄弟非仁不行與前章指同又按
利爲周易四德之一故曰義之和然周易之利
專言利物梁惠王時之言利者則專言利已故
矢口曰利吾國而孟子所闢之利皆利已之利
也
孟子將朝王(至)以慢其二哉
孟子曰欲貴者人之同心也(至)所以不願人之文繡
也
孟子曰有天爵者有人爵者(至)終亦必亡而已矣
按以上三章言仁義爲堯舜之道非此不陳於
王前在國君當專以此行政士人亦以仁義爲
天爵不可貶道而要人爵
孟子曰人不足與適也(至)一正君而國定矣
按此章言君仁莫不仁與非堯舜之道不陳相
發明
孟子曰不仁而得國者有之矣不仁而得天下未之
有也
孟子曰以力假仁者霸(至)無思不服此之謂也
按以上二章决言不仁不得天下而秦旋以不
仁得之然孟子曰以力服人者非心服也又曰
得其民者得其心也不得心不可云得民不得
民不可云得天下是以二世卽亡也故孟子曰
雖與之天下不能一朝居也
孟子曰三代之得天下也以仁其失天下也以不仁
(至)是猶惡醉而強酒
按此章言仁得天下不仁失天下自天子及士
庶人皆以仁保之與孔子孝經相發明
孟子曰仁則榮不仁則辱(至)自作孽不可活此之謂
也
公孫丑問曰夫子當路於齊(至)功必倍之惟此時爲
然
滕文公問爲國孟子曰民事不可緩也(至)若夫潤澤
之則在君與子矣
孟子曰易其田疇薄其稅歛(至)善教得民心
孟子曰離婁之明(至)吾君不能謂之賊
按以上五章言爲政者必以仁仁者三代先王
之道正經界薄稅歛不罔民久行而待時民之
受虐政者必歸之莫之能禦是以大國畏之與
急功近利之術全相反蓋大指全在仁也
孟子曰盡信書則不如無書(至)而何其血之流杵也
孟子曰仁之勝不仁也猶水勝火(至)亦終必亡而已
矣
齊宣王問曰湯放桀武王伐紂(至)未聞弑君也
梁惠王曰晉國天下莫強焉(至)故曰仁者無敵王請
勿疑
孟子曰有人曰我善爲陳我善爲戰大罪也(至)各欲
正已也焉用戰
按以上五章皆言以仁伐不仁必無敵不可以
善戰爲無敵
齊宣王問曰交鄰國有道乎(至)民惟恐王之不好勇
也
滕文公問曰滕小國也竭力以事大國(至)君請擇於
斯二者
孟子曰天下有道小德役大德(至)逝不以濯
按以上三章皆言以小國事大國乃保國愛民
之道不可窮兵求勝以害民皆仁道也
孟子曰不仁哉梁惠王也(至)及其所愛也
孟子曰今之事君者曰我能爲君辟土地(至)不能一
朝居也
孟子曰求也爲季氏宰(至)辟草萊任土地者次之
孟子曰桀紂之失天下也失其民也(至)載胥及溺此
之謂也
鄒與魯鬨(至)君行仁政斯民親其上死其長矣
孟子曰不仁者可與言哉(至)自作孽不可活
按以上六章皆言不仁之君重賦斂好戰陣糜
爛其民凶年不救民不得民心必致菑危憂辱
陷於死亡六國亡秦皆不逃乎此言可見堯舜
孔子三代之仁政百世以俟聖人而不惑
又按司馬遷以老子韓非同傳誠有見其淸靜
流爲法術也老子曰失道而後德失德而後仁
失仁而後義失義而後禮夫禮者忠信之薄而
亂之首也韓非子解老篇解之曰失道而後失
德失德而後失仁失仁而後失義失義而後失
禮禮爲情貌者也禮繁者實心衰也今爲禮者
能無爭乎有爭則亂故曰夫禮者忠信之薄也
而亂之首乎按此乃老韓之原委也故韓非曰
今世皆曰尊主安國者必以仁義智能而不知
卑主危國者必以仁義智能也故有道之主遠
仁義去智能服之以法是以譽廣而國威民治
而國安凡術也者主之所以執也法也者官之
所以師也又曰仁暴者皆亡國者也又引成驩
曰齊王太仁太不忍人則政亂於内兵弱於外
此亡國之本也按老子謂淸靜而天下自正究
之天下必不能自正於淸靜故韓非等欲以法
術治之韓非謂仁暴皆亡國而不知法術之卽
暴也孔孟之後惟韓非全反仁義之說秦李斯
殺韓非而用其說不旋踵而秦以暴亡矣然老
子之流爲五蠧人知之老子之流爲蓮社則人
不知也
孟子曰仁也者人也合而言之道也
孟子曰人皆有不忍人之心(至)苟不充之不足以事
父母
齊宣王問曰齊桓晉文之事可得聞乎(至)然而不王
者未之有也
按以上三章大指相同仁之篆體从人二訓爲
相人偶論語中已備論之矣孟子曰仁也者人
也此孟子學於子思得中庸之傳也中庸曰仁
者人也鄭康成氏以相人偶注之孟子此章人
也人字亦當讀如相人偶之人合而言之謂合
人與仁言之卽聖人之大道也孟子曰人皆有
不忍人之心以此一人不忍彼一人卽二人相
人偶之實據也今人見孺子尙不忍王見牛尙
不忍况相竝之二人哉前章謂惻隱之心仁之
端有仁之端而自謂不能充謂其君不能充此
兩能字卽後章折枝是不爲非不能之能後章
推愛牛之恩卽前章充見孺子之心苟能充之
推之足以保四海苟不能充之推之不足以事
父母保妻子相合而觀之更深切著明矣後儒
謂孟子竝重仁義不知孟子大指以仁爲重義
禮智但因四端而並言之卽如此章言四端皆
因不忍人之心而發也
公都子曰告子曰性無善無不善也(至)故好是懿德
按此章言性善惟其性善所以仁爲人心也仁
之端於乍見孺子將入井時覘之皆有怵惕惻
隱之心盡人所同而物所無也此孟子所舉性
善最確實之據象紂幽厲縱習爲惡但於乍見
之時未必無此心是以孟子决其爲善者全以
乍字爲馮仁非外鑠求之則得况蒸民之詩足
爲先聖相傳仁道之實證哉
孟子曰五穀者種之美者也(至)亦在乎熟之而已矣
按此章言仁具於人心性猶五穀之種穀種須
種之方熟仁須爲之方成乍見卽穀初生也穀
乃美種可比人之性善荑稗則牛羊之比矣
孟子曰人之所不學而能者其良能也(至)達之天下
也
按良能良知良字與趙孟之所貴非良貴也良
字同良實也(見漢書注)無奧旨也此良知二字不過
孟子偶然及之與良貴相同殊非七篇中最關
緊要之言且卽爲要言亦應良能二字重於良
知方是充仁推恩之道不解王文成何所取而
以爲聖賢傳心之秘也陽明謂學不資於外求
但當反觀内省聖人致知之功至誠無息其良
知之體皦如明鏡妍媸之來隨物見形而明鏡
曾無畱染所謂情順萬事而無情也無所住以
生其心佛氏曾有是言未爲非也明鏡之應一
照皆眞是生其心處妍者妍&KR1126;者&KR1126;一過而不
畱卽無所住處陽明之言如此學者試舉以求
之孟子七篇中有此境否此境可以論孩提愛
親之仁否陽明直以爲佛氏之言而不之諱且
此儒佛相附亦不始於陽明本可不深辯但此
命意造語之超妙尙非全是佛氏之言此乃晉
宋間談老莊者無可再談之時亦雷次宗一流
人講禮厭繁之後(慧遠次宗精講喪服諸禮)乃走老𥅆厭棄
周禮(據曾子問博習周禮者莫如老子據道德經厭棄周禮者莫如老子)而歸於
元妙之故轍復擇取淸言中自然神理最淸遠
超妙者與白蓮社諸人合西僧之說相近相似
者傅會之恣縱之譯爲釋言而昧所從來由此
傳流南北遂成風尙再成禪學其風愈狂蓋老
莊之書具在止於此而巳不能以其本無者託
之至於釋氏梵書則非譯不明慧業文人縱筆
所之無所不可無從騐證故晉會稽王道子傳
曰佛者淸遠无虚之神夫淸遠无虚非老莊淸
言而何陽明宗旨直是禪學尙非釋學也
又按佛經大指具見漢四十二章遺教等經不
過如此無大&KR0975;妙自晉常山衛道安以彌天俊
辯之高才獨坐靜室十二年構精神悟始謂舊
經爲舛(道安乃第一次靜坐達磨爲第二次靜坐)此以晉人&KR0975;學入
釋學之始蓋舊經本非舛然必以爲舛方能以
&KR0975;學羼入變易之也故蓮社魏道生曰自經典
東流譯人重阻多滯權文解通圓義若忘筌得
魚始可言道矣舊學僧徒以爲背經據此可見
晉宋人以老莊&KR0975;學改增佛說之實據舊學僧
徒拙守本經者見其相背矣道安旣與佛圖澄
合互相標榜符會如一復令&KR0975;宗流布分遣弟
子四出道安與慧遠入襄陽慧遠又入廬山與
雷次宗周績之宗炳等合雷次宗周績之宗炳
與賈慧遠本皆通儒才士慧遠少隨舅令狐氏
遊學許洛博綜六經尤善莊老從釋道安受業
周績之少從范寗通經窮研老易預蓮社宗炳
富於學識尤精&KR0975;理入蓮社雷次宗博學明詩
禮入蓮社(以上見宋書北魏書及蓮社高賢傳此傳朱以前名蓮社十八賢行狀)
周績之雷次宗又同受詩義於慧遠法師(見陸德明)
(毛詩音義)謝靈運亦慧業文人故晉宋以後西僧如
佛圖澄鳩摩羅什等多以神騐見異於世至於
翻經著論非藉名儒文人之筆不能踵事變本
引人喜入彼道如此此以&KR0975;學入釋學而昧所
從來之蹤跡也至于梁達磨直指本心不立文
字大興禪宗則是西域人來中土不耐經卷不
如全埽一切更爲直捷此又遠不及慧遠翻經
之時在彼教中又下一等矣達磨入中土言語
難通亦慧能等傅會而成也故由儒而&KR0975;由&KR0975;
而釋其樞紐總在道安慧遠之間由釋而禪其
樞紐又在達磨慧能之間後儒不溯而察之所
以象山陽明白沙受蓮社少林之紿而不悟矣
孟子曰仁人心也(至)求其放心而已矣
孟子曰自暴者不可與有言也(至)舍正路而不由哀
哉
王子墊問曰士何事(至)是皆穿窬之類也
按以上三章皆本孔子之言爲居仁由義之訓
不忍人不害人不殺一無罪仁之至也
萬章曰牛山之木嘗美矣(至)惟心之謂與
按此章卽上章求放心之道大指謂仁義爲本
心故曰仁人心也若失其本心害人忍人無恥
無禮則不成爲人與禽獸無異與仁人也之說
不合矣所以言及於操心與存夜氣者仍是責
之以仁非令其於空寂處觀本來面目如釋氏
之明心見性也下章言賢者勿喪心在甚於生
死之事失其本心在身死不受之事皆非事物
未來處也凡此皆以仁義禮智求於心不使放
失故離仁義禮智以明心於寂然不動之初孟
子七篇中無此說也
孟子曰君子之於物也(至)仁民而愛物
孟子曰知者無不知也(至)是之謂不知務
孟子曰人之所以異於禽獸者幾希(至)由仁義行非
行仁義也
按孟子言仁上承堯舜其淵源在此三章虞書
曰克明峻德以親九族九族旣睦平章百姓百
姓昭明協和萬邦黎民於變時雍此卽全是仁
道孟子所言親親仁民愛物急先務明庶物察
人倫是皆推已及物由近及遠聖賢言仁旣非
楊氏之爲我亦非墨氏之兼愛亦非釋氏之慈
悲
又按夏商以前無仁字(虞書德字惠字卽包仁字在內)虞書克
明峻德卽與孟子仁字無異故仁字不見於尙
書虞夏商書(仲虺之誥克寬克仁太甲懷於有仁皆古文尙書)詩雅頌
易卦爻辭之中此字明是周人始因相人偶之
恒言而造爲仁字孔子易文言曰君子體仁足
以長人論語曰雖有周親不如仁人著於經矣
然非始於孔子也元者善之長也一節春秋左
傳以爲穆姜之言論語周親仁人亦書之逸文
(今在古文泰誓)惟周禮大司徒六德知仁聖義中和爲
仁字初見最古者然則仁字之行其在成康以
後乎而其原則分於虞書之德字也
孟子曰仁之實事親是也(至)手之舞之
按此章言仁事親而加以實字實者對端字爲
言蓋惻隱爲仁之端充此端以行仁則孝孝弟
爲仁之本君子務本爲急自天子至庶人莫不
以事親爲首務舜之事親孔子言孝爲仁本皆
是道也實者實事也聖賢講學不在空言實而
已矣故孔子曰吾道一以貫之貫者行之於實
事非通悟也通悟則良知之說緣之而起矣故
此實字最顯最重而歷代儒者忽之惟漢趙岐
見之最顯故於孟子言無實不祥特注之曰孝
子之實養親是也
孟子曰口之於味也(至)有性焉君子不謂命也
按此章趙岐注最爲詳明質實漢以前直至三
代所謂性命者不過如此若謂性命之道過于
精微是舍質實而蹈虚&KR0975;也論語夫子言性與
天道不可得而聞卽孟子所謂聖人之於天道
也此言王者受命等事故不可得聞(趙注曰口之甘美味)
(目之好美色耳之樂音聲鼻之喜芬香臭香也易曰其臭如蘭四體謂之四肢四肢解倦則思)
(安佚不勞苦此皆人性之所欲也得居此樂者有命祿人不能如其願也凡人則觸情從欲而)
(求可樂君子之道則以仁義爲先禮節爲制不以性欲而苟求之也故君子不謂性也仁者得)
(以恩愛施於父子義者得以義理施於君臣好禮者得以禮敬施於賓主知者得以明智知賢)
(達善聖人得以天道王於天下此皆命祿遭遇乃得居而行之不遇者不得施行然亦才性有)
(之故可用也凡人則歸之命祿任天而已不復治性以君子之道則修仁行義修禮學知庶幾)
(聖人亹亹不倦不但坐而聽命故曰君子不謂命也)又孟子直謂形色爲
天性殀壽爲天命更明白矣如舍此以別求精
微則入於老釋之趣矣
又按仁於父子爲命者如瞽瞍使舜完廪浚井
此舜之命也然而舜不謂之命以自諉必盡心
知性以盡事親之道必至底豫而後已所以謂
之有性也言性命者守定孟子此章及蒸民之
詩左傳劉康公之說則質實可據不必索奥妙
於不可詰之鄕也
告子曰性猶𣏌柳也(至)率天下之人而禍仁義者必
子之言夫
按此章告子專以義爲外而於仁帶說孟子闢
之之後知仁爲内矣猶執義外之說
告子曰食色性也仁内也非外也(至)然則耆炙亦有
外與
按孟子各章離之不察互校便明今以此章次
於上二章之後可見矣仁之實爲事親仁必内
矣義之實爲從兄義亦必内也味色聲臭安佚
五者孟子明明斷之曰性也旣曰性則明是内
也安得以爲外(君子不謂性也不過勉人安命非眞謂非性)此章告
子首曰食色性也此四字原不錯其錯在義外
也非内也六字故孟子但力闢義之非外使與
仁之實爲事親義之實爲從兄較若畫一告子
食色性也之說亦與孟子味色聲臭安佚性也
之說較若畫一未之闢也孟子以味色聲臭安
佚爲性者乃聖賢之常道人世之恒情聖賢之
甘淡泊者乃是知命後儒皆以告子食色爲性
之說爲非而攻之其如與孟子前章相刺謬何
若必以告子之言無一是則仁内也非外也六
字亦非耶况此章章末孟子詰之曰然則耆炙
亦有外與是明明以口之於味爲内卽執告子
食色性也四字之矛以刺義外也非内也六字
之盾曷嘗謂甘食悅色爲非性哉趙岐注本未
錯也又孟子曰形色天性也形與色尙直謂之
性何况味色聲臭安佚也孟子曰如使口之於
味也其性與人殊若犬馬之與我不同類也則
天下何耆易牙之於味也此一節更爲明顯與
告子食色性也四字無異也
孟子曰廣土衆民(至)四體不言而喻
按此章可見仁之根於心孟子卽以爲性卽所
謂有性焉不謂命也
孟子曰愛人不親反其仁(至)自求多福
孟子曰矢人豈不仁於函人哉(至)反求諸己而已矣
孟子曰君子所以異於人者(至)強恕而行求仁莫近
焉
按上三章言仁爲人之心術加一禮字爲反求
諸已不怨人之說實論語克已復禮爲仁之正
傳也
墨者夷之(至)夷子憮然爲間曰命之矣
孟子曰予豈好辯哉(至)能言距楊墨者聖人之徒也
有爲神農之言者許行(至)惡能治國家
按以上三章皆孟子闢異端之說充塞仁道也
卽農家者流如許行者尙必置辯此時韓非老
莊之說尙未興釋氏之言更未起若孟子親見
其說之害仁其闢之更當何如
公孫丑問曰夫子加齊之卿相(至)未有盛於孔子也
按此章所言殺一不辜卽不仁也
又按古人論上等之人又分三等曰聖人仁人
智人論語曰何事於仁必也聖乎又曰未智焉
得仁又曰若聖與仁則吾豈敢又陽貨曰可謂
仁乎可謂智乎合之孟子此章仁且智夫子旣
聖矣則聖仁智三等分明之至矣又孟子曰孔
子之謂集大成集大成也者金聲而玉振之也
金聲也者始條理也玉振之也者終條理也始
條理者智之事也終條理者聖之事也此章但
言始智終聖中間尙有仁之一等孟子雖未言
及而實包舉在内蓋有仁而未聖者矣未有未
仁而聖者也此章定是始智中仁終聖也孝經
曰夫孝始於事親中於事君終於立身始終之
閒原有中之一層
淳于髠曰先名實者爲人也(至)衆人固不識也
按此節論伯夷伊尹柳下惠皆爲仁孟子又許
伯夷伊尹爲聖是古者皆以仁爲聖之次也
公孫丑曰高子曰小弁(至)五十而慕
萬章問曰象日以殺舜爲事(至)可謂親愛之乎
燕人畔(至)又從而爲之辭
按以上三章皆言善處仁道之變而不失爲仁
道
揅經室續集卷九文選樓詩存第十六
已丑
雪夜曉行擬楊誠齋
夜雪迷路曉勿馳具茨不見歧中歧驛卒獨捉老馬
騎爲我覓路行逶迤皓然大塊白玉版我以輪蹄雕
琢之又忽匝地成巨紙細行草稿來題詩題詩直到
黃河岸橫阻渾流望洋歎河南河北白茫茫一道金
繩分兩半
溯沅水源入黔
一夜漫山雨三篙上水船巳交寒食節不是冶春天
歷歷幾千里匆匆將半年江南好烟景想到杏花前
黔大定以西古羅施鬼國也穀雨過此牡丹處
處盛開
魏紫鞓紅洛下姿東風吹放滿羅施郵亭院落留雙
盎茅屋人家也數枝滇水未能賞春色黔山頗不負
花期小瓶旁插肩輿裏一日看他四五時
由七星關入烏撒
七星岩外七星關幾輩詩人到此間難得知名似寒
士少經題句是邊山三春霜雪行冬氣(山高氣寒穀雨後到威寕)
(城見霜見霰乃常事)百丈峯巒抗冷顔留此一詩破荒寂羌無
故實問烏蠻
東園夏日
春花未及看及看夏初花(四月東園曇花榴葵皆盛開)樹結蘋婆
果田生哈密瓜(出京帶哈密瓜種種之十日卽生)抽絲成繭邑(時養橡蠶)
(爲第二年又成繭)割蜜散蜂衙(蜂脾歴八月未割夏初割之蜜老綠色芳香尤濃)倦
向此園臥便如歸我家
大理石小屏方尺許宛然設色山水巧合天際
烏雲二句詩意
天際烏雲含雨重欲畫此情筆誰弄樓前紅日照山
明此景兼圖更難共何期大理點蒼山石畫天生出
蠻洞黑雲日影分五層雨意相含補其空雲中斜罅
漏日脚一片紅光向山送奇景能傳玉局書幻詩早
入君謨夢巧匠裁石妙使縱若使橫裁便無用蒙段
何知蔡與蘇造物天然遠相中嵩陽萬里有古情靑
眼相看是淸供此詩此石誰後先會向蒼巖較唐宋
伊中丞過東園蔬飯見示一律卽和原韻
園如谷口有山橋客似濠梁同見招風裏筍稍抽筆
直雨餘荷蓋瀉珠搖迴廊隱隱茶烟颺行竈靑靑菜
把饒共此籌邊多少事苦心却不是詩瓢
滇南風景
萬里西南地人間別有天三春不歸雁(秋深有雁率向西南飛去)
(春不見歸或由瀾滄土番北篩或入緬甸則未必能歸矣)六月未鳴蟬(天凉蟬極少六七月)
(滿城綠樹不聞一蟬)便面凉停扇深衣夏亦緜(冬暖不用爐炭五六七月無一)
(日離緜夜)却嗟唐宋客詩句少相傳
登西臺
每是登臺必解顔平疇遠接碧雞關鵝黃鴨綠新秧
地眉翠鬟靑過雨山趁市船來漁舍外近華樓在浦
雲間耕耘已畢農歸臥喜得民閒官亦閒
大暑節桂花初開
終朝凉雨不聞雷北戸何曾肯暫開今日節時交大
暑開窗爲放桂香來
秋祭東園齋居詩四十韻
余正月廿日生辰與白樂天同日余四十歲
時曾和香山四十白髮詩韻今勿勿廿六年
矣香山有六十六歲詩又是年落二齒有落
齒辭似老年一關鍵也淸夜翦鐙作詩自忖
我昔年四十曾和白傅詩白年六十六有詩言其衰
七十欠四歲(白樂天句)我亦如其時我昔知命年目力先
差池今復十餘載晶鏡屢改移(今眼鏡用七十歲老光)髮白雖
少半大半白其髭今年耳所聽亦覺收聲遲我嫌人
語低聵聵將在兹白公於是歲二齒落有辭我幸卅
餘齒全在無所隳居粤八九載濕氣注四肢詩云微
且腫脚氣殊難醫入滇氣凉爽左足去其疵右足尚
有病夏來加藥治近亦可半愈兼以息身疲園中有
山臺藜杖閒可搘廐中有紫騮遊山偶一騎仲秋多
祭祀齋宿今其期東園好亭館雜樹交秋枝鐘鳴鶴
聲靜淸夜因自思我無白公才我比白公羸今亦六
十六官重非分司(白公每乞分司閒官)年齒與祿位不圖至於
斯老妻攜季子歸守墓與祠服官有二子效力居京
師滇南宦最遠今惟仲子隨仲子文筆拙經義微能
窺疏經成十卷(時福兒孝經義疏補初成)閱之頗解頤貲郞任子
間所執或不卑聚者固相慰遠者歎相離健亦勿侈
樂衰亦毋心悲君門隔萬里昔人常嗟咨我
君令(臣)喜(去冬賜御筆出門見喜春帖子)喜氣盈須眉春明門外
路豈是天之涯惟念老態具精力將難支安可龍鍾
叟頽然籌邊陲然不籌邊陲偷安又何爲爲此齋居
夕自省復自疑尚其式古訓亦且力威儀大事在於
祀惟福養以之(左傳養以之福俗本譌爲養之以福)
中秋墖鐙
月中墖影又懸鐙丈六支提九節靑一夜忽看造阿
育二分無賴照棲靈花明滇上昆華館秋滿江南福
壽庭萬里淸輝共迴首天邊風露度疏星
以八月十六日爲中秋
雨餘昨夜無明月三五佳時室上樓忽計今宵月纔
朢正該十六作中秋(凡中秋十五無月而朢在十六者正宜以十六爲中秋)
秋園
秋園策杖繞山行更比春園氣候淸到處閒花皆有
色許多幽鳥不知名白梨紅杮攀枝摘甜菜香茶共
竈烹案牘判完還把卷夕陽澹似老人情
暮登東臺
西臺遙對碧雞關更看東臺金馬山秋日有情此城
郭夕陽無限好峰巒未能酒飲須茶飲縱不朝閒可
暮閒石上席狨淸坐久朱霞照我得酡顔
題伊莘農中丞不倚圖
古人曾有言地上卽是天惟天爲足倚此外何取焉
有莘特立人不倚更不偏宛然中規矩折方周亦圓
所佩有緩急在韋亦在&KR1243;賦性得骨力可與立與權
如此無所倚已五十餘年開圖識生面但坐草芊芊
除彼室與戸去其車與船不著屏與几勿傍林與泉
是曰強哉矯豈非賢者堅道光七八載曁我居淸滇
閒心共覓句苦意同籌邊我少本無倚況復今華顚
卽此恃天處竊欲相比肩題詩卽言志晚節皆勉旃
以園中柿芥餉莘農中丞見謝長篇因亦以詩
相酬
旣不能爲田舍翁毛錐長劍誰雌雄不如治事有淸
暇可以老圃兼老農東園古杮高五丈二三千顆垂
秋紅凌霜摘落去其澀甘脆與梨爭異同秋來北地
寄菜種入土卽綠成晚菘蔓菁香芥潑生辣咬根得
味亦禦冬東鄰西鄰井薄瀹傾筐送去田家風幕掾
分嘗牙將笑兩家氣味皆冬烘果然牙齒嚼淸慧已
有長句來詩筒君遷入賦亞平仲元修有菜吟蘇公
君不見吾家閒地尚數畝新栽小麥靑茸茸好侍明
年作餅餌隻雞斗酒相過從試將野叟茅屋趣納入
戟轅園圃中
曉坐後院石壇
侵曉石壇上居然農圃間晨光銷落月霜氣肅邊山
野趣暫相借閒愁難盡刪不知南去雁何處北飛還
東臺待月
東嶺生明月悠悠照遠村天光澄碧落山影接黃昏
頗不負今夕祇因遊此園歸來行竹徑相送似柴門
霜降日暮登臺看西山
霜氣初嚴雨氣衰碧雞峰色碧參差况當落日餘霞
後正是塗金刷翠時堆起佛頭見華頂磨開銅鏡照
昆池子安山紫潭淸句付此方成絶妙辭
大理石屏四時山水歌
己丑冬又見大理四石縱橫皆一尺外巧如
畫幅第一橫幅春山睡綠湘烟疉㬪其痕宛
然有欲銷之意用子厚句題之曰烟銷日出
不見人欸乃一聲山水綠此湘烟春霽也第
二方幅橫嶺連峰沉陰黝綠色下有雲起上
有雨來用許渾詩意題之曰溪雲初起山雨
欲來此夏山欲雨也其三立幅特立方峰右
連綠嶺天飄雨脚雲落峰腰亦用丁卯詩意
題之曰殘雲歸太華疎雨過中條此華嶽秋
晴也其四橫幅石紋如坡公雪浪石靑白相
糾酷肖風雪江流寒磯激浪之勢卽用坡公
句題之曰畫師爭摹雪浪勢此寒江雪浪也
南雲石幅天生奇奇乃造物爲畫師烟雲雨雪各有
態高山流水分四時造物筆墨何手持何年穴山爲
畫師豈獨勝於畫師畫更得巧合詩人詩子厚漁翁
過開化天生橋題名刻石
大道何平平到此已萬里誰知坦途下横貫巨川水
谿深岸愈高絶壁水面起惟此兩壁巔相接復相抵
此橋眞天生百步平若砥橋邊勿駐足亦勿俯而視
臨深知其危奔流浩無底問水何所歸百里卽交阯
諭蜀馬相如題名難到此
戲荅家人
非但養心兼養目高年遠宦少看書家人勸我言如
此我荅家人意可如豈有劉伶聽戒酒袛應輪扁老
攻車此中也有長生法不用三仙飽蠹魚
坐月壇坐月
坐月壇邊夜色遲梅花香動影交枝直從茅屋黃昏
後坐到參旗掛月時(壇旁結茅屋一間)
新造擡礟演成速戰陣和伊莘農中丞韻
聖武征西速戰平楊家演得陣圖成(楊宫保遇春練擡礟速戰陣收)
(平回部此力居多今余在滇仿造此礟教成此陣礟不逾五十斤肩負而放五礟成一連環能捷而及遠)
傳來雷霆千聲礟抵過弓刀一萬兵目準手靈燃火
急步齊肩負轉環輕治兵頗可終朝畢還共敦詩入
詔城
報春花
滇中報春花弱草也葉類江南之虎耳草而
無白紋其穗高不逾尺花五瓣小如珠翠之
盤色在淺紫紅翠之間不畏霜雪冬初卽開
凡抽穗至三卽交春矣近時翡翠玉中有一
種紅翠色者女衣綾布中亦有比其色者皆
名曰報春花色
翠應淡于羽紫亦淺于薇遠比西夷玉新宜少婦衣
石邊自荏苒雪裏長芳菲報春何足論耐得送寒歸
大理雪浪石屏用蘇公雪浪石詩韻
大理石片如方立幅之畫一波翻白&KR0691;起似
有磯激于其中波上迸起浪花浪花外水紋
又成&KR0627;綠靑白色數層皆具飛濤走雪之勢
昔坡公云余得黑石白脈如蜀孫知微所畫
石間奔流盡水之變畫鑑云孫知微水石圖
一石高數尺湍流澈注飛濤走雪今此石頗
似之應亦名之曰雪浪石置香雪齋中
太行石畫如雲屯人巧不到天工尊花石綱殘汴河
凍雪浪齋破寒雲昏蘇公久別此石去尚留銘字埋
荒村黑水梁州玉斧劃別有大理開國門孫知微死
八百載點蒼山裏招其魂畫家粉本入石骨詩人魄
力通天根飛濤向天學雲白古雪窖地變玉痕片片
幻出洱海浪定州一卷非所論况此翻瀾激磯石屏
立不用蘇齋盆齋前梅花亦香雪目擊雪子吾道存
冬至後連得大雪
風暖滇池冬不寒同雲難見彩雲間忽飛冰雪鋪千
里直洒來牟飽百蠻火熱石罏憐蔀屋(滇人少棉衣寒則于屋內)
(石阬燃薪爲暖)時平鐵甲解邊關(歐陽永叔雪宴詩云須憐鐵甲冷徹骨四十餘萬屯)
(邊兵)登臺更向園林去放眼遙天萬玉山
百樹松杉凍壓枝竹稍垂葉釣淸池卽今玉圃攜笻
日去歲黃河渡雪時路有鴻泥已陳迹家如琴鶴半
輕隨况當香雪花初拆合請皤翁坐詠詩
山海棠
滇山中有大樹名山海棠冬至前開花交春
方謝其花葉皆似海棠蒂亦垂絲而濃密過
之霜雪滿山紅林獨盛偶買連枝插瓶彌月
此花富民縣多昆明縣少余使花奴移買穉
者植之署中
何來冬嶺樹道是海棠技萬卉彫零日此花穠豔時
凌雲垂鄂不傲雪濕燕支桃李春風耳歲寒誰與詩
臘八日園梅有開者
雪後雲陰意冷淸閒隨雙鶴繞園行梅花有性眞天
放得到開時便縱情
園梅半開
霜雪風寒理亦齊幾枝曲直任高低林中香性誰知
得我道梅花似馬蹄(詩中不妨戲用玄學說明是玄便不妨總不可外儒而內玄)
月夜遊園
己丑臘月十四日霜雪之後南風減寒嚮晦
月出淸景朗澈遂乘倚輿出香雪齋池上林
梅初開仙館牆東臨池小憩雜樹葉脫月光
在粉壁池水之間明潔如晝復由茶隱亭過
宜亭而南止于射圃閑田遠敞得月更多綠
杉影直雙鶴靜立老梅南枝向月耀白城鐘
已動坐賞良久復回仙館登北山石臺東望
城中萬屋鱗次城外金馬諸山羅列楚楚山
外流雲橫亘似霞非霞天宇空碧肅而不寒
坐待參昴旣高與月同轉始由山後而返何
地無月何人不得月若不記之則此景付之
太虚矣
夜園月境幽登臺境更闢梅月守靜虚雲山廊淸白
我見王輞川近臘愛月夕我見蘇東坡月影玩竹柏
我無裴與張但與月主客後之視今者或如今視昔
東園殘臘
幾曾孤負好年華如此園林聽放衙三徑有苔皆步
鶴一年無日不看花籌邊心力營巢鵲送臘時光赴
壑蛇除却雷塘庵外雪末應春雨更思家
庚寅
正月八日遊西山花紅洞法界寺
邀遊古巖穴更在西山西遨頭策驄馬山足指碧雞
松柏鬱遠翠榆柳含新荑壑底響泉筑嶺邊怵雲梯
石門謝康樂林間孔稚圭轉折見厓洞指點尋招提
旃檀嚴梵像蕙櫋拜
御題(寺殿有聖祖御筆萬里傳經四字)參天玉蘭立拂殿紅茶齊
歸途視每俯平野望弗迷太華列屏障滇池明玻璃
偶然共遙集聊復遵故蹊出山已蹉午落日春風低
正月二十日偕劉王二叟竹林茶隱
三人二百五十歲隱入竹林同所憩舉甌啜茗作壽
朋少破從前獨遊例桐城壽者百四齡談笑游行嚙
甘脆自言弱冠入滇池眼見乾隆平緬裔浪穹老年
七十九手披經解講六藝(時學海堂經解初刻成寄到滇共一千四百卷與王)
(叟講其槪)此乃門中古桃李却並尚書紅杏麗(雨春軒前古杏盛開)
(軒扁乃乾隆癸未年書杏在扁前亦百年樹矣)南中地暖纔立春已似山陰
欲修褉時花香葉靑春深(時梅巳殘桃李初開)綠篠新篁夕陽
霽兒輩燒松烹洱茶竹亭爐烟風細細(園東竹中有茶隱亭)羊
求三徑寂無聲惟有林間鶴淸唳香山七老今得三
疑我年者使之計(左傳曰疑年使之年)
滇中有百四歲劉壽叟者名廷植桐城人步履目
光齒力皆健鬚髮未全白如六十許人語音高而
善笑叟於壯年在迤西見大何首烏重百餘斤購
得之剖吸白漿目光頓明精神增健由此得長壽
無他異術家大人曾仿唐人何首烏傳作劉壽叟
傳又有家大人已未門生王樂山大令者名崧榜
名藩浪穹人年七十九學問淹博爲滇中老宿總
纂滇省通志精神步履亦強健福乃於庚寅正月
二十日邀劉王二叟在宜園陪家大人遊坐福侍
茶爲壽三壽共二百五十歲唐白香山初爲七老
會其中尚無百餘歲者家大人生辰與白公同日
七老九老再俟諸他日福謹記
立幅雪浪石屏(高一尺六寸寬一尺三寸)再用坡公雪浪石
七律韻并鐫字曰琅嬛館仿蘇公雪浪齋孫知
微畫法
畫仿眉州復定州宛然濺雪激奔流摹成水法有藍
本捲出浪花皆白頭石脈千年磨不滅江波半幅翦
來收誰能挽得狂瀾住詩力蘇齋抵萬牛
西宅後有紫薇二株葺其後屋題曰紫薇花院
西堂後屋似閒衙收拾荒園可住家山頂平橫靑玉
案(正西玉案山)檐牙齊列紫薇花千枝瓊樹看成碧一片
卿雲半是霞須與民間共疴癢莫將官樣負淸華(羣芳)
(譜紫薇名怕癢花梅堯臣詩薄膚癢不勝輕爪陸游詩稱紫薇爲官樣花)
紫薇花院後圃坐月壇
卅丈花垣一丈壇石欄啜茗晩盤桓風知少女微時
好月向上&KR1243;圓後看(園東有古柏二株望後見月便遲)竹柏兩人影
閒暇星河萬里指闌干且休久戀金波色淸露之中
邊氣寒
澹泉
紫薇花院後最西北有井如眢發其覆石汲
之濕二丈之綆其脈由&KR1980;山來由五華山出
水甚淸白無鹹苦之味然亦不甘蓋甚澹矣
名之曰澹泉
汲得無波井其深如古潭由來上池北穴出五華南
澹欲生虚白淸何計苦甘曾陪隱之酌似此又焉貪
署西木臺將朽遂拆之遷於澹泉西南七丈許
用七千土墼㬪爲方臺名之曰碧雞臺
草草荒園起一臺不勞民力不傷財兩層白紙餬虚
牖四壁黃坭疉大坯寒重壓簷飛雨雪春深繞屋走
雲雷縱橫方丈尋詩地那値文人苦費才
排闥誰何到此臺碧雞山特送靑來兩三峯向研池
立四十里將屏畫開疎雨晴時霞暫罨夕陽沉後翠
成堆登臨更比東臺近阮眼相看日幾回
水照靑天似鏡臺不因城市染塵埃汪汪千頃涵淸
濁采采中央詠溯洄金馬山前多佛樹黑龍潭上有
唐梅何如細讀王褎傳縹碧光中節使來(縹碧雞見西京雜記)
(王襃文)
半是公餘可上臺坐看耕種到星回(滇俗以六月廿四日爲星回節)
(以松炬祀田祖登臺望之明若繁星)不言不動知風自生魄生明記月
哉柔遠惟思鄭純法籌邊休用贊皇才袛今一片滇
池水唐宋何人得見來
食家園新麥麵
後圃閒地多偶種數畝麥春來抽穗芒有浪深二尺
園丁攜月鐮刈之付磨石霏屑出重羅無以比其白
今年餅餌香舊臘雪霜汁快此麥秋風黃雲滿梁益
東園夏日
園池長夏樹扶疎侍到閒時意自如爲試輕鞵去尋
鶴但抛香餌不鈎魚老年可得惟加飯結習難除尚
著書俗客何來詩客少使君家似野人居(末用杜牧之句)
蜀葵花
蜀葵春早是滇池夾路當階復滿籬五色各爭高一
丈萬花分與占千枝牡丹極豔何曾久秋菊能黃又
惜遲惟此向陽開不斷芳菲接到雪梅時(滇葵春半已開直到)
(冬末一穗初殘數穗復起計花之久而繁無過此者余栽之甚多花有紅紫黑白紺五色其紅色又分大)
(紅桃紅粉紅三色惟無黃色讓與秋葵耳)
紅藜杖
靑藜杖數枝三年矣丹漆之名曰紅藜欲象
唐之赤藤
老龍拔鬚電搜壁南詔蠻藤如血赤昌黎唫罷香山
唫(韓昌黎有南詔赤藤杖詩白香山亦有南詔紅藤杖詩)萬里雲天隔梁益我
持節住六詔南欲覓此藤無處覓園中自有老藜根
斫取數枝握靑碧三年未免色模餬半染苔痕半手
澤忽加丹漆華而堅楖櫪橫擔五六尺太乙吹火紅
照人不許珊瑚鬭玉石皤翁攜此東園來一笠圓棕
雙蠟屐勁莖疎節輕于藤皓鶴驚紅避長策而今那
有異牟尋頗可扶藜傲韓白
夏登碧雞臺
六月滇池上登臺引興長郊原酣雨氣水木泛雲光
尚覺棉衣薄全將羽扇忘昔年泰山頂似此得淸凉
野鶴羣
六月廿六日有野鶴爲羣盤飛于宜園林杪
與園鶴相和而鳴久之向南飛去數之恰十
雙也園丁云此鶴與園鶴朱頂省無異滇中
多有之久晴將雨則入澤久雨將晴則入山
秋田旣熟羣飛損稼農人逐之捕之雲南舊
志惟有灰鶴無白鶴蓋習見野鶴耳野鶴毛
色不甚鮮白宜園鶴初來亦不甚白養之逾
歲始全皓潔滇鶴與余鄉淮海之鶴無異惟
自嗉以下一尺頸全黑不似淮海鶴乃黑白
二色相糾轉也
忽驚林杪白紛紛廿鶴盤飛自結羣濕羽昆池嫌滯
雨振翎華麓快晴雲高吭引和淸相應衆翅摶風颯
可聞能舞終憐園內鶴褊&KR1862;肯向鮑參軍
題碧雞臺
不難終日住樓臺難得臺從古跡開山在益州雞縹
碧節持漢使羽毰毸二千年上神光在五色雲中翠
影推若是倚樓橫塞雁王襃還擫洞簫來
大理石屏正面立看合疎影橫斜水淸淺背面
橫看合暗香浮動月黃昏
疎影暗香交水月若教作畫頗難工誰知和靖詩心
在透入蒼山石骨中淸淺倒垂枝掩映黃昏斜倚氣
朦朧妙從不甚分明處兩面縱橫覓句同
九日登西臺
九日登臺近更宜豐年佳氣滿昆池直從綠雨鋪成
後看到黃雲捲盡時拙政無如觀穫樂新炊端可望
烟知白秔一石銀纔兩穀賤傷農是謬詞
翡翠玉效樂天樂府
古有驃國樂今有驃國玉(翡翠玉來緬甸緬甸卽唐驃國)
朝廷不寶之此玉入流俗色不尚白靑所貴惟在綠
炫以翡翠名利欲共爭逐佳者比黃金價更倍五六
滇關駝玉來麤皮皆碌碌貪綠在皮中若可見其腹
或以千金享或判卞和足及剖乃異色(今多淡紅色靑蓮色卽報)
(春花色)幾于抱玉哭或見綠一斑喪斧少償贖若得綠
一拳卽能潤其屋緬夷賴爲利斷之彼窮辱此貨走
東南徇之意殊恧貴賤有何常好尚誰反覆所寶若
靑紅綠璞成賤璞
西行閱兵憩雲南縣靑華洞
靑華古洞最淸華水木分明又一涯湖墅羣飛朱頂
鶴(是日有鶴數十隻飛旋水上滇人不名曰鶴但呼之曰朱頂紅)郵亭濃發白崖花
縱來遊客難尋穴(洞有水阻)可有詩人此住家但使琴堂
非俗吏必耽元狩舊雲霞(雲南立縣始漢元狩至于彩雲見於白崖之說不見)
(於古書)
點蒼山書所見
睡醒榆川夜雨殘曉來積雪滿蒼巒早霞西掩靑爲
蓋初日東升金作盤雪嶺不知何處去火雲忽變作
奇觀赤城紅燒烟消散玉嶂依然白氣寒
過蒼山第十五峰下登楊升庵寫韻樓又至大
雲堂外觀龍女花
十五峰前洱水涯舊樓還是野僧家楚雄垂柳不堪
折折得一枝龍女花(升庵過楚雄作垂柳篇龍女花惟此地有之高數丈花以單瓣)
(白茶花稍大而韻勝之皮色亦相似惟葉長而不脆或山茶之别種歟)
重修承華圃教場閱武
省城內五華山西有校場卽前明沐氏之柳
營今名承華圃其堂有康熙辛卯年舊扁曰
景武堂庚寅冬重新之周築土牆三百六十
丈留取土之坎以爲荷池堂後存古柏四大
株餘樹皆朽今栽新柳數百株加以雜花此
地閱小隊官兵演連鐶擡礟最便
柳營舊是沐家場今日重修景武堂坐榻頗宜依大
樹射屏還與種垂楊池邊共遂爲鵝願階下還凝畫
戟香旗偃梅花軍士散吟鞭歸去又斜陽
臘月十四夜游宜園
殘臘月將滿月下宜有梅古梅三十樹衝寒香半開
梅邊宜有鶴雙鶴立老苔與梅夜相守不覺淸鐘催
宜亭竹柏影參差接東臺試問此園境豈不宜我來
扶藜復行樂(去年此夜游園有詩)獨往無人陪斯時思所宜宜
于漉新醅雅欲學古人對月引一杯白墮不我醉白
鶴不我淸梅花再百臘我亦古人哉
大理石擬元人四時山水小幅
仿名家四時山水小景四幅石質皆堅滑如
玉其一高五寸五分寬一尺上方綠色橫山
起伏有情下有烟霞靑紅二色勢亦起伏題
曰春谷烟霞仿趙鷗波設色也其二高八寸
三分寬七寸五分中橫赭色山似有暑意山
上烏雲橫流鬱然含雨題曰夏嶺蒸雲擬高
房山染法也其三高八寸三分寬七寸五分
下有坡樹中隔溪水水外山村色雜黃駁具
霜林之趣題曰秋山黃葉摹黃子久筆也其
四高九寸八分寬五寸五分主峰中立皴染
無多而積雪甚厚峰外雪氣滿天題曰寒峰
曉雪用倪雲林簡筆也
點蒼山裏石畫繪皆天生乃不曰天生翻云人畫成
子昂與子久二難何可并房山力淳厚倪迂多逸情
旣謝縑楮質豈許丹靑爭春谷霞彩暖夏嶺烏雲横
秋村有黃葉冬雪曉未晴設色尙非異神韻入妙精
筆跡不可求渾脫疑且驚我縱各題品未足揚其名
此物自不朽造化詩無聲
揅經室四集詩卷九文選樓詩存
庚午
與諸表兄弟共建外祖榮祿公林氏祠堂
於揚州陳家集天后宫側記事一首
西山大田外榮祿啟專祠舊德傳爲政淸芬合誦
詩祭分唐世系象表古威儀老屋梅花樹新牆楊
柳枝書函畱宅相(元幼時玉珂諸舅氏與元函皆呼元曰宅相)經術記
門&KR0925;見說何無忌來題韲臼碑
已末借寓京師衍聖公邸曾栽竹三叢藤花
兩本庚午再寓添栽槐柳桃海棠欒枝丁香
并舊有古槐榆椿棗榖共三十餘株記以一
律授之館人
三公庭下例栽槐更取時花處處栽淇竹低隨靑
柳密海棠高共紫藤開還添闕里壇中杏但少楊
州江上梅待得十年深雨露綠陰紅樹滿春臺
門生屠琴隖以翰林改宰儀徵翁覃溪先生
倡詠餞送遂亦以詩贈行
展我泰崋碑磨我八甎研蘇齋倡吟篇舊友共相
餞(蘇齋詩云仍磨八甎研餞爾贏詩囊)屠君正壯年出宰我鄉縣鄕
縣尙不陋長江繞芳甸近者集鹽艘民風少爲變
梟徒潁泗來小鬥竟如戰我昔謀增兵請者議未
善爲此多隱憂&KR0854;障匪易見我早識屠君洸洸吳
越彥淸名滿湖海高文冠翰院百里非龐才
帝欲使之練孰意赤緊州巧得顏謝選學者所設
施豈與俗最殿循吏宋汝陰亦入儒林傳蘇齋敦
勉之古誼深眷眷我豈無贈言力行在無倦履之
而後艱折獄言難片我于浙士民拊循詎能徧惟
不負乃心或不報於面今日春明門花前競吟讌
海棠思召伯鳴琴慕子賤行矣春江潮勿爲瀛洲
戀
綠樹
長安原是慣風塵無奈風塵送盡春一夜碧雲催
密雨滿城綠樹接芳鄰開窗活翠能驚目埽徑新
陰欲罩人如此槐廳最淸暇門前遮莫響車輪
題內子綠靜軒圖
卉木無躁意穆然含淸陰况有幽閒人情賞相與
深小軒遠塵壒竹樹密成林皋禽傍蕉石香草被
苔岑雨餘見曦影眾綠何沈沈碧雲澹無迹半染
詩人襟窗楹閟窈窕坐此生道心乃知山水間太
古誠希音晝長萬籟靜一聲惟素琴
題陳受笙(均)十三鏡齋詩稿後
嶽色河聲太倉莽吳山越水劇淸柔合將畫筆兼
詩筆直寫杭州入崋州百二秦關收爽氣十三古
鏡照高秋奇才舊見吳南野却讓陳生隴塞游(嘉興)
(吳澹川詩入關更勝)
題陳迦陵先生填詞圖卷
卷中自康熙以來諸名家佳作如林各體
皆僃惟無七言長律賦此避之
聞道元龍氣最豪平原繡像喜相遭烏絲細壓襴
邊字火色頻添頰上毫陽羨書生鈎黨在維摩天
女借禪逃江山一曲周郞顧絲竹中年謝傅陶名
士競題黃絹婦淸班不藉鬱輪袍歌喉井水新爭
柳扇面烟花舊恨桃酹酒墓田依壯悔吹簫園館
記如皋詞人那識東林意湖海樓原百尺高
題女蘿亭香影移梅詞意圖卷
五年香影太匆匆不是忙中卽病中待得閒來披
畫卷才從靜裡見春風舊時月色還如此今日詩
心更許同聞道家園梅樹好女蘿亭外玉&KR0785;瓏
昌運宫白皮松歌
昌運宫在香山鄉古松七株百尺長入門瞥眼驚
相望白龍亂竄千條光鱗鬛欲動冷忽僵森然結
夏堆雪霜陰羽鶴鶴飛來涼仙人堊以瓊瑤漿十
步之外聞古香手捫其膚膩若肪俯視檜柏翻老
蒼相憐皆是滄海桑有明正德多權璫永也差比
彬瑾強所知尙有幾希良依松造墓深埋藏松濤
暮起思茫茫陽明古洞應斜陽
覺生寺觀永樂大銅鐘
永樂洪鐘閱古今虹梁鼇柱屋沈沈銷兵秦政成
餘習懺佛蕭梁本疚心一棒難超無量劫萬鈞豈
躍不祥金華嚴輪轉
熙朝後始聽蒲牢自在音
雨後遊萬柳堂
京師崇文門外東南隅萬柳堂相傳爲元
廉希憲野雲右丞別業卽國初馮益都
亦園也一時鴻博名流皆有題詠後歸倉
場侍郞石公文桂改爲拈花寺今池館雖
廢寺尙在
雨後凉雲重驅車趁曉行尋沙無轍跡訪寺得鐘
聲屋外靑林合樓前綠野平不來荒僻地那見古
人情
妙繪見鷗波疎齋共聽歌草堂圍萬柳驟雨打新
荷(廉野雲宴趙松雪盧疎齋於萬柳堂命家姬歌驟雨打新荷曲松雪設色畫堂中賓主三人淡)
(紅衣女子手持荷花置酒杯于花中堂外門閉僕馬待焉繞堂前皆荷堂後皆高柳有雨後迷濛之)
(趣松雪自題七律于上方之左)剰水長蘆占孤亭老樹多若非詩
卷在此事半消磨
最好佳山集遙收松雪圖荷連淸露(堂名)折柳得野
雲扶池館畱名跡門廧列衆儒滄洲思早卧此地
已江湖
火城闌不住(見佳山堂詩)付與佛拈花今日伽藍地當
年宰相家風流雖歇絕水木總淸華陳跡且休論
但催僧煑茶
京師揚州會館第三層院中種竹百餘竿題
其軒曰小竹西
繁華庸何傷惟趣不可俗歌吹沸天時但須一路
竹維揚置行館近在韋杜曲已圍桃李園(余於第四層院)
(中襍蒔海棠桃杏諸花用唐人春風得意詩意題其扁曰看花館)更築篔簹谷爲
竹作主人何止戀三宿人苟無世情誰住春明屋
所賴有此君瀟灑慰幽獨九陌多風塵適館方有
轂入門拂緇衣一笑對靑目宛然禪智西亭外千
竿綠
新秋月夜
煩襟己厭暑迎秋殊願涼徘徊起中夜復此明月
光閒情閟重闥朗抱開虚堂風槐動疎影露卉含
淸香蛩新乍吟砌螢暗時度牆散髮理象櫛瀹茗
移藤牀所欣在眞境豈辨何有鄕但覺羣動息亦
復筌言忘
過瀛臺見秋荷盛開
妙蓮花界淨浮漚翠蓋仙莖露未收八部香嚴會
龍海萬眞飛舞下麟洲光明湧現雲霞色淸淺折
成珠玉流百丈虹梁平跨去人間天上共新秋
辛未
唐花歌
燕京窖花出豐臺臘月已見羣花開海棠牡丹鬥
紅豔更好淡綠江南梅我飾書室小且暖地爐窗
日微相煨甆盆瓦缶滿几案拂拭何異尊與罍衆
芳列坐若佳客千卷書作賢主陪轉移春風入戸
牖外釀瑞雪中收雷渾然元氣在何許扶持枝葉
滋根荄前花未落後花放次第不覺三春催開門
遨頭出城去水邊林下花初胎那知屋裏奪氣候
已經百日看花來今年冬半再封窖一歲春花香
兩回
秦小峴少司宼
予告歸田餞之於萬柳堂卽題其城西草堂圖叠
司宼和余萬柳堂四律韻
草堂欲歸去把酒送君行雅望推文學
恩綸奬政聲病憐長孺卧法念釋之平
君德優臣禮遲遲無限情
宫諭論文處佳山昔詠歌(萬柳堂爲馮益都相國別業小峴本生高祖蒼)
(峴宫諭爲益都鴻博科門生堂中舊多游蹟見文集中)重來折殘柳歸去製
新荷舊侣江湖少遺編淮海多元豐詩帖在貞石
待鐫磨(司宼時奉其先世淮海先生竹詩墨蹟卷共覽)
城西連惠麓畫出草堂圖(圖爲屠琹隖畫)山看微雲抹園
添一杖扶林泉容老輩書史便衰儒蹤跡更何許
扁舟淩太湖
春雨江南足軒前有杏花(秦氏有杏花軒)遂菴新几榻吟
社舊人家(小峴家有遂菴又沈周碧山吟社圖亦小峴先人詩事也)把卷淸魂
夢臨風攬髩華緘詩如寄阮好待侑僧茶(蒼峴先生緘詩)
(寄漁洋山人題日寄阮集)
二月十八日雪後獨遊萬柳堂題壁間元人
雪景畫中
佛龕拾得元人畫裝成重向東廧掛遺畱想是佳
山堂一百餘年僧不賣畫中白雪粉痕多冰泉値
擘靑山界兩客策騎同折梅絹色雖渝猶不壞欲
題未題待雪來直到中春雪始快疋馬披裘獨出
城要看圖中鬥光怪詩成晴雪滿松篁雲破陽春
撲廧曬
寒食日偕朱野雲遊萬柳堂夜宿寺中淸明
日復看花柳
東風吹夜雨洗出長安春城闉已淸淑况此遠水
濱邱壑共明瑟桃柳相鮮新夕陽絢紅影閒照亭
中人煙霞亦何物乃爾怡吾神
薄暝月漸明碧雲復微合暗影抱靑城遙情識孤
塔徘徊松樹閒花陰更叢襍歸來話西窗高眠接
禪楊淸夢夫如何繞林定三匝
心淸夢易醒聞鳥已知曙出門復看花滃然迷白
霧霧氣泫花垂似雨亦似露幽石淨可憑春沙輭
勝步試問六街塵豈得此時趣
上巳日萬柳堂同人小集看野雲處士栽柳
和翁覃溪先生
藉田上巳待
躬耕(是日侍耕藉田上)回向林塘曙影橫夜雨潑開
春水色暖風吹散曉禽聲客來南郭心皆遠屋對
西山眼更明記取道人栽柳意送行懷古不勝情
(坐中秦小峴少司宼將歸田)
野雲處士種柳萬柳堂自作圖卷屬題
豐臺何處有廉家偶指城南憶竹垞(廉右丞號野雲其萬柳堂)
(別墅或以爲在南西門外豐臺相近然令杳不得其遺址而朱竹垞日下舊聞則以南城内東南隅)
(地當之故不列於郊坰而列於南城卽馮益都亦園也亦園歸石氏後改爲拈花禪寺朱野雲處士)
(自喜其號巧與廉合邀詩友來遊且爲種柳栽花若有夙緣者)處士夙緣還種柳
詩人微笑共拈花商量水外千行密點染圖中一
道斜知是野雲深意在城東欲學李西涯
與法梧門前輩(式善)同遊西山先過八里莊
慈壽寺
城裏看西山遙靑未可攀峯巒邀客夢車馬趁春
閒學士還淸健書生本劣孱一笻偕一笠(法學士携笻元)
(戴笠)好與叩松關
浮屠出荒寺試讀舊碑銘蓮月開雙相(觀明李太后及神宗)
(象)松風語百鈴早收花外劫豈有夢中經啜茗渡
河去春深萬柳靑
渡桑乾河入西山登羅㬋嶺
待渡桑乾河沙飛風力勁所遊設若斯毋乃盡淸
興呼舟達西厓林密野風定車馬猶逶迤嵐翠已
相迎邨遥柳色新山靜花光靚紅杏千萬株梨雲
與之競遠樹蔽迴峯近枝礙幽逕名山匪易探先
受一嶺橫籃輿扶峭岩竹枝撥危磴興逸忘此勞
山深悅吾性煩襟滌使閒濁慮澄已淨何必訪孫
登始聞人嘯詠
游潭柘山宿岫雲寺倚松閣
中峯何隆然九峯外環繞展轉入寺門三幡風嫋
嫋香殿據層巖孤亭出林表柘溪飛冷泉引派分
渠沼穿屋灑淸流曲折鬭工巧虚室何精嚴階下
亂風篠窗明文杏花砌襯碧莎草高松與墖齊倚
閣爭夭矯納客入此間直若猿與鳥再宿戀已深
流連玩昏曉緬昔魏翩翩剙始志釋考文人侈浮
辭遂爾悅禪藻深山泉石間原使精神澡若欲治
身心終當守吾道
遊戒臺寺
戒壇高處護天龍盤磴回欄四五重石殿烟霞東
面暖香臺金碧上方濃(殿臺皆東向)碑聞松漠依雙墖
(碑塔皆遼金時物)河走桑乾擁一峯何事遊人畱不住出
山相警是淸鐘
戒臺寺古松
戒壇古松枝葉繁問年上溯遼金元或如舞鳳來
軒軒或如雲上蒼龍蹲奇節老幹何足論勿論其
末論其根走根久已入九原穿山破石深無垠養
以蒙泉包厚坤千脈萬絡紛攀援雲欲出山爲所
捫先與松根相吐吞夏含凉凊冬含温房山元氣
來渾渾詩人譽樹徒煩言試與至道探填源
途中小雨
春來何處不風沙小雨才能醒麥芽出見野田憔
悴色愧教庭院日澆花
獨遊萬柳堂
蘆芽蕺蕺柳毶毶一水瀠洄染蔚藍但是鷺絲飛
到處管教風景似江南
辛未初秋移寓阜成門(卽平澤門)內上岡新居有
小園樹石之趣題壁四首
莫遣鄕心憶選樓城西僦屋似䢴溝老槐引入三
橋路雜樹圍成一院秋小有峯巒同石屋無多窗
檻擬瀛舟此間風月眞淸暇竟日能來幾度遊
春來未及海棠顚接引繁花可半年松菊雅逢秋
士健棗梨低待小兒懸遮廧薜荔披風密壓架藤
蘿漏月圓更與梧桐添綠影芭蕉瀟洒竹便娟
小園賦漫比壺公乳鵲藏狸處處同桑翳雙亭淸
夏氣椒香一閣散秋風澆花井水朝分研埽葉琹
牀暮拓弓雖是賃居非廡下未因椎髻愧梁鴻
二百卷排新著書高齋插架見經郛讀碑結習成
迂論(時著南北書派論)修史深情向舊儒(時修儒林傳)老圃客
來秋逕外西山靑到石臺隅墨莊子弟如相問寫
與詩篇抵畫圖
中秋小園鐙月
秋宵凉氣滿花臺幾度閒園剪燭來雜樹陰中鐙
影亂流雲鈌處月華開衣深應有三更露研淨原
無一點埃共把淸吟酬此夕不催絃管不銜杯
同野雲山人小園坐雨
風雨秋園竹樹摇黃昏時候更瀟瀟却如江岸荒
庵裏早揜柴門避晚潮
昌運宫爲古道院白松七株虧蔽霜雪松下
靑苔平鋪竟地雨後來遊閴無人迹
滿地濕苔衣松身白十圍松凝秋雪艷苔養綠雲
肥古殿絕行迹穨墻空夕暉祗應明月夜元鶴獨
來飛
研背坡公笠屐像
蘇公片石擕袖中有東海研背勒眉山英靈動眞
宰我昔到蓬萊天東望渤澥一笠翻海光知有坡
公在縱橫一萬里上下七百載此意遠茫茫碧環
若爲解(袖中有東海東海如碧環皆坡公句)
聽福祜孔厚諸兒夜讀
秋齋展卷一鐙靑兒輩須教得此情且向今宵探
消息東窗西戸讀書聲
王楷堂比部(廷紹)齋中七尺端溪大石硯歌
王郎抑塞磊落才埽葉延我來秋齋籬脚黃菊立
碧苔秋陰堂下多強楷齋中一硯眞奇材端溪七
尺橫安排以几爲匣髹髮胎紫雲綠雨摩幽崖平
方正直誰量裁羲之宅裡一片階任人十手執筆
來儘可一研容其儕鍥墨無聲墨頓摧如蠟塗釜
膩莫揩曰非端州何石哉器大反與恒情乖楷堂
寶此休輕開神寒骨重勿受猜急須刻字銘研隈
淄塵百斛無能埋
種菜
秋果墜西風秋花濕疎雨小山苔草深時有凉蛩
語呼童荷鋤來劚破半畦土種菜能幾朝已見靑
莖吐夕陽閒灌園香味在老圃桑陰石几間妻孥
共鷄黍自起剪秋蔬付與行煁煑
題吳荷屋(榮光)登岱小照
巖巖東嶽上俯視萬峯橫試問來遊者何人敢自
輕當前爭樹立此意足生平風度眞相似松泉如
有聲
題圖(鞳布)曹(學閔)二公戒壇祠圖
西山有古壇岧嶤出塵界誰是登壇人先當受孔
戒二老共遺榮山僻性逾愛松石寄精神栗主一
祠對我曾入山游高風想先輩讀記念我師更下
祠中拜(祠中碑記乃朱文正師撰)山南二老莊我師墓亦在歸
途謁墓門梁木悲兹壞(文正師墓在盧溝橋西十里二老莊北之吕邨)
題書之靜春居圖卷子
選樓宋墨莊淸江劉氏出朱子撰六詩靜春居其
一賢母教兒孫曾見安定(胡氏)筆我家居選樓先
祠式安吉他年成一房望祜以經術攬此靜春圖
蔵書思石室
一卷藏書圖吾母著慈教卅載繫哀思五鼎豈
云孝兹圖何足論其貌亦頗肖愛此膝下兒光景
似吾少文學固所期心術尢至要一片折葼心待
爾春暉報
春花雖灼灼惟靜乃吾廬何因致凝靜賴此萬卷
書慕昔宋劉氏累代守經畬報
國敦孝悌兄弟怡怡如浮華吾所惡勤儉保令譽
勉哉爾母子勿負君子居
壬申
小園初春
殘雪棲園林半在小山北初陽麗南軒温然漏春
色榆枝拆嫩苞東風已有力一夜結輕冰又覺餘
寒勒向午感微和此焉見消息
三月二十日
駕幸南苑大閱恭紀
羽林齊駐晾鷹臺
聖主戎衣策馬來萬乘
躬勞千纛肅九天春霽八門開
座臨山嶽人如海陣走風雲地有雷端爲太平
親詰武簫鐃歸唱
帝之回
三月廿一日夜宿萬柳堂贈覺性開士和翁
覃溪先生韻
但有鴻儒無白丁亦園原不在郊坰綠波深漲橋
頭板淸吹閒鳴殿角鈴舊賸樓臺猶楚楚補栽楊
柳故靑靑春風禪榻茶煙歇共看三更月滿庭
小園雜詩
淸明才過見新荑穀雨催花已放齊一樣風光判
桃柳十分春色占棠梨登臺衆綠浮身起繞徑繁
紅炫眼迷半嚮不知花影換月輪東上日沈西
好花宜趁曉來看起向花前擁盥盤霞色忽驚隨
水動露華猶覺著衣寒折枝邀蝶眞成畫嚼蕊聽
蜂每忘餐記否空林春未到迴風飛雪撲闌干
才是春明三月中紛紛已颺落花風恰當半謝新
生綠翻似初開少放紅一例分箋酬令節幾番秉
燭入芳叢與人究竟曾何補慚愧家庭樂自同
古藤幾架紫垂廧小刺荼䕷蓋曲廊上番笋抽新
竹密午時陰幂老槐涼黃扉退直鳴珂靜靑簡修
書刻箭長忽有微風生夏氣疎簾初試棗花香
終日轔轔九陌車久晴容易起風沙洗春一夜廉
纖雨破夏千枝芍藥花研北銅瓶開繭栗墻東玉
軸展鴉义此間門巷淸如水綠樹陰中是我家
小園休賦庾蘭成但向幽軒較雨晴入戸風圓飛
絮轉鋪池水定落花平偶思晝寢安橫榻更爲齋
居結小棚多少案頭書史在商量可似古人情
首夏奉
使山西辦蒙古阿拉善鹽池事內子餞於小園率
賦
好將蔬笋餞餘春舉案居然我是賓肉食到前遲
下箸自思可是遠謀人
過井陘關
漢將論兵處軺車竟往還背分綿蔓水心壯井陘
關柏柴斜陽淡榆門古意閒何邊曾赤幟四顧歎
靑山
太原晉祠(晉虞叔也始見於魏收書)
晉水初生處虞祠閱魏隋桐圭靑剪葉參宿白開
旗羣木森瑤壅雙泉競玉池晩來涼月下肅穆有
靈祗
晉水(山海經懸甕之山晉水出焉)
水經晉北篇酈注嘗愛誦何幸兹來遊緣山入懸
罋沈沈女郎祠靈堂抗高棟下有百斛泉濆湧出
空洞沙淨水逾明石觸波始動夏暑翻若冰冬温
不知凍蔽日蔭繁林終年漾靑葑石墖雙派分水
磨一亭礱東流繞晉陽歲作霖雨用連陂秔稻香
滿澤芙蕖種灌城反滅瑤平晉當譏宋娛集尋飛
梁宦子昔迎送淸川澹不收山月暮將弄風泉一
夜聲洗我空林夢
懸罋山
海内讀山經晉水一源發懸罋連蒙龍閭麋玉爲
窟重甗朝已陞夜游更超越竟登柏翳山還見禹
時月上有避暑宫(高齊)下有蒼龍闕(北漢見遺山詩)山川太
古心萬載未銷歇
臺駘廟
汾脽驅自循蜚初元冥世業大夏墟臺駘手障晉
陽澤沈姒實出汾沮洳金天大鹵襲白壤宣通下
濕生蒲魚昌凝廟象按劍坐(唐封神爲昌凝公)弟兄原未
相離居閼伯實沈日尋戰允格臺駘本相善太平
興國火晉陽干戈誤讀邱明傳果憐灼艾託官家
何愧參商不相見
聖母祠(晉源之神舊名女郞祠宋熙寕中加聖母號居正殿别立女郎小祠於泉)
(上閻百詩曾據斷碑知爲邑姜也)
漫說叢祠住女郎亂臣原是古周姜雲冠松蓋山
樓靜翠葉銀花水鏡涼開母有姨居少室夫人辭
帝降淸湘后妃治法分明在底事河東見武楊
古柏
古柏生何代應生楊李間南臨雙派水西夾一梯
山卧榦靑銅柱高枝碧玉鬘寄言後來者省識好
相攀
貞觀晉祠銘
舊搨唐銘一丈碑碑陰今是刻名時六朝隷楷翻
貞觀(隋以前碑與帖分以羲之帖法書碑自唐初始)十道山河起晉祠雅
愛羲之親作傳感恩虞叔獨題辭(高君雅等禱雨之謀不成)瀛
洲學士誰能此使我摩挲歎色絲
涼堂
曾聞水上結飛梁目送淸流下晉陽欲借酈君經
注筆綠陰深處補涼堂(水經晉水注云水側有涼堂結飛梁於水上左右襍)
(樹交蔭希見曦景元壬申夏日來游池館頗多獨無涼堂之名因屬門生太原尹魏來田補書此扁)
(以存古蹟)
曉涼
晉陽暑雨夜初收曉起涼深似暮秋不是雁門風
色緊未知身在古并州
磁州滏泉道中
百里邯鄲道塵歊生暑風今朝新雨裏一路亂泉
中鷺向稻田白荷依柳陌紅江南好光景此日憶
相同
正定喜雨
呼渡滹沱日卓午禾黍與人同畏暑常山雷起卧
龍飛勒轉風雲射涼雨雨停濕氣蒸夜林曉程起
望猶濃陰大凡一片墨雲下總有萬家歡喜心
小園
長亭三百轉軺車暑退涼生始到家得少閒時才
覺倦坐看園叟種秋花
寄題焦里堂姊夫半九書塾八詠并示琥甥
雕菰樓
君子樂瑕邱貞白不下樓我亦有丙舍近在龍岡
頭他年好魂夢相約來往游
柘籬
樓北樹已嘉樹外籬更好春芳蔓靑條秋花隔香
艸若喜柘枝顚毋能采菊老
紅薇翠竹之亭
紅薇駐夏日翠竹延淸風虚亭凝一笠襍樹翳成
叢中有著書者樂過仲長公
蜜梅花館
衆卉已驚寒黃梅獨相耐况是先人遺書館勿翦
拜一片冰雪心畱在湖波外
倚洞淵九容數注易室
密室括圖書先生獨注易妙悟契天元數如正負
積孟費勿分家秦李合共席
木蘭冡
昔年玉浮圖今畱一坏土花身雖不存其名足今
古標以&KR0785;石峯將爲刻銘語
仲軒
公理論樂志有志未能樂何如黃珏湖深遠似巖
壑况是樂孔顔於焉寫著作
花深少態簃
君子守歲寒所貴非有態李固豈弄姿魏徵豈嫵
媚毋爲擷春華還思翫晩翠
中秋小園鐙月
小園鐙影花影徹夜草香露香遙憶二分明月平
開一半秋光
出古北口四百里至木蘭圍口
策馬塞山下泉石生淸音延緣入寒麓霜色絢丹
林席狨在幽草晩風吹我襟夕陽下西山朔氣何
蕭森牽駝飲迴澗牧羊散高岑時有獵騎來連韉
帶皋禽兹行洵孤立徘徊獨諷吟有懷古卓歇澹
然多遠心
木蘭山口
羽林初散木蘭圍北幕諸藩拜宴歸剛近重陽試
風雨四山黃葉帶雲飛
初用眼鏡臨淸舟中作
高宗壽八旬目無靉靆照(臣)賦眼鏡詩
褒許得
優詔爾時頗自恃焉知惜壯少無何中年來淚泣
屢哀弔
鼎湖與雷波心肝傷兩竅况在經籍中千卷自讐
挍今年鄴下歸麻茶非意料秋來加鏡看忽使鏡
呈效
帝恩命司空出轉七省漕六百萬石粟案牘待披
報竟欲仗此君心折不能傲古人知非年來歲五
十到豈今一歲前尙爭後先覺亟須盪吾胸無爲
不正眊
題張淥卿(詡)露華榭稿
淥卿昔在余幕旣乃客遊山左作壻東萊
詞采驚人年華感舊今廿年矣露華詞句
雅近玉田吳穀人祭酒以詞題其集有云
付香弦一聲一咽尋常歌吹全洗淥卿故
不名詡余昔有漢銅印文曰張詡之印以
贈淥卿淥卿卽自名爲詡此皆本事也
廿載才人說淥卿江湖小集刻初成七條弦咽眞
情味一寸銅香古姓名齊客例應爲贅壻吳蒙還
是作書生富春山色揚州月并作秋懷寄歴城
拜汶上分水廟
尙書(宋禮)畫策本虚懷白叟(白英)奇謀抵決排泰嶽餘
根歸魯衞汶流分派入漳淮五千帆楫能逾嶺二
百泉源盡到階心折古人甘下拜神鴉飛舞過松
牌
仿鑄漢建初銅尺歌和翁覃溪先生
蘇齋寄我漢尺篇三尺分弆詩應聯(葉東卿志詵仿鑄漢建初)
(銅尺三枚以二尺分贈蘇齋曁予而自畱其一)摩挲蠖屈屢歎息此尺與
我尢多緣江都閔氏舊寶此鑑藏尙在吾生前(此尺)
(本在江都爲吾卿之物此一緣也)家鄕漢石竟手獲吉金豈不增
惜憐(予手獲西漢厲王胥冡石字于甘泉山)一從法物歸闕里較量
禮器相後先憶昔再試四氏學量才借尺曾兩年
(予兩至曲阜試士皆借此尺于衍聖公府徹棘後還之此二緣也)自兹一别十七
載壬申復由魯至燕(壬申年予從闕里借漢尺至京師鑄畢還之闕里此三緣)
(也)蘇齋重見喜作考葉氏仿古鑄且鐫翁葉阮各
得其一日本銅質鎔精堅(葉氏用日本銅仿鑄三尺予得其一此四緣也)
我曾獲燬越南印模鑄漢尺分豪懸葉氏鑄用原
尺較一絲不爽符貨泉(予於庚申年剿獲安南四總兵銅印於台州銷爲一)
(劍一尺其尺僅以漢尺拓本仿鑄今以原尺較之弱一分有奇不及葉氏此鑄分豪不爽)世間
尙有晉前尺周漢尺賴搨本傳晉尺亦爲我所得
復齋宋冊相駢連(世間除此漢尺外惟宋王復齋鐘鼎欵識冊内有晉前尺搨本)
(其尺銘載與周尺劉歆尺相同卽沈冠雲據以著周官祿田考者此冊今藏予齋中此五緣也)積
古齋中列觀八商角周罍及漢甎(予以商銅角周齊侯罍漢晉八)
(甎唐貞觀塗金銅碑宋王復齋鐘鼎欵識宋尢延之板文選舊搨未翦本崋山廟漢碑及仿鑄漢鼎)
(尺銅貯積古齋中列爲八觀)末列一觀漢鼎尺定陶仿鑄量與
權惟度量衡共二器周漢制度今兼全(予得漢定陶恭王銅)
(鼎置之焦山仿鑄一鼎存之齋中漢人鑿所重斤兩所容升斗於鼎蓋器上再合此尺可得古度量)
(衡之全此六緣也)古今度數無二理適於世用斯爲便測
量粟米剙捷法一尺算遍船五千(漕運總督盤糧之法舊用尺量)
(船三乘四因始得米數予以今米一石積爲六面立方形卽命此一面爲一尺剏爲新尺秪用再乘)
(卽得米數)寒冬罏火小閣暖淮陰官舍如琅嬛詩成握
尺天欲雪茶甌香雜沈壇烟
十二月十一日夜宿海州雲臺山東海營次
日閱兵
雲臺山下結軍轅弓矢鉏犁共一屯田已爲桑原
是海營惟種柳半成村潮頭沙影猶淸淺月底巒
光更渾淪認作家山安穩住(山名與余字合)今宵有夢到
三元(峯頂爲三元宫)
石臺高處起朝暾殘雪平分嶺脊痕陣合呼槍連
谷響射回卷旆帶烟翻休因鯨戮成京觀遂遣鷹
遊弛海門爲語胊東諸部曲水仙容易有孫恩(昔年)
(蔡逆窺上海此地鷹遊門曾戒嚴)
決河曾向郁州奔碧海渾波共吐吞東去淮沂頻
奪路西來蒙羽尙連根誰分賈讓三條策得溯張
騫萬里源若與黃流較源委此山遠欲抵崑崙
過海州板浦弔淩次仲教授
山海應如舊斯人世已無因文明禮樂本孝礪廉
隅耐久眞成友成名定作儒那堪三十載到此式
君廬
