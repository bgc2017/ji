陶淵明集卷六
晉陶潛撰
賦
感士不遇賦(并序)
昔董仲舒作士不遇賦司馬子長又為之余嘗
以三餘之日講習之暇讀其文慨然惆悵夫履
信思順生人之善行抱朴守静君子之篤素自
真風告逝大偽斯興閭閻懈廉退之節市朝驅
易進之心懷正志道之士或潛玉於當年潔己
清操之人或沒世以徒勤故夷皓有安歸之歎
三閭發已矣之哀悲夫寓形百年而瞬息已盡
立行之難而一城莫賞此古人所以染翰慷慨
屢伸而不能已者也夫導達意氣其惟文乎
撫卷躊躇遂感而賦之
咨大塊之受氣何斯人之獨靈禀神智以藏照秉三五
而垂名或擊壤以自歡(韻語陽秋曰藝經云壤以木為之前廣後狹長尺四寸闊三寸)
(其形如履將戲先側擊壤於地遠三四十步以手中壤擊之中者為上蓋古戲也)或大濟於蒼
生靡潛躍之非分常傲然以稱情世流浪而遂徂物羣
分以相形密網裁而魚駭宏羅制而鳥驚彼達人之善
覺乃逃祿而歸耕山嶷嶷而懷影川汪汪而藏聲望軒
唐而永歎甘貧賤以辭榮淳源汩以長分美惡作以異
途原百行之攸貴莫為善之可娛奉上天之成命師聖
人之遺書發忠孝於君親生信義於鄉閭推誠心而獲
顯不矯然而祈譽嗟乎雷同毁異物惡其上妙筭者謂
迷直道者云妄坦至公而無猜卒蒙恥以受謗雖懷瓊
而握蘭徒芳潔而誰亮哀哉士之不遇已不在炎帝帝
魁之世獨祇修以自勤豈三省之或廢庶進德以及時
時既至而不惠無爰生之晤言(爰盎)念張季之終蔽(釋之)愍
馮叟於郎署(唐)賴魏守以納計(尚)雖僅然於必知亦苦
心而曠歲審夫市之無虎眩三夫之獻說悼賈傅之秀
朗紆遠轡於促界悲董相之淵致屢乘危而幸濟感哲
人之無偶淚淋浪以灑袂承前王之清誨曰天道之無
親澄得一以作鑒恒輔善而佑仁夷投老以長飢回早
夭而又貧傷請車以備槨悲茹薇而殞身雖好學與行
義何死生之苦辛疑報德之若兹懼斯言之虚陳何曠
世之無才罕無路之不澀(色立切不滑也)伊古人之慷慨病竒
名之不立廣結髮以從政不愧賞於萬邑屈雄志於戚
豎竟尺土之莫及留誠信於身後慟衆人之悲泣商盡
規以拯弊言始順而患入奚良辰之易傾胡害勝其乃
急蒼旻遐緬人事無已有感有昧疇測其理寧固窮以
濟意不委曲而累巳既軒冕之非榮豈緼袍之為恥誠
謬會以取拙且欣然而歸止擁孤襟以畢歲謝良價於
朝市
閒情賦(并序)
初張衡作定情賦蔡邕作静情賦檢逸辭而宗
澹泊始則蕩以思慮而終歸閒正將以抑流宕
之邪心諒有助於諷諫綴文之士奕代繼作並
因觸類廣其辭義余園閭多暇復染翰為之雖
文妙不足庶不謬作者之意乎
夫何瓌逸之令姿獨曠世以秀羣表傾城之艷色期有
德於傳聞佩鳴玉以比潔齊幽蘭以争芬淡柔情於俗
内負雅志於高雲悲晨曦之易夕感人生之長勤同一
盡於百年何歡寡而愁殷褰朱幃而正坐汎清瑟以自
欣送纖指之餘好攘皓袖之繽紛瞬美目以流眄含言
笑而不分(此章說莊姜容貌之美所宜親幸)曲調將半景落西軒悲商
叩林白雲依山仰睇天路俯促鳴絃神儀嫵媚舉止詳
妍激清音以感余願接膝以交言欲自往以結誓懼冐
禮之為諐(諐袪言切過失也說文愆字俗作愆)待鳳鳥以致辭恐他人之
我先意惶惑而靡寧魂須臾而九還願在衣而為領承
華首之餘芳悲羅襟之宵離怨秋夜之未央願在裳而
為帶束窈窕之纖身嗟温凉之異氣或脱故而服新願
在髮而為澤刷玄鬢於頽肩悲佳人之屢沐從白水以
枯煎願在眉而為黛隨瞻視以閒揚悲脂粉之尚鮮或
取毁於華妝願在莞而為席安弱體於三秋悲文茵之
代御方經年而見求願在絲而為履附素足以周旋悲
行止之有節空委棄於床前願在晝而為影常依形而
西東悲高樹之多蔭慨有時而不同願在夜而為燭照
玉容於兩楹悲扶桑之舒光奄滅景而藏明願在竹而
為扇含凄飈於柔握悲白露之晨零顧襟袖以緬邈願
在木而為桐作膝上之鳴琴悲樂極以哀來終推我而
輟音考所願而必違徒契契以苦心(契泣結切)擁勞情而罔
訴步容與於南林栖木蘭之遺露翳青松之餘隂儻行
行之有覿交欣懼於中㦗竟寂寞而無見獨悁想以空
尋斂輕裾以復路瞻夕陽而流歎步徙倚以忘趣色慘
悽而矜顔葉爕爕以去條氣凄凄而就寒日負影以偕
沒月媚景於雲端鳥悽聲以孤歸獸索偶而不還悼當
年之晚暮恨兹歲之欲殫思宵夢以從之神飄颻而不
安若憑舟之失棹譬緣崖而無攀于時畢昴盈軒北風
凄凄㤯㤯不寐衆念徘徊起攝帶以伺晨繁霜粲於
素階雞斂翅而未鳴笛流遠以清哀始妙密以閒和終
寥亮而藏摧意夫人之在兹託行雲以送懷行雲逝而
無語時奄冉而就過(宋本云行雲逝而不我畱時亦奄冉而就過)徒勤思以
自悲終阻山而帶河迎清風以袪累寄弱志於歸波尤
蔓草之為會誦召南之餘歌坦萬慮以存誠憩遙情於
八遐
昭明太子序云白璧微瑕惟在閒情一賦
東坡曰淵明作閒情賦所謂國風好色而不淫
正使不及周南與屈宋所陳何異而統大譏之
此乃小兒強作解事者
陶淵明集卷六
