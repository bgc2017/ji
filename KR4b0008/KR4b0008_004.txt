陶淵明集卷四
晉陶潛撰
詩五言
擬古(九首)
其一
榮榮忩下蘭密密堂前柳初與君别時不謂行當久出
門萬里客中道逢嘉友未言心相醉不在接杯酒蘭枯
柳亦衰遂令此言負多謝諸少年相知不忠厚意氣傾
人命離隔復何有
其二
辭家夙嚴駕當往志無終問君今何行非商復非戎聞
有田子春節義為士雄斯人久已死鄉里習其風生有
高世名既没傳無窮不學狂馳子直在百年中(田疇字子春漢)
(北平無終人時董卓遷帝于長安幽州牧劉虞欲遣使奔問行在無其人聞疇竒士乃署為從事疇將行道路)
(阻絶遂循間道至長安致命詔拜騎都尉疇以天子蒙塵不可荷佩榮寵固辭不受得報還虞已為公孫瓚所)
(滅疇謁虞墓哭泣而去瓚怒曰汝何不送章報於我疇答曰云云瓚壯之疇得此歸遂入徐無山中)
其三
仲春遘時雨始雷發東隅衆蟄各潛駭草木從横舒翩
翩新來燕雙雙入我廬先巢故尚在相將還舊居自從
分别來門庭日荒蕪我心固匪石君情定何如
其四
迢迢百尺樓分明望四荒暮作歸雲宅朝為飛鳥堂山
河滿目中平原獨茫茫古時功名士慷慨爭此場一旦
百歲後相與還北邙(音忙)松栢為人伐高墳互低昂頽基
無遺主遊魂在何方榮華誠足貴亦復可憐傷
其五
東方有一士被服常不完三旬九遇食(說苑子思三旬九食)十年
著一冠辛苦無此比常有好容顔我欲觀其人晨去越
河關青松夾路生白雲宿簷端知我故來意取琴為我
彈上絃驚别鶴下絃操孤鸞願留就君住從今至歲寒
其六
蒼蒼谷中樹冬夏常如兹年年見霜雪誰謂不知時厭
聞世上語結友到臨淄稷下多談士指彼决吾疑裝束
既有日已與家人辭行行停出門還坐更自思不怨道
里長但謂人我欺萬一不合意永為世笑之伊懷難具
道為君作此詩
湯東澗曰前四句興而比以言吾有定見而不
為談者所眩似謂白蓮社中人也
其七
日暮天無雲春風扇微和佳人美清夜達曙酣且歌(曙東)
(方明)歌竟長歎息持此感人多皎皎雲間月灼灼葉中華
豈無一時好不久當如何
其八
少時壯且厲撫劔獨行游誰言行游近張掖至幽州飢
食首陽薇渴飲易水流(荆軻為燕太子丹刺秦王太子及賓客皆送至易水之上)不
見相知人惟見古時邱路邊兩高墳伯牙與莊周此士
難再得吾行欲何求
東澗曰首陽易水亦寓憤世之意說苑鍾子期
死而伯牙絶絃破琴知世莫可為鼓也惠施卒
而莊子深暝不言見世莫可語也伯牙之琴莊
周之言惟鍾惠能聽今有能聽之人而無可聽
之言此淵明所以罷遠游也
其九
種桑長江邊三年望當採枝條始欲茂忽值山河改柯
葉自摧折根株浮滄海春蠶既無食寒衣欲誰待本不
植高原今日復何悔
東澗曰葉成志樹而時代遷革不復可騁然生
斯時矣奚所歸悔耶
雜詩(十二首)
其一
人生無根蔕飄如陌上塵分散逐風轉此已非常身落
地為兄弟何必骨肉親得歡當作樂斗酒聚比隣盛年
不重來一日難再晨及時當勉勵歲月不待人
其二
白日淪西河素月出東嶺遥遥萬里輝蕩蕩空中景風
來入房戶夜中枕席冷氣變悟時易不眠知夕永欲言
無予和揮杯勸孤影日月擲人去有志不獲騁念此懷
悲悽終曉不能靜
其三
榮華難久居盛衰不可量昔為三春蕖今作秋蓮房嚴
霜結野草枯悴未遽央日月有環周我去不再陽眷眷
往昔時憶此斷人腸
湯東澗曰此篇亦感興亡之意
其四
丈夫志四海我願不知老親戚共一處子孫還相保觴
絃肆朝日罇中酒不燥緩帶盡歡娛起晚眠常早孰若
當世士冰炭滿懷抱百年歸邱壟用此空名道
其五
憶我少壯時無樂自欣豫猛志逸四海騫翮思遠翥荏
苒歲月頽此心稍已去值歡無復娛每每多憂慮氣力
漸衰損轉覺日不如壑舟無須臾引我不得住前塗當
幾許未知止泊處古人惜寸隂念此使人懼
湯東澗曰太白詩云百歲落半塗前期浩漫漫
中宵不成寐天明起長歎人生學無歸宿者例
有此歎必聞道而後免此此淵明所以惜寸隂
歟
其六
昔聞長者言掩耳每不喜柰何五十年忽已親此事求
我盛年歡(男子自二十一至二十九則為盛年)一毫無復意去去轉欲遠
此生豈再值傾家時作樂竟此歲月駛有子不留金何
用身後置
按此詩靖節年五十作也時義熙十年甲寅初
廬山東林寺主釋慧遠集緇素百二十有三人
於山西巖下般若臺精舍結白蓮社歲以春秋
二節同寅恊恭朝宗靈像也及是秋七月二十
八日命劉遺民撰同誓文以申嚴斯事其間譽
望尤著為當世推重者號社中十八賢(劉遺民張詮雷)
(次宗宗炳周續之張野等預焉)時秘書丞謝靈運才學為江左
冠而負才傲物少所推挹一見遠公遽改容致
敬因於神殿後鑿二池植白蓮以規求入社遠
公察其心雜拒之靈運晚節疎放不檢果不克
令終中書侍郎范甯直節立朝為權貴譛忌出
守豫章遠公移書邀入社甯辭不至蓋未能頓
委世緣也靖節與遠公雅素寧為方外交而不
願齒社列遠公遂作詩博酒鄭重招致竟不可
詘按梁僧慧皎高僧傳遠公持律精苦雖䜴酒
米汁及蜜水之微且誓死不犯乃欽靖節風槩
顧我能致之者力為之不假䘏靖節反麾而謝
之或與樵蘇田父班荆道舊于何庸流能窺其
趣哉靖節每來社中一日謁遠公甫及寺外聞
鐘聲不覺顰容遽命還駕法眼禪師晚參示衆
云今夜鐘鳴復來有何事若是陶淵明攅眉却
迴去此靖節洞明心要惟法眼特為揄揚張商
英有詩云虎溪回首去陶令趣何深謝無逸詩
云淵明從遠公了此一大事下視區中賢略不
可人意遠公居山餘三十年影不出山蹟不入
俗送賓游履常以虎溪為界他日偕靖節簡寂
禪觀主陸脩靜語道不覺過虎溪數百步虎輒
驟鳴因相與大笑而别石恪遂作三笑圖東坡
贊之李伯時蓮社圖李元宗紀之足標一時之
風致云
其七
日月不肯遲四時相催迫寒風拂枯條落葉掩長陌弱
質與運頽玄鬢早已白(靖節早年髮白)素標插人頭前途漸就
窄家為逆旅舍我如當去客去去欲何之南山有舊宅
其八
代耕本非望所業在田桑躬親未曾替寒餒常糟糠豈
期過滿腹但願飽粳糧御冬足大布粗絺以應陽正爾
不能得(山谷云正爾不能得乃當時語改作止甚失語法)哀哉亦可傷人皆盡
獲宜拙生失其方理也可奈何且為陶一觴
其九
遥遥從羇役一心處兩端掩淚汎東逝順流追時遷日
没星與昴勢翳西山巔蕭條隔天涯惆悵念常餐慷慨
思南歸路遐無由緣關梁難虧替絶音寄斯篇
其十
閒居執蕩志時駛不可稽驅役無停息軒裳逝東崕沉
隂擬薰麝寒氣激我懷歲月有常御我來淹已彌慷慨
憶綢繆此情久已離荏苒經十載暫為人所羇庭宇翳
餘木倏忽日月虧
其十一
我行未云遠回顧慘風凉春燕應節起高飛拂塵梁邊
鴈悲無所代謝歸北鄉離鵾鳴清池涉暑經秋霜愁人
難為辭遥遥春夜長
其十二
嫋嫋松標崕婉孌柔童子年始三五間喬柯何可倚養
色含津氣粲然有心理
東坡和陶無此篇
詠貧士(七首)
其一
萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與飢知音苟不存已矣何所悲
湯東澗曰孤雲倦翮以興舉世皆依乘風雲而
已獨無攀援飛翻之志寧忍飢寒以守志節縱
無知此意者亦不足悲也
其二
凄厲歲云暮擁褐曝前軒南圃無遺秀枯條盈北園傾
壺絶餘瀝闚竈不見烟詩書塞座外日昃不遑研閒居
非陳厄竊有慍見言何以慰吾懷頼古多此賢
其三
榮叟老帶索欣然方彈琴(見飲酒註)原生納决屨清歌暢高
音(原憲)重華去我久貧士世相尋弊襟不掩肘藜羹常乏
斟豈忘襲輕裘苟得非所欽賜也徒能辯乃不見吾心
其四
安貧守賤者自古有黔婁(劉向列女傳魯黔婁妻者魯黔婁先生之妻也先生死曾)
(子哭之畢曰何以為諡其妻曰以康為諡曾子曰先生在時食不充口衣不蓋形死則手足不斂何樂於此而)
(諡為康耶其妻曰昔先生君嘗欲授之政以為國相辭而不受是有餘貴也君嘗賜之粟三十鍾辭而不受是)
(有餘富也彼先生者甘天下之淡味安天下之卑位不戚戚於貧賤不忻忻於富貴求仁得仁求義得義其諡)
(曰康不亦宜乎)好爵吾不榮厚饋吾不酬一旦壽命盡弊服仍
不周豈不知其極非道故無憂從來將千載未復見斯
儔朝與仁義生夕死復何求
其五
袁安困積雪邈然不可干(晉書洛陽大雪丈餘縣令出見袁安門無行迹謂其已死)
(入見安偃臥問其故答曰大雪人乏食不宜干人令賢之舉孝廉)阮公見錢入即日棄
其官芻藁有常溫採莒足朝餐豈不實辛苦所懼非飢
寒貧富常交戰道勝無戚顔至德冠邦閭清節映西關
其六
仲蔚愛窮居遶宅生蒿蓬翳然絶交游賦詩頗能工舉
世無知者止有一劉龔(張仲蔚善屬文好詩賦常居窮素所處蓬蒿没人閉門養性時)
(人莫知惟劉龔知之)此士胡獨然實由罕所同介焉安其業所樂
非窮通(莊子古之得道者窮亦樂通亦樂所樂非窮通也)人事固以拙聊得長
相從
其七
昔在黃子廉(黃蓋傳云南陽太守黃子廉之後也)彈冠佐名州一朝辭吏
歸清貧略難儔年饑感仁妻泣涕向我流丈夫雖有志
固為兒女憂惠孫一晤歎腆贈竟莫酬誰云固窮難邈
哉此前脩
詠二疏(并序)
漢疏廣傳廣字仲翁為太子太傅兄子受為太
子少傅在位五歲廣謂受曰知足不辱知止不
殆今仕宧至二千石名立如此不去懼有後悔
豈如父子相隨出關歸老故鄉不亦善乎即日
上䟽乞骸骨宣帝許之公卿大夫故人邑子設
祖道供帳東都門外送者車數百兩觀者皆曰
賢哉二大夫廣歸鄉里日具酒食故舊賓客與
相娛樂
大象轉四時功成者自去(蔡澤云四時之序功成者去)借問衰周來
幾人得其趣游目漢廷中二疏復此舉高嘯返舊居長
揖儲君傅餞送傾皇朝華軒盈道路離别情所悲餘榮
何足顧事勝感行人賢哉豈常譽厭厭閭里歡所營非
近務促席延故老揮觴道平素問金終寄心清言曉來
悟放意樂餘年遑恤身後慮誰云其人亡久而道彌著
東坡曰詠二疏詩淵明未嘗出二疏既出而知
返其志一也或以謂既出而返如從病得愈其
味勝於初不病此惑者顚倒見耳
東澗曰二疏取其歸三良與主同死荆卿為主
報仇皆託古以自見云
詠三良(并序)
三良子車氏子奄息仲行鍼虎穆公歿康公從
治命以三子為殉國人哀之賦黃鳥
彈冠乘通津但懼時我遺服勤盡歲月常恐功愈微忠
情謬獲露遂為君所私出則陪文輿入必侍丹帷箴規
嚮已從計議初無虧一朝長逝後願言同此歸厚恩固
難忘君命安可違臨六罔惟疑投義志攸希荆棘籠高
墳黃鳥聲正悲良人不可贖泫然沾我衣
葛常之曰三良以身殉秦穆之葬黃鳥之詩哀
之序詩者謂國人剌繆公以人從死則咎在秦
穆不在三良矣王仲宣云結髮事明君受恩良
不訾臨没要之死焉得不相隨陶元亮云厚恩
固難忘君命安可違是皆不以三良之死為非
也至李德裕則謂社稷死則死之不可許之死
欲與梁邱據安陵君同譏則是罪三良之死非
其所矣然君命之於前衆驅之於後為三良者
雖欲不死得乎惟柳子厚云疾病命固亂魏氏
言有章從邪陷厥父吾欲討彼狂使康公能如
魏顆不用亂命則豈至陷父於不義如此哉東
坡和陶亦云顧命有治亂臣子得從違魏顆眞
孝愛三良安足希似與柳子之論合審如是則
三良不能無罪然坡公過秦穆墓詩乃云穆公
生不誅孟明豈有死之日而忍用其良乃知三
子徇公意亦如齊之二子從田横則又言三良
之殉非穆公之意也
詠荆軻
燕丹善養士志在報強嬴招集百夫良歲暮得荆卿君
子死知已提劔出燕京素驥鳴廣陌慷慨送我行雄髮
指危冠猛氣充長纓飲餞易水上四座列羣英漸離擊
悲筑宋意唱高聲(淮南子高漸離宋意為擊筑而歌於易水之上)蕭蕭哀風逝
淡淡寒波生商音更流涕羽奏壯士驚心知去不歸且
有後世名登車何時顧飛蓋入秦庭凌厲越萬里逶迤
過千城圖窮事自至豪主正怔營惜哉劔術疎(魯句踐聞荆軻)
(之刺秦王曰惜哉其不講於刺劔之術也)竒功遂不成其人雖已没千載有
餘情
朱文公曰淵明詩人皆說平淡看他自豪放得
來不覺其露出本相者是詠荆軻一篇平淡底
人如何說得這樣言語出來
讀山海經(按讀山海經穆天子傳止題讀山海)
其一
孟夏草木長遶屋樹扶疎衆鳥欣有託吾亦愛吾廬既
耕亦已種時還讀我書窮巷隔深轍頗迴故人車歡然
酌春酒摘我園中蔬微雨從東來好風與之俱汎覧周
王傳(周穆天子傳者太康二年汲縣民發古塚所獲書也)流觀山海圖俯仰終宇
宙不樂復何如
其二
玉臺凌霞秀王母怡妙顔天地共俱生不知幾何年靈
化無窮已館宇非一山高酣發新謠寧效俗中言
山海經云玉山王母所居又云處崑崙之邱郭
璞註云王母亦自有離宮别館不專住一山也
穆天子傳西王母宴穆王於瑶池之上為天子
謠曰云云
其三
迢遞槐江嶺是謂玄圃邱西南望崑墟光氣難與儔亭
亭明玕照落落清瑶流恨不及周穆託乘一來游
山海經云槐江之山其上多琅玕實惟帝之平
圃南望崑崙其光熊熊其氣魂魂爰有滛流其
清洛洛平圃即玄圃滛流上音遥穆傳天子
銘跡於玄圃之上
其四
丹木生何許迺在峚(音密)山陽黃花復朱實食之壽命長
白玉凝素液瑾瑜發竒光豈伊君子寳見重我軒黃
山海經云峚山上多丹木黃華而赤實食之不
飢丹水出焉其中多白玉是有玉膏黃帝是食
是饗瑾瑜之玉為良潤澤而有光君子服之以
禦不祥
其五
翩翩三青鳥毛色竒可憐朝為王母使暮歸三危山我
欲因此鳥具向王母言在世無所須惟酒與長年
山海經云三青鳥主為西王母取食又曰三危
之山三青鳥居之
其六
逍遥蕪臯上杳然望扶木洪柯百萬尋森散覆暘谷靈
人侍丹池朝朝為日浴神景一登天何幽不見燭
山海經云大荒之中有山上有扶木柱三百里
有谷曰暘谷上有扶木註云扶桑在上
其七
粲粲三珠樹寄生赤水隂亭亭凌風桂八榦共成林靈
鳳撫雲舞神鸞調玉音雖非世上寳爰得王母心
山海經云三珠樹生赤水上其樹如栢葉皆為
珠桂林八樹在番隅東八樹而成林言其大
也臷民之國爰有歌舞之鳥鸞鳥自歌鳳鳥
自舞
其八
自古皆有没何人得靈長不死復不老萬歲如平常赤
泉給我飲員邱足我糧方與三辰游壽考豈渠央
山海經云不死民在交脛國東其人黑色壽不
死
其九
夸父誕宏志乃與日競走俱至虞淵下似若無勝負神
力既殊妙傾河焉足有餘迹寄鄧林功竟在身後
山海經云夸父不量力欲追日景逮之於禺谷
渴欲得飲飲於河渭河渭不足北飲大澤未至
道渴而死棄其杖化為鄧林夸父者神人之名
也其能及日景而傾河渭豈以走飲哉
其十
精衛銜微木將以填滄海刑天舞干戚猛志故常在同
物既無慮化去不復悔徒設在昔心良晨詎可待
山海經云精衛炎帝之少女名曰女娃游于東
海溺而不返故為精衛常銜西山之木石以堙
東海
曾紘曰余嘗評陶公詩語造平淡而寓意深遠
外若枯槁中實敷腴真詩人之冠冕也平生酷
愛此作每以世無善本為恨因山海經詩云形
夭無千歲猛志固常在疑上下文義不相貫遂
取山海經參校經中有云刑天獸名也口中好
銜干戚而舞乃知此句是刑天舞干戚故與猛
志固常在相應五字皆訛蓋字畫相近無足怪
者因思宋宣獻言校書如拂几上塵旋拂旋生
豈欺我哉
其十一
巨猾肆威暴欽䲹違帝旨窫窳(上音軋下音愈)強能變祖江遂
獨死明明上天鑒為惡不可履長枯固已劇鵕鶚豈足
恃
山海經云鐘山神其子曰鼓是與欽䲹(音邳)殺祖
江于崑崙之陽帝乃戮之欽䲹化為大鶚鼓亦
化為鵕鳥見即其邑大旱窫窳龍首居弱水
中注云本蛇身人面為貳負臣所殺復化而成
此物
其十二
鵃鵝(當作鴟鴸)見城邑其國有放士念彼懷生世當時數來
止青邱有竒鳥自言獨見爾本為迷者生不以喻君子
山海經云柜山有鳥其狀如鴟其名曰鴸(音洙)見
則其縣多放士注放逐也青邱之山有鳥狀如
鴆
其十三
巖巖顯朝市帝者愼用才何以廢共鯀重華為之來仲
父獻誠言姜公乃見猜臨没告飢渴當復何及哉
擬挽歌辭(三首)
其一
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
其二
在昔無酒飲今但湛空觴春醪生浮蟻何時更能嘗殽
案盈我前親舊哭我傍欲語口無音欲視眼無光昔在
高堂寢今宿荒草鄉(一本有荒草無人眠極視正茫茫二句)一朝出門去
歸來夜未央
其三
荒草何茫茫白楊亦蕭蕭嚴霜九月中送我出遠郊四
面無人居高墳正嶣嶤馬為仰天鳴風為自蕭條幽室
一已閉千年不復朝千年不復朝賢達無奈何向來相
送人各自還其家親戚或餘悲他人亦已歌死去何所
道託體同山阿
祁寬曰昔人自作祭文挽詩者多矣或寓意騁
辭成於暇日寬攷次靖節詩文乃絶筆於祭挽
三篇蓋出於屬纊之際者辭情俱達尤為精麗
其於晝夜之道了然如此古之聖賢唯孔子曾
子能之見於曳杖之歌易簀之言嗟哉斯人没
七百年未聞有稱贊及此者因表而出之附于
卷末
趙泉山曰嚴霜九月中送我出遠郊與自祭文
律中無射之月相符知挽辭乃將逝之夕作是
以梁昭明采此辭入選止題曰陶淵明挽歌而
編次本集者不悟乃題云擬挽歌辭曾端伯曰
秦少游將亡效淵明自作哀挽王平甫亦云九
月清霜送陶令此則挽辭决非擬作從可知矣
又曰晉桓伊善挽歌庾晞亦喜為挽歌每自搖
大鈴為唱使左右齊和袁山松遇出遊則好令
左右作挽歌類皆一時名流達士習尚如此非
如今之人例以為悼亡之語而惡言之也
按蘇劉皆不和豈畏死耶
聯句
鳴鴈乘風飛去去當何極念彼窮居士如何不嘆息(淵明)
雖欲騰九萬扶搖竟何力遠招王子喬雲駕庶可飭(愔之)
顧侣正徘徊離離翔天側霜露豈不切務從忘愛翼(循之)
高柯濯條幹遠眺同天色思絶慶未看徒使生迷惑(淵明)
陶淵明集卷四
