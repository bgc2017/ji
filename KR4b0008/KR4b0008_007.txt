陶淵明集卷七
晉陶潛撰
贊䟽
扇上畫贊
荷蓧丈人長沮桀溺於陵仲子張良公
丙曼容鄭次都薛孟嘗周陽珪
三五道邈淳風日盡九流參差互相推隕形逐物遷心
無常準是以達人有時而隱四體不勤五穀不分超超
丈人日夕在耘遼遼沮溺耦耕自欣入鳥不駭雜獸斯
羣至矣於陵養氣浩然蔑彼結駟甘此灌園張生一仕
曾以事還顧我不能高謝人間岧岧丙公望崖輒歸匪
驕匪吝前路威夷鄭叟不合垂釣川湄交酌林下清言
䆒微孟嘗遊學天網時疎眷言哲友振褐偕徂美哉周
子稱疾閒居寄心清尚悠然自娛翳翳衡門洋洋泌流
曰琴曰書顧盼有儔飲河既足自外皆休緬懷千載託
契孤遊
與子儼等䟽
告儼俟份佚佟天地賦命生必有死自古賢聖誰能獨
免子夏有言死生有命富貴在天四友之人親受音旨
發斯談者將非窮達不可妄求夀夭永無外請故耶吾
年過五十少而窮苦每以家弊東西游走性剛才拙與
物多忤自量為已必貽俗患僶俛辭世使汝等幼而飢
寒余嘗感孺仲賢妻之言敗絮自擁何慙兒子此既一
事矣但恨隣靡二仲室無萊婦抱兹苦心良獨内愧少
學琴書偶愛閒静開卷有得便欣然忘食見樹木交蔭
時鳥變聲亦復歡然有喜常言五六月中北窗下卧遇
凉風暫至自謂是羲皇上人意淺識罕謂斯言可保日
月遂往機巧好疎𬗟求在昔眇然如何病患以來漸就
衰損親舊不遺每以藥石見救自恐大分將有限也汝
輩稚小家貧每役柴水之勞何時可免念之在心若何
可言然汝等雖曰同生(曰一作不)當思四海皆兄弟之義鮑
叔管仲分財無猜歸生伍舉班荆道舊遂能以敗為成
因喪立功他人尚爾况同父之人哉穎川韓元長(名融)漢
末名士身處卿佐七十而終(集本作八十)兄弟同居至于沒
齒濟北氾(音凡)稚春(晉書汜毓字稚春)晉時操行人也七世同財
家人無怨色詩曰高山仰止景行行止雖不能爾至心
尚之汝其慎哉吾復何言
東坡曰吾於淵明豈獨好其詩哉如其為人實
有感焉淵明告儼等䟽此語蓋實錄也吾真有
此病而不蚤自知半世出仕以犯大患此所以
深愧淵明欲以晚節師範其萬一也
趙泉山曰或疑此䟽規規遺訓似過為身後慮
者是大不然且父子之道天性也何可廢乎靖
節當易簀之際猶不忘詔其子以人倫大義欲
表正風化與夫索隱行怪徒潔身而亂大倫者
異矣
又曰吾年過五十少而窮苦每以家弊東西游
走當作年過三十按靖節從此十一年間自潯
陽至建業再返又至江陵再返故云東西游走
及四十一歲序其倦游於歸去來兮心憚遠役四
十八歲答龐參軍詩云我實幽居士無復東西
緣若年過五十時投閒十年矣尚何游宦之有
東塾燕談曰淵明與子儼䟽余嘗感儒仲賢妻
之言(集本作孺今從漢書)敗絮自擁何慙兒子此蓋一事
矣但恨隣靡二仲室無萊婦抱兹苦心良獨内
愧按范氏後漢書王霸傳霸字儒仲又列女傳
霸少立高節光武時連徵不仕霸與同郡令狐
子伯為友後子伯為楚相而其子為郡功曹子
伯遣子奉書於霸客去而久卧不起妻怪問其
故霸曰向見令狐子容服甚光舉措有適而我
兒蓬髮歷齒未知禮則見客而有慚色父子恩
深不覺自失耳妻曰君少修清節不顧榮祿今
子伯之貴孰與君之高君躬勤苦子安得不耕
以養既耕安得不黃頭歷齒奈何忘宿志而慙
兒女子乎霸屈起而笑曰有是哉遂共終身隱
遯又嵇康高士傳求仲羊仲皆治車為業挫廉
逃名蔣元卿之去兖州還杜陵荆棘塞門舍中
有三逕不出唯二人從之游時人謂之二仲亦
載三輔决錄又劉向列女傳楚老萊子逃世耕
於蒙山之陽莞葮為墻蓬蒿為室衣緼飲水食
菽墾山播種五榖或言於楚王曰老萊隱士也
王使人聘以璧帛不來王遂駕至老萊之門老
萊方織畚王曰願先生臨之老萊子曰僕山野
之人也不足以守政王復曰願終變先生之志
老萊子曰諾王去有間其妻戴畚挾薪而來謂
老萊子曰是何車跡之衆也老萊子曰楚王欲
使吾守楚國之政妻曰子許之乎老萊子曰然
妻曰妾聞之可食以酒肉者可隨以鞭捶可授
以官祿者可隨以鈇鉞今先生食人之酒肉受
人之官祿此皆人之所制也居亂世而為人所
制能免於患乎老萊子遂隨其妻至於江南而
止
陶淵明集卷七
