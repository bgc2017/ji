陶淵明集卷三
晉陶潛撰
詩五言
文選五臣注云淵明詩晉所作者皆題年號入宋
所作但題甲子而已意者恥事二姓故以異之嘗
考淵明詩有題甲子者始庚子距丙辰凡十七年
間只十二首耳皆晉安帝時所作也淵明以乙已
秋為彭澤令在官八十餘日即解印綬賦歸去來
辭後一十六年庚申晉禪宋恭帝元熙二年也寧
容晉未禪宋前二十年輙恥事二姓所作詩但題
甲子以自取異哉矧詩中又無標晉年號者其所
題甲子蓋偶記一時之事耳後人類而次之亦非
淵明本意秦少游嘗云宋初受命陶潛自以祖侃
晉世宰輔恥復屈身投劾而歸耕于潯陽其所著
書自義熙以前題晉年號永初以後但題甲子而
已黃魯直詩亦有甲子不數義熙前之句然則少
游魯直尚惑於五臣之說他可知矣故著于三卷
之首以祛來者之惑云
始作鎮軍參軍經曲阿
弱齡寄事外委懷在琴書被褐欣自得屢空常晏如時
來苟冥會婉孌憩通衢投策命晨裝暫與園田疎眇眇
孤舟逝緜緜歸思紆我行豈不遙登陟千里餘目倦川
塗異心念山澤居望雲慙高鳥臨水愧游魚真想初在
襟誰謂形蹟拘聊且憑化遷終返班生廬(班賦求幽貞之所廬)
鶴林曰士豈能長守山林長親蓑笠但居市
朝軒冕時要使山林蓑笠之念不忘乃為勝
耳淵明望雲慙高鳥四句似此胸襟豈為外
榮所點染哉山谷曰佩玉而心若槁木立朝
而意在東山亦此意
庚子歲五月中從都還阻風於規林(二首)
其一
行行循歸路計日望舊居一欣侍温顔再喜見友于(洪駒)
(父云以兄弟為友于歇後語也)鼓棹路﨑曲指景限西隅江山豈不險
歸子念前塗凱風負我心戢枻守窮湖(枻以制切楫也)高莽眇
無界夏木獨森疎誰言客舟遠近瞻百里餘延目識南
嶺空歎將焉如
其二
自古歎行役我今始知之山川一何曠巽坎難與期(巽順)
(也坎險也或曰巽風也坎水也言道路行役之艱難)崩浪聒天響(聒喧語也)長風無息
時久游戀所生如何淹在茲静念園林好人間良可辭
當年詎有幾縱心復何疑
趙泉山曰二詩皆直敘歸省意
辛丑歲七月赴假還江陵夜行塗中(一作塗口按江圖自)
(沙陽下流一百五十里至赤坼赤坼二十里至塗口)
閒居三十載遂與塵事冥詩書敦宿好林園無俗情如
何捨此去遙遙至南荆叩枻新秋月臨流别友生凉風
起將夕夜景湛虛明昭昭天宇闊皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
按是時淵明年三十七中間除癸已為州祭
酒乙未距庚子參鎮軍事三十載家居矣
癸卯歲始春懷古田舍(二首)
其一
在昔聞南畝當年竟未踐屢空既有人春興豈自免夙
晨裝吾駕啟塗情已緬鳥弄歡新節冷風送餘善寒竹
被荒蹊地為罕人遠是以植杖翁悠然不復返即理愧
通識所保詎乃淺
其二
先師有遺訓憂道不憂貧瞻望邈難逮轉欲志長勤秉
耒歡時務解顔勸農人平疇交遠風良苗亦懷新雖未
量歲功即事多所欣耕種有時息行者無問津日入相
與歸壺漿勞近鄰長吟掩柴門聊為隴畝民
東坡曰平疇交遠風良苗亦懷新非古之耦
耕植杖者不能道此語非予之世農亦不識
此語之妙
癸卯十二月中作與從弟敬遠
寢迹衡門下邈與世相絶顧盼莫誰知荆扉晝常閉(閉必)
(結切闔也)淒淒歲暮風翳翳經日雪傾耳無希聲在目皓巳
潔(潔或作結)勁氣侵襟袖簞瓢謝屢設蕭索空宇中了無一
可悅歴覽千載書時時見遺烈高操非所攀深得固窮
節平津苟不由(漢元朔中武帝詔封公孫弘為平津侯)棲遲詎為拙寄意
一言外茲契誰能别
鶴林曰傾耳無希聲在目皓已潔此十字雪
之輕虛潔白盡在是矣後此者莫能加也
乙已歲三月為建威參軍使都經錢溪
我不踐斯境歲月好已積晨夕看山川事事悉如昔微
雨洗高林清飈矯雲翮眷彼品物存義風都未隔伊余
何為者勉勵從茲役一形似有制素襟不可易園田日
夢想安得久離析終懷在歸舟諒哉宜霜柏
趙泉山曰此詩大旨慶遇安帝光復大業不
失舊物也
還舊居
疇昔家上京(南康志近城五里地名上京亦有淵明故居)六載去還歸(韓子蒼云)
(淵明自庚子始作建威參軍由參軍為彭澤遂棄官歸是歲乙已故云六載趙泉山曰自乙未佐鎮軍幕迄今)
(六載韓說蓋誤)今日始復來惻愴多所悲阡陌不移舊邑屋或
時非履歴周故居鄰老罕復遺步步尋往迹有處特依
依流幻百年中寒暑日相推常恐大化盡氣力不及衰
撥置且莫念一觴聊可揮
戊申歲六月中遇火
草廬寄窮巷甘以辭華軒正夏長風急林室頓燒燔一
宅無遺宇舫舟蔭門前迢迢新秋夕亭亭月將圓(亭亭高也)
果菜始復生驚鳥尚未還中宵竚遙念一盼周九天總
髮抱孤念奄出四十年形迹憑化往靈府長獨閒貞剛
自有質玉石乃非堅仰想東戸時餘糧宿中田鼓腹無
所思朝起暮歸眠既已不遇茲且遂灌西園
按靖節舊宅居于柴桑縣之柴桑里至是屬
回禄之變越後年徙居於南里之南村
已酉歲九月九日
靡靡秋已夕淒淒風露交蔓草不復榮園木空自凋清
氣澄餘滓杳然天界高哀蟬無歸響叢雁鳴雲霄萬化
相尋繹人生豈不勞從古皆有沒念之中心焦何以稱
我情濁酒且自陶千載非所知聊以永今朝
庚戌歲九月中於西田穫早稻
人生歸有道衣食固其端孰是都不營而以求自安開
春理常業歲功聊可觀晨出肆微勤日入負耒還山中
饒霜露風氣亦先寒田家豈不苦弗獲辭此難四體誠
乃疲庶無異患干盥濯息簷下斗酒散襟顔遙遙沮溺
心千載乃相關但願長如此躬耕非所歎
觀此詩知靖節既休居惟躬耕是資故蕭德
施曰安道苦節不以躬耕為恥
丙辰歲八月中於下潠田舍穫(潠蘇困切)
貧居依稼穡戮力東林隈不言春作苦常恐負所懷司
田眷有秋寄聲與我諧饑者歡初飽束帶候鳴雞揚檝
越平湖汎隨清壑迴鬱鬱荒山裏猿聲閒且哀悲風愛
静夜林鳥喜晨開曰余作此來三四星火頽姿年逝已
老其事未云乖遙謝荷蓧翁聊得從君栖
蔡寬夫曰秦漢已前字書未備既多假借而
音無反切平仄皆通用自齊梁後既拘以四
聲又限以音韻故士率以偶儷聲病為工文
氣安得不卑弱惟淵明韓退之時時擺脫俗
拘忌故栖字與乖字皆取其傍韻用蓋筆力
自足以勝之
飲酒(二十首)
余閒居寡歡兼比夜已長偶有名酒無夕不
飲顧影獨盡忽焉復醉既醉之後輙題數句
自娛紙墨遂多辭無詮次聊命故人書之以
為歡笑爾
其一
衰榮無定在彼此更共之邵生瓜田中寧似東陵時(漢蕭)
(何傳邵平者故秦東陵侯秦破為布衣貧種瓜長安城東瓜美故世謂東陵瓜)寒暑有代謝人
道每如茲達人解其會逝將不復疑忽與一觴酒日夕
歡相持
黃山谷曰衰榮無定在彼此更共之此是西
漢人文章他人多少語言盡得此理
其二
積善云有報夷叔在西山善惡苟不應何事空立言九
十行帶索飢寒況當年(列子孔子遊於太山見榮啟期行乎郕之野鹿裘帶索鼓琴而)
(歌孔子曰先生所以樂何也對曰吾樂甚多天生萬物人為貴吾得為人一樂也男女之別男尊女卑吾得為)
(男二樂也人生有不見日月不免襁褓者吾已行年九十矣三樂也貧者士之常死者人之終處常得終當何)
(憂乎哉孔子曰善哉能自寬也)不頼固窮節百世當誰傳
詩眼曰近世名士作詩云九十行帶索榮公
老無依余謂之曰陶詩本非警策因有君詩
乃見陶之工或譏余貴耳賤目則為解曰榮
啟期事近出列子不言榮公可知九十則老
可知行帶索則無依可知五字皆贅也若淵
明意謂至於九十猶不免行而帶索則自少
壯至於長老其飢寒艱苦宜如此窮士之所
以可悲也此所謂君子於其言無所苟而已
矣古人文章必不虛設
其三
道喪向千載人人惜其情有酒不肯飲但顧世間名所
以貴我身豈不在一生一生復能幾倏如流電驚鼎鼎
百年内持此欲何成
其四
栖栖失羣鳥日暮猶獨飛徘徊無定止夜夜聲轉悲厲
響思清遠去來何依依自值孤生松歛翮遙來歸勁風
無榮木此蔭獨不衰託身已得所千載不相違
趙泉山曰此詩譏切殷景仁顔延年輩附麗
于宋
其五
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有真意欲辯已忘言
王荆公曰淵明詩有竒絶不可及之語如結
廬在人境四句由詩人以來無此句
東坡曰採菊之次偶然見山初不用意而景
與意會故可喜也
敬齋曰前輩有佳句初未之知後人尋繹出
來始見其工如淵明悠然見南山方在籬間
把菊時安知其高老杜佳句最多尤不自知
也如是則撞破烟樓手段豈能有得耶
蔡寬夫曰俗本多以見為望字若爾便有褰
裳濡足之態矣一字之誤害理如此
張九成曰此即淵明畎畝不忘君之意也
其六
行止千萬端誰知非與是是非苟相形雷同共譽毁三
季多此事(漢敘傳三季之後註云三代之末也)達士似不爾咄咄俗中惡
(咄丁骨切叱也)且當從黃綺
湯東澗曰此篇言季世出處不齊士皆以乘
時自奮為賢吾知從黃綺而已世俗之是非
毁譽非所計也
其七
秋菊有佳色裛露掇其英(裛於汲切掇都奪切)汎此忘憂物遠我
遺世情(遠于願切)一觴雖獨進杯盡壺自傾日入羣動息歸
鳥趨林鳴嘯傲東軒下聊復得此生
定齋曰自南北朝以來菊詩多矣未有能及
淵明詩語盡菊之妙如秋菊有佳色他華不
足以當此一佳字然終篇寓意高遠皆繇菊
而發耳
艮齋曰秋菊有佳色一語洗盡古今塵俗氣
東坡曰靖節以無事為得此生則見役於物
者非失此生耶
韓子蒼曰余嘗謂古人寄懷於物而無所好
然後為達況淵明之真其於黃花直寓意耳
至言飲酒適意亦非淵明極致向使無酒但
悠然見南山其樂多矣遇酒輙醉醉醒之後
豈知有江州太守哉當以此論淵明
其八
青松在東園衆草沒竒姿凝霜殄異類卓然見高枝連
林人不覺獨樹衆乃竒提壺挂寒柯遠望時復為吾生
夢幻間何事紲塵羈
其九
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茅簷下未足為高栖一世
皆尚同願君汩其泥(汩古沒切)深感父老言稟氣寡所諧紆
轡誠可學違巳詎非迷且共歡此飲吾駕不可回
趙氏註杜甫宿羌村第二首云一篇之中賓
主既具問答了然可以比淵明此首
趙泉山曰時輩多勉靖節以出仕故作是篇
其十
在昔曾遠遊直至東海隅道路迥且長風波阻中塗此
行誰使然似為飢所驅傾身營一飽少許便有餘恐此
非名計息駕歸閒居
趙泉山曰此篇述其為貧而仕
其十一
顔生稱為仁榮公言有道屢空不獲年長饑至于老雖
留身後名一生亦枯槁死去何所知稱心固為好客養
千金軀臨化消其寶裸葬何必惡(前漢楊王孫臨終令其子曰吾欲裸葬以)
(反吾真死則為布囊盛尸入地七尺既下從足引脫其囊以身親土其子遂裸葬)人當解意表
東坡曰客養千金軀臨化消其寶寶不過軀
軀化則寶亡矣人言靖節不知道吾不信也
東澗曰顔榮皆非希身後名正以自遂其志
耳保千金之軀者亦終歸於盡則裸葬亦未
可非也或曰前八句言名不足頼後四句言
身不足惜淵明解處正在身名之外也
其十二
長公曾一仕壯節忽失時杜門不復出終身與世辭(張釋)
(之子張摯字長公官至大夫免以不能取容當世終身不仕)仲理(楊倫)歸大澤高風始
在茲一往便當巳何為復狐疑去去當奚道世俗久相
欺擺落悠悠談請從余所之
其十三
有客常同止趣捨邈異境一士長獨醉一夫終年醒醒
醉還相笑發言各不領規規一何愚兀傲差若穎寄言
酣中客日沒燭當炳
湯東澗曰醒者與世計分曉而醉者頽然聽
之而已淵明蓋沈冥之逃者故以醒為愚而
以兀傲為穎耳
其十四
故人賞我趣挈壺相與至班荆坐松下數斟巳復醉父
老雜亂言觴酌失行次不覺知有我安知物為貴悠悠
迷所留酒中有深味
張文潛曰陶元亮雖嗜酒家貧不能常飲酒
而況必飲美酒乎其所與飲多田野樵漁之
人班坐林間所以奉身而悅口腹者略矣
石林詩話曰晉人多言飲酒有至沈醉者此
未必意真在酒蓋方時艱人各懼禍惟託於
醉可以粗遠世故耳
其十五
貧居乏人工灌木荒余宅(灌木叢木也)班班有翔鳥寂寂無
行跡宇宙一何悠人生少至百歲月相催逼鬢邊早巳
白若不委窮達素抱深可惜
其十六
少年罕人事游好在六經行行向不惑淹留遂無成竟
抱固窮節飢寒飽所更敝廬交悲風荒草沒前庭披褐
守長夜晨雞不肯鳴孟公不在茲終以翳吾情(前漢陳遵字孟)
(公嗜酒每大飲賓客滿堂)
其十七
幽蘭生前庭含薰待清風清風脫然至見别蕭艾中行
行失故路任道或能通覺悟當念還鳥盡廢良弓
湯東澗曰蘭薰非清風不能别賢者出處之
致亦待知者知耳淵明在彭澤日有悵然慷
慨深愧平生之語所謂失故路也惟其任道
而不牽於俗故卒能回車復路云耳鳥盡弓
藏蓋借昔人去國之語以喻已歸田之志
其十八
子雲性嗜酒家貧無由得時頼好事人載醪祛所惑(揚雄)
(家貧嗜酒人希至其門好事者載酒殽從游學)觴來為之盡是諮無不塞有時
不肯言豈不在伐國仁者用其心何嘗失顯默
湯東澗曰此篇蓋托子雲以自況故以柳下
惠事終之五柳先生傳云性嗜酒家貧不能
常得親舊或置酒招之造飲輙盡
其十九
疇昔苦長飢投耒去學仕將養不得節凍餒固纏已是
時向立年志意多所恥遂盡介然分終死歸田里冉冉
星氣流亭亭復一紀世路廓悠悠楊朱所以止(淮南說林訓楊)
(子見逵路而哭之為其可以南可以北墨子見練絲而泣之為其可以黃可以黑)雖無揮金事
(文選張協詠二疏詩云揮金樂當年)濁酒聊可恃
按彭澤之歸在義熙元年乙巳此云復一紀
則賦此飲酒當是義熙十二三年間
其二十
羲農去我久舉世少復真汲汲魯中叟(孔子)彌縫使其淳
鳳鳥雖不至禮樂暫得新洙泗輟微響漂流逮狂秦詩
書復何罪一朝成灰塵區區諸老翁為事誠殷勤如何
絶世下六籍無一親終日馳車走不見所問津若復不
快飲空負頭上巾但恨多謬誤君當恕醉人
東澗曰諸老翁似謂漢初伏生諸人退之所
謂羣儒區區修補者劉歆移太常書亦可見
不見所問津蓋淵明自況於沮溺而歎世無
孔子徒也
東坡曰但恐多謬誤君當恕醉人此未醉時
說也若已醉何暇憂誤哉然世人言醉時是
醒時語此最名言
止酒
居止次城邑逍遙自閒止坐止高蔭下步止蓽門裏好
味止園葵大懽止稚子平生不止酒止酒情無喜暮止
不安寢晨止不能起日日欲止之榮衛止不理徒知止
不樂未知止利已始覺止為善今朝真止矣從此一止
去將止扶桑涘(山海經云黑齒之北曰湯谷有扶木九日居下枝一日居上枝皆戴烏郭璞云)
(扶木扶桑也)清顔止宿容奚止千萬祀
胡仔曰坐止高蔭下四句余反覆味之然後
知淵明之用意非獨止酒於此四者皆欲止
之故坐止於樹蔭之下則廣厦華堂吾何羨
焉步止於蓽門之裏則朝市深利吾何趨焉
好味止於噉園葵則五鼎方丈吾何欲焉大
歡止於戲稚子則燕歌趙舞吾何樂焉在彼
者難求而在此者易為也淵明固窮守道安
於丘園疇肯以此易彼乎
述酒
舊注儀狄造杜康潤色之
宋本云此篇與題非本意諸本如此誤
重離照南陸鳴鳥聲相聞秋草雖未黃融風久已分素
礫皛修渚南嶽無餘雲豫章抗高門重華固靈墳(豫章宋武)
(始封重華斥恭帝揖遜事)流淚抱中歎傾耳聽司晨神州獻嘉粟西
靈為我馴諸梁董師旅羊勝喪其身(黃山谷云羊勝當是芉勝芉勝白公)
(也沈諸梁葉公也殺白公勝)山陽歸下國(魏降漢獻帝為山陽公卒弑之)成名猶不
勤卜生善斯牧安樂不為君平王(從韓子蒼本舊作生)去舊京峽
中納遺薰雙陵甫云育三趾顯竒文王子愛清吹日中
翔河汾朱公練九齒閒居離世紛峩峩西嶺内偃息常
所親天容自永固彭殤非等倫
黃山谷曰此篇有其義而亡其辭似是讀異
書所作其中多不可解
韓子蒼曰余反覆之見山陽歸下國之句蓋
用山陽公事疑是義熙以後有所感而作也
故有流淚抱中歎平王去舊京之語淵明忠
義如此今人或謂淵明所題甲子不必皆義
熙後此亦豈足論淵明哉惟其高舉遠蹈不
受世紛而至於躬耕乞食其忠義亦足見矣
趙泉山曰此晉恭帝元熙二年也六月十一
日宋王裕迫帝禪位既而廢帝為零陵王明
年九月潛行弑逆故靖節詩中引用漢獻事
今推子蒼意考其退休後所作詩類多悼國
傷時感諷之語然不欲顯斥故命篇云雜詩
或託以述酒飲酒擬古惟述酒間寓以他語
使漫奥不可指摘今於名篇姑見其一二句
警要者餘章自可意逆也如豫章抗高門重
華固靈墳此豈述酒語耶三季多此事慷慨
争此場忽值山河改其微旨端有在矣類之
風雅無愧誄稱靖節道必懷邦劉良註懷邦
者不忘於國故無為子曰詩家視淵明猶孔
門視伯夷也
湯東澗曰按晉元熙二年六月劉裕廢恭帝
為零陵王明年以毒酒一甖授張偉使酖王
偉自飲而卒繼又令兵人踰垣進藥王不肯
飲遂掩殺之此詩所為作故以述酒名篇詩
辭盡隠語故觀者弗省獨韓子蒼以山陽下
國一語疑是義熙後有感而賦予反覆詳考
而後知決為零陵哀詩也昔蘇子讀述史九
章曰去之五百歲吾猶見其人也豈虛言哉
責子(舒儼宣俟雍份端佚通佟共五人舒宣雍端通皆小名也)
白髮被兩鬢肌膚不復實雖有五男皃總不好紙筆阿
舒(儼)已二八懶惰故無匹阿宣(俟)行志學而不愛文術
雍(份)端(伕)年十三不識六與七通(佟)子垂九齡但覓梨
與栗天運苟如此且進杯中物
黃山谷曰觀淵明此詩想見其人慈祥戲謔
可觀也俗人便謂淵明諸子皆不肖而淵明
愁歎見於詩耳所謂癡人前不得說夢也
有會而作(并序)
舊穀既沒新穀未登頗為老農而值年災日
月尚悠為患未已登歲之功既不可希朝夕
所資烟火裁通旬日已來始念飢乏歲云夕
矣慨然永懷今我不述後生何聞哉
弱年逢家乏老至更長飢菽麥實所羨孰敢慕甘肥惄
如亞九飯(惄飢也)當暑厭寒衣歲月將欲暮如何辛苦悲
常善粥者心深恨蒙袂非嗟來何足吝徒沒空自遺斯
濫豈彼志固窮夙所歸餒也巳矣夫在昔余多師
趙泉山曰此篇述其艱食之悰尤為酸楚老
至更長飢是終身未嘗足食也
蜡日(蜡助駕切)
蜡臘祭名伊耆氏始為蜡蜡也者索也歲十
二月合聚萬物而索饗之也
風雪送餘運無妨時已和梅柳夾門植一條有佳花我
唱爾言得酒中適何多未能明多少章山有竒歌
四時(此顧愷之神情詩類文有全篇然顧詩首尾不類獨此警絶)
春水滿四澤夏雲多竒峯秋月揚明輝冬嶺秀孤松
劉斯立曰當是愷之用此足成全篇篇中惟
此警策居然可知或雖顧作淵明摘出四句
可謂善擇矣
許彦周詩話曰此詩乃顧長康詩誤入彭澤
集
陶淵明集卷三
