沈忠敏公龜谿集卷第五
内制(表附)
詔勑書口宣表(内制)詞文表
賜岳飛詔
比得張浚奏知湖湘之寇悉已肅清紓朕顧憂良用
欣愜非卿威名冠世忠略濟時先聲所臨人自信服
則何以平積年嘯聚之黨於旬朝指顧之間不煩誅
夷坐獲嘉靖使朕恩威兼暢厥功茂焉腹心之患既
除進取之圖可議緬思規畫嘉歎不忘然恐招撫之
初人懷反側更宜綏輯以安衆情措置得宜彼自馴
擾必與卿計之熟矣或有陳請可具奏來
車駕進發賜臨安府詔諭
朕以諸將之兵分屯江上捍禦敵人暴露勞苦今將
幸其營壘親撫勞之庶幾戮力一心以安宗社疆事
稍定即議回鑾咨爾此邦之人當體朕意
賜劉光世張俊詔
得張浚奏比至太平建康閱眎卿所部軍馬武藝精
彊士氣振發他時卻敵決取成功至於紀律嚴明秋
毫無擾民旅和會上下安定繇卿訓督所致良用歎
嘉故茲親筆奬諭想宜知悉
賜李綱詔
朕以大江之西俗輕而悍兵之寇無歲無之師旅荐
興民益凋瘵肆圖舊弼往填臨之卿威名德望聳動
一時風采想聞人自慴服起于閒館作我价藩匪惟
指顧之間一變潢池之習先聲所暨諒折遐衝朕之
用卿審矣卿宜以安社稷為已任勿間中外勉為朕
行不必數有請也故兹親筆詔諭卿其悉之
賜吕頥浩詔
朕以湖湘八州之地西通巴蜀為國上游往連盜區
一方騷動比者招輯雖巳略平而民俗剽輕或易生
變允藉耆德往填撫之乃起卿燕閒之中而屬以方
面之事庶期談笑坐以銷萌慰彼黎元增重形勢而
抗章固避殊咈于懷惟卿社稷元老身任安危必不
以内外為間諒應聞命慨然引途故兹親筆詔諭卿
宜悉之
賜劉光世詔
覧奏欲赴行在奏事必有為國經理之謀歸以告朕
良用歎嘉朕意亦欲卿一來緣遣相臣浚往江上眎
師行日甚近又恐緣此滯留俟浚至彼卿可一面商
量或更有所見具奏以聞固所望也卿宜悉之
賜交趾郡王李陽煥曆日勑書
朕正位凝命纂聖緒於累朝治曆明時加王正於率
土眷爾藩服為予世臣適臨改歲之端宜膺頒朔之
慶占耕期於農扈克謹民功奉貢職於象胥必遵侯
度今賜卿紹興三年日曆一卷至可領也故茲示諭
想宜知悉秋冷卿比好否遣書指不多及
賜武泰軍官吏僧道耆夀等示諭勑書
朕以郭仲荀將門華胄帥閫勁臣出則摠護於戎行
屢任瓜牙之重入則典司於禁衞見謂腹心之良再
扈巖廊之居彌肅綴衣之列嘉乃忠節推其勇功肆
開屏翰之雄盡復節旄之舊逖惟雅俗素服能名及
聞廷號之朌必盡輿情之望今特授郭仲荀武泰軍
節度使依前(云云)
賜吳玠王彦關師古奬諭勑書
朕乘歷運之中微屬方隅之多故兵塵數起邊候屢
驚永懷秦雍之區久罹夷狄之禍暴骨滿野連城為
墟興言霣心引望流涕式資驍銳之將屏此腥羶庶
使創殘之民脱於塗炭卿世家隴右氣稟山西攄忠
憤於胷中燀威稜於塞外運竒合變並施九拒之謀
鼓勇爭先悉用萬全之略潜軍一舉迸騎四馳折虜
勢於方驕激士心而復振茲為社稷之衛良慰鼓鼙
之思然念歲月倭遲風霜偃薄勤勩雖由於爾力咎
責實歸於朕躬更奮鷹揚之師益殱蟻附之衆剋復
疆土撫定黎甿赤囊之捷系傳功既存於廟祏丹書
之誓永固福自及於子孫各堅乃誠勿忘朕訓
賜朱勝非辭免右僕射恩命不允口宣
卿功存應變德恊鎮浮廷號肆朌朝僉允穆宜膺睠
意往柄宰司
賜郭仲荀辭免特授武泰軍節度使恩命不允
口宣
卿家傳韜略世載勲庸忠謹自將簡注惟舊復朌節
鉞仍侍殿巖往服異恩益圖休烈今賜卿告想宜知
悉
賜孟庾辭免進通議大夫不允口宣
卿摠護戎行掃平寇虐襃功未稱避寵奚為其服恩
章勿形遜牘
賜邢煥除慶遠軍節度使充醴泉觀使辭免恩
命不允口宣
卿系出儒家恩聯戚里謙恭有守静(名御)無譁齋鉞既
朌廷紳允穆往承茂渥勿復牢辭
上太上皇帝表
臣(御諱太上)言籲天迫切久期鑾輅之還閱歲推遷猶闕
寢門之問想百靈之犇衛致萬福之來宜(中謝)恭惟
太上道君皇帝陛下道格神明仁霑動植釋位退託
雖殊南内之居履時艱危未返北征之馭(臣)尚遲虞
侍每積憂思民心徯於歸君彌極天旋之望帝命從
於與子必諧晨省之祈臣無任
上太上皇后表
臣(御諱太上)言慈闈猶阻屢驚歲月之移夀斝莫陳每積
晨昏之戀隂知天意密護聖躬(中謝)恭惟
太上皇后殿下德庇六宫恩涵萬宇練衣出笥素存
椒掖之規翟馭旋途應罷瑤池之集臣思深語咽望
極涕零冨貴不足解憂致孝當嚴於大養疾痛則必
反本祈恩式佇於遄歸臣無任
代高麗國王王楷表二首
臣某言仲秋漸凉恭惟
皇帝陛下聖躬萬福臣某誠瞻誠祝頓首頓首竊念
臣叨司蕃寄襲箕子之餘風瞻望宸居效封人之善
祝臣無任
臣某言今年六月十七日迪功郎吳敦禮至奉詔書
一道者使指遄臻訓詞俯逮豈圖疎逖敢冒寵靈(中)
(謝)恭惟
皇帝陛下出震以應期乘乾而御變非后何戴民咸
懷于有仁其命維新天亦佑于一德時雖屬于多故
日可期於太平言念下蕃素陶聖化之屏之翰曾莫
效於微勞爲龍爲光乃屢叨於異數頃馳賤介祗述
貢儀可嗟一葦之航未能汔濟致使小邦之信不獲
升聞深自凌兢莫遑啓處適以遭家之多難又稽繼
歲以入朝敢期睿明灼見誠悃特講省存之典俾知
眷遇之豐恩實非常報將安所復禹之績願克紹於
先王曰商是常期不隳於舊職臣無任
内中祈禱感應改謝道場開啓祝文
伏以官占告異乾象示威妖實自於人興孽匪從於
天作惕惟眇德肅事冲和荷眷顧於靈虚匿光芒於
杳靄况撫艱難之運尚懷惴懼之誠庶保祥圖悉回
咎證
内中祈禱感應青詞
伏以菲德賜圖期副天心之眷妖芒動色致干星象
之臨深惟謫見之端聿懷銷復之慮忱誠密扣威命
潜回發精祲於至和還次舍於常度更祈貺施益勵
寅恭
冬至御侍已下賀皇帝詞語
伏以一氣潜萌驗群隂之退聽七日來復推五福之
類升恭惟
皇帝陛下躬履勤勞志成戡定緝熙庶政深得損益
之宜陟降百工大明消長之分茂對舒長之旦式膺
蕃衍之祥三靈顧歆萬宇寧謐妾叨塵禁侍獲奉宸
慈測繡縷之初遲騰夀觴而胥抃
表
代賀元會表二首
清臺紀候載臨七始之期路寢頒常丕講三朝之會
惠均黎獻喜浹寰區(中賀)竊以輯五瑞於虞庭止稱
群后辨九儀於周室爰及諸臣蓋將受萬國之朝因
以上四方之計欲稽本始宜在端元恭惟
皇帝陛下凝命紫清匹休黃序愛育萬物則仁行如
春照臨百官則德進乎日故極舟車之所至皆奉琛
賮以攸歸乃究皇儀聿宣帝澤庭實千品肅正守之
臚傳陛戟百重壯周廬之羽衛威容備舉物采彰明
遂修曠古之闕文以續累朝之盛典臣繆當支郡方
遠周行目想雲霄猶記鈞天之九奏身居湖海阻陪
嵩嶽之三呼
法座端臨懋講初元之會禁庭肅設並造大昕之朝
折爼均慈康衢溢喜(中賀)竊以六年考五服之制度
雖本周官三朝受萬國之貢珍實存漢法蓋體一元
綂始之義以識庶邦享上之誠宜在昌期克修令典
恭惟
皇帝陛下紹休&KR0680;累聖席慶叢霄道樞得乎環中德
澤施乎方外盛禮興樂與三代以同風執䞇奉琛致
九州之共貫因歸事於宰旅遂辨等於司儀時乘嗣
歲之興詔即當陽之御陳百寮而贊群后臚句交傳
尊中國而服四夷威容兼備臣濫馳使驛久去帝閽
稱夀觴之九行想聞鼇抃閱庭實之千品阻綴鳬趨
代賀收復杭州表
狂寇逋誅馴致入郛之警偏師薄伐亟還按堵之居
種類既殲流離悉復(中賀)竊以東南巨屏吳越舊封
在昔割據之初未嘗用武維今休息之久豈復知兵
故輕狡之連謀乘安平之弛備稍稽捕逐寖肆跳梁
負匱擔囊始依憑於山谷揭竿斬木卒驚犯於潢池
比及上聞聿頒中詔憫愚民之冒昧因重使以招徠
猶冀竄藏方圖剪滅蟣蝨之痒脱或俟於爬搔雷霆
之威顧豈勞於摧折縱於九拒舉以萬全適陳將鉞
之嚴已復侯藩之舊恭惟
皇帝陛下弛張文武出入聖神法日月之照臨體春
秋之生殺蠢茲姦宄殘我善良欲空烏合之群肆遣
鷹揚之旅果憑勝筭克濟成功示恩信於一方燀威
靈於四裔臣繆當支郡實控要塗首興備禦之謀嘗
集散亡之旅迨承嚴召猶敢留行簞食壺漿樂致王
師之饋鼎臑爼胾願𢋫皇武之歌雖阻預於稱觴亦
庶同於擊壤
代提舉常平謝到任表
乘使傳之光華曾微報稱奉帝綸之温厚更辱超踰
寵至若驚感深以涕(中謝)伏念臣受材緜薄植性滯
頑結髮讀書粗知於爲已彈冠從仕常切於慕君乃
忘習俗之是非但守家傳之清白激昂志操黽勉事
爲斷斷它技之猗無終慚意廣錄錄竒節之未有愈
覺心勞頃被誤知驟叨煩使摘山煑海適當寶藏之
興足國裕民已見宿儲之備陶冶悉歸於帝力斡旋
何數於臣功敢謂矜憐曲加奬拔就躐將明之寄俾
專朌歛之權原隰所經弗改馳驅之舊倉箱既溢第
令取予之均退省何人輒汚此選茲蓋伏遇
皇帝陛下堯仁天大周道砥平恤隱逮鰥罔俾一夫
之失所裒多益寡遂令萬物之得宜欲實德之周施
睠微勞而畢錄特捐異寵因勸庶工臣敢不肩此一
心展其四體鍳覆車之前戒廣蔭樾之深恩雖曰涓
塵庶可增於高厚譬如草木豈能謝於生成
代謝賜出身表
綴甘泉之班已塵法從賜奉常之第更擬賢科捧温
綍之粲然撫微軀而愧甚(中謝)伏念草茅末族韋布
陳人蚤歴詞場曾無足用之學繼從官牒遽有多取
之名恐淟涊於俗吏之為故激昂於儒者之事身迷
簿領幾負平生耳熟絃歌猶驚昨夢忽被龍庭之異
睠亟追鴈塔之英游禮異詳延恩踰特起服章雖麗
恍如脱於白丁詔墨未乾喜若登於黃甲何期暮齒
乃遂初心此蓋伏遇
皇帝陛下駕馭英豪撫綏黎庶下訪山林之隱逸旁
咨軒冕之棄遺數路俱收寸長畢錄察臣粗諳事任
故加以次對之名憐臣稍涉藝文故清其出仕之目
臣敢不深體至意益恢遠圖考究古人之書講明當
世之務庶(諱欽廟)臣節以報主知
代謝轉官表一首
轉粟千艘曾微異績就官一列忽玷明綸恭承睠奬
之私罙積超踰之愧(中謝)伏念臣受生艱拙奮跡羈
孤讀書徒守於陳言初非利巳任職僅逃於常憲何
以瘉人頃蒙推擇之優薦領輸將之重會當師役方
翦寇攘率饋餉以周行越江山之回阻服勤庀事蓋
分守之當為奏凱第功豈寵光之敢覬例加殊賞誤
及微勞此蓋伏遇
皇帝陛下道妙曲成智深旁燭威稜遐暢既空蠅蚋
之群襃典嗣頒已徧貔貅之旅乃眷飛芻之力亦䟽
增秩之榮臣敢不益侈帝恩具宣使指循名考實雖
未知足國之謀宿道嚮方或庶幾報上之節
代賀南郊禮成表三首
泰疇奉祠昭事上帝端門肆赦敷錫庶民恩浹幽明
驩均溥率(中賀)竊以天人相與莫尚於郊丘祖宗
以來尤嚴於禋祀導迎至景謁款大神蓋將荅四海
之驩心豈特循三歲之故事恭惟
皇帝陛下紹休累聖席慶叢霄盛德升聞已極和
同之妙彌文備舉故忘登降之勞禮既洽於精純澤
遂䟽於優渥臣屢膺煩使阻遠周行肹蠁潜通想巳
瞻於鄉坐福釐旁暨愧莫預於駿奔
泰壇竣事修三歲之親祠解澤流恩宥萬方之多罪
凡居覆幬同極驩呼(中賀)竊以申陟配之嚴雖云舊
典正合祀之失蓋自新儀彌文具而孝隆精意昭而
福備乃施惠術爰及眚災伏惟
皇帝陛下德合乾行功循祖武丕釐上帝之命志在
寅恭承底蒸民之生務存寬大既定郊丘之卜肆均
海宇之休臣猥以微軀繆當支郡駿奔於列阻依天
日之光誕告所臨俾霑雲雨之潤
緹室飛灰甫定一陽之卜紫壇升燎載嚴三歲之祠
恩浹華夷慶均朝野(中賀)伏以宗祈推本陟配奉先
千品具而禮乃行百神享而福所降歛時貺施茂對
一人之休念此眚災誕敷四海之澤豈惟故事實乃
殊休恭惟
皇帝陛下凝命昊天同功烈祖既保定爾遠追歸
美之言故安樂之克篤守成之志肆及婁豐之候聿
修大報之儀惠術俯加和聲迭應臣濫塵扈從叨領
輸將迹寄江湖結望雲之遐想分隨草木霑蒙露之
餘滋
代賀明堂宗祀禮成表
寶(御名光堯)宏開肇正合宮之位齋輿夙駕聿修宗祀之
儀慶浹人神驩均華夏(中賀)竊以頒朝布政於是有
王者之堂嚴父配天所以教諸侯之孝剏自黃帝逮
及成周監二代而伻圖順四時而作則考冬官之記
炳然制作之工歌我將之詩允矣威容之盛旋起三
雍之議猶存五府之祠於皇祖宗首啓鴻博參稽
六籍將革權時之宜追考九筵實待重熙之日恭惟
皇帝陛下道隆稽古德懋奉先兼三王損益之文黜
諸儒同異之論全謨駿發鉅典勃興陽曜隂藏拓豐
基於廣内天造地設占王氣於中都茲大饗于先王
薦九州之美味肅雝顯相均釐已徧於臣鄰涓選休
成霈澤遂周於寰宇臣叨從末宦逖聽鴻猷搢笏垂
紳莫預駿奔之列扣瓴擊缶但𢋫歸美之音
代賀天寧節表
瑤光呈象錫一人有慶之符火德繼明開萬世無疆
之福驩聲亘地和氣浹天(中賀)恭惟
皇帝陛下德契分人道極妙物用端命于上帝能保
惠于庶民雷厲風飛極號令之鼓舞金聲玉振備條
理之始終丕承九廟之休茂對三靈之佑會逢良月
允(嫌名光堯)誕辰四海梯航永奉人正之綂千官劒佩交
騰天保之歌臣屏跡江湖馳心軒陛望堯雲之紛郁
莫預稱觴祝舜日之舒長唯知擊壤
代謝侍講表
趨詔江湖還寘論思之列執經帷幄進陪勸講之聯
叨恩每念於超踰瀝懇靡容於控避威顔密邇感涕
縱横(中謝)臣聞聖主輯稽古之勤實關政理儒臣共
守成之樂專在藝文故立誦說之官時賜清閒之燕
終始典于學庸備多聞之求左右惟其人庶資一德
之協况萬世親逢於大聖而群臣莫望於清光必有
異能庶存故事臣學殖浮淺文思淹遲多病早衰久
矣寖忘於舊業少徒寡耦介然唯恃於孤忠頃扈屬
車之後塵嘗預外廷之末議空糜歲月無補絲毫拜
州雖切於去國蓋深於眷戀遽膺召節重歴禁
扃翺翔玉筍之班紬繹金華之業食殊庭之祠廪併
冒新除對延閣之直廬猶驚昨夢顧寵光之若此嗟
報稱之謂何此蓋伏遇
皇帝陛下躬攬萬幾心游衆妙文謨武烈治登三代
之隆周誥商盤言合六經之懿然猶親御便坐延見
邇臣深研上古之書博詢當世之務軫懷遺履輒命
賜環臣敢不益戒庸行少酬睿睠盡精極慮顧何以
增日月之光擿句分章恐於此窮溝澮之涸
為吏部魏侍郎謝表
奔命造朝會萬乘親巡之所叨恩拜職就七年舊立
之班嘗試可而無功輒辭難而有請俞音終閟感涕
空流(中謝)伏念臣章句之學而昧於適方田野之姿
而拙於任劇昨荷朝廷之過用猥緣場屋之虚名齒
髮已凋事功奚取念胡塵之俶擾傷國步之艱難方
八駿啓塗既不獲執干戈而效臣節暨六龍御極又
未能扈警蹕而贊帝謨愧耻塗顔憂憤切骨比膺迅
召即戒疾驅冀殫毣毣之思少效拳拳之義雖枕戈
待旦每誦斯言然坐井觀天了知何補敢謂奬憐之
渥亟收流落之餘旋拜訓詞再貳銓部屬師旅興行
之際正人材淹滯之初名曰故官事非前日矧茲衰
病豈克堪任茲蓋伏遇
皇帝陛下神聖先知英武大度負扆而朝萬宇更延
奕世之休折箠以笞四夷將靖中原之亂疇咨衆俊
宏濟多艱凡蒙惟舊之求莫奪已成之命有如臣軰
亦玷此恩臣敢不黽勉夙宵依附日月著鞭雖晚尚
肩勵職之心借箸可前期盡報君之策
為魏侍郎謝得宫觀表
嬰疾告休自驚累月祈哀引退尚憫餘生再仍延閣
之班更食珍祠之廪銜恩僥倖撫事徊徨(中謝)伏念
臣頃迫衰遲久投閑散辦嚴上道起從一節之趨扶
憊造朝願殫千慮之得而臣孤蹤晩達薄命終窮未
施横草之勞已抱負薪之歎庶期少間或能殉國而
捐軀况值多虞豈忍臥家而避事悼初心而莫遂荷
成命之已行滿盈招蹠盭之災天其或者冒昧拜支
離之賜臣猶知之此蓋伏遇
皇帝陛下燀揚天威恢廓皇度憂勤政事講明興廢
之端愛惜人材保全進退之節姑從所欲用恤其私
臣敢不休養朞年規圖後日畎畞不忘之意終戀蓋
帷溝壑未填之身尚期鞭策
為顔左丞謝賜生日生餼表
綸言温厚曲記始生品物便蕃特存故事荷雲天之
施渥知螻蟻之命輕(中謝)伏念臣奮身衰遲遭世艱
棘抵龜而决偶階扳附之榮驂乘而行蔑聞陪輔之
效適届劬勞之日更叨錫予之私慶溢庭闈驚傳里
巷此蓋伏遇
皇帝陛下英威馭世雄武興邦恢張遠圖首啓腹心
之密昭示至意獨全體貌之隆故捐此恩以華其老
回念終身之慕豈廢麋捐興言末路之艱唯知感勵
為顔左丞謝賜生日生餼笏記
御府分珍加賁劬勞之日親庭拜貺益光衰朽之年
此蓋伏遇
皇帝陛下獨智沈幾深仁徧愛特朌寵數以勵臣鄰
