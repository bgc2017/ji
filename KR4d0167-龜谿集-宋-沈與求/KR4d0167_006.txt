沈忠敏公龜谿集卷第六
表
謝除御史中丞表
一節造朝已玷持書之舊十行錫命遽叨執法之榮
危悃上陳溫言狎至靦顔就列攬涕知慙(中謝臣)竊
以風憲之司政事所繫臺綱正則百度舉國論定故
羣慝消專務抨彈寧容畏忌必也深達治體更練事
情本之以仁厚愛物之誠加之以正直事君之道身
任衆怨屹如柱砥之鎮頽波言切上心沛若巨魚之
縱大壑俾率其屬克大厥官伏念臣多病早衰少徒
寡與叨蒙異睠祗罄孤忠危哉樓子之言將共扶於
公道甚矣汲黯之戇嘗自觸於駭機一去天墀甫更
歲籥召從下澤歸覲清光心驚仗馬之鳴初疑昨夢
目駭臺烏之集復守故棲空貽尸素之譏敢有超遷
之望忽傳明命驟躐峻班寵過食浮莫遂循牆之避
位高責重更深臨谷之憂此蓋伏遇
皇帝陛下自誠而明能哲而惠羣策屈羣力並輯謀
猷之良公事當公言兼收聽納之美察臣論每專於
國計憫臣志獨緩於身謀出自親除就加器使臣敢
不益堅素守仰稱殊私明目達聰方廣求言之路摩頂
放踵盡是報恩之身
謝賜對衣金帶鞍轡表
衣裳出笥加寶帶之爛然觼軜在庭傳華韉之沃若
叨光焜燿顧影徘徊(中謝)伏念臣才不逮中識非致
遠念起家之寒甚驚卷髮之班如早對妻孥嘗動王
章之泣晚懷鄉里寧忘馬援之言頃荷宸慈再紆召
節故里靡容於懷紱舊班俄俾於乘驄寖冐寵私每
踰分願此蓋伏遇
皇帝陛下仁深約已禮厚好賢蕃飾庶邦不待無衣
之請命駕馭多士使知有駜之在公特示匪頒以昭
睠遇臣謹當依附日月黽勉夙宵負赤芾三百之譏
偶先結綬竭駑馬十駕之力敢後著鞭
謝除吏部尚書兼權翰林學士表
柏臺五院之游屢經冐進蘭省六卿之列首玷超除
更被詔函兼陪辭禁寵榮併集愧懼交深(中謝)伏念
臣涉學迂疎起家寒瑣寸心許國但知直道而行片
言得君肯借游談之助悼竒節之未有慚它技之猗
無祗以孤忠數叨異數擇笏而賜李絳獨蒙曲誤之
知前席而見賈生每奉清閑之燕念殊恩之難報宜
嚴譴之必加豈謂忽拜明緡驟躋華序從事銓衡之
地力已弗勝寓直翰墨之林才將焉彊靡容俯僂罙
積戰兢此蓋伏遇
皇帝陛下叡智先知英武大度勤於接下圖宣王復
古之功寬以用中得成湯立賢之道矜憐狂直之末
躐寘畯髦之先臣敢不外竭罷駑中存丹赤上山濤
之啓事何敢不公草陸贄之詔書終憂靡稱
謝兼侍讀表
軒墀載槖備甘泉之近班帷幄執經紹金華之絶業
皆極儒臣之選悉繇睿主之知銜恩有加收涕無所
(中謝)伏念臣資材戇甚誦數缺然學者以聖王為師
歎清光之難望春秋乃天子之事懼微言之罕通豈
圖申錫贊書更侍便坐討論三傳之旨參陪五學之
游莫遂循牆終宜避席此蓋伏遇
皇帝陛下道侔天運德懋日躋左右惟其人輯搢紳
於燕閒之際終始典於學脫筆削於廢錮之餘致誤
簡知與叨紬繹而臣丹心獨在華髮半空因事獻言
雖欲殫千慮之得斷章取義豈能副多聞之求傴僂
以還跼蹐而已
謝除職名宫觀表
叨榮帥閫甫回南紀之行養疾祠宫復忝西清之直
荷大恩之委曲撫孤跡之凌兢形影自隨涕洟交溢
(中謝)伏念臣家世寒甚質狀眇然不虞朴拙之易危
殆至迂疎而難合祗憑直道屢發狂言每期特立而
獨行是致多仇而少予向紓三組本繇上聖特達之
知寖閱九遷彌處衆人必爭之地了無裨補積有罪
愆間蒙賜對於燕朝數丏投閑於散地迨膺重寄自
列初心何敢徇於身謀誠恐乖於國事既寬威命亟
下俞音望蓬萊之昔游雖云引去指柴桑之舊隱儻
遂來歸禄賜尚豐寵名益侈此蓋伏遇
皇帝陛下皇明並照聖度兼容馭衆得官施之宜圖
功乘事幾之會憐臣憃愚有守蓋嘗備腹心之臣察
臣緜弱無堪不復責爪牙之事故捐異渥以佚殘骸
臣敢不追悟昨非退安素分魂煢煢而去國莫效餘
忠思毣毣而慕君庶存晚節
賀冬至節表
律隨候應驗一氣之潛萌卦以類通知七日之來復
(中賀)恭惟
皇帝陛下龐恩浹物剛德御時圖回每惜於分隂恢
復靡忘於尺地法宫展寀將陳亞歲之儀神筴延年
必享後天之福臣屏居故里阻預周行測舜日之長
徒傾葵藿望堯雲之近分隔泥塗
謝知鎮江府到任表
奉祠眞館本避寵而投閑試守名邦忽叨恩而任劇
已布哀矜之詔庶銷愁恨之聲下聽民言皆知上德
(中謝)伏念臣衰羸多病朴拙少文奮身無半面之交
最為孤立遇主有一言之合亟被深知向塵耳目之
司即受腹心之託雖觸犯忌諱每恃包容然排擊姦
邪多招仇怨而臣忠在許國義難徇人迨陞銓總之
曹罙積顚隮之懼稍求散地俄奉俞音一自去於朝
班已再更於年所形潛窮谷方追麋鹿之游夢入修
門空想鵷鸞之侣敢圖簡記復玷使令矧此凋殘之
餘居然控扼之要江山猶昔雖云襟帶之存城郭已
非但見丘墟之積志徒策勵才豈堪任此蓋伏遇
皇帝陛下器使羣才陶成庶類念臣進繇親擢姑務
保全於始終察臣退在自安更令揚歷於中外肉骨
之恩逾厚糜軀之報益堅誠恐技窮敢辭責重謹當
奉承德意勞還緣畮之民憑藉威靈和輯扞邊之士
粗能辦職猶覬乞身
謝除吏部尚書表
擁麾臨郡靡聞治狀之優曳履還朝忽拜召音之迅
班聯雖舊眷渥彌新(中謝)伏念臣奮跡孤生受知明
主越從羈旅之次寘在英游之間六年于茲一節以
守犯顔狂論仰翳全度之容率意妄行頻觸駭機之
發頃違表著退卽丘樊庶少避於滿盈亦苟逃於罪
戾恩緣謀帥詔使牧民雖公家之利無不為粗識所
嚮然軍旅之事未之學終媿斯言曾坐席之未溫已
賜環之亟下自驚衰朽重歴禁嚴此蓋伏遇
皇帝陛下信順尚賢聰明稽古多士雜遝皆洞照其
肺肝羣胡跳梁已隂得其要領將開興運並用舊人
如臣等夷亦在比數臣敢不激昂於事洗滌其衷涉
世蹈憂患之途其身已老報君持忠義之節此志不
移
謝除兼侍讀表
召節始頒已冠六卿之列除書繼下亟從五學之游
拜命便蕃撫躬跼蹐(中謝)竊以顧問之職講讀為榮
在漢襃絶業之功第參陪於貴戚至唐修更侍之令
遂專用於耆儒洪惟本朝遠鑒前代御邇英之便
坐延勸學之近臣貴德上賢本以示四方之好惡分
章擿句又將質千載之是非必惟其人庶益於國伏
念臣聞道最晚涉世甚迃頃蒙特達之知頻侍清閑
之燕考祖考已行之事每獲口陳誦春秋不刊之
書終慚膚引矧茲蹇訥之素加以衰羸之餘復玷充
員益難塞責此蓋伏遇
皇帝陛下道惟天合德與日新能自得師者王豈清
光之可望智而好問曰聖猶多聞之是求乃緣舊恩
而及凡品臣敢不勉羞薄技務竭精思收之桑榆心
歉東隅之失出於涯涘魂驚北海之觀
辭免除參知政事表
任重人微敢殫危悃恩隆命確未錫俞音更陳迫切
之辭仰瀆蓋高之聽(中謝)伏念臣章句之學拙於濟
時田野之資昧於謀國徒以四海至孤之跡曲荷九
重特達之知徧歷高華曾微補發比膺召命復長銓
曹方日俟於譴何遽參陪於機政况風塵之警未息
郊壘滋多而宵旰之慮益深朝綱猶紊柬求誤及稱
塞愈難伏望
皇帝陛下徧察猷為先求望實公回宸渥別授時英
雖獨智之有臨宅心奚隱苟衆聽之無咈反汗何嫌
謝除參知政事表
召還朝著久懷未報之恩擢與政塗忽拜已成之命
顧丹悰之屢控念淵聽之莫回寵極而憂感深以懼
(中謝)伏念臣起家農圃託業詩書寖驚麋鹿之姿進
躐鵷鸞之序落落難合恃直道而靡它皓皓易汚撫
危蹤而甚慄每聞九重嘗膽之誓妄發一介嬰鱗之
言見謂小忠曲蒙殊奬雖中外之使令莫效而初終
之眷遇不衰欲竭微勞敢遺餘力詎意聖神之求舊
遽先豪&KR4563;而用臣驟寘廟堂參陪帷幄况四郊多壘
之際贊一日萬機之繁蒐粟練兵適欲靖方隅之亂
圖事揆策又將振朝廷之威孰謂薄才能勝重任莫
遂循牆之請更深據蒺之思勉奉溫言實形慙汗此
蓋伏遇
皇帝陛下恢張庶政延攬羣才憐臣孤立於時素受
腹心之託察臣多閱於事庸備股肱之求亟下異除
悉從英斷臣敢不依附日月警戒夙宵同寅協恭深
懲比德之害砥名礪節上副康功之圖
謝賜牙簡金帶表
使騎星馳懽傳里巷賜奩天降光動搢紳(中謝)伏念
臣卷曲散材拘攣末學少希柱頰迎爽氣於朝來晩
厭折腰揖清風於颯至豈謂奇孤之跡每蒙曲誤之
知束帶以朝久汙近列擇笏而賜嘗拜異恩更緣不
次之除復冒非常之寵便蕃所寄俯傴奚勝此蓋㐲
遇
皇帝陛下德洽九圍文飾萬象輯康功以綏區夏粲
徽數以厚臣鄰遂致孱庸亦叨華煥臣敢不退循紐
約深戒倒持服映輕裘自足託臨戎之狀制踰文竹
固宜堅擊賊之心
謝賜生日羊酒等表
使馭星馳詔凾天降寵將飫賜榮賁私庭伏念臣系
緒寒微技能淺薄親蒙殊奬叨與繁機一節不渝雖
每虞於顚沛千鍾弗洎終永念於劬勞適紀左門之
弧更拜上臺之餽藐無足稱悸不自任茲蓋伏遇
皇帝陛下隆禮養賢至誠接下睠言體貎用為邇列
之光式是匪頒不廢彝章之渥臣敢不益推朴學深
戒素餐責食功於後圖酬恩何有佩移忠之先訓畢
命以之
辭免扈從轉官表
襃典超踰敢傾危悃寵辭敦勉尚嗇俞音(中謝)伏念
臣猥以薄材誤蒙殊用屬羽書之紛奏扈革輅以親
征恊贊宸謀既乏徙薪之策肅清邊警又無横草之
功躐進崇階坐饕異賞雖聖恩之過厚在愚分以難
安忝冒何名人言必至控陳未力天聽莫回再犯雷
霆之威更殫螻蟻之懇伏望
皇帝陛下推仁從欲體道觀能念帷幄之近聯已為
榮耀收絲綸之成命庶免顚隮儻私願之獲伸亦公
器之增重
謝扈從轉官表
靈旗電掃克成卻敵之功清蹕天旋爰舉醻勞之典
固辭弗獲冒受奚堪(中謝)竊以逆臣逋誅久寬鈇鉞
黠虜借助復動干戈邊遽初聞宸謨已决乘六師之
共憤屈萬乘以親征貔貅鼓行蛇豕奔北既獻俘而
奏凱宜告廟而策勲臣於其間一無所補猥緣近列
濫進崇階此蓋伏遇
皇帝陛下比迹堯仁同符湯勇威加敵國更收不殺
之恩禮厚臣隣寧畀無名之賞儻因徽數用勸羣工
而臣巽懦弗彊迂疎何取修車攻復古之政雖許與
聞從奉天定難之臣則為忝竊尚圖微效庶荅鴻私
謝賜御書車攻詩表
使鑣馳騖俯傳天語之溫宸翰鶱騰上應奎文之爛
光生篋笥榮動搢紳(中謝)伏念臣猥以凡才叨蒙異
奬每奉萬幾之暇數窺一札之工至若採石鼓之遺
篇灑銀鉤之妙蹟因辭見意更踰宵雅之肄三與世
作程彌識帝書之第一敢圖珍賜遽及孤生此蓋伏
遇
皇帝陛下盛德日新多能天縱將芟夷於大難以紹
開於中興憫周室之詩亡四夷未靖笑宋武之字大
八法不傳故於游戱筆墨之間不忘恢復境土之事
憐臣衰鈍賁此寵休臣謹當襲藏私門傳寶來裔泛
洪源而俟舟楫遠符遇主之榮因田獵而選車徒庶
禆復古之政
謝賜生日禮物表
臺饋俯朌特示朝彝之渥詔凾荐至誕昭帝眷之優
恩重命輕感深涕溢(中謝)伏念臣家世寒甚資材蔑
然叨被誤知濫塵近列雖有憂時之志欲罄愚衷曾
無經國之謀可禆聖略居慚尸素已匈退閑適及劬
勞之辰敢拜便蕃之賜載陳懇款上凟睿明更紆雲
漢之章終施雨露之澤餘生何幸首路為榮此蓋伏
遇
皇帝陛下禮厚養賢仁深及物憐臣久陪帷幄嘗參
預於股肱念臣將遠軒墀遂曲全於體貎肆於是日
因寵其私臣敢不仰認至懷堅持素守大恩難報固
已媿於初心微軀可捐更當期於晚節
謝除職名宫觀表
引分投閑肺肝屢罄蒙恩賜可體貎益加厚餼廩於
珍祠峻班聯於秘殿拊躬僥倖去國徊徨(中謝)伏念
臣受生么微振迹疎外親逢堯舜之明主願為稷卨
之良臣寖被異知遽聞大政任遇極矣報效蔑然懷
方隅多故之憂未能徇國起丘園獨往之願何忍潔
身而臣性本憃愚論多迂闊不足陪廟堂之末議何
以綴帷幄之近聯俯仰而思進退以懼恭惟仁聖
保全之賜每在孤危顚沛之時用恃殊私冒陳誠懇
顧豢安之何敢寧螫毒之是虞祗荷天慈曲從人欲
雖到家百里實異柴桑之折腰然受粟三鍾殆似支
離之攘臂感淪骨髓愧溢面顔此蓋伏遇
皇帝陛下禮厚使臣仁深恕物察臣愚衷斷斷第盡
事君之小心憐臣過計拳拳詎咈濟時之大略故全
終始之眷以為出處之榮臣敢不追數昨非堅持晚
節鳬鴈來去甫遂江湖之游狗馬死生曷舍蓋帷之
戀
車駕巡幸平江府起居表
靈旗討罪前薄淮濆清蹕撫師進臨吳會天聲震疊
士氣奮張(中謝)竊以彊狄怙衆而憑陵叛臣乘時而
僭竊禍亂之酷星籥殆踰於十周戡定之難宸筭靡
忘於一日蓄威以俟慮勝而行枕戈而復晉讎人懷
此志折箠而興漢祚天與其時乃卜盛秋之期大恢
前歲之舉師出以律后來其蘇恭惟
皇帝陛下勇智正於萬邦孝悌光于四海痛兩宫之
未返戀極晨昏憫百姓之無辜憂深宵旰茲慰雲霓
之望不憚霜露之勞將致中興亟修大養邦圖再造
克臻九廟之安國步一清自格三靈之祐臣頃以弱
質叨備近聯輒自去秋屢陳大計謂用兵當四面而
出恐審敵在一年之間䟽牘具存冕旒開納雖眷遇
之私備至而尸素之媿彌深引分乞身銜恩去國訪
散人之遺迹已甘終老於丘樊望屬車之後塵猶記
首陪於羈靮第存丹赤早見升平
轉官許回授與兄謝表
陟岡之念仰徹於聰明出綍之言俯加於眷奬乃回
公渥以遂私情(中謝)伏念臣一遠天墀十移月籥齒
衰攖疾分宜屏於丘園器溢挻灾誠恐填於溝壑空
守不移之志長懷未報之恩曾謂微勞遽叨殊寵顧
事為之彌稱控避懇而莫諧爰念急難冒陳迫切雨
露之澤既霑被於同根雲漢之章復表揚於異數兄
弟感泣父老歎咨夫何差池有此儌倖茲蓋伏遇
皇帝陛下堯舜孝悌文武憂勤賞以懋功圖日新於
庶治化惟美俗用風勸於多方是致願私果蒙襃允
臣敢不體認德意佩服訓詞白首相依喜益敦手足
之愛丹心猶在誓將期頂踵之捐
辭免除同知樞密院事表
寵命驟加方懷震惕愚誠冒貢未賜矜從敢忘犯上
之誅更罄由衷之懇(中謝)伏念臣頃以弱質叨汚近
聮驚歲序之荐更寖妨賢路悼事功之蔑著上負聖
知所宜養疾於丘園遂請辭榮於廊廟仰繄全度俯
佚殘骸豈圖仄席之求未忍遺簪之棄召趨宣室之
對擢奉露門之游一望清光再蒙殊用念進讀清閑
之職猶懼濫居顧本兵樞要之司詎容虚受上既關
於國體下必致於人言伏望
皇帝陛下曲軫天慈特回淵聽察臣空疎已試之技
固自無庸憐臣尫殘既老之身豈能有補追還成命
別選異才儻忘反汗之嫌必免曠官之悔
謝賜生日禮物表
衰遲無補復玷於近司眷渥有加更叨於蕃錫適丁
變故尚軫慈憐(中謝)伏念臣初乏事功久尸榮禄孝
養弗洎劬勞之感何窮恩紀未酬疲曳之軀已老甫
及門弧之旦重慙臺餉之儀兩居其官三拜此賜茲
蓋伏遇
皇帝陛下推誠接下隆禮使臣圖任而責成功寵賚
以將厚意致身如此報國云何佩先訓之義方罔敢
失墜慕前修之忠節盍至糜捐
謝除同知樞密院事表
進陪帝學方趨召節之嚴參秉國樞俄被制綸之渥
牢辭弗獲冒處徒慙(中謝)伏念臣頃以譾能誤膺殊
睠擢寘群賢之右與聞庶政之幾過計拳拳每欲謹
後車之戒空言落落豈能濟前箸之籌更拘俎豆之
聞終昧甲兵之間技乃止此才則使然恐孤負於明
時思退休於晚歲敢意寵私之未憖亟從閑外而見
收遽傳趣行便朝賜對授以本兵之任贊夫經武之
圖然臣已試何功既老焉用血誠甚瀆汗號莫回雖
駑馬十駕之勤非敢後也而鉛刀一割之利其可再
乎傴僂拜恩趑趄就列此蓋伏遇
皇帝陛下堯仁天大湯德日新延攬英雄務兼收於
羣策恢復境土期盡雪於大讎遂致衰遲亦叨圖任
臣敢不益勵誠節旁咨智謀依日月之光固難施於
爝火感風雲之會將少效於秋毫
辭免除知樞密院事表
寵命頻仍已駭聞於朝著愚衷激切遂冒瀆於宸聰
載錫温言尚稽俞旨(中謝)伏念臣寅緣拙直被遇聖
神識本昧於經綸言多涉於迂闊比自召歸帷幄擢
贊樞機執羈靮以從雖與近臣而在列習金革之事
則非平日之所長深懼充員馴致曠職敢謂眷私之
渥驟陞等級之崇併閱三遷甫更兩月蓋大恩稠疊
矜遺簪之復收而小器滿盈思覆餗之當戒縱欲勵
捐軀之節詎能忘誤國之憂承命驚惶撫心戰掉是
敢控陳草芥之賤懇干犯斧鉞之嚴誅伏望
皇帝陛下聖度曲全皇明下燭察臣愚陋之質未有
報償憐臣衰病之身弗克負荷亟收誤奬博選眞賢
儻獲就於舊班庶免貽於大戾
謝知樞密院事表
庀官右府靡容坐席之温出綍中宸遽躐朝班之峻
寵光沓至感涕交流(中謝)伏念臣性質滯頑器能淺
薄徒緣異奬更踐要塗直道難行閱風波之屢變大
恩未報悼蒲柳之先衰顧忝冒之非宜獲屏藏之為
幸比膺召節復贊事樞病骨支離愈不勝於策勵聖
謀宏遠將焉副於詢求蚤夜以思進退惟谷豈謂歷
時未幾身命已加初無尺寸可紀之勞越在二三同
列之右聞者甚愕心其獨憂既控避之弗諧祗驚慙
而罔措此蓋伏遇
皇帝陛下堯舜孝弟禹湯憂勤至性過人方盡宅憂
之制沈幾先物不忘復古之圖如臣孱愚亦在推擇
臣敢不恪思其職勉稱所蒙事君盡忠之心造次於
是為國復讎之計死生以之庶效涓塵少酬天地
沈忠敏公龜谿集卷第六終
