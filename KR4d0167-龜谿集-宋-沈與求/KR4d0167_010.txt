沈忠敏公龜谿集卷第十
啓(狀附)
謝運使胡修撰舉改官啓
浮沈州縣甘老簿書出入門墻誤緣翰墨更借扳援
之勢遂成汲引之恩投足知歸撫心懷感伏念某江
湖一介塵土半生叔夜粗疎顧豈堪於作吏次山浪
漫蓋已嬾於為官未能成洗耳之圖不免效折腰之
態庸庸備位職號馬曹累累隨行事同牛走念是非
之相亂致力命之兩疑借曰自媒正使誰譽比因修
小記室之問乃得望大君子之光盼睞所加過為衆
中之異聽聞或誤遽忘名下之虚公賜品題曲為道
地意極丘山之重言逾布帛之温退省空疎豈能稱
塞兹蓋伏遇某官權衡一世水鏡九流發為月旦之
評動合春秋之法弊帚無用提携遂享於千金駑馬
有知鞭策更勤於十駕不忘委瑣亦玷揄揚某敢不
欽誦格言勉圖薄效許以操修加(名御)當遵節義之大
閑謂其學問過優敢衒文章之小技庶幾激勵毋辱
知憐
賀年啓
星回嗣歲月旅上春適三陽之類升宜五福之交會
恭惟某官政先平易德懋中和徧歴劇煩煥若凝冰
之釋一蘇疲瘵煖然挾纊之温對越令辰受時純嘏
遂被疇咨之命式登光輔之聯某心系門牆身迷州
縣舉賀觴而莫及削慶牘以徒勤
謝秀守苖郎中舉改官啓
二紀服儒猶念呻吟之舊一官書獄豈堪流落之餘
遽辱提撕重為榮耀伏念某受生多難涉世少徒偶
從鍾鬴之謀輒汚軒裳之列衒玉賈石夫豈本心乞
酒得漿亦其定分亟捨絃歌之樂驟親敲扑之煩羣
言譊譊争沮幕中之辯獨行踽踽敢矜席上之珍乃
使挂需頭之章終免為搖尾之態靜言特達重愧空
疎此蓋伏遇某官隱德在時深忠許國牧人馭衆共
師循吏之風流推賢與能自得上臣之識度優容寒
素曲賜奬成某敢不銘肌感恩刻意為善庸庸末學
儻有見於施為斷斷餘生庶無忘於報稱
謝運使王待制舉改官啓
三語就掾亟從莫府之趨一字興襃輒累公車之薦
荷恩已過揣分奚勝伏念某濩落散材媻跚蹇足貧
交易厭揖窮鬼而告行拙迹難安拜天孫而請禱念
兩求之皆失歎百慮之相攻髮已星星心徒烱烱一
昨汰從黌舍還綴銓曹路隔九霄豈有修門之夢家
存四壁未成下澤之游挫針資餬口之謀束帶效折
腰之役當塗知已或似寒蟬末路依人空慚社燕幸
(嫌名光堯)褰帷之始喜形傾蓋之餘召置門墻使操翰墨
然員多闕少時方會於省官而親老家貧勢固難於
擇禄朅來書獄聊以代耕蓋由剡列之私既適便安
之願更煩汲引彌見矜憐此蓋伏遇某官盛德容愚
通才應變以成室屋兼收椳闑扂楔之微可羞王公
近采蘋蘩蕰藻之賤故雖沈於下列亦不壅於上聞
加惠寒生增榮孤宦某敢不希蹤先列抗志後陳抱
槧磨鉛期不易儒者之事飲冰食蘗庶無負門下之
知
賀提刑啓
伏審奉承温詔臨按祥刑瞻擁傳之星馳知屬城之
風靡餘光所屬驩意已孚恭惟某官藴識疏明懷才
敏達溢為政事曾不愧於古人著在謀謨皆可行之
天下及被承顔之寵遂紓造膝之私親被上恩就更
使命威聲所徹但聞草木之知氛祲一消無復狐狸
之問恐未遑於煗席遂已趣於賜環退省孤蹤獲歸
餘芘萬事不理行賴於多聞六轡既均庶陪於後列
欣榮之至敷敘曷周
賀沈狀元啓
伏審奉大庭之對擢居多士之先讎秘府之書進列
羣仙之右寵踰疇昔聲振緜區恭惟驩慶竊以國家
數路設科三歲下詔豈特循祖宗之法蓋將收豪傑
之才紛然朋來至以萬計蔚為首選固多異人曾未
有夢兆一飛恩加再見家聲踵復襲兩世之青氊宸
藻親襃煥九天之丹檢付以圖書之職示為翰墨之
儲名雖先登事豈前比伏惟某官文備衆體學總百
家節槩軒昂鬱鬱棟梁之氣見聞淹洽滔滔江漢之
流蚤也從四方之游固已擅一時之譽朅來文陛獨
冠英躔上興見晚之嗟士有先覩之快蓬山芸閣之
直何足道哉金鑾玉堂之除可立待也某沉迷簿領
荏苒歲時未敢幐書輕為贊喜之禮乃蒙削牘曲致
撝謙之詞媿感既深名言罔既
賀左丞啓
伏審天綍疏恩台躔進次正泰階六符之象冠文昌
八座之聯成命下傳善類相慶恭惟某官三代豪傑
一時宗師夙懷經濟之圖深達彌綸之體晉公德望
孰不問年齡之幾何賈傅才名豈止對鬼神之所以
智略輻凑風采想聞自登政席之崇彌見勲盟之著
九夷通道綽有成功三后恊心舉無異議乃就升於
左轄以增重於中臺帝眷既隆臣隣益峻某登門最
舊受顧已深聞天上之除音殆將起舞記日邊之歸
路正復坐馳抃躍之私輸寫難盡
賀張狀元啓
伏以法駕親巡不廢詳延之問紛袍族議巳推絶類
之才乃下臚傳果先科列伏惟慶慰恭以某官躬行
篤實資稟魁閎久於湮淪獨高鄉曲之譽素所蓄積
綽有廊廟之謀一朝遂冠於英豪諸老盡驚其剴切
莫可尚已夫豈偶然主上痛悼往圖渴聞至論
以為飲食嘗膽之日必有慟哭流涕之言特下詔音
專求讜直禦戎三策殆興見晚之嗟寤主一言孰先
(名御)獨之戒方將攄發舊學踐履亨塗庶幾寫平生憂
國之心何止為今日決科之具屬兹晚歲竊伏下風
未遑柔翰之修先辱珍函之貺感銘丹臆倍蓰常情
賀凌先輩啓
伏審奉承大對擢置上科拜命赤墀猶亞一龍之首
題名翠琰遂居千佛之先用吉士乃邦家之光納讜
言眞社稷之福未遑馳問遽辱飛牋感愧之深敷宣
罔既
謝黃子虚學士啓
伏審比膺詔旨追寵諫章黨石刊名忠節凛於當代
書林進秩恩光溢於暮年幽憤既申勝流相慶伏惟
某官仁言利溥義勇氣充蓋萬折而必東雖三已而
無愠白日一照伯魚何辯於前誣高風四馳叔向自
全於遺直時方㧖於變亂上益思於典刑佇聞追鋒
來副仄席眷言宦學久預交游邂逅公朝舉揚正論
喜極阻修於柔翰謙撝亟貺於珍函感愧之深名言
罔既
謝曾顯謨啓
比者徧塵三院久汚紀綱之思進總一臺忽玷絲綸
之命莫遂循牆之避更增據蒺之憂冒寵益深負慝
彌重上意開納知犯顔逆指之非難國步阽危念疾
首痛心而何補敢謂隆謙之眷過形襃大之詞披繹
再三驚慚倍百此蓋某官多聞守約汎愛親仁緇衣
好賢之誠德配先正青箱傳世之學名滿諸儒特煩
揮翰之懃加賁登門之舊規存麗藻感發懦衷銘鏤
之私敷陳曷既
賀趙參政啓
伏審進登舊弼參總繁機命下九天驩騰萬宇竊惟
自古祻亂之國必生希世豪傑之才因時作興與民
休息臨巨川而未濟方俟舟航扶大厦之將傾必資
柱石副上此意非公而誰伏惟某官誠格天淵忠存
廟社方嚴足以斷大事靜重足以經遠猷直道而行
獨立不懼蹇蹇王臣之節更變故而彌堅赫赫師尹
之瞻遭讒邪而益著擠之劇地凛然威名是致未央
興夜半之思長安指日邊之路迨膺出綍不俟解鞍
見管夷吾誰復效楚囚之泣用范武子自然知晉盜
之奔爭覩設施預期戡定豈特疲氓之引領是為善
類之傾心矧此孤蹤嘗叨異盼方念一麾而去國未
能三賀以登門抃躍私誠倍萬常品
知鎮江與戶部姚侍郎先狀
比者誤膺明命寵付便藩顧衰病之無庸豈堪煩劇
賴知憐之有素遂託庇存即獲參承倍增欣抃
知鎮江通用謝狀
比者忽膺明命寵付便藩收跡山林之間方圖屛伏
從事干戈之際豈克堪任揣分知難冒榮為懼此蓋
某官推心忠厚迪行端良借餘論以嘘枯致誤恩之
起廢更蒙珍翰用賁孤蹤感媿之私敷陳罔既
知鎮江與韓帥先狀
比者誤膺明命寵付便藩久伏山林之間豈堪煩劇
仰託節旄之下庶獲庇存屬鞬將謁於轅門削牘敢
塵於記室依歸之素敷敘曷殫
知鎮江回人賀啓
比者忽膺明命寵付便藩收跡林泉之間方圖屏伏
從事干戈之際豈克堪任揣分知難冒榮為懼此蓋
某官壯猷排難雅量包荒借餘論以嘘枯致誤恩之
起廢江山如故方從仁里之游雉堞相望更託善鄰
之庇特貽珍翰益賁孤蹤
知鎮江府到任謝宰執啓
起之閒館付以名城井邑丘墟未變創殘之俗江山
襟帶猶為形勝之區宿師方折於遐衝謀帥乃推於
庸品才雖靡稱恩則有歸此蓋伏遇某官柱石邦圖
蓍龜國論以一夫不獲為重任以四方未靖為深憂
雅量鎮浮屹立中朝之望元功定難力摧外敵之鋒
蓋將扶大厦之顚故盡掩羣材之短遂令駑鈍亦累
埏鎔既奔命以之官庶收功而塞責然某衰羸多病
褊急少思方當調發之煩未免催科之拙願寬銜勒
覬脫簡書不失朝廷勞來之方是為門闌收錄之報
問候劉帥啓
印紱相承猶接典刑之舊旌旗旁列遂依節制之雄
嚮風每跂於前塵蒙霧自霑於餘潤願修竿牘少罄
情悰伏惟某官韜略承家勲庸許國威望聳傳於四
裔忠誠簡在於九重行總全師往清方夏平時外敵
素知李廣之無雙即日中興必倚汾陽為第一是為
社稷之衛宜擁神靈之休更冀妙嗇天和允答人望
遡詠之切敷敘曷殫
除尚書回人賀啓
起領州麾未聞治狀趣還朝著忽拜召音仰蒙簡記
之恩俯念衰羸之質輒嘗引疾庶欲投閒成命莫回
預積曠瘝之懼移書遽及過形襃借之私感愧之深
敷宣罔既
回孟參政啓
羽檄上聞驚犬羊之入寇鑾輿順動總貔虎以親征
宸謨悉出於萬全士氣殆逾於百倍苻堅之扣淝水
聊與周旋佛貍之死夘年必期犇潰迨其卻走舉恊
初謀此蓋某官識際天人心存社稷參籌帷之秘資
經遠之壯圖總留鑰之嚴倚居中之夙望致敵鋒之
屢挫知國步之永安某猥以微才濫叨近列負櫜鞬
而扈䟆奉引何功擁祓篲以造門趨承甚邇餘寒在
候珍嗇是祈
謝席參政啓
比者叨奉制綸擢陪政路屬四郊多壘之際贊一日
萬幾之煩薄技奚施嘗循牆而避命俞音既嗇終據
蒺以拜恩緜力弗勝靦顔安寄此蓋某官宅心忠恕
迪德謙虚延譽當朝每託吹嘘之末論交晚歲更親
矩矱之餘遂致微蹤遽膺重任辱賀緘之彌渥攄感
臆以徒深銘鏤之私敷陳曷既
謝前宰執啓
比者叨奉制綸擢陪政路屬四郊多壘之際贊一日
萬幾之繁薄技奚施嘗循牆而瀝懇俞音既嗇終據
蒺以拜恩伏念某學昧通方才疎適變偶以片言之
合驟蒙上聖之知念人物之眇然誰不如已處廊廟
則駭矣人其謂何汗號莫回靦顔安寄兹蓋伏遇某
官柱石王室股肱帝躬宏濟艱難務兼收於羣策旁
招俊乂圖並輯於庶功藐是孤蹤越從下列即託埏
鎔之末親聞矩矱之餘訖致妄庸誤膺光寵中存丹
赤徒知當勉於夙宵外竭罷駑誠恐莫禆於塵露感
銘之切敷敘曷周
謝劉宣撫啓
竊以羽檄四馳遽音日至天戈一指醜類宵奔成宗
社莫大之勲振朝廷久衰之氣威行塞外驩動區中
伏惟某官躬受傑才世資雄略吳漢若一敵國屢挫
犬羊之鋒嫖姚比再冠軍益整貔貅之旅屬兹逆寇
挾彼援師深入兩淮之間相持三月之久仰繄勝筭
盡伐狡謀曾無亡矢遺鏃之虞每有折馘執俘之捷
符堅之扣淝水聊與周旋佛貍之死夘年果聞潛遁
顧外敵之已卻諒中興之所基草木類人旌旗動色
功存萬世方將固山河之盟位列上孤豈特聳干戈
之衛自惟晚歲獲與殊休喜抃之私敷陳罔既
回汪相公啓
竊以門牆夐阻莫瞻華衮之尊使介俯臨荐辱珍函
之寵退惟固陋渠敢奉承伏惟某官社稷元勲朝廷
舊德屬上聖龍飛之日會中原雲擾之辰首定大横
之占克扶漢祚將啓中興之運復振周宗既攄經濟
之謀聊遂燕間之樂收四方之能事每欲從赤松之
游明一士之宿冤獨追恨伯仁之死雖春秋責備於
賢者然禮義何恤於人言過形引咎之詞彌見執謙
之意載深紬繹倍切感銘春律寖暄琳宫多暇願精
調於鼎食益加衛於生經
回知福州張參政啓
伏審祗膺休命顯答茂功陞秘殿之隆名增介藩之
勝勢伏惟慶慰恭以某官鉅才周變厚德鎮浮入與
政塗活國之謀具在出分戎閫干城之略益昭蓋身
自任於安危故心每關於休戚屬時逆黨挾彼彊隣
遽涉地以深侵擬投鞭而徑渡天臨萬騎至煩鑾輅
之親征雲集千艘卒賴樓船之為助况委輸之狎至
加籌策之上陳迨此班師宜先懋賞韓滉濟陜郊之
餉絶驩動六軍常衮報閩嶠之政成寵歸三事顧嚮
風之逾切辱流問之過勤感篆滋深名言曷既
回李觀文啓
伏審誕膺明命茂對閎休冠書殿之班聯正台司之
體貎丕昭異數允恊具瞻伏惟驩慰恭以某官盛德
格天傑才經世凜凜公輔之望身退而道愈尊堂堂
社稷之勲時危而節益著雖綠野遂晉公之樂而蒼
生思謝傅之歸曾謂衆非尚謄多口日月在上風雨
不渝塞翁之馬自還田者之牛安在坐復青氊之舊
於我何加行歸黃閤之崇斯言可必某猥參近列遠
映餘輝阻修賀燕之儀驟獲烹魚之素仰慚謙眷俯
劇悸悰感佩之私敷宣罔既
賀孟觀文啓
伏審抗章宸極得請輔藩伏惟驩慰恭以某官亮節
端朝純誠翊世有開濟之才以戡多難有深厚之德
以鎮羣浮參斡萬幾備更六載顧勲勞之克著宜風
采之聳聞楚粤塵清雖已掃潢池之習關河霧塞猶
未奠神州之居方倚老成庶圖恢復遽辭榮於右府
暫分命於左符書殿絶班邈連霄漢蓬山傑觀近隔
濤江想偃旆之未遑恐賜環之已下退惟孤拙夙荷
庇庥悵會合之多乖欽出處之全美依歸徒切敷敘
曷周
謝送生日詩狀
伏蒙都騎見存大篇為貺曲記劬勞之日過形襃頌
之詞伏讀嘉言敢忘重拜占斯干之吉夢愧此餘生
誦汝墳之卒章居然永歎感銘之至敷敘曷周
回路樞密謝復職啓
伏審祗拜渥恩寵還峻職搢紳胥穆表著用光恭惟
某官德懋儀形志先康濟歴艱難之多變恃直亮之
一心越秉鴻樞居存勝算辰猶克壯將枕戈以立功
名晝接方隆忽解組而辭富貴雖綠野之居甚樂然
蒼生之望彌深比下明綸進聯秘殿蓋謂孔戣之去
理或未宜必知季子之歸時乎有待尚阻瞻承之幸
過蒙問勞之勤感佩滋多名言曷既
回折樞密啓
伏審進儀帷幄參斡樞機圖國步之敉寧孰堪大任
契上心之簡在自屬眞賢郵音播傳輿論欣穆恭惟
某官才兼文武學際天人亮節孤風名素高于當世
深謀至計志每切於生民自頃來歸即期登用數奉
凝旒之對果膺虚席之求孔明之卧隆中身嘗不屈
夷吾之在江左人以無憂必將發揮平日欲行之言
用能經營方今未畢之事衆口所必斯言不誣退省
衰蹤久叨末契甫投閑於鄉社實託庇於門闌依鄉
罙勤輸寫難既
轉官許回授與兄謝宰執啓
庀職無功叨被公朝之寵抗章有請願為私室之營
仰承出綍之恩俯慰陟岡之念兄弟感泣父老歎咨
伏念某起家寒微涉世迂闊進踰涯分自貽滿溢之
虞退省愆違猶負顛隮之懼至若成書之奏御固已
乞身而去朝敢謂第名例蒙朌賞念事為之靡稱控
懇避而莫諧爰念急難冐陳迫切雨露之澤既霑被
於同根雲漢之章復表揚於異數夫何僥倖有此遭
逢兹蓋伏遇某官直道事君誠心好善性惇孝友用
風勸於多方身任安危將日新於庶治過蒙矜惻迺
獲襃俞方收跡於山樊第歸恩於陶冶銘鏤之至敷
叙曷周
賀張參政啓
伏審進膺詔綍參斡事樞恢張遠圖將肅清於國步
登用舊德首厭服於人心郵音播傳輿論欣穆伏惟
某官才本人傑學為世師問望冠於三朝風采傾於
四海論關休戚炳若蓍龜之明行蹈險夷挺然金石
之操雖綠野之居甚樂而蒼生之望益深果下賜環
趣覲行殿亟踐廟堂之舊倚平疆埸之虞江左之見
夷吾已期剋復魯人之思季子皆喜來歸諒少展於
謀猷即盡戡於禍亂書功不朽指日以須顧惟衰遲
夙叨知睠念收跡江湖之上獲庇身陶冶之中抃躍
私誠倍萬常品
回賀正狀
王正謹始人綂開端惟時耆英宜享壽祉伏惟某官
才周庶事學富多文方茂對於春祺諒亟還於天闕
過蒙慶問第切感銘
回趙相公啓
比者濫膺詔綍參執政樞未遑坐席之安更躐朝班
之峻寵私沓至控微懇而弗俞憂責併加撫衰蹤而
靡稱懼形心骨愧溢面顔伏念某出自寒家本非遠
器干禄之學曾不足以禔身負薪之言夫豈堪於謀
國頃緣虚奬馴致徹官久貽尸素之譏甫遂歸田之
幸聖恩未既遽因簪履以見收愚慮已殫無復絲毫
之云補不圖兩月而閱三遷屬當郊壘之多曷贊帷
籌之祕深知忝冒積負兢慙此蓋伏遇某官道合天
民才優人傑功高社稷久登翊於睿謨望重搢紳專
綂盟於善類夙借吹嘘之力曲爲根柢之容遂使衰
年復叨殊用崇墉在望尚稽感臆之陳寶翰流音亟
辱慶緘之貺銘藏之至敷敘莫周
與浙東安撫趙相公啓
伏審某官上丞相之印辭榮廟堂分刺史之符作鎮
藩服俶開盛府誕布寬條想風采之一新知歌謠之
四出伏惟某官忠存社稷德冠天淵出扶邦運之危
上簡帝心之眷沛然膏澤既得百姓之心赫爾威名
方制四夷之命決策已定脫屣如遺之高謝於成功
以大振於頽俗平津之開東閣翹材盡萃於一時裴
度之守北門殊禮佇觀於它日公歸未晚人望如斯
退省衰蹤久叨末契欽勇退之節雖逖想於高牙賦
遄歸之詩即首迎於華衮依鄉之切敷敘曷殫
知樞密院回前執政啓
里巷投閒方少休於疲曳巖廊圖舊俄復玷於寵休
顧陳力之不能當試可而乃巳靡容控避祗負兢慙
某&KR1094;啓寡聞尫羸多病昨以耝耰之質進與廟堂之
游過計拳拳雖有徙薪之慮空言落落卒無横草之
功恐孤奉於明恩期退藏於晚歲不圖遠外猶累簡
求惟樞機之臣職在甲兵之問未之學也豈能忘尸
素之憂方且圖之何以濟艱危之會拊心惕若承命
𧹞然伏惟某官(云云)致是迂愚復兹忝冒時哉不可
失固欲勉於著鞭老矣無能為誠恐貽於覆餗尚祈
告教少逭譴何猶稽柔牘之修遽辱珍函之貺謙光
所逮朽質為榮愧感交深控陳難盡
趙相公
盛德冠時殊勲蓋世身雖勇退委萬鍾如脫屣之輕
計或決行措四海若覆杅之固素緣知睠嘗贊設施
韓宣撫劉宣撫
忠貫神明功存社稷將制四夷之命共圖九廟之安
李相公席參政
盛德冠時傑才經世心存王室每敷納於嘉猷力挽
人材專統盟於善類曲敦交際公賜揄揚
孟留守
厚德鎮浮殊勲翊世典刑所屬暫司留鑰之嚴體貎
方隆將拜制麻之寵曲敦交際公賜揄揚
李尚書
直道立朝精忠許國曲敦交際之舊每借揄揚之私
沈忠敏公龜谿集卷第十終
