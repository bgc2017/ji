沈忠敏公龜谿集卷第四
内制
麻制批荅詔
除郭仲荀武泰軍節度使依前侍衞親軍步軍
都指揮使權主管殿前司公事制
門下勝負者兵家之常將帥莫先於賈勇予奪者國
柄之大帝王尤厚於植恩眷我閫臣麗于邦典解齋
旄而茲久扈巖陛以彌勤爰因霈音式朌渙號具官
郭仲荀資稟沉毅節槩軒昂風流紹於故家氣略聞
於殊域訓齊士卒適程李寬猛之宜保障疆陲合孫
吳擒縱之要戰閥屢上勲盟孔昭自從朕於艱虞更
飭身於忠謹屬虜騎飲江而南下慮敵人並海而東
侵授以偏師扼其要路兵勢弗競避地踰一舍之遙
物論既騰啓途收六纛之峻頃召還於裔土旋典司
於禁兵謀謨慨然儀觀偉甚念世類之祥未艾知功
名之志不衰將勵山西之勁臣遂付黔南之巨鎮周
廬徼道摠中慰之八屯錫盾彫戈復元戎之十乘兹
為寵渥庸示眷私於乎伏波遲留克成銅柱之略營
平(名御)重願上金城之圖儻無愧於古人盍有為於當
世往復休命益勵壯猶可
賜朱勝非辭免新除右僕射不允批荅
朕纘奕世之丕基屬四郊之多壘眷求輔佐期共濟
於艱虞涉歴歲時久未聞於績效既虚厥位益難其
人允惟舊德之良宜膺大政之托授之國柄蔽自予
衷再從廊廟之遊大慰寰區之望而乃露章荐至避
寵牢辭彌徇謙撝殊咈延佇矧卿元功在國隱德及
民雅量足以凝遠圖沈機足以斷大事萬方引領冀
臻休息之期二相同心克副焦勞之志毋留邦渙用
穆師瞻
賜席益辭免侍講不允批荅
朕惟商之高宗師古建事克致中興逮及光武干戈
鞍馬之間亦惟道藝不廢講論復漢中天之綂朕心
慕焉肆於萬幾之暇他好弗親惟學是嚮躬御經幄
延訪儒臣庶求多聞宏益治道以卿學問之富師友
淵源擢居勸講之聯俾卒金華之業稽于僉論孰不
謂宜奚事謙撝過形控避往推所學紬繹而茂明之
副朕虚佇卿亦與有榮焉
賜參知政事孟庾辭免通議大夫恩命不允詔
朕以閩越湖湘之間大憝逋誅根連蔓結脇我赤子
盜弄庫兵宿師連年未克平殄眷然南顧實疚于懷
乃輟帷幄之臣而摠干戈之事卿義形于色慷慨請
行揆策投機指授諸將群兇隨以蕩滅數路為之肅
清坐使黎元復見休息論功甚茂朌賞猶輕時惟股
肱必識朕意抗章避寵豈所望焉夫謙冲之節雖云
可尚令出而寢卿豈不為朝廷惜乎
再賜孟庾辭免不允詔
朕比遣師徒往平寇盜想山川之悠遠爰念懷歸憫
臣下之勤勞豈忘勸賞矧我哲輔夙有壯圖入則參
與政機謀謨足以决大議出則摠提師律精神足以
折遐衝蠢茲嘯聚之群詎費坐籌之畫指顧而定逋
逃一空歌枤杜之詩士方休舍變潢池之習民乃奠
居褒律肆行需章薦至載惟謙抑殊咈眷懷夫位高
而志卑固云美矣功多者賞厚猶用歉然往其欽承
勿復固請
賜新除翰林學士知制誥綦崈禮辭免恩命不
允詔
朕纂承丕圖戡定多難將欲德意志慮鬯達乎斯民
蓋在號令文章鼓動乎當世翰墨之選茲維艱哉卿
學窮本原文備體要代予述作亦既有年再隷職於
卿曹復兼官於辭禁演綸滋久摛藻益工報淮南之
書卿其視草而遣矣下山東之詔民將扶杖而聽之
肆加即拜之恩示予親擢之意奚為遜避猶徇故常
宜副僉諧之言往就久虚之次
賜新除禮部尚書洪擬赴闕詔
卿居列英髦望隆耆艾中臺曳履嘗冠從班外屏分
符久寬憂顧迺念踐揚之舊豈忘簡記之勤爰錫贊
書聿頒召節虚常伯之席式佇遄歸促舍人之裝應
宜夙駕
賜新知平江府趙鼎辭免不允詔
朕親撫六師肆覲群后乃眷三吳之都會實為二浙
之喉襟控扼要衝兹號股肱之郡慰存凋瘵宜得腹
心之臣卿節㮣剛方器量閎達臨事絶回邪之見為
政多豈弟之稱自初進爲皆朕識擢寘之言路論尤
切於愛民付以事樞志每先於許國退即祠宫之逸
荐更歲籥之賒執德不回宅心無競是用起從閑適
紓朕顧憂念孔戣立朝見謂公卿之皆憚知寬饒治
郡必使吏民之不欺奚為抗章尚稽就道勿循謙撝
之節其承屬任之恩
賜尚書左僕射領江淮荆浙都督諸軍吕頥浩
生日詔
風威翔於北陸方迎朔律之嚴台象耀於中階爰啓
高門之慶是生賢佐來相朕躬位崇補衮之華日應
垂弧之吉式朌珍賜往介蕃祺倚毗廊廟之謀孰踰
元老戡定邦家之難必享長年
賜叙復平海軍承宣使蘭整辭免恩命不允詔
朕比以乾象示變震惕于懷乃駿發於霈音用導迎
於善氣肆加群辟一洗庶辜卿飭身忠勤致位休顯
頃從羈旅之役還典禁屯之兵宿衞惟恭訓齊甚力
偶挂吏議頗鑴使名屬號令之布新宜班聯之復舊
奚為謙挹猶事遜辭往膺湔拭之恩勿忘奮勵之勇
賜張深程唐劉子羽奬諭詔
朕治兵南服屬意西陲眷秦雍之疆歲被胡塵之擾
連巴蜀之阻日聞邊遽之驚念此傷夷痛如焚灼倚
注樞臣之重摠提師律之嚴雖云堂上之竒兵自能
制勝允藉幕中之婉畫相與圖全卿起自儒家明於
將略閥閱通於禁筦未减頗牧之賢韜鈐贊於廟謨
必合孫吳之法山川跋涉歲月淹留挫彊敵於方驕
賈餘勇而再振執訊獲醜斬將搴旗成兹克捷之功
繄乃參佐之力算計見效嘉歎不忘然念虎狼哮噬
之無厭豈勝其忿熊羆奮勵而有獲所戒者輕更懷
持重之思助成戡難之烈嗣朌異賞寧限彝章
賜新除慶遠軍節度使克醴泉觀使特封德清
縣開國子食邑五百戶食實封二百戶邢煥辭
免恩命不允詔
朕會朝方岳竣事合宫告宗祀之備成徧敷惠澤念
后家之流落未啓戚藩頗采彝章誠為闕典自椒塗
正長秋之位屬翟馭從朔方之行感此傷心居焉累
歲推朕懷兩宫之意彼豈忘親廣朕加四海之恩茲
為篤近爰設將旄之重肆開帥閫之雄匪朕所私繄
國之舊曷形遜牘猶避寵名况卿謙厚律身忠謹事
上萬里歸于逆旅諒險阻之備更五載服于故官亦
靖共之足尚孚號既發僉言允諧勿復徇於勞謙其
往承於茂渥
再賜邢煥辭免不允斷來章詔
朕追考祖宗之舊凡建節旄之雄自非勲德之優
用為報稱必以宗婣之懿昭其寵榮卿世為德門居
有賢譽以儒臣之英而識通機秘以后父之貴而志
絶豪華熙事備成惠術徧舉聯長安之戚里所存幾
人開慶遠之帥藩姑循彝制其往承於異渥毋曲徇
於牢辭
親征詔
朕猥以寡昧屬茲艱虞迫臣民愛戴之誠續正綂於
將墜痛父兄播遷之難履尊位以何安夙夜以圖策
慮並用豈不能躬擐甲胄親冒烟塵乘將士欲戰之
心慰黎元厭亂之意然以兩宫萬里一別九年覬迎
鑾輅之還期遂庭闈之奉故暴虎憑河之怒敵雖逞
於兇殘而投鼠忌器之嫌朕寧甘於屈辱是以卑辭
厚幣遣使通和庶殫孝悌之思必徇哀恫之請至于
土地梗絶生齒流離師徒懷暴露之憂閭里起繹騷
之歎繇朕不德嗟彼何辜仰懷故國之廟祧至于霣
涕俯見中原之父老寧不汗顔比得敵疆之情稍有
休兵之議而叛臣劉豫懼禍及身造為事端間諜和
好信逆雛之狂誖率群偷而陸梁借彼援師倚為威
勢簽我赤子脇使征行涉地稱兵操戈犯順大逆不
道一至於斯警奏既聞神人共憤猛士在列怒髮上
衝以謂逆順之理既分勝負之形可見皆願挺身而
效死不忍與賊而俱生朕乃下詔摠師卜日引道前
驅方戒積隂頓開天地鬼神罔不助順將帥輔弼罔
不恊心今朕此行士氣百倍雖自纂承之後每乖舉
措之方尚念祖宗在天之靈共刷國家累歲之耻
殪彼逆黨成此雋功載惟風霜跋履之勤仍蹈鋒鏑
戰争之苦興言及此無所措躬然而能建非常之功
必有不次之賞初詔具在朕不食言
賜川陜宣撫處置使司詔
朕紹國丕基遭時多難飭戎車于江左為懷經略之
圖列將鉞於關中欲存根本之勢豈虞彊國專逞淫
威敵勁弗支兵拏未解嗟蒼天之不弔宜悔禍于我
家憫赤子之無辜重流毒于茲土寡德所致悼心何
言賴我股肱之臣摠護瓜牙之任一戰克捷群醜殱
夷王靈由是復加士氣於焉再振然念興師累歲轉
鬭一方被夷狄之係纍寧無淪陷之黨思祖宗之
涵養豈有背叛之心憑陵使然蹭蹬至此儻存疑阻
殊咈招徠將束身而欲歸或懼刑誅之慘比復業而
奠處或憂賦役之煩或立效而襃賞未加或負才而
禄秩未稱疾苦無告愁恨何聊仄席以思當饋而歎
於是下哀痛之詔布至意以宣昭施曠蕩之恩洗庶
辜而抆拭㳂邊將士應陷蕃之人非抗王師及侵掠
入寇者並不得誅殺虜騎馮陵之際陷没州縣官吏
將士軍民皆緣事力不能捍禦致有脇從或遭驅虜
至今困居本土或旅寓遠邊實為殘破無曰背叛陷
蕃之人能立功來歸者仰㳂邊帥守保舉申宣撫司
一面旌擢優賞其次雖未能立功而心在本朝有意
懷來者各以元舊官職任使兵級弓箭手依舊職名
收管民兵願歸業者聽其間才力可用特與拔擢或
有以前罪犯懷疑自危一切原貸或先曾立功未曾
推賞即特與推賞因陷蕃廢業失所者寬其租賦免
其征役昨緣道路不通號令壅隔致遠方之民疾苦
無所赴訴專委宣撫司講究措置並從寬恤遍下諸
處官司施行咨爾有衆咸識朕心各堅奮勵之誠亟
臻休息之效故兹詔示想宜知悉
親征戒諭州縣詔
朕以逆臣劉豫稱兵南向警奏既聞神人共憤朕不
敢復蹈往轍為退避自安之計而重貽江浙赤子流
離屠戮之禍乃下罪已詔親摠六師臨幸江濱督勵
將士然興師十萬日費千金動衆勞人懼所不免每
一念此惻然疚懷尚覬監司帥守與夫郡邑小大之
臣夙夜究心體朕此意凡借貸催科有須於衆者母
或縱吏並緣為姦凡盜賊奸宄輙生窺伺者務絶其
萌母令竊發其或乘時搶攘恣無名之歛容奸玩寇
失幾察之方至使吾民横罹困苦有一于此必罰無
赦候軍事稍平當遣廷臣循行郡國
招從偽士大夫詔
朕惟靖康兵革之難神器幾墜天命有在屬于眇躬
夙夜兢兢罔敢自逸期與爾士大夫共雪大耻還我
兩宫保有黎元永庇中土而疆敵侵軼迫朕一隅叛
臣乘時盜據京邑使我搢紳淪陷塗炭繇朕不德以
至於斯北望傷心收涕無所亦惟爾士大夫蒙祖
宗休澤服在周行其有失身偽廷事非其主顧驅脇
使然有不得已者朕甚痛之故若張孝純李鄴李儔
等内外親族不廢禄仕每飭有司常加存恤朕之於
爾厚矣爾尚忍忘之耶其能洗心易慮束身以歸當
復其爵秩待遇如初或為竒謀祕畫立功自效迺朌
異賞不限彝章嗚呼逆順之理禍福之機昭然甚明
要知所擇朕方布大信以示天下言不爾欺有如皦
日咸務自省體朕至懷
賜吳玠詔
覽所奏盧法原以疾不起良用䀌然巳降旨揮邵溥
權管宣撫司常行細務至於軍旅調發之事疆陲控
制之方此乃國家大計朕既委卿獨當一面卿其以
身任之惟卿忠存廟社威震羌胡勤勞累年勲伐甚
茂使隴蜀之境恃卿以安則朕有長城之託益所倚
重卿必深諒此意自信不疑近報遣兵分道四出秦
雍一帶次第來歸備見規橅嘉歎不已夫關河天下
之根本朕未嘗一日忘也收還故土撫寧遺黎此所
望於卿者顧朕亦安能鬱鬱久居此乎相時觀釁卿
宜勉&KR0999;比已遣張浚措置荆襄恐有事宜就令報應
卿可知之
賜韓世忠詔
覽奏欲依舊畱屯淮甸誓與敵人决於一戰已悉朕
迫於疆敵越在海隅每慨然有恢復中原之志顧以
頻年事力未振姑鬱鬱於此自去冬敵人深入卿首
挫其鋒鼓我六師人百其勇既至潛師引遁而卿復
率先移屯淮甸進取之計恃此為基朕甚嘉之前日
恐老小或有未便委卿相度今得所奏益見忠誠雖
古名將殆無以過使朕竦然興歎以謂有臣如此禍
難不足平也古人有言閫外之事將軍制之今既營
屯安便控制得宜卿可施置自便勿復拘執至於軍
餉等事已令三省施行方此酷暑將士良勞行飭使
人齎賜夏藥撫問卿並宜知之
賜張浚詔
覽奏為韓世忠移屯事遽有外祠之請良用憮然卿
謀慮精審宜無遺策而世忠遣濟等來固自有意繼
遣敀至陳義激昂其所設施略如初議至其曲折方
適厥中卿復何疑而有斯請比以亢旱鼎等方求罷
政使朕茫然莫知所措已降詔趣卿還朝當體朕懷
即日引道勿憚徒御之勞也
賜三省銓擇監司郡守詔
朕惟監司外臺耳目之寄郡守承流宣化惠養吾民
其委任重矣間者朝廷輒輕以假人將何以使民聳
然聽服朕甚恧焉繼自今其御名選擇勿狃于故常
勿牽于私意以累國其已除授人亦銓量而去留之
或資序已深屢更此選雖無顯過而才非所宜當處
之外祠稍優其禄庶幾稱朕求治責成之意而士無
失職之歎仰三省常切遵守
賜張浚詔
比得胡世將奏知卿已過長沙觸熱引途其勤至矣
雖卿以身任天下之重而自忘其勞然大臣暑行朕
心則有愧焉湖湘之寇卿到彼指授諸將必能克日
蕩平顧朕所慮者前此王&KR0667;輕入失利賊勢益張今
漲潦瀰漫之際彼方阻固恐有狡謀遣發師徒更宜
審細且招且捕一舉成功紓此南顧之憂專意北事
乃朕指也已令趙鼎諭卿卿宜悉之
賜劉光世韓世忠張俊詔
朕自渡江以來志在恢復深惟足食足兵之計夙夜
疚懷凡財賦所入未嘗一毫妄費悉用以養兵而已
故比年訓練士卒精彊而器械亦皆犀利比之曩昔
實不相侔是以去冬敵人之來卒賴卿等極力捍禦
致彼遁歸蓋前此所未有也朕甚嘉之然中原之未
復二聖未還而僭偽之徒方挾彊國之援狡謀日急
顧我所以勝之者惟是上下内外合為一家如報私
仇乃克有濟儻或各以其職自分彼此日復一日成
功實難卿為國重臣安危所繫諒必察此不待朕言
今國用空殫民力耗竭雖有司錙銖積累而費出之
數日以寖廣苟無以繼何以聚人每一念之心常怵
惕想卿亦為朕慮及於此也至於差辟官屬保明功
賞軍須用度之類更在精覈勿至泛濫使賞當而爵
禄不私用足而資給不匱則存養事力漸圖進取朕
與卿等同享無窮之利顧不美哉布朕此意卿宜悉
之
賜李綱詔
朕昨摠戎車前臨敵壘洎潛師之引遁勞戍役以言
還惕若眇躬懼兹多難幸求善後之計敢蹈護前之
非博訪舊臣屢形深詔卿首陳三策適投却敵之機
繼上六條大闡興邦之略意拳拳而曲折言懍懍而
高明有發予衷如對卿語此乃卿精忠許國誠節表
時雖在燕閒之中不忘開濟之事肆披夙藴因致良
規省閱再三嘉歎不已至若議和避地之失練兵積
粟之方將議改圖共期底績臨朝願治顧策慮之是
資當饋思賢念話言之可想宜從疾置時告嘉猷終
藉經綸之才助成戡定之烈故茲親筆以示至懷
沈忠敏公龜谿集卷第四終
