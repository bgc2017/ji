沈忠敏公龜谿集卷第七
奏狀劄子
殿中侍御史乞宫觀劄子
臣輒瀝血誠仰干天聽伏念臣素苦心悸之疾每
一發動顚仆移時昨任臺察累具奏陳乞以宫祠自
便俞音未賜即有省曹之除拳拳愚衷無路自達繼
蒙聖恩擢寘言職亟將使指出按獄成涉歷冬春
方達行在竊自惟念孤危小臣初無左右游談之助
荐叨奬拔盡出睠知欲慕古人知無不言之義明目
張膽圖報毫分而臣命薄數竒心悸復作感冒風濕
脚氣乘之步履既艱志意隨落徒以虜在近境日懷
憂責未敢引疾自陳今者殘虜渡江理無嫌避乃更
冒居彈糾之地貪禄養痾上負恩私臣實有愧伏望
陛下廓日月之照察臣悃誠特加憫憐除臣一宫觀
差遣以休養殘骸不勝大願臣無任懇祈迫切之至
取進止
辭免除侍御史劄子
臣今月十七日准尚書省劄子奉聖旨除臣侍御
史日下供職者臣竊惟國朝故事御史府不置大
夫則雜端實貳丞事日綴朝列例比從臣恩禮既優
選任必遴寅緣序進則為非宜伏念臣技能素薄齒
髮早衰昨蒙奬知擢寘臺屬據可言之地當不諱之
朝空糜歲時無補毫髮明神降罰疾病交攻比方謁
急臥家力祈閑散遽叨除命出處背馳不唯行已之
方有所未盡矧復要君之謗無以自明俾正官邪恐
傷國體伏望
皇帝陛下特回淵慮俯照危衷收還誤恩改授贒哲
察臣累牘假以眞祠上以示朝廷因任之宜下以全
臣子去就之節臣無任懇祈迫切之至取進止
辭免除侍御史奏狀
右臣今月初六日准尚書省劄子三省同奉聖旨
除臣侍御史者聞命震驚罔知所措伏念臣天資戇
愚與世多忤昨蒙陛下驟加奬遇擢寘風憲之
司曾無幾時徧塵三院每念大恩難報隨事輒言不
敢自為身計終緣狂妄自速罪辜陛下委曲保
全不忍遐棄美職善郡併冒寵除待次一年又蒙紀
錄召使入覲甫及行朝亟還舊物雖天地父母生成
之德周旋覆護豈復及此感涕流落不知所從然臣
已試無狀方務省循若更冒居何以厭服公議伏望
聖慈追寖成命庶於愚分少以自安臣下情無任祈
天懇禱之至謹錄奏聞伏候勑旨
侍御史乞宫觀劄子
臣近蒙誤恩收召於罪戾之中再加抆拭復寘舊班
仰惟天地父母之恩至大至深豈臣糜捐所能報稱
重念臣孤忠拳拳雖欲自竭而材識駑暗嘗負失職
之憂故於見聞之事晝度夜思精神憒耗舊有心氣
之疾近又發作不免披瀝血誠控告君父欲望
聖慈哀憐除臣一在外宫觀差遣以養衰疾近來傳
報賊馬別無動息臣之請去可以無嫌况陛下
招徠四方搢紳之士布在朝列多有賢哲可備耳目
之官如臣戇愚曾何足數伏乞陛下至仁從欲
特賜俞音寬假歲時少休閭里儻或他日聖恩
未棄則臣殫竭犬馬之力尚未為晚臣無任懇禱激
切惶懼之至取進止
辭免除御史中丞奏狀
右臣伏蒙聖恩除臣御史中丞日下供職者聞命
震驚罔知所措竊以中執法之任是為三獨坐之聯
所以鎮肅百僚綱紀萬事侍赤墀而簪筆參陪顧問
之榮剡白簡而飛章摠領彈訶之重不有宿望曷副
超除伏念臣門族寒微性資昏懵徒以頃從末路驟
對清光一言偶合於聖聰三院徧叨於親擢天地之
恩至大不敢謀身螻蟻之生甚微唯知許國中緣狂
妄自速罪辜方懷紱而返故鄉俄賜環而歸舊列既
踰累月奚補萬分仰負睿知理宜投劾嘗陳危悃意
欲祈閑敢圖宸睠之益加亟自臺端而躐進臣之自
揣實不能勝儻或貪冒寵私俯僂拜命則必重增尤
累滿溢興災豈唯咈於師言誠恐墮於國體伏望
陛下特回淵聽追寢誤恩改授眞賢以安素分臣下
情無任懇祈迫切之至謹錄奏聞㐲候勑旨
除御史中丞舉左司員外郎潘良貴自代狀
伏覩某官才周學冨行峻識明考治亂之端智略通
於國體辯邪正之分忠言切於人情出入十年始終
一節聲稱望實臣所不如舉以代臣實允公議謹錄
奏聞伏候勑旨
辭免除吏部尚書奏狀
右臣伏准尚書省劄子奉聖旨除臣吏部尚書兼
權翰林學士日下供職者聞命震驚罔知所措竊以
天官六卿之長銓綜人物地極高華祖宗以來惟
是詢求一時碩德宿望之士命使居之故夷夏知名
搢紳動色朝廷之上自然尊榮就非其才寧若虚次
儻緣恩睠輕以假人公言沸騰必至累國况復兼官
翰墨備極政事文章之選尤不可不(名御)也伏念臣迃
愚朴拙一無寸長遭遇聖明誤叨器使待罪言路
首尾四年雖有拳拳愛君之心祗罄孤忠不為身計
然智識凡下昧於幾微何補事功徒積仇怨仰恃日
月之照幽隱必臨直道徑行不避䜛謗終緣思慮過
當氣血衰殘涉秋以來十日九病適以迫近防虞之
際未敢祈閑遽蒙聖恩横加庸品超躐衆俊併冒寵
除在臣之愚豈遑安處况臣少時學為場屋之文隨
衆覓舉既忝禄仕舊學已忘白簡之詞不拘音節尚
猶牽彊累日僅乃成章退省荒疎常懷跼蹐今復假
之禁林之直尤非所堪閣筆含毫何以塞責不免披
瀝血誠仰干君父伏望陛下特軫天慈追還
成命除臣一在外宫觀差遣俾遂小休以安素分不
勝幸甚臣卑情無任祈天望聖激切屏營之至謹錄
奏聞伏候勑旨
辭免兼權翰林學士奏狀
右臣近蒙恩除前件差遣尋具辭免仍乞改除一在
外宫觀伏奉詔書不允所乞恭讀聖訓感涕交
流竊念臣舊繇寒素初無寸長曲被神聖之知叨塵
耳目之寄雖盡言不識忌諱每荷包容然孤立不為
比周終虞顚覆今者誤恩遽及二組兼紆在臣之愚
豈克勝任而况搢紳留滯之久文籍散亡之餘銓總
失宜上下交病使臣夙夜殫竭駑蹇猶恐不足以辦
此一職至於禁林之選翰墨是司當此多故之時凡
下詔令必欲鬯達聖意感動人心自非老於文學之
人孰宜居此而臣術業空疎語言拙澀文章體製既
非素習加以憂深感疾福過挻災志氣凋零舊學都
廢驅之就職必誤使令不免再瀝血誠仰干宸造
所有銓總之職臣懼再三之瀆不敢更具懇辭惟是
兼權翰林學士實非微臣所當冒處伏望天慈特
回淵聽追寢施行不唯於臣愚分得以自安在朝廷
因任之際捨短用長責其實效不勝幸甚臣無任祈
天望聖激切屏營之至謹錄奏聞伏候勑旨
除吏部尚書舉左朝奉大夫直龍圖閣辛炳自
代狀
伏覩某官學有淵源行無瑕玷恢閎之略足以濟時
贍蔚之文足以華國恬靜介潔名重東南舉以代臣
實允公議謹錄奏聞伏候勑旨
辭免侍讀奏狀
右臣准尚書省劄子奉聖旨除臣兼侍讀者聞命
震驚罔知所措臣聞傅說告高宗之言曰王人求多
聞時惟建事學于古訓乃有獲然則帝王之學不在
分章摘句而已蓋將務廣見聞施之天下之事業仰
惟陛下聖學高妙超邁前王殆非群臣所能跂
及然猶追用金華之故事肆開經幄延訪儒臣宜得
博通經術深知治體之人命之勸讀或能發其所學
裨益聖聰以助成中興之治伏念臣不學無術自知
甚明加又病骨支離憂心憒亂昔所僅有廢忘一空
中臺峻劇之曹北門親近之職叨榮過當慚懼已深
今若更冒寵私不自上列紬繹之際必玷誤知伏望
陛下聖度曲全覆護其短追還成命別選英才上以
廣陛下愛惜羣下之恩下以盡微臣揣量私分
之義豈勝幸甚臣無任祈天望聖懇到激切之至謹
錄奏聞伏候勑旨
乞罷除龍圖閣學士荆湖南路安撫使兼知潭
州奏狀
右臣今月八日准尚書省劄子奉聖旨除臣龍圖
閣學士充荆湖南路安撫使兼知潭州聞命震驚罔
知所措臣竊謂國家多事之際固非臣子惜身之時
而况河圖峻職湘潭會府寵命併至於臣甚榮義當
馳驅即日引道豈宜自列復有所言然臣有一介拳
拳孤危之慮不敢不控告於君父之前者臣頃自
疎遠誤被睠憐亟從小官徧歴言路初無左右先容
之助盡出聖神特達之知故於軍旅之事素非思慮
所及比來或聞湖南殘寇尚復嘯聚而臣猥以弱材
驟當重寄必致敗事萬無可疑兼臣自荷擢用以言
為職於今累年而臣天資戇愚志在展盡每荷天語
慰勉許賜保全不避怨仇實恃陛下臣猶過慮
數匈退閑未㬱大恩尚嗇其去臣亦累嘗奏稟止緣
秋冬防虞之日未敢力為妨賢之請而又私門禍患
病骨零丁皆俟初春盡當控訴非臣今日剏為此言
若冒選除不自量力雖殺臣身何補國事伏望聖
慈終始哀憐罷臣今來所除職名與一在外宫觀使
得休養疾病儻臣未填溝壑猶冀他日萬一勉彊以
報殊私冒瀆天聽臣無任祈哀請命激切屏營之
至謹錄奏聞伏候勑旨
除龍圖閣學士舉自代狀
伏覩某官學問淹該操行純潔望實之美見推士林
舉以代臣實允公議謹錄奏聞伏候勑旨
辭免再除吏部尚書奏狀
右臣今月初六日准尚書省劄子奉聖旨除臣吏
部尚書者聞命震驚罔知所措伏念臣資材極陋家
世至寒親逢聖明躐寘通顯試之中外顧五技之
已窮考其初終念一毫之何補省循涯分孤負恩私
理宜投劾以知非否則匈閑而免咎緣臣到郡方此
閱時恐涉避事之嫌未敢抗章而請敢意冕旒之眷
尚矜簪履之遺亟下詔除俾司銓總非臣糜殞所克
報償便合引途豈宜俟駕而臣頃叨已試自揣不能
雖尋繹弊端稍加懲艾然抵觸仇偶幾致顚隮今復
冒居重乖清議况臣血氣素弱疾疢交攻儻更貪於
寵榮將益挻於災釁不免俯披愚悃仰徹聰聞冀
軫天慈收還恩命除臣一在外宫觀差遣庶公朝
當授受之際既曰得宜而微臣處進退之間亦為有
據干冒天威臣無任戰灼屏營之至謹錄奏聞
伏候勑旨
辭免吏部第二狀
右臣今月十五日准進奉院遞到詔書一道已除
臣吏部尚書乘遞馬發來赴行在供職者恭讀訓
詞感涕交溢伏念臣草芥微賤無他技能仰蒙
陛下憐臣孤直拔於稠人之中徧塵華要併冒寵榮
臣徒有拳拳欲報之心而才分所局雖勤何補今者
治郡絫月未有善狀孤負使令愈懷震惕豈謂天
慈曲加記錄召以一節俾歸舊班洪惟生死肉骨之
恩雖殞百身曷能稱塞而臣已試無功加之疾疢嘗
具奏陳乞追寢成命改授臣一在外宫觀差遣伏望
陛下廓天地之量回日月之明特降睿旨檢會臣
前奏施行庶安愚分臣只候向宗厚到本州交割職
事迤邐前路聽候指揮瀆犯天威臣無任惶懼戰
灼之至謹錄奏聞伏候勑旨
除尚書赴闕奏知狀
右臣蒙恩除吏部尚書仰荷聖慈紀錄感涕横流
緣臣自揣無堪尋具辭免於七月二十四日至平江
府界准進奏院遞到詔書一道不允所乞臣已即
時望闕謝恩祗受仍迤邐起發前赴行在臣無
任感懼激切之至謹錄奏聞謹奏
辭免侍讀奏狀
右臣今月初五日承吏部牒已降恩命除臣兼侍讀
者聞命震驚罔知所措臣竊以祖宗以來開設邇
英延見儒臣命之講讀豈特取其章分句析考正所
疑而已蓋將博求多聞宏益治道故凡咨訪之際或
及國論之餘恭惟陛下聖學日躋而有欽明抑
畏之盛德清光下臨羣臣莫望然猶不廢邇英故事
親御便坐下詢承學之臣當此艱難其選益重伏念
臣少而荒疎老復昏忘退自尋索一無寸長頃被簡
知侍經幃幄雖荷聖度包蒙護其所短而忝冒非
據臣猶知之况今衰病日侵舊學都廢乃欲追誦所
聞以卒金華之業縱不自量必負選任伏望聖慈
察臣悃愊實非飾詞特賜追還誤恩改授英傑庶幾
足以仰副陛下緝熙之學而臣之私分亦遂少
安冒犯天威臣無任戰灼之至謹錄奏聞伏候
勑旨
除吏部尚書舉度支郎中李元瀹自代狀
伏覩某官器質渾厚識慮精深學問有餘而敏於從
政操履無玷而嚴於律身舉以代臣實允公議謹錄
奏聞伏候勑旨
辭免除兼翰林學士劄子
右臣今月二十二日准尚書省劄子奉聖旨除臣
兼翰林學士者聞命震驚罔知所措臣伏見侍從之
列被旨兼權他職多矣例不敢輒有辭免者恐涉避
事之嫌也惟是翰墨之林儒臣高選供奉述作既專
代於王言燕見咨詢實與聞於國論兼官寓直尤當
擇才而臣已試無狀不敢再冒恩除輒忘此嫌引義
自列重念臣本以田野之質學為場屋之文音節疾
徐初非素習體製高下焉能彊知昨者迫於威命之
嚴黽勉兼攝辭氣卑弱無以鬯達德意之精微傳播
四方誠恐累國矧以連年憂患心志凋零口耳所傳
盡皆廢忘加又銓衡劇曹案牘填委稍稽撥遣動致
煩言夙夜䆒心猶懼不逮儻或冒寵貪榮復兼兩職
才力不副曠敗無疑縱蒙陛下保全未加誅斥
而臣之私分何以自安伏望聖慈察臣所瀝悃誠
出於迫切特賜追還成命改授能臣庶幾臣之短拙
獲免自暴實爲幸甚干冒天威臣無任戰灼之至
取進止
辭免除參知政事劄子
臣今月二十八日准尚書省劄子奉聖旨除臣參
知政事日下供職者臣聞天下多事則聖哲馳騖而
不足天下無事則庸夫高枕而有餘比自中原震蕩
以來天下可謂多事矣陛下焦勞求濟八年于
茲更用大臣無論數十終未能仰副聖心迄至于
今國勢未振陛下當宁慨然念治愈切宜於是
時得瓌(諱御舊)卓絶之才以陪輔帷幄則戡定&KR0852;亂容
或有期如臣庸愚一無可紀躐寘華近日負尸素之
慙今日忽蒙恩除擢參大政驚懼隕越不知所為儻
或冒寵貪榮不自上列顚隮累國所繫非輕伏望
聖慈特回淵慮博求人望改以命之庶幾策慮設施
必能宏濟艱難以克稱陛下知人之明非獨臣
之幸實天下幸甚臣冒瀆宸嚴無任惶懼戰灼之至
取進止
辭免賜金帶劄子
臣今月初七日正謝伏蒙聖恩例賜臣對衣金帶
魚袋鞍馬緣臣於初六日已蒙聖恩特降中使賜
臣毬紋笏頭帶魚袋今來儻或更拜匪頒之式則是
疊冒寵私在臣愚分不遑安處伏望睿慈將例賜
金帶魚袋特行寢罷庶遵彝典免致煩言取進止
辭免轉官劄子
臣今月二十三日准尚書省劄子奉聖旨為昨措
置防秋中外協濟轉一官者聞命隕越若無所容臣
竊惟賞罰者帝王之至權辭受者臣子之大分賞不
以功則何以礪世受不以義則何以飭身伏念臣猥
以謭能驟膺殊睠越先羣俊擢與繁機方成命之始
行屬遽音之已至亟聞聖畫决意親征扈警䟆之嚴
雖叨奉引參帷幄之祕曾乏贊襄賴皇威之奮張
致敵師之犇潰凱歌初奏襃律肆朌逮及邇聯例蒙
曲澤退量儌倖益負兢皇况陛下既收不戰之
功務存謙抑而微臣乃受無功之賞竊冒寵榮顧愚
分之難安知煩言之必起伏望
皇帝陛下深仁恤隱獨智察微特寢誤恩俯從私欲
豈惟(名御)惜名器以勸羣工庶幾敦尚廉隅以風四海
取進止
辭免支賜劄子
臣等叨備政府方陛下親摠六師攘却大敵曾
無策畫仰贊宸謀迺者蒙恩冒進崇階實深慙懼
所有依格合得减半支賜正當財用匱乏之際義難
祇受欲望聖慈特賜寢罷庶於愚分有以自安取
進止
與左相等為亢旱乞罷政劄子
臣等伏見天示變異亢陽為災迺五月丙子不雨迄
至於今越四旬矣在田之稼將欲就槁中心惴慄恐
害有秋伏惟陛下畏天之威責躬引咎精意禱
祈無所不至而星象昭回甘澤未應良由臣等叨冒
近司輔政無狀致斯譴告仰貽&KR0680;聖憂㐲望&KR0680;&KR0680;陛
下特降威命正臣等之罪早賜黜責庶幾上答天
心召來和氣以副雲霓之望臣等無任激切之至取
進止
再與左相等乞罷政劄子
臣等比以旱暵之災乞解機政以答天戒伏蒙聖
恩特頒宸翰開諭至意及降中使宣押臣等各赴都
堂治事伏荷慈怜伏增感涕臣等竊以爕理隂陽
寅亮天地在古屬公孤之官於今為宰輔之職苟或
政理之間不傷和氣則雨暘時若自格豐登迺中夏
以來亢陽如此水泉將涸禾稼向枯陛下畏天
恤民憂形玉色禱祈備至嘉澤尚愆此實臣等才識
暗劣孤負委任所為繆盭致傷天地隂陽之和厥罰
常暘咎證可考儻不明正臣等之罪亟加罷黜則何
以上弭天變下塞人言伏望聖慈早降威命施
行臣無任跼蹐屏營之至取進止
乞外任宫觀劄子
臣比以叨冒近司衰病無補嘗瀝懇誠仰干天聽
乞除臣一在外宫觀伏蒙聖慈特降中使宣押臣
赴都堂治事仰荷恩憐不勝感涕伏念臣才質駑
下本無他長誤蒙聖知寘之帷幄每懼無以報稱
夙夜兢慚豈敢懷安妄為去就誠見陛下英武
大度慨然有興衰撥亂之志宜得當世豪傑預聞國
論相與恊贊以圖事功如臣之愚久試無狀尚復頑
然坐尸榮禄素餐之罪其何可逃加以心氣發動智
識昏逾儻不自量顚隮必矣伏望聖慈察臣悃愊
特賜矜從除臣一在外宫觀俾遂休養他日疾病少
間則捐軀之期似亦未晚臣無任懇到迫切之至取
進止
謝賜鍍金銀鞍轡奏知劄子
臣前日伏蒙聖恩特降中使賜臣繡韉鍍金銀鞍
轡一副異數光華度越近比豈臣碌碌無補之人所
能稱塞仰惟天地父母之恩愈知難報感涕縱横臣
近爲背上忽生一癤跨涉旬餘腫痛不止因服疎利
之藥臟腑不安見請朝假一兩日將理緣此尚稽入
謝臣無任惶懼之至謹具奏知
謝賜御書車攻詩劄子
臣近蒙聖恩賜臣御書車攻詩今又蒙陛
下以臣草芥賤名特紆宸翰俾獲刻于車攻篇末託
於不朽奎鈎爛然光動心目臣之榮幸殆絶一時自
顧么微豈能稱塞拜賜之際感涕交頥仰惟陛
下方修復古之政以圖攘狄之功而臣猥以空疎待
罪近列策慮無取宜在譴何拜此殊私以慙以懼惟
是畢命夙宵以贊中興之業則臣之志也何敢言報
臣無任感天荷聖激切屏營之至謹具劄子奉謝以
聞謹奏
乞出劄子
臣累日見都督府關取空名告勑宣劄等以萬數計
臣固疑其有所為以問趙鼎張浚而鼎等不以告也
臣亦曾兩次留身奏稟恢復之事不可一日忘第須
審度形勢措置得宜一舉成功乃無後悔今日忽見
張浚傳奉聖旨浚有川陜荆襄之行此用兵之謀
固已素定臣初不以進取為非而區區過計謂宜審
而後行今遣宰臣之出此大議論也臣叨備帷幄乃
不預聞蓋臣智識昏逾不足謀國坐尸榮禄實不自
安伏望聖慈除臣一在外宫觀差遣以安愚分他
日未填溝壑尚能糜殞以報聖恩臣無任瀝懇祈
哀之至取進止
乞出第二劄子
臣今早曾具劄子以臣智識昏逾不足謀國遂瀝懇
誠仰干天聽乞一在外宫觀差遣伏蒙聖慈特
頒宸翰批降處分丁寧委曲仰惟天地父母之恩至
深至厚非臣糜殞所能稱塞重念臣猥以一介庸陋
之資遭遇聖明越先羣俊拔擢至此曾未有絲髮
之功以報陛下何敢數為去就自干犯上之誅
顧於朝廷大議多不預聞此必有以疑臣者而臣雖
有憂國之心動成嫌間尸位素餐每深慚負彊顔就
列實不遑安臣見家居待命未敢隨班奏事伏望
聖慈曲垂矜憫俾臣退就外祠少養疾病他日
陛下儻賜記憐則捐軀之期似或未晚臣無任瀝懇
祈哀之至取進止
乞出第三劄子
臣比嘗兩具奏劄乞一在外宫觀差遣伏蒙聖慈
宣諭丁寧仰荷恩私不勝感涕然臣有區區之愚不
免干犯斧鉞再控危誠重念臣智術空疎材力緜弱
叨侍帷幄無所裨補夙夜震懼不遑安息豈不知同
力一心共贊恢復必不以進取為非第欲審而後動
耳而臣前日初不聞其曲折遂有奏陳若誠即有所
為則是臣暗於事機謀議牴牾若猶未也則是臣實
失於輕信致有憂疑况二相之外惟臣參預機務有
大舉措每以不知其詳而優疑牴牾豈可復陪國論
伏望天慈特加矜憫俾臣解罷機務退就外祠少
養疾病尚圖他日必有捐軀之所臣無任懇祈迫切
之至取進止
辭免賜生日禮物劄子
臣伏蒙聖慈以臣生日特降中使賜臣詔書一
道并羊酒米麫者使華脫鞅君使塞塗恩紀便蕃感
涕流落伏念臣起家寒苦遭世艱危微軀未捐已愧
移忠之訓寵賚所及更叨將意之儀豈伊犬馬之生
能報雲天之施而臣濫陪帷幄蔑著事功既瀝懇於
軒墀行投閑於里巷跼蹐俟命當解繁機周旋拜恩
殆非故事仰祈睿照特軫慈憐覆護孤蹤追寢異
數庶全授受之分用為去就之宜所有生日禮物臣
不敢祗受臣無任祈天荷聖激切屏營之至謹具劄
子奏聞伏取進止
乞出第四劄子
臣昨以庸陋誤被聖知越先英豪擢寘近列適當
前歲虜犯淮壖扈蹕總師前臨大敵荷陛下眷
遇之深凡帷幄密議皆獲纖悉與聞臣亦思所奮勵
圖報萬一而愚慮無補夙夜不敢自安及虜騎遁逃
之後事歸督府凡有謀議雖胥吏輩往往皆知而臣
職在參陪國論每獨不知臣以此益自愧懼累嘗瀝
懇匃閑陛下眷留未容臣去輒復奏陳恢復大
略區區愚忠本圖協濟不謂張浚過有嫌疑動輒相
外前日浚倉遽而來人情驚詾以謂相臣動靜必不
苟然犇赴闕庭當有大議臣既未以罪去理合商
量委曲詢之藐不告語及臣留身具奏曲折方聞
玉音宣諭今日措置略如卿初言臣仰蒙陛下
待以腹心終始如一聖恩深厚感極涕零豈不懷
戀軒墀誓殫犬馬之力然今事之舉動繫國安危而
臣乃不得與聞自古未有此比豈敢含糊在列欲望
聖慈特賜矜憫除臣一在外宫觀差遣以安愚分臣
無任瀝懇祈哀之至取進止
乞出第五劄子
臣以前日相臣倉遽而來中外驚詾以謂犇詣闕
庭必有非常之議而臣叨侍帷幄又復不獲與聞夙
夜懷慚俯仰跼蹐遂披誠悃上瀆宸聰乞解繁機
退安散地伏蒙聖慈特降中使宣押隨班奏事及
赴都堂治事仰荷聖恩曲全體貎雖臣糜殞豈足
報償再念臣自被親除至參大政數陳恢復之略本
有協濟之心而臣才力弗彊智數無取惟主知之獨
厚顧宰論之莫聞服在股肱愧形面目雖艱難之際
敢懷靜退以安身然幾微之間恐以猜嫌而累國不
免再殫危懇冒犯天威欲望特賜矜憐檢會臣前
奏除一在外宫觀差遣庶全孤節尚勵後圖臣無任
祈天望聖激切屏營之至取進止
乞出第六劄子
臣比者荐輸危悃冒犯宸嚴乞解政機除一在外
宫觀差遣伏蒙聖慈再降中使宣押赴都堂治事
恩眷優渥不替初終報效莫從唯知隕涕伏念臣頃
繇孤遠遭遇聖明感於知憐思所奮勵常謂議和
避地恐成微弱之形積粟練兵審圖恢拓之計念芻
言之曲折荷天語之襃嘉志在必成期于協濟而
臣終緣拙直動致忌嫌適偶相臣犇赴行闕惟是
人情詾懼之際莫聞國論安危之幾名曰參陪實均
責任疎外若此尸素何安惟恃保全之恩未至顚隮
之地俯仰循省夙夜驚慙是以不避瀆煩備陳覼縷
仰祈睿聽曲賜矜憐授以宫祠投之散地庶欲全
於國體豈敢恤於身謀拳拳愚忠莫盡於此臣無任
祈天望聖激切屏營之至取進止
乞出第七劄子
臣比瀝血誠冒塵天聽乞解機務退就祠宫伏蒙
聖恩曲全體貎使華宣押于再于三待遇優隆始終
如一感深淪骨涕淚交流伏念臣立身奇孤賦性憃
直仰恃主眷自信不疑而臣識慮不足以察人情之
微謀謨不足以陪國論之末數陳恢復之略本有協
濟之心嫌間既萌齟齬難合惟是乞身而去茲乃昔
賢之規伏望睿慈特賜矜憫亟從私欲免累誤知
則臣未死之年皆是捐軀之日臣無任祈天望聖激
切屏營之至取進止
乞出第八劄子
臣伏蒙聖恩以臣乞解機務退就祠宫賜臣詔
書不允者需奏瀆煩累陳危悃璽書慰勉尚嗇俞音
伏讀訓詞惟知感涕竊念臣以一介無庸之質荷萬
乘非常之知孤立於朝自信所學每欲同寅而許國
第知直道以事君顧愚忠之不移宜此身之必去盍
歸畎畝難戀軒墀彌切拳拳之心匪萌倖倖之意仰
祈睿鑒曲軫慈憐終賜保全亟降處分庶存去就
不負生成臣無任祈天望聖激切屛營之至取進
止
沈忠敏公龜谿集卷第七終
