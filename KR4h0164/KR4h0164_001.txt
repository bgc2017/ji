古文雅正卷一
禮部侍郎蔡世遠編
求賢詔(十一年)漢高帝
蓋聞王者莫高於周文霸者莫高於齊桓皆待賢人而
成名今天下賢者智能豈特古之人乎患在人主不交
故也士奚由進今吾以天之靈賢士大夫定有天下以
為一家欲其長久世世奉宗廟亡絶也賢人已與我共
平之矣而不與吾共安利之可乎賢士大夫有肯從我
遊者吾能尊顯之布告天下使明知朕意御史大夫昌
下相國相國鄼侯下諸侯王御史中執法下郡守其有
意稱明悳者必身勸為之駕遣詣相國府署行義年有
而弗言覺免年老癃病勿遣
治國莫如求賢開基尤為首務雄才大略之君開豁
闊達如聆其聲後世詞多而意漓矣漢初文古質
中漢以後樸茂
賜南粤王佗書(元年)漢文帝
皇帝謹問南粤王甚苦心勞意朕高皇帝側室之子棄
外奉北藩于代道里遼遠壅蔽樸愚未嘗致書高皇帝
棄羣臣孝惠皇帝即世高后自臨事不幸有疾日進不
衰以故誖暴乎治諸吕為變故亂法不能獨制迺取它
姓子為孝惠皇帝嗣賴宗廟之靈功臣之力誅之巳畢
朕以王侯吏不釋之故不得不立今即位乃者聞王遺
將軍隆慮侯書求親昆弟請罷長沙兩將軍朕以王書
罷將軍博陽侯親昆弟在真定者巳遣人存問修治先
人冢前日聞王發兵于邊為寇災不止當其時長沙苦
之南郡尤甚雖王之國庸獨利乎必多殺士卒傷良將
吏寡人之妻孤人之子獨人父母得一亡十朕不忍為
也朕欲定地犬牙相入者以問吏吏曰高皇帝所以介
長沙土也朕不得擅變焉吏曰得王之地不足以為大
得王之財不足以為富服領以南王自治之雖然王之
號為帝兩帝並立亡一乘之使以通其道是争也争而
不讓仁者不為也願與王分棄前患終今以來通使如故
故使賈馳諭告王朕意王亦受之毋為寇災矣上禇五
十衣中褚三十衣下褚二十衣遺王願王聽樂娱憂存
問隣國
仁人之言帝王之度簡直寬大出以敦誠故能使倔
強者心服勝武帝數十萬甲兵
議振貸詔(元年)漢文帝
方春和時草木羣生之物皆有以自樂而吾百姓鰥寡
孤獨窮困之人或阽于死亡而莫之省憂為民父母將
何如其議所以振貸之
養老詔(元年)漢文帝
老者非帛不煖非肉不飽今歲首不時使人存問長老
又無布帛酒肉之賜將何以佐天下子孫孝養其親今
聞吏禀當受鬻者或以陳粟豈稱養老之意哉具為令
讀此二詔皆從胞民與物上發出王者之政也漢文
質美而學不充又無名臣以輔之故所就止此然三
代以下少比
日食求言詔(二年)漢文帝
朕聞之天生民為之置君以養治之人主不德布政不
均則天示之災以戒不治迺十一月晦日有蝕之適見
于天災孰大焉朕獲保宗廟以微眇之身託于士民君
王之上天下治亂在予一人惟二三執政猶吾股肱也
朕下不能治育羣生上以累三光之明其不德大矣令
至其悉思朕之過失及知見之所不及匄以啟告朕及
舉賢良方正能直言極諫者以匡朕之不逮因各敕以
職任務省繇費以便民朕既不能遠德故&KR0832;然念外人
之有非是以設備未息今縱不能罷邊屯戍而又飭兵
厚衛其罷衛將軍軍太僕見馬遺財足餘皆以給傳置
粹然王者之談西京諸詔此為第一初即位其時
疑故夜拜宋昌為衛將軍今罷之者事巳定也自此
無所謂南北軍者矣此是漢文大略處史記十一
月晦日有食之十二月望日又食於是下詔云云今
詔中只稱晦日食則知望又食者史衍也交食法日
食必在朔望無日食之理間有在晦者歷法誤也
案漢書及五行志無此日食文詔文亦從漢書
勞賜三老孝悌力田詔(十二年)漢文帝
孝悌天下之大順也力田為生之本也三老衆民之師
也廉吏民之表也朕甚嘉此二三大夫之行今萬家之
縣云無應令豈實人情是吏舉賢之道未備也其遣謁
者勞賜三老孝者帛人五匹悌者力田二匹廉吏二百
石以上率百石者三匹及問民所不便安而以戶口率
置三老孝悌力田常員令各率其意以道民焉
孝悌敦本行也力田敦本業也本行不敦雖足以致
譽識者譏其秦越焉本業不敦雖足以致富君子譏
其浮薄焉風至戰國澆漓極矣秦并六國戾悍愈甚
經漢家培養幾于三代文帝之功也文帝樸厚敦誠
詔書近古文侯之命以下無之案集中高文景詔
書詳于漢書者史記特錄日食一詔疏略之譏有由
來矣
文帝紀贊前漢書
孝文皇帝即位二十三年宫室苑囿車騎服御無所增
益有不便輒弛以利民嘗欲作露臺召匠計之直百金
上曰百金中人十家之産也吾奉先帝宫室常恐羞之
何以臺為身衣弋綈所幸慎夫人衣不曳地帷帳無文
繡以示敦樸為天下先治霸陵皆瓦器不得以金銀銅
錫為飾因其山不起墳南越尉佗自立為帝召貴佗兄
弟以德懷之佗遂稱臣與匈奴結和親後而背約入盜
令邊備守不發兵深入恐煩百姓吳王詐病不朝賜以
几杖羣臣袁盎等諫說雖切常假借納用焉張武等受
賂金錢覺更加賞賜以媿其心專務以德化民是以海
内殷富興于禮義斷獄數百幾致刑措嗚呼仁哉
寫出仁厚恭儉如見
令二千石修職詔(後元二年)漢景帝
雕文刻鏤傷農事者也錦繡纂組害女紅者也農事傷
則飢之本也女紅害則寒之原也夫飢寒並至而能亡
為非者寡矣朕親耕后親桑以奉宗廟粢盛祭服為天
下先不受獻減太官省徭賦欲天下務農蠶素有畜積
以備災害彊母攘弱衆母暴寡老耆以夀終幼孤得遂
長今歲或不登民食頗寡其咎安在或詐偽為吏吏以
貨賂為市漁奪百姓侵牟萬民縣丞長吏也奸法與盜
盜甚無謂也其令二千石各修其職不事官職耗亂者
丞相以聞請其罪布告天下使明知朕意
文景並稱然景帝事事不如文帝文帝仁厚非所及
也獨恭儉不改文帝之舊耳此詔樸簡令人想見西
京風俗
議不舉孝廉者罪詔(元朔元年)漢武帝
公卿大夫所使總方略壹統類廣教化美風俗也夫本
仁祖義褒德祿賢勸善刑暴五帝三王所繇昌也朕夙
興夜寐嘉與宇内之士臻于斯路故旅耆老復孝敬選
豪俊講文學稽參政事祈進民心深詔執事興廉舉孝
庶幾成風紹休聖緒夫十室之邑必有忠信三人並行
厥有我師今或至闔郡而不薦一人是化不下究而積
行之君子雍于上聞也二千石官長紀綱人倫將何以
佐朕燭幽隠勸元元厲烝庶崇鄉黨之訓哉且進賢受
上賞蔽賢蒙顯戮古之道也其與中二千石禮官博士
議不舉者罪
武帝學質俱美初年敦尚儒術好賢若渴讀此詔藹
然動人其後好大喜功利臣戰將酷吏俱用而民不
堪命矣武帝知舉孝廉之關于治道風俗而不知大
用董仲舒君子所為三歎也高帝制度未遑文景
取人惟賢良一科間行耳武帝始舉孝廉置博士設
博士弟子五十員六經亦于是時齊出彬彬然盛哉
孝廉之科或舉孝或舉廉或並舉孝廉不試以文博
士弟子員則送于太常試而官之順帝時孝廉始有
試
武帝紀贊前漢書
漢承百王之弊高祖撥亂反正文景務在養民至于稽
古禮文之事猶多闕焉孝武初立卓然罷黜百家表章
六經遂疇咨海内舉其俊茂與之立功興太學修郊祀
改正朔定歷數協音律作詩樂建封禪禮百神紹周後
號令文章煥焉可述後嗣得遵洪業而有三代之風如
武帝之雄材大略不改文景之恭儉以濟斯民雖詩書
所稱何有加焉
漢武可紀處甚多所失者獨用酷吏與利臣耳通鑑
譏其繁刑重斂篇末純于褒中用貶確論亦至文也
令二千石察官屬詔(元康二年)漢宣帝
獄者萬民之命所以禁暴止邪養育羣生也能使生者
不怨死者不恨則可謂文吏矣今則不然用法或持巧
心析律貳端深淺不平增辭飾非以成其罪奏不如實
上亦亡繇知此朕之不明吏之不稱四方黎民將何仰
哉二千石各察官屬勿用此人吏務平法或擅興繇役
飾厨傳稱過使客越職踰法以取名譽譬猶踐薄冰以
待白日豈不殆哉今天下頗被疾疫之災朕甚愍之其
令郡國被災甚者毋出今年租賦
宣帝聰察任術不如文帝淳厚然是時良郡守最多
獄亦最慎堪稱中興
項羽贊史記
太史公曰吾聞之周生曰舜目蓋重瞳子又聞項羽亦
重瞳子羽豈其苗裔耶何其興之暴也夫秦失其政陳
涉首難豪傑蠭起相與並争不可勝數然羽非有尺寸
乘勢起隴畆之中三年遂將五諸侯滅秦分裂天下而
封王侯政由羽出號為霸王位雖不終近古以來未嘗
有也及羽背關懷楚放逐義帝而自立怨王侯畔巳難
矣自矜功伐奮其私智而不師古謂霸王之業欲以力
征經營天下五年卒亡其國身死東城尚不覺寤而不
自責過矣乃引天亡我非用兵之辠也豈不謬哉
太史公列項羽于本紀有不勝憐惜之心亦漢網之
寬也斷制極合文氣老潔
秦楚之際月表史記
太史公讀秦楚之際曰初作難發于陳涉虐戾滅秦自
項氏撥亂誅暴平定海内卒踐帝阼成于漢家五年之
間號令三嬗自生民以來未始有受命若斯之亟也昔
虞夏之興積善累功數十年惠洽百姓攝行政事考之
于天然後在位湯武之王乃由契后稷修仁行義十餘
世不期而會孟津八百諸侯猶以為未可其後乃放弑
秦起襄公章于文繆獻孝之後稍以蠶食六國百有餘
載至始皇乃能并冠帶之倫以德若彼用力如此蓋一
統若斯之難也秦既稱帝患兵革不休以有諸侯也於
是無尺土之封墮壊名城銷鋒鏑鉏豪傑維萬世之安
然王跡之興起于閭巷合從討伐軼于三代鄉秦之禁
適足以資賢者為驅除難耳故憤發其所為天下雄安
在無土不王此乃傳之所謂大聖乎豈非天哉豈非天
哉非大聖孰能當此受命而帝者乎
法戒昭然以高老閒淡之筆出之又得頌揚本朝之
體
高祖功臣侯年表史記
太史公曰古者人臣功有五品以德立宗廟定社稷曰
勲以言曰勞用力曰功明其等曰伐積日曰閱封爵之
誓曰使河如帶泰山若厲國以永寧爰及苗裔始未嘗
不欲固其根本而枝葉稍陵夷衰微也余讀高祖侯功
臣察其首封所以失之者曰異哉所聞書曰協和萬國
遷于夏商或數千歲蓋周封八百幽厲之後見于春秋
尚書有唐虞之侯伯歴三代千有餘載自全以蕃衛天
子豈非篤于仁義奉上法哉漢興功臣受封者百有餘
人天下初定故大城名都散亡戶口可得而數者十二
三是以大侯不過萬家小者五六百戶後數世民咸歸
鄉里戶益息蕭曹絳灌之屬或至四萬小侯自倍富厚
如之子孫驕溢忘其先淫嬖至太初百年之間見侯五
餘皆坐法隕命亡國耗矣罔亦少密焉然皆身無兢兢
於當世之禁云居今之世志古之道所以自鏡也未必
盡同帝王者各殊禮而異務要以成功為統紀豈可緄
乎觀所以得尊寵及所以廢辱亦當世得失之林也何
必舊聞於是謹其終始表見其文頗有所不盡本末著
其明疑者闕之後有君子欲推而列之得以覽焉
閱歴世變垂鑒將來感愴咏歎氣縮神逸孟堅所不
能也
諸侯王表序前漢書
昔周監于二代三聖制法立爵五等封國八百同姓五
十有餘周公康叔建于魯衛各數百里太公于齊亦五
侯九伯之地詩載其制曰介人維藩大師維垣大邦維
屏大宗維翰懷德維寧宗子維城母俾城壊毋獨斯畏
所以親親賢賢褒表功德關諸盛衰深根固本為不可
拔者也故盛則周召相其治致刑錯衰則五伯扶其弱
與共守自幽平之後日以陵夷至虖阸䧢河洛之間分
為二周有逃責之臺被竊鈇之言然天下謂之共主彊
大弗之敢傾歴載八百餘年數極德盡既於王赧降為
庶人用天年終號位已絶于天下然猶枝葉相持莫得
居其虚位海内無主三十餘年秦據埶勝之地騁狙詐
之兵蠶食山東壹切取勝因矜其所習自任私智姍笑
三代盪滅古法竊自號為皇帝而子弟為匹夫内亡骨
肉本根之輔外亡尺土藩翼之衛陳吳奮其白梃劉項
隨而斃之故曰周過其歷秦不及期國埶然也漢興之
初海内新定同姓寡少懲戒亡秦孤立之敗於是剖裂
疆土立二等之爵功臣侯者百有餘邑尊王子弟大啓
九國自雁門以東盡遼陽為燕代常山以南太行左轉
度河濟漸于海為齊趙穀泗以往奄有龜蒙為梁楚東
帶江湖薄會稽為荆吳北界淮瀕略廬衡為淮南波漢
之陽亘九嶷為長沙諸侯比境周帀三垂外接胡越天
子自有三河東郡潁川南陽自江陵以西至巴蜀北自
雲中至隴西與京師内史凡十五郡公主列侯頗邑其
中而藩國大者夸州兼郡連城數十宫室百官同制京
師可謂矯枉過其正矣雖然高祖創業日不暇給孝惠
享國又淺高后女主攝位而海内晏如亡狂狡之憂卒
折諸吕之難成太宗之業者亦賴之於諸侯也然諸侯
原本以大末流濫以致溢小者淫荒越法大者暌孤横
逆以害身喪國故文帝采賈生之議分齊趙景帝用鼂
錯之計削吳楚武帝施主父之冊下推恩之令使諸侯
王得分戶邑以封子弟不行黜陟而藩國自析自此以
來齊分為七趙分為六梁分為五淮南分為三皇子始
立者大國不過十餘城長沙燕代雖有舊名皆亡南北
邊矣景遭七國之難抑損諸侯減黜其官武有衡山淮
南之謀作左官之律設附益之法諸侯惟得衣食稅租
不與政事至于哀平之際皆繼體苗裔親屬疎遠生於
帷牆之中不為士民所尊埶與富室亡異而本朝短世
國統三絶是故王莽知漢中外殫微本末俱弱亡所忌
憚生其姦心因母后之權假伊周之稱顓作威福廟堂
之上不降階序而運天下詐謀既成遂據南面之尊分
遣五威之吏馳傳天下班行符命漢諸侯王厥角□首
奉上璽韍惟恐在後或迺稱美頌德以求容媚豈不哀
哉是以究其終始彊弱之變明監戒焉
中多本史記原文遒逸高老不如子長然班氏加以
修飾雕鍊故自縝密典則後幅尤慘淡悽壯封建
之應行與否總不下斷制語而鋪陳事變已悉然觀
班氏之意猶以封建為應行者後代論者紛紛余為
折其中曰諸侯地不過一縣惟衣食租稅不與政事
得之矣
藝文志序前漢書
昔仲尼没而微言絶七十子喪而大義乖故春秋分為
五(謂左氏公羊榖梁鄒氏夾氏也)詩分為四(謂毛氏齊魯韓)易有數家之傳戰
國從衡真偽分争諸子之言紛然殽亂至秦患之乃燔
滅文章以愚黔首漢興改秦之敗大收篇籍廣開獻書
之路迄孝武世書缺簡脫禮壊樂崩聖上喟然而稱曰
朕甚閔焉於是建藏書之策置寫書之官下及諸子傳
說皆充祕府至成帝時以書頗散亡使謁者陳農求遺
書于天下詔光祿大夫劉向校經傳諸子詩賦步兵校
尉任宏校兵書太史令尹咸校數術侍醫李柱國校方
技每一書巳向輒條其篇目撮其指意錄而奏之會向
卒哀帝復使向子侍中奉車都尉歆卒父業歆於是總
羣書而奏其七略故有輯略有六蓺略有諸子略有詩
賦略有兵書略有術數略有方技略今刪其要以備篇
籍
斯文廢興瞭然指掌簡明有體亦以見向歆父子之
有功于經學也
孔子世家贊史記
詩有之高山仰止景行行止雖不能至然心鄉往之余
讀孔氏書想見其為人適魯觀仲尼廟堂車服禮器諸
生以時習禮其家余低回留之不能去云天下君王至
於賢人衆矣當時則榮没則巳焉孔子布衣傳十餘世
學者宗之自天子王侯中國言六藝者折中于夫子可
謂至聖矣
自漢高以太牢祀孔子漢之治道隆而經學昌者舉
由于此董子對策云諸不在六藝之科孔子之列者
皆絶其道勿使復進董子所以為一代醇儒厥功匪
小也太史公亦知尊孔子贊語數行而無限推尊無
限神韻他人千百言不盡者只此了之龍門文章冠
絶百代即此可見
管晏列傳史記
管仲夷吾者潁上人也少時常與鮑叔牙游鮑叔知其
賢管仲貧困常欺鮑叔鮑叔終善遇之不以為言巳而
鮑叔事齊公子小白管仲事公子糾及小白立為桓公
公子糾死管仲囚焉鮑叔遂進管仲管仲既用任政于
齊齊桓公以霸九合諸侯一匡天下管仲之謀也管仲
曰吾始困時常與鮑叔賈分財利多自與鮑叔不以我
為貪知我貧也吾嘗為鮑叔謀事而更窮困鮑叔不以
我為愚知時有利不利也吾嘗三仕三見逐于君鮑叔
不以我為不肖知我不遭時也吾嘗三戰三走鮑叔不
以我為怯知我有老母也公子糾敗召忽死之吾幽囚
受辱鮑叔不以我為無恥知我不羞小節而恥功名不
顯于天下也生我者父母知我者鮑子也鮑叔既進管
仲以身下之子孫世祿于齊有封邑者十餘世常為名
大夫天下不多管仲之賢而多鮑叔能知人也管仲既
任政相齊以區區之齊在海濱通貨積財富國彊兵與
俗同好惡故其稱曰倉廪實而知禮節衣食足而知榮
辱上服度則六親固四維不張國乃滅亡下令如流水
之原令順民心故論卑而易行俗之所欲因而予之俗
之所否因而去之其為政也善因禍而為福轉敗而為
功貴輕重慎權衡桓公實怒少姬南襲蔡管仲因而伐
楚責包茅不入貢于周室桓公實北征山戎而管仲因
而令燕修召公之政於柯之會桓公欲背曹沫之約管
仲因而信之諸侯由是歸齊故曰知與之為取政之寶
也管仲富擬于公室有三歸反坫齊人不以為侈管仲
卒齊國遵其政常彊于諸侯後百餘年而有晏子焉
晏平仲嬰者萊之夷維人也事齊靈公莊公景公以節
儉力行重于齊既相齊食不重肉妾不衣帛其在朝君
語及之即危言語不及之即危行國有道即順命無道
即衡命以此三世顯名于諸侯越石父賢在縲紲中晏
子出遭之途解左驂贖之載歸弗謝入閨久之越石父
請絶晏子戄然攝衣冠謝曰嬰雖不仁免子于厄何子
求絶之速也石父曰不然吾聞君子詘於不知巳而信
於知巳者方吾在縲紲中彼不知我也夫子既以感寤
而贖我是知巳知巳而無禮固不如在縲紲之中晏子
于是延入為上客晏子為齊相出其御之妻從門間而
闚其夫其夫為相御擁大蓋策駟馬意氣揚揚甚自得
也既而歸其妻請去夫問其故妻曰晏子長不滿六尺
身相齊國名顯諸侯今者妾觀其出志念深矣常有以
自下者今子長八尺乃為人僕御然子之意自以為足
妾是以求去也其後夫自抑損晏子怪而問之御以實
對晏子薦以為大夫
太史公曰吾讀管氏牧民山高乘馬輕重九府及晏子
春秋詳哉其言之也既見其著書欲觀其行事故次其
傳其書世多有之是以不論論其軼事管仲世所謂賢
臣然孔子小之豈以為周道衰微桓公既賢而不勉之
至王乃稱霸哉語曰將順其美匡救其惡故上下能相
親也豈管仲之謂乎方晏子伏莊公尸哭之成禮然後
去豈所謂見義不為無勇者耶至其諫說犯君之顔此
所謂進思盡忠退思補過者哉假令晏子而在余雖為
之執鞭所忻慕焉
太史公在患難中恨無人出力故于管晏傳敘交情
氣誼特為深摯千載下猶令人感泣也然事正詞平
不比游俠傳之多所偏激故錄入斯選
孟子列傳史記
孟軻騶人也受業子思之門人道既通游事齊宣王宣
王不能用適梁梁惠王不果所言則見以為迂遠而闊
於事情當是之時秦用商君富國強兵楚魏用吳起戰
勝弱敵齊威王宣王用孫子田忌之徒而諸侯東面朝
齊天下方務于合從連衡以攻伐為賢而孟軻迺述唐
虞三代之德是以所如者不合退而與萬章之徒序詩
書述仲尼之意作孟子七篇其後有騶子之屬齊有三
騶子其前騶忌以鼔琴干威王因及國政封為成侯而
受相印先孟子其次騶衍後孟子騶衍睹有國者益淫
侈不能尚德若大雅整之于身施及黎庶矣迺深觀隂
陽消息而作怪迂之變終始大聖之篇十餘萬言其語
閎大不經然要其歸必止乎仁義節儉君臣上下六親
之施始也濫耳王公大人初見其術懼然顧化其後不
能行之是以騶于重于齊適梁惠王郊迎執賓主之禮
適趙平原君側行撇席如燕昭王擁彗先驅請列弟子
之座而受業築碣石宫身親往師之作主運其游諸侯
見尊禮如此豈與仲尼菜色陳蔡孟軻困于齊梁同乎
哉故武王以仁義伐紂而王伯夷餓不食周粟衛靈公
問陳於孔子不答梁惠王謀欲攻趙孟軻稱太王去邠
此豈有意阿世俗苟合而巳哉特方枘欲内圜鑿其能
入乎或曰伊尹負鼎而勉湯以王百里奚飯牛車下而
繆公用霸作先合然後引之大道騶衍其言雖不軌倘
亦有牛鼎之意乎自騶衍與齊之稷下先生如淳于髠
慎到環淵接子田駢騶奭之徒各著書言治亂之事以
干世主豈可勝道哉
太史公贊孔子傳孟子立論皆千古巨眼此傳凡
四段首段言孟子歴聘迺述唐虞三代之德與從横
攻伐者不類次段言孟子序詩書述仲尼之意與怪
迂者殊三段引伯夷孔孟三事皆止戈偃武之屬以
暗收商君吳起等四段援牛鼎以解騶衍然忌以琴
干衍等以書干其干一也如此之徒豈可勝道然則
惟孔孟之道貴矣文之抑揚開闔備盡其致
屈原列傳史記
屈原者名平楚之同姓也為楚懷王左徒博聞彊志明
于治亂嫺於辭令入則與王圖議國事以出號令出則
接遇賓客應對諸侯王甚任之上官大夫與之同列争
寵而心害其能懷王使屈原造為憲令屈平屬草藁未
定上官大夫見而欲奪之屈平不與因讒之曰王使屈
平為令衆莫不知每一令出平伐其功曰以為非我莫
能為也王怒而疏屈平屈平疾王聽之不聰也讒諂之
蔽明也邪曲之害公也方正之不容也故憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈平正道直行竭忠盡智以事
其君讒人間之可謂窮矣信而見疑忠而被謗能無怨
乎屈平之作離騷蓋自怨生也國風好色而不淫小雅
怨誹而不亂若離騷者可謂兼之矣上稱帝嚳下道齊
桓中述湯武以刺世事明道德之廣崇治亂之條貫靡
不畢見其文約其辭微其志潔其行廉其稱文小而其
指極大舉類邇而見義遠其志潔故其稱物芳其行廉
故死而不容自疎濯淖汙泥之中蟬蛻於濁穢以浮游
塵埃之外不獲世之滋垢皭然泥而不滓者也推此志
也雖與日月争光可也屈平既絀其後秦欲伐齊齊與
楚從親惠王患之迺令張儀佯去秦厚幣委質事楚曰
秦甚憎齊齊與楚從親楚誠能絶齊秦願獻商於之地
六百里楚懷王貪而信張儀遂絶齊使使如秦受地張
儀詐之曰儀與王約六里不聞六百里楚使怒去歸告
懷王懷王怒大興師伐秦秦發兵擊之大破楚師于丹
浙斬首八萬虜楚將屈匄遂取楚之漢中地懷王乃悉
發國中兵以深入擊秦戰于藍田魏聞之襲楚至鄧楚
兵懼自秦歸而齊竟怒不救楚楚大困明年秦割漢中
地與楚以和楚王曰不願得地願得張儀而甘心焉張
儀聞迺曰以一儀而當漢中地臣請往如楚如楚又因
厚幣用事者臣靳尚而設詭辨于懷王之寵姬鄭袖懷
王竟聽鄭袖復釋去張儀是時屈平既疏不復在位使
於齊顧反諫懷王曰何不殺張儀懷王悔追張儀不及
其後諸侯共擊楚大破之殺其將唐昧時秦昭王與楚
婚欲與懷王會懷王欲行屈平曰秦虎狼之國不可信
不如無行懷王稚子子蘭勸王行奈何絶秦歡懷王卒
行入武關秦伏兵絶其後因留懷王以求割地懷王怒
不聽亡走趙趙不内復之秦竟死於秦而歸葬長子頃
襄王立以其弟子蘭為令尹楚人既咎子蘭以勸懷王
入秦而不反也屈平既嫉之雖放流睠顧楚國繫必懷
王不忘欲反冀幸君之一悟俗之一改也其存君興國
而欲反覆之一篇之中三致志焉然終無可奈何故不
可以反卒以此見懷王之終不悟也人君無愚智賢不
肖莫不欲求忠以自為舉賢以自佐然亡國破家相隨
屬而聖君治國累世而不見者其所謂忠者不忠而所
謂賢者不賢也懷王以不知忠臣之分故内惑于鄭袖
外欺于張儀疏屈平而信上官大夫令尹子蘭兵挫地
削亡其六郡身客死于秦為天下笑此不知人之禍也
易曰井渫不食為我心惻可以汲王明並受其福王之
不明豈足福哉令尹子蘭聞之大怒卒使上官大夫短
屈原於頃襄王頃襄王怒而遷之迺作懷沙之賦于是
懷石遂自投汨羅以死屈原既死之後楚有宋玉唐勒
景差之徒者皆好辭而以賦見稱然皆祖屈原之從容
辭令終莫敢直諫其後楚日以削數十年竟為秦所滅
自屈原沈汨羅後百有餘年漢有賈生為長沙王太傅
過湘水投書以弔屈原
太史公曰余讀離騷天問招魂哀郢悲其志適長沙觀
屈原所自沈淵未嘗不垂涕想見其為人及見賈生弔
之又怪屈原以彼其材游諸侯何國不容而自令若是
讀服鳥賦同死生輕去就又爽然自失矣
當處士横議功利没人之時獨生一守正之孟子當
策士紛起朝秦暮楚之日獨生一孤忠之屈原豪傑
之士固不為世數所拘也此傳敘事間以議論情詞
慨慷聲徹九霄
登壇對韓信
項王喑啞叱咤千人皆廢然不能任屬賢將此特匹夫
之勇耳項王見人恭敬慈愛言語嘔嘔人有疾病涕泣
分飲食至使人有功當封爵者印刓弊忍不能予此所
謂婦人之仁也項王雖霸天下而臣諸侯不居關中而
都彭城有背義帝之約而以親愛王諸侯不平諸侯之
見項王遷逐義帝置江南亦皆歸逐其主而自王善地
項王所過無不殘滅者天下多怨百姓不親附特劫于
威彊耳名雖為霸實失天下心故曰其彊易弱今大王
誠能反其道任天下武勇何所不誅以天下城邑封功
臣何所不服以義兵從思東歸之士何所不散且三秦
王為秦將將秦子弟數歲矣所殺亡不可勝計又欺其
衆降諸侯至新安項王詐坑秦降卒二十餘萬唯獨邯
欣翳得脫秦父兄怨此三人痛入骨髓今楚彊以威王
此三人秦民莫愛也大王之入武關秋毫無所害除秦
苛法與秦民約法三章耳秦民無不欲得大王王秦者
於諸侯之約大王當王關中關中民咸知之大王失職
入漢中秦民無不恨者今大王舉而東三秦可傳檄而
定也
登壇隆中二對指事陳畫義理與利害兼盡洵足稱
絶千古鄧禹之說光武精悍之色稍遜于是抑亦其
次也至公瑾決戰赤壁不過一役之利鈍非能心紆
六合目睨四海坐運成策瞭若觀紋也其不如遠矣
雖然用思歸之士以下三秦其形勢猶為易見故韓
王信亦能勸之不獨淮隂也至先主瑣尾流離曾無
資身之所而能規取荆益卒如所謀其明智尤加人
一等矣
古文雅正卷一
