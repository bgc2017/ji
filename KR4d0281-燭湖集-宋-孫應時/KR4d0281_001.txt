







　　欽定四庫全書

　　燭湖集附編巻上

　　孫介詩二十首

　　題張元鼎風雨齋

　　張侯好兄弟韡韡棠棣芳築室聽風雨書史堆滿床牀
前竹千挺竹外花两行舉頭見青山秀色臨我傍客來
具雞黍亦復陳壺觴坐與塵土隔淡然風味長我久倦
行役萬里歸故鄉相過飲三日笑語成清狂百年㡬别

離兩鬂各已蒼此㑹苦難復此歡不可忘

　　欣欣篇

　　予生三子自昔嚴訓㓜者方効一官長仲分
寓他館然其所學近皆日進心以為喜而仲
男感慨興懐乃用韓文公齪齪韻為咄咄篇
以自警故自作欣欣篇以次之所謂羙不㤀
箴也

　　欣欣雪齋叟年少本孤寒愁懐厄羇寓兀坐起長嘆慷

慨念前世聖門真可觀鄒人息邪說吏部回狂瀾鈍金
湏砥礪曲木待繩彈幸哉得三男父子聊自歡爛舌不
令閉濡毫無使乾髙天揭懸象絶嶂飛流湍取捨狥三
益行蔵推四端鶯友新擇木鵷雛初放官言辭凜氷雪
節操森琅玕神祇儻終祐騫翥亦何難

　　雨凉夜坐口占

　　雨陣四五合回風掃千軍舉頭映微月滿空行白雲煩
歊一洗盡危坐清夜分讀書意未已悠然有餘欣


　　丁未孟秋夜月明如中秋因思范公守南陽賞
月及坡公赤壁之游皆七月望也作短歌記之

　　先生赤壁舟中賦老子百花洲上歌古人不負此明月
今我當如此月何連宵風雨暑欲盡碧玉萬里誰新磨
氷盤無聲出海底蕩漾六合生金波早秋便得許竒絶
探借八月清光多天公賜我美無價樽酒不設羞嫦娥
人生看月幾時足百年寒暑如飛梭兩公却與月長在
聲名萬古流江河夢生羽翼不可逐想象風景空吟哦

洞簫長笛亦何有拂衣起舞聊婆娑

　　用兒子應時宿龍泉寺遇雪詩韻

　　扁舟趨郡去攜手復同歸欵話僧宜訪登山志欲飛詩
能歌白雪心合念黄扉莫作兒童語豐凶有政機

　　答僧道隆恵老融水墨一紙

　　破林霜後月煙景夜微茫妙寄筆墨外静涵山水光古
融韻可想老隆意所將慚我無瓊琚報以永不㤀

　　丁未仲夏賞月


　　頃予乾道三年丁亥五十四嵗仲吕望夕居
家小飲曽賦惜月詩云年止十二月月唯十
二圓蟾輪嗟易缺人事苦難全貧病愁忙夜
風雲雨雪天上逢氷鑑滿得酒且邀延今寓
海陵已七十四適邑長官司馬父子合席諧飲
檢視前篇正同此日忽焉恰二十載可謂事
不偶然殆若前定賔主無不驚賞因慶兩家
三樂俱備輒用元韻以述私喜同座之人不

可不賡和也

　　詩成二十年今夜月重圓兩姓包三樂同寮慶十全笑
談諧素願賔主謝髙天莫逆無勞約俱祈得永延

　　夜坐偶成

　　堕甑誰能顧虚舟進所如無涯身世事有味聖賢書髮
短猶禁櫛園荒可廢鋤萊衣幸無恙何必問其餘

　　送錢叔儀使君之南安

　　使君心事玉無瑕游戲功名髪未華要省文書繙貝葉

故從江嶺訪梅花春風早趂人千里勝日相思天一涯
喚取名郎著蘭省不湏留及兩年𤓰

　　偕同人登虞山乾元宫

　　塵囂咫尺愧山林勝日追凉得共臨千里江湖堪送目
一軒松竹更論心清風便自生秋意小酌何妨到夕隂
歸路蟬聲滿溪谷為君倚葢一微吟

　　乾道乙酉鬻田訓子有作

　　顔回猶自給糜飦蘇子初無二頃田知慕聖師瞠若後

豈令恭嫂倨如前筆耕得利寧分地(原註俗人佃業則分地利)學禄
中居總藉天卜相既云隳祖業請令同力奮雙拳

　　仲子生日(并序)

　　雪齋老人訓迪兒輩甞謂孟子言君子三樂
其一係乎天賜其二在乎身行其三待乎人
合吾家素厄貧賤今幸夫婦耆老三子温凊
而幼者新任淮丞盡室團圞其樂無涯仲子生
朝吟詩小酌以慶天賜如其兄弟同賦尤妙

也

　　尋常得子要佳晨何幸生朝在仲春樂事賞心随處處
仁風和氣似親親天恩有庇容團聚家訓無湏旋卜鄰
杯酒獻酬更祝頌不湏黄老拱星辰

　　縣作鹿鳴㑹屈致冷副端席半出詩侑一獻次
其韻

　　早嘆朝陽一鳳鳴幾多風奏動延英只今故里誇閒適
得使諸生拜老成妙句獨先歌白雪歡顔親自酌烏程

鹿鳴故事雖榮觀此段邦人分外榮

　　壬寅正月幼子黄巖尉任将滿予與家衆先歸
幼子獨留官舍三月作詩八句寄之

　　三年随汝作初官父子同知涉世難饕禄粗欣便老懶
還家仍慮厄饑寒生來賦分皆前定天下何時得舉安
慈孝睽離懐問膳試憑雙鯉祝加餐

　　乙巳冬十月随㓜男赴海陵丞中途遇交代有
開正視事之請既抵官舍有作


　　整棹姚江到海陵稽徊四十日行程相逢既諾交承約
少待何妨信義明戚戚已無終嵗慮琅琅先有誦書聲
(原註謂男女諸孫也)夫妻白首皆天幸三樂無慙好弟兄

　　雨後

　　落日矯烏雲疾風豗白浪雨聲西南來勢劇萬馬壯

　　江上

　　灘頭鳴榔去偃仰醉霜月意倦早歸來風波𣺌愁絶

　　淳熙戊戌在家聚徒期以秋冬隨子赴任作詩

二絶示諸生

　　為學須當及少年莫言愚智盡由天青春若不勤耕種
秋熟徒嗟有廢田

　　此去相從有半年分攜恐在暮秋天若能早夜思精進
他日生涯勝買田

　　雨後

　　呼童捲簾收架書簷溜忽斷雲蕭踈山光水影净如拭
一川秋意生芙蕖


　　孫應求詩一十一首

　　仲弟應符用昌黎齪齪詩韵作咄咄篇自警家大
人用韻作欣欣篇應求次韻作皦皦篇以見志云

　　皦皦志士心玉壺氷露寒整冠黙危坐撫巻慨永歎膠
擾天下事豈逃吾靜觀是心本如水風過成濤瀾蟻或
作牛鬬雀常用珠彈萬境各顚倒何者為憂歡聖學有
宗盟口血應未乾進修在覆簣趨舍防奔湍正須極髙
深乾坤見倪端規摹括四代宗廟富百官譬如入玉府

璆琳雜琅玕逢原在左右諒非登天難

　　丁未仲夏季弟海陵官舍家大人賞月作詩和韵

　　銀蟾憂易缺綵侍喜長圓豈意他鄉會均同一樂全杯
行驚話舊星聚敢占天但願人常久頻將桂影延

　　次季和宿龍泉寺遇雪韻

　　艤岸投僧話歡迎勢若歸林巒窮勝處樓閣盡翬飛本
謂身還舍何期雪擁扉莫嫌行復住世事合随機

　　恭次家大人初抵季弟海陵官舍之韻


　　一家千里赴吳陵㳂道遲留不問程風物蕭條鄉愈逺
山川開豁眼増明春田未有歸耕計夜雨聊聴對榻聲
幸向萊庭同戲綵回頭終有媿難兄

　　食貧寧問肉如陵且喜官曹簡事程千里平淮隨地濶
一江逺水照天明幾多懐古登臨意時作搔頭諷詠聲
酬唱敢希珠樹秀粗分菽麥異周兄

　　舟渡金山過廣陵灣頭畧可計淮程回瞻建業祥煙繞
北望長安落日明野曠春農虚地力霜清曉角動邉聲

中原讎恥非難復子弟皆思死父兄

　　仲弟應符生日大人作詩命和元韻

　　阿連誕世在兹晨月吐三更恰半春幸有斑衣堪共戲
何妨緑酒正相親雍雍已覺和為貴勉勉當思徳有鄰
所願百年長膝下不勞相望似參辰

　　季弟黄巖任滿大人率家衆先歸作詩見示恭
次元韻(原註時留剡館)

　　長拘棲寓季微官攜杖扶車愧二難翹首雲山魚鴈逺

關心嵗月骨毛寒方來負米還為養未遂承顔數問安
何日庭前環戲綵共馨夕膳㓗晨餐

　　恭和家大人鬻田訓子詩韻

　　家貧常産遽蕭然只把詩書代力田謀道固宜躭樂内
却行安可望追前置錐今日憂無地摛藻他時喜掞天
富貴學成終自有服膺當務益拳拳

　　恭和家大人将赴季弟官舍書示及門之作

　　力穡良農必有年先修人事乃言天士非學問無由立

勿道家饒負郭田

　　少年不學待何年長大無成莫怨天况是各承賢父訓
豈容弗肯播菑田

　　孫應符詩一十一首

　　應符讀韓文公齪齪詩考其嵗月乃三十二所
作今應符生亦三十二年矣深有媿焉因借其
韻為咄咄篇以自警

　　咄咄汝為子念之心可寒慕則非所慕歎則非所歎愚

生乃繫俗達人斯大觀大明髙照耀滄海足波瀾不求
勝已友有過孰拼彈不絶害心念誠身奚喜歡溝澮無
源本易盈還易乾見善苟不明譬彼東西湍仁義根於
心視精而行端讀書貴知道事親寧以官㑹稽産竹箭
西海出琅玕虚名何足尚所懼實才難

　　次季和宿龍泉寺遇雪韻

　　同入招提宿初從城市歸雪輕渾欲舞雲凍不成飛客
去尋溪棹僧來叩竹扉籬邉一枝玉漏泄化工機


　　丁未仲夏季弟海陵官舍家大人賞月作詩恭
次元韵

　　賔僚成雅集夜月正清圓幸對芳樽滿兼逢樂事全哦
詩追舊日舉盞望青天此㑹宜頻講何妨祝夀延

　　應符生日大人作詩以示恭次元韻

　　初度追思夜向晨(原註以子時生)敢安暇逸負青春鴒原友悌同
三益鶴髮康寧拱二親未遂功名酬誨育勉將誠孝信
鄉鄰従今且願蒙天祐日侍慈顔拜北辰


　　季弟黄巖任滿大人挈家衆先歸作詩見示恭
和元韻

　　心處中虚治五官物來能應固非難移忠益本居家孝
閲暑知曾歴嵗寒父子賡歌真内樂弟兄分職賴居安
何妨菽水為歡養㑹有時來詔賜餐

　　恭次家大人初抵季弟海陵官舍之韻

　　學山初不止邱陵驥子終期萬里程莫問官曺今落寞
正須人物自髙明斗升聊可為親養嵗月行㸔播治聲

膝下團圞事文史此身何幸忝居兄

　　生於陵者自安陵何事驅馳較驛程却望鄉山千里隔
共㸔淮月一輪明官閒足遂吟哦樂俸薄休形歎息聲
最幸一家仍聚首不須嗟弟與瞻兄

　　生憎世俗迭相陵反已工夫有度程大學在先知本末
中庸當務造誠明諄諄自昔承嚴訓黙黙終年愧令聲
至道不須由外索事親友弟及從兄

　　恭次家大人鬻田訓子詩韻


　　厄窮那復值凶年典盡貧家五畝田暫給簞瓢居巷内
且將經史向窓前潛心矻矻先修已安命栖栖不怨天
爵禄功名宜自取尤當勉力務勤拳

　　恭和家大人將赴季弟官舍書示及門之作

　　純熟工夫積嵗年能知本性則知天揠苖助長猶為害
况復芸人舍己田

　　焚膏繼晷且窮年榮悴他時却在天莫把光隂虚度了
吾徒耕道若耕田

