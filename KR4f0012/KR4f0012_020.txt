梅村集卷二十
國子監祭酒吳偉業撰
詩餘二(長調)
意難忘(山家)
村塢雲遮有蒼藤老幹翠竹明沙溪堂連石穏苔徑逐
籬斜文木几小忩紗是好事人家啓北扉移床待客百
樹梅花衰翁徤飯堪誇把癭尊茗椀高話桑麻穿池
還種柳汲水自澆瓜霜後橘雨前茶這風味清佳喜去
年山田大熟爛漫生涯
滿江紅(題畫夀總憲龔芝麓)
楚尾吳頭僅斗大孤城山縣正遇着青絲白馬西風傳
箭歸去秦淮花月好召登省閣江山換更風波黨籍總
尋常思量遍文史富才名擅交與盛聲華徤正三公
開府張燈高宴綠髩功名杯在手青山景物圖中見待
他年揀取碧雲峰歸來羡
又(白門感舊)
松栝凌寒掛鍾阜玉龍千尺記那日永嘉南渡蔣陵蕭
瑟羣帝翺翔騎白鳳江山縞素觚稜碧躧麻鞋血淚灑
冰天新亭客雲霧鎖臺城戟風雨送昭丘柏把梁園
宋寢燒殘赤壁破衲重遊山寺冷天邊萬點神鴉黑羡
漁翁沽酒一簔歸扁舟笛
又(過虎丘申文定公祠)
相國祠堂看古樹蒼崖千尺聽斷澗轆轤聲緊闌干吹
笛士女嬉游燈火亂君臣際會松杉直任年年急雨打
荒碑兒童識今古恨興亡蹟白社飲青門客歎三公
舊事吾徒蕭瑟歌舞好隨時世改溪山到處還堪憶儘
浮生風月倒金尊千人石
又(讀史)
顧盻雄姿數馬矟當今誰比論富貴刀頭取辦只應如
此十載詩書何所用如吾老死溝中耳願君侯誓志掃
秦關如江水烽火靜淮淝壘甲第起長安裏尚輕他
絳灌何知程李揮麈休譚邊塞事封侯拂袖歸田里待
公卿置酒上東門功成矣
又(感舊)
滿目山川那一帶石城東冶記舊日新亭高會人人王
謝風靜旌旗瓜步壘月明鼓吹秦淮夜算北軍天塹隔
長江飛來也暮雨急寒潮打蒼鼠竄宫門瓦看雞鳴
埭下射雕盤馬庾信哀時惟涕淚登高却向西風灑問
開皇將相復何人亡陳者
又
詩酒溪山足笑傲終焉而已回首處亂雲殘葉幾篇青
史昔日兒童俱老大同時賓客今亡矣看道傍爭羡錦
衣郎曾如此遭際盛聲名起跨燕許追蘇李苟不知
一事吾之深恥年少即今何所得孝廉聞一當知幾論
功名消得許多才偶然耳
又(贈南中余澹心)
綠草郊原此少俊風流如畫儘行樂溪山佳處舞亭歌
榭石子岡頭聞奏伎瓦官閣外看盤馬問後生領袖復
誰人如卿者雞籠舘青溪社西園飲東堂射捉松枝
麈尾做些聲價賭墅好尋王武子論書不减蕭思話聽
清譚亹亹逼人來從天下
又(重陽感舊)
把酒登高望北固崩濤中斷還記得寄奴西代彭城高
讌飲至凌歊看馬射秋風落木堪傳箭歎黃花依舊故
宫非江山換獨酌罷微吟倦斜照下東籬畔念柴桑
居士高風誰見佳節又逄重九日明年此會知誰徤論
人生富貴本浮雲非吾願
又(賀孫本芝夀兼得子)
老矣君謨曾日啖荔枝三百拂袖去筍輿芒屩彈琴吹
笛九日登高黃菊酒五湖放棹青山宅論君家住處本
桃源仙翁石門第盛芝蘭集五福滿雙珠出看龍文
驥子鳳毛殊特竹馬鳩車階下繞朱顔綠髩尊前立問
今朝誰捧碧霞觴同年客
又(感興)
老子平生雅自負交遊然諾今已矣結茅高隱溪雲生
閣暇日好尋隣父飲歸來一枕松風覺但拖條藤杖笋
鞋輕湖山樂也不赴公卿約也不慕神仙學任優游
散誕斷雲孤鶴徤飯休嗟容髩改此翁意氣還如昨笑
風塵勞攘少年場安耕鑿
又(蒜山懷古)
沽酒南徐聽夜雨江聲千尺記當年阿童東下佛貍深
入白面書生成底用蕭郎帬屐偏輕敵笑風流北府好
譚兵參軍客人事改寒雲白舊壘廢神鴉集儘沙沉
浪洗斷戈殘戟落日樓船鳴鐡鎖西風吹盡王侯宅任
黃蘆苦竹打荒潮漁樵笛
又(壽金豈凡相國七十)
雒社耆英高會處門前雙戟風景好沙堤花柳錦堂琴
瑟北叟南翁須徤在東封西禪何時畢羡蒼生濟了衮
衣歸神仙客法醖美雕薪炙燈火照笙歌席正朱樓
雪滿早梅消息矍鑠青山霜鐙馬歡娛紅粉春泥屐願
百年父老進霞觴昇平日
又(壽顧吏部松交五十)
拂袖歸來閒管領烟霞除目算得是與人無競高飛黃
鵠眼底羊腸逢九坂天邊鰐浪愁千斛脱身時還剰辟
疆園浮生足樽酒在殘書讀拳石小滄洲綠有風亭
月榭醉彈絲竹嫰籜雨抽堂下筍蒼皮霜洗忩前木倩
丹青寫出虎頭癡山公屋
滿庭芳(孫太初太白亭落成分韻得林字)
鐡笛横腰鶴瓢在手烏巾白袷行吟仙蹤恍惚埋玉舊
烟林多少唐陵漢寢王孫夢一樣銷沉殘碑在高人韻
士留得到而今雲深來此地相逄五隱白石同心喜
今朝吾軰酹酒登臨忽聽松風驟響蘇門嘯髣髴遺音
歸來晩峰頭斜景明日約重尋
六么令(詠桃)
一枝濃豔蘸破垂楊色到處倚墻臨水裝點清明陌障
袖盈盈粉面獨倚斜柯立深紅淺白無言忽笑鬭盡鉛
華半無力年年閒步過此柳下人家識烟臉嫰霧鬟
斜腸斷東風客燕子欲來還去滿地愁狼藉芳姿難得
韶光一片囑付東君再三惜
燭影摇紅(山塘即事)
踏翠尋芳柳條二月春風半泰娘家在畫橋西有客金
錢宴道是留儂可便細沉吟迴眸顧盼繡簾深處茗椀
爐烟一床絃管惜别匆匆明朝約會新亭館扁舟載
酒問嬋娟驀地風吹散此夜相思豈慣孤枕宿黃蘆斷
岸嚴城鐘鼓凍雨殘燈披衣長嘆
倦尋芳(春雨)
欺梅黯澹弄柳迷離一幅烟水醉墨糢糊澹插浮屠天
際捲湘簾憑畫閣白鷗點點飛還起視吾廬如掀翻一
葉空江深處記今朝南湖禊飲士女嬉游此景佳麗
細馬輕車不到斷橋西路雙屐衝泥僧喚渡一瓢沽酒
柴門閉料今宵對殘燈客情憔悴
念奴嬌
東籬殘醉過溪來閒訪黃花消息小院高樓門半掩細
雨欄干吹笛側帽狂呼搊箏緩唱翠袖偎人立欲前還
止此中何處佳客却是許掾王郎風流年少爛醉金
釵側十載揚州春夢斷薄倖青樓贏得遍插茱萸山公
老矣顧影顛毛白凭高惆悵暮雲千里凝碧
木蘭花慢(過濟南)
天清華不注搔首望白雲齊想尚父夷吾雪宫柏寢衰
草長堤松耶柏耶在否祗斜陽七十二城西石窌功名
何處鐡籠籌算都非儘牛山涕淚沾衣極目雁行低
嘆鮑叔無人魯連未死憔悴南歸依然洋洋東海看諸
生奏玉簡金泥誰問碻磝戰骨秋風老樹成圍
又(話舊)
西湖花月地櫻筍熟鱖魚肥記粉袖銀箏青簾畫舫烟
柳春堤驚風一朝吹散嘆西興兵火渡人稀白髮龜年
尚在青山賀監重歸恰相逄紫蟹黃雞猶唱縷金衣
奈狂客愁多秋娘老去木落烏栖無情斷橋流水把年
光流盡付斜暉世事浮生急景道人抱膝忘機
又(壽嘉定趙侍御舊巡滇南)
仰頭看皓魄切莫放酒杯空記六詔飛書百蠻馳傳萬
里乘驄天南碧雞金馬把枯碁殘局付兒童雞黍鹿門
高隱衣冠鶴髮衰翁嘆干戈滿地飄蓬落日數歸鴻
喜歇浦寒潮練塘新霽投老從容菊花滿頭須插向東
籬狂笑醉顔紅高舘青尊紅燭故園黃葉丹楓
又(中秋詠月)
冰輪誰碾就千尺起嘯臺東記白傳堤邊庾公樓上幾
度曾逄今宵廣寒高處問嫦娥環珮在何峰天上銀河
珠斗人間玉露金風聽江樓鶴唳横空人影立梧桐
有宫錦袍緋綸巾頭白鐡笛仙翁欲乘月明飛去過嚴
城下界打霜鐘醉臥三山絶頂倒看萬箇長松
又(壽汲古閣主人毛子晉)
尚湖高隱處較漆簡定遺經正伏勝加飱楊雄強飯七
略縱横爭傳殺青竒字更五千餘偈叩南能夜雨蒲團
佛火春風菌閣書聲卧荒江投老遺民兵後海田耕
喜柳塢堂開月泉詩就貰酒行吟高談九州風雅問開
元以後屬何人百歲顛毛斑白千年翰墨丹青
水龍吟(送孫浣心之真定)
無諸臺上春風燕南魏北聲名起金戈鐡馬神州沉陸
幅巾歸里種柳門前藝瓜陂下北忩烟雨遇天涯故舊
貽書到一鞭行李滹沱水挾瑟高堂趙女問叢臺幾
人珠履青史紛爭干戈譚笑陳餘張耳漢壘秦軍季龍
宫苑銷沉何處向孤城但有寒鴉落木暮天羈旅
風流子(為鹿城李三一壽)
青山當戶牖秋光霽明月倒壺觴羡金粟道人草堂松
竹青蓮居士藜閣文章傳家久朱門開累葉畫省付諸
郎綠酒黃花淵明高卧紅顔白髮樊素新粧登高頻
回首江南舊恨在鐡笛湌浪十載故園兵火三徑都荒
待山園再葺讀書萬卷湖田晚熟縱博千場老子婆娑
不淺儘意疎狂
又(送張編修督學河南)
中原人物盛征驂過花發洛陽街羡嚴助承明連城建
節茂先機近好士掄才賓徒滿賦成誇授簡鐘鼔遶繁
臺嵩嶽出雲鬱葱千仞濁河天際屈西來憑高披襟
處千觴引醽醁意氣佳哉回首日邊臚唱御筆親裁
待尚書尺一趨歸視草門盈桃李學士高齋領取玉堂
佳話黃閣重開
又(掖門感舊)
咸陽三月火新宫起傍鎖舊莓墻見殘甓廢磚何王遺
構荒薺衰草一片斜陽記當日文華開講幄寶地正焚
香左相按班百官陪從執經横卷奏對明光至尊微
含笑尚書問大義共退東廂忽命紫貂重召天語琅琅
賜龍團月片甘瓜脆李從容晏笑拜君王十八年來如
夢萬事凄凉
沁園春(午朝遇雨)
十里紅墻樹色陰濃銅扉洞開見觚稜日炫金銀照耀
朱霞天半避暑樓臺忽起竒雲琉璃萬頃燕雀罘罳風
動來西山上有龍迎返照急雨驚雷凉生殿閣佳哉
但瀟灑瑶階絶點埃聽御河流水琤琮雜珮黃滋細柳
翠逼宫槐玉管銀毫冰桃雪藕枚馬詩成應制才承恩
久待歸鞭晚霽步月天街
又(雲間張青琱從中州南還索詞壽母)
極目中原慷慨平生濁醪一杯念高堂老母桓釐志行
窮途遊子仲蔚蒿萊雅負經綸文章小技三尺遺孤何
壯哉辭家久到燕南趙北赤日黃埃吾徒造物安排
且布韈青鞵歸去來有蓴羹鱸鱠能供蔬饍魚村蟹舍
可葺茅齋貧賤安親詩書養志世上機雲少棄才成名
後把懷清築起百歲高臺
又(觀潮)
八月奔濤千尺崔嵬砉然欲驚似靈妃顧笑神魚進舞
馮夷擊鼓白馬來迎伍相鴟&KR0642;錢王羽箭怒氣強於十
萬兵崢嶸甚訝雪山中斷銀漢西傾孤舟鐡笛風清
待萬里乘槎問客星嘆鯨鯢未翦戈船滿岸蟾蜍正吐
歌管傾城狎浪兒童横江士女笑指漁翁一葉輕誰知
道是觀潮枚叟論水莊生
又(丁酉小春海棠與水仙並閒王廉州為予寫秋林圖初成因取瓶花作供輙賦此詞)
有美人兮宛在中央仙乎水哉似藐姑神女凌波獨步
瀟湘極浦洗盡塵埃忽遇東鄰彼姝者子紅粉臙脂笑
靨開須知道是兩家粧束一種人材東君着意安排蚤
羯鼔催成巧樣裁豈陳王賦就新添女伴太真睡起共
倚粧臺玉骨冰肌豔梳濃裹妙手黃荃未見來霜天
晚對膽瓶雙絶點染幽齋
又(吳興愛山臺禊飲分韻得關字)
妍景銷愁輕衫乘興扁舟往還遇使君倒屣銀床枕簟
羣賢傾蓋玉珮刀鐶下若新醅前溪妙舞落日樓臺雨
後山雕闌外有名花婀娜嬌鳥綿蠻衰翁天放疎頑
况廿載重來詎等閒嘆此方嚴虎青絲白馬(孫吳時山寇嚴白虎)
(與吕蒙戰於吳興之石城山)當年宋態綠髩紅顔(唐李涉有贈吳興妓宋態詩所謂解)
(語花枝在眼前也)春色依然舊遊何處剰得東風柳一灣吾堪
老傍鷗汀㕍渚石戶松關
賀新郎(送杜將軍弢武)
雙髩愁來白數威名西州豪杰玉關沙磧家世通侯黃
金印馬矟當年第一磨盾鼻懸毫飛檄雅吹投壺詩萬
首舊當陽虎帳春秋癖思往事頓成昔天涯寂寞青
門客念平生鞭箠萬里布衣之極滿地江湖漁歌起誰
弄扁舟鐡笛正柳色依依南陌日暮鄉關何處是故人
書草没摩崖石漫回首淚沾臆
又(病中有感)
萬事催華髮論龔生天年竟天高名難没吾病難將醫
藥治耿耿胸中熱血待灑向西風殘月剖却心肝今置
地問華佗解我腸千結追往恨倍凄咽故人慷慨多
竒節為當年沉吟不斷草間偷活艾炙眉頭瓜噴鼻今
日須難訣絶早患苦重來千疊脱屣妻孥非易事竟一
錢不值何須說人世事幾完缺
梅村集卷二十
