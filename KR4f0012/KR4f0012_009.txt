梅村集卷九
國子監祭酒吴偉業撰
五言律詩二
高郵道中
野宿菰蒲晩荒陂積雨痕湖長城入岸塔動樹浮村漁
出沙成路僧歸月在門牽船上瓜埭吹火映籬根
其二
十里藕塘西浮圖插碧虚霜清見江楚山斷入淮徐水
驛難逢樹溪橋易換魚客程愁幾日已覺久無書
其三
曾設經年戍殘民早不堪柳營當午道水柵算丁男雪
滿防旗暗風傳戰鼓酣淮張空幕府樓艦隔江南
其四
甓社重來到人家出遠林種荷泥補屋放鴨柳成隂蝦
菜春江酒烟蓑暮雨砧曹生留畫水三十六陂深(高郵有曹)
(生畫水壁米元章極稱之其地有三十六陂)
清江閘
岸束穿流怒帆遲幾日程石高三板浸鼓急萬夫爭善
事監河吏愁逢橫海兵(時有事兩粤兵過海上)我非名利客歲晩
肅宵征
得廬山願雲師書
絕頂誅茅處蒼崖怪瀑風書來飛鳥上僧出亂流中世
事千峰斷鄉心半偈空却將兄弟夢烟雨問江東
過姜給事如農
侍從知名早蕭條淮海東思親當道梗(如農迎母會膠萊有兵亂)哭
弟在途窮(如須避地没於吳下)骨肉悲歌裏君臣信史中翩翩同
㮄客相對作衰翁
遠路
遠路猶兵後寒程况病餘裝綿妻子線致藥友人書晩
渡河津馬晨冰驛舍車蕭條故園樹多負向山廬
過東平故壘
重鎮銅龍第雄邊珠虎牌柳穿驍騎箭花落美人釵有
客謀亡海無書勸正淮將軍留戰骨狼藉雒陽街
旅泊書懷
已遇江南雪須防濟北冰扁舟寒對酒獨客夜挑燈流
落書千卷清羸米半升徵車何用急慚媿是無能
黃河(金龍口决河從北入海清江宿遷水勢稍緩皆起新沙)
白浪日崔嵬魚龍亦壯哉河聲天上改地脈水中來潮
落神鴉廟沙平戲馬臺滄桑今古事戰鼓不須哀
桃源縣(在黃河南去淮陽八十里)
豈有秦人住何來浪得名山中難避地河上得孤城桃
柳誰曾植桑麻近可耕君看問津處烽火只縱橫
膠州(時有兵變)
將已三年憊兵須六郡豪一時緣調遣平昔濫旌旄後
顧憂輜重前軍敢遁逃只今宜早擊都護莫辭勞
白洋河(在淮安西北膠州叛兵從此過河時已收縛)
膠海愁難定孫恩戰艦多却聞挑白馬此處渡黃河一
戰收豺虎千軍唱槖駝淮西兒女笑溟渤亦安波
過古城謁三義廟(去桃源八十里爲石崇鎮下邳所築非三國時古城也土人以)
(傳訛立廟傳竒有桃源結義耳食附會幾以爲眞矣)
廟貌高原古村巫薦白蘋河山雖兩地兄弟只三人舊
俗傳香火殘碑誤鬼神普天皆漢土何必史書眞
項王廟(在宿遷項王下相人即其地也)
救趙非無算坑秦亦有名情深存魯沛氣盛失韓彭垓
下騅難逝江東劍不成凄凉思晝錦遺恨在彭城
過南旺謁分水龍王廟
鱗甲往來中靈竒奪禹功平分泰山雨兩使濟河風岸
似黃牛斷流疑白馬通始知青海上不必盡朝東
送天台何石湖之官臨晉兼簡蒲州道嚴方公
山色界諸盤河流天際看孤城當古渡絶岸入王官社
鼓堯祠近鄉書禹穴難若逢嚴夫子爲報故人安
送紀伯紫往太原
不識盧從事能添幕府雄河穿高闕塞山壓晉陽宫霜
磧三關樹秋原萬馬風相依劉越石清嘯戍樓中
其二
羡殺狂書記翩翩負令名軍知長揖貴客傲敝裘輕酒
肆傳呼醉毬場倒屣迎須看雁門守不及洛陽生
其三
客舍同三子春風去住愁那知爲此别五月又并州榆
莢催征騎榴花落御溝知君分手意端不爲封侯(三子韓聖)
(秋胡彦遠及伯紫也時彥遠已先行)
其四
佐府偏多暇從容岸幘時詩成千騎待檄就百城知從
獵貪呼妓行邊快賭棋歸將出塞曲唱與五陵兒
送友人往眞定
五月常山去滹沱雨過清賣漿無舊隠挾瑟有新聲曳
履叢臺客投戈熊耳兵如逢趙公子須重魯連生
送純祜兄浙中藩幕
散吏仍爲客輕帆好過家但逢新種柳莫話久看花黃
閣交須舊青山道未賖獨嗟兄弟遠辛苦滯京華
其二
一第添憮悴似君遭遇稀杜門先業廢乞祿壯心違歌
管移山棹湖光上客衣浪遊裝苟足叩我故園扉
其三
亦有湖山興棲遲减宦情官非遷吏傲客豈故侯輕粉
壁僧寮畫烟堤妓舫聲從容趨府罷斗酒聽流鶯
其四
忽忽思陳事全家客剡中江山連暮雨身世隔殘虹高
舘燃官燭清猿呌曉風一竿秋色裏蹤跡媿漁翁
曹秋岳龔芝麓分韵贈趙友沂得江州書三首
策馬高原去烟鴻仰視雙疎鐘穿落木殘日動寒江浪
跡愁偏劇孤懷俠未降舊交相見罷沽酒話南窗
其二
誰識三公子蕭條下澤車門高輕仕宦才大狎樵漁黃
葉窮幽興青山出異書不須身貴早千騎上頭居
其三
已歸仍是客不遇却難留更作異鄉别倍添游子愁風
霜違北土兵甲阻西州一雁低飛急關河萬里秋
病中别孚令弟
昨歲衝寒别蕭條北固樓關山重落木風雪又歸舟地
僻城鴉亂天長塞雁愁客程良不易何日到揚州
其二
秋盡霜鐘急歸帆畏改風家貧殘雪裏門閉亂山中客
睡愁難熟鄉書喜漸通長年沽市酒宿火夜推篷
其三
十日長安住何曾把酒尊病憐兄彊飯窮代女營婚别
我還歸去憐渠始出門往來幾半載辛苦不須論
其四
消息憑誰寄羈愁祗自哀逾時游子信到日老人開久
病吾猶在長途汝却回白頭驚起問新喜出京來
其五
早達成何濟遭時信眇歡客游三月病世路一生難憂
患中年集形容老輩看相逢俱壯盛五十未爲官
其六
此意無人識惟應父子知老猶經世亂健反覺兒衰萬
事愁何益浮名悔已遲北來三十口盡室更依誰
其七
似我眞成誤歸從汝仲兄教兒勤識字事母學躬耕州
郡羞干請門庭簡送迎古人親在日絶意在虛名
其八
老母營齋誦家貧只此心飯僧餘白㲲裝佛少黃金骨
肉情難盡關山思不禁楞嚴經讀罷無語淚痕深
其九
寡妹無家苦抛離又一年老親頻念此别語倍澘然性
弱孤難立門衰產易捐猶留兄弟在中外幾人憐
其十
穉子稱竒俊迎門笑語忙挽鬚憐尚幼摩頂喜堪狂小
輩推能慧新年料已長吾家三萬卷付托在兒郎
再寄三弟
拙宦眞無計歸謀數口資海田人戰後山稻雨來時官
稅催應早鄉租送易遲荷鋤西舍叟憐我問歸期
其二
五畝山園勝春來客喚茶籬荒謀補竹溪冷課栽花石
迸墻根動松欹屋脚斜東莊租苟足修葺好歸家
再送王元照
行止頻難定裝輕忽戒塗望人離樹立征棹入雲呼野
色平沙雁朝光斷岸蘆此中蕭瑟意非爾不能圖
送孫令修游眞定
窮達非吾事霜林萬象凋北風吹大道别酒置河橋急
雪廻征雁低雲壓怒鵰曾為燕趙客寥落在今朝
送周子俶張青琱往河南學使者幕
不第仍難去棲遲幕府游幾人推記室自古在中州置
酒龍門夜論文虎觀秋得依張壯武揮麈盡風流
其二
少室多竒士君尋到幾峰山深惟杖策雲盡却聞鐘文
字眞詮近鬚眉道氣濃相貽書一卷歸敕葛陂龍(子俶好道)
其三
二陸來江左三張入雒中賦誇梁苑雪歌起鄴臺風傖
父休輕笑吳儂雅自雄短衣頻貰酒射獵過城東
其四
誰失中原計經過廢壘高秋風向廣武夜雨宿成臯此
地關河險曾傳將士勞當時軍祭酒何不用吾曹
其五
極目銅駝陌宫墻噪晩鴉北邙空有骨南渡更無家青
史憐如意蒼生遇永嘉傷心譚往事愁見雒陽花
其六
河流天地盡白日待銷沉不謂斯文喪終存萬古心典
墳留太學鐘鼓起華林清雒安瀾後遺編定可尋
送湘隂沈旭輪謫判深州
謫宦經年待蹉跎忝此州猶然領從事未得比諸侯旅
食沾微祿官塗托浪游却嫌持手板廳壁姓名留
其二
月出瀟湘水思家正渺然不知西去信可上北來船故
舊憐除目妻孥笑俸錢免教烽火隔飄泊楚江邊
其三
此亦堪為政無因笑傲輕爾能高治行世止薄科名烟
井流移復春苖斥鹵耕古来稱一尉何必尚專城
其四
豈不貪高卧其如世路非故園先業在多難幾時歸遇
事愁官長逢人羡布衣君看洞庭雁日夜向南飛
送王子彦歸南
得失歸時輩如君總不然共知三徑志早定十年前身
業先疇廢家風素德傳蕭條書一卷重上故鄉船
其二
一第雖無意名場技有餘解頥匡鼎說運腕率更書材
已遭時棄官猶辱
詔除白頭纔一命需次復何如(子彦已謁選得官需次未授)
其三
錯受塵途誤栖栖蚤半生中年存舊業雅志畢躬耕憂
患妨高卧衰遲累遠行與君嗟失路不獨為無成
其四
客裏逢中表登臨酒一杯好將身計拙留使後人材燈
火鄉園近風塵笑語開相擕孫入抱解唤阿翁來(子彦近傳)
(孫余之外孫也)
代州
萬里無征戍三關却晏然河來非漢境雪積自堯年將
老空屯卧僧高絶漠還中原偏戰鬭此地不為邊
送穆苑先南還
遍欲商身計相逢話始眞幸留殘歲伴忍作獨歸人年
逼愁中老家安夢裏貧與君謀共隠為報故園春
其二
驟見疑還喜堪當我半歸路從今日近信果向來稀同
事交方散殘編道已非老親看慰甚坐久更沾衣
其三
舍弟今年别臨分恰杪秋苦將前日淚重向故人流海
國愁安枕鄉田喜薄收相期裁數紙春雨便歸舟
其四
庭樹書來長空階落葉黃酒乘今夜月夢遶一林霜客
過探松塢童饑偃石床因君謝猿鶴開我北山堂
送何蓉菴出守贑州
想見征途便還家正早秋江聲連賜第帆影上浮丘兒
女貪成長親朋感去留無將故鄉夢不及石城頭
其二
郡閣登臨迥江湖已解兵百灘争二水一嶺背孤城石
落蛟還鬭天晴雁自横新來賢太守官柳戰場生
其三
三載為郎久棲遲共一貧師恩衰境負友道客途真世
德推醇謹鄉心入隠淪蕭條何水部未肻受風塵
其四
弱息憐還幼扶持有大家高門雖宦跡遠嫁况天涯小
字裁魚素長亭響鹿車白頭雙淚在相送日將斜
猿
得食驚心裏逢人屢顧中側身探老樹長臂引秋風傲
弄忘形便羈棲抵掌工忽如思父子回呌故山空
槖駝
獨任三軍苦安西萬里行鑄銅疑鶴頸和角廢驢鳴山
負祁連重泉知鄯善清可憐終後載汗血擅功名
象
神象何年至傳聞自戰場齒能齊玉德性不受金創白
足跏趺坐黃門拜舞行越人歸駕馭未許鼻亭狂
牛
瑩角偏轅快奔蹄伏軛窮賣刀耕隴上執靷犒軍中游
刃庖丁技扶犂田父功
君王思繭栗座右置豳風(時頒戒殺牛文)
蒲萄
百斛明珠富清隂翠幕張曉懸愁欲墜露滴愛先嘗色
映金盤果香流玉椀漿不勞葱嶺使常得進君王
石榴
五月華林晏榴花入眼來百株當戶牖萬火照樓臺絳
帳垂羅袖紅房出粉腮江南逢巧笑龋齒向人開(江南石榴)
(多裂北方獨否)
蘋婆
漢苑收名果如君滿玉盤幾年沙海使移入上林看對
酒花仍豔經霜實未殘茂陵消渴甚飽食勝加餐
文官果
近世誰來尚何因擅此名小心冰骨細虚體綠袍輕味
以經嘗淡香從入手清時珍誇衆口殽核大縱横
冰
清濁看都淨長安喚買冰見来消易待欲問價偏增潔
自盤中顯凉因酒後勝若求調燮理坐上去青蠅
南苑春蒐應
制
詔閱期門旅鐃歌起上林風雲開步伍草木壯登臨
天子三驅禮將軍百戰心割鮮親讌罷告語
主恩深
送田髴淵孝廉南還
客路論投分三年便已深每尋蕭寺約共話故園心遠
水明浮棹疎村響急砧灞亭橋畔柳恰為两人隂
其二
窮老無相識如君得數過祇貪懷抱盡其奈别離多晝
靜堪攤卷江寬足放歌勝游佳絶處回首隔關河
其三
拂袖非長策蹉跎為老親還家仍在客不仕却依人勝
識酬知已竒懷答鬼神鏡湖千丈月莫染雒陽塵
其四
浪跡存吾道風流獨有君羣公雖走幣狂客自論文樽
酒堪呼月雙峰看出雲可憐滄海上宋玉正參軍
偶見
挾彈打文鵝翻身馬注坡輕鞭過易水大雪滿滹沱錦
帽垂青鼠銀罌出紫駝少時從出塞十五便横戈
送詹司理之官濟南(詹楚人余所得士)
匹馬指營丘風清肅爽鳩齊言盈萬戶楚客長諸侯梅
發江關信松高日觀秋故人慚鮑叔相送話東游
幼女
抱去纔周晬應難記别時信来偏早慧似解識京師書
到遲回問人前含吐詞可憐汝母病臨絶話相思
送程太史翼蒼謫姑蘇學博
道重何妨謫官輕却便歸程門晴雪迥吳市暮山微舊
俗弦歌在前賢文字非即今崇政殿寥落侍臣衣
送郭宫贊次庵謫宦山西
薄宦知何恨秋風刷羽毛因沾太行雪憶賜未央袍問
俗壺關老籌邊馬邑豪爭傳郭有道名姓壓詞曹
送純祜兄之官確山
五十猶卑宦栖栖在此行官從鵝炙貴客向馬蹄輕風
俗高持論山川喜罷兵清時人物重縣小足知名
其二
絶有明湖勝青山屬蔡州曾為釣臺客今作朗陵侯定
訪袁安卧須從叔度游政閒人吏散廳壁掃丹丘
其三
懸瓠城西路關山雪夜刀至今勞戰伐何日剪蓬蒿地
瘠軍租少官輕客將豪相逢蔡父老閒說漢功曹
其四
落日龍陂望西風動黍禾歸人淮右近名士汝南多河
上孤城迥天中萬馬過一官凋瘵後兄弟意如何
梅村集卷九
