御題梅村集
梅村一卷足風流往復披尋未肯休秋水精神香雪句
西崑幽思杜陵愁裁成蜀錦應慚麗細比春蠶好更抽
寒夜短檠相對處幾多詩興為君收
(御製右謹依全集定本恭錄樂善堂)
梅村集别集類六(國朝)
提要
(臣)等謹案梅村集四十卷
國朝吳偉業撰偉業字駿公號梅村太倉人前
明崇禎辛未以一甲第三人及第授翰林院
編修入
國朝官至國子監祭酒所作綏寇紀略已别着
錄此乃其詩文全集凡詩十八卷詩餘二卷
文二十卷偉業少時即以詩名江左晩而壇
坫益高紙墨未乾遠近已爭相傳誦風流藻
采足以照映一時其詩調擫宫商擩染丹碧
風神韻致秀冶軼倫為從來罕有之標格而
最擅勝者尤在於七言歌行一體觀其緣情
托興即事抒懷促急管之繁聲動么弦之逸
響一唱三歎别具鑪錘元白以還一人而已
至其古體則往往近於偶儷殊非正格黃宗
羲嘗稱梅村集中張南垣柳敬亭二傳張言
其藝而合於道柳言其參寧南軍事比之
魯仲連之排難解紛此等處皆失輕重為倒
却文章家架子其針砭之者頗當然諸文類
能稱心而出詞旨雅贍雖未可追躡前脩要
亦不失為才人之筆也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
