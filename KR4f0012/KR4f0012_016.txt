梅村集卷十六
國子監祭酒吳偉業撰
五言排律
晩眺
萬壑亂烟霜浮圖别渺茫江山連楚蜀鐘磬怨齊梁原
廟寒泉裏園陵秋草傍雁低連雨色鷺遠入湖光戲馬
長千里歸人石子岡舟車走聲利衣食負畊桑欲問淮
南信砧聲繞夕陽
送吳門李仲木出守寧羌
君到南山去興元驛路長孤城當沮口舊俗問華陽稻
近磻溪種魚從丙穴嘗殘兵白馬戌廢塢赤亭羌鐵鎖
穿天上金牛立道傍隗囂宫尚在諸葛壘應荒往事英
雄恨新愁旅客装七盤遮駱谷十口隔秦倉黑水分榆
柳青泥老鷫鸘不堪巴女曲尚賽武都王
梅花庵同林若撫話雨聯句
放策名園勝停驂客思淹(雲鳳)初凉欣颯爽入夜苦&KR0034;
&KR0034;(偉業)有待聞乾鵲無因見皎蟾(鳳)蒲荒迷鷺影花落
冷魚噞鳥語枝頭咽蟲鳴葉底潜清齋幽事足良會逸
情兼(業)貧士藏書冨高人取友嚴瞢騰長自卧剝啄遣
童覘北郭余偕隠東山爾共瞻(鳳)生來門是德住處水
名廉(業)觸地詞源湧推鋒筆陣銛萬言成寸晷一字直
三縑雜佩紉蘭&KR0581;名材貢杞柟三千登甲第四十到宫
詹(鳳)仙樂清商奏天厨法酒霑使車游宛雒樓艦出沱
灊職亞成均掌官同秘院僉含毫芸閣草插架石渠籖
(業)翰染丹青障碁分黑白奩望崇敦雅素氣直折壬憸
(鳳)道已銘鐘鼎交仍隔釡鬵雲霄三省相虎豹九關閹
(業)害物磨牙慘持拳炙手炎游夫空捭闔武士浪韜鈐
(鳳)海㝢洪罏熖民生鼎沸燖天心何叵測宸極竟危阽
(業)夏社松陰改周原麥秀漸詩書遭黨錮冠蓋受髠鉗
(鳳)暴骨巖城䧟燒屯甲士殱孑民餘㸑僰尺土剰滇黔
(業)越俗更裳珮秦風失帽幨矩衣還戍削長帶孰蜚&KR1490;
絶跡違朝市全身混里閻(鳳)挐舟浮磵曲扶杖度山崦
菌閣迎寒葺茅亭帶雨苫(業)冥鴻思避弋老馬脱銜箝
朋舊從頭數篇章信口占(鳳)境竒窮想入才退苦言砭
大歷場誰擅元和體獨纖聆音嗤下里覩貎嘆無鹽好
句奚囊貯清談麈尾拈飛觴邀阮籍䜿義問劉惔(業)情
洽蠲苛禮形忘略小嫌詼諧文乞巧憔悴賦驅痁書擬
中郎秘香憑小史添搴蘭將滿握采菊不盈襜(鳳)紙帳
蛛絲罥紗屏蝶粉黏試茶追陸羽退筆弔蒙恬玩物高
居澹安心老璄甜食羹調芍藥釀法製莃薟黃擘團臍
蟹霜批巨口鮎香流金杏酢脆入玉梅腌送酒横波艷
調筝素手摻新聲歌緩緩沉飲醉厭厭(業)梅老看圍屋
花開待放簷道人君勿愧處士我何謙(鳳)綠印苔間屐
青飄柳外帘池流緣岸折峰勢出墻尖(業)興劇神偏王
狂來語類譫徘徊吟數過撚斷幾枯髯(鳳)
海螄
不肯依墻壁其如羅網偏文身疑蝌篆長髻學螺旋跼
足蟠根固容頭掩的圓但能防尾擊誰敢䧟中堅氣及
先聲取髀存裏肉捐空虚寧棄擲辛苦是連蜷處世遭
多口浮生悮一鮮白鹽看雨後紅釀向花邊入穴鉤難
致呼門慘不前迴腸縈鎖甲髕脚怨刀錢海粟蝸廬滿
蟲書蜃市懸知君爾雅熟為譯小言篇
麥蠶
月令初嘗麥豳風小索綯繭絲供歲早芒刺用心勞舊
穀憂蛾賊先農攝馬曹三眠收滯穗五色薦溪毛簇箔
同丘坻繰車借桔橰筐分南陌採縷細北宫繅奉種鶊
鳴降輸魁蟹績高仙翁蜂化飯醉士蟻餔糟桑蠋僵應
化冰蛆卧未逃婦驚將絡緯客咽半蠐螬纖手揉乾糒
春綿滑冷淘非關蟲食稼恰並鳥含桃
思陵長公主輓詩
貴主徽音美前朝典命光鴻名垂遠近哀誄著興亡托
體皇枝貴承休聖善祥母儀惟謹肅家法在矜莊上苑
穠桃李瑶池小鳳凰鸞音青繡屜魚笏皂羅囊沉燎熏
爐細流蘇寳蓋香禊期陪祓水繭舘助條桑綠綟芃蘭
佩紅螭薤葉璋錫封需大國喚仗及迴廊受冊威儀定
傳烽羽檄忙司輿停鹵簿掌瑞徹珩璜婺宿明河澹薇
垣太白芒至尊憂咄吒仁壽涕彷徨酈邑年方幼瓊華
齒正芳艱難愁付托顛沛懼參商文葆憐還戲勝衣泣
未遑從容咨傅母倥急詢貂璫傳箭聞嚴鼓投籖見拊
牀内人縫使甲中旨票支糧使者填平朔將軍帶護羌
寧無一矢救足慰兩宫望盗賊狐篝火關山蟻潰防逍
遥師逗撓奔突寇披猖牙纛看吹折梯衝舞莫當妖氛
纏象闕殺氣滿陳倉天道真蒙昧君心顧慨慷剖慈全
國體處變重宗潢胄子除華紱家丞具急裝敕須離禁
闥手為換衣裳社稷仇宜報君親語勿忘遇人耑退讓
慎已舊行藏國母摩笄刺宫娥掩袂傷他年標信史同
日見高皇元主甘從殉君王入未央抽刀凌左闔申脰
就干將啑血彤闈地横尸紫籞汪絶吭甦又咽瞑睫倦
微揚裹褥移私第霑胸進勺漿誓肌封斷骨茹戚吮殘
創死早隨諸妹生猶望二王股肱羞魏相肺腑恨周昌
賊遁仍函谷兵來豈建康六軍𠢐面慟四海遏音喪故
國新原廟羣臣舊奉常賵圭陳厭翟題凑載輼輬隧逼
賢妃冢山疑望子岡銜哀存父老主祭失元良訣絶均
坏土飄零各異方衣冠嬴博葬風雨鶺鴒行浩劫歸空
壤浮生寄渺茫玉真圖下髮申伯勸承筐沅浦餘堯女
營丘止孟姜君臣今世代甥舅即蒸嘗湯沐鄉亭秩家
門殿省郎凄凉脂粉磑零落綺羅箱宅枕平津巷街通
少府墻晝閒偕妯娌曉坐向姑嫜偶語追銅雀無聊問
柏梁豫游推插柳勝蹟是梳裝菡蓞鴛鴦扇茱萸鸚鵡
觴大庖南膳厰竒卉北花房暖閣葫蘆錦温泉荳䓻湯
雕薪獅首炭甜食虎睛糖壯麗成焦土榛蕪拱白楊麋
游鳷鵲觀苔没鬭雞坊荀灌心惆悵秦休志激昂崩城
身竟殞填海願難償命也知奚憾天乎數不臧累戲床
簀語即窆寢園傍半體先從父遺骸始見娘黃泉母子
痛白骨弟兄殤夙昔銅駝泣諸陵石馬荒三年修荇藻
一飯奠嵩邙寒食重來路新阡宿草長溪田延黍稼隴
笛卧牛羊朽壤穿螻蟻驚沙起鴰鶬病樗眠廢社衰葦
折寒塘列刹皇姑寺䭾經内道場侍鬟稱練行小像刻
沉香玉座懸朱帳金支渡法航少兒添畫燭保媪伴帷
堂露濕丹楓冷星稀青鳥翔幡旄晨隠隠鈴鑷夜將將
控鶴攀龍馭驂麟謁帝閶靈妃歌縹緲神女笑徜徉苦
霧迷槐市雌霓遶建章歸酅思五廟涉漢淚三湘柔福
何慚宋平陽可佐唐虞淵瞻返日蒿里呌飛霜自古遭
兵擾偏嗟擁樹妨魯元馳孔亟芊季負倉黃漂泊悲臨
海包含耻溧陽本朝端閫閾設制勝巖疆處順惇恭儉
時危植紀綱英聲超北地雅操邁東鄉新野墳松直招
祗祠柏蒼薤歌雖慘澹汗簡自輝煌謚號千秋定銘旌
百禩彰秦簫吹斷續楚挽哭滄浪
附(松江張宸長平公主誄曰長平公主者明崇禎皇帝女周皇后産也甲申之歲淑齡一十有五皇帝)
(命掌禮之官詔司儀之監妙選良家議將降主時有太僕公子都尉周君名世顯者將築平陽以館之開)
(沁水以宅之貳室天家行有日矣夫何蛾賊鴟張逆臣不誡天子志殉宗社國母嬙嬪慷慨死焉公主時)
(在穉齡御劍親揮傷頰斷腕頽然玉折霣矣蘭摧賊以貴主既殞授尸國戚覆以錦茵載歸椒里越五宵)
(旦宛轉復生泉途已宫龍髯脱而劍遠蘭薰罷殿蕙性折而神枯順治二年上書)
(今皇上九死臣妾跼蹐高天髠緇空王庶申罔極金錢上不許詔求元配命吾周君故劍是合土田邸第)
(牛車錫予有加稱備物焉嗟夫乘䳨扇引定情於改朔之朝金犢車來降禮於故侯之第人非鶴市慨紫)
(玉之重生鏡異鸞臺看樂昌之再合金枝秀發玉質含章逢德曜於皇家迓桓君於帝女然而心戀宫帷)
(神傷輦路重雲畢陌何心金榜之門飛霜榖林豈意玉簫之舘弱不勝悲溘焉薨逝當扶桑上仙之日距)
(穠李下嫁之年星燧初周芳華未歇嗚呼悲哉都尉君悼去鳳之不留嗟沉珠之在殯銀臺竊藥想奔月)
(以何年金殿煎香思返魂而無術越明年三月之吉葬於彰義門之賜莊禮也小臣宸薄游京輦式覩遺)
(容京兆雖阡誰披柘舘祁連象塚祇叩松關擬傷逝於子荆朗香空設代悼亡於潘令遺掛猶存敢再拜)
(為之誄云又孫承澤春明夢餘錄曰公主名徽娖)
途中遇雪即事言懷
雪來榆塞北人去衛河西川隴方瀰漫關山正慘凄短
衣吹帶直矯帽壓簷低漁卧舟膠浦樵歸柳斷溪危灘
沙路失廢井草痕齊塔迥埋榱桷臺荒凍鼔鼙襆輕裝
易發書重笈難擕久病人貽藥長途友贈綈横津船渡
馬野店屋棲雞家訴兵來破墻嫌客亂題簀床寧有席
葦壁半無泥路遠人呼飯厨空婦乞醯白溲&KR1593;作餌綠
糝韭成虀入筯非鮭菜堆柈少棗梨山薪土銼續村釀
瓦罌提齕莝驢如怒窺燈鼠似啼旗亭人又起草市路
偏擠遇淖前騶唱衝風後騎嘶輿肩幾步換囊糒一夫
齎行子誰停轡居人尚掩閨漸逢農荷鍤稍見叟扶藜
往事觀車轂浮蹤信馬蹄世應嘲僕僕我亦嘆栖栖赤
縣初移社青門早灌畦餘生随雁䳱壯志失虹蜺築圃
千條柳畊田十具犂昔賢長笑傲吾道務提撕得失書
新語行藏學古稽詩才追短李畫癖近迂倪室静閒支
枕樓高懶上梯老宜稱漫士窮喜備殘黎有道寧徵管
無才却薦嵇北山休誚讓東觀豈攀躋令伯親垂白中
郎女及笄離程波渺渺别淚草萋萋憶弟看雲遠思親
望樹迷書來盤谷友夢向鹿門妻蹭蹬吾衰矣飄零歸
去兮蓴鱸三泖宅花鳥五湖堤著屐尋廬嶠張帆入剡
溪江南春雨足把酒聽黃鸝
贈家園次湖州守五十韻
清切推華省風流擅廣陵俊從江左造賢比濟南徵經
學三公薦文章兩府稱北門供奉吏西掖秘書丞月俸
鴉翎鈔春衣鳳尾綾賜酺班上膳從獵賦竒鷹粉署勞
偏著仙曹跡屢陞赤囊條每對黃紙詔親承乞外名都
重分符寵命仍争傳何水部新拜柳吳興城闕晨笳動
旌旗瑞靄凝射堂青嶂合訟閣絳霞蒸教出漁租減詩
成紙價增笙歌前隊引賓客後車乘石戸樵輸栗銀塘
女採菱水嬉鈎卷幔社飲鼔分堋急雨溪諠碓斜陽岸
曬罾宗盟高季札史局慨吳兢官退囊頻澀年侵鏡漸
憎鹿皮朝擁卷松火夜挑燈舊業凋林薄殘身瘦石稜
彈琴伐木澗荷鍤種瓜塍撥剌魚窺網偷睛鳥避矰已
躭畊稼隠幾受黨碑懲寥落依兄弟艱難仗友朋殷勤
書一紙離别思千層逸爵斟佳醖綈袍製異繒蠶忙供
杼軸茶熟裏緘縢族姓叨三謝詞場繼二應歃宜陪魯
衛賦僅半鄒滕謙抑君胡過慚惶我曷勝長緘招鄭重
短策跂飛騰好士公投轄尋山客擔簦竹溪春澹蕩梅
隴雪崚嶒孤舘披襟坐危欄送目凭嵐光浮翠黛塔勢
界金䋲為政崔元亮相逢皇甫曾蘭橈輕共載蠟屐響
同登笛冷荒臺妓鐘沉廢寺僧趙碑娟露滴顔壁壯雲
崩衰至容吾放狂來敢自矜雄談茗是戰良會酒如澠
楚澤投劉表江樓謁庾冰故交當路遍前席幾人曾妄
把歡游數癡將好夢憑懷人吟力健觀物道心澄雅意
通毫素閒愁托剡藤折花貽杜牧採菊寄王弘瑣屑陳
篇蠧欹邪醉墨蠅非云聊以報舍此亦何能
賦得西隠寺古松(次葉訒菴韻贈陸翼王)
誰將東海月掛在一株松偃蓋荒祠暗槎枒蘚石封寒
生高士骨瘦入定僧容絶頂危巢鸛奔枝破壁龍盤根
供客踞掃葉認仙蹤風寂吹常謖泉枯灑若淙性孤千
尺傲材大百年慵葛相堪同卧秦皇耻再逢鹿芝香作
供鶴草錦成茸影出層雲外霜天落曉鐘
梅村集卷十六
