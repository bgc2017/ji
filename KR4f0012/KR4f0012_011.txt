梅村集卷十一
國子監祭酒吳偉業撰
七言律詩一
梅村
枳籬茅舍掩蒼苔乞竹分花手自栽不好詣人貪客過
慣遲作荅愛書來閒窗聽雨攤詩卷獨樹看雲上嘯臺
桑落酒香盧橘美釣船斜繫草堂開
王烟客招往西田同黃二攝六王大子彦及家舅
氏朱昭芑李爾公賓侯兄弟賞菊
九秋風物令公香(文肅嗜菊此其遺愛)三徑滋培處士莊花似賜
緋兼賜紫人曾衣白對衣黃未堪醉酒師彭澤欲借飡
英問首陽轉眼東籬有何意莊嚴金色是空王
其二
不扶自直疎還密已折仍開瘦更妍最愛蕭齋臨素壁
好因高燭耀華鈿坐來豔質同杯泛老去孤根僅瓦全
(蒔者以瓦束土)苦向鄰家怨移植寄人籬下受人憐
和王太常西田雜興韻
一卧溪雲相見稀繫船枯柳叩斜扉橋通小市魚蝦賤
水遶孤邨烟火微到處琴書擕自近驟來賓客看人圍
畫將松雪花溪卷補入西田老衲衣
其二
積雨空庭鳥雀稀泉聲入竹冷巖扉芒鞋藤杖將迎少
蠏舍魚莊生事微病酒客擕茶荈到罷棋人簇畫圖圍
日斜清簟追凉好移榻梧陰見解衣
其三
苦竹黃蘆宿火稀渡頭人歇望歸扉偶添小閣林巒秀
漸見歸帆烟靄微蔬圃草深鳬雁亂水亭橋沒芰荷圍
夜凉捲幔深更話已御秋來白袷衣
其四
竹塢花潭過客稀灌畦纔罷掩松扉道人石上支頥久
漁父磯頭欸乃微潮沒秋田孤鶩遠閣含山雨斷虹圍
亭臯木落黃州夢江海翩躚一羽衣
其五
亂後歸來桑柘稀牽船補屋就柴扉游魚自見江湖闊
野雀何知身體微聽說詩書田父喜偶譚城市醉人圍
昨朝換去機頭布已見新縫短後衣
其六
勝情今日似君稀鷺立灘頭隱釣扉屋置茶寮圖陸羽
軒開畫壁祀探微蕭齋散帙知躭癖高座談經早解圍
手植松枝當麈尾雲林居士水田衣
其七
相逢道舊故交稀偶過鄰翁話掩扉陶氏先疇思士行
謝家遺緒羡弘微城中賜第書千卷祠下豐碑柳十圍
今日亂離牢落甚秋風禾黍淚沾衣
其八
春曉臺前春思稀故園蘿薜繞山扉僮畊十畆桑麻熟
僧住一龕鐘磬微題就詩篇纔滿壁種來松栝已成圍
而今却向西田老換石栽花典敝衣
壽王子彥五十
二十登車侈壯游軟塵京雒紫驊騮九成宫體銀鈎就
(善歐體)萬卷樓居玉軸收(家有樓名萬卷)縱解摴蒱非漫戲即看
哺醊亦風流(善噉)筍輿芒屫春山路故舊相逢總白頭
其二
舊業城西二頃田著書聞已續長編兩賢門第知應補
十上才名袛自憐投老漫裁居士服畏人還趁孝廉船
只因梅信歸來晩手植松枝暗記年
其三
懶將身世近浮名殘客繇來厭送迎獨處意非關水石
逢人口不識杯鐺衣幍蘊藉多風貌硯几清嚴見性情
子弟皆賢賓從好似君纔勿媿平生
其四
雖云文籍與儒林獨行居然擅古今五簋留賓高士約
百金投客故人心尊彝布列圖書貴花木蕭疎池館深
晩向鹿門思采藥漢濱漁父共浮沉
姜如須從越中寄詩次韻
漂泊江湖魯兩生亂離牢落暮雲平秦餘祀日刊黃縣
越絶編年紀赤城南菊逢人懷故國西窗聽雨話陪京
不堪兄弟頻回首落木蕭蕭非世情
言懷
苦留蹤跡住塵寰學道無成且閉關只爲魯連寧蹈海
誰云介子不焚山枯桐半死心還直斷石經移蘚自斑
欲就君平問消息風波幾得釣船還
周五子俶讀書愛客白擲劇飲又善音律好方伎
爲此詩以啁之
大隱先生賦索居比來詩酒復何如馬融絳帳仍吹笛
劉向黃金止讀書窮賴文章供飲博興因賓客賣田廬
莫臨廣武頻長嘆醉後疎狂病未除
同許九日顧伊人洞庭山舘聽雨
曉閣登臨意渺然蘆花蕭瑟五湖天雲深古洞藏書卷
木落空山奏管絃魚市有租堪載酒橘官無俸且高眠
莫愁一夜西窗雨笠澤烟波好放船
過甫里謁願公因遇雲門具和尚
晴湖百頃寺門橋梵唱魚龍影動摇三要宗風標漢月
(具公之師同論三玄三要)四明春雪送江潮(具公越人)高原落木天邊斷
獨夜寒鐘句裏銷布襪青鞋故山去扁舟蘆荻冷蕭蕭
(時應佛日請將行)
代具師荅贈
微言將絶在江南一杖穿雲過石龕早得此賢開講席
便圖作佛住精藍松枝豎義無人會貝葉翻經好共參
麈尾執來三十載相逢誰似使君談
與友人譚遺事
曾侍驪山清道塵六師講武小平津雲旄大纛星辰動
天策中權虎豹陳一自羽書飛紫塞長教鉦鼓恨黃巾
孤臣流涕青門外徒使田橫客笑人
追悼
秋風蕭索響空幃酒醒更殘淚滿衣辛苦共嘗偏早去
亂離知否得同歸君親有媿吾還在生死無端事總非
最是傷心看穉女一窗燈火照鳴機
謁范少伯祠(在金明寺中有陶朱公里四字碑)
艤棹滄江學釣魚五湖何必計然書山川禹穴思文種
烽火蘇臺弔伍胥浪擲紅顔終是恨拜辭烏喙待何如
却嗟愛子猶難免霸越平吳事總虚
題登封兩烈婦井梧遺恨詩(焦太僕孫婦楊氏牛氏)
少室山頭二女峰斷猿哀雁暮雲重早題蘚石留貞史
却寫椒漿事禮宗恨血千年埋慘澹寒泉三尺照從容
碧梧夜落秋階冷環珮歸來聽曉鐘
鴛湖感舊
予曾過吳來之竹亭湖墅出家樂張飲後來之
以事見法重游感賦此詩
落日晴湖放楫廻故人曾此共登臺風流頓盡溪山改
富貴何常簫管哀燕去妓堂荒蔓合雨侵鈴閣野棠開
停橈却望烟深處記得當年載酒來
武林謁同門張石平(河南人官糧儲觀察)
湖山曉日鳴笳吹楊柳春風駐羽幢二室才名官萬石
兩河財賦導三江舊游笑我連珠勒多難逢君倒玉缸
十載弟兄無限意夜深聽雨話西窗
登數峰閣禮浙中死事六君子(鴻寶倪公茗柯凌公巢軒周公四名)
(施公磊齋吳公賓日陳公)
四山風急萬松秋遺廟西泠枕碧流故國衣冠懷舊友
孤忠日月表層樓赤虹劍血埋燕市白馬銀濤走越州
盛事若修陪祀典漢家園寢在昭丘
陳青雷以半圃索題走筆戲贈
半間茅屋半牀書半賦閒游半索居領略溪山應不盡
平分風月復何如黠癡互有纔忘世廉讓中間好結廬
自是圖全非易事與君隨意狎樵漁
題西泠閨詠(并序)
石城卞君者系出田居隱偕蠶室巖子著同聲
之賦玄文詠嬌女之篇辭旨幽閒才情明慧寫
柔思於却扇選麗句以當窗足使蘇蕙扶輪左
芬失步矣故里秦淮早駕木蘭之檝僑居明聖
重來油壁之車風景依然湖山非故趙明誠金
石之錄卷軸亡存蔡中郎虀臼之詞紙筆猶在
予覽其篇什擷彼風華體寄七言詩成四律愧
非劉柳聞白雪之歌謬學徐陵敘玉臺之咏云
爾
落日輕風雁影斜蜀牋書字報秦嘉絳紗弟子稱都講
碧玉才人本内家神女新詞填杜若如來半偈繡蓮花
糚成小閣熏香坐不向城南鬭鈿車
其二
晴樓初日照芙蕖姑射仙人賦子虛紫府高閒詩博士
青山遺逸女尚書賣珠補屋花應滿刻燭成篇錦不如
自寫雒神題小像一簾秋水鏡湖居
其三
五銖衣怯鳳皇雛珠玉爲心冰雪膚綠屫侍兒春祓禊
紅牙小妹夜摴蒱瓊窗日暖櫻桃賦粉箑風輕蛺蝶圖
頻歛翠蛾人不識自將書札問麻姑
其四
石城楊柳碧城鸞謝女詩篇張女彈鸚鵡歌調銀管細
琅玕字刻玉釵寒雙聲宛轉連珠格八體濃纖倒薤看
閒整筆牀攤素卷棠梨花發倚闌干
海市四首(次張石平觀察韻)
仙人太乙祀東萊不信蓬瀛此地開虹跨斷崖通羽蓋
魚吞倒景出樓臺碧城烟合青葱樹赤岸霞蒸絳雪堆
聞道秦皇近南幸舳艫千里射蛟回
其二
灝氣空濛萬象來非烟非霧化人裁仙家囷爲休糧閉
河伯宫因娶婦開金馬衣冠蒼水使石鯨風雨濯龍臺
鑿空博望頻回首天漢乘槎未易才
其三
東南天地望中收神鬼蒼茫百尺樓秦畤長松移絕島
梁園修竹隱滄洲雲如車蓋旌旗繞峰近香爐烟靄浮
却笑燕齊迂怪士袛知碣石有丹丘
其四
激浪崩雲壓五湖天風吹斷海城孤千門聽擊馮夷鼔
六博看投玉女壺蒲類草荒春徙帳滄溟月冷夜探珠
誰知曼衍魚龍戲翠蓋金支滿具區
别丁飛濤兄弟
把君詩卷過扁舟置酒離亭感舊游三陸雲間空想像
二丁鄴下自風流湖山意氣歸詞苑兄弟文章入選樓
爲道故人相送遠藕花蕭瑟野塘秋
贈馮子淵總戎
令公專閫擁旌旄鵰鶚秋風賜錦袍十二銀筝歌芍藥
三千練甲醉葡萄若耶溪劍凝寒水秦望樓船壓怒濤
自是相門雙戟重野王父子行能高
丁亥之秋王烟客招予西田賞菊踰月蒼雪師亦
至今年予既卧病同游者多以事阻追叙舊約爲
之慨然因賦此詩
露白霜高九月天匡牀卧疾憶西田黃雞紫蟹堪擕酒
紅樹青山好放船秔稻將登農父喜茱萸徧插故人憐
舊游多病難重省記别蒼公又一年
友人齋說餅
舍北溪南樹影斜主人留客醉黃花水溲非用淘槐葉
蜜餌寧關煑蕨芽閣老膏環常對酒徵君寒具好烹茶
食經二事皆堪註休說公羊賣餅家
贈李峩居御史(督學江南)
中條山色絳帷開宛雒春風桃李栽地近石經緣虎觀
家傳漆簡本蘭臺花飛驛路生徒滿潮落江城鐘磬來
置酒一帆黃浦月登臨早訪陸機才
穆大苑先卧病桐廬初歸喜贈
富春山下趁歸風客病孤舟夜雨中千里故園惟舊友
十年同學半衰翁藥爐媿我形容槁腹尺輸君飲噉工
却向清秋共消損一尊無恙笑顔紅
壽陸孟鳬七十
楓葉蘆花霜滿林江湖蕭瑟鬢毛侵書生藤峽功名薄
漁父桃源歲月深入市蹇驢晨賣藥閉門殘酒夜橫琴
舊游烽火天涯夢銅鼔山高急暮砧(陸爲潯州司李藤峽在潯州常熟有)
(桃源澗)
其二
講授山泉遶戶庭苧翁無事爲中泠偶支鶴俸分魚俸
閒點茶經補水經千里程鄉浮大白一官勾漏養空青
歸來松菊荒凉甚買得雙峰縛草亭
壽申少司農青門
相門三戟勝通侯兄弟衣冠盡貴游白下高名推謝朓
黃初耆德重楊彪千山極目風塵暗一老狂歌天地秋
還憶淮淝開制府江聲吹角古揚州
其二
脫却朝衫上釣船餘生投老白雲邊買山向乞分司俸
餉客還存博士錢世事烟霞娛晩歲黨人名字付殘編
扁舟百斛烏程酒散髮江湖任醉眠
宴孫孝若山樓賦贈
千章喬木俯晴川高閣登臨雨後天明月笙歌紅燭院
春山書畫綠楊船郗超好客眞名士蘇晉翻經正少年
最是風流揮玉麈烟霞勝處着神仙
琴河感舊(并序)
楓林霜信放棹琴河忽聞秦淮卞生賽賽到自
白下適逢紅葉余因客座偶話舊游主人命犢
車以迎來持羽觴而待至停驂初報傳語更衣
已託病痁遷延不出知其憔悴自傷亦將委身
於人矣予本恨人傷心往事江頭燕子舊壘都
非山上蘼蕪故人安在久絶鉛華之夢况當摇
落之辰相遇則唯看楊柳我亦何堪爲别已屢
見櫻桃君還未嫁聽琵琶而不響隔團扇以猶
憐能無杜秋之感江州之泣也漫賦四章以誌
其事
白門楊柳好藏鴉誰道扁舟蕩漿斜金屋雲深吾谷樹
玉杯春暖尚湖花見來學避低團扇近處疑嗔響鈿車
却悔石城吹笛夜青驄容易别盧家
其二
油壁迎來是舊游尊前不出背花愁緣知薄倖逢應恨
恰便多情喚却羞故向閒人偷玉筯浪傳好語到銀鉤
五陵年少催歸去隔斷紅墻十二樓
其三
休將消息恨層城猶有羅敷未嫁情車過捲簾勞悵望
夢來擕袖費逢迎青山憔悴卿憐我紅粉飄零我憶卿
記得橫塘秋夜好玉釵恩重是前生
其四
長向東風問畫蘭玉人微嘆倚闌干乍抛錦瑟描難就
小疊瓊牋墨未乾弱葉懶舒添午倦嫰芽嬌染怯春寒
書成粉箑憑誰寄多恐蕭郎不忍看
辛卯元旦試筆(除夕再夢杏花)
十年車馬盛長安仙仗傳籌曙色寒禁苑名花開萬樹
上林竒果賜千官春風紫燕低飛入曉日青驄緩轡看
舊事已非還入夢畫圖金粉碧闌干
雜感
聞說朝廷罷上都中原民困尚難蘇雪深六月天圍塞
雨漲千村地入湖瀚海波濤飛戰艦禁城宫闕起浮圖
關山到處愁征調願賜三軍所過租
其二
簫鼓中流進奉船司空停索導行錢八蠶名繭&KR0777;花就
千䌰竒文舞鳳旋袴褶射雕砂磧塞筐箱市馬玉門邊
秋風砧杵催刀尺江左無衣已七年
其三
居庸千尺薊門低八部雲屯散馬蹄日表土中通極北
河源天上接安西金城將吏耕黃犢玉壘山川祭碧雞
世會適逢須粉飾十年辛苦厭征鼙
其四
急峽天風捲怒濤穿雲棧石度秋毫雞豚絶壁人烟少
珠玉空江鬼哭高縱火千付驅草木齎糧百日棄弓刀
綿州却報傳烽緊峒戶溪丁轉戰勞
其五
武安席上見雙鬟血淚青娥䧟賊還只爲君親來故國
不因女子下雄關取兵遼海哥舒翰得婦江南謝阿蠻
快馬健兒無限恨天教紅粉定燕山
其六
萬里從王擁節旄通侯青史姓名高禁垣遺直看封事
絶徼孤忠誓佩刀元祐黨碑藏北寺辟疆山墅記東臯
歸來畊石堂前夢書畫平生結聚勞
題王端士北歸草
讀罷新詩萬感興夜深挑盡草堂燈玉河嗚咽聞嘶馬
金殿凄凉見按鷹南内舊人逢庾信北朝文士識崔陵
蹇驢風雪蘆溝道一慟昭陵恨未能
贈糧儲道步公(乾州人)
臨湘家世擁旌旄策馬西來劍珮高華嶽風雲開間氣
乾陵草木壯神臯山公盡職封章切蕭相憂時饋運勞
青史通侯餘事在江南重見舊人豪
梅村集卷十一
