姑溪居士後集卷七
宋李之儀撰
古詩(五言)
比部文承制移竹贈初秀才堯民有詩因次其
韻
古人偏愛竹種不虚一席相將共忘年敢憚培且植君
家占何方容易來秀色薙草出明軒翛然聳修碧剪梢
畏風摧留葉期鳳食從兹兩蠒足閉戶忘所適
增築貴堅厚抨䋲避欹側朝灌暮復壓深虞枯易得勁
節既能主百蠧遂為客風微吟疎簧日永齒客屐此況
倘可期吾甘事潜默晉人知自完皎皎良未息不材謝
紛紜斯言愧安國
離潁昌張聖行獨出城相送
黃昏促征鞍别酒已沾醉風威危破臘雪意欲着地超
然氣類人送我奄獨至懸知必如此恐終欲弗類平生
昧歸宿恍若得所詣胡床十餘語彷彿京口例此言固
近俳要之不無謂覺夢猶在馬解鞍定何地百年誰見
宰一已乃許事繾綣兒女情回首端自愧
夜投臨潁陸周仲館待甚悉
冥行眼忽明乃是到臨潁倦馬倚風嘶凍僕望門逞初
非敢此期勢逼豈容傾是身雖無難從者固當省主人
頗料理燈燭分炯炯熾炭解噤頥重帷護寒領招魂幾
剪紙感惠非尚褧粲然一笑開那復嗟斷梗我生且莫
落隨遇輙自警轉盼已歸空區區徒畫餅
明日阻雪不得行蓋冬至前一日也
纔冬即欲雪醖釀非不久旅館黃昏風半夜忽如晝天
公時謔戲不在我先後兒心見期心咫尺弗得就密洒
良未已兀坐幾忍灸遂令相逢心感慨若奔輳紅爐慘
無光短氣猶發餾況兹嚴報本供衞何所售風威果能
神排斥勿宿留非獨寸草榮萬里同錦繡
三家店主人勸飲
早飲欲過午感此去路遥解衣酒家牀主人喜相招逡
巡出餖飣勸我飲一瓢舉手謝慇懃宿酲猶未消報言
雪滿野征轡相無聊何如酩酊去更可忘今朝年來頗
解官徑欲隨所邀端愧五漿期未覺羣心搖偷薄日益
窘妙論輕鴻毛何當受一㕓醉倒同漁樵
得常州感慈邦長老書求詩兼寄鄰老
清晨得君書遠意來吳中開緘一見面頓覺百慮空書
詞若蕭屑怪我情不通我豈逐物者君亦如冥鴻便當
永相忘何計騧與騘聞君奮鈐槌喝下分華戎晩魚會
千指一一麻中蓬朝參月破牖暮請燈在籠坐令萬折
異沛然俱向東緣契乃如此想見圭璧叢胡為特垂手
千里尋龐公龐公無伎倆只這是家風復如多聞師亦
在兜率宫人間最勝處何必顔如童會當謝朝謁爛漫
游無窮
寄何德固
元豐初得君賜袍色可摘雍容戎馬間爽氣凌秀色十
年不相逢頷鬚已有白京塵化人衣歲月動阻隔夏屋
如深山排日許連席坐中多可人一笑每墮幘人皆指
為誇我輩日所惜于今已三見爽氣若初得同言胡乃
爾前致作嬌客邊城久不雨旱氣幾爍石俯仰數刻間
咫尺便南北寄聲不敢輒問訊莫我獲但問深閉門䲭
坐較定力雙林舊家風龐老真消息莫作分别想認子
却為賊造門會有日聊復銛戈戟凖擬詰朝見無或但
堅壁
燕子和韻
依依梁間燕終日密相對本不欲爾期何為尚此會得
非緣所遭又恐意有在飛來復飛來好語如湍瀨我亦
強維縶爾豈知向背萬事杳靄間一笑沉吟外玄妙第
一義為爾降障礙卷簾見天下始信物有大
次韻方叔晩過湖上時積雨新霽夜色如晝傳
聞余有興元之命
釃水投過日佳思生襟裳緬懷江上笛相游共胡牀星
月弄疎明草木來遠香所得亦餉爾端能謝炎凉
方叔并用前韻復繼之
蕭然傲環堵心性嬾衣裳匝坐定何許井井書滿牀我
每不欲去鼻觀無盡香未始有寒暑彼哉自炎凉
句容澄上人羣玉軒求詩
日日不離山愛山終不厭因地端有來及此若尚欠當
軒出巑岏昏膜遽效砭枝撐簷楹窄明滅煙雲暫幽禽
時一鳴隱約隔天塹早聞羣玉峰世境未易占却應三
昧力易致兹可騐便擬絶高深兩足恐不贍幻化浪攀
緣膠擾窘囊檻會須揖清風方暑對枕簟
送忠禪老詣徑山請普覺住天寧萬夀新刹
我初遊叢林得人如滿月細披雲霧間桂影若可掇旋
轉二十年相半分會别暮途喜可掬妙語等冰雪告我
第一義光豔忽振發老魔俱辟易善類隨擊拂是真萬
里足一舉安能輟徑山光暫韜夜氣尤昭徹異時摩聊
老薦藉意甚切子果識至人指顧石必裂出我連城珍
郊廟冠前列無令刖足翁二獻文為拙
因服藥飲酒一盞
東坡在黃州飲酒只飲濕我今又過之釃漿如虀汁平
生不喜酒興來且莫縶長虹偶爾放因復投一吸入口
舌欲脱下咽蟲爭泣熇熇腹將裂窣窣淚莫裛頑涎雜
血唾心悸如鼓集卓爾無一事荆棘強自入主人固好
飲宿興亦素緝如何似見毒使我臥復立彷徨日欲落
稍寬困眼澁夢覺天未明齒頰猶習習是邦居不非奈
此掩弗及昔聞禁酒國今見毒酒邑作歌寄一笑倦悶
聊救急
老杜槐葉冷淘句凡十人以君王納凉晩此味
亦時須得須字
百年觀不足一日樂有餘況兹夏日長而與君子俱號
呶謝呼笑談論皆詩書門外方爍石坐上如冰壺仰懷
冥冥鴻俯愧戢戢魚我老百不堪嗜好終蒲葅殷勤相
得心黃昏尚躊躇追隨自此始莫厭頻招呼何必得美
酒然後可將須
張聖行解官入京僚友餞别分韻勸酒得醇字
密雪不着地朔風煖如春天公豈無心慰此東歸人吾
人晩相投每見每更親踰年稻粱俱未覺旦暮頻欲識
分淺深蕩蕩風中雲問其美如何表裏無緇磷深湛子
雲默高廣太丘真汲汲惜日短奄兹奉離樽莫辭十分
斟酒薄情則醇庶幾一舉盡涇渭從此分萬里自咫尺
百歲均埃塵行人定向識他年期問津
常州感慈邦老相遇甚欵聊復申叙
十年不相見一見情愈親執手語半塞但覺頻沾巾别
來事多矣未易咫尺論感君冒雨歸知君意彌敦邀我
過其廬燈火如春深金碧炫境界怳然驚一新為我時
置浴仍為加柈飱止我腹中飢振我衣上塵何勞強剪
紙已復收斷魂添爐接䣛坐軟語尤殷勤閔我憂患餘
漂泊纔此身勸我葬且居生死相與鄰清晨陟高座四
衆如雲屯展轉叙契闊博辨河海翻句句不妄發信矣
靈巖孫歲暮能幾何繾綣誰我温非君美無度涇渭那
更分相期在來日擊節徒諄諄
子重相率遊任園
蹈雪入窈窕蓊蔚如深春左右無佳色老綠不改新小
愒茅茨下園翁叙慇懃主人謂此翁好事絶等倫飬生
惟飬花種種皆躬親每到二三月爛漫如錦茵問翁何
所有品目如何分翁云世間本搜採無遺根牡丹三萬
株兼取洛與陳芍藥揚州來密密攙魚鱗雜花極目是
浩不知涯津四序更代謝顔色常相因我適來非時猶
得聊逡巡約翁待花開許我論主賓
獨坐有懷張聖行王成伯偶讀摩詰詩因借其
韻
老鶴志千里候蟲戒三秋此理定如何宛在水中洲我
師南榮去生從知北游歲暮良鮮歡不如狐首丘寒燈
伴岑寂河漢忩間流緬懷雙白璧路斷水悠悠摩詰頗
解事好語供我求坐令不可遣奄然隨遇收歸程只旦
暮妙義思賡酬君謂我輩人吾匪斯人儔且將有限力
相與窮深幽
久旱湫舍殆不可遣免一夕雷雨忽作
半夜一濯雨斷夢失炎蒸汗甑不復鼓蚊雷為之停逡
巡萬竅號破忩風如傾絺帷強主宰庭砌已滿盈極護
老稚奔懽呼閭里情但覺萬里返浩蕩隨滄溟掠眼纔
閃爍劈耳俄掀轟豈暇計飄溺且護嬰兒驚小休月在
戶却視斗挂甍唧唧與啾啾次第先秋鳴粤從臘雪後
旱魃苦自明焦枯病三農芽田不滋榮隴畆半折裂几
席饒蠅䖟端若一大難眊焉猶宿酲點我讀書燈凉宵
聊與征庶几簡牘中暫寓蠻觸爭
姑溪居士後集卷七
