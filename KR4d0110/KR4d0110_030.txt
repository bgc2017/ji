姑溪居士前集卷三十
宋李之儀撰
手簡十三
與吳思道
改月伏惟起居佳勝久欲相欵到此遂獲自慰而累辱
見頋評詩論文偹盡相予之意既深開警又加知超然
特立不媿所聞為欽幸也方圖造謝遽被書問感佩無
已乍遠更新善自保護
又
佳詞尤長風味恨未得酬對也異時遇相知者時一出
碌碌輩妄自低昂適足取輕為累其諸皆望如此既荷
見察不罪潜昜
又
相别遠見改歲倦游落莫求深夜論詩清話展轉一時
之勝了不可得但常頌秀句以聳動吳越我輩中人爾
還家方數日多事未暇徧作書所以具問稍緩日来起
居復何似未獲尋舊夢以寄雅况區區徒知美才不即
相會為可嘆爾
又
别後多在道路故書問無從可致還家見儲子椿則聞
動止亦審書問常往来每荷存記便欲申叙兩經除席
哀苦無况加之在處疲曳稍休方覺如在醉夢間因而
不逮想見亮也比来詩句必愈工嘗作小詞否不妨傳
寄使頽隋得以擊節振起也故都春物漸侈登覽之勝
不與他處等定應不乏追隨吟嘯之適陋邦老病無異
凍蠅身世所值乃爾故人當為我一歎也
又
近耑遣人奉書常凂左右還家忽忽昜久然雨雪寒甚
意况不佳甚思前日會聚從容之適也于是遽枉書示
佩服盛義甚厚然不知前書何處留滯猶未達又恐今
日所貺倘不及爾乍晴可喜伏審侍奉起居萬福欲見
未可得音郵時有一接語之慰可無憚勞否浸暖千萬
加愛
又
相别將半年一向道路然勝處必奉思也到家則為亾
者作少佛事隨分牽迫數日前方因使奉書近来職事
必多休暇新詩佳闋想已盈篋時幸流布使我得拭目
為榮何慰如之逼節多故作書殊草略不盡鄙意當俟
後信
又
春間寓書爾後瘡瘍寒疾意外百色見窘幾與兹世冺
然况過從書問交馳之際哉然好音未嘗去耳懷思拳
拳略不間斷似非形迹所能疎密也忽披手示媿畏不
已伏審大暑侍奉佳勝感浣滋甚區區去此之念已久
荏苒至此寔自困耳今已有涯因幸便道少逢會晤之
慰尤非細事百冗殊不逮念
又
别来昏塞無一點佳况每逢来者道琢句愈工作字不
輟追襲某又朝夕往還談笑恨不得從容其間以奉勝
致但深慨歎纔解舟便獲展奉諸懇不復詳盡
又
近托楊元發奉書當徹左右相别忽復近一年雖有瞻
見之期蹭蹬輙未契向風可量傾跂秋高暑退日来起
居何似更十許日可以向懇尚幸披寫
又
鄙陋于作詩尤非所工推借過重率爾冒凟不謂厚意
遽勒之石苶焉非據反深奉玷之愧曲蒙摹印為寄加
之背軸精詣愈增愧惕比来夜凉燈火可親南禪軟語
展轉恍如到眼艤舟得地庶幾復有此幸也冗甚未暇
周悉瞻跂瞻跂
又
日者先蒙枉問告以圖舟之策尤佩相予之厚輒如所
命遂有可行之期感刻盖非急欲見我豈如是尤媿盛
眷為不昜當也並俟面謝
又
竊觀筆力愈勁麗欽歎不已新詩佳闋想朝夕于是咨
請有期豫劇欽仰
又
累承寵頋牽迫未果叩謝亦未能相從周旋邑邑常以
為懷也乍冷清晨伏惟起居佳勝辱手示感愧容再叩
之續奉聞而事極毫末但人各有所見也徐弟尤荷展
轉
與吳禹功主簿
伏蒙寵寄詩編讀之忽忽疑是貞元元和間人而抑揚
頓挫老眼為豁而不知首之屢肯也固非知音者乃辱
假借如此感刻豈昜披寫而珍藏為貴當與吳家共圖
不朽獲承下風已復累年早時周寓尺寸地自可朝夕
周旋而滯留今日遂有不及之嘆况瞻望數千百年後
論世而尚友哉收之桑榆仰賴俛應適營葺暑居叢冗
别當修染次瞻企瞻企
又
相得殆累年矣而漠然姑得于往来寒温間雖物色以
謂必有過人者而披寫投懷曾未得其一二也末路何
堪獲定于交游之後以其潦倒不振知自愛仰而已又
不知高明所以見寓者何如哉方相接時固平平不甚
欵密别後繾綣幾不相捨未知古人真能如是否其見
于傳記簡册中則滋有愧於不逮也冰雪不渝更期晚
節
又
累日幸相接竟不得少奉眷勤早来就别復不得一見
罔然無以為况向晚履况何似後當去此庶幾再来得
以展叙
又
采石之遇已成陳迹足為嘉話遂欲因之不輟交馳投
老何堪尚乘習氣之餘獲承超軼不謂初書已復齟齬
方且偵伺為問以就紬繹来問燦然何異金篦之刮膜
也已而趙君歸具能道動静亦聞遠涉衝冒嘗移疾少
日春物浸侈想見支頥吟諷日與融和為低昂拭目他
時竊深企向
又
流落累年邂逅官所寓然一番搶攘遠促異地竟不能
從容旦暮念之殊不知其味也論世尚友古人常想像
于數千百年之後所以見其傾慕金陵殆不容應接
日思復尋野舍之樂特未暇輟身以往咫尺勝晤方且
圖之初暄更希善愛
又
過歲更圖復去因入城一瞻見汩沒眼前殆不容撥置
感歎不已日来職事優簡新政定須情通祿仕固不期
此要亦常情低昂不得不爾也金陵略無可喜處窮目
力只了得人事俟少遣免即在治下庶幾得以展叙也
一事勢不得已輙具公文仍屬趙彦強面致
又
近别伏惟起居佳勝三日太平居三得展奉固足以為
感而一日病不能興一日登門不得見二者皆從容而
勢輙見奪極不滿意别来瞻跂尤不知所遣免日来大
暑履况何似咫尺未即會晤千萬加愛
又
比介還便作書適在紛擾中叙意疎略頗蒙俛察已否
忽忽遂涉暑候早圖登門今則難于道路定應未遷召
間能復見待乎欽跂欽跂專介枉教如對燕語恭審日
来侍奉起居佳勝佩服延挹彌激向慕其感不待言者
才高位下前人所難孰謂枳棘終能安鸞鳳之棲耶瞻
望軒展可量依向
又
近蒙專委迫行輟忙為對深恃惇愛亦審被差考試今
必已歸方春仍在下車之始政事一新人情孚洽體况
當復何如相見無所不宜坐贋多祉也才高器博信所
謂割鷄焉用牛刀隨遇低回少時即有遷召胡君遽歸
不欲無書其詳俟後記
又
數月来家私窘蹙哭泣未間而疾病隨之治死營生窮
于一力其勞弊搶攘殆不堪命非筆下所可形容惟見
者知焉頃辱慰問以故未即為訴想在深亮比来應物
養源發其緒餘已見於驚世絶俗之文而捐其土苴使
老安少懷凡託治下者靡不得其所欽慕有自来于是
尤劇傾遡少日或得躬叙繾綣向風不勝繫吝
又
不通門又復月餘時有人来頗能道比日動止殊慰馳
仰且審兼領理曹而推鞫甚多想勞區處有才為累平
昔所嘆也有以裕如也秋熱日来體况佳適不晚或得
會聚其諸非面不悉
又
新釀爊鵝皆村居所未嘗識忝冒珍貺固不皇而貪得
忘愧輒已祗捧獨未果一覬滿飲大嚼揮毫疾于驟雨
不勝繫詠之至
姑溪居士前集卷三十
