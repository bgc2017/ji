姑溪居士後集卷六
宋李之儀撰
古詩(五言)
赦到後雨遂大作
昨夜聞有赦今朝遂得雨天澤隨君恩一灑遍寰宇彼
玩尚逋誅吾土久未還皇靈實神謀剪復笑談間崢嶸
若化城掃蕩如破竹開田一百里得土千萬族不雨三
四月壠畆猶燒畬禱祈略無應居哭行嘆嗟豈知有此
待城就師振旅上不輟板築下不妨野處秋種蓋未晩
及此壯者歸懽呼各著業賣刀買耕犂山頭夜叱牛山
下婦亦斸老稚旦出耘勤勞莫歸宿待我土盡墾俟爾
日有餘歸來笑相向共樂生無虞又聞赦書中逋欠皆
除免更放一年租其細及移變天公因愛我吾君豈違
天乃知父子間事事必關連野人語可書使我喜不寐
誰謂彼無知况欲迷向背我歌本民言未愧中興詩聞
者足以戒可是轍趋時
端午睡起和韻
豈復記佳節飽食睡亭午雖不負此身倦聽亦良苦念
初入此門只作十日數那知如忍炎倏爾到角黍本非
來質秦蓋異行怨楚端為城旦拘獨與縲紲語深坑偶
未埋大鑊僅逃煑净持諸願力妙地叩初祖會當縱奔
鹿遂與搏猛虎蹇余愧平生何適非齟齬
大雨
向晩雲驟合雨點如車輪入夜勢轉暴對面語不聞初
疑坤軸裂漸覺河海翻傾注恣豪放溝瀆莫吐吞平地
忽五尺呼呌均四隣下堰上輙隙東塞西遽奔一身應
百給坐臥不得申旦自秉鍤刀彳亍意已昏念兹嗷嗷
農拱手過一春入夏又將半寸苖無宿根祈禱備衆伎
杳杳天九閽飢殍漫狼籍極目無煙村及此滂沛澤一
洗瘡痍㾗勞我敢有詞故喜氣已温置酒會賓客耕輟
翁語孫爾年非可期我責亦粗伸欲赴固踴躍感慨扄
重門
睡起
數日不吟語已覺舌本強熟處自難忘是乃真苦相簾
空睡起足物我兩俱喪舉頭見南山依舊秃相向解衣
遶屋行未巾已踉蹌翻書試遮眼一抺如白浪目足身
所先二者輒相抗生理從可知何用更惆悵獨有梁上
燕憐我本癡惷時時作好語似欲致勸奬見爾初銜泥
生子已頡頏而我猶未歸兹事固難諒安用苦烟塵
無勞獨悽愴俯仰即陳跡未易煩度量一樽試有求傳
來如鵲盎頓味毒酒酷猛釂投晩餉倦懷豈復有舌爛
腹斗漲抱薪救烈火自取將誰讓夜分方半生劣過逃
属纊
試郭底泉和韻
午睡不覺久起坐獨捫腹眊矂相苦魔眩瞀遂為族永
懷建溪春偶爾得藏畜品第雖非貂猶勝狗尾續虚堂
無纖塵百轉紛擊筑破碾頓愕眙屑紛隨輪蹙被褐而
懷璧凡眼真䙝凟聊資定碗黑豈待無托綠久聞城西
角有泉湛寒玉名因所居傳廉惠纔可僕殷勤持小罌
甘瑩來一掬蟹眼方轉旋色味相芬馥邇來棘荆生未
易梨栗熟一啜便超騰庾愁空萬斛
晩起和韻
今日起差晚持課幾到午飢飽雖難醫葷酒且入務脱
粟快一飯白眼視寰宇固知等浮沉要在極纖縷聒耳
林鳩嘷舉頭梁燕乳我亦盡輪回何必高下數緬懷故
山中泉石潄深塢萬壑響松風千巖澄月露胡為不歸
去乃與朱墨侣只記入門時未有還家路我生詎應爾
炳炳莫我顧彼心豈易同吾首莫易俯
讀淵明詩效其體十首
歲月忽云徂人事只如此胡不及此時斗酒勞隣里有
田半荒蕪有屋亦傾圮強顔賓客後畢竟如何爾
淵明棄官歸議者見各别去就須有名豈獨為卑䙝折
腰分當爾柴米豈無說舍彼而處此亦不苟自潔
扶疎草木長兹時豈無情未論身得去想像心已清童
山久不雨湯熟氣欝蒸遣懷一開卷便覺凉風生
操檄烏延府已復十五年年當三十餘事事隨精堅非
惟會興靈兼欲還幽燕誰知今白首獄吏輒差肩
晩來風稍回漸見布隂雲乘時得尺雨吾農實難勤不
願生邊地報施豈無因我雖不在事未能忘戚欣
用舍繫臨時金玉與蒿萊塵埃混瓦礫燔燎參樽罍何
云長興公陳迹獨歸來一跌竟不起念之有餘哀
我聞瘴癘地去者無生還吾凡三十口歸來盡頽顔死
生非人能得喪亦非天張毅與单豹要之皆偶然
朝從空儋出莫逐赬顔歸既謝爨無烟此外將何為堂
堂十六年子孫反無依莫作如是見隨遇聊差池
吾亦愛吾廬此亦未為得死即瘞路傍要是不免或隨
流認得性有念乃吾賊是以方丈間千偈終一默
吾友傅子淵每見常熙熙人固莫我高我固不人低問
其何因爾我蓋不自知孰為苐一義只此是菩提
烏牙義禪師退居金陵與予有都城之舊能詩
喜說修飬年七十餘貌類三四十許人以詩道
舊因次韻報之
幻化如空花建立等修竹四海不離身一笑長滿掬相
逢亦何有展轉猶所獨攀緣過九上圓頓繫一宿歲月
屈身臂到此非問卜心清聞妙香老句俱三復何當會
實際超然發吾覆未爾且逡巡更待梨早熟
五雲觀
五雲會中天衆山如朝宗相臣夙有約標神期此宫傍
有洞天接面直積金峰常言五百間斯地將修崇廢興
果冥符變化如雲龍緬懷祥符後天意固莫窮一言不
可復此興猶未終知國如知葬尤難邀此翁
崇夀宫梁昭明太子修行之地
鴻禧已不凡崇夀氣尤古經始天監謀餘力保大舉十
圍人何在烏鵲尚如覩井泉翳荆棘像設半塵土視今
猶視昔一笑纔仰俯有媿所坐峯安得參鶴羽
喜客泉
取逕輒林莽得地三尺餘名曰喜客泉客至如湧珠初
驚一穗起逡巡周四隅酌之甘勝醖瀹茗尤敷腴物理
不可詰感歎常躊躇于焉知福地未易世眼拘
撫掌泉
泓渟宿寒藻正占山一曲平時常湛然撫掌珠可掬喜
怒去千里氣類若相属如何輒示異乃爾分遲速霜風
鼓槖籥巖樹響絲竹語出若有荅路轉疑絶續幽尋力
恨短博採日苦促便擬寄無餘捨策遂留宿
白鶴觀
白鶴不復見荒臺煨燼餘昔時三茅君鶴駕常相於一
歲許一會此地幾其廬倏然自一境歴攬莫與俱兄弟
兩羽人玉骨太古鬚燒丹云未暇彈琴聊自娛日佇駕
鶴來夤緣參玉虚身世久已忘況復話里閭
九錫庵
強臣欲竊命九錫乃所僣奈何得道人亦復有此念是
非固不同等欲示其漸石地鑿龍趺穹載極該贍漫滅
半可讀以足表龜監名存物何在遺製不少欠帝意豈
無謂人事徒妄占何適非偶然隨遇始弛擔
華陽洞天
洞天名此山于此實第八東將秦嶽連西與岷峨軋磴
道端可通足亦若相戞我欲踵其武苔徑特見滑屢試
輒復却宛似物初遏周行半天下是等三四閱有無終
可疑雷同慙小黠退之固頡頑桃源蓋強說卒謂武陵
傳何殊眼着楔孔子亦獵較此理信難輟
玉簫庵今名天聖庵
白髮不我貸青山亦世情斧斤借羡力遂易當時名吹
簫人可想有念應難平從兹定相忘那更隨戲成松門
插天半竹逕梳晶熒所期茅茨永丹碧豈願營含悽振
落日拊事悲頽齡吾生儻與歸境界滋光明
陶隐居書堂
山雲自往來人事久蕭索誰為插小松記此常棲泊坡
陀披淺麓窈窕帶遠壑著書方呻吟誰與會所樂鸞凰
耿莫追歲月儼如昨隐約玉簫聲憔悴金匕藥風來萬
籟奏一笑竟難約尚友徒此心相期在寥廓
姑溪居士後集卷六
