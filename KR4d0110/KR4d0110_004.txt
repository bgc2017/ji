姑溪居士前集卷四
宋李之儀撰
律詩一
讀吳思道藏海詩集傚其體
唐末詩人自一家剪裁風月間鶯花憑陵墮緒篇篇勝
點綴餘妍字字斜遠水連天來怨笛爛霞烘日帶棲鴉
法書警句真如此流落桑榆重歎嗟
次韻東坡和滕希靖雪浪石詩(古詩見前卷)
平生所願識荆州别乘還容接勝流異日崩騰驚海面
新詩清絶似槎頭常嗟盛事千年隔誰謂餘光一旦收
便覺時源得三昧目中無復有全牛
次韻東坡還自嶺南
憑陵歲月固難堪食蘗多來味却甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢兩毿毿
寄邵暘叔發運
德門平昔仰高陽自是芝蘭根本香未許藩籬承妙晤
聊因文字借餘光艤舟月下逢桓守盤馬樓前見庾郎
冬杪相期定如約為君雲影認鸞凰
次韻東坡沉香石詩
海南枯朽插天長歲久峯巒帶蘚蒼變化那知斵山骨
儀刑空只在人腸幾因皦日疑䥴蠟試沃清泉覺弄香
切莫輕珉亡什襲須防偷眼誤摧剛
送曾端伯之官濟北
貂蟬七葉想前人四世三公表一門虎步龍驤推贊冊
瑤環瑜珥見旁孫琅琅廟器真無敵衮衮淮流信有源
敝帚不堪終舊物吐茵行欲奉餘尊
濟上閒居
閉閣焚香萬慮澄莫云身似打包僧功名了未榮三事
理性容先契一燈丹竈鶴歸休炷火茶甌客訪旋敲冰
倦來却有登臨興上徹層樓最上層
告别子通
之儀早從粹翁子權遊于門下實為舊物也而子通
之賢蓋願見者非一朝夕于是踰月既蒙分榻延挹
又獲旦暮親炙告别遽有期懷戀不能已小詩以致
感遇
謝庭蘭玉舊聞名早歲風流接二兄白璧無瑕尊士望
青雲有路藹鄉評簞瓢弗改真天樂簮紱相高半學生
授館不為經宿去知心黃憲異袁閎
和儲子椿竹
何物能令意灑然隂森常對出簷竿排槍立戟誰為況
招月吟風好細看幾度驚回窗下夢新來添得雨中寒
傷心不見東坡老縱有鵝溪下筆難
楚楚相親豈偶然依依隨處自成竿固應表見風塵外
莫作尋常草木看好事借名真有謂多言雖巧不能寒
相思乍可食無肉一日無君恰似難
和子椿七夕
何用封侯曲似鈎且將膚寸等岑樓佳時未用傾河鼓
爽氣先期勝蓐收月影正迷千古恨雨聲還助五更愁
王孫賞詠元無敵又見詩中第一流
題蘭臯
萬綠交隂别有天艤舟重到尚依然回頭白髮三千丈
倒指青編二十年賞詠未論臺閣舊維持今見子孫賢
何當(闕)披陳迹再把重衾託醉眠
戲子微兼次韻陳君俞寄題蘭臯
和風暖日作霜天冰雪相投豈偶然特枉新詩詠陳迹
便同佳趣賞當年學優曼倩三冬足才過荆州十部賢
為問醉衾應好在莫教癡望似蠶眠
題𧦬老小軒
高步毗廬頂上身旋開窗牖外風塵石菖蒲是從來友
龍焙茶為近日親不見同行木上座常留伴睡竹夫人
艱難歴盡無餘事問佛方知有此因
因過墳山齋僧值雪遂賦小詩
霜露悲傷老益增輒憑精意託真乘舞花忽報難遭瑞
佳氣冥符不盡燈薝葡園中紛一色兜羅世界結千層
五天應供非虛語從此雲頭日日升
送宣上人遊方
七軸蓮經誦已通定將何事作家風當知法界重重意
盡在雲遊步步中金臂見時猶是妄玉毫光處未為功
路頭全記文殊指須着工夫子細窮
次韻郭功甫從何守遊白雲寺
已仕因循已過三買田歸去不須參高明漸擬凌清漢
皎潔方知在碧潭試酌甘泉來覺晚已躋絶頂尚猶貪
便應從此都無事祇有君恩未報慚
題白紵山
回見黃梅雨後天烟林常在笑談邊早時欲到不自果
今日初來端有緣無復新聲傳玉齒空餘殘照滿金田
不知誰是雲霞侣聊揖高風一悵然
石端若以朱絲欄見邀作而偶失所在久方得
之喜而賦詩寄丁希韓因以見及遂申前志次
韻
斷雁沈蹤共倚欄定應齊客解偷關忽驚遼鶴排空至
何啻廉珠昨夜還假寵已慚名下誤強顔終愧筆頭慳
江流有盡情無盡須把高風付子山
再領玉局昔東坡翰林作詩送戴蒙有玉局他
年第幾人之句後自嶺外歸遂領玉局予復官
亦得之坡今亡矣悵然有懷
東坡因地夙相親玉局終為繼戴人禄仕豈知承末軌
恩光又許襲前塵青蝇附驥元非援白玉無瑕晚更真
泉下有靈應首肯不隨凡劣易緇磷
次韻葛大川喜王君相過并寄吳思道
君恩曾未報纖埃倦緒淹時鬱不開高義不忘轅下舊
好音常自日邊來欣逢雅好非空至頓感陽春泛酒迴
早晩退朝紅蘂下細談陳迹共餘杯
吕吉甫第乃謝鎮西故居中間常為佛刹而雙
檜則舊物也劉夢得有詩因賦其韻
故國悲涼古木竒勢分庭下蔚相差霜根半露出林虎
晝影全舒破賊旗寶界曾迴鋪地色節旄還映插雲枝
劉郎風韻知難敵儒帥端能表異時
題張湛然兄弟所居壁時謁之不見
樂全老子如星日真一仙人似鳳鸞早歲光明均照耀
異時文彩避高寒低回氣類追千劫邂逅風流得二難
環堵蕭然清徹骨却疑深雪卧袁安(湛然乃安道之孫)
李去言相别二年忽得書知在吳中答書偶成
宦路相逢一笑休共知身世兩虛舟楚材有用誰青眼
趙將無功枉白頭會見姓名通北闕何妨風韻冠南州
求田接武如鳬鷖只欠元龍百尺樓
與珪元白相别之次日大雪火邊有懷其人
上人偶作十日留才别便覺如三秋應覺擁爐華藏客
不知對雪姑溪愁清詩字字吟可老冷日愔愔誰見投
媿我霜髯不用剪寒灰撥盡欲何求
次儲子椿金陵作别韻
千里波濤一葉中急難平日但聞風自非積習有天得
那復間關特地同樂事放懷須命酒生涯何處不飄蓬
先歸只作尋常别切莫樽前感斷鴻
又次子椿同君俞三詩
倦途回首已無牛獨向田間涉早秋倚仗固知同失馬
攀援猶恐昧操舟漸逢陌上相推醉尚有空中未下鷗
可是道邊無葬地肯將身世曲如鈎
西來不復見青牛問遍生涯兩鬢秋但受郢人夸鼻斵
豈知蒙叟是腰舟柱頭寂寞千年鶴波面分明一點鷗
不向虛中問消息磻溪終老但垂鈎
隱隱山林似卧牛紛紛䥥擔喜逢秋虛名漫託三春柳
實際須歸萬斛舟未信此生真野馬且將餘日寄江鷗
﨑嶇精衞人空笑終恐長鯨上直鈎
次韻子椿金陵相會詩
濛濛小雨落征帆漠漠烟雲遠近山屬意幾回真入夢
欲來常恨澁如灣家程豈復嗟留滯物外何妨且往還
便恐都人入圖畫却應難寫是高閒
次韻子椿遊雨花臺同長老德正
勝遊自有經年約佳客難同信步來無復風烟翳寒日
漸催花柳映高臺雲光故事空陳迹玉樹遺音失舊哀
今昔循環等相視欲尋歸路更遲回
又次莊居見貽佳什
茫茫巨浸託船歸風不充帆氣易衰猶喜歲寒逢逆旅
不將人事異當時從他老去知何用由是終焉豈自遺
獨有東阡南陌意莫辭扶杖數相期
姑溪居士前集卷四
