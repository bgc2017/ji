姑溪居士前集卷十三
宋李之儀撰
表
代人賀德音表
上帝降康已胙無疆之址大君有命俄覃在宥之仁精
誠已格於天人德澤遂均於動植(中賀)竊以視民如傷
則纖悉畢煩於一覧舍己從衆則勤勞兼任於人難既
思慮之弗忘故節宣之或爽皇天后土灼知宵旰之所
因珍劑妙工為得晨昏而促效不更累日遽已親朝噓
枯吹生大布風霆之令滌瑕蕩垢一新雨露之恩歡忻
雖阻於周行抃蹈實同於蠢類恭惟皇帝陛下平恕御
下清明在躬發揮累聖以收功度越百王而圖治幸今
親覩亘古未逢自然恊氣之符致滋勿藥之喜仰惟魏
闕愈知舜日之明嘉與邦人載效華封之祝
代人賀正表
端辰謹始盛典正容表萬里之咸寧肅羣工而在御榮
敷動植慶浃華夷(中賀)恭惟皇帝陛下六藝之宗百世
所俟潤色大成之業發揮遹駿之聲故於會圖籍之朝
而乃修禮樂之事景風適應方蟄戸之回春黼座中嚴
燦繁星之拱極非特知天子之貴於是識聖人之時就
日瞻堯已幸躋仁而共域同心戴舜更期保夀於無疆
臣偶假麾符阻趨軒陛嘉與肖翹之類交深忭舞之誠
代人賀聖節表
惟天降命為民作君式屆令辰挺生元聖瞻重瞳於舜
日想盛禮於漢廷謳歌蚤恊於當時夷夏同傾於此日
恭惟皇帝陛下仁舒化國道御時龍如大川之方增出
庶物而獨運善述寧豐之典則久符堯禹之安榮故能
廣文王遹駿之聲偹既醉太平之福卜年過歷保夀無
疆臣嘗忝從班適叨帥節賴一人之慶方均被於羣黎
上萬年之觴阻進陪於列辟但同華祝遥慶嵩呼
代范忠宣公遺表
生也有涯難逃定數死之將至願畢餘忠輒留垂盡之
期仰凟蓋高之聽(中謝)伏念臣賦性拙直禀生艱危忠
孝雖得之家傳利害率同於己欲未始苟作以干譽不
敢患得以營私蓋嘗先天下之憂期不負聖人之學此
先臣所以教子而微臣資以事君粤自治平擢為御史
繼逢神考進列諫垣荏苒五十二年首尾四十六任分
符擁節持槖守邊晩叨密宥之求再席鈞衡之任遇事
輒發曾不頋身因時有為止欲及物因知盈滿之當戒
弗思禍釁之陰兼萬里風濤僅脱江魚之腹三山瘴癘
幾從山鬼之遊忽逢睿聖之臨朝首及纖芥之舊物復
官易地遣使宣恩而臣目已不明無復仰瞻於舜日身
猶可免或能親奉於堯年豈事理之能諧果神眀之見
嗇未獲九重之入覲卒然四體之不隨空慚田畆之還
上負乾坤之造猶能強親藥石貪戀歲時儻粗釋於沈
迷或稍舒於報效今則膏肓已逼氣息僅存泉路非遥
聖時永隔恐叩閽之靡及雖結草以何為是以假漏偷
生刳心瀝懇庶皇慈之俯鑒亮愚意之無他臣若不言
死有餘恨伏望皇帝陛下清心寡欲約已便民逹孝道
於精微擴仁心於廣遠深絶朋黨之論詳察邪正之歸
搜抉幽隠以盡人材屏斥竒巧以厚風俗愛惜生靈而
無輕議邊事包容狂直而無易逐言官若宣仁之誣謗
未明致保佑之憂勤不顯本權臣務快其私忿非泰陵
實謂之當然以至未寬流人之往愆悉以赦恩而特叙
尚使存沒猶汚瑖疵又復未解疆場之嚴遂空帑藏之
積有城必守得地難畊凡此數端願留聖念無令後患
常軫淵衷臣所惜者陛下上聖之資臣所愛者宗社無
疆之業苟斯言之可採則雖死而猶生淚盡辭窮形留
神往
啟
賀致政太傅
伏審寵辭宰鉉榮陟公槐從優佚於燕申稱褒榮之典
策式揚大號允服輿情竊以經為帝師而輔太平之基
行應世表而全廉尚之節載籍所紀振古罕傳都門祖
二疏之行功名孰見昌黎賢佐臣之去體貎未隆又曷
若伊尹致堯舜之君告歸於亳周公成文武之事請老
於豐兹大臣出處之遠猷實逹人止足之高致恭惟致
政太傅相公受天間氣為國元臣德茂典型智周體用
蚤由舊學夹聖日於虞淵進秉鴻鈞調化元於商鼎泰
山北斗雅望素高崑玉秋霜清標可仰幸功成名遂之
遇激頑廉懦立之心神明相其夀考華夷想其風采大
雅卓爾榮觀超然某假守江濱竊依鈞芘徒劇向風之
慕阻修擁篲之誠屬炎景之屆辰蘄天俔之多祉
賀樞相轉官
恭審孚號揚廷策勲錫命巖瞻胥悦燕賀均驩竊以國
家發政施仁均布蓼蕭之澤修文偃武一陶行葦之風
豈險固之是圖偶關防之弗戒蕞爾蟻聚肆彼狼貪上
軫淵衷僉言謀帥靈旗直指過者化而存者神廟筭出
竒戰必勝而攻必取爰整鷹揚之旅坐觀鼠技之窮雪
見晛而曰消竹迎刅而自解迅驅雷電誰當赫赫之王
師生致渠魁豈漏恢恢之天網帶礪益壯衮繡有輝恭
惟樞密相公藴命世之宏材韜經邦之遠略敦詩書德
義之本密告嘉猷兼將相威儀之多式昭異數挺忠誠
以許國運精神而折衝勲德俱高邦家永賴用錫爾祉
召公揚江漢之休惟斷乃成裴相建淮蔡之績某偹員
遠部竊仰焚躔欣聞七德之定功共慶萬邦之為憲
賀樞密太宰
伏審寵膺帝制正領樞廷渙號式頒師言允恊恭惟樞
密太宰相公學通精藴才贍經綸衮衣繡裳久繫巖瞻
之重高牙大纛夙嚴閫寄之威遂膺夢卜之求入搃謀
猷之要文武是憲允為百辟之師將相多儀實作萬邦
之屏折衝帷幄論道廟堂俾庶物各遂其生無匹夫不
獲其所某希風有素依厦實深雖叱馭以驅馳尚據鞍
而矍鑠逖聞除命倍切驩悰
賀運使大卿轉官賜金紫
伏審光膺宸命峻陟華資煥然章綬之便蕃穆若絲綸
之褒拂凡蒙庇賴實倍欣愉恭惟運使大卿嶽降時才
天生良佐騫翔棘寺綽著聲猶搃領漕臺獨高籌畫不
絶粮道如見錢流洊被渙恩榮加晉錫德可久而業可
大自結主知衣之美而佩之光允符輿議佇聞降召亟
踐禁嚴某代匱下僚久依属部未展望塵之拜已馳賀
厦之誠
謝發解舉人
頒貽瑰瑋光賁衡茒載佩謙冲罙深感戢伏以先輩道
惟務本學必逢源廣坐劇談固已折經生之角運斤善
斵蓋嘗汗巧匠之顔挾萬選萬中之文勵一飛一鳴之
志登龍好語方傾耳以聽之晝錦言歸更拭目於觀者
任河中府萬全縣令謝太守舉
雪見晛而自消魚隨陽而必躍蓋公明而仁恕俾惡沮
而善揚輒傾悃誠上黷嚴聽伏念某學慙製錦政謝割
雞第知王事之勤勞寧恤衆情之翕訿卓茂廢置嘗貽
笑於密人子産章程亦見譏於鄭國矧兹綿簿驟領劇
煩才既無長性多忤物孰能飯蔬而無怨固多射影以
司(闕)利舌如刀斐辭若錦原其所自請試叙陳大姓強
宗挾門資以凌貧弱假衣詭辨託儒名而蔑善良外則
遊談過客之邀需下則浮惰末業之縱慱一切杜絶俾
迪規繩非曰能之蓋其職也然寒鄉寡與弱植易扶投
杼可虞市虎足畏儻非特逹之眷孰推芘覆之仁伏惟
知府待制盛德兼容華(闕)慱照菲葑不遺於下體荼苦
必察於人言薦禰之章已蒙提掖與點之志不替初終
某敢不銘嘉惠於肌膚書格言於紳帶勉聽驅策用荅
生成
謝郭樞密
一麾出守慚應變之非長千室鳴絃藹餘風之未遠有
規於前者必隨於後圖政於舊者當告於新仰黷高明
輒伸悃素恭惟樞密大中學探性妙識造覺先仁也柔
而義也剛直其内而方其外至誠格物踵尚父之風猷
遺澤在民樂細侯之惠化首燕臺之衆俊揭漢鑒之高
標左掖南臺踐揚滋久北門東馬敷納居多粤自出殿
大邦逢時多故惟蕃垣屏翰之重寄資爪牙心膂之元
臣扞禦寔勤寇攘遠屏眷滋潛邸之舊簡於側席之求
俄名節之促臨慶繡裳之入覲某迂疎無取矜式有依
丁兹報政之初採於遺老之誦汰礫在後徒勞拊字之
循循着鞭已先景仰聲光之赫赫馳詠良劇罔既敷宣
回賀新及第
被恩北闕擢第南宫凡與交游舉增慶慰伏惟新恩宣
德才當數面筆掃千軍早歲飛聲頭角已竦於同隊青
春射策文章果中於甲科愧賀牘之未遑辱高文之先
及銘懷感篆幅楮奚陳
姑溪居士前集卷十三
