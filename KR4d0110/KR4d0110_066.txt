姑溪居士後集卷十六
宋李之儀撰
手簡
與王樂道工部
皇恐上啓樂道知府鈐轄工部盛暑恭惟鈴閣燕休尊
體動止萬福流落衰緒竊借光明苟安氣類之末尚窘
異地未有親依之幸眷言欣慕實在疇昔而強毅篤實
上極墳典旁綜該載如探肘後物亹亹符契以達于論
辨参決之際雖劉向揚雄號為深博度長絜大其在下
風亦久矣顧所期之如是乃一識面猶不可得則蹇薄
何堪分同腐草以死興言至此悵然不知門第越在數
千里之外也何時竟席鄙志向往尤不能已
又
自獲通問記室遂欲接武申叙時冀参承之慰家難之
際養生所資萃于一力而待哺之急舉在太平奔走飢
寒之水火不知風濤鞍馬之勞者累年於兹用是素計
不復少振漸復所期但深愧訟專介戾止恭被翰墨之
賜惇厚深密真有意于推挽殆將于進交遊之後感復
繾綣但有其愧而未知所負荷也庶幾附驥尾託騰驤
之便萬世之下不失附見之幸臨筆倍劇傾溯
又
碌碌既不得申記府之問日幸遷召舟行便道獲承欵
席伏讀來誨乃審受代不晚徑由陸裝以趨陛對此志
又阻其懷可知婆娑魚鳥之鄉今已老矣杳未有参見
之涯歸之報地尤劇喟咏然物育必至亦有時而不可
已則安知君子之庭無不肖之迹耶向風罔然病者之
側語其次復修染簡率之甚千萬加亮
又
積釁蒙罰禍延長子老境孤露尤覺其酷日者聞其補
吏節下不獨驅策是依而動容周旋得所矜式求之昔
人不待易地而劇被至教其幸遇豈易得哉旁暨衰晚
資其寓禄之便欽承旦暮則歸頌見畀之德日有羽翰
不傳之望一旦失之其味當不待講而後喻行閱歲矣
至今一念及之不覺酸鼻而天性之感乃其一也伏蒙
哀惻别紙慰藉仰銜勤欵哀毒滋甚孤遺逼歲方歸碎
小滿前生意不絶如綫七八日來又次孫得疾甚危上
報殊不逮意可量愧歎
又
伏承目疾頗為梗乃平日討閱之過中年已後理自應
爾然最難藥而北人嗜麵食江上卑濕下得如是老拙
比苦之固無平日之過特憂患悲惱所乘僅分三四分
物日虞其非也若稍近比當差勝椒與附子青鹽三物
尤佳嘗試之否又巴戟枸杞菊花亦古法也想已得之
又
久庇後塵尚未得一從披寫抑揚之奉然炳如星日常
在歸仰而滄溟之所納山岳之所容一介之微獲與棲
托亦不在衆人之後也翦焉異地日咄咄見逼則相期
之素定有周旋之遇巳否將來自是圖遂委於後緣所
害也悵然此懷何以為况春寒未解日來燕居尊履何
似造物者固有付予所得者自有定分而君子出處乃
系于一時之低昂要皆不在人爾竊計裕處有經日有
美况何時一笑以了也往未求之事向風可量依邑
又
自承歸闕遂還舊物屢欲修馳匆匆不逮久之聞倫
類中有所同異以至動握翻覆卒至投抒之疑初不
謂然既而果不我誑輙為之失聲愕眙罔然無以為言
也逮性之相見乃審超視廓容略不以毫髮經意薄禄
里居擁書自娛凜焉一方之所矜式欽慕有來于是尤
劇向往擾擾目前有亹亹黃卷中事要之是非曲直在
我則不妨稽念取舍使千萬世之後斷於一致而因以
垂不朽之勸沮渠不樂哉未有擊節承教之幸執筆增
吝
又
去夏意外驟來以至他州就對閱歲不得安居固自
貽然其說亦甚長一觸吏議不無流傳震駭嗟惋閔笑
之及其于門下則玷况多矣本不作竊禄計今遂一意
田畝間依稀優悠卒歲之適錙銖上下愈覺命輕而恩
重也但参侍益不可期其念宜何如哉尚冀糟粕形容
不間郵馹高明頗謂然否
又
比遂高志想只安汝陰舊居或謂將徙安(缺)墓之寄
即吾家也要之首丘之義終不可忘爾文周翰暫相從
必甚欵趙德麟亦聞生事稍不如舊復有出仕意審能
否苐恐未易出也叔弼止此叩天何及盛德之後乃爾
其竟有所負耶當在其後人也彦立明君爽蔚有典型
不相見十六年必甚進更在閭里先達君子勉成之爾
自餘故家風範固不乏每思相見其勝也
又
性之德愈修學愈進詞筆其緒餘而自可與前輩並驅
爭先矣鍾慶所貽與夫德履相踐固無可議特為高山
流水下倍增仰而萬里必知其窮盡者也過此一相見
遂約為宣城遊臘前已為之具行而輙為日前一事見
止聞侍下暫欲其歸將復來此亦決為宣城居日幸其
相欵也侍下固不乏人然水土相輝更能掇慰公衮之
同亦自不惡而淑私拳拳于是為重
又
得罪固荷寬典亦無足道者特介于一二非類適在居
處之地用是或與醖釀或接便觀望以徼其陋初不謂
人中乃有是等輩耶後福何可得而輙乘勢以逞非我
厄會與同未應至此見力圖他徙以避其穢度性之必
能詳悉佩服情炤因寄一歎
與王性之
六年南北聲問雖不乏于耳然志同氣合亦不待旦莫
諄諄乃能詳悉其如人各有所懷非促膝握手是非可
否之往來則渠激勵增益相投于莫逆之遇耶以故邑
邑常在左右常若有所負不圖便道遽叨少欵計所願
得於别後者固未能自慰但一見豁然如決積水于千
仞之上而注之廣莫野殆將何人以遏之則其為欣幸
可勝道哉既别則遂欲作書事至輙新勢不免改觀以
對適爾未及盖非獲已專介被問恭審日來起居佳勝
欽佩繾綣未易咫尺形容疇昔之所期者徒有愧于難
堪也引詠拳拳臨筆倍深約結
又
罪垢自汙有玷遊舊恩典過厚獲老丘園餘生幾何未
易負荷也但適有值一方之任事者早不測其着意一
旦借此以逞幾破我家固彼不類既有意又平日一嚬
笑皆在他人則爾後不得不慮其勢殆不容一日安此
徙居之心正如烈火順風而來逼又况冰玉欣慕之素
耶雖委一親戚至之初甚慨然比再遣人果決有報若
猶豫止候粗得一蔽風雨處即命途矣願親之切以日
為歲
又
改歲已兩月尚未及一通問不惟疎怠可愧而蹭蹬自
窘不應於左右如是向往之私兹劇繾綣雨甚加寒日
來恭惟動履清勝日前事尤如蝟毛然一力支持惟知
勉強以對而参承之計以故差池深有負于眷遇之素
也其諸非會晤不展臨紙倍增引詠
又
比奉問已三四日尚未知果得塵控巳否專介遽被手
筆委論勤欵如接更僕衰&KR1727;何堪晚得陪勝遊遂蒙相
期若昔之投分始終不渝猶金石交而每謂不足以負
荷乃于是真若他心通者得非誠意密契冥冥自有以
符之也佩服之深滋畏山壓繼而增鹽米亦聞公衮近
信高明行李既獲豫如而公衮亦旦夕可以相見喜慰
固不能勝而策之甚疎亦不為愧也
又
自有遷居之意宣城勝麗夢寐不捨尤盡見樽爼談笑
揮毫淩鑠朝夕雲煙杳藹之間而又人物相先後不減
東晉盛時未論得見之為榮遇而一念所及怳如仙去
方且力自策勉冀得於一兩月中不圖高明驟有行色
豈衰蹇不類造物者固不與之全耶良自感歎
又
比得之公衮乃審促歸甚至堅確雖妄意必從此來而
所聞程約近在半月日間公衮亦云此月十二三日可
復過此日夕企佇杳不得耗竊謂宜興金陵别有捷徑
恐公衮由之以歸而性之亦從此往矣亟作書并上尊
府書將專遣人持達邂逅涇縣有歸便頗的即以委之
定能不沈墜否拳拳系吝之私兹可量已
又
伏蒙寵示近詩開緘已如闇室得燈已而紬繹諷咏端
若驟出沸鼎中而清風四來醍醐甘露相繼沾沃也欽
承有自來至此尤覺逸駕愈遠而高步岌岌雲霄之上
矣追逐瞻望其何能及擊節之餘益歎勝流周旋妙悟
日有相契景向研味尤不能巳此亦以俗諦撥置不遣
輙時時自投僶俛方呻吟時似有可意處迨錄出則反
令人作惡固願求教匠手特以老倦勝染極艱徒有愧
于憂忘也
又
叔弼云亡固當致吊而彦立平日尤厚德麟雅好亦願
詳細作書周翰中間得一書未答蔡致君父子不止當
作書亦作答數書須積情意鋪叙力輙不逮更俟乘行
李未到間試勉強也
又
不作書咨候巳復踰月日計命途遂参武周旋之勝竟
為猥瑣憑淩而其勢無異拔山行止非吾所能及良自
喟嘆公衮莫夜過門如夢寐間青都紫府羽衣玉簡之
接所謂得纔數十語亹亹淪肌浹髓靡不使人心醉亦
無異寶笈珠囊中所紀而斗覺雲烟蓊蔚而來擁老境
何堪是殆一報緣地鼎焉遽有所期遇也侵尋所自來
固無功行可資特吾性之極力挽引乃兹玅契其為感
幸但深未易負荷之愧耳以故尤恨杖履回旋几爼雍
容可與同而輙自窘也春物爛發故都登攬是時桓謝
風流沈杜雅致参次先後以奉吟笑日來為况當復何
似或聞朝夕遂還侍下得是信罔然幾不知所遣既而
又聞涉秋復來則收之桑榆猶有後緣之托尚冀行李
順途庶諧一面之慰
姑溪居士後集卷十六
