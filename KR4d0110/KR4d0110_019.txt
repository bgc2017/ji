姑溪居士前集卷十九
宋李之儀撰
手簡二
與何給事
某為公家客久矣雍容談笑雖粗領風味獨未得于利
害之途盤旋多事之際心固疑之而誠或未盡傾向也
于是炳然乃知所疑為自失盖德度之接無不主于至
誠而加惠衰蹇迥出常矩古人謂感愧則有之知已則
未也不虞一旦兼獲蒙被而其自失者愈知為可愧矣
霜候盛寒恭惟台候起居萬福方遠參近更期以時保
練即慶遷擢
又
此來不謂已晩汲汲所役僅能襄事故早時所願得于
參承之日三分不及其一末路何堪廢于此念或不見
負今亦爾耳則其他可知不審高明亦知梗槩否浮雲
去來星日固在殊命之慶定在新正不妨激昂懽緒自
收未去之日爲邦人不可及之思也獨不果竟投勝韻
執筆惓惓
又
稍不獲瞻近懷詠高明尤甚平日冬候浸寒恭惟起居
佳勝衰晩待盡而已既遂參承之願則其諸一付度外
尚幸再約趨風以竟欵叩爾屬心門牆筆下何可見也
與楚守賈朝奉
託姻疇昔嘗謂淪落異地無復參承之幸遲暮何堪遽
在末軌欣佩固已不貲而歲晩相求可量欽系江上苦
寒履况當復何似借地為客咫尺即在要顯尚稽展晤
倍劇傾馳
又
日者馳控特未卜見錄已否書來惇敘流渥豈勝愧戢
里中人情易擾風物飯食粗如人意伏計坐嘯之餘居
有多樂老境何日獲從井上出遇庶幾政績超騰徑躋
華近而缺甃之間擊節為應也
與金馬部(中玉)
願親固久冗路低徊無階自達而復不當行李之便留
連鄙念盖不待說而後知也于是遂有參承之幸則疇
昔湮鬱殆將一洗無餘矣求之異時端若有數霜候早
寒棨戟閒關邇來不審尊體動止何似見上應恨相見
之晩斯民懷慕非一朝夕不妨就陞顯職暫為一方之
福雍容少日徑席華近以協僉言也區區尤劇欣跂
又
自承命下屢次屬邸吏候大旆所舍皆報以未得其詳
繼聞已赴汝隂即紛走介脩慶就問起居尋獲邸申方
知遂席新渥猶未諭取道之方今日覩公移乃知由亳
宿以赴國門竊計朝晚入覲徐卜所向區區上記淹遲
庶在矜惻
又
陕右古郡風物飲食皆可人意雖曰道御賓客多自城
外往來可想及者有數固左右即可之地而偃藩之勝
似亦少能過之者筆吏已遣接人并什物供帳等一一
如旨誨謹已嚴備為待矣州宅深覩老木頡頏相錯北
顧大河天下之絶觀也不妨暫快登覽之適遂還寵要
在人實為兼盡他有所戒敬服來命
又
日者得漕檄至長安既到而諸公皆並還矣遽承此委
欲訴以免不可得且不謂住此許久方其往尚有殘暑
凡禦冬之具皆不隨此已盛寒營葺不及甚以為懷大
旆之來非特邦人聳跂而愚者參承為至幸遂獲早歸
自是私分上一不易得之事伏望稍促行軒不勝朝夕
引詠
又
此距京西才數十里界候最為淺促凡事隣邑不相關
如大旆果欲少慰斯民之望敢期出郡之日豫戒邸吏
或隨行人急走一報州郡迎候自有常數不宜使之失
備且不及也惶恐
又
門中貴眷伏惟萬福今必同行矣東玉金玉想不輟通
問二舍各計安勝近皆相會已否容另附承動靜
又
近專遣人至京師上記竊計塵浼瞻望來旆我勞如何
適得報審將叩境上方此盛寒尊履佳勝諸懷非侍坐
不展遡風眷眷
又
承大旆已過國門日與斯民跂望玉趾掩回敬問盖不
豫知遠近皇恐不能堪亦望有以見亮苦寒伏惟步履
之餘尊候萬福諸所欲言略具前記要非促膝不展前
驅在吾眉睫間矣欣慰渠可名哉
又
方欲脩問專介遽被翰墨存拊愈厚感佩無已牙兵衛
從州郡常禮但愧遣行差緩爾或尚缺用當以見告應
命更佇委報
又
違去門下忽行役之拘不時上記亦意有以察其過而
懷詠眷存常在依邑臘寒比日不審尊候起居何似高
明豈今日持節明日擁旄者從容上前極口論天下事
使在廷聳然有疑得質遂皆信悉以席華近以慰一時
傾想而久未我契者顧豈遠哉修慶紬繹執筆敢吝
又
鄙拙早不如人蕭颯異時詎敢覬幸于知遇然往來伯
仲間亦久矣其如邂逅綵衣之餘猶記彷彿而契義自
求又將輾轉蒙冒迄未可得悵然此懷每懼終失孰謂
一見欣然遂叩資藉延揖之盛以所獲于動容周旋而
遺靈假寵之如此兹豈平平可見其盛遇耶至于尊俎
豐隆祖帳華茂傾一意于俯路而至巷無居人則剪焉
亦類其將何以為對歲晩致效幸或有得向風耿耿
又
迂拙背馳自干吏議到滿聞罷點尋欲洎家一面赴調
于法須候交代不免迤邐西來所至親舊留連又繼得
漕檄俾往長安凡四十日方到故復淹滯送還人不免
有妨差使恐悚無已不審雅眷能復矜照否然路中雖
苦寒顧恤亦備盡走失才數人耳代者在蜀中杳不聞
耗勢當春初或得就道此中與比近有幹委事敢幸不
外至祝至禱
又
陜原僚友多佳士水鏡固不能逃其如春首有將替及
垂成者不得不仰圖門下敢望留念吳節推真實有守
敏而能文以其直實故人少知者司理董君介廉強果
事多賴之二人乃將替者其他尚可有待于異日僭易
輾轉惶恐惶恐
又
違去麾戟遽復踰時歸計既爾蹭蹬又軍事擁來意况
實極惡有愧于牽窘書問不繼果信其如是哉春候寢
暄伏惟靜鎮之餘尊候動止萬福陳力四方使節少休
便當闊步華近尚爾低徊是豈在我有不及耶天人未
始相遠即慶褒異别對殊渥
又
願親固有日既幸資藉乃不得為從容計退訟歉然每
自日下來者皆能道經由瞻見比日起居之詳輒用為
慰區區代者不到四月中定獲參展未間更祈善衛
又
蒙約意亦忽忽每圖明窗軟火清坐相向閒作無我語
以披氛翳之梏定將早晚可遂也陜服號當路然事絶
簡應接亦稀少向上工夫能不退轉否
又
昨日侍坐不甚欵晩熱猶可畏勢難稍久然所得于盛
義亦多矣清晨恭惟尊履佳勝時序忽忽曝衣乞巧遽
見節物豈老境歲月易得然耶可喜亦可歎也早晩再
圖展近
與蕭季文知錄
比承當路或不相容不敢仰叩所自此者遂知朝論取
直公理終不能屈果有是證君子不苟避就又復時評
在已耶然則超然遠舉似亦無足猶豫要之待其至而
後動無自皎皎或取愧于從容也仰投氣類輒爾惜凂
當塗風物自可領略果不屑其陋則旦暮周旋私幸一
何多耶襄陽固不惡盖剽聞餘論故利害因得自警不
勝翹跂小兒官期未決亦欲月終遣行雖託庇不久要
亦資藉契好尤重攀緣之澤也偶作十餘書不暇謹悉
别圖申敘次
與彭丞
久不獲申致門下為力有限而所應不一忽忽易成荏
苒馳情眷舊未易咫尺可論也逼歲到家首辱流問所
以不相㤀之義尤見惇篤時序推遷恭審廬次支勝瞻
望一水未果躬叙其殷懇之深尚冀併得展盡向風惘
然
與孫知縣(希賢)
既不入城無緣瞻謁來者頗能道見恤之語感愧無踰
秋爽伏惟動履清勝旦夕遂歸系望軒屏倍深依向被
召北行庶幾迎謁
姑溪居士前集卷十九
