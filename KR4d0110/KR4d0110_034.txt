姑溪居士前集卷三十四
宋李之儀撰
手簡十七
與洪覺範
新正伏惟道履增勝世境所期敢伸善頌逼節自太平
葬事歸奉九月中所寄書恭審相府有請復見本来之
相過煩委諭固非所堪而致慶常短未免輙乘末軌要
之亦是幻中一事似可喜也書未得間邂逅入京之便
嘗草略布叙竊計發封不能無數爾日来為况復何似
自是稍安家居日得通問次瞻跂之勤臨紙自不能已
與明祖印
十年於此欲一到山中向爾蹭蹬况本分人在為其可
輙自緩邪以所期于目前猶有其數則妙晤周旋豈又
事得而計也每念及之罔然不忘其味窮臘氣候將變
庶幾春物爛發獲從候蟲時鳥飛鳴跳躍以乘物外之
樂前履新正不敢以俗禮自勉伏惟對時受慶
又
不相見動踰數月世路間如蜂窠蟻垤擾擾自營之不
暇雖道德高風不忘依詠而隨念有所形容則未嘗不
臨紙見奪浩然感嘆之不已也歲杪盛寒恭惟起居勝
常老境又添一歲輪迴亦是一事安得明空軟火從容
霜日以承解脫警策之晤繫仰拳拳非筆下可究適有
田間之行殊愧疎略
又
劬勞之日伏蒙示遺專委經䟽壽香時果曲形贊祝衰
晩何堪豈足辱記錄之如是至于親寓翰墨展轉資藉
祗奉增畏未知何以為稱也感激滋甚或云故事當屈
軒從一到州中審然遂得一面為慰書所不能載者當
幸披拂以竟
又
送石楠人回奉書計已塵凂漸有春色山中之樂如何
伏惟所履佳勝暫過湖州十日為歸期迤邐圖詣左右
次逼行草率至愧
又
晩来承訪别怱遽不獲究論入夜欲再奉晤雨大作跬
步亦艱殊悵仰也伏惟起居佳勝来日必不行當幸披
展繁昌雪五寸如到彼小缶分珍壓瘴疫乃一良藥也
凂凟為愧
與資福堂頭
頃蒙專介枉教巨軸累張率皆相期過情之語命剪焉
弗類未昜為據而欽承勤腆祗佩為愧道場日盛學者
至奔走天下而化蓁莽為兜率内宫是苟然者邪作禮
未涯日劇繫詠
又
伏聞一時勝流多會席下固知有以攝受而因緣至此
更復何求晉人彤弓玈矢不為有矣詎不諒哉欽嘆欽
嘆衰病涉秋稍能扶持但舉動未免須人故作客不無
過慮須更少日粗涉安健即圖一展奉次時不可失業
根奈何
又
麻紙之貺繼枉厚意然亦何用藉手之過又不敢不留
皇恐皇恐碑文背軸為竒莊嚴其飾而復脩以多本感
刻感刻茶匙乃缽囊舊物亦聞久而未識此則尤為珍
惠也
與珪首座
流落窮遠幾聞足音而喜高義鼎来已出度外而示出
定相不覺汗下從容促膝初不謂所得乃如是之富其
為欣幸未昜咫尺可論别後日期作書因循未逮專介
遽至累幅相先紬繹眷勤可量銘佩恭審涉夏以来動
履清勝裁報稽遲負愧何已想必諒其懈怠也
又
欽承以正坐元本分會中須其人當此位但極聳嘆政
兄日夕會聚其樂可涯以主人之賢而諸高德遂同一
席下而又有一時人物常與往還地當要衝戶外之屨
填委信心所廣是亦垂手方便漸冷稍安他佇面欵
又
日者不明巨浸一葦見臨時意所隆懷德滋重至于超
出世表寔相期于翰墨中則佛法人事一時俱了眷言
欣慕十日猶恨促别之遽也别来欲作書偶將有所適
故未暇及尚爾蹭蹬馳情可涯日来體况復何似咫尺
定將再有周旋之幸已否遡風耿耿
又
落莫忽類缺甃生涯苟為日復一日事耳鼎然相頋遂
得一快意於談笑文字之間久無是境界矣其慰忭宜
如何哉别後有雨雪懸知必届華藏欲圖修叙而不及
到家在何時斬新福地得吾人數君子相與表發天其
成就此地將邂逅崛起慰人望之深邪家居為况不佳
何時一笑周旋有間頻冀流問
又
昨日不堪欵然雪中無聊所得亦多矣早来為况何似
以病作都不曾周旋更俟齒疾稍瘳也少間且過此喫
麵比之天寧飵似差勝耳一笑睡不着和得張敏叔詩
漫錄呈冷金乃此紙也未砑白者尤佳乃小白者但不
精耳少間面奉
與政書記平叔
秋漸凉伏惟起居清勝中間專人至蒙惠書並見寄與
少馮佳篇感激厚惠無任愧服適以失一二十餘歲孫
子追念不能已正在衰荒中不能為答其後疾病相尋飲
食頓減加之遂涉暑候奄奄如泉下人亟欲牽強載叙
終不能如意但引睇傾懷慙負不暫釋爾計亦有以亮
之與世相忘久矣獨得於世外諸人不能捨去然倍衆
佛事因而體究歸宿乃是棄計亦覺境界頗熱非一世
所習而業報纏繞墮此機穽竟至不復出頭然不出頭
間輙時自懴悔作来世解脫之念其於妄言綺語游戲
所得姑用以排遣豈足為文文亦何名詩不圖流落為
作者之所收采如高明即叩作者之域何啻所願望不及
端如劉夢得序靈徹詩而錄其經来白馬寺僧到赤烏
年及青蠅為弔客黃犬附家書之句也未與元白相見
時得吾友已詳元白来即加詳滋恨未即周旋也要之
我輩相投固不待見見亦有其時得一念常在足以為
慰資福日来愈盛来者無不贊嘆修建漸完備此亦世
間世無足低昂惟不昜得者諸上善人俱會一處想像
斯語今達斯地苟病少間挐舟一昔便在目前但不使
作謝靈運幸甚
與崇因欽長老
張子偉来意斯人雅涉叢林又久在金陵必能深欵妙
晤比叩之輙云未始相及固已重嘆潜德不耀高出流
輩竊謂如此正宜抑揚末法紹興祖令閒中但自咄咄
辱来示方審果契私念正論所歸詎可回跂於必以力
勝者邪滋畏得之已晚而不果先事一致鄙勤也雄辨
堅力濟之以垂手不倦相見會下不異覺城東際真一
時盛事也未果修敬香火尤劇繫詠
又
屏處淹及閱歲初失咨承致先寵問雖重愧不敏而世
外高風尤及跂頌久之方克具記疎懶固不可錄亦方
時往来常檢以脫略然慙負眷懃未能遽至忘念也專
介被手墨亹亹數幅殆無一字虚設冰雪不渝倍深聳
慕大暑敬審日来道味增勝咫尺未有周旋之期臨筆
耿耿
又
到此數與天禧通慇懃亦常及叢林疇昔其報甚悉何
為輒遺吾兄雖不敏之責不可逃然天禧亦當分一半
伏讀来示栗然汗下金陵佳處想日有勝踐未果杖履
周旋庶幾翰墨塵迹時有一笑之地如何如何
又
麻紙新綿御米皆珍物也見遇如此被賜增感乍出世
應接處多荷煩致厚過寵愧戢愧戢
與天寧𧦬老
别後累作書纔一奉来貺然常聞動静知山居甚優裕
計書来不過如是而拳拳所系亦在此也伏審邇来體
况休勝老境不異平時報緣詎可逃哉姑兀兀待盡而
已乘興即遂瞻叩未間糠粕形容不妨一面之慰
與吉祥聰老
相别又復許日扶病還家至路西奉寄人所貺書存問
勤懇非慈敏故豈能如是伏審起居康勝春事舟車往
来正當盛時欽承遵化而藏輪聲不少輒亦福慧雙修
人事自相應耳過節或得瞻奉
與資福慈愛深禪師
伏承暫歸不得暇奉侍然本求脱離生厄于道如是迺
本分用心也禪師書中亦頗贊歎精進甚善甚善永至
又承書遂審體力佳健如聞非晩遊歴更宜子細只是
此事何須緊峭草鞋若疑情已脱直下便是道場所不
昜得者師資之地耳無由會晤傾繫傾繫
又
瞻望門地不忘歸向慈光所臨隨處蒙庇秋高伏惟起
居佳勝欲見未可得障礙自窘遡風增歎
姑溪居士前集卷三十四
