姑溪居士前集卷六
宋李之儀撰
律詩三(七言)
再次韻奉送禹欽且堅再來之約
涔涔梅雨漲江濱耿耿僧房借鉢人秀色驚回隨念到
孤懷贏得暫時新何妨一笑空諸有更覺三摩淨六塵
憂患年來倍傷感送君衰淚不容貧
相逢懷抱各全開蔚結才舒倏又來傾倒已辜將進酒
追隨休賦上林回臨分莫作楚愁歎故事須詢河朔杯
看取滁翁宜自警空將遺恨感蘇梅
襲前韻再簡少孫四首
由來氣類即天倫孰謂劉琨獨可人稍隔相從更無味
幾因拈起又還新席間誰致龍皮異雪裏常懷鶴羽塵
祗欲期君拾瑤草庾郎三韭未為貧
雪意埋雲蔚不開新春還傍故春來未堪骯髒倚門立
聊復差池接羽回得喪但知求失馬盛衰贏取付傳杯
風流二妙天憐我種玉秧中更插梅
子默清真本絶倫羊曇仍是箇中人林泉不作南風競
旗幟還因對壘新金鑛躍罏元有艷冰壺瑩月舊無塵
何妨再葺昆陽戰尋邑師行固不貧
記得金樽特地開舉頭新歲又重來銀潢已分經年隔
玉節猶期舊臘回千汲浪迷雲表夢百分愁寄燭殘杯
醉鄉誰謂無消息已覺歌聲傍落梅
次韻雪
臘日頻年未嘗雪今春雪與臘俱來暖歸白傅金蕉葉
寒逼温郎玉鏡臺幾處歡聲動絲竹一番佳思近離堆
新詩不以尋梅見萬里豐登氣已回
題張約之長春閣
江山信美亦人同寒暑隨時興易窮寓意果能超物境
養花長欲占春風何須戶外屨常滿自樂尊中酒不空
可笑道人猶有恨一番紅盡一番紅
後圃
鵓鳩呼婦天欲雨杏子退花鸎未雛庭前已覺綠半毯
酒面忽有紅雙鳬芳物戀客不忍去主人好賢誰復如
會應百歲享此樂何妨畫作重屏圖
寄題子椿野軒
江山秀氣表吾人輦下開軒得趣新不擬舊遊離几席
常令每況隔埃塵客來談笑無非楚紙上文章近過秦
分我一枝頻見約乘槎行欲問通津
避暑無地偶過君俞聊資華屋廣蔭以揖主人
之勝綢繆禮意遂至抵暮君俞有詩因次韻二
首
無功衞鶴偶乘軒虛暑從誰解倒懸頓覺御風凌絶境
似逢調瑟認華年回光已幸參東壁裂地何須得酒泉
自惜抑揚非瓦礫倦途終愧失陶甄
十輪揚惲舊軒軒四壁相如似磬懸豈謂投懷忘晩節
每容佳處共流年笑談璀璨風生坐輸墨縱横思湧泉
土苴固難重就器轉鈞尤幸識精甄
歸自錢塘伏蒙君俞特枉佳句欽歎不已聊賦
來韻
吳山陳迹已飛埃投老還驚病眼開似泛靈槎海邊去
却因華表鶴歸來情移客枕收殘夢恨着江梅戀故臺
便覺新篇資六翮飄飄真是子虛才
贈金陵榮天和
生涯已定不干時收拾工夫且作詩瀨水方來弔東野
同安初喜識丘遲兼將佛事資三昧又喜風騷出一支
投老相逢能幾許何堪得句每相期
劉君以地里之學各邂逅相遇求詩為别因賦
長句
久聞秘術獨超羣肯向青囊學景純解使山川如在掌
須知禍福不由人論功合附天仙籍底事猶隨客路塵
滿眼峯巒應有待何妨裁剪出精神
泊鎮客居傷春佳句輒賦元韻二首
休論莫莫與休休老眼逢春且暫留未必餘寒更能久
祇因殘蘂易為揉及時行樂何妨剩感物興懷漫自愁
南北生涯等羇旅定應無着是清流
紛紛到底不如休空把閒心見便留昨日白消行處去
今朝綠遍定誰揉且從寂滅翻千偈安用深湛詠四愁
我坐言多欲無語每慚佳思枉詩流
次韻夾竹桃花
料理愁懷落那邊桃花烘日竹含烟牆紅密約連昌曉
夏木深藏繡嶺天籃轝造門如會面漁舟失路想當年
因君詠出黃筌筆從此風光生彩牋(黃筌作夾竹桃花屏風東川西川節)
(度使廳皆有之筌今不在以真花片補其缺處幾不能辨枝上地下相契不差毫髮天下傳以為工)
次韻聞笛
涓涓水咽衆山泉隱隱雷驚二月天共喜春工能應候
方知節物似烹鮮倦途所欠無多子勝日相逢又一年
好是羣花應競發不須留待柳三眠
和郭功甫贈陳待制致仕二首
十年朝馬望前程晚作琳宮物外人徹骨清風真有韻
醉心常德本來淳新栽松菊開三徑舊檢方書備六陳
不是詩翁形美頌丹青難寫自由身
南北紛紛不覺塵鴛鴦湖水解留人乳浮香焙誰同試
螘泛家篘分外淳禪寂久因師粲可婚姻便可繼朱陳
莫從舊路尋歸夢占取東籬採菊身
和人三首
昂昂野鶴固難羣皎皎冰壺不受塵一笑每逢青眼舊
多情空愧白頭新西風未用高紈扇東道應容岸角巾
珍重長謠倚雲瑟瀟湘誰是賞音人
經年牢落别離羣凖擬歸來拂路塵妙語獨從書上得
歡悰猶欠坐中新頗聞洛下傳佳句更喜嵩陽識墊巾
幾欲軍門示巾幗老來猶更不如人
荆溪風物記當時吹絮河豚下箸遲綠滿金田朝應供
紅殘朱檻夜論詩幅巾已託遺民後杓柄猶懷象骨疑
早晩雲間見金臂空懸翠竹漫抽枝
次韻採蓮
聞道栽成十畝蓮便思挑出杖頭錢定知荇菜參差處
不是決明顔色鮮紅日半移芳草岸清歌低泛木蘭船
驚心未得同真賞空媿諸豪白玉篇
復次韻
國西華麗占池蓮曾記開樽奉賜錢幾欲漂流勞滯念
又驚紅綠映澄鮮主人無間容聮步勝日何妨更買船
滿挹香風振歸袂更煩佳思出新篇
幕府風流舊泛蓮裔孫家世掩青錢别開眼界霞爭爛
分得秋光菊未鮮燈陣有心欺醉帽珠盤何日瀉歸船
錦囊示我鏘金句空媿巴吟綴後篇
次韻子椿莊居述懷
偶因秋蘂記初春增損元無爾自貧病骨蕭條驚歲晚
新詩來往媿情親未應謝傅終垂涕誰為劉公是可人
艾火呻吟對搖落不堪庭草又還新
次韻早秋
衝衝時序一郵亭睡美從今氣不蒸便好心期金葉酒
乍驚夢在玉壺冰栽松種竹來三徑效策輸龜待十朋
百尺樓高誰與共倦途初喜接陳登
同子椿遊三品石詩井尋三閣故基久之因以
次韻
桑柘丘墟輦路長景陽依舊在山陽石標官品名常在
井記胭脂迹半荒吊古漫勞興感慨寄懷聊以共彷徉
相看等是未推枕何日同驚夢後梁
陪曾延之泛舟歴湖至苦竹寺次韻陳致君席
上所賦
已涼時節未霜前十里平湖共酒船巖岫湧寒清澈水
芰荷翻浪綠連天百年過眼真聊爾一笑投懷豈適然
獨有黃花似迴避定緣紅粉不能先
宿大乘贈祖燈
倦游知止未知還平日生涯只在山金碧喜逢雲外境
文章重見管中斑篆烟縈曉留無寐寶鐸吟風笑不閒
他日歸棲雖有地勝遊終寄夢魂間
姑溪居士前集卷六
