姑溪居士後集卷十四
宋李之儀撰
贊
觀世音贊
大慈大悲大威德補陀落山住孤絶三界輪迴苦熱惱
一聞我名便清涼名雖可聞見不得随所建立即如見
施者受者不退心常如心在光明裏
維摩居士贊
毗耶離城此去幾許一覩慈光如到其所八萬四千翻
風駕雨枯者即榮墮者斯舉周徧恒沙了無一語
慧嚴永長老贊
我昔同登法雲地道場不異耆闇山指出後身自在通
當日曾聞新受記秀眉眀目瓌色衣誰其寫成比丘相
只這便是紫金容在在處處咸恭敬
西庵琳老真贊
西庵老人誰不贊嘆東轍西蹊路頭坐斷維三昧力化
身千百北雨南雲青天霹靂豈待形容何處不見須知
閙市裏便是百草頭薦
常州薦福琄老真贊(院有梅甚古)
無形而襲人之鼻者香不謀而同人之舌者名名因香
而及遠香因名而有聲然則紅梅老子固如是乎投闇
即闇投明即明隨波逐浪應物觀形夫是之謂驢手佛
脚而真得無學於保寧者也
雲門大師真贊
織得蒲鞋無脚著大雪漫山却伸脚嬲人枉了三則語
傳家只用一字錯至今兒孫滿天下伸頭縮頭如鸛鶴
捩轉嘴面有商量學得馬騎被驢撲
雪峰真贊
衮毬輸了一隻脚荅語失了一隻眼却將兩隻殺人手
不妨撈蝦只摸蜆踏翻松子月是誰撞破烟樓如掣電
樹倒藤枯笑呵呵春光更覺家家遍
晦堂寶覺真贊
不勉而中不思而得從容中道是為極則胡來胡現漢
來漢現隨所運用莫非方便在邇求遠知深昧淺頭上
安頭以口為眼以相而現略無異同一有所叩則猶撞
鐘緣不我契漫爾形容稽首導師如日方中
李太白贊
龍不可收虎不可縛矯矯世路彼自清濁醉遣脫鞾孰
貴孰賤弄月滄波萬頃一線圖畫如好雖曰糟粕對之
超然鯨尾欲捉
姑溪自贊
蒿目以遊千世鐵心以踐其志有時端委以即事忽爾
賣針而買醉豈所謂逆行順行莫測者歟盖得之自是
不得是以聽天命而已
又
偶乘扁舟一日千里若遇勝境終年不移故能屈御手
調羹而親餉命力士脫鞾而不疑予私淑諸人也故欲
與之同歸鴉然于腮而不售羊然遶領而猶癡人固欲
其售爾謂之癡也予方遊戲以隨時
李伯時畫姑溪濯足圖贊
濯余足兮寒泉振余衣兮古丘洞胸中之滯礙眇雲散
而水流識此行之非禍乃造物之予休
董曼老畫姑溪贊
野老形容公子刷研謂俗則數珠掛于臂上謂僧則髭
鬚滿于頷下以我為牛則為之牛以我為馬則為之馬
不妨隨俗流通何必分真辨假
李伯時畫馬贊
飲不以鼻投不以趾雖夢亦然理自應爾吾師東坡嘗
有是語天機所同惟伯時父東坡形容伯時位置曹韓
少陵俱落第二吾私淑諸恨隔九泉筆頭落處幾至澘
然
銘
歙硯銘
琢玉得月惟點之珍洞路下求匪人能因謂物必致有
燥有潤一槩之墨其質始信彬彬惟覺用發其藏文心
繡口波瀾焜煌無窘方習無衂所長物與人俱靈璧之
張
當塗硯銘
青山之英采石之靈上淩汗漫下為堅青磨礲八極色
容四溟爛若星日隠然雷霆揮灑之餘沾丐後生永寶
用之尺璧可輕
丁希韓圓硯銘
潤如玉圓如盤水以鼎足貯之孔安爾書鍾王爾文揚
韓濡毫其間弗盖爾顔
寧先凝福院鐘銘
於皇惟覺務施之博肆及大聲以時而作靡昏不驚無
隠不擢一聞其舉振滌踴躍猶闇逢燈如病得藥下徹
幽冥旁周廣莫濬哲吾君乃眷忠恪薦之焚條爰命槖
籥肇自尚方表以傑閣念往既深圖今尤卓去識弗昧
孝思永托普暨有情同資利樂
廬山承天羅漢院第九代南禪師塔銘
師一日晚沐浴次日早更衣升座白衆既歸方丈即跏
趺而逝其語有倒騎鐵馬逆上須彌踏破虛空不留朕
迹之句實紹聖元年三月二十四日也時氣候早熱居
五日乃就木儼如平時傳聞四方為宗門希有之事異
時師友人上饒子章過余于京師與之遊久且相好也
有間出其所述師出處經行大略示余余讀而壯之兹
恨師不得而見也已而從余求銘將刻之石以詔未來
之日嗚呼師既不得而見矣其示寂之際能結信心者
如此其住世抑揚者又如此余銘其可辭耶師諱系南
汀州長汀人姓張氏甫十歲告其親願從學佛者遊久
之方得請既去凡三年不歸其親思之因攜酒饌就見
命其師同饗師怒亟請徹去曰汙衊伽藍罪入無間親
與其師皆有愧色其後偶庭下初植栢秀茂可愛師以
一頌示其師師始異之遂不復以世諦事累師尋得度
受具戒嘗與其屬海評營所事忽流涕語評曰吾佛有
出世玅法而我與若反局促于名相間不求自利利他
以遶究竟斯有負于一報身矣乃相與偏參善知識初
見開元潭又見隆慶間仰山偉三人者一時之所臻凑
皆謂法師器也雖降意延挹而師終不契獨于開元賦
中秋月頌會中有百餘衆悉為之歛袵晚遊湖湘入道
林元祐之室然得密符心印自是不復遠矣祐遷羅漢
師超據第一座祐命立僧就學者日盛祐退席師遂繼
之時年三十有九(缺)年學者至頃東南又以其餘力
揀(缺)陋若未及者皆一新之夀四十有五僧臘二十
(缺)奉金身建塔于院之西昔師與海評(缺)遊歴同
院惠深者夢二大蛇一角黑章長各數丈遶院三匝騰
躍而去黎明師與評别深以所夢告且屬之曰二子善
護持他日吾門龍象也後評住開元與師相鄰俱得名
叢林間號廬山二龍云
銘曰作如是因得如是果只如是行成如是事于大摠
持證如是義不漏絲毫不落第二亘古亘今普天匝地
若乃動作不雜紛碎所以倒騎鐵馬逆上須彌踏破虚
空不留朕迹嗚呼如是如是
姑溪居士後集卷十四
