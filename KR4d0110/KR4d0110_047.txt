姑溪居士前集卷四十七
宋李之儀撰
詞曲
減字木蘭花
隄長春晩冉冉渾如雲外見欲語無門略許鶯聲隔岸
聞錦屏綉幌猶待歸來留一餉何事遲遲直恐遊絲
惹住伊
又(次韵陳瑩中題韋深道獨樂堂)
瑩中詞云世間拘礙人不堪時渠不改古有斯人千
載誰能繼後塵春風入手樂事自應隨處有與衆
怡怡何似幽居獨樂時
觸塗是礙一任浮沉何必改有個人人自說居塵不染
塵漫誇千手千物執持都是有氣候融怡看取青天
白日時
又(次韵陳瑩中題深道寄傲軒)
瑩中詞云結廬人境萬事醉来都不醒鳥倦雲飛兩
得無心總是歸古人逝矣舊日南窗何處是莫負
青春即是昇平寄傲人
莫非魔境強向中間談獨醒一葉殘飛便覺年華太早
歸醉將何去認着依前還不是虚過今春有愧科名
得意人
又(得金陵報喜甚從趙景修借酒)
揉花摧柳一夜隂風幾破牖平曉無雲依舊光明一片
春掀衣起走欲助喜歡須是酒惆悵空樽擬就王孫
借十分
天門謠(次韻賀方回登采石娥眉亭)
方回詞云牛渚天門險限南北七䧺豪占清霧斂與
閒人登覽待月上潮平波灔灔寒管輕吹新阿濫
風滿檻歴歴數西州更點
天塹休論險盡遠目與天俱占山水斂稱霜晴披覽
正風靜雲閒平㶑灔想見高吟名不濫頻扣檻杳杳落
沙鷗數點
好事近(與黃魯直于當塗花園石洞聽楊妹彈履霜操魯直有詞因次韻)
魯直詞云一弄醒心絃情在兩山重叠彈到古人愁
處有真珠承睫使君来去本無心休淚界紅頬自
恨老来憎酒負十分蕉葉
相見兩無言愁恨又還千叠别有惱人深處在懵騰雙
睫七絃雖妙不須彈惟願醉香頰只恐近來情緒似
西風秋葉
又
春到雨初晴正是小樓時節柳眼向人微笑傍欄杆堪
折暮山濃淡鎖煙霏梅杏半明滅玉斝莫辭沉醉待
歸時斜月
又
上盡玉梯雲還見一番佳節惆悵舊時行處把青青輕
折倚欄人醉欲黃昏飛鳥望中滅天面碧琉璃上印灣
灣新月
浣溪沙(和人喜雨)
龜圻溝塍草壓隄三農終日望雲霓一番甘雨報佳時
聞道醉鄉新占斷更闌詩社互排巇此時空恨隔雲
泥
又
雨暗軒窗晝日昏弦歌纖手浴金盆却因涼思謝飛蚊
酒量羡君如鵠舉寒鄉憐我似䲭蹲由來同是一乾
坤
又
聲名自惜猶時鳥日月何嘗避覆盆是非多付鬢邊蚊
邂逅風雷終有用低徊囊檻要深蹲酒中聊復比乾
坤
菩薩蠻
五雲深處蓬山杳寒輕霧重銀蟾小枕上挹餘香春風
歸路長雁來書不到人靜重門悄一陣落花風雲山
千萬重
又
青梅又是花時節粉墻休把青梅折玉鐙偶逢君春情
如亂雲紅絲牽不斷誰信朱顔換莫厭十分斟酒深
情更深
雨中花令
休把身心撋就着便醉人如酒富貴功名雖自有畢竟
與誰同守看取刀頭切藕厚薄都隨他手趁取日中
歸去也好待得黃昏後
又(王德循東齋瑞香花)
點綴葉間如繡開傍小春時候莫把幽蘭容易比都占
盡人間秀信是眼前稀有消得千鍾美酒只有些兒
堪恨處管不似人長久
留春令
夢斷難尋酒醒猶困那堪春暮香閣深沉紅窗翠暗莫
羡顛狂絮綠滿當時携手路懶見同歡處何時却得
低幃昵枕盡訴情千里
踏莎行
紫燕銜泥黃鶯喚友可人春色暄晴晝王孫一去杳無
音斷腸最是黃昏後寳髻懶梳玉釵斜溜凭欄目斷
空回首薄情何事不歸來漫教折盡庭前柳
又
一别芳容五經寒暑回文欲寄無鱗羽多情猶自夢中
來向人粉淚零如雨夢破南窗愁腸萬縷那聽角動
城頭鼓人生彈指事成空斷魂惆悵無尋處
南鄉子
夜雨滴空階想見尊前賦詠才更覺鳴蛙如鼓吹安排
惆悵流光去不回萬事已成灰只這些兒尚滿懷剛
被北風吹曉角相催不許時間入夢來
萬年歡
暖律才中正鶯喉竸秀巧燕語新成萬綠隂濃全無一
點芳塵門巷朝來報喜慶佳期此日光榮開華宴交酌
瓊酥共祝鶴算椿齡須知最難得處雙雙鳳翼一對
和鳴造化無私誰教特地多情惟願䟽封大國綵牋上
頻易佳名從此去賢子才孫歲歲長捧瑶觥
樂語(附)
賞花亭致語口號
懽難得而易失要在追尋時去速而來遲尤宜愛惜況
此萱榴用事蜂蝶退飛江亭倏變于清和春物頓驚于
蕭索昨日歌聲舞節更復何求明朝樂事賞心未應必
得且據目前之勝遇聊為醉裡之佳期伏惟某官才則
海内無雙治為天下第一闔境遂沉于夜柝編氓自樂
于年豐既此無所用心當知不飲非計況賓僚俱是賢
俊復樂部莫非選掄從容四座之綢繆成就一時之盛
麗某適逢盛會不揣荒蕪上奉華筵輒陳口號
綠隂初合燕歸來煮酒新嘗換撥醅不獨江山想王謝
須知賓客盡鄒枚十分歡意休教剩萬斛愁心亦自開
倒載任他路人笑更將何處作春臺
姑溪居士前集卷四十七
