姑溪居士前集卷七
宋李之儀撰
律詩四(七言)(五言)
賞心亭
賞心亭角倚欄杆虎住龍蹲自屈蟠無復埋金銷勝氣
空餘飛鷺識前灘百年名在人何處萬里潮平雨送寒
幾向後庭更白紵不堪殘照下魚竿
延之云累日把酒止在相近處殊不快人意坐
間命徧索城内外可以延處之地將往因之得
城南張氏園秋花班駮可喜遂劇飲待月上戴
花作樂而歸市猶未徹觀者如堵次致君韻
累日相看似處隂今朝乘興共追尋曲欄方沼爭留步
秀色新啼總會心酒面屢從羅綺發花心休被雪霜侵
燭城醉路凌初月但覺人山一徑深
偶書二首
閉門只欲渾無事門外何嘗有事來生計不須憂水旱
仕途休更問梯媒身安種種皆三樂客到時時共一杯
此外華嚴是歸處眼前樓閣竟誰開
小山相對數椽地樂與心期境自多有酒未妨同客醉
無情到了任君魔採薇行歌亦勞矣飲水曲肱還會麽
只恐時來把不住更看究竟事如何
贈人
落得清閒與物疎扃門終日似山居案頭新有歸田賦
架上元留緯世書紫府未須窮秘簡丹山重見引名雛
詔恩只赤來相繼還許頻為賀客無
和兩翁軒
何處又傳金椀出幾人爭看玉山頽幽情不是風期舊
異境難從指顧開猿鶴已回塵外駕烟雲休造眼中衰
未妨一老同巾履香火終年謝劫灰
次韻珪首座
隂重爐紅欲雪天氤氲香篆不藏烟南遊步步如同歴
西竺層層有舊緣未覺鵶聲驚戶外似傳梅信到窗前
老來酒量無消息負此佳時一慨然
和錦繡亭
漂泊生涯寄一萍勝遊長記錦花亭山來已訝天能巧
春到方知地更靈雖許登臨追曳尾却應顔色未忘形
何妨共保千年約白帽回頭笑管寧
吳思道相送同宿崇因二首
端門風月十年抛垂老山林寄一瓢可得故人來市脚
共尋陳迹到江郊麥黃且置塵中累眉白欣投世外交
只恐話長清夜短明朝去路不相饒
形單影隻久相抛鼎食端能勝飲瓢已分餘材辜北闕
元非不雨自西郊求田聊復同中隱玩世寧嫌凟下交
千古平泉有遺恨漫勞精爽畏文饒
寄僧
得皮得髓漫多門實際圓融理自存諭意當時纔一笑
還卿千日見三孫維持佛法元無事建立家山盡有文
占斷乾坤今鼎足會多哮吼慰傳聞
寄題吳思道横翠堂
紅塵擾擾功名地不礙詩人得趣幽何必千巖連萬&KR0676;
能令六月似三秋茶甌變乳隨湯泛香篆縈雲盡日浮
時覺東城添紙價應知得句勝封侯
簡劉君秉
劉郎本是風塵外畫舸新從越上來聞說露芽如爪活
更多溪楮截肪開雪消鼎面聲頻涌鵝轉池心首屢回
洗滌睡魔臨二景敢辭瓦礫換瓊瑰(黃庭有内外景)
八月十一日九月六日二十四日三夢過趙仲
強家坐中人物笑語一一如平時因寄長句庶
蒙藻思見酬因投一會面之慰也
憶陪金醆醉紅顔回首風光杳靄間老去未忘三級浪
近來頻夢八重關雲烟舊路到何日燈火虛堂真似山
只恐斷魂收不得更須佳句與招還
水中登王德循月閣
龍宮海藏固聞誇偶襲初涼泛客槎層檻迥高臨落日
洞房無數盡浮家閭閻可想知何在天水相連杳莫涯
借我華嚴記殘帙欲將因地付袈裟
德循詩律甚佳方幸拭目因作拙句以勉之
唐人好詩乃風俗語出工夫各一家前輩相因多自任
後來無復更相誇半山老子偏遊戲真一仙人每歎嗟
傍出豫章登一格憑君細與辨龍蛇
之儀家當塗七年矣屢過禪岳山下望高山塔
欲一遊輒不果異時山主懃公大師與其子宣
上人相過因往報之取路回遠薄晩方到遂留
宿棟宇一新舍次皆得其便而宏麗高朗唯見
者知焉又復規範齊肅鐘鼓應接問之乃懃一
力所就絲蓄粒聚未嘗毫髮資之人此尤難者
感歎不已因賦二小詩
窣堵頻經眼伽藍未息肩多情兩父子同住一雲烟繚
繞尋幽徑從容慰昔年本無留客意投分且遷延
去往如流水興衰似轉肩新工幾奪目舊㸑僅留烟願
起三千劫功收十八年兒孫盡龍象家世自綿延
藏雲山居
鳥語晩更好山風秋轉涼心閒日自永簟冷夢尤長赤
薦新春稻清添舊蔭香此身歸有地去路尚何妨
雨後山尤好秋來方此時心清覺老健步懶欲歸遲林
響驚鼷鼠風閒叫畫眉善人吾豈敢去此尚何之
山居夏日
金鏁籠窗日黃繒蔽柳蟬戀鶯忘日轉借榻就涼偏好
作宿山計難堪被俗牽歸途迎晚照豫促渡頭船
誠上人遊方既歸林下焚香誦經以嚴報地相
見欣然留不欲去遂賦小詩
委曲披高下虛明得靜深佛香平日願經卷本來心地
據三車上塵無一點侵出山應有恨何處似如今
宿青山坊君錫館置甚欵時方興圩
命駕追彭澤開懷得士龍殘寒偏惱客小雨未妨農已
幸同歸轍何勞更賃舂川原如故里疑是舊栽松
將過黃池中路寒甚風猛不可行復歸青山坊
投宿
過午風雖惡此心難自安如何一時頃遂變十分寒忍
聽僵夫訴還思昨夜歡祇應賢地主猶作故侯看
次韻俞希賢大暑家居寄天寧二老
靜退陶彭澤風流支道林論歡雖暫阻投分本來深客
舍汗如洗僧軒雲正隂莫因俗眼礙終負勝遊心
姑溪居士前集卷七
