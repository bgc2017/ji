姑溪居士前集卷四十三
宋李之儀撰
祭文(薦亡疏文附)
祭秦少游文
嗚呼少游子不可得而見矣而子之平生未嘗一日忘
于胸次也想像展轉一嚬一笑拱揖步驟折旋俯仰至
于眉鬚膚髮已來歴歴可數可襲如扶携傾倒論難抑
揚之際也晝而思夜則往往發于夢寐不在扁舟江湖
之上即並轡闕廷之下與委蛇班列之中或相與追逐
樽俎之地也嗚呼子一去雖冥冥寂寂無路可從然子
之所寓予已得之而無疑其清都紫府雲衣玉簡寔子
之素志而今輒未及者豈有以記之而適乘其係累也
方其聞子之訃也予哭之幾不欲生已而丹旐之歸又
得哭于江上蓋嘗寫子之哀而宣之以祭也于是子之
孤羸然衰服執徐夫人之喪來訃之于予曰將遷子之
柩合葬于惠山之隂而用予昔遊之詩以定計也嗚呼
故鄉義也今子之藏予固所願歸骨似在其左右而一
語動搖遽不能自果亦初不謂子由此而來遂夫阡隴
為隣使子孫歲時展省永不相捨命矣乃天若有所制
也衰疲苟生餘日無幾既不得憑棺一慟又不得從撼
鐸之聲以臨其堋而雪涕也不腆儀物聊致一奠庶幾
不忘疇昔為子隨所厚薄屬饜而盡醉也
祭折渭州文
理固可期命或難制天人之間時有同異雖公之出逢
世昌明束髮從軍隱然其名以忠得君以仁得衆談笑
廓清亦鼓而勇彼絶漠來天都其藪鳥竄鼠伏恃此以
久於赫先廟神靈在天既遺聖子又委公賢獻俘重光
收功大觀高旌巨節以極歆羡方期都護開府稱觴公
胡不淑正晝而亡上自朝廷下至蕃漢歎惜震悼情無
少間矧我以鄙早辱公知發訃失聲既驚猶疑十年江
湖望公天際公不我遺軫䘏相繼公今已矣欲報不能
公有令子實我弟昆臨喪無從又阻執紼有淚如泉淋
浪胸臆
祭文
嗟我晩生猶及前輩端厚沉懿莫或瑕纇固不妄發發
必有對落羿彀中遊豈在外表柔裏剛如未嘗淬一振
其鋩萬牛可膾彼不知我我何彼罪命非力勝誰進誰
退嘗謂涉世有同碾磑運轉循環即分向背惟我低昂
無彼殿最以是始終一槩諸内白首歸來自信不昧庶
幾百年遠與德配如器琉璃忽爾破碎求仁得仁公則
何憝彼譛人者寧不知悔方公之歸亟欲往會杖履周
旋豁我蓊薈差池未及奄隔明晦茹歎銜哀薦此一醉
祭某氏夫人文
嗚呼不求而得不思而至自非積累豈復如是八十之
年臨終而仙冥告之符孰不謂然夫人之賢乃其自出
端靜柔閒不愧典則來嬪君家實配我公翕然宗之有
德有功公且逝矣奄然先之意將禊除以侍公歸茫茫
青都表表淨土不仙則佛固有其處萬世之後瞻望何
及生者之情徒啜其泣聲若羅列醉斝(闕)後先失聲
(闕)庶與公俱歆此一奠
祭文
嗚呼霜天之鶚雪野之驥既得其時斯動而銳君相一
德禮賢下士知公有才首擢已試浮雲雖作旋亦昭示
事任遽隆寵榮斯洎如何不享使我增喟嗚呼我登公
門公甫數歲氣已食牛信必達器惟文恭公每進諸穉
指公語我此郎特慧他時可觀吾家幾世四十四年利
害多契情好之篤無異兄弟我方南遷為衆所棄公獨
不恤問勞相繼間遣其子顧吾窮裔眷言恩勤實自高
義比家金陵公且適至暮夜過門握手出涕謂我雖老
壽骨可恃鷄黍田園約我為備我笑謂公非公所議願
公直前無跋無疐公能信然亦我之利别來兩月忽訃
已逝不覺失聲公而止是公有令子敏洽而藝庶其緒
餘必踐無愧雖不終享足以為遺獨我報公幾至無地
歛不得親器不得致用託長疏侑公一醉
疏文
藏雲十二月十四日齋僧轉經功德疏是日大
雪
歲月易遙恍如夢斷音容雖隔宛在目前念去識之莫
追仗真乘而仰導適臨諱日恭詣靈園延西竺之勝流
演貝葉之秘說上林震動俄瑞雪之來符歌唄抑揚猶
内官之化現光明說法之地散漫雨花之天召此休徵
尤知顯應某人神遊不昧寳界安居經徹三摩永謝諸
緣之漏同會一處長陪上善之人
先妣忌日齋疏
江山雖異所利者葬書阡隴既營適逢于忌日載念劬
勞之重難忘追慕之懷祈哀覺皇正位新室庶修崇之
不昧達增上以彌高非徒致謹于莊嚴兼亦告成于遷
奉伏願某人周旋饒益資藉光明即福地為萬世之安
躋妙緣于三界之外金沙布地瑩如清淨之蓮華玉偈
聞音超證飛昇之化佛
二月四日墳山齋僧轉經追薦
與人異轍問佛知因乃能所願必從是故有感斯應眷
言我氏既掩泉宫兹臨屬纊之辰尚昧應緣之地恭依
新壟仰達真誠憑齋修持誦之功薦資藉莊嚴之福設
猶沉滯遂獲超昇如在功名更期增上伏願藉平生之
信向仗今日之修崇地布金沙安居于淨土音聞玉偈
不捨于紺容永辭濁惡輪迴常為般若眷屬
癸巳二月四日齋僧疏
衆生業力未免億劫迷塵諸佛願心務捄一切苦楚恭
惟無上之正覺乃是去識之資糧明晦既殊薦嚴敢昧
伏願某人以平時之素履仗今日之良因沉冥不滯于
闇途安養常居于樂國玉毫光裏親承解脫之音金色
界中永陪清淨之衆
姑溪居士前集卷四十三
