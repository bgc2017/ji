姑溪居士後集卷十九
宋李之儀撰
行状
故朝請郎直秘閣淮南江淛荆湖制置發運
副使贈徽猷閣待制胡公行状
本貫常州晉陵縣
曾祖㝝故贈太師沂國公
曾祖妣沂國太夫人李氏
祖宿故任樞密副使贈太師魏國公諡文恭
祖妣蜀國太夫人吳氏
祖妣魏國太夫人何氏
父宗盾故贈少師
妣平原郡太夫人施氏
大觀元年妖人張懷素謀叛蜀人范寥詣闕上其事有
詔置獄既伏誅乃迹其昔所經行之地以賞以罰而得
其常寓蘇州通判吕淵家寓時能以其術自晦而莫之
誰何獨兩浙運判胡公察知其事状將取以付獄既覺
即轉徙他州公命劾期捕獲素邂逅得罪去輙已以故
就起公為提舉兩淛常平等事俄還公舊物或謂舊物
不足以勸功又進公一階貼直秘閣遷轉運使先是公
措置两浙鹽事有勞復南東歲計方有所因革而總其
事者久難其人朝廷知公為可任遂以公總六路為制
置發運副使而虚其所共事者不除意若責成於公而
不欲分其權續又命公兼六路茶鹽事公固強敏至是
愈感慨砥礪會两浙轉運提點刑獄提舉學事提舉常
平提舉市舶提舉澳閘等同知杭州事皆闕官詔以公
權杭州仍兼領諸司其地常天下舟車之所聚又復上
方營繕凡數局泛遣須索接武而至冠蓋旁午賓客滿
門詞訴參萃四方人物情偽多岐證逮散漫門階陛席
駢肩累足率待命於公而公耳受目應口酬手畫無不
滿足而去纔一頃久而其迹如掃早時狴犴充斥至有
累數年不能予奪者公一語而决未幾三院諸邑獄遂
空比公去無一囚之繫風聞諸路不畏則恐文移會應
交馳扵道毫髮不敢隐亦不敢踰晷刻於是六路事巨
細無不舉而東南所至如公實臨之朝廷益知公才而
上亦屡對輔臣稱奬已而公去吳越東南事非公所當
領者多特旨委公公奔走祗命兼晝夜惟恐有所不及
寢食幾廢而不知有寒暑風雨之避俄得疾遂請致仕
未報而卒享年五十一大觀二年八月九日也上聞報
為之嘆悼廟堂尤以東南之計未知所託而嗟惜之贈
徽猷閣待制常賻外加賜三百匹勅所葬州具㐮事諸
孤以大觀三年四月十七日葬公於常州宜興縣善繼
鄉金鐘之原公諱奕脩字叔微平原君夢異人降其室
而生右股有黑痣秀眉明目表表羣兒中能自警拔文
恭曰是必能世吾家因命名以訓其意既就學尤激昂
奮勉文恭每退朝延諸孫列下坐命誦所授書而親為
策試間摘其義以問精而不失對者設特榻置酒相與
勸酬如賓客用以為别公多在所别胡氏中表遂不敢
以常兒待公以文恭恩授將作監主簿官制行換承務
郎十遷而至朝請起家監秀州税務姻黨有為部使者
䋲州縣甚急既到公迎見曰州守固長者然務寬大任
僚属皆得其所長以舉職事願使君少留不憚毛數而
髮擢之有一不如理請以欺㒺受責使者曰少年得無
以姻契故紿我乎公曰度使君必不暇徧及即具曺目
邀其(闕)而按之使者笑指税務曰姑以是觀君之能亦
吕騐君之說又曰苐前往行且至矣公曰幸得從使君
以往庶幾知我不取具於臨時也比按視得自公到官
後歲課生增三倍簿書纖悉如律使者歎息久之固勞
其守而行監洛南稲田務未行改太府寺勾當公事管
勾出賣樞密院封樁物帛就差剗刷两浙大禮上供錢
帛先是朝廷每有事於郊廟則有司預選官分遣多因
其人以私之姑取文具以復命至有冐請給至踰年不
報者公在太府封樁局遷就貿易屡奏成效上信其能
下不為擾乃以命之公據籍詰索無一毫得隐徐為區
處取其所餘而不奪其常計欣然得其要領遂先諸路
以歸而所得之數輙倍之河失故道議者謂其流或東
或北(闕)以利害相乘亦交相興役務勝其說其費不
貲而至累年不能會朝廷欲知數而會者未知所命僉
謂非公不可即命公以往不踰時而上其實監城南炭
埸公因請出外執政曰不欲君稍遠姑以是為命之地
爾苐少安之儀鸞公帳之藉名存寔亡後故闇不足以
備行在乃以公兼領公曰積弊殆不容鈎考少騐之則
主於役者皆當坐重辟願捨其舊而新是圖請自今日
為之正既報可纔两月蔵貯有地出入有經近以顔色
增浣而燦然無一物不類創造者下卸之役常不給而
雇募夫力以足其數朝廷患其費而不能革其弊又命
公兼領仍兼京東排岸司閱籍得得以賄免者數千人
寘吏於法而自是不復雇募排岸獄繫一舟兵至二年
睍睍械間且死矣公見之惻然涉其案蓋已三會赦矣
但官未嘗省而吏不以聞故如是急命釋之遷司農寺
丞執政不悦公者改公監進奏院又以公通判延安府
然終以公議不敢出公於外而留公措置開封府界京
西上供柴炭異時白波輦還司以所漕舟應他用漫不
收還亦不能增置以登其額省曺吏譁五日一催而不
責其報上至禁廷從京邸高價旋市以應用内外相持
久之莫之察公上其弊收散補壊罷冗占兵三之一於
是舳艫銜尾而歲計沛然有餘矣崇寧初上意以謂先
帝政事屡變更致祖述憲章之志鈕於異同之論乃相
今太師而置講議司討論潤色簡寘僚属首以公為檢
討文字以公練逹鹽事而東南為重吳越之地利尤為
重乃以公提舉措置两浙鹽事公以法壊之久非家至
而戶曉之則無以逹上意輙身自履之山行水涉雖人
迹罕到之地亦不捨乃嚴封宇謹出納歛散以時火伏
以限賈販不得而私而亡命皆轉為良民矣山谷間有
至老不得鹽食者亦皆沾足歲中羡課以緡計得數百
萬捕私販賞至不支一錢杭州已停配軍顔巽元祐中
為州校主秋倉輸租專攬輸戶米為代輸一日監官以
其米惡甚不為輸巽怒集不逞數百軰即所輸地歐之
前為守者點隸他州御史希宰相旨論守為不法詔釋
之自爾益無忌憚廣收請鹽抄以藥塗之而用既毁抹
賄主者洗去藥而再用雖老於其事者亦不能辨積累
年其欺數至不可計人或知之而終不敢發公因會已
毁抹數得其姦而上之特旨點嶺外盡沒其家財以償
所欺有司苐課以公為諸路冠就遷轉運判官仍兼鹽
事睦州遂安縣胥造大宅豪佔民地民屡訴州縣憚其
豪不為之直公命拆屋遷其地蘇州吳江令操下嚴而
察胥徒病之求所以去令之策不可得有楊姓者偽作
書留别其家人云令遣我造舟怒不倍功而楚毒偹至
我江死矣其子訴扵州州以聞部使者展轉上徹一路
喧傳運司具奏牘請公連書而上公曰苟欲就死必不
告人且死其屍渠何掩耶遂以是罪令則姦得以售而
官與吏將抗矣檄其縣多至購賞以捕之果得扵他處
公以職事當見上以禀詔促公入覲忌公者乘間起事
脅言路交章公腹背受敵力不能觧遂坐廢於家中揚
州杜門絶賓客幾二年或曰公胡不自直使朝廷知為
仇人所醖造况曲折如立五指不待數而後知也公笑
而不答俄有詔起公感激稱謝曰非陛下因事加察則
草木蝼蟻之微豈得至此地况親承顧問披眷奬之重
耶具言懷素軰不足以况狐鼠但久在江淮間知我無
彼故爾狂率遂陳天下承平久但留意西北而不復偹
東南山川屈折風濤出没歗聚得以為險當知因修為
害其大也上又曰東南習俗獧狡因緣為吏而又家世
相資在官者何以制之吏強官弱非痛懲之則法令在
其股掌間矣方且圖之卿宜審察此患後有詔開帥府
置望堠修完城壁教習水戰公寔有助焉既又盡逐監
司州縣胥募等第人戶充而公亦入境首取蘇州二吏
素為懷素吕淵囊槖者奏黥之以隸遠惡處昔之號為
強狡者多謝所事以去至有更門戸以避者朝廷以懷
素事初有旨申男女結社念經不茹葷之禁不覺察者
增其罪名州縣畏或累已凡持數珠偶同坐者悉逮捕
吳越雅相習至洶洶不相保公令必夜聚曉散十人以
上逾旬不罷者先告而後執下遂安有恃蔭暴横閭巷
間目之而不敢校者適至廷下公號之曰爾非伏路虎
耶吾在此正欲得爾以肅衆人苟能更心退悔不害為
善良不然必不㠯常法寘爾後公過其家呼出果自聞
令悛省刻約不敢輙出配軍因思鄕而歸隣人每恃之
以取貨又欲強娶其女方猶豫中遽毆之反誣以殺已
邏者執與俱公得其情貸配軍而杖誣者兄弟争田縣
不能决而訟於公公呼使前而告之曰吾君方以八行
旌誘而乃奪天倫之戚犯聖時之教不期賞勸而務快
私忿是何意耶即相持揮涕羅拜而去富人三兄弟其
季已死二兄欲併其資産誣季婦以義絶罪而出之累
訴不得理公喻其父使訴而還之即分所有為三命探
於庭下婦果得所欲者聞者以手加額曰隂其可欺耶
特煩我公生之爾獄囚有連逮至百餘人以情未明故
掩久而瘦死過半矣在者亦僅存視息公促具獄有司
執以為不可公叱曰推數年而不行尚何待耶即出以
待之請於朝俄報可方時禁小黃錢如束至濕至有投
隙伏之以誣奪人物者猖狂日熾行旅幾絶迹而北關
為甚公捕其魁黥隸千里外餘皆籍為軍道路乃通羣
盗白晝公取人物相夸為能號白日鬼人不得安居公
召至庭下命與邏者結為保任令曰一有竊發并坐爾
曺而先簿其資儲償失物主而後責其同捕賊用是屏
息居人至外戸不閉無頼軰以賭博為名誘陷良家子
往往至破産俗呼松子量鮮衣美食自相為曺在處有
之而杭繁盛故特甚入其中者初不自覺計所得隨手
分散以鈐衆口而把持之號分子錢公張榜於市立賞
許告犯者給例物招刺為軍由是遂絶昔被誘陷者與
其父兄出拜於道間以謝公德錢塘有善水者結為私
渡所載可取則至江中故為覆溺而取其物歲以水死
者甚衆公增置官渡而絶之青龍之大姓陳晊故司農
卿倩之子有官不出仕憑所持畜兇悍軰為厮僕結連
上下廣放私錢以取厚息苟失期會則追呼執繫峻於
官府至虚立劵契没其貲産甚則并取其妻女間分遺
所親厚遠至廣南福建至死不得脱公請於上詔取晊
編管湖外而黥諸僕以配惡弱之地又索其所遺雖遠
必致移所在因使人護之以歸狂人趙天啟隂刺人長
短造為飛語以幸中傷人以是入官亦以是所至事之
如權要又隨其處題寫忩壁動搖譏訕天下皆惡之而
無與對者公密疎以聞詔竄廣西杭人既德公甚相率
擊登聞鼓請公即真亘浙東西多畫公像於浮圖而立
祠之或香火於其家每食必祭其去也扶携涕泗或遮
道或挽其車不得出公紿為暫出廵按當復來乃得登
舟而又争其舟不得發至半夜開關方能出所過壺漿
花紅夾两岸老者執手爐少者頂柈香烟相隨不間斷
呼曰願公無久於外卒為我父母也公治杭其政日有
可紀而其著者如此大抵不為姑息不立畦畛不邀聲
譽一切以身任之而只知有是事而已雖家世榮顯履
踐如寒士自少喜周人急聞人有難處之事必委曲營
度而期必於濟胷中無留物人有不及未嘗不忠告或
護前文飾則面折之雖取怒不已其歸蓋主於愛人之
深而惟恐其不返以蹈悔咎也事親孝篤於兄弟朋友
凡宗族鄕黨一以誠意接之方其盛時遇之或有間及
其淪落倉卒之間際則周旋所之無不盡力不營生事
不侈長物在杭尤謹日給飲食外錙銖不及有托於公
者亦以是謝絶視其外若甚封殖而家人僅免飢寒兄
弟有無相通後舉公葬諸孤力不足而兄弟皆出力以
相之從叔父修簡公欲以恩例及公公推與其長兄平
居遇盛冬雨雪里巷間告饑則必計供家外盡散以給
之所活前後無慮萬人里人朱思之子死無以歛公為
買棺仍葬之思之死後如之包孝肅公子綬與公進奏
為代後以罪去貧不能舉皆取給與公所善曹百禮寓
京師欲赴官而妻病且方就蓐至衣食不繼公日過其
家物物應之而又助其行辟召徽問李儼為鹽香司属
官徽問夫婦相繼卒子幼方病公力辦其後事仍資其
子而遣儼病幾廢公兼其職事苐使食其俸而儼固未
嘗去袵席其卒於揚也公時在遷謫中亦為之買棺具
舟貴人子以非嫡出役於一庸僧且殍矣公為收養如
子女奴既售知其家世且猶處也呼其父母捐所置而
厚遺使嫁人鹽法既新前日般載脚乘之費責償於主
枚舉其家所有猶不足於償累然相系出入官府而無
可免之期公為奏而免之再過其州聚千餘老幼婦女
相雜夾道焚香迎公以謝公在朝廷改當五錢為當三
以制私鑄市肆盡閉民間幾至絶食公曰良法而不能
奉行恨我不在其事也適有米斛盡出以救之井市交
易如初杭之公帑費倍他處責賣醋之息尤甚故事繞
以數十羸老之卒廵門就市日額不登則治之甚酷至
賣妻女以足之公曰錢塘酒課歲以三十六萬為數人
食醋多於飲酒而區區近取給於有限之力又復強所
不能徒使之坐困而無以取盈若募人買樸則所得何
翅此數即具以聞村落聞追呼多州縣承帖家人三五
為曹被酒夜叩人門驅曳呌呼民不能堪公曰募役之
法盖朝廷之美意人不得以横議者特節外害之而不
知禁也公命立賞擒捕而請䟽為令二議皆未報而公
捐館舍後無繼請者人皆恨之發運司藏百餘艘以偹
奏計每出則延衺數里不絶平時兵坐食所至為困而
所遇無異螟蝗入境縣鎮之類倉庫幾至一空公計合
用數外終取十餘艘而已朝廷以轉般過繞命轉運司
直逹而上計所用舟多不足公前期刷諸路積處錢盡
以造舟得千艇公濟其乏江寕界接真州江面充闊而
多暗石風濤一作無可避之地前人開李家漾為偹而
歲久淤汩雖魚舟亦不能進公首命浚治不十日而巨
艦可藏到者無不感嘆公曰先見之明晚方進用常若
惜分隂以濟所事間語人曰知無不為臣子之分守也
既委質而仕則身非我有若天假吾年庶幾不愧所遇
不謂公隨地抑揚大小施設卓然一時之所難者纔見
於杭州數月之政此上自人主所以嘆息不已而贈恤
至於絶儷也疾已革猶若語人曰王事雖暑毒豈敢憚
勞聞者皆為之出涕訃聞錢塘人相與即僧舍發哀受
吊於生祠地仍集衆力度僧以薦冥福歲以為常瀕海
鹽戸有為之服喪者娶鄭氏封仁夀郡君尙書右丞雍
之子有賢行四子績緯紳維公為篤信因果平生未嘗
殺活物在杭時因其人善食鮮多細碎水類日不下千
萬公諄諄誘勸食者遂絶而業者為改喜建立叢林請
有名行僧住持吳越號六伽藍主之者多公所命大通
禪師遷化公以私力致供邀其僚属即其虚焚香作祀
戒諸禪刹次第荐嚴特表其素詔加諡號賜塔名歲度
一僧以專洒掃少嘗得一疾醫不能效日以為虞默有
所禱期遇人以收其功忽於通衢中逢一窶者鬻紙撚
人争市之而不與偶見公獨授之比開乃公姓氏年甲
公異之遂約同過酒肆追其步相去纔一尺許逾時不
可及既飲告公曰汝有病吾為汝治之必效出丹一粒
公服之立愈酒闌又語公曰此去二十年當再相見非
申年得申姓人不可說果至申年得申姓人公始與語
而遂傳比疾革實二十年矣又嘗夢有所授既得疾有
二衣如童子状侍公左右時有見之者後因追荐家人
具黃籙醮於所結生天堂上得甘露數斗鄉人多取而
食之嗚呼非自信不欺積累深遠其報也可復如是耶
胡氏自文恭以清德懿學奮身遇主方在位時以一物
不得其所為已憂每推以教人曰必以是為本故其子
孫若多能行其所聞則其隂功在人者可知矣至公又
能格以至誠不苟雖不得年不得極其用而四子端静
敏克森然平相發揮則其所鍾固可表見矣亦足以為
學士大夫之勸也謹状大觀四年三月十五日趙郡李
之儀状
姑溪居士後集卷十九
