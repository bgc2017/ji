姑溪居士前集卷三十九
宋李之儀撰
題跋
跋山谷帖
紹聖中詔元祐史官甚急皆拘之畿縣以俟所問例悚
息失措獨魯直隨問為報若無所懼一時悚然知其非
儒生文字而已也既而得罪遷徙巴蜀間凡五六年而
後歸展轉嘉眉謁蘇明允墓上峨嵋山禮普賢大士下
巫峽訪神女祠寓荆渚居久之召為吏部郎辭不拜就
假太平守踰年方到官纔七日而罷所至遮道迎觀如
李泰和其去也見思如文翁自是屹屹宇宙間幾與三
蘇分路揚鑣矣嗚呼充之至此可無愧于踐形者然書
法亦足聳動後世固以人為重要亦自能名家也草第
一行次之正又次之篆又次之
又
魯直于親舊間上承下逮一以恩意為主故先生長者
往往為之歛袵不獨以其文詞翰墨而張向者其從母
兄也為䕫路轉運通判輒奏徙魯直以避嫌而向亦不
能顯嗚呼聖日其可欺耶
跋山谷晉州學銘
荆公解美字從羊從大謂羊之大者方美今同華間羊
之胡頭者其重至百斤食之信天下之美味不能過也
趙景修獨以為不然云四方之味惟適口者為美何獨
羊之大者哉此固係通論蓋貴公子輩特以人為輕重
高下未嘗毫髮出于已審如是予將從天下之所同以
回其迷妄雖得罪且無憾是猶魯直之文見擠于今之
學者可勝嘆耶
跋山谷草字
魯直晩年草字尤工得意處自謂優于懷素此字則曰
獨宿僧房夜半鬼出來助人故加竒雖未必然要是其
甚得意者爾
跋山谷書摩詰詩
曾子固謂蘇明允之文豐而不餘一言約而不失一辭
雖春秋立言亦不過如是槩而論之惟明允可以當此
非子固亦不能形容至此魯直以摩詰六言詩方得其
法乃真知摩詰者惟其能知之然後能發明其秘須咀
嚼久始信其難然則何獨詩耶凡落筆皆能如明允斯
可以論文矣魯直此字云比他所作為勝蓋嘗自贊以
為得荆公筆法自是行筆既爾故自為成時之語至荆
公飄逸縱横略無凝滯脫去前人一律而訖能傳世恐
魯直未易到也
跋山谷讀中興頌詩
元結云天子幸蜀太子即位于靈武上皇還京師杜甫
杜鵑詩云杜鵑暮春至哀哀呌其間我見常再拜重是
古帝魂又云生子百鳥巢百鳥不敢嗔仍為餧其子禮
若奉至尊又云君看禽獸情猶解事杜鵑書天子幸蜀
者猶天王狩河陽也書太子即位者猶不當即位也書
上皇還京師者不應尊而尊之非其志也還猶來歸而
京師者上皇之故物也哀哀呌其間者哀其播遷而終
不返正也見而再拜者痛憤其失所也非其巢而輒生
子與餧之者謂能知恩而識序也卒云猶解事之云者
嫉之之甚也語言出于二人而忿世嫉邪互相表發出
于一律蓋兩人後未足與議先後也聖人之言以法萬
世故能呻吟情性以諷其上而春秋不没其實以示一
字褒貶者正在于此
跋山谷草書漁父詞十五章後
家貧不辦素食事忙不及草書此特一時之語耳正不
暇則行行不暇則草蓋理之常也間有蔽于不及之語
而特于草字行筆故為遲緩從而加馳騁以遂其蔽久
之雖欲稍急不復可得今法帖二王部中多告哀問疾
家私往還之書方其作時亦可為迫矣胡不正而反草
耶此其據也然而非所造直與神遇則安能至是亦足
以自成一家而名于世也崇寧二年九月三十日
跋山谷書
前三帖元祐中在京師時所書後一帖似是離兩川後
所作嘗自謂後來之字方近古人亦必自有得處他人
不得而低昂也
跋山谷二詞
當塗僻在一隅與淮南西浙皆接境距京師亦不甚遠
溪山之秀飲食之冨他處未易過之異時為守多有薦
紳間知名士來者往往愛之以故流傳以為勝地然獨
無文詞翰墨表發其勝不免或有異論魯直自放廢中
起吏部郎再辭不起遂請無為當塗而得當塗猶蹭蹬
幾一年方到官既到七日而罷又數日乃去其章句字
畫所不能多而天下固已交口傳誦欲到其地想見其
真蹟及其所及之人物皆不可得為不足由是當塗鼎
然真東南佳處矣事固有幸不幸者其來已久卓然自
起有以見稱而有托特無有力者小發明之則淪落湮
没遂同腐草者固不少如蘇小真娘念奴阿買輩不知
其人物技能果何如而偶偕文士一時筆次夤緣以至
不朽則所謂幸者詎不諒哉如歐與梅者斯又幸之甚
者焉余居當塗凡五六年魯直所寓筆墨無不見之獨
求此二詞竟不知所在比遷金陵又二年一日楊君庶
之以書見抵并以之相示而求記其後方知在楊氏深
藏不妄示人也楊君豈以余與魯直厚故見諉而久之
方出者亦或别有所謂耶
所謂歐與梅者皆當塗官奴也魯直賦二詞且有
詩云歐靚腰支柳一渦大梅推拍小梅歌舞餘細
點梨花兩奈此當塗風月何蓋為是也
跋魯直頥菴記後
古人謂一句合頭語萬古繫驢撅魯直銘法清道人頥
菴引頥卦中義作合頭語予竊疑之魯直具正眼知為
世矜式不應如是然予與之厚雅愛其善游戱而于游
戱中未嘗不出眼目清不知何許人而其去不知幾何
時今逢老又葺以待靈源老人使魯直而在不知復作
何語以為回互而靈源既居之亦將何以拈魯直之語
也魯直不得而見矣靈源又與予相遠予昔與李道甫
相遇于洪覺範之坐或問道甫曰覺範將升清涼高坐
道甫不可不出問話可以遞相布施開人天眼目道甫
曰何問之有我當推倒禪床拗折拄扙喝散大衆而退
覺範曰真作家手段但恐徒有其話耳覺範既不及升
座而此段因緣倘尚在也試為予呈示靈源遂請拈魯
直之語因書見報隔宿不問道兼欲知道甫别後進退
如何爾
跋山谷所書藥方後
凡物以資而為上此造之者所命而未易毫髮低昂也
魯直第一等人其可見者皆如之斯人不可得而見矣
流傳到眼幾至出涕崇寧五年十月十九
跋米元章書儲子椿墨梅詩
予嘗評元章書回旋曲折氣古而韻高上攀李泰和顔
清臣為不足下方徐季海柳誠懸為有餘未易咫尺論
也
跋元章所收荆公詩
荆公得元章詩筆愛之而未見其人後㴀辟金陵幕下
既到而所主者去遂不復就職荆公竒之總不可留後
親作行筆錄近詩凡二十餘萹寄之字畫與常所見不
同幾與晉人不辨頃見此字乃知荆公未嘗不學書者
也元章懷舊戀知故過其墳為之形容讀其詩可見其
意也
跋元章書
服古衣冠凡所運用必欲絶俗故往往以戱謔之名加
之苟盡棄是等事一切如行筆則其可以研額望邪
又
米元章為蔡州撥發王元龍為京西北路常平蓋當日
所通書也元章與余甚善余于其字每心期之而終不
能一到一見一為之注目久之
跋元章與術人劉思道帖
饒陽劉君得郭璞之道行珞琭之術榮辱之兆見
于頃刻相值姑孰邂逅題記歲月乙酉天寧前一
日米芾
是非邪正亦可以移于好惡至黑白曲直則不得而移
也于是乃有以曲為直以白為黑者往往從而和之蓋
不得而詰非詰之難知所詰為難元章作字信所謂曲
直白黑而好惡輒為之易位余嘗病之近吾友張文潜
評其書幾在鍾王季孟間然後余所病者不藥而愈思
道好古喜善類藏其書過于尺璧寸珠異時非其人勿
妄出一出當使擊節不已則余與文潜實在其末光焉
崇寧五年正月二十四日
跋黃米書
子貢一出存魯亂齊破吳強晉而霸越或以謂景修其
庶幾乎予曰子貢孔門之高弟亦孔門之罪人也方是
時彼五國者特無人耳不然匹夫安能搖唇鼓舌遂獲
逞于其間者哉黃米以書名天下亦景修之希驥也可
不謹耶
姑溪居士前集卷三十九
