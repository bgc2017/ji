姑溪居士前集卷四十五
宋李之儀撰
詞曲
水龍吟(中秋)
晩來輕拂遊雲盡收霽色寒相射銀潢半掩秋毫欲數
分明不夜玉管傳聲羽衣催舞此歡難借凜清輝但覺
圓光罩影冰壺瑩真無價聞道水晶宫殿蕙鑪薰珠
簾高挂瓊枝半倚瑶觴更勸鶯嬌燕姹目斷魂飛翠縈
紅繞空吟小砑想歸來醉裏鸞篦鳳朵倩何人卸
驀山溪(次韵徐明叔)
神仙院宇記得春歸後蜂蝶不勝間惹殘香縈紆深
透玉纖指穩别是一般情方永晝因誰瘦都為天然秀
桐隂未減獨自携芳酎再弄想前歡拊金樽何時似
舊憑誰說與潘鬢轉添霜飛隴首雲將皺應念相思久
又(北觀避暑次明叔韻)
金柔火老欲避幾無地誰借一簷風鎖齒香惜愔清邃
瑶階珠砌如膜遇金篦流水外落花前豈是人能致
擘麟泛玉笑語皆真類惆悵月邊人駕雲軿何方適意
么絃咽處空感舊時聲蘭易歇恨偏長魂斷成何事
又(采石值雪)
峨眉亭上今日交冬至已報一陽生更佳雪因時呈瑞
勻飛密舞都是散天花山不見水如山渾在冰壺裏
平生選勝到此非容易弄月與燃犀漫勞神徒能驚世
事如此際天意巧相符須痛飲慶難逢莫訴厭厭醉
又
晩來寒甚密雪穿庭戶如在廣寒宫驚滿目瑶林瓊樹
佳人乘興應是得歡多泛新聲催金醆别有留心處
爭知這裡没個人言語撥盡火邊灰攪愁腸飛花舞絮
憑誰子細說與此時情歡暫歇酒微熏還解相思否
滿庭芳(八月十六夜景修韻東坡舊詞因韻成此)
一到江南三逢此夜舉頭羞見嬋娟黯然懷抱特地遣
誰寬分外清光潑眼迷滉漾無計拘欄天如洗星河盡
掩全勝異時看佳人還憶否年年此日相見方難漫
紅綾偷寄孤被天寒何事佳期再覩翻悵望重叠關山
歸來呵休教獨自腸斷對團圓
又(有碾龍團為供求詩者作長短句報之)
花陌千條珠簾十里夢中還是揚州月斜河漢曾記醉
歌樓誰賦紅綾小砑因飛絮天與風流春常在仙源路
隔空自泛魚舟新秋初雨過龍團細碾雲乳浮甌問
殷勤何處特地相留應念長門賦罷消渴甚無物堪酬
情無盡金扉玉牓何日許重遊
玉蝴蝶(九月十日將登黃山為雨阻遂顧獘居陳君俞獨不至已而以三闋見寄輒次)
(其韻)
坐久燈花開盡暗驚風葉初報霜寒冉冉年華催暮顔
已非丹攬回腸蛩吟似織留恨意月彩如攤慘無歡篆
煙縈素空轉雕盤何難别來幾日信沉魚鳥情滿關
山耳邊依約常記巧語弄綿蠻聚愁窟蜂房未密傾淚
眼海水猶慳奄更闌漸移銀漢低泛簾顔
早梅芳
雪初消斗覺寒將變已報梅稍暖日邊霜外迤邐枝條
自柔軟嫰苞點綴綠萼輕裁剪隱深心未許清香散
漸融和開欲遍密處疑無間天然標韻不與羣花鬭
深淺夕陽波自動曲水風猶賴最消魂弄影無人見
謝池春
殘寒銷盡疎雨過清明後花逕款餘紅風沼縈新皺乳
燕穿庭戶飛絮沾襟䄂正佳時仍晩晝着人滋味真箇
濃如酒頻移帶眼空只恁懨懨瘦不見又思量見了
還依舊為問頻相見何似長相守天不老人未偶且將
此恨分付庭前柳
怨三三
清溪一派瀉柔藍岸草毶毶記得黃鸝語畫簷喚狂裏
醉重三春風不動重簾似三五初圓素蟾鎮淚眼廉
纖何時歌舞再和池南
春光好
霜壓曉月收隂斗寒深看盡燭花金鴨泠捲殘衾夘
酒從誰細酌餘香無計重尋空把夜来相見夢寫文琴
千秋歲(詠疇昔勝會和人韻後萹嘉其歸)
深簾靜晝綽約閨房秀鮮衣楚製非文繡凝脂膚理膩
削玉腰圍瘦閒舞䄂回身昵語凭肩久眉壓横波皺
歌斷青青柳釵遽擘壺頻叩鬢棲清鏡雪淚漲芳樽酒
難再偶沉沉夢峽雲歸後
又
柔腸寸折解袂留清血藍橋動是經年别掩門春絮亂
欹枕秋蛩咽檀篆滅鴛衾半擁空牀月粧鏡分來缺
塵汚菱花潔嘶騎遠鳴機歇密封書錦字巧綰香囊結
芳信絶東風半落梅梢雪
再和前意
萬紅暄晝占盡人間秀怎生圖畫如何繡宜推蕭史伴
消得東陽瘦垂窄䄂花前鎮憶相携久淚裛回紋皺
好在章臺柳洞戶隔憑誰叩寄聲雖有雁會面難同酒
無計偶蕭蕭暮雨黃昏後
又
休嗟磨折看取羅巾血殷勤且話經年别庭花番悵望
簷雨同嗚咽明半滅燈情夜夜多如月無復傷離缺
共保冰霜潔不斷夢從今歇收回書上絮解盡眉頭結
猶未絶金徽泛處應能雪
又(和人)
中秋纔過又是重陽到露乍冷寒將報綠香摧渚艾黃
密攅庭草人未見藍橋漫促霜砧搗炤影蘭缸早破
戶銀蟾小樽在眼從誰倒強鋪同處被愁卸歡時帽須
信道狂心未歇情難老
又(用秦少游韻)
深秋庭院殘暑全消退天暮遠雲容碎地偏人罕到風
慘寒微帶初睡起翩翩戱蝶飛成對嘆息誰能會猶
記逢傾蓋情暫遣心常在沉沉音信斷荏苒光隂改紅
日晩仙山路隔空雲海
臨江仙
知有䦘風花解語從來祗許傳聞光明休詠漢宫新擁
身疑有月襯步恨無雲莫把金樽容易勸坐來幾度
消魂不知仙骨在何人好將千歲日占斷四時春
又
九十日春多過了尋常偶到江皋水容山態兩相饒草
平天一色風煖燕雙高酒病厭厭何計那飛紅更送
無聊鶯聲猶似耳邊嬌難回巫峽夢定恨武陵桃
江城子
惱人天氣雪銷時落梅飛日初遲小閣幽窗時節聽黃
鸝新洗頭來嬌困甚纔試著夾羅衣棠梨花拂淡胭
脂翠雲欹歛雙眉月淺星深天淡玉繩低不道有人腸
斷也渾不語醉如痴
又
今朝莫惜醉顔紅十分中且從容須信歡情回首似旋
風流落天涯頭白也難得是再相逢十年南北感征
鴻恨應同苦重重休把愁懷容易便書空只有琴樽堪
寄老除此外盡蒿蓬
又
闌干指遍等新紅酒頻中恨匆匆投得花開還報夜來
風惆悵春光留不住又何似莫相逢月窗何處想歸
鴻與誰同意千重婉思柔情一旦總成空彷彿么絃猶
在耳應為我首如蓬
清平樂(橘)
西江霜後萬點縇晴晝璀璨寄來光欲溜正值文君病
酒畫屏斜倚窗紗睡痕猶帶朝霞為問清香絶韻何
如解語梅花
又
蕭蕭風葉似與更聲接欲寄明璫非為怯夢斷蘭舟桂
楫學書只寫鴛鴦却應無奈愁腸安得一雙飛去春
風芳草池塘
又(聽楊琴)
殷勤仙友勸我千年酒一曲履霜誰與奏邂逅麻姑妙
手坐來休歎塵勞相逢難似今朝不待親移玉指自
然癢處都消
又
當時命友曾借隣家酒舊曲不知何處奏夢斷空思纖
手却應去路非遙今朝還有明朝漫道金能化石須
知不被人消
又
仙家庭院紅日看看晩一朵梅花挨枕畔玉指幾回拈
看擁衾不比尋常天涯無限思量看了又還重嗅分
明不為清香
浪淘沙(琴)
霞捲與雲舒月淡星疎摩徽轉軫不曾虚彈到當時留
意處誰是相如魂斷酒家壚路隔雲衢舞鸞鏡裏早
粧初擬學畫眉張内史略借工夫
卜算子
我住長江頭君住長江尾日日思君不見君但共飲長
江水此水幾時休此恨何時已只願君心似我心不
負相思意
憶秦娥(太白韻)
清溪咽霜風洗出山頭月山頭月迎得雲歸還送雲别
不知今是何時節凌歊望斷音塵絶音塵絶帆來帆
去天邊雙闕
姑溪居士前集卷四十五
