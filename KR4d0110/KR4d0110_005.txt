姑溪居士前集卷五
宋李之儀撰
律詩二
用聖行韻和呈幾仲
牢落郊原正早收書來起我頓風流絃歌韻裏識琴賤
鴻鵠飛時逢奕秋極目烟雲來指顧何時談笑共沈浮
文章落筆驚人眼新有聲名舊姓侯
和人見寄二首
雍容閒雅許君都萬緒相逢一笑無休把盛衰觀世諦
且將言語共詩圖人亡人得同吹吷潮落潮生等據梧
只恐後庭歌不盡曲終翻被鬼揶揄
傾蓋相逢惜别離等閒談笑盡心期它年終解如今日
此念常應寄異時餘事不妨多蠟屐放懷贏得盛留詩
早擕桃葉尋歸路凖擬花間倒接䍦
澄虛堂
公子高明悟劫灰鼎開軒語致幽懷縈雲疊巘鑱天去
極目滄波入坐來千首詩成談笑裏百分酒盡筦絃催
自憐曾是高堂客欲賦慚無宋玉才
和子椿
一番霖雨下商巖末路方收破冢帆雞肋未能忘甽畝
驪珠還見發囊函潤分餘浸回枯轍色借陽春起陋緘
自是亨嘉相際會便應從此出塵凡(陋緘一作病杉)
莊居寄友人
槐黃時節早相期留滯田園阻暫依聞道程文太超軼
却因詩句接光輝君能活計如公理我愧生涯負表微
已向青山託遺老不應專有謝玄暉
和友人見寄三首
明月平時敢自因特高蘭玉信吾人便從緱嶺如無媿
更許毗耶約問津每見似醺千日酒不言常備四時春
妙雲豈獨南遊契又喜鍾山近得鄰
俗駕難回固有因勒移終愧北山人不辭冒雨投歸步
始信忘形是要津一笑未容披軟語十分先覺報新春
定應偏契王郎便消得從來願卜鄰
除却吟詩總是塵道人應笑可憐人固知參請能成佛
未到升騰且咽津村落風烟常似臘禪房燈火已如春
會須隨例餐鎚子聊借明窗暫作鄰
舊懷二首
陳迹回頭似夢餘花應長好但人無詩成固已名千古
墓上誰傾飯一盂流落丹青驚始見形容筆墨竟難圖
公孫自是天同派漫託周人載碩膚
花存人往祗天知日暗心搖却自疑尚想漢庭傳詔令
如登魯廟見樽彛一時鸚鵡娛賓賦百世甘棠美召詩
安得殘春逢海上盡須衰淚灑新枝
送人入館閣
天禄崢嶸北斗齊享窮人欲去無梯自非終賈名偏重
祇恐蓬瀛到却迷鉛槧異時森杞梓功名他日看虹蜺
申朝若問姑溪老但道摧頽一木雞
邂逅故人
湖山勝處得君家懷祖曾於膝上誇不見多年應宦遠
相逢何事却天涯朱絃無復來湘水駿骨分明産渥洼
聞道賢勞多野處新醅聊寄傲霜花
已將身世等浮雲又向江邊得故人數日暝寒埋雪意
一番佳境為時新村醅淡薄聊資笑洞戶深閒自有春
已幸隣封同寄老却應風月費精神
金陵懷古二首
焰燧何勞鼓萬牛聊將一帶付幽流纔聞浮鷁來波上
已見牽羊出石頭舊穴依然披信汐古祠誰為薦時羞
功名到了成何事擾擾空移夜壑舟
霜天日晩獨沈吟潮上風來别是音恃險戰爭休想舊
凭高臨眺且論今數聲鴈蹙千年恨一片帆驚萬里心
不是江山解磨折却應人物自升沈
和人見寄
壯志崢嶸不自神低回聊此接波臣雖非腰重真騎鶴
猶勝途窮強泣麟擊節久懷洲上晚空樽未放網邊春
固知遺老能相契翻愧公輸作幸民
邯鄲叢臺
禾黍離離露一丘淡烟輕靄夕陽秋微基西枕邯山盡
往事東隨漳水流御輦金車何處去閒花野草幾時休
可憐全趙繁華地留作行人萬古愁
久雨次韻君俞
塵埃肺腑屢更時淫雨平欺素領垂忽覺光輝慰岑寂
坐令華茂轉離披中痟未厭徒空壁雅意安能系赤墀
獨有晴明陪擊節回腸尤在不為詩
次韻君俞瑞香
占盡韶華異衆芳分明絶艷降昭陽肯同繁杏攙春色
漫道幽蘭有國香大葉尚疑攢處髻馬嵬猶認去時囊
牡丹獨賞慈恩句只解金杯比發粧
次韻君俞四首
文章老去豈能神猶有殘膏占舊名賦就賈生空自感
詩成侯喜近聞聲拾塵已信非嘗飯撒豆終知不是兵
多謝嘉篇慰岑寂便思約伴問歸程
合浦圓光降下胎豫章千尺本天才未能海運參摶翼
聊復舟行共覆杯白髮情懷雖草莽青春消息自條枚
何妨接武窮幽致莫待風光却見催
語解驚人固有神始知無不是虛名方觀去接天邊翼
何事猶諧爨下聲齊晉近能通㰱血江黃詎敢議鏖兵
老來肺腑都荆棘頓欲薅鋤不計程
熊掌如何得豹胎棄常嗜異信難才端能不學邯鄲步
正可同嘗沆瀣杯有意良圖休我老他年吉卜佇君枚
雲間日下容相契且置燃萁特地摧
堤上閒步二首
風旌江木信漂浮散策騰騰亦謬悠未必縈回能擢勝
却疑平遠解供愁年衰易感難留日機盡應無不下鷗
渡口舟横晚潮急一番佳意憶蘇州
暖風輕蹙浪花浮留滯江城媿謝悠吟苦空多屈原恨
賦殘猶剩庾郎愁漸因卜築投歸鷺聊托潺湲習戲鷗
可笑麤官殺風景滿船絲管載涼州
題韋深道寄傲軒
南窗何似北窗涼寄傲來風各有方千古光輝如昨日
一時收拾付新堂已驚醆裏醅初綠更覺籬邊菊漸黃
就使主人官即顯此門高興定難忘
次韻君俞兼簡少孫六首
連璧兼金盡出倫雪髯霜鬢信陳人能忘枘鑿方圓異
許接風雲變化新絶韻淹時勞極目虛齋窮日但凝塵
何當一笑披環堵賴月吟哦未厭貧
殘編弊藁掩還開好意經年不暫來伏櫪已應真欵段
脱鞲終擬謝低回頗傳共坐侵斜月更想微吟荐罰杯
居士從來少風味獨將愁眼望初梅
莫羨財多石季倫任從閭里笑長人五湖浪迹名終在
六印懸腰眼暫新且樂歌呼隨瀝斝不妨文字洗留塵
年來頓覺珠璣富萬戶侯家却是貧
愔愔懷抱不曾開忽忽還添一歲來燈火香花隨贊祝
兒孫旛勝共徘徊休誇路寢當前拜誰得屠蘇最後杯
何物相期同一醉為君催發檻前梅
定應春到今日幾但覺耳邊多醉人已分餘生不如舊
却應佳句漸能新悲來徒有縈心淚情盡空驚滿眼塵
到得錐無真我輩一簞猶是作家貧
書空懶作咄咄語催老祗怪駸駸來斷夢已將愁共遠
離魂不覺淚驚回病餘想見嶄巖玉歡處猶懷宛轉杯
能伴晴和着屐否深山應有未凋梅
觀東坡集
今朝又讀東坡集記得原州鞫獄時千首高吟賡欲遍
幾多強韻押無遺固知才氣原非敵獨有心期老不欺
淚盡九原無路見冰霜他日看青枝
姑溪居士前集卷五
