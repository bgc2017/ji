姑溪居士前集卷四十八
宋李之儀撰
墓誌銘
羅大夫墓誌銘
太平為州當姑孰溪上大江自東來至西北别為支江
滙溪水于西而南溪水清支江之水濁其分之略不相
染州人以其分各有所況而其清則分也公諱彦輔字
經世世為太平人少依青山讀書雖家人見之亦有時
人有就見者非所願見輒避厺書無所不讀下至雜家
藝學亦皆通貫五與鄉里奏名中嘉祐四年進士第調
建昌軍南城尉以捕盜賞移揚州江都令用薦者故著
作佐郎知江州湖口縣丁父憂服除知江寧府溧陽縣
辟江南東路根究稅役司勾當公事轉秘書丞遷太常
博士賜六品服進屯田員外郎通判宿州未行辟司農
寺主簿降一官監江州稅丁母憂服除還所降陞朝散
郎通判和州追稅役賞所得官久之還所追知池州以
朝請郎知睦州未行得請管勾江寧府崇禧觀加朝奉
大夫遂告老以元符三年七月六日卒于家享年七十
四即以九月八日葬公于白紵山崇寧五年七月十七
日政卜于山之南公曾祖諱德祖祖諱明父諱貫皆不
仕父以公故贈中散大夫母康氏追封永康縣太君周
氏封壽安縣太君娶趙氏封安福縣君五男子成甫正
甫忠甫餘未名與正甫皆先公卒成甫饒州司理參軍
亦已卒忠甫以上舍生貢而未第三女子長未行而卒
次嫁里人鄒鴻諸徹孫男五曰泰已卒餘尚幼八女嫁
者六二在室公介潔不苟合精悍自勵讀書外無他嗜
好居鄉里口不挂州縣事與在官者疎于鄉人無少長
貧富戚之如骨肉有為不善者必召而密教之有一善
必委曲稱誦之至其忘己之汙而喜自衒鬻盜勢力以
欺惑愚衆因而有所利者未嘗扶同假借每見必面折
之以故莫不畏且愛而善類則往往倚之以為重其終
也哭之皆盡哀到今思之不能已其去南城已有知其
貧者袖黃金十餘兩邀公于路而贐之公謝曰所貴
知我黃金非所可當也固邀之曰人無知者受之何傷
公笑曰冥漠之間不遠左右安得為無知爾亦非愛我
也贐者負愧而去湖口僚吏有訟公沽酒受所增之數
是時劉公述知州事得所訟即付吏或曰是至毫末兩
置之可也劉公曰羅湖口廉吏也不窮見其實則使終
身被誣既曰多取一絲髮亦不可果得其誣而反坐之
先是溧陽歲不登道殣至相枕籍公至則曰此可緩耶
亟請發常平米又勸有米家量力而出下皆樂輸而就
哺者至不遠百里地賴公以生者不可勝計部使者將
條其施設而上之公曰救災令之職也饑者命在頃刻
又況詔令具存其可忽哉人知惜人命令知謹詔令而
已賞非所覬也司農長多便文自營公事無巨幼必爭
長患之公知不合乃欲請去宰相直公而高其義曰自
擇所欲而行會尉氏闕乃得之公到之三日謁孔子廟
舍宇頽圮塑像半為雨所侵公愀然曰州縣有學風化之
始也吾師有象尊所歸向也學不葺像不嚴何以施顔
面以臨斯民首出俸錢補治邑人競相萃而應像設館
次俄一新來學者至不能容仍歲繼有登第者教閱保
甲令丁擢通事舍人劉琯提舉畿内琯以驟得用過自
矜持按視所到吏屬至不敢仰視方闢教場公從琯至
其地輒命公引繩以信丈尺公叱其下為引琯色變徐
以三事將困公公條叙詳諱琯遽歛袵因厚為客而去
既成第其勞為所隸之最尋召對比到闕下會元豐末
命不果對乃得少府簿復與其長論不合遂摭簿書失
銷鑿二三事用以中公或強公求直公曰九江去家近
奉親良便就使力圖之未必得直將何求公攝和州前
為守者多市公使物更累改負民間逋責多公不受一
錢而率其下未幾償足所負皆曰是終身不可得者微
公疇能有之至齊僧誦經祝公以為謝真州有司以法
不應支錢互用發運司案其事主吏將自引決公被檄
推治或從公報其州令異推所公曰應猝而互其得已
耶姑待之吏聞公語曰是生我也即他營以足之公至
其已足報吏卒獲免有請致仕者黃牒到而疾且革略
能領之齎牒者疑而不受公曰第授之有累非爾及也
又為具其後事保奏其所得任子恩池之地下歲被水
患加之沮洳不能城公萃逋逃卒得百人為役日親程
之廉責數幹增募民力伐九華山石為路自後池有城
而水不為患往來者利之有佐記以傳其事者強盜得
財而無所傷邂逅屬縣有訴旱者公即以荒改從事皆
寬以讞之奏課為本路第一公外雖嚴而中實平恕樂
成就而惡掊克在官飲食外未嘗買一物遇公使應特
送他人如例而已獨不納居崇禧部使者以公清介列
名而上請還公一州公聞而歎曰晩節末路得從容家
居以盡餘日足矣為州豈所幸也俄有旨還稅役之賞
而有司執文置前歲月不為用故大禮後一月方得應
任子官或謂公理之必可得公笑而不答晩得攝生術
強健如壯年耽味禪悅遊心内典多得其要妙平居策
杖徜徉里巷間見者必郤步改容曰異日求如斯人不
復有矣願其壽考無窮也公一日微屬疾語家人曰我
家固寒也但以一節自信縱明日餓死不為介每以人
之急難勇於事而責之則常使有餘地雖不顯而白首
退休姑造履瞑目何所憾耶素愛白紵山昔所偃泊以
寄吾老者比築菴號妙高當即庵地以為葬謹勿妄求
銘誌設求或昧平生而有請及爾嘗憚而託之是穢我
也我既以清白遺而曹萬一至飲粥不繼亦不可少屈
以違我所戒言訖索浴更衣而逝後其家併日而食忠
甫教授一時晩生仰以奉偏親至藜藿不厭及久不請
銘者皆所不敢違也公即世十五六年矣州之人每行
溪上俯流水而嘆曰羅公何在溪流如故公胡不留永
為吾邦之所矜式相與躊踷詠之而不忍去至有流涕
者銘曰涇渭之殊物理所槩疇謂于公涇輒未艾霜天
皦日而豕負塗浮雲何來及說之弧謂不我相胡卑壽
考一其終初居晦而老孰得孰失路人舉知琢詞墓道
以唱其思
姑溪居士前集卷四十八
