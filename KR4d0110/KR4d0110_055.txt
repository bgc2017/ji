姑溪居士後集卷五
宋李之儀撰
古詩(五言)
次韻魯直留别
南北二十年短褐足塵垢九仞未及泉竭心恚地厚積
翳開前山月在山之顔目斷兩黃鵠夢寐長躋攀我飯
苦多噎見君遽出氣定有囊中藥痿人果知起枯稿洗
朝露咀嚼玉壺冰蔓草豈自得香發須高陵齚舌真有
味辨口空齒落頓悟孺子歌會當濯其濁允蹈固未見
能言人亦難得微可齊語引置莊嶽間大路平如掌仁
者貴安宅直絃為君彈萬里等尋尺何年紀渻子相向
猶木雞肝肺已自鏤土苴非所知
鮮于子駿用魯直見寄韻因以為謝
雲間彼上人處汙能見垢咄咄向風雅入國知温厚别
來仰高山霜風刮衰顔新詩解人頥調古不可攀練練
瑚璉姿森森棟梁氣願學固有歸黯然由此起世味淡
于蠟孤懷冷如冰十年問歸路歌舞懷西陵歲晏感飄
蓬老去委瓠落豈無杖頭錢斗酒不問濁尚平累愈重
欲去亦良難安得厠木鴈才與不才間遇君本有地悵
我將焉宅引領遡家山一望幾千尺何須驚墮葉會當
鍳攘雞風來北忩下此況誰為知
次韻子瞻古風詩二首
無兒晩讀書得之兩河場何待少陵詩閃閃已生光深
山秀蘭芽無人方自香未央鎻千門可知曼修廊俯仰
要自得犠樽浪青黃悪木熱亦蔭盜泉渴須嘗果能奪
固有利害置兩傍匪我亦匪人用托寧見傷
紅爐一勺水湧沸如雷聲德君戒終南為君歌采苓水
盡焰仍烈﨑嶇閱修齡由來外一重疇非君死生風物
托兹世異種聊並蒂榮謝等春秋何勞騖多計眷眷後
世雄惟君有以似
子瞻參寥太虚同遊惠山用王武陵竇郡朱宿
三詩韻各有所賦參寥錄以相示余將遊焉用
次其韻
曾為惠山客心已寄蒼茫知今幾何時常在山間堂淹
留情莫蟄悵望身疑翔聮翩得秀句古殿逢燈光耳冷
徹孤韻神幽拂清香買舟行有期此興安能忘
三子骨已朽來者非一人簫聲起孤鳳抑按皆清新松
隂貯老月蘚暈涵蒼磷崎嶇固有属千載無纖塵物物
吾已矣今昔是可均何當事一㕓顧水終為鄰
膏肓有前人老意繫叢樾差池紛鬢霜味蠟火已絶一
啜風潄液幽思起復滅詎慚數及七緬予在明月疎更
蹇修途景耿重激發冷然儻可御千古同一轍
再登斗野亭路舊韻寄太虛
北舟攬黃氏楚楚不自平故步聊低回新月微風清蛙
聲語莫下泡湧浮修甍何在超世游翳路情難傾西堂
夢不到春草還復生長年浸枯枿有時懷層城適從吳
兒炊又作淮人烹皇皇徧諸侯吾人愧安行獨抱照乘
姿花枝似相明拂衣歸待旦南州逢顧榮
秦太虚出魯直所寄詩因次其韻
别子又春杪幽懷誰與讙返復事遠途繚繞如理綿家
山雖入眼尚疑隔晨煙破悶得子詩鳴雞還到船追隨
日苦短容易悲長年猶能共一轍植足臨天旋下澤政
有味萬戶自我捐唯有不捨心常如俯奔川
次韻家室送别
幾年保新阡託身斗一方問語得野人禾黍共登場遷
疎儻可老持鬚時抑揚顧非馬上才猶懷䄂中剛西風
蕩微氣仰視明星光叩齒咏真主白眉誰最良師門守
邊鑰表表南方強逋誅百年寇敢謂莫我當牝雞久司
晨羣吠移當陽葷羶固難律誰可無宫商堂堂發天機
右鉞左仗黃一旦念風雲果知籌策長洗滌盡餘滓方
翼爭回翔能無出囊穎及顧箕子傍平生慣草衣豈堪
事戎行強歌出塞曲夭矯參龍章蝇因逸驥速馬為奏
瑟昂尚期騖鼓操奮力起病牀賀蘭奪故穴安西還舊
疆歸上千萬夀重賡庶事康
和參寥過敝廬留宿因見寄之韻為謝
及此仲春月頗欲謝遠步世味久已疎何憚魚生釡青
隂合廣除似失北門路端知雞在塒未媿豹隱霧飄蕭
方外遊繾綣慰遲暮共侍青光來軟語坐良樹呼風破
炎蒸扣齒却忘慮逡巡棲鳥驚不記衣上露臨分期屢
來此樂復誰與
送孫叔靜
浮雲無定着乍合還分離廓開萬里天好是無雲時我
懷若蕭屑多感不自拾奈何情所親容易成南飛秦人
雖受寳睨柱誰瑕疵空能九賓賞終負連城歸此道固
有命如君應未遲且從淮上游霜濃蟹螯肥載取一樽
酒里門相扶携笑語欲難背古人良可期開編若對面
謔浪尤相宜皎皎澄漢月森森瓊樹枝燕地重郭隗吳
兒輕陸機曉來猶薄露會見高風披
次韻黃魯直晁堯民游馬頰歸
洋洋引天津湍悍誰為寫謀臧神所勞穹築限修野緬
懷二三子感物寓土苴邜飲束貂裘指顧來其下霜風
面欲黎踉蹌倚羸馬一笑等飛雲吾生竟何者
次韻晁堯民黃魯直蘇子瞻同賦丰粲字韻十
往返而不倦者
耿耿萬里心振衣常夜半明星當戶高仰首每自嘆是
身固虚空殆將等閒玩永懷一寸光有之詎能散南山
冨蕨薇采采寧待伴不媿郢中曲誰報青玉案千載北
忩風鄭聲何可亂子職若﨑嶇垢指寧與盥我慙老更
拙欲和知良難但能襲餘塵未易窺重關路年與君俱
纔此意少寬奈何捨我去鴻鵠隨鶱摶岑樓起膚寸方
仞始一拳知君未易量願君更加飡親髮日益白何以
為親懽以義不以時吾君正求賢只欠明光宫峩峩望
君冠
寄范七平凉有一優者頗相似每見即與從容
聊遣吾思之不能已也
吾友范君誼宛似丘遲詩點綴花映草草長鶯亂飛詠
詩知吾人因人想其詩不知胸中寬西域方鞭笞昔為
守禦策堅壁不容錐今作進討計萬里入鼓鼙相從惜
日短既别恨見遲雖無老成人彷彿頰赬兒每見挽手
語問我將何為我非濁子者我友實似之典刑不可見
況復堂上奇邊城氣候晩四月猶夾衣青燈照冷坐素
目披重惟孤懷苦蕭屑人事終難期何當命典刑一笑
相淋漓
浴
靜坐已十日聊復資一浴我髮不滿梳安得别置沐浴
暖連頭澆快哉如出谷我生本離垢妄念即桎梏外物
強扶持何異雨中竹亦不無雨愧亦不有雨足森森自
然往無榮亦無辱振衣步空庭又見黃粱熟進退葵何
從晨羞詎宜緩叩齒感莧史虚心豈魚貫乃知抱關者
俯首固非懦烈日下嚴霜杯水沃熾炭物理自回旋何
方即吾館年來老頓逼四月未覺煖勉力更無念已矣
見此粲
第六郭將求詩久未暇今以寄之
烏延一揮手歲月如奔流誰知頭半白重見須雙虬面
冷龐一鉄氣雄吞九州門庭外雖設毫髮終無留此時
可見者如君實難求人固不易親而我獨見酧半年話
疇昔論極非謬悠但云置是事可質為冥幽功名本何
為入手如上鈎我每壯其言心肯屢回頭别來已七月
恨望逾三秋近聞復來此只尺不相投元戎奉天討知
與造化謀化城兩馳突直控咽與喉义斬萬餘級少快
姑暫休此銳且就飬彼生豈容偷君謂乃吾射含笑纏
臂鞲今秋取天祁明年入興州遂復都護府再見萬里
遊汾陽異世勲子政如綴旒未或便相襲且作仲升侯
送靈臺尉徐舜舉
靈臺右鶉首南北兩山間我來春未幾紅葉繞斑斑與
君早相求携手問兩山折花飲清泉共此一日閒君才
真健敏詩句如芝蘭娟好秀且靜馥郁若可餐
姑溪居士後集卷五
