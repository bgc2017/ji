姑溪居士前集卷十二
宋李之儀撰
贊
自作傳神贊(李伯時畫)
似則似是則不是縱使擠之九泉下也須出得一頭地
休論捉月騎鯨到了衆人皆醉
又
時雌時雄時白時黑不是徐翁異身又非豐干指出蓋
優哉游哉聊以卒歲浮沈於物而不膠於物者也
又
孰從而圖孰從而狀大千俱空況爾幻妄直須壁立千
仞要且事無一向雖然覿面相呈便是本來形相
又
意中迥有千般思筆下原無一點塵自笑頑冥一村老
忽從今日換精神
折渭州畫像贊
龍章鳳姿燕頷虎頸巍巍堂堂弗嚴而整山納海容霜
根雪節可畏而親力莫之幹吾私淑諸一代之英多取
益給欲掩滋明長庚未艾白氣何來精爽如在佳城不
開出夘則角墮地而班豈無所遺騄驥方閑高牙赤舄
惟叔惟虎有之似之千載一武赳赳桓桓彼徒見誚他
日凌烟寔先前詔
沈存中畫像贊
先天弗違聖時以乘人謀鬼謀其誰與能彼雖淵密我
則揆叙萬目交張維網之舉展也吾人一世絶擬孰友
多文宛在中沚用此以通亦以是窮自崖反矣凛然孤
風
保寧機道者傳神贊
一回拈起一回新覿面相逢那處親口似含珠聲似虎
情如止水意如春一心為法無餘事四海如公有幾人
祗恐丹青傳未盡更須圓相助精神
又
萬點寒鴉一輪秋月時節因緣因誰漏泄眼光如電舌
如雷遶頷鬚眉滿頭雪若問人間大導師踏着稱鎚硬
似鐵
崇因欽老贊
真如會中相見了也崇因堂上因甚出來一滴曹溪初
無二味大治精金豈有他色雖然畫得分明要須重新
注出十二面相忽然開不是僧繇誰得會
净慧璘老贊
法雲會中多聞第一瑞竹堂上說法無雙降徑山龍則
雨必應候祝崇寧夀則香不妄拈將謂有多少神通元
來只這般面目
西菴璞老真贊
一住姑熟溪頭三據寳華玉座草木無不沾恩緇素幾
多證果世人盡愛西菴璞誰知屡試紅爐火雖然覿面
相呈也要從頭覷破咄鈍置殺人
儲居士真贊
敏以自求仁而樂施鄉黨懷其恕朋友畏其義悟幻妄
之不留惟精進之是利故能告所厚而表其行歛衆美
以昌其嗣尚慮吾志之未孚遂復有形於夢寐嗚呼斯
豈今人之願力歟見者寧不知媿
李太白畫像贊
舉目一世空無人當時何有高將軍龍鶱鳳翥固莫羣
晴天萬里惟孤雲冥冥何地非埃塵我欲從之嗟此身
形容不到浪自分坐令魯叟悲獲麟
東坡先生贊
東坡仙人岷峨異禀道日而升弗類斯擯有繼皇皇期
之奠枕誰其止之成是貝錦天作人遠言何從諗聞已
聳然見孰不凛
又
天作斯文萬物所印時慘時舒與天同運其誰特立卓
哉吾人黃且落矣蔚然常春見險弗止自信無悶求仁
得仁於我何怨光時顯被外薄四夷載瞻載仰百世之
師
靈巖愿老真贊
法不孤起隨處有人一花既開無地不春現滿月相轉
大法輪似雷雨作解如山川出雲不向人偏衫襟裏喫
飯而於孤峯頂上化身
靈源禪師真贊
滔滔汩汩莫知其出汪汪洋洋隨圓隨方故八萬四千
偈不離於當處而五千四十八卷皆作戲於逢埸山谷
老人所以強名之而無媿姑溪居士又從而雪上加霜
咄只這便是靈源叟何須更上炤默堂
報恩邦禪師真贊
荆山美璞霜天一鶚可薦郊廟志存寥廓逢場作戲隨
病予藥信與祖佛齊肩直是摸索不着
李伯時馬贊
竹批雙耳風激四蹄振尾頓鬛會於一時惟伯時父神
而明之千載相遇非公而誰
畫龜贊
鱗介所宗夀無與京納錫以薦曳尾而行與其託之於
死骨孰若遂性以為生余私淑諸蓋將卒歲以沉冥
須菩提贊
敷坐而坐如日初曉護念付屬一時俱了非此老人其
誰能表漫自形容本無欠少
慧林正老真贊
高坐清凉道場截斷東南路口一萬菩薩列在下風天
下衲僧聞者稽首挺超佛越祖之意氣有抽釘拔楔之
妙手拶得額頭汗出又向王舍城中哮吼
布袋和尚贊
盛着底是病拈出底是藥衆生以相見我却道風狂顛
錯秋來葉落歸根春去鳥啼花落只這便是生涯說甚
重重樓閣
俞秀老畫贊
青山白雲中人對面若不相識笑我吟咏自如終(闕)
居士身得度住平常人窠窟誰謂半山多(闕)口却作
豐干指出
俞清老畫贊
說着便知姓名見者誰不歡喜雖如自起自倒要乃無
此無彼冥冥三扳緣中隨處逢場作戲欲問湼槃一路
頭頭只在這裏
寳覺昕長老畫贊
法雲地中得度慧炬光裏法身在處淘金㨂玉隨緣運
栰通津偏解抽釘拔楔更能因語識人且道有相無相
休云是真非真
夀寧宣老贊
石霜山中二虎後世見孫無數堂堂大為古佛一身普
照寰宇别出壽寧一枝又非慈雲法雨他時侍立坐邊
往往呵佛罵祖
為僧作石菖蒲贊
葉磨數仞劒惟有清風剪不斷根亂一窩絲纏定白雲
寒不散水無沙石無苔師乎一片心清哉
為人作真贊
王良不作世絶麒麟是可欺邪豈無後人誰其似之維
烈武孫武則似矣而濟以文氣已萬里方爾就秣風雲
其時會如兔脱儼然是則現居士身幅巾白拂無一點
塵以無塵故始終一如顯忠數功固非兩途
又
茅茨為居脱粟為餐牛衣自暖徒行亦鞍凡人皆友是
酒可歡略不踐迹未嘗恤言山林城市隨遇即安一旦
義重殺生非難彼強增飾寧知吾全蓋庶幾不滛不移
不屈者而以樂吾之天
文忠公畫像贊
霜空無雲秋天澄霧照然政通何勞鐘簴儼然望之希
世一遇萬折方東逢坡益注
為僧作真贊
虎頭燕額將軍之相雪檜霜松山僧之容以是而見胡
來漢現捩轉面目瞻之不足盛哉七百聚徒何殊在網
之魚若也向此提撕却成土上加泥
吳思道朝服畫像贊
可畏而親不扶而直藝表士林望高王國如在廣庭鵠
立柱石翼翼眉間嘗滿黃色
又道服贊
濃眉深眼出塵之相幅巾燕服經世之狀有時收沙界
於一粒粟忽然乘長風破萬里浪固知透過六輪可謂
森羅萬象本誰鼻端揮斤先生信是神匠
銘
銘予所携歙硯黃池張氏故物其子見遺
有腆好事儲以資玩謂予可享輒櫝而薦我不能書亦
匪能文愧爾誤投時出於温煤將童山筆或可冡庶吾
之傳
韋深道硯銘
馬肝色荆玉璞爛然一星如出海角來萬(闕)
圓硯銘
惡圓喜方乃士之常隨方而圓以救其偏方圓以時有
矩有規不失吾中則方有時而不通因以濟用則圓有
時而為重故君子方以守之圓以行之本末相權而自
通於規矩之外夫是之謂深道之研而姑溪居士所以
銘之而不疑
予所用舊硯已斷復接相從三十年偶洗之覺
其衰相已見為作銘
分荆秀之所鍾潄荆湍之所激膩理莹質如削瓜而加
拭售吾之所狂狷共吾之所窮寂間墜而裂旋亦無隔
豈同吾朽壤之化乎抑奕世之所典則不吾見於發揮
終安得而汝識
硯銘
理密而質堅體潤而形圓不知得墨之難易但見隨手
亹亹生雲烟心必資之而乃見言必俟之而後傳非吾
人孰克有之永寳用之無窮年
又
比德君子温潤如玉肉好略分中寔具足窮天下之智
巧必資人以形容盡萬物之變遷曾不繫其盈縮惟其
有以稱之庶幾力行而不衂
又
以相而見聖逢之研益之以銘未免曲斷雖則如是事
無一邊筆頭落處萬象燦然
姑溪居士前集卷十二
