姑溪居士前集卷十
宋李之儀撰
絶句二
舟泊采石
經年欲到竟無繇便路今朝得暫留弄月燃犀俱未暇
潮平且欲過西州
和州太守曾延之置酒鼓角樓
樓臺烟樹接平蕪水墨丹青十幅圖認得黃山家住處
雲中相對似相呼
延之置酒當利樓侍人勸酒
雲山遠近淺還深宛轉愁顔頓不任獨有綺羅知此意
故拈金盞十分斟
延之置酒連雲觀北望丘墟掩翳相與凭欄感
歎延之以所持扇見授云不可不記也因書之
後壠前岡一色松相看冠劍幾悲風今朝笑語明朝哭
莫厭尊中酒不空
延之置酒南園因書柱上
尊前景氣朝朝别醉裏歌呼處處新一度拈來一回好
主人須信異于人
何子温家有巨竹數頃因成絶句
老綠隂森鎖晝寒兒孫延裔不知年欲歸頓失來時路
一似高風暗雨天
曾延之置酒後閣供帳酒饌物物皆内出侍人
以裙帶求書
御醅盞畔千頭菊椽燭光中四和香紅粉莫嗟霜滿頷
也應歌處似周郎
延之問及當塗近事云君殆能容忍我不及也
胡不遷居于此便治館因口占為謝
胯下淹時豈不知故人疑我似陽癡一㕓固願授陳相
只恐鋒車便見追
延之云久遲公來不謂迫之乃肯顧我既開此
路却當以匪人為津梁矣致我佳客敢忘其德
口占為戲
一水相忘輒自疲青氊情厚失先期從今不比鸕鷀數
更欲棠隂借異時
雜詠四絶
人間所樂寧過此一事都無有俸錢更向豐年觀割稻
須知身是地行仙
老呼稚舞報豐年極目黃雲欲際天旋搗新稉供晩飯
只愁閒夢攪安眠
解籜新篁綠未分弄晴啼鳥語如文翻風葭菼全疑雨
對岸峯巒便是雲
平生粥飯寄伽藍老日田園強自添豈自着靴踏泥客
如何不許暫深潛
書龔彦本莊壁二絶
青黃赤白千畦稻遠近高低四面山舊約買鄰今已決
却憂無力伴躋攀
重陽過了十二日階下黃花方盛開節物參差何足較
且浮新蘂共銜杯
同彦本兄弟泛舟過北山
横截西山一葉輕曉奩初發鏡中行異時常作玻璃觀
却恐丹青畫不成
彦本鄰莊有欲售其所舍之屋看相與就閱遂
書其屏上與彦本為約
求田問舍太遲生棟宇纔逢眼便明憑仗經營須占早
連牆祇恐負柴荆
龔深之曾約相從偶不及而深之逝矣獨過其
所約之地遺像儼然感愴不已因書其事
德公期我此聮裾獨捨扁舟斷夢初蕙帳一燈如晤語
淚㾗空對兩龍駒
初入褒禪山
近山回抱錦為屏金碧高低照眼明四十年來勞夢想
白頭方喜慰平生
褒禪知客求書因以答之
霜林斑駁抱園回曉日初昇宿霧開憶得舊遊懷小杜
分明回望繡成堆
褒禪齋後獨出三門步深山久之
兩脚都忘力不勝穿雲度塹信騰騰林深鳥獸知無迹
時見遊山一兩僧
遊華陽洞行十餘步水阻而回(洞在褒禪側有吕公書華陽後)
(門字)
篝火宵深興轉濃可憐潭水斷來蹤祇疑終有蛟龍護
玉室金堂未許逢
自褒禪寺東轉將過大乘路中
不覺離家二十日山林城市恣延緣定因曾作和州客
長見雞籠在眼前
欲過大乘先寄祖燈禪師大乘甚貧新開堂
大乘此去有幾里聞道祇園近布金但恐鉢中無客飯
止期經宿謝知音
將過大乘薄晩不能到既見祖燈以寄一笑
踏盡田塍轉盡山芥塘猶在夕陽間主人縮地元多術
何事今朝時見慳(芥塘大乘地名)
湯泉纔到便問浴處何在戲呈長老
欲從曠口過金陵不惜湯泉兩日程因就故人求一浴
何妨隨例得身輕
題苦竹寺後亭
竹映丹楓轉短籬有花開處盡空枝春風想見如鋪錦
惆悵來遊不是時
再過苦竹飯于寺前客邸
隼旟謌呼引紅粧花帽追隨入醉鄉今日再來如斷夢
主人依舊進黃粱
絶句七首
海燕初飛掠水輕酴醿開就照人明旋傾煮酒嘗青杏
唯有風光不世情
萬腔腰鼓打梁州舞罷還催步打毬更借纏頭三百萬
阿奴要轍第三籌
情隨榆莢不勝飄心似楊花暖欲銷擬借瓊林大盈庫
約君孤注睹妖嬈
漫尋蝴蝶却成癡欲趁蜂兒轉更疑自是心情怕時節
不如閒處伴黃鸝
程氏園當尺五天千金爭賞並朱欄莫因今日家家有
便與常時兩樣看
的的枝頭淺淺黃未先顔色占年芳任是剪成香更裂
鼻根眼界漫商量
齋盂洗罷日方中簾影低回破睡風試問新浮一甌乳
何須親到廣寒宮
和張文潛贈楊妹
草草聲名等漏巵相逢佳處暫舒眉我方擊節聊乘興
君可忘憂莫見疑
宿觀音寺三絶
倦聽簷間點滴聲棲禽初報曉來晴分明市合人爭語
清濁高低各有情
鳥啼鵲噪趁初晴百舌新調燕羽輕滑滑竹雞催布穀
聲聲鶗鴂唤流鶯
留滯江南又一年燕巢初就鵲聲喧一番風竹搖窗外
猶冀曾來紫玉軒
謝范守惠鵝
玉翎紅觜小池中雙入筠籠寄病翁不是山隂親換得
自慚書學久無工
畫鴨
野塘浴漾夕陽時風淡雲閒草半欹會得騰身振衣否
不教春色在花枝
道人筆力與春爭五彩都將墨染成新浴羽毛猶更葺
似疑顔色未分明
畫鵝兒
聲裡生涯殼外天天真雖判尚茫然只應未解長依母
每向沙頭獨自眠
畫鵝
人間今復見丹青生意初侵造物靈却笑山隂何所得
尚須辛苦寫黃庭
姑溪居士前集卷十
