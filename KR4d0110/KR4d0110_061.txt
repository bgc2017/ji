姑溪居士後集卷十一
宋李之儀撰
絶句(七言)
和東坡贈嶺上老人
過眼﨑嶇等劫灰到頭榮悴本誰裁須知此老心如鐵
看盡行人幾往回
大觀四年春夏之交閒居無事觸緒成咏得絶
句五首
簷間百囀已鶯聲枕上千山尚未明老去只知難得睡
兒童何用報陰晴
身世低回不自期個中消息更誰知江邊折盡青青柳
才見雲頭月畫眉
楸花落盡楝花繁門巷人稀半是村好事憑誰消濕熱
一簾疎雨下黃昏
庭前日轉樹交陰坐上風來境自深度曲已嗟千里客
聽蟬已寄兩頭心
江南塞北遍曾遊一飯何方不可留快筯舊嘗便蠻耳
垂涎安得飫饘頭
題柳氏園
昔年車馬遶芳叢倒盡金缸卧醉紅可惜穠華俱掃地
兔葵燕麥自春風
書真公軒
松陰苔徑曲盤盤古佛殘燈古殿間却羨老僧無個事
一生長伴白雲閒
偶題
新荷點水麥花齊一抹殘陽露淺暉回首西山歸未得
片心還逐暮雲飛
首夏
嬌紅掃盡綠陰成便覺庭虚暑氣生旋拂藤床方竹枕
不妨鼻息作雷鳴
晦迹
晦迹丘園敢自圖幸逢泉石作幽居明忩隠几有餘樂
一炷清香卧勘書
餉茶不容少待二絶
玉骨冰肌體自輕非關茗飲覺神清無端墮落紅塵裡
碾就雲腴不許烹
厭厭酒病結春隂鄰笛傳來恨更深擬借春風聯袂去
遏雲佳處託知音
罷官後稍謝賓客十絶
過從頓謝懶尤添倦卧終朝不捲簾晚飯都無官米氣
始知身已是蒼黔
獨展離騷弔逐臣尚存殘角報重闉時節自新人易老
未應閒處似他人
憶逢新火客秦川繡嶺歸來浴暖泉從古盛衰如反掌
纍纍何地不新阡
旋營香火拂塵埃市井聲傳隠隠雷頓覺林泉歸已晚
姑從閒處看花開
貪着﨑嶇信可羞悞將鬼錄作天遊東山自是力不足
細論前途有底憂
春風浩蕩思無涯老病縈仍苦戀家推枕不知真早晚
小窗披雨一庭花
極目(一作洗眼)湖光徹骨清無風猶覺尚堅冰心安處處皆
堪樂未必西南是得朋
十仞驚湍拂面寒恐人如在百勝竿飛雲舞鶴形容處
英爽端疑共此看(飛雲舞鶴東坡咏懸冰語参寥方誦於禊日前因借為句)
求田問舍本無期廢棄衰年適此時未擬沃州那舊隠
且從新托試維持
何須歎世鹿皮翁得句真能發笑容誰謂祖風無與寄
寸莛終愧觸洪鐘(再堅参寥經營杭第故卒章及之)
次韻李方叔宋鎮立秋五絶
渡口人歸月上鈎蕭蕭風葉荻花秋因君指出詩人語
便向庭前欲買舟
雨闇煙昏蔚不開時時白鳥去還來相逢都是江湖上
莫為人聲却自猜
秋熱春寒花不老雲濃日薄雨頻收共言今歲魚偏熟
舊網須教展一籌
撈蝦摸蜆幾回來斗笠蓑衣安在哉將謂此生緣已斷
登臨不覺眼重開
南北區區浪自催不妨隨過且徘徊鱸魚白酒何須得
一醉端從好句來
與晉卿相别忽復春深得書見邀
留陶淵眀把酒椀送陸修静過虎溪胷次九流清似鏡
人間萬事醉如泥
水僊花二絶
得水能僊天與竒寒香寂寞動冰肌仙風道骨今誰有
淡掃蛾眉篸一枝
借水開花亦自竒冰沈為骨玉為肌寒香自壓酴醿倒
只比江梅無好枝
初得馬騎(余有二西馬寄他處)
有兩龍駒慰陸沈四年河海每關心今朝欵段聊乘興
矍鑠猶堪寄好音
題朱砂湯
憶同德曜涉歊蒸欲濯湯池竟輟行憔悴獨來琴瑟變
滿懷誰識淚縱横
石蟹
泉泓石蟹如烏頭一種為類太微生此地逢君宜見假
纔方入手便横行
再次韻致君(地名平疴鎮昔有兩美人來浴異香累日不散)
華清賜浴記當年偶託荒山結勝緣未必興衰異今昔
曾經天女卸金鈿
得延之書書尾戲答
齒豁童頭老可憎艱難相值歴何曾吹蕭問渡愧未達
終有心頭一點蠅
卞忠烈公墓
叢篁灌木麗霜晴忠孝巖巖父子名舉扇西風雖自潔
受遺不至亦何情
冶城
冶城昔是王公宅鵲噪烏啼異昔時不見犢車催麈尾
莫年惆悵蔡家兒
宿天禧因書壁間
月墮風林夜已深寒衾展轉不能禁一番過眼知何處
惟有孤燈識此心
正上人求書
火滅窗晴冷似冰隨時活計自脩行客來若問真消息
只有觀音自證明
書吳江垂虹亭壁
三十年驚一世人衣巾空有淚痕深他年不為鱸魚膾
聊欲江干卜近鄰
書張君書齋窗上次其韻
眼力無窮面面窗知君心不在西涼聊將浮世兩蠒足
共借明朝一線長(時冬至前一日晩)
次韻牡丹四絶
朝陽爍爍欲爭流已過羣紅盍自脩發盡妖妍猶未歇
天機終待幾時休
雲低雨細靜無風似著精神染異紅駐輦慈恩賞佳句
若論今日定誰工
蓬萊宫闕有神僊觧釋春風欲鬭妍不是殊狂曾迕物
肻將飛燕謂當前
我老迂疎合灌園強來乘障負初暄多情似識伊川舊
宛是韓公第一根
試陳瞻墨十絶
陽關纔斷一聲歌已覺離愁萬斛多誰信郵亭檻車際
便驚風露隔關河
疎簾弄影不驚塵百億恒沙認此身轉盼回頭已陳迹
那知猶作未歸人
門無關鎖何由出案有詩書敢自期尋到古人留意處
絶勝把酒聽歌時
大患于吾為有身縱横顛倒竟誰神祗應靜處天真在
且作斯須自在人
雉堞回環半倚山泉聲風順響潺潺從來省事惟便靜
他日端能憶此間
春來多病聖頻中歌曲雙青笑拂紅今日閉門常靜坐
始知身世已衰翁
萬口彌陀未飯前西方境界每依然何須更學王文度
那處元非極樂天
今年四月未聞雷赤地從何問宿灰劒戟埋身均是死
生增逋欠踏門催
十年不去有如何得少何須較失多大是駒奴必千里
功名他日莫渠魔
卧聽風聲坐見山此生長寄有無間等閒撇起能知病
莫厭蕭蕭雪滿顔
偶書
風吹蘇小門前柳雨暗羅敷陌上桑遙想九江春色晚
被花惱得少陵狂
過阮邊亭再見吉先之
姑熟溪頭近請違阮邊亭上再相期留連話舊忘塵慮
把盞枰碁得自怡
姑溪居士後集卷十一
