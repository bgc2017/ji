翠渠摘稿卷六
明周瑛撰
樂府(樂府自漢始詩詞之變此其最古者)
有所思
鄭夾漈以為食舉之樂今擬之寓懷君之意
有美人兮天之北願一見兮不可得霜露結新寒美人
衣裳單持此錦襜褕北望空盤桓望美人兮愁轉深思
之苦兮涕沾襟憑誰奏鍾律轉成韶濩音天地回陽和
慰我相思心
上之回
題義謂漢武元封初至雍遂通回中後數遊幸
此其遊石關望諸國而作蓋誇時事今擬之勸
以德為主
上之回樂何極回中道路無梗塞北望單于庭西瞻月
支國信使往來干戈屏息上還宫益修德
艾如張
釋題艾刈草也如讀作而張謂張網也此指狩
獵而言蓋喻世網密張狡計得脱良善受禍可
傷憫也
有機網張林麓犬嘷機發獸窮蹙雉粥粥兔逐逐雉騰
折翼兔潛伏我傷夫雉不善逃生兔狡得脱雉馴受烹
艾如張吾爾傷
琴操(亦樂府之屬)
猗蘭操
題義謂孔子傷不逢時而作今重擬之
維山有谷露瀼瀼兮維谷有蘭揚孤芳兮我行四方荆
棘蔽野採芳而佩知蘭實寡我思文武于鎬于豐欲往
從之路阻不通路阻不通吾道非矣掩袂漣洏與世違
矣
龜山操
題義謂季桓子受女樂孔子諫不聽而作今重
擬之
維龜之大奄于東魯不雲不雨不能藝稷黍神懠不食
民擕不附我出東門悵其望汝
越裳操
題義謂周公因越裳來朝而作今重擬之
海不揚波越裳來格匪輔𨗳之力惟我祖文武之德月
盈則虧日中則昃勖哉孺子朝夕兢惕
詞調(此樂府之變)
寓南都題西園池亭用宋僧晦菴警世韻
宇内寓形何須問足與不足天生物五行均賦有嬴有
縮譬如車輪三十輻迭為上下交翻覆履前途孰謂皆
夷平無礫碌荒山下一間屋敗壁底一瓶粟少有人
於此肯着雙目器小不能勝大受命窮豈足膺多福請
從今消釋此生心休多慾
右滿江紅
林見素赴雲南憲副過鎮遠贈予臨江仙浪淘沙
二詞依韻答之
記得高齋相對坐孤燈疎雨寒宵玉驄一去杳難招天
涯芳草路轉入望中遥百歲光陰秋夢短鹿埋何處
芭蕉舊情偏傍故園饒酒杯江上飲吟鐙月中敲
滇海雲深逢老象時於沙底埋牙知君歸興入春賖鳳
山煙雨裏數盡舊時花聞道天家收放逐玉堂新草
黃麻仙源好去問靈槎未應同老我風雨漫思家
右二闋次臨江仙韻
樽爼識英雄玉立山嵸孤懷不與俗人同一疏汪洋憂
國淚非少非翁楚水掛煙蓬路入黔中青天似念遠
人窮有脚陽春行處好暫爾勞公
夜雨幾番情短夢長更一壺春酒待君傾白馬不來花
落盡對景心驚記得舊時盟鱸膾蓴羹欲搖晩轡聽
春鶯只恐東山歸計早有負蒼生
右二闋次浪淘沙韻
再用前調書懷二闋
高閣日長人語靜風鈴時動簷牙故鄉道路望中賖只
憑寒夜夢和月到梅花春事闌珊雙髩短襟懷半在
桑麻落英無意戀枯槎東君猶自錯留我美人家
右次臨江仙韻
宦思與羈情慣見頻更丈夫淚不等閒傾得喪路頭勘
破久寵辱誰驚詩社訂新盟玄酒大羹鹿聲鳥語共
呦嚶只因昨夜思親苦白髮齊生
右次浪淘沙韻
郡守張白齋入覲僚屬乞詞為贈
馬首紅塵暗道路苦多岥遠追鸞鳳儔侣結駟入京圻
袖有萬言長疏朝修夕改墨汁尚淋漓仰面青天近欲
進翻自疑披雲霧覩日月伏軒墀皇情悦豫賜問及
鰥婺四海卧同一榻萬物視同一體堯舜此襟期花外
春衫薄歸騎莫遲遲
右水調歌頭
漳守陳公洪謨有捕寇功膺奬勞之典僚屬乞詞
以賀
太守胸藏孫武子十萬甲兵盤肺腑汀州鼙鼓正縱横
用權制變談笑取汀紛方如許漳南隨處種禾黍這太
平左撑右柱太守用心苦喳喳喜鵲鳴前署報道褒
書來憲府蛟龍不作泥塗蟠鳳凰終展雲霄羽化工善
陶鑄誰云翻覆無憑據吹寒爐石烹五色看補青天去
右歸朝歡
騷辭
弔趙參軍辭
宋廣德參軍趙時踐攝建平縣事元兵入縣時
踐率其家屬凡九人死之予既為立廟復製詞
以弔之
皇王訖錄兮炎祚微攙搶熻歘兮旄頭南飛風塵蔽野
兮孤城危大事已去兮臣將安歸淪淵澄澈兮照臣之
心舉家徇義兮無愧古今宋社既屋兮孰為討尋令人
慨念兮涕下霑襟學宫之旁兮有祠桂樹松陰兮參差
青衿濟濟兮瞻拜以時神其有知兮歸來無遲
弔陸祠部辭
祠部諱奎蘇人與予同登進士先為南京祠部
主事及予自廣德入為儀部郎中相與甚懽屢
以詩倡予不幸而卒予與諸同官具祭為辭以
弔之
朝發軔兮蒼梧夕税駕兮玄圃逢仙人兮與嬉偶忘歸
兮舊路溘春光兮已謝花亂落兮如雨思倡和兮不得
月華生兮洲渚
弔陳方伯辭
方伯名煒閩義江人由進士為提學御史轉至
方伯將卒告諸孤必欲得予言以叙述其行諸
孤乃以哀辭請予謂君非不遇者宜無哀焉因
别製辭以弔之
悵獨立兮思君渺予懷兮繽紛儼音容兮如昨思之苦
兮言不成文天地遼邈兮公今何之徧歷寰宇兮公歸
無時東掛弓兮扶桑凌萬頃兮茫茫為觀日兮忘歸豈
滄海兮無梁北飲馬兮渤海涉幽都兮屢驚以駭疑道
路兮孔囏忽回轅兮中改西攬轡兮流沙問借宿兮誰
家尋青牛兮舊路為𣆀老兮停車南弭節兮百粤探蛟
龍兮窟穴時海上兮遨遊弄明珠兮夜月公挾元氣兮
與居出有入無兮歸于大初梧桐影薄兮鳳凰飢叢薄
不深兮麒麟&KR0919;羈安得歸公兮相與遨嬉重曰驥馬千
里兮扼于中道塞草秋黃兮商飈浩浩長劍倚天兮殞
于中宵河漢凄凉兮斗牛寂寥我調丹青兮繪公肺腑
意長筆短兮頗覺心苦閩海之涯兮閩山之阿招公不
來兮涕泗滂沱
弔胡叔心辭
胡君名居仁安仁人嘗游吳聘君之門篤志力
行不求仕進及卒祭以此辭
繄聖道之高妙兮一貫萬以無遺自參賜之既遠兮何
唯諾之聲希紛世儒之左見兮猶夜行之未曙偉程朱
之正學兮揭太陽於寰宇聞夫君之蚤歲兮嘗執經于
康齋㴑遺緒之渺渺兮日窺伺乎聖涯謂力行之有功
兮惡虛談之無益飭内外以交修兮庶守尺而得尺肆
辯博以誇誕兮匪予拙之不能無實地以為據兮竟何
恃而有成顧天理之粹精兮寓人事之粗淺惟粗淺之
既得兮乃粹精之可見究君學之所至兮雖淺深予有
未知考君學之所向兮得正路亦又何疑計積累之不
已兮當日躋乎遠大恨歲月之不延兮欲深造而未艾
綠樹兮沉沉寒江兮水深美人兮不來泣下兮沾襟遠
賻兮君屋生芻兮一束冥漠兮有知鑒我兮衷曲
弔聶先生辭
先生諱大年臨川人景泰癸酉以錢塘教諭典
福建文衡瑛誤蒙鑒賞及官臨汝因祭其墓告
以此辭
公文章兮錦繡段落人間兮光千丈東應聘兮入閩藩
披蕭艾兮搴芳蘭顧下澤兮有荼堇公神異兮衆嘲辴
感知遇兮三十年藏予心兮未敢言紛鼓旗分㴑臨汝
上高隴兮悵延竚氣觧散兮成春雲亂紛披兮傷予魂
弔伍憲副辭
君諱福字天錫號南山臨川人由濟南府學教
授超陞陜西提學僉事轉副使致仕以卒
健鶻兮盤空俯視兮寰中招之兮不下萬里兮剛風綵
線兮金針刺繡兮華衾結識兮夫君(受知於太宰尹公旻)歲晩兮
同心忽辭分青氊駐節兮秦川佩服兮璽書陶鑄兮才
賢南山兮氣高九卿兮一毛拂衣兮長嘯林木兮蕭騷
七十兮春秋學賦兮遠遊虹蜺兮夜吐經旬兮不收
弔朱封君辭
封君處州人撫倅彪之父予知撫因為辭以祭
之
公昔騎兮白馬時往來兮山下呼田父兮以往醉扶歸
兮春社公今騎兮白鶴渺盤旋兮冥漠攬王子兮與遊
坐吹簫兮碧落㓗予薦兮犠牲雜黍稷兮芳馨羅拜獻
兮簫鼓鳴公不來兮傷予情
五言古詩
前感興六首
斵桐以為琴十年置茅屋錦囊細韜籠龍蛇紋滿腹城
市多新聲齊竽復秦筑古調無人彈零落委草木
有客學舞劍自謂術通神雷霆薄宇宙雙龍飛繞身我
亦有劍術未敢輕告人詘信隨陰陽指顧天地春
美人顔如玉自許連城價曉織雙鴛鴦戲水香蒲下夫
婿游京洛報結新姻婭中饋但有人賤妾不復嫁
提瓶去汲井為君觧宿酲不意綆中斷瓶墜不能升君
恩手中綆妾身井底瓶相望不相即此心誰能明
長風吹白日年華去如駛美人翠袖薄高閣閉秋雨開
園種芳樹歲晏自萋楚相隔一帶水終日不得語
秋風撼庭樹落葉亂故枝葉本樹所生葉落樹不知君
莫棄黃葉為君糞樹根樹根得所生歲歲綠陰繁
後感興六首
種蓮大華顛種禾玉山趾不為煙火食咀嚼天地髓天
風起寥邈吹我雲中履我履雲中行去世千萬里
青天尚有涯滄海尚有底云胡人心微倏忽渺千里人
心不在遠秪在腔子裏夜半靈臺虛默默看元始
持刀斫月明月明何曾斷縛帚掃樹影樹影依前滿人
皆惡樹影礙此月明多樹根苟不拔其如月明何
惡聲莫呼谷呼谷聲轉亟惡影莫就日就日影未息弓
矢暗中來往往射其的吾身不為的弓矢當自釋
戰國荀卿子原自不識性為國張四維其言較純正四
維性中物世人或未知反躬自點檢不覺生忸怩
眼底不可意躑躅問玄蒼何時再混沌為我重主張委
順生麒麟委和生鳳凰白日行九州不逢豺與狼
讀昌黎集
文章百世師每說韓昌黎盥手讀遺編開闔無端倪乍
觀覺雄偉春市鬭晴鷄細觀轉清麗青霄吐虹霓嗟予
蹇劣資文思苦荒迷樊怪匪正途柳奇入旁蹊崇臺百
尺高借韓以為梯
分韻送蕭進士璿赴廣東纂修實錄
南山有丹鳳文彩何翩翩萬里風雲會龍馬相周旋先
帝棄萬方泣涕窮遐堧神化豈不顯所貴在摩編閩山
接嶺海桑梓遥相聯驅車迅行邁不辭路險囏丹青繪
日月意象在筆先春秋有微義仰看續前篇
送陳白沙歸南海
騎馬出都城送君登遠道我有一壺酒為君再傾倒海
内重結交卑卑學脂韋心術不相語美譽交相推我知
君最深君知我亦至臨别為贈言願君莫予棄
鬱鬱山下松四時不改色盈盈道旁花朝夕供採摘花
好聚人看春風亦易寒松高倚霄漢勁節不可扳願學
山下松用以養貞德毋學路旁花一採不復得
翽翽天邊鳳翺翔周八極紛紛甕底鷄旋飛僅盈尺我
欲為鳳凰毛羽苦未齊我欲為醯鷄甕底不可棲人生
各有志豈宜自束縛願言從鳳凰萬里翔寥廓
芝蘭有幽性托居在空谷滿天風露寒隔林香撲撲我
因愛芝蘭朝夕相往還采采欲盈把薰我衣與冠衣冠
在敝篋芝蘭隔林樾但恐歲月賖餘香易消歇
東都事矯激西晉尚清虛一時自云適社稷隨丘墟辟
彼門戶開轉運由其樞大勢皆傾倒力救將何如君子
閱世多立說慎其初擇中而守固孔氏有遺書
人言羲皇初其道本簡易卦爻二三畫天地露精秘達
磨自西來亦頗領此意面壁坐九載未嘗立文字辭繁
道理晦辭毁道何寄天地有日月六經未可棄
釋子稱入定如蠶自吐縛置心於昭曠用以求真樂孔
氏有明訓敬義須夾持動靜兩無礙此心自愉怡入定
既云久此心亦能守但恐體用乖真樂竟何有
禪學論有無似頗欠箋註有自無中生無非有孰據盆
水盛月華有無相撑拄盆傾水墮地月華歸何處論無
入空虛論有滯形器有無岐而二斯乃學之蠧
聖學論一貫斯最為要義自從參賜遠誰領言下意聖
以一貫萬體用無二致學者求之萬其一乃可至執著
固云非超悟亦未是功深與力到庶幾有真契
與君遠相逢三載共城闕至寶偶不售還山採薇蕨本
為同枝鳥乃爾成胡越一夜起相思白盡巾中髮君為
萬里人我為萬里月夜夜流清輝為君照巾韈
經徐州戲馬臺
落日彭城西過此戲馬臺荒垣與敗塹歷歷皆蒿萊憶
昔楚王籍仗劍江東來百戰爭中原叱咤聲若雷漢王
攬羣策楚王輕羣材淮陰既先亡亞父亦見猜譬如鷹
隼飛羽翼先剪裁區區習馬足何以定九垓莫云氣蓋
世此氣亦易衰莫云力拔山此力亦易摧漢營星月高
四面楚聲哀起飲泣帳下毋乃徒為哉
題學圃古意亭
學圃最深處小結茅亭子簿書有餘暇駕言來游此剪
茅望崔嵬約萍看清泚萬象俱在目一塵不到耳舞雩
息迂響龍門得新址寤寐懷古人默默會至理
月夜遊古意亭
幽興不可過命駕成獨往簷月流素輝山泉滴清響幽
蘭蔽蕭艾叢桂在草莾采芳思寄遠路阻情悵惘緩步
歸東園坐對明星上
成化庚子冬有南京禮部之命回視綰州符十載
矣政教無成重自感愧賦此以别州之人士
一應近十載獨向山中居横琴彈古調曲短意有餘徵
聲清以厲宫聲寬以紆紛紛漁與樵雜聽滿庭除相視
而錯愕識者為躊躇歲晏江天寒霜落林葉墟下堂拜
明詔佩此南宫書南宫路不遠此别意何如所恨琴聲
希不能感樵漁
疊前韻别諸同官
千里各有適一官偶同居登舟思共濟幸脱風波餘南
宫在何處山川邈以紆戒行在今朝酌酒向前除欲發
寧無言為君轉躊躇教化尚蹇澁囹圄未空虛所憂遠
且大不但及簿書趙國重九鼎賴有藺相如毋為蚌鷸
持以利歸若漁
疊前韻别諸文學
羣賢依薄宦共向山中居禮義作模範文章特緒餘見
我每直遂勸我稍迂紆忠言猶在耳病根未全除春風
動行旌相視各躊躇行遠當自邇處實其若虚先師有
明訓安敢昧前書君看孔鑄顔顔學亦孔如莊生何荒
唐杏壇譏葦漁
疊前韻别諸生
人間有尊爵天下有廣居歛之在一心此外更無餘紛
紛名利徒曲徑自縈紆荆棘日蔽塞嘉糓為剪除坐令
失道途白首空躊躇君看鄒孟氏七篇為詳書體驗而
擴充天理自燦如毋徒持網罟宦海吾其漁
疊前韻自嘲
無礙以為性隨緣以為居日食僅數合何必求羡餘郡
紱苦不長十年甘自紆戴星履堂署見月下庭除部使
每行郡欲見還躊躇感此衷腸熱往往思逃虛幸而免
詬辱兩考以最書君看古賢哲進退竟何如今朝過長
江羞見滄洲漁
殷氏寸草心堂
春暉陶宇内萬物皆化生顧兹寸草微感時亦敷榮春
暉母恩深寸草兒心短母恩苦未報歲月忽成晩朝焉
采其榮暮焉掇其芳百拜謝春暉天地恩難忘
游牛首山三十韻
出郭天日晦到山雲霧斂行行過叢薄上上歷重隒牛
頭路轉多馬足力已减鍾磬半空聞樓閣經月掩洞古
鬼斧鑿嵐濕神汁染松檜交撑拄梅竹相摩颭斷壑接
飛棧高棲傍虛厂陛層戶阸塞臺抗山卑貶俯視却以
畏仰登進以漸入室灑掃燦登堂像設儼臂罏行清氛
心燈烱寒焰破席坐蒲團弊案拂藤簟山蔬薦薇蕨水
果摘菱芡襌談轉虛曠詩話涉幽險天機驚斡旋俗病
謝鍼砭酒酣興益發樂極心尚歉深入兜率巖危倚浮
屠檻長江怒龍奔亂岡渴虎舚卓錫崖泉迸飲馬池波
㶑唐經翻貝葉漢封遺玉檢履跡傍石尋鼎識索圖辨
珍怪森前列造化寧予儉嘉願久未酬兹游良不忝狂
呼擬登華清賞訝入剡遠遊神汗漫微誦口喁噞鬭奇
誰及韓得趣吾與點凉飈撼東閣夕暉落西崦樹杪殘
聲嘒塔角歸翼閃理鞍問前路穿林越荒塹回憶山中
人幽夢生夜魘
題孫生哭母卷
孫生攜尺牘踵門求予詩衷腸未及訴涕泣先交頥世
人皆有母繄我獨無之母年四十九棄我竟如遺西風
吹北堂摵摵動簾帷顔容不復覩抱此終天悲我聞孫
君言撫卷神若痴情長辭苦短墨汁空淋漓願告世之
人養母宜及時毋令生怨悔痛苦將告誰
題吳下趙氏望雲樓
家住砂山南親葬砂山北砂山多白雲侊彿見顔色雲
去有時歸親去不復得落日倚南樓血淚滿胸臆
留别吳左府宣
憶昔坐肺石有書千象魏豈為戀此官欲以明厥志交
珠既已辨趙壁不復碎驅車還故里心跡兩無愧論交
三十年偶此復相會登堂把酒巵未飲心先醉黎明當
遠别與君坐不寐張燈寫餘瀝一一見肝肺韋布未為
賤軒冕未為貴相期學古人道德養精粹
視茭陂
撫南有茭陂唐刺史周法猛所建歲久傾廢崇
仁縣耆老孫孟獻言狀予為興復
周官叙溝洫漢史志河渠民命苟所關故典曾備書鬱鬱巴
羅山匯流向東趨揵木閼迴瀾灌此桑麻區開建歲已久版
鍤日以疎坐令千金資白日棄道隅嗟予理敝郡萬事費爬
梳雖云簿書繁安敢輕犂鋤父老孫孟獻切切以告予有志
事興復為力苦不紓春初農務興薄言駕吾車風雨入前村
道路何崎嶇上山履巉巗下水涉沮洳夤緣尋故址飄動無
嬴餘逸道以使民諒民無怨吁萬鍤當雲集黍稷歌與與
赴鎮遠郡守丁鳳儀以詩見贈次韻奉酬
岐路眩南北素絲變黃綠本為櫟杜朽誤佩漢庭竹白
日漏層雲餘輝散林麓黽勉懷知遇駕言騁行目貴陽
在何處山高路綿矗風俗雜夷夏蠻獠混生熟公家有
程約往往視刻木君子行道心不是為竊禄世路有險
夷君子何惡欲莊生齊物篇每以物觀物泰山非有餘
芒芥非不足所恨材智淺無以供臣僕周車畏輸載羲
鼎戒覆餗賴有同心人教我閩海曲
夜讀聞母車聲(時母在官年七十二)
西齋讀初罷北堂車猶鳴雖憐母力健翻使兒心驚天
高風露寒廣庭寂無聲長跪告北斗願母長康寧
暮春與諸文學掾觴于萬桂山隂
萬桂山之陰小渠兩三曲雨餘渠上行瀰瀰春水綠邂
逅同心人散坐傍修竹殽核肆羅列羽觴相馳逐人生
無百年胡為長局促放浪出形骸泰然常自足停杯問
古人誰榮與誰辱永言謝世情曠焉抱幽獨
城南别墅
幽人有遠韻卜築城南村青山羅庭除疎柳蔭柴門虛
堂寂無人但聞鳥雀喧秋晴穫禾黍日夕收雞豚農家
無外縈歲事在壺飱感此生理蕃其樂難具言我方走
塵土未能問田園誰知隔城闉咫尺有桃源
送太守黃君(珵)之汀州
騎馬出都門望望長江曲江水清以駛江草萋以綠黃
君有遠行離色宛可掬路入秦時郡符剖漢廷竹我起
酌君酒薦以古規祝築室首基址為政首風俗風俗苟
不佳政美何足錄君登江上舟我騁江上目江空不見
人只見雲相逐
題四皓圖
秦氛暗六合脱屣入商顔山中無招呼斜日照棋盤昨
夜望前星疎雨襲輕寒留侯有心計戚姬涕汍瀾事定
計當返名爵豈能攀史家多闊略公跡是非間遂令詩
家子過廟譏潺湲
館人作清湖景以招客予反其意而為之題
湖水深不測下有蛟龍遊行客不知險千里問行舟北
望名利場天際雲霧浮朱門曳方履紫陌馳華輈名利
豈不嘉直道難與謀願言謝行役濯足湖上頭讀書看
青山允矣追前修
題羅内翰家世旌孝坊
茌平有賢簿讀書不下堂母病在牀褥為計正蒼皇參
苓無近效堂局少奇方百拜謝天地請以身自當股肉
落金刀七筯生殊香百靈感孝誠母病轉平康想彼刲
股時豈不戒毁傷但得母病愈兒身甘自戕至今旌孝
坊赫赫官道旁日夕往來人一見一徬徨
鏡潭詞
雲影落空潭燈光入虛鏡鏡潭本虛净雲燈生幻證燈
滅鏡還虛雲散潭復净外感雖頻仍不以汨貞性
方貢士(璐)挽詩
城東桃李花見者皆停鞍誰念東風惡吹折青琅玕琅
玕豈不佳不能成好顔寫哀寄絲桐付與雍門彈
觀化詞(時予在鎮遠偶得病因賦此以自驅遣)
前此固無我後此亦無我泡影六十年亦頗牢籠我我
魄歸諸地我魂歸諸天泡影從此滅無後亦無前
祁石阡嘲予著敝裘依韻觧嘲
新裘到篋稀敝裘藏篋久視舊如視新心自忘可否讀
書慕前哲晏生是吾友一裘三十年見重魯東叟
七言古詩
竹雪齋為戴提學賦
小齋種竹只十箇雪壓竹梢寒欲墮蒲簾高捲層雲破
一鈎新月入當座老夫肝腸鉄石做一生甘作衡門卧
東鄰獻捷西鄰挫滿城簫鼓紛來賀老夫騎驢雪中過
鸕鷀灘失纜(灘在桐廬縣予赴撫州經此)
鸕鷀灘頭浪花白百丈拏舟上不得中流一斷去如飛
骨肉相看俱失色舟師借問是何人開頭轉舵如有神
大呼一聲上灘去烟樹微茫收近津昨日舟中讀羣史
宋元末路正如此得人失人勢轉殊天北天南恨未已
我今全家出顛危痛定思痛翻成悲便欲作書獻天子
雲深山高白日遲
臨汝書院成潘水部贈獨脚歌次韻奉答
大冶鑠物摶陰陽青春去我何堂堂西偏小搆亦頗良
不施黝堊横白杗捲簾正對五羊岡樹木拂簷交青蒼
祥煙紫氣相廽翔坐令白日迷晶光文采弸彪來省郎
為我藝苑芟穢荒鏗然制作稱大方利觜長距獨擅場
嗟予苦學未成章點綴犧樽青與黃六經窟穴潄餘香
拍拍春意覺滿腔與君對織雲錦裳著向風前聊徜徉
欲驂麟鳳游帝鄉又笑目眩心未忘小吏抱牘來倉皇
謂耽文字頗有妨廣陸無車川無梁出門萬里道路長
使君局面宜更張
送友人朱弘裕歸潼川
君入諫垣初諫垣井初甃自烹五色石細補青天漏天
門北望何渺茫有獸毛色金絲黃雙目夾鏡齒如鋸嚙
人顱骨食人腸小臣愛國不愛死飛章直入天門裏蠅
頭細字三千餘重為邦家說倫紀扶桑日出天鷄鳴玉
皇穩卧猶未醒左右傳言卿大戅幹母之蠱不可貞西
南有州大如斗煩卿暫去作慈母腹中春意萬斛深徧
歷郊坰活枯朽謫居下土今六年西風翩爾來朝天天
門深迥如昨日扁舟依舊歸西川丈夫懷抱無好惡但
得志行心自樂此身亦是水上漚禄食何須計厚薄君
不見黃仲昭翰林詩思翻天瓢秪為身居密勿地不為
天子賦元宵又不見林貴實横班獨立稱直筆披肝苦
為綱常謀神鬼聞之皆欲泣吾邦文物古來多清風勁
節今相摩我因送君發豪氣銅壺擊破為我歌
僕夫謠
邵武僕夫性質野短衫秃袖身半赭丈二長輿在肩膊
山路長驅疾如馬每遇高坡即大呼一呼一上誰復顧
眼中惟見是夷行脚底何曾有險步光澤西去八十里
清溪亂嚙故山趾平明受直往西行薄暮懷直見妻子
每日只受四十錢受直不多心歡然更有高堂受直者
錦衣緩帶白日眠
辰州坡嘆
馬郎坡牛郎坡山高路險將如何前山望雲雲片闊後
山聽雨雨聲發僕夫盡日赤雙脚盡力踏泥泥轉滑君
不見蜀道難千山萬水高巑岏我今入蜀向西去此是
東頭第一關
憫蠻方鋪司
蠻方鋪司老無齒接官手持一&KR0987;子上衣短小纔至脛
頭巾破裂直掩耳不辭官府遞文書只怕奸豪索錢米
我時驅車過南鄙鋪司長跪呼不起忽聞班軍在後來
倉皇走入叢篁裏
入播州作
播州舊說非人居而今南北成通衢一鄉一聚置官長
半丘半隴皆犂鋤播州官司萬山裏疊翠浮青蹴天起
烟雨晦冥猿鳥呼厓壑窈深花木美昔日何人披草莱
爾文爾价皆豪才南據烏江扼喉領北營白錦屯風雷
自歸聖朝不用武比屋絃歌學鄒魯千里不聞鼙鼓聲
民物熙熙皆按堵我時遠佩藩侯書乘高涉險登畏途
山川形勝皆在目不勞重寫王會圖
題何氏雙挽詩
君家先世多潛德白髮重重照秋色荀翁曾坐膝上孫
陶母每飯堂前客驅車昨過通德門朔風吹雨白日昏
屈宋九原不可作憑誰書些招雙魂
題毛水部(科)所藏萬竿烟雨圖
城南城北皆塵壤馬蹄何處踏蒼莾歸來獨坐草堂深
詩思飛落湘江上湘江春水綠沉沉蘆洲荻渚鳴春禽
上有平坡亘千里何人種竹皆成林白日倏忽起雷電
咫尺江山看不見一時蘆葦盡銷沉老竹獨與風雷戰
風雷震蕩雲冥冥化作蛟龍天外行人間無處尋蹤跡
勁風凜凜長江横東風日出曉來霽上下分明見天地
長身玉立好兒孫滿眼蒼雲浩無際聖朝天子開明堂
大化四浹和風翔奇才一入伶倫手坐見制作追咸章
而今海宇干戈息佳種煩君更培植萬丈清風掃俗塵
紛紛桃李無顔色
題陸都閫平瀘寇詩
西來偶識陸將軍屹如鉄柱排塵紛弧矢隨身射牛斗
鳥蛇結陣聯風雲瀘川小寇紛如蟻竊弄主兵潢池裏
商賈廢市農廢耕遠近皇皇驚未巳廟堂旦夕勞經營
欲以不戰屈人兵一時頗牧默不語將軍歷階言姓名
鳥飛有翮蛇有尾瀘川小寇易與爾我有尺組茹蘆紅
請縛渠魁獻階戺瀘川十月飛秋霜旌旗掩映生寒光
多方設疑不速取一鼓成擒功自張我聞用兵先用計
奇正迭出無常勢魁渠既縛羣雄觧危陂坐使成平地
平明獻醜入學宫春風滿面聞鼓鍾飲至禮成客盡醉
次第賦詩談奇功蜀民易動今猶昔鼠軰跳梁無虛日
將軍袖手亦(闕)年請賈餘勇續前績
懷母歌送祁使君憂制東還
君母去年七十六齒牙未動髩猶綠我母今年七十九
齒牙已落面浮垢昨傳嶺表饒風霜北堂萱草先萎黃
君得家書哭欲死天地遼邈魂飛揚我昨有書來故里
書中親致慈母語謂我年來稍健康棄官就養兒姑止
聞君往日曾求歸當道滿眼知心稀病書累上格不舉
六年啼徧斑斕衣我今為母堅陳請疏入臺司瓶墜井
此生心事何由伸中夜嗚咽如吞鯁君今為母東還鄉
素冠素鞸復素裳慈母音容不復見徒勞百拜啼空堂
我因送君轉悲切愁腸百解還百結母心不識兒心悲
猶把甘言相觧說孝心自古無貧難茅簷菽水皆成歡
行當閉門卧不起毋令後悔生愁嘆
讀陳忠肅公傳次柯竹岩韻
行都開閫頭尚黑壯懷直欲吞迤北厲兵秣馬不成寐
夜夜起待東天白九廟英靈凜如生忍使宗社一齊傾
滄海可填山可徙誰謂志專功無成昨日閭閻謾驚擾
勁氣不逐腥風倒白日隱隱東方升夕暉看作晨暉皦
鷄盤歃血盟未寒賣降之子舌先彈母係尼菴兒械道
盤中有飯吾誰餐救焚不管頭額爛叔氏起兵謀復漢
叛賊已誅敵未殱視死如歸心不亂
陳忠肅公殉宋而死元世祖義之命葬于西湖智
果寺北滿山皆生刺竹多有咏其事者予亦賦之
智果寺旁忠肅墓滿山刺竹生無數磨風礪雨堅相持
猶帶戰酣舊時怒岳墳見說遥相依墳上有樹皆南枝
感應隨人如影響誰謂草木俱無知宋憤未消元運改
大明奉天君四海此竹開花復結實勾引鳳凰棲五彩
題陳憲副(祥)湖山一覽詩後
陳君讀書號博識鞭笞諸子嚼羣籍殘銅敗鉄投洪罏
瞬息化作黃金汁番陽春深湖水渾憶昔聖祖西來巡
龍争虎鬭白日瞑我師一鼓彼師奔四郊陰翳轉開霽
上清下曠見天地日月雙輝開大明赫赫皇圖傳萬世
陳君曾上廬山巔俯視湖水懷當年聖祖神遊去已遠
攀龍為賦烏號篇平生崛奇降不下山名水字費模寫
鋪張聖德與神功欲繼商書與周雅詞壇自古多旁蹊
毛穎有傳聞昌黎此詩請刻廬山石聖祖勲業天地齊
題竹鶴山人畫
竹鶴山人有奇癖詩家聲趣畫家跡神營意造入微茫
妙處想人應未識此圖是寫玄冬圖溪山寂莫雲模糊
玉皇宴罷羣仙舞脚底踏翻白玉壺壺中瓊漿化為水
柳絮梨花黏不起地面平鋪三尺深何處去尋東郭履
林臯高士布衣單十日不出柴門關蒙頭高卧僵欲死
不肯投刺向人間炰鮮飲醇世情鄙一談清操輒不喜
竹鶴山人非畫師獨於象外得其理
赤龍歌
赤龍攪海海水渾巨鱗細鱗亂紛紛大風播蕩幾寒暑
餘腥猶自滿江濆上帝聞之發震怒不使滛威徧下土
飛符直取赤龍歸投彼遐荒畀豺虎春雲布滿東南隅
疎疎密密雨聲徐桑麻蔽野鷄犬靜遥聞擊壤歌唐虞
萬竿烟雨圖為廣德葛清修賦
葛生家世居桐川開園種竹臨平田時時酒後發豪興
凉風疎月落詩篇今年見我容臺署手執紈素三尺許
上有瀟湘竹萬竿一半糢糊帶烟雨初疑南國荆山寒
卞和入楚猶未還至寳一時收不盡遺此滿地青琅玕
又疑西土瑶臺夕秦女吹簫還似昔鳳凰不肯傍人飛
參差亂展雲間翼畫竹何如種竹真與可去後誰傳神
偶披圖畫識高賞颯颯寒氣生衣巾皇都六月日如灼
金鉄欲流石欲鑠願言與子歸桐川同向竹林置雙脚
畫鯉歌為吳都事賦
冰觧水柔三月節萬頃桃花泛紅雪東風不動晝冥冥
雷雨交飛電蛇掣中有文鯉作龍姿金鱗六六含光輝
十載沙泥困頭角此時直向龍門飛龍門西望如削壁
浪珠濺沫苔花濕天池更在龍門顛萬仞一躍纔咫尺
昔年湖海匹凡鱗而今化作真龍身上天下地倒洪澍
萬物枯槁皆回春吳君此畫千金價畫筆雖真亦是假
君家雙璧照清波乃是天池化龍者
桃源篇
桃源在今桃源縣西南陬其山周遭四圍中有
平原廣土可居山之麓有水繞之疑即漁郎泊
舟處也想當時林木深阻雖土人鮮有至者故
避秦君子相與拔邑居之自後生齒漸繁土地
漸闢遂與外境合而為一今傍山有桃源宫道
流數軰棲息其中嘗告予山後有爛柯洲山前
有秦人洞今洞閉不開皆非事實因賦此以告
好事諸君子
秦人法網密如織楚人逃生苦未得一朝拔邑入南山
咫尺就與塵寰隔山中風俗何恬然竹籬茆舍臨平田
男婚女嫁相代謝歲月無紀誰知年昨日漁郎忽到此
杯酒慇懃問鄉里漢龍晉馬相繼興始知世代非秦紀
由來靜躁跡不同山人怕與俗人通送得漁郎出山口
歸來相與滅其蹤武陵太守好事者謂人可仙官可捨
分付漁郎重問津溪山宛在眉睫下初來夾岸皆桃花
再來赤壁横蒼霞千峰萬壑不可辨欲從何處尋人家
我聞海鷗識人意機心一動鷗不至山人心事閒於鷗
孰謂高風可強致使君莫厭城市喧澆醨樸醇各有根
機心不動争心息武陵處處皆桃源
題黃九霄雜色畫菊
陶翁昔年懷隱德手種黃花只一色南山杯酒義熙年
北窗枕簟羲皇宅九霄原是儒家子作畫多年胡昩此
丹青入手勞心思不極妖艷心不止我聞菊品三十六
此畫模寫猶未足世情每自逐時好隱德誰能識幽獨
願君筆端改常度剥落繁華反貞素萬里風霜搖落餘
一枝秋色長如故
題徽州殷氏所藏息齋畫竹
平生無計醫凡俗每思開軒學種竹息齋此畫自何來
坐覺寒陰滿書屋斷根入地吳蠶僵密葉排雲威鳳翔
洒洒清風照長渭濛濛翠霧浮清湘人世韶音久不作
有材如此轉零落龍笙鳳管歸何處變作秋聲撼厓壑
紫陽山高白日寒幽人自倚疎簾看秪恐六丁下收拾
夜半失却青琅玕
高克明左遷鎮遠府判自號鐵溪主人及内移為
賦此
鐵溪山水清如許借問何人為作主信陽逐客何處來
一棹徘徊秋色裏枕流欲以洗吾耳潄石欲以礪吾齒
山深路遠人跡稀此副肝腸向誰理昨夜巖頭西風起
疋馬送君乂千里他時何處問浮蹤短句長篇鐵山底
予歸自貴藩與何貳守(健之)祁使君(致和)同游鐵
溪入溪既深見路左三山鼎立如畫祁君有作予
和韻
同騎瘦馬涉清流濃光潑綠驚詩眸一山却立如寡侔
二山前出成朋儔東溟紫雲籠蓬丘南海白日迷羅浮
天造地設知幾秋奇勝似為吾人留詩逢勍敵勞冥搜
居然智伯㤀仇猶
飲何貳守宅有走索者祁使君作舞絙行依韻奉
荅
長絙横空誰敢向瞥然見爾騰身上風霜不動鴻鴈飛
樹木無聲猿猱往笑隨簫鼓行來前且前且却坐復眠
脫胎未换人間骨獻技自比雲中仙東筦先生最能賦
前褒後戒多警語世情習巧方成癖鍼石砭人良可取
我因停杯呼羣兒人生須悟生殺機萬事只宜平實做
平實應無顛撲時
予往平冒相度郡基祁君用前韻簡予予仍依韻
奉答
西漢讀書稱劉向南海讀書君為上楚聲吳語日咿嚶
水色山光常獨往東風吹過小樓前楊柳低低起復眠
烏帽籠頭看春去瀛洲彷彿疑登仙馬上長歌與短賦
篇篇不肯蹈陳語誰言孔聖刪後詩漢唐而下無足取
造化小兒真小兒翻來覆去無停機鸞鳳在棘龍在野
古來賢哲誰逢時
羊腸河弔古
羊腸河去清平一舍許正統末西南夷為亂詔
征南將軍張軏自南詔移兵討之夷設伏官軍
大敗士馬兵仗填委于河至今每陰雨作過者
猶隱隱聞礟聲
停車走上羊腸坡千山萬山高峩峩下有長江深不測
江水瀰瀰生寒波憶昔王師靖南鄙眼底牛羊欲平噬
誰知蜋蟻亦善鬭龍象有力翻為躓至今風雨江上來
礟聲隱隱猶鳴雷三軍精魄想未散欲為厲鬼擒其魁
古人行師有紀律千里赴敵無敗没未聞出城一舍許
坐使全軍暴骸骨我來感此淚横流長歌激烈歌不休
頗恨當年謀國者不知常武修王猶
香爐山懷古和祁使君韻
山在清平興隆二衛界中景泰初諸夷為亂據
此以拒王師時監軍都御史王來用羣議作襄
陽礟以攻遂破之
曉出清平門悵望西南天一日二日行不盡千山萬山
遥相連香爐一山在雲表巍然獨立無與先上有萬人
可居之平地及有四時可飲不竭之清泉欲進須魚貫
欲上宜猱緣憶昔蠢苗拒王命白日山壑藏刀鋋嬉戲
殺人欲盈野倏忽流血皆成川一朝勢敗不敢出呼羣
挈黨據其巔王師攻之久不下居民廢業農廢田有美
監軍儒中彦謂此醜虜惡未悛軍門智勇紛如林豈無
奇計摧其堅有士設機木如持衡與權扄鐍一以發氣
力萬鈞全半空雲霧掣雷電鉅石細石聲紛填樹木高
低成虀粉房屋遠近皆傾偏羣苗首鼠走不暇乞哀緩
攻施矜憐先縳首惡詣帳下次驅脅從投軍前萬口懽
聲百里震四山恊氣一時旋古人有茂伐往往勞題鐫
馬援標銅柱竇憲勒燕然歲月無情似流水勲業失記
如飄煙東筦先生偶有賦我因步韻次其篇非為誇多
與鬭靡欲記天子平蠻年
題孫氏畫梅
孫姬可是梅花精梅花寫出渾天成香魂不逐水雲起
老榦絶似冰霜清草堂夜深净如洗月色朦朧照凄楚
嚌嘈鳥語酒初醒嗚咽角聲天未曙閨門作畫世應稀
何不改學周南詩關雎麟趾亦圖畫畫出周家王化基
李長者入祀典歌
仙溪詰曲如回腸東流赴海何茫茫憑誰截斷天地紀
灌我萬頃桑麻場錢氏四娘長樂女黃金如斗提不起
將軍巖下自經營陂潰直隨此陂死偉哉同縣林制科
緡錢十萬腰下䭾温泉隘口重累趾倏忽顧盼成滄波
熙寧天子重農事下詔募人急營治當時闔郡多富家
坐視詔書無一至候官長者真仁賢輕財好施閩人傳
有僧蹤跡頗詭秘日日貰酒不還錢木蘭山前溪面闊
僧為插竹記顛末溪流緩處可立基緩處立基基不拔
入海伐石海為空上山伐石山為童三十二門細分布
無雲無雨卧長虹昔日溪流皆赴海今日溪流得灌溉
鷄鳴犬吠萬家村隱隱桑麻相映帶我謂有莆須有陂
有莆無陂莆亦隳惟莆與陂相終始莆人思公何盡期
昨日恩詔下閭里春秋二祭入新議借問建言者伊誰
太平郡守周氏子
翠渠摘稿卷六
