翠渠摘稿别集類五(明)
提要
(臣)等謹案翠渠摘稿七卷補遺一卷明周瑛
撰瑛字梁石自號蒙中子又號翠渠莆田人
成化己丑進士官至四川右布政使事蹟具
明史儒林傳所著詩文集曰翠渠類稿此本
乃其門人林近龍選錄付梓故曰摘稿鄭岳
撰瑛傳稱其文章渾厚雅健詩格調高古瑛
亦嘗作絶句云老去歸平澹時人或未知則
其自命固不在以繁音縟節務諧俗耳矣朱
彝尊明詩綜沈德潛明詩别裁集鄭王臣莆
風清籟集並載瑛履霜操樂府稱其言怨而
不怒足正昌黎之失此集中乃未收之或近
龍選錄之時去取失當誤佚之歟末附說三
篇序一篇詩十八首共為一卷乃康熙戊子
其七世孫維鑣于家乘中鈔出以補摘稿所
遺者其八世孫成又于雍正壬子求得瑛自
撰誌銘補錄于後張詡陳獻章行狀稱瑛為
陳獻章門人而成力辨其非是以二人之集
考之蓋始合而終暌者詡與成之說皆各執
其一偏云乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
