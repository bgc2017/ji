存研樓文集卷九
編修儲大文撰
雜著
禁校
乾德初太祖與石守信等夜飲一言而釋其兵後遂盡
收藩鎮之權者何也帝自禁校擁立浸淫不治且有魏
博牙軍之禍帝即位既以副點檢高懷德行周子首出
之關南又令尚燕國長公主旋議澤潞功令韓重贇代
馬帥張光翰羅彦環代步帥趙彦徽而京城巡檢王彦
昇尤凶黠又出刺唐州矣建隆二年殿帥王審琦出忠
正都虞候張令鐸出鎮寧彦環出彰德控鶴李漢超出
關南而守信亦移鎮天平矣雖兼馬步帥而兵離其將
即安得變生肘腋哉後二年釋兵又一年龍捷馬仁瑀
出棣惟重贇出入三衙者七年護禁軍最久然一旦有
私取親兵之譖而幾不免於戮趙普曰若重贇以䜛誅
即人人懼罪誰復為陛下將親兵者蓋至是而禁校帖
息矣此制藩鎮之本也
宰相
漢文帝時陳平為左丞相文帝問君所任何職平對曰
宰相者上佐天子理隂陽順四時外鎮撫四夷使卿大
夫各得任其職此誠識宰相之體者也唐太宗時房喬
杜如晦為僕射太宗嘗責之曰公為宰相當須開耳目
求訪賢哲有武藝謀略才堪撫衆者任其邊事有經明
德修立性明悟者任以侍臣有明幹清慤處事公平者
任以劇務有學通古今識達政術者任以治人此乃宰
相之裨益也比聞聽受詞訟日不暇給安能助朕求賢
哉語尤明切故宋文彦博請繼上奏封劄爰述二說以
陳之後世譔史序宰相表者不竢煩辭書此二則足矣
用人
陸贄奏唐德宗曰當天后時非惟人得薦士亦令士得
自薦又曰天后以寬得人陛下以精失士蓋德宗自文
藝外它政率庸闇疎繆趙憬盧邁賈耽高郢鄭珣瑜輔
政胥多歷年所而韓全義李說李錡輩之節鉞不知以
何名授之然而謂德宗取士之不精則又不可也武后
改制凡狄仁傑婁師德姚崇宋璟郭元振張仁愿唐休
璟薛訥郭知運張說楊炯崔融輩内外文武百餘人率
其所拔擢以遺之子孫遂以救高宗之弱勢而啓唐開
元天寶之盛而中宗睿宗暨明皇之所自拔擢者率多
庸妄也然則令人得薦士士得自薦而以寬收之固治
天下者之寶符也陳止齋論季布魏尚孟舒謂李廣賈
生皆竒才也文帝徒歎其不遇而疎之布亦以一言而
疑尚舒以一戰而奪爵懲羹者吹虀懲噎者廢食文帝
懲高帝之寬而過於審而終引陸贄之奏曰唐人有言
武后以易得人德宗以精失士吾於高祖文帝亦云夫
以文帝之賢而終於負李賈二子然則愛惜人才者奚
可不寬其格以收之也哉若夫李沆之抑梅詢曾致堯
劉健之抑何景明王九思則又近於媢嫉而欲貌附文
帝之詳審焉抑又非矣
宦官
宦官之禍東漢唐明尤烈者何也昔周公訓立政詳及
綴衣虎賁而尤重常伯漢置侍中與宦官同止禁中蓋
古常伯之任也光禄勲止禁中掌三署郎衛門戶黃門
郎給事黃闥中常侍時得入禁中而金氏至以七傳内
侍顯東漢光禄勲權益輕侍中出禁外得内奏而不得
止宿中常侍不用士人專為宦官職獨尚書令僕射六
尚書職總内外少能參制之而亦不得止禁中凡百官
封事典中書者易以私伺而盜發竇武陳蕃劉瑜尹勲
之所由敗也魏置散騎合中常侍號散騎常侍晉江左
侍中任尤重殿内門下事胥掌之蓋與領護軍埒中書
又有舍人通事如戴法興沈客卿輩名位瑣未執國枋
至權震天下而宦官獨尠聞於世唐以侍中為宰相黃
門郎常侍舍人選益清不關預禁中舉京朝官胥無古
常伯之任獨置内侍省日夕天子左右制外廷誅賞而
阻閡東西省臺寺監衛間俾無得内達是故王叔文王
伾侍直最號寵暱叔文裁至禁中翰林院伾裁進至柿
林院甘露之役決罘罳閤殿門而李訓韓約暨吏卒千
餘輩束手胥就夷僇也自梁誅宦官盡罷中尉樞密使
置宣政使以大臣為之後唐復名樞密使權益重至宋
遂號兩府而實與宣徽使胥内職大朝會常先見内殿
凡内諸司所掌隸於唐禁中之樞密使者使副使知院
事同知僉書院事胥得判之蓋實兼晉江左侍中領護
軍之任是故宦官惕息而狙驁者不久輙斥去亦卒亡
牢不可破之患元功臣子孫胥入宿衛號集賽勲籍尤
顯者多長四集賽服膳器物胥掌之蓋周綴衣虎賁漢
三署郎執戟周衛之任也及品幹焯著輙拜左右丞相
平章亦不停宿衛是故宦官雖盛而訖亡能為患至明
而盡廢宋元之制内外判不相合視唐尤盛天子深居
禁中亡可它語左右璫監不典兵干政不止唯武宗季
年邊帥入侍江彬錢寧輩時奪其黨類把持而不肯解
釋之權而其餘枋政權者直宦官為虎殿省閣華望官
為狐而裁時時假之以張厥威也夫聯班而側坐入門
而易刺固其小焉者也語有之一日不朝其間容刀高
拱晨至朝房而猶語人曰今日所宣當是雙馬楊漣二
十四罪疏成將對御彈奏而恐少遲而語輙泄也乃循
例封進蒙切責不少貸宫府不通表裏暌隔其禍之烈
至此而審政要者可無鑒戒而疏厥壅蔽與夫樞密使
既難卒復侍中亦久廢而宿衛任猶古也盍綜倣元怯
薛諸職秩以正成周常伯名而逆折宦官之蘖牙也哉
門生故吏
陳瓘劄論蔡京曰自京卞用事以來牢籠薦引天下之
士處要路得美官者不下數百人任伯雨論章惇蔡卞
曰卞執政七年門生故吏徧滿天下又曰人人畏附惇
卞至今未己故寧負陛下不負惇卞按蔡京是時財為
翰林學士承旨而其黨業如此此言京勢之始張也至
靖康初崔鶠剳論馮澥曰數十年來王公卿相皆自蔡
京出其餘擢居要路以待相繼而用者又充塞乎臺省
要使一門生死則一門生用一故吏逐則一故吏來更
持政柄互秉鈞軸歷千百年無一人立異雖萬子孫無
一人害己此蔡京之本謀也安得實是之言聞於陛下
且如馮澥近日上章其言曰士無異論太學之盛也此
姦言也昔王安石除異巳之人當時名臣如韓琦富弼
司馬光吕公著吕誨吕大防范純仁等咸以異論斥逐
布衣之士誰敢為異乎士攜書負笈不遠千里游於學
校其意不過求仕宦耳安石著三經之說用其說者入
官不用其說者黜落於是天下靡然雷同不敢可否陵
夷以至於今大亂此無異論之效也而尚敢為此說以
熒惑人主乎又曰自崇寧以來京賊用事以學校之法
馭士人如軍法之馭卒伍大小相制内外相轄一容異
論者居其間則累及上下學官以黜免廢錮之刑待之
其意以為一有異論則己之罪必暴於天下聞於人主
故爾博士先生者敢詆誚王氏乎至如蘇軾黃庭堅之
文集范鎮沈括之雜說畏其或記祖宗之事或記名臣
之說於已不便故一切禁之坐以嚴刑購以重賞不得
收藏則禁士之異論其法亦已密矣澥言服元祐之學
詆誚王氏之說其欺罔不亦甚乎蓋蔡京拜左僕射又
再起為太師總三省事而其黨乃滔天矣此言京勢之
極盛也嗚呼可不鑒哉可不戒哉
階級
宋司馬温公嘗劄論階級曰臣聞治軍無禮則威嚴不
行禮者上下之分是也唐自肅代以降務行姑息之政
是以藩鎮跋扈威侮朝廷士卒驕横侵逼主帥上凌下
替無復綱紀以至五代天下大亂運祚迫蹙生民塗炭
祖宗受天景命聖德聰明知天下之亂生於無禮也乃
立軍前之制曰一階一級全歸伏事之儀敢有違犯辠
至於死於是上至都指揮使下至押官長行等第相承
粲然有叙若身之使臂臂之使指莫敢不從故能東征
西伐削平海内為子孫建久大之業至今百有餘年天
下太平者皆繇此道也近歲以來中外主兵臣僚往往
不識大體好施小惠以盜虛名軍中有犯階級者務行
寬貸是致軍校大率不敢鈐東長行甘言悅色曲加煦
嫗以至懦怯兵官亦為此態遂使行伍之間驕恣悖慢
寖不可制上畏其下尊制於卑所謂上陵下替者無過
於此臣聞聖王刑期於無刑今寬貸犯階級之人雖活
一人之命殊不知軍法不立漸成陵替之風則所繋乃
億萬人之命也臣愚欲望陛下特降詔旨申明階級之
法戒勅中外主兵臣僚令一遵祖宗之制如敢有輙行
寬貸曲收衆心者嚴加罪罰以儆其餘庶幾綱紀復振
基緒永安此在温公諸奏劄中尤為深切而韓魏公以
虎長行武贇告論本指揮關元亦嘗乞嚴軍律曰國家
屯置師旅衆踰百萬一營只委將校數員若鈐制稍嚴
便即捃拾小過於引見之際唐突論訴朝廷不以大體
斷之兩皆獲罪必恐此後兵率將校漸廢階級之制但
務姑息以求無過若一旦邊境有急使其亡軀命而赴
湯火必不能為陛下用也此可與温公劄互相發明葉
水心嘗極論藝祖階級之制而以王安石欲廢之為亡
遠識且曰安石固不知而不為安石者又豈能知之哉
蓋其感慨深矣陳同甫樂府曰感君元不論階級此第
為士大夫雍容樽俎忘貴賤之分者寓言之而非所以
施於軍旅之間也
階級
予既書韓魏公司馬温公論階級剳而復覈范文正公
執政嘗以御史梁堅彈奏知慶州滕宗諒用官錢十六
萬數萬貫不明又有上言知渭州張亢驕僭力乞根勘
辨明且曰如有乖越臣甘同受貶黜洎燕度勘訖又上
辨劄曰邊上臣僚見此深文謂朝廷待將帥少恩於支
過公用錢内搜求罪戾欲陷邊臣且塞下州郡風沙至
惡觸目愁人非公用豐濃何以度日豈同他處臣僚優
游安穩坐享榮禄陛下深居九重當須察此物情知其
艱苦豈可使獄吏為功而勞臣抱怨其副樞密也嘗以
陜西路罷同解乾耀等九州軍公使錢一千八百貫文
劄請令依舊曰今贍民兵一名歲不下百貫今減省得
公用錢一千八百貫只養得兵士一十八人以一十八
人之資廢十餘郡之禮是朝廷未思之甚也况今來逐
州使命之外各有軍營每年春後邊兵歇泊動經半年
軍中人員並無宴犒之具雖條貫有旬設之名逐州每
月一次舉行軍員各給錢一百文己來官務薄酒二升
既無公用更不赴筵亦不張樂豈朝廷宴享將校之意
州郡削弱道路咨嗟當全盛之時豈宜如此又曰朝廷
用武之際於此一事尤宜照管此與魏公温公劄並行
不悖蓋必有文正公寬閎之識而後可施魏公温公整
齊之法也
車戰
戚武毅俞武襄皆善車戰穆宗時武毅總理薊昌保定
練兵嘗疏曰薊鎮之地有三平易交衝腹内百里以南
之形也半險半易近邊内地之形也山谷狹隘林莽蓊
翳邊外迤北之形也戰於平原莫過車戰於近邊莫過
騎戰於邊外莫過步三者俱備乃可迭相為用又曰三
者雖各自為用然亦必相須為用故禦衝以車衛車以
步車以步卒為用步卒以車而強騎為竒兵隨時指麾
其勢蓋兼資也車之上為女牆以捍矢石下有活裙以
出戰卒如敵以數十騎挑戰則不應或敵大勢至五十
步則火器齊發近車丈餘步卒於車下出戰其遠者不
離車五步倦則少休車内仍以火器施之更番迭出如
環無端敵之弓矢馬力弗能當也而論變用車六敗之
法尤可謂動而不括其說曰臨陣心亂火藥自焚一敗
也今置火藥於别車約以嚴刑此一變也往者用車為
守車釘於土人避於中敵得聚攻蹈犯集薪燃燎二敗
也今用車以戰行而不止步卒恃車出沒其下此二變
也往者車制不如法守則不能蔽伍戰則不能飛衝三
敗也今之制式外捍衝突内衛戰士戰則與士卒並進
退則衛士卒之後敵聚攻則不及焚蹈犯則不能近此
三變也夫車如王道大用之則王小用之則亡往者兵
不踰萬車不過二百兩敵數萬騎四面環攻小敵之堅
適為大敵之擒四敗也今用車必十萬或五萬各開馳
道星碁錯峙高下原隰占地十餘里敵四面環攻勢分
而弱我面面足以制之血脈貫通臂指相應一營勢危
諸營協救此四變也車戰宜平原而薊多山險或不能
用五敗也夫以地就車地不可移以車就地隨地得便
以車塞險遇險尤利有如地容數車則數車為一營地
容百干車則百干車為一營隨地為勢分而不可斷聚
而不可亂何嘗難於險仄而遂為拘方之器此五變也
往時無制之兵人各一心號令不習畏敵而不畏將使
之用車即專恃車以為命六敗也今且萬人一心上下
同欲畏將而不畏敵有必死之志不專恃車而藉車以
為導此六變也夫兵法全國為上守險正全國之道也
車營正守險之用也三者合練敵不能衝突此節制之
師也詔下督薊遼譚襄敏議襄敏議如武毅指於是命
習車戰與南兵敵臺之議互為表裏而練兵功卒成薊
鎮不警烽燧者且四十年武襄謫大同立功創獨輪車
用人推挽翼以步騎上下山坂拒馬便利神宗初大同
巡撫李文進上其制於朝遂置兵車營命武襄僉書後
府領車營訓練京營有兵車自此始然則武襄之學於
趙本學者固不止得水戰之秘而武毅製鴛鴦陣隊長
執牌居前軍士十人分翼於後五兵長短相襍攻守互
施變化若神殆櫽括車戰步戰騎戰之法而用之有偏
全陳之有次第所謂以竒為正以衆乘寡以實擊虚南
北水陸一機也漢衛青武剛車晉馬隆偏箱車唐馬燧
車制古今論兵多祖之宋李綱欲禦金人鐵騎剳子論
之尤詳其要語曰古人名車曰革車蓋冒之以皮防敵
火攻耳此又與武毅置火藥别車之說互為表裏惜房
琯劉秩輩雅不講其法而世又以琯秩而并訾之也
開中鹽法
明初征安南兵八十萬北征五十萬而兵不告闕饟不
告匱此雖繇屯衛合府兵法亦繇有開中鹽法以濟之
也開中者因宋制而益精之宋制利折色明制利本色
自洪武三年五月山西行省言大同糧儲路遠費重若
令商人於大同倉入米一石太原倉入米一石三斗給
長蘆淮鹽各一引引二百斤則轉輸之費省軍儲易充
矣從之而開中法實權輿于此後因邊饟不繼戶部尚
書郁新遂定召商開中法令商輸粟九邊塞下按引支
鹽凡鹽一引計準價銀八分若商能捐貲墾荒者竢成
熟量徵其租十之一二聽就附近堡報納鹽糧軍有侵
擾者懲治永樂時定鹽一引輸邊粟二斗五升成化時
少增至二斗七升二合粟入引出引入鹽出費少而利
厚而又非報中于邊率無以牟厚利故欲賣鹽不得不
報中欲報中不得不積粟欲積粟不得不耕塞下之田
而米穀羨衍亦不得不籍之于堡而糶之于邊此所謂
以鹽法行屯政者也軍衛屯米六石以贍軍六石以貯
倉其溢十二石外者官勿與而又有開中鹽法年例以
濟之若間值邊警斗斛闕乏又有開中先支法以濟之
常股鹽戶鹽以為年例存積鹽以備先支鹽法疏通而
引無壅滯是故當其時商未嘗有邊商内商之分内商
皆邊商也課未嘗有鹽課餘鹽之分餘鹽皆鹽課也而
鹽亦未嘗有河鹽堆鹽之分河鹽皆堆鹽也今考河東
鹽法至弘治時常股鹽二十九萬四千引存積鹽一十
二萬六千引始定運司召商辦課之法而成化以前無
聞焉則其在兩淮兩浙長蘆山東又可知矣此繇洪武
迄成化鹽法之略也弘治五年山陽葉淇為戶部尚書
見是時塞上銀一錢可易粟四斗商人費益少而利益
厚乃定納銀運司解戶部給邊費於是庫銀驟增至百
萬兩有竒一時皆以為利今考鹽政志弘治時六運司
之納銀不一而河東最薄至二錢一分嘉靖二十七年
六運司之增銀不一而河東最薄亦至三錢二分爰暨
萬歷時周賓所著識小編謂歲入餘鹽課稅等銀約一
百萬三千兩有竒各邊中鹽引價約五十六萬兩七千
有竒其于常賦蓋五之一而兩淮中鹽引課不與焉則
其鹽利之厚可知矣然而邊土遂繇此荒粟益湧貴雖
盡一引價或且倍之至不能易斗粟軍多呼庚癸而大
同山西二鎮亦時召李國貞鄧景山之變議者喟然太
息謂實繇淇輕變祖制始至其後九變胥闕食勦餉練
餉頻加而行人陳際泰論之尤詳以覈蓋有嘅乎其言
之也且夫人情莫不趨利而避害亦莫不趨逸而避勞
夫惟以其趨利之心易其避勞之心而事迺克濟自淇
法既弊復思本色而本色又不可遽復於是令河東暨
兩浙長蘆山東胥納折色惟兩淮利較厚獨納本色隆
慶時總理屯鹽都御史龐尚鵬嘗上鹽法疏曰議者每
歸咎于淇而不知自淇改廢者今己復其舊矣凡鹽一
引官價五錢納粟多者五六斗少亦不下三斗以上路
近價賤將及一石視國初不翅倍之爰暨崇禎時紹興
推官陳子龍亦曰淮鹽仍中本色至今猶然而議者不
考以為盡行折色此胥鹽政掌故也然而邊土之既荒
者遂不可復墾而開中例又不敢盡斥廢其名羣商不
得巳迺岐邊商内商之名以應之邊商辦鹽課内商辦
餘鹽内商力有餘而以其劵引之利初不繋于邊也雖
能墾荒將焉用之邊商力不足而况其烽堠之危又適
警於邊也雖欲墾荒且姑巳之用此祖制卒不可復邊
儲卒不可充鹽利益厚戎備益虚而一代久安長治之
彝典遂以澌滅而不可復問蓋今河東鹽法雖與兩淮
殊制而有坐商又有運商則猶本於邊商内商之遺意
云或曰然則開中可復乎曰萬歷中商邱宋莊敏公纁
為戶部尚書嘗言邊儲大計最重屯田鹽筴近諸邊年
例銀增至三百六十一萬視弘治初八倍宜修屯政募
商人墾荒中鹽上稱善者久之而其說亦裁為文具焉
己矣且夫明季曾軍屯之不䘏而暇語開中哉或曰夫
緣邊之苦饟久矣何以徵明初之粟若是其賤曰尚鵬
疏陳甘肅屯田嘗謂西寧遇豐年銀一錢可易粟五斗
故西寧給軍之月糧皆願得折色莊浪銀一錢僅易粟
一斗四五升各軍月糧皆願得本色是粟價至銀七八
分已苦其貴矣蒲州王崇古總制三邊尚鵬又嘗遺書
曰榆林銀一錢時估糧八升彼僅納五升猶稱艱苦是
粟價至銀二錢遂為極貴矣蓋開中墾荒之利猶有存
者而匪若萬歷以後之尤彫攰也或曰鈞是開中也何
以宋之范祥收折色則為利明之葉淇收折色則為害
曰范祥鹽鈔此以本色之虚估變而納折色之實價者
也故在宋為利葉淇鹽課此以折色之時估變而忘本
色之常價者也故在明為害蓋宋之邊近故得本色猶
易明之邊遠故得本色倍難而其尤遠于東勝嘉峪者
又可知矣此又宜綜時代道里以計之者也或曰襄城
李恭靖公敏嘗巡撫大同見山東河南轉餉至者道遠
耗費乃會計歲支外胥令輸銀民輕齎易達而將士得
以其贏治軍裝交便之及為戶部尚書并請畿輔山西
陜西州縣歲輸糧各邊者每糧一石徵銀一兩以十九
輸邊依時值折軍餉有餘則召糴以備軍興上從之自
是北方二稅胥折銀實繇襄城始夫襄城即先山陽而
任戶部者也何以襄城輕齎則為利山陽折色則為害
曰襄城輕齎猶可以紓齊豫輸輓之勞山陽折色乃遂
以貽邊關輸輓之害其法祇間毫芒其謬不翅千里曰
山陽之謬不待詞畢矣然布政文貴初改迤荒為折色
侍郎馮清又盡改本色為折色而陜西塞上之粟彌尠
則其害亦不始開中也曰齊豫或間可行輕齎全秦必
不可行折色稅糧折色雖利于民而實深害于軍開中
折色但利於商而遂永害於國利民且不得無辠者其
害仍自民受之而利商之辠滋甚者其害直國與軍民
鈞受之而匝七世而莫之能救也蓋河東近邊解池鹽
利實濟邊需此志河東鹽法所宜勤勤懇懇以特書之
者也
中州河防考
自漢河徙頓丘後漢治汴渠築金隄修石門宋熙寧十
年决澶州曹村河道南徙百餘里而分入於南北清河
金復自衛州决入渦河以合淮明洪武二十四年决原
武之黑陽山開封府河益南徙三十餘里而全入於淮
其地多經中州諸郡縣河防殆不勝考中州正河支河
合河南岸北岸胥載省志郡縣志又無竢詳考矧自明
萬歷初河决崔鎮奪淮入海淮復决高家堰右都御史
潘季馴治之著河防一覽十四卷近日議河渠者胥奉
為指南其書大率詳於徐邳以下而略於中州然則中
州河防之失考也久矣比歲武陟馬家營决嘗東溢山
東之安平鎮而趨大清河以入海今請擇其切要者略
考之昔漢河决酸棗在今延津决瓠子在今開州其餘
决館陶清河暨宋决韓村商胡諸地胥在河下流惟宋
乾德二年孟州水漲壊中潬橋梁地在今孟縣東距武
陟百五十里太平興國二年决温縣東北距武陟六十
里而害不甚鉅元至元九年新鄉廣盈倉南决五十餘
步又决百十三步西南距武陟百里而都水監旋修完
之胥非武陟比也武陟地差近延津新鄉温孟釘船帮
詹家店秦家厰馬家營决而東漫安平鎮雖不類元至
正四年之决白茅堤金堤明正統十三年景泰四年之
叠决張秋沙灣弘治二年之决原武而繇封邱荆隆口
以衝張秋五年之復决荆隆以潰張秋堤萬歷十五年
之沁決金屹壋蓮花口以漂蕩獲嘉新鄉河决荆隆潰
長堤大社口以蕩東明長垣而大勢雅宜參考當元之
决白茅也並河郡邑虞城楚邱至曹州東明諸地胥罹
水患勢且北侵安山沿入會通河總治河防使賈魯治
之始自白茅長百八十二里繼自黃陵岡至南白茅十
里自南白茅至劉莊村十里又至虞城黃固八里又至
歸德哈只口五十一里乃浚凹里舊河至張贊店又至
楊青村通長九十八里其北岸隄防通長二百五十四
里白茅河口至曹州板城二十五里又至英賢村百三
十三里稍岡至碭山八十五里又修哈只至徐州三百
餘里缺口地胥在今兖徐開封歸德境而黃陵岡白茅
村西連儀封榮花樹埽東連考城芝麻莊陳隆口北岸
賈魯河由此起而由陳隆莊西以入河又儀封東北至
曹縣界五十里明初東行黃河由儀封葵邱東北至南
旺分水河洎正德中胡世寧言河徑汴一自長垣曹鄆
出陽榖後雖寖湮塞世寧亦言陽榖道勢近東北不可
復開而北趨故道地形窪下其勢易達此中州東接曹
兖河防當考者也景泰時决張秋奪濟汶入海之路以
去即大清河世所謂鹽河也都御史徐有貞請先疏其
水水勢平乃治决决止多建閘垻以時節宣於是作疏
水渠起張秋金堤西南行九里至濮陽濼經博陵夀張
沙河至東西影塘又沿李&KR1374;至蓮花池大瀦潭乃踰范
暨濮又上而西數百里經澶淵接河沁賜名廣濟建閘
名通源又設九堰八閘而張秋績成地胥在今東昌大
名開封衛輝境而廣濟渠首起張秋尾接河沁澶淵道
出開州習城後魏濮陽城北十里有瓠河口有金堤宣
房塸水經書河經武陽縣東范縣西又於范縣東北流
為倉亭津今濮范夀張沙河趙王河胥為黃沁漫流道
又沙灣故道霖潦渟積成河而沙灣減水閘下安山暨
戴家垻上即長垣黃河故道尤宜詳考及弘治之決原
武也支為三一由荆隆口漫祥符長垣而下趨張秋衝
會通河以奔放於海一出中牟下尉氏一溢蘭陽儀封
考城歸德以至宿州戶部侍郎白昂治之既而復潰黃
陵岡堤衝張秋奪汶水以入海荆隆決口至闊九十餘
丈都御史劉大夏請治上流且築長堤防大名山東患
於是首浚賈魯舊河四十餘里由曹出徐以分水夫南
岸賈魯河故道由曹縣南虞城西新集丁家道口之下
楊先口之上分出馬牧集夏邑碭山北韓家道口司家
道口牛黃堌永城趙家圈而出兩河口又由徐溪口經
蕭縣薊門凡二百二十餘里而出徐州之小浮橋號為
銅帮鐵底潘季馴謂黃河北徙崔家口一帶淺阻若故
道不復恐禍不在徐邳而在河南山東則賈魯舊河之
宜浚瞭然矣是故大夏浚河四十餘里暨中牟决河由
河以入洪澤湖或由徐溪口入淮耶抑由姬村湖永堌
入或仍由小河口以入耶是不可不考也又大夏浚孫
家渡開新河七十餘里導使南行由中牟至潁以入淮
夫孫家渡西連滎澤東連鄭州小陳橋黃煉集正統十
三年全河由此南徙而開封府且在河北及弘治二年
復决當其决而開也且與元末黃河由陳州西以經潁
州東金末黃河由項城東以經潁上西胥急趨淮瀆而
視明全河入淮三道一自蘭陽東南流由杞縣睢州寧
陵符離橋宿遷小河口入一由寧陵南入渦經亳州蒙
城懷遠荆山口入一由儀封北折經黃陵岡蔡家口梁
靖口出徐州小浮橋清河縣入以暨築歸仁堤馬厰坡
王簡張福堤高家堰而後淮畜全力以出清口地形尤
西疏導抑己尤捷矣胡世寧亦言滎澤間孫家渡决宜
常浚之以分上流之勢嘉靖初總理河道章拯又請浚
以分山東水勢世寧又言汴南分二道一出滎澤經中
牟陳潁至夀州入淮是故大夏開新河七十餘里暨中
牟東南至尉氏百里中牟至潁上且由金末黃河道以
入淮胥不可不詳考也而大夏又浚四府營淤河由陳
留至歸德析為二一由宿遷一由亳渦會於淮元廉訪
使尚文言陳留抵睢東西百餘里大抵南岸高於北岸
約八九尺又言蒲口决千餘步東走歸德舊瀆行二百
里至横堤復合正流淤河當即蒲口巴河諸地又胡世
寧言汴南道一出祥符經陳留睢亳至懷遠入淮東南
一道自歸德宿虹出宿遷今歸德東南至亳州百里渦
河在亳西即定遠荆山口道而宿遷會淮當仍由小河
白洋河又或經白鹿邸家湖耶抑考賈魯舊河孫家渡
新河四府營淤河諸口胥張秋沙灣上流也業疏洩矣
乃塞張秋之决又起胙城經滑長垣東明曹單諸縣下
盡徐州作長堤亘三百六十里河防一覽書築長堤一
道荆隆口東西各二百餘里黃陵岡東西各三百餘里
起武陟詹家店抵碭沛千餘里名太行堤夫胙城西南
距武陟百七十里徐州西經沛距碭山百八十里而堤
益衍而長此所以防大名山東之患汔至荆隆塞黃陵
奠而張秋賜名安平鎮者也抑白昂築陽武長堤長五
千餘丈東防張秋南防中牟又自歸德小垻浚飲馬池
抵小河西令汴入睢睢入泗以少復浚儀蒗蕩渠水經
注禹塞滎澤開渠通淮泗隋開汴渠遺迹暨萬歷時塞
蓮花池垻塞荆隆口銅瓦廂又明初漕運由淮達河由
陽武陸運百餘里至衛河入舟永樂九年工部侍郎張
信浚祥符魚王口至中灣二十餘里由荆隆口下魚臺
蹋場口復黃河故道諸迹胥當附考至若南岸隄防則
廣武山東滎澤小院村東北對南賈口滎陽孫家渡小
陳橋中牟判官村鮑家寨而十里店黃煉集尤險要祥
符西青谷堆李仲英寨而瓦子坡槐疙疸尤險劉獸醫
堤逼河陶家店埽垻直射張家灣時和驛逼開封城衝
刷尤急祥符東兔伯岡埽頭集陳留李家樓胥易潰蘭
陽趙皮寨西連七村嘉靖七年疏白河由亳泗入淮十
六年流倏盛東向梁靖口流寖微梁靖岔河口東出魚
臺榖亭流遂絶雖水旋淤而偕野雞岡胥决河故道儀
封李景高口萬歷十七年嘗决衝葛田月堤入睢陳故
道又嘗浚支河入徐白家樓北直突灘普家營亦號險
要睢州石家樓考城王家集寧陵商丘梁靖口嘉靖六
年嘗决衝入雞鳴臺新集四十五年嘗塞南流幾絶又
迤丁家道口劉家口而楊先口為賈魯河道以至虞城
黃堌口北直突灘夏邑永城東距碭山市力寨焉此南
岸之廑可考者也北岸隄防則武陟南賈口黃沁交會
詹家店西釘船帮李先鋒莊南直廣武山前王家溝劉
家溝詹家店東秦家厰馬家營魏家營秦旗營梁家營
二鋪營東南直官莊峪北距太行堤數里東接滎澤堤
以至甄家莊郭家潭胥號險要原武西廟王口東賈家
寨陽武脾沙岡胥掃灣陽武大堤大浜申家潭尤迎沖
溜封邱于家店荆隆口中欒城地參連最號險要祥符
陳橋集西抵荆隆東連馬家口弘治五年嘉靖二十四
年河胥决貫臺馬家口胥險陳留寨南接回回寨尤衝
激而東北黃陵岡北連白茅村地尤遠蘭陽銅瓦廂萬
歷時嘗大决板厰樊家莊張村集胥險馬坊營尤掃灣
地儀封穵泥河煉城口埽垻尤急榮花樹埽迎溜三家
莊逼河乃東接舊老堤東明堤以及黃陵岡堤南之龍
王廟又東接考城芝麻莊陳隆口李秀厰孝城口地胥
險而後東距曹州位家灣雙河口曹縣武家垻焉此北
岸之僅可考者也又若北岸太行堤隆慶六年加築起
武陟沁河止修武東之木欒店萬歷八年又加築南岸
長堤起虞城止滎澤兩堤共袤千五百餘里萬歷十七
年築堤垻共袤四萬八千百二十丈其餘胥有縷堤遥
堤減水堤月堤格堤順水垻挑水垻而南岸縷水堤隆
慶六年築起祥符止碭山遥堤萬歷時增築孫家渡五
百八十六丈黃煉集六百丈劉獸醫口三千七百三十
二丈張家灣至時和驛千五十丈兔伯岡至埽頭二千
九百三十丈趙皮寨至李景高口二千三百五十九丈
護城堤明時開封城地下於河丈餘今裁平河面堤尤
急儀封東北至石家樓五十八里王家集至考城十七
里有竒黃堌至虞城暨北岸封邱舊堤尤宜守又陶家
店幇堤千八百七十一丈垻三千六百二十九丈張家
灣修堤一垻一時和驛幇堤九百二十丈垻三百二十
七丈工胥險要北岸詹家店西距武陟百里萬歷時創
堤四百八十五丈有竒廟王口遥堤千二百二十五丈
賈家寨月堤九百丈荆隆口遥堤二千九十丈馬坊營
月堤一榮花樹埽垻千二百六十丈堤百七十五丈三
家莊垻二百七十丈芝麻莊垻八十六丈孝城口堤二
十八丈垻二十丈有竒工尤險要又長垣東明長堤南
接荆隆口袤百三十里東起曹縣白茅集西止封邱新
豐村而長垣大社口王家堤常村集尤為險要堤外淘
北河世傳黃河故道而三尖口吳家口劉家口月堤三
垻洩水閉水并宜慎此南北岸堤之可合考者也然自
正德四年河决沛縣飛雲橋泛溢多在徐邳以下而中
州寖尠河患萬歷十五年决荆隆銅瓦堤大名上流以
少防其潰而其餘修築殊尠堤堰大率卑薄上部冊多
虚洎季年開封城之決大相國寺浮圖裁半出蓋與秦
王賁之灌大梁金西北據牟駝岡而放河水浸淖封邱
門外數百里以阻東南使驛其事差類而當時曾不暇
經畫也然則中州河防之失考也久矣抑沁河北岸堤
起温縣北高村歷大樊口劉村太原村金圪墖修武武
陟北木欒店蓮花池口小原村郭村乃入南賈口而大
樊村為掃灣地嘉靖三十五年嘗决三百餘丈入衛河
淤臨清板閘甎閘外七十餘里金圪墖蓮花口在武陟
東岸尤為險要至詹家店西距沁堤頭十八里不築堤
蓋與徐邳下宿遷南岸小河白洋河北岸直河至古城
埒若元提舉王允中於沁河内築石堰遮水入廣濟四
渠共袤六百七十七里經濟源河内河陽温武陟村坊
四百六十三溉田三千餘頃抑當參考至引沁通衛元
郭守敬雖陳懷孟沁河東合丹水引東流至武陟北可
合入御河以灌田然董文用嘗考測衛州城浮圖最高
裁與沁水平衛輝府志載之明給事中常居敬疏引其
語又謂修武縣較大樊口地卑約十五餘丈且沁河廣
一里餘衛河裁三四丈又衛水清沁濁沙漩激同黃河
而木欒店距衛河百餘里絶無支河然則水集所載引
沁至長垣界經張秋出會通閘入運暨胡世寧疏沁水
經紅荆口分流一道閱六十里達衛又大樊口北决開
堤垻郭村乾河暨修武西北清水河經獲嘉縣北六里
至新鄉西北侯家橋入衛裁可備考它若由廣武山北
經汜口洛口五社津而達孟津又由孟津郭家嘴歷新
安伍口澠池洋滸圪把窩白浪槐垻河浸高而鷹嘴窩
神仙嶺桃園磧尤峻陜州漁林濤鄭家矻&KR0008;牛素回窩
堰而蝦蟆口卧虎灘獅子口尤迅激乃及砥柱三門東
南風裁可上人門至太陽渡溜寖緩自獅子口下凡十
九灘百二十里自孟津至太陽渡凡四百五十七里又
由竇津西達風陵渡黨家口附考
藩鎮
宋靖康中李忠定知樞密院事以三鎮之堅守也上備
邊禦敵八事其第一事曰唐之藩鎮所以拱衛京師故
雖屢有變故卒賴其力而及其弊也有尾大不掉之患
祖宗監之銷藩鎮之權罷世襲之制施於承平邊備無
事則可在今日則手足不足以捍頭目為今之計莫若
以太原真定中山河間建為藩鎮擇帥付之許之世襲
收租賦以養將士習戰陣相為唇齒以捍金人可無深
入之患又滄州與營平相直隔黃河下流及小海其勢
易以侵犯宜分濱棣德博建横海軍一道如諸鎮之制
則帝都有藩籬之固矣後撰靖康傳信錄則曰上俾宰
執同議而其間所論異同雖建横海軍一道以安撫使
總之而藩鎮之議寢後撰建炎時政記則曰六月十四
日内降勅書一道勅河北河東諸路守臣將帥忠義軍
民等如能竭力捍禦保有一方及糾集師徒力戰破賊
者至建炎二年當議酬其勲庸授以節鉞其餘官吏軍
兵第加優賞應稅賦貨財悉許移用官吏將佐悉許辟
置朝廷更行量力應副為國藩屏以昭茂功又詔自今
有能收復兩路已陷州郡及救解危急保全一方功效
顯著者除本處節度觀察防禦團練使依方鎮法而不
書藩鎮之議寢蓋時政記係進御及史館檢閱文字與
傳信錄體例固不同也及建炎初之除尚書右僕射也
畫十事以進其議守曰居於山者必高垣牆固柴柵以
虞虎狼之害居於野者必盛僮僕厲甲兵以防盜賊之
患又曰為今日守邊之策當以河北河東之地建藩鎮
立豪傑使自為守朝廷量以兵力援之而於沿河沿淮
沿江置帥府要郡以控扼修城池備器械屯兵聚糧堅
壁清野教車戰以禦其奔衝習水戰以擊其濟渡使進
無所掠退不得歸則其勢必不敢深入至於陵邊隅破
城邑則不能保其必無也凡忠定為相七十五日其所
以經畫而措置之者河北河東尤要嘗乞置招撫司經
制司曰河北西路三帥府二十餘郡靖康末所失真定
懷衛濬一帥府三郡而已其餘至今皆堅守一路兵民
有城郭者依城郭無城郭者依大河西山自相結集多
者數萬少者不下萬人各立首領以相統率知名號者
巳數十處日以蠟書號籲朝廷乞師請援願為前驅因
而撫循為吾之用數十萬衆不日可致而金人留兵懷
衛濬三郡以扼吾要津每郡不過三千人其餘皆脅制
吾民剪易衣髮以疑我耳大兵臨之遣間要約必有應
者則三郡不旬月間可復也三郡復則真定可圖而中
山之圍可解河北復為我有矣然後第功行封以河外
郡縣悉議封建使自為守朝廷量力以助之則藩籬固
而中原寧此今日之要策也河東之勢亦然但所失州
郡視河北為多然所以處之之策亦無以過於此者臣
愚欲乞於河北西路置招撫司河東路置經制司擇文
武臣僚中有材略名望素為兩路兵民信服者為之使
副布宣朝廷德意以結其心信賞必罰以作其氣訓練
服習以教之戰量補名目以旌勸其首領寬給錢榖以
賑貸其乏絶辟置僚屬將佐乘機應變一切許以便宜
從事則兩路可以復全中興之功指日可成必自此始
猶捍水患於决溢之口則下流無泛濫之虞禦盜賊於
門牆之外則堂奥有安靖之勢理之必至也其措置沿
河沿淮沿江者又乞置帥府要郡次要郡曰臣竊以唐
有天下貞觀開元號為治平無事者以外有方鎮之兵
捍禦邊隅内有府衛之兵臨御方鎮表裏相制國勢以
安其後府兵之法壊邊兵之勢強乃有天寶安史之亂
然卒戡定之者方鎮力也代宗避吐蕃之寇而幸陜德
宗避朱泚之變而幸奉天亦資方鎮之兵以復國然行
姑息之政威柄下移強藩悍臣浸成跋扈此非方鎮之
罪措置失策之過也祖宗監唐末之弊削方鎮之權惟
沿邊帥司屯宿重兵委以軍旅之事腹内會府雖有帥
號其權甚輕自餘列郡守臣悉委文吏不與軍政以處
承平治安無事之時可也今壊吾邊防以擾腹心之地
盜賊乘時蜂起蟻結而州郡猶以承平之制臨之安能
捍患禦侮鎮撫之哉故唐方鎮之弊尾大不掉而今日
州郡之弊手足不足以捍頭目理勢然也救其弊而振
起之莫若取方鎮之制用其所長去其所短擇人而任
之使大小相比遠近相維以蕃王室臣愚欲乞於沿河
沿淮沿江置帥府要郡次要郡帥府帶安撫使節制一
路即唐節度使之兵也要郡帶兵馬鈴轄次要郡帶兵
馬都監以佐帥府即唐觀察防禦團練之兵也朝廷減
上供金榖使之養兵寬法制而假之權將佐僚屬聽其
辟置平居責以訓練閱習有變即帥府量事起兵統率
以行與數路約為應援會合有功者增秩進職而不移
其任如此數年上下安習即州郡之兵可用矣而其擬
帥府要郡次要郡河北東路帥府則大名府横海軍而
要郡則開德府棣州次要郡則濱州永静軍也京東東
路帥府則青州徐州而要郡則襲慶府登州萊州密州
次要郡則沂州濰州淄州也京東西路帥府則東平府
應天府而要郡則濟南府濮州興化府次要郡則濟州
單州也京西北路帥府則河南府順昌府而要郡則河
陽府潁昌府蔡州汝州陳州也京西南路帥府則鄧州
襄陽府而要郡則唐州隨州次要郡則金州均州房州
商州也永興軍路帥府則永興軍而要郡則陜府華州
虢州次要郡則同州耀州也淮南東路帥府則揚州而
要郡則宿州楚州次要郡則泗州真州海州和州也淮
南西路帥府則廬州而要郡則夀春府亳州次要郡則
舒州濠州黃州光州也江南東路帥府則江寧府而要
郡則宣州江州次要郡則饒州信州池州太平府也江
南西路帥府則洪州而要郡則虔州袁州次要郡則吉
州筠州撫州也荆湖南路帥府則潭州而要郡則衡州
次要郡則永州道州也荆湖北路帥府則荆南府而要
郡則鼎州鄂州次要郡則澧州復州岳州也兩浙西路
帥府則杭州而要郡則鎮江府平江府湖州常州次要
郡則秀州衢州也兩浙東路帥府則越州而要郡則明
州次要郡則温州台州處州也後撰時政記則曰六月
某日臣與執政官奏事進呈劄子議控禦之策大略謂
云云僉謂帥府要郡之制可行但未可如方鎮割隸州
郡得旨京東東西路京西南北路河北東路永興軍路
淮南江南兩浙東西路荆湖南北路皆置帥府要郡次
要郡帥府為安撫使帶馬步軍都總管要郡帶兵馬鈐
轄次要郡帶兵馬都監皆以武臣為之副改路分為副
總管路鈐轄為副鈐轄州鈐轄為副都監總管鈐轄司
許以便宜行軍馬辟置僚屬依帥臣法屯兵皆有等差
遇朝廷起兵則副總管為帥副鈐轄都監各以兵從聽
其節制正官願行者聽轉運使副一員隨軍一員留本
路提點刑獄彈壓本路盜賊遇有盜賊則量敵多寡出
兵會合以相應援本路帥臣當職官措置兵馬先就緒
者當優議旌賞蓋雖許便宜行軍馬而視便宜從事之
制殊矣矧隸州郡許世襲哉此當偕范宗尹建鎮撫使
本末文天祥建四閫議彙裁之
存研樓文集卷九
