存研樓文集卷十五
編修儲大文撰
碑銘表誌祭告文誄哀辭辭
光祿大夫兵部尚書范公神道碑
國家恭膺乾命統御海㝢武尅文洽喆彥響臻時則有
若太傅秘書院大學士范文肅公叶契風雲經綸雷雨
太祖高皇帝肇遼陽三岔西平廣寕之烈實扈行營
太宗文皇帝廓潘家馬蘭三屯馬攔大安之圖實參幕
幄爰乃扼長山下雲從江華受琛兀蘇頒律以暨决策
署檄時乘京師收圖籍釐賦式實克光弼
世祖章皇帝之丕基顯祚而為一代宗臣
今上運隆下武克翦三叛時則有若福建總督范忠貞
公抵虐刃羈隘室感慨殉義光日月而炳春秋世濟其
美襲休衍慶廼復紀於兵部尚書光祿公公諱承勲字
蘇公系出宋文正公文肅公諱文程之叔子而忠貞公
諱承謨之弟也高祖明兵部尚書鏓曾祖瀋陽衞指揮
同知沈祖楠胥
贈如文肅公官母金氏
贈一品太夫人公少而修整講覈經世之畫康熙紀元
恩延世臣甲辰銓工部都水司員外郎改屯田旋遷刑
部湖廣司三品郎中改山東詳讞十載廷署稱平丁巳
改都察院監察御史廵西城旋掌江南道協理河南道
事嘗以山東江淮饑潦䟽請緩徵又請廉慈吏詿誤革
職偕降調官胥題畱會地震求言請寬風聞處分而聽
京官三品以上條陳又請時
賜京官對飭章䟽蔓詞班行胥歎識要體當是時閩海
㡳平忠貞公以節殉滇黔亦寖平而川東譚宏復叛公
伯兄都統公嘗鎮襄樊以遏金房庚申
詔繇虎牙鎮重慶公改吏部郎中護
禁旅往會討而都統卒於師公泣治含歛以行旋
命駐彜陵轉餉八萬石帑銀二十四萬兩師獲濟而宏
訖殱又
命監鎮安將軍噶爾漢軍繇永寕督滇餉公考次隋開
皇闢石門鎮唐天寶下兵南溪明繇藺州入赤水畢節
道胥輓四十日糧諭諸土舍輸麥菽别檄截黔餉和買
米粟儲邸閣而滇圍始合訖克成功比還改文選司㩁
崇文門稅九卿合舉清勤
上雅知公才擢内閣學士坐漢班批紅本乙丑春以副
都御史廵撫廣西時剩軍興糧累萬部議九府折徵公
酌駐兵遠近貯糧多寡本折胥宜民便之又請蠲容鬱
藤賀十州縣䧟賊放失銀米獲允檄修興安秦靈渠石
隄復唐斗門且蘄胥繼余㐮公韓㐮毅公之經畫而丙
寅夏晉兵部左侍郎總督雲貴首禁攤買軍餉予直俾
自市飭鹺價無敢騰揭承買藩莊部價而明沐氏勲莊
田之撥給而後籍有司者始獲除莊租且省民溢價二
十一萬兩有竒又以滇屯賦十倍民田贍尺籍四萬餘
人之什七科徵時用軍法戶多棄業遁乃請裁大理等
六衞楊林等五所歸州縣且除九戶鈞賞之令凡開墾
者無敢争并力請蠲七年通獲允民始蘇公勤料軍實
而馭番尤善操縱魯魁山環新㠄蒙元景諸番時出掠
號野客歲索軍民貨號保頭錢而楊宗周普為善李尚
義方從化為之渠率公騰檄諭之乃籍目丁口隘以降
蔑著弑主魯姐黨渠阿所隸蜀部戕姜州汛弁而賂協
將為抵匿比事聞例勘復竄湯郎箐會里州間公遣將
渡直勒脅東川土舍縳之力持辟奚議而賄協亦論如
律後尚義復出掠檄鎮協繇密白箐入奪叢隘尚義自
剄為善面縳而宗周實為鄉導宗周魯魁奚所號勒昂
者也公又䟽免解姚安高奣映辠籍婦佽北勝高贊熙
俾復業土舍胥悅附公事無淹思洞中竅要而應變機
尤敏偽包起發覈實二弁肆賄嚇公請撤之而胥數千
人免解獲允滇餉例給銀時鑄錢至四十八冶予銀七
錢三公密請停鼔鑄給全銀戊辰夏楚兵譁伍多耦語
乃亟合省僚宴而隂偵之秋七月十六日夜援勦左協
營噪尋甸飛檄扼平彜交水走黔趨楚道二十日夕會
城復約三更訖掠庫乃潜令監麗譙率擊二更逹曙掩
訊首惡夜未既以次就縳立辟十三人亦會偽標無一
人應者事旋定而尋甸噪兵果直檄堵交水兵而敗縳
辟渠八人餘勒歸伍
上褒諭有加并允給銀奏公又請預協餉而滇黔無禁
鳥鎗咨功加弁無停用兩迤胥帖公雅覈形勝涖滇移
右協羅平以控黔之木窄關馬尾籠粤之安隆峒而遞
移廣羅協廣西以扼特磨邕管之道尚義平復移新㠄
營新平縣而汎諸箐隘及其䟽巡金沙也定㩁場於江
北之木彆灣而請蠲麗江失地賦俾守寶山巨津通安
蘭州籍地無敢却撤雲龍州暨橋後沙溪瀰沙浪汛以
實劍川之拖枝樹苖工江三汛復北勝直隸布政司以
壯瀾滄衞而升永北協為鎮俾刺次和瓦魯之革甸香
羅流土互守營制大定它若護松花垻畫昆陽海口工
恢鎮遠偏橋逹滇道築雲南東北甕城又改昆明學祠
王忠文吳忠烈楊忠介纂滇志夫且文武具舉懾蒲緬馴
&KR0008;&KR0008;而克綜大禮長和羅甸之所啓闢坦綽布燮之所督
算犀革銅盾鐸鞘鬱刃之所淬練朱波栢城産里水尾鐵
橋劍賧格孤魯昌之所環匝都雲銅人爐山落蒙之所貫
絡咸陽黔寕鎮遠之所彈壓劉宣撫王靖遠李長垣朱山
隂之所制置而胥措注而幹運之也洎癸酉
陛見復奏馭番减糧六事
温諭畱閤比甲戍旋署而拜都察院左都御史之
命矣蓋涖雲貴凡九年秋復
命總督江南江西而公再請
陛見奏吳賦重請如夏稅秋糧例六月開徵又江西民
輸漕兌賦貼官運水次號脚耗後附全書支給而漕臣
題編正項并追徵支給銀米累萬宜蠲又宜復宣樓二
船歲修例
上胥詘部議允之公嘗憫接徵官輙挂初參例調斥請
改降級畱任而以續完數為差請捐積榖糶三存七請
蘇屬安屬之五州縣胥析年徵逋又請南米竢秋徵而
先撥支駐防營糧并貯十萬石會城以慮儉歲胥允洎
丙子黃淮湖溢乃胥發捐積米貯會城又假畱漕鳳倉
麥凡九十三萬石有竒以賑淮揚徐泗饑且請胥蠲常
賦獲允公以世肄經學文肅公嘗主順治丙戍丁亥己
丑會試雅意人才而江南萬八千餘人試於鄉財中式
六十三請廣解額獲允三之二公又新江寕學季課江
南北江西士奬激尤慤公雅覈河渠始涖任會勘震澤
水道吳淞口石閘黃淮溢又勘黃運隄堰口閘議䟽胥
核要比去江南一年嘗治華家口運河祛怪物塞龍口
隄王家渡距大垻千六百䞨截澑垻一又一年復涖修
高堰固周橋六垻以限汜光白馬諸湖疏引河於陶莊
閘立束水垻一以導黃環清口而東而江以南耋稚忭
躍日走候埽䃮夫且久而見思埒滇崇祀而實克綜徐
豫南徐豫揚江之州部武寕淮南宣歙鎮海鎮南之節
纛贍軍畱州經制月樁版帳辨額之支移减放支運兌
運改兌之規則淮忠武河南武定程文運憲之行省乘
傳周吉水王餘姚夏湘隂潘烏程之撫疲羸而扞澒浲
以胥躋之保釐蕃宣之烈也公涖兩江五年以金太夫
人憂去己夘冬晉兵部尚書是時昭木多鄂爾多斯
王師霆掃公筦本兵五年飈歛塵偃間出勘連州徭號
恕允坐曹肅然若無事而屯戍斥候士馬糧械不竢案
瑣而自辦實克繼硖石貴鄉暨近世鈞陽華容蒲坂威
望而以前後二十餘載之經畫邊腹也雖
天子彌降樞筦寄神用亦寖耗矣甲申亟以疾乞身獲
褒允公修文肅東臯别墅營生壙密雲縣之青甸築清
溪莊五十三年春疾劇
賜醫二月一日卒年七十四
賜祭葬如彜典爰以乙未秋八月二十二日葬於青甸
之壙禮也公娶穆竒覺羅氏
贈一品夫人繼沈氏
封淑人繼趙氏
封一品夫人胥有婦德子一時繹鑲黃旗佐領公嘗兼
轄而以致仕
特賜襲今用才望顯女三孫五宏賓官廕生宏定宏宗
宏寅宏寶公少侍文肅公終日立無敢欹手培金太夫
人塋以前山頽蛾眉號眉山它日植松九别號九松事
都統忠貞謹友愛弟精竒尼哈番公食場公兼山公尤
篤撫猶子今大司馬公寕鎮公胥克成立為名臣雅嗜
拯人之急嗜讀書倣鍾王米書尤工方丈字文章雅蘄
經世務集如干卷又奏議如干卷涖職自員外郎至尚
書未嘗獲譴階自資德大夫晉光禄又增級五
恩寵斐叠不可勝記督滇黔蒙
上賜書左氏傳世濟其美四字癸巳
萬夀燕國老又手尊顧公
諭諸王是父兄嘗有大勲乃
賜飲沐深恩而叨異數一字加榮九原可作然則麗牲有
碑樂石有辭豈直高平盛事譜義莊而纉廡祀哉蓋寔
詳肄文肅忠貞暨公制巖疆枋中樞異日史臣紀載之
掌故以稱
聖天子篤念宗臣褒崇勞舊之指而光昭
太祖
太宗
世祖之聖德神功於億萬禩也先君子入翰林寔忠貞
公教習士而某編齊氓景徽烈爰諾佐領君之請次公
行事如右而系之以銘曰
嗚呼是為
興朝功宗臣范文肅公喆嗣兵部尚書光禄公之阡蓋
先憂後樂寔祖文正恕人責己寔宗忠宣滇黔紀多勒
於彜鼎兩江敷頌被諸筦弦北斗喉舌之任西省樞機
之權今佳城兮永閉維崇閥兮載綿後有考者且胥瞻
鳳山之嵯峨聽清溪之潺湲而慨然太息於世臣之流
光鍚羡以徵丹篆而耀緗編
陶子師先生墓表
康熙壬子後文治顯融公卿大臣多喜賓禮士望實雅
稱輙俾得所宜得以去而議擇置尤者於甲科侍從之
班繇是京師號多士丙辰常熟子師陶先生棄提舉試
慨然北遊一日而名動省院邑司寇翁公崑山司寇徐
公殿學徐公尤重之都人士争屬目先生而先生雅剛
挺多所齟齬及舉博學鴻詞或列其名以上固稱疾不
就甲子吾郡侍讀秦公主順天試中式第七戊辰會試
主者定第一策疏會推之弊語侵執政用此名少後然
海内士胥曰陶君臚句甲選也而貴要亦有欲為先生
地者遣人鈎致之先生不應是時殿學監修明史蘄畱
佐編纂勸少貶往復三日夜卒不應殿學太息而止及
殿試奮筆條畫中及蘇松田賦曰願减浮額之糧罷無
益之費讀卷臣僚胥壯其志而以言之少戅也置二甲
既而隸吏部銓海内惜之先生雅不屑意策騎歸越二
年兩徐公亦先後出國門禮士者寖怠而司衡大率鹵
莽矣嗚呼先生名元淳其先繇崑山徙常熟祖士竒父
世澤贈文林郎母葉氏封太孺人先生少儁敏工制義
而嗜古志蘄經世洞見史傳理亂機要其議論雄闢而
歸於崇本覈實其就銓也掣廣東瓊州之昌化甲戌夏
六月涖任首得浮糧六百兩有竒嘗以水患詔臨高代
撥而籍亡於苻南蛇陳武之亂者牘上請豁輙格乃定
賦役均糧以畝均役以糧罷徭差革襍征自坊里供帳
始予墾荆榛者牛種不責其租或課藝藍蔗闢市通商
榔椰諸稅胥蠲之而遇黎尤有恩揭牓山峝俾得自詣
邑訴理土舍弊始絶同權量度市始莫之欺繇是氓黎
寖蘇流亡歸者趾相錯而先生牘論浮糧不己勾稽蝕
簿搜缺碑譔昌化浮糧考上之又嘗議徙治小豸嶺藝
簕竹為城返英德戍置營小神山嶺又密上儋州白沙
營之變既而計降其渠請釋之以招支黨又請州縣兼
轄操軍雖不盡用而巡撫高公才之他郡疑獄多下昌
化又令署崖州篆再署感恩嘗語僚屬曰此日市束韭
縣令也慎無索餉遺高公故與崑山隙嘗厲色竢先生
者也按察劉公僉雷瓊事成公亦亟稱之先生理崖感
恩胥視昌化而崖州禦驕弁尤力嘗牘列游擊不法游
擊啟總督下瓊總兵平之先生申牘曰私揭不應發審
鎮臣不應侵官卒不往按守備支解人獄甲士百餘佩
刀突入左右皆驚走先生叱令無動直視曰守備反邪
奈何用甲士劫持訊鞠自若守備遽麾去獄卒决先生
至瓊總兵輙牓牙門曰無生事蓋先生之涖瓊南也煦
嫗瘠弱暇與諸生講說環坐嘗滿而挫弁卒之悍&KR0034;暨
胥役之操上官符檄而縱者不少縮懾制府以下多不
悅卒用名高雖亟乞身得無去及代撫蕭公褒慰甚厚
最後布政魯公許釐正浮糧且與蕭公議列薦奏行上
矣而先生嘗禱雨峻靈山雨立降遂得寒泄疾勞勩寖
劇戊寅秋九月十三日卒於瓊之儋州巷年五十三先
生制義與長洲宗伯韓公翁公胥為學者宗古文詞英
剴不規撫節奏而自合集二卷又南崖集一卷嘗與殿
學徐公揚㩁明史蘄單行一書而不克蕆譔列傳三十
餘篇司寇徐公總裁一統志分志廣東六卷嗚呼以先
生之才諸公之雅鑒而當朝議士望若應桴鼔之時其
於要職華資暨世所詫甲科及第疑可操劵而得而卒
莫之得也昔宋乾道八年策進士奏陳君舉第一不果
用及紹熙中擢陳同甫第一遂甲古今諸及第者而光
宗亦大喜曰朕果不謬覽先生雅志經世類君舉同甫
顧殿試不類同甫類君舉而又不如君舉之卒階舘閤
雅不厭海内望既無以厲士之自重且重啟異時公卿
衡士黑白錯置之弊俾騃稚荒傖胥駕才之秀偉絶出
者而關其口而其餘之雅宜得而不得者且日以滋甚
此可為之深惜而累唏也及其從常調羈吏職復得儋
崖萬里獸駭鯨豗之地而忌嫉者且滋衆及政行海外
中朝閤部省大吏既雅知之矣蕭公今又在日月之際
而先生不幸復罹癘濕以卒訖不克展其志故辛巳之
列葬文林塋也秦公既譔誌銘予今復删次其略參考
家狀暨先生文而表諸大河之阡先生娶鮑氏封孺人
子二貞一翰林院編修貞靖國子生蓋葬之十有三年而
覃恩贈先生翰林院庶吉士且以例加一級繇文林郎
晉階承德云
書澱洋先生之墓
澱洋先生姓牛氏名兆捷字月三澱洋其號也澤州高
平縣市王里人世系詳先生自譔家傳先生骯髒負偉
節少學於里頡雲畢先生博觀史籍制義雄一代古文
辭尤鷙削齊鑣畢氏西北文間㩁論海内士惟嗜雪苑
朝宗侯氏餘子不屑也先生之學以經世務為宗尤研
精宋永康陳氏之說孝宗四書文公成公諸往復文翰
日唫誦不輟善推闡三代暨漢唐宋明國勢濤湧霆轟
視中興酌古論惟肖康熙乙夘以禮經魁承宣司試出
先君子清源公門墨藝飈馳海寓名籍甚陽曲傅公他
先生蔚州魏敏果公一見輙器為國士澤州陳文正公
嘗歎曰吾鄉第一才也己未雋禮部試出鄞介眉陳先
生門用贈公疾罷對策亟歸先生喜論事嘗走臺司條
列會城南鬻鹺價宜大訾省豪賈齮齕之幾獲禍不少
悔鹺價訖減乙丑策試成進士辛未銓注知廣西灌陽
縣克勤其官以廉著讞訊立剖猺獞懾服湘灕間承學
士如文解唐時楩軰數十人胥就學獲聞明先正决科
指粤大吏才之甲戌檄署全州事夏五月歸灌陽觸熱
卒距生前癸未年裁五十有二歸葬市王背嶺之隂武
夫人祔陳文正公實譔誌銘而墓碑不克建先生子三
伯道宏偕叔道肅胥高才生仲道遠雍正癸夘舉於鄉
澤潞望士也孫曾孫多籍庠校先生歿且四十年為歲
癸丑而肄業江南荆溪儲大文于役長平肅拜墓次茂
才考廉君胥屬曰書碑子任也爰不敢辭而先生名俾
兒履涵書之且竊附唐李翺皇甫湜李漢之義叙先生
瑰行䆳學概略而系之以論曰
先君子解江南試以策論伏一世涖梗陽焯著廉能聲
而其它海内士工古文辭而又雅克經世務者南昌躬
菴彭先生有大略為西江人士冠寕都冰叔魏先生尤
工古文雅類宋眉山蘇編禮頡雲畢先生文㩁管子匪
偽房梁公注比餘姚梨洲黃先生克緒宋元金華之學
崑山亭林顧先生諳歴代掌故鄞季野萬先生尤諳明
掌故檢討富平天生李先生詩文壯嘅知長子縣蜀鑄
萬唐先生善言兵之變孝廉燕崑䋲王先生南豐質人
梁先生胥學於冰叔先生善言兵質人先生尤諳西陲
事知昌化縣常熟子師陶先生討論明史錄尤嗜江陵
張文忠公集而澱洋先生學於頡雲先生又聞先君子
之緒論上下古今千百年得失理亂洞見原本抉擿宋
明所繇削雅類燭照數計此十數君子者藝苑胥有赫
赫名而其學又克適於用所謂千人之英曰俊萬人之
英曰傑者非耶而其它于一平叔西溟諸君子裁用文
字著者不論也夫今之為古文辭者視明為正而明代
工文士繇陽明握密機荆川講經世業浚谷鹿門談兵
外它亦尠洞解樞要者此以徵川呈岳貢之才之雅克
尤盛也然諸君子中惟頡雲先生位至藩伯要亦裁托
文字以自娱其他雖如澱洋先生成進士籍南曹蘄當
世人士之無裁以柔翰功名品之者蓋亦尠矣夫䄂不
克長奚繇善舞嗚呼惜哉
麟洲沈君墓表
自唐蕭李後而枋藝苑者格彌峻宋穆柳培文壘黃陳
楊蕭畫詩鵠至明而吳北郭之十子閩之十子二元輩
輙曰我家詩英景時之十子雖以金粟公子不敵海涯
二布衣其尤盛而為考武時之十子又為七子永陵時
之前八子後七子而弇州藁又有前五子後五子廣五
子續五子末五子又遠近游從四十詠號為藝林中極
盛奔走㝢内且突過靈濟講席五千人晩而為雲間之
十一子又為六子金精之十子又變續而為雪苑之前
後六子數十年來人文益茂山陬海澨士多來遊扵京自
庚辛間之十有九人宿儒元老胥列而英游滋甚予嘗
舉姚文毅公語以㩁之曰芬華綺麗之中隐寓鐵幹冰
稜之氣其克符此者裁得數人如海寕麟洲沈君其一
也君名元滄字麟洲號東隅海寕人祖家錢塘少穎異
好學於經得之應嗣寅萬充宗二先生於綜贍唫詠得
之西河毛公竹垞朱公暨葯園丁公於制義得之從祖
昭嗣公而於書法得之外舅少詹事聲山查公少詹公
以從臣供奉且不翅内相而君為李南陽之程克勤岳
漷縣之李賓之董會稽之陳約之名日以起康熙乙酉
北遊副雋府丞試座主東川汪公重惜焉丙戌試教習
樹峰孫公雅激賞其文時少詹公分纂佩文韻府命門
下士蒐採君薈萃而排比之進呈輙稱
旨丁亥冬公不禄君翼喪南還蓋裵徊澹遠堂而時識
西州之痛也比復遊扵京
命入武英殿書局蕆韻府工復分纂韻府拾遺鳥獸蟲
魚疏月令輯要諸書克勤其職雅望籍甚先是部院館
閣多蘄擇士士亦争以才顯君尤為醒齋李公寒溪周
公西崖湯公他山查公暨族祖心齋公所知其從容讌
詠日揚㩁文史則萬九沙黃主一盧六以林吉人方文
輈諸公分承書籍則約齋張公而總裁陳恪勤公尤器
之曰博學精勤沈子為最書彙成不少更昜恪勤公性
擴裕尤喜下交寒素士雖小集魯酒罔不與而君在書
局昕晡尠晷刻暇然間聞雅集雖薄暮輙疾走輿至語
不繁而指胥勤懇旋以金吾禁顰蹙歸蓋蘄纉雲間雪
苑以彌振海涯布衣之逸軌而匪溷趙張朱原之徒奔
逐形勢又若選舉志科名記所附書太平御覽所載覓
蘇張見王竇殫隂施陽設之變態裁博一朱衣吏堂前
跡為榮又或求交七錄竊附國儀始而走婁江西塞之
遥途而終則禁名袁公客又其甚者則曉聚石鼔宵隐
浴堂而己此君之與友朋讌集所以尤拳拳也丁酉復
副雋府丞試座主張清恪公重惜焉辛丑書胥蕆叙勞
命知文昌縣君過淮謁恪勤公乃涖任本經術為吏治
吏而名籍校者懲之婢而錮者禁之建倉十有九楹貯
粟條行宋崇安社倉法萃秀民月試甲乙精覈蘄振文
昌明三倫氏峻科之緒士民德之號曰召父又攝會同
縣治如文昌而不善事上官又嘗與會同官隙遂被搆
劾豈鐵幹冰稜之氣裁宜寓諸友朋讌集間於仕宦雅
不宜邪而苐恐欵語移日者之業以貎比而神暌也君
生湖山冰玉地嘗泛澉浦陟鷹窠絶壁争雄華頂處捧
檄渡海蓋蘇端明所詠茲遊竒絶冠平生者晩羈棲寕
夏而賀蘭千嶂宿嵬鎮遠之形勝尤雄遊覽日富交日
廣其所更世故盈虚消息之變亦日以析且密故譔述
帙日益而於詩之㳂波討源暨劉後村所謂難於問性
天者自得尤深著滋蘭堂詩集二十卷文集六卷闡應
萬禮學著禮記類編二十卷又雲旅詞念舊錄竒姓編
充安齋雜著今雨軒詩話杜詩𥙷注彙若干卷其渡海
而南而營畫於瓊臺五指之間也又著黎岐雜記平黎
議若干卷君晩尤䆳易自號晩聞翁癸丑春正月竟卒
於寕夏將軍傅公佽賻之喪乃克還以某年月日葬於
某之阡子廷槐心胥籍於校廷芳籍六舘校勘一統志
以試博學宏詞授翰林院庶吉士又授編修胥
贈君暨查孺人如彜典予爰表君墓抑以訖君東山復
作之思也至於氏系之詳行誼政治之實暨君之所以
膺異數而啟舄奕滋衍之祚者則編修君述君行為尤
覈雅云
贈翰林院檢討伯安萬公墓誌銘
列子叙九坊歅相馬索之牝牡驪黃之外而世多索之
牝牡驪黃無惑乎駑蹇且盈廐而寖疑八駿之雅不如
駑蹇也康熙辛酉予年十有七入會城見茂才伯安萬
君手虎頭猿臂表辭輙竒之既而伯安貢成均旅京輦
駢語韻語蜚聲藝苑江南曲海棠賦尤楮貴鄞季野萬
先生有人倫鑒時指語座客曰此予宗千里駒也晩而
遊金城平西頌辭出秦隴人士駭未曾有巡撫石公亟
幣聘命子肅師之此真駿軼士匪牝牡驪黃埒也伯安
為司訓古齋先生之六世孫大宗伯文恭公之五世孫
茂才野亭公之伯子華閥素少標映江左今書其雅克
勵行檢者曰事野亭公暨母吳孺人罔少諐禮也曰俾
弟茂才君有後也曰肇造三世祖耕隐公祠也曰造古
齋先生城西專祠也曰修文恭公書院也曰殫力營畫
野亭公祠於宅東一吟軒之前且旁植蓮卉也曰蘄建
始祖默菴公寢室也曰蘄復建文恭公黌宫前綽楔也
曰蘄復祖顧菴公城西宅也曰宗女卒於畏而堅却其
夫家朱提百兩也曰力全從姪茂才君妻蔣節也曰肅
誨子暨孫且俾讀文選漢魏古文辭也此黨邑所胥挹
而未可以為牝牡驪黃而輙渺之也公孫龍子曰堅白
石三可乎曰無堅得白其舉也二無白得堅其舉也二
而之石也匪三也夫堅且白者心也心其真也石則其
迹也乃世不蘄其果克堅且白者而好執匪三之石以
律人於是乎贋士滋熾而其舉二之克真者反用此摧
挫黭黯而不復振伯安試場屋十有一胥報罷巳夘府
尹試毘陵黃功錢君力薦之慈溪西溟姜先生激賞不
置定中式上卷洎書牓為偕典司者潜易去伯安感西
溟先生知已日省視其艱阨不少倦而科舉文業亦繇
此寢輟矣洎齒七十復走數千里作臯蘭可寒遊以武
徐文長吳子魚阮太冲諸名彦荒徼孤堠清吟叢編之
學殖人且重用為天道疑廼飈譽四馳祉祐亦寖集而
伯安君克勵行檢暨其才峭出而不諧附於稠衆者之
涯略遂日以融朗此所謂天定者勝人也伯安子三先
卒者景僑國子監生其長也次松齡出嗣弟雍正巳酉
中府尹式第四乾隆丁己考
授内閣中書舍人試博學宏辭第一即
授翰林院檢討供奉
武英殿校勘經史才譽焯著又次椿齡上舍生孫三秋
期汝馨汝飶秋期上舍生校釐三禮例竢銓叙曾孫二
之鼎之環女三長倩尹必逹籍校次潘輔龍比卒嘗籍
於校篤學工文士也次史鷺序孫女五伯安卒於雍正
四年癸丑夏四月十有八日年七十有七卒後四年
覃恩例得
貤贈如松齡官松齡等將以某年月日竁於項豆之阡
來蘄誌銘予爰譔誌以徵士之雅克堅且白者訖非牝牡
驪黃所獲掩若夫世系暨配冢介婦暨孫女字某氏之
詳載松齡行狀不繁列銘曰
魏公子牟醳辭云無意則心同無指則皆至又云髮引
千鈞勢至等也而後知伯安君之尤嗜文藝克啓厥緒
者蓋匪一縷之垂而直千鈞之繫此之謂駿軼磊犖士也
陽曲醇行振公張先生墓誌銘
予客晉陽曲張子耀先簡請曰先君子性醇實雅不事
華譽歿而蘄名非先君子志也惟是隧道勒銘晉宋以
後儀有之洎唐宋而高文焜耀寔與史傳相經緯若不
懼陵谷變遷而并千百禩望族之家儀賢喆之紀錄胥
俾闕如人子之心奚以少慊曩承先君子命肄業於夫
子也敬勖不孝曰此而終身重幸慎毌須臾緩間問所
聞於圅丈者輙俾書諸籍今籍記亹疊而先君子曾不
獲見不孝學殖之少進而遽棄寢除矣此九旬以来不
孝所以亟欲跽請而痛不成辭也惟夫子哀念之予誦
訖戚然良有慨於中既又誦其行略義綜史籍匪苟焉
而為之者廼亟藏弆而鐍之篋以歸時蓋雍正十年冬
十有一月也洎十二年春正月耀先簡再至廼發篋而
少删益其辭以誌陽曲醇行振公張先生墓先生名䎙
字振翎晩易振公其先濠州人明初天福以武勲授晉
府指揮使護恭王至晉遂籍陽曲子禄官晉府紀善繇
紀善而下凡六世為先生曾祖文英娶李生紳我
朝拓謐晉疆籍於庠娶劉生志遠餼於庠再世以宿望稱
邑里虞庠公娶王孺人子二次殤長即先生也張氏繇
始遷祖而下嗣世系者胥長子洎先生裁系一人昌黎
韓氏所謂形單影隻而又不逮其兩世之一身者也先
生少習科舉業甫試以王孺人病輟時祖衰髦虞庠公
出授經遂代綜家枋蘄曲叶祖意因輟試而性寔嗜書
暇輙繙校雅通經史大義工楷書雖匆遽中不妄抹一
筆又以母病久不瘳尤習河間東垣丹溪書復自立藥
室其後論人疾率克中然不以醫名嘗曰此事差之毫
釐謬以千里奈何以人為嘗試乎諺曰學書費紙學醫
廢人先生工醫而不業醫而楷書雅工其妙克味諺辭
哉先生事祖父暨母謹王孺人疾發輙憂泣日檢覈葠
藥侍疾凡十餘年始卒毁甚而喪具率曲叶祖父意服
闋祖卒不數朞虞庠公復卒毁而喪具率備禮或曰貧
宜從儉輙泣曰惡可以一日之儉貽終身悔也先生甫
綜家枋叔暨姑卒尋弟妹復卒葬率如禮而悼弟妹歴
久不少輟其後女婦暨二孫卒或曰無子者殤者不宜
祔祖塋先生曰禮有正葬有殤葬奈何以譌言隳倫紀
乎訖準禮葬之此宜載風俗傳家儀諸書者也先生性
尠營競好周戚友急不疑人欺亟遘訌侮而胥以和縝
措注之虞庠公嘗寄貲於戚某比卒某懼償貲隂搆釁
先生請代司喪紀若不知有寄貲事者某復駕言物價
未償復稱貸償之釁廼寢此先生置曩事不言而它戚
友間泄之者也鄰右某利先生宅會虞庠公貸銀百四
十四銖某久置不問比虞庠公卒迫索之先生因質宅
前闤屋若雅非巳有者比某歿廼贖之計息且二千四
百銖矣先生嘗間語耀先曰吾非不知早為理論恐事
出意外耳而宜深悉此意先生藥室業差盛某計攘鄰
右復搆之亦竟棄置不復較先生卒前數日嘗手摹長
畏二鉅字越一日復書聯句示耀先曰聰明藏於渾厚
中正出自和平此胥可編劉文饒陳仲弓傳廼先生禔
躬馭物之槩略也先生雅善戚恕菴侯公侯知餘杭延
至署先生多所匡拂然不為事羈間遊洞霄韜光西溪
諸勝後侯疾為言醫藥乖誤復勸解官為身計遂力辭
歸或曰若脯資何先生笑曰予之來淛以錢塘名勝甲
天下非為脯資也挈嚢輙行後言胥騐侯氏子姓雅感
情厚而太原人士亦胥歎其識量焉先生晩而産日落
長子復旅外或謂耀先宜徙業先生笑曰是子惟讀書
可耳且貧富有命雅不關讀書事時出先世庋藏書俾
展誦聞佳書必力為購之嘗語家人曰吾少尠懽趣今
老矣惟此子克纉先世緒勤讀書差慰懷爾耀先𥙷博
士弟子號高才生嘗分纉晉志三晉人士胥推該洽翳
先生之訓也先生於近世醇儒尤尊壯其顔氏搢臣史
氏書日事繙玩輯有師善錄暨張氏集騐方如干卷雍
正壬子夏閠五月先生獲疾十四日晨語耀先以家事
之要索水潄浴逾午步庭中危坐而瞑距生康熙甲辰
十一月四日年六十有九矣先生配張孺人有孝行子
二長效先娶賈次即耀先也娶柯繼某女二適韓悳章
紹良胥邑里世族孫仁安殤孫女一字柯氏耀先卜阡
於邑東十里之六龍山蘄以雍正乙夘春某月日安葬
予既書行略辭訖肅然而歎曰嗚呼此陽曲醇行振公
張先生之墓也復系以銘曰
龍山之阡岡廻川長永綏後嗣克鞏克昌
節烈劉母蕭孺人墓表
漢中壘校尉劉氏之列女傳也魏晉後皇甫氏綦母氏
劉氏之續傳也項氏暨唐魏氏之後傳也此胥隸於嘉
則四庫之書錄者也而比者武岡劉母蕭孺人實宜續
書焉孺人茂才萬選公之女四高才生之女兄碩德春
臺公之冢婦選士近安公之德配文學允悦允周之母
而國子上舍生凝一之大母也孺人生十有八年而歸
選士君生子允悦又生允周年二十有六而選士君卒
允悦才六歲允周四歲孺人蘄死而不克死既而明柳
樹澗賊破武岡春臺公從兄子静甫公以援勦秩攻州
城爇死譙樓賊議盡殱武岡人兵且至孺人自經再而
不克死自刵其耳自劓其鼻又不克死而不翅死而春
臺公廼獲殫其貲以克拯武岡數萬戶於死而允悦允
周亦幸獲偕不死也既而海㝢靖謐孺人少綜畫故業
允悦娶於朱生子三女二孺人時撫而泣曰吾夫庶其
不死蓋閱三十年而滇賊作孺人偕家人暨武岡城桑
園人萬口有竒胥避匿銅鼓巖暨洞口袤六七里之山
峒蘄無死而賊用火爇萬口有竒者八九死允周死允
悦子女胥死朱孺人死獨孺人獲家人潜峒外者力拯
武允悦出峒而死而徐焉獲無死而母子孑對之不翅
死也既而事平允悦復娶於夏氏生上舍君凝一孺人
時時泣曰吾舅吾夫今誠不死矣蓋凝一生二十有四
年而孺人疾卒繇是環溪峒婦穉暨永之東邵之南容
融宜之北梅之東傳語岷州風烈者胥太息泣下曰是
宜書古列女傳而烏頭綽楔之典之褒旌楚南女士也
爰亟尊孺人焉凝一游吳越京口冠伯張子手孺人墓
誌銘視予曰是宜續中壘傳予爰表其墓以揭於大雲
楓門之介而并揭示容融宜之又南梅之又西俾知彜
典之所以導岷獠者滋捷而遠也謹表
孫孺人墓表
嗚呼此歙卉溪南吳氏孫孺人之墓也孺人以雍正二
年十一月二十有六日卒二年二月某日葬某原予謹
表於阡曰孺人歙巖鎮孫公克明女溪南司訓吳公繼
室前孫孺人卒稟文林公命禮聘焉年十九而來歸吳
氏自唐左臺公世望宣歙道至明戶部侍郎贈尚書公
為定陵名臣雅傳素業圖書四壁司訓公尤以文雄於
歙孺人歸而公時授經容山孺人事舅克養厥志肅烝
祭睦姒媦䘏[婺-矛+牙]雅胥無諐禮司訓公嘗歎曰是善佽佐
我洎序貢於庭竢銓司訓益縱游它郡邑自號寄菴歲
壬申卒時子佐康業籍海州學昌仁庸儒慶甫冠煒裁
八歲孺人晝哭之餘敕專肄誦洎昌籍徽郡學復命挈
煒暨佐康子苞孫越溪關詣予邑誡曰爾家世業儒尚
蘄益從賢師友游用擴襟識乎吾雅甘疏糲仁庸自能
營辦爾曹無憂也繇是佐康昌師先叔祖在陸先生而
煒苞孫從予游時偕肄業者司訓群從侍御篁邨先生
巖鎮今知滎澤縣牧庭汪君暨予兄弟輩也後佐康昌
胥餼於學標望江南北佐康復暨仁庸儒慶籍國子學
胥為良士而煒寄籍淛仁和學苞孫籍杭郡學儒慶子
華孫亦越江詣白沙師予暨在陸先生孫曰虞年十一
籍徽郡學十三食餼庚子煒中淛江試式時主試今撫
西粤閣學臨川李公紳彦銓鑑倫紀模楷而副貳者今
侍御檢討睢州湯公同試者知華亭縣慎菴張君胥海
㝢雅望也迅足至孺人泣語煒曰爾父未爾見而客客
八年而爾孤今寖三十年爾甫雋恨爾父不克見也又
曰士罔滯志學罔停機爾曹尚益勉之昌煒等胥泣受
命壬寅郡邑拔貢華孫冠選時提督江南學為今湖北
承宣侯官鄭公雅著清望者也煒華孫嗣入都才望焯
耀煒獲挑知縣事選而竢注銓缺偕華孫驅蹇歸蘄討
索其所未逮它孫曾亦多穎慤蘄緒世學然則左臺之
系其益袤衍尚書卉溪之里第其行益閎闢乎而孺人
佽贊警誨以克庸於吳氏者抑可謂鉅矣昌女字章岐
汪氏未行而汪氏子卒正守二十年縣府司院胥允
題旌然則孺人之教蓋匪直被諸子若孫而聲必柔服
必整爰以勤宣女誡者其型肅於矩矱而其應符於桴
鼔也孺人雅重祠墓節序上冡祀三参公祠必潔必恪
蓋六十年有奇而訖帥厥初副室方生子殤命子仁庸
金生仔莊撫視尤篤孫氏後産落迎父暨兄以歸以養
以殯嫁弟女畢氏而復命仔莊子芮孫娶其女此又蘋
藻之職業樛木葛覃之義指也孺人性嗜善温如煦
如待臧獲胥有恩意而雅不喜浮屠氏言迹不履禪寺
洎末疾棘醫来診起坐正容曰氣聚必散夭也且吾年
業八十有四焉用醫又敕曰我幸無大過不須懴悔爾
曹宜遵禮無以鈸唄溷我遂卒然則孺人明識遠越閨
幃雖儒林之篤信守道者度無以尚豈直生封石窌沒
祔南城俾中壼外姻忭秩高而榮典縟云爾哉孺人子
六佐康先卒昌出後世父司理公仁庸仔莊儒慶煒孫
八苞孫蓮孫芝孫萬孫芮孫華孫藻孫菼孫曾孫四待
詔奉詔御詔元詔女四孫女七胥歸士族唯字章岐汪
氏暨幼者在室曾孫女二嗚呼昔在陸先生以尚書百
年世譜且佐康昌之敦請也爰譔司訓公傳今孺人卒
煒苞孫華孫持昌哀述亟請而予尤懼無以慰佐康於
九原爰不得讓敬表其墓以附漢大家秦宣文傳後俾
過者胥式云
鳴周葉子墓誌銘
葉生翥鳳字鳴周少而穎異年十四𥙷博士弟子員後
從予遊宣州南沙比予纂晉志鳴周來佽佐其成又入
中丞石公署授經甚肅會
詔舉博學宏詞中丞蘄用鳴周應
詔尼之者以非晉人止鳴周尋遊京師而京師士胥挹
避少司徒臨川李公激奬尤至曰此真綜史編而克具
精識者中丞聞之卒用鳴周應
詔而鳴周遽疾卒於邸舍時乾隆丙辰之秋八月二日
也蓋不惟不克試博學宏詞而并不克試府尹京師士
暨邑里親知胥悲之予不獲已而強解曰鳴周年裁三
十有五父老妻未克舉子嗚呼噫嘻奚以死哉予邑繇
檢討陳公後膠校士詞望一二遽烜赫於制撫重臣暨
海内鉅公名再三簡
帝聽京輦振動未有逮鳴周者也是雖不克試而業己
中雋也爰書此以紓其父暨妻之悲銘復揭曰
予所以誨士雅不止此而鳴周業寖得其槩庶克&KR0879;一
科而釐二十二史嗚呼噫嘻今其死矣雖窀穸之不時
而不可以莫之紀次也曰此古之陽羡篤志乙部史編
士也
祭告文
祭何義門文
嗚呼先生其學至博而約以守之非縱横技術之所能
雜其鑒至慤而精以運之非名例科律之所能程無所
不納而時拒之而翕納渭濟之𣲖無所不茹而時吐之
而微茹蕙蘜之英詩格三唐字畫兩晉而綜厥槩略旁
暨𤨏末胥克祛俗而正雅裁偽而崇經嗚呼先生昔者
楊學士之早結主知劉侍讀之驟屈廷議當時宿老宗
工且咨嗟動色而先生
賜第贈秩終始褒榮三代之直道彌耀九域之公論常
平至若屈信互倚得失交横屬在友朋從容燕坐蓋嘗
以趙餘干之寄語於僧寺董藁城之畱語於邸舍者相
與曲喻而旁徵先生亦慨然太息指數今古凡孔英片
辭伯璲列牘未嘗不稽其易按之迹而發其難顯之情
迨至巒峙潦清事勢錯出而先生言卒多驗則夫以拒
為納以吐為茹夫固用之於隆册厚帙羣信之而不疑
者其神業不可謂不克察而用之於注式選格羣争之
而不讓者其識抑不可不謂克貞也嗚呼先生百年閃
忽千載峥嶸翕熱之態既非高明之所雅喜而恢廓之
器又非駑鈍之所終勝惟是晨繙宵校矻矻循循而凡
籍末學祇清誨所謂我老將休付子斯文者抑何以緒
洞山之燈衍崑崙之葉而迄俾吾道之考鼉而鏗鯨也
嗚呼先生維水也潔維玉也晶爰薦辭兮無愧儼昭格
兮有聲
祭吳霖蒼文(代)
嗚呼自前又壬午先侍御公偕君先司徒公胥舉於鄉
而肇啓兩家之好越百有十年為歲甲戌而君偕伯兄
茂才諮臣君暨侍御篁邨先生滎澤汪君來肄業於先
在陸先生君季弟覲揚茂才君子又臯亦肄業於大文
君之辱臨予邑也實假館城西南天藜閣閣面荆南山
右俯荆溪地差蕭曠芝時偕君一室學大文在文暨伯
兄素田季弟汜雲時時登閣縱論古賢喆詣業藝文源
流利弊而君尤號凝肅不輕發一語吾黨雅欽金之丙
子侍御先生雋於鄉君偕滎澤君試輙前其曹君遂餼
於庠廼延在陸先生館廣陵東郊外之存園水木森碧
學殖日新某暨在文實侍焉癸未侍御先生成進士遂
陟蘭省丁亥在陸先生夢奠兩楹君來弔相向而哭滋
端木植楷之慨戊子滎澤君雋於鄉己丑聯雋侍御先
生遂陟南臺辛夘侍御嗣孝廉君復雋於鄉某時授徒
邨塾大文在文亟北轅不獲時與君相見丁酉君館廣
陵大文館白沙君弟司馬君子冠山亦來肄業君時時
拏舟過訪獲究極其議論大率君之學本於鄉雲峰師
山諸先正而以刻苦諳世務屈首諸生久文彌䆳行彌
修望亦彌尊嗣茂才君任家督綜畫審密誨子姓尤肅
喆嗣沈篤嗜學女克正守節尤高大文嘗譔新安溪辭
以頌之庚子覲揚雋於淛壬寅冠山選貢成均丙午獲
雋於京兆海㝢人士望君胥謂漢時公府州牧舉唯君
克膺兹選在文嘗一再過訪丁未秋大文特訪君於廣
陵孫氏館而君先十日歸類相避顧不圖君之終不穫
見也古詩曰風流雲散一别如雨茂才君姿最英忼年
不逮五十最先卒侍御先生注病籍歸歸而病不克愈
辛丑秋卒同時登天藜閣者汜雲年最少乙已春遽病
卒於京邸素田亦相繼卒茂才君子又臯肄業時裁勝
衣餘二尺丙午亦遽以諸生卒滎澤君不慊厥志獲膺
祉祐吾黨亟蘄君克恢衍在陸之學而君年不逮六十
今歲復疾卒廣陵館時唯芝之子掌文撫匶一號芝老
且病忘同時講學校文之士半化為異物其復登在陸
草堂暨參翔天藜閣存園者率髮種種白而大文在文
胥尫然薾病追數曩游惋慨何極此所謂誦古詩而澘
焉以泣者也語曰閱人成世詩又曰去者日以疎蓋自
甲戌以來三十有五年裁逾一世而人世倏幻死生聚
散之不可究詰若此又况窈窈茫茫且亘穹壌而莫之
有極耶此吾黨所以指數甲戌迄今三十五年紀游之
雅暨前又壬午迄今百五十年之世譜而涕且綆縻而
不獲收止也嗚呼不腆束芻之奠祇薦靈筵其謹侑之
也不敢貎言而質言
祭吳岕亭文
嗚呼昔乙夘丙辰間伯兄寕德府君實克偕公肄業於
先叔祖在陸先生而始啟兩家之好是時中丞潘公上
舍陳君偕公胥以文名邑里而大文在文齒尚蒙稚公
幸不鄙棄實折輩行以交之丁已伯兄舉京兆試戊午
公亦以尚書舉承宣使試行卷程文颷馳海㝢而伯兄
偕公胥久淹於計軺公益嗜古工詩古文辭講肄經世
諸編不少輟丁亥伯兄銓注京山公亦次注陜西之韓
城秦吳闊越不獲時通音訊惟聞公涖政循聲𢡟著寖
與桐鄉密縣埒操逾冰蘖尤有懸魚畱犢之風未嘗不
重為吾道喜而歎在陸先生之教之克行於及門也既
而在文客遊京師大文繼之癸己伯兄以卓異至擢知
州事旋入閩乙未公亦膺行取格至
天語褒嘉額外特授主事旋正戶部浙江司銜一時賑
梁城蠲淛賦綜畫審密讜議侃侃南省西臺諸公胥謂
公才可大用班行多屬目在文緣邑里雅故尤勤造邸
舍遂申之以婚姻而大文郁文暨季弟汜雲亦時獲過
從追數昔游則業忽忽四十有餘年矣癸夘公以精力
差耗力注病籍歸伯兄暨大文在文亦先後還里閈每
風日清美公時招集室右此君軒摩竹玩卉間㩁談在
陸藝業而太息於中丞上舍之不可復作去歲秋伯兄
不禄卒卒尠懽廼裁逾浹朞而公復以噎疾繼之嗚呼
今而後大文在文復步軒前雖欲不誦車過腹痛語何
可得也公年七十有二不為不夀位列大夫不為不貴
喆嗣少尹暨文孫上舍諸君才譽紛綸且益振文肅武
城吏部之緒而大文等顧瞻邑里耆望凋落輙為之澘
然雪涕而不能已抑匪止以親知之雅夙敦而聚散之
迹亟變也嗚呼陳詞有既結思靡涯惟精爽兮如存儻
陟降兮時格
題三弟禮執神主告文
嗚呼昔弟之陟三山也穹䆳為知巳奚翅胥一世之士
而頫屈之而訖不能以其身一日少安於羣玉東璧之
上此所謂士不幸而才雖蘄處才不才之間以逭於世
之雕刻訖不可得而天實誘之亦越輯厥志底厥正幸
而青黃犧象之訖無或逮雖有工雕刻者於此不得概
挫曰不才此則肄經講義之力繇古紀之而才者之雅
不為滋戾也今書神主爰以棲神而窀穸亦行卜矣是
格是安以利後人雍正巳酉十二月二十有九日己巳
謹告
題董孺人神主告文
嗚呼昔丙午三月二十有一日孺人疾卒而窀穸今尚
不克卜予嗜質昔不敢述孺人行而今略書之孺人卧
左右向輙竟夕不少動予嘗恐其氣脈之轖滯而孺人
訖不動夕聞雷必側卧雷竟夕訖不動紙有稻莩甲必
掇訖乃敢用生於南少從外舅中憲公居秦之三原晉
之沁水玉林寖十年長而嫁於南而雅樂居北地曰北
人直始理家時費一錢輙度一日居予家四十有七年
而身訖無完裠𥜗比予成名而飢寒滋甚其餘不能槩
書也嗚呼今百所思先作神主以俟窀穸之克蕆以無
俾終淹而紓於暴露之諐其責滋亟嗚呼孺人棲神於
斯凝神於斯尚克永安止尚克永延止昔曰我其克成
室家又曰其汔有成自今尚克肇端止雍正巳酉十二
月二十有九日己巳謹告
誄
湯學士誄
康熙六十有一年春正月二十有六日
皇清經筵講官翰林院掌院學士兼禮部侍郎教習庶
吉士西涯湯公卒廷逸羽儀士亡模楷楹奠飈集巷泣
雨灑嗚呼哀哉按鄭司農注周官誄積累生時德行也
而禮記注亦曰列其實行謂之誄漢列侯薨所司奏誄
策應劭曰賜哀策誄文也蔡邕獨斷又謂以策書誄其
行而賜之近世臣僚喪禮尠用哀策而誄自春秋逹於
士凡雅相識者胥得譔誄况公以學士兼右銓班秩華
貴尤匪魏王侍中晉夏侯常侍埒又重之以淵識峻望
尚宜積累生時列其德行而用以逹善之實乎楊子雲
曰注諸旒旍曹子建曰表之素旗薶幽壙而覈之為誌
為銘闢神道而揭之為碣為碑其易名也為太常考功
之議其褒鍚也為舍人制誥之辭誄曰
肇始露門聿衍承旨時維湯公任專學士肇始小宰聿
衍文昌時維湯公任貼侍郎公任東觀經華史雋公任
左掖律彙例辨洎任列卿省月象河洎任納言糾蠧振
瘥曩任提舉竇絶緡楮奚衿匪才奚餼匪諝比任審官
徑絶痕瘢奚品匪单奚秩匪寒維兹吉士四
命教習鑑儗渭分資均泉挹蓋公經業系吕𣲖朱蓋公
詩律翕白闢蘇萃是衆美宜躋三夀是抑奚否譽抑奚
咎始昕奚曛炎旭奚氛奚表宛若而音莫聞晉高汧督
慷慨猶視宋美徵士雅極思致維公奚憾維誄奚哀書
以志頌謚策嗣開
哀辭
哀惱來山辭
唐天祐二年春二月巳酉葬聖穆景文孝皇帝於和陵
廟號昭宗和陵在河南緱氏縣惱來山是年更名天平
山後世儒者知哀崖山而不知哀惱來山爰著辭以哀
之曰
嗚呼自長水之謀不臧平西之議虚發金鑾息對白馬
流災其御朝也匪含元殿而貞觀殿矣其入閣也匪紫
宸殿而崇勲殿矣其出令也匪宣政門而光啟門矣其
内宴也匪積翠亭延喜樓而積善宫矣擊毬供奉小兒
裁餘二百且並易置而宣徽九使復胥寢罷矣然則昭
儀内夫人之訖及難也又奚怪哉甚而襄宗之廟號恭
靈莊愍之謚起居郎至握郊壇枋而和陵抔土遂與曹
州之叢廟而胥傳也哀哉哀哉竊嘗謂古今人主無可
以失天下之諐而不幸而失之者有三主焉曰梁簡文
帝曰唐昭宗曰金哀宗其可哀涕也蓋猶在漢平明惠
上
陳生啟芸哀辭
華州陳生啟芸字芳潤分守蒼梧參議斌如之孫中書
舍人恪之子丱而嗜學年十有四試順天七藝完整監
試貝子竒之亟賜珍餌甲辰年十有八試中式牓揭二
十餘日而病病而蘄學不克學而病彌劇乙已春正月
十有二日卒噫可哀也才穎者不必顯顯者不必才穎
醇慤者不必夀夀者不必醇慤而生且可以顯而卒卒
不竢顯可以無夭而訖夭也何邪蘭芬不浹旬芝秀不
崇朝而毒河源之樹高千餘尺垂隂數頃鸞鳳隕影孔
翠失彩而梟鳴帳中反謂六博得梟者勝又何邪故曰
理有所不可詰數有所不可窺崇道者專守焉以完其
性惇倫者旁參焉以紓其哀予爰草辭用遺洲若王子
而轉遺舍人君辭曰
辭以紓哀也而予行草辭既抑且不勝苦哀也噫予其
如生何生其如命何
范生觀水哀辭
范生瀾字觀水荆溪雙橋人嗜讀書尤工制義能拔奇
於西安西江嘉魚之外而氣特忼邁補郡博士弟子旋
食餼望甲常郡九學業文者胥尊企之七試有司而訖
落丁未閏三月病卒邑里胥掩涕曰亡一才士矣嗚呼
大鈞旋氣坱軋錯揉干隐奚以不第勃賀奚以夭邪廌
奚拙於賦揚覯奚艱於箋孟邪如明用制義衡士士率
頫首而焦神憔慮於此而天池徐氏瞻廻尤氏房仲王
氏席之管氏大復張氏太質繆氏思曠徐氏眉生沈氏
吉士錢氏子常楊氏奚以宜第而訖不第秋水莫氏即
山沈氏勒卣周氏又奚以不宜夭而夭邪夫君子亦㩁
其可知者而己若不可知者雖聖人不能知也而予又
奚自知之姑辭以志哀而抑以少紓其父母之哀辭曰
行不譎闇兮于友載章文不汨縟兮于古載光今且奚
歸兮歸于無何有之鄉昌黎韓氏有言嗚呼哀哉兮是
亦難忘予知生之目且凝視曰父兮母兮尚其成忘兒
宜亡兮不亡
吕静文哀辭
梁人㩁明孝若山賓曰儒衍該通志用稽古溫厚淳和
倫雅洪篤又曰不謂長往𦕈成曩日追憶談緒皆為悲
端㩁劉孝陵遵曰内含玉潤外表瀾清又曰惟與善人
此為虚說哀哉蓋静文吕子之謂也哀哉予邑鳴周葉
子嘗遊旌川客歲舉博學宏辭名籍甚公卿間而仲秋
先歿於京邸爰聯舉梁書曰談對如昨音言在耳零落
相仍皆成異物每一念至何時可言天下之寶理當惻
愴
辭
新安溪辭頌吳貞女(并序)
貞女歙溪南吳君霖蒼女也字章岐汪氏子晉紹晉
紹卒貞女年十五訃聞不食誓志貞守今十有九年
矣吳君世以學著女復克書古列女傳予謹賦新安
溪辭爰頌清芬式佽雅化
潭不掩鱗千丈見底新安之溪清載圖史猗與貞叔延
陵氏女幼而壯默罔諐於禮歲十有五夫亡死矢行二
十禩不少瑳齒載苴載素載杼載庋舅姑虞筵嗣子烝
几何以况之清如溪水維貞女山黟鄣峛崺邱陵陸阿
學山不已爰頌以揭聯閭比里縰總以上處室之子當
學兹溪淵瑩瀨泚慎旃慎旃湜湜其沚濯纓濯足聖謨
自取抑鑒水者盍申厥指茹溪漏石荆駕雅旨冉溪鏘
鳴柳辭竊擬貢甘伊尤附要伊恥鈞是清也苦節異軌
闋以啟之尚克鑒止
存研樓文集卷十五
