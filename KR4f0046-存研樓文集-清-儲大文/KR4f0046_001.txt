存研樓文集卷一
編修儲大文撰
頌表
聖壽無疆頌(謹序)
詩大序曰頌者美盛德之形容以告成功者也蓋六
義奥指于斯為盛自漢以降始與箴銘贊辭並列雜
文限於古律而不能騁者又多倣序議格去詩旨浸
遠其義亦日以放失獨黃門郎揚雄議郎蔡邕奉勅
頌功臣最為斟酌於古自漢季文弊六朝沿習俳語
尤喜著頌至唐吏部侍郎韓愈禮部員外郎柳宗元
始用古文辭振之然古者形容盛德之旨遂以希闊
寥簡而愈宗元諸雜文要不為不深於詩者有宋士
大夫不深考其源流一以曉暢事理為宗於是古文
詞與詩畫然為二而周漢金石筦絃鏗鏘鼓舞之遺
蓋略盡矣然則六朝之於詞宋之於義要為得失參
半至明而詞義胥失焉豈惟揚厲之旨闕而不講此
亦有事於經者之所宜拳拳也臣竊不自揆嘗撰平
北頌略發斯旨今伏聞
皇帝陛下駐蹕吳中適會萬壽節雖山農野老皆得躬
面
天顔奉觴上壽無任懽忭謹復譔頌一首并先述其源
流如右以俟宗工傑儒通經而深於知言者决擇可
否且以寓臣區區忠愛之誠焉其辭曰
大哉皇矣受天之册爰撫萬邦海外是一恭惟我
皇聿紀四葉於萬斯年以秩天歷天歷維何歲越在昔
其耦維午其竒維甲木直火炎季春之月桐華萍生陽
氣發泄勾者畢出萌者畢達維天降監望越三日恭惟
我
皇乘震而出乃聖乃神允睿允哲越在冲齡昭哉嗣服
二
祖一
宗于京對越以咨文武以平征役以洽神人以靖邦國
阻深闇汶殊黨遼絶以罔不貢以罔不恪蕩蕩巍巍兢
兢業業日慎一日不自暇逸亦越保傅厥壽平格亦越
法從厥班耆碩守令增秩倉庾譜族亦越閭黨深山大
澤扶杖而觀期頥耄耋四隩九州八荒六合以罔不臻
仁壽之域人亦有言丸丸松柏厥或承之爰兆其蘖恭
惟我
皇厥祀千億既植既萌厥受天錫天錫維何重休襲吉
越在紀年三十有八聿廵南服自江暨淛溺者胥宅飢
者胥活逋者胥蠲纍者胥釋士奮庠校商歌衡軛人亦
有言曰攸好德神用錫之其祉繹繹矧德廣運胥屆胥
徹天其申錫服休無斁申錫維何辰柄載揭維旦丁亥
旭日有赫厥鼓載考厥球載擊不戒而孚有來朅朅黃
耉台背拜手陳說臣生庚子犬馬齒百
國家開創覩記所及
列聖相承休養生殖民不知兵土地墾闢臣長孫曾臣
老而佚亦有子衿皤皤黃髮上言
國家樂育教育以迄今日斐然文學
帝曰俞哉曰有别勅所司設珍棗栗飴蜜捧手拜言今
萬壽節
聖壽無疆臣謹聞訖是日四方聞之大悅走相告語匪
天淵默爰聽民耳爰視民目請書此語以象符尺恭惟
我
皇永世克協衡隨璽信凖平䋲直微臣作頌爰贊歲策
願自今往日中至昃彌億萬年行健不息以昭永永與
天無極
平北頌(謹序)
(臣)聞殷伐荆楚高宗罙入周伐淮徐嘗再命將往宣
王卒自將平之而是時詩人爰著殷武常武之章以
揚厲偉績然後二代之業炳耀鏗鏘永永無極漢京
繼建文頌聿興而封禪典引詞雖工而道不叶若乃
嗣殷周之軌總雅歌之文事覈旨慤模楷百代者獨
唐右庶子韓愈平淮西碑一章雖不名頌而義實宗
之然鑱石未久卒用言者剗去蓋文章之振難矣宋
室百年古文再振然自中書舍人曾鞏外詩人之義
胥無聞焉明逮成宏鐃歌廟樂士大夫間能擬作然
多襲漢魏之遺響而不折衷於道蓋文章寖衰而功
烈之不競亦以甚矣伏惟
皇帝陛下繼天體物聖神文武自即位以來平三孽建
臺灣屬國賓服六合清謐而頃以厄魯特噶爾旦之
躪我邊氓也怙惡不悛然後決意
親征六飛三駕犂其庭俘其子曾不煩寸鏃之遺斗糧
之費而噶爾旦望風溘裁族屬頓首請命此雖黃帝
征涿鹿帝舜格有苗何以尚焉如殷武常武之所歌
恐不足以望清光仰末塵而况自漢以下泯泯紛紛
無得而紀者哉蓋昔詩人著頌而姬尹史閔皆以公
卿大夫勒簡比絃今文學之臣上則宰輔侍從下則
宿儒傑師瑰瑋相望其能作為文章深醕典質以軼
兩京元和嘉祐之詞而復今之横吹凱奏於殷周之
隆雖更僕數之未易殫竭(臣)山野末學不諳
朝廷典故凡山川阨塞兵略進止之宜舉無能與聞然
猶得與時鳥候蟲同鳴太平竊見
國家文洽武尅度越千古無任踴躍謹著平北頌一篇
繕寫
上進雖自知蕪陋摹畫
天功罪難擢髮而卒無敢自止以斟酌前代庶幾於詩
人揚厲之義此則臣之尤惓惓者也其辭曰
聖清受命爰撫萬邦
太祖
太宗我武載揚恭惟
世祖普天是疆我
皇配之休有烈光恭惟我
皇登三咸五靡有一物不得其所允聖允神允文允武
平閩平粤平滇暨楚爰平臺灣平俄羅斯維喀爾喀爰
偃七旗舍曰荒絶載須格思舍曰疏末載胥籍思廼噶
爾旦匪靖匪茹刈我屬國蹂我近鄙
帝曰吁哉朕用戒汝越汝生口匪遑啟處彼渠罔聞邊
氓載號
帝曰吁哉朕敢憚勞以順殄逆矧不崇朝有煒彤弓勿
載勿櫜赫赫我
皇師出以律自東自西實整實密維此五月爰先士卒
自克魯倫我旅載截我馬載驤我士載歌彼渠其遁于昭
木多西師躍出載奔載瘥猗與我旅折首則那赫赫我
皇無弛明略其略維何兩軍命率其率維何揚古受鉞
暨濟南達林隆思克爰駐兩軍喀倫蘭州爰遏其援爰
來爰柔我
皇凱旋匪豫匪絿維此冬月濟河之洲我
皇至止鄂爾多斯彼渠來掠薄言撝之彼俘來附薄言
綏之既育既懌薄言宜之彼渠曰歸渠實不信爰駐大
師古雲中境維此二月禁旅三令維此塞堡
車駕三幸維狼居胥龍旗聿開亦越屬國曰哈密回曰受
國恩謹師北竢噶爾旦子謹俘以來亦越諦巴頓首載
竦亦越濟農奉琛載貢亦越彼渠部族親從載伏載欵
載戁載聳維噶爾旦罔悔罔悛維厄魯特是尤是諐于
以討之維三閱邊于以滅之維期浹年厄魯特平爰實
書策維閏三月十有三日維噶爾旦仰藥自殺爰以尸
來維丹濟喇厄魯特平以莫不處維此邊氓于時載語
維彼不順聿俘子女維昔孔震維今孔豫厄魯特平以
莫不榖維此屬國于時載告維丹濟喇聿暨部族維昔
孔驁維今孔蹙無曰窮漠莫予克圖維噶爾旦載檻載
罟無曰荒服莫予克纍維噶爾旦載紲載羈無曰勍旅
莫予克縛維噶爾旦載揉載握恭維我
皇獨斷而克維明克融維威克鑠恭維我
皇克廣厥仁爰奮厥怒以祉生民武節是戢懿德是陳
秩秩辟廱式振金聲
三泉頌(謹序)
塞外行師掘井
聖謨也廼巴爾幾烏瀾和碩哨口地在喀倫外冰雪時
又未釋甘泉倏涌師行以濟㙮爾竒喇地尤遠出泉
亦類巴爾幾烏瀾巴顔土庫烈圖起扢陵距克魯倫
河一舍衆憂乏水而山岡泉盛涌此照磨多之祥也
謹頌曰
天符地苞醴源觱沸養而不窮收而勿棄其視井也奚
啻倍蓰訃而實遠則歐德近則鄂羅多斯掘井百之淵
算密機所積感而潛致也曰其斯以為舜乎夫濬喆文
明舜也大智
豫爾呼頌
蓋克魯倫河左右壤駝馬牛羊胥宜食豫爾呼蓋尠産
者有年矣而
六飛載駕而凢阿思哈圖山也巴顔烏闌也土喇河西
阿喇克山也孟納爾山也拖陵訥山也㙮爾吉爾即山
也西巴爾台也察罕布喇克也忒布喇克也拖陵布喇
克也郭爾羅思也額爾德尼拖洛海克魯倫布隆也克
魯倫布隆也扎克塞也克勒和朔布爾車克也㙮爾渾
柴達木也顧圖爾布喇克也交轡接軫盈盼匝望胥豫
爾呼芃芃哉豫爾呼幪幪哉豫爾呼
頒六十年時憲書賀表(康熙五十九年)
聖德同天御極綿長為古今未有之盛孟冬朔旦頒六
十年時憲書普天同慶羣(臣)奉表恭
賀者伏以
帝德統三才首叶履端之紀
皇圖綿萬禩長宣欽昊之文數窮時刻分秒而無差璿
璣符運歷衍章蔀紀元而彌永鴻寶垂休稽成憲以寅
清當令時而辰告歡騰匝地瑞應司天臣等誠懽誠忭
稽首頓首上言竊惟日之行天也三百六十五度而惟
辟崇效其軌天之去地也九萬一千餘里而惟聖仰協
其籌輪轉北而物遽生輪轉南而物匪遽謝晷極長而
時迎暑晷極短而時復迎寒是以曜璿萼於霞莊載占
玉斗湛珠衡於月館聿騐紫樞維人皇踐祚之尤長亦
太昊膺期之浸久他如覲成東嶽尚際衢室之觀以逮
用享西岐未合鈞臺之運始系天君系人大系地釋詁
備析其文寅統人丑統地子統天居正迭昭其義星既
傳於甘石術亦辨於魯秦太初本黃鍾八十一分以甲
為陽以子為隂以夜半為吹葭之候大衍用靈蓍四十
九數以卦當歲以爻當月以刻漏當揲策之全年法日
法遞增小餘大餘咸析未有時逢泰長八方昭大有之
和命洽巽申六合啟同人之會如今日者也兹蓋伏遇
皇帝陛下動符行健静體永貞洊水含元水湛千年之
色兼山配極山呼萬歲之聲鶻莽城邊直開重峽雀離
關北早渡雙河西方獻益地之圖豈止貢於蒼水南極
奉延年之籙亦奚假於金庭當六十歲之初週正億萬
齡之甫肇黃雲夜朗青氣日扶滋甘露於朱英萃清風
於翠&KR1739;固己殊祥疊至伯益不能紀其名嘉瑞駢臻大
撓不能研其數而况
國家之明備尤擅歷法之精微晷列日星晝有測而夜
有測球分天地仰可窺而俯可窺太始索幾何之原太
虚探宗動之表圜斯類線直亦成弧推八變以來器象
獨用乾元之九遡六家而上干支直符皇極之三於是
月值祈年旦惟布政乃用頒乎遐邇爰胥洽乎士民周
天則全算差縮周歲則全算差贏業無所施於贏縮難
加之數上推則百年減一下推則百年增一抑奚所庸
於增減莫定之幾戶展瓊編詎必銀繩玉簡家藏瑶帙
不啻金策寶符臣等生際授時業慚靈憲位乘五運乘
五王曹之圖籙未尋年紀千歲紀千孔許之歷書莫考
在虚在斗謹察日行惟畢惟箕幸諧星好向介邱而展
事雖多謝於祥鶼望魏闕以馳誠思攀榮於賀雀伏願
一中凝命六氣調元華蓋十八庫樓二十九爭環寶座
南斗廿五東井三十四競拱紫垣拂菻右旋不出黃圖
之域扶桑左轉載遵赤縣之封迓純嘏則如日斯升躋
大年則後天不老而作訛成易時雍永列乎堯民寒燠
雨暘時若恒占乎箕範矣(臣)等無任踴躍懽忭之至
黃河澄清謝表(雍正七年)
聖德覃敷運當清宴黃河數千里澄清羣(臣)恭奉表稱
謝者伏以
帝德協平成四瀆著澄清之象
神功垂格被萬川彰鑑澈之幾行由地中偕坤輿而奠
定來從天上法穹昊以昭明頌滿波臣歡騰澤國(臣)等
誠惶誠恐稽首頓首上言竊惟百川以海為宗六合惟
河最遠派探星宿始東達於崑崙流滙赤賓復北趨於
積石熙蘭岸束長聞百里之噌吰豐勝峽開直作萬雷
之噴怒雪隨山轉龍門接乎三門雲逐波移大伾沿乎
大陸九曲之渡何可復尋百泓之源固以彌遠雖曰道
元註水南有清河而北有清河無如賈讓規隄東則距
齊而西則距魏一石而泥數斗其視濁涇濁漳也殆有
甚焉千丈而清見底其擬浙溪湘溪也不亦遠乎繇是
津畱白馬山誌黑羊一片淮南還愁海若或疑江上當
祀馮夷未有究瑶籙之殊休具琅凾之珍貺如今日者
也兹蓋伏遇
皇帝陛下得一以清吹萬咸協瑶枝結慶卿雲垂華蓋
之文瓊液浮甘寶露綴金莖之色黃麰紫穗萃仙穎於
中逵翠萐丹蓂樹靈株於上序既重輝之合璧復五緯
之連珠而累譯同歸殊徽狎至東郭擢穎不足以供瑞
牒之雲毫南溟運鵬不足以殫惠颷之風力
恩稱天覆符應河清下達徐邳若木千枝之界上通潼
渭玉蓮十丈之方莫不光比漢機桂榆歴歴照同秦鑑
瑶碧森森彼獨孤及之章曾未詳其曲折雖鮑明遠之
頌亦難罄其形容從此績軼宣房勲隆浚澮相濟州相
歸德笑賈成議異中書主六㙮主孫村輕文富識慚元
老粟飛陽武衛河寧必紀汲郡之書稻輓瑯琊水道何
事考膠萊之蹟誠寰中所罕遘抑載籍所希傳(臣)等功
昧祭川識非觀海河平碑勒學難妄冀於圭齋溝洫志
成才益遜長於班氏當崇階之遍錫飲泉竊勵官箴况
謳頌之頻聞監水尤思治象伏願化周禹甸祉普堯天
西清侍從之班冰壺長映秋月南國省臺之任玉琯胥
協春風則農紀祥炎行將濯蘭纓於鳳水軒圖瑞矞不
但泛花綬於雞林而太史之河五色寶光若鏡天孫之
石七襄異采成裳矣臣等無任激切屏營之至
擬唐命殷仲容摹延陵十字碑進表(開元)
伏以道纉大成一畫申頒巽命蹟畱小學六書重耀離
明稽古以崇賢分職集賢之院披文以象德馳神嘉德
之門曹司矧備冬官卷帙敢忘夕考祇陳&KR2451;陋少效涓
埃臣仲容誠惶誠恐稽首頓首上言竊惟生人以來莫
盛於洙泗南方之學實始於延陵近軼子臧遥承泰伯
出使而樂聞六代遂開龍角之文明將兵而年躋百齡
不數水犀之雄武行獲詳於禮記譽復顯於春秋蓋大
江而南豪傑之士齊言偃故踰淮而北哀誄之詞出孔
門書其字而不書其名紀其國而并紀其邑永作千秋
之範標為十字之碑地望平墟圖經入覽湖連射貴越
絶成編組山之車馬已非遺聞宛在昌里之園池難問
殘刻巋然彼夫頡造黃墳禹垂蒼夏帖傳癸己何殊高
晏之觴文誌景申不辨大蒐之鼓汲冡則體存魏策嶧
陽則劫轉秦灰比諸鄭風其細巳甚擬之檜國以下無
譏惟兹光燭麟符映壁間之漆簡寧至形訛鳥篆疑甕
内之丹書但今古制殊耿球盛傳於鉅鹿恐高卑勢變
杜預莫保於漢濱聿俟熙朝式昭法物兹蓋伏遇皇帝
陛下功臻知化識兆見微内難削平定禮而肇行通祀
外虞靜謐秩祭而覃及前賢正文字之原不但孝經集
註韻列英之部豈徒六典分官鳥跡由是開天象胥於
焉協地乃猶思深追蠡嗜篤罍彛謂至聖僅存此書奚
啻夀夢之鼎若衆人莫欽其寶將類比干之盤既妙畫
之沉淪亦英標之零落臺邊掛劍空憶徐君境上獻衣
誰為鄭相事以流傳而日遠物因拂拭而彌新爰有藉
於臨摹宜博求於耆碩在昔昭陵訪購法書則秘監署
名迄夫麗正遷藏官本則侍臣檢校手追羲獻真行莫
定瘦肥目注王徐紙筆尚煩坐臥况杜林絶學久廢訓
詁而曹憲古文時亡指授豈期制旨下屬庸虚臣仲容
陳郡陋儒長平寒胄坐移宫漏不逮永興之論書題滿
禁門初非越國之工隸然敢雕鏤日月刻畫雲雷寔以
代襲素風家傳舊業談追正始典午中軍孝格神明有
媯給事博物推於五總比年價定賀韋契友堅於八人
此日望高蕭李清時羣從共披賢喆之真圖皓首餘生
期著貞臣之行牒幸聖神御宇誤采虚名當儒學司權
適符雅志游藝情同於加諡釋文義切於畱祠闕下推
尋或似蔡邕之貌尼山髣髴庶幾有若之言雖規正必
待珠英抑箴戒無忘金鑑伏願午衙徐展乙帳常披闕
里幸臨旋紐察壇前之檜晉陵職貢清芬踰峯頂之茶
則音曲不度夫伊凉而聲教自通於蒙詔矣臣仲容無
任瞻天仰聖激切屏營之至謹奉表恭進以聞
存研樓文集卷一
