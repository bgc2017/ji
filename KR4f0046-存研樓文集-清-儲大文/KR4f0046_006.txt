存研樓文集卷六
編修儲大文撰
雜著
獨石長城形制
自葛峪堡併青邊羊房趙川堡併大小白陽則夫今之
趙川堡猶昔之大白陽趙川小白陽三堡也趙川六臺
子新墩南為香爐石壩口又南為蝦䗫口蝦䗫口東為
獨石路龍門關南北墩又東為龍門關明宣德五年置
龍門衛於龍門縣築關暨護關殊閎壯繇關北入衛城
南至良鄉西北八十里天津關凢十五口而龍門口號
大龍門關蓋獨石路龍門山在雲州堡東北五里兩山
對峙如門獨石紅山二水出其下又名龍門峽而川亦
名龍門川繇峽迤南至石壁在舊龍門縣遼地理志龍
門縣有石壁如門徼外諸河繇此趨海又龍門嵯在龍
門所西北八里嵯峨嶻嶭六月雲出輒大雨一名龍磨
嵯長安嶺堡長安嶺一名桑乾嶺一名槍竿嶺有石植
立似槍竿介懷來龍門之間為全燕北障史籍多書龍
門嶺遼地理志亦曰奉聖州有龍門山明金文靖公幼
孜嘗序灤京百詠曰南行百折入淙流峽望應昌而至
灤河又西行過烏桓經李陵臺趨獨石涉龍門出李老
谷迤邐紆徐度槍竿嶺遵懷來而歸元虞文靖公集又
嘗題灤陽胡氏雪溪卷曰予與侍御史馬公同被召出
居庸未盡東折入馬家瓮望縉山度龍門百折之水登
色澤嶺過黑谷至於沙嶺乃還周左丞伯琦紀行詩䟦
亦曰過居庸關而北遂自東路至瓮山明日至車坊在
縉山縣之東又明日入黑谷過色澤嶺高峻曲折凢十
八盤遂歴龍門及黑石頭過黃土嶺至程子頭又過磨
兒嶺至頡家營歴白塔兒至沙嶺自車坊黑谷至此凡
三百一十里皆深林複谷邨塢僻處山路將盡兩山高
聳如洞門尤多巨材近沙嶺惟土山連亘地皆白沙深
没馬足過此則朔漠平川如掌天氣陡凉風物大不同
矣其十八盤嶺詩曰車坊尚平地近嶺晝生寒拔地數
千丈凌空十八盤而袁文清公誦詩亦曰桑乾嶺上十
八盤曰有嶺名槍竿其上若棧閣左丞龍門詩曰千巖
竒互献萬壑勢爭趨而馬文貞公祖常詩亦曰萬壑奔
流一峽開迺編修賢詩曰聯岡疑路斷峭壁忽中裂注
元統間知樞密院事都哷特穆爾過峽中見二羊鬪山
椒樹間頃刻大雨水溢姬妾輜重胥漂溺云今獨石東
南為龍門所西南為龍門衛而關亦名龍門關(一書隆門關當)
(以龍門為正)繇關北龍門衛分鎮二墩長城復折而西北又
北為黑山墩乃全折而北墩東直垣内楊家衝墩又北
為永安墩上建敵樓以瞭遠又北為楊家衝墩又北為
鎮邊墩東直龍門衛城城方四里高三仞厚二仞闢門
二門樓四乃明宣德六年所築也又北為鎮西墩又北
為車頭溝墩墩前垣微凸而西墩東直許家衝墩有老
王溝繇墩東暗牆入墩南亦建瞭樓明嘉靖三年敵嘗
繇許家衝入龍門守備馬驥以兵少不敢戰度敵必繇
舊道出乃斷兩山間道濬濠深二丈敵大驚以精甲拒
後䋲牽蟻渡而去土人曰是時得官軍一營至則敵可
殱也又北為鶯窩新墩又北為東高山墩東直高山又
北為鎮魯墩垣凸而西垣外有環塹又北為安邊二墩
垣内建雙望墩又北為䭾腰墩又北為鎮靜二墩剪子
峪繇此始又北為鎮靜新墩垣微凹而東垣外又有護
垣凸而西又北為鎮靜一墩東直三岔口又北為平頂
墩東直金家莊堡明弘治十四年所築以守剪子峪也
又北為平梁墩剪子峪至此止又北為靜遠溝墩垣内
有總照墩又北為人頭草墩垣微凸而西又北為制勝
墩東直鎮寧堡明弘治十一年所築也又北為威鎮墩
垣微凸而西又北為盤道墩垣又微凸而西乃龍門衛
界首也繇分鎮二墩至此凢為垣四十九里而剪子峪
外衛東五里有紅石山産紅石西十五里有雙塔山兩
峯胥建浮圖又名㙮溝山北二十里有雙峯山山亦兩
峯四十里有大松山古松似蓋明成祖嘗駐蹕於此又
有娘子山泉涼水泉清水河此其可附記者也龍門衛
北赤城堡南有關關北為赤城松林墩明趙恭襄公炳
然秋防疏敵若近邊副總兵統領竒兵暫駐赤城北控
獨石馬營雲州之險東拒雕鶚所南下隆永之路以其
為獨石適中地也松林北為長嶺垣斜凸而西又北為
平頂墩又北為水窊又北為寧朔墩小關關内建鎮遠
墩又北為鎮夷墩垣凸而西塹又環垣而西又北為靜
新墩垣凹而東垣内建閻家墩又北為玉石溝墩垣凸
而西垣内建葦梁墩墩東又有溝徑左右塹又北為紅
石嵯墩垣凹而東又北為紅石嵯二墩野雞山二墩垣
凸而西東直赤城堡城方三里高三仞厚二仞闢門暨
門樓二明宣德五年鎮朔大將軍陽武侯薛禄之所城
也嘉靖二十五年敵嘗入赤城守備戴綸却之又北為
野雞山墩垣凹而東又北為千兒梁墩繇紅石嵯南至
千兒梁北垣外胥有塹又北為野雞山新墩垣斜凸而
西又北為鎮寇墩墩北有小關南直石家梁墩又北為
野雞山尖平尖峰有墩又北為小石嵯圓尖峯有小石
嵯三墩又北為偏頭山偏尖峰有墩又北為擒狐二墩
墩北有連垣小關二又北為擒狐一墩又北為寧界墩
乃赤城堡界首也繇松林墩至此為垣三十九里而野
雞山在西北七十里多産雉墩裁據山之半赤城山在
堡東五里山石多赤迤西為紅石嵯玉石溝又有玉溝
山偏頭又自為山上谷舊志赤城又有大領浩舋青羊
劉不老山堡東東河繇獨石雲州東南流經古北口為
通州白河上源堡西西河滙温泉東流一入城一經城
左滙東河堡西南十五里温泉穴徑六尺熱似沸湯浴
者疾輙愈而附側小泉甚清冷遼志亦曰奉聖州有兩
河會温泉舊志亦曰赤城有湯泉此其可附記者也赤
城堡北馬營堡南有連垣小關關北有溝又北為馬營
磨臺嵯墩又北為磨臺嵯垣凹而東東直松樹堡明嘉
靖二十五年總督翁襄毅公萬達之所築也又北為總
望墩垣晉而西又北為鎮永墩垣彌晉而西又北為連
垣敵樓四小關一關南直馬營堡城城方六里高四仞
厚三仞闢門暨門樓四乃明宣德七年議置哨馬營於
雲州之北元猫兒峪地而即營城之者也關北連垣又
有水關一水繇關入暗牆經馬營城北東流小關水關
垣外為西寧墩關又北為四望墩長城復折而東長城
垣亦凸而北又東為鎮口墩垣復凹而南又東為馬蘭
頂墩垣復凸而北又東為中高墩垣微凸而北馬蘭頂
中高二峯間北直十四臺墩又東為天太墩南直君子
堡亦明嘉靖二十五年所築也先是馬營西有松樹堡
東有君子堡胥在兩山之間南通馬營土極平饒而以
多警棄不守總督翟鵬嘗議脩復至萬達乃城之兵部
尚書楊襄毅公博又於上哨建司家溝口李樹溝口羊
奶子溝口二隊溝口四墩以達君子堡下哨建馮家科
小嶺兒二墩以達松樹堡而迤南羊房堡叚家衝迤西
九窠窖衝口亦胥建墩馬營之守始固中高天太間北
又建瞭遠墩天太墩又少東北直威遠門此萬達所謂
宣府西路黑山臺直望馬營威遠墩不百三十里而尹
僉事耕之所謂接威遠墩塞於黑山墩者也又東為鎮
寧關連垣敵樓四垣内有總鎮墩總鎮東有鎮寧墩北
直小尖山鎮寧南又有望關墩東有公廨又東為三岔
口墩乃馬營堡界首也繇磨臺嵯墩至此為垣一百一
十一里而城東五十里雷山祠址雨雪輒融歲春則祀
之以祈省風霾南二十五里蒼巖古有飛泉又名蒼崕
北五十里樺嶺古産樺木東北二里鶴山古多植松檜
以棲鶴舊志又曰馬營有官帽山紅石山東山明宣德
四年嘗命開平百戶楊洪以精騎二百巡徼塞上繼命
城西猫兒峪留兵以戍遇敵紅山轉戰敗之紅石一名
紅下有紅泉東滙龍門峽城北又有神泉池方一里浴
之亦輒愈疾此其可附記者也抑按獨石路八城堡馬
營最邊西北明正統已已衛喇特之役堡亦最先陷故葉
文莊公盛協贊理軍務首陳八事曰獨石馬營孤懸口
外第一要衝又曰獨石馬營特出境外若有北邊聲息
必當先知而去宣府二百里山路險峻又隔龍門衛關
緩急易至誤事若有緊關邊報宜與宣府並行遣時貢
使繇馬營分道入又力言馬營所收弓箭宜送至宣府
大道交割而都督董斌亦言獨石馬營城守嚴固則腹
裏自然無虞少保于謙團營疏又言夜不收往獨石哨
探稱哨馬營一帶俱有兵其勢浩大西猫兒峪守備周
賢又呈敵騎犯邊俱從大小石門樺皮嶺入樺皮嶺即
樺嶺小石門即鎮口大石門即磨臺嵯薊遼總督楊襄
毅公博又言哨探在獨石參將薊鎮但得其情獨石則
得其形嘉靖九年六月敵嘗以三萬騎入圍參將赤城
守備劉傅聞傳砲即率所部百數十騎往援中途摶戰
令士下馬步鬪射其酋斃之敵咬指引去而傅亦中矢
如蝟毛創卒此又宜與已已之役類記者也自明永樂
二十二年成祖幸獨石宣德四年詔歲運糧四萬石立
十一堡堡屯軍千名胥具牛車轉運以六十日達獨石
又繇獨石達開平五年二月陽武侯薛禄始城獨石遂
移開平衛於城而棄元上都之地蓋三百餘里故文莊
嘗疏論其事曰寧棄開平專守獨石至正統十四年已
已秋七月衛喇特入守備楊俊先遁與馬營偕陷雲州繼
陷諸堡亦胥驚潰棄倉糧九十九萬石有竒景泰元年
少保于忠肅公謙請遣鎮朔大將軍昌平侯楊洪行障
塞洪言獨石八城胥宜修復乃詔都督董斌提督獨石
馬營雲州鵰鶚赤城龍門長安嶺李家莊諸城工禮部
尚書楊寧難之謙抗疏曰我退一尺則賊進一尺我失
一寸則賊得一寸不宜自蹙土地且守備各城自用原
有兵馬而非那移他處官軍以理勢論之必當修復整
理其議乃決三年夏五月又詔山西參政葉盛贊理獨
石軍務盛乃上興革事宜八條行之即所謂首陳八事
也軍民繇是有固志盛復立社學以教子弟置醫藥以
濟疾病立義塜以瘞死亡設煖鋪以便行旅均蔬圃以
給將士制度品式纖瑣胥備少保謙亦議發謫戍於八
城堡又運糧八萬石至獨石盛又益請獨石廣積倉馬
營廣盈倉雲州堡倉赤城廣備倉龍門廣盈倉龍門倉
鵰鶚堡倉長安嶺倉胥廣募儹運五年置分守北路參
將駐獨石轄口外八城堡而開平衛遂復為雄鎮後又
增轄滴水崖青泉鎮安鎮寧金家牧馬諸堡至成化二
十一年余肅敏公子俊修宣大長城又言宣府以獨石
為首以柴溝為尾而垣工亦寖列九塞之冠矣今繇馬
營獨石溝霍家莊東北為獨石馬營溝孔家莊又東北
為胡家莊又東北為獨右路開平衛城而繇馬營三岔
口墩長城東為獨石南兔兒墩又東為連垣有鎮西關
關外建鎮西墩連垣又東有水繇暗牆入又東為望嵯
墩垣凸而北又東為昭慶墩北直寧塞梁又東為境安
墩東有水繇山溝入滙鎮西墩東水又東為寧塞墩境
安寧塞間北為兩山間保安柵子重垣柵内有墩柵外
北直窰子頭所以控寧塞梁之阨也又東為西兔兒墩
垣凹而南又東為鎮安墩垣寖晉而北又東為得勝墩
北對滅虎墩寧塞梁阨至此止得勝又東為碾子衝連
垣垣有水關水繇關入重牆東流滙獨石城東水水關
東又有小關關東南建墩又東為東安墩垣寖晉而北
又東為鎮寨墩墩南建寨寨南建總鎮墩又東為北柵
子連垣垣建附牆敵臺二垣南建北柵子墩西臺北建
舊莊墩東臺北建四望墩東臺東有水繇暗牆入南流
經獨石城西又東為寧朔墩又東為山泉墩南直北路
開平衛獨石城衛建城北西南距宣府鎮三百里城方
五里高四仞厚三仞闢門樓三即薛禄所城也城北東
有永安墩又東有磚墩又東有鎮衝墩三墩外長城垣
北直大沙窊即古鴛鴦泊東界也垣又東為白塔兒墩
又東為連垣垣内有護衝墩北直白㙮又北直赤把都
城址護衝垣東有水繇垣暗牆入南流經鎮衝墩東石
&KR0008;左右限縈獨石城西垣又東為青山山尖有墩又東
為連垣又東為平山尖平彜墩北直小沙窊即古察罕
腦兒西界也又東為連垣北直雙㙮又東為連垣北直
孤㙮又東為總高山墩墩北有二水縈孤㙮之左右而
滙於墩前又東為連垣又東為團山平尖建墩北直馬
梁繇獨石團山兒墩西至馬營四望墩胥東西垣也又
東為馬梁墩山與垣胥&KR0691;凸而東北長城復折而南又
南為兩山間連垣總高墩北水經馬梁山折而東南入
牆又入垣暗牆而南流經雲州城西以入龍門峽者也
又南為鎮寧墩山突凸而東又南為連垣東直叢巒又
南為隆昌墩山復凸而東又南為鎮塞墩山暨垣彌凸
而東又南為連垣有水繇垣暗牆入南流滙馬梁山水
入兩山間重牆以縈青泉堡之東者也又南為護安墩
山暨垣彌凸而東又南為崇寧墩乃獨石路開平衛界
首也繇南兔兒墩至此凢為垣一百二十一里而總高
山在衛東北十里可瞭遼海簪纓山在東三十里土亦
有墩可瞭三百里一名東望山星山在南一里平地石
屹起明宣府巡撫張佳尹獨石行曰獨石城南一片石
突兀霜空削如壁又一名丈夫石崆峒山在南十里太
保峪在西南十五里中有古墓又明一統志獨石山牛
心山亦在衛獨石者星山也獨石泉又别在衛東北冽
而甘盈而不溢香河兔泉箕泉亦在衛樣田河又源獨
石口外明嘉靖二十八年二月塞外人又語墩卒曰台
吉馬首已東將趨明沙灘矣明沙灘者獨石垣北地也
此其可附記者也抑白㙮北直赤巴圖城赤巴圖城東
少北直舊開平城城東有東石柱城西有西石柱明為
舊開平衛而元為上都路開平府元憲宗欲建都太保
劉秉忠曰桓水東灤水北維龍岡寔吉六年乃詔營開
平府中統四年夏五月又加號上都詔以達嚕噶齊烏
拉齊為上都路達嚕噶齊總管董銓為上都路總管兼
開平府尹又詔歲巡幸總管行留守司事而開平遂與
大都對建東五十里有涼亭西百五十里又有涼亭自
大都幸上都東出為巴納十有八西還為巴納二十有
四至明而成祖北駕往來胥由此東路有凉亭沈河寨
峯黃崖四驛接大寧以達遼東西路有桓州威魯明安
隘寧四驛接獨石以達興和它若城北三里有卧龍山
為元上都北枕龍岡地北四十里有偏嶺山南四十里
有南帡山西北八里有氊帽川川有氊帽山(元編修納延金臺集)
(國朝皇后太子陵皆在氊帽山)明洪武十四年四月指揮使丁忠嘗敗
敵於氊帽山二十三年二月潁國公傅友德又出塞擒
鼐爾布哈扵伊都山宣德五年二月陽武侯薛禄又敗
之於竒黃山洪武四年八月參政華雲龍又嘗命禆將
趙端等追擊僧嘉努至開平大石崖分攻劉學士諸寨
克之而灤河源炭山經古桓州南流入開平界又南流
入遷安寨以至樂亭入於海香河簸箕河閭河胥源開
平東北松林以滙灤河舊志又有樂陽水此胥宜與東
西答林子海青驛類記者也獨石崇寧墩南為雲州堡
鎮堡墩又南為鎮彜墩垣凸而東西直棋盤柵子墩墩
北兩山間即馬梁水所經重牆也又南為打鑼墩南直
青泉堡明景泰四年所築也又南為䭾腰墩垣平凹而
西又南為常勝墩山暨垣晉而東又南為遇狐墩又南
為鎮邊墩有二水滙於墩前又南為孫樺墩垣寖迤而
西又南為鎮狐墩又南為永安墩兩山之凹也又南為
定虜墩又南為永勝墩又南有連垣水關鎮邊墩前水
繇關入南流經盤道嶺峽而縈於鎮安堡之前即龍門
峽上口也又南為擒虜墩尖山倏凸而東又南為平魯
墩又南為新尖山墩又南為尖山墩尖山之凹也垣内
水西北有平狐墩南有雙護墩垣又南為大定墩又南
為擒狐墩二垣内水西有雙寧墩垣又南為定遠墩西
直雲州城城方三里高三仞厚二仞闢門樓二角樓四
明宣德五年所築也又南為得勝墩垣凸而東垣内有
鎮口墩墩西南有水繇兩山間暗牆入又南為鎮嶺墩
又南凹垣内水西有盤道嶺墩又南為新安墩嶺暨垣
迤而東又南為安寧墩西直盤道峽暗牆又南為接口
墩又南為大莊窩墩又南為靖寧墩又南為葦子溝墩
葦靖墩二墩胥以溝名又南為總鎮墩嶺迤而西西直
鎮安堡明成化八年之所築也又南為巖梁墩兩山之
凹雲州城界首也繇鎮堡墩至此凡為垣四十里而城
北四里拂雲堆堆少東即龍門峽西南十五里金閣山
前有遊仙峪為元上都崇真宫之貳東北四十里棋盤
山巒峻尠克陟仙人方石棋局今存楊襄毅公又嘗建
墩於夜不收嶺明一統志又有望國崖舊志又有東猫
兒峪北六十里有灤京灤河寶濟鄉有暖湯穴七十又二
明一統志又有濼河舊志又有瓊泉龍門川外有望雲
川遼望雲縣治元自縉山至望雲嘗置海青驛東北又
有金蓮川金薛王府掾梁襄疏曰金蓮川在重山之北
地極隂冷五糓不生中夏降霜一日間寒暑交至元世
祖嘗以太弟開府金蓮川紀行詩䟦又曰過沙嶺歴黑
觜兒至實巴爾圖地多泥淖又名牛羣頭驛路至此相
合無樹木徧生地椒野茴香蔥韮芳氣襲人草多異花
有名金蓮花者似荷而黃此亦可備土風地産記者也
抑明置開平衛之明年春二月參政華雲龍率廖美孫
恭攻雲州萬戶譚濟出居庸夾擊克其城獲元平章和
爾哈逹右丞噶海又明年八月元平章僧嘉努北牙頭
入雲州雲龍偵知之潛以精兵襲其營禽僧嘉努并獲
駝馬四百復追破國公律爾軍至二十五年都督劉真
指揮使李彬行障塞增設隘口洪熙元年薛禄又擊敗
之於東北大松嶺而衛喇特之入雲州也永寧守備孫剛
谷春來援戰不利死之死義者凢九十餘人嘉靖二十
五年八月敵繇青泉堡入雲州守備易綱以家丁數十
騎馳至永鎮堡據險對射敵疑有伏不進督府督陣官
趙昇呼延綏游擊陳言曰彼不通大舉者恃山險也少
緩之出險矣言介而馳寇少却綱馳入言軍同進戰數
合即胥北偕戴綸追出塞始還蓋綸亦嘗以家丁數十
騎奪回赤城人口牲畜云先是北路號巖險又李家莊
塞外諸部雅不與大營連合故北路尠警比李家莊部
殱遂有二十五年雲州之役彼不得志去復謀曰北路
險遠即入不戰而罷矣不若繇北路左右腋窺隆永二
十七年九月遂犯鎮安堡總督翁萬達檄總兵趙卿曰
鎮安險可據也扼鎮安彼不能入矣時卿駐兵雲州去
鎮安裁三十里會獨石報警卿悉軍走獨石而敵遂繇
鎮安斜坡嶺入萬達聞卿棄鎮安驚曰敵入矣復檄卿
曰敵入鎮安必繇長安嶺長安嶺死地也分遣精銳間
道截擊鵰鶚合河黃家白草之間我可以一當百而卿
欲匿形縱之南俾無犯天壽於是敵遂掠隆永比萬達
師至乃退繇滴水崖出蓋烏梁海諾延太寧福餘三衛
實為鄉導云雲州所南龍門所北鎮靜墩二所之界也
又南為龍門所北高山墩山復迤而東又南為三十九
號永寧三十八號滅狐三十七號五墩又南為連垣垣
内有雙牛墩又南為撫寧墩望川墩墩據尖山又南為
擒狐關關外有擒狐墩又南垣折而西又南垣復折而
南又南為永平墩又南為擒望墩墩據迤山又南為連
垣西直牧馬堡明弘治十年所築也又南為窰子衝墩
垣凸而東又南為平安三墩東直晾馬臺又南為威遠
墩垣斜凸而東又南為連垣又南為平鎮墩總鎮墩又
南為後溝梁墩石窰墩垣内有窰子口墩又南為連垣
西直墩南水暗牆二又南為青遠青安青塞三墩垣微
凸而東垣内有雲川墩雲川西有西高墩垣又南為連
垣垣内有青平墩青平南有鎮川墩墩南有水縈龍門
所城西又南為滅魯關子嶺偏嵯三墩嶺暨垣凸而東
西直護城墩又南為接邊垣内外墩西直龍門所城城
方四里高三仞厚二仞闢門樓二明景泰元年都督董
斌築李家莊而後易為所者也又南為望關墩宣威墩
垣内有水溝梁墩梁南北有溝又南為連垣垣内有鶯
窩望鎮二墩又南為望關寧靖二墩垣迤而東垣内有
韓家衝墩又南為沙溝嶺沙溝口二墩又南為石山金
山墩垣胥迤晉而東堂子嶺之巔也又南為鎮門拒敵
堂子嶺墩垣迤縮而西又南為堂子口墩兩山之凹也
又折東而為新安墩墩外有塹又迤東而為孤石梁安
靖墩垣内北有高鎮墩南有大寧墩又南為雙望墩又
迤南而東為寧川雙鎮墩垣内有大安墩又南為連垣
又南為盤道口墩盤道墩垣盤而東又南為常勝墩西
直盤道石限又南為張千戶嶺接嶺鎮嶺墩平嶺也又
南為鎮魯墩又南為紅石崖墩永定墩崖迤凸而東南
又南為缺崖垣又南為鎮戒墩水泉墩崖差平又南復
為缺崖垣又南為陳家梁墩鎮澗墩東直水窊又南為
添鎮墩鎮泉墩垣迤晉而東又南為接安墩垣彌晉而
東又南為得勝接嵯防禦三墩又南為分嶺墩長城復
折而西繇西復折而迤北為接口墩又迤北為太平墩
關山墩又迤西為安靖墩長城復削山垣折而西山垣
内有總望墩長城又折而南又南為平狐墩垣迤晉而
東又南為洞山靖嵯虎山三墩垣内有鎮嵯墩又南為
安寧靖平偏牆三墩垣内有新嶺墩又南為尖嵯接盤
靖盤二四墩垣胥彌迤晉而東又南為靖邊墩墩外有
護墩龍門所界首也繇北高山墩至此凡為垣九十七
里而所自龍門嵯西高山外西北十五里聚陽山巖有
孔洞眀雲出似龍門嵯元時嘗開冶於此南十里黑峪
有仙鶴洞鶴嘗棲此又有燕窩山石形似窩東四十里
有獅子石石形似獅子舊志又有紅石七峯鷹窩鷹嘴
孔竉筆架東北高山有獨石南流樣田河凉泉温泉龍
池又黑峪迤南為黑谷關可經三箇嶺以達隆懷北有
近道可轉運獨石此又宜與望雲驛互記者也先是李
家莊外有部夷六七百善盜塞亦能盜大營敵馬寇覺
追之山深險無可如何號為萬塔黃崖明都御史趙時
春紀略曰大營敵恒自獨石嶺折而東北行千六七百
里始過太行山麓繇黃榆溝湘河川以入古北口者亦
北山之夷遮之也至嘉靖二十二年春三月總兵郤永
襲擊之斬四十餘級二十五年秋七月游擊吕陽北路
參將董麒又襲斬三十餘級守備陳勲戰死失亡多而
李家莊部以失援遂為大營所殱迄啟二十九年庚戍
之警云龍門所靖邊墩南為滴水崖接嵯二墩蓋接龍
門嵯云繇墩而西即内邊嘉靖二十八年總督翁萬達
之所築也繇墩而南為嵯中墩一墩胥有護墩又南為
嵯中連垣垣内有小嵯墩白河水源於垣外之南繇垣
暗墻入南流縈滴水崖城東又折而東流經永寧倉房
溝寧靜二墩間而復出於垣外以滙通州之渾河者也
又南為永鎮墩東直白河源河外胥石嵯又南為常勝
墩嵯寖迤而東又南為總高墩頂嵯墩又南為柵口高
陵口墩垣彌晉而東又南為接嵯墩又南為水泉墩嵯
有泉又南為酒務頭墩又南為常靖墩垣少凹又南為
雙鎮墩水泉南墩東安墩垣寖迤晉而東又南為平定
口又南為靖狐墩二西直滴水崖城城方三里高三仞
厚二仞明弘治八年之所築也城南有南河至永寧入
白河垣又南為靖魯墩又南為馮家衝墩二又南為寧
界墩新寧界墩嵯暨垣彌晉而東乃滴水崖界首也繇
接嵯二墩至此凡為垣五十四里繇新寧界墩長城復
折而東為東路界墩乃獨石永寧界也先是鎮安之役
總督翁萬達策敵繇滴水入已而繇鎮安入後復檄將
校曰敵悔前役矣再入必滴水崖二十八年春即議伏
兵於崖而藍伏勝者大同諜也會有明水灘之報乃檄
大同總兵周尚文曰宣大相援制也其以兵援滴水崖
又疏請尚文代趙卿將時守將董暘江瀚隨卿在滴水
卿以兵三千人授暘瀚曰為我戍滴水崖而徑歸鎮候
代敵至仰塞急攻二日不能拔分步卒攀危巖懸綆登
高華溝轉雙盤道夾攻之暘瀚兵敗力戰殺數十人而
死敵遂繇永寧向懷來而尚文兵至壁石柱村戰二日
殺傷過當萬達兵亦至乃遁世傳清風店後竒勲四十
二年敵入滴水崖事官劉漢亦力戰却敵云繇敵水崖
東為鵰鶚堡城方二里高三仞厚二仞闢門樓二明宣
德六年即雲州鵰窠而築者也蓋榆木川之役宣宗嘗
奉迎於堡云堡北二十五里浩門嶺上多松東四十里
碧落巖石巖滴水距地百仞有竒東又有香爐峰南二
十里有樣田河差可紀繇鵰鶚堡東繇龍門衛南為長
安所堡城方五里高三仞厚二仞闢門樓二角樓二明
永樂九年以守臣建議最先八城堡而築者也堡東南
一里有松山西一里有龍潭山懸瀑布泉西二里有八
仙山峻頂八石室深以丈計者二廣以尺計者七舊志
又有鳳凰山馬鞍山雙尖山石盤山松山東山西北三
里有鷹窠泉引流入堡匯而成池西又有宏贊井差可
紀而長安嶺在堡北周左丞詩曰兹山西北來旋轉十
二雷東北迤袤於塞外沙嶺又東南迤三衛境其隸長
安嶺堡者有獅子峪又有李老峪金文靖公幼孜所謂
出李老峪度搶竿嶺而歸者也編修納延又曰鎗竿嶺
山腰長城遺蹟尚存蓋魏泰常八年以柔然數犯邊乃
東自赤城西至五原築長城二千餘里備置戍衛嶺迤
北胥魏赤城地長城實元魏遺跡明職方郎中魏煥又
著巡邊總論曰獨石馬營諸城地雖懸遠然南阻長安
嶺彼難逕下嘉靖二十八年總督翁萬達遂請相度雕
鶚長安嶺龍門衛問别為内塞西接東路之六臺子墩
東接東路之永寧墩其疏曰獨石左腋龍門衛楊許二
衝右腋龍門所滴水崖一帶厚為之備絶其必窺使彼
仍貪入須繇獨石馬營而南逡巡前却於谿谷僻仄之
間攻不可隳掠無所獲疲其力而衝其中虚伺其隙而邀
其歸路當無不覆之敵矣又曰内垣一道與北路新牆
連而為一北路官軍不輕内調内垣城守别措兵馬不
止備金湯之設崇虎豹在山之威亦且成首尾之形收
率然相應之利此可盡獨石迤南大勢而萬達又先之
曰擬於東路鎮南墩與薊州火熖墩接界塞其中空築
垣僅三十餘里可以省百數十里之戍自北而西歴四
海冶永寧光頭嶺新寧墩地勢可守循其舊邊地勢不
可守少為更改尋偕巡撫郭宗皋以輕騎循白河而西
出塞陟山指副總兵徐珏參將劉環曰寇衝光頭嶺至
永寧墩不百餘里可接内邊鎮南墩至薊州火焰墩不
三十里可合山北可垣山南河可為懸樓繇是盤道荆
棘黑峪黃家白草間胥為腹裏復城寧遠清遠平遠三
堡以招東路巡邊論又曰薊州外邊横山山勢連亘且
千里山以外又有撒江環繞自然之險遠勝内邊蓋與
正統三年左參將楊洪建議加築開平城拓龍門所自
獨石至潮河川增置堠臺六十其說實相表裏而張佳
尹界嶺北望詩曰微茫山盡處當日大寧城其說亦宜
參考此又獨石路東南迤接横嶺古北口潮河川龍井
關馬蘭峪之大勢也抑元繇大都達上都其道有四曰
東路二一古北口東路御史按行處即明洪武二年繇
古北口下惠州循大寧至開平道也一黑峪輦路即元
虞文靖周左丞明金文靖所記是也一驛路即繇縉山
至望雲繇望雲至牛羣頭驛是也繇驛至察罕諾爾水
濼深不可測氣胥白霧又經巴納曰鄭谷店曰明安驛泥
河兒曰李陵臺驛雙廟兒遂至桓州曰六十里店古烏
桓地也前至南坡店去上都裁一舍耳一西路繇察罕
諾爾折而西百餘里至輝圖諾爾猶言後海也曰平陀
兒曰石頂河兒土人所謂鴛鴦泊也紀行詩䟦曰濼地
南北皆水水禽集育國語曰察納哈喇巴納猶言遠望
則黑也兩水間壤土隆阜商多富繇察罕諾爾至此胥
雲需府境也界是而西則隸興和路矣巴納曰苦水河
兒曰回回柴國語名烏蘇圖猶言有水濼也隸屬州保
昌曰呼察圖猶言有山羊也地饒水草野獸又西二十
里為興和路又南三十里則野狐嶺巴納矣舊志又曰
鴛鴦濼在雲州西北周八十里水渟蓄不流遼金以來
為駐牧之所明游擊楊俊疏曰額森妻孥輜重去宣府
裁數百里壯健士馬屯沙窩去邊尤近按雲州割隸後
無西北邊西北即馬營獨石而濼川壤妍秀突過昆明
金明延芳殆與臨安西湖突厥千泉埒其留連而嗜駐
牧抑有出於威寧海豐州灘之上者也當金都統杲出
獨石塞東南青嶺宗翰出瓢嶺期會軍羊城濼遂以精
兵六千襲遼主於鴛鴦濼而天祚西走五院司又走大
水濼訖走隂山天德間元太祖四年首攻西夏興中府
五年金築烏沙堡命哲伯襲殺其衆遂略地而東六年
春二月太祖自西域吉魯爾河直趨野狐嶺取大水濼
豐利等縣金復築烏沙堡七月哲伯又攻堡及烏月營
拔之分徇下雲内東勝等州七年盡取桓昌撫三州而
大敗金將赫舍哩紏堅三十萬衆於獾兒觜獾兒觜即
獨石路寧塞梁大水濼即威寧海此以見古之經畫宣
大者東守今獨石西守今大青山而興和路桓昌撫三
州暨舊興和以西舊榆林以東營帳之駐牧其間如若結
泉烏沙堡雲需府者胥不克為樞要地而抑或當近而度
清凉山虎山猴山北八十里之漢高柳塞以全據山勢虞
臺嶺迤西北之元實保齊牧地以益削山崖暨晉而度
迤北隂山如三才圖所謂繇張家口五日行而至五雲
關又五日行而至玻瓈谷左編所謂五雲關以衞興和
玻瓈谷以衛開平者而躊蹰四顧於大巴延小巴延氊
帽山之間也
方逢時分巡口北時親行塞外自龍門盤道墩以東至
靖湖堡山梁一百餘里形勢聯絡歎曰此山天險若修
鑿北可達獨石南可援南山誠陵京一藩籬也及總督
宣大欲并遂前計上疏曰獨石在宣府北三面隣敵勢
極孤懸懷永與陵寢止限一山所係尤重其間地本相
屬而經行之路尚在塞外以故聲援不便若設盤道之
險舍迂就徑自龍門黑峪以達寧遠經行三十里南山
獨石皆可朝發夕至不惟拓地百里亦可漸資屯收於
戰守皆利遂與巡撫吳兑經營修築設兵戍守
正統初都指揮僉事楊洪副李謙守赤城獨石後代謙
初敗烏梁海兵執其部長多羅特穆爾復敗其兵於西
凉亭三年擊敵於巴延山馬蹶傷足戰益力敗之擒其
部長伊爾台等四人追至寶昌州又擒阿勒坦逹爾罕等
五人敵大敗遁去旋與烏梁海兵戰三岔口又嘗追寇
至伊爾圖河皆有功可參考烏梁海寇延綏洪繇大同
至黑山迤北邀其歸騎破之古嚕蘇并記
天鎮縣東至龍門關長城形制
大同長城東至天鎮縣東陽和堡止東界牌墩者宣大
長城之界也東接宣化西陽和堡西石垜東石垜二墩
北對口外野馬川又東為西石山又東為石山頭又東
為箭壑山繇東石垜至西箭壑胥有塹又東為渡口堡
盤道山南有盤道石牆三又東為牛心山又東為西大
山即萬丈崖之西支北對西塞址又東為柴溝堡水關
柴溝水自關垣三重流入堡北關西倚萬丈崖又東至
石山平頂山東大山北對東塞址胥萬丈崖之東支也
山至此倏斷有道通口外又東至石山西空墩長城復
折而北又北為南高山中高山西對羊圈兒址自中高
山至張家口鎮口墩胥有塹又北至洗馬林堡北高山
沙嶺西對馬安山明正德十二年敵數千騎繇北山西
河入守備張杲以五百騎至饅頭山敵合圍杲一矢斃
其鐡騎乃解北山即北高山山連西河口饅頭山即沙
嶺又北至西孤山寧疆山東孤山長城乃復折而東大
同東陽河堡與宣府西陽和堡洗馬林堡胥號極衝故
宣德十年城洗馬林新開口即哨馬營也又東為新河
口堡又東為東寨有谷道南達又東為西河口有水自
口流入又東為虞臺嶺即野狐嶺之西支明弘治十八
年七月寇繇新開口入至虞臺嶺宣州副總兵白玉游
擊張雄合參將李稽及大同副總兵黃鎮禦之敵縱數
千騎嘗我軍玉置營土阜敵望見指笑曰彼自落乾地
敗可立竢乃合圍絶汲道留隘地一時總兵張俊繇隘
來援合營敵復斷隘道糧水胥絶掘井十餘丈不得水
至七日天大雨乃解士卒死者八千人人馬畜甲仗胥
為敵有所謂虞臺之痛也又東有水溝自暗牆流入又
東為嶺東第一墩北對舊興和路城明成祖曰開平興
和隂山之脊蓋出新河新開口地形輙疊級而上也又
東即新開口堡堡界虞臺野狐間又東為膳房堡明嘉
靖二十三年十月敵嘗潰膳房堡垣而入至廣昌三家
村二十四年八月又敵膳房堡總兵趙卿禦却之堡東
北横峙野狐嶺堡城直北對野狐嶺關此元師入金之
路元圍撫州也金將定璧通吉思忠兵四十萬人陣於
野狐嶺北元察罕覘之曰彼馬足輕動不足畏穆呼哩
横戈陷陣大敗之明正德九年敵又嘗繇野狐嶺入掠
宣府殺游擊張勲倪鎮即此嶺也元至治三年二月嘗
治野狐嶺道左丞周伯琦紀行詩䟦繇興和行三十里
過野狐嶺上為巴納地高風甚寒東南盤折而下平地
天氣即暄無不减衣者前至得勝口宣平縣境有御花
園雜植諸果其高峻約略可見也野狐嶺關西有附牆
堡又有護門東有大水溝自暗牆入又有小水溝三自
暗牆流匯大水溝大小溝間北對把兒墩明景泰時總
兵朱謙楊俊遣騎伏野狐嶺關旁指揮胡觀孫素出關
懇宦官喜寧下馬擒之關内兵鼔譟而出此其伏騎之
地也又東為萬全右衛黑山即野狐嶺之東支凡元人
詩黑山白海雙舉者指此明李文忠嘗出野狐嶺道進
察罕諾爾元人謂白為察罕謂海為諾爾蓋野狐嶺北
之水濼也長城至黑山又折而南東為第三嶺平頂嶺
又全折而南東為萬全右衛張家口堡東西二鎮口墩
山水自墩間暗牆二重入又東至寧邊墩復微折而北
又東至永安墩復微折而南又東為水泉山又東為乾
河口口内有石豁梁深溝梁又東為張家口關明宣德
五年城張家口築關垣二重關暨護關護門亦殊壯麗
有二水匯而繇關暗門入關北近對孤山又北對石羊
虎繇關北護門至龍門關北六臺子胥有石壕明總督
翁襄毅公萬達曰宣府張家口洗馬林西陽和諸地最
為敵要衝且與大同天城接境西垣既成東作不舉敵
將避固攻瑕矣會不以二十四年八月敵繇膳房益東
至張家口仰塞攻不利去而遂少弛其備也張家口又
東為石山又東有水溝二繇長城址經暗牆二重而入
又東為羊房堡柳溝無水有暗門可出口又東為小何
家堰堰迤北至石壕又東為何家堰二堰南胥有瞭高
觜蓋繇張家口東山勢遠不逮迤西明弘治九年敵嘗
繇羊房堡入至宣府鎮城北龍王堂副總兵阮興力戰
始却故防之如此其密也又東為青邊口堡新口口外
又有口近石壕蓋口不通外外口繇暗門出入故其規
制若此而嘉靖三十四年敵入青邊口參將李光啓猶
兵潰被執以死又東為饅頭山石嵯山墩北十里直石
嵯山又東為平頂山又東為常峪口堡西高山又東為
常峪峪南對宣府鎮城峪東有清水河繇峪中長城址
經石牆二重入又東為小常峪又東為常峪新舊垻有
小常峪水繇峪中長城址經石牆三重入明洪武四年
元臣律爾衆數萬入居常峪即此也又東為葛峪堡東
高山又東有小尖山盤道又東為葛峪大小墩二墩中
有出口門又東為頭臺子明嘉靖三年議者以葛峪大
小白陽之間為要衝置參將駐葛峪堡轄羊房青邊常
峪大小白陽趙川七城堡及龍門關此頭臺之所繇設
也而六年二月敵即繇毛家溝入葛峪諸營兵未至參
將關山獨將所部不滿千人直前突戰敵合圍數十重
會風霾兩軍混戰山遇害西路參將王經赴援至華家
營亦力戰而死葛峪又東為大白陽堡總瞭墩明宣德
五年陽武侯薛禄城獨石雲州鵰鶚赤城葛峪常峪青
邊口大白陽小白陽設龍門關而長城墩亦以次設景
泰三年又城白陽常峪青邊張家口而正德八年八月
仍繇白陽口入九年秋又繇大白陽入至八達嶺蓋大
小白陽雅號極衝故以總瞭之名督之也又東為垻口
有寺兒溝水繇山峽中經石墻二重入縈大白陽堡之
西又東北對禮拜寺溝所繇名也又東為二臺子北對
柳橋兒有水出五臺子北山西流構柳木為梁即繇常
峪入為青水河而流經宣府鎮城之西者也又東有水
繇長城址經石牆三重入縈大白陽堡之東又東為瓦
房岔北多岔道又東為盤道又東為四臺子臺南二土
山間有塹又東為垻口墩東有水繇長城址入又東為
趙川堡五臺子明宣德三年陽武侯薛禄以趙川界大
小白陽間因建城嘉靖十三年巡撫韓邦琦巡按蘇祐
又議曰趙川全鎮要害也賊繇此入則東掠雞鳴西掩
鎮城宜重據守示以形勢乃更城趙川五臺北對孤榆
樹口外地難别聊以樹識别也又東為小白陽堡松樹
溝繇長城址經石牆三重入而東流於垻口又為石牆
名之曰總隘蓋其重防之制若此又東為小盤道六臺
子繇此而東北則為龍門關界矣繇此而東則明嘉靖
二十八年總督翁襄毅公所築之内塞而東歴鵰鶚堡
以接滴水崖城嵯二墩之垣者也夫鵰鶚裁藏腹裏而
龍門寔為獨石八城之一則夫大小白陽者猶之獨石
西南護堡也明景泰時崑山葉文莊公疏曰往者獨石
馬營不棄則六師何以陷土木于忠肅公謙亦曰獨石
諸城外為邊境藩籬内為京師屏蔽尺寸進退之機安
危治亂之所繫也此為當時守備楊俊輕棄獨石言之
而考其常勢則獨石東南之龍門所滴水崖西南之馬
營楊許家衝龍門關山險尤為足恃若大小白陽地形
衍漫不惟東不逮滴水龍門抑且西不逮葛峪常峪而
舊興和十八村之地犬牙相錯夷又寔逼處其間故明
自成化以來幾無寧歲雖忠順效欵而青黃二部之梗
贙時聞夫豈東西殊勢哉地實使然也此則議垣工者
之所首宜加意也抑翁襄毅公有言宣府西路黑山臺
直望馬營威遠墩不百三十里地沃可耕永樂後淪彼
中而塞繇此縮三周如半月形自右衛張家口羊房龍
門以至馬營袤延踰三百餘里北路受敵愈多懸絶難
守若引垣直之自黑山以及威遠則掣三百里戍為百
三十里戍也尹僉事耕又嘗圖之謂自黑山墩引塞而
東則自此而南其戍可省接威遠墩塞於黑山墩則自
此而南而西其戍可省而惜乎胥未之克行此亦議飛
狐嶺黑山垣工者之所宜兼及也抑王恭襄公瓊有言
威寧海子在大同宣府之間敵駐此必南牧然亦多繇
大小白陽口也正德中敵春駐威寧恭襄在本兵嚴備
之秋倏入白楊趨居庸失利乃駭愕去蓋繇東陽河而
東西陽河堡垣二十二里渡口堡垣三十一里柴溝堡
垣四十里洗馬林堡垣四十五里新河口堡垣二十六
里新開口堡膳房堡垣胥一十八里萬全右衛垣二十
五里張家口堡垣三十一里羊房堡垣一十四里青邊
口堡垣一十九里常峪口堡垣亦一十四里葛峪口堡
垣一十三里大白陽口堡垣二十一里趙川堡垣裁四
里小白陽堡垣一十一里而龍門關北不與焉凡為垣
三百五十二里東陽河而西至新平堡乾水墩又寖二
十里乃北直集寧海又西至水磨磚磨口寖七十里乃
北直威寧海凡為垣寖四百五十里而宣府垣多屈曲
以塞外直道計之自威寧走馬營寔不越二百餘里故
王恭襄公論威寧形勢而輒長慮却顧於大小白陽之
間蓋以塞外健馬半日可達野狐一日可達氊帽山明
水沙也昔者錫里氏駐牧古哩泊而乘機以入鴈門却
特氏暨衛喇特游牧威寧海而蓄力以南入野狐東入
馬營兵鈐地志千載一轍今若覈漢代造陽九百餘里
之址倣元人雲需府總管察罕諾爾鴛鴦泊之制復收
興和桓撫汲漑二海則封域其庸有賴乎即不然而垣
工克鞏抑亦可西絶白羊鵓鴿以迤連九十九泉之塵
而東壯萬丈崖野狐槍竿嶺之勢也
賀蘭山口
賀蘭山寧夏西屏袤五百里有竒山口約四十秦邊紀
亦曰口巨者三十有七小者復一十有竒今南繇寧夏
中衛西迤東北至平羅營北計之迤西曰黃沙坡曰黑
山嘴曰黃沙渡黃河兩岸為金積山中為青銅峽胥近
中衛又迤東曰觀音山口近棗園堡又迤東北曰大佛
寺外口裏口小口偕井溝胥近廣武營又迤北曰哈喇
木口曰林泉口曰靈武山口有沙羅堠山多水胥近大
壩堡曰雙山南口北岔口北舊口曰磨石裏口中口胥
近玉泉營曰赤木關裏口曰赤木關新口百馬可齊驅
蓋山勢至此散漫多礫少水又多卑峰仄徑間得土壤
而關之二口胥近寧化堡曰金㙮中口曰獨樹裏口胥
近平羌堡堡東四十里則寧夏雄鎮也曰獨樹兒口近
楊顧堡鎮威堡曰滚鐘裏口曰黃硤裏口曰纍石口曰
水吉口曰鎮北口胥近鎮北堡而堡隸墩曰黃硤外口
曰黃硤敵臺曰宿嵬口曰石關曰高渠曰宿嵬曰敵臺
曰乾渠曰鎮靖曰下古曰馬房凡十有一墩又迤北曰
白寺口曰宿嵬裏口曰賀蘭口拜寺口去黃硤口五十里
黃硤口去賀蘭口五十里賀蘭口外七十里為麥垜山
又東五十里即河套界而秦邊紀又謂賀蘭口外河套
西番沙漠㒺不可達蓋綜紀山之樞要若此又迤北曰
新開口曰㙮硤小口大口曰西番口曰小水口曰大水
口曰汝箕口曰挑柴口又迤西北曰小風口曰大風口
曰歸德口外口曰大風外口裏口胥近鎮朔堡而環六
盤山巔之前後左右以亘延二百里有竒者也李獻吉
詩曰明發西行更迴首賀蘭千嶂果雲霄唐人詩曰夜
半火來知有敵一時齊保賀蘭山山勢巉峻差可畫夫
塞垣繇大壩堡北至鎮朔堡有山險而無亭障洎賀蘭
勢極迤西北至紅口兒循山而東又循山北接黃河石
嘴以東迤平羅城北九十里之鎮遠關為河山之交又
東南迤花馬池凡袤三百九十里號北長城明嘉靖初
王瓊棄關不守遂繇寧朔墩循山北接黃河堰以東迤
平羅城亦號北長城繇是關胥塌而關南五十里之北
門關築而不克蕆工矣迤西為乾關又迤西為王玘越
沙湖而至棗兒溝凡三十有五里又以斥鹵輟工矣平
羅北十里築垣西迤臨山堡裁遺墩臺址矣平羅西北
四十里之打磑外口中口裏口三關昔所謂東守鎮遠
西守打磑者且胥毁於水矣平羅西八十五里之黑山
為賀蘭山尾形如虎踞扼隘飲河而山前又有黑水以
限之今則營制倉儲偕平湖墩架砲梁水塘墩沙竹梁
沙山老灣蜂窩山之設伏制勝胥為故紙遺聞矣是故
打磑書口而實不成乎其為隘口也乾關棗兒溝偕王
玘口并不書口明既不成乎隘口而并猶之九達之逵
也抑賀蘭口至黃硤口五十里又二十里至纍石口又
三十里至拜寺口又二十里至大風口又十里至小風
口又二十里至黃沙坡又二百里西至銀盤水其地則
靖魯蘆塘營北七十里也又迤南百六十里而至莊浪
之下紅水堡塞外徑亦名溝或時名水也又七十里而
至大松山繇中衛西南七十里至塞又十里至黃沙坡
又九十里而至長流水繇賀蘭口外至五岔河亦松山
密徑而要之大佛寺為通逵金塔則銀盤水之隘徑也
是為賀蘭山口記
存研樓文集卷六
