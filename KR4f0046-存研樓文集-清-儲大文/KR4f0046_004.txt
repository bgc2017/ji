存研樓文集卷四
編修儲大文撰
雜著
西陵
夷陵州故城州志初在下牢唐貞觀中徙治步闡壘宋
建炎中徙石鼻山紹興中復舊端平中徙江南元復徙
江北即今城也楚志又曰陸抗城在州西五里赤溪址
存臨江城在州南二十里魏武築梁置臨江郡暨縣後
周置臨州隋州郡胥廢安蜀城在州境陳宣帝征江陵
後周軍於峽口築壘以備陳名安蜀城又宜都城在州
境吳陸遜築晉置郡唐為縣後廢而宜都縣夷道城漢
置隸南郡晉隸宜都郡隋隸峽州唐廢入宜都此見荆
楚之形勢尤重西陵而陸抗智慮審密赤溪址尤宜詳
覈也(夷陵州城明洪武十二年千戶許勝因故基甃砌周八百六十二丈崇二丈二尺門七胥建樓東南)
(北三面胥有濠廣四丈五尺深二丈惟西一面臨大江成化間甃以磚然獻賊亦嘗平城云)
巴陵
楚嘗使王孫由於城麋及昭王敗於楚奔鄖秦救至復
入鄖亟使由於城麋吳魯肅城巴邱晉陶侃復城巴邱
在今府東八里宋元嘉十六年因魯肅舊圍增築内跨
岡嶺外濱三江梁王僧辨守巴陵即此城也歴代因之
有門三曰楚澤碧湘會泉明洪武四年拓築二十五年
指揮晉亮加甃砌周千四百九十八丈計七里崇二丈
六尺有竒雉堞千三百六十有六崇四尺為六門後存
四胥有月城東南門外胥橋一北鑿河周千丈有竒深
二丈廣二十丈有竒即古湟也西濱大江嘉靖中西城
傾陷前後修葺計帑金萬而不克成隆慶初副使施篤
臣議由江濱起築壁立直上而别築土堤禦水知府李
時潛司之費亦鉅萬矣六年同知鍾崇文於岡上砌女
城自南徂北周數百丈崇六尺而予嘗過之堞雉多頽
又東南逼岡阜未嘗見其克鞏固也然而巴陵卒號天
險者恃江湖之阻也(陶侃故城在府東八里宋元嘉城恐非侃故城址)
夷陵
蜀先主攻吳從巫峽建平連圍至夷陵界歴數十屯吳
大都督陸遜疏曰夷陵要害國之關限雖為易得亦復
易失失之非徒損一郡之地荆州可憂今日爭之當令
必諧備干天常不守窟穴而敢自送臣雖不才憑奉威
靈以順討逆破壊在近尋備前後行軍多敗少成推此
論之不足為慽臣初嫌其水陸俱進今反舍船就步處
處結營察其布置必無他變伏願至尊高枕不以為念
也此與抗表胥荆州經世要篇
夷陵
楊世恩莊烈時官湖廣副總兵七年春敗賊竹溪大雨
山水驟漲賊多漂溺死餘潰走世恩疾擊斬鎮山虎等
四十餘人已追賊石泉埧連戰康家坪納溪功最八年
冬敗賊孝感九年春祖寬大破賊滁州世恩從盧象昇
馳至復大破之十年春與秦翼明破劉國能於細石嶺
獲其魁新來虎賊陷隋州責戴罪自贖十一年冬督師
楊嗣昌令守宜城會賊羅汝才惠登相分屯興山遠安
夷陵告急嗣昌檄世恩及荆門守將羅安邦赴救至洋
坪猴兒洞道險甚嗣昌再檄召還而安邦繇祚峪世
恩繇重陽坪已兩道深入期至馬良坪合兵汝才登相
圍之香油坪嗣昌連發數道兵往援皆以道遠不能進
世恩等被困久突圍走黃連坪絶地無水士飢渴甚
賊至兩軍盡覆世恩安邦並死此宜與陸抗圍步闡
互㩁
方城
楚志惟辨方城最覈今書之曰水經注郡國志曰葉縣
有方城郭仲產曰因山以表名尸子曰楚狂接輿耕於
方城盛宏之云葉東界有故城始犨縣東至瀙水達泚
陽界南北聯絡數百里號為方城一謂之長城云酈縣
有故城一面未詳里數號為長城即此城之西隅其間
相去六百里南北雖無基築皆連山相接而漢水流其
南故屈完答齊桓公云楚國方城以為城漢水以為池
杜預曰方城山名在葉南未詳孰是按一統志裕州有
方城山裕之屬為葉秦置南陽郡屬荆州屈完所謂方
城其即在葉者與蜀楊慎丹鉛餘錄云左傳方城以為
城古本方本萬字古字萬亦作万故訛爾唐勒奏七論
曰我是楚也世伯南土自越以至葉垂宏境萬里故曰
萬城也斯說鑿矣此辨可審義陽北内鄉東之形勝宜
入左氏傳注
大峴
魏都督淮南揚州刺史任城王澄進次大峴而東關九
山淮陵分布諸將並有尅獲宣武帝詔曰長旌始舒賊
徒懾氣銳旅方馳東關席卷時梁將姜慶真襲據夀春
外郭齊王蕭寳夤擊走之澄遂攻鍾離又詔曰鍾離若
食盡三月已前固有可尅如至四月淮水汎漲舟行無
礙宜善量之及梁攻肥梁散騎常侍使持節征南將軍
都督揚徐州中山王英擊破隂陵又頻破梁軍於梁城
斬獲甚衆先是詔英曰賊勢滋甚圍逼肥梁邊將後規
以至於此故有斯舉必期勝捷而出軍淹滯肥梁巳陷
聞之惋懣實乖本圖今衆軍雲集十有五萬進取之方
其算安在克殄之期復當遠近竟以幾日可至賊所必
勝之規何者為先故遣步兵校尉領中書舍人王雲指
取機要至是復詔勞之英又追梁將至馬頭馬頭戍主
委城遁遂圍鍾離而詔曰賊城險固卒難攻屠冬春之
交稍非勝便十萬之衆日費無貲且可密裝徐嚴為振
旅之意
夏口城
楚志曰夏口城在府城西黃鵠山吳主孫權築對岸則
入沔津故城以夏口為名至劉宋順帝時柳世隆等守
之沈攸之攻不克梁末陳初周將史寧為土山長梯攻
之不能破黃巢之亂止陷其外郭蓋是城依山負險四
周不越二三里乃知古人築城欲堅不欲廣也又曰郢
城在黃鵠山劉宋郢州治此更名郢城萬人敵城在府
城東黃鵠山頂舊有城宋建炎間兵犯城郡守命城上
以強弩射之遂退因名此宜與陳同甫論臺城形勢同
考(楚志曰夏口城萬人敵城據勝敵險元因之明洪武四年江夏侯周德興增拓修築周十七里有竒計三)
(千九十八丈蓋與欲堅不欲廣之旨殊相剌謬矣又曰南有龍窩西即大江此天塹也亦宜附錄之)
卻月城
圖經卻月城在漢陽軍北六里太平寰宇記卻月城與
魯城相對以形如卻月故名舊傳黃祖守此三國志董
襲傳祖於大江中横兩艨衝挾守沔口以栟櫚大紲繫
石為矴蓋蘄内恃卻月城之勢而外横艨衝以守之也
楚志馬騎城在卻月城西二里周五里今長棚岡即其
址也又南史梁武帝自襄陽趍建業鄧元起會軍於夏
口築漢口城以守魯山楚志曰今大别山横頂城即其
基也又曰蕭公城在府城西五里梁武帝嘗築城戍兵
於此蓋漢陽軍寔無險可據雖大别山亦去培塿不甚
遠而其險即在江暨漢口故古之攻戰者雖間守之而
不克久也惟登大别山頂横望東北湖江雲渺絲聯乃
知漢陽之以無險為險(水經翼際山上有吳時江夏太守陸奐所治城唐元和郡縣志)
(即漢陽軍故城宋宣和三年圮明初跨鳳棲山築漢陽府城東南臨江周七百五十六丈是匪直不逮卻月城)
(并不逮翼際山上城也)
黃峴關
楚志曰魏書地形志南司州宋安郡有東隨縣注云東
隨縣有黃峴關按黃峴關即今孝感九里關在南北朝
謂之東關隋書文帝開皇九年改東隨為禮山縣即今
應山也歴代地形分割不一今孝感疆域袤出黃峴外
數十里繇縣治抵北界約三百餘里豈魏時孝昌地狹
而黃峴内外舊屬東隨耶抑割孝昌之黃峴以益東隨
耶然魏改孝昌為岳州岳山郡則地固未宜割也豈孝
昌東隨以黃峴為界耶此亦考大隧冥扼形勝者之所
宜詳畫也
子胥城
楚志曰子胥城在興國州東六十里相傳子胥築即永
興故城也荆州記曰麥城東有驢城沮水西有磨城伍
子胥造此二城以攻麥城諺云東驢西磨麥自破按磨
城在當陽縣東四十里而麥城在當陽縣東六十里楚
昭王築關公走麥城即此此見子胥之圖楚非直恃章
山一再戰也
魯肅城
太平城在蒲圻縣西南八十里吳遣魯肅征零陵於此
築城魯肅城在岳州府南肅嘗屯兵於此而益陽故城
在縣西南亦肅所築唐魏齊公元忠曰將大兵如擎盂
水一跌其可復乎此伍員趙充國諸葛亮魯肅桓冲韋
孝寬李光弼何承矩李允則岳飛之為將所以宜詳考
也
上明
桓冲字幼于溫諸弟太元初督荆州七郡會姚襄將張
駿掠武昌府庫冲討獲之進監江州荆州豫州六郡軍
事冲至荆度形勝乃上疏曰宜全重江南輕戍江北且
孱陵樂鄉北枕大江西接三峽若狂狡送死則舊郢以
北堅壁不戰遠乘其敝撲剪為易臣司閫外隨宜處分
於是移鎮上明冲為將持重似趙營平諸葛忠武侯淝
水之役半屬天幸而未可以是短之也
荆州南
天寳後吕諲拜荆州長史澧朗峽忠等五州節度使始
建議請荆州置南都詔可於是更號江陵府以諲為尹
置永平軍萬人遏吳蜀之衝以湖南之岳潭郴道邵連
黔中之涪凡七州隸其道知荆而不知襄此諲之識所
以庸陋也
樂鄉
樂鄉城在松滋縣東七十里吳陸抗與羊祐對壘此其
要地也(樂鄉城有二其一在巴東縣治東後周置縣)上明城在松滋境晉桓
冲退屯時築又松滋有楚城號鄖城書之所以著陸桓
諸公之識也
歸州
歸州故城始在江北宋端平時徙治江南曲沱次徙新
灘又徙白沙又徙南浦明初徙丹陽而丹陽城在州東
七里瀕江即屈沱楚王城也(元和志周成王封楚熊繹於荆丹陽之地即此後又)
(移枝江亦曰丹陽)䕫子城在州東二十里乃春秋䕫子國也(水經)
(江水東經䕫城南註云熊摯始治巫城後移此城)劉備城在州境昭烈連營七
百里下至秭歸城蓋當時所築也書之亦以著築城之
得失云(武昌縣西南二里有鄂王城乃楚熊渠子紅封國城也書之亦可與郢城互考)
長陽
長陽縣在大江南東接松滋枝江西北接巴東而牙錯
宜都施州容美宣慰使間前後有東峰鳳凰諸山壁立
環繞四面阻塞西則施州建始諸水奔流赴壑匯為清
江東出大河而縣治中域焉乃天成城塹也宋時有土
城至明毅宗十六年令朱方乾請修築臨江一面甃以
石并建東南西門城樓後山一面累土為城覆以瓦而
十七年土司唐鎮邦率蠻兵來攻城遂陷尋復堕於闖
此非天險不足據而守之者無其人也
平林新市綠林
質實諸書曰平林城在隨州城東北八十里王莽末關
東平林人陳牧廖堪起兵號平林兵梁為縣隋隸隨州
新市城在孝感縣北而南新市城在京山縣南三十里
漢光武起兵討王莽嘗聚於此後置縣曰南新市魏改
富水綠林山在當陽縣東北百二十里即王莽末綠林
兵起地赤眉山在棗陽縣東八十里而三王城在均州
王康王常王鳳三人各築一城故名延岑城在榖城西
南八里岑南陽人起兵武當築城於此是東繇天臺山
木蘭山西北緣大洪山又西越漢江緣太和山胥漢兵
藪也又松子山在應山縣東北八十里地名新店楚志
以為即新市是又宜陟龍爬牛心禮山諸山寨而詳畫
以弭其隙者也
蘄州
蘄州古羅州城去今州六十里宋嘉定中金人攻陷知
蘄州李誠之死之景定四年元兵據白雲山西去今州
八里安撫使王益廼遷城麒麟山四面胥江匯為池形
勢差可恃德祐元年元徇蘄知蘄州管宗模雖以城降
而至正中劉福通徐夀輝復據之及陳友諒敗理始出
降明洪武中遣指揮趙應清守禦千戸許勝修砌永樂
中指揮胡善增築周九里三十三步計一千一百三十
丈崇一丈八尺池東南北胥廣十丈八尺而西即大江
也門六胥建樓下江防道駐守焉
南豫州
宋永初二年分淮東為南豫州治歴陽而淮西為豫州
泰始中淮西沒復分淮東置南豫州齊太祖建元二年
垣崇祖既破魏師上欲罷併二豫勑南兖州刺史柳世
隆曰比思江西蕭索二豫兩辦為難議者多云省一足
一於事為便吾謂非乃乖謬卿以為云何可具以聞遂
省南豫州至永明二年王儉謂各自軍府備禦為易即
敗亦不虞奔突乃割揚州宣城淮南豫州歴陽譙廬江
臨江六郡復置南豫州焉齊太祖嘗勅柳世隆曰歴陽
城大恐不可卒治正宜斷隔之深為保固處分百姓若
不將家守城單身亦難可委信也又曰吾更歴陽外城
若有賊至即勒百姓守之故應勝割棄也然則歷陽難
守不逮宣城複障而必合歷陽譙廬江為一者淮西之
淮東形勝故不獲已也
南兖州
齊南兖州刺史陳顯達之鎮魏師退太祖勅曰虜經破
散後當無復他關理但國家邊防自應過存備豫宋元
嘉二十七年後江夏王作南兖徙鎮盱𣅿沈司空亦以
孝建初鎮彼政當以淮上要於廣陵耳卿謂前代此處
分云何今僉議皆云卿應據彼地吾未能決乃當以擾
動文武為勞若是公計不得憚之此金人所以必守盱
眙也太祖嘗勅(南兖前刺史)柳世隆曰彼郭既無關要用宜
開除使去金城三十丈故佳耳又曰民間若有丁多而
細口少者悉令戍非疑也又曰鍾離間賊已渡淮卿好
參候之有急令諸小戍還鎮不可賊至不覺也又曰定
攻夀陽吾當遣援軍也蓋其危急如此此宋季淮東淮
西之制置所以未為扼要也
石公山
元至元十二年世祖以宋兵皆聚揚州臨安倚之為重
四月命阿珠分兵圍守揚州庚申次真州敗宋兵於珠
金沙斬二千餘級遂抵揚州造樓櫓戰具於瓜洲漕粟
於真州樹栅以斷其糧道宋都統姜才領步騎二萬來
攻栅敵軍夾河為陣阿珠麾騎士渡河擊之戰數合堅
不能却衆軍佯北才逐之遂奮而回擊萬矢雨集才軍
不能支擒其副將張林斬萬八千級七月庚午宋兩淮
鎮將張世傑孫虎臣以舟師萬艘駐焦山東每十船為
一舫聯以鐵鎻以示必死阿珠登石公山望之舳艫連
接旌旗蔽江曰可燒而走也遂選強健善射者千人載
以巨艦分兩翼夾射阿珠居中合勢進擊繼以火矢燒
其蓬檣烟熖漲天宋兵既碇舟死戰至是欲走不能前
軍爭赴水死後軍散走追至圌山獲黃白鷂船七百餘
艘自是宋人不復能軍十月拜阿珠中書左丞相仍諭
守淮南時諸軍進取臨安阿珠駐兵瓜洲以絶揚州之
援巴延所以兵不血刃而下宋者阿珠控制之力為多
十三年二月夏貴舉淮西諸城來附阿珠謂諸將曰今
宋已亡獨李庭芝未下以外助猶多故也若絶其聲援
塞彼糧道尚恐東走通泰逃命江海乃栅揚之西北丁
村以扼高郵寳應之餽運貯聚灣頭堡以備捍禦留屯
新城以逼泰州又遣千戶巴延徹爾率甲騎三百助灣
頭兵勢且戒之曰庭芝水路既絶必從陸出宜謹備之
如丁村烽起當首尾相應斷其歸路六月甲戍姜才知
高郵米運將至果夜出步騎五千犯丁村栅至曉巴延
徹爾來援所將皆阿珠牙下精兵旗幟畫䨇赤月衆軍
望其塵連呼曰丞相來矣宋軍識其旗才脫身走追殺
騎兵四百步卒免者不滿十人壬辰庭芝挾才東走阿
珠追襲殺步卒千人庭芝僅入泰州遂築壘守之七月
乙巳朱煥以揚州降乙夘泰州守將孫良臣開北門納
降執庭芝才兩淮悉平得府二州二十二軍四縣六十
七予嘗登石公山江濱象山東小山也而繫大江中焦
山松山寥山暨北至萬夀圍沙東至圌山勢尤要
丁家洲
元至元十三年春正月阿珠自蘄趨江州宋兵部尚書
吕師䕫知江州錢真孫降丙戍巴延至江州即以師䕫
為江州守知南康軍葉閶降殿前都指揮使知安慶府
范文虎亦納欵阿珠率舟師至安慶文虎出降巴延至
湖口遣千戶&KR1108;玉繫浮橋以渡二月壬寅朔至安慶授
文虎兩淛大都督以文虎從子友信知安慶府事命萬
戶喬珪戍之丁未次池州都統制張林以城降庚申發
池州壬戍次丁家洲宋平章賈似道都督諸路軍馬十
萬號百萬步軍指揮使孫虎臣為前鋒淮西制置使夏
貴以戰艦二千五百艘横亘江中似道將後軍巴延命
左右翼萬戶率騎兵夾江而進砲聲震百里宋軍陣動
貴先遁以扁舟掠似道船呼曰彼衆我寡勢不支矣似
道聞之倉皇失措遽鳴金收軍軍潰衆軍大呼曰宋軍
敗矣諸戰艦居後者阿珠促騎召之挺身登舟手柁衝
敵船舳艫相盪乍分乍合阿珠以小旗麾何瑋李庭等
並舟深入巴延命步騎左右犄之追殺百五十餘里溺
死無算得船二千餘艘及其軍資器仗符籍圖印似道
東走揚州貴走廬州虎臣走泰州甲子攻太平州丁夘
知州孟之縉及知無為軍劉權知鎮巢軍曹旺知和州
王喜胥以城降庚午師次建康之龍灣三月癸酉宋沿
江制置使趙溍遁此繇道士洑至黃天蕩之大勢也
五狼山
宋道州靜海縣南有狼山五山相連上接大江下達巨
海絶江南渡抵蘇州常熟縣福山鎮順江東至崇明沙
揚帆乘順風南抵明州定海縣陶隱居所謂狼五山對
句章岸是也唐僖宗時浙西狼山鎮遏使王郢等六十
九人收黨衆近萬人攻䧟蘇常乘舟往來泛江入海轉
掠二浙南及福建越數歲始平後錢氏楊氏李氏兵常
交戰於山之前而明覇州文安盗劉七等亦殱此山
石頭城
張勃吳錄劉備曾使諸葛亮至京因覩秣陵山阜乃歎
曰鍾山龍盤石城虎踞帝王之宅也此事後追錄語吳
志建安十六年孫權徙治秣陵明年城石頭改秣陵為
建業山謙之丹陽記石頭城吳時悉土塢義熙初始加
磚甓因山以為城因江以為池形勢險固有竒氣亦謂
之石首城也蓋至漢季而石頭始城至晉季而石頭城
始磚甓左思吳都賦戎車盈於石城戈船掩於江湖庾
信哀江南賦戎車屯於石城戈船掩於淮泗乃胥名石
城矣劉逵吳都賦注石城石頭塢也在建業西臨江中
有庫藏軍儲伏滔北征記石頭城建康西界臨江城也
是曰京師此偕丹陽記因山以為城因江以為池語尤
可徵其形勝南史梁太清二年八月戊戍侯景舉兵反
十月景襲譙州進攻䧟歴陽己酉自横江濟采石辛亥
至建業又曰上使太子家令王質率兵三千廵江遏防
景至質無故自退歴陽太守莊鐵降西豐公大椿棄石
頭城走又曰承聖三年三月辛巳王僧辨督諸軍乘潮
入淮壬午陳覇先於城西落星岡築柵共攻景又侯景
傳王僧辨等進營於石頭城北景列陣挑戰僧辨大破
之此偕蘇峻事胥石頭城形勝要害之證
城山說
蕭山縣城山在縣西九里中卑四高宛如城堞吳伐
越次查浦勾踐保此拒吳名越王城又名越王臺世
傳山半有池名洗馬泉中產嘉魚吳意越乏水饋以
鹽魚越取雙魚答之遂解圍而嘉靖浙江志曰疑山
隂越王崢非兹山也予謂守越宜守浙江守山隂會
稽宜守蕭山縣守蕭山宜守城山昔勾踐戰夫椒在
今太湖西北江南常州武進宜興地南距檇李數百
里後都琅琊臺在東武今山東諸城地胥深入北境
不少懾當其棲會稽也雖丁敗衂决不捨濱江城山
南竄越王崢舉越之城郭廟社而胥棄擲之也今按
越王崢一名棲山上有走馬岡伏兵路支更樓洗馬
池故址而地在山隂城西南九十里若繇此益南且
不至如仙居白馬山勾踐避難諸說不止是亡越也
至浙江南路西城為范蠡敦兵城以其陵固可守故
謂固陵而既曰浙江南又曰大軍船所置蓋不離濱
江諸地近是若會稽山上北城子胥嘗浮兵以守城
而子胥自守會稽山北城勾踐自守城山即子胥庸
得亟浮兵乎世傳范蠡築山隂大城不築北面蓋其
氣之了無所懾可知矣詎吳次查浦東距山隂城猶
百里又吳將不必盡子胥而城山適可拒守以伐其
長驅會稽之謀乃遽望風促縮走匿二百餘里外乎
且越自無餘國於秦餘望南後拓地千里至勾踐徙
治山北引屬東海今山隂古城嶺東距山隂城五十
里越王允常嘗築城故嶺名古城庸詎知秦餘望南
非即指越王崢走馬岡諸地非允常以上越諸王故
址而後始自越王崢徙古城又自古城徙今臥龍山
蕺山間乎予懼形勢不審士了不知兵要後世必有
畫宋高宗泊牡蠣灘航大浹江口出海理宗議都慶
元之策者故為是說正之
絳水
史記正義安邑故城在絳州夏縣東北十五里韓初
都平陽今晉州也應劭曰絳水出河東絳縣西南胡
三省謂魏桓子韓康子之肘足蓋各為都邑慮也而
引水經注謂絳水出絳縣西南蓋以故絳為言其水
出絳山東西北流而合於澮猶在絳縣界中智伯所
謂汾水可以灌安邑或亦有之絳水可以灌平陽未
識所繇而斷之曰郡縣離合川谷遷改有不可以一
時所覩為據者又引括地志謂絳水一名白今名沸
泉源出絳山飛泉奮湧揚波注懸積壑三十餘丈望
之極為竒觀可接引北灌平陽城而斷之曰酈道元
未嘗至河東此蓋因耳學而致疑括地志成於唐之
魏王泰泰太宗愛子羅致天下一時名儒以作此書
其考據宜精當取以為據予謂如括地志接引之說
則無水不可接引豈直汾水可灌安邑絳水可灌平
陽已哉守陴者慎之餘詳太原志晉水(水經注寫景括地志又精思出)
(接引二字)
三秦關隘
水經注諸葛孔明與步隲書曰僕前軍在五丈原原在
武功西十里馬塜在武功東十餘里有高勢攻之不便
是以留耳蓋斜水出衙嶺北至郿注渭水又東逕馬塜
北此地里志載孔明與諸葛子瑜書者也又水經注孔
明與兄瑾書曰有綏陽小谷雖山崖絶重谿水縱横難
用行軍者邏候往來要道通人今使前軍斫治此道以
向陳倉足以扳連賊勢使不得分兵東行者也蓋渭水
又東與陽谿合上承斜谷水水自斜谷分注綏陽溪北
屆陳倉入者也又與瑾書曰前趙子龍退軍燒壊赤岸
以北閣道緣谷一百餘里其閣梁一頭入山腹其一頭
立柱於水中今水大而急不得安柱此其窮極不可彊
也又曰頃大水暴出赤岸以南橋閣悉壊時趙子龍與
鄧伯苖一戍赤岸屯田一戍赤岸口但得緣岸與伯苖
相聞而已蓋孔明駐漢中出軍揚聲繇斜谷道令趙雲
與鄧芝往拒曹真而身攻岐山雲芝兵弱敵彊失利於
箕谷此載蜀志趙雲傳者也雲敗退有軍資餘絹孔明
使分賜將士雲曰軍士無利何為有賜其物請悉入赤
岸府庫須十月為冬賜此載趙雲别傳者也凡四牘胥
可注孫武子九地且可入關隘圖又水經注載孔明牋
曰朝發南鄭暮宿黑水四五十里蓋漢水又東黑水注
之庾仲雍曰黑水去高橋三十里孔明牋四五十里皆
指謂是水道則百里也亦可備漢水圖又世傳孔明遠
涉帖曰師徒遠涉道路甚艱自及褒斜幸皆無恙使還
馳此不復具附書
關中
曹孟德方有事山東以關右為憂乃表鍾繇以侍中守
司隸校尉持節督關中諸軍繇至長安移書馬騰韓遂
等為陳禍福各遣子入侍及官渡拒袁紹繇送馬千餘
匹給軍孟德報書曰得所送馬甚應其急關右平定朝
廷無西顧之憂足下之勲也昔蕭何鎮守關中足食成
軍亦適當爾是時關中寔未定而騰遂等狐疑兩端孟
德遂緣此以平鄴并及自領冀州牧有說宜復置九州
者以為冀州所統既廣天下易服將從之荀彧曰今若
依古制是為冀州所統悉有河東馮翊扶風西河幽并
之地也公前屠鄴城海内震駭今若一處被侵必謂以
次見奪人心易動若一旦生變天下未可圖也願先定
河北然後修復舊京南臨楚郢須海内大定乃議古制
此社稷長久之利也孟德報書曰微足下之相難所失
多矣蓋冀部本不宜統河東馮翊扶風西河彧深懼關
中諸將緣此騷動也及南臨楚郢之議挫於赤壁而後
西圖關中遂帖服長安北諸郡又繇凉州燉煌以暨戊
己校尉此繇九州不置而關中諸將不早動之力也陳
同甫孟德論最為竒鷙而徐算其先後緩急之間猶有
宜早圖者此埃彧嘉軰畫之
四正六隅
明崇禎十一年三月新簡兵部尚書楊嗣昌抵京議大
舉平賊請以陜西河南湖廣江北為四正四廵撫分勦
而專防以延綏山西山東江南江西四川為六隅六廵
撫分防而恊勦是謂十面之網而總督總理二臣隨賊
所向專力征討上深喜之中外亦冀其成功雖加賦人
不敢議其後以江北急總理熊文燦先議駐鄖陽改駐
安慶而鄖撫復留已牴牾前策及文燦受總理事即議
撫嗣昌隂主之而復上疏申已說言網張十面必以河
南陜西為殺賊之地然陜有李自成惠登相等大部未
能勦絶法當驅關東賊不使合而使陜撫斷商雒鄖撫
斷鄖襄安撫斷英六鳳撫斷亳潁而應撫之軍出靈陜
保撫之軍渡延津然後總理提邊兵監臣提禁旅豫撫
提陳永福諸軍并力合勦勢期必盡若關中大賊透出
關東則秦督提曹變蛟等出關恊擊其監司副將以下
悉以上方劍從事遂刻十年十二月至十一年二月為
滅賊期及文燦降劉國能張獻忠謂撫必可恃竟不復
言十面張網之策矣十二年昆明傅仲綸宗龍為兵部
尚書時熊文燦已罷宗龍言向者賊東西無定輔臣嗣
昌是以建分勦之策今各止其所臣請收勢險節短之
效總理止轄楚豫秦督兼轄四川鳳督兼轄安慶各率
所轄撫鎮期十二月成功宗龍尋得罪其言亦率不讐
然而嗣昌之十面設網宗龍之勢險節短胥可備畫州
建鎮議惜乎圖之已晩任之又不得其人而訖以敗亡
也
存研樓文集卷四
