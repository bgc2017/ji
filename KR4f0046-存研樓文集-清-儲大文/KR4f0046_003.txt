存研樓文集卷三
編修儲大文撰
雜著
荆州論
荆州北距襄陽東距漢西距夷陵南距江財千里地平
衍沮洳無峻嶺巖關以為阻隘古稱用武之地曰荆襄
襄固則荆固若無襄是無荆也昔者元破襄陽降吕文
煥則朱禩孫制置江陵而不能守苻堅破襄陽獲朱序
則桓冲退治上明(上明在松滋縣)冲老將蓋識屈信進退之勢
也曹操置郡襄陽又宿重兵則吳南郡治南平又戍公
安(地皆在江以南)故能有餘力時入沔漢祖中而卒殄西陵之
難何則形屈而勢信也苟不能屈而蘄信是適貽敵之
擒而已矣嗚呼以梁元帝新復之勢定都江陵又北與
襄陽為難而周師忽至則其舉國為俘焉宜也庾信賦
曰履陽城而避險臥砥柱而求安夫荆州者地勢視江
北濱江諸郡大類揚於楚則類黃昔人守廣陵尠能固
者毛寶合豫州兵力戍邾城而卒蹙於江金再破黃而
宋遠不相聞夫荆州者北兵若至是絶地也其不蹙於
江不止也南兵若至是又不存之地也昔者灌嬰自江
擊江陵而共敖滅陸議白衣摇櫓而糜芳不知劉毅劉
道規自馬頭襲江陵而桓謙不知王鎮惡聲言劉蕃上
而毅又不知蕭詵都江陵而李靖以水漲自清江倏至
則百粤江西兵胥不及援非智不足也日日而備之夫
力不暇給也就令力能給而南與北交備夫亦卒莫之
暇以至頓而必屈焉己矣是以孟宗政三海迄不能阻
阿爾哈雅之師高季興國勢獨弱四面稱臣唐建南都
命吕諲以舊相鎮撫而後卒為下府晉宋齊梁自王廙
王悅督府常治江陵而必復立雍州於襄陽其兵鋒常
為所督八州之冠此隋之所以寧授後梁以江陵必廹
奪其襄州岳飛置宣撫所以自鄂而必主襄陽而李綱
之所以首議廵幸也或曰桓溫都督府亦治江陵治江
陵則能扼蜀曰温時適圖蜀也若扼蜀江陵又不如夷
陵陸抗曰西陵國之西門是殆與鄂鈞重也然則督府
宜何置曰昔李綱議行都曰襄陽後又曰長沙不言江
陵長沙有重湖之險綱之識殆能以屈為信類吳君臣
而度越王廙吕諲萬萬也若夫督府宜置者則吾必曰
襄陽次曰巴陵
荆州論
楚志曰郢城在府城東北三里即楚舊都楚文王自丹
陽(丹陽城在歸州東七里北枕大江即屈沱楚王城也)遷此未有城後令尹子
囊將卒遺言子庚必城郢及平王時遂城之又曰紀
南城在府城北一十里史記注楚都於郢今江陵縣
北紀南城是至平王更城郢在江陵東北故郢城是
荆州記昭王十年吳通漳水灌紀南入赤湖進灌郢
城遂破楚是郢與紀南為二城也又曰沙市城在府
城東南一十五里楚故城元末增築址存而書渚宫
曰在江陵故城東南楚建梁元帝即位楚宫即此書
章華臺曰臺有二一在府城外沙市一在監利縣東
北皆楚靈王築(在監利者名三休臺賈子所謂翟王使使之楚楚王誇之饗於章華之臺)
(三休乃至者也)又元志曰郢城在安陸州蓋安陸乃楚之郊
郢鬭廉謂屈瑕曰君次於郊郢以禦四邑是也而襄
陽宜城縣故城在縣南九里楚故鄢縣漢改宜城隸
南郡所謂鄢郢是也又荆州府城即古江陵城漢夀亭
侯築晉桓温增修之古稱江陵以水為險吳陸抗築
大堰在今府城東北高保融名為北海宋孝宗時知
江陵府吳獵劉甲皆修築之開禧初孟珙再築引沮
澤及諸湖水注之三海綿亘數百里遂為江陵天險
又為八櫃蓄泄水勢金人嘗犯荆門州距江陵裁百
里而去以有三海之險也夫吳且通漳水以灌紀南
又灌郢城而謂三海八櫃遂限戎馬是克禦北兵而
不克禦南寇也然紀南城在今府城北一十里則掩
襲較難是故楚文王之智遠越於平王
荆州論
魏景元二年春襄陽太守胡烈表上吳賊鄧由等欲
來歸化幷送質任大將軍司馬昭啓聞詔征南將軍
曲城王伯輿基部分諸軍逕造沮水荆州義陽南屯
宜城承書夙發若由等如期到者便當因此震蕩江
表基疑賊詐降馳驛止師說由等可疑之狀且當清
澄未宜深入又曰夷陵東道當由車御至赤岸乃得
渡沮西道當出箭谿口乃趨平土皆山險狹竹木叢
蔚卒有要害弩馬不陳今者筋角弩弱水潦方降廢
盛農之務徼難必之利此事之危者也昔子午之役
兵行數百里而值淋雨橋閣破壊後糧腐敗前軍懸
乏姜維深入不待輜重士衆飢餓覆軍上邽文欽唐
咨舉吳重兵昧利夀春身没不反此皆近事之鑑戒
也嘉平以來累有内難當今之宜當鎮安社稷撫寧
上下力農務本懷柔百姓未宜動衆以求外利也得
之未足為多失之損傷威重昭累得基書意疑勑諸
軍權停所在須後節度基又書曰基謀慮短淺不及
留侯亦懼襄陽有食其之謬昭乃罷兵由等亦竟不
至此荆州西道宜考
荆州論
吳虎威將軍吕子明蒙上吳王疏曰蜀將討樊而多
留備兵必恐蒙圖其後故也蒙嘗有病乞分士衆還
建業以治疾為名蜀將聞之必撤備兵盡赴襄陽大
軍浮江晝夜馳上襲其空虛則南郡可下而蜀將可
擒也及陸遜進襲公安降士仁至南郡太守麋芳亦
降而夷陵以東胥失守矣然則江陵之易襲雖名將
不克匝防也梁新除雍州刺史張伯緒纉遺荆州刺
史湘東王書曰河東戴檣上水欲襲江陵岳陽在雍
共謀不逞湘東王時師次郢州便回軍鎮此亦緣白
衣摇櫓故事而遽信之也
荆州論
梁雍州刺史岳陽王詧得督府援建業檄遣司馬劉
方貴領兵為前軍出漢口方貴先與詧不協潛與元
帝相知尅期襲詧未及發會詧以他事召方貴方城
疑謀泄遂據樊城拒命詧遣魏益德杜岸等衆軍攻
之元帝遣張纉密援方貴次大隄而樊城己陷方貴
兄弟暨黨與並誅及詧之自江陵夜遁也杜岸請以
五百騎襲襄陽去城三十里城中覺之諮議參軍蔡
大寶時守襄陽乃輔詧母保林龔氏登陴閉門拒戰
會詧夜至龔氏不知其敗謂為賊也至曉見詧乃納
之岸等以詧至遂奔其兄巚於廣平詧遣將尹正薛
暉等攻拔之獲巚岸等幷其母妻子女並於襄陽北
門殺之盡誅諸杜宗族是襄陽雅難掩襲雖輔婦人
孺子以守之而猶不易下且克建樊城廣平之績也
此宜與江陵參覈
荆州論
西魏恭帝元年柱國于謹出攻梁長孫儉問曰為蕭
繹之計將欲如何謹曰耀兵漢沔席卷渡江直據丹
陽是其上策移郭内居民退保子城峻其陴堞以待
援至是其中策若難於移動據守羅郭是其下策儉
曰揣繹定出何策謹曰必用下策儉曰彼棄上而用
下何也對曰蕭氏保據江南綿歴數紀屬中原多故
未遑外略又以我有齊氏之患必謂力不能分且繹
愞而無謀多疑少斷愚民難與慮始皆戀邑居既
惡遷移當保羅郭所以用下策也謹乃令中山公護
及大將軍楊忠等率精銳先據江津斷其走路梁
人豎木柵於外城廣輪六十里尋而謹至率衆圍之
梁元帝屢遣兵於城南出戰輙為謹所破旬有六日
外城遂陷元帝退保子城翼日率其太子以下面縳
出降尋殺之鹵其男女萬餘人收其府庫珍寶江
陵遂空夫魏以石城為界梁以安陸為界北師突至
雖欲耀兵漢沔而業無所及又不能先分兵據江津
而猶戀羅郭哀哉忠既盡定漢東地至是為前軍屯
江津梁人束刃於象鼻以戰忠射之二象反走夫江
津既不通以謹退保子城峻其陴堞之說參之殆不
如留象騎不戰之為少愈也護率輕騎為先鋒晝夜
兼行乃遣禆將攻梁臨邊城鎮並拔之幷擒其侯騎
進兵徑至江陵城下城中不意兵至惶窘失圖護又
遣騎二千斷江津收舟艦以待大軍之至夫臨邊城
鎮不能早固力又不能顧江津而財豎木柵於羅郭
亦奚益哉先是梁元帝與湘州刺史河東王譽信州
刺史桂陽王慥各率所領入援金陵慥下峽至江津
譽次江口元帝屆郢州之武成屬侯景請和詔罷援
軍譽自江口將旋湘鎮慥欲待元帝至謁督府方還
州張纉時在江陵乃貽元帝書曰河東戴檣上水欲
襲江陵岳陽在雍共謀不逞江陵遊軍主朱榮又遣
使報云桂陽住此欲應譽元帝信之乃鑿船沉米斬
䌫而歸至江陵收慥殺之令其子方等王僧辯等相
繼攻譽於湘州是元帝徒知江陵以南為不存之
地而不知江陵以北之南又為絶地徒見江陵先立
柵周遶郭邑而北面未就雍州刺史岳陽王詧就攻
之尚不能克詧退而築城又盡銳攻之而大雨暴至
平地水四尺詧將杜岸杜幼安杜龕以其屬降詧即
夜遁而不悟臨江絶地六十里木柵之訖不可以固
徒鍳於陸議劉道規王鎮惡之前事而不知吳南
郡之治南平戍公安桓冲之治上明其慮尤為深遠
至是陷於履陽城卧砥柱之下策而不克終悟也及
詧立四年湘州刺史王琳遣其將雷又柔襲陷利
利郡太守蔡大有死之是時詧力懲前事琳將潘
純陁侯方兒來攻不能克退歸夏口而監利復緣地勢
而遽陷
荆州論
周天和四年詔平州刺史李遷哲率金上等諸州兵鎮
襄陽五年陳將章昭達攻逼江陵梁主蕭巋告急於襄
州衞公直令遷哲往救遷哲率其所部守江陵外城與
陳將程文季交戰兵稍却遷哲乃親自陷陣手殺數人
會江陵總管陸騰出助之陳人乃退陳人又因水泛長
壊龍川寧朔堤引水灌城遷哲乃先塞北堤以止水又
募驍勇出擊之頻有斬獲衆心稍定俄而敵入郭内焚
燒民家遷哲自率騎出南門又令步兵自北門出兩軍
合勢首尾邀之陳人復敗多投水而死是夜陳人又竊
於城西堞以梯登者己數百人遷哲又率驍勇捍之陳
人復潰俄而大風暴起遷哲乘闇出兵擊其營陳人大
亂殺傷甚衆陸騰復破之於西堤陳人乃遁夫以敵兵
臨城晝夜嚴備之時遷哲又任平州刺史在古當陽臨
沮間可謂習於地利而陳人猶突入郭内焚燒民家夜
又竊於城西堞以梯登者多至數百人蓋地勢實然雖
有畫士悍將固不能保其城之不瑕也
荆州論
元至元四年八月征南都元帥阿珠觀兵襄陽遂入南
郡取仙人鐵城等寨俘生口五萬軍還宋兵邀襄樊間
阿珠乃自安陽灘濟江留精騎五千陣牛心嶺復立虛
寨設疑火夜半敵果至斬萬餘級初阿珠過襄陽駐馬
虎頭山指漢東白河口曰若築壘於此襄陽糧道可斷
也五年遂築鹿門新城等堡繼又築臺漢水中與夾江
堡相應自是宋兵援襄者不能進六年七月大霖雨漢
水溢宋將夏貴范文虎相繼率兵來援復分兵出入東
岸林谷間阿珠謂諸將曰此張虚形不可與戰宜整舟
師備新堡諸將從之明日宋兵果趨新堡大破之殺溺
生擒五千餘人獲戰船百餘艘於是治戰船分水軍築
圜城以逼襄陽文虎復帥舟師來救興國又以兵百艘
侵百丈山前後邀擊於湍灘俱敗走之九年三月破樊
城外郛增築重圍以逼之宋裨將張順張貴裝軍衣百
船自上流入襄陽阿珠攻之順死貴僅得入城俄乘輪
船順東流走阿珠與元帥劉整分泊戰船以待燃薪照
江兩岸如晝阿珠追戰至櫃門關擒貴餘衆盡死先是
襄樊兩城漢水出其間宋兵植木江中聯以鐵鎻中造
浮橋以通援兵樊恃此為固至九月阿珠加同平章事
遂以機鋸斷木以斧斷鎻焚其橋襄兵不能援十二月
遂拔樊城襄守將吕文煥懼而出降初元世祖遣僉河
南行省事阿爾哈雅與阿珠劉整取襄陽命毋攻城但
圍之以俟其自降乃築長圍起萬山包百丈楚山盡鹿
門以絶之宋兵入援者皆敗去然城中糧儲多圍之五
年終不下九年二月破樊城外郛其將復閉内城守阿
爾哈雅以為襄陽之有樊城猶齒之有唇也宜先攻樊
城樊城下則襄陽可不攻而得乃入奏世祖始報可會
有西域人伊斯瑪音獻新礟法因以其人來軍中十年
正月為礟攻樊又發水軍攻浮橋樊城乃拔遂移攻具
以向襄陽一礟中其譙樓聲如雷霆震城中城中洶洶
諸將多踰城降阿爾哈雅身至城下說文煥又折矢與
之誓文煥始降入朝世祖以文煥為襄漢大都督阿爾
哈雅行荆湖等路樞密院事鎮襄陽阿爾哈雅奏曰襄
陽自昔用武地今天助順而克之宜乘勝順流長驅宋
可必平阿珠亦贊其說乃大徵兵拜巴延為行中書左
丞相九月遂會師襄陽焉
荆州論
元至元十年襄陽降行樞密院事鎮襄陽阿爾哈雅請
順流長驅乃拜巴延為行中書省左丞相阿珠為平章
晉阿爾哈雅行省右丞十一年十二月師出沙蕪口宋
制置夏貴守諸隘甚固阿爾哈雅麾兵攻武磯堡貴趨
援之阿珠遂以兵西渡青山磯程鵬飛夏貴胥敗宣撫
朱禩孫夜遁還江陵鄂州張晏然以城降鵬飛亦降巴
延與諸將會鄂城下議曰鄂襟山帶江江南之要區也
且兵糧備足今蜀江陵岳鄂胥未下不以一大將鎮撫
之上流一動則鄂非我有也乃以兵四萬遣阿爾哈雅
戍鄂阿爾哈雅遣徇壽昌信陽德安諸郡胥下進徇江
陵十二年春三月與宋安撫高世傑兵遇巴陵命張榮
實擣其中堅解汝楫率諸翼兵左右角之世傑敗走追
降之於桃花灘遂下岳州四月至沙市城不下縱火焚
之沙市立破宣撫朱禩孫暨制置高達恐即以城降乃
入江陵傳檄郢歸峽常德澧隨辰沅靖復均房施荆門
及諸洞胥降以兵守峽上喜曰荆南定吾東兵可無後
患矣乃命右丞廉希憲守江陵促阿爾哈雅急還鄂且
以沿江諸城新附者委之阿爾哈雅至鄂移兵長沙拔
湘隂冬十月至潭决隍水部分諸將以礟攻之破其木
堡流矢中胸督戰益急奪其城潭人復作月城以拒凡
攻七十日大小數十戰十三年春正月李芾力屈其將
劉孝忠以城降遣使徇郴全道桂陽永衡武岡寶慶袁
韶南雄諸郡守臣胥率民來迎獨宋經略使馬塈守靜
江不下十一月阿爾哈雅以平章政事率兵至嚴關破
其兵又敗都統馬應麒於小溶江遂逼靜江靜江以水
為固乃築堰斷大陽小溶二江以遏上流决東南埭以
涸其隍城遂破分遣萬戸托歡布哈徇賓融柳欽横邕
慶遠齊榮祖徇鬱林貴廉象脫鄰徇潯容藤梧胥下之
特磨王儂士貴南丹州牧莫大秀胥内附以兵戍靜江
昭賀梧邕融乃還潭既而雷瓊全永與潭屬縣民文才
喻等胥應崖山舒黃蘄繼起阿爾哈雅定才喻等至雷
州航大海五百里執瓊州安撫趙與珞盡定瓊南寧萬
安吉陽地降八蕃羅甸卧龍羅蕃大龍遏蠻羅蕃小龍
石蕃方蕃珙蕃程蕃並置安撫以鎮之十八年奏請徙
省鄂州阿爾哈雅定荆南淮西江西海南廣西地凡得
州五十八峒夷山獠不勝計大率以口舌降之未嘗專
事殺戮二十三年卒於湖廣行省左丞相此由襄陽以
暨荆湖廣西海南之大勢也(阿爾哈雅輝和爾人贈楚國公謚武定晉封江陵王)
荆州論
元史巴延傳至元十一年大舉伐宋巴延與史天澤並
拜中書左丞相行省荆湖時荆湖淮西各建行省天澤
言號令不一或致敗事詔改淮西行省為行樞密院天
澤又以病表請專任巴延乃以巴延領河南等路行中
書省所屬並聽節制秋七月陛辭九月甲戍朔會師於
襄陽分軍為三道並進丙戍巴延與平章阿珠由中道
循漢江趨郢州萬戸武秀為前鋒遇水濼霖雨水溢無
舟不能涉巴延曰吾且飛渡大江而憚此潢潦耶乃召
一壯士負甲伏騎而前導麾諸軍畢濟癸巳次鹽山距
郢州二十里郢在漢水北以石為城宋人又於漢水南
築新郢横鐵繩鎻戰艦密樹樁木水中下流黃家灣堡
亦設守禦之具堡之西有溝南通藤湖至江僅數里乃
遣總管李庭劉國傑攻黃家灣堡拔之破竹席地盪舟
由藤湖入漢江諸將請曰郢城我之喉襟不取恐為後
患巴延曰用兵緩急我則知之攻城下策也大軍之出
豈為此一城哉遂舍郢順流下巴延阿珠殿後不滿百
騎十月戊午行大澤中郢將趙文義范興以騎二千來
襲巴延阿珠未及介胄亟還軍迎擊之巴延手殺文義
擒范興殺之其士卒死者五百人生獲數十人甲子次
沙洋乙丑命斷事官楊仁風招之不應復使一俘持黃
榜檄文傳趙文義首入城招其守將王虎臣王大用虎
臣等斬俘焚黃榜裨將傅益以水軍十七人來降虎臣
等又斬其軍之欲降者巴延復命吕文煥招之又不應
日暮風大起巴延命順風掣金&KR0008;砲焚其廬舍烟熖漲
天城遂破萬戶蒙古岱生擒虎臣大用等四人餘悉屠
之丙寅次新城令萬戶特穆爾史弼列沙洋所馘於城
下射黃榜檄文於城中以招之其守將邊居誼邀吕文
煥與語丁卯文煥至城下飛矢中右臂奔還戊辰其總
制黃順踰城出降即授招討使佩以金符令呼城上軍
其部曲即縋城下居誼邀入城悉斬之已已其副都統
制任寧亦降居誼終不出乃令總管李庭攻破其外堡
諸軍蟻附而登拔之餘衆三千猶力戰而死居誼舉家
自焚遂并誅王虎臣王大用等四人十一月丙戍次復
州知州翟貴以城降諸將請點視其倉庫軍籍遣官鎮
撫巴延不聽諭諸將不得入城違者以軍法論阿珠使
右丞阿爾哈雅來言渡江之期巴延不答明日又來又
不答阿珠乃自來巴延曰此大事也主上以付吾二人
可使餘人知吾實乎潛刻期而去乙未軍次蔡店丁酉
往觀漢口形勢宋淮西制置使夏貴等以戰艦萬艘分
據要害都統王達守陽邏堡荆湖宣撫使朱禩孫以遊
擊軍扼中流兵不得進千戶馬福建言淪河口可通沙
蕪入江巴延使覘沙蕪口夏貴亦以精兵守之乃圍漢
陽軍聲言由漢口渡江貴果移兵援漢陽十二月丙午
軍次漢口辛亥諸將自漢口開垻引船入淪河先遣萬
戸阿嘍罕以兵拒沙蕪口逼近武磯廵視陽邏城堡逕
趨沙蕪遂入大江壬子巴延戰艦萬艘相踵而至以數
千艘泊於淪河灣口屯布蒙古漢軍數十萬騎於江北
諸將言沙蕪南岸彼戰船在焉可攻而取巴延曰吾亦
知其可必取慮汝輩貪小功失大事一舉渡江收其全
功可也遂令修攻具進軍陽邏堡癸丑遣人招之不應
甲寅再遣人招之其將士皆曰我輩受宋厚恩戮力死
戰此其時也安有叛逆歸降之理備吾甲兵决之今日
我宋天下猶賭博孤注輸贏在此一擲爾巴延麾諸將
攻之三日不克有術者來言天道南行金木相犯若二
星交過則江可渡巴延却之使勿言乃密謀於阿珠曰
彼謂我必拔此堡方能渡江此堡甚堅攻之徒勞汝今
夜以鐵騎三千泛舟直趨上流為擣虛之計詰旦渡江
襲南岸已過則速遣人報我乙卯分遣右丞阿爾哈雅
督萬戸張宏範和斯哈雅實迪默色等先以步騎攻陽
邏堡夏貴來援遂俾阿珠出其不意率萬戶晏徹爾蒙
古岱史格賈文備四翼軍泝流西上四十里對青山磯
而泊是夜雪大作遥見南岸多露沙洲阿珠登舟指示
諸將令徑趨是洲載馬後隨萬戶史格一軍先渡為其
都統程鵬飛所却阿珠横身蕩決血戰中流擒其將高
邦顯等死者無算鵬飛被七創敗走得船千餘艘遂得
南岸阿珠與鎮撫何瑋等數十人攀岸步鬪開而復合
者數四南軍阻水不得相薄遂起浮橋成列而渡阿爾
哈雅繼遣張榮實解汝楫等四翼軍舳艫相銜直抵夏
貴貴引麾下軍數千先遁諸軍乘之斬溺不可數計追
至鄂州東門而還丙辰阿珠遣使馳報巴延大喜揮諸
將急攻破陽邏堡斬王達宋軍大潰數十萬衆死傷幾
盡夏貴僅以身免走至白虎山諸將謂貴大將不可使
逸去請追之巴延曰陽邏之捷吾欲遣使前告宋人而
貴走代吾使不必追也丁巳巴延登武磯山大江南北
皆我軍也諸將稱賀巴延辭謝之阿珠還渡江議兵所
向或欲先取蘄黃阿珠曰若赴下流退無所據先取鄂
漢雖遲旬日可為萬全計巴延從之已未師次鄂州遣
吕文煥楊仁風等諭之曰汝國所恃者江淮而已今我
大兵飛渡長江如履平地汝輩何不速降鄂恃漢陽將
戰乃焚其戰艦三千艘火照城中兩城大恐庚申知鄂
州張晏然知漢陽軍王儀知德安府來興國皆以城降
程鵬飛以其軍降丁卯分命阿嘍罕先鋒輝圖取壽昌
糧四十萬斛留左丞阿爾哈雅等以兵四萬分省於鄂
規取荆湖已已巴延與阿珠以大軍水陸東下俾阿珠
先據黃州十三年春正月癸酉朔至黃州甲戍宋沿江
制置副使知黃州陳奕降承制授沿江大都督遣吕文
煥陳奕以書招蘄州安撫使管宗模復遣阿珠以舟師
造其城下癸未巴延至蘄州宗模出降承制授淮西宣
撫使留萬戶達勒達守之阿珠遂先以舟師趨江州阿
珠傳十一年秋九月師次郢之鹽山得俘民言宋沿江
九郡精銳盡聚郢江東西兩城今舟師出其間騎兵不
得護岸此危道也不若取黃家灣堡東有河口可由其
中拖船入湖轉以下江為便從之遂舍攻郢而去行大
澤中忽宋騎兵干人突至時從騎纔數十人阿珠即奮
㮶馳擊所向畏避追斬五百餘級生擒其將趙范二統
制進攻沙洋新城拔之前次復州守將翟貴迎降時夏
貴鎻大艦扼江漢口兩岸備禦堅嚴阿珠用軍將馬福
計回舟淪河口穿湖中從陽邏堡西沙蕪口入大江十
二月軍至陽邏堡攻之不克阿珠謂巴延曰攻城下策
也若分軍船之半循岸西上對青山磯止泊伺隙擣虚
可以得志明日率衆趍南岸沙洲攀岸步鬪敵小却出
舟中馬於岸遂力戰破之己未水陸并趍鄂漢皆降十
二年正月黃蘄江州降阿珠率舟師趨安慶此襄陽下
流之勢也(巴延蒙古巴琳部人追封淮安王謚忠武晉王淮王阿珠烏梁海氏烏蘭哈達子追封河南)
荆州論
郡志曰寸金堤在龍山門外五代時蜀孟昶將伐高氏
欲作戰艦巨筏衝荆南城南平將倪福可(志書梁將軍恐誤)築
此堤激水以捍之此戍荆一策也宋知江陵府吳獵嘗
分高沙東槳之流繇此堤外歴南紀楚望諸門東匯沙
市為南海若循跡浚導之則江濱不克直上掩襲可少
淹覺之為易此亦戍荆一策也
襄陽論
周公瑾百代英豪雖策蹙襄陽而其圖蜀也還江陵治
裝卧疾巴邱與大帝牋曰自效戎行規定巴蜀次取襄
陽憑頼威靈謂若在握則蹙襄陽之策固猶在巴蜀後
也及大帝北征使陸遜與諸葛瑾攻襄陽遜遣親人韓
扁齎表奉報還遇敵於沔中鈔邏得扁瑾書與遜曰大
駕已旋賊得韓扁具知吾闊狹且水乾宜當急去遜未
答方催人種葑豆與諸將奕棋射戲如常乃密與瑾立
計以向襄陽敵素憚遜遽還赴城而後遜軍僅得去則
南師攻襄陽固自不易而水乾尤宜停止也
襄陽論
南史周宏正傳侯景平王僧辯啟送秘府圖籍勅宏正
讐校時朝議遷都但元帝再臨荆峽前後二十餘年情
所安戀不欲歸建鄴兼故府臣僚皆楚人並欲即都江
陵云建康蓋是舊都彫荒已極且王氣已盡兼與北近
若有不虞悔無所及且臣等又聞荆南有天子氣今其
應矣元帝無去意時尚書左僕射王褒及宏正咸侍帝
顧曰卿意何如褒等以帝猜忌弗敢衆中公言唯唯而
已褒後因清閑密陳還丹陽甚切終不引納他日宏正
乃正色諫於再三曰若如士大夫惟聖王所都本無定
處至於黔首未見入建鄴城便謂未是天子猶列國諸
王今日副百姓之心不可不歸建鄴當時頗相酬許宏
正退後黃羅漢宗懔乃言宏正王褒東人乃勸東下非
為國計宏正復面折二人帝欲徧試人情曰欲吾去者
左袒於是左袒過武昌太守朱買臣復勸上遷曰買臣
家在荆州豈不願官長住但恐是買臣富貴非官富貴
也帝深感其言卒不能用及于謹入江陵買臣按劍進
曰惟斬宗懔黃羅漢可以謝天下帝曰曩實吾意宗黃
何罪而周師已破武寧殺宗懔遂傅江陵栅下矣元帝
紀曰自侯景之難州郡大半入魏自巴陵以下至建康
緣以長江為限荆州界武寧西距峽口自嶺以南復為
蕭勃所據文軌所同干里而近人戶著籍不盈三萬中
興之盛盡於此矣夫建鄴近北猶隔大江而江陵曾北
無江漢之阻帝嘗自比諸葛亮桓溫不知其奚恃而不
恐也庾信哀江南賦曰下江餘城長林故營徒思拑馬
之秣未見燒牛之兵下江長林時屬武寧郡武寧與襄
陽接壤而武寧雖固守曾未足以當梯衝冀馬也王琳
傳曰湘州武陵平元帝性多忌以琳所部甚盛又得衆
心故出之嶺外其友李膺帝所任遇琳告之曰琳蒙拔
擢常欲畢命以報國恩今天下未平遷琳嶺外如有萬
一不虞安得琳力何不以琳為雍州刺史使鎮武寧琳
自放兵作田為國禦捍膺然其言而不敢啟故率衆至
嶺南及魏師圍逼乃徵琳赴援琳師次長沙而江陵已
平矣夫捍禦武寧不使王琳乃使宗懔而琳即果為雍
州刺史曾不知放兵作田之餘遂克拒周師不入武寧
焉否也抑五朝地理志竟陵郡樂鄉縣舊置武寧郡西
魏置鄀州又梁置旌陽縣後改名惠懷西魏又改曰武
山開皇七年郡廢大業初州廢又廢武山入焉有武陵
山是隋唐樂鄉乃晉宋武寧郡也前漢書王莽傳南郡
張覇江夏羊牧王匡等起雲杜綠林號下江兵晉灼曰
本起江夏雲杜縣後分西上入南郡屯藍田故號下江
兵也按後漢書郡國志南郡編縣有藍田口聚注云下
江兵所據又五朝志竟陵郡有藍水縣宋僑立馮翊郡
蓮勺縣西魏改郡為漢東縣為藍水又宋置高陵縣西
魏改曰滶水開皇初郡廢大業初省滶水入焉有唐水
是胥下江餘城也宋書州郡志武寧長林晉安帝立按
五朝志南郡有長林縣舊曰長寧縣開皇十一年省長
林縣入十八年改曰長林是長林故營也夫亦可差備
江陵北面形勝之概而蘄前擬燒牛難矣惜乎周宏正
未暢其說而朱買臣之按劍已晩也
襄陽論
唐乾符六年冬十月黃巢繇桂州沿湘江而下歴永衡
抵潭州城陷之觀察使李係奔朗州尚讓進逼江陵衆
號五十萬荆南節度使都統王鐸留其將劉漢宏守江
陵城率衆北趣襄陽蓋繇江陵至襄陽四百四十里也
十一月黃巢北趨襄陽荆南新節度使劉巨容與江西
招討使曹全晸合兵屯荆門以拒之蓋襄陽南至荆門
二百七十里有竒也賊至巨容伏兵林中全晸以輕騎
逆戰陽不勝而走賊追之伏發大破賊衆乘勝逐北至
江陵俘斬其衆什七蓋荆門南至江陵一百六十五里
也巢讓收餘衆渡江東走或勸巨容窮追賊可盡也巨
容曰國家喜負人有急則撫存將士不愛官賞事寧則
棄之或更得罪不若留賊以為富貴之資衆乃止全晸
渡江追賊會朝廷以泰寧都將段彦謨代為招討使全
晸亦止繇是賊勢復振攻鄂州陷其外郭轉掠饒信池
宣歙杭十五州衆至二十萬而廣明元年陷宣州秋七
月遂繇采石渡江矣夫巢讓五十萬衆敗於荆門巨容
可謂大勝此尤見襄陽之為重地而江陵當漢宏焚掠
之後巢不乘勝乘虛亟入江陵而必北趨襄陽雖敗北
此其略雅與據嵯呀山埒
襄陽論
宋建炎初李忠定議廵幸曰四方多故宜講廵幸之禮
以鎮之除四京外以長安為西都襄陽為南都建康為
東都各命守臣營葺城池宫室官府使之具儲峙糗糧
積金帛以備廵幸又曰至于費用則長安當委之四川
襄陽當委之荆湖建康當委之江淮閩浙三都成而天
下之勢安矣又曰天下形勢關中為上襄陽次之建康
又次之今捨上中而取其下非得計也又曰據要會之
地以駐六師既有以繫中原之心又有以紓一時之急
策無出于此者而其議廵幸第一劄子曰為今之計縱
未能行上策以趨關中莫若取其次策以適襄鄧襄陽
近為李孝忠所據雖已潰散恐或殘毁惟鄧為可以備
車駕之時廵夫鄧者古之南陽光武之所興也西隣關
陜可以召兵北近京畿可以遣援南通荆湖巴蜀可取貨財
東達江淮可運榖粟有高山峻嶺可以控扼有廣土寬
城可以屯重兵民風號為淳古盗賊未嘗侵犯此誠天
設以待陛下之臨幸事之機會不可失也願召守臣增
修城池漕臣儲峙糧草朝廷給降錢帛廣行應副專遣
使者以督其事將來秋高六飛啟行由陳蔡唐以趨南
陽不過半月可達天下之士知陛下之不忍棄中原也
河東之民知陛下之不遠徙也天下郡縣知陛下之處
中以臨四方也皆當心服而無解體之患是一幸南陽
則三者皆得一幸建康則三者皆失利害安危之幾在
此一舉陛下何憚而不行也夫幸南陽猶之幸襄陽也
是故建炎論事則曰鄧古之南陽天設以待廵幸而紹
興論事旋曰襄鄧天設以待廵幸也及繇宣撫荆湖廣
南請提舉嵩山崇福宫也復奉詔條具邊防利害曰至
于守備之宜則當料理淮南荆襄以為藩籬夫淮南荆
襄者東南之屏蔽也六朝之所以能保有江左者以強
兵巨鎮盡在淮南荆襄間故以魏武之雄苻堅石勒之
衆宇文跖䟦之盛卒不能窺江表後唐李氏有淮南則
可以都金陵其後淮南為周世宗所取遂以削弱今朝
廷欲為守備則當于淮南東西及荆襄置三大帥屯重
兵以臨之東路以揚州西路以廬州荆襄以襄陽為帥
府分遣偏師進守支郡小築城壘如開新邊其初朝廷
應副錢糧謂如淮東則以江東路財用給之淮西則以
江西路財用給之荆襄則以湖南北路財用給之徐
議營田使自贍養遇有敵騎則大帥遣兵應援稍能自
守商旅必通乃可召人歸業漸次葺理假以歲月則藩
籬成矣前有藩籬之固後有長江之險加以戰艦水軍
使沿江一帶帥府郡縣上連下接自為防守則敵騎雖
多豈敢輕犯近年以來大將握重兵于江南官吏守空
城于江北雖有天險初無戰艦水軍之制故敵人得以
侵擾窺伺欲為守備無他反此而已或謂三大帥率重
兵以屯江北則供億之費不貲臣應之曰使三大帥屯
兵于江南亦仰給于朝廷其費等耳曷若使之渡江葺
理淮南以為家計則朝廷異時可省經費而藩籬之勢
成為無窮之利守備之宜莫大于是有守備矣然後可
以議攻戰之利亦當分責于諸路大帥謂如淮東之帥
則當責以收復京東東路淮西之帥則當責以收復京
東西路荆襄之帥則當責以收復京西南北路川陜之
帥則當責以收復陜西五路諸路尅捷因利乘便收京
畿復故都以戡祸亂此雖落落難合然在陛下志先定
于中而斷以至誠必為之意蓋無不可成之理及其後
為江南西路安撫制置大使又嘗專論襄陽形勝曰臣
竊以當今天下形勝在襄陽何以言之四方地勢正猶
棋局今車駕駐蹕于吳越是置子于東南隅也宣撫制
置司聚兵于川陜是置子于西北隅也湖湘屯重兵以
控制是置子于西南隅也吳越由湖湘以趨川陜如行
曲尺之上相去萬有餘里號令未易達首尾不相應一
有緩急何以為援惟襄陽地接中原西通川陜東引吳
越如行于弓弦之上地里省半而又前臨京畿密邇故
都後負歸峽蔽障上流遣大帥率師以鎮之如置子于
局心真所謂欲近四旁莫如中央者也既逼僭偽巢穴
賊有忌憚必不敢窺伺東南將來王師大舉收京東西
及陜西五路又不敢出兵應援則是以一路之兵禁其
四出因利乘便進取京師乃扼其喉拊其背制其死命
之策也朝廷近拜岳飛為荆襄招討使其計得矣然駐
軍岳鄂未聞前進豈不以自兵火以來襄陽焚毁尤甚
野無耕農市無販商城郭隳廢邑屋蕩盡而糧餉難于
運漕故耶臣觀自古有意于為國家立功名之人如劉
琨祖逖之徒未嘗不據形勝廣招納披荆榛立官府履
艱險攻苦淡積日累月葺理家計然後能成功者若欲
坐待其自成必無此理願詔岳飛先遣將佐軍馬及幕
府官徑趨襄陽隨宜料理修城壁建邑屋招納西北之
民措置營田勸誘商賈之伍懋通貨賄稍稍就緒然後
徙大兵以居之旁近諸郡如金房隨郢見屬我者可以
撫綏如陳蔡許潁見從賊者可以攻取不過年歲間必
有顯效如謂屯兵聚糧運漕為難則漢江出襄陽城下
通于沔鄂漕運之利未有如此之便者當以兵護糧船
使賊不得抄掠則吾事濟矣今日天下形勝臣愚以為
無出襄陽之右者伏望聖慈特加睿察早降指揮無使
緩不及事天下幸甚而其論進兵劄子又謂小試于山
東岳飛重兵且屯襄陽勿輕動以牽制其師使不得應
援至其乞沿淮沿漢修築城壘也又曰臣昨奉詔書條
具邊防利害嘗論駐蹕建康為措置之宜所當先者然
其說謂淮南有藩籬之固則建康可都宜命諸將移重
兵于江北料理營田葺治城壘則藩籬可成今大將既
已移屯矣營田既已施行矣楚泗既已修築城壘矣惟
是沿淮如廬夀沿漢如襄鄧等處尚未措畫臣願陛
下降詔劉光世岳飛乘士卒之暇以漸修築如韓世
忠之于楚張俊之于盱眙楊沂中之于泗使名城堅
壘綿亘相望以張國勢以讋敵心又命朝廷選通知
古今臣僚按行淮漢深考古跡要害控扼之地如濡
須塢牛渚圻之類築壘屯兵益務自固使我師無侵
突之虞敵騎有蓄銳之利以守則固以戰則勝此今
日之上策也而又嘗以承楚之警與宰相論捍賊曰
一宜防備上流綱竊觀自古侵犯東南未有不由上
流者舳艫相接順流乘風自川江而下日數百里不
旬月間可至江浙故上流之地自吳及東晉以來必
屯重兵乃可保國今歸峽荆南岳鄂九江一帶雖無
他虞然屯兵不多所幸襄漢復為我有上流形勢倚
之為重襟帶荆蜀控引江淮下瞰畿甸真形勝必爭
之地也宜命大帥統重兵以鎮襄陽則上流有屏蔽
之勢江浙可以奠枕中原有恢復之兆畿甸可以俯
窺此最今日之上策惟廟謨熟計之蓋忠定之拳拳
襄陽者若此而其後于三都之外復曰長沙再越大
江三面重湖可以建都夫都長沙猶之都襄陽之漸
也若曰長沙視建康為上流又為重險而視臨安并
無海道不測之虞繇建康臨安紆道經長沙以趨川
陜則如行曲尺之上而繇長沙以趨襄陽則猶行弓
弦之上也夫亦庶乎其可都也
襄陽論
樊城在襄陽府城北漢江上與襄陽對峙漢夀亭侯
圍曹仁於樊而魏武議遷許都者也(楚志即周仲山甫所封樊國西)
(魏立安養縣唐改為臨漢縣)鄧城在襄陽府城東北二十里南齊
將曹虎鎮此元魏嘗圍之經月不下(楚志本春秋鄧國地唐置臨沮)
(縣又改鄧城縣)唐置鄧城縣宋廢入襄陽觀咸淳時吕文煥
守襄本末是知樊城之利而不知鄧城之利所以謂
宋人自李伯紀陳同甫辛稼軒外雅尠識慮深長士
者此也又牛首安陽古城紅崖白河沙河漁欄新城
淳河滚河十城元兵圍襄陽築此於要津以絶其援
今址尚存蓋即古大堤城遺蹟也夫宋人既不知鄧
城之利而襄圍未合時又安知十城之害然則張順
張貴諸忠義士雖謂不死於兵而死於庸闇帥漕尹
轄之手可也或曰晉朱序鎮襄陽秦遣將圍城序母
韓氏謂城西北角必先受敵領百餘婢并城中女丁
於其角築城二十餘丈秦攻西北角果潰衆守新築
城秦兵遂引退襄陽人名夫人城夫宋人以樊城故
知襄城東北角之害而不知襄城西北角之害是其
識慮并出韓夫人婢暨襄陽女丁下也
襄陽論
元至元二十一年蒙古軍胥放還諸鄂囉二十二年
改江淮江西元帥招討司為上中下三萬戶府而虞
集記南平樓曰國家始以重兵戍襄樊臨制東南又
曰區宇既定撤兵以息民其留鎮襄陽者二萬戶之
兵也蓋視襄鄧為腹裏也夫其始殫半天下之力百
戰而得襄裁知欲舉宋必先舉襄而不知襄為南北
之樞要承平日久因循玩視一旦釁生慮外汝潁盗
起而不能援蘄黃盗起而不能控則亦湖廣河南行
省之制有未能審其輕重緩急者而恃強勢以誤之
也明初取襄較易觀太祖賜平章常遇春詔亦知安
陸襄陽横據上流控扼南北為自古所必爭之地而
考明一代兵制凡所以經畫襄陽者其建官也監司
則裁設分巡下荆南道兼鄖陽兵備副使駐襄陽府
曾無以異於武昌僉事之駐會城上荆南道二之駐
澧荆荆西僉事之駐沔陽蘄黃副使之駐黃下江防
僉事之駐蘄上江防僉事之駐岳以暨上湖南道之
駐衡辰沅副使之駐沅也將領則裁設鄖襄守備偕
三江永定洞庭永道郴桂荆瞿秩任胥同曾不克逮
鎮筸清浪靖州之上設參將而復副以守備興都之
留守司會城之都指揮使司鄖陽之行都指揮使司
也屯衞則裁設襄陽衞指揮使指揮同知僉事左右
中干戶所干戶百戶暨佐貳若屬均州守禦干戶所亦
裁設千戶百戶曾無以異於顯陵安陸沔陽鄖陽黃蘄
岳衡辰永沅靖施九谿永定長沙茶陵寶慶常德寧遠
清浪偏橋鎮遠銅鼓伍開瞿塘諸衛而殊不克逮武昌
武昌左荆州荆州右均州一所曾不克逮鄖陽衛之翼
以竹山房縣德安隨州荆州之翼以夷陵枝江遠安長
寧永定之翼以大庸澧州九谿之翼以安福添平麻寮
寶慶之翼以武岡城步衡州之翼以桂陽常寧寧溪寧
遠之翼以枇杷桃川錦田鎮江華寧遠左東安靖州之
翼以天柱汶溪并不克逮郴州千戶所之翼以廣安宜
章而裁同瞿塘之翼以忠州德安干戶之翼以隨州百
戸所顧其令式名為衛又不若德安郴州暨大田軍民
守禦千戸所也其屯兵也則裁設四千三百二十二名
均州亦裁設一千一百五十六名固不敢望伍開之三
萬二千二百有竒銅鼓之一萬八千有竒靖州之一萬
四千七百有竒茶陵之一萬六百有竒瞿塘之八千三
百有竒暨武昌武昌左之一萬三千二百有竒荆州荆
州右之一萬七百有竒而其視辰州清浪之六千以上
蘄岳永沅長沙寶慶常德永定平溪寧遠偏橋鎮遠之
五千以上殊為不逮蓋裁介於黃州九谿施州之間而
差衍於安陸沔陽衡州之三千以上顯陵之一千七百
以上也均州守禦兵額亦無以異於它所而曾不克逮
大田之三千一百有竒桂陽之一千五百有竒夷陵之
一千四百有竒武岡錦田廣安之一千三百有竒也又
况尺籍伍符多非其實而屯册尤淆溷不可稽覈哉至
其屯田雖一千二百七十二頃有竒屯糧雖一萬五千
三百石有竒均州屯田雖八百九十七頃有竒屯糧雖
三千五百石有竒而田之荒墾糧之贏耗且無庸具論
也蓋至季年盗起襲城僇藩雖曰職官慢寇而亦繇一
代規制曾不考古雍州山南東道址建重鎮以臨馭之
殊不足以彈壓豺狼之心而授之瑕隙也夫盗賊之禍
自古未有甚於元明而其玩視襄陽亦未有甚於元明
者然元猶知恃強勢而明則強勢不能恃弱勢不能察
其土崩魚爛無怪也爰合論之以備弭盗之要議
或曰鄖陽開府襄陽不亦可輕乎曰鄖地險而所控者
狹襄地曠而所控者廣襄房之並建郡雍梁之並建州
自古則然矣而况鄖自固不暇奚克逮鄰哉曰夷陵且
以千四百人而欲扼川峽西來勢以襄陽視之不較重
乎曰然夫施州僉事明初猶駐夷陵而後裁以荆州分
廵兼領是裁其所宜建也不知夷陵而又奚以知襄陽
也曰巴陵似較重曰視夷陵則較重矣然而其去襄陽
者幾希
襄陽論
襄陽府古有城負漢屏峴其北周以斷岸故不池東西
南鑿山為池與樊城市對漢季徐晃晉羊祜杜預朱序
宋吕文煥守襄陽胥此城也元季頽廢明初乙巳衛國
公鄧愈因舊址修築新城周一十二里而贏計二千二
百二十一丈七尺崇二丈五尺門六胥有子城曰東南
西大北小北東長胥為角樓一南門樓一成化中都督
王信嘗重建而其東南西南胥樓一東北角樓一花樓
十東西大北東長門樓四池北面臨江四百丈東西南
三面彙計袤二千一百一十二丈廣二十九丈深二丈
五尺胥弘治間副使毛憲重閱建築也正德丙子夏漢
水大溢新城塌三十丈有竒副使聶賢躬督堙塞水少
殺輒傭工舁石仙人洞犬牙甃砌精堅逾舊繇大北門
至東長門修砌泊岸袤二百八十丈崇二丈創築子堤
於江下以護舊岸趾廣八尺崇五尺袤二百八十丈襄
人名聶公堤嘉靖三十年漢水潰堤漫城分廵陳紹儒
分守雷賀修復三十九年大水知府汪道昆重修隆慶
二年堤復潰新城圮分廵副使徐學謨檄府益甃老龍
堤護城崇禎辛巳春張獻忠平城城樓警舖胥燬都御
史袁繼咸親督修砌都御史王永祚重建六城樓暨西
南城獅子樓壬午冬闖復殘燬此胥議荆襄形勝者之
所宜詳畫也而臨江池計里丈尺尤亟
國朝順治二年都御史徐起元檄同知賈若愚繇小北
門城上西至南城諸險要地用磚石修砌禦敵砲臺二
十九座五年都御史趙兆麟檄重修西城大樓重建南
城大樓重修大北門城樓建小北門城大樓重建東城
大樓暨城外三橋並敵樓濠岸胥完葺焉
存研樓文集卷三
