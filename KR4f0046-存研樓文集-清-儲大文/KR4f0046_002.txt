存研樓文集卷二
編修儲大文撰
雜著
審勢
蓋至周制而有公國之孤公之孤四命執皮帛乘夏篆
服自希冕而下是也其尊之者曰諸公燕禮云設諸公
之坐鄭氏注曰公孤也王朝亦尊之曰大客大行人鄭
氏注大客謂其孤卿賈氏疏大國得立孤一人孤來聘
侯伯己下無孤使卿來聘也而賈氏又疏冢宰曰殷之
牧下天子使大夫三人為三監至周使伯佐牧不使大
夫孔氏疏三監則曰周則於牧下置二伯亦或因殷使
大夫為三監又曰大國公孤一人而燕禮云諸公者容
牧有三監如孔氏說是孤之枋寖埒二伯也然而繇周
初訖春秋孤殊尠克自振拔以勲猷垂諸簡册者蓋其
職秩隸於公裁與大國上卿埒故疏亦裁以叔孫紇寔
孤雖來聘得特見而不如天子大夫之恒足以自達於
天子也禮王制曰天子使其大夫為三監監於方伯之
國國三人鄭氏注曰使佐方伯領諸侯孔氏疏曰天子
使其大夫者謂使在朝之大夫往監於方伯每一州輒
三人三八二十四人崔氏云此謂殷之方伯皆有三人
以輔之佐其伯謂監所領之諸侯也王制又曰其禄視
諸侯之卿其爵視次國之君其禄取之於方伯之地夫
大國次國小國胥夏制則夏后氏亦容設之此夏所以
中經羿浞之亂洎其末造都孟門以自固外有韋顧昆
吾之鷙悍而國勢不分殷訖末造且百戰百勝淮奄諸
巨國雖社既墟猶若有以監領之而胥奔命恐後者而
曾不如周東遷之依晉鄭而其後且齊晉秦楚迭興也
孔氏疏又曰尚書使管叔蔡叔霍叔為三監者謂武庚
也與此别也而其實即因殷之職秩而使之且庸知非
監殷事不效乃一變殷制業於牧下置二伯復益密其
制而盡設齊宋諸國公之孤耶是所謂因殷而特損益
之也然而封建之宜監於殷制也滋亟
審勢
王制辨論官材獨專於司馬雖司徒造士亦屬之蓋邦
國大事在祀與戎而戎事尤安危治亂之所繋故司馬
之於官材雖無不辨論而寔以戎兵為首務也周禮司
士掌羣臣之版以治其政令歲登下其損益之數辨其
年歲與其貴賤周知邦國都家縣鄙之數卿大夫士庶
子之數以德詔爵以功詔禄以能詔事以久奠食鄭氏
註亦引王制證之王制傳為夏殷制而周禮司士寔屬
於夏官司馬賈氏疏亦謂與大司馬進賢興功同然則
司馬之辨論官材不必盡如夏殷而其重戎事寔同司
士凡邦國三歲則稽士任而進退其爵禄蓋六服胥同
之此所以能佐大司馬建邦國之九灋以佐王平邦國
而又以九伐之灋正邦國也近世名臣惟高新鄭掌銓
時請選擇進士知兵者繇兵部四司晉至兵備道廵撫
總督以暨兵部在京二侍郎胥豫儲而遞陞之無與他
官互遷補為重有合於司馬辨論官材論定後官司
士以功詔禄以能詔事之旨江陵仍之彌收厥效此
寔樞筦暨平章軍國者之所宜重加意也
審勢
大司馬職中夏教茇舍曰帥以門名鄭氏註曰以門
名者所被徽識如其在門所樹者也軍將皆命卿古
者軍將蓋為營治於國門魯有東門襄仲宋有桐門
右師皆上卿為軍將者也賈氏釋曰云軍將皆命卿
者欲解帥以門名之意止繇卿居於國門使為軍將
故軍將得以門為名云古者軍將蓋為營治於國門
者此解軍將得以門為名者止繇非常之急要在於
門故使卿在門任而營治其門故也又曰云魯有東
門襄仲者按昭三十二年左傳云魯文公薨而東門
遂殺適立庶魯君於是乎失國公子遂字襄仲號為
東門止繇居東門宋有桐門右師者案春秋左氏傳
昭二十五年春叔孫婼聘於宋桐門右師見之註云
右師宋帥樂大心也其室居桐門故曰桐門右師是
宋有桐門右師也引之證將帥得以門名之事蓋古
者立國建門之制若此後世雖有城門校尉門候監
門衛諸職而不能如古者之命卿營治國門故朝命
將帥署第或遠雖有防禦之責而事變卒起恐無以
禦非常之急如宋御營使李綱行委巷中幾二十里
惟恐敵騎之業登城其弊己可概見而敵或卒登門
暨門樓卒裂則城中雖欲奔救之而緩不逮事如宋
之南薰門金之蔡州西門明之太原小南門北平屏
則門其概略也抑左傳僖三十二年杞子使告於秦
曰鄭人使我掌其北門之管若潛師以来國可得也
然則卿居國門非直備圍守非常之急亦所以備潛
師也
審勢
夏官挈壺氏下士六人史二人徒十有二人鄭氏註曰
壺盛水器也世主挈壺水以為漏經曰挈壺氏掌挈壺
以令軍井挈轡以令舍挈畚以令糧鄭氏註曰鄭司農
云挈壺以令軍井謂為軍穿井井成挈壺縣其上令軍
中士衆皆望見知此下有井壺所以盛飲故以壺表井
挈轡以令舍亦縣轡於所當舍止之處使軍望見知當
舍止於此轡所以駕舍故以轡表舍挈畚以令糧亦縣
畚於所當禀假之處令軍望見知當禀假於此下也畚
所以盛糧之器故以畚表禀軍中人多車騎雜會讙囂
號令不能相聞故各以其物為表省煩趨疾於事便也
賈氏釋曰皆云挈者謂結之於竿首挈挈然故云挈也
蓋聖人用心之密至於如此孟子曰仰而思之夜以繼
日幸而得之坐以待旦此誠繼日待旦之幾也先鄭推
勘情事尤能發其義而蘄駕浮說者乃擿挈壺氏以為
戰國隂謀之書是必盡失邦國要幾而後止也經又曰
凡軍事縣壺以序聚柝凡喪縣壺以代哭者皆以水火
守之分以日夜鄭氏註曰鄭司農云縣壺以為漏以序
聚柝以次更聚擊柝備守也玄謂擊柝兩木相敲行夜
時也代亦更也禮未大歛代哭以水守壺者為沃漏也
以火守壺者夜則火視刻數也分以日夜者異晝夜漏
也漏之箭晝夜共百刻冬夏之間有長短焉太史立成
法有四十八箭注亦完晰經又曰及冬則以火爨鼎水
而沸之而沃之鄭氏註曰鄭司農云冬水凍漏不下故
以火炊水沸以沃之謂沃漏也此尤可見研幾之密先
鄭尤善發其微義非唐以後羣儒之所能注并非馬賈
以下之所能注也
原勢上
盗賊之禍始於秦至漢而甚至晉北魏而又甚至隋而
甚烈至唐黃巢而又烈至元明而禍甚烈張角足以亂
漢王彌杜曾足以亂晉葛榮邢杲足以亂魏黃巢足以
亂唐楊安李全足以亂金皆不能亡之而秦隋元明國
遂破滅者何也秦輕改周轍隋不悟北魏之覆轍而明
又蹈元之轍也上古之世分而為九州又分而為十二
州又合而為九州中以封建萬國而方伯連帥統率之
後稍兼併然大率因其定勢故強國得以立至秦分為
三十六郡又益為四十郡地裂兵削陳勝吳廣起守尉
監亡以禦雖關中兵四出而不能救漢分為十三刺史
東漢因之雖罷郡國都試而刺史權日崇至晉亦裁益
為十九刺史九州之迹少復地有常界兵有常將其習
之也久其附之也深故張角雖起而不能亡東漢王彌
王如杜曾雖起而不能盡亡西晉孫恩盧循雖起而不
能亡東晉也宋齊梁陳州益分地益小兵益弱元魏亦
多析州制雖設行臺曾無補於勢故葛榮邢杲起而國
幾亡隋承齊周之後幸列鷹揚府衛兵充伍而州郡遂
夷為一又懲尉遲迥王謙之難忘葛榮郉杲之禍將舉
天下盡運之朝廷罷魏周總管府國勢渙而鎮將亡以
攝此張金稱翟讓朱粲輔公祏之所繇横行而無憚也
唐分十道以河江淮關嶺為界採訪使統之折衝果毅
兵雖寖廢而節度府兵日盛自尹子竒田承嗣不能犯
江淮劉展袁晁裘甫龐勛兵越界輙衂雖以黃巢之桀
驁秦宗權之&KR0034;殘流毒幾徧天下而卒為諸鎮所覆則
地之不可無常界而兵之不可無常將也蓋己瞭然矣
宋倣唐制分諸路金因之故宋雖廢藩鎮金封十一公
勢亦己晩而盗賊起而禍不甚烈元有天下恃攻取之
易不思中原定勢置行省江淛陜西嶺北别失八里地
既太遠其它亦旁通廣闢務為夸侈舉三代九州之迹
唐宋分道分路之制而盡蕩覆之繇是山河失險盗賊
横决以迄於明季寖四百年而卒莫有知其本者此賈
誼陳亮之識所以曠百世而尠遇也易曰王公設險以
守其國傳曰泰山之高百仞而跛牂牧其上明置布政
司都司總兵廵按又置廵撫撫治又益以總督督師雖
官名殊元而行省行臺闊略之勢終不能變或視元較
甚焉合河南河北為一而河之險失合江南江北為一
而江之險失合淛東淛西為一而淛江之險失淮東淮
西漢南漢北州縣錯隸而淮漢之險失洞庭中渟湖廣
鄱陽中渟江西滇洱中渟雲南巢馬洪澤天湖安山昭
陽駱馬射陽甓社丹陽石臼洮滆澱山泖臨平夏蓋鑑
壺山黃蓬異龍湖滎澤雲夢澤百花洲高鷄梁山泊豆
子䴚惡溪珠池中渟諸隸省震澤相湖分隸兩省無以
釐畫之而險胥失旅順鎮江隸山東閑山陳錢官井長
年多迷所在欽州舟走交趾東都又失四峒緬甸南直
走大古刺而海之險失莽刺捏工川昔號黃河九曲今
號小套豐勝諸灘殆類平地又經天橋峽壺口山白司
馬阪江經䕫州上中下三馬渡漢經均州廟灘光化羊
皮灘淮經光蔡諸灘趙家步無以扼之而江河淮漢可
永恃之險并失漢中隸秦歸州隸楚又合内江外江為
一而蜀之險失郴隸湖南贑隸江西又合左江右江為
一而粤之險失沅州偏橋分隸兩省鄖陽南贑合隸四
省湖北隸蜀川北隸黔建昌畢節隸滇陳曹沂膠隸淮
揚遵義訖隸四川江浦六合訖隸應天經略或至七鎮
總督總理或至八省七省五省又或總督以下並聽節
制而金元行省之制又失潼武固杉捍玉壘米倉朱陽
轆轤延水蒲津龍泉黃澤虹梯玉峽天井當子口九里
木蘭穆陵獨松太平橋石門辰龍鐵索橋關朝天黃沙
軒轅干秋烏龍仙霞分水大庾五嶺香爐關索嶺分隸
兩省齊北走滄景魯南走邳濠曾無藩籬之限潞涿津
門河西務保魏濬滑介休安邑晉蒲寧夏同州多巴鄴
洛朱仙鎮許南陽臨清濟寧夏鎮曹縣清江浦池河正
陽橋揚真京口漕岸南壕南翔蕪湖關灣子烏鎮平望
塘棲招寶清湖吳城景德鎮樟樹鎮樊城沙市漢口湘
潭錦市夏都䕫關浦城南臺厦門金門壕鏡香山香市
四會蒼梧鎮南關龍里大方織金金馬龍尾關永昌寶
井曾無堅壘討來弱大通湟浩亹渭涇圁洛汾綘洞渦
滹沱清濁漳桑乾易灤潞衛三岔濰膠濟汶泗沁洛伊
汝汳睢沭潁淝樅陽石梁吳淞婁荆苕霅新安富陽曹
娥大浹江心寺章貢峽江澴溳澧清江沅酉㵋湘瀟郴
劍洭灕融白水涪渝金沙大度沫瀘烏江索橋江中江
潞江金沙江漾濞諸名淵祁連賀蘭隴坂華秦嶺褒斜
葫蘆芽五臺太行大茂紅螺白雲岱副嶽沂林慮王屋
熊耳桐栢岷峨瓦屋劍閣海龍囤嵾衡九嶷幕阜嵯岈
廬灊黟天目天台霍童九連嶠嶺羅浮勾漏格孤魯魁
高貢諸名險前後左右水險與陸地同山險與平原同
而直省之險胥失以暨山谿阨塞形格勢禁且胥視為
腹裏棄為甌脫而天險並失其餘道府州縣衛割隸謬
妄輕重失次者難徧以疏舉而改元總管府為府隸縣
多寡尤屬偏畸故流賊之起也來無所堵去無所偵破
一縣則它縣震破一府則它府震破一省則直省胥震
以迄於土崩魚爛而不可救止者雖人謀不臧抑繇地
勢互錯險與賊共之有以啟戎心而闢寇徑也昔晉令
齊東其畝而國佐曰吾子戎車是利南齊欲合兩豫州
王儉謂方鎮常居軍府素正則夀陽雖聲不先聞不能
斷路而先機有備何承矩置塘濼深不可航淺不可騎
一衣帶水遂限戎馬古之人不敢棄其險雖無險而殫
計以設之也如此明人不知大勢自亡其險及事勢壊
裂乃始調土兵邊兵狼兵苖兵設經略督理撫治人地
兵將不相附習或欲分為四正六隅十道又欲收勢短
節險之效以遏賊保定鳳泗九江設總督天津登萊漢
中設廵撫卒不能繇其本而救之故賊不強於張角黃
巢而國遂為秦隋元之續悲夫悲夫使河南北分為二
道而經畫垣曲南盧氏北以扼之則澠池不得渡漢中
興安隸四川而守潭毒仙人關興勢饒風嶺青泥嶺以
蹙之則車箱峽不得出英霍光蔡合為一道而嚴兵駐
白苟堆馬頭山板石畈三江口恨這關以環伺之則賊
不得避暑袤山竢秋肆劫重兵鎮襄樊而房金附漢中
為一道達開忠萬越大昌大寧三十六隘合歸興巫為
一道畫江附大府以聯絡之則襄陽不得夜襲開縣不
得大奔明之亡久矣而其所以亡者尚不瞭然於天下
吾故述其己然之迹而詳論之未知賈誼陳亮處此果
何如也
原勢下
夫山谿阨塞形格勢禁今舉其大略若燕之一片石臨
渝關松亭關劉家口大安口潘家口潮河川黃榆嶺墻
子嶺郭村槍竿嶺軍都關四十二道白羊口蘆臺嶺蜚
狐口五回山插箭嶺浮圖峪九宫山銀釵嶺狼山曲陽
井陘易京莫州春水淀單橋高鷄泊蟻尖盧臺軍晉之
平刑關東西陘白草溝陽武峪陽方口老營堡岢嵐蘆
芽山離石交山雀鼠谷蒙阬玉壁栢壁㟏口摩雲嶺五
老山顛軨坂天門關石嶺關南北關秦絶趙括饟道龍
泉關栢井下井陘道黃澤關青山口虹梯關玉峽關柳
樹口攔車驛碗子城天井關太行大小口沁口秦之天
生橋黃城兒蹇占口水泉口綽遜口大黃山莊浪衛卓
子山湟硤三積石關大松山扒里扒沙賀蘭四十七口
赤木關金㙮口打磑口鎮遠關青岡峽青沙峴六盤山
金佛峽蕭關瓦亭關木葉關水洛城隴阪大震關鐵山
祁山木皮嶺仇池山玉壘關暨橋朝天嶺斜谷和尚原
仙人關武休關陽平關駱谷箕谷鷄頭關三泉孤雲兩
角米倉關饒風關興勢圍太白山子午谷青泥嶺車箱
峽平利白河關商南蘭草川朱陽關秦嶺間道轆轤關
禁谷嵯峨山泉山蘆關黃甫川横城齊之臨清碻磝城
東阿陽糓山鄭村&KR0309;濟寧梁山泊定陶平隂亢父狼虎
谷蒙山瑯琊臺鉅防沂山大峴關長白山廣固城膠萊
口登州水城大崑崙山成山大小清河濰河豆子䴚大
小勞山田横島登州諸島豫之滏口涉縣清化鎮軹關
河陽三城閿鄉靈寶新安關澠池渡陜州熊耳山盧氏
永寧内鄉吳村瓦屋淅川赤眉城當子口天津橋北邙
山成臯關鵲山轘轅崿坂石陽關玉皇頂寨龍門關汝
州七頂山襄城魯山三鵶桐栢山葉縣方城郾城溵河
義陽鄍阸凌雲栅申州息縣白苟堆確山羅田光州固
陵軒轅嶺項城荆隆口官渡蜀之葭萌劍閣左青疆劍
閣右白衛龍安隂平道龍洞黃臘關制勝關笮橋雜谷
駐日嶺舊維州魚通任存間道打煎爐靈關黎州邛崍
九折坂瓦屋山會川衛鹽井衛綿竹鹿頭關灌口青城
山鶴鳴山峩眉龍門峽三峰九頂山釣魚山大巴山達
州太平瑪瑙山五子山漁河渡大寧三十六隘巫山瞿
塘三峽黃陵磯銅鑼峽佛圖關石砫桑木關婁山關海
龍囤永寧赤水桃紅&KR0309;鵝頂嶺九絲凉山楚之上庸枸
杞關黃連坪嵾山三王城平林歸州興山荆門山虎牙
山西陵襄陽樊城萬山虎頭山峴山鹿門山當陽長坂
綠林大洪山嵯岈山木蘭山烈山新市應山隋州孝感
黃陂麻城蘄州藤湖黃蓬湖沔口陽邏堡間道西塞山
樊口黃鵠磯通城九公山通山陽陵磯城陵磯君山巴
陵磊石山鹿角山九馬口渌口幕阜山大圍山醴陵南
嶽市郴州桂東郴南袤嶺藍山臨武寧遠九疑山武岡
楓門嶺飛山寨華板三橋灘沅州麻陽蜡爾山沅江洞
庭䌫船門石灃州南平石門關施州衛清江長陽上明
江西之馬當山小孤山彭郎磯上下石鍾山湖口梅家
洲江州城廬山武寧星子吳城樵舍鞋山康郎山樟樹
鎮洪州章江門西山玉笥山武功山華蓋山東鄉姚源
萍鄉崇義縣桶岡南安儲溧十八灘龍泉峽江橋贑州
城龍南浰頭虔南袤嶺梅關雩都九連連山鉛山玉山
華林浮梁江南之符離亳州順昌夀春紫金山英山霍
山司空山灊山皖城西南門六百丈樅陽江三江口北
峽關巢湖口東關濡須塢梁山合肥藕塘清流關間道
浦口定山瓜埠邳山朐山角城青口泗州盱眙清江浦
老鸛河揚州城西蜀岡五狼山料角嘴鬱洲山三沙蛇
山永生洲三江彙口譙山金山黃天蕩白鷺洲烏江蟂
磯丁家洲攔江磯吉陽湖九華山青弋江考坑箬嶺新
嶺寧國關黃山婺源嶺大通荻港板子磯蕪湖采石磯
楊林港姑孰西門新河石頭城長干雨花臺燕子磯龍
潭五洲山銀山京口閘北固山圌山黃田閘福山白茆
浦劉河吳淞江口黃浦金山衛三泖垂虹橋東西洞庭
山椒山石蘭山長橋荆南山洞汭銀林&KR0309;百瀆港淛之
獨松關大淮山天目山餘杭昌化於潛新城青溪富春
山七里瀧夾浦四安鎮大全港小梅港弁山烏鎮乍浦
鷹窠頂蛟門臨平山杭州湧金門杭城南排衙石定山
西興渡城山富春江口曹娥江口小江口三江閘夏蓋
湖大欒山諸暨城新昌黃梓嶺四明山市舶司大浹江
口岑港昌國衛城馮公嶺清風嶺桃花隘黃巖臺江口
華頂山江心寺海口龍湫山淡洋平陽關飛雲渡括倉
山處州銀坑義烏開化嶺常山淛南袤嶠許山洋山取
水澳陳錢山會船取水澳葉壁山花鳥山落伽山金鰲
背明臺淐外萬疊連山閩之武平九連山浦城梨樹嶺
武夷山順昌古田霍童山寧德洋門福清濓澳門延平
劍溪尤溪五虎門梅花門洛陽橋同安石島海澄鎮海
衛浯嶼月港風櫃厦門金門海壇山烽火門南日山長
垣島彭湖島中藏船取水澳鷄籠淡水洋鹿耳門官井
洋取水停船澳粤東之連州賀州保昌洭水韶石英石
清遠峽四會端州梧江口羅旁廣州大江口香市碣石
衛甲子門虎頭門羅浮山東樵西樵南澳壕壕鏡青州
城東莞香山舶舟海道新會江門崖山汲水道徐開渡
海口五指山枯樹輕霞為黎岐險要地廉州珠池口高
州浪白外洋欽州走交趾道欽州四峒廣州倚後層山
潮州走漳汀惠州走汀贑道程鄉龍編相湖粤西之靈
關桂州北門興安古田為明時猺賊入會城劫殺承宣
司地八排為通楚粤路雜難辨地灕水府江為二江要
會地大藤峽力山為明屢征地懷集為藤峽賊山行走
粤東也梧州為總制舊駐札地容管勾漏山十寨為北
接古田八排南通邕管地賓州上林崑崙關為狄青帥
邊騎衝儂賊地邕管為儂智高走廣南府地鎮南關龍
州澄邁為交趾三道龍州江口為明洪武時交趾舟饋
饟米地南丹州那地州為明調狼兵地泗城州為繇石
門走黔安籠地天河忻城融管為宜州黃賊擾粤黔潭
地黔之偏橋甕安爛坡為全黔咽喉地獨山州麻哈州
為黔走粤古田地(原闕)州為播分疆北犬牙遵義地龍
里為會城輻輳地白泥為北接蜀永寧赤水地七星關
畢節為通蜀黔滇三省脉絡地陸廣河為水西扼險運
米地大方為水西輻輳地普安州為界滇地鐵索橋為
滇黔通一綫脉地北則烏江南則鐵索江乃左右江源
而關暨橋其鈐轄也關索嶺道雖移而為滇黔二省雄
鎮安籠則黔南號重鎮滇之烏撒格孤山則滇北重鎮
東通畢節南走全滇霑益州為界黔地平夷交水戍為
會城操縱咽喉地陸凉白石江木密關姚安鐵索箐烏
蒙凉山乃西通建昌地也會城金馬碧鷄關玉皇閣為
屯營臨城地泰華山為憑城下觀地滇池&KR0309;魯魁山為
形勢峻闊賊多潛藏地大理龍尾上下關為明初潛登
點蒼山張旗疾下二關驚潰地點蒼山鷄足山永北為
東通建昌鹽井衛地麗江為守石門以斷西域守鐵橋
以斷西羌地永昌金齒衛騰越州胥為控制西南夷兼
措置孟密寶井地高貢山為形勢雄峻滇南重鎮控麓
川緬甸地三宣六慰道車里道為元時師走交趾地元
江為明時賊那鑑拒殺承宣司徐樾地滇南迤西曰水
尾為交趾起汛地迤東曰蓮花灘為交界地而老君山
則形勢延峻滇南重鎮分界交趾者也此胥海㝢名險
人所共曉而明人曾涕唾棄之不甚惜則奚怪乎和龍
滑鹽興中大定會州開平却夷栅靜州蘭池六州振武
天德應理州亦集乃燉煌張掖疊宕雜谷魚通沉黎之
胥外隸也春秋曰鄭棄其師予亦曰明棄其險
存研樓文集卷二
