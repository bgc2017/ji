存研樓文集卷七
編修儲大文撰
雜著
三谷
秦入蜀漢道古紀三谷陜志曰褒谷斜谷在褒城縣東
北史記貨殖傳曰惟褒斜綰轂其口張守節正義曰北口
曰斜南口曰褒今所謂連雲棧道是也郡國志曰北口
曰斜南口曰褒長四百七十里同為一谷兩谷高峻中
間谷道褒水所流陜志又曰昔張良說高祖燒絶所過
棧道曹操出斜谷遮要以臨漢中諸葛亮繇斜谷取郿
皆此道也按關中關志曰斜谷關在岐山縣南七十里
谷之南曰褒北曰斜即漢諸葛亮出師地金牙關在岐
山縣西南一百里大散關在寶雞縣南五十二里路通
褒斜二里關在寶雞縣南四十里連雲棧所出古置關
遺址存登壇必究曰二里關在寶雞縣西南四十里大
散關在寶雞縣南五十里金牙關在寶雞縣東南一百
二十里又曰石鼻寨在寶雞東四十里宋程大昌函潼
關要志曰石鼻寨諸葛亮築以拒郝昭蓋行人自北入
蜀至此漸入山自蜀赴洛至此已出山也此連雲棧北
關址之略也鳳翔府志曰陸川在寶雞縣西二十五里
秦地平川至此而盡益門山在南十五里益州境繇此
入即秦嶺北峪也石鼔山在南二十里和尚原在西南
四十里宋吳玠收散卒保散關東和尚原是也大散嶺
在西南六十里關所倚也鳳縣黃花川大散水胥源此
煎茶平山在西南六十五里相傳漢高祖出故道駐馬
煎茶於此蛇山在西南八十里山多蛇陳倉山在東南
四十里一名雞峯山石塔山在東南七十里渭水在縣
南一里清澗水在南六里源出煎茶平東北流入渭勢
尤迅激瀑布泉在西南七十里繇巔流下若玉虹然即
清澗河源也洛谷水在東六十里源出南山北入渭箕
谷水在東南源出箕谷北入渭磻溪在東南八十里北
入渭太公石室在焉此棧道北寶雞山川之略也關中
紀要曰寶雞縣西南至益門鎮二十里又西南至東河
驛六十里又西南至黃牛舗五十里又西南至草凉驛
四十里又西至鳳縣七十里此棧道北近大散關二里
關之郵驛也又按紀要漢中府鳳縣東至寶雞縣界一
百十里至縣二百四十里北至界七十里西至兩當縣
界單河舗六十里西北至界曹家莊七十里西南至略
陽縣界東西距一百七十里南北距三百里褒城縣北
至武關驛鳳縣界一百四十里西北至界青陽舗一百
六十里東至南鄭縣界四十里東南至界雙橋舗二十
里西至火燒營沔縣界四十里西南至界栢鄉舗四十
五里南至剪子河巴州界一百三十里東西距八十里
南北距二百七十里按漢中府志鳳縣山則長松山在
東北一百里三峯胥産喬松玉皇山在東一百里巔横
巨石似寶殿御愛山在東北三十里唐僖宗幸蜀之所
嗜也父子谷在北二里叟進僖宗醪地也豆積山在北
一里上有青災巖下俯嘉陵江南岐山在南十里上有
竹雲洞湫池君子山在西南一十五里上有三聖夫人
洞池胥一紫栢山在南一百三十里多紫栢上有七十
二洞異人之所萃隱也川則紫金水在東一百五十里
源太白山下入谷為褒水黃花川在東北十里即大散
水唐黃花縣址也大散水在東五里經縣西合嘉陵江
嘉陵江在北一里出大散關西經兩當縣紅崖水在西
十里源秦州南流合嘉陵江橋梁則鳳橋斜谷橋石獅
橋五子崖橋又有三岔橋判官橋小橋松林橋桑坪橋
石峡橋柴關橋石窰橋連雲橋又按紀要黃牛舗在縣
東北一百十里即寶雞縣界也草凉驛在東北七十里
此東北之郵驛三岔驛在縣南五十里松林驛在西南
一百二十里安山驛在西南一百六十里此西南之郵
驛又按關志仙人關在西一百里馬嶺關在西北三十
里它詳仙人關說此鳳縣棧道左右形勢之略也又按
漢中府志褒城縣山則立石山在縣西北八十里東南
連青銼西南接金華雲霧山在西北七十里巔崖高百
丈北即廢雲霧縣址也牛頭山在西北二十五里一名
戴竺山箕山在北十五里中有道人谷山下有箕谷又
袤西南二十五里有水北流諸葛武侯揚聲繇斜谷道
取郿使趙雲鄧芝據之以為疑軍者也七盤嶺在北十
三里鷄頭關下自北南上盤廻七轉至巔尤險峻繇此
北入連雲棧所謂南口曰褒者也川則石溝水在縣北
百五十里源武曲山至武關驛東合褒水沙河水在西
北六十七里源雲霧山北流入褒青橋水在青橋驛北
源繇西南流合褒水而黑龍江源太白山經縣東門外
亦東北流合褒水又東南滙入於漢華陽水在西二十
五里源牛頭山南流合漢橋梁則大通橋樊河橋兩漢
橋觀音橋栢鄉橋永安橋又有鎮西橋青水橋西河橋
新開橋獨架橋而天生橋在七盤山下天成巨石横亘
黑龍江中咫尺可渡最為竒險又有黑龍渡賈村渡小
江渡兩河渡山河渡又按紀要縣北至青橋驛五十里
又北至馬道驛四十里又北至武關驛五十里此縣北
之郵驛西北至留垻驛四十里又西北至鳳縣松林驛
五十里又北至費邱關四十里又北至三岔驛四十里
又北至鳳縣六十里此縣北少西之郵驛又按關志漢
陽關在縣西北二十里蜀破夏侯惇地也陽平關在西
北一百八十里漢置曹操破陽平關以降張魯而通典
又曰蜀殺夏侯妙才於此姜維聞鍾會理兵關中又表
請分護陽平關口者也虎頭關在北二百里而鷄頭關
在北八里關口巨石形似雞頭繇褒漢入連雲棧經此
餘詳鷄頭關說又按秦蜀道紀程曰寶鷄縣十五里至
益門鎮始進連雲棧又三十里至北新店又二十里至
鳳縣岐陽驛又五十里至東河橋又六十里至草凉樓
驛又五十里至梁山驛又六十里至三岔驛又四十里
至南新店又三十里至松林驛又六十里至安山驛又
六十里至馬道驛又五十里至鷄鳴關又五里出棧又
五里至褒城縣關山驛又二十里至紐項舖東南六十
里則漢中府矣又西北二十里至黃沙驛道始平又四
十里則沔縣矣又曰棧道繇鳳縣三百二十里至褒城
縣喬木夾道胥大小緣坡嶺而行其缺也以木續之成
道似橋曰棧道非若劍閣之懸崖峭壁也道胥有客舍
巖穴間亦可宿亦有帶釡而炊蓄火以竢後來者至褒
城縣道始平北繇寶雞陸川南抵褒城黑龍江盖百五
十二里而郡國志書谷袤四百七十里廼繇斜谷口西
至武關驛褒水概言之也紀要又曰鳳翔府寶鷄縣大
率東至岐山縣界石頭河九十里東南至郿縣界一百
里至縣一百三十里岐山縣西南至寶雞縣界十里至
縣一百二十里東南至郿縣界四十里至縣五十里南
至鳳縣界桃川五里城一百五十里郿縣西至石頭河
三十里至太白山五十里西南至鳳縣二百五十里南
至洋縣東至盩厔縣界清華堡六十里至縣一百里斜
谷口在西南三十里輿圖備考曰郿縣關曰斜谷在西
南五十里西安府盩厔縣西至清華堡四十里西南至
洋縣界二百里至縣五百里南至興安州界柴家關二
百四十里駱谷在西南三十里通典曰漢中郡去西京
取駱谷路六百五十二里斜谷路九百三十三里驛路
一千二百二十三里又曰山曲曰盩水曲曰厔有駱谷
關宋程大昌關要志曰駱谷關在盩厔縣西南一百二
十里有路可通梁州漢名為駱谷道魏正始二年曹爽
伐蜀自此道入甘露三年蜀姜維圍長城繇此路出武
德四年立關通梁州西抵興元府一百二十里德宗在
奉天若繇褒斜幸梁州最為近便緣李楚琳方殺張鎰
不敢繇鳳翔入故東自駱谷入而轉西以逹梁州也及
還即取徑褒斜出是駱谷路迂也登壇必䆒關中關志
說同而關志復詳駱谷曰南通漢中蜀將姜維出駱谷
圍長城即此按鳳翔府志曰五丈原在岐山縣南五十
里諸葛武侯屯兵地(輿圖備考郿縣斜谷水經褒谷北過五丈原入渭)鄧艾嘗
曰蜀師來而為一我分為四謂狄道隴西南安岐山四
地是也石橋山在縣南五十里寶鷄縣界石樓山亦五
十里形似樓閣南山在南七十里東連郿鄠西扺大散
關奥山在太白山西高䆳尠人跡青峰山在南百五十
里峰巒最為蒼翠龍尾坡在東二十里鄭畋破黃巢兵
於此渭水在縣南三十五里桃川在南百五十里出巨
山中東西四十里南北三里秦滅虢為縣即此一名桃
虢川斜谷水源發桃川經太白斜谷關北流入渭一名
石頭河郿縣衙嶺山在縣西北三十里一名馬嶺積石
原在西南五里諸葛武侯出斜谷郭淮算必登積石原
先據之而蜀兵不得上者也秦王嶺在東十里唐太宗
屯兵地一書姚萇屯兵地太白山在東南四十里四時
積雪巔無草木有湫三武功山在太白南語所謂武功
太白去天三百者也渭水在縣北三里斜谷水在西南
三十里源出衙嶺經斜谷繇縣西境北入渭清水出斜
谷北入渭清湫水在東二十五里源太白山北入渭盩
厔縣終南山在縣南三十里沉嶺在南五十里蜀姜維
出駱谷徑至沉嶺者也一名姜維嶺三國志姜維傳曰
維前住芒水倚山為營司馬望鄧艾傍渭堅圍維數下
挑戰望艾不應此亦繇嶺東至高冠谷太乙谷之山勢
也盖繇此而東則為石樓太微紫閣主峰諸峰矣此斜
谷駱谷迤北形勢之略也紀要又曰漢中府洋縣北至
盩厔縣界二百里又至郿縣界東北至盩厔縣界蒲河
二百里至縣五百里西北至郿縣界東至石泉縣界一
百里至縣一百五十里西至城固縣界漢王城四十里
少北至縣五十里西南亦至城固縣界東西距一百四
十里南北距二百六十里城固縣北至郿縣界二百里
東北至盩厔縣五百里西北至褒城縣一百十里又北
至鳳縣界白溪里一百五十里東至漢王城十里西至
南鄭縣界長流舗五十里至縣七十里西南亦至南鄭
縣界東西距六十里南北距四百里南鄭縣東至長流
舗二十里東北亦至城固縣界北至雙橋舗褒城縣界
二十里西北至界景家堂二十里至縣四十里西至鈕
項舗沔縣界三十里至縣九十里東西距五十里南北
距一百六十里按漢中府志曰洋縣篔簹谷在北八里
興勢山在北四十三里通典曰興道縣城即後魏儻城
郡因自然隴勢形似盆緣外險内有大谷為盤道上數
里及門漢龍亭縣東明月池在其側又曰洋州蜀重鎮
延熙中遣王平守興勢曹爽圍不克者也而志义曰太
白山在北四十五里唐改華陽縣曰真符一名真符山
面隸鳳翔背隸兩當寒泉山在北一百二十里酆都山
在西二十五里遠通秦嶺走祠者如織黃金谷在東十
五里漢水經其中宋寶慶三年漢中陷知洋州高稼移
屯黃金渡是也(輿圖僃考黃金谷在洋縣蜀將王平與魏曹爽相拒處酆都山為秦嶺之脉)
子午谷龍亭道在東三十里即以龍亭縣名而儻谷在
北三十五里按寰宇記曰南口曰儻北口曰駱其中路
屈曲八十餘里凡四十八盤夫駱谷之有駱儻猶褒谷
之有褒斜也志又曰洋縣苧溪水在西北七里益水在
西北二十五里出秦嶺入漢口大小龍溪在東北三十
里巨石書展溪字潜水在東六十里所謂沱潜既導也
金水在東一百十里源出秦嶺流合蒲水而雙鳳橋謝
村橋天寧橋貫溪橋基公橋其橋梁也新坊渡黃金渡
白沙渡壻水渡其津渡也(輿圖&KR0879;考榆林關華陽關在洋縣)志又曰城
固縣斗山在西北二十里一峰似斗杓上有五穴赤土
坡在北三十里諸葛武侯屯軍以禦魏寇者也通關山
亦三十里蕭酇侯修道以通關中者也慶山在北三十
五里平地突起二峯(輿圖僃考慶山有烽堠武侯屯軍)桃林山在北四
十里九真山在北五十里道笈所謂太白山六百里與
三隅山相接有大峰上有九真玉井者也天池山在南
三十里上有天河池黑水在北五里源太白山南入漢
所謂華陽黑水也壻水在東北六里源太白山流經縣
北東入漢文水在西北四十里偕壻水入漢南沙水在
南而豐樂橋望仙橋磨石橋表陽橋沙河橋其橋梁也
柳渡白岸渡隂平渡大安渡孫家渡壻水渡其津渡也
志又曰南鄭縣寶山在北十里龍岡山在西十里中梁
山在西十五里以其鎮梁州之中也王子山七峰山胥
在北五十里天臺山在西北七十里巔平似臺漢中郡
治坐其岡飛泉下為佛子潭赤崖在西蜀趙雲退師燒
壞赤崖以北閣道者也而駱谷在東一百二十里繇洋
之真符至此屈曲八十里八十四盤乃蜀建興二十年
姜維伐魏之所繇出師而景耀六年鍾會之向駱谷以
圍漢樂二城進攻陽安關口者也志又曰南鄭縣漢江
在南三里白鹿池在北三十里通濟橋梳洗橋鴻溝橋
甎橋長亭橋沙河橋小江橋明珠橋其橋梁也上水渡
下水渡老石渡其津渡也志又曰褒城縣連城山在北
六里鷄翁山即連城後山同鼎山在東北十五里金華
山在南七十里清泉滙流峭峰環繞沔水在南四里源
出古金牛縣界南合沮水鶴溪在南五十里峽泉似瀑
此駱谷斜谷迤南漢江北子午谷東又迤西至鷄頭關
南形勢之略也又按盩厔縣册曰南至黑水峪三十里
又南至秦地一百五十里又南至興安州界柴家關六
十里又西南至縣界蒲河五十里又西南至三河口四
十里又西南至馬家河二十里又西南至涇水河三十
里又西南至槐樹關三十里又西南至杜村垻三十里
又西南至洋縣三十里夫駱谷在盩厔縣西南三十里
關又置谷中九十里册雖不知援引駱谷而駱谷占地
紀里之實殆可繇册而闚算其涯略者也抑駱谷口在
盩厔縣西南三十里斜谷口在郿縣西南三十里而郿
東距盩厔一百里則駱谷所經殆不减褒谷斜谷四百
七十里而寰宇記書屈曲八十餘里此第繇太白山迤
東南之尤峻險者以至儻谷言之而未足以盡駱谷袤
延蟠踞之實也又按何景明雍大事記曰予從入蜀漢
道觀之其西南曰褒谷從褒入南曰駱谷從洋入東南
曰斜谷從郿入其所從皆殊舊志謂首尾一谷非是景
明嘗督陜西學雍大事記號志乘佳本其言殆不妄然
駱谷口在盩厔而曰南斜谷口在郿又從郿入而曰東
南此殆當詳委覈說至論棧道四出則又曰從城固洋
縣出者為斜駱道且合斜駱言之豈其以興勢山真符
山酆都山為駱谷凖望九真山通關山為斜谷凖望而
特以太白山蟠踞六百餘里記里取道殊難確覈故諸
志胥未之克詳而景明所指東南亦裁從三河口馬家
河間言之耶然則稽訂易訛不獨張氏之史記正義也
又按陜志曰子午谷有二一在洋縣東一百六十里漢
魏舊道梁將軍王神念以緣山避水橋梁不便别闢乾
路仍名子午即今縣東三十里龍亭是昔魏延請分兵
繇子午谷而北與楊貴妃嗜荔枝自涪陵繇逹州趨西
鄉入子午谷至長安皆此路也(輿圖僃考自涪州入子午谷七日至長安一書)
(三日至長安)又曰子午谷在西安府城南一百里通道梁漢
登壇必究曰子午關在子午谷中關中關志曰子午關
在西安府城南一百里漢書平帝元始五年王莽通子
午道因以置關按漢中府志曰子午水在西鄉縣東北
一百五十里源發子午谷西流入漢子午渡亦在縣紀
要曰西鄉縣東北至子午鎮一百五十里西接洋縣東
接石泉而紀要又曰洋縣南至西鄉縣界六十里東南
至縣一百里則西鄉子午鎮之西即洋縣子午谷漢魏
舊道也西鄉東南經梨樹隘至䕫州府太平縣界白廟
子五百里少西至縣又六十里又南至東鄉縣界鐵鑛
舗九十里少西至縣又九十里西南至達州界胡家坪
五十里至州又四十里則通典通川郡去西京取益昌
郡驛路二千五里東取洋川郡駱谷路約一千五百七
十六里陜志西鄉至達州七百五十里胥為少符達州
舊志北至洋縣四百三十里為舛盖以谷南言則不惟
通典書取駱谷路不書取子午谷路其說雅可參融雖
元人繇饒風關東南經䕫房山谷中至均州漢江之道
亦差可尋覈而以谷北言則魏延不出十日定長安之
說雖古今譎畫士未有能深信之者也按西安府志曰
豹林谷在終南山麓近子午谷谷有東明峰种放之所
隱也石鼈谷在府城南六十里谷口巨石似鼈咸寧長
安界此錫谷在府城東南六十里谷道至歸安鎮合蟻
谷道通漢中府夫豹林谷裁足訂遺跡怡清賞而錫谷
之合蟻谷道者乃其實也又按紀要曰西安府長安縣
西南至鄠縣七十里又南至五郎關石泉縣界五百里
長安縣册曰南至小蟻谷七十里又南至觀音山二百
里又西南至五郎關二百三十里又西至盩厔縣界三
河口一百四十里咸寧縣册曰東南至大蟻谷九十里
又東南至舊縣關一百九十里又東南至鎮安縣九十
里紀要曰鎮安縣在西安府南少東二百八十里東西
距四百二十里南北距二百七十里西至石泉縣界三
百里少南至縣四百里西南至興安州界下茅坪一百
二十里至州二百五十里鎮安縣册又曰西南至漢隂
縣界五郎關三百七十里此其在谷迤北者也紀要又
曰興安州在西安府南六百八十里北至下茅坪一百
四十里東北至鎮安縣二百四十里魏山在西南九里
東西南三面險絶吉挹為壘韋鍾攻三年不下者也鳳
凰山在西七十里接漢隂紫陽二縣界亘三百餘里越
嶺在西九十里接漢隂縣界牛山在北五里黃巢谷在
牛山下將軍山在北四十里燕子嶺在北二百里接長
安鎮安二縣界三岔司在東北二百四十里接鎮安縣
界漢隂縣東至興安州界五十里東北至界箭杆山八
十里西至石泉縣界分水嶺四十里至縣九十里西北
至縣界九十里横山在西北五十里右截羣山䨇乳山
在東五里雲門山在東二十里月嶺山在東六十里漢
江在南八十里流入興安州界石泉縣漢江在南五十
步五攢嶺在北三十里縣北至長安縣界約一百二十
里一書盩厔縣界陜志又書二百二十里馬嶺在東四
十五里亘二十餘里縣東北至鎮安縣界約一百二十
里至縣四百里而西北至洋縣界西至縣界饒風嶺五
十里此其在谷迤南者也然則子午谷當以箭杆山越
嶺燕子嶺下茅坪為凖望子午關當以大小蟻谷錫谷
舊縣關五郎關為標識以東明峰觀音山為凖望而後
王莽之創圖闢道魏延之高議行師以暨涪陵通川郡
之速達長安者乃可得而指畫也抑陜志又曰鄜州中
部縣子午嶺在西二百里子午水在西北七里源出子
午嶺流入沮水慶陽府合水縣子午山在東五十里南
北綿亘八百餘里文翔鳳豳谷考曰子午嶺長千餘里
北入大漠南盡分水嶺其東水東南流為延安界其西
水西南流為慶陽界直南直北隨地異名南有子午峪
北有子午嶺蓋以直南直北言此亦宜附子午谷後而
參考者也夫三谷者乃秦漢以來入蜀漢之道如景明
說則是有四谷也而雍大事記又詳棧道曰其棧道有
四出從成和階文出者為沓中隂平道鄧艾伐蜀繇之
從兩當出者為故道漢高帝攻陳倉繇之從褒鳳出者
為今連雲棧道漢王之南鄭繇之從城固洋縣出者為
斜駱道武侯屯渭上繇之此四道三谷者關南之險阨
攻取所從來固矣夫沓中隂平當别為一道褒鳳斜駱
道前業具獨兩當道乃諺所謂明修棧道暗渡陳倉者
其繫於蜀漢甚鉅按紀要曰漢中府沔縣西至略陽縣
界沮水河七十里西北至縣一百九十里略陽縣東至
沔縣界燒香臺一百五十里南至寧羌州界八十里至
州二百二十里北至徽州界大石碑七十里至州一百
八十里東北至兩當縣二百里至鳳縣界三百五十里
漢中府志又曰睢水舗在東一百五十里黃土舗在西
一百二十里青泥驛在北一百十里而陽平關在南寧
羌州界一百三十里紀程又曰略陽東四十里至接官
亭又四十里至峽口驛又三十里至睢水舗渡水又三
十里至分水舗又二十里至沔縣又下舟一百二十里
則漢中府城南三里埠矣紀要又曰鞏昌府兩當縣南
至略陽縣界鐵罏山一百十里東南至縣界一百五十
里西南至縣二百里東至界單河舗四十里至鳳縣一
百里東北亦至縣界西至簸箕山徽州界二十里至州
九十里西北至州界一百里又北至秦州二百八十里
而北至秦州界黃交峪九十里又按漢中府志曰飛仙
嶺在略陽縣東南四十里上有閣道百餘間即入蜀道
也玉女山在東南三十里山峰特立大丙山在南二十
里下有丙穴白熊山在東八十里白熊嘗出此堡子山
在西二里吳曦屯兵地冉家山在北三里羣峰起伏環
拱冉閔生此八渡山在北十五里四匝險隘林木茂杳
道岐三岔山溪交滙要害地也白水江在西一百二十
里嘉陵江在縣南濜水北發武都氐中南入沔八渡水
在東八十步繇徽州東南經縣城流入嘉陵江渡者凢
一百有八而天生橋白水渡沮水渡其津梁也鞏昌府
志曰鸑鷟山在兩當縣東十五里有南岐來儀二峰石
鏡峰銀瓮硤胥在東二十里董真峪在東南二十里銀
瓮硤董真峪暨青杠坡乃兩當三隘也大夫山在東南
唐季嘗移河池郡於此申家山在東北九十里舊多銀
鑛團欒山亦在縣境而天門山在南五十里懸崖巨石
門一開一閤故道山在南二十里道通漢中漢高祖襲
章邯出故道即此下有故道川即兩當水也又按關志
曰仙人關在鳳縣西一百里其路左自成州經天水出
皂郊堡抵秦州右自兩當趨鳳縣出大散關至和尚原
夫兩當襲陳倉道即曹家莊單河舗道其與棧道經鳳
縣境同但不東北直出大散關而少西憩馬煎茶平山
蛇山間潛形疾驅以掩襲之耳蓋不竢西走隴州南由
城吳山城隴安城而出其不意者彌甚舊志書曰襲易
辭也而紀程又曰四川至陜西一繇連雲棧即韓信明
修之道一繇陳倉即韓信暗度之道此妄說也陳倉故
城在寶鷄縣東南二十里即益門鎮北出少東之道東
驅廢邱朝晡至夫其明修暗度者雖分出二道而實歸
一道也蓋又觀於武侯散關之出陳倉之圍郝昭固守
王雙馘斬夫乃益歎高帝暨信之定三秦其視夏陽井
陘尤捷而武侯之建興六年冬出散關七年出建威十
二年出斜谷六年春九年再出祁山其志甚決而其軍
務甚勞也夫祁山者按陜志在鞏昌府西和縣北七里
武侯伐魏出祁山即此又按通典同谷郡長道縣有祁
山上有城極高嚴因其山建興六年諸葛武侯攻不拔
開山圖嘗謂九州之名阻天下之竒峻(祁山西至屛風峽穀藏堡禮店)
(寧遠寨大潭寨屏風峽北横麻嶺甲關嶺又北為積嶺遮羊堡祁山東南為鐵城夷關)宋郭思祁
山神廟記又以縣西北四十里屛風峽為正祁山而寶
泉山在北二十里上有湫池漢水在縣舊長道縣南源
亦出嶓冡與西漢水合入白水武侯軍壘比比在其間
夫西漢水者今鹽官水也在縣東北九十里繇秦州天
水界流入漢白水江在北二里繇西東流經階州會嘉
陵江軍壘在漢水西漢水白水之間是趨天水道也若
寶泉山屏風峽則又趨南安道而岐山城之拔否勿論
也按紀程禮縣有祁山廟乃武侯六出祁山地又按舊
縣志祁山在東四十里而繇蜀漢出西和禮縣之道實
古兩當道即所謂仙人關左道自成州經天水出皂郊
堡抵秦州者也按紀要徽州東至永寧舗兩當縣界四
十里册又書至界簸箕灣七十里西至横川成縣界五
十里至縣九十里而北至秦州界木驢川一百十里至
清水縣二百八十里東北至清水縣界八十里西北至
秦州二百八十里成縣東至横川四十里北至黃渚關
西和縣界七十里偕西北胥至縣一百里而東北至秦
州界天水三百二十里至州二百八十里西和縣南至
成縣界八十里東南至界六十里西南至界小川驛一
百四十里西至禮縣界三十里西北至縣七十里而東
至秦州界一百五十里北至鹽官鎮州界九十里東北
至窄峽舗界八十里至州一百六十里禮縣東至祁山
四十里即西和縣界也少北至羅家堡秦州界八十里
南至西和縣界張官坡四十里東北至聖湫峽伏羌縣
界六十里又七十里至縣又七十里至秦州北至分水
嶺寧遠縣界六十里又一百里少西至縣又九十里西
至鞏昌府而西至界牌口岷州衛界一百里至衛三百
二十里又按紀程禮縣東南四十里至石保又二十里
至西和縣又五十里至青羊鎮又三十里至石峽關又
四十里至紙防頭又三十里至小川子又五十里至韋
家垻渡河又三十五里至略陽縣界七防關又三十五
里至窰平裏又五十里至罝口下小舟又三十里則略
陽縣矣又曰沔縣至鞏昌府陸道繇山磵走夏秋雨山
水易發冬春道又濘凍不如繇沔縣陸走陽平關一百
二十里下小舟為少便此亦鞏昌輓輸裝運之說也蓋
武侯出散關而糧盡不得不還悉大衆繇斜谷出以流
馬運而每患糧不繼使志不伸不得不分兵屯田復出
祁山以木牛運而糧盡復不得不退軍姜維率數萬人
出石營經董亭圍南安而魏陳泰解圍至落門維糧盡
亦不得不退還是故其說不可略也又按紀要秦州南
至木驢山一百五十里西至伏羌縣界槐樹嶺八十里
又三十里至縣通典所謂隗囂初據平襄後保冀縣者
也又七十里至洛門鎮所謂洛門谷水在縣西者也又
三十里至寧遠縣東至坂坡舗清水縣界一百里又二
十五里至縣北至剡家八里灣秦安縣界六十里又二
十里至縣又八十里至平凉府静寧州清水縣東至峽
口舖隴州界長寧驛一百里又七十里至隴關又少北
七十里至隴州又東南一百五里至寶鷄縣界又四十
五里至縣北至秦安縣界隴城關偕東北至華亭縣胥
一百里而關西至猫兒峽六十里東北至瓦亭山二百
餘里近關有街泉亭通典曰蜀馬謖敗於張郃地也南
至秦州界磨兒峽三十里東南至兩當縣界又至鳳縣
界八十里西南亦至兩當縣界六十里至縣二百八十
里又按鞏昌府志徽州雙龍崖在東南七十里鐵山在
東南四十里懸崖萬仞天池山在南三十里巔有池白
崖亦三十里伶倫山在南十五里寫字崖在南十里銀
椿崖在東北五十里壁立萬仞木皮嶺在西十五里道
尤險隘唐黃巢亂都統王鐸置關於此以遮秦嶺也青
泥山在西四十里鷄冠山在西五十里連小隴山嘉陵
江在南七十里白水江在南五十里河池在州東而虞
關仙人關胥在州境成縣兌山在東廢栗亭縣境鄭康
成所謂隴西之西昧谷者也鹿玉山在東十里雲徑似
線鳳凰山在東南十里南有醉仙崖大祖山在東南連
寶井山巒聳林䆳下瞰數州五仙山在南三十里山半
有洞五鷄頭山在西南十五里亦史記所謂黃帝至崆
峒登鷄頭山者也天井山泥功山魚竅峽胥在西二十
里石船山在北四十里上有湫黑谷山在北巨石喬林
北跨數郡黑谷關踞焉公主谷在東北積草嶺在舊天
水同谷之間方山在東四十里晉武都氐之所據也東
河水在東源出秦州會南河水入飛龍峽注嘉陵江西
漢水在西北六十里繇西和縣流經六漢堡入犀牛江
而止店堡在黃渚關北一百十里白環堡又在北十里
西和縣崆峒山在西南一百二十里通靈山在西一百
四十里岷山尾在東南二里九域志所謂山無樹木洮
水經其下者也仇池山在南一百里通典曰其上地百頃
四方壁立峭絶險固自然有樓櫓却敵狀東西二門盤
道可七里上有岡阜泉源立宫室囷倉皆為板屋晉永
嘉末氐楊茂搜據此下為飛龍峽峽下為玉繩泉傍為
萬丈潭氐楊飛龍之所據也横水在南五十里大水橋
在南三百步白水橋在北三百步卧龍橋在北九十里
而栢關寨在縣境穀藏堡在西鐵城堡在東十八里禮
縣紅土山在東三里金紫山在西南八十里莫遮攔山
在西一百六十里山腹雷雨山上不知聖湫山在北六
十里上有湫長道水在東平泉水在東北胥三十里漢
陽川在南十里岷江在西三里出岷峨南流入白水江
而洮平關牛脊關野麻關尖岔關木樹關胥在縣境夾
箭嶺隔虎谷馬槽溝其三隘也此繇故道至祁山左右
其山川關堡形勢盤錯之略也又按秦州志吳砦山在
東八十五里有吳鎮八山采木者之道也麥積山在東
南八十里形似積麥為秦林泉之冠中有豆積山北有
雕窠谷谷有隗囂避暑宫址丁華嶺在東六十里土人
名小隴山龜山在東南四十里邽山之譌也其麓為社
樹坪仙家嶺在東南三十里改龍山在南五十里下有
街子口乃上邽縣址也嶓冡山在南六十里通典所謂
嶓冡有二一在天水上邽一在漢中金牛縣者也天靖
山在西一里上有吳璘遺壘赤谷在西南七里赤峪山
在西南十里下有赤峪卦山在西南三十里山斷倏起
一小山渭水經其下乃伏羲畫卦地又所謂伏羲生成
紀者也牡丹原在西南六十里巖岫多牡丹壽山在西
南一百五十里武峯山在北二百里三都谷在州境宋
曹瑋破唃厮羅十萬衆於三都谷者也鐵堂峽在州天
水廢縣東五里姜維家此而刑馬山在西南九十里多
林木道可行車木門山亦在西南九十里乃伏弩射張
郃地也黑谷山在西南一百里峻嶺喬林南跨數郡宋
建炎初知秦州程俊置關以保秦鞏隴右要害地也渭
水在北二十五里又經東五十里為渭水渡繇此而益
東南經山谷中則寖入隴州南百里金門峽矣秦水出
小隴山東入渭藉水源刑馬山夕陽山川關子水注之
北入渭漾水在南五十里三陽川暨渡在北三十里東
入渭天水湖在西南七里而北十五里南河渡暨三陽
渭水東五十里東柯峪橋西一里來峪橋其津梁也州
置秦州關州西南九十里置石榴關又南十里復置現
子關州北三陽寨領十四堡西北定西寨領六堡西南
三十里即皂郊堡此秦州天水山川關堡之略也夫秦
州東南南西南三面山險既不易越而又環處於坂坡
峽磨兒峽木驢山黃交峪窄峽槐樹嶺猫兒峽剡家八
里灣臘家城隴城關之中自清水伏羌孔道外獨黑谷
一山北連刑馬山寬敞道又南通峻嶺鉅山隂平兩當
要道又西南走祁山便道而林木雜擁蔽之故武侯經
畫天水繇此退師張郃不知而誤率師驅木門以前宜
其連弩之及也而祁山北繇蹊磵走洛門鎮二百三十
里是又兼扼隴關槐樹關東来道也又按秦州志清水
縣隴山在東一百里隴山大震關在東七十里唐廣德
元年吐蕃入大震關即此舊志所謂汧源縣西有大震
關大中間防禦使薛逵始徙築於隴州西者也盤龍山
在東五十里即大隴之支也清崖洞山亦在東五十里
亭樂山在東三十里乃非子封秦亭地寶蓋山在北一
百五十里而軒轅谷在東南七十里相傳黃帝生此小
隴山在西南三十五里清秦二水岐分地綿亘百里至
縣西而止土人名坂坡峽夫小隴山坂坡峽軒轅谷暨
玉屏山石牛峽乃清水五隘也牛頭山在西十里下有
牛頭河西南諸水之滙也姜維大戰牛頭山即此南道
水直東南二里出南道峽西流入牛頭水漢光武敗隗
囂於南道即此段谷水在東南五十里乃邽山前湧出
之支也姜維為鄧艾所破即此按姜維傳曰建興十九
年春維自鍾題與鎮西大將軍胡濟期會上邽濟失誓
不至故維為魏大將鄧艾所破於段谷星散流離死者
甚衆是維且越邽山丁華嶺磨兒峽坂坡峽而東南裁
懲馬謖街亭之絶汲道亟置軍牛頭河段谷水間而不
能懲謖之越天水冀而長驅東北寶蓋大隴西南距祁
山黑谷西距洛谷甚遥道險勢隔又不下據城裁蘄阻
山為固以自䧟於街亭之敗而莫之克振此其圖斷隴
關志甚銳而實不如武侯置軍刑馬木門黑谷間之為
易進而易却也蓋武侯率諸軍攻祁山戎陣整齊賞罸
肅而號令明天水南安安定三郡胥應之關中響震又
平武都隂平二郡降集氐羌而維亦自以練西方風俗
兼負其才武欲誘諸羌胡以為羽翼謂自隴以西可斷
而有既討定汶山平康夷闢維州保縣地胡王治無戴
等舉部降又亟還安處之又勦殺五部氐羌於階州西
八十里角弓谷出西平亟戰洮西降狄道圍襄武再破
徐質王經其功蹟胥在今岷洮界古會維松扶疊宕廓
鄯諸州間又蔣琬嘗上疏曰凉州胡塞之要進退有資
賊之所惜且羌胡乃心思漢如渴又昔偏師入羌郭淮
破走宜以姜維為凉州刺史若維征行銜持河右臣當
帥軍為維鎮繼蜀季將相經畫又大率若此而是時有
武都氐略陽氐南安赤亭羌暨其它種部甚滋衍夫且
蘄胥撫集之而益北合軻比能以敝魏也此武侯暨維
之雅志也故附故道於三谷後又附祁山道之經畫天
水南安者於故道後惟形勢是審不列勝景辭亦不崇
琱博尚俾行秦蜀道者庸有考焉
西寧
西寧衛漢龍居郡宣帝破羌縣魏西平郡北魏鄯州唐
隴右採訪使之所治而元寧濮郡王之所鎮也衛城西
湟水東大小湟硤南川之東南歸德硤達河州歸德堡
西王溝兒硤直青海碾伯城西之掌吉兒壑峴亦達海
西川西之剌撤西林道尤衝要鎮海營西之石硤號天
險思冬灣地可設伏少南銀塔寺為禮佛場少北多巴
為市厰而北川之北白塔兒道錯西域且萃淵藪也是
故唐金迄今胥號重鎮為甘肅河洮之甲西寧西距青
海四百里海周千二百里其味鹹不可飲馬冰合師可
乘而度海心有山瀕海唯西北隅沙磧餘胥美水草為
駐牧善地道八達南渡河達松茂别達打箭爐六百餘
里東南逹河洮東達西寧東北距莊浪六百里北距熱
水祁連諸山達凉之黃城兒十日行距大通河源五百
餘里距酸茨河八百餘里達甘之扁都口十二日行西
達西域諸國而西北達哈密西達沙陀西南達烏斯四
藏較近是故吐谷渾地北略甘松南保白蘭黨項别部
多居赤水西趙元昊西越瓜沙南攻潘羅支明正德九
年彭澤議青海蒙古額布勒阿爾托蘇渡黃河奔出松
潘茂境直走烏斯藏嘉靖時布爾罕又南掠松潘隆慶
末璸都脅番人通道松潘以迎活佛萬歷七年諳達乞
假甘肅道達烏斯藏而瀕海隸西寧四衞罕都當成化
時李文經略哈密哈尚夜潛師襲城胥藉其兵弘治中
馬文升議直擣哈密指揮楊翥言罕都有間道不旬日
可達會師失期廵撫許進仍繇大道雅勒呼遁鄂端
凖扎哈竄巴哩珠江當烏斯藏孔道安定永樂時
王子巴勒丹流寓靈藏洪熙初又偕察遜刦中官喬來
喜鄧誠於巴哩珠江黃羊川而鄧誠使年巴勒繇罕都
經靈藏巴勒衮噶烏斯藏暨伊蘭布拉克胥賜錦綺齊勤
蒙古衛蘇喀者亦嘗令子取烏斯藏毒藥以還攻齊勤
蓋往來且决道青海云罕都北距齊勒東北距嘉峪關
東南距西寧三百餘里西南距青海漢燉煌郡地也洪
武三十年置衛迄正德時額布勒暨土魯番莽蘇爾交
逼而城遂虚安定東距罕都北近沙州北少東距甘州
千五百里東少北距西寧三百八十里南繇青海距西
蕃廣袤凡千里漢之婼羌元寧王之所鎮而薩喇輝和
爾所遷也洪武七年分鄂端阿襌庫克森特哩四部八年
置衛暨阿端衛永樂四年徙駐苦兒丁之地迄正統後
而鄂端沒不見洎額布勒阿爾托蘇據青海而安定遂
亡察遜南距罕都西南距安定東南距西寧三百里北
距肅州在大通河之南元察遜達琳元帥府也洪武置
衛旋隸安定又分阿禪為二部迄額布勒之蹂躪而亡
鄂端東北距察遜北距西寧四百八十里宣德六年凖
扎哈還居特哩谷明年上言鄂端故城去特哩谷尚一
月程蓋故城在回回境而青海北四十里為明故鎮海
營址西十五里伏俟城為吐谷渾故都址又西為吐蕃
大莫門城槖它橋西寧東南繇碾伯二百七十里至古
鄯驛為唐鄯城縣繇鄯城土樓山河源軍西經臨蕃城
百二十里至白水軍綏戎城又西南六十里至定戍城
又西越澗七里至石堡城振武軍而湟水縣西北三百
五十里為新城威戎軍南百八十里為合川守促西南
二百五十里為綏和守捉又西安人軍渾崖烽長寧橋
且隸星宿川西云當貞觀中黨項之屯狼道峽而敗於
肅遠山也跖䟦赤辭内屬自河首積石山而東胥為懿
嵯麟可三十二州地李靖之擊吐谷渾也戰曼都山又
戰牛心堆赤水源遂破赤海次且末西侯君集登漢哭
山戰烏海行空荒二千里遂次星宿川達栢海望積石
山觀河源漢段熲追燒何割肉食雪四十餘日至河首
積石山出塞二千餘里而明巴哩珠江之役指揮李英
踰崑崙山西行數百里抵雅勒呼擊敗安定賊追察遜
賊不及而還唐宰相賈躭嘗譔吐蕃黃河記四卷長慶
中劉元鼎就盟吐蕃嘗記繇龍支渡洪濟梁西南行二
千里河益狹春可涉秋夏乃勝舟其南三百里三山中
高而四下曰紫山直大羊同國古所謂崑崙者也彼曰
穆穆哩山東距長安五千里又謂河源東北直莫賀延
磧尾殆五百里隱測其地蓋劍南之西元潘昂霄記都
實語朱思本記帝師梵字圖書謂河源朵甘思直馬湖
西朵甘思南隣烏斯藏詞尤詳覈今繇西寧西南渡黃
河南望阿拉克巴勒山所謂崑崙山也又渡阿勒坦河
北望鄂端諾爾所謂星宿川也又越山北哈達噶斯口
道渡木累烏蘇河金沙江之源也又經齊納郭爾渡哈
喇烏蘇河怒江之源也又渡察罕河經高毋魯漳臘嶺
而南合經鄂卜楚瑪里達哈喇道而至達木又北渡達
木河合雪山西北經金古爾丁山拉爾錦山達克里野
之雪達巴道而至達木甸靈藏夏牙也凢二千八百里
又西至都二百餘里又西至藏口别繇青黃營西南渡
黃河北望阿拉克巴勒山又越山渡金沙江經堪木省
又渡怒江北循米的江西涯渡噶爾照江而至藏口凢
四千里又出藏口渡會河雅魯藏布江循巴布山北越
山而至剛底思之大雪山又北至雪達巴吐谷渾南界
也又北越嶺而至沙陀二千五百里兜鍪山之陽也而
繇雪達巴東越雪山又南達達木甸凢二千九百里繇
噶斯南至達木千八百里别繇柴旦東經庫爾鼎而達
西寧是故西寧轄諸道總為將臣敕使走集地當唐吐
蕃之雄張也滅吐谷渾取撥換城踰高昌鈔常樂復敗
薛仁貴於大非川擊殺劉審禮於青海時李敬元頓承
風嶺裁脫又屯良非川敗敬元於湟川地多隸鄯州而
石堡崖壁峭豎道回屈吐蕃號鐵力城又西二十里土
石胥赤號赤嶺開元時封石也賈躭皇華四達記嘗指
次繇振武經尉遲川苦拔海王孝傑米栅九十里至莫
離驛又經公主佛堂大非川二百八十里至那錄驛吐
谷渾界又經暖泉烈謨海四百四十里乃渡黃河東北
距振武凢八百十里苦拔蓋青海之南支而烈謨蓋烏
海栢海之属也又四百七十里至衆龍驛又渡西月河
二百十里至多彌國西界又經犛牛河度藤橋百里至
列驛西域傳所謂多彌號難磨濱犁牛河也又經食堂
吐蕃村截支橋兩石南北相當又經截支川四百四十
里至婆驛乃渡大月河羅橋經潭池魚池五百三十里
至悉諾羅驛又經乞量寧水橋大速水橋西月諸河乞
量寧大速水蕃語多轉訛不審即木累哈喇察罕否按
羅女蠻有弱水嘉良夷有水闊六七十丈附國有水闊
百餘丈胥南流以革舟濟蓋瀾滄南金沙怒江之屬也
又三百里至鶻莽驛為公主使迎勞唐使地又經鶻莽
峽十餘里兩山相崟上有小橋三瀑水注如瀉缶其下
如烟霧所謂蘇毗東接多彌西距鶻莽峽也蓋距振武
凡二千八百五十里又百里至野馬驛經吐蕃墾田又
經樂橋湯四百里至閤川驛又經恕諶海百三十里至
蛤不爛驛旁有三羅骨山積雪不消又六十里至突錄
濟驛為贊普使勞唐使地又經柳谷莽布支莊有温湯
涌高二丈氣如烟雲可熟米按泥婆羅直吐蕃西樂陵
川有阿耆婆濔池廣數十丈常湓沸旱潦不耗抵以物
輒生烟釜其上少選可熟蓋火井熱海之屬也又經湯
羅葉遺山暨贊普祭神所二百五十里至農歌驛為吐
蕃宰相使迎唐使地繇此東南二百地則邏娑川矣又
經鹽池暖泉江布靈河百一十里渡姜濟河經吐蕃墾
田二百六十里至卒歌驛乃渡臧河經佛堂百八十里
至勃令驛鴻臚館贊普牙帳蓋距振武凢四千三百四
十里其西南為拔布海云劉元鼎又曰悶怛盧川直邏
娑南百里臧河所流也河西南地如砥度悉結羅嶺逆
金城公主鑿石通車道也至麋谷就館臧河之北川贊
普夏牙也盟訖館大夏川當復繇苦拔踰湟水而至龍
泉合河道蓋贊普牙距鄯城凡四千五百二十七里而
靈藏在四川徼外東距長河西魚通寧遠司繇必力工
瓦達烏斯藏在雲南西徼外怕木竹巴距麗江千餘里
距馬湖千五百里思達藏尤在西胥唐吐蕃地距西寧
五千餘里云
維州
唐書維州為西南要扞又曰維因山為固戍之以制寇
入蓋自武德七年置維州維川郡於姜維故城并置金
川定廉縣至貞觀元年羌叛州嘗廢縣亦省矣而二年
復置旋自羈縻州為正州儀鳳二年羌叛嘗降羈縻州
矣而垂拱二年復為正州夫以貞觀之神武垂拱之智
數顧尤留意於維州廢必復置州降羈縻必復為正州
而茂翼松當悉静柘恭真覇諸州亦寖析置及天寶末
載河隴劍南空虚吐蕃乘隙至德初始取嶲州及威武
等諸城入屯石堡明年取廓覇岷等州及河源莫門軍
寶應元年陷臨洮取秦成渭等州明年破西山合水城
又明年入大震關取蘭河洮鄯等州隴右地盡亡乃破
邠涇䧟長安而後南入松維保等州及雲山新籠城則
維州之足以制虜入而為西南要扞也審矣太和五年
悉怛謀挈城降李德裕收符章仗鎧遣虞藏儉據之而
卒沮於牛僧孺蔚茹川回中之議此所以終身為恨也
夫維州東距成都四百里達府當四百五十餘里南抵
江陽岷山西北望隴山一面崖三涯江東北繇索叢嶺
而下二百里地無險走長川不三千里直吐蕃之牙志
稱南繇閙河抵沙𣲖溝龍潭溝以及納凹河望雪山天
赦山西迤大雪山北繇孟董溝抵黑虎寨河西限白狗
嶺其戍兵有通化軍有苻堅城寧塞姜維二鎮兵又有
乾溪白望暗桶赤鼓溪石梯達節鵶口質臺駱它九守
捉城其西山南路有通耳瓜平乾溪侏儒箭上谷口六
守捉城而隸州縣三薛城通化歸化薛城亦貞觀二年
置通化故金山鎮地也今為威州河西七里之一開元
二十八年又以維州之定廉置奉州雲山郡所謂雲山
城也天寶八年徙治天保軍更名保州天保郡今威州
保縣是也明董卜韓胡宣慰司東距威州威西北二十
里度索橋橋介龍山寨生番打剌土司之間又五十里
達保縣永樂五年設雜谷安撫司於縣西五十里撫輯
舊維州諸蠻寨正統時宣慰克羅俄堅粲數搆怨雜谷
及别思寨十年牒雜谷賄誣且欲從銅門山西開山通
貢道乞官軍於日駐迓之而廵按張洪奏維谷内聯威
州保縣外鄰董卜韓胡雜谷力弱欲抗董卜而倚重於
威保董卜勢強欲通威保而受阻於雜谷以此素不相
能銅門及日駐諸寨乃雜谷威保要害地董卜假進貢
之名請别開道意在吞滅雜谷不可許及景泰時尋奪
雜谷及達思蠻長官司地朝議令還侵掠宣慰如詔書
而仍占恡舊維州之地不肯却還六年兵部尚書于謙
奏董卜僣稱蠻王窺伺巴蜀宜敕守臣預僃蓋維謙之
才識埒於德裕而後知占恡維州即為窺伺巴蜀之漸
惟克羅俄堅粲之鷙警殘别思安撫饒蛒求易書詩小
學方輿勝覽成都記諸書而後知維州勢尤要害寧還
雜谷達思蠻他地卒據之而不少釋也而天不長亂劄
思堅粲藏卜襲成化五年四川三司奏雜谷向為董卜
侵奪貢道阻絶今恢復故疆將遣使來貢其貢道距日
駐暨故疆廣輪不具考要以雜谷本唐維州西北越黑
水河距八稜州長官司四百三十里東南距加渴瓦寺
土司繇登溪溝達威州乃威汶川灌以東之要扞而銅
門日駐白狗又為雜谷之要扞是故守巴蜀者不可不
守雜谷守雜谷者不可不守銅門的博而地以伏為起
兵以詘為伸一發而直擣岷峨迤西之虛者又不可以
莫之經畫也當唐貞元九年韋臯命董勔張芬分出西
山靈關破峨和踰的博嶺遂圍維州搏棲鷄十三年遣
邢玼出黃崖略棲鷄老翁城高倜王英俊繇峨和清溪
道薄故松州而仇冕董振走維州轉戰千里遂圍維擒
論莽熱此德裕所謂臯經略西山至死恨不能致者而
王涯言蜀有兩道直擣賊腹一繇龍州清川以抵松州
一繇綿州威蕃栅抵棲鷄城蓋今松潘地東輓隂平西
戍黃勝漳臘制臺弓槓之北臨龍涸疊溪熱霧巖州之
南達黎茂安化鎮江關白羊嶺雲屯堡之阨塞乞剌河
窗河鵝飲溪之迅激唐鷄川之内控眞州遠絡清溪天
險峻叠其瞰下皆易以逞故元和十二年劍南卒拔峨
和棲鷄城李商隠詩亦曰松州猶駐殿前軍至維為白
狗羌地曾不得比於大歷三年别開西山之乾州直偕
羈縻十八州而久置之即自大中三年首領以州歸附
迄今且八九百年地淪羌蕃又不得比於河州之積石
軍洮州之東籠山復司戎索若雅無所事乎此者而不
知其恃山而用江之三涯恃險而用索叢嶺下之長川
走吐蕃道繇西南而先用東北退則守進則東西可並
奮而左側又可搏棲鷄蹂劍山屯其用地制寇之要機
尤為微密而善變也他若茂州之西唐嘗以安戎城迮
吐蕃鄙王昱築左右二小壘將復收之兵次蓬婆嶺而
敗章仇兼瓊誘城主導入城吐蕃圍絶水道會石裂泉
湧驚去轉攻維亦訖不克得志時詡為竒功而昱之敗
兼瓊之勝皆不可謂之不知形要又汶川古桃關今名
桃坪為茂通西域繩橋度江之路其守桃坪為隴水頭
長官司而岳希蓬守北定門關子堡静州西南唐平戎
軍本恭州安戎恭即静州之廣平而静即悉州之悉唐
悉即當州之左封當即松州之通軌松即扶州之嘉誠
會州之交川茂州本會翼州亦即會之左封翼斜真州
卽臨翼鷄川卽翼之翼水今繇松潘外皆隸茂其通威
保為新橋其東略者繇龍止鐵冶雁門天陶關梓坪而
至灌口繇泥池水甕子而至石泉皆阨狹要地然而按
其起伏度其詘伸終不如維州之東用索叢西用松門
倚山而兼江湍之阻而保縣南枕山汶川南龍泉山皆
箐莽不通路惟加渴瓦寺隸董卜與瓦寺白石諸瓦明
制南繇天全六番貢而大雪山龍池南迤圓覺牛心瓦
屋則夫西山南路乾溪谷口等城雅宜詳考而苻堅姜
維韋臯李德裕之所經畫殆不可以為荒遠而胥置之
也蓋董卜地近答隆蒙碉門南越三江口河大渡河源
南接天全今直大小金川司繇靈關達雅州唐路惟明
亦自靈關攻逋租偏松城乃共圍維天全為明三十六
番朝貢出入路而朵甘及靈藏地在四川徼外繇是抵
烏斯藏之頗摩卓特巴納木喀巴勒藏卜衮噶巴勒古旺沁
藏以及尼八剌阿難功德國皆吐蕃地度距莽布支莊
臧河不遠也故德裕曰今以生羌三千人燒十三橋擣
虜之虚可以得志
打箭爐
打箭爐長河西唐吐蕃地孟知祥置碉門黎雅長河西
魚通寧遠六軍安撫司宋隸雅州元置六安撫司隸河
州吐蕃等處宣慰司後改六番招討司又析置天全招
討明并天全六番為一隸四川都司而置長河西等處
軍民安撫司長河西暨魚通寧遠析三部(上魚通下魚通在大渡河)
(東魚通南格瀖河有二源西入大渡河)洪武三十年始合為一所謂長河
西魚通寧遠宣慰司也天全司元治碉門城即碉門安
撫司隸雅州明降司為州置雅州千戶所而别置碉門
百戶近天全六番界又置茶課司黎州唐析雅嶲地置
亦隸吐番宣慰明置黎州長官司升安撫隸四川都司
復降司為千戶所治南三十里大田山垻下七枝隸之
别置大渡河守禦千戸所上七枝隸之合為黎大所是
故黎大黎也天全正副招討碉門也打箭爐長河西長
河西魚通寧遠也打箭爐東入雅州道烹垻河化林營
特著而長河西北接松潘地錯巖州雜道二長官司明
初禮部主事高惟善言魚通九枝暨巖州雜道東鄰碉
門黎雅西接長河西唐吐蕃強驅寧遠安靖巖州漢民
入魚通防守漢邊元置二萬戶府與盤陀仁陽胥立寨
後各枝攻仁陽川蜀兵起且侵雅卭嘉諸州洪武十年
始隨碉門歸附今誠偕巖州雜道二司戍守其便有六
通烏斯藏朵甘鎮撫長河西拓地四百餘里得蕃民二
千餘戶一也蕃老思岡地(過大渡河至大岡近古六七立大岡西水三源北入木鴉)
(河古六七立南水三源東入大渡河)土瘠人繁專販碉門烏茶蜀細布以
博易羌貨今於巖州立市二也長河西伯思東巴獵等
八千戶近為内應遠為鄉導三也天全六番八鄉民運
茶至巖州以易蕃馬利倍雅州而於打箭爐易馬地甚
近四也巖州立倉倍收茶稅又征魚通水陸田并開懇
大渡河兩岸荒田五也修碉門至巖州道立郵傳六也
(今魚通渡大渡河西至柳楊等山南對大岡又渡東波河南渡木鴉河至打箭爐柳楊西河三源東波河二)
(源木鴉河二源柳楊西河東波河俱南入木鴉木鴉東入大渡)而太祖嘗諭徐增壽碉
門距河西口道險隘市馬數少今聞碉門出枯木任傷
徑抵長河西口通雜道長官司道坦直其檄所司開拓
是碉門西達巖州碉門出枯木任傷徑達長河西口而
復旁達雜道也唐黨項細封步頼降以其地為軌州後
諸部悉内屬為崌奉巖遠四州巖隸松州都督府隸縣
三金池甘松丹巖元中統元年四川都元帥耨埒遣梁
載立招降黎雅碉門巖州偏林關諸蠻得漢番二萬餘
戶即明巖州地正統三年巖州長官司讓達侵雜道諸
邊雜道長官安白訴於朝四川三司往諭之乃歸服是
巖州扼偏林關界雜道而巖州雜道暨魚通中界碉門
長河西也唐雅州達吐蕃道三曰夏陽曰䕫松曰始陽
路惟明出靈關夏陽攻逋租偏松城盧山縣有靈關(今廵)
(檢司)雅州有靈關鎮兵今盧山西北距關六十里天全西
北靈關鄉(今木坪北過大渡河上流大金川司小金川司)度關達隸司董卜韓
胡功村界百十里正招討治始陽鄉(今木坪司)唐始陽鎮東
距四川布政司三百九十里副招討治碉門(今碉所城)東少
北距司四百十里距卭州大邑縣鳳凰山百里北距黑
石溝百四十里東距盧山飛仙關二十里南距魚喜河
東少南距雅七十里東南距榮經縣石家垻四十里西
距烹垻河三百二十五里度河則番界矣(今㶚涖河五水注之西入)
(鴉礲江打鴉礲江北首屬占對安撫司南首屬喇滚安撫司箭爐西爐河五水注之東入大渡河打箭)
(爐南面大雪山尾瀘鴉礲江北自占對南至打冲河西入枯湖東入金沙江)而天全六番司
志書西距馬鞍山打箭爐蠻河界二百四十里誤也夏
陽為靈關道始陽為碉門道䕫松當為碉門百戶經枯
木任傷徑達長河西道碉門東南化林營西距中渡五
驛中渡距裹塘又五驛舊隸靈藏東境化林北控碉門
東控大關(化林北過二水至瀘定橋渡大渡河化林北二水西入大渡化林東飛越嶺西對河西磨)
(西面諸山磨西面西什月河二源東入大渡什月南松林河松林南鹿子河鹿子南折東老鴉漩河四源俱入)
(大渡)而碉門為明三十六番朝貢出入地又綰南詔徑道
成化十七年禮部疏所謂烏斯藏在長河西之西長河
西在松潘越嶲之南壤地相接者也黎大所漢窄都縣
元鼎後沈黎郡(黎大所西大相嶺大相西泥頭驛又西飛越嶺南流沙河九源南入大渡河流)
(沙河東闌家營南對河南晒經關)東北距布政司四百七十里距榮經
黃泥舗九十里距縣百五十里唐金湯静寇軍也有銅
盧山亦有銅所謂鑄嚴道銅以為錢者也西北距化林
番界百五十里所謂化林協也(化林營北水二源西入大渡瀘定橋南北二水)
(西入大渡)北距榮經瓦屋山東距大關山唐卭崍關也南距
越嶲衞三百里東南距衛大樹堡七十里距馬湖府四
百里而松坪在所東南(東經瓦屋接大峩二峩三峩)自炒米城接峩
眉巖險三百餘里胥安撫馬氏族也大渡河唐時平廣
可通陽山江漕宋時中陷五六十丈號噎日舟筏胥阻
(大渡出霧中圓覺牛心諸山及小金川司大金川司諸山凡九源繇東折西南至下魚通合董卜水三源西合)
(木鴉諸河東合格瀖諸河南至老鴉漩河折東南合晒經關西水二源北合流沙河瓦屋南金水河四源大峩)
(南諸水又東南會越嶲河為陽江至嘉定州入江)韋臯嘗置清溪關繇黎州出
卭部直雲南號南道李德裕徙關於中城築仗義城以
制關阻又作禦侮城以控榮經犄角勢復卭崍關而黎
州有定番飛越和孤三鎮兵有銅山三碉大定要衝等
十一城貞元十四年内侍劉希昂使南詔繇清溪南經
大定百一十里至達仕城西南經箐口百二十里至永
安城當滇笮要衝所謂要衝城也今當隸寧番衛(寧番在瓦)
(那河西南對小村河南王家營五瓦那河五源南合小村河三源又南合小相嶺南水源又至松林南為安)
(寧河安寧河一源又東南合熱水河又南東合建昌衛水二源熱水塘又南西合河西所南水一源)繇寧
番北隸雅州南則隸建昌矣寧番者元立蘇州於卭都
之野明伊嚕特穆爾屯阿宜河轉攻城指揮魯毅力戰
地而西番之所環居也北距番東(越瓦那河)距隸衞冕山橋
所百二十五里(所對河南瀘沽松林瀘沽對熱水河南禮州所)所經小相嶺六
十五里(小相嶺北小哨宣撫司宣撫司西猓玀河猓玀河西瓦那河)嶺北距越嶲衛
(經陶家營南)七十里(宣撫司對越嶲河北青山岡撥青山岡撥東北臘梅營臘梅營北寧越營寧越)
(營北晒經關)西南距鹽井衛山渡水百八十里距衛四百八
十里東南距建昌衛黃土撥六十里距衛百八十五里
希昂繇永安南經水口西南度木瓜嶺二百二十里達
臺登城韋臯嘗遣將出銅山清溪關定蕃柵三道進逼
臺登李德裕嘗徙嶲州治臺登以奪蠻險今當隸越嶲
木瓜嶺外大小木瓜種析三支膩乃卜最強號瓜兵蟠
據西河至凉山雪山貫四藏道卭部嶺氏所專轄而越
嶲建昌馬湖三路所嘗大征也唐卭部臺登間初裹烏
蠻居之又東欽白蠻居北谷號北谷徑道隸劍山招討
使兩林苴那時嘗大破青海臘城節度於北谷進拔于
葱栅初裹東欽諸蠻胥隸勿鄧勿鄧地千里南七十里
為兩林又南為豐琶胥號東蠻又嶲牢州開松外蠻置
松外數十百部都督劉伯英嘗請擊之以通西洱河天
竺道驍衞將軍曹繼叔又擊顯飬東魯蠻戰斜山拔十
餘城今胥直木瓜地所謂長河西在越嶲之南者也(越嶲)
(東直馬湖)越嶲漢卭都闡縣唐越嶲元卭部州(越嶲河起小相嶺北東北)
(經越嶲衛西宣撫司東又北合猓玀河二源又東北合臘梅營西水二源南合水一又東北合寧越營晒經關)
(南水二源又東至大峩山西入大渡河)諸葛亮嘗築奴諾城以憩軍東西
胥番東轄卭部長官司又轄冕山鎮西禮州中等三千
戶所而卭部轄普雄諸部平夷歸化二堡蓋卭部六姓
之種衛北距鎮西百五十里南距建昌二百六十里希
昂繇臺登九十里至蘇祁縣禮州也禮州東南距建昌
六十里而希昂南八十里至嶲州今當隸建昌建昌漢
卭都國武帝越嶲郡隋唐嶲州懿宗後蒙詔建昌府元
囉囉斯宣慰司轄四十八驛大頭土番僰人子白夷麽
些狢&KR2225;韃靼回紇諸種之所環居(雪山烏蒙北梁山烏蒙西東盡會通河北)
(會理州東雪山南至雲南法戞)而凉山拖郎桐槽熱水諸番之所狙伺
也指揮使安氏轄四驛禄馬(安寧河東)阿用白水瀘沾(北對河北)
(冕山營)胥以百里為差為西南諸土官首所謂兩林地雖
陿而諸部推為長號都大鬼主者也衛轄德昌所(德昌所在)
(河西所南苦馬河北)元定昌路北距衛百四十里轄長官司三昌
州北距衛二百里威龍西北距衞四百十里普濟東北
距衛二百四十里衛東北距布政司千三十里東距木
托山營(阿都阿泥丕沙俱在東)凉山野番二十里距凉山百三十
五里越山至雷番山又二十里至馬湖屏山縣新鎮安
邊城又三百六十里則馬湖矣(白馬口東西馬基南即武定杉松營馬基東即)
(普渡河通滇池水道獅子厰西姜驛南對江南金沙廵檢司環州驛西對江西龍街子龍街子西北大姚河入)
(江大姚縣北苴却營)而馬湖府志書距卭部司界千二百里屏山
舊志書距越嶲衛界六百十里胥悮也東少南距猓玀
百五十里又三百里則烏蒙府矣(在金沙江東)東南距會川
衛公母營二百里(公母營東南分水嶺水二源南經會川衛東又南西合黎溪站北一水又)
(南東合東安河東安河東魯魁山尾也魯魁東玉虹河北苦竹垻玉虹東越蘆那山即會理州會理東渡會通)
(河越梁山尾渡金沙江以禮河即東川土府東川北渡牛欄江索橋梁山雪山撒油河至烏蒙土府東安河)
(南經獅子厰白馬口入金沙江雪山起永寧衛西)距衛四百五十里希昂繇嶲
州經沙野城二百六十里至羌浪驛又經陽蓬嶺百餘
里至俄凖添館南詔界也又經箐口而川原並會為會
川瀘津關又千一百九十里而至佉龍驛合石門鎮隋
史萬歲南征道又二百六十里而羊苴&KR2775;城矣西南距
鹽井衛河西街四十里(河西所在瓦那河西打冲河東德昌所北)距衛二百
七十里而西距隸衛打冲所百四十里唐沙野也守禦
中左三里五千戶所刺氏轄之打冲河有橋明瞿能敗
賊雙狼寨進與伊嚕特穆爾大戰而安的之所渡以遁
者也(打冲河出永寧府南永北府北名開基河北合西二水名三岔河又北合永寧府北一河經烏角寺)
(南申母山左所山北又東南合瀘枯湖北合一河又東北合鴉礲江又東合鹽井河又東為三渡水又東北合)
(水二源又東北合瓦尾山南水又少東合一水又南東合河西所西一水又南西合左所河又南西合得石河)
(又少東北合一水又南西合淑崖河又南西合那噶河又南西合三尖寨南紅菓河又南東合安寧河又南經)
(紅卜苴西烏喇猓果東南入金沙江南鴉礲江出查楚原闕至占對安撫司北東合一水又東合三水又南)
(東合㶚涖河㶚涖河源在瀘河三源西又南東合喇滚安撫司北一水又南東合喇滚南水二源又南東合一)
(水水在小村河源西又南東合一水又南入打冲河為三渡水)及徐凱復梁河至水西
還拔天星卧漂諸寨而賊遁栢興合麽些洞賈哈喇矣
打冲源雲南永寧府西南距鹽井衛百六十里鹽井漢
定笮縣元落蘭部後置栢興府於閏鹽縣明改衛置鹽
課司於黑白鹽井而藍玉所嘗誘賊地也(鹽井河源白靈山西龍塘)
(北合鹽井衛南水二源又西南合一水又西北南合永寧府北别列河四源又北東合一水又北入打冲河北)
(對鴉礲江口井白鹽井在龍塘西鹽井河南鹽衛在左所河西)白夷環居阿氏轄之
西北距左所寨海子西夷界二百九十里(左所山在打冲河西北申)
(母山南瀘枯湖)南距金沙江雲南大姚縣界五百里(大姚河北苴却營苴)
(却營西鐵鎻營源大姚河出姚安府小關口共八東入金沙江)江隸馬喇長官司瀕
江卜木瓦賈哈喇遁據立寨水悍急不可舟三面陡絶
一道裁通又投石不獲進而徐凱之所斷汲道以困賊
者也越江則鐵索箐矣西循江距雲南北勝州界二百
八十里西北繇烏節諸寨距永寧界申母山亦如之而
滇蜀地犬牙互錯矣大抵建昌北至大渡南至金沙江
東界烏蒙西界瀾滄衛韋臯謂嶲實吐蕃往來道屏蔽
數州又謂行營皆在嶲扼西瀘吐蕃路藍玉奏松茂碉
黎馬湖建昌嘉定皆為要道唐嶲州劍山當吐蕃大路
吐蕃至德後首陷嶲又嘗治劍山馬嶺進寇臺登南詔
閤羅鳳嘗取嶲州會同軍據清溪以破越析蹙于贈龍
佉河酋龍又嘗以軍綴清溪關潜伐木開道經雪岥出
沭源以闚嘉州又繇黎州詭服漢衣濟江襲破犍為裴
回陵榮隂濟江上游以陷嘉既而桴爭大渡岸復陷黎
入卭崍圍雅道卭以趨成都坦綽復絙舟大渡又循河
而南夜桴上流夾攻瀕水諸屯且成梁而濟以再陷黎
明木瓜叛出凉山會西河匪瓜白禄諸部出沙坪且侵
嘉峨犍為邊今犍為縣西距屏山峰門山五十里沭川
長官司西距卭部界九十里東南距平夷長官司界六
十里馬湖二百八十里馬湖南直叙州慶符縣石門山
百二十里石門東直李宓下兵南溪芒部道二百里劍
山屬石門柳疆二鎮置戍守捉高駢亦嘗築戎州馬湖
沭源川大渡河三城以扼南詔而元一統志謂嘉定上
轄銅山黃茅平中鎮杜涇口五寨扼黎邊下轄籠鳩利
店沭川榮丁頼因五寨扼馬湖邊蓋馬湖清水溪芭蕉
溪雷坡諸道視岷峨差坦西南大鹿溪山鍾灘溪又直
接凉山烏蒙為唐石門出無衣山道而劍山暨雅州三
道三竒平夷隴陀和濕山出成溪西瀘出昆明諸道繇
雅以北可達故洪雅可達曩貢臘城嶲可達西貢諾濟
城當狗城三瀘可達悉攝城鹿危山昆明可徑神川納
川會南詔兵他若望漢城聿賫城顒城末恭城卜貢當
即隸雅羈縻五十七州隸黎五十三州隸嶲十八州地
嶲西有寧遠軍西南有昆明軍昆明有鐵有鹽異牟尋
嘗復取昆明城鹽池張九齡敕贊普書亦云鹽井乃昆
明之本城當即鹽井衛地而吐蕃嘗宿兵八萬合神川
納川以窺鐵橋者也北勝南詔北方賧大理成紀鎮東
距鹽井界三百四十八里西距鶴慶府界二十五里北
距永寧界三百八里土知州土舍高氏所轄瀾滄衞所
駐而金沙下流之要隘也永寧古樓頭睒麽些蠻所據
元答藍管民官也(永寧土州東北烏角寺西北波羅西越山至無量河山南大地州形如)
(象鼻東四川界西北俱蒙番界傍無量河至波羅入永寧界南傍山行又少東南行東大地又合一水南合)
(五郎河又東南至永北府北西行南合觀音河水四源又西經土順州北又西入金沙江土順州南越山至)
(程海海東海腰舗清水驛程海南行合大冲河二源又南西合一河為三道河又南入金沙江三道河西陶)
(營廵檢司西對江西天馬山水西卜河走馬河二源西番河站河大松河清河俱入五郎河)土官各
吉氏轄刺次和瓦魯之革甸香羅四長官司又轄革失
瓦都夜白尖住捉卜瓦諸寨東南距雲南布政司千四
百五十里距鹽井界三百三十里東距鶴慶界二百四
十里距鹽井界六十里節卜上下三村土官馬剌非所
嘗據也南距瀾滄浪渠州界百四十里(浪渠州東麥架河西穵開河共)
(六源東入金沙江州南走馬河西番河州西越山至西卜河)西南距麗江寶山州界
三百七十里西北距西番界二百八十里東北亦距番
而北距劉卜蒙古喇嘛界百六十里為滇北極邊鶴慶
南詔謀統郡囉囉麽些之所雜居也(鶴慶在樣弓江西螳螂河東劍海東)
北距麗江府界五十里東北四百八十里西北二百十
里西距劍川九十里轄劍川安寧順三州嘗偕馬湖尋
甸大候諸土舍而易流者也而劍川古劍睒(土順州在金沙江東)
(劍川在東劍海西沙溪彌沙井北磨力河分江塘東老君河南山北接拉巴山直連魯甸塔城關)東距
府界四十里西南距浪穹界百九十里西距麗江界七
十里北五十里制兵轄拖枝樹苗工江三汛為蒙番密
邇地繇浪穹西而距雲龍州又西而永昌之保山縣又
西三百六十里而騰越州又西百八十里而胥野人界
矣麗江越析詔地南詔麗水節度宋麽些洞蠻蒙醋之
所據元之所討平而置察罕章宣慰司者也(麗江府東西漾弓江)
(水二源出雪山合一南經落水洞西鶴慶府東又南西合天馬山三水折而東為冲江河經江邊村入金沙江)
(州石鼔汛南螳螂河千水河老君河俱南入劍川東劍海劍海又合沙溪瀰沙井南入白石江)旋改
軍民總管府明置軍民府知府木氏世好禮工詩轄寶
山巨津通安蘭四州又轄浪滄江大營諸寨而制兵轄
金沙江内石鼓阿喜二汛東南距布政司千二百四十
里東北距永寧界三百七十里東四百里東南距鶴慶
二百里南三十九里西南距劍川州百二十里西距怒
夷界二百七十里(怒山西怒夷界山西南怒江至大塘隘北為潞江江西&KR0008;&KR0008;界江經潞江)
(安撫司姚關汛西鎮安所東芒市宣撫南入阿瓦國界&KR0008;&KR0008;至神護關南萬仞關北緬國界西南巨石關銅)
(壁關㯽榔江虎踞關天馬關龍川江折而南漢龍關阿瓦國界)西北距紅黃二喇嘛界
百五十里巨津轄石門關南而置千夫長通安轄關北
而置土廵檢者也北渡江經木彆灣市場距蒙番中甸
界七百五十里江扼鐵橋所謂吐蕃以鐵絙梁漾濞二
水通西洱蠻而築城戍之者也(瀾滄江至你那山西怒山東入麗江界南行西)
(合一水東合樹苗汛北一水樹苗汛東南拖枝汛在金沙分枝南水二源拖枝東渡水則魯甸山矣瀾滄又南)
(西合水二源東合小甸塘北水又南行分而東者經風羅山北南合一水又少東折而南東合一水經工江汛)
(西為工江又南東合拉巴山水又東南經河西汛西西合三水東合麥鳴河又南西合小鹽井水東合通甸北二)
(水又南東合分江塘南二水西合舊蘭州南一水又南東合磨力河二水又南為白石江又南為漾&KR0879;江經大)
(理府南合江舗合洱海又南至雲州北合瀾滄江分而西南者西合白水河表村河松牧溪為瀾滄江又南至)
(雲龍州西南北合沘江又東南北合錫厰河又東至樂可巧南合漾僃江瀾滄江合行而南西合順甸河又)
(西南西合棘蒜江又東南至車里北為九龍江折而南經橄㰖垻西至猛淪北合玀梭江入阿瓦國界瀾滄)
(江南入阿瓦老撾界李仙江南入老撾交趾界經金沙江至塔城關東入麗江界又南西合一水又南巨甸)
(汛東西合一水又南經橋頭汛東又南合麥鳴河二源石鼔汛西一水折而東經阿喜汛北又東北經雪山麗)
(江土府北折而南東合一水又南東合五郎河又南東合土順州南一水西合冲江河又南經江邊村又南經)
(陶營廵檢司西折而東南合枯木河又東北合程海三道河南合賓川州北答旦河又東南合泡江又東南合)
(苴却營西水又東北合泚那河大羅河折而南西合大姚河又南經姜驛西龍街子東南合龍川江折而東經)
(環州驛金沙江廵檢司北又東經大環州北合大環州水三源為白馬口北對獅子厰又東經暮連上撒甸北)
(為西馬基渡又東南合普渡河經烏喇猓果南北合打冲河折而南東合黎溪站水折而東北合會川衛東安)
(河又東南合一水經雪山法戞北折而北西合會通河南合阿汪小江經則捕汛凉水井西南合東川府以禮)
(河又北東合牛欄江又北西合丕沙南水經梁山東阿都西又北東合二水西合二水折而東北合一水又東)
(經蠻夷司南北合馬湖黃鐘溪芭蕉溪南合大鹿溪又東經泥溪司馬湖府南南合三渡水又東經安邊舗南)
(合烏蒙龍洞山撒油河各魁河雪山會通溪小文溪大文溪合為横江諸水又東北經叙州府南合永寧長寧)
(建武營西落亥山平寨合為宋江筠連南羊落溝黑桃溝高縣石門山水合至來復渡諸水乃復入江)明
雲南廵按宋興祖奏木氏世官守石門以絶西域守鐵
橋以斷吐蕃滇南藉為屏蔽當巨津阿奴聰之襲劫石
門也吉安侯陸仲亨力戰敗之關始復唐姚嶲討擊使
唐九徵嘗毁絙夷城建鐵柱滇池以勒功異牟尋襲破
神川遂斷鐵橋吐蕃溺死以萬計又嘗毒鐵橋水欺徐
濫鑠衆多死乃徙納川壁以待是故石門鐵橋胥為西
番要道而鐵橋尤扼江阻殆未可以滇西北隅環繞八
百餘里之天險至棄擲而與蒙番共之也越析詔一曰
麽些詔西距曩葱山一日行麗水城西渡麗水龍泉水
二百里至安西城渡瀰諾江水千里至婆羅門國又西
度大嶺三百里至東天竺之北界而麽蠻些蠻居鐵橋
大婆小婆三探覧昆池諸川弄棟蠻後亦散居麽些江
側漢裳蠻部種在鐵橋順蠻失劍共地亦徙鐵橋在劍
睒西北四百里施蠻在鐵橋西北居大施賧歛尋賧今
胥隸蒙番地異牟尋嘗以邆川寧北諸城當寇路乃峭
山深塹修戰僃又懼麽些東蠻為吐蕃鄉道勿鄧苴夢
衝嘗内附吐蕃斷南詔使路韋臯密遣嶲州總管斬於
琵琶川黎卭西三王蠻居㚋舍歲稟節度府帛以詗南
詔南詔亦密令覘成都今麗江府東北距打箭爐二千
里建昌西南距麗江千五百里蒙番大抵東直建昌唐
嶲州新安城傍六姓蠻一亦曰蒙蠻建昌西南距北勝
九百九十八里北勝南距大理府賓川州百十三里賓
川南少西距府三百里唐右武候將軍梁建方嘗以郎
州走西洱河蠻道三千里遣竒兵自嶲州道千五百里
掩之其後茂州西南築安戎城絶吐蕃通蠻道生羌寖
導取之西洱蠻胥折而臣吐蕃安戎後改平戎隸恭州
當為董卜韓胡地西接巖州在打箭爐北而黎州阿逼
蠻大小龍池觱粟水諸部暨雅州三百餘里外百坡四
百餘里外羅巖五百餘里外諾祚諸部又東嘉梁西嘉
梁繇嘉梁夷夾江而名今當為枯木任傷鴉礲江中渡
諸地黎州南路廓清道婆鹽諸部暨雅州六百餘里外
椎梅金林五部今當為裹塘巴兒喀木裹廟諸地以及
寧番而南木彆而東其錯居西番野番族種且滋衆殆
宜懲狡馴獷例以躡麗江迤南之後者為監而後可繙
碉門隸主客之册而詳考之也蓋明三十六番宣慰司
三曰長河西魚通寧遠曰董卜韓胡曰朵甘行都指揮
使司二曰朵甘曰烏斯藏又置西安行都指揮使司於
河州轄二司又諳達衛烏斯藏俺不羅衛烏斯藏牛兒
宋寨胥曰行都指揮使司招討司六曰朵甘思曰朵甘
隴答曰朵甘丹曰朵甘滄溏曰朵甘川曰磨兒勘萬戶
府四曰沙兒可曰乃竹曰羅思端曰别思麻千戸所十
七曰長河西曰朵甘思曰刺宗曰孛里加曰多八參孫
曰加八曰兆日曰納竹曰倫答曰果田曰沙里可哈思
的曰孛里加思東曰撒里土兒干曰參卜郎曰刺錯牙
曰泄里垻曰闊側魯孫又必里衛上卭部衛又川卜川
藏上下卭部隴卜諸族又最遠白勒百餘族胥唐吐蕃
地宣慰招討萬戶胥元官而隴答衛即俄力思軍民元
帥府也朵甘在四川徼外東直馬湖府南距烏斯藏烏
斯藏在雲南西徼外東距麗江府千餘里彌諾江即䟦
布海也距馬湖千五百餘里烏斯藏東距長河西曰靈
藏贊善王轄之迤西南曰必力工瓦闡教王轄之又迤
西南曰烏斯藏怕木竹巴闡化王轄之即怕木竹巴萬
戶府也又迤西曰思達藏輔教王轄之號四藏又納木喀
巴勒蔵布館覺護教王轄之而爵後絶者也又繇思達西
經野藍卜納而達尼八刺地湧塔暨西天阿難功德國
矣闡化四王胥系灌頂國師又有西天佛子大國師國
師禪師諸號而胥隸大寶法王永樂時封尚師哈思麻
襲元帝師帕克斯巴號也又大乘法王封尚師昆澤思巴
號也東距烏斯藏二十餘日行又大慈法王亦封尚師
釋迦也失號也大寶大乘法王闡化四王自正德嘉靖
後又胥隸僧鎻南堅錯號活佛嘗自甘州札張居正乞
貢署釋迦摩尼比邱今添巴手信胥隸達頼喇嘛世所
稱黃教沙門而明闡化四王暨朵甘董卜韓胡諸蕃三
歲一貢大寶二王以時貢長河西比歲一貢胥繇打箭
爐以達碉門其道河洮者禁無入今宰僧修職貢尤謹
故錄之至雪山以北不具書
存研樓文集卷七
