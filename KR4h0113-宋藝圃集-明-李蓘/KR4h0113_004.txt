宋藝圃集卷四
明李蔉編
蘇軾
縱筆
寂寂東坡一病翁白鬚蕭散滿霜風小兒誤喜朱顔在
一笑那知是酒紅
題惠州范氏溪隂堂
白水滿時雙鷺下綠槐高處一蟬吟酒醒門外三竿日
臥看溪南十里隂
題織錦圖上廻文
春晚落花餘碧草夜凉低月半秋桐人随瘦馬邊城暮
雨映疎簾繡閣空
紅手素絲千字錦故人新曲九廻腸風吹絮雪愁縈骨
淚洒縑書恨見郎
羞看一首廻文錦錦似文君别恨深頭白自吟悲賦客
斷腸愁是斷絃琴
和人廻文(五首)
紅窗小泣低聲怨永夕春寒斗帳空中酒落花飛絮亂
曉鶯啼破夢匆匆
晞草露如郎薄幸亂花飛似妾情多歸鴻見處揮珠淚
語燕閒時歛翠娥
琴絃斷續愁兼恨嶺水分流西復東深院小扉紅日落
繡窗閒倚更誰同
參横霽色天沉水鳥宿寒枝竹鎻煙衾戀舊香清夜半
淚凝殘燭畫堂前
寒宿霜風秋葉黃冷燈殘月照空牀看君寄意傳文錦
字字愁縈苦斷腸
望海樓晚景(三首)
青山斷處塔層層隔岸人家喚欲應江上秋風晚來急
為傳鐘鼔到西興
海上濤頭一線來樓前指顧雪成堆從今潮上君湏上
更看銀山二十回
横風吹雨入船斜壯觀應湏好句誇雨過湖平江海碧
電光時掣紫金蛇
戲贈
惆悵沙河十里春一番花落一番新小樓依舊斜陽裏
不見樓中垂手人
贈别
青鳥銜巾久欲飛黃鶯别主更悲啼慇懃莫忘分携處
湖水東邊鳳嶺西
追和子由去歲試舉人洛下所寄詩二首暴雨初
晴樓上晚景
洛邑從來天地中嵩高蒼翠北邙紅風流耆舊消磨盡
只有青山對病翁(謂富公也)
客路三年不見山上樓相對夢魂間明朝却踏紅塵去
羞向清伊照病顔
陌上花
陌上花開蝴蝶飛江山猶是昔人非遺民幾度垂垂老
遊女長歌緩緩歸
送范德孺
漸覺東風料峭寒青蒿黃韭試春盤遥想慶州千嶂裏
暮雲衰草雪漫漫
送惠州監押
一聲鳴雁破江雲萬葉梧桐卷露銀我自飄零是羇旅
更堪秋晚送行人
題澄邁驛通潮閣
倦客愁聞歸路遥眼明飛閣俯長橋貪看白鷺横秋浦
不覺青林没晚潮
夢中絶句
楸樹高花欲插天暖風遲日共茫然落英滿地君方見
惆悵春光又一年
金山夢中作
江東賈客木棉裘會散金山月滿樓半夜潮來風又熟
臥吹簫管到揚州
書辨才白雲堂壁
不辭清曉叩松扉却值支公久不歸山鳥不鳴天欲雪
卷簾惟見白雲飛
虔州八境圖(四首)
濤頭寂寞打城還章贑臺前暮靄寒倦客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日微明皂盖歸時酒半醒薄暮漁樵人去盡
碧溪青嶂遶螺亭
煙雲縹緲鬱孤臺積翠浮空兩半開想見之罘觀海市
綘宫明滅是蓬萊
韓康公坐上侍兒求書扇
一一窗扉面水開更於何處覓蓬萊天香滿袂人知否
曾到旃檀小殿來
書王定國所藏烟江疊嶂圖王晉卿畫
江上愁心千疊山浮空積翠如雲烟山耶雲耶遠莫知
烟空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本點檢毫末分清妍不知人間何
處有此境徑欲往置二頃田君不見武昌樊口幽絶處東
坡先生留五年春風搖江天漠漠暮雲捲雨山娟娟丹
楓翻鴉伴水宿長松落雪驚醉眠桃花流水在人世武
陵豈必皆神仙江山清空我塵土雖有去路尋無緣還
君此畫三嘆息山中故人應有招我歸來篇
寓居合江樓
海山葱朧氣佳哉二江合處朱樓開蓬萊方丈應不遠
肯為蘇子浮江來江風初凉睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
(余家釀酒名羅浮春)
十一月二十六日松風亭下梅花盛開
春風嶺上淮南村昔年梅花曾斷魂豈知流落復相見
蠻風蜒雨愁黃昏長條半落荔枝浦臥樹獨秀桄榔園
豈惟幽光留夜色直恐冷豔排冬温松風亭下荆棘裏
兩株玉蘂明朝暾海南僊雲嬌墮砌月下縞衣來扣門
酒醒夢覺起繞樹妙意有在終無言先生獨飲勿歎息
幸有落月窺清樽
再用前韻
羅浮山下梅花村玉雪為骨冰為魂紛紛初疑月挂樹
耿耿獨與參横昏先生索居江海上悄如病鶴栖荒園
天香國豔肯相顧知我酒熟詩清温蓬萊宫中花鳥使
綠衣倒挂扶桑暾抱叢窺我方醉臥故遣啄木先敲門
麻姑過君急洒掃鳥能歌舞花能言酒醒人散山寂寂
惟有落蘂黏空樽
遊桓山會者十人以春水滿四澤夏雲多竒峯為
韻得澤字
東郊欲尋春未見鶯花迹春風在流水鳧雁先拍拍孤
帆信溶漾弄此半篙碧艤舟桓山下長嘯理輕策彈琴
石室中幽響清磔磔弔彼泉下人野火失枯腊悟此人
間世何者為真宅暮回百步洪散坐洪土石媿我非王
襄子淵肯見客臨流吹洞簫水月照連璧此歡真不朽
回首歲月隔想像斜川遊作詩寄彭澤
贈寫真何秀才
君不見潞州别駕眼如電左手掛弓横撚箭又不見雪
中騎驢孟浩然皺眉吟詩肩聳山饑寒富貴兩安在空
有遺像留人間此身常擬同外物浮雲變化無蹤跡問
君何苦寫我真君言好之聊自適黃冠野服山家容意
欲置我山巖中勲名將相今何限往寫褒公與鄂公
薄薄酒
薄薄酒勝茶湯粗粗布勝無裳醜妻惡妾勝空房五更
待漏靴滿霜不如三伏日高睡足北窗凉珠襦玉匣萬
人祖送歸北邙不如懸鶉百結獨坐負朝陽生前富貴
死後文章百年瞬息萬世忙夷齊盜跖俱亡羊不如眼
前一醉是非憂樂都兩忘
西湖秋涸東池魚窘甚因會客呼網師遷之西池
為一笑之樂夜歸被酒不能寢戱作放魚一首
東池浮萍半枯塊裂碧跳青出魚背西池秋水尚涵空
舞闊搖深吹荇帶吾僚有意為遷居太守縱饞那忍鱠
縱横争看銀刀出瀺灂初驚玉花碎但愁數罟損鱗鬛
未信長堤隔濤瀨濊濊潑潑須臾間圉圉洋洋尋丈外
安知中無蛟龍種尚恐或有風雲會明年春水漲西湖
好去相忘渺湖海
蜜酒歌(西蜀道士楊世昌善作蜜酒絶醇釅余得其法作此歌遺之)
真珠為漿玉為醴六月田夫汗流泚不如春甕自生香
蜂為耕耘花作米一日小沸魚吐沫二日眩轉清光活
三日開甕香滿城快瀉銀瓶不須撥百錢一斗濃無聲
甘露微濁醍醐清君不見南園採花蜂如雨天教釀酒
醉先生先生年來窮到骨問人乞米何曾得世間萬事
真悠悠蜜蜂大勝監河侯
虢國夫人夜遊圖
佳人自鞚玉花騘翩如驚燕踏飛龍金鞭爭道寳釵落
何人先入明光宮宮中羯鼓催花柳玉奴絃索花奴手
坐中八姨真貴人走馬來看不動塵明眸皓齒誰復見
只有丹青餘淚痕人間俯仰成今古吳公臺下雷塘路
當時一笑潘麗華不知門外韓擒虎
定惠院海棠
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日暖風輕春睡足
雨中有淚亦悽慘月下無人更清淑先生食飽無一事
散步逍遥自捫腹不問人家與僧舍拄杖敲門看修竹
忽逢絶豔照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
留題仙都觀
山前江水流浩浩山上蒼蒼松栢老舟中行客去紛紛
古今換易如秋草空山樓觀何崢嶸真人王遠隂長生
飛符御氣朝百靈悟道不復誦黃庭龍車虎駕下來迎
去如旋風摶紫清真人厭世不回顧世間生死如朝露學
仙度世豈無人餐霞絶粒長苦辛安得獨從逍遥君泠
然乘風駕浮雲超世無有我獨行
續麗人行
深宮無人春日長沉香亭北百花香美人睡起薄梳洗
燕語鶯啼空斷腸畫工欲畫無窮意背立春風初破睡
若教回首却嫣然陽城下蔡俱風靡杜陵饑客眼常寒
蹇驢破帽隨金鞍隔花臨水時一見只許腰肢背後看
心醉歸來茅屋裏方信人間有西子君不見孟光舉案
與齊眉何曾背面傷春啼
月夜與客飲酒杏花下
杏花飛簾散餘春明月入戸尋幽人褰衣步月踏花影
烱如流水涵青蘋花間置酒清香發爭挽長條落香雪
山城薄酒不堪飲勸君且吸杯中月洞簫聲斷月明中
惟憂月落酒杯空明朝卷地春風惡但見綠葉栖殘紅
題王逸少帖
顛張醉素兩秃翁追逐世好稱書工何曾夢見王與鍾
妄自粉餙欺盲聾有如市倡抺青紅妖歌嫚舞眩兒童
謝家夫人淡丰容蕭然自有林下風天門蕩蕩驚跳龍
山林飛鳥一掃空為君草書續其終待我他日不怱怱
四月十一日初食荔支
南村諸楊北村盧白花青葉冬不枯垂黃綴紫煙雨裏
特與荔支為先驅海山仙人絳羅襦紅紗中單白玉膚
不須更待妃子笑風骨自是傾城姝不知天工有意無
遣此尤物生海隅雲山得伴松檜老霜雪自困楂梨麤
先生洗琖酌桂醑冰槃薦此頳虬珠似開江鰩斫玉柱
更洗河豚烹腹腴我生涉世本為口一官久巳輕蓴鱸
人間何者非夢幻南來萬里真良圖
石蒼舒醉墨堂
人生識字憂患始姓名粗記可以休何用草書誇神速
開卷戃怳令人愁我嘗好之每自笑君有此病何年瘳
自言其中有真樂適意無異逍遥游近者作堂名醉墨
如飲斗酒消百憂乃知劉子語不妄病嗜土炭如珍羞
君於此藝亦云至堆墻敗筆如山丘興來一揮百紙盡
駿馬倏忽踏九州我書意造本無法點畫信手煩推求
胡為議論獨見假隻字片紙皆藏收不减鍾王君自取
下方羅趙我亦優不須臨池更苦學完取絹素充衾裯
李公擇求黃鶴樓詩因記舊所聞於馮當世者
黃鶴樓前月滿川抱關老卒饑不眠夜聞三人笑語言
羽衣著屐響空山非鬼非人意其仙石扉三叩聲清圓
洞中鏗鋐落門關縹緲入石如飛烟雞鳴月落風馭還
迎拜稽首願執鞭汝非其人骨腥膻黃金乞得重莫肩
持歸包裹弊席氊夜穿茅屋光射天里閭來觀巳變遷
似石非石鉛非鉛或取而有衆忿喧訟歸有司今幾年
無功暴得喜欲顛神仙戱汝真可憐願君為考然不然
此語可信馮公傳
贈寫真李道士
君不見景靈今殿圖功臣進賢大策東西陳能令將相
長在世自古獨有曹將軍嵩高李師掉頭笑自言弄筆
曹前身百世遺像誰復識滿朝冠劔多偉人據鞍一見
心有得臨軒相對疑通神十年江海鬚半脱歸來俯仰
慚簮紳一揮七尺傍牆立客來顧我誠似君金章紫綬
本非有綠鬢黃蒻甘長貧何如畫作老白衣置之茒屋
全吾真
法惠寺横翠閣
朝見吳山横暮見吳山從吳山故多態轉側為君容幽
人起朱閣空洞更無物惟有千步岡東西作簾額春來
故國歸無期人言悲秋春更悲巳泛平湖思濯錦更看
横翠憶峩眉彫欄能得幾時好不獨憑欄人易老百年
興廢更堪哀懸知草莽化池臺遊人尋我舊遊處但覓
吳山横處來
三峽橋
吾聞太山石積日穿綫澑況此百雷霆萬世與石闘深
行九地底險出三峽右長輸不盡溪欲滿無底竇跳波
翻潜魚震響落飛狖清寒入山骨草木盡堅瘦空濛烟
靄間傾洞金石奏灣灣飛橋出㶑㶑半月彀玉淵神龍
近雨雹亂晴書垂瓶得清甘可嚥不可嗽
城南縣尉水亭得長字
兩尉鬱相望東西百步場揮旗蒲柳市伐鼓水雲鄉
已作觀魚檻仍開射鴨堂全家依畫舫極目亂紅粧
灔灔波頭細疎疎雨脚長我来閒濯足溪漲欲浮牀
澤國山圍裏孤城水影旁欲知歸路處葦外記風
檣
江月(五首)
一更山吐月玉塔卧微瀾正似西湖上湧金門外看冰
輪横海闊香霧入樓寒停鞭且莫上照我一杯殘
二更山吐月幽人方獨夜可憐人與月夜夜江樓下風
枝夕未停露草不可藉歸来掩關卧唧唧蟲夜話
三更山吐月棲鳥亦驚起起尋夢中遊清絶正如此驅
雲歸衆宿俯仰迷空水幸可飲我牛不須違洗耳
四更山吐月皎皎為誰明幽人赴我約坐待玉繩横野
横多斷板山寺有微行今夕定何夕夢中游化城
五更山吐月窗迥室幽幽玉鈎還挂戸江練却明摟星
河澹欲曉鼔角冷知秋不眠翻五詠清切變蠻謳
歸去来詞集字
寄傲疑今是求榮感昨非聊欣樽有酒不恨室無衣丘
壑世情遠田園生事微庭柯還獨眄時有鳥歸飛
廣慶寺朱瑶畫
朱瑶唐晚輩得法尚雄深滿寺空遺跡何人識苦心長
廊敧雨脚破壁撼鐘音成壞無窮事他年復弔今
倦夜
敧枕倦長夜小窗猶未明孤村一犬吠殘月幾人行衰
鬢久巳白旅懷空自清荒園有絡緯虛織竟何成
和韋蘇州詩寄鄧道士
一杯羅浮春遠餉採薇客遥知獨酌罷醉臥松下石幽
人不可見清嘯聞月夕聊戲庵中人空飛本無迹
禽言
南山昨夜雨西溪不可渡溪邊布穀兒勸我脱布袴
不辭脱袴溪水寒水中照見催租瘢
挽滕逹道
雲夢連江雨樊山落木秋公方占賈鵩我正買龔牛共
有江湖樂空懷畎畆憂荆溪欲歸老浮玉偶同游骯髒
儀型在驚呼歲月遒回頭雜歌哭挽語不成謳
鬱孤臺和許朝奉
高門元世舊客路晚追遊清絶聞詩語䟽通豈法流傳
家有衣鉢斷獄盡春秋邂逅陪車馬尋芳謝眺洲凄凉
望鄉國得句仲宣樓恨賦投湘水悲歌祀柳州何如五
字律相與一樽留更約登塵外歸時月滿舟
祭常山回小獵
青蓋前頭點皂旗黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖朝若用西凉簿白羽猶能效一揮
有美堂暴雨
遊人脚底一聲雷滿坐頑雲撥不開天外黑風吹海立
浙東飛雨過江來十分㶑灔金樽凸千丈敲鏗羯鼓催
喚起謫仙泉灑面倒傾鮫室瀉瓊瑰
次韻穆父尚書侍祠郊丘瞻望天光退而相慶引
滿醉吟一首
千章杞梓蔭雲天樗散誰收老鄭虔喜氣到君浮白裏
豐年及我掛冠前令嚴鐘鼓三更月野宿貔貅萬竈煙
太息何人知帝力歸來金帛看頳肩
次韻晁無斁春懷
城郭朝陽散積隂郊原注目日清深年衰鷗鷺如今是
夢斷邯鄲何處尋語鵲飛烏春稍稍重簾深院晚沉沉
不辭杖履衝泥雪未有瓊琚報好音
過嶺寄子由
七年來往我何堪又試曹谿一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山雞忽驚起半巖花雨落毿毿
天竺寺
香山居士留遺迹天竺禪師有故家空詠連珠吟疊壁
已亡飛鳥失驚蛇林深野桂寒無子雨浥山薑病有花
四十七年真一夢天涯流落淚横斜
贈王子真秀才
萬里雲山一破裘杖端閒掛百錢遊五車書巳留兒讀
二頃田應為鶴謀水底笙歌蛙兩部山中奴婢橘千頭
幅巾我欲相隨去海上何人識故侯(此詩前六句皆用數目字)
出潁口初見淮山
我行日夜見江海楓葉蘆花秋興長平淮忽迷天遠近
青山久與船低昂壽州已見白石塔短棹又轉黃茅岡
波平風軟望不到故人久立天蒼茫(見一作向又一作未)
送子由之契丹
雲海相忘寄此身那因遠適更傷神不辭驛騎凌風雪
要使天驕識鳳麟沙漠回看清禁月湖山應夢武陵春
單于若問君家世莫道中朝第一人
賀陳述古弟章生子
欝葱佳氣夜充閭始見徐卿第二雛甚欲去為湯餅客
惟愁錯寫弄麞書參軍新婦賢相敵阿大中郎喜有餘
我亦從來識英物試教啼看定何如
贈惠山僧惠表
行遍天涯意未闌將心到處遣人安山中老宿依然在
案上楞嚴巳不看敧枕落花餘幾片閉門修竹自千竿
客來茶罷空無有盧橘楊梅尚帶酸
西太一見王荆公舊詩偶次其韻(二首)
秋早川原淨麗雨餘風日清酣從此歸耕劔外何人送
我池南
但有尊中若下何須墓上征西聞道烏衣巷口而今烟
草萋迷
靈上訪道人不遇
花光紅滿欄草色綠無岸不逄青眼人長歌白石爛
安節姪將去作小詩送之
索漠齊安郡從來著放臣如何風雪裏更送獨歸人
題贈田辨之琴姬
流水隨絃滑清風入指寒坐中有狂客莫近繡簾弹
梅花(二首)
春來幽谷水潺潺的皪梅花草棘間一夜東風吹石裂
半隨飛雪渡關山
何人把酒慰深幽開自無聊落更愁幸有清溪三百曲
不辭相送到黃州
中秋月
暮雲收盡溢清寒銀漢無聲轉玉盤此生此夜不長好
明月明年何處看
春宵
春宵一刻直千金花有清香月有隂歌管樓臺聲細細
鞦韆院落夜沉沉
上元侍宴
淡月疎星繞建章仙風吹下御爐香侍臣鵠立通明殿
一朵紅雲捧玉皇
海棠
東風嫋嫋汎崇光香霧空濛月轉廊只恐夜深花睡去
故燒高燭照紅粧
遊三茅洞
凍雨飛飛半成雪遊人屨冷蒼苔滑不辭擕被巖底眠
洞口雲深夜無月
惠崇春江曉景
竹外桃花三兩枝春江水暖鴨先知蔞蒿滿地蘆芽短
正是河豚欲上時
澄邁驛通潮閣
餘生欲老海南村帝遣巫陽招我魂杳杳天低鶻沒處
青山一髮是中原
六月二十七日望湖樓醉書(三首)
黑雲翻墨未遮山白雨跳波亂入船卷地風來忽吹散
望湖樓下水如天
放生魚鼈逐人來無主荷花到處開水枕能令山俯仰
風船觧與月徘徊
獻花遊女木蘭橈細雨斜風濕翠翹無限芳洲生杜若
吳兒不識楚詞招
雜詩
窗搖細浪魚吹日手弄黃花蝶透衣不覺春風吹酒醒
空教明月伴人歸
東欄梨花
梨花淡白柳深青柳絮飛時花滿城惆悵東欄一株雪
人生看得幾清明
和子由逍遥堂詩
别期漸近不堪聞風雨蕭蕭巳斷魂猶勝相逢不相識
形容變盡語音存
僕年三十九在潤州道上過除夜作此詩又二十
年在惠州錄之以示過
寺官官小未朝參紅日半窗春睡酣為報鄰雞莫驚覺
更容殘夢到江南
吉祥寺花將落而述古不至
今歲東風巧翦裁含情只待使君来對花無信花應恨
直恐明年便不開
述古聞之明日即來坐上復用前韻同賦
仙衣不用剪刀裁國色初酣卯酒來太守問花花不語
為君零落為君開
於潜令刁同年野翁亭
山翁不出山溪翁長在溪不如野翁來往溪山間上友
麋鹿下鳧鷖問翁何所樂三年不去煩推擠翁言此間
亦有樂非絲非竹非蛾眉山人醉後鐡冠落溪女笑時
銀櫛低我來觀政問風謠皆云吠犬足生氂但恐此翁
一旦舍此去長使山人索寞溪女啼(天目山唐道士常冠鉄冠扵潜婦女)
(皆插大銀櫛長尺許謂之蓬沓)
登常山絶頂廣麗寺
西望穆陵關東望琅琊臺南望九仙山北望空飛埃相
將呌虞舜遂欲歸蓬萊嗟我二三子狂飲亦荒哉紅裙
欲先去長笛有餘哀清歌入雲霄妙舞纖腰回自從有
此山白石封蒼苔何嘗有此樂將去復徘徊人生如朝
露白髮日夜催棄置當何言萬劫終飛仄
和子由送將官梁左藏仲通
雨足誰言春麥短城堅不怕秋濤卷日長惟有睡相宜
半脱紗巾落紈扇芳草不鋤當戶長珍禽獨下無人見
覺來身世都是夢坐久枕痕猶著面城西忽報故人來
急掃風軒吹麥飯伏波論兵初矍鑠中散談仙更清遠
南都從事亦學道不恤腸空誇腦滿問羊他日到金華
應許相將游閬苑(黃初平之兄尋其弟於金華山)
大風留金山兩日
㙮上一鈴獨自語明日顛風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙却笑蛟龍為誰怒無事久留童僕怪
此風聊得妻孥許灊山道人獨何事半夜不眠聽粥鼓
陪歐陽公讌西湖
謂公方壯鬚似雪謂公巳老光浮頰渴來湖上飲美酒
醉後劇談猶激烈湖邊草木新着霜芙蓉晚菊爭煌煌
插花起舞為公夀公言百歲如風狂赤松共遊也不惡
誰能忍饑啖仙藥巳將夭夀付天公彼徒辛苦吾差樂
城上烏棲暮靄生銀缸畫燭照湖明不辭歌詩勸公飲
坐無桓伊能撫筝
安國寺尋春
臥聞百舌呼春風起尋花柳村村同城南古寺修竹合
小房曲檻敧深紅看花歎老憶年少對酒思家愁老翁
病眼不羞雲毋亂鬢絲強理茶烟中遥知二月王城外
玉仙洪福花如海薄羅勻霧盖新粧快馬爭風鳴雜佩
玉川先生真可憐一生耽酒終無錢病過春風九十日
獨抱添丁看花發
王齊萬秀才寓居武昌縣劉郎洑正與伍洲相對
伍子胥奔吳所從渡江也
君家稻田冠西蜀𢷬玉揚珠三萬斛塞江流柹起書樓
碧瓦朱欄照山谷傾家取樂不論命散盡黃金如轉燭
惟餘舊書一百車方舟載入荆江曲江上青山亦何有
伍洲遥望劉郎藪明朝寒食當過君請殺耕牛壓私酒
與君飲酒細論文酒酣訪古江之濆仲謀公瑾不須弔
一酹波神英烈君(杭州伍子胥廟封英烈王)
陳季常自岐亭見訪郡中及舊州諸豪爭欲邀致
之戱作陳孟公詩一首
孟公好飲寧論斗醉後關門防客走不妨閒過左阿君
百謫終為賢太守老居閭里自浮沈笑問伯松何苦心
忽然載酒從陋巷為愛揚雄作酒箴長安富兒求一過
千金夀君君笑唾汝家安得客孟公從來只識陳驚座
武昌銅劔歌
雨餘江清風卷沙雷公躡雲捕黃蛇蛇行空中如枉矢
電光煜煜燒蛇尾或投以塊鏗有聲雷飛上天蛇入水
水上青山如削鐡神物欲出山自裂細看兩脅生碧花
猶是西江老蛟血蘇子得之何所為蒯緱彈鋏詠新詩
君不見凌烟功臣長九尺腰間玉具高拄頥
石芝
空堂明月清且新幽人睡息來初勻了然非夢亦非覺
有人夜呼祁孔賓披衣相從到何許朱欄碧井開瓊戸
忽驚石上堆龍蛇玉芝紫笋生無數鏘然敲折青珊瑚
味如蜜藕和雞蘇主人相顧一撫掌滿堂坐客皆盧胡
亦知洞府嘲輕脱終勝嵇康羡王烈神山一合五百年
風吹石髓堅如鐡
郭祥正家醉畫竹石壁上郭作詩為謝且遺古銅
劍二
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書墻涴壁長遭罵
不嗔不罵喜有餘世間誰復如君者一雙銅劔秋水光
兩首新詩爭劍鋩劍在牀頭詩在手不知誰作蛟龍吼
眉子石硯歌贈胡誾
君不見成都畫手開十眉横雲却月爭新竒游人指點
小顰處中有漁陽鐡馬嘶又不見王孫青𤨏横雙碧腸
斷浮空遠山色書生性命何足論坐費千金買消渴爾
來喪亂愁天公謫向君家書硯中小窗虛幌相嫵媚令
君曉夢生春紅毗耶居士談空處結習巳空花不住試
教天女為磨鉛千偈瀾翻無一語
觀杭州鈐轄歐育刀劔戰袍
青綾納衫暖襯甲紅線勒巾光繞脅秃襟小袖鵰鶻盤
大刀長劍龍蛇插兩軍鼓噪屋瓦墜紅塵白羽紛相戞
將軍恩重此身輕笑履鋒鋩如一搯書生只肯坐帷幄
談笑毫端弄生殺呌呼擊鼓催上竿猛士應憐小兒黠
試問黃河夜偷渡掠面驚沙寒霎霎何如大艦日高眠
一枕清風過苕霅
書林逋詩後
吳儂生長湖山曲呼吸湖光飲山渌不論世外隠君子
傭兒販婦皆冰玉先生可是絶俗人神清骨冷無由俗
我不識君曾夢見瞳子瞭然光可燭遺篇妙字處處有
步繞西湖看不足詩如東野不言寒書似西臺差少肉
平生高節巳難繼將死微言猶可錄自言不作封禪書
更肯悲吟白頭曲我笑吳人不好事好作祠堂傍修竹
不然配食水仙王一盞寒泉薦秋菊
海市(并序)
予聞登州海市舊矣父老云常出於春夏今歲
晚不復見矣予到官五日而去以不見為恨禱
於海神廣德王之廟明日見焉乃作是詩
東方雲海空復空羣仙出沒空明中蕩搖浮世生萬象
豈有貝闕藏珠宫心知所見嗜幻影敢以耳目煩神工
歲寒水冷天地閉為我起蟄鞭魚龍重樓翠阜出霜曉
異事驚倒百歲翁人間所得容力取世外無物誰為雄
率然有請不我拒信我人厄非天窮潮陽太守南遷歸
喜見石廪堆祝融自言正直動山鬼豈知造化哀龍鍾
信眉一笑豈易得神之報汝亦巳豐斜陽萬里孤鳥沒
但見碧海磨青銅新詩綺語亦安用相與變滅隨東風
過莱州雪後望三山
東海如碧環西北卷登萊雲光與天色且到三山回我
行適冬仲薄雪收浮埃黃昏風絮定半夜扶桑開參差
太華頂出沒雲濤堆安期與羨門乘龍安在哉茂陵秋
風客勸爾麾一杯帝鄉不可期楚些招歸來
武昌西山(并序)
嘉祐中翰林學士承旨鄧公聖求為武昌令常
遊寒溪西山山中人至今能言之軾謫居黃岡
與武昌相望亦常往来溪山間元祐元年十一
月二十九日考試舘職與聖求會宿玉堂偶話
舊事聖求嘗作元次山窪樽銘刻之巖石因為
此詩請聖求同賦當以遺邑人使刻之銘側
春江渌漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩掖飛崔嵬
同遊困臥九曲嶺褰衣獨到吳王臺中原北望在何許
但見落日低黃埃歸來觧劔亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
臥看椽燭高花摧江邊曉夢忽驚斷銅環玉鎻鳴春雷
山人帳空猿鶴怨江湖水生鴻雁來請公作詩寄父老
往和萬壑松風哀
次韻孔常父送張天覺河東提刑
送君應典鷫鸘裘憑仗千鍾洗别愁脱帽風流餘長史
(君喜草書而不工故以此為戲)埋輪家世本留侯(張綱子房七世孫也犍為武陽人墓在今)
(彭山君豈其後耶)子河駿馬方爭出(麟府馬出子河泌)昭義疲兵亦少
休(唐昭義步兵蓋澤潞弓箭手)定向秋山得嘉句故關黃葉滿行舟
送喬仝寄賀君二首(賀水部唐末五代人宋真宗東封謁于道左)
曾謁東封玉輅塵幅巾短褐亦逡巡行宫夜奏空名姓
悵望雲霞縹緲人
舊聞父老晉郎官巳作飛騰變化看聞道東蒙有居處
願供薪水看燒丹
慶源宣義王丈以累舉得官為洪雅主簿雅州戸
掾遇吏民如家人人安樂之既謝事居眉之青神
瑞草橋放懷自得有書來求紅帶既以遺之且作
詩為戱請黃魯直學士秦少游賢良各為賦一首
為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽須
拂衣自注下下考芋魁飯豆吾豈無歸來瑞草橋邊路
獨游還佩平生壺慈姥巖前自喚渡青衣江上人争扶
今年蠶市數州集中有遺民懷袴襦邑中之黔相指似
白髯紅帶老不癯我欲西歸卜鄰舍隔墻拊掌容歌呼
不學山王乘駟馬回頭空指黃公壚
次前韻送程六表弟
君家兄弟真連璧門十朱輪家萬石竹使猶分刺史符
尚方行贈尚書舄前年持節發倉廪到處賣刀收蠒栗
歸來閉口不論功却走渡江誰復恤君才不用如澗松
我老得全猶社櫟青衫莫厭百僚底白首上有千薪積
憶昔江湖一釣舟無數雲山供點筆未應便障西風扇
只恐先移北山檄憑君寄謝江南叟念我空見長安日
浮江泝蜀有成言江水在此吾不食
戱書李伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來臥斜日
莫教優孟卜葬地厚衣薪槱入銅歷
次韻子由使契丹至涿州見寄
氊毳年來亦甚都時時鴂舌問三蘇那知老去渾無用
欲問君王乞鏡湖
十月十四日以病在告獨酌
翠栢不知秋空庭失搖落幽人得佳蔭露坐方獨酌月
華稍澄穆霧氣尤清薄小兒亦何知相語翁正樂銅爐
燒柏子石鼎煑山藥一杯賞月露萬象紛醻酢此生獨
何幸風䌫欣初泊逝逃顔蹠網行赴松喬約莫嫌風有
待漫欲戱寥廓泠然心境空髣髴來笙鶴
書丹元子所示李太白真
天人幾何同一漚謫仙非謫乃其遊麾斥八極隘九州
化為兩鳥鳴相酬一鳴一止三千秋開元有道為少留
縻之不可矧肯求西望太極横峨岷眼高四海空無人
大兒汾陽中令君小兒天台坐忘真生年不知高將軍
手汗吾足乃敢瞋作詩一笑君應聞
次韻范純父涵星硯月石風林屏詩一首
月次子房歷三星斗牛不神箕獨靈簸搖桑榆盡西靡
影落蘇子硯與屏天工與我兩厭事孰居無事為此形
與君持槖侍帷幄同到温室觀堯蓂自憐太史牛馬走
技等卜祝均倡伶欲留衣冠挂神武便擊雲水歸南溟
陶泓不稱管城沐醉石可助平泉醒故持二物與夫子
欲使妙質留天庭但令滋液到枯槁勿遣光景生晦冥
上書挂名豈待我獨立自可當雷霆我時醉眠風林下
夜與漁火同青熒撫物懷人應獨嘆作詩寄子誰當聽
連州追錄
卷卷長廊走黃葉席簾垂地香烟歇主人待來終不來
火紅消盡灰如雪
贈僧
道人自嫌三世將棄家十年今始壯玉骨猶含富貴餘
漆瞳巳照人天上去年相見古長干衆中矯矯如翔鸞
今年過我江西寺病瘦巳作霜松寒朱顔不變供歲月
風中蒿火湯中雪好問君家黃面翁乞得摩尼照生滅
莫學王郎與支遁臂鷹走馬憐神駿還君畫圖君自收
不如木人騎土牛
犍為王氏書樓
樹林幽翠滿山谷樓觀突兀起江濱云是昔人藏書處
磊落萬卷今生塵江邊日出紅霧散綺窗畫閣青氛氲
山猿悲嘯泉谷響野鳥嘐戞巖花春借問主人今何在
被甲遠戍長苦辛先登博戰事斬級區區何者為三墳
書生古亦有戰陣葛巾羽扇揮三軍古人不見悲世俗
回首蒼山空白雲
過宜賓見夷中亂山
江寒晴不知遠見山上日朦朧含高峯晃蕩射峭壁横
雲忽飄散翠樹紛歷歷行人挹孤光飛鳥投遠碧蠻荒
誰復愛穠秀安可適豈無避世士高隠鍊精魄誰能從
之遊路有豺虎迹
舟中聽大人彈琴
彈琴江浦夜漏永歛衽竊聽獨激昂風松瀑布巳清絶
更愛玉珮聲琅璫自從鄭衛亂雅樂古噐殘缺世巳忘
千年寥落獨琴在有如老仙不死閱興亡世人不容獨
反古強以新曲求鏗鏘微音淡弄忽變轉數聲浮脆如
笙簧無情枯木今尚爾何况古意墮渺茫江空月出人
響絶夜闌更請彈文王
竹葉酒
楚人汲漢水釀酒古宜城春風吹酒熟猶似漢江清耆
舊人何在丘墳應巳平惟餘竹葉在留此千古情
渚宫
渚宫寂寞依古郢楚地荒茫非故基二王臺閣巳鹵莽
(湘東王高氏)何况遠問縱横時楚王獵罷擊靈鼓猛士操舟
張水嬉釣魚不復數魚鼈大鼎千石烹蛟螭當時郢人
架宫殿意思絶妙般與倕飛樓百尺照湖水上有燕趙
千娥眉臨風揚揚意自得長使宋玉作楚詞秦兵西來
取鐘簴故宫禾黍秋離離千年壯觀不可復今之存者
盖巳卑池空野迥樓閣小惟有深竹藏狐狸臺中綘帳
誰復見臺下野水(一作鴨)浮清猗綠窗朱戸春晝閉想見
深屋彈朱絲腐儒亦觧愛聲色何用白首談孔姬沙泉
半涸艸堂在破窗無紙風颸颸陳公蹤跡最未遠士瑞
寥落今何之百年人事知幾變直恐荒廢成空陂誰能
為我訪遺迹草中應有湘東碑
昭陵六馬唐文皇戰馬也琢石象之立昭陵前客
有持此石本示予為賦之(此首一作張文潜詩)
天將剗隋亂帝遣六龍來森然風雲姿颯爽毛骨開飈
馳不及視山川儼莫回長鳴視八表擾擾萬駑駘秦王
龍鳳姿魚鳥不足摧腰間太白羽中物如風雷區區數
竪子搏取若提孩手持掃天箒六合無塵埃艱難濟大
業一一非常才維時六驥足績與英衞陪功成鏘八鸞
玉輅行天街荒凉照陵闕古石埋蒼苔
驪山
君門如天深幾重君王如帝坐法宫人生難處是安穏
何為來此驪山中複道凌雲接金闕樓觀隠烟横翠空
林深霧暗迷八駿朝東暮西勞六龍六龍西幸峨眉棧
悲風便入華清院霓裳蕭散羽衣空麋鹿來游猿鶴怨
我上朝元春半老滿地落花無人掃羯鼓樓高掛夕陽
長生殿古生青草可憐吳楚兩醯雞築臺未就巳堪悲
長楊五柞漢幸免江都樓戍隋自迷由來留連多喪國
宴安酖毒因奢惑三風十愆古所戒不必驪山可亡國
寒食夜
漏聲透入窗窗紗人靜鞦韆影半斜沉麝不燒金鴨冷
淡雲籠月照梨花
秋興
故里依然一夢前相擕重上釣魚船常陪大幕今陳迹
謬忝承明愧昔年報國無成空白首退耕何處有名田
黃雞白酒雲山約此計當時巳浩然
移合浦郭功甫見寄
君恩浩蕩似陽春合浦何如在海濱莫趁明珠弄明月
夜深無數採珠人
讀開元天寳遺事(三首)
姚宋亡來事事興一官銖重萬人輕朔方老將風流在
不取西蕃石堡城
潭裏春船百陪多廣陵銅器越溪羅三郎官爵如泥土
爭唱弘農得寳歌
琵琶絃急衮梁州羯鼓聲高舞臂鞲破費八姨三百萬
大唐天子要纏頭
絶句
柴桑春晚思依依屋角鳴鳩雨欲飛昨日巳收寒食火
吹花風起却添衣
蘇轍五首
雨花巖
巖花不可攀翔蘂久未墮忽墜幽人前知子觀空坐
白龍潭
白龍晝飲潭修尾掛石壁幽人欲下看雨雹晴相射
會子瞻兄宿逍遥堂二絶
逍遥堂後千尋木長送中宵風雨聲悞喜對牀尋舊約
不知漂泊在彭城
秋來東閣凉如水客去山公醉似泥困臥北窗呼不醒
風吹松竹雨凄凄
南窗
京城三日雪雪盡泥方深閉門謝還往不聞車馬音西
齋書帙亂南窗朝日升展轉守牀榻欲起復不能開戸
失瓊玉滿階松竹隂故人遠方來疑我何苦辛疎拙自
當爾有酒聊共斟(此其少年時所作也東坡好書之以為人間當有數百本盖閑淡簡違得)
(味外之味云)
宋藝圃集卷四
