宋藝圃集總集類
提要
(臣)等謹案宋藝圃集二十二卷明李蓘編蓘字
子田内鄉人嘉靖癸丑進士官至貴州提學
副使是集選錄宋人之詩成於隆慶丁邜所
列詩人凢二百三十有六人而核其名氏二
百三十有七人盖編目時誤數一人末卷附
釋衲三十三人宮閨六人靈怪三人妓流五
人不知名四人通上當為二百八十八人而
註共二百八十四人則除不知姓名四人不
數也書中編次後先最為顛倒如以蘇軾蘇
轍列張詠余靖范仲淹司馬光前陳與義呂
本中曾幾列蔡襄歐陽修黃庭堅陳師道前
秦觀列趙抃蘇頌前楊萬里列楊蟠米芾王
令庚前葉采嚴粲列蔡京章惇前林景熙謝
翺列陸游前者指不勝屈其最誕者莫若以
徽宗皇帝與邢居實張栻劉子翬合為一卷
夫漢書藝文志以文帝列劉敬賈山之間武
帝列蔡甲倪寬之間玉臺新詠以梁武帝及
太子諸王列吳均等九人之後蕭子顯等二
十一人之前以時代相次猶為有說至邢實
為邢恕之子年十八早夭在徽宗以前劉子
翬為劉韐之子張栻為張浚之子皆南宋高
孝時人在徽宗以後乃君臣襍列尤屬不倫
殆由選錄時隨手襍抄未遑銓次他若江為
孟賓于之属則上涉南唐馬定國史肅之属
則旁及金朝衡以斷限亦属未宜特其殫十
三年之功蒐采成編網羅頗富宋人之本無
專集行世與雖有專集而已佚者往往頼此
編以傳過而存之亦不棄菅蒯之意也乾隆
四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋藝圃集原序
余往請告林居嘗與弟子餘選宋諸家詩后(闕)披
繙旋多參附今既十三年所矣隆慶改元量移池陽山
城雨暇更加刪定名曰宋藝圃集為之叙叙曰世恒言
宋無詩談何易哉蓋嘗遡風望氣約略其世槩有三變
焉顧論者未之逮也夫建隆乾德之間國祚初開淳龐
再合一時作者尚祖五李五季固唐餘也故林逋潘閬
胡宿王珪兩宋九僧之徒皆摛藻熒熒以清嬴相貴而
楊大年錢思公劉筠軰又死擬西崑(闕)尺度總之遺
矩雖存而雄思尚欝矣天聖明道而下則大變焉蓋於
時世際熙昌人文迅發人主之求日殷聚奎之兆斯應
故歐蘇曾王之流黃陳梅張之侣皆以曠絶不世之才
厲卓犖俊拔之志博綜墳典旁測幽微海内顒顒咸所
傾仰啓西江宗派之名創絀唐進杜之說竭思憒神日
歷窮險當其興情所寄則徵事有不必解意趣所極則
古賢所不必法辟之舊家公子恢張其先人堂構至于
甲第飛雲雕鏤彩繪遠而望之絢爛奪目負其意氣遽
大掩前人矣光寧以還國步浸衰文情隨易學士大夫
逓祖清逸無稱雄槩故陸游之流便嚴羽之婉腴紫陽
之冲容謝翺之詭誕其他若四靈戴式之文天祥林德
暘軰咸遵正軌足引同方然究而言之凌遲之形見矣
斯國事之將季乎夫詩者人之聲也樂之章也發於情
不溺於情範於禮不着於禮者也宋人惟理是求而神
髓索焉其遺議於後也奚怪哉故滄浪之譏評紫陽之
論說皆所謂致喻于眉睫者也考其大都不俱可覩哉
自世俗宗唐擯宋羣然向風而凡家有宋詩悉束高閣
間有單帙小選僅拈一二而未闡厥美終屬闕如忘其
謭蕪聊為編次得詩若干首以見一代之文獻而為稽
古之一助也順陽李蔉序
