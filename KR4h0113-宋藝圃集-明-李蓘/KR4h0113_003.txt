宋藝圃集卷三
明李蔉編
蘇軾二百四十五首
古離别送蘇伯固
三度别君來此别真遲暮白盡老髭鬚明日淮南去酒
罷月隨人淚濕花如霧後夜逐君還夢遶湖邊路
雷州
下居近流水水巢依嶺岑終日數椽間但聞鳥遺音爐
香入幽夢海月明孤斟鷦鷯一枝足所恨非故林
碧落洞
槎牙亂峯合晃蕩絶壁横遥知紫翠間古來仙釋幷陽
峯射朝日高處連玉京隂谷扣白月夢中游化城果然
石門開中有銀河傾幽龕入窈窕别戸穿虚明泉流下
珠琲乳盖交縵纓我行畏人知恐為仙者迎小語輙響
答空山自雷驚策杖歸去來治具煩方平
新城陳氏園次晁補之韻
荒凉廢圃秋寂歷幽花晚山城巳窮僻况與城相遠我
來亦何事徙倚望雲巘不見苦吟人清樽為誰滿
開先漱玉亭
高巖下赤日深谷來悲風擘開青山峽飛出兩白龍亂
沫散霜雪古潭搖清空餘流滑無聲快瀉雙石谼我來
不忍去月出飛橋東蕩蕩白雲闕沉沉水精宫願隨琴
高生脚踏赤鯶公手持白芙蕖跳下清泠中
遊鶴林招隠(二首)
郊原雨初霽春物有餘妍古寺滿脩竹深林聞杜鵑睡
餘柳花墮目眩山櫻然西窗有病客危坐看香烟
二
行歌白雲嶺坐咏脩竹林風輕花自落日薄山半隂澗
草誰復識聞香杳難尋時見城市人幽居惜未深
竹亭小飲懷歐陽叔弼李默呈趙景貺陳履常一
首
歲暮自急景我閒方緩觴懽餘西湖晚步轉北渚長地
坐略少長意行無澗岡久知薺麥青稍覺榆葉黃盎盎
春欲動㶑㶑夜未央水天鷗鷺静月霧松桂香撫景方
婉娩懷人重凄凉豈無一老卒坐念兩歐陽我意正麋
鹿君才亦珪璋此會恐難久此懽不可忘
南都妙峯亭
千尋掛雲闕十頃含風灣開門弄清泚照見雙銅鐶池
臺半禾黍桃李餘榛菅無人肯回首日暮車班班史君非
世人心與古佛閒時邀聲利客來洗塵埃顔新亭在東
阜飛宇凌通闤古甃磨翠壁霜林散煙鬟孤雲抱商丘
芳草連杏山俯仰盡法界逍遥寄人寰亭亭妙高峯了
了蓬艾間五老壓彭蠡三峯照潼關均為拳石小配此
一掬慳煩公為標指免使勤躋攀
金山妙高臺
我欲乘飛車東訪赤松子蓬萊不可到弱水三萬里不
如金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照窗几巉巉玉
為骨凛凛霜如齒機鋒不可觸千偈如翻水何湏尋德
雲即此比丘是長生未暇學且學長不死
送曹輔赴閩漕
曹子本儒俠筆勢翻濤瀾往來戎馬間邊風裂儒冠詩
成横槊裏楮墨何曾乾一日事遠游紅塵隔岩灘平生
羊炙口並海搜酸鹹一從荔枝飲豈念苜蓿槃我亦江
海人市朝非所安常恐青霞志坐隨白髮闌淵明賦歸
去談笑便觧顔
參寥上人初得知果院會者十六人分韻賦詩某
得心字
漲水返舊壑飛雲思故岑念君忘家客亦有懷歸心三
間得幽寂數步藏清深攅金盧橘塢散花楊梅林茶笋
盡禪味松杉真法音雲崖有淺井玉醴常半尋遂名參
寥泉可濯幽人襟相擕横嶺上未覺衰年侵一眼吞江
湖萬象涵古今願君更小築歲晚解我簮
夜坐與邁聯句
清風來無邊明月翳復吐(自)松聲滿虚空竹影侵半戸
(邁)暗枝有驚鵲壊壁鳴饑鼠(自)露葉耿高梧風螢落空
廡(邁)微凉感團扇古意歌白紵(自)樂哉今夕游復此陪
杖履(邁)傳家詩律細巳自過宗武短詩膝上成聊以慰
懷祖(自)
和子由記園中草木(四首)
行樂惜芳辰秋風常苦早誰知念離别喜見秋瓜老秋
瓜感霜霰莖葉颯已槁宦游歸無時身若馬繫皂悲鳴
念千里耿耿志空抱多憂竟何為使汝玄髮縞
二
自我來關輔南山得再遊山中亦何有草木媚深幽菖
蒲人不識生此亂石溝山高霜雪苦苖葉不得抽下有
千歲根蹙縮如蟠虬長為鬼神守德薄安敢偷
三
我歸自南山山翠猶在目心隨白雲去夢繞山之麓汝
從何方來笑齒粲如玉探懷出新詩秀語奪山綠覺來
巳茫昧但記說秋菊有如探樵子入洞聽琴筑歸來寫
遺聲猶勝人間曲
四
野菊生秋澗芳心空自知無人驚歲晚唯有暗蛩悲花
開澗水上花落澗水湄菊衰蛩亦蟄與汝歲相期楚客
方多感秋風詠江蘺落英不滿掬何以慰朝飢
次韻孫莘老斗野亭寄子由在邵伯堰
落帆謝公渚日脚東西平孤亭得小憩暮景含餘清坐
待斗與牛錯落掛南甍老僧如宿昔一笑意巳傾新詩
出故人舊事疑前生吾生七往来送老海上城逢人輙自
哂得魚不忍烹似聞續溪老復作東都行小詩如秋菊
豔豔霜中明過此感我言長篇發春榮
黃州
南山一尺雪雪盡山蒼然澗谷深自暖梅花應巳繁使
君厭騎從車馬留山前行歌招野叟共步青林間長松
得高蔭盤石堪醉眠秪樂聽山鳥擕琴寫幽泉愛之欲
忘返但苦世俗牽歸來始覺遠明月高峰顛
秋懷
海風東南來吹盡三日雨空階有餘滴似與幽人語念
我平生觀寂寞守環堵壺漿慰作勞褁飯救寒苦今年
秋應熟過此飽雞黍嗟我獨何求萬里涉江浦居貧豈
無食自不安畎畝念此坐達晨殘燈翳復吐
送鄭戶曹
水遶彭城樓山圍戲馬臺古來豪傑地千歲有餘哀隆
凖飛上天重瞳亦成灰白門下吕布大星隕臨淮尚想
劉德輿置酒此徘徊爾來苦寂寞廢圃多蒼苔河從百
步響山到九里回山水自相激夜聲轉風雷蕩蕩清河
壖黃樓我所開秋月墮城角春風搖酒杯遲君為坐客
新詩出瓊瑰樓成君巳去人事固多乖他年君倦游白
首賦歸來登樓一長嘯使君安在哉
送李公擇
嗟余寡兄弟四海一子由故人雖云多出處不我謀弓
車無停招逝去勢莫留僅存今幾人各在天一陬有如
長庚月到晚爛不收宜我與夫子相好手足侔比年兩
見之賓主更獻酬樂哉十日飲衎衎和不流論事到深
夜僵仆鈴與騶頗嘗見使君有客如此不欲别不忍言
慘慘集百憂念我野夫兄知名三十秋已得其為人不
待風馬牛他年林下見傾蓋如白頭
送俞節推
吳興有君子淡如朱絲琴一唱三太息至今有遺音嗟
余與夫子相避如辰參猶喜見諸郎窈然清且深異時
多良士末路喪初心我生不有命其肯枉尺尋
冬至日贈安節
我生幾冬至少小如昨日當時事父兄上夀拜脱膝十
年閱凋謝白髮催衰疾瞻前惟兄三顧後子由一近者
隔濤江遠者天一壁今朝復何幸見此萬里姪憶汝總
角時啼笑為梨栗今來能慷慨志氣堅鐡石諸孫行復
爾世事何時畢詩成却超然老淚不成滴
過建昌李野夫公擇故居
彭蠡東北源廬阜西南麓何人脩水上種此一雙玉思
之不可見破澤餘修竹四鄰戒莫犯十畝森似束我來
仲夏初解籜呈新綠幽鳥向我鳴野人留我宿徘徊不
忍去微月掛喬木遥想他年歸解組巾一幅對牀老兄
弟夜雨鳴竹屋臥聽鄰寺鐘書窗耿殘燭
張兢辰永康所居萬卷堂
君家四壁如相如卷藏天䘵吞石渠豈惟鄴侯三萬軸
家有世南行秘書兒童拍手笑何事笑人空腹談經義
未許中郎得異書且共揚雄說竒字清江縈山碧玉環
下有老龍千古閒知君好事家有酒化為老人夜扣關
留侯之孫書滿腹玉函寳方何用讀濠梁空復五車多
圯上從來一篇足
薄命佳人(錢塘試尼童經)
雙頰凝酥髮抹漆眼光入簾珠的皪故將白練作仙衣
不許紅膏汙天質吳音嬌軟帶兒癡無限閒愁總未知
自古佳人多命薄閉門長信楊花落
東陽水樂亭(為東陽令王都官槩作)
君不學白公引涇東注渭五斗黃泥一鍾水又不學哥
舒横行西海頭歸來羯鼓打凉州但向空山石壁下愛
此有聲無用之清流流泉無絃石無竅強名水樂人人
笑慣見山僧巳厭聽多情海月空留照洞庭不復來軒
轅至今魚龍舞鈞天聞道磬襄東入海遺聲恐在海山
間鏘然澗谷含宫徵節奏未成君獨喜不湏寫入薰風
絃縱有此聲無此耳
豆粥
君不見滹沱流澌車折軸公孫倉皇奉豆粥濕薪破竈
自燎衣饑寒頓解劉文叔又不見金谷敲冰草木春帳
下烹煎皆美人萍虀豆粥不傳法咄嗟而辦石季倫干
戈未解身如寄聲色相纏心巳醉身心顛倒自不知更
識人間有真味豈如江頭千頃雪色蘆茒簷出沒晨煙
孤地碓舂秔光似玉沙瓶煑豆軟如酥我老此身無著
處賣書來問東家住臥聽雞鳴粥熟時蓬頭曳履君家
去
次韻子由書李伯時所藏韓幹馬
潭潭古屋雲幕垂省中文書如亂絲忽見伯時畫天馬
朔風邊沙生落錐天馬西來從西極勢與落日爭先(一作)
(分)馳龍膺豹股頭八尺奮迅不受人間羈元狩虎脊聊
可友開元玉花何足竒伯時有道真吏隠飲啄不羡山
梁雌丹青弄筆聊爾耳意在萬里誰知之幹惟畫肉不
畫骨而况失實空餘皮煩君巧說腹中事妙語欲遣黃
泉知君不見韓生自言無所學廐馬萬匹皆吾師
雪齋(為杭僧法言作)
君不見峨眉山西雪千里北望成都如井底春風百日
吹不消五月行人如凍蟻紛紛市人爭奪中誰信言公
似贊公人間熱惱無處避(一作洗)故向西齋作雪峯我夢
扁舟適吳越長廊静院燈如月開門不見人與牛惟見
空庭滿山雪(言有詩見寄云林下閒看水牯牛)
四時詞(四首)
春雲隂隂雪欲落東風和冷驚羅幕漸看遠水綠生漪
未放小桃紅入萼佳人瘦盡雪膚肌眉歛春愁知為誰
深院無人剪刀響應將白紵作春衣
垂柳隂隂日初永蔗漿酪粉金盤冷簾額低垂紫燕忙
蜜脾巳滿黃蜂静高樓睡起翠眉顰枕破斜紅未肯勻
玉腕半掀雲碧袖樓前知有斷腸人
新愁舊恨眉生綠粉汗餘香在蘄竹象牀素手熨寒衣
爍爍風燈動華屋夜香燒罷掩重扃香霧空濛月滿庭
抱琴轉軸無人見門外空聞裂帛聲
霜葉蕭蕭鳴屋角黃昏斗覺羅衾(一作裳)薄夜風搖動鎮
幃屏酒醒夢回聞雪落起來呵手畫雙鴉醉臉輕勻襯
彩霞真態生香誰畫得玉奴纖手嗅梅花
芙蓉城(并引)
世傳太原王迥字子高嘗與仙人汝南周瑶英
同遊元豐元年三月余識子高問之信然乃作
此詩極其情而歸之正亦變風止乎禮義之意
也
芙蓉城中花冥冥誰其主者石與丁珠簾玉案翡翠屛
風舒霞捲千娉婷中有一人長眉青烱如微雲淡疎星
往來三世空煉形竟坐誤讀黃庭經天門夜開飛爽靈
無復白日乘雲軿俗緣千仞磨不盡翠被冷落凄餘馨
因過緱山朝帝廷夜聞笙蕭弭節聽飄然而來誰使令
皎如明月入窗櫺忽然而去不可執寒衾虚幌風泠泠
仙宫洞房本不扄夢中同躡鳳凰翎徑度萬里如奔霆
玉樓浮空聳亭亭天書雲篆誰所銘繞樓飛步高竛竮
仙風鏘然韻流鈴蘧蘧形開如酒醒芳卿寄謝空丁寧
一朝覆水不返缾羅巾别淚空熒熒春風花間秋葉零
世間羅綺紛膻腥此生流浪隨滄溟偶然相别兩浮萍
願君收視觀三庭勿與嘉糓生蝗螟從渠一念三千齡
下作人間尹與邢
襄陽樂府(三篇)
野鷹來
野鷹來萬山下荒山無食鷹苦飢飛來為爾繫綵絲北
原有兔老且白年年飬子秋食菽我欲擊之不可得年
深兔老鷹力弱野鷹來城東有臺高崔嵬臺中公子着
皮袖東望萬里心悠哉鷹何在嗟爾公子歸無勞使鷹
可呼亦凡曹天隂月黑狐夜嘷
上堵吟
臺上有客吟秋風悲聲蕭散飄入宫臺邊遊女來竊聽
欲學聲同意不同君悲竟何事千里金城兩稚子白馬
為塞鳳為闕山川無人空且閒我悲亦何苦江水東更
深鯿魚冷難捕悠悠江上聽歌人不知我意徒悲辛
襄陽樂
使君未來襄陽愁提戈入市裹氊裘自從氊裘南渡沔
襄陽無事多春遊襄陽春遊樂何許峴山之陽漢江浦
使君朱旆來翻翻人道使君似羊杜道邊逢人問洛陽
中原苦戰春田荒北人聞道襄陽樂目送飛鴻應斷腸
歐陽少師令賦所蓄石屏
何人遺公石屏風上有水墨希微蹤不畫長林與巨石
(一作直)獨畫峩眉山西雪嶺上萬歲不長之孤松崖崩澗
絶可望不可到孤煙落日相溟濛含風偃蹇得真態刻
畫始信天有功我恐畢宏韋偃死葬虢山下骨可朽爛
心難窮神機巧思無可發化為煙霏淪石中古來畫師
非俗士摹寫物象略與詩人同願公作詩慰不遇無使
二子含憤泣幽宫
遊靈隠寺得李杞寺丞見和詩復用前韻
君不見錢塘湖錢王壯觀今巳無屋堆黃金斗量珠運
盡不勞折簡呼四方宦遊散其孥宫闕留與閑人娛盛
衰哀樂兩湏臾何用多憂心欝紆溪山處處皆可廬最
愛靈隠飛來孤喬松百丈蒼髯鬚擾擾下笑柳與蒲高
堂會食羅千夫撞鐘擊鼓喧朝晡凝香方丈眠氍毹絶
勝絮被縫海圖清風時來驚睡餘遂超羲皇傲凡蘧歸
時棲鴉正畢逋孤煙落日不可摹
仙都山鹿
老泉詩序云至豐都縣將遊仙都觀見知縣李
長官云固知君之將至也此山有鹿甚老而猛
獸獵人終莫能害將有客來遊鹿輙夜鳴故常
以此候之而未嘗失余聞而異之乃為作詩
日月何促促塵世苦局束仙子去無蹤故山遺白鹿仙
人已去鹿無家孤棲悵望層城霞至今聞有遊洞客夜
來江市呌平沙長松千樹風蕭瑟仙宫去人無咫尺夜
鳴白鹿安在哉滿山秋草無形迹
李思訓畫長江絶島圖
山蒼蒼江茫茫大孤小孤江中央崖崩路絶猿鳥去惟
有喬木攙天長客舟何處來棹歌中流聲(一作時)抑揚沙
平風軟望不到孤山久與船低昂峨峨兩煙鬟曉鏡開
新粧舟中賈客莫漫狂小孤前年嫁彭郎
送劉攽倅海陵
君不見阮嗣宗臧否不挂口莫誇舌在牙齒牢是中惟
可飲醇酒讀書不用多作詩不湏工海邊無事日日醉
夢魂不到蓬萊宫秋風昨夜入庭樹蓴絲未老君先去
君先去幾時回劉郎應白髮桃花開不開
送將官梁左藏赴莫州
燕南垂趙北際其間不合大如礪至今父老哀公孫蒸
土為城鐡作門城中積穀三百萬猛士如雲驕不戰一
朝鼓角鳴地中帳下美人空掩面豈如千騎平時來笑
談謦欬生風雷葛巾羽扇紅塵静投壺雅歌清燕開東
方徤兒虓虎樣泣涕懷思廉恥將彭城老守亦凄然不
見君家雪兒唱
甘露寺彈筝
多景樓上彈神曲欲斷哀絃再三促江妃出聽霧雨愁
白浪翻空動浮玉(金山名)喚取吾家雙鳳槽遣作三峽孤
猿號與君合奏芳春調啄木飛來雙樹杪
答吕梁仲屯田
亂山回合(一作合沓)圍彭門官居獨在懸水村(吕梁地名)居民蕭
條雜麋鹿小市冷落無鷄豚黃河西來初不覺但訝清
泗流奔渾夜聞沙岸鳴甕盎曉看雪浪浮鵬鵾吕梁自
古喉吻地萬頃一抹何由吞坐觀入市卷閭井吏民走
盡餘王尊計窮路斷欲安適吟詩破屋愁鳶蹲歲寒霜
重水歸壑但見屋瓦留沙痕入城相對如夢寐我亦僅
免為魚黿旋呼歌舞雜談笑不惜飲釂空缾盆念君官
舍冰雪冷新詩美酒聊相温人生如寄何不樂任使綘
臘燒黃昏宣房未築淮泗滿故道堙滅瘡痍存明年勞
苦應更甚我當畚鍤先黥髠付君萬指伐頑石千鎚雷
動蒼山根高城如鐡洪口決談笑却掃看崩奔農夫掉
臂免狼顧秋穀布野如雲屯還須更置軟脚酒為君擊
鼓行金樽
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年巳足燒百歲風燈(一作狂)定何
有羡君今作峩眉叟縱未家生執戟郎也應世出埋輪
守莫欺老病未歸身玉局他年第幾人會待子猷清興
發還湏雪夜去尋君
送陳睦知潭州
華清縹緲浮高棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流永朝元閣上酒醒時
臥聽風鑾鳴鐡鳳舊遊空在人何處二十三年真一夢
我得生還雪髯滿君亦老嫌金帶重有如社燕與秋鴻
相逢未穏還相送洞庭青草渺無際天柱紫蓋森欲動
湖南萬古一長嗟付與騷人發嘲弄
送表弟程六知楚州
烱烱明珠照雙璧當年三老蘇程石里人下道避鳩杖
刺史迎門倒鳧舄我時與子皆兒童狂走從人覓梨栗
徤如黃犢不可恃隙過白駒那暇惜醴泉寺古垂橘柚
石頭山高闇松櫟諸孫相逢萬里外一笑未觧千憂積
子方得郡守山陽老手生風謝刀筆我正含毫紫微閣
病眼昏花困書檄莫教印綬繫餘年去掃墳墓當有日
功成白頭早歸來共藉梨花作寒食
趙令晏崔白大圖幅徑三丈
扶桑大繭如甕盎天女織綃雲漢上往來不遣鳳銜梭
誰能鼔臂投三丈人間刀尺不敢裁丹青付與濠梁崔
風蒲半折寒鴈起竹間灼爍横江梅畫堂粉壁飜雲幕
十里江天無處著好臥元龍百尺樓笑看江水拍天流
郭熙畫秋山平遠(潞公為䟦尾)
玉堂晝掩春日閒中有郭熙畫春山鳴鳩乳鷰初睡起
白波青嶂非人間離離短幅開平遠漠漠疎林寄秋晚
恰似江南送客時中流回頭望雲巘伊川佚老鬢如霜
臥看秋山思洛陽為君紙尾作行草炯如嵩洛浮秋光
我從公游如一日不覺青山映黃髮為畫龍門八節灘
待向伊川買泉石
九月十五日邇英講論語終篇賜執政講讀史官
燕于東宫又遣中使就賜御書詩各一首臣軾得
紫薇花絶句其詞云絲綸閣下文章静鐘鼓樓中
刻漏長獨坐黃昏誰是伴紫薇花對紫薇郎翌日
各以表謝又進詩一篇臣軾詩云
繡裳畫袞雲垂地不作成王剪桐戲日高黃繖下西清
風動槐龍舞交翠壁中蠧簡今千年漆書科斗光射天
諸儒不復憂吻燥東宫賜酒如流泉酒酣復拜千金賜
一紙驚鸞回鳳字蒼顔白髮便生光袖有驪珠三十四
歸來車馬巳喧闐爭看銀鈎墨色鮮人間一日轉萬口
喜見雲章第一篇玉堂晝掩文書静鈴索不搖鐘漏永
莫言弄筆數行書須信時平由主聖犬羊散盡沙漠空
捷烽夜到甘泉宫似聞指揮築上郡巳覺談笑無西戎
文思天子師文母終閉玉關辭馬武小臣願對紫薇花
試草尺書招贊普
和王晉卿送梅花
東坡先生未歸時自種來禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三嘆息
和蔡景繁海州石室
芙蓉仙人(石曼卿也)舊遊處蒼藤翠壁初無路戲將桃核裹
黃泥石間散擲如風雨坐令空山出錦繡依天照海花
無數花間石室可容車流蘇寳蓋窺靈宇何年霹靂起
神物玉棺飛出王喬墓當時醉臥動千日至今石縫餘
糟醑仙人一去五十年花老室空誰作主手植數松今
偃蓋蒼髯白甲低瓊戸我來取酒酹先生後車仍載胡
琴女一聲冰鐡散巖谷海為瀾翻松為舞爾來心賞復
可人持節中郎醉無伍獨臨斷岸撫出日紅波碧巘相
吞吐徑尋我語覓餘聲拄杖彭鏗扣銅鼓長篇小字遠
相寄一唱三嘆神凄楚江風海雨入牙頰似聽石室胡
琴語我今老病不出門海山巖洞知何許門外桃花自
開落牀頭酒甕生塵土前年開閣放柳枝今年洗心參
佛祖夢中舊事時一笑坐覺俯仰成今古願君不用刻
此詩東海桑田真旦暮
和秦太虚梅花
西湖處士骨應槁只有此詩君壓倒東坡先生心巳灰
為愛君詩被花惱多情立馬待黃昏殘雪消遲月出早
江頭千樹春欲闇竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我巳病今年對花還草草不如風雨卷春歸
收拾餘香還太昊
自興國往筠宿石田驛南二十五里野人舍
溪上青山三百疊快馬輕衫來一抹倚山脩竹有人家
横道青泉知我渴芒鞋竹杖自輕軟蒲薦松牀亦香滑
夜深風露滿中庭惟見孤螢自開闔
鐡溝行贈喬太博
城東坡壠何所似風吹海濤低復起城中病守無所為
走馬來尋鐡溝水鐡溝水淺不容輈恰似當年韓與侯
有魚無魚何足道駕言聊復寫我憂荒(一作孤)村野店亦
何有欲發狂言湏斗酒山頭落日側金盆倒著接䍦搔
白首忽憶從軍年少時輕裘細馬百不知臂弓腰箭南
山下追逐長楊射獵兒老去同君兩憔悴犯夜醉歸人
不避今年定起故將軍未肯先誅㶚陵尉
和子由與顔長道同遊百步洪相地築亭種柳
平明坐衙不暖席歸來閉閣閒終日臥聞客至倒屣迎
兩眼朦朧餘睡色城東泗水步可到路轉河洪翻雪白
安得青絲絡駿馬蹙踏飛波柳隂下奮身三丈兩蹄間
振鬛長鳴身自乾少年狂興久巳謝但憶嘉陵遶劍關
劔關大道車方軌君自不去歸何難山中故人應大笑
築室種柳何時還
贈寫御容妙善師
憶昔射策千先皇珠簾翠幄分兩箱紫衣中使下傳詔
跪捧冉冉聞天香仰觀眩晃目生暈但見曉色開扶桑
迎陽晚出來就坐綘紗玉斧光照廊野人不識日月角
髣髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆巳忘幅巾常服儼不動孤臣入門涕自滂
元老侑坐鬚眉古虎臣立侍冠劍長平生慣寫龍鳳質
肯顧草間猿與麞都人踏破鐡門限黃金白璧空堆牀
爾來摹寫亦到我謂是先帝白髮郎不須覽鏡坐自了
明年乞身歸故鄕
蔡景繁官舍小閣
使君不獨東南美典型長記先君子戲嘲王叟短轅車
肯為徐郎書紙尾三年弭節江湖上千首放懷風月裏
手開東閣坐虚明目淨東溪照清泚素琴蜀酒容一榻
落霞共鶩供千里大舫何時繫門柳小詩屢欲書窗紙
文昌新搆滿鵷鸞都邑正喧收祀梓相逢一醉豈有命
南來寂寞君歸矣
寄吳德仁兼簡陳季常
東坡先生無一錢十年家火燒凡鉛黃金可成河可塞
只有霜鬢無由玄龍丘居士亦可憐談空說有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前䆉稏十頃田清溪繞屋花連天溪堂醉卧呼不醒
落花如雪春風顛我遊蘭溪訪清泉巳辦布韈行青纏
嵇山不是無賀老我自興盡回酒船恨君不識顔平原
恨我不識元魯山銅駝陌上會相見握手一笑三千年
蒜山松林中可卜居予欲就其地地屬金山故作
詩與金山元長老
魏王大瓠無人識種成何翅實五石不辭破作兩大尊
只憂水淺江湖窄我材濩落無所用虛名驚世終何益
東方先生好自譽伯夷子路并為一杜陵布衣老且愚
信口自比契與稷暮年欲學柳下惠嗜好酸鹹不相入
金山也是不羈人早歲聞名晚相得我醉而嬉欲先去
旁人笑倒山謂實問我此生何所歸笑指浮休百年宅
蒜山幸有閒田地招此無家一房客
寄蘄簟與蒲傳正
蘭溪美箭不成笛離離玉筯排霜脊千溝萬縷自生風
入手未開先慘慄公家列屋閒蛾眉珠簾不動花隂移
霧帳銀床初破睡牙籖玉軸坐弹棋東坡病叟長羈旅
凍卧飢吟似饑鼠倚頼春風洗破衾一夜雪寒披故絮
火冷燈清誰復知孤舟兒女自嚘咿皇天何時反炎燠
愧此八尺黃琉璃願公淨掃清香閣臥聽風漪聲滿榻
習習還從兩腋生請公稱此朝閶闔
滄洲亭懷古
湘水悠悠天際來夾江古木抱山回城中人物若可數
日晏市散多蒼苔九嶷巉天古雲埋遥想帝子龍車廻
心衰目極何可望九歌寂寂令人哀
栢家渡
栢家渡西日欲落青山上下猿鳥樂欲因新月望吳雲
遥看北斗掛南嶽一夢愔愔四十秋古人不死終未休
草舍蕭條誰與語香風欲過白蘋洲
清遠舟中寄耘老
小寒初渡梅花嶺萬壑千岩背人境清遠聊為泛舟行
一夢分明墮鄉井覺來滿眼是湖山鴨綠波搖鳳凰影
海陵居士無雲梯歲晚結廬潁水湄山腰自懸蒼玉佩
野馬不受黃金羈門前車蓋獵獵走笑倚清流數鬢絲
汀洲相見春風起白蘋吹花散煙水萬里飄篷未得歸
目斷滄浪淚如洗北鴈南來遺素書苦言大浸沒我廬
清齋十日不燃鼎曲突往往巢龜魚今年玉粒賤如水
清銅欲買囊已虛人生百年如寄耳七十朱顔能有幾
有子休論賢與愚倪生枉却帶經鋤天南看取東坡叟
可是平生廢讀書
大雪獨留尉氏
古驛無人雪滿庭有客冐雪來自北紛紛笠上巳盈寸
下馬登堂面蒼墨苦寒有酒不能飲見之何必問相識
我酌徐徐不滿觥看客倒盡不留滴千門晝閉行路絶
相與笑語不知夕醉中不復問姓名馬上忽去横短策
二十七日自陽平至斜谷宿於南山中蟠龍寺
横槎晚渡碧澗口騎馬夜入南山谷(音浴)谷中暗水響瀧
瀧嶺上疎星明煜煜寺藏岩底千萬仞路轉山腰三百曲
風生飢虎嘯空林月黑驚麏竄修竹入門突兀見深
殿照佛青熒有殘燭媿無酒食待遊人旋斫杉松煑溪
蔌板閣獨眠驚旅枕木魚曉動隨僧粥起觀萬瓦欝參
差目亂千嵓散紅綠門前商賈負椒荈山後咫尺連巴
蜀何時歸耕江上田一夜心逐南飛鵠
王頥赴建州錢監求詩及草書
我昔識子自武功寒廳夜語樽酒同酒闌燭盡語不盡
倦僕立寐僵屛風丁寧勸學不死訣自言親受方瞳翁
嗟予聞道不早悟醉夢顛倒隨盲聾爾來憂患苦摧剥
意思蕭索如霜蓬羡君顔色愈少壯外慕漸少由中充
河車挽水灌腦黑丹砂伏火入頰紅大梁相逢又東去
但道何日辭樊籠未能便乞岣嶁令官曹似是錫與銅
留詩河上慰離别草書未暇緣怱怱
送吕希道知和州
去年送君守觧梁今年送君守歷陽年年送人作太守
坐受塵土堆胷腸君家聮翩三將相富貴未巳今方將
鳳雛驥子生有種毛骨往往傳諸郎觀君崛欝負竒表
便合劔佩趨明光胡為小郡屢奔走征馬未觧風帆張
我生本自便江海忍耻未去猶徬徨無言贈君有長嘆
美哉河水空洋洋
送劉道原歸覲南康
晏嬰不滿六尺長高節萬仞凌首陽青衫白髮不自嘆
富貴在天那得忙十年閉戸樂幽獨百金購書收散亡
朅來東觀弄丹墨聊借舊史誅姦強孔融不肯下曹操
汲黯本自輕張湯雖無尺箠與寸刃口吻排擊含風霜
自言静中閱世俗有似不飲觀酒狂衣巾狼籍又屢舞
旁人大笑供千場交朋翩翩去略盡惟我與子猶徬徨
世人共棄君獨厚豈敢自愛恐子傷朝來告别驚何速
歸意巳逐征鴻翔匡廬先生古君子掛冠兩紀鬢未蒼
定將文度置膝上喜動鄰里烹猪羊君歸為我道姓字
幅巾他日容登堂
遊金山寺
我家江水初發源宦遊直送江入海聞道潮頭一丈高
天寒尚有沙痕在中泠南畔石盤陀古來出沒隨濤波
試登絶頂望鄉國江南江北青山多羈愁畏晚尋歸楫
山僧苦留看落日微風萬頃龍文細斷霞半空魚尾赤
是時江月初生魄二更月落天深黑江心似有炬火明
飛熖照山棲鳥驚悵然歸臥心莫識非鬼非人竟何物
江山如此不歸山江神見怪驚我頑我謝江神豈得巳
有田不歸如江水(是夜所見如此)
臘日遊孤山訪惠勤惠思二僧
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娛道
人之居在何許寳雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依圓蒲天
寒路遠愁僕夫整駕催歸日未晡出山迴望雲木合但
見野鶻盤浮圖兹遊淡泊歡有餘到家恍如夢蘧蘧作
詩火急追亡逋清景一失後難摹
李杞寺丞見和前篇復用元韻答之
獸在藪魚在湖一入池檻歸期無誤隨弓旌落塵土坐
使鞭箠環呻呼追胥連保罪及孥(近屢獲鹽賊皆坐同保徙其家)百日
愁歎一日娛白雲舊有終老約朱紱豈合山人紆人生
何者非蘧廬故山鶴怨秋猿孤何時自駕鹿車去掃除
白髮煩菖蒲麻鞋短箭隨獵夫射弋狐兔供朝晡陶潜
自作五柳傳潘閬畫入三峯圖吾年凛凛今幾餘知非
不去慙衛蘧歲荒無術歸亡逋鵠則易畫虎難摹
送别
鴨頭春水濃如染水面桃花弄春臉衰翁送客水邊行
沙襯馬蹄烏帽點昂頭問客幾時歸客道秋風落葉飛
繫馬綠楊開口笑傍山依約見斜暉
和蔡凖郎中見邀遊西湖
夏潦漲湖深更幽西風落木芙蓉秋飛雪闇天雲拂地
新蒲出水柳映洲湖上四時看不足惟有人生飄若浮
解顔一笑豈易得主人有酒君應留君不見錢塘遊宦
客朝推囚暮决獄不因人喚何時休
遊道場山何山
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫青山忽作龍蛇盤
山高無風松自響誤認石齒號驚湍山僧不放山泉出
屋底清池照瑶席階前合抱香入雲月裏仙人親手植
出山回望翠雲鬟碧瓦朱欄縹渺間白水田頭問行路
小溪深處是何山高人讀書夜逹旦至今山鶴鳴夜半
我今廢學不歸山山中對酒空三嘆
自普照遊二庵
長松吟風晚雨細東菴半掩西菴閉山行盡日不逢人
浥浥野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香煙來月下江雲有態清自媚竹露無聲浩如瀉
巳驚弱柳萬絲垂尚有殘梅一枝亞清詩獨吟還自和
白酒巳盡誰能借不辭青春忽忽過但恐歡意年年謝
自知醉耳愛松風會揀霜林結茒舍浮浮大甑長吹玉
溜溜小槽如壓蔗飲中真味老更濃醉裏狂言醒可怕
但當謝客對妻子倒冠落佩從嘲罵
任氏閱世堂前大檜
君家大檜長百尺根如車輪身絃直壯夫連臂不能抱
孤鶴高飛直上立狂風動地舞枝榦大雪飜空洗顔色
人言此檜三百年未知此是何人植君家大夫老不遇
一生直氣未嘗屈沒身不說歸故里遺愛自知懷舊邑
此翁此檜兩相似相與閱世終何極汝南山淺無良材
櫟社棟椽聊障日便令殺身起大厦亦恐衆材無匹敵
且留枝葉撓雲霓猶得世人長嘆息
荆州(二首)
遊人出三峽楚地盡平川北客隨南賈吳檣間蜀船江
侵平野斷風捲白沙旋欲問興亡意重城自古堅
二
朱檻城東角高王北望沙江山非一國峰火是三巴戰
骨淪秋草危樓倚斷霞百年豪傑盡擾擾見魚鰕
太白山下早行至横渠鎮書崇夀院壁
馬上續殘夢不知朝日昇亂山横翠障落月淡孤燈奔
走煩郵吏安閒媿老僧再遊應眷眷聊亦記吾曾
人日惠州偶作
曉雨暗人日春愁連上元水生桃菜渚煙濕落梅村晚
市人歸盡孤舟鶴踏翻猶堪慰寂寞漁火亂黃昏
暮歸
牛羊久巳下寂寞掩柴扉水鶴鳴城堞飛螢上戟衣夜
凉江海近天闊斗牛微何日招舟子寒光北度歸
唐守携酒見訪用韻
箕踞狂歌老瓦盆燎毛燔肉似羌渾傳呼草市來携客
灑掃漁磯共置樽山下黃童爭看舞江干白骨巳銜恩
(時簷方議葬暴骨)孤雲落日西南望長羡歸鴉自識村
正月二十六日偶遇數客野步嘉祐僧舍東南埜
人家雜花盛開叩門求觀林媪出應白髮青裙少
寡獨居三十年矣嘆息之餘作詩紀之
縹帶緗枝出綘房綠隂青子送春忙涓涓泣露紫含笑
熖熖燒空紅佛桑落日孤烟知客恨短離破屋為誰香
主人白髮青裙袂子美詩中黃四娘
惠州近城數小山類蜀道春與進士許穀野步會
意處飲之且醉作詩以記適參寥專使欲歸使持
此以示西湖之上諸友庶使余未嘗一日忘湖山
也
夕陽飛絮亂平蕪萬里春前酒一壺鐡化雙魚沉遠素
劍分二嶺隔中區花曾識面香仍好鳥不知名聲自呼
夢想平生消未盡滿林煙月到西湖
贈清凉寺和長老
代北初辭沒馬塵江南來見臥雲人問禪不契前三語
施佛空留丈六身老去山林徒夢想雨餘鐘鼔更清新
會湏一洗黃茅瘴未用深藏白㲲巾
李鈐轄坐上分題戴花
二八佳人細馬駝十千美酒渭城歌簾前柳絮驚春晚
頭上花枝柰老何露濕醉巾香掩冉月明歸路影婆娑
綠珠吹笛何時見欲把斜紅插皂羅
儋州上元過子赴使君會
使君置酒莫相違守舍何妨獨掩扉臥看月窗蟠蜥蜴
静聞風幔落蛜蝛燈花結盡吾猶夢香篆消時汝欲歸
回首凄凉十年事傳柑歸遺滿朝衣
秋晚客興
草滿池塘霜送梅疎林野色近樓臺天圍故越侵雲盡
潮上孤城帶月廻客夢冷隨楓葉斷愁心低逐鴈聲来
流年又喜驚重九可意黃花是處開
留題仙遊潭中興寺寺東有玉女洞洞南有馬融
讀書石室過潭而南山石益竒潭上有橋畏其險
不可渡
清潭百尺皎無泥山木隂隂谷鳥啼蜀客曾遊明月峽
秦人今在武陵溪獨攀書室窺岩竇還訪仙姝欵石閨
猶有愛山心未至不將雙脚踏飛梯
九月二十日微雪懷子由弟
岐陽九月天微雪巳作蕭條歲暮心短日送寒砧杵急
冷官無事屋廬深愁腸别後能消酒白髮秋來巳上簮
近買貂裘堪出塞忽思乘傳問西琛
七月二十四日以久不雨出禱磻溪是日宿虢縣
二十五日晚自虢縣渡渭宿于僧舍曾閣閣故曾
氏所建也夜久不寐見壁有前縣令趙薦留名有
懷其人
龕燈明滅欲三更敧枕無人夢自驚深谷流風終夜響
亂山銜月半牀明故人漸遠無消息古寺空來看姓名
欲向磻溪問姜叟僕夫屢報斗杓傾
二十六日五更起行至磻溪未明
夜入磻溪如入峽照山炬火落驚猿山頭孤月耿猶在
石上寒波曉更喧至人舊隠白雲合神物已化遺蹤蜿
安得夢隨霹靂駕馬上傾倒天瓢翻
次韻杭州裴惟甫
餘杭門外葉飛秋尚記居人挽去舟一别臨平山上㙮
五年雲夢澤南州凄凉楚些緣吾發邂逅秦淮為子留
寄語西湖舊風月故應時許夢中游
和仲伯達
歸山歲月苦無多尚有丹沙奈老何繡谷只應花自染
鏡潭長與月相磨君方傍海看初日我巳横江擊素波
人不我知斯我貴不湏雷雨起龍梭
再和
憶觀滄海過東萊日照三山迤邐開玉觀飛樓凌霧起
仙幢寳蓋拂天來不聞宫漏催晨箭但覺簷隂轉古槐
供奉青班非老處會稽何日乞方回(時方闕會稽守)
次韻王定國揚州倅
此身江海寄天游一落紅塵不易收未許相如還蜀道
空教何遜在揚州又驚白酒催黃菊尚喜朱顔映黑頭
火急著書千古事虞卿應未厭窮愁
送吕昌明知嘉州
不羡三刀夢蜀都聊將八詠繼東吳臥看古佛凌雲閣
勅賜詩人明月湖得句會應緣竹鶴思歸寧復為蓴鱸
横空好在修眉色頭白猶堪乞左符
座上復借韻送岢嵐軍通判葉朝奉
雲間踏白看纏旗莫忘西湖把酒時夢裏吳山連越嶠
樽前羌婦雜蕃兒夕烽過後人初醉春鴈來時雪未滋
為問從軍真樂否書來粗遣故人知
夀星院寒碧軒
清風肅肅搖牎扉牎前修竹一尺圍紛紛蒼雪落夏簟
冉冉綠霧沾人衣日高山蟬抱葉響人静翠羽穿林飛
道人絶粒對寒碧為問鶴骨何緣肥
送杜介歸揚州
再入都門萬事空閑看清洛漾東風當年帷幄幾人在
回首觚稜一夢中採藥會湏逢薊子問禪何處識龐翁
歸來鄰里應迎笑新長淮南舊桂叢
華隂寄子由
三年無日不思歸夢裏還家旋覺非臘酒送寒催去國
東風吹雪滿征衣三峰已過天浮翠四扇行看日照扉
里堠消磨不禁盡速携家餉勞驂騑
龜山
我生飄蕩去何求再過龜山歲五周身行萬里半天下
僧臥一庵初白頭地隔中原勞北望湖連滄海欲東游
元嘉舊事無人記故壘摧頽今在不(宋文帝遣將拒魏太武築城北山)
莘老葺天慶觀小園有亭北向道士山崇說乞名
與詩
春風欲動北風微歸鴈亭邊送鴈歸蜀客南遊家最遠
吳山寒盡雪先晞扁舟去後花枝亂五馬來時賓從非
惟有道人應不忘抱琴無語立斜暉
次韻趙令鑠
東坡巳報六年穰惆悵紅塵白首郎枕上溪山猶可見
門前冠盖巳相忘故人年少真瓊樹落筆風生戰堵牆
端向甕間尋吏部老來專以醉為鄉
宋藝圃集卷三
