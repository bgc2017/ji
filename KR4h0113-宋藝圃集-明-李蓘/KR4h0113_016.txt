宋藝圃集卷十六
明李蓘編
朱文公二百四十二首
感事有歎
榮華難久恃代謝安可量宿昔堂上飲今歸荒草鄉高
堂一以傾繐帳施空房繁絃既闕奏緩舞亦輟行桃李
自妍華春風自飄揚戀幄靡遺思更衣有餘芳身徂名
亦滅事往恨空長寄語繁華子古今同一傷
遊密庵
弱齡慕丘壑兹山屢遊盤朝躋靑冥外暮涉浮雲端晴
嵐染襟裾水石淸肺肝俯仰未云已歲月如飛翰中年
牽塵務引脰空長歎曠歲一登歷心期殊未闌矧此親
交集笑談有餘歡結架迫彎碕徙倚臨奔湍共惜前古
秘今為後來觀落景麗雲木回風馥秋蘭林昏景益佳
悵然撫歸鞍諒哉故山好莫遣兹盟寒
將遊雲谷約同行者
躋險擇幽棲搴蘿結茅屋䟽泉下石濞種樹滿煙谷時
登北原上一騁千里目雲物下逶迤岡巒遠重複暫辭
忽曠歲再往恨牽俗因悲昨遊侣或巳在鬼錄暄風悟
新陽一雨欣衆綠明發君莫遲幽期我當卜
秋夜嘆
秋風淅瀝鳴淸商秋草未死啼寒螿幽人幽人起晤嘆
仰視河漢天中央河漢西流去不息人生辛苦何終極
蒼山萬疊雲氣深去鍊形魂生羽翼
賦水仙花
隆冬彫百卉江梅厲孤芳如何蓬艾底亦有春風香紛
敷翠羽帔濕靘白玉相黃冠表獨立淡然水仙粧弱質
愧蘭蓀高標摧冰霜湘君謝遺襟漢水羞捐璫嗟彼世
俗人慾火焚衷腸徒知慕佳冶詎識懷真剛凄凉柏舟
誓惻愴終風章卓哉有遺烈千載不可忘
寄題九日山豁然亭
昨遊九日山散髮岩上石仰看天宇近俯歎塵境窄歸
來今幾時夢想挂蒼壁聞公結茅地忽復記疇昔年隨
流水逝事與浮雲失了知豁然處初不從外得遙憐植
杖翁鶴髮雙眼碧永嘯月明中秋風桂花白
遊白鹿洞得謝字呈元範伯起之才三兄
歲月有環周窮臘忽更謝眷眷山水心幸此朱墨暇招
呼得良友邂逅成夙駕深尋故轍迹喜見新結駕永懷
拾遺公藏器此待價横流詩書澤下及楊李覇炎神撫
興運制作流大化石室萬卷藏綸言九天下規模未云
遠荒茀良可詫自非賢邑宰誰復此精舍會當求勑賜
畢願老耕稼更與盡心期臨流抗風榭
行視武夷精舍作
神仙九折溪沿泝此中半水深波浪闊浮綠春渙渙上
有蒼石屏百仞聳雄觀嶄巖露垠堮突兀倚霄漢淺麓
下縈迴深林久叢灌胡然閟千載遽此開一旦我乘新
村船輟棹青草岸榛莽喜誅鋤面勢窮考案居然一環
堵妙處豈輪奐左右矗竒峰躊躇極佳玩是時芳節闌
紅綠紛有爛好鳥時一鳴王孫遠相喚暫遊意已愜獨
往身猶絆珍重舍瑟人重來足幽伴
卜居
卜居屏山下俯仰三十秋終然村墟近未愜心期幽近
聞西山西深谷開平疇茆茨十數家淸川可行舟風俗
頗淳厚曠土非難求誓捐三徑資往遂一壑謀伐木南
山顛結廬北山頭耕田東溪岸濯足西溪流朋來即共
歡客去成孤遊靜有山水樂而無身世憂著書俟來哲
補過希前修兹焉畢暮景何必營莵裘
同安官舍夜作
官署夜方作幽竹月生初閒居秋意遠花香寒露濡故
園異時節欲歸懷簡書聊從西軒外塵思一蕭疎
述懷
夙尚本林壑灌園無寸資始懷經濟策復愧軒裳姿效
官刀筆間朱墨手所持謂言殫蹇劣詎敢論居卑任小
才亦短抱念一無施幸蒙大人賢加惠寬箠笞撫已實
已優於道豈所期終當反初服高揖與世辭
擬古八首
離離原上樹戢戢澗中蒲娟娟東家子鬱鬱方幽居濯
濯明月姿靡靡朝華敷昔為春蘭芳今為秋蘼蕪寸心
未銷歇託體思同車
二
綺閣百餘尺朝霞冠其端飛櫩麗遠漢曲楹何盤桓淸
謠登微音一唱再三歎借問誰為此佳人本邯鄲微響
激流風浮雲慘將寒為言何所悲遊子在河間不恨久
離闊但憂芳歲闌願為淸宵夢燕昵窮飲歡
三
上山採薇蕨側徑多幽蘭采之不盈握欲寄道里難洗
憂念故人長夜何漫漫芳馨坐銷歇徘徊以悲嘆
四
佳月朗秋夜蟋蟀鳴空堂大火西北流河漢未渠央野
草不復滋白露結為霜梁燕起高飛雲鴈一南翔念我
同心子音形阻一方不念執手歡隔我如參商寓龍不
為澤畫餅難充腸金石誠自堅虚名真可傷
五
鬱鬱澗底樹揚英秋草前與君結懽愛自比金石堅金
石終不渝懽愛終不疏一夕遠離别悠然在中途相思
未云變音容定何如傷彼三春蕖灼灼層華敷盛時不
可留恐逐嚴霜枯夫君來何晩賤妾長離居
六
高樓一何高俯瞰窮山河秋風一夕至憔悴已復多寒
暑逓推遷歲月如頽波離騷感遲暮惜誓閔蹉跎放意
極驩虞咄此可奈何邯鄲多名姬素豔凌朝華妖歌掩
齊右緩舞傾陽阿徘徊起梁塵綷縩紛衣羅麗服秉竒
芬顧我長咨嗟願生喬木隂夤緣若絲蘿
七
夫君滄海至贈我一篋珠誰言君行近南北萬里餘結
作同心花綴在紅羅𥜗雙垂合歡帶麗服眷微軀為君
一起舞君情定何如
八
衆星何歷歷嚴宵麗中天殷憂在之子起步荒庭前出
門今幾時書劄何由宣沉吟不能釋愁結當誰憐臨風
一長嘆淚落如奔泉
晨起對雨(二首)
淒冽歲云晏雨雪集晨朝高眠適方起四望但蕭條遠
氛白漫漫風至林靄消流潦冒荒塗淸川亦迢迢遐瞻
思莫窮端居心自超覽物思無託即事且逍遙
二
晨風候前障白煙眇林端雨意方未已后土何時乾倚
竹聽蕭瑟俯澗聞驚湍景物豈不佳所嗟歲已闌守道
無物役安時且盤桓翳然陶兹理貧憔非所嘆
客舍聽雨
沈沈蒼山郭暮景含餘淸春靄起林際滿空寒雨生投
裝即虚館簷響通夕鳴遙想山齋夜蕭蕭木葉聲
讀道書六首
叢居秉貞操所慕在玄虚淸夜眠齋宇終朝觀道書形
忘氣自冲性達理不餘於道雖未庶已超名跡拘至樂
在襟懷山水非所娛寄語狂馳子營營竟焉如
二
失志墮塵網浩思屬滄洲靈芝不可得歲月逐江流碧
草晩未彫悲風颯已秋仰看鸞鶴期白雲但悠悠
三
白露墜秋節碧隂生夕涼起步廣庭内仰見天蒼蒼東
華綠髮翁授我不死方願言勤修學接景三玄鄉
四
四山起秋雲白日照長道西風何蕭條極目但煙草不
學飛仙術日日成醜老空瞻王子喬吹笙碧天杪
五
鬱羅聳空上靑冥風露淒聊乘白玉鸞上與九霄期激
烈玉簫聲夭矯餐霞姿一回流星盼千載空相思
六
王喬吹笙去列子御風還至人絶華念出入有無間千
載但聞名不見冰玉顔長嘯空宇碧何許蓬萊仙
月夜述懷
皓月出林表照此秋牀單幽人起晤嘆桂香發窗間高
梧滴露鳴散髮天風寒抗志絶塵氛何不棲空山
即事偶成
白煙竟日起雨晦蒼山深老菊不復妍丹楓滿高林抱
病寢齋房窗戶結愁隂起望一舒情遐眺豁煩襟人生
亦已勞世路方﨑&KR0706;且詠招隱作無為名跡侵
寄題咸淸精舍淸暉堂
山川佳麗地結宇娛朝昏朝昏有竒變超忽難具論千
嵐蔽夕隂百嶂明晨暾窮林擢遙景回澗盪秋氛覽極
慚未周窮深遂忘喧欲將身世遺况託玄虚門境空乘
化往理妙觸目存珍重忘言子高唱絶塵紛
試院雜詩(二首)
長廊一遊步愛此方塘淨急雨散遙空圖文滿幽境階
空綠苔長院僻寒飈勁長嘯不逢人超搖得貞性
二
藝苑門素肅長廊似僧居偶來一散步暫與塵網疎文
字謝時輩銓衡頼羣儒伊予獨何者偪仄心煩紓
秋懷
井梧已飄黃澗樹猶含碧煙水但逶迤空齋坐蕭瑟端
居生遠興散漫委書帙愛此北窗閒時來岸輕幘微鐘
忽迢遞禽語破幽寂賞罷一悄然淡泊忘所適
曉步
初日麗高閣廣步愛脩廊重門掩秋氣高柳廕方塘閩
海冬尚温晏隂天未霜坐悲景物殊亦念歲時荒故園
屬佳辰登覽遍陵岡賓遊盡才彦蕭散屏壺觴别來時
已失懷思寧暫忘宦遊何所娛要使心懷傷
懷山田作(二首)
郊園多所樂况此歲云暮寒色澹瑤空淸霜變紅樹欲
舒林表望詎識塵中趨向晩寂無人氤氲欲成霧
二
冰溪流已咽隂嶺寒方結忽值早梅春未恐芳心歇的
皪終自妍殷勤為誰折千里寄相思相思正愁絶
寄題金元鼎同年長秦面山亭
抗心塵境外結宇臨秋山乘高一騁望表裏窮遐觀衆
㠋互攢列連岡莽縈環陽崖烟景舒隂壑悲風寒碧草
晩未彫林薄已復丹仙人吳門子歲晩當來還
冬至隂雨
愆陽值歲晏忽復層隂結一雨散霏微千林共騷屑端
居遺簿領遠意懷幽潔曠慮守微痾殊方感新節豈伊
田廬念丘壟摧心折還登東嶺岡瞻竚何由歇
安溪道中泉石竒甚絶類劍閣間山水佳處也
驅車陟遠岡振轡出林莽霧露曉方除日照川如掌行
行遵曲岸水石窮幽賞地偏寒篠多澗激淙流響秪役
未忘倦心神暫蕭爽感此懷故山何日税征鞅
茅舍獨飲
出身從吏役驅車涉窮山日落隂景晦天高風氣寒豈
無斗酒資獨酌誰為嘆一杯且復醉百念中闌干
教思堂作示諸同志
吏局了無事横舍終日閒庭樹秋風至涼氣滿窗間高
閣富文史諸生時往還縱談忽忘倦時觀非云慳詠歸
同與點坐忘庶希顔塵累日以銷何必棲空山
還家即事
獻歲事行役徂春始還歸昔往草木芳今來翠成幃扶
疎滿園隂時禽互翻飛叢萱亦已秀丹葩耀晨輝即事
誰與娛淹留自忘機日暮復出門悵然心事違古人不
可見獨掩荒園扉
題吳公濟風泉亭
澗谷居永久高情未云酬兹焉發天秘始造寒巖幽上
有茂樹隂下有淸泉流結亭倚蒼峭鑿磴窮嵌丘翠壁
自屏立靑蘚亦環周
朅來憩永夏凛若臨淸秋仰空韻笙竽俯檻鏘琳璆幽
聽一以會悠然神與謀遐哉超世心暇日聊娛憂笑問
車馬客誰能淹此留
奉和公濟兄留周賓之句
端居感時序駕言誰適從聊擕二三子杖履此日同悠
哉素心人宴坐空巖中真成三秋别夢想情何窮行行
陟崇岡引脰希高風忽然兩相值俯仰迷西東鱣堂偶
林間雞黍聊從容不辭腰脚勞共上西南峰佩萸笑長
房把菊追陶公遐觀衆山迥一酌千慮融興罷復來歸
杳靄秋堂空窺樽訖餘瀝倚閣聞疎鐘主人意未闌驪
駒勿匆匆
秋日同廖子晦劉淳叟方伯林劉彦集登天湖下
飲泉石軒以山水含淸暉分韻賦詩得淸字
閒居寡儔侣掩關抱孤淸良友倏來止曠然舒我情矧
此涼秋初暑退裳衣輕相與一擕手來山眇遐征前穿
林嶺幽俯瞰川原平降集崖寺古裵回濁醪傾長吟伐
木篇潛鱗亦相驚願結沮溺耦窮年此巖耕
楞伽院李氏山房
躡石循急磵穿林度重岡俛入幽谷邃仰見竒峰蒼李
公英妙年讀書此雲房一去上臺閣致身何慨慷蘇公
記藏書文字有耿光餘事亦騷雅戲墨仍風霜兩公不
歸來歲月忽已荒何用建遺烈寒泉薦孤芳
下元節假行視陂塘因與賓友擕兒甥出郭登山
歸賦二詩呈郡中諸寮友
廬阜東北際岧嶤五峰尊中巖窮林繞靑天白雲屯郡
閣有佳眺徙倚空朝昏今晨幸休暇發軔北郭門牽蘿
出林端躡屐躋雲根高尋却深宦小憩欣潺湲古殿宿
寒靄新甍麗朝暾扶藜陟東岡夙昔規層軒却倚千尋
峭前窺百泉奔長風卷浮埃江湖渺相呑結架雖未諧
雄瓌已難論同來俱勝流晤語仍王孫已踐支許諾不
慙夙尚魂賦詩記兹日歲晩期相敦
山北紀行四章章八句
祗役廬山陽矯首廬山隂雲峰不可覿碧澗何由尋昨
朝解印章結友同窺臨盡彼巖壑勝滿兹仁知心
二
窺臨事若何請從圓通說逶迤山門路悄蒨脩篁列溪
仍侯家名屋是孱王設何救黍離歌喟焉傷覆轍
三
行逢石門雨解驂寒澗東朝隮錦繡谷俯仰春冥濛懸
泉忽淙琤雜樹紛靑紅屢憩小亭古幽探思無窮
四
竦身長林端策足層崖表仰瞻空界闊俯嘆塵寰小天
地西嶔崟佛手東窈窕杖屨往復來憑軒瞰歸鳥
讀子厚步月詩時方聞吕伯恭訃後數日賦此
晩步曲池上西風吹我裳仰觀天宇闊愛此明月光念
我素心人眇焉天一方没者永乖隔存者為參商飄零
百歲期寂寞幽鬢霜還坐三太息高林鬱蒼蒼
臘月九日晩發懷安公父教授壽翁知丞載酒為
别而元禮景嵩子木擇之廷考老叔舜民諸賢相
與同舟乘便風頃刻數十里江空月明飲酒甚樂
因以星垂平野闊月湧大江流分韻喜得星字醉
中别去乃得數語略記一時之勝云
挂帆望煙渚整棹别津亭風水已云便我行安得停離
樽枉羣賢濁醪愧先傾談笑不知遠但覺江流淸獵獵
甘蔗洲茫茫白沙汀斯須復回首祗有遙山靑野色一
以瞑川光晶孤明中流漾華月極浦涵疎星酒酣客散
歸茫然獨宵征起視天宇闊此身一浮萍難追五湖遊
未願三閭醒且詠招隱作孤舟轉竛竮
石馬斜川之集分韻賦詩得燈字
改歲風日好出門欣得朋復招里中彦及此雲間僧行
行步淸波斯亭一來登徙倚綠樹蔭摩娑蒼石稜遙曕
原野春仰視天宇澄一水既紆鬱羣山正崚嶒時禽悦
新陽潛魚躍輕冰却念去年日俯仰愁予膺長吟斜川
詩日落寒煙凝暝色變晴景淸尊照華燈頽顔感川徂
稚齒歡年增酒盡不能起朱欄各深凭
乙卯八月晦日浮雲亭次叔通韻
弱植有孤念獨往窮名山那知歲月逝白首塵埃間今
朝定何朝憑高睨淸灣羣賢一戾止共此一日閒晤言
不知疲林昏鳥飛還勝踐可無記重來諒非艱留語巖
上石毋使門常關
宿石岊館
春江日東注我行遡其波揚帆指西澨兩岸靑山多青
山自逶迤飛石空嵳峩綠樹生其間幽鳥鳴相和飛篷
騁遐眺擊楫成幽歌獨語無與晤兹懷竟如何
喜晴
衝飈動高柳綠水澹微波日照秋空淨雨餘寒草多放
懷遺簿領發興託煙蘿忽念故園日東阡時一過
遠遊篇
舉坐且停酒聽我歌遠遊遠遊何所至咫尺視九州九
州何茫茫環海以為疆上有孤鳳翔下有神駒驤孰能
不憚遠為我遊其方為子奉尊酒擊鋏歌慨慷送子臨
大路寒日為無光悲風來遠壑執手空徊徨問子何所
之行矣戒關梁世路百險艱出門始憂傷東征憂暘谷
西遊畏羊腸南轅犯癘毒北駕風裂裳願子馳堅車躐
險摧其剛峩峩既不支𤨏𤨏誰能當朝登南極道暮宿
臨太行睥睨即萬里超忽凌八荒無為蹩躠者終日守
空堂
落星寺
浩浩長江水東逝無停波及此一回薄湖平烟浪多孤
嶼屹中川層臺起周阿晨望愛明滅夕遊驚蕩磨極目
靑冥茫回瞻碧嵳峩不復車馬跡惟聞榜人歌我願辭
世紛兹焉老漁蓑會有滄浪子鳴舷夜相過
漱玉亭
竒哉康山陽雙劍屹對起上有横飛雲下有瀑布水崩
騰復璀璨佳麗更雄偉勢從三梁外影落明湖裏平生
兩仙句詠嘆深仰止三年落星灣悵然眼空眯今朝隨
杖屨得此弄淸泚更誦玉虹篇塵襟諒昭洗
三峽橋
兩岸蒼壁對直下成斗絶一水從中來蕩潏知幾折石
梁據其會迎望遠明滅倏至走長蛇捷來翻素雪聲雄
萬霹靂勢倒千嵽嵲足掉不自持魂驚詎堪說老仙有
妙句千古稱竒崛尚想化鶴來乘流弄明月
屢遊廬阜欲賦一篇不能就董役臥龍偶成此詩
登車閩嶺徼息駕康山陽康山高不極連峰鬱蒼蒼金
輪西嵳峩五老東昂藏想像仙聖集似聞笙鶴翔林谷
下棲迷雲關杳相望千巖雖競秀二勝終莫量仰瞻銀
河翻俯看蛟龍驤長吟謫仙句和以玉局章疇昔勞夢
思兹今幸徜徉尚恨忝符竹未愜棲雲房已尋兩岸間
結屋依陽岡上有飛瀑駛下有淸溪長循名協心期弔
古增悲涼壯齒乏竒節頽年矧昏荒誓將塵土蹤暫寄
雲水鄉封章倘從欲歸來澡滄浪
夜泛小舟弄月劇飲因作二首
扁舟颺空闊煙水浩將平月色中流滿秋聲兩岸生杯
深同醉劇嘯罷獨魂驚歸去空山黑西南河漢傾
二
誰知方外客亦愛酒中仙昔踏空林月來尋野渡船醉
醒非各趣心迹兩忘緣江海情何限秋來蓬鬢邊
梵天遊集坐間雨作已復晴霽步至東橋玩月賦
詩二首
傑閣翔林杪披襟此日閒層雲生薄晩涼雨過空山地
迥衣裳冷天高澄霽還出門迷所適月色滿林關
二
空山看雨罷微步喜新涼月出澄餘景川明發素光星
河方耿耿雲樹轉蒼蒼晤語逢淸夜兹懷殊未央
對月思故山夜景
沉沉新秋夜涼月滿荆扉露泫凝餘彩川明澄素輝中
林竹樹映疎星河漢稀此夕情無限故園何日歸
春雪次韓昌黎韻同彭應之作
既有陽春曲那無白雪謠連天飛不斷著地暖還消未
掩高人戶難齊衲子腰稍開銀世界漸長玉枝條興盡
愁煙艇行迷認野橋酒腸渾欲凍吟筆為誰搖殘臘成
三白餘閒又一朝香隨梅蕊落輕伴柳花飄神女羞捐
珮鮫人敢獻綃東皇應好事避舍亦相饒
題安隱壁
征車少憩林間寺試問南枝開未開日暮天寒無酒飲
不須空喚莫愁來
五月五日海上遇風雨作
疾風吹雨滿征衫陸走川行兩不堪塵事縈人心事遠
濯纓何必在江潭
禽言和王仲衡尚書三首
提葫蘆沽美酒春風浩蕩吹花柳不用沙頭雙玉瓶鳥
歌蝶舞為君壽祗今一醉豈君思昨日之愁愁殺人
不如歸去孤城越絶三春暮故山只在白雲間望極雲
深不知處不如歸去不如歸千仞岡頭一振衣
泥滑滑泥滑滑泰望雲荒鏡湖闊綠秧刺水水拍堤牙
旗畫舸隨風發使君行樂三江頭泥滑水深君莫憂
臥龍庵武侯祠
空山龍臥處蒼峭神所鑿下有寒潭幽上有明河落我
來愛佳名小築成幽壑永念千載人丹心豈今昨英姿
儼繪事凛若九原作寒藻薦芳馨飛泉奉明酌公來識
此意顧步慘不樂抱膝一長吟神交付冥漠
陶公醉石歸去來館
予生千載後尚友千載前每尋高士傳獨羡淵明賢及
此逢醉石謂言公所眠况復巖壑古縹緲藏風烟仰看
喬木隂俯聽横飛泉景物自淸絶優游可忘年結廬倚
蒼峭舉觴酹潺湲臨風一長嘯亂以歸來篇
虞帝廟樂歌辭二首
皇胡為兮山之幽翳長薄兮俯淸流眇冀州兮何有眷
兹土兮淹留皇之神兮如在子我民兮不窮以愛沛皇
澤兮横流暢威靈兮無外潔尊兮肥爼九歌兮招舞嗟
莫報兮皇之祜皇欲下矣儼相羊烈風雷兮暮雨
虞之陽兮漓之滸皇降集兮巫屢舞桂酒湛兮瑤觴皇
之歸兮何所龍駕兮天門羽旄兮繽紛俯故宫兮一慨
越宇宙兮無隣無隣兮奈何七政協兮羣生嘉信玄功
兮不宰猶彷彿兮山阿
岩桂
山中綠玉樹瀟洒向秋深小閣芳微度書幃氣欲侵放
懷靑露曉遇賞夕嵐隂珍重王孫意天涯泪滿襟
九日
此日風高處千巖錦樹稠無人嘲落帽有客賦悲秋忽
忽塵中老匆匆物外遊江湖空極目不盡古今愁
登定王臺(有廟)
寂寞番君後光華帝子來千年遺(一作餘)故國萬事只空
臺日月東西見湖山表裏開從知爽鳩樂莫作雍門哀
登閣
横空敞新閣高處絶炎氛野迥長飈入天秋涼氣分憑
欄生逸想投迹遠人羣終憶茅簷外空山多白雲
夢山中故人
風雨蕭蕭已送愁不堪懷抱更離憂故人已在千巖裏
桂樹無端一夜秋把袖追歡勞夢寐舉杯相屬暫綢繆
覺來却是天涯客簷溜潺潺瀉未休
九日登天湖以菊花須插滿頭歸分韻賦詩得歸
字
去歲瀟湘重九時滿城風雨客思歸故山此日還佳節
黃菊淸樽更晩暉短髮無多休落帽長風不斷且吹衣
相看下視人寰小祗合從今老翠微
次雪韻一首
一夜同雲匝四山曉來千里共漫漫不應琪樹猶含冷
飜笑楊花許耐寒乘興正須披鶴氅瀹甘猶喜破龍團
無端酒興催吟筆却恐長鯨吸海乾
進賢客舍
白日照寒野緬然千里平馳暉一以没浩蕩驚飈生霞
彩林中見月華波上明同行魯狂士思發商歌聲洗耳
奏金石信知塵慮輕
新笋
脩脩江上林白日暗風雨下有萬玉虬三冬臥寒土
枕屏秋景
山寒夕飈急木落洞庭波幾疊雲屏好一生秋夢多
西閣
借此雲窗眠靜夜心獨苦安得枕下雲去作人間雨
采菱舟
湖平秋水碧桂棹木蘭舟一曲菱歌晩驚飛欲下鷗
南阜
高丘復層觀何日去登臨一日長空盡寒江列暮岑
拜鴻慶宫有感
舊京原廟久煙塵白髮祠官感慨新北望千門空引籍
不知何日去朝真
舟泊山溪
鬱鬱層巒夾岸靑春溪流水去無聲烟波一棹知何處
鶗鴂兩山相對鳴
武夷棹歌三首
一曲溪邊上釣船幔亭峰影蘸晴川虹橋一斷無消息
萬壑千峰鎻翠烟
四曲東南兩石巖巖花垂露碧&KR0146;毶金鷄呌罷無人見
月滿空山水滿潭
六曲蒼屏遶碧灣茅茨終日掩柴關客來倚櫂嵓花落
猿鳥不驚春意閒
題蘧庵畫卷
流雲遶空山絶壁上蒼翠應有採芝人相期烟雨外
榴花
窈窕安榴花乃是西隣樹墜萼可憐人風吹落幽戶
萱草
端居春向殘夏氣已清穆睡起悄無人風驚滿窗綠
和劉明德二首
出山幾何時歸來復長夏端居心不怡散髮長林下
二
炎蒸不可柰雲氣滿前峰向夕風吹盡微聞遠寺鐘
邵武道中
風色戒寒候歲事已逶遲勞生尚行役遊子能不悲林
壑無餘秀野草不復滋禾黍經秋成收斂已空畦田翁
喜歲豐婦子亦嘻嘻而我獨何成悠悠長路岐凌霧即
曉裝落日命晩炊不惜客鬢彫鎮日長空飢征鴻在雲
天浮萍在淸池微蹤政如此三歎復何為
久雨齋居誦經
端居獨無事聊披釋氏書暫釋塵累牽超然與道俱門
掩竹林幽禽鳴山雨餘了此無為法身心同晏如
過黃塘嶺
屈曲危塍轉沉隂山氣昏蟬聲高樹暗石瀨淺流喧已
過黃塘嶺欲覓桃花源無為此留滯驅馬踰山樊
齋居聞磬
幽林滴露稀華月流空爽獨士守寒栖高齋絶羣想此
時隣磬發聲合前山響起對玉書文誰知道機長
秋雨
一雨散林表淸隂生廣庭喜兹新秋夜起向高齋行煩
歊獲暫祛涼氛集華纓沉沉遠林氣愜此端居情節物
坐如此撫世襟方盈歸當息華念超遙悟無生
秋夕懷子厚二首
雨歇林氣爽月華湛遙暉齋居玩物變廓落滄洲期焚
香散碧虛撫節陳淸詩抗志屬雲端非君諒誰知
二
涼風沉齋宇夕隂未渠央寒栖屬遙夜長簟卷單牀浮
雲蔽中天愁林隔秋窗思君一晤對耿耿何能忘
病中呈諸友
窮居值秋晦抱疾獨齋居行稀草生徑一雨復旬餘交
親各所營曠若音塵疎始悟端居樂復理北窗書誦讀
興已闌起坐方躊躇綠樹滿空庭策策涼飈初良時不
復停煩吝未云祛還思對君子日夕停軒車
冬雨不止
匆匆時序改白日藏光輝重隂潤九野小雨紛微微蒼
山寒氣盛高林霜葉稀田家秋成意落落乖所期曠望
獨興懷戚戚愁寒衣事至當復遣且掩荒園扉
春日言懷
春至草木變郊園猶掩扉晨興與心會覽物偏芳菲桃
萼破殘紅時禽悦朝暉泉谷暖方融原田水初肥東作
興庶甿歲功始在兹端居適自慰世事復有期終然心
所尚農畝當還歸
晩步
東原鬱已秀嘉樹靄初綠衆卉發春陽前山可遐瞩端
居日康健涉澗步墟曲景幽恣所尋悟悦何由足鳥鳴
華薄深泉響亂流續握手一同忻吾生詎幽獨
山館觀海棠作一首
景暄林氣深雨罷寒塘渌置酒此佳辰尋幽慕前躅芳
樹麗烟華紫綿散清馥當由懷别恨寂寞向空谷
過武夷作
弄舟緣碧澗棲集靈峰阿夏木紛已成流泉注驚波雲
闕啓蒼茫高城鬱嵯峨眷言羽衣子俛仰日婆娑不學
飛仙術纍纍丘塚多
寄山中舊知
故園今夜半林影澹逾淸曳杖南溪路君應獨自行潺
湲流水思蕭索早秋聲盡向琴中寫焉知離恨情
又
采藥侵晨入亂峰宿雲無處認行蹤歸來應念塵中客
寄與玄芝手自封
懷子厚
中夏辭故里涉秋未停車賓友坐離闊田原想榛蕪感
兹風露朝起望一煩紆眷彼忘言子鬱鬱西齋居俯飲
蒼澗流仰詠古人書名應閭里薦心豈榮利俱琅然撫
枯桐幽韻泉谷虛褰裳欲往聽乖隔靡所如
垂澗藤
寒泉下碧澗古木垂蒼藤蔭此千里流閒花自層層何
人賞幽致白髮巖中生
臨流石
偃蹇西澗濱枵然似枯木下有幽泉鳴上有蒼苔綠來
往定何人山空此幽躅
懸崖水
秋天林薄疎翠壁呈淸曉迢遞瀉寒泉下有深潭悄時
飄桂葉來尋源路殊杳
穿林徑
屈曲上雲端似向崖隂斷行聞山鳥鳴下與泉石亂去
去不知疲幽林自成玩
督役城樓
天高無遊氣林景澹餘暉感此霜露節但傷風土非季
秋時序温百卉不復腓祗役郊原上暄風一吹衣仕身
諒無補課督慚飢羸還憶故園日策杖田中歸
安溪書事
淸溪流不極夕露起嵐隂虛邑帶寒水悲風號遠林涵
山日欲晦窺閣景方沉極目無遺眺空令愁寸心
病告齋居
層隂靄已布小雨時漂洒獨臥一窗間有懷無與寫高
居生遠興春物彌平野慮矌景方融事遠情無捨聊寄
兹日閒塵勞等虛假
聞蟬
悄悄出郭暗故園應掩扉蟬聲深樹起林外夕陽稀
試院即事(乙亥)
端居惜春晚庭樹綠已深重門掩畫靜高館正隂沈披
衣步前除悟物懷貞心澹泊方自適好鳥鳴高林
借王嘉叟所藏趙祖文畫孫興公天台賦凝思幽巖
朗詠長川一幅有契予心因作此詩二首
翩然乘孤鶴往至蒼崖巔上有桂樹林下有清泠淵洗
心詠太素汎景窺靈詮棲身託歲暮畢此巖中緣
二
山空四無人澗樹生涼秋杖策忘所適水木娛淸幽散
髮塵外飈躍足清瑤流靜嘯長林内舉翮仍丹丘
泠風望演山
方舟越大江凌風下飛閣仙子去不還蒼屏倚寥廓
之德化宿劇頭舖夜聞杜宇
王事賢勞祗自嗤一官今是五年期如何獨宿荒山夜
更擁寒衾聽子規
題九日山石佛院亂峰軒二首
因依古佛居結屋寒林杪當戶翠峰稠雲烟自昏曉
二
巖中老釋子白髮對靑山不作看山想秋雲時往還
宋藝圃集卷十六
