宋藝圃集卷二十一
明李蓘編
戴復古三十六首
伏龍山民宋正甫湖山清隠迺唐詩人陳陶故圃
曾景建作記俾僕賦詩
故人昔住金華峰面帶雙溪秋水容故人今住伏龍山
陳陶故圃茅三間千載清風徐孺子門前共此一湖水
百花洲上萬垂楊白鷗羣裏歌滄浪故人心事孺子高
故人詩句今陳陶短衣飯牛不逢堯何如繡鞍上著錦
宫袍瓦盆對客酌松醪何如紫霞觴泛碧葡萄豆箕然
火度寒宵何如玉堂夜照金蓮膏吟成秃筆寫芭蕉何
如沉香亭北醉揮毫再三問君君不對目送飛鴻楚天
外細讀山中招隠篇超然意與烟霞會照影湖邊雙鬢
皓此計知之悔不早三椽可辦願卜隣荷鍤相隨種瑶
草
會稽山中
曉風吹斷花梢雨青山白雲無唾處嵐光滴翠濕人衣
踏碎瓊瑶溪上步人家遠近屋參差半成圖畫半成詩
若使山中無杜宇登山臨水定忘歸
鄂渚張唐卿周嘉仲送别
武昌江頭人送别楊柳秋來不堪折漢陽門外望南樓
昨日不知今日愁英雄握手新相識人情正好成南北
酒闌人散最關情一鴈西飛楚天碧
歲暮呈真翰林
歲事朝朝迫家書字字愁頻沽深巷酒獨倚異鄉樓詩
骨梅花瘦歸心江水流狂謀渺無際忍看大刀頭
山中即目
岩路穿黃落人家隠翠微籠鷄為鴨抱網犬逐鶉飛竹
好堪延客溪清欲浣衣禪扉在何許僧笠戴雲歸
麻城道中
三杯成小醉行處總堪詩臨水知魚樂觀山愛馬遲林
塘飛翡翠籬落帶酴醿問訊邊頭事溪翁總不知
春日
淫滯江湖久蹉跎歲月新客愁茅店雨詩思柳橋春秣
馬尋歸路騎鯨問故人山林與朝市何處著吾身
蘇希亮約客游劉興伯大自在亭
偶爾來江上從君到酒邊雨晴花弄日風定柳凝煙適
意共一笑浮生無百年明朝大自在誰辦載花船
南豐縣南臺包敏道趙伯成同遊
笑傲南臺上東風吹鬢絲眼明花在處春好雨晴時樓
閣多臨水溪山可賦詩留連無盡意故遣酒行遲
姪淑遠遊不得書
客夢江湖遠窮居骨肉離尺書無寄處中夜不眠時念
爾衣裘薄滿懷風露悲狂遊斷消息深負竹林期
寄梅屋趙季防縣尉
疇昔交遊密暌違歲月多石屏今老矣梅屋病如何世
路生荆棘家山足薜蘿共尋深處隠此計莫蹉跎
訪西澗王深道
諸老傷凋謝凄凉屬此時相從一夜雨忍讀四哀詩世
事生愁緒秋風吹鬢絲黃花香晚節說與秀岩知
衡陽寫懷簡王景大趙俊卿
夢覺他鄉枕寒生半夜衾客程湖外遠秋意雨中深老
馬尋歸路羈鴉憶故林家書連數紙難寫此時心
九日
今日知何日他鄉憶故鄉黃花一杯酒白髮幾重陽日
晚鴉爭宿天寒鴈叫霜客中無此醉何以敵凄凉
光澤溪上
艤棹西岩下舟人語夜闌風林無鳥宿石窟有龍蟠月
色連沙白灘聲入夢寒曉來新得句寄與故人看
金山水
水湧孤峰出波深日夜聞重岩戍鐵屋雙塔礙行雲天
地入窗迥江淮兩岸分登臨多感慨北鴈又成羣
赤壁
千載周公瑾如其在目前英風揮羽扇烈火破樓船白
鳥滄波上黃州赤璧邊長江酹明月更憶老坡仙
醉吟
一狂兼一懶窮到白頭年客路偏耽酒詩囊不貯錢吟
邊忘世故醉裏樂吾天不答諸公問何如孟浩然
到鄂渚
連宵歌舞醉東樓不信樽前有别愁半夜月明何處笛
長江風送故人舟十年浪迹游淮甸一枕高眠到鄂州
明日擬蘇堤上看當春楊柳政風流
江村晚眺
數點歸鴉過别村隔灘漁笛遠相聞菰蒲斷岸潮痕濕
日落空江生白雲
湘中遇翁靈舒
天台山與鴈山隣只隔中間一片雲一片雲邊不相識
三千里外却逢君
客中秋晚
榴花纔放客辭家客裏因循見菊花獨坐西樓對風雨
天寒猶自著輕紗
都中冬日
脫却鸘裘付酒家忍寒圖得醉京華一冬天氣如春暖
昨日街頭賣杏花
次韻盧申之正字野興
芋圃蔬畦接井湄茅簷四面槿籬圍門前盡日無人過
牛渡横塘野鴨飛
湘西寺觀瀾軒
東岸樓臺西岸山瀟湘一片在中間紅塵不到滄波上
僧與白雲相共閒
初夏遊張園
乳鴨池塘水淺深熟梅天氣半晴隂東園載酒西園醉
摘盡枇杷一樹金
别許季如
久不相逢喜合簮相從未久又分襟扁舟自逐便風去
却恨無情江水深
中秋李漕冰壺燕集
把酒冰壺接勝遊今年喜不負中秋故人心似中秋月
肯為狂夫照白頭
湖南漕李革夫被召乃丐歸
浪說歸期歸豫章新居萬里百花傍何如表奏明光殿
乞取東湖作醉鄉
既别諸故舊獨黃希聲往曲江稟議未回不及語
離
别盡諸君不見君客愁多似海南雲一聲何處離羣鴈
那向江村靜處聞
林伯仁話别
别酒三杯醉不知梅花嶺外故人稀片心暗逐白雲去
日日向君行處飛
戴昺四首
侍屏翁遊屛山分得水字
擕琴入空山脩竹翠相倚一曲千古心泠泠寄流水拂
雲卧白石冥搜契玄理有時采薪人歌聲隔林起
秋日過屛山庵二首
凄切抱葉蟬間關棲樹禽入山本避喧復愛聆此音微
颸動夕爽薄雲散秋隂衆籟閴以靜片月生東林
二
山泉清且甘潄之冷侵骨拂苔坐石上松風更蕭瑟悠
悠行空雲何心自出沒六鑿忽玲瓏五計良未失
天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
黃榦一首
答曾伯玉
白露下百草迅商薄修林幽人起長懷感此節物深攬
衣自徘徊撫劍還悲吟丈夫各有志莫作兒曹心涉遠
當疾趨畏景須就隂願言理輕車去上南山岑
謝枋得二首
慶全庵桃花
尋得桃源好避秦桃紅又見一年春花飛莫遣隨流水
怕有漁郎來間津
蠶婦吟
子規啼徹四更時起視蠶稠怕葉稀不信樓頭楊柳月
玉人歌舞未曾歸
文天祥二十九首
生日和謝愛山長句
寓形落落大塊間噓吸一氣自往還桑弧未了男子事
何能局促甘囚山昔年此日作初度賓客如雲劇歡舞
今年避影却閉門捧觴自夀白頭母故人憶我能遠來
虹光滿袖生瓊瑰一杯相屬慰岑寂使我發笑愁顔開
簸揚且聽箕張口丈夫壯氣須衝斗夜闌扶劍碧光寒
握手相期出雲表
六歌
有妻有妻出糟糠自小結髮不下堂亂離中道逢
虎狼鳳飛翩翩失其凰將雛一一去何方豈料國
破家亦亡不忍舍君羅襦裳天長地遠終茫茫牛
女夜夜遥相望嗚呼一歌兮歌正長悲風北来起
徬徨
有妹有妹家流離良人去後擕諸兒北風吹沙塞
草萋窮原慘淡將安歸去年哭母南海湄三男一
女同歔欷惟汝不在割我肌汝家零落母不知母
知豈有瞑目時嗚呼再歌兮歌孔悲鶺鴒在原我
何為
有女有女婉清揚大者學帖臨鍾王小者讀字聲
琅琅朔風吹衣白日黃一雙白璧委道傍鴈兒啄
啄秋無粱隨母北狩誰人將嗚呼三歌兮歌愈傷
非為兒女淚淋浪
有子有子風骨殊釋氏抱送徐卿雛四月八日摩
尼珠榴花犀錢絡繡襦蘭湯百沸香如酥歘隨飛
電飄泥途汝兄十三騎鯨魚汝今三歲知在無嗚
呼四歌兮歌以吁燈前老我明月孤
有妾有妾今何如大者手將玉蟾&KR0008;次者親抱汗
血駒晨粧靚服臨西湖英英鴈落飄瓊琚風花飛
墜鳥嗚呼金莖沆瀣浮汙渠天摧地裂龍鳳殂美
人塵土何代無嗚呼五歌兮歌鬱紆為爾遡風立
斯須
我生我生何不辰孤根不識桃李春天寒日短重愁人
北風隨我鐵馬塵初憐骨肉鍾竒禍而今骨肉重憐我
汝在空令嬰我懷我死誰當收我骸人生百年何醜好
黃粱得喪俱草草嗚呼六歌兮勿復道出門可笑天地
老
除夜
乾坤空落落歲月去堂堂末路驚風雨窮邊飽雪霜命
隨年欲盡身與世俱忘無復屠蘇夢挑燈夜未央
元日
慙愧雲臺客飄零雪滿氊不圖朱鳥影猶見白蛇年宫
殿荒烟隔門庭宿草連乾坤自春色回首一澘然
元夕二首
燈火喧三市衣冠宴九宸金吾不禁夜公子早行春夢
斷青山遠愁侵白髮新燕山今夕月清影伴孤臣
二
飄零竟如此元夕幾堪憐南國張燈火燕山沸管絃相
思雲萬里剰看月三年笑與東風道浮生信偶然
餞新班第
送君天上去當戸理瑶琴萬里白鷗遠千山黃葉深江
空行路影日暮倚門心若見西湖雪㶚橋人正吟
題黃岡寺次吳復齋韻
長江幾千里萬折必歸東南浦驚新鴈廬山隔晚風人
行荒樹外秋在斷蕪中何日洗兵馬車書四海同
别謝愛山
綠綺知音早青燈對語遲那知今雨别又重故人思山
隔詩情遠雲含客思悲小樓今夜笛莫向月中吹
挽潮守吳西林
傾蓋歲年晚相知江海深春天思北樹夜語話西林五
嶺生前夢中原地下心英雄凋落盡慷慨一沾襟
挽太博朱古平
鐵硯傷同志青燈憶舊遊臨軒朝鳳闕馳道聽雞籌魏
野神仙宅元龍湖海樓西風一揮淚世事蓋棺休
安序宋吏部來收衡陽某將指聯事好也會以便
郡歸養獲忝交承臨發賦詩
傾蓋年華晚行人早發湘白雲虹浪小明月燕光香南
浦春何急巴山日正長祝君加一飯我意為桐鄉
將母赴贑道西昌
重來鷗閣曉帆影漲新晴倚檻雲來去開簾花送迎江
湖春汗漫歲月老崢嶸手把忘憂草䕫夔繞太清
翠玉樓
昏鴉何處落野渡少人行黃葉聲在地青山影入城江
湖行客夢風雨故鄉情試問南來信梅花三兩英
合江樓二首
天上名鶉尾人間說虎頭春風千萬岫秋水兩三洲客
晚驚黃葉官閒笑白鷗雙江日東下我欲賦扁舟
二
西楚驚鴻晚東淮落木秋蒸湘今石鼓句宛古宣州白
日聊清賞青山總舊遊不知滄海水何處接天流
挽劉知縣
玉海淵源懿金閨步武高功名千載意翰墨一時豪天
馬含風骨秋鷹折羽毛相逢俱白髮流涕濕征舠
山中三首
兩兩漁舟搖下雙雙紫燕飛回流水白雲芳草清風明
月蒼苔
鶴外竹聲簌簌座邊松影疎疎夜靜不收棋局日高猶
卧紗厨
風煖江鴻海燕雨晴簷鵲林鳩一段青山顔色不隨江
水俱流
正月十三日
去年今日遁崖山望見龍舟咫尺間海上樓臺俄巳變
河陽車駕不須還可憐羝乳煙横塞空想鵑啼月掩關
世上流光忽如此東風吹雪鬢毛斑
貧女吟二首
柴門寒自閉不識賞花心春笋翠如玉為人拈繡針
二
竹扇掩紅顔辛苦紉白苧人間羅雪香白苧汗如雨
過金陵
草舍離宫轉夕暉孤雲飄泊欲何依山河風景元無異
城郭人民半已非滿地蘆花和我老舊家燕子傍誰飛
從今别却江南日化作啼鵑帶血歸
山中即事
擕壺籍草醉斜陽白鶴飛來月下雙蘆葉西風驚别浦
芭蕉夜雨隔疎窗千年帝子朱簾夢一曲仙人鐵笛腔
若問仙翁還瘦否手持漁竹下寒江
王栢一首
漁舟晚笛
落日下大野江邊漁事收小舟横斷岸長笛一聲秋
何基二首
春日閒居
輕隂薄薄籠朝曦小雨斑斑濕燕泥春草階前隨意綠
曉鶯花裏盡情啼
春曉郊行
村烟澹澹日沉西岸柳隂隂水拍堤江上暖風吹樹急
落紅滿地鷓鴣啼
高茂華一首
寄王越州
五年不出青門道邂逅尋春此一回忽憶秦川貴公子
桃花落盡合歸來
邢安國二首
雜詩
竹塢人家瀕小溪數枝紅杏出疎籬門前山色帶烟重
幽鳥一聲春日遲
寒林烟重瞑棲鴉遠寺疎鐘送落霞無限嶺雲遮不斷
數聲和月到山家
劉一止一首
題光福寺
涓涓璧澗通小池小雨廉纖未作泥深炷爐香高著火
何須騎馬聽朝雞
黃今是三首
漁父醉
青烟何處淡孤洲有客經年業一鈎芳草渡頭新貰酒
碧雲天際巳歸舟
丹楓萬點照人緋鱸鱠千絲帶水肥花影芙蓉江上酒
佳人誰喚醉翁歸
天淡瀟湘南北家花隨流水水流花一竿明月何人會
又逐虛船過白沙
陳光道四首
物外紀遊
梅石榴花映綺窗碧芙蓉朵亞銀塘青鸞不舞蒼虬卧
滿院春風白日長
沉沉香霧映房櫳剪剪簷頭盡日風汗雨頓稀塵慮息
始知身在蘂珠宫
老聃西逝即浮屠莫怪窗間貝葉書長哂楊妃仙格劣
却教鸚鵡誦真如
瓊漿飲罷月西沉瞬息歡游直萬金塵累滿懷那住得
鳳鸞休作别離音
宗道一首
寶嵓僧舍
寂寂鍾魚栢滿軒午風輕颺煑茶烟西堂竟日無人到
只許山人借榻眠
潘用中一首
出郊值黃府女
誰教窄路却相逢脉脉靈犀一點通最恨無情芳草路
匿蘭含蕙各西東
張幼謙一首
寄羅惜惜
昔人一别恨悠悠猶把梅花寄隴頭咫尺花開君不見
有人獨自對花愁
宋幼主一首
在京師作
寄語林和靖梅花幾度開黃金臺下客應是不歸來
宋藝圃集卷二十一
