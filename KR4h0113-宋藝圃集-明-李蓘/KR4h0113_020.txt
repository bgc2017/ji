宋藝圃集卷二十
明李蓘編
陸游九十四首
明河篇
明河八月轉分明烱如素練西南傾年年歲歲見河漢
坊坊曲曲聞砧聲良人萬里自征行砧聲中有玉關情
遥知鐵衣冷如水指點明河白髮生磧中草死駱駝鳴
萬里却望長安城兒生總角爺未見歸心頓覺封侯輕
漢家自古有邊患付與窮荒何足惜只願無光太白低
還家為婦說征西
吳娘曲
鏡奩蠶出千黑蟻釵梁梅小雙青豆吳娘十四未知愁
羅衣巳覺傷春瘦閒尋女伴過西家鬭草歸來日未斜
睡睫蒙蒙嬌欲閉隔簾微雨壓楊花
東吳女兒曲
東吳女兒語如鸎十三不肯學吹笙鏡奩初喜框蠶出
窗眼已看雙繭成庭空日暖花自舞簾卷巢乾燕新乳
阿弟貪書下學遲獨揀詩章教鸚鵡
芳草曲
蜀山深處遮孤驛缺甃傾垣芳草碧家在江南妻子病
離鄉半歲無消息長安城門西去路細靄斜陽芳草暮
樽前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
夏白紵
雲母屏薄望如空水晶簾疎不礙風美人獨立何所似
白玉芙蓉秋水中素絹細織冰蠶縷清寒不受人間暑
晚來浴罷綠窗閒自把新詩教鸚鵡
芳華樓賞梅
素娥竊藥不奔月化作江梅寄幽絶天工丹粉不敢施
雪洗風吹見真色出籬藏塢香細細臨水隔煙情脉脉
一春花信二十四縱有此香無此格放翁年來百事惰
惟見梅花愁欲破金壺列置春滿屋寶髻斜簮光照坐
百榼淋漓玉斝飛萬人辟易銀鞍過不惟豪横壓清臞
聊為詩人洗寒餓
遊仙
飄飄鸞鶴杳難攀萬里東遊海上山應有世人遥稽首
紫簫餘調落雲間初珥金貂謁紫皇仙班最近玉爐香
為憐未慣層霄冷獨賜流霞九醖觴玉殿吹笙第一仙
花前奏罷色悽然憶曾偷學春愁曲謫在人間五百年
泊公安縣
秦關蜀道何遼哉公安渡頭今始回無窮江水與天接
不斷海風吹月來船窗簾捲螢火鬧沙渚露下蘋花開
少年許國忽衰老心折柂樓聞笛哀
浣溪女
江頭女兒雙髻丫常隨阿母共桑麻當戸夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟插髻曄曄牽牛花城中妖姝臉如霞
爭嫁官人慕高華青驪一出天之涯年年傷春抱琵琶
八月十四日夜三义市觀月
去年看月籌邊樓雲罅微光如玉鈎主人不樂客歎息
清歌空送黃金舟今年看月三义市纖雲不作良宵累
素娥命駕掃客愁我亦傾杯邀共醉風露萬里方渺然
冰輪無轍行碧天盈盈耿耿意無盡月不忍落人忘眠
一言欲報廣寒殿茅簷華屋均相見明年萬事不足論
但願月滿人長健
大雪歌
長安城中三日雪潼關道上行人絶黃河鐵牛僵不動
承露金盤動欲折虬髯豪客狐白裘夜來醉眠寶釵樓
五更未醒巳上馬衝雪却作南山遊千年老虎獵不得
一箭横穿雪皆赤拏弓爭死作牛吼震動山村列崖石
曳歸擁路千人觀髑髏作枕皮蒙鞍人間壯士有如此
胡不來歸漢天子
玻瓈江
玻瓈江水三丈深不如江上離人心君行未過青衣縣
妾心先到娥眉隂金尊共釂不知曉月落煙渚天横參
車輪無角留不住馬蹄不方何處尋空憑尺素寄幽恨
縱有綠綺誰知音愁來只欲掩屏睡無奈夢斷聞疎砧
對酒
羨門安期何在哉河流上泝崑崙開白雲不與隠居老
孤鶴自下遼天來春江風物政閒美綠浦潮平柂初起
暮吹長笛發巴陵曉掛高帆渡湘水世間萬變更故新
會當太息摩銅人脫裘取酒藉芳草與子共醉壺中春
題少陵畫像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘臠冷正悲辛仗内鬭鷄催賜錦
夜聞松聲有感
清晨放船落星石大風吹帆如箭激回頭已失廬山雲
却上吳城看落日夜深龍歸擘祠門入木數寸留爪痕
明朝就視心尚慄腥風捲地雷霆奔歸船買酒特自慰
性命平生驚屢試固知神怒有定時波紋蹙作魚鱗細
如今衰病卧林坰霜覆茅簷月滿庭松聲驚破三更夢
猶作當時風浪聽
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆村落照紅雨餘漁舍炊烟濕故鄉回首已千山
上峽初經第一灘少年亦慕宦游樂投老方知行路難
驛路海棠已過有感
淒涼古驛官道傍朱門沉沉春日長暄姸光景老海棠
顛風吹花滿空廊物生憔悴固其常惜哉無與持一觴
游蜂戲蝶空自忙豈知美人在西廂我雖已老猶能狂
竚立與爾悲容光盛時不遇誠可傷零落逢之更斷腸
山南行
我行山南已三日如繩大路東西出平川沃野望不盡
麥隴青青桑鬱鬱地近秦函氣俗豪秋千蹴&KR0008;分朋曹
苜蓿連雲馬蹄疾楊柳夾道車聲高古來歷歷興亡處
舉目山河尚如故將軍壇上冷雲低丞相祠前春日暮
國家四紀失中原師出江淮未易吞會看金鼓從天下
却用關中作本根
龍掛
成都六月天大風覆屋動地聲勢雄黑雲崔嵬行風中
凛如鬼神塞虚空霹靂迸火射地紅上帝有命起伏龍
龍尾不卷曳天東壯哉雨點車軸同山灌水溢路不通
連根拔出千丈松未言為人作年豐偉觀一洗芥蔕胸
夏夜不寐
急雨初過天宇濕大星磊落纔數十饑鵲掠簷聲磔磔
冷螢墮水光熠熠丈夫無成忽老大箭羽凋零劍鋒澁
徘徊欲睡復起行漏下三更凭欄立
成都行
倚錦瑟擊玉壺吳中狂士游成都成都海棠十萬株繁
華盛麗天下無青絲金絡白雪駒日斜馳遣迎名姝臙
脂褪盡見玉膚綠鬟半脫嬌不梳吳綾便面對客書斜
行小字密復疎墨君秀潤瘦不枯風枝雨葉蕭蕭殊月
浸羅襪清夜徂滿身花影醉索扶東來此歡墮空虚坐
悲新霜點鬢鬚易求合浦千斛珠難覓錦江雙鯉魚
對酒
閒愁如飛雪入酒即消融好花如故人一笑杯自空流
鶯有情亦念我柳邊盡日啼東風長安不到十四載酒
徒往往成衰翁九環寶帶光照地不如留君雙頰紅
月夕
我昔隠天台夜半遊勾曲弄月過垂虹萬頃一片玉烟
艇起菱唱松風吹釣絲更欲小徙倚恐失初平期今年
游青城三十六峯巒白雲反在下使我毛骨寒天如玻
瓈盆倒懸濕銀海素璧行其間草木盡光彩姮娥顧我
笑手撫玉兔兒莫怪世人生白髮秋風桂老欲無枝
獨立
獨立柴荆外頽然一秃翁亂山吞落日野水到寒空憂
患工催老飄零敢諱窮漁歌亦何恨悽斷滿西風
獨夜
燈花寒自結雪片夜方深瘦影參危坐清愁入苦吟江
湖身汗漫藥石病侵尋朋舊凋零盡何人識此心
欲行雨未止
幽幔依燈影空階雨送聲暫歸仍客路投老倍鄉情眼
澁書難讀心搖夢易驚病多獨怕醉酒盡却思傾
聞角
小閣柴門近黃昏畫角聲時時逐風散嫋嫋伴愁生天
地清秋暮關河殘月明湖南猶未破獨立久含情
寄楊濟伯
聞道皇華使來從萬里回五溪春薺老三峽暮猿哀昔
日文昌省頻年灧澦堆問君何地險斟酌寄聲來
舍北搖落景物殊佳偶作四首
今年冬候晚仲月始微霜野日明楓葉江風斷鴈行窮
途多藉&KR1011;老景易悲傷自笑詩情懶蕭然舊錦囊
二
路擁新霜葉溪餘舊漲沙棲烏初滿樹歸鴨各知家世
事元堪笑吾生固有涯南村聞酒熟試遣小童賖
三
屋角成金字溪流作縠紋斜通小橋路半掩夕陽門孤
艇衝烟過疎鐘隔塢聞杜門非獨病實自厭紛紛
四
草徑人稀到柴扉手自開林疎鴉小泊溪淺鷺頻來簷
角除瓜蔓牆隅斸芋魁東隣膰肉至一笑舉新醅
殘臘
殘臘無多日吾生又一年林塘明夕照墟塔淡春烟山
色危欄角梅花綠酒邊歲時元自好老病獨凄然
雪中
忽忽悲窮處悠悠感歲華暮雲如潑墨春雪不成花眼
澁燈前暈詩成字半斜殘樽已傾盡試起問東家
夜中步月
夜半不成寐起尋微月行風生驚葉墮露重覺荷傾兀
兀酒中趣悠悠身後名興闌還掩戸坐待日東生
幽事
幽事春來早晨興即啓閽掃梁迎燕子插棘護龍孫數
日招賓友先期辦酒樽淋漓衣袖濕不管漬春痕
遊山
簫鼓湖山路天教脫馽機蟬聲入古寺馬影渡荒陂樵
唱時傾耳僧談亦解頥徧門燈火鬧不敢恨歸遲
初春雜興
水長鷗初泛山寒茗未芽深林聞社鼓落日照漁家渡
遠呼船久橋傾取路斜客愁慵遠眺不是怯風沙
暮春
季子黃金盡安仁白髮新無情五更雨便送一年春難
續西樓夢空存百陌身海棠應似舊惆悵又成塵
小舟過吉澤效王右丞
澤國霜露晚孤燈煙火微本去官道遠自然人跡稀木
落山盡出鐘鳴僧獨歸漁家閒似我未夕閉柴扉
冬日感興十韻
雨露天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二竪向法欠三壬舊憤
開孤劍新愁感斷砧唐衢惟痛哭莊舄正悲吟瘦跨秋
門馬寒生野店衾但思全舊璧敢冀訪遺簮樓上蒼茫
眼燈前破碎心長吟傾濁酒慷慨厭層隂
登劍南西川門感懷
自古高樓傷客情更堪萬里望吳京故人不見暮雲合
客子欲歸春水生瘴癘連年須藥石退藏無地著柴荆
諸公勉畫平戎策投老深思看太平
秋晚登北門
幅巾藜杖北城頭卷地西風滿眼愁一點烽傳散關信
兩行鴈帶杜陵秋山河興廢客搔首身世安危人倚樓
横槊賦詩非復昔夢魂猶繞古梁州
蜀苑賞梅
十里温香撲馬來江頭還見去年梅喜開剰欲邀明月
愁客先教掃綠苔跌宕放翁新醉墨凄凉廢苑舊歌臺
盛衰自古無窮事莫向空明歎劫灰
席上作
綠波畫槳浣花船清簟疎簾角黍筵一幅葛巾林下客
百壺春酒飲中仙散懷絲管繁華地寄興江湖浩蕩天
浮世升沉何足計丹成碧落珥貂蟬
送梅
零落梅花不自由斷腸容易付東流與人又作經年别
問月應知此夜愁已是狂風卷平野不禁横笛起危樓
何時小雪山隂路處處尋香繫釣舟
吳體寄張季良
九月十月天雨霜江南劍南途路長平生故人阻擕手
萬里一書空斷腸人生強徤已難恃世事變遷那可常
兩家子孫各長大他年窮達毋相忘
雨夜
斷岸輕烟著柳條孤村小雨夜蕭蕭荒鷄隔浦聲相續
短燭無風焰自搖朴學無如縻歲月殘生竟是老漁樵
最憐鬢畔千莖雪日日春風吹不消
秋雨
一秋風雨蔽白日積水鬼神愁太隂寒螿悲鳴草根濕
水鳥&KR0008;呌菰叢深殘年不覺日月逝病骨惟愁霜露侵
常有淖麋供旦暮一毫寧復少年心
寄子虚子遵
大兒再渡吳門秋小兒錢塘踰月留恨身不能插兩翅
與汝相守寬百憂聞鐘時宿雲外寺待月亦上湖邊樓
但常保此豈不樂路難悠悠非善謀
病起
山村病起帽圍寬春盡江南尚薄寒志士凄凉閒處老
名花零落雨中看斷香漠漠便支枕芳草離離獨倚闌
收拾吟牋停酒椀年來觸事動憂端
臨安春雨初霽(放翁以此詩見稱於思陵故其名益重)
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
哀郢
荆州十月早梅春徂歲真同下坂論天地何心窮壯士
江湖從古著羇臣淋漓痛飲長亭暮慷慨悲歌白髮新
欲弔章臺無處問廢城霜露濕荆榛
七月一日夜坐舍北水涯
兀傲胡牀酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
升仙豈復塵中戀便擬騎鯨返玉京
芳華樓夜飲
射虎將軍老不侯尚能豪縱醉江樓笙歌雜沓娛清夜
風露高寒接素秋少日壯心輕玉塞暮年幽夢到滄洲
人間清絶沅湘路常笑靈均如許愁
秋思
大面峰前秋夕清細腰宫畔暮灘平吳檣楚柁勤歸思
隴月巴雲空復情萬里風塵舊朝士百年鉛槧老書生
水村漁市從今始安得區區海内名
舜廟懷古
雲斷蒼梧竟不歸江邊古廟鎻朱扉山川不為興亡改
風月應憐感慨非孤枕有時鶯喚夢斜風無賴客添衣
千年回首消磨盡輸與漁舟送落暉
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壊牆門覓十年題
漆園傲吏猶非達物我區區豈足齊
醉歸
持酒江頭到夕霏愁城頓覺解重圍澄波宜月移船看
醉面便風走馬歸末路已驚添白髮故人頻報上黃扉
強隨宦薄成真嬾乞我吳公舊釣磯
贈林使君
使君物外閱年華厭聽奴兵早暮衙雙屨蹋雲呼夜渡
一瓢邀月醉梅花紅爐點汞閒消日烏几繙經不憶家
我亦岷山有歸處約君同載泝三巴
得趙若川書因寄
澤居路絶人不到晨起忽傳雙鯉魚儲淚一升悲世事
椷愁三尺看君書龍墀對策言傷直山邑迎親計未疎
老病閉門誰省錄因風時肯問何如
郊行夜讀書觸目
老翁病起厭端居隨意東西不問途露草野枯鷹欲下
江天雲濕鴈相呼空垣破竈逃租屋青幔紅燈賣酒壚
未畏還家蹋泥潦園丁持炬小兒扶
書感
壯歲功名妄自期晚途流落鬢成絲臨風畫角晚三弄
釀雪野雲寒四垂金鎖甲思酣戰地皂貂裘記遠遊時
此心烱烱空添淚青史他年未必知
小築
放翁卜築寄江郊屋破隨時旋補茅暮看白煙横水際
曉聽清露滴松梢生來不啜猩猩酒老去那營燕燕巢
目斷鹿門三太息龐公千載可論交
舟中作
三百里湖新月時放翁艇子出尋詩城頭蜃閣煙將合
波面虹橋柳未衰漁唱蒼茫連禹穴寒潮蕭瑟過娥祠
祖龍虛負求仙意身到蓬萊却不知
春隂
春風浩蕩作春隂弱燕歸來不自禁白塔昏昏纔半露
青山淡淡欲平沉裘茸細雨初驚濕屐齒新泥忽已深
直怕樓高生客恨不因病起倦登臨
東湖新竹
插棘編籬謹護持養成寒碧映淪漪清風掠地秋先到
赤日行天午不知解籜時聞聲&KR0609;&KR0609;放梢初見影離離
官閒我欲頻來此枕簟仍教到處隨
寓驛舍
閒坊古驛掩朱扉又憩空堂浣客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
寓舍書懷
借得茅齋近筰橋羈懷病思兩無聊春從荳蔲梢頭老
日向樗蒲齒上消叢竹曉兼風力横高梧夜挾雨聲驕
書生莫倚身常健未畫凌烟鬢已凋
夜宴
酒痕搖春不受寒燭花垂燼忽堆盤山川路邈人將老
絲管聲遒夜向闌四海交遊更聚散百年光景雜悲歡
自憐病眼明猶在更那名花半醉看
行賦擔西南村落有感
騎馬悠然欲斷魂春愁滿眼與誰論市朝遷變歸蕪沒
磵谷&KR1947;呀欲吐吞一徑松楠遥見寺數家鷄犬自成村
最憐高塜臨官道細細煙莎見燒痕
涪州
古壘西偏曉繫舟倚欄搔首思悠悠欲營丹竈竟無地
不見荔枝空遠遊官道近江多亂石人家避水半危樓
使君不用勤留客瘴雨蠻烟我欲愁
次韻何元立贈行
嘉榮東西州此别不為遠徘徊凌雪寺決去未遽忍登
高望故人煙樹參差見懸知今夕夢不隔空城鍵平生
相從意百年有未滿結巢青城雲期子在歲晚
歲暮
離離井上桐欝欝牆下桑零落豈不悲無奈中夜霜蟋
蟀更可念歲暮依客牀客亦自孤寂衣篝歇殘香一燈
掛西壁耿耿青無光援筆欲寫愁三喟不成章
在蜀有所盻
碧玉當家未破瓜學成歌舞入侯家如今憔悴篷窗底
飛上青天妬落花
沈園
城上斜陽畫角哀沈園非復舊池臺傷心橋下春波綠
曾是驚鴻照影來
青村寺
十年淹泊望修門臨水登山幾斷魂短鬢星星身欲老
小樓明月宿青村
敘州二絶
畫船衝雨入戎州縹緲山横杜若洲休信時平邊堠靜
傳烽夜夜到西樓
文章何罪觸雷霆風雨南溪自醉醒八十年間遺老盡
壊堂無壁草青青
小雨極涼舟中熟睡至夕
舟中一雨掃飛蠅半脫綸巾卧翠藤清夢初回窗日晚
數聲柔櫓下巴陵
觀華嚴閣僧齋
拂劍當年氣吐虹喑嗚坐覺朔庭空早知壯士成癡絶
悔不藏名萬衲中
讀書
面骨崢嶸鬢欲疎退藏只合卧蝸廬自嫌尚有人間意
射雉歸來夜讀書
雜詠
世事盛衰誰得知惠陵煙草掩柴扉陵邊人家叢竹裏
燈火呼喧迎婦歸
夜坐
大風横吹斗柄折迅雷下擊山石裂放翁閉戸寂不聞
楞嚴卷盡燈花結
記夢
烏巾白紵憶當年抵死尋君不自憐憔悴劍南雙鬢改
病中猶上暗門船
春晚感事
寒食梁州十萬家秋千蹴踘尚豪華犢車轣轆歸城晚
爭碾平蕪入亂花
白樂天詩倦倚繡牀愁不動緩垂綠鬢髻鬟低遼
陽春盡無消息夜合花開日又西好事者畫為倦
繡圖此花以五六月間開山中人殊不貴之
王室東遷歲月賖兩京漠漠暗風沙繡牀倦倚人何在
風雨漫山夜合花
軍中雜歌
漁陽女兒美如花春風樓上學琵琶如今便死知無恨
不屬番家屬漢家
冬夜聞角聲
嫋嫋青笳入雪雲白頭老守卧中軍自憐到老懷邊恨
不向居延塞外聞
三峽歌
亂插山花篢子紅蠻歌相和瀼西東忽然四散不知處
蹋月捫蘿歸峒中
采蓮
雲散青天掛玉鈎石城艇子近新秋風鬟霧鬢歸來晚
忘却荷花記得愁
排悶絶句
四十從軍渭水邊功名無命氣猶全白頭爛醉東吳市
自拔長刀割彘肩
雪中忽起從戎之興作二首
狐裘卧載錦駝車酒醒冰髭結亂珠三尺馬鞭裝白玉
雪中畫字草軍書
十萬貔貅出羽林横空殺氣結層隂桑乾沙上初飛雪
未到幽州一丈深
宋藝圃集卷二十
