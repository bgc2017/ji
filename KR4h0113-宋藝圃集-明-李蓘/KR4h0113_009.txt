宋藝圃集卷九
明李蔉編
吕本中七首
宜章元日
東風初解凍桃李巳經春避地逢雞日傷時感鴈臣湖
南馳朔騎江外踐邊塵憔悴成無用虚煩淚濕巾
兵亂後(二首)
晚逄戎馬際處處聚兵時後死翻為累偷生未有期積
憂全少睡經劫抱長飢欲逐范仔輩同盟起義師
二
羽檄連朝暮戎旃匝邇遐未教知死所詎敢作生涯東
郭同逃戶西郊類破家萍蓬無定跡屢欲過三巴
還韓城
乍喜全家脱虚疑匹馬奔乾坤德盛大盗賊爾猶存稻
壟秋仍旱溪流晚自渾素冠兼白髮愁絶更誰論
送常子正赴召
疾病老逾劇交親窮轉疎惟公不變舊怪我未安居日
月干戈裏江山瘴癘餘因行見李白亦是問何如
雪盡
雪盡寒仍在園荒春欲歸晴空落鴈少古木聚鴉稀肺
病猶宜酒囊空合典衣碧雲愁不見千里故山薇
憶别
柳絮飛時與君别南樓把酒看明月月似當年離别時
柳絮如君何處飛千書萬書要想就思君不見令人瘦
念君情意不如初顧我形骸已非舊朝来有信度黃河
鴈足繫書多網羅城南城北芳草多月明如此奈愁何
曾幾四首
雪中登王正中書閣
對雪誰同語登樓似欲仙人家修月戸丈室散花天山
擁鈎簾外江横隠几前寒深落鴈渚清絶釣魚船扶病
從摩詰消愁得仲宣展書明細字烹茗濕疎烟月好還
同夢詩成已下弦明年倘相憶為一到關邊
三衢道中
梅子黃時日日晴小溪泛盡却山行綠隂不减来時路
添得黃鸝四五聲
雨夜
一雨遂通夕安眠失百憂窗扉澹欲曉枕簟冷生秋畫
燭爭棋道金尊數酒籌依然錦城夢忘却在南州
謝人送壑源絶品云九重所賜也
三伏汗如雨終朝沾我裳誰分金掌露来作玉溪凉别
甑軟炊飯小爐深炷香麴生何等物不與汝同鄉
蔡襄一首
上元
高列千峯寶炬森端門方喜翠華臨宸遊不為三元夜
樂事還同萬衆心天上清光留此夕人間和氣閣春隂
要知盡慶華封祝四十餘年惠愛深
蔡確四首
夏日登車盖亭
公事無多客亦稀朱衣小吏不須隨溪潭直上虚亭裏
臥展柴桑處士詩
西山髣髴見松筠日日来看色轉新聞說桃花巖石畔
讀書曾有謫仙人
来結芳廬向翠微自將綠酒對青暉水趨夢澤悠悠過
雲枕西山冉冉飛
紙屛石枕竹方牀手倦抛書午夢長睡起莞然成獨笑
數聲漁笛在滄浪
謝逸七首
春(三首)
蒲芽荇帶繞清池錦䌫牽船水拍堤好是寒烟疎雨裏
遠峯青處子規啼
門前楊柳暗沙汀雨濕東風未放晴點點落花春事晚
青青芳草暮愁生
竹風烟靜午隂凉飯罷呼童啓北窗試拂横牀供晝寝
且容幽夢遶清江
秋
梧桐葉落覆東墻院落風清枕簟凉夢覺疎鐘鳴遠寺
一池明月芰荷香
送董元達
讀書不作儒生酸躍馬西入金城關塞垣苦寒風氣惡
歸来面皺鬚眉斑先皇召見延和殿議論慷慨天開顔
謗書盈箧不復辯脱身来看江南山長江滚滚蛟龍怒
扁舟此去何當還大梁城裏定相見玉川破屋應數間
鐡柱觀
豫章城南老子宫階前一柱立積鐡云是旌陽役萬鬼
夜半舁来老蛟穴插足三江不沸騰切勿搖撼坤軸裂
蒼苔色裏鱗皺皮我欲摩娑肘屢掣旌陽挈家上天去
只留千夫應門戸西山高處風露寒兹事恍惚從誰語
安得猛士若朱亥袖往横山擊諸部
寄隠居士
處士骨相不封侯卜居但得林塘幽家藏玉唾幾千卷
手校韋編三十秋相思四海孰青眼高臥一麾今白頭
襄陽耆舊節獨著惟有龐公不入州
單鍚一首
前題
巖頭欝欝凌寒栢栢間時復雲封白苔蒼草碧自年年
絶奇中有參同客道通下躡天根深山靈啼泣穹崖隂
春深不問花開落寂寂空山千萬尋
蒋之奇一首
春帖
昧旦求衣向曉鷄蓬莱伏日下將西花添漏鼔三聲遠
柳映春旗一色齊
歐陽修一百十一首
送徐生之澠池
河南地望雄西京相公好賢天下稱吹嘘死灰生氣燄談
笑暖律回嚴凝曾陪罇俎被顧盻羅列臺閣皆名卿(一作才能)
徐生南國後來秀得官古縣依崤陵脚靴手板實卑賤賢
雋未可吏事繩擕文百篇赴知己西望未到氣已增我昔
初官便伊洛當時意氣尤驕矜主人樂士喜文學幕府最
盛多交朋園林相映花百種都邑四顧山千層朝行綠槐
聽流水夜飲翠幕張紅燈爾来飄流二十載髩髮蕭索垂
霜冰同時並遊在者幾舊事欲說無人應(一作譍)文章無用
等畫虎名譽過耳如飛蠅榮華萬事不入眼憂患百慮来
填膺羡子年少(一作少年)正得路有如扶桑初日昇名高場屋
已得雋世有龍門今復登出門相送親與友何異籬鷃瞻
雲鵬嗟吾筆硯久已格感激短章(一作章句)因子興
滄浪亭
子美寄我滄浪吟邀我共作滄浪篇滄浪有景不可到
使我東望心悠然荒灣野水氣象古高林翠阜相回環
新篁抽笋添夏景老枿亂發争春妍水禽閒暇事高格
山鳥日夕相啾喧不知此地幾興廢仰視喬木皆蒼烟
堪嗟人迹到不遠雖有来路曾無緣窮奇極怪誰似子
搜索幽隠探神仙初尋一逕入蒙密豁目異景無窮邊
風高月白最宜夜一片瑩淨鋪瓊田清光不辨水與月
但見空碧㴠漪漣清風明月本無價可惜祇賣四萬錢
又疑此景天乞與壯士憔悴天應憐鴟夷古亦有獨往
江湖波濤渺飜天崎嶇世路欲脱去反以身試蛟龍淵
豈如扁舟任飄兀紅蕖綠浪搖醉眠丈夫身在豈長棄
新詩美酒聊窮年雖然不許俗客到莫惜佳句人間傳
廬山高
廬山高哉幾千仞兮根盤幾百里嶻然屹立乎長江長
江西来走其下是為揚瀾左里兮洪濤巨浪日夕相舂
撞雲消風止水鏡淨泊舟登岸而遠望兮上摩青蒼以
䁆靄下壓后土之鴻龐試往造乎其間兮攀緣石磴窺
空谾千巖萬壑響松檜懸崖巨石飛流淙水聲聒聒亂
人耳六月飛雪灑石矼仙翁釋子亦往往而逢兮吾嘗
惡其學幻而言&KR0008;但見丹霞翠壁遠近映樓閣晨鐘暮
鼓杳靄羅旛幢幽花野草不知其名兮風吹霧濕香澗
谷時有白鶴飛来雙幽尋遠去不可極便欲絶世遺紛
厖羡君買田築室老其下插秧盈疇兮釀酒盈缸欲令
浮嵐瞹翠千萬状坐臥常對乎軒窗君懷磊砢有至寶
世俗不辨珉與玒策名為吏二十載青衫白首困一邦
寵榮聲利不可以苟屈兮自非青雲白石有深趣其意
矹硉何由降丈夫壯節似君少嗟我欲說安得巨筆如
長杠
石屏路
石屏自倚浮雲外石路久無人跡行我来攜酒醉其下
卧看千峯秋月明
班春亭
信馬尋春踏雪泥醉中山水弄晴輝野僧不用相迎送
乘興閒来興盡歸
田家
綠楊高下映平川賽罷田神笑語喧林外鳴鳩春雨歇
屋頭初日杏花繁
西湖
綠芰紅蓮畫舸浮使君那復憶揚州都將二十四橋月
換得西湖十頃秋
仁宗皇帝挽詞
素幕悠悠逗晚風行隨哀挽出深宫妃嬪莫向蒼梧望
雲覆昭陵洛水東
寄秦州田元均
近来邊將用儒臣坐以威名撫漢軍萬馬不嘶聽號令
諸番無事樂耕耘夢回夜帳聞羌笛詩就高樓對隴雲
莫忘鎮陽遺愛在北潭桃李正氤氲
寄梅聖俞
青山四顧亂無涯雞犬蕭條數百家楚俗歲時多雜鬼
蠻鄉言語不通華繞城江急舟難泊當縣山高日易斜
擊鼓踏歌成夜市邀龜卜雨趁燒畬叢林白晝飛妖鳥
庭砌非時見異花惟有山川為絶勝寄人堪作畫圖誇
羣玉殿賜宴
至治臻無事豐年樂有成圖書開秘府宴飲集羣英論
道皇墳奥貽謀寶訓明九重多暇豫八體極研精筆力
千鈞勁毫端萬象生飛牋金灑落拜賜玉鏘鳴盛際崇
儒學愚臣濫寵榮唯能同舞獸聞樂識和聲
下直呈同行三公
午漏聲初轉歸鞍路偶同天清黃道日街闊綠槐風萬
國舟車會中天象魏雄戢戈清四海論道屬三公自愧
陪羣彦從来但樸忠時平容竊禄歲晚歎衰翁買地淮
山北垂竿潁水東稻梁雖可戀吾志在冥鴻
春寒效李長吉體
東風吹雲海天黑飢龍凍雲雨不滴嗔雷隠隠愁烟白
宿露無光瑶草寂東皇染花滿春國天為花迷惜春色
呼雲鎻月恐紅蔫幾日春隂養花魄悠悠遠絮縈空擲
愁思織春挽不得高樓去天無幾尺遠岫參差亂屏碧
秋懷
節物豈不好秋懷何黯然西風酒旗市細雨菊花天感
事悲霜鬢包羞食萬錢鹿車終自駕歸去潁東田
送鄭革先輩賜第南歸
中年鄉譽嘆才淹六十猶隨貢士函握手親朋驚白髮
還家閭里看青衫閣涵空翠連衡阜門枕寒江落楚帆
試問塵埃勤斗禄何如琴酒老雲巖
答丁元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞啼鴈生鄉思病入新年感物華
曾是洛陽花下客野芳雖晚不須嗟
自東門泛舟至竹西亭登崑丘入蒙谷戲題春貢
亭
崑丘蒙谷接新亭畫舸悠悠春水生欲覓揚州使君處
但隨風際管絃聲
夏享太廟攝事齋宫聞鶯寄原甫
四月田家麥穗稠桑枝生椹鳥啁啾鳳城綠樹知多少
何處飛来黃栗留
寄許道人
綠髮方瞳瘦骨輕飄然乘鶴去吹笙郡齋獨坐風生竹
疑是孫登長嘯聲
遊瑯琊山
南山一尺雪雪盡山蒼然澗谷深自暖梅花應已繁使
君猒騎從車馬留山前行歌招野叟共步青林間長松
得高蔭盤石堪醉眠止樂聽山鳥擕琴寫幽泉愛之欲
忘返但苦世俗牽歸時始覺遠明月高峯巔
大熱
陽暉爍四野萬里纖雲收羲和困路遠正午當空留枝
條不動影草木皆含愁深林虎不嘯臥喘如吳牛蜩蟬
一何微嗟爾徒啾啾
寶劒
寶劒匣中藏暗室夜常明欲知天將雨錚爾劒有聲神
龍本一物氣類感則鳴常恐躍匣去有時暫開鋦煌煌
七星文照耀三尺冰此劒在人間百妖夜收形姦兇與
佞媚膽破骨亦驚試以向星月飛光射欃槍藏之武庫
中可息天下兵奈何邊塞兒尚敢邀金繒
秋懷一首寄聖俞
孤管呌秋月清砧韻霜風天涯遠夢歸驚斷山千重羣
物動已息百憂感從中日月矢雙流四時環無窮隆隂
夷老物摧折壮士胷壮士亦何為素絲悲青銅
太白戲聖俞
開元無事二十年五兵不用太白閒太白之精下人間
李白高歌蜀道難蜀道之難難於上青天李白落筆生
雲烟千奇萬險不可攀却視蜀道猶平川宫娃扶来白
已醉醉裏詩成醒不記忽然乘興登名山龍咆虎嘯松
風寒山頭婆娑弄明月九域塵土悲人寰吹笙飲酒紫
陽家紫陽真人駕雲車空山流水空流花飄然已去凌
青霞下看區區郊與島螢飛露濕吟秋草
風吹沙
北風吹沙千里黃馬行确犖悲摧藏當冬萬物慘顔色
冰雪射日生光芒一年百日風塵道安得朱顔長美好
攬鞍鞭馬行勿遲酒熟花開二月時
刑部看竹效孟郊體
花妍兒女姿零落一何速竹色君子德猗猗寒更綠京
師多名園車馬紛馳逐春風紅紫時見此蒼翠玉凌亂
迸青苔蕭疎拂華屋森森日影閒濯濯生意足幸此接
清賞寧辭薦芳醁黃昏人去鎻空廊枝上月明春鳥宿
哭聖俞
昔逢詩老伊水頭青衫白馬渡伊流灘聲八節響石樓
坐中辭氣凌清秋一飲百盞不言休酒酣思逸語更遒
河南丞相稱賢侯後車日載枚與鄒我年最少力方優
明珠白璧相報投詩成希深擁鼻謳師魯卷舌藏戈矛
三十年間如轉眸屈指十九歸山丘凋零所餘身百憂
晚登玉墀侍珠旒詩老韲鹽太學愁乖離會合謂無由
此會天幸非人謀頷鬚已白齒根浮子年加我貌則不
文章落筆動九州釜甑過午無饙餾良時已失不早收
篋積瓦礫遺琳璆名聲赫赫掩諸幽翩然素旐歸一舟
送子有淚流如溝(中削原本數句覺勝)
憶焦陂
焦陂荷花照水光未到十里聞花香焦陂八月新酒熟
秋水魚肥膾如玉清河兩岸柳鳴蟬直到焦陂不下船
笑向漁翁酒家保金龜可解不須錢
送龍茶與許道人
潁陽道士青霞客来似浮雲去無蹟夜朝北斗太清壇
不道姓名人不識我有龍團古蒼璧九龍泉深一百尺
憑君汲井試烹之不是人間香味色
戲石塘山隠者
石塘仙室紫雲深潁陽真人此惬心真人已去升寥廓
歲歲巖花自開落我昔曾為洛陽客偶向巖山坐盤石
四字丹書萬仞崖神清之洞鎻樓臺雲深路絶無人到
鸞鶴今應待我来
送王汲宰藍田
喧喧動車馬共出古都門洛日催行客東風吹酒罇樹
搖秦甸綠花入輞川繁若遇西来旅時應問故園
南征回京至界上驛先呈城中諸友
朝雲来少室日暮向箕山本以無心出寧隨倦客還春
歸伊水綠花曉落橋閒誰有餘罇酒相期一解顔
廣愛寺
都人布金地紺宇巋然存山氣蒸經閣鐘聲出國門老
杉春自綠古壁雨先昏應有幽人屐来留石蘚痕
智蟾上人遊南岳
終日念雲壑南歸心浩然青山入楚路白水望湖田野
渡惟浮鉢山家少施錢到時春尚早收茗綠巖前
送梅秀才歸宣城
從學方年少還家罄槖金久為江北客能作洛生吟罷
亞霜前稻鉤輈竹上禽歸帆何處落應拂野梅林
張主簿東齋
官舍掩寒扉聊同隠者棲溪流穿竹過山鳥入城啼賓
主高談勝心冥外物齊惟應朝枕夢長厭隔鄰雞
獨至香山憶謝學士
伊水弄春沙山臨水上斜曾為謝公客徧入梵王家隂
澗初生草春嵓自落花却尋題石處歲月已堪嗟
春晚同應之偶至普明寺小飲作
偶来林下徑共酌竹間亭積雨添方沼殘花點綠萍野
隂侵席潤芳氣襲人醒禽鳥休驚顧却忘兀爾形
送張如京知安肅軍
相逢舊從事新命忽臨戎界上山河壯軍中鼓角雄朔
風馳駿馬塞雪射驚鴻試取封侯印何如筆硯功
送祝熙載之東陽主簿
吳江通海浦畫舸候潮歸疊鼓山間響高帆鳥外飛孤
城秋枕水千室夜鳴機試問還家客遼東今是非
鄭十一先輩赴四明幕
梁漢襃斜險夫君畏遠遊家臨越山下帆入海潮頭岸
柳行稍盡江蓴歸漸秋故鄉看衣錦寧羡李膺舟
送丁元珍陜州判官
為客久南方西遊更異鄉江通蜀國遠山閉楚祠荒油
幕無軍事清猿斷客腸惟應陪主諾不費日飛觴
送楚建中穎州法曹
冠盖盛西京當年相府榮曾陪鹿鳴宴徧識洛陽生共
歎長沙謫空存許劭評堪嗟桃李樹何日見隂成
送王尚恭隰州幕
去國初游宦從軍苦寂寥愁雲帶城起畫角向山飄秋
勁方馳馬春寒正襲貂遥知為客恨應頼酒杯消
送廖八下第歸衡山
曾作關中客嘗窺百二疆自言秦隴水能斷楚人腸失
意倦京國羇愁成鬢霜何如伴征鴈日日向衡陽
宋宣獻公挽辭
結髮逢明主馳聲著兩朝奠楹先有夢升屋豈能招贈
服三公袞兼榮七葉貂春風笳鼓咽松栢助蕭蕭
初出真州泛大江作
孤舟日日去無窮行色蒼茫杳靄中山浦轉帆迷向背
夜江看斗辨西東滮田漸下雲間鴈霜日初丹水上楓
蓴菜鱸魚方有味遠来猶喜及秋風
離峽州後回寄元珍表臣
經年遷謫猒荆蠻惟有江山興未闌醉裏人歸青草渡
夢中船下武牙灘野花零落風前亂飛雨蕭條江上寒
荻笋時魚方有味恨無佳客共杯盤
再至西都
伊川不到十年間魚鳥今應怪我還浪得浮名銷壯節
羞將白髮見青山野花向客開如笑芳草留人意自閒
却道謝公題壁處向風清淚獨潺潺
豐樂亭遊春(二首)
綠樹交加山鳥啼晴風蕩漾落花飛鳥歌花舞太守醉
明日酒醒春已歸
春雲淡淡日輝輝草惹行襟絮拂衣行到亭西逄太守
籃輿酩酊插花歸
畫眉鳥
百囀千聲隨意移山花紅紫樹高低始知鎻向金籠聽
不及林間自在啼
夢中作
夜涼吹笛千山月路暗迷人百種花碁罷不知人換世
酒闌無奈客思家
上方閣
聞鐘渡寒水共步尋雲嶂還隨孤鳥下却望層林上清
梵遠猶聞日暮空山響
伊川泛舟
春谿漸生溜演漾廻舟小沙禽獨避人飛去青林杪
宿廣化寺
乘槎渡深澗披露採香薇樵歌雜梵響共向松林歸日
落寒山慘浮雲隨客衣
八節灘
亂石瀉溪流跳波濺如雪往来川上人朝暮愁灘闊更
待浮雲散孤舟弄明月
山槎
古木卧山腰危根老盤石山中苦霜霰歲久無春色不
如嵓下桂開花獨留客
魚罾
春水弄春沙蕩漾流不極笭箵苦難滿終日沙頭客向
暮捲空罾棹歌菱浦北
三遊洞
漾檝泝清川捨舟緣翠嶺探奇冒層嶮因以窮人境弄
舟終日愛雲山徒見青蒼杳靄間誰知一室烟霞裏乳
竇雲腴凝石髓蒼崖一徑横查渡翠壁千尋當戸起昔
人心賞為誰留人去山阿跡更幽青蘿綠桂何岑寂山
鳥嘐嘐不驚客松鳴澗底自生風月出林間来照席仙
境難尋復易迷山回路轉幾人知惟應洞口春花落流
出巖前百丈溪
擕手曲
落日堤上行獨歌擕手曲却憶擕手人處處春花綠
雨中歸
朝看樓上雲日暮城南雨路遠香車遲迢迢向何所
拜馬澗
昔聞王子晉把袂浮丘仙金駿於此墮吹笙不復還玉
蹄無跡久澗草但荒烟
二室道
二室對苕蕘羣峯聳崷直雲隨高下起路轉參差碧春
晚桂叢深日下山烟白芝英已可茹悠然想泉石
自峻極中院步登太室中峯
繫馬青松隂躡屣蒼苔路驚鳥動林花空山答人語雲
霞不可攬直入冥冥霧
玉女𢷬衣石
玉女𢷬仙衣夜下青松嶺山深風露寒月杵遥相應靈
蹤杳可尋片石秋光瑩
天門泉(舊號救命泉惡其名鄙因取美名書為續命泉人書一字立于泉側)
烟霞天門深靈泉吐巖側雲濕顥氣寒石老林腴碧長
松暫休坐一酌煩心滌
天池
高步登天池靈源湛然吐俯窺不可見淵默神龍護靜
夜天(一作松)籟寒宿客宜風雨
和楊子聰答聖俞月夜見寄
秋露靄巳繁迢迢星漢回皎潔庭際月光流依井苔有
客愛凉景幽軒為君開所思不可極但慰清風来
謝人寄雙桂樹子
有客賞芳叢移根自幽谷為懷山中趣愛此嵓下綠曉
露秋暉浮清隂藥欄曲更待繁花白邀君弄芳馥
庭前兩好樹
庭前兩好樹日夕欣相對風霜歲苦晚枝葉常葱翠午
眠背清隂露坐蔭高蓋東城桃李月車馬傾闤闐而我
不出門依然伴憔悴榮華不隨時寂寞幸相慰
答錢寺丞憶伊川
之子問伊川伊川已春色綠芷雜芳浦青溪含白石山
阿昔留賞屐齒無遺迹惟有嵓桂花留芳待歸客
聞梅二授德興令戲書
君家小謝城為客洛陽裏綠髮方少年青衫喜為吏重
湖亂山綠歸夢寄千里洛浦見秋鴻江南老芳芷自言
北地禽能感南人耳京國本繁華馳逐多英軌爭歌白
雪曲取酒西城市朝逄油壁車暮結青騘尾歲月倏可
忘行樂方未已忽爾畏簡書翻然浩歸思江山故國近
風物饒陽美楚柚烟中黃吳蓴波上紫還鄉問井邑上
堂多慶喜離别古所難更畏秋風起
戲贈
莫愁家住洛川傍十五纖腰聞四方堂上金罇邀上客
門前白馬繫垂楊春風滿城花滿樹落日花光爭粉光
城頭行人莫駐馬一曲能令君斷腸
寄左軍巡劉判官
遥聽洛城鐘獨渡伊川水綠樹鬱參差行人去無已因
高望京邑驅馬沿山趾落日亂峯多龍門何處是
與李獻臣宋子京春集東園得節字
綠野秀可飡遊驂喜初結芸局苦寂寥禁署隔清切歡
言得幽尋況此及喜節鳥哢已關關泉流初決決紫萼
繁若綴翠苕柔可擷屢期無後時芳物畏鶗鴂
晚泊岳陽
卧聞岳陽城裏鐘繫舟岳陽城下樹正見空江明月来
雲水蒼茫失江路夜深江月弄清輝水上人歌月下歸
一闋聲長聽不盡輕舟短楫去如飛
代贈田文初
感君一顧重千金贈君白璧為妾心舟中繡被薰香夜
春雲江頭三尺深西陵長官頭已白憔悴窮愁(一作顧)愧
相識手持玉斝唱陽春江上梅花落如積津亭送别君
未悲夢闌酒解始相思須知巫峽聞猿處不似荆江夜
雪時
惠泉亭
翠壁刻孱顔烟霞跬步間使君能愛客朝夕弄山泉春
巖雨過春流長置酒来聽山溜響鑑中樓閣俯青池雪
裏峯巒開曉幌須知清興無時已酒美賓嘉自相對席
間誰伴謝公吟日暮多逢山簡醉淹留桂樹幾經春野
鳥巖花識使君使君今是罇前客誰與山泉作主人
行次葉縣
朝渡汝河流暮宿楚山曲城隂日下寒野氣春深綠征
車倦長道故國有喬木行行漸樂郊東風滿平陸
送徐生秀州法曹
一笑暫相從結交方恨晚猶兹簿領困況爾東南遠落
帆淮口暮採石江州暖黃鴿可寄書惟嗟雙翅短
送吳照鄰還江南
霜前江水磨碧銅岸背菱葉翹青蟲吳郎鬢絲生幾縷
不羞月上扶桑東差見清波照人影去時黑髮笑春風
五年歸来婦應喜從此不問西飛鴻
寄張志秘校
關山一里一重愁念遠傷離兩未休南陌望窮雲似帳
西樓吟斷月如鈎柳綿飛後(一作處)春應减蘭徑荒時客
倦游擬寄東流問溝水亦應溝水更東流
寄徐巽秀才
瑶花飛雪蕩離愁鷤鴂驚風下綠疇睢苑樹荒誰共客
楚江楓老獨悲秋千重錦浪飜如箭萬疊春山翠入樓
章陌柳條今在否定臨溝水拂東流
寄劉昉秀才
絲路縈回細入雲離懷南陌草初薰茂林修竹誰同禊
明月春蘿定勒文燕憶銅鞮来不定鴻歸碣石信難分
東風鸎友應相望懊惱孤飛不及羣
即目
李徑隂森接翠疇押簾風日澹清秋晚烏藏柳棲殘照
遠燕傷風失故樓星漢經年雖可望雲波千疊不緘愁
平居革帶頻移孔誰問無憀沈隠侯
題金山寺
地接龍宫漲浪賖鷲峯岑絶倚雲斜嵓披宿霧三竿日
路引迷人四照花海國盗牙爭起塔河童施鉢但驚沙
春蘿攀倚難成去山谷疎鐘落暮霞
仙意
孤桐百尺拂霏烟鳳去鸞歸夜悄然滄海風高愁燕遠
扶桑春老記蠺眠槎流千里纔成曲桂魄經旬始下弦
獨有金人寄遺恨曉盤雲泪冷涓涓
甘露寺
雲樹千尋隔翠微給園金地敞仁祠講花飄雨諸天近
春漏敧蓮白日遲引鉢當空時取露殘灰經劫自成池
危欄徙倚吟窗下九子鈴寒塔影移
送友人南下
河橋别柳減春條隔浦挐音聽已遥千里羹蓴誇敵酪
滿池滮稻欲鳴蜩東風楚岸神靈雨殘月吳波上下潮
如弔湘纍搴杜若秋江斜日駐蘭橈
榴花
絮亂絲繁不自持蜂黃蝶紫燕參差榴花最恨来時晚
惆悵春期獨後期
宿雲夢館
北鴈来時歲欲昏私書歸夢杳難分井桐葉落池荷盡
一夜西窗雨不聞
簾
銀蒜鈎簾宛地垂桂叢烏起上朝暉枉將玳瑁雕為押
遮掩春堂礙燕歸
行雲
疊疊烟波隔夢思離愁幾日減腰圍行雲自亦傷無定
莫就行雲托信歸
琵琶亭上作
九江烟水一登臨風月清含古恨深濕盡青衫司馬泪
琵琶還似雍門琴
柳
雨闊堤長走畫轅絮兼梨雪墮春烟東風花外千絲老
猶伴吳蠶盡日眠
井桐
簷敧碧瓦拂傾梧玉井聲高轉轆轤腸斷西樓驚穏夢
半留殘月照啼烏
雪中寄友人
楚岸梅香半入衣凍雲銀鑠曉光飛遥應便面逢人處
走馬章街失路歸
送王公慥判官
久客倦京國言歸歲已冬獨過伊水渡猶聽洛城鐘山
色經寒綠雲隂入暮重臘梅孤館路疲馬有誰逢
題薦嚴院
那堪多難百憂攻三十衰容一病翁却把西都看花眼
斷腸来此哭東風
寄題嵩巫亭
平地烟霞向此分繡楣丹檻照清芬(一作汾)風簾暮捲秋
空碧剰見西山數嶺雲
霽後看雪走筆呈元珍判官
嘉景無人把酒看(一作尊)縣樓終日獨凭欄山城歲暮驚
時節已作春風料峭寒
行次夀州寄内
紫金山下水長流常記當年此共遊今夜南風吹客夢
清淮明月照孤舟
春日詞(五首)
宫壇清陌賽牛回玉琯(一作管)東風逗曉来不待嶺梅傳
遠信剪刀先放綵花開
試粉東窗待曉迴共尋春柳傍香臺不驚樹裏禽初變
共喜釵頭燕已来
紅霧初開上曉霞共驚風色變年華香車遥認春雷響
庭雪先開玉樹花
玉琯吹灰夜色殘鷄鳴紅日上仙盤初經百舌綿蠻語
已覺東風料峭寒
待曉銅荷剪臘煤繡簾春色犯寒来畫眉不待張京兆
自有新粧試落梅
走筆答原甫提刑學士
歲暮山城喜少留西亭尚欲把行輈一罇莫惜臨岐别
十載相逢各白頭
送薛水部通判并州
胷懷磊落逢知己氣略縱横負壯心玉麈生風賓滿坐
金鱗照甲士如林牛羊日暖山田美雨雪春寒土屋深
自古幽并重豪俠秖應行樂費黃金
宋藝圃集卷九
