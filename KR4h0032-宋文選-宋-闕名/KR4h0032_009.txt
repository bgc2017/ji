宋文選卷九
孫明復文
無為指上
無為者其虞氏之大德歟非曠然不為也始不求于天
下而天下自歸之終不受于天下而天下授之自生民
以来虞氏一人而已昔在歴山而耕焉雷澤而漁焉河
濱而陶焉當是時也彼孰有意于天下哉及乎孝德升
聞堯遽以天下禪之舜既受堯禪夙夜兢兢懼德弗類
以天下者堯之天下也不以堯之道治之則其天下之
民有不得其所者矣于是盡履堯之道而行之俾其天
下之民不異于堯之世也舜居位既久復以堯之天下
堯之道盡與諸禹此舜之德其可謂大德也矣夫舜之
天下堯之天下也舜之道堯之道也舜始得之于堯而
終傳之于禹此舜之無所為也章章矣噫上無堯下無
禹孰可高視而稱于無為哉上堯而下禹舜所以得高
視而無為也不然則孔子上顧伏羲下訖文武筆于六
經為萬世法何不曰無為治者伏羲也黃帝也堯也禹
也湯也文武也止曰其舜也歟哉若以無為為曠然而
不為則書何以曰齊七政類上帝禋六宗又曰覲四岳
班瑞于羣后又曰東巡狩至于岱宗恊時月正日同律
度量衡修五禮五玉又曰南巡狩至于南岳西巡狩至
于西岳北巡狩至于北岳又曰肇十有二州封十有二
山又曰流宥五刑又曰流共工放驩兜竄三苗殛鯀又
曰詢四岳闢四門明四目達四聰又曰禹平水土又曰
黎民阻飢后稷播植百穀又曰百姓不親五品不遜又
曰蠻夷猾夏寇賊姦宄以至五十載陟方乃死之類此
舜有為其繁也如是之甚矣且書者聖筆親刪也孔子
觀舜之有為其繁也如是之甚矣安可反謂之無哉由
是觀之則知無為者非曠然而不為也
無為指下
無為之道其至矣哉非虞舜孰能與於此後之帝天下
者不思虞帝之德而慕虞帝之無為吾未見其可也三
代而後不思虞帝之大德而冒虞帝之無為者衆矣又
世之險佞媮巧之臣或啓導之既不陳虞帝之大德以
左右厥治則枉引佛老虚無清淨報應因果之說交亂
乎其間敗于君德吁可痛也觀其惑佛老之說忘祖宗
之勤罔畏天命之大靡顧神器之重委威福于臣下肆
宴安于人上冥焉莫知其所行蕩焉莫知其所守曰我
無為矣至綱頽紀壊上僭下偪昏然而不寤者得不痛
哉且夫天下之廣億兆之衆一日萬幾兢兢翼翼猶懼
不逮而佛老之說其可惑乎祖宗之勤其可忘乎天命
之大其可罔畏乎神器之重其可肆于人上乎斯何沈
惑不開如是甚也昔秦始漢武始則惑于虚無清淨之
說終則溺于長生神仙之事梁武齊襄姚興始則惑乎
報應因果之說終則溺于解脫菩提之事卒皆淪胥以
亡勢不克救此簡策具載可覆而騐也惟漢賴高祖除
秦之暴功宏德茂天未厭絶兹亦幸而已何足尚哉吾
嘗求無為之端且病歴代諸儒不能揚孔子之言鋪而
明之俾其炳炳如也故佛老之徒得以肆其怪亂之說
厠于其間為千古害故盡擴其所以然作無為指庸為
帝天下者戒
寄范天章書一
月日布衣孫復謹再拜寓書于判監天章執事今主上
聰明睿哲紹隆三聖之緒十有四年將固太平之業傳之
于無窮也夙夜兢兢弗敢怠荒思得中正純亮之臣恊
贊之以執事頃居諫署多箴規藥石之益亟自蘇臺召
入將大用之而執事拜章懇求涖于太學者斯盖執事
不汲汲于富貴而孜孜于聖賢之教化也夫太學者教
化之根本禮樂之淵藪王道之所由興人倫之所由正
俊良之所由出是故舜禹文武之世莫不先崇大于膠
序而洽至治于天下者焉今執事懇求而涖之者我知
之矣執事將俾吾宋之學為舜禹文武之學也既俾吾
宋之學為舜禹文武之學是將俾吾宋公卿大夫之子
弟為舜禹文武公卿大夫之子弟也既教吾宋公卿大
夫之子弟為舜禹文武公卿大夫之子弟然後以舜禹
文武之道上致吾君為舜禹文武之君也既致吾君為
舜禹文武之君然後以舜禹文武之道下濟吾民為舜
禹文武之民也自京師刑于邦國達于天下皆雍雍如
也兹其執事之心也已然念欲求舜禹文武之道者必
質諸周公孔子而後至焉爾今執事既涖是學也將行
是道也非一手一目之所能必須博求鴻儒碩老能盡知
舜禹文武周公孔子之道者增置學官相左右之俾朝
夕講議舜禹文武周公孔子之道以教育乎國子也復
竊嘗觀于今之士人能盡知舜禹文武周公孔子之道
者鮮矣何哉國家踵隋唐之制專以辭賦取人故天下
之士皆奔走致力于聲病偶對之間探索聖賢之閫奥
者百無一二向非挺然獨立不徇世俗之士則孰克捨
于彼而取于此乎由是言之則執事涖是學行是道增
置學官之際可不慎擇乎今有大名府魏縣校書郎士
建中南京留守推官石介二人者其能知舜禹文武周
公孔子之道者也非止知之又能揭而行之者也執事
若上言于天子次言于執政以之為學官必能恢張舜
禹文武周公孔子之道以左右執事教育國子丕變于
今之世矣復閒退之人固不當語及于是然敢孜孜布
于執政之左右者非為諸己也盖為諸人也非為諸人
也盖為諸道也執事以為如何若以復愚且賤而言可
取則復學聖人之道三十年雖愚且賤豈忘言乎惟執
事圖之
寄范天章書二
伏以宋有天下八十餘祀四聖承承龐鴻赫奕逾唐而
跨漢者遠矣主上思復虞夏商周之治于聖世也考
四代之學崇橋門璧水之制故命執事以涖之大哉主
上尊儒求治之心也至矣然則虞夏商周之治其不在
于六經乎捨六經而求虞夏商周之治猶泳斷湟汚瀆
之中望屬于海也其可至哉噫孔子既没七十子之徒
繼往六經之旨欎而不章也久矣加以秦火之後破碎
殘缺多所亡散漢魏而下諸儒紛然四出爭為注解俾
吾六經之旨益亂而學者莫得其門而入觀夫聞見不
同是非各異駢辭贅語數千百家不可悉數今之所陳
者止以先儒注解之說大行于世者致于左右幸執事
之深留意焉國家以王弼韓康伯之易左氏公羊穀梁
杜預何休范寗之春秋毛萇鄭康成之詩孔安國之尚
書鏤版藏于太學頒于天下又每歲禮闈設科取士執
為凖的多士較藝之際有一違戾于注說者即皆駁放
而斥逐之復至愚至暗之人不知國家以王韓左氏公羊
穀梁杜何范毛鄭孔數子之說咸能盡于聖人之經耶
又不知國家以古今諸儒服道窮經者皆不能出于數
子之說耶若以數子之說咸能盡于聖人之經則數子
之說不能盡于聖人之經者多矣若以古今諸儒服道
窮經皆不能出于數子之說則古今諸儒服道窮經可
出于數子之說者亦甚衆矣噫專守王弼韓康伯之說
而求于大易吾未見其能盡于大易者也專守左氏公
羊穀梁杜預何休范寗之說而求于春秋吾未見其能
盡于春秋者也專守毛萇鄭康成之說而求于詩吾未
見其能盡于詩者也專守孔安國之說而求于書吾未
見其能盡于書者也彼數子之說既不能盡于聖人之
經而可藏于大學行于天下哉又後之作疏者無所發
明但委曲踵于舊之注說而已復不佞遊于執事之牆
藩者有年矣執事病注說之亂六經六經之未明復亦
聞之矣今執事以内閤之榮居太學教化之地是開聖
闡幽芟蕪夷亂興起斯文之秋也幸今天下無事太平
既久鴻儒碩老駕肩而起此又豈減於漢魏之諸儒哉執
事亟宜上言天子廣詔天下鴻儒碩老置于太學俾之
講求微義殫精極神參之古今覈其歸趣取諸卓識絶
見大出王韓左穀公杜何毛范鄭孔之右者重為註解
俾我六經廓然瑩然如揭日月于上而學者庶乎得其
門而入也如是則虞夏商周之治可不日而復矣不其
休哉執事若以數子之說行之已久不可遽而去之則
唐李善以梁昭明太子文選五臣註未盡别為註釋且
文選者多晉宋齊梁間文人靡薄之作雖李善注之何
足貴也國家尚命鏤版置諸太學况我聖人之經乎安
可使其欎而不章者哉幸執事之深留意焉
上孔給事書
月日布衣孫復謹再拜獻書孔知府龍圖執事復名晦
迹沈學夫子之道三十年雖不為世之所知未嘗以此
搖其心敢一日而叛去所謂夫子之道者治天下經國
家大中之道也其道基于伏羲漸于神農著于黃帝堯
舜章于禹湯文武周公然伏羲而下創制立度或略或
繁我聖師夫子從而益之損之俾恊厥中筆為六經由
是治天下經國家大中之道煥然而備此夫子所為大
也其出乎伏羲神農黃帝堯舜禹湯文武周公也遠矣
噫自夫子没諸儒學其道得其門而入者鮮矣惟孟軻
氏荀卿氏揚雄氏王通氏韓愈氏而已彼五賢者天俾
夾輔于夫子者也天又以代有空闊誕謾竒嶮淫麗譎
怪之說亂吾夫子之道故不並生之一賢殁一賢出羽
之翼之垂諸無窮此天之意也亦甚明矣不然則戰國
迨于李唐空闊誕謾竒嶮淫麗譎怪之說亂吾夫子之
道者數矣非一賢殁一賢出羽之翼之則晦且墜矣既
晦且墜則人無君親矣民皆鳥獸矣由是言之則五賢
之烈大矣後之人不以夫子之道為心則已若以為心
則五賢之烈其可忽哉近得友人石介書盛稱執事于
聖祖家廟中搆五賢之堂象而祠之且孔侯之心至矣
吾輩不是之而將何之也復聞之躍然而起大呼張浻
李緼曰昔夫子之道得五賢而益尊今五賢之烈由龍
圖而愈明龍圖公聖人之後也為宋巨賢宜乎盡心于
此矣龍圖公其不盡心則孰盡心哉國朝自柳仲塗開
王元之禹偁孫漢公何种明逸放張晦之景既往雖来
者紛紛鮮克有議于斯文者誠可悲也斯文之下衰也
久矣俾天下皆如龍圖搆五賢之堂象而祠之則斯文
其有不興乎吾輩得不奔走門牆之下一拜龍圖公之
賢哉又且賀斯文將復也接之拒之惟執事之命
答張洞書
復白明遠足下十月洎正月中兩辱手書辭意勤至道
離羣外以僕居今之世樂古聖賢之道與仁義之文也
遠以尊道扶聖立言垂範之事問于我我幸而志于斯
也有年矣重念世之號進士者率以砥礪辭賦睎覘科
第為事若明遠穎然獨出不汲汲于彼而孜孜于此者
幾何人哉然懼明遠年少氣勇而欲速成無至于斯文
也故道其一二明遠熟察之而已夫文者道之用也道
者教之本也故文之作也必得之于心而成之于言得
之于心者明諸内者也成之于言者見諸外者也明諸
内者故可以適其用見諸外者故可以張其教是故詩
書禮樂大易春秋皆文也總而謂之經者也以其終于
孔子之手尊而異之爾斯聖人之文也後人力薄不克
以嗣但當佐佑名教夾輔聖人而已或則發列聖之微
旨或則名諸子之異端或則發千古之未寤或則正一
時之所失或則陳仁政之大經或則斥功利之末術或
則揚賢人之聲烈或則寫下民之憤歎或則陳天人之
去就或則述國家之安危必皆臨事摭實有感而作為
論為議為書疏歌詩贊頌箴解銘說之類雖其目甚多
同歸于道皆謂之文也若肆意構虚無狀而作非文也
乃無用之瞽言爾徒汚簡冊何所貴哉明遠無志于文
則已若有志也必在潛其心而索其道則其所得也必
深其所得也既深其所言者必遠既深且遠則庶乎可
望于斯文也不然則淺且近矣曷可望于斯文哉噫斯
文之難至也久矣自西漢至李唐其間鴻生碩儒摩肩
而起以文章垂世者衆矣然多楊墨佛老虚無報應之
事沈謝徐庾妖艷邪侈之言雜乎其中至有盈編滿集
發而視之無一言及于教化者此非無用瞽言徒汚簡
冊者乎至于終始仁義不叛不離者惟董仲舒揚雄王
通韓愈而已由是言之則可容易而至之哉若欲容易
而至則非吾所聞也明遠熟察之無以吾言為忽不宣
兖州鄒縣建孟子廟記
孔子既没千古之下駕邪怪之說肆竒險之行侵軼吾
聖人之道者衆矣而楊墨為之魁故其罪劇孔子既没
千古之下攘邪怪之說夷竒險之行夾輔吾聖人之道
者多矣而孟子為之首故其功鉅昔者二豎去聖人之
世未百年也以無君無父之教行乎天下天下惑而歸
之嗟嗟君君臣臣父父子子邦國之大經也人倫之大
本也不可斯須去矣而彼皆無之是敺天下之民舍中
國之夷狄也禍孰甚焉非孟子莫能救之故孟子慨然
奮起大陳堯舜禹湯文武周公孔子之法驅除之以絶
其後拔天下之民于異端之中而復置之中國俾我聖
人之道炳焉不墜故揚子雲有言曰古者楊墨塞路孟
子辭而闢之廓如也韓退之有言曰孟子之功予以為
不在禹下然子雲述孟子之功不若退之之言深且至
也何哉洚水横流大禹不作則天下之民魚鼈矣楊墨
暴行孟子不作則天下之民禽獸矣謂諸此也景祐丁
丑歲適拜龍圖孔公為東魯之二年也公聖人之後以
恢宏大教興復斯文為己任嘗謂諸儒之有大功于聖
人門者無先于孟子孟子力平二豎之禍而不得血食
于後兹其闕也甚矣祭法曰能禦大菑則祀之能捍大
患則祀之孟子可謂能禦大菑能捍大患者也且鄒昔
為孟子之里今為所治之屬邑吾嘗訪其墓而表之新
其祠而祀之以旌其烈于是符下俾其官吏博求之果
于邑之東北三十里有山曰四基四基之陽得其墓焉
遂命去其榛莽肇其堂宇以公孫萬章之徒配越明年
春廟成俾泰山孫復銘而志之復學孔而睎孟者也世
有蹈邪怪竒險之迹者常思嗣而攻之况承公命而志
其廟又何敢讓嘻子雲能述孟子之功而不能盡之退
之能盡之而不能祀之惟公既能盡之又能祀之不其
美哉故直筆以書景祐五年歲次戊寅三月日記
信道堂記
聖賢之迹無進也無退也無毁也無譽也惟道所在而已
用之則行舍之則藏孰為進哉孰為退哉考諸三王而不
謬建諸天地而不悖質諸鬼神而無疑百世以俟聖人而
不惑孰為毁哉孰為譽哉吾之所謂道者堯舜禹湯文
武周公孔子之道也孟軻荀卿揚雄王通韓愈之道也
吾學堯舜禹湯文武周公孔子孟軻荀卿揚雄王通韓
愈之道三十年處乎今之世故不知進之所以為進也
退之所以為退也毁之所以為毁也譽之所以為譽也
其進也以吾堯舜禹湯文武周公孔子孟軻荀卿揚雄
王通韓愈之道進也于吾躬何所進哉其退也以吾堯
舜禹湯文武周公孔子孟軻荀卿揚雄王通韓愈之道
退也于吾躬何所退哉其見毁也以吾堯舜禹湯文武
周公孔子孟軻荀卿揚雄王通韓愈之道見毁也于吾
躬何所毁哉其獲譽也以吾堯舜禹湯文武周公孔子
孟軻荀卿揚雄王通韓愈之道獲譽也于吾躬何所譽
哉故曰聖賢之迹無進也無退也無毁也無譽也惟道
所在而已予丁丑歲秋九月作堂於泰山之陽明年春
堂既成以是道處是堂故名之曰信道堂云景祐五年
正月三日記
宋文選卷九
