宋文選卷八
孫明復文
堯權議
堯以上聖之資居天子之位可生也可殺也可興也可
廢也彼八凱八元者天下共知其善也堯豈反不知之
哉知之反不能舉耶彼三苗四凶者天下共知其惡也
堯豈反不知之哉知之反不能去耶若知其善而不能
舉知其惡而不能去則知堯亦非聖人矣書序可以謂
聰明文思光宅天下者乎噫彼八凱八元者堯非不能
舉也能舉而不舉也三苗四凶者堯非不能去也能去
而不去也能舉而不舉能去而不去者權也堯以天下
至廣神器至重朱既不肖弗堪厥嗣故命於舜舜起於
微陋雖曰睿聖然世德弗耀四岳十二牧未盡服其德
九州四海未盡蒙其澤不可遽授之以大位也若遽授
之則四岳十二牧其盡臣之乎九州四海其盡戴之乎
不臣不戴則爭且叛矣堯懼其如是也非權曷以授之
於是潛神隠耀厥用弗彰以觀於舜故八凱八元雖積
其善而不舉也三苗四凶雖積其惡而不去也堯若盡
舉八凱八元盡去三苗四凶則舜有何功於天下耶是
故堯不舉而俾舜舉之堯不去而俾舜去之俟其功著
於天下四岳十二牧莫不共臣之九州四海莫不共戴
之然後授以大位絶其爭且叛也非堯誰能與於此故
孔子曰大哉堯之為君也巍巍乎唯天為大惟堯則之
蕩蕩乎民旡能名焉巍巍乎其有成功也煥乎其有文
章盖言堯以權事授舜其道宏大高遠之若是而人莫
有能見其迹者而先儒稱堯不能舉不能去妄哉
舜制議
舜既受命庸十六相放四凶也以帝天下之制猶有未
至者焉乃窮神極慮以增以益夫所謂帝天下之制者
君君臣臣上下貴賤之序久久不相潰者是也厥初生
民冥焉而無知浩焉而無防薿薿羣羣孰君孰師與鳥
獸並黃帝觀乾坤創法度衣之裳之以辨君臣以正上
下以明貴賤由是帝天下之制從而著焉黃帝創之于
前帝堯奉之于後然二帝之間厥制未盡黃帝取乾坤
分上下為一人之服以至于堯無所增益逮乎虞舜再
觀厥象以盡其神謂五等之制不可不正也於是分其
命數異其等威殊其采章以登以降自公而下率之以
兩然後一人之服五等之制煥然而備俾臣無以僭其
君下無以陵其上賤無以加其貴僭陵篡奪之禍不作
雖四海之廣億兆之衆上穆下熙可高拱而視故易曰
黃帝堯舜垂衣裳而天下治臯陶曰天命有德五服五
章哉是也若五等之制非由虞帝而備則易何以兼言
于舜皋陶謨何以繫之于唐書耶或曰舜三十登庸三
十在位五十載陟方乃死且舜自歴試與居攝三十年
在天子之位又五十年其八十年間作事垂法為萬世
利者多矣今子稱舜止以因一人之服增五等之制者
何願聞其說曰善乎爾之問也吾之所言聖人之極致
也夫乾者君之道坤者臣之道衣上而裳下者乾坤之
象也衣之可加乎裳示君之可加于臣也裳之不可加
于衣示臣之不可加于君也聖人南嚮而治天下久久
不相潰者始諸此也故舜增五等之制自下而上俾貴
賤之序益明天子之位益尊此舜所以杜萬世僭陵篡
奪無窮之禍也雖後聖有作千制萬度無以渝于此矣
故曰吾之所言者聖人之極致也
文王論
春秋左氏傳吳公子季札来聘請觀于周樂見舞象箾
南籥者曰美哉猶有憾說者曰憾恨也文王恨不及已
致太平意以謂文王不能夷商紂於當世取天下於己
手有遺恨焉愚甚惑之竊謂季子之是言也非知樂者
也厚誣於聖人矣若果如是季子之言也則是文王懷
二以事其上匿怨以伺其間包藏禍心乃亂臣賊子矣
何者文王受封商室列為諸侯紂雖無道也安得為人
之臣而有無君之心哉矧以文王為西伯位於諸侯之
上賜之弓矢鈇鉞使得征伐紂之有德於文王也厚矣
文王宜乎竭力盡能夙夜匪懈以事于紂也又豈可背
惠忘施以怨報德將成干紀亂常之事哉噫事必不然
章章矣觀乎紂既失德毒流四海諸侯咸叛而文王事
之獨無二心故孔子曰三分天下有其二以服事殷周
之德其可謂至德也已矣又曰下之事上也雖有庇民
之大德不敢有君民之心仁之厚也有庇民之大德有
事君之小心其舜禹文王周公之謂歟若文王猶憾也
則孔子何以謂之至德與仁厚者乎或曰史記齊世家
敘太公之迹其後亦言西伯昌之脫羑里與吕尚隂謀
修德以傾商政其事多兵權與竒計若文王果無憾也
則何得與太公隂謀修德以傾商政其事多兵權竒計
之如是哉由是觀之季子之言又何誣也曰盖此秦火
之後簡編錯亂司馬子長修史記叙太公之迹也不能
實錄善事乃散取雜亂不經之說以廣其異聞爾斯固
不足疑于聖人也嗚呼古稱季札賢明博達觀樂能盡
知其興衰而於此也何蒙暗頓惑之若是耶逮乎杜預
服虔之徒復無卓識絶見以發明之斯又乖謬之甚也
辨四皓
四先生儒也哀周之亡疾秦之亂脫身乎虐焰沈冥乎
商山非欲潔其身而亂大倫者也盖有道則見無道則
隠者也曷以知其然哉夫傳嗣立嫡周道也為國之大
者莫大於傳嗣傳嗣之大莫大於立嫡不可不正也苟
一失其正則覆亡篡奪之禍隨之自秦氏肆虐燔滅羣
聖之典周道絶矣絶而復傳之者四先生也昔漢祖攜
一劒行四海由布衣取天子位斯可謂真主矣及夫禍
亂既定嗜欲既起内有嬖寵之惑外有廢嫡之議羣臣
汹汹莫之能止四先生將因是以行其道故從子房
而出吐一言以正太子之位此非周道絶而四先生復
傳之者乎然四先生之出豈止為漢而出哉為萬世而
出也漢祖起干戈中素不喜儒四先生懼其辱也故旋
踵而去終于岩石之下嗟乎逮今千餘祀人未有能知
其潛德隠耀者昔伯夷叔齊諫武王不食而死非孔子
稱之則西山之餓夫也後世孰稱之哉司馬遷班固不
能博采厥善發舒其光為四先生立傳垂於無窮斯其
過矣噫萬世之下使臣不敢戕其君者夷齊是也萬世
之下使庶不敢亂其嫡者四先生也
董仲舒論
孔子而下至西漢間世稱大儒者或曰孟軻氏荀卿氏
揚雄氏而已以其立言垂範明道救時功豐德鉅也至
于董仲舒則忽而不舉此非明有所未至識有所未周
乎何哉昔者秦滅羣聖之言欲愚四海也盖天奪之鑒
以授于漢故生仲舒于孝武之世焉於時大教頽缺學
者疏闊莫明大端仲舒曄然奮起首能發聖道之本根
新孝武之耳目上自二帝下訖三代其化基治具咸得
之于心而筆之于書將以緝乾綱之絶紐闢三道之梗
塗矣故其對策推明孔氏抑黜百家請諸不在六藝之
科孔子之術者皆絶其道勿使並進息滅邪說斯可謂
盡心于聖人之道者也噫暴秦之後聖人之道晦矣晦
而復明者仲舒之力也彼孟軻荀卿當戰國之際雖則
諸子紛亂然去聖未遠先王之典經盡在揚雄處新室
之間雖則大禍是懼然漢有天下滋久講求典禮抑亦
云備故其微言大法洽於聞見揭而行之張以為教易
耳若仲舒燔滅之餘典經已壊其微言大法希於聞見
探而索之駕以為說不其艱哉况乎暴秦之禍甚於戰
國之亂與新室之懼耶然四子之道一也使易地而處
則皆然矣愚嘗病世之學者鮮克知仲舒之懿又病班
孟堅作仲舒之贊言劉向稱仲舒有王佐才伊吕亡以
加管晏之屬伯者之佐殆不及也至向子歆以為淵源
所漸未及乎游夏而曰管晏弗及伊吕之不加過矣愚
謂歆以仲舒盛德先覺顧已勿及疾而詆之者也故雖
其父言亦以為過且仲舒于孔氏之門其功深矣觀其
道也出於游夏遠矣對孝武大明王道之端與夫任德
不任刑之說雖伊吕又何加焉盖用與不用爾使孝武
能盡師其言决而用之則漢氏之德比隆三代矣厥後
曷有惑乎神仙之事困於征伐之弊哉仲舒不用非孝
武之過平津之罪也平津嘗害其能而逐之兩事驕主
才弗克施既而退死于家吁可惜也孟堅筆削之際不
能斥劉歆之浮論惑而書之失于斷矣
辨揚子
千古諸儒咸稱子雲作太玄以凖易今考子雲之書觀
子雲之意因見非凖易而作也盖疾莽而作也何哉昔
者哀平失道賊莽亂常包藏禍心竊弄神器違天咈人
莫甚于此雖火德中否而天命未改是以元元之心猶
戴于漢是時不知天命者爭言符瑞稱莽功德以濟其
惡以苟富貴若劉歆甄豐之徒皆位至上公獨子雲既
恥從莽命以聖王之道自守故其位不過一大夫而已
子雲既能疾莽之篡逆又懼来者蹈莽之迹復肆惡於
人上乃上酌天時行運盈縮消長之數下推人事進退
存亡成敗之端以作太玄玄有三方九州二十七部八
十一家者三公九卿二十七大夫八十一元士之象也
玄君象也總而治之起于牛宿之一度終于斗宿之二
十二度而或八十一首七百二十九贊二萬六千二百
四十四策大明天人終始逆順之理君臣上下去就之
分順之者吉逆之者凶以戒違天咈人戕君盗國之軰
此子雲之本意也孰謂凖易而作哉諸儒咸稱太玄凖
易者盖以易緯言卦起于中孚震離兊坎配于四方其
六十卦各主六十七分以周一歲三百六十五日四分
日之一執此而言之也殊不知易緯者隂陽象說非聖
人格言若執此以為易則易之道泥矣且太玄之于易
猶四體之一支也何以謂之凖易者乎斯言盖根于桓
譚太玄曰是書也與大易凖班固謂雄以經莫大於易
故作太玄使子雲被僭大易之名于千古是不知子雲
者也
書漢元帝贊後
儒者長世御俗宣教化之大本也漢宣帝不識帝王遠
略故鄙之曰俗儒好是古非今使今眩于名實不知所
守何足委任及夫元帝即位徒有好儒之名復無用儒
之實雖外以貢薛韋平為宰相而内以弘恭石顯為腹
心是時天下之政皆自恭顯出貢薛之徒言不必行計
不必從但具備位而已自恭顯殺蕭望之京房之後羣
臣側足喪氣畏權懼誅雖睹朝廷之失刑政之濫莫復敢
有抗言於時者元帝昏然不寤益信顯恭是故姦邪日
進紀綱日亂風俗日壊災異日見孝宣之業職此而衰
矣而史固稱上少而好儒及即位登用儒生委之以政
故貢薛之徒迭為宰相而上牽制文義優游不斷孝宣
之業衰焉噫史固所謂牽文義者非儒者之文義乎昔
宣帝嘗怒元帝言用儒生曰亂吾家者太子也今觀史
固之贊宛是元帝用儒生亂其家者也此史固不思之
甚矣向使元帝能納蕭望之劉更生京房賈捐之之謀
退去憸人進用碩老與之講求治道以天下為心則邦
家之休祖宗之烈可垂于無窮矣安有衰滅者哉史固
筆削論定善惡之際何不書上即位登用儒生不能委
之政牽制佞倖優游不斷孝宣之業衰焉如是則褒貶
得其中矣吾大懼後世繼體守文之君覽史固之贊以
為自昔儒生之不足為用也而委任佞倖以致衰亂禍
不淺矣
書賈誼傳後
讀漢書者靡不尤偉賈生文帝也吾觀賈生宣室對鬼
神之事竊謂漢世多言神怪者由賈生啓之於前而公
孫卿之徒寖之於後也且怪力亂神聖人之所不語賈
生何得極其神怪虚無之言使文帝為之前席若以為
辨斯則辨矣然於世主何所補哉此非賈生自以被謗
謫去久而復用諛辭順旨而對之者乎然則何以與文
帝言也如響之若是哉厥後遂使新垣平得以肆其闊
誕文帝作渭陽五帝廟又長門立五帝壇妄以祈福逮
乎孝武尤好鬼神之祀李少君以祠竈穀道進亳人繆
忌以祀泰一方進及齊人少翁東膠欒大公孫卿皆以
言怪得幸以亂漢德故曰漢世多言神怪者賈生啓之
于前而公孫卿之徒寖之于後也噫古稱誼有王佐才
吾觀誼所陳一痛哭二流涕六長歎息之言誼誠王佐
才也若文帝聰明而能斷用之不疑則功德可量哉惜
其失于是言也吾懼後世復有年少才如賈生者不能
以道終始因少有摧躓而諛辭順旨妄言乎天子前以
啓怪亂之階也
罪平津
成天下之至治者有君也有臣也有君而無臣不足以
成至治有臣而無君不足以成至治聖如堯舜以咎陶
大禹后䕫伯夷佐佑之賢如禹湯以伯益后稷伊尹仲
虺翼輔之然後能致其盛德大業輝照于千古而不可
攀况其下者乎故曰成天下之至治者有君也有臣也
三代既往而西漢為盛吾觀孝武聰明宏達聽斷在已
有禹湯之資然其盛德大業終弗克以肖之者有君無
臣也昔秦氏肆虐羣聖之道燼矣高祖以干戈取天下
故講求之未暇也孝惠暗懦不足以議孝文孝景止以
恭儉為天下先惟孝武天啓其衷巍然獨出思復三代
之至治也於是尊用儒術勵精古道出府庫以購其書
空岩穴以聘其賢由是天下為之丕變而嚮方焉噫羣
賢之道迨秦而燼微孝武則終將泯泯而弗章矣孝武
之功也盛哉是時平津起徒步不數年位居丞相非不
用也嚮使平津能内竭乃誠外采羣議以啓沃使孝武
日聞其所未聞日至其所未至則三代之至治可不日
而復矣嗟乎平津無制禮作樂長世御民之才但以持
禄固位自圖安樂為事本傳稱每朝會議開陳其端使
人主自擇不肯面折廷諍又稱嘗與公卿約議至上前
皆背其約以順上旨此非持禄固位自圖安樂者乎孝
武職此之由其心蕩矣自是方士邪怪之說得以入焉
按平津元朔五年十一月代薛澤為丞相元狩二年三
月薨且孝武崇神仙之淫祀惑少君之妖言祠竈入海
以求神仙不死之事此皆平津之所睹也蔑聞吐一言
以救之卒使孝武之心蕩而不復為千古笑誠可惜也
伊尹有言曰予不克俾厥后為堯舜予心愧恥若撻于
市嗟乎平津無伊尹之心誠可罪也
宋文選卷八
