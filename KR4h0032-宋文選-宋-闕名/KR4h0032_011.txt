宋文選卷十一
王介甫文
上皇帝萬言書
臣愚不肖蒙恩備使一路今又蒙恩召還闕廷有所任
屬而當以使事歸報陛下不自知其無以稱職而敢緣
使事之所及冒言天下之事伏惟陛下詳思而擇其中
幸甚臣竊觀陛下有恭儉之德有聰明睿智之才夙興
夜寐無一日之懈聲色狗馬觀游玩好之事無纖介之
蔽而仁民愛物之意孚于天下而又公選天下之所願
以為輔相者屬之以事而不貳于讒邪傾巧之臣此雖
二帝三王之用心不過如此而已宜其家給人足天下
大治而效不至于此顧内則不能無以社稷為憂外則
不能無懼于鄰敵天下之財力日以困窮而風俗日以
衰壊四方有志之士諰諰然常恐天下之久不安此其
故何也患在不知法度故也今朝廷法嚴令具無所不
有而臣以為無法度者何哉方今之法度多不合乎先
王之政故也孟子曰有仁心仁聞而澤不加于百姓者
為政不法于先王之道故也以孟子之說觀之方今之
失正在于此而已夫以今之世去先王之世遠所遭之
變所遇之勢不一而欲一一修先王之政雖甚愚者猶
知其難也然臣以為今之失患在不法先王之政者以
為當法其意而已夫二帝三王相去盖千有餘歲一治
一亂其盛衰之時具矣其所遭之變所遇之勢亦各不
同其施設之方亦皆殊而其為天下國家之意本末先
後未嘗不同也臣故曰當法其意而已法其意則吾所
改易更革不至乎傾駭天下之耳目囂天下之口而固
已合乎先王之政矣雖然以方今之勢揆之陛下雖欲
改易更革天下之事合乎先王之意其勢必不能也陛
下有恭儉之德有聰明睿智之才有仁民愛物之心苟
加之誠意則何為而不成何欲而不得然而臣顧以為
陛下雖欲改易更革天下之事合于先王之意其勢必
不能者何也以方今天下之人才不足故也臣嘗試竊
觀天下在位之人未有之于此時者也夫人才之于上
則有沉廢伏匿在下而不為當時所知者矣臣又求之
于閭巷草野之間而亦未見其多焉豈非陶冶而成之
者非其道而然乎臣以謂方今在位之人才不足者以臣
使事之所及則可知矣今以一路數千里之間能推行
朝廷之法令知其所緩急而一切能使民以修其職事
者甚少而不才苟簡貪鄙之人至不可勝數其能講先
王之意以合當時之變者盖闔郡之間往往而絶也朝
廷每一令下其意雖善在位者猶不能推行使膏澤加
於民而吏輒緣之為奸以擾百姓臣故曰在位之人才
不足而草野閭巷之間亦未見其多也夫人才不足則
陛下雖欲改易更革天下之事以合先王之意大臣雖
有能當陛下之意而欲領此者九州之大四海之遠孰
能稱陛下之旨以一二推行此而人人蒙其施者乎臣
故曰其勢必未能也孟子曰徒法不能以自行非此之
謂乎然則方今之急在乎人才而已誠能使天下人才
衆多然後在位之才可以擇其人而取足焉在位者得
其才矣然後稍視時勢之可否而因人情之患苦變更
天下之弊法以趨先生之意甚易也今之天下亦先王
之天下先王之時人才嘗衆矣何至於今而獨不足乎
故曰陶冶而成之者非其道故也商之時天下嘗大亂
矣在位貪毒禍敗皆非其人及文王之起而天下之才
嘗少矣當是時文王能陶冶天下之士而使之皆有士
君子之才然後隨其才之所有而官使之詩曰豈弟君
子遐不作人此之謂也及其成也微賤兔罝之人猶莫
不好德兔罝之詩是也又况于在位之人乎夫文王惟能
如此故以征則服以守則治詩曰奉璋峩峩髦士攸
宜又曰周王于邁六師及之言文王所用文武各得其
才而無廢事也及至夷厲之亂天下之才又嘗少矣至
宣王之起所與圖天下之事者仲山甫而已故詩人歎
之曰德輶如毛維仲山甫舉之愛莫助之盖閔人才之
少而山甫之無助也宣王能用仲山甫推其類以新美
天下之士而後人才復衆於是内修政事外討不庭而
復有文武之境土故詩人美之曰薄言采芑于彼新田
于此菑畝言宣王能新美天下之士使之有可用之才
如農夫新美其田而使之有可采之芑也由此觀之人
之才未嘗不自人主陶冶而成之者也所謂陶冶而成
之者何也亦教之養之取之任之有其道而已所謂教
之之道何也古者天子諸侯自國至于鄉黨皆有學博
置教導之官而嚴其選朝廷禮樂刑政之事皆在於
學士所觀而習者皆先王之法言德行治天下之意其
材亦可以為天下國家之用苟不足以為天下國家之
用則不教也苟可以為天下國家之用者則無不在于
學此教之之道也所謂養之之道何也饒之以財約之
以禮裁之以法也何謂饒之以財人之情不足於財則
貪鄙苟得無所不至先王知其如此故其制禄自庶人
之在官者其禄已足以代其耕矣由此等而上之每有
加焉使其足以養廉恥而離貪鄙之行猶以為未也又
推其禄以及其子孫謂之世禄使其生也既于父子兄
弟妻子之養婚姻朋友之接皆無憾矣其死也又于子
孫無不足之憂焉何謂約之以禮人情足於財而無禮
以節之則又放辟邪侈無所不至先王知其如此故為
之制度婚喪祭養燕享之事服食器用之物皆以命數
為之節而齊之以律度量衡之法其命可以為之而財
不足以具則弗具也其財可以具而命不得為之者不
使有銖兩分寸之加焉何謂裁之以法先王于天下之
士教之以道藝矣不帥教則待之以屏棄遠方終身不
齒之法約之以禮矣不循禮則待之以流殺之法王制
曰變衣服者其君流酒誥曰厥或誥曰羣飲汝勿佚盡
執拘以歸于周予其殺夫羣飲變衣服小罪也流殺大
刑也加小罪以大刑先王所以忍而不疑者以為不如
是不足以一天下之俗而成吾治夫約之以禮裁之以
法天下所以服從無抵冒者又非獨其禁嚴而治察之
所能致也盖亦以吾至誠懇惻之心力行而為之倡凡
在左右通貴之人皆順上之欲而服行之有一不帥者
法之加必自此始夫上以至誠行之而貴者知避上之
所惡矣則天下之不罰而止者衆矣故曰此養之之道
也所謂取之之道者何也先王之取人也必于鄉黨必
于庠序使衆人推其所謂賢能書之以告于王而察之
誠賢能也然後隨其德之大小才之高下而官使之所
謂察之者非專用耳目之聰明而私聽于一人之口也
欲審知其德問以行欲審知其才問以言得其言行則
試之以事所謂察之者試之以事是也雖堯之用舜亦
不過如此而已又况其下乎若夫九州之大四海之遠
百官億醜之賤所須士大夫之才則衆矣有天下者又
不可以一二自察之也又不可以偏屬于一人而使之
於一日二日之間考試其行能而進退之也盖吾已能
察其才行之大者以為大官矣因使之取其類以持久
試之而考其能者以告于上而後以爵命禄秩予之而
已此取之之道也所謂任之之道者何也人之才德高
下厚薄不同其所任有宜有不宜先王知其如此故知
農者以為后稷知工者以為共工其德厚而才高者以
為之長德薄而才下者以為之佐屬又以久於其職則
上狃習而知其事下服馴而安其教賢者則其功可以
至于成不肖者則其罪可以至于著故久其任而付之
以考績之法夫如此故智能才力之士則得盡其智以
赴功而不患其事之不終其功之不就也偷惰苟且之
人雖欲取容於一時而顧僇辱在于後安得不勉乎若
夫無能之人固知辭避而去矣居職任事之日久不勝
任之罪不可以幸而免故也彼且不敢冒而知辭避矣
尚何有比周讒諂爭進之人乎取之既已詳使之既已
當處之既已久至其任之也又專焉而不一二以法束
縛之而使之得行其意堯舜之所以理百官而熙衆工
者以此而已書曰三載考績三考黜陟幽明此之謂也
然堯舜之時其所黜者則聞之矣盖四凶是也其所陟
者則皐陶稷契皆終身一官而不徙盖其所謂陟者特
加之爵命禄賜而已耳此任之之道也夫教之養之取
之任之之道如此而當時人君又能與其大臣悉其耳
目心力至誠惻怛思念而行之此其人臣之所以不疑
而于天下國家之事無所欲為而不得也方今州縣雖
有學取牆壁具而已非有教導之官長育人才之事也
唯太學有教導之官而亦未嘗嚴其選朝廷禮樂刑政
之事未嘗在於學學者亦漠然自以禮樂刑政為有司
之事而非已所當知也學者之所教講說章句而已講
說章句固非古者教人之道也而近歲乃始教之以課
試之文章夫課試之文章非博誦強學窮日之力則不
能及其能工也大則不足以用天下國家小則不足以
為天下國家之用故雖白首於庠序窮日之力以帥上
之教乃使之從政則茫然不知其方者皆是也盖今之
教者非特不能成人之才而已又從而困苦毁壊之使
不得成才者何也夫人之才成于專而毁于雜故先王
之處民才處工於官府處農於畎畝處商賈於肆而處
士於庠序使各專其業而不見異物懼異物之足以害
其業也所謂士者又非特使之不得見異物而已一示
之以先王之道而百家諸子之異說皆屏之而莫敢習
者焉今夫士之所宜學者天下國家之用也今悉使置
之不教而教之以課試之文章使其耗精疲神窮日之
力以從事於此及其任之以官也則又悉使置之而責
之以天下國家之事夫古之人以朝夕專其業于天下
國家之事而猶才有能有不能今乃移其精神奪其目
力以朝夕從事于無補之學及其任之以用然後卒然
責之以為天下國家之用宜其才之足以有為者少矣
臣故曰非特不能成人之才又從而困苦毁壊之使不
得成才也又有甚害者先王之時士之所學者文武之
道也士之才有可以為公卿大夫有可以為士其才之
大小宜不宜則有矣至于武事則隨其才之大小未有
不學者也故其大者居則為六官之卿出則為六軍之將
也其次則比閭族黨之師亦皆卒兩師旅之師也故邊疆宿
衛皆得士大夫為之而小人不得奸其任今之學者以為文
武異事我知治文事而已至於邊疆宿衛之任則推而屬之
于卒伍往往天下奸悍無賴之人苟其才行足以自託于鄉
里者未有肯去親戚而從召募者也邊疆宿衛此乃天下之
重任而人主之所當慎重者也故古者教士以射御為急其
他伎能則視其人才之所宜而后教之其才之所不能則不
強也至于射則男子之事盖人之生有疾則已苟無疾未有
去射而不學者也在庠序之間固嘗從事于射也有賓客之
事則以射有祭祀之事則以射别士之行同能偶則以射於
禮樂之事未嘗不寓于射而射亦未嘗不在於禮樂祭祀
之間也故易曰弧矢之利以威天下先王豈以射為可以
習揖讓之儀而已乎固以為射者武事之尤大而威天下
守國家之具也居則以是習禮樂出則以是從戰伐士既
朝夕從事於此而能者衆則邊疆宿衛之任皆可以擇而
取也夫士嘗學先王之道其行義嘗見推于鄉黨矣然後
因其才而託之以邊疆宿衞之事此古之人君所以推
干戈以屬之人而無内外之虞也今乃以天下之重任
人主所當至慎之選推而屬之奸悍無賴才行不足自
寄於鄉里之人此方今所以諰諰然常抱邊疆之憂而
虞宿衞之不足恃以為安也今孰不知邊疆宿衞之士
不足恃以為安哉顧以為天下學士以執兵為恥而亦
未有能騎射行陣之事者也則非召募之卒伍孰能任
其事者乎夫不嚴其教高其選則士之以執兵為恥而
未嘗有能騎射行陣之事固其理也凡此皆教之非其
道故也方今制禄大抵皆薄自非朝廷侍從之列食口稍
衆未有不兼農商之利而能充其養者也其下州縣之
吏一月所得多者錢八九千少者四五千以守選待除
守闕通之盖六七年而後得三年之禄計一月所得乃
實不能四五千少者乃實不能及三四千而已雖厮養
之給亦窘於此矣而其養生喪死昏姻葬造之事皆當
出於此夫出中人之上者雖窮而不失為君子出中人
之下者雖泰而不失為小人惟中人則不然窮則為小
人泰則為君子計天下之士出中人之上下者千百而
無什一窮而為小人泰而為君子者則天下皆是也先
王以為衆不可以力勝也故制行不以已而以中人為
制所以因其欲而利道之以為中人之所能守則其志
可以行乎天下而推之後世以今之制禄而欲士之無
毁廉恥盖中人之所不能也故今官大者往往交賂遺
營貲産以負貪汙之毁官小者販鬻乞丐無所不
為夫士已嘗毁廉恥以負累于世矣則其偷惰取容
之意生矜奮自強之心息則職業安得而不弛治道何
從而興乎又况委法受賂侵牟百姓往往而是也此所
謂不能饒之以財也婚喪奉養服食器用之物皆無
制度以為之節而天下以奢為榮以儉為恥苟其財之
可以具則無所為而不得有司既不禁而人又以此為
榮苟其財不足而不能自稱于流俗則其婚喪之際往
往得罪于族人親姻而人以為恥也故富者貪而不知
止貧者則勉強其不足以追之此士之所以重困而廉
恥之心毁也凡此所謂不能約之以禮也方今陛下躬
行儉約以率天下此左右通貴之臣所親見也然而其
閨門之内奢靡無節犯上之所惡以傷天下之教者有
已甚者矣未聞朝廷有所放絀以示天下昔周之人拘
羣飲而被之以殺刑者以為酒之末流生害有至于死
者衆矣故重禁其禍之所自生重禁禍之所自生故其
施刑極省而人之抵于禍敗者少矣今朝廷之法所尤
重者獨貪吏耳重禁貪吏而輕奢靡之法此所謂禁其
末而弛其本然而世之識者以為方今官冗而縣官財
用已不足以供之其亦蔽于理矣今之入官誠冗矣然
而前世置員盖甚少而賦禄又如此之薄則財用之所
不足盖亦有說矣吏禄豈足計哉臣于財利固未嘗學
然竊觀前世治財之大略矣盖因天下之力以生天下
之財取天下之財以供天下之費自古治世未嘗以不
足為天下之公患也患在治財無其道耳今天下不見
兵革之具而元元安土樂業人致其力以生天下之財
然而公私常以困窮為患者殆以理財未得其道而有
司不能度世之宜而通其變耳誠能理財以其道而通
其變臣雖愚固知增吏禄不足以傷經費也方今法嚴
令具所以羅天下之士可謂密矣然而亦嘗教之以道
藝而有不帥教之刑以待之乎亦嘗約之以制度而有
不循理之刑以待之乎亦嘗任之以職事而有不任事
之刑以待之乎夫不先教之以道藝誠不可以誅其不
率教不先約之以制度誠不可以誅其不循理不先任
之以職事誠不可以誅其不任事此三者先王之法所
尤急也今皆不可得誅而薄物細故非害治之急者為
之法禁月異而歲不同為吏者至于不可勝紀又况能
一一避之而毋犯者乎此法令所以玩而不行小人有
倖而免者君子有不幸而及者焉此所謂不能裁之以
刑者也凡此皆治之非其道也方今取士強記博誦而
略通于文辭謂之茂才異等賢良方正茂才異等賢良
方正者公卿之選也記不必強誦不必博略通于文辭
而又嘗學詩賦則謂之進士進士之高者亦公卿之選
也夫此二科所得之技能不足以為公卿不待論而後
可知而世之議者乃以為我嘗以之取士而才之可以
為公卿者常出於此不必法古之取人然後得士也其
亦蔽于理歟先王之時盡所以取人之道猶懼賢者之
難進而不肖者之雜于其間也今悉廢先王所以取士
之道而欲使天下之才士悉使為賢良進士則士之才
可以為公卿者固宜為賢良進士而賢良進士亦固宜
有時而得才之可以為公卿者也然而不肖者苟能雕
蟲篆刻之學以此進至乎公卿才之可以為公卿者困
於無補之學而以此絀死于巖野盖十八九矣夫古之
人有天下者其所慎擇者公卿而已公卿既得其人因
使推其類以聚于朝廷則百司庶職無不得其人也今
使不肖之人幸而至乎公卿因得推其類聚之朝廷是
以朝廷所以多不肖之人而雖有賢智往往困於無助
不得行其意也且公卿之不肖既推其類以聚于朝廷
朝廷之不肖又推其類以備四方之任使四方之任使
者又各推其不肖以布於州郡則雖有同罪舉官之科
豈足恃哉適足以為不肖之資而已其次九經五經學
究明法之科朝廷固已嘗患其無用于世而稍責之以
大義矣然大義之所得未有以賢於故也今朝廷又開
明經之選以進經術之士然明經之所取亦記誦而略
通於文辭者則得之矣彼通先王之意而可以施于天
下國家之用者顧未必得與於此選也其次則恩澤子
弟庠序不教之以道藝官司不考問其才能父兄不保
任其行義而朝廷輒以官予之而任之以事武王數紂
之罪則曰官人以世夫官人以世而不計其才行此乃
紂之所以亂亡之道而治世之所無也又其次曰流外
朝廷固已擠之于廉恥之外而限其進取之路矣顧屬
之以州縣之事使之臨士民之上豈所謂以賢治不肖
者乎以臣使事之所及一路數千里之間州縣之吏出
于流外者往往而有可屬任以事者殆無二三而當防
閑其奸者皆是盖古者有賢不肖之分而無流品之别
故孔子之聖而嘗為季氏吏盖雖為吏而上不害其為
公卿及後世有流品之别則凡在流品外者其所成立
固嘗自置於廉恥之外而無高人之意矣夫以近世風
俗之流靡雖自士大夫之才勢足以進取而朝廷嘗奬
之以禮義者晚節末路往往怵而為奸况又其素所成
立無高人之意而朝廷固已擠之于廉恥之外限其進
取乎其臨人親職放辟邪侈固其理也至於邊疆宿衞
之選則臣固已言其失矣凡此皆取之非其道也方今
取之既不以其道至于任人又不問其德之所宜而問
其出身之後先不論其才之稱否而論其歴任之多少
以文學進者且使之治財已使之治財矣又轉而使之
典獄已使之典獄矣又轉而使之治禮是則一人之身
而責之以百官之所能備宜其人才之難為也夫責人
以所難為則人之所能為者少矣人之能為者少則相
率而不為故使之典禮未嘗以不知禮為憂以今之典
禮者皆未嘗學禮故也使之典獄未嘗以不知獄為恥以
今典獄者未嘗學獄故也天下之人亦以漸漬于失教
被服于成俗見朝廷有所任使非其資序則相議而訕
之至于任使不當其才未嘗有非之者也且在位者數
徙則不得久于其官故上不能狃習而知其事下不肯
服馴而安其教賢者則其功不可以及于成不肖者則
其罪不可以及于著若夫迎新將故之勞緣絶簿書之
弊固其害之小者不足悉數也設官大抵皆當久于其
任而至于所部者遠所任者重則尤宜久于其官而後
可以責其有為而方今尤不得久于其官往往數日輒
遷之矣取之既已不詳使之既已不當處之既已不久
至于任之則又不專而又一一以法束縛之使不得行
其意臣固知當今在位多非其人稍假借之權而不一
一以法束縳之則放恣而無不為雖然在位非其人而
持法以為治自古及今未有能治者也即使在位皆得
其人矣而一一以法束縳之不使之得行其意亦自古
及今未有能治者也夫取之既已不詳使之既已不當
處之既已不久任之又已不專而又一一以法束縳之故
雖賢者在位能者在職與不肖而無能者殆無以異夫
如此故朝廷明知其賢能足以任事苟非其資序則不以
任事而輒進之雖進之士猶不服也明知其無能不肖
苟非有罪為任事者所劾不敢以不勝任而輒退之雖
退之士猶不服也彼誠不肖而無能然而士不服者何
也以所謂賢能者任其事與不肖而無能者亦何以異
故也臣前以為不能任人以職事而無不任事之刑以
待之者盖謂此也夫教之養之取之任之有一非其道
則足以敗亂天下之人才又况兼此四者而有之則在
位不才苟簡貪鄙之人至于不可勝數而草野閭巷之
間亦少可任之才固不足怪詩曰國雖靡止或聖或否
民雖靡膴或哲或謀或肅或艾如彼泉流無淪胥以敗
此之謂也夫在位之人才不足矣而閭巷草野之間亦
少可用之才則豈特行先王之政而不得也社稷之託
封疆之守陛下其能久以天幸為常而無一旦之憂乎
盖漢之張角三十六萬同日而起而所在郡國莫能發
其謀唐之黃巢横行天下而所至將吏無敢與之抗者
漢唐之所以亡禍自此始唐既亡矣陵夷以至五代而
武夫用事賢者伏匿消沮而不見在位無復有知君臣
之義上下之禮者也當是之時變置社稷盖甚于奕棋
之易而元元肝腦塗地幸而不轉死于溝壑者無幾耳
夫人才不足其患盖如此而方今公卿大夫莫肯為陛下
長慮後顧為宗廟萬世計臣竊惑之昔晉武帝趣過目
前而不為子孫長遠之謀當時在位亦皆偷合苟容而
風俗蕩然棄禮義捐法制上下同失莫以為戒有識固
知其將必亂矣而其後果海内大擾一綫延于江左者
僅百餘年伏惟三廟祖宗神靈所以付屬陛下固將為
萬世血食而大庇元元于無窮也臣願陛下鑒漢唐五
代之所以亂亾懲晉武苟且因循之禍明詔大臣思所
以陶成天下之才慮之以謀計之以數為之以漸期深
知于當世之變而無負于先王之意則天下之人才不
勝用矣人才不勝用則陛下何求而不得何欲而不成
哉夫慮之以謀計之以數為之以漸則成天下之才甚
易也臣始讀孟子見孟子言王政之易行心則以為誠然及
見與慎子論齊魯之地以為先王之制國大抵不過百
里者以為今有王者起則凡諸侯之地或千里或五百
里皆將損之至于數十百里而後止于是疑孟子雖賢
其仁智足以一天下亦安能毋劫之以兵革而使數百
千里之強國一旦肯損其地之十八九而比于先王之
諸侯至其後觀漢武帝用主父偃之策令諸侯王地悉
得推恩分其子弟而漢親臨定其號名輒别屬漢於是
諸侯王之子弟各有分土而勢強地大者卒以分析弱
小然後知慮之以謀計之以數為之以漸則大者固可
使小強者固可使弱而不至于傾駭變亂敗傷之釁孟
子之言不為過又况今欲改易更革其勢非若孟子所
為之難也臣故曰慮之以謀計之以數為之以漸則其
為甚易也然先王之為天下不患人之不為而患人之
不能不患人之不能而患已之不勉何謂不患人之不
為而患人之不能人之情所願得者善行美名尊爵厚
利也而先王能操之以臨天下之士天下之士有能遵
之以治者則悉以其所願得者以與之士不能則已矣
苟能則孰肯舍所願得而不自勉以為才故曰不患人
之不為而患人之不能何謂不患人之不能而患已之
不勉先王之法所以待人者盡矣自非下愚不可移之
才未有不能赴者也然而不謀之以至誠惻怛之心力
行而先之未有能以至誠惻怛之心力行而應之者也
故曰不患人之不能而患已之不勉陛下誠有意乎成
天下之才則臣願陛下勉之而已臣又觀朝廷異時欲
有所施為變革其始計利害未嘗不熟也顧一有流俗僥
倖之人不悅而非之則遂止而不敢為夫法度立則人無
獨蒙其幸者故先王之政雖足以利天下而當其承弊
壊之後僥倖之時其創法立制未嘗不艱難也以其創
法立制而天下僥倖之人亦順悅以趨之無有齟齬則
先王之法至今存而不廢矣惟其創法立制之艱難而
僥倖之人不肯順悅而趨之故古之人欲有所為未嘗
不加之以征誅而後得其意詩曰是伐是肆是絶是忽
四方以無拂此言文王先征誅而後得意于天下也夫
先王欲立法度以變衰壊之俗而成人之才雖有征誅
之難猶忍而為之以為不若是不可以有為也及至孔
子以匹夫遊諸侯所至則使其君臣捐所習逆所順強
所劣憧憧如也卒困於排逐然孔子亦終不為之變以為
不如是不可以有為此其所守盖與文王同意夫在上
之聖人莫如文王在下之聖人莫如孔子而欲有所施
為變革則其事盖如此矣今有天下之勢居先王之位
創立法制非有征誅之難也雖有僥倖之人不悅而非
之固不勝天下順悅之人衆也然而一有流俗僥倖不
悅之言則遂止而不敢為者惑也陛下誠有意乎成天
下之才則臣又願斷之而已夫慮之以謀計之以數為
之以漸而又勉之以誠斷之以果然而猶不能成天下
之才則以臣所聞盖未有也然臣之所稱流俗之所不
講而今之議者謂迂闊而熟爛者也竊觀近世士大夫
所欲悉心力耳目以補助朝廷者有矣彼其意非一切
利害則以為當世所能行者士大夫既以此希世而朝廷
所取于天下之士亦不過如此至于大倫大法禮義之
際先王之所立學而謹守者盖不及也一有及此則羣
聚而笑之以為迂闊今朝廷悉心于一切之利害有司
法令刀筆之間非一日矣然其效可觀矣則夫所謂迂
闊而熟爛者惟陛下亦可以少留神而察之矣夫唐太
宗貞觀之初人人異論如封德彝之徒皆以為非雜用
秦漢之政不足以為天下能思先王之事開太宗者魏
文正公一人爾其所施設雖未能盡當先王之意抑其大
略可謂合矣故能以數年之間而天下幾至刑措中國
安寧蠻夷順服自三王以来未有如此盛時也唐太宗
之初天下之俗猶今之世也魏文公之言固當時所謂迂
闊而熟爛者也然其效如此賈誼曰今或言德教之不如
法令胡不引商周秦漢以觀之然則唐太宗之事亦足以
觀矣臣幸以職事歸報陛下不自知其駑下無以稱職而
敢及國家之大體者以臣蒙陛下任使而當歸報竊謂在
位之人才不足而無以稱朝廷任使之意而朝廷所以任
使天下之士者或非其理而士不得盡其才此亦臣使事
之所及而陛下之所宜先聞者也釋此不言而毛舉利害
之一二以汙陛下之聰明而終無補于世則非臣所以事
陛下惓惓之意也伏惟陛下詳思而擇其中天下幸甚
上曾參政書
安石聞古之君子立而相天下必因其才力之所宜形
勢之所安而役使之故人得盡其才而樂出乎其時今
也安石材不足以任劇而又多病不敢自蔽而數以聞
執事矣而閣下必欲使察一道之吏而寄之以刑獄之
事非所謂因其材力之所宜也安石親老矣有上氣之
疾日久比年加之風眩勢不可以去左右閣下必欲使
之奔走䟦涉不常乎親之側非所謂因其形勢之所安也
伏惟閣下由君子之道以相天下故安石得布其私焉
論者或以為事君使之左則左使之右則右害有至于
死而不敢避勞有至于病而不敢辭者人臣之義也安
石竊以為不然上之使人也既因其才力之所宜形勢
之所安則使之左而左使之右而右可也上之使人也
不因其才力之所宜形勢之所安上將無以報我君下
將無以慰我親然且左右惟所使則是無義命而苟悅
之為可也害有至於死而不敢避者義無所避之也勞有
至於病而不敢辭者義無所辭之也今天下之吏其才
可以備一道之使而無不可為之勢其志又欲得此以
有為者盖不可勝數則安石之事非所謂不可辭之地
而不可避之時也論者又以為人臣之事君與人子之
事親其勢不可得而兼也其才不足以任事而勢不可
以去親之左右則致為臣而養可也安石又竊以為不
然古之民也有常産矣然而事親者猶將輕其志重其
禄所以為養今也仕則有常禄而居則無常産而特將
輕去其所以為養非所謂為人子事親之義也且安石
之材固不足以任使事矣然尚有可任者在我君與我
相處之而已爾固不可以去親之左右矣然任豈有不
便于養者乎在我君與我相處之而已爾然以安石之
賤未嘗得比于門牆之側而慨然以鄙朴之辭自通于
閣下之前欲得其所求自常人觀之宜其終齟齬而無
所合也自君子觀之由君子之道以相天下則宜不為
遠近易慮而不以親疏改施如天之無不幬而施之各
以其命之所宜如地之無不載而生之各以其性之所
有彼常人之心區區好忮而自私不恕已以及物者豈
足以量之邪伏惟閣下垂聽而察焉使天下士無復思
古之君子而樂出乎閣下之時而又使常人之觀閣下
者不能量也豈非君子之所願而樂者乎冒瀆威尊不
任惶恐之至
上邵學士書
仲詳足下數日前辱示樂安公詩石本及足下所撰復
鑑湖記啓封緩讀心目開滌辭簡而精義深而明不俟
按圖而盡越絶之形勝不俟入國而熟賢牧之愛民非
夫誠發乎文文貫乎道仁思義色表裏相符者其孰能至
于此哉因環列書室且欣且慶非有厚也公義之然也
安石嘗患近世之文辭勿顧于理理勿顧于事以襞積
故實為有學以雕繪語句為精新譬之擷竒花之英積
而玩之雖光華馨采鮮縟可愛求其根柢濟用則蔑如
也安石幸觀樂安足下之所著譬猶笙磬之貴圭璋之
器有節奏焉有法度焉雖庸耳必知雅正之可貴温潤
之可寶也仲尼曰有德必有言德不孤必有鄰其斯之
謂乎昔昌黎為唐儒宗得子壻李漢然後其文益振其
道益大今樂安公懿文茂行超越朝右復得足下以宏
識清議相須光潤苟力而不已使後之議者必曰樂安
公聖宋之儒宗也猶唐之昌黎而勛業過之又曰邵公
樂安公之壻也猶昌黎之於李漢而器略過之是則韓
李蔣邵之名各齊驅並驟與此金石之刻不朽矣所以
且欣且慶者在于茲焉郡庠拘率偶足下有西笑之
謀未獲親交談義聊因手書以道欽謝之意且賀樂安
公之得人也
答韓求仁書
比承手筆問以所疑哀荒久不為報勤勤之意不可以
虚辱故略以所聞致左右不自知其中否也惟求仁所
擇耳盖序詩者不知何人然非達先王之法言者不能
為也故其言約而明肆而深要當精思而熟講之耳不
當疑其有失也二南皆文王之詩而其所繫不同者周
南之詩其志美其道盛微至於赳赳武夫免罝之人遠
至于江漢汝濆之域久至于衰世之公子皆有以成其
德召南則不能與於此此所以為諸侯之風而係之召
公者也夫事出于一人而其不同如此者盖所入有淺
深而所施有久近故爾所謂小雅大雅者詩之序固曰
政有小大故有小雅焉有大雅焉然所謂大雅者積衆
小而為大故小雅之末有疑于大雅者此不可不知也
又作詩者其志各有所主其言及于大而志之所主者
小其言及于小而志之所主者大此又不可不知也司
馬遷以為大雅言王公大人而德逮黎庶小雅譏小已
之得失而其流及上此言可用也又宣王之大雅其善
疑于小而幽王之小雅其惡疑于大盖宣王之善微矣
其大者如此而已幽王之惡大矣其小者猶如此也凡
序言刺某者一人之事也言刺時者非一人之事也
刺言其事疾言其情或言其事或言其情其實一也何
以知其如此牆有茨衞人刺其上也而卒曰國人疾之
而不可道也是以知其如此也刺亂為亂者作也閔亂
為遭亂者作也何以知其如此平王之揚之水先束薪而
後束楚忽之揚之水先束楚而後束薪周之亂在上而
鄭之亂在下故也亂在上則刺其上亂在下則閔其上是
以知其如此也管叔為亂成王幼沖周公作䲭鴞以遺
王非疾成王而刺之也特以救亂而已故不言刺亂也
言刺亂刺褊刺奢刺荒序其所刺之事也言刺時者明
非一人之事耳非謂其不亂也關雎之詩所謂悠哉悠
哉轉輾反側者孔子所謂哀而不傷者也何彼穠矣之
詩所謂平王者猶格王寧王而已非果周之平王也所
謂齊侯者非營丘之齊侯也鄭緇衣之詩宜也好也蓆
也此其先後之序也此詩言武公父子善善之無已故
序曰以明有國善善之功焉蓆多也宜者以言其所善
之當也多者以言其所善之衆也緇衣者君臣同朝之
服也適子之館者就之也為之改作緇衣而授之以
粲者舉而養之也能就之又能舉而養之此所以為有
國者之善善而異于匹夫之善善也夫有國之善善如
此則優于天下矣其能父子善于其職而國人美之不
亦宜乎生民之詩所謂是任是負以歸肇祀者言后稷
既開國任負所種之穀以歸而肇祀爾非以謂兆帝祀
于郊也所謂卬盛于豆于豆于登其香始升上帝居歆
者言我既為天子得祀郊則盛于豆登其香始升而上
帝居歆爾非以為后稷得郊也其卒曰胡臭亶時庶無
罪悔以迄于今者言上帝所以居歆何臭之亶時乎乃
以后稷肇祀則庶無罪悔以迄于今得郊祀之時爾盖
所謂文武之功起于后稷故推以配天者此也衞有弼
鄘之詩而說者以為衞後世并弼鄘而取之理或然也
既無所受之則疑而闕之可也意誠而后心正心正則
無所為而不正故孔子曰詩三百一言以蔽之曰思無
邪此詩之言故曰詩三百一言以蔽之也非以為他經
有異乎此也我之所受者為此則彼者我之所棄也所
謂彼哉彼哉者盖孔子之所棄也孔子曰管仲如其仁
仁也揚子謂屈原如其智不智也猶之詩以不明為明
又以不明為昏考其辭之終始則其文雖同不害其意
異也忠足以盡已恕足以盡物雖孔子之道又何以加
于此而論者或以為孔子之道神明不測非忠恕之所
能盡雖然此非所以告曾子者也好勇過吾也者所謂
能勇而不能怯者也能勇而不能怯非成材也故孔子
無所取古者鳳鳥至河出圖皆聖人在上之時其言鳳
鳥不至河不出圖者盖曰無聖人在上而已矣顔子具
聖人之體而微所謂美人也其于尊五美屏四惡非待
教也若夫鄭聲佞人則由外鑠我者也雖若顔子者不
放而遠之則其於為邦也不能無敗書曰能哲而惠何
憂乎驩兜何畏乎巧言令色孔壬由此觀之佞人者堯
舜之所難而况于顔子者乎夫佞人之所以入人者言
而已言之入人不如聲之深則鄭聲之可畏固又甚矣孔子
曰如有所譽其有所試矣謂顔子三月不違仁者蓋有所試
矣雖然顔子之行非終於此其後孔子告之以克已復禮而
請事斯語矣夫能言動視聽以禮則蓋已終身未嘗違仁非
特三月而已也語道之全則無不在也無不為也學者所不
能遽也而不可以不心存焉道之在我者為德德可據也以
德愛者為仁仁譬則左也義譬則右也德以仁為主故君子在
仁義之間所當依者仁而已孔子之去魯也知者以為為無
禮也乃孔子則欲以微罪行也以微罪行也者依于仁
而已禮體此者也智知此者也信信此者也孔子曰志
於道據於德依於仁而不及乎義禮智信者其說盖如
此也揚子曰道以道之德以得之仁以人之義以宜之
禮以體之天也合則渾離則散一人而兼統四體者其
身全乎老子曰失道而後德失德而後仁失仁而後義
失義而後禮揚子言其合老子言其離此其所以異也
韓文公知道有君子有小人德有凶有吉而不知仁義
之無以異于道德此為不知道德也管仲九合諸侯一
匡天下此孟子所謂天之大任者也不能如大人正已
而物正此孔子所謂小器者也言各有所當非相違也
昔之論人者或謂之聖人或謂之賢人或謂之君子或
謂之仁人或謂之善人或謂之士微子一篇記古之人
出處去就盖略有次序其終所記八士者其行特可謂
之士而已矣當記此時此八人之行盖猶有所見今亡
矣其行不可得而考也無君子小人至于五世則流澤
盡澤盡則服盡而尊親之禮息萬世莫不尊親者孔子
也故孟子曰余未得為孔子徒予私淑諸人也孟子所
謂市㕓而不征法而不㕓者先儒以國中之地謂之㕓
以周官考之此說是也㕓而不征者賦其市地之㕓而
不征其貨法而不㕓者治之以市官之法而不賦其㕓
或㕓而不征或法而不㕓盖制商賈者惡其盛盛則人
去本者衆又惡其衰衰則貨不通故制法以權之稍盛
則㕓而不征已衰則法而不㕓文王之時關譏而不征
及周公制禮則凶荒札喪然後無征盖所以權之也貢
者夏后氏之法而孟子以為不善者不善非夏后氏之
罪也時而已矣責難於君者我聞之矣責善於友者我
聞之矣雖然其於君也曰以道事之不可則止其於友
也曰忠告而善道之不可則止王驩于孟子非君也非
友也彼未嘗謀于孟子則孟子未嘗與之言不亦宜乎
求仁所問于易者尚非易之藴也能盡于詩書論語之
言則此皆不問而可知安石嘗學易矣讀而思之自以
為如此則書之以待知易者質其義當是時非可以學
易也惟無師友之故不得其序以過於進取乃今而後
知昔之為可悔而其書往往已為不知者所傳追思之
未嘗不愧也以安石之愧悔故亦欲求仁慎之盖以求
仁之才能而好問如此安石所以告于左右者不敢不
盡冀有以亮之而已至於春秋三傳既不足信故于諸
經尤為難知辱問皆不果答亦冀有以亮之
答陳柅書
安石啓伏蒙不遺不肖而身辱先之示之文章使得窺
究其所藴又取安石所以應見問者序而存之以寵其
行足下之賜過矣不敢當也安石懦陋淺薄學未成而
仕其言行往往背戾于聖人之道擯而後復者非一事
也自度尚不足與庸人為師况如足下之才良俊明安
能一有所補耶雖然足下過聽所序而存者或非安石
所聞于師友之本指也則義不得默而已莊生之書其
通性命之分而不以死生禍福累其心此其近聖人也
自非明智不能及此明智矣讀聖人之說亦足以及此
不足以及此而陷溺于周之說則其為亂也大矣墨翟
非亢然詆聖人而立其說于世盖學聖人之道而失之
耳雖周亦然韓氏作讀墨而又謂子夏之後流而為莊
周則莊墨皆學聖人而失其源者也老莊之書具在其
說未嘗及神仙惟葛洪為二人作傳以為仙而足下謂
老莊潛心於神仙疑非老莊之實故嘗為足下道此老
莊雖不及神仙而其說亦皆不合於經盖有志于道者
聖人之說博大而閎深要當不遺餘力以求之是二書
雖欲讀抑有不暇安石之所聞如此其離合於道惟足
下自擇之
答王深甫書
安石拘於此欎鬱不樂日夜望深甫之来以豁我心而
得書乃不知所冀况自京師去潁良不遠深甫家事會
當有暇時豈宜愛數日之勞而不一顧我乎朋友道喪
久矣此我于深甫不能無望也向說天民與深甫不同
雖蒙丁寧相教意尚未能與深甫相合也深甫曰事君
者以容于我君為悅安社稷者以安我之社稷為悅天
民者以行之天下而澤被于民為悅三者皆執其志之
所殖而成善者也而未及乎知命大人則知命矣安石
則以為善者所以繼道而行之可善者也孔子曰智及
之仁能守之莊以蒞之動之不以禮未善也又曰武盡
美矣未盡善也孔子之所謂善者如此則以容于我君
為悅者未可謂能成善者也亦曰容而已矣以容于我
君為悅者則以不容為戚安我社稷為悅則以不安為
戚我身之不容與社稷之不安亦有命也而以為我戚
此乃所謂不知命也夫天民者達可行於天下而後行
之者也彼非以達可行於天下為悅者也則其窮而不
行也豈以為戚哉視我之窮達而無悅戚于我心不知
命者其何能如此且深甫謂以民係天者明其性命莫
不禀于天也有匹夫求達其志于天下以養全其類是
能順天者敢取其號亦曰天民安有能順天而不知命
者乎深甫曰安有能視天以去就而德顧貶於大人者
乎安石則以為古之能視天以去就其德貶於大人者
有矣即深甫所謂管仲是也管仲不能正已者也然而
至于不死子糾而從小白其去就可謂知天命矣天之
意固嘗甚重其民故孔子善其去就曰豈若匹夫匹婦
之為諒也自經於溝瀆而莫之知也此乃我所謂德不
如大人而尚能視天以去就者深甫曰正已以事君者
其道足以致容而已不容則命也何悅于我心哉正已
而安社稷者其道足以行天下而已不行則命也何窮
達于我心哉安石則以為大人之窮達能無悅戚于我
心不能無欲達孟子曰我四十不動心又曰何為不豫
哉然而千里而見王是予所欲也不遇故去豈予所欲
哉王庶幾改之予日望之夫孟子可謂大人矣而其言
如此然則所謂無窮達于我心者殆非也亦曰無悅戚
而已矣深甫曰惟其正已而不求于正物是以使萬物
之正焉安石以為期于正已而不期正物而使萬物自
正焉是無治人之道也無治人之道者是老莊之為也
所謂大人者豈老莊之為哉正已不期正物者非也正
已而期于正物者亦非也正已而不期于正物是無義
也正已而期于正物是無命也所謂大人者豈顧無義
命哉揚子曰先自治而後治人之謂大器揚子所謂大
器者盖孟子之謂大人也物正焉者使物取正乎我而
後能正非使之自正也武王曰四方有罪無罪惟我在
天下曷敢有越厥志一人横行于天下武王恥之孟子
所謂武王一怒而安天下之民不期于正物而使物自
正則一人横行于天下武王無為怒也孟子没能言大
人而不放于老莊者揚子而已深甫嘗試以安石之言
與常君論之二君猶以為未也願以教我
答吴子經書
比得周秀才所示書即欲奉報以多病多事未能如志
重承手問尤以感愧知生事彌困為之奈何安石亦以
姻事見迫又田入不足故私計亦未能不以經心然勞
逸有命當順以聽之耳前書所示大抵不出先志若子
經欲以文辭高世則世之名能文辭者已無過矣若欲
以明道則離聖人之經皆不足以有明也自秦漢以来
儒者惟揚雄為知言然尚恨有所未盡今學士大夫往
往不足以知雄則其於聖人之經宜其有所未盡子經
誠欲以文辭高世則無為見問矣誠欲以明道則所欲
為子經道者非可以一言而盡也子經所謂邪鑿以矯
矢背柄以矯舟此天下之所同而舟矢已来未之改也
先志所論有非天下之所同而特出子經之新意者則
與矯舟矢之意為不類又子經以為詩禮不可以相解乃
如安石之學則惟詩禮足以相解以其理同故也子經
以為如何兩家各多難無由會合許明年見過幸甚未
爾自愛
送孫正之序
時然而然衆人也已然而然君子也已然而然非私已
也聖人之道在焉爾夫君子有窮苦顛跌不肯一失絀
已以從時者不以時勝道也故其得志于君則變時而
之道若反手然彼其術素修而志素定也時乎楊墨已
不然者孟軻氏而已時乎釋老已不然者韓愈氏而已
如孟韓者可謂術素修而志素定也不以時勝道也惜
也不得志于君使真儒之效不白于當世然其于衆人
也卓矣嗚呼余觀今之世圓冠峩如大裙襜如坐而堯
言起而舜趨不以孟韓之心為心者果異衆人乎余官
于揚得友曰孫正之正之行古之道又善為古文余知
其能以孟韓之心為心而不已者也夫越人之望燕為
絶域也比轅而首之苟不已無不至孟韓之道去吾黨
豈若越人之望燕哉以正之之不已而不至焉余未之
信也一日得志于我君而真儒之效不白于當世余亦
未之信也正之之兄官于温奉其親以行將從之先為
言以處余余欲默然安得而默也慶歷二年閏九月十
一日
虔州學記
虔於江南地最曠大山長谷荒翳險阻交廣閩越銅鹽
之販道所出入椎埋盗奪鼔鑄之奸視天下為多慶歷
中常詔立學州縣虔亦應詔而卑陋褊迫不足為美觀
州人欲合私財遷而大之久矣然吏嘗力屈于聽獄而
不暇顧此凡二十一年而後改築於州所治之東南以
從州人之願盖經始於治平元年二月提點刑獄宋城
蔡侯行州事之時而考之以十月者知州事錢塘元侯
也二侯皆天下所謂才吏故其就此不勞而齋祠講說
候望宿息以至庖湢莫不有所又斥餘財市田及書以
待學者内外完善矣於是州人相與樂二侯之適已而
来請文以記其成余聞之也先王所謂道德者性命之
理而已其度數在乎俎豆鐘鼓管絃之間而常患乎難
知故為之官師為之學以聚天下之士期命辨說誦歌
絃舞使之深知其意夫士牧民者也牧知地之所在則
彼不知者驅之爾然士學而不知知而不行行而不至
則奈何先王于是乎有政矣夫政非為勸沮而已也然
亦所以為勸沮故舉其學之成者以為卿大夫其次雖
未成而不害其能至者以為士此舜所謂庸之者也若
夫道隆而德駿者又不止此雖天子北面而問焉而與
之迭為賓主此舜所謂承之者也蔽陷畔逃不可與有
言則撻之以誨其過書之以識其惡待之以歲月之久
而終不化則放棄殺戮之刑隨其後此舜之所謂威之
者也盖其教法德則異之以智仁聖義忠和行則同之
以孝友睦婣任恤藝則盡之以禮樂射御書數淫言詖
行詭怪之術不足以輔世則無所容乎其時而諸侯之
所以教一皆聽於天子天子命之矣然後乃興學命之
歷數所以時其遲速命之權量所以節其豐殺命不在
是則上之人不以教而為學者不道也士之奔走揖讓
酧酢笑語升降出入乎此則無非教者高可以至于命
其下亦不失為人用其流及于既衰矣尚可以歌舞羣
衆使有以異于後世之人故當是時婦人之所能言童
子之所可知有後世老師宿儒之所惑而不悟者也武
夫之所道鄙人之所守有後世豪傑名士之所憚而愧
之者也堯舜三代從容無為周四海于一堂之上而流
風餘俗詠嘆之不息凡以此也周道微不幸而有秦君
臣莫知屈已以學而樂于自用其所建立悖矣而惡夫
非之者乃燒詩書殺學士掃除天下之庠序然後非之
者愈多而終于不勝何哉先王之道德出于性命之理
而性命之理出于人心詩書能循而達之非能奪其所
有而予之以其所無也經雖亡出于人心者猶在則亦
安能使人舍已之昭昭而從我于聾昏哉然是心非特
秦也當孔子時即有欲毁鄉學者矣盖上失其政又自
為義不務出至善以勝之而患乎有為之難則是心非
特秦也墨子區區不知失者在此而發尚同之論彼其
為愚亦獨何異于秦嗚呼道之不一久矣揚子曰如將
復駕其所說莫若使諸儒金口而木舌盖有意乎辟雍
學校之事善乎其言雖孔子復出必從之矣今天子以
盛德新即位庶幾能及此乎今之守吏實古之諸侯其
異于古者不在乎施設之不專而在乎所受于朝廷未
有先王之法度不在乎無所于教而在乎所以教未有
以成士大夫仁義之材虔雖地曠以遠得所以教則雖
悍昏囂凶抵禁觸法而不悔者亦將有以聰明其耳目
而善其心又况乎學問之民故余為書二侯之績因道
古今之變及所望乎上者使歸而刻石焉
君子齋記
天子諸侯謂之君卿大夫謂之子古之為此名也所以
命天下之有德故天下之有德通謂之君子有天子諸
侯卿大夫之位而無其德可以謂之君子盖稱其位也
有天子諸侯卿大夫之德而無其位可以謂之君子盖
稱其德也位在外也遇而有之則人以其名與之而以
貎事之德在我也求而有之則人以其實與之而心服
之夫人服之以貎而不以心與之以名而不以實能以
其位終身而無謫者盖亦幸而已矣故古之人以名為
羞以實為慊不務服人之貎而思有以服人之心非獨
如此也以為求在外者不可以力求也故雖窮困屈辱
樂之而勿去非以夫窮困屈辱為人之樂者在是也以
夫窮困屈辱不足以撓我心為可樂也已河南裴君主
簿于洛陽治齋于其官而命之曰君子裴君豈慕夫在
外者而欲有之乎豈以為世之小人衆而躬行君子者
獨我乎由前則失已由後則失人我知裴君不為是也
亦曰勉于德而已盖所以牓于其前朝夕出入觀焉思
古之人所以為君子而務及之也獨仁不足以為君子
獨智不足以為君子仁足以盡性智足以窮理而又通
乎命此古之人所以為君子也雖然古之人不云乎德
輶如毛毛猶有倫未有欲之而不得也然則裴君之為
君子也孰禦之焉故余嘉其尚而樂為道之
宋文選卷十一
