宋文選卷三十
張文潛文
進齋記
古之君子無須臾而不學故其為德無須臾而不進鷄
鳴而興暮夜而休一日之間出則蒞官治民事師友對
賓客入則事其親撫其家教其賤幼振其族姻與誦說
講辨上世聖賢之言語文章制度服物而燕樂則御琴
瑟布尊爼拜俯升降酬酢相侑勉勉汲汲須臾之間習
其事學其理通其曲折而服其訓戒蓋其學無頃刻不
切於心非特其迹然也安居無事精思而深念之矯揉
其心志調伏其氣質觀天地之道察萬物之理以究道
德之微妙而通其性命死生之始末者亦未始有頃刻
之休是故其德日進而不可止蓋自其息而察之則豈
特日進哉晝之所逹過于旦夜之所得加于晡矣豈特
旦暮晡夜之别哉一語一嘿一起居而新故不相襲矣
自其為士而至聖人也如日之運于天小之為旦夜中
昃之變大之為寒暑春秋之異然微細而察之則雖求
毫釐絲忽之間而不可得嗚呼士之欲進于道其勤苦
勉強蓋必如是而後至則亦以勞矣後世之士其不至
于聖人也亦可知矣古之君子飲食游觀疾病死生之
際未嘗不在于學士會食而問殽烝則飲食之際未嘗
不學也夫子風乎舞雩詠而歸則游觀之際未嘗不學
也會子病而易大夫之簀則疾病之際未嘗不學也今
之所謂學者既剽盗其肌膚攘剟其土苴比于古之人
可大媿矣然少而習之未幾見而自以為業成者十九
也冠而仕則冠而棄之壯而仕則壯而棄之以夫滅裂
苟偷之習而亟捨于既仕之日故後世之君子大抵從
仕數年則言語笑貎嗜欲玩習之際比之進取之初以
儒自名者固已大異矣古之君子其學也内以修身外
以治人所學愈高所治愈修而成功愈崇是故君子立
于世則天下被其福嗚呼三代之衰儒者之功不大見
于世而生民之望于君子者未能厭滿其欲豈非士之
學未至而道未及哉嗚呼民之休戚係于道學之成否
則夫為士可不勉歟
冀州州學記
朝廷以學校道藝教天下之士亦已久矣而其興衰亦
繫其守長之能否慶歷中始詔郡縣立學而信都乃即
孔子廟而為之僅以塞詔其後為守者欲興之數矣皆
不果成元祐某年河東劉侯守冀始大作學舍師之授
經有堂而諸生肄業有室凡學之百需皆具精壯完好
可以傳久遠又為之買良田治市舍籍其所入以養士
而士之來學者日有餼學之有司月有給其秀民良才
從其先生長者皆往游焉四方之士聞而來者日至劉
侯喜其有成而使其屬李公輔請文于譙郡張耒以記
之為之言曰嗟乎政事之緩急如人之于飲食不可彊
也強使急者緩如止飢者之食強使緩者急如待食以
進飽二者無怪其不可也余嘗怪今之士大夫皆能責
守令不如古者興學校隆師儒讀書行禮其中而為守
令者雖責之不受亦不害其為政論守令之能否與夫
人民之利病亦絶不在此何也三代之時天子諸侯之
有學其朝夕政事之所係不啻如今省寺之要且急也
自出師受成獻馘皆必由之則一士之不率教至勤天
子公卿而親臨焉蓋無足怪當此之時雖欲緩而不治
亦不可得先王之俗既亡更數千歲風俗禮樂既已大
異矣而朝廷郡縣之政視學校無毫髮相及而乃日夜
責之以不如古我則無用而強授之此何為者也且不
怪夫冠者之不為章甫騎者之不為四馬而獨怪學校
之不如三王不亦異哉夫求三王之治不立學是廢食
于飢而必責學校于今日猶強食于飽必不行矣由是
言之學之興廢其本未遠矣吏未有責也夫未可以責
吏則劉侯之為此殆苟然歟蓋昔者子貢欲去告朔之
餼羊子曰爾愛其羊我愛其禮夫不告朔而去羊未害
也然使後世有知告朔者自此羊始以今之政為無事
于學而不可為也因我之無用而毁古人之所急安知
來者之不有作乎此劉侯之所不忍也侯之意深矣元
祐四年十二月十七日記
伐木記
人與物各以其氣相勝而後能全夫氣也者假其所託
而後有者也夫長江大河積水之淵俯視杳然莫知其
深長波巨𣲖出沒奔突近窺而神寒遠視而目竦此則
蛟龍虬蜃魚黿之所託以禦物之害己者而全其生者
也高山大麓緜亘盤屈翳以林薄捍以木石縈溪絡澗
懸壁千仞使人望而不敢近近則畏而走此則虎豹熊
羆之所託以禦物之害己者而自全其生者也使虎豹
窺魚龍之淵蛟黿視熊羆之藪則惶怖疾走而求去之
矣何則物各以其所託者見其氣氣勝則非其類者避
之矣今夫&KR1244;祠墟墓之間入者惨然而心不寧目不
敢肆視足不敢肆游其音肅肅如畏是何也業祠墟墓
鬼神之所託而人之氣不勝故也夫唯氣勝者全故氣
不勝者受其病故虎兕蛟鼉易其所處則其心悲沮而
無聊者病之所從入也余官福昌古邑之廢者也官舍
依山為地十餘畆其竹與木居十六地曠人寡草木茂
遂其大者皆百餘年根幹蔽覆若幄若屋交羅籠絡縈
以蔦蔓凡日將旦夕將晦鳥鳴獸號聲音千百終日閴
然不聞人聲夫環為城通為衢限為域立為屋室闢為
場圃夷易洞逹内外相應面陽而背隂附燥而瞰濕間
以草木表以臺觀人之所託也惟其所託者若是故禽
獸不敢藏蛇蚖無所蟠居之而安游之而樂而人之氣
乃能勝其異己者是故無疾患無驚惕壽考安樂遠去
疾厲而今吾之所居草木居大半矣其堅頑碩老無以
異于藪澤此則鳥獸之所憑而蛇虺狐貉之所樂而人
之所居乃其棄餘則凡使吾四鄰之外晨夜而不敢出
其心矜矜若畏敵國一夕數興寢而不夢是豈非蛇虺
狐貉之氣勝而人之所託者弱耶於是聚吏徒集斧斤
一日之役十夫不三日而盡伐之剖根窮本芟伐剪剔
大者備梁柱小者中椽杙弱者補籓籬惡者從薪蒸洒
掃墾除平地乃見隂陽䟽通表裏洞然屋室階闥如湧
而出于是鳥獸之聲狐貉之迹不復至矣朝游而足不
忌夜處而心不惕吾知人之氣勝矣夫氣也者起乎其
所類發乎其所託莫知其然而然者也何則物以類處
者未嘗自見其氣也所託者無情不能與物為使也至
其相待而後成相感而後發自外而視之隠然不可無
也大荒之瀕行者反顧久廢之室寢者數驚推之而無
故窮之而無物故物之未始有形而不可慢者其氣也
歟
雙槐堂記
古之君子其將責人以有功也必使之樂其職安其居
以其優游喜樂之心而就吾事夫豈徒苟悅之哉凡人
之情其將有為也其心樂而為之則致精而不苟雖殫
力費心而不自知故所為者有成而無難古之御吏也
為法不苛其勤惰密疎隨其人之所欲而吾獨要其成
是古之循吏皆能有所建立夫望人以功而使其情愁
怛不樂求捨去之不暇誰肯以其怨沮不平之心而副
我之所欲哉頃時予見監司病郡縣之政不立扼腕盛
怒曰是惟飲食燕樂居處游觀之好吾日夜以法督責
之使無得有一于此一歲之日數計晷刻吾從而課率
之使無得有頃刻之閒以約束為不足而繼以辱罵辱
罵為不足而繼以訊告方此時吏起不待晨卧不及暖
廢飲食冒疾病屋室敗漏不敢修完器用敝乏不敢改作
其勤苦如是猶不足以當其意宜其郡縣之政無所不
舉大小得職而民物安堵矣然吏益姦民益勞文書具
于有司而事實不立吏足以免其身之責而民不知德
相為欺紿以善一時而監司卒亦不得而察也豈非其
所為者無至誠喜樂之心出于畏罪不獲巳苟以充職
故耶其事功之滅裂如此理固然也酸棗令王君治邑
有能名以其餘力作燕居之堂洒掃完潔足以宴賓客
閱圖書庭有雙槐因以為名夫王君豈以謂苟勞而無
益不若暇佚而有功將安其居樂其身以其獄訟簿書
之閒與賢士大夫彈琴飲酒歡欣相樂舒心而養神使其
中裕然然後觀物圖其致用意于文法尋尺外以追古
循良君子之風以大變俗吏之弊而為之哉夫古之善
為政者不佚而常安不勞而善成吾知王君其有得于
此矣扵是為之書
陵川縣山水記
陵川河東之窮邑也其民蓋有唐晉之餘風儉樸而敦
本而澤潞在唐為雄鎮以精兵聞天下故其民好武為
健鬭夫以儉樸好武之民則其于山水竒勝之觀宜其
忽而不治委棄而不惜也今縣令張侯以暇日與其僚
遊于縣西南所謂四梁拒者見其風景稍異披榛而得
二泉焉其一出石下激石而聲琅然張君名之曰潄玉
其一出大石下而石狀如龜因名之曰龜泉會二水而
注之石螭之口以下達于大池構亭于泉側名曰爽氣
亭後為石磴磴窮為小亭名之曰白雲軒而其喬林秀
木水石竒麗之狀皆悅可人意而不可以言盡也孔子
曰仁者樂山智者樂水夫盡仁之成名必若堯舜而語
智之正必若禹然世之好山水者豈皆具聖人之成德
哉予以謂凡安靜可久淳厚而不變者皆仁之類也臨
事而不滯遇物而不惑者皆智之類也張君從予游其
行巳撡術其為仁智之類有餘矣而又好學而甚文予
意其為政滋久政事日信于民以其簿書之簡日徜徉
于山水之間仰喬木而俯清泉資之以煙雲魚鳥之麗
把酒賦詩與夫雜見于文字言語者將超然出塵拔俗
而恨未之見也政和元年五月
漢光武廟記
南頓令江君惇裕以書屬耒曰吾邑有漢世祖光武皇
帝祠邑人奉祠甚謹而昔人所記陋甚君為我述焉將
刻石以詔後世耒辭之不可謹按光武皇帝以哀帝建
平元年生于濟陽而皇考欽實為南頓令帝嘗從父于
此既得天下亦屢臨幸蓋平生之所遊處則邑之有祠
所從來久矣豈獨水旱疾癘之請有賜于民亦其豐功
盛德後世有不能㤀者故南頓之民世祠之惟謹蓋無
足怪漢自成哀不君權歸外家王莽卒盗而有之天下
大亂民心思漢惟世祖以匹夫起田畆出入行陣躬夷
大難勇無堅敵智無遺策故能祀漢配天光復舊物一
時羣雄芟夷略盡撫有方夏覃及蠻貊聲教所暨比隆
武宣是宜英鷙強伉玩兵黷武視民如草芥而不講于
治國之事也而武功既成海内既定則抑功臣進文吏
投戈講萟息馬論道英偉之度屈于禮樂驍猛之氣束
于儒學敦尚經術接賓客延儒雅開廣學校修明典禮煥
然一變舊漢之俗蓋常以謂吾理天下欲以柔道行之
至于明章繼志承統纘修洪業典章文物粲然大備故
後世言禮樂稽古推東漢焉孝和以後漢德不競破壊
板蕩可謂極矣而仗節死義之士如袁安楊震李固陳
蕃之徒救于上符融郭泰范滂許卲之徒助于下矜尚
名節以震激衰弊蹈死而不悔至于獻帝人主持號而
已而曹操終不敢身自取之彼其心誠有所畏故也蓋
禮樂之功風化之美足以保國長世如此皆世祖之遺
烈也嗚呼自三代以來一人而已建武十九年南廵進
幸南頓縣舍置酒會賜吏人復南頓田租一歲父老前
叩頭言皇考居此日久陛下之寺舍每來輒加厚恩願
賜復十年帝曰天下重器嘗恐不任日復一日安敢遠
期十歲吏人又言陛下實惜之何言謙也帝大笑又增
一歲中元元年又復南頓繇役同之濟陽則帝之于是
邦豈若他邑漠然而已乎高祖曰吾萬歲後魂魄猶思
沛吾意光武于南頓亦云崇寧元年五月二十日
司馬溫公祠堂記
元祐元年九月甲子丞相司馬公薨朝廷議所以追崇
之于是進爵為公而國于溫惟司馬氏係出晉安平獻
王孚而獻王河内溫人也故推本其故家而封之五年
奉議郎王仲儒為溫令告其邑人曰惟司馬公道德功
烈著于朝廷施及生民者自匹夫匹婦與夫荒外戎狄
悍夫姦民心革誠服左右兩宫格于太平是其功德宜
配社稷天下祀之而溫者國也顧不能祠而可乎于是
度地作堂畫公像而禮祠焉告于譙郡張耒使記之耒
為之言曰盛德之不作于世久矣古之所謂盛德者不
施而民服無事而民信未嘗動顔色見詞氣而天下從
之若子弟之慕父兄故其為功也不勞而物莫之能禦
三代之亾聖賢不作而士之能有所立于世者亦多矣
然皆費心殫力招天下而從之以其智勝之後能有成
是何也德不足而取辦于其才故也故其所建立勞苦
而淺陋夫豈不欲為盛德之事哉蓋其所積者有不足
故也子產君子也猶曰唯有德者能以寬服民其次莫
如猛夫子產豈欲為猛哉以謂德之效實難懼夫好高
之難成也是以甘心于其次以求無失嗚呼德者子產
之所難而况其下者乎故自秦漢而後更千有餘歲而
盛德之士不作蓋無足怪惟司馬公事君而君敬之未
嘗求民而民與之非其類者有不合而無不信受其罰
者有不說而無敢謗其自洛入覲也郡邑田里至于京
師觀者千萬環聚嗟嘆至于泣下嗟乎此可以言語術
智得之哉故其相天下也因物之所利而與之因人之
所厭而更之從容指麾内外響應而天下無事矣蓋自
秦漢以來至公而盛德之效始見于世可謂盛矣嗚呼
當大事處大疑勇者招敵智者召謀惟有德而後萬物
服則夫二聖之所以用公其可知也夫耒辱游公之門
而喜王君之好德使以其說書于堂而刻之
二宋二連君祠堂記
治國有善政不如在位有善人之化民速也在位有善
人不如其鄉有善人之化民易也夫人之情所感動常
在其所易接而親者若夫政事者固民之所畏則其從
之蓋有不得已之心焉其及物淺矣安陸之應山楚之
窮邑也然其民好文多學者其俗良善不爭純靜易治
其里之人為余言曰始吾邑之人未始知學之利也有
宋氏兄弟者講學吾邑之法興佛舍其後兩人皆取高
第有聲名久之並為大官名尊益顯所以吾邑之人其
鄙蒙不學自棄扵學者愧之其居法興時有連氏兄弟
者與二宋君游相好也其後亦登科兩人起家仕不振
然視所同舍生冨貴先顯可攀為聲勢而兩人亦自力
不少屈己以附之其官終不顯故吾邑之人其不篤于
廉耻徼倖貪利者愧之凡吾邑之俗好學而文純靜有
耻者四君子之化也後五十年宋景文之孫羲年令應
山與連君之從子仲儒緣邑人之意作祠堂于法興方
丈之西嗚呼為吏于鄉其有思德久而民祠之者幾人
在位之人不如其鄉里之君子也二宋公之行事爵里
書于國史士大夫舉知之連君錫以尚書職方員外郎
致仕好修而自重諒直多聞之君子也其仲諱庠字元
禮為尚書都官郎中敏于政事號良吏世稱王陽在位
貢禹彈冠為故舊之美然嚴光所以為帝逃之不肯仕
彼獨何哉連君不因宋君以顯名當世卒以湮没而不
悔被誠知所處與世俗所謂顯晦異矣
宋文選卷三十
