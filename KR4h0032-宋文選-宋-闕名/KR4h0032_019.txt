宋文選卷十九
李邦直文
唐虞論
唐虞載堯之治曰謀於四岳欠欠焉憂其天下終身而
不得寧載舜之治吁俞疇咨以盡萬事之變而又廵狩
天下遂老於蒼梧禮樂兵刑雜然舉之而各有條理觀
其勤有過於堯者是不為無為矣而孔子嘗曰大哉堯
之為君惟天為大惟堯則之蕩蕩乎民無能名焉巍巍
乎其有成功也煥乎其有文章又曰無為而治者其舜
也歟夫何為哉恭已正南面而已矣學者嘗惑於此夫
虞舜之所載者治之迹而孔子所言者治之神也何謂
其然也夫營為動作之由已莫過乎人今完安無疾之
人手可以執足可以馳耳目可以視聽而腹心可以慮
欲有所措無不應者皆可以自為之矣則以為營為動
作莫不出乎已及詰其極究其所以能然者則雖智者
猶不能自知也故由已而可為者迹不自知其所以然
而然者神也天地之化氣之所感雨之所濡莖葉之勾
直長短圓斜狹大華實之濃淡芬芳臭色之不齊味之
衆多莫不各足其形一陽之所温一雷之所震飛者躍
者巢者穴者吟者默者或鱗而泳或翼而升或毛而羣
或介而潜莫不各足其分此人之所可見也此化之迹
也詰其何為而能然而誰為之者則明哲所不能計智
巧所不能匠雖聖人莫之或知也此化之神也人之可
以自為者猶不能自知變化之出乎天又果知天之能
自知其所以然耶故聖人法道以為用體神以為治溟
涬真樸漠然而全陶然而遂萬事不能滑其中安安而
有餘如遺天下者天下之人鼓舞之而不足用之而不
知自化也自安也自悦也自威也則終日言而如未嘗
言終日為而如未嘗為此堯舜之所以為大也彼昧道
者不然一君之心兩耳目之聰明耳而臨四海之廣穰
穰之繁欲御之以智縻之以力矜其徤察作其巧辯雕
鎪百為咻噢萬狀焦焦然日置天下於其胷中而又為
情偽喜怒之所紛亂智索力殫矣而天下囂然方不可
勝理則醇且醨愿且詐傑者為之僅得小治而已矣安
能如嚮堯舜之治耶孟子曰王者之民皥皥如也覇者
之民驩虞如也知此然後知堯舜矣故大聖人之為治
雖有為於外必無係於心藏其神致其用使天下之人
莫能窺已之涯譁趨奮起以為倖故静而不爭所謂無
為之治也後世王者闇乎有用樂乎無為不知堯舜之
神其化則又欲其摽枝芻狗治天下溺入於老釋逍遥
寂滅之說兀兀焉宴坐於深宫以待天下之自治是烏
知孔子之所謂無為者歟
三代論
揚雄班固王通之儔莫不以三代諸侯為久安之術而
罪秦之郡縣至柳宗元獨曰古之諸侯聖人之意非不
欲去也其勢不能去也以為其治不若郡守嘗究之矣
夫王者處乎高危而以一姓孤立於四海之上一姓之
安危乃天下之所以為治亂死生也夏商周之君相傳
者數十世雖有屈強之諸侯時不免於戰伐然亦未嘗
有流血天下兵火之禍如後世者幾二千年而才三易
姓亦必有大惡如桀紂至聖如湯武又其祖宗之著德
甚久然後可以集有天下之諸侯自秦至於五代覆亡
之宗紛焉如風中之槁葉生民數䧟於大禍則是諸侯
之前民數百年乃一擾而變侯置守之後天下之人常
慄慄焉而無所係也論者多取周季戰伐之紛亂以為
建侯之罪夫幽厲懿夷之王較其昏暴王之於郡縣之
時非莽卓盜之則陳項有之矣惟其諸侯之國各疆土
據桀彊者未能并服而為一故衰亂而周不亡也論者
又取晉之宗室舉兵相殘以為鑒夫以惠懷在上政亂
於中而號令不行於天下於時謂之互市又使不義之
君得舉兵以擊義國其微闇不道雖糜爛而亡不足怪
也其所以未亡而再進於元帝者藩國之勢也故上有
明天子則諸侯而治郡縣而治為上者其非道則諸
侯者亂郡縣者亡禍之輕重也有殊矣彼周之時吳楚
齊晉雖悖傲而不臣力非不足也而不敢瞹周之鼎何
哉列國皆有兵有賦而用周公之禮樂彼未能一旦而
君此此未能一旦而臣彼由此而然也晉宋梁隋之所以
得扼吭拊背於中傳檄而天下定郡縣雖有忠勇之臣
莫不拱手聽命圜視而不敢動何哉天下之權素有所
一也兩漢之有天下王侯郡縣雜建而年以四百雖有
七國諸吕之難而劉氏以中興唐之有天下宗室為刺
史勲賢為藩鎮僅如諸侯之制而年以三百雖有齊蔡
燕趙魏之寇二朱安史之憑陵而李氏以長權散於天
下而莫能一也以天下之大而明主不世出後世鑒存
亡之效可不約三代漢唐之制雜樹親賢於外少為王
者之拱衛耶子厚之說未識治亂之大計亟云以為異
論耳不亦妄哉
秦論
易曰本乎天者親上本乎地者親下氣可上而形不可
上此必然之理也故曰魂魄歸於天骨肉歸於土天無
形則無敝有形則有敝雖天不能使之易此言者也是
故生而死堯舜之聖禹湯周孔之仁智之所同賁育之
力之所不免也至秦始皇既以力併諸侯而以氣攝天
下矣舉六國之宫室寫之咸陽之坂以為其居舉六國
之玉帛而輸之函谷以為其用舉六國之女色鐘鼓納
之於阿房以足其欲羣臣莫不稱頌其功德秦皇坐亡
國之殿聽亡國之音趨走遮列亡國之臣心侈意廣自
以為萬世莫吾及顧少羽翼而升耳於是車轍馬跡交
於海上登之罘浮江湘以望方士之所謂三島者棄其
赤子航之於東夷以卜其所謂仙不務事事而跕跕然
狂人客死於沙丘不得親傳之良嗣遂亡其國自黃帝
葬於橋陵下及於三代之盛未嘗有仙之說至漢孝武
侈欲極而外道之惑乘其隙而入用方士之言邀神靈
而祠鬼物橋陵者存而方士輙曰此葬其衣冠耳又從
而信然之以其女女方士與方士傳車而宿當是之時
天下幾大亂周之末有李耳者為虚無無用之語以高
世雖背仁義之教而馳然亦未害為處士避世之小道
也使李耳之存於時王者召而禮之不過賜之粟帛杖
履而退之養之一丘而足矣至唐明皇曰李耳吾祖也
今存而仙其位高大與天帝並遂推其言以為經而為
之祠宇散滿天下賤禮樂刑政謂之俗務而弗親中國
幾為安史之所有秦漢唐之君皆命世之才也咸以仙
敗終其世而不悟可不哀哉古之時王教之害尚尠至
後世而其弊百出曰楊墨者曰佛者曰老氏者循環而
交以攻先王之仁義使仁義衰而異教立嗚呼自是以
来生民之命搖然無所附矣其禍也始於秦而流於漢
昌大於唐室至後世而不可破後之仁君將復有仙亡
其國者矣
西漢論
嘗觀西漢之君大抵承秦之餘以剛斷明烈為任文景
武宣皆有君人之至概宣帝以孝元柔仁知其必亂天
下已而果然夫人君之氣必主於剛其柔仁者濟物之
變補事之隙時為之用耳不可以為常也故君者天也
陽也其明日也其令風雷也天健而運日實而麗雷烈
而威風行而無迹四者不廢然後可以生萬物而齊變化
陽不足則天有時而裂日有時而虧雷或不發而風或
不播休弛欝塞之氣極而妖厲災疾作於下下至於昆
蟲草木莫不蒙其疴易曰天行健君子以自強不息又
曰剛健中正純粹精也剛健純粹此所以為天之體而
為君之德乎高祖最剛而最明故其基宇廓大而宏遠
不可以亟壊其餘勝遺烈猶足以震動天下之耳目而
制大臣之心故惠帝孱懦高后女主哨哨於簾戸之間
而嬰噲平勃之徒攝衣而趨交臂而受職莫敢先後而
不率至文景之為君其治出於恭儉仁恕然其君臣之
間尊嚴而甚可憚繼之孝武雖侈且虐生民之屠於兵
大臣之夷滅於法者幾且大半天下之怨可謂極矣而
能興禮樂隆儒術拓土傳祚為漢英主孝昭幼而明斷
故燕王盖主桑羊上官謀發而中敗不得有所措孝宣
承之覈刑名而責功實天下遂至於太平此六七君者
亦非有完德具美也事之失度而過中者不為寡矣然
且不失為治教化以之行社稷以之強固非以其有人
君之㮣主之以剛德而然耶元成哀平固未嘗有顯惡
大過暴不若桀紂滛不若幽厲徒以濡弱偷墮無剛明
之氣終不能一奮人主之威卓然有所立愔愔默默以
至於亡可不惜或有天子之仁義有大臣之仁義有匹
夫之仁義天子兼萬事之柄將以制中國而威四方而
專為匹夫之仁處士之行拳然以小廉細謹自持者則
是失其所以為大則天下無所恃而奸權嬖倖特以朝
廷為戱維持牽制貿亂人主之所為各任其私意以暴
民而侵掠天下人主雖不貪取而天下不勝其困人主
雖不好殺而天下不得其生賢君則不然以為忠信孤
遠之臣待我之剛然後得以立至弱之民待我之剛然
後得以振其剛明以強本而威衆使内外大小皆有所
恃於上而天下不勝其樂書曰天降下民作之君作之
師惟曰其助上帝寵之四方有罪無罪惟我在天下曷
敢有越厥志此武王之剛也鑒乎西漢之存亡治亂則
君之剛德可一日而廢之哉善觀君德者無取其一善
一惡要其有人君之㮣而已矣
東漢論
聖人之所以長有天下者無他得其民心而已矣末世
之所以失之者喪其民心而已矣民心之所欲歸兵不
可以驅而散其所欲去利不可以誘而還也其事至近
而所繫至大其說至易見而智亦時有所惑也西漢之
亡也其君非有苛毒加於民特以柔闇而無决承之以
幼懦主之以母后聰明威令不能過房闥之外而天下
之柄姦臣得以盜而有非漢之失民非民之厭漢也及
化為王氏有王田之擾有六筦之侵師旅興於前旱蝗
繼於後夷狄攻其外寇盜攘其内使天下之民潰裂四
出而不知所從遂以攻莽而亡之當是之時民苦其亂
而思嚮時之安以為能安天下者劉氏而已耳故聖公
起於荆盆子起於海曲王郎起於趙劉永起於睢陽伯
升起於宛皆唱之於劉氏奮梃以為器揭竿以為旗徒
步振呼而郡國之衆雲集霧聚莫不為之用雖有隗囂
公孫述張步之徒相與馳逐奮取卒所以得之者劉氏
也及天下定於東漢而百姓果得其所欲以光武之聖
顯肅之明其治皆雜於儒雅而隆師重道修舉禮樂以
率其民民之興行為義幾多於三代殤安之後女主權
臣常握禍福之柄民之所以未入於塗炭者行義之臣
奮不顧死力爭於朝以折嬖邪之鋒也及桓靈繼統宦
官之勢愈烜赫於天下矣而賢者終不為之少屈彼賢
者之盛於下知其必能再起劉氏之治而不利於已誅
其一人則死者一人而已未足以痛杜其後而為忠信
之戒也乃目之以鈎黨禁錮誅殺天下之賢人處士殆
盡其禍蓋不減於秦又以宦官子弟為民之牧宰侵
掠殘困民焦然不知為生之樂莫不挼掌捩腕疾視其
上欲漢之亡者蓋十九矣故黃巾一起同日而應者三
十六萬何盜之多耶民以為漢德不若黃巾之可從也
及東漢將亡所謂袁紹袁術者以庸庸之材幾有天下
之半人歸之者襁負而相屬彼以袁為可歸耶誠以袁
氏繼世為漢三公其所出力而排禍難者德有多於劉
氏如此而已以此知劉氏之見絶於天下也孔明承之
又欲以區區之蜀為光武之舉信大義而復之漢其名
雖盛而四方莫應豈非民心去漢而然哉勤苦艱難終
不能以亟定是非昭烈之罪桓靈之惡怨於民心之深
也其如覇蜀之業則孔明之才力致之與魏吳他姓之
興者蓋等耳非有思漢之助也西漢亡而復之之易東
漢亡而復之之難民心之去就可不畏歟書曰民可近
不可下故王者之禍莫大於失民心或曰漢之興亡天
也非人事也是烏足以知治亂
魏論
孟軻之言王道常賤利而本仁義當世之諸侯皆謂之
闊疎而後之學者亦或疑其為空說以示訓嘗竊觀之
先鈍而後利王之易者莫若仁義之為用小利而大拙
力殫而功少名敗而實從之者莫弊於權謀也周既亡
而秦能一天下之諸侯秦之亂高祖起兵才五戰而天
下定於漢西漢之業為莽所盜者十二載而世祖興世
祖之興三年而復為東漢高光之建業一何其易也基
宇一何其宏大也傳之子孫一何其長也東漢之亂豪
傑據國而虎爭善用兵者莫過於魏武建安之元始迎
獻帝以入於許自是中國之權歸於曹氏官賞兵刑紀
綱號令莫不自曹氏出漢帝挈挈守空器而已於時取
之之易若拔一毛然而止能集天下之勢故不敢取用
天子禮樂者凡二十五年而身終於北面及丕受獻祚
四方之君者三魏一再傳而其政已為司馬氏所有觀
魏武之建業一何其難也基宇一何其狹也傳之子孫
一何其弗永也豈謂魏武之用兵不及於高光耶謂天
之意不欲天下之亟定於曹氏耶謂用兵不及於高光
則魏武固能兵矣謂天之意不欲天下之亟定則天下
之厭亂不為不久矣何難易小大長短之不相若也如
此嘗以為天下大物也不可以詭譎服不可以威力御
有偽而覇無偽而王有偽而享國無偽而享天下彼高
祖世祖之所以興雖褰裳奮劍馳逐而得之然皆有仁
義之資忠厚之量故人心易一數載而成大業已成而
天下怡怡不復搖動魏武則不然其治身其任臣其使
民其取天下一本於詭譎威力無復錙銖仁義忠厚之
實是以孔融楊修誅死而不肯臣荀彧感恨喑噎而斃
天下義士雲長之徒掉臂而徐去管寧之屬浮海而避
之惟得巧詐之士而與之共國競競焉憂竊發之變故
雖虜張繡走二袁擒吕布馘高幹戎旗北指而烏丸蹋
頓為之破兵鋒西向而宜堪超遂為之平有智者莫不憚
有力者莫不屈兵強戰勝而天下益疑之思與之為敵
用力勤於二漢而土分於吳蜀垂業至於二世而運奪
於宣景何哉失之於險害刻薄而不以仁義忠厚撫天
下也人之形可劫而人之心不可劫人之財可掠而取
而人之心不可掠而取天下之土可以強而兼而天下
之心不可以強而兼迅疾不讓怒若風火者雖速必緩
欺其人而得之者雖得必失得民之心者不欲有民而
民必歸之大國之賈出其貨財貿易於廛市持之以信
守之以廉意思閒緩如不欲多得者故利之歸也愈厚
其為富也必久有貪賈者持籌如變化罔利如寇攘人
由是莫敢與之賈以至於饑而死孟子曰苟行仁政四
海之内皆舉首而望之欲以為君魏武何知焉孔明之
為蜀先以仁義治其國後以仁義之聲動天下三州舉
土以歸於我而輙不取是以一舉而魏之君臣相聚而
憂當是之時民心雖已去漢以孔明仁義之才挾備而
自為亦可以有所立天下之未歸蜀者特須時耳孔明
不幸功未成而且死使孔明不死魏吳其一而為劉蜀
乎孝明之區區焉能抗之哉
梁論
先王之教皆本於禮義世之不得則不生如此其急也
然而禮義之教至後世日以消亡而以之大亂有賢者
出莫不欲引古而復之而已亡之教終不能復佛者夷
狄之教也一入中國中國之人為之奔走惟恐在後衣
食可絶而佛費以為不可絶法可犯而所謂戒律者以
為不可犯父母可慢而以為佛不可慢流熾植大至於
今世而日以盛有賢者攘袂而詬之操矛而攻之力憊
矣而終不能去何禮義之去而不可復佛之来而不可
去也是亦有說焉夫小人之情好私而忌公禮義惟公
而佛惟私小人常多而君子常少此禮義之所以易衰
而佛之所以易盛也所謂公與私者何謂今夫禮樂之
為教人果秩秩而循之則終身安焉而不扺於戮辱其
利於人者為不少矣而小人莫為彼佛者之說則曰汝
且終日放其情欲殺人以逞欺衆以牟財已而事吾佛
則罪釋而無害汝且朝而為惡夕而事佛壯而為惡晚
而事佛不惟罪釋而無害且有厚禄而加汝焉書其效
於紙揭其狀於壁小人既不能無為惡故為惡而得利
則分其財於佛之徒以求解如是盡天下之室為佛居
舉天下之衆為佛衆亦不足怪也故曰小人之情好私
而忌公禮義惟公而佛惟私小人常多而君子常少小
人固無足異矣又况世之君子時有䧟溺於其教牓而
唱之者耶嘗觀東漢以來佛說之惑世晉之末凶悍驕
逆屠滅生靈以為戱其暴過於豺狼者莫甚於石虎姚興禮
義曾不足以動之而畏佛最甚下此則高齊既以戰得
之弗返於禮義以靖亂而欲事佛以自救梁武之用兵
亦工矣侯景之師將至於城下而率其臣誦佛於庭卒
以此亡國不亦悲哉夫既天下之信尚之也小人之倚
佛以為貨者把執禍福嚇欺愚聾如挾劵質量其所入
金錢之少多而交手貿賣上至於京師下至於夷狄至
於一邑之衝一鄉之聚必有其徒焉如是者紛紛於天
下上之人不能盛禮樂之教以敵之其所以為治者一皆
出於文法固以薄矣而文法又多為姦吏之所貨姦民
之請於吏隨其重輕或可以得意幽則約於佛明則要
於吏私既勝而公道廢王者禮義之教皆不預天下之
權嗚呼安求其不大亂也斯弊也根固而源遠不可以
亟拔不可以亟塞矣後之君臣䧟溺於此者其不觀梁
之所為乎
隋論
治天下者以王道不可為之以吏治吏治可以苟天下之安而
不可久也純以王道而治者三代是也吏治與王道雜
然而用者漢唐是也純用吏治者隋文是也自禹至於
桀自湯至於紂自武王至於赧三代長久各數十世安
而少變者幾二千年自高祖至於孝平自光武至於獻
帝自高祖太宗至於僖昭兹二姓者或四百年或三百
年不及於三代之長而有過於歴世之祚若隋文帝之
於天下於時亦可謂之治平而寡事矣然才三世三十
九年而亡其故何也吏治與王道之效不同也故三代
用王道而長漢唐雜之以吏治而不及於三代隋文專
以吏治而不及漢唐是非王道與吏治厚薄之效耶夫
隋文九年滅陳而天下始一奮勵於為政每一坐朝或
至日昃五品以上引之論事宿衛之士傳飱而食至於
兵革不用天下游食之人戶口歲增過於兩漢其富庶
而康寧如此常人之所謂太平而識者皆知其不能久
也何者無禮義以維持其政無忠信以固結其臣教化
不足以導其民紀綱不足以防其後一切以辨敏勤察
為能處三王之位而卑卑焉任智數覈文法此特吏才
之尤者耳非王者之為也故王通謂其終以不學為累
而房喬於清平之時而獨知其將亡彼或用王道而常
為百世慮國祚之永人可得而近測之哉嘗觀於三代
其為治之旨皆本於仁義禮樂先教化而後刑名厚道
德而薄功實其始雖若迂遠而其成以至於兵寢刑措
暴炙百姓之耳目浸漬涵糅百姓之骨髄其勢蟠大膠
固如置方石於平土之上天下之形可以漸亂而不可
以亟壊也末世中君德既不及於古才亦不至於道所
用者皆俗人而所尚者皆細法爭於功用勇於擊斷謂
簿書刀筆之間可以為治語之以王道則項背而竊笑
強者為之及其盛猶可以自守一有勢罅則怨心紛然内
外皆為之擾動姦豪乘其弊而起其撓天下如驅羣羊
而蕩王業如振欹器耳是故民衆而益亂地大而益危
嗚呼彼安知三代有長久難動之法乎後之王者鑒於
三代兩漢隋唐之事亡恃吏治之安而留意於王道斯
可以長有天下之民矣
唐論
天下之亂常起於内不起於四方先之以朝廷之姦繼
之以藩鎮之盜未有朝廷無&KR1094;隙而藩鎮敢叛渙者也
人之弱於氣者寒暑疾病易為之侵木之傷於心者風
雨蝎蠧易為之敗明君賢相整予法度修予甲兵撫予
人民雖有強梗必為忠順一有弗率天下之所共攻也
苟不能自治雖有臣妾必為豺虎唐之亂也人皆知藩
鎮之亡而不知唐之有以自亡也一軍闕帥上擇賢人
置之則已矣而必取帥於其軍其姦將豪卒内交強臣
而外交勅使以市兵權得之則取償於其民宦者之使
陰得寶賂偽以一軍之勢嚇劫朝廷而取必彼小人者
一旦據土地擁旗甲權盛氣完約堅謀合罔不睢盱自
疑恃衆而為盜而朝廷方且用姑息之法慰之以金劵
飽之以玉帛欲以息兵此其所以樹兵者歟柄既去矣
藩鎮既強矣又不能信任天下之賢以為將相使之整
法度脩甲兵撫人民為所以禦盜之具所以圖事於宫
中不過一二邪臣三四宦竪措置萬事舛謬顛倒方正
之路塞倖曲之門開惟埋藏機牙以中傷賢者為事故
天下之心咎其上而易以生變此以見非獨藩鎮之亡
唐而唐之有以自亡也有國忠林甫之蔽然後有函陵
之師有魚朝恩程元振之䜛然後有永泰之亂有盧杞
之邪然後有奉天之厄有惠王昭愍之驕昏然後有藩
鎮之叛章武中興一裴度而已裴度用則藩鎮為唐之
臣度不用則藩鎮為唐之盜故曰天下之患常起於内
不起於四方也杜牧善論兵其為罪言盡河北逆順之
勢曰上策莫如自治中策莫如取魏最下策為浪戰夫
蠻夷盜賊彼雖無頼然亦有桀黠之才小人之智有以
窺測朝廷之所為權量其輕重強弱而自為計我自治
且弗辨則蠻夷盜賊投其隙而動使唐之君皆能如杜
牧之言而自治任得其人政得其道則藩鎮為我之手
足耳目竭蹷趨走之不暇如正觀開元時矣焉得而憑
陵哉
五代論
天下之治亂如昏明寒暑之相從也五帝三王既去而
天下為秦秦亡而為漢自漢帝之元年歲在協洽以及
於今千二百有七十年其間亂世多而治世少基業宏
大足以傳之子孫而久者漢唐聖宋而已魏雖有蜀而
不能有吳及魏入於晉晉平吳而天下始一一之者未
久散為一十六國而晉遷於南魏起於北魏衰而又為
東西東魏入於高齊西魏入於周閔相與鼎峙而立周
能併齊而天下尚為二及周入於隋隋既而平陳然後
一天下而君之隋不能堅又化而為唐唐亡而為五代
抑亦屢變矣舍夫漢唐而觀之餘據土而君者一爝火
之明也然而自古亂亡莫甚於五代周秦漢晉之間以
兵攘間有天下之豪傑或借仁義本謀術五代之際率
皆兇卒小盜公行而無媿膾胾生民而盡之禮義廉恥
無髮遺矣莊周曰後世必有人相食者豈知後世之亂
有過於相食耶然而不大亂不大治五代之大亂天所
以開聖宋也宋有天下相繼者四明聖百餘年間生民
之安過於漢唐内無擅威之臣外無強大諸侯下無姦
民攻掠之變十人之盜起則不月而傳駭於天下之耳
目况能容大盜耶其安治如此然而識者觀天之勢尚
為之憂慄而不寧其故何也夫始治者天下之所樂而
久治者明知之所憂也實之美者多蠧味之甘者生醯
鷄康樂而克逸者萌疾病物慎乎其極則必至於變古
之王者知其物理之極懼其變而為危則先自為之變
使變而治此其所以久也居治之久而未知所以變此
非今之可憂者與今天下之民丁黃老幼孳毓而繁夥
其數多於漢之文景唐之貞觀閒元見生齒之極於此
矣耕者升山巔樵者入窮谷土不為不辟農不為不力
而常有凍饑之人天時豐穰則中戸已上歉歉僅足一
有水旱螟霜之歲則百姓流冗轉移相枕藉而死於道
路可以常豐而不可以有凶災見其用天時出地利之
極於此矣國之於利算及行人租及動物小吏為公家
而坐列販賣如賈人焉者信於治人之官世入之用朝
而夕謀夕而朝憂有日月之慮而無二三歲之計可以
常無事而不可以忽有為可以常静而不可以一動見
財力之極於此矣至於上之政令下之奔走或疲極而
倦厭而朝廷之治特為媮且欲以循循而格萬世之安
卒未能磨濯剗&KR2634;奮然而有所變竊恐其失於不變也
天下之治亂如昏明寒暑之相從也可不前計而預慮
者哉
宋文選卷十九
