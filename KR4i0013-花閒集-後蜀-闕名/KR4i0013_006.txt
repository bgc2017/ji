花間集卷六
毛文錫(二十三首)
接賢賓
香韉鏤䄡五花騘值春景初融流珠噴
沫躞蹀汗血流紅少年公子能乘馭
金鑣玉轡瓏璁為惜珊瑚鞭不下驕生
百步千蹤信穿花從拂柳向九陌追風
贊浦子
錦帳添香睡金鑪換夕薰懶結芙容帶
慵拖翡翠裙正是桃夭柳媚那看暮
雨朝雲宋玉高唐意裁瓊欲贈君
丼州遍
春光好公子愛閒遊足風流金鞍白馬
雕弓寶劔紅纓錦䄡出長鞦花蔽膝
玉䘖頭尋芳逐勝歡晏絲竹不曾休美
人唱揭調是丼州醉紅樓尭年舜日樂
聖永無憂
其二
秋風緊平磧雁行低陣雲齊蕭蕭颯颯
邊聲四起愁聞戍角與征鼙青塚北
黑山西沙飛聚散無定往往路人迷銕
衣冷戰馬血沾蹄破蕃奚鳳皇詔下步
步躡丹梯
紗窗恨
新春燕子還來至一雙飛壘巢泥濕時
時墜涴人衣後園裡看百花彂香風
拂綉戶金扉月照紗窗恨依依
其二
雙雙蝶翅塗鉛粉咂花心綺牎繡戶飛
來穏画堂隂二三月愛随飄絮伴落
花來拂衣襟更剪輕羅片傅黃金
柳含烟
隋堤柳汴河春夾岸綠隂千里龍舟鳳
舸木蘭香錦帆張因梦江南春景好
一路流蘇羽葆笙歌未盡𧺫横流鎻春
愁
其二
河橋柳占芳春映水含烟拂路幾迴攀
折贈行人暗傷神楽府吹爲横笛曲
能使離腸斷續不如移植在金門近天
恩
其三
章臺柳近垂旒低拂往耒冠盖朧隴春
色滿皇州瑞烟浮直與路邊江畔别
免被離人攀折最憐京兆畫蛾眉葉纖
時
其四
御溝柳占春多半出宫墻婀娜有時倒
影蘸輕羅麴塵波昨日金鑾廵上苑
風亜舞腰纖軟栽培得地近皇宫瑞烟
濃
醉花間
休相問怕相問相問還添恨春水滿塘
生&KR1484;鶒還相趁昨夜雨霏霏臨眀寒
一陣偏憶戍樓人久絶邊庭信
其二
深相憶莫相憶相憶情難極銀漢是紅
墻一帶遥相隔金盤珠露滴兩岸榆
花白風搖玉珮清今夕為何夕
浣沙溪
春水輕波浸綠苔枇杷洲上𬗋檀開晴
日眠沙&KR1484;鶒穏暖相隈羅襪生塵遊
女過有人逢著弄珠廽蘭麝飄香初觧
佩忘歸来
其二
七夕年年信不違銀河清淺白雲微蟾
光鵲影百劳飛每恨蟪蛄憐婺女幾
廽嬌妬下鴛機今宵嘉會兩依依
月宫春
水精宫裡桂花開神仙探幾廽紅芳金
蘂繡重臺低傾馬腦杯玉兔銀蟾争
守護姮娥姹女戲相隈遥聽釣天九奏
玉皇親看来
戀情深
滳滴銅壷寒漏咽醉紅樓月宴餘香殿
會鴛衾蕩春心真珠簾下曉光侵鶯
語隔瓊林寶帳欲開慵𧺫戀情深
其二
玉殿春濃花爛漫簇神仙伴羅裙窣地
縷黃金奏清音酒闌歌罷兩沉沉一
咲動君心永願作鴛鴦伴戀情深
訴衷情
桃花流水漾縱横春晝彩霞明劉郎去
阮郎行惆悵恨難平愁㘴對雲屏算
歸程何時携手洞邊迎訴衷情
其二
鴛鴦交頸繡衣輕碧沼藕花馨隈藻荇
映蘭汀和雨浴浮萍思歸對心驚想
邊庭何時觧佩掩雲屏訴裏情
應天長
平江波暖鴛鴦語兩兩釣船歸極浦蘆
州一夜風和雨飛𧺫淺沙翹雪鷺漁
燈明遠渚蘭棹今宵何處羅𬒮從風輕
擧愁殺採蓮女
河漏子
紅粉樓前月照碧紗窗外鶯啼夢斷遼
陽音信那堪獨守空閨恨對百花時節
王孫綠草凄凄
巫山一叚雲
雨霽巫山上雲輕映碧天遠風吹散又
相連十二晚峰前暗濕啼猿樹高籠
過客船朝朝暮暮楚江邊幾度降神仙
臨江仙
暮蝉聲盡落斜陽銀蟾影挂瀟湘黃陵
廟側水茫茫楚山紅樹烟雨隔高唐
岸泊漁燈風颭碎白蘋遠散濃香靈娥
鼓瑟韻清商朱絃凄切雲散碧天長
牛希濟(十一首)
臨江仙
峭碧参差十二峯冷烟寒樹重重瑶姬
宫殿是仙蹤金罏珠帳香靄晝偏濃
一自楚王驚夢斷人間無路相逄至今
雲雨帶愁容月斜江上征棹動晨鍾
其二
謝家仙觀寄雲岑巖蘿拂地成隂洞房
不閉白雲深當時丹竈一粒化黃金
石壁霞衣猶半挂松風長似鳴琴時聞
唳鶴𧺫前林十洲高會何處許相尋
其三
渭闕宫城秦樹凋玉樓獨上無憀含情
不語自吹簫調清和恨天路逐風飄
何事乘龍人忽降似知深意相招三清
携手路非遥世間屏障彩筆画嬌嬈
其四
江遶黃陵春廟閑嬌鶯獨語關關滿庭
重叠綠苔斑隂雲無事四散自歸山
簫鼓聲稀香燼冷月娥歛盡灣環風流
皆道勝人間湏知狂客判死為紅顔
其五
素洛春光㶑灔平千重媚臉初生凌波
羅襪勢輕輕烟籠日照珠翠半分明
風引寶衣疑欲舞鸞廻鳳翥堪驚也知
心許恐無成陳王辭賦千載有聲名
其六
桺帶搖風漢水濱平蕪兩岸争勻鴛鴦
對浴浪㾗新弄珠遊女微咲自含春
輕步暗移蟬鬢動羅裙風惹輕塵水精
宫殿豈無因空勞纖手解佩贈情人
其七
洞庭波浪颭睛天君山一點凝烟此中
真境属神仙玉樓珠殿相映月輪邊
萬里平湖秋色冷星辰垂影参然橘林
霜重更紅鮮羅浮山下有路暗相連
酒泉子
枕轉簟凉清遠暁鍾殘夢月光斜簾影
動舊鑪香梦中說盡相思事纖手勻
雙淚去年書今日意断離腸
生查子
春山烟欲收天澹稀星小殘月臉邊明
别淚臨清暁語巳多情未了廻首猶
重道記得綠羅裙處處憐芳艸
中興樂
池塘暖碧浸晴暉濛濛柳絮輕飛紅蕊
凋来醉梦還稀春雲空有雁歸珠簾
垂東風寂寞恨郎抛擲淚濕羅衣
謁金門
秋已暮重叠關山岐路嘶馬搖鞭何處
去曉禽霜滿樹梦断禁城鍾鼓淚滴
枕檀無數一點凝紅和薄霧翠娥愁不
語
花間集卷六
