文簡集卷三十四
明孫承恩撰
跋
恭書宣廟賜翰林院箴後
此我宣宗章皇帝御製翰林院箴也天貺昭回星日絢
爛爲我詞臣榮者至矣然臣于此不惟以爲榮而抑且
有所感感而又有所懼焉盖臣嘗觀之唐宋好文之主
其寵異詞臣有飛白之賜有辭章之寵禮意非不盛然
不過稱其地位之清華否則奬譽之辭耳于其職之要
且大者固未之及也今覩聖製如曰策命講學如曰啟
沃納仁義如曰獻納匡弼則其所以爲職誠莫有要于
此者亦莫有大于此者而端志慎守辭尚典實又吾人
脩辭立身之本于是而知聖明之所以責任乎詞臣者
固非止于文字之末而凡職是者又豈骩骳不根之士
所可稱哉大哉王言實臣等之龜鑑也莊誦之餘敢拜
手稽首而僣題其後如此庶幾早夜兢惕以無負聖訓
之萬一云
書朱文公感興詩後
詩自三百篇後有儒者詩人之分儒者之詩主于眀理
詩人之詩專于適情然世之人多右彼而抑此故雲烟
風月動經品題而性命道德之言爲詩家大禁少有及
者即曰涉經生學䆒氣噫有是哉論詩者當以三百篇
爲凖然如天命一詩之贊聖德敬止一詩之言聖學以
至蒸民一詩萬世言性者所不能外而後之爲詩者乃
少之甚者又有託之仙佛誕幻之說以爲高者盖道學
不明沿襲相承之弊也而詩之義豈固然哉紫陽先生
雖道學大儒而亦不廢吟咏然其所謂詩者抑何其與
後世異耶今觀其感興二十首其音響節奏雖亦後人
之矩步而大而闡隂陽造化之妙微而發性命道德之
原悼心學之失傳憫遺經之墜緒述羣聖之道統示小
學之功夫以至斥異端之非訂史法之繆亦無不畢備
所以開示吾道而儆切人心者較之雲烟風月之體軒
輊盖萬萬不侔其奥衍弘深雖漢唐以來儒者尚未有
能臻斯閾而區區之詩家豈能窺其涯涘哉如是而欲
以一家之詩目之不可也莊誦之餘敬題其後
跋東海翁詩集
右東海翁詩若干卷予既以都諫龍山命僣附數語于
首簡龍山復曰子必一點識之嗚呼兹豈予小子所敢
當哉作詩固難而論詩尤不易苟非深于其義與進得
作者意趣就率爾塗抹欲犂然當乎人心難矣近世論
詩者甚多而惟滄浪須溪爲善且必有如翁者而後能
識翁詩而予小子豈其人哉病中無事披誦彌旬遇會
意處輙爲拈出正猶窶人乍入寳藏觸目盡瑰竒心悸
目眩無能鑒别而勢又不可槩得亦姑且任意拾取
耳又安知其餘非正所謂絶世之珍耶小兒強作解事
語恐不免識者之誚書此以識予愧
書西湖十景題詠後
往年予友唐君清之以西湖十景圖索予詩予各賦得
二十字頃湯君朝儀見而愛之既倩善繪者摹一通復
要予錄舊作于上予既喜其好事且以舊作意未盡更
爲賦此嗟乎西湖之勝名天下即十題以求之已非其
全而予又状以鄙拙之語寂寥短簡興致凡近則于此
湖之趣不益淺甚哉要之摹寫超脫如昔人吳楚乾坤
之句神會天出自是詩家難事兼以幽憂之餘情思荒
落視舊作祗更弗及耳錄似朝儀不知以爲何如也
又跋
景致之在天地間惟人所取要似飲河者各隨其量至
欲發于題詠則又似傳神必妙如顧陸併其性情韻度
而得之其法則坡翁所謂須得其意思所在要令活潑
潑地是故詠景者亦必有神會心得之妙語下超然脫
略形像使讀之者躍然于心目間有不知手舞足蹈者
斯爲至到而况欲蹙煩就簡取足數言之内尤不可不
知若拘拘然描寫粗迹以求似即使無一不似而意興
微矣然或反是而取興過遠惝恍汗澷離失本意則又
奚以題詠爲也予之謬作其病盖兩有之雖深知之而
俛仰思索竟不能得此盖塵襟俗思不善詩之故也併
附鄙見以諗作者
書菊譜後
菊爲植物之一歐陽子云物常聚于所好故雖遠方難
得珍竒瑰麗之物苟好之無不至者而況一草木之微
籬落畦圃間物又富貴權勢人之所不争不俟遠取無
庸力求故予所得其品亦多至此或曰菊名實多瞀亂
子所具者種類大略相同特殊其名耳其大小淡薄之
稍異者膏沐翦治人力之不齊也嗚呼天下事名實瞀
亂者多矣寧獨菊哉予既不能辨又不忍逆人之欺故
具存之然當其燁然秀發于風霜搖落之候亦可以一
舒笑寓意而足又何必拘拘于真僞之較哉
又跋
菊視人類隱逸且有道者故惟陶元亮可以愛菊盖此
翁風節氣味正與菊相當故爾自陶後愛者猶多而要
非其人而徒曰吾愛菊也此直以溷菊耳然菊烏能擇
人要其所遇有幸不幸是故傲睨風霜挺拔高潔介然
特立于荒寒寂寞之境而又有陶翁其人者神融意契
相觀比德守歲寒之盟幸之最也其或騷人墨客含英
咀華巨篇短章贊述厥美幸之次也若夫狂客酒徒對
之觴酌歌呼淋漓已不幸矣而又有販夫俗子矜詭相
誇甚則傭販市鬻以要利兒攀女折以爲姸䙝玩輕狎
則又不幸之大也嗚呼菊以高潔稱而使其罹此不幸
之辱則謂之愛菊可不可也然則菊之隸吾譜者其尚
無以是溷之也哉
書送浚川子序後
浚川王子將奉命視學蜀中予既道其出處庶幾君子
大丈夫者爲贈或曰王子久與世落落兹將由是日即
亨大䆒所藴以澤天下子即不以得位爲王子喜獨不
以行道爲王子慶且王子以能古文辭爲學者師子既
無一言之及則已而復無所以相王子者是豈贈言之
意歟王子之望子者子之言無乃缺歟嗚呼王子自筮
仕來苟使隨意逐逐爲進取計則其所至寧止此惟其
矯矯特立不能俛仰故與世多忤甫起輙躓向使有毫
髮頋惜貪位意必不至再斥夫王子亦行其志而已耳
爵位豈足爲王子道哉且王子今雖脫險即夷若可以
行道然即昔王子也枉尺直尋即使立大勛名豈王子所
樂兹未敢爲王子慶者此也吾聞士莫先于養氣若夫
文辭則末矣且王子之賢固不特以能古文辭意其所
以教人者當亦不止是必以其古文辭宜學者師是小
王子也若其氣節之卓偉可以立懦廉頑薰炙之下固
有特立之士如王子者出焉是真學者師也而吾又何
以云言者乃唯唯去予既述以語王子因次第其言併
錄于左方
書别知賦後遺王堯卿
予與終南子别者七年兹偶會京口甚歡未浹旬而又
别去終南子曰子當一言贈我予適抱病無以應也而
又不能嘿然無一言乃爲錄舊作一通奉見區區若終
南子負正氣碩學鄙人所以致景仰之私者容别有作
異日却寄終南子行矣居閒倘取此一朗然長唫之庶
幾能諒予心矣乎
書紀行稿後
予錄紀行稿朋軰多索觀往往不暇應或言宜付之梓
嗟乎是固曩時漫得苟具而可加灾于木耶將見笑于
大方是懼然以索者之無以辭也卒刻之匪敢示夫人
人聊以私知厚云耳
古像贊小引
予頃命工繪古像成似齋吳子曰盍各贊諸予謝不能
聖猶天地也說天地者難爲高厚文公贊六君子至矣
可復贅一語哉名臣勛德之盛欲約之于數言豈易也
吳子曰雖然必爲之乃試從事越二旬畢或問曰願聞
子之所以贊操懿武氏曷取也予應曰說天地難矣即
其繫星辰括河海可得其似故說聖者用本色語即弗
盡亦髣髴焉若别出新竒即弗聖人似矣予不以襲陳
言諱也六君子既不可即用文公之作亦惟即其語之
他見者綴緝之名臣勛德不易盡也予聞贊猶寫真貴
以似若可互用則何取于真也而似亦難矣蘇子云人
體像各有意思傳神得其意思雖不必盡似而無不似
予故特撮其大使觀者不問名可辨某某操懿武氏無
以贊也予觀前史多以論贊寓貶刺予史也竊取兹義
矣乃若識闇才薄不足以達意輕重失宜此則予寡學
之過自媿而嗟姑存之俟再訂焉
書易師後齋記後
某既以吾師易子命記其所謂後齋者矣而有遺說敢
復贅焉天下之事其先後不能以一律齊也然有不可
後者有不可計其後者不可後者性分所當然也不可
計其後者人事之或然也斯二者君子慎焉是故事親
焉致其孝事君焉致其忠致孝于親則服勞奉飬不可
後也致忠于君則盡誠竭節不可後也若夫人事之或
然者有時焉有數焉故天不能先春以生物先秋以成
物春葩不冬妍秋蟲不春鳴時焉爾矣耕同也或三歲
而靡秋一歲而大穫漁同也或終日而弗遇或一舉而
盈罟數焉爾矣時也者不可易者也數也者不可必者
也吾其如之何哉是故君子于事之先後必慎焉後其
所不可後者怠計其所不當計者蔽怠則善弗脩蔽則
知弗明弗脩弗明故君子之道鮮哉吾師以盡性知命
之學而自歉其後其諸寓言也爾乎抑别有說乎吾師
當有以教我也
董氏先德錄小引
記曰先祖有善而弗知不明也知而不傳不仁也故莊
叔之勞以戴記而彰貝州之行因韓銘而顯代有作者
君子與之近世若義門鄭氏旌義編廬陵楊文貞公先
德錄備矣上海董氏先本汴人從宋南渡徙郡中閱今
若干世世有隠德至御史介軒公始以仕顯既而諸子
相繼起科第蟬聯簮組迄今未艾文聲擅望蔚爲名宗
顧世遠譜亡大理少卿中岡先生嘗以命其子宜陽成
之乃復取碑表文若干篇爲先德錄以傳盖譜藏于家
以示後昆錄表于世以昭先德各有所重也錄自宜陽
而上代各一人人各叙述數語而不遍及者蘇氏詳吾
所自出之意也併載祠墓諸文者以有關于家世禮以
義起也嗚呼是錄之傳敦孝思垂世範以紹休前哲盖
不特備郡中之故實徵世家之文獻而已也爲董氏之
後者尚思益懋厥脩以延世澤于無窮哉
書姚節推考妣墓銘後
姚子既得母訃不告僚友即日束装而奔予亦莫知其
去但聞其行時僅書一簏舊衣一擔餘更無物傷哉其
貧也甚哉其清苦也誌文付其僕去後亦不知姚子收
得否未幾聞姚子抵家隨亦遘疾卒盖哭母過傷之故
嗚呼姚子非所謂篤行君子耶天之報施善人其理吾
不得而知矣姚去之明年予復奉召命再住都下歴二
寒暑人事碌碌不及一詢訪姚子曾葬其母與否而姚
子之卒亦孰與葬每往來于懷未得少恤其後實切抱
歉焉又姚子苦行弗獲大䆒厥施僅獲一第隨泯沒予
銘所謂荷皇錫者亦成虚語則于人生順意事一無之
假使紀錄于一名士大家猶可少慰姚子而予之淺陋
之作則何以也此予之所以重自媿也嘉靖丙辰夏因
檢舊稿讀而有感走筆書此
跋湖南雅社圖
湖南雅社者吳興諸君子林下之會也諸君子既倦于
仕乞休歸林下相與締斯會倡于秋官一庵唐子至大
司空石庵蒋公大司空南坦劉公大中丞箬溪顧公先
後入會而益增重晩復得通參石川張子而湖南雅社
之名遂大著于吳下石川間出卷示予卷有諸在會者
像共十有三人多予曩所交與所尊事所敬愛其癯而
長身老而貌恭慥慥乎一德者石庵蒋公也清約而臞
純而雅實愍愍然敦行好學者南坦劉公也方頥面瘠
敦篤自信欿然若不勝者雲南大參練塘陳子也隆凖
方面誠朴端慎儼若有思者箬溪顧公也温厚樂易真
率自如盎然和氣可掬者延平二府夷軒蔡子也若夫
長髯飄蕭神軒軒爽逸豪邁若欲遺棄人間世者則我
石川張子此皆予平素所厚今見而益親若石川子則
又與予有世講之好所知之尤切而其餘諸君子亦皆
瀟灑脫落無欲慕乎其外之意不可以勢利拘者雖未
得領接光範而固可以想見嗟乎諸君子昔在仕途隨
内外大小各能揚休樹績以顯名于時逮懸車解組又
莫不秉清脩恬静之操乘時及暇邀朋集佀而爲此文
會追逐于峴山道場浮玉之勝揖遜周還詩詠酣適高
懷雅興軼出塵壒又繪爲斯圖以俟後之來者太平之
景象鄉閭之典刑在焉豈徒泛然無所關係哉石川欲
予綴數語于後夫香山洛社之在唐宋其事與人乘風
長往即之不可得而猶使人瞻仰咨嗟景慕以追想一
時之盛則固以像之存也是像不重哉獨念予以衰朽
之質曩叨禄仕庸碌無補于世前告歸已五越寒暑石
川嘗欲招予入會而抱病且係俗累雖松地密邇吳興
而不能副其意展卷執筆徒自媿耳
跋拙書復謝雲東
予少時最喜作字而最不工每伸紙作數字輙慚恧亟
欲裂去雖愈刻意欲工而愈不工既又以卒莫進也亦
不甚以爲好然見人之善書者未嘗不致不如之歎也
則又笑曰姜白石以作字須人品高予之拙于書者豈
真係夫人品耶夫吾人之所以騁懷肆志豈别無所用
其心哉而伊川先生亦以好書札爲喪志則士君子之
所當務不尤有大于此者乎而余獨區區于是無乃固
之甚歟于是益不復介意而惟念程伯子作字則甚敬
則于執筆之際不敢猖狂恣肆以庶幾不苟且耳而謂
之工則所深愧者也謝子雲東乃以紙一丏吾書豈欲
益吾愧耶甚哉謝子誤好也然其意不可虚乃爲錄近
作數通而并述此豈曰吾書雖拙而文或可取耶第以
見區區之所好者固不在是也
書三詩翁集後
予既爲三詩翁詩集序俟刻梓以傳或問予曰子之論
三翁似矣然但以三翁窮而工詩王許其高古戚許其
矯拔張許其質任然亦僅得其槩昔須溪滄浪之論詩
皆深入三昩并其氣象骨髓爲人而得之所以爲善子
之論無乃缺歟予曰唯唯是誠有遺說矣予觀鶴坡以
抱負自許惜不少用于世常有咨嗟嘅歎之意戚翁妄
意自高囂然鄙世之顯達者謂莫已若一桂以病自放
安分委命無願乎其外之意故鶴翁詩如古仙劍客超
脫塵外龍翁詩如燕趙竒士矯伉自信桂翁詩如山僧
野老吐露真實予之所得于三翁亦論其大較如此不
知湏溪滄浪見之以爲何如耳故又錄之爲三老詩評
俟知者評焉
哀紀先君寄二子詩後
嗚呼此先君官潭辛酉仲夏日寄孤等詩也慈愛懇至
讀之痛楚不覺流涕前是先君以奏績復任而孤等留
不獲侍先君貽書孤等曰吾頃至郡郡適大旱不雨已
三月衆口嗷嗷吾徒步廿里禱于深山得雨歡聲滿城
否則大爲地方憂實七月廿六日書嗚呼豈料後七月
十六日先君乃被寒疾遂及大故耶遡發書日僅二十
一日耳臥病特七日盖以徒步觸熱既又却盖冒雨匍
匐濕氣蒸襲深入腠理遂病發莫可療也五月之詩與
七月之書實爲絶筆而孤等又不獲面領教言親視瞑
目雖先君盡職爲民全歸無憾而孤等摧肝裂肺刳心
劌腎終天之恨何時而能釋也
春山遊覽記小引
名山之在天壤間不可一二數而吾人欲以登眺盡其
勝亦難矣然顧人之興致何如若于蹤跡所至乘興輙
一賞識而不以事奪則雖不能盡天下之勝亦不虚其
所經矣而況于謝事歸休靡所拘繫益得以肆情登陟
若猶以他故撓阻虚擲歲時斯則誠爲可惜故曰惟人
之興致何如此予所以讀吾友春山前後遊覽諸作而
有媿也春山爲人軒豁脫灑塵外昔官蜀中嘗遊峨眉
洎解組歸一至太嶽計其于蜀豈無政務填委而于太
嶽則行李在道歸思匆劇然皆銳意决志其往也若貪
若慕若抱歉若不能已若恐有遺恨惟其興致之高嗜
好之篤之故比歸則遊訪益勤遊茅峰遊西湖遊吳興
遊金焦遊金陵遊中吳遊宜興遊太湖充然若有得也
若予者生平涉歴雖不甚廣然嘗一奉使交南一奉使
郢計程幾萬里非無可遊覽者然未嘗獲盡其勝也頃
歲歸田又以齪齪塵務老病厭倦春山諸遊不能一二
從焉此其鄙俗已甚視春山何如哉春山又將北登泰
華謁孔林遡河洛覽秦漢故都東遊天台鴈蕩以及武
夷拜紫陽精舍而後歸興方未艾而予則益老益倦終
不能追逐之也雖然猶幸者春山每遊必記錄叙述詳
而整塞而暢委曲而不晦讀之儼如足履目接與春山
同陟降于其間而了其勝也春山未畢之興其將次第
盡償矣乎繼此有錄予復得讀之則春山之所遊者予
亦可坐而盡得矣春山欲予綴數語乃書以歸之
跋張石川籌倭議
予觀石川子籌倭議深得要領具見經濟遠猷石川子
前棄官歸數年脫屣浮累嘯傲泉石追逐雲月頃遭夷
禍焚劫蕩盡而兹興不减予于石川惟知其爲高人爲
達士耳而不謂其方略熟閑如此則其胸中抱負烏可
一一窺哉當道者舉而授之以柄俾得行其說當必有
可觀者乎
文簡集卷三十四
