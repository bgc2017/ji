文簡集卷四十六
明孫承恩撰
啓
賀少師西涯先生李公致仕啓
伏審抗䟽乞閒蒙恩得釋解機衡之重務遂退託之初
心詔旨温存禮義隆重顧眷注而未替超倫等以獨優
出乎風塵者公致之高同乎天地者聖恩之大君臣之
道兩盡出處之義兼全實仕宦之極榮斯志願之方畢
里閭欣嘆搢紳聳觀伏以造物每忌夫完名君子當慎
其晩節然而寵利之地人情之所易安得失之計世俗
之所難免自非道足以經世理足以勝私明乎進退卷
舒之機究乎消息盈虛之數率多迷惑終致玷汙是以
古今之英豪少有盡善之出處况自常情而論則位之
極者弃之愈難然由君子而觀知任之重者辭之必果
老氏垂功成身退之戒詩人著明哲保身之言故以周
公忠勤亦欲明農于成王攬政之日伊尹自任即巳請
老於太甲允德之時非特出處之當然亦是聖賢之高
致唯其時勢不能無異故其去就卒有不同或天下之
責實不可以必辭故在已之志遽不能以自遂然而其
念之所及則未嘗不以去為賢而况功名之已成去就
之甚裕維時望容有未釋而已志可以必行若猶恥止
足而戀君恩諉行道以便身計則是終無可去之日甘
冒固寵之嫌古今一途彼此更異孰能獨覺盖尠其人
此盖伏遇致政榮祿少師相公閣下德業䕫龍文章韓
孟著忠勤於四世蹈夷險以一心功業施于天下而人
不知風節表于一世而士咸服曩者内朝變故以及西
寇搶攘左右維持馴致底定方當坐享太平之福庶以
少酬贊襄之勞而乃决志求閒奉身言退雖眷留之甚
切而此志之莫移盖宰相致仕始于韋賢而事業則未
見功成請老見于裴度而文章則無傳其或兼是二長
則又多虧晩節未有全美之善卓如我公之賢磊磊落
落者無所繫累之心空空洞洞者不可窺測之量此盖
天眷碩德故特付以完名卓為人臣之師以彰一代之
盛自兹頥飬坐致松喬雖世俗塵紛已不關于念慮而
元老德望猶默鎮乎華夷某自昔登門雅深受教顧此
瞻依之久尤深喜慰之私頌禱不文慚惶莫既
復曹定庵先生啓
猥以陋劣幸辱寵褒俯垂禮意之勤特有文字之委無
乃高明之悞見抑亦奬借之盛心聞命不勝撫已甚媿
伏以倡行禮教允作鄉邦之法程裒集羣詩式昭治平
之風雅本人心之固有契天衷之自然事非無稽義實
有補欲為不朽之計必藉名世之文自揆何人敢叨兹
任伏念某學既寡淺才尤鄙庸讀書通章句之未能為
文敘甲乙之僅可每媿童子之習何當作者之名自謂
舉世而無稱豈期在公而有取恭惟鄉達定庵老先生
學闖程朱之域文宗韓孟之傳厚德鎮浮清節厲俗天
錫眉壽世仰完名燦午夜之長庚凛大冬之松栢巍然
鄉邦之望亶矣搢紳之師以名德之如斯視孺子而何
有顧茲褒采之過益見謙德之光勉竭庸膚粗為敘次
詎謂蕪辭之足稱其如峻命之重違恐致稽延輙呈&KR1126;
鄙固知頑礦不堪羣玉之先惟是溪藤可覆公家之瓿
慚感之至敷寫莫周
楚國王賜禮回答啓
銜命不遑於朝謁方勤翹企之私撝謙遠賜乎顧存更
拜便蕃之賜誦揄揚之巳甚見奬借之過優淺薄何堪
懼慙交集敬惟楚國賢王殿下天潢演派漢水開藩享
一國之尊崇作萬年之屏翰詩書適性夙慕河間之好
文仁禮律身欲繼東平之樂善迹居南國心繫北宸惟
仰極天朝之尊肆俯致王人之禮既儀物之美備又寵召
以勤渠榮溢行臺光生使節春秋為訓雖無外境之交
禮義相施實有中心之感顧趨朝之維亟恨展謝之弗
能敬此敷宣曷勝慙惕
布按惠禮回答啓
北闕頒綸叨與明時之盛典南邦駐節樂親大省之賢
僚屢辱撝謙荐加惠問顧揄揚之過甚揣菲薄以何堪
儀物並隆感媿交至廪人繼粟庖人繼肉方自歉於虛
糜投之木桃報之瓊瑶誠不知其所以知守職未緣於
傾蓋顧好賢徒切於向風尺素敬將鄙懷莫盡
賀大司徒儉庵先生致政啓
伏審奉詔憫勞懸車謝政喜素心之獲遂成晩節之益
高搢紳聳瞻閭里欣嘆竊惟盈虛消息之數天道之必
然出處行藏之機君子所甚重止足垂戒於老氏明哲
著訓於詩人自昔為難匪今獨異故兩䟽之事千載以
為美談而三休之名一時以為達識其或沉酣富貴遂
至觸履禍機不有高賢曷礪貪鄙恭惟致政大司徒儉
庵老先生巨材偉器直道古心歷内外委質三朝蹈夷
險堅持一節比當邦賦之重益弘經濟之才體國忠誠
質鬼神而無愧律身清介雖隸卒而亦知真遠同崔子
義之風望不羣詎止如鄭善果之嘉績可紀髮憂先白
願盡瘁以何辭心老益丹顧知難而合止憶故園於累
歲釋重負於一朝脱屣塵垢之名寓興雲霄之上觧絃
綠綺古意自存入匣青萍精光不改居閒拄笏看南山
之晩晴興至揮毫賦東臯之春雨于今林下已見一人
獨念朝端可無此老玄齡尚壯隨見後車之迎居易耽
禪且結香山之社睠蒼生必終有頼諒高情豈能恝然
某沗受愛知實深敬仰偶寓仁賢之里樂親道德之容
顧職務之多閒喜追陪之有地即辰炎暑正熾伏冀倍
萬珍調茂集繁禧以副斯文之禱
請吳雲泉學士啓
恭審拜恩楓陛寵陟玉堂重抽石渠藜閣之書再聽鳳
掖鸞坡之履覲清光于天上辭白玉于雲邊當星軺至
止之辰正陽德亨隆之候頓覺蓬瀛之改色式瞻鼇禁
之增輝士類竦觀文風丕振某濫叨攝事僣奉命以逾
時仰盼遠臨喜交承於此日會更甲子但深忭喜之私
職掌薄書原無告語之政謹俟綰符之始薄陳助喜之
筵欣炙德容樂聞道誨雖禮從真率媿無繁縟之文而
座列高賢幸萃衣冠之盛動清芬于罇爼暢雅興于几
筵豈惟申賤子之微悁亦以備詞林之故事伏惟鑒亮
不罪凟煩
擢宫詹兼翰學請詞林諸公啓
淺薄無能久玷春曹之佐迂疎何補復叨詹府之司辭
部事而冐清銜綴朝班有同吏隠拜恩忽逾於旬日晤
承尚缺於諸公故事可循茲行敢後涓是月維吉擬廿
日為期東觀宏開快覩衣冠之集薄筵敬設遥迎棨戟
之臨雲物孔嘉冰霜初厲霏瓊屑於談笑聳巖石於具
瞻風雅猶新敢繼前人之盛會扳援為過幸分賤子以
餘光不賜鄙夷無任榮感
請春坊經局諸僚友啓
伏審龍墀降命鶴禁開祥重簡在於帝心亟喧傳於士
類歡騰九有慶洽羣黎實以兆萬年宗社之洪休豈惟
侈一日衣冠之盛事竊以傳稱儲貳書紀元良維承祧
主器之人有撫世統天之責稽之往牒厥有前聞博望
宣猷崇賢求福名稱雖美實用則非是有見於早教諭為
當然而獨昧于遲左右之尤重具文徒有盛治莫臻仰
三代之遺風思先王之令典實雖曠見允屬明時恭惟
大宫僚某官翰苑真儒講筵舊學瑰辭大製何論華國
之文遠識宏才雅負濟時之具輿情久繫聖眷攸存將及
舉東駕之周行肆豫為大庭之遴選俯咨元老並進肆賢
盖以望他日陶鎔之資付將來弼直之任仰見聖謨之
宏遠懸知儲德之粹成顧是洪圖夫豈小補豈伊𤨏屑
可以堪勝某老拙無能叨先是媿寄空名而無實欲罄
竭而靡由思轉移將順而未獲其方欲引退乞歸而又所
不敢心之憂畏若履淵冰兹於同德之彙征誠喜事機
之有頼左提右挈共濟恊謀既負荷之得人顧憂虞而
少釋其為私慶實倍恒情乃者諏日維良共慶綰符伊
始薄陳小酌敬展微悁豈惟聆誨教于浹時抑以致傾
輸于夙昔乾坤開泰輝聯東壁西奎天日熙明懽暢左
尊右俎雖尠薄似嫌乎䙝越而勤渠幸鑒乎顓蒙惟伸
鄭重之私不計禮文之缺謹當擁篲敬候鳴騶
文簡集卷四十六
