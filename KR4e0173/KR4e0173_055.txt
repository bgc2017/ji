文簡集卷五十五
明孫承恩撰
墓誌銘
兄守齋先生墓誌銘
先生姓孫氏諱承德字恒甫號守齋世為松江華亭人
幼有至性九歲喪母哀毁如成人穎悟絶出十一二時
竊從家人往觀競渡戲比歸先君欲責之諭曰汝能作
一詩當貰汝先生應聲曰虎艾懸門日龍舟競渡時屈
原遺恨在千載楚人思其敏捷類此十四五作論下筆
滚滚弗休嘗論毛遂自薦曰士有自賢其賢以求售者
其可謂不自重矣識者韙之時先君官駕部與貂璫搆
隙繫獄幾兩月獄遠數里先生日徒步往候雖風雨弗
輟歸則斂戢家奴無敢或出先君得無内顧憂十九入
郡庠名譽焯起宿學多斂袵焉廿五先君遺棄諸孤門
祚衰薄兼世守清白無厚貲先生撙節經紀以襄大事
罔愆於儀左右劻勷竭盡心力凡先君志所未就者悉
以次舉巨細斬斬有叙四入試俱未利中僅獲一廪少
承家教學問夙成作文多警拔且明敏練達於世務多
所究知遇則亦有用之才也而卒無成識者惜之夙負
氣節不為勢利詘貧知自守不肯為齷齪事孝友篤至
每痛早失怙恃遇時饗輒涕泣終日祀事整潔率衆拜
跪肅然無聲事繼母王宜人如先君事予母阮氏如王
宜人處予曲盡友愛自先君没恒以不忝先德相勖學
則規益疾則扶持所以保護教愛者無不至比予叨入
仕籍數以書戒勉予賦性疎拙先生每慮用是獲戾凡
遺書必以慎以處已謙以待物為教嗚呼已矣高祖士
達祖瓛司教廣信父衍延平府知府母姚氏贈宜人娶
顧氏無出以再從兄之子克嗣為嗣生成化丁酉六月
廿二日卒正德癸酉九月二十七日夀僅三十七歲嗚
呼予自早歲哭先君爾時孱弱寡知識所依倚者惟兄
幸今粗底成立方期東歸叙首一笑以為樂而兄則棄
我去矣生平心事欲以少自慰者百不一展號天哭地
追悔無及嗚呼天實喪予更何言哉更何言哉茲將以
十一月初三日葬於蟠龍塘祖塋之次伐石誌壙中并
刻銘曰
蟠龍之原土厚而夷祖也父也在兹吾兄從之百千年
其永綏乎
東臯陸翁墓誌銘
東海之濱有富而賢者曰東臯翁姓陸氏諱銓字民用
為人勤敏多計筭得白圭猗頓遺策兼農耕貨殖致巨
萬貲甲於一邑而循謹自飭樂行義事歲侵破劵蠲除
宿逋出粟活饑民邑有永興保佑二橋俱當要津而頽
敝弗治晨暝風雨斷往還官司每議興作輒以重費阻
翁獨以一家力成之甃石堅確為永久計東鄉地瘠且
亢河淺淤水無所於蓄雨澤少慳輒旱翁出粟募役濬
若干里引潮汐灌田幾萬頃人得其利孝友篤至早孤
撫二弟鈇鉞悉底成立為婚娶置産業鉞卒無子以已
子為之後長公賦餘四十年不擾而事集鄉人訟爭以
理道解譬枉直即帖服散去性質實雖處優裕而自奉
甚約蔬食布袍終其身人嗤其固則曰吾庶人分當爾
也尤不喜世俗炫耀侈大事先是出粟賑饑有司嘉其
義如例給冠帶辭不受曰非吾志也晩歲春秋既高方
以例受指揮治家寬而有法分授諸子各有成業尤得
下人心盡死力其義子逵淞澄等翁既卒猶竭力奉諸
孤不忍變翁既早歲勤勩以克樹立末可少休而中嘗
遭寇仆而復起且喪其能子詔故垂老猶總家政不倦
雖稍薄於福然創業者知苦艱不敢自暇逸翁真老成
幹力人也始祖文旺洪武中判武昌府有政績祖敬父
瓛俱隱配喬孺人先翁卒子四長即詔以例授承事郎
次諫次誥次訓即弟鉞後女四長適湖廣僉事張君萱
次贅金雷次適董彰宗次適嘉定李浦孫男八人應昌
應堂應瑞俱國子生應堂早卒應暉應隆應台應聘應
用曾孫男四存者可宗可成可學翁生於宣德己卯四
月十六日卒於正德戊寅十二月十三日夀至八十有
四識者謂其富而能儉所致應昌以承重卜今年為己
卯歲十二月廿四日啓翁夀藏與喬孺人合葬先持僉
事君所為状過余乞銘嗚呼余嘗觀司馬遷傳貨殖累
數千言不休不無羡嘆意儒者安義命貨利亦何足道
竊怪遷固儒者何乃爾貧富命於天而遊惰不自力以
取困者不可謂命則治生亦義所不廢也然单夫窶人
狺狺朝夕且無以庇其身而貨殖家操長策以致厚貲
亦彼所謂才智哉史遷之意其或以是非歟惜乎其擇
之弗精而鄙庸嵬瑣者亦得以厠乎其間求有可記之
善如東臯翁何尠也以彼鄙庸嵬瑣者且得傳則賢如
東臯翁者顧不得銘哉乃為銘曰
世人豐財掊剋罔忌虎視鷹攫衆怨攸萃操得其術源
源自來矧有惠施疎戚畢懷彼誇者子以歉為足泰然
侈肆美食華服躬儉履約靡或踰閑我豈固陋必是乃
安惠則近仁儉則近義匪學則然惟質之似東海之壖
有巋一宫子孫靈長慶源所鍾
菊庄陸翁墓誌銘
菊庄陸翁卒之明年其子憲等既得卜吉將葬持状過
余請銘其墓石乃掇其世系行能生配卒葬括而著之
銘曰
陸氏萱諱德芳其字菊庄者何號以所嗜諱全者祖庭
訓其父敦本力農俱靡宦仕惟華亭有陸肇晉機雲支
流𣲖別世揚其芬翁實土著無乃其後譜牒失亡遠弗
克究翁性勤敏復多幹能早歲出贅謝氏之門中也不
樂當食而嘆依婦以家志士所憾翩然來歸我屋我廬
坐執長策相時轉輸紛其千指如手撮髻汝織汝耕無
敢曠廢阡陌維連百堵具新充拓自我以休於前人翁
總區稅越三十年事先衆集靡有過愆鄉人嚚呶來就
翁質折以片辭無更迷執有塘有渠邑侯是咨殫力就
緒民無流移田賦之敝莫可紀極梳剔蠧源永有程則
上官是嘉汝才汝庸鄉人是懷亦罔或怨恫我觀天下
事無難易難易在人操術之異維翁治生總統羣奴別
其勤惰而待之者殊翁處公事敬慎小心苞苴賂遺毫
髮不侵昔有白圭治生之祖與用事僮僕均厥勞苦古
亦有言律已治人翁於二者將無有聞我次翁事以及
其類豈惟區區可以喻大翁不甚學好善若弗及賑恤
煢鰥無少靳惜歲侵蠲逋給粥與棺周施姻戚畢喪與
婚翁於諸子和悦以教翁於鄉人犯而不校翁嘗入粟
章服是嘉鶴髮紅顔峩峩烏紗翁好博古法書名刻鼎
彛尊罍蓄以娛客翁自少疾食飲健強六十有六悲命
弗長翁有治命教詔諸子有橋未成汝畢吾志事佛無
益信之則愚汝卒此役利濟有餘翁之好德始卒無已
懿其天資達識若此翁生天順己卯之春卒以嘉靖甲
申歲冬翁配謝氏側室錢俞共生五男早卒者愈憲慎
而修克紹翁後曰思恕志亦各競秀鐺鑐鏶銓鈍銑銅
釗銃也最幼皆翁之孫陶杜暨唐翁三孫婿其尚在室
有幼二女更有五女翁之曾孫惟翁孫曾其來如雲薛
溪之原風氣凝萃葬翁乙酉與謝氏合竁揚潜發幽有
誌與銘鑐媍予女故憲來是徵惟史文勝我辭孔質刻
之堅珉有永弗没
柳塘葉翁墓誌銘
嘉靖戊子余官都下鄉人葉淮氏以稅事至乞余記所
謂柳塘者曰柳塘淮父別號也嘗䟽泉植柳樂其蒲荷
魚鳥之勝以遊適焉而因以號也余諾之未果然固已
知有柳塘翁矣歲庚寅冬余養痾家居淮率諸弟衰絰
踵門告曰淮父三月一日謝世矣葬有日敢以墓石之
文請余憮然傷之又念淮弟濬舊有同筆硯之雅不得
辭也乃為叙次曰翁諱琪字宗珮先世湖州烏程人也
凡四徙始來松定居上洋之閘溪葉氏遠祖多仕宦宋
時有諱參者官兵部郎中諱夢得者仕至鄜州宣撫使
入國朝諱處恭者當文皇入靖内難渡江處恭以舟濟
後論功授官辭不受則翁之曾祖也處恭生溱溱生日
成皆脩隱德翁少慷慨有幹局年十七代兄總區稅事
無滯留内兄以負租被譴公慨然出代之人皆壮其義
姪漟徵税於里豪施姓者施藐其弱故不償又劫脅取
足劵翁適自都下歸憤然走訴部使者得雪嘗入粟受
散官以勤慎獲上人心郡守内江喻公委督向官橋役
翁殫盡心力橋成堅整壮密迄今如新建者莆陽鄭啓
範宰邑時性敏而察左右少當意者而獨愛翁每遇僚
屬曰使任事者皆如斯人吾庭可空矣嘉靖初年今天
子即位推恩勅出藏餘賑百姓鄭命翁領其事及浚白
茅河吳淞江凡餉工奬勸之費以萬計出納明慎無私
黷焉教諸子若孫讀書服農賈惟其才俾各事事故葉
氏子姓多勤幹自立無廢隋者婚娶慎選名家無苟慕
富貴意故姻婭多儒門焉翁素強健年幾至耄猶步履
整整比得末疾日盥櫛不廢獨詔諸子以慎役事卒日
之晨其子卜之故語吉兆悅翁翁索觀之曰已矣吾弗
及夕矣頃之遂卒人謂其瀕死猶精明如此傳以為異
翁生於景泰甲戌七月十六日距卒得夀七十有七配
張氏先六年卒子四長淮次浦次濬次溢濬充邑庠生
女二黃撫張黍其婿也孫男九曰棣曰橋曰楷曰栻曰
梯曰樟曰棐曰采曰果孫女六曾孫男五曾孫女三淮
等以十二月廿六日即祖塋之隅啓張孺人之竁合窆
焉禮也銘曰
柳塘之隂隂兮可席以休柳塘之深深兮可舟而遊翁
今何之風月宛昔遺蔭後人以世翁德
月賓張翁墓誌銘
月賓翁姓張氏諱權字以平號月賓也世為華亭人祖
聞父海妣何氏翁故貧少為同邑陳氏贅婿頗好遊佚
不得於其舅一旦忽懲創改節務家人生産久之父卒
携其室歸養母母性多躁能先意承志得其歡心翁既
寧厥居益繕葺門戶相時廢著兼農末之利無何業用
大裕有司勸輸粟補散官以謹慎見知凡官府工役多
命翁董之濬河幾數百里繕橋梁者三修學宫者二皆
殫盡心力獨多勞勩有司率禮遇之晩歲舉鄉飲多從
搢紳士遊教子若孫以詩禮由是月賓翁之名滿鄉閭
焉翁為人強幹多計筭處事斬斬有條序歲治田至若
干凡秲耨必并日卒事一呼而秉耒者數千指刲羊豕
豐酒食以悦其意故人樂與盡力而所入獨厚正德己
巳庚午歲侵大出餘貲以賑匱乏嗣歲大熟人感翁德
爭償之倍獲息焉吳俗多侈靡富家衣食稍贏輒事華
美甚則教僮奴學歌舞為樂子弟習於奢業用是易敗
翁以寒素起家雖富不忘儉約敝衣舊履弗忍輕棄躬
履淡泊為子孫式故能持其業不衰昔史遷傳貨殖累
數千百言其措辭多誇大至料億歲之豐凶以著於册
則益贅矣翁豈粗有得於其術耶抑偶中耶然其勤於
作業若饑食渴飲然不為損富若探湯畏疾此真遷所
述治生者之要雖然遷惟有見於殖貨耳士君子之植
德者亦如之則其進也孰禦哉事雖末而取喻則遠矣
翁生於景泰丙子七月二日卒於嘉靖壬辰六月五日
亨年七十有七子三長翔早卒次翺省祭官次翊府庠
生亦早卒孫男二長文教府庠生次文德孫女二先是
翁配陳孺人於嘉靖庚寅年卒所卜今年正月十六日
奉翁柩合葬於洞涇之原謀有以彰顯翁者謂予職文
字嘗銘諸賢士大夫之墓介其姻予友吳君國用亦以
銘請繼率其子文教持國用状來徵予不得辭也乃為
銘銘曰
斤斤兮為人瞿瞿兮勤厥生慊慊兮冀後之亨志學維
孫尚其慰翁於冥
史仲子簡齋墓誌銘
史君姓也愷名也虞卿字也簡齋號也周之史佚者史
之所自出也從宋南渡家華亭張溪名勝同者君始祖
也勝同以下靡詳至有曰越秀者生叔敏叔敏生述述
生鑑鑑生瓘瓘生紹號東湖克大其家以例受散官者
君之考也曰錢氏者君之嫡母曰顧氏者生君者也顧
有二子長曰悦君則其季故曰仲子也敏慧端重其幼
性也父令析居寧違親言而不忍遠側欽欽伺候顔色
勤儉承意者其孝也兄長區税君憫其獨勞事必分任
者其友愛也事季父如其父推以厚宗黨昆弟罔弗孚
懌者其睦族也慎取與重然諾者其誠信也賑䘏貧乏
無所吝惜者其慈惠也嘗一遇横逆怡然受之不報者
其器量也知貴賤有命甘心布韋不妄意寵榮者其安
分也綜緝家政益拓其業居室庭戶規度整整者其幹
能也禮賢好士欵接餽遺過從觴奕靡有厭倦者其襟
度也弘治己丑二月五日其生也嘉靖甲午二月十六
日其卒也沉嘿簡重廓達者當有夀而君年僅三十者
則其命也曰陳氏者君之配也曰一傳者其子也有四
娃尚在室者其女也哀之恤之鞠其遺孤歸君之骨於
先塋且欲圖不朽君者則兄悦也述君之行如石所列
者鄉進士兼山沈子也致悦之意來速銘者侍御一齋
蘇子也據状而論次且銘者宫允氏毅齋孫子也銘曰
古銘墓重矣非有盛德茂烈不與史子善不出於鄉閭
何銘也雖然其為人也無大咎而多可欲且其伯氏之
意勤矣即與一言夫豈過也予故是銘以成其名以慰
其靈以著其兄弟之情
從姪明善夫婦合葬墓誌銘
嗚呼此予從姪啓夫婦之墓也昔我先大父司訓贈郎
中抑齋府君生我伯父訥菴處士洎我考中憲大夫雪
岑府君訥菴生二子長雍號朴齋朴齋生啓啟吾大父
嫡冡孫也性開朗有智慧我考嘗字以明善少讀書以
家世淡泊乏贍給廢業訥菴年四十喪我伯母鰥居三
十年朴齋亦喪偶且老敦實尠生理乃益落莫時啓年
十九訥菴勉為娶婦婦王氏儒家女厥父樂琴翁少贅
趙氏故又氏趙自少勤敏于歸乃夫婦恊力茹甘苦習
勞勩啓幹蠱於外王氏力婦作日夜不休家務始獲粗
立祖若父安其養者幾二十年相繼卒朴齋生子四人
啓獨竭力襄兩大事無遺悔且一不以累諸弟人稱為
能子乃益整刷門戶充拓貲業駸駸日就優裕越四年
遘疾卒時四女三子煢煢哀疚女長未字幼呱呱乳哺
中王氏既匍匐治夫喪鞠育子女備嘗勞瘁十七年婚
嫁都盡人稱為賢婦啓之養祖若父也日市鮮美付王
氏王氏烹芼以進堂上食之甘退乃悦訥菴夀既高愛
孫婦孝視如己女王氏實能色養婉㜻朝夕真所謂時
其痛痒而抑搔者予所自見也啓既倜儻才幹又與人
貿易誠實不欺人故樂就之待宗族鄰黨敬愛有禮予
年少啓五歲啓事予甚嚴憚性樂施與歲侵賙恤流殍
負其貲者不能償取劵焚之謹飭無縱恣行愛山水予
往在告家居每春和輙具酒殽命舟請予遨遊峯泖間
啓没而此事廢矣王氏貞淑蓋得於天性方啓之窶也
盡脫其簮珥畀之曰可藉此為堂上甘旨費凡可以助
其夫者為之如不及啓之孝與睦族厚鄰多王氏相之
是故啓不惟無内顧憂而外事亦得具善王氏織絍尤
精自少至老未嘗廢家業大率頼是慈惠懇惻見貧病
者憂念之顧婢僕周至啓仲弟吉有二子吉死二子不
克家至廢業無所歸乃衣食嫂氏數年無厭惡意余每
稱嘆其賢啓生於成化丙申五月十六日卒於正德丙
子八月十一日得夀四十有一王氏生於成化丁酉九
月八日卒於嘉靖辛丑八月十七日得夀六十有五長
子友仁縣學廪膳生娶許氏先姑五日卒次友義娶潘
氏卒繼娶張氏次友禮娶龔氏四女蔣正姚文綱李周
王之才其婿也孫二餘慶餘禎王氏卒之又明年將以
三月廿九日就盤龍塘北新原合葬於啓之竁先啓之
葬故無誌於是友仁以書來告曰昔父之有孤也嘗自
恨已弗究於學故督孤學業意甚懇母苦心殚力冀孤
有成而孤也弗克振拔尚負二親之志此痛何極惟大
人哀而憐之賜之一言刻於墓中之石以垂不朽孤之
願也予適以使事寓襄郢得其書讀之憮然傷焉乃為
銘曰
夫也行弗戾於凶婦也無忝於三從刻詩玄宫以昭爾
終以慰爾子之恫
亡姪克嗣墓誌銘
猶子克嗣者伯兄守齋子也伯兄無子再從兄璧生子
未期抱之乳為子伯兄早世嗣甫十一歲余自都下歸
惸然孤也憫然傷之掖于懷泣曰嗟嗟孺子曷克成立
以慰汝父地下乎問讀何書則小學耳呀然曰遲矣亟
延師訓之苦澁難入久之乃若稍開明焉長為授室既
而挈入黌校自是而余宦迹弗常無由勤省策之而嗣
亦且意向漸廣泛交遊矣治生業矣多僕使有家食累
矣紛然有以敓其心志於是業不日益而卒於無成嗣
既早孤予撫之若子而嗣亦不以姪自處事予甚孝予
性躁每忤意呵詈之俛然受怡然懽也命以事盡瘁為
之不慊予意不止其意之懇懇常欲致予懽心者然獨
於學業乃似不領略予意斯或其命乎初辛卯之春予
北上嗣相予治任又送予至姑蘇予幼女患疹嗣留逾
旬乃歸予固疑其業之益疎也未幾督學者至嗣以忘
傳註被擯然爾時亦能綴緝成章往時亦多有若是者
而獲幸免嗣獨遭焉斯其命矣是秋予來南畿校文嗣
走候予既見悲不自勝長跪膝下曰兒負叔矣兒負叔
矣恨不即死以謝叔也淚滂然流予姑慰以温語明年
復省予官中長跪告予曰兒既以墮廢不能終叔父教
今惟列於齊民無以光飾門戶惟叔父念之予曰爾何
欲哉曰兒聞有所謂異途若通事類者兒竊有志焉惟
叔幸憐也予曰爾既進取無成亦惟安爾之義修身謹
行耕田讀書亦不失為賢子孫矣而乃復冀望非分且
予以伉拙雅不能伈伈低下作干人事今乃欲我伈伈
低下干人耶又通事法湏躬歴邊州爾甫出里閈豈堪
遠涉也嗣無語惟長跪淚簌簌四下予愍之試與謀則
幸為予許乃以明年八月入閩中業成矣歸中道遘疾
抵家七日卒信乎其命矣嗣之初抵家也疾已篤猶傴
僂若欲拜予者予亟止之既乃縷縷為予道其事顛末
而自慶曰非叔無此又出其所携土物貽予予曰爾客
久豈得更為此則憮然曰粉兒骨豈足酧叔亦惟見兒
心耳語畢悒悒自傷今念其言輒心酸也嗚呼悲夫痛
哉嗣以弘治甲子九月十七日生卒於嘉靖癸巳十月
廿八日年僅三十耳生而眉宇開朗通儻有幹具若必
有所就者殊不謂其僅止是也守齋諱承德字恒甫廪
膳生四試有司不第母顧氏太守碧潭公女嗣娶同邑
胡美之女為婦生子一昌祖學習舉業聘庠友吳日章
女女一尚幼予於客歲之冬葬先太孺人也欲併及嗣
而營域甚隘則相地於其西南隅當尚家涇之陽又明
年十二月廿八日作壙窆焉銘曰
嗚呼嗣也予既督汝以為學而不能勵汝以勤使汝惰
廢而業弗克就也予嘗示汝以安義而不能阻汝之行
使汝馳驅嶺海卒嬰疾而弗救也則致汝此者非爾之
愆實予之咎也刻以斯銘既以慰汝之靈亦以著予之
謬也嗚呼
文簡集卷五十五
