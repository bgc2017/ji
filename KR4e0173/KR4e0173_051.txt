文簡集卷五十一
明孫承恩撰
墓誌銘
刑部郎中北野周先生同配吳張二宜人合葬
墓誌銘
北野先生既卒之三年宫宷氏孫承恩始克序次其世
系行實將銘而納之墓中而先為之論曰嗚呼世道之
下久矣士以趨時合變為才智利之所在隂伺巧取凌
躐馳騖矜榮侈耀違道義而不顧也先生仕幾二十年
而僅得五品秩寂寥淡薄至無以裕其家此今之君子
所謂迂且拙者也雖然利達恒一時而聲名垂身後彼
務榮侈耀之徒隨以湮没者何限而先生之清德雅操
傳誦人口則其所得孰多使先生而豐乎彼則必歉乎
此矣然則先生非今之士乃古之士也嗚呼是可以銘
先生矣先生周氏諱佩字鳴玉別號北野先世由汴扈
宋南渡遂為松人其遠祖在宋元時多仕宦五代祖彦
才有隠德博學能詩著灌畦集藏於家曾祖士瞻號雪
舫亦以詩名國初辟為雍縣尹祖臨考輿號心齋正統
丁卯南省發解登進士為翰林院編脩其履歴載郡志
妣朱氏封太宜人先生年十二隨編脩公於都下編脩
公卒晝夜號泣不輟洎歸貧無以居時江右葉中丞為
郡守為經理始克葬先生天性穎悟力貧好學入郡黌
聲譽焯起一時多從遊之士成化癸卯登鄉薦弘治庚
戌舉進士優等授工部都水司主事三載考最陞營繕
司員外郎都水職征商税營繕督工作出納財賦浩大
異時多以貪墨敗先生不以毫髮自汚弘治庚申以母
老乞歸侍養六年母卒服闋轉刑部河南司郎中理獄
明慎時逆瑾擅政權勢赫奕奔趨於其門者多驟致通
顯先生獨不往瑾故不平每問人曰刑部周秀才吾不
識之何如人也先生懼及禍亟上疏乞休致歸養高林
泉以詩書自娛今天子初即位舉優老之典先生進階
朝列大夫嘉靖戊子再進階中憲大夫福履優游歴二
十五年乃卒先生天性孝友其官於朝嘗疏請分禄以
養母而邸中屢至匱缺其在侍也色養誠篤致甘露芝
草之瑞養姊若妹之寡而貧者竭力以賑恤族人生平
寡嗜好居室之内一榻蕭然倦於將迎有司延鄉飲多
辭疾不赴獨好學雖老弗倦晩益喜讀易觀象玩占多
所妙契作文典雅詩學唐體字倣晉帖皆有法先生嘗
編次先世遺稿為世鳴集今太學生張應乾取先生詩
文若干篇附刻行世周氏世以清白傳先生仕既不大
顯家居生理尠薄至無以自給既蒙例兩進階而郡邑
庠士復合辭以請于當道謂先生廉貧高尚宜蒙恤典
于是有司歲給優養前郡守善化熊侯雅致敬慕嘗袖
白金十兩遺之先生卒其斂具實藉焉先生生于正統
丁卯十一月二十九日卒于嘉靖壬辰二月二十六日
享年八十有六先娶贈宜人吳氏早歲事先生躬紡績
以資勤苦先六十二年卒為成化癸已九月十一日享
年二十有七繼娶張氏封宜人善事其姑稱為賢婦先
先生三年卒為嘉靖已丑十月二十日享年七十有三
子男三長冔吳出庠生早卒娶宋氏次簮前補庠生娶
朱氏次第娶胡氏皆張出女一亦吳出適推官侯靖之
子禄孫男八應恩應文應時應宣應期應登應通應豐
曾孫男三重光重慶重顯初先生之疾革也亟語朱原
伯氏以誌銘屬予予時官都下洎歸原伯偕先生二子
奉治命持状來請原伯於先生有姻婭之好状其所具
也於是將以嘉靖十三年十二月初十日葬先生於□
山之祖塋合吳張二宜人竁銘曰
彼捷而趨吾守吾迂彼赫而燁吾抱吾拙松竹蕭疎晴
雲卷舒優游林泉古人為徒鮮鮮者葩亦復消隕先生
清名世世不冺
固始縣知縣苧城吳君墓誌銘
宫寀氏毅齋孫子曰吾讀庠友楊朝明所状苧城吳子
行實而論次其有八善焉苧城者諱周字子南號苧城
早孤奉母盡色養母老喪明承侍勤恪久弗懈洎仕未
逾年一日念母即白上官歸上官留之不得母卒哀毁
越禮君子謂能孝矣有異母弟甚幼保愛之至藉以成
立處宗人有恩婚喪者賙其匱乏子弟質美者教之君
子謂能友矣能睦族矣里有計姓者孝母而貧無以養
數餽之粟肉沈甲為仇家誣以盗不能白為直之燕人
劉乙雅相善以事抵松得疾舁來家躬調治之洎卒棺
衾之誌其槖以俟其子至官中王學諭篤疾託以幼子
曰有弟雅仇某歸恐兒無全王卒留弗遣擇地葬之買
屋居其孥擇諸生有學行者教之以須其成君子謂有
風義矣令羅源固始二邑羅源民惰不力耕田多廢嚴
督率之民有餘食在固始則勸課農桑又濬河灌田萬
頃篤意學校勸勵諸士羅源始有發科者君子謂知政
矣羅源地瀕海故事海舶至必責其入謂過舶錢吏習
為利苧城盡革之慎守無苟取官中費至取給于家業
為之落君子謂清白矣中貴人遣索羊豕若干頭甚急
執不與王通判任子殺人吏不敢問紿之至即坐中縛
之論以法御史李某弟怙勢暴於鄉必欲執之懼而逃
君子謂履正矣其歸也以上官有過責以非禮者義不
屈飄然解印綬無濡滯君子謂輕利禄矣毅齋子曰昔
者弘治甲子之歲予蓋與苧城同薦於鄉日益相厚信
其為淳朴坦夷温然君子人也乃兹所謂八善者固嘗
得其二三焉而餘則今徵之于状而信其不誣者嗟嗟
乎苧城有此八善其亦可謂賢也已矣苧城少在郡庠
有俊稱三十二始獲薦四試禮闈不第乃就選在羅源
者一年固始二年洎歸方從事隠居之樂未久以病卒
嗟嗟乎苧城其已矣福不配德君子傷之吳世居華亭
之雲間里高祖衡仕陜西參政有名曾祖宗黻祖愉考
寬俱不仕妣黃氏苧城生成化壬辰四月八日卒嘉靖
甲午七月二十二日夀六十有三娶張氏男三思友思
讓習舉業思學尚幼皆側出女四二適宦族二在室思
友等以卒之明年為乙未十二月十有六日葬苧城于
上横涇之西原從其季父水部君平坡來乞予銘乃為
銘曰
維德之厚福則弗究弗大厥就復弗永厥夀曷信曷咎
天者匪謬吾將徵諸其後
鄉進士玉齋楊君墓誌銘
楊君季玉以嘉靖三年七月十七日卒明年其子秉公
將以三月十三日葬君於渰涇之新原顧未有銘其墓
石者則請於其伯父今考功正郎璞齋璞齋曰汝父雅
於今太史孫子毅齋厚銘莫毅齋宜則具状與幣來謁
嗚呼余忍銘君哉念與君昆季父子交垂三十年不可
謂不知君君才賢而未仕蔑所顯著非銘恐遂湮没卒
無以表見則亦烏忍不銘君也君諱璉季玉其字別號
玉齋少穎敏有志楊氏業素優裕繼嘗中落時君伯兄
憲副玉峯暨仲兄璞齋俱以就黌校厥考南隠公頗憚
供億每顧君嗟不能併相君成學業君自奮曰悲哉為
學而以貧廢苟不自樹立而以貽父母憂不名為人乃
束書從二兄就外舍攻苦食淡誦習勤晝夜南隠公卒
君甫娶時憲副已舉進士念君尚少諸凡不以及君君
不可曰吾獨非子耶盡出媍簮珥屬為助性孝友每恨
南隠公弗逮養事母篤至叔兄早得末疾君與偕處扶
掖終始不懈育從兄遺孤女既長與擇所歸與人交棘
棘不阿有過盡言規誨而未嘗竊議人長短儀範脩整
雖閒居無惰容讀書務求旨趣為文多警拔自為郡弟
子員即以時文擅名朋軰正德庚午薦于鄉三上春官
弗售中歲漸欲取自適意葺園圃購竒石疊為崖崿雜
植竹木有亭榭之勝方日與朋輩登陟笑歌為樂未幾
以疾卒楊氏先居上洋後占華亭籍自高曾祖皆世業
儒不仕南隠諱雲嘗事進取中以故輟後以子貴贈營
繕主事妣宋氏封太安人配孺人朱氏勤慎克執婦道
相君治南隱喪暨事姑無違禮待群妾有恩視所出如
已子先君一年卒子三長即秉公孺人出次秉和側室沈
氏出次秉介周氏出女一適宫保張莊懿公之從孫棠
棠卒而寡君生於成化十二年六月十八日距卒得夀
四十有九惟君器業夙成與憲副考功將蜚英騰茂而
其名與字俱從玉人目為楊氏三玉伯仲既各顯仕登
用於時輝聯采映而君僅獲一鄉薦賫志以没嗚呼其
可悼惜也矣銘曰
有璨者璑繄同出也為瑛瑶瑜靡差別也既琢既磨並
美絶也彼登廟廊布芳烈也此胡不然乃缺折也數則
靡均匪巧拙也銘以瘞之鎮兹穴也
東圃陸翁墓誌銘
翁善人也余讀其子希哲甫所状翁行而得其善足稱
者四憮然嘆曰今里閈中求斯人若者亦或尠矣淳朴
散而民偽滋凡可以售詐以罔利者靡不至翁少年事
貿易其權衡出入惟一雖三尺之童弗忍欺視他壠斷
巧取者獨不逮世多掊克寡施與每以力莫及人為解
即有之然出毫末於千百勢宜無難翁嘗節口體以濟
煢獨鄉人逋負悉其無所償取劵焚之無恨意正德已
已歲侵且疫窶人死者枕籍原野翁作粥食乞者復與
以直為掘大坎瘞之富民於公家役使多詭計自脱翁
先以勤儉幹蠱頗自裕其業中為里胥所禍充富民輸
布赴都下是役往往破家非貲多甚者與狡猾多計筭
者不克免翁實不稱也隠忍不自直比至復值貂璫用
事需索百出其費更倍往時歸則求直有司責姻族助
償逋負或反夤緣為奸籍一稱十籍十稱百翁獨隠忍
不敢自直曰吾命也何可累人吾惟責償于天耳業乃
用大落翁亦安之方日以教子為事浮薄子欣籍聲勢
門戶幸獲稍異即變易常度漸事夸侈希哲既顯榮翁
執謙守朴與昔無異人勸其稍自矜飭則笑曰吾固故
吾耳不能也周旋里閈姻戚者益自勤欵嗚呼之四者
庶幾古老淳朴之行然亦非甚高絶異余既悲今里閈
中之尠斯人而又深嗟世道之日降也翁年既高有司
以鄉飲賓禮之今天子初即位舉優老之典翁得受散
官兼絮帛米肉人謂翁行善所致云翁陸氏諱澤字民
望別號東圃松之華亭人先世遠莫考祖達以行誼總
區總父拳敦本力穡翁配朱氏勤織絍助翁缺先十五
年卒子三長景先即希哲登鄉薦歴臨江慶遠節推次
景賢次景芳孫男七人曰曜曰珊曰瑚曰㻞曰玘曰翔
鳳曰儀鳳孫女二長適嘉定士人姚陛次適張莊簡公
之曾孫國子生立愛翁生於正統九年正月十七日卒
於今嘉靖四年正月初六日得夀八十有二葬以是歲
十一月十二日墳在洞涇左新浜之原銘曰
以義取利利斯溥以力行善善斯確以命委天天斯酢
以謙受福福斯渥吁嗟陸翁古淳朴歸全其真靡刓鑿
銘幽者誰太史作
封承德郎刑部主事慎齋沈君墓誌銘
鳳峰沈子愷喪厥考慎齋君前沈子官都下屢念君欲
歸君輙以書諭止勉其盡職業務大孝會今天子覃恩
羣臣君得受封如子官刑部主事於是沈子從諸交厚
徵言將為君夀未果得君訃沈子擗踊號絶匍匐以歸
拊柩擗踊號絶若不欲生既乃具世系行實授其友宫
宷氏孫子承恩為文納墓中誌曰君諱熙字應和別號
慎齋世為華亭人曾祖脩閑翁諱閒祖月山翁諱敬父
東樓翁諱浩皆有隠德東樓翁恩授徵仕郎行誼尤表
著見鄉先正曹憲副定翁傳母劉氏君自幼穎敏長多
幹局遇事無留難性孝友東樓翁有子四君其季也東
樓翁獨善君謂善事已親喪哀毁切至後遇歲時奠享
輙慘慼終日受沈子封命也愍然曰吾父雅愛吾而乃
不見有今日嗚咽不能休諸兄既先後淪逝撫恤遺孤
雖貧不忍割竈自食業乃大窘君處之怡然無少弗足
意惟終日閉門教子乃諸子各用奮志沈子遂以甲科
成名君少嘗讀書不竟然所習志久弗忘每因事輙能
引據沈子官刑部嘗被命錄囚畿甸君報沈子曰刑獄
繫民命王賀于定國當深長思也用是沈子錄囚多平
反君乃用大慰君尤喜鑑別人去後當成敗少館於外
家陳氏内兄弟率楚楚然獨愛重陳子汝器者曰是不
凡人問其故曰裴行儉觀人先器識吾以是據耳兹陳
子舉進士為京官矣君質任無他蹊徑與人語易見肝
膈既乃以慎名齋若欲事自檢雅能飲深觴細酌雖終
日不及亂當座客囂呼弄酒君獨静嘿整飭冠襟儼如
也生平不畜媵妾無聲色之樂沈子日即華要門戶奕
奕異往時君愈自抑下約束子姓戒戢童僕無敢縱恣
其所以為慎者如此雅好交士人往時嘗客遊尋訪幽
勝必邀士人與俱宫寀氏孫子昔居憂君數問候携壺
觴來欵洽終日戀戀至日暮弗去其情致可念也君可
謂善人而惜也死矣沈子語孫子曰孤為仕宦去親側乃
不能躬致滫瀡又無以為先人榮所以為不朽者惟子
是頼嗚呼沈子方以才賢克自振勵駸駸乎光大所以
為君顯揚者有餘地矣而于淺薄之文何以哉君生於
成化乙未三月二十九日卒於嘉靖乙未四月六日享
年六十有一配陳氏以沈子封安人子四長即沈子愷
已丑進士今為刑部正郎次悌次懷次忱習舉業女三
婿倪霽蒋顯于道中孫男三子鯨子鱗子鼇孫女五婿
陸承芳府庠生次受顧氏聘次受朱氏聘餘尚幼沈子
將以嘉靖丁酉四月一日葬君(闕)之原先是沈子覓葬地
久弗得忽夜夢東樓翁指示質之堪輿家良是若先啟
云銘曰
長河横前大陸枕後新塋在左祖塋在右地道則順靈
氣斯搆其歸其安百世是守
若愚翁君并配顧孺人合葬墓誌銘
翁子德輝喪厥母顧孺人將葬前是厥考若愚君之卒
之葬墓未有銘乃今奉厥祖樂閒翁命持庠友張子永
思状來謁銘于宫宷氏孫子状述君曰君諱經字文綵
號若愚樂閒翁震長子也母唐氏世居上海長人鄉樂
閒翁之高祖文俊洎翁俱隠弗仕翁氏世困鹺司賦役
艱重至君益衰君甫授室即奮志植立掘勤抱辛攻苦
食淡竭力賈事以振作舊業用是樂閒翁夫婦蔗境優
裕翁三十年不入城府蓋以有能子也君性友愛二弟
緯綸俱庠生胥藉資益諸凡君自當之不自計惜故二
弟得盡力問學樂閒翁則用慰喜禮賢好士既有二子
延師誨之而勤策之樂閒翁見諸生彬彬復大慰喜簡
重寡言笑自束髮至白首未嘗侮人尤喜賑䘏隣里有
急濟之不責其償嘉靖壬午八月一日以疾卒卒時呼
子囑曰死生命也復何言惟是親恩未報為恨是在汝
等勉之語訖而絶距其生成化七年二月一日得夀五
十有二葬顧望塘之原述孺人曰孺人者君同里顧暹
季女也柔婉貞静年十七嬪于翁躬織絍為内助既則
盡解其簮珥畀若愚曰丈夫當赤手致萬金陶朱猗頓
非人耶何坐受困也君行矣若愚既得貲而又幹敏多
計算遂致充裕相若愚執友愛仲叔子玘與德輝同學
業撫字均一訓子以嚴每曰子之不肖皆母縱之也故
二子自少不聽嬉遊嬉遊則撻之若愚卒孺人益務幹
理喪姑哭泣殮葬竭心力德輝舉鄉薦第進士孺人每
念若愚不及見居常悒損不樂坐是遘疾遂至不起生
於成化七年三月十六日卒於嘉靖乙未十月廿四日
夀六十有六云君與孺人生惟二子長璨即德輝乙未
二甲進士觀禮部政其配俞氏次瑶充邑庠生其配陸
氏孫男八人禎祥禮禴襗禎衛庠生皆璨子也祺袠禓
瑶子也葬以今丙申冬閏十二月九日與若愚君合竁
孫子曰予觀若愚夫婦行義之次第而謂其可銘也君
既孝友仁厚無惡于鄉閭而孺人脩婦事實同幹勤以
裕其業篤教其子策名甲科昌大其門戶而增光於前
人是皆可謂善而可銘者予烏得弗銘也乃銘曰
夫行靡疵婦德亦良宜是善配聯輝並芳教子克成而
弗及覩母則覩矣禄養亦負有待貤封龍文錦幍賁于
泉扃墓門增高惟善斯獲天者弗繆刻詩幽宫以詔厥
後
濟軒處士王翁同配陸孺人合葬墓誌銘
濟軒翁於嘉靖十七年正月二十一日卒既葬其冡孫
廷評教奉其尊人醫學正科君山之命持状丐予銘其
墓予諾未果為未幾正科君復遣教來告曰山罪逆深
重荐罹荼毒乃母陸孺人亦於今七月二十一日卒兼
以状請願併誌而傳焉按状翁者太學生張子世美状
孺人者庠生沈子耀先皆於王氏有世講義其言審可
信乃摭而叙曰濟軒翁姓王氏諱宗字茂承濟軒其號
世為松人國朝永樂時有諱輔者以人材薦任廣西全
州判官為時清白吏則翁高祖也曾祖考昱祖考祥考
繼號耕樂配劉氏生三子長即翁次鳳次霽翁自少岐
嶷有成人風為曾叔祖暘窩翁所愛暘窩翁諱暹配吳
生子璿號東溪配李無子暘窩翁器翁每手旋其頂曰
是必能亢宗者因立翁為東溪後東溪於是遣從學來
菴彭先生之門翁復穎慧勤習讀通經史大義尤精楷
書長益通練世務善事東溪翁夫婦東溪讀書好鼓琴
興致古雅日與諸名勝士觴詠以樂翁侍側承歡靡違
東溪没殯在堂翁應役有司督運赴都下事未竣聞家
遭回禄憂惶馳歸途次逄鄉人亟問柩無虞乎知無虞
即色喜他無問然業無遺餘時有契友持百金為贈者
翁嘆曰丈夫不能自策勵乃資藉人耶辭之撙節服食
竭力幹蠱不五六年盡復舊業且加拓焉翁質甚美善
處人倫之際先是弟鳳亦以東溪命來為後惟霽留侍
耕樂翁篤念無已養生送死不廢子道人謂其周旋為
難與配陸孺人相守至耄禮敬如賓兄弟友愛殊切鳳
晩歲無子疾革時亟請翁至曰我非兄無今日出遺囑
田産契劵授翁子山曰此王氏物也他莫得有翁為悉
治後事豐厥殮葬人兩多其義霽居窘恒不給翁輙賙
之復置田贍之山初業舉子以多病中輟既得孫教且
長曰吾家自全州公來五世無仕宦矣其在此子乎不
可失也篤教之教果成登甲科後官會稽令翁嘗手書
三事為訓翁與人交重然諾御僮僕有恩儉約慎勤終
始如一日卒之前一夕呼子山曰吾明逝矣次即窆我
勿作佛事語畢而絶若能了達死生云翁居常訓子孫
人只要心清便做事不錯君子韙其言謂翁平生自得
在此陸孺人者諱淑正上海鶴沙里人世業農厥考諱
寧者始讀書以毛詩授徒至數百人母張氏孺人及笄
歸濟軒翁克執婦道孝敬其舅姑處姻戚和而有禮方
濟軒之遭家變也每竊自悲守業無状孺人慰藉曰數
也可若何人不有徒手以復起者吾與君當自力何悲
也乃日夜爬梳檢括以相翁翁先得子不育憂之孺人
曰聞為善必有後勉矣天獨吾靳耶既有子復見孫教
登第仕于朝仲孫政亦應例入太學業駸駸盛孺人喜
動顔色每謂翁曰吾與君有家且有後矣曩時意念寧
必此何以答天貺也其賢識類是翁與孺人既偕躋上
夀教令會稽時少宰中峯董公侍御見吾陳公咸有文
祝翁夫婦夀正科君適際九廟成推封如子官夫婦具
命服上堂稱觴為夀慶洽重闈閭里羡嘆以為榮云翁
生天順庚辰十二月十四日卒年七十九孺人生天順
乙夘三月十四日卒年八十子二長即山封文林郎大
理寺右評事娶姜氏封孺人次岡早卒孫男二長即教
壬辰進士文林郎南京大理寺右評事娶姜氏封孺人
次政太學生娶顧氏孫女一適鄉貢進士徐旒子隣曾
孫男二之言之心女一墓在莊港之東原葬皆以治命
在卒後三日銘曰
弗究於學而理道克循弗顯於才而業由以振古之遺
老令之善士有相厥配恊德並美積厚者發欝久必伸
謂天若誣請觀厥孫
太學生雪懷湯君墓誌銘
君諱惠字世沾別號雪懷故周姓湯從舅氏也先世汴
人扈宋南渡遂家於松高祖某曾祖冕俱不仕祖端為
郡從事父諮號怡蓮義授承事郎妣湯氏前大中丞拙
默公之姊寡育為怡蓮翁禮娶趙氏為側室君其所出
也君自幼穎敏秀整為中丞公所器愛長業舉子入黌
校有俊稱中奉例輸粟入太學接友天下名士增益其
所見聞未幾註選歸日侍養其二親光飾先業洎前後
執親喪罔愆于儀君家食既久毅皇帝末年武弁錢寧
怙權寵勢傾内外君有姻婭以蔭官于朝者與寧叙世
好甚暱數以書招君曰無失功名之會吾為若謀富貴
可立致也君不報其交厚亦有慫慂君行者君笑曰子
不憶冰山非可恃者耶後寧敗伏辜其黨與無一得解
脱者嗚呼當權奸竊執大柄可以禍福予奪人茹連類
引奔趨於其門者如蟻之附羶也是雖賢科之士以才
傑自許者亦或俛首從之不知其不可而君獨卓有定
見亦可謂難也矣君偉儀觀長髯飄蕭每於賓筵能多
飲而不及亂雅歌投壺抵掌談笑歡洽滿座惟恐其去
也開爽通達廣交博與樂親仁賢故賢士大夫無不愛
重君者君既無汲汲進取志益與其朋軰為觴詠讌遊
之樂若盡置榮辱於度外至是君亦且老矣元配徐孺
人賢而無子置側室亦無子擇從兄子為後名從本娶
婦趙氏女三長適太學生喬禾徐孺人出次適錢文通
公孫啓寓次適庠生沈策子檠側室出嘉靖癸已之冬
君忽得末疾久弗痊勢日增劇遣子婿要予内弟吳德
章状其行持來告曰愿得一言刻石納墓中此生庶不
落莫矣忍死待君惠冀一讀以瞑目也予憮然傷之亟
為序次其梗概不敢為溢美辭者示信也方緘至君所
而君已瞑目矣於是其子婿復持文來乃附其生卒曰
君生於成化戊子月日卒於甲午正月十九日得夀六
十有七以月廿七日葬於龍樹庵華亭鄉之先塋銘曰
湯君誾誾髯而長身行美鄉閭多標搢紳冐昧取榮我
則弗有世俗之疑君子之守維古節惠義也匪迂我最
君善亦莫是逾刻之幽宫來者其考諸
文簡集卷五十一
