文簡集卷十一
明孫承恩撰
詞
送侯少府詞三章
春陽兮載晴攬余轡兮郊坰紛髦齯兮歡迎羌鷄犬兮
弗震驚褰幃兮遠覽何極目兮多感閭閻寂寥兮野荒
蕪莫克賑汝兮將奈何
右東郭行春
有亭兮翼然弭余節兮停驂訊父老兮疾苦汝疾苦兮
余訴政曷為兮康汝殫余力兮汝處致汝兮樂生庶余
心兮以寧
右西郊問俗
有屋兮棠溪之濱侯至止兮兹蒞我氏望棠隂兮戴侯
仁侯令去兮弗可留望棠隂兮我民憂侯茲陟兮羈上
國懷我侯兮再歌召伯
右棠隂遺愛
首陽操
夷齊二子伸大義於千載之上所謂特立獨
行以俟後聖者想其清風高致既無怨尤不
平之私而毅氣剛腸亦非有掩抑可憐之態
史遷之傳既無以知其心而世之所傳採薇
之歌又何其委靡而衰颯也豈好事者附託
之歟為擬首陽操一章
西山之岑兮上有蕨薇我採以食兮足以療飢勛華不
作兮世道隳玄雲杳冥兮將何歸睠大義兮余其敢違
茫茫九州兮孰余知後聖作兮謂余是非吁嗟兮彼厲
階者其殆而
鐘石辭
古有石鐘今有鐘石石鐘以形用鐘石以神
用費子取以自號其旨微矣余雅辱費子愛
誼不可默作辭頌之
有窿者石湖之側兮卓立奠峙瞰深碧兮天與之資地
與質兮巉巖矹硉儼正直兮上穹而圓下豐益兮我審
厥象孰彷彿兮有偉巨鏞竒雄特兮洪鈞槖籥巧摶埴
兮元氣胚胎渾融液兮于鉦崇崇甬衡嶷嶷兮取象昭
昭筍簴秩秩兮雨沐露濡紛藻飾兮日精月華增色澤
兮傳世千古靡傾仄兮勿褻勿試神具敕兮含英藴靈
杳沉默兮大音則希靜以為德兮障頽鎮浮有餘力兮
我觀萬有紛叱翕兮魚龍嘯悲風濤蕩激兮斂此羣籟
厚厥積兮鏗鍧維時振闔闢兮清廟明堂肆登陟兮發
揚天聲播無極兮
夀宋樗菴辭四章
大貝兮南金昔公之出兮望崇士林翩其歸來兮三泖
之滸九峯之岑
峯之岑兮泖之滸澹逍遙兮自容與養高兮履素紛餘
囂兮亦莫余侮
北山兮採芝南澗兮尋詩傲睨宇宙兮浮榮塵壒讀書
以娛兮不知歲月之云邁
有清其秋令節芳兮有叢者菊吐幽香兮登公堂兮舉
公觴兮伐鼓吹笙浩且昌兮祝公夀兮樂無疆兮
近田辭
近田者參府靈寳許子别號也許子號近田
其志不專於田即田以見志耳為辭以闡之
且以致相發之義焉
惟道在人不遠伊邇求道於遠道則非是近義云何為
切為親隨處隨在目擊道存則匪汗漫則匪浮誇愈近
愈真愈遠愈差是故善學鞭辟近裡本之於身以達於
事即類取譬充義達為是謂一貫粗精顯微許子有田
近也匪逖惟志之占惟道之的許子恂恂本實是敦崇
虚飾無則匪其人我言許子厥猶有義匪近惟田心性
之喻故曰聖王人情為田田而弗治稊稗生焉畢力盡
瘁惟農之良禮耕義植人情之防許子勉旃夙夜祗惕
庶幾寡愆以厚其德
近田詩
有田有田不遠以阻東郊西疇厥壤膴膴
我黍我稷我稼我穡昏余作力匪朝伊夕
中田有廬有室有軒桑麻當門榆柳蔭園
雞鳴于陌豚散于野牛辭其軏亦在墻下
言饁于畝率我僕夫時往時還朝不及晡
滌之翼翼箯之握握載稇載積堆戶填閾
庖羞佐酒烝嘗妥侑惟此伏臘洽我親友
于焉怡怡于焉媞媞率我故常祖先之貽
思夫人生有涯而謀則賖厭厥隘卑乃馳心荒遐
思夫人每忽易而務厥難曷忘乎近安而冐彼遠患悠
悠我懷喟焉永歎
李白祠迎送神詞三章
荆之澧州新建太白祠於蘭江之上余奉使
寓郢獲聞其事因此作詞畀州之人俾落成
之日歌以祀之
蘭江兮悠悠望夫君兮中洲葯房兮芝宇辛夷為橑兮
桂為柱神之來兮風泠泠建雲旆兮騎長鯨屋梁兮明
月恍夫君兮見顔色靈倏忽兮陟降儼左右兮不可以
像靈惠我兮勿夷猶靈不顧兮我心則憂
右迎神
靈夭矯兮既臨坐瑶席兮顧歆咫尺兮不獲以覩渺余
思兮心猶苦酌清流兮薦觴採蘭花兮作殽脯鼓瑟兮
吹竽致慇勤兮為君娛君弗娛兮曷處悵盤桓兮聊延
佇
右降神
靈杳𦕈兮神軒軒爛宫錦兮翩翩墨花兮飛雨儼龍鸞
兮騰翥歡弗固兮易離望天門兮君欲辭靈風生兮極
浦倏其旋兮不涉以遙度籲莫顧兮扳莫留褰余袂兮
願從子于崑崙之丘
右送神
歲聿其暮送朱東原司教東&KR0685;
歲聿其暮翔翔蕭蕭言策其駑送子於郊
歲聿云暮寒日翳翳傷子不逢感我出涕
驅車轔轔徒御傾傾式遄子行我心用寧
言言東平魯邦之域宫墻崇崇懋子嘉績
金則有礪矣木則有矩矣造爾多士子其處矣
胡子匪宜我獨與子暌離孰輔吾仁孰砭我疵豈無友
朋不如子心知
屋舟詞
江水兮悠悠若有人兮夷猶舟何為兮棟宇屋何為兮
在中流葯橑兮芝楣照晴波兮參差泛泛兮摇搖宛馮
夷兮來居淺渚兮月明極浦兮雲横繄高褰兮獨丘何
塵緣兮足縈江水兮茫茫若有人兮徜徉謂舟兮疑屋
謂屋兮可航珠戶兮貝宫掛宿靄兮簾櫳窈窕兮突兀
結蜃樓兮乘風月明兮淺渚雲横兮極浦蹇獨立兮高
褰寄一笑於千古
築城詩(為尚代巡城柘林作)
我行其野黯黯其隂悄無居人榛莽阻深
我行其野言執其役君子攸為靡遑信宿
翼翼君子觀風省方于焉惻楚于焉徬徨
乃觀流泉乃相原隰乃縱乃横乃經乃畫
千夫萬杵版築如雨捄之度之以開百堵
突而翼然雉堞雲連可保可障允固允堅我人攸止可
以安全
有室有廬耕鑿居處于寒于暑于賈于旅長育生齒千
百其祀天子之命監司之賜
詛倭詞
詛倭詞詛倭奴也倭曷詛也嗚呼倭昔暴亂
荼毒吾民吾民怨倭深且極矣恨無以報之
且虞其復至恒惴惴焉乃今大侍御仰山尚
公作城於柘林柘林實松南鄙前臨大海倭
曩據以為巢穴城成倭来不能犯而吾得以
恃頼保障是可以無恐因叙新功追往事作此
辭以詛之或曰倭禽獸善盜其性然也頑狠嚚
兇不可以人理告語如詛何固也激烈訶詆
聊以攄吾人之痛憤且呼天籲神冀有昭格
悔前禍而錫新祉吾見天必有以報倭也又
事固難於創而尤難於守貽此詩於土人使
其詠歌感愴常若履兵刃而在急難且傳之
子孫弗忘激勵永保茲城勿壊云其辭曰
蠢爾倭誕敢犯我大邦吾地臨海兮惟大邦之封疆吾
於倭非世仇兮曷加我以暴兇乘我不備突而其衝樂
土居民任汝焚劫兵刃横加誰敢爾掣戕我骨肉父母
弟昆漂血暴屍盡室闔門拘繫迫逐無地遯藏死者枕
籍生者奔亡吾與倭兮生並斯世同戴高天同履厚地
爾亦有骨肉兮與我無異戕人虐人兮曷不反已蠢爾
倭赫赫天朝如日大明有翼監司帝命是膺監司遠慮
築城庇我亟謀亟成若有神助監司慈仁恤我孔周百
凡生生罔不我謀宅我廬舍給我廩庾聮以師長衛以
卒徒卒徒桓桓若虎若羆蠢爾倭我今來居故業是守
我織我耕幸復我舊我有崇墉爾能越度我有長戟亦
有大斧亦有神砲摧山倒海藥鏃射爾爛汝腸胃我土
非昔捍衛孔固陷穽中藏罟擭四布汝來汝來絶汝歸
路蠢爾倭吾恨汝心死且不朽欲得汝肉飽我豕狗爾
肆無道極惡窮凶天道好還斷不汝容我德監司樂生
已足我惟痛念死生骨肉籲地呼天無地報復皇天上
帝丕顯大神厭惡汝惡我怨庶伸蠢爾倭兮天不生汝
少灾害兮皇風清穆世開泰兮爾倭爾倭為蟲豸兮萬
載千年永絶爾類兮
文簡集卷十一
