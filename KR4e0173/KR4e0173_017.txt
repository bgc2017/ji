文簡集卷十七
明孫承恩撰
五言律詩
江上阻風二首
極目風濤壯渾疑地軸浮鳥飛驚半墮蛟舞愜深遊吾
道將無措天心欲示留家園渺何許回首不禁愁
出處應誰主吾行可自由如何一江隔翻作半旬留雲
色連天暝濤聲蹴地浮安恬應有日任我渡中流
和答沈鳳峰二首
沈子趨朝日同予被命年幸兹聫桂楫忽漫阻淮船望
已秋臺重文將北斗懸經旬阻談笑逸思邈雲川
落日懷人切滄波鼓楫遲我承丹陛命君赴白雲司健
翮終雄奮疲駑已倦馳忽承瓊玖贈裁答媿蕪辭
德州晩泊
落日滄波上孤城艤客槎風聲迴絶岸月色漫平沙宿
鳥頻移樹殘燈細吐花中宵愁不寢歸思浩無涯
舟中見燕
斜日迎風弱輕看掠水低天涯渺長路春晩足融泥洲
上時同憩柳邊還獨迷小堂多舊壘如去任教棲
燕羣飛向南詩以送之
戀土知非意隨春亦晩謀如何當此日尚自傍人舟屋
舊多棲托巢存或是不不嫌主人出好去為相留
再吟送燕
念汝南飛去憐吾正北行相看異鄉日忽動故園情梁
舊棲無改泥新葺易成祇愁主人出莫為捲簾迎
夜行二首
月出波光淨吾舟且自行危檣逐影去遠火帶星明清
世原無警他鄉亦故驚不聞有人語數自問前程
人語知舟近吾行賴不孤如何當夢覺猶未盡前途月
落行偏澁崖高遠費呼勞人竊自媿此意不能無
飲許龍石學士園亭短述三首
桂楫依沙渚茅堂共酒巵經年勞注想此日慰深思檻
竹吟風細流雲渡苑遲塵襟喜披豁坐久欲忘辭
天上歸來早城偏卜築幽孤亭凌日起高樹接雲浮覩
鳳人爭快登龍士願收寧親容暫爾未許遂優游
地迥塵喧隔林深暑氣微移樽臨曲檻爛酌對斜暉世
事浮雲變交遊屈指稀百年會能幾分手重依依
送張玉谿院中四詠
玉谿示四詩托物比類風人之義在焉不特
詞之工也紫藤之什猶有深意嗟乎正直之
為物妒者豈惟松栢哉綴拾緒餘亦作四首
小山
壘築當年事崔嵬儼作山漫言三島勝同峙兩儀間松
嶼春雲合蘿庭夜月閒知公登覽際逸興邈塵寰
方沼
憶昔到池上觀蓮有數公疏泉通漢苑作賦陋唐宫(宋之)
(問有秋蓮賦)逸興遲新碧(初見葉)微吟佇晩風須知消息理莫
謂色為空
薔薇屏
小植叢叢密名稱類省薇憑渠聊作障莫用亂鈎衣仄
徑條應縛暖風花自飛故園遥憶汝三載賞心違
紫藤花
寂寞羣芳歇兹花晩著花低叢深隠雀老幹曲盤蛇裊
裊上緣物鮮鮮濫擬霞風霜搖落後為爾悵韶華
再和玉谿四詠
清&KR0704;無塵地陂陀小有山聊兹契幽趣頓似出人間鶴
憩心同靜雲棲意自閒張衡多藻句流誦遍區寰
池上蓮栽密年華不負公香分巴子宅色奪梵王宫濫
濫蘸清泚裊裊泛光風昔遊如可繼歡賞莫教空
虚庭藉屏障綰束有薔薇縱少才當局應憐色染衣月
明增旑旎雨過正芬菲孤松不成蔭物理固相違
春風發羣卉也復到兹花石根斜引帶樹杪亂藏蛇深
夜垂清露遥香散彩霞幸兹無剪伐聊與度年華
再疊四韻
玉署原非俗瀛洲合有山秀鍾紅日下勢接白雲間花
落午風寂鳥啼春意閒九衢車馬閙仙境隔人寰
撿押風光别勾稽歲月公即看青玉案湧出白雲宫小
蓋高擎露微香暗逐風幽懷寄篇什逸思欲凌空
石家錦步障玉署障黃薇繁花迷睡蝶香霧襲春衣樂
為遮風日聊資賞郁菲秪愁春事歇轉眼又相違
曲附延高蔓濃攅滿眼花心惟依檜栢狀不擬龍蛇裊
裊搖明月霏霏團紫霞羣芳各競秀爾獨殿春華
和陳石亭早梅之什
纔見陽和轉相將風信催似攙春色至特向主人開景
較兔園早詩同何遜才獨憐亭上石欠我共徘徊
送太學生鄒子開南還
文采爾翩翩窮經正少年來遊上國日歸及早秋天孤
楫懸西照寒枝咽露蟬好尋桑梓樂還詠鶺鴒篇(鄒昆季不)
(睦)
送劉啟明赴泰寧尹
問爾官何向驅車入晉陽郊原淡烟日旌旆肅風霜民
隠懷綏切邊陲保障良勉旃樹勛業雲路看高翔
和夏桂洲喜瑞雪二首
喜見飄零雪應知兆有年銀花分霽色瓊樹借春妍泱
漭浮光氣冥濛接遠天重玄昭默佑一德鑒精虔
上苑同雲布遥空瑞雪飛千林瓊作障萬雉玉成圍地
合知天近山明訝夕暉憂民勤聖主神鑒若無違
送陳二尹部運還松
驛路速歸旌薰風五兩輕征輸多茂績撫字有賢聲省
稼星軺遍哦松公署清繄予桑梓念送子重關情
送熊文德尹劍南沙縣
送子之官去天高風露凉好看循吏傳未覺簿書忙省
俗花村静鳴琴白日長先公遺跡在肻為奠椒漿(先公有哀)
(慕祠在延平)
使郢出京西玄宗伯復餞
夙奉交情厚朝承寵餞勤情知非久别誼自惜離羣莽
莽朔風厲蕭蕭秋日曛明晨回首望烟樹隔紅雲
早發
晨起披星出冰霜凛在襦凄風欺舊幌病骨藉重狐北
望瞻天漢南飛感月烏須臾曙光動迤邐見長途
早發微雨隨霽道中即事
密雨灑長路行雲上客衣纔看沾霢霂旋復露熹微墟
市人來集林坰鳥漸飛忘機雙屬玉立在碧苔磯
駐節蕭寺
小憩皇華節閒瞻琪樹林不逢僧說偈欲問佛安心晝
暝長廊静香消古殿深坐深還促駕容易日西沉
郵亭早飯
莽莽衝寒候茫茫度板輿孤亭聊小憩病體得微舒風
物鄉心切盤飡野飯餘簷前有饑雀乞食下庭除
夜行
深夜苦催發人行語不譁林烏驚列炬候騎聽鳴笳歷
歷星垂野澄澄月布沙忽聞山犬吠知是有人家
南陽道中
靡靡川原接蕭蕭征馬鳴西風吹葉下殘日抱林明弔
古悲歌動傷時幽憤生蒼茫時極目依約見孤城
恭謁顯陵
宇宙鍾靈地先皇劍舄藏萬神嚴翊衛千古閟玄堂江
漢輸源遠匡廬引脈長中天瞻北極繚繞五雲翔
恭謁潛邸
肅穆瞻皇宇岧嶤切紫霄彤庭白晝静桂寢瑞烟飄天
啟飛龍地虹流誕聖朝萬年徵往牒四海戴神堯
都司公讌
太府皇宫側孤城曉日東名僚全楚盛高會此時同臺
迥旌旄列霜清鼓角雄酒闌還别去錦袖倚微風
陸石涇中丞邀飲王總戎園亭
勝會高賓集名園幽興多野亭藏雨竹仄徑入烟蘿几
席香縈篆笙簧鳥送歌更憐賢地主不醉亦虚過
邀石涇夜酌
暫屈中丞駕還憐老子迂霜清城角響月過竹窗虚欵
語多鄉思盤飡媿客厨扳留須盡興莫問夜何如
吴蓀塘攜酒夜過
白下當年别清尊此夕同簿書君屈驥衰鬢我成翁歲
月蹉跎裏乾坤感慨中話長不知倦落盡燭花紅
王周二生移酒夜過
寂寞竹臺夜欣承二妙過城頭起嚴柝屋角挂明河勸
酒憐渠厚論文益我多看君才具美蹭蹬欲如何
五泉中丞南江憲副招飲席上口占
把袂年華改通家契誼深(二公尊翁俱先人同年厚友)不緣今日會
空負别來心竹院霜晨肅山城海日陰世途終感慨相
對一長吟
飲黎仰止宅
霽景江天豁層軒野望開雲烟嗟往事歌吹送深杯明
世思耆碩湖湘老俊才病軀還久坐東道有高懷
駝村大巡邀飲
天上來文旆湖南傍法星層樓敞高宴短晷落虚庭深
酌歡能盡悲歌醉喜聽還言情未愜更約坐山亭
戲作留别青蓮二首
神遊臨漢沔星軺亦郢城竒事一朝見斯文千古情仙
書勞每贈瓣香心獨誠回首蘭江上日日白雲生
玄圃辭仙侣瑶宫駕海鯨風雲供笑詠湘漢結精英睠
我言歸日貽詩悵別情懷君何處望明月大江横
飯何老家
繚繞重岡去數家村落中門多達官轍主有古人風城
市身稀到田疇歲屢豐野情無適契短述贈山翁
宿古寺
古寺何年闢皇華亦偶來疎風禪榻静寒夜竹窗開擾
擾浮生世悠悠浩劫灰中宵眠不穏羇思轉難裁
早入天夀山值微雨二首
曉踏橋陵路沉沉雨在林青山埋白日黃殿肅玄陰功
德垂無盡精英儼若臨無能酬覆載空媿暮齡侵
日月環陵寢烟雲菴檜松千年遺秘劍萬壑拱神龍寂
寞仙遊遠氤氲王氣重輕雷來倏忽挾雨過前峰
和張陽峰山行詩五首
五佛寺
雅愛名山勝春遊惜未曾幽懷渺何已倦足尚堪登欲
問無生偈還尋出世僧風塵出汩沒秪益病顔增
梅花洞
縹緲羅浮境虚明小有天低枝横掛月古石暗生烟地
迥塵喧隔名標世代傳無從究開鑿漫自說桑田
弘光寺
小盡登山興來投古寺深亂雲迷鷲嶺清晝發鯨音世
事真同幻霜華漸上簪迷方聊觧悟慙媿百年心
登巖頂
絶磴扳緣上憑虚得大觀振衣翔物表决眥入雲端日
落鄉心碎天空劍氣寒莫言虚日力聊適野情歡
洞口
迴合連千障谽谺豁兩門地幽春自老雲護晝長昏細
路紆吟屐浮嵐襲酒尊時應猿鹿過石蘚印蹄㾗
和張龍湖山行
冬霽郊原静天開水墨屏疎林出茅屋寒日翳雲汀逸
思迢玄覽長歌入紫冥山中少塵事僧戶晝長扃
送全九山太史使魯藩
冰雪歲云暮西風折柳條皇華重文德藩邸挹台杓劍
氣衝晨霧恩光遍魯郊玉堂推宿學佇望早還朝
登燕臺
九月燕臺上憑空眺望賒神都王氣合故國白雲遮日
落猿聲急風高鴈影斜羇懷正無那况復聽悲笳
有感故園和馬西玄韻三首
我有藏脩地層軒接素波病軀宜曠寂幽意締松蘿京
國年經别荒蕪日漸多素心原有約吾敢負烟蓑
自别幽棲地無時忘故山不知岩桂發虚負草堂閒江
海遲歸思風塵益病顔冥鴻看矯矯羡爾政難攀
我憶幽棲地蕭然水竹居野情聊取適薄分敢求餘中
散惟便懶河汾擬著書素懷渺無限不獨為鱸魚
瑞雪三首
帝錫豐年兆春乘雪意來花明禧聖院瓊積望仙臺颯
沓來無盡氤氲掃不開九重昭泰象萬室仰堯階
朔雪千林盛連天舞素英依依巧作態脈脈故無聲似
在空明界渾疑白玉京感孚歌帝德鼓舞賀昇平
滕六恭承事天孫巧散花積來無玷垢飛處故欹斜精
意通三極歡聲恊萬家皇風應有象春色浩無涯
無逸殿直宿次韻三首
奏幣神君殿祈靈太乙壇願均一雨施遍洒萬方寬月
映觚稜直風生碧樹寒感恩慚補報憂思浩無端
展禮瑶為席呼雩玉作壇仰知聖心&KR0704;憂待阜民寬禁
鼓傳清漏絺衣生薄寒甘霖應不遠只在五雲端
肅肅紫垣静微微香篆清即看塵事遠頓覺道心生開
闔從玄化憂勤仰聖明不勝顒望切數起問陰晴
送陳佩昌赴龍游博士二首
昔先大夫宦延平三山陳君佩昌嘗以書通
予獲見之時君之尊翁掌教吾松而予先兄
則其弟子員也俯仰幾二十年君兹以貢得
分浙之龍游余既重君學行而又有今昔之
感故賦詩以贈之
劍冰聞名日燕臺會面年文場淹白首世業只青氊夜
雨弦歌靜秋風苜蓿鮮知君敦古誼志不在騰騫
弱冠承庭訓長牋念子賢齊芋慚我濫楚璞得誰憐世
事看更局年華歲逝川無端懷舊意相對重凄然
送周萊峰出守平度州二首
旭日都門道含悽送子行巳多場屋誼况是故鄉情柳
拂春郊騎花明海國城雲霄初發軔期爾樹聲名
愛爾文章士而今民社司慎惟邦本重莫厭簿書卑郡
古弦歌在春深草木熙聖賢從政理須記講求時
和答宣龍田自况之什二首
會面從今日聞名自昔年摶鵬時久擬屈驥古來然賦
見安貧志文辭潤筆錢蹇予聊託契造次敢言緣
老我催頽漸慙猶逐少年官情聊漫爾野性故依然淺
薄叨天眷尸鰥愧俸錢何當返初服習靜息諸緣
送吳玉田赴進賢訓導
旭日照吟鞭薰風吹客船洪都新教鐸聖井舊風烟慷
慨歌今日遲回惜别筵勉旃端軌範兹地固多賢
送楊東川赴監利訓導
迢逓荆門道看君領教行家從故鄉挈士喜近郊迎雲
散獅山出風來鶴澤清仲宣樓尚在作賦繼休聲
送戴瀛岡赴奉新訓導
戴子吾邦彦書香奕世傳風雲孤素志事業付青氊岳
暝雲埋麓江春水拍天䄂中有龍劍把贈帝城邊
送朱後齋赴河南
大省看筮仕名門克象賢憶逢君少日今見我衰年(僕昔)
(與君尊翁横溪同遊太學君方弱冠)自是源流遠非關雨露偏玈翁有遺
蹟試問洛人傳(君伯父玈溪曾為河南左轄)
和放棹即景兼述懷三首
落日扁舟遠微凉生葛袍沙添新漲淺帆倚夕陽高世
故看誰是風期不易消扣舷一長嘯秋色滿江皋
宦業全無着羇懷日更加有書消白晝無句詠青霞雅
調絃流水悲歌劍拂花茫茫滄海嶠回首未應賒
塵外黃金賤尊中白髮微昔賢多遯世老我巳忘機明
月如堪約白雲何日歸浮雲應勘破吾欲問漁磯
致政歸
休假經年疏歸來此日情秪緣憂老病敢謂薄榮名擊
壤詩頻諷思玄賦欲成柴門稀客過吾亦懶將迎
題北溪耕讀卷
卜築清溪上衡門枕稻區桑麻深繞屋烟水綠平渠倚
杖歌黃鵠呼兒具小車石林堪晩對隨意閱殘書
園中漫興
小圃閉深春居閒適性真治蔬思抱甕嘗笋欲開尊老
矣無高興稀哉幾故人林泉聊爾已不復問朝紳
避寇入城寓居官廨
避寇此來居兼旬伏暑餘高城鳴柝後落日閉門初風
月自清景簾櫳非故廬草堂時在望竹影上窗虚
慰姪孫友仁昌祖居宅俱罹寇燬二首
祖屋成灰燼倭夷很毒情我聞增慨嘆汝定淚縱横已
已無深痛徐徐可再營才能年更富寧患業無成
世事寧非數人生合有灾幾年勞積累一日變灰埃出
谷鶯非托遷巢燕亦猜但看勤植立天意有安排
卜居
避寇來城郭倉皇就此居敢思求巨麗幸得免憂虞草
舍隣翁過蔬畦稚子鋤地偏情未穏吾自憶吾廬
城卜值重午
海上旌旗滿人間令節臨亂離天不顧樽酒我何心井
邑炎烟遍村墟殺氣深逃移思骨肉何處覓來音
盗賊
盗賊何充斥咆哮劇虎狼焚燒靡孑遺逃竄各倉皇骨
肉稀音問交遊有死亡憂來頻悵望清淚濕衣裳
大雷雨二首
忽聽轟雷震渾疑大地搖滂沱鳴急澍揮霍走狂飈玄
化杳難測天威默自昭凶頑嗟已甚應得爾魂消
梟翥與鴟張難當爾跳梁嗟無羆虎將恨縱猰㺄狂罪
惡己盈貫神明自鑒量將無轟霹靂萬里净炎荒
寇退述懷
聞道倭夷退貪殘志巳充官軍猶假息將帥可言功天
意含糊裡人心戰惕中莫教桑梓地再見燎烟紅
亂後出城二首
刁斗聲猶在瘡痍痛正深田廬迷故業飄泊慰歸心生
理渾無賴催科况可任感時添老淚到處一沾襟
變亂歲時更皇天未洗兵連村纔一突十口半無生宿
鳥無棲托孤嫠接道行艱難勤救死愁聽說催徵
除夕示兒姪三首
城上更傳急尊前燭燄紅即聽數刻過便是一年終酧
酢看昆弟愁嗟獨病翁不知今夕飲再得幾番同
老淚傷時落衰顔借酒紅豈期鄉國難竟底歲年終慽
慽懷先德&KR1103;&KR1103;成老翁却思色養日笑語幾迴同
秪有愁容慘寧看笑靨紅試從千古論誰駐百年終世
難能無歷童兒易得翁他年今夕會須憶此宵同
喜兒姪俱屬和
身外塵緣淺堂前酒醆深笑予多感慨喜汝漸能唫敢
忘先人德應憐後裔心醉來還自慰膝下玉森森
勉諸孫四首
汝辱冠裳列常兒已不同名稱須務實令始要圖終篤
教非吾力勞之在汝翁百年先世德期汝振家風
學海今初涉工夫未有涯即看童子耳敢以大人期澹
薄吾無遺承傳汝自為祖孫原一氣愛汝故孜孜
吾祖肇文基嚴親益大之我承猶強勉汝父僅支持到
汝應愈重投艱實在兹世途多偪側振起是男兒
草有薰蕕異人因習染殊今朝同隊侣他日幾賢愚白
日聫翩去青春逓續催再看三二載便是大人為
勉諸姪孫二首
見爾諸孫子瞿然感老迂只今叨顯達魯歷苦工夫立
志須超世承家惟業儒男兒期遠大毋忘祝桑弧
濟濟青衿子不殊同隊魚朝來適相過見後幾長噓問
學登天似工夫掘井如青年毋易擲當為惜居諸
贈董子元移居次張月鹿韻二首
之子清修士悠然大隠情移居原避亂習静為逃名庭
有鳴陰鶴林多求友鶯通家真忝竊羡爾著書成
羇旅相過日論文數啓予風塵聊對酒水竹且謀居樂
志宜公理垂惟擬仲舒舊林烟月在歸夢未應疎
石湖諸公小會草堂二首
草舍曾期聚文軒此屈臨清遊達人事好客老夫心共
惜交情厚休辭酒醆深民艱方日甚感嘆幾沉唫
竹牖與茅堂居然野老庄高人時枉顧衰白頓生光徑
草浮晴翠林花送晩香杯行莫停手天際易斜陽
諸君有和再答
眼底兵戈滿尊前涕淚多時艱合有此天道竟如何至
治思隆古愁懷幾逝波相看俱白首莫厭數相過
用前韻再呈石湖
俗子無交涉名賢辱眷臨辭榮元亮興憂國少陵心黃
鵠翩其逝滄波流日深陽春有高調佇聽一長吟
雅志樊生圃遥慙裴相庄青雲謝冠紱白首映輝光尊
酒深浮碧爐薰細裊香連陰劇愁思今日快晴陽
書三詩翁集後三首
昔有三詩叟唫情月共高百年忘富貴千古擅風騷挂
劍誼何極懷賢心獨勞萬安橋下水日夜自滔滔
邁往躭詩志窮瘝守義身不緣好事者虚負苦心人伯
道悲無後原思獨患貧招提行樂處悵望幾長嚬
白日坐超忽青山自古今眼前無耉老越世得遺音後
死吾何及斯文誼獨深無能永翁譽俯仰為沉吟
文簡集卷十七
