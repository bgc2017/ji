文簡集卷五十八
明孫承恩撰
墓誌銘
誥封定國太夫人徐母王氏墓誌銘
定國太夫人徐母以嘉靖二十四年四月十二日卒子
定國公延德敬齋持靖遠伯松田王公状屬承恩俾為
文刻石墓中先是昭聖慈夀皇太后之喪承恩待罪春
曹實與敬齋同有事於山陵見其謙恭儼雅循循無驕
貴態而竊嘆其賢洎往拜其家則見其門第清肅寂然
無囂塵其僕從亦莫不謹飭異乎他閥閱者竊謂敬齋
固賢而亦必有自至所以教詔綜理於内則必有為壼
範者矣乃今讀松田状而益信意料之合按状太夫人
姓王氏都城望族幼有至性慈孝端慤言動不苟及笄
歸太師榮僖公榮僖公穹爵厚禄若易至驕侈太夫人
習服儉素以佐夫子榮僖稱賢於時至承宗祧歲時享
祭必躬御事事姑盡孝敬居喪執禮無失敬齋幼承慈訓
規切檢束以故敬齋養成德器動無大咎均親嫡庶有
鳲鳩之德徐出中山武寧王裔武寧開國元勲功德隆
盛支胤蕃庶夫人處尊卑上下恩禮周知而輕重罔不
合宜於是里閈疏戚皆交稱太夫人賢至其族姓之少
習匪彛者必召至庭下正色以訓京師戚胄羣下恃其
貴勢多行不檢太夫人素知之故待臧獲尤嚴小不善
必加箠責不少恕是以無敢縱恣而徐氏以家法稱如
前所言太夫人自侍榮僖已膺誥封敬齋襲爵益封定
國太夫人號備享榮養福履康裕三十餘年忽遘疾不
起訃聞天子遣禮官諭祭二壇恩命逾等子一嗣定國
公即敬齋方以才賢被上簡用贊理營府秩兵務娶張
氏昭聖皇太后姪女一適安仁伯張子玉燧孫男四長
文璧聘後軍都督府右都督高恕女次文璨文璣文瑞
俱幼女孫五人長許聘豐潤伯長子曹文炳餘幼太夫
人生成化甲辰七月十七日距卒得夀六十二歲六月
二十七日葬馬鞍山祖塋合榮僖公之兆銘曰
中山邈綿纓簮世顯榮僖光大宜配淑媛淑媛頎頎媍
德母慈克配名族罔不是儀玉軸錦縚封章有輝考終
永寧紀在墓碑
定西侯夫人張氏墓誌銘
都督定西蒋侯喪厥配夫人張氏年僅二十有九先是
夫人以侯久無嗣數禱於神甫得子彌月而卒夫人憂
憤得疾遂不起侯既哀其早世又以哭子致死痛之尤
深念無以盡其情者謀託文字述懿美勒之堅珉以示
久遠屬庠友馬生存信者過予以告既而侯持刑部張
主政状復拉馬生來再拜以請予感侯誠懇又馬與予
有世講誼不得辭也乃誌曰夫人左都督西溟張公長
女也母劉氏夫人生有至性洎長脩飭言笑不妄淑慎
柔嘉閑習姆教父母鍾愛之為擇所宜歸既而得蒋侯
侯自幼失怙而敏慧岐嶷西溟愛之許婚焉夫人既于
歸恪執婦道歲時奉祭享惟謹以禮法勤儉相助夫子
用是蒋雖業當中微得夫人劻勷而業復起侯且於凡
事為得免大過至御羣婢臧獲約束無敢或縱家範整
整侯即履高爵夫人始膺誥封得今稱詞多褒與識者
不以為過侯嘗奉檄督操留都隨復徵還與管府事夫
人率從行歸之四載而夫人没實嘉靖二十七年八月
三日其生則正德辛巳四月五日生二女早夭今惟一
女年三歲某月日葬夫人於榆河鄉之原嗚呼予嘗觀
載籍稱述女婦賢淑率皆庸行千百人一律也謂是固
無足異也及觀世胄之家多處富厚習驕侈尠有克盡
理道求如張夫人者雖不越庸行而亦豈易得哉是固
可銘也乃銘曰
生於華胄嬪於華胄福履孔厚婦德亦茂天地何咎既
奪其後又厪其夀曷怨曷究銘以不朽
賈母金孺人墓誌銘
承天府通判賈鶴年之母卒將治葬鶴年予丁酉鄉試
所取士也具状來謁銘孺人姓金氏故同邑布政某之
孫女奉訓大夫通判真儒之室也生有令質端靜幽閒
不妄笑語自歸通判君致孝養於舅姑凡甘旨之具與
賓祭所湏無不躬執處通判君和而有禮通判嘗讀書
山寺中非經月不歸孺人念其勤苦盡出奩中物佐食
飲勤饋遺之通判感其意益奮志於學而業以成洎通
判君仕盡力以佐内事故通判得善其職以賢能稱考
績書最貤封其父母而孺人亦有封號執舅姑喪哀毁
甚相通判君畢大事慎重無遺悔孺人父卒貧不能葬
為葬之母老無依迎養官中洎卒葬如其父推惠澤於
通判君之弟昆而和其姻戚馴德淑行恊於内外上下
無怨言孺人可謂賢矣生五男子愛而能教且嚴長即
鶴年登嘉靖辛丑進士任戶部主事改判承天次鵬年
廩膳生次鵾年習舉業餘夭鶴年娶張氏鵬年娶王氏
鵾年娶王氏皆仕族女女三張恕王用楊嘉兆其婿也
孫男三孫女二孺人生成化乙巳十一月初二日卒于
嘉靖乙巳五月二十五日夀六十一卒之再明年某月
日葬于(闕)之原銘曰
懿哉孺人少柔嘉相夫教子勤厥家維德之裕命弗遐
人思令德感且嗟佳城欝欝風氣佳刻石揚休莫汝瑕
誥封宜人楊氏墓誌銘
萊峯周子有母之喪余與萊峯有場屋之誼往弔之萊
峯哀痛擗踊若不勝余謂之曰嘻慎哉子忘傷生之戒
乎且子不有嚴君耶萊峯哭少間為余道其母宜人之
賢而甚悲楚間復具其友提學憲副中江莫子状蹐余
門謁銘余諾未幾而余得目疾病初亦未甚轉展四月
大至狼狽毫髮無所見不能少就案且伏枕日久精神
衰憊形臞骨立而萊峯之請常殷余心既而萊峯子候
曰公恙無苦否先宜人襄事雖未亟而鐫刻欲預公恙
奈何嗟嗟萊峯哀慕深矣顧余目𤯝正劇余何以慰子
至痛乎而又何以表宜人之令德乎余遂將負萊峯子
矣哉乃取中江子状命侍史讀而聽之状云宜人姓楊
氏今封奉直大夫工部都水司郎中竹忩周君雲鵠之
配湖廣按察司僉事思兼之母也宜人之先宋有仕為
太子洗馬者諱彦才嗣後皆種德隱耀至東溪君欽授
伊府典膳以仲子臨江君樞貴贈文林郎延平府推官
配俞氏實生宜人宜人自幼閑於姆訓性慧敏能文辭
孝經列女傳諸書悉能通其大義大父博菴君洎東溪
咸鍾愛之時周封君年少特穎異博菴君一見即器許
乃命東溪以宜人歸焉宜人拜姑嫜甫三日即出操井
臼執婦職甚賢周氏殖業中落會歲凶用屢不給封君
大父西隱君與厥考興國主簿一山君皆以儒素安淡
泊宜人乃請封君代理家政至盡脱簮珥為助凡内外
百需公私逋負咸倚辦焉而宜人處之裕如略無難色
二祖乃相與大悦深以得賢婦為慶祖姑戴孺人姑顧
孺人皆繼也宜人周旋其間各順其志兩孺人顧不自
安議欲廢産各㸑以紓其力宜人聞之泣曰母為爾也
大人高年顧不能安子婦之養而忍自為此將置兒女
于何地雖吾夫婦為傭以具饘粥亦分所甘心也兩姑
感悟而止宜人事二祖極盡孝敬西隱嘗得風疾每侍
飲食湯藥輒佐封君捧盤盂代匕箸更歲月不厭封君
有内外之務宜人密為贊畫咸適時宜其事封君也相
敬如賓未嘗敢為專行治家嚴肅範以禮度與女婦言
動引古貞烈為訓誡子姓有過差輒不懌終日其育僉
憲思兼也自能言即親為訓廸少長令從舅氏臨江君
學嘗語之曰吾自歸汝父相與備歴艱辛僅能不墜先
業汝當思績學勵行以自樹立庶不忝爾家世汝舅以
文學為時推重而吾内姪豫孫亦克嚮進汝之師資無
俟他求也故僉憲盡得細林之傳與朋石楊子並以弱
冠登丁未進士人皆難之宜人性素儉雖周子迎養宦
邸食不兼味衣必澣濯曰吾非有靳於是顧侈泰吾性
所惡也周子宦遊或難於為別宜人輒諭之曰汝勉為
清白吏無忘而父祖窮約時即吾弗與汝俱吾樂多矣
用是周子所至以清慎稱宜人之教也宜人疾革之日
周子適按部黃州心忽動夜不交睫者數日是在宜人
精明之徵固當有異而周子之孝感若或啟之則亦似
非偶然者宜人生弘治丁巳四月九日卒嘉靖丁巳九
月十二日享年六十有一子男二長即僉憲思兼娶張
氏封宜人次思齊娶沈氏女一適陸世惪孫男五紹芳
紹德紹元紹節紹文孫女三長受張德瑋聘次受恩生
張元立聘次受沈希望聘戊午年十二月十有八日周
子葬宜人於蔡成涇南祖塋之次蓋奉其父竹忩封君
之命禮也中江子之状詳而理懇至而有文中江與萊
峰道誼交切雅賢其人其於萊峰哀慕至痛固能道之
而所以嘉嘆萊峰者意尤肫肫是不可以代余所欲言
者乎即余有言又何以加之也命侍史執筆乃即中江
子之状少為櫽括令錄之伏枕聽其讀竊喜曰庶幾可
慰周子乎然余終不能就案自讀一過也其於揚𣙜以
附古淑媛者希矣余終有負於萊峰子云遂為銘曰
山南有烏山北有雛一失反哺終夜以呼林風颼颼江
月皎皎宜人懿德來者是效
壙誌(附)
亡妾謝氏壙誌
謝氏名碧桃系出江隂故雖生長於北而婉弱不類娶
時年十七柔順敦恪事予并亡妻吳淑人甚謹予性躁
急少不稱意即掊之俛然不敢怨每見予怒則曰妾不
慧責何辭但願公毋過恚損神也吳淑人頗嚴不甚假
借事之愈恭雖大暑據厠或與揮扇淑人感其意自後
頗善視之予母太淑人愛護尤甚太淑人卒謝哭之獨
慟予往歲使交南謝憂思致疾生二女三子俱不育予
以年齒增長急欲得嗣每喪子不能堪謝氏默自憂楚
背予哭泣而陽勸予曰此數也當是福薄不足為公子
且公以一身承宗祀可為懷抱中物過傷乎謝氏質素
薄又以多姙損血乃日羸瘠無一日弗病嘗語予曰妾
病深矣恐不能久事公雖然妾死有靈豈忍遠去公側
惟公念之輒嗚咽不能已初吳淑人念謝屢生不育嘗
以渠弟似齋子俾鞠之謝愛之若已出長名克懋性懶
不喜學予每督責弗順歲己亥予赴召命擬拉同行謝
氏請留予問何故答曰克懋以隨公宦不常厥居致荒
於業妾今願與之同日併促之予笑曰吾以鞭朴懲其
怠猶漫爾也又何有汝一婦人謝固請予亦誤謂或以
母子故其言當入有省悟時也許之而克懋益縱恣廢
學謝每對之泣弗悛乃憂憤疾益甚遂死死時呼克懋
曰吾死命也但以汝故不得與汝父面語此恨何極卒
時年四十九歲克懋娶婦曹氏嗚呼予老矣謝亦非少
予豈過為戀戀獨念其憂勤每被予苦而非其所致予
又素儉從予三十餘年衣飾十不備三四也病革不獲
一視殯斂之具缺者必多夫欲教子而卒為子累彼不
知子之終不率教而猶拳拳焉自速厥命是可謂愚而
亦誠可悲也予故深悲之謝氏死後頻入予夢是其所
謂不遽離吾側耶越明年將貽書克懋俾葬之而吾窀
穸未定念又不可久暴也乃權厝於先隴之後二里許
乃為誌刻石以納於壙而亦銘之銘曰
汝雖無善而亦無咎汝嘗有子而卒無後汝勉欲善後
而卒不汝就悲夫吾悼汝之既薄於福又嗇於夀今葬
汝近我先塋庶幾地之相前後而誌汝於石或亦名之
不遽朽也
文簡集卷五十八
