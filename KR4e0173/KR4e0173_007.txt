文簡集卷七
明孫承恩撰
講章
孟子講章一道
孟子曰人皆有所不忍達之於其所忍仁也人
皆有所不為達之於其所為義也
這是孟子盡心下篇教人推廣善端以盡性的說話孟
子說人皆有惻隠之心故莫不有所不忍此仁之端也
然以氣禀之偏物欲之蔽則有不忍於此而忍於彼者
矣能即此不忍以推於所忍而亦不忍焉則惻隠之心
無所壅遏而無往非仁矣人皆有羞惡之心莫不有所
不為此義之端也然以拘於氣禀蔽於物欲則有此雖
不為而他則為之者矣能即此不為者以推於所為而
亦不為焉則羞惡之心無所間隔而無往非義矣夫仁
義者天之所命而為吾心固有之理與生俱生但其端
在人發見甚微故必體驗察識即其所發而擴充之斯
可以全其本然否則善端愈微生道幾息展轉汩溺將
無復有所不忍不為者而仁義之性遂以梏亡此孟子
教人之深意也臣惟人之有仁義即天之有隂陽仁屬
陽乃天地生物之心義屬隂乃天地嚴毅之氣而人得
之以為心者也然人品不同故其分數亦異惟聖人者
氣質清明道心純一合下便能不虧其固有之理全得
天之生物者滿腔子皆是慈愛之充周全得天之嚴毅
者滿腔子皆是道義之貫徹其於不忍不為如水之必
寒如火之必熱如騶虞之必不殺是以寬裕温柔足以
有容親親而仁民仁民而愛物舉一世而涵育之發強
剛毅足以有執正心以正朝廷正朝廷以正百官正百
官以正萬民正萬民以正四方舉一世而裁制之盛德
大業皆自其一念不忍不為者而推之也仰惟皇上稟
上智之資具至聖之德存心天下加惠小民慎刑獄時
頒欽恤之條念煢鰥屢行賑䘏之典檢身律己敬畏自
持出入起居之罔弗欽發號施令之無不善仁義之德
與古帝王同符矣然堯舜尚以博施濟衆為難聖賢每
以理欲幾微為懼道之無窮盡也如此伏願益培善端
克新聖德休息愛養凡膏澤可以厚生民者期於必行
兼聽好察凡念慮少有乖道義者即以斷止仁之施者
愈深愈博義之立者愈密愈精以之而育萬民以之而
正萬國則德業之盛真可以比隆唐虞三代矣臣愚無
任惓惓
書經講章二道
歲月日時無易百榖用成乂用明俊民用章家
用平康
這是周書洪範篇箕子為武王推衍庶徵之疇的說話
上文既言君臣當以歲月日之間五者之休咎為徵以
省已得失此又言休徵所感之效歲是一歲月是一月
日是一日時是一時雨暘燠寒風五者該來的節候如
春夏以燠秋冬以寒一歲之節候也六月徂暑九月肅
霜一月之節候也飄風不終朝驟雨不終日一日之節
候也各以他那節候而至不少僣差休徵之應如此則
其效當何如百榖是民食所資使或雨而澇暘而旱歲
且歉矣今則件件皆得成熟國家政務所以為治者苟
天時既逆則人事益乖今則事事皆得修明俊民是賢
者若是氣運不和則天地閉而賢人隠今則賢者在位
能者在職俊民則章顯矣一家之中有九族焉苟氣運
乖逆則殃咎日至今則身其康強子孫逢吉家則用平
康矣是知人事之各臻其效者由天道之順其常然天
道不自順則以五事之得也古之聖王所以兢兢業業
惟恐少有過差修德於身以為召和之本當其時三光
全而寒暑時五榖熟而人民育朝無廢政野無遺賢和
氣薰蒸休嘉旁達有由然矣降及後世君道不明本之
身者固多過舉疵德謬政致戾召乖治不古若亦何足
怪仰惟皇上天縱聖哲純誠無疵懋德建中既足為感
召之本幾微戒懼每益慎省驗之功是宜休徵日臻治
效日著然比者年榖雖登而四方常有水旱灾傷之奏
政事修舉而尚不無缺欠賢才效用而亦不無淹滯荷
福永綏而前星尚未耀此皆聖明所當留意者也伏願
聖不自聖法古帝王兢業之持日慎日至俾五事之德
愈備愈隆於以迓續天休導迎和氣則唐虞三代隆古
之盛復見於今日矣臣等不勝幸甚
文王卑服即康功田功徽柔懿恭懷保小民惠
鮮鰥寡自朝至於日中昃不遑暇食用咸和萬
民
這是周書無逸篇周公述文王能所其無逸以告成王
者如此卑服如孔子稱禹所謂惡衣服舉一端則宫室
飲食之儉可知康功是安民之功如發政施仁除殘去
暴都是田功是稼穡之事徽懿都解做美字徽柔懿恭
是温柔恭敬到恰好處如詩之柔嘉堯典之允恭非柔
懦足恭者可比鰥寡憔悴須待上人加意賙䘏他纔有
生意這便是惠鮮鰥寡周公說昔我文王居西伯之尊
享一國之奉顧乃安於卑陋之服以即康功田功所急
者安民之政所親者稼穡之勤而於自奉之樂所性不
存矣且内有柔恭之德而極其徽懿之盛和易近民於
小民則懷保之使之樂利安全於鰥寡則惠鮮之使之
生養蘇息自朝至於日之中自中至於日之昃一食之
頃有不遑暇用以咸和萬民而不使一夫之不獲蓋文
王心在乎民不自知其勤勞至此也夫崇儉素恤窮民
勤政事皆文王無逸之實是即太王王季家法而成王
所嘗率乃祖攸行者周公言之獨詳得無意乎臣聞宋
儒程子有言養身至於延年進學至於作聖為國至於
祈天永命皆工夫到這裡則有此應文王德為元聖夀
及百年子孫千億延祚八百其根本只是純一之心緝
熙之學應驗到此後世人主何憚而不師文王哉然周
公於無逸篇說文王如此其勞至立政篇說文王罔攸
兼於庶言庶獄庶慎則又如此其逸何歟蓋敬天勤民
之誠固不容已而提綱挈維之要自有所存文王之勤
異乎秦始皇之衡石程書隋文帝之衛士傳餐者矣是
以學貴有常張而不弛將有進銳退速之憂政貴有體
博而寡要將有君行臣職之弊惟顓以文王為法則無
逸之義盡矣仰惟皇上寬仁恭儉無一念不在於民惕
厲憂勤無斯須不持乎敬重農桑而民知務本發内帑
而政急救荒十載之間宵衣旰食無間一日文王誠不
得顓美於前矣尤願躬修玄默之化俯順節宣之宜執
簡御繁闊略細務慎終如始允升大猷觀無逸必觀立
政則知周公之所以告君觀豳風必觀二南則知文王
之所以垂裕皇躬康夀胤祚無疆天下臣民不勝慶幸
孟子講章一道
帝使其子九男二女百官牛羊倉廩備以事舜
於畎畝之中天下之士多就之者帝將胥天下
而遷之焉為不順於父母如窮人無所歸天下
之士悅之人之所欲也而不足以解憂好色人
之所欲妻帝之二女而不足以解憂富人之所
欲富有天下而不足以解憂貴人之所欲貴為
天子而不足以解憂人悅之好色富貴無足以
解憂者惟順於父母可以解憂
孟子因萬章疑舜為怨其親故引舜之事推其心以曉
之說道昔者帝堯因四岳薦舜能盡孝可太用乃使其
子九男二女與百官牛羊倉廩俱各全備於以給其任
使豐其食用以事舜於畎畝之中舜之所居一年成聚
二年成邑三年成都天下之士多願就之者堯以舜這
等賢聖乃將相視天下而移以與舜焉然舜為不順於
父母如窮困之人無所依歸其怨慕迫切之甚如此夫
天下之士悅之人之所欲舜為天下所歸而不足以解
其憂好色人之所欲妻帝之二女而不足以解憂富而
有財人之所欲舜受堯之禪富有四海而不足以解憂
貴而有爵人之所欲舜踐堯之位貴為天子而不足以
解憂人悅之好色富貴這數件皆極天下之可欲然聖
人視之只如浮雲然舉無足以解憂者惟是以不得乎
親不可以為人不順乎親不可以為子必得順得父母
而致其歡悅斯可以解其憂耳孟子推原這幾句說話
可謂真知大舜之心者矣是知天下之事有在性分之
外者有在性分之内者前面許多可欲之事皆是性分
之外的至於父子之親乃是與生俱生不可解於心者
常人重外物而輕性分聖人惟只是見得一箇性分在
我當盡更不知其他此所以天理人倫之正也為人君
者要在此處講求體認真切着實躬行則一善立而百
善從可以通神明可以刑四海治天下亦不難矣宋儒
真德秀引之以衍大學之義意蓋如此
大學衍義四章
上晩年自恃承平以為天下無復可憂遂深居
禁中專以聲色自娱悉付政事於林甫林甫媚
事左右迎合上意以固其寵杜塞言路掩蔽聰
明以成其姦妒賢嫉能排抑勝已以保其位屢
起大獄誅逐貴臣以張其勢自皇太子以下畏
之側足凡在相位十九年養成天下之亂而上
不之悟也
真德秀曰此唐舊史論林甫之語也林甫心迹盡於此
矣臣惟小人之志惟在於富貴彼其窺伺迎合先意順
適取悅君心杜塞言路掩蔽聰明而上無以知其姦妒
賢嫉能排抑勝已則人君不見有可用之才而惟己是
用以刑威劫制則人莫敢與抗而可以行其所欲為此
四言者切中小人之情狀其術巧而深周而固苟非剛
明上智之資尠不墮其計者自昔姦臣皆莫不然不特
林甫爾也夫惟明君夙夜敬德檢察身心不敢稍有縱
事以杜其窺伺之計而又好賢納諫明目達聰長慮遠
顧使天下之事皆明白洞徹無有隠伏則小人蒙蔽之
私自不得行由是賢才可無遏抑刑獄可無枉濫國家
治安職是故也夫亂不生於亂而生於治益之告舜儆
戒無虞聖帝明王雖當極治之世視安若危兢兢業業
以圖惟治理常恐亂亡在旦夕者考之玄宗之世僅號
小康特以在位日久耄荒倦勤心志邪蕩遂偃然以承
平自恃肆情行樂信用姦佞疎遠忠賢冥然昏然置國
事於度外天下之亂已成而不之悟一朝禍作潰敗决
裂幾至喪亡林甫之罪固不可勝誅而玄宗之失君道
亦甚矣豈非後世人主之永鑒哉
安禄山專制三道隂蓄異志殆將十年以上待
之厚欲待上晏駕然後作亂會楊國忠與禄山
不相悅屢言禄山且反上不聽國忠數以事激
之欲其速反以取信於上禄山由是决意遂反
發所部兵十五萬衆以討國忠為名上召宰相
謀之國忠揚揚有德色曰今反者獨禄山耳將
士皆不欲也不過旬日必傳首詣行在上以為
然大臣相顧失色
真德秀曰禄山之所以反者由林甫養成之而國忠激
發之也國忠身為大臣而激賊使反者果何為哉欲人
主信其言之驗而自保寵禄故也蓋姦臣之心苟可以
為已之利者雖危國家覆宗社而不顧吁可畏哉方是
時禄山長驅向闕聲震河洛而國忠猶進諂言以惑上
聽其志亦以取悅爾而馬嵬之變身首誅分家族殄滅
寵禄果可保耶祗足為姦臣之戒而已臣惟所貴乎大
臣者為其足以任天下之重事患未至而預為之防禍
將發而曲為之備考之唐史言禄山久蓄異志當李林
甫之時非不知之特以其嘗屈服於已故容之而莫之
發至於國忠其智術既不足以籠絡禄山忤其與已相
抗乃始屢為帝言且數以事激之使速反以取驗此真
德秀所謂林甫養成之國忠激發之其激發之者欲人
主信其言之驗而自保寵禄也臣愚謂禄山之反不係
國忠之激但使為國忠者稍有憂國之誠既知禄山之
謀則必延納英賢分置將帥訓習武事以張皇國威則
明皇雖不即聽其言以疎禄山而吾已隂為之備可以
折其逆謀矣乃徒知之而不思所以處之徒幸其言之
驗為已固寵之利而不知禍之亟為國莫大之害大臣
如是國家亦何所賴其罪可勝誅哉德秀又曰方是時
禄山長驅向闕聲振河洛而國忠猶進諂言以惑上聽
其志亦以取悅耳然馬嵬之變身首誅分家族殄滅寵
禄果可恃邪祗足為姦人之戒夫小人之心極其志慮
始終惟知為已至於國家之大計曾莫之及然其一身
一家之禍亦何足言而敗壞天下生民受其塗炭宗社
幾於滅亡是則可恨惡也
元載在肅宗朝因李輔國薦擢&KR0685;章事後肅宗
潜誅輔國載預其謀代宗即位載權益甚又以
貨結内侍董秀使主書卓英倩潜與往來上意
所屬載必先知之承意探微意無不合上以是
愈愛之
真德秀曰元載之承意探微即李林甫之善測帝意也
先結輔國後結董秀即李林甫之賂上左右也姦慝相
師不謀而合蓋如此臣謹按元載以度支郎中擢轉運
使既因李輔國之薦引而致位宰相復以董秀之密授
上意而得以迎合取寵二人皆内侍近幸載雖姦佞智
巧使非得二人之助亦未必能爾則人君其可令臣下
得與左右近侍私相結納哉然載之術乃李林甫之故
智蓋姦佞之人其設心既同則欲行其私須用此術故
後之元載即前之林甫唐之林甫即漢之恭顯與夏之
寒浞曠代異時同符合節若面相授受者蓋由其設心
之同也夫天下事變不常小人之乘間抵隙者何限人
主不有以防之則聽納之下豈能一一辯察或因其少
有合意而誤悅之則即已中其姦展轉迷惑而為害日
深矣蓋小人罔上之計固巧而深而明君所以御之之
術則約而要真德秀所謂虚懷無我虚靜少慾嚴内外
杜私謁以一正御衆邪此人君所以防小人者誠不可
不加之意也
初楊炎為相惡京兆嚴郢左遷大理卿盧杞欲
䧟炎引郢為御史大夫先是炎將營家廟有宅
在東都憑河南尹趙惠伯賣之惠伯買以為官
廨郢按之以為有羡利杞召大理正田晉議法
晉以為律監臨官市買有羡利以乞取論當奪
官杞怒貶晉衡州司馬更召他吏議法以為監
主自盗罪當絞炎廟正直蕭嵩廟地杞因譛炎
曰兹地有王氣玄宗令蒿徙之炎有異志故於
其地建廟炎貶崖州司馬遣中使護送未至縊
殺之惠伯貶都田尉亦殺之
真德秀曰姦臣將盗國柄必以殺僇立威杞惡楊炎既
譛殺之趙惠伯何罪亦殺之蓋不如是無以張已之權
而使士大夫懾服之也是時德宗在位未久而杞已得
以私意殺大臣異時失國奔播之禍於此可見矣臣謹
按書曰天討有罪又曰惟辟作威刑者天之所以誅有
罪天子代天理物故得以執其柄然亦必刑當其罪斯
可謂之天討故周禮以三刺斷庶獄既訊羣臣又訊羣
吏又訊萬民雖尊如人君亦不可得而私也王制凡治
獄自下而上末則司寇以成告於王王命三公參聽無
異說王又以三宥議免必不可免而後刑雖以人君之
威亦重恤人命而不敢易也天子且然盧杞為人臣乃
欲假威權懾服羣心以私意殺大臣如斃狐兔考之唐
史楊炎雖有罪然如盧杞所坐則非其實况趙惠伯之
死則濫已甚既不聞三刺之議又不聞告成於天子惟
其意而莫少顧恤焉則其恣肆可勝言哉當是時諫官
不敢發其私怨家不敢白其冤其威權之劫制人心者
可見矣德宗初即位正勵精圖治之日而姦臣敢為如
是由其昏德不聰之故此真德秀謂可以占其異時失
國奔播之禍也
文簡集卷七
