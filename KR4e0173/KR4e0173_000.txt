文簡集别集類五(明)
提要
(臣)等謹案文簡集五十八卷明孫承恩撰承
恩字貞父南直隷華亭人正德卒未進士官
至禮部尚書兼翰林學士掌詹事府諡文簡
是集為其門人楊豫孫董宜陽朱大韶所編
七卷以前為疏表講章皆進呈之作八卷以
後為賦詩詞曲二十七卷以後為雜文陸樹
聲為之序承恩於嘉靖之初以庶子充經筵
講官今集中所載正始箴鑒古韻語及講章
即是時所作及官宗伯時齋宫設醮承恩獨
不肯黃冠遂乞致仕較之嚴嵩諸人青詞自
媚者人品卓乎不同其文章亦醇正恬雅有
明初作者之遺樹聲序有曰國初之文淳厚
渾噩彬彬焉質有其文迨關西信陽兩君子
出追宗秦漢薄魏晉而下海内藝學之士咸
願執鞭弭從之標品位置率人人自詭先秦
兩漢以希方軌雖體尚一新國初淳龐渾厚
之氣或少漓焉公生長憲孝朝博稽宏覽邃
詣淵蓄故出之撰述類皆深厚爾雅紆徐委
折論者謂公平生立言類其為人云云亦平
允之論也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文簡集原序
毅齋先生孫文簡公平生所著詩文屬公門人校次成
集者總若干卷公歿子漢陽守克弘出以授梓問序於
余余不佞何能為役往不佞釋褐公與關中馬文簡公
實貳宗伯兩先生皆館閣宗鉅不佞辱公里閈後進數
因之以幸承教兩先生兩先生所為推轂不佞已不佞
入讀中秘書職史氏獲從子大夫後入侍交戟之内退
而詮論作者大都國初之文醇厚渾噩維時鼎命方新
宇夏寧廓一二文儒應興運而出以當制作之任鴻裁
瑰撰遵尚體要列聖紹休太龢淳龐之氣萃宣人文炳
蔚融鬯一時儁喆逓興登館閣以黼黻絲綸藻繢帝謩
者彬彬焉質有其文迨關西信陽兩君子出追宗秦漢
薄魏晉而下之海内藝學之士咸願執鞭弭從之標品
位置率人人自詭先秦兩漢以希方軌雖體尚一新概
之國初淳龐渾厚之氣或少漓焉公生長憲孝朝夙挺英
喆少壯登朝偶亨嘉之會洊歷華貫直承明著作之庭
博稽閎覽邃詣淵蓄故出之撰述類皆深厚爾雅紆徐
委密不鈎棘而匠意閎深不琱鐫而藻思芊縟不擬躐
而動引繩墨舂容典緻卓乎大雅譬之冠冕佩玉委蛇
中度鉶豋在列蒼然古色要之體格取裁一軌于先正
而出入馳驟在廬陵步武間論者謂公平生立言類其
為人公直項不苟詞色淳靖廉退終始一節獨以忠實
結主知當公宫詹時疏請建儲者三出閣講讀者二上
廉公忠悃方嚮意公會公引年去不踰年召還公朝論
謂公旦夕且拜麻未幾公堅意乞歸矣昔宋陳恭公入
相學士張安道草制麻獨叙其首請建儲謂功在納忠
向令公不去即少須臾入正台揆功業可逆睹公竟高
引使論世者惜公不究用於時乃余考按公立朝前後
章奏懇懇誠至得老成愛君憂國之體即所施措雖未
萬一試其經綸大指亦較然著矣余不佞追惟始進竊
冀幸承教於公晚復承命序公之集因論次公生平并
識其大者若此萬歷癸未夏五月賜進士出身資政大
夫禮部尚書兼翰林院學士經筵講官國史總裁前吏
部右侍郎掌詹事府事陸樹聲序
