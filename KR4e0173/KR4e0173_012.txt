文簡集卷十二
明孫承恩撰
五言古詩
貞軒詩
世變既云下古道日澆漓奔趨競成俗翕訿營其私富
貴苟可得寧計節義隳鄙哉邪佞子婦女留鬚眉吾觀
貞軒翁挺拔人中竒衡門養高潔食力聊自宜立心羞
婀娜制行無傾欹安貧靡卑屈樂道無憂疑朝彈猗蘭
操夕歌考槃詩不求兒童憐只許天公知譬如百尺松
不作妖妍姿又如百煉金不作繞指隨夷齊空山守采
薇可充饑誰言原憲貧商歌自怡怡斯人雖云遠逸駕
非難追願翁保令德終始期無虧
古意
美人生南國絶世多妍姿窈窕如遊龍青楊宛娥眉與
我結綢繆恩愛兩不疑青蠅一朝集白璧生瑕疵恩情
中斷絶棄我忽若遺盈盈對面間邈如天之涯感今復
念昔使我長嗟咨
展謁孟廟
稽首孟夫子萬古道學宗七篇泝源流乃與洙泗通義
利王伯辨日星麗蒼穹拳拳救世心績視禹稷同早年
事咿唔童子呫嗶功及兹詠聖涯鑽研愈無窮兹晨出
祠下瞻謁展敬恭巍巍泰山尊恍若親德容道術喪千
載異論方訩訩無由起夫子為我摧其鋒天理有至正
吾道惟大中叩公公不言涕淚沾心胸
和題擊甕圖
我思賢哲人不與尋常肩方其髫齔日事業先可占温
公當年事誰把丹青傳偉哉擊甕時仁智亦兩全公昔
相元祐忠義稱名賢誰知及物功已見成童年人心妙
不測運用合機權試看此兒嬉伊誰教能然古今一俯
仰人物成灰烟我心良悠悠浩嘆秋風前
奉題涯翁集句錄後
郡伯内江喻先生得涯翁集句錄二卷將鍥
之梓寄予校正訛誤既已略訂數字偶得鄙
句僭附卷末
我思李夫子篇章蓋其餘平生製作外攬古為嬉娱藉
之發吾真陶寫亦自如浩穰諸名家精采畢獻輸譬之
大盈府充牣隨所須木難兼火齊瑶瑛與瓊琚蒐羅盡
瑰珍見者心神舒元戎統六師揮斥熊與貙簫韶八音
備琴瑟諧笙竽組織敓天巧劑量極錙銖渾無斧鑿痕
若以一氣噓翁才實兼人不受繩墨拘驅役混古今約
束誰能逾大行與王屋移易來庭除天吳及紫鳳裁割
衣與裾若和五鼎味若貫八寶珠江淮河濟漢異𣲖而
同趨隔世覿顔面一席相唯俞富哉方寸中載此萬卷
書再思半山老高名照寰區繼作有文山耿耿忠義俱
今人即古人三賢固無殊坡翁真戲劇其論亦甚迀見
公定俯首愧悔稱起予君侯重文事愛此輕璠璵授予
欲何為秉筆校魯魚淺薄諒非任兹意不可虚但恐襲
金根有識同揶揄
秋懷和答友人戴師觀五首
清宵不能寐起坐發哀吟明月照高樓浮雲起層陰百
年宇宙内慷慨憂思深所思亦何似世故萬感侵四時
更代謝光景易銷沉丈夫志事業念此那能禁美人隔
秋水傾想遺嘉音報酬媿無侣擬托雙南金
其二
月明姜被寒掩映成獨宿天涯若飄泊念我親骨肉春
風吹荆花負此正芬郁慈闈奉晨昏不得共粟菽憂來
浩無端清淚動盈掬蕭條鶺鴒詩展卷不忍讀嗣音久
疎曠引睇佇雙足明發當有至燈花結新綠
其三
美人生南國麗質耀目明與我結綢繆執手瞻三星並
綰同心結雙吹紫鸞笙中道忽暌違迢逓京國行繆通
金閨籍欲去羈功名空齋耿思憶我豈如長卿遥遥天
涯夢落月屋梁停媿無縮地術黯然傷我情
其四
楊朱泣岐路墨翟悲素絲習染當自擇去適慎所之流
光俯仰中昨者非今時請看桃李花倏忽成空枝努力
崇令德研精寄幽詞少壯一無能老大徒嗟咨仙人不
可學漫託餐玄滋落日不返照逝水無回期古人賤尺
璧此語當三思
其五
肅肅風振葉冥冥雨翻盆羇人悄無事兀坐掩重門朱
炎何有哉暫得免蒸燔澄神任偃仰澹默靈臺暾簡冊
有真趣几席無囂煩興來發嘉句亦復開清樽落魄澆
愁腸經營役吟魂須臾華月上耿耿依黃昏薿薿庭下
樹小結濃雲屯放情六合外飄飄凌紫氛
讀秋水篇
兹辰適在告幽齋有餘閒端居淡無慮俛默神自全時
抽架上書得閱秋水篇逹生寄深旨乍覽意不宣疏觀
大化中物物各自便小大無等差秋毫𦕈坤乾逍遥通
大道冥思入幽玄泛泛涉滄溟浩浩無津埏我今亦忘
吾會意應無言行雲逓高楹好風入疎簾倦來復抛書
支頤任頽然豈不畏疎散局促尤自賢
寓感四首
白日在天上明兩以作離人君發天德普照亦如之浮
雲纖末生倏見昏陰滋玄象有混闢懷歌盛明時
其二
牛性不司夜犬力不任耕鉛難鑄作劍杙豈勝為楹致
用苟越分懷羞堪拊膺驅駑駕遠道縱葦濟滄瀛所憂
在顛溺旦夕為怔怔奈何相逢者猶懷欣羡情
其三
人生宇宙内苦被日月驅賢豪凛英聲際時步亨衢談
笑生風雲咳唾落明珠餘光照海宇惠澤沾寰區有如
縱壑鯨豈比涸轍魚朝侍未央殿夜宿承明廬煌煌炳
勲業瑣瑣誰能如
其四
楚趙昔從約糾力抗秦師遴選才智士便給如風飛毛
生本無聞翩然請囊錐鄙哉平原君胡乃昧先知從行
亦碌碌側目空睢盱侃侃數語間兩國定深期從來豪
傑士未遇識者誰
賜扇
天門啟閶闔百辟依彤墀中官出傳宣賜箑無尊卑元
臣帝股肱受此乃其宜顧臣亦何人得荷乾坤慈炎蒸
方在候效用真及時雖非金玉貴為用良珍竒金星點
素質落落明珠璣於昭古先訓入眼光陸離臣非諸葛
侯白羽揮軍師亦非晉謝安仁風慰羣黎惟堪坐玉署
斂袵哦書詩爾時一披揮習習來涼颸格言荷聖教佩
服真臣師致身明時用得此良艱希天恩誠浩蕩報答
容臣私常聞古忠良因事納箴規臣亦有悃誠上告天
王知惟昔有虞氏聰德無偏遺製兹曰五明睿知勤疇
咨亦有周武氏仁恩遍敷施道逢暍死者手執此自揮
惟兹二聖人𢡟治誠孜孜以兹虞周世萬載歌無為吾
皇睿作聖秉德恒謙撝願惟時風若今古同雍熙
冬月同諸友遊永樂寺飲旺公房分韻得野字
蕭條沍寒候浩蕩風振野吾人亦好事乘興來蘭若意
豈在行樂欲識棲禪者上人本空寂風度亦蕭洒慧朗
鑑在懸論辨長河瀉為陳西來意超悟愧吾寡未能三
乘通誤謂四大假冉冉妙香度翩翩花雨下(坐久微雪)怱怱
具盤飡灔灔酒盈斝綢繆師意勤感媿我顔赭抗别復
須臾題詩信聊且
送張侍御巡鹽淮南
張君西江英秀色出天表名聲凛臺端玉立真皎皎浩
蕩四方志溟渤一杯小淮壖有新命冥鴻羡輕矯斥鹵
窮東南國計豈毫杪歲久法滋玩流弊劇瀾倒傷哉醝
丁艱軫念心悄悄流移骨髓枯存者顔色槁貪墨誅求
遍豪滑侵漁巧以兹弊百出未易一一了君誠濟時才
柄用苦不早通融有長策至理在探討冰霜肅奸宄陽
春輯流殍恩威兩得所夙蠧期一掃秋風吹蕭蕭旭日
照杲杲贈言不及他持此永為好
送張之訓
長風起天末遊子念高堂高堂不可見累疏陳明光曰
臣有老母孀居凛秋霜一别十載餘甘旨不得將區區
烏鳥情一念慘衷腸皇心悅其孝允子還故鄉錫以金
泥書雲漢昭天章稽首叩帝閽長揖别友生歸興逸難
遏心與雲飛翔春日方皞皞春風亦揚揚行哉莫遲遲
白頭正相望
題張陽峯太史卷
唶唶復唶唶集我簷前鳴嚴翁且至止棨戟臨門庭兩
年隔天涯瞻雲每&KR1103;&KR1103;今朝拜膝下高堂溢歡聲翁既
載欣慰有子沐恩榮昔著青衫别今來錦衣迎兒亦載
欣止承顔慰私情昔别固康強今來倍精明子歸亦忻
忻中庖出珍烹僮僕亦忻忻趨蹌奉杯觥孫枝復榮秀
蘭芽覩寕馨怡怡子父歡天倫樂難名相過日無虚雜
遝皆朝英陳樽與列俎擊鼓還吹笙人事苦難齊此樂
尠得并因兹感余懷涕淚沾冠纓
苦熱
今日不可出畏景蒸炎熇崔巍火雲行勢欲焚層霄乾
坤一爐冶天地同煎熬初疑河海竭又訝山岳焦生人
蟻虱然衆口均嗷嗷而我坐斗室局促增煩勞對案不
能飡尚暇筆硯操馮陵發大呌欲去不可逃安得呼風
姨捲地驅長飈徒懷杜陵句赤脚凌瓊瑶煩紆漫自苦
澄凝覺逍遥造化生萬物意匪殃吾曹輕箑聊自揮
漸喜風蕭蕭俛仰神内融散適形俱超我熱良可舒感
事增鬱陶忽憶山之東寇盗方驛騷哀哉六月師卓午
腰弓櫜濟時愧無術撫已徒忉忉
送張君分教華亭詩
江右張君積學久屈今年以貢得分教華亭
余固華亭人也於凡吏吾土者得一良輙喜
之矧得明師如張君者為喜不尤至歟小詩
非賀君實為吾鄉賀也
良金須陶冶美玉藉雕琢二用苟弗良不若鑛與璞張
君西江彦賦性甚温朴讀書三十年雄劍斂霜鍔朅來貢
明廷奉檄專教鐸行食松江鱸去聽華亭鶴吾邦號多
士濟濟見犖卓君行諒無恧於道乃先覺皐比仰師模
披襟分唯諾誾誾講唐虞肅肅陳禮樂案牘無俗勞衣
冠有真樂雖乏官資崇得免名號濁公相豈不貴賦命
有厚薄勢分何足言食祿要無怍方今崇文教君去勿
落莫明秋期奏功得士當倍作
觀弈
空堂手談誰剥啄驚戸外袖手余亦閒看此兩敵對勢
多楚漢強地割鴻溝界斂拓互闔闢錯綜明向背攻圍
盛行陣隠伏妙機械竒出風雨交冥搜鬼神會争雄不
相能奪雋詎容貸時移方一晷妙處得三昧彼云聊優
游我謂無勝敗疾呼君太狂頳顔子真隘一挫未應餒
收局還可再兹藝未足賢徒食聖所戒
送同年馬進之弟省兄歸
别淚弗可忍離愁浩難祛行行送將歸執袂久躊蹰我
昔同元方瓊林曳華裾元方凛臺端名聲等璠璵子來
專省候千里命軺車西堂動詩興天倫足懽娱念舊亦
過我荷子意勤渠英英玉堂質快覩珊瑚珠玄雲忽相
渝萍蓬邈難居回首瞻故鄉歸葺先人廬風雪豈不慘
欲發不須臾我心良鬱陶元方定何如天有赤羽鴈水
有紅尾魚明年二三月望子平安書
聞玉河水聲有作
獨騎欵段出落日背高城行行過玉堤忽聽潺潺聲會
心豈必遠一笑兒童驚坐我瀑布傍泠然洗中扄長安
盛車馬輪蹄日轟轟向來通市中無此祛俗清利名世
所競獨兹人不爭會當即堤邊卑棲結吾楹飽聽日無
厭不使塵囂生
吳北川許海味不至訊以詩
我本東海人旅食越兩載緬懷故鄉味厭說天庖宰故
人吳季子殷勤許分待腆意未拜嘉初約忽中改得非
多遺忘無乃甚欺紿笑予太早計停筯想風采小詩當
催逋還勝百錢買會當入吾飡腹中有東海
東園八詠
讀書堂
虚堂亦幽幽藏修任昏旿研精典籍間俛仰見前古君
家有書香努力期接武不似東隣翁唯堪貯歌舞
叢桂庭
中庭何所有丹桂儼成行朝露浥華滋秋風吹古香名
門擅今昔毓秀非尋常會多青雲侣遠紹燕山芳
吸月亭
獨酌明月下流光正徘徊長歌邀明月落我樽中醅掀
髯和月倒一吸空樽罍謫僊如可作此地應追陪
悠然亭
幽興渺無極攝衣陟層臺天空飛鳥沒萬里長風來南
山自嵯峨遠覽心神開懷哉彭澤翁難與俗子諧
聯碧池
甃池自成趣左右拱吾亭西池水初滿東池泉又生浮
光碧練净倒影青天澄時來鳬鷗侣欲共幽人盟
玉虹軒
一泓湛寒碧源脉自中泠紆徐蜿蜒然汩汩繞前楹凭
軒聊徙倚可以濯座纓浩歌滄浪吟千古有餘情
翠雲屏
小結作屏幃翠色日葱蒨宛宛如雲屯亭亭當戶見常
凌風雨交不逐朝暮變深秋搖落時猶可勝一面
雪香林
吾聞東園勝乃佀羅浮村英英姑射收寂寞回春温千
枝綴晴雪萬蕊迎朝暾徘徊自索笑欲起逋仙魂
秋日雜詠
詠山居
山深秋意早地僻人跡闃落葉滿庭戶凉氣襲巾舄泉
流雨澗深徑轉風磴逼野鹿時或過山鳥鳴更寂岩壑
浮晴嵐几席映佳色拄頰哦霜晨持杯吟月夕
詠溪居
卜築枕流溪秋水清渠渠可濯亦可潄可烹兼可漁菰
蒲日與鄰鳬鷗日與居驚風吹薜蘿疎雨洒庭除灘聲
入座凉野色納窗虚長歌考槃吟頫仰心自舒
詠村居
幽居自村落僻遠無市喧禾黍依夕照桑麻宿輕烟深
巷荷鋤歸兒女迎門前雞豚入栖柵牛羊下郊原鄰父
有好懷時來話田園食力寡心累濁酒供年年
詠城居
甍連復井絡犬吠雜鷄鳴西風簾幕靜返照樓臺明授
衣及新凉家家動清砧垂帘酒肆列入市魚舟腥田翁
售新榖野老販溪菱人歸闤闠空昏鴉噪埤城
詠京城
都城列萬雉宫殿切五雲清霜鳴曉角祥光擁朝暾周
羅民庶居窈窕王侯門重譯萬方貢垂衣一人尊亨衢
連廣陌馳驟復驚輪稽首奠治功萬載歌洪勲
詠禁省
月臨仙人掌風生承露盤曙色尚熹微秋色凛高寒千
門俱洞開六龍駕輿鸞陛戟用虎旅鈎陳列鵷班簫韶
奏雍雍劍珮鳴珊珊惟應多瑞氣日繞蓬萊山
詠郊野
落日下平蕪遠水涵晴空西風正搖落澹靄何冥濛千
山生夕陰一望遠近同草色迎霜白楓林借春紅平坡
散歸羊雲外號征鴻依依野人村處處聞高舂
詠田家
白露被西疇䆉稏行可穡秋來喜多晴場圃除殖殖鎌
銍各為操任負翁媪懌兒童拾穉穗鷄母啄狼粒共言
歲事豐租稅期早畢不有三時勞何能一時逸
詠漁家
生涯惟網罟結廬雲水鄉舟横斷岸淺門對清溪凉潮
引滄波遠風吹白蘋香中流朝鼓楫芳洲晩鳴榔煙凝
林樾暝鳥沒青天長倦來卧篷底一曲歌滄浪
詠酒家
柳橋横翠檻竹籬出青旗清樽浮綠蟻香羹薦銀絲經
霜橘初熟輸芒蟹新肥歡迎滌器傭嫵媚當壚姬騷翁
解遺嚢豪客駐金羈高陽有餘興風月剰堪題
詠妓舘
青樓映朱箔深院連曲房清颸滌殘暑白苧生微凉銀
筝御瑶席寳鼎煨沉香芙蓉紅隠褥芭蕉綠上窗五陵
屢經過千金賦高唐冉冉粉香叢長年樂未央
詠富家
榮華擅京洛甲第連朱甍院宇生微凉為樂方稱情新
裁朱履潔乍試羅衣輕華堂日張宴飛蓋相追迎吳兒
與越女彈絲復吹笙酒酣歸洞房含笑擁傾城
詠貧家
陋巷少人跡依依長蓬蒿秋氣月凄凛四壁何蕭蕭絺
綌不掩脛饔飱但簞瓢御寒既尠具卒歲亦無聊荆妻
厭藜藿稚子慣山樵無端昨夕風捲我屋簷茅
詠旅舍
飄蕭墜寒葉寂寞虚堂秋遊子久行役索居寡良儔明
燈照空壁啼螿動羇愁情悰念悄悄川原邈悠悠中夜
起彷徨仰視河漢流萍蓬偶棲泊太息未能休
詠書齋
幽齋極蕭爽清秋無垢氛捲幔落遊絲辟蠧羅香芸瑟
清調流水硯冷生微雲拳石結新綠古鼎留餘薰縹囊
既零亂牙籖亦繽紛及時宜進修兀兀窮朝曛
詠閨思
清颸吹蕙帳明月照蘭房中宵念行役掩抑獨凄凉微
寒生薄衾思奉君子裳天涯渺阻修何由越川梁昔如
鸞與鳳今如參與商默默向誰訴悄悄徒自傷
詠故宫
西風吹黍離疎雨濕殘礎空梁長見日頽垣間餘堵石
馬縈青蘿銅駝沒黃土花容猶宫妝柳眼尚媚嫵繁華
等風烟形勝消龍虎惟有舊時月照人自今古
詠廢宅
人事已非昔遺居猶至今蕭條白晝靜寂寞黃昏陰老
樹集昏鴉敗砌寒蛩吟階空蚯蚓出壁古苔蘚侵乾坤
多變易頫仰易銷沉更無故主居獨有閑人臨
詠佛寺
秋氣日已佳况此紺宇寂古松蔭佛殿幽花照禪席谷
虚哭山鬼林暝啼木客風來語梵鈴雨至洒石壁長廊
獨徘徊蘿徑自捫歷時聞孤磬聲雲深杳難即
詠道院
新秋入琳館物意何蕭森露滴丹竈冷雲護芝房深棋
聲間竹院簫韶出風林千門鎖虚寂石壇晝陰陰苔花
繡古篆鶴唳流孤音清虚絶塵俗悠然生道心
詠古廟
古廟知何代蕭蕭秋日荒丹青既剥落香火亦凄凉怪
鳥號深林饑鼠竄空梁殘碑土花蝕蔓草過人長蛛絲
網破牖蝸牛上頽墻神理有消歇人事焉足傷
詠荒塜
狐兔竄古穴荆榛長荒丘西風吹白楊疎雨洒松楸樵
夫朝出歌牧兒暮來遊宰木給斧斤芻蕘飽羊牛寂寞
掩泉臺千古魂幽幽更無祭掃人空餘斷碑留
詠邊塞
窮邊秋氣早六月飛霜華胡兒弓力強馬蹄蹴風沙黃
雲連白草極目天無涯孤城控險阨令嚴寂不譁凄風
傳畫角落日悲鳴笳征人於此際誰不動思家
題畫蘭棘
美人羞自獻空谷抱幽貞翛然絶塵俗誰結歲寒盟荆
棘豈不茂睠焉昧平生徘徊日將晩慨矣思靈均
梅庄詩
幽懷厭塵俗芟蕪闢新庄庄居何所有寒梅有孤芳乾
坤搖落時見此姑射妝英英綴瓊珮燦燦明珠裳紛紛
掛凉月隆隆映朝陽豈無桃與李俗惡非所臧蘭蕙豈
不好弱質易摧傷何如此花魁勁節飄寒香主人冰玉
姿對此形神忘亦有山中侣時來共徜徉既讀廣平賦
亦詠逋仙章未言調鼎鼐且共嘗冰霜
文簡集卷十二
