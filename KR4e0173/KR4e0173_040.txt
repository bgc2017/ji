文簡集卷四十
明孫承恩撰
雜著
貞軒解
貞軒先生隠迹陋巷養高衡門恬甘寂寞屏絶塵紛閉
戸讀書緬懷古人有貴介公子驅鳴騶擁高駕氣勢赫
奕閭里矜詫顧先生而問曰側聞先生遺世之屯遇時
之奇絶俗離人約處窮居口不絶吟手不停披傲然自
得或樂此歟敢有所請願先生聆之先生唯唯公子曰
寓形宇内爲生易窮雲散漚沒電滅鳥空人無賢愚適
意則雄其或偃蹇虛生何庸富貴在人其樂甚洪無求
不獲靡欲不充彼其入坐廟堂出耀旄節豫大豐亨焜
燿赫燁居則高堂翼翼廣厦渠渠繡戸文梁畫棟雕題
食則豹胎猩唇熊掌駝峯羅列珍羞含鮮咀醲麗水之
金合浦之璧球琳琅玕寳藏充斥夏則細葛霧縠冰繒
冬則輕裘蜀錦吳綾亦有使令巧捷便慧頥指揮斥罔
不如意亦有靡曼列屋閒居爭妍競巧以爲主娛時而
宴樂陳列樽爼吹竹彈絲巧歌妙舞亦或遊畋牽黃臂
蒼武夫騎卒左右騰驤彼其食萬鍾禄膺九命榮與奪
視其喜怒抑舉隨其愛憎鄕閭爲之欣豔天下仰其風
聲頌道德則孔孟復見讚功烈則伊周再生信光耀之
如斯亦志願之可行今先生蕭然其臞枵然其乏百畆
不治一命不列處世凉凉行已孑孑一簞亦空一瓢亦
竭蓽門繩樞衣弊百結出無從行入鮮侍妾交游厭棄
鄕黨慢䙝淪落如兹言者顙折異哉先生而處世甚愜
若將終身曾弗改轍朝書暮詩自謂軒豁是何見之太
迂謀之甚拙也先生曰噫嘻公子吾少也僻亦嘗志進
取矣而不獲售既乃悟古人之所以立身行道者當不
若是故卒棄去而遁於荒野耕田讀書以守聖賢遺規
不敢爲世俗之苟同者非過爲是拘拘者之事也亦非
強爲是皎皎者之行也蓋求不失乎義理之正而已向
使吾少營世故當亦不至是落莫惟其性與時戾行與
世違堅確固守不敢變易故行益躓而身益窮也比今
齒日向耄而未始少有惰媮者亦惟恐此志之或渝耳
且公子不聞乎三家之市有處子焉方其守志含眞幽
居索處首無膏沐身無完裙一旦易節改操揚眉倚市
則百金之致特易易也故凡今之世側媚變詐脂韋乾
沒以巧取苟得者皆此類耳而又何羡乎夫深林之蕙
不以無人而不芳君子進德修業不以窮約而改節其
事一也夫桃李之嫣然衒其色也松栢之蒼然勵其節
也蓋亦各隨其性而已耳言既公子赧然再拜受教而
去先生於是携手曳杖逍遥於庭而歌曰富兮貴兮毋
爲吾累兮貴兮富兮毋爲吾汚兮守吾貞以卒世又何
外之足慕兮
屋舟解
姬仲子隠居潤城之西清江之陬聫筏搆楹疑屋疑舟
可以宴息可以遨遊彷彿乎茅茨之椽依稀乎泛海之
桴波光蕩其戸牖嵐氣襲其衾裯行雲度兮忩扉斜日
映兮簾鈎乘清風於曲檻弄明月兮芳洲傍菰蒲以結
隣狎魚鳥而爲儔落簷影於深清假后土於中流縱嘯
傲於蒼茫託意興而夷猶蓋遠絶塵囂之累而盡得江
山之幽乃題其楣曰厔舟焉客過而問曰蓋聞上古聖
人作易制器棟宇因大壯之象舟楫取渙之義是故陸
處者必以屋居水行者必以舟濟既不可以互用亦不
可以強比子云屋舟亦有其義乎姬仲子囅然笑曰名
以義起義以言宣子知我者請試臆焉客曰昔歐陽公
直道匡時罹䜛被斥蹈險乘危一舟萬里困頓流離駭
浪驚颷狂蛟怒螭天憫其忠若或相之晩歲歸來持衡
秉鈞爰作齋居以舫爲名安不忘危託文以明蓋以屋
爲舟而子之意或出此耳姬仲子曰吾儕小人無行道
之責曩竊微官幸尠罪謫歐公之意非所及也昔有張
融清節靡倫居兮無屋廉哉一貧作舟於陸以安其身
至今論者猶賢其人蓋以舟爲屋而子之意無乃類是
耶姬仲子曰吾幸藉先人遺業居有敝廬若融之爲則
已迂矣凡子所言各有其義吾意未悉請爲子語昔者
吾早有志於隠而不幸爲術業所累勞擾奔馳誠非獲
已中歲乃得避地於兹欲效古人所謂逃名者託此以
休焉且子不觀乎仰而棟何云非屋俯而舷何云非舟
謂舟也而製則厔也謂屋也而用實舟也合而以屋舟
名蓋道其實爾矣此命名之大都耳吾又嘗冥然而咻
喏然而釋念身世之營營思造化之消息由一身之所
託推棟宇之所極方其切視而近取則吾生之有形骸
吾身即舟也及夫大觀而遠覽則隨吾身之所寓吾居
即吾舟也又推而極之則萬物之在大塊中萬物不猶
一舟矣乎而大塊之在大化中天地不猶一舟矣乎子
如知此則屋之未始不爲舟舟之未始不爲屋或屋或
舟無不可者吾蓋將略形器超混茫遡希夷求鴻濛惚
乎恍乎芴乎芒乎而遊於無何有之鄕乎而子又何拘
拘於名迹之是疑耶客喜而笑俯而思仰而歌曰屋兮
舟兮任安流兮舟兮屋兮無顚覆兮匪修匪融兮子其
靡同兮如與吾隣兮吾將從子以全吾眞兮客退姬仲
子因書其言於壁以代答來者之問
女訓
女訓訓女事也而婦道母道備焉人知重教
子而不知教女閨門萬化之原其可忽乎述
嘉言記善行作女訓
天命皇皇降衷惟良人得爲性罔有弗臧形生神發欲
動情勝展轉汩溺以失其正聖賢立教必於幼冲蒙以
養正作聖之功小學有書教兼内外童訓具悉女行未
備引伸觸類述義纂言可咏可歌教於閨門凡女之生
以漸有識教必以時勿致怠失教之欲何恭敬安詳養
其德性温柔善良戒以躁率戒以妄誕戒以狠兇戒以
侈慢六歲教之數與方名八歲九歲男女分明坐必異
席食必異案閑習禮度勿事戲玩十歲不出閨閤深居
婉娩柔順姆訓是依更三二齡知識漸長責以敏勤責
以孝養鷄鳴而起盥櫛衿䙬適父母所候視寢興問安
與否飲食所喜佐厥長者敬具甘旨父母有疾寢食靡
寧奉侍湯藥喜笑弗形事親之暇女工是執必精必細
無敢易忽織紝組繡酒漿庖烹凢厥女事靡一不更㓗
淨膏沐謹飭衣履荆布亦可不必紈綺毋謂年少安逸
優游毋恃親慈驕縱自由嗟惟親慈教愛深至汝或少
愆猶爲汝貰逮長而笄嬪於他門爲人室家責以事人
女子之軄婦軄之本閨門所修即是而凖克閑於始乃
罔後艱幼也怠惰將何以堪臨事而瞢悔則已後本亂
末治未之或有矧是爲婦責益靡輕曰惟其家由之廢
興在易家人女正則利禮重大婚盛衰之始娶婦必擇
亦有格言揆之人情何獨不然上事宗廟下延後世冀
汝賢哲以大其嗣汝克賢哲是宜室家慶洽一門姻戚
汝嘉婦職所先在事姑舅姑舅汝悅則免大咎惟是姑
舅與父母均孝養之道靡有等倫事其君子和而有别
必敬必恭毋玩毋䙝其有美善敬以贊之其有不善緩
以諫之調其或過翊其不逮啟其未及飾其已壊憂則
爲慼喜則爲欣與其所歡厚其所親若夫檢身尤當謹
飭動遵禮法慎簡出入外言不問外政不干怒無誶詈
喜無譁喧敬厥伯叔和厥妯娌謙卑自居毋傲毋恃夙
夜靡懈服敏治生事必禀命無敢專成躬執蠶桑治絲
與枲率厥下人當先以已敦尚儉朴屏斥華靡奢爲敗
原則匪婦彛睦厥姻婭必和以敬吉凶餽遺豊儉必稱
謹厥祀事必親以誠春秋烝嘗肴羞必精亦有親朋過
從宴會俟命舅姑勤主中饋妾御無妒視姊妹同和而
有文穆如春風婢僕無苛視亦人子體念惟周衣食寝
處凡此數事靡一可遺汝或不盡人得汝疵婦軄既修
母儀尤慎子生必教繼述之本愛而知勞是爲克慈毋
效䑛犢養其嬌癡亦有庶孽勿論人已鞠育之恩靡有
差異祗畏嚴肅整齊閨門惠以逮下惟公惟均統率諸
婦幹厥家政端汝壼則禮法示訓富家元吉正位居尊
亶矣主母人無間言守常惟賢變乃見節蹈義秉志女
婦之傑從一之義人道大經餓死失節當審重輕泣血
拊心指天誓日一節以居九死不易又有不幸禍亂身
嬰兵革流離強暴侵凌瓦全則汚玉碎斯潔志不可敓
頭則可截大凡婦道與臣道同婦有賢烈臣有良忠爲
烈與賢所遇有異易地皆然要卒於是若夫女德則貴
不偏柔順中正乃罔有愆柔不中正柔則無紀頽惰傾
邪皆柔之致歸妹之四義取陽剛家人之初剛以自防
隂主嚴凝坤主重厚一以㢲柔其弊莫救端莊純一貞
靜幽閒是謂中正女德乃全誦讀書史本非婦習欲識
理道舍是曷克講解佩服古訓格言要惟視法豈止多
聞亦有讀書詞章是競月性風情德則罔令閒情怨晩
幽恨傷春讀書似此不如魯人惟古令哲志趣超卓若
鑑益磨如玉加琢德性以固理義以明言可爲訓動可
作程欲求其人髠穎莫悉姑舉一二用示法式哭父殞
河慟母殞墳我敬若人至性莫羣舉案之妻挽車之婦
我敬若人可儀可度晨炊夜績助夫養姑我敬若人婦
軄不孤鷄鳴相勤蘋蘩供祭我敬若人克善婦事或勉
忠義或贊貧居我敬若人丈夫弗如棄鏹弗取捐金弗
屑我敬若人志皎冰雪螽斯之惠樛木之仁我敬若人
德如春温終風懷人長信賦志我敬若人安命知義保
孤全祀冒難衛姑我敬若人綱常是扶劓鼻截耳斷臂
剔目我敬若人言者氣肅沉淵赴壑蹈刃是經我敬若
人凛然猶生愛有可割義有不背我敬若人感我涕淚
服履必素績紝必躬我敬若人葛覃之風妄語戒欺膽
丸勵志我敬若人非姑息類問獄教恕郤遺教廉我敬
若人識孰與肩滛刑欲撻廢軄思杖我敬若人嚴師弗
讓子遂其義婦略其辜我敬若人秉禮巨儒戒無時妝
戒無私殖我敬若人家範秩秩七戒示訓老益謙恭我
敬若人是規矩中或處其常或遭其變庸行固知一節
亦見賢可爲烈烈可爲貞舉得其正不忝所生厥性與
人本無差别明識理道乃爾殊絶見也既灼守也弗遷
山不足固石不足堅凡是數者咸可法則即此已足何
俟多識若廣厥義物亦可徵雎鳩之别鴻鴈之貞螽斯
詵詵羣處和集人而不然乃不如物嗟嗟女子亦罔攸
知詔汝要言明聽慎思男女大倫隂陽正位月惟日儷
坤作乾配乾坤並大化育乃成日月並明晝夜乃貞於
惟女德厥係實重勿曰閨門罔顯於用天之賦與男女
則同躬自尠薄蔑棄降衷不觀虞周英皇姙姒皆古聖
哲大聖之配其餘賢烈亦昭令譽較之丈夫靡有所殊
我惟能然亦復如是視今猶古作人儀矩彼凡庸者無
益無聞草木同腐亦何足云有弗善良縱恣頗僻狠妒
驕侈乃婦之賊習以成性將無不爲禍人家國宗祀以
隳乃邪乃淫喪德失己父母之辱宗黨之耻惡名穢迹
騰厥里閭如冒不㓗不可湔除善者鳳麟惡者梟獍善
者圭璧惡者土糞善者於人敬之慕之豈惟人然天亦
祐之惡者於人賤之惡之豈惟人然天亦禍之善惡之
初詎有定主由習乃成顧汝自取汝欲為善無藉於人
汝必爲惡亦誰汝禁善如織帛由漸而積惡如决防必
至潰溢善無大小咸汝之良日引月長將由以長惡無
大小同歸於害日益月滋小也可大汝能爲善親有令
名汝能是思將無不成汝或爲惡辱及父母汝能是思
將必自阻嗟嗟女子敬聽勿忘我言匪誕聖謨是彰
文簡集卷四十
