文簡集卷二十七
明孫承恩撰
序
送彭總制討蜀寇序(代作)
正德某年秋九月右副都御史彭公既平河南劇賊獻
俘闕下皇上喜甚特進秩太子少保右都御史并蔭其
子為錦衣衛千戶以褒之維時四川賊廖老人等方稱
亂蜀民患苦守臣交疏復以總制請皇上用廷臣薦仍
命公往公躍然曰事不避難臣之職也予其敢辭即卜
日戒行既又乞言於予若欲求相其事者予儒生也於
軍旅之事何能言縱有言祗腐談耳於公奚益然有懷
亦不敢不為公盡也嘗聞之天下之事無難易率成於
敬而僨於怠唯用兵亦然故以全齊之衆可傳檄而定
而區區之聊城卒以無功者敬怠之間耳方韓信之破
井陘也威振天下可以鼓行無前而信乃師事左車北
面問計彼田單者則已恃勝而驕其成敗固然也公昔
被命南征賊方横跳勢猖獗甚而公能刻期奏績此其
謀略之精且竒固非淺淺者今公之英聲滿天下凡有
不軌孰不延頸俟誅而何足以當公然公方且欿然不
自足而顧求助於予此其敬慎何如哉持是心以往何
有弗濟而矧此草竊之小醜耶抑嘗聞公自少時負志
竒特慨然慕諸葛武侯之為人名其齋曰尚友以見志
嗚呼論人物於三代之後求其忠義磊落正大光明如
侯者幾人哉公昔為憲副於浙也廉明剛毅獨持風裁
為廉使於洛南也樹立益偉雖權貴氣燄薰灼能立致
禍福而挺然與抗不少避忌則其忠貞直諒之節庶幾
求比迹於孔明者耶今其撫蜀即孔明經略之故都也
開誠布公集衆廣益孔明圖治之大劍閣之雲蒼蒼巫
峽之水泱泱遺風餘烈百代如見公其能無意乎苟以
侯之所以安蜀者安蜀則豈惟收討賊之全功而勛名
之煒奕孰謂在武侯下哉詩云高山仰止景行行止予
不佞請以斯言代繞朝之策
夀少師西涯李公序(代作)
昔者嘗讀書至君奭篇天夀平格保乂有殷未嘗不悚
然曰天欲眷一代非常之命必生一代非常之人以為
之輔既俾其得君專政以行其志而復錫以眉夀夫豈
偶然之故哉蓋賢才之生天也其夀亦天也天惟為國
永佑命故篤其所倚賴者於是見天之眷顧為何如而
元老碩德之所以克至夀考者其所關係也大矣求之
於今則惟我少師西涯李公其人焉公自弱冠登高第
歴仕四朝秉鈞軸者十有八載正已率物鞠躬勤勞誘
導天衷匡濟時事其尤大者則受顧命定危疑功業在
朝廷德澤在天下異而不激和而不同清恭端靖之節
五十年如一日至於宏才邃學獨持文柄精明俊朗雄
蓋一代所謂平格之臣公庶幾足以當之是豈淺淺者所
能躋哉先是公以盛滿乞解機務聖天子方切倚毗章
不啻數十上乃允只今優游泉石而忠勤一念猶不異
在位時兹夀六十有八矣強實完厚如少壯者朝廷大
政尚有待公一言以論定之福履如此非天之所相其
孰能與於斯耶古之君子若漢之韋賢唐之裴度與夫
宋之耆英之會非不盛然或徒以高致稱而事功不著
或但以事功著而文章不傳固未有如公之能兼者也
而其享有夀祉者豈直公一身之慶而已哉六月九日
為公初度館閣諸公自石齋而下各賦詩為夀而謬屬
某為敘某不佞獨有感於天為國夀賢之意而推公之
夀實有關於國家之運者如此若夫尋常頌禱之詞則
海内之人固有飲食必祝者矣固不俟夫區區之贅也
同年會序
正德辛未六月廿四日大宗伯徤菴先生費公合門下
士十有八人飲酒于其私第師弟和暢禮意綢洽于于
衎衎弗褻弗拘酒半公見其震器而請對聯於周子子
庚公亦脫去勢分一吐珠玉成二聯是日陰雨故周子
有立雪程門之喻而公之所謂桃李者則亦指在坐諸
生云公於是命分字人各歸賦二詩俟成則各錄一卷
藏于家所以宣其和垂其休而記一時之會噫公之意
可謂厚矣雖然公之意尤有大者某能言之夫先達之
取士也固不惟為一時之識拔而已而每存夫成就之
心後進之結知也亦不惟一時之倖遇而已而恒切乎
向往之念此師弟子之相與蓋自有不能已者而非偶
然之故也誠以公今日鄭重之舉而求公之意則所以
躬謙德以著教觀論議以相發合同門以樂弟兄之義
必欲諸生永敦而無斁而又克自樹立皆才且良使天
下謂公門下得人者此則公拳拳之意而可自喻者也
若徒區區於飲食宴樂之間詩詞工巧之末欲以侈今
而示後則豈公之意哉嗚呼公以碩德重望師表當世
海内學士仰休光企末照欲出門下而不可得者何限
而南畿之士百三十五人者乃辱收錄海内之士數而
羡之曰此費公之門下也則固幸矣而出處不齊内外
南北之異迹而某等十有八人又同官於朝得旦暮親炙
茲仍以杯酒從公面聆教言則百三十五人中尤有羡
而不可得者其為幸又當何如雖庸劣無似無以仰副
公意然未嘗不兢兢焉以自棄為戒若所謂忠孝大節
禮義大閑所以居官行已而自立於天地間以求不玷
公門下者則某固欲與諸君勉焉而矢心不渝者也公
既許雄文冠於卷首復命某申其說於下方不敢辭
送劉翁還山陰序
山陰守愚劉翁有子棟登進士入詞林翁頃以視子至
都下未幾欲歸棟之同袍之友觴而餞之都門下翁視
棟若戚戚不忍去者某因執爵致翁前曰暌離之恨人
之常情也而况於父子乎然翁平日攻苦食淡握勤抱
辛以教子者意初謂何實冀今顯揚以為翁榮耳向使
棟守三尺牖下足不越其鄉旦暮獲定省嬉笑翁側問
衣寒煖與飲食甘旨依依娛戀然特閭閻小夫之孝有
所謂顯揚否乎若是而能慰翁惓惓教子之意否乎翁
行不必為戚戚也棟今以文墨踐華要將有功業著于
上下異時年勞既及貤封之典行將得之棟且衣錦歸
拜翁堂上翁亦烏紗峩峩與酡顔相映于時賀客鱗萃
鄉閭嗟嘆以為盛事棟而如前所云寧復有此翁行不
必為戚戚也翁其樂飲此酒哉又祝曰由大江南至京
師不啻千里跋涉險阻若在天上翁歸願布帆無恙強
飲食自愛度抵家候正麥雲搖蕩際天新醅初熟稚子
嬉笑牽衣鄰翁來慰行役便可割鮮具醪一笑濯去塵
土談說都下事聽小娃嗚嗚作越吟如是以優游桑榆
耳翁其樂飲此酒哉祝既已復謂翁曰右蓋為别者之
常談而復有進是可以為相翁者翁願聞乎曰諾古之
君子居布衣而能善其俗若陳太丘王彦方者皆敦德
勵行以化導其鄉人其名至今烈也翁亦肯無譲斯人
矣乎某聞翁雅好恬淡不樂聲利繼自今益懋古道毋
輕出戸絶官府慎勿與交口不言公家事課耕訓讀暇
則攜朋拉儔命剡溪之棹尋王子猷故事高風懿行為
鄉閭式使人稱為賢封君若是何如翁笑曰識之矣時棟
方緝諸送行什因屬某次第其語綴於末簡
送張都事虞咨序
張君虞咨甫以考績來也浩然乞歸休二三卿大夫既
留之不可則相與嘆曰出處之義君子大閑也即非輕
去就慎名節不酣溺於富貴者尠克無媿中世士大夫
以官為家嬰禄位而忘鄉土昌黎韓子嘗是嘆矣不獨
今然也則有能超常情而獨行其志者可不謂賢歟夫
自兩疏見機世之言退休者率擬焉楊巨源之去退之
所以嘉與之者其言可考也巨源之去視兩疏虞咨之
去獨不得視巨源乎哉然禮稱七十致仕楊當解組時
及七十且其時事又有可言者則其去固也虞咨精力
壯強以才行勞勩為當道者奬知尊官厚禄可循資而
得太平之治方日益隆盛内外之士揚翹舒英以承藉
光寵者何可勝數也而虞咨乃獨去之决乞身於強健
之日勇退於急流之中鳳舉鴻冥棄禄位猶敝屣若虞
咨者可不謂尤賢矣乎嘗聞文獻家之子孫能世其家
者非專專於珪組之傳襲也在世澤之相承風聲之弗
墜其行事庶幾有先公之美焉昔者虞咨之先公莊簡
公以碩德重望位大司馬保釐南都朝野倚毘而引年
懇去爾時高退之風傾動海内朝廷下璽書褒嘉完名
全節之語遠近傳誦至于今不衰虞咨是舉抑可謂無
忝先公者矣聖君賢相嘉恬退以抑競進虞咨時由府
都事陟鴻臚丞其典盛矣吾黨欣慊乎君之歸者烏可
嘿嘿耶乃各為聲詩而属承恩為之敘嗟夫兩疏之事
侈於太史楊之去與疏並傳者則以昌黎氏之文走豈
能為前人復以張大乎君耶特於君有世講之好誼弗
可辭庸敬從諸大夫受其說而執筆焉
送董世康序
昔我先君子雪岑先生以明經授徒及門士甚衆皆一
時才俊之士而董氏昆季其尤傑者也其仲氏叔氏既
以高第為少廷尉為郡刺史季世康茲以鄉進士得河
南磁州守識者猶以其小就惜之也於其行也索予文
贈之嗟夫諸君子贈言之意而豈徒哉誠欲為世康益
也即欲為世康益則諸君孰非能言者且世康尊翁昔
以名法從聞於時而仲叔亦嘗振厥休聲世康得於父
兄者足矣何假予言為然必欲予一言者豈以其能誦
說先君子之訓迺世康所樂聞者乎請少述為世康告
先君子昔筮仕深沔擢部屬晩知延平其操存施設固
非予小子所能盡知特嘗見其書壁曰勤以補拙儉以
養廉恕以得民慎以免過嗚呼世之優游以廢厥職與
貪饕甘喪其所守者孰非以怠以侈故而嚴刻悻悻自
用者尠不至敗事則守官之法寧有出四言之外哉蓋
勤則事易集恕則民易親儉則無妄求慎則不妄動率
是四者則於政也幾矣先君子用是歴官廿餘年不大
獲戾於上下持公論者多與之此固諸君子所知者走
豈敢誕哉世康自髫年侍講下其為人温厚檢飭無惰
志無侈心即其所養豈有所得於先君子之教矣乎今
日初政亦何俟他求從事乎此而已矣世康其行哉因
其所已至充其所未至則磁州治矣世康勉乎哉家庭
之訓與諸君子所欲言疑亦無出此者敬用為贈世康
以為何如
送侯大夫詩序
凡侯牧三歲一入覲京師制也侯牧缺或始視篆則佐
貳代亦制也明年丁丑為今天子正德十二年吾松别
駕侯大夫當行於是鄉搢紳士議所以為言以贈大夫
者或曰大夫下車來視公事猶已事贊佐治理者不可
枚舉繼值守兩缺攝守事幾二載凡躬省視而勤民隠
者固可歌也或曰松之民病矣農病于不得耕女病於
不得織畎畆病於水旱而不得獲閭閻病於流離而不
得居大夫咨詢訪問而乳哺醫藥之吾民自是少甦其
惠溥矣或曰松未始有書院大夫昨奉臺檄創是正學
之院也擇俊髦業於其中而廪餼之時勸督之是松未
始有者而有之自大夫始不可謂非大夫功也或曰棠
溪有院實大夫聽政之所茲將入而羽儀天朝矣遺澤
在人寧無甘棠之感乎於是以為詩而復各叙其所以
間以示予則渢渢乎諸體略備而其言皆美而無謟信
而有徵嗚呼諸君子可謂善頌矣夫别駕古治中職當
刺史之半所謂與刺史同宣王化參校政事短長利病
者也是其於郡何所不當究予常怪白樂天為司馬廳
記謂為散地冗職若可不視事故政成非其功政厖非
其罪而可自放於山水詩酒間噫何其謬也予意樂天
有激云爾不然則是教世之怠厥職者皆得以非已職
自諉或曰姑待職是者否則曰懼侵官也於是美食安
坐視郡治與否若於已無與其可哉侯大夫敏於從政
勇於為義居常協恭贊襄於凡所以厚民者得為即為
而又適值缺守故其政之所就可歌而詠者不止諸君
子所言而此則其大者也嗚呼是亦可以獻天子矣方
今考課公明治績如大夫必將茂膺顯陟大夫才猷卓
異予嘗侍大夫論議知其可獨當一面任者大夫勉之
毋但以佐郡功自足也
送節推詹君詩序
環數百里而為郡輔守以治理者莫重於推佐有貳有
倅而曰惟推重者何推所職者切守事也凡郡事孰非
守事戎賦類既責成守可弗勞而獄訟之紛至沓来動
輙紙盈几守不得辭也固不得一一躬讞鞠也伸紙覽
可否摘十之三四與疑卒未易决者付於推推得以考
其情而曲直之與守參較枉撓以擇夫當則推之所以
輔守者是不切歟夫推秩僅七品而環數百里之民有
不得平者率平於推其任可以死生人數百里之民莫
有冤抑不得伸者郡始用治則其輔守以治理顧不重
歟然世之職是者每易之謂一事也非若守令之萃百
責嗚呼刑者民之司命刑苟罔中則無以戢奸慝而當
人心環數百里之民皆將腹誹口議囂乎其不服即使
戎賦或少愆不至若是病治也則刑烏可以易耶以為
易者苟於從事者也是故恣肆忽略罔既厥心刻忍者
既戾乎欽恤而過寬者又非明罰勑法之意甚則懦以
威敓貪以賄敓弛罪廢法縱惡豢奸亦曰吾欽恤云耳
不亦謬哉民乃大懟而政用是厖則何用其輔治理也
樂安詹君東魯職是於吾松也究習法律以勤慎自將
予每接其論議蓋真知所重而不苟焉者嘗曰法者天
下之公予慎守耳其曷敢私故恒以不能禁奸植善
為已恥及夷考其政則悉如其言蓋君遇事精審如蘇
子容勞瘁不倦如韓稚圭慤慤乎其自信侃侃乎其固
守而其清苦之節不肯毫髮自汚操三尺牢不可動雖
貴權家不少假借至苞苴請託之事無敢闖其門焉
用是姦慝日屏而善良得以自立嗚呼若君者可謂能
於其職而無缺佐理者矣予嘗觀唐宋名世之臣多有
起是當大任建偉績寕知君不然耶異時有操三尺立
廟堂佐輔明天子斷大謀議大姦慝其必君也矣茲以
三載獻績北上諸鄉大夫士賦詩為餞謂予與君同年
也宜為敘故不得辭
安耆會序
安耆會者何吾定菴曹先生與諸大夫士林下之會也
安耆者何康高年也先生嘗致書牛馬走曰吾儕老矣
老者志欲求安吾幸與二三君子遭時盛明謝絶人事
攜朋命侣用締斯會一觴一詠逍遥餘年是誠可謂安
矣吾子其謂疇所賜也至於禮以相防也欲以相戒也
中德以相作稽也則又吾老者所求自安而無媿者故
以安耆名會吾每思洛社故事俱有叙述之者故去今
雖數百年而猶彰彰若前日事吾不敢僣擬昔人然而
所以適其適者則今亦古也惟吾子有述無俾是舉無
聞焉嘗讀王制見先王養老之政之詳且備也聖朝法
古為治優老以佚至大夫士之老而歸者恤典尤厚夫
治世之民安以愉亂世之民窮以慼桑柔之詩作而歸
田者悼然無以安其生則諸大夫士得以享其蔗境之
樂者夫豈偶然耶先生之言所以感上恩者深矣抑聞
履榮名者尠夀考溷俗累者蔑高致吾松素號多賢先
生以耆年碩德終始一節四五大夫高情雅操志趣相
孚衆君子固亦好德樂善者而相為侣以樂衣冠偉如
笑言温如休休于于雍雍衎衎春風和氣滂動於樽俎
之間見者謂為太平盛事昔昌黎子嘗病人言今古人
不相及是會也吾安敢謂今不及古耶至于賡歌迭詠
以侈上恩交箴互規以崇晩節歡忻怡愉優柔敦厚吾
又安敢謂古必盡同於今耶夫洛社之會所以若是彰
彰者以賢也即使序弗作寧至無聞諸公既以道義倡
斯會則自足以托不朽而何俟不腆之文而遂使不腆
之文併藉以傳後則豈非予小子之幸哉諸與會凡十
有四人見各詩下故不具
送侍御沈子公先生
春秋大義公天下其於褒貶予奪之際審矣是故不知
春秋者不可以是非人是非本於人心而合乎天下通
乎萬世春秋是非之大者也昔者孔子曰吾之於人也
誰毁誰譽如有所譽者其有所試矣夫聖人無不試之
譽則寧有不試之毁耶春秋之法或因事以誅心或即
心以論事褒不易也褒必當其善貶不易也貶必當其
惡故惟無褒也褒一言而天下萬世信其善惟無貶也
貶一言而天下萬世信其惡若夫寄耳目於人隠度疑
似無灼然的是之見而苟於甄别者大戾春秋之旨矣
故曰不知春秋者不可以是非人言責者亦將以是非
人者也是非人於朝而天下觀聽之則其致審宜何如
也是故是是而非非謂之同随是非而是非謂之異吾
惟亦審其實而已矣天下豈有無實之善惡哉得其實
而是非之則且帖然服俯然默矣人言可以代已見忖
度可以附真知縱口肆意漫爾而言而曰吾於其心耳
則天下誰不可是非之人耶執途人而曰途人可也執
途人而曰此賢此佞天下誰復信之是非不明人將受
其黮闇雖特立之士不以此為戚忻而豈彰善瘅惡之
旨哉嗚呼言責者是非人者也是非當而榮辱随否則
人亦得而是非之矣可不慎與子公先生通春秋之學
者為人簡重沉默思慮周而察識精茲有言責嗚呼吾
知其必能審是非者也必能榮辱人者也必為人是而
無非者也
送顧鴻臚伴送夷序
火篩部人遠慕化願為中國民陜西守臣以歸闕下天
子命處之廣東令所司遣人護行復選通事一員充館
伴之職蓋循舊制然也于是鴻臚舍人江陰顧君民懷
膺大鴻臚之選奉命以行民懷之外舅職方張可齋属
余言為民懷贈予不獲辭則從而告之曰君知茲行之
由與所以無負於茲行者乎夫遠人者於吾王化不足
為有無明矣然而賜賚之館餼之處之善地護送之其
於道理豈欲為太平觀美之具也哉誠覆載無外之仁
惟恐一物不得其所耳夫待遠人如此則其於中華之
民宜如何也聖人之仁篤近而舉遠先王之政詳内而
略外然今中原數千里以及吳楚蜀越之間竊弄鋤梃
連年不静至動大衆髮櫛而苗耨之何哉吾以為民非
得已於亂國非得已於法德意之未宣義信之未著其
必有任其咎者矣君兹行也道中原吳楚之交以達於
閩廣萬里之遠其接於目而動於心者衆矣將必問而
得其由也為我以遠人之事語夫蒞民者督兵者曰彼
之慕義尚然豈民皆頑於彼者乎吾君之恩洽於遠人
豈忍於本為赤子者乎向嘗下撫諭之詔慈祥惻怛之
意昭然見矣未聞有解去而自新者則有司者之奉行
果皆盡其心乎龔遂張綱之策可施於古不可施於今
乎其所誅者皆盜乎所未誅者可勝誅乎蓋非有識之
士而聞之鮮不以為迂者惟吾子可以斯言告亦惟吾
子可以告遠人而使之信也宣上德達下情察俗善惡
與政之得失凡以王事在外者皆其所有事也果曰有
識則豈可以一館伴之職而拘之哉至若道經故里入
覲高堂以罄天性之歡壯觀山水或發諸吟咏以寫一
時之趣此亦公餘之便而人皆為君羡者雖然余所懷
者獨有在故弗詳焉君之往也其能以余之懷為懷也
乎還之日其又有以慰余之懷也乎
送楊季玉入太學序
成均萃天下俊髦多道德文章之士楊子樂取友而篤
問學兹欲就是卒業以博大其聞見吾知其必有得也
夫古人尚有擔簦負笈南走吳越北走燕薊以求友者
矧兹無遠適之苦會天下士於從容接席之頃其所得
不既多乎然吾聞之器必虛也而後能容鑑必明也而
後能照取友亦有道矣楊子勉乎哉毋介而倨毋和而
䛕毋訑訑以為足毋諾諾以為是吾見楊子之大有就
也楊子勉乎哉若夫登高覽勝弔往事而激壯懷進修
之餘可以慨然而賦矣
夀鴻臚丞張東園先生序
東園居士謝事歸且四年益飭舊居崇石為山引水為
池葺茆為堂日與故舊陟降笑傲於其中飲醇烹鮮醒
而醉醉而歌夷愉恬和無怨尤促迫之病顧客言曰樂
哉客有進曰君曩參督府以才敏聞方日即嚮用而君
歸矣少須當不止是意君且悔而每自云樂夫豈情也
居士愀然曰客亦知夫世事寕有不盡者耶夫大官崇
職榮矣然獨能長久存歟且吾聞曾子曰不安貴位不
懷厚禄吾藉先人遺休一命猶懼弗堪而更何所冀也
且客亦知所以樂乎吾語客人孰不知退退以衆誚羣
怒與不知等耳吾曩歸實企兩疏非以擠擯故上荷超
秩由府幕至今銜下為賢大夫士奬與假寵者甚至是
可樂也夫歸休為林下之適貴及強健使及耄且病何
有於適吾兹幸未甚老而又蔑所患若得與客追逐乎
山之巔水之涯暢飲酣歌開口大笑是又可樂也吾方
以世俗事畀吾子植嘉蔬美果蓄鮮豢肥多植以釀酒
日與諸君子夷猶於東園之東以樂其樂而忘吾老焉
耳而又何疑正德丙子居士夀六十一九月七日為初
度復置酒會客客覽菊英觴居士且歌曰采采者菊兮
日之精舒綠葉兮粲金英堅晚節兮發寒馨類幽人兮
抱孤貞渺予懷兮何極仰千古兮淵明采采者菊兮與
甘榖同和氣攸萃兮靈液潜通我愛斯芳兮有益夀功
再泛兮再㪺舒長嘯兮海天空祝君齡兮何似與南山
兮比崇于是居士欣然而笑曰有是哉吾且與子飲酒
送陸希哲赴臨江節推序
君子欲有為於天下以信其所學固弗屑於小用然有
義命焉天之所以與我而不可易者之謂命事之所當
然而不可已者之為義君子安命知義則於出處得失
之間固不得不少降其志而不以小用為嫌者矣嗚呼
知是說也其可以論天下士矣吾友陸君希哲甫早歲
舉鄉試高等主司刻其文示天下其邁奮踔厲視天下
事何不可為者然七舉於禮部皆弗利於是嘆曰吾立
志非不逮人吾致力於學者未嘗敢後人而不偶若此
命也命懸於天吾其敢與天爭且士之為學欲為世用
吾弗及是強盛以自見卒之時去意沮雖欲勉焉亦難
矣是則厚自為而有負於明時也君臣之義吾又其敢
忽諸且人顧自處何如耳是區區者誠亦何足較於是
就選銓曹銓曹才之授以臨江推臨江蓋劇郡也君喜
曰是亦足為政矣既領檄便道歸予亟見之接其論議
則泰然靡弗足也惕然若有懼也嗚呼若君者誠可謂
安命知義之君子矣充命與義至類之盡則其善何可
量而異時所就蓋必有大可述者而非徒苟為利禄而
已此固徵於君之志與言而可信其必然者予故樂道
之以為不知君者告若推之職主明刑以致之民者於
民為甚近而為任甚不易必能審而後可以折獄能慎
而後可以遠奸惟公也而後足以服人惟恕也而後足
以得衆故患弗能審弗患情偽之難知患弗能慎弗患
憸壬之吾伺患弗公也弗患頑梗之弗率患弗恕也弗
患民心之弗戴此凡為政者所當從事而尤推之所宜
知者也敢併以為告
送吳舜弼序
吳子候選銓曹既得金華之節推予聞之喜曰善哉吳
子之克舉是官也或曰推之職亦艱矣合千里而為郡
獄訟之至紛錯旁午而其為情巧伏詭匿非強察有智
術機械者莫或勝之吳子雖賢文學士耳於前所謂恐
未必有也曰其為人也誠而能恭天下之事莫貴乎相
感而莫病乎相欺民之偽滋極矣獄訟之伏匿轉變不
可窮詰者詐勝也天下以詐來而吾復以詐應出私智
小明以鈎摘隠伏為已能幸或中焉謂私智小明果足
以辨事矣乃益是之務而下之人亦自咎其計之弗工
也益思以詐自飾上下日趨于詐卒之合于一郡千萬
人之詐以為敵而吾之術窮矣惟誠可以通天下之故
可以燭天下之情蓋誠立于豫而明靜生焉明則不昏
静則不擾由是可坐照百偽且感化之下固有不忍欺
我者嚚訟可息民德可正誠之用大矣吾又聞天下之
善自用者狹而取諸人者裕夫郡有守有貳有倅推皆
得以師資之吾聞金華守歐陽大夫者醇篤怛明君子
長者也吾子之質似之兹行吾知其必有合也且吾子
信恭矣恭則能下人而歐陽大夫與二三君子固皆久
於從政明於治人者吳子將於是而觀法焉質所疑焉
則啟迪教詔當不為吳子靳輔其不及而通其所蔽刑
之失中者尠哉誠則宅心平恭則聞善多宅心平則民
日附聞善多則智益明率是道雖聽天下之訟可也而
何有於一郡即無所謂明察機變者於吾子何歉焉言
者謂予言為迂笑而去未幾吳子行因錄以諗之吳子
曰或者之言固無也子所語亦無也雖然吾知擇矣請
從事所謂誠與恭者勉須厥效以信子言之不迂
送邦伯喻惕菴奏績之京序
内江喻公守吾松之三載以獻績北上郡博彭君鍊命
其弟子員蔣生相唐生鎣過予請曰惟我公之莅松也
其宏才偉識凡所施設固非淺庸者所能具陳至其加
意乎學校以作興人材為已任吾黨飫公之德多矣庸
丐執事者一言以暴吾私余惟自先王久任之法廢而
凡為郡若邑者視其官猶傳舍澷爾而來漫爾而去而
於其所以為職與夫民生之休戚漠然弗介之意豈惟
則然而因以濟其私者有之嗚呼奈之何欲吾民得蒙
至治之澤也昔公之下車也適松民凋弊甚公極意撫摩
復疏便民者六事于朝余固知其勤民之心甚篤比余
以休假歸求其所以為政者則凡于職所當為與分所
得為者為之必力不以艱大阻若所謂加意學校者則
固其一事之善耳夫以公之盡心於民如此固非苟且
補塞於一時者而吾民安公之德政其所以戴公者蓋
亦將終身焉兹行固早夜惴惴惟亟来是望然國家崇
報之典弗專為一邦計則公其遂留中矣乎昔漢宣帝
有曰太守吏民之本數變則下不安業久則民服教化
帝於是識治體矣故漢世任人最久其有治理效者輙
褒以璽書賜金增秩末遂入相者有之是故後世論得
人者稱西漢焉誠使因公之賢昭示顯陟再屈卧治以
須其政之大成則豈惟吾松民之幸哉某以散地且
病歸無以與乎考績之說因彭君請而僣述此若公之
才自當為天下用者則固其所而不俟區區者之䛕也
金門奏最詩叙
太守喻先生北上獻績余既為久任之說祝公亟來矣
諸卿大夫復裒贈言若干篇屬余曰維子有述贈言固
也必諸大夫無所私於公公不以私受諸大夫譽夫然
後可諸大夫曰維子是諒諸大夫鄉之彦碩序述孰非
能者而必於鄙人是屬諸大夫曰維子則史嗚呼古之
作史者必為循吏立傳夫循吏之所以當傳者豈非以
難得故耶西京二百餘年可傳者僅六人范曄所書者
倍之然求其實巳弗西京若矣則信乎其難也吾松雖
鄙邑而不乏賢者辱臨之然求可擬古循吏者亦罕矣
是故或失則縱或失則察或失則略或失則刻或失則
繁或失則激斯固賢者之過而他且弗與焉則循吏之
難不難也公巨人長者也而又優於才敏於識故其為
政信而弗泥寬而弗察簡而弗略法而弗刻詳而弗繁
清而弗激嗚呼若公者將不得為古循吏乎作史者將
不在所取乎余非史才也而濫與其事誠喜今有循吏
如古也夫於難得者而幸得之如之何弗喜且諸大夫
不以私譽公公不以私受諸大夫譽是皆可喜而可書
者異時執筆東觀從諸太史後請得修錄之諸大夫曰
善維子之言是質
金門奏最叙
贈言者費辭則近贅屢頌則幾諂若是者世有徵焉無
有也受言者有不容盡之美贈言者無過情之譽有不
容盡之美則辭必費而義周無過情之譽則頌雖多而
事覈夫如是又何贅與諂之足患然亦難矣太守喻公
行余贈言且再矣而鄉進士諸君復以為請嗚呼公之
盛美雖髠穎未易罄也而余之蹇拙者則曷以為辭然
必以蹇拙者道盛美則言之也常不及庶幾所以謂弗
贅弗諂而可徵者昔余初識公於都下也見其肅然以
嚴如崇山峻岳有莫可扳附意比余以休假歸進謁庭
下見其薰然以和若曝冬日洒然以清若飲凉颸使人
可愛而可親聽其言也則侃侃之論視天下事若無足
當其意者至於論古今成敗人物臧否則如倒源泉而
出金石察其政則寬大而簡易慈惠而公平雖不見其
赫赫震耀而民之涵濡其德化者若戴父母又嘗即其
外而窺其心則明白洞達略無棘態而拳拳憂世之志
有古人嘆息流涕之風嗚呼肅然嚴者節槩也薰然和
洒然清使人可愛可親者德與度也侃侃之論者學與
識也寬大簡易慈惠公平者政與才也明白洞達者與
人之誠而憂世之志則與國之忠也蓋余之所以得乎
公者如此諸君所見意亦無出於是乎顧余方以得從
公遊為幸而公又升去矣誠不能無介然于懷則諸君
之久於周旋而沐公之誨者其眷眷不能已之意又當
何如也故錄此為送行序
楊伯玉先生任四川憲副序
天之所與我者豈徒然哉天之生賢出一二於億萬之
中付以剛大之氣畀以明敏之識縱以通達之才非私
之也將以天下責之耳天固責之而賢者固諉之怠焉
忽焉且退託焉且遺世以為高焉是謂棄天棄天者無
義古之君子灼知天生我之不徒爾也天下之責不可
必辭也直以身任而不為過是故慷慨於隠居求志之
時周施於行義達道之日非為利祿也正以天之生我
我之所以事天法當如是也惟其世不吾與則有納履
而退耳不然則詎肯自阻甘置身於無用之地耶嗚呼
必如是而後出處之義可無憾矣吾鄉伯玉楊先生早
歲卓犖負大志識敏才達尤以持正聞先職水部貴戚
有撓其法者一無所假復疏聞罪其家奴數人士論韙
之職光祿數以執法忤巨璫日與面折可否剗革宿弊
羣小胥怨以中傷之逆瑾擅政竟以罪左遷瑾敗始復
起敭歴内外随至有成績而在瀘州與西廣尤多保障
功去歲秋以進表北上浩然有歸志銓部弗可飭遣益
急洎便道歸省復欲抗疏而新命下猶鬱鬱若不釋曰
吾倦於仕矣初志不可但已嗚呼世有既耄而猶競進
不知止者視先生固當媿死然先生之為計則又太早
矣古之君子以身任天下者吾未暇遠述若近時李忠
定張忠獻二公非人豪耶彼其困頓流離屢瀕九死而
與國之志未始少衰聞命即行随試輙力鞠躬盡瘁以
迄没齒二公豈貪位者倫耶其所自信者審矣先生平
日所自許要不在二公下矧遭時盛明駸駸向用而又
精力強富可以有為顧乃斂手求退竊未敢為先生許
也矧西蜀當久寇瘡痍者甫起則所以乳哺而安全之
者正賢者畢力之日先生行矣懋建勲績使朝廷無西
顧憂然後徐議歸計未晚也某不佞辱先生以知已視
謂可與言出處之義者故敢以出處大義為先生陳之
若曰是勸先生溺寵利也非急流勇退人也教人以自詭
計也則豈知予者哉
送浚川王先生叙
砥廉隅操危論挺挺卓卓一遇屈抑靡然喪守琢方為
圓揉直為曲涅白為緇脂韋突梯伈伈俔俔降心俯首
舉平生而盡棄之此鄙夫齷齪者之事也砥廉隅操危
論挺挺卓卓一遇屈抑索然阻拂然退謂一朝之清名
一事之義氣足以蓋其平生悻悻自好潔已以為高恝
然于天下事此狷隘固執者之事也砥廉隅操危論挺
挺卓卓其遇屈抑弗變弗挫怡然順適樂天委命浩然
之氣淩蓋萬物而區區爵位之崇卑不少嬰其心屈之
而愈剛抑之而愈銳鬱之而愈明随吾分以盡吾義雖
困窮淪落而其中之耿耿者如一誠不敢負天之所以
與我我之所以奉天者此君子大丈夫之事也嗚呼鄙
夫齷齪之事吾不欲為天下士望狷者之事猶及見之
乃若所謂君子大丈夫者吾方求焉將欲與之涵濡乎
道德之歸考索乎天人之故以極乎聖賢之用心行事
而未得也儀封浚川王先生子衡蚤歲登甲科讀書中
秘拜給事風采隠隠動天下坐忤逆瑾左遷瑾敗擢侍
御與當道齟齬復左遷蓋自登仕版者十有七年而屢
起屢躓何其進之難也而先生處之甚泰故其兩在臺
諫以正直聞兩在州邑以循良著其踐履之貞既不以
夷險變而度量之宏偉亦不以艱虞阻嗚呼所謂君子
大丈夫先生其人也非耶今年夏先生自寧國尹来為
吾松别駕予始得拜先生則德容偉議令人鄙吝之意
消私心竊自慶喜而先生亦不我鄙夷也再閱月有命
擢先生僉憲視學蜀中予方重惜其去欲綴言為别而
先生亦曰子必有以惠教我予缺然不知所以副也嗚
呼先生蓋嘗與予執手三嘆謂知已之難如譾薄詎敢
自附於知然亦不欲自外故敬陳先生之出處而餘則不
敢以凟若夫貫始終該本末任重道遠一息不懈者仁
之所以至也消息盈虛之機屈伸進退之理天下之故
微矣渾然玄同不膠於故不滯於迹與世推移而不失
其正聖賢之用心行事亦可得而窺焉予不佞敢併以
是獻先生以為何如
文簡集卷二十七
