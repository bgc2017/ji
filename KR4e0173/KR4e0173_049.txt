文簡集卷四十九
明孫承恩撰
神道碑
中憲大夫都察院左僉都御史黃岩劉公神道
碑
嘉靖癸卯正月二日中丞山西黃岩劉公卒於家閱四
年其子鄉進士承裕走都下持其同鄉宫贊閻君幼泉
所具状授承恩俾為文刻於隧首之石憶昔辛未歲承
恩忝隨公舉進士同選翰林院庶吉士讀中秘書見公
終日恂恂然若無所為而不知中實自勵每閱試院課
公未嘗不與多為諸老稱許因知公用心之專且勤異
時將以文翰名也既而解散職業殊途承恩且卧疴山
中久之乃不知公後所樹立今觀状所具則公之履歴
具在其才識器度豈特用意文翰者而已哉公於癸酉
歲初授兵科給事中值今上即位一新庶政有詔起用
太監蕭敬公以初政係天下觀望而先向用宦寺恐失
天下心時同列皆知不可而莫敢言公抗疏諫止言甚
剴切疏留中數日不出人為公危公曰吾知盡吾職耳
若計利害當不言矣上亦悉公忠悃竟優容之民有田
為勢豪所奪詔所司按之勢豪執劵為據牢不可屈公
以風力近臣繼被命往按其故籍破偽劵田歸之民衆
稱快洎例改翰林院檢討與脩武廟實錄銳意欲復古
史法曰作史者美惡必並書若侈美而諱惡則何以示
勸戒毅然以直筆自任衆論有同異必辯析求是無阿
徇焉事竣竟得外補仍左遷大明府判每詞臣謫外輙
養望自重公獨俛首就職業不以為屈翻閱按牘稽鈎
奸弊若老於吏治者長官政務有疑多於公取决闢元
城書院聚生徒肄業而躬自訓迪乃科目日滋盛逾年
陞南京宗人府經歴轉南京戶部郎中盡心於職長卿
多頼其助庚寅陞江西按察司副使改督學河南作人
之功居多尋陞貴州布政司右參政未上調陜西甲午
陞山東按察使甫視篆閱所部囚冤状者數百人曰殺
人不以罪國法天道何在悉縱釋之逾年擢都察院左
僉都御史奉敕巡撫保定保定畿輔重地值歲屢歉貧
民多趨為盗物意洶洶公竭力撫綏鎮之以靜潜消其
變畿輔以安歲蝗勢甚盛公曰是惡可坐待其延蔓姚
崇事可按也移檄督捕甚嚴乃蝗不為灾紫荆等三關
密邇塞上為邊方要地公躬親巡歴練卒選將相度要
害分屯防守三年邊塵偃息居民安堵朝廷無西顧憂
東南輸賦以漕河淺澁病事聞詔命䟽治公按圖計地
督衆分役未幾以次訖工璽書褒賚有白金文綺之賜
北嶽廟頽壞復奉詔葺治稱旨錫與有加于時内外多
公勞勩謂當徵召在即隠然公輔之望而公以倦仕懇
乞休致歸歸之日軍民擁道泣送此公之才施於政事
者如此要其雅志直以功業自許故所至輙有成績既
家居猶為守令咨益而民隂受其惠其在諫垣以清正
為衆所推累疏時政得失動輙千言觸忌諱不顧所謂
用世之才公奚媿也而承恩曩時所以期公者豈不淺
哉然公之著述亦自有不可冺者有黃岩奏議七卷他
文皆平正暢達詩多和婉可誦集隨地命名凡四種並
藏於家公諱䕫字舜弼别號黃岩世為襄垣人曾大父
端領鄉薦署密雲教諭大父㓗鄉薦監察御史終副使
父鳳儀舉進士歴刑部員外郎俱以黃岩公貴贈南京
吏部尚書母張氏封宜人公生于成化丙午九月二十
三日距卒得夀五十有七配秦氏封恭人陜西副使昂
女前卒子男三長即承裕娶山東副使孟居仁女次承
華娶唐府儀賓宋宿女次承祥聘陜西參議李延康女
承裕年十七舉鄉試亞元博學能文能世其業者也女
二長聘王氏早夭次適潞州衛指揮柴承爵承裕將以
今年月日葬公於韓山之原朝廷命有司諭祭四品秩
謝政且久恤典例艱得上軫念舊勞故越例賜云誠異
數也承恩無似曩辱公交契之末憶壬午之歲承乏奉
使安南公治具枉餞握手相視眷眷不忍釋爾後萍梗
參差無緣會晤詎意斯時遂成永訣乃今執筆為公身
後之役顧鄙拙之文豈足彰公盛美特以承裕固請又
重念平生乃為叙次其大至於孝友婣睦特公庸行耳
不備錄也系之銘曰
冀古帝都河山固塞鍾靈標竒才傑間出猗歟劉公重
大直方生於世閥揚休襲芳給諫詞垣侃侃正色疏有
讜論史有直筆勞弗言功仕不計宦隨在殚力惟義所
安贊府地曹留都滯迹益厚其才益老其識乃董學政
文教克宣乃掌臬憲民無隠冤帝惟公賢俾奠畿服鎮
靜以治遠邇寧肅乃控三關鞠旅治戎桴鼓不驚金湯
崇崇漕河阻艱公治底績嶽祠告圮公董繕飭帝曰嗟
哉予嘉汝勞文綺白金載錫載褒柄用且及公則厭仕
疏乞歸來止足之義老不忘世退不忘君邦使大夫問
政在門仕多顯庸處有令譽貽後藏家亦富有製天弗
憗遺溘焉殂終才弗既用士林之恫公之衆善未易殚
紀兹惟其大亦足表世韓山之原有丘窿然樹碑勒銘
來者考觀
墓表
鶴坡王先生墓表
嘉靖十三年八月十二日鶴坡王先生卒有傳先生死
事者云先生疾革恍惚梦大星煜然光芒燭身頃堕地
驚寤肅容端坐而逝宫寀氏孫子曰異哉吾聞賢哲之
生上應列宿彼煜然者殆先生耶越明年其子陶將治
葬事則持嘉禾沈君概所為状過孫子告曰吾先子之
葬其墓首之石當有文子於我為姻婭又先子厚雅子
盍表諸蓋予與陶同婿貳守一齋公門而辱先生愛最
久乃為表曰先生諱良佐字良弼别號鶴坡世居華亭
之洙涇曾祖某祖某父某俱不仕母某氏先生自幼穎
敏七歲通詩書大義十三能文章入黌校聲稱籍甚僉
謂元魁可拾取也逾五十始薦於鄉屢上春官弗利久
之補署靖海學諭規範之下士無跛行邑素乏科目既
經先生指授遂有中甲科者二流賊劫掠郡邑多殺戮
人守令往往鼠竄至是傳聞將入境有勸先生宜少避
者先生曰吾何走賊即至吾固將抱祭器罵賊以死何
避也甯中丞杲督官軍討賊先生陳五事大見器賞尋
陞湖廣廣濟縣令有僧終日坐不食遠近尊事之施遺
坌合先生至則使人廉得其實無異其二侍童則女子
也收之置於法籍其財於官一邑人皆驚邑小而民貧
先生極意撫循民稍有生色逆寧搆禍軍興征需百出
邑弗能供上官督譴嚴迫先生嘆曰財非天降地出使
吾日鞭笞吾民盡糜爛之亦何益也吾何忍哉稱疾棄
官歸自是養高丘園者二十年耆德雅望為鄉閭重郡
大夫過先生之門必就而請益焉夀至九十乃終此先
生出處始終大致如此先生天性甚孝早喪父極哀毁
以母老兩值會試不行恬淡寡欲接人以誠篤意雅素
在廣濟日沈雲巢淮弟客死近境為棺衾之戚龍淵韶
死而貧撫其孤如已子長則倡義裒財為之娶媍既受
命坎軻抱才弗遇乃從好古文辭益以撰述自娛淘洗
刮磨脱去近俗詩精鍊超拔與后山簡齋相上下至於
大篇豪宕单辭峻絶則二子所無文亦雅健可誦有鶴
坡稿二十册藏於家配焦氏繼周氏皆無出再娶周氏
生一子即陶先娶吳氏即一齋公女再娶禇氏女一適
御史周適齋弟鸞孫男四懋德懋功習舉業懋文懋武
尚幼葬以十四年某月某日墳在秀州浜之原銘曰
弗耀弗昌有潜其光魄焉斯藏其神上行奎壁之旁厥
星吐芒孰謂先生亡耶
潮州府知府適齋周君墓表
嗚呼士有負才智足以建立事功而不獲竟其用者非
人也天實為之嗚呼士有持風裁足以權衡人物而不
獲永令名者非天也人固厄之才不易得也天既以有
為之才畀斯人若將有意然而不遂畀之以遠者大者
俾足以自樹而卒以淹沮而遂已則所以為之者吾不
於天而誰尤事常安於昧昧持論之士多刻覈論事務
極底裡人至不能堪而與為敵用是以致摧衂者人厄
之也非天也嗚呼若吾友適齋周子殆類是歟周子諱
鵷字文儀適齋其號性敏而達凡事多所究識如此而
始如此而終如此而成如此而敗可指諸掌也其才惟
是故其推測事理往往出人意表甚至使人無以措手
嗚呼兹其所謂不能堪者乎周子初舉進士授御史奉
命印馬前是無印至周子則具疏請主者以無例郤周
子曰事當問應否何必例也卒得請去繼按閩省時省
臣有失控御激軍衛作亂者衆大譁盻愕相顧城門晝
閉變且叵測周子聞則疾出曉諭開以禍福戮其渠魁
衆皆帖服解散巨璫羅籥以鎮守横甚周子屢奏劾之
竟謫戍去振作文教脩武夷書院置田以贍生徒歲賓
興監臨剗革積弊是科得人為盛毅皇帝南巡懇疏諫
止弗報寧藩之變檄有司峙軍餉為緩急備憲度肅如
也泊遷守潮潮有巨姓蕭甲挾富稔惡先時每坐即以
賄脫周子廉得之卒置於法潮人懽呼周子之才少出
毫末前後以卓異見如此若其辨察太明志意太銳其
按治也百司救過不暇凡所舉駁老吏無以自解刷京
畿諸曹文卷弗少假借若相臨然於時舊制廢久矣行
僅周子孰能堪之無何而出守無何歸矣然則周子之
不能大有所就者不其然哉才智之士挾其能務為卓
絶以自異近於所謂求全之毁者否則周子年踰強仕
始獲第拜官而復不自慎重以致顛蹶吾知周子必不
爾也周子世家華亭曾祖慶餘祖勖考祐號桂軒以子
貴贈如其官妣盛氏贈孺人周子峭直少容常面折人
過至人有善亦樂道之賑窮乏撫育遺孤奬與後進辭
翰亦清麗可喜既歸方督課諸子學業振刷門戶未幾
以疾卒周子生成化壬辰正月十八日卒嘉靖丁亥八
月二十九日夀五十有六配劉氏宋忠肅公之裔侯門
教讀南村翁之女子四憑慈國子生志邑弟子員思習
舉業女三長適金山衛指揮孫寵次適平湖國子生陸
勲次受嘉定沈稱聘孫男三孫女五周子卒之明年其
諸孤將以十一月十日葬於城南鳳凰莊之新兆來謁
余文表其上余雅與周子厚不得辭也故以居常所以
論周子者序列俾刻之復為銘曰騏驥千里孰掣紲之
噫皎皎白圭孰缺折之噫天乎天乎杳莫誌之噫隧首
有文銘以恒之噫
處士石厓周翁墓表
大江之西有石厓周處士者即卒之十年其子來官華
亭始出其所次世系行實授宫宷氏毅齋孫子為文以
表其墓上其世系曰周氏為永豐世族自宋元來代有
聞人曾祖諱晨以孝廉終養祖諱祖澤由鄉進士為海
陽令有儒吏風殁而從祀鄉賢考諱延慶號魯菴以行
誼著尹文穆公為立傳妣某氏處士諱勖字勉之號石
厓魯菴季子也其行實曰處士篤孝友事親色養偹至
魯菴卒在殯會有寇屠劫近地處士裒金以俟乞免日
守柩側伏而號處二兄敦睦急難殚力拯援振飭先業
無餘力凡塋兆亭祠頽廢者繕葺之立綽楔具列其先
世築室曰終慕以識孝思賙恤宗黨貧病者衣食之死
者棺衾之圖譜系貽族人曰毋俾其久為路人也塚墓
世遠將湮者志以石曰無俾後人迷委于樵牧也每慮
文獻中微擇師教子為宗黨倡故周氏子弟知奮於學
多彬彬焉處士於義利甚辨塋樹多數百年物其高入
雲有巨賈欲市以千金惮處士不可乃先以三百金私
處士處士斥之去接人和而能恭然不可以非禮犯所
與多名士若張東白氏丁補齋氏皆世之所謂貴而賢
者與孚契焉雅尚風義嘗賻補齋喪於數千里外繕橋
梁以濟徒涉葺廢亭以憩行者人皆德之少嗜學博覽
強記而不樂舉子業獨喜作古詩歌以自適冲澹簡遠
脫去世俗綺靡之習倜儻喜遊嘗泛彭蠡登匡廬泝大
江絶淮泗覽金陵吳越之勝觀風於齊魯之墟襟懷浩
然居則偕良朋勝友陟降於山巔水涯觴詠以樂閱世
七十有九考終處士有疾弗御藥疾既革賦詩與仲兄
訣沐浴端坐而逝可謂曠達矣處士篇什甚富而多遺
逸晩而裒石厓集四册俾子孫藏於家娶鄭氏廣州節
推贈御史民思女有賢行先處士十四年卒子男七价
儀信俊傑倬佺价即由貢職教事俊邑庠生女一適楊
炳孫男十有五夢生夢龍夢庚夢翼夢鼎夢奎夢晹夢
䕫夢熊夢桂夢松夢興夢喜夢悦夢得亦庠生孫女十
有一曾孫男五女六處士生於正統癸亥九月十五卒
於正德辛已六月十七日葬於陽塢山祖塋之隅毅齋
子曰嗚呼世家之後尠矣夫所貴乎承傳者非必達也
處士雖終韋布而纂述遺休飭治振起連合族屬為裕
後計讀書循理道其風致詞翰可傳而誦也承世德若
處士亦庶幾哉所謂世家者苟盡爾豈至有衰替哉今
周氏子孫烝烝其後將必大皆處士之慶也吾是以感
而縷縷焉銘曰弗肆弗拘行已也舒舒弗堕弗踰繼述
也劬劬無歉其初有遺其餘已矣斯人鶴怨猿吁
亞中大夫長蘆運使柳溪許公墓表
亞中大夫長蘆運使許公卒之明年其兄今太宰柱國
少保兼太子太保松臯公以太僕寺寺丞杜君緯状授
毅齋子承恩曰予弟葬有日弟惟一子治葬事不能出
子其為我據此文於石以表諸墓予既諾退則叙曰許
氏為靈寶著姓其世系甚遠唐宋及勝國代有顯者乃
今益盛先襄毅翁位冡宰階正治上卿太子太保卒贈
光禄大夫如今太宰階實生子八人皆賢而先戶部尚
書諡康敏公洎今太宰尤焯煒顯大公則襄毅第六子
也諱詞字廷章别號柳溪以襄毅恩授南京都督經歴
改中軍都督府經歴明年擢守貴州思南府以母憂未
任服闋補湖廣鄖陽府改四川保寧府尋擢今官未幾
以疾卒公少而雋敏孝友篤至襄毅公卒奉母太夫人
能色養承歡疾則躬侍湯藥衣不解帶事親兄如嚴師
欽欽佩服訓言無怠以故德器夙成既入仕益自樹立
才識恢裕宦轍所至動有成績其知鄖陽也值歲侵公
告糴旁郡賑給有法全活不可勝紀故有冤獄久不决
公辨出之保康為鄖陽屬邑先是邑有不軌者事涉於
學討逆後學遂廢久莫克舉公申上官奏白得旨則卜
地創搆黌宫置弟子員悉如故六龍南狩檄務旁午供
億百出有司往往逃避公獨挺身任事總理周密搆宜
城行宫二百楹不終日而事集顯陵之役徵鄖七邑燒
造磚埴里甲科斂紛然公力請當道聽市薪開窰於承
天近地量發民夫給役費乃大省保寧往歲曾議封夀
王於其境府既搆而輟居遺宇故存雖經奏毁廢而莫
敢任其責者風雨摧剥行道為嗟公率屬經理其事易
貲得鉅萬實公帑以餘材繕葺學舍洎諸廨宇即廢址
列市肆區畫井井六十年榛莽之地倏為一都會蜀人
歌美之公既以才敏達於政名日益起撫按臣交章薦
之藩臬率署上考至上被天子奬譽在鄖時以平賊功
洎迎駕勞勩兩拜大紅表裏之賜其改保寧也特旨若
曰知府許詞殚勤任事加於諸臣之上其調繁劇以盡
厥才搢紳傳以為榮保寧任未幾即超拜今官蓋駸駸
向用而惜也公死矣初公居常思當世大務言漕事當
預擬常變欲江舟達淮淮達汴至開封府陸運至衛輝
入河若河澁則悉從陸別設官招募不過百八十里可
達京師庶緩急得濟疏擬上未果人皆以未盡公才為
惜曾祖祖皆累贈如今太宰官階襄毅公諱進前母張
氏母高氏俱累贈一品太夫人兄曰詔舉鄉試早卒康
敏公諱誥今太宰名讃曰記辭蔭不仕以齒德重於鄉
曰詩舉人任前府都事弟曰誌今廣西全州判官曰論
今南京大理寺丞公娶都憲白水侯公女有賢德子位
邑庠廩膳生娶杜君女女三一適垣曲趙應豐一適洛
陽李桂東一聘中都劉皆庠生孫男茂檚尚幼公生於
弘治辛亥三月十三日卒於嘉靖辛丑九月二十三日
得夀五十有一葬邑之九里崗襄毅公墓次毅齋子承
恩曰予嘗觀閥閱之家世濟厥美徵之唐宋如許氏者
殆亦有數夫本厚則末盛源深則流長又古詩云地靈
人傑許氏積德既遠而洛陽萃天地中和之氣名山大
川蜿蜒盤礴鍾靈毓瑞許氏實當其盛是故代生偉人
其父子兄弟既以名德勛業相望餘亦皆揚翹競秀峥
嶸卓立蟬聯仕途奕燁有光語曰徂徠之林不産凡木
崐㟠之土不産燕石言其種則然也則柳溪公之賢豈
偶然哉豈偶然哉系之詩曰
許公誾誾洵美而文生於德門有賢父兄相觀相師考
德論學靡肆靡拘日見卓犖官政服勤夙夜弗替督府
持廉名邦撫字流殍無歸公煦嫗之濫獄不辜公雪洗
之脩復學政育爾俊髦省厥徵科民用不擾事有遵行
當務竟究汝避其嫌孰執其咎事有倉猝須人以承汝
避其難咎將孰勝惟公惟勤靡恤艱阻從容指揮咸中
厥度政立教行聲聞煒奕薦剡交馳皇恩下錫殫厥才
智有不足為宇宙内事悉吾心思邦計攸資漕事為鉅
常變機宜公有論著頃歲河徙棘於轉輸臣工束手當
宁疇咨方策具存莫或為舉通變達權公有攸處經世
志略具見一端不究厥施有識所嘆爰樹貞石松楸之
下刻茲銘詩以詔來者
文簡集卷四十九
