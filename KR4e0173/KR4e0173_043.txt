文簡集卷四十三
明孫承恩撰
論
王通論
世之論王通者多不滿何也嗚呼未易言也自孔孟不
作而世無真儒然天下猶知尊仁義排異端斯道未至
於淪滅澌燼者固以荀卿董仲舒揚雄軰區區祖述之
功也逮三子者既沒沿魏而晉而六朝所謂學者不過
纂組語言以為工至其立身行巳者亦皆蕩然無有拘
檢不知視吾道為何物而佛老二氏又猖狂恣肆於其
間極弊大壞未有甚于此時者而王通氏乃能慨然以
興起斯文為巳任特立獨行不溺于世俗所尚通真豪
傑士哉雖其所造未敢躋之古之聖賢然較之荀揚有
過無不及董仲舒號醇儒以通之開爽明達視仲舒所得
多矣今觀其中說一書固其學術所寓又何其明白䟽
暢宏博淵深徵諸六經蓋亦無大悖者至其出處之際
亦庶幾焉規循矩蹈通可謂儒者矣特其厚於自許致
人有僣擬之議然仲尼嘆未見狂者若斯人者將不得
為狂者歟論者乃遺其大而徒屑屑於其細其亦少恕
矣乎使斯人而得用於世則臯䕫事業庶幾可復使斯
人而得遊于洙泗之間則其造詣當亦不在游夏後宜
不止此而已也而竟止此余惜之作王通論
禮樂論
昔者嘗讀蘇洵氏之論禮樂每稱聖人之權噫豈其然
哉夫禮樂何為而作也聖人所以法天道本人情而作
者也天有自然之禮樂人心亦有自然之禮樂聖人者
特因其自然者以制作之固非出於私智臆見以誘人
之從已如蘇洵氏之所云也是故乾尊坤卑高下定位
隂陽翕張化生萬物天地自然之禮樂固如此今夫人
雖至愚然其心亦必有所敬亦必有所樂固非塊然無知
者此人心自然之禮樂也天之禮樂昭著而呈露人心
之禮樂貫徹而流行而何俟聖人紛紛之制作為生民
之初無尊卑貴賤之别也惟無别則無所統率而相凌
相敓之患生其良心之敬雖未盡泯滅然不足以勝其
自尊自貴之私則必相尋以入於亂此固聖人之責也
於是因乎天之高者以詔人曰此君之象也制而為君之
禮因乎地之卑者以詔人曰此臣之象也制而為臣之
禮其法君尊而臣卑君貴而臣賤君逸而臣勞君役使
乎臣而臣受役使于君君高拱於上而臣俛首屈膝於其
下曰此禮也悖是者且獲戾夫人既有恭敬之良心而
復有禮以防之由是相率而信焉守其制而不敢踰越
焉今夫人即有悍逆頑戾者苟使其立大廷之上以觀
夫跪伏拜揖之儀其心未有不肅然起敬者些固聖人
節制天下之大道也禮作則分嚴嚴則疎疎則離離則
民將無所聊其生聖人有憂焉於是取乎隂陽之翕張
風雷之鼔動山川之吐吞草木之俯仰鳥獸之悲鳴吟
嘯夷猶長育衆竅之呼吸往來倡和者以制為五聲六
律八音之樂以宣風氣以暢幽滯以消欝結颺之於恬
愉平淡之地納之於包含廣大之中至和之氣鼔舞而
動盪是故聽之者心悅聆之者心喻犁然而契渙然而
悟悲者以喜憤者以平滯者以散熙然陶然忘其局促
奔趨之苦順其生長養育之樂聖人感召天下之大機
莫有先於是者禮以嚴天下之分樂以合天下之情分
嚴則不僣情合則不離而天下其治矣乎嗚呼聖人之
道得禮而尊得樂而親彼蘇氏者不知聖人制作之本
始而徒見人之尊親乎聖人為聖人禮樂所致遂曰此
聖人欺誘天下之術也何其陋哉蘇氏不足言也大儒
如東萊者其論禮樂也亦曰聖人所以為已謀嗚呼聖
人奉天命作生民圭思以弭其亂而安其生大公至正
初非以利已也而云然不亦淺之乎窺聖人哉余是以
知君子之不可苟於立論也
刑賞論
人君操御世之大柄以服役奔走乎天下慎無自失其
柄也刑賞者人君御世之柄而所謂失者非必太阿倒
持政歸臣下而後為失也凡其用失其當有罪者失刑
無功者濫賞而無以盡乎天討天命之實是亦自失其
柄而巳耳嗚呼率是道也則刑賞不足以為天下勸而其
弊且將至於廢弛褻易欲人心之帖帖也難矣夫人主
以𦕈然一身而寄乎億兆臣民之上其勢本孤而所以
臣服乎天下雖智勇英傑之士亦匍匐俛首而不敢傲
焉者賴有些耳而人主乃不善用以順人心使人皆囂
乎其不服腹誹而口訕甚之積怨召怒則危亡之禍可
立至也嗚呼其殆哉是故刑以懲罪不可淫而尤不可
縱也賞以報功不可吝而尤不可濫也故隕霜不殺菽
春秋書之以為失刑之喻而韓昭侯惜一敝袴以待有
功誠以人主之所用以激勵乎人心者誠不可不慎也
今之世儒泥古而病予說者孰不曰人主好生為德吾
惟知罪疑惟輕功疑惟重而巳子之言刻薄之論也嗚
呼天下事孰非為此世儒之說所悞乎善言治者必因
其時善法古者必通其變夫罪疑惟輕固也然所謂惟
輕者亦云即其輕重之可疑者耳若夫負天下之大戮
斷斷其顯著者固亦在所恕乎功疑惟重固也然所謂
惟重者亦云即其功之輕重之可疑者耳若夫無尺寸
之功㦯且至於憤事者固亦在所與乎蓋人主之有賞
刑猶天之有寒燠是故寒燠正而後歲功成刑賞明而
後治效著天不可以非時而燠則人主之賞亦不可以
濫也天不可以失時不寒則人主之刑亦不可以縱也
此理蓋亦較然矣故如世儒之說則惟其刑之不輕而
賞之不重如予之說則不患其刑之不輕而惟患其輕
所當重不患其賞之不重而惟患其重所當輕其要亦
随時以求其當而已耳嗚呼天下向背有大機顧人主
所以導其機者何如耳自非識時之俊傑孰知斯言之
為當而果非刻薄之論乎
房杜謀斷相資
公天下之志而後能同天下之心同天下之心而後能
成天下之事天下之事未嘗不成於同而敗於異而天
下之心亦未嘗不同於公而異於私予嘗怪世之挾偏
見小智而自以為是者弗容人操一辭於其間以分其
美而彼有創立新異者亦不肯襲人之見以為是各執
其說彼此角立爾我相形其弊必至於僨天下事而不
可救藥私為之害也是以古之大臣公其心以處之蓋
公則同同則相須共贊吾見之有未定必資人以决取
舍而彼於人謀有同於我吾即是之固不敢立異說以
矯之也嗚呼天下事非一家私議大臣之謀國顧不當
如是哉余嘗讀唐書至房杜贊謀斷相資未嘗不掩卷
三嘆也然竊嘗疑之夫事機之來也固有一定之是而
豪傑之士固不殊於所料固無所謂能謀而疎於斷亦
未有能斷而短於謀者何房之必有藉於杜而杜之不
能自用也哉蓋人之才性恒苦於不齊故就其所長亦
不能以不異是故精於謀者極深研幾而嘗有遲疑慎
重之意故非斷則不行善於斷者明敏果决而每有簡
略之意故非謀則不起是二者之相資亦其勢之所必
至也然人之情常喜於自用而恥於相下唐虞師師相
讓之風其不作也久矣孰謂房杜而有是耶是故大臣
者身天下之任其成敗禍福在謀之臧否不可以易也
房杜知天下之事萃於我吾但知成天下之事盡心以
相與屈已以求助天下之事無不得其理吾之職始稱
而庸計夫美之不出於吾哉借曰不然則不惟不足以相
須其不至於擠排傾陷非毁阻抑者幾希矣手足之在
人也不同於用而同於為身操舟者不同於所事而同
於濟難車之有輔焉一缺則顛躓随之房杜蓋有見乎
此矣彼牛李軰何為者哉卒以禍身而殃國豈不可鑒
乎盛哉房杜之用心其所以光輔太宗以造成有唐三
百年之業夫豈偶然也雖然房杜固賢矣而用房杜者
則太宗也太宗能悉心委任故二人者得以深自結納
而無嫌若後世朋黨之疑作則二人者且不能安其位
而又何功業之可言哉吾於是而又知太宗之所以盛
陸䞇不負所學
以平時之所自立而敢酧於古聖賢之訓君子之自信
亦明矣聖賢之訓垂萬世人孰不學也然其所以為學
者皆以立身為大自夫見之不明守之不固者苟且遷
就淟涊依回而其所以自守者已隳疇昔所學謂何而
乃如此則不亦大有媿乎唐之陸䞇何如人也吾想其
當王室搶攘之時所事者猜忌之德宗所與共事者憸
邪之延齡而䞇也以一身為砥柱而立乎其中而乃欲
志行而道用亦已難矣夫當時勢之難而欲責其行義
達道之言士窮節義之訓此固三代而下之所甚難者
也然䞇也方且不敢以時之難勢之難自阻諄諄然以
忠厚仁義之說日陳告於其君欲以興王致治以挽回
太宗之舊業志亦偉矣想其拳拳一念百折不回而利
害榮辱悉置之度外斥奸佞進忠直建明論列無不自
其所學而推之不敢少有叛背以為名教之累其大節
不亦可觀也哉是以當夫忠州之貶所以語人者如此
彼蓋謂吾之所以自盡者但知如是而巳遑惜其他彼
誠知夫幼之所學所志者在是而不可以古聖賢之言
置諸無用之地所以致君而澤民所以救時而行道凡
其所以自立欲一一有以酬之而利害榮辱誠不足以
動其中者故其言論之際明白慷慨而一毫之疑無有
是誠可以鑒天地質鬼神其誠有以自信矣不然吾恐
其當流離之時阻喪掩抑之不暇而尚何能為斯言也
哉予抑有感矣古之君子其未仕也有定志而既仕也
有定守彼其莘野傅岩其所以抱負於平時而設施於
一旦者蓋可見也敬輿之在當時其學問之所得淵深
粹博見於奏議不可誣也夫以其疇昔之所學者如是
而乃忍於負之則豈䞇之志哉知之明而守之篤此其
所以為一代之偉人也歟吾獨惡夫後世之從政者方
其螢窗呫嗶孰不以古人自期待至夫爵祿一加利害
稍有涉於身者則善避巧趨舉其平生而盡弃淪於脂
韋乾沒而不顧也是豈獨聖賢之罪人哉是亦䞇之罪
人也愚雖不敏亦欲學敬輿之學者敢不服膺斯言以
終身
三晉
三晉之命司馬氏胡氏之論明且切矣然未有所處也
夫謹微固非一朝一夕之故而名分之守亦豈區區靳
惜可以折姦雄而正王章也哉考之是時三家猶未請
也即使請而天子弗許勢必自立於是天子莫如之何
遂置而不問乎而曰其有桓文者以正其罪亦晩矣三
家無王之罪大矣不請自立與請之而立皆天討之所
必加固不得以力弗逮而遂已也天子天下之義主即
使有桓文者正其罪則征伐之權巳非天子出矣夫晉
世有大功於周非他國比而三家滅之王室之痛憤宜
何如也當是之時周雖弱而同姓之國若魯若衛若曹
若滕諸國猶有存者天子果能聲大義以詔之上述親
親之誼中述文侯重耳悼公夾輔之勤下述三家僣竊
之罪而激厲感發之曰其輔予一人同恤宗國之難亦
將以雪諸昆季之恥夫莊王以私怨伐鄭非天討也從
之者且三國則此以義舉誰不響應者由是以正三家
之罪求唐叔之後而立之則王靈可振而周庶幾復興
矣此實天下一大機會也今不惟不能然而且命之天
下諸侯覘王室之無人氣勢之日以萎也益將易而侮
之惟所恣肆而莫或憚焉凌蔑亦何所不至哉或曰周
室之微久矣惟其隐忍取容故猶得寄空名於上而文
武成康之祀賴以不墜苟弗自量力而輕率取敗是自
速其亡也嗚呼天下之勢不進則退涉風波者肅衆心
整帆楫操敬慎以往猶可以濟苟畏其不可犯委弃於
中流而任其所之則有淪没而巳咽以癭而廢食法必
割而去之庶可以生苟疑割之或死而以猶能少食為
可暫活卒亦死耳即未死尚得為全人乎夫周家以仁
厚立國其培植厚矣惟後人弗克自振諸侯之強者得
肆凌蔑然文武成康之澤之在人心誰能忘之且以積
衰久弊之餘而一旦赫然振勵天下人心固巳改觀易
聽文武成康之威靈儼然如在雖有強悍如秦楚亦將
恐天下忠臣義士起而誅我而且帖然伏矣而可謂自
速亡耶天下之事無難易要在勉強而巳不自勉強而
直曰弗能委靡退縮付之於無可奈何為偷安自全之
計然勢必終有所極循是以去亦將何底止乎周自後
雖猶纏綿百數十餘年然日益削弱低眉俛首奄奄如
九泉下人兢兢然專為求媚取悦惟諸侯意而不敢少拂
逆之文武之耿光大烈遏抑殆盡為先王辱甚矣而猶
僅以保一隅之地而曰前人之業猶弗墜也烏覩其弗
墜哉然後知晉之既東宋之不北皆坐是以墜厥命為
千古英雄笑悲夫
商鞅變法
世之論商鞅者多以秦之速亡皆鞅之罪予竊疑之至
是則信其不可以末减也夫鞅之法何法哉劫制之術
也劫制之術猶盜賊禦人於國門之外而奪其貨而人
莫之敢違也商鞅之法雖密而以告訐為本故其言曰
王者用刑於將過則大奸不生賞施於告姦則細過不
失是以為法告姦與斬敵同賞匿姦與降敵同罸何
其酷也由是為秦民者凜凛乎如在虎狼之前鋒刃之
側雖親戚兄弟亦相忌不保也彼鞅者豈不自謂得治
安之要哉然而豪猾之民得以鼓翼奮袂趨上所好以
要功利勢將無所不至而善良不能自強者益無所容
屏伏慴息且有時日曷喪之怨者矣夫其豪猾之喜功
好事固足以致治強而循是不巳亦易以亂而孱弱者
之莫立也思欲得父母以嘔哺之強者易亂弱者易離
則秦亦何得久存哉嗚呼先王以道德治天下仁義禮
樂之教淪肌浹髓民日遷善而不知歡忻怡愉相安於
無事之域雖歴世久遠而其綢繆固結者不可解也商
鞅以刻薄小人之資謂民之可以力劫而國之可以強
持也尚法律厲刑威所謂道德仁義者無毫髮矣其立
國如此則既無以為固結人心之本而其尚功急利抑
弱右強實教之亂雖以富強并天下而民日益偷俗日
益壞亡不旋踵豈非千古之永鑒哉
孟子出處
軻以顯王十二年至魏至某年始去蓋在魏凡十有九
年而魏不能用也彼其於欺罔之張儀方且甘心委順
受其愚矣若童豎然至於軻則略不能行其一語蓋始
焉利國之對以至雪恥之問皆魏君所謂迂闊者而不
知迂闊之言足以致王也然軻道既不合方且遲遲至
魏君死後去是時魏且多事秦人攻伐無巳儀秦遊說
皆在是時而三四答問之外未有聞焉豈以言不見用
不復有言耶抑所言者不著耶軻嘗以士而託於諸侯
為非禮其久處於魏何也先儒謂軻未嘗受祿特以道
義居賓師之位為國人矜式而魏君亦能養賢者故得
從容於進退士不知此而徒欲苟祿以自贍則誤矣此
聖賢出處之大者故不可不著
魯仲連
仲連不肯帝秦其志甚偉而其言亦明且切矣惜乎其
但以利害言而未及天下之大義也必曰秦國雖彊然
與列國等周臣耳天王在上勢雖微弱而文武之德澤
猶在人心列國肇封之所自不可不知也即使秦自帝
尚當聲大義以問其罪而奈何共尊之天下固無兩帝
之理尊秦矣則置周天子於何地夫帝天下者必以聖
德得天下歸心詎可強據其名而已也秦而可帝誰不
可帝者且秦豺虎也而烈國猶各自民其民故被秦之毒
猶淺一旦據尊號宰制天下夷滅諸侯其恣肆勢將無
所不至天下之民何罪哉列國不能自強而乃為是取
媚以求暫免連不忍聞也必欲帝秦則寧蹈東海死耳
豈惟獨連天下義士亦將奮袂長笑背而去之矣焉能
俛首事無道秦哉如是庶幾大義猶不冺滅而秦聞之
亦知天下之不容且媿而少阻而連不及此但謂易諸
侯大臣與所愛使女子媵妾為諸侯姬妃且懼衍以將
不得故寵則又末之甚者矣豈仲連但為策士之故其
見僅止此而巳乎
秦儒
坑儒之事桀紂所無也秦不用儒亦章章矣而妄儒如
鄭樵者乃欲為諱樵之言曰秦未嘗廢儒也陸賈酈食
其皆秦人物叔孫以文學待詔陳勝兵起二世召博士
諸生議則秦固用儒與經學矣嗚呼悖哉斯言其不深
考而妄為議論也夫樵之言固然陸賈酈食其雖秦儒
而未聞用於當時也叔孫待詔數年獸畜而巳樵必以
當時天下盡絶儒類無一挾策呫嗶之士與朝廷之上
悉盲不知書而後為廢儒乎考之秦之博士雖用儒者
然亦雜矣博士而有占夢等名位則當時多方技流耳
陳勝之議引經義者輙下獄而叔孫以佞獲賞如是而
云用儒與經學其可哉樵又曰始皇所坑特一時議不
合耳夫樵之意豈不謂所坑皆是議勝廣之徒餘儒固
無恙諸生以謗議取怨者固無足言而四百六十人則
何罪也始皇曰以妖言亂黔首嗚呼秦事法律土苴仁
義既廢所以載仁義之說者而復於誦習之人并除滅
之幸而苟免者則阿諛小人固秦之所謂用儒也若取
其苟免者與未盡去者為據而謂秦未嘗廢儒其悖謬
豈不甚哉夫樵之言固不足論秦之不道如此而議者
猶為是以假借之是則可惡耳
文簡集卷四十三
