文簡集卷二十五
明孫承恩撰
七言絶句
秋江獨釣圖
木落天空秋氣高一江凉吹鬢蕭騷等閒未試屠龍技
漫把漁竿學釣鼇
諸葛武侯像
﨑嶇百戰割山河天命其如已去何萬古不消忠義氣
至今凛凛壓岷峨
題便面三首
濕雲狼籍水悠悠茅屋人家竹樹幽野鳥不知緣底急
飛先漁艇過溪頭
乞得君王小鏡湖扁舟同載只奚奴年來自信機心絶
底事驚開水面鳬
四山屏立水微茫恰與三人共一航惆悵鴟夷呼不起
自敲漁榜答滄浪
題畫水仙
凌波塵襪恐非真今古傳聞解珮人惆悵仙魂招不得
蕊珠宫裡自秋春
擬宫詞
一别羊車歲月深幾番花下立沉沉近來宵旰多無暇
枉費長門買賦金
題小畫
江頭凍雲宿不捲薄暝寒霧迷前津草閣瀹茗坐無夜
恐有扁舟乘興人
潯陽圖
一曲琵琶月下過凄凉心事欲如何江州不是遭讒日
未必關心獨淚多
瀛洲圖
西閣宏開列俊髦百年文運此時遭坑焚試看秦天子
容易乾坤屬漢朝
送竹本與楊季玉二首
廿年前與此君盟春雨龍孫逐隊生我已從來飽風味
為君邀致草玄亭
知君雅意亦隣渠判盡芳菲總不如從此清風數竿足
子雲亭作子猷居
秋閨怨
羅襪輕移下玉除木犀花下立躊蹰西風日有南來鴈
不見平安一札書
昭君怨二首
聞說中朝喪貳師安邊寧有嫁蛾眉妾今遠嫁何須計
可惜君王損國威
掩泣臨行致一言妾身萬死不須憐聖朝不殺毛延壽
還有奸人學蔽賢
釣臺詩次韻
脫屣功名把一竿羊裘曾動客星寒雲臺寂寞今何在
萬古嵯峨只釣灘
曹十峰便面和韻二首
扁舟江上暮潮平白露橫空鸛鶴鳴為問行歌都市客
風塵能得似君清
頫仰乾坤笑屈平無端江上自悲鳴扁舟隨處堪容與
便是求魚也自清
題便面次顧東江韻二首
幽人結屋江之湄占斷清風無少時何日扁舟成獨造
為君重和考槃詩
艤棹和風江竹湄晩潮作雨欲來時白雲堆裡看山坐
何處乾坤不屬詩
同張石磐侍御遊沈氏山庒三首
短棹追遊坐日間嶔岑佳處亦躋攀探竒覓勝真成癖
纔了觀湖又到山
觀水觀山事亦清却於來往太勞生我欲攜之置湖上
幻出君山看洞庭
海上移來小朵雲清虚不着世間氛何當少借三年住
洞裡吹簫日共君
偶作三首
高眠不喜出門前偶出多因俗事牽一笑今朝羞失脚
固知終是不如眠
貧來甑裡欲生塵說與旁人肯信君浩笑不須成戚戚
壠頭禾黍漸堆雲
生平不解倩東風盡道東風着意濃今日到來成一笑
東風原是不如儂
春日睡起偶書二首
柳搖東風綠芽吐百舌調聲日當午鳥飛不盡碧天長
青山缺處雲來補
青山不礙草堂雲雲裡書聲隔戶聞最喜前溪流水闊
門前鷗鷺日成羣
舟中聞時事有感五首
江湖廊廟自區區稽首皇猷軼有虞此夕忽驚傳邸報
無眠終夜只長吁
明庭抗論意彌堅只分微軀畢九泉篤信亦知成底事
却尤前哲誤諸賢
即使程朱今復生也須舊說一番更若還究竟崑崙頂
姬孔明明有法程
百年後死痛無涯地下寧追執論差雲暗九疑天路杳
欲從何處訴重華
一燈幽燄照蓬窗吾道從違孰主張獨起披衣夜中坐
靜聽疎雨落寒江
珠涇睡覺口號
紛紛餞别醉深杯忘却離愁笑口開夜半睡魂和酒醒
一時依舊上心來
行六橋堤
萬頃秋光一岸分芰荷香裡踏斜曛周遭矗矗羣峰合
半是青山半是雲
江行口號
遠水微波簇細紋亂帆高下挂斜曛江邊牢落居人少
一帶青山映白雲
夢家
環玉溪邊風日晴千花萬花相間明笑侍慈闈獻春酒
不知身在贑州城
曲江舟中
昔從故國瞻梅嶺望杳天南欲斷腸今日曲江試回首
只將梅嶺認家鄉
舟中漫興二首
平生酷有躭山癖恨不移家住近山萬里兹行差慰意
看山去了看山還
萬里天南泛使槎不堪鄉思亂如麻夢魂不為青山隔
昨夜分明又到家
舟中夜坐
山頭斗柄掛寒芒烟水浮空正渺茫坐久不知江月落
滿身風露濕衣裳
夢得家信
欲見家書苦未因夢中昨夜寄來新朦朧别語渾忘却
兩字平安看最真
歸次嘉興喜兒姪來候二首
無限離愁未易裁今朝不覺笑顔開春風江上孤舟近
烏帽青衫見汝來
何事今朝散客愁阿咸兄弟候歸舟驚看忽忽無他問
白髮慈親健在不
早春同友人閒行因過太清道院
乘閒聊復作閒人竹杖芒鞋趁早春林下水邊時縱步
絶勝都市踏紅塵
過太清道院有感(并引)
往歲曾為錢羽士集環翠樓冊羽士下世既
久而卷中作者亦多不存覽之悵然
竹樓曾為習詩章卷裡猶看墨色光作者主人半零落
空餘蒼翠拂雲長
諸友有和復得三首
天將清景付幽人合寫新詩報答春殘雪壓梅渾有態
暖風吹草不生塵
洞口春隂長綠苔雲關斜傍竹林開城中車馬人如沸
誰似先生肯獨來
續得淮南招隱章幽懷抵死惜春光經旬不出郊原步
綠草相將葉漸長
再疊三首
乾坤誰是百年人莫為閒愁枉却春試看昔人行樂處
荒臺無地積秋塵
烟暗園林雨没苔春愁如織鬱難開不將幽意偷尋樂
容易霜華上鬢來
綵筆聊拈賦短章朝來微雨洗年光山花一樹草堂靜
啼鳥數聲春意長
竹亭納凉二首
茗椀爐薰枕簟清竹隂亭子嫩凉生城中滚滚紅塵滿
猶有忙人暴日行
幽亭無地着塵囂縱有塵心亦自消何處有聲清到耳
天風吹動萬瓊瑶
題紅梅二首
冷艷清香自一家冰肌誰與傅丹砂試看標格依然在
未信人疑作杏花
姑射仙人朝玉皇玉皇勅賜九霞觴冰姿殢酒吹難醒
猶自風前倚絳粧
又賦紅梅二首
獨占春風領衆芳薄寒初試綘羅裳東皇似是嫌清淡
故與慇懃贈艷妝
疎影橫斜淡月明珊瑚枝上晩風清羅浮一覺遊仙夢
吹入天台不再醒
尋春
莫怪尋春意欲顛水邊林下輒留連等閒别却東風去
欲識東風又隔年
題飛鳴宿食四鴈圖
片影橫拖水國凉一聲清唳水天長衡陽夢穩無矰弋
霜老菰蒲米正香
春晩遊招提
尋春野寺又春回賴有餘芳數朵開錯莫更教遲一日
縱能攜酒亦空來
春歸
中酒朝來睡起遲殘英飛盡只空枝東君昨夜欺人醉
收拾春歸不教知
田家
霡霂朝來浥衆芳晩烟吹暝轉微茫隣家老父來相約
明日田頭好蒔秧
曉起池上獨立
露華月色滿西池睡起闌干獨倚時一陣荷風拂衣袂
盡收清氣入詩脾
勉友仁姪孫
入道功夫豈有涯西飛白日苦難遮一春又是聯翩過
試看東園桃杏花
風雨池上小憩
風雨來時獨倚欄綠荷池上䠞微瀾試看瑟瑟蕭蕭處
無數明珠走翠盤
紀夢
幽齋昨夜夢朝天丹陛徐趨進講編何處鐘聲忽驚醒
錯疑猶在御爐前
夷齊圖二首
炮烙烟消四海蘇文孫威德已弘敷鉅橋雖有陳陳粟
不濟空山兩餓夫
孤竹先生鐵肺肝採薇甘死首陽山乾坤不朽君臣義
萬古清風激懦頑
賀楊麟山生子晬日三首
眉目分明玉雪膚只今寧止識之無他時解事應無忘
湯餅筵中有老夫
爾父藏書萬卷餘朝來為汝一掀鬚只今已解耽文字
能讀焉知不是渠
玉果犀錢與肆筵蘭湯初出氣軒軒試看拈動驚人坐
不是干戈即豆籩
招友人賞蓮二首
小圃來稀怯病身芙渠空浸一池雲今朝忽動看花興
洗&KR0678;池邊只待君
池上紅雲映碧瀾草亭偏稱把杯看莫教一日蹉跎過
零落餘香空翠盤
隂雨連日阻賞蓮之約花事亦少歇矣復得一
絶速諸君子
我亦禪心悟色空石欄干畔倚微風從渠一夜都零落
要吸清香試碧筒
寄書京中故人
南北關河又隔年欲傳書札意茫然形容别後看將老
惟有迂疎只似前
湯君朝儀以菊一本見惠色甚佳用韻一首為
謝
一枝荷子贈孤妍風致依稀似昔年不用白衣醉元亮
只消清賞更悠然
元夕
六街燈火競喧喧長笛短簫聲沸天老子故無兒女態
一燈清焰稱高眠
題小畫雪景
朝來積雪欲没脛衝寒特特樵前林東隣措大酒初熟
待爾煮魚茅屋深
書扇勉館生二首
誰是圖南孰草萊男兒須擬出羣才試將前哲依稀數
卿相何曾有種來
白日西飛東逝波無聞吾已媿蹉跎後生堪畏還堪惜
可使光隂只漫過
别故園
芳草凄凄思欲迷雄蜂雌蝶各東西殷勤獨有黃鸝好
送我終朝着意啼
出門
出門兒女各悲啼去住那堪共别離我有兩行珍重淚
無端今日亦雙垂
舟中對月示諸親友
月出空江霧影沉一尊别酒更重斟明年此夜清光在
應照相思兩地心
懷送别諸親友
谷陽城外短長亭斜日鶯啼酒半醒别語匆匆渾不記
兩言珍重獨分明
舟中偶書
擊楫中流鼓吹頻孤舟無計接芳塵請看同泊今宵者
也是前行得意人
晩泊
一葉扁舟晩泊時羇懷恰與景相宜月明如水江如鏡
何處漁人唱竹枝
寄家書
不盡鄉愁意萬分匆匆無計挽行人經時欲慰家人意
先把平安寫較真
懷友
斜日暉暉蕩客舟落花飛盡水悠悠故鄉回首蒼茫外
萬疊雲山一片愁
都下寄友人五首
蟠龍塘上草堂前摵摵松楸暮雨天茗盌爐薰對終夕
曾談往事各澘然
老去年來厭世情無邊歸思逐時生蟠龍塘上菑畬好
我欲歸來課㒒耕
路入蟠龍屈曲成荒原依約近佳城蘋汀蓼渚柴門月
與子清宵來往行
東溪溪上樹交加瀟灑茅堂傍竹斜何日歸來頻過子
共嘗春笋摘枇杷
欲報君王轉覺難不堪意興漸摧殘蟠龍塘上思歸隱
共子溪邊把釣竿
題李錦衣畫
斜日東風細柳營薄寒初試越羅輕太平時世無征戰
獨立轅門聽早鶯
託友置别墅二首
為藉仁賢擅一區都將幽興樂耕魚不妨更築深深屋
老去虞卿欲著書
求田問舍亦區區世味年來嚼蠟如任處溪山可投足
欲將蹤跡近先廬
題馬氏孝感卷三首(有序)
金陵馬氏刲股肉愈父病父病目禱茅山而
目亦隨愈其孝感有足多者故為賦此
天道誰云自杳冥須知孝行可通靈親安不在醫和術
只在兒心一念誠
私叩山靈百拜祈山靈應識寸衷微嚴親老眼今無恙
笑看兒孫戲綵衣
一念真能契上天似君篤行亦堪憐紛紛薄俗誰無父
聽我高歌孝感篇
寄楊伯清地官四首
百二河山拱上游渡頭潮涌集千艘公門長日清如水
時聽階前吏報籌
理財經國吾儒事子去俄驚易歲年每向北來人問訊
儘多稱頌長官賢
傍市樓臺對日懸春風楊柳拂輕烟空庭吏散人聲靜
剩有餘閒理舊編
泱泱雲水渺通河南北冠裳日日過客至為誰頻倒屣
幽齋啜茗對清歌
碧雲寺泉亭二首
馬蹄隨意踏晴沙寶地諸天晝雨花試酌靈源已煩疾
不妨深坐梵王家
輕烟冉冉草侵沙野水橋邊一樹花忽憶江南思無那
綠隂深處是吾家
倩陳石亭作小園景三首
荒園數畝倚江郊兩載夢思空鬱陶我欲移來圖裡看
故煩陳子一揮毫
多才陳子今摩詰筆底能開萬里山試與小園加點染
即看生色動雲巒
古今人物何相遠代往年徂迹故真君試作圖傳異日
焉知不是輞川人
過獻縣水没坡田蕩成巨浸鳬鷗葭葦宛似江
南風景口占二十八字
搖落枯葭戰晩秋浴鳬飛鷺兩悠悠只疑身在江南地
泖上飄然一葉舟
沙河值雨小憩蔡老家偶述二首
平川斜日亂雲飛密雨濛濛靄夕霏賴有主人能欵客
不教泥土汚征衣
桑棗隂隂覆屋廬門前時駐達官車主人為愛元非俗
樓上欣看滿架書
題二色牡丹畫
妖白猩紅異澹濃沉香亭北倚東風爭妍欲賈三郎寵
韓虢梳妝各自工
讀邯鄲野老衞河謠小述三首
落日肩輿古道西急風殘葉亂烏飛入門剪燭郵亭上
細讀邯鄲野老詩
老人詩句不支吾為泣民窮淚眼枯何當錄上獻天子
便是當年鄭俠圖
天時人事互差池肉食誰知念阻饑不用觀風廣諮度
但看壁上老人詩
殷墟
風木蕭蕭落葉多牛羊日晩下平坡狡童千載神遊處
來聽當年麥秀歌
扁鵲墓
醫聖從聞術有神千年塜骨已飛塵荒原落日西風裡
猶有紛紛乞艾人
同襄陽守張士弘過習家池六首
襄陽傳得謫仙歌江水無情落逝波千古昔人行樂地
誰知今日我來過
風木蕭蕭落日曛四山殘靄亂江雲習家池上聊停節
一酌清泉對使君
習家池館漢江濱長歲清泉蘸碧雲時移事往人何在
今日風流屬使君
山翁醉倒習家池歡飲兒童翁不知今日使君情更别
只來啜茗賦新詩
習家池上野花開昔日衣冠今草萊為問漢江江上月
幾見山翁幾醉來
襄陽小兒歌復咻笑道使君稀出遊不是使君少風致
民艱誰識使君愁
林山驛小坐口號三首初詠誤謂臨水故復足
之
地名臨水原無水只有風塵擈馬鞍却憶草堂三泖上
日臨苔石弄潺湲
門外清流漲碧深更多林木貯秋隂何處郵亭有如此
為我斯須淨客心
仰看雲鳥俯看魚林下從來得自如即教此地堪娛賞
敢廢王程一駐車
戲答降箕青蓮仙八首
瀛海茫茫不可期令威千載再來時神仙蹤跡誰能測
只有中天明月知
騎鯨人去幾千秋六合真成汗漫遊蓬萊閬苑何不住
更為人間歲月留
漢江江水故依然抱月猶疑水底眠可是躭詩餘習氣
更來灑翰任人傳
飛行八極藐三山萬里凌風劍氣寒往迹睠懷猶一日
每過襄郢故盤桓
鳳翥鸞翔揮彩毫天才千古仰詩豪湖湘此日抄傳遍
怪得新來紙價高
青蓮居士謫仙人風雅吾生仰後塵喜奉新詩如謦欬
更將明月認風神
欲問先生覓大還浮名絆我媿塵顔區中甲子頻驚換
自是仙家瞬息間
我厭浮名思碧山公離蓬島到人間若教換却輸公去
常與羣仙相往還
憶兒病
幾歲攜家住帝畿故園終日費心思無端今日襄江上
回首長安憶病兒
看打魚
江上觀魚倚釣灘長風盡日蕩微瀾好竒自是吾人僻
貪得魚鮮不顧寒
觀鸕鷀捕魚二首
畫舫開筵酒共傳鸕鷀出水得魚鮮莫教鼓吹驚飛去
立在灘頭不上船
一葉波心棹小航鸕鷀没水覓魚忙舟人拍手相驚笑
銜得魚來尺許長
留别友人吳春洲六首
草閣銜杯記昔年仕途荏苒各風烟天寒落日滄江上
一笑相逢亦偶然
早歲相同萬里心到來蹤跡亦浮沉問君宦味今何似
一片青氊得歲深
聽雨篷窗夜不眠焚香剪燭共談玄因君忽憶脩文者
回首當時一泫然
濫竊無能敢自欺一官君已負心期莫將蹤跡論輕重
須看風波到岸時
寒夜空齋舊話長不知襄郢是他鄉王程忽漫還分手
明日思君又一方
把臂相看驚白頭鄉心日逐水東流故園松竹聞無恙
遲子相歸續舊遊
公署偶述
古署深深閉曲房客來不語對焚香從言寒日經簷短
無事閒中亦較長
郢城道中即事
茅屋參差逐地成高岡平隴見層層若教竹木添蒙密
便是山隂道上行
客有歌李太白泛洞庭湖詩擬賦三首
嫋嫋秋風生白波洞庭水深鴻鴈多露華濕衣欲歸去
奈此滿天明月何
湖上風傳白苧歌渚蒲汀柳共婆娑與君賒取長沙酒
載將明月泛烟波
洞庭南去接瀟湘鴻鴈來時天雨霜目極湖心雲霧裡
只疑此處見英皇
併附家居泛白龍潭詩三首
湖上凉風兩袖生滿天星斗浸空明一葉扁舟隨所適
只疑今夜上天行
摵摵楓林啼亂烏夜深漁浦傍菰蒲欲棹波心酹明月
隔岸懸燈有酒沽
海天空闊淨無雲楓冷澄潭落葉聞水北天南無限意
一杯今夕弔龍君
盧園雪中讌會二首
漢江江上看同雲歲晩盧園雪片紛未擬皇華歌折柳
且因地主倒芳樽
綺席名園爛飲時翠盤妙舞逞腰肢東皇未布青陽律
過客先歌白雪詩
邯鄲道中
銅雀臺荒烟草萋蛾眉如夢鳥空啼行人莫問當年事
漳水東流秋日西
書扇贈劉生子仁三首
君家素業梯雲術折取天香代有之聞道今秋花更好
期君為折最高枝
金粟曾聞月裡栽靈株一歲一花開嫦娥解惜不輕授
留取高枝待子來
我共君家日浮子同醉當年杏苑春期爾秋來攀桂後
明年還作探花人
宿功德寺二首
招提歲晚偶淹延落木蕭蕭風色嚴一榻和衣眠不穩
坐看明月度高檐
老去河山繫此心上方鐘鼓坐來深乘閒欲問無生偈
却憶當年支道林
碧雲寺泉亭
襄陽城頭金鼓鳴襄陽城邊官吏迎昨夜雙星明翼軫
道是文星又使星
習池遺跡自年年山老遺蹤故宛然昨者我經渾異昔
野花衰草鎖寒烟
龐孟當年隱者流鹿門月色幾春秋子行今日尋遺跡
還有高人得似不
送張復庵大諫使韓藩四首
長安城下征馬嘶終南太乙閃旌旗天府新頒周典禮
藩封再覩漢官儀
青瑣仙僚侍從臣玉堂原是舊儒紳飛章日下聲名重
奉勅天門氣色新
百二山河重古今前人往迹尚堪尋覽觀形勝四方志
開拓乾坤萬古心
通駟橋邊駟馬飛羨君此去有光輝宗藩快覩儒臣近
父老爭看衣錦歸
送陳元珍赴沙縣二尹陳曾預史局書寫二首
幾年筆札勞王事此日除官山水鄉劍浦先人有遺愛
可能一過奠椒漿
章程自是子諳知民社如今亦有之莫謂哦松堪了職
好將勤慎答明時
慈雲冉冉蔭虚亭小有寒泉徹底清不用老僧他作供
秖須一勺洗中扃
香山來青軒
矗矗羣峰列畫屏四時空翠落簷楹青山與我皆無意
那得機心管送迎
洞口
洞口時時護白雲莫教容易入紅塵更須檢點桃花片
流出溪前惹世人
次張陽峰壁間韻
白日流雲走石沙諸天隱隱落空花一塵不到清虚境
羨爾山中老衲家
送朱文石太史奉使襄藩四首
漢水天潢引派長古今形勝說襄陽皇恩浩蕩乾坤大
龍誥輝煌日月光
寶册金章降聖朝峴山襄水鬱岹嶢襄江浪偃迎龍節
峴首雲開接使軺
武侯人物更誰同千載南陽說卧龍今日子行須大手
再鐫休烈重祠中
羊公碑石蘚痕多遺愛應無跡漸磨子行試剔荒苔看
尚有行人墮淚麽
贈潛江田侯赴䕫州别駕六首(并序)
昔予先君雪岑大夫仕沔陽有善政灼灼在
人耳目潛江於沔接壤田侯宗商以鄉貢筮
仕襄城亦著政績亟為當道推奬改佐淮安
有去思碑有遺愛祠田侯嘗頌先君之美夫
亦聞風而興起者乎今以服闋補授蜀之䕫
州予辱識田侯於其行也作詩以贈之
潛江田子有時聞為政都非俗吏倫勤職豈惟精訟牒
愛賢時復訪衡門
田侯德政著淮隂父老遺祠感慕深試看淮上今時月
曾照田侯往日心
田君才識下僚淹齷齪從教俗吏嫌都來民瘼誰勝任
盡付君家一力擔
誰能為政似田侯奏最曾聞荷眷褒今日徵書騰寵異
先教恩命賁林丘
恭承新命拜恩榮行色秋高白帝城舒江浪偃迎官舫
巫峽雲開見使旌
宦績從來盛蜀中前有文翁後了翁尋常俗吏非君事
政教須當繼古風
題畫
木落天空水作秋懷人離思正悠悠閒來攜取君山笛
吹出乾坤萬古愁
舟中偶作
一奉天書别故園白雲遲我幾時還欲知宦興今何似
試把連朝面貌看
淮河舟中送鄉人南還
淮流渺渺水增波迢遞趨朝别思多送爾南歸還羨爾
丹陽郭裡聽吳歌
舟中有懷張石川
江心話别意匆匆舵轉杯停酒未終忽漫去帆看不見
斜風細雨獨推篷
月下寶應湖舟行
湖上凉風向晩生扁舟遥遡月華明人家鷄犬無鳴吠
一路嘈嘈絡緯聲
送月空上人四首
一杖橫空鐵騎飛海濱掊殺幾倭夷幻看身世心如鐵
此是禪家第一機
慘淡乾坤動殺機海邦經歲戰塵飛功成今日還歸去
獨向山中補衲衣
一錫飄然似野雲禪衣猶似帶征塵公家將卒成何用
却教山僧立戰勛
雲山歸去掃烟蘿行役都忘歲月過盡斂從來雄烈性
蒲團終日禮彌陀
重午會客自慰
細縷菖蒲滿泛杯勸君樂飲莫辭推貼天風浪江湖裡
幾箇舟行得善回
與友人求竹本
老去歸來卧白雲誅茆端欲植蒼筠歲寒倚雪當論世
(先君有友竹軒)子有千竿合為分
送吳之山還姑蘇三首
蹤跡江湖不憚勞壯懷隨處託風騷即看上國遊觀去
會說東吳紙價高
潞河東去水瀰瀰綠滿汀洲草色齊客邸風塵留不得
江南春雨待君題
野鶴浮雲絶繫牽石田茅屋故多緣荷衣不帶京塵去
詩卷長留洛下傳
王母蟠桃圖為中丞張明崖母夫人壽六首
指點蓬瀛東復東雲車風馬往來中豫知王母霓旌降
昨夜青禽有信通
鶴背扶搖九萬風眉山深處有仙宫黃封攜得深杯獻
人面蟠桃相映紅
沴氣纔消喜氣回高堂壽酒勸深杯婺星已見聯南極
執法還身接上台
高門世德有遺蹤錦水靈山秀出公老我無聞空碌碌
却教慙媿憶先翁
讌喜堂中酒滿觴膝前沾灑濕宫裳平倭偉績全忠孝
我亦通家與有光
青鳥飛來道意真江南已是太平民還將讌喜稱觴酒
醺作乾坤大地春
賜金志感(有序)
海寇作橫先廬被燬適朝廷有賜金之頒賜
不以先廬故而可為先廬助也感激之餘粗
成短句
病廢歸來軫聖心干戈積歲老愁深先廬燬盡兒孫在
自幸朝廷有賜金
張明厓中丞有惠代柬謝
聖主恩深賜已餘更叨大府惠何如多脩善藥扶衰病
剩與兒孫助買書
題畫冊三首
青山矗矗水舒舒想見郊原霽雨初絶似三高亭上望
人家依約樹枝疎
青山澗底結隂隂老大還無用世心張洞西邊煮茶灶
山靈虚閉白雲深
江洲潮落雨初晴獨坐蘭舟酒半醒欲採芙蓉過江去
迢迢秋水數峰青
文簡集卷二十五
