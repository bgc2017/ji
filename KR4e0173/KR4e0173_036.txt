文簡集卷三十六
明孫承恩撰
說
采蘋舟說
舟未有以采蘋名也名之者太守吳公之意而我定翁
先生定名也公之意在于教而先生實有贊助之責焉
夫采蘋言祭也祭特禮之一而昔之言祭者必歸于教
故曰祭者教之本自今言之教之法亦多矣而謂必本
于祭不亦迂遠而弗切哉天下之事莫貴于順而莫患
于不順不順則亂夫祭順之至也是故興物備具幽足
以及乎神明足以及乎人天下之順莫加焉夫君子之
爲教亦惟其順而已耳以順爲教雖進于唐虞三代之
化寧有餘說耶是故教之以順而君臣之義明矣教之
以順而父子之倫得矣教之以順而長幼之序昭矣教
之以順而夫婦之别著矣教之以順而上下貴賤之分
定矣故曰祭者教之本聖人立教必重焉者此也噫非
䆒心于禮者其孰能知之吳公固有志于教民而又嘗
䆒心于禮者采蘋之義庶幾以德禮代法禁而我定翁
先生又式克相之以賢邦君倡于上賢大夫和于下至
凡百君子皆聲附影從由是四境之内亦罔不觀勸日
協于善俗易風移以躋大順是雖未敢必要其成而其
理則固有然者故特著焉作采蘋舟說或曰詩言采蘋
美王化也或以記謂物備爲順水草之一菹耳于順未
恊或曰詩言大夫之妻女婦職也非大夫事而采之于
澗未必以舟若夫蘋之爲物或以爲蘋或謂萍之大者
萍非食物不辨之則誤詩意既非名舟本旨而舉記者
抑已泥餘亦非大義所在故略
主静說
太極涵動静之理而其體則本静物物一太極人各具
動静之理而静者固性之本體也性之體本静而衆人
常失之于動惟聖人定之以中正仁義而常主于静故
動罔不吉而人極立焉山下出泉惟静也故虚明澄泓
可鑒毛髮汩斯濁矣人心爲酬酢萬變之主苟非寂然
湛然不爲欲動則不至于昏耗錯亂者幾希此之謂惟
天下之至静然後能一天下之至動若彼釋氏之學謂
之無見固不可然吾儒之静萬理俱有隨感即通釋氏
之静萬理俱無終歸絶滅西山真氏有云此心當如明
鏡止水不可如槁木死灰此主静之說也
良醫說
醫之爲道難言久矣醫小伎世之醫叢叢也而曰難者
何耶匪醫之難醫而良者爲難也是故窮乎造化隂陽
之理䆒乎消息盈虚之數博極乎羣書而觀其會通考
求乎古人而辨其得失見未形之疾審難識之候巧寓
權衡之内神存心手之間其術之所至既已如此而又
以仁心行仁術憂人之疾愍愍然拯人之危皇皇然其
知之既明見之既真者則既已矣少有一絲髮之疑必
不敢自用其說求諸能者以共事知活人而已固不計
功之必自已出也盖其慈仁惻厚之心若以人之夭閼
由己而不敢忽且易焉慎重祗懼必如是而後謂之良
古之醫則然矣今之所謂醫者其術之所至既無以窺
古人之妙而誕妄忽略操粗疎之見以試人是故淺易
之疾則張大之以爲功顛冥之疾則莫肯讓之能者以
自屈于不能于是臆度嘗試僥倖于萬一雖殺人而不
悔曰命也非我罪也噫操殺人之術以爲活人之具其
強愎自用貪功冒利之心若以人之命爲戲者而顧諉
曰非其罪其可哉是故醫之道五五者具而後可以言
醫智則不惑禮則能讓廉則不貪慎則不忽而仁之一
字尤爲之本五者缺一吾未見其能醫也然則醫可以
易言耶以醫爲易者不知醫者也醫其名而無醫之實
也無能濟人而反以殃人者也嗚呼天下事若是而至
于敗壊者多矣然則斯言也豈獨爲醫者所當知哉吾
于是乎有感
宜野說
湯君朝儀吾松良醫師也嘗以宜野爲號人多疑之朝
儀間乞予白其義予曰子何取于是也天下之物莫不
各有所宜是故舟之于水車之於陸戈戟甲胄之于軍
旅俎豆琴瑟之于宗廟殊其用也仕者之于朝居積者
之于市審曲面勢飭才辨器者之于肆沾體塗足以百
畝爲事者之于野異其業也子既以醫名挾匕劑以起
人疾疢是其爲業亦何所不適而乃徒自放于空寥寂
寞之境若欲與彼田父野老爲伍甚非子事也朝儀曰
此以寄吾志耳吾少也懶僻不樂勢利有竊一丘一壑
之志而爲術業所拘甚媿悔之有屋數椽傍溪之涘左
右薄田百畝可農可圃甚與意適也故農歌牧唱與耳
宜美木嘉禾與目宜水濱林際濯清蔭濃或課僕力作
策杖挈榼慰勞勤苦往來無時者與步宜或歲時伏臘
置酒洽比隣父野老商略稼事優游徜徉便謂足了此
一生矣吾聞所安之謂宜故魚安于江湖鳥安于山林
麋鹿安于郊壙吾亦安于是耳予曰善哉子之言也有
安分知足之志焉有恬然自守之道焉有重内輕外之
義焉嗚呼競紛華而恥澹薄人情也如子者幾人歟吾
又聞醫之良者與良相等相而非良顧澤弗下䆒不可
謂斯人而宜于位也醫而良功之及人且廣不可謂斯
人而獨宜于野也子之術幾良矣子之爲人温厚端慤
後利而急義吾所知也似子者而獨可謂宜于野耶彼
弗宜于位者固偃然安之不自耻其弗宜且人孰不欲
自表見而子獨志存乎野甘退處于無聞焉則子之賢
何如也子之賢何如也
名二子說
古人多以名字寓教予昔名吾姪以大中名吾子以大
猷而字曰允執允升一日二子請其義予欲舉其切身
者以教之卒無以應也自是心竊少之兹名吾姪以克
嗣而字曰允孝名吾子曰克紹而字曰允才嗟夫業不
難于創而難于守以吾耳目所及衣冠之後爲輿隸傭
丏者有矣昔之門第赫奕不一再傳已鞠爲荒草野田
過者見而咨嗟歎悼烟銷雲散欲求殘甓斷礎已不可
得者豈非以子孫不守之故也嗣也紹也念之哉積善
者後必昌吾宗百餘年來率儒素吾祖吾父厚德弗享
我小子藉以粗立自吾而言雖蔑有所稱然自保無大
惡以禍汝而仰遡先人之遺休意當不止是而已也嗣
也紹也念之哉人言吳土綿薄故世澤弗永嗚呼富貴
利達有所制固也脩身循理以不失爲衣冠之後則誰
汝靳而顧是諉也嗣也紹也念之哉弓冶之子必學爲
箕裘吾宗固儒也舍是無所業即使韋布以沒世脩身
循理不失衣冠之後可矣嗣也紹也勉乎哉其毋弗克
嗣紹而爲不孝不才子哉因書以示二子
吳生名字說
吳生培質美才俊好問學凌厲踔發咄咄漸逼人間以
其名與字質予請益噫嘻子之父師既名子以培字子
以益矣予復何以益子也雖然試誦所聞培益也說文
培敦土田山川爲字從土土生物者也從咅咅倍也倍
益之也是故山以培則高田以培則腴垣墉以培則固
堤防以培則厚堅草木以培則生意暢培增而益之也
噫嘻子其務培以自益乎是故培其德以立本培其業
以致用培其善端以盡其性培其知識以盡其才忠信
所以培德也脩辭立誠所以培業也涵飬以培善端問
學以培知識勵志親賢所以益也秉謙執虛所以受益
也嗚呼自滿者不能培自畫者不知培自欺者不暇培
子將何居乎莊周曰風之積也不厚其負大翼也無力
九萬里風斯下矣而後乃今培風培風者風之厚也厚
積而後可以勝重是故大蓄以蓄其德小蓄以蓄其藝
積斯厚矣謏聞寡知識弗大厥負者自滿自畫自欺之
過也培也其務厚積矣乎則子異日之所就也孰量抑
予聞子之先世以醫活人無數吾外舅一齋翁子大父
也古行古心位不滿德以世德論所以爲子培者豫矣
而子也復克自力吳氏其昌大矣乎是在子之所以培
者何如而予淺薄之言何以益也姑書以貽之
陛鑐字說
隂陽一升降也天地一闔闢也鬼神一屈伸也人身一
呼吸也一升一降而隂陽之化運矣一闔一闢而天地
之道著矣一伸一屈而鬼神之用妙矣一呼一吸而人
身之氣順矣是故升而不降化且息闔而不闢道且窮
屈而不伸用且泯吸而不呼氣且殆嗟夫吾觀士之守
繩墨者多謹愿開朗者多曠達夫一于謹愿也則拘泥
齷齪而不足以應天下之事一于曠達也則蕩無拘檢
而其弊或至于脫略而不可羈固守繩墨所以持已也
疏通雋達者所以應事也其殆庶幾乎譬之戶樞焉既
無常啟亦無常閉啓閉惟其時而已耳譬之目睫焉瞭
而爲張瞑而爲翕翕張順其自然而已耳雷潜九地之
下或奮迅于九天之上其潜也所以飬其奮也其奮也
所以用其潜也夫人亦若是夫吾甥陸生名鑐昔字子
固鑐爲鎖所函有固守意予病其意之一偏也故易之
曰子開而復書此數語以示之鑐也勉哉吾將日考子
之所以副名與字者何如也
文簡集卷三十六
