文簡集卷九
明孫承恩撰
賦
黃洲賦
太守崇仁吳侯以黃洲自號人惟知其以地
名故而未喻其志之芳潔也余為作賦曰
夫何一美人兮羌潔清而好修抱昭質與姱節兮懷耿
介而靡儔裁朝霞以為衣兮綴明月而為裾服芳馨以
自珍兮意澹靜而自舒繄大江之西逝兮為巴山之故
區有地曰黃洲兮實美人之所居何巨浸之沆漭兮見
沃壤之恢恢鬱原隰之膴膴兮又羣山之四圍風氣宛
其萃止兮既清曠而又窈深何美人之自得兮寄超世
之遐心繚白雲以為垣兮接層波而為砌既滋蘭而樹
蕙兮又植荃而藝芷把瓊枝以自玩兮浥沆瀣以自娱
太和與遊兮澹泊為徒絙空桑之素絃兮亦陳編之是
理何太音之寥寥兮感千古而有以時扁舟以獨詣兮
尋白鷗之芳盟喜魚鳥之弗我猜兮羌馴擾而不驚採
蘋花以作脯兮汲清流以薦觴歌滄浪之遺歌兮詠蒹
葭白露之章舉世汩汩於榮華兮嗟利區之擾擾顧趣
尚之靡同兮孰與玩此芳草軼埃壒而上征兮豈能溷
其冰襟思古人而莫見兮蹇獨勞乎寸心夫豈傲世以
自異兮誠不忍易志而改度惟昭昭之未渝兮恐不及
前修之踵武皇有訓其孔灼兮睠大義之謂何維出處
之有異兮亦惟蹈素履而靡它秉此志之冲冲兮繄高
情之未衰及吾行之未遠兮緬故鄉而永懷人間富貴
真露電兮誠何足以把玩彼貿貿以沒齒兮豈直高人
之一粲惟人情之易溺兮紛此蔽之莫祛競自詫以為
能兮迺獨謂其為已迂蹇余生之僻固兮仰潔芳而興
慕恐美人之我違兮倏歲月之云暮鼓余楫之旆旆兮
拂余袂之翩翩從美人於洲中兮聊優游以忘年
後黃洲賦
余既賦黃洲頗見主人志操主人曰侈矣而
余之意則猶有未盡也再為賦曰
黃洲老仙寄遠興於雲天羌特立而寡和爰託號以自
宣客有問曰蓋聞居巖處穴者未覩乎通都蔽席隠茅
者未識乎大厦誠以溺近者不可言遠志小者難以語
大故神龍遭蝘蜓之侮鵾鵬罹斥鷃之譏豈惟賦形之
有異亦乃為識之不齊吾不意以先生之軒豁博大而
顧為是之拘拘也渺茫瀛海厥有十洲維真仙之所居
咸翳鳳而驂虯偉先生之絶塵眇八極而天遊歷汗漫
而無際參翺翔而與儔何依依於故常睠兹土之淹留
堪輿有靈境名勝有遺跡繄焯異於人間非僂指而可
悉陟紫霞而仰文公之懿範聞赤壁而思周郎之竒勛
嗟桑落之千年邈爛船之幾春伍以胥傳蔡以瑁著名
鸚鵡者興志士之悲表琵琶者墮遷客之淚斯皆圖記
之攸載抑亦耳目之所詳豈若兹土之卑卑實吾聞之
未嘗吾意先生胸襟之空洞度量之淵永疊泰華兮千
尋呑雲夢兮萬頃何此洲之區區足以當先生之一哂
也老仙曰吁子言已迂凡子所陳我曷敢居吾聞天下
事貴其真名必以實若誕而誣乃道之賊故君子無溢
美無侈情趣卑溺近者既余心之所鄙抗名傲世者亦
余心之所憎維吳之先世居兹里繄死徙之弗遷睠宗
族之萃止洲何名兮此黃土脈腴兮色中央田可耕兮
水可湘庸詎謂兮非樂邦地以人而名勝在古今其固
爾豈開闢之肇初即焯異其若此維兹土之雖隘樂民
風之孔淳地何能以美余顧顯之之在人且吾聞樂樂
自生禮不忘本苟兹義之有合又何必高譬而遠引嬰
世故而靡釋驚歲月之屢徂悵道路之阻修望白雲之
可呼撫倦遊之將歸永畢志乎初服庶敬恭兮不替瞻
桑梓兮在目不然則君子固將志在天下心存九州顧
予雖蹇滯而執迷誠亦何取於此洲言已客去老仙俯
几而歌曰黃之洲兮吾有廬蔽灌莽兮頫清漪繄阻越
兮誰與居江水來兮没吾故扉吾有廬兮黃之洲衛不
祥兮神庇休繄阻越兮邈悠悠嗟猿鶴兮無怨尤羌歸
來兮弗久留
又後黃洲賦
余既兩賦黃洲辭雖陋劣而於先生之高情雅致自謂
頗得一二焉客有言曰子亦嘗究黃洲矣乎維黃洲故
有出相之䜟矣先生抱公輔之器實足當之子宜以是
為先生賦斯得其實而惜乎莫之及也且子言乃隠處
事非用世者之所宜也是雖蔓延多辭豈先生所嘉耶
余笑曰固哉斯言若是乎人之志趣之靡同也子試以
先生為何如人也先生所存固非淺薄所能識然嘗侍
其論議庶幾道德之士也志道德者功名不足以累其
心而乃區區以爵位言不亦為先生凟哉即如子言吾
恐先生之不悅也滋甚客曰雖然試為賦之余曰唯唯
紛吾行而遠遊兮眇浩蕩其焉往遵大江而西邁兮得
崇仁之奥壤弭節南阜之野釃酒欒巴之祠勘紫玄之
幽幽躋芙蓉之巍巍庶幾猶有所謂神仙者乎有瀦淵
然有洲突然民居若屯棟接甍連而復有石梁當震之
隅揖父老問曰此非秦皇帝之所驅者耶胡為乎其在
兹也父老曰嘻子言毋易厥惟有靈吾為子語嘗聞古
老相傳是橋興則地出名相稽之往昔屢有徵矣地靈
人傑厥祥呈矣名勝相望馳休聲矣盛衰迭尋幾廢興
矣兹惟其時際盛明矣且子獨不覩乎巍巍重重隠隠
隆隆長鯨臥波修霓横空彼其破渾茫凌空闊紛魚龍
之驚奔委波濤之寧帖地祗獻績川后效能啟大壯之
自天匪綿力之係人吾意當有賢者出建功策勲以際
昌辰乎余駭曰有是哉是氣數然歟抑風水之說然歟
抑事有偶逢而適遇者歟吾聞天地之運有開必先故
社鳴而賢人生河清而聖人出亦彰彰矣推之於此其
理固有相類者歟然若所謂屢有徵者余實未喻敢請
其略以廓蒙蔽父老曰是更僕不可盡也姑語子以其
尤者宋有晏殊氏剛峻且文好賢愛士為時名臣偉哉
荆公道擬經濟比迹伊周志三代治有羅點氏學優行
恭淳熙之間踐華陟崇是或遠在一郡近見一邑固孕
靈之自兹乃届期而一出者也嗚呼噫嘻是則然矣然
吾所惑者語多傳疑事或傅會今之不能逮古猶面之
不能及背橋之於人其時世之先後或相馳而或相值
古老既無所傳簡策亦無所記乃臆度其必然則若之
見固無異即夢以為真而余之問亦何殊按圖而索驥
也於是父老默無以對余亦思之弗得神倦就寐夢一
丈夫變幻晦冥緇衣玄冠有偉其形呼余言曰余黃洲
之神也維兹地兆生賢久矣然氣之盛也不數而賢之
生也實艱所謂名世者甚靳靳也而彼之所述又何其
卑耶就而論之莫若王氏之盛然以學術亂天下為宋
室禍則其相業何如也而謂兹地鍾靈毓秀在於是不
亦重辱哉且君子亦惟求其實何如耳不惟其實而區
區以位言則陋矣子亦不聞耶有元中葉嘗出一人矣
曰吳草廬氏實以儒者之正學為孔孟之的嗣其名位
雖非晏王之倫而其德業則固伊周之類矣自後寥寥
且二百餘年若甚惜而固祕者久蓄之餘今又發於其
裔矣而獨不知耶子亦盍於其人論其所存而要其所
至苟有至焉則猶足以驗昔言而重兹邦嫓前修而益
聖世而乃拘拘於往者之究不甚泥哉余載拜謝教曰
噫嘻是矣彼有頎然而長志端而神昌挺然而介剛好
修而潔芳郁乎其文章以黃洲自號者非其人耶神顧
而笑余亦驚覺爰筆以記嗚呼異哉
冬菴賦
潤城之南膴膴芳甸萬子結廬而冬菴是扁客有問者
曰四時運行歲功以成暄寒異候係人戚欣先生何居
而菴以冬名意者厭暄喜寒兹為異於人耶萬子曰達
人大觀何欣何戚若兹之云未覩其賾子其不知請觀
之易客曰若是則廣矣備矣遠矣邃矣精取義矣難測
議矣賤子不敏請繹其似夫何兹室之幽邃兮既便娟
而又窈深天地肅其凄凛兮庭戶閴其無人余潔清以
姱美兮羌退伏而獨處泊乎與泰初而無隣兮蹇逍遙
而容與袖凍手於風簷兮撚疎髭於霜晨索美人以共
笑兮對白雪而孤吟誦羲父之遺經兮究乾坤之奥理
覩萬物之收藏兮感吾心而有以謝繁華於搖落兮羌
結實以歸根繄貞固而弗渝兮於以得夫性命之真守
一靜於羣紛兮存一誠於衆偽仰先哲之明訓兮聊優
游以卒歲
弔岳武穆賦
愧余生之后古之人兮撫遺事而傷咨弔英雄於既往
兮惟將軍之尤悲昔宋德之既否兮值強敵之跳梁嗟
世主之庸惑兮矧相臣之弗臧臣不有其君兮子亦不
有其父忍戴天之大仇兮肆安居而弗顧彼廟堂之何
心兮何將軍之獨勤誓畢力以報國兮身百戰之經營
戰郾城而大捷兮信軍聲之破竹震氊裘而褫魄兮宛
恢復之在目厄讒邪之抑制兮奉君命以班師凛擅留
之不可兮功垂成而就隳仰蒼天而慟哭兮天無耳而
不聞悲靈修之莫余知兮欲控訴而無門驥望長途而
欲騁兮迺烹之于中路豪鷹側目於清霄兮絛籠縶而
甚固日曖曖而西翥兮時靡靡而過中嗟英雄之一死
兮慨機會之不可以再逢雖天意之或然兮亦將軍之
咎也豈不聞將在軍兮君命有所不受也堅前志而弗
移兮羌有進而無退也權輕重以處之兮寧自受夫不
諱也宣至誠以自奮兮仗大義而長驅伸皇威於雷震
兮掃幕南而空之搗厥黃龍兮井湮而木刊雪九廟之
仇恥兮見司隸之衣冠挈故物以盡復兮報明明之天
子歸伏闕以銜哀兮瀝血誠而祈死顧偉節之如斯兮
或君恩之所寬也縱罹辜而受戮兮亦將軍之所甘也
委薄軀以效主兮迺將軍之素心知吾事之既畢兮何
一死之足云舒神人之痛憤兮留英烈於萬世羌雖死
其猶生兮可含笑而入地理固有用權以濟事兮迺君
子之所多胡效小順以自阻兮致大功之蹉跎彼狂蠱
之弗思兮固不暇夫深責吾獨惜夫將軍兮抱遺憾而
不釋訪孤墳於湖濱兮渺幽懷之綿綿紓情辭而一弔
兮酹宿草之寒烟羌英爽兮知不知謂余言兮然匪然
後别知賦
夫何天日之凄厲兮歲忽届此凛冬玄雲渰渰以布濩
兮原野閴其多風舟人告余以吉日兮翩余袂乎吾將
逝懷冰蘗以為羞兮雜申椒以為糒歲昔甲戌之南騖
兮指故山以欣欣懷友生而戀戀兮尚悽惻而弗禁矧
兹與二三子之闊違兮復背鄉而去邑顧余情之若為
兮獨悹悹其莫釋吁嗟末世之溷濁兮競佻獧以自賢
猖冶妖之淫狐兮子都掩抑而弗妍蹇余生之顓顓兮
抱迂拙而不知去莫或諒余之濩落兮惟二三子之我
與沕淵潜以僻處兮寄遐情於逝波安淡泊而靡余厭
兮同衡門之詠歌羌窮居之足娛兮余將終此而無悔
何前瞻而後顧兮觸余心而多慨紛總總其憂集兮余
豈樂為此故也曠慈闈之晨昏兮忍而不能措也昔余
有志於千古兮指前修以作則屯中道而邅逥兮恐令
名之不植曰不仕無義兮懷依依而靡寧苟抱質以勉
進兮或將來之有明余既採杜蘅以充幃兮又薜茘之
盈擷將以遺夫美人兮致情愫以永結女嬃要余以慎
重兮盍從巫咸而訊之巫咸陟而靡降兮世悵悵而誰
稽余令猿鶴以共策兮猿鶴告余以不可曰時俗之迫
阨兮顧兹行之或左抱余迂拙以自試兮恐枘鑿之宜
然子誠欲丐夫濟兮思刓方以為圓余詎不諒兹兮羌
微衷之故在余誠鄙庸而靡似兮忍以祿位而自械信
吾志以無疑兮依前修以節中置得失於自然兮詎媕
婀以為容余兢惕而慚恧兮惟淺薄之靡濟紛羣龍之
滿朝兮顧顓顓之何恃鑄柔鉛以為劍兮束葭葦以為
楹不審已以自度兮將顛殞而莫任道貴黽勉兮余其
敢摧頽而自畫碔終不可使為珵兮俟顛殞其奚益吾
與猿鶴共要兮洎松菊使為盟曰吾行之不遠兮保姱
節以堅貞繄二三子之共鑒兮諒斯言之靡措參追逐
以無由兮獨臨風而延佇亂曰維吾行兮合散固無常
期與子别兮又何歎息而增欷歲忽忽其遒盡兮恐流
光之弗居其各崇爾德兮庶以究將來之所基
留都翰林六植賦
六植賦賦六植也賦栢賦桂賦竹賦桐賦槐
賦桑院中之植不特六六者植之美也余來
攝篆既五閱月人事之酬酢已稀又無簿書
之煩長日暇甚覽物觸興各得短賦一首雖
辭旨淺拙無禆於理道然視博奕不無猶賢
抑託物比類風人之義所不廢焉輒存之以
貽同志且備院中故事云
雙栢
夫何雙柏之夭矯兮羌不知植之歲年匪移根於新甫
兮則分種於岱嶽之巔當詞林之清切兮亦致身之得
地繄盤踞之高爽兮寧羡夫秦封之貴挺長材兮既瑰
竒森秀葉兮又紛披結珊瑚而綴實瑩琥珀而流脂承
日華於清曙兮接雲氣於中天浮沆瀣之湛湛兮沐靈
雨之涓涓迸孤根兮金石摧鬱老幹兮排風雷恍雙虬
之蜿蜒兮當白晝而不垂固造化之鍾秀兮有神祗之
護翊殿羣植以後凋兮壓衆卉而莫匹彼其貞氣毅色
似諍臣拂士懷蹇諤而無阿柔也高標雅操似幽人介
士之貞潔而靡求也傲歷冰霜似蘇屬國之抗節威武
莫得而屈辱脫落夭妍似孤竹君之制行而不可凂以
塵俗若其凝重端莊者又似夫偉人元夫拱立正視而
威儀之嚴肅也挹衆美以凝德兮獨仰止而斂袵乘一
氣之深培兮閱千秋而無盡守玄穆以靜處兮抱貞素
而靡渝養材具以大成兮將為明時之所需
雙桂
曰此有雙桂兮本幽谷之靈根抱風霜之雅潔兮稟乾
坤之清芬羌移植之何時兮臨玉署之軒墀曾敷榮之
幾見兮遽荒穢而莫治有瓦礫之磽确兮又蔓草之糾
纏根拳曲以弗舒兮色慘顇以弗妍無條柯之掩靄兮
又何密葉之蒙翳雜果臝蠨蛸以並居兮鳥雀過而弗
視肆棄置以弗惜兮將生理之日戕乃摧薪之弗遠兮
又何秀發之可望(叶)日余見之而悲兮嗟爾生之何瘁
也豈爾材之固然兮乃遏抑爾誠亦何以自遂也斂英
華而莫見兮抱闇闇以終年顧異質之何有兮謝桃李
之嫣然命僕夫以從事兮揮錢鎛以芟夷屏瓦礫與蔓
草兮畚豐壤以厚培汲清泉以日沃兮水土浹而流膏
日欣欣以改色兮似謝余以幸遭繄雨露之旁施兮乃
承藉之有地也發天香與秀色兮余誠為爾冀也維摧
殘則易兮而長養之孔艱吾亦詎能為爾必兮顧余力
之既殫嗟物理之有亨屯兮豈獨爾植之為然思夫天
人之際兮感余心而永歎
叢竹
維此亭側有叢竹兮貞幹扶疎挺蒼玉兮濃隂蒙茸團
繁綠兮夕蔭明月影朝旭兮凝霏泫露如膏沐兮凉飈
徐來聲簌簌兮滌除塵氛解鬱燠兮泠然中襟清可掬
兮不如凡葩衒紛郁兮維此勁堅抱貞肅兮歲寒靡凋
異羣木兮日暮佳人倚空谷兮闇然潔修豈不爾淑兮
人亦有言療士俗兮詎必渭川兹豈不足兮有懷王猷
先得所欲兮我時亭中坐幽獨兮顧瞻猗猗醒心目兮
言念君子詠淇澳兮比德匪玩尚自勖兮
孤桐
有桐特生兮墻之隂既修直兮又鬱森敷濃隂而四垂
兮聳喬柯之幾尋墻之隂兮窅而僻翳蓬蒿兮填瓦礫
塵坌積以四塞兮又狐鼠之衝斥嗟嗟爾桐之何為兮
乃生於兹地也雜櫸柳與樗櫟兮爾豈若是類也后皇
錫爾以良質兮既材且珍充虞廷之貢兮備韶樂之瑟
琴匪託根於蒼厓兮則擢秀於玄溪映朝陽之菶菶兮
實鸞鳳之攸棲物與地而兩稱兮顧造物之所私嗟嗟
乎爾桐兮何獨偃蹇而在兹豈玄化之莫憑兮信物理
之乖舛嗟嗟爾桐之虚生兮辜厥美於弗顯玉之堂兮
虚以敞有崇臺兮萃蕭爽風日清美兮塵囂靡侵是惟
宜爾處兮藉土脈之厚深吾欲徙爾以植兹兮顧人力
有不任吾誠莫為之所兮徒仰睇而沉吟
獨槐
爰有嘉木虚星之精柔條春敷密葉夏榮挺扶疎以獨
秀乃孤蹇而無朋未緣結根於文陛亦既聳望於詞林
冉冉猗猗鬱鬱亭亭驚兔目之初見又鼠耳之倏更嚴
翠幄之高張訝碧雲之久凝無延袤之庇畝亦婆娑之
蔭庭被朝烟以暫暝漏夕陽之微明來關關之鳥語隠
嘒嘒之蟬聲青蟲並懸而吐絲赤螘緣柯而漫行韵凉
颸於清晝祛熱毒於炎蒸鑚燧時而致用守宫誕而莫
徵我有幽軒棐几潔清時來燕居神舒志寧撫嘉植以
流憩亦商歌而獨行無取士師之聽訟思得友生以談
經玩金葩之毶毶攬瑤實之青青繄物生之何知關人
事之多情彼有感時序而騖進取吾將勤服食以制頽
齡
兩桑
有猗者桑彼墻阿託根得地鬱婀娜雨濡露澤發生茂
卑身蔓條隂庇覆南風吹吹葉沃若綴玄椹兮又鮮渥
供蠶事兮絃琴瑟嗟兹二用惟汝德弗余微𦕈倘有取
畢身殫才為君許
文簡集卷九
