文簡集卷二十三
明孫承恩撰
七言律詩
恭和御製翰林院敬一亭落成詩
傑構新看聳玉堂文明誕啓際非常九天睿藻開貞觀
百聖心傳蹈允臧願竭庸愚終黽勉媿無雅頌重鋪張
神功已配乾坤大海宇均瞻日月光
和許松臯太宰宫僚讌集四首
輕烟晴日共蒼蒼勝會叨承樂舉觴國有承祧資保傅
天惟佑命得賢良激昂思越雲霄上笑咏春回几席傍
四海皇風披浩蕩百年文運際明昌
共把忠誠託昊蒼清朝東府洽壺觴論文我獨慙疎拙
輔德時方屬俊良皇極仰瞻宸極上少微遥矚紫微傍
賡歌不盡揄揚意但祝鴻圖百世昌
萬里長風吹鬢蒼百年高會此傳觴勸酬不盡主賓興
披豁真誠交誼良地切瑶山三島上人依金闕五雲傍
願言翊贊崇儲德重繼周詩詠克昌
霜明銀榜曉寒蒼樂飲羣公各盡觴晉接偶同日休暇
謙光並著德温良堯文炳煥南離上漢幄岧嶤北斗傍
淺薄廿年叨侍從媿無勛業佐時昌
儼山用韻見贈次答二首
媿扳和璧並頑蒼喜託清光接羽觴一代謨猷䕫契盛
百年製作馬班良論交期我形骸外曳履隨公日月傍
調燮即看歸大手佇承休烈頌明昌
荏苒年華雙鬢蒼側身天地一銜觴風雲幸接䕫龍侣
樗櫟慙非梓杞良公有經綸禆黼扆我惟文籍校偏傍
騷壇今日誰方駕百戰詞鋒氣更昌
疊韻贈少湖
西山晴雪裊蒼蒼恨不時同泛酒觴華髮紅塵嗟我老
青年白璧羨君良朝趨每共楓宸上笑詠能忘竹嶼傍
(少湖往酌予小園竹下坐竟日)豐芑貽謀均寵命願攄忠赤報時昌
句曲山房為王克齋題
句曲名山古洞天高人結屋擅林泉千巖靈氣雲雷出
萬壑晴光日月懸賸有經綸禆大造不希黃白註真詮
舊遊猿鶴時相憶夜夜清光北斗邊
送浦暢齋赴松溪尹用曩歲贈韻二首
一笑驚看别後容草堂復此晤言同須知祿仕君恩重
莫問蹉跎吾道窮路指松源山郭裡帆開潞水夕陽中
即看寒谷冰霜後須見陽和次第融
莫嘆霜華兩鬢生一官初喜拜承明詩書好達循良政
才傑寧須甲第名夜月幽齋看劍坐春風沃野省農耕
蓬窗燒燭當年事送子能無故舊情
香山寺來青軒
坐想山亭多白雲飛嵐擈霧共氤氲即看几席青相映
政擬孤高思不羣雨過玉芝春晝永風傳僧唄下方聞
塵緣未了清遊興有待幽深禹穴文
送董羽吉南歸
蘭舟渺渺發江潯文采風流子擅今奉節敢忘懷國念
登山偏切望雲心高堂喜色星辰動先壠恩光雨露深
宦邸蹉跎渾不覺暫時分手思難任
謝大司馬王輿浦惠冰
長夜齋居將寸誠堅冰分至荷高情積隂經日寒猶凛
華潔非礱炯自明掬取已看炎燠解嚼餘頓覺燥心平
虚亭相對無塵俗應與襟懷一樣清
使郢渡黃河
渺渺洪流泛使航蕭蕭寒日淡無光平沙依約雲橫渡
短楫飄搖風滿裳水底魚龍時嘯舞望中鳶鳥没蒼茫
天書玉節恭承命不似乘槎志意荒
元佑宫
洞府深深靜不譁名山新禮玉皇家琳宫輝煌麗日月
石璧窈窕開雲霞三極玄風昭有象萬年鴻鼎祝無涯
玉田明歲春雨熟更憶此地飡胡麻
三洞閣
寶地登臨冬日晴岧嶤芝閣俯重城山連碧玉諸天拱
江作青羅一帶橫已占六合孚玄貺即有羣仙降旆旌
潭下有龍時隱見夜深來聽步虚聲
郢城有降箕仙者自云李太白也有贈予詩用
韻奉答二首
太白星精降異才騎鯨千載復歸來清風漫拂江濤靜
逸氣遥衝嶽麓開世外真詮繙寶墨中天明月嘯瓊臺
懸知太史占乾象定有靈光燭泰階
騷壇曾仰謫仙才此日神遊漢沔來劍影獨隨孤月逝
文旌高拂九天開蓬萊頂上金光草衡岳中間玉女臺
媿我塵中常碌碌可容參叩傍雲階
登陽春臺和韻二首
帝居西畔岌層臺舊是先皇駐輦來寶翰仰瞻鑱屭屓
恩光常自照莓苔千年盤石河山拱八表風塵日月開
欲擬彩毫干氣象登高深媿昔人才
攝衣晴日上層臺萬里霜前鴻鴈來昭代皇風今薄海
鬻熊遺跡尚荒苔(有殘礎草間云襄王時物)依依極浦蘭洲出歴歴
晴江烟樹開仰止鉅公慙接武再賡佳什嘆雄才(賈南塢有)
(詩嚴介翁和韵)
沔陽志感二首
早歲從親此宦遊重來五十四春秋更無耆老詢前事
尚有邦人德故侯吏治漸聞隨俗變漢江終古抱城流
州前老檜當時物笑我垂髫今白頭
古復名邦漢水堧依稀往事記當年甘棠父老猶能護
風木孤兒秪自憐輿論已徵良史筆新詞深荷長官賢
遲留不盡王程繫回首重來意杳然
謁先大夫遺愛祠
危祠新搆傍湖潯憲府思賢父老心即有雕題明巨榜
更聞絃誦集青衿百年遺愛無今昔一掬寒泉有顧歆
遊子偶從瞻仰切不堪此日淚痕深
水香亭小飲(并序)
沔城外之東北隅有湖中有臺焉每歲之夏
旁多蒲荷之勝雙華僉憲新作亭臺上至是邀
予小酌因以亭名請予名曰水香亭為紀一詩
湖光烟靄兩氤氲此日清遊共使君已着高甍臨綠水
即思短楫棹紅雲歌邀落日傳杯酌風起青蘋寫浪紋
聚散未期題榜在後來應有感斯文
和夏桂洲感賜直廬詩
元臣詔處殿東廬肅肅清宵拱帝居風遞漏聲來禁闥
月移樹影上階除感恩時拜金莖露繕性閒披玉簡書
此日遭逢良不偶創聞何啻百年餘
次嚴介溪朝房落成齋居紀事之什三首
大道金門咫尺西禁廬新搆與雲齊即看淨室無塵到
時有靈烏傍月棲郢曲久傳當日事巴謳今和隔年題
二三同德寅恭切夜直青綾每共攜(公時同陽峯鶴江齋明年予承乏佐)
(部)
齋居寂寂斗橫西高閣遥聞刻漏齊鳴玉時從趨鳳闕
避人不擬學鷄棲秪將夙夜勤公務仰荷帡幪拜御題
(公疏請得旨命工部建)内使每傳催入對袖中疏草獨親攜
西安奕奕門之西直館華榱萬瓦齊不有元臣躬異數
(公詩序工曹建蓋異數也)何由來者得安棲明禋高閣爐薰煖檢押
風光彩筆題媿我迂疎羈寓遠良宵往往負招攜(予寓午門)
(之柬每齋宿率不與)
貢院將揭榜借韻
五夜文光射斗寒穿楊破的若無難滄波龍起雷初震
碧海鵬摶宇正寬定有玄徵來夢裡好占喜色上眉端
曲江紅杏饒春色羨爾明朝走馬看
和亭谿宫詹院中賞蓮之什二首
若耶溪上賞心違玉署金塘喜共依碧錦帳中簇西子
翠雲堆裡擁真妃亭亭白日風翻蓋冉冉青冥露濕衣
最是張衡多妙思清詞健筆一時揮
玉堂高讌羣公集為愛名花鎮日從浪說若耶雲萬疊
平分太液錦千重莫教池上停歌板已判歸途聽暮鐘
清景情歡良不易賞心須為惜從容
和張玉谿宫詹齋居二首
玉堂虚寂稱齋居三日追陪笑語餘月上廣庭人未寢
星臨高棟夜何如風塵荏苒年華逝江海分違故舊疎
廿載馮唐猶是昔獨隨羣彦曳朝裾
此日清齋玉署居乾坤回首廿年餘我無術致玄丹就
君有詩吟白雪如花妥幽階香澹澹竹搖虚牖影舒舒
素衣緇盡長安土欲探蘭苕織翠裾
和玉谿齋夕感懷之什
官裡匆匆節序過又看春色上柔柯齋居自喜無塵雜
幽興時能寄嘯歌豈有涓埃禆聖化且同精祓仰玄科
詞林濫竊逾三紀碌碌無聞雙鬢皤
和玉谿齋居懷坊館諸公
朝來喜色遍堯天聖主明禋契上玄且慰齋居共良夜
獨驚衰鬢又新年冥冥元化孚顒際穆穆仙真陟降前
伐木有懷人不寐一燈清焰對高眠
對雪和玉谿韻
綏綏縷縷舞長空淑氣氤氲不待風太乙降歆臨法會
天孫剪縞散瑶宫三農已見豐穰兆一德由來感格中
幸接夔龍沾聖澤更將歌頌萬方同
金山口望諸陵
野色朝開墟日晴衝寒踏凍作郊行地從西北岡巒擁
望直陵園雲霧生虎踞龍蟠天險壯河清海晏帝衢亨
萬年鴻寶如磐石不盡敷天頌禱情
和夏桂溪祈雪之作二首
禱雪宵辭禁苑西貞符親覩御標題古祠深院留明月
寶炬銀燈拂綘霓北角芒垂寒斗近中庭烏噪朔風凄
仰瞻一德孚顒若欲和陽春意獨迷
祈靈恭向禁城西天語親承御筆題古鼎浮烟團小蓋
寶幡搖影颭脩霓神君時至泠然語雲物冬深颯以凄
三白即看歌瑞應堯衢漢闕望中迷
奉詔閱庶吉士卷和介翁韻二首
閱士羣公我濫同王言赫奕炳如虹須知獨為儲賢地
要是無分入彀雄清廟豈容遺卞玉雲門合自識焦桐
庸愚廿載前叨與媿乏涓埃答睿衷
閣下羣賢角藝同彩毫揮染盡成虹先唐甲第皆稱儁
有宋宏詞獨擅雄寶氣一時呈匣劒太音千古寄絲桐
明時報稱慙無似薦士聊為竭寸衷
和桂洲閣老賜宴禮部記恩遇詩二首
春明南省息風埃帝勅高筵此日開並命趨陪聯八座
同依衮舄仰三台萬方民物資陶冶一代謨猷屬化裁
欲罄微忱讚休烈再歌白雪意悠哉
九載黃扉秉國鈞千年紫氣際昌辰衣冠總荷天家澤
省署遥連禁院春晴旭濃薰花草麗暖風細逐管絃新
極知此日酬恩志不負平生報主身
再疊二首
來玉亭邊冠蓋集五雲深處御筵開式從星履陪高會
快覩奎光燭上台鳳勑重宣頒異數麟袍新賜稱春裁
試披簡冊論遭際再咏明良仰盛哉
九重綸綍褒元宰三月鶯花屬令辰華省高筵齊北斗
大官仙醴注長春鹽梅調劑臣工在日月光明聖德新
青史遠看千載事黃金擬鑄百年身
和玉谿賀桂老欽宴詩二首
南省春朝芳宴開湛恩傳自九天來廟謨式仰多殊績
台翰爭誇出妙裁桓老漫言稽古學姚公曾擅濟時才
叨陪媿我何為者笑插宫花倚醉回
湛露曾聞宴鎬京兹晨春賞洽孤卿元臣獨倚恩榮重
老我偏多感激生拂坐篆烟浮瑞靄遏雲歌吹雜流鶯
無能紀述誇明盛郢曲傳來強為賡
送許龍石之南少宰
金陵宫闕五雲生銀漢蘭舟送子行南北曹分原並重
山川地勝有餘清官齋剪燭題春雨鍾嶠支頥看晩晴
舊學名高三十載豈容旌節滯江城
寄張陽峰大宗伯
悵望留都歲月淹似公名德幾人兼即看鼎鉉禆元化
暫與冠紳肅具瞻山寺春晴朝促駕蕭齋客去晝垂簾
舊時風月三千首聞道新來律更嚴
甘翁六十壽詩和乃弟几山司空韻二首
美人家住芙蓉國仙宅岧嶤雲霧窗洞口春遊花作陣
湖心晴泛水平江真詮籙授五千字瀛海籌輸三十雙
即向長安望南極壽星昨夜照西邦
文物衣冠見俊龐堂開壽域敞雲窗案供遥借支磯石
酒釀平添濯錦江洞裏花明春冉冉膝前萊舞玉雙雙
青城翠壁神仙窟名勝從來說此邦
清明日都人士俱為掃松之行兒子克弘告予
曰兒不隨父拜壠上三歲矣聞之愴然因述
以詩
紛紛士女出郊行處處兹晨報本情宦海一為鄉壠隔
天涯三見歲華更已孤祿養慙烏鳥未有涓埃答聖明
稚子有言吾忍聽不堪回首淚縱橫
送楊敬齋之官湖南二首
春日隂隂飛柳花潞河新水泛仙槎一官發軔恭承命
隔歲寧親喜過家好擬坡翁閒聽鶴(東坡赤壁即此)更尋陸子
試烹茶(郡有陸羽烹茶泉)莫嫌枳棘卑鸞翼萬里雲程正未涯
才賢楊子自儒珍不是稽勾簿領人廿載已孤錐脫穎
一官且喜職親民洞庭南下觀滄海衡嶽中宵望紫宸
見說梅山梅盛發可能遥贈一枝春
省中齋居
省樹沉沉山鳥鳴舞風飛絮擈檐楹輕雲澹靄日將午
茗盌爐薰神自清未有涓埃慙報塞且同齋祓薦精誠吾
皇聖德潛昭假寅直如臣懼曷勝
奉贈松臯太宰二首
鬱鬱喬柯手自栽秀分東嶽藐徂徠冰霜萬壑看凌厲
雲霧中天日往來造化獨私培養力明堂須倚棟梁材
睠言仰止森嚴地常藉清隂庇九垓
移來巨植自高嵩九仞重泉起蟄龍柱國已看充禹貢
名稱應不羨秦封貞姿向日心偏切香葉流雲影自重
勝地鍾靈無盡已更多材美繼前蹤
和戴龍山喜雨韻二首
朝來喜雨伏驕陽一念精禋契昊蒼沃澤共看沾四野
來牟已喜兆千箱不緣聖德昭靈貺詎有民和協至祥
仰止周文求治切更聞兢業每宵裳
穆穆嚴宸拱舜裳明明端揆爕隂陽仰瞻至德躬玄默
再覩卷阿詠治康道本箕疇孚禹化心誠湯禱致殷昌
小臣竊祿慙無補欲贊神功未易量
送花隆恩歸江隂(并序)
江隂花隆恩妙於醫頃來都下適子病隆恩
治療良愈予德之其歸也賦此以贈
細雲斜日澹秋姿路出都城策馬遲久客任教塵染袂
到家猶見菊盈枝青囊子有全嬰術白首吾深䑛犢私
見說重來猶未卜不堪回首共凄其
送張遠之銀臺南歸(并序)
遠之來訪其兄水南司成瀕行乞言賦此為贈
元方霄漢日承恩季子關河又問津原上鶺鴒偏獨苦
塵中野鶴故難馴深山雪盛鑱黃獨明月天空詠白蘋
莫為幽閒遲驛使帝鄉回首即長嚬
送胡子剛(并序)
子剛來都下乞其先翁䘏典洎蔭敘其歸也
借少湖韻賦一詩贈之
不為京塵易涴衣榮親事了即思歸已看地下昭先德
更念庭前色養非移孝有階崇繼述讀書無意羨輕肥
賢關即是圖南地萬里雲霄好奮飛
因送胡子頗動歸思借韻一首
宵夢山中薜荔衣朝來匹馬送將歸子承家學惟忠孝
我畏危途有是非霜冷洞庭橙已熟月沉魚浦蟹初肥
茅堂夜雨秋堪聽望逐仙舟思欲飛
賀石門閣老得孫詩五首
鯉庭喜見重添玉綸閣開顔倍舊歡(公詩次舊生子韻)已見琴
書稱有託未容身世羨無官(公詩有琴書堪付故云)竒英試辨啼
聲異祿壽天教付畀完掌上明珠寧有價老懷一日幾
迴看
老桂孫枝並秀難兹歡應是異常歡共占素履孚天道
直擬書香繼祖官胤祚幾人三世見乾坤萬事十分完
名門德澤源流遠還有雲仍奕葉看
充閭喜見重門闌此日庭除共一歡盛德從知應有後
老懷方始愜為官喬松元氣神明護仙果天家雨露完
賜笏賸教遺遠澤要留忠孝範模看
恭聞相府生孫日雜遝朝紳喜助歡犀錢重製皆珍賜
湯餅頻調給大官召公世德勛賢近張老名賢頌禱完
(公詩有堂構苟完之語)調燮餘閒聊灑翰陽春吟得遍傳看
老見佳孫心倍寬膝前令子足承歡黃扉介壽徵平格
綠野關情且耐官人莫與期天自定事無違願福方完
魏家勛烈稱千古留取聲華作對看
謝答端溪少宗伯詩
老去詩篇少興吟枯腸今復費搜尋况言藥裹時縈念
更是山林日上心佳句強賡愁險韵雅情久負積愆深
芝蘭幸接真慙晩冰雪相依繼自今
次韻贈答同年諸守谷
勛名雖足上凌烟藻翰于今爾擅賢不為風波當日裡
已看金紫十年前秋深古桂香逾遠歲晩喬松色更鮮
禁掖清華人共羨得兼吏隱即神仙
借韻述懷并呈守谷
達觀萬事等朝烟痛飲狂歌此較賢少日襟期青史裡
老來情事白鷗前孤槎海上兼天遠三秀山中浥露鮮
康世未能慚出世欲傳真訣學神仙
場中勞瘁弗怡偶念守谷贈韻再疊六首
邯鄲梦裡一炊烟勘破浮榮若箇賢豪氣漸消華髮裏
草堂思搆碧山前黃塵擾擾日月暗白雲英英顔色鮮
何當振衣從此去騎&KR1706;海上追羣仙
蟠龍隴上一犁烟我慕樊生亦自賢已結小堂依水曲
更栽脩竹傍窗前天空萬里冥鴻遠雨過千林橘柚鮮
寂歴九峰秋色裏浩歌明月送飛仙
茫茫塵海渺雲烟脱屣誰如疏傅賢宦跡久羈紅日下
鄉心已逐碧波前大烹野䔩同堪飫錦服荷衣各自鮮
不用廣成參妙道形神無累即真仙
一榻清虚裊篆烟端居深媿昔時賢終期黃髮青山裏
願托丹心白日前出海蛟龍應自得經霜松菊故能鮮思
玄欲繼張平賦學道還從河上仙
江鄉冰月與雲烟代有翛然避世賢短楫子能乘遠興
老夫居住澱湖前卧吹長笛魚龍起坐掬寒泉水荇鮮
怪底連宵幽意動梦騎黃鶴挾飛仙
落落光隂莽莽烟乾坤搔首幾英賢關河聯絡秋風裏
世事奔趨夕照前海上扶搖鵬路闊山中幽雅蕨芽鮮
悠悠吾道何終極試向玄洲問列仙
合川詩贈王侍御
二水源分駛碧流雙龍蜿蜒滙滄洲即看涇渭從中瀉
並作波濤潤九州潮汐四時隨吐没乾坤萬古自沉浮
塵蹤得似張騫興與爾乘槎汗漫遊
韓峯詩贈沈侍御
白下長干路窈深亂雲堆裡拱嶔岑朝耕暮讀藏修地
春雨秋霜感慕心勢接鍾山連岱嶽氣蒸雲霧作商霖
名賢德澤遺芳在千古昌黎可重尋
明遠樓次韻(有序)
昨歲辛丑予以知貢舉入院嘗一登兹樓讀
陽翁詩匆匆欲和不果承乏之再復一寓目
念更不可無言漫賦三章以備欠事
徙倚層樓眺晩霞奎光午夜暎文華薄寒猶見燕臺雪
(初九日微雪)微雨將催内苑花(十三日小雨)雲氣盪胷扶日上鴈
行决眥度空斜萬年文運當兹會四海車書正一家
突兀高樓倚太霞重來登眺感年華泥融紫陌將飛燕
寒勒青林未着花閶闔九天當殿直笙歌萬井夾城斜
朱門畫戟將軍第瑶館琳宫羽士家
明遠樓頭詠碧霞關心節序屬昭華即看燕谷冰霜地
會賞春明爛漫花晝永苑雲縈檻細天空奎斗拂簷斜
都將化日氤氲氣散入閭閻百萬家
和許龍石山行四首
晩趨功德寺遇雨
馬蹄不為踏山忙王事幽懷興故長疎靄淡雲天杳杳
石林茆屋日荒荒翠華有梦連清夜野渡誰家繫小航
坐對明燈忽聞雨無邊爽氣入虚堂
過弘濟寺
佛印南來知幾傳香燈鐘鼓自年年僧如有約先張榻
事本非期亦是緣寶劍光搖紅日下白雲隂護翠微前
三生漫演無邊偈一勺還嘗石澗泉
宿碧雲寺
乍息肩輿日未沉名山曾此幾窺臨一泓寒沁泉流碧
萬折源通地脉深古洞無塵留暑氣虚窗有榻鎖秋隂
夢回忽聽鐘鳴寺出戶猶看月在林
早發
林開晨旭鳥鳴過望裡羣峰萬笏羅湛露澄濃浮沆瀣梵
宫雄峙壓盤陀佛能說法思超世我為躭詩未脫魔王
事有程還促駕一鞭須趁早凉多
秋興八首用馬西玄韻
金殿瑶壇御氣通雲旌羽蓋裊高空九天日月昭回裏
五嶽真仙陟降中禮樂三千姬孔教關河百二古今雄
詩人懇悃歌磐石英主訏謨詠大風
故相門前雀可羅沙堤新築擁鳴珂波澄太乙搖星斗
月冷昭陽長薜蘿絶檄羽書頻歲警蔽天風雨入秋多
寒蛩階下鳴聲急唧唧啾啾爾為何
幾向南邦仰北辰屬車無路從遊巡風雲幸接䕫龍侣
虚薄真慙憔悴身多病少陵緣底病酖人叔子豈欺人
﨑嶇世變江河下寂寞羇懷感慨頻
莽莽乾坤幾陸沉寥寥宇宙慨知音松筠不受冰霜妒
霄漢常懸鴻鵠心甲第笙歌穿窈窕邊城鼓角助隂森
節催節換頻驚速愁詠愁添轉更深
燕臺易水莽蕭條黃菊丹楓興獨饒漫措歸心淹歲月
空餘意氣薄雲霄高天露下千山肅大地風雄萬壑搖
翹首九重宫闕壯夜深突兀倚參寥
陸寶山浮萬木巔蒼藤茆屋鎖寒烟千年古迹藏靈氣
百道飛虹落澗泉往事消磨殘梦裡鄉心搖蕩五湖前
生平故舊多星散悵望音塵各一天
疎林蔓草夕陽西野菊江蘺吐艷齊萬里關河秋漸杳
五陵雲物望都迷邯鄲古道爭馳轂山徑幽人獨杖藜
處處寒衣急砧杵夜深敲斷更清凄
上郡漁陽百戰場頻年冤鬼哭殊方隂風短日雲連地
沙磧寒宵月照霜克敵可憑天幸數安邊惟藉廟謨長
杞憂藜藿懷三餌肉食公侯亨萬羊
謝翁見愚送酒用杜韻
幾度分來玉液春馳緘走馬遠勞人清曹了事多休暇
長日開尊每數巡已把鄉愁祛似掃獨無詩筆健如神
空瓶實少娛賓意餘瀝惟沾稚子唇
和大宗伯張陽峰賞蓮之什二首
清曹了事早休衙喜接名公一賞花倚困似憐多寂寞
向人如語故欹斜漫㪺翠管誇風味更把瑶篇詠物華
勝會可教容易擲城頭須待聽鳴笳
小院筵開暑氣微殘芳猶喜對斜暉人從忙裏時輕擲
花到秋來事便稀泫露已看瑶實重映空還藉翠雲圍
餘香惹得渾疑似太液池頭採佩歸
和許龍石賞蓮之什
莫謂尋芳已後時猶堪一笑把瓊枝醲華向日微薰臉
殘馥隨風細入巵太華峰頭誇異種若耶溪上負幽期
不須爛醉窮心賞靜對孤妍亦自竒
臘月十日鄉搢紳邀會宣城私第小詩紀事兼
述鄙懷二首
同朝鄉曲喜諸賢老我慙多一日先官裡差池稀笑語
侯門忽漫對高筵乾坤頫仰懷千古萍梗遊從感百年
雅會清時良不易共將歡賞媚燈前
莫訝燈前笑語頻秪緣鄉曲誼相親衣冠幸際風雲會
祿仕誰非感激人華月中天侵院竹清歌午夜動梁塵
南鴻朔鴈為謀異看取孱夫兩鬢銀
再疊前韻一贈少湖宗伯一述鄙懷
座有南州合讓賢獨慙犬馬酌予先(少湖與予為客)即承高論
霏瓊屑共愛春風拂繡筵官裡偶同休暇日老懷欣遇
中興年留連雅會寒宵永斷送清愁月色前
送酒傳歌莫厭頻喜同清夜故鄉親乾坤逆旅誰非客
歲月馳驅不待人海水有期歸大壑荷衣無處避浮塵
一㕓願買青山住剩有君王舊賜銀
廿五日復會於宣城第用張白灘韻一首奉贈
地主
寒宵漏永燭花偏大府堂深甲帳連歌舞遞呈留院月
沉檀不斷裊爐烟盟存帶礪家承舊勲著旂常爵賜先
淇澳昔聞歌衞武緇衣今為頌公賢
夜酌宣城第再和白灘韻
燈前帽影坐來偏妙舞清歌喜接連星動九天低拂戶
月臨萬井淡浮烟持杯泛白吾嗟倦對局探&KR0848;子合先
好客若非緣地主欵懷寧得盡交賢
文簡集卷二十三
