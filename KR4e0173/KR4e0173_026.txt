文簡集卷二十六
明孫承恩撰
詩餘
題畫四首
秦樓月(題鶴)
長風發中宵莽莽吹林樾吹林樾疏翎整翮思遊天末
青山逸態真竒絶九臯梦想華亭月華亭月一聲清唳
海天空闊
點綘唇(題孔雀)
桄榔雲深生來南國多珍麗翠花金羽反得為身累絃
管歌凝俛嘿含幽意秋風起雲山迢遞無計能飛去
生查子(題雁)
江南澤國秋野水連天淨日落渚沙明霜老菰蒲冷欲
下復徘徊顧侣聲相應帶月渡銀塘照見雙棲影
卜算子(題鷹)
斜日透疎林慘慘郊原暮猛氣雄心斂莫施鬱鬱如含
怒紫塞暗秋雲目斷陽臺路會見拂拂摶九天草莽空
狐兔
百字令(壽夏桂洲閣老和坡翁韻)
林鍾律應又秋早(前五日立秋)宵起試占雲物箕昴呈祥燦
午夜南極光聯奎壁浩渺江流崔巍廬阜更皎潔瑶臺
雪乾坤靈氣一時鍾此人傑此日壽域宏開沉檀然獸
鼎瑞煙飄發看雄據豪吟染霜紈龍蛇飛滅(桂洲是日即席三詞)
宫酒淋漓漸玉山微倚酡顔烏髮祝公遐算直同天上
明月
又
上天純佑為社稷生此中興人物巨器宏才更風流挺
立千尋絶壁冠世文章包人度量襟抱同冰雪試論今
日何人堪比竒傑還羨秉筆黃扉笑談機務了英猷橫
發仰止臯䕫樹芳聲千古誰能磨滅退食逶迤開懷延
國士吐飡握髮望公何似碧天永夜孤月
又(和韻贈翟石門閣老)
竒才間氣應不是三代後來人物學海文林曾覽盡禹
穴泰山魯壁星斗胷羅煙雲筆涌不擬賦梁園雪勛名
德望中朝共仰瓌傑此日位列三台從容弘化理佐天
生發雅範光儀媿顓蒙鄙吝為公消滅世路縱橫儘風
塵擾擾不侵毫髮碧潭秋水驪龍獨抱明月
瑞鶴仙(壽陸東湖尊堂太君)
薰風飄綺戶正景屬熙明節當重午高堂拱賢母看華
髮童顔又逢初度遥空昨夜燦南極輝聯寶婺壽筵開
雜遝笙歌古鼎沉檀烟吐爭覩有子英賢紆朱腰玉作
皇家心膂雲霄接武滿庭前蘭桂森如許綵絨新綰長
生縷曲按南飛舊譜待海籌一百添齊從頭再數
洞仙歌(次韻壽顧太恭人)
薰風解慍正葛衣輕透綺席初行爭獻酒有令子金帶
緋袍兩孫玉立沸笙歌共向北堂稱壽榮養誰能似屈
指春秋更六歲慈齡屇九最喜是孫曾保姆新擎娛老
眼男東女右近王母傳書已名注長生為報君知君須
信否
賀新郎(舟中值重午)
客路風塵惡嘆匆匆節臨重午不堪牢落却憶故園當
此日虚館朋儕對酌擬勝會追蹤河朔翹首帝都紅日
近望白雲親舍天寥廓腸欲斷心飄泊江心舊事流傳
昨我欲將興亡作鑑悃誠誰託惆悵靈均今已矣水底
英魂寂寞又誰辨醉醒清濁感事羈懷頻弔古撫乾坤
浩氣空盤薄歌短調發長噱
賀新郎(六十初度自壽)
初度今朝又嘆匆匆年華逝水豈堪回首道老而今真
是老花甲已週之候鍾鼎勒此生何有聖世虚叨風雲
會春卿崇重慙虚謬只此志誓無負朝來獨把梅花嗅
笑塵容落寞蕭條與花同瘦俯仰乾坤箕裘事喜有龍
兒凝秀抱迂拙從來如舊欲把年籌重再數不知天意
還從否聊自適且斟酒
洞仙歌(中秋無月和徐少湖)
廣寒宫冷望杳藍橋路無奈嬋娟被風妒駕長梯掃開
雲翳放出冰毬又秖恐海底驪龍抱住有良朋三五漫
倒芳尊且教遲回唱金縷洗梧桐露下衣袂生凉漏轉
層城未歸去已拚此度負佳期看明歲今宵會伊何處
又(十六夜對月)
銀蟾皎潔萬里清輝滿雲翳長風盡吹散想天公也自
知我昨夜無聊還賜與通宵尊前吟翫海門龍起立我
亦狂來醉舞婆娑影凌亂恐嫦娥笑我華髮蒼顔不悟
流光暗中換從言有月即中秋恁樂事賞心不須分判
樂府(附)
清江引(篷窗聽雨一十五首)
篷窗雨來聲灑灑靜聽心神快持杯悵遠人厭世羞塵
壒吾將乘桴浮碧海
篷窗雨來人未寢早已知寒信暫借酒留春無奈霜堆
鬢蘭缸幽幽頻落燼
篷窗雨來聲可數灑壁還飄戶香醪且自斟佳句誰同
賦離愁黯然懷極浦
篷窗悄然聞夜雨淅瀝無時住飄蕭風送來倏忽還吹
去前溪水深添幾許
篷窗雨聲長復短半是風吹亂鷓鴣巫峽中杜宇瀟湘
岸平生壯遊今已懶
篷窗雨來聲滴點惹起情無限春風楊柳枝流水桃花
片我思美人南浦遠
篷窗雨聲紛復整飄忽全無定頻添霜雪髭漸減風雲
興病來瘦容羞對影
篷窗雨來鳴屋瓦良友同佳話浮生固有涯老健應無
價鏡中朱顔何處也
篷窗雨聲鳴復絶(叶上)小酌消長夜聊將忘世紛且共耽
清暇人生百年誰是者
篷窗雨餘還裊裊靜聽吾情好絃中山水音笛裡關山
調明朝小庭生碧草
篷窗雨來聲漸響默坐心虚曠蕭蕭叢竹間簌簌梧桐
上灞陵瀟湘真髴髣
沉沉雨深當夜午爽氣浮軒戶情忘水竹居梦斷長安
路洗胷中從來塵與土
耳邊蕭蕭還裊裊風雨同時到前村烟花微遠寺鐘聲
杳可人不來添靜悄
蘭燈搖搖秋夜永淅瀝生清聽平添烟水深洗濯苔磯
淨朝來吾將乘釣艇
風聲雨聲連四野蕭散篷窗下一杯聊自持萬慮無縈
掛長安道中泥没馬
黃鶯兒
風
陣陣掃浮埃汎虞絃上楚臺飄颺蘭蕙吹羅帶殘雲捲
開明月送來趙家姊妹難禁耐透人懷千金無買宋玉
賦應裁
花
綽約見嬋娟顫巍巍百種妍慇懃多費東君剪欲言不
言端詳可憐含顰凝思如幽怨看嫣然春心無限偎倚
在晩風前
雪
萬里正同雲看飄揚密更勻素鸞皓鶴來無盡灞橋苦
唫梁園倒樽藍關馬足行難進轉繽紛天寒地凛粧出
箇玉乾坤
月
冉冉上遥天散清輝滿大千霓裳縹緲清虚殿更籌正
傳玉人未眠欄杆十二凭來遍對嬋娟莫教雲掩我欲
醉西園
初度自壽
客中初度百感萃心中夜不寐戲填樂府數
闋雖調襲鄭聲而辭無鄙䙝義歸雅正區區
本志備見於此錄寄故鄉親友亦有能諒我
者乎
中吕玉娥兒(即粉蝶兒)
初度今朝燦祥光壽星高照寶鼎内自把香燒感親恩
歌帝德媿微軀難報逝水滔滔數年籌吾生已老
佳樂歌(即好事近)
短髮日飄蕭鏡裡朱顔漸槁覽今懷古此生吾豈瓜匏
憂心如擣撫乾坤世故多顛倒到如今雅志多違慙負
了地厚天高
赤顆桃(即石榴花)
敢忘了當年鞠育恁劬勞過庭詩禮曾學(叶平)敢忘了聖
明作養濫與時髦詞林講幄忝貳春曹我則是素飡竊
位曾無效俯慙庸碌仰媿賢豪我則是寸心惟有天知
道長日裡翹首仰青霄
佳樂歌
迢遥千載看孤標門庭不惹塵囂家人稱壽吸霞觴沾
灑宫袍掀髯長笑記當年馳驟誇英妙媿疎慵老大無
聞漫說甚回鏗壽夭
童子嬉(即耎孩兒)
我也曾皇華將命馳南徼保守着貞心雅操我也曾芻
言仰進荷恩褒陳道德比軒堯我也曾兩番南北持文
柄為國拳拳簡俊髦兢業慙微藐端的是一心報主期
不負清朝
促鳥音(即鬭鵪鶉)
我不能潝潝卑卑我不能軒軒矯矯岸烏紗白日高懸
捫丹心孤忠獨抱流行坎止信吾遭景先哲究羲爻利
名關豪傑都迷能幾箇邯鄲梦覺
滿庭芳
吾行潦倒疎慵成癖不任煎熬憶當年家食將寵辱都
抛草堂中聽雨坐深宵篷窗下待月觀潮兀自揣玉階
金闕無緣到荷聖主垂仁用草茅因此上八座幸虚叨
三煞
享厚祿已餘饒只有箇終天一念忍聽風木悲號那更
扊扅人一去音塵杳鶺鴒聲斷死生骨肉暗自魂消愁
緒千條兀的是一時凑着
青歌兒
恰便似驀地浮雲彌天不掃恰便似獨繭春蠶抽絲不
了并州剪剪不斷野草根苗展轉無聊回首迢迢心旆
搖搖顧影蕭蕭續世承祧嗣子知學(叶爻)有息垂髫膝下
痴嬌賢否何若(叶饒)難期料也只是把蒼天禱浮榮身外
從今日便可一筆勾銷
夕遊蝶(即撲燈蛾)
藩籬斥鷃翔鵬翼上扶搖任天機總是逍遥空花界那
有堅牢逞春風爭妍競耀霎時間水逝雲飄縱雙眸大
觀今古我則是無語首頻搔
步微樓(即上小樓)
鬢堆霜不可消日行天不可招望故國桑梓關心雲霄
倦翼江海歸橈寵辱之門盈虚之數行藏之道常言道
宦海風波到不如從吾所好
夕遊蝶
我則想投盟泉石我則想舒嘯林臯向三江把釣絲尋
五嶽去遊遨原是那野鹿山猱志本在長林茂草天壤
内真樂陶陶洗胷中從來冰炭百年事吾休問盡付與
兒曹
收音
茫茫宇宙何時了擺脫塵緣任所超萬里江天鴻鵠矯
文簡集卷二十六
