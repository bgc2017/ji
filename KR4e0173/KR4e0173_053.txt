文簡集卷五十三
明孫承恩撰
墓誌銘
太子太保禮部尚書榮簡程齋盛公墓誌銘
嘉靖庚戌七月十五日致仕禮部尚書海陽程齋盛公
卒明年公子瀚命其子按察副使若林具公行實遣族
孫昌齡越七千里走都下丐公門人大司成午塘閔公
銓次為状持過予請文其墓石予識公晩然筮仕入詞
林則固知東廣有厚德博學之士為公者而想見莫由
一親炙之嘉靖辛卯繆膺校文應天公時以南京太常
卿署篆南院始獲識公則見其敦龐和易藹然可親信
為巨人長者少慰夙昔而以匆迫未獲請益洎予還朝
辱公贈予雄文極荷教愛乃公身後之役寧敢以不文
辭乃為叙曰公諱端明字希道程齋其別號也生時頗
異考梧莊為仁化司訓生公於官廨先是以廨敝欲緝
夢一偉丈夫謂曰君緝廨望勿傷予宅旦日發土有石
刻曰宋端明殿學士程公墓梧莊瞿然亟掩之而公以
是日生梧莊因名公曰端明公後亦遂以程齋為號少
長穎悟絶出四歲誦孝經論語七歲能詩詞繼博覽經
籍受詩於林公誌受易於蔡公清受書於陳公璣受春
秋於歐陽公某皆得其精義而蔡尤器公為製字且為
說以贈重有期許弘治壬子鄉試舉公第一人壬戌第
進士授翰林院庶吉士以文學見重館閣諸公未幾丁
外艱歸服闋以母老久之未行會有閹人劉瑾者素不
喜史館諸人乃以事中傷公竟坐免瑾後以逆誅詔起
公授翰林院檢討時瑾雖敗而他閹尚横政從中出兵
冗財竭山東河南多盗邊塵屢驚士卒挫衂公欲具疏
論建先陳書大學士西涯李公言多剴切大要謂今天
下雖若治平而隱憂可畏如人一身舉動如常而脉已
病久將不支宜及時圖為且諷西涯以首相不能匡救
制伏中官無以副中外望宜避位去西涯感嘆改容謝
之於是他執政洎諸權貴皆有嫉公心無何公念母老
再疏引疾以養母請歸三年太宜人日促公起公因乞
補外以便養於是得浙江提學僉事先是督浙學者尚
嚴刻以三等檢察士有司得行其私苛斥良俊士憤不
平公至務行寬裕崇尚德化前所詿誤被黜者試其業
可進行不詭則者咸復之公恒言吾閱人以文而觀行
每每得人故受公知者多為善士抵成就焉於是士論
翕然服且愛戴如其親公日懷母不置復再疏乞養未
報而太宜人訃至奔喪歸士不忍釋追送多至出疆服
闋陞南京尚寶司卿再陞左春坊左庶子兼翰林院侍
讀充經筵講官故事講官進說多藉之以規切時政闕
失後執政恐觸諱輒先竄定講官所著說遂以相沿祭
酒儼山陸公深進說因面奏上以其輕率少不然之於
是陸以戇去位至公進說亦不遵執政所更也臺諫希
執政意劾公講時微咳為失儀復調為南京尚寶司卿
九年陞南京右通政十年改陞南京太常寺卿十二年
陞南京都察院右副都御史初公督浙學時以東陽尹
張某職多曠切責之至是而張為吏科都諫憶舊憾劾
公非長憲才公遂免歸因卜築東山為終老之計絶不
與世故相攖公嘗有夙疾一日得方士所製秋石服之
良愈因令家人習其法後數製餌之既閒居益事攝養
晩歲體更強健遠近多傳公有延生之術事頗聞於上
上一日諭元輔介溪嚴公貽書辟之來京復命吏部遣
官齎金幣趣公馳驛赴公不敢辭既至陞禮部左侍郎
不煩以事專以備顧問賜牙圖書記令有言密識以進
因問攝生正傳公疏奏大要以清心寡慾為致養中和
之本上嘉納既而公以勞舊疾復作深居邸舍不與秋
毫人事中使存問咨訪日至三四公就床叩首謝後上
益優之多所慰諭賜公飛魚綺服其他賞賚不可枚舉
上嘗手製良藥賜公且諭曰北地寒甚晨服必减寒痛
一二眷公如此未幾公疾日甚二十四年春請假歸治
上允之命給驛以還既而即其家陞工部尚書且徵之
明年秋公至闕尋轉禮部尚書眷遇益隆既而疾復作
卧邸舍不能出乃復以疾告有詔去留隨卿公不敢再
疏間進萬年金鑑錄推明自古帝王祈天永命之要又
進永夀真詮但戒喜怒以致位育語多依經術上嘉納
之無何加太子少保冬病浸劇復乞歸疏入不報公令
其孫治後事每上他疏輙於疏尾稱臣病不能終事陛
下顧恩深未敢言乞骸骨耳惟陛下哀憐之上感惻於
是允公致仕公年已八十矣抵家病益篤逾年而薨上
聞而悼之特為贈且諡諡蓋上親定云命有司營治冢
墓遣中書舍人董葬事諭祭者三生榮死哀公可謂遭
遇之隆而上之於公始終寵眷矣公體貌豐偉舉動舒
徐孝友之德本於性成垂老遇先忌哀慕終日事異母
姊如事母收育族之遺孤為畢婚娶樂施與每賙人之
急若不及遠近故舊有需於公者應之無難晩年上所
賞賚悉與諸故舊歸休之日篋中圖書數卷賜衣品服
數襲而已公立心行已恒主於厚與人和而有禮不以
貴賤勢利高下其心雖田夫野老與之處油油然終日
鄉隣或有頑悖者則從容諭誨不為面斥故感化者多
教人恒以躬行為先每言曰性命之道乃生人本等率
性盡倫乃是人之身心事學問不過資益節文若以此
為聞望標幟則失其本矣又曰人而不知天人之學徒
營營然為名利充詘隕獲可乎家居嘗自製玉華巾為
野人之服因又自號玉華子逍遥塵外聲利紛華之誘
泊如也生平好學至老手不釋卷著述甚富有玉華子
二卷解道德經為老子真詮二卷纂緝自古帝王興衰
之由為知微錄五十卷評隲歴代名賢為卭湏錄十卷
消息盈虛之際會意獨深詳見五行論蓋多所自得者
又有醫抄兵抄緯抄數抄諸子抄共一千五百卷公之
學可謂宏博矣其他詩文則有丁集十卷程齋類稿二
十卷皆温厚平正可傳蓋公以敦實簡靜之資而酷志
問學老益勤懇博覽玄思是以養深積厚有如此庶幾
大雅之士而彼有佻獧自負俊敏譾譾呫呫若易視公
者多不自量也予嘗見公於疇人中受人語侵若弗悟
而弗與較予以是服其德量為不可及云盛之先系出
汝南自漢廷尉吉至元海陽尹鵬中歴唐宋往往有顯
仕者鵬則公七世祖也鵬長子某以内職調官儒學提
舉卒於海陽次子氓遂占籍焉海陽之盛蓋自氓始氓
生洪為五經院長洪生孚國初署海陽教諭孚生䕫浙
江餘杭主簿䕫生鳳儀是為梧莊娶伍氏先司教仁化
陞福建安溪教諭二任咸列名宦至今祠祀公之為工
部尚書也會覃太廟恩公例得封三代如其官而公退
歉不為請以故梧莊止仍其舊所贈秩為奉政大夫左
春坊左庶子兼翰林院侍讀母贈宜人乃俱不復加贈
而祖妣皆不及公之淡靜不急榮利多類此配許氏永
春司訓炯之女有懿德先公三十年卒贈恭人子一即
瀚廣西融縣知縣以獨子侍養早致仕女四長適郡庠
生丁倫以賢孝稱次適朱仲虎次適沈天裕俱庠生次
適余藏孫男三長即若林次若樹鄉進士次若果庠生
孫女三曾孫男一墓在某鄉之原擬某年某月日葬毅
齎孫子曰予嘗論人物於嶺表名世之士代有人焉若
唐之張文獻公九齡宋之余忠襄公靖皆以勛德顯著
後先相望至崔清獻公與之挺然出二公之後實與相埓
若其高尚恬退去位之决朝廷虛揆席以待徵書六七
至不起世尤以是重之乃程齋公又後清獻二百餘年
生平宦業未必相同而晩歲被遇聖明柄用方切公懇
惻求退幾忤上意雖以老疾所迫而平生宦興之薄故
乞休之疏前後數十上則公之高致謂今之清獻不可
哉夫士之立身出處而已予論次公之事而有感故揭
其出處以繼清獻之後又以見上之所以用公與公之
所以事上者如此而凡庸言庸行細𤨏之善特具其槩
而不及詳以獨昭公之大節致意於篇終并述以為銘
曰
猗歟盛公奮身文學筮仕詞林聲望卓犖慷慨論事政
癉民艱謂我闊迂誰納予言仕廿餘年屢起屢躓曰何
以然淡於禄利中既通顯隨復歸鄉歲晩大遇受知聖
皇公善攝生老益強健上達帝聰帝用公眷徵書鄭重
起公於家任公保護禄位荐加帝曰咨爾爾其有道爾
凡有得其悉朕告枉詢屢問性奥道真錫公圖記密札
細陳公拜稽首臣無異術保嗇元神乃臣所得惟皇毓
德致中致和位育天地萬夀奚多祈天永命金鑑有錄
惟皇鑒臣區區芹曝帝心允契賚與頻仍公心抑畏若
弗克承帝眷孔隆公齡則暮懇疏求歸肝膽披露帝用
感惻公歸海濱夙夜歉歉莫報帝恩公心日勤公體日
憊大限奄及公觀化去訃音上聞帝心悼傷䘏典優渥
公没有光有窿者丘帝命所治文石孔堅刻我銘詩
嘉議大夫工部右侍郎雙橋蒋公墓誌銘
嘉靖辛丑五月廿六日少司空雙橋蒋公以疾卒於都
城之寓先是公由浙藩布政使擢順天府尹順天徭役
久弗平其他弊政猶多公視篆悉意咨訪特疏上四事
曰議編審以均州縣曰議優免以恤凋憊曰議偏累以
阜邦畿曰議脩理以省民力上嘉納以次舉行時譽振
起甫七閱月有工部之命搢紳士方傾注冀公有為而
公雅有消渴疾以前積勞復然猶多所禆益沙河城慈
慶宫工畢有白金文綺之賜加俸一級乃庚子春病轉
劇三上疏乞休始得允瀕行遂以不起公諱淦字汝㓗
雙橋其別號也廣西全州人曾祖某祖某皆不仕父某
以鄉舉授直隸池州府建德令年若干丁母憂去服闋
不忘哀慕遂不仕人高其誼後因公官布政使偕祖俱
贈如公官祖妣陶氏母伍氏俱贈太夫人公幼穎悟舉
止不凡弱冠務學才思溢發入郡庠前後督學者程其
藝必置優等丁卯領經魁鄉薦辛未登楊慎榜進士授
兵部車駕司主事即以清苦自持兩閱馬於宣府大同
居庸紫荆二關乙亥秋調武選司主事丁丑秋丁外艱
先是公官京師不獲時接建德君手書輙憂念既而得
例歸省九閱月而建德君故哀毁踰節閉門讀禮足不
及公府庚辰起復仍舊職甲申夏陞武庫司員外郎未
幾陞武選司郎中主選二次人服其公是歲冬補浙江
嚴州府知府興利革奸四境靜肅吏無招權民知向方
政暇則進弟子員於庭與辨論析經義歲課有不合者
親與改削今嚴士猶寶藏其筆迹巡訪使交薦之郡人
刻石記政丁亥春遭母憂哀毁致疾久始愈服闋復除
廣東惠州府知府政績視嚴誌郡者載公名宦癸已冬
陞河南左參政值歲侵公議策賑救巡撫簡公甚嘉
納之督運如京自公應毫髮無私焉洛中今傳為口碑
丙申陞廣東按察使巡按陳侍御稱其心行光明憲度
整靜辨冤獄懲貪暴三四事猶彰著人耳目戊戌春陞
江西右布政使時聖母梓宫南祔公以一身接應江州
不動聲色民不擾而事集甫一月擢浙江云公平生慎
操執每諭子弟曰他日决不敢挾重貲以過柳浦故食
無兼味衣無重帛世利紛華淡如也循循如書生無疾
言遽色與人交若恐不得當其意斷獄務平恕不以得
情為喜生平未嘗事請求中朝貴人無分毫外慕故末
年又號居易子云尤厚宗黨賙䘏匱乏擇質美者教育
之俾之有成有名棫名賁者俱領鄉薦好善垂老不倦
嘗聫諸成語以自警曰為善最樂寡過未能又曰皆反
求諸已不敢惡於人若公者可謂篤行君子矣公生於
成化丁未十二月八日距卒得夀五十有五初配唐氏
繼配舒氏俱贈夫人又李氏皆先公卒又繼配吳氏子
一名槻舒氏出女一適鄧夀箕側配張氏出公卒槻將
扶櫬歸葬於里之原欲文其墓中之石謂予公同年具
状來謁不得辭也銘曰
輀車敦敦僕夫在門公喪曷歸萬里於南維公誾誾行
峻貌温敭歴内外厥聲振振亦既顯庸而用弗究胡豐
其德而嗇其夀刻辭埋墟貽後弗朽
廣寧伯友松劉公墓誌銘
予頃聞京師有廣寧伯劉公者以貧約終廣寧多崇爵
厚禄何至是今年秋八月二十六日遘疾卒其嗣子允
中縗服持幣踵予門見藐然遺孤也出刑部陸主政穩
所具状再拜乞予銘其墓中之石予未始識廣寧而憫
其孤乃受状發而讀之嘆曰嗟乎承世爵有如斯人者
固不可銘哉廣寧之貧以清謹好義致死至無以給喪
資則其貧為甚嗣子惸惸孑立予不銘將誰謁銘乃返
其幣據状叙次曰廣寧伯諱泰字世亨別號友松其先
淮隂人也始封公榮當高皇帝時從征累建竒績拜中
軍都督府都督文皇帝時以平倭寇功封廣寧伯世襲
公其五世孫也嘉靖癸未歲嗣歲隨奉命册封趙瀋等
藩克善厥事斂戢僕隸無敢肆擾遠近若不知有廣寧
伯者於是搢紳士俱稱廣寧伯賢南京控江上游寇出
没無時竊肆摽掠戊子歲公以推薦奉勅督操江事訓
練士卒振揚威武江寇殄息庚寅歲徵還提督團營戎
務京營操兵例以勛貴臣總其事然率寬縱少克盡職
士亦怠玩驕恣不然則掊剋取怨詈公前後被命提督
者四若三千練武神機五千等營持之以敬慎將之以
勤敏麾下嚴整每視事庭墀肅然左右無敢笑語然心
實仁恕體愛士卒故衆多歸心乃搢紳士稱廣寧伯得
統馭術神機營缺員大臣命推擬公首薦而天子亦知
公當六飛南巡議居守重臣御筆親定公署掌中府事
至是兵部疏公名上特俞可降勅奬勵多寵詞公感知
遇益勉圖自效鞠躬盡瘁不敢少事安逸於是搢紳士
稱廣寧伯忠勤能不負簡任未幾遘疾不起蓋終公之
世握兵符如一日云公性質嚴毅居室亦寡言笑與人
誠信每厭浮薄詡詡者之為服食安於簡素無侈靡習雖
讌會亦無豐設至事母則備洗腆賙睦姻族婚喪費極
力濟其不逮平生不解治生産故習於淡薄而至無以
厚其終公生弘治庚戌十二月二十三日距卒得夀五
十有八配楊氏封夫人側室馬氏張氏子一即允中馬
氏出女四長適武靖伯趙國斌次適戚畹武學生沈望
楊夫人出餘尚幼張氏馬氏出以某年月日葬於玉河
鄉北辛安祖塋之次允中先嘗告哀於朝天子傷悼命
有司議䘏典至是命下諭祭者七贈太子少保聖恩隆
渥時議不以為過益信廣寧之當銘乃銘曰
國有貴臣勛閥之胄鍾鼎世殷亦分之有邈矣劉宗厥
聲隆崇剖符分封自其祖公伯子伯孫奕葉維世建茲
廣寧實纉其緒廣寧維賢約已檢身率履儉素不殊儒
紳賙䘏族黨曰是先澤吉凶是資靡專私殖門列棨戟
室無奢華逮茲易簀殮含弗加世爵如斯實尠其似我
第其行大節在此廣寧居官惟理之循使命㓗已弗汙
纖塵長江巨防公往鎮壓訓師振武江水怗怗桓桓禁
旅還公總戎當宁眷注僉言攸同奉公劬劬夙夜匪懈
義威仁撫士畏而戴不二心臣庶幾近之李廣不言天
下信之考終惟寧恤典有赫曷以詔後刻在墓石
姚處士并配李孺人合葬墓誌銘
毅齋孫子曰世衰道漓俗不知教學士大夫尠克善其
子而况女子婦人孟母之後僅一二數也予觀堯峰姚
子而重有感焉姚子山西潞安屯留人十五歲而喪父
頼母鞠育姚業素貧門祚單薄上下無所於藉母秉節
堅貞躬緝織以為衣食窮苦困阨篤志教子姚子業卒
有成舉嘉靖丁未進士為松江府節推姚子貌古朴無
文出語亦簡質少宛曲居官勵冰霜之節敦朴儉素惡
衣菲食而安之至治獄則黽黽若治已事審鞫時與罪
人酬訊言雜爾汝務得情實而廉㓗之操雖販夫傭工
無不知者以是上下孚信獄用大治嗚呼予觀晉陶侃
吏潯陽以鮓遺母母拒不受曰無重吾憂崔元暉為軍
校員外母述所聞以戒曰人傳居官貧乏不能自存此
是好消息若裘馬輕肥坐食俸禄不能勉務忠清何以
戴天履地未嘗不掩書而嘆二母之賢也姚子居官之
廉固本於天性而亦豈非母教所成乎姚子來松嘗奉
母與俱朝夕訓誨激勵多矣陶侃崔元暉後皆以功業
顯為時名臣姚子異日所至詎可量也母氏之教不將
益有徵耶姚子寓松未幾母微疾思歸其鄉姚子懇留
弗可母瀕行姚子徒步扶輿以從母子涕泣哀感行路
母歸而病作隨以訃聞姚子擗踊號慟匍匐奔赴以予
有場屋之雅致書具状求文刻石藏墓中且曰唐昔葬
父未有誌願併書之於是父喪且二十二年矣無所稽
其行實而獨記曰姚氏有諱欽者欽生永謙永謙生倫
倫則姚子之父也讀書務農生於成化丁酉卒於嘉靖
戊子之冬夀五十有二母為邑人李有才女生於成化
甲辰卒於嘉靖已酉十月十三日生二子長名唐即節
推次名虞女二長適劉衛次適徐永禄孫男三一龍一
䕫一稷母葬以某年月日墳在(闕)之原予既以姚子
之請叙次為誌則又為合葬之銘銘曰
明時晦迹力田讀書弗發于躬維後之遺懿哉賢母早
孀勵志食貧教孤卒顯其世父善母節似古匪今清白
之守施於後人昭潜有銘刻在墓石佇有封章永荷皇
錫
文簡集卷五十三
