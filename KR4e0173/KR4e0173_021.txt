文簡集卷二十一
明孫承恩撰
七言古詩
送大宗伯張陽峰赴南都
潞河冰融春水闊張公早向燕臺發嘉會恭承秩宗命
行旌遥指秦淮月張公早歲登玉堂南金大貝聲煇煌
期以勛名接伊召豈止文字追班揚育才成均贊邦禮
晉貳銓衡相天子天子式重留都情作朕彤伯須公行
明時三禮公所諳要使多士觀儀刑公也昔在留都仕
大作雄篇懸玉署興來還復玉署過亭外琅玕好題句
鳳皇臺畔芳草深白鷺洲邊波躍金時清事簡足登眺
不妨併入陽春吟大賢身繫蒼生望輔世年齡正強壯
須知南轍非久留行矣白麻催入相
題赤壁圖
空江水落江水平絶壁嵯峨橫赤城秋高夜閴風露清
桂楫蕩漾浮空明玉堂學士峨眉英俯仰獨懷千古情
洞簫低回山月落長歌激烈魚龍驚緬思人世幾興廢
漫為水月評虚盈曹劉事業久灰燼兩賦光芒輝日星
江山終古只如是歲月期我來無停何當載酒訪遺跡
試聽橫江孤鶴鳴
吕梁行寄碧山張水部
長河北來勢洶洶吕梁洪頭石礲磫奔衝蕩嚙自悍激
到此那能不神悚一從禹王開鑿勤萬年常覩聖功存
迴濤障瀾自今古鼎鼎森列雄乾坤平原汗漫川靡靡
疏滌臣勞亦堪紀神都翼翼儼天上驛傳侯荒總經此
我明朝貢通萬邦舳艫千里遥相望天馬已聞自西域
明珠復見來炎方天馬明珠自珍異常賦由來重邦計
吳鹽越米時經行賈舶商舟日來去什百牽挽勞夫丁
一唱千和無停聲頃刻波濤不相若舟中往往呼神靈
我來正值淮水溢濁流渾渾盤渦折舂撞震蕩驅萬牛
舟行遡流論丈尺炎風吹日煙埃黃舟人舵師汗流漿
却望兹洪若天塹使我未到心憂惶豈知及兹水平緩
淵淪無復嵯峨見故人相候慰行役令我寂寞開笑臉
天風助我吹征帆日落已見徐州山安流幾折復湍急
愁看孤舟偃當側人生憂喜准莫擬始信從來行路難
海隅歌
勾吳之墟東海頭戚子為卜村居幽海上風物自軒豁
回溪隱洑那知愁更有此地堪藏脩海氛四時襲衣屨
滃霧流雲滿庭戶蕩漾初看水色動熹微已覺扶桑曙
方壺圓嶠空沉沉安期羨門何處尋秋風快覩鵬翼奮
月夜獨和蛟龍吟莊生已辨逍遥遊乾坤仰止宣尼桴
潮生潮落自旦暮靜觀元化同悠悠戚子近官山水邑
睠懷舊廬心為惻政成他日賦歸來應長珊瑚幾許尺
題畫鷹
豪鷹側目如胡兒乘風來自西極西迴旋天地盪雲壑
下視孔翠真卑棲旭日翻江海濤洶中有孤峯勢巃嵸
獨立四顧殊自矜整翮當風更軒勇君不見深林邃谷
阻且幽下有狐兔上鵂鶹彈壓使之不得逞竊伏視汝
如仇讐勖哉青冥慎垂翅此輩顓顓正潛伺
題畫魚
生綃一幅潺湲出大魚小魚紛來集大魚昂藏如有神
鼓鬛震蕩排風雲欲隨飛龍破溟漲矯首一躍天池渾
小魚戢戢意自真偶依隊逐如相親至樂已聞濠上說
盈車未用詹何緡畫者亦好手觸處皆天機試觀此圖
大小總異態橫斜向背各各含生姿黯黯煙霧起四壁
江風蕭蕭水欲立渚蒲汀芷紛交加不是五湖應七澤
我家茅屋湖之堧觀魚每愛臨深淵大魚撥刺小魚戲
俯仰意興何悠然朅來幾年墮塵網回首江湖空悵望
偶觀此圖心為翻逸思已落滄洲上吾聞北溟有魚名
巨鼇變化不測吞吐雲霧興波濤安得騎之逐李白揮
斥八極同遊遨
海天春曉歌(為桂洲題)
晴天海日出宛宛陽谷東曙色淡熹微漸次開曈曨扶
桑析木蕩光彩晶熒下射海水紅金蛇爍萬道翠蓋搖
千里天吳象罔伏不動微茫灝氣浮冲瀜三山露出青
芙蓉璇臺貝闕金銀宫珊瑚木難映水底瓊枝瑶草煙
葱蘢大鵬晞翼候摶奮蟠桃結實生華風島夷番舶互
隱見鯨波浩渺天河通泰和氣象不易見髣髴貌入斯
圖中固知畫者好手筆高齋懸對開心胸恍疑潺湲瀉
巖壑似有雲氣流冥濛不須聽天鷄登覽日觀峯空聞
覓蓬萊蹈海鞭雷公蒼蒼海隅在咫尺想像六合同昭
融真人開天得賢佐明良千載今遭逢至和薰蒸彌宇
宙窮崖絶谷無隂霿二儀清寧風雨若四溟偃息波濤
空化日舒舒煥陽德千秋萬歲歌時雍
南院屋敝甚雨至輒漏戲呈石菴南山二司空
三日三夜雨如注黯黯沉沉還弗休黑雲如山壓厚地
廣衢積潦堪行舟中庭忽漫成陂塘鼃黽蜌蠯喧兩廂
隂隂濕氣凝不散蝸牛鼠婦升頽牆古屋此時漏交下
點滴初聞漸飄灑長日終宵陸續聲補葺隙罅誰能者
童兒婢子驅紛然盆罌甕盎列滿前支東備西不暇給
沮洳濘淖連堂軒書冊縱橫亂堆几顛倒衾幃與衣屨
靜坐須教晝屢興俯榻還驚夜三徙抑心耐事理則然
獨虞覆壓心懸懸興頽補弊賴公力莫教蹉跎遺後艱
臘月同霍渭厓諸公烏龍潭觀打魚用坡翁韻
二首
日高湖冰解作塊水落舊痕出洲背漁翁招搖沉網罟
上客遊觀緩裘帶躍青跳白舉數尾魴鯉不言羊豕膾
取物還存愛物仁半釋况乃兼細碎(渭厓命取其半餘復放之)玉花
行看登翠盤素鬐早已揚清瀨死生頃刻豈人意萬類
誰能逃數外吾聞此中本龍窟須信風雲有時會丁寧
莫教輕觸之驅駕波濤赴溟海
平湖如席洲若塊漁子擊水驚魚背一網數鱗如拾芥
駢頭貫顋相縈帶饔人揮刀飛雪花座客停餐談玉膾
秪須一臠賞風味莫教大嚼嫌微碎天生食物為人用
畜牧山林與溪瀨縱欲暴殄乖好生異說更求常理外
(座有言物命者吕涇野言天生養人不足較)一尊笑談聊適爾千古襟期誰
復會擬學任公釣巨鼇須製長竿向東海
打魚紀事少司馬良所已兩和末復有述懷之
篇因奉答
寒窗語咿坐如塊正憶陽和欣曝背病軀厭事每忘櫛
貴客臨門愁束帶古訓微言費鑽討理義悦心如啖膾
絺章繡句我何有小技雕虫嫌瑣碎劉子才氣銳無敵
鷹隼脫絛船下瀨與我論交三十年顛倒脫落形骸外
從來知已不易得牝牡驪黃誰識會俯仰乾坤一慨然
我欲乘槎泛滄海
借韻戲擬大言一首
天為積氣地積塊四極八埏作肩背泰華卓犖奠兩案
江河縈紆橫一帶揚斗柄兮酌天漿截鵬胔兮作殽膾
手擎日月弄明珠足躡山河嫌細碎獨騎鳳皇參帝庭
坐掣蛟龍畜溪瀨搦長矢兮射九烏揮雄劍兮倚天外
浩浩獨入無窮門渾渾自與元氣會已將萬古等須臾
更蹴三山填渤海
題蟠桃圖為嚴梅池節推壽母
瀛海無垠波吐吞神仙嵳峩奠海門蟠桃老樹屈鐵
根結實如盎經千春翩翩者誰西王母雙成飛瓊儼左
右褰裳矯首望霄漢捧桃欲為三仙壽三仙者一南極
翁逍遥鶴馭來南東流雲擁霧乘長風青鸞黃鵠紛相
從良工多苦心用意下筆真世間有此靈異境一朝忽
向圖中親梅池嚴子青雲彦堂上慈親壽彌健丐得此
圖要我歌慇懃再拜高堂獻高堂五月薰風吹錦衣綵
服膝下趨嚴子愛親純孝無窮期恨不真有此桃來侑
長生巵吾聞嚴子為政仁且明盡心折獄多寬平釋之
定國將無是一郡六邑騰頌聲子有善政母心足和氣
致祥凝百福况是千人萬人祝母今已注長生籙
天馬歌贈馬鶴沙二孫
渥洼之水龍馬窟代出異種超凡骨此有老驥真權竒
俛首恥伏櫪平生遠志弗一施厥子更神俊聲譽已四
馳會須伯樂一顧價百倍脱銜奮迅開霜蹄偉哉二馬
顯晦雖殊總莫匹房星之精此降謫鍾竒毓秀自不乏
今看更有二駒尤雄特骨骼開張氣軒勇先天汗血由
來重雙瞳炯炯望四方使我一見神為竦將來豈受尋
常羈天閑掄入應有時和鸞清節乃餘事屬車天仗隨
鸞旗朝吳越兮暮燕薊變化何啻藐千里過都歴塊看
騰驤周王八駿應同紀君不見物有美惡百不掄庸常
世上何紛紛二駒者風雲得志騁高步媿殺駑駘逐後
塵
題畫牛
朝來餉農過東菑有客持畫乞我詩人言戴嵩畫牛世
莫比試觀此圖將無是是何形狀意態俱逼真寫物如
此幾有神老牸安閑卧原野小犢依依亦閒暇莫非春
深耕耨餘長暑應知桔橰罷我生自少聞吾松人希服
賈俱勤農十室五六養此畜乘時力作多牛功兒孫世
守若恒産爾家我室還相通邇來年荒民缺食况復徵
科令行急賣牛與犢輸官租能有幾家猶似昔還客此
圖起長吁我有一語君莫嗤何當有術叱之下給與農
人負犂耙
題酇侯主餉圖
嬴秦鹿走劉項爭得人者昌失者傾漢家基圖肇關内
酇侯輔之王業成填實國家撫百姓饋餉轉輸獨當任
飛芻輓粟供三軍調發徵行令維緊關中迢迢道阻長
縈紆詰曲遶羊腸十步九折灣百步三迴岡師行糧從
星火急羽書四馳紛蝟集大車彭彭牛駕軏扳巉岩兮
越阡陌千輪萬轂聲喧豗百夫前呼萬夫隨公事有程
食不暇勤王敵愾寧辭推陸陸續續鴉引翅聯聯翩翩
鼠銜尾去者自去來者來去去來來若流水餱糧充軔
千倉箱士飽馬騰軍氣揚情見勢屈敵師靡楚歌聲起
悲天亡赤龍日奮騅日蹙手掖劉郎御黃屋三章約在
人心歸漫有鴻溝已更局坐臨九州稱大君昔日主吏
今宗臣大業固非一士力冠代元勛誰與倫俛仰乾坤
幾易世逐鹿羣雄今已矣伊誰下筆多苦心宛然若見
當年事石路磊砢山嶕嶢披圖已覺心搖搖假有此地
復此役孰不酸心并軟足更肯冒此捐軀勞乃知良工
鄭重畫此有深意寫出艱難與人視圖王創伯非偶然
具在生綃盈幅裡
雙栢行
玉堂雙栢搖清秋高標夭矯枝相糾常疑風雨晝冥晦
平地墮下雙蛟虯靈根自是來新甫尚覺徂徠差媚嫵
氣接中天雲霧深節經朔地冰霜苦閱世不知今幾時
前人遺植後人思雨淋日炙蒼蘚合扶持定想煩靈祇
附日貞心應自重長材欲效明時用只今未必凌雲霄
正直終看作梁棟蜀相祠前空鬱蟠巴東縣裡亦曾看
何如此樹植此地飽滋雨露棲鳳鸞地隔塵凡自孤凛
仰止吾來常斂袵莫嗟匠石遲斧斤贏得騷人費題品
吁嗟此栢亦遇時蟠踞落落真瑰竒君看山中豈無大
木倚絶壁槁死蒿萊誰得知
題邨居圖
邨居有圖誰所寫丁子畫師玉川者玉川作畫筆格竒
頗愛斯圖古而雅數間茅屋依山前槎牙老樹搖蒼煙
秋風蕭蕭日慘澹草木黃落無暄妍山石磊砢疊垣堵
薜蘿蔓延入庭戶柴門白晝雞犬靜更少公家索租賦
邨中之人不出邨年年力農甘苦辛不願囊中富金玉
只從屋底長兒孫此時前林山雨集溪頭隂隂水雲濕
大郎拾穗當階翻老嫗妝衣遡風立行人堤上衝冥濛
蓑笠歸來惟老翁草泥深深牛叱叱半肩濕楚相追從
鵓鳩聲中日將旰新婦厨頭已炊㸑牛歸作勞有新芻
人行苦饑飽喫飯屋角稻堆如屋齊明年且喜無啼饑
羨渠更有可喜事小犢春來堪負犂我聞近時催科亦
良苦失業往往離鄉土有屋有牛如此稀知是州司好
官府張子磊落廊廟珍念兹民事慎意真示我斯圖俾
有述發揮風雅慙非人我亦田家海東住幾日對此心
神聚安得更呼玉川老圖寫豳風獻當宁
夜酌聽顧挹江彈琴
秋堂夜酌夜未闌佳賓雅懷各盡歡虎頭孫子擅才調
取琴為我一再彈含宫調商泛清徵五音聯翩在其指
情移境易不自知峨峨洋洋良有以恍疑坐我徂徠隂
颼颼如聞萬壑吟九臯月明風露冷戛然午夜揚清音
瀟湘瀰漫接天流浮雲今古同悠悠使我興落煙波裡
便欲拂袂乘扁舟大音寥寥世傳寡繁聲綺調何為者
子從何人相契授秦箏趙瑟風斯下輕調急鼓無不宜
幽深慷慨還平夷嗟予羇懷久悒鬱此際為子心神怡
夜深囊琴子欲去我猶未能盡其趣明朝有意肯重過
拭几焚香注清醑
題屏障
團團碧樹遮宫牆老梅吹香春晝長錦屏三面圍繡床
中間獨踞長髯郎烏紗峩峩姣服芳指顧意態何徜徉
鶯鶯燕燕侍兩傍八姝妍麗非尋常明眸皓齒雲鬢光
便儇綽約宛清揚迎風嬌立垂輕纕行行環珮搖鳴璫
龍腦入縷生暖香餘寒猶試羅衣裳爭妍競媚誇新妝
承顔賈寵未肯降粉香叢作溫柔鄉懽娛鎮日心始償
生平事業成亡羊共言此樂殊未央此樂殊未央豈知
浮世多滄桑古今頫仰炊黃粱百年憂樂都兩亡當時
盛麗今渺茫漫言遺跡存縹緗翰林先生鐵石腸因觀
此圖長慨慷靡㬅自昔招不祥養心寡欲聖所臧不獨
有國懲淫荒
使郢昆陽城弔古
昆陽城頭秋日凄昆陽城下沙塵飛風煙蒼茫鳥不度
黃狐白狐向我啼當年炎祚遭中否鬼魊因之盜神器
世厭王田偽井行天教白水真人起想當尋邑驅兵來
百萬氣焰如風雷虎豹咆哮助威猛已視漢種如灰埃
小怯大勇吁可異殺氣殷殷動天地前徒倒戈勢若崩
百萬雄師一時潰堂堂大義聲四馳天意所向誰能支
炎精再嘘復故物祀漢配帝崇丕基世往江山尚如故
城堞週遭宛樓櫓撫事弔古增慨傷高情獨有坡翁賦
嚴尤小豎非英才委身簒逆胡為哉留芳不能乃遺臭
千年唾罵誰為哀代遠已無冤鬼哭野老時時得遺鏃
我來無暇訊從容想像猶然愴心目只今海宇當清寧
閭閻不聞刁斗鳴乾坤帝力爾不識但樂犂鋤歌太平
題新建李白祠
李唐開元全盛日文化昭宣異人出夫君自是長庚精
炯炯墮地羣倫驚胸羅珠璣爛星斗筆鋒造化驅雷霆
金鑾召見至尊喜賦詩揮毫疾風雨聲華氣岸壓朝紳
妾視真妃奴力士塵世齷齪不可留騎鯨復去崑崙丘
朅來宇宙成千秋一朝還作荆襄遊荆襄之堧蘭江上
山紆水環景清曠此時突兀開新祠萬古詩豪揭高榜
地因人勝古則然從此蘭江重穹壤
漢江歌贈柯雙華
吾聞漢江之水出自嶓冢山綿亘荆楚相迴環鯨波浩
渺自今古狂風日夕生濤瀾天吳峥嶸陽侯赫神蛟巨
鼇相掀擲驅雲擁霧見精怪旁激横流無紀極古復實
届江之干平疇沃野何恢漫時維暵旱得灌溉不爾正
復為時艱楚地從來况多雨毒霪平地成沮洳江濤沃
溢失巨防大浸滔天莽無處歲用荐歉民阻饑矧迫公
税多流離日復一日歲復歲坐見凋敝誰能支廬陽柯
子真偉才邇年秉節湖湘來仰承德意宣化理重為民
隱勞區裁具版築兮較章程動大衆兮躬拊循佚道使
民樂趨赴千鎚萬鍤從如雲堤成直走數千文長虹蜿
蜒卧江上即教霖雨溢江波滔滔循涯只東向沮洳已
變高原空眼看四野回春風爾疆我畝各秲藝流離盡
復時和豐堤上沉沉萬楊樹堤邊隱約人家住樵唱農
歌聞近遠牧馬芻牛散朝暮西湖漫自多坡翁武皇瓠
子空稱雄漢江有堤自今始樂樂利利無終窮我言柯
子真能為民興大利除大患已聽民謠萬口碑還徵士
論千年案誰當異日傳名臣今我且為歌江漢
壽圖提學謝侍御請賦
春陽煦物濃若飴蟠桃結子何纍纍仙童捧出來瑶池
大可如盎鮮凝脂太和孕毓流華滋三千年方一見之
當年曾許曼倩窺豈知後世更有偷桃兒謝子純孝天
應知奉親愛日拳拳私阿母聖善仁且慈庭前蘭桂森
葳蕤高堂長日薰風吹祝釐設&KR0868;當此時飛飛青鳥來
致辭桃今再熟為子貽助爾上侑長生巵福祿單厚生
期頥
雲岡歌
龔雲岡宫諭擢南司成即其雅號歌以贈之
吾聞閩中山水多秀靈含竒蓄怪流光晶上有危峰峻
崿夐出煙塵表下有巖泉千道百道噴薄如雷鳴金波
揮霍蛟龍戰嘘氣往往聚作雲英英南臺忽報靈沙合
神光上映奎星精龔家書屋值其下鬱葱佳氣遥相射
讀易時時藜火然朝看寶劒雙龍化爾時共說雲岡子
符禎協瑞憑空起天人有策獻彤庭一日名稱動朝市
御筆親題第一人天門鳳翥驚羣倫詞林講幄見風采
唐虞治道時敷陳爾時雲岡之雲爛五色章施黼座椒
蘭焚皇華有命曾專使玉帶生輝爛文綺夷徼爭看識
鳳麟聲華實為明時瑞留都昨去參文衡得人不讓歐
陽明文章一變宗大雅學子文儒爭法程帝睠留都根
本地大學師模風化寄疇咨簡命俾君往禮樂陶鎔淑
多士君不見鍾山有雲日舒舒雲岡之雲行與俱氤氲
蓄洩作時雨枯荄鬯達均沾濡天賦君才棟梁器姓名
應為重瞳記囑君兹行無疾驅會有徵書隨日至願言
雲岡之雲益弘敷大沛甘霖遍遐邇
句曲山房歌王克齋司徒請賦
句曲古靈壤嵯峨屹高空遥聯峨眉秀近接鍾山雄傳
聞兹地神仙居卜築今有高人廬高人誰歟世居此今
司徒公太原裔司徒精舍山之陽林屋窈窕開青蒼門
前溪九曲屋後松千章水石嵐霏地深迥自喜幽棲遠
人境讀易梅窗清夜徂鳴琴草堂白晝靜山中昔有華
陽翁著書於此巢雲松玩雲聽松自怡悦獨善不救蒼
生窮司徒當年早致身大鵬九萬排風雲敭歴内外三
十載賸有事業揚清芬頃來都門得良會示予山圖同
展對知公身在霄漢上故園時時勞夢寐鴻飛矯矯羨
莫扳衡門幽幽生暮寒頗疑中林猿鶴怨幾見石徑莓
苔斑小山桂枝高幾許木落清吟山鬼語翠巘秋來多
白雲玉田春深漲紅雨公今正作商家霖忠藎九重知
眷深崇崇鼎鉉日柄用迢迢故國空馳心他時功成冠
擬掛再向山前開綠野
登瀛圖
維揚李子石鹿臨川張子西吳餘姚胡子日
門既舉一甲進士拜官詞林乃相約倩工各
繪圖侈榮遇人以其一家藏焉予為賦長歌
一首紀之
長安旭日光曈曨黃金之宫五雲中和風駘蕩春融融
六街三市人叢叢千家啓高門十里飄香塵綠楊紅杏
蒸如雲行人快覩三郎君郎君馬上好丰采此時見者
誰不愛宫袍初着裁制新唐巾樣古流風在武夫執蓋
前導行徙御肅穆無譁驚垂鞭軃袖貌閑雅頫仰意態
春風生蕭蕭如聞騘馬鳴調良亦似知人情後從者誰
大京兆紛前擁後真光榮即看此幅誰所摹人言誇官
本我道登瀛圖三郎君者孰姓氏有美李子張與胡秀
發山川盡英彦良工筆下開生面九州四海莽寥闊恍
惚圖中一朝見同升之義非偶然侈恩紀盛誇當年豈
惟睽違代瞻對還使異日兒孫傳吁嗟人生賦命有窮
達致身如此寧非傑亦知溫飽非雅意更有遠大事業
希前哲
漢宫春曉圖歌為克齋司徒題
斜日吹落明星稀漢家宫裡春雲低銅龍漏静午門闢
魚鑰聲傳萬戶齊此時六宫人盡起寶鏡熒熒對梳洗
螺黛粧餘積翠煙殘脂滌去流紅膩龍腦入縷羅衣香
珠鈿玉珮鏘鳴璫試問宫中誰第一趙家姊妹誇新粧
東風習習春猶淺小立徐行嬌步軟夢餘楊柳尚含嚬
睡足海棠猶力倦簾垂翡翠掛珊瑚漸觀花影搖金鋪
閒理玉筝調錦瑟官家上直聽傳呼列屋盈盈盡妖冶
負寵争憐不相下餙貌何如餙性情當熊辭輦何為者
容光或有覆盆遺燕笑寧知泣向隅歌舞昭陽競春好
凄凉長信恨更遲春去春來年復年人生豈得常嬌妍
忽忽愁中添綠鬢匆匆鏡裡改朱顔滄海桑田詎勝道
富貴榮華孰長保試看當時盛麗區只今無地生芳草
謝錦衣孫伯泉寫菊見惠
孫侯贈我此畫菊我疑圖來自甘谷昔時黃筌少傳派
近歲陶成共機軸怪石磊磊苔蘚斑蒼崖屈曲鳴高湍
輕紅嫩白巧相錯黃金紫玉紛成團石根細草青綿茙
三四篔簹森作叢野花無名亦競秀雲煙澹浥開秋容
我家故園東海側籬落年年費栽植别來歲久應荒蕪
天涯對畫空相憶我言孫侯畫菊不是畫精神似與菊
俱化晩節寒香秪自知精思妙墨何論價坐翫還多逸
興生騷人千古懷幽貞更須孫侯拂絹素畫取老夫餐
落英
送鄭東湖
我昔南雍識鄭子頫仰乾坤三十年中間萬事何不有
浮沉變幻如飛煙鄭子才氣自超特讀書五車富文墨
脫穎期看出萬人低回坎坷誰能惜朅來馳驅佐郡忙
有才無地堪迴翔英氣往往不自秘珠光玉㓗難摧藏
兹晨逢我喜絶倒昔皆少年今已老秪用高吟慰寂寥
莫思往事傷懷抱男兒有身慎勿輕百年意氣須峥嶸
不見古來賢豪士豈必卿相方垂名疾風吹帆子當發
楚水吳山坐超忽撫劒長歌遥送君後夜相思共明月
雙巖歌贈樊司馬
君不見隂陽之精互凝結凝結為石天地間又不見天
星有時或墮地形質變石悍且堅吾聞魯國樊氏忠孝
門乃有巖石雙雄蹲不知二氣凝結抑是星所化鍾靈
萃異特立無秋春拔地特起僅逾丈形勝似出千尋上
崚嶒或訝經雕鐫巉聳固知難髴髣嵌空中通日月明
潤澤時有煙雲生文章璀璨煥華彩節槩磊落磨蒼旻
天生異物難蔽藏帝命移之置明堂風神久矣聳朝署
聲價復見騰遐方吁嗟世途日靡靡滔滔橫流無極止
屹浮鎮躁誰能當故為兹巖致傾企願言貞固矢弗渝
留取孤標重千祀
涇原行送王南江郡伯之任
五馬何翩翩金帶緋袍鮮王子且駐節聽我歌涇原天
下都邑稱關中關中要地涇原雄山川秀拔更險阻襟
帶中華今古同黃河滙其隂崆峒奠其陽左控右扼稱
四塞面勢博大森開張風氣朴茂近淳古習俗沉雄盛
材武先王德化儼猶在尚義知方似鄒魯重城屹屹稱
雄竒邊人亦或窺郊圻彎弓矯矢射漢月百里時見烟
塵飛漢家保障重刺史况是兹邦逼戎壘往哲勛名代
有之豈無尋常牧民比王子才識真罕倫不是尋行數
墨人寵命新承人共羨拂拭干將意氣振朝辭帝都城
遠望涇河水可藍山下青草深勤武堂前暮雲紫綏戢
流殍甦沉疴十邑釀作春風和省農時露冕弔古還悲
歌書生共說知我寡試看往哲何為者休教桴鼓動邊
塵莫使蕃人來牧馬我歌涇原行送子之涇原期年側
耳報嘉政佇見徵書下九天
荆陽草堂歌
荆山之陽侍御李子有居在焉故以荆陽為
號予雅重李子作荆陽草堂歌以贈之
荆山矗矗山之陽層巒複嶺雲錦張左拱右揖如騰驤
面勢軒豁非尋常枕麓緣岡若屏椅地脉蜿蜒萃靈氣
隴西之裔今聞人選竒卜勝來居此甍連棟接如雲屯
鳴雞吠犬聲相聞豈惟世德稱詩禮更喜民俗還熙淳
柳院槐庭地深迥日月迴環自朝暝藥欄曲曲春風香
草堂幽幽白晝静棐几蠲㓗紛圖書鳴琴鼓瑟搖瓊琚
鴻生雋士來雜遝敷陳禮樂歌唐虞主人今為明時需
焯煒聲價同璠璵鐘鼎勛庸會有待猿鶴山中莫怨吁
東歸别詞林諸君子
秋日熇熇照客衣一鞭欵段出燕畿詞林故人走相送
欲别不别還依依白雲遥遥望何極老去莫愁天地窄
百年忠孝總關心回首君門淚沾臆
問月
昔年李白問月曾有詩我亦有語申訊之一從開闢有
天地不知爾月還與天地先後來何時同日在天作兩
目何為行天有遲速妖蟇何能蝕爾靈狡兔何智入爾
腹吳剛斫斧何得休羿妻到今還在否既云盈虧有定
理何用三萬八千戶歲歲年年脩復脩古往今來幾經
世古人今人果同異乾坤變故日相尋照見吾人幾榮
瘁世道日降民生痌見之應為達天公為天目精爾恒
職不爾雖見誠何庸問之嘿嘿了無語還駕綵雲天外
去老夫空齋無所為矯首蒼茫自延佇
觀梅行次答富春山
春山先生性超逸山水平生好成癖探竒覽勝不憚勞
楚蜀名山遍經歴謝政歸來更蕭散天與清緣誰解管
擺脫勢利羞醯雞尋樂似嫌人世短朅來復作觀梅行
吳嶺梅開春正晴輕衣緩帶自容與閒雲野鶴同高情
玄墓山中梅花窟千樹萬樹難髣髴玉綴瓊鋪迷近遠
英郁芬芳盛蓬馞四方上下縞素同虚明鏡裡無人蹤
人行樹間如踏空十里廿里飄香風凝霜積雪搖晨曦
霏霏霧靄沾裳衣萬籟沉沉莽寥閴不知身世將何依
恍疑墮自冰崖裡瓊樓玉宇將無是塵世區區何有哉
庾嶺孤山真蕞爾吾聞海上姑射山神仙乘雲時往還
路通玄墓理或有靈詮寶訣君曾傳餐吸沆瀣和玄津
醖釀藻思詩清温言言絶無塵土氣句句尚帶梅花春
多君示教感至意頓豁老夫神志昏
石川行寄贈張子
天下之水莫不行地中千流萬派紛相從是誰鑿破雲
根與山骨疏滌洪源流蕩潏橫波揚流自演迤雪激雲
奔湛清泚陵谷尋常有變遷此川從來無轉徙十里十
折千盤渦兩崖壁峭青銅磨滔滔似是出水窟浩浩遂
欲浮銀河銀河迢迢貝宫闕波濤慘澹魚龍穴時聞仙
侣採靈芝亦有幽人釣明月幽人選勝誰所居張子結
屋川之隅仰止宣尼喻道體閒思曾點詠風雩憶昔乘
時曾致身銀花帶綰垂朝紳碧山悠悠恒入夢野鶴矯
矯終難馴一朝回首動歸興脫屣功名遠塵徑石室重
開雲霧深風林再掃莓苔静暫向明時作隱淪舊時魚
鳥還相親玄真豈屑釣餌設季鷹原不為思蓴浮名何
如一杯酒封侯不博詩千首博望乘槎去已遥平子思
玄賦當就石川子石川有子今不孤水石發秀潤風煙
自朝晡四時佳趣無時無嗟嗟石川之川詎惟此汩地
滔天靡終止龍升雲從捲取兹川水沛作甘霖遍遐邇
文簡集卷二十一
