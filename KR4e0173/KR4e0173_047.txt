文簡集卷四十七
明孫承恩撰
哀詞
盛克脩考妣哀詞
桐城盛君磵松處士諱健字志剛有隠德配
王氏孺人克相其君子既巳先後謝世其季
子鄉進士克脩持巨軸來乞詩於諸同袍之
在南雍者余辱克脩厚義不可辭乃著詞一
通以洩其哀云詞曰
若有一人禀元陽兮含真葆熙闇弗彰兮如玉在璞如
珠在房兮懿厥淑配德靜貞兮敦尚儉朴屏華紛兮内
外順治式家人兮天道靡常倏變遷兮何辜於神亡後
先兮善人殄瘁我涕沾兮仁者獲壽古有徵兮天不吾
欺此獨莫憑兮冥冥玄化孰權衡兮白楊蕭蕭宿草芊
芊兮寂寂九原閟重泉兮破不可完逝不可旋兮脩短
有數匪不仁兮惟生無愧没吾寧兮懿德美行永令名
兮克紹有子發休祥兮禄養弗逮後則昌兮不亡者在
此我又何傷兮
桐城徐處士哀詞
弘治甲子秋予同鄉薦者曰桐城盛克脩嘗
為予稱其同門友徐君瑞卿之賢并其父處
士之善教也今年春予與瑞卿同捷南宫既
又同入詞林觀其貌謙謙焉氣温温焉而其
才過予遠甚因信瑞卿之賢且意其所謂家
教者可驗而適聞處士先偕瑞卿來在邸中
噫其真篤於教愛者矣於是予等方欲脩展
拜之敬而未果旬日處士忽嬰疾去世嗚呼
其弗及矣瑞卿念無以伸其至痛乃略節處
士行實乞銘於大學士介庵先生以圖不朽
而復徵諸同館者哀挽之予往年於克脩尊
甫磵松翁之没嘗有詞以哀之矣顧今乃敢
辭耶亦製一通以塞瑞卿之請且以致區區
云
為子故兮遠遊於京朝夕相將兮一體之情子既顯兮
親亦榮胡天弗愍兮大故是嬰六十匪壽兮仁者莫憑
豈其數之不可迯兮命之傾抑厭世之溷濁兮乘白雲
而遐征猗歟先生兮吉人之貞有潜其耀兮教子克成
俾壽無後兮孰紹而承翁今有後兮益振家聲六十匪
夭兮翁歸則寧弗首丘兮翁目不瞑繄大化兮曷人之
能發潜德兮播遺馨太史勒銘兮賁泉扄在翁無憾兮
惟子之惸千里兮輀軿凄風兮丹旌月惨惨兮雨泠泠
魂漠漠兮天冥冥山川阻深兮附子以行睠安歸兮無
震驚乾坤頫仰兮倏變更千古萬古兮永閟佳城吁嗟
已矣我懷先生
海虞陳復清先生哀詞
海虞陳復清先生以行學重一時没且廿餘
年矣海虞之人敬之慕之猶昨也先生之季
子檢討君間以伯兄侍御君之命謂予曰願
有述余與檢討君厚其敢無言為著哀辭一
通匪示久遠聊伸仰止之私云耳
大道磔裂兮世降而俗偷我哀若人兮喜潔而好脩紉
蕙&KR0581;以為佩兮緝薜荔以為衣集芙蓉以為冠兮斵桂
柟以為輿歌白駒於空谷兮嗟獨立而高舉余豈踽踽
與凉凉兮恐不及前脩之遺矩慚蹇默而無聞兮託詩
篇以自宣余豈樂雕鐫與篆刻兮發天真之自然余既
不能致身以畢志兮將以遺乎後昆苟吾志之有托兮
永畢念於乾坤山之顛兮水之涯舒長嘯兮足棲遲繄
尚友兮千載謂淵明兮我師忽龍蛇之值歲兮嗟白日
之既暮豈厭世之溷濁兮倏余去而弗顧悵宰木之既
拱兮悲宿草之芊芊耿脩名之不昧兮留詩卷於人間
重曰善人殄瘁何嗟及兮我懷典刑我涕拭兮歸全於
地名有燁兮弗暢於施有嗣哲兮奮迹詩書篤世烈兮
鏗鍧家聲煥嶻&KR1110;兮琴川洋洋永不渫兮慶源之長同
弗竭兮
王處士哀辭
睢寧有隠君子曰王君本靜者性温厚好施
與尤多幹蠱才為鄉閭所頼恃邑大夫器使
者數十年某月某日以疾卒君之友地官高
廷用雅厚予間屬一言以圖不朽余言何足
不朽君哉姑為辭以哀之
若有一人兮其色誾誾禀志孔良兮懷瑾握珍何内美
之既充兮又重之以脩身權竒倜儻兮忠信而文淹丘
園以婆娑兮韜長才而弗售雲泉結盟兮松鶴為友躬
孝弟以範俗兮亦休聞之四馳有冠服之煒燁兮荷恩
寵於明時樂賑施於孤煢兮槖垂罄而弗倦出才猷於
不試兮亦足以脱穎而自見學有宫兮峩峩徒輿有杠
兮不涉以過維君績兮孔多人德君兮詠以歌履蔗境
而康強兮孰不願其優游乎百年何壽命之弗長兮忽
乘化而弗返韙諸郎之玉立兮曰成立之可俟生弗食
報兮或庶幾其在是宿草芊芊兮白楊蕭蕭巳矣乎夫
君兮痛不可招
徐文忩内子哀詞
鳳兮鳳兮雄雌相隨燦文彩兮光陸離鳴聲和兮雙宿
雙飛雙飲啄兮不相弃遺結綢繆兮百年為期倏驚起
兮傷仳離雌一去兮雄心悲瑤臺路杳兮恨莫與俱吐
哀音兮蹇孤棲隻影為偶兮孤哺兒望不見兮返何時
委翼自傷兮愴焉以摧茫茫宇宙兮永相思嗚呼蒼天
兮曷我知
文簡集卷四十七
