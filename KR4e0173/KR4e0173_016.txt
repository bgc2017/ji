文簡集卷十六
明孫承恩撰
五言律詩
使交過嘉興舟中對雨
雨上羣山暝雲深萬木稠横斜飛迥野颯爽送高秋弭
節依蕭寺孤吟倚舵樓故園猶咫尺早巳動離愁
遊龍淵寺二首
躡屐此登臨雲關深更深佛香霏霧氣僧唄殷潮音竹
院浮空翠松窗積暝陰世途吾亦厭欲此學安心
徙倚禪林勝瞻依佛界寬雨花飄石座幡影落松壇地
迥紅塵隔雲陰碧殿寒一泓杳深黑疑是有龍蟠
重遊沈氏山庄四首
弭節追嘉會留歡惜此筵投壺青障裡洗醆白雲邊東
道千金意皇華萬里船題詩不盡興把筆看秋天
舊艇仍同泛名山得再窺野塘添活水脩竹更新枝僕
喜曾來客篇題未了詩明朝復成别沉醉不須辭
徑熟登應便苔深步屢驚山靈知舊客天意與新晴(連日)
(陰雨)空翠沾衣潤幽花照眼明忽思張柱史慷慨百年情
(往與張汝立侍御同遊)
薄與山靈素重來續舊緣深巖棲宿霧曲澗咽飛泉不
計觴行急從教帽影偏醉中渾忘我隨意舞風前
石屋次韻
石屋何年鑿秋風此度來空明通日月蒼翠疊莓苔元
氣蒸常濕烟霏鎖不開何當傍幽勝隨意築琴臺
螺川與杜元吉話舊二首
九日江波上一杯逢故人清時無藻鑑滄海有遺珍惜
會頻催飲臨風漫正巾王程還此别回首隔雲津
幾載交游隔兹晨笑語同清樽酬令節彩鷁共秋風道
誼襟懷裏乾坤感慨中獨憐雞黍約有日更從容
晩泊
野屋平臨岸江流曲抱城星移拖水白月近接沙明夢
杳青山隔愁多白髮生燈前聞戍鼓獨坐正含情
江夜
月出四山靜江空獨鳥飛遠汀漁火暗茅屋住人稀病
體愁衝險中年志息機秋風吹日夕老却故山嶶
江舟對月
靜夜瞻明月孤唫愴客神獨憐蟾窟地能照白頭人細
草蟲鳴近深林鵲囀頻明朝清鏡裡霜鬢又添新
至梧州
的的炎荒路蒼梧雲物幽孤城淡斜日疊嶂肅高秋鮫
室光常秘龍洲水自浮兵戈聞處處感事重添愁
遊韓太監山園小酌二首
宫監園亭好天開枕翠微境寬魚鳥樂地僻吏人稀細
草薰苔徑寒花照竹扉無端幽意動惆悵故山薇
清讌隨飛蓋長筵對碧岑徵歌魚出沼選射鹿驚林樽
斝花香度簾籠樹色深無因長借榻有約更窺臨
忠州道中
晨發瞻長路蒼凉映曉暾寒藤縈古木野竹翳荒村徑
合黃茒盛山連碧霧昏垂堂寧敢論去去任乾坤
龍州候信不至
王事何緣畢鄉心動欲飛只將捱白日唫到幾斜暉事
變看常錯人謀每自違愁來損眠食應减帶腰圍
題仙岩
峭壁開青嶂幽居鎖翠微玄猿將子掛蒼隼引雛飛神
斧曾經鑿仙人杳不歸惟餘一片月終古自依依
遊仙岩二首
山郭行厨近平原小隊齊頫窺臨石屋飛步憶丹梯日
薄烟光暝天垂樹影低尋幽豁羇思吟倚更凄迷
空洞含陰霧虚明漏遠天扳遊偶今日開鑿自何年逸
興飛雲外遐思邃古前夕陽還命駕烏帽受風偏
歸途至南寧喜見二僕三首
嶺表將歸日天涯欲盡年偶於童僕遇翻成兒女憐望
杳青山外心馳白鴈前中年頗恇怯觸事易凄然
已是臨歸日何堪見汝曹羈棲憐若病行役問吾勞灘
束江聲急山藏瘴霧高故鄉猶隔遠離思轉滔滔
幸喜多安穏聊將慰客途入舟翻自失對酒更頻呼骨
肉憑誰訊鱗鴻有到無白雲瞻不極清淚落江湖
阻風同鄧太守子幾小酌崇禮舟中
野曠饒風色江空閣使槎一樽聊此會萬里共天涯局
覆誰應伯梟成各自誇腐儒渾不觧袖手看君譁
舟行復值風
白日行將晩滄江流正深風聲動地至雲物接天陰牢
落孤舟梦飛騰故國心今宵何處泊莫近有猿吟
贈吳參戎四首
嶺表三冬使滄江萬里槎幸逢賢地主聊復慰天涯方
叔周心膂嫖姚漢爪牙羡君多將略隨處向人誇
南國威名舊朝庭簡命專殊方人繪像素節士稱賢拂
劍風生鍔彎弓月滿弦軍中多暇豫亦不廢詩篇
山郭籠寒霧江波浴遠天長風雄鼔角斜日送樓船文
事將軍觧名家武略專相期樹勛業博取漢貂蟬
嶺海吾行遠風塵道未休瘡痍方日甚武略更誰優慷
慨捐軀志從容應敵謀去將銅柱洗來伴赤松遊
季冬重遊韓太監山園二首
使節兹仍駐名園喜再過入山黃葉滿貯屋白雲多水
静魚深隠林空鳥不歌重來知莫遂回首意如何
有暇還尋勝無庸問報書題詩不盡興刺眼尚如初地
主儀文備儒生禮法疎祗將連日會摘盡一園蔬
與蔣舜咨夜宴話别二首
吏散庭除靜筵開笑語親不嫌通夕話俱是異鄉人歲
月空雙鬢高深獨此身相期樹勛業嶺海正風塵
文飲樽頻閣清談語不譁高樓傳戍鼓瑶席散燈花寒
日他鄉夢春風海上槎萍蓬無定所相憶又天涯
留别舜咨二首
萬里家山興兼旬故舊歡軺車君暫住使節我當還王
事有離索天涯須勉飡高堂垂白在為子報平安
幸喜逢南國愁看賦北梁江湖催日景原野媚烟光藩
省專民社賢科得俊良莫嗟久借宼會見早徵黃
哭都諫俞崇禮三首
向曉從容話俄驚生死分牽衣頻顧我忍哭更呼君書
劍親孤櫬精靈結暝雲無言向僮僕衰淚落紛紛
契闊無終日顛危實異鄉皇天生變故白日照蒼黃誼
&KR0704;幽冥隔魂歸山水長病軀那值此顧影獨神傷
王事馳驅久間關嶺表行才猷當首讓冰蘗共心盟似
子堪人物於今失俊英臨棺寄一慟豈獨友于情
發梧州
移棹青山動揚舲沙鳥鳴諸公勞祖席萬里快歸程天
與微軀健囊知使節清夕陽重回首烟霧隔孤城
舟中對雨二首
舊雨連今雨江雲接嶺雲冥冥看轉密漠漠認難分漢
節歸無恙鄉書杳不聞推篷試孤酌容易得微醺
密雨聲猶續高天黯不開忽看横野去還作蔽江來水
鳥拂舟健溪猿嘯侣哀客愁多寂寞北望正悠哉
舟中有懷三府却寄二首
展席勞扳餞持觴愧屢辭醉來渾忘别醒去漫能思清
夜籌添後蓬窗雨到時此身萍梗似回首益凄其
喜託兼旬愛真成萬里違不堪懷别恨賴是故鄉歸目
極連山阻帆開帶雨飛平生苦情累幾日重依依
舟中夜雨
淅瀝何曾住孤舟寒氣侵只將一夜雨滴碎百年心不
寐頻欹枕呼童更攬衾朝來江水長應沒舊㾗深
阻風二首
浩浩北風疾陰陰春日寒孤舟遡逆浪百丈曳高灘轉
覺歸心&KR0704;空嗟行路難白雲遥引領當食不能餐
朔吹翻波洶孤舟坐浪欹客情空黯黯雨意欲垂垂詩
句刪唫後爐薰打坐時天涯喜歸去不敢怨遲遲
贈鷗江徐老先生四首
暫弭皇華節來過君子鄉龍門驚倒屐草閣共焚香世
服投閒早天教閱歲長只應高隠地白髮照滄浪
喜見桑榆日鄉推齒德尊豈知萍梗地得奉笑言温蒙
養恩猶昔通家誼更敦因公多惻愴風木暗消魂
童子摳趨日先公道誼俱凄凉嗟歲遠福祉似公無逸
思還堪賦高年不用扶獨慚淺薄者酬德志猶孤
問訊經年約登堂此日歡清言喜新得往事動長嘆江
闊浮孤嶼春陰生薄寒重逢渾未卜再拜别公難
重會杜元吉昆玉二首
雞黍經時約皇華此日旋追陪荷高誼離合固多緣清
話淹終夕明河落遠川不堪談往事二十九年前
京國同門日天涯話舊時故交憐久别浮世歎多岐淺
薄慚非分飛騰自有期勉旃崇德業候子鳳凰沲
贈吳黃洲五首
憶自公歸後吾人切去思即看今日論已斷百年期賢
哲誰無毁行藏更弗疑受知慚淺薄未有答恩私
欲識黃洲貴今看孰與同誰能於宦滿猶只似儒窮天
道終當定人言久自公英標看驥子會擬振家風
為問黃洲隠何慙綠野賢閒情渺烟水高興薄雲天道
在寧論貴身輕即是仙曾聞極玄思註得衛生篇
浩蕩黃洲上超然謝世喧水禽時近榻俗客不過門憩
石雲生袂唫詩月滿樽浮榮亦何有勘破底須論
久别情何極相逢話獨長世途嗟蜀道心事付滄浪問
我幽棲地添竒水石旁無由得公去重醉舊茅堂
留别黃洲二首
孤楫清江渚離筵落照邊一樽同笑詠明日隔山川契
誼看如此愁懷益渺然無由慰瞻遡時望寄詩篇
把醆春風動唫詩白雪香歸心迷故國别意滿河梁後
會渾難卜驪歌不厭長心知無近遠底事重徬徨
常山喜得家信三首
此日逢家信千金喜更真客瞻異鄉月人别故園春安
穏無餘望康強有老親拳拳寸草意感激戴蒼旻
幸有平安慰兼云得兩兒抱慚非孔釋夢巳恊熊羆天
意將無定吾年巳漸衰宗祧百年事撫已重嗟咨
失學憐兒軰臨緘意不無即看語造次詎有苦工夫春
雨招梅友秋風聘橘奴(書云近種梅橘)小園多幹當幸不至荒
蕪
過嘉興
望入吳山水鄉音聽漸真天涯空歲月脚底幾風塵桑
梓人情好鸎花客意新男兒詎懷土堂上白頭親
抵家雜詩四首
觧裝謝長路及門當晩春風光渾自喜花鳥似相親慰
訊州司厚過從父老真山川多歷覽時或詫鄉人
䟦涉巳云畢低回不自禁更因歸日喜還憶去時心毫
末真無補高深實有臨老親多慰藉添得二毛侵
小圃多新思苔階覓舊蹤胷中富萬壑眼底失孤峰興
動王孫草詩哦處士松更憐茅屋角添得竹陰濃
徙倚當春晩行唫步翠苔猶思曩日别不道隔年回柳
及時新插桃經手舊栽似憐主人出遲得數枝開
和答郭杏岡司成三首
見說官居好悠然吏隠情花邊棋屢覆竹上句時成勛
業看前輩才猷範後生况聞門第寂冰雪照人清
我亦幽棲好新開水竹居道心成澹泊習氣半消除慷
慨能忘世疎慵不廢書馳驅有王事明發又巾車
暫領幽棲樂都忘作宦時迂疎故人念蹤跡野鷗知引
月牽吟幔留雲護藥籬平生但隨運何地不相宜
疊清字韻述懷一首
養拙諳生理端居感世情易從今日學丹憶幾時成淺
薄慚明主聲名藉友生幽齋誰是伴風月送雙清
和郭杏岡别業八首
杏岡子示予以杏岡别業詩八首予亦嘗小
葺園亭於東海上覽杏岡子之作動幽思焉
因倚和之
郭泰藏脩地城東十畆庄蒼筠深夾徑綠薜漫緣墻採
藥雲侵屐吟詩月近床幽懷渺無際清嘯海天長
聞說東庄好居然遠世紛短笻行引鶴頽石坐看雲隣
父時遺酒山僧觧乞文秪緣幽意狎魚鳥亦欣欣
天上辭鸞掖山中結草廬乾坤容寄傲江海渺愁予靜
有思玄賦貧無乞米書素心厭塵俗非敢謂懷居
選得寬閑地幽居取次成曲欄通窈窕高棟自虚明鶴
舞持杯看朋來倒屣迎都將廊廟志一任寄芳衡
野步來春寺清吟對晩沙啟扉巢語燕移酌坐臨花宰
相陶弘景仙人蔡少霞極知盛幽事真足向人誇
未必能忘世遺榮是此心浮名虚歲月幽與且雲林地
僻車塵遠門閒草色深陶翁有真意吾亦厭鳴琴
沃壤平林接虚堂曲徑通薜蘿淡幽翠籬菊豔寒叢散
食留山鳥收芸辟蠧蟲野情真自喜無事入城中
未擬身全逸聊將服返初不忘勤葺搆得有此林廬留
客閒垂釣焚香靜讀書風情有如此何異輞川居
東郊別業用前韻
予既和杏岡子别業八首因憶故園復借韻
短述如數洛中吳下風景雖殊其幽致可互
見也
何處容歸隠誅茅闢此庄山青紛作供雲白繚為墻野
竹生當戶宵蟲鳴近床水邊與林下時自放歌長
濟世無長策歸休有敝廬雲山如媚客花鳥亦忘予冥
悟安心法閒抄種樹書即看幽隱興寧羡市朝居
危石當窗疊疎林傍水成萬竿脩竹色一徑野花明土
沃宜耕稼村荒少送迎坐來雞犬靜長日掩門衡
草閣臨鷗渚衡門接鷺沙披星催刈穫冒雨看移花有
感歌黃鵠無才詠落霞幽懷聊喜述非欲向人誇
性僻違時好居閒愜賞心晝眠來雨閣曉櫛坐風林密
藻潛魚穏寒叢聚雀深空花看世事一慨雍門琴
掩戶青春靜焚香斗室虚地留高士宅天錫野人居自
喜迂慵稱慚于禮法疎行藏俱有命莫問道非歟
抗志浮榮外遊心邃古初幸兹投散迹政類愛吾廬庾
有新登粟家藏舊賜書陶然足俯仰不欲賦貧居
漁艇深依岸炊烟遠隔林喜無俗客到時有幽人尋落
日心猶壯中年感易侵考槃仰先哲千古繼高吟
仲夏廿二日同吳石湖蘇一齋楊麟山會王鶴
城别業漫賦四首
薄有丘園興同心喜見招野航春水闊茅屋午烟消花
静休蜂課籬閑長藥苗傍隣如可卜終老混漁樵
我亦村庄近新知王子居良菑枕茅屋蔓竹匝脩渠野
叟驚冠蓋閒心狎鳥魚追從戀朋好日過欲無虚
村徑門深隠溪塘水漫流高原人放犢古木客維舟坐
久褰衣步詩成把酒謳蹉跎竟何事吾道付滄洲
喜托斯文契休辭酒淺深晤言今日事道誼一生心野
日留餘照溪雲閣暝陰興闌吾欲返宿鳥漸歸林
六月廿七日諸君子會予草堂次前韻四首
重訂茅堂約無嗔折簡招追遊匪公等意氣向誰消村
釀分隣甕山蔬薦菊苖安期如可訪欲去海門樵
門駐高人轍光生賤子居開軒納凉氣展席俯清渠野
老遺朱果溪翁留白魚輕雷應送雨百里殷空虚
歲月堂堂去江河靡靡流笑談且樽酒身世自虚舟莫
易催歸思須教倚棹謳更容移小艇同傍白蘋洲
座拂花香細階連草色深狂歌吾巳醉不飲公何心煙
水三江闊風雲萬里隂素懷邈何許托跡在巖林
七月廿五日會蘇子嘉會堂再次前韻四首
名酒吾當戀行雲不可招素心丹自炯衰鬢雪難消短
袖隨風葉長鑱剗芋苗儘拚書籍棄買斷北山樵
樽俎同清讌江山賦索居登樓欣眺望濯熱欲臨渠文
火殘香篆芸香落蠧魚俗紛渾不到羡爾志恬虚
逸興孤雲遠年光逝水流陶翁三徑菊范老五湖舟我
酌公須飲公詩我為謳長生如有訣同覓向玄洲
文飲吾情頗清言麗澤深風光行樂處慷慨醉時心花
散霏霏霧雲開白白陰誰云宦遊好不博此園林
會飲吳石湖精舍次前韻四首
吳子幽棲地閑來荷勝招玉舟浮白墮翠釡映紅消菜
長雨餘莢禾抽壅後苖知君輕俗累雅志在耕樵
水竹王維宅煙花老杜居尋芳穿曲徑浥賞憩清渠草
軟飛蝴蝶萍開跳白魚百年多暇景幽興莫教虚
對酒歌明月濯纓懷碧流不須移短榻欲去棹扁舟花
當嬋娟舞鳥如弦管謳晩風聲斷續漁唱隔汀洲
物意人同適韶華酒共深雲山如媚我花鳥亦知心石
鼎青霞氣胡床碧樹陰晩蟬鳴未穏曳響過前林
宋樗菴李鶴峰同一齋過訪次前韻四首
上客時難致和風特為招壺觴容我對鄙吝向公消野
色迎新霽天香發舊苗共言歲事好䆉稏漸堪樵
有客高軒過慚予木石居寒蟬頻到耳秋水漸通渠釀
熟尊多酒溪深饌有魚未須愁日暝松月照庭虚
賤子耽幽寂諸公總勝流西山堪拄笏野渡見横舟玉
屑聆高論巴俞媿俚謳臨風一舒笑逸思滿滄洲
天際凉風急庭前秋色深觸懷若有累静玩夫何心魚
躍頻依藻鶴鳴方在陰白駒歌皎皎我欲縶中林
會麟山别業再次前韻四首
風月自堪適壺觴復此招野情轉蕭散習氣未全消海
上金光草山中白雪苖浮榮如可棄吾與子同樵
地僻無塵事高人稱隠居啟扉雲在戶决溜水通渠瀚
海聞摶翼濠梁看躍魚百年知道寡粗得究盈虚
小徑花陰合閑階日影流主言宜盡興㒒語好迴舟歲
月無公案滄浪有棹謳白鷗閒似我隨意立芳洲
物外乾坤别樽前意興深雲山欣屬目事業媿初心野
水淡秋思庭槐生夕陰商歌二三子逸響振雲林
述懷
遠道心為惻隆冬天與晴風輕官棹穩野曠暮寒生惜
別懷知厚匡時恥聖明離羣有孤雁嘹嚦不堪聽
江夜
永夜風威盛蓬窗燭影孤魚龍舞幽壑星月墮澄湖無
補乾坤大空悲年歲徂病駒懷秣飼心折向長途
野望
朔地寒偏極河源凍欲枯遥天圍迥野落日滯長途戍
古昏雅集村荒旅店孤中年蕭索意覽眺不能無
舟中對月四首
明月清江上臨流思爽然練搖無定影璧碎不成圓鳥
雀翻枝警魚龍抱影眠美人渺何處孤笑落雲邊
良夜不思寐蓬窗漫倚風月光連浩渺水氣接空濛大
地將無盡銀河似可通謫仙還許約乘興訪龍宫
月映千山雪波搖萬道金水風生澹爽林木坐陰森遠
塞征人淚高樓獨婦心有懷多感慨吾亦動悲吟
皓魄開無際清輝滿大千白榆搖歷歷玉露滴㳙㳙羇
旅添愁思家園興渺然年年看月白吟倚草堂前
月下舟行
燈晃蓬窗静舟行夜色荒無眠情黯黯開戶月蒼蒼宿
鳥棲枝穏危堤隠霧長忽聞人語近不省是何鄉
南歸會金陵李栗齋同行夜雨栗齋邀飲舟中
黯黯篷窗雨迢迢故國心斯文喜荆識樽酒共宵斟濩
落江湖迎馳驅歲月深因君談往事凄惻恨難禁(四十年前)
(隨先君宦金陵)
淅瀝聽寒雨篷忩半夜闌孤城亂鳴柝高浪急江灘細
數燈花墜休辭酒醆乾獨憐身抱病何以奉清歡
夜閴江聲迥雨深風色寒不禁歸思切翻念僕夫單末
路增長嘆間情渺大觀小山幽興在露滿桂花團
同栗齋飲張仰山别駕舟中三首
細酌清歌動微風錦纜牽居常惜萍梗邂逅合留連古
道低殘日冥鴻度遠天無端故園興飛越酒樽前
川迥兼天末帆開背日斜孤村依遠戍宿鷺聚寒沙病
體樽深怯清談興更賖即看冰雪晩能不惜年華
城市多違阻官程喜接聮平川移遠棹高柳俯長筵舊
識王祥貴新承董相賢幸陪今日話已勝讀經年
衛河舟中短述奉同行諸君子
野曠居人少河流逐岸紆蒼烟迷古戍落日聚啼烏已
是悲長道還聞警不虞相依有羣彦聊慰客心孤
晩泊
艤棹息風瀾樵炊暫倚灘疎星垂野近明月浸江寒吠
犬時聞警棲烏卒未安帝京與鄉國離思共漫漫
除夕
歲盡惟今夜爐薰只自圍年華隨日去事業與心違斗
北星河曙天南烏鵲飛披衣還出戶瞻望獨依依
元日
把筆書元旦彈冠肅令辰帝城千戶曉皇統萬年春歲
月淹黃卷雲霄悵紫宸悠悠空竊食無補媿前人
朝天宫習儀和甘司空几山韻三首
大禮展仙宫瞻天咫尺東衣冠明旭日環佩散微風覆
載功難報黃虞道正隆祗應勤頌禱想見萬方同
閣道雲移采爐薰篆裊烟乾坤資帝極虚薄忝官聮雲
閃開黃幄霆驚肅曉鞭自多垂老日身際太平年
琳宇千官集新春萬象蘇堯廷聞華祝漢室陋嵩呼電
繞開昌運龍飛恊瑞圖聖明求治&KR0704;虚臆佇嘉謨
留都玉署無梅悵然有懷小園
古署空梅朵幽懷若為消幾株東海上千里夢魂遥生
意餘碩果貞柯靡柔條春風歲歲好底用悵今朝
東園讌集
勝日張高讌名園集巨公笑談霏玉屑歌舞動春風花
霧迷城堞山雲接梵宫從來幽興劇欣賞意無窮
送陳大諫獻績北上
奏績趨楓陛停驂别草堂三年多獻納千載屬明良風
節雲霄上忠誠日月傍臨岐何所效挽手贈干將
送曹大諫獻績
北闕聞名日南都會面年才高青瑣地人誦白雲篇烟
霽花明驛江春水接天長歌倚黃鵠送子興飄然
送傅光禄獻績
春晩日沉沉長風野色陰人趨温室樹名著漢官箴聖
主求賢切蒼生望治深台衡行且致願一沛甘霖
文簡集卷十六
