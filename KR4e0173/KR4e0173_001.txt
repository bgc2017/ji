文簡集卷一
明孫承恩撰
箴
正始箴
翰林院編修臣孫承恩謹奏為端本始以隆治道事恭
惟皇帝陛下承太皇太后大行皇帝簡命付託入繼大
統神器有歸生民有主社稷幸甚天下幸甚臣惟天位
維艱不可不謹然尤莫當謹於初政之日初政者天下
臣民拭目望治之始天意鑒觀以為去留治忽安危之
所係也是以古人忠告於其君者莫不致意於是昨者
陛下甫正宸極念承傳之重明發詔旨大新庶政謙冲
退託圖治拳拳臣謹伏讀則任賢納諫愛民屏姦收人
心慎爵賞振紀綱肅刑威凡所以端本始者陛下固已
得之矣夫自古帝王之興未有不獲天人之歸而能永
保治安者竊觀陛下當毓德名藩聖明之譽已洽遠近
及承命將至萬姓踴躍争先快覩而至止之晨靈雨時
降登極之際天清日熙及明詔之降父老感激垂涕謂
不圖親見聖明天子與此太平景象天休震動人心歡
騰非偶然也陛下真可謂極天與人歸之至矣天人既
同治安可必則陛下所以上答下承者當何如哉夫始
者終之對謹始所以善終善終必先謹始未有謹始而
不能善終有㒺終者則由始謹之未至也亦未有善終
而不本於謹始少怠於初斯終之所以不善也陛下兹
可謂得端本始者矣因所已得而益探其本自身心以
及政治益求所以端本始者斯則所以善終也固結天
人培植國祚億萬載無疆之休端在於此臣以陋劣備
員詞垣幸逢聖明媿乏禆補然區區誠懇不勝願望之
私欲以芻言上贊萬一特竭庸鈍作十一箴一曰正始
二曰脩身三曰敬天四曰法祖五曰勤政六曰講學七
曰慎微八曰持志九曰謹好尚十曰簡近習十一曰溥
仁恩纂葺舊言麤成條貫意存忠愛僣越不辭謹隨本
獻上臣無任惶悚戰懼之至
正始
皇皇大君其道不易克艱所先慎始之義始義云何若
弩之牙必審必慎乃㒺攸差惟昔楊朱見途而泣可東
可西惟所意適嗣德在初伊告其君作事謀始易亦有
云毫釐之差千里之謬發軔弗臧莫可藥救惟古聖哲
謀遠慮深上承天意下副人心天人咸歸綢繆固結治
以漸弘盛大之業苟簡微見百慮一訛即使改為其損
已多於惟我皇當陽出震中外臣民翹首觀聽新服厥
命德亦惟新恭已端本追蹤古人惟善惟惡厥有貳轍
出此入彼更靡他說念兹伊始兢業自持尚觀治平式
隆丕基
脩身
天下之本實惟君身身脩之化至疾至神脩身之功正
心誠意由身而推家齊國治正心律已㒺有弗恭意誠
及物幽明感通不誠不信不正曷令顛迷昏狂咎惡滋
甚仰惟聖哲夜寐夙興如對上帝如承神明制事以義
制心以禮内外夾持罔或過舉聲律身度左矩右規一
言一動憲天之彝身焉既脩是曰端本動無不化推㒺
不凖於昭史冊巍巍皇皇萬世人主戴其休光彼昏彼
狂遺譏罔極孝子慈孫不可湔滌敬告陛下監念在兹
惡可為戒善可為師治化日洽聲光日著天德無私作
配堯禹
敬天
在昔伊尹敬告厥辟曰天無親所輔以德天雖巍然視
下則卑人君動息天必應之彼昏不知謂天不吾計䙝
天棄天無所不至天乃震怒降以禍災棄之若遺不可
復回惟天愛君豈欲如是天之於君父子之義父固愛
子教望實深子固絶之父寧不嗔是故明君天命是勅
兢兢業業不敢怠忽敬天云何匪徒虚文勉盡君道循
理脩身以是格天天乃用慰區區虚文天不容偽况此
初服始承天休天命所視或短或修欽若聖皇名藩毓
德仁孝敬承天所眷錫自此以往益敬益虔用祈永命
享祚萬年
法祖
書監成憲詩由舊章是曰君道靡愆靡忘聖帝明君孰
非可法法必於祖益近而切耳目所逮氣體所承追思
企仰寤寐墻羹矧惟臣民安此德澤思復見之鼓舞悦
懌於穆孝宗遠承三王十八年在位其道彌昌不敢遊
畋不敢縱逸商宗寅恭周王畏抑如漢文恭儉純誠則
殊如宋宗仁厚明斷有餘厚澤深仁深培固結豈惟則
然有謨有烈尊親愛戴率土媚兹培植國命萬世賴之
聖子神孫宜是則效紹述不忘斯謂大孝恭惟聖皇幹
蠱惟新振起飭治如涉大津踐修前猷功光聖祖庶幾
鴻名嫓美萬古
勤政
昔益告舜罔逸罔淫奭也告武夙夜罔不勤舜武聖人
猶以是訓則凡人君其可不慎旦陳無逸諄切丁寧廢
興治忽監戒孔明天位惟艱萬機沓至遊豫宴逸政乃
廢墜天運惟健永位高明君子自強法天之行未明而
衣當旰忘食汲汲孜孜靡間頃刻况復初政蠱壊之餘
興化善治易轍改圖事之當為未易數縷匪倍其勤曷
以克舉逸則日縱改悟莫從諱過拒諫乃㒺克終帝其
念兹願自振勵上師古人勵精圖治斯須宴樂慮妨萬
幾毫髮縱恣終身之非慎終如初與勤相習庶績用熙
治道以畢
講學
君心昏明政由治忽欲明無昏惟學為急難明易昏惟
人心之常開以義理警以存亡心猶刃焉學乃砥礪心
猶鑑焉學去塵翳思古明辟率是孜孜日就月將功期
緝熙說告武丁學於古訓漢唐令主亦克好問惟帝為
學胡可弗勤培養聖質啓發聖心然學之方當盡其道
末而詞章則匪其要詞章技藝喪志無裨精一之傳聖
學之軌朝有經筵講學之地立厥成規不以寒暑廢爰
咨爰擇侍從儒紳降略陛級俾從容以陳或稽之經或
參之史義理大原興亡大旨法善戒惡聖心昭明以達
為政治罔不成
慎微
天下之事必有其幾幾之所伏至隱至微衆人蚩蚩昧
厥先見懵焉弗覺縱恣怠玩豈知至隱至顯者存孰謂
至微至著之原彼惟不覺乃迄禍害弗慮將長弗慮將
大一星弗滅勢必燎原蟻穴弗治遂成滔天滔天既成
潰堤莫塞燎原既盛竭澤奚益大易有訓履霜堅冰絶
過未著防禍未形未著而絶乃至無過未形而防卒以
無禍故曰聖哲知彰知微衆人所忽聖哲所虞一念必
謹中心恒惕如有禍患近在袵席帝實聖哲明照弗遺
而况初服禍福之基敬哉念哉無隱無顯杜漸防微噬
臍可免
持志
人欲有為貴持其志志焉弗持或進或退是故明哲發
強毅堅見之既灼守之弗遷志用正直不雜佞士志本
抑畏不奪侈肆志在聽納觸諱靡尤志在問學㒺有輟
休志在天德不雜人偽志存法古不安近治志明如日
萬古常新志仁如天永冐萬年彼中才主執德弗固始
非弗臧卒則改度亦有昏虐長惡遂非志存不善莫可
轉移仰惟吾皇赫赫初政坤轉乾旋百度咸正隂霾清
廓陽德煥昇旁燭無疆九幽昭明仰惟自今久暫如一
如水必東無有改易道日以廣治日以純萬萬世下仰
瞻聖神
謹好尚
惟人之心衆欲交病端雖甚微卒㒺克禁矧惟人君富
貴崇高易縱難遏六馬弗調况兹憸壬善誘巧伺投間
抵隙以售其計惟是上智燭理斯明屏絶嗜好湛然中
扄亦有嗜好道德仁義亦好善言亦好直士紛華可喜
視之塵泥淵然澹然泯焉莫窺道用以周德用以植雖
百憸壬無可自入苟或悖是多欲一萌憸壬抵掌競為
承迎心本易淫復此沉溺顛倒禍敗乃㒺紀極欽若陛
下正始之基羣小喁喁潜窺隱微治忽之分如反覆手
操持維難若禦大寇惟帝念哉寡欲養心豈惟遠佞百
福是臨
簡近習
君德修否實係近習氣體移養近習之執與吉人居習
於其正默化潜孚弗覺其進與邪人居習於其非潜引
默奪與化弗知漸染薰陶莫是切近鮑魚芝蘭古人所
慎近朱者赤近墨者玄齊言楚語以地而遷惟昔盛時
特謹於是陪僕&KR0591;御罔非吉士旦夕承弼納之矩規欲
為不善其孰與為細而起居大及為政乃罔不欽亦罔
不令恭惟陛下即位之初奔趨盈庭莫辨賢愚嘗以是
求䛕佞正直正直必進䛕佞必斥進一正直衆正樂輔
斥一䛕佞衆佞自阻前後左右丞疑交修有益無損聖
德日休
溥仁恩
於惟天道有冬有春人君法天有義與仁冬主肅殺春
主發育貞下起元剥則有復霜雪之後雨露以濡陽和
昭融一氣而嘘刑誅之餘乃有慶賞洪恩汪濊照澤生
養元貞迭運天道以行仁義迭施君道以成於惟聖皇
配天出治振綱整紀風飛雷厲赫赫肅肅恭行天誅元
惡巨姦咸服其辜天威孔昭天恩未沛人知其威未見
其惠况兹餘孽戰懼靡寧聖德包荒許以更新曠蕩之
仁當以時出以釋危疑以安反側明明我后詎獨是遺
曰有所待以漸而施小臣僭冒仰贊萬一仁昭義行永
奠邦國
右十一箴皆古人所常告於其君今之進言者所嘗及
陛下所習聞者似臣之愚不當復以是瀆但求之君道
實莫先於此况夫太陽照物物荷生成各輸其誠豈嫌
同衆卒用綴拾以效區區辭雖鄙庸義則顯直但主激
切觸諱實多亦恃聖明自可無諱獨慙臣學術寡淺不
能各極其趣然其大旨亦具粗陳伏望陛下不以臣言
為可棄置之座隅燕閒之時俯賜省覽則於聖德聖政
不無涓埃之助臣不勝犬馬愚誠為此具本親齎謹具
奏聞伏候勅旨
文簡集卷一
