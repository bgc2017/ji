文簡集卷二十八
明孫承恩撰
序
采蘋舟詩敘
事不揆於道名不稽於古君子有述乎無有也揆道矣
稽古矣言焉而弗文義焉而弗昭君子有述乎無有也
君子樂與人為善而又必慎所以與人者若曰弗辨弗
擇羣合衆附以成人無實之譏君子無之太守崇仁吳
公以舟惠我定翁曹先生也且倡為采蘋之詠先生有
槩於衷因以名舟按詩言采蘋備祀事不用於嬉春釣
月而用以給祀事兩公之意遠矣哉於是邦之搢紳士
賡和繼作先生裒成一卷授承恩俾為叙承恩竊聞之
禮也者人之所以生也禮莫重於祭自夫祭之禮廢而
人始有背本忘親者邦君有化民善俗之責故當為之
教以興民行焉而所謂教不在嚴立法式亦每示以意
向而巳然非得志同道合之士以耆年碩德為鄉邦望
者勸相於下則倡之而無和推之而無應道且孤矣夫
古之君子進不得大行其所學以淑斯世退而思贊助
邦君之政以化導其鄉人記曰修宗廟敬祀事教民孝
也則所謂躬行首率以為鄉人傚法之地者固君子分
内事哉我定翁先生以清節雅操高一世允為吾人式
勸相贊助公不於先生是望則誰望而謂非先生事哉
非公無以知禮之急非先生無以成公之美公與先生
兩賢哉嗚呼舟未始有名有之自好事者始彼其競侈
麗飾誇誕所以蕩心志而娛光景者不過為吾人嘲戲
之資采蘋之義於古道則協矣而况張之以諸作鏗鍧
炳朗使讀之者油然興起其孝思之心且將因是盡復
先王之禮以挽回隆古之盛松之文獻實在焉則承恩
雖欲無述亦烏得而無述也
送給事倪君令任丘序
曩予在朝聞咸寧倪君公在職諫垣多美譽後予得告
歸未幾君外補嘉善丞給事清要丞職卑且冗君又高
蹇雅負氣予謂君當不能無幾微不樂意嘉善於松為
接壤地故予得詢君之為甚習則知君方且益自奮勵
勤於治理若厚風化正人心尚賢興學愛民澤物之政
不可縷數至所經畫必欲為宏闊遠久之計非時俗之
規規目前者比而其剛明清肅百度斬斬豪奸不敢喘
息善良者恃以不恐嘉善一邑也隠然若重邦焉夫人
之遇事必樂則盡心而不苟否則厭棄弗暇疇克以抑
鬱無聊之心而自力哉君之不苟於丞非樂之為是則
其觀是非毁譽得喪為何如予以是知君之賢為不可
及而竊媿諒君之過也今年夏君以部使者薦擢任丘
令治任將行司訓吾松沈君子敬使弟子員蔣岳致其
鄉大夫士之意需予贈言於乎君其自此升矣夫古之
任相者先授以民事凡以天之立君與君之命官為民
耳而非身親之則莫能悉令固親民者昔人有恨不得
為令非欺也倪君曩在諫垣雖賢且才而於民瘼未必
一一知丞之屈其殆吾君相用人之微意乎君今於民瘼
可謂悉矣吾嘗觀君所修嘉善志於凡利民病民者莫
不探索其故而詳為之處丞輔令雖無所不當問而猶
不若令之得自專也自今其益罄所欲為者以澤任丘
之民乎以一邑槩天下可知也異時益受寵陟位高而
澤易流天下之民其將被君之澤乎君行矣勉乎哉予
不佞願執筆書名臣後不特為循吏而已也
疏鑿功成詩序
吳為澤國水滙而土卑久雨水泛濫無所歸甚者蕩為
巨浸歲則大歉時其疏濬瀦洩有所此時政之甚大且
急不容後焉者也故吏兹土者有專員以莅其事然亦
難矣蓋役大則傷財動衆則召怨或是之懼而苟焉以
塞責則又徒費歲月而終莫之益謂之難固也解州曲
君伯玉以名進士自部曹為松倅實專兹事考求其故
而興嘆曰天下事豈有卒不可為者亦惟人耳正德戊
寅春亟請於郡伯崇仁吳公從事焉議既合則大召徒
卒躬督勸之十夫為圩十圩為塘而皆有長界地而治
標其名以誌之聲金鉦以齊約鉦一號萬插鱗次鉦再
號萬插齊作波委雲屬而斬斬無敢譁者時出徤卒騎
而馳號於衆曰毋怠力毋易事視其勤惰而賞罰焉浹
旬而事竣若横泖淞塘青龍之屬號湮塞久弗治至是
亦就緒防必崇且厚疏必深且闊至支涇曲港亦掘淤
鑿塞小輸大受何其速也蓋君以明敏之識而又確於
行以通達之才而又勤於事措置有術故財弗傷勸相
有道故民弗怨深濬而大治故功之多於前乃如此天
下事信不在人哉嗚呼方役之始也見其志銳而闊也
固羣然議矣洎其法善而整則恬然服功速而益多則
釋然喜曰前是未有此任事者之貴於斷所謂可與知
者道者此耳於是吳公作詩美之鄉大夫士咸屬和之
君特裒成一卷丏予為序昔者古人之言治也六府三
事既即敘矣又謂久則易懈且弛故復戒之董之而又
必曰勸之以歌曰俾勿壞誠以與其強而持固弗若順
而道保治者法當如是也今日之什作者視古雖有上
下之殊或流傳無已職是者得而考觀焉而吾民亦常
竊詠歌之時省弗替於古人保治之心亦庶幾哉是則
詩之大者所在而予之所宜書者也故述以弁於卷首
夀郡伯吳黃洲叙
四月廿又四日為黃洲先生初度諸鄉大夫謀所以為
先生夀者則来謁予文文易耳然夀夫人易而夀賢士
君子難蓋其識見異而志趣卓必求稱其人者而凡䛕
辭腐說一無用之昔李委作鶴南飛曲夀坡翁譜笛吹
之聲縹緲入雲漢遂為後世美談先生坡翁儔也如是
夀先生始稱而委辭無傳諸大夫有見者乎無以則有
一焉惟先生治松且二載厚澤深仁覃被二邑至以道
義與士士飲其德尤深夫古詩三百篇多出里巷田野
之夫聖人筆以為經今環千餘里内山童野叟喜遇兹
辰欣欣然相告舉手加額曰願我公千百歲夀有歌有
謠意其言皆真切可取而諸大夫又皆能言必有超然
遺俗之趣是合諸大夫之作與野人之言可以夀先生
矣而予又何媿言之無以與規規求古人乎吾將采而
緝之與諸大夫攜酒升先生之堂歌以侑觴致再四祝
固區區邦人之義也雖然先生今甫四十六耳其綿遠
之筭浩乎如方至之川不俟言者而吾輩乃欲效僕僕
之勤於其側無巳太豫見先生夙夜勤民雖其曠懷高
興不以政治廢然不宜屑屑為是溷也予意先生自是
位與夀日增天下當有夀先生者至功成身退從容暇
豫福履康寕某亦倦仕歸老林下每歲與諸大夫扁舟
渡大江從先生於黃洲之上盡出異時諸作擇其可譜
於笛如南飛曲者吹之一曲一觴既醉且舞倒冠落珮
放懷自得靡有拘繫濯清猗弄明月遺世獨立飄然如
在閬風之岑一洗千古俗氣豈不快哉諸大夫其許我
乎
陸壑生春詩叙
陸壑生春詩者吾松鄉進士諸君子頌禱吾郡侯吳公
者也公勤勞相民謂松數被水患頃大事疏濬厥既底
績諸君子謂當有聲詩以播其美而又適值公初度託
物連類并以致夀考之祝者夫六義之旨淵乎微矣說
詩者詠嘆淫泆辨析於幾微以擇夫當弗敢易也諸君
子陳義則富創號則美矣無乃淆六義之旨歟間嘗請
而讀焉則秩乎其倫之析也昭乎其義之著也其可謂
善言矣於是諸君子復欲得予叙諸首既不獲辭則推
其意而言曰夫春者天之所以生物而人之所得以為
心不可頃刻之間者也頃刻間之則疵厲得以奸之矣
是故其擴而被之物也薰蒸醖釀滋液滲漉凡幽陰邪
沴舉消釋蕩滌於祥風淑氣間其斂而萃之身也充塞
渾融晬面盎背元氣沕穆洋溢凝固被之物者仁之著
萃之身者夀之源是人心之所以能通乎造化而孰非
吾之所自致哉刺史職撫育民生使環千餘里悉吾之
春浃洽之地至其含淳茹和充積盈溢是則合人與已
一氣流行而疵厲莫或奸之則民之沐浴吾仁而吾之
眉夀難老亦固其自然者諸君子頌禱之意無乃出于
此耶某不佞嘗習聞儒先緒言而得夫春之說如此即
未敢謂公能然而推其理則固然者故敢述以叙諸君
子之作
贈郡伯吳黃洲謝政叙
黃洲吳先生守松之四載邇以受不韙名將委其政以
去承恩與吳子道義交方訝其何以致是吳子雅負志
節必不為齷齪闇黯不韙知吳子無之而今時所謂公
論者率視銓司則吳子亦何以自解也吴子性伉直自信
不肯伈伈低下人其獲戾將以是諒然則罔為吳子歉
而又卒不得以一人意廢時論然求其實卒莫顯然有
也竊重為吳子惜莫或為一雪之而郡邑庠諸士子以
其師之命来屬曰願一言以白吳夫子之耿耿也承恩
乃喟然曰噫嘻吳子不得以是自解乎哉論人者不可
以一說定也且吳子亦何以耿耿也是非臧否之辨紛
糅轇轕也久矣愛憎障所見而毁譽生由是臧否是非
競持角立君子之自處既不德色於譽亦不戚戚於毁
而惟求無怍於其心心者吾之所自知而迹或不能以
盡合者也反之心而無怍則可以明對天地幽質鬼神
雖或詘於此而卒得伸於彼雖或衊於暫而卒得白於
久此君子所恃以無懼者而他則曷顧焉然則吳子亦
惟求之此而已矣吳子之為人其行與事有少過差與
否諸士子不為吳子諱至於其中之所存則固得之深
矣諸士子肯私吳子哉蓋學校亦公論也吳子持是亦
可自慰矣而何耿耿為也專任已者多禍害鏌鎁固器
之利用弗慎斯缺折矣吳子以之智則能慮微巽則能
遠害返往不虞以迄自損斯則吳子之過其過此而巳
然君子不之過也吳子又何以耿耿哉吳子行矣吳子
素有志道德之士視利禄固甚藐也嘗欲謝塵俗累即
黃洲之勝退而修焉以講求聖賢治心之學而出其餘
力馳騖於古作者事兹行亦且遂矣吳子不既樂矣乎
卒不能無少介然者吳子自信猶未至也而二三子秉
公論以張之益以壯吳子之氣其為我謝曰是耿耿者
亦既可以釋然矣
怡菊詩序
嘉定童君遜之挟風鑑術交諸大夫士久矣其言人休
咎多驗頃特扁舟訪予於九峯之下過有期許予方養
痾自廢甚媿其言也既迺出其所藏怡菊卷乞叙予因
戲詰之曰子之所以怡菊者必有以取耳夫菊花之幽
貞隠逸者也吾聞子之為人冲默恬澹而又操藻鑒之
術則於菊也其亦擇而後從歟然吾聞子之植菊妙得
移接之法至有一本具五色者菊固幽貞隠逸而子迺
欲其炫耀變其竒麗以悦世非菊之性也術者多為富
貴好語惑人則高人介士可以利禄動必子之言失然
子既以幽貞隠逸取菊而又欲其變炫以自見則富貴
利達之言子之所以語人者要迺遊戲世故歟雖然菊
固有本性所謂傲歴風霜者子終不得而變之也則吾
人有不幸為子言所中者可不是思乎吾且語子為我
求諸四方如希夷之稱若水其静退之操真有似乎菊
者有其人乎吾抑有所懼矣物性一成不變者也且居
然易知而子猶得有術變易之其大節之不渝幸無幾
則士之不為子言舉其本真而盡淪喪者幾希豈無不
盡然者而亦不易知矣子之術果能如希夷矣乎其尚
有以審辨也哉童君笑不答因次第錄而歸之
方復常字叙
浙之平湖有方生者賦質粹敏而早歲事浮圖氏之說
然暇則時取吾儒之書讀之而悔其誤也今年春来遊
京師日接諸搢紳先生飫聞道德仁義之美而悔益甚
則銳然棄去之間就予以其名繼恩者請字予既字之
曰復常又進而告之曰子亦知乎天下有不可廢之常
道人心有不容冺之天性斷斷乎無以易也夫人之生也
天地賦與之父母形體之君上撫治之所得為人者三
焉耳否則無以為人而若之何其可絶哉是故配偶焉
而生育父子焉而相承君臣焉而相臨此固天下之常
道也浮屠氏逞幻妄怪僻之說離俗避世廢婚偶滅倫
理絶天地生化之機忘父子嗣續之仁廢君臣事使之
義於天下之常道必不可廢者而廢之則是人之所以
為人之理無餘矣而豈可哉然而天性之在人自有不
容冺滅者子嘗習其說矣以子之敏固非無所得而中
復悔棄之此心曷從生耶子自今恩者繼常者復幸哉
昔迷而今悟悲夫迷之之久而悟之之晩也吾觀子賢
而多藝才詩字槩兼善可取是蓋足以自表見於世而
又豈彼怪僻之教之可拘也夫古人固有逃墨歸儒卒
以名位顯聞者出處窮達命也命懸於天吾不敢為子
必子既得所以為人之理矣尚修厥身為善士以求不
媿於此生哉而餘則又何庸計之遂錄以為方復常字
叙
贈張吉甫詩序
吾松故多醫鶴溪張吉甫氏能以其業顯名吉甫間用
峻劑起人瞑眩疾其顯名以是然其朋儕之非吉甫者
亦往往指議曰彼固偶試而幸中者其以是致敗某某
可驗弗用或且愈故人於吉甫疑信每半焉嗚呼吉甫
豈偶試幸中者哉吉甫所起率多危殆甚者凡危殆甚
者必召吉甫當是時諸人束手無策而吉甫獨决已見
以七劑起垂絶聞者駭嘆自失有卒弗起者則命用不
用等死非吉甫故也而可為吉甫病耶夫吉甫亦人耳
非能執造物者之柄可以必生死人也且其於卒弗起
者未嘗不豫言之非傲然攘臂以必效自許其猶一試
者以為猶賢夫坐視其死或有萬一之望耳而嫉之者
乃以是媒蘖其短烏得為公論哉彼其當坐視無策時
莫不搖手吐舌捲嚢疾去懇之而莫留也而既則復曰
或且愈將誰欺乎譬之處天下事者彼固循襲固陋以
抵大壞坐視頽敗付莫可奈何於是有一人焉獨奮然
有以挽而起之非才傑之士不能也其卒敗者則積漸
致然所由来遠矣議者弗追咎則已顧獨以為斯人罪
至併其異時之功亦以幸目之深非力詆以為大戒是
何任事者之不幸也然則予因吉甫而有感者寧獨毉
也哉雖然予亦有以告吉甫也古之君子於天下之事
講之既無不豫究之既無不精矣洎其出也又必慎重
祗懼必周悉久遠而不為一時淺近計者則其於消息
盈虛之間必有道矣是故趙括以易言兵取敗商君之
法非不能致一時富強而卒以促秦之元氣此皆往事
可取以為喻者也吉甫之術誠良矣然吾猶恐其少有
弗慎以易心處之其弊之所至將必師心自賢忽遠害
而急近效遂成議者之言而併自喪其美也吉甫其慎
之哉則彼嘵嘵者之口且自息矣吉甫性明敏喜讀書
予間嘗與論醫而微得其意故因其求叙諸君子贈言
既盛道其醫而復以是箴之
送聶君文蔚赴召之京叙
天下無不可為之事而亦有不盡然者無不可為者理
也不盡然者勢也古之君子挟有為之才奮有為之志
固將舉一世而整頓之然而上齟下齬左掣右制往往
不得盡如其意吾觀聶君文蔚之尹吾華亭也公正而
嚴肅精明而詳審治績為吳下最然而君之自負則大
矣誠使極其欲為奚啻如今之所就者殆將復見古循
吏之風然而勢之所不得行徒付之長嘆息者多矣登
高而望者見必遠順風而呼者聲必揚乘其勢也君惟
久遏於勢之所不得行其才與志無以盡見兹赴召入
王朝固將日侍天子左右庶幾其得行矣哉抑吾聞任
愈重則志意愈廣詎知不復有徒付之長嘆息者乎吾
未敢以必行為君賀也雖然明天子在上賢百執事布
列方將共圖治理以成正大光明之業言焉而無所忌
行焉而無所諱其可以展盡底藴無疑也君其勉乎哉
君之行也予方以宅憂念辱與君厚誼不得嘿也乃述
此以為臨别贈
送石梁王先生校文江右序
石梁王子律生校文江右其門下士率詣予求所以為
言贈王子者予何以贈王子哉夫王子茲行不為是科
重矣乎予聞之也鑑以明故妍媸别䋲以直故正斜辨
校文非其人不可也今夫國家以文取士者豈徒以文
乎哉蓋即文以求其人耳文也者類其為人者也予嘗
竊觀古今天下之文而因以考其人焉凡瑰竒磊落敦
龐直諒之士率與文稱而其細瑣萎靡怪僻浮薄之文
終非鉅人傑士者之所屑也論文者當以是為權度而
况執去取榮辱之柄者則夫鍳别之下烏可易易也哉
夫不有瑰竒磊落敦龐直諒之士則又何以取士為也
是故怪險以為體名出倫輩者卒坐廢黜而所取者乃
蘇曾其人今考之二子終身之所至固皆卓立挺出而
其所謂險怪者卒未聞其大有所就歐陽氏之識見偉
矣王子以文學登名進士雅負氣節清介孤崚昔歐陽
氏以風節重一世故其取士必如蘇曾者其氣味之投
志趣之合固爾也王子行矣江右大藩也人才之藪澤
焉瑰竒磊落敦龐直諒之士豈無如蘇曾者乎固將於
兹脱穎吾且拭目以得人為江右賀也王子慎乎哉若
夫大觀遠覽名山巨川浩蕩盤薄與古賢人烈士之流
風遺跡益以昌其文詞如司馬子長之遊者王子其必
充然有得矣
贈大行馮南江叙
君子既獲乎所不可必者於天則當盡所以副乎天者
天人之參差也久矣功名利達天之所命是豈可以預
期必致哉於此有修人事以合乎天命父以是望其子
子以是酧其父先後之符若執左劵以徵其固有然者
斯則天之所厚而人之所當副者也是故利達者天之
所以與乎人者也立身者人之所以副乎天者也人固
有所冀於天天獨不以是責人哉吾友馮君子仁自髫
齓時其先君子慈齋翁即期其為遠器諄諄乎訓以居官
行巳之要若不慮其無位而獨慮其無以立乎其位者
人皆笑其迂翁既沒子仁益自感奮至名其居室以見
意欲不忘翁之教而必酧其言者然其濟與否則固懸
於天矣今子仁舉進士登庸王朝翁之所期者酧矣不
可必於天者固巳得之則子仁之所以副乎天者宜何
如也夫立身之道亦多矣劉柳之徒惟不能立於始故
其終至於萬事瓦裂無以齒於士類元稹魏元忠嘗能
立於始而中變其守乃併其始之所立者而喪之吾聞
慈齋翁之為訓要歸於節義嗚呼節義固所以立身斯
劉柳元魏之所缺焉者也子仁質粹而行廉氣温而志
慤固有得於翁之教者於是而益砥礪之則所以立身
以副乎天者又何以加諸子仁拜官之三月有藩封之
使過予乞贈言予謂兹實子仁致用之始因勵其始而
併及其終是亦子仁之意也
送方礪菴先生赴京叙
嘉靖庚寅秋七月銓部行取天下有司之有治績者吾
邑侯方子礪菴當謝邑事以行於是邑之人老羸稚子
莫不走相告曰父母遠矣咨嗟涕洟若喪其所以為生
者而方子亦若眷眷不忍釋吾民也予聞而嘆曰嗚呼
方子其庶幾古之循吏矣乎夫令以親民為職所謂良
者要宜於民而已弗宜於民雖有顯績弗謂良也嘗觀
兩漢循吏率皆寬仁愷悌之士盡心民隠而民安之至
於嚴察刻深威譽烜赫者弗與去古既遠吏治益偷士
多急於功名之會謂嚴察刻深之治足以要致聲譽躐
取榮顯彼其視吾民之痌瘝邈乎其弗與也故循吏之
不作也久矣惟華為東南壯邑而頻困征役民弊滋甚
方子至則專意休息愛養求民隠之所在而䟽剔之躬
履菲薄節省財力戚乎其若恐傷之也惕乎其若疾痛
之在已也憫憫乎若農夫之憂苗之弗長皇皇乎若恐
終無以安全而阜厚之也懇懇乎其靡懈也勤約仁厚
之風孚感上下蓋四閱歲而久弊之民獲少甦焉嗚呼
方子真民之父母哉彼其嚴察刻深徒欲自樹聲名而
惘惘於民事者固方子之所棄也則方子兹行奈何吾
民之弗慕且戀也雖然方子嘗與予論政矣其欲惠愛
吾民者弗止是也夫方子雖切於為民然勢力則有限
矣吾意其志慮之所規為豈無有格於勢力之所弗得
行者乎昔人謂天下之事得行者宰相得言者諫官方
子將陟而臺諫也其日侍天子左右以論列生民休
戚若古人嘆息流涕者乎言則必先吾邑審矣則吾邑
之所以賴藉之者方日以切而方子綏惠之澤方益溥
也吾邑之民其又何悲而方子眷眷之情亦可以少釋
矣
再贈方礪菴序
天下烏乎治公論明焉爾矣天下烏乎不治公論晦焉
爾矣公論也者天地之元氣國家之命脈也若昔大道
之世淳風沕穆公論顯行之人所以抑揚於下者何有
戾是非之實也故當其時賢否别白以懲以勸而治道
由盛叔季之世人心蒙昧讒忌肆行毁譽失真顛倒眩
瞀公論鬱而弗伸闇而弗彰於是賞不足勸罰不足懲
危亂之階可立致也是故考歴代之故者觀其公論之
明晦而其治亂可得而見矣夫公論非外至也原於降
衷具於人心其流行宇宙者萬古一日也曷嘗泯然絶
滅哉惟其所寄不同而明晦判焉是故不在廟堂則在
臺諫不在臺諫則在搢紳不在搢紳則在草莾不在一
時則在後世圖治者亦慎其所在而巳耳故廟堂而公
臺諫可無論矣臺諫而公搢紳可無論矣搢紳而公草
莽可無論矣一時而公後世可無論矣嗚呼廟堂者主
公論者也臺諫者職公論者也在臺諫猶不害其為治
在搢紳則巳空言無用而又可使在草莽况後世乎夫
公論必有所在無終泯絶者此賢人君子之所恃賴以
自立然於國家則何禆矣則有公論之責者烏可苟焉
而巳也礪菴方子行將有是責矣其亦思所以慎之哉
執意見則蔽徇愛憎則私尚矯異則詭喜附和則随計
利害則制昧理道則陋責公論也難矣凡此方子皆無
之至其明識道理則其問學造詣也素矣吾知其必克
勝也方子勉乎哉方子之行也予既述其為政以紓邑
人之私而復持此說以贈方子其弗謂予瀆也夫其必
有取於予言也夫
慶行素湛翁榮膺夀官叙
吾師太宰甘泉先生間詔承恩曰吾伯兄行素翁者少
讀書隠居弗仕以善士稱於鄉今夀八十矣日者天子
覃恩海内吾兄得有冠服之榮子能一言以張之乎承
恩謝不敏先生曰子無辭也則為說曰惟五嶺之陽為
東南一都會包山帶海所謂夷夏奥區仙靈窟宅其土
地博大其風氣朴茂其山水崇深是故其人敦龐樂易
寬厚舒徐而其君子之不仕者則又能飭躬砥行習尚
禮教以化導其鄉人子弟適意乎山巔水涯寬閒寂寞
之濱以自樂其天年是故多隠德之士若行素翁者所
謂其人也非耶或曰子何以知之也曰吾即號以徵其
行夫素者天地純全之德靡雕靡繪無所作為自然而
然者矣夫翁之所謂行素者豈非中庸子思之旨哉然
而其所該者廣矣履之初九以陽在下率其素履無咎
之道夫素履行素一也推而言之則為恬素為朴素為
貞素為誠素為約素皆翁之行也是故怡真處静恬素
之謂也經德守正貞素之謂也剗浮滌偽誠素之謂也
制節謹度約素之謂也此皆翁必兼有之者且聞翁儲
書籍置祭田營夀藏以為燕貽之計繕葺亭軒樹藝竹
木以休息偃仰乎其中賦詩鼔琴超然若遺世累翁非
隠德之士哉夫年之貴乎天下久矣古之明王所以治
天下未有遺年者然年貴矣年而匪德猶無年也年而
且德是不尤貴乎冠服之榮在翁固無足異而先生必
欲一言以張之則侈上德意也乃若先生友于之篤則
承恩方有感於司馬温公之事伯康而謂先生固今之
溫公而翁無媿於伯康者也是一時而見二古人聖明
盛事豈特嶺海之光而巳哉承恩雖不文可無一言以
贊厥美也復係之詩曰維古盛時貴老尚齒虞夏殷周
率以是治後世繼作亦罔不遵賚與雖殊莫匪上恩於
赫聖明益隆以厚既年之崇亦惟德之茂有懿湛翁南
海之墟其容舒舒其行于于業有田廬架有詩書訓子
與孫樂善以娛夀考維祺鶴髮台背皇澤既滂冠服是
畀錦衣大帶童顔烏紗名器斯重因人愈嘉姻親交歡
閭里生色翁拜稽首維皇之錫言耄言期以優以游翁
拜稽首維先人之休匪賢曷承匪德曷致我作歌詩以
贊燕喜
送侍御朱君考績北上序
君子於天下之事求諸我而巳矣不必人之同也盡吾
心而巳矣不必外之炫也人可以有弗同而在我者不
可無外不可以徒事而此心要無媿嗚呼天下之事各
有體然惟其所尚而或又甚焉則亦容有不能皆得其
當而於大者要者顧有遺也今夫御史司國家紀法糾
察在位邪慝其職也故欲得剛果清正之士而有觸邪
指佞之目斯其義矣而重其言者甚至為鷹揚鷙擊語
則將無所甄别而槩以施諸人使人視之若鬼神雷電
之不可親而豈可哉矜暴苛刻之意勝而道德寬裕之
風不亦微乎夫根本盛則儀刑自著取與正則奸枉自
阻而又何事他求也行葦忠厚成周王化之本漢室治
平公卿恥言人過雖非今日所以總齊庶務之要劑然
茲意亦何可少也善夫先儒有云立朝以正直忠厚為
本真名言哉去歲丁酉之春予家居則聞侍御南屏朱
君以憲事巡歴吳下諸郡不大聲色而風采凝峻所至
整肅有司莫不畏其明伏其公而安其簡靖比予北上
始識君於途接其風度聽其論議則誠篤懇至和厚平
雅所謂矜暴苛刻者咸無之而是非取舍截然其辨無
少依回至於練達之才忠藎之志清介之操固可具見
之者洎聞君履歴於其所交遊則賢能夙著在在成績
可紀嗟嗟朱君所謂求諸我而不拘於人之同耶盡吾
心而不為外之炫耶所謂根本之盛取與之正者耶出
之從容孰踰汝閑本之忠厚孰逆汝志行之敬慎孰閟
汝光圖遠業者執大體有盛德者恥末務君於是乎為
賢矣蓋予之得於君者如此乃今夏五月念四日君適
莅職之三載將北上考其績於銓曹謂予不可無贈予
固樂於君有言也乃以所以妄論君者書之
送張君仲立擢守順德序
嘉靖壬辰歲予在都下識太室山人張子仲立貌偉如
也論侃如也心異之曰是豈瑣瑣者倫庶幾能履正者
哉張子時為戸部正郎方校文於蜀歸予得其所刻試
錄觀之才充如也學淵如也益異之曰茲其有抱負者
哉予嘗請張子賦園居詩三章寓興超遠則又異其高
情傑思似不可以勢利拘者未幾予以告養南歸與張
子别隨聞張子遷儀部正郎復以議藩封不合當道意
外補於是益信張子之不苟同如此而其抱負固有在
也丁酉之歲予還朝隨奉命掌翰留都則張子先此巳
來官戸部今年春擢順德守於是張子過予請言為贈
且曰元孝以遷斥之餘濫被擢用畿輔重地順德大邦
惴惴焉是懼不知所以副也又抱迂履拙生乎宦况薄
矣惟子有以相之嗟嗟張子予昔也見子之言貌與文
於子也得三四繼因子之出處於子也得六七乃今則
悉矣夫以張子之賢又何有於作郡哉或曰張子甫被
命雖賢猶未見厥施也而子謂其優為也何居古之君
子不敢自卑其身而猶不敢忽易於事自卑其身則其
自信也必不篤自守也必不固而將為人所搖兀易於
事則將苟且率略而至有憤敗之虞是故必有不可易
之操必有不可凂之志必有不自足之心然亦難矣非
甚盛德莫之兼也蓋自負者多傲忽而其徒葸葸焉畏
慎者則又未免於依回遷就而人得以乘之夫作郡者
上有所承下有所使方圓異趨酸鹹異嗜其搖兀我者
多矣非有貞固曷克持之即使巧佞善宦與時俯仰躋
陟華要然違棄平生何取哉至於合一郡之民仰守為
命即一政令之出而民生休戚係之風土異宜俗習異
尚可不審也吾觀張子操履正固抗論挺挺即不合至
去位而不顧是豈計得失阿徇人者然而其心虛其志
謙其行已恭其當事敬方且惴惴焉於茲行率是以往
於國於天下可也而况一郡且無謂張子之未見厥施
也比有言張子昔貳青州嘗一正吏胥之蔽免貧民之
濫役者二百人歲蝗設法捕之不為災逮擢留都也前
是去者例得屬邑夫馬百餘金張子不惟無取且著令
為後人禁嗚呼張子以遷斥之餘尚能殫厥心力且當
時豈無搖兀之者而卒行其志則今日順德豈不從可
知哉為佐貳且然則為郡之伯豈不益得以展布哉悉
厥所為而政有不舉哉吾之徵於張子者審矣吾故曰
張子之優為也吾見順德治矣
送侍御姚君湖廣清戎序
安於無事者恒人也於恒人之所安而獨知慮之有志
者也慮而有以處之非豪傑之士不能也恒人之為見
也不及遠彼且於天下之事漠然若於已無與也惟夫
有志之士則目擊其弊而心為之弗寧然有其心而無
其處徒懷隠憂焉耳若夫以身任天下之責随事究其
積弊而剗滌之振頽起廢建長策以為永遠不拔之業
非豪傑之士曷以哉今夫天下之事可慮者多矣而莫
若軍旅為大恭惟我朝酌前古以創制至精極備而歲
月既久法斁弊生乃至營伍空缺武備寖弛曩予在都
下值寇小警朝議出師簡閱旬日始備京師且然省若
郡可知矣夫冗濫耗費之憂聞於前代而空缺弗備則
今日所當慮者雖云兵貴精弗貴多然備矣而後可教
可擇可以言精弗備曷教弗擇曷精又何有於武事哉
易戒不慮書稱詰戎兵孔子以足兵為為政之一孰謂
在承平可弗講也惟今制歲遣御史分道司清戎之任
間亦奏績而不能一一皆善也士君子孰無體國之心
無乃亦豪傑之寡得耶乃嘉靖戊戌之秋湖藩缺清戎
澤山姚子實受命以往姚子夙抱忠藎其為人也英毅
而介特而明敏而勤勵而篤實茲行其必有試乎夫窒
漏巵者必求其隙去蔓草者必絶其根軍伍之耗必有
以也而膠固猥瑣隠昧變亂勢有所弗行法有所弗及
明有所弗格力有所弗逮茲惟艱哉姚子則濟矣夫英
毅則能任事介特則不可撓明敏則不能眩勤勵則弗
懈篤實則弗苟姚子忠藎之志而豈徒也哉湖藩之宿
弊殆一剗滌矣乎豪傑之士不於姚子誰望耶予不佞不
敢自同於無志然杞人之憂耳幸遇豪傑之士如姚子
如之何而弗為之喜喜而不為告也抑天下之事有待
於姚子者多矣兹特其發硎云作送姚子序
送京兆毅菴孫公致政南還序
大京兆毅菴孫公以請去也其同鄉大司寇石塘聞公
大司空石菴蔣公少司寇南渠王公謀所以為公贈則
來屬言於予蓋以予為公同年必能知公而能言而不
知予之謭薄之不足以副也則為說以復曰夫公之請
去與朝廷之聽公去皆於禮有合於義無舛搢紳之士
方且聳觀羡慕而或者乃曰禮雖云七十致仕然亦槩
語出處之始終也即如年未及而或有故亦可以是凖
乎則年雖及而精力未衰天下事方有賴於我許國者
不當少緩須臾耶夫國家所以允臣下引年之請者非
必以是律之也惟視其精力何如耳孫公固精力尚有
餘者而方保釐南都政適寬嚴之中都邑用治則所以
繫上下之望者不淺而一旦拂衣求去無乃為已者重
而許國者微乎而朝廷顧不勉勉而留之斯不能不為
明時惜也予曰不然夫公之去與朝廷之聽公去豈可
以迹論哉乃固有相成之美矣功名富貴之溺人也久
矣自非高明有道之士理足以勝私者尠克自拔所謂
有其言而無其决比比然也斯亦成風而莫之覺静退
之操寖以衰歇世道之憂也公獨毅然有是舉豈不賢
哉彼固若曰吾姑以全吾名節而抑以醒世之瞶瞶者
夫使仕者皆知名節之當全出處無乖於義豈小補也
夫漢道方盛兩疏乞休唐室中興巨源請去惟夫治平
之世士得以從容議出處否則如束濕薪不得自由巳
夫斯世而有高明有道之士從容於去就之際豈不為
聖明治教之美哉乃若天子豈弗知公精力之尚可為
而獨因公之情辭懇切諒公之志有在而欲全之若曰
斯固欲為國家敦静退之風以倡率人者不可不成其
美若唐太宗欲使李衛公為一代法漢昭帝諭韓福以
行義教鄉里是以不強留公也則公之去非沽名而天
子之允公者非簡賢相成之美奚可以淺近之迹論哉
嗟夫成功難居晚節者君子所甚重也公歴仕且三十
年在臺諫直聲動朝野藩臬京兆政績炳著端靖肅穆
隠然負四海之望公之建立偉矣茲非成實結局時耶
夫宦猶海也泛海者必期達彼岸風濤生於不測公其
達彼岸者乎語云完名造化所忌公不亦完名也哉謂
非造物者所獨厚耶高風雅操激發人者多矣則公之
去其係於出處世道之重如此是宜其誠懇至意上徹
淵衷而不拂其請君臣之間孚契之義較之常情所謂
輕重何如也必有能辨之者
送詹事府主簿楊君考績序
士君子未際有為之地無功業可指見而獨可因其所
存以信其人南京詹事府主簿楊子性初故太師邃菴
公之冡孫今年秋將考其九載之績於銓曹其同寅王
子竹里輩徵予文為贈而楊子辭曰吾慙無政績可紀
錄也欿然未有所居也吾何以辱長者賜嗟嗟楊子豈
必待子之政績而後見子之賢哉天下有不皆盡善之
事功而無不可致用之德善今夫所謂事功者世之跅
弛智計之士詭遇枉合亦足以集事而稱績非不炳然
其可述也而要之以道則乖舛弗協者多矣君子不之
貴也乃若恬静修飾孑然有以自持介然有所不苟方
其居閒處散不見其有可名之功而其志趣之純正踐
履之雅潔孟軻氏所謂有所不為者則異時遇得為而
有為也不亦從可知哉夫以不為者而達於為則世之
詭遇枉合者又何足多也烏號繁弱天下之良弓方其
未試未見其良也然木理則正工製則堅識者固知其
有射遠破的之用矣然則必以事功而後知賢亦淺之
為見矣夫楊子之仕九載矣而皆散局楊子即才且智
而又何功業之可見乎然予則信楊子之賢焉蓋楊子
昔所任固中翰也中翰亦未為要職而近天子清光書
辭命號侍從人目之為清華楊子昔已兩考矣稍遲之
當得美陟而獨以太母太夫人之疾懇乞而南益就閒
曠又嘗聞其昔使藩封者再不愆於儀弗黷于貨是皆
古賢人君子之事比予之識之見其容貌辭氣而温然
而粹然而恪然而斂然如寒士素衣羸馬無鮮澤華美
之飾貴介驕矜之氣一毫不設於身不謂有所養不可
也楊子之為人庶幾德善者哉則前是固嘗稱賢於士
論考稱於官評亦惟其所存爾矣嗟乎邃菴公以勲德
為一代名臣予昔者常以燕閒侍教公泛言天下事而
深有慨於世家子弟之弗類也予時因知公固篤於教
者退而求其所謂義方則以䋲齋命楊子之號於其始
冠也屬諸名公之作以規勉之則公之致望不重哉而
楊子之克自檢律者謂不本於公之教哉善夫楊子之
克勵祖訓懿哉公之家教之有徵也夫静者所以需其
動暇者所以資其用楊子茲行銓司者必有以處子而
子也自是可以功業見矣
文簡集卷二十八
