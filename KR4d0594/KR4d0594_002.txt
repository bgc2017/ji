石門集卷二明梁寅撰
五言古體詩
歸醴溪
久厭都市喧俛思山巖静歸飲醴溪泉怡我淳樸性神
峯雜樹蓊石門翠厓並蘿懸晨露滋巘秀夕霞映攀陟
諧樵牧候謁悔奔競褰裾蔭雲松脫屣悦風磴悠然遯
客心疊出野人詠方期谷口耕毋誚終南逕
送辜德中會試
寫我山澤言送君雲霄舉貴人氣每驕下士心獨苦紛
紛競科第口吐聖賢語朝出原憲室夕與王侯伍我視
辜賢良懷珠類良賈乃知淳厚士不獨在齊魯松柏生
澗岡出為明堂柱雖言被丹漆赤心若可覩既應綸言
徵將隨玉階步嵯峨黃金臺望君為延竚
和楊逸人桃林遷居之作
心寂忘塵嚻時清樂巖築愛此桃華林葺之杜蘅屋葛
籬延芳藟石梁照淺淥風翔雙白鳥雨卧一黃犢東臯
襍婦子中野見樵牧賦詩雲霞隖㩦壺錦繡谷從君以
優游於此謝羈束
題西山程氏南窗
獨居南窗靜秋木連翠岑鳴琴衆葉下把酒孤猿吟寧
負朱紱願莫乖白雲心羨彼歸田叟高風留至今
為臨川章則常題山水圖
山擁衡廬青水含瀟湘碧兩厓蟠蛟樹千歲蹲虎石遥
遥遡川舟泛泛蹇驢客憑高者何人閒看楚雲白
題印土寺罷釣軒
曲池照林隖百尺懸蘿隂開軒坐垂釣水清如我心小
魚易傷生大魚或淵沈投竿為之惻於此悔悟深名區
縻好爵都市爭黃金但戀鉤餌馨豈知憂患侵濯足南
澗流振衣北山岑既羞結網罟何必溉釡&KR1092;物生免相
賊嗜欲常自禁嘉此古人意托之金石音
城中女
娥娥城中女小樓對門家相驕茜裙新並笑雙鬟斜花窗
弄鸚鵡月榭彈琵琶不自結衣帶笑人說絲麻越女當
自羞燕姬何足誇但愁玉顔改眼底生塵沙秋江芙蓉
落天寒空怨嗟
擬古十二首
獨處衡門下慨然思九州我馬苦疲怯山川多阻修豐
草被長坂麋鹿或羣遊蔚彼嘉樹隂鳴禽自相求彼物
各有適而我何寡儔日月雙車輪但恐不少留願與二
三友朝夕論王猷毋為自局促窮廬悲白頭
出門望長道車馬何闐闐白日殷輕雷飛塵若為煙周
人好商賈錐刀争貿遷趙女夸綺服跕蹝彈鳴絃營營
苦不足衣食思華鮮奔濤日東注何由為静淵
南州産嘉橘朱實日光炫燕晉誇棗栗連林極豐羨棗
栗充餱&KR0008;足以飢餒咽橘酸良不如亦可籩豆薦踰淮
或成枳性移貴反賤賢哉鍾儀子土風慎不變
名都少年子金多矜富強連雲起甲第峨峨擬侯王外
廏駢騏驥侍女羅姬姜豪貴相經過綺席飛瓊觴醉言
氣凌人歡樂殊未央嘲笑東鄰士晏食惟糟糠豔豔桃
李花隨時逞妍芳豈知易零落榮華安可常
鳳栖必孤桐鶴集思高松飛翔擇所止羞與鷦鷯同踽
踽賤貧士混混常俗中節槩曾閔賢言語班揚工被服
常布褐虚室生蒿蓬向非賢哲舉何以樹勲庸
芙蓉在江浦亭亭豔清波雖云出淤泥麗質良可嘉褰
裳涉枉渚凌風折芳花願言贈君子翫之比瑤華於時
苟不惜顦顇當奈何
時違骨肉棄位高仇怨親離合心豈常勢利情所因君
子羞薄俗古風恐夷泯深知慕管鮑輕怨羞張陳蕙荃
不隨化球琳豈易磷結交英雄士白首當如新
江海處卑下百川皆赴之山木鬱蕭森上竦無繁枝王
侯稱孤寡惟恐嬰菑危謹虚受衆益天道盈必虧周公
下白屋吐哺情孜孜孫子相強楚祿豐心愈卑奈何閭
閻子往往多矜持
昔常好名山五嶽期遍歴思見松與喬再拜問仙液微
生累妻子常為飢凍役歎此血肉軀何以生羽翼諒非
金石同服食竟何益不如安我常百年任所適
雲門輟清響鄭衛音方揚錦衣受垢汙不如練布良軒
軒青雲士鳴玉升廟堂名高受讒毁寵盛罹愆殃美女
惡女仇偏聽姦以萌衆口能鑠金况乃忘周防所以君
子心惟用德自將行行九折阪戒哉銜橜傷
驅馬出東郭松林見高墳云是公侯葬華表干層雲歲
月既已遠朽石生荆榛虺蛇或内蟄狐狸當晝蹲生者
歌其上死者寧復聞感此長太息浮生若飈塵惟當勖
令德千載逝猶存
我有太古琴千載妙音續七絃何泠泠聽之非促遫一
彈文王操再彈宣父曲聖人宛見之何由躡其躅大道
日以淪澆詭馳衆欲孰思障頽波九州返淳俗䕫龍為
股肱巢許遯巖谷窮通各有志于我奚不足
雞鳴
鷄鳴九街曙喧喧多市聲馬似隂雲度塵隨紅日生自
非守貧者何以免營營
歸息
歸息蒙嶺陽聊比嵩少岑樂此林藪趣遂忘江海心沿
澗搴芳藟入谷聽幽禽流泉響松下潺湲非俗音猗蘭
被徑傍香氣襲衣襟頽景忽西匿浮雲夕以隂睠彼羣
飛鳥翩翩投北林
藹藹巖前樹翠葉敷鮮滋攅葩襍丹素條蔓相因依豐
草覆側徑麋鹿或羣隨石潭見遊儵翫之往復来念昔
困羈紲山澤心每違傍巖葺茅茨庶使夙願諧黃綺各
有志澹然何是非
春陽既和煦時雨亦霑濡原野綠已遍土潤含膏腴兵
戈幸少戢良農日墾鋤戴勝鳴桑林鶗鴂亦交呼嗟我
理編簡四體忘勤劬羔裘愧逍遙梁鵜恥安居素餐古
所誚偶耕良我徒
食蕨
薇蕨生固殊類同若兄弟夷齊昔茹薇蕨亦吾所嗜味
非駝峰美味非熊掌異但慕夷齊風嗜此心不愧
茅堂新成
素匪廊廟器林栖心所怡雪蹊愛竹柏雲疃結茅茨牽
蘿幾晨夕休工及春時樂與二三友敦好在書詩種樹
循遺法輪鞅息妄馳緋桃傍欄吐碧草當階滋散帙對
陽景鳴禽集芳枝時眺薺麥墟或臨樵牧岐逃喧慮自
屏抱拙澹無為賢哉考槃子遐慕長在斯
和答周繼文
鮮鮮籬中槿朝開夕旋落菊生叢莽間嚴霜耀衆萼所
以君子交常使情誼渥鳴禽思蔚林縱魚慕濬壑雅趣
固其然庸俗詎能度咏歌有遺音絲竹非至樂来轅慰
幽屏返旆望冥漠重期琚瑀臨豈歎雲漢邈
簡伯英伯筠見訪雨留信宿
谿谷雲晝合東林微雨来二友歘俱至一見紓中懷掃
我茅茨室為君緗帙開上言風雅醇下言豔歌諧何以
相淹留清醑不盈杯何以為遠贈愧無瓊與瑰煦風失
堅冰谿水流湝湝歸鴻正翺翔浮鷖散参差告我遽言
旋定省恒懼乖懿此孝友心令德善自培願為王國士
無愧北山莱
暇日過吳僉子亮寳藝齋偶賦
長安繁華子錦綺為衣裾千金歐冶劍百金大秦珠腰
帶玉麒麟馬鞭青珊瑚鬭鷄杜陵曲走馬黃山隅一朝
歘自厭謝遣輕儇徒出市賣駿馬下帷事詩書落筆慕
班揚開口論唐虞既膺丞相薦詔徵詣公車三十秘書
郎四十諫大夫不登金張門掉臂許史廬結知萬乘主
入侍九重居里閭共嗟歎金玉竟何須六藝信為寳少
年毋自疎
舍後觀泉
閒窺石峽泉折竹掃苔翳稍覺魚鳥親亦使蛇蟲辟濯
纓寒襲人洗硯香生臂西崦雲晝冥佇聽風雨至
歌行
李辰州黑首白身名馬歌
李侯名馬姿相别赤騮紫燕俱下列頭純黑色身徧白
一片隂雲兼積雪自言辰州初買時城門走試驚飈馳
少年旁觀皆歎息前者未聞今見之矯如玄龍躍春水
巨浪掀騰玉鱗起夜將金絡光可覩晝鞲銀鞍色相似
東還豫章今幾載黃金可市當十倍長鳴冀北羣已空
出獵隂山意常在吁嗟李侯才更賢虬鬚燕頷神凛然
明年踏雪趨幽燕青霄飛鞚朝九天九重詔拜大都護
此馬願逐雙旌去
題蒙谷子圖
蒙古氏托音字正已自號蒙谷子家于隨州
為人豪邁衣冠仍本俗而所守方介讀書談
道恬然自樂至正初與臨江杜本等四人皆
以處士徵托音授集賢待制至燕京以大臣
之禮貌未盡竟不受而歸揭太史為作蒙谷
子傳其門生陳士文為江西省掾以其圖求
賦之
漢川之東美山水誰其隠者蒙谷子草屋披書橡櫟隂
奚童携琴篁竹裏彈冠曾拜大夫爵洗耳竟作箕山士
願隨鸞鵠凌烟霄寧使蛟龍在泥滓嗟哉世士多尚同
嗟哉日凋淳樸風長安車馬若流水安得一來空谷中
送貢士顔子中
北庭貴胄多才華歷歷科名映前後吾觀子中何俊拔
龍駒鳳雛世稀有春秋三傳在胸臆煜煜文光動星斗
縦横健筆刀矟利白晝翕忽風雷吼高名前歲上春官
同儕先登顔愈厚今日再貢尤神竒詞場馳騁誇捷手
嚴徐可備顧問列卓魯能知風化首君才内外無不宜
漢廷幾人出君右野夫有志徒激烈年踰四十棲壠畝
丈夫勲名山岳重常願賢豪慎操守江頭送君朔風急
鴻飛翩翩沙石走白頭喜托青雲交他日幽思在林藪
題王維所畫孟浩然像
孟君故人好事者摩詰當年號瀟灑薦之明主既不能
綵筆徒誇善描寫滻川風急天正寒灞橋雲黃雪初下
蹇驢行行欲何之妙句直欲追大雅飯顆山頭杜少陵
溧陽水濱孟東野飢寒一身人共歎聲名千載天所假
南山故廬拂袖歸五侯七貴俱土苴龍鍾如此君莫嘲
平生貴在知我寡
遊鍾山
至正己丑春清明前二日重遊鍾山從行者
友生金陵張復先奉先高昌拜特穆爾金陵
喻詢張士安及子岷始由寺後觀寳公塔憩
崇禧小苑登惟秀亭望大江臺城久之歴擁
翠亭飲八功德泉既而小酌松下分韻賦詩
用又得浮生半日閒為韻而以長少為次予
賦又字十韻為之倡
鍾山舊遊經十載佳辰今喜登臨又清明况與數友同
春濃更覺諸峯秀紺殿觚稜隠玄霧閟宫旛幢昏白晝
古松尚訝龍屈蟠怪石還疑鹿逗遛偶逐樵人繭足趨
驚逢老僧雪眉覆郁郁天花百和香泠泠風篁七絃奏
東崖西崖絢金碧前林後林開錦繡捫蘿或如啼猿抱
下坂急若流星走少年兼戒垂堂險素心默借神靈佑
名山共閱太史書思傍精廬卜雲構
題李文甫泉石軒
繡衣御史才且賢江南策馬將朝天金閨蘭臺名藉甚
清泉白石心恬然華軒嵯峨崇臺側九曲之谿北山北
雪瀑泠泠六月寒雲根屹屹千年色御史拜官本書生
射策天門羣輩驚致身已羨鍾鼎食詠古猶聞金石聲
坐談時接林下士馳想巖阿紉薜荔方膺鈞軸未許閒
且以泉石醒煩思泉流赴海石在山丈夫雄豪那可攀
何妨勲業霄漢上長寄心情林壑間
袁孝子篇
海陵袁道濟為鹽丁貼戶其父為富豪所陵
轢死非命道濟茹哀廬墓三載山東張緝為
之作傳前御史趙侯子威尹於是州復為上
其事侯之子致本學於余因請賦之
袁孝子思死如生生欲死海鹽場上淚眼枯哀心無窮
海之水誰云猛虎兇誰云長蛇毒咄爾兇毒人何獨無
骨肉爾身雖虀斷腸已裂我腹父也銜冤螻蟻鄉兒猶
飲食被服裳皇天昭昭運三光如山之罪胡可以掩藏
暑卧埃塵寒卧雪霜兔躍我前狐嘷我傍父魂有知兒
共處母存未忍兒身亡嗚呼天下幾人冤且苦孝子三
年獨廬墓官書大字表門戶更願除却人間蛇與虎
金陵美酒行
余在金陵郡庠白推官子京餉酒二壺云鍾
山僧所釀風味殊常余素不飲不能知也因
客至酌之果以為佳遂賦此
金陵美酒人共誇千金百金多酒家綠印青缾若山積
粉書綵幟明春花北来南去多豪客吳歌趙舞當綺席
銀鐺苾苾松脂香玉舟灧灧鵝黃色奈何徼利翻賤價
虚名誑人妄稱詫惟將衆藥助麯糵澆薄每異真淳者
鍾山老僧釀山泉醍醐甘露美自然壺罇惟餉朱門貴
升斗豈論青銅錢書生病渴嘗涓滴始因酒味知酒德
市樓醉客徒喧呼山中醇醪人不識
送御史椽王德潤遷中臺
二月東風来江南花正開行人發建業遠赴黃金臺金
臺到時已三月燕山青青罷飛雪看花正似江南春黃
鸝迎人語音悅綉衣郎官文采竒海霞照耀珊瑚枝天
街柳綠驄馬嘶朝隨御史趨彤墀彤墀花暖風日美御
史俯伏天顔喜千言萬言氣凜然能令奸邪愧欲死郎
官家本東魯人十年讀書泗水濱當陪東馬嚴徐貴不
假金張許史親上林年年春自好拜官却憶江南道江
南望君驄馬来方信文章致身早
題孫仲遠經歷萱夀堂
豪家甲第開錦繡春来牡丹大如斗孫卿獨愛萱草花
翫之忘憂期母夀官中無事常早歸花前跪進青玉巵
此花本號宜男草食祿封侯男更宜去年花開滿堂後
今年堂後花佀舊綺窗朱戶閬苑深毋與此花共長久
九節菖蒲何處生千年碧桃種不成卿家萱草良可貴
人間自當五百歲
琴中趣贈上饒危逸人
問君琴中趣好在山水間山風吹雨木蕭瑟山月照石
泉潺湲五音低昂宫徵變紫鸞和鳴白鶴怨空桑既遠
鄭衛繁筝琶之耳誰能辨五柳先生好素琴君今仍愛
絃上音邈哉古音傳古意更請為問雍門子
老將行
小年自詫良家子手把兵書當經史出身名隸羽林籍
帶劍横行過都市一校初蒙上將知三軍盡羨好男兒
隂山夜寒雪擁甲沙磧晝昏風捲旗鐵驄疾足若飛兔
羽箭鳴聲如餓鴟獨攻賢王每血戰生擒當戶猶窮追
自矜虓勇世無敵九重竟未承顔色上功幕府屢呵譴
獻計轅門多沮抑大將軍印别賜人狼居胥山誰勒石
鬭鷄羞入少年場射虎猶令獵徒惜方今天子重書生
朝臨廣内暮承明老来不願風塵起但向閭閻觀太平
紫騮馬效楊伯謙
紫騮馬黃金鞭春風十里杏花發髯奴鞲馬瓊樓前樓
中美人坐歎息飛塵一帶出南陌南陌行人如水流怕
郎騎馬好遠遊
贈吳孟任
君不見漢時定遠侯恥事筆硯心雄豪赤手能扼崐山
虎釣竿竟掣青海鼇吳郎讀書思用世縦談王霸誼甚
高旁窺風雅兼楚騷酒酣氣欲隘八極有時拔劒起舞
白日風蕭颾亘空虹霓歘而見深谷魍魎為之逃一身
膽氣山崒嵂英姿何必頭虎毛時時過我論六韜後生
可畏心所褒驊騮豈憚踏冰雪鷹隼早見辭籠絛臯䕫
稷契日已遠達官肉食多淫饕焉知吳郎心激烈褐衣
在野輕爾曹我常愛君如寳刀用之有時慎所操用之
有時慎所操丈夫事業非徒勞
篢谷作
老樹山橋晝瀟洒興来濯足蒼藤下雲邊厓石危欲落
雨後泉流急如瀉客過松林貪翠隂農分稻苗散青把
桃源風土良可樂何恨龍鍾在田野
題墨溪橋
橋在黃花里張氏黃氏居其側庚子之歲張
莘思尹從余學請賦之
黃花之高峰削玉凌青霄墨溪如苔峽曲折架以螮蝀
百尺之飛橋乃有逸人張與黃結廬其側相與放曠而
逍遙園綺非陋漢巢由豈忘堯吾但愛此清泠水濯纓
鼓枻夕復朝虎溪松風鳴石竅香爐烟彩騰山椒恍然
若在匡廬下雲入衣袖神飄飄溪流可鑑分妍蚩照之
誰云白為緇教兒兼學王右軍日以墨溪供墨池豈無
題橋磊砢士訪隠蹀躞溪之湄拂石横琴瞰流咏詩明
月自至如相與期或時臨風酌醽醁醉眠蒼苔歌紫芝
紫芝歌罷心自怡遐聣六合間何物勞我思蔓草綠靡
靡亂石白離離游魚不復驚狎鷗能我隨共談留侯黃
石事人生樂在心相知
題郡城歐陽氏草堂
桃源或藏朝市間草堂那厭近江關門外馬若流星過
壺中人似洞仙閒異人曾見陶弘景詞客常交庾子山
書和藥塵香郁郁席霑花片繡斑斑斑斑花逐春風起
愛君詞章亦如此逸思朝凌葛岫雲清心夕比蛟潭水
白&KR0951;蒼松詩近仙鉅澤名山畫為史絶俗應同三島間
結茅何必千巖裏巗裏烟雲如滿襟凡情日淺道自深
不向南山歌白石何須北斗並黃金春天遠羡壺尊樂
夜月徒搖旌旆心龍唇古琴懷古操為君一寫澗泉音
石門集卷二
