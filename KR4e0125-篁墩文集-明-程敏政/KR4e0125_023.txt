篁墩文集卷二十三明程敏政撰
序
贈都昌令吳君廷端考績南還序
吾友吳君廷端治都昌六年上其績於京師而歸也諸
鄉人之在官者率相過余以請曰疇昔之歲吏部閱宦
籍考薦書而得起鄉進士為縣之賢者若干人將請於
朝而徵之用備臺臣之選廷端與焉已而事中格不果
行今兹之來也政成而名孚矣宜有異旌以勸四方之
為縣者顧乃書一再最而歸之與常吏等於廷端固無
所預而吾人若有所不足豈長銓司者固將有大意於
廷端乎哉吾子以為何如余曰是固有說焉夫羣庶官
而彙次之豈無求知向往之人顧進之太亟則或僨於
中途或隳其晩節故長銓司者慎之若廷端之不克就
徵非吏部之故為此遲遲者也養之也久則其成之也
鉅在萃之六二曰引吉無咎吏部以之夫仁者之初心
亦孰不銳於功名哉然一得之則或矜恃以棄其平生
一失之則或銷沮以遂至於無聊而不能自立者盖多
也是故必有慨然自許之人若廷端者知敬正以盡其
職而進之遲遠弗計焉是雖若泰然無求於人而功成
譽興有人將求我之不暇者矣在晉之初六曰晉如摧
如貞吉罔孚裕无咎廷端以之執此以觀則吏部之不
亟於處賢者謂無大意乎不可也諸鄉人以為何如則
皆憮然相應曰諾哉以余與廷端有世契之雅也請紬
繹其語以授行人洪君朝宗鄉進士方君良弼使書以
為祖道之贈廷端之吳出徽歙之新墟少司馬致政先
生之季子其識廣其才充其志宏後今所建立者余盖
弗及也而廷端弟廷章及從子瀚又相繼舉於鄉其世
澤亦未艾云
審濟錄序
成化丙申丁酉之歲聖天子以星變水沴之告警也於
是乎有審刑之使賑濟之使奉德意於四方惟時吾友
張君存簡以刑部郎中連歲在行張君之審刑也分地
在畿郡釋大辟之囚若干人大約主於肅風化正倫理
而抑強暴其賑濟也分地在兖州禱於神謀於衆經畫
勸分無遺思焉其全活者盖不可數計由是感不死之
恩釋倒懸之苦者或歌於途祀於家至今不衰噫聖天
子一念之仁敷錫下民思得才賢共圖治理卒之天意
感而民生遂是固非張君一人之力而上體聖心下慰
民望求諸當時有不可概論者矣張君以兩使皆有關
於民命之大者乃手輯其所經斷之案規措之方聯為
巨編題曰審濟錄間持視余余反覆數過而歸之殆庶
幾乎稱物之平衡療病之良藥傳之後世而可行質之
明神而無愧者與昔裴行儉論士之致遠先器識而後
文藝歐陽公多教人吏事曰文學止於潤身政事足以
及物古者賢人君子之心為上為德為下為民之心也
而近代以來論士以詞藻為高凡梓行石刻者非詩編
即文稿也士而至此其器識可知矣有取張君兹錄而
讀之其弗以為案牘之勞形不終卷而思睡者幾何人
哉張君名文泰州人起進士高第性端謹不苟隨憂時
澤物之念未始一日不宣諸口逹諸用近受薦為淛江
按察副使盖廷臣重其平生而上悉其名也
夀段叔誠先生八十序
走敬聞之家君尚書公河間為畿北大郡當國初兵後
居民鮮少其以宦學相承名郡中者率多自他郡來徙
非其土著之人若交河段氏其一也段之先居山東禹
城有諱凖者永樂中通判河間府事有惠政在民其卒
也貧不能歸留葬交河里村之原五子從而家焉其長
曰愉賢而早死其仲曰恂即所謂叔誠先生者也宣德
中稍出就禄食為隂陽學正術先生仲弟恒仕為唐府
審理季弟慎歴官湖廣布政司參議兩人者皆起科名
與家君同學相得最深其後皆宦走四方弗及事生産
而叔誠先生與其長弟怡身任家政修明其父兄之遺
教以益大其門閥而成其子孫人以是知通判公之澤
盖未斬也中世以來先生之昆季多物故又念其髮種
種乃引退家居以自適於田野之間若與世相忘而長
子裕克世先生之官次子祐為郡庠生治經術以待用
從子十餘人諸孫六人每旦暮以次升堂問起居杖屨
所經人必以為榮盖一邑之間語世家者必曰叚氏而
先生年八十矣參議公之壻禮科都給事中唐君章間
相謂曰叔誠先生夀辰在歲十月之吉章繪為圖縉紳
士夫聞其德風而與章厚善者又為之賦詩凡若干篇
子獨可無言為之倡邪走生也晩不及拜先生牀下而
敬聞諸家君得先生之為人知其醇謹之行老而彌篤
康彊之福當久而益昌也則謹應之曰諾而著其世德
之詳與通家之好如此噫走家出新安唐君出姑蘇亦
皆自他郡來居河間且數世矣傳曰光遠而自他有耀
則於先生之夀寧不樂道之使吾老者益安其上而享
有子孫之養少者有所觀法而求不失其世守焉豈非
一鄉一時之盛事也哉
績溪坊市程氏族譜序
惟我程氏居新安者距今千餘年族之散處列邑又蔓
於旁郡其大且顯者凡以百十數族各以其地為望而
一望之聚居者無慮數十百人譜不能盡之也於是各
望之族自譜其中世以來之祖下迨其孫曾以叙昭穆
别䟽戚若等而上之則其始皆出篁墩祖晉新安太守
元譚宗陳鎮西將軍開府儀同三司忠壮公靈洗百世
不能易也程氏有總譜起周而終五季宋都官郎中祁
之所論次盖續譜者必置之首簡而後及夲宗若績溪
坊市之程其一焉忠壮裔孫有諱藥者唐光化中為金
鄉令績溪諸程祖之金鄉裔孫曰念五公始遷縣之坊
市念五之曾孫遂分天麒天麟文鳳三大支天麒之子
曰宜曰祥曰瑞天麟之子曰福曰平文鳳之子曰潤曰
康福子以恭精書數洪武初事靖江相府授漢陽河泊
大使潤子以忠洪武庚申以人材舉知河南永寧縣改
潮之程鄉里有惠政在民平子以誠以誠子彦亨平坐
事謫陜之延安彦亨以太學生上書請還其大父辭甚
切高廟憐而釋之彦亨以洪武庚午舉應天府鄉試時
遣諸王行邊以封建策諸生彦亨所對第一擢遼府紀
善進左長史永樂初以忤靖難事獲重辟彦亨嘗手編
坊市譜傳其族人而宜之玄孫今太學生愈大又加葺
之盖其先世忠孝之行詩書之澤見於故春坊司直汪
公仲魯諸君子之制作者具存也亦可謂盛已余不佞
嘗有志大會新安諸程發其所藏參互考訂以為一族
之定譜顧宗法之廢已久勢不能合盖每有望洋不及
之歎獨幸族之賢者有如愈大之忠厚博雅拳拳於斯
求不失其世守而思有以迓續之豈不可尚也哉余見
程氏各族之譜多其間脫誤訛舛亦往往而是如忠壮
公十三世孫有洎沚渾澤澐湘淘汾八房者最盛於唐
季黃巢之亂澐起鄉兵保東密巖以捍休寧開化之境
累官御史中丞號巖將盖澐卒而淘以國子祭酒繼之
淘卒而沚之子旭又繼之旭即坊市譜所稱金鄉令一
名藥者也然諸譜皆稱旭為巖將而旭有廟在開化龍
山宋賜額曰顯祐以坊市譜証之不同豈始遷者乃旭
之子姓作譜有推原其本而并書之乎雖然世遠人亡
欲究其既往者於數十百世之上此勢之所不能也尊
祖敬宗思篤其方來者於數十百世之下此理之所可
勉也愈大之族人其尚有以體此意而後可與讀斯譜
也哉愈大有才識好學兼通諸家異日顯揚之業殆有
光此譜者故為序之
詩壇叢韻序
滁陽吳君孟章雖世將家而博雅好文喜為歌詩與學
士大夫相遊處嘗以韻之類書詳於平而略於仄乃為
詩壇叢韻若干卷四聲咸備總若干萬言余得而觀之
叙事纂言有倫有要誠有益於近世之為詩者盖其蒐
輯之多已數十百家而志猶未滿其筆札之費已一再
易稿而鉛槧未釋其工力之勤則積之十有餘歲而後
克成之兹亦可謂難矣聲詩之說始於虞廷而備於孔
子之所刪定其義大而能博散出而莫可窮也於是乎
有類書之編以便學者盖不徒以為詩之詁而并為學
詩之地考七略之凡崇文之目可見矣然其間聲之偏
正不倫事之去取失當觀者病之我高廟當南北混一
之初首命儒臣為洪武正韻以一五方之音祛舊習之
陋嘉惠天下以求復乎虞廷詩歌聲律之制萬世之功
也我文廟入繼大統亦首召天下儒生為永樂大典其
法以韻統字以字繫事凡有涉於興觀羣怨之旨可以
為博聞洽物之助者囊括幾盡亦近古所未有也然藏
之秘省世不獲見若吳君之為書本其獨任之力加以
能擇之功其弗畔於二聖之製而有得於多識之教者
與方今同文之治洽宇内百年矣竊意有能言之士當
出其間著於雅頌以鳴一代之盛以馴致乎古之作者
吳君之書必有合焉盖夫舍繙閱之勞而圖簡便之樂
者固人情之常也余又聞之康節邵子之為學也起聲
音律吕以盡天下之詞括天下之象極天下之變統天
下之占與易聖人之道相表裏盖儒者先天之正學也
而其傳已泯世之學者不得其說往往訾之以為異余
竊愧之思學之而未能也吳君究心於聲詩之學也久
進而求之觸類而長之儒者正學庶幾其有聞焉又非
特乎詩而已吳君名綬舉孝廉歴贊荆湖諸軍入典詔
獄僉錦衣指揮事别號藻軒孟章其字也是為序
太守孫侯政蹟錄序
余嘗觀前史謂何武為郡無赫赫之名而有去思竊以
謂史臣之溢美耳世豈有實不副而名乃過之者哉厥
後得吾郡孫侯乃知史臣之書何武誠有未易非者孫
侯為徽郡幾二十年去徽郡亦餘二十年然人之思之
無間遠近無間知愚無間小兒婦女無間武夫悍卒思
之不置則言之於行臺於朝省立生祠而烝嘗之猶以
為未愜問之至有泣下者曰孫侯良我父母也世豈復
有如孫侯之惠我也哉問其政嗒然莫知所對余然後
知何武之不可及而史臣為不誣已嗚呼人情不大相
遠治之者往往怫其所性此循良之書於史者常少也
詩曰豈弟君子民之父母孟子曰所欲與之聚之所惡
勿施爾也若孫侯者其知此乎歙漁梁姚君浩宗輯侯
之行事為一編題曰孫侯政蹟錄余得而駭之曰孫侯
之政誠幾於古人矣然蹟之所著有未易窺者余烏得
而書之閱之累日不覺歎曰史法不傳久矣古之仁王
莫盛文景賢相莫盛房杜循吏莫盛西京之世然編史
者於文景無可紀之德於房杜無可傳之功於何武軰
無可蹟之政何哉功德政化之盛如慈母之煦子如春
雨之潤物發於至誠泯於無迹而受惠者莫能為之辭
也姚君慕孫侯懼其政之不傳乃為此集然所書者多
簿書期會之常舉措禁戒之末夫人能之而欲以是為
孫侯去思之地亦異乎前史之書何武者哉雖然古有
善觀人者舉其一可以槩其餘善言德行者因其所當
然而得其所以然姚君此集雖不足以盡侯然觀者因
是以得侯政蹟於言外其亦不為無補於世矣因序而
歸之孫侯名遇福山人起進士始以戶部主事知徽州
終以河南左布政使致仕姚君讀書好義能不忘於故
守而惓惓於是又捐金刻梓為不朽之圖其忠厚之至
亦賢於衆人遠矣
唐氏三先生集序
監察御史歙唐君希愷嘗奉其先世三先生之集請校
而刻之余盖素慕鄉先逹之為人謹為之校已且定著
為若干卷而序其出處之大略以告觀者大唐先生諱
元字長孺少喜誦鶴山魏文靖公之書因有所悟入同
時若雲峰胡文通公定宇陳先生師山鄭待制黟南程
禮部皆相友善既老矣始以文學起家為平江路學錄
再調分水教諭遷南軒書院山長以徽州路教授致仕
學者稱筠軒先生筠軒之文紆徐而典雅有汴宋前輩
之風故元名公張起岩王士熙吳師道諸君子皆盛稱
之詩則&KR0877;蓄而雋永不作近代人語虚谷方公為之序
美其格高世以為知言筠軒第五子曰桂芳字仲實少
從學鄉先生杏庭洪公潜夫筠軒在平江再遣從龔公
子敬學成受䀻而起為明道書院山長調崇安教諭清
碧杜待制稱其清才懿德為儒官第一升南䧺路學正
以母喪不赴會元末兵起避亂山中不復仕龍鳳丁酉
秋我高廟將兵下江南駐新安延訪耆舊而衞國鄧公
愈以先生及風林朱學士允升二人名上召對稱旨有
尊酒束帛之賜會駙馬王公克恭來鎮新安強起為紫
陽書院山長未幾以疾喪明學者稱三峯先生三峯制
作雖本之父師而精采呈露有脱穎出竒之意三峯長
子曰文鳳字子儀以字行其學得之家庭以薦起為歙
學訓導再用薦知贑之興國縣有惠政及民永樂初文
廟封建諸王妙簡府僚被親擢為趙府紀善以終學者
稱梧岡先生梧岡制作專以上世為法而克肖之不復
以高視闊步為能梧岡曾孫三人曰佐希元成化辛卯
貢士同知寧波府事曰相希愷乙未進士今御史君也
曰弼希說丁未進士皆有文學世其家嗚呼筠軒生于
叔季私淑考亭仕不大顯而三峯適際興運其對高廟
率皆應天順人不嗜殺人之語今其集中每稱大丞相
吳國公乃高廟渡江時事考之實錄皆合宣廟之下樂
安也趙簡王亦在危難之地其後卒以恭順孝友坐銷
其變則當時輔導之臣若梧岡者容有力焉不可誣也
然則三先生秉德蹈義以勤其身隂利人之家國而不
食其報天必大昌其後矣矧希元兄弟方繩其武以發
軔於功名之場異日所至必將增光前烈而三先生之
志益以伸澤益以長名益以顯豈徒託之空言而已哉
重訂丹溪心法序
醫之先謂出於神農黃帝儒者多不以為然余嘗考醫
之與卜並見周禮曰醫師隸冢宰筮人隸宗伯並稱於
孔子曰人而無恒不可以作巫醫巫筮字盖古通也然
卜之先實出於羲文周孔則醫之先謂出於神農黃帝
亦必有所從來大約羲文周孔之書存故卜之道尊神
農黃帝之書亡故醫之道卑然其書雖亡而緒餘之出
於先秦者殆亦有之若今本草素問難經脉經此四書
者其察草木鳥獸金石之性論隂陽風寒暑濕燥火之
宜標其穴以施鍼焫診其脉以究表裏測諸秋毫之末
而活之危亡之餘類非神人異士不足以啓其機緘而
發其肯綮則此四書誠有至理不可謂非出於聖筆而
遂少之也然則醫之與卜皆聖人之一事必儒者乃能
知之其不以為然者不能通其說者也醫之方書皆祖
漢張仲景仲景之言與前四書相出入亦百世不能易
者自漢而後代不乏賢中古以來余所取五人曰孫思
邈氏其言常見錄於程子曰張元素氏曰劉守真氏曰
李杲氏皆見稱於魯齋許文正公曰朱震亨氏實白雲
許文懿公高第弟子斯五人皆儒者也而朱氏實淵源
於張劉李三君子尤號集其大成朱氏每病世之醫者
專讀宋之局方執一定之法以應無窮之疾譬之儒者
專誦時文以倖一第而於聖經賢傳反不究心乃作局
方發揮格致餘論等書深有補於醫道而方書所傳則
有丹溪心法若干卷推脉以求病因病而致藥皆已試
之方也朱氏沒而其傳泯焉近世儒者始知好之稍稍
行世然業醫者樂檢方之易而憚讀書之難於素難諸
書盖皆不能以句而於五人者之著述則亦視為迂闊
之論其茫然不知所用力無足怪者其以藥試人之疾
間一獲效則亦如村甿牧竪望正鵠而射之偶爾中焉
或從其旁問之射法瞠目相視不知所對彼老成者日
從事乎内志外體之間雖或小有所失而矢之所向終
無大遠此觀射之法也審醫之能何以異此余宗人用
光世業儒而好醫其讀素難之書甚稔最喜朱氏之書
嘗以丹溪心法有川陜二本妄為世醫所增附深懼上
有累於朱氏乃為之彪分臚列釐其誤而去其複以還
其舊凡朱氏之方有别見者則以類入之書成將刻梓
以傳請余序余故以多病好醫而未能也輙以醫卜並
言於編首使業醫者知其道夲出於聖人其書夲足以
比易而非可以自卑則日勉焉以致力乎本草素難脉
經之書以及五君子之說而尤以朱氏為入道之門則
庶幾乎上可以輔聖主拯世之心下可以見儒者仁民
之效而醫不失職矣用光名充休寧㲼口人與余同出
陳將軍忠壮公後
麻衣相法序
近世相人之法多宗麻衣麻衣者初不知其姓字亦若
鬼谷鶡冠之流盖隠者也或又傳其嘗以易授陳希夷
希夷之後有康節邵子意麻衣之學殆不止於相人相
人豈其一事邪相人書有石室賦金鎖賦銀匙歌諸篇
相傳以為麻衣所著也好事者從而習之試之多中由
是益相與喜其術誦其說而師其人焉昔荀卿子著非
相之篇相若可非也然余考之世未有無理之器亦未
有無器之理日月星辰之象乎天山川草木之形乎地
耳目口鼻之貌乎人器也而有理存焉不可以弗察也
班固藝文志占天為一類相地與人為一類其知此夫
盖占天之災祥與相地之吉凶相人之死生窮通據其
所已然而得其所未然使人慎修弭審趨避而安義命
豈非窮理格物之學哉非相非也吾友揚州同守鮑君
栗之以明經登上第而兼通諸家以麻衣之書散出無
統集而刊之凡他說之有涉於相人者又取附之其有
意於窮理格物之學者與惜漢以來古相人之書多亡
而世獨知所謂麻衣者吾固不能無憾焉宋季傳麻衣
心易朱子以為出於南康簿戴師念至著論以决其真
贋若此編者又安得起朱子於九京而一訂其說哉
雪心賦句觧序
相地之書盖無出郭氏葬經者矣然班固藝文志已有
形法家相地與相人書並列疑葬經雖出郭氏而郭氏
實不足以與此豈先秦之緒餘乎今考其文精深雅奥
誠有至理而不出於乘生氣之一言唐曾楊諸君子盖
得其說而行之驗矣後之陋於術者心目不逮古人乃
相與鬭合為天星卦例諸說舍形勢而論方位其義淺
其詞俚其行之易售故其學之易入也夫執羅經而以
卦例格地以天星論水合則吉否則凶如是則人可以
為曾楊而何取於生氣之乘使孝子慈孫陷其親之遺
體於水泉虫蟻之患而不自覺甚可憫也孔子曰人而
無恒不可以作巫醫甚矣術之不可不慎而擇之不可
不審也聽於庸醫而閼其親之生年聽於陋術而危其
親之遺體其為不慈不孝均也先少保襄毅公之喪朝
廷特遣使者賜葬南山之原四方術者川滃雲集言人
人殊大約多以天星卦例為說其誦葬經者盖不能以
句而何望其踵曾楊之故步哉獨吾郡謝昌子期專以
葬經為主旁通儒書尤究心於文公及蔡西山父子之
說於天星卦例則深絶之其為人扞穴率有證佐非出
於揣摩億度之為庶幾如妙於醫者之用鍼巧於射者
之中鵠也然陋於術者反從其後訾且壞之孝子慈孫
亦從而惑之盖世之真贋不分往往類此非至明者不
能用其人非至健者不能聽其决也子期以唐卜則巍
雪心賦專祖郭氏註者亂其彙次而失其肯綮因句為
之觧譌者以正晦者以明誠足以袪積習之謬說而大
有益於世之慈孝者矣余竊因之有感焉世之號儒者
舍聖經賢傳而從事乎詞章比之庸醫舍素難而執方
書陋於術者舍葬經而瀾倒乎天星卦例之說其失一
道也然則使子期而服儒之服專致力乎儒者之學吾
黨之士或當愧之此余所以三復其書而不能已於言
也
諫議遺芳序
謝氏得姓始於周申伯以王舅受封汝南謝城其後子
孫之顯莫如江左江左謝氏之顯又莫如太傅文靖公
安石其家世人物見於史者居他姓什九可謂盛矣新
安亦江左輔郡盖有謝氏焉在宋曰諫議大夫泌葬歙
東問政山土人號諫議塢按宋史傳稱泌為安石二十
七世孫意史之言當無不實則新安之謝亦誠有出於
文靖公者歟歙岩鎮謝文逹氏嘗取諫議公遺像一幅
史傳一通奏議二通墓記一通遂為一帙題曰諫議遺
芳屬余序初余考新安先逹最多郡志所載事實最略
盖拳拳焉訪錄其餘文尋視其丘域存問其後昆而於
諫議公風節之偉文學之優德業之盛尤所注意然卒
無以副之者成化初受命修宋元綱目以續朱子之書
盡閱秘府所藏得諫議公之行事與其奏議則誦而歎
曰其人雖亡言不可泯也歲壬寅家居之暇又親至問
政山訪其葬處或謂與南唐聶真人之塚相隣或以為
諫議塢者别在山外豐草茂林不可復識則望而歎之
曰其骨雖朽名不可滅也孰意此帙乃出於文逹而余
獲見之也哉巖鎮為歙休孔道謝氏實居其間文逹凡
四昆弟有子四人孫七人其長子廷懋又與吾槐塘丞
相文清公之裔聯姻故余往來其間謝氏昆仲必要致
其家盡欵曲之情焉文固不可靳也嗚呼諫議公立言
初不計其名之有無而得名亦不繫其後之存否余獨
喜文逹知先烈之可宗而敬述之由是觀其儀而思有
以繼其躅數其行而思有以踐其實誦其言而思有以
咀其華率其弟兄訓其子孫推孝恭之心篤夲原之義
以為今謝之倡俾後來者嗣而守之其誰不健羨曰此
諫議公之後也哉
新安程氏統宗世譜序
封建之制不行大小宗之法不立天下無世家久矣然
小宗之法有非令甲之所禁者衣冠之胄詩禮之族往
往忽而不之講焉何哉今有人焉訂千百年之異同於
一書合千百人之昭穆於一家見者必駭聞者必疑彼
誠以為事有所不可詰勢有所不可齊而安於久俗之
不可驟變也惟我程氏自周大司馬休父佐宣王中興
封程伯子孫因以國氏望安定其後國除有適晉者曰
嬰立趙孤封忠誠君再望廣平忠誠之後在漢初起趙
將從滅秦者曰歴簡侯黑傳其子孝侯釐再世失爵歴
侯之後在漢末從孫氏定江東破曹操賜第建業者曰
都亭侯普子咨襲封至晉初失爵都亭之後曰元譚當
永嘉之亂佐瑯琊王起建業為新安太守有惠政為民
所請留賜第郡之篁墩家焉太守之後曰陳將軍忠壮
公靈洗當侯景之亂起兵保鄉州陳封重安縣公子文
季孫嚮世其爵而文季為將死節於周是為重安威悼
公胤嗣繁昌世族彌著乃更望新安嚮之後分南北兩
宗曰大辨者始北徙廣宗孫皓為定州刺史又别居中
山博野皓生日華當安史之亂戰河北有功為横海軍
節度使日華卒子懷直代之入朝封歸誠郡王從兄懷
信代之懷信卒從子權代之封邢國公盖程氏凡四世
有滄景二州至權不欲自同諸藩鎮再請入朝而程氏
之兵始觧此北宗也當隋之亂曰富者與汪華起兵定
六州賜廟食宋追號輔烈侯當黃巢之亂曰宗楚者以
涇原節度使會兵討賊戰沒贈司徒而其子金紫公勛
亦以鄉兵守德興銀山鎮捍衢饒信三州傳其子彦光
彦光以御史大夫兼領白沙鎮傳其子克柔盖程氏凡
三世守德興曰澐者起兵休寧守東密岩以拒巢副陶
雅為歙州兵馬統帥兼捍開化而其弟湘以工部尚書
守婺源子仲繁以戶部尚書守祁門浮梁仲節以兵馬
先鋒守歙南節以領軍大將軍守休寧澐傳其弟淘淘
傳其繼子旭旭廟食開化龍山賜額顯佑傳其從子秔
秔傳其從孫淮沅盖程氏凡五世守東密岩湘傳其子
全禮全禮以御史中丞兼領婺源都鎮傳其弟全臯全
臯傳其子遁盖程氏凡四世守婺源至宋下江南而程
氏之兵始觧此南宗也入宋以後忠誠忠壮皆受王封
賜廟食而族益華雲礽益多且賢其大者若文明殿學
士羽太師中書令文簡公琳既以勲德重一時而明道
伊川兩夫子遂以道學嗣聖傳覺來世迨我朝特錄其
後為翰林五經博士世其官以奉祀其盛於北方者如
此宋顯謨閣學士邁華文閣學士莊節公叔逹吏部尚
書文簡公大昌樞密正惠公卓丞相文清公元鳳工部
侍郎元岳端明殿學士珌起於新安刑部侍郎剛愍公
振徽猷閣待制俱參知政事章靖公克俊龍圖閣學士
瑀起於鄱衢之間兩夫子子孫亦從南渡居池州再遷
新安而程氏女適朱氏者一傳得韋齋再傳得文公正
思登庸前村月巖徽菴林隠六先生者又皆宗朱氏以
上求兩夫子之學為鄉碩儒稍後則學士承旨文憲公
鉅夫太史以文顯於元我先高祖萬戶安定忠愍侯國
勝暨先人太子少保襄毅公顯於國朝其盛於江南又
如此不有譜牒則亦何以正其本聯其支而為子孫無
窮之計也哉漢晉隋唐以門地用人有古封建遺法而
程氏率居大姓之一自江以南稍經變故則程氏必有
保障之功故譜牒不罹於兵燹子孫之世爵世官者後
先相望而宗法未始不行乎其間也宋紹聖中鄱陽都
官祁著總譜歴世因之分合本其族繁簡繫其人卒未
有會之者我朝正統中歙處士文實嘗會之而未盡敏
政不揆盖嘗有志於是積之二十年頗盡得諸譜異同
之故因定著為譜辨三十七條凡例十條猶未敢自足
也成化壬寅春先公之服既除乃發書以告諸宗人諸
宗人是之各以其譜來會理淆伐舛將六踰月始克成
編為卷凡二十有畸會者四十四支名之登於譜者踰
萬人先墓之可以共業者五十三世相與告之先廟而
命之曰新安程氏統宗世譜鳩金刻之俾敏政言其故
於編首嗚呼是豈徒以閥閱之盛驕四方夸後代而已
惟先世有大功以得姓於其始有大忠以保姓於其間
有大惠烈於鄉邦以著姓於今日故以敏政之不肖而
得衆族之賢者輔之遂使統宗之志可充而譜可成豈
非幸歟凡我宗人其因是而毋忘水木本原之思篤尊
祖敬宗睦族之義守其世業誦其遺書保其體魄之藏
而不失謹其名分之稱而不紊宗法既立則彛倫益明
風教益興可詰者雖久而弗晦也可齊者雖多而弗離
也若然又豈獨一宗之幸而已駭者安疑者釋天下後
世之有家者將不取法於程氏也哉奉斯譜者其共勖
之
祭掃錄序
嗚呼祖宗之所以望其子孫者祠墓而已為子孫者孝
乎則以祖宗為有知而於祠墓謹焉不孝乎則以祖宗
為無知而於祠墓忽焉二者甚可畏也雖然獨不反諸
心乎今日之祖宗前日之子孫也今日之子孫後日之
祖宗也即是思之而不動心則其遠於禽獸也者幾希
惟我程氏自東晉新安太守府君暨陳將軍忠壮公唐
御史中丞都使公以下有墓焉有祠焉以子孫之分處
而難下經理也則或立為廟戶隸有司為後人者無容
慮矣自中丞次子兵馬先鋒府君諱南節始鎮休寧定
居陪郭凡祠墓之可見者十有九世先五世叔祖諱峴
處士當元盛時倡族人作永思亭為烝嘗之所捐贍塋
田供拜掃之用節目之詳有圖有錄傳之一宗俾世守
之今考其書則其事廢於至正丁酉戊戌之間距成化
壬寅盖二百年矣敏政始得而讀之觀其所以貽謀者
甚遠中遇兵興繼遭家難族衆散處於大江之南北盖
自給不暇矣雖有孝子慈孫欲持麥飯一盂以澆墳土
豈可得哉國家承平既久荷列聖之恩休養生息日甚
一日業墜而復振族散而復完顧無一人倡言修復以
還其舊則不覺始焉以悲中焉以幸而終之慨然以歎
不能已也惟先尚書襄毅公以疾賜歸故里不久遂捐
館舍以是諸務未遑祠墓之責在敏政不得而辭焉因
與諸族人定議取處士舊規而裁酌之稍寓宗法為合
族之本兼用鄉例通隨俗之宜舉墜典以廣孝思庶幾
祖宗之所以望其子孫與子孫之所以報其祖宗者兩
得之也反是則為不孝之歸獲罪於名教貽羞於鄉評
見削於宗譜生無以會族衆於先祠殁無以拜祖宗於
地下可不慎歟凡我族人勉之戒之
歙槐塘下府程氏續編譜序
余會新安及鄱衢程氏同出陳將軍忠壮公者為統宗
譜凡四十四房歙槐塘程氏居其一槐塘程氏以宋丞
相文清公而顯自分為四房下府居其一下府之先曰
元亮元應元亨又分三房皆文清公昆弟元亮元應之
後已見統宗譜元亨之後以稽會故不及詳詳者元亨
以上世次而已於是元亨之後曰添生將續而刻之間
請余序考下府本宗譜元亨嘗贅歙琶塘胡氏生二子
長光祀沒於宋季之兵亂次道孫憤兄之死以復讐自
誓後果獲其人正其罪而籍其家終祀其兄不衰其義
如此元初亂定還居槐塘增葺其田廬不替益隆乃置
贍塋田作孝思集畫一以示子孫子孫奉其遺訓不懈
益虔其孝如此父兄人之大倫孝義人之大節而備於
道孫君之一身是誠不愧於故家文獻之後者哉道孫
君三子曰觀辛山辛四世孫蔭宗有五丈夫子及見五
世孫又及見其長子添興之子玠舉南畿鄉薦夀九十
餘獲冠帶之寵乃卒尤他族所未有也添生為蔭宗君
仲子尚禮而好義故為此譜以貽後昆昭前烈補其闕
略用備一族之書可尚也哉余觀槐塘四房號正舊上
下四府隠然奠處於歙西凡數百年子孫不下數千指
甲第與人物相高皆祖忠壮譬之隂陽老少四象其末
分而同出於太極伊洛瀍澗四水其流異而並入於大
河也可謂盛矣雖然巨家碩宗盛若槐塘者固鮮然為
子孫者亦不可不以先世起家裕後之心為心如有能
廣孝思而崇義讓篤親䟽謹昭穆培其本濬其源使末
益茂流益長弗至於悴且涸焉則庶幾乎前有光於統
宗後有光於續譜云爾
詠史絶句序
詩美刺與春秋褒貶同一扶世立教之意後世詞人遂
有以詩詠史者唐杜少陵之作妙絶古今號詩史第其
所識者皆唐事且多長篇讀者未能遽了胡江東有詠
史絶句則自上古以至南朝分題紀要殆庶幾矣顧其
詞意併弱作者未有取焉余家居見塾師以小詩訓童
子乃首以市夲無稽韻語意甚不樂因以所記古七言
絶句詠及史者手書授之上自三代下及宋元凡二千
餘年以時比次得數百篇又以其猥雜而不便於一覽
也加汰之存者二百篇其間世之治亂政之得失人才
之邪正賢否大抵略備然以其不出於一人一時之手
也故或婉詞以寓意或正言以示警盖有一事而史更
數十百言記之不足詩以二十八字發之有餘者徐考
之亦不獨可教童子也觀者諷咏而有得於美刺褒貶
之間感於善創於惡其於經學世教豈不小有所益哉
徽州府同守張公輓詩序
張君諱英字廷傑始以金州學生領陜西鄉薦上春官
弗得久之用吏部選人出通判彰德府尋以内艱去起
復改黃州九年考最受勅命之褒余未識其人也既而
進同知徽州府余始識之其為人也慧而逹余徽人相
與樂郡之得賢佐也以言慶焉君為郡不二年嘗新府
學宫又新休寧縣學宫余徽人又相與樂郡佐之留意
乎斯文也以言頌焉居三年上其績京師余徽人又相
與樂其政之有成也以言餞焉言皆出於余而張君以
為最善名我嘗謂余曰某死亦何必誌墓得子文足矣
盖余言之非諛故君當之無愧而余尤恨其詞之不足
以逹意也未幾張君道卒於静海舟次年甫五十有三
靜海距京師不三日乃不得上見天子下掄於有司以
考其成而君又前一歲喪其偶一子為金州學生遠在
數千里外旁無強壯之僕綱紀其家可悲也已余徽人
樂君之生不能不哀君之沒於是聞君之櫬泝江而上
將道黃州踰襄沔以入於漢中盖不勝其攀挽悲戀之
情咸作為歌詩悼君之不幸太守王公推府陳公裒而
傳之請余序其首簡嗚呼哀樂之情出於情分所固有
感之而興觸之而動有不知其所以然者而莫甚於死
生之際然人於生者或因其可樂而後樂之惟於死者
則不問其賢否親疎而惻然哀之無異詞焉此薤露蒿
里之歌所由作歟張君故陜之賢者其佐徽州盖有成
績焉至於王陳兩公之厚於僚寀寓公遺老之厚於邦
侯皆發乎情止乎禮義宜不可廢也若余情之哀樂則
亦無不與人同者矧嘗賢君而厚之者哉厚余而重余
言者亦莫如君也余其能喋喋於前而默默於後耶
䨇清圖夀汪君克敬序
汪氏世居休寧城北者自宣徙其先盖出唐越國公後
與元尚書文節公族相近世居藥而尤以製墨聞邑中
四方人之來者非汪氏藥墨不售曰恭克敬君者益以
其暇日讀古聖賢書非其業弗之修也樂交一時知名
士非其人弗之友也構屋松蘿門下題曰松蘿書屋蓄書
數千卷日詠歌其間非可踐之地弗之往也其為人如
此故余兄弟與之善而莫逆恒相語曰子之藥足以濟
醫而夀人之身子之墨足以濟儒而夀人之心之二者
有功於人非一日之積也子之夀將無與之同乎成化
癸卯春余北上京師族弟宗弼實君之壻告余曰明年
七月二十七日君夀六十謹繪松竹為䨇清圖寓慶頌
之意請一言序之未暇也則又託人尾舟至姑蘇少間
乃言之曰凡植物之難老者盖莫如松竹非一時早發
先萎者擬古人率取象於夀而松之堅貞竹之勁直排
風雲傲雪霜有不可犯之操古人取辟若孔子稱松栢
後凋詩以竹美衛武槩可見矣宗弼所望於汪君之夀
之德其有取於斯乎德者夀之基也德厚則夀益增矣
夫孔子大聖老猶玩易三絶韋編衛武睿聖年九十猶
作抑戒以自儆古人年彌高德彌劭如此汪君勖之將
無忝於故家文獻之裔而足以副斯圖者哉汪君父應
祥處士夀八十為鄉大賓弟讓克和治春秋為國學上
舍最相孝友成於家而見重於鄉評其世德固有所自
而君之夀必有以副斯圖者矣
送翰林五經博士朱君南歸序
封建之法壞而上古聖賢之胄鮮不降為輿臺矣惟孔
子之孫歴代受封至上公以守闕里之祀孔子明王道
以師萬世其功大故其受報也獨遠我朝景帝嗣位文
化寖洽乃復求顔孟周程朱子之孫一人俾為翰林五
經博士世其官以奉祀著為令盖六君子傳孔子之道
皆與有功於萬世者也博士上公秩有崇卑而承恩綸
被命服率其族之人以時從事乎籩豆陟降之間則皆
有封建之遺意徽國文公子朱子九世孫益齡父景泰
乙亥實應是詔成化癸已捐館子孔輝君服闋上京師
吏部以聞詔如令於是中書舍人楊敬夫合建之大夫
士請余言以榮君之歸君初為郡學諸生治春秋屢上
有司弗利退而好修不懈益虔性恂恂如不勝衣而發
言中理望之可知為賢者之後兹之榮雖令所宜有然
非君之克家則亦不足以迓承之也嘗觀商周以來聖
賢子孫之有國有家者不一再傳或侵或削以遂失其
宗祧雖不能繩武之過亦上之人無以維護之故爾今
君生有道之世借文學侍從之官優游奕葉而不知有
督責之苦奉祠之暇所不可廢者繩武之道耳夫繩武
莫切於經史我文廟嘗取諸經傳及性理書頒海内今
上又以通鑑綱目嗣傳之海内之士皆知誦法朱氏久
矣而况其世適者乎君勉之毋藉先澤以自榮而克世
其學如孔子子孫在漢有安國在唐有穎逹垂芳史冊
增光廟庭顧不偉歟余家新安與君之先為同鄉承乏
詞林為同官而韋齋獻靖公又程氏之甥見於譜者可
考也故於敬夫之請匪直不敢辭且重言之以致區區
之意云
送新城僧會煚上人序
吾同年友吕君廷揚知建昌之新城慎許可凡撫民馭
吏與夫戢訟姦弭盗賊之方盖為之不遺餘力下至釋
老之徒亦處之有道不以其微而略之也於是僧會缺
員咨於衆而得懋煚上人時上人隠天峯山中聞命逃
避不就者久之吕君強之來盖非其志也既受牒於吏
部將扶錫南歸其縣人御醫張君復興方以嬰醫鳴京
師供奉内庭盖候之者恒屨滿戶外而張君多不暇應
獨禮重煚上人請余言以贈之其辱過余者數矣煚上
人何修而得此哉余聞之張君煚上人俗姓李其祖克
宣嘗為廣昌學訓導父翔羽嘗為新城儒學生而上人
獨不樂婚宦絶葷飲去從釋子廣照寺戒行修潔其徒
難之又間以其餘情為詩畫亦往往可觀然則孔墨異
同之說煚上人固嘗聞諸父師矣余亦不暇為上人言
之獨以上人昔而隠今而仕請言所以仕之道孔子曰
不患無位患所以立盖仕非難而稱其職之為難使佛
復生其告人者亦不出此然則煚上人可不勉乎若吾
廷揚之為縣令即稱其所以為令者復興之為御醫即
稱其所以為醫者何哉以有為令為醫之實故也吾又
見中代以來世降俗偷士風不立讀孔子之書者其進
或不以道屈膝而援上挾賂以求升者盖有之矣釋本
出墨氏其徒之卑瑣凡庸者率以為常而煚上人乃獨
肯逃名避利於一時中不得已而後出應有司之求豈
非賢哉吾於此盖知其必有立也而亦不能不為世道
惜也於是乎書
程君志亨輓詩序
弘治已酉夏余以言者去位里居臨溪族人天然過訪
持其父志亨君輓詩二冊請序之余既諾之而未暇也
越明年余遘疾瀕危者數天然請不少置乃力疾而為
之序曰人之處世也生樂而死哀本乎人情非有所強
而然者故樂有頌哀有辭亦緣情而生足以致備物之
孝而世往往厭其數譏其繁豈不過乎夫禮始乎脫成
乎文終乎隆隆則仁人孝子之厚其親者盖無或不用
其情也豈獨哀輓一事哉頌其生者余弗暇論若哀其
死而為之辭則蓼莪黃鳥之篇薤露蒿里之作班班見
乎經著於傳記其數與繁固隆之意古者不葬以漸為
之槥衾卜其竁兆置之祠饗所以安其體者甚備銘其
玄堂之内外而又奠之文哀之詩則固將以暴其行也
夫人孰不欲其體之安行之著為子者本其心而為之
殆出於備物致隆之不能已者烏計其繁且數哉孔子
曰君子疾没世而名不稱謂其無為善之實也况有其
實哉君嘗佐余編刻統宗世譜而進退語默雖不事矜
持而自中乎禮節余因占君之所負必有大過人者盖
於今才十有一年矣孰謂遽有死生之隔也哉君諱永
禎與余同出陳將軍忠壯公其家世之懿事行之詳則
具於族儒志榮之狀茲故可略云
篁墩文集卷二十三
