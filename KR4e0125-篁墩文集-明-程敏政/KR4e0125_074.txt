篁墩文集卷七十四明程敏政撰
詩
元旦早朝
共上履端慶追陪鵷鷺行寅賓趨玉陛平旦下青坊四
十行年始㳙埃報日長無聞知不免慙愧授經郎
聽詔
交修傳有勅擁陛正冠襟仁出天心愛憂垂聖慮深三
言移分野六事禱桑林耆俊充庭在嘉謀儻自今
金縷曲月正元日夀董都督
喜遇元正節想會合貞元挺生材傑曾仗雕戈提虎旅
蕩掃狼烟灰滅問舊將誰優誰劣七十年來勲業遂置
隂符却訪還丹訣慶初度華筵設蕭蕭兩鬢飛晴雪
看膝前桂枝秀穎蘭芽香茁冠蓋盈庭絲管沸銀甕椒
花酒冽更休問烏圓兔缺但祝年年春不老比喬松晩
翠根盤鐵奏一調長生闋
齋夜與汪伯諧庶子陸鼎儀張啟昭諭德聯句
月轉西簷夜向深(汪)幾回思卧更看參天清輦道遥聞
柝(陸)火冷齋廬半擁衾有制共嚴三日戒(程)受釐應荅
九重心坐來無事頻呼茗(張)懷抱都忘俗慮侵(汪)
閉門春夜燭花偏(陸)對擁寒爐久未眠沉水旋添銷刻
漏(程)綵毫頻染動雲烟天連御苑鐘初盡(張)露下仙臺
月尚懸侍立小童渾不厭(汪)晩來衣薄坐相憐(陸)
旅夕相看第幾回(程)斯文尚誼許追陪兩坊燈火還連
榻(張)三榜才名舊擢魁茶話頗淹公宿意(汪)坐眠時遣
吏人猜書生事業猶如故(陸)耿耿丹心獨未灰(程)
呼童試問夜如何(張)月落參横四鼓過寒氣逼人衣漸
薄(汪)春愁泥客夢還多南郊大禮憑誰賦(陸)東閣官梅
許共哦候吏已聞催曉近(程)便思冠履上鑾坡(張)
南郊陪祀與鼎儀同宿史道士房聯句四首
翠竹娟娟小洞天(陸)道人相候寸心虔新茶屢供青霄
畔(程)舊檢閒開白日前丹竈幾回封綘雪(陸)薰爐一炷
起青烟明年有約還分榻(程)來向洪厓更拍肩(陸)
右齋居(并下三首皆借古韻)
夜下仙壇雪滿天(程)萬人精享助皇虔衣冠遠近焄蒿
裏(陸)玉帛參差繰藉前假寐暗銷清漏水(程)洗心遥奉
紫檀烟旂常動處微風起(陸)引望諸曹接項肩(程)
右迎鑾
雪浪沄沄遠接天(陸)化工呈瑞報精虔聯翩佩影宫門
外(程)赫奕軍容燎火前萬馬不嘶懸夜月(陸)六龍初駕
擁春烟禮成誰奏南郊頌(程)給札應須付兩肩(陸)
右陪祀
雪後春陽便放晴(程)萬人懽喜慶郊成歸來兩騎河堤
遠(陸)望裏雙龍綘闕明倉卒到城聞晝漏(程)從容還舍
整朝纓回思夜榻曾同夢(陸)咫尺丹房逼太清(程)
右入城有懷
慶成宴後有作
郊宴分行仰聖顔暖風韶樂五雲間賢豪屢見新前席
蹇劣宜歸舊從班觴飲帝教霑醉出簪花人羨戴春還
常饕尚食曾何益駑馬空陪十二閑
上元日與林諭德亨大商懋衡李世賢二侍講
餞同年陸叙州克深考績西還聯句十首
六年兩覲一尊同(淵之)簪盍今看笑語中(良臣)盈缺共
憐天上月(敏政)分飛翻恨雪邊風(傑)雷陳膠漆心長在
(瀚)李杜文章思不窮(淵之)悵别那堪還話别(良臣)春雲
撩恨滿城東(敏政)
數載暌違此日逢(良臣)夜堂燈火笑萍蹤(敏政)名途共
幸身強健(傑)大郡爭誇衆景從(瀚)秉燭意長春漏短(淵)
(之)離樽香淡别情濃(良臣)吟餘忽上西檐月(敏政)相對
愁聽紫禁鐘(傑)
去住相看作上元(敏政)交情不改舊詞垣(傑)金蓮影動
笙歌沸(瀚)紫陌塵空車馬喧(淵之)樽酒流連忘夜永(良)
(臣)衣裘疏散覺春暄(敏政)河橋豫惜明朝别(傑)細柳東
風蜀道轅(瀚)
久别相逢似夢中(傑)曲江年少最英雄(瀚)流光荏苒將
頭白(淵之)朋酒逡巡未頰紅(良臣)地隔南川時望斗(敏)
(政)氣凌七澤擬嘘虹(傑)人生良會應無幾(瀚)晚節冰霜
此意同(淵之)
宴罷瓊林十九春(瀚)東西南北故情新(淵之)玉堂雅集
今如昨(良臣)皂蓋清風獨勝人(敏政)剪燭肯孤良夜賞
(傑)賡歌直遣壯懷伸(瀚)鳳毛麟角真相許(淵之)况際風
雲慶會辰(良臣)
月明風靜主心懽(淵之)春溢宫壺夜不寒(瀚)深巷燭光
星共爛(傑)小庭塵净雪初殘(敏政)帝城已縱金吾令(良)
(臣)客子羞歌蜀道難(淵之)此景不妨停五馬(瀚)解襟岸
幘共盤桓(傑)
金爐銀燭共燈宵(瀚)佳會寧煩折簡招(傑)酒潑凍醅春
尚淺(敏政)星隨寒漏夜方遥(良臣)十年萍海雖多事(淵)
(之)萬里雲山會一朝(瀚)欲縶場駒恨無計(傑)出城車馬
已蕭蕭(敏政)
文翁佳政見重施(傑)聞說懷賢更有祠(敏政)錦里好山
題欲遍(良臣)玉堂高韻押偏遲(淵之)金蘭氣味忘賓主
(瀚)冰雪襟懷邁等夷(傑)不久朱轓應赴召(敏政)使君清
譽已交馳(良臣)
遠别情隨夜漏深(敏政)驪駒歌罷似難禁(良臣)故人藥
石能投我(淵之)何處瘡痍最苦心(瀚)入蜀杜陵詩益壯
(傑)賦梁枚乘病多侵(敏政)彤襜明日辭金闕(良臣)濟旱
須為四海霖(瀚)
誰從元夕啓離筵(良臣)同榜交游自往年(淵之)握手謾
論川外事(瀚)回燈重和郢中篇(傑)情貪坐久銷香篆(敏)
(政)心怨離多涸酒泉(良臣)江海去年今夜月(淵之)夢魂
曾繞玉京天(瀚)
題四馬圖
花柳繁隂翠作堆人間驚見兩龍媒低頭顧影無窮意
髣髴彤庭立仗回
玉關初未解秋防苜蓿春深綠更長好遣霜蹄空冀北
未容歸老華山陽
駿骨千金未足論並遊來試碧沄沄夢魂不到長城窟
須識天閑雨露恩
涼風簌簌動拳毛入眼驪黃價並高未脫鹽車充上乘
當時誰作九方臯
詩例奉送倪學士舜咨清明謁陵之行
今年分祀園陵下問柳尋芳亦羨渠往日濫陪軒蓋後
冐寒衝暑最憐予(春坊惟冬至上元陪祀)青山見客無生熟白馬
隨春共疾徐諫議廟前來去路感時應復到吟餘
送侍御孫公出按南畿用同年戴以德詩韻
旗亭白日酒三巡送客乘軺下紫宸闕下有名思鉄漢
江南無地著錢神月隨方寸光華滿霜與平生節操均
入覲相期應隔歲皂囊風采定驚人
肅肅前騶擁徼巡煌煌憲節下嚴宸威風早已摧山岳
衷赤何須誓鬼神一道冤聲應盡雪七州民力待重均
知公不負江南望曾是循良第幾人
一年寒暑又逡巡慙愧無才却奉宸星鳳北來初識面
松楸南望獨傷神同朝謾托衣冠後隣縣遥聞道里均
濁酒易銷情莫盡畫船秋水看離人
送許國用南歸
許君國用自錢塘來新安嘗從于紫陽山水間甚
樂予既赴京師國用亦附漕運劉使君舟北上舟
相值于謝溝而相失為之悵然抵京久之始獲握
手相叙而國用又促裝歸矣國用年甚少性甚慧
喜問學善書史劉使君每自新安入京必請與俱
然則明春相見蓋可必也國用間出其汗漫遊卷
索予題因賦歌行一首為後會張本云
子鬢如鴉面如玉胷次蕭然絶塵俗沿身書劍從一童
到處江山寄雙足前年六月離錢塘隨我驅車遊紫陽
高歌花外雜山雨爛醉松隂眠石床及時行樂人爭羨
却買扁舟下江縣我前子後差幾程吳楚風光閱將遍
偃王墓前春草明謝溝閘下春潮生何人訪戴有餘恨
才子依劉無限情我行到闕隨鵷侶半月秋風送殘暑
升堂再拜塵滿衣知子來從潞河渚西山雲擁金芙蓉
玉泉水香流白虹垂楊綰客客不住行裝又出東城東
男子當懷四方志賢達分明眼前事燕臺千尺北鴻飛
送子令人發豪思蹇予浪說瀛洲仙近來稍結山中緣
紅塵再入髮將白更暖鷗盟知幾年嗣歲春分酒初熟
西齋掃榻留人宿子當高誦逍遥篇為君重添卧遊錄
題畫贈劉揮使還新安
十道江淮轉運難指麾能事說新安年年有約懽相見
席上離歌不用彈
蒼山老木磵聲長入眼分明似故鄉把酒贈君東郭路
不堪心逐鴈南翔
中元送蔡樊二都尉謁陵用草庭都尉韻
都城初過雨輦道淨無塵香帛供原廟金貂遣懿親風
隨行李健景入畫圖真驛次馳應慣齋居跡未陳炎光
浮野黍涼思發溪蘋蔡澤心何壯樊宏性更醇詩才兼
雅麗交味謝甘辛山郭花藏市沙橋樹隔津碑亭圍奰
屭神路截嶙峋談麈揮霜尾吟鞍壓繡茵不辭當旅夕
深幸際佳辰劍佩趨雙闕笙歌奠八珍威靈瞻鳳馭生
氣協鴻鈞禮磬聲敲玉宫壺水滴銀忽傳收燎火早見
徹嚴禋北斗光芒正中元節候新斷雲開曉月殘露下
秋旻蕆事同乘馬歸裝或駕輪節旄山鳥避軒蓋路人
馴去說賢勞共來看帝命申金蘭忘異姓玉樹羨同倫
欲訂西園約朱門逼禁宸
送元真觀徐本道士遊武當
屢到元君觀裏行僻居瀟灑愛徐生花當戶外朱英爛
瓜出牆頭紫蔓縈曉露研硃看篆字午風敲玉認碁聲
無端又逐衡陽鴈丹竈歸時幾轉成
寄宋民表同知
德政猶傳内翰名又煩才子福山城風前玉樹材偏雋
雪後青松節更明遺老望塵驚自慰好山隨路解相迎
無由縮地論今昔憑仗南鴻一寄聲
送程智南歸
兩程夫子之先實徽之休寧人一遷中山再遷河
南見於歐陽公碑銘胡雲峯祀記可考也今提學
侍御婁公及令君歐陽公復興其祠于學宮并一
新遺愛鄉賢二祠遣縣從事程智馳奏于朝禮部
上請得列祀典鄉邦增重伊始自今而予於兹舉
慨想先烈倡之贊之蓋嘗兩致其力也予視智為
族姪孫言歸之際特記祠事首末四十八句為智
行李之贈噫智亦何幸署名於兩夫子奏牘之尾
上聞九重而下託之以不朽哉
恭惟兩大賢命世出嵩洛上焉繼往聖下焉啟來學侑
食大成殿專祀中山區爼豆無終窮道化與之俱眷此
海寧鄉先世所自出舊廟莽不存過者愧儒術憲臣秉
學政令尹司化權坐協師生議要使人文宣一函走言
狀宗伯告天子闕典許再興偉觀自今始豈無古循吏
亦有先達尊巍巍企德堂同此入道門嗟我本末裔慫
慂恒惻惻六一碑可尋雲峯記重勒入奏者誰子家住
山斗村呼我大父行等是嵩洛孫俯伏天九重奔走路
千里盛舉忽告成相看動容喜秋潮沒津渡落葉飄井
床贈子一樽酒解劍城東坊南望浙江源正過&KR1274;宫下
所期道脉長增重枌榆社子歸應幾日為我謝諸公勉
旃崇令德無負新民功
送黃世瑞南歸
予與世瑞友厚善非一日於其歸也情長句短不
足以盡因輒賦此情見詞中不復贅言也
古林黃子江南來矮屋借住都城隈平生抱玉肯輕售
斂容不上黃金臺旅况從教白日速壯觀喜覩青天開
西風一夜發歸思遥天北鴈聲相催往來何啻萬餘里
非名非利胡為哉當時拂衣避文禍歴江過淛愁嫌猜
栖栖汝穎十年久故園風雨荒田萊謗者飄零恚者死
猶欲手障狂瀾回兩淮饑饉苦連歲津征太峻人相哀
袖書上白天子使正色那顧羣聲詼家傳世牒自江夏
兵燹之後隨飛灰辛勤重編幾易稿收拾袒免聯功縗
邇來乃欲妄推我分明硃墨求刪裁後先䟦涉本為此
愈見精力忘顛頽高人出處誠有道餘子瑣瑣安能陪
空齋露下客衣薄亭臯葉落紛成堆客行去矣不可挽
蒲帆十幅懸高桅憶昔訪子五城渡驅車不憚青崔嵬
子家後圃有意趣深藏一徑生莓苔掃雲坐我松室下
文章滿架千瓊瑰或如新綺織霞蝀或如古鼎鐫雲雷
指揮神鬼加束縛剖析義利分條枚留談終日坐忘倦
澹然欲去還徘徊今思此會豈易得官途擾擾衝黃埃
白雲先隴恒在望誦詩不忍歌南垓兩宫勸講無才補
一身竊祿慙非才荒莊隔子五十里清溪上下相縈洄
千章老木有嘉蔭一林翠竹生新胎方塘活水如鏡淨
柳枝潑潑穿魚腮興來擬結白蓮社新知舊學交相培
國恩未報尚留戀飲子欲傾三百杯江南江北若庭戶
太平岐路非卭崍相期有約定何日無忘折寄山中梅
中秋士欽相邀不赴次韻
來往詩筒劇鳳梭一秋佳宴好經過相期却負故人甚
不飲真如良夜何竊禄敢思寬禁直承顔聊欲慰奔波
他時有月皆堪賞少待彤庭奏凱歌
慶趙竹溪先生子登科兼有弄璋之喜
鵲聲頻送喜佳氣集高門桂籍初登子蘭階更得孫極
知天有意誰謂善無根多少歸田樂相期頌達尊
送孝陵衛致政千戶覃士英南還
舊遊蹤跡半相疎喜見多君忽過予命駕誰期千里外
開尊今是十年餘鍾山紫氣藏弓久幕府清風解印初
明日不堪還送别西風黃葉繞離車
段夫人夀詩
今年繫䌫交河濱升堂再拜尊夫人蕭蕭鶴髮動容喜
賤子舊是同鄉親夫人七十近初度貴壻無由展情素
符臺遍索長生篇况我年來夙欽慕華筵濟濟風日晴
雜遝賀賓羅綺明極知滄瀛有仙醞况乃燕趙多新聲
兒郎鶚薦名伊始肯墜先公舊金紫更期努力慰慈顔
歲歲相從祝蕃祉
與倪舜咨董尚規李士欽聯句一首送太子少
保保國朱公北征
大將提兵下漢庭(程)光生千里震雷霆(倪)旄頭夜落塵
氛淨(董)豹尾秋屯殺氣腥(李)邊徼豈能當廟筭(程)山川
應合助王靈(倪)功成擬勒燕然石(董)漢史無勞數衛青
(李)
送周儀賓入慶歸藩
入覲年來第幾番金緋光彩又南轅府僚北闕隨稱夀
帝子東都久奉藩千里關山忘䟦涉一冬天氣足寒暄
坐憐親戚無堪贈傾倒奚囊與贈言
奉和致政令君洛陽周公見寄韻(公為先師文達公夫人之)
(弟儀賓其子也)
詩筒千里寄佳聲賤子疎慵合負荆喜色劇增東上閣
清風如對洛陽城忘機定與羣鷗狎寄遠時聽一鴈鳴
光霽無由堪進謁草窗新綠幾回生
送敏聰弟還河間
疋馬來衝九月霜路人知是白眉郎相逢南北今三載
不覺昂藏共我長
書巢如斗畫堂東日日相煨夜火紅多少舊懷談不盡
鴈聲時度月明中
好是江南載酒來一尊須待季方開吾家手足情偏厚
不數當年七步才
官邸運床僅月餘冷官長愧食無魚臨岐可有黃金贈
贈爾芸香一擔書
金沙岡上大夫墳與爾同原一泒分蒼檜白楊須愛護
碑亭中刻御書文
我已行年四十初宦情人事兩迂疎故人親戚多英俊
怪底曾無一字書
問津圖
聖心與天同憫此世道阨周流寰宇間所遇恒不獲駕
言入蔡境又復離楚澤驅車莽何之一水漫相隔遥遥
風浪驚隠隠岐路廹田中偶耕者矯若雲際翮願從一
問途胡不見指畫由來避世人浪笑遠行客孰知帝降
衷本負天下責隠顯亦何心士貴識所擇兹事已千載
悠悠想風格喬木入望青寒日照川白景物餘畫圖得
失著簡策再拜先師容摩挲古轅軏欲賦問津篇撫卷
空嘖嘖
送過副使太璞進表禮成還江西
曉日牙緋下九天離亭相對朔風前來朝共上南山祝
去路回瞻北斗懸客裏杯長頻駐馬道中波暖更乘船
寒梅古柏西江署屈指風光又隔年
朝陵歲例同寅必有贈行詩以倡和為禮今次
獨無知我不工於此也往來三宿皆天日晴
暖詩景滿前竟不能措一辭誠如諸公所料
行館早起漫成一律志媿然繼來者免我引
玉之勞又不能不自幸也
故人憐我乏詩才斷遣吟筒第一回林壑獻嘲從此始
風花乘興待誰來黌宫地僻紅塵少寢路霜晴白日開
只有青山知客意嗒然相對兩悠哉
次韻奉送少宰王廷貴先生還莅南京
澤國芙蓉照水新祖筵遥對夕陽津久期北闕司綸綍
還向南都領縉紳千里盈虧頻看月一番離合幾經春
赤心不共江湖遠側耳嘉謨贊一人
舊臣南去寵光新熟路寧勞復問津三品奏功初賜誥
六堂承學久書紳行邊菊色聊經晩到日梅花漸及春
欲倚渭城歌未得才情深愧郢中人
題畫為鄭府典寶淳安應君賦兼寄别意
白鴈悠悠水滿塘柳隂蘆葉似人長拂圖髣髴清溪上
斜日漁村駐野航
王門無事足幽探為賦新圖句不堪莫聽鴈聲思故里
筒中盤谷似江南
送太學生洛陽陳瑀司訓郿縣
君本洛陽人去教關西士巖巖百世師肅肅横渠子當
時受程學著述存聖軌故宅今何如寂寞俯寒水行哉
學干祿知爾非得已華山雖萬仞後進宜仰止書繙定
性篇銘揭砭愚旨庶幾坐臯比不以道為市豈無郿之
人一二解臧否平時勉旃意新句已盈紙君有仕優名
予無失言耻
送三原王天錫赴南京右府都事(天錫今南京參贊大司馬)
(先生之子)
幕府巍巍逼上台都人常望諫書來江東不用誇王導
分陜而今得異才
虎旅分屯建業城鳳毛承寵署新名隂功自出三槐後
贏得家聲播兩京
捧檄南行得奉親君王真念老成人江魚竹笱承懽處
無限丹心拱北辰
萬仞鍾山入望高官閒寧復簿書勞傳家見說惟詩禮
不用登壇受六韜
送貴溪宗人淳赴汀州司副
相湖分泒入程源幾葉兒孫秀更蕃喜見青氊重出色
何須高蓋與華軒(自新安相湖往居貴溪程源)
百丈山前道一堂秋來草樹未全荒傳家正學依然在
一脉還應到粤鄉(淳之先所居百丈岩有宋月岩先生嘗建道一書院)
汀郡棠隂有去思汀庠人說舊經師此行擬續題名記
教養分明盛一時(吾宗槐塘克和嘗同知汀郡㲼口天爵嘗司訓汀庠)
離合紛紛幾歲華客中辛苦又移家京城咫尺無由别
孤負清尊對菊花(吾方有卜築之勞故云)
夀喻君夫婦
喻君西江彦美譽發蘭芷白首閨中人和音協宫徵相
看六十年歲月未云駛兒孫森玉立繞膝承甘旨佳辰
來衆賓拜手祝蕃祉悠悠逕菊黃裊裊爐烟紫居然塵
壒中雙夀照圖史願酌九醖觴朱顔似童子歲賦長生
篇家慶自今始
題畫送敏聰弟還河間
西風吹徹桂花秋欲去珍禽不自由無限人間離别意
海天明月照高樓
輓過野舟六絶
歲轂如流水霜華滿鬢催滄江虹月在不見米狂來
舉世皆如夢虛堂晝掩扉幾人名利窟回首解忘機
芳林圍石塢人指薛涇原此日歸真宅端然識寓言
談屑多吳體才華似郢人一編窺豹藳誰復和陽春
鳳翥鵬騫後冲霄一鶴翔九原知不憾林立見三郎
遠客詢遺行何如漢郭君墓前新白石應刻蔡邕文
飲王陳二真人園亭
二真重約飲西城面面疎櫺暑氣清了盡宦緣投子色
喚醒塵夢步虚聲洛花久放遊人醉閩果深勞餉客情
多病近來思辟穀琳宫何日報丹成
竹茶爐卷
惠山聽松菴有王舍人孟端竹茶爐既亡而復秦
太守廷韶嘗求予詩後予過惠山菴僧因出此爐
吟賞竟日蓋十餘年矣觀吳同寅原博及虞舜臣
倡和卷慨然興懷輒繼聲其後得二章
新茶曾試惠山泉拂拭筠爐手自煎擬置水符千里外
忽驚詩案十年前野僧暫挽孤帆住詞客遥分半榻眠
回首舊遊如昨日山中清樂羨君全
細結湘筠煮石泉虛心寧復畏相煎巧形自出今人上
清供曾當古佛前可配瓦盆篘玉注絶勝金鼎護砂眠
長安詩社如相續得似軒轅句渾全
鞠筠圖題夀人母
風前一種勝金黃頭白相看樹北堂耻與繁華爭歲月
獨依高節共冰霜綵衣欲亂參差影綠酒能分㶑灔香
擬向花神問家慶竹孫時拂翠雲長
題南宋陳樞長江萬里圖
曾聽江聲過海門眼中忽見舊濤痕山崩岸坼知多少
獨有中流砥柱存
萬里沉沉水拍天詩人猶記夜鳴舷醉來直上金山寺
酌取中&KR0893;第一泉
江風吹浪雪粼粼笑撫冰縑欲問津短檝輕橈渾不見
未應無復濟川人
南渡陳郎筆意間水雲摇動墨池間長江不作華夷限
定寫瓜州北岸山
題大畈汪希大養浩齋卷
我有浩然氣充之塞乾坤一蹴苟失養此志日已昏汪
君婺之彦烈烈前王孫窮年事探討成性將存存昭示
揭華篇如在孟氏門豈無媚學子日夕攻討論所思在
葩藻誰解植本根若人乃超然德性行以尊永言勿自
餒坐使民風敦
篁墩文集卷七十四
