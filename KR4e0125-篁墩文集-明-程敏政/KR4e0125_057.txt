篁墩文集卷五十七明程敏政撰
䟽致語啓劄障語
忠義會䟽
伏以忠義如日月之在天有目共覩神明若江海之行
地無浚不通欲申祈報之誠可乏香燈之會伏惟東平
忠靖崇福景佑真君一方廟食累代褒封保江淮而力
遏狂胡南土免遭於荼毒失睢陽而願為厲鬼後人宜
奉於烝嘗凛氣節以如生愧奸諛於既死壽亭侯前朝
義勇儷齋供於伽藍襄毅公當代勲賢接芳隣於窀穸
謹涓吉旦用妥明靈伏願時雨時暘歲歲傒有秋之望
宜長宜幼家家獲無恙之歡財源日進於門庭沴氣潜
消於里閈訟聲不作盗習無聞上顯相於國家德音斯
被下隂扶於守令善政有成益恢神化之弘永副民心
之仰謹䟽
晝錦坊陪郭義社䟽
伏以秋報春祈據禮制必遵於聖代尊天親地故社壇
許立於凡民欲奠羣生載新盛舉伏惟晝錦陪郭休陽
勝地程氏攸居唐宋以來將歴六百年之久子孫相望
不下二千指之多耕田鑿井伊誰之功飽食暖衣惟神
是賴雖各開於戸牖實共奉於烝嘗念化機默運於太
虚無往不復宜人心勃興於今日有感必通伏願義社
之神闡厥威靈保兹境壤贊雨師風伯之任罔致愆期
輔高城大隍之神不嚴宵警蝗螟退滅時慶豐年疫癘
銷除同躋壽域民為邦本幸官賦之無虧人藉地靈冀
英才之軰出比屋安於樂土闔家享於太平再屬同盟
勿淪殊俗敦孝弟力田之行誦詩書執禮之言如有犯
於科條則共加於斥逐庶光祖德毋作神羞木有本水
有源永篤枌榆之好神無方易無體衆修香火之誠福
胙攸歸嘏詞莫罄
癸卯中秋節宴奉皇太后致語
臣聞萬壽稱觴宜中秋之令節一人備養得天下之歡
心金風開長樂之筵寶月煥清虚之府慶逢千載喜動
六宫伏惟皇太后陛下至德洪仁尊為聖母隆名厚福
高與天齊垂懿訓於四方受蕃禧於九廟龍孫濟濟膝
前繞玉葉金枝鳳駕謙謙女中稱唐堯虞舜西王母申
瑶池之宴勝集羣仙南極星報壽域之祥福延萬姓臣
等獲瞻天表無任下情五穀豐登幸才逢於今歲八音
齊奏樂共享於太平少奉宸歡敬陳口號
令節初開萬歲延歡聲遥動九重天雲浮仙仗呈新瑞
月轉慈闈勝舊圓聖壽遠同川嶽久母儀高出漢唐前
六宫記取今秋事四海齊歌大有年
十一月二日慶萬壽聖節致語
臣聞虹流電繞開萬年聖壽之祥雨順風調正四海太
平之候歷數允符於三代皇天眷佑於一人申命用休
瑞氣遥騰黼座子月初建和聲漸轉黃鐘華戎修土貢
之儀臣妾效山呼之頌宏張御宴盛集蕃禧恭惟皇帝
陛下好生之仁上通於天勤民之政必稽乎古講聖經
賢傳之旨以道為心思祖功宗德之傳惟皇建極粤鴻
恩之廣被宜景福之駢臻中外交歡列宿拱北辰之正
神人協應層霄現南極之光幸兹有道之朝益衍無疆
之筭膳羞百味窮水陸之珍竒簫韶九成備虞周之美
盛後三光而不老與萬物以皆春臣等猥以微生叨觀
大慶願同百獸之舞上進九霞之觴仰瀆天聦敬陳口
號
壽星光彩徹楓宸聖誕稱觴萬國賓天降福祥如舜孝
化行中外見堯仁蟠桃擬結三千歲御歷將開二十春
願祝長生同海岳普施恩露及烝民
冬至節宴奉皇上致語
雷復地中初報一陽之動慶稱天上遥連萬歲之聲嶰
筒倏轉於黃鐘周正才頒於寶歷仰聖主體乾之德順
月令以端居適天公建子之辰望斗杓而直指迎長伊
始納祐維新恭惟皇帝陛下龍飛在天恩施率土雞鳴
問寢孝奉慈宫不邇聲色不殖貨利企商后之高明丕
承武烈丕顯文謨兼鎬京之盛美崇儒有作煥成昭代
之書恭已無為恪守先王之戒雖大彰天討屢奏膚功
而功過必允雖重惜遺材無吝爵賞而賞罰恒均凡此
皆君子道長之幾正可騐斯世運亨之兆履長之貺樂
與人同必世之仁宜膺天眷立表以窺舜日漸及舒長
登臺以望堯雲盡成佳瑞臣等叨居樂部獲奉宸遊伐
鼓而來廣莫之風幸際清朝全盛鳴絃而歌觱發之句
願陳王業多艱敢貢微言上塵天聽
五色祥雲擁上林履長佳節慶初臨黃鐘乍轉宫商正
玉歷新頒雨露深四海昇平蒙帝力一陽來復見天心
願乘生氣行時令寶祚延長冠古今
甲辰元夕節宴奉皇太后致語
伏以時當泰運重三五之佳辰孝奉慈闈祝萬千之聖
壽瑞騰鶴禁喜溢龍顔恭惟皇太后陛下受性弘仁詒
謀高遠慶覃孫子比周室之邑姜福備天人類瑶池之
王母制不稱於宫閫化已浹於家邦矧四方書大有之
年式光寶訓宜九重慶上元之節先進霞觴朱絃繚亮
協應韶鈞御燭熒煌昭回星斗山形葱蒨駕海上之六
鰲烟影廻環走人間之八駿清歌妙舞以次而迭奏境
隔仙凡玉饌珍羞雜然而前陳味窮水陸極天下一人
之養奉宫中一日之歡臣等猥以賤工叨居法部窺月
中之火樹疑新開不夜之天分霜後之黃柑知樂共長
春之宴欲宣勝事敢貢芻言
長樂宫中啓御筵六鰲山下擁祥烟三春景重元宵節
四海人歌大有年彩仗近移風力軟珠簾初捲月華圓
霞杯滿獻觀燈酒樂奏昇平第一篇
元夕節宴奉皇上致語
伏以時分四季惟春季當和樂之時節有三元顧上元
乃繁華之節宜張御宴上奉宸歡况一歲之豐登有先
朝之故事恭惟皇帝陛下秉寬仁恭儉之德受高明睿
哲之姿天縱多能上師孔子日新舊學遠慕湯王祥刑
不及於非辜䘏典屢施於無告南郊禮備特牲才胙於
尚方北塞塵清虎旅又歸於宿衞調春臺之玉燭實在
此時放夜禁之金吾豈妨正務銀花火樹徹映鰲山鼉
鼓龍笙少延鳳駕侍臣立紅雲之殿尚食進紫霞之觴
聖齡願保於萬年健隨天運節假已開於十日樂與人
同盻明月之光輝喜良宵之未艾臣等猥以末技叨預
伶官禮太乙貴神於六宫之中想周旋於達旦獻昇平
妙曲於兩階之下愧聲調之入雲欲罄下情敬陳俚語
寶歷初開二十巡上元風景一回新千株火樹連西苑
萬點星毬擁北辰金剖黃柑傳令節調翻白雪應陽春
聖心願比光明燭滿賜餘輝及庶民
端午節宴奉皇上致語
四時順序慶佳節於端陽萬壽稱觴奉宸遊於一日恩
覃海宇喜溢宫庭伏惟皇帝陛下廣運如帝堯之仁丕
承似武王之烈沃心講學將遍於六經育物對時正臨
於五位嚴禱祠以作民間之福懸賞格以收天下之才
聖子神孫吉兆又開今歲恬文熙武泰平何羡先朝當
此燕閒少修故事龍舟蕩漾競蘭檝於中流騎士騰驤
奪錦標於馳道紅旗畫鼓有相先逆浪之竒玉勒雕鞍
有獨出衮塵之勇威生艾虎香動蒲人長楊苑樹逗春
風太液池花明瑞日一張一弛遠鑒周文一豫一遊曾
聞夏諺况久罷邊城之警宜上承慈極之歡臣等猥以
賤工叨居樂部伏願聖德新於日日載浴蘭湯天鑒赫
其明明不需菱鏡因角黍而思往哲服去䜛遠佞之言
作梟羹以賜百官示嫉惡除凶之義敬陳俚句俯罄微
忱
五色雲中化日長御筵開處慶端陽雷奔馳道歡聲動
風拂仙家笑語香驃騎捷乘孤隼過畫船輕裊六龍翔
願將九屈菖蒲節添入薰風萬壽觴
十月十四日慶皇太后聖節致語
皇明大一統隆聖孝於九重十月小陽春奉宸遊於一
日天開壽域德本慈闈伏惟皇太后陛下作配先皇母
儀天下六宫撫恤一皆推好善之心萬乘起居端是享
齊天之福光騰鶴禁慶衍龍孫南極星光見中霄瑞騰
宇宙西王母復臨凡世樂備天人伏惟皇帝陛下德為
聖君孝奉文母王畿有幸喜今秋五穀豐登邊塞無虞
看終日九夷朝貢天心協順家宴弘開萬壽為期上表
先陳於望旦四海為養捧杯滿進於長春正當大有之
年好奏太平之樂臣等猥以末技叨預伶官譜按朱絃
久被周南之化調翻白雪深慚郢上之詞少罄心聲敬
陳口號
南極光中萬壽筵歡聲遥動九重天六宫喜慶長生節
四海初逢大有年德似周南王化美孝同虞舜聖心虔
金尊滿進金莖露樂奏蓬萊第一篇
十一月二日萬壽聖節暖壽致語
四海無虞喜值豐年之候一人有慶又當暖壽之辰和
音漸轉於黃鐘瑞氣遥騰於紫禁天下仰北辰之正座
中覩南極之光伏惟皇帝陛下有成湯好生之仁有虞
舜悦親之孝聖經賢傳崇正學於講筵武烈文謨得歡
心於祖廟鴻恩廣被景福駢臻青宫喜付託之得人紫
塞報烽烟之絶迹法曲齊歌好事近漫誇不老之丹樂
聲初奏萬年歡共上長春之酒九夷八蠻朝使絡繹而
來三宫六院賀儀次第而舉臣等猥以賤工叨居法部
天開壽域從今朝日日開筵德為聖君看終歲人人得
所敬陳鄙句上瀆天聽
幾日欣逢聖節來御筵先向禁中開西疇喜作豐年頌
南極光臨上壽杯萬國瞻天朝帝座五雲扶日上蓬萊
内前記取歡呼處又熟蟠桃第一回
乙巳元夕節宴奉皇太后致語
十五觀燈幸時逢於泰運九重獻壽仰孝奉於慈闈仙
仗來臨御筵初啓恭惟皇太后陛下能仁能儉大聖大
慈德化比文王后妃慶延孫子端麗似瑶池王母福備
天人惟八方樂太平之年故一人享天下之養金鼎進
霞觴灧灧春臺調玉燭熙熙鳳管龍笙奏上元之妙樂
銀花火樹應南極之祥光喜動六宫慶當千載一輪寶
月照綘闕於天中萬朵紅雲得鰲山於海上臣等仰瞻
天表無任下情效仙子蟠桃之音久叨法部作盛世傳
柑之節少奉宸歡未罄心聲再陳口號
五色雲中架彩橋九重天上慶元宵神仙簇擁瑶池會
聖母端居絳節朝萬燭祥烟留鳳輦一聲明月聽鸞簫
霞杯滿進長生酒大孝如今仰帝堯
中秋節宴奉皇太后致語
伏以好月流光三五夕良辰莫勝於中秋太平開宴九
重天佳慶正逄於今日慈歡極四海之養聖孝罄六宫
之誠伏惟皇太后陛下性本高明有内肅外雍之美德
動遵禮法有左圖右史之良規鳳册龍章尊為帝母金
容玉相儼若天人盛福已備於東朝遐筭遠徵於南極
值暑退凉生之候况河清海宴之時置酒長樂宫湛湛
下金莖之灝露趣駕廣寒殿明明開寶鑑於層空幔亭
降武夷之仙玉臼得長生之藥宸闈有喜萬方臣妾一
聲歡國祚無虞兩宫聖人千歲壽岩桂香乍飄來貝闕
梧桐影漸轉過銀床水陸具陳宫商迭奏臣等猥以草
茅之賤夙抒犬馬之忱樂部隨羣曾未學霓裳羽衣之
舞御筵供事幸竊誦瓊樓玉宇之詞上涴天聦載陳俚
句
天上平分九十秋奉慈開宴暑初收金風薦爽隨鑾馭
寶月流輝滿鳳樓德似女英嘗佐舜壽期文母再興周
歡聲一動珠簾捲膝下稱觴見冕旒
丁未二月六日皇太子婚禮成皇上奉皇太后
宴致語
伏以青宫納配值太平有象之年紫禁張筵上聖母無
疆之慶非常喜事曠代竒逢伏惟皇太后陛下至德弘
慈盎如春育隆名厚福高與天齊垂懿範於兩朝受蕃
禧於九廟謀深燕翼澤被龍孫屬當視膳之朝猶記含
飴之日恭惟皇帝陛下重華嗣統若虞舜之承帝堯大
孝格天似武王之奉文母恢鳳儀獸舞之治篤關雎麟
趾之風茂對良辰特開嘉宴鏘鏘濟濟同稱萬歲之觴
肅肅雍雍聿著六宫之美敬惟皇太子殿下天姿英武
睿學高明嘉禮告成隆宗社綿長之祚大倫伊始協乾
坤健順之文有國以來於斯為盛自今而後駿發其祥
東風送暖入禕衣幸宸歡之莫罄北極騰輝臨寶座知
神相之有加臣等猥以賤工叨居樂部周南之詠敢續
譜於朱絃郢上之詞愧難傳於白雪上陳俚句俯效微
忱
初報元良六禮成萬方臣妾共歡聲光生晩景添慈壽
喜入春風樂聖情舞隊巧隨鴻鵠舉韶音全協鳳凰鳴
宫庭此日非常慶滿進仙觴第一行
七月三日東宫千秋節皇上奉皇太后宴致語
伏以慈闈有慶張萬歲之華筵壽域無疆值千秋之令
節紫電紀繞樞之瑞金風開却暑之期喜動龍顔光騰
鶴禁恭惟聖壽慈仁皇太后陛下祇承先帝久播徽音
擁佑聖躬爰臻至治丕隆國本遂家室之攸宜茂衍孫
枝致藩維之益固誕膺曠典嘉受鴻名如周室之太姙
行高今古似西池之王母福備天人伏惟皇帝陛下以
敬天法祖為心以親賢愛民為務上勤定省有問安視
膳之誠下撫元良有主鬯承祧之託頒養老之令普及
於寰區廣逮賤之恩下推於永巷四海傒豐年之應萬
機無邊報之煩敬惟皇太子殿下天賦英姿日新睿學
烝嘗代事得七廟之歡心保傅相成遵三王之大禮對
重熙之景運當載育之佳辰奏五坊之樂少筦宸容獻
九醖之觴永介眉壽臣等叨參法部旅進内庭覩長樂
之新儀幸逢盛舉續華封之故事敢上芻言
聖主欣逢令節開奉迎王母宴蓬萊清歌併逐鸞笙起
紫氣潛隨鶴駕來瑶草秀從雙闕見蟠桃紅傍五雲栽
龍孫佳慶非常慶一日歡聲遍九垓
賀少詹學士鏡川楊公壽啓并詞
恭諗儲端先生懸弧勝旦憲副令子持節榮行金帶緋
袍快兩世衣冠之覩龍章鳳誥均九重雨露之霑長者
之望益重於玉堂少男之名又登於黃甲古今鮮儷喬
梓相輝矧六經訂誤之功垂成宜百歲還童之壽伊始
慶不止於一再禮寧較於尋常走性迂疎而蒙雅愛稱
觴之儀未舉通家之好可慚輒羾蕪詞兼馳菲具幸回
巨矚少見微悰
巧節踰旬中元隔晝年年記取登堂朱顔似渥任教兩
鬢飛霜况是豸冠擁節新恩争羡白眉郎騰歡處腰黃
相射製錦重光後樂園中家燕有冰盤賜果玉斝飛
觴楚楚二郎在侍金榜傳芳願衍斯文壽脉六經重遣
蠧編香鏡川水東流不盡遐筭同長右調慶清朝
南京使回受誥宴客啓
謬膺恩例賜誥有常過辱慶儀增愧無已思聚奎之餘
幸計返璧之非恭矧當較藝之行承乏是懼獲藉斯文
之庇知感彌多爰潔前陳奉厪左顧散朝之後拱俟華
軒卜日之期敢申素札敬以是月三日早候客者
已酉歲休寧送諸士赴秋闈障語并詞
伏以盛世掄材赴賓興於棘試賢侯勸駕開祖餞於花
封願一朝而與計偕想羣英之將穎出連城定價必獲
賞音下里蕪詞先申賀意詞曰
青霄萬里鵬摶翮又恰早槐黃時廹趁薰風先與餞雲
程一一見喜傳眉額京闈捷報題名客應半是東阡
南陌聽鹿鳴華宴早歸來為幾載松蘿出色右調步
蟾宫
己酉歲迎經魁汪循亞魁方罃障語并詞
伏諗秋風捷報來自南都午夜文光徹於東璧經魁與
亞魁而並出文運合治運以相高駢首棲遲越大比五
科之久一朝騰踏占隣封諸士之先此誠令尹作興遂
致生徒奮起蘿山出色固有騐於前言楓陛傳臚更相
期於嗣歲喜倍於衆情見乎詞
雙鳴鳳曉日天飛雲縱一舉歸來如伯仲萬選青錢中
畫鼔紅旗歡動酒瀉綠醅銀甕得意杏園還與共聽上
賢臣頌右調謁金門
壎子定帖
程宅本貫直隸徽州府休寧縣忠孝鄉孝芝里高祖考
杜壽贈兵部尚書兼大理寺卿高祖妣汪氏贈夫人曾
祖考晟贈兵部尚書兼大理寺卿曾祖妣張氏贈夫人
祖考信贈太子少保諡襄毅祖妣林氏封夫人父敏政
今詹事府少詹事兼翰林院侍講學士母李氏封宜人
第一男壎丙申年十月初六日寅時生任錦衣衞百戸
右今議與汪宅第二令愛聯姻者成化二十三年六月
日定帖
聘定啓
休寧陪郭程敏政謹奉啓婺源浯村侍御太守汪公執
事兹憑媒議承許第二令愛與僕第一男壎締親者
伏以桑梓相望愧百年之文獻絲蘿有幸締兩族之婚
姻謹據禮以通誠已獻占而告吉念小兒竊叨世禄曾
非幼悟之才知令愛久熟家規素著夙成之懿顧越公
之嘉胤慚洛黨之非倫金榜舊遊益重同年之契冰言
近報爰申合姓之歡仰冀尊慈俯垂鑒念弘治二年六
月某日
壎子納徵啓
眷生安定程敏政頓首奉啓侍御郡守平陽汪公眷尊
閣下竊以蓬門非儷久承聘定之言芹意是將敢後納
徵之禮兹為舊典允屬佳辰伏惟眷尊正學高文𣲖傳
儲傅昌言直道系本臺端矧一麾出守繼德化於文翁
且二姓通家仰教條於朱子爰申嘉命許締良期知閨
玉之有成絍組夙嫻於姆訓愧庭蘭之弗逮簮紳早誤
於君恩兹盖眷尊念昔青雲同升為幸撫兹白社退斥
宜矜俾上足以助慈親菽水之歡下足以了卑人婚嫁
之願分光實厚報德奚勝古禮宜倡於世家謹聿尊於
王制人道莫先於正始豈盡略於鄉儀喜循良從一鶴
以來歸容菲薄藉雙魚而致敬少有儀物具如别箋仰
冀尊慈特垂鑒念謹啓弘治五年五月(某)日眷生安
定程敏政頓首奉啓
回于宅聘定啓
敏政伏以月當建亥將啓一陽節值立冬甫踰三日恭
惟千兵于公執事出按柳營入披芸閣茂膺蕃祉樂對
佳辰有協新言忽奉先施之寵無忘舊眷更承左顧之
勞一往一來於文必稱三薰三沐在古攸宜
敏政惟是月俗號小陽春才應鐘之協律時名大淵獻
始於貉而為裘公適當講武之餘走亦在滌場之日鼎
裀是攝固有加於吉人節宣孔宜庸載勤於從者
敏政靖惟寓公之望久重一方通家之情已更再世紫
陽嶻&KR1110;同深景行之圖黌序淵源並有芳隣之托屢徼
英晤何俟贅言
敏政載惟公家鉅姓望出古豐在漢若廷尉為公清之
相人頌其高門在周若柱國以耆德之臣帝師於太學
揮戈靖難儼然黑槊威名露布驚人煥若彩毫佳製乃
文乃武有開其先惟孝惟忠克承厥後迨公父子遠續
韜鈐聞禮聞詩既無沗衣冠之業肯堂肯構遂大昌閥
閱之基投壺暫樂於軍中受鉞可當於閫外公論若此
予亦謂然
敏政系本析於相湖名濫叨於翰苑惟勤遠志終愧世
風先忠愍效節於龍飛之初先襄毅歸全於鵬息之後
况先叔父以萬戸握兵衞之符及我仲方以一經贊儲
闈之府顧愚不肖竟老無聞洛學家傳屏斥過煩於臺
史豳風時習拮据每課於兒曹方尋陶令之菊松未畢
向平之昏嫁惟姪女勝笄尚遠絲麻粗識於女紅聞令
郎奪錦是期俎豆更嫻於儒素下致問名之禮用綿合
姓之盟敢謂雀屏居然中選實慚鴈幣勉爾登嘉他日助
奩傅倩莫譏一硯兹辰答篚來伻敬付雙鱗署名恥慕
於郇雲徹視仰祈於戎電
敏政僣易上問尊閫夫人暨令嗣令姪合宅仙眷主饋
有嚴起居特勝侍綵多暇福履並臻列拜謝忱轉希布
達
敏政壯歲休官素無能於趨事家政授子聊可託於應
門倘有委令俾聽約束
篁墩文集卷五十七
