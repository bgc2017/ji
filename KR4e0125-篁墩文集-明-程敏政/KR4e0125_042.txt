篁墩文集卷四十二明程敏政撰
碑誌表碣
槐瀕先生程君墓碑銘
昔杞宋以王者之後孔子猶歎其文獻不足徵而况其
餘乎程本周之侯國休父則始封者也其後國亡而子
孫散處於晉曰嬰者死趙事號忠誠君世望河北至東
晉有元譚者守新安以循吏賜居郡中由是江南始有
程姓者凡數傳至陳將軍忠壯公靈洗有禦盜全郡之
功食其鄉州廟號世忠程以是益顯至唐定氏族而程
遂居十大姓之一胤系之蕃幾有一郡之半又蔓衍於
四方由宋至今其居歙之槐塘者曰元鳳起進士相理
度兩宗號吉國文清公公六世孫曰槐瀕先生諱孟以
諸程自唐以來譜牒山委莫能相通乃遠者走書近者
親會盡發我宗人之藏手自披校窮二十餘年為程氏
諸譜會通五十卷外譜二卷忠誠太守忠壯三祖遺蹟
及褒典經元季之亂蕩無存焉先生又搜輯而類次之
為世忠事實源流錄十卷文清公手澤及理宗御書多
淪於異姓先生不惜重購之以歸為明良慶會錄三卷
於是新安之程凡數百年文獻之傳賴以弗墜而先生
亦不可作矣嗚呼若先生豈非孔氏之所見予者哉先
生字文實槐瀕其别號也性誠樸而孝友動必以義終
其身為族黨師鄉人化之郡邑大夫歲時禮於其廬力
學好古愈老不倦其纂述别有黃山小錄諸書而新安
總志尚未脫稿所自著有槐瀕集若干卷其卒成化乙
酉四月二十五日享年六十有七墓在本里荷塘山之
原子三人景岑景山景微孫五人琬珷琥琮珤皆能守
先生之遺書而讀之敏政於先生為族子宦居北方不
及敬拜狀下而數辱手教惠顧諄複盖寤寐之不忘也
謹撰銘文一通寄其諸孫俾刻諸墓上之石以昭先生
於無窮銘曰
猗乎先生其弗死兮維古程國之肖子兮篤我宗誼而
弗之圯兮闡我先猷而實是紀兮相爾公孫之復其始
兮胡寧在彼而不在此兮爰卜斯藏於槐之里兮羌山
之崔而水之瀰兮猗先生之名兮曷其已兮
歙處士汪君墓碣銘
士之居斯世者不越乎出處兩途然各有道焉非苟焉
耳矣出而忠處而孝斯道之極致而生死無愧乎士之
名不然則苟焉者也歙處士汪秉祥父之卒翰林侍讀
尹先生為壙銘稱其孝無愧古先民而處士之子尚恕
復請予銘其墓上之石予生不及識處士將何恃而銘
既謝不敏而尚恕請之不置又遣其子曦託其友黃進
士宗器胥促其成予終不敢辱命則以處士之大凡扣
宗器宗器之言如壙銘予不覺慨然太息為序而銘之
以詔其後人序曰秉祥父其先居績溪唐越國公華之
後族鉅而胤蕃累遷歙之潛川故今為歙人處士之曾
大考仲堅大考用彰不樂仕號秋江漁隠考士元生處
士六閱歲而卒母胡氏守節長育之時漁隠尚無恙特
鍾愛處士曰是幼而孤者不可使羣于自棄而使人弗
友口授之詩書處士亦知自奮以繼述先德不為嬰孺
態既長痛父早世每歔欷不自勝而幸祖若母俱逮養
養之惟恐弗及所居之堂榜曰奉思鄉人及四方士聞
之咸嘖嘖歎曰孝哉汪氏子多詠歌之歲丙寅家弗戒
於火處士倉卒入先祠奉神主宗譜及秋江漁隠詩卷
以出家貲不一顧處士襟度灑然不喜齷齪士見者知
為美君子閱書史遇古之孝友者反復不釋手思與之
齊故卒以孝稱家居待宗姻里族無矯情出遊江海上
友其賢豪不樂為媕婀至賑窮周乏則腆不恤屢不厭
老而重聽謝家事付諸子别號止軒日杖屨山水間以
娱老神氣清明迨易簀不亂治命諸子曰若能敦孝友
葬祭不伍流俗吾死不憾不然非汪氏良子孫言既而
逝正統戊辰十月二十有八日也夀六十以其歲葬歙
嘉充山之原配里人吴氏女有懿行以己不育子禮聘
側室胡氏而友愛之卒以有後卒永樂壬辰三月二十
有四日夀若干葬里之胡村繼朱氏女尤孝敬嘗刲股
和藥愈處士危疾卒景泰甲戌正月二十有四日夀六
十有四葬祔處士塋子男四長即尚恕次宗敬從政尚
茂女二婿許仁善吳紫垣孫男七長曦即速銘者次昶
昇暹景昭暐女四皆未行嗚呼處士雖不出為世用而
羣行皆不苟孝尤卓然其可謂有道之士己夫銘曰
豫章無根枝葉其瘁乎渤澥無源支流其匱乎人而無
孝子孫其墜乎嗟嗟君子猗無愧乎好是懿德而不倍
乎蒼蒼者天羌錫類乎我銘其阡百世其無廢乎
處士黃君景高墓誌銘
君徽之休寧人諱維天字景高其先自霍山徙潯陽有
諱堅者唐乾祐中自潯陽徙休寧之古林十四世孫允
清為宋咸淳庚午貢士始業儒君五世祖也高祖方號
秀嵓故右春坊司直郎汪蓉峯先生為之記曾祖嘉祐
不樂仕與鄉先正翰林待制鄭師山侍講學士朱風林
徵君趙東山三先生友善祖樞世其學元淛東道元帥
李克魯嘗聘為塾賓國朝屢徵不起學者稱後圃先生
父民娶程氏生君君長於儒家務以繩武為事而明敏
過人凡六經諸子口誦手錄不研精不已下至古今名
物制度沿革世代廢興與夫百家衆技之書悉淹貫有
擿疑事就問者應口即畣首尾不遺詩與文不苟作書
法喜黃庭率更籒文隷古咸極精妙居簡重不妄出入
竟日危坐無惰容至與人之際則内外一致無機巇之
設慎許可題其燕居之所曰嚮明以寓崇善抑惡之意
鄉先生程公若虛叙而銘之君家誨尤嚴以故長子莆
克自奮以明經教授為古文詩章不愧君而與人辨論
道理長書累牘必求其是識者韙之君生於洪武甲戌
五月二十六日卒於天順癸未七月十九日享年七十
配金氏繼俞氏子男二人長即莆次曰蓂女二人長曰
茝適吴藩次曰苡適金寧孫男二人曰光岳曰爟政莆
既以成化乙酉正月一日奉君柩窆鄉之大園以俞祔
而致刑部員外郎汪君進之狀來乞銘將追納諸壙中
予觀世之號世家者其子孫不一再傳多放浪不檢以
至於敗求其謹守以不墜田廬者鮮矣矧嗣其詩書之
業至於七世之久如君之家者哉予與君生同鄉辭其
銘不可銘曰
繄先世之烈兮羌舌之代耕也既後昆之埓兮亦學之
嗣興也眷美人之修潔兮古林之士英也胡挺挺以自
揭兮不矯矯以為名也竟塵網之不屑兮捐松喬之永
齡也播清風於嶻嵲兮尚考於此銘也
孺人吕氏墓誌銘
予初識泌陽焦孟陽於婦翁太師李文達公家時孟陽
已職太史挹之淳然有古儒者風度因納交焉其後得
聯官每止其寓舍中閴然無譁也頃之輒出酒食以飲
食我孟陽若不與知然孟陽性落落每退朝騎馬過友
人家觴咏終日家事一不自撓予竊意其得内助不然
何逸豫乃爾歸嘗以語室人室人曰然且為予道其故
曰焦孺人吕家女初以鄉人子來吾家將其三子以見
先太師其服純然無綺容又拜起不失矩度應對甚閒
先太師喜甚顧先夫人曰焦氏有婦矣出文幣與之先
夫人素莊嚴女賓之進謁者有少違禮多不得辭色去
獨愛賢孺人嘗自解其簪珥以畀予時侍側切健羨之
每佳辰令節則遲其來來則相對語竟日皆婦道所宜
不雜世俗語予或取古今列女傳小學孝經諸書為講
解孺人即了其義盖賢明婦人也未幾聞得孱疾百藥
弗療久之竟不起時成化戊子四月五日也孟陽哭之
甚悲將以明年春歸其喪卜葬山郭之原以狀來乞銘
曰孺人與焦皆邑人譜燬其世無所於考可知者曰孺
人曾大父諱恭當元之季常率鄉人據險以捍盜邑井
頼之大父整父德母魯氏孺人年十七歸芳奉舅姑孝
謹能得其懽處妯娌待婣戚御僕婢皆有道歲時奉祀
甚謹雖疾猶力起從事教諸子未嘗煦煦然有過即以
告故皆循循有可望以成者疾革惟引手向芳曰脩短
數也勿戚戚以吾故過傷所恨不獲終事子奉舅姑耳
春秋僅三十有四三男子曰琦瑞瑾一女子殤孺人沒
後六越月乃受敕贈嗚呼悲夫是可銘已銘曰
容之娟娟行之顓顓于歸孔賢而不永厥年有赫恩封
身後斯延繄彼永年越國封之駢世亦多有而獨不然
抑誰之為愆也吁嗟乎天
唐處士茂本墓銘
徽之老儒君子自宣德以來無慮十數而予生晚又官
走南北不及見之獨時時見其著述追古作者真一鄉
之盛也若唐邦立處士其一人焉處士諱茂本居歙之
槐塘為世儒家高大父諱元勝國時徽州路學教授曾
大父諱仲實紫陽書院山長大父諱子儀永樂初趙王
府紀善三代俱以文鳴鄉人目為小三蘇父諱允吉生
四子處士其季也處士自幼長進不凡正統中允吉為
仇家逮至京處士侍行時年十三懷疏擊登聞鼓求伸
其枉詞氣不屈見者壯之未幾允吉以憤鬱病死處士
哀毁過當扶柩歸窆茹苦歴辛人不能堪初允吉罹患
家業蕩然處士既長竭力經理凡舊物多克復門閭締
構一新過者忘其家之中戹焉奉母鮑及生母張孝敬
無貳與二兄茂支茂端弟茂美友愛甚至茂美早亡處
士在姑蘇聞之驚哭廢寢食撫其孤過於己子云處士
力學好古讀書強記歙之鮑謐齋程槐瀕兩先生稱其
詩章不愧迺祖授徒里中人服其化中年資遣其子弼
入學為諸生遂載書出遊江湖間友其賢豪以自適成
化己丑寓臨清忽得疾亟促裝歸至錢塘適子源來迓
處士迎語之曰家之成敗由於弟兄之和戾汝曹勉之
過淳安瞑目於舟中是歲六月二十日也春秋五十有
一源奉旅櫬還葬其鄉某山之陽處士配同邑潛川汪
道夀先生女有淑行處士敬之子男三長源次弼季善
女二長適汪祐次適汪惟節孫男四處士兄子兩人曰
貢士佐既助源以襄事曰進士相又致源所為狀求予
銘銘曰
繄歙唐之世兮家孔殷學優而觖膴仕兮文聲益振有
處一士兮邁前聞奄其身之朽兮名不湮琢斯志兮山
垠有道其處兮尚式乎鄉先生之墳
承德郎應天府通判林君墓表
嗚呼此予友林君孟陽之墓君諱春其先居台之寧海
曾大父洪武初以詿誤謫戍金陵大父扈晉恭王之國
遷太原父本榮再遷代州用君貴贈承德郎應天府通
判至君又遷龍門龍門宣府屬部也故定居宣府君少
有大志以家遭難思有以振之乃入萬全都司學為諸
生日夜策勵治經之暇尤肆力為古文詞及書翰學日
以成景泰庚午遂領順天府鄉薦上禮部中乙榜不就
入太學從游翰林學士吕文懿公文懿稱為老友然君
數竒凡五舉進士不第待次吏部以天順癸未授通判
應天府初考賜敕命進階承德郎再考復以最書政聲
日著會應天府秋試檄君分理場屋事事勞得疾遂不
起君外和内剛家食時守邊重臣若都御史羅公亨信
李公秉戶部侍郎劉公璉皆雅愛君而吏部侍郎葉文
莊公為參政時尤相推重然君遊諸公間惟以禮接至
於外事一不挂口家素貧有逮繫賫重賂要其入釋者
力謝絶之雖以禮遺之金帛亦卻不受太子少保姚文
敏公暨家君皆文懿同年友每唶唶歎曰林上舍謹厚
君子也宣府窮邊中朝薦紳多謫居者若禮部侍郎倪
公謙輩皆素以文學名一見君即欵洽如平生性酷好
書雖揮汗呵凍不廢如太師楊文貞公西巡扈從詩太
保王文端公碑陰記見者不知其君書也率以為黃養
正書其所得如此君在官專董馬政攻駒考牧下無敢
干以私每行縣止食公廪蒔蔬官廨隙地至則摘以自
給其卒也貧無以殮時家君方守南京為裒衆賻舉其
喪君生永樂辛夘七月九日卒成化辛夘九月五日春
秋六十有一配朱氏封安人子男四澤潤浹泗女二淑
蘭適袁寬淑蕙在室孫男四熙輝炫耀孫女一嗚呼文
懿公門人最多君最長予最少其餘若太常少卿李本
大理少卿田景暘國子司業耿裕禮部郎中李温輩先
己取進士去惟君與予天順中尚執經在館下其好尤
篤每有制作必相與商訂然後出以示人自官走南北
未始一日不往來於懷也孰謂君遽以死乎君之喪道
出北京予既哭弔之方將求君平生之文輯以傳後而
澤等以倪公之誌來請表其墓故抆淚書之
陳母林孺人墓誌銘
監察御史龍溪陳宣奉詔擿奸於畿内以達山東之境
事未竣聞母孺人喪即日為位於行臺以哭哭幾絶遂
解組北上以聞既得命持服乃白衣冠詣予乞銘憶當
天順中大人嘗館君於家君不鄙而與予友且善銘其
母之壙予何可辭按行人司正林君雍之狀孺人世家
龍溪之金浦父克静母某氏生孺人既笄歸御史之父
朴菴先生先進為繼室孺人性慧而順家居時得二親
懽其在陳氏不逮事舅姑恒以為恨遇歲時忌祭供祀
禮如生存朴菴性質而少文凡家業之成多孺人匡輔
雖饋食紡績事之勞且賤者必親之為諸婦先先配有
二子孺人教育之若己出皆底有家其教御史尤嚴以
故御史宅心行已一不汙流俗孺人生洪武丙子九月
十六日終成化庚寅七月七日夀七十有五子男三人
長即御史也次曰輯曰侃女一人曰銓嫁士人許乾亹
孫男十人長曰紹次曰琳曰貞曰仁曰元曰發曰義曰
奮曰跡曰樂曾孫男一人曰朴初朴菴先生嘗預卜夀
藏於南山之原卒而葬焉至是御史歸以是年某月某
日奉孺人之柩祔嗚呼孺人以孝敬慈賢之德由處迨
嫁積有令稱而又躋上夀享有多子孫且御史號能官
推恩榮之典計日可得則天之錫予善人不誣也哉銘
曰
有淑一人實好逑兮歸此漳士厥聞流兮胤也孔蕃齡
之修兮溘然以終閟斯丘兮我銘永昭盍千秋兮
贈武略將軍錦衣衛副千戸孫公墓誌銘
公諱忠字克誠姓孫氏上世居蘇之長洲祖曰思道元
樞密院判知大寧義州事國初戰殁松山公隨父福興
以二州内附公為錦衣衛百戸十餘年而終時成化庚寅
冬十月丙寅也享年七十有三公天性淳篤不類武人奉
母甚孝其謝病而歸也遇母夫人喪時年已七十哀毁踰
禮手植松檟數百章卒以憂瘁致疾不起友其弟斌無纖
芥反目意身使異域三十餘年每行則正使必以行營機
宜付公公亦悉心為之致力常先事而計畢中肯綮盖庶
幾古之善使者與配王氏有賢行子男二人長即賢以功
進武略將軍副千戶故贈公以其官次正女一人適錦衣
衛百戶何琳公之終也賢以侍禁不敢東還發喪乃遣
正奉公柩北上將以成化辛夘某月某日葬公於順天
府通州阜壕鄉之原前期以狀來乞銘走憶天順初家
君受詔視師遼東始識公於京邸握手相好成化初家
君總師討四川貴州山都掌叛夷賢隸戲下且公父之
墓石家君書之公之墓石走豈可以不書銘曰
猗嗟孫侯發軔自東有偉其器丁時奮庸爰入朝鮮名
王稽首載涉東夷招我逋寇海西兩酋罔睦其鄰公將
帝命國威以振公當北使皇狩于野遥遥屬車公為從
者相昔定遠爵與功崇公獨何為一尉而終公雖云亡
有子丕顯將軍之封懿此恩典渺渺靈轝瘞彼郊關我
銘其中千載弗刊
一品夫人常氏壙誌銘
夫人常氏子諱善榮故家兖之滋陽妻於李是為封光
禄大夫柱國少保吏部尚書兼華盖殿大學士諱昇之
繼室贈特進光禄大夫左柱國太師諡文達諱賢之繼
母少保故鄧之名士其元配葉夫人生三男六女一受
封安人而卒夫人當正統丁夘既壯來歸相少保以敬
正治家儉以肅待宗婣睦而有禮撫諸哀子女如己出
壼内之德雅與葉夫人埒用是少保禮之宗婣宜之家
人嚴憚之諸哀子女孺慕之以謂葉夫人良不死太師
歴四朝累自兵部侍郎進吏部尚書自太子少保進少
保自翰林學士進華盖殿大學士蔚然為時名臣故累
用其恩于夫人以封于葉夫人以贈皆自宜人淑人夫
人以至一品夫人之生永樂甲申五月二日殁成化壬
辰六月十日夀六十有九訃聞上遣使賜祭于是三男
者長太師及仲謙皆先世惟季讓為監察御史六女一
未行而亡其五婿孔文韓暹丁震牛星夏英孫男六璋
尚寶司丞璜玠瑾珍一殤女四婿鄧州守禦千戶黑顯
翰林編修程敏政宣聖六十一代孫孔弘緒一許聘順
天府經歴王公子冕諸孫子卜以是歲十二月八日奉
柩祔於少保賜葬之塋葉夫人之右不鄙使敏政為之
志志已復系之銘銘曰
蚤弗偶晚于歸夫受室子奉闈嫓先嬪德之懿啓後華
福斯被誥錫封生之亨御遣奠殁之榮産於兖殯於鄧
永無虞終有慶
明威將軍神策衛指揮僉事致仕黃公墓誌銘
公諱琮字進賢世居徽之休寧其先多隠德至考彦斌
甫妻徐氏女生丈夫子七人家始殷里之識者策黃氏
必大貴既而仁宗昭皇帝臨御冊公女弟為貴妃特遣
二中貴人驛召彦斌甫至京授神策衛指揮僉事賜第
一區賫予恩數甚渥七人者公最長實侍北行上召見
亦授錦衣衛百戶未幾彦斌甫捐館嗣為神策衛指揮
僉事公雅不以貴戚自驕年六十即以官授諸孫惟日
端居自適而已成化初今上皇帝復冊公長孫女為秀
懷王妃公之女適王氏者有甥曰曾亦選尚嘉善長公
主為駙馬都尉公夫婦尚無恙惟時以手加額曰吾家
藉先世之靈迭被寵光飛香椒畹恨無德以將之聞者
嘉歎成化癸巳九月十二日忽一疾不起享夀八十距
生洪武甲申二月七日上聞訃遣使者賜祭盖特恩云
公配桂氏南京錦衣衛百戶福之女以慈賢重戚里封
恭人子男三人長昱以親藩恩授中兵馬指揮次晟嗣
錦衣衛百戶次杲為義官女二長適錦衣衛百戶韓俊
次適錦衣衛指揮僉事王珩孫男九長欽後公數日卒
次鑑次鍾嗣神策衛指揮僉事次銘次鐸次鉞次鏞次
綱次銳女五長即秀懷王妃亦先公卒次適伏羌伯毛
銳餘未行曾孫男一曰彭年女四俱幼公平生孝友事
二親存養終慕如一日諸弟處江南歲時問遺不絶貴
妃從葬景陵每時祀北望揮涕不已與人交不蓄中對
賓客恂恂執謙如弟子雖貴富而服食儉素惟好善樂
施予不厭子孫滿前佳辰令節奉觴稱夀恒諄諄以盛
腆為戒走嘗與鄉人造公公款之竟日其貌温醇其言
簡而不夸有類乎古之仁人長者竊意其享福有自也
昱等將以是歲十一月十五日奉葬順天府懷柔縣銀
洞里賜地之原以走與公生同鄉來請銘走聞徽之鎮
曰黃山山之下在唐有黃芮者嘗刲股以愈母疾又廬
父之墓以致連理木芝之祥見於史而爵位不聞豈天
欲錫報於數百載之後而得公乎銘曰
黃山崇崇毓彼黃氏懿其前芳有唐孝子爰錫爾類繄
天孔仁不食其報以啓後人猗神策公崛然中起嬪我
仁廟維公之娣豈惟皇嬪慶迭斯臻妃我懷園維公之
孫亦有公甥玉立在旁帝姬娟娟釐降于堂羌孰如公
維齒禄位越顯孫子維德不匱奕奕几筵宸章奠之肅
肅冠裳賜地窆之史臣刻銘置此窀穸中有耿光百世
無斁
孝友徐君墓誌銘
孝友人道之大經自隆古以來見於孔子刪正之書以
為法者兩人在書曰君陳在詩曰張仲降及後世嗚呼
尠矣今有人焉一鄉之中稱之為孝友則固一鄉之善
士若河間徐君殆其人與君諱文字彦章先世居南昌
之新建父曰思恭永樂中以詿誤戍河間生君兄弟而
卒遂逸先世名君孝友出天性痛其蚤孤奉母吳滫瀡
之養備至每先意承順恒懼失其懽母卒哀毁骨立治
喪一用朱氏禮鄉之賻祭者千餘人與弟讓同處至髮
種種未嘗疾視二女弟既相攸或不給恒周之無倦意
視諸從子如己出里之號義門者必曰徐氏然君不為
竒詭之行至考其家庭間肅肅雍雍務盡道理則與古
人若冥契鄉先達嘗為孝友傳以贈盖實錄云君生永
樂丁亥正月十四日卒成化辛夘七月二十日享年六
十有五配余氏相君無違禮子男三長曰益次曰寧儒
學生余出次曰盤側室許出女二壻賈英張拯皆儒學
生孫男五曰某某君平居喜儒雅惇義行一時薦紳士
夫咸樂與遊有以不平來質者多一語而解足未嘗闖
公門雖武弁亦禮君不敢以尋常士睨友戚之婚喪有
奩槥不具者率餽之泉布歲出息聽其償有不足者罷
不與校丁歲歉朝廷募入粟補官或勸之行君謝曰布
衣分也吾寧出羨貲以濟飢不敢藉之以苟簪組雖家
用饒而崇約戒奢恥徇俗子姪館甥服章縫者五人所
謂一鄉之善士若君非邪君從子曰盛來就試京闈未
撤棘得其弟儒學生簠所報訃既為位以哭復以誌屬
予曰將歸奉窆於八里莊之原而納諸幽予生也晚計
為童稚時嘗識君今官走四方十五年矣嘅夫老成凋
謝不可復見庸撮其行之大者題諸墓曰孝友徐君而
繫之銘銘曰
有媺徐君式孝且友羌出爾真匪性之揉寄跡諸武家
誨孔文里門有燁義聞斯振楚楚南州展也無愧婣黨
之嗟善人之瘁里莊之上窀穸隆然太史刻銘百禩之
傳
崇府審理正孫君墓誌銘
成化甲午春崇王以今天子介弟開府汝寧凡一時文
武僚吏皆從惟審理正孫君迪方以疾在告王為展行
期者月餘君使其長奏曰王事有程勿以臣故撓之臣
行且差矣王行而君卒訃聞王嗟悼以不及遣視為恨
命中使以香幣致弔賜寶鏹若干緡俾治葬君無強壯
子在側因權厝都門外僧舍中乙未秋君子珩始來自
江南將扶柩歸窆祁山之陽以金谿教諭汪恕之狀乞
予銘嗚呼悲哉君姓孫字元吉其先有諱郁者南齊初
為齊府長史逮數世至安卿為祁門令因徙家焉君生
穎敏少從鄉先生游彊記有聞迨長益肆於學景泰癸
酉領京闈鄉薦五舉進士不第成化丙戌秋今天子詔
吏部擇可傅諸王者君在選中授中書舍人侍崇王戊
子王出閣改審理正賜舍人敕命封父仕興為徵仕郎
母黃妻謝皆孺人君平居孝友初得官即分禄之半以
養親為詩文典雅應教之作有諷有規王寵賚之與人
交見底裏風度灑然無一毫塵壒氣卒於甲午二月二
十九日得年四十有七謝孺人同邑名家女自君為諸
生至應舉出仕清澹之操皆與之俱姑病目不見每旦
以水潄舌升堂餂之久而復明卒於辛夘夏五月二十
一日得年四十有二子男一即珩也女三長次皆聘士
人家其幼則君繼室程所出也君之曾大父允清以積
德重其鄉國初有宗人坐非罪沒家孥者允清贖其三
孤女而嫁之又嘗為里胥長以身脱遭誣者八十餘家
至君不食其報晚為王官未出國門而以客死然則孫
氏之後固將有復興者乎銘曰
猗先積之素兮胡方行而仆兮引後食之祚兮亦永安
其厝兮
榮禄大夫同知中軍都督府事贈左都督張公
神道碑
國初著令武臣非歴戰功不得升中世以來乃有自别
途以進者盖予嘗攷諸國史知之未嘗不為之慨然太
息而有取於故都督張公云公生於將家以永樂癸夘
受代為留守右衛指揮僉事時年尚少屹如老成人正
統辛酉從征麓川夷酋抵鎮康州賊黨有刀門捧刀門
顛兩酋者公連破降之進攻上江拔孟底招罕諸砦兵
部尚書王忠毅公竒其功承制進都指揮僉事時諸軍
自杉木籠山進圍麓川公率偏師潛入其中堅賊帥思
任發大蹙走緬餘衆悉降凱還得世襲指揮使癸亥命
出理中都留守司事戊辰詔以所部從寧陽侯陳武靖
公討閩寇鄧茂七進都指揮同知景泰庚午再從入閩
殱賊孽於延平壬申進都指揮使少保于公復言張某
功多遂署僉後軍都督府事乙亥移中軍天順改元實
授副彰武伯楊信守延綏慶陽諸路抵鎮之明年敵帥
博囉入寇神木縣公出兵禦之于柴溝斬獲甚衆捷聞
賜白金綵幣進都督同知左參將專守延綏西路敵以
前不得志復入安邊營公分道拒之連戰于野馬澗諸
處俘其將鬼里赤獲駞馬兵仗及還所掠子女生畜視
柴溝倍之特受賜敕褒諭命佩靖敵副將軍印總延綏
慶陽諸路兵成化乙酉朝廷念公久於邊召還復理中
軍時方大閱得精兵十二萬命公分統揚威營迄至不
起盖公出入兵間首尾三十五年自諸衛歴兩府論功
與能其可謂無媿矣公家都城下馬社諱欽字克敬曾
祖也公祖潑盧及所後父良皆贈榮禄大夫同知後軍
都督府事所生父景山曾祖母王氏祖母馬氏所後母
蘇氏皆贈夫人所生母馬氏公年七十有一卒於成化
乙未夏五月二十有二日上聞訃輟朝一日凡五遣禮
部諭祭特贈左都督命工部給喪葬費以某年秋七月
九日窆都城西山之原配郭氏封夫人子男五長振先
卒次摽次拯次授一未名女一適金吾左衛指揮使楊
勝孫男三人長恂嗣為指揮使餘尚幼初公之捐館也
楊金吾以狀來乞予銘其墓與神道之石予固辭不獲
則為之次第如右而法多互見者不能盡書也銘曰
五軍洸洸督中外兵在帝之右開府于京孰克當之維
方與虎匪勲之多孰與為武矍鑠張公環衛之英躬屬
櫜鞬自其妙齡既下滇川兩入閩粤肅我貔貅殪彼兕
猲延銀逶迤北控大河再卻敵騎屢奏鐃歌捷書紛傳
官賞是懋都司留司或正或副高牙大印玉帶朱衣分
典六師亦遄公歸出入卅年有勞在國命典煇煌庶無
愧色西山之麓松栢丸丸中有賜塋惟公所安螭首龜
蚨豐碑載道詞臣勒文千載是考
文思院副使金君墓誌銘
惟周盛時百司庶府以暨表臣必皆常德吉士以勱相
國家其見於立政之書者可攷也我朝執藝之臣外隷
工部内供事於監局盖倣周之遺制然官屬叙進多出
特恩若金君廷璽則亦一人焉君諱璧世居蘇之長洲
永樂初附籍京邑祖仲名父英皆鄉之善人母沈氏既
妊君而父卒卒三月始生母訓育備至至八歲遣從社
學師自力女紅以資給之君性聰慧思用文學自奮年
十六迺以材藝召至京日事内府恭厪精鍊同事者雅
推遜之中貴人悉君之能凡乘輿服御多以屬君君所
供奉輒稱旨上識其名成化丙戌内降與文思院副使
歲時賜答優等君持之毖愿無毫髮矜侈之容恒以弗
克報稱為懼丁酉春閏二月二十一日以疾卒得年四
十有六配周氏治家有方子男三曰鎣曰鑾曰鑒女二
一嫁錢銘一許歸趙靖諸子以卒之歲三月十八日扶
柩葬魏村社先塋君性孝念母蚤[婺-矛+牙]而養不逮父言及
輒泣下涔涔母生事死葬極其力之所至交人無機械
人亦樂與之游中年致身貴富克己行義振饑恤難之
心惓惓焉教諸子謹厚世其業烏乎世降俗漓求夫常
德吉士盖有王公大人之所不易者己君平素語人率
以古賢詰自厲人亦以為名夀當未止此遽爾捐館豈
非命與然身奉一職十有餘年不負上之任使其自以
為無憾矣君僚友凌君安與鎣等奉通政參議趙昂先
生之狀屬予銘鑾之妻安之女而靖則參議公子也參
議公於予有婣好故不辭銘銘曰
肅肅禁籞皇德攸關秩無崇卑克舉為難猗乎文思晉
以才藝遡其善源式孝與義希世之逢聖澤霶施相古
先民孰或起之魏村先塋全歸以祔銘闡其幽百世無
斁
昭勇將軍錦衣衛指揮使孫公墓誌銘
公諱璉字國用姓孫氏濟南鄒平人孫氏自故安國恭
憲公以宣宗章皇后之父顯其子今太傅會昌侯繼之
巋然國之元舅胤系日蕃家法滋備若公亦可謂稱其
家兒者矣然夀不逮其爵君子惜之公生而淳謹不與
諸貴游相埒恭憲公鍾愛之諭今太傅曰此子必克荷
吾門宜善視之稍長出就外傅通經史大義學詞翰皆
有可觀雅嗜古名賢書畫及山石花竹之勝以自適凡
聲色寶翫若不介意今太傅既嗣伯爵天順初以翼戴
功進封侯公遂以世嫡嗣太傅之舊官為錦衣衛指揮
使雖貴富而所處益謙無一毫侈倨之態今太傅總五
軍幾二十年公長贊畫其間戲下之人多賴以濟而綜
理家政尤克當太傅之心内外僮僕咸職其職而不敢
肆與二兄瓚珍及羣從極親友歲時設燕奉諸父於堂
以次稱夀驩如也諸勲戚家以為美談一或有不睦者
即相率以孫氏諭之公居母夫人丁氏喪哀毁甚或勸
止之曰太傅春秋高二兄方有事西南夷宜自愛公泣
謝曰惟送死可以當大事執禮彌篤卒襄事得孱疾幾
數載弗愈恐貽父兄憂恒勉強若無疾革惟對人垂涕
以弗獲終養為恨又諭其子曰孝事吾親勤學以無隳
先範吾目瞑矣成化丁酉三月二十二日竟不起得年
三十有六配蔣氏定西侯貴之孫先公没繼湯氏參將
胤勣之女俱封淑人子一人曰鎮異日當嗣侯者張氏
其生母也女二人長許配武靖侯之孫趙宏澤幼在室
鎮將以五月六日奉公葬香山祖塋之西惟今太傅成
化初總史局知經筵予皆從其後而家君尚書奉命南
伐公二兄實在行故公之捐館也太傅以狀來屬銘且
予與公外舅湯公尤善湯公素名能詩既殁於王事無
子公裒其遺稿付予予為詮次而歸之公及一見而殁
悲夫其言猶在耳也忍可以不銘銘曰
良驥翩翩而蹶於行榮木欣欣弗究其成有淑一人方
進忽止上公之孫徹侯之子雖孝與睦戚畹之煇胡不
永年式全其歸香山之原賜塋之次尚餘慶兮在爾後
嗣
奉議大夫同知汀州府事程君墓表
君諱熙字克和姓程氏世為徽歙人其先德具予所為
君父義士傳君高祖大年元紫陽書院山長曾祖完都
祖回善出繼從父昇父萬即所謂義士者也母項里殷
氏君生而不凡喜問學提學御史吉豐彭公一見器之
選為郡庠生君家長老固以力孱請罷不許景泰癸酉
以春秋中南京秋試時學士安成彭文憲公主考得徽
之春秋生雖多而獨謂君醇樸每進與語入太學祭酒
泰和蕭公雲間陳公愛君如二彭凡五舉進士不第成
化丙戌竟以吏部選人出身尚書鹽山王忠肅公試君
第一廷授同知汀州府事時年四十餘矣君為政一以
誠而不任術前後更知府張寧輩四人獨君巋然治郡
事久益精明如禱暵振饑驅虎止火諸異政郡人往往
播之詠歌而招安一事尤人所難者初己丑歲閩大侵
有盜千餘人自將樂尤縣四出放劫而紫雲臺者介汀
之清流寧化境上號最險盜入據之鎮守中貴人及三
司聞警大懼發近兵駐汀君曰是歲荒而迫為盜者亟
招徠之當不煩一矢而下上官輒以坐君君單車抵臺
下盜遥望見識君擁拜感泣曰某等實不獲已君一一
慰撫之立散其衆燔其寨發府庫分賑之盖不旬日而
事定君復言於上官曰往歲鄧寇之起亦據是山盖其
地去官府險遠故易以變請析將尤清寧四縣之地别
置一縣於明溪鎮移巡檢司於夏陽則可保無事矣上
官為言於朝賜縣名曰歸化除吏降印仍委君相其要
害而城之都御史汝陽滕公巡視民瘼請旌異君以勸
諸郡江浦張公繼撫八閩請以君知漳州府吏部皆以
君未考績不報成化丁酉滿九載將考績矣而閩盜起
於上杭巡按御史復留君治事而君以憂瘁得疾不可
為矣九月二十七日竟卒於汀得年五十有四自御史
以下皆弔賻汀民日走哭門下者數百人終其喪去不
絶君居家孝友既授官即請分禄於故鄉以養親而自
奉泊如也每出行縣與隷卒同起居飲食遇事敢為不
避難受布按兩司檄理錢穀治刑獄於旁郡旁郡之人
亦德之無間言家君尚書先生於君為世父恒語人曰
亢吾宗者必是子也故予得與君游最久同上禮部者
再受君之益最多君元配富堨汪氏側室陳氏子男一
人曰文慶女三人長適潭渡黃資智次適靈山方佐早
世次適洪鄭州之子通君父義士以成化戊戌某月某
日葬君於歙西古城關祖塋之右嗚呼中世以來吏知
任法而已盖雖有絶類之才希古之政而拘於令則亦
莫之可伸也君為郡十年盖幾於所謂循吏者矣人孰
不意其遠且大而獨以未上其三考之績為辭又不盡
觀風者之言以少遂其貤封之孝是固命之不淑而亦
有司任法之過也此予表君之墓不能不為世道惜而
豈特兄弟之私情也哉
亡弟克寬壙誌銘
嗚呼是為吾弟克寬之墓生二十有七年矣克寬名敏
行其第二十二美姿容性警敏凡事弗為即已為之必
精其心孝友直欲上從古人不為兒女子態說理論事
必中肯綮聽者畏之其詞翰絶類予時出以示人人弗
能辨以尚書試京闈者三率以魁選望之而卒躓於命
悲夫程世家江南至家君尚書公母夫人林氏起河間
官處南北吾弟實生山東稍長從入蜀其往返兩京最
多而終于休寧故鄉其生景泰壬申閏九月九日其殁
成化戊戌七月六日其疾瘍也其妻趙氏通政參議昂之
女生男一人舉兒五歲而殤女二人月杳才三歲其一
則遺腹子也噫賤兄弟三人吾既宦學遠外不克奉親
以居所恃者兩弟而今亡其一矣聞訃之三日上書請
慰親江南天子惻然許之盖抵家踰月始克抆淚為之
誌付仲弟敏德俾卜日葬南山塘之原置諸壙中銘曰
親不得慈其子兄不得友其弟悠悠蒼天此恨何已
篁墩文集卷四十二
