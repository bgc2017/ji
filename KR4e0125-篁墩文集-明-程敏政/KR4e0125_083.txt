篁墩文集卷八十三明程敏政撰
詩
登多景樓
黯黯江雲結暮隂江樓高處一登臨山根亂雪來雙櫓
天外遥青出寸岑歸去已慚陶令賦醉中偏愛穎師琴
鰣魚竹筍江南路幸及霜毛未滿簪(僧一柱能琴)
與袁石坡太守遊甘露寺
天外飛甍接太虛只疑僧在霧中居風掀白浪過江口
雲擁青山入座隅詞客舊題留北固寓公高致屬南徐
贊皇池館瑯琊石擬向雷音洞裏書
太醫院使錢君宗嗣輓歌
生死交情二十年艤舟京口倍凄然青山細雨人何在
悵望城南白兔阡
青囊家世數誰精錢乙當時重兩京先子已隨龍馭遠
空留人道國醫名
幾年供奉殿東頭最得先皇寵數優遣奠尚留天語在
虹光千古照林丘
憶曾阻雪到江千野寺相逢歲正闌今日我來君已去
人間離合最無端
浮榮無賴似浮雲多少人隨草木羣百世定知君有託
謝家兄弟總能文
投劾歸來感聖恩舊游零落不堪論山中我未憂多病
尚有君傳藥禁存
錢宗胤覽翠亭
名園佳處結幽亭竹樹森森晝不扄雨過四簷塵不起
風生雙袂酒初醒沿階草色時供翠排闥山光遠送青
他日可容分半席綠隂閒叩衛生經
留别楊應寧僉憲(時以憂居鎮江)
楊君我良友一别經幾秋不圖今日來相見古潤州顔
色甚憔悴知子非窮愁無奈寸草心更抱蒼生憂蔀齋
共蔬食為子一日留子才非詞藻立志希前脩有如霜
磵松不作春花羞向來稍自見足應明堂求我生本迂
戅未老驚白頭負恩合竄殛徼倖歸林丘子幸不棄我
晤言如有投感此意不極翩然愧難酬蕭蕭白日雨黯
黯滄江樓行裝已戒曉鳴榔發孤舟後會杳難期歲月
如奔流遲子崇令德盟言慰朋游
何氏丈蓮卷
異方傳得賣花翁照水能開一丈紅色靚鉛華朝帶雨
香生簾幕夜&KR0877;風護妝合遣遮紈扇侑客長應剪碧筒
聞說主人真好事不辭題句慰芳叢
留别王丹徒公濟
三十年前同舍郎行邊一笑暫停裝風流文采真吾弟
涉水登山共此觴壯歲喜君官况好畏途驚我鬢絲長
詩筒兩日頻來往未覺相逢是異鄉
乘風夜過無錫寄致政秦廷韶方伯及詩社諸
君子
一歸方喜稱閒身十口那堪更索人半夜隨風挂帆去
負君相候洗纓塵
他時有約報郵籖山鳥啼殘筍正甜等是太平林下客
幅巾來往定無嫌
與王宣谿世賞同至虎丘醉中限韻一首
三度來嘗陸羽茶園丁曾此薦冰瓜遊蹤語客真成夢
醉眼看山久作花舊榜詩隨塵外劫遠歸身似海中槎
殘陽塔院翻多興欲典宫衣向酒家
用前韻二首與宣谿
選勝同來竊供茶晤言終日愧投瓜幽人泉上堪刳竹
短簿祠前訪種花山犬不驚隨鶴氅野僧如悔認星槎
老天故爾供吟嘯容我登臨直到家
重揖山靈欲酹茶秋風今熟幾回瓜題名石裂攢金薤
殉劔池深冷鐵花詩壘衆降新立幟酒船如泊小浮槎
煩君併作南遊錄乞與兒孫記兩家
簡沈石田啓南求畫
孤舟搖蕩出風濤涉水登山也自勞乞取生綃圖四景
卧遊容我醉松醪
與楊君謙儀曹劉振之鴻臚遊靈巖遇雨
夾岸吳山掃黛青酒船隨意泊沙汀簾收晚雨三家市
旗颺薰風十里亭滬瀆舊名餘戰地靈巖佳跡播圖經
同來莫遣遊情敗僧榻何妨一夜停
冒險乘輿度嶺腰石苔青遍雨蕭蕭野人笑我遊何健
客子憑誰酒易消鳥外雲深唯見塔鷗邊溪漲欲平橋
望中似覺山容喜知有新篇慰寂寥
細雨斜風破賞緣壯遊竒興獨森然采香徑古雲千壑
響屧廊空草一川羈客坐貪船似屋主人情愜酒如泉
溪山燈火論心地不道相違是隔年
菌生船窗下作
老舫經殘雨俄生一菌長根連枯枿潤色藉朵雲黃穉
子能加護靈苖或異常題詩矜畀爾擊節和鳴榔
晚登姑蘇驛樓與瞿剛貢士小酌有感(辛丑歲嘗寓此)
(數日)
躡屐重登昭賜樓吳秔今是八回秋驛夫迎舫驚生客
穉子循廊感舊遊塔影帶雲橫樹杪鵲聲和雨下城頭
晚凉不盡裵&KR0966;意一飯匆匆已放舟
留别蔣長洲克明(蔣予同年友以御史貶蜀中起廢為令於此因與宣溪聯)
(句贈之)
念子天涯久謫官(篁墩)已看新命出金鑾牛刀小試真
言偃(宣溪)鷗社重尋愧謝安舊雨故人頻對酒(篁墩)青
霄客路正彈冠明朝又作胥門别(宣溪)浦樹江雲兩地
看篁(墩)
故人重會闔閭城(宣溪)十日難禁去住情沙上暫維青
雀舫篁(墩)尊前初試紫蓴羹漢廷公議還須定(宣溪)蜀
道當時已慣行不日山林聞邸報(篁墩)路人應說介推
名(宣溪)
三辰堂為工部顧郎中從善賦(從善及其父祖三世皆以辰年)
(登進士故名)
衣冠三葉重吳人捷報相承似罕倫金榜有名初中甲
青陽無歲不逢辰韋編業在專門久華扁題成傑構新
定見竒男光父祖考工才力正當春
姚生廣好篆籀之學所居在桃花塢上予與宣
溪過之欣然為刻數印既而予讌南壕楊氏池
館生復來贈一印其意甚勤因賦一絶贈之
一塢桃花映草堂箇中清致屬姚郎可人更到池亭上
贈我歸田學士章
與宣溪聯句别振之(酒半有武當之約故詩及之)
黃岡涇口夜停船(篁墩)草草行厨當别筵吳苑已離三
舍外宣(溪)閶門猶在一杯前離人意逐江亭遠(篁墩)好
事詩隨海舶傳明歲期君南入楚(宣溪)溪山同足賞心
緣篁(墩)
吳江驛得司馬通伯侍御書(通伯有歸志且約為鑑湖之遊)
小住虹橋下翩然得素書麈談如見子筆陣久降予山
雨朝酲後江花晚眺餘鑑湖真有約歸日辦籃輿
寄湖州王太守
予蒙恩得放還江南舟次平望有懷湖州太守王
君因寄一律王君曹邑人以成化己丑擢秀南宫
予時繆當分考之任而君之外舅宫保太宰先生
以德望聞天下實先少保襄毅公友也今奉别二
十年矣蓋予於王君跡疎而情親有不能已於言
者如此
故人相望隔吳興畫舫青帘見未能幸我身隨蓮社老
喜君名自栢臺升清朝事業羣英在前輩風流百感增
客裏有詩憑逓入苕溪新水綠層層
端午日與致政于景瞻京兆同至孤山
七年重憩孤山麓一浣湖光淨客衣自喜舟中佳節至
誰言林下故人稀暗香疎影新篇少白石蒼松舊塚非
更遣移尊六橋外野鷗相見已忘機
自岳王墳至淨慈寺
棲霞山色照湖東五日還當逆旅中角黍謾餘騷客恨
南枝猶寄岳王忠夕陽燕影隨舟遠别浦煙霏入座空
節序催人仍弔古一尊同趁藕花風
湖上待劉邦彦不至
當時曾覓臥遊篇今日重來更惘然綠芰晚風頻喚酒
白漚新水漫停船誰能向子封佳社獨可尋僧結淨緣
明發又從嚴瀨去潮聲空落暮江邊
賓客樓為三山陳文用侍御追賦
一樓高起面㠝岏時肅煙雲入座看客禮未能相爾汝
人情那復較炎寒嵐飛近檻真成畫秀落疎櫺似可餐
佳勝不妨長作主古靈家世舊衣冠
與張朝用太守飲紫陽菴晚至三茅觀
山上危亭四望空不知真境落塵中羽衣化鶴留仙骨
月斧穿雲試鬼工天狗堕餘懸石墜金牛開出斷崖通
酒酣更上三茅閣萬里潮翻夕照紅
飲定惠寺次舊韻調邦彦
石梯繞磵松風香山樓入空花雨凉醒心渴恨蔗漿少
題句醉憐蕉葉長古人幾何開白社靈泉一脉來朱方
倚闌笑問劉禹錫禪味而今誰共嘗
虎跑泉和宣溪韻
於莵猶踞薜蘿屏須識名泉本地靈調水可憐人更癖
濯纓誰遣夢初醒魏公字簇山花豔蘇老詩鑱石蘚青
泡影果緣僧呪起欲將真偽勘圖經
為宣溪題菊留别維揚高憲副
潭水亭亭照影空幾番花木鬭青紅相看只有霜春面
獨立西風蔓草中
宣溪先出至江口有見懷之作時予尚留杭城
依韻奉酬
疎簾風逗葛衣凉此夜歸心共渺茫去住偶然分客邸
笑談猶似隔隣牆江回白塔潮頭小節到黃梅雨脚長
明日藍輿聊志喜鳥聲山色近吾鄉(時將登陸之富陽故云)
涵碧亭八詠
文峯貢翠
池上一峯孤下瞰池亭小書空兆人文卓筆青未了
石鼓浮嵐
小山本幽絶晴嵐濕衣裾誰能琢崖蘚正作岐陽書
潮閣晨鐘
隠隠青蓮居鯨音斷復續幽人驚起遲林光動朝旭
義溪夜笛
何人弄長笛散此柯亭秋令我發竒思風吹月波浮
荷塘曉色
池亭踏露入冉冉聞幽香方塘水如鏡照見芙蓉妝
松徑秋聲
四山黃落時夾路松濤起中&KR0877;太古聲能清管絃耳
夕照鳶飛
斜陽過亭西縱目隨所適何處一鳶來飛飛破晴碧
晴淵魚躍
白日下深沼遊鱗動腥風宛有川上趣不羡濠梁翁
按浙侍御三山陳君文用家有涵碧之亭環亭之景
更析為八名公品題率成卷矣值予南歸過杭文用
遣吏尾舟為請林下之人方適志山水而不以多取
為嫌也因各綴一絶短章寂寥不足以盡池亭之勝
姑少副君之雅意云爾
姚貢士時舉及其弟中書吉甫送予與宣溪至
釣臺下聯句為别
一尊相餞上桐江(篁墩)客思撩人未易降斜日挂帆風
欲正(宣溪)斷崖停櫓浪猶撞通家義重金蘭契(篁墩)逸
興歌慚白雪腔鐘鼎山林須努力(宣溪)可堪分袂隔船
窗(篁墩)
提學憲副東園鄭君廷綱置酒富春驛亭叙舊
得聯句三首
山雨初收暑氣清(東園)驛亭開宴叙離情(篁墩)香芻未
出心先醉(宣溪)新茗才傾句已成(東園)坐倚畫闌窺淨
綠(篁墩)笑停烏榜忘嚴程(宣溪)人生聚散渾如夢(東園)
贏得重温白社盟(篁墩)
睦州城下偶逢君(篁墩)把酒相看日未曛(宣溪)茅屋幾
間山寺外(東園)蘭舟一棹石堤垠(篁墩)已知學教遵安
定(宣溪)久羡才名賽右軍(東園)明日江亭愁遽别(篁墩)
幾聲長笛不堪聞(宣溪)
講筵同及事先皇(宣溪)謫下西湖兩鬢霜(東園)潦倒一
尊仍話别(篁墩)聯翩孤榻此追凉(宣溪)江聲樹色催詩
急(東園)竹筍溪魚入饌香(篁墩)握手嚴陵山下路(宣溪)
誰知身世在他鄉(東園)
與東園宣溪瀕江夜坐聯句六韻
坐久江干月漸明(東園)山城譙鼓報初更(篁墩)邊流官
樹參差影(宣溪)隔岸漁舟欸乃聲(東園)客路屢驚時序
改(篁墩)詩壇長助夢魂清(宣溪)汀蘆水鳥棲初定(東園)
野草青蛙斷復鳴(篁墩)洗盞不妨更夜酌(宣溪)聽雞無
奈促晨征(東園)獨憐遠浦寒潮上(篁墩)不管尋常去住
情(宣溪)
懷邵文敬太守
有美文章守無情山水州一宵篷上雨了得半江愁
得蕭文明衢州書
喜君得内徙身已到三衢暫免塵埋足遥聞雪上鬚煙
雲供草聖巖壑助詩腴幸爾雙鱗便長應尺素俱
東園復請遊天寧寺席上聯句
石徑盤迴萬木中(篁墩)寺門惟許白雲通(宣溪)參差樓
閣煙霞古(東園)晻映溪山戶牖空(篁墩)坐久塔鈴還自
語(宣溪)詩豪牀筆喜相同(東園)興來隔渡頻呼酒(篁墩)
醉裏看花更徙笻(宣溪)啼鳥數聲簷外樹(東園)歸帆一
葉雨邊風(篁墩)茶瓜留客全忘暑(宣溪)泉石娛人正未
窮(東園)地迥百年初勝賞(篁墩)僧忙半日總羣公(宣溪)
飄蓬湖海憐雙鬢(東園)結草田園方寸衷(篁墩)欲就佛
龕燈下宿(宣溪)萍蹤那復計西東(東園)
山寺聽雨限韻聯句
尋幽過野寺煙樹迷藍輿(東園)忽驚新雨至坐遣羈懷
舒(篁墩)因之洗煩燠起聽風簷虛(宣溪)枕邊氣蕭爽為
我清塵裾(東園)巖花驚夜落徑草思春鋤(篁墩)跳珠卷
荷淨鳴漏穿棚餘(宣溪)寒聲度紗幌入竹還徐徐(東園)
林鳩苦未足秧馬今何如(篁墩)連牀續舊約豈似古城
疎(宣溪)挑燈欲忘寐離思誰憐渠(東園)漁舟趁潮遠衲
子收簾初(篁墩)深杯一志喜載摘園中蔬(宣溪)
東園口誦山色雨聲一聯且約為武夷之行隨
足成之
幾載各西東相逢一醉同客程山色外離思雨聲中白
社尋常句蒼頭四十翁停雲知有意江上候南鴻
近得陸少卿鼎儀之訃慨念不能已因聯句哭
之
客路遥傳崑玉摧(篁墩)臨風揮涕不勝哀(東園)西清往
事成陳跡(宣溪)東觀遺編憶俊才(篁墩)古木斜陽山色
暮(東園)斷橋殘雨野潮回(宣溪)今宵定有懷人夢(篁墩)
都向山陽笛裏來(東園)
嚴州城下與宣溪别
燈大聯舟數十程客邊分袂不勝情孤身去國同將母
兩世通家沗作兄多病正堪歸計早不才深負主知明
青山白水漁樵路長報平安慰此生
用韻别宣溪弟待魁世選
江𣲖分流作兩程離愁無奈水無情推篷幾閱閒風雨
落筆真憐好弟兄鏡裏年華青鬢改社中心事白鷗明
鳳毛麟角寧終困努力相期在後生
未至茶原梅水橫發塊坐三日
幾日黃梅雨平吞綠樹灣犬驚船上屋蛟縱水沉山兩
屐難乘興三杯暫破顔人生亦堪笑咫尺是鄉關
留别淳安劉尹仲和兼呈大司空胡公大參應
公諸鄉舊
淳安曾是歙東鄉地主相留合盡觴梅雨勢添溪漲惡
竹禽聲助野歌長坐慚師席親元老語及名途笑漫郎
他日重來訂鄉約一㕓容我寄漁榔
商茂霖主事請飲魁星樓喜晴
危樓高出孔牆東星彩常拖萬丈虹聖化喜霑三日雨
客談眞動四筵風人聽弦誦如塵外天與江山入畫中
無限詩情慚句拙晚鵶遥點夕陽紅
應文貞典寶有葡萄便面檀香為骨意甚愛之
因賦一絶
馬乳纍纍紫蔓長折枝疑帶露華凉等閒入手微風起
併作栴檀一味香
題宗姪孫文楷文模二便面
莫謂老人倨須知孺子賢坑焚禍方烈誰有素書傳
右圯橋進履
繞闌花似雪枝上立珍禽入手炎光散清風動竹林
右花鳥
教諭許君置酒藏書閣有懷融堂錢先生
登高元不為傷離雨後溪山一倍竒野寺晴嵐隨畫出
石林殘照與詩宜醉呼豆莢供新茗閒掃苔花讀舊碑
前輩風流誰復在百年融老是吾師
小金山(在淳安上石渡山頂有古佛庵)
千尺波心得異觀水雲中鎖碧㠝岏蛟龍宅近蟠根久
鸛鶴巢危墮影寒白社可能專佛印紅塵曾不了漁竿
他時浮玉論形勝擬酹山靈說二難
淳安黃訓導禄養堂
旋開新酒摘園蔬日日升堂候起居堂上老人相顧喜
等閒知是筆耕餘
菽水能供一日歡霜毛甘共一氊寒他時更享三牲養
莫忘清溪舊講壇
篁墩文集卷八十三
