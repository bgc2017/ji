篁墩文集卷八十二明程敏政撰
詩
弘治元年十月十八日得休致之命與李符臺
士欽小酌口占
忽奉歸田詔天恩免逐臣便談林壑事莫問市朝人好
夢依黃犢先聲撫翠筠難酬君相意擊壤助遺民
留别士欽
一夜臺章達冕旒聖恩如海得歸休却憐故舊多青眼
不道疎慵早白頭耕鑿有情還卜穎簡編無分久依劉
獨餘晩節生涯在樂滿樵林與釣洲(依劉本王粲事文公依屏山先生嘗)
(用之今取以先師文達公比屏山故云)
辭朝出城借宿清化寺
早脱朝簮出帝城喜分禪榻坐深更便疑身在山中住
追笑詩從馬上成把釣未應歸計拙照人偏愛佛燈明
枕酣一夜清無夢蕉鹿當年亦浪驚
得用光宗姪新安寄来書并禄命書一紙有勸
予省人事謝應酬及早歸之意時予得遣出
城已三日矣喜而有作
小阮書來亦太竒勸予休遣鬢成絲誰知逆旅開緘日
正是君王賜玦時恩負從龍真大媿命當磨蝎可中移
山林不日重相見喜取新成第一詩
題先公遺詩後
先少保尚書襄毅公以成化丁亥受詔督師往平
蜀寇嘗駐節清化寺與朝紳為别敏政以編修侍
行今二十三年矣孤之不肖以庸猥見斥于時復
寓此寺寺僧恕巖能道舊事且請書先公留題之
作追念往昔不勝泫然
先公當日將西兵文武衣冠此餞行天上節旄臨大寺
風前金鼓動高城鯉庭已愧聞詩業鳥道猶傳奏凱聲
二十年来彈指過壁間揮淚續題名
送辨如海上人還松江
霜鴻將盡一帆開遠别難勝老辨才郢客未分新社約
吴僧先掃舊經臺枯腸臘供芟畦菜白足春遊了徑苔
聞說木蘭花未老晩香盈握待師來
題陸廉伯庶子所藏墨梅
宋人寫梅工染地染出疎花得花意寒枝點綴縱復横
宛在江村立烟際元人寫梅鐵作圜千玉萬玉相聯拳
天機淺深各有態三昧定屬何人傳忽拭此圖真宋手
入眼丹青未能有凉風未覺生衣襟古月猶疑照窗牖
斷縑殘墨驚海棠當時價抵千金強幾人豪奪幾懸購
完璧乃歸君子堂多君家在毘陵住高潔平生似梅樹
秀餐亭上歲寒盟時約花神共來去我今歸卧新安山
暗香正繞清溪灣北河冰堅未成往春夢夜落松筠間
補之不作林逋老紅綠紛紛競妍好愧無佳句慰幽芳
三復莓苔被花惱
予被放還新安以河涷未能即行假宿城外廉伯以
此卷索題卷中作者如廷韶方伯先已放還而華伯
郎中汝弼太守俱作土中人矣歲月不堪把玩如是
然姑射仙人歲寒風采挺挺如故足慰岑寂遂呵涷
書之
題宗姪節之儀曹味道卷
明道紀元歲篤生兩大儒道寄千載心孰能味其腴吾
宗有賢者家在清溪隅力學厭口耳銘言揭齋居如彼
藥石功養兹山澤臞坐令膏馥間一日霑贏餘森森好
學論烱烱定性書願言終子身續食留新畬
題璇大章善世小米山水
書畫船頭虹月殘海嶽庵外江聲寒南宫父子不可見
此紙疑直千琅玕青山勢遠横江斷綠樹成村隔沙亂
輕舠並坐漁樵人安得中流分席半由來小米筆力殊
晉魏書法兼有餘畫格明明自北苑寓公往往稱南徐
松壑上人好清灑来往三吴憶風采購求楮墨今尚存
感激山川良不改禪窗拂拭天真開洗硯欲呼江雨来
附名錦軸亦可喜等閒富貴飛黃埃
臘月八日以青布壽穉女月仙
願兒從此夀無涯一疋青縑致老懷珍重莫嫌爺禮薄
他年留取配荆釵
題大畈汪衞幕燕歸小像
霏霏香霧凝春殿日上觚稜催賜燕身随恩澤下丹霄
烏紗晻映東風面喜君有籍通金門簉羽鵷班朝至尊
星源異日觀圖畫知是唐家忠武孫
題盛子昭唐子華小景
石梁新雨滑生苔斸藥多因置酒材山下杪秋無客到
松梢鳴鶴訝人來
雪後川原遠近分漁榔僧磬隔溪雲行吟坐嘯皆詩趣
追憶吾鄊舊令君
客請遊望湖亭脩碧軒不及往次韻二首
西望湖天半日程擬㪺寒淥洗塵纓一灣路隔紅雲遠
五月凉生白苧輕山寺茶煙衝鶴起石門空翠逼人清
春來遥憶憑闌處萬頃鷗波夕照明
渡口冰消問水程羈人方幸解朝纓名園見說千竿盛
宦海應知百念輕鞭走籜龍牆下蜜影搖飛鳳月中清
歲寒心事翛翛在一任繁花照眼明
為鄊人張衞幕貴題遼王九鷥圖
葦岸蘆汀立九鷥郢人燕說是吾師擬將聖訓垂深戒
想見宗英灑翰時
任月山五王醉歸圖
何處離宫春宴罷五馬如龍自天下錦韉蹀躞搖東風
不用金吾候隨駕緩策烏騅衣柘黃顔頳不奈流霞漿
手戮滛昏作天子三郎舊是臨淄王大醉不醒危欲堕
雙擁官奴却鞍座宋王開國長且賢誰敢尊前督觴過
申王伏馬思吐茵絲韁側控勞奚人可憐身與馬鬭力
天街一餉流香塵岐王薛王年尚少酒力禁持美風調
前趨後擁奉諸兄臨風彷彿聞呼召夜漏歸時嚴禁垣
花萼樓中金炬繁大衾長枕已預設帝家手足稱開元
我聞逸樂關成敗狗馬沉酣示明戒二公作誥五子歌
此意當時可誰解仙李枝空人不還王孫一日開真顔
鴒原終古存風教珍重丹青任月山
山水小畫二首為張尚相題
山色青於染松隂掃未開水邊芳草地才見兩人來
危坐秋林下翛然古意生山風吹耳净幽絶澗泉聲
送同年陸文量武選赴浙江參政
同榜悠悠感歲華晨星落落散天涯除書又拔吴中俊
處世真如海上槎内史之官先過里宣公封事久名家
南歸欲訪巢居閣肯檄林僧一供茶
題馬圖
綠隂風軟白沙乾入眼方知駿骨難輦路草長東幸少
漫將調習付奚官
航濟川講經約遊西山不果
磵水相期浣襪塵交情誰似遠公真東風曉夜催行客
贏得西山冷笑人
題沈廷美尚寶所蔵四烈婦圖
石郎秉鈞蕭傳死鬭獸君王悅妃子就中却有馮婕妤
以身當熊傳女史婕妤父本馮將軍義勇光騰金縷裙
女戎可恨亦撾馬孤負虬髯貞觀君(右馮媛當熊)
漸臺無宫憑水鎖水長臺危絶行舸君王急遣詔使來
有召無符計成左臺上美人甘自沉盤遊可悟君王心
不知臺下桃花漲何似汨羅江水深(右楚妃投水)
含元殿中如博陸寡婦孤兒肯容宿此身原是未亡人
一臂寧為一身辱落日荒原聞哭聲白刃可蹈千人驚
五朝長樂痴頑老一夜河間齧臂盟(右凝妻斷臂)
棗陽軍婦千人勇虎口活夫顔不動磵號山裂天為昏
幾許高樓髻雲聳征車夜度西河眠骨肉相守終餘年
舅戕夫死避苛政泰山女兒孱可憐(右平妻殺虎)
送汪大淵赴永州通判
都門曉日動鳴珂漸覺東風轉玉河佐郡正當湖北路
離筵遥和郢中歌十年自守春秋學千里誰優政事科
老我臨岐重回首眼前朋舊已無多
遊西山道中作
二十餘年薄宦身投簮方許作遊人春空白鳥来無際
曉霧青山出未勻閒坐水邊飛酒盞遠從亭上振衣塵
沙橋野店東風裏柳眼相窺一最真
過白雲觀
紅塵飛盡白雲生一徑深深草樹平丹竈已空仙去遠
琳宫猶枕舊遼城
溪西竹屋
萬斛清風掃市喧忽驚西郭有淇園碧雲冉冉搖香細
蒼雪紛紛落影繁沙徑逶迤通活水石臺虛敞對幽軒
酒酣欲刻琅玕節詩句深慚舊掖垣
觀音寺望湖亭次沈中律舊韻
磵水分明一線來碧天空闊鏡中開亭前醫俗憐新笋
石上題名掃舊苔野衲未驚中㸑熟林烏遥認晩鍾回
春來觴詠休輕擲白塔纍纍遍草萊
吕公洞
石洞知何代門當玉澗灣潮音疑可聽仙駕杳難攀暗
穴深通海危亭上據山吟身貪縱步遥帶夕陽還
欲往香山寺尋皚東白善世不果
湖亭高處望香山殿閣參差紫翠間遥聽磬聲知不遠
未叨茶供却空還名僧久結三生社詞客聊乘半日閒
又與山隂添故事吟筩無惜慰離顔
自玉泉亭步至功德寺
東風幾日到郊坰岸草汀蒲已自青羈客乍來方縱目
野人相見亦忘形湖當鷲嶺烟光重路入龍潭水氣腥
聞說先皇曾駐蹕紅雲猶繞玉泉亭
宿溪西竹屋
束装已戒道看竹來城隅野性自成癖路人從笑迂力
登山上亭緩策沿晴湖回首日西下清讌仍相娱引火
試香鼎挑燈開玉壺但知客興濃不覺春宵徂出門見
星月天籟聞笙竽擊節呼此君為爾羈今吾聊須借吟
榻卧我山澤臞擾擾百年中去就不可虞留題歲寒社
莫遣丹青渝
西山道中與友人别
聖恩容納禄随地可尋春東道非生客西山似故人竹
貪文字飲萍笑宰官身别後遥相憶詩郵託鴈頻
遊歸值雨
勝日春郊馬足輕歸来風雨暗東城隂晴多謝天公巧
容我看山一度行
送宗姪式之知朔州
馬首春風鬢未華一官初擢帶生花離筵對酒頻看劒
邊郡屯兵特建牙久喜皇威清鴈磧遠聞農事遍龍沙
寄言莫笑江南客曾是江南舊將家
式之之行或疑其家江南出守西北邊郡恐不相宜
者正不知吾宗自忠壮公而下至文清襄毅諸公多
以文武之略建大功名相望于譜安知式之不遂亢
宗于是州益闡前人之光乎士固不可以南北論也
因賦此相贈豈獨解嘲亦以發其志壮其行使知若
予之庸猥見屏于時者盖不足學也
題畫牛二首
沙柳隂濃岸草深老犍回首認桃林手提死雉驚烏啄
賴有田夫報苦心
芳草平原水滿陂夕陽牛背影差池青童黃犢相呼處
記取前朝賣劒時
贈李士敬錦衣進署千戸
綠鬢朱顔太師子清曉彤庭拜恩旨一日詔領千人軍
緫道太師今不死太師勲德天下聞遺編滿架留香芸
詩書韜略付兩子池上鳳雛原不羣伯氏才華重司璽
君也竒功著邊鄙由來難弟復難兄世家誰及南陽李
居然雋爽薄貴游凛如鵰鶚横高秋觀君骨相豈凡種
積善自古生公侯幾許青年美聲價廣坐稠談不相下
金門夜直分虎符玉陛晨趨候龍駕白馬錦衣光射人
東風滿路飛香塵天家雨露今更渥勉圖莫負嫖姚身
老生舊是門牆士半世歸耕本無似酒酣擊節成短歌
萬里雲霄壯君志
贈含春子
浮生容易白頭侵誰識東皇造化心静坐久諳升降理
希聲何擇短長吟梅苞露白香仍淺草蘖回青色自深
聞說箇中生意好無端真樂待重尋
留别清化寺旵東明上人
過眼流光不自勝邇來三月共寒燈憑誰可是忘形客
笑我真成有髮僧别酒定拚空臘味歸途聞說解春冰
沒林倦鳥心猶悸莫道城南紙價增
幼幼堂歌為越中朱廷用先生賦
幼幼堂上春如海幼幼堂下多蘭茞堂中老人髮垂雪
朱顔不共年華改清曉開門人請藥午夜篝燈診危弱
塵埃風雨不自知老人活嬰心始樂人言此翁非藥叟
經史尋常不離手邵家數學窮竒偶白傅詩篇謝花柳
堪輿上扣青囊翁窮妙還思河上公平生辨博人所羡
同姓綽有丹溪風我識此翁深人識此翁淺翁心不逐
時情轉義氣分明薄軒冕漢庭一日復古典孝廉有科
當中選重翁不獨醫之良愛翁不覺歌聲長幼幼堂夀
且康幼幼之名傳四方
有畫士人與和尚道士醉戲者曲有思致殆宋
本也漫賦一絶
外貌猖狂内樂真醉來誰主復誰賓等閒不是攅眉社
自有壺天一樣春
壽意圖為蕪城王君怡晩追賦
仙人跨鳳來匆匆翺翔遠自東溟東手持一卷夀生籙
夭矯似是青華翁紫綃衣輕止欲下石洞上見桃花紅
花間老人意閒雅萬里一瞬流雲空青苔净掃坐盤石
炯然秋水明雙瞳江鄊舊號騎鶴里浮名豈願拘塵籠
清和天色雨初過異境彷彿開冥濛紫芝葳蕤得何許
石闌詰屈遥相通小童煑茗㪺玉虹小鬟奉果來香風
眼前花甲週可數不惜一笑回春融向平婚嫁久已畢
老年嬴得窺環中丹砂倘見伏金鼎白髮肯使悲青銅
披圖願子得夀意三山一闖蓬萊宫
留别通州王德明守備(德明起鄕進士常分守山海關)
將軍留客薦離尊說劒論詩笑語温塞柳曾窺單騎出
窗芸猶護一經存牛羊落日京東路鼓角春風海上屯
肯為傍人譏白面聽君竒策報殊恩
再别旵上人
潞河三日吹黃風上人翩然來向東溪藤索詩照夜白
燕酒餉客搖春紅池上冰銜愧蘇子城南净社思陶翁
病身正爾堅飲戒無限離情芳草中
旵上人自清化冒風携酒來訪于潞河之滸為諸方
外乞詩值予病口瘡不能一啐悵然賦此上人必欲
題予銜顧予方以官為累而上人乃有羡於斯何哉
一笑而别
上林清趣卷為嘉蔬署丞兼林衡署事宗姪京
賦
綠樹隂隂百鳥啼上林遥在帝城西一官向此開清署
贏得新篇取次題
畦菜青青苑果紅宦途清絶市塵空五風十雨開園後
來往人行罨畫中
不比前朝貢荔枝晩菘春韭綠參差官閒有趣無宣索
萬歲君王旰食時
苑中應起借烏軒每汲沙泉學灌園輦路草長巡幸少
清時誰競嗇夫言
心地清如鏡水波官中從爾較催科遥知此後彈冠日
隨處春風趣益多
青李來禽貢尚方朱籃黃帕屢分嘗天涯為子題詩句
慚愧非才負寵光
與世賞庶子同飲通州致仕袁千戸家
春館留人一笑同愛君家住潞河東嫖姚久謝千軍帥
矍鑠真堪百歲翁新酒白魚牽思遠綠波芳草送塵空
論詩更值王摩詰不道相逢是客中
題老子出關圖
函谷關高高入雲東來紫氣何繽紛關頭或有異人過
令尹一日先知聞青牛駕車出林莽翠葆拂曉揚清芬
至人中坐雪垂領神氣内守顔如醺當時令尹亦竒士
衣冠奉候青山垠車前再拜復長跪局縮似禮雲中君
至人自是真天人憫此濁世飛埃氛出關定隱不復現
草衣木食甘隨羣天書雲篆倘有作坐遣道德為耕耘
停車揮扇相告語為爾啓鑰開玄文致柔專氣五千字
劃然天地如初分乃知至人與衆異下視諸子皆蝱蚊
至人昔作柱下史披誦亦自勞精勤三墳五典久在目
霞裾尚爾留香芸尼父聖人敬問禮逮今一一餘坑焚
至人至意人叵測朱縢綠檢空云云窺圖撫景三嘆息
春風滿屋銷罏薰
别潞河逆旅主人馮大周
二月南歸候水官高堂留宿百餘懽主人長道望塵久
客子不知行路難曉日橋邊折楊柳春風庭下養芝蘭
人生去住何須問一笑詩成酒未殘
清明日發舟偶過廣福寺
潞河東岸發歸程步入招提問寺名煙鎖綠蕪涵暝色
風吹黃柳散春聲廿年賜火慚君寵四野澆墳愴客情
晩供有茶聊當酒一番飄泊已清明
宿瀛東别業
先人有别墅宛在瀛川曲荏苒二十年始此一停宿裵
&KR0966;原野間百感中自觸梨花積晴皜楊柳紛衆綠一歲
增幾株當時手栽木白駒亦何駛蒼髮忽半秃緬懷古
賢達矌視不可復豈無致主心自審誠碌碌君恩浩山
海不遣隨竄逐賃船走東南日夜憂骨肉矧兹墓臺荒
奉掃未成卜渺渺滄波長悠悠白日速明發城東門低
頭愧林谷
輓清源劉孝子克莊
大扁金書照里門當時純孝尚堪論庭烏最爾諳心事
墳草猶疑染淚痕五夜忽驚塵夢杳百年終見古風存
孤舟前日相逢地寒水無由酹一尊
鄊人客清源者追餞索詩
北河一棹還新安清源追别聊盤桓羡君盡享估客樂
顧我方憂行路難徵詩往返白日速縱酒歌呼清夜闌
鄊情離思兩不極垂楊插水春漫漫
雲龍山留别宗姪楚英同守
客裏孤舟此暫停夕陽紅處亂峯青閒雲尚繞從龍地
蔓草空餘放鶴亭佛散寶花成舊刹人摩蒼蘚刻新銘
等閒弔古情無限不為傷離酒易醒
黃茅岡
艤櫂來登亂石岡幾間茅屋水天長桑原麥壟人行處
曾是蘇公舊獵場
亞父塜
廢塜曾經盗發頻白頭空作楚謀臣填胷一怒緣何事
嬴得漁樵冷笑人
戲馬臺
千古荒臺倚暮雲霸圖銷歇水沄沄當時駿骨知多少
惟有烏騅不負君
陵母墓
夜臺千古閟荒山智母名高宇宙間不向楚庭先伏劒
王郎應自乞身還
教子扶王不二心幾人回首愧纓簮當廷死諍遵慈訓
始覺君侯孝最深
水次倉(相傳即芝麻李二故居)
廣厦朱門照水明太平軍食轉彭城不知南北人來往
猶唾芝麻李二名
廣陵驛下與表兄林文秀倉使夜酌
二十四橋春草平月明依舊滿蕪城繁華百代底須問
邂逅一尊無限情去國浪傳金馬客倚樓誰送玉簫聲
孤帆又作江南别坐聽船籖報五更
遊焦山
十日横江雨未晴艤舟來作看山行海濱煙堠遥分幟
樹杪風帆欲近城去國身輕隨鴈落登高詩健逐潮生
閒心願託焦光隱客裏先抛第一盟
飲觀音閣
漠漠頑隂掃未開石梯千仞滑生苔倚闌尚見淮南樹
拂袖疑登海上臺坐聽松風聊當樂醉呼江水欲添杯
繞山細勘題名刻早有人曾冒雨來
登江山壯觀亭(時與王令同遊)
整屐同登壯觀亭百年身世等飄萍兩潮漫作崩騰勢
拳石終存砥柱形返棹客愁煙樹黑浮家人占雨莎青
南來抉勝心方健有約重尋瘞鶴銘
書法孝子傳後
野宿風號半毁形眼看墳草六回生當時至行真難再
合上清朝太史銘
有生便識全歸理欲救親危敢愛身正恐毁傷堪藉口
世人翻誚舍生人
毁體非孝之說本如孔子所謂忘身于一朝之忿與
孟子所謂從欲鬭狠以取危戮者耳若刲股以圖愈
親之疾自近于舍生之義而讀者不能以詞逆志遂
牽于毁體之文吾恐其流之弊將并所謂舍生之義
而棄之因觀楊君應寧所為法孝子傳附見此意
丹徒王璽家蜜褐蓮卷追賦
王家池上見芙蕖蜜褐装成態有餘晩色盡消脂粉氣
高標宜占水雲居紅灰酒滿香中瀉白社詩殘葉上書
欲為花神增舊譜賞緣他日記南徐
篁燉文集卷八十二
