篁墩文集卷九十一明程敏政撰
詩
和答屠朝宗都憲見贈之什(時予與賓之廉伯啟昭同陞)
久幸斯文號一家我慚學海望中賖修鱗合附風雷起
朽木那堪雨露加講幄寸衷看日稿宦途多病數年華
緇衣可續知公意不負崇班帝汝嘉
積書空似鄴侯家白髮侵尋歲月賖清世一官無寸補
湛恩三日愧重加(十四日徼幸進官十七日承乏署印)思從尹謝研家學
敢共盧王鬪國華天語不忘供奉軰(旨意特書日講官三字)㳙埃
何力稱褒嘉
詩筒來自大夫家路轉東城一逕賖珠玉在緘光照映
龍蛇隨筆影交加君才入眼眞無敵我屋從今倍有華
擬潑舊醅酬近約晩秋風日正清嘉
三鳳高翥附鷃可慚承惠佳篇同一褒與此過分之
愛也謹用來韻奉酬語不逮意遂至三疊其贅可知
惟大賜改教乃幸
沈啟南畫障為張通守題(啟南自題楚詞一曲)
石田老人非畫師胷中丘壑天所私揮毫便覺真趣發
意到豈借丹青施通守張君畫成癖半幅生綃比全璧
望中謂作雲門山遊人擬辦登山屐峯廻路轉溪流長
誰向石林開草堂風簷舉手欲相問扁舟載客來何方
老人畫出今人上鄉評未數黃公望一石俄成斧劈㾗
不類羣羊更竒壯石田隱處輕輞川秀句却似王維傳
吳歌一日變楚語幽芳懶鬭春花妍我從胥門八回過
古寺長邀聽經坐老人不惜與畫山擊節詩成幾人和
尚方有詔徵遺才白髮蒼顔能一來還君此圖意無限
停雲正繞姑蘇臺
壽樊駙馬母夫人
壽筵風景似丹丘珠翟輝煌映白頭女士向來誇鄴郡
帝甥今日數樊侯庭暉影轉蓂更朔宮露香分菊戀秋
却指南山問東海幾時清淺報添籌
賀屠朝宗進左都憲加太子少保
鳳勅輝煌聽曉頒鴻恩汪濊屬丹山江南舊望傳三輔
嶺表新功震百蠻左轄位當烏府印東朝官重紫宸班
清時才傑如公少看立勲名宇宙間
題小景
黃葉風前守釣磯石梁沙口負薪歸輪蹄只在青山外
想見紅塵撲面飛
贈河間丁襄教諭
頖水芹香襲佩裾臯比中坐八秋餘令丞釋菜詢籩豆
子弟傳經候起居春捷尚期廷試榜年勞先入考功書
廣文異日推瀛海只在丁寬衆不如
送戴廷珍侍郎持節冊封魯府
龍節親持下九重亞卿風采羡儒宗虞廷訓誥班新冊
魯地山川析舊封還闕使軺期再月出城吟槖記初冬
孔林咫尺歸途便一叩宫墻禮聖容
送江文瀾侍讀持節冊封荆府兼有壽母之便
玉節煌煌下紫清冊封初命講臣行離筵把菊聽歌郢
次國承恩許紹荆人擁使軺觀盛典吏隨公牒報嚴程
歸途正及梅花候春向高堂百倍生
送戈良玉御史赴四川憲副崇䕫保順兵備
栢臺高處歲頻更奉勅寧辭萬里程雲擁干旄歸節制
風行山岳聽威聲擕家遠過金牛嶺攬轡長臨白帝城
珍重盛時勲業在好將蘇息問蒼生
李侍御二畫
縞衣清露濕漙漙四顧松陰弄影寒老警自能知夜半
不緣明月下瑤壇右鶴
又
啄宿相依葦岸潯幸離矰繳幾秋深可因戀稻頻來往
須識隨陽一片心右雁
與莊定山司副潘時用待詔同至李賓之學士
先塋登古城
看山空負一秋強出郭來抛半日忙草没斷堤牽步遠
柳拖斜日送隂長百年丘壠懷先軰幾處園林似故鄉
却盡壺觴臨澗水恨無漁笛和滄浪
古城高處立殘陽醉眼憑陵見八荒木落放教冬嶺瘦
鳥飛橫絶暮天長鐘聲遠認馱經寺幟影中開閱武場
勝覧未窮吾正健不愁荆棘罥衣裳
送表兄林文美上舍赴青州訓導
郡博承恩出上庠宦途仍喜近家鄉詩書俗厚稱齊下
兄弟情深憶渭陽寒月擁裘催去馬夕亭呼劍引離觴
官中舊識如星聚不日分光到講堂
表兄林上舍文美少與予同受學于先少保尚書襄
毅公屢困場屋今歲始以試授青州司訓觴别之際
賦此為贈惟青州太守潘公有一日之雅同守李公
推府徐公皆鄉故莫逆而憲使于公又文美師也文
美固將有所遇而少免于獨冷之嘆哉
送吳汝德上舍赴澠池司訓
官舟南下逐寒潮離思難勝郭外橋仕版姓名初受祿
講堂朱墨細分條崤函境接山河勝秦趙臺空草木彫
麟史一編君舊業幾人延頸待甄陶
休寧吳君汝德以貢上京師得試授澠池訓導蓋天
官卿知吾新安春秋士之可以與進來學也於其别
也詩以送之
題四小景
日日棲空舘呼童掃逕苔飄然騎鶴侣時自海東來
右道院迎仙客
萬卷芸香裏蕭齋絶點塵須知調鼎客原是斷虀人
右書堂隱相儒
琅玕親手種早見拂雲梢要叶虞廷管殷勤待鳳巢
右庭栽棲鳳竹
小小儲金鯉池波一鏡平不須桃浪暖頭角亦峥嶸
右池養化龍魚
送滿城尹劉象謙(同年友孔昭子)
隴西家世偉丰儀京邸相逢恨見遲早探杏園馳蹀躞
暫分花縣撫瘡痍同年有後能如子異選無多定屬誰
大器可常淹百里内臺徵節快相期
同庚會壽施院使欽
曾向西隣暫卜居羡君供奉幾年餘嬰醫素出尋常表
朋壽今當五十初香愛菊花浮醆面秀看芝草茁庭除
海籌添屋從今始借取家傳肘後書
題罷獵圖
沙磧風高樹鳴葉馬放平原人罷獵解裝散出青草間
兩兩胡姬映桃頰酪漿滿注金叵羅侑飲似唱隂山歌
雪鷹離絛犬噬肉穹廬到處皆行窩大旆揚揚出烟表
不覺殘陽過林杪健兒自許力未疲翻身欲射雲中鳥
打圍之樂樂未央挽弓握矢心茫茫嶺隂直接賀蘭道
馬上終老單于鄉當今聖人制諸夏八方無塵羽書寡
但願常常似畫中莫近三邊古城下
題田家娶婦圖
逕草如烟柳如幕日上茅簷鼓聲作田翁遣女不出村
東舍西隣隔墟落新婦駕牛兒跨驢家人後擁翁前驅
兒家舉酒攔道勸舅甥幾世同桑榆耳邊阿&KR0034;私屬父
肩上嬌嬰肯離祖歡聲一路到柴關野伶山歌柘枝舞
兩門彷彿朱與陳鄉儀簡古民風淳華筵肆設競珠翠
想見紛紛京洛塵婦饁男耕罷征戍安得移家箇中住
長因擊節頌年豐不作催租打門句
壽歙義官王富祥
朱顔猶未點霜毛甲子初周第一遭丹臼笑人分藥餌
綺筵隨意醉松醪承恩始覺衣冠勝閱世寧知歲月勞
喜到賢郎稱壽日梅花如雪照江臯
謝方伯輔夫婦輓詩(五子長絃國學正次紹知府次綬工部侍郎次紳次)
(緝刑部主事)
薇垣人去幾春冬曾說賢勞動九重琬琰有文書大節
衣冠無計返生容家庭稿在青箱貯方岳功成紫誥封
餘慶百年流未已鳳毛誰及謝超宗
高堂偕老穴同藏閫職名隨澗水長家訓不驕親子女
恩封猶愛布衣裳塵埋婦苑庭萱殞劫盡仙籌塜樹蒼
撫卷為君聲薤露五常真見白眉郎
題祝黃門金鯉引子朝天圖
滄溟白日吹腥風桃花浪蹙連春空一魚金甲忽騰起
頃刻變化雲雷中四魚雖小亦竒健鼓鬛偕升尾相貫
蹄涔回首顧凡鱗咫尺龍門隔霄漢劉郎寫魚如寫人
鵝溪大幅開天真臨池揮染不論月董羽楊暉争幾塵
番水名流今大諫頭角峥嶸萬人羡丹青此意君得知
射策還徵過庭彦
題周駙馬所藏小景
一舟隨泛水雲中醉愛高眠仰受風驚起竹林雙白鶴
背人飛過大溪東
十二月七日監放官吏俸粮其冊云學士程某
等共支米二百石初蓋不知當此首選也戲
成一律奉寅長西涯先生同一捧腹云
三十年餘翰墨壇強顔來作計籌官清朝制古班恩厚
冷局人多卒歲難吏事不堪詩興敗公庖無暇晚炊寒
偶披俸歷掀髯笑淺薄由來首素餐
題石菊
一峯筆立青琅玕介若端士何桓桓託根秖許霜下傑
凛然正色凌秋寒酡顔相倚為誰好仙人自喜朝霞餐
山川入眼盡搖落百卉豈敢誇鉛丹石稜蒼苔蔚苒苒
花頭灝露清漙漙醒時把菊醉憑石柴桑風致餘江干
好事何人得佳本嚴陵邑子今郎官郎官博雅近出色
鼻祖與我同新安奉圖見過索題品彈指一春經歲闌
哦詩却憐寫生手意匠不減揮毫難玉堂公退塵鞅絶
硯池火燒冰花殘臨風喚爾金石友為增騷譜盟雞壇
吾宗節之郎中以此圖請題踰年矣歲晏齋居愛是
佳菊竒石為賦長句且號曰金石圖而歸之蓋石以
本名菊以色顯也
甲寅除夕餞歲有作(時元會日壎子當奉駕之役因書示之)
朝元先自拭宫袍守歲仍呼煖濁醪三品職銜愁不稱
一年詩債幸粗逃東風暗轉窺蓬戸北雪公添入鬢毛
更屬小兒須早起扈行仙仗莫辭勞
弘治乙卯正月十一日郊祀分獻東海壇紀事
瀛東迂拙愧仙才分奠滄溟此一回金屋雪消風應律
紫壇塵淨月當臺享神樂備鈞天奏扈蹕人從複道來
願積海籌添聖算常占雲氣望蓬萊
送工部傅曰會員外荆州抽分(侍郎曰川之弟公事畢有過家)
(之便)
南望荆門郢樹深水曹分部稱華簪一舟破凍催行李
萬木浮江待主臨吟草便煩京國夢掃松兼遂故園心
羡餘有獻非君事江漢清風喜自今
題墨梅寄陜西巡撫王都憲表倫年兄
暗香飛沁墨池深幾日春回萬玉林喜報隴頭消息好
一枝先寄歲寒心(時乙卯正月四日也)
題志遠兩浙巡宣卷
江東才彦夙超羣浙上巡宣更數君諫院幾陳匡國疏
分司常揭劭農文名高古亦來深忌盗息誰堪策茂勳
却幸邦人詩史在一篇留與四方聞
予讀志遠此卷大理夏公之作所謂據非所據侈以
肆蔑視典章張氣勢豕心溪壑屬無厭人於何誅天
必棄連數十言凛凛若秋霜不少恕其意殆有所指
也慨然有感往事而賦一詩用申其說云
送庶吉士汪抑之養疾南歸
幾日東風來河冰已全解之子將告歸離情渺江海念
子極英妙一舉魁南宫射策動天子籍許金閨通選試
白玉堂青萍益增價倚馬萬言成觸目五行下攻文不
自已稍稍疾見侵經年别桑梓歸夢西江潯承恩出都
門戒道以南往喜有水部兄圖書接官舫憶捧育材詔
我愧章句師羣英數請益空空竟何施與子今暫違完
養無自爍能識舞雩心行矣當勿藥子本越公胄近出
文公鄉至言久相領敢謂一日長遄歸定何時及此答
隆遇病起罷春醪悠然賦長句頗聞二千石視膳亦有
期予言倘印可一笑誇儒醫
昔我明道先生謂自古未有因學而致疾者今抑之
頗以學致疾豈所謂疾者非以學之故耶抑所謂學
者探索過於涵泳而與古人異也蒙恩暫歸義弗忍
别因賦此為贈或疑其意繁語贅非善鳴者然予方
有進于抑之而抑之亦將有味于予言豈以是為祖
道之飾而較工拙哉
題楊克仁鴻臚公車奏牘卷
口傳竒略自先侯身退常懷致主憂擊節幾人歌出塞
誦君三策氣橫秋太平制敵寧忘戰老將成功半伐謀
分取劒囊收疏草他年西繫月支頭
予觀楊君此卷因感其父鎮撫公成化初陳言荆襄
事適相類然當時猶有臺官愬其功于朝而獲以功
名自見也公論久益不可揜楊君何患焉鎮撫公事
予嘗序之今三十年矣
題戎王出獵圖
黑山之北青海頭草木搖落風颼颼平原一望渺無際
獵騎四踏黃雲秋戎王小年面如玉彷彿當時李存勖
錦袍白馬彎琱弧一箭真應倒蒼鹿蒼鹿却走青羊奔
沙磧霜中餘血㾗相隨兩兩奉驅策氊裘辮髮皆羌渾
一犬騰身逐驚兔後騎鞲鷹笑相顧大家賈勇各忘疲
倒載争多不知暮健兒獨往先着鞭自期百發無虛弦
何物霜蹄忽星迸脱手落地仍欣然幾輛氊車駐山口
應待歸來勸胡酒共燖熊掌炙駝峰敕勒歌長出林藪
歌長晝短樂未央皂旗閃爍天蒼凉明朝移帳定何所
擇地還開新獵場方今聖人居大寶烽燧無烟罷天討
弓兵長作畫中看莫近飛狐塞垣道
送魏黃門秉德延綏盤糧有燎黃之便
聖主憂勤念足兵近臣特奉璽書行離筵暫爾停車騎
外閫遥應識姓名賈誼心勞陳政疏韓公力築受降城
傳家貞觀遺忠在幾日封章逹帝京
馬首春風潞水村掃松先喜到塋園新開翠碣書慈行
久錫鸞封荷主恩玉節擁塵驚巷陌錦衣流彩動川原
此行孝與忠兼得為拂谿藤寫贈言
送張黃門經兩廣盤糧
手持黃紙下紅雲祖席東風酒半醺總道使華當盛選
誰將邊粟付虛文行程烟火蠻中市候舘旌旗嶺外軍
青瑣再登知隔歲皂囊頻逹九重聞
請楊貯春太醫為栽盆蓮
老手栽蓮不衆同繞闌栽藥未論功憑君為致西湖種
添我山棚十丈紅
胡氏二親南山遥祝卷(子節鄉進士開塾士欽家)
遥祝南山啟壽徵木公金母慶相仍酡顔拍拍春同上
短髮蕭蕭雪半增漢歷一周開鶴算禹門三級待蛟騰
舊家歡動零陵郭綺席松醪盡幾升
送馬少卿宗勉謁告歸常熟
東風吹柳拂征車感激恩生謁告餘幾日從班虚禁苑
一宵歸夢繞丘廬碑當有道銘誰撰誥出顔公手自書
暫去即來天子詔不勞相念託雙魚
樗老行
老人有家住吳中白髮被領雙顴紅南華一卷常在手
富貴過眼驚塵空古樗繞舍青童童婆娑盡日心神融
大株擁腫小拳曲斧斤自慶逃輪工㸑焦久惜吳山桐
霜落亦任吳江楓老人與樗兩相契全身綽有莊周風
兒郎秀出芳桂叢肯構獨建詩書功棟梁之需固在此
致身已到明光宫老人跡比樹屋傭老人壽似桃源翁
我愚安得往分席冥冥羡彼雲間鴻
楊君仲實吳下之耆而賢者以樗老自名蓋有取于
蒙叟全身遠害之義也君有子昇舉進士入翰林為
庶吉士從予遊間道其事予嘉其為人為賦此篇
壽李侍御思承母(思承出按江南列郡得便道歸省均州)
寶婺流輝啟壽符名郎承詔向三吳萱花堂背春占鵲
栢樹臺端曉集烏雲繞舊家隣太岳酒成新味似蓬壺
酡顔百歲知無恙看取鸞封出帝都
首夏齋享宿翰林東署作
玉漏沉沉夜下遲絳河星影動罘罳忽從枕上聞啼鳥
却似南山獨卧時
送傅佐還南京
花邊江到石城村鳥外山圍白下門川陸自今勞奏事
衣冠他日待承恩閒居字學黃庭在幕府家傳露布存
年少壯遊渾得意不須攀柳薦離尊
傅佐秉忠嶺表之彦予舊識之於閣老瓊山先生丘
文莊公家其為人好學善書今被命在南京守備幕
府有進補之階矣
玩芳亭為段太監次西涯韻
沿逕入芳園蕭然覺塵迥起登罨畫亭四望如野景平
生漢隂志俛仰慚掣綆墻竹來清風水花破幽泂主人
性愛客時遣送佳茗摩挲靈璧峰孰是仇池境妙哉泉
石趣蕞爾車徒騁草色侵簾幃芸香襲衣領為和郢中
篇煩心坐來省
僕所懸學士牙牌乃文懿公舊物今僕已獲新
製者敢用歸之維立寅長侑以一詩用備詞
林故事且以著楊氏之盛云
此牌休道閱人多兄弟懸來得幾何競爽衣冠誇淛水
承恩先後上鸞坡我慚白雪歌難續君愛青氊手重摩
他日階庭看轉付森森蘭玉待高科
五月八日翰林前堂坐書所見
公署忙閒不自由眼中詩料忽相投草分暗茁攻磚罅
槐出橫枝蔭瓦溝
送楊志仁憲副謫長沙通判
文懿家聲却有光喜從郊野見孤凰許身價抵千金重
愛國心隨萬里長九辯賦存堪侑席貳車官好勝監倉
當今聖主恩如海刻日鳴珂入建章
予荷恩昭雪入朝志仁憲副有詩寄慰久未能和也
今志仁有長沙之行矣情可已乎握手之餘得此為
别
送尹同道還歴城(太宰之弟也太宰孫女出嫁英國公子同道實主其事)
情切鴒原衆不如往來無惜走征車百年子女成姻後
幾日鄉關入望餘白社已開嘉慶宴紅鸞遥報上公書
先朝太宰今無恙為託殷勤問起居
蓮沚為山東周仲瞻參議賦
夜來一沚雨濯濯明新妝朝來一沚風苒苒聞清香主
人霄漢士系出汝南房言愛君子花卓彼草木場搖搖
青玉佩文采丹霞裳淨植無纖塵摩挲共滄浪豈無若
耶舟過眼矜年芳亦有泰華井吐詞落荒唐君家無極
翁故宅遥相望敬讀愛蓮文手澤疑未亡溪堂白日遠
庭草春風長倚歌賦蓮沚却愧通家郎
内閣賞芍藥次少傅徐先生韻四首
玉堂佳地苑墻隂紅藥根蟠歲律深題品正宜宗匠手
栽培那識化工心香浮御坐堪誰比價重名園不易尋
前軰賞緣今更續一編留得鳳池吟
花神如在鏡中歸七寶妝成入眼稀人立嘉名稱近侍
天留竒品殿芳菲藥籠重此長醫國詩陣憑誰一解圍
坐對薰風看未足半簾斜日下龍扉
宫樹花飛盡綠隂陸離紅映掖垣深仙妝露洗羞塗額
國色天成笑捧心池上紫薇元並植風前黃蝶敢相尋
錦亭爛漫金尊賞消得玄暉一句吟
蕊宫仙子步虚歸困倚南風午夢稀寶鼎半薰香苒苒
錦袍穠襯綠菲菲題慚郢曲歌千數賞愛胡牀列四圍
莫問揚州三十種幾多抛擲傍巖扉
五月十二日公署後園偶步
堂西亭子大於瓢一雨才晴暑半消幾日不來亭上坐
擁階蒿梗綠齊腰
便面題寄秦恭參將
却敵能分北顧憂齊紈何似掌中籌一揮聽取清風起
散作邊城六月秋
送進士李應靈赴宣城知縣(應靈亡友戶部郎中烱然之子)
柳絲低蘸水沄沄百里恩除喜送君登第向來傳警策
勸農他日看新文政成擬賦江南樂才美終空冀北羣
忽念李邕今不見舊遊蹤跡負停雲
題洪克正行樂圖
峽口青松結成屋雲表蒼崖掛飛瀑一觀已具四時花
何代雪樵今更續烏帽朱衣林下行琴書獨樂輕浮名
須知郡伯有是子不道侍御難為兄竹底奔淙如劍截
此外黃塵任飛滅磥砢千羣翠欲流離披萬樹紅堪折
石棧丹梯不可攀望中却似天台山願君壽比洪厓老
他日相期問九還
右歙洪君克正故太守有約之子今豸史克毅之兄
於予有鄉戚之雅間出陶成此圖請予一言予觀成
畫最不易致而克正得之工且亟如此豈其仁賢足
以服其心馴其俠而有是哉克正雖客遊心恒静逸
喜自養類有道者故詩及之因以諗之
湖廣巡撫韓貫道都憲年兄移治河南有詩見
寄次韻奉酬
一緘細讀晩風前秀句分明壓惠連别計數年書札少
喜占今夜燭花偏尋行我負經帷久换節君承御墨鮮
玉署有懷清不寐可人明月共遙天
樸菴先生何公哀輓八章(都憲鑑之父)
行比先民老更成恥隨流俗競浮榮家山日暮愁雲起
留得菴居樸字名
曾從江上拾遺金瓦礫相輕見道深野史有人應作傳
世人誰是古人心
饑氓不道食無糧貧女還應嫁有裝遥想輀車臨葬日
幾人遮道淚浪浪
孔墻東畔起高樓望見宫前泮水流家訓有勞人共指
都臺聲價重宸旒
忩下俄生並蒂瓜可須紅紫鬪繁華高人已作全歸士
和氣猶傳積善家
山中逃暑睡方甜門外於莵識孝廉壽到古稀仍過七
老天明示吉人占
曾受清朝御史封華顛烏帽見真容墳前更竪蒼崖石
待取鸞書下九重
勅葬恩深動一時松楸長繫百年思几筵况有奎文在
不用人歌薤露詩
送莊孔暘年兄赴南京吏部郎中
北來南去太匆匆出處關時道未窮林下有詩長教我
朝行無力為留公韋齋吏署遥相踵茂叔郎銜亦偶同
一雨洗塵青更好定山才隔大江東
桐隱為龔鳳賦
曾向吳門識大龔喜君繼隱託孤桐薦書那復干知已
篆刻争誇似乃翁竹院隔隣秋興足葑溪當逕午塵空
君王舊有招賢操正在南薰幾曲中
吳龔廷臣博雅能詩尤精于圖印予舊識之且嘗訪
之見其堂扁曰有竹人家今十二年矣獲見其子鳳
于京師其于圖印亦工又緣其名字之義自號桐隱
求予詩輒賦此以九成之材蓺當壯歲終隱而無所
遇于異日乎
故禮部侍郎東嘉章公哀輓(公諱綸贈尚書諡恭毅)
早參儀部識人龍長荷先生降禮容林下黃花方采采
墓前芳草忽茸茸生榮有客同三省死諫何人犯九重
千載懷賢憂國意臨風誰說涕無從
喬烈婦(故侍郎喬公毅之妾殉死旌表有司為之立廟)
侍郎家範肅於霜義動幽閨恥未亡身絶素幃風黯慘
䰟隨丹旐日蒼凉祠前歲晩松逾勁隴上春來草亦香
太史為書佳傳在千年留激懦夫腸
許由棄瓢圖為廷殷姪題
心寂何妨響萬瓢棄心生處勝狂濤耳塵暫滅心塵起
却恐先生見未高
遊錦衣章千戸彦廣園亭
雨後園亭秀逼人偶來忘却宦遊身竹林氣爽寧知暑
槐幄隂濃不受塵酒發舊醅春灔灔果嘗新摘露津津
晩凉無限濠梁興獨瞰芳塘數巨鱗
抗塵松栢翠為亭夾路薔薇錦作屏盤谷人家兼紱冕
輞川風物中丹青詩囊瀉處真誰壯屐齒歸時亦自馨
地主分花頻訂約儘開荒圃候園丁
彦廣錦衣西園最勝惜無題品者予偶過之為賦二
律寫置壁間繼此客當必有倚歌之調則異時有聞
于後者或自予始
題大理王卿墨竹
斷縑一幅瀟湘秋筆趣彷彿文湖州坐覺清風滿人耳
洒然六月登江樓主人重是王子猷琅玕直節非時流
歲寒長共此君約紅紫紛紛何所求
送李宗仁太守赴延安
麟符分部歲華多漢吏誰優政事科直北朝廷瞻紫極
迤西封域近黃河憂民屢聽芝泥詔樂土終傳麥秀歌
珍重范韓勳業地舊題崖石待重磨
送盧文淵進士赴兖州推官
黃甲才人領郡刑由來欽恤重虞廷薰風拂棹催登路
甘雨隨車待過廳萬卷讀來需法令一方行日按圖經
他時不負功名地咫尺尼山入望青
次韻題竹鶴老人畫
林間二客妙無語溪上一航隨所之江山偶爾興不淺
誰說丹青老未竒
行臺春意
巡撫畿北張都憲天瑞寫竹寄廵撫南畿佀都憲
大器題曰行臺春意大器求予詩
年年新竹破蒼苔清拂江南舊栢臺不道停雲高興發
却從江北寄春來
紛紛紅綠委黃塵入眼琅玕秀逼人勁操不隨霜雪改
行臺長占四時春
風前無數翠鸞翔粉籜初翻細細香公暇留題詩滿幅
後人應比召公棠
春雷殷殷動江村頭角崢嶸徧石根回首一灣溪上路
為君歸思繞篁墩
贈工部祝惟貞員外三吳治水還朝
幾年人議白茅塘此日功歸粉署郎來往共誇新水利
疏通誰識舊河防舜廷取次看行賞吳地從今不奏荒
底用勒銘江畔石東南遺老頌聲長
西園作假山成約諸僚友小酌
三年不見青山面百計荒園小作山新竹亂栽渾颯爽
秀峯高垜亦孱顔誰家景出丹青上終日身當紫翠間
等是太平樗散吏一尊相約共娛閒
慕萱
休寧孫君廷秀少而失恃以慕萱自名石田老人
為作慕萱圖聞而詠之者甚衆予與君同邑人且
重其孝思也為賦此篇
階前五月萱花吐日日見花如見母對花不覺雙淚垂
安得花前彩衣舞人言種花憂可忘孝子之憂江水長
花殘却有再開日暮雨蕭蕭空北堂
雙鶴圖為汪東曙題
長風劃然起林末遠近嵐光翠如潑虬髯倒捲怒濤翻
谷應川鳴海天闊雙雙忽見青田君振翮一聲高徹雲
遡風擬先鴻鵠舉争食寧甘鷄鶩羣手撫玄裳莫飛去
入眼分明有竒趣丹青定自薛公傳題品慚非少陵句
篁墩文集卷九十一
