篁墩文集卷六十三明程敏政撰
詩
古鏡行
何代青銅没深土野人得自漳河滸蘚花半蝕未經磨
云是朱砂水銀古暗中忽有光射人歴年想過漢與秦
背刻蛟螭雜鸞雀製樣不似菱花新良朋寄贈來千里
坐客摩挲驚且喜共言舊物真是奇拂拭還收錦囊裏
千金有價遇爾難曉奩不許窺團團留取他年奉明主
坐使奸諛心膽寒
侯門怨
彰武伯女嫁為保定侯夫人年十七而死侯每與
客言及之凄然不勝客多為輓章貽之予亦為賦
侯門怨一首洩侯之悲
綺窗日暮愁雲結寶鴨香銷紫檀屑美人一去不復還
恨滿空林聽鶗鴂金盤蠟燭半成灰羅幌凝塵慘不開
王孫夜夜愁多夢疑有芳魂落鏡臺捲簾忽見孤飛燕
白日光隂疾如箭墳頭應長素馨花長對春風寄幽怨
題楊補之松檜圖
五松已受秦封辱六檜復被秦名汚參天直榦尚如此
二雛已滅隨煙蕪大夫偽號若芻狗處士雄心射牛斗
眼前便覺風雨來耳畔疑聞蟄龍吼良工此圖筆意精
王孫一購千金輕恨無大手如子美為賦成都古栢行
秦嘗封松為五大夫至宋季有永嘉處士胡褎者憤
秦檜之奸題其堂曰六檜蓋以六隠戮字也夫松檜
昔人以比端人正士而為二秦所汚衊甚久僕因淮
人趙瑜家藏楊補之所繪圖輒為下一轉語
六月五日雨後早朝偶然作
夜來一尺雨汨没西家牆不知早已霽但覺天蒼涼獨
行御溝畔流水聲泱泱仰視河漢間星斗爛輝光好風
吹苧衣毛髮森秋霜渺然鴟夷子扁舟泛江鄉又若萬
里鴻凌厲青雲翔人生貴適意此境安可常遥遥禁中
鼓隠隠夜未央下馬一憩息旭日升東方
義軒遺誨(編修師古曾祖也)
莆中有高人乃是太丘孫當其易簀時神氣了不昏治
命五十六懇懇皆名言宿草經幾年手澤今尚存我時
再拜觀長恨隔九原鄙哉鄴中子香履留私恩亦有汴
京相苦欲為緇髠平生竟何如此道不復論掩卷三嘆
息彷彿來生魂
齋居次韻世賞廷言
多才幾宿共齋誠玉署三回見月生紀盛又傳新得句
懷人空讀舊題名幽花小埭春光淺古木迴廊夜氣清
只恐御壇高處冷寢幃通夕未忘情
立春南郊送駕次韻亨父
虎符清曉發千牛黃道乘春出翠斿遠陋漢儀祠泰畤
早聞周樂奏崇邱風回禮殿鈴聲雜月上行宫扇影稠
共喜一宵隂色淨帝心元自與天遊
前日親郊看卜牛天門此夕駐龍斿齋居散吏瞻宸扆
扈蹕才人識帝丘楓陛漏隨春日轉竹宫燈雜夜星稠
禮成共喜沾周宴何必驚心數宦遊
迎駕次韻亨父
一聲清蹕下郊壇閶闔齊開敞玉闌十二鑾鈴陳路馬
三千犀甲擁材官罏煙散綵凝香霧扇影屯雲護淺寒
最是詞臣偏近輦龍顔春色有餘懽
次韻原博賓之舜咨鳴治賜宴聯句
一派鈞韶合内筵叨陪還厠玉堂仙虎賁隊擁戈三百
鶴醖材高斗十千鎬邑風雲春燕喜堯階簮紱曉蟬聯
詞林四度霑嘉會鬢壓宫花憶少年
曉殿晴光覆四筵坐中人是謫來仙鑾迴閣道旌幢半
騎列句陳甲胄千棫樸願歌周代雅柏梁誰續漢庭聯
龍顔共喜春先上旰食憂勤記往年
衮衣親押慶成筵步輦乘春下集仙尚食緩傳杯數九
教坊爭出舞羣千晴薰御纛虹光動花覆宫袍獸錦聯
席上忽看雲絢彩從龍佳氣入新年
黃幄中分列御筵捧觴新曲度遊仙漏聲書下銅龍五
仗影春回玉馬千白雪調煩詞客和紅雲班許近臣聯
不知泰嶽登壇處石檢重封是幾年
題畫
黃鳥飛飛綠樹低望中疑是上林西君王不受珍禽獻
一任空山自在啼
送李立之太常先生再赴南京
南國舊衣冠重遊興未闌文章周柱史禮樂漢祠官臺
閣掄材久郊亭話别難直應行色好梅柳遍江干
又送容臺去分司識故宫一尊留夕照雙珮下春空地
迥燕山隔冰消潞水通臨風思無限雲起暮江東
與廉伯世賢同至月河寺(因餞懋衡天瑞連日至此)
秋風吹雨淨飛埃十日東城兩度來繞院綠隂留客住
一亭紅艷對僧開芙蓉磵側觀瀾去苜蓿園西問稼回
有約明朝更擕手望雲同上雨花臺
過觀音寺和壁上舊日留題
勝地曾容半榻分當時不厭往來勤風塵尚識門前路
歲月驚看壁上文舊屋雕梁空燕壘古原青草見羊羣
西風不盡登樓興宦況蕭然薄似雲
元日壽董都督
旌節初離海上營喜從元日慶長生函關氣逐東風到
壘壁星連北斗明射虎不憂雙臂弱據鞍寧許一身輕
侯門最得春光早滿進椒花酒數行
分得荷蕩香風為周民表評事賦先塋十景
一川雲錦為誰栽香觸繁隂掃不開依約似隨菱唱散
飄揚還近藕船來青房雨歇遊魚上翠葆風回宿鷺猜
極目感慈山下路水花空對夕陽臺
題倪雲林小景
平生最愛雲林子雅澹高情非畫史偶然落筆自可人
不藉丹青布生紙石田茅屋誰所營疎篁老木搖春聲
輕綃半幅不盈咫十里溪山無限情臨風恍在西湖裏
只欠雙橈蕩湖水晩潮初落少人行菱唱依稀月中起
雲林老去今幾年風物蕭蕭似眼前焚香閉閣無塵事
願借山堂一榻眠
黃鶴山樵山水為楊考功宗器題
黃鶴山樵已仙去風采惟留畫中趣幾回把玩欲招呼
海闊天高不知處但見一亭臨大河遠峯對面如青螺
孤洲水花晩色淨疎林落葉秋聲多少年我憶遊江漢
好山最喜推篷看邇來寄足塵海中夢魂長到黃蘆岸
考功家近七閩山雅懷亦似水雲閒題詩不盡蓴鱸興
何日相期解綬還
偶作寄王用賓太守
侯門不肻禮儒生年少元戎更不情此際賀蘭山下路
西風落日檻車行
偶成
丁香枝上葉初繁漸覺疎隂過短垣睡起不知初日午
畫簾風動雀聲喧
送克儉克寬弟省覲南京
江流不盡弟兄情此日那堪送汝行一片離魂收不住
夜來先到石頭城
二月城南草似煙二郎齊上木蘭船江行記取雲飛處
正是愁人白晝眠
楊柳青青葉尚稀贈行空有淚沾衣他時何處添離恨
水國秋風一鴈飛
寧國蔣氏山居四景
竹屋書巢
草玄何處結簷楹一塢深深竹數莖子夜天風來谷口
吾伊聲雜翠鸞聲
梅溪釣艇
雙槳悠悠出岸沙釣魚人住水西涯隔溪殘雪春猶淺
時見寒梅一樹花
丹厓錯薪
紅葉紛紛蔽草萊不辭提斧斵蒼苔斷厓斜日無人到
時聽樵歌出磵來
綠野腴田
茅屋山頭布谷鳴老人忙起課農耕不知門外春多少
稻穎青青一望平
苦熱與汪汝温露坐樹下悵然有懷
赤日行天中歘若飛火輪炎光一迴薄勃勃來蒸人山
雲慘不興池水枯無津花枝半憮悴物色多酸辛羈懷
苦不釋奈此朱明辰虛堂敞前楹夐寂無四隣古槐蔭
庭除掃地鋪藤茵冷然生細爽拂拂清我神絲桐一揮
手岸此華陽巾玄蟬起長號微風動青蘋世鞅少息肩
忽憶江之濱園池既瀟灑竹樹清無塵念我羣從友欣
然奉雙親整冠自嘆息悲哉遊子身
東風解凍應制
去歲都城三尺雪御水潺潺凍全結半夜春從地底回
一片菱花煖初裂春風著水水不知縠紋澹澹挼清漪
退朝閒步石橋上流澌半入昆明池黃柳垂絲拂東岸
蕩潏波心影凌亂青陽杲杲射圓沙幾簇魚苖聚還散
太乙東皇隨斗行韶華拍塞皆春聲臨流攬勝心獨喜
物色向人如有情天潢固是得春早坐想八方春更好
航海番人入貢來萬里川光淨於掃
春山雪霽應制
東風夜掃肜雲散坐見西山倚晴漢旭日昭回萬玉林
芙蓉百二光凌亂韶華却在璚島中玉泉水來如白虹
野人行愛草木潤飛鳥下顧川原空乘春騁望登高閣
春意山容兩回薄天開圖畫繞都城共喜年初得嘉樂
太平有象樂未央不用大蒐開獵場鳳池舊重郢人曲
陽春白雪成新章極目崔嵬動遐想山下遊車護來往
滿前物色總宜人細麥青青更堪賞
癸巳日長至與世賢太史陪祀山陵往反得律
詩十首
沙河道中用廉伯贈行韻
冷吹摶沙没草萊日高隂色未全開人穿敗葉林中去
路指荒城盡處回旅舍晨炊供熟黍譙樓晩角弄殘梅
五年不識風塵苦兩度叨陪李賀來
宿昌平再用前韻
暫停饑馬啄荒萊寒入重衾手倦開殘雪夜驚雙磵合
鮮飈晨送一陽回前村野色催行李何處歌聲調落梅
明發園陵天尺五溪山應識我重來
度東山嶺
石橋駐馬問田翁一塢深深隔樹東帝子閣前沙似粟
野神祠下路如弓疎松古磵風微動細草隂厓雪半融
回望紅塵才數里不知身在亂山中
用世賢韻
東山嶺上凍雲重落木寒山有虎蹤薄宦征行非漢使
老農歌頌似堯封沙痕曳白縈枯葦日脚垂紅透曲松
短策羸驂驅不進濫騎安得馬如龍
齋所用世賢韻
齋居門對此山幽且拂枯枰角兩籌百里風塵勞法從
四陵雲氣想宸遊官奴識路行篝火客子凌寒坐擁裯
不盡往來分榻意遣情時藉管城侯
再用廉伯韻
旋擁山爐爇斷萊疎櫺正對土牀開女牆月上催詩就
寢樹風殘約夢回雪後弊衾寒似鐵病來吟骨瘦於梅
空山露下人蹤滅忽聽鈴聲枕畔來
謁陵用東山嶺詩韻
十年如夢漆園翁兩度西陵更向東先帝未歸黃澤馬
小臣徒抱鼎湖弓明樓霧氣寒初散御沼冰花煖欲融
想得宸遊應戀此靈輿來下月明中
再用廉伯韻
野樵誰敢斵蒿萊翠栢隂中兆域開鵷序衣冠晨拜舞
龍宫星斗夜昭回宣章道士聲如鶴守影中人髮似梅
禮罷不須燈火伴聯鑣乘月下山來
土城懷古再用世賢韻
廢堞荒涼水色幽昔人曾此夜傳籌西風不見龍鸞過
斜日空餘鹿豕遊行旅似聞吹曉角直更誰復抱寒裯
興亡總逐浮塵散輸却青山一醉侯
入城與世賢别仍用其韻
曉過荒城望九重馬蹄偏識舊行蹤河山沃野圍京界
煙火連村别縣封露氣漸消雙鳳闕日華先上萬年松
城門暫與君相别還約聯珂覲六龍
輓西安王太守(父守金華子守安慶卷首有張東海題)
太守王公家太行埋玉雖久聲琅琅我觀東海筆循吏
生色澹沲如登堂公初作官不擇祿海上二州成善俗
後來坐治海豐城百姓至今猶聚哭西安大郡稱關中
賢守只云王海豐當時去思耿未已棠隂白草悲秋蟲
人言仕學皆前定隂功不似公家盛三世相傳五馬符
前有金華後安慶安慶高文如乃公不久報政蓬萊宫
璽書錦袍還舊物墟里一日生春風我憶王公渺何處
遺澤不隨漳水去觀風使者問先賢認取庭前古槐樹
題陳憲章梅花
燕南雪花大如掌點綴枯槎夜深響悵然忽思羌笛聲
恨不西湖撥雙槳趙君喜走江南村曉持寫真來扣門
小堂虛白凜相對便覺生意回孤根朔風飄蕭天色冷
的是當時湖上景摩挲欲掃樹間苔舒卷愁翻月中影
君家仙子真風流一醉曾賖紫綺裘羅浮山下作春夢
素娥執手增離憂聞君跨馬山陽去驛路還應得竒遇
逢人寄取折枝來莫忘西齋賦詩處
京師大雪三日未已予時獨坐槎山小處意殊灑然
適趙中美將歸淮南以陳憲章梅花求題因走筆賦
長詩一首詩尾引趙師雄夢梅事蓋以著梅為君家
物耳
甲午六月二十二日聞四龍掛空中大雨
迅雷殷殷聲動地一陣靈風送隂氣忽見四龍垂半空
頭角猶在烏雲中三龍蜿蜒只搖尾一龍爪欲翻海水
須臾分向東西行大雨颯颯如盆傾竒觀最是神龍變
臥病空床不相見坐聞客語心茫然葉公之圖人浪傳
盆池蓮盛開
盆池荷葉似人長菡萏開成品字妝無奈一春離思苦
賞心空負碧筩香
夏月坐柰子樹下
散髮蕭然坐月中庭柯移影上簾籠棲禽何事驚飛起
熟果因風墜軟紅
寄坦姪
一從相别潞河頭回首風光已暮秋知汝近來應念我
等閒誰伴竹林遊
月夜小飲李符臺家
綠槐庭下動秋風草酌相看一笑同久坐不知更漏永
月輪飛上屋山東
桃源圖詩
建寧邑令汪文煥既卒其子良佐奉葬縣之桃源
且繪為圖以致哀慕之意予感其事為集古詩一
章并以勉其孫之為諸生者
冬青之木鬱葱葱(楊廉夫)日落水流西復東(杜牧之)歲歲年
年人不同(劉希夷)桃花依舊笑春風(崔護)百年廢興增嘆嘅
(張文潛)落紅萬點愁如海(秦少游)今年花勝去年紅(歐陽公)明
年花開復誰在(劉希夷)可惜落花君莫掃(岑參)孤芳轉盼同
衰草(秦少游)對此如何不淚垂(白樂天)十年花送佳人老(蘇東)
(坡)志士幽人莫怨嗟(杜工部)看到子孫能幾家(杜牧之)寸根
千里不易到(蘇東坡)留種河陽一縣花(瞿宗吉)
輓丘時雍太守父暉菴先生
家住番水上從軍向遼陽代父遠行役日寓刁斗傍時
陳俎豆容絶學驚殊方坐令先軫徒摳衣進中堂歸來
迫遲莫喜有名家郎封君謝恩寵居然事冠裳春陽澹
暉暉顔色忽已藏人生首丘願浪蹤安可常偉哉全歸
子宿草今蒼涼我欲奠雞絮渺渺川途長
夏至日雨病中喜二弟來自南京
亢陽苦作厲人物皆昏如兹辰一隂生況與甘霖俱燔
燄忽已掃清氣回堪輿我方病炎熱展轉無寧居得此
若新濯灑灑心情舒依約小牀潤點射明窗虛況我同
胞子千里來寧予鴈行夜聯榻咫尺庭中隅琅琅語頗
聞喜今到吾廬伏枕聽簷滴漏下二鼓餘蘇韋有故事
莫惜花箋書
臥病
半生多病裏天不庇窮儒藥有尋方苦錢無賣俸餘暗
消閒歲月久廢舊時書却幸身長在愁懷且破除
半生多病裏天不庇窮儒兩句是骨子藥有尋方苦
一句貼多病字錢無賣俸餘一句貼窮字暗消閒歲
月一句貼半生字久廢舊時書一句貼儒字却幸身
長在愁懷且破除兩句又以見天終庇之之意而用
以自喜慰也大抵作詩不可全拘此律亦不可不存
此意若全不相照應如散沙相似亦何足為詩因吾
弟初學此故一言之然予作實淺陋不足師也
病中不寐簡仲弟
病中愁不寐起坐聽傳籌揀藥求新效敲棋想舊遊月
明窗向曉雨過簟生秋獨喜王孫草池塘綠似油
病中喜雨簡季弟
病中身貯火夜覺雨鳴階厲氣潛收障清風細入懷池
翻疑倒海簷瀑似飛厓咫尺齋居子欹牀有句諧
聞南都新開池館之勝漫摘坦姪二屬對成詩
二章
一川新綠板橋通更起盆亭著鏡中杜曲兒孫供酒醆
謝家兄弟走詩筩草鞵半濕莎庭露蒲扇輕回竹埭風
勝日無因陪勝賞只憑春夢到江東
别業新開水竹居遊塵全不到庭除楝花臺榭聞幽鳥
荻草盆池種小魚翁醉不勞方竹引客吟多借古藤書
何時罷直金華省日日江頭奉板輿
送同年友張天瑞之陜西參議
瀛洲同會舊諸生分省西秦重此行河上未收胡地馬
關中猶駐漢家兵窮秋轉餉多民隠聖代旬宣屬老成
不負平生憂國志按圖先問受降城
西防之策凡三變初據河北以守受降城而胡馬不
敢南牧後舍之而守東勝矣守東勝已失三面之險
然黃河形勢猶與敵共今舍之而守延綏矣夫延綏
無險可恃故敵得全據大河以南臨關陜譬如猛虎
蹲于人之戸外其有能安寢以為宴然無事者非狂
即愚也凡出守西土者僕未嘗不以是告之而況同
年交好如天瑞者能不致愛助之意乎轉餉頻興民
力竭矣天瑞尚勿以腰金為榮而以為懼成化癸巳
七月朢新安程敏政識
送陸司寇先生致仕還四明
先生韋布到公卿更向清時取令名兩鬢曉霜辭魏闕
一帆春雨下鄞城耆英自合當人望勲業都留與世評
歸去不愁朋輩少鑑湖煙水足鷗盟
杖履相從不厭頻通家惟我最情親雙蓮約賦池中瑞
一果親頒席上珍喜簉鵷行隨步武忍從鯨海送歸人
臨岐忽記當時事轉眼風光十二春
天順中先生與家君同僚壬午之夏走家蓮開並蒂
先生約同官者賦詩以為走中舉之兆明年刑部後
圃諸果樹盡一春無著花者獨蘋䓾樹結一果其大
如杯先生復折簡來餽以為走登科之兆其後皆如
先生言今先生歸矣謹著之詩中志不敢忘也
立秋日雨
涼風颯然至疎簾覺秋生炎熇一揮掃蟋蟀階下鳴玄
髮能幾時寒暑相代更感之臥復起彷徨步前楹微風
動衣袂肅肅天宇清帝鄉豈不好親舍難為情反坐念
歸計躑躅東方明
秋日病中
我本山澤臞不奈塵事擾趨朝與儤直長時失昏曉況
此疾侵尋藥裹詎能了頽然臥一榻頗似安巢鳥衷腸
雜雲亂苦恨知者少推窗一延竚黃葉墜林杪寒蟬固
切切砧韻亦裊裊羈懷苦難釋所思在江表何時促歸
裝天長塞鴻杳
臥病七旬方起試筆作字適世賢有詩見慰依
韻奉酬
獨臥空房思有餘茂陵憔悴舊相如病來自覺逢迎倦
客至從嗔禮法疎風約黃塵凝硯沼雨催青草上街除
讀君詩罷還成句棗筆藤箋試手初
病中夜試新茶簡二弟戲用建除體
建溪新茗如環鉤土人食之除百憂呼童滿注雪乳脚
使我坐失平生愁朝來定與兩難弟執手共瀹青甆甌
腹藁已破五千卷舉身恨不登危樓玉川成仙幾百載
清氣渺渺散不收典衣開懷只沽酒閉門却笑長安遊
送江淮衞知事沈德
沈君家住錢塘縣自小從師學書劍一朝隨牒上京師
總詫青油幕中彦此時正伐西南夷尚書帳前多虎貔
君來跨馬作從事不怕羽檄如星馳凱旋北闕方行賞
元戎再入東西廣載筆先須揀俊才屬櫜又復辭天仗
朅來元戎罷遠征却總江淮漕運兵轅門案牘分曹署
巨艦旌旄作隊行君在軍中不貪利學取漢朝清白吏
主人喜是平江孫佐史還推隠侯裔手提長鋏漫空彈
一榻恒依大將壇半生飽識從軍樂八品甘為寄禄官
莫惜青衫留滯久老大功名須到手殷勤我是尚書郎
送别旗亭重回首
題牛次人韻
已銷金甲事春濃無復全齊火戰功惟有牧兒相伴在
一山桃樹半溪風
題小景畫
亂石溪聲到處聞疎林山色望中分幽人已逐移文去
閒却茅亭一段雲
題梅送朱伯承都運赴兩浙
不須持酒酹花神此去西湖正及春一樹官梅應待久
知君才是作羹人
恩壽堂壽張給事本謙乃尊教授致政先生夫
婦受封
可是名門積至諴雙親偕老向雲巖庭前椿樹堅持久
堂北萱花迥出凡振鐸清風傳矩度採蘋高韻協英咸
階除脫穎蘭初茁窗下抽榮草不芟驥子入官青瑣禁
龍章遥拜紫泥緘碧閨煥錫安人號錦軸新題給事銜
綽楔下臨涪水秀華堂高對蜀峰巉瓊漿獻壽稱金斝
彩幣將誠出寶函南現老人朝馭鶴西來王母夜乘麙
簷頭送喜蛛絲巧檣半留人燕語喃一日恩光浮院宇
四時佳氣動松杉仙家宴好圖中繪頌客文宜石上劖
況是夕郎歸慶處薰風雨露滿征帆
長至後二日山陵陪祀回適有詔修宋元二史
綱目不肖濫預率爾賦此
曉别園陵入覲來編摩誰意及凡材鵷班未放天墀散
鳳勅先從史院開朱墨兩函藏祕省是非千古在靈臺
叨陪敢繼春秋筆予奪還應取聖裁
成化癸巳臘月十日予生蓋三十年矣適有史
事不克歸省悵然有懷謹步韻家君守夀
詩一章錄似克儉克寬二弟
漸愁華髮鏡中生三十年來數賤庚未拂朝衣慚戲綵
每霑宫醖想遺羹傳聲自願如春好守訓何妨似水清
忽記夜深芸閣夢渡江稱壽最分明
戲綵遺羹皆思親事然綵與朝衣相應羹與宫醖相
應方不偏枯崔元馭云兒子遊宦有人云貧乏不能
存此是好消息若貲貨充溢乃是惡消息此好字之
本也魏武帝問胡威曰卿與父孰清威對曰臣父清
惟恐人知臣清惟恐人不知此清字之本也大抵作
詩不可草草觀者亦然因管城子便聊與吾弟一言
之
送趙良輔南遊
冬雨三日泥不乾一夜朔風吹苦寒壯遊喜君正年少
何懼悠悠行路難城隅木葉已盡脱曉鐘滿地催征鞍
丈夫出門即萬里對酒不用歌悲懽君之兩姊各遠適
三衢白下長眉攅天淮去住忽相見一笑頓使羈懷寬
江南勝處亦可賞吳山楚水多奇觀人生浪跡且行樂
長劒臨風時一彈歸來定是隔年事三月春城花未殘
白下之郎予季弟煩君致語多加餐近來聞說已勝我
文辭筆下驅波瀾蹇予苦被塵鞅縳十度見月空團團
送君不盡遠遊興悔作東頭供奉官
新居夏夜
雨餘風起月如霜白苧衣輕怯晩涼夜半呼童移席過
小樓簷下設胡牀
偶成
細竹編籬護老槎石盆新水淨無沙繁枝嫩葉青如剪
時見荼䕷放一花
輓朱維吉
一卧幽軒夢不回獨遺寒月照疎梅夜深風露蕭蕭下
恐有吟魂跨鶴來
磐石山前土一抔幾株喬木帶寒流明明孝義題碑碣
莫為時名弔奕秋
送廉伯陪祀山陵
奉祀仙陵第幾番又隨香帛薦中元馬穿碧樹知神路
人立青峯見寢園珮影夜聯東壁序鈴聲秋動北辰垣
歸途正及西城近黍稷屯雲遍野原
送曲阜孔知縣
奉檄初登子賤臺素王家世不凡材詩書魯壁新弦誦
井牧尼山舊草萊簾幕晝垂公署散盤盂春薦享堂開
暇時還約賢宗子共掃奎文石上苔
送克儉克寬二弟南歸
執手蕭然驛路隅西風黃葉滿征車來分姜被情無限
去著萊衣樂有餘丹穴暫棲垂翅鳳滄溟終起化龍魚
少年一第元非幸努力平生萬卷書
武昌太守行送秦廷韶考最南還
巍巍武昌城屹立江漢隅中有太守專城居太守北來
江水寒正直不憂行路難太守南歸春已老一道懽聲
動魚鳥武昌城中官長多能事不受相撝訶終歲足魚
米父老歌逶迤人言太守能賦詩太守不似元微之江
城坐治已閒暇一篇往往傳京師古來儒吏亦何有今
見風流武昌守相逢一别會何時目送飛鴻過樊口
題宗人愈大上舍所藏白描風荷圖
鏡湖水光如匹練一霎回風舞團扇馮夷乍起水晶宫
仙子齊勻鏡中面凌波徙倚欲傾城澤荇渚蒲如有情
素菂搖香白鷺下青房墮影遊魚驚落手湘雲半舒卷
晩色亭亭淨於剪五侯池館春闌珊恥共鉛華鬭深淺
浙江參議盧君雍葬其父愛竹君于櫪山廬于
墓左産芝十二莖其壻編脩倪君岳求予詩
老人開軒舊愛竹令子廬墓新生芝歲寒節操凜未巳
三春和氣鍾於斯土屋深深櫪山底十二天然朵雲蕊
孤絶難同衆草芳色映薇花照江水回望謝庭花滿煙
兒孫玉立如芝妍古人孝感非浪語至性由來天所憐
讀宋史
太祖
黃袍那得便加身禪詔由來宿搆新地下董狐招不起
誰將心事許三臣
亂離初見武功成掌上河東未足平開寶八年歸正統
至公書法愛徐生
太宗
野錄山僧本好奇是誰刪潤轉生疑由來授受分明處
涑水先生却備知
金匱盟寒固可哀何緣推出殺心來斧聲燭影都無謂
勝國諸公有史才
成化甲午冬十二月二十一日祈雪齋居適吳
興沈用賓寓宿公署分韻得西字
寓公清致本苕溪借榻三回聽曉雞出韻令嚴詩律險
彈碁人倦子聲低清齋坐合金蘭契法從班聯玉筍齊
雅集又成新故事獨憐才愧庾安西
借前韻求用賓作晴洲小景
十年相見掖垣西聯句無才續鬭雞卷裏法書多魏晉
圖中山色似青齊莎庭驚鶴霜初下茗碗留人月易低
肻與家林揮健筆不辭新絹買鵝溪
齋居喜雪聯句
夜寒集疎霰(釴)歲暮呈嘉祥天心重昭格(簡)民事期豐
穰齋誠達宵旰(岳)祀出排緇黃同袍此共宿(敏政)旅夕能
相忘憑簷俯輕颺(釴)引燭驚微光嚴城漏聲寂(簡)小閣
爐烟翔簌簌墮庭戺(岳)霏霏闖堂皇(敏政)縈空轉飄撇亞
風隨低昂(岳)乍翻燕山席陡溢韓軍囊(簡)剪裁謝新巧
(岳)塗抹羞妍粧(敏政)同出聯祖禰分飛忽參商蠶繅散績
室舞袂投東房(釴)輝增&KR0769;衣淨爽激鑾鈴鏘長河飫堅
腹(敏政)斷嶺横截肪隉穽夷險一(釴)羃野東西相(簡)雅棲
驚欹仄鳥篆餘偏傍(敏政)疎影落高樹(簡)清威折幽篁(岳)
雀困餘粒絶兔窮數罝張委逕没樵屐迴洲膠漁航(傑)
望失遠山色(岳)坐想千林芳(敏政)先春奪造化異境開鴻
荒潛陽地中復(簡)宿沴物外藏餘孽息蝥螣庶徵宜粢
粱(岳)樓居足酣眺市卧憐飢僵窗虛氣逾肅(敏政)景絶詩
能當(釴)雲英幻無蒂(敏政)水種空傳香(釴)槎通漢渚近(簡)
賦擅梁園長(岳)關戍肌欲皴田畯樂未央(簡)沛澤浹穹
壤至治歸明良(岳)竹宫怡聖情詞垣紀篇章(釴)邈哉繼
雲漢(簡)大慶垂無疆(敏政)
成化丙申歲臘月十日倪侍讀舜咨程侍講克勤陸
修撰鼎儀陸編修廉伯同以禱雪致齋于翰林之東
署是夜雪大作遂用歐公禁體故事相與&KR0848;韻聯句
以志喜鈎竒競勝達旦弗能休時所得尚富澄汰僅
存此次晩出以見示復分二韻俾予竄入之且誌于
後云李傑世賢書
焚香聯句
齋夜對爐詠兹謀出于僉(泰)旃檀爇幽眇棐几增芳嚴
(釴)瑰材藉珍重烈勢防太炎(簡)遠聞覺逾勝默叩如有
占(傑)片雲陡驚散一星歘疑&KR1106;(岳)口浥曹溪流耳割崑
崙尖(敏政)氤氲燭映屏縹緲風回幨(泰)㘭深隠金粟火褪
委紅鹽(釴)芸憐書蠧辟麝恐庭花嫌(簡)當窗噴寶鴨隔
研縈銅蟾(傑)畹蘭格調絶閣梅風味添(岳)情通一瓣夐
劑許百和兼(敏政)循牀襲青綾拂卷凝湘縑(泰)輸情已繩
直遜意仍蛟潛(釴)咀華厭雞舌采沬嬰龍髯(簡)籠煙袖
雙握撥地匕屢拈(傑)氣合愜俱化心躭懼非廉(岳)繼美
薦竒印留芳下重簾(敏政)甲暖螺蜕腥班銷鷓歸燖(泰)寧
為羃廣展不作吹輕纖(釴)春原得孤嗔曉殿思遥瞻(簡)
透隙忽已駚入虛澹相淹(傑)升騰各登鼎瑣碎或在奩
(岳)妙遣葷穢屏馨達神明忺(敏政)終陪畫省直不受歌塵
黏(泰)薄温變寒室長力窮宵籖(釴)靜喜日照席深宜私
覆簷(簡)非同火山熾何憂木天黔(傑)吟鼻詎堪擁德芬
方共厭(岳)燕寂未經宿呼童惜餘甜(敏政)
成化丁酉正月八日齋居焚香清寂之際相與書三
十韻次第拈押以遣夜懷既成俾予各錄一通時與
者六人太倉張亨父陸鼎儀毗陵陸廉伯海虞李世
賢新安程克勤云錢塘倪岳舜咨題
篁墩文集卷六十三
