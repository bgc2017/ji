篁墩文集卷六十明程敏政撰
賦詞誄
瀛東别業賦(并序)
予家有别業在瀛城東之青陵鄉皆先世所遺者
出東門十里餘縈紆而北過桃園望之有堂翼然
高出即其處别業有三十有二楹榜曰晴洲晴洲
者家君别號距屋後不百武為金沙嶺先塋在焉
嘗有芝産之異塋周繚以垣垣左右松檜蓊然榆
柳匝植而榆特盛又號榆莊出垣後有山阜三隆
然自遠徂近浮青沃綠蔚有殊意抵垣而止垣之
前平岡漫疇可十頃宜麥與禾黍皆不敢自有取
以供祭祀周族人義莊也垣之東為虹堰如伏龍
蜿蜒數十百丈沉沉而南有土峯四巍然參聳杖
策一登則平原曠野豐草長林杳然無際荒烟野
燒間多遼金以來遺跡殘碑斷碣拂拭可讀斗折
而南為南&KR0008;村村居十餘家雞犬聲相聞登前峯
手歴歴可數稍北入湖泊中多菰蒲葦蘆傾城人
樵取之月明風清有聲雜遝西行二里餘為澗河
兩水交拏中得平地結草堂其間河流縈帶潔清
紺寒迤邐而北夏月紅蓮綠荷不下萬本香冉冉
聞十里餘乘小舟載酒以入摘新房煮鮮鯉使人
竟日忘歸河水溢而旁行平沙漫流潺潺然與風
疾徐築堤以捍水岸兩夾田數頃其水宜稻稻色
紅而味香盖鍾蓮之氣故也予以天順甲申秋謁
告歸省始獲居之愛其地之偏先塋之在即可以
業進修而却世紛也乃撮其景而書之又從而賦
之
噫予宅此瀛之東兮實裴廻於故林邈塵紛之却掃兮
日娛事乎幽尋出四顧於原野兮覺山幽而水深孰使
予之不能去此兮恍冲發乎靈襟儼前瞻乎衡門兮蔭
嘉榆之好隂敞茅堂之奕奕兮中有書而有琴眷後顧
而得翠阜兮抱樂丘之嶔嶔想玉芝之開祥兮悵白楊
之蕭參極吾目而南望兮見土巒之參聳曰青陵之四
峯兮踞長原與高隴陟崔嵬而眺遠兮訝海雲之飛湧
凛予足之不可久駐兮倏神悸而心動深吾行乎北坂
兮循沙嶺以委蛇日下照而晃漾兮粲金粟之離離欲
低頭以披揀兮笑童子之何知疑布地之不可拾兮幻
色界之潛移羌一堰之數百丈兮獨横亘而在東坐廢
堤以凝睇兮若沉沉之澗虹撫故國而發永歎兮餘白
草之荒叢望墟里之依微兮識南&KR0008;之遠村隱桑柘之
藹藹兮聞雞犬之喧喧每東作於南畝兮恐荷蕢之過
門策吾馬以南馳兮入桃園之深塢遇東風之駘蕩兮
紛細落之紅雨憶天台與武陵兮遺仙蹤於千古忽予
不知所如往兮問樵夫以前路放吾舟於北渚兮下澗
河之中流渺紅綠之十餘里兮聽匝岸之蓮謳時舉網
而得魚兮佐壺觴以夷猶日既夕而興不可極兮反予
棹兮汀洲惟兹境之為勝兮固穹昊之所閟謇予獨何
人兮乃專之以自計也嗟夫人之膠擾兮慕冠盖之相
望辟蒼狗之過目兮胡終日而遑遑抑孰若予之容與
兮製薜蘿以為裳涉吾水以擊鮮兮登吾山而採芳揖
安期與羡門兮聊駐景於扶桑約山水而永誓兮樂吾
生以徜徉
歲寒三友圖賦
君子三友直諒多聞
瀛東子夢遊寒山之下暮江之濆渺長空之黯澹靄凍
雪之繽紛見籬簁之清景臭樸&KR0609;之竒薰爰有侃侃徂
公亭亭渭君擕江娥而並駕挾光景以三分予乃翼然
而趨辴然而喜慨紅紫之烟銷忽青白之鼎峙願締好
於一時請致頌於三子若夫勁節外聳虚心内涵陋晉
賢之數七卑蔣逕之徒三撫斑管以含情攀龍有恨挺
瑯玕而結秀棲鳳無慙亦有冰骨囏容鐡心自守據山
枿以稱魁愛水仙而篤友半苞異味終為調鼎之資五
出蕃英的是散花之手亦有勢軋虬鬚力擎鰲極凌桂
月之高寒突排雲之孤直材斯鉅也將供梁棟之需性
孔堅兮不愳冰霜之蝕盖三子者豈終老於窮荒必晉
用於王國者也於是渭君戞然長鳴以告瀛東子曰吾
徒樂廣漠之居稅囂煩之障照寒陂以容與對幽嵒而
舒暢恐世鞅以來仍詎子言之可諒乃左引徂公右挾
江娥擊素節發浩歌歌曰
佩連娟兮山之阿歲云晏兮霜霰多眷同盟兮保貞吉
世炎凉兮將奈何瀛東子亦倚歌而和之歌曰月昏昏
兮波沄沄喜執手兮悲離羣謇三良兮望不極悵回首
兮空梨雲歌畢相顧而散餘音尚聞羌宿酲兮未解顧
塵絆兮方殷託丹青以寄傲何夢覺之足云也
成化癸巳初冬予醉卧槎山小處夢遊江南籬落間
為人作三友圖賦覺而忘之獨記其韻時大雪方霽
寒氣襲人四顧窅然月色如晝想三友之不可見欲
追賦未能也同門友祠部李君景和擕此本求題因
模倣舊遊用以塞白而才疎詞拙不免為大方家所
笑輒附此以志愧云
保齋先生劉文安公哀詞
繄先生之不可作兮羌獨慨於予衷眷哲人之已矣兮
越吾道之將窮抑上帝之福善兮忍孰遘夫厲凶猗先
生之早歲兮鍧有聲於江右行冰雪其皦如兮文燁若
兮瓊玖亶家學之孔藏兮媺石潭之善誘既得雋於丹
陛兮遂儤直於黃幃爰抽書與晉講兮每紆金而賜緋
嫓古賢之法從兮舍夫人其疇依柄校文於兩闈兮詔
儲材於三舘乃紹古以作程兮翕諸生之相勉眎先正
之施教兮嗟典型其未遠&KR0770;南宫以副任兮應北扉之
旁求用敷惠於下土兮以祇贊夫帝猷胡先生之觀化
兮遽反袂於故丘也亦將厭世之鞅掌兮思與造物而
真游也皇念兹以不忘兮曰錫命於九原惟褒崇與節
惠兮應足慰乎貞魂紛愍册以來下兮藏冠舄於御壟
雖身殁而文鳴兮在先生其奚慟誶曰悲風飄蕭兮夜
塚幽隂哀鈴索寞兮寒雨浸滛撫故國以何許兮望江
上之家林顧巽嶺之雲黯兮瞰禾川之水深恍德音之
在耳兮悵予涕之沾襟竚先生以歸來兮渺人間之古
今
哀楊化州詞
楊時亨父諱景滇人也起儒為吏歴霸澧化三州
皆有惠政既引謝貧不能歸乃棲跡楚之巴陵會
有薦其子一清者因偕來京師歲壬辰一清舉進
士而時亨父竟以疾卒予與一清友悲時亨父之
客死也為賦楚些三章以見世之為廉吏者其難
如此云
嗟嗟化州兮何之雞山崒崒兮滇水瀰瀰撫故國兮天
一涯夫君去兮魚鳥悲蠻烟撲馬兮僰道委蛇門巷兮
蕭蕭丘隴兮纍纍仰看明月兮羌不可以獨往嗟嗟化
州兮盍歸乎來
嗟嗟化州兮焉如五嶺嵐深兮山鬼揶揄夫君往兮路
縈紆渺遺黎兮長號儼徘徊兮故墟懸兩旗兮佩桃弧
望夫君兮歲云徂幽明異路兮杳不可以終極嗟嗟化
州兮歸來爾居
嗟嗟化州兮曷歸楚江澨兮開兩扉洞庭雲兮晝冥巴
陵草兮春菲舟遥遥兮旅櫬見烏鵲兮南飛慨浮生兮
朝露晞惟素業兮皜皜與令名兮馡馡嗟嗟化州兮悵
不可以再作渺予懷兮涕沾衣
倪文僖公誄
南京禮部尚書静存倪公先生之捐舘也有詔贈
太子少保諡文僖遣使者諭祭官給葬事恩禮優
渥走竊私念古者公卿大夫之請諡也有狀其定
謚也有議其受諡也有誄而近代闕焉走童子時
即獲登先生之堂先生不鄙而禮之其後又獲與
先生之子侍讀君岳聯名鄉薦書同職詞林踵
先生之後通家之誼視他人為深顧無所用其情
謹掇拾羣行補為誄詞一篇授侍讀君用備家乘
云爾非敢以施諸廟堂之上也
嗚呼倪氏有偉静存泝流而原維寬之孫由汴徂淛三
徙上元展也仁里煥乎德門維是静存粤克讓父生抱
竒質不與衆伍電輝雙目星列四乳早遊社庠繼入公
序勤學好問遠近夸詡策登一甲名動九重筮官詞苑
日直鼇峯巍巍北岳代祀禮共旱魃銷亡不為歲凶渺
渺朝鮮皇華使通獞獠啁啾避其詞鋒入奉經幃恒事
啓沃番從文華每有忠告再轉桂坊荐佐芸局時分郊
獻亦預廷讀景皇稽古國志告完胡越一家有筆有刊
進大學士位極儒冠予出内帑白金綺紈英廟中興俾
告復位荆楚諸王有祝有幣秩中大夫得參政議歸載
官舟圖書襆被迨居翰長選輔皇儲詞言&KR0548;&KR0548;容色愉
愉朅當京試遂握文樞才者彙進幸者斯袪白璧何瑕
青蠅載止詔獄難窮朔方遠徙左右琴尊倘佯山水釋
尤來歸害愠害喜猗與舊學復侍今皇東閣珥筆南院
分章兩京典禮除命交相萬壽來賀賜衣輝煌維老成
人宜大宗伯疾疢俄嬰優閒竟獲特荷恩綸錫之誥策
祖考增封寵光有赫胡命不淑遽捐高閎士林傷䀌當
宁悼驚贈官宫保節惠易名祭遣使諭葬許官成嗚呼
静存身歴三聖華國之文事上之敬公議百年豈無攸
定哀榮一時於斯為盛矧有令子庭訓孔揚玉堂接武
金榜傳芳新亭江遠鳳臺山蒼箕裘不墜冠舄永臧嗚
呼文僖没而不亡
張太原誄
故懷遠將軍太原左衞指揮同知江都張君諱玉
字克温起諸生以受世禄備禦偏頭關若干年檢
身愛士為時聞人屢用敗敵功被爵賞而桑林平
之捷尤竒不幸未䆒其施而以疾卒公有三子其
孟曰泰以功進山西都司都指揮僉事其仲曰頥
舉進士歴官都察院右僉都御史巡撫宣府其季
晉方以鄉貢士待次禮部而都憲所以為顯揚之
地在異日者盖有大焉公於此可無憾矣走不佞
辱交都憲公成化初獲聯官於史局經幃之間又
同侍青宫得聞其先事甚悉故因其請為述誄詞
一首畀之以少見通家之義云
粤張之先世望清河孝友維仲名著弦歌善積孔厚子
孫實多封留佐漢功尚韓何亦有埋輪遺直靡頗嘉貞
顯唐高門峩峩父子弟昆里號鳴珂宋相師亮才勇番
番將兵守代威懾沙陀本根百葉分布條柯猗懷遠公
故家江北起於維楊世濟其德迨其考君益培以植紆
金服緋功在武翊嗣世得公長髯紫色考厥平生維祖
是式少遊於庠好修雅飭涉獵經史弗事行墨元象堪
輿握竒占扐苟可輔身亦罔不力爰世其爵動止靡忒
有關偏頭據山之崱屏衞京畿寔是險塞方公未來邊
事孔棘暨公戾至號令有則言言武弁爾奉爾職膴膴
屯田爾力爾穡死者與槥懲彼掊克逋者代償恧彼貪
冐一軍大和鮮或䜛慝有黠者寇近我關&KR0146;去來如風
勢不可測抵桑林平衆也惶惑大聲叱之氣已吞賊鐡
甲雕戈白馬金勒獨當其鋒誓以報國黃塵四驚赤日
未仄一矢向寇應弦而踣從騎乘之烽火遂熄還我畜
牧安我反側孰是大酋入我徽纆孰是名馬歸我畢弋
於再於三殪爾蝥螣維皇錄功嘉此雄特綵幣載函獸
錦是織副之帑金下自宸極懋賞屢班崇階峻陟子繼
孫承有誥有敇五十四年齒壯髮黑天胡降菑一疾遂
革行者弔公罔不太息麾下哭公罔不傷䀌太原之郊
奠此塋域百畜未施公壽何嗇於戲哀哉幸公三子有
武有文如古三鳳羽毛繽紛孟也克肖提其舊軍允釐
戎務既清以勤襲寇籌邊亦策竒勲乃受閫寄名振并
汾仲職侍從夐超人羣渠渠史局紀載華勲秩秩經幃
鋪張典墳高文直道一日登聞賜衣總憲刺豸盤雲受
詔行邊天葩吐芬士望攸惬帝憂以分竚䋲祖武絶彼
塞氛楚楚季子學窮朝曛鄉書以薦宦業方殷於戲三
子鼎立誾誾公於九原胡寧不欣顧走淺劣託交次君
聆公之名如嗅斯薰誦公之行如飲斯醺西矚佳城宿
草初蕡岸山形勝磵水聲沄彷彿英魂以蒿以焄敬述
斯誄莫知所云
彭城廢縣賦
予南歸扺徐州境過所謂彭城廢縣者默念從古
受兵莫甚於斯因問舊戰場及戍守之地漫無知
者盖徐之為樂土也久矣馬上四顧山川相望慨
然興懷而為之賦
繄歲功之將晏兮攬予轡而安之撫周行以長邁兮歴
彭城之舊基迤蒼山而西鶩兮渺黃河之東馳苦朔風
之孔棘兮顧寒日而凄其睠此邦之千里兮乃水陸之
一會想前朝之攻伐兮餘戰場於河外庸默叩於青編
兮付興衰於永嘅惟偃王之僣王兮紿侯國以來賓方
周室之殷盛兮實肇亂於伊人偉劉項之崛起兮紛逐
鹿於亡秦望睢沙與臺草兮莽蹤蹟之湮陳彼操布之
相持兮屬炎政之不振爰借州而倡義兮嘉漢中之懿
親粤五胡之迭興兮地胥淪於盗據羌祖生之桓桓兮
稍輯寧夫徐豫迨典午之中葉兮又惡鍾於宋裕亦偃
月之堂堂兮却魏人於兹處考南北之分疆兮盖無日
而不兵計景宗之摧堅兮與明徹之毁成固時運之使
然兮貽千載之稱評間士弘之竊有兮曾一敗而不支
及從巢之逆温兮竟覆唐而代之嗟汴宋之失守兮尤
扼腕其可悲死趙立於淮隂兮潰顯忠於符離近勝國
之迄籙兮復首兵於斯土何李貳之逋逃兮罹托克托於
讒苦固天假以驅除兮啓真人而作民主也慶今徐之
百年兮安其生而莫予侮也誶曰徐之田兮條桑徐之
川兮有梁弦誦興兮干戈不揚舟車會兮罔有殊方仰
帝力於無窮徐之樂兮未央念昔人兮安在聊述古而
成章
哀龍峯詞
成化己&KR1344;春二月既望予謁告省覲自新安還朝
道出無錫其明日縣人武昌太守秦君送予惠山
之下泣指其望中以示曰此謂龍峯䕫得地其址
而營之以葬母安人殷氏者也既又泫然道安人
所以為女為婦為母皆鑿鑿乎孝淑賢慈之實盖
予心識之不忘抵京之踰月秦君寓書告哀於所
還往予固秦君友也追為詞三疊以相其哀云
彼龍峯之趾兮孰揜斯土猗安人之居室兮允孝維女
父客兮何之我殷疾兮愁苦歲屢更兮食不甘恨不為
男兮幹父之蠱將女宗兮為期詎凡子兮可伍性之純
兮壽而康曷蒼顔兮榛莽望龍峯兮巋然嗟孝女兮終
古
彼龍峯之趾兮生氣攸聚猗安人之理家兮允淑維婦
相夫子兮肅雍畫壼政兮孰予敢侮髮刁騷兮垂霜心
恭儉兮如許率女紅兮不為勞敬婦之職兮作爾繩矩
何禄命兮愆期俾夫子兮淚如雨望龍峯兮挺然嗟淑
婦兮終古
彼龍峯之趾兮有營一塢猗安人之在堂兮允賢維母
儼鼎峙兮三男舉華身兮簮組偉一男兮亢宗奉鸞封
兮綵衣舞属榮養兮孔殷遽神遊兮元圃肅音容兮無
方渺青陽兮在戸望龍峯兮蒼然嗟賢母兮終古
弔稽莊詞
予在史局考宋諸傳記見高郵之地有稽莊莊之
人曰稽聳當文山丞相自北亡歸時聳迎事其家
甚謹又津遣赴行在其後工部侍郎抑岳奉降表
過莊上聳憤其賣國殺之殆古所謂義俠者也而
史不詳著其事予過高郵問莊所在漫無知者因
為辭以弔之
莽予舟兮北征過淮南之故城問稽莊兮何許懷志士
兮如生方文山兮竄身脱羈械兮宵遁望南天兮淚流
孰可雪兮終恨嗟若人兮傾家濟纍臣於方困雖中興
兮無期盡我心而奚論彼抑生兮胡顔匿降表兮懷中
賣吾君其奚忍幸千里兮途窮凛若人兮奮劔顧白日
兮當空揮佞首於一擲竭草野之孤衷噫宋社之莫復
兮固天禍之不悔既中外之决防兮遂忠讒之失類夫
何一士之蹇蹇兮獨此心之不悖眷衣冠之濟濟兮曾
編氓之弗逮豈民彛之未泯兮繄世教之終在盻湖水
之東流兮撫桑柘之依依黯青陽之西逝兮澹條風其
吹衣慨去宋之既遠兮渺人物之俱非咄前史之靡究
兮豈見略於卑微想叔世之義俠兮舍斯人其安歸
程逸士士廣哀詞
士廣諱宗大世居婺源長徑與予同出陳將軍忠
壯公長徑人率稱之曰逸士而不名本其德也逸
士性孝友凡從子不能存者以己産易地於柿木
段為屋安之好善樂施建心濟橋崇福亭以便行
者飾蓮峰龍潭諸神祠為一鄉祈禱之地墾闢道
路在在有之丁歲饑則輸粟以助有司賑貸焉配
秋湖詹氏婦道母儀庶幾古人盖逸士樂有賢内
助而德益劭名益顯其卒也合葬胡倉之原子四
人曰祥金銓鎬鎬以輸粟授義官孫十九人曰理
紀者尤秀穎不羣選為儒學生屢赴秋試不利盖
逸士積善累仁未食其報而有待於異時者將在
於此紀嘗從予遊予編統宗世譜理與其事因得
逸士之為人而不及見也哀之以詞
指星源而東鶩兮望長徑之舊鄉眷吾宗之逸士兮曾
幾何而遽亡惟相湖之分支兮底星水而益長粤逸士
之有生兮如材木之孔良尚大禮以為冠兮服衆義而
為裳守一敬以為輿兮篤正學而為航彼羣從之無安
居兮考柿木為之房彼行人之或病涉兮駕心濟為之
梁客路險而莫可遵兮孰為之康莊忽相顧而愕眙兮
歌遠道之尚羊神棲毁而弗顧歆兮孰使之焜煌忽偉
觀之在目兮便鄉人之禜禳丁歲事之大侵兮發我居
之積倉嘉一子之應門兮被束帶而增光懼家聲之弗
振兮續奕世之書香儼諸孫之服訓兮傳兩經而擷芳
惟德善之克備兮亦女德之交相方壽考以偕老兮宜
樂養乎高堂曷優游而卒歲兮竟全歸於一岡渺東流
之不返兮嗟西日之不暘莽宿草之交道兮鬱宰樹之
相望繄浮生之如許兮歎風燭之易戕獨令名之可傳
兮撫歲月而難忘將前修之既嗇兮必後賢之是償企
青紫之連升兮看門閥之大昌表宅墓於後來兮俾祖
德之彌彰雖逸士之不可以復作兮亦何憾而䀌傷聊
陳詞以慰夫人於地下兮恨莫奠乎椒漿
望雲詞
休寧北街有宋龍圖閣待制查公道之墓予每過
之輙裵回而後去公子孫環居其旁甚盛曰以忠
者尤讀書好禮思其親不忘嘗顔其軒曰望雲予
嘉其孝為賦望雲詞三章
雲之興兮油油澹若絲兮山之頭蟬綿不已兮杳莫知
其所由朝吾軒兮相望渺吾親兮焉求彼雲之烝然兮
來思增我心之離憂
雲之行兮靄靄紛若絮兮山之外廣漠無方兮莽不知
其所届晝吾軒兮相望嗟吾親兮安在彼雲之飄然兮
何之發我心之長嘅
雲之歸兮溶溶騰若馬兮山之中委蛇無餘兮忽不知
其所終暮吾軒兮相望眷吾親兮何從彼雲之漠然兮
去之重我心之忡忡
忠愛廟四時哀詞
忠愛廟者閩汀之人以奉其郡推謝侯得仁者也
初謝侯為汀有惠政民以不冤而又當鄧寇之亂
力戰堅守以完其郡生其人劇盗漸平而卒於軍
故汀人哀思之不置又相與私祀之甚久成化初
有司以聞乃秩諸祀典而號其廟忠愛云前此敏
政之族兄熙嘗倅於汀能道侯事盖每有懷賢之
感而莫致瓣香之敬焉比來京師侯之子今少宗
伯先生復出先師李文達公所為侯墓表相示因
益以知其家世行治之詳輒不自揆為撰四時哀
詞遺汀之人以相夫歲之有事於廟中者
嗟侯之不可作兮經今幾春汀民思侯兮曾不間乎夕
晨青陽來兮駘蕩紛碧草兮如茵倉庚鳴兮下上裊垂
柳兮映人仰侯像兮在堂儼朝衣兮端鞞紳我遺黎兮
孫子念歲事兮更新觥有注兮村醴俎有薦兮溪蘋感
侯之德我兮涕下侯無忘兮汀之民
嗟侯之不可作兮經今幾夏汀民思侯兮每登高而望
松檟羌薰風兮應弦倏大雨兮鳴瓦朱實紛兮垂庭鬱
青苖兮被中野我侯兮何之廟巋然兮山之下扶老兮
携孫遲侯來兮車馬新麥薦兮滿盤清酤酹兮三斝侯
無忘兮汀之民感侯之德兮我淚盈把
嗟侯之不可作兮經今幾秋汀民思侯兮揮予涕而莫
收慘凉風兮夜發望大火兮西流采黃葉兮别浦擷芳
芷兮中洲告西成兮祠之下紛羽衞兮鳴騶彼欒公兮
已矣孰如汀兮社吾侯動絲竹兮歌賽燕雞豚兮膳羞
汀之民兮侯不忘我民之感德兮無時休
嗟侯之不可作兮經今幾冬汀民思侯兮淚莫知其所
從交密霰兮在地凛朔吹兮鳴空溪水落兮石露瘴雲
消兮日中奉侯鞾兮遺愛撫侯劔兮遺忠幸我民兮農
隙感流光兮歲窮開臘醅兮謝侯功插寒梅兮為侯容
願無忘汀民兮如子感侯之德我兮如翁
厚德羅先生誄
公諱昇字進善泰和人其先盖出於旌孝羅氏世
業儒而公之大父子理入國朝首舉進士同知德
安府事以廉介弗偶聞至公不幸早孤益勤其身
以懋纉先世之德業因自號進修受學其外世父
太師楊文貞公文貞愛育之與諸子恒均其卒也
年僅四十有九文貞之子奉常公叔簡題其墓曰
大明厚德羅先生君子謂之稱情於今盖三十年
矣公之子明仲遂以經術致身受國之寵而貤之
公初贈翰林編修再贈司經洗馬君子又知天之
報善人固有出於身後而不爽者惜予生晩不及
升堂考德問業而獲與明仲遊同事於史館經筵
最久同為宫僚受麗澤之益最深盖因明仲而益
得公之為人於是敬述羣行為誄詞一通用致景
行之意且以告夫四方士之未知公者
猗歟羅氏系出祝融儲休委祉望江西東或爵之顯或
貲之雄有赫旌孝益稱碩宗維此旌孝在宋之紀始望
太和曰伯壽氏刲股藥親誠孝曷比帝書在門永照墟
里傳世凡幾廼至德安以經起家以道守官維蘗斯苦
維冰斯寒罹枉被謫操豈不完吁嗟乎公德安孫子斬
焉遺孤失所棲止身羈西戎籍未東徙如玉如金沙石
叢委吁嗟乎公道豈終貧維天祚善悔銷慶臻孰其保
之嚴嚴孺人孰其拯之赫赫師臣維此師臣異姓伯父
愛公比兒悼公何怙既授之經載正其譜維公孑然志
亦繩武隱惡必詧懼菑其身善言必踐懼辱其親賢哉
乎公繄性之醇心如處子行方古人孰從貴游歛容退
却孰薦公車力辭末學賢哉乎公惟義之樂謝彼塵氛
安此邱壑謂公眉壽為士之依孰謂公疾而與世違此
夕何夕雲昏少微羊羊之嶺溘焉全歸肅肅奉常師臣
之嗣厚德之名爰勒墓次如漢有道匪我私諡美哉稱
情身後之事嗚呼厚德没今幾秋有偉震器克對先猷
爰奉詩禮卒其進修及第於廷名動九州史舘儲闈卓
收儒效貤恩贈公有敇有誥既世其忠亦世其孝孰謂
善人而罔食報維我無似属在後生獲友公子聿思老
成敢述羣行慰於冥冥嗚呼厚德百世之徵
邊先生哀詞
邊先生之捐舘於任丘也鄉人子弟相與弔且哭
曰噫先生古人也而今遂不可作矣先生以經術
取進士為行人為戸部二十年而伈伈若無官之
人屢乘使軺不辱君命晚司邦計善於其職而默
默若無能其所發宏矣而先生持之以恂恂謝政
十餘年享壽八十有一其所得侈矣而先生處之
以兢兢盖其施於身者有淳謹樸茂之行積於家
者有孝弟忠厚之澤與漢之萬石君相類故禄至
於大夫封至於金紫人不以重輕而獨曰邊先生
者以德不以官也古所謂鄉先生没而祭於社者
其庶幾乎走之先尚書襄毅公與先生契交而走
與都憲同受業閣老吕文懿公之門每以童子登
先生之堂奉几杖而聆誨言故於其没也尤䀌然
不能忘輒為哀詞一章以自附於通家之義
猗嗟先生非今之人兮其言之訒而行之醇兮發軔仕
途無停輪兮南走越裳而西入秦兮進署東曹朅垂紳
兮朝計芻茭而莫閱囷兮郎位老成宜奉宸兮孰使之
歸而逸其身兮社鼓闐闐會比隣兮杖屨雍雍撫松筠
兮舉目菑畬凛先業之未湮兮遶膝斑斕喜後嗣之益
振兮矧有子而桓桓作憲臣兮抑有孫而娟娟異常倫
兮白髮朱顔際昌辰兮踰八望九樂天真兮云胡遘疾
而遽罹屯兮有登於堂索其賓兮有飲於鄉弃其僎兮
奠出九重列鼎食於重茵兮恩隆一丘表碩行於堅珉
兮嗟嗟生死如隔晨兮望望桑榆倏經春兮豈無貴富
等浮塵兮孰如先生里之仁兮蓊鬱家林綠蓁蓁兮嗚
咽河水白𥻘𥻘兮羌德容之莫親兮悵教言之若新兮
寓蕪詞於一陳兮寫我心之哀呻兮
屠公哀詞
竹軒居士屠公諱機字汝敬者平湖之聞人也教
其子勲舉進士歴官南京大理寺右丞再受封至
奉政大夫刑部郎中乃卒葬邑之鄂陽山五年矣
予嘗聞其賢未之獲識邇者被放南歸始得李學
士賓之所為銘文讀之益知其詳而予於大理君
雅厚善也則為詞一通以哀公致懷賢之思焉
繄鄂陽山之何許兮渺白雲之悠悠下瞰平湖之水兮
浩無聲而東流悵若人之已矣兮藏冠舄於斯丘雖聲
容之日遠兮羌德音之未休惟夫人之抱竒操兮允可
覬於前修紉蘭蕙以為佩兮緝芙蓉而為裘時脫略乎
塵鞅兮亦容與於芳洲強吾莫之懼兮弱吾莫與之仇
謹禮維與義防兮前吾行於大猷粤歲之孔侵兮念同
胞之瘦死發私廪以賑之兮拯菜色於安止彼官服之
與官階兮初何心於為市令欵門以至再兮堅吾讓而
終已凛元冬以夕游兮聞泣聲而&KR0561;&KR0561;解縶人於水國
兮得更生於窮途奉百金以為壽兮猶此報之曷紓急
麾之而弗納兮豈吾行之可渝亶至性之天成兮知孝
弟之在我生䑛其患瘍而愈兮没又廬於墓左雖先民
之奉慈兮亦何慙於印可疾吾事之終身兮子又恤其
坎坷眷愛兄之若斯兮誠有警於嵬瑣矧内子之聯德
兮人聿稱其肅雝彼三女之來歸兮廼中處無愠容挺
七桂之森森兮益克昌於屠宗非夫子之示則兮將内
治之憧憧顯有嫡之一郎兮式克遵於王度起一經而
登仕兮匪有慕於貴富佐廷尉而帝汝嘉兮歴要津而
上溯非而子之克家兮實義方之有素噫賢聲之孔碩
兮終莫掩於聽論觀鄉射之禮行兮飲惟公之是尊凡
十有二賓席兮作儀範於里門被命服以昭德兮仰天
語之粹温由郎大夫以漸進兮彰勸善之貤恩胡閱世
七十有五歲兮遽返駕於昆崙驚馬没雲散於一朝兮
恨高風之不可即也惟琴書之與杖履兮將儼然如昨
日也望嘉禾之仙里兮莽予思之東馳采山花以崇豆
兮挹湖光而薦巵擊琅玕而些夫子兮魂庶幾其聽之
徒怊&KR1941;而莫予遂兮聊遡風而陳詞
永思堂辭
都憲光山熊公騰霄失怙恃之三年舉進士登科
之錄署曰永感既出宰武進乃題其故里之堂曰
永思感其禄不逮而終慕之意也故太宰王公武
進人實記之而縉紳大夫為之贈詠成卷矣公出
入中外幾三十年所至必以自隨遇相知必出以
求益其思之弗置如此弘治丙辰春自山東馳書
新安請予一言予方在疚凡一切文字久已謝去
然發公之書而重其意為賦哀詞二章且序其事
見予言之不得已也
晨登吾堂而省兮恍音容之猶炳炳兮孰使予不敢仰
視而氣屏兮覺吾親之不可得而駐兹景也羌庭戺之
閒静兮越風雨之凄冷兮等百世於一刻之頃兮亦孰
以泄吾之悲哽兮惟訓言之恒警兮庶以盡吾之耿耿
兮
昏登吾堂而定兮若有聞乎欬與謦兮孰使予之若夢
而伏聽兮呼吾親而莫之應也悵紅日之既暝兮又白
煙之交凝兮慨九原之不可即而遼夐兮其孰使吾目
之瞑兮迪吾後以義方而或感兮庶吾思之或稱兮
篁墩文集卷六十
