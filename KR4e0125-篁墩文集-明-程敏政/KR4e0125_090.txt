篁墩文集卷九十明程敏政撰
詩
甲寅元日齋居次韻倪舜咨宗伯
五十悠悠白髮新北來俄及帝城春天人有慶占豐歲
郊廟相仍卜上旬客刺暫勞停左顧頌聲長恥勸東巡
明時事業䕫龍在願守遺經候紫宸
四日早聽郊戒復陪廟享次韻李賓之學士
衣冠晨立陛西東有詔齋明對竹宫鵷序復從陪祼享
鸞旂早已動靈風五門晝下銅壺轉九廟春回玉輅通
聖敬未遑先飲福南郊三日待升中(時禮官議郊戒免飲福之禮)
五日左順門賜金織雲鴈紵絲緋袍
君王將出事郊祈朝罷金門召賜緋手奉印緘鵷作序
胸盤雲錦鴈交飛五紽但擬賡周詠一字何能補舜衣
明日齋宫同入拜圜丘春日爛相輝
七日南郊分獻天下神祗壇次賓之韻
漏下齋宫夜未分長林風起散罏薰百靈受職扶元化
上帝端居隔朵雲扈蹕軍容香霧遶登壇人語半空聞
十牲載俎終三獻想見明明格異芬
八日宴奉天殿與亨大祭酒廉伯學士聯席
大廷開宴慶郊成玉輦來臨自武英拜注金罍先上壽
坐粘紅紙預題名仗前舞戚天樞近墀下鳴鞘午漏平
同榜幾人聯席在感時圖報若為情
題屠元勳大理鏡籹蠟梅
調鼎應須幾弹金蜜脾先沁玉容深寒香瘦影無尋處
忽在詩家曉鏡心
飲林亨大祭酒家觀閩燈
化城誰測暗中機南粤燈工北到稀蜃市曉乘千疊浪
蟾宫春換六銖衣弩窺伏道朱旗閃車簇名園錦障歸
入眼未真先告醉却疑東壁坐騰輝
和屠都憲朝宗止酒之作
酒兵一日破重圍讀罷初筵愧昨非親近藥爐新病作
生疎芸簡壯心違衆酣轉覺官宜禁我戒寧因佛可依
小啜鳳團仍謝客心旌遥自舞雩歸
卄八日受命與賓之同教庶吉士于翰林
久塵經幄愧因仍再領羣才力詎勝命下可能堪士論
年來方欲叩師承金鑾舊契原秋榜玉署新齋烱夜燈
振作英髦明主意願歌周雅贊中興
朝宗都憲聞予教庶吉士有詩見贈奉和
玉署西瞻尺五天講帷何敢次高賢聽君句比芝房籥
笑我才如草舍椽春館晝長香篆續午城風起漏聲傳
詩書願附燈窗業不為身期食蠧仙
芸館初開二月天詩郵來自栢臺賢人才盛喜鵷成序
歲律忙驚燕寄椽學海有航思共濟經畬無本愧家傳
錦囊收拾珠璣在佳話應留滿集仙
送徐中行進士赴青州推官
城南芳草路東西野寺春杯惜解攜官小暫淹名下士
才高曾賦御前題手繙案牘仍兼易句寫山川直到齊
舊館為誰重下榻待君他日聽朝雞
送翰林庶吉士許啟衷南歸
許君青雲彦進學來玉堂居然五色毫掉鞅翰墨場何
緣忽抱恙荏苒六月強云有二老親鬢髮驚滄浪恨無
千里鵠載我天南翔瀝懇夜具疏頓首陳明光邇來得
賜告暫返閩中鄉官舟趣行李禁柳搖初黃相别城東
門立語春風長巍巍紫陽山渺渺雲谷莊就中吾與子
共致一瓣香子行日已遠山川鬱相望仰止聖謩在莫
遣心田荒家慶樂無巳人窮安可忘芸窗遲子歸尋源
潄其芳一水繞屋流雙栢凌空蒼平生四方志及此歌
明良
和答朝宗都憲問難之作
寓言媧石本誣天名教先應罪七賢吳斧可當新月鑑
秦灰那復故宫傳鳳筩久慕軒皇奏鴈札曾因漢使傳
紫府列銜吾未敢官曹無事即神仙
弭災惟敬莫呼天牧愛無方首薦賢未暇王田論畎畆
可憐民爨及榱椽休論協本箕疇在異學衰因孔教傳
千古鑄顔真鍛手紛紛流俗漫師仙
次韻艾武選奉使朝鮮卷
薰風笳鼓出皇都爭說官曹本上樞關外兵車迎漢節
海東文物紹箕圖青宫位正嚴宸左紫詔光臨絶塞隅
胡越一家覃化久不須重譯問前途
使槎行處及芳時陸海爭先覩鳳儀郵傳直過平壤道
祖筵何必渭城詞受金使者應慙賈佐省名郎却重綦
屈指定知歸日近馬蹄沿路看辛夷
兵部郎中艾君德潤嘗奉使朝鮮有留别之作今三
年矣當時和者已衆而德潤亦欲得鄙詩因奉卷以
請予素重德潤之才器遠到其可詠者不特奉使一
節因勉和二章如右宋内翰綦公崇禮嘗為兵部侍
郎其所建禦戎弭盗之策甚偉因援以入韻少致期
望之意云
贈僉憲李君宗元赴河南
一官分印佐提刑祖席遥張郭外亭豸服家聲推右隴
皂囊風采播東溟尊前宿靄花爭豔馬首春風麥正青
河洛壯遊知練達不勞隨路問圖經
題尚書葉公捕魚圖
叢蘆岸側青谿灣石磯淨掃苔花斑漁翁有家住何許
風景却如西塞山昨夜谿頭過新雨春水漫漫决沙渚
羣魚盡逐早潮來父起收罾子看筥入市魚租今幾何
歸家尚喜鮮鱗多近村沽酒了餘日醉後不妨眠綠莎
古木垂隂斷岸脚疑與是翁曾訂約摩挲安得共盤桓
細和江南捕魚樂
送汪微之縣丞赴官蒲圻(故宣德進士戶部主事益謙先生之子)
幾年場屋滯賓興一日銓曹次第升畫舫官河行處好
青山鄉思望中凝花間莅政時參尹松下哦詩不負丞
珍重舊家文獻在擬從湖北聽佳稱
林良二畫
青山半壁垂藤隂南陂水滿菰蒲深非鳬非鶩見雙鳥
上下&KR0008;&KR0008;鳴春音石飲林棲無繫著老去畫師那可作
虞人弋子漫多情豢養能如寫生樂
斷崖風急鳴枯楊回谿沙白蘆草黃羽毛縱橫各有適
顧影似愛秋原長此本誰當百金售畫堂彷彿聞清咮
老隼蒼鷹不敢窺疑在洋洋古靈囿
雪窗蘭
誰將幽韻瀉朱繩贏得風神寄野僧澧上國香還幾種
欲鈔花譜問零陵
送史主事
一年分省近江鄉不似親庭隔太行咫尺家書傳溧滸
東南軍食重淮陽天恩早下金華誥士論原歸粉署郎
春晚送君頻注目落花隨棹楚雲長
地官主事史君文鑑世家溧陽而出總庾事于淮上
有便道省親之樂言别于予予受命主考南畿文鑑
實在選中今九年矣喜文鑑功名日新而予之不失
士也賦此贈之
寄題蔣令君瑞芝亭
槁木中宵紫氣生天開佳兆動山城纍纍不止榮三秀
節節真堪配九莖羽客四求空按譜豸冠頻謫更知名
洵陽百里甘棠地徵詔何時出帝京
同年友蔣君克明以御史言事被謫三徙而名益著
其後令陜之洵陽有紫芝産其邑東空樹中雙幹並
出其蕊突然若指者百有餘朵視世所見不同盖真
芝也邑人咸慶以為異政所致邇者君以考績至京
獲語及之予意君遠外已久將有懋恩嘉命以酬宿
昔而此芝實為之開祥也因賦詩奉贈用取驗于異
日云
竹鶴老人山水
谿風吹雲繞山腹上見青山下茅屋誰家亭子據潺湲
中隔板橋烟樹綠野艇悠悠來磵阿晴沙白石灘聲多
幽人不喜問竒字扣舷一曲滄浪歌
沈石田小景
雨晴山麓上莓苔老木亭前罨畫開城市愛閒應更少
水邊才見一人來
畫菜
嫩甲纖纖浥露青小齋終日候園丁不知春到先紅紫
幾處爭開擇勝亭
畫鷹(當潮獨立)
一瞬青霄萬里風草間狐兔幾回空不知歛迹驚濤裏
却是千人百購中
和答鄭廷綱通政
銀臺名重兩京傳三載功高翰墨筵南去地瞻鍾阜近
北來人仰鄭公賢推恩喜奉回鑾錦贈别思臨洗句泉
多士只今窺大業肯從江海計流年
雙鳳篇
大鳳先飛上丹闕小鳳隨飛出丹穴皇家結網未全疎
入眼平生兩竒絶春風簉羽驂龍翔文章五色明朝陽
鵷班共指不易得舊家似出三槐王清咮時聞起阿閣
和氣還應叶韶籥舜文有道致祥多遠陋西京奏神雀
垣竹枰梧高入天喧啾百鳥空茫然願加自寳奉明主
聽取人歌雙鳳篇
濱郡王君朝吉舉丁未進士歴戶科右給事中以正
言履行有聲瑣闥間其弟朝儀復舉癸丑進士授官
行人有如昔人所謂二惠競爽者健羨之餘為賦此
篇
西垣對雨有懷羅明仲祭酒用舊韻奉簡
風回午枕夢初驚雨促苔花繞砌生牆角鳥喧黃屋靜
樹頭人愛綺窗明紅塵不了真無計白髮相尋似有盟
忽憶舊遊江海隔一生知已大司成
九橋書舍為京學教授莆田陳君叙疇作(叙疇父嘗)
(作書舍時司寇彭公父為塾師司寇記其圖庄甚詳)
十里莆南竹樹村九橋精舍太丘孫衣冠屢報看花捷
水石疑留洗墨痕聘士高風今入畫尚書經學久專門
寄言莫墜藏修地白鹿遺規可重論
郭熙雪浦待渡圖為楊孟瑛主事賦
郭生寫山名一代平遠蕭然有餘態觸目誰傳雪浦圖
畫苑風神宛如在飛瓊勢壓凍嵐空疊出數峯兼粉黛
傍巖古寺隔西崦鳴玉淙淙得奇愛聯韀恐是採梅者
何處山村酒堪貸石梁欹仄冰在地躑躅小童如不耐
前行候渡立沙尾掉手野航呼並載江空鳥絶樹號風
一色乾坤四無礙澄谿何必剡中路高興未孤思訪戴
李成弟子凡幾人三嘆郭生今不再湘縑拂拭重懷古
清景無邊句難逮
送平江伯陳公奉詔治水張秋
薰風鐃吹發連艫入眼驚濤化坦途令肅河防新鑄印
功成邦計舊分符世家不數酇侯傳幕府長披禹蹟圖
寬取聖憂歸及早可容旌節滯江湖
八角雕花旛石一凷餉暟東白善世
雲根誰鑿竪經幢流落真同客異邦幾見白蓮䭾象馬
却埋蒼蘚混珉矼三生夢覺詩仍在八角盤堅意久降
捨贈幸逢東白老看渠磨拭對禪窗
泥金蘭蕙圖
一幹一花香出塵一榦數花香襲人幽花本出山谷品
國香何似沅湘春高潔稜稜石為偶清籟蕭蕭竹為友
草間荆棘短且疎去取疑非畫工手云誰愛作泥金披
為重此本千金宜谷風習習未見採古意只有焦桐知
供奉門庭淨于水圖史如雲集書几無言相對此同心
粉黛從人寫桃李
佀大器亞卿約賞葵于北城
聞說薰風會計軒蜀葵開徧錦雲繁濃隂更可消炎暑
僻地誰能絶市喧載酒幾人來北郭聯鑣一日下西垣
知君無限傾陽意不羨閒花種滿園
翰林公署偶作
回廊寂寂鎖齋居白日都消病歷餘竊食大官無寸補
綠隂亭上勘醫書
閱諸吉士會簿悉注病假所餘者吾兩人耳獨坐偶
成一絶奉簡西涯寅長先生聊發一笑時五月十九
日
送馬謙貢士赴許州知州
中州名勝亦西湖喜奉新恩領郡符五鳳久徵循吏傳
八龍誰復聚星圖白眉異表真才子綠髮初銜已大夫
聖主憂勤嘗旰食一方民瘼待君蘇
衍聖公自曲阜載奇石一凷至京相餽詩以謝
之
尼山分劈小崑崙千里航來秀可飱續譜正堪題雪浪
呼童頻為洗雲根摩挲未了平生癖斧鑿疑存太古痕
荒圃自今增勝槩一詩先謝素王孫
送釋方策住善權寺
上刹新聞住辯才一舟南去水如苔再傳衣鉢詩宗遠
終日溪山畫障開草沒仙人燒藥竈花明丞相讀書臺
病夫久欲捐葷飲春焙還能數寄來
宜興善權寺山水佳勝號東南巨擘之境今講錄雪
厓濟川公嘗居之邇者其嗣孫方策長老復領札以
往來丐一言予與雪厓交甚久凡吟筒往返皆策任
之而策亦嗜學工書年少有志必能為此山主無沗
厥師因賦一律道其行如右云
題張師䕫畫
沙洲閒寄野航輕山郭遥通石棧平安得倚笻松下路
共憑高閣聽谿聲
哀靈椿卷為徐中行賦
雞絮香殘劔影空一抔遥隔帝城東夜深自有招魂些
樹脚川聲樹杪風
墳草青青歲月多獨餘庭樹影婆娑他時結綵纏修榦
重續徐卿二子歌
謁陵承西涯翰長有詩相餞次韻五篇
道中作
北郭詩筒走置郵風光長為客遲留連村歲稔雞魚賤
故國城荒鹿豕遊水沒斷村驚舊雨蟬依高木戰新秋
青山久别今重見一笑還能識面不
甲辰歲與子陽太史同行今十年矣感舊作
歲華忙迫似星郵霜入吟髭不少留三日倡酬曾滿紙
十年離合幾同遊方難却老思醫扁學易隳功感奕秋
佳話不知殘暑退清風能及故人不
宿劉諫議祠下作
百歲浮生一傳郵重公英譽到今留人間虎榜真多愧
地下龍逢可並遊孔廟作隣庭檜晚唐宫何處井梧秋
得開祀典須賢令能有封章達帝不
連日憂雨作
黑雲成陣作詩郵不得荒城半日留嵐黛有情隨面出
雷車無定繞空遊道傍喚轉林鳩午風外飛餘石燕秋
寸寸入山驚雨意友人還及念予不
謁陵後喜晴作
來往濃隂若逓郵晚晴無復片雲留山呈玉筍凌空出
水幻驪龍抱月遊竒事我逢三日霽賞心天賚一林秋
歸途為問朝陵使曾有新篇紀勝不
送王懋倫僉事進表還四川提學
雨露恩通萬里天喜隨羣牧上堯年文章舊業餘三舘
絃誦新聲徧兩川壯歲幾人先服豸清秋一路早聞蟬
賈生不久還膺召為子長歌解劔篇
送常州府知事邵智之任
一舟南去渺征鴻秋意才看到井桐恩向楓宸分湛露
仕從蓮幕引清風酒杯餉客驅馳裏詩券還君邂逅中
喜說晉陵官况好簿書清簡粟陳紅
賀徐原一亞卿得雙生子
畫堂俯通逵佳氣日葱蒨襁褓忽雙生彷彿蚌珠見憑
誰分伯仲婉孌如一面主人廊廟姿慷慨濟時彦及此
熊羆祥那覺鬢絲變昇昇騏驥種采采芣苢眷坐令閥
閱家遠邇一驚羨紛紜會湯餅簫管動庭院末由充賀
賓追逐叨一麵為賦瓜瓞篇迂遲笑衰倦
承出示兩郎如玉芝駢秀令人竒愛不已因賦小詩
二十句奉賀雖不敢比西涯寅長之高詠善謔亦姑
用續貂以少見連綿之義云爾
送通守馬金進表還廬州(金侍讀廷用子)
才看謫宦出京畿早見來朝自合肥上壽喜隨瞻舜冕
娛親兼得試萊衣中天雨露常時降南國山川幾日歸
記取一番新去住離亭蟬咽井梧飛
黃子久山水為陸翰長廉伯題
丹青舊數黃公望一幅溪山似瀼東懸瀑自天噴早雪
飛橋臨水駕晴虹談玄偶接蘇門士采藥空迷鴈蕩翁
安得為絃招隠操共憑苔石面松風
小景便面
水邊芳草綠茸長石畔新蕉鳳尾香滿目化機誰解領
掀髯應不為詩忙
送唐秀才還曹州
别路驚殘暑行人發去舟一經傳載記千里向曹州饌
會芹宫曉香分桂殿秋賓鴻聲漸近隨處莫登樓
送王德潤參政進表還河南
朝辭南去及秋晴萬歲聲齊報禮成巨鎮帶河中土勝
列星環斗北辰明久推茂績書循吏漸擬清班接上卿
嵩嶽正當封域裏往來多少愛君情
禮闈親薦出羣才翰苑重看蚌有胎榜下衣冠今再葉
里中文獻舊三槐出城催上離亭宴候館知從覲闕來
多病得誰增壯色送君斜日下燕臺
河南大參曹邑王君德潤以賀聖壽來京師其歸也
請一言因賦此以贈德潤登己丑進士時予承乏禮
闈有一日之長近予奉命教吉士于翰林德潤之子
崇文復與焉蓋迂鈍之資實于此無能為役而王氏
賢父子所以相予則多矣
送周文良醫從興王之國
輦下儒醫正數君城東為别思紛紛黃花香入離觴飲
白鴈聲隨客棹聞焚券有名看續傳曳裾無事好論文
萍蹤落落仍多病金匱餘方得見分
題山水障子(畫王摩詰雲裏帝城雙鳳闕雨中春樹萬人家二句詩意)
摩詰詩從畫中見觸處天機自流轉黃鸝白鷺輞川圖
入眼何須好束絹多君此圖誰筆之謂是當年春望詩
綠草烟橫蓽茥苑紅蓮雨足昆明池金闕沈沈半空起
柳暗花明連數里不嫌車馬踏泥行城外風光似城裏
太平有象作者難品題不在丹青間悠悠致主澤民意
對景令人生汗顔隠几秋霖玉堂署渭水黃山渺何處
倦來無力展新圖時復高吟右丞句
壽林宜人七十
閩海風光說上元一時佳慶繞魚軒瑶池屢喜青鸞至
丹穴齊看彩鳳鶱壽羨幾人躋耄耋教行諸婦謹寒暄
晴霄萬里瞻雲意併逐春風入故園
聞績溪高尹被奬勞之典
樂奏新聲彩幣紅令君名滿練溪東風行驛路除宵警
雨足山鄉樂歲豐考績政成花縣久旌勞人羨栢臺公
題詩欲附循良卷思繞叢山紫翠中
和答屠元勲都憲
元勲都憲以賓之院長感秋詩見示久未能和也
八月廿四日朝退坐翰林東署雨中有懷次韻一
首
忽忽滄洲子京華兩見秋望塵驚市陌聽雨憶江樓白
髮欺誰老黃花慰客留歸心輕過鴈君寵若為酬
甲寅歲八月廿七日過大監戴公城東清適園
亭漫成一律
雨後晴沙不作泥路迴深巷忽聞雞黃交穉菊栽初盛
綠上新蔬剪未齊塵外畫縑誰布景眼前詩槖好分題
主人莫訝難相見繞屋灘聲似剡溪
與曹良金吉士
良金吉士能背誦洪範君奭終篇一字不遺喜而
有感因賦一律時弘治甲寅八月廿八日
永日吾伊不憚勞篇篇成誦愛吾曹九疇一序皇猷遠
二相同心聖見高孔壁有靈開治本考亭無斁仰人豪
閒抛歲月成何事三嗅芸香感二毛
孤松挺秀圖為用禮題
天寒地坼萬木凋何許直榦凌丹霄凛然夜壑走風雨
老龍怒挾錢塘潮人言丁公得竒夢手撫蒼髯欲飛動
良工好取獻明堂莫向空山委梁棟
壽慶雲侯母夫人八十
南極流輝徹絳霄北堂稱慶擁金貂恩筵味足兼麟脯
壽曲聲清叶鳳簫生值太平期百歲教行長樂冠三朝
飲餘試閱瑶池景慈竹凌寒獨後凋
送俞凝之赴徽郡照磨(亡友侍郎振恭之子)
不見尊公喜見渠郡中蓮幕奉恩除一尊把菊難為别
兩世通家老愧予行李却隨征鴈後到官應及杪秋餘
因君定作鄉園夢先到南山水竹居
次陳白沙太史韻送廣東何貢士赴南京光祿
署正(何以孝行被旌其門)
世誦何蕃傳名題孝行門積誠孚草木貽訓及兒孫簮
紱新恩重詩書舊業存貤封君素志綸綍待王言
題泰和吳尹必顯祈雨有感卷
杏園風日早蜚英花縣功名合有成一雨慰民非偶爾
寸心憂國是平生帝聞美政酬褒典人樂豐年起頌聲
此日恤荒頻下詔為君題卷不勝情
九月八日閒步公署西園獨坐亭上有懷
公退聊乘半日閒小園深徑雨苔斑紅塵不到幽亭上
白鶴長鳴古樹邊老學簿書空有感才非供奉久無顔
明朝又及黃花候何處登高憶故山
題金太僕本清竹
往年曾識太瘦生風神如鶴詩有聲高情雅澹惟愛竹
揮染不讓東吳卿一竿兩竿已清灑鳳尾蕭蕭翠堪把
秋空弄影縱復橫宛坐山窗月明下眼中何得千琅玕
怪石齒齒揚飛瀾人間六月無寸暑細看令我霜毛寒
憶在江南白沙渚十畝新篁舞烟雨腰鎌斸筍薦松醪
不惜年年自賓主馬蹄再觸京華塵夢魂長繞蒼庭筠
偶窺墨本猶昨日滿耳清風懷故人謫仙之孫好圖史
風節稜稜重金紫公餘相對欲忘餐為說堅貞似君子
朔氣來時嘘凍雲千花萬卉無餘芬憑誰可結歲寒友
雪後青青惟此君
太卿李君景和早與予同事嘉禾吕文懿公先生為
窗友三十餘年嘗以其所藏梅花圖索予賦矣今又
繼之以此墨君蓋思以歲寒之好相期也惜予詞翰
鄙僕不足以副公雅意姑題此以塞白云
輓劉屯田(都憲敷之姪安尹箎之父)
宰木蕭蕭掩墓場屯田人去幾星霜早將禮樂魁南甸
幾出忠言拒左璫小阮立臺昭世訓髯劉為宰冠諸郎
名鐫翠碣青山下擬共禾川逝水長
壽錦衣魯宣百戶母八十兼受封
禁衛才名羨魯侯誥頒新軸錦盤虬恩封不比尋常慶
慈壽將臨八十秋鶴醖屢嘗春拂面翟冠初上雪盈頭
顯揚有子身仍健海屋遥添第幾籌
送汪廷器艮觀
曾隨南鴈住雲中又出榆關到海東壯歲儘誇行樂好
太平誰致塞塵空輪蹄慣比孤舟速書畫收兼百貨豐
來往莫譏江上客王孫家世古元戎
吾鄉汪廷器嘗客大同又客遼左有題其行卷曰東
北觀者予疑其贅則笑語之曰東北者艮方宜易之
曰艮觀本出戲言廷器亟以為佳因更之且請一詩
廷器江南人也乃安遊東北極邊之地不以為苦而
以為勝何哉豈國家承平之久雖四裔皆為樂土而
估客遂眷眷于彼乎抑廷器本出越公之胄其風聲
氣習尚有所承而不冺焉者乎詩以諗之
篁墩文集卷九十
