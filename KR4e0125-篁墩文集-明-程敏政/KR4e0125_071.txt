篁墩文集卷七十一明程敏政撰
詩
過岑山渡
岑山在淛溪心四面皆水師山先生鄭公嘗更名
小焦山山舊有周流寺今移岸北予過寺留題貽
寺主堅上人
勢比焦山小因名憶鄭公江黿浮水面天狗堕雲中舟
楫東西過漁樵上下通涉溪逢舊寺塵慮偶然空
宿萬山觀六言四首
詞客初停塵鞅鍊師相約樓居赤日正過林樾好風時
到庭除
石磴盤廽九折山房小結三間酷暑因風盡掃道心與
鶴俱閒
燈影半忩冉冉罏薰一炷亭亭多病思投白社老人為
說丹經
一𣲖灘殾東去滿空月色西流但覺夢遊塵外不知身
宿山頭
飲萬山觀東明樓贈道庸都紀
五月高樓暑氣凉捲簾山色動晴光病來喜服烏蛇酒
睡起頻添寶鴨香堆案道經翻蕊笈繞梁仙樂奏雲簧
何時解綬歸林下許借閒雲宿半牀
宗家貢士廸請詩送其友人還淛
見君幾日送君歸梅雨紛紛濕苧衣來喜客舟重返淛
去驚鄉語半從徽石榴庭院黃蜂入水稻田塍白鷺飛
攬勝他時還有約莫辭尊酒暫相違
題于文遠山水小景
望中疑是富登山只欠危亭著樹間記得摩厓看石篆
小舟曾泊相湖灣
道庸都紀城市山林卷次韻
上逼青霄下瞰城來遊何必羡登瀛風前不動旌幢影
雲外時聞杵臼殾盟狎海鷗機漸了夢回蕉鹿世空驚
丹房何日全相借慰我吟身太瘦生
范蠡歸湖圖為師魯姪題
萬頃湖光足釣絲濟川功了乞歸時安流不用施篙楫
斂手舷頭任所之
雲嵐山汪王墓
六州已罷新開府千載誰思舊使君只有雲嵐橋下路
行人能指越公墳
歙北有山曰飛布甚竒山下江氏世居之山舊
有主簿廟以結兵禦寇之功而江氏實主其
祀今江氏之老曰嗣器其家以殷實徙京師
從子韶入為京學生嘗及見予予過歙欲訪
江氏適以疾不果賦此寄之
一峯高聳碧嶙峋一族相延幾百春廟守甘棠思歙簿
家傳喬木自江人幸瞻日月分餘照漸覺詩書起後塵
多病未酧鷄黍約不辭題句託雙鱗
宗姪貢士式之求詩夀岩鎮方翁七十
七十年來氣尚豪紅顔如畫映霜毛佳辰滿釀山中秫
晚歲曾餐海上桃童子喜提如意舞老人光並少微高
親朋欲助長生頌為染宣城玉兔毫
觀槐塘遠祖宋丞相文清公明良慶會卷次王
而勉太守韻
丞相勲名重斗南講帷曾說舊師甘一時奏劄多忠諫
百世賡歌繼美談秦律乍除聞板蕩孔牆中壊得肜戡
後生景行無窮意斂手臨風讀再三
再觀丞相奏議復次前韻
廟謨惟欲保東南幾許忠言主未甘分鎮獨餘唐未議
徙戎誰說晉清談傳家素節推楊震去國高風憶孔戡
留取百年遺蔭在當門槐幄尚成三
寄進士金溪尹黃碩夫
黃氏世居歙之譚渡在唐貞元中有孝子芮嘗被
褒詔樹其里為貞節坊子孫蕃盛至今碩夫其後
也近領新除便道過歙予甚欲一拜孝子之祠而
賀碩夫坐以瘍痱莫能如志因成近體一律奉寄
百年譚渡水殾長一郡猶傳孝子黃不為病軀親藥餌
定瞻遺像設椒漿雲礽又見承新龍父老仍思立舊坊
坐想晝遊真得意青山喬木總生光
題汪思恭松蘿書屋
飽看青山讀古書無人能識市中儒朝朝賣藥歸來晩
留得芸香辟蠧魚
松蘿門下築書臺滿架牙籖一逕苔常有新詩生眼&KR1284;
不知山色近人來
王孫瀟洒皂綸巾獨起高軒出市塵見說年來書更熟
門前常有問竒人
秘府圖書閱半交故園松菊可全抛何時更約開新社
與子山中共結茅
雨後與克儉弟聯句
細雨生凉一院風(篁墩)幽情多在小齋東草分秀色沿
階綠(梧岡)葵吐秋花拂座紅睡起焚香初謝客(篁墩)吟
餘思茗漫呼童隔林誰奏笙歌沸(梧岡)預喜山城樂歲
豐(篁墩)
題畫
墟落莫烟相望板橋春漲初平未放漁家艇子疑聞塔
院鐘聲
七月神會飲福
金風初動月當申蕭鼓山堂樂賽神眼&KR1284;光隂真過客
坐中人物半姻親語因随俗多成笑酒到忘懷不記巡
相好不堪相别處明年應憶宦遊人
卜筭子(題汪汝温便面)
草長沙露尖風急波生縐兩箇漁郎任意行不問誰先
後綸竿腥乍收飯甑香初透回首相呼好放船正是
潮生候
拜慶千秋節敬賦
山城侵曉設行宫禮慶千秋萬國同新學定期随日長
睿心元自與天通前星位正龍樓北南極光躔鶴禁東
慙愧授經無寸補四年空立御香中
盆蓮盛開飲中贈潘玉汝王廷璧戴廷器三秀
才
盆池花照粉牆東不數峯頭十丈紅雅韻獨超塵壒外
新妝初試月奩中底湏瑞露分金掌共取清香注碧筒
良會一時真不偶擬開佳兆為諸公
浪淘沙(八月九日早至南山菴)
沙口繫蘭橈初退溪潮石成山路樹成橋又見一番新
稻熟猶未趨朝野寺晚鐘敲殾到書巢此身何日伴
漁樵少答君恩尋舊隐細和山謠
贈泰塘畫魚程翁希明
疊嶂如城水滿川門前喬木翠參天路人來往能相指
文獻傳家幾百年
爱魚何羡古濠梁畫出羣魚趣更長正欲垂綸尋釣隐
何時相約水雲鄉
中秋開宴南山宗賢畢集燕後閒步墳菴水次
偶成贈同行諸君子
初向南山見月圓笑談相對欲忘眠他鄉每歲思千里
好友今宵共一筵人影漸分山寺側蛩殾多近石梁邊
眼前又作朝天計同步沙頭在幾年
題汪道全愛萱堂
阿母生兒今已老少年曾佩宜男草阿兒念母心無涯
北堂遠種忘憂花爱母如花願花茂長向花前祝眉夀
酒盞時聞花送香舞衣欲共花争秀我心正復與子同
一曲薰風歌繞叢爱母何年心始惬霜鬢重看綠如葉
祖保去歲八月二十五日亡于姑蘇暫寄僧舍
歸瘞南山今一年矣其母忽於箧中得見舊
佩香囊慟不能忍並楮錢焚其瘞處輒賦五
十六字志予之悲
去秋今日寄僧房淚灑西風裂寸腸塜上已澆新麥飯
箧中猶見舊香囊五年父子緣何短萬里關山恨更長
最是不堪懷抱處夢魂時到枕幃旁
心遠軒為方景茂賦
結屋西城下幽人自不羣道情閒共鶴詩思淡随雲與
客觀朝槿呼童炷夕薰不知門外路車馬日紛紛
閏八月二十七日早送何侍御至陽山寺
豸冠前日下山城雙旆匆匆又出行金氣作霜天九月
法星随斗夜三更青圍川陸知途險黃入郊原喜歲成
山寺相違還有約栢臺高處聽蜚殾
歸途有作
為送行臺出縣門不辭携酒到山根竹隂正入支公寺
樹色遥連主簿村潮嚙新沙知廢路水舂機碓隔荒垣
望中一簇峯巒秀問是鄉名古夹源
題貴溪程原宗人濯纓亭
洗耳常思古逸民小亭閒傍綠楊津能收楚澤歌中趣
不惹長安陌上塵觸目鳶魚千古在忘機鷗鷺一時馴
何年解綬遥相訪同試淵明漉酒巾
送貴溪宗人世熙會譜西歸
貴溪溪上舊程源百世宗盟此一番祖廟已通昭穆序
客途何惮往來煩雲山雨後丹青出霜葉風前錦繡翻
他日相期定何所碧霄千里看鵬騫
德興瀘口程氏青雲橋為貢士崧乃尊賦
瀘口之木高參天瀘口之水青如烟主人有功能濟川
長橋倏起何蜿蜒眼中突兀見竒事觀者紛紛若鱗次
新製寕湏玉蝀名華榱高揭青雲字主人系出篁墩房
銀青金紫相輝光有家住近鳳凰里一子矯如孤鳳翔
秋桂初分廣寒殿宫花擬入瓊林宴門前正起世科坊
綽楔巍巍兩堪羡主人白頭樂有餘看子平步青雲衢
駟馬高車自兹始傍人不用誇相如
夀汪處士
汪氏世居婺源大坂有名希聖者尤以德善聞今
年夀登七十九月十二日其誕辰也其子英館于
歙槐塘程氏因予族姪淵求予詩
明明丹頬映華顛淅淅金風拂夀筵清向客來茶當酒
嚴於家教筆為田東籬賞記前三日西伯徵期後十年
遥望芙蓉秋色裏仙人應有鶴書傳
贈程瑎
婺源種德坊程氏出宋翰林待詔玄之後世以醫
鳴至國朝中書舍人禮部員外郎思温先生益顯
先生孫瑎好學能書為里塾師以予有同姓之雅
數求予詩賦三絶以贈之
曾到星源種德坊紫苔春雨上君堂活人當日功多少
門外長聞橘井香
尊翁曾是鳳池人六輦時巡敢爱身聞說贈官并錄後
中興天子勸忠頻
文采風流入壮年名門當見後昆賢紫陽正是君同里
莫為傍人草太玄
題楚英宗人夀萱圖
浮梁東山宗姪太學上舍楚英有母方孺人年將
八十請予弟克儉作萱花圖持歸為夀并請予侑
之以詩
北堂五月薰風長萱草花開金鳳香兒郎再拜獻春酒
花氣欲透斑斕裳北堂十月霜回日萱草根盤蟄龍密
一笑當筵指舊叢舉頭誤認丹青筆老人八十真如仙
朱顔若共花争妍願期百歲根無恙一度花開勝一年
寄貴溪致政高都憲
出處無心似白雲一身高潔四方聞誅茅喜近張良宅
諫草驚傳陸贄文天上故人應漸少山中新社約誰分
雙魚無限傾情處番水東流未足云
約歐陽令君登高
秋滿南山菊正黃又驚明日是重陽賢侯久訂龍山約
不似隣封簿領忙
預向家園拂徑苔令君相約此登臺湏知不是尋常出
併作郊原問稼來
題汪儀鳳墨梅
春意花先覺冰威力自禁漫夸三昧手誰識歲寒心
題畫
翠篠娟娟古木秋山林那復網羅憂随時飲啄随枝宿
莫向西風嘆白頭
題歐陽令君所蔵畫魚
當今寫魚誰第一安福劉郎募儔匹父子同為供奉官
等閒不下丹青筆劉郎寫魚如寫人想像天機精入神
雲雷慘澹真宰戚波濤洶湧陽侯嗔令君何從得此軸
咫尺江鄉奪人目鼓鬛揚鬐勢欲飛金甲光芒三十六
渚蒲水荇交沄沄浪花滚雪腥風聞變生頭角在俄頃
鰕羣鱔隊空紛紜濠上老人不可作與魚相忘識魚樂
劉郎此趣堪敵之坐使龍門在高閣君家子姓能讀書
釣鰲有日光門閭手分銅符佩金紫定應不愧劉郎魚
夀仁里宗人景華時會統宗譜
譜刻初成不世珍夀筵遥動滿堂春相門根柢瞻喬木
仁里光隂祝大椿晩福漸看周甲子仙方何用守庚申
持觴伐鼓從今始莫愧康衢古逸民
滿江紅(南山道中晚秋)
九月南山猶未覺園林秋意無遠近丹楓黃葉翻成佳
麗風外磬聲知有寺雲中犬吠疑無地見孤峯淡淡掃
蛾眉當空際脩竹裏柴門閉古木下漁舟繫更牛背
兩兩兒童相戲素練搖江明一鷺黃雲漫隴飛雙雉喜
農家細麥早纖纖青如罽
輓洪太守夫人
聞訃驚相怛名門失女宗子成新進士家出舊司農絃
斷傷琴意塵生暗鏡容不堪埋玉處風木正鳴冬
夢兆曾炊臼形傷見藁砧菊松思共老霜雪遽先侵不
待宜人誥無慚列女箴生芻嘆莫奠寒日動哀吟
木蘭花幔(贈通守婁公致政還鄉有序)
通守南海婁公以練達之才醇實之學佐徽郡六
年年方六十乃不謀之家庭不告之寮寀以致政
請於行臺命下人不及知由是寓公士夫與其部
民莫不悵然有攀轅卧轍之情無所施矣太守太
原王公推府嘉禾陳公樂與共政而不忍於别授
簡於予予徽人既高公恬退之節而又以不得終
預循良之澤為歉也乃填一闋用備驪駒之奏駕
言遄邁情見乎辭
喜年方耳順何遽爾賦歸田想十載紅塵題輿佐岳連
宵清夢先到林泉抽身急流而退任攀轅無計可留延
萬里蓬瀛身近一州父老情牽故園松菊正依然晚
景樂無邊看滿載圖書芸霏别舸傾城冠盖雲擁離筵
酌杯起為公夀問幾人舒卷似公賢海上耆英會啓日
邊循吏名傳
筠忩静讀詩為山斗族孫天相作
山斗族孫有天相者質美而好學嘗題其蔵修之
所曰筠忩静讀予嘉其有志於學也賦一律勉之
少年勤學慕三餘玉立亭亭衆不如擊節常歌君子操
閉門時誦太玄書光回夜榻親螢火香滿晨忩辟蠧魚
萬卷可開湏努力河南家世本宗儒
陪歐陽令君奠故宋尚書金忠肅公墓并立石
表
桂漿三奠隴雲寒共識賢侯此意難泉下屢更新歲月
人間誰問古衣冠青山再下樵蘇禁白石重將姓字刊
擬有頌聲傳故事無邊光彩動林巒
寄題婺源沙陽宗家二書院
予會譜於南山婺源沙陽宗人有用泰者自言其
九世祖堯彩府君常創梓源青山兩書院以教其
族其後兩子聯中貢補事載家乘今書院廢已久
用泰盖有復興之志其歸也并求予言因作古詩
一章畀之
泠泠梓水源鬱鬱青山趾中有兩書堂如鵠東西峙為
問作者誰吾宗有先子當其全盛時紛紛集多士弦誦
出林樾燈火照墟里固將希聖賢豈獨事青紫兩雛得
聯升家譽亦騰起自從兵革來家業已中燬人民嗟久
非山川幸良是雲礽今復興白日盛桑梓昂昂用泰君
志可延世美朅来南山中相從訂家史𣲖分沙陽房源
共篁墩祀乃知文慶深流澤耿未已堂構非侈觀詩書
乃末技紹述或有託爾祖為不死勉㫋君後人蔵修自
兹始野錢窮一巵山行費雙履
婺源環溪程氏一樂堂
堂上何人專一樂華扁濃書照林壑再世彌甥得考亭
千年譜系通伊洛家學淵源有自來固應子弟非凡材
三時不違甘旨入連枝有合荆花開此意寕知軒冕重
家政成時亦堪頌静閱遺編師古人前有君陳後張仲
五嶺巍巍高入天婺水汨汨東成川故家想像三歎息
因風為賦名堂篇
題吴愷舉人春草
習習風初度萋萋綠正勻誰將方寸地散作十分春
題文富姪萱花
一色春難老雙親未白頭高堂相對處日日可忘憂
新墟吴亞卿先生哀輓二首
早辭鍾鼎樂丘園盛福完名衆所尊星象忽驚前夕變
耆英今復幾人存廟堂擬下哀榮詔林壑空留杖履痕
總道慶源流不盡一經傳子又傳孫
不覩光儀歲月侵上堂瞻拜此情深坐中屢說通家義
老去猶多體國心朝野勲名終烜赫山川靈氣忽銷沉
無由執紼東風裏西望新墟思不禁
題萬山深處樓
宗人文善家住山斗有樓曰萬山深處嘗丐予詩
予觀余忠宣公故有此作不知其與某氏也追和
一律誠不自量然借重之意則有在耳
疊嶂層巒東復西水源窮處結岩棲捲簾斗柄光臨座
記路桃花插滿堤境逼衡陽無鴈過峯多巫峡有猿啼
裹糧何日尋幽去却倚危闌續舊題
夀南山長老性空頌并序
南山寺者先尚書少保襄毅公之墳菴也長老性
空行年六十性質樸而喜勤苦家生子惠净禮之
為師兹歲之冬十月二日實性空始生之辰惠净
作夀星圖以夀之而請予一言予觀夀星在天為
長庚在地為後彫難老之木在鳥獸為鶴為龜為
鹿為猿在老氏為僊在釋氏為無量夀佛惠净之
愛其師可謂篤矣予因為下一轉語識者見之幸
無以予為儒名而墨行者哉
我聞西方極樂囿獲登彼岸真非偶三千大千諸佛子
中有一人無量夀佛言我教本寂滅有不是無無是有
汝夀無量何以故一點光明終不朽光明一點有明暗
白牛便向恒河走無量夀者合掌言我今不净亦不垢
跏趺坐閱人間世不用寒山竹笤箒南山長老有性空
五藴一生能自守南山有石解點頭試與對之相夘酉
針頭之性空不空大笑一聲獅子吼我觀性空老不衰
本來面目無妍醜朝暮一盂脱粟飯五味筵中不挂口
春冬一領百衲衣五色場中無掣肘性空爾能不空性
六十年光不為久無量夀者誦一聲甲了還丁子還丑
燈燈相續不空過永作南山住山叟我今已作逃襌客
問爾啞禅能答否無無無量亦無夀白蓮社中桑落酒
無量夀佛何有哉勸爾波羅飲三斗
大雪至南山菴
今年大雪勝北州一夜五尺方始休擔夫踏路没雙脛
老衲開門餘一頭眼&KR1284;迷茫失山色耳邊清冽聞溪流
青青惟有澗傍檜勁氣猶堪回萬牛
冬至縣中行慶賀禮
聖誕才過至日來禮成遥賀兩叨陪鑾輿恍接清光近
譙鼓頻催曙色開萬夀喜從天上祝一陽初自地中回
雲占鄉國應多瑞擬上城東百尺臺
元日
松檟情深懶問途又從鄉國飲屠蘇時名浪比來儀鳳
薄孝思同返哺烏四十頭顱驚隔歲五千文字愧今吾
承平一飯皆君賜遥望星杓禮帝都
人日喜晴
六日雨兼雪今晨忽放晴風吹群沴散日射四山明喜
卜民生遂恭惟世道亨正尋詩紀勝簷鵲送新聲
點綘唇(元夕大雨)
滿意鰲山一天星月交相射春霖無藉誤却千金夜
院落沉沉坐看燈花謝情難寫佳期再也湏問天公借
新歲大雪用元日韻
幾處青山失舊途一宵寒氣薄流蘇離羣色亂沙頭鷺
争食飢喧屋上烏隴麥廉纖如妬客庭梅清瘦欲慚吾
近臣喜遇正元瑞擬頌豐年逹上都
謝鄉飲分席
喜雨傳鄉飲心知勝昔年笙鏞疑隔座爼豆幸分筵禮
覺周文備仁思舜化延荷恩慚未報何日賦歸田
小詩六絶寄黟縣汪令君
縣組遥持入萬山棠隂俄覺頌聲間直應小試牛刀手
鵷鷺終歸玉笋班右一奉贈
售文寕足買山錢多幸隣封受許田何日解簮歸栗里
相随遺老頌豐年右二謝青目寄莊
分惠霜罌手自開便驚春色逼人來箋題重有麻姑字
添作高堂獻夀杯右三謝惠麻姑酒
蕭蕭門巷駐官軺幾日春泥雪半消壺馬酒籌勞欵坐
欲將風致寫生綃右四謝過訪
華扁煩君遠寄將溪藤猶帶墨花香行人拭目知多少
蓬蓽從今倍有光右五謝惠及第坊三大字
秋水遥添一丈強朝天相趁理行装春霖如此難為别
咫尺黟川萬里長右六阻雨不得詣謝
成化十九年二月一日浦口與王文明太守諸
公别
冠盖追随出練江山花盈路酒盈缸早歸肯負王孫草
遲去終懷父母邦暫補一番鰲禁直愁聽三疊渭城腔
寸心亦與諸賢共廊廟江湖兩未降
贈淳安丁尹鍊(丁嘗主教白鹿洞)
白鹿重開講院基多君曾此服遺規學分朱陸心能辨
跡比龔黃事可知客路杯長留坐久隣封情厚發船遲
青溪坊下人行處他日來看德政碑
舟次富陽登陸有感
帆檣暫泊暮江邊輿馬重過舊縣前十口提携皆骨肉
一春盤折幾山川潮生潮落無終古人去人來似隔年
道左韶光能慰客菜花桃萼兩依然
篁墩文集卷七十一
