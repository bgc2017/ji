篁墩文集卷七十九明程敏政撰
詩
成化丙午秋七月受命主考南畿秋試辭朝日
贈同事汪庶子伯諧二首
御墨傳名下九霄校文何意及宫僚緘誠禮幣雲霞爛
賜别恩壺雨露饒千里長江看逕渡一秋殘暑會全消
網羅願得岐山鳳噦噦和聲恊舜韶
玉署青坊二十春聯鑣同巷最情親登名夙已推先進
論秀那堪逐後塵鎬邑士風天下盛秣陵秋色望中新
相期不負公家託共誓丹心拱北辰
離京後不暇作詩自儀真遇風渡江至龍潭驛
與伯諧夜酌志喜一首
畫舫長牽日夜行好風天借一帆輕濤聲北擁迎鑾鎮
山勢東蟠建業城澤國魚龍争起舞水村雞犬誤相驚
清尊紅燭論心地記取江南第一程
鹿鳴宴(是夜大雷雨揭曉大晴)
華宴弘開署鹿鳴英才羣起快鵬程百年山水原鍾秀
一夜風雷忽放晴琢玉喜看聲中律遺珠留取價連城
疎慵敢負知人鑒北望紅雲祝聖明
謁孝陵恭賦
蟠龍山上柏層層寝殿巍然紫氣騰神武尚占霜令肅
睿容如見日華升萬年成法尊周典一代興王祖舜陵
聖德有碑高百尺虹光終夕照崚嶒
玄武湖
梁陳遺蹟久消磨分𣲖都成太液波此日承平人更樂
夕陽洲上采菱歌
天界寺留别六部諸公
名山曾是泐公房吟榻依然草逕荒行客欲来詢舊事
高軒方此薦離觴秋光併與詩情薄斜日能牽别意長
迤邐醉歸松下路隔林金粟有餘香
永寧寺留别隆平侯諸公
公事初餘半日閒故人相約扣禪關萬松擁霧都環寺
一塔凌空正對山尊酒暫陶塵外樂歲華頻攬鏡中顔
匆匆不盡平生意畫舫西風又北還
過王尚文給事
短橋流水過門前老木垂楊夾路邊兩耳清風生竹逕
一腔生意舊瓜田浮雲久不關塵慮白日偏能了醉眠
南國太平容散吏詩盟来結定何年
雨花臺與汪庶子平江伯司馬侍御聯句
肩輿直上妙高臺(司馬)極目秋空亦壮哉(程)山勢重重
雲裏出(陳)江流滚滚霧中来(程)興王一代誇形勝(汪)霈
澤千年被草菜(司馬)登覧平生最竒絶不辭傾倒菊花
杯(程)
靈谷寺與汪庶子平江伯司馬侍御王給事嚴
正學聯句
翠蓋亭亭立萬松(汪)寶坊遥倚白雲峯(程)元戎肯結新
詩社(司馬)詞客能談舊講宗(陳)分供泉香思瀹茗(程)隔
林風定忽聞鍾(司馬)勝遊總是文章彦(王)千古蘭亭可
繼蹤(嚴)
靈谷依然古跡存(汪)松間同踏舊苔痕(程)幾灣碧水分
圍寺(王)一路青山直到門(司馬)疎柳軃隂連下界(王)輕
雲將雨過前村(陳)眼中風景真如畫(嚴)吟賞何妨到日
昏(汪)
鍾阜東来一逕深(程)偶因名勝訪祇林(司馬)鳥銜桂子
僧前落(王)簾捲山光戶外侵(陳)萬里長江供遠望(嚴)六
朝遺跡助豪吟(汪)重來更有他年約(程)肯為塵緣負賞
心(司馬)
冠盖聯翩勝地来(司馬)登高便覺好懷開(王)金陵王氣
傳千古(陳)玉署文光燭上台(嚴)祖餞莫辭今日醉(汪)使
槎將及晩秋回(程)人生會晤渾無幾(王)一任昏鐘落日
催(陳)
高秋時節快登臨(王)雲外僧房竹院深(陳)一啜清茶忘
世味(嚴)偶聽多貝了禪心(汪)小童解作天魔舞(程)佳客
能成白雪吟(司馬)樂事正逢休暇日(王)玉壺莫放酒停
斟(嚴)
勝日來遊到上方(陳)松隂深處石泉香(嚴)穿林喜有雙
僧引(汪)把菊寧無一醉償(程)秋景恰和詩興好(司馬)宦
心那似野情長(王)高歌縱飲忘歸路(陳)回首青山又夕
陽(嚴)
王氣騰空近祖陵(嚴)梵宫深護白雲層(汪)青山入坐嵐
光重(程)翠柏當軒爽思凝(司馬)下界塵氛渾不到(王)上
方樓閣記曾登(陳)醉来擬刻杯間竹(程)欲寫新詩恐未
能(汪)
八功德水
石罅透出垣分流曲似蚖風文行翠縠雲影動朱旛香
欲傳僧供清能滌世煩誌公如可起一笑問靈源
登報恩寺塔
寶坊南近雨花臺入眼丹青面面開清夜香燈千印度
紅雲宫闕兩蓬莱遊人漸及登高節倚馬慙非作賦才
斜日長干重回首横江一鶚正飛来
鷄鳴山上小酌與汪庶子于京兆聯句
高臺同上躡天風(于)望入蒼茫眼界空(汪)象緯分明星
闕近(程)河山環繞帝都雄(汪)日斜江口潮初白(程)露冷
林梢葉漸紅(于)王事有期鄉夢杳(程)一尊相屬思無窮
(于)
功臣廟下作
鷄鳴山側英雄坊朱門半掩青松長功臣廟食自洪武
下車進謁開中堂元勲佐命推六王儼然並坐徐與常
左李右鄧沐最少霜髯獨見東甌湯秉圭服冕垂衣裳
異姓聯翩如鴈行公侯十六分兩傍金貂玉帶相輝光
瓣香一炷三嘆息却走苔階觀畫廊朅從真主興濠梁
材傑奮起驂龍翔長江飛渡入建康血戰往往皆鷹揚
當時陳虜號最強屢仗左纛乘飛艎諸軍一衂番水陽
不日降旗来武昌神威自此若破竹僣竊次第歸天亡
按圖未取東海方下令先縛鹽城張遠清閩廣服蠻徼
繼下滇蜀連氐羌東南略遣瘡痏息健兒不敢窺牧場
臨江發兵二十萬如以虓虎駈羣羊沛然時雨仰星旅
撫綏六幕寧八荒乾坤一統成帝鄕九州入貢紛梯航
文孫繼承萬億載諸將之功何可忘禮官四時奉蒸嘗
令典與國同無疆錫封賜履遥相望山河帶礪分天章
至今一二傳世芳餘者中微殊可傷安得司勲徹聖聽
兩漢故實芸編香摩挲丹青落日黃一時際遇思明良
陸機有頌愧莫續風雲颯爽天茫茫
梁處士
成化丙午予奉命考南畿鄉試教諭閩人梁璋實
来同考事竣出其大父處士墓表相示因賦此詩
續哀輓冊後且以見其家學之有自云
梁鴻清譽重閩川塊坐青山是幾年惠澤有功存里閈
勝遊無跡到林泉寫真想見松雲影哀些猶聞薤露篇
喜得賢孫方繼美青氊無愧一經傳
題汪廷器冰雪盟卷
徂徕公渭川子孤射仙人相鼎峙平生不啻刎頸交冷
面鐵心無彼此天寒地折萬木僵滿眼冰雪人走蔵三
君獨不改顔色特立乾坤如鴈行牡丹芍藥誰主張敢
作花相稱花王毅哉三君渺何許倏見精神照溪渚虛
堂白日光射人六月蕭然不知暑雲湖陶生欲學文湖
州勾勒寫此瀟湘秋向聞去作海東客更遣虬枝動池
墨興来忽憶太守梅花孫胸中春意萬斛不可論水香
月影久蕪沒高足却在雷溪村越國聞孫諳畫訣一見
丹青識優劣紅綠紛紛不直錢重是三圖比三絶老我
北行方治装披圖為了半日忙歲寒有盟誰可續酒酣
擊節歌聲長
九月八日枕上聞秋風大作有感
鮮颷中夜起簌簌鳴高林虛堂耿不寐斗寒入重衾南
来今幾時北去當秋深關河本迢遞歲月仍侵尋幸此
公事竣一舸臨江潯松楸鬱何許渺在青山岑簡書嚴
有期悵望空沾襟依稀故園夢搖落西風吟歸鴻正南
翔登高一何心行李戒明發迥覺霜毛侵
石城門外有巨石臨水如伏虎疑即所謂石城
虎踞者
巨石臨江滸天教守帝關聲疑風樹吼色藉雨苔班駮
馬空回首妖狐敢抗顔從来形勝地千古配鍾山
觀音山
怪石顛厓虎豹蹲岡風長挟怒濤奔女墻表裏環天府
佛閣東西據海門景勝我無三謝句時平誰記六朝村
官舟落日頻回首帝業巍巍萬古存
渡江至儀真是日微風不興江水如鏡與伯諧
伯常緩酌微吟不覺至暮(時伯常以服闋上京)
彩舟搖下石城灣風定潮平客意閒鳴櫓不驚沙上鳥
推窗如看鏡中山一天秋色供詩料五斗春風入壮顔
津吏又迎江北路漢槎新自秣陵還
和于府尹景瞻遊金山寺詩八首
遊金山寺一首
隔岸鐘聲忽報晴海霞紅拂鏡中明秋亭欲撫南鴻背
夜閣遥瞻北斗平地迥有泉消醉渴景多無筆寄吟情
壮遊直蹴金鰲頂小住征帆幾日程
約遊金山寺值風雨不果一首
半夜風濤雪擁洲水天孤負漢槎遊青山帶雨雙娥重
白塔凌風一柱浮野衲漫思迎道左津人空遣候江頭
登臨再訂他年約滿注春杯掃客愁
寄題金山寺二首
波心千古出樓臺長笑人生幾度来終有寸緣分白社
暫收雙足洗黃埃歌成欲鬭潮音起景勝翻疑海市開
遙指紅雲過江去煖風初透北山莱
潮落春江倚櫂時一番登覽動遐思長空去鳥人間世
獨樹危亭畫裏詩銅鏡未須驚白髮玉壺多遣繫青絲
醉来不懼蒼苔滑踏遍南㘭與北涯
憶金山寺并約友人重遊二首
曾過浮玉扣遺蹤劫火年来跡半空未覺傳衣宗印老
却能留帶屈坡翁病慙海鶴身猶健飲似江黿力尚雄
勝賞莫教虚勝日翠鬟須待暮煙籠
空門依舊瞰潮頭屈指重来兩鬢秋山色有情譏宦轍
江聲無計絆離愁倘從竹裏陪佳客便好塵中說勝遊
何似捕魚人最樂紗罾長趁夕陽收
重遊金山寺二首
振衣衝散薜蘿烟豪俊同来憶壮年酒令肅於盟踐土
詩勲竒似勒燕然排山浪起鷗邊雨絶海雲横鳥外天
却望南徐重懷古一㪺寒淥奠諸賢
禽聲無數說春愁遠客真應續舊遊錦繡江山圖上見
金銀宫闕鏡中浮花枝照眼紅堪摘水氣侵人翠欲流
潦倒正須文字飲尊前何必錦纏頭
予考士南畿竣事之餘京兆尹于公景瞻出其遊金
山八詩見示真國手碁不容更敵而一時和者又皆
傑作足以相高顧不鄙予請復繼聲其後辭不獲已
乃勉成之玉樹蒹葭識者固有定品矣念金山之遊
予亦再三其所留題不下景瞻而寺僧碧峯率能暗
誦盖僧不知工拙欲矜其善記槩以動客故耳予詩
豈足以厠名勝哉聞碧峯近已物故為之戚然書和
章之尾以歸景瞻而并誌今昔之感如此成化丙午
秋九月十日敏政書于龍江驛舟
贈無默子
張子房學辟榖從赤松子遊而善用兵陶朱公師
計然號䲭夷子皮而好貨殖陶弘景居句曲山號
華陽真逸而喜聞國事豈樂人之樂憂人之憂固
神仙之所不廢者哉成化丙午遇無默子于廣陵
河下聽其言觀其所著述殆將希蹤于古人者惜
其不以告予而予之不及知也賦一詩以諗之
廣陵河下遇髯翁對酒談玄思不窮慢道仙凡如許隔
也應憂樂與人同丹臺一日通名姓青史千年紀事功
羽客從来能玩世幾人空望弱流東
高郵湖遇風予登岸步過湖以詩調伯諧伯常
二寅長
湖上西風夜放顛官舟如瓠水如天不如滿意沙頭步
何似驚心浪裏眠好景儘供詩興足畏途真笑宦情牽
一尊留得金陵酒擬向中流慰兩賢
淮安韓太守太經韓同守宗魯迭餞且有新舟
之惠
兩日淹留楚水涯郡侯深欵見深懷黃花尚及登高宴
畫舫真同寄傲齋千里歸心懸夜月一天晴色净隂霾
相逢漸媿朱顔改屈指于今七渡淮
可竹軒
隆平侯張公天吉志尚高潔所至有花木水石之
娱而尤以墨梅重一時間號其軒曰可竹予以公
事来南京過之人境俱清宛在塵外既去之不能
忘因賦長詩一篇奉寄以見意云
瀟洒將軍瘦於竹一軒可比篔簹谷清風吹動紫宣毫
更遣孤山春意足寫梅種竹今幾秋冰霜之節元相投
渭川封君不須數金貂濟濟傳留侯甲第東偏絶塵掃
曲徑回廊連碧篠随步清芬不厭多呼童莫剪窗前草
畫軸無論寶繪堂石譜亦似平泉莊胷中丘壑有真趣
却笑紛紛聲利場偶然坐我脩竹下細拂琅玕翠堪把
茗盌爐薰客意長不覺斜陽在簷瓦我家篁墩溪水湄
年来有俗慙未醫食肉躍馬非所願與公結社還相期
蘇墨亭
百步洪有東坡石刻云郡守蘇軾山人張天驥詩
僧道潜月中遊十六字沒水中三百年矣水部主
事尹君廷用得而舁之作亭以覆曰蘇墨予凡七
過其下不能措一詞成化丙午秋歸自南畿念終
不可已乃勉成數語留亭中且以寄尹君時予族
姪孫楚英方同知徐州并書以贈之
蘇墨亭前七回過春水茫茫懶收舵公輸門下難為工
縱有新詩不成和高秋水落百步洪登亭如見蘇長公
大書深刻十六字横姿逸態生長風黃樓東来水如注
野僧山人舊知遇石瀨濺濺月滿天彷彿當時夜遊處
題名一去不復還風雨剥落莓苔斑水神淵客那敢閟
至寶有日歸人間行河郎官訪遺蹟摩挲愛此羊公石
百夫舁出泥沙中榻本相傳驚再得風流太守惠政多
築堤兩岸高嵳峩由来物與人交重墨妙紛紛知奈何
遊桓山
别路停橈泗水潯秋山高處一登臨夕陽回望州城遠
落木中穿石洞深桓氏久應無葬骨梵宫聊爾繫遊心
磨崖尚刻蘇公字擊節何人續楚吟
予自南畿校藝北歸過徐州楚英姪方同知州事追
餞桓山僧舍觀宋司馬葬穴及蘇文忠公石刻久之
賦詩而别時成化丙午九月二十四日也
歌風臺次韻四首
萬乘還家日威生泗水前楚聲聊復爾漢業已茫然宿
雨苔花亂斜陽樹影偏一臺慙戲馬相望亦千年
渺渺荒臺上蕭蕭白日前籀文多剥矣井汲尚泠然故
國誇形勝新亭說地偏向来懷古意蹤跡又經年
猛士歌難得長思宇宙間淮流應咫尺不道恨潺潺
擊筑悲遊子千秋憶沛間後来鴻鵠調同此泪潺潺
往歲登歌風臺荒落殊甚近還自南都聞陳水部宜
言好事者已作新亭矣且出近作二章相屬顧北歸
匆匆不暇往遊也一再次韻以寄興云
留别楚英節之二宗姪
予自南京北還道徐州同知楚英送予過桓山有
依依不忍之意至魯橋水部主事節之復遣人来
迓節之楚英皆吾族姪之分居鄱睦者念予復命
事嚴不得便道歸掃先壠中甚戚然而獨喜吾宗
之多賢稍自慰也賦一詩以貽之
我行徐濟間望望三日程波濤雜風雨滿耳皆秋聲吾
宗幸多賢足慰千里情貳車始告别水曹復相迎絡繹
問起居道路生光榮緬懷忠壮公百世留宗盟萬頃篁
墩湖流澤淵且泓西亭鄱水深東下青溪紫遂令好孫
子聯翩發高閎有如照乘珠連城價峥嶸顧我雖壮年
病散終無成鄉心折一寸白髮增幾莖所期在諸阮努
力勤功名謹無愧世烈况乃逢休明淹留勢不可暌違
意難平離離秋草黃渺渺霜鴻征酒盡我當發殘陽下
高城
淳安族兄敏恭并孺人方氏輓詩(都水主事愈之父母葬邑)
(之浪滄山)
青溪流不極原自相湖分庭訓看黃甲林棲尚白雲死
無遺憾在生有義聲聞好伐浪滄石他年刻誥文
未受三牲養俄驚兩鬢霜悲生慈竹徑塵掩夀萱堂阿
母書来速仙翁譜系長傳家孤鳳在恩重水曺郎
留别臨清諸宗戚之客寓者
北去南來第幾番每勞賢輩候清源登舟一見非生客
把酒相看即故園寒水漸消城外牐短亭遥枕路旁原
王程未發聞津鼓坐拂溪藤寫贈言
寄休寧程上舍用顯
當時名字到成均便脱儒冠荷寵新喜向家山開白社
懶随年少踏紅塵磵松有節真宜晩庭草無心亦自春
好景念君行樂處天涯多少宦遊身
題歙人徐昊所藏十八學士圖
天策將軍上開府大戢干戈思偃武衣冠濟濟十八人
曳裾番直論今古河汾學者王佐才闕里更見聞孫来
房公之謀杜公斷憑仗異日登三台餘子紛紛號精選
啓運規模亦宏遠擬嗤鴻寶出淮南肯數詞華鬭梁苑
雲龍相從魚水親義兼師友忘君臣閻生作圖禇生贊
盛事千載留風神登瀛未足誇清要治比成康見郎孝
經綸密勿誰所為乃翁却怪書生教晉陽留守真失圖
此語已浹人肌膚向来有策密相授儒者一親吾輩疎
後車不鍳前車覆青史紛紛過還續唐虞世遠將奈何
人似昭陵君亦足手撫丹青思不窮渭流尚繞咸陽宫
好文納諫那可得想象當時貞觀風
聞中山張進士錞除休寧知縣詩以寄之
除書沿路喜相聞何幸山城得令君登第向来傳警策
勸農他日看新文政成擬共江南樂才美曾空冀北羣
傾注有懷秋漸老夾溪流水碧沄沄
十月十六日兒壎生辰作
壎子生今日吾方在客中課書勞阿叔戱綵念而翁露
瀉秋莖白花占夜蠟紅親朋能夀汝萍跡嘆西東
德州道中
出逢漕舟来入逢漕舟去聯檣密扵指我舫無著處沿
流或相妨百詬亦難禦有如暴客至中夜失所據又如
操江師擊搒散還聚摧篙與折䌫往往繫愁慮平生凡
幾出苦口戒徒御忍後莫爭先寧緩勿求遽今兹畏簡
書刻日覲當宁而况河防嚴衣冠重相懼危坐鬱成晩
少寝驚逹曙蕭蕭傍水村隱隱隔城樹緬懷古賢哲高
卧得深趣愧此行路難推篷賦長句
新橋驛登陸之河間拜掃先墓道中作
新橋河下夜停船早向瀛東掃墓田久客漸驚時序改
何人能了宦情牽白雲渺渺垂天末黃葉蕭蕭堕馬前
人與歸鴉心共遠高城猶在夕陽邊
次河間顧太守雙頭瑞蓮詩三首
懶將脂粉涴天姿並倚薰風占碧漪價抵黃金千未惬
秀鍾紅玉兩争竒水仙步穏青霞蹙湘女衣輕白露滋
瀛海自今傳盛事徵書不日為公期
野老驚傳得異姿靚妆駢首照淪漪暖風拍拍薰初醉
小雨涓涓洗更竒雲幄有情長遣護化鈞随力暗相滋
循良合見豐年兆勝賞憐予已後期
彈壓尋常草木姿紅衣長愛濯漣漪風前合璧嬌難偶
月下連環影亦竒香遠似分三竺妙根深應受百年滋
重来欲訂花神約碌碌塵中未有期
篁墩文集卷七十九
