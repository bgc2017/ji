篁墩文集卷九十三明程敏政撰
詩
奉詔北上留别諸鄉舊
山堂三載病夫身簡册長餘未了因恩重有勞催北上
才非那克贊東巡蕭蕭院竹難離我的的江梅欲笑人
珍重友朋相餞意不辭傾倒渭城春
别鄉友
山下郵亭半掩門故人迎餞一開尊東風别路遙相指
隔岸人間是鄭村
宿水西寺
匆匆行李欲趨朝更向山中住一宵野衲似驚來舊雨
舟人相慶得新潮行分曉色鐘初動睡足春風酒半消
前路不堪為别處浦雲江樹隔河橋
世祿堂為績溪仁里程佐時賦
重對青山起畫堂義兼君父兩難忘槐塘業在清風遠
花縣人歸白晝長聚族久題仁作里傳家眞守墨為莊
百年肯構還相勉世牒無慚洛下房
弘治戊午春正月十三日舟次淳安春霖不止
進士維揚張君鳳舉方知縣事以燈節燕予
酒後賦此紀事兼致謝意
令尹相招作上元連朝春雨客心煩遥看漁火乘村暗
不見星毬照市繁宦鞅未須驚節候人情猶喜近鄉園
太平風物揚州盛贏得清宵一晤言
具慶祿壽堂
一周花甲到生時春溢庭闈髮未絲㸑舍雨晴鸇送喜
蓬壺風便鶴傳辭問安長擁摳衣士調膳仍多潤筆資
儘釀泮宫池下水年年增入九霞巵
為文模題西坡卷
青山一路繞青溪别墅分明似瀼西何日杖藜尋北阮
手摩新竹更留題
東田
泮隣有居東有田田上結屋窮遺編水雲四擁足漁樂
更闢小圃臨回川可漁可圃未宜稻傍人莫訝非東阡
租魚課蔬亦田爾何必銍艾求豐年鳳池猶子遠大器
雅志伊葛非徒然一朝射策取上第高才萬選如青錢
分符早帶勸農字牛刀小試青溪邊廊廟大用多自此
窮達肯為時情牽行人三日坐春雨割鮮膾玉勞相延
官箴民瘼幾傾倒故鄉此地猶拳拳應知異縣簿書暇
時遣舊樂歸鳴絃官舟斜日重君意不惜為賦東田篇
張君鳳舉世居泰興亡友中舍世璉之從子也所居
學宫之傍其東有田數畆君嘗構書屋其上四周多
水可漁有小圃可蔬因以東田居士自署求志之時
也今君舉進士高第兹作縣淳安逹道伊始尚眷念
故居窮達不易者之所為也予北上道出青溪阻雨
君語及之且請一言因輒賦此而篷窗臲卼人事倥
偬疾行善步惡可得乎其不足為羣玉之倡可知矣
弔劉竹東後賦此
春泥半擁蓬扉開蕭蕭翠竹如新栽百年老友不復見
舊雨故人空一來南郢歌工罷瑶瑟西湖詩板生青苔
感懷欲去重回首黃柳白鴉增暮哀
南京戶部主事王君彦竒作浮橋于上新河之
鈔關
上新河畔結新梁南國争誇粉署郎涉險不勞憂競渡
行人何止便征商凌風畫鷁衝艫近鎖岸晴虹亘水長
有志濟川身更壯遠期功業重鵷行
塘西行樂詞二首
山斗族孫秀榮鬻木浙之塘西十五寒暑矣予夜
過焉小飲舟中因有此作
春雨橫江夜繫船阿咸相語亦欣然太平隨地堪行樂
一住塘西十五年
主𣙜官清樂事多歙州山木蔽官河憑誰為譜新吳調
翻作塘西估客歌
贈都憲彭公
笳鼓東風擁使槎三吳隨處建高牙璽書帝付新臺命
宦譜人傳舊相家令肅官曹羞簠簋心懸農事樂桑麻
文襄况是西江彦及取功名髩未華
安城彭公彦恭自少司空易都憲巡撫江南諸郡兼
總餉事蓋廷議之公聖天子之特命也東南受福將
自此始僕有一㕓之寄于屬部而通家契分慶慰尤
深相遇姑蘇無以為禮勉賦鄙律一章奉贈致愛助
之意于萬一云
司馬司訓延至閶門裏劉氏園亭夜酌席上有
作贈石田先生
舟行一月濺春泥偶到城西似瀼西客裏正難祛俗累
市中何意得幽棲亭當竹外疑曾到路繞花間步欲迷
却喜石田同夜話每容新絹買鵝溪
送太守文君赴温州
幾年南國事攻駒一日容乘五馬車管轄文移先到海
登臨詩刻尚留滁同官燁燁多新契行李蕭蕭只舊書
萬里壯圖應有在清霜纔入髩毛初
出守温州羡此行永嘉賢宰舊知名山川不待披圖閱
老穉從教夾路迎車畔雨催農事足筆端風掃簿書清
春來定續西堂夢為遣詩郵入鄆城
長洲文君宗儒初舉進士宰永嘉以政績卓異召丞
太僕于南京既而值家艱不出者久之永嘉之人思
君不置而公論亦恒在君遂有温州之命君猶遲遲
如不屑凂于世故者其視汲汲宦途惟恐後人者相
去遠矣會予被命北上道出吳門乃賦二詩勉其行
君弟宗嚴亦舉進士予考秋闈所得士也今宰鄆城
故詩及之
郝侍御作餞惠山
曉入青山十里遥夜分晴雪未經消身猥午火猶生粟
面拂春醅稍帶潮苔石句留泉上刻竹爐香沸木間寮
豸冠鄉曲情如海不奈東風促畫橈
題畫
綠隂橋下水潺湲手弄春杯卧看山北渡又從塵裏去
披圖真羡野翁閒
次韻贈象謙侍御
舊譽分明重六廉豸冠新望士初厭關河雨足千艘快
海國風清萬竈嚴九澤有防先節費三邊無積正需鹽
長淮南北巡行地聽數匡時策幾添
遠别相望路幾何重逢驚閱歲華多老予再入圖書府
羡子長優政事科兩岸顛風吹驛柳一帆新雨下官河
留題正寫忘年契敢向詩壇鬭伏波
象謙予同年友孔昭地官之子舉進士知浦城有異
政甲寅歲相見京邸嘗賦詩期之五年矣今以侍御
受命巡鹽南淮兼督河事值予北上得會廣陵酒罷
出應寧憲副之作相視請繼一言因步韻二章為贈
兼致别意應寧句險語妙而鄙作差次其後不稱可
愧哉
桃源行為揚州王彦平太守題畫
前村雞鳴後村應四山如城石無磴男耕女織自春秋
不許世塵通一徑繞溪種桃無雜花十里五里明朝霞
穿花作路記來往秦虐不到山人家捕魚深入者誰子
鳴榔忽過青山趾溪亭老翁疑且驚失路何人誤來此
小問市朝經幾主客云有晉今太康邀歸戀戀作雞黍
屈指悠悠悲海桑異事流傳寧復再神仙已遠丹青在
昌黎有作誠得之餘子雖工亦何逮我嘗三復柴桑吟
桃源楚地幽且深楚人讐秦不相屈忠義誰明千載心
竹鶴老人年九十點染生綃墨猶濕楚江山水晉風神
却似身曾到原隰維揚太守開别筵披圖細玩春風前
興酣一訂武陵史為君改賦逃秦篇
題郭總戎畫卷
林霏山色有無間展卷聊乘幕府閒一笑對君揩病目
恰如歐老在平山
諸公詩案一圖間十六年來似等閒天子聖明公力健
早將名字勒燕山
被召北上與總戎郭公重會淮上再閱是卷不勝惘
然賦二絶以紀歲月
古椿絳桃圖
百文靈柯立青鉄一簇仙花綴紅雪天然異種如二難
故向人間鬭竒絶綠隂下掃黃塵空花氣入水香冥濛
等閒閱世動千百萬木幾許驚秋風行臺作壽淮南道
堂上争看畫圖好稱觴正得汾陽孫下筆還歸石田老
大夫六袠心炳丹腰帶橫犀峩豸冠仙李分桃作春色
栢臺與椿同歲寒歲寒春色交無已甲子重添一籌起
樹腹長隨壯節堅花容似助酡顔喜西垣諫草應不磨
南國甘棠遺愛多活民有功天所與綺筵不用還丹歌
總戎郭公請石田沈君繪古栢絳桃以壽都憲李公
而學士西涯先生為賦長詩情景俱盡秋官分司主
事李君復索予言予言豈足以步郢曲之後哉然都
憲公與予同出南畿素重其人情有不能已者倚玉
之笑固不暇計也
船忩新糊喜晴偶得一絶柬鄭萬里
新紙船忩似雪篷晩晴初上夕陽紅披圖為客題詩句
稍類南山竹院中
次原博少宰詩韻
渡江已半月終日勞賓餞夜夢江上山恍若浮盞面覺
來啟篷閱千里橫一衍遥青出綠髻忽爾天外見明明
詩劵落隱隱畫屏獻安得一往登趁我雙足健漁樵日
來去過眼不知羡珍重瓠菴人偕此泉石願
予每過江即以山少為憾故有去我青山如避俗及
只從圖上看青山之句今觀原博少宰詩適會此意
水部來君伯韶以是卷見閱因和一篇
輓襄陽何太守原(其子徐州守宗禮索賦)
故山埋玉幾朝昏何武雖亡美譽存八袠鶴齡開上壽
兩回鸞誥沐殊恩政聲獨步儒兼吏經學相傳子又孫
定有史官增列傳莫緣哀些為銷魂
題雪洲卷
船忩手披雪洲卷王子作圖滕子篆殘編亦有賦兼詩
入眼平生驚一見澄江叔度真高人曠視百世非常倫
浮槎獨抱江海志草屨不霑京洛塵漁翁笛裏歌聲闋
春到梅花幾愁絶諸公久作地中仙一洲漫存圖上雪
分司使者都水郎舊物所寳非青箱撫時懷古三歎息
彭城北去春流長
江隂夏君如山以冬曹主事分司徐州予過之出其
曾大父雪洲卷相閱嘉歎之餘賦此
贈夏主事
迎養紛馳水部書行庖仍載武昌魚推封指日來光寵
過客長時問起居白首愛看陶母傳春風頻試老萊裾
後園多種忘憂草歲歲看花奉板輿
别良佐學士
臨清河下遇學士良佐先生赴南京視篆舟中少
叙殊不盡久闊之懷也次韻玉汝大理一篇明日
來别良佐下東昌而予則入瀛海滄州之境矣
相逢初慰别來情無奈君南我北行猶似一燈分禁直
不知雙棹艤臨清江山此日歸題品臺閣他時待踐更
莫為話長憐夜短明朝岐路隔滄瀛
夜泊河西務京兆楊君恒叔擕酒見過别後賦
一律奉寄不棄衰散和教為佳
驛舟見訪開春酤促席論詩清夜徂閩中舊數十才子
池上今看孤鳳雛花分燭灺落銅剪聲沸茶香聞竹爐
推篷送客得竒賞一天明月窺平蕪
贈侍郎鄭公
戶部侍郎鄭先生考績還南京適敏政北上邂逅
潞河之滸晤言甚洽而先生乞歸之疏一路相傳
欽羡無已謹賦近體一律奉贈少寓三十四年詞
苑末契之萬一云
東風吹綠漲平蕪彩鷁乘春向舊都禮學共推周柱史
家聲無沗鄭司徒三年獻績承優寵兩疏求歸激懦夫
老大相逢愁遽别欲將宫錦博離酤
贈方太守士華
侍御方君士華之擢守淮安也值予被召北上得
會潞河之滸輒賦一律奉贈念君往歲嘗按南畿
枉顧南山竹院觴詠終日其情至今不忘也因詩
及之
北望紅雲半日程我來君去不勝情一麾命下初分寵
三尺臺端久得名春雨綠蕪新别意南山脩竹舊詩盟
遥知不負疲癃望淮水東流足頌聲
送張庭毓赴南京大理評事
一尊撾鼓發官舟千里薰風屬壯遊恩拜兩京同雨露
法操三尺本春秋離情轉盼蒼龍闕勝覧遥經白鷺洲
遠業共期君聽取江東原自重名流
吾郡張君庭毓以麟經舉進士第擢大理左評事赴
官南京遠器宏施實昉于此然維桑之誼有不能遽
别者因賦詩贈之
篁墩文集卷九十三
