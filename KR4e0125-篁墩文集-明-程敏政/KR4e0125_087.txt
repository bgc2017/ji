篁墩文集卷八十七明程敏政撰
詩
謝都憲佀公過訪
喜雀紛紛噪竹枝果然旌節訪茅茨同年幾是論心者
未老重驚會面時梅雨一天隂下定萍星千里渺何之
閒情且落清尊外共倒奚囊說近詩
送都憲佀公
幾停旄鉞問耕蠶又過山城拂曙嵐五月風霜隨遠邇
萬年財賦出東南臺恩再慰忠賢望郡澤猶聞父老談
只恐廟堂還柱石道傍無計綰歸驂
楊村寺與佀都憲聯句為别
一尊相饑石溪邊(敏政)離思紛紛總悵然流水門前翻
白雪(鐘)好峯雲外疊青蓮威生玉節今初下(敏政)情到
金蘭古亦便幸遇心知程學士(鍾)不辭傾倒夕陽天(敏)
(政)
松崖為縣人胡昭題
同邑胡君靜夫妙年嗜學喜從予論詩有所賦詠
不工不已嘗題其居曰松崖請一言予甚愛其人
故為賦此
老髯踞石幽且貞喜君卜居若平生三更繞地星月碎
九夏半空風雨驚知心晏歲竹連塢過眼一春花滿城
斸苓有約幸無拒杖策來尋猿鶴盟
夢椿卷為嘉禾金景仁賦
久别音容感夢思覺來人境悵何之清宵正及神遊處
白日猶疑面命時鄉里好題慈孝傳塋封誰作著存祠
因君無限增悲慨目盻庭柯與賦詩
王黃門李推府京華冬夜酌别詩次韻
月上離筵夜停燭霜滿寒柯鴉競宿登科曾喜花共簪
待漏終期佩聯玉一尊莫慰征車早欲挽銀河助傾倒
直道無憂行路難暘谷雲開碧天皛
致政馮憲副佩之自淛見訪同到南山竹院
南風驚會舊西臺扶杖呼童掃逕苔語到往年惟大噱
酒愁多處亦全開娛情知為遊山出送别兼成看竹來
莫倚路長催早發畏人炎日滿高槐
與佩之及黃司訓汝彛聯句六首
弘治壬子六月致政憲副馮君佩之自淛西登遊
至新安廼十九日挾一童冒熾暑過休寧蓋不相
見者十年矣時予以末病謝客甚殆然獨喜君之
來談笑竟日忘其為病人也明日約縣庠黃汝彛
司訓同至南山竹院少暢合并之懷酒半汝彛不
至乃相與為聯句章成者三而汝彛走馬涉溪來
會倒尊大噱更得三章焉中世以來士之屏居者
類多匿跡不肯與世伍予每過之浮雲軒冕固不
足道一時毁譽自有公言是豈足以病已而為此
局局何也高情曠識若君者今豈多見哉予久病
才氣衰减筆研都廢視君之健瞠乎莫及而亦不
能不為之振迅乃題其聯句之首如此齊雲岩為
吾郡第一勝處君將拉汝彛同登予不能從其所
得篇什當别自為卷云會之又明日程敏政克勤
引
想見清儀觸熱來(蘭)高懷真是不凡才一尊傾倒驚頭
白(敏政)兩日追陪笑口開動樹好風嵐氣散(蘭)繞山斜
照鶴初回相看去住情何極(敏政)門外驪駒且莫催(蘭)
每誦停雲憶故人(敏政)江湖何幸接風神論文自託平
生契(蘭)看竹如償未了因野菜旋挑供午餉(敏政)山醅
初熟稱時巡詠歌不减風雩意(蘭)坐聽征軺走旱塵(敏)
(政)
南山脩竹照深杯(蘭)何似蘭亭曲澗隈敢道人烏今併
好(敏政)不於奴馬此重來卜鄰我亦懷王翰(蘭)覽勝君
能挈辨才林壑便應添故事(敏政)野猿山鶴謾相猜(蘭)
山舘斜陽客到遲(敏政)清風便擬著君詩(蘭)移尊竹外
晚臨水(倫)策馬松隂剛赴期(敏政)老眼自應空鴈蕩(蘭)
草書誰復似鵝池(倫)玉山我愧蒹葭倚(敏政)醉後還歌
伐木詞(蘭)
二公高興薄秋雲(蘭)千里誰來此會文(倫)多病頓從今
日减(敏政)清風應許故人分(蘭)片時遲到悔終古(倫)百
首易成酬此君(敏政)安得齊雲岩上去(蘭)放開道眼掃
塵氛(倫)
德星高照草堂明(倫)詩社新開竹院盟(敏政)白苧晚凉
湍走石(蘭)清風時至翠連楹(倫)不妨野老來爭席(敏政)
還着山童去洗觥(蘭)欲向中宵看月色(倫)試同吟榻聽
溪聲(敏政)
次佩之汝彛登齊雲岩聯句詩韻
倚天青孱顔萬古一幻化斗參將可捫雷雨或在下龍
潭深叵測虬木怪相亞兩崖神斧斷危壑鬼工駕峯筍
拔地出石髓裊空瀉名爭武當勝德可祝融婭劔鋒秋
發鉶寳氣夕騰價真祠故起宋禹蹟漏書夏帝遊雙鳳
驂仙來五羊跨心慳孫綽賦目窘李成畫雲深鷄戒晨
風急虎司夜磅礴奠兹土隂晴憫予稼延生丹幾熟保
境旗載禡憑虛疑蜕骨逃暑如拜赦輿論小吳粤誰詩
敵衡華我病慚二疏君才薄三謝共此樂谿山陋彼事
田舍爭席從雅俗掉鞅笑荼蔗文旆驚忽淹朝簪久同
卸登陟吾屢嘗厭飫子今乍倚徙誠多竒應接恐難暇
守洞沙鹿嬉獻果野猿迓便當隨所之那復俟休假醉
招獨鶴俱吟遣六丁詫作銘鐫薤書削壁補苔罅千里
渺雙瞩萬竅同一唶留宿分霧幌歸䄂揖風榭喜有黃
庭堅鷄壇正堪藉
别佩之用其韻
才看一笑同林下不奈餘年總病中雲路脫銜容棄馬
雪泥留爪憶飛鴻隨身劔在君猶壯擊節詩成我未䧺
今夜綠筠堂上月便應分彩照西東
萬壽聖節隨班行禮後廷貢壎子倡和有詩因
次其韻
鸞旂交匝錦雲飛嵩祝聲中暑氣微萬里北辰遥在望
一星南極正流輝閒身再入新陪位病骨深慙舊賜衣
聖學日增天下慶餘生此外更何祈
古朴行
祁南古朴大十圍樹身竒壯識者稀日光亭午不到地
遠望一羃青巍巍汪家世來住此下萬綠叢中連大厦
往來喬木認朱門賓客如雲繫車馬撫樹生男幾百春
有老一生今逸民性資古朴如此樹高卧自謂羲皇人
六十年來頭未白對樹稱觴春拍拍名園紅紫易銷沈
何羡長安五侯宅搆材堅比檀木良結子甘若胡麻香
知君食實更怡老坐使百年筋骨強我翻古朴行長歌
祝君壽安期羡門亦何有願言盡返古朴風與君同作
康衢翁
祁門汪處士以望世居縣南朴樹下為名族相傳傍
有古朴一株甚大今其樹之子孫益茂而族益蕃迨
處士尤性朴好文為一鄉善人年甫六十而歲之六
月卄九日其誕辰也予與處士之子儒學生機相往
還甚厚且聞朴樹其本類檀而堅其實類麻而甘蓋
嘉種也因賦詩一篇壽處士而寄情于朴如此云
有客餽予竒石置庭前盆池意甚愛之一夕被
人竊去悵然賦詩且以自慰
何人瞰我碧玲瓏舁去潛隨五夜風石髮尚餘粘甕口
雲根無復寄牆東愛山正爾清非盗撫景何妨色是空
王屋太行今在否欲題新札問愚公
題歸隱卷
載將風月滿船歸多少田園誓自違夾路漁樵驚識面
入門兒女笑牽衣家山勝似黃泥坂村酒香于采石磯
老向太平吾與子却因佳句憶玄暉
此商山吳君士愷歸隱卷也卷中作者若宗堯侍講
華伯郎中公綬侍御子靜隐君多已下世漫讀一過
不勝黯然因用公綬舊韻賦一律歸之
贈輪老
江樓高處月明時大地山河渺一絲天上水中誰是幻
倚闌須問法輪師
汪進之為予言圓通寺有水月樓甚竒勝寺主法輪
上人亦高潔能詩可謂人境兩得矣上人嘗見予予
不知其能此也别後作一轉語問訊他日徑造乘月
登樓上人當何以語我
許生孝感卷
績溪許欽廷恭以孝事其親而獲三異之應人多
稱之蓋其獲乎植物者再獲乎動物者一事雖微
所以為悖親者戒則有大焉此予詩之不能已也
籬下黃花識孝廉薰風佳色為誰添相看亦有貞心在
已耐寒霜復耐炎右菊開五月
玉實纍纍帶露繁兩岐佳兆厭名園時新一薦玄臺下
何必三牲慰九原右芋秀兩岐
黃犬何來寂不譁撫時堪笑亦堪嗟莫將偶爾輕人者
無限街頭肉食家右隣犬自馴
寄方軫隱君
徵書聞不到丘園我亦年來厭世諠何日與君同杖策
張公山下看江源(聞有司罷冠帶之招故首句及之發一笑)
八月六日至南山悵然興懷因就葺整書冊賦
此
秋來久不到東阡獨坐虛堂思杳然隨處粟田仍望雨
滿牆詩板忽經年解牛未悟偷生妙辟蠧聊持討罪權
(闕九字)預掃竹床眠
與廷貢汰萬夢吉步至新竹園
卜居何許最心降十畆蒼雲繞石矼遠響暗中聞絶壑
茂林疎處見澄江凌風擬著亭當逕攬翠時分榻近窗
瓦缶一醅秋正熟計誰來訪鹿門龐
雨中自郡城歸至巖鎮承謝廷懋廷彛廷馨昆
仲欵留夜與壎子聫句置屋壁用酬雅意且
紀歲月云
十里青山冒雨來(老人)謝家留宿一樽開舉頭忽見雲
穿月(壎)側耳遥驚水激雷坐久燭花如慰客(老人)飲餘
詩草愧非才夜深侍寢秋堂上(壎)笑記窮途又一回(老)
(人)
中秋夜
一片清光不世情故鄉寧弱宦鄉明風前欲動金波影
雲外疑聞玉臼聲多病暫開新酒禁古人都落幾詩評
隂晴向爾難相料不惜留連到五更
早過山下有感
春花秋月兩相凌隨處青山興便乘卷裏好詩圖上景
半歸邱隴半歸僧
題吳世良遜齋卷
終身讓步不枉百一忿忘親真大惑眼中能遜屬伊誰
萬古讓王稱至德三吳故地多王孫新安亦數延陵村
君家分住鴈溪上隐然喬木當高門大字濃書作齋扁
祖德遥遥日星顯賈舶商車聲利場無競為心似君鮮
軒堂處處嘉名新華實相符今幾人當仁不讓豈終遜
學海茫茫須問津
鴈塘吳君世良以遜齋卷求一言予方抱病遜謝不
能而卷留山房頗久兹因徵急隨筆為賦此詩然亦
不過老生常談耳豈足以副求益之意哉
輓程母項孺人(閔川程㫤之母)
遥聞埋玉向青山塵夢那知更不還西母宴成身未老
北堂機冷鬢初斑銘幽擬勒塋前石寫照空存鏡裏顔
落日閔川悲令子朔風吹淚共澘澘
和答佀都憲
行臺喜讀眉山稿秀句來從建業城豸筆似爭蓮社樂
驪珠頻燭草堂明高懷便足降餘子多病真輸老半生
徙倚石闌遥送目停雲無限别來情
向聞愛看坡詩近覩來篇格律大進且妙得長公三
昧然非具眼者莫識也健羡之餘得五十六字少見
意云
竹園宴集分得築亭限韻
十畆篔簹翠作堆箇中宜著小亭開坐間正挹雙溪水
行處中分一逕苔清愛四圍鳴劔筑貴慙平地起樓臺
願言長作林泉主一任諸公載酒來
秋日雜興二十首
溪堂客散後敗葉鳴秋雨幽人讀易罷孤坐妙無語紛
紛雀爭叢噭噭鴈投渚羲馭何停機新凉忽如許掩關
一欣然驚心向來暑
矮屋南山下喜與客分眠就中二三子去住長依然為
别忽云久見我驚華顛李生閱兩載程郎踰十年呼童
下塵榻共讀招隱篇喜極欲忘寐明月窺前川
偶誦壁間詩歲月如過鳥故人幾離合使我心杳杳今
年病稍寬逸思凌八表澄江翠成帶遠岫青未了平生
行樂地孰謂知音少落日漁樵人長歌出林杪
吾友汪豸史昔以忠見尤遠謫天萬里攜家上黃牛十
年始相面未覺霜毛秋兒女百世緣晼晚三日留離筵
酒一巵坐俯寒江流去住意難極聽我歌遠遊我雖稅
塵鞅敢謝蒼生憂
雜住縣南郭懷抱長不開晝厭市井喧夜苦更漏催所
以溪上村欣然自裵迴起居得靜安好客時一來開門
俯脩竹移石坐古苔嘯歌待山月猿鳥無驚猜幽栖老
亦足擾擾何為哉
去年黃叔度賞我霜中春對酒得佳詠和者三四人居
然考槃樂宛若桑榆親嘉會亦難偶相望如隔晨西風
忽夜作感此白髮親幽花不相負采采清溪濱
客有宋逸清瘦勁如立鶴醉唱青天歌勢欲上寥廓邇
來絶葷飲語我以靜樂俯仰天地間相期在林壑朝看
沙草青暮嘆巖花落人生幾何時朱顔不如昨行當啓
瑶壇分我九還藥
斷石鎖上遊古城當外屏我屋居其間上下得幽境當
時結吟社長日領詩景就中張文昌才情更苕穎
南山古蘭若正據清溪潯牆東有嘉木下蔽一畆隂每
當三伏來凉吹如秋深餘年復多病困彼炎熇侵野僧
相後先時來滌煩心金飈動地至蕭蕭但空林炎凉亦
偶爾倚樹成孤吟
我愛向子平所志畢婚嫁放志遊名山觸目窺大化此
公亦高人孰可攀逸駕世緣幸粗了農事更多暇周覽
須及時胡為草堂下
矗矗張公山下有淛溪水東流滙桐江到海清且駛我
欲窮其源洗此雙聵耳一㪺毛骨寒再酌沉疴起蛩然
俯空翠坐弄石齒齒不有仁峯生同誰擷芳芷
偶開溪上園中有竹萬箇誅茅蒼翠間永日成獨坐凉
颸何翛翛流水松下過幽人期不來新詩聽誰和
在昔黃古林不作近代語印我梅臯篇直欲諧鼎吕平
生更寡合所至恒獨處偘偘憂世心戚戚老羈旅空持
菊花尊宿草今幾許有懷無與言西風動林墅
率口幽絶處風光似斜川上有數椽屋下有百畆蓮阿
咸頗知道閉戶攻遺編我欲往共之乘秋弄清漣預買
一葉舟擊節相洄沿靜窺魚鳥樂庶以窮吾年
往者欝不樂駕言作郊遊蘿山若老龍一尾蟠荒陬蕭
蕭佛舍古隐隐溪亭幽引躅日西下與客仍淹留邇來
得嘉墅竹樹環清流此山適當門周覽無外求乃知天
與竒坐享非人謀眼中漸黃落曠野來高秋折簡塵外
侣相隨豁吟眸
吾宗有貞君尚友千載士我方直承明相督返桑梓至
人炳幾先達者貴知止悵望溪上雲卑歌念君子
戴生少也敏汪生壯而贍適兹丹桂秋所挾堪一薦老
懷豈足此古學宜不勌春花寧非榮紅紫競相絢磵松
青入雲不受雪霜變勖哉爾同人歲月若驚電仰止紫
陽峯巍巍望中見
曉入水南道老翁泣且行撫膺向客言病與貧相仍前
夏麥告荒今秋粟無成里胥劇星火追呼責官征感之
三嘆息竚立難為情我食日幾許憫此嗷嗷聲皇天視
聽遠孰與安其生
雲巖一萬仞上有玄帝宫洞穴何&KR1713;砑疑與天墀通神
輦向夜出肅肅來隂風下土蟣蝨臣稽首空濛中願開
赫赫威四顧悲人窮偃旗作雷雨叱劔行龜龍我當頌
帝力擊壤歌年豐
平生兩畏友高風邈難攀浩浩張東白巍巍莊定山連
枉尺素書遠到溪堂間欲上軒轅峯更俯硃砂灣盡日
騁南望呼童候柴關安得命車至一覩冰雪顔臨風重
延佇目送江雲還
和氣致祥卷為黃州劉太守敬之賦次其韻
長養無煩九夏風瑞榴寧與野芳同根涵勺水凝烟碧
花映窗紗濯露紅郡客屢聞開盛賞園丁何敢策新功
玄都再入非虚兆名節班資看兩崇
右折榴開花
鈐齋傳盛事春意着寒缾瑞牒徵劉寵詩郵到管寧老
枝疎綴白佳實亂垂青多少閒花木勾萌待迅霆
右折梅結實
追輓故少保贈太傅于肅愍公夢中作
太息于公不可追曾因多難拯邦危斗間忠義精難冺
地下權奸骨已萎公議到頭聞䘏典世情翻手似圍棋
不知誰撰新祠記可比當時岳廟碑
壬子歲八月晦夜不能寐至三鼓始就寢頃之夢作
一詩哀故少保于公又頃之寤而記其全篇不遺一
字即呼室人語之故蓋不知其何感也予以公之忠
憤未白屢語其子京兆君景瞻俾陳于朝不果暨予
歸田始克有請獲贈諡廟食之典以書報予山中豈
予心恒惻惻于是故不忘于夢寐之間因遂有此作
耶予平生夢中詩既寤即忘而此詩獨了了不遺是
誠可謂異矣將書以遺京兆君而特記其事如此
九日斷石登高
何處登高把一杯青山磯上舊溪臺半崖薜荔詩龕在
兩岸芙蓉畫障開隨地更尋佳菊賞野人爭喜病夫來
西風落帽身長健短髮蕭蕭亦快哉
自斷石與司訓黃倫汝彛及親契汪錠克成族
孫乙汰萬並載竹筏㳂溪泛至流塘飲詹貴
存中家道中聫句五首
一樽溪上作重陽(篁墩)醉舞伊誰似我狂(倫)石面風來
頻正帽(貴)崖前露滴細沾裳(乙)尋幽學士詩如畫(錠)借
渡樵人筏勝航(篁墩)千古牛山堪一笑(倫)登高何必嘆
流光(貴)
天將翠竹載青山(倫)秋興都歸嘯詠間(乙)隔岸漁歌來
欸乃(錠)出城遊客愛孱顔(篁墩)乾坤真景森然列(倫)水
石閒心偶爾關(貴)醉倚斜陽歸未得(乙)隱居思近落星
灣(篁墩)
重陽多雨喜今晴(貴)遠渡人從鏡裏行(乙)一路青山如
送客(錠)幾家黃菊待尋盟(篁墩)眼中誰有登高賦(倫)雲
外時聞伐木聲(乙)無酒淵明偏愛飲(貴)四郊香秫正秋
成(篁墩)
九日來登落石臺(乙)山開罨畫水縈迴(錠)一尊何待白
衣送(篁墩)兩屐新凌翠巘回(倫)鷗鳥有情閒對席(貴)詩
題無數半封苔(乙)滄浪一曲悠然去(錠)不數悲秋宋玉
才(篁墩)
我愛重陽菊盛開(錠)水村隨處踏秋來(篁墩)峯高萬仞
堪遊目(倫)石湧雙拳可送杯(乙)危磴斷雲粘屐齒(貴)老
松圓露滴珠胎(錠)便須重作溪亭主(篁墩)分席慚無入
社才(倫)
九日宿存中家明日與汝彛汰萬同登其屋南
感鐘山
唐人有詩記端六我今十日來登高江山如此不為樂
正使達士譏吾曺青天無風亦無雨處處黃花照江渚
花開一日未便休日日重陽豈虛語人生良會不可常
謫仙痛飲非眞狂願言勝會自今始踏遍秋風千仞崗
雙鷹圖次韻
爽然神俊立秋風曾入鷹師百購中一出便能驚雉兔
並遊誰解識雌雄黃雲塞遠呼聲急碧海霜來照影空
總道上林新罷獵寰區贏得謝絛籠
和答河間李主亊旦(旦以言事除名家居)
伏臘年來儘可支雞栖豚柵擁茅茨病魔却苦無虚日
酒量那能及往時一任野翁閒競席幾將衰髮笑臨池
飲情只有看山約百遍相招總不辭
欲返瀛東力未支天涯相望一茅茨逢人話到桑麻後
羡子書言社稷時開逕不當馳馬地濯纓誰共狎鷗池
他年徑造非生客寄語山童莫漫辭
林泉清趣卷為古林黃思復題
散髮長林下洗耳清泉中黃君亦佳士不霑遊冶叢得
句寫松雨呼酒翻荷風未覺白日晚正喜紅塵空人生
穹壤間所樂恒不同擾擾雞鶩場伊誰識冥鴻我方駕
黃犢世網不受籠浩渺寒溪灣上有一畆宫掬水飫真
味種樹歌新功君當入吾社漁牧隨西東
九月卄八日黃司訓汝彛雨中留宿聫句二首
雨為留人作意長(程)尊前吟思正飛揚先生百中真常
事(黃)博士高歌豈大狂銀燭有花如獻捷(程)玉堂無地
不生香一時未定千年論(黃)起聽山城漏未央(程)
景行自是百年心(黃)我亦逢君語便深客去共聽秋夜
雨(程)坐來獨怯暮天砧文章價在何時定(黃)山水情多
逐處尋斗室初成先下榻(程)愧非徐孺汗沾襟(黃)
小齋初成喜承之彦夫天爵敬之師魯踵至值
冬霖累日不止舉酒相屬以來雨名吾齋分
得蓬字
背起茅堂曲逕通故人連喜一尊同閉門十日驚新雨
下榻千年愧古風芸几近窗山翠濕竹籬遮院市塵空
巢居莫忘論心處多少泥塗嘆轉蓬
十月十三日雨中飲長汀寺
古寺今來感慨多更禁寒雨下庭柯屋經野火餘金象
簾捲山嵐出翠螺問訊禅床僧已老摩挲詩案客重過
茅堂祇隔青溪外莫厭時時到薜蘿
仆碑行
貞觀仆碑緣入譖元祐仆碑䜛更甚太平再致伊誰功
後有温公前鄭公平生富貴若土苴貶秩停昏何嗇豐
懲惰納忠真力假紹述遑譏綴旒者遼東兵敗金人來
口碑一日高崔嵬
寄墨與淳安新舉子族孫文楷
玄霜新品出杉蘿馳贈名郎寄意多聽取染毫丹陛下
龍蛇飛影試如何
南山精舍理書一月得三萬餘卷喜而有作寄
王宗植
敢道勳名似鄴侯牙籖三萬偶同儔古人可作惟香蠧
坐客相驚欲汗牛宦海本無經濟策硯田聊為子孫謀
老天玉我成書癖莫怪從今不下樓
慶宣和行住坐卧卷
銀屏金屋逞驕奢利鎖堪嗟杏花村落酒中賖行些行
些
三邊玉帳擁雕戈汗馬奔波竹籬茅舍小行窩住麽住
麽
香車寳馬洛陽街滿面塵埃芙蓉秋水釣魚臺坐來坐
來
五更風雪候趨朝玉漏迢迢紙窗明月上梅梢睡著睡
著
人月圓為人寄壽錢塘王嘉瑞(故孔目天與之孫)
錢塘江繞吳山翠相望隔天涯鎮海竒觀泛淛佳興盡
屬誰家聞說王郎翰林孫子四十年華遥想同人一
回相壽幾醉流霞
孫闙風竹為師魯題
孫郎寫竹有天趣落筆蕭蕭一兩枝六月相看北窗下
滿身毛骨動凉颸
訥軒為富溪宗人道宣賦
白圭重三復金人亦三緘如何嗇夫輩利口矜詀諵多
君素淳樸玉立青巉巉以訥署齋扁豈為憂譏讒非法
炳明訓琅琅若英咸慎哉一言出謹爾六轡銜進德匪
自此云胡分聖凡軒居北山下天籟多風杉安得寡尤
者為子銘高巖
和答吉安顧天錫太守同年
籬菊新黃百草枯天涯相憶共朝晡一緘秀句題鈐閣
千里虹光射鏡湖致主有才淹老守全身無策笑庸夫
喜聞述職行將近幾日風帆過直沽
雪後至南山精舍
為貪竒賞到山齋玉樹琪花擁斷崖瀹茗半宵勤瓦鼎
採梅今日試芒鞋來年沃衍占豐歲塵土清空愜素懷
白戰舊盟誰願續一尊同此繫詩牌
一剪梅慶鄭君存良七十壽
喬木江村映錦沙尚義人家積善生涯畫堂開宴鼓頻
撾砌擁蘭芽鬢點霜華輝輝晴日上簷牙詞吐天葩
酒泛流霞百年冰玉兩無瑕醉眼生花仙棗如瓜
月波樓為吳孟實題
遥天無片雲溪水蔭清樾誰開溪上樓早見溪上月恍
然冰壺中湧此爛銀闕主人時獨來水鳥聲乍歇橘林
晚霜過荷沜微風發晴峯遠相帶隐隐青一髮水天蕩
無垠斗柄正高揭憑闌擊唾壺神爽已飛越我欲往從
之乘夜泛漁筏一笑捲疎簾促席共薇蕨酒力清易醒
詩懷浩難竭入眼竹洲寒何時解塵襪
椿萱圖為祁門方鍥賦
堂前椿樹盤根久千歲常期大人壽春風蝶夢早匆匆
一事無憑漆園叟堂北紫萱娛白頭對花日日思忘憂
宜男已壯母何在贏得臨風雙淚流方家郎君湖海客
春雨秋霜心惻惻憑誰貌入丹青中猶似升堂候顔色
我觀椿萱圖為作椿萱歌夭桃穠李空復多寫生縱有
黃荃筆風教無關知奈何
篁墩文集卷八十七
