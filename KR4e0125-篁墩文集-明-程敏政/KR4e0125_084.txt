篁墩文集卷八十四明程敏政撰
詩
己酉六月二日初至南山(是日汪廷器攜酒見慰因題便面)
決決溪流淺帶村層層山色翠當門水邊林下青莎地
今日重來試屐痕
六月凉生白苧袍不知人世畏途勞自驚何福堪消此
一路松風響翠濤
南山雜興
暑雨初晴散髮眠數聲山犬吠籬邊農夫乘月來耕地
人影蕭蕭動石田
杖藜貪看野花開踏盡松隂一逕苔風外忽聞眞管籥
灘聲時雜樹聲來
邵節婦朱氏
半壁寒燈照苦辛白頭甘作未亡人幾家文獻存孤子
一脈綱常繫此身雪後松筠眞耐晚風前桃李漫爭春
登堂細閱丹青卷擊節還思板蕩臣
休寧邵節婦朱氏年二十七而寡能保其孤鷱至於
成人授室而節婦則年六十餘矣鷱奉母訓甚謹力
學好文遇知名士即進謁求益於先世手澤悉購藏
之人以是知邵氏之興未艾而天所以報節婦者有
在也予於鷱有姻戚之雅為賦此詩若上其行于朝
而下旌門之典為世勸有司事也故不贅然節婦之
行豈以是為加損者哉
踏車行
田夫踏車如踏弩田婦踏車心更苦老天不雨將奈何
稻隴看看作焦土我行見此三嘆息欲助農忙恨無力
假令一旱似往年豈獨憂貧復憂賊我雖七尺金紫身
聖恩許作歸耕人詩書不了糊口計與爾將來同苦辛
擊鼔揚旗禱神福且莫先憂食無粥賢侯恤民天所憐
好雨時來歲還熟
喜雨柬張令君
稻隴塵飛早日紅不堪秋事漸成空好風忽送千山雨
戾氣全收百丈虹父老歡聲隨地起令君誠意與天通
他年欲續循良傳野史先書第一功
亞卿知郡佀公特書具輿馬見招晚行石嶺道
中作
香山中斷路逶迤秋色偏於客興宜紅樹烏犍歸别隴
敗萍花鴨點清池鏡中老壯誰相約林下忙閒我自持
村巷莫驚連夜發幾人雞黍是眞期
亞卿知郡佀公提刑判府沈公邀僕與康亞卿
飲席上作
百雉山城兩謫居一尊相屬晚秋餘侵人白髮憑多少
閱世浮雲自卷舒林下正容吾輩拙天涯誰說故人疎
遥聞聖主覃恩詔擬逐田翁欵使車
坦然歌為劉貢士武臣乃尊作(武臣在南京遣人來新安索賦)
有儒一翁蒼雪顔家臨蜀道清溪灣彭城之系御史子
文采風流高蜀山青衫奉檄亦漫爾宦邸一似山居閒
(闕)
宅心要遣淳風還沒江舍生拯妹溺搆堂奉親傷家艱
薛包友弟讓田宅䦧牆紾臂慙區寰談經不泥五行傳
解綬才驚雙鬢班賦詩酌酒有餘樂浮雲世態寧相關
尋幽直薄高㠝岏照影下弄清潺湲掀髯自致坦然號
雅意高情那可攀况翁令子已發軔龍車有待歸天間
上繩祖武繼翁志看渠接羽遶萊班亭前翠栢挺竒操
夀徵不老天難慳十洲煙霞渺何許百年歲月勞循環
臨風為賦坦翁曲夢落西南山水間
杭人孫鈍自號一松託人來新安求賦
為愛亭亭翠不羣箇中情事許誰分孤標誓與寒經雪
直幹心期秀入雲清夢往來無爾汝繁華開落任悲欣
因君忽憶南峯下九里風聲滿意聞
八月五日與程思正醉步溪上有作
路分青草曲如蛇五里清浮直更斜晚磬忽從林外出
梵宫應被白雲遮
碧天明月上松梢初結山中冷淡交獨有野僧能愛客
屢將新茗當新殽
斷石村秋社作
秋水崩沙擁斷堤午風吹樹忽聞雞吟身正喜輕如葉
社飲何妨醉似泥菜圃引籬斜作徑菱塘分淥下通溪
呼船直抵澄潭下細掃蒼崖讀舊題
題畫菊夀人母
山中秋已老佳色見亭亭獨歴風霜苦全羞粉黛形松
篁同晚節蒲柳勝先零憑仗幽貞意相看到百齡
八月九日醉書
一樹隂濃橘未黃晚風遥送木犀香畫闌倚遍無人醒
滿地蛩聲月過牆
蟋蟀聲殘夜未央醉憐明月繞虛廊呼童整頓庭前竹
莫共青青蔓草長
書舍深深隔素屏畫圖時上雨苔青年來溽暑無逃處
擬作南山竹下亭
燈下翛然憶故人不知凉夜屢更巡倚闌欲候南來鴈
紅葉黃花惹恨新
納禄歸來荷主恩看書終日掩柴門却慚相愛惟明府
能盡山家酒一尊
醉來偏愛塘魚活醒後遥聞壁鼠鳴只有道人知此意
化機天籟本無情
缺月昏昏過短垣擬扶殘醉卧西軒明朝再有尋詩約
未許奚奴早扣門
青燈遥映繡窗明秋雨才收夜氣清我醉不知詩客散
繞闌偏愛讀書聲
菱角石榴鮮可愛田雞水鱉味尤佳笑談初涸沙溪酒
正及黃蜂放晚衙
舘閣新銜畎畆情南來初幸及秋成彫籠慧鳥知人意
終日能呼萬歲聲
譙樓風報鼓聲初爛醉猶堪倒一壺洛黨自憐家學在
欵門休怪故人疎
主人隨客共沉酣無限風光入笑談獨喜小童能解事
一聲新調出江南
秋風庭滿送租人今歲遥應我未貧老僕隔牆頻過酒
不知門外有朱輪
山下方塘一鏡開主人高興滿池臺中秋好月重陽菊
問道誰家送酒來
詩興蕭然醉索瓜秋風憐我鬢雙華嬌歌兒女燈前戱
看汝他年夜績麻
坐看凉月下疎櫺有客憑闌醉不勝獨喜小童知句澁
屢將新火為添燈
盆池芳草綠菲菲燈下殘香襲苧衣山漏聲稀夜何許
先生猶未掩書幃(聽西席汪廷貢課壎子塏姪讀書)
醉貪明月久忘眠紈扇誰題却暑篇手撫畫闌人悄悄
獨餘香鶴在庭前
黠鼠欺人攪夜眠春花秋月滿吟邊歸装恰有宫衣在
儘與隣家當酒錢
題道新菊圃卷
籬下西風鬭晚妝閒花寧復見紅黃青青惟有淇園子
晏歲交情一味長
淳安司訓王君文博來休寧請予記學宫之成
適值中秋方喜對月叙舊而開宴之際凉雨
驟至因賦此以申去往之情時汪世行令君
吳文盛亞參在座詩併及之
對影相期月鑑凉開軒驚見雨絲長隂晴半日猶難定
離合一尊那可常候鴈來從黃葉渚秋蟲鳴繞綠莎堂
銀釭烏臼餘新燭解與流輝照故鄕
過龍源趙東山先生故居
秋風喬木磵聲長峯麓猶存舊講堂麟史注文高衆子
龍源山色勝吾鄉藤纏廢礎荒陶徑蘚蝕殘碑寄孔牆
珍重遠孫留客意不辭歸路踏斜陽
龍源夜歸
軋軋肩輿半日程晚來溪麓少人行微茫遠樹參差沒
三五寒星點綴明野老壺觴隨處約家人燈火望塵迎
時平山郭無關禁不似通都夜鎖城
題紅梅
杏蒨桃嬌入眼空暗香來處曉推篷丹心久歴冰霜苦
可是春花一例紅
浪淘沙十月十四日病中經宿不寐枕上作
風葉走庭階月上書齋隔牆寒影舞松釵數盡殘更人
不寐無奈幽懷釃酒斷溪涯題遍蒼崖病來躭悞幾
青鞵不待一分林下福也共時乖
與黃司訓汝彛小酌聯句
麗澤新沾化雨餘(黃)西齋瀟洒似山居一尊正及吳醅
熟(程)半席閒分洛社初梅雨未開春信在(黃)菊花才過
晚香疎論文記取淹留地(程)此夜真強十載書(黃)
成化癸卯冬在京師值始生日對雪思梅有花
神應笑未歸人之句今七年矣梅花無恙舊約
未寒漫復成詩以見人生去住之不偶云爾
一樹寒梅半著花七年憔悴隔天涯坐驚仙子忽投璧
似慰主人初到家簌簌暗香侵酒醆盈盈春色動窗紗
却思宦海題詩處幾度狂風捲白沙
夀查以華
查君以華譜出宋孝子龍圖待制公今弘治已酉
夀開七十臘月念三日其誕辰也子婿金世安氏
繪南極老人圖奉以拜慶請予一言予與君同里
嘗愛其謙慎安雅有古吉人之風勉賦此詩用致
壽意
弧南一星光燭空墮地化作龐眉翁静攜白鶴撫玄鹿
杖舄來自東華東此翁不見幾千載入眼誰諳舊丰采
香風吹上君子堂晏歲忽驚春靉靉君家累葉為清門
孝良不愧龍圖孫年登七十有餘樂紅塵一任驚濤奔
金家郎君美如玉再拜升堂獻新醁綺筵冰玉重丹青
歲歲來聽洞仙曲
一冬寒甚梅不時開獨吾家南山一株甚盛志
喜一首
幾處寒梅僵欲死小園一樹獨全開非緣太乙春先到
重是山翁手自栽香逐寒風生翠篠影和殘月印蒼苔
青禽莫漫傳消息勾引詩人特地來
慶汪本亨六十夀詞(并引)
歙之稠里汪君本亨之年六十也凡親疏之族老
壯之友内外之戚稱觴祝夀遠邇畢至蓋有需不
腆之文以致慶者矣在歙之槐塘程氏曰士人福
曰上舍陽皆於汪君有姻戚之雅且謂予族也復
以文為需予固辭曰言不可若是其贅也適予有
事于郡城兩人者請于途懇于館又使人候于家
予不獲已而思之得其說以告曰在詩有之俾爾
昌而熾俾爾夀而富黃髮台背夀胥與試所以祝
其人亦至矣而又曰俾爾昌而大俾爾耆而艾萬
有千歲眉夀無有害其言之諄複不厭其祝之再
三不已誠以其人之賢也宜夀故詩人美之不一
而足焉如此則予於汪君之夀雖欲已于言豈可
得乎汪君之賢所以增輝先人垂裕後昆揚芳里
閈者予前已序之雖更僕不出此矣所以夀汪君
者其賓從之都讌集之豐禮意之勤惓亦可謂極
一時之盛矣若然則予於汪君之夀亦何煩于嘐
嘐而後為快哉然先民有云情動于中而形于言
言之不足故詠歌之於是乎諧聲而播之於樂今
去古遠矣大音既散詞曲繼興奏之閭巷之間以
為善人吉士之勸則亦有不可盡廢者焉汪君誕
辰在九月五日顧已後時三陽漸唘廼抒鄙意為
詞一章畀吾兩程君俾稱夀之際付歌童調之以
侑觴汪君能樂聽之而罄一日之歡于處仁之堂
則兩人者尚齒好德之誠亦庶其少副哉詞曰
稠木隂隂一里春松喜津津梅喜津津畫堂開讌慶佳
辰主也精神客也精神花甲才週第一巡歲又更新
曲又更新願期遐筭比靈椿不是堯人誰是堯人
庚戌元日縣中隨例望闕行禮因思舊歲是日
方在清化寺守凍感時撫躬率然賦此
去年借榻眠蕭寺節候驚心感逐臣今歲挈家還故里
溪山容我作閒人夢回桑下餘三宿興到梅邊又一春
鵠立縣衙還自幸得隨簪笏望楓宸
太守佀公召陞大理少卿因次舊韻奉送四章
右鄆佀公與走同舉成化丙戌進士踐揚臺省為
時名卿邇歲以謫來新安其操愈勵威行惠流可
以為吏師為民父母走亦方圖受一㕓徼餘惠而
公有廷尉之徵刻日就道吾人雖抱遑遑借寇之
心勢不可留也然公入朝所施益大則山鄊下邑
之人藉公之惠益易顧走雖在畎畆寧不為吾君
得賢私慶而加額乎謹用往時對酒詩韻成鄙律
四章附驪歌之末少見區區之萬一云
萬里長安拱帝居徵書來是幾旬餘律回小郡星將換
凍極隂崖日漸舒美政纔應蘇弊瘵高情仍不棄迂疎
民懷敢抵宸思切可得攀留五馬車
紫詔光臨刺史居列城山水及波餘百年公論誰終掩
幾處流人夢亦舒魏闕雲深鵷序近歙州天遠鴈來疎
九重肯慰東南望還共漁樵接鷺車
一日徵還棘寺居到時應及早春餘底須九命論升黜
再發三章究慘舒健鶻臨風寧偃仰老松經雪更扶疎
野人正爾思刑措千載曾叨奉屬車
天上歸來水竹居相留曾接笑談餘萍蹤到我紛初定
柳眼於誰早半舒岐路事爭秋隼疾同年人似曉星疎
山城落日離亭讌潦倒深慚下澤車
築居郡城山麓經始之日正值立春漫賦二絶
卜築山城歲幾更杜陵今幸草堂成西隣喜接宫牆近
一酌時分泮水清
荒園擬築見山臺直北牛山紫翠開總說柴門新兆吉
縣侯搥鼓送春來
王介翁畫梅為文遠賦
仙子凌波立晚風鉛華消盡玉奩空橫斜瘦影無人見
寫入濺濺石瀨中
瑪瑙坡前夜色凉天風吹徹縞衣香平生自守冰霜節
不共嫦娥鬭曉妝
一分春色望中深點點瑶英綴石林江路雪花空似掌
可能埋沒歲寒心
曉靄輕籠玉雪顔暗香搖動水雲閒依稀認得湖中景
僧舍茶烟午過山
梅竹夀意圖
羅浮仙人冰雪顔渭川君子青琅玕憑誰點染入毫素
緋桃綠李空漫漫曉日高堂奉春酒燒筍篘香祝君夀
願梅結子竹生孫長作山中歲寒友
族姪文杰以此圖求詩夀其外舅吳君夫婦以諸公
多據上方疑不敢請因為之大噱曰予方思隠姓名
與耕夫樵子相結納以避人之虞我况厠諸羣玉之
間乎輙書以塞白如此
一剪梅庚戌元夕飲文遠家
傳柑節候雨初晴燈滿山城月滿山城畫堂圍坐夜三
更牆外歌聲席上歌聲可人添送紫金罌未解春酲
又犯春酲不辭扶醉卧前楹客也多情主也多情
元夜與文遠聯句
春夜沉沉酒未闌(程)細談心事盡交歡頻添獸炭温陶
鼎(于)乍結鷗盟愧素餐山色滿樓人借宿(程)詩篇盈紙
客留看燒殘蠟炬毋辭醉(于)才聽東風報履端(程)
送前泌陽令丁聲遠自番陽取道新安還遼東
兼致意賀克恭給事同年
忽見遼東丁令威城門握手便相違孤雲不愛他山好
五柳寧關往事非秋染客邊霜鬢短春回江上綠波肥
舊交零落今誰健賀老平生獨見幾
庚戌正月卄二日偶至率溪書院有作與族姪
文杰曾杰
一堂開近水雲磯四面波光翠作圍吞墨巨魚應識字
入簾幽鳥亦忘機飲便酒色漙清露坐愛書聲送落暉
聞說芙蕖花更好秋來相約製荷衣
圍爐聯句
山中初識嶺南風(程)坐客圍爐語笑同(惠)詩酒逓催如
轉轂(劉)鶯花重賞恨飄蓬(許)烹調百試誰知味(倫)唱和
千回子奏功(程)道阻盤飱鄉物少(惠)也須拚醉博諸公
(劉)
玉堂學士重斯文(惠)和氣冲融總是春(劉)酒興偏同詩
興遠(許)交情兼與道情眞(倫)鷗當泮水容新社(程)詞泣
山靈屬舊人(惠)今古知音誠罕遇(劉)不辭車馬踏輕塵
(許)
窮酸風味餉佳賓(劉)美酒相傳不厭頻(許)此日要觀調
鼎手(倫)向來同是斷虀人(程)絲綸閣下文章老(惠)吏隠
亭前歲月新(劉)景物滿懷吟不盡(許)好從薑桂探餘辛
(倫)
斯文今日喜相逢(許)坐雨談詩閣酒鍾(倫)眼底好山青
到席(程)吟邊脩竹翠穿墉(惠)天教風雪添吟興(劉)花壓
闌干妬醉容(指壁畫而言)許莫便出門還一笑(倫)隔隣黃憲
意方濃(程)
片雲將雨急催詩(倫)况值春城欲暮時(程)賓主樂當金
谷罷(惠)兒童休笑玉山欹(劉)良朋滿座眞竒遇(許)健筆
凌空總妙詞(倫)聞說西隣仍有約(程)莫教沉醉負佳期
(惠)
弘治庚戌孟春晦日予與歙訓導南海黃文惠休寧
訓導昆明許璉太平黃倫會於教諭南海劉孟純之
廨舍劉君出邊爐餉客客飲盡歡而黃君復請夜酌
遂得聯句五章如右
飲黃司訓家限韻
停雲常繫故人思今日重逢恨較遲談笑便應忘爾汝
年華何必問干支來當僧舍鐘殘後去及山城漏盡時
細雨青燈黌舍酒眼中無限畫中詩
南山賞梅與劉教諭孟純黃訓導倫暨汪思恭
詹貴汪琳聯句
雪霜頭上着精神(黃)留待東風伴主人(詹)香好任教蜂
競入(程)影清偏稱鶴來親(恭)有詩有酒成眞興(劉)觀水
觀山勝逸民(黃)一日春光多歲晚(琳)向來深愧宦遊身
(程)
寒梅自古占花魁(劉)幾處清香在酒杯(黃)玉朵固知留
餉客(詹)青皇應亦解憐才(程)巡簷共索風前笑(恭)覓句
同扳月下回(琳)翠鳥近傳消息好(劉)便須調鼎出三台
(黃)
江梅開早賞何遲(詹)隔歲知心此赴期(程)爛醉花前塵
事少(恭)狂吟筆底賞音竒(黃)清香風送來杯面(劉)雪片
天教落硯池(黃)自是玉堂風韻好(琳)更添明月在高枝
(詹)
春來纔見兩三花(恭)一夜纍纍照水涯(程)風動暗香驚
翠羽(琳)月分清影襲烏紗(劉)心從造化爐邊見(黃)色任
離騷譜上誇(琳)何處吟筒忽相送(程)閒身欲傍此為家
(黃)
南山春後雪初晴(程)人對梅花更有情(恭)雅會樂為文
字飲(琳)豪吟偏愛雪霜清(劉)詩家清景看還别(黃)樂部
新聲恨可平(詹)歲歲不辭開賞約(程)玉壺載酒此同傾
(黃)
玉樹臨風壓衆芳(琳)嗅香當酒笑詩狂(劉)蹉跎終不愧
桃李(黃)辛苦寧論受雪霜(詹)夢繞西湖春色在(程)吟餘
東閣歲華長(恭)南山高興今猶古(劉)人世從為點額粧
(黃)
二月十七日飲水南葉氏晚歸作
偶赴前村約春泥曲巷通食便新筍好飲發舊醅空澹
月穿雲上青山與客東園居知不遠深樹一燈紅
寄壽文炳族姪四小詩并謝醫藥
醫家有道說東垣舉世何人識病原此事從來應屬子
杏林春色滿家園
胗脉已能工太素譚玄尤解守中黃便將花甲從頭數
何必龍宫索異方
林下相隨麋鹿羣一春多病思紛紛參苓有藥能投我
不廢勤耕與售文
綠槐分影到堂東人物猶存相國風勝日有期開壽燕
沙溪春酒一尊同
八月十九日大病不寐
參苓服盡十餘斤猶是維摩病者身門外生徒勞問卜
膝前兒子解憂親慣看本草都成誦永謝新篘却爽神
造物眼寬容許物可於林下不容人
病後二首
布袍寒褪病愔愔入夜無端蚤蝨侵瘦骨元非食肉相
苦來相吮亦何心
淡羹粗飯坐仍眠百疾交攅廢硯田造物似教貧未巳
邇來并革售文錢
篁墩文集卷八十四
