篁墩文集卷三十六明程敏政撰
題䟦
書諸葛忠武侯傳後
右漢丞相諸葛忠武侯傳一卷宋南軒先生張宣公之
所訂者板刻在南京國子監有甲乙兩本皆殘缺不完
文亦小異予嘗攜入史館請閣本參校之手自鈔補如
上而乙本殘缺為甚不復成編矣然乙本有附錄一卷
得可屬讀者南軒先生論記贊詩四篇論雖復出而不
可芟也輒校以附甲本之後予嘗見朱子有與何叔京
書及武侯贊跋卧龍菴詩多與南軒此傳相發輒錄以
附宋季有清江胡洵直者嘗考訂出師表中脫誤數處
及補亡七字見蘆浦筆記而人多未之知也又錄以附
將寄南監補刻以傳惟南軒先生以丞相忠獻公之長
子當宋社之南力排和議倡復讎之舉其心事實與武
侯同故惓惓訂此傳以見志且力非武侯之子瞻身兼
將相不能力諫以去黃皓又不能奉身而退冀主之一
悟兵敗身死僅勝於賣國者爾故止書子瞻嗣爵以微
見善善之長而餘固不足書也為法嚴立義精如此是
豈陳壽軰所能窺其萬一至求其旨意所在直將以拯
天綱紓國難而不墜其世烈不撓于一毫功利之私則
去今雖數百載而讀之猶有生氣也非有得于聖門正
誼明道之說惡足以與此哉朱子以韓侂胄柄國殺趙
忠定公乃注楚詞傷宋國之亡以蔡西山之竄决道之
不行乃注參同契致長往不反之意皆大賢君子之心
事非得已者而世猶疑其長詞華之習倡導引之端所
謂淺之為丈夫者類如此因併及之以見斯傳之非徒
作云爾
題明良慶會卷後
明良慶會一卷績溪程氏之所藏也卷之為石刻者七
為真蹟者一其石刻之第一紙宋理宗御製詩三首蓋
和其先世祖少傅右丞相兼樞密使吉國文清公元鳳
者也楮尾識以御書之寳第二紙即公之詩蓋寳祐丁
已禋禮告成公上此稱賀故理宗用韻以答公也詩後
有公自序第三紙以後皆御劄其一當在景定庚申蓋
公罷相後起拜觀文殿大學士判平江故中有吳門為
股肱郡非股肱臣不足以居之語其二則答公辭免平
江召命故中有不必辭吳門之行以孤朕意之語二紙
皆在是年之八月其三則答公第三䟽辭免者故中有
朕欲煩卿以政而非以是寵卿之語又引向敏中之事
以况公當在辛酉之七月考之庚申五月方召賈似道
還朝拜右揆兼樞使故公三辭而後受命蓋忠邪不能
並進從古然也其四則自平江召公為特進醴泉觀使
兼侍讀者當在是年之十一月故中有報政輔藩趣還
經幄之語其五則答公辭免侍讀召命依所請提舉臨
安府洞霄宫者考之家傳至此蓋三䟽矣故中有累詔
趣發辭則如初勉遂雅志俾奉外祠之語當在壬戌之
四月蓋去年七月似道方進位太子太師為經臣首故
公力辭召命奉祠而去觀諸御札可見而史傳於侍讀
之召若曾供職然者誤也紙尾皆有付程元鳳四字加
以御押而旁復有四字與押皆同者外封也宋制凡羣
臣有所陳乞就章後批之則謂之内批而不用寳别降
手詔或有御製詩文賜予臣下則謂之御筆其字内嬪
代書者則用詔書之寳或自書或代書者則雜用御書
之寳或親筆則用押而不用寳此卷前三詩用御書之
寳後五札有押而無寳在當時必親書而更代以來亡
矣其三蹟一紙則公在講筵時所上備邊劄子以朝請
大夫行右補闕兼侍講繫銜當是寳祐癸丑之五月考
之是時元兵方日攻漢蜀荆淮之地故公拳拳以方田
遊擊二事為言議論不回而區畫有道蓋鑿鑿乎可行
者終篇復引孝宗謂輔臣之語曰士大夫於家事人人
理會得至於國事則諱言之蓋不特當時為然也劄之
後有墨書依字一蓋即所謂内批考其時與事亦莫之
能用也宋制凡臣僚奏䟽由都進奏院而上聞者謂之
奏狀面陳及徑至御所者謂之劄子宰執兩省及内外
官登對與夫帥漕郡守武臣有事涉兵機者許用劄子
餘則皆用奏狀公之此劄蓋所謂登對者也其結銜之
上帶行字者蓋階高而官卑者謂之行階卑而官高者
謂之守官階相等則無之蓋階所以序品而官所以寄
禄也劄之前有二十八日未時七刻降九字者蓋自御
所下之中書省省吏誌其時日且著之籍以憑稽對然
後下其事於所司今此劄乃藏之於家蓋有不可曉者
豈公入相時自以為巳物因取而藏之乎公之七世孫
孟嘗集公家傳之類為一帙而好事者題曰明良慶會
錄此卷蓋蒙其文者錄所載視此增御製詩凡四御札
凡三十有一奏議凡八蓋雜得諸别集中而此卷則當
時石刻故本與真蹟尤可寳也明良慶會予不知所以
名之意豈以理宗詩尾有𢋫歌之後可無詩之句故好
事者摘此四字以弁其首乎夫以理宗御翰及公之奏
議君臣詞章□諸一卷之中固亦有若明良相遇者然
以予觀之則不然公之相理宗也僅十月而罷既罷而
起也嚮用之意雖勤勤焉見諸詞翰之間然前則為丁
大全之所睨後則為賈似道之所軋故公終不能安於
其位以盡其所學遂翩然為長往之舉考公之平生豈
不願為良臣者哉古之明君任賢勿貳理宗其有合乎
甚哉明良相遇之不偶也公子孫皆居歙之槐塘而從
子浙西發運司主管機宜文字贈新安郡伯宏祖始分
處績溪生元浙東宣慰副使相相生同知梅州燧燧生
淳安簿景高雖更異代皆用公蔭入仕而同知五世孫
太學生傳實藏此卷來京師館于予出以相示予與公
皆陳將軍忠壯公靈洗後而傳於昭穆當字予為叔因
題其後而歸之嗚呼傳也尚無忝其所生者哉
題續文章正宗後
浦陽鄭相續文章正宗四十卷其去取精審雖不逮前
人亦不甚猥襍自勝國以迨洪武初凡名家世臣其文
之可見者蓋不能無賴乎此也其後義烏王稌旴江張
光啟校而刻之因各入其私集遂為此帙之累觀者病
之暇日輒命侍史伐去二氏所增詩凡二十三首文凡
八篇其中若王國博紳王贊善汝玉王學士英鄒庶子
緝陳侍郎璉固皆一時文章巨家但不宜先置於此當
與方正學楊文貞諸公别為續集以附庶乎得之永樂
二勑原無代言者名氏今亦不敢登載云
林月鑑江湖勝覽卷䟦
泉南林君諭精相術以薦為其邑之隂陽官凡三入京
師矣每至而名益竒或以月鑑號之者間因武進陸君
廉伯以見予䄂出一卷詩曰江湖勝覽皆朝之名公卿
投君之好而予之者也予觀世之逹官貴人類能為君
以自重雖賢者以公務見至累日終以事辭者有之幸
一見或不交一語以退蓋雖負天下之志者亦無自而
吐其尺寸焉惟挾風鑒禄命諸術者不獨走門下即見
至折節傾倒惟恐不盡焉或聞其名而物色之不獲則
悵然以為失士予以此蓋竊羨夫負竒挾藝者之遇而
亦不能不嘅夫為人上者其下士盡言不在彼而在此
也若林君之見遇於公卿豈不以其言之多中哉顧其
相予乃獨以為異日當大顯夫人豈不自知予以此又
竊懼其言之不中將自予始矣昔嚴君平賣卜各因其
勢道之以善而言之中不中弗計焉今出入公卿間得
行其言者蓋莫如術士林君往來江海之上巖穴之下
與夫邊州僻郡目所經者將無遺才隠處守道履貞之
士而力不能自通者乎如見上之人語及之使天下之
賢者或因君而有聞焉則予又將重嘅夫月鑑之名在
此而不在彼也
題文公梅花賦後
文公舊有前後續别四集行世而後集亡矣此賦見事
文類聚中固後集之一也公九世孫永年丞楙出梅花
圖相示因語及之遂請錄置其上用補家乘之闕云
題先世文清公贊御書儒碩字後
右宋吉國程文清公贊理宗所賜儒碩二字者也字與
贊當時皆刻石于家而更代以來贊頗刓缺九世孫鄉
貢進士傳請名書者錄之以配摹本之字間持示予因
敬誦一過而告之曰吾與子幸俱業儒以不失其世守
則夫君子小人之際如文清公所致謹者可不重加之
意乎
䟦宋嘉定十三年直學士院莊夏誥後
宋制凡公移則官高者居左制誥則官高者居右蓋公
移乃官府往來之文具署名及觀者皆南面故列銜得
以左右為尊卑制誥乃臣下受之君上署名及觀者當
北面命詞在前故列銜者悉從其後也惟中書省牒略
與誥身相似而實不同在宋時已有誤認之者矣而張
駕部汝弼復以是致疑予恐觀是誥者因駕部而以為
贗故一訂之
題所校脉經後
走以先襄毅公賜葬恩自新安入謝道出淮隂會河冰
不能去借宿驛中居鬱悒病痰從淮醫朱鑑借書得王
氏脉經十卷蓋元泰定隆興翻刻宋熙寧閣本也有宋
長樂陳孔碩序序稱脉訣出而脉經隠比之俗儒知誦
時文而不知誦經史切中近世之病自泰定及今餘百
年此書復亡淮進士畢君舜修始得鈔本刻之然其間
脱誤尚多驛舍無事取朱本參校終卷勘其誤凡二百
六字補其脱凡十七條因畀舜修使刊正之以便世之
慈孝者
題錢尚書為劉御史作奉思堂記後
監察御史高唐劉君士元出奉思堂詩文一冊以示予
為之哽咽而後誦之終篇曰嗚呼若吾士元可謂孝矣
士元起家春秋奉廷對為名進士出知贑榆盧龍兩邑
有遺愛為賢令尹既入憲臺按兩淮及按吳中皆以風
節聞為才御史古人所謂顯親揚名者士元蓋庶幾矣
矧有恩命焉足以光父于地下榮母于堂上有禄焉足
以具生者之養供死者之祭而又何憾雖然奉之則求
有以樂其心志祝其壽考思之則求有以謹其封域守
其訓言此士元之所為名堂者與走與士元同年友也
不幸先襄毅公近棄諸孤而亦幸母太夫人無恙其心
事蓋與士元同故有感焉不能自巳而題其後
題唐張旭草書真蹟
鄙性最劣于書凡古人墨蹟往往莫能别其真贗甚以
為恨思學之而未能也此卷為吾友李武選貞伯所藏
武選博學好古而尤以詞翰妙一時其所鑒定必真蹟
與是可寳也
書懷古錄後
懷古錄一編毘陵謝應芳子蘭之所輯也子蘭當元末
避地中吳得晉侍中顧元公榮之墓于吳城之東言于
縣令封表之又復其祠之侵于雜祀者又輯史傳及諸
賦詠以為此編夫晉名士出中吳者多矣子蘭獨惓惓
于元公何哉子蘭蓋有微意焉惜人之弗知爾永嘉之
亂廣陵陳敏據江表以叛自稱楚公封十郡加九錫兄
弟姻婭盤固州郡威逼士庶以為臣僕元公亦嘗受其
官爵既乃與諸義士畫策改圖誘而誅之撫定六州以
資東晉之興考元公一生勲猷蓋無出此至正之亂不
類永嘉張士誠之叛不類陳敏而士誠又非廣陵之産
乎當時三吳之士從士誠者豈無元公其人而無元公
之舉此子蘭之所為拳拳者與夫懷古所以悼今之不
逮也或乃謂子蘭徒以桑梓之故表章之至謂元公出
處有可議者而不必錄皆非知子蘭者子蘭他所著述
其言實而不靡正而不撓自訊而不惑蓋布衣中竒士
也由此錄觀之則其志有弗伸者焉吳人朱性甫將校
刻之稍加釐正間奉以視予予竊窺子蘭之意如此又
因以知古人作事非徒云爾不可以不白也
題沈生作時感烏卷
養口體之孝烏之僅同于人者而人有弗能者焉非不
能也弗為爾若養志之孝烏烏能之人能之而弗為則
失其所以為子者矣沈生勖哉吾於是乎有感
題宋李龍眠白描淵明圖後
右歙人朱克紹所藏宋龍眠白描淵明圖圖凡十有二
此其一也淵明之事有程朱二夫子定論後學宜無所
復置喙者吾友翟少卿廷光忽大書一䟦并和歸去來
辭欲自學孔子而以不仕無義責備淵明予讀之為之
大駭夫淵明自以晉朝世輔恥復屈身劉宋故始終託
詩酒以自晦而人莫之知也朱子綱目大書晉徵士陶
潜卒於南宋之朝可謂得淵明本心於千載之上者矣
淵明平日詩最沖澹至於詠荆軻則激烈之氣奮然如
不可遏以秦諭宋也平日與物無競至於檀道濟饋梁
肉則峻却之以道濟事宋為心膂也此其心事當何如
哉而以孔子不仕無義譏之大失言矣朱子楚辭深罪
揚雄而右淵明雄之罪正坐以孔子自任而誤認不仕
無義之語遂失身於莽爾惜吾友生程朱之後而為此
言故不得不一訂之
題宗老學可所藏元人卷後
此卷自虞文靖公伯生汪文節公叔志逹忠介公兼善
狀元陳公祖仁而下率皆知名之士詩中稱楊公志行
乃翰林待制楊剛中其子翮字文舉以文名嘗主休寧
簿故吾郡之人多從之游鮑伯原歙人名深仕為紫陽
書院山長程文婺源人號黟南生字以文仕為禮部員
外虞揭亟稱其文汪克寬祁門人字仲裕號環谷有春
秋纂䟽傳學者皆吾郡一時宿儒朱德潤吴人字澤民
有文集行世徐舫嚴州人字方舟以詩鳴宋潜溪銘其
墓他如張公純仁端木公孝思皆嘗仕於吾郡風流文
雅談者尚之噫元季至今百五十年諸廢毁澌盡者何
限顧夫書史字畫猶為好事者珍惜何哉重其人焉爾
然則人豈可不力於善哉善固有出於書史字畫者矣
予過宗老學可獲觀是卷因䟦而歸之卷内虞公書名
糢糊不整蓋虞得罪毁目後凡製作多門生代書惟自
署其名示不偽爾觀者悉之
書亡弟克寬所贈族姪貢士佐時詩後
亡弟克寬舊與佐時同學相得嘗同試丁酉京闈而佐
時先捷故賦此贈之未及錄也佐時恒語予不能忘因
請書入卷俯仰今昔為之泫然成化壬寅春正月晦日
篁墩志于保復堂
書趙松雪千文帖後
得之於心應之於手書字者渾然不啻如天成鋟梓刻
石者亦渾然不啻如已出則兩者之難恒均趙松雪每
有所書刻石必付茅紹之蓋事有相輔而後可傳者如
此吾鄉鋟梓刻石必歸之歙仇村黃氏黃氏之彦曰文
敬尤以此得名予刻先塋碑及鋟貽範集皆文敬率其
子弟為之因獲見此帖惜文敬生今之世未有若松雪
者鑒賞其人使與紹之並稱也
跋績溪仁里程氏譜
右績溪仁里程氏所藏宋都官程氏世譜三十卷考其
所自序譜初成東南族人輒傳鈔之家有一冊而都官
後來復加修改往往與舊本異又有續譜一卷舊本亦
多失之予所見本三十卷既終獨吳門房一支蓋續譜
之首也惟此本係吳門開化二支其後亦有脫簡視其
紙墨當出于宋末元初之交比諸本猶號精的予之為
統宗譜有取于此本為多仁里之程分自歙槐塘槐塘
大顯者有宋丞相文清公仁里之祖則文清之從子也
今鄉貢進士傳方以經術致身於時其弟儒尤博學能
文佐予為統宗譜甚健夫人能尊祖敬宗而保有其手
澤皆孝之大者予以是嘉之為書其譜後
書汊口宗家承德堂後
右吾休寧汊口宗家之先在元有以舉德名堂者至其
子以承德易之所得一時名公詩文甚富發輝其先德
者甚詳不容復贅也中更兵燹失之其孫曰志端力學
好古訪求之累年以次繕寫卷以復完嗚呼是亦可謂
克承者矣夫名賢之製作先德存焉誠不可不加之意
也然寳其言踐其行豈不益有光於斯卷也哉
題族祖宋端明公所為范可起字說後
予會宗譜于南山菴有范生福臻者實預繕寫之列間
諏其家世則知博村人其先曰器之者為吾宗宋端明
殿學士贈少師洺水先生之姊之夫因居汊口至生九
世矣器之子震端明嘗字之曰可起為說以勉之說凡
四十一言其真蹟故在也鄉先生如胡雲峯唐筠軒軰
皆有跋蓋不容贅矣而福臻必請予言予觀端明公以
可起望其甥者其意甚遠然可起卒隠居求志以終疑
若未副端明之望者是大不然人之所以起家者豈必
簮纓軒冕之足貴乎可起之族自宋以來敦尚詩禮以
不失故家文獻之風在元有壽明者為醫學提領與胡
長孺諸先達游在國初有平仲者從學朱楓林趙東山
汪蓉峯三公以薦至工部主事為時宿儒今生之祖父
昆弟亦皆襲其遺芳誦詩讀書為里塾師而不從事于
管商不胥淪于流俗不瀾倒乎魚鹽關市之業則可起
之興家固有在此而不在彼者彼簪纓軒冕之貴或興
於前不能保其不仆於後視吾所謂詩書之澤取之不
窮享之而莫吾爭也以彼較此將孰多乎生質美好學
所以亢宗於異時者或在於此尚勖之哉
跋婺源環溪宗家思家錄後
右思家錄一帙婺源環溪程氏之所藏也環溪程氏本
朱韋齋先生母家其後允夫先生復以中表從文公先
生游允夫弟冲夫六世孫本中當元季之亂以陳有定
方為元守八閩乃避地依朱氏于建陽不能復返桑梓
手書家事三十四條授其子文仁俾歸婺源凡祀先睦
族持身保家之說既詳且密蓋非學力精到者不能有
此然考其時當在國朝已定江南之後方是時鄧愈王
克恭前後以勲戚開府新安居民按堵流亡復業本中
蓋可歸矣而不歸卒以客死觀者不能無憾焉然吾於
此則深悲夫仁人志士之見各有所在蓋之死而不悔
也初元季紅巾盗起婺源人汪同建義保鄉閭一時賢
豪多起應之本中之兄敏中實與共事又有子女姻戚
之好未幾天兵下新安愈執同送金陵高廟壯而釋之
俾還守婺源以克恭監其軍事久之同北走燕復受元
命至兩淮經略南事為張士誠所招死姑蘇趙東山先
生為同立傳以比漢關聖蓋確論也然則本中之不歸
殆以是歟不然何其當歸而不歸也考之本中素與箬
嶺宗老禮部以文先生及歙鄭師山先生友善其避地
于閩又與尚書貢公師泰秘書揭公汯友善本中先嘗
捐田五百畆建遺安義學師山記之後燬于兵而貢公
為之䟦其言曰治平有日尚當拭目盛事本中祖母死
貢公銘之而揭公為之䟦其言曰俟四方之寧歸而刻
石嗚呼觀諸君子之言則夫海桑之感黍離麥秀之悲
在當時必有不病而呻吟者矣此本中之所以不歸也
載考史及傳記師山死于歙貢公死于閩以文死于浙
揭公死于燕皆凛如秋霜皎如烈日至今讀其事想其
人竦然髮竪肅然心警而本中皆獲與之相游處聽其
論議矧又出為大賢君子之姻黨薰陶漸漬之有素則
其所養之深所得之粹從可知己惟我高廟之興應天
順人削平區宇其功雖武王誅紂漢高滅秦蓋不是過
然有為元盡節而死者必嘉予之所以勵臣節為世勸
而夷齊之餓兩生四皓之隠亦不能無焉則夫天理民
彛之在人心固有不依形而立不隨死而忘者此吾於
本中之錄為之三復不能已也
題王太守所和宗姪逸民詩後
此新安太守王公而勉所和休寧耆儒程君逸民詩四
章夫逸民一介之士耳以詩倡其守而勉二千石之貴
也以詩和其民皆近世所偶見者噫有所挾而不能以
禮下人有所徼而不知以道自重此古風所以不復而
俗益澆也易曰君子上交不諂下交不瀆先正所謂孟
獻子忘其勢樂正裘牧仲忘人之勢若而勉之於逸民
殆庶幾乎予故兩賢之而題其後使觀者有所考且有
所警也而勉名勤武邑人逸民名隠與予同宗
書程氏統宗譜後
噫譜之成難矣凡預宗盟有自百里之外者有自千里
之外者裹粮來會有一再往返者有五六往返者正訂
異同有一再易稿者有三四易稿者參考稽對有居月
餘者有居數月者鳩金刻梓有捐十餘兩者有捐數十
兩者夫然後乃及其成以板計之餘七百以字計之餘
三十萬以白金計之幾二十斤噫譜成之難如此豈有
所強之而然有所利之而然良皆出于一念尊祖敬宗
睦族之心故有不約而同者凡各族得譜之後祀先掃
墓之時宜相覺察不昧其本不雜其流則庶乎祖德不
墜而宗盟可續也或守奉弗虔而失之或貪慕勢利而
鬻之為族長者聲其罪于衆追還原本乃罰白金二十
兩入忠壯行祠或始遷祖祠或膳塋公用不服者聲其
罪于官追還原本付族長收執而黜其名于譜生不得
入先祠沒不得入先墓有能悔過自新者族長錄其善
于衆而遷之嗚呼立法之嚴者立愛之深也凡我族人
敬聽毋忽敏政書于南山堂會譜處
書蘇氏古史朱子漫記所載程公孫立孤事後
按程公孫立孤之事見司馬遷史記劉向新序而蘇轍
古史以左氏不載辭而闕之朱子亦疑子華子為贗書
而立孤之事頗見其中由是二公危忠苦節幾不白于
後世甚可惜也夫左氏失之誣而蘇氏專用之以駁史
遷固已不能無偏聽之蔽矣敏政近讀邵子皇極經世
書而後知蘇氏之果於不審也經世書謂趙朔以屠岸
賈之亂而死于前趙同趙括以莊姬之譛而死于後本
兩事也而史遷誤書為一若分而書之其事自明經世
書乃朱子所信重者惜當時偶未之深考爾觀其載此
之事以漫記為名則固出于一時偶爾之說豈若蘇氏
手為信史而無辨訂之力反疑忠賢之妄者哉然蘇氏
之可憾者不特此焉象謀舜益避啓皆出孟子之口而
一切辨之以為無有則其他尚何責哉金仁山通鑑前
編專主邵子抉擿愈明而仁山則朱子之正傳也觀者
自是可以釋然無遺憾矣嗚呼是豈獨以慰同姓之親
凡讀其事想其人慨然有感于斯而興其愛君死友之
念其於倫理世教豈不大有所補哉
書方虛谷所撰先太守墓碑後
噫徽之一郡六邑之人及我同姓之親無不知忠壯公
當侯景之亂越國汪公當隋末之亂忠壯十三世孫巖
將公當黃巢之亂各有保捍州里之功相與傳誦之不
忘而不知我太守公之為烈也夫大業之亂固不過于
永嘉而侯景黃巢之賊虐亦豈若鮮卑胡羯氐羌之為
甚哉公當是時奉艱虞之主守臲卼之郡撫瘡痍之民
乃能使下之人愛戀其生而攀挽其車馬上之人悼惜
其死而惠錫其子孫則其綏輯之功防禦之策子諒豈
弟之政必有大過人者史失書之無以盡見此仁人志
士所為永嘅者與獨其一坏之土百姓守之至今名宦
之蹟郡志尊為第一非其功德之烈則固不能有此拜
掃之際竊誦虛谷此記而有感焉敬書其後以告夫觀
風者使即墓所為專祠以示四方守牧之勸繫百年父
老之思其於風教豈不大有所補也哉
書先忠壯公贈誥後
按黃墩之名敏政既復黃為篁其後觀世忠廟所藏宋
誥凡五通皆稱黃端尤莫知其所謂載考婺源譜乃知
宋光宗諱惇故當時以端易之然則此名不獨復篁而
并復墩也惜記中未見此意因附著之
書元吕中丞所撰藏山祠記後
按山西通志藏山在太原府孟縣北五十里春秋時程
嬰公孫杵臼謀藏趙氏孤兒於此故名其藏處巖壘環
堵淮鎔旁有聖水出焉每遇旱禱雨輙應以記文不述
藏字之義因附著之
書宋嘉定中請立忠壯公祠狀後
按此段出績溪仁里宏祖房所藏都官舊譜中當時槐
塘宗老文實先生刻世忠事實源流錄意必見之而漏
書也今會統宗世譜得之于宏祖七世孫傳儒兄弟而
又於諸譜中考其出處名字謹錄于右所稱知錄旂者
丞相元鳳之叔父主簿旌之弟而旌之孫瞻祖卒祖實
與宏祖之後同居績溪者也内翰珌即休寧汊口程氏
樞密卓太卿覃皆休寧會里程氏掌書璋將仕瑜皆休
寧陪郭程氏俯仰今昔將三百年諸房子孫復會宗盟
於此豈偶然哉惜樞密之世已絶太卿之後今居湖州
而掌書之後亦無傳矣將仕公十一世孫敏政謹志
書先忠壯公封王宣命後
按舊譜忠壯公宣命封忠烈顯惠靈順善應王近於琴
川壺溪譜得其全文乃封忠烈王漢字及蒙古字分行
書之考宋元制凡封贈諸神祠五等之爵以次而進其
封號自二字加至八字而止忠壯初累封至八字侯遂
累加封至八字公至元始封二字王而舊譜云即封八
字者蓋因宋封八字公而牽連誤書也又按勑牒與宣
命所施不同此本勑牒而謂之宣命疑當時可以並行
亦猶宋制拜使相者或降麻或止用制之意云
書先輔烈侯贈誥後
按越國汪公隋末據新安稱吳王以弟鐡佛天珤為左
右相休寧程富為太尉歙任貴為緫管蓋越公保有六
州多四人之力故唐初送欵高祖特降勑褒諭而越公
廟食亦與享焉考陳留譜富為忠壯公五世孫新安之
程皆其後也
書先太守公及忠壯公夫人長子忠護侯追封
三誥後
按建昌譜稱新安太守元譚公追封忠佑公婺源譜稱
忠壯夫人董氏追封惠懿夫人黃墩譜稱都督文季公
追封忠護侯然皆失其誥牒敏政編貽範集嘗會諸譜
亦無所見近乃得于琴川壺溪譜中如此又考世忠事
實忠壯公廟從神二左曰孫璟右曰趙銘亦云當時俱
有侯爵其來歴誥勑年遠無考因附著之
書李北海所撰先長史府君碑後
按李邕此碑作於開元十六年而林寳所著姓纂在憲
宗元和之際相距百有餘年爾不見此碑碑稱重安侯
嚮即忠壯之孫嚮嚮生育育生皆皆生弘弘生大辨而
姓纂乃謂大辨居中山雖言五世祖忠壯而不知其所
從出䟽脱如此鄭夾漈謂寳不自知其姓之所從來其
不深考無足怪者宋太宗厭館閣所貯六朝暨唐人文
集浩瀚無統命學士宋白等選為一千卷賜名文苑英
華其間所取李邕之文甚多而此碑在焉下至仁宗至
和初上距太宗之朝不過七八十年而歐陽公作先文
簡公父冀國公碑止據姓纂不見此碑又下至哲宗紹
聖間上拒太宗之朝亦僅餘百年而宗人都官祁撰程
氏世譜三十卷其定著中山譜亦止據姓纂不見此碑
雖曰文苑英華在當時卷帙太多人所難致編選未精
人所厭觀然歐陽公辨博考索之功亦容有如劉原甫
之所少者彼其定著歐陽氏譜與唐世系表本出一手
而自相矛盾則亦何有於他人哉至於祁之世譜上下
千有餘年凡程氏之見于載籍者錯綜而附麗之事靡
或遺而文足以發其辨博考索之功要以為難顧乃妄
為忠壯公五世孫名以著于譜而忠壯五世孫名載于
邕碑而未亡者反不之見則其餘所定著又可知矣獨
以此碑沉埋閟伏數百年當其本朝如林寳者號通姓
氏之學而不及見當宋之時如歐陽公者以譜牒名家
而不及見如都官祁者定著一宗信譜果於必傳而不
及見沿至于今上距此碑世愈遠而言愈湮如敏政孤
陋本無所知而乃於館閣之下獲見於繙閱之頃是豈
獨文章之顯晦固自有時而家世之真贋遂由此決謂
非一宗之大幸不可也謹拜手而識之其餘曲折已辨
譜圖下者兹不贅
書舊唐書横海藩鎮列傳後一
按宋都官宗人祁據元和姓纂及唐書為兩譜謂大辨
為中山房謂元皓為滄州房敏政少讀之則已疑大辨
之孫皓與此元皓者當為一人蓋定州即古中山郡而
元皓之子日華特仕于滄爾其實家定州安喜未可全
舉其族以歸之滄也其後考唐代宗德宗實錄於日華
小傳曰父皓為定州刺史始居定州於史朝義小傳曰
朝義既死其偽署定州刺史程元勝等悉舉其地以降
乃知皓與元皓果一人而修史者不審徒見定州有兩
程刺史遂誤以元勝之事移屬于皓而又更其名為元
皓也跡是觀之舉八州之鐵不足以鑄其錯矣所最幸
者新舊史於日華本傳俱曰元皓於朝義本傳俱曰元
勝有若天誘其衷而不泯其迹以為後人尋疑勘誤之
地使其改而從一則豈可以復正哉左傳田恒與闞止
争政田恒殺之而闞止實字子我太史公作孔子弟子
列傳遂言宰予與田恒作亂夷其族孔子恥之使非後
賢因事考言以訂太史公之失則宰予蒙惡名於千載
之上不可雪矣元皓之事何以異此敏政因定著家譜
而為之說非獨以幸一宗亦使當著作者因之而有警
也
二
按執恭一也舊傳以為懷直之子新傳以為懷信之子
通鑑考異從新傳而今譜定著從舊傳者蓋嘗聞之舊
唐書之例凡將相大臣書其出入年月壽歲短長與其
子孫承傳典禮褒䘏者皆據當時所上碑誌而修入之
者也故其法詳其不書者則止據所存案牘與得諸傳
聞而修入之者也故其法略考懷直之傳謂其貞元九
年因畋獵為懷信所拒遂入朝既而懷信死懷直子執
恭知留後事乃遣懷直歸滄州十六年卒年四十九廢
朝一日贈楊州大都督執恭代襲父位苟非據懷直碑
誌則固不能致詳如此以别傳証之可見矣此舊傳所
為可從者也至於實錄但見當時藩鎮父死子繼習為
故常因以執恭為懷信之子實未足為據考異謂懷信
既逐其父安肯復授其子則亦以事勢度之而未究其
所以然者夫横海二州地狹軍寡非若三鎮之強相傳
四世皆籍朝命以為之重若懷直被逐而德宗始終優
禮之者實念懷直之父日華當三鎮拒命之際獨挈一
軍以歸朝廷而懷直既領父衆又願析兩縣置景州請
除吏時河朔刺史不廷授三十年德宗深嘉其忠以徐
申為景州刺史特陞横海為節度首以懷直為之而懷
直自請入朝德宗寵遇踰等且有大第宫女之賜其後
懷信以䟽屬而逐之德宗於此盖未始不為之畜怒焉
第恐啓釁納戎姑容之爾觀其以虔王為節度使而以
懷信佐之意可知矣然則懷信既死遣懷直歸鎮而擢
用其子必皆德宗之意考異疑之殆不審之過矣或者
又疑今所定著之譜於元皓之事方以實錄為可據於
執恭之事又以實錄為可疑是大不然凡論事惟視理
之所在何如爾一書之中固有此得而彼失亦安知無
此失而彼得者若膠於一而盡廢之非善於讀史者矣
書韓義賓所撰先别駕府君墓誌後
按此誌出趙明誠金石續錄考明誠與都官祁實同時
而明誠集此錄數千卷在當時最名博雅祁不相聞乃
用他書雜定宗譜而無取於是錄失之矣予得此誌而
據以訂祁譜之大失者有三誌云君諱士庸定州安喜
人高祖皓定州刺史曾祖日華横海軍使祖懷直歸誠
王皇考權邢國公而末云子巖孫秀秀即文簡公太中
兩房之所自出者也是足以證秀雖出於皓而非荆杞
之子等而上之又足以證皓即元皓而非元勝以禆唐
錄又足以證權父懷直而非懷信以佐舊史然此誌在
明誠錄中考其䟦語實不以文為足傳亦不以其事為
可采特以其間字與今異者三十有四姑存之爾然有
關於吾宗則甚大故歐陽公集古錄䟦尾恒曰集此非
以備玩好其間往往足以訂史之闕殆謂是歟考新舊
史程氏兄弟子姪在朝列宿衛者三十餘人而士庸乃
仕于鄉禄秩微甚竊考邢國公開府滄州賜第關中子
孫必多官爵必顯而士庸者豈支子或庶孽受命北歸
以奉塋墓而守桑梓者歟又文簡太中兩房並起中山
遷河南舉目署其籍曰博野而此誌云家定州安喜而
葬博野先塋考歴代志博野或屬定州或屬深州程氏
大族在當時必有贍塋之田析居之子故安喜之後無
聞而博野之後反盛也歟載考唐季定州屬義武軍節
度王處存之所治也深州屬成德軍節度王鎔之所治
也是時兩軍輯睦隣境無虞其下之人各得以保丘壟
結姻媾故誌後書士庸之婿梁公孺乃成德軍内中門
樞密使而子巖則義武軍都知兵馬使也公孺之名間
見于史而歐陽公集古錄載其碑且云樞密使本唐内
侍之職其後藩鎮僣置於此見之巖之名亦一見于史
後梁乾化元年云晉王李存勖使大將周德威會成德
將王德明義武將程巖合兵攻劉守光如此而已誌稱
韓義賓撰并書篆者義賓乃丞相魏公五世祖實事成
德軍為判官魏公家集有修復塋域記考其時與事亦
正與此合誌尾稱某年月日重立石者蓋此誌銘士庸
歿時已瘞之壙中其後子婿並顯乃復樹之墓上也考
巖之爵位應得贈典而此不書或另有石刻或附載碑
隂蓋未可知而今則不可考矣又按士庸譜誤作世庸
今訂於此
書唐人所撰先都知府君碑後
按此碑見唐朝類苑考其事與金石錄所載别駕府君
誌尾具銜相合且中有懿爾巖哉之語尤足為證謹錄
以附别駕誌後而考其詳以諗觀者云都知兵馬使在
唐與押衙先鋒為節度使將校之職皆其所自置其序
進官位如銀青之階柱國之勲縣伯之爵尚書大夫之
貼職則皆請於朝而後命之大約如今之緫戎自選其
坐營把司之類而指揮千百戸之官則非有朝命不得
擅進也持節諸軍亦謂之建節自藩鎮專制之後多以
其將校分典之蓋義武所領易定兩州此時為節度使
王處直即碑所稱太原王也趙王乃王鎔為成德節度
使領鎮冀深趙四州賊温即梁王朱温起宣武節度使
纂唐稱帝燕寇乃燕王劉守光為幽州節度使領幽薊
諸州晉乃晉王李存勖為河東節度使領澤潞諸州天
祐唐哀帝年號此時梁已纂唐改元乾化矣惟河東及
成德義武三鎮猶奉唐正朔朱子綱目予之可考也史
乾寧三年朱温遣兵攻定州節度使王郜奔河東兵馬
使王處直力戰拒之温不能克反表為處直求節鉞詔
以處直為節度留後故碑稱賊温構亂朋毒中夏王越
在東土受制宇下而碑稱公敷聞帝庭奉若元命帝曰
休哉正侯良哉厥使則處直為留後實遣公入奏于朝
而得之初不繫温之請也自天復元年以後温取河中
殺王珂又取河東沁澤等州遂舉兵大梁逼帝如鳳翔
取華州還攻晉陽未幾進圖鳳翔取鄜坊挾帝還長安
殺宰相崔胤遷洛陽竟弑帝太子即位是為哀帝故碑
稱越兹元惡明肆虐羣大侮王度擅殺無辜薄三川威
五長縉紳管管不自即乃工者也碑稱王勢在厲階罔
弗祗命命我亞旅咨我近藩歸于本朝朝廷嘉茂功者
意必處直嘗訪於公因遣公入覲故有尚書大夫之命
所謂亞旅近藩皆指公而言蓋兵馬使乃節度將校故
謂之亞旅義武節度治定州公分守易州故謂之近藩
也天祐四年温簒唐改元開平而碑不著者意方鎮隔
越不得其詳且惡温故削之而特以天祐紀元與晉趙
合兵則其志可知也庚午乃天祐七年即梁開平四年
是年温遣兵攻成德軍處直與鎔共推存勖為盟主以
拒之明年梁將王景仁進軍柏鄉存勖自將東下處直
遣將將兵五千以從至趙州與晉將周德威合屯于高
邑相拒踰月遂薄柏鄉破梁將軍河朔大震故碑稱温
益逞凶自汴襲趙殍軼殫寳虔劉暴骨公乃贊王輯睦
爾隣推功于晉屯高邑鏖柏鄉執忠奮威罔敢加害者
也史稱處直遣將而不著其名以碑證之即公也史稱
是歲劉守光僣稱燕帝出兵寇易定存勖及鎔合兵救
之晉將周德威與趙將王德明義武將程巖會于易水
攻燕祁溝關下之圍涿州守將劉知温降梁主救之大
敗走還晉遂克幽州執守光誅之鎔乃與處直共推晉
王為尚書令置行臺故碑稱賊臣守光與温濟惡伺間
來寇公請于王合從晉趙會王師于易水之上破祁關
下涿鹿二豎偕遁執其大醜馘于軍門請偕六州允奉
于晉證之於史無不合者公在此時與周德威王德明
其事以拒梁燕其功名蓋已不小而獨一見其名于史
餘無聞焉則史之闕略可知也嗚呼唐之季世方鎮擅
兵蓋偃然不復知有君臣之義上下之分而義武一軍
地狹人微獨依晉以自立而公適當其時贊輔其主帥
以尊主復讐為志觀碑之所載首以君臣為言而温與
守光則聲之為賊凛然天經地義之不可僣而公又於
朘剥殺戮之餘養民救荒不遺餘力論一時之純臣良
將公蓋有焉此易之人所為感之而有勲德之頌歟然
則斯碑也實足以備史之闕而不當以䛕詞例視之矣
敏政於公實同所出故不敢以一家之私文為嫌而論
著其大者如此
篁墩文集卷三十六
