篁墩文集卷六十九明程敏政撰
詩
集李絶句
舟中無書偶得李旴江詩集一帙因日閱之遂熟
其句所至輒集為一二絶久之得十有八篇因錄
於行卷之末
登京口望江樓
故國園林草自芳望中情地轉凄凉行人莫苦登高閣
高處何曾見故鄉
途中遇鄭時暉御史赴謫還家養疾二首
湛恩惟待立鷄竿豈是明時學考槃身計未諧歸計好
一宵清話到更闌
塵寰漸遠漸凄清地近鄉關喜氣生只恐詔書非久下
歸来依舊馬蹄聲
自况二首
千里幽懷一凭闌君恩寧許更盤桓朝中未有輸忠處
肯便臨溪把釣竿
鉛塹辛勤十四年幸逢聖主得稱賢秃毫強會悠悠事
敏政當居俗吏前
車瓜州壩
泥途漸過車聲滑才得扶舁渡淺河從此異鄉誰是侣
月明孤影落澄波
飲揚州嵩山寺二首
醉鄉(闕五字)淪落多愁笑不成苦恨俗緣無了處
江村古寺偶閒行
閒愁不覺過年光只有醒時覺異鄉不醉多愁醉多病
一篇齊物是醫方
淮上對月
勞生誰在定中看境勝才知宇宙寬一月解行天一匝
素娥心事問應難
登泗水亭
青山行盡入紅塵古木亭邊夜向晨書未隔年難得報
我来登望倍凝神
歇濟寕分水鋪
二江斜入似娥眉華郭春光欲暮時京洛路長何日到
幾人相見不相知
臨清遇雨
一尊撩眼怕長迷月欲東生日又西已恨碧山相阻隔
不期風雨更凄凄
過柳青村
不知園圃是誰家開盡無名草木花今日倚闌添懊惱
人言落日是天涯
有懷亡弟五首
家園歸省浙江東璧碎珠沉幾日中塵裏笙歌千古夢
悠悠無處問蒼穹
淚滴金杯不自知天孫何約是来時騎鯨别後無尋處
一步寒郊一慘眉
月意愔愔露氣微池亭何處見清暉只應夢裏成胡蝶
擬共楊花苦鬭飛
風月猶應似舊清困来終是睡難成相思無計能相見
腸斷城頭畫角聲
下有嬌兒上有親闌邊為汝最傷神流年漸共春華老
聞說清明在此辰
送康用和南歸詩
吾友祁門康君用和為御史以言事謫知縣於閩
凡數年屢以疾告率為上司所沮而君通五經尤
深於易精筮法時上方事於稽古之學廉君名驛
召之不至不數月進欽天監正寵任向隆而君復
以疾告願歸田章至再三盖吏部遲疑者久之君
遂移牒罷常禄弗自給吏部知君有决志乃言於
上許之命下之日方卧公廨中倔然起向闕謝恩
又明日四鼓徒步出崇文門留一僮僕貿家具為
道里費予往候君逆旅中君迎笑曰某實無似辱
主知而幸得歸奉七十之父以居兒子之長者足
以任幹蠱之勞少者亦可以勝耕矣樂哉其歸復
何言憶家君尚書先生與君父太守公老友也而
予又少得與君相游以兄事君世講之好豈一日
哉方幸受君之麗澤以相成而君不可留矣家山
在望悵然懷思輒賦古詩四十四韻送君之行而
并致區區之意云
矯矯丹山雛孤飛直千仞昂昂汗血駒天閑謝羈靷君
子賦歸歟使我失朋親憶昔與君友我髮始髫齡君氣
不可當感激慕英藺虎闈馳夙聲烏臺發新軔威行畿
甸間事至若迎刃朝綱固已肅頽風亦云振譁言倏中
起萬里竟遭擯終為一寸鐵蹇蹇磨不磷驅馳閩海隅
再領縣&KR0550;印低首奉期會坐遣民俗順霈澤豈不施展
轉四更閠翩然徵詔下驛騎走方鎮謂君先天學往往
决悔吝行當幾日程喜入九重覲衣冠太史氏相顧得
豪雋朅從拜命来驚君雪垂鬢在告越踰年日日理衰
疢居然停禄食有待竭忠藎士節難自保我疾可無慎
封章乞解組伏闕再三進云臣本孤陋頗欲激芳潤少
小讀韋編漫識離與震掛扐有成法筮者殆充牣犬馬
心弗勝此選亦太遴倘訐遂臣私實免負堯舜言詞既
懇切重瞳乃回瞬蕭蕭官廨中四鼓對餘燼黎明出都
門徒步一何迅平生幾交游逆旅漫相訊君言幸此歸
餘生絶嫌釁松菊莽猶存庭戶掃還汎兒子已勝耕豈
復念寒饉水次分魚租山中樂田畯稽首荷天王恩波
一朝浚君才誠卓犖君志更孤峻永奉大夫懽不愧世
家胤嗟彼名利場人或以身徇富貴將何為幻若野中
燐是非千載後孰是駑與駿郊亭九月餘霜氣入鴻陣
渺渺征車行落葉載途襯送君無限情長歌以相贐
次南京尚寶泰和楊公述職詩韻
憂國長思策治安邇来微覺鬢毛殘牙緋當殿初書最
清白傳家久耐寒正論幾聞傾四望高眠猶說計三餐
老成終近君王側䨇珮追随應八鑾
不随桃李競春榮宦轍惟君守一誠典瑞職當金闕近
奉常卿比玉壺清寵光向晚頻煩下詩思清秋一倍生
擬有頌聲歌聖德懷鄉寕似庾蘭成
郭隗臺邊秋日明張家灣裏暮潮平離筵句好開新社
分寺官閒說舊京白鴈呌霜先客度黃花經雨待誰榮
憐予最有江南憶把袂因君百念生
十月一日進歷青宫叨預執事呈同事羅洗
馬
文華門啓日臨墀鳳歷初陳鶴駕移衞士分行旗影雜
官僚䨇引珮聲遲萬年正朔遵先紀一代規模陋漢儀
海嶽又開新泰運愧無鴻筆頌重熙
寄王而勉太守
比聞家君體中不佳近已平復而縣中又有回禄
之變輒賦一律奉寄
親舍分明紫翠間夢魂無夜不南還羈鴻遠隔三千里
駑馬空陪十二閑鄉思更深雲夢澤古詩誰繼陸渾山
家書擬說賢明府問俗時来一扣關
送張郎中彦質省親還蜀
離筵新酒白波渾一櫂西還荷主恩宦轍屢經揚子渡
家園長切武侯屯塵生客袂身方健喜入親顔齒更尊
小弟心情亦如此敢忘天語若春温
送陸順之赴南京戶部主事(廉伯論德之父)
征轡紛紛罥柳枝喜君今日拜恩辭短亭殘暑仍揮箑
久客多情屢薦巵輦下文章推甲第江南財賦屬留司
兩京子部皆珍選好在諸賢答盛時
不湏揮手聽離歌此到南都僅月過叢桂再開新府次
棣棠應發舊廳阿家常問訊通郵近公暇儲書積俸多
小阮相逢煩致語東朝虚席候鳴珂
圯上仙蹤送吏部黃侍郎弟叔衡南歸
下邳城東沂水流水中圯橋春復秋何物老翁有竒術
乃此折辱張留侯往事悠悠已千載履跡寧随浪紋改
莫推授受不可當太息無人繼風采侯官才人黃叔衡
家居不出多史評文章伯氏今少宰遠省到京無限情
鴈聲催人難久住風雨蕭蕭復南去水邊大石堪艤舟
予固應知賦長句
胡忠安公輓章
品秩登三事忠勛歴五朝衣冠存典禮風俗被薰陶澤
國鷗盟解鈞天鶴夢遥獨留全德在天不想風標
憶昔垂髫日摳衣拜省庭松筠知夀考金玉見儀刑命
筆看題字扶笻問治經百年回首處無地候台星
半隠為濮用明教諭賦
手提文印歴三城處處巖栖少送迎拄笏看雲惟自適
濯纓臨水共誰盟未容全享山林福且得兼收吏隠名
芸閣夢回還獨笑六街塵擁馬蹄聲
送唐御醫致仕還嘉興
早歲從徵住藥坊老来納禄返江鄉閩湖戰處君還記
多少征人請異方
堂扁如心到處聞鐵厓詞賦始豐文還家開卷遥相憶
廣巷高樓隔暮雲
日日門前客似麻活人心苦鬢先華此回秀水城中路
醫道誰當第一家
分得劒井送濮用昭兵部公差便道還毘陵
毘陵東城隅劒井千尺深當年葛仙翁駐鶴曾幽尋有
時靈秀硌白虹出其隂魁材與碩輔秉毓人争歆濮君
兵曺彦家住此水潯奉檄向江南薰風惜離襟安舟載
老母甚遂平生心頗聞井中氣耿耿發自今願保忠孝
期為子歌好音
寄王而勉太守
昔在山城暫得親一襟瀟灑浩如春通家誼欲兼師友
雅會情忘論主賓南望不堪雲礙眼北来惟有月随身
等閒却爱聽公議藩省今思起舊人
寄孫揮使千戶侯
轅門開近歙山阿日日投壺事雅歌養士漸能諳禮樂
逢時全不用干戈夢長繞闕心何壮住久随鄉語半訛
猶記前時相别處一叢車騎繞臨河
題小景寄汪廷器
拍岸紋溪水不渾一間亭子傍松根披圖恍在芝山下
倚櫂来尋斷石村
榮夀堂為會昌太傅公子錦衣瓉賦
醴泉鄉中鳳山秀孕我景陵縣太母慶源衮衮生公侯
忠孝承家數元舅元舅年過八十餘髮如皎雪顔如朱
邇来謝兵奉朝請出入特許乘安車手詔時来詔耆德
賜府潭潭帝城北錦衣公子開新堂日領孫曾候顔色
優游已似地行仙眼看喬木上參天講幃史局從公舊
願保勲名到百年
邢侍郎居敬輓章(端午扈從遊後湖渴死)
楚節随恩侍紫清櫂歌聲裏獨魂驚空餘易學傳三輔
無復官名署兩京清白已堪書太史經綸應未了平生
相如老去人争羡分賜無緣及露莖
寄于老千戶
老去將軍最好文出羣名字久相聞幾人識面窺春色
十載思歸隔暮雲延客酒方應自製遊山詩韻好誰分
投瓜擬得瓊瑶報何日䨇魚寄水濆
分得潔蔬供饍為黃巖謝良温孝子賦
采采園蔬翠堪把糞不汚莖水清灑晨炊又過午炊来
長跪奉盤供膝下於乎奉親易說親難爱兒不脫儒生
酸藜藿到口皆成歡
題蔡揮使所藏林良䨇鵲
老木長梢半空起影落君家素屏裏枝間䨇鵲不飛去
似向高堂報君喜凉風曉入庭戶清主人坐對宛有情
眼前豈獨惜珍羽耳畔忽疑聞好聲亦有娟娟白頭鳥
相顧裵裒若相保廣東畫史深可人生態無窮意難了
主人堂堂真壮夫喜受文士相追呼征蠻不帶嶺南物
衣衾之外惟此圖堂下有皃堂上母客至矜圖飲醇酒
呀然一笑共平生崔白邊鸞竟何有鵲兮鵲兮不可求
願君身比張梁州不湏椎石取金印看爾生封忠孝侯
送汝行敏舍人赴南京武選員外
與君相好十三年史局曾同翰墨筵好别不堪携手處
西風黃葉滿前川
虎圖為艾光禄天錫賦
於莬何由此中伏白日寒雲静山麓草間百獸未全蔵
困睡應知不成熟玄尾空回七尺長金眸半閃䨇星煜
有時獨步出林莽一聲長嘯千山肅只圖當道犬羊空
豈為平生食無肉良工寫此有深意頗似高人卧空谷
投身擬結歲寒盟上有長松下脩竹雖云不動爪牙威
已覺風聲撼庭木兒童見之駭欲走不敢黃昏傍墻屋
丹青逼真乃如此恐是當時溪上牧幾思把玩發豪吟
忘却摩鬚手還縮都城廣厦接棟宇入眼定知無此幅
千金可得書畫傳好事誰如漢光禄
慶孫錦衣瓉
世將家聲藹帝都老成還拜執金吾由来寵數逢千載
久有才名敵萬夫仙仗扈行朝佩劒宫城宿衞夜分符
他時看取勲猷盛會續麒麟閣上圖
分得先字夀致仕謝太守(鳴治叔父)
不待塵中雪滿巔急流親見賦歸田黃堂屢換二千石
白社初週六十年心静自堪娱晚節眼明猶足了殘編
池魚庭草平生樂底問仙人葛孝先
送義門鎮巡檢李廷用(文逹公從子)
西風殘暑餞離筵擊節長歌寶劒篇辛苦携家南向亳
恩榮随例北辭燕垂楊驛路三千里喬木人家五百年
想過故鄉先駐馬古穰秋熟酒如泉
題陸諭德鼎儀海榴書屋圖
海榴随處傍人紅只有谿山趣不同看畫却疑家在眼
出門随步任西東
此心蒼翠繞蓬莱勸講時陪鶴駕来退食自公無一事
赤心長對海榴開
威鳳南飛曲
有虞聖人開明堂委政師保垂衣裳功成治定天降祥
一日三鳳鳴朝陽羽毛五色雲錦張兩鳳翥羽北闕旁
一鳳鼓翼天南翔鳳臺巍巍臨大江烏臺對聳千尺強
翠竹有實蒼梧芳十圍古柏相倚飛寒霜鳳兮戾止居
中央坐令喧啾百鳥收其吭觀者四方如堵牆聖澤滂
王道昌千年一運遭明良他時凌風會返阿閣上和鳴
協治不可當願操&KR0686;管與爾賦樂章再拜稽首獻我皇
九成雅奏重鏘鏘三鳳之名傳四方
威縣王公克深之赴南臺也實與南海戴公子容四
明屠公朝宗並命一日拜三都憲朝野相慶以為得
人僕於三公為同年末契故取况於鳳以為克深行
李之贈焉
送友人方丈旭南歸(貢士佐之叔)
煙花難盡勝遊情又逐車聲出鳳城豐歲任看投旅宿
聖朝元不重商征大方家世當年盛小阮功名指日成
身到故園秋正好環山蒼翠落簷楹
簮字韻和楊維新謁陵之作
學館蕭蕭暫盍簮西風雲散不成隂興闌且逐尋芳步
才拙難陪倚樹吟宦業每傳三試錄家聲曾畏四知金
謁陵初度聞高論不覺山城漏已深
輓通政沈知事父静軒母陳氏
有子通朝藉遺芳祖汴州静便時看槿機息自盟鷗行
不慚張仲文誰繼隐侯懷賢人共指石屋嶺東丘
沈郎賢令母原自許溪来閱世仁人夀持家烈婦才香
雲飛不返慈竹死難栽壼德流芳處篇詩屢寄哀
六月二十二日大暑坐牆西槐樹下有作
門外炎光熾牆西一徑開殘陽餘古瓦凉吹發高槐鳥
與人俱樂詩随景自来無因堪破寂童子進冰梅
送劉尚質舍人乃兄還巴陵
萬里家園菊未莎一舟随雨下官河歸時夢入東川近
老去情於北阮多狎鷺有盟秋未冷賓鴻成陣夜初過
巴人倡和真能事贈别慚無郢上歌
黃浦夀沈尚寶廷美母夫人
黃浦之水綠沄沄疏鑿元自春申君浦口誰家起華屋
門中雪檜垂蒼雲符臺之母烏溪女倚檜時時聽白苧
抱孫飲水七十年六月高堂不知暑上流可釀崑崙漿
下流可浣芙蓉裳臨風再拜祝母夀願似東流浦水長
次山東提學畢廷珍僉憲見寄韻
承逓郵筒到集仙宛然高興繞吟邊彩毫香動烏臺柏
秀句清分玉井蓮東魯化行新士館曲江人減舊賓筵
尋常離合寕湏計共惜平生報主年
昌平寓館再用簮字韻
矗矗遥峰插翠簮策將羸馬過城隂青篘白飰逢新主
彩筆花牋續舊吟風細磵聲清潄玉日斜林影淡搖金
空庭竚立生山思一徑無人草自深
送劉振之還常熟
文章思董賈才術陋儀秦利器終逢主高談已動人詩
成鄉國夢衣帶帝京塵得意重来日容君卜近隣
題謝翰長大韶先生雲山障子
拔地蒼山幾千丈九疊芙蓉照林莽羣峰夾峙青冥中
萬里雲開露仙掌山回徑轉得佳處築室何人據高壤
古瓦參差接棟流虛忩迢逓臨風敞别圃長栽巨勝花
閒門任結蠨蛸網桃源渡口短橋通一𣲖谿光斷塵鞅
黃鳥交啼苑樹濃白鷺低飛田水長幽栖彷彿晉朝人
束髮烏巾被輕氅世途萬變了不知俯檻圍碁事閒儻
相持猶似未忘機苦向盤中較銖兩林間暑氣不勝薄
羽箑何由更添爽童子手供朝暮飡和露烹葵足齋享
檻外芳塘五里寬一圍種作蓮花蕩興来每欲随所之
預有家人櫂蘭槳書冊薰罏共一船水氣絪緼護青幌
遠村鷄犬互鳴吠落日漁樵自来往巖阿疑是古赤城
高旆招搖出天上樹頭隠約梵王宫幾杵疎鐘送微響
仙境寕論小大茅人家不異東西瀼生綃咫尺意難窮
愈覺周郎畫堪賞學士先生太傅孫方寸之田似山廣
少年奮起大江西澹墨題名首金榜經幃史局最蒙恩
不獨詞章在忠讜鼎鉉終期此日調星鳳方增後人仰
東山别墅有高情未許披圖動遐想
僕家徽之篁墩有晉循吏陳忠臣之祠第在焉
土人嘗更名黃以避巢賊之荼毒襲稱至今
僕近復篁墩之號而翰長鏡川先生作十絶
非之僕亦未敢以為是也謹次韻隨章奉答
幸終教之
敢因一字浪雌黃自分嚴於斧鉞霜只有地靈知此意
年年風雨茁新篁
廟中人物氣如生正字分明欲正名汚衊但知當自洗
高談元不計誰精
賊巢能識識中文亥豕寕無辨幾分珍重墩頭賢父老
果然談笑却秦軍
璞也全身朴受誅憐宗終復勝憐儒仙芝正作諸戎首
何怪蘄黃血滿衢
難將疑似幸全宗畢竟篁黃字不同黠盗關心生殺處
豈應無語過湘叢
王謝墩名一任誰故園黃竹我湏知金盤華屋楊家果
此說方應是可疑
勝地蒙汙自不該豈嫌輿隸爱公台片言祗欲求今是
何姓非從古聖来
軒皇何處有丹池萬仞黃山踞歙黟墩與此山元異脉
有靈應笑客何為
篁竹無言閱歲華倚墩寕欲逞豪夸如言實重名非重
應笑人間復姓家
媿是忠良一𣲖孫筆鋒常欲討無君不忘祖武思繩處
第一當從此地論
題畫冊四時小景
㶁㶁磵中泉依依道傍柳塔院午鐘聲随風出山口
爱此玉泉水携琴訪翠微入城山下路一任旱塵飛
草閣最宜秋况對丹楓渚翛翛麋鹿群誰賓復誰主
一夜溪山雪乾坤似玉壺捲簾孤坐處佳境入詩無
謁陵憩土城瑞光寺候李符臺同行
日下土城根夷猶古寺門水聲牆外急人影樹中繁燕
薊諸關擁金元一望存可人期不至馬上共誰論
道中
年年来作朝陵使處處曾留紀勝題傍水人家随遠近
入山神路隔東西日高午店炊應熟雲散秋城望不迷
遥想同袍新寓宿廟門高樹馬群嘶
下陵與李學士賓之聯句
夜下西陵月露凉(李)歸心偏逐馬蹄忙迂途忽轉行宫
右(程)佳氣猶瞻寝殿旁老樹幾枝低拂帽(李)秋嵐一抹
遠侵裳昌平未到東方白(程)咫尺蓬山萬里長(李)
贈李士敬錦衣借其夢中舊韻
相門才子好談兵寶匣長聞一劒鳴露布已宣平寇策
凱歌頻奏入關行古穰世遠流新澤仙李春深發舊萌
珍重百年文獻在好將忠孝答恩榮
李符臺宅暑夜
廣庭堪避暑槐幕正當軒凉吹梢頭發疎星葉罅翻忽
驚羈思杳轉覺市聲煩此夕行忩夢遥應入故園
王封君哀輓(亞卿廷貴先生之父)
聞說方瞳似水清正宜高卧享松齡金莖忽盡仙人露
玉宇空瞻處士星李白跨鯨遊未返莊周成蝶夢難醒
煙霞痼疾誰堪療月旦遺風尚可聽壓座詞章輕白雪
及門聲價起青萍教條嚴勝師儒館鄉約公於守令廳
塵裏冠纓長謝手山間丘壑自忘形延交屢結新詩壘
睦族重開舊譜亭作賦不慚心似鐡守箴能戒口如瓶
階盈蘭玉人夸謝城隔芙蓉主換丁悲入夜闌魚釣冷
坐看春盡鹿車停歌郎淚下風中燭吊客魂銷雨後鈴
滚滚年光嗟化鶴飄飄身事等流螢丰姿彷彿惟餘畫
手澤分明却在庭百歲難酧鴻鵠志九霄先振鳳凰翎
朝行漸已登三事家訓由来本一經牲鼎幾回供祖廟
絲綸重疊下王廷社中擬入先生祀冢上還勞太史銘
楓樹落霜天冉冉蘋花搖日水泠泠懷賢定有觀風使
下馬時来問典刑
送象山凌尹汝聘
象山山下舊名疆羡子承恩握縣章到日擁舟潮水白
行邊吹馬旱塵黃可堪奉檄人千里正見憂民詔十行
老學平生湏大展青雲高躅看騰驤
題四美人圖
琴
綠綺初調曲未殘幽情應嘆賞音難不嫌兒女聲相昵
一鶴長鳴繞畫闌
棋
玉子頻拈欲下遲芭蕉紅日影將移錦綳兒共金絲犬
問道輸贏兩不知
書
倦来携手下階行共讀周南幾句成庭桂香中無一事
閒聽公子擊毬聲
畫
促織場邊爽氣新彩毫輕染墨華勻香閨不爱千紅紫
只寫青松與翠筠
次韻寄松江張隐君(侍御汝欽之父)
丈人零落曉星餘張老猶堪載後車燭目錦雲盤一誥
随身明月動䨇琚君門擬上承恩頌官舍時翻訓子書
暫出還歸應有道不勞猿鶴怨郊居
都城相别幾年餘何日追随長者車舊語有緣陪玉屑
新詩無力報瓊琚山中酒熟長開社海上鴻歸一寄書
白髮可能忘帝力時應飛夢繞宸居
篁墩文集卷六十九
