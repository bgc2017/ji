篁墩文集卷七十三明程敏政撰
詩
思補堂為畢知縣賦
淮樹何蒼蒼淮流下湯湯水木相荏苒中有君子堂眷
彼堂中人意氣如圭璋金榜昔高捷花縣方迴翔不願
縻好爵幡然歸故鄉閒居二十載鬢髮驚滄浪平生君
父心一飯寧敢忘清夢繞庭闕遐思在羹牆孤雲起復
止春草萋以長令德幸加勉桑梓流其芳城東節孝心
欝欝遥相望
都廷美參將之子克讓思以經術自奮求詩為
勉
將門才子樂從儒聞道窮經衆不如棘院英豪堪一戰
芸窗辛苦足三餘彎弓不射南山虎走筆將騰北海魚
文武一門看世澤他年留待史官書
題廣人鍾禧所藏蘇東坡親書率子廉傳後
紫虚閣上幾丹成杵臼聲殘月自明不是長公詞翰絶
世人誰記率生名
禪榻香銷一穗雲斷縑遺墨喜逢君臨風細認藏書印
猶是襄陽米芾文
飲平江伯清江浦别業中有道院及其大父恭
襄公祠堂
一江如块繞堤青琳館丹房晝不扄樹轉隂中斜作路
景逢佳處半開亭魚驚洗硯過沙蕩鶴聽敲碁傍石屏
未放客舟仍徙倚舊勲祠畔讀碑銘
留題表兄林文秀(時為淮隂驛官)
一官辛苦向淮隂上世猶傳九牧林壯歲功名須努力
外家兄弟最關心官河發棹乘春晩驛館挑燈語夜深
明日又應分去住天涯相望各霑襟
大河衛閔恭百戶玩韜軒次卞郎中華伯韻
要將忠赤報皇家手閱兵機鬢未華辨悟公孫非白馬
勇思周處戮長蛇曾從老將窺三略不數旁人泥六花
當局定知多勝算曉添營竈夜量沙
知是淮東宿將家賸傳英譽滿京華素書妙指傳黃石
紫綬佳祥見赤蛇武隊曉屯新細柳戎衣秋展舊團花
太平未可全忘戰珍重夔州磧上沙
題林良畫
一鷺閒依翠藻行一禽飛繞綘桃鳴轅門晝靜無矰弋
何限春風筆下情
邀月軒為太河衛千戶陳鎧賦(金宗潤太守之親)
不須燒燭照幽軒夜下空階白露繁開戶欲分丹桂影
倚闌思共素娥言旋收灝氣歸佳釀莫放清隂過短垣
何羨庾樓高百尺此中仙興絶塵煩
題鄉人畢廷馨金臺别意卷
子向皇都來我向皇都去相見下邳城各誦離筵句子
行入家山動我遊子顔驚風吹野水夢逐孤雲還我懷
致君憂子遂奉親樂悠悠南北人何時罷行脚
夀邳州致仕都督韓公八十(總漕揮使廣之父)
納節歸來二十秋丹心猶在雪盈頭口傳豹略勲名遠
身賜龍衣寵眷優夀域擬過周尚父轅門相近漢留侯
賢郎接武先諸將新總軍儲十萬舟
徐州與客夜酌聯句留别馬瞰貢魁
今夜彭城雨又來燭花影裏一尊開人生聚散紛萍梗
前代興亡付劫灰佳會幸逢全盛日並遊誰是出群才
明朝天北天南恨野水孤雲戲馬臺
沛縣端午與同行徐敬夫舍人王去私司務趙
夢麟主事
泗上分明古驛亭客舟俄聚水雲汀佳辰幾遇頭將白
故舊重逢眼又青闕下起居應賜艾尊前離合笑看萍
清時致主身同健莫向東流問獨醒
歌風臺
土牆茅屋斷堤垠感慨當年此奉宸廢井獨來提甕女
空亭無復打碑人真王業可忘思沛猛士歌應悔狩陳
斗酒未窮懷古意夕陽紅處麥粼粼
有感
供應紛紛接兩京舳艫千里敢爭衡尚方味說東南美
勑使行兼日夜程進果誰陳加爵䟽獻芹圖得愛君名
豈知仁聖憂民隠旰食時時減大烹
醉中和去私一絶
蒲有香根芥有臺客中佳節掌中杯同來弔古皆豪俊
莫問詩才與酒才
硯瓦溝(在濟寧南其水黑色有碑云宣聖墨池)
一𣲖泉聲出磵長千金猶帶墨痕香源流色正分玄武
刪述功深仰素王湘水有魚還識字滎河無馬復呈祥
稽疑欲借圖經看斷港裵迴又夕陽
濟寧遇周仲瞻黃門夜酌
夜刻知傳第幾籌誰賓誰主兩淹留雄談秪覺風生席
爛醉偏憐月在舟客路西東分濟水離歌長短奏涼州
酒中無復驚人句愧見城南太白樓
望闕里作
尼山東下欝蒼蒼去路都無百里長何日禮容陳俎豆
一宵清夢繞宫牆孔林豈用堪輿說周典應多掌故藏
心口自慙還自語進修何日敢升堂
聞重修孔廟東石憲副
禮殿輝煌照寢園隆師一代仰宸尊再從海嶽開形勝
誰向圖書識道原文獻不須徵杞宋規摹從此陋金元
提刑石介人争羡獨著賢勞滿聖門
寄衍聖公昆弟
不見王孫已數年每過東兖即茫然蒹葭自幸陪雙玉
葩藻還能值幾錢良夜有情應下榻薰風無計可停船
魚箋一尺憑誰送濟水東流月漸圓
偶成
船窗徙倚見殘陽帆影垂流印一方五月畏途心不惱
喜看隨處麥登場
劉阮遇仙圖為提督河道楊克敏通政賦
眼中風景非塵寰熟視毋乃天台山迥然仙境與世絶
斷崖無罅愁躋攀瀑水千尋灑寒雪危峯十二浮烟鬟
野渡南通赤城道石橋下鎖清溪灣沉沉一洞截山口
恐是天造蓬萊關深行入洞凡幾里雞犬聲喧白雲裏
濁水清塵此地分珠宫貝闕中天起芝耳曾聞商調悲
松顔不受秦封耻澗邊夾路記行蹤亂插桃花傍流水
西天不教化人城萬片飛霞散晴綺洞中美人冰雪容
星冠玉珮驚游龍長者為姊弱為妹臨風宛若雙芙蓉
未識人間有伉儷但覺世外無春冬端居不吟芍藥句
蛾眉肯蹙蓮花峰三生有客緣未了不期而遇真竒逢
鴈蕩山頭日西沒采藥迷途意荒忽珍禽逸響來繽紛
瑶草幽香散蓬勃客子由來阮與劉一一平生有仙骨
丹室原稱姹女家藍橋即是神仙窟雙璧相携歸洞房
紫衣小隊侍兩旁霓旌翠葆總生色鸞簫鼉鼓紛成行
供炊擬作胡麻飯合卺先進崑崙觴鮫綃文席琥珀枕
百歲寧憂春夜長天潢牛女漫暌隔巫山雲雨何荒唐
流年忽忽如奔電偶在山中憶鄉縣請從此别去還來
却對桃花重開宴仙凡便覺兩悠悠未盡離觴淚如霰
一去如同澗下流重來事異梁問燕輕狂柳絮非妾心
珍重蒲花似郎面銅燭半銷雲母屏琅函未啟黃庭經
鳳笙絶響緱山黑瑶瑟斷絃湘水青玄猿長嘯白鶴舞
蒼天赤日空巖扄豈知二客一分手身如夢蝶愁難醒
世移物換幾塵劫桑田海水雙浮萍春來再理登山屐
藥裹行裝感疇昔人非物是心茫然小桃花紅水空碧
耳畔疑聞杵臼聲道傍只見豺狼迹風鬟霧鬢今有無
恐在山頭化為石此身未老將何從紫府瑶臺繆通籍
人生有合還有離仙猶未免將奚為山經地志或偶爾
見者何人傳者誰長生久視本絶欲誨淫野合能無欺
赤豹凌風說山鬼白狐拜斗成妖姬危哉二客幸不死
竒逢堪喜還堪悲錦衣郎君内供奉一紙風流百金重
鵝溪新絹寫此圖把玩精神欲飛動銀臺勅使偶得之
坐見丹青照梁棟欵予頻挽木蘭舟催詩旋發蒲萄甕
安得人如宋玉才為君一賦桃源洞
臨清飲提督兵備潘廷璽憲副家
倚棹清源日未中舊游談笑偶然同興來已盡三升酒
醉裏還開一石弓為樂都忘賓共主留人無奈雨兼風
醒時始覺歸時晚漏下船窗燭影紅
飲王氏園亭
艤舟三日厭塵煩步入王家百畝園多少風光生眼底
恨無佳什滿幽軒
雞犬深深曲逕通意行何必問西東井亭楊柳交加處
木槿花開一樹紅
雨後平沙不受塵偶來忘却宦遊身過江三月昏昏醉
忽見新篁似故人
糓苗深秀菜根肥露氣涼生白苧衣珍重主人留客晩
隔牆燈火映船扉
贈臨清劉克莊孝子
賈肆歌樓日夜忙清源佳麗比蘇杭道旁綽楔金書字
驚見劉家孝子坊
故城見致政馬太守先生(給事中錫之父)
前輩風流十載聞登堂今喜沐清芬夜談往事徐呼酒
老愛新知屢示文林壑有緣供杖屨朝廷何日下玄纁
順流雙槳明朝别無限情隨燭影分
衛水灣灣翠繞廬如雲喬木蔭庭除白眉久待雙龍闕
黃髮高懸五馬車桑梓百年恭敬日萍蓬千里笑談餘
薰風擬入長安道先為家人報起居
滄州遇張用光通守題便面贈之
相逄草草别匆匆無限交情一握中千里暫應分皓月
一方還為起清風
題碧桃翠竹便面贈妹壻趙瑛千戶
仙葩和露掌中開天上靈根異種栽只見清風堪結好
渭川分取一枝來
青縣遇漕運王瑾都閫自云宣城人甚有桑梓
之念
樓船同住水西涯一見知公是將家解贈不須歐冶劍
論交頻煮越州茶山東幕府名初上河内軍儲帝汝嘉
聞說有懷榮晝錦敬亭山色待高牙
題唐馬
青青苜蓿長初齊十二天閑望不迷楊柳一株沙苑道
奚官來試驌霜蹄
弟敏德在新安嘗作折枝海榴過河間從弟敏
聰見而說之遂題一絶與之
香實垂垂帶露滋丹青摹出壓闌枝江南江北花相似
白日看雲一賦詩
贈天津吕昂揮使
百雉高城虎豹屯將軍初識吕虔孫帆檣影匝河邊路
刁斗聲連海上村青鏡年華應自惜錦囊兵法共誰論
他時不忘相逢處驛舍迎人柳拂門
到京寄漕運平江總戎
賓客淮陽盛一時偶隨行樂倒瓊巵投壺不廢軍中禮
横槊何慚馬上詩沙柳綠完元帥府水香花滿令公祠
南風忽倚都門棹憑仗雙魚慰所思
寄浙江閻文振方伯李若虚憲副諸公
萍水重逢各壯顔相留十日共乘閒飲餘浙市新陳酒
閱遍吳城表裏山遠意笑談頻入夢久慙供奉乍歸班
江湖廊廟心猶在敢厠諸公伯仲間
寄揚州楊成玉太守鮑栗之同知
后土祠前約看花北來寺口醉呼茶别時已隔路千里
夢覺長驚天一涯大府衣冠渾得意上京炊爨乍成家
題詩無限停雲意南國西風鴈影斜
與趙通政竹溪先生過定西大總戎筠清軒夜
酌聯句(時六月廿五日)
侯門開燕夜如何(克勤)燈下藏䦰聽雅歌(竹溪)交錯觥
觴情自洽(總戎)倡酬詩句樂偏多(竹溪)不妨歸騎將衝
雨(克勤)共惜流烏似擲梭(總戎)有約重來續清賞(竹溪)
萬竿脩竹正婆娑(克勤)
七月朔時享陪祀太廟聽傳制遣祭歴代帝王
陵隂雨陡晴詩以志喜
劍珮鏘鏘得步從君王仁孝此忻逢簫韶迭奏終三獻
玉帛將誠下九重朝祭一時交換服起居今夕兩聞鐘
無端風雨成新霽天日光華仰聖容
指揮家叔將歸七夕約李士敬昆仲同餞
半夜西風挾雨長曉來庭院得新涼正看織女嫁河鼓
况復行人辭帝鄉一曲離歌雜燕趙幾年骨肉似參商
二難有約不相負預洗金荷打酒嘗
夀英國公母夫人
上公名爵冠勲賢阿母高堂啓夀筵黃菊才過重九節
朱顔將及古稀年誥封極品恩如海曲度長生酒似泉
晚福定期增鶴算蓬萊他日看桑田
謝周草庭都尉惠酒時值戒飲
春滿宫壺帶露篘故人分贈若為酧正當止酒詩成處
兩斛明珠惜暗投
分得言字送盧廷佐大參赴湖廣
閶闔門前喜拜恩玉河橋畔送離尊舊時賓客多星散
此際衣冠獨鳳騫鍾阜雲開瞻日表楚江霜落見潮來
東南民物應何似大省寧無贊一言
成化癸夘冬至謁陵與李賓之學士聯句二十
首
賓之約德勝關土城寺候同行予誤出安定
關土城過道赴約
策馬西來問路頻(程)出城東望正懷人先聲喜逐前呵
至(李)負約幾成左顧嗔孤堠影遲寒度日(程)斷溪冰合
遠迷津他年記取同遊事(李)語柄長堪寄一嚬(程)
清河會費廷言司業
故人相約會清河(程)短日羸驂奈遠何慰藉共逢辛苦
地(李)笑談聊續短長歌野翁愛客能分火(程)戍客還家
正擁戈舉目關山驚歲晩(李)舊遊那復向時多(程)
沙河道中大風
掩地顛風作暮寒(李)亂雲羈思兩漫漫沙飛屢卻行人
步(程)大冷誰供逆旅餐豈有賢勞禆國事(李)最慙多病
負儒冠停驂小憩斜陽裏(程)莫問前頭道路難(李)
宿昌平新城劉諫議祠下兼懷鏡川楊翰長
五年重宿此齋居(程)往事分明一感予坐久青氊回夜
暖(李)話殘紅燭到更餘中堂諫議迎新主(程)西郭耆民
指故墟因憶舊遊楊翰長(李)摩挲三誦壁間書(程)
劉諫議祠舊在學東談本彛府尹移奉于此
諫議高名此地存(李)一㪺寒淥奠忠魂憂時有策堪垂
涕(程)泚顙何人是負恩京府載修新棟宇(李)廟庭遥隔
舊牆垣如公千載還生氣(程)半夜驚風正到門(李)
不寐有懷廷言司業時屠朝宗都憲遣人相
聞約同行
烟火沉沉夜對床(李)山城寒漏覺偏長詩脾欲困頻呼
茗(程)旅夢初回更換香司業館深誰共宿(李)中丞臺遠
漫相望隔窗明月窺人處(程)猶似前宵在玉堂(李)
將發
百年世世幾同袍(程)此日追趨愛我曹殘話半從幽夢
續(李)壯心寧覺畏途勞雞聲遶舍催明發(程)虎旅連城
散夜櫜北望寢園三十里(李)齋廬還枕碧山高(程)
早發暫過守備杜都閫
夜風吹盡曉晴新(李)城上青山欲近人暫訪元戎回馬
首(程)遠追司業認車塵岡巒宛轉隨雙眺官衛參差記
六巡擬向穹碑觀聖制(程)道旁先望石麒麟(李)
道中
山郊回望永安城(程)白石黃沙舊路平樹老空山無落
葉(李)泉通幽磵有餘聲明樓突兀中天見(程)神道逶迤
上界行下馬紅門分徑入(李)四陵雲氣正縱横(程)
齋所
襆被來尋舊直廬(程)石門斜映小窗虚行厨午報新炊
熟(李)别院寒分半榻居對景忽疑山入座(程)引流常憶
水通渠小臣正切遺弓念(李)寢樹風生夕照餘(程)
相贈(時與黃尚矩侍讀同宿)
玉署春坊本舊隣(李)眼中誰主復誰賓論文共剪齋堂
燭(程)助祭同趨輦路塵歲月催人成老大(李)交游屈指
半新陳松筠晩節期相保(程)情話惟應此最真(李)
晩眺
冐險尋幽興亦竒(李)空林蕭颯凍雲垂草中虎穽深難
覺(程)山下龍池遠莫窺萬里乾坤容著眼(李)一川風月
解供詩攬衣欲下愁荆棘(程)賴有乘高力未疲(李)
夜坐
不眠相對擁寒爐(程)自起開門問僕夫城角斗杓曾轉
未(李)殿頭風鐸有聲無齋心耿耿懸孤月(程)鄉思迢迢
隔五湖清話恐貪今夜永(李)呼燈無惜效先趨(程)
恭詣長陵景陵行禮
寢殿門深夜未開(李)磬聲遥自月中來千官鵠立供牲
幣(程)九地龍光徹斗台人語不聞山更靜(李)靈風欲動
仗初回一宵兩度陪禋祀(程)還憶君王萬夀杯(李)
下陵
車從紛馳出亂山(程)月明燈影有無間松林側過全欹
帽(李)馬首低回半脫鐶隔路幾人呼伴侣(程)隨班十載
愧容顔孤城尚有淹留地(李)舊榻殘燈正候關(程)
飲杜山守備宅(乃先公舊部曲)
七年旌節駐山城(程)曾見官曹說姓名酒出佳醅緣愛
客(李)劍傳竒術為談兵四陵宿衛嚴宵警(程)千頃屯田
足歲畊試問尚書門下士(李)征南勛業幾人成(程)
至日歸途有作
驛路晴風不著人(程)仲冬天氣早回春寒輕頗覺貂裘
重(李)沙軟何勞馬策頻吾道漸從今日長(程)官曹常與
故交親清時令節多休暇(李)歸引壺觴正及辰(程)
遊清河惠應寺
金銀樓閣倚晴空(李)幾日新城此梵宫同拂衣塵聊駐
馬(程)擬呼尊酒便開筒山僧見面如相識(李)詞客參禪
也自通撫事臨風三嘆息(程)一杯茶話正匆匆(李)
望闕
城觀巍巍入望深(程)五雲長遶閬山岑塵蹤暫隔仙凡
境(李)末吏叨陪翰墨林池上衣冠應候我(程)道旁車馬
亦關心休言日共長安遠(李)已覺天威下照臨(程)
入城
市橋烟火路東西(李)咫尺門牆望不迷歸計從容堪作
例(程)别懷匆卒更留題還家共有平安慰(李)行李惟多
卷冊携與子竟成三宿契(程)向來無地不同躋(李)
四塋為林侍御貴實賦
寶澗西原(侍御之祖諱英武選員外郎葬穀城山不吉後三十年侍御奉遷于)
(此與其龍門故居相望)
凄迷穀城山下有土一抔昔在選部君冠裳此淹留山
靈苦未協來往空神遊荏苒三十載改奠西原丘龍門
聳喬木寶澗縈清流體魄安自今蓍龜復何求慎終美
孫子正不慚弓裘
象峯東麓(侍御之父諱輝舉進士卒時侍御始生十八日)
才宴曲江池遄歸象峯麓青春來未已白日去何速當
時乳下兒襁抱未勝哭居然跨竈子豸繡光一族歸來
今幾時牛眠撫前卜恩綸被宿莽禄養悲風木應刻太
史銘千年照林谷
鳳山北隴(侍御之母太孺人吳氏葬此卒時侍御方謝病家居)
有山莆之野勢如鳳孤騫山背得佳處林姥開新墦姥
昔無恙時兒方居憲垣當其委化日兒正歸鄉園慈孝
兩無憾哀榮一何言人勝境逾勝歲歲來分膰青松與
丹荔蓊欝迷高原
塗嶺南窩(侍御夀藏在焉)
嶺雲何悠悠嶺木未盈握踞嶺盤生塋兹見亦超卓君
誠達者歟所抱非曲學忠言動旒冕勁氣排山嶽紛紛
塵海中如夢若不覺沉疴今告痊壯志未摧剝何當樂
斯丘更歴千晦朔
送陳推府南歸
推府嘉禾陳君明遇奉表禮成南歸適予以冬至
日陪祀山陵同日辭朝不能奉送口占此以見别
意
萬歲聲中奏禮成一陽生處數歸程恩沾上國如春育
路下中原似掌平朔氣侵車憑酒遣寒風吹木助詩鳴
蹇予亦作朝陵使望别難勝此日情
寄平江總戎二絶
出門終日犯塵喧致主無才愧掖垣忽遇北風淮上鴈
不勝清思繞東園
清口沙頭一棹停當時賓主最忘形别來水石瀟瀟處
聞說新開四美亭
題武侯令伯忠孝二圖
兩雛剛幸免萬古此真才誰道匡時策非從静學來
至性通天地遺容尚動人獨憐圖報者曾是漢廷臣
送劉職方時雍赴福建參政巡視海道
三冬北風無寸雪有客驅車向閩粤曉辭丹陛發行裝
舉頭尚見都門月君在職方今幾秋邊功不喜談封侯
金緋赫然本公論此心久抱蒼生憂海道平時置官守
萬里鯨波駿奔走内修外攘君所諳好遣畊桑罷刁斗
長河南去冰未融一尊相屬離亭東行哉宦况亦不惡
荔枝滿樹狼烟空
舊春齋居聞諸君子用東坡韻有作甚盛今冬
祈雪僕方至自江南預宿此房附驥一首錄
呈寅長鼎儀
齋居無塵足清暇明月滿城如雪夜情知露禱聖心勞
對榻不眠聽漏下火冷初驚沉末滅杯香已覺松濤瀉
諸公玉山相照人著我蒹葭豈流亞年華忍與雙轂爭
時政誰當一籌借愁聞飢鼠去復來屢見燈花結還謝
蕭蕭樹影欲過牆隠隠碁聲疑隔舍詩盟且喜隨孟韓
世態何須問荼蔗莫虞久坐吏人苦曾發高歌山鬼怕
前身疑是刁斗公不直一錢從怒罵
題扇贈馮盛時貢士
三十年來研席同一尊才見又西東看花有待重來日
預買都城十丈紅
送馮憲副佩之提學江西
久在秋曹熟教刑故宜持節下傳經孔門化澤春分雨
商序文光夜瞩星蓮社情多留别句憲臺官重省心銘
西江雅望君無負腰帶横金兩鬢青
輓謝太守士元母
白箬山隠隠白箬水沄沄一抔松下土重是恭人墳恭
人陳氏姬長作謝家婦厭彼時俗妝佐此東山父謝庭
本餘慶蘭玉生何蕃中挺一枝秀色映階墀萱異産不
凡材國香動天子鼎食來黃堂恩綸下丹扆方期冰雪
操晩共慈竹長那知顯揚地遽成草木場閫範多清風
人生一流電名附有道碑事可列女傳不見白箬阡為
歌白箬篇寒雲起閩嶠遊子應潸然
題汪廷器畫牛圖
西疇耕遍已春深氣力應憐兩未禁豐草長林幸無事
區區相角是何心
篁墩文集卷七十三
