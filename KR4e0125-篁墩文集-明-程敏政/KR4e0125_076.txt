篁墩文集卷七十六明程敏政撰
詩
與李世賢學士邵文敬太守同飲復春楊氏玉
河寓館聯句
盆池香散一株紅(程)杯酒臨軒醉晚風(李)病起故人剛
下馬(邵)别来豪論欲吞虹(程)夜深明月當窗白(李)天闊
流雲堕地空(邵)擬剪碧筩尋後約(程)吟壇高起玉河東
(李)
醉來高卧碧紗㡡(李)何似臨池静看魚(程)晒藥有香隨
屐齒(程)落花無意點衣裾(邵)十年故舊憐青眼(李)千里
江湖託素書(邵)無限交情重對酒(程)夜闌張燭夢何如
(李)
送吴學士汝賢蒞事南京
吴兢良史最知聞南去詞林職暫分白下山川堪寄傲
青坊冠冕惜離羣才高未許終淹驥官冷何妨且售文
曾向玉亭看舊刻恨無清福可陪君
送曾士美侍讀蒞任南京
春風吹水一帆輕喜拜新恩向舊京對策本無阿世語
上書終有愛君情北辰繞夢瞻天闕東壁流光動石城
分署近来人物盛閒居嬴得頌時平
送楊維立侍讀蒞任南京
特奉新恩舊所無奎星光采映南圖暫分曉日鵷行侣
未覺春風鴈影孤江左詩盟添社友關西經學盛門徒
不須對酒增離思天遣才名重兩都
送庶吉士吴儼養疾南還
一舟遥出潞河潯賜告南還喜不禁吟望銅官秋屐遠
夢回天祿夜燈深青年暫賦思歸引白日長縈戀闕心
屈指重来身更健春風雙佩入詞林
蟠桃圖壽星者王璧母句容陳孺人八十
海上仙桃熟幾番寫生光映北堂萱九重好見旌孀節
八袠今看啓夀元慶衍太丘知閥閱秀鍾勾曲是鄉園
賢郎最解君平術甲子無煩絳老言
送姑蘇仰彦政同知濱州
離歌一曲帝城南喜佐名州促去驂禾黍送香秋正熟
衣冠為别酒初酣人材久說虞庠盛德化寧當漢史慚
闕下有期重到日閭閻甘苦聽君談
夀亞參吴文盛母夫人許氏七十
七十精神不用扶慶辰須見雪盈顱夀萱吐秀侵香鴨
慈竹連隂護酒鳬恩湛北堂重賜誥瑞徵南極更張圖
分藩有客歸寧便無限情申反哺烏
贈别徐廷盛親契南行
殘暑西風促去装潞河南下聽鳴榔小槽酒罄鄉情在
半榻塵生别意長脈理近誰諳太素名途還子逐飛黃
題詩為訂重来約多病相煩寫異方
輓工部顔員外涇父母
綸書初贈水曺郎旌典仍題貞節坊家聲何止萬金直
吉壤俄看雙玉藏遥望吴山為誰好忽聞楚些令人傷
史臣有刻詔千載壽筭寧須論短長
尚書謝大韶先生哀輓
文章座主大司空曉夢驚隨逝水東汗竹香生良史墨
宫花塵拂状元紅英魂彷彿陪仙馭䘏典分明感聖衷
丹旐素轝攀送地不勝清淚落西風
送侍御朱朝用副憲山東
聖主龍飛景運開豸冠人數出羣才方期抗䟽當前席
忽報承恩佐外臺曉路星辰瞻北拱春城車馬候東来
洗冤澤物君能事聽取歡聲遍草萊
飲會昌侯公子錦衣池亭
白苧風生暑未收夕陽容我復遲留危亭翠匝諸峯晩
小洞隂涵六月秋醉裏尚能窺畫品興来何必置詩郵
摩挲欲剖琅玕節留取題名續勝遊
雨中飲孫雪亭家看竹留題與雪亭子頥
紫翠中盤一逕苔竹庭深處絶纖埃穿林賸見新篁出
破暑俄驚舊雨来秋露不辭分甕吸春風何必選花栽
主人愛客能傳子白社還應幾度開
送徐用和御史調平凉鎮原縣令
東風作輕隂寒雨半成雪端居政不怡况子有遠别子
本江漢英所學重名節平生愛君心詎忍結吾舌一䟽
天九重冗食愧饕餮皇恩真浩蕩暫遣謝朝列迢迢西
入關山水幾盤折從来行路難士豈動憂悦相送城東
門車聲曉幽咽勸子酒一巵世故若騷屑勖哉夷險地
仗此一寸鉄不久應賜環離歌勿終闋
憶家山有作寄逸民用光道新
古城岩下半莊山恰對澄江水一灣列岫拖嵐圍竹塢
小塘分綠浸柴關醉招猿鶴驚相下清愛漁樵去復還
此景近来頻入夢病身何日可投閒
隔林沙逕到岩扄繞舍竒峯疊翠屏野話有時逢衲子
溪行随處課租丁看雲净掃松間石避暑閒登竹下亭
一自别来空悵望移文真愧北山靈
分題履壽周原已院判乃尊
老人不踏紅塵路蹤跡常便水竹居躡屐登山如北日
杖藜隨步勝安車庭中任解王生襪橋下誰傳孺子書
但祝僊喬同夀考雙鳬他日得凌虛
送佀都憲大器巡撫畿北
憲節煌煌出帝州一時風采屬君侯姓名已副蒼生望
籌策應分聖主憂六郡鋤犂思樂歲三關兵甲待防秋
行臺咫尺紅塵近先聽封章達冕旒
送翰林檢討方昌言考績還南京
風流文采舊詞臣闕下重逢喜暫親别意兩分鰲禁月
官情三及鳳臺春山行水宿仍歸路飲社詩壇足慰人
何日南中容半席玉亭深處看霜筠
丁祭日簡費司業廷言
陪祀年年候孔庭每從司業借莎廳衣冠假寐環東壁
鐘漏傳籖報上丁禮罷珮聲風隱約歸時燈火夜晶熒
病軀無分随班列展轉齋居寝未寧
陳通政夫人哀輓(即中絢之母)
曉日高堂罷起居鬢絲蕭索晩霜餘廻鸞色慘皇封誥
辟蠧香銷女戒書潮落錢塘悲逝水山圍龍井見幽墟
賢郎啼血扶歸襯不忍重看舊板輿
西寧侯著色牡丹為英國公題
侯門三月花如錦分得春光與上公何用洛陽求異譜
彩毫隨處落香風
鏡中誰點舊姚黃金縷衣輕翠䄂長倦倚東風嬌白日
王孫亭榭見花王
送徵書紀南遊
爐薰經卷束装行秋入船窗水氣清禪室未忘星北拱
鄉心遥逐鴈南征三吴錦樹長洲苑六代青山建業城
来往詩筒應不絶聽人傳取惠休名
送定西侯總戎北征
手提金印下龍荒九月邊城草木黃随處建牙分戰士
刻期輿櫬得戎王風吹漢月笳聲遠霜拂胡雲劒氣長
擬聽玉關馳露布泰階那復候天狼
寄于文遠戸侯
横經日日綴鵷班致主無才獨厚顔追憶舊遊春醉處
夢魂常遶歙州山
題畫二首
白葦枯荷兩岸霜水禽相戀水雲鄉人間手足情何似
落日秋原引睇長(右枯荷鵓鴿)
竹間無數玉森森漸覺春随雪意深山下地偏人跡少
野禽能識歲寒心(右梅花翠禽)
為周都尉題沈石田畫
不見姑蘇老沈郎披圖疑在石田莊眼看雪乳春酲解
手拂雲根午坐凉高柳似填山下缺竒峯如出鏡中妆
草庭都尉能珍鑒何日重開寶繪堂
送戸部葉叔通郎中知寧國府
民部清風十載餘金緋一日荷恩除秧田麥隴宣州道
多少人迎五馬車
桑梓悠悠共歙城官遊京國倍多情紅塵離合常無定
從此相看聽鴈聲
昔年曾過敬亭山花霧濛濛濕翠鬟别後山容應不改
憑君傳語慰孱顔
宛陵祠下竹娟娟一榻曾分聽夜泉携酒寓公誰復在
六回春色到吟邊
故鄉喬木隔山青山郡人應候福星民俗士風諳已熟
不須随路借圖經
村村鷄犬日相親宣歙山川本近隣他日釣遊仍作伴
不慚曾是受田人
司言儀賓府賞菊
眼㡳衆芳搖落時主家猶見菊花枝偶同遠客燈前笑
却後諸公卷裏詩樂趣定期邀月飲交情誰比傲霜姿
晩香明歲還如故百遍相招我未辭
題沈石田懸崖松
根蝕蒼崖露半腰聲随風雨落寒潮小堂六月題詩處
不覺人間暑氣消
送長洲孫進士林赴南京刑部主事
東風吹塵撲征車欲行未行立踟蹰行裝蕭蕭一何有
上載經史下刑書子向金陵意甚適咫尺吴門是鄉邑
登舟坐想春渡江餞者如雲曉亭集亭前新柳颺金絲
手折聽人歌柳枝鰣魚竹筍滿南國正是官曺開讌時
慰李世賢學士喪子
雙鳳聯胎本夙緣小郎頭角更堪憐那知一片青雲器
只向人間住七年
聰明何止識之無禮貎分明似壮夫惜此鍾情何日了
朱門愁絶舊懸弧
每回騎馬到君家延坐中堂解供茶白日重来空淚落
窗間惟有字如鴉
春入高堂夜啓筵愛渠長立彩燈前丁寧勸酒呼程叔
此語何時去耳邊
全嬰有術貴徐徐忍遣庸師斷送渠同榜弟兄雖異姓
為君思藥誦毉書
暫寄藤棺古佛堂神仙空說返魂香月河橋下東流水
那及人家此恨長
瓜祝詩成歲幾更人間悲喜漫多情他時返吊還成賀
添取新篇續舊盟
氣數從来有短長達人那復計彭殤知君年力猶精健
他日須同竇十郎
李士常侍御瓜祝卷次韻
弄璋那惜酒頻賖竒䜟新徵李氏瓜香實下臨苔逕密
瘦藤紛繞竹棚斜歌聲久入風人譜慶澤先歸友婿家
聞道諸郎能典謁欵門他日待供茶
夢熊今已十年賖入手真憐二月瓜根勝預期穿土早
子多從遣壓籬斜來禽青李思臨帖白雪陽春愧作家
他日餉人分數蒂一封兼侑歙州茶
西涯翰學瓜祝詩盛行縉紳間有和即驗其友婿力
齋侍御乃首驗者斯亦竒矣予自生壎子今十年未
有弟之者然不預倡祝之例新春將手種瓜厭飫之
覬以自效瓜如有靈又當分惠有子而久不繼者或
可附西涯故事並行於世云
送鄉人方亮南歸
佳水佳山說古岩每回回首望雲杉松花有約分春甕
貝葉無從啓夜函南國風光勞客夢東華塵土弊朝衫
因君想像還家樂浦口灘聲早下帆
題定西侯畫莱次俞振恭侍郎韻
畫史當年亦奮庸園情猶共墨花濃土酥辣玉真堪羡
菜色何人動兩峯
南窗遺教為劉道亨編修賦
南窗人去幾朝昏遺墨能看一卷存素楮装潢皆手澤
縹嚢舒卷半啼痕後生繼述心良苦先達流傳道可尊
風散芸香霑剰馥春回蘭玉長芳根泉蒙養處占羲象
庭訓聞詩企魯論策似董生還及第經傳劉向本專門
玉堂繩武推嚴侍紫誥貤封荷霈恩棄簡三年嗤伯魯
書紳終日慕顓孫菑畬轉覺名家盛慈教堪令薄俗敦
祀典何當分里社書聲猶記出沙村擬㪺一勺西江水
遥酹青山處士魂
題周草庭駙馬二小景畫
幽人最得幽居樂山上危亭溪山閣時容野客到柴關
不放紅塵過林薄新秋衆木青且黃烟中遠浦聞鳴榔
漁樵倘許結新社便欲垂涎雲水鄉半枕悠悠夢初起
忽見丹青如夢裏披圖說夢兩茫然蕉鹿分明浪驚喜
草庭都尉冰雪顔胷中丘壑非等閒何時對景瀹新茗
細話江南溪與山
初春嘗晝夢與人遊山甚樂既寤草庭都尉以便面
小景索題恍然不知夢之為畫畫之為夢也心甚異
之為賦此詩但目中佳處口不能盡發之耳
一夜山中三尺雪銀海周廻爛銀闕呼童掃逕啓柴扉
竹外梅花正清絶主人高眠塵慮空有客扶杖来溪東
千崖萬壑暗香度乘興不減孤山翁旱風吹塵不成雨
對畫欣然一揮塵四圍寒氣欹凌人如坐冰壺失炎暑
去酷来清君子心平生不受炎凉侵梅花三弄白雪調
惟有周郎知此心
久暵熾暑渴心生塵忽展此圖懸之素壁洒然如在
溪橋風雪中毛骨凛凛不知寒從何来暑從何往也
因下一轉語以復草庭草庭當擊節以為果哉否乎
飲王世賞侍講園亭限韻一首
向晩移尊傍石屏客身修竹兩亭亭詩慳併上酡顔赤
齒壮難留短鬢青豪論未須揮玉塵渴心常欲繫銅缾
感時更憫東郊雨目送晴雲入杳冥
過豐潤伯曹公留飲
何處西城遠市譁南薰亭榭五侯家主人賭令頻輸酒
侍史敲冰旋瀹茶清暑最憐風外竹慰人猶得雨前花
蹇予舊契非生客一任山頭白日斜
楊應寧舍人相邀避暑韓太僕園與倪舜咨學
士聯句
赤日黃塵奈暑何郊園惟此綠隂多(程)四窗瀟洒餘桃
李一逕縈紆繞薜蘿(倪)地主盤飡饒楚味野人絲竹尚
燕歌(程)斜陽欲忘歸途遠十里新堤帶玉河(倪)
題王司言儀賓文會軒
門前車馬漲塵黃静裏開軒得趣長當院日翻槐蔭密
繞畦風送菜花香誰家歌舞堪尋樂此地衣冠欲擅場
滿壁定多詩紀勝主人無惜費壺觴
送傅揮使還遼陽
新命金緋自日邊匆匆鞍馬又東旋朱顔似有封侯骨
綠鬢方當報主年沙磧夜屯占堠火塞垣秋獵護營田
功成異日先諸將莫負家傳豹略篇
揮使之父都閫公邊城夙將也先少保襄毅公天順
初持節東巡都閫實從之今謝兵家居而揮使承其
後異日必有振其家者言别之際賦此勉之
送同年戴時中侍御謫判雅州
一尊清曉錢行軒又見名流出憲垣南北暫為今度别
卷舒還誦昔人言怒江舟檝經三峽絶塞弓兵控六番
莫謂相忘天萬里九霄恩露不勝繁
次韻沈廷美尚寶考績還南京
金殿西頭舊奉宸重来何處問歸津尚方玉醑頻沾醉
南國烏紗不耐塵千里盈虧江上月十年離合社中人
初秋傾倒旗亭宴莫問詩神與酒神
客邸相逢語未窮分携俄復笑萍蓬肯因官况侵頭白
且遣離觴拂面紅古寺藤隂堪繫馬水村蘆葉待歸鴻
兩京不遠那傷别幾日鍾山入望中
歸省圖為宋珍監生賦
幾宵客夢繞慈闈仕路將亨喜暫歸倚杖涕隨青露落
稱觴心共白雲飛何蕃譽重諸生館莱子光添五色衣
忠孝一原君努力他時分寵報春暉
劉振之自求壽詩
歲歲佳辰一宴開坐中相壽總詩才因詩記子懸弧日
也約明年載酒來
壽吴門蔣竹居九十進士縣尹昂之父
銀燭東風作上元正看稱壽客盈門朱顔鶴髮真人瑞
繡服烏紗稱主恩令尹才名分甲第此君風節共丘園
佳齡滿百渾閒事膝下重摩幾世孫
孫公子養正求題松贈徵上人南遊
誰分岩下種孤秀出叢林力飽冰霜健根培雨露深坐
憐方外友持結歲寒心已共論三宿臨風更一吟
戚里孫養正公子與隆福徵起宗上人交甚稔起宗
南遊養正求題此以贈顧予已有詩贈之矣然所以
愛起宗者無已也遂申賦之
和焦孟陽侍講經筵宴退韻
講餘開宴日曈瞳仰荷君王禮意隆法醖似篘金水綠
宫衣遥射玉闌紅班資間闊親元老門榭追趍屬上公
致主有心才不逮十年陳說負天聰
因講春秋召陵有感再用前韻
斜日難回曙影曈王心消歇霸心隆屈人包匭菁茅問
照眼牲盤㰱血紅萬世綱常尊孔子一時民物賴桓公
東都不是無元宰誰為天王逹四聦
張一之除臨城知縣
百里封疆古縣男喜君才力正相堪紅塵落日淹離醖
黃葉西風促去驂社稷禮成官亦重弦歌聲起化應覃
他時不負承恩處徽國遺書得指南
聞趙孟麟主事移居入城
聞說愛山子移居近入城紅塵遥隔路粉堞正當楹客
刺投應便朝更聽最明來朝先定約携酒慰新盟
題揚州楊成玉太守梅花
紅紫繽紛落暮寒貞姿偏耐雪漫漫廣陵太守能題品
不作瓊花一例看
題四鴿圖
東風開遍薔薇萼禁網稀疎罷繒繳珍禽顔色亦可人
紫䄂雙垂比宫鶴随時飲啄哺兩雛天然母子行相呼
撫景令人發三歎耳畔如聞城上烏(右紫褐䄂)
海榴花紅搖日光初平石畔薰風凉河西北種不易得
玉羽六月飛吴霜憑誰貌入丹青裏金籠雪衣呼欲起
清時恐有放生人獻壽能令相君喜(右白河西)
鐵衣玉項雙紅趺入眼精神如燕烏太湖峯下立相倚
徘徊顧影憐芳膚幾色黃花傍幽沼一陣西風動寒篠
傳書能副曲江公何羡當時上林鳥(右皂套項)
山茶紅香竹青節掩映馴禽羽毛潔馴禽羽毛生絶竒
墨華點破雙團雪朔氣吹風肌栗寒雌和雄鳴随所安
羣飛寄語莫驚顧鷹隼寧過花石闌(右白點子)
鄉舉同年會集武學得請字
昔在京闈士名錄亦煥炳僂指十六年散居星耿耿離
合苦不常相顧惜萍梗薄言酒一巵温此舊盟冷武庠
國東隅良會惜幽屏矧當履長節君子受初景居然雜
遝来曾靡費招請乃知同袍人不啻共廬井笑談既欵
浹丰度益修整辴然觥籌交紛彼絲竹騁浮生大塊中
取樂幾俄頃天寒白日速華燭坐堪秉明明尊爼間我
願事箴警學哉加進修仕者效忠鯁務令吾榜人一一
盡苕穎松節堅平生蔗味期晩景犬馬齒最卑竊祿秘
書省悠悠附驥心陽春愧歌郢
先公同年之子二十七人作通家會漫成一律
屈指通家四十年舉杯相屬意茫然一家兄弟非生客
兩世衣冠本夙緣晝短不妨燈繼晷情長那惜酒成川
無前勝會從今日願保家聲作美傳
壽仙圖壽順天馬汝才通判乃兄汝明
祈閶老者推黃髮京兆能官數白眉瑞彩遠随南極現
高情那愧北山移黃鍾律轉知陽復紫府圖成與壽宜
看取鳳雛昭世澤不妨鳩杖樂期頥
送趙文聲知博興縣
碧雲凉吹滿林臯奉檄東行屬俊髦百里為民常擇尹
一官旌異得均勞河橋秋别猶攀柳縣郭春来莫種桃
齊魯弦歌原接境看君今日試牛刀
錢孝子
至性由来不易論兩番刲股報親恩驚心苫塊三年闋
入眼羹墻百世存宅里可旌新孝子弓裘何愧舊王孫
此身不盡推仁處更看城東漏澤園
次韻送沈時暘參議提督福建銀課
上京才喜坐逢君行省那堪手更分粤地山場今責貢
隱侯家世舊崇文芝書戒曉頒官露桂檝凌秋動水雲
此日牙緋應暫别漢庭香篆待重薰
送安成劉静洙赴曲江教諭
嶺南佳處曲江頭喜載青氊作官遊孔殿韶音猶仰舜
漢人經學久宗劉壮顔不逐流年改化雨能兼宿瘴收
學半有功須重惜禮闈高選待春秋
篁墩文集卷七十六
