篁墩文集卷七十五明程敏政撰
詩
故刑部尚書萬安劉公夫人哀輓(同年憲副喬之母)
尚書勲德重當時伉儷分明得女師淑行定歸劉向傳
令人三誦鵲巢詩
荆布家風玉雪容詩書猶說舊儒宗相夫誰合隆恩澤
四度鸞書出九重
清寧宫裏早朝回四翟冠高比上台識遍朱門金字榜
衆中誇道不凡才
教子丁寧讀父書策名黃甲佩金魚故園花竹春如海
贏得諸孫候板輿
閱世相將九十齡白頭如雪兩瞳青緣何便作遊仙夢
拭淚空瞻婺女星
落日秋山起白雲森森松檜擁高墳賢名百世應難滅
中有天家諭祭文
定海李揮使東溟一覽卷
李侯落落千人雄指揮戰艦横雕弓倭奴斂跡向沙島
不敢出沒鯨濤中新樓拔地幾百尺倚徙下見馮夷宫
掀髯長嘯動林木勝覽直盡東溟東晴光蕩潏開鴻濛
旭日正上扶桑紅亭臺隱顯蜃氣滅斥堠遠近蠻烟空
青山遥遥斷海口横天獨鶚乘秋風時呼一斗霹靂酎
澆此百歲塵埃胷流年任爾添白髮飛思直欲凌蒼穹
邇聞謝兵學辟榖匣中劒氣韜長虹蓬莱三山渺何許
異日倘見安期公披圖擊節壮吾子高歌遠寄南歸鴻
有感次高夏官克明韻二首
年來閒却舊巖扃僮僕應嫌鵲未靈二頃墨莊心已足
幾人塵海夢初醒愁侵病骨鬚先白春入天涯草更青
感子投瓊意何限愧無佳什付奚丁
山前山色遶籬斜慣看收租與焙茶寸策併無空許國
一年將盡倍思家䲭夷舊跡餘三泖太白新題重九華
自分散樗成底事春風無限上林花
喜雨與汪伯諧劉希賢吴原博同寅聯句
九重一念格穹蒼(汪)驀地隂雲起兊方簷溜即看渾似
注(劉)市塵那得更如狂遥知隴麥回新綠(程)細覺宫槐
綴嫩黃明日趨朝同拜賀(吴)頌聲應喜動巖廊(汪)
破柱雷聲送雨来(劉)眼前生意遍枯荄禱祠漢室慙方
士(程)調爕商家待相才此日亭成誰志喜(吴)早時詩就
不勞催逼人清氣知何許(汪)頻覺煩襟滿坐開(劉)
天際隂雲散復聯(程)併將風雨作豐年遡風羣燕衣猶
濕(吴)濺水新荷葉正圓草野久憐農望切(汪)桑林初識
聖心虔莫教夕蝀輕相妬(程)擬挽天瓢一霈然(劉)
滿院凉風透葛衣(吴)雨餘輕扇不須揮齋居静覺心無
累(汪)吟榻清期願不違瓦鼎日長烟篆裊(劉)銅壺天遠
漏聲稀莱羹茗盌同三宿(程)詩陣堂堂未解圍(吴)
沁園春壽少詹學士鏡川楊公
天啓家筵連開夀域總值芳辰喜位進儲端新懸印綬
恩加閫正久奉絲綸霜拂華㒹霞明丹頰甲子而今才
一巡鳴珂巷見長庚徹夜瑞靄凌晨膝前雙玉也何
用斑衣能悅親看才壓秋曺方恢宦轍名需春榜更冠
儒紳曲度南詞酒傳内醖珠履紛紛來衆賓偕老處問
幾番蒲柳得似松筠
盆梅為南園蔣大監賦
雪天誰解返冰魂春意攙先入禁門蓓蕾漸看舒五出
胚胎疑為染孤根塵空冀北烟花夢思繞江南水竹村
珍重盛開應有日洗妆先試綠醅尊
梅花引
歲云暮矣萬木僵山雪未霽江雲黃竹間彷彿有佳處
野橋陣陣吹寒香冰為仙肌鉄作腸平生不入桃李場
老天有心慰清絶先遣春意回孤芳寫生近世惟王郎
一幅輕縑搖素光宛然再見姑射子瘦影下照清泠塘
羅浮夢破月轉廊羌笛聲隨風度牆喜從舊譜得三昧
不說新妆傅夀陽臨池想像白玉堂垂垂鼎實乘春忙
巡簷欲誦廣平賦花神一笑天蒼凉
分得閤皂山送伍希淵太守考績還廣州
青山突起滄江垠寶氣夜發騰秋旻鍊師叱劒啓洞穴
刻玉儼坐真天人山靈幾時閟琬琰道院一日開荆榛
寰中福地七十二名數閤皂非常倫使君五馬數過此
與山識面驚鄉隣奏功近自廣州入歸路復擬停朱輪
鳥啼花舞滿磵谷知有恩露来楓宸浮嵐暖翠杳難極
莞爾昔年川效珍奚囊欲鬭兩竒絶罨畫不盡千嶙峋
明當有詔起循吏酹山細倒羅浮春
三月十七日原博諭德餞汝玉給事于玉延亭
會者賓之學士于喬諭德濟之世賢侍講曰
川校書道亨編修暨予得聯句四章時黃薔
薇盛開復移尊于海月菴酹花酌别又得三
章予亦將有餞約而觴汝玉者多刻日有次
第不能奪也手錄此以致繾綣不已之意
酒半離筵客未來(東陽)諸公興淺欲停杯(寬)亭前花影
看移日(鏊)池上波光愛潑醅(傑)延竚不堪南省迥(震玉時)
(汝燕于禮曺故云)淹留豈待北門催(瀚)蹇予恐未當君意(敏政)
習氏池邊未肯廻(東陽)
皇華南去正春風(遷)水長灣頭畫鷁通(寬)萬里瀟湘如
在眼(鏊)九重霄漢未忘忠(傑)淮陽夜泊應懷古(震)吴越
秋成久願豐(敏政)歸䟽邊儲報明主(瀚)太倉無地不陳
紅(東陽)
命下龍樓重歲儲(震)城東春色擁離車(敏政)過家路便
心先到(瀚)報國身勞我不如(東陽)獻納暫違青瑣直(遷)
諮詢争覩紫泥書(寬)送君正是花時節(鏊)飲盡瓶罍興
有餘(傑)
江南春色動歸人(東陽)畫舫紅旗早問津(敏政)湖口過
家魚正美(寬)城邊迓客酒初醇(傑)催詩數點朝来雨(鏊)
撲馬無端陌上塵(瀚)莫忘玉延亭下宴(敏政)相看不是
白頭新(寬)
刺䕷花下送離觴(敏政)别思詩情共渺茫(瀚)折贈不須
河上柳(東陽)醉眠真愛井邊床(傑)籬根㶁㶁聞流水(鏊)
屋角亭亭見夕陽(寬)繞樹未堪方去住(敏政)還看海月
照東堂(瀚)
移席東園就看花(傑)花前起坐即喧譁(寬)却因送别成
嘉集(鏊)不用尋芳感物華(敏政)漸有綠隂看繫馬(東陽)
豈無銀漢待乘槎(瀚)共君秉燭須今夕(傑)最喜西隣酒
易賖(寬)
一種籬邊未滿叢(瀚)瓣香含雨葉含風(東陽)遊絲惹地
牽黃蝶(遷)細雨臨階綴玉蟲(鏊)滿院旃檀春欲暮(傑)印
池羅縠夜將空(敏政)行人幸與凭闌會(璚)儘有光華付
與公(鏊)
畫竹
墨本驚傳抱節君佩聲搖動水蒼文龍孫&KR0766;&KR0766;争穿上
鳳尾翛翛半入雲滿地雪霜甘耐晩一春紅綠恥隨羣
摩挲欲掃琅玕净恐有詩題隔坐分
送丁玉夫舍人謫晉安州判(先是王尚文給事亦謫於此)
池上人如許憐君萬里行蠻方風土異客路旱塵生一
飯皆君賜孤吟足宦情到詢前給事應續舊題名
分題得芭蕉分綠
倚石亭亭翠幾攅清標不似雪中看夢回獵圃思蔵鹿
影拂書窗愛舞鸞聚扇一揮風力迥捲杯三酌露華殘
誰便净綠無塵染細寫新詩墨未乾
吴人張祚母王節婦
三十年來婦節完玉壺清冷逼人寒松筠自保知心久
桃李空驚入社難化及鄉閭堪樹表教成兒子解承懽
憑誰更續離鸞操為譜琴聲膝下彈
題畫莱
曾移蔬甲課園丁愛嚼霜根養性靈獨有畫工知此意
能將風味入丹青
夏日獨卧西齋陶懋學貢士與克儉弟隔坐寫
畫笑語而窗外槐陰與盆石掩映宛如往歲
回舟北上時事因成一詩
卧我西齋坐兩君不知談笑久離羣牆槐影似中流見
盆石青疑隔岸分屈指三年如昨日開顔一酌又斜曛
相煩畫舫題新額滿壁揮毫動水雲
廣平王同守原常治水底績卷
一宵水决漳河衝鯨波突下驅雷風劃然蝕出賈村口
聯堤屬堰如飛蓬城門晝閉人反走四顧已作馮夷宫
貳車王公智且勇拯溺坐遣舟車通行人拔濟免魚腹
公倉保護留陳紅秪餘决口水如故屢塞屢壞愁民窮
民言必得貳車往上官委牒来匆匆王公一念通昊穹
單騎直抵漳河東左畚右鍤萬衆集指呼中坐如元戎
先䟽下土殺水勢巨楗却搗奔流中土黏石砌完且固
十里隱隱拖晴虹幾年泛濫一朝去入眼似覺滄溟空
施工次第在方寸旁觀束手真吴蒙挽牛未數百步洪
射蛟不用千鈞弓跨岸長橋復緜亘繞坻嘉木還青䓗
膏腴可佃六千頃官租遮莫憂難充馬前加額来田翁
道上拍手歌村童神龍廟下磨巨石太史執筆書成功
埭稱召伯可專美堤號蘇公誰長雄我家中寓瀛海郡
北方水患恒忡忡考圖按譜多舊跡坐視孰肯勞其躬
假令稍費䟽築工斬地即挽凶為豐臨風撫卷三歎息
惠政安得千王公嗚呼惠政安得千王公
七月六日飲北城友人園亭
北郭分明遠市譁小亭幽絶似山家閒繙畫冊評三昧
醉撫盆峯憶九華秋後可容来撲棗暑中先許坐呼茶
重遊自擬非生客深巷沿苔一徑斜
題春山樓觀圖
一帶好山横樹杪幾重高閣起雲中何當避暑鉤簾坐
納取虛窗八面風
題畫莱
籬下分披紺葉長枝間凉綴紫團香已應風味堪登譜
更著丹青與擅場
丙午六月同黃大器避暑朝天宫李鍊師之來
鶴軒
雨餘凉思一襟回琳館苔花滿石臺雙鶴遡風留語去
獨槐當戸送隂来丹爐幾向清宵伏芸檢時從白日開
避暑又看今歲始不辭冰果薦春杯
愛山亭為趙夢麟主事賦
北固山前水一灣小亭遥對數峯閒要貪紫翠来窗几
日日呼童莫掩關
海岳菴頭石路通結茅人似米南宫醉来徙倚窮雙目
誤指青山作畫中
次韻賀李學士賓之誕子
吉夢遥占一月餘果然蘭茁見階除門閭不是尋常喜
湯餅連傳伯仲書骨法生来應克肖啼聲聞處定何如
眼中足慰而翁意他日將同穎上車
送婺源宗人瑎南歸
相逢未久促歸装草草停車餞一觴冰釋御溝波盡綠
日烘官榭柳初黃回瞻北斗皇州近去逐東風客路長
莫負壮年須力學舊家原住晦翁鄉
錢君宗甫以素扇索詩寄施君彦清
詩社南尋舊日盟尚方終記國醫名惠山泉水清如許
一為高人暫濯纓
趙夢麟員外瓊林醉歸圖
甲榜傳高第春風入北顔瓊林霑醉出紫陌看花還巾
服存唐製官儀簉漢班莫將經濟策相愧畫圖間
題蒙泉岳先生葡萄
劉郎未撤輪臺戍使者年年向西去宛國傳將馬乳來
漢宫始識葡萄樹茂陵石馬秋風寒玄香冷落黃金盤
後来尚食不到此當時價抵千琅玕鎮夷城頭初罷鼔
謫仙揮毫氣如虎一番風味眼底生萬斛驪珠手中吐
鐵面長髯誰比倫慷慨便作凉州春兔起鶻落總天趣
日觀之徒空逼真願子珍藏無草草謫仙已逐秋花老
臨池不覺三歎嗟前輩風流到今少
侍御臨淮李君士常以蒙泉岳先生在謫時所寫葡
萄見示請賦一詩予舊嘗為毘陵卞讓所得者題長
篇矣然在十年之前語凡氣弱不足齒先生妙墨之
左更欲賦之而詞氣視十年前益衰卒未能也書以
塞士常之命云耳
送黃進士金還定遠
纔從邊塞犒軍來又向高堂戲綵回河上薰風吹去櫂
城隅初日引離杯山間舊屬興王地科甲新傳出衆才
可得孤雲戀桑梓即看雙佩上蓬莱
送屠元勲郎中赴南京大理丞(便道往秀水省親)
冰花消盡柳條新好友相看别意真分署才名歸漢吏
擅場詩律似唐人鍾山到日遥瞻斗秀水經時䞉得春
聞說雙旌催曉發城東還擬逐車塵
送安成歐陽子履進士奉命犒師廣中便道歸
省(君兄子相先舉進士為令休寧聞近以考滿將入覲故末句云然)
驛舟南下柳初黃春凍全消水力長奉使一番聊過嶺
寧親千里得還鄉行装價重題名記賀客歡生具慶堂
却倚東風聽候鴈定多詩夢到池塘
次同年張汝弼韻贈錦衣林公
將軍先世本材雄常在先皇宿衛中要識兒孫能繼武
門前喬木是遺風
和韻蕭文明給事留别(時成化乙巳二月二十四日)
一日春風滿帝京獨憐回首送君行恩綸已覺蘇凋瘵
謫籍終應雪姓名都下舊桃留賞約道旁新柳識離情
瘴鄉山水原多幸嬴得珠璣照眼明
萬福寺送文明與倪舜咨李賓之二學士傅曰
川吳原博謝于喬三諭德林亨大修撰陳汝
玉給事李士常侍御聯句
送客東城擁霧來(敏政)對爐先遣一尊開(岳)盤因待别
留兼味(傳瀚)詩為陶情且共裁(林瀚)庭竹未青寒尚在
(東陽)江波初綠煖將回(寬)臨岐聊為歌三疊(遷)門外驪
駒莫漫催(璚)
愛客幽僧開竹房(岳)春來偏稱舉離觴(傅瀚)東風立馬
情如海(林瀚)南雪欺人鬢欲霜(東陽)關樹蕭疎家在望
(寬)江梅零落路生香(遷)後期莫忘論交地(敏政)隨處江
湖與廟廊(經)
次韻魏端壁鴻臚述懷之作
紅塵滚滚翳雙瞳一室蕭然借遠公守道懶隨人俯仰
肅容常立陛西東平生志肯隳家學薄官情思翊聖躬
聞說感時新扣闥萬言長䟽已留中
題南京邵思誼漏月軒有莊孔陽同年記
定山居士久離羣一紙新傳漏月文文古字竒誰似者
近来應學武夷君
小軒生業未全貧為厭笙歌暖送春上雨旁風元不計
只教明月下窺人
送王汝璧同知自河南督運大同
壮哉騎馬出居庸轉餉歸来倏過冬敵境尚聞傳夜柝
漢屯誰復事春農髮隨驛路年華改酒入旗亭别意濃
莱色更深伊洛地使君何以慰喁喁
送寧縣張泰省母南歸
久侍嚴君官冀北又寧慈母返江南舅家𣲖遠新通譜
官邸情深屢接談行處片帆衝暑雨到時雙屐破晴嵐
承恩堂上春如海預喜稱觴客盡酣
奉侍父官京師將歸省其母程孺人因其内兄爵求
予詩爵之先蓋自新安徙寧之遠溪藏有先朝舊譜
真予忠壮公所同出者也其母嘗受恩封故詩及之
六年考滿日偶成
厠跡宫僚十載餘無功堪上考功書冷官幸免三宜黜
醜女真成百不如髮白漸驚聞道晩才非原合致身疎
經幃不厭儒生說敢惜朝朝理蠧魚
寶澤堂為吴人陳翥賦(寶其父所書小學也)
有美太丘翁家聲重吴城授子以詩禮不貴金滿籝籠
中小學書手筆嚴且精翁去倏幾年諸郎亦多成進思
過庭訓展玩驚如生什襲古縹囊共守百世程恭惟考
亭老有期在躬行我願君子心顧此寶澤名芸香拂舊
籖白石回光榮勖哉景賢範庶以歸鄉評
書仁里族姪佐時家慶卷後八絶
弓冶相承每自憐喜聞能受一經傳春風綠鬢芸香重
何止青雲屬少年(右付簡簡年十五歲能舉業)
古来耕讀兩相循立志誰堪慕有莘聞說一犂春雨後
綠隂長作帶經人(右付策策年十四歲好耕讀)
儒碩堂深世祿長雲烟飛處墨花香對人好寫顔公帖
珍重吾家白面郎(右付祿祿年十一歲)
夢中疑有筆生花不比書窗學畫鴉努力顧名思擢第
讀書休負好年華(右付第第年十歲)
書齋晴日乍揮毫天與佳兒一字褒吉兆已開休忘取
家風須並士風高(右付節節年六歲學書時先草一風字)
紅隱危樓御墨鮮家鷄何止得家傳文章不愧昌黎伯
好讀城南訓子篇(右付符符年六歲)
早從懷抱識之無太傅功成雪滿顱玉汝異時探學海
碧霄紅日看鵷雛(右付範範年二歲即認海字)
風塵楚楚脱塵凡更向羣中數阿咸坐想後来應跨竈
笑人終歲著青衫(右付治治年七歲自祿以下多解草書或能吟小詩)
予宗姪鄉進士佐時自新安上禮部出此卷乃予别
後其家有八子昆仲叔姪皆聦穎異常如此殆先世
所蓄之厚而致然耶今佐時受命出宰新昌因賦八
絶寄示少寓勉進之詞亦自慶云爾觀者勿謂其有
譽兒之癖可也
送鄭太史廷綱赴浙江提學憲副
長身玉立舊詞臣喜服牙緋拜命新一舸遡風驚遠别
諸生懸日候分巡譜通夾漈歸閩産學數康成重漢人
知子政閒應念闕吴山高處見楓宸
送小彭閣老飬疾還安成
幾年黃閣贊宸旒早乞身閒未白頭多病漸馳林壑夢
寸心終切廟堂憂新分雨露隨雙履舊積圖書載一舟
勿藥有期應更健九重虛席待前籌
送敖太史静之赴江西提學憲副
鄉榜曾傳第一人詞林相見十經春史堪朱墨掄才久
服稱金緋荷寵新官向洪都分憲節化從殷序播恩綸
巡行不用申條約白鹿遺規有翠珉
送蔡德馨從父宦遊三衢
中郎年少美丰標千里薰風拂畫橈此去壮懷增幾許
推蓬初看浙江潮
綵侍寧憂客路難直從魚浦過嚴灘吴山越水經遊處
得似當時畫裏看
送旴江宗人正式南還(廷式雪樓先生六世孫)
梅雨多時水正肥河梁遥逐一帆歸阮南有譜通應久
郢曲無才和轉稀明月屢回桑梓夢紅塵不上芰荷衣
舊家人物如君少無限離情對落暉
篁墩文集卷七十五
