篁墩文集卷四十六明程敏政撰
碑誌表
故奉政大夫常德府同知致仕李公墓表
知徽州府事李君聞其父常德公之喪即日解官為位
持服不佞往弔之號慟以請曰吾父明年夀八十矣計
將以入覲禮成取道東還與吾兄弟六人者上堂稱慶
少遂愛日之私不幸而遭兹大故將歸卜新阡以圖襄
事惟是墓上之石所以賁終昭遠者敢以累執事不佞
固辭不獲命退而考其事狀次第書之曰公諱泰字景
和濟南新城人其上世以産雄邑中丁亂而圯至公曾
大父善始克以孤煢有立復其家大父彦實父從亮皆
淳謹嗣拓其先業益盛彦實以公貴贈文林郎龍陽知
縣加贈奉政大夫常德府同知妣郭氏累贈宜人公兄
弟凡四然父母獨竒愛公曰興吾家者必季子也稍長
遣補縣學生敏悟過人職學者恒以魁選期之而公數
竒不偶上太學行益勵不欲為佔畢之學自號敬軒以
見志景泰丙子遂入吏部銓廷授保定之慶都知縣居
未朞而政即緒丁内艱民詣上官請留不果天順庚辰
服闋徙湖廣常德之龍陽值連歲暵荒民大疫公盡却
自奉禱而雨又勸分遠邇得泉穀則驗口以給市藥以
瘳所全活者數萬更與置耕具種子還其所售子女田
宅壯與室瘞與槥撫摩招徠境内晏然為之謠曰李父
母來何遲早來不使吾民饑其得民如此邑大堤民半
居其下值江漲公督民修守勢將决仰天祝曰寧殺令
不可殺吾赤子語畢漲落邑當徵巨杉三百株以不忍
坐視親歴山中遇中材者貿得之數足而阻於險復禱
得雨浮澗以出辰貴夷兵從王師征廣西悍不可制上
司檄路旁民移避四十里公歎曰曷至此耶止勿避第
豐其餼廪而分督人巡視諭之法夷兵過迄不敢逞巡
按御史數才公以聞賜勑旌異進常德府同知民數千
遮道悲慟衣履為之分裂公一一撫之曰我將加惠若
乃去常德學久弊公心語曰是非所以本政化也規措
一新丁祭日井忽告涸禜而得泉郡人志之蘄黃清軍
者弗克事巡撫都御史委公公於衆中察數人者詞色
異拘之别所少頃果有發其奸者人驚以為神由是争
自首得久不從役者三千餘尋署知長沙府事事治民
孚一如常德湖南軍興公督民兵數千入辰沅助官軍
又部公帑數萬赴武崗糴軍餉皆有成績而還歲造幣
惡兩司官率坐累左遷議屬公公減常價三之一幣成
無不中度者巡按御史復上之朝賜誥旌異將有守郡
之擢而公浩然有去志矣公孝友恭儉出天性律己嚴
筮仕日即召諸子曰汝曹勿以吾得官可自肆命誓其
志於庭長者請業醫次者請業儒幼者請如次兄志公
始釋然請業儒者即今太守君也家居十八年起居服
食不異韋布鄉閭相戒以不義為恥邑大夫就而問政
如禮大師焉卒以弘治壬子四月二十有五日享年七
十有九疾革命書遺言戒仲子曰廉慎終始為國為民
戒諸子曰勤儉苦學毋隳先業語不及私配黃氏贈宜
人繼羅氏封宜人皆以賢明佐公婣黨稱之子男六人
長延年義官以醫鳴次延夀成化己丑進士歴監察御
史以直道外補起知徽州府事次延齡太學生皆黃出
次延福次延祺並為儒學生次延禄延祺羅出延福延
禄皆側室田出女三人長早世次適士人賀春次適儒
學生陳謙孫男八人長璋次琇次瑁次琮次璜次珩次
璇次瓛孫女六人噫不佞嘗承乏史氏矣觀公之所樹
立若龍陽常德之政視古循良之臣豈多讓哉矧象賢
之子紹其學名益顯法其政惠益弘所以敬承公後巋
然為一時之望者盖方進未已也然則漏泉之澤汗竹
之紀大筆特書當不日見之公又何憾於九京也哉是
為表
翠環處士胡君墓誌銘
新安舊俗有得於先正之遺風故好禮尚約無慕於豪
侈之習四方以為難數十年來漸以銷斁而莫甚於親
喪飾殯儀崇佛事僣儀踰越所費不貲附身與棺者甚
略而述德誄行昭遠垂後之作無聞焉間有之則亦取
具示觀聽爾非用其情也歙胡氏子宗介其友王宗植
氏以狀來請其考君處士之墓之銘詞核意勤出其儔
輩甚遠會予以疾謝文事然悼今撫昔義不獲辭處士
諱虎字士儀世居歙琶塘曾祖先遠當元季嘗起義捍
盜以安鄉人其配則師山先生鄭公女弟也祖伯恭國
初被薦不起吟嘯翠屛山下學者號翠屏先生考彦美
亦名士祖妣許妣吳繼鄭皆里之舊家處士自幼敦敏
如成人居勵學出幹蠱務得其二親之心乃已彦美君
嘗葺譜收族處士佐為之不以疏逖豐歉為詳略執二
親之喪過哀而營壙妥靈必以禮里居琶川原有陂塘
中塞處士計聞官調役則民愈困畫策以喻鄉人履田
出貲不月工完其惠利甚博以義復里社之祠便祈謝
而淫祀佛老一屛絶之里貧病無告者拯之視其力而
材良行修之士必倡延之為里塾師晚築室端居取庭
草不除晚山相對之義自號翠環居士士夫間亦因以
名焉又擇里北大白山麓為生營而以弘治丁未正月
五日卒享年六十有六疾革前兩日召諸子付後事神
氣不亂配方氏棠源人楚華女嚴正有禮族黨賢之子
男四人長即宗次曰名曰益曰滿孫男六人葬以壬子
某月某日處士承世德而能不鑿其所禀和易曠逹有
語輙盡雖無位守而行其鄉者率多長厚之事閨門之
内雍而不譁然義不可者未始徇時為之居家奉身一
以廉儉非舉祀接大賓衣不兼食不重諸子奉訓率其
行無改亦可謂履順守正之君子矣嗚呼使一鄉之間
得胡處士者一二為之表則烏有不能返淳樸之俗以
復於先世之舊觀者哉而今已矣可不銘諸銘曰
孰靦其光弗之慎兮孰睨其時弗之徇兮有歸其全業
之振兮有昌其人澤之浚兮
溪東孫處士及其配吳孺人墓誌銘
溪東孫處士彦正捐館之三十二年其配吳孺人始告
終其子玄璋將以弘治壬子冬十月二十四日合窆於
白雲樓之先塋前期奉故汊口程隠氏與今藏溪汪琳
氏二狀來請所以昭其幽者予素善玄璋而隠琳之狀
亦核可徵也乃序而銘焉序曰處士諱存德其字彦正
世居徽之休寧曾大父希佺大父宗惠父士陽皆以德
履重其鄉母隆阜戴氏生三子英德京德處士其季也
士陽父卒年未四十有母在堂而英京亦早世處士能
以孤子起家孝事其兩世無違志居間即延師講學鳴
琴不伍於俗而以三省名其軒志懇業成比之士陽甫
存日不替益盛矣處士風儀峻整重然諾惇行義正統
中郡舉大家實京師處士當行即走行在所上言母老
缺侍狀獲釋歸歸益刻意於善嘗值歲祲贊其世父用
規發粟四百碩賑饑而中任之以是用規得如令受冠
服之榮處士亦自是於貧者必隨其力所及歲賙之粟
負逋而弗克償者焚其劵英德死有女煢然處士子之
及筓擇嫁剡溪吳士元溪東孔道行者無所憩亭其渡
口以濟困暍族孤孱而摧於横逆者必振之使有立至
於拓先基表先壠尤惓惓奉其責而不以自逭也鄉先
逹尚書楊公侍郎吳公都憲程公亟稱其為人而與之
納交焉吳孺人出邑之臨溪叔祥君女也佐處士有禮
尤善以勤儉持其家而孝敬慈淑與處士相高奉孀嫂
甚謹晚失壯子而為處士置側室仰氏汪氏如娣姒遂
相繼有子親教育之成而處士不及見也孺人年益高
主家益健其行至於弱者慕暴者馴一時名宗率自以
為弗及處士生永樂壬辰九月十一日卒天順辛巳六
月十六日得年五十孺人生永樂癸巳五月十八日卒
弘治壬子四月十四日得年八十子男三人長世美早
逝次即玄璋也今長區賦次玄玘女四人長適歙邵村
張禎次適同里率東程昂次適歙溪南吳道榮次適戴
岩大母之族也孫男二人長實次寯孫女四人俱未行
曾孫女一人尚幼予觀郡乘謂新安地斗僻而風氣完
故前代鼎族多以避難來居苗裔相承守其祠墓奉訓
弗墜殆不誣哉盖孫氏譜以為江東諸公子之後至唐
曰金吾公萬登始居休寧之黎陽七傳曰大公遷坑口
又五傳曰子厚遷草市至諱宏父者當宋季來居溪東
生安卿則希佺之父也吳氏譜以為漢番君之後至唐
曰侍御公少微暨其子中舍君鞏俱以文名鞏七傳曰
琇仕宋為休寧令生五子分居邑臨溪諸處盖叔祥之
所自出者也若處士孺人之賢與玄璋兄弟之克肖法
宜書而予又歸重其先世者所以進其後之人俾圖無
忝也銘曰
有焯一士淑行在躬允孝且友業充譽隆碩人相之無
靡無妒子也克承職是之故膴膴高原白雲之鄉有卜
其傍雙玉偕藏大江東馳番水西注瞻斯敬斯維後之
裕
休寧儒學生程公昭墓誌銘
予於諸族中子弟特才公昭而公昭以叔父事予亦謹
予北上之明年忽以公昭訃告為之扼腕不懌者累日
又七年南歸過率溪書院其子法出遺像示予宛然公
昭殆不忍觀也法泣言塜上之石未有銘敢拜以請會
予疾不能執筆久之公昭族弟曾從予學數以為言乃
序而銘之序曰率溪諸程與予同出陳將軍忠壯公至
公昭為三十有五世矣公昭貎癯性介在童稚即錚錚
若成人長老異之曰後有炳然振吾族者將在是子乎
因名之燿字公昭公昭讀書家塾日開警於經傳不必
成誦而講說敷繹悉中理稍長里中少年率師之其舅
氏汪世行令君語其父鎬曰燿也慤是不可但已宜勖
之成會世行往宰醴陵挈與居以是學益邃事益核歸
被選為儒學生未幾諸同舍者多遜其業精專至於事
可不行尼亦恃以决婁侍御克讓董學政南畿於休寧
亦進公昭俾與秋試不偶而汪令君改莅新昌公昭復
侍行令君每喜從宿儒問政得失於是公昭獲往見張
太史廷祥彭狀元敷五兩人亦皆器公昭曰佳士公昭
負識見卓卓不苟尤篤行義事父母能養志與兄炫及
弟焰一不失矩度父喪極哀屏去浮屠法不用祖墓敓
於歙江氏毅然與兄恊力愬官必直之乃已予嘗會遠
近族人作統宗譜公昭與焉凡有所考誤正譌率先意
與予合在新昌又佐汪令君作縣志蒐獵纂次亦秩然
可觀後竟以積思苦學得孱疾不可起公昭曾大父敏
大父玩與其父三世皆有名里中母汪氏令君之姊也
公昭生正統戊辰四月六日卒成化乙巳閏四月十三
日得年三十有八娶里之吳氏子男三長法次儀次湜
湜不育女二長静適里人吳遷次止尚幼法等以弘治
辛亥十一月二十有四日奉葬所居西園負乙面辛於
是公昭之卒八易寒暑矣悲夫銘曰
九仞垂成忽告圯千里風馳蹶而止猗嗟若人適類是
命兮奈何妥於此
處士李公墓誌銘
高邑李公之治徽州也恒以其父處士春秋高不獲迎
養為歉士夫間為作公餘愛日詩慰解之少間將上其
績於朝計取道可歸省而部使者以郡事委君留不遣
先尚書襄毅公夫人之喪又檄督葬事弘治丙辰春正
月竟得處士之訃君號慟累日命其子來休寧請曰珍
不佞幼見知襄毅公且莅䘏典於兹未即工而去有遺
憾焉惟是門下之義甚久敢以銘託予發書歎曰嗚呼
君之用情猶我也是何可辭按其所自狀李氏世居真
定高邑曾大父德甫大父安國初嘗有仕籍坐謫戍遼
東廣寧之左屯家焉父榮娶於梁生處士盖永樂戊子
歲九月二十五日也處士諱鑑字克明性淳樸孝友雖
處行間早失怙而執禮譲喜儒雅不失故宦家矩度時
當家難之後或邀之為賈人走四方以自殖者處士謝
曰商務華農務實吾寧甘畎畝以貽後之安爾由是竭
力服田以奉母生盡養沒盡哀又撫其弟銘為之娶節
緒浮費家用漸饒歲時祭燕有常而周窮濟急亦隨其
力之所至無恡鄉隣翕然稱之處士見珍有偉質恒語
人曰是當起吾家者遣從師授學底於成邊吏嘉歎以
處士為賢處士卒弘治乙卯歲十一月九日享夀八十
有八娶侯氏有淑德年五十九先處士卒繼俞氏亦克
相夫子男三人珍璉璠珍舉成化丁未進士授徽州府
推官有治績璉以功長五十夫侯出璠俞出孫男七曰
來鴻來鳳來鵬來鶚珍之子曰芳華&KR2521;璉之子鳳鵬鶚
皆都司儒學生女四長適廣寧左屯衛指揮周徵男輔
次許適浙江按察司副使文貴男三省次許適正千戶
果俊男某次在室珍歸將奉處士葬城西五里許錦川
先塋以侯祔焉予觀趙郡李氏在唐族極盛贊皇文獻
公趙國忠懿公父子與其孫衛公三葉相唐而高邑族
素立名在循吏傳胤嗣多賢宦業不乏今其世遠矣而
處士實出高邑又得郡推為之子意天於善人之久詘
者將振之也然則紹先烈以上及其父俾褒䘏之恩賁
泉壤而增輝於家乘不有待於異日哉銘曰
維趙李氏積深慶崇孰戹其先浮海而東履屯向亨有
淑一士膺夀孔多亦顯其子身雖往矣不亡者存溯原
有需赫其貤恩西城錦川中作華表玄堂刻文永妥斯
兆
沙溪處士汪君墓誌銘
郡學生汪祚奉其大父處士君之命來從予學於休寧
南山中踰年予往報君歙西沙溪上時君已抱疾不能
興命祚禮予於堂因宿焉明日祚道予徧視其所居曰
此為稼同以斂穀此為静樂以佚老此為三益則家塾
在焉皆我大父之所力營而貽後人者也又出履其所
居之東曰此為忠烈行祠以奉先世祖越國公此為宗
德祠以奉本支祖司農府君以下皆我大父合族人而
為之垂成者也還坐堂中則又手一帙以前曰此為崇
孝編以紀先世之文獻亦皆我大父之所裒輯而將刻
梓以傳者也予因憮然曰賢哉汪君惜不獲識其顔面
何如人顧其所立有如此者嘉歎久之乃去去未幾而
君果以不起聞時弘治壬子冬十一月十有四日也予
既遣奠君而祚來以銘見託會予有召命不及為乃使
人尾舟相候始克序而銘之君諱慶宗字宗裕曾祖俊
德祖子原父貴新母棠樾鮑家女生君性孝友不羣策
者以為是真能裕其宗邪居父喪一用朱氏禮比葬或
上其僣於官巡撫侍郎周文襄公曰此禮也烏得謂之
僣哉抵告者罪一庶妹失愛於父君厚其裝遣之與二
姊同御其家最嚴對妻子未嘗見齒至與鄉族則甚和
而亦不苟徇也社壇稅為鄭氏專必均之乃已又嘗言
縣官新安地多山而瘠請五穀之外藝桑棗以自給縣
官是其言為下令民獲利至今君自處最儉而好施予
代人官征而不責人之私負以急告者必周之於士尤
篤寓秀水日有胡英林鳳二生才而貧君數資之遂相
繼舉進士先墓上下二十世悉植木伐石為表墳菴田
敓於異姓者倡弟愬於朝而復之歲與族人四會食序
昭穆子孫族姓多聚教館中從子濬濂相繼領鄉薦而
祚亦負志力學有可冀以成者君不及見也沙溪之汪
出越國公第四子之後居歙之唐模十一世祖叔詹宋
崇寧丙戌進士歴官司農少卿以忤秦檜不大顯司農
生若海直秘閣别居古城山史有傳若海生常州倅擇
善擇善生建寧察判時中察判生貢元起莘起莘生人
鑑始居沙溪俊德之祖也貢元當宋季嘗傾家資與止
屠城之師而俊德受業鄭師山先生師山死國時以孤
託之盖累世以節行聞宜君之所立如此也君卒年八
十有一配溪南吳氏持家有法族黨稱其賢年六十有
九先君卒子男二長隆孫亦先君卒次佑孫女四長勝
貞適潭渡黃齡次松貞適溪南吳歈次柏貞適攸縣知
縣江昌次堅貞適竦塘黃迦孫男五長道祚次道彰次
道充次道芳次道齊道祚易名祚道彰易名魯並為郡
學生孫女三曾孫女六墓在古城山祖塋之右初越國
故廟在歙雲嵐山婺源裔孫元帥同當勝國時捐田奉
祀甚盛廟祝沈氏冒姓而有其田君合族人言之官不
報則移書婺源諸汪若今成都太守奎山東憲副進大
理副堅江西僉憲舜民言激切動人諸汪義之乃以委
元帥嗣孫宗紹主其事經二十年不决而君佐之益堅
事卒白人以是竒君而婺源諸汪皆予姻家也故知君
實詳而銘不可辭銘曰
沙溪之汪出宋司農溯厥淵源越公之宗數百年來有
啟有續迨處士君志彼前躅蹈義秉禮卓乎不羣貴弗
在爵學弗在文其貴以天維德與齒其學以身有徵孫
子古城山麓蔚爾塋圍君復何憾式全其歸有道之碑
克副者少鄉評既公嗣有褒表
故唐孝子黃府君祠堂碑銘
歙潭渡黃氏以成化乙酉歲建其遠祖唐孝子府君祠
於里第之東每歲正元日子孫進謁禮成長幼以次拜
起序飲而退二仲之望族長率子孫之勝冠者舉祀禮
焉飲福受脤具有規約而所費則出於先世贍塋之田
行之餘三十年矣府君裔孫今兵部職方主事華始具
首末請書其麗牲之石走觀唐書孝友傳總序以孝獲
旌典者二十九人府君與名而莫詳其事盖州邑未嘗
以其平生履行上史官也走乃為考郡乘參家牒旁蒐
傳記而書之曰府君諱芮本江夏之族自祁門左田來
居歙西九里之屯村後值盜起黃之族人集衆屯此以
捍鄉井乃更號黃屯府君曾祖諱璋祖諱亮父諱光母
程氏生府君而卒繼母洪氏實長育之府君天性純至
奉親以孝聞建中初洪氏抱疾危甚醫不奏功府君刲
股肉作羹以進疾隨愈父卒號泣晝夜不絶聲遂廬墓
終身芝産十四本木連理者四遠近嗟異以為孝感刺
史盧公上其事得旌表門閭盖貞元十九年也府君生
以上元庚子三月七日卒以太和辛亥十月十三日享
夀七十有二葬歙之向杲寺西配程氏子三人曰文瓉
文炳文德巢賊之亂自黃屯徙溪北居之賊重其孝行
遣人慰諭下令毋犯其家號潭渡黃氏迨今幾八百年
子孫不下數百人勤生力學衣冠褒偉見之者曰此孝
子之後也府君葬處更代既遠地荒草寒而往來者率
相指曰此孝子之墓也噫府君何修而得此於當時後
世哉一好德之心同爾自后王降德之典廢孔曾授受
僅筆之書誠以為世無悖德悖禮之人斯化行而治可
成也使唐之季在位者知孝則事君必忠莅官必敬伾
文無所售其術牛李無所成其比宦寺方鎮無所騁其
惡順德舉而犯上作亂之事泯矣惜乎其以孝稱若府
君者多出於遠外農畝之間其盛至於感鬼神格草木
化強暴上之人亦未始不作興之而終無補於治也昔
朱子守南康下車即詢唐孝子熊仁瞻之墓宅為文奠
之禁其樵采又言之朝請復旌門如舊大賢君子之急
先務盖如此府君之名實與仁贍並列安知他日無良
有司者取法朱子追表其門與祠相高感動其民人以
興於行而副我列聖孝理天下之意哉走既序其事補
舊史之闕且為銘以系之銘曰
允顯新安環山帶川自昔炳靈篤生材賢唐三百年名
著國史有歙一人曰黃孝子惟是孝子至性天成善事
其親顓顓厥誠早哀失恃鞠于繼母母疾莫救樂刲其
股作羹以進母疾獲痊兹匪人力實監於天父沒悲號
夜以繼日廬此墓左終身不釋有樹連理有芝競芳孚
彼草木匪孝何祥里人驚慙孰克致養流聞刺史頓首
言狀當宁曰嘻孝哉若人往旌其門式降恩綸棹楔巍
巍見者傾竦褒顯一人列邑風動閱世既久居然墓林
樵蘇自戢盜弗敢侵矧是錫類有蕃孫子潭渡來居亦
數千指故宅之東爰作新堂合其宗人以奉蒸嘗鐘鼓
有嚴豆籩夙戒孝子來享生氣如在孰非人子孰無是
心觀感擴充匪古斯今惟皇撫運克篤孝理虞周化成
圻内伊始有美嗣人或奮於朝或成於家孝澤孔昭我
作銘詩勒之貞石勖哉孝孫永保無極
孫君以寬墓誌銘
新安孫氏在休寧者以雷溪為望至諱忠原者贅汊口
程氏而居焉至以寬君再世矣於是又有汊口孫氏口
分世業殆與雷溪相高非似續者之有人而能耶以寬
其字也諱存仁性淳樸善事其父母其父曰岐隠翁母
曰富溪程氏皆愛賢君曰孟當益興吾宗翁之季曰雲
隠處士富學問昌於詩君從之游而親年高有弟七人
闔門男女百口日給孔艱君慨然曰學不可終遂矣與
諸弟謀幹蠱曰某之吳某之粤恊乃心力無敢異議居
數歲家果益興如親言君既致大阜思所以維之者乃
立條約不私畜不析産婚喪祭燕泉布出納比閭間慶
弔還往周恤假貸悉按古禮度可行者為之節且延師
儒訓子姓躬督教之由是汊口人稱家政之善者必曰
孫氏君又將建先祠訂宗法如浦陽鄭氏而疾作不果
為之君曾大父諱興大父即始居汊口者岐隠翁諱春
殷别有傳君配亦出程氏壼範相承賢淑有聞君平生
好簡逸惡侈靡乃獨愛鞠藝而玩之不斁因以菊忩自
名卒成化壬辰歲九月十九日得年四十有二丈夫子
三廷傑廷弼廷式女子一適程永浩孫男子二友進友
緣孫女子三以甲午歲正月十一日卜葬里之白楊塢
二十四年矣廷式始以君表弟正思之狀來請銘汊口
富溪之程與予皆同所自出且聞廷式兄弟與其諸房
守君之家規弗替至今然則君豈直一鄉之彦而已是
宜銘銘曰
無咎承考孰悖之畏念鞠子哀孰盭之愧有堂構矣亦
學友于肅彼家規莫之敢渝繄若人兮胡弗夀豈月旦
有言不亡者在黃花采采白楊蕭蕭最行勒銘惟後之
昭
處安汪翁墓誌銘
歙稠墅汪翁以成化壬寅四月十五日卒于家其子泰
護屬其姻家儒學生程陽奉狀來請於休寧值予方以
服闋介行李將入朝辭之而陽於予為族孫請甚堅乃
不克辭而序之曰歙西諸汪皆唐越公之後而稠墅之
望彌著其先在宋有諱應元者事理宗至提刑予嘗得
其論役法狀而讀之事核文簡有憂國活民之情又嘗
得吾宗丞相文清公所為誌銘而知履行之詳審其為
一時名流不誣也公之族甚蕃而阨於元季之兵燹至
翁之大考國佐始出而振之考士美又克繼之遂長一
區之賦有名鄉曲間士美君三子翁最少而性淳慤與
二兄繼長區賦能不墮其父業二兄繼殞諸子尚幼君
益自刻厲以亢宗植家為己責上奉其父下撫其子盡
心力無違禮又推其所有以應公家而惠其隣里婣戚
宗黨之不給者由是義聲燁然起一時一時競者以平
暴者以歛教其二子讀書敦行如己志二子者奉訓唯
謹君因自號處安翁以家事付之而自適於溪山觴詠
間不復關世慮杖屨所至人必以為榮卒年八十配江
氏卒成化壬辰九月二十六日年七十五與翁合兆子
男二長泰護次泰常女二長適棠樾鮑泰次適向杲吳
槿茂孫男三長元俊次元傑次元傳孫女二長適胡某
次適吳某曾孫男二長璜次璉墓在里之鰍堨原翁諱
敦慶字文厚其羣行若此嗚呼其亦無忝於文獻之族
而法不可以不銘者乎銘曰
一鄉善士衆所推賢者以勸愚者規成此下俗淳弗漓
處士汪翁宿且耆孳孳好義老不衰遠膺福履百歲宜
今其已矣寧不悲盛德之後嗣者誰子孫詵詵慶所遺
鰍堨之原山水竒我銘敢比林宗碑
資德大夫正治上卿掌通政使司事太子少保
禮部尚書致仕張公墓誌銘
弘治癸丑夏四月二十有六日掌通政使司事太子少
保禮部尚書致仕張公卒於京師之第訃聞詔遣官諭
祭其家仍命有司為營兆域如禮於是公之子兵部車
駕郎中忱將奉柩歸其鄉前期以翰林編修白君鉞之
狀來請銘謹按公諱文質字允中世居永平昌黎相傳
其七世祖勖嘗仕元為翰林學士承旨至公之曾祖曰
繼和祖曰廣考曰鑑而廣嘗仕為山西繁峙縣沙澗驛
丞兩世以公貴並贈資政大夫工部尚書祖妣王氏贈
夫人妣楊氏封太夫人始公父侍學于沙澗早卒遺腹
得公賴王夫人親抱育之少長遣入縣學為生員公茹
悲苦不堪而刻意問學期自立以亢其宗正統辛酉遂
舉京闈鄉試第二人明年登進士第授工科給事中值
己巳之變中外多事公與同列屢進讜言以輔政而公
體質凝遠音吐鴻鬯尤為一時所器重景泰庚午陞都
給事中壬申陞通政使司右參議英宗復位初廷臣多
不當意者獨嘉公陞左通政進通政使數被賞賚憲宗
嗣位久之以考績陞兵部左侍郎成化乙未進工部尚
書並掌通政事今上正位東宫加恩廷臣公太子少保
明年調禮部尚書莅部事尋以母憂去職服闋仍掌通
政事會同官有以左道進者謀奪公位公覺之遂引疾
去盖家居凡七年及見左道者之敗而公等被陰嫉者
或起用於時或令終於家然後論者知天道之不爽如
此公為人謹厚雅度有容終日恂恂不妄言笑典出納
前後餘四十年每朝廷有大政刑必預議有大典禮必
在列公亦感列聖眷知夙夜奉公思以濟時澤物而局
於官守不克自見然其存心制行不苟為異同以趨時
好望而知為福人君子也性孝友每思王夫人恩薦享
之日或哽涕不已至有官始克迎楊夫人以歸奉養備
至待異父弟妹無間言於故舊鄉黨無論戚疏貴賤在
困中者極力拯之必濟乃已公享年七十有三娶王氏
贈夫人繼張氏封夫人子男三長忱己丑進士即郎中
君也次慥鄉貢進士次懷太學生皆王夫人出而慥懷
先卒孫男二長葵太學生次蘭女五曾孫男女各一公
墓在邑西會東社之原惟先尚書襄毅公與公同年進
士而友相得故走獲以童子親几席聽教言中歲去國
不及拜公幸兹還朝則公已捐館嗚呼先友盡矣忍不
以銘而才謭文陋不足以發公行治之詳誼在通家又
不敢讓則次其事而銘之銘曰
惟天降材亦難其成惟器之碩斯用之宏繄若張公自
其有禄鉅人元夫占者屬目一仕青瑣再官銀臺封駁
之績對敭之才進位文昌載加宫保竭厪效忠屢閱勲
考英皇景帝暨我憲宗嘉此老成恩崇譽隆公事三朝
一節敬慎守厥攸司弗究其藴人謂公器福禄孔宜彼
憸讒兮嫉而尼之褒賢殛頑天道甚邇公雖云亡何憾
于彼營墳有使諭奠有文哀榮始終無愧前聞會東之
原有妥玄室貞珉勒辭百世無斁
驃騎將軍右軍都督府都督僉事李公墓誌銘
公諱㫤字明遠其先起西陲自宋元來世有西寧之地
至公祖南哥當國朝混一初首率衆内附太祖高皇帝
嘉其誠俾同知西寧州歴官西寧衛指揮僉事父英嗣
其官事太宗文皇帝屢從征伐以功封奉天翊衛宣力
武臣特進榮禄大夫柱國會寧伯母夏氏封會寧伯夫
人初會寧公為將有威名坐累失爵而卒公年甫十二
母夫人上書愬其功英宗睿皇帝惻然念之授錦衣衛
指揮同知未幾有詔錄勲臣後復進都指揮使憲宗純
皇帝即位之又明年舉將才尚書姚文敏公以公名上
進左軍都督府署都督僉事分練五軍營尋用兵部言
莅右軍都督府事是歲秋大閱立團營十二又領振威
營公久在散地一日被廷薦受簡知於士馬訓習戎務
張弛殫厥心力聲稱翕然庚寅歲祲畿内盜起詔侍郎
葉文莊公及公等三人往綏輯之癸巳監修禁城己亥
督治盧溝河决而山後以回禄變告勢及四陵復詔公
發旁近兵撲之公每受命寢食不遑務竣事乃已而先
帝亦賜賚優渥同官者不及也庚子中貴人汪直來監
十二營奏罷公仍分練左掖軍又用中貴人張敏言罷
之而尚書余忠肅公言公可用乃分練神機營公上疏
請罷不許乙巳請告展墓許之公至西寧治别墅自號
松巖拙叟思終老焉逾年不至詔兵部檄陜西守臣促
公始入朝今上皇帝嗣位初再上疏請罷亦不許壬子
用建儲恩實授都督僉事而公已抱疾不可出矣癸丑
夏五月十五日卒於正寢訃聞上悼惜賜棺槨齋糧麻
布遣官諭祭者再凡一切葬事悉從官給臨壙朞年及
再朞詔亦遣使祭焉公為人儁悟沉著喜讀書尤工筆
札所交一時名人誓必嗣其先烈而遭時承平不克自
見結佐五府典列營三十年自壯至老持己矜嚴守官
介慎雖與時忤不恤亦可謂世勲之巨擘者歟公享年
六十有四配胡氏有淑德封夫人先公卒子男十三人
長瑁太學生次㺬舉進士今尚寶司丞次珊次璠次璵
次珵次琦次璘次珂次珮次瓘次瑞次瑢㺬璵胡出餘
出側室陳氏董氏女二人長適廣義伯子英鎮次適指
揮子張銳孫男五人長寧嗣錦衣衛指揮使次安次定
次夀延次夀顯孫女四人尚幼㺬等將奉公西歸與胡
夫人合葬西寧巴州先塋前期以翰林編修徐君穆之
狀來請銘憶當成化初先尚書襄毅公在兵部首舉公
而用之故予得數與公還往知其人義不可辭銘曰
西寧膁膁惟陜之藩李氏在州世屬櫜鞬允顯貳車首
識真主爰錫金緋秩比亞旅有赫代將分茅會寧功高
謗興慶衍于庭惟驃騎公世武孔力亦篤詩書安此家
食錦衣輝雲崇德昭勲以才受知入佐五軍乃肅戎行
乃拯民瘼國有大功亦籍經略歴事三聖勞勤實多進
止何心出入逶迤公志未酬公疾弗起有子如林一濟
其美惟皇念舊䘏典載頒以窆以奠于彼家山冠劍之
蔵永妥窀穸貞珉勒辭百世無斁
懷遠將軍忠義前衛指揮同知凌公墓誌銘
公諱錦字日章凌姓凌之先盖出衛康叔康叔支子為
周凌人以官氏子孫散處江浙間至吳偏將軍都亭侯
統著名史册而句容故吳甸也句容之凌相傳為統後
在唐學士凖在宋侍郎策各以其地顯公家句容之郭
干村族亦鉅而失其譜公之祖福海妣田氏考天夀贈
懷遠將軍同知指揮使司事妣白氏贈淑人天夀君當
永樂初以詿誤戍興州中屯業中圮然獨撫公曰吾所
為無愧心者將恃爾以亢吾宗無自棄也公受命感奮
必思以自效宣德初代父軍中騎射之餘時從儒者問
書史大義而於一切世態俯仰宦跡通滯物貨竒贏悉
鉤探其情勢而欲手操之盖公性沉鷙有術長身偉髯
慕古策士亦每以策干時名公卿諸公亦多折節與還
往正統中從大將軍擣敵于甘州烏嚕乃歸以功長伍
什夫上言興州官軍當分番宿衛而地遠外非便兵部
是之得旨許内徙隸忠義前衛己巳秋敵大入寇京城
戒嚴公從副將軍戰敵彰義門又追敵紫荆關以功試
百戶景泰初貴州苗作亂公在行破其香爐山諸寨進
副千戶金齒守將知其能請隨以自輔天順元年正月
以逓奏入京預迎英廟復位進指揮同知食禄錦衣衛
英廟亦識其人數有賜賚詔乘傳取馴象於雲南還奏
稱旨久之曹石擅政陷文臣典兵者公坐與善調凉州
明年與邊將出禦敵敗之功未上值英廟燕間忽思公
問所在左右曰在凉州即日召之時方革迎駕功進者
兵部俟公至上劾英廟曰非也其仍舊職不問公感上
知遇脫險即夷遂獻其名馬廷謝不復出以老疾自免
日與方外者遊而於世故亦未始相忘聞朝政闕失暨
邊報民瘼與客亹亹說不倦自號無默子放遊江東西
淮海間自豪於賈人十餘年乃還買西山田三千畝以
濟饑捐地以瘞貧死者千計築大第作土室壘山種樹
日坐卧其中雖事聲色而所食無珍味所服不過唐巾
氅衣自以為得異人授金丹至訣恒自閟不以告人也
又時操觚著書以仙自命雖見哂不恤弘治壬子二月
二十四日忽得疾不起享年七十有九配楊處士舜之
女恊公起家勤儉孝睦親黨稱之先公十六年卒贈淑
人公子男二長雲漢今懷遠將軍指揮同知婦曰程先
少保尚書襄毅公之女予弟也封淑人次雲衢後公八
月卒婦曰陳陜西按察僉事峻之女公女四長適參將
都指揮魏啟次適錦衣百戶子吳純次適錦衣千戶趙
艮次適錦衣指揮子葉順孫女一公長子暨兩長女楊
出餘多出側室雲漢將以癸丑八月卄二日奉公葬都
城之東南平屯塢前期匄予銘予與公雖至戚而情不
比間有違言亦不為忤盖公晚而知予其屬壙之言亦
惓惓在予嗚呼悲夫若公亦豈非行間之表表不可多
得者歟銘之可也銘曰
惟凌之先材武有聞肅肅亭侯世遠而分粤懷遠公其
智孔邃業亨宦成弗繫世類金帶緋衣出彼櫜鞬角巾
草屨跡近超煩豈句容人多慕先老企永厥年孰振其
槁亦既有年有女有男如公得斯當斃而甘爰歸一坵
平屯之塢我弗辭銘俾顯終古
汪承之墓誌銘
承之佐予編刻新安文獻志於南山堂役鉅而弗克就
緒也上書郡侯言是不宜獨勞郡侯韙其言即日下屬
縣協力竣事而承之躬校讐訪遺闕雖抱疾或往反冒
雨雪不自惜一日請歸言動安好不知其有疾也又數
日以疾革告予大駭亟命壎子往視而承之說後事亹
亹不亂已乃泣下曰吾不能副先生之教矣竟不起時
弘治丙辰十二月卄七日年甫四十爾嗚呼悲夫承之
諱祚歙沙溪汪也新安諸汪皆祖唐越公而沙溪有宋
司農少卿叔詹及其子直秘閣若海族益顯承之距若
海十二世詳見予所銘其祖墓云承之少失母吳氏壯
失父隆孫君雖孱多疾而英豪材敏負大志必有以自
見入郡庠治小戴記從學方太守進又之越從學毛僉
事憲為經義豐蔚可觀而旁治諸經史子傳參究博極
至廢寢食積書萬卷猶不以自足前後經四提學御史
每試必進之歲乙卯試郡庠第一上南畿有媢之者中
以飛語竟不獲薦承之從予遊將十年其為人動必慕
古居親喪過哀至嘔血成痼疾奉繼母如生己者撫繼
出弟妹極友愛事叔父崇禮君甚謹事必咨而行長子
冠用朱氏禮以倡俗又刻予所編心經附注以傳曰此
聖學之基也承之娶方氏生二子恂恪三女岩音兆音
魁音治命以其季歸予族姪曾之子從進曰吾與曾友
善毋食吾言承之所著詩文有寶經堂稿若干卷又輯
其先世遺文為崇孝編若干卷恂以其從叔儒學生魯
之狀來乞銘噫承之已矣予尚忍為之銘墓也哉銘曰
天胡降材弗成而烖士立孔卓乃毁于璞繄命則然孰
夭孰年全歸若子亦曰不死
恭人鄭氏墓誌銘
恭人鄭氏諱玉香世居淮安宿遷為故太保吏部尚書
鹽山王忠肅公之冢婦今錦衣指揮竚之室初恭人之
考君曰文宣德中為典史鹽山而忠肅公以都憲出撫
江浙川陜無寧歲君之配曰韓孺人每上謁太夫人宋
氏於里第必擕恭人與俱時恭人年五六歲端淑如成
人太夫人竒愛之將聘為婦以書告忠肅公公曰吾方
受命於外王事孔殷不及顧此也惟夫人主宜無不可
會君以績最陞吏目定州而忠肅公還朝又未幾而君
以老得休致由是不相聞數年忠肅公念無以致婦者
以書託其友南京都憲張公純值張公有事入覲盡室
行至宿遷代之舉納徵禮而挈恭人歸王氏當是時忠
肅公再出視師遼東錦衣君實侍行在邊十餘年恭人
能盡婦職奉公姑甚謹又每以忠孝勉錦衣君甚力久
之忠肅公復視師二廣錦衣君以入國學留京師恭人
年益壯内政益修暨忠肅公以耆德總百僚英廟念其
功錄錦衣君千戶而恭人所以事其舅佐其夫者不以
大貴顯而小或肆也忠肅公既沒錦衣君寖嚮用而子
女日亦盛恭人治家一如忠肅時由是錦衣君賢聲日
著子有娶女有歸一時公卿家率自以為不及恭人之
生以宣德己酉正月十五日其卒以弘治癸丑九月二
十五日享年六十有五子男二長宣武學生先卒次疄
中軍都督府經歴女長適天津左衛指揮黃溥次適國
學生楊鏜孫男二長允恭亦先卒次承宗女五長適馬
溥次適錦衣千戶韋綱次適錦衣指揮張禹之子其次
適錦衣千戶趙輗之子其次適騰驤衛指揮夏銘之子
疄等將奉柩歸以卒之歲十一月十一日葬鹽山之太
平鄉安都里毛兒園祖塋之次前期以鴻臚高君岱之
狀來請銘走家亦出河間幼承忠肅公誨顧而獲與錦
衣君還往聞恭人之内行甚悉不敢以鄙樸辭也銘曰
維宰忠肅立朝桓桓家規孔嚴為婦實難有鄭之媛配
公之子賢不以忮敬不以弛名與德嫓是曰恭人胡弗
永年遽韜其真紀行刻銘新壠故地世澤之長閫範之
懿
指揮魏君墓誌銘
君諱啟字景初姓魏氏世居邳之睢寧曾祖興國初以
材武隸東平侯軍中為隊長祖真佐太宗入靖難歴官
寧夏指揮僉事父政嗣其職累用戰功至都指揮同知
母王氏封夫人君生世將家雖嫻武事而喜讀書親賢
樂善無紈綺之習成化初以舍人從襄城伯出討川貴
夷之梗化者拳勇智略已駸駸有名於幕府時同知公
已老兵部請以君代長其軍為濟州衛指揮使會昌侯
在五軍奏用之俾總練士於中軍廷議建團營十二營
以定襄伯督之君獲總練士於振威營久之復用保國
公奏以君居十二營中軍主宣令於下將吏皆服君舉
錯之宜而凡前後總戎者亦皆才君不自釋會河南汝
寧盜起劫府庫殺長吏兵部薦君可獨任詔進署都指
揮僉事奉璽書往守其地君至申號令閱軍實籍民兵
捕劇賊而鎮之以静一境晏然弘治初用薦充右參將
將移守蜀之松潘以恩詔實授都指揮僉事時龍溪寨
番酋雨東數出為邊患君設伏三處而自督官軍往迎
之馘其徒三百人雨東敗走居人始安而議者以君招
釁詔落三職還京師兵民皆為不平而君怡然不自辨
歸舟抵通州值大疫遂卧疾不起時弘治癸丑閏五月
十五日也得年五十有七配凌氏忠義前衛指揮同知
錦之女封淑人子男二人長曰瑺嗣為濟州衛指揮使
次曰瓉女二人俱在室孫男三人長曰江次曰淮次曰
湘孫女一人君弟昇及瑺等將奉君柩以是年七月十
四日葬都城西白芷坊之原負壬向丙前期來請予銘
予女弟適錦之子雲漢故於君連姻往還相好也今歲
予被召北上君方西還相遇於淮而予舟先發盖抵京
未一月得君訃為之驚悼不能已已銘豈可辭哉銘曰
精悍之資通練之譽如駿斯馳乃蹶其御有餘福祉維
後之留我銘昭哉聿寧斯丘
中奉大夫宗人府儀賓郭公墓誌銘
公諱巖字景瞻姓郭氏世為漢中南鄭人曾祖考文通
元季以功封隋國公祖考雲歴官湖廣行中書省平章
政事國初内附太祖高皇帝嘉其誠授宣武將軍南陽
衛指揮使考溟復以功進榮禄大夫後軍都督府都督
公三子其長曰崇以都指揮守開平公其季也美姿容
喜問學觀者策其必大貴時唐定王開國南陽而薨子
靖王繼立宣德戊申上書言定王有長女未婚詔封魯
山郡主選可承者得公送京師入見稱旨錫之冠服誥
授中奉大夫宗人府儀賓公生世將家而秉禮執謙納
交名士未嘗以富貴自侈内外府僚亟稱其賢每歲時
入賀小心周悉恒以不克將命為懼郡主敬之教諸子
俱力善向學不為紈綺之習以成化己丑某月某日卒
於正寢享年六十有四訃聞詔遣官諭祭權厝南陽城
北紫山之原郡主後公一歲生永樂初隨定王之國事
王及母妃英氏極孝謹習經史通大義連失怙恃哀毁
盡禮其事舅姑甚執婦道處家肅雍撫諸子愛均無嫡
庶之别勤儉恭慎聞者不意其為貴主也享年八十有
七以弘治癸丑三月二十五日薨治命喪葬悉用朱子
家禮朝廷得王奏為製銘旌遣官諭祭者四仍勑有司
為營墓園俾合葬焉公子男三人曰顔先卒曰顒曰順
女四人其婿曰指揮芮凱百戶丁廣千戶弟何逹閻惠
孫男六人曰脩曰俊曰仁曰仲曰伸曰傑女四人其婿
曰國學生鹿藝郡學生朱鳳百戶弟顧德指揮弟邢潮
曾孫男若干人女若干人公之先與予皆聮姻故閣老
贈太師李文逹公家成化初文逹公子今太常少卿士
欽共辱過予時公已蒼顔髮斑白矣然語笑竟日猶儁
爽可親不覺其老也别去不相聞二十年乃見顒京師
知公久下世為之泫然而顒不鄙以銘見屬辭再三不
獲則據其所自述者次第如右惟我列聖御家垂範之
懿既久且深故化及宗藩慎終以禮若是是亦可銘銘
曰
有偉公族作賓王門履善弗愆荷天之恩維宗媛兮復
受多祉既昌厥齡亦引其嗣生也偕貴歿焉同蔵有褒
鳳冊有愍龍章帝命作丘紫山之麓玄金刻銘百世斯
卜
石丘處士吳君墓碑銘
弘治甲寅春予被命教庶吉士於翰林時山陰吳蕣年
最少最執禮嗜學恒竊意其家訓有素也明年春郊享
齋於公而蕣不至云有父喪焉又浹旬乃奉大理丞王
君鑑之狀來乞請銘曰將載燕石歸刻之其容戚其詞
悲且諗其父之賢不忍辭也諾而書之曰君諱琢字文
器世居山陰湖桑里為碩宗曾祖慎國初徙居邑西州
山祖淵考暉皆不仕而淵嘗入粟濟邊受旌為義民暉
故儒者號裕菴妣夏氏生子七人君行六有資質未總
角已涉獵諸經史賦詩業文如成人又以餘力作屬對
啟蒙一編人争賞之其事父母極孝母遘疾危湯藥非
親嘗不以進送其終無違禮有司屢欲以儒學生進君
君固辭曰父老矣願終養也既又奉父隠細山之陽自
號石丘子示終不出獨力備養父稍不樂即長跪曰大
人得無以兒不孝故邪或終日不去左右務得其歡乃
已吳族千指君事上撫下悉有恩義尤以才識服人族
有疑事或持之必待君而决諸兄璇璧早世育其孤若
己子貨泉粟帛聽取而自收其敗勘者仲兄玢生女不
舉為仇家所誣多畏避君毅然出白其枉父苦下疾數
年醫以為非吮不可逹君屢逹之其卒也悉用朱氏禮
又注意郭璞書久而棄去曰墳地好孰若心地好人以
為名言君篤於教子且曰士必以用世為志經律相資
不可少也故諸子率謹禮奉法而族人亦以之相戒實
君啟之君嘗病風而愈愈五年復作遂不起時弘治甲
寅九月十七日得年僅四十有六娶司馬氏温國文正
公之裔子男四人其長蕣也次臯次夔次龍蕣初名舜
舉進士被選入翰林為庶吉士以避古諱請于上更今
名孫男一人夢聖孫女一人夢政蕣將以某年某月某
日奉君葬某鄉某山之原予觀處士羣行皆可書而孝
父事類庾黔婁友兄事類薛包至於究堪輿之本合經
律之宜其所見尤過人而迄不一施又弗逮其子之養
誠有可悲者然脩短之數人豈能責之乎冥冥不可致
詰之地哉守官勵行一求為君之光而俟天定於異日
恩及漏泉名昭無窮則君雖不夀猶夀矣予不及識君
然於蕣有一日之長故書君之事以副其哀思亦將慰
君於九原也銘曰
木榮而摧驥迅而踣豈伊人為而實氣之忒乎爰(闕三字)
亦引其澤將不在厥嗣而孰昭其德乎貞珉岌然我
銘載勒後千百年過而太息懿哉是惟石丘之宅乎
贈文林郎雲南道監察御史周君暨封太孺人
張氏墓誌銘
周君真諱而仲成字者阜城之隠君子也年僅五十有
五而卒卒之二十年用其子琰貴受勑贈文林郎監察
御史其配張氏封太孺人太孺人夀八十有四以就養
卒于京邸士大夫交識琰者奠賻相踵且相與嘖嘖嘆
周君之積與太孺人之教有以成其子者如此於是琰
將奉柩歸葬以失恃之早墓未有銘奉中書舍人沈君
冬魁狀來屬之予予於琰同鄉人交相好為序而銘之
序曰周氏之先本居浙黃巖曾大父均禮元季為河間
路總管大父本初國朝洪武中始家河間阜城父祐娶
王氏生君最謹厚性不嗜酒少從師授書通其大義而
於子史喜涉獵與人說亹亹忘倦事父母必得其歡友
其弟深務責之成人深果以才自見仕為江夏簿教諸
子不許事豪侈曰人生自耕讀外皆非可業者處友接
人和而不苟家務人事必審而後應鮮或盭也鄉戚族
屬後生晩輩視以為法者必曰周處士周處士太孺人
同邑名家女生有淑行父從義竒愛之擇所歸得周君
而嫁盖君平日孝親友弟訓子持家皆太孺人相成之
力及君早世親督教諸孤而資給之費皆自耕織中出
人以為難琰起儒學生舉進士擢雲南道監察御史太
孺人居恒語之曰汝為言官大不可以寵耀自持當畏
慎以不職為懼斯可以光汝祖父矣琰奉訓唯謹凡監
稅督餉按部皆以勤公著聲而建白時政扶植善類尤
力論者盖不以其推榮為難而以其風節顯親為難君
生永樂庚寅十月十三日卒天順甲申三月二日葬阜
城坤維先壠之次太孺人生永樂辛卯六月二日卒弘
治甲寅七月卄七日將祔於君子男三曰瑄曰琰御史
君也曰璞孫男五曰章曰良輔曰良臣曰良金曰良玉
孫女一曰長春許聘何磐曾孫男二曰廣集曰迎年曾
孫女一曰妙鸞葬以卒之年某月某日銘曰
代有隠顯貴譽之傳脩短弗齊其偕則賢猗雙璧兮永
妥于此惟後燁然惟君有子
宋尚書職方郎中兼權中書舍人查公墓表
中世以來號鉅家者保其丘壠至四五傳者鮮矣况十
有三世之遠哉近祖之履歴行業或不能詳矣况欲表
之於異代五百年之久哉奉其遺體之弗失顯其遺烈
而弗忘此修士行而尚古道者所難也若吾邑查君富
興求表其上世職方公之墓非曠世而僅見者哉按其
譜查氏世居休寧瑞芝坊自歙徙出唐長史昌之後公
諱拱之失其字曾祖文徽南唐工部尚書諡曰宣伯祖
元方宋殿中侍御史祖元規贈國子博士父陶秘書少
監知審刑院叔父道咸平四年舉制科第一仕至龍圖
閣待制子孫遷海陵而秘書居故鄉有子二人公其長
也舉淳化三年進士歴官尚書職方郎中兼權中書舍
人卒年四十弟慶之自崑山尉授太常太祝而宋史謂
公為都官郎中謂慶之為太子中舍各隨所見書之也
公墓在休寧北街朱紫巷口距今五百年逮富興則十
有三世矣公子一人曰翼將作監主簿孫三人曰起寧
海觀察攴使曰沔郊祀齋郎曰樗太廟齋郎其祖之受
封與其嗣之蔭序譜多失書者而一坏之土託委巷塵
坌間亦未之有表焉富興以布衣七十之老崛然衆中
禮以義起既續譜以昭世德又建石墓下請文史氏以
嚴冠舄之蔵是可不為執筆而使其無傳哉公之履歴
行業不能悉獨縣志及家乘稱其廉行清節不愧世風
為錢宣靖寇忠愍所奬重其大致可推見而胤系承傳
蕃衍碩大仕者有守處者有聞則其餘慶所種亦豈一
時淺夫自殖而弗計其後者之可及哉昔忠獻韓公僅
得奉五世祖墓至發壙考銘而後見老泉蘇氏譜其所
自出高祖以上不可得詳而吾鄉鉅家往往能守其丘
壠譜牒遠者數十世近亦十數世松楸鬱然昭穆不紊
合族之禮掃墓之節著於定法比於官府有先正巨公
之所不可致者豈吾鄉僻居東南山中無兵燹之禍而
其人得以申敬宗收族之義歟然則生其地者安可不
自幸而敦本力善以為其上世之光歟查氏後人尚知
所謹哉
篁墩文集卷四十六
