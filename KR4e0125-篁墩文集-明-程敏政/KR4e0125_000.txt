篁墩文集别集類五(明)
提要
(臣)等謹案篁墩文集九十三卷明程敏政撰敏
政字克勤休寧人年十餘歲以神童召對試
瑞雪詩及經義各一篇詔讀書翰林院官給
廩饌成化丙戌以一甲二名進士授翰林院
編修官至禮部右侍郎弘治十二年主會試
為給事中華㫤劾罷卒贈禮部尚書事蹟具
明史文苑傳所輯明文衡新安文獻志諸書
已别著錄敏政學問淹通著作具有根柢非
游談無根者可比特其才高負氣俯視一切
故議論或不免偏駁如奏考正祀典𣣔黜鄭康
成祀於其鄉論五行欲以竈易行之類於義
皆為未允又新安黃墩為晉新安太守黃積
所居子孫世宅於此故以黃為名自羅願新
安志朱子文集所載皆同敏政乃稱黃本篁
字因黃巢而改遂復稱篁墩為之作記且以
自號其說杜撰無稽亦蹈大言欺世之習其
他徵引故事往往恃其賅貫不加詳核因而
舛誤者尚多集中詩至數千篇亦率易居多
頗乏警策然眀之中葉士大夫侈談性命其
病日流於空疎敏政獨以博學雄才高視闊
步其考證精當者亦多有可取要為一時之
冠冕未可盡以繁蕪廢也敏政别有篁墩文
粹二十五卷為其族子曾所編類已多所刪
削此則其自訂之全集云乾隆四十四年二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
篁墩文集原序
文之見于世者惟經與史經主道史主事載道之文易
書詩春秋禮樂備矣書與春秋雖亦紀事而道固存焉
及其漸晦則孟子擴之又晦則韓子發之久而愈晦則
周程張朱諸子大闡明之自是而後殆無所復事乎作
者紀事之文自左傳遷史班漢書之後惟司馬通鑑歐
陽五代史若朱子綱目則取諸春秋亦以寓道而非徒事
也道無窮而事亦無窮故作者亦時有之若序論策義
之屬皆經之餘而碑表銘誌傳狀之屬皆史之餘也二
者分殊而體異蓋惟韓歐能兼之吾朱子則集其大成
故雖未嘗極力于史之餘者而觀其所論議則可知已
歴代以來忽于考據者多失之䟽略而不該于用淺于
造詣者多失之支離汗漫而無所歸紛紛籍籍以就于
澌盡泯滅之地無怪乎其然也吾友篁墩程先生資禀
靈異少時一目數行下英宗朝以竒童被薦入翰林觀
中秘書用經學及第讀誦常至夜分遂能淹貫羣籍下
上其論議訂疑伐舛厥功惟多及研究理道求古人為
學之次第久而益有所見而于朱子之說尤深考覈自
以為得我師焉賾探隱索註釋經傳旁引曲證而才與
力又足以達之雖皆出于經史之餘而宏博偉麗成一
家言質諸今日殆絶無而僅有者也顧中遭忌嫉晚罹
竒禍經濟之用不能盡白于世其所自見不過進講經
幄及于儲宫校正綱目預修續編之類而已若全梓所
刻卷帙所錄家蔵而人誦自都邑以徧于天下貽之後
世則雖巧詆深嫉亦惡能使之無傳哉功名富貴固士
之所不道予獨慨先生年不及下壽雖所謂文亦未竟
其所欲為者耳先生之文有篁墩諸稿共百有餘卷没
之七年為正德丙寅其門人輩摘而刻于徽州名曰篁
墩文粹論者以為未盡其選越明年丁邜知府何君歆
暨休寧知縣張九逵王鍇徵于其子錦衣千戶壎得全
稿焉將并鋟諸梓以示來者而壎請序于予予與先生
同舉京闈且同官甚久偉其為文悼其不大用以沒故
為天下道而因以附吾私云先生所輯有道一編心經
附註詠史詩程氏宗譜貽範集篁墩錄新安文獻志休
寧縣志共百餘卷别行于世皇明文衡瀛賢奏對錄宋
逸民錄又百餘卷蔵于家不在集中是歲三月旣望光
禄大夫柱國少師太子太師吏部尚書華蓋殿大學士
知制誥同知經筵事國史總裁長沙李東陽序
篁墩文集原序
