篁墩文集卷九十二明程敏政撰
詩
終慕
邢志尹揮使有終慕卷張靖之郡伯序之詳矣間
日便風以書求益念亡友之不作嘉嗣世之有人
俯仰慨然為賦長句
邢侯昔總海上軍將星一夕沉秋雲名郎克肖武且文
陟岵之念忘朝曛幕府新開向西浙喜乘樓船舊旌節
舉目愁登閱武堂寄治僧房寸心結海波東逝無回川
嗣侯之孝人争憐移却忠勲報明主聽取人歌終慕篇
維則軒
汊川汪君思仁之居親喪也廬墓三載既歸而題
其軒曰維則蓋不敢取足于是而又以望其後之
人于無窮也其子尚文求予詩予方在哀疚中一
切文事皆已謝絶而重思仁之孝為不可及勉賦
此篇
寒日下喬木回風動前軒憶當親在時於兹奉寒暄一
朝事變作白玉埋荒園墓廬忍棲息三回見正元瀼瀼
春露寒凛凛秋霜繁傷哉罔極恩恨不同九原歸來過
庭處階草青更蕃載誦下武篇感激思聖言高楣揭華
榜求仁示南轅勖爾子若孫永矢當勿諼雲山高崒嵂
磵水鳴潺湲相望不可即淚下空瀾翻
輓王端之(子茂材為儒學生)
君來古歙曾過我寒日松梅話小軒我到錢塘還訪子
暖風花竹讌名園笑談追想如三宿魂夢那知隔九原
哀些慰君君莫恨紫霄雛鳳待高鶱
清明拜掃遠祖兵馬府君墓
府君都使澐公之子唐季以一軍鎮休寧遂居邑
陪郭官至歙州兵馬先鋒銀青光禄大夫左領軍
大將軍員外置同正員兼知休寧縣事卒葬邑東
臯土名知縣突嘗一見侵于異姓敏政率族人復
之正其兆域
亭臯東半匝松杉百世英靈此秘緘古蹟未亡知縣突
堅珉猶刻領軍銜司尊瀉露澆墳土殉劍飛虹貫石巖
支下聞孫今白首亢宗無力愧朝衫
永思為夏璋賦
親恩誠罔極子孝在終慕乾乾奉豆登戚戚感霜露烱
然一寸心萬古如旦暮悖德者誰子上帝均所賦多君
揭華扁常目若大寤田渚督耕漁川陸市泉布時時見
請益往往行却顧此心亦何心寧以勢廹故卓哉紫陽
翁美此歙州路民生多秀良子得固有素敬身則天民
保族謹王度庶焉副所思芳聲踵前步
文燦憲長親家將赴任廣東病中無由往拜書
此奉别
碧山紅葉路參差憲節行當九月時五嶺使軺縈宦轍
一方民瘼重監司官清豈解持端硯主聖無煩貢荔枝
多病不堪臨遠别浮雲空繫故人思
汪敦善以詹簿弟春草圖索詩強賦一絶不忍
復觀也
滿地菲菲綠漲春多情長踐落花茵謝家風物依然在
不見臨池染翰人
望雲思親圖
婺源葉世榮居休寧有年矣嘗作望雲思親圖縣
儒胡静夫記之而因予所善匄一言其懇請之篤
甚于市夫之逐利士人之求官予憐其志因為賦
此
朝看雲出壑暮見雲歸山庭闈悵何許人子傷朱顔當
年遶親舍千里念行役今兹遶親塋三時淚霑臆里儒
為作記良工繪新圖雖知一念性十室慙非夫夷之亦
何人亞聖特相勉老我寧失言珍重望雲扁
文夫還婺源
文夫成化中佐予編刻程氏統宗譜二十卷貽範
集三十卷凡七百餘板今復佐予編刻新安文獻
志一百卷凡千餘板志健力勤殆吾宗所僅有也
春盡夏初暫還其里因賦此相贈且遄其再至云
爾
多病劬書感二毛喜渠同志為書勞聊將簡册酧斯世
一任高賢笑我曹譜恊歐蘇先繡梓文徵殷夏幾揮毫
山堂與訂重來約莫待西風入緼袍
積慶堂
富溪宗彦道升里之善人也年逾七十有子有孫
里人為顔其堂曰積慶論者以其名太腐難於賦
咏予以為不然厭常喜新士之患也為作一律以
解嘲不識觀者以為何如
總說堂名太腐生幾家不愧此堂名心田墾熟收三倍
義壘功深築九成揭日片言垂訓足履霜千古戒人明
吟場莫恨慳詩料滿耳鄉評即頌聲
雪林為巖鎮汪道隆賦
夜下三尺雪曉起驚塵空萬木森玉立平原失西東有
客來騁望如在瓊田中名園渺何許飄蕭競春紅感之
思欲飛浩浩凌天風何當拾瑶草挈我蒼髯翁
約黃司訓汝彛
和韻小詩送去訂十八日之約亮愛我之深明日
早一至同備山裝也
數莖白髮感流年三秀靈芝在目前何地與君堪一語
雲巖高處絶塵緣
畫菖蒲為汪進士乃尊賦
拳峰秀岋岋清池下泠泠上有菖歜苖瘦奪莓苔青人
言九節根食之制頽齡云誰染毫素一登君子庭琴書
浥清氣几席來餘馨重此百隂韭更數千莢蓂願致安
期生相隨住巖扃
山臞
宦途長憶舊山薇名跡無勞問是非稽古例應吾軰瘠
匡時天遣福人肥手栽紫术堪供酒體稱青荷欲製衣
循吏嘱君三十載却從遺老試松圍
每於山澤愛儒仙貌瘦心腴事果然露飽枯腸塵外客
雪清吟骨匣中賢羲經筆錄三分注膳譜嚢封十字纏
他日浮丘堪問道一簞容與鶴分田
饒倅張君自號山臞名公珠玉之為卷者三矣君猶
以不得鄙作為歉豈高堂華燕水陸具陳而水菹野
品亦不可少姑以備禮而止邪
寄贈嘉興丞
績溪黃舜政予族道軒翁之壻也以太學生授湖
州武康丞專督水利邇者改任嘉興莅縣事因書
此贈之
苕霅頻年水利多移官新寵向嘉禾庭當雪後雙松在
路及春前一棹過久說老成堪佐令早祈豐稔罷催科
館甥無限馳情處贈别言萎奈老何
月桂圖
天風肅庭宇玉鑑懸清秋霏霏金粟香湛湛金波流郗
林亦何常志士方黑頭須知漢庭對卓彼蟾宫遊
郗詵對策時號桂林一枝後人美登第者必援以為
比或者以月中有桂又號攀蟾步月置桂不言其展
轉之失非一日也門生彦夫師魯各以圖索題因出
此見併致期望之意云
方侍御到京後寄題梅一絶併咏憲臺梅三律
勉和二篇
瘦骨冰容不耐寒春花開落任悲懽天留一樹清溪上
正為山人喜静觀
勝地清空絶四隣東皇先報一枝春愔愔香氣侵衣冷
的的鉛華入鏡勻誰道廣平非賦手直應和靖是花神
山園亦有孤芳詠恰借君為壓卷人
壽汊川宗人隆八十
古顔真似澗松蒼玉立還同野鶴長當代仲車從耳瞶
有時弘景亦瞳方小宗不愧端明譜晚境仍題慎德堂
指日詔書優大老為君先致九霞觴
送王濟秀才還建德祖居祁門
草堂初識面文采重王郎新稻香炊白疎桐葉墜黃家
聲出江左歸夢遶池陽莫起并州嘆祁山是故鄉
送武康郭令
番禺郭君自德興移令武康考績上京師予族人
文邦客其邑以嘗受其惠匄一言為贈且予素聞
郭君之賢而不及識也輒為賦此情見乎辭
武康賢令數時髦坐理朱絃不種桃六事屢當旌異選
三年何止簿書勞縉紳有待推華轂父老無煩擁畫橈
竹馬况聞先業在看君名蹟重銓曹
壽葉時顯
葉君時顯隱居歙岑山之麓年七十矣歲十二月
廿九日其誕辰也精力康強眉壽伊始因賦此寄
贈葉氏相傳為唐越國公法善之後因詩及之
佳辰開宴水雲居白髮朱顔七十初太華峯頭仙致藕
小焦山下客停車梅花破玉輸春早蓂莢留青報歲除
延壽想君家法在不勞重檢衛生書
贈陸彦功醫士
親家汪君克成嘗有疾承陸君彦功藥之而愈克
成深德之請予一言為謝予素多病其所以德彦
功者蓋有甚于克成也因賦此律附見鄙意
林杏飛香擁一㕓往來多羡好心田譜分歙邑留先業
方自忠州得世傳醫國有名曾赴召活人無筭不論錢
蹇予多病勞君久為客題詩感昔年
慎德堂
邑雷溪孫君仁賓早失所怙以慎德名堂思致其
孝也間持卷索予詩予以旅獒慎德語繹之正可
為君之字不獨可以名堂也因賦此貽之然予素
不善韻語隨筆所成頗與平仄互入雙聲疊韻之
體相類蓋其措辭乖刺不自知其至此也
孫君仁賓名一室揭慎德高堂傷淪亡恨莫報罔極時
時瞻雲思往往泣對客兹焉趨吾廬啟卷冀教墨吾觀
咸賓言子字適可摘名居兼名身外内兩竭力中心期
無慙百作詎有忒爰同書諸紳庶足示孝則
寄贈江西段大參同年
皂蓋風行絶點埃湛恩近自日邊來除書驛報新薇省
夾路人迎舊栢臺南郡去思隨處見西山晴色望中開
九重側席䕫龍選他日還應簡異才
年兄段公以忠前在荆州索鄙句病况交集久莫能
應也今兹大參江右顯擢伊始輒賦一律寄贈致期
勉之私匪獨以酬吟債而已
秋林書屋為汪尚文賦
四時佳致擁山房却到西風趣更長日謝故人來舊雨
夜便燈火入新凉丹楓炫彩搖書几金桂飄香點筆牀
有待石林霜氣肅聽君瑤瑟鼓清商
族人抑昏更名詩
富溪族人有名昏字希遠者恒私語予曰名以制
義義以成禮古訓也昏豈可以自署哉請君更之
予諾焉既而思之君老成人人之習稱也久矣不
可以中改宜用徐無黨陳去非之例增其名曰抑
昏仍字希遠遠者明之至也謂當抑其昏而希夫
明之遠者庶於古訓弗舛也君謝曰善且請為詩
以告夫宗族友朋之未知者
昏昏勇當抑明明力當希顧名一自勖往哲思同歸逸
士號無黨賢人稱去非相望富溪月旅夕揚清輝
壽祁門宗彦用仁七十
用仁於所居本善一作善和門有五峯號竇峰五
桂用仁三子曰吉治家務曰啟儒學生曰攷治舉
業故詳及之兼致勉望之意云
七十年華鬢未皤壽觴行處客來多五峰挺秀鍾仙桂
一里常豐數善禾世德正分忠壯譜賢名宜入孝廉科
薰風為致長生曲古調深慙擊壤歌
十月廿六日病以酒下木香散立愈
何處堪尋却老方等閒只有太和湯調中即是仙丹母
行血真為聖藥王八節寒温都可禦一時憂喜便相忘
莫將安樂窩中老錯比南朝達士狂
守約
西門汪慎氏以守約自名間擕此册來請一言居
闤闠而有志于進修士之難也豈直求美于觀聽
而已
守書作書蟫守金亦金虜中有守約人居然邁凡伍三
省孰知要一儉更師古華扁揭軒齋箴規仰鄒魯
方侍御受勅有詩見寄奉酧
金臺方君士華以鄉魁擢上第召自畿縣受監察
御史莅職公清負器遠大真一時妙選也三載考
績將有受勅之榮輒賦近體一律為行贈君故志
雲先生元服之從子先生以詩鳴世而君實嗣其
傳不獨舉業吏事過人而已詠嘆不足申以一詩
併致意焉
早年文價重燕山桓鮑心期伯仲間出按遠提烏府印
侍朝常肅紫宸班龍墀奏績衣冠擁鳳勅推封雨露頒
天子聖明先納諫濟時勲業趁朱顔
玄英詩骨老雲巖衣鉢分明付阿咸寫景尚隨蓮社約
觀風何愧栢臺銜珠流丙夜光難定鶴唳清秋韻不凡
健草如能慰衰朽新篇無惜惠泥緘
友竹軒
婺源族孫質字文夫一名彬隆嘗從予編校于南
山竹院告曰近為一室以事藏修未有號也敢以
為請予為號之曰友竹軒古人以君子比竹而加
之友者期其比德以自輔也語曰文質彬彬然後
君子子之名字與號實兼之矣且為賦一詩發其
意觀者尚無以予為善謔哉
勁質亭亭迥不羣雨斑晴綠更多文平生獨立誰知已
一日相期得此君盟好自甘同晩節世情從薄似秋雲
南山却望高沙路已覺清風兩地分
棣萼聯輝樓
成化壬寅歲予會諸程作統宗譜婺源城東程氏
與焉城東之彦曰士竒為邑庠生為予言其父處
士孟通與其仲孟達季孟遠極友愛構樓以居鄉
達故翰林檢討陳克永先生為題其楣曰棣萼聯
輝未有記因請于予予諾之未有以復也久之士
竒不幸物故事遂中已然恒往來于心不能忘今
兹南還始知孟通之孫檢孟逹之孫栢孟達之曾
孫耀暨檢之從子鰲並為郡邑儒學生益相友愛
有先世之風而檢數來申其請顧子憂病之餘不
能執筆為記時賦詩三十二句貽之且以慰士竒
于地下云
東閣有高樓為問誰所營人言蜃湖裔家聲重蚺城環
居數百指中有三弟兄相將若鼎峙敦此手足情朝讀
樓上書塤篪日和鳴夜宿樓下牀共被如姜生坐令䦧
墻者望望慙分荆賢哉太史氏華榱揭新名斯人去已
遠友義垂休貞子孫襲遺矩學祖龍門程感彼棠棣花
春風益敷榮我昔會宗譜君家實同盟荏苒十六年老
大嗟塵纓蓉峯翠如染星水涵空明何時一登眺攬衣
坐前楹對花說往事載賦鴒原行
遠上寒山詩意圖為汪鎰題
偶爾拈來語更工景隨天出愛唐風白雲紅葉寒山句
早被人傳入畫中
題自寫墨梅
敏亨弟以墨梅相視乃予八九歲時所作也悵然
賦此
墨本流傳四十秋不堪重省少年遊山堂雪後摩挲處
贏得寒花照白頭
姪塏本一名字詩
先尚書襄毅公嘗手擬諸孫名字以十數詹簿弟
之子曰塏本一或疑其義有不相蒙者塏既冠以書
來京師請其說予繹而得之以告曰塏燥土也夫
燥為義為剛於性為陽在人則幾于所謂秋陽以
暴之者矣然則土必陽剛也斯可建平一之基人
必陽剛也斯可成克一之德謂塏與本一之義不
相蒙者弗思也柔者剛之反隂者陽之盭也以沮
洳之土而望平一之基必傾以淟涊之人而求克
一之德必斁一則純二三則雜一則吉二三則凶
理也塏尚勉于陽剛而隂柔是戒使其德之日進
于純且吉焉不已庶幾無負名字之義而煥然有
光于吾弟之後哉
小阮書來求字說篁翁屬汝在躬行雜然為學聖所戒
洿處作基那得成立志要同莘上尹遺書休負洛中程
一緘不盡千里意珍重先公手命名
遊黃山約二三知舊
三十六峯天下竒廿年空爾卜遊期丹梯欲上捫參處
石罅還尋煉藥池詩刻定應誰賦好山靈莫笑我來遲
一尊約與君同去正值天空木落時
將發值雨柬同遊者
戒嚴同作看山行寒雨蕭蕭欲敗盟肯為移文回俗駕
直須鐘鼓報新晴千峯盡洗供開畫百澗争流待濯纓
竒興不憂霜逕險促裝先賦一詩成
予與文遠為黃山之遊太守王公至古城相餞
俾歌工二人侍行衞使又送鼓吹四人蓋恐入
山荒寒藉此以破幽寂也道中賦詩用備解嘲
州將來從細柳屯郡侯同餞古城村鼓笳直遣充前導
絲竹分隨有賞尊勾曲勝遊寧此過軒轅遺跡到今存
半生少慰煙霞癖王謝風流敢並論
潭渡過黃孝子家
路當溪口净無沙正及前朝孝子家石表舊阡存劫火
樹圍新廟鎖煙霞遺芳焯焯青編在世事悠悠白日斜
來往客途驚歲晩臨風無計薦香茶
沙溪有懷承之亡友
里巷重來似隔春斯文情重欲霑巾空階落葉經殘雨
舊壁題名掃暗塵子弟尚傳三禮學功名甘負百年身
凄凉最是沙溪水嗚咽滔滔遠送人
題延齡橋
水上新橋卧兩虹延齡題字刻西東自慚不是題橋手
都入行人指笑中
王推府許同遊黃山忽至潛口告别
公暇來乘半日閒却將遊劵負青山剡溪自熟君家例
莫怪中途冐雨還
隂晴謠
一路肩輿走沙逕一日隂晴苦難定等閒一隂復一晴
天公向客非無情隂催吾詩晴縱目情景相争兩俱足
天上隂晴那可常人世匆匆閒亦忙天晴我忙竟何有
不如隨樂傾巵酒
宿楊干寺有先公題詩刻
先公曾此駐安車屈指年光二十餘老衲屢更新寺主
閒雲長鎖舊巖居尋緣邂逅山中客感昔摩挲石上書
寒雨畫廊凝立久不禁清淚濕衣裾
聯鑣來過遠公房一上高樓百慮忘坐近虛簷同聽雨
匕翻宿火自添香上人作供時兼酒學士談禪欲借牀
為報登臨須早發呼童乘夜理山裝
將入黃山冐雨至楊干寺獲覩先襄毅公舊遊詩刻
感愴久之住持文賢呈祥請飯新樓遂與二三親舊
同宿得律詩二章留寘壁間用備山中故事時弘治
丁已十一月七日也
石壁嶺有感王推府之去
石梯危磴遶羊腸千仞峯頭一線長自遣吟身來試險
回車先見數王陽
聞彦夫言有作
擬出黃山路遠圖湘嶺遊客言何如清風景絶相侔怪
石凌空起飛泉噴雪流山靈莫相競一郡兩瀛州
宿芳村謝氏追和先公留題韻
樹遶芳村路山行復此過人來傷舊雨書法想元和軒
蓋慚先世林泉負宿疴庭蘭諸謝在能誦昔時歌
先襄毅公往歲遊黃山宿芳村謝氏值雨留題今二
十三年矣賤子繼至亦在雨中謝氏諸郎能誦舊詩
不勝感懷步韻一首以識歲月云
黃山觀湯泉及龍池小憩祥符寺
天教微雨净纖埃重我登臨一度來山姓尚隨軒帝號
詩龕誰繼謫仙才雲扶絳節中天起地拔青蓮四面開
鰲禁半生真浪跡不知鄉國是蓬萊
四山回合駕飛橋似隔雲間萬里遥蜃氣半天浮海市
龍雷平地起風潮雲中鶴叟春鋤藥月下青童夜弄簫
碌碌塵寰成底事却將竒絶付漁樵
怪石如屯虎豹關仙家真在白雲間九州圖蹟誇誰勝
萬古乾坤只此山丹臼半餘香冉冉汞泉分出水潺潺
手摩蒼蘚看題刻先正高風不可攀
因貪高絶口難名變態分明是化城巨木幾年經魏晉
片雲隨刻送隂晴林開忽見僧堂古嶺盡時逢石棧平
山上雪飛山下雨始疑身世半空行
黃山遊劵既償古詩一章與文遠萬里彦夫别
郡推即告去州將亦辭還勇哉三丈夫追隨入深山屢
衝溪雨寒不畏泥途艱行行抵峰麓劃爾非人寰淼淼
硃沙泉六六芙蓉鬟塵中五十載一笑開心顔知已正
不多同服同鄉關會當謝纓冕結屋霜林間與子分净
社覧勝同躋攀相看歲云暮乘此三日閒停杯戒明發
解袂清溪灣
輓富溪族人西疇處士
西疇一夕夢南柯長嘆浮生若逝波龐老定歸耆舊傳
漢庭誰入孝廉科薦新有子悲鮮稻擊壌何人續舊歌
聞說富溪埋玉處才栽松樹已婆娑
帕一方為汪廷器母陳孺人八袠之賀物雖甚
薄然其中有福夀字共三十數祝望之意則
有在也
轉枝花裏織文多持捧高堂愧綺羅福壽共成三十字
憑人添入慶生歌
贈喬尹
寧波喬君以名進士知婺源縣事考績還任過我
山堂蔬酌之餘晤言甚洽而君之尊甫迎養在邑
不可留也别後賦此奉寄少見鄙意云
上最初書荷寵光盛年政事古循良沙隄學啟青雲彦
闕里人迎墨綬郎竹葉上堂供拜壽梅花沿路照歸裝
烏臺清切儲名久幾日徵書出建章
李侯新作秋水亭可望松蘿諸山客有遺之沈
石田畫者正會此意
驀地蘿山為寫真石田毫素妙通神閒來秋水亭中坐
便是丹青箇裏人
題吳季良所藏戴文進山水
丹青價重錢塘戴一幅湖山寫更工高閣倚空凌夜斗
長橋分水架晴虹勝遊地接呼猿洞舊隱人思放鶴翁
彷彿畫船春載酒綠隂啼鳥路西東
古賢圖四絶為臨塘壻范樟題
伊尹
三聘幡然出有莘畫圖千載見風神南巢革夏桐宫放
豈是臨期促辦人
召平
金貂併與世塵空老圃餘情寄郭東莫笑種瓜生計拙
此心原慕采薇翁
買臣
雪林樵擔壓雙肩士有窮通節自堅贏得馬前愚婦駭
快心堪笑亦堪憐
嚴光
一竿名重子陵灘風景真宜入畫看却恐禄多歸計好
羊裘零落釣磯寒
輓汪道全
婣黨論交二十秋布衣無競雪盈頭諸生久奉詩書教
幾族能同翰墨儔夢拂梨雲歸海島字摹松雪徧鄉州
哀歌一曲無由致情逐鱅溪水共流
尤美山房
新築幽居掃翠嵐望中林壑勝西南題名借得歐公語
留與漁樵作美談
覧翠亭
孤絶東峰一草亭偶來登眺俯巖扃不知眼界寬多少
天外芙蓉萬仞青
葆真軒
白雲深處小開軒手閱南華養太元静坐不關身外事
任他車馬市塵喧
慕椿為孫文模賦
一樹靈椿大十圍秋風回首嘆人非繁隂翠匝行歌地
不忍重看舊舞衣
雨飄風射八千春一日丹青見樹身何事人生不如樹
百年腸斷倚廬人
臘月望日至南山治裝北上梅花盛開獨酌花
前悵然有作
手種寒香十八年盛開長是得春先江天幾放尊前醉
水月從教畫裏傳正色向予無冷暖繁花隨爾競丹鉛
莫言頭白輕相棄冰雪交情晚更堅
篁墩文集卷九十二
