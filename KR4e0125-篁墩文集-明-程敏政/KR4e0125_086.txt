篁墩文集卷八十六明程敏政撰
詩
長至前二日聞李錦衣士敬自南陽掃墓取道
訪予新安奉迓楊山寺是日相傳皇子誕生
有赦將到
九地一陽今漸回道傍山寺獨徘徊拾薪煮茗消餘日
刻竹題詩試老才黃紙正懸天下望錦衣遥為故人來
一時歡動滄洲客潦倒江亭白酒杯
十一月十四日飲流塘詹存中家晚歸時李錦
衣士敬公便過縣同行
五里青山下夕暉一林松影罥宫衣主人遠送到溪返
衆客相隨乘月歸詩壘笑予非巨敵酒兵須子突重圍
他時莫忘漁樵會南國西風候鴈飛
下紋溪過渡調士敬
肩輿出山星已繁寒月墮影金波翻鐘聲木杪寺門遠
燈火渡頭人語喧淺灘閣舟弄水戱曲塢問路隨鄉言
人生此樂亦不易風景何如君故園
送周長嵩
書院當時借榻眠壯遊曾賦宛陵篇因君忽記乘軺日
來往悠悠十四年
寧國周長嵩氏來休寧請予文其歸也求一言之贈
因記成化戊戌歲奉詔乘傳還鄉過宣城于宛陵書
院一宿話舊之餘草草賦此
題李錦衣士敬寫眞
七尺堂堂美丈夫幾年官拜執金吾藍田價重連城璧
丹穴文成五色雛翰苑八磚同儤値天山三箭待彎弧
等閒莫負封侯相看續麒麟閣上圖
弘治辛亥歲仲冬念五日在萬山觀作
城頭霧歛青天開平地忽見雙蓬萊捲簾下瞰白雲起
拂手近招黃鵠回一龍拏石樹根古萬弩射潮風壑哀
鍊師縱爾能謝客容我到城須一來
題宗貴道紀族兄清忠世家卷
相國家聲重歙城耳孫遺跡半蓬瀛猶餘一紙奎文在
夜夜虹光燭太清
書二張眞人詩文後
西璧澹然俱已矣詞章儘可入吾曹挑燈夜讀不成寢
寒水一谿霜月高
飲樂山閣留别張慎隱君
偶憑高閣寄閒情白鳥寒空野望平三徑疊雲通後塢
一峯飛翠落前楹樵人向晚長過嶺地主經旬不到城
與客醉來仍借宿夜談重理舊詩盟
送李錦衣士敬
骨肉情深近所無野人爭看執金吾如君亦是簪纓胄
白髮蒼顔愧老夫
太師新廟萬人看庭下雙松翠色寒台輔幾人應祀法
休休心事古今難
偽學鄉人洛黨孫正宜耕釣水雲村詩書久廢仍多病
只禱豐年答至尊
一尊何許慰離顔寒日江亭送北還草草短篇君莫怪
頗愁貽累到溪山
李錦衣士敬奉詔歸拜先太師文達公祠墓于鄧州
取道新安過訪山中賦七言四絶以贈短章寂寥不
足言詩少見至親繾綣不能自已之意云爾
十一月廿七日送士敬至浦口别後賦此
一尊傾盡下江樓帶郭晴嵐午未收樹杪天長圍石嶺
竹根溪淺露沙洲隔林煙火三家市下水風帆一葉舟
相送遠遊驚歲晚不禁離思逐東流
和提學王侍御明仲遊茅山詩韻
翠壁分明鬼斧裁蕊宮亦自化城來寰中雨罷龍歸穴
海上風生鶴唳臺葛令丹罏今寂寞陶君仙骨此胚胎
病來欲作尋真客三洞閒披鳥篆猜
和吊梅宛陵詩韻
詩壘猶傳草木馨煙雲長鎖舊池亭魂遊宛下空秋月
客散河陽幾曙星崑體戰降孤幟赤都官名重一衫青晚
生欲附宣州𣲖慚愧牛轅逐鳳軯
十二月三日早下紋溪待渡不至步過橋行南
山中
欲濟長川乏葦航屐痕初試板橋霜舉頭日馭回南陸
縮手寒威似北方斜壓石梁松骨瘦細攢沙隴麥芽長
十年再走朱村道消得浮生幾度忙
過會里遐富渡宗孫希周來迎
借得樵夫杓中流一棹開嵐消還荏苒溪淺亦縈迴困
欲憑烏几寒思問綠醅阿咸真外我猶道玉堂來
家畜一犬甚馴每出入必隨至山斗宗姪希達
家戲作
掉尾長隨竹轎行深山窮谷了無驚似知騶從都星散
終日栖栖管送迎
四日大雪過新嶺時山斗夢吉姪孫侍行
老天開異境瓊島落塵寰鳥没黃雲外人行玉樹間石
陘翻齒齒冰溜激潺潺賸得新詩料竒觀慰往還
下扶車嶺山行飯三寶寺
複道蛇盤百丈岑石間流水亂鳴琴僕夫戒險時相詈
學士逢竒只自吟溪雪磵風清病骨野猿山鳥絶機心
嶺南古寺今重到一飯匆匆及歲隂
成化壬寅冒雪至大畈今兹之來雪有加而興
不孤夜談及山隂故事因賦此贈諸眷長
平生頗怪山隂客中道何緣興便灰可為倡酬慳酒量
還因嘲詠乏詩才一時猿鶴勞相迓百里溪山笑獨回
我病雖衰心却健冒寒今是兩番來
五日宿浯村明日飲大畈
畈上重來有所思水風山雪似當時壺觴夜話春坊宅
香火晨瞻御史祠魚出小塘供饌屢雞鳴深巷報炊遲
病慙兩日淹留地才薄難勝畫裏詩
贈文公八世孫上舍楨特授婺源訓導
博士承恩領故鄉自應徽國慶源長黌宫百世詩書富
闕里三時爼豆香社下廪人來繼粟門前童子候升堂
知君不負維桑託霄漢巍巍見紫陽
七日與浯村大畈諸眷家别
親戚情深别醖濃藍輿搖兀兩三峯酒醒已過扶車嶺
猶問前山第幾重
塔坑舖
一村雞犬塔坑前老我山行暫息肩路轉嶺隂殘雪在
峯迴林杪夕陽偏渡驚削木通危徑舂愛機槽響暗泉
曠目此回真得意數聲寒鵲遶吟邊
重拜山斗世忠廟
先祠高占水雲村十載重來叩廟門一抹凍嵐消木杪
半規寒日下松根情深暖族新杯面手拂題名舊墨痕
爼豆巍巍風烈在濟時才劣媿聞孫
八日遊雙門寺入山觀石門及龍潭愛其竒勝
賦短歌以畀寺僧時山斗汝耆文真夢吉德
吉守道諸宗彦偕行
詩翁遠愛山峭拔興竒不憂霜逕滑搘溪獨木掉手過
勢落顛厓幾七八翩然直到石門下鬼斧劈山如劈瓦
中分一道白虹來直薄巉岩速於馬岩口潭深杳難測
下有千年伏龍宅自今泉石吾可專世外何人空物色
山僧導前野老後寒日四山風木吼振衣長嘯匝溪行
遥揖山靈盡三斗
過五城懷黃世瑞亡友
落日五城道懷人思不禁村酤澆恨短鄰笛寄愁深好
古韓公辨憂時賈傅心百年公論在吾道未消沈
施秋官彦器公務至休寧汝彛黃司訓過予請
同登齊雲岩中道值雨少飲陽山寺作時立
春前五日
冒雨追隨出郭人蕭蕭寒吹逼車䄄喜看赤地塵埃淨
轉覺青山面目真多病此時心便足竒觀三匝句方新
廣文須辦重來約五日東風又報春
限韻一首
路轉東溪雨脚催行窩聊駐白雲隈機舂堰水翻晴雪
梵起潮音激暗雷遥看省郎雙節過暫為山主一尊陪
詩成却恐隂何笑撥盡紛紛石鼎灰
庭梅盛開與施秋官黃司訓聯句三首
先春元是百花魁(槃)歴盡冰霜暖自回(倫)冷豔不虞蜂
見妬(政)清標應許鶴相陪(槃)心中夙負調羹具(倫)眼底
終慙作賦才(政)願與松筠結三友(槃)羅浮山月待重來
(倫)
幾年京國夢梅花(倫)香影真宜退士家(政)興動巡簷頻
索笑(槃)吟成煮雪一烹茶(倫)向來紅紫渾無賴(政)此去
孤高詎有涯(槃)頗覺逋仙心太苦(倫)相看贏得鬢雙華
(政)
一日花神遇賞音(政)歲寒於此見天心(槃)閣杯且論閒
邊易(倫)對雪誰聲譜外琴(政)佳實終為商鼎用(槃)暗香
不許漢宫吟(倫)山堂從爾增高價(政)杜老何須策蹇尋
(槃)
冬夜燒筍供茶教子弟聯句
坐擁寒爐夜氣清(篁墩)烹茶燒筍散閒情(敏亨)品從雀
舌分佳味(壎)價許龍孫得貴名(塏)七碗喜催詩興竦(塏)
百壺真謝酒權輕(壎)疎窗已上梅花月(敏亨)更取瑶琴
鼓再行(篁墩)
壬子元日試筆四首
春到山城曉色鮮放臣贏得病軀全田廬拙似安巢鳥
歲月忙于下水船爆竹已驚殘臘盡屠蘇猶在幾人前
天公一霽開佳兆稍卜豐年勝去年(右喜晴)
漸及知非感二毛履端佳慶徧江臯八方共喜前星耀
萬里遥瞻北斗高蜜甕釀春先試醉短衣鋤月敢辭勞
餘生已負酬恩地慙愧君王舊賜袍(右縣中隨班行禮)
眼見增崇企德祠重來不覺鬢成絲陽和一轉當今日
文運中興仰盛時誰起鄒郎新換律我慙洛黨舊分支
寒階草色無人會竚立東風有所思(右拜兩夫子祠)
童穉歡迎伯仲陪沿城一餉可週回到門不用投新刺
煖歲翻勞潑凍醅日落鼓聲還雜遝雨晴山色轉崔嵬
春来第一詩成處野老庭中得甕梅(右答慶禮晚歸飲方盛氏觀盆梅)
李太守誕日
恭審太守濟南李公名重專城年開五袠春回人
日正當華誕之期星麗神霄顯示遐齡之兆歡騰
闔郡慶本高閎矧是陳人每承優遇遥瞻壽域豈
無下里之詞遠藉詩郵共上南山之祝竚期英晤
幸鑒芹忱
五十年光刺史身却當人日慶生申松筠飽歴冰霜久
金紫霑榮雨露頻曲度鸞笙隨律轉酒開銀甕潑醅新
憑將方寸長生地散作山城一路春
春社謠
我家社公耕鑿主求晴得晴雨得雨今春作社神更歡
值我一年新病愈牆下小桃紅滿枝塘東弱柳垂金絲
社飯炊香出茅屋臘酒一傾連數巵土鼓逄逄過林際
醉插山花共神戲隔隣雞犬喜欲狂接席兒童相笑詈
滿爇爐香焚紙錢大家再拜祈豐年放臣敢道金馬客
明日扶犂同下田
和答莊定山年兄
江外千峯劇九疑夢回真見定山時翠交草色春常在
活遍魚苖水不知素履只安持敬法丹心都入願豐詩
停雲極目溪亭上小圃羣芳正陸離
壽榆村宗人宗本
青山如畫酒如泉高會分明十載前錦軸為君題壽句
便驚春色滿榆川
豐城涂處士夫婦哀輓(長子壽旌孝行次子疇為御史)
百世家聲出豫章縈垣喬木幾斜陽豸冠重寫丰神偉
蠧簡猶存手澤香些曲漫成蒿里怨吟笻閒倚菊籬荒
季方風節元方孝身後誰能有二郎
母儀真足重臺端聯德應無愧伯鸞白日雨寒神劔合
華堂春暖壽巵殘夢陪鶴馭身難返恩寵龍章姓不刊
塚上誰題慈孝碣淳風留與後人看(孝子病沒其母驚悸亦卒故詩及之)
約汪仲温過南山
春遶南山花正開一尊專待可人來不辭共作尋芳客
預遣樵青掃徑苔
和答福建提學憲副羅明仲舊寅長
蕉鹿當年亦漫驚肯將家學負平生六經藥我蒼顔在
萬古行天白日明多病一㕓初去國幾人三館舊同盟
春風桃李閩南路誰道黃金不可成
二月卄八日吕侍御惠新歷
春風疑不到山城兩月隂無幾日晴玉歷初分試披檢
已驚時節近清明
題黃文敬杏林卷(文敬素善勒銘鍥梓)
青囊一卷鬢成絲鐵筆當年更得師我已廢書仍抱病
為君聊續杏林詩
清明日喜壎子至自南山
四度清明節今年覺更輕杏花春雨後喜爾到山城
上巳日修禊南山溪上限韻
一瓢春酒勝雕胡聊與山隂續舊圖臨水坐分盤石淨
倚天吟望玉峯孤風飄花片隨芒屩火引松枝沸竹爐
待取日斜觴詠足錦囊收拾付奚奴
三月九日南山小酌限韻
幾客東來踏晚春桃花零落菜花新情知策蹇尋芳好
不奈鳴鳩喚雨頻歲稔已能占社主我愚真可辱溪神
他時記取桑榆約交誼惟應此最親
壎子與塏姪採松花作餅供茶喜而成詠
何物山房可薦茶小兒特意採松花回風隨粉霑衣袖
宿露分甘入齒牙却老異方傳藥圃動人清味落詩家
牆根玉筍堪同調公餗侯鯖莫浪誇
望夜獨坐書院有懷時承之還歙天爵入城敬
之還汊口師魯還率口逸清訪彦夫于祁門
月上前山久懷人坐夜深亂蛙鳴暗浦一猰呌空林野
屐東西慣塵編歲月侵獨餘窗下竹能識箇中心
新得北山别墅志喜
幾年儲却草堂貲一日溪行偶得之種竹何人先為我
見山隨處總宜詩松林便取斜開徑石瀨仍分曲度池
塵鞅自今應不到往來樵牧是心知
南山夜酌分題限韻得爇清香
夜榻沈沈竹院西小童添火試金猊幾回濃抹書燈暗
一縷輕縈紙帳低自覺餘香來楚畹誰分新味出曹溪
山居忽記芸臺上寶篆曾容滿䄂攜
贈世醫詹宗惠
抱疾經年體漸平喜君醫社得尋盟參苓屢奏千金效
桑梓能敦百世情先老衣冠誇種德尚方供奉待知名
早衰愧乏河東筆佳傳無由紀宋清
休寧詹氏世以醫授官至宗惠君益脩其業持善輕
利人以為良顧與予往還甚稔予病君藥之屢奏功
近壎子病足君復來鍼之而痛立愈予方德君君乃
欲予之詩予詩豈足當君之惠哉
早行過岳廟聞鐘
子規啼徹曙光分岳廟鐘聲隔隖聞白髮願隨鴻慶主
雲中一候武夷君
刑部郎中柳陽何君審刑江南過新安贈别
當宁憂深及草萊西曹經歲走塵埃欽哉法意尊虞典
籍甚文名冠楚材一路馬隨明月去九天恩逐惠風來
清時壯節誰同調側耳聽君上省臺
三月廿一日約人遊松蘿(往返得詩八篇)
一晴山與水爭竒莫道春殘賞約遲正得落紅飛絮後
松風蘿月澹相宜
早過石羊干
穠綠連村麥氣殷野塘春水更潺潺桐花似雪明深塢
松骨如龍起半山鳥勸惰農飛谷口犬驚生客譟林間
石羊廢壠兼懷古消得浮生幾醉顔
涉溪作
飛瀨淙淙觸澗流十年重到北山遊林花過眼堆紅雪
泉石迎人笑白頭迥隔世緣千嶂合盡收風景一亭幽
纓塵此日無堪濯隨處滄浪看飲牛
松蘿菴視田作
百畆田廬未就荒隨緣仍得舊僧房斸苓擬結千年社
養竹同分五月凉奔走半生今尚健登臨長嘯古誰狂
東風似識遊人意忽送幽蘭幾陣香
登山聯句(司訓黃倫貢士趙旭布衣詹貴胡昭族人正思)
山腰同坐看雲生(敏政)䄂拂長松醉眼明(倫)天地有情
客我輩(旭)古今無計避詩名(昭)丁丁隔壠聞樵斧(正思)
默默何人對石枰(貴)多病不禁空翠濕(敏政)振衣猶自
履崢嶸(倫)
席上限韻
野寺重來跡未陳一尊同此惜餘春煙中杵臼蓬壺近
雨後溪山罨畫新客縱好懷催令急天分竒料入詩頻
晚歸無帶堪留鎮却愧當年玉署人
飲汪氏亭子調黃司訓汝彛
攬勝歸來日未晡汪家亭子更開壺老人土味留賓客
博士山装累僕夫半醉擬憑溪上石一餐思摘澗中蒲
相攜欲借龍眠手繪作春風野宴圖
歸路
盡日長松亂石間不知身帶夕陽還耳邊何用閒絲竹
一路谿聲送出山
餘興
半日登遊興未闌晚山凝綠更宜看少年突馬春沙細
老子呼牛夕照殘今我却能銷酒劵幾人猶未了詩丸
笑談一任漁樵怪此樂平生亦自難
與謝子期閒步至北山莊作
與客尋源過石梁水車遥認北山莊鷗邊一陣東風起
吹落桐花滿澗香
歙溪道中
秈稻青青小麥黃一村茅屋枕方塘家家緝苧車聲響
不道豳風在故鄉
送甘同守入賀聖節兼有考績之行
敬祝堯年上帝州凌晨振鼓發官舟沿谿雪漲經梅雨
壓壠雲黃動麥秋漢史久應書上考渭城何必換新謳
西風屈指迎歸旆竹馬歡聲郭外樓
四月六日遊水西喚渡時太愚都綱騎馬徑涉
意氣甚都戲作一絶
與客呼舟立水涯小童輕檝下灘遲他時有約來山寺
只問支郎借馬騎
水西寺與鄭寧時清鄭鵬萬里二上舍聯句三
首
十年重到水西遊(篁墩)碎月灘深泛小舟(寧)擔重乾坤
肩少息(鵬)盟全鷗鷺社初投(篁墩)紗籠舊日題詩壁(寧)
壺注薰風勸酒籌(鵬)庭下木蘭花未老(篁墩)儘拚佳景
付賡酬(寧)
追陪冠蓋訪招提(寧)隔斷紅塵水一溪(鵬)青草散遥支
遁馬(篁墩)綠苔深護謫仙題(寧)簷前鳥奏笙簧巧(鵬)天
外峯攅劔戟齊(篁墩)景物自淹行樂地(寧)嘯歌須待日
沈西(鵬)
酒為傷多苦憶茶(鵬)一時乘興到僧家(篁墩)竹雞唱午
炊烟起(寧)草履梯雲石徑斜(鵬)入坐好山如舊識(篁墩)
漲溪新水走長蛇(寧)包收天地雙眸裏(鵬)憑仗畊牛與
釣槎(篁墩)
郡守李公請宴譙樓上四首
畫棟翬飛練水潯郡侯相約此登臨烟雲變態吾詩壯
田野薰風俗化深綠酒難醫雙鬢改青山不受一塵侵
危闌倚遍渾忘倦白日悠悠下嶺岑
白苧衣輕雨乍收偶來乘興一登樓不知身在空中坐
但覺雲從脚下流附郭誰開新綠野隔溪人指舊丹丘
謫仙詩墨今何在想像騎鯨汗漫遊
城頭高閣俯塵囂勝會真輸此一朝上瀨數帆時隱顯
倚天孤塔自岧嶤詩緣鬭景如相避酒為傷多不肯消
何物道人吹道曲便疑笙鶴下青霄
向晚軒窗面面開要貪空翠入詩來乾坤俯仰斯文會
江漢風流不世才燈下矢聲嚴細柳雲中烟火認蓬萊
主人意洽忘歸去聽報更籖第一回
過鄭村訪鄭上舍萬里觀伊川晦菴南軒東萊
四先生手帖
冒雨出城郭沿谿到林坰窅然竹扉下容我雙屐停偘
偘鄭公孫老大橫一經笑言有宿約雞黍羅中庭家藏
古賢帖往往飛晶熒呼童拂淨几出示驚繁星我家龍
門翁手澤餘丹青鄉先紫陽老心畫流風霆廣漢與金
華同然發天馨錯落數十言俛仰三百齡感兹道德師
羞彼月露形與客再拜觀虹光薄巖扄桑海幾變更幸
不隨飄零無乃希世珍保護煩六丁我欲勸主人勒石
垂新銘歛卷付錦囊入坐開銀缾霏談雜今古高詠慙
和鈐好風自南來吹我醉面醒歸心浩難遏返照明臯
亭衆賓起相送曠目凌高冥黟峯遠矗矗沙溪下泠泠
典刑未緜邈題詩慰山靈
宋理宗賜福王與芮雪景為鄭村汪宗裕題
瑶峯玉樹瑪瑙坡寶祐墨本來宣和天山羝乳紇干雀
此景此意將如何御筆中題福王字生綃上遣龍圖志
鳳山日永萬機輕廊廟幾人同受賜天人想像冰雪顔
好文亦自非等閒詔書屢表濓洛輩詞翰却在陳隋間
三百年來驚物換散落塵寰充一玩摩挲為賦懷古篇
安得虹光射霄漢
謝致政汪世行令君惠塘魚山蕨
蕨鱗相餽若為酬正值嗷嗷麥未秋一飯等為林下客
寸心空切廟堂憂
車田村見摘紅花者時汪九珤侍行書以畀之
獨樹村中石徑斜杖藜閒叩野人家臨風忽作東籬興
錯認紅花是菊花
題扇贈智亨鄭隱君
紅杏飄香過水村路人爭識鄭公孫年來抱病無虚日
請藥翻嫌數叩門
和答李太守禱祈十日晴有驗
夜壇祈罷曉開晴似與天公有宿盟驚道一旬回白日
可知方寸為蒼生新秧蒔處期秋稔殘麥收來足歲耕
喜極載賡循吏句田翁相慰不勝情
題溪南吳本忠小景
竹裏柴門傍水開了無人跡破蒼苔延陵有客溪南住
時挈春醪問字來
四景樂道辭(浪陶沙)
春雨夜如何花靨紅多窗前黃鳥數聲過斜掛氅衣初
睡起日上庭柯人世苦奔波兩鬢霜皤爭如溪上理
漁蓑笑問東風來幾陣酒滿香螺
竹院好風凉洗盡炎光呼童閒試水沈香數卷南華看
未了且困藤床官道暗塵黃四體流漿可能知有翠
寒堂儘日茶瓜留客坐一調滄浪
秋意到郊亭水褪沙汀金莖香瀉甕頭青柱杖西疇看
稻了細檢丹經蒲柳最先零羲馭難停舊時交友似
晨星惟有黃花開更好多謝園丁
庭滿凍苔斑農事都閒尖風不到水雲間曝背茅簷調
鶴舞一任疎頑名利幾人還雪擁關山金丹留我鏡
中顔起索梅花同一笑緊閉柴關
堂前梅樹忽一枝生入厨簷
金丸無數綴烟梢調鼎何緣列上肴似便主人虀菜腹
一枝低趁入山庖
篁墩文集卷八十六
