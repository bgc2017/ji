篁墩文集卷九明程敏政撰
制策
皇帝制曰朕惟古昔帝王之為治也其道亦多端矣然
而有綱焉有目焉必大綱正而萬目舉可也若唐虞之
治大綱固無不正矣不知萬目亦盡舉歟三代之隆其
法寖備宜乎大綱正而萬目舉也可歴指其實而言歟
說者謂漢大綱正唐萬目舉宋大綱亦正萬目未盡舉
不知未正者何綱未舉者何目與已正已舉之綱目可
得而悉言歟我祖宗之為治也大綱無不正萬目無不
舉固無異於古昔帝王之治矣亦可得而詳言歟朕嗣承
大統夙夜惓惓惟欲正大綱而舉萬目使人倫明於上風
俗厚於下百姓富庶而無失所之憂四夷賓服而無梗
化之患薄海内外熙然泰和可以增光祖宗可以匹休
帝王果何行而可必有其要諸士子學以待用其於古
今治道講之熟矣請明著於篇毋泛毋略朕將親覽
焉
臣對臣聞中庸曰凡為天下國家有九經所以行
之者一也盖一者誠也以之脩身則可以正天下
之大綱以之為治則可以舉天下之萬目堯舜之
所以帝禹湯文武之所以王者純乎此而已大哉
誠乎原於天性於人亘萬古而不息放四海而皆
凖人倫舍是則無自而明風俗舍是則無自而厚
養民舍是則無所恃而臻於富庶御夷舍是則無
所恃而致其咸賓盖天下之理雖衆求其操之約
制之廣莫有過於誠之一言者其可視為迂闊不
急之談而别求新竒可喜之論哉伏惟皇帝陛下
嗣大歴服以來歲一週矣賤貨貴德思存此誠而
不雜制治保邦思守此誠而不踰内焉聖母太后
日夕化導之切外焉執政大臣左右輔弼之勤所
以登三邁五光前裕後者殆基於此矣然猶體道
謙沖不自滿假念太祖創業之艱難列聖守成之
不易首進臣等於廷詢以治道欲以匹休往聖增
光祖宗其圖治之心可為健矣然竊思之開茂科
策多士祖宗以來相承既久未知今日陛下之意
姑以遵累朝之舊典備他日之故事而已邪抑真
欲周詢衆論博盡羣情以冀萬分之助也臣誠愚
昧不知所出然幼學壯行之志得於聖經賢傳之
間者敢不精白一心傾竭底藴以稱淵衷塞明詔
臣聞治天下有本焉大綱是也有末焉萬目是也
大綱不正則治道有未純萬目不舉則治法有未
備然大綱之或正或否萬目之或舉或遺則係於
人君此心之誠何如耳臣嘗觀於唐虞之際欽明
文思允執厥中濬哲文明允迪厥德堯舜之德同
一誠也故惇叙九族藹然公族之親釐降二女肅
然閨門之禮内承頑父秉䕫䕫之誠外撫傲弟盡
烝烝之乂其大綱之正如泰山磐石之根固其勢
尊安而不可搖也於是乎近有百揆四岳丞弼於
内遠有州牧侯伯承宣於外命羲和以典歷象而
敬天勤民之事舉命夷䕫以典禮樂而化民成俗
之道明庶政咸熙府事允治則萬目亦無有不舉
者焉臣嘗觀於三代之時惟日孜孜大德是懋小
心翼翼細行亦矜禹湯文武同一誠也故彝倫攸
叙文命敷于四海人紀肇脩帝命式于九圍后妃
有關雎窈窕之德公族有麟趾信厚之風其大綱
之正如長河大川之源深其流演迤而不可窮也
於是乎有典則以貽子孫而鈞石之度無不具制
官刑以警有位而風愆之戒為甚嚴六典八法之
制無一不備五禮六樂之法無一不周則萬目亦
無有不舉者焉盖二帝三王之德純乎誠故能正
大綱舉萬目致雍熙泰和之治卓乎非後世之所
能及矣漢之高帝喪義帝則君臣之義明尊太公
則父子之倫正封同姓以連城非私也所以惇周
親祀孔子以大牢非過也所以崇聖道其大綱之
正亦可美也然制禮頗襲於秦而用之朝廷者乃
綿蕞之儀作樂不稽於古而奏之郊廟者乃趙代
之謳定律令而八刑紏民之法隳申軍法而九伐
正邦之意泯建官無制太尉御史位乃參於三公
養民無法閭右強宗田或連夫阡陌是以世代相
承德化不純而萬目未舉也其所以未舉者未究
夫誠之用而雜於霸耳唐之太宗定府兵之制而
農無養兵之費立世業之法而下無兼并之患以
租庸任民則農有定業以職事任官則官無虚名
其萬目之舉亦可嘉也然脅父以起兵則君臣之
義暌廹父以傳位則父子之道缺蹀血宫門則兄
弟之情薄麀聚後庭則夫婦之倫亂慕和戎之利
嫁貴主於&KR1839;方是伉儷非偶也舍天子之尊稱可
汗於萬國是名號不正也是以子孫相繼慚德為
多而大綱未正也其所以未正者未悉夫誠之本
而雜於利耳宋祖開基仁義立國遵慈訓而不違
金匱之盟可見其孝愛晉王而卒授神器之重可
見其友家法之正而宫闈之醜未聞也傳授最明
而廹奪之禍無有也洞開諸門悟君心之當正盖
有契乎正心之學偶讀二典嘆法網之太密盖有
得乎敬刑之旨然宋之大綱若無愧於三代而法
制反有歉於漢唐以詩賦記誦求士無學校養成
之法以科名資歴叙位無官司課試之方選宿衛
則不能變五代姑息羈縻之俗教宗室則無以合
先王親疎隆殺之宜國用病於空虚兵威患於不
振其萬目未盡舉者豈非以其徒事靡文而未得
夫誠之說乎雖然漢宋大綱雖云正矣然因寵而
啟人彘之禍因争而有廢后之失亦烏能深究夫
誠之本而大綱豈盡正邪唐之萬目雖云舉矣然
禮樂議而不能興封建講而不能行亦烏能真悉
夫誠之用而萬目豈盡舉邪是則漢之雜王以霸
唐之居夏用夷宋之文浮於實其君德僅止於小
成治效不逮於隆古者豈有他哉誠與偽之間耳
洪惟我太祖高皇帝勇智之資克配成湯寬仁之
度遠過漢祖取土宇於羣盗攘敓之際復人紀於
一統耆定之初追帝先世則武王尊親之孝也封
建諸王則帝堯睦族之仁也立學校以明人倫正
祀典以絶誣妄后妃不得與政戚畹不得秉權其
大綱正矣置屯設守則内外相承列爵建官則體
統不紊律令有定條而人易於遵守田賦有定制
而民便於轉輸朝覲會同之禮粲粲乎成周之大
典黜陟考課之法鑿鑿乎隆古之弘規其萬目舉
矣然考夫聖德之所臻治效之所極真有合乎二
帝三王立誠逹本之旨故能正大綱而舉萬目若
是其盛且久也繼是以來太宗文皇帝仁宗昭皇
帝之茂衍洪圖宣宗章皇帝英宗睿皇帝之丕承
駿烈所以超漢唐軼有宋而追蹤於唐虞三代者
一皆守我太祖高皇帝之家法而莫敢違焉仰惟
陛下即位之初隆大孝於兩宫篤至仁於九族御
經筵以緝熙聖學親政務以延攬英才誠有志於
大綱正萬目舉矣且儒道所以明人倫也陛下幸
太學以重儒道則人倫宜無不明教化所以厚風
俗也陛下建皇極以敦教化則風俗宜無不厚親
耕籍田而下寬租之令頻發内帑而施賑貸之恩
宜乎百姓富庶無失所之憂也講武練卒屢有戒
嚴之詔出師命將務收奏凱之功宜乎四夷賓服
無梗化之患也然而人倫尚未盡明風俗尚未盡
厚生民猶有啼饑號寒之苦四夷猶有乘機犯順
之虞者豈陛下之誠有未盡歟臣請為陛下言之
人倫之不明由學政之廢弛也今雖有董學之官
而食廪縻禄坐待他遷雖有司教之職而倖進苟
就無復自振以致為士者視合汙為常情詆好脩
為要譽天下茫然不知儒道之可遵陛下誠能使
方行端言之士任興學之責遴選國學之生以清
其本嚴考郡縣之貢以塞其流大掃夙昔之因仍
明示天下之趨向則人將知耻好義而人倫豈有
不明者哉風俗之不厚由士習之不正也且苞苴
往來者進用而無書抵政府者或至於擯斥左右
先容者登庸而同巷不求見者或至於罷歸以致
士夫之間正色自持者見疎諛言取悦者得志天
下靡然不知名節之可重陛下誠能使正直剛明
之人首銓曹之任精揀候銓之庸人勿持姑息嚴
察外任之不職勿事模稜杜僥倖之門重奔競之
罰則人將歛華就實而風俗焉有不厚者哉民不
可以不安而安之則係於守令也今之守令非國
學因仍之徒即銓曹陸沉之士跡其平時不遂之
心而肆其今日可為之勢以巧取民財為良圖以
期會簿書為能事如是而求百姓無失所之憂未
之有也臣願陛下復十科薦士之法勿專其柄於
銓曹舉八柄馭臣之制勿限其職於資格著循良
之勣者特褒犯貪汙之罪者連坐將見守令皆賢
才而百姓不難於富庶矣夷不可以不攘而攘之
則係於將帥也今之將帥非勲戚之家即蔭襲之
子以科斂侵牟為職業以蒐閱訓練為忌諱閒居
則夤緣以進事敗則世禄猶存如是而望四夷無
梗化之虞未之有也臣願陛下儒生可將即授之
兵柄而勿以儒生拘行伍可用即任以閫寄而勿
以行伍限有功即賞不以疎遠而或遺有罪則黜
不以親貴而倖免將見將臣皆良士而四夷不難
於賓服矣然此數者惟視陛下此心之誠何如耳
然欲求心之誠非力於帝王之學不可夫格物致
知所以明此誠也誠意正心所以體此誠也淫聲
美色足以蕩此誠臣願陛下斥聲色而不邇瓊宫
瑶臺足以移此誠臣願陛下罷土木而勿營馳騁
弋獵迷此誠之鴆毒也臣願陛下戒游田珍禽竒
獸害此誠之稂莠也臣願陛下謹好尚忠鯁之言
陛下勿以逆心而拒之所以保此誠也謟諛之說
陛下勿以順志而從之恐其間此誠也熟之於講
授之間嚴之於對越之頃養之於虚静之中存之
於紛擾之際以是而脩身以是而為治大綱奚患
其不正萬目奚患其不舉由是增光祖宗匹休前
聖海㝢内外春風泰和而重華之德丕承之功不
在舜武而在陛下矣陛下之策臣者臣既條陳於
上然臣於終篇復有獻焉欲陛下正心以立天下
之大本使此誠堅於内獨斷以收天下之大權使
此誠著於外兩者兼盡内外交脩而大綱之正萬
目之舉皆不能外陛下意向之所如矣古之人君
其於此心或不自正則必有異端之徒進其前而
誘之者故大學謂心正然後身修家齊國治天下
平而董子曰人君正心以正朝廷則四方遠近莫
敢不一於正臣願陛下敬以直内念此心之不可
放而操之使由學問思辨而篤於行則視聽言動
莫非天理而外欲不能奪矣古之人君其於此權
或不自收則必有近習之臣睨其旁而竊之者故
洪範謂惟辟作福作威而孔子曰天下有道禮樂
征伐自天子出臣願陛下義以方外念此權之不
可移而收之使由形著動變而底於化則慶賞刑
罰一出至公而邪氣不能干矣夫如是則大綱自
正萬目自舉聖德之體全聖智之用周彼端居玄
默以求所謂正心侵官自用以求所謂獨斷者其
何足以與於斯是則誠之一字固聖德之始終而
正心獨斷二者尤聖治之切要盖敬義夾持直上
逹天德自此而天德則誠矣此臣所以繁其詞而
不殺為陛下極言之雖然孟子謂不誠未有能動
者而程子謂一有不誠則九者皆虚文則夫欲求
天下之治以正大綱而舉萬目者舍是將何所致
其力哉臣學不足以稽古才不足以應變然所言
必本於道不敢肆為淺近之說所陳必切於事不
敢過為矯激之談惟陛下留聽而採納焉幸甚臣
謹對
篁墩文集卷九
