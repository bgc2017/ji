篁墩文集卷八十明程敏政撰
詩
贈歐陽令君十二詠并引
安成歐陽君之令我休寧蓋三年于今矣均民之
賦而紓其力祛民之害而奠其居致民歲之豐而
足其食科條惠政不可一二計然亦多世吏所能
者獨予家居時見君公退即召諸生于閒館與講
授而又按據圖志復立二程先生之祠表章宋孝
子查待制及尚書金忠肅公之墓崇正學勵頽俗
而淑人心則有非世吏可及者矣予竊敬之盖君
本文忠公之族二親無恙庭訓有嚴遂以春秋魁
其鄉進魁多士而與其介弟前後舉進士甲科學
之所進足以重儒紳才之所充足以攝吏事雖小
試于一邑而大有所成也君嘗以述職来京師為
一郡六邑之冠今兹以考績至又書上最于吏部
廷謝而歸其政益成其譽益興旌異之典擢用之
召近在目前而我邑之人求終其惠將不可得矣
因摭見聞為十二詠以致區區之意其間以地志
為託盖迂儒左見每以緩為急而牧民要務又皆
君之所已行者不待贅也
歌豐年
令君初下車随車一丈雪嗣歲麥有秋遠近總驩說繼
此三周星風雨常應節老天錫賢侯不遣民望觖稻隴
銍艾忙楓林鼓聲徹何處劭農文徒焉寄愁絶
樂均賦
民書獻天府息耗古所珍役法在有司撙節敷皇仁肅
肅安成君手綰銅章新弗憚朱墨勞坐令民力勻誅索
罷里胥歡聲動比隣松蘿有佳蔭不數河陽春
崇洛學
恭惟兩夫子休寧託維桑爼豆久淪沒苔垣隔宫牆賢
哉百世士補墜功非常一崇遺愛祠再作鄊賢堂絃誦
有觀感草木生輝光知君足儒吏名共伊流長
授魯經
多君熟三傳入試擢兩魁作縣本經術民力能深培公
庭簿書暇學子来追陪筆底秋霜嚴坐上春風回教養
有餘地俗吏空喧豗他時景行者雲巖碧崔嵬
復古阡
北過松蘿門孝子有先隴南望葆真山忠肅起高塚更
代今幾年不復薙荒茸考圖還舊物據史得芳踵勉哉
忠孝心邦人一傾竦爾知令君仁寧知令君勇
罷宵警
海寧號樂土夜戶常不關一二或梗化往往潜榛菅云
誰事姑息縱彼踰大閑侃侃歐陽子一朝破冥頑鳴厖
卧而嬉警柝相與閒行人亦胥慶烟火連青山
昭具慶
六一多遺書二老復聯德産此名家郎不墜稽古力朅
来山縣中弦歌樂其職有若崔玄暐時送好消息行行
當要津落落開壽域皇恩定推封迎取丹鳳勅
美聯芳
羡君好昆玉次第起黃甲平生春秋學衮鉞共書法宛
如雙鳳雛瑞此文教洽矗矗青雲間高舉力不乏詩夢
恊春草詞源倒秋峡持之問蘇公才名可相壓
趨大朝
海寧地百里封疆如子男令君述職来得與諸侯參天
王御紫宸黜陟分廉貪令君當是時政績鳴江南卓彼
公論出感兹聖澤覃老穉方引領春風促歸驂
書上考
民功備六事稔歲踰三秋及此政成日獻績来皇州冢
宰書上考昌言告宸旒濟濟鵷鷺班長恐即見留雙旆
幸且還釋我山城憂都門一相餞桑梓心悠悠
成地志
令君閱圖經長嘆多闕略梓行須完書向我有夙約惟
兹海寧邑勝覧亦旁礴江山號多竒人物代有作鉛槧
初釋手装潢束高閣不遇若人賢斯文更誰託
迓天恩
民喜令君来不喜令君去令君可淹留終當入朝著一
日下徵書行李戒徒御却辭花縣封轉上栢臺署耿耿
存去思紛紛播芳譽只應攬轡日不忘鳴琴處
謁陵出土城贈同行諸君子
豐鎬人才比夏殷追陪何幸得諸君吟場博雅愁孤注
交味芳甘却衆葷廢堞寒流空浩渺御陵佳氣正氤氲
永安城裏劉蕡廟旅夕還容半榻分
清河有感并答尚矩侍讀
立馬蕭蕭野水南石梁茅屋暫停驂並遊離合今餘幾
此路馳驅已再三遠岫鬱葱晴露擁空林蕭颯晩風含
奚嚢最愛江都句郁郁天葩陋海曇
沙河書所見并感中元諸公遇雨之難
平田白草望中齊斷隴危橋幸屢躋頗愛初陽光煦煦
却憐舊雨尚淒淒龜趺古碣看遺篆驢背軍儲困遠齎
短策羸驂還少憩道旁炊午斷霜虀
望昌平作兼答曰川諭德
萬仞橋山入望高輕装来慣不知勞近城石瀨清塵鞅
何處山風裂苧袍馬脱鞍銜随地宿犬驚冠盖隔林嘷
燈前試品行嚢贈太史新篇似水曹
題劉諫議祠
老樹隂森護廟門尚疑生氣塞乾坤衣冠死愧千言策
爼豆公宜百世尊晏歲牛羊山下塚東風桑梓道旁村
匡時不盡平生恨白日悠悠逝水奔
新祠門對頖池灣再拜臨風憶壮顔入眼已知甘露變
剖心思挽夕陽還權奸擾擾悲桑海風節稜稜重斗山
聞有狄公同祀典瓣香何日更乘閒
發昌平
出郭先登亂石岡凍雲垂野日蒼涼田麰冬盡猶慳雪
陵樹年深總奈霜寝殿四圍山色近御橋横截磵聲長
齋居依舊西風下鵷鷺相聯第幾行
道中追廷言司業不及
雲壑重重石逕危出城車從杳難追擁貂徙倚惟公便
立馬推敲每自嗤冰澗水聲疑爾汝夕陽人影認伊誰
望中已覺神宫近矮屋朱樊后土祠
恭賦四陵
四山佳處寝圍開彷彿龍輿自往来盛禮蘋蘩供爼豆
遺恩汪濊及蒿萊丹丘盡享仙人樂玉冊空餘帝子哀
落日長岡翹首望萬年神鼎看胚胎
望狄梁公祠
崇祠香火傍穹林想像生容一正衿猛虎尚馴良吏手
牝雞能拂老臣心孤雲渺渺回天末短日悠悠及歲隂
古道荒榛知不遠瓣香他日敬来尋
喜晴
山靈應識我重来谿霧林霏次第開周道暗塵如水净
漢陵佳氣逐陽回先朝駐馬留齋殿何處呼鷹有獵臺
預恐隂何詩力健擁爐無計撥寒灰
至日謁陵畢懷侍班諸君子
四寝叨陪夜奉祠八方稱慶擁朝儀珠簾宿霧飄香篆
玉陛晨光動戟支北伐已閒沙塞檄東封何羡泰山碑
晴天好月歸途便傾倒奚嚢慰所思
和屠都憲朝宗見嘲
相隔齋廬百步多吟筒来速奈君何已操漢吏三章法
更愛韋郎五字哦口業未除時破戒詩禪常定不成魔
野田處處方憂麥願和烏臺郢上歌
閱舜咨所萃諸公行卷
回首青山又隔年風光無限落吟邊枯藤逐處留殘藁
古錦歸時得巨編鬱鬱磵松盟晩翠紛紛林卉競春妍
病来轉覺詩脾澁坐羨諸公思湧泉
下山憩昌平舊館有懷李學士賓之
西陵南下夜何長馬上相看慶一陽白社不来消旅困
青山應觧笑人忙倒尊未覺春光淺開戶俄驚曉色凉
舊雨故人詩滿壁龍蛇騰踏錦雲張
歸途有作
獨對高原時一登日色紅酣天宇澄官田麰麥徯梁賦
原廟衣冠非漢烝逆旅聞雞㸑初熟斷橋飲馬寒無冰
居庸回望已百里翠削芙蓉知幾層
題清河新寺
突兀前時起梵祠曾看金狄好光儀詩非𬞞筍誰當可
出有輕肥總類支尊酒擬開蓮社約文章何似莱園碑
寒天落日還過此極目窮簷重有思
望狄梁公祠
&KR0008;雞鳴處一家危問訊虬髯悔可追元嗣未應堪再辱
孤臣寧復避羣嗤台衡得相方成國神器非公定付誰
歐史范碑明曒日居人徒識令君祠
叢祠香火對山開相國勲名重古来浴日有人歸薦草
嘯風無鬼附荒莱晴雲忽作千峯暝朔氣還傳萬壑哀
遺愛已深忘歲月長松生子竹生胎
成化甲辰長至日走與倪翰長舜咨吴同寅原博及
李子陽白秉德二太史有陪祀西陵之行前此謁陵
賡倡最盛至是諸君子復將繼之予謝不能然往返
之間天日佳勝無風雪載途之苦亦自不能嘿然有
倡斯和得十有八篇借韻者十五聯句者一限韻者
二舜咨請書一通用備故事聯句一篇則秉德書之
是行也費司成廷言實與之偕然分祀東陵道中相
失其所得者當附入云
始生日對雪有懷故園梅花
故園為别兩經春瘦影寒香入夢頻晏歲壺觴空對雪
一時紅紫漫随塵賡酬有約當何日供奉無聞愧此身
山下短簷脩竹裏花神應笑未歸人
自和
過眼行年四十春江梅千里繫情頻苔粘古榦龍生甲
雪綴寒花玉颺塵水墨有時看畫手杖藜無地著吟身
興来不惜臨風醉晩節相憐定幾人
鎮江熊良佐太守瑞麥嘉禾卷
城南麥浪翻雲黃兩岐結秀南風凉城西禾稻爛如雪
異畝同穎登西場一年見此兩竒絶潤州何幸天開祥
有熊太守政卓異化行千里無流亡使者停車喜豐稔
田父擊壌歌循良江南前歲驚水蝗西土今年憂旱荒
吾君勤民屢昃食誰乘五馬懸銀章乃知此境不易得
嘉禾瑞麥交穣穣薦新可以入大廟一膳仍堪歸尚方
在古諸侯見唐叔漢二千石推漁陽熊君應說偶然耳
北面稽首稱天王薦書不久到闕下咸美一日騰班行
進官賜帛修故事湛恩異數来黃堂郡志有圖史有筆
名與東流江水長
十一月十六夜送衍聖公
聞說高軒早出城一尊乘夜餞君行後堂綺席初燒燭
西郭銅壺已換更親戚幸聯先聖裔往来難盡故人情
傾心不愧歸途遠千里天街正月明
寄大衍聖公
蒹葭曾倚玉一别幾經春公愛鷗盟久予勞鴈字頻知
音懷綠綺染足愧紅塵不盡相思意尼山遠慰人
送南京少宗伯尹正言先生奉表入賀禮成還
任次南都贈行韻六章
鳳函稱慶自南宫猶記經幃舊獻忠翰苑文章思陸贄
天官丰采說姚崇来乘綵鷁瞻南斗去擁輕貂畏朔風
歴盡塵沙還建業一㪺江水洗雙瞳
章城西畔啓離筵冠盖紛紛下集仙馬首紅塵猶昨日
鏡中華髮幾流年行當綠樹飛霜後歸及江梅破臘先
珍重一觴情莫盡雙旌搖曳夕陽邊
鳴珮朝来出建章天時將復地中陽華夷祝喜同嵩呼
南北京應比漢疆禮局舊文存杞宋祖筵新曲度伊凉
老成不待諸生語心視江湖即廟堂
薊門人和石城歌相隔迢迢路幾何雲遶暮江南去遠
沙飛寒吹北来多冰銜又署新宗伯鼎族無慚古泰和
老去斯文堪屈指召還寧竢鬢雙皤
文采風流玉署仙重遊驚見歲華遷匡時力可興周禮
報國心惟祝舜年千里客懷良月夜一尊行色凍雲天
獻功亦是重来約前席時應禮舊賢
數載相違天一涯摳衣今喜拜京華情深屢勸吴江酒
冰結難廻漢渚槎攬勝歌詩千首出禦寒裘褐幾重加
望中咫尺鍾山驛車馬迎時已到家
送陳粹之憲副南還次都憲彭公韻
山川搖落水痕收慶禮初成出帝州来畏風尖才擁褐
去防冰緒遠維舟心懸舜日辭丹闕目極吴雲繞驛樓
南北王程應幾日新題須為故人留
賜莊八景為周草亭駙馬作
曲逕晴沙十里通賜莊遥枕帝城東客来指點蒼龍闕
正在紅雲一朵中(右路接神京)
割取東臯一半青主家恩澤重王庭綺簷繡戶看花地
猶有先朝攬勝亭(右地分雲□)
萬綠千紅繞磵栽每逢佳處見池臺解鞍欲問門前水
源自天潢幾曲来(右河縈翠帶)
疊阜晴岡間碧漪勢如盤谷轉逶迤遊人莫道青山遠
四顧葱葱亦得竒(右岡列藍屏)
青青沙岸柳成行叠叠風漪水滿塘中有呢喃雙燕子
往来偏解為春忙(右柳塘春燕)
槐影沉沉翠不流可人情景最宜秋西風欲净紅塵耳
一𣲖蟬聲未肯休(右槐院秋蟬)
龍形夭矯入青天根託名園幾百年大厦明堂知有待
臨風三誦杜陵篇(右古栢凌霄)
旭日和風御水潯萬株雲錦照園林須知結實三千歲
曾受天家湛露深(右仙桃凝露)
送李黃門孟陽出使占城
壮君行色曉匆匆萬里天南使節通銀漢放槎占夜斗
炎荒迎勅領春風恩裁賜服雲生錦詩貯歸装月貫虹
李揆才名今第一定知丰采動蠻中
分得湖水挼藍為戚里孫雪亭錦衣賦
鷲嶺東来百畝藍磵毛溪髮共䰐鬖鏡光冷浸幽堂外
黛色濃拖隧道南遠脉已培先業厚涓流寧比聖恩覃
尋源記取山中路蔽野猶存古石楠
題林良孔雀
黃蘆蕭蕭石齒齒瀧水有聲松有子西風原野窅無人
越鳥西来碧山趾一雌刷羽升樹顛一雄舉武如相憐
笙竽唱和白日静金翠照耀秋江鮮尚方不受珍禽貢
飲啄隨時度春夢水鳬山鴿亦欣然網戶弋人空目送
此圖何来真絶竒輕縑簌簌含風漪林生家住南海上
見慣落筆無差池同鄉柱史畫山積分贈王孫比雙璧
錦屏映日氣如生繡服盤雲尾相射林生久輟供奉班
王孫不欣桃李顔摩挲水墨賦長句淮陽晝永棠隂閒
淮安太守韓大經得林錦衣此圖於其同寅鄺載道
載道予同年錦衣予故人也披圖恍然為賦此詩且
以見公重人及物之意云
次韻送左都憲廷珍巡撫大同
旄頭昨夜墜妖星憲節東移向朔庭萬里兵威開虎鎮
一天霜氣掃鯤溟民心擬樂桑榆暖戰血從霑草木腥
不日玉關飛捷奏茂勲應入太常銘
題衍聖公畫蘭
國香那藉彩毫工千載猗蘭曲未終金石交情期歲晩
棘叢未實漫春風
夀鄉人方軫
山堂開宴洞仙謳六十年来未白頭隱處遠追盤谷景
夀醅新潑練江流丘園束帛期三老甲第歌鐘笑五侯
附鶴有詩應自此蓬莱他日幾添籌
送房驥都閫赴福建(總戎熊之子)
除書榮捧向閩中獵獵旌旗暖受風平世用人兼福將
殊方分閫即元戎瘴煙夜合松隂暗海日晴蒸荔子紅
莫為太平忘戰伐錦韜時拭舊彤弓
與士欽尚寶俱官滿六載次韻一首
六載光隂似隔年後先同入考功銓徒聞聖相勤三握
敢向清朝競九遷池上絲綸應有種河南衣鉢愧無傳
侵尋老去知難状約取窮途保更堅
送貢士阮玘胡煴赴南監(玘煴皆予秋闈所取士)
才喜秋風宴鹿鳴故鄉文學久知名英標合見非凡子
壮節能無壓後生射策暫淹龍虎榜挟書遥入鳳凰城
相違屈指重来日浩蕩青雲九萬程
鹿鳴曾宴桂花前一郡人夸獨少年射策正堪新殿榜
束書重返舊京船好當著力春秋學莫漫娱懷月露篇
送子一樽無限意玉河如帶柳如煙
鹿鳴燕會圖為旌德江溥貢士賦(溥予秋闈所得士今戶部)
(郎中紀南之弟)
宴罷賓興日未斜頎然丰采動京華大鵬水擊三千里
雛鳳文騰五色霞秋月再分丹桂粟春風偏上紫荆花
相期更寫瓊林會趁取才人兩鬢鴉
題沈石田雪景
踏雪何人過長坂萬玉峯高磵聲遠山中随處可登臨
麥好何憂歲華晩僧舍茶烟青出林雲垂四野天沉沉
憑誰坐我冰壺北呵凍先成喜雪吟
夀柳文範中書母
莘諫郎君人所賢慈訓由来非偶然白頭無愧柳家婦
朱顔一似瑶池仙月俸遥分自京邸春酒滿斟供壽筵
題詩拜手致遐祝鶴筭從今開八千
送徐大參公肅還河南
與君前後入都城才得論心又送行亭上朔風消酒力
道中寒月聽車聲来朝遠上南山夀去路回瞻北斗明
洛下人家應慰藉春光先近一陽生
衣冠来集衍公房離合紛紛此一觴盛世與君心共赫
少年慙我鬢初蒼公車恨少三千牘宦轍驚踰二十霜
勝會有盟堪再續疎慵還得藉餘光
予自南畿校文北歸與進表藩臬諸公前後入見是
時予同年来者九人公肅大參其一也禮成言别胥
會于慶夀寺故少師衍公之堂甚樂顧丙戌進士三
百五十人屈指計之今二十年然會者僅二十六人
存殁升沉之感有不可勝言者矣縉紳有詩贈公肅
之行予既附作一章并書同年會席上一章以識歲
月且以見離合之不偶云成化二十二年歲丙午冬
至前三日書
司言儀賓戒酒限韻索詩
近聞調息坐軒中新茗投機藥奏功想是卧薪疎酒盞
故應流水促詩筒羡君此日盟心切愧我當時語柄空
到府不須投姓字紛紛冠盖謝嚴終
尹先生入閣有詩次韻
雲鵬遥轉自天池鈴索錚然夜已知相業待誰參燮理
聖心從昔警艱危三江丰采無雙士兩漢絲綸絶妙詞
坐致太平真易得可容桃李借春熙
六街歡動馬蹄灰共報先生入相来兼傅青宫需大老
贊元黃閣藉英才琪花瑞兆秋成稔璧宿光騰夜色開
二十二年門下士獨慙疎劣負歐梅
青玉案哀郭用章僉憲
同寅陸君鼎儀盛稱其友郭用章之賢而惜其死
&KR0829;予為賦輓詩久未能應也一夕偶夢作古詞覺
而記其半疑不知其為何等語而鼎儀適遣人促
此詩恍然若為用章設也因足成之噫賢人之精
爽固有不随死而亡者乎是可哀已
高才無愧霜臺佐荆楚地人相賀誰遣陽由灘下過烟
水迷茫風花飄堕不及茶毘大清流肯受黃塵涴空
悵望吴山恨無奈歲月紛紛如蟻磨夕陽芳草斷蓬孤
柁忍讀招魂些
鷓鴣天夀費司業兄葯軒君六十
花甲才周又一年葯軒初度敞華筵句分池草千金重
春試階蓂四葉全娱綵服聽朱絃主人如鶴酒如川
願言鉄甕金山景百歲常供几杖前
送李景祥赴台郡教授
京邸相看識面初銓曹俄復聽新除當朝九五才聞詔
行路尋常只載書朔土寒風增客罽天台春色候經畬
黌宫努力希先達誰有三鱣到講餘
和韻
駒隙紛紛走鳳梭東籬花事未蹉跎久便吏隱真成趣
不解詩禪也伏魔周法盡除山澤禁漢庭將復孝廉科
比来五負登高會青鏡霜毛積漸多
洗句亭為仇司訓東之賦
七十二泉天下竒儘㪺寒渌沁詩脾環亭巧作流觴處
隔座潜通洗墨池競病可能湔俗韻推敲長愛俯清漪
高吟不數澄江練地主風流盛一時
梁叔厚太史父母哀輓
伯鸞高義重諸梁七袠光隂曉夢長雞絮獨堪徐孺禮
干戈曾戢鄭公鄉嶺南鼓吹留殘藁庭下芝蘭壓衆芳
有託不憂身後事墓亭碑石見龍章
偕老無慚古孝廉慈闈方祝海籌添傷心忽報遊仙速
養子真傳立教嚴天上舊恩餘鳳誥山中新壌恊龜占
平生懿德知難朽太史銘文為發潜
和韻謝王國賓司言
近至月河寺見窗間題名知車從獨来奠亡弟旅
襯感泣久之因用壁上舊韻賦詩一章奉謝
幻身依佛寄城東顔色猶疑在眼中一霎電光生死易
百年春夢古今同宿緣有分思重結幽壌無情恨莫通
多謝故人王逸少獨来揮淚向西風
壽葉文莊公夫人(耿清惠公女上舍晨母也)
奉蘐堂上人争道七十古来稀有滿面春潮雙鬢雪天
教樂夀清惠家風文莊壼政宦族傳来久喜逢誕日婺
星光映台斗好是一顆明珠三秋高捷擬占青雲首
膝下諸孫森立綵服相輝左右東海桃紅洞庭橘熟同
薦松花酒願期千歲瑶池重會金母
湘渚推篷圖
鷓鴣聲殘春水足倒影横斜萬枝綠何人江上曉推篷
入眼渾疑舞鸞鵠此君自是出塵表怪底人稱可醫俗
雨中亂點啼痕斑月下清敲佩聲玉峥嶸頭角更堪喜
莫遣行庖悮相斸臨風欲喚文湖州聽取新翻竹枝曲
輓大河衛閔恭戶侯
憶向淮東接晤言春風曾過翫韜軒尊前舞劍軍容肅
花下投壺語笑喧竒骨似堪分爵土壮心俄復厭塵煩
生芻一束無由奠目斷停雲遶墓園
梅花圖
羅浮山前初霽雪一樹寒花照幽絶青宵夜碾白玉盤
萬里冰壺兩澄澈凛然正色有天趣不比春容可人悦
離離瘦影澹將空蔌蔌暗香吹不滅姑射仙人渺無語
似共嫦娥闘高㓗畫工孰是楊補之坐想毫端落瓊屑
披圖擬欲問花神枝上清光幾圓缺尚方鼎鼐思作羹
願見黃金子成結
篁墩文集卷八十
