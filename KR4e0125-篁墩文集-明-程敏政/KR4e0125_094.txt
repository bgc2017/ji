篁墩文集拾遺明程敏政撰
考序記墓誌銘䟦贊
聖裔考
先聖之後凡嗣爵奉祀者謂之大宗子宗法在禮不可
不慎重而考諸史籍則因襲之間尚有可議蓋自先聖
一傳而泗水侯再傳為沂國公沂國五傳生順仕魏以
孔子後封魯國文信君蓋聖裔之受封始此順生三子
長曰鮒秦封魯國文通君又為陳王博士次曰騰為漢
長沙王太傅次曰樹而鮒騰之後分為兩宗鮒六世生
何齊成帝時梅福上書言孔子殷人宜封其後以奉湯
祀遂封何齊為殷紹嘉侯尋進爵為公地滿百里此一
宗也騰四世生霸元帝時賜號褒成君奉孔子祀此一
宗也然則紹嘉公乃大宗褒成君乃小宗何齊生安光
武時嗣爵又進封宋公為漢賓位諸侯上霸三世生均
平帝元始初進封褒成侯均再世生損和帝永光中徙
封褒尊侯至獻帝初國絶蓋兩宗至于漢亡俱失傳矣
魏文帝黃初中復求先聖之後得議郎羡賜爵宗聖侯
傳再世生震晉武帝太始初改封奉聖亭侯震再世生
懿隨元帝南渡居會稽孔氏自此復分南北兩宗懿生
鮮宋文帝元嘉八年以罪奪爵十九年以隱之嗣隱之
復以子不道失爵二十八年以惠雲嗣又以重疾失爵
孝武大明二年以邁嗣邁傳其子荂亦以罪失爵此南
宗也後魏時求先聖之後得二十七世孫乘以為崇聖
大夫孝文太和中改封其子珍為崇聖侯珍三世生渠
北齊文宣帝改封恭聖侯入後周宣帝進封鄒國公渠
再世生嗣哲隋煬帝時改封紹聖侯此北宗也然則從
元帝南渡者為大宗受北魏所封者為小宗南北兩宗
至于隋亡又并失傳矣唐太宗貞觀十一年始得先聖
之後德倫賜爵褒聖侯德倫再世生燧之玄宗開元中
進封文宣公傳七世生光遭五季之亂失爵為泗水令
有灑掃戸孔末欲冐襲封盡殺諸孔氏光妻生子仁玉
方九月遂秘養之後周時乃得嗣爵入宋而卒至太平
興國中復召仁玉之子宜嗣封宜再世生聖祐無子以
弟宗願嗣仁宗嘉祐中以祖諡不可加後人改封衍聖
公宗願傳若蒙哲宗元祐初改封奉聖公若蒙坐事廢
以弟若愚嗣復為衍聖公若愚傳其子端友從高宗南
渡居衢州孔氏自此又分南北兩宗端友傳四世生洙
以宋亡失爵此南宗也偽齊劉豫自濟南僣位得先聖
四十九代孫璠賜爵衍聖公豫廢金因之璠三傳生元
措金末崔立作亂降元遂并俘元措以去此北宗也然
則從高宗南渡者為大宗受劉豫所封者為小宗矣元
措入元而卒無子乃召洙俾嗣爵固讓歸衢州仁宗延
祐四年召中書定議先聖五十三世孫當嗣封者遂得
元措宗人思晦以聞思晦受爵以卒因子貴追封魯郡
公蓋今之為大宗子者皆思晦之後矣夫宗禮先王之
所制蓋以正天下之大倫而絶争端者也先聖定禮樂
以為萬世法而况其後人奉世祀可不慎乎夫以魏唐
之初其所封者史既不載其世次而凡在北宗者又皆
出于一時之訪求乃以當大宗子之責亦異乎先聖之
禮矣必不得已則南宗猶為近之蓋南宗出于當時嗣
爵之人而北宗則其疎且遠者或乃以去宗國為南宗
之罪以守林廟為北宗之賢則又有大不然者焉以史
考之凡出于北宗者實皆逃難四出流落民間非真有
仗義守禮之心效死而不去者也然則取此去彼又豈
大公至正之道哉矧北宗祖璠始受逆豫之命而終于
至元之年所謂因襲之間尚有可議者凡以此而已作
聖裔考
蘇氏檮杌序
人皆知宋有王安石者其學術邪謬足以亡人之國而
不知有眉山蘇洵及其二子軾轍之罪浮于安石倍蓰
也夫其罪之所以浮于安石者何哉安石尚知三代為
可法而蘇氏以湯武為簒弑安石尚知莽操為可罪而
蘇氏以荀彧為聖人安石尚知以明道為忠信而蘇氏
以伊川為姦邪必欲殺之而後已諸如此類皆儒者所
不敢言亦不忍言而蘇氏偃然自聖不復顧忌其絶天
理壊人心罪不可勝誅矣蓋安石之禍禍一時蘇氏之
禍禍萬世子朱子生蘇氏之後其知之特深故凡見于
言語文字之間者斷斷乎辭而闢之不少假借其言比
于抑洪水驅猛獸却戎狄蓋好惡之正出于天理之公
為後學者所當世守也今去子朱子之後益遠而為蘇
學者益盛竊不自揆謹取子朱子平日所黜蘇氏之言
萃為一編凡近世諸賢其議論有合于此者悉附其後
題曰蘇氏檮杌以寓除惡務本之義嗚呼後孔子而生
者若孟子之距楊墨韓子之闢佛老朱子之黜蘇氏其
功蓋同而世有未之知者楊墨佛老之禍顯而易見蘇
氏之禍深而難測要之則皆叛聖人之道者也故常以
謂楊墨佛老之學如劇盗蘇氏之學如美色其禍皆足
以殺人然劇盗之禍人得而避之美色之禍則䧟其術
中而不悟者也繕寫成并僣為之序以告學者而首以
安石為言非恕安石也所以甚蘇氏之惡云爾天順五
年龍集辛巳長至日書
送吳君肅清知臨川縣序
董子曰守令者民之師帥夫帥所以治民師所以教民
也我朝垂示守令每郡縣輒為兩亭于門外大署其榜
曰申明曰旌善人多忽之而莫知其所以名者夫申明
講畫舊章政之本也旌善使人興行教之所由生也今
之言政者乃指任教為迂闊言教者亦指任政為俗吏
之二者皆非也政教者輔車之勢烏可廢其一哉予友
吳肅清將赴臨川令諸常所往還者相與餞之都門外
而推予為之詞嗚呼政教之說夫人能知之而况吾肅
清其必有不言而契者矣獨以臨川在古為巨郡則請
尚論其世以與肅清商確之臨川先賢莫盛于荆國王
氏象山陸氏然王氏之治以利為先非吾之所謂政也
陸氏之學以禪為宗非吾之所謂教也王氏當國廢春
秋而不以設科陸氏早年詆朱子而與之立敵類非後
學所敢輕議者今肅清以春秋取上第而又生於朱子
之鄉兹之往也能不嚴所趨而慎所擇哉草廬吳氏亦
出臨川然其論政則先義後利為學則尊孔黜墨雖間
與陸氏相出入而其畔道者寡矣肅清尚求其遺書而
讀之庸以施諸有政而廸其士民務與古之儒吏同科
以不負列聖垂示之明訓庶幾諸君子贈言之意乎若
夫報政而來旌異之典臺諫之擢皆肅清所宜有者不
預道之以為諂也成化十年甲午中秋節假日
翕樂堂辭序
祁閶邑南康處士志高之年七十也凡親疎之族老壯
之友内外之戚稱觴祝壽遠邇畢至有請予記其翕樂
之堂以致慶者矣在邑之善和程氏曰儒學生啟復以
文為需予固辭曰言不可若是其贅也而其請益堅曰
處士與啟之父用仁叔用亨相友四十年故啟兄弟亦
得與處士之子佑從子价軰篤世講之好甚久宗長宜
無靳一言予不獲已而思之得其說以告曰在詩有之
俾爾昌而熾俾爾壽而富黃髮台背壽胥與試所以祝
其人者至矣而又曰俾爾昌而大俾爾耆而艾萬有千
歲眉壽無有害其言之諄復不厭其祝之再三不已誠
以其人之賢也宜壽故詩人美之不一而足焉如此則
予于康處士之壽雖欲己于言豈可得乎然處士孝友
之德淑慎之行所以增輝先人垂裕後昆揚芳里閈者
予前已述之雖更僕不出此矣所以壽處士者其賓從
之都讌集之豐禮意之勤惓亦可謂極一時之盛矣若
然則予于處士之壽亦何煩于嘐嘐而後為快哉顧先
民有云情動于中而長言之不足故咏歌之于是乎諧
聲而播之于樂今去古遠矣大音既散詞曲繼興奏之
閭巷之間以為善人吉士之勸亦有不可盡廢者焉處
士誕辰在五月二日有嘉令筵核殽維旅長者奉杯酌
而升少者操几杖而侍心豫體休洩洩融融益介壽祺
自今伊始乃為辭一章畀啟俾稱壽之際付歌童調之
以侑觴處士能樂聽之而罄一日之歡于翕樂之堂則
吾宗之所願望于處士者亦庶其少副哉詞曰
翕樂堂中七十春松喜津津鶴喜津津薰風開讌慶生
申主也精神客也精神角黍蒲觴漸及辰節又更新曲
又更新願期遐筭比靈椿不是堯人誰是堯人
逸菴行樂詩序
歙吳氏雖多以向杲為望向杲之吳雖盛以宋校書友
堂先生為望友堂者晦菴夫子之高足弟子也友堂傳
十二世為逸菴君廷馨端偉碩裕能奉其父之遺訓而
睦其弟昆納交一時知名士為鄉閭所禮重間以輸粟
賑饑荷恩例有冠服之榮而無職守之責乃以逸名菴
有子曰鎧能克家其女之夫曰方岩將規所以壽君者
乃請石田沈氏作逸菴行樂之圖且乞縉紳士夫詩以
副之奉以請予序予讀之竟則為之憮然曰世降俗偷
人之去道也益遠故有逸于其身而勞其心者有勞于
其身而逸其心者身心之逸勞相乘而人之德偽繫之
矣若逸菴君則因勞其身以逸其心者歟予觀諸君子
之詩皆徒知其逸而不知其有不逸者存焉爾周武王
受丹書之戒退而銘諸几席諄諄乎敬怠義欲之間衛
武公作抑戒之詩以自箴而尤致力于慎出話敬威儀
之頃考之當時二武皆年九十餘而不自暇逸者如此
此其卒皆以聖稱而記禮編詩者謹取之以垂訓後世
者也逸菴君生文獻之後淵源考亭誦法詩禮今年週
一甲而力善不倦其有慕于斯乎夫既以承其先施其
家其心休休其體愉愉脫江湖之險而享溪山之樂擊
壤于豐年正位于鄉射優悠太平將自兹始宜乎聞之
者有取于其人而詠歌之也彼利趨而欲征以求逸其
身而勞其心者讀行樂之詩考逸菴之行其不慨然有
感于是乎惜予被召入朝行李載道不得舉一觴于菴
中以求君之所以為逸樂者姑序之云爾
慈壽堂記
女婦之德莫大于慈而其福亦莫先于壽修其德而不
獲乎福者理之變叨其福而不本乎德者事之倖值理
之變不能慊諸已得事之倖不見齒諸人二者一由于
天一繫于人然繫于人者其本也然則人其可不力其
本以聽乎天也哉苟盡其在已而不獲諸天在婦女固
不失為賢淑在丈夫亦不媿為君子然所以為可慶之
地胥無矣求其德與福兼人與天符若汊川孫母程孺
人豈非其人乎其以慈壽名堂而來士林之歌咏有以
也孺人出富溪碩宗歸汊川孫君以善為士和處士之
介婦孫氏鼎盛日漸以隆孺人協諸娣姒内勤職業豐
甘旨潔滫&KR1329;以孝事其舅姑故以善君兄弟得畢力于
外致貲充業隆以豐碩孝友名其鄉孺人不為無所助
以善君中道而逝孺人撫三子深茂森胥底于成時茂
未授室督教之甚力遣入儒學畀習舉子業曰此汝父
之志也宜勖之于入試必送之門喜願其捷反室又憂
念甚苦及不偶而歸則加慰勞但曰在已者不可不勉
在人者不足計也三子者奉訓唯謹居庠泮則為佳士
遊江湖則為良賈宗婣稱之鄉黨榮之歲時萃會于堂
承顔順志唯恐失其懽慈孝之真天倫之至未易以言
語形容者諸君之聲詩或託興以寓其頌祝或婉言以
簸揚其盛美蔚乎粲然視古詩人之擬岡陵頌壽母者
誠不多讓孺人壽將六十予族姪師魯于茂有麗澤之
益間集諸詩章成卷請予記其事致之茂以壽孺人予
以壽期尚數歲雖諾之未暇為也時服闋赴召命師魯
舟餞于浙之青溪復申請曰孫孺人之壽期誠遠然預
致以罄吾情宜無不可者于是乃述慈之出于孺人者
有自然之懿壽之獲于天者有必然之徵其視值理之
變得事之倖而無可慶之地者相去何啻霄壤然則三
子者之力學幹蠱異日所以為慈壽之榮者亦可以前
卜矣則宗工鉅儒且將有不一之書以為斯堂重予言
特為之兆爾是為記
雲溪程氏宗賢祠記
雲溪程氏宗賢祠之將建也其族之彦曰用高竒瓐志
弘倡議于族老士新孟高等既而相與詣南山請質於
予予是之繼具其事白于縣時三山李君文暉以前監
察御史知休寧又嘉許之且給帖坐名任事以急其成
功乃弘治丁已夏六月也于是士忠用高竒瓐鳩金裒
材以經營之而真亨德昭竒珏竒珒廷芳等率衆為之
佐閱明年春正月而工訖儒學生天錫嘗從予游且以
予同出唐都使公後持譜列狀來請記焉值予服闋促
裝赴召命雖諾之未及為也水途遇暇始克取狀而締
閱之以始遷祖唐御史中丞都使公澐主祀其中其列
祀自宋歴元以及國朝凡八十人其諸宗賢生雖異世
出則同宗或發身科第或舉自賢良或典兵柄而盡節
義或居要位而竭忠誠或官郡邑而福澤黎民或主師
席而克成士類或肥遯丘園而孝友昭聞要其出處雖
有不同而其功業德善之有光于前裕于後者又豈有
異乎哉是宜子孫立祠倫其世次第其行名以列祀之
也雖然是祠之建固足以見其崇德敦本之心李君之
與人為善尤足以見其化民成俗之意後之人誠能酌
幽香而起敬覩遐躅而興思處則善其道于已出則推
其道于人而于斯祠之立豈不燁然為之有光哉否則
雖日陳籩豆時事駿奔不過按常典叙昭穆而已其于
所以立祠之意幾何其不孤耶詩曰是究是圖亶其然
乎後之志于繼述者宜有味于斯言其宗賢名之列以
行不以時為先後者叙昭穆也悉列于左方故此得以
略云
臨淄縣儒學訓導程天爵墓碣銘
天爵既葬若干年其子竒瓐始以其族人逸民所為狀
來南山請銘其墓上之碣予抱病倚廬而于一切文事
皆謝去既而服闋赴會典副總裁之召其族弟天錫從
予游亦屢以為言官舟暇日始克取其狀而序之天爵
諱貴先世居篁墩與予同出陳將軍忠壯公後至唐御
史中丞公澐以保障鄉井拒黃巢領兵駐東密巖遂居
汊川從孫秔唐末分兵鎮婺源陀川後嗣東密巖將乃
居臨溪秔十八傳曰宗者號無菴為泰軒之後遷居汊
川泰軒實中丞十七世孫也宗生強強生謙字士益號
益齊永樂中舉賢良仕為福建鹽課大使君之祖也父
友賢字孟清負問學雋爽不羣别號蘭谷娶處士俞新
民女有懿行君生資禀異常經書過目輒能成誦年十
七充郡庠弟子員業春秋先諱桂字永秀以犯玉牒諱
故易避之閱五載補廪膳天順戊寅丁内艱受業于祁
門汪公回顯既而復入新蔡從汪君瑞游而業益進壬
午起復屢入鄉試不獲薦以貢上京師予始獲識焉講
宗好叙昭穆當字予為叔予深幸吾族之有人如君者
不易得也銓考及廷試俱在優等授福建汀州府儒學
訓導時槐塘族人熙同知郡事雅知君知府餘姚徐君
瓚亦愛敬甚至暇日與教授廬陵段寬以詩酒相欵洽
謂道之實不在語言文字之間而具于性分之内不在
高虛深遠之際而寓乎日用常行之中以此淑身以此
教人庶乎無媿古人矣清譽雅望巋然為一時師儒之
表丁酉以外艱去任服闋改授山東青州府臨淄縣儒
學訓導訓誨之篤不異于前巡撫都憲常州盛公分守
參政李公俱知其賢而遇以殊禮知縣缺員兩檄署之
成化乙巳以末疾告休及抵家號居易每病少間則徜
徉泉石間舉天下物無足動其中者是歲孟冬舊疾復
侵謂其兄鈍菴曰吾其不起乎閱旬餘頽然如醉而逝
乃二十日也成化丁未十二月甲申葬里之上嶺月形
背亥面已距生正統丁已五月十三日配同里汪以廉
處士女淑慎慈惠克修婦道子男一人即竒瓐也娶里
之趙氏女女三人長適閔川畢葵次適浯田朱岩旻三
適同里范某孫男一人孫女二人君平素莊重有古人
風度讀書必欲措諸踐履故口無戱慢不經之言身無
卑汚苟賤之行其始為士以及居官同儕自以為不及
遠甚惜止于斯而已嗚呼悲哉銘奚可辭銘曰
猗哉若人古之君子言無可擇行無可訾既薄乎仕亦
嗇其年爰為之銘昭彼重泉
書大學重定本後
大學章句朱子所訂且為格致傳補亡有大惠于後學
朱子既沒矩堂董氏槐始謂格致傳未亡乃襍于經傳
中未及正爾玉峯車氏若水慈溪黃氏震魯齋王氏栢
山隂景氏星崇仁王氏巽卿及國朝浦江鄭氏濂天台
方氏希古皆有論說大同小異而于第十章亦有從程
子所訂而少變之者走嘗欲合諸家著為定本而未能
也近多暇日默記衆說參互考之手自錄出如右他日
獲放歸田當再加紬繹并訂其註疏而凡諸經子中有
先儒成說可還其舊者悉加釐正以俟後之君子而不
敢必其能遂否也
唐翰林學士承旨劉公依仁像贊
公諱依仁祖居彭城唐末官翰林學士承旨出守
江南因亂遂家休寧其後世有顯人詳載縣志公
裔孫文信間奉其遺像請予贊
儀容端肅器識敦淳翰苑論思陳所藴以致乎主大邦
出守推所得以澤乎民為愛山川之秀麗爰居休邑以
終身大昌厥後良本乎仁此所以雖傳世之既遠而畫
像之如新也
宋秘書丞若思汪公像贊
此宋秘書丞若思汪公之像也其世孫存仁以其
叔文發輩來京師奉以請予贊
儀貌恢顒丰神秀異為越國之聞孫實將作之難弟問
學該博而弘深文章渾浩而精至讜論之陳也允惬乎
上心官次之膺也荐歴乎中秘惜乎用未究其設施之
才業未酬其平素之志所幸生其後而居其鄉敢謂知
其人而論其世也邪
歙巖鎮旌義汪溪雲翁像贊(翁諱士和儒學生曜之父)
髮鶴鶴顔酡酡言温行質禮恭意和晚年三逕松菊壯
歲五湖煙波賑貧濟乏義孰能過是宜烏紗銀帶受恩
之重芝蘭玉樹集慶之多也歟
孫母程孺人像贊(坑口用威之母)
質如圭潔氣若春温婦行之淑母道之敦既儉以勤至
老不諠亦慈且仁爰及外孫年邁而往懿德靡淪陟降
庭只終古若存
歙信行方德貴處士像贊
威儀秋肅氣宇春和身範一鄉之俗胷涵萬頃之波不
驕不吝無倚無頗惟欲濟人而利物何心衣紫以鳴珂
六旬既邁兩髩未皤是宜享子孫之孝養而來善慶之
繁多也歟
與翟尚寶避暑城南郊園晚歸聯句書扇寄汪
廷器
避暑歸來踏晚凉郊行不覺意相將蟬依綠樹秋聲近
馬脫紅塵野趣長拍手醉憐人似玉洗心清愛水如霜
浮生良會真能幾莫惜吟鞭裊夕陽
壽程母唐孺人九十
歙庠生仁世居槐塘宋丞相文清公之裔於予為
族子中失所怙其祖母唐孺人年九十母朱孺人
年五十俱無恙在堂生與二兄一弟奉二母甚謹
嘗從予求詩予嘉生之孝且喜二孺人之晚福未
艾當見其孫子之顯逹為有日也為賦短歌一章
致慶禱之私云
蕭蕭白髮明朝暾融融丹頰如春温膝下雖無彩衣子
目前喜有蘭芽孫子婦來歸本華族半世孀居謝膏沐
時時湯藥尚親嘗夜夜衾禂奉姑宿君家孝德如有傳
君家慈壽天應憐六親次第獻春酒晩節願比松筠堅
我郡槐塘推巨姓一孫况說才華盛青雲有錄待他年
恩典還看表重慶
篁墩文集拾遺
