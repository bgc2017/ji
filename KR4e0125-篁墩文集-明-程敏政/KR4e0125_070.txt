篁墩文集卷七十明程敏政撰
詩
出班政門渡濟川橋行南山脚逢梅
風吹晴色曉初開春入郊原綠漸回華扁尚餘班政額
危梁誰復濟川材舟随雪浪穿橋過人拂煙霏下嶺来
忽有異香生眼&KR1284;野塘斜映一株梅
山斗宗人汝翼率族衆燕予于世忠行祠是日
雨山斗以其所居之前有山如覆斗形故名
世忠祠下綺筵開一族相驩重我来别久漫論新舊雨
情長難盡淺深杯好山覆斗全勝畫喬木凌雲不易栽
勝地百年今未啓後生當有出羣材
大雨雪過黃茅山吴知州克寬邀宿
迢迢石徑入林端未到黃茅力已殚鳥啄亦愁泥滑滑
雨聲如競雪漫漫剡溪興盡真湏返蜀道歌成未是難
煙火望中知不遠主人邀宿有餘歡
度扶車嶺將至大坂寄汪希顔僉憲
九仞峯頭一線陘東風殘雪尚冥冥泉聲可入宫商譜
山色真開紫翠屏族數程汪今共盛路當休婺此分停
一言鷄黍能成約賓主誰當眼倍青
小憩三寶寺寺碑乃黃秋江處士立蔡國公張
珪書
何代精嚴境門當水閣虚煙迷黃叟宅雲鎖蔡公書田
舍春聲在人家劫火餘不堪山下路横木礙肩輿
大坂行一首奉輓汪隠君夫婦并贈其子僉憲
希顔
大坂之山多檜松大坂之水多鰅鱅采山釣水無異姓
只有汪氏稱名宗汪氏之先本王子靖亂尤能保終始
後来亦有唐端公遂與州民共生死兩公廟食八百年
雲礽何止人三千出者處者恒有道往往讀書并力田
邇来積慶誰堪數一族咸推僉憲父父耕子讀兩無慚
那更深閨有慈母當今天子明孝人每下恩典旌賢臣
九原伉儷雖莫作高堂五采明絲綸我觀汪氏慶未己
科第聯翩一時起叔姪兄弟凡六人冠盖如雲照墟里
大坂水清山更竒中有汪家雙墓基他時添取石翁仲
為爾重書先德碑
題汪璽貢士四禽圖
春風海上桃仙禽託栖止莫啄千葉花留結千年子
何處青絲禽飛来一枝託回首啄山茶霏霏露華落
有鳥名翠碧無花豔海棠依依留不去顔色兩相當
娟娟蠟啄鳥挺挺當風立斜壓一枝低寒梅凍無力
大坂往返得詩十絶
觀文公與内弟程允夫手書真蹟
淵源家學重師生中表婣親本弟兄物是人非三百載
一緘殘墨兩含情
觀尚書汪文節公真蹟
百代鄉邦有此翁每於青史嘆遺忠片言隻字湏珍護
留取高風配魯公
觀雲陽李一初先生真蹟
前人往往愛鍾王才落霜毫趣便長頗怪一時文翰譜
風流猶欠李雲陽
初識黃世瑞
倒峡詞長立意精幾憑春鴈寄都城相聞十載今相見
一夜論文及四更
汪處士士魁家觀羅明仲洗馬抑齋記
洗馬文章舉筆成可人能盡抑齋名小樓對酌幾忘味
無限停雲萬里情
端公祠(端公汪氏祖也諱濆仕唐為御史大夫今御史文粲僉憲希顔皆其後)
大坂溪頭寢廟開端公香火百年來一時孫子能繩武
豸繡同登内外臺
觀高廟與樞密汪公手書真蹟
午夜虹光燭斗寒人間驚得御書看當時未定君臣禮
想見先皇創業難
觀蓉峯先生存藁(先生諱叡樞密兄也仕為左春坊左司直郎)
滿架遺書墨尚新立言真不愧先民後生學問曾何似
也作青宫輔導臣
汪希大追送予至鱅溪上
君從城郭幾時還知我肩輿夜過山多謝有情思晤語
五更追送到溪灣
小憩汪口飯上舍俞俊家
汪口人家鷄亂鳴一樽那盡故交情門前溪水能相送
随我西流直到城(休寕水皆東流入浙江婺源水皆西流入番湖)
文公闕里謁後有作
洛水初傳道己南後生何幸此庭參一時氣數存虹井
萬古儀刑仰晦菴塵鎖斷碑餘劫火山圍新廟擁祥嵐
正心誠意言猶在三復無能祗自慚
予過婺源宿萬夀僧舍住僧敬公有望雲思親
圖求予詩因為下一轉語
朝看雲出岫暮見雲歸山禅心正與雲相閒如何對此
生意見思親不覺傷朱顔佛法無生亦無死割爱先從
二親始上人却有望雲心善學寕慚魯男子
丁大尹燕予于萬夀僧舍
肩輿五日到星源握手斯文喜晤言門掩夜燈初下榻
筵開春雨正當軒僧来供茗饒風味客起投壺雜笑喧
知是政成多暇日幾人能却簿書煩
離婺源留别諸士友
僧房連日阻春霖欵意難勝别意深但得三農今歲飽
沾裳濡足也甘心
道中寄婺源陳教諭
星源人喜得良師桃李春風盛一時薦達屢辭陳瓘䟽
經營多葺晦翁祠情深酌我紅灰酒和寡勞君白雪詞
珍重雅懷難别處板橋東下雨絲絲
古箭渡
古箭渡頭春水急古箭鋪下春泥濕風吹一道雨微收
黑壓四山雲未入郵亭飯罷聞竹鷄肩輿扶過蒼崖西
行人道側亂相指雨陣復来雲脚齊
節菴倪先生以經學教于鄉既成其子進賢舉
進士為御史又出其餘以淑鄉之人其在德
興孫司馬之塾最久予過婺源望先生之廬
尚遠不能往拜漫成一律奉寄
鶴髮朱顔笑語温隠君遥在水雲村諸生久立尚書館
一子新開御史門丹竈藥罏堪逸老錦衣烏帽待承恩
傳經誰復倪寬在借榻無因聽一論
夜宿芙蓉嶺下野寺夢京師起坐有懷
往歲紅塵裏常時夢巖穴今夜青山中忽爾夢京闕人
生無定止出處心自知起坐耿不寐山雨鳴空墀永懷
千載人小范不可作豈無天下憂敢慕一身樂行年將
四十於世寕有聞終當謝君寵歸卧南山雲
過五嶺
覽勝心䧺力未疲不愁雲路轉逶迤上當華嶽捫參處
下抵虞淵取日時鬼斧有靈方可鑿畫工雖巧竟何施
我来亦乏驚人句未敢磨崖與鬭竒
還過山斗遇雨宿以章宗姪家
因過星水路重宿斗山堂旅次晨炊晩宗盟夜語長隂
晴無日定来往笑人忙塵鞅何時解同傾竹下觴
新安人以析居為常事獨吾山斗宗人周生兄
弟同㸑至今可嘉也其家有集秀堂予為之
作歌
堂上覆斗山堂下五城水争羡君家好兄弟紫荆根固
踰百年棠棣花開香十里嗚呼弟兄如鼎足那忍相傾
覆其餗紾爾臂䦧爾牆寄言莫上君家堂
雨中訪黃世瑞于古林
官路東来一徑斜不辭衝雨到君家古林歲久饒松子
後圃春深長菜花為惜病身初戒酒欲清吟骨旋呼茶
何時遂結青山社静與幽人閱歲華
二月二十六日南山雨中晚歸
小駐肩輿野水濱輕雷將雨釀花辰板橋中斷春溪漲
竹筏遥呼晩渡人雲氣黑催詩思遠江峯青入畫圖勻
乘時剰結漁樵侣少答君恩便乞身
希仁宗賢来自涇適春霖不已三月二日稍霽
遂同至南山小酌時古林黃世瑞與俱
幾日春霖出未能溪園新霽興堪乘鳩憎箇箇鳴當屋
麥喜家家綠覆塍古渡喚舟煩野老花辰開宴得良朋
青山入望多佳處杖策何時約共登
新安舊有二程先生祠荷侍御提學婁公克讓
許修復之偶於婺源陳簡教諭處得克讓往
年過博野祠下之作因借韻一首奉寄
伊水淵源出未窮故鄉尸祝禮何豐能崇命世真儒廟
全仗分司御史功佇見門牆登士子豈徒伏臘走村翁
他時勝蹟書圖誌定把新安比洛崇
春草便面為汪思恭題
趣在忩前不剪夢從池上初歸但覺光風到手猶疑清
露沾衣
清明前一日至南山
一夜春溪落漲痕不知春色徧郊原青山麥壠東西坂
流水桃園上下村鹿跡半驚樵客過禽聲如答路人言
舉頭不覺先塋近兩兩喬松護石門
贈新太守王公公名哲起侍御守廣平鳳陽二
郡今易地新安
朱幡搖曳入新安夾道驩呼老豸冠初政欲随春雨足
先殾猶帶舊霜寒人傳遺爱仍思寇自幸疎慵久識韓
看取名增循吏傳紫陽山色共㠝岏
新推府陳公良至任以久雨弗克趨賀有傳其
詩章至休寧者因借韻奉贈
苦雨蓬門只自關幾廽思見紫芝顔野橋水力頻增漲
石路苔痕久上班入境便聞聲價重登堂能遣簿書閒
錦囊賸有新珠玉一夜流傳到碧山
三月二十六日夀于千戶八十
轅門齒德重新安顔色如童髮未殘秋水深藏三尺劒
春風初試九還丹佳辰謝客心能静老境看孫夢亦驩
願把莊椿祝君夀八千遐筭此開端
題宗人貢士廸所藏米畫
襄陽人物渺如煙畫裏雲山尚宛然珍重舊宗收拾在
風流如坐米家船
飲張揮使家觀戱
牡丹花折柳絲勻雨後高堂不動塵武衛晝閒軍令肅
家筵春啓客情真錦棚曲奏温州調銀甕香傳采石春
為重雅懷分席晚不知明月照歸人
宗老學可世居歙東關正統中先公奉使新安
學可嘗邀至其家南軒同卧七日今且四十
年矣重登此軒為之惘然
咫尺東關路不遥先人曾此駐星軺阮南有譜通三族
姜被多情共七宵過隙時光驚迅速對忩山色尚岧嶤
感今懷古心無限郢曲難成酒易消
劉揮使宅在南城下新起西樓予將題之曰攬
勝先擬寄之
危樓新起傍高城脱灑紅塵眼倍明一塔穿雲當砥柱
四山飛翠入簷楹吾伊夜課兵書讀睥睨時分武隊行
何日畫闌重徙倚彩毫濃墨為題名
題宗老文彬南薰軒追和劉邦彦韻
水色山光聚一軒飛塵全不到吟邊華胥賸喜身能樂
褦襶生憎客未賢石鼎茶香消永日朱絃殾妙入鈞天
老来心地凉如水且把蒲葵壁上懸
予成化戊戌歲蒙恩省覲取道績溪入徽城今
五年矣復行此途愴然有感
再出東城思惘然青山依舊繞長川晝遊追及承恩日
屈指浮生又五年
過新館鋪宗老彦舉邀宿其家别墅彦舉嘗從
征湖南有義征圖卷今老矣喜長生之說得
其要領
水圍村郭樹扶疎宗老相留興不孤晚景顔華仙授籙
壯年心事義征圖旋開酒令随鄉俗細剪燈花說帝都
他日塵中應憶此可勝清夢繞魚鳬
飲孫揮使家别後有作
相見勞君兩日留重君儒雅異凡流家藏韜略從先祖
世襲金緋似列侯客宴賞春看打馬軍門防夜聽傳籌
八方無事征書少贏得清閒坐歙州
過臨溪曺渡二石橋橋皆殷氏所修嘗求予記
衆水同歸一水東行人常此嘆途窮山腰遠近過三舍
波面參差卧兩虹刻石浪傳脩史筆揮金誰續濟川功
殷家尚義真難事贏得芳殾滿歙中
留題績溪仁里程氏聚爱樓
仁里之程與予同出相湖有道軒處士嘗訓其子
貢士傅及弟儒倫毋析居作聚爱樓以處之予過
仁里貢士宿予此樓凡再日而去因贈是詩
績溪東南来遥望古仁里中有程氏居隐隐入桑梓緬
懷道軒翁吾宗百世士眼中聚爱樓遺訓耿在耳三男
如鼎足等是克家子崇坊瞰村巷華構照山址春霖久
初晴一榻為予啓登堂父兄樂擁戶兒童喜開奩扣宗
牒張燕出肴醴夜下燈火明語笑未能已憶當百年前
同飲相湖水今夕乃何夕會晤復自此聚散安可常保
族在崇禮丁寕願同人契誼篤終始明發川途長思情
兩難擬
貢士佐時生子彌月予適至焉初予以詩夀新
安千戶于翁八十翁以錦帕為謝因以遺兒
用為遠夀之徵
鮫綃一幅錦雲紅得自新安八十翁雖愧犀錢并玉果
願兒遐夀與翁同
登源有汪王祖齊司馬墓及王廟廟後有綠照
亭有石洞用故侍郎朱大同先生韻示同遊
仁里諸宗人
千載吾王此舊都登源流水綠成湖斷碑丘壟收雲氣
長劒風塵憶壮圖山隔遊亭聞綠照雲封仙洞似蓬壺
聯鏕英俊来應慣路轉峯廽不問途
未至普照寺道中作
石梁灣曲水沉沉路下峯腰半不禁風外茶煙知寺近
雲中鷄唱覺村深病多宜享山林福才薄難勝利濟心
且為漁樵增故事臨流先續采芝吟
遊普照寺觀石鏡相傳黃巢過此照其形為異
類因縱火焚之久乃復明蘇子由宰績溪日
嘗有留題石刻今不存矣
高崖直下如削鐡不識何年鬼工截巧令中有鑑光寒
萬古照人長不滅綠苔半鎖蒼藤封霧雨不晦天然銅
禅家意巧作幻境隣近便起空王宫泗濱浮石曾充磬
明者何妨堪作鏡玉藴山輝古則然此論行時衆方定
頗聞巢賊窺山城虐燄一日昏其明殺心久已變豹虎
何怪照出非人形我来適當春雨後老僧立話徘徊久
小蘇舊蹟今已亡惟有遺詩在人口東風蕭蕭吹瘦顔
笑復摩挲對面看山靈可解知人意照見胷中一寸丹
仁里宗姪素時日侍予于聚爱樓又從遊石鏡
諸處勝地情意勤欵與他宗人不同時予將
重脩統宗世譜且欲編石鏡古今題咏以素
時之博學好古也兩以屬之素時其尚有以
副予之志哉
年来常動竹林思一見偏憐海鶴姿古寺芒鞵春眺日
高樓燈燭夜談時統宗再續篁墩譜紀勝新編石鏡詩
知子有才堪訂約䨇魚相寄莫相辭
遊問政山至興道觀(山乃聶真人修煉處宋謝諫議墓亦在其處)
薰風初試舊輕紗越嶺穿崖一徑斜霧裏樓臺成海市
雲中雞犬類仙家欲嘗風味頻供筍未解春酲只喚茶
諫議真人都不見獨留荒塜對繁花
遊白水寺(寺左有池水四時皆白如玉色)
幾曲晴紗不受塵望中雲近綠楊津峯腰屏足疑無地
谷口聞殾忽有人静爱寺山青隠隠聖傳池水白粼粼
同来宗契兼鄉契病酒無妨更一巡
遊水西太平諸寺(寺山高處日披雲峯寺前水日碎月灘)
勝日湏行樂聯鏕過水西桐花嘶騕&KR1153;松樹隠招提碎
月灘殾在披雲黛色迷老僧談故蹟随處可留題
遊紫陽山尋許宣平金野仙二真遺蹟次舊韻
二首
屋踞蒼崖下人行老樹顛尋詩敲翠竹消醉飲清泉歌
出黃牛背帆飛白鳥前塵纓猶未洗結社在何年(右和宣平)
(韻)
一峯孤聳碧孱顔琳館遥當紫翠間桑塢日斜鷄唱晚
松庭風静鶴殾閒軒轅丹熟惟餘井太白詩高可配山
吟眺未勝天漸暝興随流水不知還(右和野仙韻)
遊萬山觀(觀額題曰迎仙有東明西爽二軒)
何代迎仙地高低復起樓東明先得日西爽最宜秋帆
影林梢見嵐光脚下流道人吹鐡笛飛思繞瀛洲
贈程都紀宗貴宋相文清公之裔藏有先世誥
牒
住是真仙宅宗傳舊相家絲綸驚歲月樓閣俯煙霞散
局敲碁子輕甌泛茗花不知歸興懶高樹集昏鴉
贈劉太古
瀟灑劉太古絶似鮑參軍老去詩還健情多酒未醺疎
髯飄亂雪長嘯遏行雲何日開春社巖花約共分
因與于文遠鄭時清同步東城上晚歸得詩六絶
越國汪公廟唐誥
烏聊山上越公祠香火分明百世思留得兩函唐誥在
紀年猶是太宗時
東嶽廟
嶽祠園後見崔嵬玉立亭亭一徑廽争掃碧苔供徙倚
不妨同醉竹根杯
傍溪寺晚眺
寶坊高出舊城東百里山川一望中竟日倚闌題不盡
夕陽遥射竹林紅
斗子山問高廟駐兵處
石址猶存舊將臺青山如斗畫中開至今草木增顔色
知是先皇駐驆來
天寧寺觀枯杉相傅五聖化生于此樹上
枯杉如柱倚天長云是神人此降祥欲借圖經詢故實
定應何似古空桑
楊氏祠堂觀司寇先生遺像
廊廟丰姿太逼真追思言笑轉傷神一時先友凋零盡
不忍重來撫翠珉
宿閔口畢氏三絶
山圍華屋水當門喬木森森綠護村白雪調高人和寡
風流還待畢公孫(畢氏之彦曰郁為儒學生自言其居乃雪樓故宅)
秀水城東學士阡寸心常繞瓣香前聞君當日曾相見
屈指流光二十年(郁之父曰尚勇翁舊客嘉興及識予先師學士吕文懿公)
方瞳炯炯髮絲絲每日山中賦采芝有約未成同甲會
因君無限望雲思(尚勇翁與先公同生丁酉今六十六歲矣)
與閔口臨溪汊川三族人同登東密巖觀遠祖
中丞公起兵拒黃巢處晩宿巖下方興寺與
汊川宗人逸民用光聯句二首
家山乘興一來遊(逸民)萬仞峯顛日未收(克勤)疑幟久
空唐將壁(用光)殘鐘時起梵王樓(克勤)穿雲石磴蘿隂
合(逸民)過雨林巒黛色流(克勤)吟屐忽随歸馬散(用光)
天風吹袂晚颼颼(克勤)
東巖巖下古招提(克勤)四面隂森竹樹齊(逸民)山翠入
簾朝過雨(用光)炊煙拖巷午聞雞(克勤)老僧延坐勞清
供(逸民)詞客留詩續舊題(用光)話久不知鳴晩鼔(克勤)
暫分禅榻伴幽棲(逸民)
飲汊口宗家語次偶賦
流水濺濺石路平幾年雞黍約初成古芸繞架香還盛
喬木當年老更榮招隐不驚探虎穴忘機偏解結鷗盟
斜陽未盡漁樵話刻竹題詩寄此情
端午飲汊口汪端家忽記京華舊事
紫雲溪上作端陽忽記前年黼座傍分艾特頒宫樣虎
侑尊時出上供羊綵絲繫臂饒恩露聚扇回風帶御香
撫景不堪驚歲月愧無才力報君王
雲水山房(汪君駑孟禛世居雲溪題其所居曰雲水山房雲水殆雲溪之轉語耳賦)
(者多不及此予故申之)
杖策雲溪上濯足雲溪下由來故王孫却是忘機者仰
看鳶戾天俯見魚潜淵欲悟動静理日到雲溪邊溪雲
時卷舒溪水可厲揭珍重溪居人斯言或相契
集古八絶
汊口
二水中分白鷺洲人家多住竹棚頭眼前有景道不得
長夏江村事事幽
贈汊口諸宗人
文武衣冠異昔時惠連群從總能詩東園載酒西園飲
藥餌扶吾随所之
贈逸民用光
清風明月兩閒人何用浮名絆此身閉戶著書多歲月
野花啼鳥一般春
晩步雲溪上
山屐經過滿徑蹤閒來無事不從容白沙翠竹江村路
雲碓無人水自舂
夜宿用光南窗下
門外青山如屋裏嘈嘈虛枕納溪殾怪來詩思清人骨
欲化西園蝶未成
謁忠壯行祠
松花風煖廟門開百畝庭中半是苔悵望千秋一灑淚
安危湏仗出羣材
拜端明公墓
苑邊高塚卧麒麟曾是貞元花下人人世幾回傷往事
碑文才見滿埃塵
望巖將公墓
流水濺濺度兩陂旅墳三尺近要離鳥啼花發人何在
一劒曾當百萬師
夀榆村宗老以順義官七十九歲
人生難得古稀齡况乃重看九度蓂慶衍芝蘭盈謝砌
義沾恩寵出堯庭卷舒任我心何累飲啖兼人體自寕
遐筭定同師尚父榆川山色共青青
兖山汪處士世寕留宿予適有事辭歸别後寄
此
越國勲名重有唐兖山家法冠諸汪主人有道開鷗社
子姓無譁列鴈行李白擬嘗新竹醖陳登空掃舊藤牀
兩懷不盡忙相别咫尺停雲萬里長
黃坑寺(有程氏祠堂中塑嬰公太守忠壮三像又有周王廟專主療疾香火最盛)
一塢深深竹樹長梵宫遥枕碧山岡廢興屢換新碑石
爼豆猶存舊寝堂為祝慈齡參佛母敢將詩病叩醫王
清談未了匆匆去不盡毗那一瓣香
率口族人燕予世忠行祠
忠壮行祠率水邊錦屏銀燭夜張筵祖宗望出南朝上
子姓分當北宋前談麈頻揮人似雨勸籌交錯酒如泉
相違記取重逢日萬里鷗波解綬年
黃石謁太母廟(即忠壮母夫人之祀)
黃石叢祠在人傳太母名子功全故國神鑒定佳城香
火千家盛冠裳八座榮閫儀誰有此瞻拜不勝情
飲率東族家(率東之先曰仁叟與風林朱學士隆隐友善嘗作家規家譜刻新安)
(郡志)
路入方山一里強百年程氏率東房教條半出朱隆隐
家法多宗鄭浦陽庭戶各分喬木影圖經猶帶舊芸香
花前碁局燈前酒無限宗盟夜坐長
題鍚山孫王廟
鍚山有孫王廟相傳祀吳主孫權予竊疑權僣偽
不應祀法當是權兄長沙王策盖策受漢命為討
逆將軍屢平羣盗時曺操挾天子都許策將舉兵
襲操迎帝不幸為伏矢所中而死則此廟祀策當
愈於祀權甚明予過鍚山留詩一律以貽坑口孫
氏之為王族者異日當訂諸縣志用祛土人之惑
云
廟食青山歲月長居人多未識孫王江東討逆功初著
許下迎鑾志莫償一代英豪存太史三分名節愧元方
何當訂入新圖志祀典分明重此鄉
宿坑口孫啓先生家次韻時予以疾戒飲故詩
及之
前軰風流杳莫儔近來人物數誰優閒心坐與鷗盟狎
世態看同蜃氣浮無分清尊開北海有情吟榻借南州
掀髯久欲聞長嘯明月何時共倚樓
過鄭公釣臺(余忠宣公隸字刻石)
相公湖邊一拳石截斷湖光三百尺射蛟人去今幾年
誰掃雲根看遺蹟師山先生性爱山偶然得此青孱顔
臨流坐釣不知晩漁樵並載扁舟還武威余公天下士
特與先生題篆字良工刻入斷崖傍遂使溪山增勝事
一朝海内風塵生兩公死國如弟兄平生隐顯雖異迹
竹帛同垂千載名薰風雨過潮初落足躡蒼苔俯幽壑
釣絲已逐野煙飛字畫多為古藤絡師山之節峻且孤
武威之字人争摹忠賢所遺衆所寶泉石清竒何處無
題唐十八學士登瀛圖
圖為宋李龍眠畫後有蘇米題字宣和印章為今
環溪朱氏所蔵朱氏之先嘗失之而獨遺其後䟦
甚久朱氏之彦曰克紹復得之於淛西重加装潢
綴以舊䟦朱氏之物散而復完可謂不偶也已
冠冕分明見盛唐百金誰購宋宫蔵山人妙絶丹青手
學士名高翰墨場千里忽驚雷劒合十年空嘆楚弓亡
摩挲手澤真非偶撫卷令人羡紫陽
予訪王氏子仁泰於澤富仁泰適以是日生男
時予方以疾斷酒為之喜而破戒賦詩贈之
深巷方停下澤車便驚佳氣藹庭除數殾喜報簷前鵲
一顆光呈掌上珠兆應熊羆來夢日慶随弧矢上門初
因君破戒重開酒佳話流傳遍里閭
過余岸拜遠族祖宋樞密正惠公墓遂至城陽
寺(正惠公子孫今居休寧會里)
高墳山下幾經春曾是先朝執政臣甲第兒孫驚異縣
梵宫香火幸比隣金貂入像圖應在石獸分行跡未陳
同出相湖慚後學不堪追仰薦溪蘋
邵村張氏子茂植年十二俊穎可爱其父才遣
從予遊以其尚幼俾先之於塾師俟少長則
收而教之且勖以詩
楚楚青年子明明玉樹枝少儀湏讀禮多識貴聞詩喬
木雲霄迥良苖雨露滋執經函丈下看爾出羣時
題汪本仁處士耕讀軒
小結幽軒傍水涯此中耕讀兩相宜欲求莘野千年志
樂誦豳風一卷詩春壟短蓑鞭&KR3572;&KR1100;夜忩明燭聽吾伊
老來逹道應無及付與名郎佐盛時
篁墩文集卷七十
