篁墩文集卷八十一明程敏政撰
詩
送孔長史
宣聖五十七世孫覲伯先生以鄊貢進士一典秋
闈兩司黌序三署有司扵行燁然可稱兹以國學
正超擢瀋藩左長史瀕行過予需言為别竊觀夫
子相魯子思仕衛皆周同姓之親家法具存舉而
錯之何俟贅言然不佞扵孔氏有姻好情不可但
已輒賦一章少寓繾綣之意
教鐸分明振一時争傳闕里好孫支殊恩又拜宗王傅
老學曾堪國子師坐想潞州增宿譽肯同梁苑鬭新詞
西風祖席情無限擬折黃花薦酒巵
小女以乙巳歲臘月八日生與予生辰隔一日
人以為竒至彌月之旦予適署左春坊印百晬
之旦又有賜誥之榮人益以為不偶因請于母
夫人小字之曰恩姐併賦一詩簡尚寳錦衣二
賢舅及宫簿弟以私識喜不足為外人道也
彌月佳徵見一回慶從百晬更相催青坊史送金章到
玉陛恩頒紫誥来乳媪解驚風骨異慈親贏得笑顔開
况扵阿父連生日歲歲勞添煖夀杯
雪景二玄兔
黃芽襯雪青山空蒼松晻映山茶紅磵泉隱隱流白虹
驀地驚看兩竒絶夜来似食玄霜屑變盡鋒毛杵聲歇
一拳跛齪思軼塵一矚迷離光射人歲寒共保蟾宫身
贈吴遠貢士赴南雍
禁柳青青入望餘暖風吹雨濕征裾北来終奏長楊賦
南去還携小戴書驛路帆檣春水足橋門燈火夜窗虚
承聞二老身全健幾日高堂問起居
贈方思潤貢士赴南雍
歙州先達重怡菴喜見諸孫慶澤覃秋榜已傳三試捷
夜窗何負一經酣會應得意驂龍左暫許歸心逐鴈南
定有青藍叨座主不辭他日為君慙
送楊郎中志仁赴湖廣憲副
年少才華衆不如提刑風采重新除掇科久擅專門學
讞獄長乘使者車别處路分燕柳外到時秋入楚江餘
皂囊剰有朝京吏時向高堂問起居
錢舜舉清暉堂所寫戱嬰圖為臨淮顧謙賦
海榴花開白日長繡屏十二雲錦張沉沉午漏下初刻
搔頭不整慵来粧一姬南面金縷裳兩姬夾侍相頡頏
頎然圍坐看兒戱斑管雕弧堆象牀三姬鼎足如鴈行
玉階随步鳴雙璫以口撫嬰愛入骨笑語彷彿聞昭陽
一姬下坐收錦襠洗兒自與澆蘭湯娟娟秀若化生子
銀盆水煖芙蓉香一姬轉盻殊未央拭巾在手明吴霜
小鬟兩兩意閒適紈扇不動薰風凉苕溪畫史推錢郎
柔思獨步丹青場摩挲舊本豈易得流傳遠自清暉堂
才人不說顧長康鑒賞欲博千金強螽斯麟趾尚可作
為君擊節歌周王
送張輝貢士還石埭
春滿都亭不作寒舊京南望路漫漫青雲長鋏歌聲壮
野水孤舟别意難千里霜蹄應暫蹶九霄風翮會高摶
他時出色歸吾子座上無慙老從官
題柳文範舍人畫右軍觀鵝便面
晉帖紛紛逐逝波畫中徒見右軍鵝家雞亦有臨池興
未必元和媿永和
慶志仁李處士六十
花甲將周第一巡高堂先擬慶生辰千年瑞應庭前鶴
雙桂香聯席上珍練水屏山娱晩節木公金母是前身
遥知賓客稱觴處綵服光搖石涷春
三月廿六日飲鏡川楊學士後樂園亭
咫尺高坡巷翛然絶市塵汲泉蘇菜甲編竹擁花身歌
徹江南弄杯空白下春高風鏡川老不是草玄人
地主深留客移尊後樂園罏香多繞坐盆石正當軒避
飲穿花逕尋詩過葦樊忽然歸興發斜日在西垣
喜赴看花約春風第一回草間幽逕入池上小亭開大
嚼兼新釀羣芳雜舊栽賞心應未足還許扣門来
帽島籠煙為尹性之御史賦
一山突起圓且卓兩山夾峙如展角儼然唐製落丹青
秀出天工謝雕琢故家庭戶對山啓入眼分明不盈握
烟際時籠翠靄深風前肯受黃塵濁頗疑巨靈發其祥
往往珪璋藴竒璞主人似出尹吉甫拄笏無嫌往来數
豸冠相峙兩相高十載威名動山嶽朅来笑踏塵網中
猿鳥驚違幾弦朔山容彷彿入幽夢世味炎凉聽誰學
湘鬟渺渺鏡難勻笠澤茫茫纓可濯地因人勝古則然
媿乏高吟寄緜邈願取重占披絮雲一日甘霖沛新渥
滿江紅夀盛都憲七十
七十高年冰壑老重逢華旦喜江上白鷗新社初分一
半句曲道人朝送酒武夷仙子晴張幔望弧南一點老
人星當空爛撫桑柘無羈絆有松竹堪娱玩更塤箎
迭奏兒童争看愛國久驚霜鬢短怡年未覺朱顔換願
自今花甲兩週来從頭算
黃通政刈葵種𬞞卷
花譜從人鬭紫紅官曹長喜課園功論心客至茶初熟
擊節詩成卷已充翠蔓絡雲延徑遠黃團經雪繫門空
新年半是清齋日細嚼無因共此風
送范武選太和出知濱州
幾年郎署振芳聲一日都門促去程霈澤已隨除目下
清時寧遣謗書行馬蹄雨足山東路鰲背雲收海上城
公道賜環應有待且將蘇息慰民生
送陳武選匯之出知青州
南風吹雨净氛埃亭上離尊曉正開此日一麾聊出守
他時諸老定憐才貞珉不受青蠅汚上駟終期騄耳来
肯為謫居忘世慮看君佳惠及蒿萊
送王進士元聘之山東分采實錄
博采遺芳紀聖功羡君分命及春風青雲早步儒冠右
畫舫遥乘使節東禮樂化行周册在典謨書出魯堂空
歸来史局分張處定數何人筆最工
十九日訪馬天禄僉憲于西城不遇馬上戲成
四絶錄奉一笑從者以是疲憊多不能興
鞍馬勞勞半日程訪君西出又空行居人半雜盧溝語
彷彿君猶未到京
彷彿君猶未到京我家投刺見君名相期自有神交在
不比秋鴻社燕情
為君作意到西鄊肯學山隂雪夜航馬上得逢燕九節
不妨随步踏春陽
不妨随步踏春陽可笑人閒我獨忙屈指舊遊三十載
一官贏得鬢絲長
貞壽堂壽浮梁范進士玶母
一堂新起奉慈顔大扁高題華棟間冰蘗久諳心行苦
霜華深點鬢絲斑史官執筆書孤節王母緘泥寄九還
况有甲科賢令子褒封不日到江關
送董尚矩侍讀使朝鮮
持節下丹霄嚴程擬度遼寵分新帝命爵重舊宫僚别
醖頻浮蟻行装尚擁貂董生家學正箕子國封遥候館
催晨策周廬警夜刁玄莵荒隱樹鴨綠暗通潮譯史傳
華語蕃王接使軺屯雲来羽衛匝地奏鐃簫損益周儀
注承宣漢詔條冰壺知節操海鶴見丰標客路春回馭
宸居斗建杓臨邊詢戰法觀俗聽風謠史案需鉛槧吟
囊富籥韶皇華莫輕續留取壮天朝
題衍聖公畫
古木蕭蕭帶遠村清溪㶁㶁遶柴門一時野色供詩料
無數寒鴉帶墨痕翠障儘收来坐側紅塵不許到籬根
平生最有山林癖欲喚高人與細論
送袁進士翺之南畿分采實錄便道省其父雪
檜君
銀漢槎新晝錦紅甲科人住泖湖東青憐古檜欺寒雪
老恨叢萱瘁晩風千里白雲行入望一編金匱待成功
掄材他日官朝著贏取恩光紫誥中
題吴廷端太守山水障
蒼山突起浮雲中湖光百頃磨青銅底須飽看卧遊錄
入眼已覺紅塵空何人卜築依山住一任飛雲掛庭樹
下瞰澄江小作亭正據溪山最佳處柴扉晝掩呼未開
石牆夜雨生莓苔門前有客問竒字短櫂自携春酒来
對岸溪橋大扵凳寒潮漸嚙沙頭逕農家地僻少通車
僧舍樓高屢聞磬村舂有粟㸑有薪忘機魚鳥相情親
山林豈博鍾鼎貴優遊最愛漁樵人竹鶴老翁今已矣
半幅生綃映窗几風致公然似歙西歸興蕭蕭隔千里
練水屏山今所無故鄊之樂不可孤相期歲晩結新社
飽玩天開真畫圖
慕耕堂為翟司儀題
華扁高堂揭慕耕當時庭訓尚分明惱人黃犢真無頼
刻志青燈竟有成湛露已分天上寵春風還繫隴頭情
顧名不廢詩書業更遣遺芳及後生
夀周近仁稽勲乃尊
歲歲花朝與夀期畫堂晴日正舒遲香風送暖吹斑鬢
綠酒搖光映白眉遐筭屢窺南極現高情真笑北山移
知君有子堪怡老勲部才名冠等夷
題盛舜臣所藏顔秋月鍾馗出遊圖
青天下白露古道吹隂風窅然絶人跡野憐招搖紅老
馗跨長耳出眺咸陽東前驅役厲鬼歘若尊元戎睢盱
礪霜刃急脚鳴青銅撾鼓或弄篴皂旆揚其中誓剪六
耗孽祛爾百祟凶相期衛良民振旅還幽宫侃侃達上
帝冥冥策其功何哉虎榜人不樂鼠輩同顔生號秋月
妙染非常工水墨不憚勞幽冥忽相通貌之豈無意媿
彼生王公寒窗日卓午瓦研冰初融聊題一轉語未覺
雙眸空
送刑部趙郎中鶴齡赴山東副使備倭海上
提刑清譽四方聞拜命還提海上軍身服豸衣明白日
手持龍節下紅雲倭人入貢遥通表漢主東迎謾刻文
喜遇太平無戰伐列城安堵是竒勲
題畫送金宗德還吴中(其弟宗栻方在國學)
執手河橋畔長亭野望通離觴分若下客棹向婁東茂
樹含風遠流雲堕地空到家應幾日天末見歸鴻
送周原已院判還南京
客居相近帝城東去住情深一月中厭說到来淹暑雨
喜看歸日快秋風心游藥圃無餘地名抗詩壇有數公
轉覺舊家堪吏隱鍾山青繞建章宫
送陳進士宗之采實錄于江西便道省親
史局新開傍石渠四方收錄遣文儒名堪萬選誰踰子
才擅三長却愧予吉日漢槎同上道盛時堯典待成書
往來最喜還家便贏得高堂問起居
送黃武選俌養疾還黃巖(南京少司空世顯子)
萬里江如練歸舟正及春未堪多病者猶是壮年身白
下趨庭便黃巖講道頻重来應有日知不負昌辰
珍姪求詩贈蕭揮使奉表入賀還温州
聞道英姿有父風一函稱慶大明宫忽瞻夜斗辭都下
遠泝春濤向浙東征旆小分官柳綠離觴清浥渚花紅
無由識面東風裏試子論文說劒中
夀王濟之侍講乃尊令君
笑指靈椿夀域開花封聞早賦歸来高堂樂我朱顔壮
宦海從人白髮催太史得名先五桂晉公留祚啓三槐
洞庭春色分馳賀海屋添籌到幾回
送劉振之還常熟
幾年相識劉師服命棹還家不可留客路曉風吹鴈度
關河春水帶冰流行邊佳什傾諸老醉裏高情薄五侯
無限江南好花月待君收拾付詩郵
送劉景元侍講使交南
天子龍飛天九重恩覃率土如春濃詞臣宣命向南粤
一函紫誥金泥封都城二月東風緩祖道初開柳芽短
行色遥臨銅柱標奎光預燭皇華館兩袖天香到日南
随處山川消瘴嵐樓船鉦鼔蔽江下想見蕃王迎使驂
我聞交人最狂悖解偵中原圖向背重譯曾輸白雉来
移書謾數青苗罪多君系出劉更生正色昌言人所驚
要令絶域獻忠欵非子孰堪當此行嶺贄蠻琛随入貢
荷慶何人比麟鳳貯槖應無薏苡䜛吟囊豈待雞林重
容易恩光遍海涯今皇聖德似重華經幃史局需才彦
及早来歸星漢槎
送劉述憲赴福建副使督理銀課
畫舫薰風向八閩西江人物外臺臣璽書在手官威重
金帶横腰寵命申聖代不增新利額清門無忝舊儒紳
同年况接同門契傾倒離觴莫厭頻
太乙真人圖
小舫輕於一瓣蓮貪書忘却水如天丹青未識當時意
誤比乘槎海上仙
過暟東白善世留酌
地主風流勝辯才相逢何必問西来退朝一馬當&KR0550;下
入社雙眉喚酒開人樂盛時閒半日寺臨馳道絶纖埃
斜陽未盡同游興一任高城調落梅
得字送刑部王員外弼歸省
侃侃西曹郎夜夜夢鄊國重闈幾百齡不一候顔色有
父亦解組常使心惻惻上書獲歸省稽首謝聖德凌晨
戒行李喜極思奮翼春意入南浦細草漸如織鳴簫發
征舸東風飽帆力眷此晝繡還忠孝誠兩得朱門浙水
東預想開夀域高堂送春酒歡動碧山側悠悠樂何窮
生感歲華逼良晤行有期無忘拱宸極
感皇恩夀故大司馬白夫人(編修秉德之母)
每歲到花朝正當稱壽青鳥將書報金母一周花甲重
見春杓回斗喜看華髮映朱顔久白傅盟勲竇郎騰
茂有福能如太君否鳳冠霞帔笑指東風蒲柳滿聽新
曲度長生酒
送周駙馬德彰代祀孝陵(時德彰兄蘇郡同守德中方考績將同省)
(先墓于彰德)
一函香帛下丹霄千里江山屬使軺鍾阜炳靈曾氏蒋
孝陵神御獨尊堯飲醇風采傾三國鳴盛篇章笑六朝
池草夢回同上塚官河春淥便歸橈
奉送大司寇何公蒞任南京
聖主龍飛百度新承恩先喜際昌辰興王地切思皇祖
弼教功多簡世臣西漢誰當經律選東都原重保釐人
相違不盡相從意萬仞鍾山入望頻
送同年陳美宣員外知臨安府
牁州南去擁丹幨嶺嶠人才衆所瞻一道專城需吏治
幾年分署嘆郎潜晨星漸覺朋簮少春水無憂客棹淹
坐遣僰人知聖化為君相屬酒頻添
送同年王世英員外知袁州府
終養堂空歲月侵北來圖遂報君心承恩便遣提新印
晤語方驚盍舊簮夜斗回瞻宸極遠春流疑共别情深
韓公治跡應無恙憑仗才人繼好音
待檉居杜生不至用舊韻一首(時約與雲湖陶生作畫故詩及之)
一樹凉隂遶屋多呼童頻候杜生過消煩預遣冰丹杏
算飲空勞截翠荷坐想畏人譏褦襶可緣随俗聽笙歌
詩壇畫壘新盟在何日功成兩伏波
衍聖公四景畫
山前亭子萬松聲溪上桃花一樹明安得此中陪杖舄
時時閒坐復閒行
不愛紅蓮愛白蓮一塘開近綠楊邊小童吹火翁尋句
可愧江南罨畫船
一道澄江萬仞峯懷人相約采芙蓉小亭坐納秋聲遠
别浦征鴻隔岸鍾
獨裊吟鞭下水涯呼童回折暗香枝遥知野徑詩成處
正及山房雪霽時
題雜畫
平原空笑弋人勞山水青葱護錦毛何庭晩風堪顧影
石泉澄澈見秋毫(右山水錦雞)
雨後薰風不動塵名園生意逐時新囀枝黃鳥聲全變
結子紅桃色半勻(右緋桃黃雀)
落日秋風渭水湄天教西伯共心期憑誰敢道鷹揚勇
鶴髮漁翁有此竒(右渭水非熊)
長鬚衝破荇芽青湖上風來水氣腥喜見天機歸畫史
不將新味付庖丁(右鰕)
送人之官嚴州
渺渺桐江水矗矗桐江山上有子陵臺孤絶難為攀下
有七里灘照影清塵顔幸哉君宦遊落兹山水間朝登
野亭望暝見漁舟還時時得佳句忘我身抱關我家水
上游道出清溪灣因君發鄊思極目江雲閒
紅黃二色菊
寥落東籬下紅黃色競深情知非媚俗表此傲霜心
送魏端璧知寧國縣
蕭山魏君端璧故太宰文靖公之子官鴻臚十年
屢膺薦剡及今乃有寧國縣令之除士論未滿也
予家古歙於寧國甚近且獲交端璧甚久輒賦詩
為别致期勉之意
薦章終歲說賢能一日承恩向宛陵印洗舊塵光墨綬
琴翻新曲寫朱䋲趨庭學在名何忝伏闕書成氣倍增
隣境為君先致祝亨衢千里待飛騰
中和堂為無錫醫官華汝清賦(字乃文公遺墨)
錫山老人山澤臞遺墨重此崆峒朱流風已是百年事
妙旨不殊三字符蘚花一庭秋雨澁杏林繞屋春隂敷
憑將架上溯洄語坐愧寰中章句儒
送嗣定西侯蒋公驥使襄府
使節新持第一番金貂光彩動襄樊名傳夙將家聲遠
恩重親王禮意繁驛路曉星瞻北斗江城秋色繞南轅
昔年羊杜風流在約取歸来得晤言
送申揮使寧守備山海關
馬上秋風拂壮顔羡君持節守榆關邊城迢遞斜連海
堠火分明直過山北馬能從何地入東人時向此中還
尚方有印常懸賞好建勲名動八蠻
湖海壮遊卷為宗人養濬賦
小結行窩歲月深江山隨處足登臨肯因見月生羈思
只恐看花負賞心幾抹丹青湖上景一番絲竹郢中音
酒酣應笑長安客赤日黃塵兩未禁
送劉進士瑱赴南京祠部主事(故學士忠愍公之孫)
天與忠臣慶澤長春風蘭玉更添香衣冠舊出青雲彦
雨露秋霑粉署郎清夜候星應北拱早秋隨鴈復南翔
金陵最喜迎親便竹筍江魚樂未央
送進士陳亮之赴南京武選主事(亮之與兄宗之皆予秋闈)
(所取士)
太丘家世舊京人留部分曹寵命新雙珮簉鵷辭曉闕
一舟隨鴈遡秋旻好成芳草池邊夢穩稱斑衣膝下身
致主有才官有暇肯將文字負青春
題小景畫
青山佳處絶纖埃草綠裙腰一徑開不是煙霞有深癖
水邊林下肯同來
送鄊人孫仲介赴合江簿
籬菊香中酒滿酤喜霑新命出皇都百年梓里榮過歙
萬里花封遠渡瀘官况比鸞棲枳棘客心隨鴈起菰蒲
因君故復西南望歲月悠悠雪半顱
送人官無錫
畫船蕩水秋風清送客南歸無錫城能詩豈愧謝氏子
解易可比王家甥心常遶闕足佳夢仕不離鄊輕宦情
因君偶憶故山色曉日河梁聞鴈聲
歸老圖壽致政王璽太守(通政傳之父)
白髮朱顔七十餘吉人何藉衛生書忘機久入羣鷗社
遺愛猶傳五馬車鄠下晩香開壽席終南山色點吟裾
賢甥令子俱才俊時向雲霄附起居
送張上舍赴彭澤教諭
城東誰薦菊花巵漸及秋風鴈過時塵榻末由延上客
頖宫應喜得良師江邊柳暗陶翁宅山下雲深狄相祠
名跡正堪興後學詞源他日看分支
送鄊人俞伯大赴雲南憲司知事
别浦芙蓉秋正酣一官隨牒向滇南幕開憲府冰霜共
名列銓曹雨露覃徽嶺便郵看路入僰人重譯待庭參
知君肯負名家後鄊國儀刑仰晦菴
都憲貴溪高公哀輓
曾向山中問起居流光驚是七年餘仙遊地下魂應遠
政肅臺端望已虛傳世獨留終養表憂時誰續治安書
當今嗣聖恩如海䘏典非常照故墟
丁未二月六日扈從春宫親迎禮成次韻
紫盖紅旗蕩曉晴鑾輿親迎出宫城萬年喜兆諧龜卜
一日嘉祥恊鳳鳴都下人觀周盛禮房中樂奏漢新聲
春風鶴駕叨隨步繡服香塵輦路平
九月六日今上登極禮成聽詔次韻
大蠲逋稅徹圜扉一詔丁寧感綴衣仗馬新從軒陛立
宫鵶時遶殿簷飛九重聖孝推恩博十載皇心探道微
求治便應今日始鵷行誰守愧甘肥
長至日陪祀西陵小憩土城寺
曉出都門得好懷暖沙晴日净風霾高墩遠聳如孤塔
廢堞中分似斷涯新命又陪詞客後舊題曾與故人偕
停驂野寺叨茶供正及山僧午未齋
昌平宿劉諫議祠
三年重拜諫臣祠手掬寒泉酹一巵氣節可興天下士
蒸嘗無愧杜中師對庭舍子嗟唐策憂國憑誰續楚詞
今日萬機歸聖斷有臣應恨不同時
謁狄梁公廟
香火熒煌照翠微古祠猶在舊城非殘碑蝕土高三尺
老樹凌霜大十圍隻手誰扶紅日上寸心曾遶白雲飛
偶來未及椒漿奠回首青山帶落暉
望茂陵恭賦
茂陵宫殿鬱參差已近先皇發引時上界鸞聲應載道
北山龍脉又分支逓遷九室藏新主會遣千官奉節祠
慚愧十年叨講幄一言無補髮成絲
十二月七日有事西山陵園宿功德寺航公房
次韻二首
青山繞屋樹藏橋我騎初來亦自驕曉日初紅寒未歛
凍嵐輸翠午全消白鷗近水如堪狎黃鵠凌空不可招
擬掃閒雲分半榻帝城清夢未應遥
白石巖扉鎖綠蘿江南佳處此無多天晴樓閣霧中見
日晩牛羊山下過寂寂古祠依灌木亭亭枯葦向寒波
詩禪久絶風花句神女無勞說舊魔
自金山口奉送孝穆太后仝葬茂陵
金山直北啓玄堂黯淡風雲曙色凉翠輦忽扶雙鳳出
禕衣還從六龍翔姜嫄祀舉坤儀重媯汭波均慶澤長
孝穆大名知不朽萬年哀冊廟中蔵
耶律丞相廟次韻
一代豪華去不還碧峰長暎紫芝顔七分數擬堯夫邵
十倍髯過漢將關致主力曾遵夏禮活人功比革苖頑
穹碑已沒荒祠在誰剪荆榛表墓山(石像髯垂至足)
十四日齋宿翰林東署有懷時同寅諸君子多
奉送大行赴山陵
一榻蕭然紫禁東碧天如水夜將中繁霜氣侮青綾薄
烱月光涵玉署空林影不搖寒印地柝聲相續遠含風
擁衾却憶沙河道毳幕薰爐幾處同
十六夜南郊看牲有作(時在諒闇詔視牲官借緋以行具奏復命)
月上圓丘輦路平禮宫新議借緋行前驅接踵呼清道
中使留身候鎖城龍漏下傳銀箭急牲房分送絳紗明
歸来玉樹題封事坐視宫花曉奏名
二月七日右順天門奉雍王殿下講讀及侍書
三日賜宴有作
帝子英標僅八齡書堂新啓傍彤庭分張彩筆看題字
指點牙籖與授經侍史換香占晝漏貴人傳勅賜春醽
非才濫竊隆師禮數墨尋行愧典刑
戊申二月十二日扈從親耕籍田宴上作
萬乘親耕舉盛儀東都晴日正舒遲農分野色隨金耒
樂亂春聲動彩旗扈蹕幸叨霑鎬燕紀成誰可續豳詩
主張稼穡艱難意天賜豐年定有期
清明陪祀西陵二首
暖風連日漲游塵好雨東來足慰人濕翠倚空山盡出
淡黃當路柳初勻雞啼縣郭才經午馬踏川原正及春
陵廟禮成歸奏御杏餳榆火一番新
已將微雨濕塵纓更息寒風待禮成萬口共誇天氣好
四山惟見月華明寝園夜下更聲促輦道沙乾馬足輕
一任朝陵常屬我新詩題遍永安城
三月八日扈從視學聽講說命文言有作
萬乘隆師禮不煩上庠開講重淵源朝衣絢日金緋匝
御幟迎風錦繡翻相業古來存說命龍飛今日感文言
鳳團分賜叨陪坐願續聲詩紀治元
視學歸行慶賀禮畢初開史館有詔以敏政為
纂修官首
雨晴東觀日華高盛典相仍未覺勞聖主臨雍還駐輦
史臣分局坐揮毫賤名何敢當明詔優寵頻煩賜上醪
金匱有嚴千古事願將驅策殿時髦
十二日初開經筵賜宴及白金綵幣寳鏹感而
有作
講筵初啓荷恩榮彩幣兼金重禮成誰有責難窺孟子
只應稽古笑桓生黃封露瀉春杯數紫禁風傳午漏平
淺薄將何增聖學幾回徒有愛君情
十三日文華後殿早進讀尚書孟子午進講大
學衍義日以為常讀畢賜宴講畢賜茶上皆
呼先生而不名慙感之餘敬賦以志
禁中清切異人間詔許詞臣奉燕閒新政屢聞誅左道
遺書真欲見西山猥加體貌慚天語媿乏箴規動聖顔
日轉觚稜才罷講外庭催上午朝斑
四月二十八日起屢賜鮮筍青梅鰣魚枇杷楊
梅雪梨鮮藕
都城三伏暑方炎天上分鮮我亦霑緘發紫泥留榼筥
香生青箬帶冰鹽南舟遠貢来何數北客初嘗味更添
為感歲時繙賜帖不知殘日下疎簾
五月二十九日起屢賜桃杏郁李蓮房筥上黃
封或題上林監進乾清宫八字或題上林苑
海子進乾清宫九字或題司馬苑局進乾清
宫茶房上用十一字
御果頻頒出尚方滿筐甘溢露瀼瀼黃封盡帶乾清字
朱實平分上苑香謝表親將煩内使承懽先捧夀高堂
自知犬馬功何逮一飯從來不敢忘
七月二十日文華殿後講畢上顧中官賜講臣
冠帶靴袍臣敏政預賜織金雲雁緋袍一有
副金帶一烏紗帽及皂鞾面謝訖上顧謂曰
先生辛苦共對曰此皆職分所當為頓首而
退
日上罘罳曉殿深湛恩稠疊駕親臨對衣紅濯天機錦
束帶黃分内帑金久幸清班容宦履漸慙華髮點朝簮
經生職分尋常事消得君王念苦辛
篁墩文集卷八十一
