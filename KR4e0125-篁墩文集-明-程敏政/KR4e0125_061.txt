篁墩文集卷六十一明程敏政撰
頌歌曲古樂府詩
平逆頌
天順辛巳秋敵帥博囉擁衆寇迤西上命懷寧伯
鏜帥師禦之而以兵部尚書昂節制其軍先是昭
武伯欽及其黨以靖難功權傾中外上稍裁抑之
遂蓄異圖時以七月二日出師欽約其兄都督鐸
從兄都督&KR0008;弟都指揮鉉謀入内為亂推其黨之
黠者為謀主而以其部所典禁兵及其仲父宦者
吉祥為内援并結番將都督巴延額森等數十人
以樹黨是日都指揮旺扎勒圖亮詣長安門告變夜
二鼓宫中聞變詔侍直中官執吉祥以俟天曙漏
下四鼔舉兵犯闕合番漢人五百騎直抵禁城雷
鼔大振撾殺錦衣指揮杲擊翰林學士賢傷首并
執吏部尚書翺於東朝邸鐸帥數騎而西殺左都
御史深斮傷廣寧侯安時禁門未啟欽督其黨縱
火焚東西皇城門及東華門朝臣悸散莫知所出
達曉王師始集詔會昌侯繼宗將之鏜督諸軍先
登恭順侯瑾及諸將臣分道逆擊昂以精兵殿之
首尾聯絡旗鼓相望欽退屯東華門&KR0008;以衆接戰
王師銳甚賊衆披靡自辰至午敗&KR0008;斬之欽中流
矢創甚振策以馳適瑾將五六騎出覘卒與欽遇
衆寡不敵力戰死之還駐東大市街相拒至酉鉉
以百餘騎往來馳突者三王師環結不動自相枕
籍鏜令執潰者斬以徇責戰益急發神臂弓射之
追斬鉉欽益懼使百餘騎還攻朝陽門不克諸軍
進薄其衆大破之鐸為亂兵所殺欽入其家溺眢
井中其黨巴延額森等縋城以遁遣兵追之皆被
獲是晩乘輿出御午門朝百官詔下吉祥及巴延
額森等於御史獄皆伏誅仍以鐸棄市而磔欽屍
籍其家以賚將士餘黨並落二職流嶺南旌死節
功追封瑾梁國公諡忠壯贈深少保諡莊愍論功
行賞加繼宗太保安太子少傅賢翺昂並以本官
兼太子少保鏜賜爵徹侯而進旺扎勒圖亮為都督
餘將士加官進爵有差明日下詔暴欽罪於中外
於戲不測之虞起於一旦若此伏惟皇上聖德神
武荷天地廟社之休不旋踵而醜類殄滅宫闕肅
清稽古考經宜有紀述臣誠不佞謹撰平逆頌一
首雖不敢上備尚書故實亦少見愛君尊主不能
自己之誠于萬一云爾
煌煌大明五葉嗣承爰及我后奉天中興既脩既攘内
外時乂有孽其間欲梗予治蠢兹吉祥實維寺人中懷
孔姦曹騰之孫假子曰欽開國昭武手提禁兵孰敢予
侮后惡其驕曰爾永圖欽乃蓄異萃彼逃逋中搆吉祥
以逞無賴以效阿瞞而力弗逮孟秋既朔熒惑在垣伺
間而舉狺聲喧喧燔我闕門戕我朝士蹀血東西金吾
御史惟相惟將臣賢臣安如唐衡度被斮被殘飛變夜
聞后赫斯怒曰爾繼宗元舅元輔往暨爾鏜用整厥師
爾瑾先驅爾昂殿之靖此皎通惟爾之績爾惟弗績罪
弗爾惜衆奮其武如羆如熊大旗飜飜礟聲震空賊鋒
始交逆陣而閧瑾喪其元人百其勇再鼓以進羣醜遂
奔乃馘乃俘奏功轅門兔技斯窮如醉罔省反走厥家
授首眢井梟徒獍隊不日成禽天開日舒眚銷沴沈后
御午門告爾大衆罔治脅從無怖無恐吉祥就磔欽首
懸竿藳街闐闐都人快觀乃瀦其居乃殄厥世爾族爾
婣投屏四裔籍錄所入有帛有金爰犒我士凱歌謳吟
勸忠褒功后有明詔公侯公孤有券有誥羣臣稽首我
后永貞大憝既平聖武乃成我后曰嘻惟天之祚將率
之力祖考之祜允顯聖德巍巍難名告功萬世敢揚頌
聲
大明中興鐃歌鼓吹曲
臣聞鐃歌鼓吹有曲尚矣然自漢後率以頌剏業
之主而中興蔑聞焉豈非其臣之少文無以極揚
厲之美或其主之德業容有不足聲者邪臣備員
從官親見陛下嗣統以來拔去奇衺剗平僣亂盛
德大業振古所無而頌聲不揚無以顯示後世臣
竊歉焉謹撰大明中興鐃歌鼓吹曲八章雖其辭
意荒謭不敢上擬古作然倡之而來雅音被大樂
用昭陛下聖德大業于無窮或自臣始臣不勝願
望之至謹列于左方
宣重光
歲甲申上御奉天門道揚永命朝羣臣即位改元
作宣重光第一
宣重光煒以煌離火出被四方朱鳥下金烏翔啓鴻徵
猗我皇乘六陽健以剛闢午門坐明堂庶績熙兆姓慶
顯皇德覲復揚建大化高百王帝敷賁禄穰穰於萬年
祚有明
右宣重光二十二句句三字
難壬人
上之初立也諸務未遑而中外素干政刑之臣或
竄或流朝野稱慶作難壬人第二
難壬人九土服淫朋自孽匪予僇違乃庸圯女族渾敦
饕餮堯所咈矧女寺越女僕干予政刑恣女毒屏四裔
禦魍魎禠女組綬縶之往宫若府肅以清惟獨斷皇之
明皇之明國之貞
右難壬人二十二句十八句句三字四句
句四字
斷峽藤
廣西猺人自大藤峽蔓于東擾雷廉高肇四州遣
師討之寇平作斷峽藤第三
斷峽藤克蠻嶠破頑隂發靈曜薄海四隅皇德冒蕞爾
醜背聲教皇人旅興殄爾暴蛇豕平捷屢告山殷殷波
浩浩舟車來嶺南道清二廣睿謀造
右斷峽藤十八句十六句句三字二句句
四字
刳大竹
蜀賊趙鐸據棧口以叛邊吏奉詔率松潘兵東下
敗賊于大竹鐸死作刳大竹第四
刳大竹竹裂瓦鼓田田振原野弗工者誰駕&KR2031;馬旅拒
王人堅壁下絙棧與閣道不可假我師蹙之旗夜禡六
番來同自黎雅孰定民痛若贅與&KR1742;大鉞殱之血流赭
躙厥逋人若土苴川沴消奏章夏
右刳大竹二十二句十二句句三字十句
句四字
掃攙搶
荆襄流人合妖僧煽衆劫竹山諸縣遣將討之妖
僧走蜀偏師追獲以獻作掃攙搶第五
攙搶明應荆楚雙女之分路伊阻么麽竊起竹山下&KR0729;
狺猘蜇病斯土皇赫斯怒整厥旅將士洸洸闞虓虎渠
魁面縳偏師走戈船追獲蜀江滸妖氣夜掃芒不吐四
海謳歌聖布武
右掃攙搶二十句十一句句三字九句句
四字
靖山戎
山都掌蠻跨川貴之境流毒罔悛詔發蜀楚雲貴
兵征之下龍背豹尾砦入凌霄城天井洞殱厥醜
易其地為太平川作靖山戎第六
靖山戎渡瀘水蠢弗龔罔攸悔考銅鼙祀牛鬼驅我旄
倪蠆毒肆起皇曰咨女率往代予理朱旆來賊頓委踏
龍背剪豹尾凌霄城踣天井圯錢道不阨氓不痏殱厥
繁徒樹新壘一舉甌蜀平遠邇咸喜於皇廟謨萬世斯
紀
右靖山戎二十四句十三句句三字九句
句四字二句句五字
西河清
敵據黃河套歲入寇延寧西師弗解遣將行邊俘
馘以獻作西河清第七
西河清自延銀莽黃流浩沄沄河之隂漠無垠中有狼
子趁厥草蕃時率厖與羖入我塞門王師大蒐窮爾窟
扼爾雄吭獮爾族弧矢流晶熒狼不敢燭秦人子來共
祝皇永釐
右西河清十八句八句句三字七句句四
字三句句五字
石城摧
平涼賊滿肆約降戎入石城構兵稱亂遣兵
討之至靖虜築長圍困而擒之作石城摧第
八
巋巋石城堅不可摧跨雍界涼路紆且回中有大醜逞
其兇能誘我降阿逆聲喧豗皇曰驁哉是不可徠爰命
將士戡此旤胎乃塹乃圍絶其往來如獸在穽勢窮而
歸邊吏胥慶城門夜開我馬不隤野無戰埃臣拜稽首
惟皇德威惟皇德威邦人永懷
右石城摧二十四句句四字
黃石操
留侯遇圯上老父之事若近於怪以予觀之殆讀
史者之不審也史載老父與留侯約異日見濟北
穀城山下黃石即我也後留侯果得而祠之味史
之言乃老父自謂其年已邁後當葬彼以黃石志
其處亦猶莊子所謂索我於枯魚之肆耳留侯得
而祠之蓋尊其冢上之物示不忘其人也今乃謂
老父化為黃石豈理也哉予過圯上有感其事為
賦琴操二章
我營一丘兮濟水之碕有黃石兮□如梔嗟日暮兮見
子無期子行矣兮為帝師乘車馬兮來何時索我兮安
之宿草兮離離懷弊屣兮下邳見黃石兮如台凝予
睇兮榖城之下有黃石兮志抔土思晤言兮我翁渺
予心兮愁苦感翁惠兮一編書俾我侯兮萬戶駕言
兮歸來清觴豆兮潔肴俎嗟奉足兮無因寶茲石兮
終古
二交頌
甚哉朋友五倫之一而其道之喪也久矣切
怪夫大學之傳至善中庸之論逹道餘無加
之詞者而獨於朋友增交之一言何哉誠以
彼四倫者其名稱皆出於天而不可易反之
則爲逆爲悖無所逃罪焉惟朋友則視夫交
者之何如交之得其道斯稱其名否則漠然
路人焉耳朋友云乎哉昔者嚴子陵當漢之
中興而獨全友道於英哲之君謝臯羽當宋
之既亡而獨全友道於忠義之相之二子者
蓋深有見夫世之號朋友者其初未始不密
其終未始不離大之賣其國小之覆其家而
戕其身故挺然不屈於富貴毅然不相忘於
死生以愧夫世之號朋友者而君子不察謂
子陵爲全身高潔之人謂臯羽爲慷慨悲歌
之士反於倫理若有憾焉其不得夫二子之
心也甚矣予省覲北歸泛桐江宿所謂釣臺
之下慨然有感於子陵之宅臯羽之塚江山
依然草木如故而卒未有探其心於千載之
上者故爲二交頌酹水而去之二子者有靈
固將謂此語爲知己也夫頌曰
明明天倫帝降之衷責善盡性友在其中交匪其
人百善斯訌先覺有訓孰奉以共靡慎其始尚求其終
斁家傾國友道斯窮有倡其風在漢嚴翁懿此嚴翁夙
家於桐龍困於野惟翁是同龍升於天翁舉斯鴻友道
乃全風流譽崇下此千載卓哉謝公謝公巖巖居粤之
東佐相從戎相死於忠惟相之思乃心忡忡友道再
全叔世之雄嗟嗟小子悾恫顓蒙稽首嚴祠江青山空
釣遊之處蔓草葱葱惟臺之南惟謝之宫野哭之地寒
吹渢渢繄二子心不折如銅繄二子名不刊如嵩我作
頌詩以諗臣工有善斯礱有過斯攻全彼交道萬世之
功
門有車馬客行
席為門茅蓋屋窮巷蕭然媚幽獨里中却有張氏翁能
識陳郎非碌碌有女不嫁王侯族願與陳郎侍櫛沐陳
郎居處非樓臺席門終日凌風開巍冠時有長者來車
輪馬足飛黃埃蛟螭自古困泥滓男兒豈久居蒿萊偉
哉陳郎被戎服從赤龍逐秦鹿宰制天下如宰肉分茅
既受五侯封秉鈞更享千鍾禄張氏女鬢未蒼魚軒命
服何煌煌始知乃翁眼力長何事兒孫廢繩武不知門
外有韋郎
君馬黃
周穆王挾造父乘飛黃謁王母曉馳黃澤西夜宿
瑶池滸一曲蟠桃宴未終玉帛紛紛向徐土回首
西京路脩阻縱有飛黃竟何補君不見漢高側室
兒能却千里馬拱手垂衣治天下南粤稱臣無叛
者
牆上難為趨行
君子如處子一生當守身願學段干木不學宋東鄰
將進酒
安漢公將進酒蝮蛇蜿蜒持在手未央宫中日將
酉一杯才入君王口六宫便作招魂啼太后朝來
號王母君不見申氏子伶其身内庭侍宴將及晨
坐中起為壽刃此手足親申氏子長眉顰奪取一
吸如飲醇肝腦不惜塗宫裀吁嗟此意寧求伸不
忍他人害兄弟何况自己忘君臣安漢公非得計
四海孤身葬無地早知今日反羞伶何似當初莫
稱帝
驅車上東門行
雉堞連雲起秦城屬漢家更無丞相犬猶有故侯
瓜
銅雀妓
魏公好色不知足愛子已為張繡戮歸來不悔舊
時差臨河更把高臺築臺上美人如萬花日日歌
管聲諠譁老瞞自欲比西伯内則何似周王家當時
美人浪自許各逞新粧奉新主豈徒媚惑令主昏冶容
誨淫吾不與君不見鄴中長想二喬來有心不到黃公
女
右古樂府凡六篇十五年前所作弊篋中見之不忍
棄之因錄于此歲不我與而學不加進為之慨然成
化丙申冬十月望日
辟廱
辟廱送大司成耿公也
有嚴辟廱四方之則孰其師之一人孔碩眷此碩人明
德是崇穆其家風自清惠公侍禁有聲出教國子横金
服緋再命伊始戟門夜啓舍菜于庭碩人顧瞻是儀是
刑朝鼓鏜鏜碩人升坐諸生執經或右或左相帝之治
爰藉羣才遲此碩人樂哉斯培材成孔多功亦云懋耆
俊之求入副元后允兹明良庶事攸康蔚有耿光吾道
之昌
右辟廱八章章四句
巫山高
自古言楚襄王夢與神女遇以楚詞考之則
有甚不然者高唐賦序云先王嘗遊高唐夢
一婦人曰妾巫山之女朝為行雲暮為行雨
則夢神女者懷王也神女賦序曰楚襄王與
宋玉遊於雲夢之浦使玉賦高唐之事其夜
夢與神女遇異之明日以白玉玉曰其夢若
何王對曰晡夕之後精神恍惚若有所喜見
一婦人狀甚竒異玉曰狀何如也王曰茂矣
美矣諸好備矣瓌姿瑋態不可勝讃王曰若
此盛矣試為寡人賦之夫既云王曰茂矣美
矣又云王曰若此盛矣何其前後之複哉況
人君語臣不當曰白答臣不當曰對且其賦
曰他人莫覩王覽其狀望予帷而延視兮若
流波之將瀾以為宋玉代王賦之如王之自
言則不當云王覽其狀既云王覽其狀則是宋
玉之言矣又不知稱予者誰也以此考之其夜
王寢夢與神女遇者王字乃玉字明日以白玉
者白王也王與玉字先後互書之誤耳前日夢
神女者懷王其夜夢神女者宋玉襄王無與焉
從來枉受其名耳
十二峯頭雲似絮十二峯下翻盆雨朝朝暮暮雨復
晴不知誰是隂晴主中有美人高髻鬟神宫杳杳居
深山人間有路不可往雲屏霧障愁躋攀懷王夜宿
無人共忽有山靈入幽夢醒來不見意中人但覺陽
臺曙光動侍臣宋玉多才名高唐一賦深有情自言
親到巫山裏美人再會如平生雲雨當年只如此襄
王却是無名子後人不解真是非誤把遺跡著詩史
巫山高高嶙峋楚宫花木今幾春何時倚櫂危峯下
一弔襄王父與臣
明妃曲
後漢匈奴傳言呼韓邪單于來朝願為漢
壻後宫王嬙以積怨自請行此事之實也
西京雜記乃云元帝使畫工毛延壽圖宫
人形貎按圖召幸王嬙以賂金少畫不及
貌及賜單于宫人王嬙當行帝見之悔乃
殺延壽夫元帝柔仁之主謂其因女色殺
畫工固不可信而王嬙以無寵自請行誠
一汚賤女子耳後之為昭君曲者多歸咎
元帝殊不當云
明妃本是巫山女貌美如花解人語家門正對楚
王臺慣聽鄉人說雲雨一朝被選入漢宫幾年不
識天子容宫車日日向何所魚鑰只把長門封象
牀不寐心如擣自惜紅顔暗中老裴回顧影淚雙
垂生死不如臺下草胡王欲得漢家姬六宫盡蹙
雙蛾眉孤懷不覺心語口猶勝永巷常凄其欣然
獨上氊車裏胡王得之驚且喜短簫吹出霸陵橋
兩兩雎鳩水中起古城北去多戰場黃沙白草春
無光多情自得虜庭樂回首漢月空茫茫打圍夜
向隂山宿更為胡王理絲竹漢家莫悔誤和戎琵
琶不是思歸曲
結襪子(楊鐵厓以此題歸之張釋之予愛其善闕乃效之得二篇)
文王伐崇至鳳凰之墟而襪係解文王自結
之太公問焉文王曰吾聞亡君所與處弗盡
其役寡人雖不肖所與處皆先君之人也故
無令結之
有崇不道干天誅西伯杖鉞登戎車夜發渭水濱曉
至岐山隅朱絲履結忽自解玉帳彳亍難為趨左顧
顛适右閎散冠劒濟濟非庸奴低頭自結雙帶子大
聖自與常人殊嗚呼大聖自與常人殊溺冠騎項將
何如
唐昭宗還長安朱全忠嘗侍殿上昭宗意衛兵
有能擒之者乃佯為鞋結解以顧全忠全忠跪
而結之左右無敢動者全忠汗流浹背
梁王未赴宣武軍崇勲殿上酬元勲君臣面慶若魚
水心腹戈矛人不聞天容慘淡愁風雲舄帶忽解雙
龍紋特勅梁王手親結左右不敢生紛紜老奸長跪
黼座下浹背汗流如救焚嗚呼天子賤役爾當結碭
山賊徒何足云
前旌操
古樂府前旌操者為衛公子伋壽而作也詩
乘舟之疏與左傳所載甚詳曰宣公烝於庶
母夷妾生伋為娶於齊而美公取之是為宣
姜生壽及朔朔與宣姜譛伋於公公使伋之
齊使盜先待於隘而殺之壽告伋使行不可
壽竊其旌以往盜殺之伋至曰君命殺我壽
也何罪亦死於賊予考之宣公以魯隠四年
十二月立至桓十二年十一月卒凡十有九
年姑以即位之始便成淫亂而伋即以次年
生勢須十五年然後娶既娶而奪之又生壽
朔已能同母譛兄壽又能代為使者越境非
十歲以下兒所能辦然則十九年之間何以處
之此決無之事特春秋好事者為之耳予以此
曲名雅而失其實因舉以歸之岳將軍飛飛當
宋南渡以滅金復讎為己任高宗嘗賜大旗書
其上曰精忠飛每戰寘於前行中興之功計日
可成而卒斃于權奸秦檜之手當其就獄裂裳
見背有舊湼盡忠報國四字深入膚理予以是
深悲之故為此曲鳴飛之不平而聲檜之罪以
待後之製樂者采焉
大旌之搖搖兮寘我前行主錄臣忠兮臣不敢忘臣
之志兮復舊疆以忠鏤骨兮臣亡與亡孰不臣諒兮
罪臣無將不愛一死兮臣志未償願主毋以臣兮卷
旌而藏
仙居書屋操
戸部尚書兼翰林學士淳安商先生所居之旁有
深洞焉先生少時嘗構舍讀書其中其後發解南
省廷試皆舉第一先生之子良臣復取進士為編
修好事者題其舍曰仙居書室新安程敏政為賦
琴操二章
我屋我書以仙而著稱兮豈儒之行而墨是名兮有美
一人不遐以征兮我欲從之考其成兮
惟士之進辟之於登瀛兮矧彼翁子接武于西清兮永
言配德兹山之靈兮嗟若之言亦孰得其情兮
雙瑞
雙瑞美徐公也公以儲端居親之喪廬墓側有孝
感焉既免而入朝天子寵嘉之晉少宗伯貴及其
子家慶迭臻其瑞也驗故聞者美之而作是詩也
義興之郊有山隆隆孰窆其親有孝徐公有廬蕭蕭倚
山之麓徐公是居哀慕孔篤爰有鳩二來巢于梁其色
縞縞如君子裳鴈鴈于飛日泳于渚濯濯其儀擾而不
去觀者動色異口同詞有瑞徐公維天錫之一錫不已
乃至於再發彼慶源如水斯溉濟濟徐公改服來朝貳
命秩宗維慶之昭允顯其身亦顯其子奕世光榮維慶
之似維孝錫類慶與之俱孰瑞之誣而大其閭慶也無
涯勗哉令德匪瑞之夸繄孝之式
右雙瑞八章章四句
雪崖操
汶川宗人志端性高潔喜吟咏嘗私淑於郡守永
嘉孫公墨梅妙得其傳因以雪崖自名觀所好知
其人也予為賦琴操二章俾天寒歲暮梅花盛開
之際啓山窗對雪崖而鼓之豈不有助其清興之
萬一乎
維雪皓皓言積其崖匪伊梅兮孰鬯予懷乃賡載歌其
音孔嘉歲寒有盟願與之偕
維崖嶔嶔言沍其雪匪伊梅兮孰(闕)巖穴載傳之圖其
色孔潔有盟歲寒我心則說
思親堂
思親堂者眉山七十三翁萬君子富之所作也翁
弟先生以高文碩行為天子元輔屢受命書褒其
上世而翁猶佖佖不忘其親若將終身然此詩之
所由賦也
有堂渠渠有客佖佖言思其親日甚一日堂上有山堂
下有江伊親之思江山靡長赫赫宫保維客之季煌煌
命書屢賁于隧客拜稽首家慶孔延維菽與水下不及
泉乃作斯堂奉妣暨考若著若存于以終老繄罔極兮
孰逃親仁越終慕兮孰非子身客哉孝思亦既耄矣德
既邵矣式克肖矣孝思維則世徵于堂爰錫厥類斯堂
之光
右思親八章章四句
壽鞠
壽鞠壽泌之焦父也焦父年七袠其生在歲之重
九與其曾大二祖同日其受太史芳之貤封也誥
命之下亦在是日焉
有壽者鞠其色孔黃月日維九薦此令芳有壽者鞠其
味孔甘和以醇酒禮庭燕酣誕是花辰維泌焦父異世
同生曾大二祖維泌焦父子為從臣有來恩綸及是花
辰永言禮庭鞠本堅好載植載培對爾壽考永言禮庭
鞠蘤滋蕃積慶開先宜爾孫玄
右壽鞠六章章四句
芝頌
故太師定興張忠烈王佐太宗靖難為元功歷洪
熙宣德正統三朝參軍國事為耆德忠勲並隆而
下安南之績尤偉惜紀載弗詳焉王薨之四十年
今太傅兼太子太師嗣英公始得其詳于閽人之
侍王者乃請禮部尚書瓊山丘公重加序訂立穹
碑于墓祠之前未幾守墓者以芝産告一本九莖
狀如朵雲其色黃其本紫蓋天昭王之偉績表嗣
公之懿孝故其瑞應若兹宜有頌章以侈其盛俾
祀王者歌于廟中顧走之謭薄不足與此然與嗣
公同侍經幄同在史館嘗獲觀其芝于堂則聲其
事以備能言者之先驅亦誼之不可辭也
有翼者丘在國之隅有屹者碑在墓之衢孰藏于斯山
回川抱曰定興王維國元老繄定興王維國虎臣不世
之功視彼交人維交有州故中國地孰遣弗庭而自為
異王往征之如鷹之揚殄賊于荒脱人于湯還定招來
乃郡乃邑告功廟社禮絶班級功既往矣而弗及詳家
乘無徵聞者孔傷濟濟嗣公今天子傅爰訪爰蒐得上
功簿如獲拱璧如還大弓奉告于祠天相予衷乃屬鉅
公爰輯爰次大書特書神畀予志乃刻貞珉金薤青瑶
遠映宸奎上逼璇霄松栢丸丸奰□矗矗蛟螭蜿蜿后
土駭肅碑既樹矣忽炳其靈有芝來生一本九莖數協
陽爻狀若雲朵孰幻之根孰名之蓏其色正黃毓秀中
央其本紫兮載揚其芳守者走告觀者如堵謂此奇祥
匪今斯古維王之功愈遠而明維公之孝彌久而貞芝
生于房于漢中葉祝國之釐明明載牒芝見于庭有晉
世臣兆家之昌孫子振振維王之功震于南土與國咸
休盟在冊府維王之後世顯中朝如石如玄横玉珥貂
享祠巍巍王在中寢公子是承有苾其飲俎豆煌煌王
降于堂公孫是將維食之香天顯相王河間之胄維本
之固而末之茂天顯相王三岡之阡劒舄之傳維吉之
延史臣作詩以頌厥美一章之榮百世之紀
野哭
野哭美吳孝子顧顥也
野哭者誰子伊氏維顧弗安于寢言思其父言升其堂
言撫其牀音容無方乃築室于場匪言斯揚維以永傷
維草萋萋維木繄繄于今三年而身之痗兮而志弗餒
兮日往于田號泣于天有鳥有猿亦子是憐維孝思則
然孰吳之區而有斯士孰顧之宗而有斯子維士子兮
家之紀兮里之砥兮維士子兮亦孔之名維有司之稱
維帝之旌
右野哭六章二章四句二章六句一章五
句一章七句
篁墩文集卷六十一
