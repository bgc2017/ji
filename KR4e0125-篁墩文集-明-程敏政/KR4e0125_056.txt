篁墩文集卷五十六明程敏政撰
箴銘贊
慎言箴
宣諸口者非先王之格言著之手者非太上之立言然
則爾之言也亦烏足以顧已之行而探道之原乎必不
得已而宣諸口則不為行之咎必不得已而著之手則
不為道之疚慎之慎之爾無喪厥守乎
廉正平恕銘
陽曲趙侯廷璋今之聞人也少從大將軍擊閩湘
能以不殺為功士林韙之洎今天子初以錦衣鎮
撫實司詔獄求廉正平恕者簡任之大臣以侯對
制可已而刑清譽興不負慎選侯之客姚林先生
取玉音四語約能言者播之聲詩史官程敏政與
侯婣家也著銘以相之
廉奚疚乎矯激不情正奚尤乎賣直沽名齊物之平蒙
叟之過姑息之恕叔季之禍四美爰具侃侃趙侯錦衣
武弁帝曰汝休相古司刑長我王國士曰敬忌尉曰審
克有廉斯永有平斯衡正固以貞恕恤以矜懿此趙侯
允文且武是是非非永鑒於古侯靡深文聿慎祥刑侯
靡黷武式謝佳兵我銘勗哉保終如始以崇禄位以篤
孫子
白石硯銘
知白守黑者&KR1334;所以反朴以玄尚白者雄所以解嘲胡
為乎反朴者務為我之學解嘲者立他人之朝不曰白
乎湼而不緇此吾陶泓之可交也然則其人如玉豈陳
玄可得而終淆哉
羅太史明仲像贊
予與明仲在史館十年於天下古今事成敗得失
蓋無所不論而傾倒上下出於世人耳目之所駭
者未嘗不主於理以求其是盖攷之愈多而推之
愈密予自知其弗如也予嘗觀其像惜其才足以
勝重而致遠顧日與予軰僕僕然從事乎鉛槧之
間又懼夫觀者得其外而不悉其中之所有也贊
其上以張之
詞鋒足以雄人而不為非聖之論才力足以尊主而不
為致伯之圖競葩藻者吾悲其逐末酣富貴者吾詈其
合汙然望之無魁人介士之勇即之如貴游公子之都
予固疑瞰晉公者不知其藴匡時之長策相留侯者孰
訊其為命世之丈夫也歟
張駕部汝弼小像贊
長不滿六尺而標榜一時視不及尋丈而傲睨千古四
十而策名甲科五十而為郎駕部雅懷形乎善謔任從
流俗之譏直道類乎徑情不懼長官之忤觀其外亦自
見其有為要其中不可謂之無主至其豪吟格調足以
號召詩壇顚筆風神足以縱横書圃是固將希蹤昔賢
而後足以盡吾汝弼甫邪
刑部過郎中大璞像贊
此吾同年友刑部郎過大璞也非今法吏之容故不刻
以為公有古君子之風故不阿以為同即其外之敬正
而知其内之靖共然則坐諸西曹方人爵之未艾升諸
東序固天球之既礱者歟
工部吳主事璚林醉歸圖贊
宋太平興國三年賜進士宴于璚林苑當時榮之
遂成故事國朝進士賜恩榮宴于禮部而人猶習
稱之工部主事吳君文盛舉成化壬辰進士第善
繪者為作璚林醉歸之圖間持示予予因告曰士
之與此亦誠可謂榮乎然必有以副之為貴君以
春秋領南畿鄉薦甚高又魁禮部其為名進士也
固宜况乎平直之行秀敏之資同年譽之無間言
則他日出色於是榜者將有望焉予與君同邑人
贊其上以勗之
其氣飄逸如雲鵠之既翔其容粹温如天球之未琢花
香和宫醖之釀草色藉恩袍之濯敷言玉陛應千載之
昌期通籍金閨荷一時之優渥撫繪事以如新覺風光
之未邈惟上不負昭代之君斯下不負平生之學也
績溪宗家守悅處士遺像贊
此處士程君守悅之遺像也處士新安世家子自
號道軒而其行已接物率無愧於古者有道之士
予盖與之同所出而宦學遠外不及見也見其子
鄉貢進士傅於京師因請為之贊贊曰
氣味芳薰澹芝蘭之春馥丰姿蒼健凛松檜之冬青口
不談市井之語足不踐守令之庭其處兄弟也誓起家
於共㸑其訓子孫也重發跡於通經企先民之淑慎作
後進之儀刑是固將有光於伯子之裔而求無愧於中
郎之銘者歟
汊口宗家處士雲像贊
儼乎中丞祖武斯䋲展也端明斯文是承匪鐘鼎以為
貴而丘壑之為情惟鄉之楨惟族之英是盖將有立於
斯世而不沗其所生者歟
汊口汪君清隱像贊
胡墊乎巾而賢者慕其高胡被乎褐而強者歛其豪其
凝然若有思者懼隳祖之武其凛然若不勝者乃幹父
之勞雅不修於邊幅何遽慘於焄蒿同姓者誰無慚於
越公之胄而若人者獨有聲於汊水之臯也
退思齋箴
鄧守南昌鍾君玄仲以退思名其齋舊寅友張君
廷祥記之悉矣爰撮其語為之箴
維人有心胡寧不思一念之起匪公即私矧伊在公或
絆於禮思盡乃忠以遠其恥爰及燕處此心易馳百慮
營營遂弗可持相古哲人退食靡惰思厥攸為求補其
過於乎退修實進之基弗慎其獨餘奚以為守居是顔
有美鍾子箴以相之保終維始
善慶堂銘
旌德江氏家有善慶之堂歙之鄉先生鮑君寧記
之謂其後必有大其門者後若干年江氏子漢舉
進士為戸部主事足徵其言予猶意其慶之未艾
也銘以相之
猗江氏家古旌累世樂善家用貞如淵水非溝坑其瀦
既久發必閎維漢生江之英擢科選屬司徒卿善有續
慶乃贏高堂奕奕徵斯銘
方鸜鵒端溪紫硯銘
紫英内潛其色之揚素秉外著其形之方鳥跡未冺有
開厥祥心畫之利儒道之昌
王學錄先生像贊
此國子學錄洛陽王先生之像也其學篤實不工聲律
以為文其行真淳不矜智術以為事故其氣也冲然弗
乖其容也凝然弗肆宜冠冕乎國庠以陶鎔乎多士殫
授業解惑之勞起尋壑經丘之志要其成亦庶幾君子
之儒究其極殆不止成人之次介景福於暮年遺大安
於後嗣盖求諸中既已免夫愧怍之懷則觀其外自當
得夫言貌之似也
王夫人贊
故安慶太守洛陽周公有二女焉其長歸大學士
李文達先生其次歸國子學錄王君並以謹禮聞
此則王夫人之像也李夫人不鄙不肖妻之以子
故嘗得拜王夫人於堂下聆教言謹再拜稽首而
為之贊
少侍親於大郡不以富多長相夫於太學不以儉少賢
明之性得諸天者既深清謹之行施諸身者非矯家訓
可比經師内政不殊民表神雍既穆紛向日之叢藼貌
莊而嚴挺凌霜之蒼篠觀夫容德之孔嘉知其眉壽之
方兆也
如在軒箴
走遵禮制作祠於正寢之東以奉四代神主又作
堂於祠之東以奉五祀堂之東别為齋居一間榜
曰如在取先聖祭如在祭神如神在之義也走身
為宗子而官大夫弗敢僣也弗敢黷也爰作箴儆
常目在之以求不負承家之道云爾
高曾祖禰祔位相仍惟兹四代小宗是承竈霤厲門司
命首事惟兹五神大夫攸禩祇奉有所虔告以時冀蠁
冀假念兹在兹其在伊何焄蒿悽愴如聆其聲如覿其
狀致慤而著致愛而存福我後嗣孰尸其根敬而不謟
遠而不射奠我有家孰宰其職祝號既定牲幣有常奕
奕齊居作之在傍内外一誠幽明一理聖訓昭然敢不
修已
婺源王慶昶處士像贊
上拓乎先業者有田有廬下啓其後賢者有詩有書備
丘園隱居之福獲忠厚長者之譽盖觀其貌之淳可知
其内舉其行之大可得其餘也
婺源韶軒戴善美處士像贊
生雖後而業光於前貌雖今而心存乎古林泉之樂無
羡乎膏梁子孫之賢有加於簮組是盖生于朱子之鄉
而為戴氏之父者歟
故元筠軒三峯二唐先生遺像贊
以天倫則父子之親以道學則師生之義蒼顔高古若
橋梓之凌雲和氣雍容如鳳凰之瑞世惜乎教成於國
而不獲棟乎明堂私淑諸人而不獲鳴乎盛治然遺書
所載一皆仁義之言流慶所鍾迭産芝蘭之裔生雖隔
乎古今圖幸瞻於光霽嗚呼此殆謝賓客而燕處於家
庭之時抑將進諸生而講道於書堂之際乎
大畈汪君道全像贊
以越國公之胄生朱子之鄉不馳騖於利名之域喜翺
翔於翰墨之場其性淳而無競其儀簡而有章是殆慕
古人於千載而淑後進於一方者歟
陪郭十二宗叔處士夫婦像贊
其性恂恂其容肅肅善積有餘心恆不足慶源既遠眉
壽益長鄉國之望子孫之昌
毓彼良族配我名宗賢明其行淑慎其容胡不永齡溘
然長逝潜德之光内範之懿
敬養齋箴
古者人生必先之小學而後進於大學故其功有
漸而性可成後世小學書亡人喜躐等任天資以
行已而性學寖微其弊久矣程朱二大儒悲學之
後時者無所致力為發敬之一言為追補養蒙之
方由是人有所持循而性學可漸復也子朱子又
嘗為之箴學者亦誦法乎此而已汊川汪永莊氏
以敬養名其齋予懼斯名之不易副也箴以勗之
惟人之生性本天賦蒙以養之庶全所付世降俗下孰
正於蒙大學之基終焉莫崇補過有方曰在乎敬匪一
其心曷端其行如水蓄源遠而彌長如木滋根久而彌
芳惟人所同克全者鮮敬養不息大學可勉繹敬之義
莫詳考亭勗哉君子靈臺是銘
新安程氏綂宗世譜銘
世譜既成告我宗氏各永寳之貽爾後嗣慎毋不肖褻
焉售焉名黜於廟罪聲於官
金醫官萬鎰像贊
生江南而類河朔之人居林下而尚軒岐之學名素重
於鄉評身遂膺乎天爵衍慶於後將不沗侍中七葉之
傳獲壽於天亦何俟劉安九轉之藥然則文獻之足徵
者豈丹青之可託乎
故元陳弗齋先生遺像贊
從仕郎元判通州前知休寧縣弗齋先生陳公宜
孫與先縣尉公隆俱以保境全民祠於學之遺愛
堂此陳公遺像也世孫儒學生鰲出以相示不勝
景行世契之私敬為之贊
即其容知其有活民之功考其行知其有惠民之政此
先達之可尊而典刑之尚存也有開厥家有淑其鄉斯
德之光斯後之昌
高安宗家處士敬之像贊
此婺源高安宗家處士敬之之像也行以温公為法而
嚴於正家學以考亭為師而先於謹獨潔身不汙於亂
世好古不牽於流俗盖熟於胸者不操而存故嚴於外
者不持而肅景瞻金玉之姿託共詩書之族撫先澤以
何窮冀後人之善續
故司直汪蓉峯先生遺像贊
此洪武中左春坊左司直郎蓉峯汪先生之像也
其玄孫監察御史奎出視敏政敬為贊曰
早生亂世而有潔身之節晚際興運而著格心之功學
足以起俗習之陋德足以延世業之隆顧典刑之不遠
肅冠佩之在躬後生何幸宦轍偶同願益遵乎餘矩庶
少步於芳蹤
止齋銘
僉憲汪君希顔顧名思義自號止齋然論語未見
其止有二說朱傳以止為吾止也之止古注以止
為止至善之止兩說相須其義乃足因為之銘
孰不當止畫於中途其遂止也伊誰之辜孰所當止歸
於有極乃弗止焉伊誰之失辜也宜戒失也宜勉孰希
顔兮請諟斯扁
永年縣丞致仕朱楙像贊(楙文公八世孫運使&KR4099;之弟)
觀其外如豹之隱霧察其内如玉之韞輝處家庭而有
難弟之譽登宦籍而無負丞之譏學已成而益勵仕方
亨而遽歸此其世澤之延遠自於宋而家聲之振益光
於徽也
山斗宗老士修遺像贊
貽後有譜奉先有祠莫大二者自翁發之既肅既雍有
淑其像一族之師一鄉之望
宣聖杏壇圖像
有壇斯杏有操猗蘭知德者鮮行道之難繼體舜文不
在高位大雅遺音被於萬世
烟溪義渡銘
烟溪在歙南烟村之境水駛而難於橋往來者恒
以為病澤富王君旭作舟濟之亭其旁以憩待渡
者捐田定約束為久計衆名之曰烟溪義渡予為
之銘
維歙之南川陸孔長烟村霏霏烟渡湯湯弗便於行勢
不可梁孰憩吾亭孰濟吾航澤富王君與物為利孰告
困兮我亭以憩孰病涉兮我航以濟其心希仁其事則
義豈無有司弗䆒於心豈無富人孰捐之金我銘以詩
於彼溪潯昭示來者嗣其德音
吳郡李員外應禎像贊
此南京武選員外郎范菴李君應禎之像也體幹雖弱
而内則腴宦轍雖滯而氣則舒所存者經濟之志所讀
者聖賢之書昌言九重而獲譴也不見其不足崇階五
品而寖顯也不見其有餘故其才益充而慕先憂之范
學益進而希寡過之蘧惜乎天性好惡之公或以之致
毁平生詞翰之末大以之得譽也
吳醫顧翁遺像贊
醫本乎儒軒轅授岐伯之書而君誦之有餘醫通於仙
軒轅得廣成之傳而君求之甚堅然則深衣大帶徒見
其外松神鶴容孰測其中葑溪溶溶福山杳杳安知非
當夫九轉之後而立於八極之表者歟
九龍山樵陸楙成像贊
其面之晬然也若童其目之烱然也如鶴人高其論說
而不知其筆端風雨世重其丹青而莫識其胷中丘壑
名不染於薦書行方登於鄉約是固將輕富貴以終身
伍耕漁而自樂者歟
潤醫喜君遺像贊
玉鑑冰壺其貌之清古檜蒼筠其性之貞刑于妻而以
節顯廸其子而以醫鳴著述比陽秋之筆姓名高月旦
之評撫遺容之尚在儼没世而如生者也
五羊鍾太守遺像贊
此鍾太守之像也嗚呼不見其人而見其真雍雍冠佩
肅肅風神惟箕裘之有子惟俎豆之在民而知為盛德
之士循良之臣也哉
靈玉銘
水蒼之璧來吳門空中秀外栗且温得之者誰趙孟孫
有客圖之世寳存
蹇齋箴
山上有水其卦為蹇君子像之於以自反修我之德俟
彼之時處蹇之道庶其在兹有蘇一生乾名張氏其學
鉤深有得於此孰竒其數而寡其諧爰摘是蹇以名吾
齋蹇極而紓理勢所有王臣匪躬勗子於後困心衡慮
無忘斯居既以箴爾亦以儆予
國學正達君像贊
此國子學正京口達君穎之像也君為元忠介公
達善五世孫勤其身以淑諸人甚久知者策其才
位當不止此也贊曰
可為師者其學之充可用世者其才之通目澄澄以霄
烱氣浩浩而春融奮志起忠賢之後趨時恥流俗之同
觀者固當因其外而得其中也哉
南監太常安成劉先生小像贊
此南京太常卿掌國子事安成劉先生舉庚午解元之
像也挺挺弱齡學與行隆肅肅癯容才兼氣充程世之
文誅心之筆多士彙征孰敢第一維兹首選發軔名途
極於端揆人望乃孚如向之忠如筠之正令德載崇觀
者起敬
河南同守王汝璧像贊
此吾友王君汝璧之像君嘗守一州佐兩郡兼循
吏能吏而有之然未足以盡君也贊以期之贊曰
松檜蒼蒼其色之正鐡石岩岩其氣之勁不苟止而妄
隨不滛視而傾聽守邊州則有折衝之勞遇歉歲則有
活民之政殆無施而不宜亦何職之弗稱乃若分司握
三尺之拳專城秉一麾之命庶幾盡材力之所長致功
名之聿盛也
宗老文彬處士像贊
蓊然如松者其體之豐盎然如春者其貌之融少也有
江海俊遊之氣晚也有山林逸士之風庭訓日嚴子出
名流之右鄉儀歲舉位尊諸老之中又何必讀參同服
丹鉛而後知其壽之永歴通顯致青紫而後見其福之
隆哉
環溪宗老鏐處士像贊
其容之莊其性之良世學本遺安之塾家風見孝友之
堂往者有嚴則嗣葺乎宗譜來者有恤則剏成乎義倉
鄉閭起懷賢之感子孫享作善之祥豈非中表聮姻得
考亭之私淑淵源分𣲖演相水之流芳者歟
婺源胡處士夫婦像贊(貢士濬之父)
有偉一人安定之孫其性醇謹其容粹温遺訓載編曰
晦而尊先業載營曰仆而存胡不引年薄俗攸敦顯有
令子克大其門湖水膏渟山雲翠屯孰其起之明經具
論
有淑一人忠壯之後貞容有章至性不苟夫君克諧曰
此嘉耦子女克成曰此賢母家道之興壼範之守胡畀
以德而嗇其壽所享雖廉所培則厚荆布高風鄉閭稱
首
吕卣進士北闕謝恩圖贊
雋永之器淑慎之姿儼旒扆之在御整袍笏而深思其
心隱憂者懼恩之難報其色外喜者幸學之得施肯圖
榮於瑣瑣誓竭力以孜孜是正其策名黃榜之後待漏
金門之時乎
神樂觀史道士像贊(祭酒陳方菴先生之戚)
有渥丹之好容有凌虚之逸志於客之佳者能審所從
於物之清者能知所嗜丰標或類乎晉人方技不淪於
漢士贊莫盡其天真畫亦得夫形似是盖吳其居史其
氏記言其名尚書其字嘗於祭酒通家而於郊壇供事
者歟
立身銘
吾友中書舍人壽昌徐君敬夫得康齋吳與弼先
生立身二大字以畀其子晫間請教於予予重敬
夫之善居其子也為銘以相之銘曰
徐父愛子思植其身徐子奉父勿辱其親立心之臧立
身之要我作銘詩相爾家教
古林黃處士像贊(世瑞之父)
有古人心術有儒者氣象有世族家風有聘君德望惜
未從其人於几杖之間徒想其形於丹青之上也
山陽楊孝子像贊
此山陽楊孝子之像也孝子諱旻有至性親喪廬
於墓三年詔旌其門曰孝子中歲失偶不再娶人
稱為義夫抱遺經為里塾師學者號怡菴先生晩
以其子大理寺丞理之貴被勅封刑科給事中羣
行焯焯著於家以及其鄉見重於有司而上達於
天子之庭久矣然世不名以其文學不名以其官
封而獨槩之曰孝子者以其德弗以其爵以其行
弗以其文也孝子以就養居京師年八十而卒其
介子珍奔訃來與大理君皆執喪盡禮人益以是
知孝子之教以身與天之錫類於善人者蓋不誣
也走與大理君進士同年有通家之誼敬拜遺像
著其行之略而為之贊
蒼檜凌秋其容之古雅黃流注玉其氣之粹温瞻夫外
之所著識其中之所存盖為學不專於口耳故操行無
愧於乾坤侃侃名郎有褒其勅言言孝子有賁其門趨
庭顯一經之傳不為不樂捐舘躋八袠之壽不為不尊
流俗以振薄夫用敦是固將聿樹風聲遠追蹤於前史
永錫爾類益垂慶於後昆者歟
大畈封刑部主事汪公像贊
此封承德郎刑部主事質菴汪公之像氣充而健色秀
而腴其課耕也為上畯其篤行也為良儒前芳克踵乎
百世之錄嗣子無愧於千里之駒一命貤封恩有昭乎
綸綍諸孫衍慶樂無既於桑榆正僊齡之可少渺塵劫
於難逾其德未冺者固永裕於大畈詩書之族其神不
死者疑尚遊于紫陽山水之區也
福建汪憲副希顔像贊
此中憲大夫福建提刑按察副使汪公希顔之像性明
以達貌敬而和其學擅春秋之業其才堪政事之科埒
其師而對庭乃先於賜第倡其族而號里將續乎鳴珂
律已有正人之節詳刑無法吏之苛明堂必取乎巨棟
利器當求之太阿然久於外臬之間故官資疑其少屈
若置諸内臺之上則公論以為不多也
龍山宗家孟堅處士像贊
貌弗踰中人而行不可倫生弗及上壽而名不可朽不
可倫者其孝之顓不可朽者其學之緜孝發爾祥學傳
其嗣是固蜃湖之聞孫龍山之逸士也歟
惺泉銘
戸部主事錫山陳君昌謂予言其邑城西北隅舊
有泉名惺惺味甚甘冽因逼市㕓中為市人所湮
者屢矣成化壬寅君始言邑侯命工導之且覆以
亭而君所居井數十步因以惺泉自號請予為之
銘
有泉一泓其味孔甘久湮於市而莫之諳荒穢乘之歲
月徂矣孰其䟽之揚此清泚有美陳君味道之腴以諳
以䟽泠然一㪺曰惠有泉其泉甚盛其下或通孰品其
性爰覆之亭爰摘之名揭我齋居其名維惺九仞之深
汲以修綆既冽既寒匪市之井爰浣我身亦醒我心鏡
净塵空毛骨森森彼狂彼貪亦孰非水勗哉惺哉請諟
斯軌
凹研銘(為錫山盛舜臣作)
玄其外堅其中煥人文昭帝躬藏盛氏傳無窮
璇松壑善世像贊
此松壑善世之像也其真與不聞其聲其幻與克肖其
形使觀者對之而失笑有莫知其孰為真孰為幻而遂
至於忘情夫如是處山林何假於松壑之稱出市朝何
有於善世之名吾將見兩松壑而一之以入於不滅不
生雖然百千萬億身皆復如是而又何真幻之足較出
處之足評有無生滅之足嬰性海常清心月常明勗哉
斯言炳若丹青
鏡川楊學士經筵進講圖贊
其色粹則占其養之也完其容舒則知其見之也定老
成可竦乎具瞻誠意足回於上聽然為學之勇思造淵
泉入仕之迂每慚捷徑是有得乎心傳之懿無取於口
給之勝者歟
通政趙先生小像贊
此通政參議廣陽趙先生登科時小像也其子右
給事君竑請為之贊
有扣其中如煦斯春有挹其外如飲斯醇經術致身於
盛代詞翰希蹤於古人洛社之英已恬樂久唐服之雅
如荷恩新况世科之有續知壽域之方臻也
諭德林先生像贊
此左春坊左諭德三山林先生之像紓於外有無陂之
容主於中有不易之見文雅馴而不浮學精勤而靡倦
使典邦教可不肅而成使當吏任可不勞而辦上弼丞
於一人下領袖於羣彦惜乎其齡過壯其髮已變猶散
地之為樂巧宦之為賤也
禮部尚書瓊山丘公像贊
鍾嶺嶠百年之秀際豐芑千載之期識該古今必為有
用之學文宗濓洛不作無益之詞然執經陪帝者之輔
授業主國人之師裁放勲之典而總其事補先正之書
而達其支雖抽厥緒未霈其施天將錫之年於耄耋晉
其位於丞疑使主上知體元經化之具天下見制禮作
樂之時庶足以伸王佐之志愜士望之私也
濟菴箴
表弟白貢士名質字尚文性介直而刻意於問學
不為勢詘非其人弗友遇不直者面責之不媕婀
以徇人真有以稱其名者先少保尚書襄毅公於
諸甥中獨愛之故名以質而字之曰尚文非欲其
尚文藻也欲其文質相濟矯其偏而成其器者也
尚文雖無忘於公之訓兢兢焉猶懼其不克終變
負公所以教之之心復有請於予予觀於古訓質
類剛文類柔剛柔之相制猶文質之相成也尚文
負氣節挺然不羣將進對於大廷服有官序其所
濟益純則所成益大故請名其藏修之室曰濟菴
為箴以相之
一歲之成寒暑代更一日之行有晦有明苟失之偏民
物滋沴不沴而祥曰有攸濟矧伊人矣或剛或柔一墮
於偏匪德之休柔過非仁剛過非義必相濟焉德乃云
備有偉一士其性孔剛剛本君子秉德於陽非濟以柔
剛其可貴矜行訒言如彼經緯非謂柔惡陋劣猥庸柔
善斯從有忍有容君子念之省察深造曰剛曰柔卓爾
中道大以濟世小以濟身剛孰非義柔孰非仁肅肅齋
居常目毋替質哉文哉聖徒可跂
侍御陳君煃小像贊
其外甚雅其中甚肅仕學兼優光此豸服英年壯志遠
大是期文獻之嗣公輔之基
小像自贊
生洛黨之宗居偽學之里髮早變不知其何憂神内腴
不知其何喜宜物論遂至於難容幸天恩不加於罪徙
然學以迂士為安耕以惰農為恥猶將終身不能自已
汊口宗姪用光像贊
此吾汊口宗彦用光之像其守道而立也如聳壑凌寒
之檜其抱器而隱也如連城媚澤之珠其政施於家也
如解牛發硎之刃其名重於鄉也如過都歴塊之駒故
其貌莊而不愔性介而不趍行高而不屈學成而不迂
殆古所謂敬正之士直諒之友而不愧於君子之儒者
乎
汪處士彦容夫婦像贊
愉色婉容執孝子之禮深衣大帶篤隱君之風抱有為
之才而未試餘不惑之歲而遽終然墓刻銘於有道鄉
評出於至公謂其幹蠱所克足以承其先之盛慶善所
及足以啓其後之隆也
毓秀而為弗齋之孫擇配而得越公之胄其容肅則知
壼範之嚴其氣清則知内行之茂况捐所天於盛年成
其子於童幼固當著幽貞之美名享期頥之上壽也
汪思恭像贊
此汪君思恭之像也其氣平而不傾其容舒而不肆負
雍雍善俗之姿抱耿耿活人之志市隱無羡乎岩棲孝
友不煩於禄仕其向學也庶幾有手不釋卷之勤其制
行也可以為足不履影之事惟顧名能愿而恭知享福
必昌而熾非有慕於先正之高風而為太平之逸士者
歟
汪維則思仁像贊
今逸士古衣冠奉詩禮樂谿山慕有道伯仲間求其中
覩其顔
環谷先生汪公像贊
先生諱克寬字德輔一字仲裕姓汪氏世居祁門
桃墅自我文公朱子一傳為勉齋黃氏再傳為雙
峯饒氏三傳為東山汪氏即先生祖父而先生實
嗣其傳元泰定中舉於鄉已而棄去畢志聖賢之
學當高廟初召至京師與修元史為儒生首書成
不願仕賜金幣遣歸而終學者號環谷先生此其
大致也平生著述有易傳義音攷詩傳音義會通
春秋傳纂䟽提要左傳分紀經禮補逸周禮類要
四書音證考異諸書惟春秋纂䟽傳學者餘多散
軼不存走竊悼之而力不足以復之也先生五世
孫文林文彙奉先生遺像及殘編數種見示且請
一言末學淺陋豈足以與知先生之萬一哉維桑
之敬高山之仰則有不能已者謹為之贊贊曰
此考亭世適門生第四人也此龍興史局布衣第一人
也六經皆有說而春秋獨盛平生皆可師而出處尤正
其道足以覺人其功足以衞聖遺像凛然百世起敬
敬德堂銘
績溪儒學生許欽廷恭勤學勵行而以孝聞太守
李公與進之為書敬德二字廷恭因以名其堂間
請一言予觀古經傳自周誥之外敬德二字未有
並言者惟左氏書臼季之言曰敬者德之聚也能
敬必有德先儒謂此真格言且出洙泗之前殆古
聖之緒論乎蓋人非敬則雖有百行於身而不能
久也故能敬以事親則孝敬以事君則忠敬以交
友則誠敬以處家則睦敬以蒞政則為良吏敬以
居學則為君子之儒人之有一德者無往而非敬
也李公因廷恭之孝摘是以貽之豈擴充其所未
至而以遠大勗之者耶公守新安日不暇給顧乃
不遺一士至於如此其思以一物不獲為已責可
知故雜取聖賢之論及敬者為銘以相之然予銘
豈獨以告廷恭而已哉
相古先民其訓孔著繄敬之存厥德乃聚惟德之知非
敬害明惟德之行非敬害成周禮大端惟敬勝怠德以
怠隳孰吉之會洛學首事惟敬勝邪德以邪斁孰捄其
差敬哉弗偏體用一理詘彼異端槁木而已敬哉弗貳
存乎一心是為聖學源流可尋勉哉吾人五常百行中
此兩間奈何弗敬
三叔祖士熙處士像贊
氣之融知其德之充頥之豐卜其福之隆其少也抱繩
武之志其壯也成裕後之功廣孝敬以睦族敦義惠以
周窮足不踐公府之地心恒慕嘉遯之風是其老成無
愧於黃髮壽考將至於青瞳者乎
三叔祖母汪孺人像贊
容粹而莊行尊而恪其在室也有過人之姿其主饋也
有贊夫之略教子成幹蠱之能撫孫得含飴之樂身既
老而持之勤家愈豐而守之約是將見蟠桃再結於滄
瀛與喬松並壽於丹壑者歟
故宋汪古逸先生像贊
巍巍風度肅肅衣巾身元心宋維古逸民清絶之詞高
潔之行丹青炳然敢不起敬
大畈汪希文隱君像贊
此婺源大畈汪希文隱君也蒼松矯矯維貌之癯白玉
温温乃神之腴其言行不忒可備三老其耕樂有道足
稱一儒年雖高而心恒惻惻世方競而已獨徐徐雲路
翺翔迪子孫以春秋之業杏林容與拯夭瘥於仁壽之
區適情者孰陪其杖履問政者宜候其門廬是故希蹤
於初筵之武而景行乎闕里之朱者歟
雲溪族人慎德處士用高像贊
長身玉立神腴貌清詩禮所奉慎德是名葆素端居童
顔白首桑梓所恭鄉席在右逍遥林壑訓育子孫所積
孔厚聿昌厥門心古之心服古之服益介壽康觀者其
肅
鵬原汪鳳英小像贊
此吾邑鵬原汪君鳳英竹山隱君小像也其子鄉
魁循請予贊
琅玕挺挺其節之貞頭角嶄嶄其嗣之興静若有師手
不釋卷熟聞其人今識其面相昔武公壽與德兼君子
之象吉人之占
林塘范道處士像贊
其禀碩然而外則癯其神黯然而内則腴樂處林泉慶
緜孫子宜享高年式介繁祉觀化而去遽返其真考德
於是如見其人
臨溪族人志嵩贊
少思力學致身亨衢中更退處淑其鄉閭樂善之談裕
後之策言行有章見諸容色容樸色温諗厥攸存臨溪
之彦相湖之孫
縣丞棠邑李君像贊
棠邑李君至士以鴻臚升貳休寧有惠政未一載
以疾卒邑人悲思之此其遺像也贊曰
入侍楓陛出佐花封夷然其行偉然其容方霈厥施志
弗克遂竚有遺芳式嗣其貴
槐塘族人克明像贊
克明諱景嵩出歙槐塘程氏宋相文清公七葉孫
處士萬實之子汀州同守克和之弟也孝友才智
有聲一時予兄事之情好最篤不幸年四十六而
逝其子儒學生永延奉遺像見示不勝泫然敬為
之贊
淳樸之器介慎之容葆光履善不愧名宗胡畀之才廼
畸厥壽世澤孔綿式在其後
岩鎮汪仕寧像贊
此岩鎮汪處士仕寧之像性坦夷而不矯才卓犖而能
謙有奉訓唯謹之孝有遺金不受之廉有事兄如父之
敬有督師課子之嚴起鄉閭之愛慕樂山水以安恬壽
豈生前未罄遐齡之祝貤封身後允期茂渥之霑盖觀
其遺容之儼雅而莫能發其隱德之幽潛也
婺源高安族人質像贊
婺源高安族人質字文夫號友松盖清修博雅之
士也予愛重之故題其像云
覩其容可窺其中即其嗜可識其志既粹孔温其中之
存亦堅且秀其志之茂抑斯人也固將勵學以希蹤於
昔賢遺世而尋盟以守歲寒者乎
沂水高縣丞像贊
此故沂水貳尹高君之像也君令器忠以鄉進士
來尹休寧奉以見示敬為之贊贊曰
維行之淳維性之淑維政之良維操之肅兩著績於哦
松晩陶情於藝菊其遠識足以興家其高懷足以振俗
九老之社將啓而遽終八袠之齡方開而未足悲几杖
之無從喜弓裘之有續然覩其好德之容而知其裕後
之福也
績溪方思譲像贊
績溪方君思讓予族姪新昌尹傅之舅氏也傅在
淛東日託工摹之又挈其弟儒來休寧山中丐予
贊之贊曰
其性長厚其容栗温名出尋常而為義士年未六十而
見曾孫有賢厥嗣將大其門叩其中而企其壽之遠即
其外而知其行之敦也
山斗宗人永通像贊
此山斗程處士永通也負享福之器故其頥也豐懷樂
善之心故其色也融其奉身也甚儉其與人也甚忠其
持家也甚恪其論事也甚公撫高情於塵俗之表播良
譽於里閈之中宜其世譜成而預統宗之嘉會先祠啓
而紹尊祖之遺風也歟
汪公文燦小像贊
婺源汪公文燦為御史時作待漏小像豸冠端笏
對之肅然蓋職思其憂之意也未幾果以直言被
廷撲斥官䕫府困阨遠外公不自屈逮今天子嗣
位清議大伸進擢郡守賜誥有直言之褒既而再
進藩佐三進憲長金緋在躬公不自侈君子以是
知正人之求福不回有如此者敏政與公家同郡
同舉進士且有姻好知公深故為之贊贊曰
公之為貌無苟訾笑公之自處不妄取予公之事君以
道屈伸公之誓已以敬終始昔也豸冠内臺之端今也
冠豸行臺於外帝旌諫臣鸞誥孔輝左右執法俟公之
歸
來春汪處士夫婦像贊
靖恭其貌巽順其行躬孝弟以無沗繼堂構而有成其
族之華也本魚龍以為譜其性之逸也愛鷗鷺之為盟
鄉飲被天朝之寵市隱高月旦之評是將樂期頥之上
壽享清福於太平者歟
其容外端其德内葆在室有婉娩之從相攸成伉儷之
好其相夫也惟敬睦之為榮其治家也亦勤儉之為寳
嘉名無間於族婣慈澤下均於庸保是將為女士之所
宗與君子而偕老者歟
樂壽謝君子期像贊
窮山之原孰遁其彀擇兆之真孰敓其守訂古書之宿
繆析玄理于難剖其色黯然蔚乎内秀其志欿然卓乎
尚友周行而樂主静而夀君子勗哉安履無咎
李君尚綗像贊
此休寧李君尚綗之像也君世居雙溪東厓下明
年六月望後二日始生之辰也於是年五十矣其
子儒學生謨嘗從予遊請贊以夀之
性剛而弗陂氣和而弗乖其少也承芳詩禮其壯也覽
勝江淮卓爾厭市㕓之擾翩然起泉石之懷以藥濟人
馴虎解董林之守以儒訓子鳴鸞冀舜樂之諧星輝南
極日上東厓眷丹青之有意知福夀之無涯
大尹余君像贊
此知錢塘縣事江夏余君應明之像也余君作縣
有治績見稱於時久之歙南張斯祥之子良坐累
下君君白其事良深德之繪其像以示子孫俾無
忘焉謂予同郡人奉以求贊予觀古循良之吏能
致其所部之感德者有矣未有致異縣之感德如
余君者也故序其事而贊曰
慈詳之德謹乎其内淑慎之容儼乎其外蒞政勤而忘
勞興民利而袪害羡一官以古賢為師故百里惟令君
是賴澤之所及雖異縣而感之深廉之所守雖富區而
處之泰其年方強其禄未艾知所階之益崇將所施之
益大也
宗叔以尚像贊
容樸而不華性和而不盭早孤力致於興家既老猶厪
於恤匱焚香却埽行不染於市㕓謹身力田人咸稱其
孝悌壽擬樂乎期頥訃俄驚於委蛻其終也先浴佛之
三晨後遇文之一歲然無憾以獲乎全歸有子克昌其
胤系是乃吾宗老成而令聞長世者歟
宗人世昭像贊
此槐塘宗人世昭君之像也其長子陽判祁州次
子寬宰安化請予為贊
貌本肅而神怡體雖癯而力健其閱世也壽將開於九
袠其待人也惠不忘於一飯二男並顯於遺經十室每
高於焚劵大賓正席增鄉飲之光明詔加恩示里人之
勸此誠可謂盛世之逸民而無愧於相門之垂憲者歟
宗美母金孺人像贊
有叶夫之賢有撫孤之行有饋先之誠有御家之政業
已充而益勤身雖老而加敬怡年享甘旨之豐衍福見
曾玄之盛指百歲以為期庶一宗之為慶
周司訓夫婦像贊
生簮笏之家被章縫之服思繩祖武而進之淹方為人
師而逝之速飛鵬見奮於層霄良驥蹶馳於平陸澤留
芹頖感多士以不忘秀出桂林企後人之善續
以閨門之英嫓詩書之胄其處也專事乎織紝其歸也
克供乎籩豆拮据治事恆嗤絳帳之非伉儷叶心共守
青氊之舊嘅夫君食報而未遑知壼政撫孤之必壽
處士劉志寧像贊
惟貌之淳惟行之樸以勤治生以善為樂焚香燕坐玩
菊怡神一㕓之隱太平之民
瞻翠吳處士像贊
此瞻翠吳處士景岑之像也平直之行義讓之風覩其
德容可測乃中岐嶷斯男耄耋斯壽推其素有可卜乃
後乘車下澤視餉東菑榮不以爵富不以貲有詢孰誰
我發其秘溪南之良季子之裔
溪南吳處士景寧像贊
容肅而弗懈氣和而弗愆高標見神爵之異雅操挺孤
松之堅其裕後也詩禮之訓篤其賑飢也冠服之恩延
節杖在側爐薰在前是固行同於皦日而壽致於百年
者歟
信行方孺人像贊
性勤儉而不驕行幽閒而弗妒在室有箴史之規相夫
有蘋蘩之助胡未臻於耄年廼據罹於大故然嫡庶之
愛惟均婣䣊之稱有素是故未嫁而恒慕乎淑女已歸
而不沗乎賢婦者歟
怡菴鄭君像贊
此怡菴老人鄭君文慧之像也生貞白之里業岐黃之
書其資近道其學兼儒以勤治家而不肆以直語人而
不諛聘召有期位宜參於尚藥隱居無愧樂乃慕乎風
雩容雖莊而意適貌未老而神腴功著杏林策其壽之
未艾子登桂籍徵其慶之有餘
武昌令君贊
此故武昌令婺源汪君諱璽之像其子儒學生玄
錫奉以請贊玄錫予從子婿也贊曰
盛年壯志廣額豐頥鳴琴宰治壽禄是宜棟戕於用驥
踣於馳餘慶有在惟後之期
宗姊程孺人贊
程孺人處士某之女邵以輝之妻予宗姊也無子
寡守節不二年幾七十矣一女適率溪族子炫為
圖其真族兄宗訊請為之贊贊曰
惟容之莊惟行之潔生於碩宗全此令節孰云無嗣實
克有傳天錫其壽人頌其賢
大畈汪用畊處士像贊
性樸而不華貌莊而不肆力學以典籍為師隱居以耕
釣為事其淑身也振高世之風其孝親也負亢宗之志
堂無愧終慕之名碑可題有道之字善既積而未酬業
將開於令似是誠越國之聞孫星源之佳士者歟
程母方孺人像贊
此槐塘程君寰之配方氏儒學生高之母也
在室惟令主饋惟恭有美其行亦淑其容宜壽且康倏
爾奄棄竚子之成昭母之懿
族兄宗汛夫婦像贊
聽鄉之訟人服其平濟涉之功人頌其成雅志高懷敦
德履善半隱之名一族之彦
毓秀花封惟女之淑執禮蘋澗惟婦之肅相夫有道訓
子克成致戒之著眉壽之徵
宗叔以權處士像贊
玉立長身所性淳樸耆年司平所蒞勤恪凝神燕坐巾
服儼然三賓之選十室之賢
屠都憲官御史時像贊
長身美髯其外之偉宏才碩學其内之充秉官儀而服
豸振風紀以乘騘廉足以厲貪於秋肅仁足以澤物於
春融推其心將伯仲古人而後已盡其藴必澄清四海
之為功盖天生才傑仰佐聖躬觀其容占其後而知其
責之在公也
座右銘
攅簇五行和合四象外境不收内境不放回觀裏形返
聽内響自飲上池普潤五臟雖病可痊縱衰可壯
錫榮堂銘
莆田蕭君光甫以鄉進士為潼川學正四年用薦
起知成都之安縣又知南昌之寧縣九年其教為
賢師其政為良吏而政之所成尤焯焯有聞被褒
異之典晉階貤封湛恩汪濊乃名其堂曰錫榮所
以示不忘也君以績最升光禄署正甚久然論者
謂其才行宜不止此予未獲觀其堂而雅識君也
銘以俟之
有巋者堂伊誰之居有煒者顔伊誰之書卓彼蕭君荷
天優寵乃顔厥居以示尊奉兢兢蕭君以儒起家其行
甚修其聲孔嘉教行一州政在兩邑薦書四馳恩典下
及既榮乃身亦光其先載賁爾室龍章煥然歲時登堂
再拜稽首聖澤洋洋恒恐獲咎棣棣蕭君入官於朝光
禄分署士論於昭燕客於堂輪奐具美增秩之榮其錫
未已堂之顔兮我與作銘勗爾孫子嗣其德馨
桃溪潘公烱資像贊
粹然見於面者其德之完瞭然著於目者其志之端其
生也有道而隱其殁也無愧而安此殆垂鄉閭之楷範
而啓世代之衣冠者乎
篁墩文集卷五十六
