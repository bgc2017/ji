篁墩文集卷十六明程敏政撰
記
重脩南山菴記
南山菴在休寧縣東南五里其來最遠其境最幽勝盖
紋溪之水自斷石蜿蜒而來繞菴之西折南至古城巖
迤邐而去芝山蔚然當其前一支壠虹亘洑行出菴之
東其麓有塘冬夏不竭土人號南山菴據其上故因以
名焉考舊牘菴始晉泰興二年釋天然者剏建其後興
廢不常今菴中所藏田租刻唐賢通字文有小石表刻
宋淳熙字皆不可得詳矣然老木大且數圍其高參天
其隂蔽畆意非其來之遠則烏有此數百年之物哉國
初菴燬于兵燹景泰癸酉釋誠閏者來住里人張萬山
助其財力菴以復新既又得石佛于塘之中丁歲旱奉
以禱雨得雨而熟里人益神之凡有事即禱而香火益
嚴非地之靈有以隂主之歟成化庚子先尚書襄毅公
賜葬南山之原距菴百餘步而菴地多程氏業捐之菴
者賜葬之制當有祠堂三間因起于菴之東會菴亦漸
弊矣閏與其徒惠靖復加葺焉郡縣及鄉之尚義者争
捐金濟之菴以再新菴中為大雄之殿以事佛左為伽
藍堂以奉漢夀亭侯關將軍右為真君堂以奉唐雎陽
太守張中丞後為方丈兩旁各為僧寮法所宜有者次
第以完惟先公之神實棲于是而斯菴出於古跡亦令
甲所宜存者修廢起墜之功因不可無紀也閏號性空
鮑氏子僧行刻苦人所弗堪蓋非其力弗食非其類弗
友用能一再新其佛宫而積其所得捨田為常住若干
畆從之遊者服麤茹澹亦相與共之無外慕紛華中藏
矯偽之弊年幾七十體癯而氣堅蒼藤瘦竹疑其為有
道者予以是敬禮之思異日得請而歸占溪山之勝結
社以終老焉而閏也遂將為淨土之遠師草堂之凑公
矣惜予之迂左不能如淵明樂天之曠逹而徒想其人
於異代可愧也哉閏所捨田其畝數及嘗有所施于此
菴者其主名悉附著于石隂
新屯寺鐘樓并續置土田記
新屯寺在休寧邑南三十里黎陽鄉相傳以為唐寺也
肇跡于貞觀賜額于天祐歲久寝弊當宋正和中僧法
夲嘗一修之又置田五十畆寺瀕于溪侵齧不時迨元
至正中僧秀芳復徙剏雲盖山麓縣志云爾寺雖一再
更新而鐘樓獨久壞無以謹天時覺徒衆自元季扺國
初兵燹之交版籍之易田之隸寺者亦蕩無餘焉僧志
遠程氏子所居曰程子塘去雲盖山五里而近少入寺
禮碧雲上人者為師長益淳謹好學思亢其宗乃重作
鐘樓于佛殿之東岌立翬飛綵繪相映追蠡在御衆聽
一新盖成化丙午九月九日也既又以其餘力構禅房
數十楹而尤惓惓于土田為常住之資前後所得三十
餘畝由是過者發偉觀于蒼山老木之間居者獲美茹
于良疇嘉畛之上新屯之寺得遠公而一日煥然有加于
舊焉然獨懼夫來者不知夫成功之難也託予族人志
端請記其事予聞佛之為說自以為堅忍而不變净潔
而不汚雖天下之珍怪麗好莫可與動其心者固無藉
於耳目之警棄南面王之樂而自逃于困餒不給之鄉
至或捐軀以濟人之危急而莫之䘏也固無藉於口體
之奉天下之物比之風燈泡影一切皆幻而付之苦空
圓寂不可致詰之境固無藉於身後之名則夫鐘樓之
設土田之增金石之刻彷徨于斯世而為其徒之計者
亦異乎佛之說矣雖然是或一道焉無藉乎耳目之警口
體之奉身世之名佛已成者也若其徒之學佛者豈能
無藉乎此而遽有得乎彼哉宜遠公之有是舉而記不
可辭也聞其聲而念戒我者之心食其粟而感飽我者
之惠誦其文而德教我者之言勇往精進力於其說以
求無負于遠公雖於佛未可知然祝蕃禧以酬國恩禳
豐歲以作民福田固寺與僧之所恃而為存焉者也可
不勉歟
仙遊張氏遺像風木圖記
凡子孫於祖考之生而致孝也承其顔養其志如斯而
已其殁也顔則惡乎承於是保其容之遺者于堂不敢
死其親也志則惡乎養于是謹其體之藏者于墓不敢
亡其親也斯古之道也中世之人不惜懸重購以求名
繪結生塋為娛目保身之計於其先容先墓漫不加省
何哉予觀于張氏遺像風木之圖不覺慨然曰是可以
占孝矣張氏出唐梁國公睦之後曰團練招討副使濬
自光州固始遷閩之仙遊招討再世曰宋奉議郎叡三
世曰泉州郡學教授弼又十一世曰陽山處士子清十
二世曰元承事郎和十三世曰興化路判禮十四世曰
臨江路判鉉鉉之弟曰百川處士銓鴻臚序班鐩則入
我朝矣百川之子曰樂素君瀚樂素之子曰慎菴君福
再世不仕慎菴之子鄉貢進士炫始為此圖且請諸搢
紳各為之贊以序為屬盖炫之叔父雪梅君嘗有志為之
之弗竟炫之兄煇乃重修譜牒考其兆域而摹其遺像
之存者付炫俾竟其志云將使為子孫者按圖而知某
為某祖之像某為某祖之兆雖時有後先地有遠邇蔚
乎粲然如聞其謦欬于室堂如奉其松楸于庭戶又因
贊述而知其出處顯晦與其積善流澤之詳俾知所感
且知所勵若斯之為圖亦庶幾古之孝者歟然予竊進
於張氏夫孝有夲有文力其夲而後文可稱也升其堂
覩其容之遺則思承生者之顔撫其兆感其體之藏則
思養生者之志斯可謂之力夲乎未也立身揚名聖有
明訓虧體辱親大禮是嚴必也處而學為良儒出而仕
為良臣使人稱之曰此仙遊張氏之後以似以續而不
匱則張氏之先固有不待生而存不随死而亡者哉然
則斯圖之為重又豈獨以其文哉炫好學博雅不伍于
流俗他日當有以亢其宗者是為記
廣對鷗閣記
吏部侍郎鏡川楊公為學士時嘗續其先志作對鷗之
閣盖摘唐人詩中語也然鷗之所以詠于詩者則皆夲諸
列子所謂海鷗忘機盖習談之公自為記甚詳而又命
予識之故竊有進于公者夫機心之有所中也豈獨鷗
哉狠鷙悍烈雖石虎之射可以没羽然有時而自中則
盤迴隠伏雖弓蛇之飲可以戕身豈若無機心者可以
優遊委順付悲喜於身外之為樂哉此公之先所以有
取於鷗而思以貽後者也今公出領銓曹可以黜陟生
者入總史事可以榮辱死者固當無所容心其間俾是
非不昧賢否不淆為鉅儒為宗臣則天下後世盖將知
公之承其先者不徒取於對鷗之適而已予方被放去
歸其鄉將漁釣以畢此生于江海之上計盟鷗以自輔
而疎慵拙直鷗固不予棄也思公之閣撫公之卷輒廣
公之意而識其後亦因以見予之志焉
重建觀音寺記
都城西南五里許曰玉河鄉池水村中有古刹曰觀音
寺初莫知其所從起傾圯荒穢日甚一曰天順壬午歲
鄉之人曰權五合里之善士延釋恩祥重作之為祝釐
禳禜之地成佛殿六楹將以次及兩廊未就而祥逝越
十年矣風朘雨削殿復傾圯住者取具過者興歎迨成
化丁酉歲而祥之徒德顯始繼其師之志盡出己貲協
以衆募掄材鳩工闢隣地百餘丈狹者以廣汚者以新
佛殿之六楹者巋然中起高敞靚深不替以隆左為伽
藍堂右為祖師堂天王殿峙其前觀音殿掎其後外為
山門殿左右為方丈鐘鼓有樓庖廚庫藏有建子屋數
十楹居其衆收民田二百餘畝贍其食棟宇翬煥像設
莊嚴丹堊藻繪争耀競爽經始于某年某月訖工于某
年某月落成之日遠邇畢集蔚乎粲然易傾圯為堅緻
更荒穢為精潔可與名山福地勲戚貴近剏建者相長
雄不徒甲一鄉而以顯高足恒裕懼其積久而或冺命
其弟善彬因予所善求記予因訪其興廢之故盖近得
石刻於土中謂金天會七年梁王統軍至杭上謁天竺
禮觀音大士像及大藏經異之因徙而北有比丘智完
率其徒以從殆斯寺之所由始也石刻於大定十七年
九月考之史梁王為烏珠實以天會七年己酉入臨安
是時為宋建炎四年高宗遜於海凡玉帛圖籍盡航之
經像實與之俱至大定十七年丁酉幾五十年矣而寺
昉於此乎立是為宋淳熙四年孝宗方勵志中興世宗
亦賢主盖嘗自儗漢唐之盛圖功臣于衍慶宫烏珠預
焉殆夲其志而為此以致夫褒勲悼往之意歟其舉措
不暇論然撫時與事則有不勝其感者矣自大定丁酉
至皇明成化丁酉三百六十年矣而寺昉於此乎興然
予嘗至天竺見所謂沉香大士像者杭僧率指為梁物
以金石刻證之梁物已北徙中失于兵燹久矣而杭僧
不知也其廢興之故如此則今寺之以觀音名豈非稱
情也哉嗚呼自宋之南金元之入幽冀之間變亦極矣
我高廟龍興天下始定於一文皇繼之而興都焉山川草
木皆獲呈露以被中原聖人之澤况斯寺近在郊畿得
人焉以起廢而為祝釐禳禜之地其德澤被于齊民猶
甚獨非幸歟後之來者宜悉此意以祥顯二公之心為
心嗣葺之俾勿壞則庶幾如國之幹臣家之肖子而斯
蹟之可永也祥號瑞菴仕為僧錄右覺義顯為性天仕
為右善世裕方領祠部牒為住持與彬惓惓思以文字
昭其師故予嘉其志而記之如此
瀛州行樂圖記
河間之為郡也據滹沱中堡二水之間故因以名城四
面皆湖濼一望渺然魚鳥可食之物茭蒲菱芡可薦之
實為民利甚厚其尤勝者菡萏花相屬六七里遊者乘
小艇絶流以入釃酒擊鮮使人竟日樂而忘歸故在前
代又名郡為瀛州馬君文奎自京官考成來判郡事佐
其長以惠利其民人治益閒暇遂得適其所謂樂者於
是鄉進士寳應陶君懋學為作行樂圖發其吏隠之趣
值予被放南還得觀焉其圖馬君坐磐石以瞰清流不
盈尺而妙得其真修篁古松交蔭其上荷芰在下蕩漾
水雲翛翛然若凉颸徐來飄人巾裾有不知六月之為
暑也童子治茶竈其旁或捧書挾琴各極其態一鶴遡
風唳其前長空泬寥有川鳴谷應之勢盖河間郡誠佳
勝馬君政亦閒暇斯圖足以發之而予言則有不能盡
其妙者乎予家江南中世徙河間有先壠在焉亦將受
一㕓事漁釣以終老顧出於病散淪落之餘方挾妻拏
走南北而力未能也輒因馬君之請記其事君父憲僉
公與先師南陽李文達公進士同年君以庭訓入官累
有聲績後此名位當益進時一展卷指其所經遊所眺
望將無忘于河間而心語曰此吾宦鄉與人同樂之地
也哉則其情之所寄景之所觸將悠然自得於塵壒之
外豈直感歲華資玩好而已
静軒記
歙諸吳以居溪南者為望溪南諸吳以名仁字世美者
為望世美君緣其名而以静名軒且求益于士君子得
靜之說甚富君之子恕復以請于予予以為静之義大
矣其見于經出於聖賢之所教詔者燁乎炳然言之多
則聽之厭予將何以副成子哉雖然吾之所謂静者不
以跡而以心則城市窅于山林不以心而以跡則終南
巧於捷徑盖君子之所貴乎静者非跡也心也吳君之
處於斯軒也其有思乎望溪南之山而愛其如玉之峙
曰斯静之體立于吾心者耶酌溪南之水而喜其如鑑
之清曰斯静之用涵于吾心者耶近取諸身遠取諸物
日復日歲復歲而吾心之不克盡者寡矣顧名思義而
吾之所謂求仁者亦不遠矣使心失其所養汩汩于名
擾擾于利馳騖四出于黃塵赤日之下而不自知乃謂
人曰吾之軒將以習静其孰諒之哉予方蒙恩解組而
南將弛擔息肩于新安山中且與吳君結净社老友朱
槿之開落可撫而觀焉白鷗之出没可挾而馴焉高才
疾足者將笑之以為迂且癖而莫與吾也然静中真樂
有不可以強人者苟相悟以心則無往而非安閒自適
之境又寧可以形迹拘拘焉求乎一軒之中哉
淳安縣儒學重修記
予南歸扺淳安值江漲不能去乃取道入謁夫子廟於
學宫學宫皆經新飾煥然於江渚之上心甚異之教諭
許君仁訓導黃君奎王君普揖而進曰初廟學久弗治
而櫺星門泮池偏於西非制之宜今劉侯箎來知縣事
之始即𢥠然曰是豈可泛然不加之意哉乃卜吉鳩工
遷正櫺星門俾泮池與戟門相值南向而池之方廣視
昔倍之作泮池石表於西改廩餼倉於東建觀德亭于
射圃至于殿廡齋舍或易其棟梁或加之丹堊或益以
磚甓次第興修無弗完者皆劉侯之力也明日燕尊經
閣又明日燕魁星樓坐客咸指其臨觀之美與其虔奉
之嚴嘖嘖歎曰非劉侯則日加敝漏而後來者益不可
為矣三君子因請記其成諾之而未暇也予歸兩月王
可來休寧申其說為之檢舊志及諸先正之記而言曰
淳安夲歙東鄉自隋唐以來隸新安其後割以畀睦而
東西往來者憮然有眷眷桑梓之意况得賢侯以新兹
學宫與有遠耀而可以無言哉淳安素稱佳山水生其
間者秀而文自宋扺今嘗一再魁天下其餘並芳趾美
以出而建勲名於一時可登史冊光仕籍為斯學之重
者彬彬焉予獨念夫學以至聖人之道而道豈頓悟之
可得鑚研之足盡耶盖聞此邦有融堂錢氏實得慈湖
之傳上宗陸子其言淵以慤其行碩以顓真可謂百世
士矣然朱陸之辨學者持之至今予嘗誦兩家之書而
竊懼夫人之不深考也自艾于粗浮之習而追病夫支
離之過其言具在炳若日星今弗究其晩年之同而取决
於早歲之異其流至于尊德性道問學為兩途或淪於
空虚或溺於訓詁卒無以得真是之歸此道所以不明
不行而師之教弟子之學淵源所承宜有據焉可也矧
今天子更化之初學宫鼎新適逢其會則凡遊於斯者
豈可不敬以心學為勉勉之何如以錢氏為先容上求
聖門道一之說而致夫體用之極功以不負賢侯祇承
德意作興學者之盛舉豈非偉然烈丈夫之所為哉其
所以重斯學者不亦大哉予不佞生朱子之鄉敢竊書
其所聞為記劉侯永新人文獻舊家知所先務而餘政
及民尤多屬郡吏治可當首選廟學之修肇工于成化
丁未十一月竣事於弘治己酉十一月相其事者縣丞
黃福主簿朱智典史李景董其役者耆宿周甲應乙邵
丙皆能體侯之意有功斯學事得附書
忠孝道院記
忠孝道院在休寧之商山其先興廢不一當宋南渡有
邕州安撫吳文肅公其第與院相邇文肅諸孫曰資淵
仕元為建德路遂安尹生子真常不任昏宦因寄跡歙
之乾明觀歴官提舉崇道明德宏教法師兼知觀事以
以是院之久淪于兵燹也至大己酉請于朝得賜舊額
重建於村心為居人禱祈之地至正乙酉用堪輿家言
復移建於商山之賀里干著于令甲上隸乾明水秀山
環靈氣攸萃禱祈益驗道院之名益顯至我朝正統甲
子幾百年院日就傾圯禱祈者病焉於是文肅裔孫曰
士彬以語都紀沈懋清懋清乃挾其徒許中元一再修
之中元以傳其徒胡元静元静以傳其徒陳道明間至
京師請予記以示來者予觀道家者流率以為出楊氏
之為我儒者必詘之然是院獨以忠孝名豈固有感于
儒者之說而為是哉亦其法有所謂忠孝而儒者偶未
之察耶是或一道也三代而下人臣之賢莫如留侯人
主之盛莫如文帝留侯汲汲於君父之讐進退從容有
儒者氣象文帝奉藩極其恭謹在位恭儉號稱孝文然
皆喜黃老之學則世所謂道家者其法之臧否說之醇
駁固宜有審所擇而慎所趨者哉寳清静以為治而謂
佳兵為不祥奉遺體以周旋而以忘生為深恥亦忠孝
之推也夫忠孝士之大節顧其名乃署於深山長谷琳
宫貝宇之間孰不駭聞創見而予則以為不然歸斯受
之孟有明訓麾諸門牆子雲是嚴吾豈能外儒先以為
學而靳一言為是院之重哉道明邑之仙源人知讀書
能自立且以彛名其軒殆亦觀忠孝之名思嚮慕以求
無愧于老氏之徒者予故嘉其志特書之
休寧率口程氏世忠行祠記
世忠行祠者我率口程氏所建以奉先世祖梁將軍忠
壮公而又上推其源以及晉新安太守府君下泝其流
以建其始遷祖三三宣議府君者也太守府君諱元譚
當永嘉之亂來為郡實有安集還定功賜第郡之篁墩
子孫家焉十二傳至忠壮公諱靈洗值梁侯景之變復
起鄉兵捍賊殁而為神歴代嚴祀之號其廟曰世忠胤系
蕃昌居他姓十九其别居率口則自宣議府君諱敦臨
者始宣議上距忠壮二十有四世自其先葉嘗一遷新
屯再遷兖山戾止靡常衆心弗寧乃卜宅於率水之上
居焉當宋之季業以復振税之以石計者三百餘爰立
師以迪嗣人植産以贍先墓蔚然碩宗與篁墩相高其
卒也子孫相與割田置守專祠于里之齊祈僧舍盖宣
議四傳有孫二十二人其為教諭者曰一䕫舉鄉貢者
曰夢麟曰應龍號經畬者曰一麟中省元者曰一震夢
麟嘗夲伊川家法立宗會鄉先生宏齋曹公實序之而
祠事未啟也正統丁卯春一䕫五世孫道和一震五世
孫玩始倡族人立世忠行祠為正堂四楹東西廡八楹
門屋四楹前闕石溪右臨水渠妥靈合族於是為稱然
子孫日多祠日隘成化丙午冬道和之弟春和玩之子
鈐復倡族人增剏寝堂四楹廣厦迴廊虹貫鉤連周垣
相繚扄鑰惟謹每歲正元日奉三祖之像於堂奠獻禮
成長幼叙拜飲福而散又以元夕前二日為忠壯始生
之辰製花燈以樂神凡五日其供祀也有田其受成也
有次其散胙也有規行之四十年而祠亦再新矣春和
從孫文傑與一麟八世孫祖瑗皆好學勇於義始相與
具其事請書之予於率口之程實同所自出嘗伏拜祠
下會其族人不下六千指盖其處者多良士歸者多貞
媛能不以富貴為豐嗇而以禮義為盛衰故其平居往往
知敬先睦族亢宗起廢之為功有如此者嗚呼世之人華
其居室臺榭以示觀美或罄力於老子佛氏之宫以徼
冥福顧于身之所從出者漫焉弗之省則吾於率口之
族嘉羡太息為之執筆不能已者豈獨水木本源之私
哉繼自今始凡有事祠下者仰祖烈之如在撫先業之
益充思以繩武為志而大振其世風俾有出於輪奐豆
登之外宗工鉅儒且將有不一之書擬其後矣詩云豈
無他人不如我同姓故記之而竊有告焉
婺源縣廟學重修記
婺源儒學在縣西山麓凡起廢之功率有記獨以泮池
為闕典學者病之成化丙午之歲進士即墨藍君章受
命來知縣事盖朞年而政成乃以次修大成殿及兩廡
剏學門及藏脩之居飾明倫堂而新之科第有表舍奠
有器而於泮池用工倍焉盖學宫去水遠無所從出惟
衝山有活水可取道而至有識者雖竊計之而力莫能
遂也君首捐俸鳩工伐山通渠渠凡數百丈導其流自
射圃北迤邐而左經饌堂歴三賢祠又演而南始瀦為
池作石欄以環之告成之日山增而秀水闢而深草木
含輝弦誦得所稱古泮宫之制盖役不及民費不勤官
而成兹偉績為諸邑之冠焉非君有過人才力不足語
此於是訓導李君仁具其事來休寧請予記於戲君子
愛人小人易使皆夲於學道泮宫者道化所從出也我
文公先生實産是邦闕里巋然比于鄒魯而於祠閣有
記經子有跋凡所以病吾人者以為溺心于程試之習
馳騖乎纂組之工而不專業於聖門思與學者深䆒力
行庶其俗可以一變至道盖先生之訓炳若日星如此
又何假於鄙陋不腆之詞哉獨以泮宫既新則聖澤益
宏道化益興在上者益相期以子惠為心在下者益相
戒以梗率為恥我文公先生所謂專業聖門一變至道
者將見於盛世為天下先以上副聖天子建極宏治之
意又不獨輪奐之美䟽鑿之勤可以冠諸邑名一時而
已藍君所以治婺源者若廣儲峙賑煢獨造輿梁禳虎
患其政孔多且以其暇日重葺文公年譜語錄及編刻
雲峰胡氏家集以傳庶幾教養兼舉不負于學道之君
子其名位與日俱升所以利濟乎斯人者將有大焉而
婺源初政不可不書也縣丞李君應鐘主簿于君晟典
史陳君某及教諭廖君絅訓導張君節皆能捐俸以助
生員孫普程禄陳俊王道輔實董其役而李君克相斯
舉尤惓惓焉故記其成以告來者使嗣其志而弗隳則
婺人之幸寧有既乎
道一編目錄後記
宇宙之間道一而已道之大原出于天其在人則為性
而具于心心豈有二哉惟其蔽於形氣之私而後有性
非其性者故聖門之教在於復性復性之夲則不過收
其放心焉爾顔之四勿曾之三省與子思之尊德性道
問學孟子之先立乎大者而小者不能奪其言鑿乎如
出一口誠以心不在焉則無以為窮理之地而何望其
盡性以至於命哉中古以來去聖益遠老佛興而以忘
言絶物為高訓詁行而以講析編綴為工辭章勝而以
譁世取寵為得由是心學晦焉不明尼焉不行雖以董
韓大儒尚歉於此而亦何覬其他哉子周子生千載之
下始闡心性之微旨推體用之極功以上續孟氏之正
傳而程子實親承之其言曰聖賢千言萬語只是欲人
將已放之心約之使反復入身來自能尋向上去下學
而上逹也此其言之切要意之誠懇所望於後學者何
如而卒未有嗣其統者於是朱陸兩先生出於洛學銷
蝕之後並以其說講授於江之東西天下之士靡然從
之然兩先生之說不能不異於早年而卒同於晩歲學
者獨未之有考焉至謂朱子偏於道問學陸子偏於尊
德性盖終身不能相一也嗚呼是豈善言德行者哉夫
朱子之道問學固以尊德性為本豈若後之講析編綴
者畢力於陳言陸子之尊德性固以道問學為輔豈若
後之忘言絶物者悉心於塊坐走誠懼夫心性之學將
復晦且尼於世而學者狃於道之不一也考見其故詳
著于篇
兖山汪氏重建祠堂記
新安汪氏多祖唐越國公號最蕃其居休寧兖山者自
歙徙族益盛其彦曰世行君自新昌謝政家居諸務未
遑首倡其弟侄本父兄之志新其先祠為六楹焉其中
專奉越國公高曾祖禰左右序列於上諸旁親之主左
右序列於旁限以重門繚以周垣凡神厨祭器庫之類
悉以如式經始於成化丁未十二月訖工於弘治戊申
八月告成之日昭穆載嚴宗䣊咸喜以為四時祼享之
儀有所據而行五服袒免之親有所恃而萃百世孝敬
之風有所肇而興不可無記以示我後人於是汪君請于
予而予莫能副之甚久間叩其所以立祠之義則曰竊
聞吾鄉之先有陳定宇氏一時鉅儒其上世本唐鬲山
府君之後陳氏先祠寔中祀之吾之所以主祀越公者
本定宇意也又聞淛之浦江有義門鄭氏累世同居其
先祠併祀伯叔羣從男女之主上之人嘗旌其門下其
家範以風四方吾之所以建祀旁親者用鄭氏例也其
餘一遵朱子家禮與國朝頒行之定式並行而莫敢戾
焉吾之所以承先志致隆於祠事者如此而已予聞之
𢥠然以歎曰嗚呼先王報本追遠之禮垂世作程而具
於載籍炳如也中世以來章縫之士心知之而力不及
公卿之家勢可為而不暇又其甚者華寝室以奉妻孥
飾臺榭以樂燕私於賓友大捐利于道宫佛刹以自媚
於鬼神而覬冥福其不知類至於若是而欲民習之正
禮教之興道化之洽豈非吾人之所甚憂者哉有志于
復古如汪君有志於正家憲後而因以風一鄉之人如
汪君豈非今之難得者哉君名道字世行起鄉進士筮
仕知湖廣醴陵再知江右新昌率以德政聞嘗有徙學
築城之役皆事之難集者君優為之又建白行家禮崇
宗祀十條多匡時善俗之見朝議取而行之誠哉君子
之學由身及家而施諸有政不可誣也記而傳焉俾有
事於陟降豆登之間者油然以興惕然以思謹禮文崇
孝敬而以流俗之漸是懼將不有擴君之志而增輝於越
公者乎君之父諱伯善讀書好義鄉稱長者兄諱世寧
躬行孝弟以率其族起其家皆惓惓於是祠者故并記之
恭謙堂記
祁門善和程氏之老曰用亨與其兄用仁極友愛凡車
馬衣服可相共者無爾汝一飲食之嘉者不集不食用
仁出抵暮不返必迎候醉歸則扶掖還寝室乃退或有
疾竟日夕不離側疾瘥乃己事酬酢客過從與一切家
政必議議叶而後行由是家人化之娣汪之事其姒方
也若兄弟然相好不二子姪之勝讀者必共業而無敢
譁者焉盖用亨之父曰孔隆處士家範極嚴識者占其
兄弟之克成有以也里人嘉之為題其堂曰恭謙殆將
以孔隆擬楊氏之播以用亨兄弟擬楊氏之椿津焉其
得之鄉評如此前進士知黟縣事江侯聞之為大書
其扁而未有記之者今侍御佀公來為郡求逸民以佐
政用亨在焉里人又為之嘖嘖嘆曰孰有恭謙若程氏
兄弟而家之不淑令聞之不翕然者耶其姻黨甥方英
林彦方表大懼堂事弗白始以記請曰願無辭以詔來
者予觀宏農之楊與廣平之程自魏晉來同列右姓以
家法聞天下譜副於有司論其世故等夷耳椿津皆年
踰耳順恭謙不衰國史書之而大賢君子有取焉今用
亨亦年六十用仁年六十有二老而篤行亦將可以趾
宏農無愧於天顯者耶然椿津並登台鼎赫然一時而
用亨兄弟以布衣處林壑之下疑其有不可班者殆非也
天之所以與我者豈有所限于隠顯而為之豐嗇哉中世
以還固有居人上而䦧牆攘臂無所不至者矣顯而慝
焉顧豈若晦而淑焉者之為泰哉雖然慢者恭之賊傲
者謙之反也恭謙之為德也和和則吉吉則夀家以興
傲慢之為德也戾戾則凶凶則菑家以否斯固君子之
所慎而尤莫切於兄弟之間也用亨之友于恭謙若是
其播而為一家之和鍾而為一身之吉進而享耄耋期
頥之夀將不兆於斯歟子孫承之是則是效家益興族
益荗獲與椿津之賢相望為異代則一堂雖小而有繫
倫理世教甚厚記而傳之固宜用仁名恕保號拙翁學
春秋數不利於場屋而隠用亨名元佑號朴菴其先與
予同出廣平自晉新安太守元譚府君以請留居郡至
梁將軍忠壯公益顯忠壯之後分居休祁昭穆具存而
予差有再世之長詳見統宗譜云
春風堂記
休寧北郭程氏有名萬鐘者嘗構堂以春風名之取大
程夫子在汝隂事以為重謁記於予予𢥠然不敢當曰
夫子從學於周子以上續孔孟之傳道德淵涵殆有未
易名者所謂春風特出於門人朱公掞氏後世味其言
追想其風采若天人燁然不可得而即焉是豈可以易
言哉發吟風弄月之趣人莫與歸適傍花隨柳之樂人
莫與識夫子之春風得諸師見諸身者如此後學烏足
以知之然驗之以其近似亦有可窺其萬一者夫子嘗
與伊川同遊佛舍僧羣然從夫子而伊川為之獨行盖
異端且馴于卒然之頃而况士類新法之行不嫌於條
例司官而荆公目之以忠信小人且格于閧然之餘而况
君子平居端坐如泥塑及接人則一團和氣盖寓公生
客且歆仰於邈然之際而况州閭族䣊之人朱氏所謂
春風雖若一時偶有所得之詞實足以書夫子粹面盎
背之妙豈非善言德行者哉萬鐘受其說於季父友雲
先生文通揭之以名堂豈非能自得師者哉然師之而
弗求所以踐焉不可也宅已以巽順無暴慢之作處家
以雍睦無乖剌之舉濟事以温裕無忿戾之形夫如是
則庶乎不愧時雍太平之民而斯堂可以顯矣孰謂夫
子之春風人不可以隨分而有所承式哉若徒以示重
謂大賢非所敢企則將有事去名存如昔所譏鐡爐步
者可不懼哉予於萬鐘有同里同姓之歡喜其謹愿好
禮不忘先訓友雲又一鄉耆儒所期於從子者甚遠為
記之而藐焉末裔行毁業荒不能為役於夫子盖凛然
望洋之歎有不知其自失者矣
篁墩文集卷十六
