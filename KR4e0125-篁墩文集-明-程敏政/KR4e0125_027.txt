篁墩文集卷二十七明程敏政撰
序
贈李君知大名府序
成化二十三年春刑科給事中臨汾李君廷玉出知大
名府事廷謝之日多嘖嘖以為李君起名進士出入黃
門青瑣間幾九載矣内而封駁諸司之章奏外而勘大
獄于四方必協諸公議不苟止而妄随也維時給諫之
臣當上意者恒難其人而李君積有年勞無訾議宜膺
峻擢以勵一時乃出之為郡疑未足以盡其才者予以
為不然人臣之義在書有之為上為德為下為民而已
郡于民最親守也者所以宣上德而為民之師帥者也
責莫重焉而輕視之豈知類者哉李君昔者以言為職
凡羣吏之廉貪仁酷得論列于上而舉錯之民情之淑
慝與其事之利病得進說于上而更新之然獨言之云
爾執政之臣有可否焉則其言之行也豈可必哉今出
而專城不言則已言必見之於行不行則已行必繫民
之休戚吾知李君求舉其職之不暇而疑不足以盡其
才者殆非所以重君也然則律己之廉恤下之仁君之
素志不可渝也興民之淑而懲其慝講民之利而祛其
害皆君之所得為者也豈徒言之而已然予知君之足
辦乎此也君為近臣則有成績矣為上為德恒恐弗逮
而况得可行若郡守者哉或曰大名今輔郡臺省之臣
更迭出入以督吏治郵傳旁午文移山積為之守者雖
有為下為民之志而不免于俯仰牽制之難則所謂可
行者亦莫之可前必也是又不然君子之居官亦盡其
在己者而已在己者盡則彼之賢歟固將善我以為民
福彼之不賢歟亦將自恧反走不足以病吾之政而又
何私憂過計之有大名在前代守者多名臣或起領大
藩或入贊廊廟其遺愛具圖經而大節著史傳炳如也
取而師之則其功之崇譽之興將不儷美前哲而庶幾
乎盛世之循吏也哉於是李君行有日矣其同寅趙君
良度軰知予素善君托鄙言為祖道之贈而予不得辭
焉輙次其說如此
贈鄭君知臨高縣序
吾郡有負通才抱成學而久不獲見于施者一人曰鄭
君文振其就試于南北也人率以魁選目之而君數竒
率不偶非獨後進師之同舍遜之外而提學憲臣内而
大小司成老于文行而不妄許可者亦相與惜之不已
非獨良有司禮之寓公傳客過而訪之外而分陜重臣
内而天子之元輔暨六卿之甄才好賢者亦以遠大期
之盖君學長于春秋於古人高下得失及世務之成敗
利鈍皆見之明决之審且以其餘力旁通諸家若六書
之法與方脉之象堪輿禄命之書予嘗以謂若鄭君豈
待試而後見哉觀其人可以得其中聽其言可以知其
能惜吾力不足振之而君年亦踰強仕矣成化丁未之
夏合同志者入言于吏部請得官遐方以自效吏部為
言于上許之授君知廣東臨高縣廷謝而行予因禮部
司務方君良弼於君有姻好聞而壮之曰昔人固有過
卭崍九折坂畏乘其險而却馭者矣有持被入直三省
丁寧内顧語刺刺不能休者矣夫臨高雖瓊管之巨邑
然處南海島中古遷客流人之遺蹟多在焉君得之而
恬然若無不可為者將藉是以發其胸中之耿耿者乎
才通而不伸學成而不試宜君之勇于行而不可留也
歟君世家歙之貞白里其先曰鄭令君當宋季以一言
觧屠城之師廟食至今曰師山先生以節聞事見元史
君承累葉之傳學術政典具有家法疑無俟乎人言然
君子不以其所能者自足而忠告之言又非其所厭聞
者君以為何如哉别利器于盤根錯節之餘騁六轡于
輕車熟路之上毋遠外其地而忽其民使循良之聲翕
起于嶺海之間為列邑之倡大府書其賢部使者薦其
能陞佐一郡長一州其又甚焉或進而官于朝皆平日
故人之所望于君者君志固壮哉君從弟逹以名進士
知浙之黃巖方以才廉有聞被召將至異日二惠競爽
以增輝于貞白之里使締交聯姻者預有榮焉尚當執
茟為君續書之
侍衛承恩詩序
國朝禁衛之制凡諸將軍魁幹有勇者别簡勲戚一人
統之入侍殿陛出扈乘輿率佩櫜鞬御劍以從其職號
最親且重不輕以畀人焉邇者闕員詔遴選以充而得
駙馬都尉洹溪樊公大振受命之日大夫士與公有文
字之雅者相慶于其第且為之詩而以序屬予竊聞有
周盛時在王左右者自三事而下莫要于虎賁綴衣之
臣故周公慎焉必以庶常吉士處之誠以君德所繫必
自近始也今天子嗣世守文比隆成康凡一材一藝之
人務盡其用恒恐或遺而况于侍衛之臣受簡知之素
若樊公者哉公雖以少年居戚里然偉容修幹有老成
夙將之風劬書績文有經生學子之志知時逹變有謀
臣策士之能聞諸縉紳盖亦久矣一旦而起驂乘之親
膺殿巖之選當心膂之托宜其播之聲詩更倡迭和以
紀一時之盛為邦家之光也古之聯姻帝室者盖更僕
不可盡矣吾於唐得一人焉曰杜仲立嘗一居衛尉再
領金吾三進常侍皆奉宸宿衛之任史稱其居官精明
屢進忠益大為上之人所禮重於宋得一人焉曰王晉
卿以詞翰妙一時而與蘇黃諸名勝相友善風流文雅
談者尚之今樊公所任則仲立之官所負則晉卿之業
顧豈可居其有而安其常之為得哉必於其所任乎益
恢於其所負乎益崇思上幾于成周吉士之列以無負
今天子簡任之隆則諸君子之詩誦而傳之亦不徒以
重交游侈恩禮而已
旃溪十景詩序
予素聞旃溪張氏所居當吾邑山水之勝處相宅者亟
稱之盖張氏之彦曰士貴始卜居焉今四世矣士貴之
曾孫尚相以事來京師因謁予言所居在金山之麓山
秀拔不羣而徐谷之水出焉其清可鍳毛髮山之四直
其夷而可耕者為富疃深窈而入可樵者為桑塢蜿蜒
若虹有竹萬挺可徑而陟者為横岡循溪而行出灌莽
而升可與客徙倚者為荆臺水沸而渟有翠壁掎之可
坐而釣者為亭潭坻岸相峙有松千餘人行蒼翠中雖
盛暑可憩以風者為高港山之背有峯如筆卓然冲霄
使人望之不極者為瀛尖溪之東層巒叠巘若堆螺列
障嵐靄蔚然使人應接不暇者為擁埵盖旃溪之景于
是焉萃而張氏盡有之故嘗離其景為十且得縉紳大
夫詠歌之然未有序者敢固以請予不獲辭則序之曰
旃溪之景勝矣然非其先世積德累善基之其子孫績
學砥行承之則亦烏能樂此而使夫山川人物之交重
哉張氏先居歙紹川以殷碩聞與宋祝半州等曰光國
者最好義嘗建臨清橋以惠行人結凝翠亭以甦暍者
構雙溪書舍以誨其鄉族子弟盖士貴之考也而士貴
亦能紹其父志悉以先業譲諸兄來居旃溪為遷善堂
以自勖置義田立義倉剏金山橋與臨清功埒至子以
明孫斯寬皆克家益大捐金發廪助有司濟邊餫遂為
挹秀軒盡金山之勝鄉人取世義名其堂而尚相復能
襲其遺芳以求亢宗而為其山川出色計焉豈非其地
之靈足以産材之美材之美亦足以昭其地之靈若此
乎是可傳已予又聞尚相築歲寒臺于富疃闢瀟湘深
處于横岡園池之䆳亭舘之幽歲時觴咏之樂甚盛予
他日得謝事南歸當挟童子榜小舟訪旃溪而問焉從
張氏之老者尋盟于巖穴濯纓于澗流撫寒松而弄修
竹與釣翁樵子耕夫野人浩歌相答于清空寥廓之表
穿晴雲步凉月道荆臺而後去則予雖病散尚能臨風
作賦以殿羣玉侈張氏之勝而此姑序其槩云
順德堂詩序
天之為德也有順而無逆故人之有得乎天也亦然順
則為君子而吉逆則為小人而凶如水行地逆之則湮
如鳥遡風逆之則却此不易之理也然人之所得乎天
其順之大者莫若孝弟然故先王以孝弟為順德著于
經雜出于傳記其大約則以謂孩提之童無不能之而
其效至于通神明光四海且深慮夫天下後世之能順
者或寡也祁門謝君以敬嘗以順德名其堂示箴警焉
跡其平生奉二親甚孝必得其歡心乃已從其兄以美
甚友處六十年無間言庶幾無愧于斯名者好德之士
聞而嘉之多見於賦詠其子文温奉以請予序予讀之
竟而嘆曰古之后王立愛敬以先天下而措斯世于大
順者盖有道矣司徒之職有教有刑而典樂之官所以
惠廸乎斯人者盖無所不至其見于詩則南陔白華之
萹常棣斯干之什尚可考也后王降德之典不作人性
益離而俗益偷由是貴為王公名為師儒誦其詩習其
業知其為感發懲創之地者或難焉又何怪乎以德色
慮父以誶語對母而求食以紾其兄之臂者哉然法之
在朝家者不廢而德之根于人心者未冺也故夫不孝
則望而知其為可僇之人不弟則坐而計其為可敗之
家此人心之同也惜乎寕蹈凶而不為吉之圖甘小人
而不為君子之歸者常多也亦何幸謝君之出于吾鄉
而予獲序其事哉然則是詩之傳豈獨以勵謝氏之為
子弟者而已或風焉或誦焉使見之者慚聞之者興或
有得于詩人之遺意而為天理民彛萬一之助不亦善
乎謝君今享年八十有一無恙在堂而文温以春秋魁
京闈主教長垣所謂順之為君子而吉者此殆其兆也
然德之積也有漸則其獲報于天也必厚且長吾固知
將有大焉者擬其後而為斯堂之光于無窮也哉
却金詩序
故諸暨馮君履吉以鄉進士知沛縣有介特之操嘗䟽
便民十餘事于朝多報可遇疾痛死亡水火盗賊饑餓
於其境者未始不捐貲給之雖傾槖弗恡有俞繪者落
魄江湖人也君憐其貧以鎰金貸之不質劵去未幾而
君卒俞亦登科典教湖湘不相聞者十五年成化乙未
繪遣其子以金倍息來歸君之子朋玉朋玉不知也亟
辭不受曰先人未嘗以語我且無劵君豈誤耶其子不
獲命則奠置君墓下而行朋玉不獲辭則以予鄉人之
貧者當是時太平恒齋李君分教諸暨其二子惟誠惟
敬與朋玉實同硯席盖未嘗不歎異其所為有古人之
難者然朋玉未嘗以自多而人亦鮮克知之於是惟誠
兄弟相與謀曰使吾友之行不白于世無以勵世之貪
者乃繪為圖請縉紳士詠歌之而以序見屬於戲自義
利之說不明世固有緣利而鬭且訟以至于離親悖交
者矣有偽相質劵而誑人之有以自殖為得計者矣烏
有權義之所在有可受之理而毅然固拒揮利而去之
如瓦礫者哉充其心而民風有不厚官守有不廉者寡
矣朋玉之所為與宋開封人譲寄金適相類盖去今四
百年而事一冄見則士明于義利之說者誠難也抑朋
玉豈故為矯然不情之行以要譽一時哉見義勇而燭
理明求不失其夲心而已惟誠兄弟篤友誼而汲汲乎
張之有相觀而善之益諸君子之言夲六義之旨渢渢
乎有挽頽波振末俗之風是誠不可無傳焉雖然開封
人史不著其名得包孝肅吕榮公表章之而事始白若
朋玉則何患乎名之不著予獨以為官愈顯則責愈備
而義利之辨愈嚴其所以副友朋之望而取徵是詩當
有大者若予言則豈足為士之重輕也哉朋玉名珏今
刑部員外郎分司南京惟誠名贊今吏部主事惟敬名
貢今戶部主事皆起進士方將以功名競爽于時
贈甘君同知徽州府序
豐城甘君廷望起成化戊子鄉貢進士凡七上禮部皆
弗利乃上吏部舉銓士首選廷授同知徽州府事於是
徽之人客京師者謂君之拜命也宜慶君之行也宜餞
慶與餞皆不可無詞也爰屬之予謝不敏不獲則為之
言曰吏之治民也猶醫之治疾誦醫聖之書既精而又
見證多用藥審則疾之愈者十九雖精于誦書而恃其
性之敏也至以藥試證其證素非所諳也特以意料之
而已則疾之愈者十一置書弗誦而證與藥漫無所知
也聽其所如而妄意于幸中則其疾之愈者鮮矣彼治
民者何以異此甘君數竒諧寡偃蹇于場屋志愈厲業
愈修羣銓士而試之經莫敢為之先焉誦醫聖之書而
精者也君不獲伸其志于用者二十年然偕君而升後
君而起固有大利逹而名與之俱者矣亦有碌碌于時
而毁譽之不聞者矣至于為郡縣者或宜民或不宜民
某事之可法某蹟之可戒皆君所目擊而非耳聞見證
之多者兹之往也因民之所欲興其利因民之所惡祛
其害視有餘不足而損益之以無伐其天和使病之仆
者興瘠者肥變呻吟為笑樂將自此始所謂用藥之審
者固君之能事也哉徽南畿輔郡處于萬山之中其俗
樸而不奢簡而知耻昔人恒以為愛土而吏治有善否
遂從而和之以為難徽豈難治也哉夫天下之郡邑固
有坐視人之疾而不能為之者矣盖得夫愈疾之十一
者幸焉而况愈疾之十九者乎此吾於甘君之行竊誦
所聞以告而私幸夫吾人之有瘳也
夀處士汪君廷悦七十序
歙西有地曰訊行汪氏世居之其地之原田甚腴故汪
氏之業甚豐而人之生者甚盛有處士廷悦君者尤以
樂善好施敦族睦鄰見稱于一鄉子二人曰道銘道常
又能勵行以承其業致孝于其親故君安之無事物嬰
其心而居有滫瀡之奉出有杖屨之適不自知其歲月
之攸邁也於是夀七十矣宗姻戚黨以歲之十有一月
九日為君始生之辰舉酒升堂以次稱夀而徐君昊其
甥也夲二子之意繪日出扶桑圖以致慶請予申其說
予聞化國之日舒以長而古之稱孝者曰愛日宜徐君
有取于是以為其舅之夀焉如此夫日麗于天明于晝
故取以名時日之日而積之則為月累積之則為歲盖
日者歲之所由起也奉一日之飬則人子盡一日之心
况一歲乎由一歲積之以至于七十則謂之古稀而致
飬者宜日嚴也由七十而踰八望九以底于期頥皆人
子之至願而况有敦族之仁則族之人期之有睦隣之
義則隣之人期之有樂善好施之德則一鄉之人無不
期之矣况徐君為其甥而受其教育有子道者乎吾知
汪君心日益休體日益康夀日益增將與康衢擊壌之
老共樂于尭天舜日之下正賓席于鄉飲受命服于天
朝也有日又豈特一時稱慶之盛而已
城北汪氏譜序
徽郡惟汪氏姓最著族最多故昔人有十姓九汪之諺
然每族各以其居名若休寧城北其一也其所出皆祖
唐越國公華公當隋末起兵拒亂保有歙宣杭睦饒婺
六州之地暨亂定入附于唐生胙土田沒享廟食故子
孫在郡最多而譜不可無作也舊譜稱越公之先出魯
成公支子汪食采穎川至孫誦因氏以其王父名誦二
十九傳至文和漢末從討黃巾事孫氏為新都守而家
焉新都則今徽郡也文和九傳至叔舉宋護軍司馬又
定居郡之登源凡四傳得越公盖其先之可見者如此
疑魏晉隋唐官譜之遺也越公九子皆顯曰俊右衛勲
府參軍凡十八傳至彦一復遷登源之梧村彦一孫德
彰宋直秘閣值咸淳德祐之際再遷休寕依外家曹氏
以居則今城北諸汪之所始也直閣長子瓛宋亡不仕
嘗建樓為藏修之所孫元京先生實記之瓛曾孫群亦
儒者有北莊集而所續家乘則陳定宇先生為之序群
孫永昌始以儒業醫生二子應麟應鳳益世其學而應
鳳五子皆賢曰克敬隠居能文曰克和太學上舍始以
其暇日因克敬所續舊譜益修明之為兩卷寄以示予
求是正焉夫譜也者所以合衆體之離昭衆名之晦而
示夫衆心之勸懲者也彼一飲食之譜闕則五味不可
得而調一草木之譜廢則羣芳不可得而遂一技藝之
譜亡則百工不可得而理况一家一族之盛又出于神
明之胄忠勲之傳詩書禮樂之澤漸摩涵泳于數百年
之久者哉克和兄弟盖于是乎知所夲矣矧其為法略
所疏詳所親括之以例證之以圖附之以行錄開卷之
頃粲乎秩然誠可以昭繼述于先世示勸懲于後來者
矣予與克和兄弟交厚善且噐克和而逆其駿發于功
名之場所以光斯譜者有大焉故樂其成嘉其志特為
之序
贈南京吏部主事吳君序
吳君一清以成化戊戌進士為南京工部主事未幾以
憂去丁未春用起復改南京吏部合两任為三年上其
績于朝得旨還任於是禮部司務方君良弼合同鄉之
士在京師者謂一清之考最也宜賀其遠别也宜餞餞
與賀必有燕值國䘏不可請易之以言竊視我高廟定
鼎南京其即位以戊申之歲所以開萬世太平者實肇
于此惟今上以聖嗣統改元弘治而明年適當戊申天
運再周庶政一新薄海内外引領嚮治而况舊京之臣
乎相勉相規以興起衆功而為天下倡固士君子之素
願也然則賀一清而與之為别寧能已于言邪一清世
居徽歙其先盖有守節之媛有業儒之老所以植而培
之者甚深迨一清益通經學古以承其後以有兹顯榮
而今之考最也昌其家則有貤封之寵揚于廷則有遷
陟之階位漸以升責漸以大鄉人所屬望于一清者固
不但今日而已惟高廟之垂統也其教甚肅其法甚偹
聞之猶足以凛然而南京臣民誦習加稔稔故宦成而
寡過為一時良有司者常多也一清在工部預孝陵之
役嘗取材于两川歴馬湖卭部諸險阻之地竣事而還
卒其功焉仰瞻太寝思食其祿必稱其事則所謂誦習
加稔者非其人耶予又見諸司考覈惟南京南臺公論
可畏而端人正士以名節相高者亦往往見之相觀而
以其可進者為勉相規而以其不若者為戒則吾一清
之所成必有過人者矣夫恢宏治道以纂聖祖之謨烈
此上志也中外臣工羣起奮庸而副之雖不繫一人顧
才力所得為者在一清豈可後邪上佐其長官下倡其
寮友以古之忠賢自期待將不有炳然出色于舊京郎
署之中而名四方者哉矧如是又非特鄉人屬望而已
贈豐潤伯曹公奉勑總南京操江兵序
自六朝五季與宋之南皆畫江以守而江防重于諸鎮
我高廟自淮西渡江定鼎金陵遂一中原而江防視前
代益嚴每操江之日舳艫相銜旌旗蔽空所以懾姦宄
奠南服者甚盛故置搃操江兵者一人非世勲宿將莫
預兹選或難其人則勑南京守臣兼領其慎之如此弘
治紀元之歲今天子始朝羣臣以南京帝業所基而操
江之帥闕用廷臣公議命豐潤伯曹公賜璽書以行行
之日諸與公舊者相率餞于郊且俾予贈之言盖聞都
南者莫利于舟師都北者莫先于騎戰我國家自文廟
徙都北京置三營為居重馭輕之策而南京操江之偹
乃習故常戰具弛焉莫之振有識者恒以為憂先帝時
用南寧伯毛公始克修復舊規績用有成進副居守之
任而曹公代之公議所歸殆不誣哉昔漢穿昆明池以
習水戰魏作玄武池以肄舟師勤遠略圖非常皆不足
齒惟我高廟&KR0808;風沐雨以平僣亂作生民主為聖子神
孫立萬世之業率用舟師其遺蹟尚可考也然則操江
之任重矣矧今天子嗣大歷服之初首以慎選而用公
當不求所以副之者邪惟公之考莊武侯在先朝顯有
㑺功藏在册府為中興名將而公以元孫敦尚詩書克
䋲其武居宿衛典京營積有年勞非建功一時者比吾
知其往也士心豫附軍政修明上足以答聖天子授鉞之
心下足以顯其先元戎登壇之教使江防得人過前代
遠甚斯亦無負于故人之所以期公者哉先少保㐮毅
公在遼東督餫時與莊武侯同事交好公嘗受學館中
故予于公有世講之雅獲預離觴之末因序其事以贈
夀蒋翁八十序
維成化丁未之夏我憲考恭上徽號于清寧宫以隆大
孝推恩寰區有耆年碩德者賜冠紱榮其身而吾鄉蒋
翁廷槐與焉越明年戊申改元弘治孟春之朔後一日
翁始生之辰也於是夀八十矣禮部司務方君良弼於
翁為近戚且夙重其為人乃道其詳于予予不覺為之
嘉歎曰是豈可無傳耶昔者有虞氏貴德而尚齒箕疇
五福莫先于夀而主于好德德者夀之基也然有剛柔
之分焉予獨怪世之論德者必以其煦煦如婦人伈伈
如稚子然後為足當之而祝其享修齡介遐福曰此德
人也而不知柔之不足以言德也柔者隂道也彼其秉
剛之德者其性必果其氣必昌果而昌則獲乎已者有
嚮善嫉悪之公獲乎天者有光前振後之懿是豈可掩
襲而為之剛者陽道也吾聞蒋翁最孝友而天資嚴勁
處已接物公而不阿郡守孫公俾聽一里之訟一里之
人帖然則間以一邑之訟委之其操久而不渝也又間
以一郡之訟委之訟益理人益孚更龍公周公二王公
凡四守其委益不替而翁則老矣所謂秉陽剛之德性
果而氣昌若翁者殆其人耶是宜夀矣使翁早致專于
儒業得少進而位乎民社其所作為又寕止是邪然膺
霈恩于極隆全盛之時獲與康衢擊壌之人為伍鄉射
禮行巋然賓席衣冠與爼豆相輝則受畀于天亦侈矣
矧今上以聖嗣統奮朝綱開景運以躋斯民于仁夀之
域伊始自今而翁誕辰實際其會心休體豫增重山林
以迓夫方興未艾之福固鄉戚之所望于翁者哉蒋夲
歙西舊家其先居河南有諱義者宋翰林學士其孫繼
為歙縣令始家黃山至翁之祖擅又遷山垕殆其譜云
爾然翁有子五人曰顯曰耀曰光曰榮曰巖皆倜儻有
父風間業儒謂將拓翁之所至而大之以夀翁之名于
無窮人孰得而涯涘之耶予於良弼亦託有姻好輙本
其志而序之以為翁之慶焉
奉使湖南詩序
聖天子改元弘治之春詔遣勲戚文武近侍之臣告即
位于山川古帝王及宗藩陵園維時景帝儀賓王公司
言實有事于㐮陽安陸二藩諸與之厚者皆賦詩為贈
而予特告之曰子少年美質業進士舉將成而被選得
富貴宜為富貴人矣然性之所便不出觴詠故一時名
流上自元老下至韋布多樂與之遊宜其使命一出不
十餘日而珠玉爛然盈卷有他人積歲所不能得者矧
㐮為湖南重鎮方城漢水之勝如故而羊杜之流風餘
韻在焉祀事既成與其府僚寓公登臨懷古厭飫其清
淑之氣而後放舟北歸豈非平生之一快哉公又謂予
言憲家易水之上而官京師甚久幸今兹之遊得上游
比日當順流而踰漢沔下武昌艤赤壁扣蘇子之遺蹟
㳂九江汎彭蠡訪白樂天聽商女歌處登陸而道新安
出桐江窺子陵釣臺直抵錢塘觀潮于海門放遊于西
湖憩吳門眺虎丘循毘陵以止京口登金山酌中泠苐
一泉渡江駐揚州問瓊花所在濟淮趨彭城泝百步洪
上黃樓過東兖望尼山以逹畿北之境乃入京師復命
天子然非故為是汗漫遊者道之所經便也然亦豈非
上之賜我哉予聞而壮之曰子志亦健矣雖然開明其
心目充拓其見聞增益其問學亦非直遊而已子交游
半海内名能觴詠者所至必將有遇焉觧歸槖而求之
視今之所得者其多寡勝負何如吾又將以此卜子之
高興也
贈大理左寺副汪君歸省序
聖天子之嗣大統也赫然思法祖以宏至治去邪進賢
賤貨貴德而闢諫争之途庶政一新小大之臣無不思
自進于圖回展布之列而大理左寺副汪君守貞上疏
乞歸省江南或者疑之以問予予曰不然君親無偏重
随其勢之緩急而致隆則善于忠孝者也守貞之考君
既不幸而祖母夀九十有一母夀七十有五盖自其擢
第時獲分祿以為飬評事時獲貤封以為榮然不克燎
黃塚上稱慶膝下且二母年高日薄西山勢無急于此
者能偃然無所愓于其中哉往時朝官非十年不得請
假自憲考推尊聖母易六年歸省為著令今上隆孝治
以率天下而守貞獲先與焉豈非知所緩急者哉守貞
家新安自唐越國公之後聚處婺源大坂以忠孝相傳
凡七百年以經術發身于近時者後先相望若守貞之
從叔希顔副憲八閩大有聲稱不久當進于朝列族叔
文粲弟從仁皆以御史直道而被黜于郡縣計今次第
收召矣然則圖回其謀議展布其才猷以輔今上始初
清明之治在汪氏不為無人固不以守貞暫歸而加少
也守貞行哉鱅溪之上展墓之餘綵服登堂舉酒為夀
親鄰畢集二母樂之心益休體益康雖百歲無恙可也
私情既盡趣装還朝與諸父昆弟殚忠于盛時以答聖
天子教孝之恩意為桑梓光是誠知緩急人矣守貞之
弟姪舉于鄉者數人曰璽與予弟有子女姻婭之好曰
儼曰星皆予主考所得士曰嵩亦善予而程汪世戚又
不但今日而已故予樂守貞之歸祛問者之疑序以贈
之
贈推府李君之任徽州序
弘治改元之春吏部始取成化丁未科進士請于上而
官之如令維時高邑李君相儒得徽州府推官凡徽州
之人仕京師者例有贈言以致其私而予承乏詞林最
久例必見諉不得以鄙樸辭焉則諗于衆曰李公以詩
舉于鄉而上禮部其得于詩教必深其逹于政也必易
進于大廷又嘗取天下事極言之上自廟堂下及民隠
悉無所諱避天子親第之以為進士然則徽州一郡耳
推官郡之下佐所理者一郡之刑耳李君出其中之一
二固足以號能官驚服其吏民亦何俟于人言獨以君
先世出河北中占籍遼東而吾郡僻江南山中民風土
俗或有所未諳請為君一言之可也夫徽州者程朱之
故鄉而朱子之言曰山峭厲水清激食其土以生者不
能不過剛喜鬭然君子務以其剛為高行竒節尤以不
義為羞故其俗難以力服而易以理勝此數語者殆不
易之論也而過剛喜鬭之言後世遂以為口實夫徽州
之訟雖若繁然争之大要有三曰田曰墳曰繼其他嵬
瑣固不足數也其所争或更大吏不决或積數歲不决
若誠健矣而其情則有足諒者焉田者世業之所守墳
者先體之所蔵繼者宗法之所繫雖其間不能不出于
有我之私然亦有理勢之所不可已者君子於此盡心
焉則徽州之刑清而訟簡也過半矣夫以力服人者私
也以理服人者公也以公滅私雖以之聽天下之訟將
得其平而况一郡哉然則朱子之言固學者之法守而
官徽州者益當服膺而勿忽之也哉令推官有成績者
必召入補御史御史盖分聽天下之訟者也李君以經
術發身觀政于刑部益稔于徽州徽州之人當延頸企
躅以大被其洗冤澤物之惠而俟其勣之成召之下耳
不敢淹君子之轍于山中以自幸也
白太夫人六十慶序
宫保尚書贈少傅南宫白恭敏公以進士甲科歴四朝
出入中外顯有文武之㑺功為時名臣然家政一出于
夫人棗強孟氏公不以自累也在當時公卿間率稱白
氏為有英配暨公之没夫人教育其五子率能以材武
繼戎功以高文取及第或待次于國學家塾之間四女
之歸亦多取里之俊乂及朝之勲戚内外僮僕各職其
職而莫敢逞視恭敏時益偹以嚴盖凡後公而興者又
相率稱白氏為有智母於是夫人夀六十矣計其壮年
翟冠霞帔三受榮封入朝太后及中宫數霑恩賜迨其
老也享文武之祿飬而端居自適于高堂大第之間有
孫男女十四人環侍膝下競爽玉立人莫不為太夫人
榮豔歆慕不已然太夫人終不以貴自高以有自足以
婦業母功之過人者自多也是豈常情之可及哉古者
諸侯積行累功而致爵位率夲于内助之德故鵲巢采
蘋諸詩首召南以為訓而洪範五福夀莫先焉然攸好
德其夲也夫德既崇矣則夀益增福益厚而福澤益宏
以長皆理之必然者若太夫人非其人與走之先尚書
襄毅公與恭敏同舉進士晩為同僚若異姓昆弟然故
走於公之子錦衣鑌太史鉞上舍銓與其二季銃鈁數
還往為通家每歲時拜太夫人于堂窺其德容則充而
腴聽其教言則質而章竊仰歎曰夀徵如是矧今六十
伊始將階此而踰七望八以馴致乎期頥之域黃髮兒
齒巋然無恙使人因太夫人而思恭敏公之所遺與其
諸子之所由成且未艾者有所觀法焉又豈直一家之
慶而已安鄉伯張公之子恂公壻也以仲春花朝節旦
為太夫人懸帨之辰將合諸親長為夀而張公來屬文
以道稱觴者之意走不獲辭
奉使贈言序
奉使贈言一卷諸縉紳大夫以餞尚寳卿李君士欽者
也士欽世家南陽鄧州故少保吏部尚書兼華盖殿大
學士贈太師文逹公長子性明爽喜問學無紈綺之習
其才識可以與大政當劇任顧欿然安其職分以躐進為
羞樂交一時賢人君子以自益而賢人君子愛重之視
文逹公在時尤甚盖以門第入官謹操持負譽望者士
欽為稱首使命一出而獲贈言如是其富有以哉士欽
之奉使也實以今天子嗣位告祭淮瀆及唐鄭二宗藩
天恩汪濊香幣有嚴齊祓一心以逹聖天子之敬命然
後便道還鄧州掃文逹公之墓以展孝思退而飲燕
其宗族父老以修婣睦公私交盡勿淹其行使人於天
子禁近之臣故家文獻之後歆其榮嘆其知禮豈不益
有副于諸君子之厚望哉古之人有過里門下車者矣
有俾縣令負弩矢先驅者矣其賢不肖固士欽之所悉
無俟乎云云雖然士欽老成人也當憲宗時常持節一
使于楚再使于代皆稱旨不愆于禮度其何有于今兹
之行哉予於文逹公為舘甥且門人也於士欽愛莫助
之而特引作者之意如此
太叔父三處士士熙甫夀七十慶序
弘治紀元之三月二十九日維我太叔父三處士士熙
甫初度之辰於是處士之夀七十矣内外宗戚以其日
維暮之春天氣和適最宜于老者之起居咸舉酒稱慶
而小子不肖遠仕京師不能操几杖侍賓客恒歉然於
中不能已然竊自慶我太叔父之獲夀如是而未有發
其所以夀者則序其事以附致稱慶之私于萬一自先
高太父昌祐府君生丈夫子二人其長為先曾太父徵
君其次為曾太叔父尤溪府君最友愛不幸徵君當洪
武中以詿誤北遷河間尤溪府君以才諝自奮當永樂
初僅獲官尤溪縣幕盖吾家之中阨如此徵君兩子其
長為先太父尚書公尤溪三子其季為吾太叔父尚書
两子其長為先少保㐮毅公其次為先叔父明威使君
則吾家中更一再顯矣自成化以來處于家顯于仕者
多已下世而吾太叔父巋然獨存端居自適耳目聪明
為一族之冠太叔父两子曰彦英君彦華君皆㐮毅公
諸弟而能卓然有餘力亢其宗增闢其田園鼎新其居
第加葺其先世之祠墓以求不失文獻之傳於是吾太
叔父心益怡體益健樂其子之能飬而不知閱世之久
至于四百二十有餘之甲子未艾也然小子聞之齒者
四代之所尚而有虞氏主于貴德德者夀之基也惟我
太叔父秉性淳樸涉獵書史丁家之阨而志不隳際家
之興而心不矜嘗再至兩京一入八閩持身有義接人
有禮迨其暮年韜晦里門又庶幾古者退靖高㓗之士
此其夀之所以過人而非偶然倖得者歟太叔父之配
孺人出西門汪氏以鉅家之裔來歸于程今年夀七十
有二聯德偕老于一堂可以播之聲詩見之圖繪傳之
子孫使有所企慕觀法而力于德善者當謹俟于後來
歲一為之祝其踰八望九而茂臻于上夀之域增輝于
統宗之譜豈非一家之盛事哉小子何知輙以蕪詞頌
長者之行而㤀其塵凟之咎觀者恕之而取其誠焉可
也
送禮部司務方君南歸序
禮部司務方君良弼謝事還新安將行為其部之長貳
及僚吏者慨然太息以不能上書還君為已責憲臺諫
院之持公議者憮然謂君未可去而去之何居從君遊
者索然以為誦業請益將孰從而為之所同鄉而宦處
於京師者惘然以為勸導規正與夫慶弔往還之節將
孰從而為之倡盖凡有一面之雅于君者率依依然有
不忍遽别之心則相過而質于予予曰不然君子之出
也猶處也不特以其富貴利逹誇諸人而已方君之出
也最晚其學最深練逹而不迂和易而不回故於事不
為則已為必有益於公家有益于人已將意其明揚顯
擢在旦夕或長一郡佐一藩其為益且有大焉忽以去
告故聞者駭留者愧相知者惜之不已如此然君則豈
以得失榮辱為戚欣者哉屏山練水之間昔人之所謂
佳勝者不改也既壮而出未老而歸舍軒冕之累而得
林泉之樂比之據高享大名不稱德雖權勢可以動一
時而為人所指目者其所得孰多孰寡孰強孰劣將不
有能辨之而為上之官箴下之語柄者乎君所居在歙
巖鎮出漢黟侯遠有端緒至君益思亢其宗而人亦孚
君之行也久則凡有情事之未睦禮文之未周者必將
於君乎决之後生小子未底于有立者必將執經問難
于門下以君為歸郡縣大夫有興道善俗之事亦將咨
君以自輔中朝鉅公行部過郡詢吏治而察民隠者亦
將廉君而進之吾又知夫君子之處也猶出也亦不特
其嬉遊逸豫便其身之私圖而已雖然諸君子贈言之
意則豈止於是哉古人有言留不盡之巧還造化留不
盡之福遺子孫若方君則誠後于世之巧者矣然君二
子師旦師䕫俊爽聪悟學業並進挺挺乎有揚芳邁跡
之風識者謂君食其報而未盡者天將于是乎發之推
此以俟則巧者豈能奪而強有力者豈能遏之哉予承
乏史官嘗於君有姻婭之好然序其事而不以為嫌者
亦非特有私於君也
陽湖八景詩序
孫氏在江東者率以為出吳諸公子各有譜莫相通若
休寧陽湖者其一也陽湖之彦曰公潤嘗學于郡庠雖
不仕重然諾一鄉之是非率參之曰是當為人觧紛者
有司亦進禮之公潤有子曰用彰年少而務學間來京
師以其所居之八景者請品題于搢紳大夫乞予序予
盖嘗過所謂陽湖者去今之七八年雖其景歴歴如目
前然其詳則不可得言矣於是用彰為予言曰居之東
有地十畆繚以崇垣襍植花木蔚乎爛然為樓焉以供
眺望曰萬春别墅西南鑿池引流為亭焉以事燕適曰
鑑泉幽亭孫氏之居舊名王侯社者遠自宋季疑當時
以孫氏為烏程侯長沙王之苗裔故名其社曰王侯古
蹟禮不㤀其初也居之中偏列為樓于長林古木之外
挹南沼西澗之清尤于賞雪為宜故名其樓曰雪林清
隠景不以常以其變也居之西水漘有銳峯翠入雲表
水聲淙淙與石相搏擊繞峯而出因以響山龍吟目之
居東南有七里墩相聯比墩邊塘其深可漁因以海塘
魚躍名之湖之中有洲洲旁楊木三萬株風清月明之
夕榜人櫂郎欸乃相續曰楊洲棹月而居之前嘉畛良
疇可耕者皆孫氏世産故以河田耕雨終焉此其大略
也幸夫子一言則弊居為之改觀山川草木亦赫然增
光矣乎予聞其言嘉之曰公潤有子哉為之言曰天下
之景盖未嘗閟也然有顯不顯者何邪繫其人爾彼酣
于貴富者既不暇為累于賤貧者又不能為懵然于弦
誦者又不知所以為此佳勝之地不幸而淪于荒煙灌
莽之餘不得揚厲洗濯以登于騷人墨客之場者什九
也若用彰者豈非賢哉雖然謝康樂好山澤之遊人以
為癖李平泉酷于花木山石之玩人以為愚盖天下之
事流而不返者皆足以戒也若孫氏生于斯丘壟于斯
教子孫業詩書而無湛乎貴富無戚乎賤貧林壑之經
行樓亭之吟眺取可適而已不窮幽抉勝以為癖取可
傳而已不好竒貪得以為愚盖吾鄉之大家碩宗所自
為計者類如此歴世雖久不匱也孫氏有焉此予所以
誦其詩想其景而樂道之歟然則之八者其焯焯乎四
方而公潤父子名與之俱也可前卜矣
夀吳節婦汪孺人八十序
今天子嗣位之初有詔命史官修先帝實錄徵事蹟于
四方凡士女之以忠孝節義聞者舉得送官偹採擇而
吾歙溪南吳君仕榮之配汪節婦在焉予時方承乏史
氏誦其名與其事之略而嘆羡之猶以未得其詳為憾
暨予被放南還而溪南友人吳君巒數相過道故舊一
旦乃請予言以夀其叔母汪孺人則所謂節婦者也為
之憮然不能辭盖孺人為同邑潜川汪處士孟先之女
由處而嫁兩族無少長稱其賢初吳君以儒而疾卒孺
人年二十四矢不冄偶獨與其姑居而教其子時姑以
老無他偹飬孺人紡績織絍以為家而奉祭祀供甘旨
不懈益虔既而姑以天年終其子廣亦早世葬之祭之
各盡其禮益撫其五孫而教之成人皆以為吳氏之宗
祀不墜於後者孺人培植之深也吳氏之家業不替於
前者孺人綜理之勤也今夀且八十矣而無恙在堂是
歲三月二十有二日為設帨之辰凡在親族者宜不可
以無慶也雖然世之人可夀其身而不可夀其名可夀
其名而不可夀其子孫何哉盖有享耄耋期頥之夀而
名不齒于君子者矣叨一善於一鄉一邑之中而子孫
已或不振者矣孺人守志五十餘年歴四百八十甲子
而抱終始之節享康強之福其名與行播諸史傳諸後
而孫曾滿眼振振且賢必將有傑出以光大其門而彰
其内廸之所成者則巒之拳拳于孺人豈直出於一時
祝頌之常禮哉然猶未也我列聖以來皆以美厚風化
為治夲故凡民間號節婦者例有旌門之典他日丹書
賁臨光耀里閈雖孺人不以是自侈然所以昭大閑回
末俗而有關于世教者不亦大哉予不佞輒書此以為
之先兆云
篁墩文集卷二十七
