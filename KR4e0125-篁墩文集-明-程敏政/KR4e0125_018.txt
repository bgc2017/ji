篁墩文集卷十八明程敏政撰
記
徽州府婺源縣重建廟學記
徽之婺源儒學重建廟學成學之師生相與走不佞請
記以詔來者謝不敢當請益堅則斂衽復曰自虞周建
學逮今餘三千年矣學記一篇尚見戴氏後世之紀學事
者孰加此哉徒見贅爾自堯舜以至孔顔又至周程而
文公朱子生婺源道化所漸比於鄒魯後世之課學本
者孰加此哉徒取僣爾雖然生朱子之鄉而復其遺規
亦不敢不竭所聞為吾人誦之夫上之育才與士羣居
而受之師者何學哉程子有言言學便以道為志言人
便以聖為志今之人有志於學聖者孰不謂之妄乎然
亦弗思爾士之希聖猶射之向的其中否存乎人惡有
舍的而從事於射者哉太極肇而兩儀分五氣布人眇
然得之以生者而聖人者獨可參天地何也盡其性也
人失其性而後視所謂聖者不啻天淵然則上之育才
與士所以自養者舍性何以哉夫性之德具於心心之
為物也易放而其要括之一言曰學學之為術也易舛
而其要括之一言曰敬心非若異端之掃幻即空者也
必具乎寂感學非若俗儒之洽物守陋者也必兼乎博
約敬非若異端之一於攝念俗儒之工於稽狚者也必
貫乎動靜凡此皆以復吾之性而敬也者聖學始終之樞紐
乎推而極之積而不已則其體天德其用王道用有小
大而吾之所養者殆無施不可也自堯舜以至孔顔又
至於周子其所謂學者盖如此乃吾窮聖性之原究心
學之妙而歸宿於一敬則程子發之朱子闡焉實有功
於聖門而有大惠於來學者也生朱子之鄉而為師者
以教為弟子者以學其志之所存亦將有出於斯焉否
乎執所業以應上之求者無閡也反躬踐實加之意而
得失利害不撓焉庶乎此道之不孤而學校之興為有
益哉避贅之嫌而不告人以老生之常談懼僣之罪而
不勉人以希聖之大志自暴自棄者也儒宫鼎新共學
伊始竊願與吾黨之士樂成而究心焉若其學之興仆
自宋以逮皇明具有記其仆則多以回禄之變莫甚今
兹今兹所建者大成殿十二楹戟門二十八楹兩廡五
十楹神厨宰牲房二十四楹在西明倫堂十二楹門屋
二十八楹兩齋四十楹在東三賢堂會饌堂藏書閣射
圃亭師生廨舍及諸庖廩祭器次第就緒繚以高墉悉
用磚石以備不虞肇工於弘治辛亥某月某日訖工於
是歲某月某日主兹役者提調學政監察御史王公鑑之
知府李公延夀承委者同知甘公昭而通判王公惟哲
推官李公珍皆協力焉府檢校楊君忠績溪知縣高君
梁繼署婺源咸與有勞今知縣事常君濟亦作興是念
而前丞李君應鍾今丞石君俊主簿曹君亮則受分委
者也奬助相成者清理戎務監察御史吕公某縣人按
察司副使汪公進知府汪公奎通判孫公冠暨義民陳
原方等五人而鄉貢進士汪嵩王夀暨耆民汪思立等
七人典其出納尤謹用底於成請記者教諭姚君志仁
訓導潘君紹朱君貞貞盖文公十世孫以特奏來職教
事兼奉祠云
竹南書舍記
流塘去予南山不一二里而近予每行溪上見西南山
蔚然深秀有竹林高出若一島然人輒相指曰此詹氏
世居也恒欲一逕造看竹不果已而識其彦曰貴存中存
中喜問學尤善為古近體詩因相還往佳時良日命車
出遊若斷石村古城巖諸勝處率在流塘上下必存中
與俱倦則必望流塘抵宿酒酣論詩意甚樂也一日存
中指其屋後山上竹曰此植嘗燬而益茂僕於衆卉中
獨愛之近為屋數椽山麓謂其在竹之南也以竹南書
舍名之僕樂遊建陽每瞻禮考亭遺址窅然有高山景
行之思而建陽書産也益購古今圖籍以歸置斯舍中
展卷而長吟則此君之聲戞然不已者若我和焉掩卷
而況思則此君之心洞然中虚者若我契焉盖僕之有
得於竹者如此幸夫子記之一言予曰不能也惟我先
世發跡篁墩而南山竹院子熟憩者近復得北山别墅
竹益蕃而吾曾不能吐一詞以重此君乃欲為子記竹
南之居乎存中曰是有說焉盖聞之人情多不暇於故
常而有得於新見夫子無靳也則告之曰古之人有取
於物者豈徒充玩而已哉將藉以為輔爾夫竹節勁直
而不屈色青而不豔故比德於君子若其用之可貴則
小足以備器物大足以供簡書調律吕非他草木可比
子之隠於此也讀書求志而不思其用之在將來者當
何如是未為有得於竹者存中曰不然人之所為有立
於世者亦各循其分而已僕生於斯長於斯其見諸用
者孝弟之外何所事其行耕漁之外何所事其業哉若
吾竹之不生於市朝而生於山林與山林士結歲寒之
好而不渝者其迹一也夫子謂之何哉予不覺撫掌曰
姑試子爾雖然子喜為詩者也他日當結詩壘於竹南
刳新籜之粉臨風擊節與諸君子為存中賦之
耕讀記
宋碩儒竹洲先生吳文肅公家休寧商山其子孫率能
守故業而藏其遺編至於今弗墜若雷亨君則亦一人
焉君間以耕讀自名其壻曰蓀田程陸來請一言記其
事予謝再三曰耕讀之說古矣鄉先逹若秋崖師山二
公所以為吾人發其義者盡矣余復何言哉陸請之不
置則告之曰夫凡世之以耕而讀者為士之常乎則因
有偃然以孰為夫子譏之者矣有毅然以不如老農拒
之者矣夫若是則將惡乎從而後為得哉是或一道也
荷蓧丈人有激之詞而夫子所以荅樊遲者陋其志也
豈謂稼之真不可學哉豈謂后稷阿衡之不足法哉所
處之地其所值之時有宜不宜爾君以詩禮之胄而生
治世獲與擊壤載芟之人誦先王之詩書禮樂有生於
畎畝以耕讀自名宜哉陸又進曰君少涉江湖今老矣
伉儷無恙子孫有成且年皆六十矣僕將以是夀之何
如曰可也耕讀之樂又何間乎若郤缺之相敬龐公之
遺安率見錄於古之人為美談則吳君夫婦聮德偕老
而以是夀之不亦善乎或以為郤與龐公皆貧而耕讀
者君富人也不得擬之然予聞君雖富而尚義秉禮思
自好以副文獻之後君子人也夫若是安知其追而與
之同耶然則君之寘意於耕讀者固將兢兢然杜其侈
靡之習警其非僻之念不特勤其身又將以示法子孫
爾豈必服襏襫如東臯之農而後謂之耕乎事鉛槧如
兔園之士而後謂之讀哉陸起拜曰是誠得吳君之所
以自名者且如先逹之說未始不有發也請識於堂使
後來者有考焉
李源書院記
李源書院在祁門邑東五十里今徽郡儒學生李汛彦
夫之所剏置也李氏世居李源因姓其地源之人多業
儒至彦夫尤力學有聲場屋其志盖不止此也乃於所
居之西百舉步闢地為樓十二楹購古今圖籍其上東
西兩廡各八楹廰事十二楹花卉之屬咸以位置前鑿
小渠引活水其間種竹數百竿又前為碧照亭亭下随
地鑿兩半月池蒲柳交翠墻外引水環之為橋以通往來
者澗上曰鏡山萬木森然下照水中蔚有殊意亭因
以名亭右有圃圃中為蓮池結草亭以供吟眺此書院
之大凡也彦夫以其父景瞻君嘗給田二十畆資其學
不敢私作倉二儲粟以膳其族子弟之可教者同志往
還亦取給焉彦夫以嘗學於予也來請記其事予觀天
地間無適非道亦無適非學學者徒溺於常駭於所不
可及其去道遠矣水哉之嘆鳶魚之察庭草川花之樂
夫豈遠於事而有所謂道哉誦說之與弦歌藏修之與
游息一也動静交養顯微不二知道體之流行者無一
不備於已而大倫大法初不外是豈非善學者哉事佔
畢假聃竺而曰我學在是斯胡子之所謂非襍即陋者
也或曰無適非學固也然必有所從入敬者入道之樞
也今驟語夫道之大者而遺敬豈初學事耶此大不然
敬者主一之謂非終日危坐之恭而力不得自安者也
當弦歌而弦歌當息游而息游取足以制吾情養吾氣
縝密而不拘優柔而不疎夫然後見諸誦說藏修者可
以精義焉可以育德焉積之恒而居之深理既窮而詞
亦逹其於道也幾矣此善於持敬者也彼以冥晦入息
為非敬者非也敬何適而可離哉彦夫之書院美矣所
以廣其考君尚學之心而為其族人子弟計遠矣予恐
來者疑其多臨觀之樂而歉於專心壹志之功故語之
以此他日以所學起而取大科躋顯仕未足侈也知道
在天地間無一不切已而不敢溺於常駭於所不可及
俾其學足以淑身而用世使人稱曰是真紫陽夫子之
鄉人其始無負於斯院也夫其亦無忘於斯言也夫
重修仁王院記
我高廟混一初嘗命官考正祀典而釋老二氏之宫獲
存者視前代不啻十之一二若徽之休寧計其額幾以
百數而獲存者四焉其嚴如此然又私以謂當時亦姑
欲損之云爾廢者何咎存者何功比勘休寧故志而後
知令甲之非出於適然者也休寧所存者四焉其一為
仁王院在縣北二十五里其鄉安樂其山萬松盖自唐
咸通六年釋惟諒者始乾符中釋道淵號正覺子悟國
師始請於朝得賜額曰護國仁王之院宋寶祐三年釋
紹堅撤其弊而新之勝國元統中釋静惠上智廣銑者
以撫衢及徽郡僧官前後住兹山值歲旱禱而雨至正
中連旱邑人汪教諭一麟兩奉檄禱立雨迹此觀之則
當時所以存而不廢者庸非出於斯乎自洪武以來院
日就圯天順中釋德善再起新之屋宇增崇像設又嚴
亦多出於鄉人好善樂施者之助然未有紀之者今嗣
釋明道恐久而蹟湮乃詣南山勾予記夫佛學之得失
與祀法之應否在先正已詳不必論予獨見天下釋子
之宫多據名山故佛乘其靈多顯蹟為其徒而食其所
出者多材士否則亦苟然而已盖山靈有等差而佛與
其徒隨之為高下殆亦出於理之所有者非歟若仁王
之佛恒主兹山出雲雨以澤吾民於艱食之秋功載郡
乘其存而不廢固宜若惟諒紹堅與德善者居其地食
其所出其材率皆足以有為吾人或難之者其仆而屢
興也亦宜或者聞予言以為佛一也而絲棼之山川著
於祀法而參之以佛無乃舛於禮乎是殆不然佛猶龍
焉龍固有能變化興雷雨以澤物者亦有豢於人而為
其所醢者仁王之佛殆所謂龍之澤物者歟佛猶尸焉
古者夏郊以董伯為尸周公祀岱嶽以召公為尸尸固
無常也仁王之佛殆可以為山之尸者歟或者以予言為
然曰子之說不獨可以幸一邑之為佛者因書以畀明
道俾刻之庶後來之人嗣其業享其成知兹院出於高
廟所不廢而著之令甲者其意主於濟歲拯民而已凡
鄉人預有勞費於兹役者悉附名石隂
静軒記
婺源汪君坤字文厚以静名其藏修之軒盖顧名思義
而求副其父師之教也不鄙予授簡俾發其意將揭之
以自警焉予聞聖人於易之乾明聖人之學於坤示賢
人之學其義廣且大矣然坤之道可一言而盡曰静焉
爾履霜而不忽含章而不露括囊而不言内直而外自
方美中而文自見戒其亢爭而利在永貞大抵多静之
義宜文厚之有取乎此而奉以周旋也歟雖然坤至柔
而動也剛至静而德方疑静不足以盡坤之義而學之
偏勝也奈何是大不然動静不可相無而静者動之基
也静有所養而不昧然後見於動也有所恃而不舛烏
有置其心於糾紛膠轕之中而可以酧酢事變者哉故
周子曰主静程子以性静為善學學者烏可不首事於
静耶静之何如必從事於中庸之戒謹恐懼大學之誠
意慎獨體之以柔而濟之以剛方至於德成而業修則
所謂賢人之學而其積之也厚矣由是其行可以不疑
其出可以有終其處可以無咎其含弘可以成物其餘
慶可以裕其後之人謂其非静乎得之而克有是哉文
厚勉之汪世居婺源浯溪本越公之後至文厚之高大
父春坊司直貞一先生為國初名臣盖有志於聖賢之
學者文厚之父贈監察御史宗煴府君生四子其長子成
都太守文燦公復以忠言直道有聲於時盖文厚於父
兄間得相師友靖重簡默思淑其身以世其家如此予
子壎實太守之倩故於文厚親且稔而記不以辭
休寧縣蓀溪程氏忠壯會記
我先世祖陳將軍忠壯公以禦菑捍難保境全民之功
在令甲則有祠在子孫則有會會之在休寧若蓀溪程
氏其一焉會之約歲輪一人為之首以孟春望前二日
忠壯始生之辰合族人為位於家行奠獻禮禮畢序長
幼飲福而散盖自其族之諱浩遠者始浩遠之子参亨
又將申定規立常貯為遠圖而具其事以記請夫祀之
有會莫知其所從起然易萃之象曰王假有廟用大牲
吉彖曰萃聚也會因放於萃之義而為之者歟禮立春
祭先祖儒先曰立春之祭以祫祫合也會固有近於禮
之所謂祫者歟祫之名通于諸侯及大夫而先祖之祭又伊
川夫子以義起則忠壯之會行於孟春固起於義而非
所謂僣者歟然則聚一族之精神以假祖考攝衆志豈
徒豆籩之潔豐飲食之充溢而已哉是必有大焉者矣
覩先祏之巍巍後胤之蟄蟄與其勲猷德業文章節義
之表表見於譜而有光於忠壯者何如哉誦其言踵其
跡俾出者為聞人處者為良士與諸族相高庶斯會之
無忝也不然會之名雖佳而其實則藐焉未之有聞亦
何取乎會哉譜忠壯十四世孫澐唐御史中丞歙州都
知兵馬使中丞三世孫迪宋休寧簿云二子長大公諱
碩次察公諱照同居邑之山斗碩生行仁行仁生諸四
再居蓀溪而浩遠去諸四則十六世矣成化中予作統
宗譜會者四十四房山斗子孫自祖其所自出而蓀溪
以事不克會故泰亨奉其所藏至正譜請訂於予予訂
之良是因續其𣲖以合於山斗畀譜一編而又記其忠
壯之會如此嗚呼世之人方寶田籍重逋劵或致禮於
非族之祀徼福於老子釋氏之宫醵金鳩廪日遑遑而
不為怪也其有能究心力於世譜先祀若蓀溪程氏者
亦何可多得哉因併書之以告後來者其受譜之詳别
見予所識云
筠谷幽居記
朱君彦榮所居休寧城北松蘿門下折南以西草徑盤
迴樹林隂翳而竹尤盛盖雖邇闤闠而不聞喧當藴隆
而不知暑因題其屋之楣曰筠谷幽居予時訪君輒坐
語終日曰此非逸人隠士之所樂以終老者耶君一日
過山中請記予謝不能不可曰予之先世曰篁墩子之
所常居曰南山竹院又近得竹林清溪上善居竹者宜
莫如子矣請必無辭則告之曰竹之為物所以排風雲
傲雪霜比節君子為昔賢之所愛而詠嘆者不容贊矣
贊之徒見其贅爾亦何足以軒輊君竹哉君之先出宋
侍郎子淵之後嘗獲觀其所受誥牒及賜葬處規制巋
然更代猶存盖徽國文公實同所出而侍郎顯高宗朝
與韋齋相後先今所居猶宋第也閥閱相承不替益隆
過之者尤相指曰此侍郎家也顧君不以此相矜詡欿
然若不及享園林之勝而名之筠處城郭之中而號之
谷生軒冕故家有輪奐之美而於所居命之幽其高情
遠識蕭然有逸人隠士之風而不與馳騖者競是誠宜
記哉昔文公所居有雲谷谷之中有竹塢皆杖履所經
為藏修息游之地其見於記於詩者可徵也然則所謂
谷與筠者君家固有之有之而不副其實焉可乎視筠
之節以勵已視谷之虛以受人視居之幽以習静而遠
俗若是者以勗君何如君起謝曰可矣予從子塏委禽
朱氏故予得與君游嘉其志而記之又從而歌之歌曰
有綠者筠蔭斯谷兮彼居之人媚幽獨兮又歌曰有深
者谷蔽之筠兮孰與之居彼幽人兮君聞之喜而擊節
和之三終遂命侍史書寘之壁
壺天秋月記
葉君孟竒所居在休寧城北朱紫巷華搆新啟甲於一
隅又取其直前隙地一方數畝周以堊垣中為一軒鑿
池其下環之石闌因以壺天秋月名之祁門李生彦夫
雅善君為請一言記之予於孟竒亦善亦每過其軒盖
嘗有詰君者曰壺天秋月之名美矣然不以日而獨有
取於夜不以他時而獨有取於秋無乃不廣乎予曰不
然君子之所得不於其恒於其暫恒者其常暫者其變
也春草之夢夜雨之詩因一時之感而千古以為美談
何哉善取其變而安常處故者不足以知之也君之與
客觴此軒也偶值夫凉秋永夕水空月明之時撫纖塵
之不驚奉一杯以相屬金風徐來沆瀣交下天景劃出
妙與心期有不知軒之為蓬壺方洲而遺世獨立者矣
此其所以名軒而善取其變者歟或曰孟竒家號饒裕
又嘗旅於四方盖日不暇給而又以專壺天秋月之名
為已有可乎予又曰不然君之所得不以其境以其人
不以其名以其實若孟竒者孝友之行孚於鄉且倡其
族為敬宗修睦之舉而周窮賑乏捐廩弗計也好客而
慎交遇賢人君子必延致請益不倦雖不有壺天秋月
之境而其人可書也雖不署壺天秋月之名而其實可
與也况兼其境與名而有之者乎雖然人身一壺天也
人心一秋月也逹人觀變有得於言表則所謂境與名
者固無待於外求亦何必取足於一軒而後為得哉或
者憮然曰夫子之言進於道矣請書之軒以夀孟竒俾
得覧觀焉
梅竹軒記
臨溪吳君尚質構新第於舊居之旁闢一軒以處軒之
前後梅竹森然君玩而樂之因以名之其壻程文杰者
予族子也為言君之為人嘗與之賦詩矣心以為未足
請廣其說予久不能為之辭盖梅與竹在江南家有之
非難致之物而其高標雅致出乎古之人愛重品題者
亦略盡矣君則何為有取乎是哉中世以來文勝俗靡
起居服食之間無不求異乎人者若軒齋堂室之扁其尤
也吳以豐碩名其鄉至君益盛當華構鼎新之日宜有
佳稱以自標榜而獨於梅竹乎取之亦惟從其實焉爾
跡是觀之則君之行已處家接人應事之際務實而不
求異於人豈不從可知哉雖然君之所謂務實者豈苟
焉而已實者吾所有之恒德而人之不克有者恒鮮觀
於梅以自潔則有以愧夫世之汙不廉者觀於竹以自
植則有以愧夫世之懦不立者是雖謂之異乎人可也然
豈求異於人哉吾又見梅竹之經見者不以韻而以材
不以華而以實與後世詩人文史之論梅竹亦異盖其
大者必可以協箾招之奏供鼎鉉之調而後足貴也豈
徒寫烟梢雨葉之圖吟水香月影之句取足以充玩適
情而已哉凡新居者必以頌古道也故竊意吳之後必
有興者書以記之而取徵於是軒
挹秀樓記
休寧邑南四十里曰蓀溪蓀溪有程氏自山斗徙而來
居三百年矣程氏之彦曰泰來氏嘗建樓二十楹於居
之東虛其中以禮賓客高明爽塏雄冠一鄉一日與其
友黃景初吳雷亨及其塾賓吳以傑馮虚四顧見山之
秀而蔚然以峙者如揖水之秀瑩然以環者如帶烟霏
出没魚鳥泳翔林巒高下一覧可以盡得之於是三君
者舉酒相屬曰壯哉斯樓請以挹秀名之越翼日託以
傑來請記予曰是未可記也俟好天良日駕巾車訪
蓀溪之上登其樓覧觀其勝槩而後執茟焉可也會予
有召命則語以傑曰吾不獲登斯樓尋&KR0576;山水間求一
日之樂矣然記烏可已哉夫山川之以秀名者物産不
足以當則鍾之人盖得其清淑之氣者為才行為文學
為藝能得其長厚之氣者為夀康為富碩為多胤理勢
必然不可誣也休寧邑南數山水之秀者蓀溪與焉而
程氏實鍾之程氏居櫛比鱗次於山之椒水之澨而斯
樓獨擅之則斯樓之以秀名也將以昭程氏人物之盛
豈獨挹之而已哉泰來之父浩遠亦智士有子六人泰
來行七孝弟有聞知尚義秉禮之為貴而産益充泰來
亦有子六人率負幹局分綜其門務之勞而泰來豐頥
偉髯老而益徤非鍾其山川長厚之氣久且多而克有
是哉雖然山川之所以為秀者不但此也泰來之孫曾
宜數倍於今兹則所謂清淑之氣當不有鍾其人而顯
於世燁然為斯樓之光與山川相峙而高者乎景初家
五城雷亨家商山於泰來有姻戚之雅而蓀溪之程予
同姓也故記以貽之若其山川之美厭飫之餘臨風賦
之者必盛當悉置樓壁以俟予晚歲乞身南歸與諸君
登而評焉
時習齋記
國學鄭君萬里自以其名鵬因號二溟東人間諗於予
予曰不可是莊生之寓言爾非吾黨所宜自命也君請
更為時習習者鳥數飛也其義於鵬亦近則又諗於予
予曰善哉是可居子矣君因名其齋而以記屬夫魯論
二十萹首學之一言然必繼之時習者豈伸其佔畢而
已乎盖朱子之所以釋此學者炳如而人莫之省也夫
學以復性性者受之天具於人之一心心苟放焉則雖
效於人而妙似之亦何益於我哉出入無時而操存舍
亡於瞬息反手間可畏如此此學所以貴時習而中庸
之戒慎孟子之收放心其說一也故善學者必首事於
言動加謹於念慮内外交養而窮理以輔之力行以終
之則天之所以相畀者向雖不能不敓於外誘一旦炯
然來復於我善益充學益熟其中心之喜何啻楚弓之
獲趙璧之完而已哉朋來而樂世不我與而不愠斯為
君子人矣積而進之體備用宏而純亦不己之妙亦可
馴致焉豈非時習之極功也哉或曰時習者窮理事也
在大學為格物致知子何得反之嗚呼是心學之晦而
誦朱傳之不審也古者小學之教嚴人生而為治性養
心之地者蓋什八九矣故大學以格致為始教俾因其已
知者而益明之以求致乎其極云爾小學既廢則人之
為性早已鑿矣而遽先之格致是猶水之原未浚而汲
其流木之本未培而擷其實未有不涸而瘁焉者也然
則後世之學豈不勤勤於時習之訓自以為勞且得哉
高者堕於訓詁卑者梏於詞章而古人所謂性學者微
矣老佛之說烏得不横流於世而幽闇高明者胥為之
陷溺哉鄭君與予家同郡元師山先生之裔孫其學有
源負氣節恒思以聖賢為師故因其請而畢其所聞願
相與共勉焉
古城書屋記
應氏居淳安縣西半里曰古城土僻而境勝有園池之
樂無輪蹄之擾盖可居之地也應之産曰惟善君者構
屋數十楹命子顧藏修其間榜曰古城書屋當是時顧
之孟兄顥歴官南京大理丞而惟善君亦受恩命封御
史矣其諸兄煥焞暨熔或長區賦或綜其家之有政巋
然鉅宗為邑之望顧其族日繁其舊之居日隘至不可
容而惟善君亦捐館矣顧遂與熔議即古城書屋徙而
居焉時丙申季冬也於今十有八年矣而顧以太學生
授山東陵縣司訓以其昉居古城而有開業起家之責
於將來不可無紀乃以記屬予觀世之人凡卜居者或
喜近城市而取便於貿易或樂就林畝以求足於收穫
皆以為其子孫憂而圖永利者也然商有時而斁農有
時而歉則所以為永利之圖者反失其故業往往有之
若孟母之遷必近學宫書以肯堂肯構責人之子豈非
後世當法者哉今應氏之父以書屋居其子而子定居
之是固有得於孟氏之遺風而能以堂搆為志者歟吾
知應氏之居此者以經史為菑畬以道德為長府出為
才官處為良士老有養少有教無商斁農歉之足虞則
所以保此書光此屋者寧有既乎斯干之雅著於詩輪
奐之頌善於禮盖凡有所定居而落成者誠不可以無
紀也矧淳安與吾徽接壤順流而下瞬息可至他日南
歸當拏舟訪古城下求其先之遺書而閱之凡應氏佳
子弟習詩禮而志堂構者必益衆吾將以是卜斯居之
吉而後賦頌之是為記
香山永安禅寺觀音閣重修記
西山之刹以數百計香山號獨勝層樓疊屋翬飛岌立
於林巒紫翠中若晝圖然觀音閣據寺東隅視諸閣尤
峻憑闌四顧令人毛髮森聳如將脱塵氛而與造物者遊
真天下之竒觀也閣久漸圮寺主左善世定皚東白嘗
語中貴諸公擬募修之計兹役之不易舉也太監李公
興陳公冕為之上聞詔賜内帑白金彩幣倡之遠邇聞
者咸樂為助乃以弘治四年七月二十六日啟工以明
年某月某日竣事觀音之閣巍然復完財力所餘不敢
私有凡所居之狹者闢缺者葺敝者新由是香山之刹
視昔益勝東白以是役之本於上賜與衆力不可冺也
具始末請記予觀浮屠氏與諸公貴人生太平之世受
國異恩往往能捐重貲以舉大役思以祝上釐造民福
事雖邈乎不可致詰其心則亦出於愛君之常無事乎
記獨其所以奉觀音大士疑久無發之者恐其徒亦未
有見解則不可無一言夫佛之為說宏肆演迤莫之可
竟也惟觀音號圓通其法以為身之圓者弗通通者弗
圓獨爾根圓通可以普濟非若目之所極有限而不足
以盡宏慈至願也佛之說如此然西山先生真氏則直
以為寓言作一轉語以利慾熾然為火坑貪愛湛溺為
苦海一清净烈熖可以成池一警省覺舡可以抵岸災患
纏縳随處而安無怖畏將如械自脫惡人侵凌待以横
逆無忿嫉將如獸自奔西山之言如此則後之登是閣
保是役者即寓境而思寓言所以祝上釐造民福將不
有得於堂構輪奐之外而怳然自失者乎是殆不可無
記東白常熟人宏慈禅師玉磵清公再傳之弟子也季
方曇公與講經古儀縉公皆主是寺古儀以傳東白東
白以傳左覺義宗銈咸以興教贍徒為已責而東白讀
儒書習詞翰憲廟時嘗被選入内廷率衆書佛經受賚
賞獨優盖一時緇流號有材局者必曰東白云
勑賜廣惠寺記
崇文關之東十里而近曰深溝實都城孔道凡中外官
僚之出入與計偕之士輸貢之吏兵民之漕&KR1966;商旅之
走集往來之所必經顧其地也下霖暑不時則泥淖轉
甚行者苦之道傍古刹曰觀音菴莫知所從起天順初
有釋宗喜來葺茅居之浚井以濟渴服衲茹澹節縮其
所有則具畚鍤以崇其基施衣鉢而易可食之田餘二
十年矣司禮太監黃公司設太監覃公嘗奉詔有事於
外過焉相與健其志而憫其成之囏也乃各捐金相之
拓其地宏其規召工庀材而遣人董其役中為大雄殿
八楹後為大士殿八楹左右為伽藍祖師之堂十有大
楹前為天王殿八楹鐘鼓樓各四楹在中門之外方丈
八十楹分峙於西東巍然翬飛爛然綺錯輔之長廊繚
以大墉為山門三為石梁二凡位像之設經幢之飾香
燈之供法所宜有者咸備罔缺不踰時而得偉觀於荒
墟灌莽之間困者有憩渴者有飲祝聖釐而禱豐歲者
有歸其繕之精成之亟視出於公者反有所弗逮盖民
之宜佛如此於是覃公具其事以聞憲宗皇帝可之賜
名廣惠寺俾宗喜為住持又以釋宏義為僧錄司右覺
義兼住持實成化丁酉春二月八日也宗喜既即世其
徒惠清嗣之始以記請予聞佛之為教非一端其大要
則覬以普濟為事盖凡可以救燔溺而拯疾苦雖捐其
生弗恤故後世罹災負屈者瀾倒歸之其教至數千年
不替益盛於虖博施濟衆之說堯舜之所病也而况為
瞿曇氏之學者哉追惟先帝大聖至仁恩浹海宇雖一
寺之建亦寵嘉之至以廣惠為義其欲使天下之大無
一物不獲其所從可知也是不可無記黃公覃公在帝
左右富貴尊榮而能推利濟之心捐所有以成兹舉則
申其功以告來者亦宜黃公名賜延平人終於南京守
備覃公名文廣右人今掌御藥房兼惜薪司仍督上林
苑及南海子為國老成委任益隆宗喜嘗居西山崇化
寺有戒行而惠清淳謹能繼其業圖昭其師於四方事
得附書
禄養堂記
翰林編修蒋君敬之將請假於上省其母太孺人於湘
源乃前期告予曰冕不佞官史局侍講帷三年獲推恩
老母受顯封而聖製有永綏禄養之言拜稽奉誦感激
無已敬摘以名我奉母之堂幸執事為記之將歸夀以
獻固譲再三踰歲矣而請益力則嘉歎曰禄天子所以
養士士資以養親恒典也敬之乃獨以之名堂何哉豈
非侈上恩昭母德而不敢以恒典例視之哉敬之於是
知所重矣太孺人出鎮南陳氏歸河西令蒋公壼内之
行號稱賢明不幸中歲而寡殚力茹苦以成諸孤敬之
其中子也年十四舉嶺右鄉試第一人擢進士入翰林
為庶吉士授今官以文名四方其有兹禄也無歉太孺
人夀幾六十親教子而享其成其有兹養也無愧若是
者誠君子之所予也而以之名堂示不忘宜哉雖然編
修今從官所受者古中士之禄也君子予之非謂其子
職之稱而親享之足樂哉使實與名盭才不副其官則
上之人雖加以殊禮禄之萬鍾徒足以貽其親之不韙
爾綸綍在堂湛恩汪濊敬之時奉一觴拜起為夀曰此
太孺人之教也太孺人亦將囅然盡觴而喜曰吾誠安
汝之養哉登蒋氏之堂者企敬之之孝而仰太孺人之
慈行賢者益興不及者益勉則一堂雖小而繫風教於
一鄉亦大豈直歸榮而已耶敬之才器清粹志識冲遠
其功名日新禄日榮則其母夀日臻養日豐誠有如聖
制之所期者矣鄙文惡足以重斯堂獨念敬之相與深
不可無紀太孺人長子昇與弟同年舉進士為南海令
以循良被旌異當召季子冔治經儒學亦有聲場屋間
堂搆之業盖未艾云
保翠堂記
凡宇中以晩翠名者在植物為松范魯公所謂鬱鬱晩
翠者也在峙物為山子朱子所謂翠屏晚對者也故世
之人有矜晚節介晚福者必以是擬之而吾友金君希
傑乃以保翠名其堂豈自以其家特殷盛思保其所有
於晚歲者耶金君世居邑南為巨室好義秉禮鄉人亟
稱之至君而産益拓族益華巋然一邑老成人尤審交
畏事以豪侈為不足道也鄉飲行有議及賓位者人必
曰金君有司嘗署耆民聽一邑之訟議可當者人又曰
金君君每固巽謝不能人必羣起言部使者部使雅君
行義亦每固強之君終辭耆民退處於家其高風遠識
如此年七十謝家事付兩子而以保翠名有以夫君間
以記屬予予盖嘗登君之堂指其輪奐之美而嘆曰盛
矣當不思所以保之乎既而目其堂之顔則又與客頌
曰是誠知保之矣夫仁者樂山故夀而君子之節非松
莫能嫓之也故松之後凋載於聖訓山之不騫詩人頌
焉既節而夀在古為難金君思有以保之將何如其保
之耶毖言行而使其名之不隳也嗇起居而使其身之
不疵也夫其名之不隳則可與勵世之貪得冐進者矣
其身之不疵則可與警世之忘生徇慾者矣然則後之
登斯堂也行其庭有松焉其翠蓊然可撫也望其門有
山焉其翠矗然可仰也人以物高物以人勝則安知夫
松之為君乎君之為松乎又安知夫山之為君乎君之
為山乎盖至此而知保翠之義可以名鄉閭憲子孫矣
予雅與君厚善故記之又從而歌之歌曰有晚翠兮松
之堅兮君子保之德履安兮匪保其翠保其節之凌寒
兮有翠晚兮屹彼山兮君子保之福履蕃兮匪翠是保
保其夀之不騫兮是為記
天津重修湧泉寺記
我文廟入靖内難自小直沽渡蹕而南名其地曰天津
置三衛以守則永樂甲申也都北以來兵備加嚴地重
事殷無所責成乃弘治辛亥置按察副使一人奉理置
司天津巴渝劉公首被推擇而來適百度之弛也久公
悉厥心以次修舉爰先事城櫓次及閱武場次及學宫
不四三年皆告厥成公以每歲聖旦令節及元會長至四
大禮必先習儀於所謂湧泉寺者寺止舊堂十有二楹
庳陋弗稱且其前地狹容僅百人講肄禮文多不能如
式方嶽入覲者前期集此或拜於舟中展敬而已莫可
致力公惕然曰是亦在我乃募工鳩材拓地若干步值
他寺在令甲當廢者三悉撤而用之湧泉一為正殿一
為前殿一為伽藍殿而移舊堂於後為具服所僧舍則
聽築於垣外由是習儀之際階墀高廣宫宇靚深儀衛
具陳冠裳就列儼乎若六龍當御八佾在縣典謁者有
所藉而周旋入覲者咸得與事而免於苟簡觀者嘖嘖
知禮之當肅也若此於是三衛具寮書來京師請記惟
公治天津總一道兵刑之任而無利權可展布乃能節
縮浮費修城浚隍簡戎器剏樓櫓興文教使櫜鞬之士
兼爼豆之習屹然京師一巨屏又以其暇日修兹梵宫
示人以禮其施之有序為之有法惡可不書之以告來
者俾謹嗣之而毋忘斯役之所自哉或疑釋子之宫非
吾人所當起廢是亦不然彼徼利而千鬼神破吾民之
力為異教者倡是誠舛矣今所葺者特藉此寬閒清寂
之境伸遠臣敬上之至情其奚不可之有昔韓子謂浮
屠氏有慕吾之道者拘其法而未能入今即其地與其
廷修禮樂之容明上下之等設贊相拜起陟降進退之
即秩乎粲然先王之制而昭代之所因也安知不有如
韓子之說可化其徒使歸聖人之教者哉是亦可書公
名福字天護起進士甲科屢更中外以公勤練核著稱
一時其功名當益有大焉是役也董之者指揮周棨千
戸唐玉佐之者指揮倪雄黃溥吕昂装繪梵像者士人
張俊民等而主是寺者釋某也法得附書
義塜記
山東按察副使太原陳公奉璽書飭兵備於臨清一再
朞境内輯寧盗訟衰鮮政益精明而有餘力乃令於州
曰臨清南北之衝也兵民襍居商估大集四方之人就
食日滋不幸而死無主者有漏澤園以葬其有主而無
地或客死無所歸者往往寄櫬釋老之居歲久若忘甚
之有畀水火者暴骼露骴行道嗟憫冤穢所蒸上干時
和自吾之來莅於兹也得罪人所上公楮甚富既以之
糴粟賑吾人之生者餘八萬有畸其令知州事張竲易
亢爽地河東西岸各畝二十繚以崇垣井畫之井方廣
以丈其隅對樹所宜木四而中葬其一櫛比碁布使無
相亂置籍以記死者歲月竪石以識其姓名州邑竢遷
改焉各剏屋八楹召僧二以守立坊表之曰義塚亦庶
幾足安吾人之死者乎其為之毋怠張君聞命奉行惟
謹悉本公志不日告成居者興感聞者加額謂公之固
存恤亡雖古仁人何以踰此於是張君使來請記惟周
六典大司寇之屬曰蜡氏掌國之骴禁有死於道路則
令埋而置楬書其日月縣其衣服任器於有地之官以
待其人盖先王仁政必窮民是先故死遠外者主維周
恤若此其至恒懼一夫之或失所也而後世缺焉治不
逮古豈一日之積哉陳公起名進士歴監察御史司刑
外臺能職思其憂修復周公之遺法廣聖天子仁政於
一州其賢於人遠矣古之君子觀人也由一事而占之
得其大焉夫公楮不留以自殖而捐之人俾生有養死
有藏廉也死者且矜恤之而况其生有不獲焉者乎明
法訓兵以刺貪刻戢奸盗俾枉者平危者安勇也廉以
基之勇以出之非志仁者惡足語此而陳公有焉是可
無書以告後之人而為受詔分司者之義倡哉公嘗以
是楮費重建州學宣聖廟甚偉又造公宇六十四楹養
壮士五十配以名馬授之甲胄弓矢日肄其間而亭之
曰蓄銳浚鹵井得甘泉而亭之曰潄玉士馬沾足旁可
及家食者殆惠澤之徵也以非與塚事不詳著公名璧
字瑞卿慎操履喜問學屢有正論聞於朝更踐所至不
為勢怵懋勲碩畫在異時有丞轄之望焉張君河隂舉
子自知新樂來為州能副公託以成兹舉亦一時良有
司法得附書
董子祠堂記
周衰道否極於秦至漢中葉乃有董子董子生孔孟之
隣封自其少時力學至三年不窺園遂究極斯道獲有
聞於坑焚之餘西京諸儒不及也盖其論道之大原出
子思分義利伯王合孟子對天人三策又有得於孔門
體立用宏微顯不二之義致君三代比跡伊吕誠有其
具焉顧武帝方喜征伐求神仙相公孫宏等而樂詼俳
詞賦之士有道如董子者惡能舍所好而致之用哉斥
之以相王國於下邑俾不得妨吾之有事豈世運使然
亦斯民之不幸耶尚論其人雖兩程朱夫子未始不推
尊之以為度越諸子采其緒言為法於學者可考也至
元道否甚秦我高廟龍興文運復盛洪武乙亥即從行
人司副楊砥請以董子侑食宣聖廟廷憲宗又用輔臣
言追爵廣川伯董子之道益顯而廣川實其故鄉舊屬
平原平原今德州也有書院在儒學東久廢正統辛酉
知州事韋景元得石碣於廟廷東廡下大書深刻董子
讀書臺五字急詢其故址復焉繼知州事王縉及分督
庾事戸部主事畢孝剏祠堂八楹於臺後合鄉賢以祀
名之曰聚賢則成化癸巳也今山東參政林君按察僉
事鈕君行部德州以舊宇圯陋且位大儒於叢祠非便
請於巡撫都憲熊公以命濟南府同知王從鼎俾為專
祠八楹寢堂十有二楹門樓八楹前後廂屋十有二楹
仍築臺樹故碣於寢堂下作亭覆之肇工於弘治乙卯
孟夏踰兩月落成凡工料所需皆出規措不以煩官舍
菜之日士民大悅以為盛舉不可無記於是兩君入賀
京師詣走以請走以謭學辭不獲謹書之俾生於斯學
於斯者嘅鄉邦之先哲當暴秦絶學之後獨為其難者
我乃優游暇豫弦誦之區可致力斯道而忍自負於盛
世耶勗哉其未逹如董子之志毋燕游廢業其既逹如
董子之策毋曲學阿世又因以進於程朱上窺鄒魯以
副我列聖主張斯道之盛心庶新祠之成不止於潔豆
登美輪奐而已道泰之徵由一州而占海内可知焉兩
君之功顧不大歟林君名元甫戊戌進士歴吏科左給
事中鈕君名清辛丑進士歴監察御史並以才行推擇
起為方岳觀此舉可知其政而得其人是為記
篁墩文集卷十八
