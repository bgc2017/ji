篁墩文集卷四十四明程敏政撰
誌碣
太保兼太子太傅掌左軍都督府事定西侯追
封凉國公諡敏毅蔣公墓誌銘
成化丙午夏六月太子太保掌左軍都督府事定西侯
蔣公以疾在告上聞之屢遣中貴人存問賜生餼酒米
御醫六人分番診療未瘳有詔加恩文武大臣即卧内
進公太保兼太子太傅越明年六月疾益甚入疏請罷
所典兵詔不允七月十四日以卒聞上嗟悼輟視朝遣
中貴人賻寳楮二萬緡追封凉國公諡敏毅命有司治
棺椁營葬域詔初喪及禫皆諭祭為祭凡十有五皇太
子諸王亦各遣祭於是公子驥等將奉公以是歲九月
六日葬都城西泥井里先塋以訓導仇潼之狀請走序
而銘之序曰公諱琬字重器故奉天翊衛推誠宣力武
臣特進榮禄大夫柱國定西侯追封涇國公諡武勇之
孫也其先世具見武勇公神道之碑公之考諱義以疾
不任仕故公年十六嗣爵定西侯值正統己巳之變表
謝凡五日即受命掌左軍都督府事公雖年少而悉心
戎務譽望日興英廟復辟命總府軍前衛官兵之隸大
營者出金裝佩刀及倭刀以賜天順壬午冬命典直宿
將軍侍衛凡再賜金鎧寳刀久之英廟察公忠勤將柄
用之不果今上嗣位初立十二營命公統其一而甘肅
以闕守將聞用廷議詔公佩平羌將軍印總其兵公至
鎮堅堡壁嚴斥堠修明武勇公之遺法番戎畏服無敢
扇以變者乃陳和糴積邊儲佐戰守西人賴之壬辰春
以河外無事詔進公副守南京兼總操江公上六事曰
足舟師利器械詰姦慝備戰船嚴禁令恤病軍凡千餘
言大略謂南京國家根本長江為南京藩籬控制之道
宜重諸鎮甲午召還仍掌左府兼督十二營時灾異屢
見公復上六事曰預防敵釁曰保障京師曰避任禳灾
曰暫息操軍曰屯田富國曰修飭戎器且乞避位詔不
許而令有司議行其所建白者是歲冬尊諡恭仁康定
景皇帝遣公告太社太稷丙申命兼總神機營戊戌進
太子太保分賜通鑑綱目及貞觀政要兩書盖上有望
於臣隣者甚至己亥春以遼東守臣匿不以賊聞命公
與太監汪直刑部尚書林聰往勘之并處置邊方事宜
還奏稱旨是歲大閱以圖册進御及修築將臺成寵眷
日隆聖製宸奎良弓寳劍蒼頭名馬蟒衣玉帶白金彩
幣上尊珍味之賜不可殚紀禱民瘼於山川及為皇太
后祝釐于宫觀公必在行番使來朝及廷策進士多命
公主宴六軍以為榮甲辰秋敵大入邊邊將失利詔公
佩北平將軍印總京營兵往禦之仍節制宣府大同山
西諸路及分寧夏延綏兵以從上親臨遣賜金幣宴餞
甚厚公至大同自野口門出考按形勢為授方任能之
宜且四遣諜覘敵敵徙帳北走而右衛忽馳報有入自
黑石崖者公曰必敵諜也檄諸路嚴警遣兵援威遠平
虜偏頭關已而還報果敵之哨騎援兵遮斬十餘并獲
其戰馬以聞公復出臨大邊耀兵而還上言虜益遠邊
輸益困請班師許之陛見賜勞有加乙巳詔修靈濟宫
命公監護未成而得疾遂至不起疾革無一語及家事
第曰聖恩未報貽慼老母琬罪也得年五十有五配楊
氏謹身殿大學士贈太師建安文敏公之女封夫人早
卒繼王氏封夫人子男二長驥勲衛次騤側室姚氏韓
氏出也女四皆楊出其壻靖遠伯王添錦衣衛指揮子
馮鐸崇信伯費淮龍驤衛指揮使魏震孫女一尚幼公
性聰敏喜問學早從雲間金銳先生游博覽強記遇有
所疑輙用朱註細書動百餘卷尤篤於孝友公之考推
封定西侯居患癰百藥弗效公吮之而愈事太夫人王
氏執子道甚謹先意承順務得其懽二弟琰瑜皆不禄
育其孤子女與驥等先世雖居揚之江都遠祖實自徽
歙公言於朝力還其先墓田所在仲父雄從武勇公南
征死於戰以功得世指揮使而兵部不審罷其嗣子公
極論之復其官負才知而沉雄必有以自見在甘肅有
巡按御史橫公劾之上遣官訊實謫戍邊或疑其過者
公曰臺官固人耳非盡桓典也賢者下之而不肖者斥
之乃為朝廷計豈私已哉識者是其言在宣府邊將欲
徙鵰鶚堡於滴水崖公以為獨石八堡聲勢聮絡若徙
之相去益遠卒難救援且板築勞人非便議遂寝總京
營十三年無過舉而軍士亦相與安之襟度夷曠自號
筠清公暇即臨帖賦詩以自適賓客過從觴酌竟日盡
歡乃已而公之詩宗盛唐書法魏晉可與文人韻士相
長雄所著筠清軒集十卷奏議二卷雜文一卷竊嘗觀
之列聖念疆埸之臣所以恩煦而玉成其子孫盖無所
不盡然能體德意而嗣其祖烈崛然有聲一時庶幾古
儒將之風若公者豈多見哉惜其典六師位三公上之
倚注方切而公遽捐館味屬纊之言則其心之所以許
國者殆未艾也悲夫走家徽郡於公為同鄉先尚書少
保㐮毅公嘗與公同守南京相好而不比號通家且友
善而宜銘者盖莫如走也銘曰
桓桓涇公國之虎臣巍巍盟府載其大勲有美凉公實
顯孫子孔武且文如鵠之峙初奉英考忠勤自將帝曰
懿哉侍衛之良嗣聖臨朝篤彼世烈曰遂事予庶時之
傑出秉將鉞入參廟謨所覬尊安恊帝之圖懋賞崇階
益赫以烜報稱之思與日俱遠一朝哀訃上悼宸衷爰
錫嘉名胙之上公尚方來陳兼賻與奠司空往營不遠
京甸平原膴膴有寢有堂劍履攸藏濟美之光最行勒
銘置此玄室何千百年維卜之吉
承德郎戶部山西清吏司主事吕君墓誌銘
君諱讚字廷揚姓吕氏居饒之餘干至君曾大父糓寳
當元末避地安慶之太湖城東贅同安李氏遂為太湖
人君大父衡永樂中監察御史受知太宗嘗奉詔之陜
西體察機務被優寵號能憲臣太妣彭氏生四子君之
父梁最長有高致以君貴贈承德郎戶部主事妣鄭氏
贈安人安人生七子君行四性淳謹若不競而中實穎
悟思力學亢宗以儒學生屢上應天府秋試弗利景泰
丙子以太學生上順天府秋試乃捷而君數竒上禮部
又屢弗利居學京師凡十年至成化丙戌始第進士尋
丁外艱己丑出知建昌之新城君偃蹇場屋最久而學
益弘行益篤盖抵縣未期月庶事一新百廢具舉士論
翕然稱之民亦相與樂其治無梗之者建昌同知蕭允
恭獨以私憾誣構君於法而君亦毅然不屈遣弟誧入
愬於朝事下巡按御史久之乃得白還君新城君益悉
心政教新學宫以興士類行吕氏鄉約以厚民俗治益
有成太史張君元禎羅君倫皆慎許可獨於君手書贈
詠稱道不置口己亥詔徵諸進士為郡縣有聲者君在
選中吏民攀留不獲以新城賢令自陳君員韜之後惟
君一人相與立石陳之遺愛亭庚子授戶部山西司主
事監收太倉京儲者再收御廐芻峙者一皆以公勤聞
嘗領居庸邊儲一年兵民胥說守臣上章請更留一年
有建議自天津水運至大同宣府以濟邊餉紓民力者
委君相度君泝流而上行數百里考按地志延訪土著
知其地或游沙不可濬而水勢相懸或至二百丈又多
天險非人力可施還奏不便詔罷其役盖由君一言而
省工費不下數十萬惜其官甫六載將有遷陟之命以
漸底於功名遠大之期而疾作不可為矣丙午十一月
十一日也享年六十有五配章氏封安人子男三長曰
豸克家不仕次曰龍太學生次曰彪早卒女一適儒學
生劉鋼孫男二長曰元次曰亨孫女四俱在室龍將奉
君柩還葬先壠以銘為屬予與君同年進士每重其簡
靖敦樸可勵世之騁才舞智者而又數聞其厚鄉井睦
宗姻惠教子姓如一因以知君之修其身施其家為守
官釐務之地者殆不為無本也而今已矣久要之義為
之戚然幸龍與元方勤其業以俟用求大君之烈於異
時則天之所以報善人者其在斯乎銘曰
或亨其前而君緩於逢辰或豐其後而君蚤於沒身簉
屬而才作吏而循雖所施之未盡亦功立而名振有寧
一邱故山之垠竚彼遺芳在其後人
朝列大夫湖廣布政司右參議段公宜人楊氏
合葬墓誌銘
公諱慎字思之姓段氏段氏世居山東禹城譜毁於兵
燹自公大父而上多隠不出以積善名其鄉至父公凖
始出為河間府通判有惠政及民以宣德庚戌卒於官
諸子將歸其喪民擁柩道哭至不得行知府姜濤遂相
與留葬屬邑交河李村之原買田築室居焉當是時公
尚幼正統初稍長入補縣之儒學生毅然以亢宗為志
用尚書領甲子京闈鄉薦凡三舉進士弗偶居太學學
益䆳以景泰壬申出歴事于兵部少保于公見而器之
以語吏部尚書王忠肅公銓授兵部司務時于公督練
京營諸軍或有政輙遣公往申飭之公坐閱武場肅部
伍嚴號令一如于公于公以為能將薦其才可大用不
果天順改元升武庫員外郎戊寅敵入邊特勑公之陜
西會守將保定侯梁珤募軍士治器械事竣而民不擾
還未幾銜命復往守將以下亦許受成迄敵退乃已用
年勞賜誥命贈通判公奉直大夫兵部武庫員外郎封
母常氏太宜人久之有太宜人之喪服除改工部屯田
遂進郎中於庶務益精練而持之以不懈成化己丑公
薦法行用尚書固安王公言升湖廣布政司右參議奉
勑專撫荆襄流民往時荆襄變興率長吏貪殘激之底
於用兵民苦益甚公至則黜汰有司之不職者按行民
所次舍綏輯之若家人父子由是境内帖然盜訟鮮少
朝廷嘉之特賜綵幣二以旌其勞盖方與民相安無事
而公不幸疾作以壬辰七月十二日卒卒之日嚢無儲
蓄喪不能舉得巡撫都御史繁昌吳公而下賻之乃克
歸葬焉公為人淳厚縝密所居官理而不要譽有老成
前輩之風事母極孝與諸兄友于無間言鄉人至今有
弗率者必舉段氏以相勉配楊氏封宜人其父亦仕至
通判與公父交相得故歸之公宜人性賢淑雖生貴家
而樂儉素佐公宦學於中外二十年上奉姑中處娣姒
下御僮僕咸得其宜公殁益以家自任事無鉅細猶身
綜之一子女不豢愛親督之學而勖其言行甚力皆底
有成卒於甲辰九月五日公得年五十有七宜人則七
十有一子男一人曰文德庚子京闈貢士女一人曰淑
貞適南京太僕少卿唐章文德將以是歲十一月十九
日合葬公夫婦於先塋前期託其内之弟中書舍人周
君文通以銘見屬噫先尚書襄毅公與公同學友善故
嘗升堂拜公獲敦世好而今不可復得矣重惟公家再
世為循良清白之吏而爵未隆夀未長意天所以錫報
之者將在其後人而未可量乎廼序而銘之銘曰
猗歟段公循吏之子戢兵惠民亦委其祉年未耆艾秩
才亞參世美攸濟而澤未覃有淑一人邈焉良匹聮德
于官令終于室交河之涘雙璧永蔵考行刻銘維後之
昌
贈懷遠將軍同知武成後衛指揮使司事李府
君太淑人邢氏合葬墓誌銘
僉左軍都督府事李公自榆關具其父懷遠府君行實
使其從子百戶忠奉以請予書其墓上之石初李公在
五軍名有智略為先尚書襄毅公所器重從下川貴夷
又從克敵于延安遂以參將分鎮燕河營久之受詔總
薊州永平山海諸路兵捍國東陲為時重臣而獨念其
親不忘如此嗚呼若李府君可謂有子矣按李氏世居
濟南之鄒平先世譜牒燬于兵燹莫知所從起有諱士
成者當高廟時以耆宿徵入覲賜之冠鞶俾歸為農師
娶柴氏生子諱祥洪武末能募衆以應靖難之師文皇
嘉之授武功中衛百戶又屢用戰功進武略將軍副千
戶以卒贈同知武成後衛指揮使司事娶劉氏有賢行
贈淑人生五子懷遠府君行居四諱海字仲容器宇魁
岸見者知為將家子能讀書了其大義而所行多不失
矩度三兄一早亡二相繼受蔭卒無子府君悉力奉襄
事事孀嫂無違禮洪熙改元始嗣有父兄之職宣德初
易武成後衛時武臣子多食禄不視事又争事燕樂府
君前後歷兩署皆用薦治戎務翕然有能譽出同列之
右且務簡静不樂遊衍少年輩雖咻之不顧以宣德三
年正月二十五日卒得年三十有七葬某處某山之原
贈懷遠將軍同知武成後衛指揮使司事配太淑人邢
氏同邑處士子榮女母吕氏淑人幼莊静善女紅父母
鍾愛之擇所歸得府君而嫁既嫁以孝謹聞府君殁時
都督公始四歲又弱且多疾家復無紀綱之僕淑人遂
徒步挈孤請世禄于官稍長又命就外傅恒抆淚語以
先世之遺烈俾圖不墜嫠居凡四十四年茹澹服韋節
益勵既受封太淑人都督公亦屢樹勲躋秩猶安於儉
素如平昔識者韙之以成化五年正月十四日卒享年
七十有二祔葬府君墓子男一人曰銘即都督公也孫
男二人長清次源女一歸羽林前衛指揮使程瑄太淑
人之捐館也公哀毁盡禮又上疏於朝乞扶櫬歸葬雖
未果行而士夫知公之孝有足徵焉銘曰
鄒平有李族未華農師始出振厥家白衣從徵帝汝嘉
角鞓錫爾兼烏紗爾歸教爾鄉人耞驥子豈必皆渥洼
文皇靖難孰敢譁胡寧身斃汙泥沙爰率義旅紛且拏
道旁再拜腰鏌鋣摧堅馘醜不停撾千兵錫命恩屢加
五子挺若蓬中麻三人絶世堪咄嗟桓桓懷遠色匪誇
燁然千馬中之驊家庭矩度無舛差太平罷戰惟趍衙
不事絃管聲嘔啞階蘭雖死有茁芽拖金紆紫懸高牙
追榮賜誥呈五花有美淑人笄六珈從夫不憚挽鹿車
藁砧歲忽居龍蛇遺孤在抱啼呀呀孀居白髮紛鬖髿
子孫成立身無瑕冠之珠翟帔以霞猶喜儉素忘驕奢
一夢不返天之涯遥遥旅櫬乘飛艖故丘東望雲水賖
山川縈抱仍迴斜穹碑屹立對墓闍上刻天禄與辟邪
我銘千載章幽遐
趙淑人李氏墓誌銘
右懷遠將軍同知錦衣衛親軍指揮使司事太原趙公
諱璟之配曰金陵李氏從公貴凡四受誥封至淑人後
公卒一年以憂瘁致疾不起初予以親故居相邇嘗獲
拜淑人於堂淑人貌豐而神腴言質而禮恭竊意其享
遐福躋上夀遽以訃告即往哭之而公子以通政參議
趙公昂之狀來乞銘予實與聞淑人之詳誼弗獲辭盖
淑人在父母家能守姆教精女紅及笄而嫁時公尚家
食淑人佐之儉以勤後公起舍人掌環衛歴侍三聖有
武功又以才諝被簡任治詔獄幾二十年淑人處之不
侈以倨且每進仁恕之說公兄弟聮官禁近歲時奉祭
祀或有所饋問既敬既和不隳其常親黨過從申以燕
會或殺或隆不踰其節盖公得畢力於王事而弗以家
累者淑人之力居多淑人舉子失明即聘張氏以自輔
既有出則引之自育教之底於成受公之蔭焉嗚呼盡
女事之職修娣姒之義均嫡庶之恩皆壼行之大而克
舉之若淑人者法宜銘哉淑人諱善緣父處士興母王
氏卒以成化甲辰正月二十二日春秋六十有六葬以
其年二月十五日墓在都城東永安鄉合于公兆二子
長文次良今錦衣衛指揮僉事三女長嫁禮部司務殷
珌次許嫁凌桂而卒次在室銘曰
金陵仙李實蕃其枝有&KR0839;一士或堪女師作配虎臣允
顯于時式藉攸助陰霈其施既孝以恭亦儉而慈光膺
帝命受恩匪私淑人嘉稱庶無媿詞赤縣之鄉檜柏參
差白首同歸永安于斯玄堂翠珉乃刻銘詩閨壼之範
子孫之思
承德郎東城兵馬指揮閻君墓誌銘
成化乙巳之夏東城兵馬指揮閻君以疾在告久之疾
少差倚杖入後圃見家雞一雄挾少雌而噬其長雌者
艴然曰是不類世之寵庶嬖而虐其嫡配者乎擊少雌
斃之曰將啖若反席而瘖適君内之弟尚寳李卿過君
入見而卒盖五月六日也李卿為手殮之如禮且報訃
於所親識予急往哭之聞者亦相與悼惜曰閻君勇而
才意當復有所建立於世乃止於斯邪其子价將奉喪
還葬先塋泣拜向予以銘為託悲夫君諱宇字大方世
居南陽鄧州高祖奉先元山西行中書省參知政事總
師守山後死于節曾祖惟良祖通父貴以君故贈文林
郎東城兵馬副指揮曾祖妣邊氏喬氏妣王氏贈孺人
君生而鐵面長身性耻為齷齪淟涊之事入為州學生
益負氣侃侃不屈而力學數竒上秋試輙不利天順庚
辰入為太學生六館士與遊者率嚴憚之成化戊子遂
入吏部銓廷授中兵馬副指揮以外艱去辛卯服闋改
東城己亥秋東城人詣闕言兵馬正官缺員願得閻某
吏部亦知君可獨任為請於上許之居三年矣勲戚貴
倖之家櫛比於都城而兵馬職巡邏兼刑獄號最難理
君更三任一以奉公守法為心東城惡少歛跡至相戒
毋犯閻兵馬兩法司有難詰之訟必委君或兼委四城
之事無虚月而君於事悉辦無愆期者累倡同列上章
論刑法及兵馬不得其職朝廷多從之凡以事忤勲戚
者再忤中貴人者一率下獄置對而君詞直氣壯人不
能奪最後所忤者益危將獲罪不測而居之慨然無悔
也噫此豈不有平世高官厚爵之所不能者哉君事父
兄盡禮治家尤嚴嫡庶斬斬輯家乘以示法子孫處親
戚友朋禮意勤欵遇有過即規之甚則面斥至其人頸
赤不恕然心口一致無機械之設人亦以是服之居官
二十年不妄取予貨其居以發喪治行具君得夀六十
有四配李氏封孺人子男五長傑次儒俱早世其次价
也庶出者二人尚幼女四適湛欽胡欽高瑄周端皆士
族孫女一予與君皆委禽李氏君之内出湖廣參議公
予之内出太師文逹公為友壻同朝甚久且相得也而
今遂不可作矣忍不銘諸銘曰
有撓於法我則䋲之有偪於彊我則矜之毅此閻君莫
或登之不亡者存孰其興之
孝義處士閔君墓誌銘
休寧處士閔君既卒之十四年其子巖童始得吉兆於
邑之董川原乃啟&KR1148;而葬焉又三年乃以麻陽知縣范
順之狀走書京師請為之銘予發書歎曰子於先體甚
重若彼於先德慎重可知是未可以諾銘使者固請乃
不敢辭啟狀閱之則處士君誠有過人者初正統辛酉
冬隣弗戒於火母孺人抱病不可起君於貲産一弗顧
急呼妻舁母出中庭號泣露禱頃之風反火滅所燔隣
屋七十餘家觀者嘖嘖驚異曰孝哉閔氏子為題其堂
曰善存成化丙戌有詔以鹽莢易備荒之粟君實在行
而粟非一旦可集受直走旁縣為君往貿者十餘人及
期獨章姓者不至或傳其家有竒疾老嫗及長兄繼殞
君往廉之聞哭聲入見二棺惻然曰甚哉子之不幸也
請不責其償盖處士君前一事類蔡順後一事類范純
仁惜其處下邑而名弗彰無以厲世之強悖者乃以孝
義題其端而序之曰君諱兆勝字彦益又字萬億世居
休寧安樂鄉相傳其先出費公之後有為歙教授者始
家休寧有仕宋至湖南提刑諱福者下逮君七世矣君
曾大考叔慶大考德同考士善俱隐不仕妣吳孺人即
君所露禱而脱於災者君年十八即喪父能踵三兄以
㐮事歲遠時祭悲泣如初聞者感動奉母滫瀡之養備
至尤思以養志說之搆萬川書舍為蔵修之所業漸有
成一日語其妻曰局促一鄉非所以為孝我將出廣聞
見以為母榮子善事吾母每間歲一歸以所得者白母
母益說夀八十餘乃終君性最端慤不苟隨而克己為
善卒以起家鄉射禮行縣大夫嘗請與賓位而君樂錢
唐山水之勝晚復往遊焉以歲庚寅四月五日卒年六
十有二娶王氏西山逸士綱之女與君聫德子一人即
巖童受父師之訓唯謹凡其父所交遊者文章字畫能
珍藏之又繕書以視予予觀其中若徐武功張士謙學
士及臨川聶大年武昌陳謙軰率一時名流然君所自
立者則本其德性為多因竊歎士出三代之後使得大
賢君子為之歸而加以德性之美則其所就又可量乎
哉此處士閔君之所為可銘者也銘曰
孰籲天而戢其焚兮惟孝之臻兮孰捐粟而拯其人兮
惟義之循兮將厲俗之泯泯兮知錫類之振振兮董川
之原刻貞珉兮閔父之名永弗湮兮
承事郎華君墓碣銘
無錫多鉅姓而人率稱華氏盖出南齊孝子寳之後其
子孫散處不一而居蟇塘者甚盛其食指千數而莫賢
于存誠君存誠盖其所自名者諱蘭字楚芳其為人明
悟端慤早從師讀書有志識而華夙以産(闕)中故不
及卒業去長區賦賦重役繁君出應有司入綜家政皆
克辦至涉義者為之更力其始行于家事其父仝亮府
君暨母邵儒人甚孝與其兄楚英君甚友待賓客處妻
子御佃傭咸有規約而奉先一用朱氏禮又進而行於
鄉鄉人事纖悉必就君謀君為之謀甚忠人雖老長亦
折輩行與遊而賑窮周乏所以拯鄰䣣姻族者特君餘
事其進而佐有司督賦之外助脩孔子廟貌及尊經閣
以倡禮俗建石橋四于余塘諸處以濟病涉揮金捐廪
雖多弗恤其又進而輸粟以充邊實則用恩例授承事
郎比命下而君亦且老矣於是謝家事付其子築室後
圃以自佚榜曰鳳洲風致悠然有物外之思又營夀藏
于里之戴涇佳勝處時往飲處其中而君則年七十矣
成化乙巳四月十八日以疾卒臨終不亂力起
謂諸子曰修身慎行毋墜先業其達生歸全如
此配朱氏有淑德凡義事率佐夫為之子男五
人長立早世次本次節次勤出後族弟芸次卜
贅江隂徐氏女一人適夏文中孫男十三人長
乾次豫次鼎次震次坤次艮次坎次需次巽次
恒次天恩餘幼孫女若干人多在室本將以丙
午某月某日奉君葬戴涇以狀託其姻友翟貢
士永齡請銘其墓上之石予聞君之□盖有吏
部侍郎王公㒜之傳在宜無俟于銘獨念孝子
之後豐碩盛大非他族比而君之先遠有端緒
自孝子十八世孫榮仕汴宋其曾孫原泉復從
南渡居無錫之隆亭原泉八傳至元德清茶園
提領璟之子燧則君高祖也曾祖得昌始居縣
之蟇塘祖修文及仝亮府君益培以深而君復
能成於家顯于鄉通名于朝堂于是以見孝子
之遺澤遠矣然則君之墓烏可以不銘銘曰
有高厥閎不繫浮榮孝開其先奉之兢兢有裕厥
家不貴其節平直之行愧彼屑屑孰美華君錫山
之珍既永其年亦貴其身孰勝戴涇山水明秀尚
妥於斯以鍾厥後
彰武侯夫人汪氏墓誌銘
征西前將軍追封彰武侯楊威毅公諱信之夫人汪氏
故萬全都司都指揮諱貴之女也夫人早有淑質言動
不凡勤於女事都司君及其配李夫人鍾愛之擇所歸
得威毅公乃嫁既嫁以謹禮聞初楊汪兩族皆西北將
家而楊氏尤顯自穎國武襄公及威毅公羣從並列茅
土家範益修夫人處之上承下御略不以富貴自多孝
敬雍睦勤儉以慈諸侯家率自以為弗及威毅公起舍
人至大將嘗佩印守延綏大同餘四十年夫人相之同
其憂不以家務撓其心力威毅公賴焉公卒於軍夫人
護喪還京師念公惟早夜汲汲志成其子子之庶出者
愛育恒均女之適人者能守姆教人以是益諗夫人之
賢夫人生永樂甲辰五月二日從威毅公貴累受誥命
封夫人卒成化癸卯七月三日朝廷遣官諭祭詔合葬
宛平縣京西鄉威毅公之墓享年六十子曰瑾嗣封彰
武伯庶子曰琦曰瑀女長適保定侯梁傳次適錦衣衛
散騎舍人趙承序次適錦衣衛指揮使張淳瑾將以卒
之歲八月十一日發引前期奉狀來乞銘予嘗讀召南
之詩而歎周之盛其化實自閨門始盖其諸侯夫人有
鵲巢之德而又采蘩以親蠶采蘋以供祀不妬而惠其
下則有小星之詠念君子力王事而思不失正則有殷
其靁之篇事不出乎尋常而後世邈不可望也若楊夫
人之纍行班諸古人亦庶幾可無愧乎是可銘也銘曰
厥氏惟汪厥歸維楊嗟若人兮實婦之望成夫之勲勵
子之學如古諸侯享此世爵召南之風孰其嗣之既敬
既戒胡止于斯生封之榮沒典之䘏後千百年安此玄
室
孫母汪氏孺人墓誌銘
黟霞阜汪氏女勝璋生宣德己酉十月八日年二十二
適休寧陽湖孫沾公潤年四十九以成化丁酉四月十
九日卒一子曰粲將奉窆茶麻嶺之原乞予銘予聞霞
阜汪氏黟世家孺人五世祖&KR1545;賢最號賢者道川倪先
生暨定宇陳先生徑存胡先生皆嘗館之益修明家法
以詔子孫高祖承德知徐州蕭縣以惠政聞曾祖義忠
祖士濂父廷珍與公潤父慶遠同以尚義得官榮其身
母杭溪張氏也張氏家法實與霞阜相等故孺人生有
成性長有師承而歸有淑譽出一時女士上其尤可書
者每歲聘塾師惟其人用以訓其子佐其夫而雲溪程
逸民處其塾最久於是孺人之葬逸民為之狀而粲來
請焉孺人幼通女教女戒諸書事姑俞氏甚謹姑老病
風夙夜侍不懈輔公潤治家如壯男子僮僕各職其職
而産益充嘗勸其夫代輸里之公役錢以紓民急施槥
捐地以與貧死者橋屯溪以濟涉活棄嬰而長嫁之其
賢類此宜得上夀乃遽阨於是悲夫瀕卒惟戒其子守
塾師之訓宜自奮以無墜其父之業語不及他嗚呼豈
非其家學有所授而然歟孫男一人曰志孫女一人尚
幼予與公潤往還盖嘉其有内助而逸民又予族儒者
其言當有考也銘曰
淑其行嗇其齡欲問諸冥冥而莫之聽也斯丘之寧斯
石之銘百世之徵
養恬處士吳君墓誌銘
吾鄉有飭而才者一人曰吳君諱珍字以興别號養恬
予嘗竒愛之而今不可作矣悲夫君幼甚聰偉其長能
知所自立事父母處兄弟對妻子多不倍於道其教子
尤篤子業以成其於宗黨間食餒殮亡日不暇給大至
於償代逋釋争訟小至於葺郊衢濟行暍一里一族之
人賴焉其於郡邑盖足跡不至其庭鄉射禮行必預賓
席而君亦必再辭乃赴儒紳武弁之賢者至必主其家
其於生業盖始涉二廣繼走兩淛檢而不侈終於大饒
税畝日增佃傭日盛而堂構日拓以新策其平生樹立
皆夫人之所可得而辦也然規條戒約為久計者悉有
次第不事苟簡雖使之力學服官政於一邑以至一郡
或可推行惜所施不出其家以老而予竊慨夫一郡一
邑之間有飭而才如吳君或少也此予所以銘君之墓
而無愧辭者也君之先出漢番君番歙接境其譜稱番
君四子析居新安遠有端緒在唐曰少微仕至監察御
史曾孫瑶居歙之富饒瑶六世孫琇為休寧令愛邑東
金竹山之勝又徙家萬安即今吳之所居也君父士勇
母胡氏以永樂丁酉四月十三日生君娶項氏有子曰
愷今鄉貢進士將顯君於異時者繼汪氏有子曰鸞克
家不仕孫男五人曰節曰京曰某曰某曰某孫女二人
俱未行君享年六十有七卒以成化癸卯三月晦日墓
在邑南赤坎之原負兌向卯銘曰
胡佔畢兮乃究其知胡綰章兮乃弘厥施如彼飭兮孰
受之師越若才兮孰私畀之沒攸寧兮焯德有辭胤之
昌兮將兆于斯
澤富王處士墓誌銘
歙南三十里曰王村王氏世居之相傳為唐江東西道
觀察使仲舒後今考其譜仲舒諸孫避黃巢之亂曰&KR1545;
羽始居歙王村曰翔始居婺源武口王村者據淛源水
上游而王氏世以産雄其鄉故又號王村曰澤富云予
嘗過之聞有處士文林者長身偉髯樂書史號有心計
每挾貲以出輙重有所息乃返然積之愈多而善用之
貧負其所販者罷不與校濟饑拯危如恐弗及又佐其
長者捐田贍塋編譜刊梓一族嘉賴之處士以早失母
不及養養父備至父卒號慟絶而復甦弟友標客死躬
往歸其櫬撫成其遺孤如已子則教之獨嚴尤重然諾
計其得中夀行業所成殆不止此惜其年五十有四病
卒於姑蘇瀕卒不亂第戒其次子仁和曰汝兄弟當勿
墜吾志嗚呼是可謂王氏之傑然者夫予不及見處士
而識仁和仁和間以其塾師王宗植之狀來休寧南山
乞銘且數辱過予其急於顯親誠異凡子而宗植則武
口之族中徙歙者其狀實而不靡予以是益訊處士之
賢銘不獲辭也處士諱友森字文林十一世祖安孝宋
廸功郎歙縣丞嘗起義捍方臘八世祖&KR1545;旦宋紹定省
元七世伯祖天麟始聘曹弘齋先生於家塾王氏之望
益著高伯祖福元末與院判汪同各起義拒紅巾曾祖
彦清祖仲本父景容三世益韜能不施母程氏處士卒
成化辛丑六月二十五日配余岸余氏歙名族文德之
女佐處士分内外之政婣黨稱其賢卒成化乙巳五月
十九日亦年止五十有九子男二長仁泰與仁和俱勵
行克家用成處士之志識者策王氏之興未艾女二長
適巖溪項恭次適溪南吳大恭孫男四女三仁泰等以
弘治己酉十二月一日奉處士葬擇坑之原以余祔銘
曰
澤富之山高與族峙澤富之川流慶曷止孰嫓之德而
嗇其齒後必嗣興尚妥于此
復齋錢君墓誌銘
君錢姓諱寳字文善其先汴人相傳有伯一者仕宋為
殿前點檢卒葬鎮江城南祠堂灣子孫因家鎮江然世
遠譜逸莫得其詳惟祠堂灣墓錢氏世守之且以醫鳴
至君曾大父原濬而業益振所著有愈菴集多善方大
父仲器父安民皆世其業安民娶鄭氏有淑行生君受
質儁爽喜問學少受易鄉先生即有所悟入思究極性
命之說夜讀率至四鼓遂涉獵諸經子史詞章字畫必
師古人醫雖得之家傳然上泝東垣丹溪思擴所未發
而君不以自多刻意行檢居父喪哀毁幾絶治喪一本
朱氏禮母有疾致其所嗜雖犯僵凍冒危險不恤必致
之乃已伯兄性嚴甚君事之得其懽於先世貲産不寘
意獨收其圖書什襲惟謹教諸子力學勿事舉業而使
兼治醫曰勿失世守也與人友不泛所友一二耆德每
登眺山水間賦詩講道徜徉終日不一語及人過於宗
族姻黨則情義交至尤以禮譲服人雖弄刃於市者見
君則走避侵君之居者畀不與校其人卒慙悔歸所侵
遠近人以疾迎候無虚日君應接不倦屢起人之危而
不責報晩有得於易復卦之旨因以名其齋居手校古
今圖史朱墨如法而訂古醫書俾缺者完譌者正尤有
功於學者郡大夫行鄉射躬禮之為賓且將以國醫薦
之固謝不出人亦莫能強也成化丁未有高年八十予
官之令或諷君增年以請君正色曰吾年七十餘未始
有欺人者乃敢以此欺朝廷耶其守禮秉義不苟類如
此弘治紀年閏正月二十日以疾終於正寢享年七十
有七所著復齋集四卷運氣說二卷醫案四卷配余氏
克相君子男四長宗正次宗甫今供奉御藥房次宗美
次宗玉鎮江府醫學正科女二長適杜綱次適張顯宗
孫男七孫女五宗甫將歸奉君以卒之年十一月某日
葬城東十五都京峴山之原以狀來乞銘予往來鎮江
率聞人嘖嘖道錢君之賢不及往拜而宗甫宗玉獲與
予游甚稔觀其兄弟之所學與其所樹立盖不以穹階
厚積有無為榮辱則君之所以淑其身施其家範其俗
者雖古有道之士可無愧哉惜予文不足以發君而誼
弗可辭也摭狀而銘之曰
孰一經兮弗墨其行孰三世兮弗利之競孰如錢君志
探聖言求儒之端浚醫之原竢厥大成可闖往哲霈莫
禦之而遽以訣祠堂之灣有開厥先京峴之山有永斯
阡君雖云亡克肖維子蹈烈揚芳尚考于此
明威將軍瀋陽中屯衛指揮僉事程公墓誌銘
公諱佲字彦彰故贈兵部尚書兼大理寺卿諱晟府君
之中子太子少保㐮毅公之弟敏政之叔父程氏世居
徽之休寧出陳將軍忠壯公之後族大以蕃具程氏統
宗世譜及先塋之碑其居陪郭者在國初有安定忠愍
侯以勲烈聞事載實錄其兄之子徵君諱杜夀尚書之
考也以詿誤隸尺籍於河間再世矣至㐮毅公與公始
奮跡文武以為其先人之光今不幸皆下世公則無憾
而為其子姓者何所恃以為歸乎於是敏政聞訃為位
以哭又序而刻其墓中曰公少為父母所鍾愛㐮毅公
親督教之然公志武讀書之暇輙私出與少年習騎射
及諸戎事業已精而㐮毅公始知之曰是亦足以顯矣
正統己巳之變守臣以將才舉於朝少保錢唐于公方
督諸軍事立公閱武場親試之能奏予官未上會敵入
大同公上書乞自效從大將往遇賊於雷公山先登陷
陣軍中以為勇分援代州與賊戰城下連日夜解其圍
又以選兵劫敵營為西峩口奪還其所掠授瀋陽中屯
衛百戶天順戊寅㐮毅公視師遼東公從至金復海盖
諸州而還敵寇陜西公復從尚書白恭敏公出固原時
大雪不知敵所在公率探騎自間道覘之于紅崖川還
報幕府乃發兵擣其營於打刺赤公亦生致敵將一人
入奏捷賜宴賚陞武略將軍副千戶四川貴州山都掌
之蠻屢叛殺邊吏㐮城侯李公奉詔往討而以公從時
㐮毅公以尚書督諸軍事公不以自驕願分隸偏禆下
其豹尾箐及海納諸寨而五村峒號天險公復與敢死
士連破之俘賊甚衆并獲銅鼓十數成化初凱旋陞明
威將軍指揮僉事加賜賚初公率練所部士於京營十
年至是乃用薦還治衛事又十餘年而疾作矣公性易
直有懷即吐不喜齷齪士人有不可面折之不恕喜飲
樂遊遇文人韻士雅歌投壺必傾倒乃已然事兩尚書
府君及祖母汪夫人母張夫人極孝謹受責不敢措一
詞居喪泣血比於孺子㐮毅公以剛聞天下公事之如
父不命之坐不敢坐其待内外親婣雖甚所不足者桮
杓間隨釋無宿怨其居官未嘗以朘削為事故不以田
宅服用不及人為慙此皆敏政之所親侍而知者不敢
溢美以重不敬之罪也公生宣德己酉五月十二日得
夀六十以弘治戊申二月十八日卒配劉氏封恭人子
男五長敏聰當世公官次敏芳次敏哲次敏宏次敏堅
女五長適大同中屯衛指揮錢鐸次適滄州守禦千戶
趙瑛次適瀋陽中屯衛指揮曹澄次適千戶舍人何玄
次尚幼憶丁未之冬敏政奉詔考士於南京還取道河
間候起居時公已屬疾執手欷歔哽不能語久之崛然
起呼酒相慰勞令盡觴曰恐後不復見汝矣嗚呼言猶
在耳孰謂此别而真成永訣也哉公墓在祖塋西南葬
以卒之歲四月二十七日銘曰
程顯江南孰閼其逢明威奮揚為北之宗北伐南征克
世其武孰浚其祥忠壯維祖紆金曳紫亦孔之榮胡命
之淑而不永齡奕奕崇丘瀛東之里公妥于斯我悼曷
已
處士高公墓誌銘
君諱翔字鵬翼姓高氏世居河間之獻縣曾大父某大
父顯俱力田不樂仕父溥始出知淇萬二縣未六十即
致仕以惠政聞娶劉氏生君性淳謹而内介雖從居宦
鄉無綺紈之習讀書之餘每有善進其父壯歲里居或
勸之仕曰有親在勤樹藝以為養甚力其樹藝法可幾
於古人所居縣東北西十里壘頭村以穀則豐以果則
碩以畜則蕃遠近取以為式曰壘頭高氏所傳也由是
君産益充奉喪祭待賓客供有司之賦率有餘裕又以
其羨濟人之貧乏者雖羣請其門無倦色獻儒學諸賢
廟貌不具知縣王傑禮致君以為言君一言應者如響
得白金數十斤廟貌悉具勒石於學紀君之功歲凶出
粟賑饑賜冠服為義官而君之子廸迥暨孫椿踵其義
益發廪賑饑皆授官如君鄉飲行必禮為大賓里不平
者多就决其是非犂然當人心無後言教子孫甚肅曰
吾不及仕以顯先人汝輩宜殖學毋自棄中子進入官
于朝屢被薦將有遷陟之命而君屬疾以弘治戊申三
月十一日捐館矣享年七十有八配孫氏有賢明之行
凡君孝友勤儉及周貧恤匱諸義事皆力贊君為之以
成化己丑三月五日卒享年六十有三子男五人長廸
次進今鴻臚鳴贊次迥次逹早世次述國子生孫男八
人長椿次松次梅次相次桐次植次楷次楫俱儒學生
孫女七人長適郝鑄次適李綸次適陳漢餘在室憶先
尚書少保㐮毅公居瀛東别業時君恒上謁㐮毅公愛
重之託君授樹藝之法於吾人盖于今二十五年矣後
予詹簿弟獲與鴻臚有中表友壻之好往來益親思再
挹君之風采問稼穡而今不可復得矣鴻臚將歸奉君
以五月九日葬祖塋之側請予誌其壙中義不可辭銘
曰
維卜于漢事彼田畜維郭于唐專此敏樹孝弟力田從
古則然猗嗟高君有德有年關内之封孰顯而殖豐樂
之鄉孰晦而嗇有寧一丘故山之垠君積未施在其後
人
篁墩文集卷四十四
