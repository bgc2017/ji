篁墩文集卷六十四明程敏政撰
詩
遊月河寺次韻顧光禄(時送張廷璽郎中還南京)
空門坐隔河風柳扇微和曉色城頭盡春聲水上多過
牆燕市酒倚席渭城歌不盡遊人興詩慳可奈何
一徑曲通河經春土脈和破籬編葦密老圃種花多惠
遠還能笑昌黎不解歌題名人半老莫更問誰何
挽金陵倪處士(侍郎謙之族人李太常作志)
家住修文巷俄然夢不醒譜通宗伯系塚勒太常銘猗
頓千金産童烏一卷經不堪人墮淚擇葬近新亭
鏡中偶見白鬚(時年三十)
曉起掀髯笑不梳鏡中霜到一莖初他鄉轉覺官無用
半世空驚病有餘閒處欲尋支遁語老來思共阿咸居
平安獨喜南鴻便一月常收兩度書
成化乙未廷試受卷紀事有作
大廷多士若雲屯入對從容感至尊新雨過城開曉霽
好風吹柳散春温尚方絡繹來珍饌中使催呼鎖禁門
回首十年如夢裏傳臚當日愧蒙恩
文華清禁接詞林閱卷親勞法駕臨黃紙墨痕春淡淡
紫垣鐘漏午沈沈風雲此日開文運忠孝何人契主心
今夜禮曹還賜燭早隨冠冕聽綸音
壽靈臺郎吳英母九十
暖風開讌敞雲屏慈壽從今數百齡盤誥紫鸞恩浩蕩
傳書青鳥意叮嚀北堂秀發宜男草南極光躔婺女星
莫對絳人提甲子五官聲價重堯庭
夜夢家君曉起得家書時家君已得請還鄉
夢接庭闈語未闌曉來南鴈寄書還平安字抵千金價
晩節功成九仞山竊禄尚堪供薄養遠遊何日奉尊顔
遥知兩弟稱觴處綵服應留一副閒
瓊島春雲應制
五色氤氲曉未開一春長遶玉峯來成祥頃刻非無意
行雨分明是有才御氣遠通花萼殿靈根偏護栢梁臺
望中忽感從龍念恐有遺賢在草萊
季弟克寬來京師適當端午西湖南海之蓮尚
未有花而予家盆池特出二萼化工之巧有
若為予兩人者設耳克寬南行有期輒用開
讌以酧花因思予在西城時此花亦於五月
盛開司寇陸公輩各賦一詩以為予中舉之
徵其後果然今十四年矣故詩及之
誰家端午看芙蕖蝸舍風光似有餘苒苒紅苞初半拆
田田青傘未全舒酒籌暗合愁新别詩䜟先徵憶舊居
莫忘弟兄攜手處一簾花雨濕征裾
次韻羅明仲太史中元謁陵僕三度謁陵皆以
冬至又兩與李世賢太史行
陪祀頻煩下紫清冒寒長記舊經行風生古堠驚鴉宿
月滿荒城聽馬鳴花鳥送君今日路溪山回首隔年情
道傍老壁題詩處定有居人說李程
送戸部吳廷憲主事赴廣西提學僉事得文字
泛泛濯錦江産材多好文就中吳季子壯歲迥不羣久
簉司徒班薦書新上聞朝廷重興學簡命恩禮勤乘驄
過梅嶺持節開江氛念子掌邦教此職固所欣都門時
雨晴岐路東西分嶠外豈無士成之在陶薰時名愧葩
藻實學須典墳典墳首群行古聖非徒云行行志方健
寧肯上負君三歲諒有期遲子來策勲
送袁士鎣太守考績還淮安得童字
淮陽今大府南北舟車通上官絡繹至卧治將無功使
君東南來瘦馬從一童績成奏天子出門歲將窮君本
法曹郎皎皎白鍊銅坐令郡訟稀風化千里同勸君一
巵酒美政貴保終不見古循吏名與長淮東
洞黃詞懷黃尚斌先生(職方彦俊之父文選孔昭之祖)
洞黃何逶迤遠在天台間壁立千芙蓉四顧相回環緬
思洞中人一去何當還平生讀書處松檜不改顔兒孫
日以長濟濟通朝班孰識巖棲翁高名配兹山我歌洞
黃詞悵望春闌珊生芻杳莫致浙水東潺潺
大病不寐
月西窗正黑天色向黎明坐數傳籌者沈沈殺五更
又
溽暑人如醉昏昏一病身如何三五夜番作獨醒人
陸廉伯太史家賞蓮得天字
小院涼生雨後天一尊同賞甕池蓮散花曉日來天女
步月清宵見水仙坐客不辭浮白令主人何惜買紅錢
興來忍折芳筩盡回首風光又隔年(是日主人以綵繒纏荷柄故詩及之)
八月一日丁祀夜作有懷彭文憲公
半夜奎星光燭天諸生雲擁戟門前閒階露下聽更坐
别院人稀借榻眠燈亂衣冠松外轉風清絲竹殿中傳
西湖故老今何許分鬯叨陪記往年
賀高揮使生子
錦棚香襲舊征袍轉覺王孫甲第高喜氣鎮浮三日迥
啼聲渾似五陵豪四筵湯餅朝開讌左戸桑蓬夜屬櫜
已是他年真將種殷勤傳付吕虔刀
送耿司業先生省親還南河
白髮萱親在北堂喜承恩詔趣歸裝秋容黯淡辭都下
曉夢依稀見洛陽萊子舊衣增刺繡陽城新例有封章
疎庸濫逐門生後駐馬離亭盡一觴
文淵閣大學士彭先生哀輓
廊廟憂深病亦深西風庭木動悲吟文星一殞嗟何極
哀詔頻頒似不禁三館尚聞修宋史八方空復望商霖
平生忠孝封章在不負先皇策士心
乙未十一月十六日長至有感(白鬚又添一莖)
吟鬚再見一莖霜愁思應隨一線長月色也從今夜減
酒懷爭似少年狂海榴漫說偏多子喬木誰憐隔異鄉
好是浮名歸未得十年辛苦尚為郎
尹亞卿家飲散用韻二首一讀景帝諡議一謝
盛筵
天賦宗賢撥亂才八方威命響新雷衮衣立受東朝命
玉輦迎從北地來九廟有靈知孝友百年無力報奸回
今皇盛德嗟何極一紙虹光燭夜臺右讀諡議
勝日叨陪玉署才綺筵簫鼓沸晴雷宫壺尚足傳杯用
堂食初分入饌來拂座面驚春色動聯鑣身帶夕陽回
題詩欲盡留連意長句無能效栢臺右謝盛筵
臘月念八日得仲弟克儉南京書季弟克寬杭
州書報家君已至徽州
兩回家信一時聞北鴈如何久離羣同氣影隨三處月
老親身卧萬山雲懷歸有約多成夢竊祿無才可報君
學業半荒鬚漸白愁顔消得付餘醺
燕都石鼓題廣人黃瑛江湖勝覽卷
岐陽埋没草離離汴省燕都嘆屢移一代文章存鳥跡
百年風雨蝕鼉皮摩挲尚識宗周器題跋誰鐫蒙古辭
却愛勝遊黃叔度孔庭懷古立多時
白雲深處為天台趙時暉賦
幽人卜築嫌山淺直入雲山十二重傍岸野樵多失路
隔林溪碓遠聞舂衣裳露宿嵐光冷書畫晴蒸海氣濃
極目為君思鴈蕩爛銀舒卷正溶溶
朔州行王汝璧太守述職西還
朔州城頭塞雲結朔州城下沙如雪赫連古戍白草枯
一路角聲吹不歇居民半是防秋兵十里五里屯軍營
偏師夜坐烽火息飛輓小兒歌太平王郎家世本靈武
明目張髯氣如虎羽林驕將不敢欺磧裏人耕好田土
窮州十年多苦辛奉檄東來覲紫宸長官知名聖君喜
邊吏有才能幾人遥遥朔州城勸子一巵酒馬蹄明朝
向山後女牆孤月重相思定倚危樓望南斗
成化乙未元夕觀燈應制
萬歲山頭春月圓萬歲山下霏祥煙蓮花漏水盡一刻
火樹百枝光燭天條風東來送新暖低颺星裘動黃繖
九重金闕倚岧嶤四面紅雲蔟簫管慈闈更欲親承歡
綵棚十丈空中攅隨山移仗不知曉應制還催供奉官
五朝故事傳來久樂與民同上元酒想像先皇得衆心
尚有燈詞播人口太平喜是百載過邊燧不驚天氣和
古來張弛皆有道實心一日非為多
十二月十三日大雪
北風吹晴無片雪老農戚戚生窮悲土中細麥乾欲死
方士結壇徒爾為殘年一雪萬人喜天子憂勤天與之
長安貧者死莫恨記取當初望雪時
挽薛節婦(監察御史為學之祖母)
薛家賢節母身住滆湖村老去霜春面歸來月夜魂孤
鴻難再偶慈竹自添孫不負生前恨金書照里門
卜築
頻年生計拙辛苦又移家未到新庭院遥憐舊月華時
名只人後歸夢幾天涯銀漢猶明没因風欲汎槎
著存堂為吳節參政賦
悠悠三十載一飰不忘親推枕猶疑夢登堂若見人海
桑初隔世風木幾傷神要識全歸意平生在立身
雨後絶句示小女
天井無沙潦水空臨流一樹石榴紅女郎學語驚相報
幾瓣臙脂落鏡中
題姜廷憲中書小景畫
雨落山前雙樹村石溪流水帶沙渾野人赤脚如歸鳥
不怕春泥半擁門
哭坦姪二首
兩地驚心最可憐别來長夢抱兒眠豈知一段青雲器
只向人間住八年
慟指蒼天淚兩垂海枯難盡竹林悲牀頭幾卷殘書冊
一世辛勤付與誰
送徽州謝同知伯儀慶賀建儲禮成南還
郡紱驅馳不憚勞又驚飛絮點歸舠八方共喜前星耀
千里回看北斗高闕下省臺通姓字山中城郭候旌旄
因君不盡東南望一片鄉心折大刀
丙申郊祀齋居次陸廉伯太史韻
東風吹冷襲虛襟芸閣西頭接羽林上界疎鐘清客夢
廣庭明月空齋心回驚舊壁題名遍轉覺微官閱歲深
此夕圜丘天尺五擁衾時聽屬車音
露下虛庭月滿襟仰看殘雪罥疎林久叨禁直隨班尾
共誓齋明協帝心三宿夜分蓮漏永一年春到竹宫深
題詩欲繼雲間陸蟬噪終慚海鶴音
次謝鳴治侍講韻
井烏聲與柝聲兼閣道頻將斗柄瞻郊墠禮神春奠玉
齋宫清蹕夜傳籖月中曉色驚先白雪後寒威覺倍嚴
三日清齋無一事水沈時向竹爐添
慶成宴與明中舜咨聯句和韻
賜筵初及試燈時一日風雲會殿墀天靜漏傳金箭迥
曉寒春上玉顔遲羽林扈蹕環千騎宗伯垂紳正九儀
胡越一家同獻壽八方誰道路多岐
送刑部郎中陳德修還南京用張汝弼駕部韻
旗亭柳樹拂頽牆祖席朝來掃半堂廿載不知遊宦久
一春偏覺送人忙東風似與歸途便流水何如别意長
執手難留陳仲子錦帆回首正高張
送薛志淵御史隨都憲袁公處置荆襄志淵舊
嘗巡按其地
聖主臨朝重拊循襄樊行幕繡衣新一方喜入皇圖遠
十載愁聽捷奏頻好計公田收菽粟旋分官府闢荆榛
土人半識招安使馬首山川屬舊巡
廣人黃昊久客于外夜夢二親自寫其像號其
堂永思其父嘗為主簿
細草雙墳隔幾春天涯回首淚沾巾凄涼死别空成夢
想象生容自寫真嶺嶠飛雲時出岫滄溟流水任揚塵
傷心莫遣成衰落不負庭闈在立身
錢塘沈德自成化丁亥以來從家君征川貴
山都掌之夷又從平江伯出鎮兩廣總督漕
運清謹之操三度如一家君薦之始自從事
為選人平江凡七薦之乃自江淮衛知事改隸
通政司於是薦紳君子無不嘉君之能獲
乎二公也拜命言旋賦詩以贈
曾從川廣著征袍又辟江淮督餫艘舊業恥緣行橐富
新名多逐薦書高銀臺已換簮紳貴玉帳應酬案牘勞
莫為官成心便得十年恩澤慶難遭
三月十七同日得王貢士寄來休寧臘月書馬
亞卿寄來南京二月書
客邸瞻雲思有餘忽傳門外送雙魚正當南北相望處
連得春冬兩季書千里開緘如面對一番披讀即眉舒
年來轉覺歸期緩日日經幃候起居
送蜀士趙顯章赴澠池訓導(池學有曹端先生祠)
薰風吹路鐸聲清行李飄蕭出帝城洛士自今霑化雨
川人從昔有文名崤函地接關河便秦趙臺危草樹平
&KR1274;舍有刑知尚在好將蘋藻薦曹生
送克寬弟南還至茶菴獨歸
垂野隂雲一望迷送行愁問路東西不知幾日黃梅雨
門外青泥没馬蹄
賞心已負一年春野寺從來别恨新酒盡沙頭催上馬
斷堤新草獨歸人
一徑棠花照水開可憐新病廢銜杯早知别淚多如雨
悔不臨岐盡醉來
題劉廷問舍人所藏夏仲昭太常晴雨二竹
太常醉搦紫宣毫不寫李王金錯刀閣舍朝回卷簾處
楚江風雨戰秋濤
舊宅依稀練水傍古墩幽竹自成行披圖却似身重到
刺眼翛翛鳳尾長
送奎文閣典籍許節之東歸
寧陽許君節之故閣老道中先生之中子仕為奎
文閣典籍博雅好文克世其學見重于孔林者久
矣成化丁酉上京師以其先人䘏典未備告諸朝
獲有尚書之贈又於今閣老壽光劉先生締姻好
焉君既上顯其親下成其子將納禄于吏部浩然
東歸劉公子鎡請予言道其行予嘗執經壽光館
下樂其人為賦古詩一章
東山舊名家文章羨之子先人國鉅公勲德藏太史當
年受推薦簮紱升孔堂日坐圖書府上應東壁光朅來
走京師奏書析帝寵南宫下新制曄曄賁丘壟還思畢
婚嫁館甥得劉郎官途凡幾月冰玉相扶將人生天地
間亢宗似君少塵鞅不可羈拂袖一何早薰風日夕至
滿路飛楊花都門戒晨發祖席臨水涯心知共月明千
里一回首良晤詎可期屬酒為君壽
送戶部石宗海員外赴四川提學僉事宗海予
同年嘗為翰林庶吉士
徂徠家學未應蕪喜奉新恩向蜀都黌舍威聲思按察
玉堂丰采重司徒行臺曉月諸生試比屋春風五教敷
相守不堪相别處暫留驄馬盡離酤
送中書舍人桐城何志廉赴南京刑部員外予
較藝禮闈志廉實預事于簾内
郎中早發帝城東雙旆遥乘雨後風南部司刑千里别
中朝揮翰十年功何當把酌尋鄉好猶記篝燈宿至公
從此魚書知不斷兩京新路牐河通
次南京錢學士先生入朝之作時先生方有少
宰之命
十二年來出帝關北歸仍立舊鵷班交南使節陳臨海
江左文名庾子山簮紱又新池上寵冰霜難老鏡中顔
漢庭欲下安車召楚水燕山路不難
桃花零落舊玄都喜見腰金尚黑顱才藻自能當萬乘
筆鋒猶足掃千夫禁中前席多需賈海上生祠半說蘇
晩節從來須鄭重百年文運藉人扶
新安洪生通今鄭州守有約之少子鄉進士遠
之弟而予兄汀州貳守克和之壻也來京師
從人受春秋學日以成歲暮欲將往省于鄭
且南還入郡學以竢秋試其志可謂健矣道
别之際賦詩贈之
綵衣遥向鄭州城書劍還為故國行官邸冬温先季子
京闈秋試待諸生匆匆立馬辭鄉丈草草傳觴媿館甥
但喜家聲常不墜一門難弟又難兄
邀同館諸公賞盆池蓮
新秋團扇不禁風退直相期出禁東池館不嫌來結社
水花猶有一枝紅
題尹正言學士菊
陶家莊子未全荒籬下西風一逕霜紅紫相看零落盡
寒花只作舊時黃
題畫
蒼山茅屋歲將闌一卷黃庭讀未殘落葉暗橋何處客
杖藜來聽水聲寒
講筵命下甚愧疏庸不足以從諸君子之後輒
賦一詩錄呈舜咨侍講養正伯常二太史
天王重稽古文教被九寰濟濟䕫龍徒終日奉讌閒自
慚樗散質久厠詞林間一旦誤簡知許綴經幃班儒冠
豈徒榮君德重有關格心古明訓志士亦孔艱況我本
承乏何恃開天顔所幸同袍人逸駕難為扳致身及此
時淳風正來還策厲敢不勉主恩似丘山
爲柳楷序班題壽意圖歸慶其母
七十柳家母雙耳被華髮行步若飛鳬飄然有仙骨諸
子數公權供奉廣寒闕回首夜何其天涼桂花發神娥
海東至蕩潏凌波襪皎皎青鏡中居然事修謁酒酣一
借問滄溟幾時竭攜手問清淺共拾蟠桃核仙凡隔塵
水三山翠嶢屼可望不可親歌詩對明月
壽泰和王希誠七十(希誠尚書文端公第三子中書舍人求之父嘗受恩)
(封)
七十存齋叟尚書一令孫天開新壽域人羨舊清門蔭
子傳家學封君荷主恩一陽初復候佳氣滿芳尊
西江多逸老季子獨超羣仙授還丹訣家藏說玉文逢
辰題甲子閱世等烟雲想和長生曲因風一寄聞(楊文貞公)
(嘗有說玉文贈之)
題玉堂散直圖送吳汝賢修撰省覲還閩
金殿當頭玉堂署十二朱廊隠宫樹衣冠濟濟堂中人
猶似前時起居注門下斜連金水河石橋五壘横蛟鼉
扣閽不許外人到挾冊時見諸王過奎文上應圖書府
插架連籖照今古同遊恐是十洲仙下界紛紛半塵土
邇來新詔開中堂儲材聖訓何洋洋日令三館坐羣彦
應制往往催詩章從容退食龍樓外松下傳餐解簮帶
光禄之酒大官羊終歲天厨有佳賚宫壺早午漏未央
旭日半下城西牆出門跨馬人分首緩步不知歸路長
老璫如能解人意慣識青衫閤門吏幾回爾女笑相嘲
何幸相從禁中地我居史館今十年碌碌追陪叨俸錢
就中却愛吳汝賢才氣迥出千人先承恩謁告辭丹扆
綵服輝輝照秋水何人為寫玉堂圖天上風光動桑梓
我思古人不可當身在江湖憂廟廊君是八閩奇俊郎
一飰之際寧可忘君家二老俱無恙莫遣文章負今上
朝朝散直定思君早趣歸裝拜天仗
題安城彭學士山水圖
何人結屋青山裏終日開窗見山喜近峯錯落走簷牙
遠岫蜿蜒插天嘴澄江一道山前過短櫂平分浪痕破
船頭水氣綠侵衣載酒高人面山坐石泉下衝沙渚渾
桑榆接地成深村柴扉欲扣不可到或有細路通雲根
竹鶴老人名畫手半幅生綃大於斗水分山斷意無窮
目送飛鴻度江口安城先生塵慮脱南望鄉人楚天闊
高堂永日對山歌肅肅涼風起蘋末
篁墩文集卷六十四
