篁墩文集卷五十明程敏政撰
傳
楊文懿公傳
公諱守陳字維新姓楊氏浙江鄞縣人曾祖浯卿而上
世以仁富聞其鄉祖範益好修為名儒學者號栖芸先
生别有傳父自懲傳其學官止泉州倉副使公之在妊
也母張宜人夢星落懷中及生天庭有黑子七如北斗
見者竒之五歲即端恪如成人而才識穎異栖芸親教
之日記數百言稍長學舉業及為古文辭夐出流軰四
方多傳其程試之文以為式栖芸恐其溺此恒誨之曰
聖賢之學以慎思力踐為要博文強記輔此而已公大
有所悟入作致知力行持敬三銘以見志景泰庚午舉
浙江鄉試第一人辛未舉進士被選改翰林庶吉士未
幾丁父憂而祖父母相繼卒居喪七年學益邃識益遠
天順戊寅服闋授翰林編修預修大明一統志尋被旨
授徒内侍監辭不許憲宗即位以選為經筵官預修英
宗實錄成化丁亥以考績升侍講踰月實錄成升司經
局洗馬公每進講必積誠意傅經訓冀納忠以感悟上
心一日講武成篇曰魯論稱舜無為而治周書稱武王
垂拱而天下治然後世人主有深拱禁中委政内侍者
召閻樂之禍有高居無為惟寵嬖豔者啟禄山之變何
也盖舜武之所以無為者由其舉相去凶惇信明義無
一不盡其道皆常憂勞而有為乃始佚樂而無為也後
世人主則孟子所謂安其危而利其菑樂其所以亡者
耳左右聽者竦然至於應制詩文亦舉筆不忘勸戒壬
辰選侍講學士校刊通鑑綱目遂預修續通鑑綱目以
母喪去公官五品十六年所教中人已多貴幸凡預教
者率因之以進獨公泊然無少藉有欲出力援之則謝
曰我嫠婦也抱節三十年矣乃垂老而改志邪薦紳往
往傳誦其言今上出閣公等六七人被選日侍講讀文
華大訓成升詹事府少詹事兼翰林侍講學士大訓篇
目多本大學衍義獨事涉中人者悉不以書公曰是何
以為訓撮其賢否得失之故分註一條議者不能奪公
雖晩未遇而名重一時吏部嘗擬公國子祭酒在廷大
臣合詞舉公堪吏部侍郎宜入内閣皆不果用今上登
極加恩宫僚始擢公吏部右侍郎初當道猶擬公南京
上覽䟽取筆塗南京二字其被恩眷如此詔集議祧廟
禮官請祧懿祖而以德祖比宋僖祖百世不遷公抗言
禮天子七廟祖有功宗有德乃孔子之言故凡號太祖
者即始祖必事之以配天若商周之契稷者以功而非
論其本統也宋之僖祖及我德祖可比商報乙周亞圉
非契稷比議者徒謂大儒嘗有取于王安石之說而不
從孔子遂使七廟之間既有始祖又有太祖太祖既以
配天而不正南向之位名與實乖豈先王之禮哉若謂
降而合食為非禮則王者既立始祖之廟又推始祖所
自出之帝而祀之固無嫌也憲宗升祔請并祧德懿熙
三祖自仁祖以下為七廟異時祧盡則以太祖擬商周
契稷而祧主藏於後寝祫禮於前廟時享則尊太祖祫
祭則尊德祖各不失尊庶無悖禮議者不能從而公執
甚堅盖有遺恨焉弘治戊申上䟽論&KR0688;學聽政累數百
言大略謂陛下御極以來屏棄珍玩放遠竒衺登用正
人聽納忠諫躬閱題奏日勤政務若此不懈可幾堯舜獨
臣之愚猶有過慮盖革故正始猶易持久保終實難若
内得弗深外資弗博銳志少懈欲心漸滋豈能保其始
終如一乞開經筵御午朝聽講之際凡所未明輒賜清
問必待聖心洞然明悟而後已一日之間居文華殿之
時多處乾清宫之時少使欲寡而心清惑少而理明則
得於内者深而出治之本立矣午朝有事者皆先用略
節口奏而裁决之大政則召大臣面議未當則許諫官
駁正而審行之俾賢才常集于目前視聽不偏於左右
則資於外者博而致治之綱舉矣若但如近日之聽日
講御午朝以應故事凡百題奏皆付内監諸臣調旨批
答臣恐積年之弊未革而將來之患難測不但如前所
過慮而已優詔嘉納諭禮部以三月御經筵禮部得請
并午朝如楊某奏修憲宗實錄以公兼副總裁公念更
化初凡吏部有所升黜人必視其忠邪易險愿奸為趨
舍故偘偘持議雖取嫌忌於同列弗苟徇也己酉再請
解部事專史職不許章三上乞致仕始命以本官兼詹
事府丞供職史館如故公嘗言古人謂國可滅史不可
滅我太祖既混一即命儒臣修元史太宗靖難後史官
不紀建文君事遂使當時朝政與忠於所事者皆闕略
無傳及今猶可補輯景皇帝已復位號而英宗實錄標
目猶書郕戾王是宜改正章疏留中者雖有可傳例不
得書乞宣付史館奏未及上而公以十月十八日不起
初太白犯進賢占者以為賢人厄盖其應云公疾革語
其弟守阯男茂仁曰吾學志為君子仕登三品年邁六
十斯亦何憾惟上恩厚未能報先栖芸先生未及封汝
曹勉圖報稱以繼吾志諸弟暨男茂元不及訣其以是
語之語訖不亂明日端坐而逝訃聞上悼惜賜諡曰文
懿命官諭祭葬事後二年實錄成詔贈公禮部尚書又
三年以春宫舊恩許錄公孫美璜為國子生公天性孝
友筮仕即遭三喪竭力襄事不一舛於禮奉母極孝養
與丁夫人起家偕老肅雍相成未嘗畜女侍奉巾櫛待
諸弟怡怡自相師友公暇子姪環侍循循雅飭無毫髮
豢飬之習在京師所居高坡巷四方來者皆知為楊先
生家敬愛之風薰然被於宦族有宏農之遺範與人交
必以義相規而見善如已出體若不勝衣言若不出口
至說理論事則毅然不可屈自號晉菴晚更號鏡川同
考禮部會試及主考兩京鄉試得人最盛所著述有三
禮周易尚書詩孝經大學中庸論孟私抄凡數百卷皆
正其錯簡更定其章句詮擇諸家之傳註而傅以己見
雖大儒之說不苟同盖晚年屢加刪定未始輕出也於
書謂舜典象以典刑一章乃舜命官語非史臣記事之
詞古者罪人不孥而漢書引湯誓孥作奴盖或奴或戮
隨其罪之輕重施之也酒誥明大命于妹邦疑明字本
封字之誤不然則下文乃穆考文王終不可通大誥今
蠢今翼日蔡傳謂今之明日也疑以今蠢今翼為句言
武庚今無知如蟲之蠢動今有輔如鳥之羽翼而以日
字属下句猶左傳日衛不睦也于詩以卷耳為大夫行
役者之作謂陟岡陟砠馬瘏僕痡非后妃思慮所及以
柏舟為非婦人之作謂其心不可轉威儀不可選正孔
子所謂吾于柏舟見匹夫執志之不可易者也至以鄭
衛之詩非孔子所謂鄭聲其辨尤詳大約謂春秋主事
當無不載詩主辭當有所擇朱子修通鑑綱目於莽操
吕武之事靡不偹載其續楚詞則神女季姬皆斷為禮
法之罪人高唐賦亦視為倡家之凟禮若鄭衛諸篇非
刺淫而果為淫者所自作聖人必不錄之矣其超然獨
見多先儒所未及者又有五經考證大易私徵春秋私
比等書皆未脫稿雜著詩文有晉齋稿鏡川稿東觀稿
桂坊稿金坡稿銓部稿又數百卷閎博精醇兼備衆體
成一家之言讀其文可知其人公弟舉進士者三曰守
隨廣西按察使曰守阯左春坊左諭德曰守隅工部員
外郎子二亦皆舉進士曰茂元山東按察副使曰茂仁
刑部主事公墓在鄞之玉堂洞山
論曰儒者心學之失傳久矣其上工訓詁以為高其次
競辭章以為竒又或以天資用事而能隨世以就功名
斯已矣四明自慈湖楊氏師象山東發黃氏師考亭皆
卓然知體立用宏顯微不二之義學者尊之若頽波砥
柱而栖芸實嗣其傳至公益充大之盖其始則抱遺經
以求聖人於言表而不以訓詁辭章為能故其持己律
家居官接物視老壮如一日而不少肆其子弟皆謹禮
守法不屈於不義而以古人為可期也夫學術有得於
一心則尊之而不為泰棄之而不為損擇之精守之確
終吾身而不變此所為儒而世往往以迂左目之皆孟
子之所謂失其本心者也公晩遇明天子將有柄用之
漸而阨于老不能究其經綸遠大之業使儒效暴于天
下豈非斯人之不幸哉
僉憲楊君傳
君楊氏諱太榮字崇仁其先居湖廣麻城至君高大父
德言元季為統軍萬戶有事于蜀因家酆都曾大父繼
祖大父文興父宏道仕為邑之訓術通諸家負識鑒嘗
幼異君曰此子當不凡遣入學為生徒而勖之君果穎
出流輩業精行成思亢其宗以天順丁丑舉進士酆都
邑陋僻國朝舉進士實自君始君為人剛直而宅心恕
每思為有用之學故遇事可不可即勇持之未始以人
言自沮也筮仕大理評事所讞獄必反覆參驗得其平而
後已時廬陵王恭毅公長大理慎許可更官屬十餘人
獨才君可大用值有詔大臣各舉所知者公即以君名
上升江西按察僉事江西民譁訟繁君治之不勞而辦
嘗行部九江寧縣盗猝起攻陷郡邑殺將吏衆相顧愕
眙計無所從出君不動曰是惡能為徐授策甲士躬督
之與格大蹙其衆擒其首羅萬珪及黨與三十人未幾
盗復起九江君馳往掩捕之擒其首舒原一及黨與七
十人南昌豐城為萬珪餘孽所苦君戒指揮王鏞密捕
獲之凡五十二人由是所部帖然無敢倡亂者南昌有
權貴人被盗其壻誣仇家數十人君察其状盡釋之衆
危君君毅不顧曰某不能以民命附勢也久之真盗出
危者皆愧君建昌豪民楊洪三武斷鄉曲以盗誣朱槐
等二十八人死且半君辨其誣而寘豪於法闔邑稱快
九江衛百戶田春與巡捕指揮李貴不相能貴知御史
金忠素刻嗾盗引春春不勝榜掠誣伏君獨疑之以白
御史石玉玉視案曰成矣時多憚金無敢争者君即日
上其事事下立雪春等十七人聞者壮之君既以洗冤
澤物為己任不能復與人媕婀遂大忤權貴人以成化
甲午致仕去去之日吏民數千人乞還君當道者方謀
所以處之而君有决志不留矣君歸蜀鄉人莫不高其
節然君亦不能恝然忘世凡鄉人孤弱而為奸媒理直
而為暴令所錮者君必為言上司曰某也冤某也横其
言一出于公上司亦敬聽之冤者得不死而横者斂迹
君事親孝一第後即有父喪哀毁盡禮家饒於貲而喜
施賑窮濟涉揮所有不吝君在江西貴溪高都憲上達
嘗贈之文稱曰偉丈夫其歸也南昌張太史廷祥大書
其行卷曰林下一翁而序之兩公亦近世聞人其言殆
可徵也
論曰世率謂刑官少仁故多不利其身與其後者是大
不然刑所以輔世之治而濟夫仁者非以示厲也彼冤
者釋而暴者伏其辜皆仁之用而謂刑官少仁何哉刑
官少仁固繫其人而豈先王制刑之意哉若楊君為刑
官中外十餘年所全活既衆而又進退以之亦求不失
其本心而已然夀終名完而有子世其業將充拓而光
敭之利孰甚焉吾愳世之論刑官者怠于仁以為利而
弗之省也故為之立傳君以弘治甲寅八月十六日卒
年七十有三子六人孟琦陜西華隂縣丞孟瑛舉進士
為刑部主事其言議操履有父風孟琳隂陽學訓術孟
瓊孟瑶孟瑜
徐處士傳
處士德賢字孟明姓徐氏蘇州常熟人其先所居曰邵
舍墅曾祖程元海道萬戸祖恢祖又遷漁梁至正末嘗
集鄉兵捍閭里里人賴之别號春軒工草書父舉生三
子處士其季也處士生即秀穎不與凡子伍丱角入鄉
塾日誦千言自經史百氏書率能通大義又以餘力通
隂陽醫卜之學稍長從三山陳元圭專受春秋將卒業
而天兵下姑蘇乃挈家避難邑城事大父母父母愈力
涉險茹辛凡數年大父母父母相繼去世亦不敢以客
喪廢禮既而常熟失守復徙郡城雖顛沛中所與遊必
一時名士吳元年始還漁梁顧兵燹後業以中圯處士
恒心語以亢宗為志計日規措不遺餘力務使燬者完
逋者復敝者新門閥再興而自處泊如也時鄉先正思
菴吳公猶未有名處士首禮而友之文廟靖難初郡邑
洶洶無錫莫氏黨裔有乘時剽劫者或謀于處士處士
力沮之曰我輩非有官守第率子姪保田廬以俟命可
也其高識遠慮一時老成人皆莫之及永樂中悉以家
政付子訥曰吾老可休矣自結廬于所居西偏榜曰静
菴菴有山石花竹之勝處士日徜徉其中客至㵸茗嘯
歌竟日忘倦歲丙申十二月二十有五日卒卒之前二
日呼訥曰吾平生無過人處惟肯改過喜濟人取予之
間不敢悖義持是以終吾身猶懼弗克汝能體此心以
不忘先訓上師古人吾目瞑矣言訖沐浴安寝明日又
召兄子言保族宜家之道亹亹不少亂及晡而逝享年
七十有三配鄒氏有婦德佐處士起家婣䣊稱之一子
即訥一女適錢慈有孫八人慎愷悌懷恜懌悛恪恜正
統丁卯鄉進士歴古田長寧知縣恪成化丙戌進士歴
工科給事中湖廣左參議河南右參政左右布政使今
都察院右副都御史奉勑巡撫河南女孫三人適錢悅
者以節聞詔旌其門曾孫二十有一人綿純紌綬紀縉
維緗□績緯縝組綎練綰緇縜統&KR0008;縚綬成化乙酉鄉
進士歴石首永城上杭知縣玄孫四十有二人璠瑞璹
琨瑕瓉瓔璣璨珙琥瑶瓘瑚㻞玭環璪琢瑢琳璥瓌餘
多未名者自孫以下用發廪賑飢授義官者五人為儒
學生者三人處士墓在南沙鄉敬真里漁梁溪北之源
於是葬七十有六年矣弘治甲寅以恪上績恩制贈處
士通議大夫都察院右副都御史褒寵有加
論曰儒先謂天報善人之後莫大于賢不肖而世乃以
貧富貴賤為言舛矣若徐處士者以𦕈然一儒生經世
亂而不棄其身於他業不狎其身於非友不汙其身於
狂僣可謂有君子之行矣要之際興運而中起其家子
孫曾玄積久彌盛至六七百指其間出而顯者為名卿
次者為良吏處者為義士而女之有歸者為貞媛謂非
天之報善人而致其後之多賢若此哉况貤封之峻廟
祀之豐而富貴兼之者哉處士子都憲予同榜進士嘗
竊聞履善之祥故輒為立傳然書處士而不以贈銜繫
之者重其德不以爵用比于漢徐君之例云爾
前鄭州守洪公傳
公諱寬字有約姓洪氏世居徽之歙縣之永楊里其先
曰龍圖閣待制贈少師中孚顯于宋族大以蕃人姓其
地曰洪源公曾大父楚善大父宋顯父懷徐母江氏其
德善之詳並見公所編洪氏世譜公生九歲即選補府
學生治戴記淳實淵穎不妄言笑人咸器之以景泰庚
午領應天府鄉薦屢試禮部辭乙榜卒業太學遂以成
化丙戌入吏部銓授湖廣桂陽知州州當狪獠破劫之
餘公為剏驛堠作市區禁侵暴勸分備荒民漸復業桂
陽古府治有縣附郭國初以州治縣以府治為倉民弗
便公言于朝請復州治經畫規措不數月告完而民不
擾方迎父就養居一年以憂還辛卯服闋改河南鄭州
時剏藩府于汝寧濬漕河於黑陽山立會府於開封徵
夫役千六百餘人使者旁午公懇言州狹民勞免其半
癸巳歲大祲奏免三分又請發陳麥一萬石與官粟兼
濟庶危急可拯巡撫都憲武進楊公亟善之下其事諸
府民賴全活甚衆賈魯涇及白婁河歲病民公築隄捍
之而患息州城壊不治公董葺之成加壮焉汜水古崤
關議者欲革之公言崤即虎牢古險塞時平固無所事
守若卒遇歲飢盗出不測其孰禦之故愚以為不革便
卒存崤關公治鄭久民感服其惠威莫敢犯而鄰境陜
汝諸州訟不决者亦請於公誠下孚廼一新其學宫刻
許文正公大學要略諸書廸諸生又新鄭大夫子産之
廟以風其鄉人州民李慶家蠶簇巨繭成衣襟袖悉具
而民間駒犢多雙生者人以為公德政之應巡撫都憲
江浦張公請旌異之山右原公請以為鄖陽知府命未
下而公以疾解組歸矣公晚歲益端居不入城府合曾
祖而下十六支萃居一門内外有規歲序有燕周䘏有
等里人有事亦相與就質焉成化丁未十一月二十六
日卒夀六十有二妻汪氏先六年卒子四人長達克家
不仕次廸禮部司務次遠成化戊戌進士歴知莆田濬
交河三縣有聲今以監察御史莅事南京次通府學生
孫十人長儒次偉次休次伊次俸次儉次价次脩次俶
公墓在清泰里河塘上鳳山之陽
史官曰古循良之臣譽興位隆若西京之世所書者盖
甚衆也洪君治兩州有惠政為聞人而不克究其志以
老何哉然有子能世其經拓其顯揚之業而大之人以
是知天之報施善人固有在彼不在此者予故取而傳
之非直以慰公矣將使夫為善者無懼焉耳矣
汪節婦傳
汪節婦陳氏名鼎徽之祁門人其父曰偉人與同邑汪
仕政皆名士故節婦在室已能受姆教為賢女年十九
聘為仕政子軫妻汪舊族而仕政又振之節婦能事之
盡禮嚴奉其條約舅姑安之曰得婦如此老復何憂哉
其佐軫養父母尤力至於處婣䣊供祭燕御佃傭斬斬
有緒人率慶軫軫亦以自慶踰年生男奉以見舅舅大
喜小字之一孫定名曰鐸吾將望其多似續以振吾宗
也再踰年而軫遘疾不起疾革時略無一語及節婦節
婦號慟幾殞者數四有老媪勉之節哀則泣告曰吾夫
屬纊之所以不及我者知妾無他也吾何用生為聞者
亦為之灑涕既服闋節婦始年二十三舅姑少之微使
人相風則大哭曰我何人家女為何人家婦而敢以此
相侮哉不當即死以從吾夫于地下爾風者乃不敢復
言節婦奉舅姑視夫存時益謹謝膏沭勤女紅日抱其
孤兒茹泣曰天乎純鑒此血誠俾苟存視息養吾夫不
絶如綫之氣以不墜汪氏吾願畢矣鐸既長勉之力學
為之擇配而得方氏女亦善事節婦天順癸未有司以
其節聞覈實如令旌其門迨今弘治癸丑節婦年八十
四有孫五人曰相曰樞曰榶曰朴曰楷樞尤淵穎淳慤
進補儒學生部使者試士嘗占首選然數竒諧寡每不
利于場屋云
史官曰先正有言天報施于人之子孫莫大于賢不肖
而不知者以富貴貧賤寘論舛矣吾觀汪節婦陳之履
行殆有烈丈夫之所難者雖已躋夀年沾恩典疑有未
盡則將于其孫樞乎驗之人亦佇見樞之力學績文當
有以為節婦榮也然予與樞善賢其人有志於道知以
程邵為師疑所以榮節婦者將有大焉豈獨富貴哉
鄒氏傳
錫山有華鄒二氏華祖南齊孝子寶鄒祖宋寶文閣學
士忠公浩族最盛各以所居名其在近世則鵝湖之華
有時葺翁守方守方生文高故儒者所著宋史發揮東
郊集文高子蒙實娶于忠公之族盖徐塘鄒也其父珮
承事郎號撫松大父宗文仕知通道縣兩家雖以産雄
其鄉而維之以禮義他姓不及焉鄒氏者生有至性如
成人早喪其母悲哭不止惟見父則更為歡父訝之久
乃悟曰吾女孝為恐傷我故不哭耳噫人家那得有十
許歲兒能如此耶長益好女紅及喜聽人說古賢女婦
事歸蒙即甚得舅姑心姑以内政畀之内政悉辦久之
喪其父與舅過哀成疾而治家益勤至手自緝縑枲以
先家人姑慰止之則面遜謝退作如故其佐蒙之大者
能教養其兩弱弟晉升晉升每語人曰我兄弟輯睦嫂
有力焉又嘗諫蒙曰君家以積德故至此君宜損己無
多取于人庶有後蒙義其言行之人果譽蒙曰華之良
也然終以舊悲勞致瘁不可起卒時出言謝其姑且戒
蒙而勉其子累百語不亂既絶復曰我實不能舍姑姑
亦大慟曰老不幸而失賢婦吾何用生為則語蒙曰婦
事我十三年年甫三十有一有一子兩女叶成汝家其
葬諸西夀山祖壠之側葬事固無煩我我惟欲得名公
文字為婦不朽庶足以相慰爾蒙退請楊儀曹君謙狀
其事遣人來致母命予素重儀曹讀其文甚核是足以
不朽矣謝再三其所遣人跪曰走數千里而來將何恃
以歸報老人其言益可悲也遂序而傳之
論曰劉向為列女傳凡一言一行皆見錄不遺誠愳人
喜高節素行而忽婦職之常也若鄒氏之為華婦亦獨
能盡其職之常爾然其姑乃思愛之不置是必有當其
姑之意者夫能當其姑之意則所以佐其夫主其家者
必有道焉嗚呼是亦可謂賢婦也夫抑可謂之孝婦也
夫
華處士傳
處士姓華氏諱正字守正以字行晚號愛菊翁南齊孝
子寶之裔也其先曰原泉當宋南渡始居無錫之隆亭
六世孫起濱再遷堠陽起濱生璞元晉冀屯田總管璞
生鉉功德使司都事早卒妻陳氏以節旌門至今號旌
節里鉉生幼武幼武生宗韡復遷鵝湖宗韡生興叔興
叔生思濟處士父也處士性孝友早喪父每言及雖籩
豆儐爾即掩懽流涕事母鄒氏務得其歡心有疾輒籲
天求代疾亟走千里禱泰山且沒又復走兩京求金石
文圖所以不死者年七十喪其兄守方盛暑哭奠如禮
因中暑暍醫弗治歲經暑輒發以弟守端早世教育其
諸孤若已子尤厚宗族置義田周貧乏族有譜多舛處
士據舊藏續修之而不敢以已意參焉其慎之也兄子
玭孤不克自立育之成為築室納配吕氏孤女出内之
弟者處士收養之且資装以嫁華大族有瞰處士病而
以計&KR1025;其田若干畆處士覺而歎曰先業所在惡可以
弗力言於官十年事白乃歸闢逸老園日徜徉其間久
之幡然曰得無啟後人遊宴之漸乎中搆觀稼樓貯經
史藝桑果課視為適或譏其務逸得勞則笑曰吾志也
處士喜讀書尤好胡氏春秋及歴代史見逆理強辨即
怒勃然雖親且顯者弗貸至素所不善有善亟稱之弗
置也處士與其配吕君伉儷垂老無間言篤朋友死生
不相背華故饒于田畆十則歲給無息米斛四佐其鎡
基銍艾之費鄕族效之歲凶有券米斛四千聚于庭乞
緩其逋者處士即裂券罷償歡聲載道由是兩子一孫
皆本其志發粟賑饑為義官處士以弘治七年二月七
日卒夀七十九子二人曰祐德孫男二人從智從仁孫
女多適名族其適今監察御史陸完封孺人者德之少
女也曾孫男三人曰金石竹多克家
論曰予與處士還往幾三十年每見益老而平直之行
靖慎之容終始一日也業之豐胤之昌固其先世之所
敷遺然處士善繼述足以迓承于盛時而充拓之亦惡
可揜哉
藺州同知封翰林修撰錢君傳
君諱中字用之松江華亭人曾祖實祖復父昌皆不仕
而復故儒者尤好子思子之書鄉人目為錢中庸君逮
事焉年十六為儒學生以俊警聞嘗假同舍生文字不
獲就目一再過即背錄不失一言由是學益博文必務
出人上然三試南畿輒不利遂罷去客荆襄江淮間久
之聞陳御史選提學江南躍然歸就試果甄錄之成化
戊子中南畿秋試七上禮部又輒不利乃詣選曹請改
隸南京便養母得歴事工部未滿五日聞母訃或請足
期而後發喪君大慟斥之服闋以禄不及養乞遠郡自
效廷授藺州同知藺属麗江府雲南絶徼也酋羅姓者
世知州木姓者世知府恃姻為奸虐君動以法持之羅
故使督五井鹽課君正色曰我奉命監州豈專為鹽吏
而已羅恚欲挾木中傷之君以詩抵木木反禮君不敢
肆而夷僰悉恃君以安分巡兩司若林副使俊輩皆賢
君檄使稽鄧州軍餉再攝雲南縣又攝黑鹽井提舉司
往來無虛月縣邏卒得賂縱盗以良民充格數歲不决
君辨釋數十人黑井鹽坐潦虧課君至以足告上官驚
歎曰得非連州鍾乳乎歲庚戌委君入賀長至節值子
福舉進士第一君慨然曰是足以成吾志矣遂引疾致
仕君所居後即晉陸機放鶴灘故地作樓其上合林下
人結社號榮夀會口不及官政與郡士大夫飲輒盡醉
浩歌自適或規其放者君曰吾將藉以是全吾真使涉
世故者不吾撓也吾豈真放哉錢之先居嘉興桐鄉相
傳忠懿王後元季君高祖德名避地華亭城西贅薄氏
家焉君既得謝將往桐鄉合族定宗法未行而卒五月
望後四日也得年五十有六君生負氣偘偘必思以自
見而數竒諧寡終不詘以求合然居家篤行早喪父祖
母陳命傳食仲子及君時仲殷而君困君不可曰是畜
養者之所為爾極力與其妻陸奉陳及母范咸得其歡
陳之喪悉力營葬不以勤仲父君之子益企君之孝福
為翰林修撰三載得推恩封君如其官忽思君心動例
不得歸省則移疾冒暑行至東昌得君訃福弟祚亦舉
于鄉君治命曰葬地毋遠我祖父福等遂遵故壟㐮事
其地曰華陽橋蟠龍塘
論曰士之有所立於世者豈獨以其顯有後之為侈哉
觀君于仕階未滿五日發喪事大母雖居貧無違禮佐
遠州不鄙夷其人而寘禍患于度外非燭理明而逮義
勇者能之乎人率謂君徒以其子故顯名而不知君之
所自立亦誠有足書者故予為君傳不示侈焉明古之
君子有所立者非全恃乎此也亦將以慰夫人于下地
云爾
參政陸公傳
公諱容字文量姓陸氏蘇州崑山人元盛時號周涇陸
家曰士明者販遼東值兵興客死子福育姻䣊徐氏因
冒其姓福生繼宗繼宗生裕贈兵部武庫員外郎娶陳
氏生公公妊時母夢紫衣人以笏擊其首曰當生貴子
覺而公生厖厚白晢見者以為英物九歲賦詩有竒語
十六為縣學生大肆力於經史百家至廢寝食而凡摴
蒲博奕之戲一不挂目葉文莊公亟器之曰范文正公
事業不可不勉也舉成化丙戌進士第除南京吏部驗
封主事始請于朝復姓陸氏丁父憂服闋改兵部職方
會敵入邊遣將北征勑公紀功軍中敵退而還進武庫
員外郎大臣患京城多盗請遣給事中御史部屬官五
十人大索以公總其事公極陳不可事果中格尋進職
方郎中時邊報旁午封事日或四三上凡敵情虛實地
里險易兵力分合皆犁然中其肯綮事下三邊邊人驚
服大抵皆出公手而於沮征安南及罷𠞰鹽賊劉通兩
事尤偉有昌佐者京營都指揮故降將也求參將雲南
一巨璫傳上意令兵部上其名甚急公持不可則召至
左順門諭之公曰既出上意命下即是焉用舉為且金
齒騰衝外控諸裔要地也佐材力庸下且降將不可用
若今日阿旨異日壊事雖禍及身家何益巨璫語塞事
乃已他如韋瑛之誅定捕妖言功不得世襲皆自公發
之未幾丁母憂服闋上疏言太倉兵衛不便者八事從
之所司復采其尤切要者行天下為著令除武選郎中
值今上初即位斥戮倖進庶政一新而太監李良典御
廐為都指揮王欽梁宏乞陞都督得旨矣公上疏極論
都督武官極品體勢甚重不宜授無功及非人而良等
招權恃恩當正典刑仍乞立法以禁將來疏兩上奪其
新命士論壮之復上疏論八事曰儲養台輔曰教𨗳勲
戚曰愛惜人才曰久任巡撫曰經理京衛曰選練禁兵
曰均平鈔法曰慎重會議而儲養台輔愛惜人才二事
尤剴切時柄臣疑公侵官且臺諫力為之排逐異已者
懼公言動上將隂中之尚書余公為言吏部得出為浙
江右參政距上疏一月爾公至任復條例兩浙不便者
八事多見采納於潜民陳乙夫婦乞食夜投宿桐廬山
中漁家被殺瘞之而婦不死覺有人蹴其脅曰明星至
矣何不走訴婦自墓隙出遇公長號稱冤盡得其状漁
者論死蘭溪章憲僉懋作頌美之辛亥聖節入賀復上
疏論漕渠利病不報癸丑大朝罷官者若干人而公亦
與焉聞者大駭公處之怡然且賦詩道别既歸於所居
作成趣菴獨笑亭目緇衣野服著書其間又改作先祠
落成已属疾猶強起獻拜如禮以甲寅七月戊申卒得
年五十有九公少即有志經濟如典禮兵刑漕運水利
之類罔不究極其本末利害手書之冊為施用之具識
者以為百不一試也居家孝友父為人所誣坐謫戍連
者二十四人公陳書上官雪之葬母之日塚上廬次及
城中屋宇烏鳥飛集萬數鄉人嗟異公子未蕃夫人張
氏數勸買妾公曰吾祖宗以來無畜妾者不可所著詩
文曰式齋稿浙藩稿歸田稿奏議在朝曰式齋筆記在
浙曰封事錄記事之書曰菽園襍記式齋邇察太倉志
别有兵署錄水利集問官錄總若干卷子一人曰伸舉
于鄉嗜問學有行檢克紹其業
論曰公當弘治初伏闕上疏時予方以言者去國道中
得其稿讀而歎曰偉哉賈陸之緒論乎然亦未始必其
終獲遇也既乃聞其以論薦而出有微意焉盖出未久
而罷且死矣道喪風靡士自晦則笑以為無所取材而
擯之稍露一二則又恐其得譽望有進用之漸必誣之
使去則以為快足豈獨後世哉若擯于一時而顯于既
沒誣于小人而白于君子固天定也士獨求其無愧而
已公雖用不究所學然有建白在朝廷有惠澤在民有
著述在學者足以考見矣遇不遇奚病焉
仝景明先生傳
仝先生寅字景明山西安邑人少聰警失明無所事事
乃受易師學悉究羲經畫卦之旨而以京房斷占多竒
中正統間父清遊雲中挾景明與俱三邊吏士有問身
休戚及軍利鈍成敗必就景明决之由是仝先生之名
聞四方己巳秋敵將額森大入邊英廟北狩隂遣使命
鎮守中貴人裴當問景明景明筮得乾之初九附奏曰
庚午歲仲秋車駕當還還後七八年必復辟英廟心識
之時忠國公石亨以參將守雲中賢景明引為上賓動
必咨之暨景帝嗣位敵益熾召亨還總京營亨以請有
幹略薦以自輔景明因侍行至京時額森復入寇京師
戒嚴亨召景明問計景明筮之曰無能為也且彼氣已
驕戰之必克敵果敗去庚午額森欲奉英廟北還時率
以為詐獨武寧伯朱謙上書懇請朝廷持不敢發景明
力言於亨曰敵人順天舉義我中國返失迎奉之禮獨
不為外國笑乎亨遂與少保于公恊議遣使敵果奉乘
輿來歸實庚午秋也英廟以太上皇居南宫三年錦衣
指揮盧忠上變外議洶洶忠一日屛人請筮景明以大
義叱之曰是兆大凶死不足贖忠懼而佯狂為風状兩
宫乃安忠後伏誅如景明言景帝之弗豫也中外以儲
嗣未定為憂景明亟言于亨曰公國柱石當委身致命
以安宗社今危疑之際不早定大計禍且不測亨意遂
决英廟復辟將官景明景明固辭乃命工范金鑄隂陽
神靈四字為筮錢十八文製象牙盒貯之以賜又賜魚
牙金酒杯一白金彩幣若干會清以指揮僉事將出莅
徐州上曰仝寅得毋偕往乎其授錦衣衛百戶在京居
住景明復固辭不允景明見亨寵位已極每因筮以持
滿之道反覆戒之弗納卒及于禍景明當景泰天順間
名公卿大夫無不延接者然一語不及私事惟抑邪與
正濟顛扶危可致力則諄諄不少回避遇古今圖史及
異書必令人傍誦聽之至老不倦又緣名字之義自號
啟陽今八十有六歲尚康強無恙三子長鑾以材武自
見官錦衣衛百戶次鎣治易為進士業次銳以善書士
隸中書舍人
論曰昔嚴君平卜筮與人子言依于孝與人弟言依于
順與人臣言依于忠各因勢𨗳之以善盖賢而隐于卜
肆者也若仝景明先生固聞君平之風而有慕焉者歟
其禮于名流不凂于權貴夀而有子老于聖世非倖也
彼司馬季主不見知于宋忠賈誼郭景純不免于王敦
之難其術精矣而其所得又景明之所不滿者歟
汪義士傳
汪義士中和字貴民唐越國公華之後休寧西門人曾
祖養晦自西門遷汊口祖明德父亨義士為人頎然廣
顙性介特寡言笑每讀書至古忠孝節義事即掩卷太
息曰為男子而淟涊以度世亦惡用生為鄉先生聞而
異之曰汪氏有子矣義士家有尺籍在貴州適當亨亨還
自軍道其艱苦義士未冠也恒戚戚不樂宣德丙午詔
簡汰諸路兵亨弟兄皆以老謝行義士毅然躡屩往代
鄉人壮之貴州帥聞其故儒者率遣子從學義士因以
其暇日為講說前史名將所為如何及近世養兵禦侮
之要邊臣聽之無不慰惬或戎務弛張夷情虛實山川
道里險易通塞有所咨訪因而舉錯甚多義士一再以
公務還汊口省其父羣從兄弟悉長健衆議當番代以
均勞者群從又相持不前義士恐傷之復抵戍則髮漸
種種矣貴州古夜郎越雋地山水荒寒中土人非謫配
罕至義士獨往遊其間歌笑懷古人莫識也都勻苗寇
作貴州軍禦之失利義士所居堡僅百人欲散走義士
仗劒叱之曰當此際不叶力堅守即國家養我輩何用
况分地不可擅去有大僇乎衆志始定入夜備稍解寇
突入有牽義士急去者義士慨然曰士死義爾堅立不
動且詈寇曰朝廷何負于爾敢猖獗若此遂被害正統
十四年七月二十四日也得年五十有九少子南雲被
虜月餘哀慕動寇寇不忍殺釋而歸之義士二子長義
方次南雲也孫男三觀成昕觀早喪昕篤志力學為里
塾師
史官曰郎之戰公孫禺人遇負杖入保者息而謂之曰
使之雖病也任之雖重也君子不能為謀士弗能死不
可也與其鄰童汪踦往皆死焉孔子稱其能執干戈以
衛社稷嗚呼若義士之死固可與踦相望于百世之上
矣而封疆之臣乃無畫策捐軀若公叔者不重可歎哉
鄒佑之傳
鄒佑之無錫人宋寶謨閣學士忠公十一世族孫也所
居曰華莊再遷龍涇至元季而業中圯佑之曾大父伯
惟大父洪昭父以善歴三世始漸復舊以善娶于華生
五子皆有聞佑之其次子也性孝友於二親生盡養沒
盡哀與諸弟甚篤一弟早死撫其孤如已子其讀書知
要嘗誦武侯静以修身語說之因取静修名室以自警
平生不急利而家益足其志在寡取或因其之而并捐
之故多不忍負之者長區賦取給公上而已處家有規
與其配華肅雍睦相成教三子或力家或業儒無敢肆
以譁者闢所居東原為新甲第于其里以時修忠公及
上世丘壠無論䟽戚輯宗譜助刻縣志造鰲塔諸橋浚
香渠以利濟鄉人雖捐重費不恡所還往若武功伯徐
公太宰思軒王公憲副㯶園劉公皆一時名卿遇佳勝
處同載並遊觀者嘖嘖佑之晚歲深以盈滿為愳號其
堂曰戒得不欲關世事作假山堂後畜古法書名畫于
中又樓其南曰學閒終日手一編不置弘治戊午春忽
遘疾以四月二十有二日不起實始生之辰也君子謂
庶幾古所謂全歸者佑之每歲出貸米取息值大歉有
調之者曰貨不倍貸乎謝曰乘時射利先世所不為也
姪婦錢孀而無子請後以佑之孫不可曰渠自有同氣
在徇之是利之也錢訴于郡郡召問故驚羨不已此二
事人尤稱之佑之諱賢卒年六十有八嘗以歲飢輸粟
例得官然非其志也子曰愚承事郎曰魯早世曰鈍儒
學生孫五人
論曰無錫為毘陵之望予恒過之見其山水秀明鍾之
人宜多賢者而鄒公先號知名士或顯或晦不可縷數
子孫出而嗣其休祉遺烈者未有極焉豈其所鍾者獨
盛哉亦有所觀法而然哉若佑之所樹立美矣鄉人為
紀其行累千數百言大抵多富好禮者之常予因節之
為傳非不詳也得其大則小者可知也
封監察御史王公傳
公諱宗吉字天祐王姓世居蘇之吴江為碩宗所居邑
西附郭梅里曰夀之者元季聞天兵將有事于張士誠
計大軍必自太湖登岸道梅里以入遂避地仙里而舊
業果毁于兵燹夀之生良輔良輔生彦徵彦徵生守仁
勇于義守仁生公未三歲而卒再期而母吴亦卒撫于
諸母公雖煢然在疚而負穎質性聰穎鄉先生吳善與
守仁交莫逆間撫公異之曰吾無以報亡友顧孺子可
教也收誨之公讀書過目不忘家故有春秋左傳朱子
綱目尤愛玩忘寝食弱冠學成即授徒里中嚴條約如
老師學徒日衆公念其先業中微思所以拓之者勤儉
自樹不遺餘力而未嘗取非義之利家寖以饒盡復其
舊産以終父志所居之堂曰樂善為石梁七鑿義井四
貧乏病死者食粥施衣予藥給槥恒恐弗及成化改元
歲飢焚逋券數千辛丑再飢出賑米六百斛巡撫都憲
王公承制授七品散官辭不可鄉射禮行郡邑大夫必
以賓禮之有疑政多就問焉公處家庭甚肅分命諸子
理家政治儒業僮僕各職其職而不敢肆奉先禮賓及
冠婚慶吊式禮給適中覽名所居曰遺安曰百忍樓曰
懷恩又創月湖蓮陂别墅于松江太湖上開圃于所居
東池曰涵虛亭曰可怡橋曰凌雲谷曰賓而時與朋友
詠歌其間弘治丁巳以子貴勑封文林郎江西道監察
御史人以為績學纍善之報公疾革時處分家事不亂
且召親友與訣命遷正寢而終寔弘治十年十月四日
夀七十三先是公卜夀藏于王山之陽山擁水環境甚
佳勝公心安之督治衣衾棺槨皆倣古制至是葬焉娶
于氏先卒子男二皆夭繼沈氏子男四曰賢義官曰哲
弘治庚戌進士授監察御史嘗奉勑按閩中又按廣東
皆有聲曰明國子生曰敏女三長適郁搢次適徐質俱
庠生又次適朱佩孫男五曰恩邑庠生曰懋曰京曰東
曰惠孫女七曾孫男一曰檜
論曰吾聞其鄉人公嘗戒諸子曰兒輩處世勿急急名
利與其過取以賈怨致禍孰若省費以安已濟人見二
子不第歸指壁懸蠶種示曰此物非時一幅紙耳當春
則皆化生而為用世之物盖各有時也論仕宦則曰汝
輩他日遇時致用慎勿以刑立威以偏斷事以利喪守
以死易節若不能痛戒雖弗仕可也又曰人之處世凡
百成敗皆有天命吾老矣平生經歴雖小事未有不由
天成慎勿患得失而喪名檢又曰吾嘗慕古之豪傑越
千載其名如生汝輩須立志以古人自期待其言皆足
補世教殆非今之士也傳所稱逸民禮所稱鄉先生沒
而祭于社若王公非其人歟
篁墩文集卷五十
