誠齋集卷第十九
廬陵楊万里廷秀
詩
朝天集
淳熙甲辰十月一日擬省試萬民觀治象
詩
魏闕春風裏王城曉日端三朝垂治象萬姓得榮
觀老穉看如堵章程炳若丹九天新雨露一札妙
龍鸞遠覧周官舊重瞻漢詔寬歡聲將喜氣銷盡
柳邊寒
仲冬
詔追造朝供尚書郎職舟行阻風青泥
東闕催人赴赤墀北風欄我泊青泥會當老子有
行日未信北風無住時
破籬外面即江流枯樹梢頭總客愁隔水遠山濃
復淡殷勤點綴一川秋
江神風伯戰方酣北浪吹翻總向南未放人扶下
江柁却教眼看上江帆
明發青泥衝雪刺船
冰棹風船雪滿篷詩人醉卧水晶宫追程未到君
休問且啓瓊䆫看玉峯
碧玉波頭綠錦絪玉妃蹈舞襪生塵先生竒觀誰
分却不分孤舟獨釣人
紅玉麒麟未作灰自温瓊液寫銀杯雪花萬片江
千頃更欠人間底物来
過招賢渡
歸船舊掠招賢渡悪灘横將船閣住風吹日炙衣
滿沙嫗牽兒啼投店家一生憎殺招賢柳一生愛
殺招賢酒柳曾為我礙歸舟酒曾為我消詩愁
三衢登舟午睡
午思昏昏不肯醒倦投竹枕睡難成曉然有夢疑
非夢聽得人聲及水聲
望横山塔
水面生風分外嚴竹根剰雪更新添六年不見横
山塔茅屋東邊忽半尖
曉泊蘭溪
金華山高九天半夜雪装成珠玉案蘭溪水清千
頃強朔風凍作瑠璃釭日光雪光兩相射病眼看
来忘南北恨身不如波上鷗(指脚)為楫身為舟恨身
不如沙上鴈蘆花作家梅作伴折綿冰酒未是寒
曉寒真欲冰我肝急閉篛篷擁爐去竹葉梨花十
分注
蘭溪解舟
兩岸千千萬萬峯看来冷白復寒紅人言雪嶺非
銀嶺三日晴光曬不融
日開五色暖征裘雪滿羣山爽病眸道是詩人窮
到骨暖邊爽裏放蘭舟
只愁灘淺閣行舟到得江深又不流水鳥避人飛
不徹看他沒去看他浮
際晩江風刮面来曉寒已去却重回也知青女嫁
滕六巽二何須強作媒
梳頭看可正平詩有寄養直時未祝髮等
篇戲題七字
却因理髮得披文看盡廬山筆底春寄語可師休
祝髮癩邊猶有去年痕
老子平生湯餅腸客間湯餅亦何嘗怪来今晩加
餐飯一味廬山笋蕨香
暮泊鼠山聞明朝有石塘之險
下水船逢上水船夕陽仍更澁沙灘鴈来野鴨却
驚起我與舟人俱仰看回望雲邊山已遠如何篷
底暮猶寒今霄莫說明朝路萬石堆心一急湍
夜泊釣臺小酌
牛狸送我止嚴陵黃雀随人或帝城海錯未来鄉
味盡一杯今夕笑先生
追和尤延之檢詳
紫宸殿賀雪
錫山詩老立層霄黃竹賡歌宴在瑤有客夢中聞
雪作曲肱篷底信船搖(觧舟三衢雪時余方)遥知瑞葉飄香
袖笑向梅花趁早朝未嘆山人負猿鶴負渠縮項
與長腰
和陳蹇叔郎中乙巳上元晴和
御柳梢頭晩不風官梅面上雪都融如何閶闔新
春夜頓有芙蕖滿眼紅十里沙河人最閙三千世
界月方中買燈莫費東坡紙今歲鰲山不入
宫(旨徹禁中山棚十四日晩有)
二月望日遞宿南宫和尤延之右司郎署
疎竹之韻
此君見我眼猶青笑我吟髭雪點成憶昔與君同
舍日聽渠將雨作秋聲夜来遞宿三更悄葉底春
寒一倍生夢入故園數新笋穿籬破蘚幾莖莖
春寒早朝
十載江湖今又歸朝雞不許夙興遲每聞撲鹿初
鳴處正是䰒鬆好睡時病眼生憎紅蠟燭曉光未
到碧桃枝誰能馬上追前夢坐待金門放玉&KR1630;
二月二十四日寺丞田文清叔及學中舊
同舍諸丈拉予同屈祭酒顔丈幾聖學官
禇丈集於西湖雨中泛舟坐上二十人用
遲日江山麗四句分韻賦詩余得融字呈
同社
正月一度游玉壺二月一度游真珠是時新霽
曉光初西湖献狀無遺餘
君王予告作寒食来看孤山海棠色海棠落盡孤
山空湖上摹糊眼中黑夜来三更湖月明羣仙下
堕嬉珠庭東坡和靖相先後李成郭熙在左右崇
捧硯大如箕大年落筆疾於飛磨墨為雲灑為雨
湖波掀舞山傾欹盡作西湖煙雨障今晨掛在孤
山上同来諸彦文章公不數錢起兼吴融何如玉
船一舉百分滿一笑千峰煙雨散
類試所戲集杜句䟦杜詩呈監試謝昌國
察院
有客有客字子美日糴太倉五升米錦官城西生
事微盡醉江頭夜不歸青山落日江湖白嗜酒酣
歌拓金戟語不驚人死不休萬草千花動凝碧穉
子敲針作釣釣老夫乘興欲東流巡簷索共梅花
笑還如何遜在楊州老去詩篇渾漫與蛺蝶飛来
黃鸝往時文采動人主来如雷霆收震怒一夜水
高數尺強濯足洞庭望八荒閶闔晴開映蕩安得
仙人九節杖君不見西漢杜陵老脱身事幽討下
筆如有神汝與山東李白好儒術於我何有哉願
吹野水添金杯焉知餓死填溝岳如何不飲令心
哀名垂萬古知何用萬牛回首丘山重
予因集杜句跋杜詩呈監試謝昌國察院
謝丈復集杜句見贈予以百家衣報之
棘闈深鏁武成宫華裾織翠青如葱謝公文章如
虎豹林間一嘯四山風天下幾人學杜甫千江隔
号萬山阻畫地為餅未必似更覺良工心獨苦誰
登李杜壇浩如海波翻奄有二子成三人古風蕭
蕭筆追還我詩如曹鄶拆東補西裳作帶令人還
憶謝玄暉崑崙虞泉入馬蹄我願四方上下逐東
野只有相逢無別離
楊花
只道垂楊管別離楊花一去不思歸浮蹤浪跡無
拘束飛到蛛絲也不飛
擬花蘂亜披紅詩
花密非無蘂繽紛亂眼中千枝相亜閙一色總成
紅赴曉桃如積争晴杏欲烘金鬚迷不見玉頰醉
来同頓覺江山麗都將錦繡籠春光誰畫得分付
少陵翁
四月五日
車駕朝献
景靈宫省前迎
駕起居口號
鳳輦雲行露未銷鸞旗風動柳梋高晴雷出地傳
清蹕霽日吹紅染
御袍喜見
天顔浮玉藻歸從
原廟薦櫻桃小臣再得瞻黃繖兩鬢星星不滿搔
沉虞卿秘監招游西湖
蘇公堤遠柳生煙和靖園深竹映關船入芰荷香
處去人從雲水國中還似寒如暖清和在欲雨翻
晴頃刻間能為蓬莱老僊伯一杯痛快吸湖山
陳蹇叔郎中出閩漕別送新茶李聖俞郎
中出手分似
頭綱别樣建溪春小璧蒼龍浪得名細瀉谷簾珠
顆露打成寒食杏花餳鷓班椀面雲縈字兔褐甌
心雪作泓不待清風生兩腋清風先向舌端生
送鄉僧德璘監寺緣化結夏歸天童山
一别璘公十二年故當刮目為相看問儂收得曹
溪水雩下春風吹已乾
七百支郎夜忍飢木魚閉口等君歸還山大衆空
觀喜只有誠齋兩首詩
荅提點綱馬驛程劉脩武(翰)
公幹當年子建親景文今代大蘇賓絶知將種仍
詩種不教騷人與外人
解道征鴻數字秋清於雪椀映冰甌老来筆底心
無毒交割風光與子休
吳春卿郎中餉臘豬肉戲作古句
老夫畏熱飯不能先生饋肉香傾城霜刀削下黃
水精月斧斫出紅松明君家豬紅臘前作是時雪
沒吳山脚公子彭生初解縛糟丘挽上凌煙閣却
將一臠配兩螯世間真有揚州鶴
戲作司花謠呈詹進卿大監郎中
靈君觴客滕王家鼇頭仙人作司花仙人一笑春
風起開盡仙源萬桃李李花冶白桃倡紅坐客桃
霞李雪中仙人半酣舞造化風吹雨打千花空嫣
香菸色付一掃病莟殘英又嫌老落花巳對春風
羞新花也對春風愁姚黃魏紫世無種且據眼前
桃李休
直宿南宫
獨直南宫午獨吟祥雲淡淡竹隂隂小風慢落鵝
黃雪看到槐花一寸深
今年秋暑更禁他無計商量奈熱何一霎飄蕭凉
一日雨来銷得幾多多
秋熱連宵睡不成移床换枕到天明今宵不熱還
無睡却為宫簷瀉聲
大司成顔幾聖率同舍招游裴園泛舟繞
孤山賞荷花晩泊玉壺得十絶句
鳳城魚鑰曉開銀國子先生領搢紳山水光中金
鑿落芙蕖香裏葛頭巾
小步深登野寺幽古松將影入茶甌鈴聲忽起九
天半有塔危峯最上頭
岸岸園亭傍水濱裴園飛入水心横旁人草問游
何許只揀荷花閙處行
船開便與世塵疎飄若乘風度太虚坐上偶然遺
餅餌波間無數出龜魚
西湖舊屬野人家今屬天家不屬他水月亭前且
楊柳集芳園下儘荷花
小泛西湖六月船船中人即水中仙外鋪雲錦千
弓地中度瑠璃百摺天
城中擔上買蓮房未抵西湖泛野航旋折荷花剥
蓮子露為風味月為香
故人京尹劇風流走送厨珍佐勝遊青李来禽沉
(聲去)冰雪黃金白璧斫蝤蛑
人間暑氣正如炊上了湖船便不知湖上四時無
不好就中最說藕花時
游盡西湖賞盡蓮玉壺落日泊樓船莫嫌當處荷
花少剰展湖光幾鏡天
謝胡子遠郎中惠蒲大韶墨報以龍涎心
字香
墨家者流老蒲仙碧梧採花和麝煙華陽黑水煎
膠漆太隂玄霜作肌骨龍尾磨肌飲鼠鬚落點髹
几几不如夷甫清瞳光歒日一見墨卿驚自失後
来䕫州有梁果爾来黟州有吳老亦追時好得時
名竟為蒲生竪降旗吳滋往往玄尚白梁墨濕濕
黐黏壁南宫先生来自西惠然贈我四玄圭我無
鵲返鸞廻字我無金章玉句子得君此贈端何似
兀者得鞾僧髢安得玉案雙鳴璫金刀繡段底物
償送以龍涎心字香為君興雲繞明䆫
新凉五言呈尤延之
暑極無可增夏餘亦復幾幽人渴欲暍日日望秋
至秋至凉不隨夏去熟未已一夕睡美餘秋從簟
波起新凉来何方灑若清到髄夕前輕雨作雨後
微風駃凉偶與之偕未必凉因此向来亦風雨既
止暑更倍但令暑為凉老病有生意何必問所來
亦莫悲徂歲
小齋晩興
不會隣家養鴿兒清晨齋放晩齋歸網絲到處縈
人鬢欲打蜘蛛揀最肥
尤延之和予新凉五言末章有早歸山林
之句復和謝焉
投分詎云稀會心諒亡幾從君澹何竒與我凛獨
至相逢情若志每别懷不巳偶因新凉篇令予懦
全起藉草分澗芳陟巘共石髄松隂俯逝波不徐
亦不駃平生還山約終食能忘此可憐各異縣千
里復三倍它日寄相思百書那寫意從今可相疎
却嘆日為歲
省宿題天官廳後竹林
秋聲偷入翠琅玕葉葉竿竿玉韻寒聲在樹間元
未是秋聲只在竹林間
賀
皇太子九月四日生辰
地出雷初震天昇日更重高飛千里鵠潜躍九淵
龍隆準如高帝虬鬚似太宗八荒隂賜裏戶戶是
華封
代邸躬仁儉湯孫世聖賢誰云無二日今恰見三
天甲觀初寒夕神光似畫然前星那解老何但八
千年
重九吹花節千齡夢日時東朝分菊水南内賜萸
枝禹酒無多酌堯樽更一巵三宫千萬夀剰費若
干詩
繼照姿天縱分陰學日勤橘中招綺夏瓜處屏伾
文老别魚竿日来依鶴禁雲還將古為鑑聊當野
人芹
和同年李子西通判
走馬看花拂綠楊曲江同賞牡丹香向来年少今
俱老君拜監州我作郎北闕小遲蒼玉佩南征聊
製芰荷裳病身只作家山夢徑菊詩葩兩就荒
九日都下黃雀食新
九日新霜薄羣飛一網遮裘披楊柳絮色染木犀
花下箸欣鄉味知儂憶故家金杯浮菊蘂相映兩
光華
九日即事呈尤延之
昨日茱萸未若香今朝籬菊頓然黃浮英泛蘂多
多着舊酒新醅細細嘗節裏且追千載事鬢邊管
得幾莖霜正冠落帽都兒態自笑狂夫老不狂
和周元吉左司東省培竹
雞省有貞植鶩行銷晝煩憎柳媚綠暗伴梅耿黃
昏何須雪貿貿始愛渠軒軒堅守孤竹國肯折先
軫元如何桃李時筍短不出垣周郎夜入直挾策
攜酒尊為渠問玄夫乃遇震為坤喜渠必蕃昌吟
到落金盆曉喚郭橐駝提耳細細言汲水龍井泓
輦土天竺原妙偷造化窟仁及冰霜根為賦淇奥
詩絶去筆墨痕何時淮隂市能報漂母恩周郎顧
之笑吾自哀龍孫
和周元吉左司夢歸之韻
半似清狂半白癡不須人笑我心知煙霞平日真
成癖山水中年却語離錯計浪隨雲出岫感君能
遣雨催詩居然喚起還家夢橘刺藤梢隔槿籬
給事葛楚輔侍郎余處恭二詹事招
儲禁同寮沉虞卿秘監諭德尤延之右司
侍講何自然少監羅春伯大著二宫教及
予泛舟西湖步登孤山五言
曉雨擣珠屑吹作空中塵拂水無落暈映巒有遮
痕承華兩端尹嘉招出城闉一尊澆雲師借風開
晝昏諸鬟忽脱帽孤鏡亦捲裀西湖翳復皎南山
洗如新舍舟步柳堤曳杖啄松門乃是小上林亦
有虎守閽桂落賸金粟蓉粧濃繡屏高堂竹梢上
幽榭荷葉濱羣仙此小憩呼酒領一欣秋花隔水
笑笑我墮紗中更醻不知籌互嘲還作春行樂戒
多取況復仄羲輪歸&KR1058;兀頹玉那知醉與醒
賀
皇孫平陽郡王十月十九日生辰
玉曆當千運天潢第一源本支堯百世有道宋曾
孫接武前星曜依光太極尊年年會慶節更慶茁
蘭蓀
送王成之中書舍人使虜
帝遣唐朝第一人玉門關外賜金銀使星芒動梅
花早漢月光垂塞草春故國山河迎
詔旨中原父老識詞臣十分宣慰華戎了歸為君
王轉大鈞
李聖俞郎中求吾家江西黃雀醝法戱作
醝經遺之
江夏無雙小道士一丘一岳長避世裁雲縫霧作
羽衣蘆花柳緜當裘袂身騎鴻鵠太液池脚蹈金
蟇攀桂枝渴飲南陽菊潭水飢啄藍田粟玉芝今
年天田秋大熟紫皇遣刈神倉穀一雙鳬舄墮雲
羅夜隨弋人卧茅屋賣身不直程將軍却與彭越
俱策勲解衣戲入玉壺底壺中別是一乾坤水精
塩山兩𡵨麥身在椒蘭衆香國玉條脱下澡凝脂
金叵羅中酌瓊液平生學仙不學禪刳心洗髓糟
床邊諸公爼豆驚四筵猶得留侯借箸前昔為飛
仙今酒仙更入太史滑稽篇
食蒸餅作
何家籠餅須十字蕭家炊餅須四破老夫饑来不
可那只要鶻崙呑一箇詩人一腹大於蟬饑飽翻
手覆手間須臾放筯付一莞急唤龍團分蠏眼
早朝
紫宸殿賀雪呈尤延之二首
雪花將瑞献
君王晴早銷遲戀建章不肯獨清須帶月猶嫌
未冷更吹霜
雪妃月姊宴羣仙珠閣銀樓集玉鸞老子来看收
不徹梅梢拾得水精盤
擬乙巳南郊慶成二首
已醊方諸月底泉更昇爟火桂梢煙熉黃幄㘴明
金炬太紫虚皇下碧天玉路旋常龍十二繡文鹵
簿虎三千萬人隨
駕還閶闔看奪金雞雪柳邊
上瑞今年特地竒大田多稼與雲齊星沈析木天
街北波静崐崘渤澥西帝在紫壇神在坎穹如蒼
蓋月如珪
一人執玉千官肅萬馬和霜不敢嘶
代賀郊祀慶成二首
聖主勤民歲自豐德威懷遠塞塵空欎金祼鬯周
茅屋瑄玉親郊漢竹宫已刺六經新作制却追三
代與同風雞竿更霈如天澤殿柳宸梅雪正融
天為
君王幸泰禋飛雵疎雨淨香塵金波玉李浮蒼璧
風馬雲車降紫旻萬寶豐年真上瑞八方和氣藹
成春受釐未肯專宣室鴻號還將夀
兩親
和周元吉左司郊祀慶成韻
八觚泰畤六郊天一柱明堂再饗先日月旂常寒
映雪冕旒珠玉暖生煙風回韶濩龍鱗外花覆貔
貅鳳闕前喜溢
天顔應未了又迎慶夀入新年
送章德茂少卿使虜
雪後聞君策馬蹄長纓自請繫撐犂光華劔佩伊
吾北彈壓風濤瀚海西漢苑秦關愁外眼邊花塞
月醉中題歸来聽履星辰上誰道淮隂假鎮齊(尚借)
(書)
送詹進卿大監出宣城
今代稽山賀季真前身江左謝宣城向来詔策無
雙手已逼雲霄尺五程銀杏木瓜分我否鴛鴦野
鴨莫渠驚玉皇香案方虚佇看即徵黃侍紫清
和章德茂少卿拉館學之士四人訪王德
脩提幹
西玉南金價則同帝城相對落花風人如天上珠
星聚談到尊中竹葉空白紵烏紗青寳玦紫鸞黃
鵠碧梧桐千齡此遇還孤往恨殺燈前欠老翁
送何一之右司出守平江
十年一别再從游又見魚書拜徹侯人物只今何
水部風流不減柳蘇州白蘋洲上春傳語烏鵲橋
邊草喚悲報政不應遲五月鸎花紫禁竚歸舟
送羅春伯大著提舉浙西
晁董聲名彼一時夫君下筆與渠齊承明厭直辞
金馬英蕩非關訪碧雞山嶽動搖增氣色詔書宣
布舞羣黎歸期只在千秋節留賦蒼苔鳳掖西
德夀宫慶夀口號
淳熙丙午元日
聖上詣
東朝慶夀八秩積隂頓晴飛雪弄日聖孝昭
格萬姓呼舞擬作口號十解
長樂宫前望翠華
玉皇来賀
太皇家青天白日仍飛雪錯認東風轉柳花
清曉鞭聲出禁中驚開剰雨及殘風金鴉銜取紅
鸞扇飛上玻瓈碧海東
春色何須羯鼔催
君王元日領春回牡丹芍藥薔薇朵都向千官帽
上開
雙金獅子四金龍噴出香雲繞殿中
太上垂衣
今上拜百王曾有箇家風
帝捧瑤觴玉座前&KR1611;衣三世祝
堯年
天皇八十一萬歲休說莊椿兩八千
天父晨興未出房
君王忍冷立風廊忽然鳴蹕珠簾捲萬歲聲傳震
八荒
花外班行霧外天何緣子細望
龍顔小窺玉色真難老底用&KR0751;仙九轉丹甘露祥
風天上来今回恩數賽前回都將四海勸聲裏釀
作
慈皇萬夀杯
堯舜同時巳甚都祖孫四世古今無誰將寫日摹
天手畫作皇王盛事圖
甲戌王春試集英小臣曾是老門生蒼顔華髮鵷
行裏也聽鈞天九奏聲
題曹仲本出示譙國公迎請
太后圖自肅天仗以下皆紀畫也
德夀宫前春晝長宫内花開宫外香
太皇頥神玉霄上都人久不瞻清光今晨忽見肅
天仗翠華黃屋從天䧏一聲清蹕萬人看天街冰
銷樓雪殘北來又有一紅繖八鸞三騑金轂端輦
中似是瑤池母鳳舄霞裳剪雲霧
太皇望見天開顔萬國春風百花舞乃是慈寧太
母回鸞圖母子如初千古無朔雲邊雪旗脚濕御
柳官梅寒影疎向来慈寧隔沙漠倩鴈傳書鴈難
託迎還騩馭彼何人魏武子孫曹將軍將軍元是
一縫掖忽攘兩臂挽五石長揖單于如小兒奉歸
慈輦如折枝功蓋天下只戲劇笑隨赤松蠟雙屐
飄然南山之南北山北君不見岳飛功成不抽身
却道秦家丞相嗔
正月二十四夜朱師古少卿招飲小樓看
燈
光射瑠璃貫水精玉虹垂地照天明風流誰似朱
夫子解放元宵過後燈
南北高峯醒醉眸市喧都寂似巖幽君言去歲西
湖雨城外荷聲到此樓
送劉孔章縣尉得官西歸
早宴黃花詣粉闈晚挼春草染朝衣却提猛士弓
彎月去掃封狐雪打圍綠鬢朱顔君勝我青春白
日我思歸何時共瀹青原茗下看江鷗来去飛
和陸務觀惠五言
官縛春無分髯疎雪更欺雲間墮詞客事外得心
期我老詩全退君才句總宜一生非浪苦醬瓿會
相知
雲龍歌調陸務觀
墨池楊子雲雲間陸士龍天憎二子巧言語只遣
相别無相逢長安市上忽再值向来一别三千歲
王母桃花落幾番北斗柄爛銀河乾雙鬢成絲絲
似雪兩翁對面面如丹借問别来各何向渭水東
流我西上金即斗大直幾錢錦囊山齊今幾篇詩
家不愁吟不徹只愁天地無風月君不見漢家平
津侯東閣冠蓋如雲浮又不見當時大將軍公卿
雅拜如星奔秪今雲散星亦散也無鹿登臺榭羊
登墳何時與君上廬阜都將硯水供瀑布磨鎌更
斫扶枽樹擣皮作紙裁煙霧雲錦天機識詩句孤
山海裳今巳開上已未有游人来與君火急到一
回一杯一杯復一杯管他玉山頽不頽詩名於我
何有哉
再和雲龍歌留陸務觀西湖小集且督戰
云
我願身為雲東野化為龍龍會入淵雲入岫韓子
却要長相逢作意相尋偏不值不知今年是何歲
剡藤玉极贈一番廷珪烏丸灑未乾乃是故人陸
浚儀詩骨點化黃金丹謂宜天禄貯劉向不然亦
合雲臺上却令去索催租錢枉却清風明月三千
篇夜装明發走不徹半篙刺碎嚴灘月老夫不願
萬戶侯但願與君酒船萬斛同拍浮老夫不怯故
將軍但怯與君筆陣千里相追奔少陵浣花舊時
屋太白青山何處墳二仙死可埋丘阜二仙生可
着韋布名挂廣寒宫裏樹非煙非雲亦非霧長使
玉皇掉頭誦渠句詩府誰得玉&KR1630;開詩壇誰授黃
鉞来留君不住君急回不道西出陽關無此杯西
山金盆儘渠頽斯游明日方懷哉
上巳日予與沈虞卿尤延之莫仲謙招陸
務觀沉子夀小集張氏北園賞海棠務觀
持酒酹花予走筆賦長句
東風吹我入錦幄海棠點注燕攴薄不論宜雨更
宜晴莫愁傾國與傾城半濃半淡晩明滅欲開未
開最竒絶只銷一線日脚紅頃刻千株開絳雪偉
哉詩人桑苧翁持杯酌酒澆豔叢㘴看玉頰添醉
暈為渠醉何須問
再和
太空無壁不可幄顛風莫動花肌薄一春纔有一
日晴帝里游人争出城青天如水綠煙滅晴與海
棠成兩絶㘴中賓主詩中仙開口揮毫俱玉雪清
泉白石欠此翁若為插脚鵷鷺叢老眼作花花作
暈多慙猿鶴頻相問
醉卧海棠圖歌贈陸務觀
帝城二三月海棠一萬株向来青女拉滕六戲與
一撼即日枯東皇夜遣司花女手按紅藍滴清露
染成片片淨練酥乳點梢梢酣日樹蓬莱仙人約
老翁寄牋招喚陸亀蒙為花一醉也不惜就中一
事最竒特海棠兩岸繡帷裳是間横着雙胡床亀
蒙踞床忽倒卧烏紗自落非風墮落花滿面雪霏
霏起来索筆手如飛卧来起来都是韻是醉是醒
君莫問好箇海棠花下醉卧圖如今畫手誰姓吳
嘉定元年春三月男長孺編定
端平元年夏五月門人羅茂良校正
誠齋集卷第十九終
