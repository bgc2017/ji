誠齋集卷第十四
廬陵楊万里廷秀
詩
西歸集
詩情
只要琱詩不要名老來也復減詩情虚名滿世真
何用更把虚名賺後生
四月十三日度鄱陽湖(山其狀如蛭浮水湖心一山曰康郎)
(上)
泊舟番君湖風雨至夜半求濟敢自必苟安固所
願孤愁知無益暫忍復永歎夜久忽自睡倦極不
知且舟人呼我起順風不容緩半篙已湖心一葉
恰鏡面仰見雲衣開側視帆腹滿天如瑠璃鍾下
覆水晶椀波光金汁瀉日影銀柱貫康山杯中蛭
廬阜帆前幔豁然地無蒂渺若海不岸是身若虚
空御氣遊汗漫初憂觸危濤不意拾竒觀近歲六
暄凉此水三往返未涉每不寧既濟輒復玩游倦
當自歸非為猿鶴怨
已至湖尾望見西山
好風稳送五湖船萬頃銀濤半霎間已入江西猶
未覺忽然對面是西山
蘆荻中間一港深蔞蒿如柱不成簮正愁半日無
村落遠有人家在樹林
千里都無半點山如何敢望有人煙不教遠樹遮
欄却蘆荻生來直到天
送鄉人余文明勸之以歸
一别高人又十年霜筋雪骨健依然席門未害車
多轍斗酒尚能詩百篇蒼狗白衣俱昨夢長庚孤
月自青天故山松菊平安在何日歸歟解釣船
送王季山王簿省覲樞府
六館名流王季山十年風雨短檠寒不曾文字饒
羣子勉為庭闈就一官伯也騰身紫極上叔兮着
眼白雲端會當再奏河東賦姓字從頭揭牓看
豫章光華館苦雨
阻水水不退苦雨雨不收天不遣人行我豈願此
留客間亦何娛勝踐或銷憂西山天下竒東湖塵
外幽駕言欲一往雨濕且復休懷哉滕王閣咫尺
城南陬舉武便可至登臨亦無由平陸幻成海高
屋瞬失樓南浦水正長何時放歸舟
葉教授鎬乃翁致政一百三歲屢加封
仍錫朱銀取告命之詞名其堂曰介壽
蘭玉初攀桂朱銀降自天堂中有一老物外百三
年紫誥行充棟霜毛儘滿顛仁人元自壽端不羡
臞仙
秋蟲
蟬哀落日恰纔收蛩怨黃昏正未休催得世人頭
揔白不知替得二蟲愁
病中感秋時初喪壽佺子
臨曉睡偏重不知䆫已明高梧下清露宿鳥有寒
聲愁豈關鬚事秋來添雪莖病身仍哭子併作老
來情
秋熱
多難幽懷慘不舒秋風殘暑掃難除一生最怕西
䆫日長是酴醿架子疎
年年極暑與秋期日日秋陽在暮時我自愁吟無
意思蟬聲移近入簷枝
夜坐
夜永留清坐詩臞稱病容溪鳴風處竹月濕露中
松喜事何曾夢燈花誑殺儂欲歸歸已得歸得却
無悰
中秋病中不飲二首後一首用轆
轤體
厺年兩淅淅西州今夕南溪溪上頭滿著玻瓈一
盆水洗開玉鏡十分秋病來不飲非無酒老厺追
驩揔是愁自笑獨醒仍苦詠枯腸雷轉不禁搜
無風無雨併無雲今歲中秋儘十分畢竟冰輪誰
為轉碾穿玉宇不生痕坐看兒軰紛然飲也遣先
生半欲醺自是清樽負明月不關明月負清樽
中秋月長句
西山走下丹砂九東山飛上黃金盤徑從碧海昇
青天半濕尚帶波濤痕初輝淡淡寒不動月華猶
輕桂華重黃羅團扇暗花紋蹙金突起雙龍鳳湏
臾正面天中央銀鉦退盡向來黃乾坤鎔入冰壺
裏萬象都無只有光平生愛月愛今夕古人與我
同此癖厺年中秋天漆黑今年中秋月雪白先生
舊不論升斗近來畏病不飲酒月下醒眼搔白首
明年月似今宵否
秋雨初霽
松竹陰寒分外蒼芭蕉花濕夢中香抽身朱墨塵
埃裏入眼山林氣味長今日更無秋熱厺曉晴猶
帶雨餘凉却將白髮三千丈繰作霜絲補錦囊
子上弟折贈木犀數枝走筆謝之
我家殊未有秋色君家先得秋消息西風夜入小
池塘木犀漏洩月中香一粒粟中香萬斛君看一
梢幾金粟門前雙桂更作門路人知是幽人屋數
枝寄我開愁眉欲狀黃香無好詩君到廣寒折一
枝香無兩舨君自知
西齋舊無竹予歸自毗陵齋前忽有
竹滿庭蓋墻外之竹迸逸而生此也
喜而賦之
平生取友孤竹君館之山崦與卜鄰風衿月珮霜
雪身只談風節不論文我開西齋對清潤每嫌隔
䆫不相近别來桃李一再花我長在外君在家歸
來西齋掛䆫處此君忽在䆫前住繞墻撿校無來
路此君來路從何許向來先生初出厺遣猿看墻
鶴看戶如何鶴睡眼未開此君一夜過墻來明朝
穉子滿庭砌豹丈玉骨龍苗裔春風吹墮錦衣裳
仰看青士冠劒長先生豈惜䆫前地與君同醒復
同醉
病後覺衰
病着初無惱安來始覺衰人誰長健底老有頓來
時山意淒寒日秋光染瘦詩小松能許劣學我弄
吟髭
昨日訪子上不遇裴回庭砌觀木犀
而歸再以七言乞數枝
昨攜兒軰扣雲關繞遍巖花恣意看苔砌落深金
布地水沉烝透栗堆盤寄詩北阮賖秋色供我西
牎當晩餐小朵出叢須折却莫教折破碧團欒
芭蕉
骨相玲瓏透入牎花頭倒挂紫荷香繞身無數青
羅扇風不來時也不凉
蕭蕭洒洒復婷婷一半風流一半清不為暑牎添
午蔭却來愁枕作秋聲
簷牙牎額兩三株只欠王維畫雪圖開卷不題元
字脚碧牎團蠟有如無
拒霜花
木蕖何似水芙蕖同箇聲名各自都風露商量借
膏沐燕脂深淺入肌膚喚回春色秋光裏饒得紅
糚翠蓋無字曰拒霜渾不惡却愁霜重要人扶
不寐
老來只願酒難醒酒力纔醒夢便驚露滴新寒欺
病骨䆠游如夢記平生深山五鼓雞吹角落月一
牎鵝打更等待曉光琱好句曉光未白句先成
非關枕上愛哦詩聊復銷愁片子時老眼強眠終
不夢空腸暗響訢長飢飜來覆厺體都痛乍暗忽
明燈為誰只道晝長無那着夜長難柰不曾知
暗蟲夜啼不肯停直從黃昏啼到明不知計論底
事着為復怨嗟誰子生至竟通宵千萬語真實只
是兩三聲唧唧唧唧復唧唧此外何言君試聽
初聞一犬兩犬聲次第遠近雞都鳴今夕明朝何
日了南村北巷幾人行忽思春雨宿茅店最苦僕
夫催厺程是時懶起惜殘睡如今不眠愁獨醒
寄
寄題保諍庵(中語名其庵謝昌國記之治劉賢礪取司馬温公無為贊)
(温公語也心正保躬以静)
洙泗九淵閟厺珠沒人下取龍怒鬚迂叟勃興章
甫徒刺手一探珠烱如正心保躬四顆餘一顆光
照千乘車艮齋竪起塵拂子保静居士一笑喜試
着此珠狂波底波自拍天珠在水江南江北起秋
風庵前庵後吹霜松居士焚香於其中手揮五絃
送歸鴻
戲題常州草蟲枕屏
黃蜂作歌紫蝶舞蜻蜓蚱蜢如風雨先生畫眠紙
帳温無那此軰喧夢䰟眼中了了華胥國蜂催蝶
喚到不得覺來忽見四摺屏野花紅白野草青勾
引飛蟲作許聲何緣先生睡不驚
子上持豫章畫扇其上牡丹三株黃白
相間盛開一貓將二子戲其旁
暄風暖景政春遲開盡好花人未知輪與狸奴得
春色牡丹香裏弄雙兒
和李與賢投贈之韻
雲海不教鵬怒飛玉階也合鳳來儀如何天下李
元禮未遇人間鍾子期夜誦子虚無路逹夢生春
草只心知願君更奏三千牘金牓青衫染柳絲
李與賢來訪自言所居幽勝甚似剡
溪因以似剡名其庵出閑居五詠因
次其韻
玉壺冰叚露金莖未抵閑居五詠清休道曹詩成
七步不須三步已詩成
山似剡溪溪似油人如詩句句如秋無邊春裏花
饒笑有底忙時草喚愁
溪上新橋是鳳林殘風剰雨做秋陰先生小試南
風手寫得一川山水音
見說幽居繞萬松栽梅能白杏能紅人行剡曲溪
山裏家住輞川圖畫中
漫浪江湖天一方故人不見兩三霜對床說盡平
生話黃葉聲中秋夜長
寄題李與賢似剡庵
四明狂客一茅屋勑賜剡川纔一曲安福詩人李
與賢大書似剡山扉前我曾著脚勾踐國奉詔昭
陵省松栢是時八月欲半頭鏡湖不足人間秋稽
山影落水精闕荷花露滴波中月季真茅屋荒蒼
苔古木哀猿啼禹穴今君結屋阿那邊疋似剡川
若箇言我到剡川君未到似和不似然不然君不
見興公舊草天台賦元不曾識天台路一俛仰間
已再升何用瘦藤與芒屨
試蜀中梁杲桐煙墨書玉板紙
木犀煑泉漱寒齒殘滴更將添硯水子規鄉裏桐
花煙浣花溪頭瓊葉紙先生厺怯苦吟琢無肝肺
嘔無心芙蓉在左木犀右漫與七言真藉手秋光
一點入骨清有筆如椽描不就先生不瘦教難瘦
蕙花初開五言
幽人非愛山出山將何之山居種蘭蕙歲寒久當
知初蓺止百畒餘地惜奚為先生無廣居千巖一
茅茨四面秖蓺蕙中間纔置錐銳綠紛宿叢脩紫
擢幼枝孤榦八九花一花破初蕤西風澹無味微
度成香吹燈夢得幽馥月寫傳静姿我欲掇芳英
和露充晨炊眷然惻不忍環翫自忘飢豈無衆花
草不願秋不遲種時亂不擇歲晩悔可追
木犀落盡有感
一歲秋香又一空落英顦顇怨西風開時占斷西
風曉豈念荷花脱病紅
姮娥收去廣寒秋太息花中無此流花品已高香
更絶却緣韻勝得清愁
秋蠅
秋蠅知我政哦詩得得緣眉復入髭欲打羣飛還
歇厺風光乞與幾多時(乞厺聲)
白魚羹戲題
秋水寒魚白錦鱗薑花棖實獻芳辛東坡玉糝真
窮相得似先生此味珍
松聲
哦詩口角恰微鳴喚得風從月脇生端為先生醒
醉耳繞山搜出萬松聲
寄題邵武張漢傑運幹萬卷樓
書生都將命乞(厺聲)書願身化作蠧書魚蠧魚生
得針來大(切徒筒)曰啖銀鈎三萬箇書生一腹無十
圍經炊史酌不曾飢君家一編本黃石積書至今
與山齊玉川搜腸纔一半鄴俟插架端無羡如何
萬卷樓上人却去黃鶴樓前作賓贊
戲筆
野菊荒苔各鑄錢金黃銅綠兩争妍天公支與窮
詩客只買清愁不買田
哦詩只道更無題物物秋來揔是詩着意染鬚玄
尚白梳頭得蝨素成緇
飯罷散策遇細雨
秋暄團扇尚堪攜病脚朝來健似飛偶到溪頭晴
喚出未窮山頂雨催歸
極知秋旱已難醫所喜陰雲忽四垂畢竟不成簷
半滴辛勤枉費雨千絲
重九日雨仍菊花未開用轆轤體
良辰巧與賞心違四者能并自古稀恰則今年重
九日也無黃菊兩三枝閉門幸免吹鳥帽有酒何
湏望白衣政坐滿城風雨句平生不喜老潘詩
西齋睡起
小睡西齋聽雨凉竹雞聲裏夢難長開門山色都
争入只放青蒼一冊方
讀陳蕃傳
仲舉高談亦壯哉白頭狼狽只堪哀枉教一室塵
如積天下何曾掃得來
銅雀硯
摸索陶泓不忍研阿瞞故物尚依然浪傳銅雀簷
間瓦恐是金鳬海底甎
黃雀食新
鵝黃染線織秋衣楊柳吹綿細細披詩債被渠渾
索盡醉鄉邀我不容歸
侯門信口緫稱珍只見陳人不見新三日荔投香
味變况開醬瓿拂蛛塵
夜寒獨覺
兒啼驚覺夢中身恰則華胥政問津脚到五更偏
作冷老來萬事不如人若無牎月誰相伴聽盡雞
聲不肯晨尚有布衾寒似鐵無衾似鐵始言貧
雨晴得毗陵故舊書
雀聲只喜曉晴新不管畦蔬雨未勻日與山光弄
秋色風將竹影掃䆫塵多時浙右無消息忽有書
來問老人知我近來頭白盡寒暄語外更情親
憂患感歎
醉裏還多感醒來却更愁醉醒都不是愁感幾時
休
老去情懷已不勝愁邊灾患更相仍胷中莫着傷
心事東處銷時西處生
霜曉
荒荒瘦日作秋暉稍稍微暄破曉霏只有江楓偏
得意夜挼霜水染紅衣
寄題蕭邦懷步芳園
羣鸎亂飛春晝長極目千里春草香幽人自煑蟹
眼湯茶甌影裏見山光欣然藥囿聊步屧戲隨蜜
蜂與蝴蝶楊花糝逕白於雪桃花夾逕紅於擷
慶長叔招飲一桮未釂雪聲璀然
即席走筆賦十詩
晩飲西隣大阮家天風吹雪入簷牙呼僮净掃青
苔地莫遣纖塵涴玉花
長廊盡處繞梅行過盡風聲得雪聲醉裏不愁飄
濕面自舒翠袖點瓊英
老子那知鬢脚凋忍寒拚命看珠跳却嫌地暖無
冰凍恰則飛來恰則銷
梅花得雪更清妍折入燈前細撚看下却珠簾教
到地横枝太瘦不禁寒
雪政飛時梅政開倩人和雪折庭梅莫教顫脱梢
頭雪千萬輕輕折取來
急雪穿簾繞蠟燈梅花微笑古銅瓶朔風惡劇驚
人殺吹倒琉璃六曲屏
南烹北果聚君家象箸冰槃物物佳只有蔗霜分
不得老夫自要嚼梅花
不是今宵雪不清只愁清殺老書生不知落得幾
多雪做盡北風無限聲
酒香端的似梅無小摘梅花浸酒壺莫遣南枝獨
醒著一桮聊勸雪肌膚
燕寧軒裏集羣仙薄宦歸來又兩年梅影舞風風
舞雪勸人何苦怯金船
糟蟹六言
霜前不落第二糟餘也復無雙一腹金相玉質兩
螯明月秋江
别業抛離水國失身墮在糟丘莫笑草泥郭索策
勲作醉鄉侯
充信弟坐上賦梅花二首
對酒初驚髮半華折梅還覺興殊佳如何屋角西
南月只照梢頭一兩花自是向來香寂寞不湏更
道影横斜北枝别有春無價和靖何曾覓得些
月波成露露成霜借與南枝作淡粧寒入玉衣燈
下薄春撩雪骨酒邊香却於老樹半枯處忽走一
梢如許長道是疎花不解語伴人醒醉人狂
德遠叔坐上賦肴核
糟蟹
横行湖海浪生花糟粕招邀到酒家酥片滿螯凝
作玉金穰鎔腹未成沙
牛尾狸
瓊瑶風骨褐衣裘野果初紅玉露秋僧孺喚渠登
牓尾季貍只合隐山頭
蔊菜
韲臼文辭粲受辛子牙爲祖芥為孫勸君莫謁獨
醒客只謁高陽社裏人
蜜金橘
風餐露飲橘洲仙胷次清於月樣圜俠客偶遺金
彈子蜂王撚作菊花鈿
藕
荷衣芰製雪為容家住雲煙太華峰外面看來真
璞玉胷中琱出許玲瓏
人面子
喜時能笑醉能歌眉映青山眼映波舊日美如潘
騎省只今瘦似病維摩
糖霜
亦非崖蜜亦非餳青女吹霜凍作冰透骨清寒輕
著齒嚼成人迹板橋聲
銀杏
深灰淺火略相遭小苦微甘韻最高未必雞頭如
鴨脚不妨銀杏伴金桃
送談命曾南翔
官職牽人也可憐老來那更問行年渠儂解事無
它語道我慈親壽八千
今年見說也無錐政坐談天泄密機舉世近來憎
直語貴人剰許未爲癡
題孫舜俞府判瑞石圖
廬陵治中孫昌言字舜俞居越之諸暨縣作
祭享之亭於龜浦雞冠山先龍圖之塋得石
剖之中有文如松桂枝葉可數圖之以示士
大夫賦詩者甚衆來求予詩因爲賦之
雞冠山青龜浦碧松桂梢雲三萬尺何年星霣化
爲石風吹木凝冰玉色仙人擘開光燭天山下人
家夜不眠松花桂子落如雪飛入石中堅似鐵石
中種樹人不知石中生樹人始竒君不見只今瑞
圖滿四海騷人詩卷牛腰大
過周波江
溪暖無冰可得銷清波白石小魚跳忽逢寸碧翩
然起翡翠驚飛上柳條
送談星辰許季升
許子儒冠怨誤身如今投筆說星辰未湏道我何
時貴且道何時子脱貧
連珠合璧轉璇霄也被星家不見饒災曜元來怯
禱祝福星不是背簞瓢
紀羅楊二子游南嶺石人峯
吾弟廷弼與羅惠卿游石人峯幾
為虎所得嘗為予道其事因作長
句紀之
二子同游石人峯深行翠篠黃茅中初嫌微徑無
人蹤行到半嶺徑亦窮來時猶自聞雞犬且行且
行且語不覺遠上頭無梯下無岸前頭難攀後難
返黃茅翠篠深復深忽有笛聲出暗林草根一把
牛骨骼血點濺地驚人心二子相看面無色疾趨
山後空王宅野僧聞此呌絶天拊破禪床推倒壁
荒山豈有吹笛聲乃是卧虎鼻息鳴二子歸來向
儂說猶道兹游最清絶兹游清絶豈不佳二子性
命如泥沙
題黃辰吉愚齋
聖門如天不可梯諸子欲以智取之杏壇獨立無
箇事只有回愚也大竒吾黨少年子黃子問津陋
巷參顔氏只今此事冷如漿來年八月槐花黃
寄題萬安縣劉元襲横秀閣
玉簮成陣雪成堆秀氣横空撥不開楚岫蒼寒五
雲外贑江白寫九天來煙銷日出皆詩句月色波
聲喚夢回早晩攜家過高閣寄詩聊當一枝梅
廷弼弟座上絶句
黃雀初肥入口銷玉醅新熟得春饒主人更恐香
無味沉水龍涎作伴燒
十二月二十七日大雪中過吉水
小盤渡西歸
風卷寒江浪濕天斜吹辭雪忽平船碧琉璃上瓊
花裏獨載詩人孟浩然
臘殘滕六不歸家白晝乘風撒玉沙旋種瓊田茁
瑶草更栽琪樹着銀花
雪吹醉面不知寒信脚千山與萬山天甃瓊街三
十里更飛柳絮與君看
山居雪後
春近能餘幾許寒雪花纔落便銷殘青松梢上蘭
根下猶得三朝兩日看一點紅塵未敢生松間雪
後政堪行日光半破風微度時作高林落果聲
嘉定元年春三月男長孺編定
端平元年夏五月門人羅茂良校正
誠齋集卷第十四(終)
