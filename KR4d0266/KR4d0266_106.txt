誠齋集卷第一百六
廬陵楊万里廷秀
尺牘
荅贑州彭郎中
某伏以小至將臨清霜寒霽即日恭惟判府郎中
尊契丈朞年報政惠化川流民咏天相台候動止
萬福正婘受祉山則某老日益侵病日益加閑冷
之蹟姓名不敢自逹於通貴之前四方人事皆已
掃影今兹陽復令辰君子道長有如台座心所起
敬亦不克奏記為踐長之賀蓋昇沉異勢其理然
也不謂台慈折節岳牧之尊篤契韋布之舊遣騎
損誨訪問生死鈴齋名酒分餉野夫以暖其長鑱
斸黃獨之寒以勞其散薪煑白石之苦攝衣下拜
黍谷春生中心蔵之多言何謝一衣帶水無從伏
謁金玉是身筆槖就列日夜惟此之禱
荅廬陵劉縣丞
某伏奉誨帖以小春絶品分似野人烹玉塵試春
色心知韻舌知腴第恐春風不慣腐儒湯餅腸耳
一笑占謝不蔇悚仄悚仄
與湖南運使陳郎中
某伏以小春良辰新寒氣肅即日恭惟都運直閣
郎玉節倚天忠誠貫日百城蒙惠三神孚休台候
動止萬福某敬拜手奏記徹姓名于槧人仰惟財
幸
某也愚不肖顧獨有落落心事吐之則誰聽不吐
則不釋開卷闔且想千載若相期兹非退之之詩
乎士或日接滕而不相知或異世而相慕兹非退
之之語乎某之與執事同生於今而謂之異世謂
之千載可乎不可也繄執事以又玄之學不世之
文一戰文闈萬人奪氣有司驚目收異科策高足
偃名藩冠望郎陞延閣持英蕩豈弟于州忠慨于
朝風采于一路厥今談者言當世之名勝必曰陳
公焉某老病之身不中用世棄官八年請老四祀
襏襫乎西疇之煙雨笭箸乎南磵之水月獨不得
與嶽麓之猿鶴橘洲之鷗鷺一望執事之聲光以
某之想慕知退之之想慕想而不見慕而不釋不
於執事乎吐之將於何吐之尺一且下紅藥紫薇
竚公之歸自此愈遠矣臨風慨然
某皇恐再拜敬問台閎玉眷即日恭惟尊尊幼幼
受祉山則有廬陵委願奉教條某皇恐白事中男
承務郎衡州安仁監税務次公筮仕云初百事墻
面孤寒伶俜之跡所望於上官收䘏其尺寸而脱
略其罪戾睐其始而全其終百穀之仰膏雨厦屋
之幪震風舍執事疇依者
與衡州陸知府
某伏以良月行冬初寒以雨即辰恭惟判府太中
填撫火維巋若天柱民謳豈弟天廸忠嘉台候動
止萬福某謹盻飾不腆之書自徹於涓人謁者之
伍仰惟財幸
某竊嘗洞視今古大夫之家有能擅勲名之埸泝
儒學之源登文章之籙世濟其美嬋嫣相踵有陸
氏若者乎無也若遜扰在吳若機雲在晉若德明
敬輿在唐皆人中龍也孰謂古有其人而今未有
乎執事英妙之年拔竒收科玉映潢臺德明之儒
學機雲之文章蓋魯國之寳玉大弓黃梅之夜半
衣鉢皆家傳之自得而不問外人者也遜抗敬輿
之勲名天下方有望焉衡山之雲綠淨之波豈真
能苛留者一州之福將均宏之於天下公卿闕而
選所表寵渥徵黃誕寘禁近其不遐矣某也山林
野人已抽手板付丞相矣安得一覿當世之勝流
以一洗其胸中之悁跂乎敬賦草蟲之三章以寄
此心
某皇恐再拜僣越敬問台閎玉婘即日恭惟尊尊
幼幼受祉山則廬陵有可效老𣆀之役者唯命是
聽某皇恐白事中男次公筮仕有俶百事墻面今
官衡之安仁監税正隷大府之下邑遂得仰事高
牙大纛之光塵充太史之牛馬走豈無涓埃收之
䘏之豈無罪戾燾之免之不勝䑛犢之情不敢自
蔽而瀆聞于大君子之聽不勝主臣
荅權桂陽軍斛通判
某伏以良月行冬初寒帶雨即日恭惟權府府判
太中設監最課假守兼官二境宜民三神隤祉台
候動止萬福某敬上記以謝書禮報况一再之辱
未見君子願言珍重立竢春風玉笋之除
某屬者專走家僮修敬樹門之隷人廼承諸臺遴
賢兼刺鄰府春仁秋威洽于二邦在彼願其為真
在此願其終惠疂是最狀於以上聞外陟使華裡
翔郎署在此行矣某中男次公效官有俶百事墻
面適有天幸得我鄉先生而茠藾焉未趨府庭而
薦口已徹于五馬至於假材官而六之使不徒行
以抵官下不貲之恩盡室永懷東坡與王定國書
云我兒即公兒也敢一請再請不一請而已也惟
終惠之
與湖南黃提舉
某伏以維孟之冬亦小之春即日恭惟提舉太中
一節星臨百城霜凜民氣嘉樂神天給扶台候動
止萬福某敬齋心奏記司鉛槧者仰惟財幸
某恭聞皇上顧憂元元逖在湖山之外其欲安
安如在畿甸之内於是疇咨宰臣涓選膚使如西
周皇華之五章如東京臨遣之八人者惟提舉太
中以豫章棟榦之材商瑚周璉之器繁星五緯之
望百千人中褒然舉首仁風先春義氣後秋煢嫠
舞歌姦貪瑟縮何其盛也何其盛也使事有指顧
此耿中丞之一職豈欎欎久居者雞翹豹尾之間
尚多虛位非執事是待而誰待也某棄官八年請
老四祀孤雲野鶴之與儔桃花流水之為釣仰名
流之芳風瞻使星之末光可思不可忘可望而不
可見寸心耿耿安得傾豁抑許穆夫人之詩不云
乎百爾所思不如我所之引領南雲悃悃𣢾𣢾
某皇恐再拜敬問台閎玉眷即日恭惟尊尊幼幼
受祉無央有廬陵委命戒唯唯某皇恐白事中男
承務郎監安仁縣税務次公筮仕云初百事墻面
今以蚍蜉蟻子之微而仰事動搖山嶽之威是震
是栗敢九頓首以請儻或辱許效其十駕而徧覆
之以二天使得竊五斗以活其孥仁人不報之恩
寒士不貲之福繄門下是怙
與湖南陸提刑
某伏以即辰大冬初寒小春猶燠恭惟提刑太中
出節少府訓夏祥刑百城觀風三神錫羡台候動
止萬福某敢恭奏記瀆告主書仰惟財幸某竊惟
祥刑使者千古未聞蓋肇自章聖皇帝咸平四年
閏五月始有開封断獄覆奏之詔於是殿中丞李
湘首膺荆湖南路之選聖聖継継此職增重於部
使者之中命曰職司今提刑太中一代人物之英
三朝德業之望偃藩持節聲光藯然斗柄垂天慶
雲拂日何以尚之結絲而侍禁廷聽履而上星辰
人猶遲之而原隰載驅于彼烝湘將非
聖上欽恤亦如選李湘之意耶使事有指繡衣春
當霄漢立某方賡少陵此詩以賀班公登僊之行
也某老病野人棄官八年請老四載講聞嶽峻川
流之盛名而獨無路以望見其末光一生遺恨孰
弘於此寄聲修好吁已後矣仰惟高明洞視心曲
云
某皇恐再拜敬問台閎玉婘即日恭惟尊穉蒙福
姟兆有廬陵之役敬請指縱某皇恐白事中男承
務郎監衡州安仁税務次公筮仕云初百事墻面
天假之幸廼遇今日之陸先生傪收孤寒而主後
進如退之所作行難之篇者寬其鞭箠而宥其簡
書使得&KR0673;於是以餬其口此非人皆有之天此真
我獨有之天也嚮風歸依有萬其望
安仁涂知縣
某伏以即日良月初寒恭惟判縣中大佳政宜民
自天孚佑台候動止萬福某謹上記下隷伏惟財
幸
某辞奉瑶林瓊樹之輝光歲月湍奔至於照人風
度可思而不可忘者了了在目毣毣在心且晝往
來于懷也執事之才之卲大其施則宜簉鵷鷺之
行小而却亦合當麾節之寄顧尚淹䘏于鳴琴製
錦之地何也然學道愛人之聲與湘水俱流下轉
上聞自密縣而超拜何知非福某中男次公筮仕
之始百事墻面廼得事其大夫之賢者豈非幸歟
惟故人高誼必有以訓其所未能而茠其所不逮
者使得&KR0673;於是而璧或全舍執事何適矣
送俞憲羊麫
某伏自道塗相傳玉節光華將照臨先人之敝廬
日掃花徑以俟東來之紫氣惟是荒村去城差遠
山厨土銼索然不給於鮮遣人賖市喚婦自饌豈
不夙夜然高牙虚徐而日昊食乾矣一易再易則
亦如之偵伺之久倉猝之頃不免效荷蓧之殺雞
盧氏之烝鴨溪毛野蔌此固不足以羞於王公者
不腆乘壺羊腔麫碩敢摯諸行厨惟洞視其禮不
足而敬有餘不而揮之有萬其幸
荅趙戶(彦法)
某伏承遣騎墜教殊慰孤寂四六妙絶切磋彌瑩
後又過前老夫當避路矣可珍可妒兩絶句次之
似非得意之作也他日進一步則自知之加餐飯
長相思玉帝除書定應不遲
荅周丞相
某下稷吹燈發函奉告覺銀鈎炳煥天氣盡白驚
喜絶倒命戒程丈銘詩歡以敬承已留玉當少須
矣辱相國有盡子詩寫來之教春前偶醉餘寱語
憶秦娥小詞云新春早春前十日春歸了春歸了
落梅如雪野桃紅小老夫不管春催老只圖爛醉
花前倒花前倒兒扶歸去醒來牎曉仰供仲尼之
莞爾不勝主臣
荅韓提舉華文賀年
某伏以献歲有俶好雪知時即日恭惟某官玉節
倚天霜臺掃日三神盡護台候動止萬福某老病
退休木茹沙眠貧而安病而不疚者部刺史之天
我獨有二也兹焉恭審六條允察千倉既盈威惠
川行鰥寡春熙帝疇顯庸恩錫書贊進直舜典濬
文之閣式增周諏禮樂之華恭惟驩慶自此月昇
金掌春度玉墀某也幸拭目以觀盛事
荅程監簿
某伏以春意澄穆即日恭惟監簿契丈大孝哀疚
深切天相至性孝履支福某卧痾山野庇焉以免
未占良覿願言以禮制情趾美續聞恪遵聖人哀
毁之戒此朋友所望者
某山居苦無端便小疎問訊獨有景行之勤厮赤
剥啄誨帖下逮驚喜不勝命戒先丈閣學銘詩某
受知不淺其何敢辞自視欿然其如固陋恐斐文
不足傳遠耳今月十五日夜拜領行狀明日撰成
又明日刊落其甚繆者又明日脱藁又明日送似
益公求是正併為求題蓋臂痛不能多寫凢四日
乃書丹畢不知襄事之日此之到否蓋行狀逼期
乃至非敢作魯人之皐也如莆田陳丞相葉丞相
皆前期一年送行狀來庶得小從容文字較子細
耳仰惟幸察
荅醴陵錢知縣
某間者闊焉久不聞問每一動心向風永懷便如
對面語也遣騎墜言驩喜亡量即辰春事過中寒
暄之雜恭惟文季知縣中大契兄學道愛人民咏
天棐台候動止萬福玉婘均慶寄似新詩朗咏三
反五復彂清新於平淡之中蔵古雅於追琢之外
非時世折楊黃華之音也第如俗學多翻變晩軰
論時學等語不宜筆之於書何苦以毒口牙招齒
舌乎每以此戒朱元晦今復奉諗古來得道人挂
舌屋壁間此真吾師也願言自愛以竢馮招
賀吉水秦宰交割
某伏自牙檣西上紫氣東來日偵先驅令兒軰駿
奔廷迓久之寂然竟辱旆旌屈臨環堵如之何其
感又如之何其媿也違離屬爾尊仰如新即辰春
事過中寒暄相半恭惟美錦初製民詠天棐白候
動止萬福玉婘均慶某恭審涓選令日佩服印章
教條一新穉耋呼舞恭惟驩慶某屬以老病不克
從大夫之後修桑梓之恭專令大兒謁賀伏幸台
察
荅新封州譚知府
某頃辱屈使君之千騎臨玉川之數間呼酒嘯歌
秉燭軟語老病之軀頓有生意别去未幾復增永
懷尺書寵詒殊慰耿耿即辰暮春積雨恭惟明仲
判府太中鄉丈為裝入覲神天送喜台候動止萬
福恭審日邊除書即家而拜下轉中和之政上結
聖明之知不出以南坐致通顯閱禹貢之同載多
甘茂之一官才解二千石之章即佩見大夫之組
恭惟驩慶某伏自壬子棄官丙辰乞骸四年三請
一奉不允之詔一不報今請乃蒙恩增秩一階進
職四等非平時揄揚何以拜此方具辞免職名未
敢摧謝餘惟珍重即立春風玉笋之班
與朱侍講
某伏以四月維夏南風之薰即日恭惟侍講殿撰
尊契丈燕處超然天棐履祥台候動止萬福某老
病日侵祗有不如顧棄官八年乞骸三請待命四
載前月四日乃始蒙恩放牛桃林俾聽横笛惟是
增秩進職踰分絶等方具辞免自非平素借重何
以拜此伏自去秋得一書於曾無疑許既而遇甘
道士往五夫因之修報不作石頭事否近得城中
親舊書云契丈露章告老而適當新舊尹去來倥
偬之間莫府文書不免魯人之皐遂致相誤且無
疑訪來具談其詳相與太息天下之事固有蹉跌
如此者莫之致而至者命也浮雲去來想能安之
無待於開譬也足疾今年不至良苦否吾曹老矣
能復閱幾寒暑少年狡獪著書罪過願痛掃除退
之云書於吾何有此外無可相規者餘惟珍重永
綏眉夀
與丞相
某僣敶二詩仰献一莞不敢奏記懼勤報章而山
僮言歸銜袖彪列蓋天落雲錦之書華星秋月之
字金聲玉振之詞也盈尺之紙萬寳是叢肅然盥
手而披文頓覺沉痾之去体銜戢河謝蔵去為榮
仰惟鈞慈下燭悃
與丞相
某移病棄官今已八年三章乞骸四載竢命近蒙
聖恩解縱歸田而增秩一階進職四䓁控免弗俞
閔免下拜重念某孤陋之蹟奮自諸生效官於中
外者四十六寒暑矣乃今得以保全幸無玷缺不
辱先人之教兹蓋我丞相以天下之大宗師長育
吾黨之小子挈攜造化不遺餘力遂濟登兹感恩
戴仁無以表見敬哦小啟别紙申呈仰惟鈞察
荅周丞相
某疇昔之朝方被控免弗俞之命登時下拜贊書
際晚走兵人奏記并短啟以謝造化之恩當既徹
聞矣今日下稷上介戾止法書賁之雲牋郁紛玉
句鏗戛墨池家傳之故事援據罔遺黃公酒壚之
戲言收拾為雅荷聖恩之非淺入鴻筆而彌榮抒
謝不莊悚感無斁仰惟鈞察
荅周提舉
某疇昔之辰方被控免弗俞之命登時下拜即具
短啟摧謝我乘成老先生蓋引年致為臣之風曠
不見聞於昭代久矣惟公家伯仲首倡遐舉以媿
貪夫如某之淺陋豈不懷禄耽寵仰慚二大老之
高節故欣慕踊躍以自附其末光所謂魯無君子
者歟而遣騎詒書華以牋啟英詞絢練逸韻清鏘
至於履危機居憂患與夫杜陶汲賈韓孔歐蘇䓁
語某何人乃敢承此此殆詞人逸筆不能自制輒
借某以裝鋪席者耶緹衣十襲拂除蛛塵永以為
寳耳摧謝不莊主臣主臣
某伏奉别紙諏及花事老圃舊有蘇花四百株丁
巳秋暵枯及其半豈敢望萬象臺上春光姟兆之
秋毫也耶邢尹不可相見必有能辨之者一笑
荅聶倅
某伏以高軒偉然一新風月之壯觀蕪詞陋矣不
啻巴渝之俚音既涴翠珉之鑱鐫復點華綺之藻
藉賜以墨本覽之頳顔摧謝不莊誦言靡已仰惟
台察
荅張尚書
某伏以即日暑風清微恭惟詳定判部尚書尊契
丈八座穹崇名位兩隆天監孤忠台候動止萬福
某頃嬰清漳之疾偶抛彭澤之米荆扉深閉今已
八年丙辰者稀之齒上章乞骸前後二奏俟命四
載乃今始蒙聖恩放歸田里惟是增秩一階進
職四䓁此禮特異控辞弗獲俯僂下拜不勝震懼
自非天上知已吹送之力何以逮此懷感何數自
顧襏襫在躬夫須蓋頭竊自薄陋不敢貢尺書以
謝齋閤不謂屈尊念舊忽拜天落雲錦之書訪問
生死侑之以天雄附子北果之珍餉拜嘉驚喜亟
餽亟拜此事今無古或聞也唐律一首小見謝幅
一覽亦可知别後筆力之退自此吾弗敬子矣荷
雲泥益隔伏謁何階願言珍重即看趾美祖烈邁
跡韋平用光吾道
荅胡季亨
某辞奉談間居諸易久妙帖下逮長牋偕來明月
連城驟驚滿把落英墜露頓覺回春某三章乞骸
四載俟命蒙恩從欲謝事歸田顧摧謝之未能忽
慶語之先辱叙報不恪伏惟財幸
荅臨江王守
某伏以即日維孟之秋殘暑未退恭惟判府太中
尊契丈惠化告成民歌天棐台候動止萬福玉婘
咸慶某老病坐疎安訊而金玉之音紹至矣清江
史君百餘年間豈無一聞人而三孔之文未傳非
闕歟今旁搜放失遂成一書舉一推萬其政無遺
典矣分似召山之副至惠至感野人孤陋不足以
鈎君子之深者然植之以豈弟之根荄而茂之以
平理之枝葉則塗之人異輔頰而同謳唫也賈子
所謂類非俗吏所能為者非歟然某猶竊有恨安
得結軰十數公参錯天下為邦伯使萬物吐氣吾
與少陵蓋異世而同恨也相去尺有咫無從參拜
北眸悁然願言貴珍即膺公卿表選之制大兒昧
學仰辱異知盡室榮之又恐立霄漢之日貴人多
忘耳荷荷
荅市舶葉提舉
某伏以維孟之秋殘暑未退即日恭惟景伯提舉
太中僚契文使事整暇有相自天台候動止萬福
某老病日侵自丙辰以後三章乞骸四年竢命邇
者方蒙聖恩察其懇切放歸田野而增秩進職
異數優隆控辞弗獲閔免僂受震懼靡寕未皇摧
謝先枉慶緘契丈把麾持節已徧外庸盍歸春風
玉笋之班以宏其施垂天之翼尚小留滯周南何
也先丞相銘詩屬之益國真今之無價手也甚賀
雅意或欲持江介之節此老夫之福也里諺云老
人如小兒得人矜憐而温存之乃其願欲者荷荷
願言珍重以膺新渥
某再拜僣問契家台婘即日恭惟尊尊幼幼受祉
山則令似長育計今應就傳從學久矣想一日千
里也遠餉通異味絶交經歲矣鰾尤耐久山村客
至便可供一杯也珍感珍感有委不外
荅趙運使
某伏以時雨滌暑老火作仇即日恭惟都運敷文
年丈宫使奉瑄祝釐天廸燕喜台候動止萬福某
入秋感暍遂作瘧疾平生故人黃昏為期彊半舍
去獨此謝謝水䰟與僕作緣雙日暫别隻日必至
殊不爽約今日當見臨危冠焚香方徙倚以俟之
而年丈語離之書如天落雲錦泚手披讀此疾忽
脱然去體古人草檄可愈頭風僕始不信乃今知
之甚榮甚惠凢今之交其合若萍其散若煙有如
吾年丈之有情若斯者乎無也偉材逹學何必減
不士之里無言之詩着侍臣冠而立玉階方寸地
自足國之光輝外庸已枉其人矣而又遽聽其去
可爲時歎不爲年丈惜也寓直寳儲上意可占又
有大者乎願毋疾其驅以竢詔追
荅傳尚書
某伏以時雨致爽秋陽作彊恭惟判府華學尚書
尊契丈岳牧詞人民之父母三神隤祉台候動止
萬福某伏自壬子之秋移病免歸山林野人姓名
不入㫦門書問不至朝貴至於平生知己如台座
者亦復作疎非意也㔟也微高朗洞視其何實非
罪丙辰以還三章乞骸四載俟命邇者始蒙
聖恩察其悃悃放歸田里而增秩進職異數優優
控免弗俞僂受震虩揆厥所元嘘枯所逮道遠莫
謝而一个行李剥喙荆扉把一封書天落雲錦慶
語玉㓗故情春熙脱略雲泥相望之懸彌堅金石
素交之誼今人有無此事固不論也求之古人有
是否乎未可知也其榮其荷宜如何也台座人望
在今所謂水之江漢星之斗者廟堂虚位上宜置
諸左下猶舉疑丞而宅之武夷山川似不得苛留
此一朵垂天之雲也願言貴珍以須書贊之汗渙
也
某再拜僣問契家台婘恭惟尊尊幼幼受祉山則
大兒荷不鄙下問何榮如焉敬拜謝意未敢奏記
不專故也遠餉新茶所謂元豐至今人未識者老
夫是已敢不重拜當自携大瓢走汲溪泉束澗底
之散薪燃折脚之石鼎烹玉塵啜雲乳以享天上
故人之意媿無胸中之書傳但一味攪破菜園耳
荷荷
荅戴在伯知縣
某伏以秋雨進凉即日恭惟知縣朝議僚友學道
受人奉法循理民謳天棐台候動止萬福某敬修
辞以謝先辱伏惟財幸
某沈痼自屏親者掉臂而過疎者白眼以覿惟吾
故人金石不移松栢後凋年歲錄續遣騎詒書訪
其生死於黃犢之草中白鷗之沙上彌久而益堅
不懈而俞劬一何與人異嗜好之酸醎如此哉某
自壬子棄官丙辰請老連牘三請俟命四年近蒙
聖恩放歸田里惟兹異數優優力控弗俞僂受震
虩皆故人平素吹送之助也佳政宜民下轉上聞
借令未至如卓令之入宅公府小却猶應察廉烏
臺含香粉署所謂家貧望鄰富也荷荷
某再拜上問契家台婘㑀惟尊穉咸慶賀牋妙絶
久不聞韶感喜亡斁小啟稱謝却成以瓜報瓊也
寄似紫花术石乳香拜受寳之此正扶老所須者
故人之意厚矣感感
荅余丞相
某伏以即辰風生桂枝露下金莖恭惟觀使大觀
文左丞相珍臺皐伊平地松僑甽畒愛君江海存
闕三神顯相隤祉彂祥鈞候動止萬福恩閎相婘
尊尊糿幼純碬山則東閤郎君伯仲直閣叔出季
處皆足慰意某餘生奄奄本之以支離䟽之形骸
申之以遺積瘕之沉痼歲在丙辰幸及未先犬馬
填溝岳之湏臾自列上聞匄歸田里一奉不可之
詔一蒙諸公間寢其事荅以宦簿之年未至三表
乃荷聖恩放牛聽笛縱鶴出籠此已徼福不貲
矣而又增秩四品進職四等以榮其歸而華其老
以鏡湖老監而初豈夢到甘泉法從之綴乎深惟
聖主所以幸老臣者而誰實白發其端乎揆厥所
元不在門下而奚在遠未克謝而濟翁弟於七月
二十三日轉致荅教乃四月某日筆也披讀有衞
武公鄭子真之褒有垂安車策鳩杖之賀某何人
敢竊仲尼一字之衮乎感恩在心言之淺矣竊審
泰階之光尚寓躔次於贊公之房人以為陋我以
為華所謂無地起樓臺相公者何處覓庾冰庾冰
正在此一笑親戚吳推(璪)遂蒙若肯少徯敢不他
時備數之諾某敬代吳下拜以謝恩言矣來年既
盡則辛酉上半年文字正渠書考第三之日何晩
之有小兒幼輿入京換授此又我公之恩也令詣
翹材以謝焉此外不勝大願受金玉之身即看衮
繡之歸濟翁掌故舉族洋溢乎恩波中矣
荅林提點
某伏以顥碭過中厖凉彌厲即辰恭惟都大提點
寺丞玉節行部使星還次高厚孚休台候動止萬
福某老病餘生懸車曲肱兩耳掩豆乃不聞知拂
天之旆照臨鄉邦曾不得隨父老扶杖縣令負弩
之後以遮見右轅之清塵不敏之辜雅宜笞罵而
一个行李盈尺錦書惠然飛墮野廬之荆扉慇懃
暄凉訪問生死黃冠草屨之人何以辱此於部使
者攝衣端拜盥手朗誦如獲寳玉大弓舒鼎昭兆
不翅也非有胸無心疇不懷者占詞摧謝萬此寕
足願言愛金玉之身竚筆橐之拜心禱毣毣
與張寺丞
某伏以即日千崖秋高恭惟功父寺丞詩兄大隐
隱朝自天隤祉台候動止萬福某老病餘生人事
盡廢書問不入帝城平生故人有厚於吾功父者
乎無也亦復作疎可不可也寸心孤往惟夜夢多
見之耳吾曹抽手板付丞相良一細事某乃四年
三請而後得之士大夫以躋攀分寸而上為難不
知乞身謝事其戞戞乃爾功父所挾者古而所售
者今所賞者稀而所偭者衆十里九山一武再止
想前知其然而怡然不怪也觴豆湖山簫勺風月
優哉游哉聊以卒歲肯遽以此而易彼乎小兒幼
輿入京換授敬令一見東坡與王定國書云我兒
即公兒也惟面命而提耳焉是所望者願言珍重
當有夜誦子虚者
與徽州任知府
某伏以即辰秋光晼晩顥氣高㓗恭惟判府寺丞
契丈露冕惟新建牙伊煥耄倪呼舞神天成釐台
候動止萬福契家玉婘受祉山則某老病餘生伏
自壬子棄官丙辰乞骸今春乃得卷懷衣冠雜襲
麋鹿惟兹影響昧昧自頃一别每於山間仰故人
於雲漢之表揭日之名日起排霄之步日遐未嘗
不為之喜而不寐也兹審暫違鵷鷺之行自詭股
肱之郡一麾出守千騎東來恭惟慶愜某不量野
人之疎賤妄有白事同郡名士糾曹戴從政(重熙)
妙齡收科一再試吏其文詞清駃奔逸源流出於
東坡而得其髓長書大篇百千言益出而益無窮
愈讀而愈有味今親逢岷江之文伯而為之東道
主故應坐上一見而察其小異不待外人拈出而
後知其為道側之遺寳也敢望未及下車而即取
一人焉拔其尤特掞一上半年京秩之章以列于
公車則黃金之臺隗始之舉古人復生何以代此
且薦士本意古者惟其賢而已今則不然不惟其
賢而惟其勢一洗今之俗而返之古不在吾契丈
而誰在也進越之辜不敢自宥敢自歸於司敗也
黟歙山水之邦異時名公作牧者累累焉某在江
東日嘗一過之使事有指不敢入郛至今遺恨紫
陽諸峯皆與知之今以告訴于史君之天其肯與
我酌尊中之渌問諸峯之神而一笑乎久不揮塵
縱談下筆云如旋盤之落屑不自覺其煩且瀆也
雲泥相懸眇然無合并之期不勝大願言迺玉是
身以柱吾國家即還從上雍
與韓運使
某皇恐死罪僣有白事頃者一个行李五朵祥雲
照臨之日比其返也因之奏記蓋嘗進越以徽州
錄參戴從事(重熙)為滿篋櫝之薦貴人多忘野人
冷書不蒙抵擲以否敢再以請今歲下半年金臺
京秩之章可得而下拜否竊知高風卓絶不搖於
熱書而每喜於冷書是以恃此而無恐不然何罪
之敢逭
嘉定元年春三月男長孺編定
端平元年夏五月門人羅茂良校正
誠齋集卷第一百六終
