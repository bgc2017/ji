誠齋集卷第五
廬陵楊萬里廷秀
詩
江湖集
看雪
揉雲剪水作風毬夜落連明肯便休舊說六花元
未試偶看一片上駝裘
送曾秀才歸永豐
白白茅柴強作春青青燈火夜相親超然佀子真
翹楚舊矣逢人誦過秦覓舉不應專嗜古能文安
得却嫌貧射科速化誰無術誤向南溪更問津
寄題鄒公橋
吾儕一事辦不曾鄒公一橋了此生省齋先生三
大字此橋便有千載意今年天亦與護持桃花春
水不多肥濟川題柱吾無夢夢借新橋作釣磯
贈曾相士二首
富貴真成一聚塵飢寒選得萬年名心知那有揚
州鶴更問儂當作麽生
抛了儒書讀相書却將冷眼看諸儒曾生肯伴誠
齋否共箇漁舟入五湖
題蕭端虚和樂堂
玉笥風回峽山雨兩公對床方軟語少公一生吟
樣臞長公半醉少公扶白頭兄弟不多有面如橘
紅不關酒紫荆花開連理枝孝友未要時人知
昌英知縣叔作歲坐上賦瓶裡梅花時坐
上九人七首
銷冰作水旋成家猶似江頭竹外斜試問坐中還
幾客九人而已更梅花
膽樣銀瓶玉樣梅此枝折得未全開為憐落莫空
山裡喚入詩人几案來
酒兵半己卧長瓶更看梅兄巧盡情醉插寒花望
松雪人間曾有箇般清
寒盡春生夜未央酒狂狂似醒時狂吾人何用餐
烟火揉碎梅花和蜜霜(其香味如蜜漬青梅小苦予取糖霜芼以梅花食之)
(甘而)
衣染龍涎與麝臍裁雲剪月作冰肌小瓶雪水無
多子只篸横斜一兩枝
雪凍霜封稍𣣔殘慇懃折向坐中看綺疏深閉珠
簾密不遣花愁半點寒
梅香不是不寒清參遍横枝酒未醒夢入西湖疎
影裡覺來失却冷泉亭
戊子正月六日雷雨感歎示夀仁子
今晨忽雷雨天地又發春草木悶紅綠生意察已
欣蟄蟲且徐動餘寒未全仁先生起褁頭三嘆一
再顰春風吹萬物不吹先生貧靖怨一束書只博
兩袴塵自倚文字工意取造物嗔小兒在傍笑笑
我浪苦辛去年作客子椒柏羨主人在家不差勝
更用愁此身先生亦一莞我不如兒真為我滿眼
酤不問醨與醇杖頭日百錢無錢借諸隣不然衣
可典及此花柳新
人日詰朝從昌英叔出謁
四序各自佳要不如春時何必花與柳始愛春物
熙今晨駕言出從公南山西泥軟屨自愜風嫰面
不知寒草動暖芽晴山餘雨姿水日亦相媚蹙紋
生碎暉鳥聲豈為我我聽偶自怡出門初憚煩載
塗乃忘歸但令我意適豈挍出處為路人見我揖
屬我有所思我不見其面信口聊應之徐悟恐忤
物欲謝己莫追我率或似傲彼愠獨得辞
暮宿半塗
朝日在我東夕日在我西我行日亦行日歸我未
歸勢須就人宿遠近或難期平生太疎放似黠亦
似癡如何今日行不以含枕隨幸逢春小暄倒睡
莫解衣借令今夕寒我醉亦不知
次日醉歸
日晩頗𣣔歸主人苦見留我非不能飲老病怪觥
籌人意不可違𣣔去且復休我醉彼自止醉亦何
足愁歸路意昏昏落日在嶺陬竹裡有人家𣣔憩
聊一投有叟喜我至呼我為君侯告以我非是俛
笑仍掉頭機心久已盡猶有不平鷗田父亦外我
我老誰與遊
上元夜里俗粉米為繭絲書古語置其中
以占一歲之福禍謂之繭卜因戲作長句
去年上元客三衢衝雨看燈強作娛今年上元家
裡住村落無燈惟有雨隔溪叢祠稍簫鼓不知還
有遊人否兒女炊玉作繭絲中蔵吉語默有祈小
兒祝身取官早小女只求蠶事好先生平生笑兒
癡逢埸亦復作兒嬉不願著脚金華殿不願增巢
上林苑只哦少陵七字詩但得長年飽喫飯心知
繭卜未必然醉中得卜喜𣣔癲
送蕭仲和往長沙見張欽夫
蕭家伯氏難為兄蕭家仲氏難為弟御史子孫今
有誰眼中乃見此二士阿兄采蘭夀梅堂阿弟束
書參蜀張聖明九鑰天為守玉匙密付蜀張手子
到長沙渠門儂為言真成一老翁功名妄念雪銷
了只愛吟詩惱魚鳥子歸好在中秋前看子新年
勝故年
送鄒元升歸安福
我昔見子盧溪南烟如玉雪照晴嵐子今訪我南
溪北凜如騄驥成骨骼袖中文字細作行讀來病
眼生寒光尖新句子入時樣故應破陣翰墨埸春
風春雨春山路喜子能來愁子去故人一别二十
年且對青燈夜深語
和昌英叔雪中春酌
南溪春寒強似冬南溪春水走玉虹雷公戲手行
春雪詩人嘲詞便飛屑只嫌春雪趁春雷春容止
要渠栽培凍作玉花銷作雨多般點綴春庭戶酒
杯如海醉即休醉中看雪忘却愁如何呼酒不痛
飲可令詩肩受凄凜少時狂殺老更狂長恐此意
墮渺茫醉鄉有地分一席且與先生十分梨花注
太白
送劉生談命
學兵先學策談命先談格君看前軰富貴人豈與
寒士校日辰星家者流有劉子進人退人若翻水
談何容易驗他年却是直言差可喜
和曾克俊惠詩
眼底春光正入年社前燕子已言旋雨多厭聽鳩
夫婦病起全疎酒聖賢旧喜作詩今已懶君能得
句我先傳略無好語儻嘉惠只麽從權只麽權
和胡侍郎見簡
花邊雪裡撚霜髭怪底詩來妙一時聊復小吟開
後悟便應大用到前疑先生此曲難先和著句如
碁且著持每望南雲尺有咫其人甚遠只嗟咨
贈彭雲翔長句
讀書臺邊士如雲盧溪門下士如麟定知此地難
為士後來之秀說彭子雪裡能來訪我為當階下
馬雪滿衣贈我文章無不有出入歐蘇與韓柳如
今場屋號作家相州紅纈洛中花豈如彭子有律
令會當一書取張景今年誰子司文柄
和賀升卿雲菴升卿嘗上書北闕既歸去
歲寄此詩今乃和以報之
賀子胸中自有山結菴山底更雲間遺才只道今
無許此士如何尚著閑未應萬言直杯水向來九
虎守天關莫嫌久不還詩債詩債從來隔歲還
送昌英叔知縣之官麻陽
政坐詩無半點塵天令著句錦江春遠民蒙惠即
真學漫仕緣親非為身許日相從今恨少先生此
别我誰隣不應更作徒勞嘆廊廟方尋密縣人
和周子中病中代書之韻兼督胡季文季
永游山之約
吟外今何病愁邊我索居昔無今樣懶新久故人
書只說遊山去誰令作計疎衡廬負我軰我軰負
衡廬
除夕前一日絶
雪留遠嶺半尖白雲漏斜陽一線黃天肯放晴差
易耳慇懃剰覓幾朝霜
己丑上元後晩望
雪裡晴偏好寒餘暖尚輕山煙春自起野燒暮方
明又是元宵過端令病骨驚遣愁聊覓句得句却
愁生
送文黼叔主簿之官松溪
乃翁只解日爭暉不解塵中脱叔兮楊簿故應過
習簿建溪好處說松溪此行詩句何須覓滿路春
光緫是題飛上金鸞穏安脚竹林分付一鶯啼
送周仲覺訪來又别
酒邊詩裡久塵埃見子令人病眼開無夕不談談
不睡看薪成火火成灰小留差勝怱怱别𣣔去何
如莫莫來渠政功名我巖岳老身誰子共歸哉
休日晩步二絶句
未須急訪社中狂且到西園探海棠今歲行春雖
較晩也勝雨裡度春光
晩雲𣣔雨又𣣔晴天借吾人作此行莫道行春無
去處山礬香裡聽溪聲
寒食前三日行脚遇雨
信脚那知遠雖勞亦快哉如何寒食近無數野花
開碧草望中去黑雲頭上來吾行吾自返雨子不
須催
和張器先十絶
舊聞我里子張子七字端能出六奇窮巷有門無
剥啄怪來佳客肯差池
向來一别十番秋消息中間風馬牛只道故人霄
漢去不應林岳小淹留
誰云涸轍困波臣合脱青鞋立縉紳寄與有司高
著眼後來文格待渠新
我自窮愁坐綴文何堪見子可怜生兩窮政好同
詩社一戰猶須債酒兵
散盡千金買盡書短檠雨夜趁三餘相如自倚多
文富不問家無澹石儲
不隨俗子作蠅營深入書林寄此生已與杜郎爭
筆陣更傳侯喜有詩聲
漏黃官柳已垂墻針水公畦未種秧多謝詩人來
得得蹈開三徑雨中荒
老夫端𣣔買江天抹月批風嚥聖賢他日君來相
問當南溪溪北北山前
學成不必要心齊眼到前脩脚自偕挽住春風還
獨笑更無一物可裝懷
臺家搜遍北山萊傾國如君不用媒次第幽人出
空谷鶴書即傍日邊來
挽鄭恭老少卿
天不遺耆老人誰尚典刑向來卿月白無復史天
青詩派回風雪心源貝葉經故應書帶草和露泣
康成
和濟翁惠詩
語妙渾忘夜杯行未厭頻平生憎俗子勝處要吾
人已結詩中社仍居族裡親酒邊不著句何許見
天真
文遠叔挽詞
氣爽塵埃外川行翰墨間忽忽未白首去去忽青
山琴在絃安用人亡鶴不還竹林有前約𣣔語淚
先澘
雨中送客有感
不知春向雨中回只道春光未苦來老子今晨偶
然出李花全落鄭花開
題謝昌國金牛煙雨圖
金牛煙雨最相關老子方將老是間不分艮齊來
貌取更於句裡占江山
春日六絶句
遠日隨天去斜陽著樹明犬知何處吠人在半山
行
春醉非關酒郊行不問塗青天何處了白鳥入空
無
霧氣因山見波痕到岸消詩人元自懶物色故相
撩
江水夜韶樂海棠春貴妃慇懃向春道莫遣一花
飛
日落碧簪外人行紅雨中幽人詩酒裡又是一春
風
春色有情意桃花生暮寒只應催客子不遣立江
干
和濟翁弟惠詩二首
竟歲不得面移書焉用頻我方得吾弟今豈有斯
人海内友非少談間子獨親醉餘無浪語尤見醉
中真
相思何所似飢者食仁頻此客非常客詩人太逼
人黃初那足過子建巧能親臺閣俱知己誰能薦
子真
夏夜追凉
夜熱依然午热同開門小立月明中竹深樹密䖝
鳴處時有微凉不是風
暑雨後散策
溪南稻紫似溪北雨後山青非雨前芒屨泥深凉
不淺今年六月箇般天
夏月頻雨
一番暑雨一番凉真箇令人愛日長隔水風來知
有意為吹十里稻花香
新秋盛熱
度夏今年未覺難那知秋熱政無端晩林不動蟬
聲苦蟬亦無風可得餐
送慶基叔往上猶二絶
南溪不住住猶溪别駕賢孫法掾兒莫以甘棠南
國蔭便忘萱草北堂詩
六十慈親路一千郎君歸省又何年贈行句子真
聊爾且折垂楊當贈鞭
初秋暮雨
禾穟輕黃尚淺青村㫪已報隔林聲忽驚暮色翻
成曉仰見雙虹雨外明
濟翁弟贈白團扇子一面作百竹圖有詩
和以謝之
月波初上湧寒金桂樹風來細有音特地此君偏
作惱為儂隔却半輪隂
秋日晩望
村落豐登裡人家笑語聲溪霞晩紅温松日暮黃
輕只麽秋殊淺如何氣許清不應久閑散便去羨
功名
秋夜讀書
穉子慵都睡先生喚不譍蟲聲䆫外月書冊夜深
燈半醉聊今古千年幾廢興有懷人未會不樂我
何曾
睡起理髮
老態隨年覺新凉與睡謀鵲驚茅屋曉臂冷葛衣
秋遠嶺元無約開門便見投閑中多事在一日一
梳頭
暮歸
山色偏宜暮桐聲小作秋人行溪側畔天在樹梢
頭學懶真成懶知休却得休遣愁愁不去愁盡自
無愁
曉望
暑退誰當憶秋生喜此逢荒林失輕霧寒日上危
峯忽有吟邊興忘看鏡裡容不須兼鮑謝始得壇
詩宗
午睡起
過雨餘秋暑移床揀午凉小風吹醉面凜氣忽如
霜日脚何曾動桐陰有底忙倦來聊作睡睡起更
蒼茫
和胡季永赴季文游園良集之韻聊以致
私怨於獨往云
有酒招元亮無漿饋子居何曾三不速焉用一行
書乞飲殊無分于時不已疎猶應慰大嚼玉軸到
吾廬
四美堂
義山禾水在處在明月清風無地無光禄子孫寧
底巧不應造物獨私渠君不見謝家名子取四字
叚家作堂兼四美主人自有筆如椽何用慇懃問
楊子
秋晚過泉口
日色全無热秋凉不似初行人驚翡翠掠水度芙
蕖平野一回顧遠山千有餘誰令貪眺望却道廢
看書
豐山小憩
歸路元無遠行人倦自遲野香寒蝶聚秋色老楓
知得得逢清蔭休休憩片時江山豈無意邀我覓
新詩
過劉村江
波走痕痕日江呈岸岸秋清流堪數石淺涉不須
舟野菊知何喜迎風舞未休歸塗愁𣣔暮未暮我
何愁
寄蕭仲和
貧裡端何好欣然肯不居詩臞將到骨室陋得關
渠我懶今仍老誰能強著書談間可無子獨判一
秋虚
題劉朝英進齊
燈火三更雨詩書一古琴惟愁脚力軟未必聖門
深莫笑雲端樹初如澗底針不應將一第用破半
生心
題王季安主簿佚老堂二首
造物那能惱我曹軟紅塵裡漫徒勞是中却有商
量處且道青原幾許高
布韈青鞋已懶行不如宴坐聽啼鶯只言此老渾
無事種竹移花作麽生
和王元駒
向來淮海說三秦脚蹈蘇門最絶塵莫道江山歇
英氣如今文物有斯人黃埃九陌誰知子青竹千
年獨問津未得相看已相識只慚空嘆蜀莊珍
題丘成之司理明遠閣
决曹據按塵似海高閣退食心如冰夜將官本校
家本萬山圍裡短檠燈能文未得傲能吏好官不
應博丁字何時著脚最高層目送歸鴻揮綠綺
和謝昌國送韋俊臣相訪
芒屩為車不必巾天窮未害子能文謝家有句元
無継枉却催詩頭上雲
歲晩出城
温飽能消底奔忙自作癡平生脚已繭今日鬢將
絲山刻霜餘骨梅臨水底枝只嫌長落莫不道許
幽奇
至鷓鴣洞
岸凍樹逾瘦日高林始明瑤草密如積玉泉中暗
鳴初至心為動𣣔歸脚還停江湖千万峯穿儂兩
鞋青如何鷓鴣嶺咫尺來未曾
讀張忠献公諡冊感歎
恩視韓兼趙名均献與忠禮中非不極勲外若為
同三聖無多學千年僅一翁猶憐公議在拚淚乞
秋風
寄張欽夫二首
作郡絻佳政留中即好音還將著書手拈出正君
心嶽麓風霜飽脩門雨露深登庸何恨晚廊廟要
山林
工瑟曾緣利鳴琴豈負子髮於貧裡白詩亦病來
疎知己俱霄漢孤蹤且簿書三年知免矣一飽會
歸歟
和慶長懷麻陽叔二首
舊雪纔追送新梅又作繁欣逢上林鴈聊免管城
冠酒債多多在詩盟久久寒忽思十年事有枕不
能安
自幼仍投老相懽不解愁政緣湖外别負却竹林
秋佳政真餘事聞人說甚休不應野水渡横此濟
川舟
送羅永年歸永豐
誰道三年聚能勝一别多歲寒知子可心折奈吾
何所喜如椽筆能揮却日戈老夫留病眼看子中
文科
夜㘴小集
霜餘雪後夜無風人在燈前梅影中玉作寒蔬冰
作酒詩人猶自怨天窮
和謝昌國送管相士韻
半世緣癡自作勞萬人爭處我方逃憐渠識盡公
卿貴一馬歸來骨轉高
郭漢卿母挽詩
婦節今安仰斯人古有光雞鳴不知雨薺茂獨凌
霜未拜金花誥空悲玉樹郎藤輿簾蹙繡無復出
萱堂
庚寅正月送羅季周遊學禾川
眼邊相識蠶樣密如子歲寒萬纔一我往西山子
義山老裡一别堪三年外舅陰功不知數諸孫太
半廊廟具學文先要學忍飢明年看子刺天飛
過秀溪長句
去年來此上巳日今年重來未寒食臨溪照影老
自羞慙愧春光尚相識秀溪何許好春容最是溪
深樹密中海棠開盡却成白桃花𣣔落翻深紅
題薦福寺
千山底裡著樓臺半夜松風萬岳哀曉起巡檐看
題壁雨聲一片隔林來
晩過黃洲鋪二絶
數峯殘日紫將銷一片新秧綠未交道是今年春
水小漲痕也到岸花梢
僕夫已倦路猶賒脚底殊勞眼底佳綠錦堆中半
團雪千楓擁出一桐花
嘉定元年春三月男長孺編定
端平元年夏五月門人羅茂良校正
誠齋集卷第五(終)
