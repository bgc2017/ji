誠齋集卷第一百二
廬陵楊万里廷秀
雜著
祭文
祭王丞相文
嗚呼昔歲云秋公在里居問焉以書荅焉劬愉今
春云暮公在堊室唁焉以筆哀不能荅八月中潘
我來自西次于上饒聞公迎醫九月之九言至都
下則聞公薨驚涕以雨爰自乾道壬辰仲冬刺經
頌臺我初識公公為貳卿我則負丞葭玉六朏傾
豁悃誠公自此升雲騫漢騰我自此退契闊一星
我再郎署公宅元輔昔親今疎遐不媚附俗且
嘻公驩不疑不寕不疑以此予知暨塵府掾夙宵
幕辨狷有違從戅無舒捲俗忤且憎公和且平以
水濟水曷曰作羹繄心秉心曠曠昭廓不渾不搖
清水喬嶽孰無畎疆公坥以同孰無府城公開以
通孰無邊幅公抑以恭孰無色辞以粹以融近世
數公豈無賢哲匪才之矜以量為悅公之在位或
者公誹公既云亡疇不公思彼誹彼思公則不計
公存公亡邦之殄瘁知舊眇然悼以其私人物眇
然悼以其誰繫官于朝莫往弔之言寄一觴公尚
釂之尚饗
祭衛大著母夫人文
傷哉夫人胡年之不長尚其家之昌其又奚傷粤
自來嬪洵懿且仁相其良人學以發身瞻彼庭階
蘭玉其相追琢成璋于晁董有光金馬承明簉雋
堰英匪我舉首疇冠著庭英英参卿夫也金陵皇
皇使星子兮山隂彫軒互迎蕩節斯征兩地望塵
有螥佩聲盍百其年觀厥蜚騫隔座後先榮光相
宣古凢有喪尚力以救矧友之疚若之何不弔伯
鸞吾寮阿戎吾朋父子之間皆吾弟兄升堂之拜
蹉趺至此生芻之奠必恭敬止尚饗
祭劉諤卿知縣文
嗚呼公之文足以追前修而口不置後進之片善
面折人過而退則稱其長當於古求今也則亡權
輿一官百不一試改秩方新如斯其逝嗟乎痛哉
與大尹爭是非寕使其上官面頸彂赤以直一夫
強死之命今尚有此决曹掾也耶以部使者之尊
而欲薦公公則不屑其人而不願出其門謝其薦
書而不受今尚有此不負丞也耶今求斯人姑置
是事惓惓有懷懷我知己我始徒步摯文謁公辱
公鍳裁拔之徒中謂彼珠璧寳不難得惟此人才
可珍可惜始則教育使潰于成終焉永好重以昏
姻赴告忽來失聲有慟儀形堂堂吾不復夢民失
慈母國失高賢士失主盟我失二天漬緜千里寓
哀嘉旨公乎聞乎一訣永已嗚呼哀哉尚饗
祭十三叔母文
某幼而無母壯而喪父老而哭継母煢煢余生未
即死者有叔父而猶父有叔母而猶母也歲有己
酉天奪我叔父今兹天又奪我叔母未死之身其
將疇依天乎痛哉天乎冤哉恭惟叔母大孺人女
德柔惠婦職孝敬母道宣慈生膺恩封年亨九齡
子孫盈庭相傳詩禮復何憾焉誰云夀觴變為莤
酒嗚呼哀哉尚饗
祭朱侍講文
嗚呼我未識公得之欽夫云今傑魁舍公則無我
初識公玉山道間我病補外公徵入關平生相聞
恨不相識既曰識只一見相得我欲從公臨水登
山萬仞峯頭携笻捫天揭取北斗酌海為酒染雲
為裳翦霞為袖海波若乾更借銀河二老醉倒頓
足浩歌天不誘衷室人癘疾此意莫遂遄反私室
猝猝一見握手絶倒借曰不𣢾亦慰懷抱自此與
公好如弟昆我齒兄公公賢我先邇來二老年各
七秩告老之章彼此若一念欲命駕千里訪公尋
盟玉山一快我悰有昊降割曾不愁遺奪國忠賢
奪我友師赴告至止一慟欲死已乎元晦吾道已
矣訣不公面哭不公聞生芻一束以瀝我肝嗚呼
哀哉尚饗
又祭十三叔母文
嗟我先妣叔母其姒嗟我継妣叔母其弟二妣棄
我我生煢然有叔母在如母存焉有昊降割又奪
叔母疚哉余生何恃何恃豈無骨肉莫非後来母
黨盡矣云胡不哀有飶其爼有冽其湑一觴送皈
云胡不舉自此永訣千年不晨仰瞻空堂有淚盈
巾嗚呼哀哉尚饗
祭太師文忠公京左相文
嗚呼我聞公名十年之先我守荆溪公察朝端我
&KR1081;一書公荅拳拳我識公面十年之後偕掾公府
我左公右公使朔狁我出筠守自此一别不再盍
簮十三年間一昇一沉公冠台鼎我老山林公使
狁時大節玉立公以哀往彼以娛接夷樂雷起花
帽雲集日旰肉乾公辞秩筵以死自誓挽之不前
金節來皈名重於山公皈自蜀逢國多故
孝祖上賓聖考違豫手秩日轂安駕皇路襄我
皇德天清日光妥我國勢鼎安岱昂諧我廷紳鳳
嗈鵷蹌如公忠賢與國永肩與川流禧與椿流年
善人怙焉斯民仰旃秋氣將半望舒將團未團一
縷公薨式遄誰歟不仁隤我維坥維坥之位文忠
之謚上恩疊雙不請而至他人敢承公則無媿
嗟我與公同居江西分第鄕友情如孔懷我老乞
骸公矉睫眉謂我之齒盤古所稀身猶康強毋遽
曰皈三請乃白帝其允兹聞公反柩已達維梓我
以老病不克唁只寓辞往奠有淚如水嗚呼哀哉
尚饗
祭余丞相文
六七月間客來自南咄咄怪事有駭其談南斗之
側文星載昱一夕砰然霣于嶽麓南嶽之巔天柱
一峯同日亦摧震于湘中匪峯則摧匪星則霣丞
相余公薨于潭尹星精嶽靈既銷既零奪氓之母
奪國之英吾聞其語淚下如雨知音云亡流水誰
御淳熙季年光宗潜淵公為宫詹我忝經筵慶
元元祀皇上嗣位公為左揆我以病廢公在華
門如商甘盤如楚士蒍如漢綺園金得砥石木得
繩墨鳳得羽翼諒我皇德公在宰廷楊綰之清
君寳之正子明之平補天不坼日不側支厦不踣
定我王國帝睠方隆帝任方崇翩然去之歸
雲冥鴻帝再起之保釐南紀惠然肯來周邦咸
喜云何不淑我民不天天曷降割騎箕而僊卿弔
于朝士弔于野工弔于市農弔于社我本狂者深
山野夫淳熙十二逢公中都公為侍郎我在郎署
同省異曹一見殊顧中都金陵一再爲僚心則断
金情則同胞有酒呼我有詩和我一别雲散公升
我隨公相我皇拔茹無方巖採結綠淵漉夜光
恢彼雲綱愁我長往搜林剔藪下逮草莽病夫掩
扃再勤弓旌招之不來寘彼西清君恩天覆病
夫非據微公之故胡爲乎天路天乎至此吾道已
矣東望一慟絶而復起嗚呼哀哉尚饗
祭趙民則提形少監文
嗚呼淳熙季年天區丕平文傑武英鳳翽鸞停
孝宗當字顧瞻在廷孰爲有賢孰爲左親孰爲宗
盟帝省其名周諏九賓獨無為城天顔不怡爰詔
邇臣麟趾之良各舉二人肅肅蕭公台斗宣精有
鶚其袁先生是親王言如綸擢貳匠卿來儀筍班
其人玉冰咸属之目老成典刑崇論川流名章霜
清談者推表雙止德麟世無東坡孰價厥珍人為
國賀公則我顰我武丹墀我心白雲月哦風呻猿
崖鷺汀帝留不能出節湘衡荐讞庶獄于彼甌閩
琚瑀珩璜大鏘厥鳴陶謝焚泓甫白收聲竟觧其
組皈卧柴荆鳳山其嶸錦江其琤隷濱之神山谷
之靈于胥斯朋于胥斯賡剣池之蕖丹井之醽我
以吾醒一世仰止鴻飛冥冥既吾其福盍千其齡
有比者風吹彼盡心維孟之夏辰乎何辰月弨其
弦奄奠两楹門人小子沲若涕零高安語離倏逾
一星誰謂此别契闊死生走也耄矣維疾之嬰縿
幕遠而㒺克駿奔有漬其緜有觩其觥有瀝其恫
先生是聽嗚呼哀哉尚饗
祭西和州太守陳師宋文
嗚呼淳熙之季我守高安小邦槁乾遠民勤艱慨
莫助之同流上恩郭内之邑有宰則賢辨訟也恕
治賦也寬民氣穆如民譽藹然惜也及僚未㫷其
年我召君滿君後我先復會中都義均弟昆屢以
治行升聞于天言輕乎羽推之不前竟老于外不
登不騫君皈自西屢書相温属聞先驅于征塞坥
再竹其符再朱其轓如何不淑一夕九原緫章杞
梓腐于尺椽太宫玉瓉委諸瓦盆才難豈然用之
惟難我欲往弔弗駿克奔有生者芻有潰者緜式
寫我哀式招君魂嗟嗟師宋英爽若存嗚呼哀哉
尚饗
再祭余處恭左相文
嗚呼瞻彼日月如環斯循倏然而夜忽然而晨曾
是斯人乘此大化忽然而晨倏然而夜晨夜之間
又有縮嬴回縮而折跖嬴而伸有偉郇公金玉在
躬潜天之學格天之功我學淵閔我功夔尹而不
百年止乎耳順唐盛開元實相韓休十月而去莫
之與留宋隆康定杜公實相五月月而去王室用
壯倬彼慶元左輔惟公㫷年而去皇基用崇三君
子者進退雅雅奚以久為㫷月可也不久且然况
歴其年使克永弼作虞孚先昔歲公薨反柩宅里
病不克弔遣倩塗祭今公塴期兒曹未皈病不克
送老涕其洏一以詩悼两以些誄箕尾之光三燭
于位嗚呼哀哉尚饗
祭王謙仲樞使文
嗚呼淳熙作噩我守荆溪公職璧水一見異知厥
後八載公為小宰我入郎署刮目相待自此投分
以漆傅膠顧我奚取辱公定交歲在涒灘我以戅
出公尹豫章館我勤䘏來歲之冬我長道山公持
鈞樞再見觧顔我既孑立公亦孤峙寒栖獨巣胥
存胥慰其後一年我使江東公皈淮堧尊酒再同
夜闌秉燭追驩不足一揖而别日月轉轂誰謂此
别遂千其秋忽聞公薨我淚滂流孝宗季年丕
又八極遠侔正觀近踵慶曆儀儀衆賢金海玉淵
孰為之宗未或公先有諤其儀有毅其色伯夷之
清史魚之直作帝耳目作帝股肱上所深
知下所深憎帝有合官公其梁棟
帝有靈囿公其麟鳳晩卧霞外風哦月嘻手折若
木濯纓咸池身潜名起人望靡已盍皈乎來襄我
明世赴告驛聞善人失聲玉折蘭摧嵩隤岱傾嗟
我老矣沉痼垂死云胡不天又哭知己千里命駕
已負此期一束生芻弗躬致之滴淚清墨以寫哀
些一个行李摯諸靈座嗚呼哀哉尚饗
祭益國周夫人王氏文
嗚呼昔謝文靖方在東山其儷居之能無歉然昔
向文簡方受書贊其儷居之載績晏晏賢聖通塞
曷關其身閨門戚忻則艱其人卓哉益公萬邦是
式懿哉夫人婦道維則公之未相夫人敬之案過
其眉匪直與齊公之既相夫人安之匪直載績澹
如平時有魚其軒有象其服其在廟朝如在巖谷
退皈午橋有漁有樵其在巖谷如在廟朝匪疚趺
匪哽匪饐翛然而往如蛻如蛻年七其秩不曰不
齡國崇其不曰不榮有斐君子而不偕老有遠過
庭自公所召心乎不嬴神乎不瞑此外奚憾神乎
上征乘彼白雲跋彼織女臨聣人寰積蘇塊土嗚
呼尚饗
祭周益公丞相文
維皇宋嘉泰四年歲次甲子十月庚寅朔越十一
日庚子具位楊某謹以清酌之奠致祭于近故致
政少傅大觀文左丞相國公之靈嗚呼六七月間
聞公属疾欲往問安我疾方棘曾未幾何聞公有
瘳尚摛鴻文以應人求云胡一夕而遽不起萎此
哲人騎(箕彼)尾乾折天柱坤隤岱嵩國虧股肱道喪
師宗天乎痛哉一老不憖自家徂邦聞者涕隕公
自紹興奮繇諸生獨提一筆萬人莫攖遂收雙科
遂入三館遂掌絲綸遂首輔贊中興以還孰冕詞
臣維汪龍溪學士曰真公出其後而出其上發
帝之令有一無兩高皇倦勤遜于孝宗託
子者誰維陳魯公孝遜于光疇纉陳者公扶
日轂以照天下昔漢董賈玉映文事彼豈不文文
而不位昔唐房杜星垂相勲彼豈不位位而不文
維文維位公俱其尤其詞典謨其勲伊周齡甫七
十健若霜鶻而挂其冠而還其笏皈于午橋爭席
漁樵岫遨川嬉風哦月謠酒船淋漓詩陳趺宕九
老非高七賢未放赤松之從公其前而蟠溪之耋
公其肩而汾陽之祉公其全而神清之蛻公其仙
而公一無憾我心孔悲殄瘁之傷豈我之私嗚呼
哀哉尚饗
嘉定元年春三月男長孺編定
端平元年复五月門人羅茂良校正
誠齋集卷第一百二終
