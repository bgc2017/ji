誠齋集卷第一百一十
廬陵楊万里廷秀
尺牘
荅蕭國博
某伏以即辰仲夏之月南風之薰恭惟景伯國博
鄉丈教冑温栗物望歸赴天棐可大台候動止萬
福某老病餘生乘化歸盡自放自棄之蹟惟恐幽
屏之不遐淵潜之不深姓名不入㫦門書問不至
朝貴久矣誠不自意平生故人不間雲泥之異勢
不忘貧賤之素交堕鯉封之斜行寫鸎鳴之軟語
諏暄凉而訪生死自視陳人何以拜此成均封殖
棟幹之囿也異時位三槐間兩社者孰非由此塗
出願言寳珍之即對赴西崑南榻之除以梯乎鑾
坡鳳池之歸也某棄官九年回首雞聲茅店之月
渭城柳色之雨久寄絶交之書矣而三子出仕中
男次公去秋之官鴈峯長男長孺今兹六月又之
官南浦小男幼輿九月又之官澧浦其勢不容不
東征逐子如曹大家也必不得已從其近者莫南
昌若也又怪暑行冬春之間乃可作汎舟之役耳
来秋次公秩滿来歸老身始有還舍之望兩年之
間未有息肩之期良可憫笑抒謝不莊伏惟財幸
某恭承命戒先國太挽章静菴記文鹿封破研蠭
蠧管城久矣閔免各紬數語以塞盛意公家醬瓿
當曰吾太公望子久矣荷荷
契家台婘即日恭惟受祉山則有乏使否願承命
幼輿每蒙燕集盛禮以開其客愁而紓其旅瑣感
戢不淺寄餉水芽當為君開包碾春風煑湯候蟹
眼也正恐無五千卷可搜無十年讀可攪只與杞
菊藜莧暘背城借一耳
荅胡左蔵
某伏以即辰暑雨知時惠鮮秧非恭惟季觧判院
鄕丈容與鴛行式法大府天棐勤肆台候動止萬
福某屬蒙便了啄門賜以先集已嘗摧謝小兒来
歸重拜誨帖且餉以黃&KR0708;龍目離支衿之以為暑
服則大勝細葛之含風擘之以拈春酒則未减紅
綃之裡玉降拜珍投則百斯感某棄官九年所待
一死自分與長亭短堠永矢絶交矣而三子出仕
中男次公去秋之官長男長孺今兹六月又之官
小男幼輿九月又之官其㔟不得不東征逐子如
曹大家也必不獲已姑從其近者近者莫南昌若
也而又未能暑行必也冬春之交乎至来秋次公
秩滿来歸老身乃有還家之望兩年之間未有息
肩之期良可憫笑都内之署相州穉圭蓋嘗居之
矣相業權輿不在兹乎惟珍重以須
荅袁侍郎
某伏以即辰秋已小立暑猶未退恭惟宫使殿撰
侍郎尊契丈奉瑄祝釐潜天見聖身在霞外望屬
寰中三神扶持台候動止萬福契家玉婘咸慶某
昨日有自城中来者得報賜妙帖示教新作家人
卦觧義詞約理明如斧折薪如水赴岳二五兩爻
尤為易簡若乘此破竹之鋒不數日可了此八八
卦矣何必如某旁搜幽討枉却十二年之燈火乎
掎摭風火䓁詞皆切中二竪所居者醫和之目那
得遁疢當聞而藥之也感極荷極易贊敬為書一
通且妄下一轉語又未知道著否晦翁可痛孔堂
兩楹遂折其一其關吾道興喪非細事也亦既遣
人弔祭之得其子文之報章矣敢復以為朋友唁
也願言珍重即看賜環
荅徐用之知縣
某伏以即辰沆碭過中高寒已早伏惟用之知縣
學士寮舊久御祥琴孝思未愸神介台候動止萬
福伏蒙誨帖命戒先丈處士銘章業已宿諾何敢
固辞顧老病微軀文思荒落久矣先是此䓁文字
多是大兒代作如錢侍郎仲耕孫撿正之父諸銘
吉州誤廰諸記皆其筆也唯莆田陳丞相葉丞相
建昌張彦文尚書新安程給事元成諸公銘詩乃
平生或恩或游之至深厚者不免強為牽課耳今
君房遠出禦說去家當徐圖之或親作或令取代
未可約五日一水十日一石也幸小紓之如已就
託黃廬陵轉致差易耳即聽新除
荅廣東雷提舉
某伏以即辰廪秋過中顥氣已爽恭惟提舉郎中
契丈玉節光華使星淵曜霜日所映海波不興三
神相之台候動止萬福某老病幽屏死灰不燃平
生故人不待寄之以叔夜之書而庭久無退之之
跡矣契丈盛德無兩高誼寡二獨迂拂天之旆左
顧釣月之灣父老縱觀猿鶴呼舞賢者自為人所
不為野人有以致此客則否矣遣騎墜誨撫存押
至先之以東京之玄纁申之以司業之酒錢至於
寳熏名果重參照坐落英槁葉頓回生意冷牎凍
壁皆作春温書吏龔生又辱收補槧人支賜月給
某無穎士之才安能使役者見愛而不去非故人
此舉則掉臂在且暮耳多詞不足以盡感之一字
未見願言愛此大業即還第頌之綴慰此老懷
某悚息再拜敬問契家台婘即曰凉秋恭惟尊尊
幼幼咸集純嘏有委不外大兒前月二十一日已
交職老身就飬小須少男冬間之官澧浦然後議
此行其上春之間乎令親伯珍近方得書過望過
望
與衡州知府趙判院
某伏以即辰廪秋十半顥氣高寒恭惟判府判院
新拜魚書輟從鷺序高牙乃建幕府初開神天是
孚台候動止萬福某謹齊宿奏記司槧仰惟財幸
某自慶此生親見近世麟趾公姓異人林立時則
有若德莊之詩文時則有若德老之勲賢時則有
若從善之才氣漢之政駿唐之白賀方之褊矣今
又側聞判府判院妙齡嶄然卓詭絶出揮五色筆
草三千牘掃千人軍與寒士一戰而覇姓字犖犖
光映千佛名經之中鳴弦壯縣則如桑下之馴彩
雉分月名城則如竹西之寫烏絲晚登春風玉笋
之班已藹秀出班行之譽翩然厭直自詭一麾清
氣開衡嶽之雲高吟動湘江之水借曰遠民之福
其若海内之望青規紫禁式遄其歸子淵所謂可
倚而竢也某老病幽屏姓名不至朝貴之門十年
矣天誘其衷中男次公幸得走趨大府牛馬走之
下陳因之修敬惟一攬而擲棄道旁云
某惶恐再拜僣越敬問台閎玉婘即日秋清恭惟
尊尊幼幼受祉山則廬陵有可效老聃之役驩以
筮仕云初殊未更事幸得充員衡之安仁監税仰
事仁賢之主人所謂人皆有一天也懤以慶雲照
以德星霑以膏雨舍魯何適矣不勝䑛犢之私仰
瀆聽衡之公無任主臣
荅南豊陳宰
某伏以沆碭過中高寒已早即辰恭惟判縣學士
契兄三月報政千室載歌神明扶持台候動止萬
福某敬上記以謝先施未見願言愛重不貲之業
對越選表之除至望跂跂
某間者闊焉久不聞問懷賢念舊一飯無諼遣騎
墜誨再披三讀恍如聸清峻而聆淙琤也鳴弦幾
何時而學道愛人之聲與風俱来以儒飾吏故應
有此不敢望於他人者耳某老病幽屏道旁之櫟
過者不顧故人相存之意誼風廩然足以追舊俗
而回之感歎不足摧謝不莊悚仄悚仄
某再拜敬問契家玉婘即日恭惟尊稺受祉山則
有委不外大兒長孺前月二十一日已庇職南昌
小兒幼輿咸陽客舍每辱臨存尤感故意之長也
諸司惟俞漕甚厚今納一書因便送逹契兄何待
於此餘皆無一日雅頌貺麗参至感微筆二十枝
聊伴空函報也
與俞運使
某惶恐白事故人南豐宰陳通直(從廾從市名與先人同)文
學政事加人數䓁所至吏畏其廉明民咏其慈惠
某與渠乃翁中書舍人安行兩同朝著情誼如骨
肉父子交游二十餘年此郎今宰劇邑盤錯根節
衮沸湯火&KR1089;身其間不敢不勉然非外臺獨有之
天懤以慶雲庇以萬間涵以滄海難乎免於今之
世矣某敢以為託渠今歲季夏方庀職耳三月之
間已有美聲年歲之間必有可觀恐差次部吏此
郎得在門闌桃李之下陳不勝幸願之至
與羅必先省幹
某伏自先丈直閣過普州之後久不得書去歲十
二月入城見益公云仲憲十月一日不禄聞問驚
悼涕泗交頥不知到官幾月竟以何疾而終天文
丈人三子十一孫惟先文仕官方將光顯而遽罹
大故吾親萬里護喪經灧澦出巴蜀歸葬里閭不
使其父為旅櫬客魂千辛萬苦歴盡艱險可謂大
孝老懷忽聞來歸悲喜交至歎重歎重久探無消
息昨日得季周報老病之身久罷慶弔一二日間
當遣幼輿奔慰先此奉唁且致薄奠更宣節哀以
終大事不悉
荅羅必先省幹
某啟清曉已專僕奉䟽馳慰尋當聞逹行李交至
伏辰手筆赴告披讀流涕不勝悲愴護喪遠歸已
即宅里又為之喜也即辰秋寒云初緬惟息肩小
憩孝履支福乍歸豈無可委襄事有地有日否京
丞相親與其言渠家上世皆用浮屠法葬之水火
每歲寒食只来江皐酹酒三爵焼紙錢數束即是
上塜而京文少年擢第致位左輔可以見郭景純
風水之說繆矣景純自遭王處仲所殺子孫亦無
顯者而後世猶惑於不識字之山人仲謀价卿宗
卿屢遷考妣暴骨再三以求冨貴反招短折之罰
老夫家中三世窮儒並無風水願勿泥此不悉
荅本路安撫張尚書
某伏以即辰一雨既霑顥氣初爽恭惟判府安撫
華舉尚書聽履星辰移次翼軫元師崇崛上流繁
雄五月政成三神慶集台候動止萬福列僊之婘
受祉姟兆某老病罷甿受一㕓於二天之下齋宿
秦記孔夙不莫而兒軰未行之間誨函已從天而
降矣宜先者後宜和者唱挽天河傾東海不足以
渝此怍也惟是老牛䑛犢之私仰慁冰壷玉衡之
清退而省焉謂借不速戾於至公亦當見笑於大
方敢圖教仁荅賜恩書垂華星而落雲錦諏茹煩
悉拊存劬愉先之以不忘于湖牓尾之陳人甲之
以尚憶蹇叔坐上之半面夏諺謂貴人多忘始亦
信之今其然乎否也大兒學製之初當此岩邑微
仲尼上律之天幬之在上子美突兀之屋庇之在
下難乎免於今之世矣而来誨諗以舊令小縱諝
軰不聳聊致詰治使承後者省力父母昊極之德
何以尚此某與老妻相語府公恩斯若此深厚感
甚至泣也至於某不才多病之身一生寡偶幾覆
車於太行沉舟於吕梁知難而退棄官九載納禄
再㫷寒士仰此五斗豈願尚幽獨而取高謇辞實
福而要虛名哉先人門戶日就壊隤已既不仕而
其子亦可以不仕乎於是驅三子而皆習為吏非
父驅之也飢驅之也不然子子老身煢然獨卧空
山豈得已而不已乎大兒察其索居無聊於是投
其隙而進迎飬之說某重告之曰汝則順矣其若
以身累人何汝獨不聞夏諺所云乎中人十家之
彦寕日增一斛麥無或增一客汝既竊禄於使家
矣又挟而父與而母以&KR1081;是未能為主人增麥而
反增客也可乎父子既似栢山之鳴每念此兒之
請雖不忍拒亦未敢從也不知此聲胡為已上逹
大師之衡聽乎得兒書云尚書面命之曰而父肯
来西山南浦皆有光華及讀来誨則又曰江山寂
寥久矣一傳先聲下至草木魚鳥皆有喜色又聞
有傳台意者云將肈修方岳連師之職加待之以
末至客右之禮蛙廩鶴料亦與継粟牙檣錦䌫亦
與浮家蓋父子窮愁之所願欲而不敢請者我主
公皆逆探其心而不靳其賜矣如是而不感如是
而不就則木偶人而已耳少男幼輿方為装以赴
澧之監河將以良月行姑侯其行然後老夫婦之
行期可卜日也嗣當詳告大兒并奏記以聞焉先
此以謝恩意之辱不勝大願願言愛重盛德大業
即持鈞樞以福禄四海云
荅謝提幹
某伏蒙墨妙一訪生死慰懌於萬命戒先尚書家
傳某何人敢承授簡又有韓柳之擬尚書文固不
減柳若名德柳何敢望回至於某尚不足以充柳
之衛官筆吏而况韓乎不敢當然一生學問文字
之交四海才四五人耳而尚書為最所命不應辞
讓但作傳之說若作家傳則家人子之任非外人
事也若作史傳則合於今上慶元元年日曆中
某月日書云某官謝某薨之下書云某字某臨江
人也云云如某修
孝宗日曆作張魏公欽夫李夀翁三傳是也今某
閑人豈敢作私史以抵吏議乎墓銘神道碑惟命
荅虞知能
某間者闊焉久不聞問遣騎墜教披讀三過喜如
之何蒙封示丈丈直閣萬金之書寄聲於某商略
所書令祖雍公言行欲以議襄陽兵事冠于編首
恐未可也篇首正當書紹興辛巳江上督師一戰
殱渠魁國之再昌舍此宜無大者若道辛夘襄陽
有警本路師漕戎帥請彂兵而雍公不許妄動卒
無他虞此特書之篇中足矣未足以冠篇也丈丈
又謂其文名以雍志此又未之前聞也前軰文集
中止有曰墓誌曰墓銘曰表曰神道碑而已今創
名曰雍志此為何䓁文書乎恐傳笑文士而後無
傳地某今所陳者丈丈如曰不可則願别請儒宗
文師一代大手筆者為之某當再拜而避也
荅建寕府傳内翰
某伏以即辰顥氣彌高積霖小霽恭惟判府徽學
内翰報政代藩易鎮河股神天送喜台候動止萬
福某老病歸歟待盡云耳山徑不與東西行者會
鴈亦不我過也欲&KR1081;一字其道亡繇獨有其人甚
遠之歎遣騎墜教字垂華星語洗晴雪忽覺致身
李中丞之側喜如之何家集拜賜三世文献一朝
快睹矧南宫望郎與游深厚懷知永肩讀二三策
未竟而淚落不能收也玄穎既佳又腆學落思乹
無所事信十襲挂壁時一敬仰思王公而不得見
見王公之所寄則如見王公焉占謝未詳願言愛
重盛德大業即持鈞樞用畢能事
荅太和卓宰
某病身無俚搔首忽忽偶聞剥啄柴扉者攝衣出
問則詩家者流寄聲訪生死也披讀驚喜即辰良
月初吉積雨小霽恭惟士直西昌大夫契丈惠化
告成為裝王覲借留不可神人具依台候動止萬
福送似快閣新刻真蹟得未曾有鉅公衆作偕来
多荷多荷微悪語輙&KR1081;二絶句山谷有靈當笑小
兒強觧事也抒謝不莊竦仄竦仄
與周監丞
某卧痾空山秪有不如咫尺不見實同千里方寸
尊德頃之九回即辰小春淺寒恭惟高居萬象之
臺獨立一世之表三神離衛台候動止萬福某惶
恐小禀昨晩蒙丞相寄聲彼此免冬年交賀之禮
某本以老病棄官還家求以休息而東西周每歲
建堂堂之陣以夾攻之豈特楚人一歲七奔命而
已無地可以詭姓遁身者忽聞兹命頓觧天弢敢
以聞焉漢過不先仰惟執事實圖利之
荅贑州張舍人
某伏以即辰小春淺寒苦雨未霽恭惟判府右史
舍人尊契丈㫷年政成二天化洽兩路按堵上流
静波神天寵綏台候動止萬福某卧痾山墅意象
眵昏騎吏打門玉字下墮思賢新記儒榮古詩聫
翩而来珠流壁合七言雄偉讀之慨然起卦狼居
胥之意古文雅健攬者宛然逼真柳愚溪之作崆
峒曉目之光章貢秋風之清忽下照藜藋之門吹
盡冠中之埃也至棠隂丹筆之語尤足以破隂陽
家流之邪詞解鬼神應泣之大惑有功於後學丕
變於流俗不少矣恭承命戒記章貢道院或賦某
學落思涸何敢授簡長者有命又不容固辞當𣢾
𣢾呈别遣人送似求是正也許為築三徑小亭甚
榮第小圃偪仄無地可頓去大江二十餘里取材
運甓勞人費財切告賜免此心乃小安耳下稷天
氣頓冷噓呵凍指摧謝不莊仰惟洞視
與林緫領郎中
某惶恐敬有賤狠小兒幼輿愚騃不才初習為吏
充員澧之慈利税官適有天幸廼獲(事趨)使星卿月
之末光不勝大願敢祈懤以仲尼上律之天庇以
子美萬間之屋訓迪之挈攜之全度之有萬斯幸
與湖北唐提刑
某惶恐敬有賤狠小兒幼輿愚騃不才初試吏於
澧之慈利稅官幸得趨事玉節光華之下敢望懤
以仲尼上律之天庇以子美萬間之厦訓迪之挈
攜之全度之有萬其幸再有禀白先是上狀嘗以
澧推吳承直(璪)舉主已及四員政欠職司合尖一
章仰于台造乞特輟今年下半年或来年上半年
一京削以成就其改秩之榮更祈蚤賜剡發至豤
至扣
與江陵府楊侍郎
某惶恐敬有賤豤小兒幼輿愚騃不才初習為吏
充員澧之慈利税官適有天幸廼獲趨事詩書之
帥不勝大願仰祈禱以仲尼上律之天庇以少陵
突兀之屋訓迪之挈攜之全度之有萬斯幸
與醴陵錢知縣
某伏以即日苦雨未霽殊妨斂蔵恭惟文季知縣
國錄契丈㫷年政成民咏神介台候動止萬福契
家玉婘均慶某老病侵加縣車待盡無足談者君
子學道則愛人昔聞其語今見其人醴陵之民一
何幸也廬陵今秋兩月不雨兩月連雨前日大田
可縱燎今日遺秉又生耳矣潘縣歲事定復何似
小兒幼輿之官澧浦寄徑提卦敬令一拜函丈願
扣囊底書以振德之所祝愛重大業拭目璧水蓬
山之際
與澧州趙守
某伏以即辰良月初寒積霖新霽恭惟判府太中
幕府肈開高牙乃建民咏何暮化孚崇朝三神具
依台候動止萬福某移病引年垂車山藪亦隃藉
芒寒色正之末光旁燭之也千里而遥何從晤對
願言寳珍亀玉翔集孔鸞桑蔭未移天子有詔
某竊觀近代人物眇然獨環竒絶特之産過半出
於帝家之璿源玉水是殆有相之道時則有若判
府太中用周室麟定棣韡之英漢宗鴻寳苑秘之
彦而挑青燈磨破硯著鵠袍與四海九州之窶子
鯫生角雕龍鏤冰之技於饕蝨爆竹之場取先群
雄關其口而奪之氣顧不儁哉至於鳴弦歌有學
道愛人之去思分風月有驥足未展之嘉歎澧陽
文献是惟屈宋捐玦折瑶之窟宅也橘頌衣鉢今
有傳矣褰帷屬爾而令修於庭戶之間人自得於
湖山之外信矣類非俗吏之所能為者耶敢以為
遠民賀併以為江山賀非為執事賀也
某皇恐再拜僣易敬問駟馬高蓋之門閬風方壷
之婘即日冬初恭惟尊尊幼幼受祉姟兆某惶恐
有禀小兒幼輿愚騃不才試吏之初適有天幸乃
得走趨仰事宣州仁賢之主人真所謂人皆有一
天者某不勝大願願燾之以仲尼上律之天庇之
以子美突兀之屋訓告之挈攜之震風凌雨今知
免矣
荅吳節推
某屬者便了送花之歸囊箧細碎之報語在前書
矣即辰苦雨未收恭惟景陸節推學士尊親以賓
贊之良兼守貳之重神介台候萬福親家玉婘均
慶小兒幼輿之官監河得託懿戚之芘東坡與王
定國書云吾兒即公兒也何俟多囑唐憲文字再
趣之矣
與葉樞密
某伏以即辰積雨新晴六合清節恭惟觀使大資
樞使相公珍臺間館皐伊冠倫御風騎氣松喬離
衛鈞候動止萬福某伏自昔歲吳推遣使了詣福
唐因之奏記及其還也報以雲錦之書華星之字
此惠已弘多矣而又餉以荔子石巨之珍芳紅綃
玉膚光映冰盤江風海雨寒入牙頬野人藜莧之
腹人世煙火之腸坐覺三洗而九滌也榮感欲次
骨矣先是鈞樞台鼎小移六符之躔櫜兜戟纛暫
作三山之行竊意
皇上未察必謂是役也周公分陜行且式遄其衮
衣裴度鎮洛方將注想於元老不悟其假此以釋
寵榮翩然而還里第也某不勝主臣敢有白事頃
者不度分守僣以親戚澧州推官吳承直(璪)舉員
踰七望八已三員輙仰于造化乞賜鈞播即蒙千
金之諾以来歲上半年京削收錄之且頒以照牒
矣今兹嗣歲至矣再遣便了駿奔以請奏牘一類
文書敢冀給畀此僕以歸有萬其感抑過於某受
此恩也今晨始霜病指欲墮嘘呵凍筆墨淡字欹
皇恐皇恐宰席虛左正竢我公之歸告廷風雷四
海傾耳
荅隆興府黃倅
某伏以小春淺寒積雨初霽即辰恭惟府判太中
年家丈共理帥藩同宣皇化民咏豈弟天迪仁賢
台候動止萬福某老病不敏致敬小皐死罪死罪
未見君子願言愛重大業即登春風玉笋之班
某幸甚辱在先太中龍虎牓之末陳講若盛名之
下如五緯天垂四嶽王立顧公出我處相断不逢
庸非咄咄怪事耶台座挈國躋民之業敲金擊石
之文挟斯具遭斯世于青霄而直上凌太空而徑
度宜也顧俯同濓溪之集章貢定國之来淮海何
歟將西山之英東湖之神俟吾墨卿之臨求偉詞
俊語湔袚落霞秋水之寂寞歟某老矣而大兒有
迎飬之請大帥詒嘉招之書儻負薪小愈尚堪力
疾一往則見賢人傳賢書天其卒相儂家歟而尺
素修好乃辱長者先施焉薄雲之誼篤矣策馬之
殿忸矣負荆之謝皐矣
某皇恐再拜敬問年家神清台婘即辰冬寒恭惟
尊尊幼幼受祉姟兆有廬陵委願畢力某惶恐賤
豤太兒長孺愚騃不才胃試制邑適有天幸得趨
事介師之下風東坡與王定國書云我兒即公兒
也敢以此自皈於門下惟二天覆露而全安之
嘉定元年春三月男長孺編定
端平元年夏五月門人羅茂良校正
誠齋集卷第一百一十終
