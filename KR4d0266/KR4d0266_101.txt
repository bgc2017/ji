誠齋集卷第一百一
廬陵楊万里廷秀
雜著
祭文
祭張魏公文
具官楊某謹以清酌之奠西望慟哭百拜致祭于
近故大丞相少傅魏國張公先生之靈嗟呼殄㾕
之悲天人丕同同至極者孔明與公敵人骨驚中
原欲平厦屋垂成而折其甍孰喪孔明非天而天
孰喪我公天而非天胡為乎天天厭漢也胡為非
天天宋睠也宋睠則那而奪其老天不其奪
天不其保叔破且斧叔毁孔日天而能保則揠其
舌公未再相國人曰賢公既再去左右乃驩謂公
賢矣莫留其皈公不賢矣國人我欺招以萬口麾
以一手一不勝萬其然其否彼退則憂公進則憂
憂同而殊家國之謀正叔之學公則心之君實之
德公則身之因心以身因身以君正君以祖
太太真仁相于兩朝暮年㫷月日洗天澄
淮妥江謐㫷月乃尒胡不百年公而百年公無地
安公今安矣民則艱矣呼公不聞民則澘矣踽踽
小子受知惟深道學之傳可諼于心報公則無雨
以清血爼以名誼㪺以誠實羸然倚廬莫望喪車
千里一觴公其吐諸
祭羅季呂文
惟靈薿而不穡蕖而不菂有欎斯幹而不千尺不
惟天倫滴淚到泉凢我昏友誰其不澘子之尊公
非異人望心子目子搏扶而上心久益堅目久而
穿豈子願然則懸乎天天司下人培淑霣慝子慝
則無而至此極春如其容淵如其中蔚如其詞竟
不其逢吾文則蕪聊復子尉子知不知吾涕則費
祭劉公佐致政奉議文
疇昔之秋我往拜公公老不扶鬢顔白紅秋又聿
至則聞公病我首斯經莫或遑省云何不淑遽至
於斯以哀弔哀有國無之我不知公知公者天弟
仕兄及德高於年子賢而文我友之冕義均孔懷
豈待姻婘申以姻婘两翁私憂曰予两家百世相
繆其憂則私其意不私交不金石義斯磷緇公今
千載言復奚益一觴觴公有淚沾臆
祭趙子顯直閣文
具位楊某謹東望慟哭百拜謹以清酌之奠致祭
某官之靈歲在辛巳虜酋跳邊謂吾大江可投以
鞭諸將千屯雲崩濤退天子自將與虜作對大江
之濱有金其城然孤堅虜不敢攖匪城斯畏伊
人斯忌其人為誰趙公刺史城以公崇江以公深
餉以公豊虜以公擒公忠而勞民感以奮南國既
寕公功誰問臺閣造天不以公登灧澦如象乃以
公行蜀天遼遼公以喪返摧國之楨萬心一怨嗟
我孤窮恩深惟公赴告來思悲填于胸職思其守
莫哭于柩挹醴注兹詞以為侑
祭九叔知縣文
嗚呼惟我與公豈如他人族則小疎情則至親名
則二人實則一身自幼至壯于學于仕我有公随
公無我棄公唱我和疇同疇異我少也賤無廬于
鄕流離之悲我豈無腸公曰子皈子生我里他邦
之人何得留子卜鄰接屋此心疇知竹林之遊老
以為期别公三年此豈曰久如何公皈乃在于柩
我忽無公如厦失梁如駕失輈如涉失航天乎痛
哉焉用呼天曰天與善公胡為然厥操栢竹厥德
亀王厥詩厥文凢今之獨天不祐曷付之兹既曰
付之曷不祐之西垣南臺皆公知已薦口方開公
則已矣我以官拘會哭則那寓辞一哀公乎柰何
尚饗
祭虞丞相文
具位某謹以清酌之奠西望再拜致祭于近故宣
撫少保左丞相先生之靈嗚呼獷彼元顔猘于淮
壖氣無長江不曰投鞭錡也既退權也亦潰孰宣
王靈式遏狂悖公以書生雍容請行澹乎無營安
乎無驚矢而石而公則身之有殞我躬無傷我師
三軍一人萬人一心彼自送死無勞我擒長蛇噬
矣公其殪矣有昊圯矣公其起矣宗祏殆公其妥
矣黔黎泯矣公其拯矣其後十年乃相吾君進退
速遲盍詢國人人曰公來四方庶平公曰吾皈西
鄙匪輕俾民知兵俾兵知耕雜渭之濱前無孔明
大功垂成大星夜堕我師相泣彼虜交賀公宅于
揆人或公咎今皆公思公豈復有維彼之人於公
曷畏曷存而忌曷亡而喜維此之人於公曷疑曷
生而譏曷没而思在昔聖賢疇免乎是苟無天日
我心則媿維公平生憂國如酲齊志下泉目其能
瞑昔公在位如冨范韓古風蕭蕭公欲追還率籲
衆俊載飛載集而我何為亦寘百執我思其人玉
立長身凜然目中御風駕雲思之彌近忽然彌遠
西望岷峨有淚如綫嗚呼哀哉尚饗
祭汪氏夫人文
嗚呼近世大家孰振厥華于江之涯維王與汪于
閥有光巋然相望有齊夫人維汪之孫王氏是嬪
茂族相輝是似是宣孰盛與夷象服沃如壼彝穆
如婦德肅如邦君之來魚軒則偕鵲巣與儕云胡
不淑逝者其速隕霜于菽菲然醴饔不不豊小
君之恭
汪氏夫人路祭文
夫人所怙肇自幕府扶日御天再考宋宇遂相光
堯宅是元輔中興疇庸其孰與侣如夏女艾如周
山甫如漢鄧禹如唐尚父盛德所流實潤實溥是
生夫人典則有裕蘋蘩中清環珮中矩謂天不祐
德豊厥付謂天不&KR1135;齡嗇厥與邦君方昌雲翔風
翥諸郎玉立継継多譽偕老之章陟屺之句遂廢
此詩誰謂荼苦江水沍只江日暮只靈載路只歆
此醑只
祭羅元忠文(代内)
嗚呼手足之親實維八人三兄五妹相依以生仲
氏夙喪伯氏継往維我季兄既老益壯嗟我夫婦
宦游東西庚寅之别五年乃皈昨一見兄已有病
顔今升兄堂兄聿蓋棺長松既仆小草何附蒼天
蒼天有此惻楚翩翩者旌近彼幽宫一觴永訣悲
不可終
祭三十五叔婆蕭氏文
於穆夫夫憲部之孫大夫之婦保昌之嬪廼玉厥
德閨中維則贊贊保昌俾劬厥職保昌倦飛棄官
言皈二老其皤松雪相輝教子弄孫芝秀蘭茁慶
流如川有溢無竭保昌既逝夫人獨存如彼靈光
巋然益尊云胡不淑諼草斯瘁美檟斯殪象服斯
閟嗟我先妣幼失外家鞠于夫人德豈有涯我見
夫人如妣存焉皈而不見淚如迸泉尚饗
祭劉雩都先生夫人彭氏文
疇昔零陵師生同僚日親範模日聆英韶既而两
家復締姻好先人康強先生未老繄我老母相從
夫人尊酒徵逐两家如春歲在甲申我失所怙曠
曠無依視師猶父先生継往夫人白首两家北堂
二老眉夀如何不淑夫人隕傾赴告鼎來令人怚
驚懿懿夫人淑問有耀班姑之文孟母之教昆我
先生丕崇厥門命服有華丕顯厥身既貴且耋夫
復奚憾家失賢母子孫之&KR0579;我將使指詔遄其行
弔之不得有慟失聲尚饗
祭張欽夫文
具位某謹以清酌之奠致祭于近故欽夫安撫左
司之靈嗚呼孰航斯世不挾斯噐舍失即雉孰玉
厥躬不瑩厥蒙宵征不烽古我潜聖天實鐸之洌
彼淵泉飲者酌之學外曰政人外曰天兹不曰欺
天其厭旃孟聞諸伋程聞諸孟伋聞諸参参聞諸
聖聖也析薪疇荷其重程也執柯實冑其冡孰冡
乎程紫巖先生紫巖有子紫巖是似紫巖南軒胥
為後前聖域有疆南軒拓之聖門有鑰南軒廓之
聖田有秋南軒穫之我稼在圃其榖士女其饗有
昊其烝皇祖云胡不淑上天雨霜嘉榖既零我心
孔傷孰琢我璞孰斤我堊孰疢我藥九京不作豈
我之私甿失母慈士失宗師邦失倚毘已乎南軒
不耉其年不遐其騫天胡云然延顔之光揭孟之
芒昭回彼蒼公未或亡歲在辛夘脩門諸離相從
濠梁白首為期誰謂此别是曰永訣淚盡眼枯續
之以血嗚呼哀哉尚饗
祭葉夫人文
嗚呼結緣懸黎生於玉山火齊照乘出於龍淵世
無賢母安得賢子山淵欎葱珠玉是似於穆夫人
禮儀閑閑圖史拳拳言德安安吉蠲蘋蘩肅雝佩
環訓子其勤建家其艱式洪其源式崛其門象服
脂田龍光便蕃中庭有蘭中堂有萱豈曰家慶衣
冠之盛夀母之頌彤管之風變為蓼莪其誰弗恫
其昔與賢子同科同舍東傾西應志無殊者升堂
拜母此禮末陳生芻一束哭以斐尚饗
嘉定元年春三月男長孺編定
端平元年复五月門人羅茂良校正
誠齋集卷第一百一終
