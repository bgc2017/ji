誠齋集卷第十
廬陵楊萬里廷秀
詩
荆溪集
曉坐多稼亭
日光烘碎一天雲散作濛濛霧滿村我亦知渠别
無事不教遠岫翠當門
梳頭有感
身在荷香水影中曉凉不與夜來同且抛書冊梳
蓬鬢移轉胡床受小風
同郡同年緫八人七人零落一人存如何獨立薰
風裡猶怨霜花點鬢根
晩凉散策
飯餘浴罷趁凉行偶憩池頭最小亭醉倚胡床便
成睡夢聞荷氣忽然醒
半點輕風泛柳絲忽吹荷葉一時欹芙蕖好處無
人會最是將開半落時
閏六月立秋後暮熱追凉郡圃
上得城來眼頓明暮山争献數尖青垂楊舞罷西
風葉一葉多時獨未停
夏𣣔盡頭秋𣣔初小凉未苦爽肌膚夕陽幸自西
山外一抹斜紅不肯無
静坐池亭
胡床倦坐起凭欄人正忙時我正閑却是閑中有
忙處看書纔了又看山
荷邊弄水一身香行裡招風滿扇凉道是秋來還
日短秋來閑裡日偏長
秋暑
不教老子略眉開夏熱未除秋熱來一夜凉風吹
𣣔盡半輪曉日喚將回
汗如雨點湧人膚一一鬚根一一珠不道去年秋
不熱今年秋熱去年無
半柳斜陽半柳陰一蟬飛去一蟬吟岸巾亭子釣
欄角送眼江村松樹林
戲題
蜂居筆管沒人知誰遣啾啾不住時最是蝸牛太
多事長將宅子自相隨
曉登水亭
露氣仍荷氣秋風更曉風身兼水亭子雙墮玉壺
中
讀元白長慶二集詩
讀遍元詩與白詩一生少傅重微之再三不曉渠
何意半是交情半是私
白蓮
花頭素片剪成冰葉背青瓊刻作稜珍重兒童輕
手折綠針刺手却渠憎
瓶中紅白二蓮
紅白蓮花共玉瓶紅蓮韻絶白蓮清空齋不是無
秋暑暑被花銷断不生
揀得新開便折將忽然到晩㰸花房只愁花㰸香
還減來早重開别是香
晩花特地㰸新粧莫道無情緫不妨中有黃金蓮
子盞被人瞥見即深蔵
白蓮半莟未開時看作紅蓮更不疑到得𣣔開渾
别了玉膚洗退淡臙脂
折得荷花伴我幽更搴荷葉伴花愁孤芳𣣔落偏
多思一片先垂半不收
早起
不分老鈴下苦來驚我眠要知甘寢處最是𣣔明
天未了公家事難銷月俸錢坐曹臨訟罷殘燭正
熒然
曉登懷古堂
度暑過於歲初凉别是天獨穿秋露草來看曉風
蓮病骨殊輕甚幽襟一灑然不妨聊吏隐何必更
林泉
荷橋
橋壓荷梢過花圍橋外饒荆溪無勝處勝處是荷
橋
感秋
今歲五十二豈為年少人荷凉欣暑退蟬苦怨秋
新澹慮翻成感彫詩不著塵小兒知得句頻掉小
烏巾
南國初凉日東吳𣣔盡頭露荷幽馥曉雲日澹光
秋也愛西風爽其如半老休蟬聲與蛩響計會兩
催愁
雨後清曉梳頭讀書懷古堂
宿雨猶凉在晨陰𣣔霽初移床近秋水正面對芙
蕖團扇凄無彩生衣凛覺疎𣣔歸仍小住更讀數
行書
蟲響餘霄寂荷粧赴曉鮮梳頭花霧裡照水柳風
前舊雨仍今雨新年勝故年登城有佳眺秋稼正
連天
午坐卧治齋
雨後朝陰到午晴空齋孤坐納秋清一蟬也解憐
幽寂柳外飛來葉底鳴
謝丁端叔直閣惠永嘉髹研句容香鬲
元珍先生茁雲孫雪竹有節豹有文染雲作句本
天巧鏤冰生花無手痕鵷鷺行邊舊聯翼天禄閣
中今獨直半竿淮水將渠歸一笑荆溪豈人力贈
我阿泓非姓陶木家居士漆園曹急呼陳玄導黑
水花暈千層吹海濤句容銅山擣金屑幻出羽淵
三足鼈兩耳踰肩一腹皤解吐黃雲香刮骨双珍
投贈感故人秃翁有筆今無神杯水博詩元不直
醬瓿覆却那作嗔阿泓處分蛛絲裡延置銅君上
㘴煑茶剥芡對爐薰遮莫白駒隙中過
檜逕曉步
老檜陰陰夾古城露叢迎貫日華明曉凉無箇人
分却一逕深長獨自行
雨歇林間凉自生風穿逕裡曉逾清意行偶到無
人處驚起山禽我亦驚
謝尤延之提舉郎中自山間惠訪長句
淮南使者郎官星瑞光夜燭荆溪清平生龐公不
入城令我折却屐歯迎交遊雲散别如雨同舍諸
郎半為土二老還將兩鬢霜三更重對孤燈語向
來南宫綾錦堆南䆫北䆫桃李開先生誦詩舌起
雷一字不似人間來剡藤染出梅花賦句似梅花
花似句幾年金鑰秘銀鉤玉&KR1630;不施恐飛去秋風
呼酒荷邊亭主人自醉客自醒儂能痛飲渠不飲
飲與不飲俱忘形鬢今如霜心如水功名一念扶
不起儂歸螺山渠惠山來歲相思二千里
小集食藕極嫰
比雪猶鬆在無絲可得飄輕拈愁𣣔碎未嚼已先
銷
秋懷
隨分哦詩足散愁老懷何用更宜搜聿來胥宇蟻
移穴無以為家燕入秋盖世功名吹剣首平生憂
患浙矛頭從今歸去便歸去未到無顔見白鷗
七月既望晩觀菱壕
官壕水落兩三痕正是秋初雨後天菱荇中間開
一路曉來誰過採菱船
新凉感興
初退生衣進熟衣新凉只與睡相宜草争人迹微
疎處荷怯秋風𣣔動時又是一年將過眼如何兩
鬢不成絲中元節後新來懶草冊纔抄第二詩
七月二十五日曉登多稼亭
風將煙雨入亭寒城引山林拓眼寬六月登臨渾
覺熱朝來不敢傍危欄
凝露堂木犀
雪花四出剪鵝黃金屑千麩糝露嚢看去看來能
幾大如何著得許多香
夢騎白鳳上青空徑度銀河入月宫身在廣寒香
世界覺來簾外木犀風
中秋前一夕携酒與子仁姪登多稼亭
月忽飛來墮我傍我還飛入月中央如何桂樹許
多影不隔冰輪些子光自古中秋多苦事非風即
雨断人腸醉來不信寒欺酒露濕杯盤凍作霜
觀蟻
偶爾相逢細問途不知何事數遷居微軀所饌能
多少一獵歸來滿後車
一騎初來隻又雙全軍突出陣成行策勲急報千
丈長渡水還争一葦杭
中秋無月至十七日曉晴
劣到中秋雲便興中秋過了却成晴霧横平野村
村白日上疎林葉葉明歲事不應如許早朝來已
覺嫰寒生春吟不似秋吟好覓句新來分外清
重九前五日再游翟園
翟園不到纔幾日寒梢冷葉秋蕭瑟只有黃花數
點明上照青松下蒼石記得春頭來此嬉梅花太
瘦杏花肥巷南巷北皆春色恰似吾人年少時忽
怪翟園如許老園應笑我衰容早來歲春光更一
來我衰依舊園還少
送子仁姪南歸
酒為吾人綠花知九日黃風燈秋熖冷霜鴈夜聲
忙愛子文無對嗟予老更狂相分即相見不待半
年強
再歲來相欵三杯忽語離忍將垂老淚滴作送行
詩子去儂猶住身留夢亦随南溪舊風月千萬寄
相思
食老菱有感
幸自江湖可避人懷珠韞玉冷無塵何須抵死露
頭角荇葉荷花老此身
醉吟
古人亡古人在古人不在天應改不留三句五句
詩安得千人萬人愛今人只笑古人癡古人笑君
君不知朝來暮去能幾許葉落花開無盡時人生
須要印如斗不道金槌控渠口身前只解皺兩眉
身後還能更杯酒李太白阮嗣宗當年誰不笑兩
翁萬古賢愚俱白骨兩翁天地一清風
和丁端叔菊花
忽忽還重九匆匆又歲華不妨將白髮剰與插黃
花
懷山莊子仁姪
危亭獨上忽徬徨欠箇山莊墮我傍却是向來相
聚日老懷未解憶山莊
吾家小阮未西歸日日相從郡圃嬉黃菊拒霜今
笑我先生也有獨來時
張子儀太社折送秋日海棠
新樣西風較劣&KR1963;重陽還放海棠花春紅更把秋
霜洗且道精神佳不佳
木蕖籬菊緫無光秋色今年付海棠為底夜深花
不睡翠紗袖上月和霜
晩登淨遠亭
重陽纔過便新寒去歲如今暑尚殘雲外鴈來元
不覺一聲喚我舉頭看
簿書纔了晩衙催且上高亭眼暫開野鴨成羣忽
驚起定知城背有船來
黃菊
鸎樣衣裳錢樣裁冷霜凉露濺秋埃比他紅紫開
差晩時節來時畢竟開
曉登子城
鞋響新霜後襟暄野日初寒溪半灣落遠樹一行
疎老矣端何苦歸哉不願餘終更猶半歲作麽度
居諸
多稼亭前黃菊
危亭俯凉囿落葉日夜深佳菊獨何為開花得我
心韻孤自無伴香淨暗滿襟根器受正色非緣學
黃金獨違春光早而俟秋寒侵豈不愛周年坐令
淹寸陰奈此清苦操媿入妍華林向來朱碧叢亦
復悴斯今清霜慘萬象幽芳耿森森持以壽君子
聊爾慰孤斟
促織
一聲能遣一人愁終夕聲聲曉未休不解繅絲替
人織強來出口促衣裘
迓使客夜歸
去時岸樹日猶明歸到州橋月已曻水與天爭一
輪玉市聲人語兩街燈迎來送往鬚成雪索筆題
詩硯𣣔冰淨洗紅塵煩碧酒倦來不覺睡騰騰
病後霜威不見饒吟邊月色苦相捺重簾垂地寒
猶入畫燭無風影自搖誰遣塵埃空老去何曾鷗
鷺不吾招坐來已是愁無奈草露虫聲政寂寥
起視青天分外青滿天一點更無星忽驚平地化
成水乃是月華光滿庭筆下何知有前輩醉中未
肯赦空瓶兒曹夜誦何書冊也遣先生細細聽
病身已怯九秋凉也復移樽下砌傍只愛杯中都
是月不知身上寸深霜清愁舊覺天來遠寒夜新
添歲樣長不是傍人俱𣣔睡老人無睡亦何妨
城頭秋望
秋光好處頓胡床旋喚茶甌淺著湯隔樹漏天青
破碎驚風度竹碧匆忙
未得霜晴未是晴霜晴無復點雲生鷺鶿不遣魚
驚散移脚惟愁水作聲
生酒歌
生酒清於雪煑酒赤如血煑酒不如生酒烈煑酒
只帶煙火氣生酒不離泉石味石根泉眼新汲將
麵米釀出春風香坐上豬紅間熊白甕頭鴨綠變
鵝黃先生一醉萬事已那知身在塵埃裏
夜雨
幽人睡正熟不知江雨來驚風颯然起聲若山岳
摧起坐不復寐萬感集老懷憶年十四五讀書松
下齋寒夜耿難曉孤吟悄無儕虫語一燈寂鬼啼
萬山哀雨聲正如此壯心滴不灰即今踰知命已
先十年衰不知後此者壯心肯更回舊學日𬞞蕪
書冊久塵埃聖處與天似而我老相催坐念慨未
已東䆫晨光開
芭蕉雨
芭蕉得雨便欣然終夜作聲清更妍細聲巧學蠅
觸紙大聲鏘若山落泉三點五點俱可聽萬籟不
生秋夕静芭蕉自喜人自愁不如西風收却雨即
休
雨中懶困
城頭𣣔上苦新泥暖風薰人軟𣣔癡睡又不成行
不是強來看打洛神碑
胡逹孝水墨妙絶一世為余作枯松孫枝
石間老栢謝以長句
東齋歸自涴花里訪我弄泉惠山趾隨身萬里只
孤舟一簮不曾著行李忽拈遠物出袖中乃是孔
明廟前古栢閬州松徑從平地便起立上穿屋瓦
到青穹老蛟脱鱗乾見骨厥孫碧絲作鬚髮石間
霜皮二千尺石似孤根根似石硬根瘦幹未要論
葉間猶帶漢唐春歲久亦無苔蘚痕只有雪山之
雪玉壘雲却收松栢半天裡儿上捲來一張紙
苦吟
蟻無秋衣鴈有裘霜天謀食各自愁鴈聲寒死呌
不歇蟻膝凍僵行復休先生苦吟日色晩老鈴來
催喫朝飯小兒誦書呼不來案頭冷却黃虀麵
晩衙野望
上却城來忘却歸迎他來鴈送他飛可憐烏臼能
緇素却被清霜染作緋
毘陵郡齋追憶卿味
坐無黃雀牛尾狸荆溪日日思江西若無鵝梨與
海錯江西却恐思荆溪舊居江西不自惜到得荆
溪却追憶明年官滿歸江西却憶荆溪難再得江
珍海錯各自竒冬裘何曾羡夏絺鵝梨黃雀無不
可荆溪江西不關我
和張漢直
宛水吹波解舫齋南徐吊古上高臺岸巾過我燈
前語贈句清於月底梅對著酒船手持蟹管渠秋
井骨生苔壁間挂舌那能許一斗百篇真快哉
曉坐卧治齋
夜風甚細不勝酸霜落無聲只是寒日上東䆫無
箇事送將梅影索人看
行圃
飯罷來窺園晴路忽流水石子淨無塵一一濕如
洗夜來元無雨霜消痕尚爾穉子有素約杖屨從
我戲老夫偶獨先穉子久不至初心一何樂中路
慘不喜悵望行復歇回顧亦三四行逢木蕖開攀
翻嗅霜蘂
壕上
壕上朝來眼頓明小風淺水寫秋清新露殺盡萍
萍草放出靴紋水面生
白髮嘆
素絲久即黑黑鬢久即絲絲黑有涴法鬢絲無染
期日月有底忙晝夜馳向西江漢與之友却向東
方馳江漢西流日東落鬢絲漆黑還如胙夜長何
不秉燭游自是人生不行樂
紅葉
詩人滿腹著清愁吐作千詩未肯休寫徧壁間無
去處却將紅葉強題秋
送葵定夫提舉正字使廣東
國朝以來妙人物近世獨數乾道年后皇乃武再
開闢𣣔傾東海洗乾坤九淵探珠岩採璞天地為
網罝羣賢玉堂金鉉貯稷契蓬山璧水俱崔班追
還慶歷元祐初突過正觀開元前麟臺正字蔡夫
子乃祖元是四諫官風流文采已碧梧忠義慷慨
仍青氊折檻旧痕故無恙后皇是日動龍顔嚴霜
烈日照鵷鷺一身似葉飄淮堧柴門僵卧三臘雪
魚釡僅續一線煙后皇九重念五嶺生愁雨露南
方乾詔謂正字當居中肯為朕行綏百蠻梅花迎
笑錦囊古南斗退避文星寒動搖山岳細事耳約
束海若收波瀾坐令百姓萬里外墮在二陜三輔
間檳榔紅時芝泥紫歸來徑著侍臣冠我家江西
更西處白鷺洲對青原山公歸肯訪老翁否酤酒
滿眼未必然青芻白飯聊随緣
齋房戲題
長瓶舉我充自代短檠留人為莫逆醉鄉無日不
瓜時書囿何朝無菜色𣣔從舉者便彈冠回顧石
交難割席子墨客卿善運籌更問渠儂决去留墨
卿轉問子虛子𣣔說還忘一笑休
太平寺水(清濟貫河郡人徐友畫)
太平古寺劫灰餘夕陽惟照一塔孤得得來看還
不樂竹莖荒處破殿虛偶逢老僧聽僧話道是壁
間留古畫徐生絶筆今百年祖師相傳妙天下壁
如雪色一丈許徐生畫水纔盈堵横看側看只麽
是分明是畫不是水中有清濟一線波横貫萬里
濁浪之黃河雷奔電卷儘渠猛獨清元自不随他
波痕盡處忽掀怒攪動一河秋色暮分明是水不
是畫老眼向來元自誤佛廬化作金拖樓銀山雪
堆風打頭是身飄然在中流奪得太一蓮葉舟僧
言此畫難再覓官歸江西却相憶并州剪刀剪不
得鵝溪疋絹官莫惜貎取秋濤懸坐側
水紋
池面尖風起煙痕一拂微無形還有影掠水去如
飛
初作眉頭皺還成簟面班小風來不住織遍一池
間
一鷺先立池中有雙鷺自外來先立者逐
之雙鷺亟去莫敢敵者
鷺鶿各自有食邑長恐諸侯客子來一鷺忽追双
鷺去窮追盡處始飛回
晩風寒林
已是霜林葉爛紅那禁動地晩來風寒鴉可是矜
渠點蹈折枯梢不墮空
樹無一葉萬梢枯活底秋江水墨圖幸自寒林俱
淡筆却將濃墨點栖烏
霜夜無睡聞畫角孤鴈
畫角聲從枕底鳴愁霜怨月不堪聽擁紬起坐何
人伴只有殘燈半暈青
梅邊玉琯月邊横吹落銀河與曉星城裡萬家都
睡著孤鴻呌我起來聽
飯罷登淨遠亭
今歲寒應少冬深氣轉和都緣徑差曲添得步行
多柳色猶青在霜威奈爾可忽然雙野鴨飛下一
池波
晴望
愁於望處一時銷山亦霜前分外高枸𣏌一叢渾
落盡只殘紅乳似櫻桃
豫章王集大成惠我思古人實獲我心八
詩謝以五字
孤嗜難衆悦今聽非昔絃美人西山秀蔵茹飲澗
泉雪蓑韞明月冰棹刺野船寳祲耿不掩球聲忽
復珊聞者已瞠若鬻之諒悠然良瓌彼何憎擊缶
俗所便老我詎能聰妙音誤至前古人子所思而
我豈古賢借不滿子賞能不聊子歎故家富彦士
梧竹映芝蘭紫餘乃祖槖朱遍羣從轓迅趾豈地
行逸翎當雲鶱勗哉塼羊角何必懷西山
不寐聽雨
雨到中霄寂不鳴只聞風拂樹梢輕瓦溝收拾殘
零水併作檐間一滴聲
送張元直尉塩官(二首)
璧水寒薺客春闈擢桂郎折腰端小耐整翮未須
忙德進官無小詩癯誉更香會看兩鸂鶆飛下蓼
灘傍
溧水孟東野南昌梅子真平生一少府千載兩高
人白馬松梢寺朱旗雪外春村行知得句寄我大
江濱
和胡運幹投贈
詩似離騷與國風一襟塵土為君空來從月脇天
心外堕在冰甌雪椀中判却青燈窮活計早歸紫
禁策元功麵生未怕愁城峻聊遣渠儂為九攻
夜雨獨覺
枕上還鄉枕上回更更點點把人催雨將苔砌滴
到曉風揀荻簾疎處來每到凋年每多感不教睡
眼不曾開來霄我識華胥路莫近茶甌近酒杯
夜聞風聲
作寒作暑無處避開花落花儘他意只有夜聲殊
可憎偏攪愁人五更睡幸自無形那有聲無端樹
子替渠鳴斫盡老槐與枯柳更看渠儂作麽生
詠韲
庾郎晩菘翡翠茸金城土酥玉雪容如何俱墮瑶
甕中却與醯雞同悶宫金井銀床水清泚雪山冰
谷塩輕脆秋風一月釀得成字曰受辛非麴生太
學儒生朝復暮茹冷啜寒那可度十年雪汁凍蔬
腸一夜飢雷聽更鼓不如甕頭吏部甕頭醒一逢
受辛還一醒畢卓與爾同死生
嘉定元年春三月男長孺編定
端平元年夏五月門人羅茂良校正
誠齋集卷第十(終)
