誠齋集卷第一百十三
廬陵楊万里廷秀
淳熙薦士錄
朱熹
學傳二程才雄一世雖賦性近於狷介臨
事過於果銳若處以儒學之官涵飬成就
必為異才
袁樞
議論堅正風節峻整今知處州
石起宗
立朝敢言作郡有惠
祝櫰
竒偉之節恬退之心士論所稱久置閑散
鄭僑
立朝甚勁正持節有風采
林枅
外温中厲遇事敢為
蔡戡
器度凝重學問該洽
馬大同
文學政事士林之英至於持節風采甚厲
官吏皆肅
鞏湘
今之儒先世之吏師
京鏜
性資靜慤文辞工致
王回
俊辯而敏乎而裕
劉堯夫
嘗冠釋褐立朝敢言
蕭德藻
文學甚古氣節甚高其志常欲有爲其進
未嘗苟合老而不遇士者屈之今爲湖北
参議官
章穎
早冠多士其學益進立朝鯁挺公論推表
霍篪
儒而知兵長於論事至於两淮利害尤其
所諳
周必正
工於古文敏於吏事臨疑應變好謀而成
張貴謨
上庠名士有才謀可應時須
劉清之
得名儒朱熹之學傳乃祖原甫之業
湯邦彦
學邃於易得先天之數才濟於用有經世
之心
王公衮
儒者能断吏事敢為剸繁摧姦尤其所長
莫漳
長於史學逹於吏治
張默
魏公之姪能傳胡文定春秋之學所至作
吏皆有能聲
孫逄吉
學邃文工吏用明敏沈介德和黃鈞仲秉
以國士待之梁牓陞朝前知袁州萍鄉縣
吳鎰
早以文詞受知名勝如張安國沈德和黃
仲秉皆以國士待之京官今知郴州郴縣
王謙
風力振聳勇於摧姦立朝蹇蹇士論歸重
譚惟寅
文辞甚古志操甚堅嘗除太學博士今知
郴州
但中庸
有學有文操守堅正持節布憲風采甚厲
韓璧
直諒修㓗人稱其賢
李誦
恬退難進廉吏之表陞朝今為江州德安
知縣
余紹祖
德勝於才廉而有惠新江陵府通判
葉元潾
和而有立早有竒節故相葉顒子昂之姪
今為江西提舉司幹官待次
廖德明
所學正遇事能断選人前韶州教授
趙充夫
廉明彊濟治行甚高陞朝今知臨江軍新
喻縣
左昌時
吏能精密所至有聲新知真州
胡思成
和粹而賢敏逹於政嘗知安豊軍
趙像之
能文練事淡如寒畯今為随州通判
孫逄辰
儒術飾吏廉操瘉人
劉德秀
議論古今切於世用鄭榜京官今知湘潭
縣
施淵然
工於古文恬於仕進前任監和劑局今任
祠禄陞朝
祝禹圭
氣節正方議論鯁挺
張泌
器宇粹和文辞工致與其弟濤俱有令名
前軰稱吳中二陸
李大性
四六詩句甚有律令
李大異
嘗冠别頭仕優進學作文下語準柳儀曹
李大理
學問彈洽吏事通明
曾三復
以文策第以廉褆身作邑有聲盡罷横㰸
梁榜
曾三聘
刻意文詞雅善論事蕭榜選人前西外宗
學教授
徐徹
詩句明爽牋奏典重作邑愛民辨而不擾
鄭榜陞朝今知臨江軍清江縣
趙彦恂
吏能精敏不擇劇易戊辰王榜前知衡州
今任宫觀
王澬
治郡有聞惠而能辨前知吉州正當茶寇
之鋒修城治兵寇不敢近今任宫觀
虞公亮
力學有文子弟之秀雍公之子尚淹下僚
陳謙
學問深醇文辞雄俊聲冠兩學陸沉下僚
李沐
大臣之子而綽有寒酸之操甲科之雋而
益厲文辞之工
李耆俊
其進雖非科級其文尤工四六今知柳州
嚴昌裔
學甚正守甚堅蓋嘗師張魏公而友欽夫
陳字
事母至孝作郡甚辨臨事應變事集而民
不擾
盧宜之
作文有古人關鍵日進未巳至於吏能乃
其餘事
蘇渭
通敏更事最善四六任子之流所不易得
鄭鄖
持身甚廉愛民甚力嘗知南雄州保昌縣
殊有治行太守虐政一切反之民情翕然
至今去思
趙善佐
為政和而有威治賦緩而自辨章貢吏民
無不安之
胡澥
名臣之子修㓗博習州里有聞能世其家
今為撫州宣黃丞其父字邦衡云
凢六十人
淳熙薦士錄終
淳熙乙巳誠齋為吏部郎中時王季海
為丞相一日丞相問誠齋云宰相何事
最急先務誠齋荅丞相云人才最急先
務丞相云安得人才而用之誠齋取筆
䟽六十人以献隨所記憶者書之退而各
述其長上之丞相此卷是也槀蔵于家雜
然而書初無先後之序皆無優劣之意後
四十八年紹定壬辰男長孺謹識
嘉定元年春三月男長孺編定
端平元年夏五月門人羅茂良校正
誠齋集卷第一百十三終
