誠齋集卷第二十七
廬陵楊万里廷秀
詩
朝天續集
和陸務觀見賀歸館之韻
君詩如精金入手知價重鑄作鼎及鼒所向一一
中我如駑並驥夷塗不應共難追紫䖳電徒掣青
絲鞚折膠偶投漆異榻豈同夢不知清廟茅可望
明堂棟平生憐坡老高眼薄蕭統渠若有猗那心
肯師晉宋破琴聊再行新笛正三弄因君發狂言
湖山春已動
銜命郊勞使客船過崇德縣
北關落日送船行欲到嘉興天已明睡起一河冰
片滿搥瓊摐玉夢中聲
水面光浮赤玉盤也應知我牽(声去)尖寒滿河圭璧
無人要吹入詩翁凍筆端
岸樹低欹一雪餘枝頭半葉已全無油䆫過盡千
梢影濃處還濃枯處枯
讀笠澤叢書
笠澤詩名千載香一回一讀断人腸晩唐異味同
誰賞近日詩人輕晚唐
松江縣尹送圖經中有唐詩喜不勝看到燈青仍
火冷雙眸如割脚如冰
拈著唐詩廢晚餐傍人笑我病詩癲世間尤物言
西子西子何曾直一錢
船過蘇州
垂近姑蘇特轉灣盤門只隔柳行間望來望去何
時到且倚船䆫看遠山
暮風似箭復如刀落照那能暖客袍天遠地平城
更闊千尋玉塔尺來高
五更過無錫縣寄懷范参政尤侍郎
蘇州欲見石湖老到得蘇州發更了錫山欲見尤
梁溪過却錫山元不知起來靈巖在何許回首惠
山亦無處又生萬事不可期快然却向常州去
午過横林回望惠山
道是冰銷快水程不知青女解蔵冰蘆花多處竹
陰底砌作瑤堤不計層
雪餘官路已生塵猶喜長河水稍深恨殺惠山尋
不見忽然追我到横林
晚過常州
常州曾作兩年住一别重來十年許岸頭楊柳記
得無總是行春繫船處自笑恍如丁令威老懷成
喜亦成悲人民城郭依然是只有向來鬚鬢非
望多稼亭
遙望城頭多嫁亭亭邊霜檜老更青當年老守攜
穉子芒鞋葵扇繞城行臘前移梅春插柳蹋雪衝
泥不停手柳未成陰梅未花著帽又迎新太守後
來新守復迎新到今新舊知幾人向來手植今在
否寄與此詩聊問春
晩日
日影穿波跳碎銀波光弄日走寒星一時飛入船
䆫裏萬草千花變未停
貪看波日弄船䆫竒觀人間不作雙忽被竹陰偷
捲去只餘一面撥醅釭
舟中追和張功父賀赴召之句
兩歲千愁寡一欣故人多問謝張君又瞻東闕闕
前月只負南溪溪上雲賓日扶桑遭聖旦客星釣
瀨愧天文人生離合風前葉聚首亡何復離羣(所余)
(南溪居里名)
又追和功父病起寄謝之韻
霜何曾傍繡簾寒酒不能令客臉丹勤向竹爐温
手脚嬾尋銅鏡正衣冠無人孤坐月將落擁鼻清
吟夜向闌忽憶約齋詩債在自吹燈火起來看
曉過丹陽縣
朝來稍敢出船門霜熟依然冷逼人刮地風來何
處避可憐岸篠猛回身
風從船裏出船前漲起簾幃紫拂天點檢風來無
處覓破䆫一隙小於錢
朱簷碧瓦照青瀾潔館佳亭使往還船上高橋三
十尺市人倚折石欄干
雞犬漁翁共一船生涯都在篛篷間小兒不耐初
長日自織筠籃勝打閑
水從常潤路都迷曲曲長河曲曲堤不是雨牎供
日脚更無南北與東西
練湖放閘
滿耳雷聲動地來窺䆫銀浪打船開練湖纔放一
寸水跳作冰河萬雪堆
水簟南舒去轉虚天簷北卸望來無相傳一萬四
千頃老眼初驚見練湖
過張王廟
地迥人煙寂山盤水勢回怪松欹岸出古廟背河
開晚色催征棹斜陽戀去桅丹徒誰道遠一眺正
悠哉
舟中晚望
河岸前頭松樹林樹林盡處見行人行人又被山
遮断風颭酒家青布巾
晩浪翻風玉作鱗夕陽捲玉藥成金忽然濯出西
川錦製就霞衣不用針
晚風
晚日暄温稍霽威晚風豪横大相欺做寒做冷何
湏怒來早一霜誰不知
晚風不許鑑清漪却許重簾到地垂平野無山遮
落日西䆫紅到月來時
未到丹從二十里間見石翁石婆
詔許詩人江海游丹徒初到晉徐州爐邊腸谷日
長晝琖底醉鄉天不秋六代興云何處問一生奔
走幾時休石翁石媪霜前笑管得南朝陵墓愁
暮經新豐市望遠山
小市寒仍靜斜陽澹欲晡偶看平野去不是遠山
無處處遮船住家家有酒酤朱樓臨碧水曾駐玉
鑾輿(樓至今扃鑰土人云高宗親征嘗小憩於此)
小泊新豐市
也知小倦泊樓船何苦爭先柳岸邊湏把碧篙搖
綠淨舟人不惜水中天
曉泊丹陽舘
夕凍朝還積寒曦暖未多霜輕猶著草冰重亦浮
河山盡酣餘勢潮歸殿去波六朝遺迹在故老尚
傳麽
題連滄觀呈太守張幾仲
開䆫納盡大江秋天半飛樓不是樓獨立南徐鼇
絶項下臨北固虎回頭蒜山旧址空黃鶴瓜步新
城照白鷗好事主人酌詩客風烟一眼到揚州
丹陽舍舟登車渡江
小泊樓船鉄甕城勿勿又作絶江行看他蠟燭幾
回剪聽盡雞聲不肯明水底霜寒還十倍夜來月
上恰三更篙師好語君知否江面侵晨鏡樣平
過楊子江
秪有清霜凍太空更無半點荻花風天開雲霧東
南碧日射波濤上下紅千載英雄鴻去外六朝形
勝雪晴中攜瓶自汲江心水要試煎茶第一功
天將天塹護吳天不數殽函百二關萬里銀河瀉
瓊海一雙玉塔表金山旌旗隔岸淮南近鼓角吹
霜塞北閑多謝江神風色好滄波千頃片時間
過瓜洲鎮
夜愁風浪不成眠曉渡清平却宴然數棒金鉦到
江步一檣霜日上淮船佛狸馬死無遺骨阿亮臺
傾只野田南北休兵三十載桑疇麥壠正連天(顔元)
(受誅其上土人云亮辛巳南築臺望江)
皂角林
水漾霜風冷客襟苔封戰骨動人心河邊獨樹知
何木今古相傳皂角林
舟過楊子橋遠望
此日淮堧號北邊旧時南服紀淮堧平蕪盡處渾
無壁遠樹梢頭便是天今古戰場誰勝負華夷險
要豈山川六朝未可輕嘲謗王謝諸賢不偶然
晚泊楊州
楊子橋西轉綵航粉城如練是維楊百年旧觀兵
戈後近歲新開草木荒傑閣高臺雲上出野梅官
柳雪中香史君領客週遭看走馬歸船欲夕陽
過高郵
解䌫維楊欲夕陽過舟覄盎已晨光夾河漁屋都
編荻背日船篷尚滿霜城外城中四通水堤南堤
北萬垂楊一州斗大君休笑國士秦即此故鄉
過甓社諸湖進退格東西長七十里南北
闊五十里
為愛淮中掌似平忽逢巨浸却心驚怪來万頃不
生浪凍合五湖都是&KR1413;碧玉湖寬容我到白銀地
滑没人行兹游只道清無價清殺詩翁老不勝(郵高)
(又有姜里石田鵝兒白凡十一湖相連内有一灣西北有新開甓社塘下五湖平阿七里張良味湖)
(見圖經名子父灣)
湖天暮景
湖面黏天不見堤湖心茭葑水周圍暮鴻成陣鴉
成隊已落還飛久未棲
坐看西日落湖濱不是山銜不是雲寸寸低來忽
全没分明入水只無痕
抵暮漁郎初上船一竿搖入水精天忍寒不睡妨
底事來早賣魚充酒錢
琱碎肝脾只坐詩鬚髯成雪鬢成絲暮雲薄倖斜
陽劣合(閤音)造清愁付阿誰
斷腸浪說賀方回未抵秦郎翦水才欲向湖邊問
遺唱鴛鴦鸚鵡兩相推
曉霜過寶應縣
江南霜重莫嫌渠草上還多樹上無淮甸曉來霜
似雪瓊田千里玉平鋪
看來不信是霜華白日青天散曉霞只怪野田生
玉樹更於臘月發瓊花
落木枯林一夜蘇枝枝節節糝瓊酥看來忘却臘
前景一色李花三月初
登楚州城
望中白處日爭明箇是淮河凍作冰此去中原三
里許一條玉帶界天横
初食淮白
淮白湏將淮水煑江南水煑正相違霜吹柳葉落
都盡魚喫雪花方解肥醉卧糟丘名不悪下來塩
豉味全非饔人且莫供羊酪更買銀刀三尺圍(人淮)
(雪乃肥云白魚食)
清曉洪澤放閘四絶句
起來霜重滿淮船更覺今朝分外寒放閘老兵殊
耐冷一絲不挂下冰灘
滿閘浮河是断冰等人放閘要前行劣能開得兩
三板爭作摧瓊裂玉聲
遮蔵水面被殘冰流盡殘冰水正明幸自奔流總
驩喜落洪湏做不平聲
沿河過閘夢中聞竒觀何曾似此晨雪濺雷奔乍
眀眼天跳地趠也驚人
初入淮河四絶句
船離洪澤岸頭沙入到淮河意不住何必桑乾方
是遠中流以北即天涯
劉岳張韓宣國威趙張二相築皇基長淮咫尺分
南北淚濕秋風欲怨誰
兩岸舟船各背馳波浪交涉亦難為只餘鷗鷺無
拘管北去南來自在飛
中原父老莫空談逢著王人訴不堪却是歸鴻不
能語一年一度到江南
題盱眙軍東南第一山
第一山頭第一亭聞名未到負平生不因王事略
小出那得高人同此行万里中原青未了半篙淮
水碧無情登臨不覺風煙暮腸断漁燈隔岸明
建隆家業大於天慶曆春風一万年廊廟謀謨出
童蔡笑談京洛博幽燕白溝旧在鴻溝外易水今
移淮水前川后年來世情了一波分護兩涯船
題盱眙軍玻瓈泉
清如淮水未為佳泉迸淮山好煮茶鎔出玻瓈開
海眼更和月露瀹春芽仰看絶壁一千丈削下青
瓊無點瑕從事不澆愁肺渴臨泓帶雪吸冰花
盱眙軍東山飛步亭和大守霍和卿韻
杏花巖左斸東巖驅使淮山指顧間招信上流總
奔赴僧伽孤塔政彎環今來古往空陳跡遠草斜
陽秪慘顔走馬看山真懡㦬忙中拾得片時間
初食大原生蒲萄時十二月二日
淮南蒲萄八月酸只可生喫不可乾淮北蒲萄十
月熟縱可作羓也無肉老夫臘裏來都梁飣坐那
得馬乳香分明猶帶龍鬚在徑寸玄珠肥十倍太
原青霜熬絳餳甘露凍作紫水精隆冬壓架無人
摘雪打水封不曾拆風吹日炙不曾腊玉盤一朵直
万錢與渠傾蓋真忘年君不見道逢麴車口流
涎
櫽栝東坡鉼笙詩序
餞飲東坡月三更中觴忽聞笙簫聲杳杳若在雲
霄間抑揚往返中八音徐而察之出双鉼水火相
得自歗吟食頃乃已不可尋坐客驚歎得未曾八
月四七歲庚辰
與長孺共讀東坡詩前用唐律後用進退
格
急性平生不少徐讀書不喜喜觀書十行俱下未
心醒兩目頓昏還月餘偶與兒曹繙故紙共看詩
句煮春蔬問來却是東坡集久别相逢味勝初
枉看平生多少書分明便是蠧書魚萬籤過眼還
休去一字經心恰似無急讀何如徐讀妙共看更
勝獨看渠麴生冷笑仍相勸惜取殘零覓句鬚
嘲淮風進退格
絮帽貂裘莫出船北䆫最緊且深關顚風無賴知
何故做雪不成空自寒不去掃清天北霧只來捲
起浪頭山便能吹倒僧伽塔未直先生一笑看
嘲淮浪
碧瑠璃地展青羅横作一波仍萬波突起銀山倚
空立碎成雪陣掠人過争先打岸終誰勝淘盡浮
沙奈汝何借與樓船泄餘怒搖來兀去儘從他
舟中不寐
醉去昏然卧綠䆫醒來一枕好凄涼意中為許無
佳况夢裏分明到故鄉准水打船千浪雪燕鴻呌
月滿天霜山城更點元無凖偏到雞鳴分外長
櫽栝東坡觀棋詩引并四言詩
坡老獨往到廬山白鶴觀中俱晝眠只有棋聲人
不見寂然流水古松間
五老峯前松蔭庭風光清美日華明獨游略不逢
一士時有紋枰落子聲
雨作抵暮復晴
棲鵲無陰庇濕衣行人仄傘避斜絲船兵歸後轎
兵去獨立淮河暮雨時
細雨如塵復似煙兩淮渡口各收船南商北賈俱
星散古廟無人燒紙錢
雨痕拂水有如無雨點飛空密復疎白鷺窺魚渾
欲下被風吹起不由渠
清平如席是淮流風起雷奔怒不休一浪飛來驚
落膽早知秪要打船頭
風伯顚狂太劣生雨師嬾困灑來輕若言不被雲
君誤誰放斜陽作晚晴
盱眙軍無梅郡圃止有臘梅兩株
只道横枝春未回又疑不肯犯寒開逢人問訊花
消息不識江梅只蠟梅
臘裏花開已是遲西湖十月見瓊肌嶺頭猶說南
枝暖却向淮南覓北枝
前苦寒歌
四大海湖打清淮三万里風平地來龜山横身攔
不住潮波怒飛風倒回欲晴不晴雪不雪併作苦
寒凍人絶古寺大鍾十字裂東山石崖一峯蹷勸
君莫出君須出冰脱君髯折君骨
淮河舟中曉起看雪
三日顛風刮地來不成一雪肯空回何曾半點漏
春信只怪千花連夜開頃刻裝嚴銀世界中間徧
滿玉樓臺瓊船撑入玻瓈國琪樹瑤林不用栽(船泊)
(瓈泉下正在玻)
梅成腦子撒成雲明月珠胎屑作塵愛水舞來飛
就影怯風斜去却回身真成一臘逢三白併把三
冬博一春開放船䆫儘渠入天差滕六訪詩人(西江)
(冬不博一春田家諺云三)
舟中雪作和沈虞卿寄雪詩韻
霜風吹船著淮陰淮山高高淮水深津亭飲散浪
如屋篷牎曉起雪滿林兩袖拂空捎舞片數點落
几撩孤吟卷舒東陽琢冰句不羨銷金歌淺斟
煖熱兩生行
秃穎凍得鬚作冰老泓飲湯成水精先生定交兩
書生兩生號寒語不能先生自作饑蟲鳴夜檄祝
融戰玄冥更遣紅玉十麒麟相與部領有脚春煖
熱兩生出精神兩生炙手淚縱横疆和先生仄仄
平
淮河再雪
風打波頭波打船併來枕底攪清眠先生夜起篷
牎看月滿長淮雪滿天
昨晡月脚盪波紅今早天花舞鏡中雪了又晴晴
又雪海神渾不惜神通
淮河中流肅使客
淮水中流各一波南船小住北船過生憎兩岸旌
旗脚引得霜風分外多
歸舟大雪中入運河過万家湖
雪漫水面淡糢糊釀出羔兒酒一壺已被羶腴翳
&KR2837;醁更添牛乳點春酥銷金帳下有此否藥玉船
中不用酤忽見瓊缸清徹底蒲萄一色萬家湖
過淮陰縣題韓信廟前用唐律後用進退
格
來時月黑過淮陰歸路天花舞故城一劍光寒千
古淚三家市出萬人英少年跨下安無忤老父北
邊愕不平人物若非觀歲暮淮陰何必減宣成
鴻溝秪道万夫雄雲夢何銷武士功九死不分天
下鼎一生還負室前鍾古來犬斃愁無蓋此後禽
空悔作弓兵火荒餘非旧廟三間破屋兩株松
後苦寒歌
白鷗立雪脛透冷鸕鷀避風飛不正一双野鴨欺
晚寒出没冰河底心性絶憐紅船黃帽郎綠蓑青
篛牽牙檣生愁墮指脫兩耳蘆花亦無何許藏遣
騎前頭買乾荻速烘燄火與一炙三足老鴉寒不
出看雲訴天天不泣
晚寒熾炭
老子平生不附炎雪間爐炭晚間添紅光亂拆銀
花碎翠燄双抽柳葉尖愛惜麒麟牢禁手驅除塩
絮密垂簾急分一炬牽船底岸上霜風正似鎌
雪小霽順風過謝陽湖
都梁三日雪没屋小船行水如行陸山陽一朝帆
遇風大船行水如行空昨來牽夫凍得泣買蘆燎
衣蘆自濕朝來牽夫皆上船收纜脱巾篷底眠樓
船忽然生兩翼横飛直過陽侯國千村一抹片子
時四岸人家眼中失似聞咫尺是楊州更數寶應
兼高郵青天萬里當徑度不堪回首都梁路
夜過高郵
水鳥舟人兩不棲波聲風響總堪悲覺來枕上三
更後夢到江南一霎時邵伯問來還漸近高郵過
了不曾知滿天星月銀河濕明早新晴也太竒
嘉定元年春三月男長孺編定
端平元年夏五月門人羅茂良校正
誠齋集卷第二十七終
