誠齋集卷第七
廬陵楊萬里廷秀
詩
江湖集
梅熟小雨
風從獨樹忽然來雨去前山遠却迴留許枝間慰
愁恨兒童抵死打黃梅
書王右丞詩後
晩因子厚識淵明早學蘇州得右丞忽夢少陵談
句法勸參庾信謁隂鏗
飯罷登山
樹遠通鸎響花晴帶雨痕登山偶回首隔水見前
村澹往孤無伴清歸笑不言還家更遲著松菊未
應存
待次臨漳諸公薦之易地毗陵自媿無濟
劇才上章丐祠
亦豈真辞祿誰令自不才更須三釡戀未放兩眉
開道我今貧却何朝不飯來商量若為可杜宇一聲
催
梔子花
樹恰人來短花將雪樣看孤姿妍外净幽馥暑中
寒有朵篸瓶子無風忽鼻端如何山谷老只為賦
山礬
謝傳宣州安道郎中送宣城筆
忽驚騎吏叩柴荆厚祿移書訪死生今日猶遲傅
岩雨前身端是謝宣城解包兔穎霜盈把試墨山
泉月一泓老裡苦吟翻作拙撚鬚枉断兩三莖
病瘧無聊
病身兀兀意昏昏急掛東䆫避夕曛坐看雲生還
有雨忽然雨止併無雲
秋興
宿有青霞願惟應白鷺知風煙聊晚望山水入秋
宜老裡還多病貧中却剩詩浪愁餘熱在會自有
凉時
中秋與諸子果飲
幾年今夕一番逢千古何人此興同酒入銀河波
底月笛吹玉桂樹梢風莫言秋色無多巧淨洗清
光也費工老子病來渾不飲如何頻報綠尊空
挽鄒彦明
野渡無冰涉荒民不木飢橋横侍郎記墓立舍人
碑自古誰無死何人没後思淙淙富川水便是挽
歌詞
探梅偶李判官餽熊掌
小摘梅花篸玉壺旋糟熊掌削瓊膚燈前雪哀新
醅熟放却先生不醉無
醉後撚梅花近壁以燈照之宛然如墨梅
老子年來畫入神鑿空幻出墨梅春壁為玉板燈
為筆整整斜斜樣樣新
釣雪舟倦睡
予作一小齋狀似舟名以釣雪舟子讀書其
間倦睡忽一風入戶撩瓶底梅花極香驚覺
絶句
小閣明䆫半掩門看書作睡政昏昏無端却被梅
花惱特地吹香破夢魂
晚步南溪弄水
吾廬在南溪溪北北山半山空誰肯隣影靜鶴為
伴萬松當籬落千岩上几案花草豈厭多不多亦
堪翫一丘萬事足半點無外羡如何濯雙纓獨欠
泉一眼晩晴漫野步偶到溪側畔頗怪清淺流雪
後劣如線相將二三子一笑出奇觀瓊砂雜瑶礫
掇拾作微堰鏘然便淙琤清若奏琴阮當流立孤
石灔澦忽童丱不塞勢何怒惟激聲故遠從今日
日來愁肺要湔浣兒童俾勿壊鷗鷺好看管
醉眠夜聞霜風甚緊起坐達旦二首
玉酒醺人底易醒月低梅影恰三更只嫌老眼清
無睡不道松聲聽到明
雪花旋落旋成融横作清霜陣陣風一夜急吹君
會否妬他殘葉戀丹楓
霜夜望月
人靜蛩喧天𣣔霜不眠獨自步風廊閑看月走仍
雲走知是雲忙復月忙
瓶中梅花長句
幽人蚤作月滿階月隨幽人登舫齋推門𣣔開猶
未開猛香排門撲我懷徑從鼻孔上灌頂拂拂吹
盡髮底埃恍然墮我衆香國𣣔問何祥無處覓冥
搜一室一物無瓶裡一枝梅的皪平生為梅判断
腸何曾知渠有許香夜來偶㤀挂南䆫貯此幽馥
萬斛強却憶去年西湖上錦屏下瞰千青嶂谷深
梅盛一萬株十頃雪花浮𣣔漲是時雨後初晴前
日光烘花香作煙政如新火炷博山丞出沉水和
龍涎醉登絶頂撼疎影掇蘃餐花照冰井蜀人老
張同舍郎喚作謫仙儂笑領如今茅屋卧山村更
無載酒來叩門一尊孤斟懶論文猶有梅花是故
人(湖上劉寺滿谷皆梅花一望無際絶頂有亭傍去年正月予既得麾臨漳朝士餞予高會於西)
(蜀人名珖字君玉笑謂予曰韻勝如許謂非謫仙曰錦屏予獨倚一株老梅摘花嚼之同舍張監簿)
(乎可)
夜飲以白糖嚼梅花
剪雪作梅只堪嗅點蜜如霜新可口一花自可嚥
一杯嚼盡寒花幾杯酒先生清貧似飢蚊饞涎流
到瘦脛根贑江壓糖白於玉好伴梅花聊當肉
釣雪舟中霜夜望月
溪邊小立苦待月月知人意偏遲出歸來閉戶悶
不看忽然飛上千峰端却登釣雪聊一望冰輪正
挂松梢上詩人愛月愛中秋有人問儂儂掉頭一
年月色只臘裡雪汁揩磨霜水洗八荒萬里一青
天碧潭浮出白玉盤更約梅花作渠伴中秋不是
欠此叚
梅花下小飲
今年春在臘前回怪底空山早見梅數點有情吹
面過一花無賴背人開為携竹葉澆瓊樹旋折冰
葩浸玉杯近節雨晴誰料得明朝無興也重來
幽居三詠
釣雪舟
青鞋黃帽綠蓑衣釣雪舟中雪政飛歸自巖州無
一物扁舟載得釣臺歸
雪卧菴
十年兩袖軟紅塵歸濯滄浪且幅巾不是白雲留
我住我留雲住卧閉身
誠齋
浯溪見了紫岩回獨笑春風儘放懷謾向世人談
昨夢便來喚我作誠齋
寄題更好軒(二首)
經丘尋岳恰忙時更有工夫到得詩政用此時索
詩債素兄青士若為癡
無梅有竹竹無朋無竹有梅梅獨醒雪裡霜中兩
清絶梅花白白竹青青
郡中送春盤
餅如繭紙不可風菜如縹茸劣可縫韭芽捲黃苣
舒紫蘆菔削冰寒脱齒卧沙壓玉割紅香部署五
珍訪詩腸野人未見新歷日忽得春盤還太息新
年五十柰老何霜鬚看鏡幾許多麴生嗔人不解
事且為春盤作春醉
臘裡立春蜂蝶軰出
嫰日催青出凍荄小風吹白落疎梅殘冬未放春
交割早有黃蜂紫蝶來
梅花落盡有感
五樹梅花一樹遲花遲花早緫離披春風只解吹
梅落不為愁人染鬢絲
丙申歲朝
椒盤又頌一年初多拜猶欣未要扶山色長供青
蒻笠春光不為白髭鬚仙家風土閑中是歲後鴬
花較早無人事馳驅不須歎倦來添得睡工夫
與劉景明晩步
行盡南溪溪北涯李花看了看桃花歸來倦卧呼
童子旋煑山泉瀹建茶
贈劉景明來訪
研席相從昔少年白頭誰信兩蒼然來從八桂三
湘外憶折雙松十載前告我明朝還又別對床終
夕不成眠交游存没休休說且為梅花釂玉舡
曉看牡丹呈彭仲莊
牡丹新植舊來無早起看花花更蘇晴翠滿空天
政曉暖紅烝霧汗成珠絶憐嫰日偏催老猶喜輕
春為給扶來歲一株應百朵只今紫笋繞根鬚
和彭仲莊對牡丹上酒(二首)
病身無伴卧空山石友相從慰眼寒呼酒撚花談
舊事牡丹匹似夢中看
老裡心情客裡懷逢花不飲若為開虚名身後真
何用更判生前酒一杯
暮春小雨
宿酒微醒尚小醺似癡如病不多欣深深池沼輕
輕雨獨倚欄干看水紋
夏日絶句
不但春妍夏亦佳隨緣花草是生涯鹿葱解插纖
長柄金鳳仍開最小花
小池
泉眼無聲惜細流樹隂照水愛晴柔小荷纔露尖
尖角早有蜻蜓立上頭
題左正卿夀慈堂
萬事絲窠黏露珠奉親最樂天下無丘明遠孫千
里駒有母七十髮漆如雪底笋生冰底魚人間無
覓天賜渠三更月落堂西隅母自挑燈兒讀書去
年生日不用扶今年生日健過初冰桃碧藕脆如
酥一觴千歲母子俱
挽謝母安人胡氏
玉樹仍雙桂金花不一書雪封青竹笋霧失白藤
輿天下誰無母江西未有渠西峰半輪月松檟政
疎疎
雨霽幽興寄張欽夫
大官有重荷豐廩無薄憂草茹我豈腴飽亦與彼
侔積雨久自霽曙光清以幽欣然出荆扉不出旬
已周初意𣣔看竹信步偶臨流北驚失故岸東見
生新洲懷哉古與今與此豈不猶歸來翻不樂隱
几到昔遊平生忘年友草草相應酬暫夢不多欵
喚人苦鳴鳩山林本無事亦復擾擾休
題劉伯山蕃殖圖二首(稷菽麥畫禾黍)
老子平生只荷鋤誤携破硯到清都歸來荒盡西
疇却媿見劉家蕃殖圖
黃雲翠莢雜玄珠上熟今年不負渠說似田家早
收拾一番風雨一番跦
極暑題釣雪
暑中北閣望南䆫將謂南䆫分外凉到得南䆫還
更熱芙蕖和蘃落幽香
讀書
讀書不厭勤勤甚倦且昏不如卷書坐人書兩忘
言興來忽開卷徑到百聖源說悟本無悟談玄初
未玄當其會心處只有一欣然此樂誰為者非我
亦非天自笑終未是撥書枕頭眠
六月十三日立秋
暑中剩喜立秋初特地西風半點無旋汲井花澆
睡眼灑將荷葉看跳珠
聽雨
歸舟昔歲宿嚴陵雨打疎篷聽到明昨夜茅檐疎
雨作夢中喚作打篷聲
中秋前二夕釣雪舟中靜坐
月到南䆫小半扉無燈始覺室生輝人間何處冰
壺是身在冰壺却道非
去歲中秋政病餘愛他月色強支吾今年老矣差
無病後夜中秋有月無
中秋無月既望月甚佳(二首)
中秋無月莫尤天月入秋來夜夜妍且道今宵明
月色何曾减却半分圓
月到中秋故故無今宵月好莫渠孤舊傳月徑圜
千里影落金杯只粒珠
晩興
雙井茶芽醒骨甜蓬萊香燼倦人添蜘蛛政苦空
庭闊風為將絲度别檐
約劉彦純會建安寺
觧后何時可平章後月凉前期來一夕古寺作重
陽白酒多多載黃花急急香遣詩愁已遣何况更
連床
送客山行
嶺雲為作小凉天山店重來憶去年獨樹丹楓誰
不是何須更立萬松前
秋月
夜氣凉於水高齋可當樓古來除却月此外更無
秋寒入蘭心勁光隨菊脚流惟愁清不極清極却
成愁
雨夜
歲晩能無感詩成只獨哦螢光寒𣣔淡秋雨暮偏
多伴老貧無恙留愁酒肯麽吟蟲將落葉為我拍
還歌
秋雨歎十解
雨入秋宵滴到明不知有意復無情若言不攪愁
人夢為許千千萬萬聲
霖霖滴滴未休休不解教儂不白頭却把窮愁比
秋雨猶應秋雨少於愁
濕侵團扇不能輕冷逼孤燈分外明蕉葉半黃荷
葉碧兩家秋雨一家聲
厭聽點滴井邊桐起看空濛一望中横著東山三
十里真珠簾外翠屏風
籬下黃花最恨他金鈿香少淚痕多仙人解補銀
河漏天上無泥柰許何
老子愁來只苦吟一吟一嘆為秋霖居人只道秋
霖苦不道行人泥更深
晝落無聲夜有聲只堪醉聽不堪醒檐牙半點能
多少滴入苔階一寸青
曉起窮忙作麽生雨中安否問秋英枯荷倒盡饒
渠著滴損蘭花太薄情
似霧如塵有却無須臾密密復疎疎忽忘九月清
霜曉喚作濛濛二月初
不是檐聲不放眠只將愁思壓衰年道他滴瀝渾
無頼不到侯門舞袖邊
寄題劉直卿冰壺(二首)
外看積翠玉千峰中有清池月半弓更拓長堤三
十里剩栽楊柳與芙蓉
壺裡清冰冰裡人箇邊無地可留塵何時去弄池
中月照我星星白髮新
寄題王國華環秀樓(二首)
近山遠岫不知重暖翠晴嵐只滿空珍重主人將
好手盡驅秀色入樓中
平地看山山絶低上樓山色逐層奇不知山與樓
爭長為復樓隨山却移
贈尚長道簽判
今代高人尚子平風流文采舊家聲合於玉笋班
中立却向紅蓮幕裡行天色惱人渾𣣔雪燭花照
別若為情日邊已辨除書著莫戀南樓秋月明
贈尚献之
老鳳蒼然姿雛鳳鏘然鳴一見渠父子令人英氣
生大尚傲一世不肯揖公卿小尚刷羽毛勢𣣔追
風鵬吾州八千士下筆電雹聲小尚灑墨汁一笑
萬人驚姓名登天府紙價高帝城勖哉更摩厲制
勝在此行相遭又相别勿作兒女情舟行得秀句
寄我增雙明
題陳叔虎繡梅花扇
指下生寒影針端即化工冰痕將雪點不受燭光
融
和彭仲莊七言
向來年少今老翁隨身不去只有窮請君與我共
看鏡豈復平生冰雪容秋霖暗天瘦日色滿掇黃
花當朝食何人哀飯問子枽窮裡逢君自為客空
山凍吟只自奇故人之外誰相知今年相從豈不
好安得到老長追隨喜君詩思未渠薄秋後花鷹
兔邊落慙我短才澁𣣔無霜餘水澗流還涸君游
宣溪何日來愁城封閉待君開定知此行脱寒谷
領取陽春一併回
胡季永挽詞(二首)
澹菴潜聖學未許外人傳門裡存衣鉢吟邊可管
弦浣花宗武轡儋耳小坡舡綠鬢成黃壤從今更
問天
一昨官都下同時寄客間相從湖上寺覽遍浙西
山駿足應千里彪文未一班霜風吹病眼老淚為
渠澘
送徐吉水解組造朝
我住南溪溪北涯閉門草長不曾開風䆫只怪燒
花喜雪徑傳呼縣尹來道是朝廷舉廉吏如何江
海尚遺才西樞東觀俱知巳拜了除書却探梅
寄題簫民望扶疎堂(二首)
不栽繁杏試晴紅不種垂楊拂暖茸堂下生涯無
一物月中脩竹雪中松
株松箇竹已竒竒那更扶疎蔭碧漪喚醒淵明千
載夢政緣瀘水一篇詩
送奔醫時亭往攸縣省覲
雪恰來時子恰行白雲飛邊雙眼明阿母幾年不
相見阿兄喚渠來作伴探囊半粒黃金丹湘南小
兒開病顔江西兩奔留不住併被湘南奪將去
晚步
半疋輕煙束翠山一梳寒月印青天生憎野燒無
端甚直上高梀香靄邊
燈下讀山谷詩
天下無雙雙井黃遺編猶作舊時香百年人物今
安在千載功名紙半張使我詩編如許好關人身
事亦何嘗地爐火暖燈花喜且只移家住醉鄉
題劉直卿崇蘭軒
風亦何須過林仍不厭深莫將春色眼來看歲寒
心政坐香通國端令佩滿襟楚人更饒舌得免世
間尋
寄題朱景元直節軒(二首)
見說幽居似渭川一川脩竹雪霜寒如何剪得蒼
主乞與誠齋作釣竿
月到梢頭十倍明風來葉底百分清儘言直節無
人會歲晩君看太瘦生
和同年梁韶州寺丞次張寄詩
故人一别恰三年誰與論詩更說禅忽報一麾官
嶺外寄來七字雪梅前人惟南内班行舊語帶西
湖山水鮮安得對床吟至曉旋烹山茗試溪泉
送永新杜宰解印還朝
去年摘山初弄兵永新縣前戈剣腥杜侯不持一
寸鉄閉閤堅卧民不驚軍前作山谷聚木牛流
馬安用許但令綠林無點塵何須爛額畫麒麟紫
皇急才霄不寐斯人合著班行裡速騎匹馬謁朋
光夜來溪風吹玉霜
探梅
山間幽步不勝竒政是深寒淺暮時一樹梅花開
一朵惱人偏在最高枝
霜夜
月影全無只有星如何夜色照人清素娥未必饒
青女不道霜明勝月明
月下梅花
天恐梅花不耐寒遣將孤月問平安未須一夜都
開盡留取前前後後看
訪周仲覺夜宿南嶺月色燦然曉起路濕
聞有夜雨
夜晴那得曉來泥絻見金鉦浴紺池一陣五更松
上雨元來睡著不曾知
過西坃
乾風無那濕雲何吹不能開只助他野水落溪生
蟹眼一番過了一番多
觀陂水
波緩漚遲似讓行忽然赴岳怒還生東歸到底誰
先後何用爭流作許聲
劉村渡(二首)
隔岸輕舟不可呼小橋獨木有如無落松滿地金
釵瘦遠樹黏天菌子孤
曠野風從脚底生遠峯頂與額般平何人知道誠
齋叟獨著駝裘破雨行
晩歸遇雨
略略煙痕草許低初初雨影&KR0987;先知溪回谷轉愁
無路忽有梅花一兩枝
和閩漕傳安道郎中送毛平仲詩韻寄謝
惠書及詩
宣城訊後忽年餘閩水風來又歲除人品只今推
正始詩聲何止過黃初豈無天上同朝友不寄山
中半紙書珍重故人多問我鬢毛半脱齒全疎
丁酉初春和張欽夫榕溪閣五言
榕影下照水翠蚊舒復樛溪光逆昇檐夏凍以
幽高閣昔雨荒竒觀久風休南軒天遣來山谷神
與謀字新址惟舊景逝人為留不意猿飲潭復見
駟駕輈先生何孤往野客欠從游願携龍文璧去
瀹兔褐甌垂手掬寒泚移床聽凉颼閣迥詩更超
古往今亦猶攬渠五字妙覺我百疾瘳出山未遽
誤在山未遽優如何近來夢夜夜在釣舟
曾達臣挽詞(二首)
珠凍蘭溪水冰封玉笥山是翁元不死蛻骨此中
間書畫今存否儀刑香莫攀端令郡博士陟岵淚
班班
議論千千古胸懷一一竒非關時棄我不肯我于
時老鶴雲間意長松雪外姿平生獨知命冷眼看
人癡
題劉景明百牛圖扇面
吉語聞田父新年勝故年借儂百觳觫雨裡破荒
田
題劉景明百馬圖扇面
霧鬛如無筆霜蹄不帶埃直言明眼著若箇是龍
媒
題鄧國材水墨寒林
人間那得箇山川舡上漁郎使是仙遠嶺外頭江
盡處問渠何許洞中天
春寒絶句
幾絲微雨噀前山半點輕寒徤牡丹只道一春晴
較少到他晴了是春殘
雨中酴醿
翡翠堆頭辭不梳梅花腦子糝肌膚夜來急雨元
無事曉起看花一片無
晩春即事二絶
尺許新條長杏栽文餘班笋出墻隈浪愁草草酴
醿過不道婷婷芍藥來
樹頭吹得葉冥冥三日顛風不小停只是向來枯
樹子知他那得許多青
寄題鄒虞卿覿仙閣
仙山去天纔一握與山相高鄒氏閣月波吹面寒
𣣔冰斗柄掛檐危不落葉縣雙鳬那復飛緱山一
鶴何時歸王仙肯來閣上否共絲麟脯傾天酒
入城
杜鵑有底怨春啼鷰子無端貼水飛不種自紅仍
自白野酴醿壓野薔薇
永和放舡(二首)
永和不到又經秋淡日微風好放舟最是可憐江
上路人來人去幾時休
瀕江樓閣秪遙看却恐登臨不足觀已是老來無
眼力更供兩岸萬峰寒
嘉定元年春三月男長孺編定
端平元年夏五月門人羅茂良校正
誠齋集卷第七(終)
