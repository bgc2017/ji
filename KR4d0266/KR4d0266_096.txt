誠齋集卷第九十六
廬陵楊万里廷秀
雜著
冊文
代梁丞相作夀聖齋明廣慈備德太上
皇后冊文
維淳熙十二年歲次乙巳十二月一日庚戌朔
皇帝臣謹稽首再拜言曰臣聞五三六經若稽天
則敕叙人紀罔不上昭帝猷内融母德與懤載相
永與曦朏相輝是以書首堯典詩首周南蓋降羲
迄黃肇允而未具嫄武狄鳦若淑而靡隆君子於
是乎謂帝道莫盛於唐堯母德無加於文母也然
上下千載相望遥遥若夫堯父文母生同昭時参
天兩地夀儷太極如日斯升如月斯常倬乎如今
日之於鑠者夐哉不可得聞已德日新夀日新則
鴻號領聞又日日新顧可挈而不熙哉恭惟
光堯夀聖憲天軆道性仁誠德經武緯文紹業與
綂明謨盛烈太上皇帝陛下皇建渾淪再造穹
窿更生肖翹重輝宗祐固天縱之聖神武文叡聦
徇齊又多績也厥亦惟我夀聖齊明廣慈太
上皇后徽懿淵穆惠和靜專實左之右之輔之翼
之在河之洲言采其荇關雎之所以風天下也莊
敬以思謙恭以卑思齊之所以垂徽音也為綌之
俗薄澣之服葛覃之所以化婦道也至於求賢如
卷耳逮下如樛木化行如兔罝由身而家由家而
國由國而天下母也克仁繄光堯有不殺之武
母也克儉繄光堯有日損之道母也克遜繄
光堯有黃屋非心之聖惟父惟母同道一德惟齊
惟鈞光施沖人恩被函生格于皇天自天夀之有
永無艾臣敢不涓選令月朌飾上儀躬率百工增
崇顯名用荅揚二親之光訓蓋聖善夀祺言之不
足我是以有明慈之稱光明宣慈言之不足我是
以有齊廣之稱乃齊乃廣言之不足我是有備德
之稱且厚以持載博而能化德也貫三為一襲六
為八備也衆美會焉萬善叢焉德行純備視周之
大任無所與遜臣不勝大願謹奉玉冊金寶加上
尊號曰夀聖齊明廣慈備德太上皇后伏惟
殿下同堯之天合堯之日對越大飬於萬斯年復
無無極燕翼右序以篤宋祐以茠于萬嗣臣誠
歡誠抃稽首再拜謹言
詞
給太學士人綾紙詞
牒某人成均材之囿也言蓻其苗言擷其秀既曰
擷之曷不蓺之士之入於斯出於斯有碩其用者
相踵也庸非國家飬士之仁乎有養士之仁有自
養之仁往省毋怠事須凖敕給牒充太學生故牒
議
光堯太上皇帝謚議
某聞聖人之孝莫大於尊親尊親之至莫大於愛
之以德吾如是而尊之吾親可以受之受之而安
居之而無疑是之謂愛之以德不然極吾之所𣣔
尊而不顧吾親之所不欲受豈所謂愛之以德乎
昔魯之閔僖兄弟也然閔公先君也僖継閔者也
而文公乃躋於閔之上文公知尊其父而不知嗣
其父於非禮之地是則尊其父者䧟其父也故春
秋書之曰躋僖公譏之也至定公而逆祀始正故
又書之曰從祀先公嘉之也然則議者欲尊
大行太上光堯皇帝為祖無乃近於躋僖公之類
乎兄弟且不可而父子則可乎恭惟太上光堯
皇帝以上聖之資當艱難之運而能撥乱世反之
正皇建太極再造兩儀更生烝民重立九廟
中與之業巍蕩遂古至於回龍輴於永祐承太母
於慈寕偃兵息民涵育溥博和戎靖國方内密如
紹興辛巳逆亮叛盟戎路一征兇酋自斃功成不
處断自天衷褰裳去之以授聖嗣駿功丕烈
赫然如彼道隆德茂卓然如此其視光武無所與
遜皇乎我宋丕天之大律不可貶已尊而為祖
何不可者然莽取漢而漢亡則先漢至平帝而終
光武取莽而漢與則後漢自光武而始國自我始
謂之祖可也光武之於平帝光武所不得而父况
非受之於平帝之於光武平帝所不得而子况非
授之於光武親則非父子也世則非授受也謂之
祖可也今我光堯親則徽宗之子也位則
徽宗之授也禀父之命傳父之位至於廟號父
居其前同列聖而稱宗子居其後異列聖而
稱祖光堯之心其安乎哉楊雄曰孝莫大於寕
親寕親莫大於寕神尊其號而使其心不安其神
不寕可乎今申命公卿大臣議郎博士僉爾而進
質之於天盍亦無變稱宗之制而獨求極尊之謚
庶幾下可以稱吾君愛親以德之美意上可以
安光堯在天之神靈也謹案謚法窮神知化曰
聖一民無為曰神克定禍乱曰武修德來遠曰文
禮文法度曰章継志述事曰孝夫自天生德聦明
仁儉不曰聖乎内嬗聖子獨觀昭曠不曰神乎
赫聲濯靈風揮日舒不曰武乎投戈舞于裔夷用
賓不曰文乎刺經作制與滯舉偏不曰章乎宗廟
再安祀宋配天不曰孝乎昔帝堯之德乃聖
乃神乃武乃文煥乎文章堯之章也親睦九族堯
之孝也惟我
太上異時尊號于堯有光厥今易名備堯六德勒
崇垂鴻金聲玉振於是為稱若夫高者天德之稱
也致崇極之謂也詩曰莫高匪天又曰謂天蓋高
惟高之一字乃盡乎天德惟天下之至聖乃配乎
天德於赫太上其道高乎九皇其功高乎二典其
夀高乎五三六經之傳豈惟堯而已矣非天德其
孰能當之太上光堯皇帝尊謚宜天錫之曰
聖神武文章孝皇帝廟曰高宗謹具申尚書省
伏乞照會謹狀
葉恭簡公諡議(字審言名義問)
議曰天下有名教聖人有天爵政教莫大乎誅賞
而誅有不及於隱慝人爵莫顯乎公卿而爵有不
施於幽光諡也者其教不以政而以名其爵不以
人而以天者也一字之褒死而不忘片言之貶百
世不改是以君子貴之樞密葉公既薨其子某謁
于太常考其行實稽之謚法法之所與也謹案諡
法不懈于位曰恭正直無邪曰簡合是二者可以
易公之名矣公何以謂之恭也紹興之季年虜酋
敗盟寇我彊埸有為右相而受命督視者逡巡畏
避竟不肯行公入對毅然請行太上皇帝玉音
慰諭且謂卿能為朕復何慮大抵緩則食其禄急
則逃其死為臣如此懈孰甚焉公遇大難而以身
任之可謂不懈于位矣是以謂之恭也公何以謂
之簡也公自為少吏而上䟽論時宰之姦邪以取
免官之譴及執法殿中則論執政之垂愎必使釋
位而去且謂君子當長養成就使之有立小人當
芟夷藴崇勿使能殖可謂正直無邪矣是以謂之
簡也請諡曰恭簡謹議
節使趙忠果諡議(名士跋)
議曰身與義孰重曰義重志與功孰難曰志難古
人不以天下易兩臂蓋以身重於天下故也然身
不可殺乃有殺身以成仁生不可舍乃有舍生而
取義君子是以知天下至重之噐在義而不在身
古人不以九合易一死蓋以功難於濟世故也然
以其君覇者或有比之而不悅以其君顯者或有
耻之而不為君子是以知天下至難之業不在功
而在忠故節使趙公奮至難之志而不懼捐甚重
之身而無愛功雖不就義則獨高矣矧公神明之
冑宗室之英乃與上古之伏節死義者爭日月之
光凌雪霜之嚴是歲寒之松生於高宗之景山
疾風之草生於文王之靈囿也詩不云乎豈無他
人不如我同姓議禮者當正色而謚之夫何疑焉
公在靖康之間憤金虜之猘宗國之屯結豪傑三
千人以赴京師在建炎之間復結義士數千人欲
為朝廷取河北竟以謀泄虜人執之断腰於市
嗚呼痛矣謹按謚法殺身報國曰忠犯衆所懼曰
果公之志欲取河北於既䧟之後不亦犯衆所懼
乎公之義能捐一身於衆人貪生之日不亦殺身
報國乎宜以忠果為諡謹議
策問
太學私試策問
問錢之為物飢不可食寒不可衣然非天下之無
用無以行天下之有用是以假之也嘗怪鑄之自
於古積之至於今旧者不足継之以鼓鑄鑄之不
足継之以楮券宣其為錢不勝其有餘也而反愈
不足夫錢之與物無兩重亦無兩輕此賤則彼貴
彼低則此昂也今則錢與物兩貴其咎安在或謂
以楮為之其數十而其用八非細民之便此其所
以敝也然行之於益州未聞如是之敝彼何術也
或謂以銅為之其費不貲盍與鉄者兩行乎議者
曰鉄非銅比也不久且毁有鉄之費無泉之利無
以為也然是物也益州亦用之又何歟放鑄可為
也其如權去公上何且楮券之偽者民猶病之放
鑄可為不可為也禁其銷則錢不毁禁其泄則錢
不耗是二者固載之令甲矣然銷之者無藝泄之
者不貲何其自若也或者曰昔者孟子不言利不
知夫五雞二彘之育孟子所不忽也何必曰利孟
子有為言之也信如或者之說則王衍亦孟子歟
不然時之所憂庸得不憂民之所病庸得不病諸
君獨無意乎美言不補窽言無施諸君必不為也
願悉解有司之惑將有擇焉
省試别頭策問
問道與德可勉而能才不可強而致此蘇氏之論
也德勝才謂之君子才勝德謂之小人此司馬氏
之論也由前之語則先才由後之說則後才兩從
則戾一從則孰歸或曰蘇氏駮乎權司馬氏粹乎
經權則多尤經則寡悔信斯言也仲尼之所謂才
難不尚才哉舜之五臣周之十乱不用才哉且司
馬氏之說曰正直中和之謂德聦明果敢之謂才
然則才與德之分也昭矣及觀傳稱高辛氏高陽
氏之才子則曰忠肅恭懿又曰齊聖廣淵傳之所
謂才乃司馬氏之所謂德也又何歟諸君且用世
矣於此何嚮有司將觀焉
太學上舍策問
問趨治者固多塗經乃謂之道継乃謂之德濟乃
謂之術就乃謂之功其趨三其就一也唐虞氏粹
乎道周人粹乎德秦人粹乎術漢人駮乎術與德
嘗怪二帝之治執中之彌迩而光被之彌遠精一
之彌約而雍熙之彌博堯曰成功舜曰大功何其
卓也及舜以是傳之三而至文武周公觀周公相
成王以治周者豈弟形於心忠厚浹於物禮樂陶
於天下韙矣然吕刑之繁已伏於圄空之日春秋
之戰亦倚於兵寢之年自是而後周弱矣當周公
用此以治魯而君子已逆知其寖微矣周公用於
周而不自知其將弱歟抑知之而不攺歟且其道
未離於唐虞之所傳而其德非違於道也所傳者
無二而所就者不一何也於是秦人監之絀道以
進乎術偭德而嚮乎功一用權㔟法制以驅其民
挈携其政以歸乎兵與刑以為吾可以有就則亦
奚天下不悅之恤故其䆒曰冨而富曰強而強為
國而濟登兹焉者可也然說者必曰秦以此始亦
以此終其信然耶抑評以成毁而不以工拙乎夫
成毁之與工拙此二事也秦果工於為國則不以
毁廢功不以人揜枝也且其後之毁庸知其不有
由歟抑其所以毁者果出於其所以成者歟於是
漢人監之高文創守以寬厚公恕之治與天下為
清靜和樂之事然漢無秦之術而亦有秦之功朽
貫紅粟白老兒嬉秦未必有也南越請服匈奴和
親不為秦之強而亦不至周之弱武宣継之則又
不然曰高皇帝遺朕平城之憂曰何至純任德教
周周政乎二君之治蓋出乎秦人之所謂術者矣
然一以之虛耗一以之中興事同而功之異此又
何也且夫道與德唐虞不得不帝周不得不弱說
者曰窮於周然奚而不窮於漢之高文乎此尚有
可諉者曰異世至於術秦一秦也由乎前也奚以
功由乎後也奚以毁說者又曰秦之所挾者毁之
具也其前之功者幸也然宣帝復用之而功則又
奚說之諉恭惟主上躬發聖德統揖群元蓋將
攄闔闢天地之志以不纘祖烈内修之政自治之
策必有万其全也比者紓淮民之勤蠲江湖之逋
復鹽策朘丘甲郤羨餘戢横歛劭農功講水澤藹
如之治登周漢而咸唐虞有日矣敢問諸君繄郤
輯不世之功則宜術之施然秦之短武之悔乃有
可懲而秦之強宣之功亦有可計欲建不拔之業
則宜道德之用然周人之弱得無可監而唐虞之
隆周漢之永又有可宗今行其三而並歟擇其一
而專歟抑外此而之他也或曰仲尼之門羞称乎
術或曰仁術不自孟氏儒術不自荀氏歟願殫議
而洽講之將以聞焉
公試武學策問
問天下安注意相天下危注意將非古也危而注
意將是寒裘雨蓑之論也故擇將在素論將在豫
嘗試歴選若昔與諸君論之或謂制勝者不穿札
破敵者乘軺車將豈顓戴鶡哉然栒邑陳濤之役
山西之族哂之或又謂列兵法者皆决水轉圜之
家學裕父功者乃忠義感人之燕翼不干其人干
其閥也然長平河橋之役非將種乎彼起屠販為
爪牙何必將種乎或又謂謝病頻陽乃能平楚老
者可使也不更事少年亦能破秦可偏廢哉軍市
之租盡給士卒廉者可使也貪而好色亦得士死
力可獨取哉抑不思故將軍而失道尚乳臭而見
輕鬻樵水歛錢帛而霣燕晉斯焉取斯嗟乎將固
不易知知將亦未易若曰亡踰老臣若曰臣能平
之自鬻何嫌焉然降匈奴者即自當單于之俊困
壺頭者即據鞌矍鑠之老獨何歟或謂戰必勝之
將微信謹守鑰者疇知之勇可用之將微經濟大
略者疇識之舉良將大臣事也然守汝州而禽舉
之者誰歟此猶可諉曰文武異科將相異列也意
思深長必禽万人敵者舉之策敵制勝必武舉異
等者舉之亦各於其黨也然敏辯言兵而望風輒
潰舉之者又誰歟或曰相崇而䟽將重而遠盍親
且近者之咨乎嘻五樓之敗即中尉之門人潼關
之衂即軍容之上客旄節以賂得者有債帥之號
招討以貨取者亡封丘之師又何歟擇將之難也
如此或謂君王神武則駕馭必英雄然有君無臣
古人歎之何也恭惟主上聖武如堯勇智如湯
競烈遵晦如武王然寤寐方召旁招頗牧迺者發
德音下明詔内而待從外而計臣令各舉偏禆
以備采擢聖慮至深遠也伊欲謹差真材&KR4547;荅
隆指據旧以鑒新舍短而集長策將安出願諸君
切瑳究之將以聞焉
庚戌殿試武舉策御題
朕以寡昧獲承至尊壽皇之休德任大守重永
惟保邦安邊之要莫大乎二柄夙夜祗懼遹求天
保采薇之治至親御鞍馬講武訓兵婁詔諸將一
意拊摩選偏禆之智勇而上之樞庭戒將帥之掊
克而察以御吏朕於軍政非不盡心焉今子大
夫咸造在廷朕甚嘉之蓋聞古者兵制夏商而
上邈矣周家之制地方百里出士若徒者三千焉
此井牧之法也然乘馬之法一同百里出士若卒
者七千有五百焉何其異也至於諸侯兵十大夫
孟津之會侯國八百則兵之為千万者六矣而天
子之兵止七十有五萬焉財足以當十諸侯之兵
而已豈強幹弱枝之制乎至於齊之内政晉之被
廬秦之材官漢之南北軍七校樓船唐之府兵曠
騎雖曰非古亦各言其制也其因革善否可得聞
乎若夫歴代舟車步騎之異技竒正偏伍之異法
擇將者或以文或以武或以新進或以老成何塗
而得其人議兵者或仁義或詐力或祖韜略或祖
孫吴何門而决其策子大夫講之熟矣悉意以陳
朕將親覽
嘉定元年春三月男長孺編定
端平元年夏五月門人羅茂良校正
誠齋集卷第九十六終
