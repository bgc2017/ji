誠齋集卷第九
廬陵楊萬里廷秀
詩
荆溪集
上巳
上巳春陰政未開寒牎愁坐冷於灰凍蠅觸紙飛
還落仰面翻身起不來
雨冷風酸數日強老懷不可更禁當春寒幸自歸
將去喚取重來是海棠
正是春光最盛時桃花枝映李花枝鞦韆日暮人
歸盡只有春風弄彩旗
寒食雨作
雙燕衝簾報禁煙喚驚晝夢聳詩肩晩寒政與花
爲地曉雨能令水作天桃李海棠聊病眼清明寒
食又來年老來不辨琱新句報荅風光且一篇
垂絲海棠半落
雨後精神退九分病香愁態不勝春落階一寸輕
紅雪卷地風來政惱人
寒食相將諸子遊翟園得十詩
雨罷饒晴色松陰轉午時堆成李花雪開遍海棠
枝旋酌新篘酒留題細字詩不來真是枉𣣔去更
云遲
鹿葱舊種菊新栽幽徑深行忘却回忽有野香尋
不得蘭於石背一花開
柳條老去尚青鮮下有清渠遶野田波面落花相
趁走避風爭泊岸傍邊
儘忙也到翟園休只見春光不見愁屈折海棠團
更密日光下照繡燈毬
小小茅亭短短牎海棠圍裡柳中央乍晴萱草渾
無力落盡梅花尚有香
兒曹徤走儘從渠老脚微酸半要扶未委前頭花
好否且令蜂蝶作前驅
三月風光一歲無杏花𣣔過李花初柳絲自為春
風舞竹尾如何也學渠
驅使花枝苦未休平章詩句政宜搜無端一竇西
牎日不遣吾人略小留
花木從渠取次栽青山那肯入城隈翟公不有驅
山手城裡松林底處來
荆溪老守底風流哦就千詩一笑休天𣣔做春無
去處只堆濃綠柳梢頭
三月十日
纔看桃李錦成圍忽便園林綠作堆遠草將人雙
眼去飛花引蝶過墻來簿書節裡無多著懷抱朝
來得好開已是七分春去了何須鳥語苦相催
清明雨寒
整冠忽見鏡中霜挽樹渾無蔕上香已貯春愁過
萬斛更令細細著升量
脱却單衣著裌衣禁煙無有不寒時一年好處君
知麽寒食千門插柳枝
今年寒食與清明各自陰晴作麽生細雨千絲不
成點如何也觧滴檐聲
桃李一空春已歸不須更待絮飛時閉門獨琢春
寒句只有輕風細雨知
苦階滴雨翠方濃須把寒珠濺鹿葱梅子猶粘雪
前蘂海棠生恨夜來風
莫嫌細雨苦飄蕭政要寒聲伴寂寥杏葉猶疎不
成響且將紙瓦當芭蕉
閉戶何緣得句來開牎更倩雨相催只言春色都
歸去小樹桃花政晩開
風欹衆柳自成姘雨泣殘花不忍看急喚麴生嘗
杏子及渠小苦未生酸
題山莊草蟲扇
風生蚱蜢怒鬚頭紈扇團圓璧月流三蝶商量探
花去不知若箇是莊周
清明杲飲(二首)
南溪春酒碧於江北地鵝梨白似霜頽却老人山
作王更加食邑醉為鄉春光如許天何負雨點殊
疎鷰不妨絶愛𣏌萠如紫蕨為烹茗椀洗詩腸
深著爐香淺著桮桮行儘緩莫教催可憐花樹渾
無頼下却簾鈎也入來雪藕新將削冰水蔗霜只
好點青梅明年寒食還家去却憶荆溪花政開
和張倅子儀送鞓紅魏紫崇寧紅醉西施
四種牡丹
朱墨勾添眼底塵今年春盡不知春鞓紅魏紫能
相訪西子崇寧更可人
洛花移種到松江國也天香内樣粧老裡懶邊無
好思為渠覓句却窮忙
次李倅子壽郡集詩韻
蒼壁新煎第二泉博山深炷古龍涎草玄顧我非
揚子能賦如公是仲宣詩社自甘編下戶醉鄉何
苦不開邊窮州地主慙司業不解時時與酒錢
薛舍人母方氏太恭人挽章(二首)
熊膽平生苦魚軒脕歲榮芝蘭今柱史苗裔古玄
英寒食花爭泣元霄燭半明從今好時節萱砌罷
君(生寒食日死恭人以上元日)
賦感東征句詩愁陟屺篇生前九齡夢眼底五朝
天錦告渾無恙雲車忽香然不堪青竹笋歸路不
迎船(年中生恭人元祐)
櫻桃
櫻桃一雨半彫零更與黃鸝翠羽爭計會小風留
紫脆殷勤落日弄紅朋摘來珠顆光如濕走下金
盤不待傾天上薦新舊分賜兒童猶解憶寅清(舊予)
(各分賜四藍奉常有寅清堂在奉常孟夏太廟薦櫻桃禮官)
雨後行郡圃
雨餘行脚古城隈為愛危亭首屢回無數菊苗齊
老去多時花徑不曾來
多稼亭前雨檻芍藥紅白對開二百朵
紅紅白白定誰先嫋嫋娉娉各自妍最是倚欄嬌
分外却緣經雨意醒然晩春早夏渾無伴暖艷暗
香政可憐好為花王作花相不應只遣侍甘泉(花論)
(芍藥近侍者以牡丹玉)
小雨
雨纔放脚又還無葉上蕭蕭半霎餘貯得千珠無
點漏絲窠元自不勝疎
六月喜雨
守臣兩月禱山川詔旨纔頒便沛然不是格天緣
詔肯憂民天子本如天
玄雲直下素光開雨到前山只恐回霹靂一聲風
一陣為儂催上半天來
今年不是雨來慳不後秧時亦不前自古浙西長
苦澇近來無澇恰三年
和李子夀通判曾慶祖判院投贈喜雨口
號
雷起嘉山半點蒼乖龍無地著身蔵莫嫌白雨來
差晩伹遣黃雲作大穰
塵漲衝頭不識泥朝來也解滑霜蹄兩公玉句驚
風雨把翫都忘日脚西
雨早些時打麥殘雨遲許日即秧乾阿誰會得天
公意只道今年乞雨難
夢中檐溜作灘聲幼竹新荷緫解鳴曉色滿城渾
是喜更無一寸旱時情
蘇湖元以水為鄉春早偏欺潤與常一雨忽來三
晝夜兩公卷入八詩章
守臣閔雨幾曾欣兩月天高呌不聞黃紙帶將今
雨至分明端為聖明君
謫仙下筆不曾休句似金盤柘彈流我𣣔將渠卜
隣著對披蓑笠刺漁舟
南豐每見每津津繭紙松煤幻好春幸與李侯成
二妙更添楊子作三人
曉登多稼亭
過雨梅無半箇黃冬青枝上雪花香不須更要風
吹面看著青林意自凉
雨前田畒不勝荒雨後農家特地忙一眼平疇三
十里際天白水立青秧
尚無池水泛荷香幸有園英照竹䆫雪白葵花持
玉節柿紅萱草立金幢
六月六日小集
青李來禽已眼明新瓜入夏見何曾酒邊忘却人
間暑消盡金盆一文冰
新蟬聲澁亦無多強與嬌鴬和好歌盡日舞風渾
不倦無人奈得柳條何
雨足曉立郡圃荷橋
郡池六月水方生便有新荷貼水輕雨後獨來無
箇事閑聽啼鳥話昇平
登多稼亭曉望
風不能銷曉霧痕天猶未放宿雲根城腰摺處纔
三徑山觜前頭别一村
午熱登多稼亭
矮屋炎天不可居高亭爽氣亦元無小風不被蟬
餐却合有些凉到老夫
芒鞋葵扇頗蕭然倦倚胡床不是眠避暑無蔵身
去處追凉行盡竹旁邊
不是城中是甑中雨餘日色更明紅若為飛上金
山頂獨立長江萬里風
柳外花邊忽颯然好風一點破愁顔岸巾獨倚千
尋樹閑看南雲度北山
御風不必問雌雄只有炎風最不中却是竹君殊
解事炎風篩過作清風
張尉惠詩和韻謝之
下筆生波便百川字間句裡緫超然讀來清氣凉
人骨六月真成九月天
軟紅塵裡眼曾開苦被新詩猛喚回借問錦心能
底巧更從月脇摘將來
老去才情半掬慳不愁不退豈愁前清風明月無
拘管與子分張更一年
卧治齋晩坐
閉戶坐不得開牎竚微凉樹林蔭白日儿研生碧
光信手取詩卷細哦三數章初披頗欣愜再攬忽
感傷廢卷不能讀起行繞胡床古人恨如山吾心
澹於江本不與彼謀云何断我腸感罷翻自笑一
蟬催夕陽
憩懷古堂
新葺懷古堂舊臨郭璞池去歲夏徂秋無日不此
嬉茨菰無暑性芙蕖有凉姿今年池水乾老子來
遂稀豈惟來不留亦復去靡思朝來偶一到又覺
景特竒水含霽後光荷於風處欹便有白鷗下驚
起翠羽飛方池灧牎東長池横檐西紅綠向背看
觴詠朝夕宜此堂初無情此池諒何知如何涉斯
世乖逢亦有時
望雨
雲興惠山頂雨放太湖脚初愁望中遠忽在頭上
落白羽障烏巾衣袖已沾渥歸來看檐溜如瀉萬
仞岳霆裂大瑶甕電縈濕銀索須臾水平階花塢
失半角定知秧疇滿想見田父樂向來春夏交旱
氣亦太虐山川已徧走雲物竟索寞雙鬢愁得白
兩膝拜將剥早知有今雨老懷枉作悪
聞一二故人相繼而逝感嘆書懷
故人昔同朝與游每甚歡豈緣勢利合相得文字
間有頃各補外不見今六年我來荆溪上敲榜索
租錢故人復雙入飛上青雲端我雖世味澹羡心
能恝然忽傳故人去得書墨未乾又傳故人亡驚
悼摧肺肝鼎貴良獨佳安貧未遽賢向以我易彼
安知不作難今以彼易我試問誰當慳如何捐此
軀必要博好官顧謂妻與子官滿當歸田我賤汝
勿羞我貧汝勿嘆從汝丐我身百年庶團欒妻子
笑荅我脩短未易言富貴必速殞郭令當夭殘貧
賤杲永筭顔子壽必延我復荅渠道薄命我自怜
我福肯如郭我德敢望顔造物本嗇與我乃多取
㫋借令彼不怒退省我獨安汝言自有理我意不
可還
晩步追凉
老眼偏明遠岫孤夕陽故遣樹陰疎蟬鳴葉底無
尋處隨意閑行偶見渠
風不須多只是凉穿花度柳到人傍細吹病耳颼
颼響徐弄輕衫拂拂長
荷橋暮坐
橋剪荷花兩叚開荷花留我不容回不勝好處荷
橋坐政是凉時蚊子來
池似平鋪綠錦横荷花為緯藻為經無端織出詩
人像獨立飛橋摘斗星
水到荷花蔕風生菰葉梢鷗鳬晩聲散天水夕光
交
休日晴曉讀書多稼亭
携家守荆溪忽忽已一暮官舍非不佳懷抱長鮮怡
若非僮僕病定復兒女啼昔貧嘆不飽今愁豈緣
飢晨起袖書冊急登亭上嬉露痕尚星月風氣無
牎扉頓覺老病身不禁絺綌衣昨暑何可度朝凉
乃爾竒白鳥遠如蝶玄蟬哦似詩松色雪我神荷
香冰我脾憂樂忽安在形骸亦俱遺穉子不解事
朝餐呼我歸
多稼亭上望三山中峯獨秀而低
三山道是遠連天亭上看來只近檐可惜當初低
少許三山幸有一峯尖
雨後晩步郡圃
畫舫鳴鉦野寺鐘暮聲驚破翠煙重好風不解蔵
天巧彫碎孤雲作數峯
風勒歸雲帶雨回不容老子小徘徊撥忙也到池
亭上昨日卷荷今盡開
曉坐荷橋
雨後晨前絶爽時胡床四面是荷池荷珠細走惟
愁落為報薰風莫急吹
四葉青蘋點綠池千重翠蓋護紅衣蜻蜓空裡元
無見只見波間仰面飛
碧玉山邊白鳥鳴綠楊風裡翠荷聲草花踏碎教
人惜為勒芒鞋欵欵行
簾影窺池到藕根水光為我弄朝暾魚兒解作晴
天雨波面吹成落點痕
池亭
小沼纔階下孤亭恰水邊揩磨一玉鏡上下兩青
天可惜無多水誰堪著釣船今年非不暑每到每
醒然
卧治齋盆池
舊來菰葉已全衰旋買新荷帶藕栽看得荷花作
蓮子可怜時節被花催
凝露堂前紫薇花兩株每自五月盛開九
月乃衰
晴霞艷艷覆檐牙絳雪霏霏點砌沙莫管身非香
案吏也移床對紫薇花
似癡如醉弱還佳露壓風欺分外斜誰道花無紅
十日紫薇長放半年花
暮坐中庭
蚊子因凉減蟬聲入暮多有愁無處著不飲𣣔如
何
食蓮子
蜂不禁人採蜜忙荷花蘂裡作蜂房不如玉蛹甜
於蜜又被詩人嚼作霜
食雞頭
龍宫失曉惱江妃也養鳴雞報早暉要啄稻粱無
半粒只教滿頷飽珠璣
暮雨既霽將兒軰登多稼亭
一霎滂池一霎晴檐間點滴尚殘聲水將樹影乱
揉碎月與日光相對明試數六宵還五兩坐令夏
熱作秋清兒曹小住休歸去更聽風蟬子細鳴
苦熱登多稼亭
日脚斜紅𣣔暮天倚欄垂手弄雲煙兩行相對樹
如許一葉不搖風寂然剰𣣔啜茶還罷去却愁通
夕不成眠黑絲半把垂天外白雨初生遠嶺邊
吏散庭空便悄然不須休日始偷閑鴎邊野水水
邊屋城外平林林外山偶見行人回首却亦看老
子立亭間暮蟬何苦催歸急只待凉生月半環
暮熱游荷池上
玉礫金沙一逕長暑中無處可追凉獨行行到荷
池上荷不生風水不香
寒甃千尋汲井花病身一浴不勝佳追凉不得渾
閑事燒眼生憎半幅霞
細草搖頭忽報儂披襟攔得一西風荷花入暮猶
愁熱低面深蔵碧傘中
也不多時便立秋寄聲殘暑速拘收瘦蟬有得許
多氣吟落斜陽未肯休
空中斗起朵雲頭旋旋開來旋旋收初作䰒鬆松
樹子忽成髣髴柳花毬
月下杲飲
恰則天方暮如何月正中一年無此熱今夕絶無
風早藕凝鬆雪新菱剥釅紅醉鄒堪避暑只合著
衰翁
酒邊無物伴長瓶一顆新蓮一叚冰月下不風終
是爽燭光何罪也堪憎
一年遇暑一番愁六月梢時七月頭今夕追凉還
得熱何時遇夏却逢秋
月初生處薄雲生到得雲銷月政明兩處打更如
一處二更還作四更聲
坐久輕雲次第開月光飛入酒杯來今霄只有半
邊月一半桂枝何處栽
斜斜花影𣣔愁予唧唧蟲聲亦愛渠月與詩人元
不薄儂於歡伯未應疎
人静更深丈室虛𣣔眠聊復小踟蹰竹床最冷也
成熱羽扇不凉差勝無
嘉定元年春三月男長孺編定
端平元年夏五月門人羅茂良校正
誠齋集卷第九(終)
