誠齋集卷第八
廬陵楊萬里廷秀
詩
荆溪集
丁酉四月十日之官毗陵舟行阻風宿椆
陂江口
蟲聲兩岸不堪聞把燭銷愁且一尊誰宿此船愁
似我船篷猶帶燭煙痕
十里江行一日程出山似被北風嗔東䆫水影西
䆫月併照船中不睡人
舟次西徑
夜來徐汊伴鴎眠西徑晨炊小泊船蘆荻漸多人
漸少鄱陽湖尾水如天
餘于泝流至安仁
半篙新漲滿帆風兩岸千山一抹中慙愧櫂郎能
袖手若非袖手更無功
宿小沙溪
樹捧山煙補缺雲風揉花雨作香塵綠楊儘道無
情著何苦垂條拂路入
諸峯知我厭泥行捲盡癡雲放嫰晴不分竹梢含
宿雨時將殘點滴寒聲
玉山道中
村北村南水響齊巷頭巷尾樹隂低青山自負無
塵色盡日殷勤照碧溪
入常山界
老隨千騎赴毘陵騎吏朝來有喜聲未到常山三
十里此身已在浙中行
昨日愁霖今喜晴好山夾路玉亭亭一峯忽被雲
偷去留得崢嶸半截青
小憩栟楮
笋輿放下倦騰騰睡倚胡床撼不譍攑柳細花吹
面落誤揮團扇撲飛蠅
過招賢渡
余昔歲歸舟經此水涸舟膠旅情甚悪
歸舟曾被此灘留說著招賢夢亦愁五月雪飛人
不信一來灘下看濤頭
一江故作兩江分立殺呼船隔岸人柳上青虫寧
許劣垂絲到地却回身
倦游客子自無聊不是江山景不饒危岸崩沙新
改路断渠横石自成橋
岸上行人莫嘆労長年三老政呼號也知灘悪船
難上仰蹈桅竿卧著篙
苕溪登舟
深於池沼淺於河動地風來也不波只道東來行
役苦胡床面面是菱荷
舟過德清
人家兩岸柳隂邊出得門來便入船不是全無最
佳處何䆫何戸不清妍
舟泊吳江
獨立吳江第四橋橋南橋北渺銀濤此身真在吳
江裡不用并州快剪刀
江湖便是老生涯佳處何妨且泊家自汲松江橋
下水垂虹亭上試新茶
東是吳江西太湖長橋横截萬尋餘江妃舞倦凌
波韈玉帶圍腰攬鏡初
七月十四日雨後毘陵郡圃荷橋上納凉
荷葉迎風聽荷花過雨看移床橋上坐墮我鏡中
寒
暮立荷橋
𣣔問紅蕖幾莟開忽驚浴罷夕陽催也知今夕來
差晩猶勝窮忙不到來
秋熱追涼池上
圃迥人全寂池清慮自消萍根微著水荷葉𣣔穿
橋今歲知何故秋陽爾許驕追涼猶有處此老未
無聊
秋凉晩步
秋氣堪悲未必然輕寒政是可人天綠池落盡紅
蕖却荷葉猶開最小錢
毘陵郡齋冬至晴寒
竹屋消殘半瓦霜冰河凍裂一漁&KR3237;不須宫線量
㬢影化日今年特地長
蠟梅
天向梅梢别出奇國香未許世人知慇懃滴蠟緘
封却偷被霜風折一枝
登淨遠亭
池冰受日未全開旋旋波痕百皺来野鴨被人驚
得慣作群飛去却飛回
戊戌正月二日雪作
雪與新春作伴回擣霜爲片雹爲埃只愁雪虛梅
無柰不道梅花領雪來
夢回紙帳怪生寒童子傳呼雪作團已被曉風融
作水頭巾不裡起来看
戲題郡齋水墨坐屏二面
兩客呼船一急行樹林半落半猶青諸峰最是中
峰好我𣣔峯頭築小亭
荆溪四面四無山不是荒林即野田忽有石崖天
半出飛泉落處稍人煙
郡圃小梅一枝先開
小窠梅樹太尖新先為東風覓得春後日千株空
玉雪如今一朵許精神
戲贈子仁姪
小阮新來覓句忙自携破硯汲寒江天公念子抄
詩苦借與朝陽小半䆫
淨遠亭晚望
鸂鶆嬌紅野鴨青為人浮没為人嗚忽𨳩風起仍
波起乃是飛聲與落聲
郡齋梅花
月朵痕雪半梢便無雪月更飄蕭不應臘尾春
頭裡兩歲風光一併饒
雪後尋梅
去年看梅南溪北月作主人梅作客今年看梅荆
溪西玉為風骨雪為衣臘前𣣔雪竟未雪梅花不
慣人間熱横枝憔悴涴晴埃端令羞面不肯開縞
裙夜訴玉皇殿乞得天花來作伴三更滕六駕海
神先遣東風吹玉塵梅仙曉沐銀浦水冰膚別放
瑶林春詩人莫作雪前看雪後精神添一半
雪霽出城
梅於雪後較多花草亦晴初忽幾芽河凍落痕餘
一寸殘冰閣在柳根沙
正月十九日五更詣天慶觀謝雪聞都下
尺雪旬日而毘陵三四微雪而已
元宵風物又闌殘閉閣何曾出一看尚覺燭光欺
病眼旋添衣著試春寒中都尺雪逾旬許此地飛
花逐片乾不待珠宫香火了海風吹上紫金盤
雪中看梅
犯雪尋梅雪滿衣池邊梅映竹邊池要尋疎影横
斜底揀盡南枝與北枝
梅花
花早春何力香寒曉儘吹月摇横水影雪帶入瓶
枝
春夢紛紜
燭花半作紫芝開詩興頻遭白雨催只有睡時愁
可遣春愁又向夢中來
二月一日郡圃尋春
中和節裡半春天一拂清寒半點暄憔悴不勝梅
𣣔落嬌饒無對杏初繁
花遶朱檐柳遶欄小亭面面錦團欒春風横𣣔欺
詩瘦且下東䆫護嫰寒
梅殘
雪已都消去梅能小住無雀爭飛落片蜂獵未蔫
鬚
寒夜不寐
雪入迎春鬢茶醒學古胸夢回霜滿屋吟到月斜
鐘
新柳
夀仁子與羅永年同試南宫還郡因談西湖
柳色已佳而郡圃方芽
輦路金絲半𣣔垂外間玉爪未渠開一林柳色休
多憶更趁春風看一回
小飲俎豆頗備江西淮浙之品戲題
滿盤山海眩芳珍未借前籌已嚥津鱟醬子魚緫
佳客玉狸黃雀是鄉人
味含霜氣洞庭柑鮓帶桃花楚水&KR1173;春暖著人君
會否不教淮白過江南
雨霽
雨為梅花遣盡塵柳勾日影自傳神不須苦問春
多少暖幕晴簾緫是春
蜜漬梅花
甕澄雪水釀春寒蜜點梅花帶露餐句裡略無煙
火氣更教誰上少陵壇
感興
看書已怪短檠燈覓句猶鏘澗水聲詩瘦近來惟
有骨可憐辛苦為虛名
春暖郡圃散策
已覺朝來退裌衣日光風力軟如癡倩誰留許春
寒著更放梅花住少時
萱草行間過履絇杏花影裡散文書秋風遣我疎
團扇又被春風遣喚渠
春禽處處講新聲細草欣欣賀嫰晴曲折遍穿花
底路莫令一步作虚行
休日登城
愛他休日更新晴忍却春寒上古城廢壘荒蘆無
一好春來微徑緫堪行
淨遠亭午望
城外春光染遠山池中嫰水漲微瀾回身小却深
檐裡野鴨雙浮𣣔近欄
竹逕殊疎欠補栽蘭芽𣣔吐未全開初暄乍冷飛
猶倦一蝶新從底處來
池亭雙樹梅花
開盡梅花半𣣔殘兩株晴雪作雙寒團欒遶樹元
無見只合池亭隔水看
多稼亭前小步
櫻桃抛過隔墻莟芍藥叢抽刺土芽最是蜜蜂無
意思忍將塵脚蹈梅花
多稼亭宴客
歸來不省醉還醒只怪譙門打一更秉燭徑穿梅
下過此身真在雪中行
燒香七言
琢瓷作䁀碧於水削銀為葉輕如紙不文不武火
力勻閉閣下簾風不起詩人自炷古龍涎但令有
香不見煙素馨忽開抹利拆低處龍麝和沉檀平
生飽識山林味不柰此香殊斌媚呼兒急取烝木
犀却作書生真富貴
讀嚴子陵傳
客星何補漢中興空有清風冷似冰早遣阿瞞移
漢䁀人間何處有嚴陵
題山莊小集
子仁姪初學作詩便有可人語數日得五詩
子題之以山莊小集云
莫笑山莊小集休篇篇字字爽於秋向來楓落吳
江冷一句能銷萬古愁
春寒
春寒儘解粟人膚敢傍吾儕酒琖無雨裡杏花如
半醉擡頭不起索人扶
瓶中梅杏二花
梅花耿耿冰玉姿杏花淡淡注燕脂兩花相嬌不
相下各向春風同索價折來雙插一銅瓶旋汲井
花澆使醒紅紅白白看不足更遣山童燒蠟燭
書齋夜坐
棐凡吹燈丈室虛隔䆫雨點響階除胡床枕手昏
昏着卧聽兒童讀漢書
酒力欺人正作眠夢中得句忽醒然寒生更點當
當裡雨在梅花蔌蔌邊
瑞香花
織錦天孫矮作機紫茸翻出白花枝更將沉水濃
薰却日淡風微𣣔午時
樹如岩桂不勝低花比素馨幽更奇要作團欒小
窠錦春風不長出叢枝
二月十四日梅花
雨打知無那春暄絶不禁小風千點雪落日一鬚
金
樹勁春猶瘦花寒暮更明平生豈無句此外不須
清
晩飲
旋旋哦詩旋旋抄一尊野䔩更山肴春風略不扶
人醉月到梅花最末梢
二月望日勸農既歸散策郡圃
荆溪老守勸農歸吏散還從郡圃嬉拾得落英纔
一掬春風若向掌中吹
今年花事許遲遲九十春光已半歸風急杏花吹
不脱落梅無數掠人飛
水仙花
江妃虛却蘃珠宮銀漢仙人謫此中偶趁月明波
上戲一身冰雪舞春風
額間拂殺御袍黃衣上偷將月姉香待倩春風作
媒却西湖嫁與水仙王
韻絶香仍絶花清月未清天仙不行地且借水為
名
開處誰為伴蕭然不可親雪宮孤弄影水殿四無
人
夜坐
背壁青燈勸讀書窺䆫素月喚看渠向來諸老端
何似未必千年便不如春後春前雙雪鬢江南江
北一茅廬只愁夜飲無供給小雨新肥半圃蔬
新柳
柳條百尺拂銀塘且莫深青只淺黃未必柳條能
蘸水水中柳影引他長
禱雨報恩到翟園
霧氣初迎日脚開春光偏傍柳邊回寒暄消息何
人會十指今朝出袖來
草路無泥未有塵城南城北緫遊人不緣香火來
山墅孤負今年半叚春
遶亭怪石小山幽夾逕低枝壓客頭幸自一來惟
不早梅花滿地訴春愁
未必錢園似翟園翟園窠木最宜看茂松亭下偏
明眼矮檜平鋪翡翠盤
垂絲海棠
無波可照底須窺與柳爭嬌也學垂破曉驟晴天
有意生紅新曬一絇絲
不關殘醉未醒鬆不為春愁懶散中自是新晴生
睡思起來無力對東風
送羅永年西歸
梅莟香邊蹈雪來杏花雨裡帶春回明朝解纜還
千里今日看花更一杯誰遣文章太驚俗何緣埸
屋不遺才南溪鴎鷺如相問為報春吟費麝煤
社雨
時節從來好雨知今朝社日頓霏微落花只得春
風舞濕却殘香不得飛
讀唐人及半山詩
不分唐人與半山無端横𣣔割詩壇半山便遣能
参透猶有唐人是一關
落梅再着晚花
數日春風不柰暄梅花落盡淨無痕却將晩莟重
收拾更放南枝第二番
鑷白
五十如何是後生呼兒拔白未忘情新年只道無
功業也有霜髭六十莖
春興
著盡工夫是化工不關春雨更春風已拚膩粉塗
雙蝶更費雌黃滴一蜂
夜䆫
口角哦詩細有聲不妨半醉不妨行青燈一點纔
如黍解作書䆫徹夜明
詩人心緒幾時休逄著三春似九秋數到五更仍
五點明朝還更有新愁
春曉
拂花紅露濺春衣柳外春禽睡未知天借晴光與
桃李更將剩彩弄游絲
風光明淑柰渠何非暖非寒直是和春到千花俱
有分海棠獨自得春多
一年生活是三春二月春光儘十分不必開牎索
花笑隔牎花影也欣欣
米囊花
鉛膏細細點花稍道是春深雪未銷一斛千囊蒼
玉粟東風吹作米長腰
鳥語蜂喧蝶亦忙爭傳天詔詔花王東皇羽衞無
供給探借春風十日糧
曉寒
黯黯輕寒淡淡隂遊人便覚減行春春風也解嫌
蕭索自送鞦韆不要人
春光喚入百花叢寒力平欺兩鬢蓬吹乱衆紅還
復整海棠却不怕東風
嘉定元年春三月男長孺編定
端平元年夏五月門人羅茂良校正
誠齋集卷第八(終)
