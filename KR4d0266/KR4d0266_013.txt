誠齋集卷第十三
廬陵楊万里廷秀
詩
西歸集
初離常州夜宿小井清曉放船
攔街父老不教行出得東門已一更一事新來偏
可意夢中聞打放船鉦
晨炊只煑野蔬湯更揀鮮魚買一雙病眼未能禁
曉日西䆫莫閉閉東䆫
春早愁人是厺年如今說着尚心酸篙師莫遣船
遲着見說蘇州好牡丹
雨中遠望惠山
準擬歸時到未遲歸時不到悔來時惠山不識空
歸厺枉與常州作住持
詩人也是可憐生不及穿雲渡水僧不是惠山看
不見只教遥見不教登
酌惠山泉瀹茶
錫作諸峯玉一涓麯生堪釀茗堪煎詩人浪語元
無據却道人間第二泉
舟中雨望二首
雨裏船中只好眠不堪景物妬人閑岸如玉案平
鋪却飣餖真山作假山
船䆫深閑懶看書獨倚船門撚白鬚雨共長河織
青錦金錢暈上滴真珠
曉經潘葑
油牎着雨光不濕東風忽轉西風急篷聲蕭蕭河
水澁牽船不行人却立雨中篙師風墮笠潘葑未
到眼先入岸柳垂頭向人揖一時喚入誠齋集
惠山雲開復合
二年常州不識山惠山一見開心顔只嫌雨裏不
子細髣髴隔簾青玉鬟天風忽吹白雲坼翡翠屏
開倚南極政緣一雨染山色未必雨前如此碧看
山未了雲復還雲與詩人偏作難我船自向蘇州
去白雲稳向山頭住
泊舟無錫雨止遂游惠山
天教老子不空回船泊山根雨頓開歸厺江西人
問我也曾一到惠山來
出惠山遥望横山
三日横山反覆看慇懃送我惠山前常州更在横
山外只望横山已杳然
舟過望亭
常州盡處是望亭已離常州第四程柳線絆船知
不住却教飛絮送儂行
雨罷風回花柳晴忽然數點打䆫聲遊蜂誤入船
䆫裏飛厺飛來揔是情
此去蘇州半日期歸心長是覺船遲一村樹暗知
何處兩岸草青無了時
將近許市望見虎丘
許市人家遠樹前虎丘山色夕陽邊石橋分水入
别港茅屋垂楊仍釣船
舟中晩酌
竹陵春酒絶清嚴解割詩腸快似鎌雪藕逄暄偏
覺爽鵝梨欲爛不勝甜
一日寒暄自不同繡簾下却護輕風楊花可是多
情思飛入船中落酒中
泊船百花洲登姑蘇臺
二月盡頭三月初繫船楊柳拂菰蒲姑蘇臺上斜
陽裏眼度靈巖到太湖
客裏逢春了不知牡丹剩買十來枝東風動地從
渠悪吹盡楊花無可吹
舟中小雨
漠漠輕寒粟曉層酴醿半落牡丹初顛風無頼難
拘管小雨多情為破除半世光陰行路裏一年春
事客愁餘淅西尚遠江西在何日章江買白魚
從范至能參政游石湖精舍坐間
走筆
孤塔鷗邊迥千巖鏡裏看折花倩人插摘葉護䆫
寒不是無相識相從却是難歸舟望精舍已在白
雲端
震澤分波入垂虹隔水看何湏小風起生怕牡丹
寒政坐諸峯好端令落筆難催人理歸棹落日許
無端
夜飲周同年權府家
老趁漁船泊館娃月明夜飲故人家春風吹酒不
肯醒嚼盡酴醿一架花
再登垂虹亭
紅塵不解送詩來身在煙波句自佳銀漢光中有
詩客玉虹背上曳芒鞋
宿酲作惱未惺鬆一對湖光酒病空身到吳中無
好處三年兩度上垂虹
長年三老不湏催且據胡牀未擬回白晝驚人星
滿地日光碎處萬波來
已過吳江阻風上湖口
五日姑蘇一醉中看盡牡丹紅阻風只怕松江渡
過了松江却阻風
南風捲水入湖厺落盡波痕不復回更被網船礙
歸舫一船一過盡船來
夜泊平望終夕不寐
船中新熱睡難成聽盡漁舟掠水聲不分兩窗窗
外月如何不為别人明
櫻桃湖裏月如霜偏照征人寸斷腸醉裏不知家
尚遠夢回忽覺路初長
一生行路便多愁落得星星兩鬢秋數盡歸程到
家了此身猶未出蘇州
小泊梅堰登明孝寺
泊舟梅堰日微昇一逕深深喚我登隨分垂楊兼
老檜備員野寺更殘僧
湖州三里橋取道德清
浙西只欠到湖州三里橋頭轉却舟不到湖州妨
底事不如元不到橋頭
宿湖甫山
夜泊湖甫山綠楊護危堤迅雷將殘雨似猛竟復
微曉月解風纜熟睡初不知起來問宿處千山翠
相圍霽峯有剰謁旭溪無停輝遠樹蘆外出若與
船争馳多情東林塔寸步不相離後送欣已遠前
迎復在兹不知塔意厚為復船行遲誰能仆此塔
庶不淹吾歸猶感夜來雨政作朝凉資
過霅川大溪
菰蒲際天青無邊只堪蓮蕩不堪田中有一溪元
不遠摺作三百六十灣政如綠錦也衣上玉龍盤
屈於其間前船未轉後船隔前灣望得到不得及
至前灣到得時只與後灣纔咫尺朝來已度數百
縈問知德清猶半程老夫乍喜櫂夫悶管有到時
君莫問
霅溪
道場山背是吳興只不教人到德清霅水相留别
無計却將溪曲暗添程
春盡舍舟餘杭雨後山行
前夕船中索簟眠今朝山下覺衣單春歸便肯平
平過湏做桐花一信寒
樹樹低桑不要梯溪溪新漲緫平堤杜鵑知我歸
心急林外飛來頭上啼
新竹
東風弄巧補殘山一夜吹添玉數竿半脱錦衣猶
半着籜龍未信沒春寒
轎中絶句
雪洗林花頰金挼隴麥髯捲簾雙眼遠隔樹一峯
尖
晨炊白昇山(白日昇天故名俗傳葛仙翁於此)
千峯為我旋生妍我為千峯一灑然雲掠石崖啼
鳥樹雨添山澗落花泉心知僮僕多飢色目斷茅
簷半穗煙只道晨炊食無肉竹根斤荀兩三錢
晩憩富陽
苕溪到得富春灘度綠穿青半日間未出浙西心
已喜眼中初見浙東山
春餘客裏政無聊忽報潮頭雪樣高急喚清空竹
陵酒旋嘗梅子與櫻桃
冨陽登舟待潮回文
山接江清江接天老人漁釣下前灘寒潮晩到風
無定船泊小灣春日殘
小舟晩興
蒻篷舊屋雨聲乾蘆&KR3253;新簷暖日眠枕底席邊俱
綠水脚根頭上兩青天
人在非晴非雨天船行不浪不風間坐來堪喜還
堪恨看得南山失北山
潮痕初落水猶肥雨點纔來已復微半濕岸沙危
欲落牽船稚子去如飛
一船在後忽攙前前後篙師各粲然山入春來肥
更秀向人依舊聳寒肩
明發窄溪晩次嚴州
夕照落帆烏石灘朝來解纜窄溪邊篙師好語君
知否一日風行兩日船
過横山塔下
六年三度過蘭溪緫是殘春首夏時最感横山山
上塔迎人東厺送人西
過金臺天氣頓熱
江雲山翠借朝凉晩日晴波挾暑光舊說長江無
六月暮春已自不禁當
日曬船篷四面炊幾時却得出船時江西未到何
湏恨且到三衢也自竒
入到船中氣欝蒸出來船外日侵陵綠波欲沸清
何在青蓋張來似不曾(蓋亦不凉云是曰舟中張青)
宿潭石步
三更無月天正黑電光一掣隨霹靂雨穿天心落
篷脊急風横吹斜更直疎篷穿漏濕床席波聲打
枕一紙隔夢中驚起眠不得攬衣危坐三嘆息行
路艱難非不歷平生不曾似今夕天公嚇客惡作
劇不相關白出不測收風拾雨猝無策如何乞得
東方白垂頭縮脚正偪仄忽然頭上復一滴
過安仁市得風挂帆
明發山溪一雨餘昨來暑氣半分無何人道是三
衢遠桂起東風十幅蒲
西望柯山正蔚藍衢州只在此山南却愁路盡風
猶剰回納清風與破帆
舟中戲題
花處青山柳處溪新來宿處舊曾炊到家失却行
程曆只撿西歸小集詩
上章戴灘
脱巾枕手仰哦詩醉上諸灘緫不知回看他船上
灘苦方知它看我船時
三月二十七日送春絶句
只餘三日便清和儘放春歸莫恨他落盡千花飛
盡絮留春肯住欲如何
春盡感興
春事怱怱掠眼過落花寂寂奈愁何故人南北音
書少野渡東西芳草多筍借一風争作竹鷰分數
子别成窠青燈白酒長亭夜不勝孤舟兀綠波
四月一日三衢阻雨
無朝無夕雨飜盆村北村南水接天斷却市橋君
莫笑前頭野渡更無船
小詩苦雨當雲牋寄似南風一問天漏得銀河乾
見底却將什麽作豐年
明發三衢
拔盡新秧插盡田出城一眼翠無邊不關雨水愁
行客政是年年雨水天
衝風破雨正愁人愁得心情沒半分何處吹來好
消息諸峯放散夜來雲
雲欲開時又不開問天覓陣好風催雨無多落泥
偏滑溪不勝深岸故頽
插秧歌
田夫抛秧田婦接小兒拔秧大兒插笠是兜鍪蓑
是甲雨從頭上濕到胛喚渠朝餐歇半霎低頭折
腰只不答秧根未牢蒔未匝照管鵝兒與雛鴨
明發平坦市
花霏滋曉寒葉哢新野聽萬象宿雨餘潔齋無欠
净霽㬢耿欲吐遠峯忽復暝林廬居者誰戶與碧
山映薔薇上木末不架得初性彼卧晏未興我征
漂靡定悁然懷吾廬花竹幽更盛茲焉獨足羡自
梘不差勝顧江之西心速路逾夐似聞前溪水盡
還舊沙徑
晨炊江山縣驛
聞道常山水壯哉問途何惜小紆回平生不到江
山縣臨老湏教作一來
過景星山山頂一石立又名突星山
山頭孤立玉竛&KR4207;天上何年墮景星四面萬峯非
不峻如何只是一峯青
江山道中蚕麥大熟
衢信中央兩盡頭蠶麰今歲十分收穗初黃後枝
無綠不但麥秋桑亦秋
黃雲割露幾肩歸紫玉炊香一飯肥却破麥田秧
晩稻未教水牯卧斜暉
新晴戸戶有歡顔曬繭攤絲立地乾却遣繰車聲
獨怨今年不及去年閑
午憩
嫰綠桐陰夾道遮爛紅野果壓枝斜日烘細草香
無價况有三枝兩朵花
晴邊雨後麥秋時風色輕輕日色微已隔深溪仍
蘸水却教人折野薔薇
過髦塘渡
雪浪無堅岸金沙有退痕斷橋猶半板潄樹欲枯
根為問新來漲今年茅幾番昨來愁此渡已濟不
堪論
江郎峯三石山在江山縣南三十五里
禮賢鎮望之極正里人又呼為郎峯
走徧名山脚不停見渠令我眼偏明郎峯好處端
何似荀剥三竿紫水精
轎中望泛仙山
上却籃輿卷却簾曉寒旋索熟衣添孤松已自三
千丈更在仙山第一尖
度小橋
危橋度中半深溪動人心欲返業至此將進眩卞
臨已涉尚回顧溪水知幾深誰能大此橋以安往
來人
小憩二龍争珠蓋兩長嶺夾一圜峯
故名自此出官路入山路云
田路直復縈肩輿斜還正如何晴三日猶自滑一
徑缺岸有危踐方軫無稳興不跌先獨驚稍坦深
自慶肯信坐者安不及行者病昨來九軌塗可思
不可更忽逢兩蒼虬争此一照乘頗欲問故老雙
争誰孤勝水聲亂人語一辭無真聽輕風泛秧疇
衆綠久未定﨑嶇從此始辛苦何時竟
早炊楊家塘
枯樹藤為葉遥峯石作鬟如何每行客不勸自加
餐浙界殘零處江東咫尺間炊煙戀茅店飛出却
飛還
四月四日午初出浙東界入信州
永豐界
外面千峯合中間一逕通日光自搖水天静本無
風村酒渟春綠林花倦午紅莫欺山堠子知我入
江東
過蘇巖
仰望蒼巖高更深巖中佳處著禪林瓊泉萬仞峯
頭落一滴泉聲一醒心
松隂小憩
不但先生倦不蘇僕夫也自要人扶青松數了還
重數只是從前八九株
宿靈鷲禪寺
暑中帶汗入山中霜滿風篁雪滿松只是山寒清
到骨也無霜雪也無風
初疑夜雨忽朝晴乃是山泉終夜鳴流到前溪無
半語在山做得許多聲
初五日晩寒浙人謂之蚕寒蓋麥
秋寒也
歲歲春寒欲厺時麥牽蠶惹不教歸早知今曉猶
差冷未肯疎它舊裌衣
道傍小憩觀物化
蝴蝶新生未解飛鬚拳粉濕睡花枝後來借得風
光力不記如癡似醉時
山行
山行兩日厭荒凉田少山多多更長一望不曾虧
碧草半分何似借青秧
晨炊玉田聞鸎觀鷺
曉寒顧影惜金衣著意聽時不肯啼飛入柳陰多
去處數聲只許落花知
清溪欲下影先翻隻鷺還將雙鷺看綠玉脛長聊
試淺素瓊裳冷不禁寒
過石磨嶺嶺皆創為田直至其頂
翠帶千鐶束翠巒青梯萬級搭青天長淮見說田
生棘此地都將嶺作田
將至永豐縣
清和天氣半陰晴下轎攜笻取次行不奈永豐山
色好雲窺霧看未分明
永豐驛逢故人趙伯庭過叔
同官贑水緫青春消息中間兩不聞道我未衰君
莫戲不湏看我只看君
出永豐縣西石橋上聞子規
花愁月恨只長啼雨夕風晨不住飛自出錦江歸
未得至今猶勸别人歸
怨笛哀筝揔不如一聲聲徹九天虚若逄雨夜如
何聽幸得花時莫管渠
入上饒界道中野酴醿盛開
千朵齊開雪面皮一苐初長紫蘭枝一芽來歲還
千朵誰見開花似雪時
走上松梢繞却它為他滿插一頭花未論似得酴
醿否且是幽香野得些
憩冷水村道傍榴花初開
蒨羅縐薄翦薰風已自花明蒂亦同不肯染時輕
著色却將密緣護深紅
晩雲釀雨
昨來一雨斷人行恰到晴時雲又生梅月如何休
得雨麥秋却是要它晴
只消舊雨已驚心莫遣新晴更作陰路轉綠荷依
翠柳眼隨白鳥度青林
嘉定元年春三月男長孺編定
端平元年夏五月門人羅茂良校正
誠齋集卷第十三終
