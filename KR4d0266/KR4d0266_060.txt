誠齋集卷第六十
廬陵楊萬里廷秀
啓
與本路運使權大卿啓
恭審膺受璽書肅將冰漕錦江玉壘回岷峨曉日
之旗雲棟雨簾煥桑梓畫衣之繡過家邇止即拜
榮如恭惟某官嗣中興佐命之英為昭代典刑之
老郎星卿月徧春風玉筍之班使傳仙槎犯北斗
銀河之浪乃底可綪式遄其歸即陪紫禁之鸎花
密綴彤庭之筆槖某十年不見千里相思獨有二
天晚託故人之覆燾憑將尺素小攄慶語之慇懃
賀周丞相致仕啓
恭審三請告老九重莫回雖周傳益崇亮天地於
孤保之右然陶仙徑去挂衣冠於神武之前恭惟
某官太極之學先乎兩儀王佐之材周乎萬物致
君而上尭舜是殆見善者之德機有道而出羲皇
表獨立超然之燕處人猶望其再相已乃决於一
歸八千為春方觀夀福之未艾七十致仕首舉禮
經而力行眇近世諸公之絶無凛天下烈士之却
立或謂平章軍國之重時未釋於潞公孰知冨貴
名節之全天併還於郭令某幻侍場屋老贊鈞樞
玩海上之鴎已辱俯同於保社眷籠中之鶴自憐
未脫於&KR0919;羈稱慶不勝摛詞何述
荅雷運使啓
伏以候紫氣於東關仰紛郁烟雲之表揭文星於
南斗俯照臨翼軫之虛未伸燕賀之惟寅拜辱鯉
封之先甲恭惟都運煥章吏部一世儒先之冠四
朝俊彦之宗英識絶人不待三十里辨外孫之字
名章傳後咸曰二百年無吏部之文方直上以干
霄曷斜飛而取勢鸞旂茸纛分閫宣威玉節仙槎
乘軺問俗轍環久矣馹召宜之屬登攬於日畿示
遄歸於天闕浮家泛宅駕言靈巖香徑之游反旆
南轅又賦秋水落霞之句小淹㫷月之頃即綴三
能之躔某獨速在躬笭箵入手誰謂繡衣之使者
肯顧黃冠之野夫光施裁金截玉之䏈以為潄石
枕流之寵浩歌綠水恐詒聽者之清愁持寄白雲
式表山中之遠信
荅廬陵趙宰啓
伏以命代風騷久誦長笛倚樓之佳句拂天旌旆
驟臨束薪煑石之山人怪曉猿夜鶴之先鳴報問
柳尋花之將至瑲衝牙之入戶折屐歯以出迎恭
惟某官以翩翩公子之佳乃戞戞陳言之去宅不
土之里蔚為今日之德麟集上古以來再見西京
之子政啓夕秀於未振吐天葩之竒芬悄古道無
人而獨行技將安售烟渫井不食而莫惻聖者所
艱顧不屑千室之邑而割雞真辱此六鈞之弓於
射鼠公肯以儒而飾吏民知學道之愛人載路風
謠已入魯山于蒍于之曲第頌臺閣即賡卿雲且
復且之歌某行李一蓑生涯半菽脛寒山雪慨黃
獨之無䒤舟載月明盟白鷗而為友曾未修玉川
参韓尹之敬何以蒙洛令訪袁安之謙掃花徑而
開蓬門惜未容於小欵用木季而報瓊玖慚不稱
於所蒙悃愊無央誦言罔旣
荅江南提舉張郎中賀年啓
伏以御溝新柳催省郎花底之朝東閣官梅寄驛
使隴頭之信怪底玉蟲之報喜鼎來金薤之有華
恭惟某官粹德春遲清名雪瑩池塘入夢掞綠波
碧草之詞原隰觀風賡紫燕黃鸝之句立繡衣於
霄漢倚玉節於雲霞盍乘泰陽裒對晉晝登車攬
轡回漢家八使之輪上馬設囊傳唐相九齡之笏
某柴立槁項木茹空山短褐風霜自笑一寒之如
此長瓶塵土懶吟五斗之自然敢期天上之故人
尚憶門間之半面分正字之水衲頓回冰氏之温
拜司業之酒錢更覺窮兒之冨銜戢不淺揆叙未
央
與新吉守劉伯協啓
恭審消選岳牧保釐藩維偉然斗南一狄之英大
名乘於宇宙倬彼江右三劉之裔茂閥冠乎雲霄
不待見而識耿介拔俗之標望其來而起中和樂
職之頌恭惟判府太中經天潜地之學挈國躋民
之謨沂子政子駿之淵源海同川會續公是公非
之光豔電拆霜開播郴山之最聲為湘江之表選
繄我枌榆之社為今鄒魯之邦鵠袍萬人來游半
台星三點下燭平泉疇咨可績之賢宅乃承流之
帥良二千石後稱西京循吏之遺風連一萬艘前
借東坡送行之佳句小漱白鷺青原之芳潤竚登
紫荷玉筍之班聯某久挂雙緌將撰二屨扶杖聽
詔即望見於葱珩當戶抱兒敢妄規於薤本踆廷
迓喋喋未央
荅新吉水王宰啓
恭審載錫之邑有銅其章文江為文字之祥誰其
盟主王姓乃王者之後今屬仁侯恭惟某官世擅
鵝經詞傳雞檄斫桂月脇名高賢士之關種花河
陽身為廉吏之表民亦勞止公其念哉聞將觧瑟
以更弦豈有張弓而不弛若石壕無捉人之吏賢
於猛獸之渡河或溪水照催租之瘢顧曰圜扉之
鞠草即疇密縣之績入冠漢廷之班某久矣挂冠
跫然望履連城明月媿先枉於瑰詞枯木寒灰已
頓回於煖意摧謝不敏多言未窮
荅吉水顧縣尉啓
開蓬門而掃花徑方知腸谷之暾乘回風而載雲
旗忽報梅仙之降恍蒼芒而折屐迎岌嶪之巍冠
恭惟仙尉學士揆度庚寅收科甲乙瞻虎頭之金
粟凛然江左之祖風詠雞口之月星妙絶溧陽之
句法乃如壯縣東南一尉之職未𥙷太學朝暮十
年之勒即占鸂鶆之祥遂集孔鸞之綴某與蝶同
夢從鷗爭沙久矣管城之絶交塵封破硯遽焉墨
客之投贈玉振空山但矜臧去之榮莫稱言讎之
報
荅徐教授啓
伏以晝眠如醉方詒孝先弟子之群嘲午夢若驚
忽辱廣文先生之一顧亟整冠而肅客已銜袖而
贈言恭惟教授學士落落千齡之古心混混九川
之詞力南州高士具存孺子之風流太學諸儒屢
薦何蕃之行誼蚤收科於秀孝首分教於膠庠必
手決忠孝仁義之淵釀郁斯士俾人皆棟榦琬琰
之器光煇有邦夫誰知中沚莪蒿之勲端不下凌
煙冠剣之傑今焉在泮我自樂無氈之寒行矣談
經衆爭榮奪席之寵某笭箵漉月襏襫披雲巳忘
魚魯之偏旁敢言識字况復龍鍾而健倒久不入
城遥睇賓階敬馳謝牘
荅新韓案撫(及字子)啓
恭審皇咨元臣帥我洪府金印紫綬映三公衮冕
之九章玉珂青幢分萬乘旌旗之一半湖山春動
父老堵觀恭惟判府安撫太尉節使相公忠孝雙
美而不矜文武兩有而無對北斗㗋舌可虛聽履
之星辰南紀波瀾又俟洪源之舟楫繄名德纘戎
於先正宜台符淵曜於象賢穎濱上太尉之書屹
然河嶽之望永叔記武康之節蔚乎彝鼎之動不
崇朝黃麻之一新兼二者青氈而復舊乃輟槐位
火城之邃聿來雨簾雲棟之游山上有山小哦樂
府之句相門出相即賦遄歸之詩某寒栖滄浪遐
矚霄漢花迎新使曾未隨扶杖之民葉滿空山首
辱問束薪之客旣對月偕星而折簡復染雲剪水
以摛詞蔵尺牘以為榮白珩非寳操寸管而書紙
丹心已灰占謝不莊永懷何極
賀周敬伯以幸學恩免省啓
恭審九重尊道萬乘臨雍詔褒東序之名儒名楊
乃職恩視南宫之淡墨咸造在廷允為鄕黨章甫
逢掖之榮匪直公家瑶林瓊樹之慶恭惟新恩省
學士以凡蔣邢茅之胄傳翼康師伏之詩論正而
葩回狂瀾於旣倒詞麗以則謝朝花於已披二十
辭家八千鼔篋將軍百戰久矣不侯永平三朝於
焉賜爵即復吾州戊辰之典再魁聖時乙丑之科
某如已得之恨身老矣燕雀賀厦自憐衰病而未
能鸞風沖霄更期摩厲而待敵
荅本路陳漕寳謨大卿啓
恭審出節少府觀風上流卿月之度玉墀方騁雲
霄之步使星之汎銀漢忽臨翼軫之虛父老爭扶
杖而往觀官吏有觧印而自免恭惟都運寳謨大
卿海涵地負之學星翻漢回之文使之進讀於金
華必力陳於仁義使之代言於玉署當丕變於訓
詞廼讞于張之平式敬皐蘇之律有德者進惟邦
之榮豈無他人可充唐使於十道不有君子孰重
漢廷之九卿偉進退之甚都曾眷留之莫可爰陞
内閣之邃俾福大江之西光華一臨威惠兩有春
生南浦回綠波碧草之風光雨卷西山凜秋水落
霞之霜氣不應黔突之久即綴紫荷之聯某嘗以
姓名徹于几格致老牛䑛犢之懇昔被厖恩蔵渴
驥奔泉之書今猶永寳屬聞攬轡之始偶苦採薪
之憂譚子賀齊已幸逃不至之伐李白道甫乃首
寄何如之聲感懼交如摧謝惕若
致仕轉通議大夫除寳文閣待制謝宰執
啓
伏以掛衣冠於神武巳叨增秩之一階侍奎璧於
寳儲復進隆名之四等恩華其晚望過厥初伏念
某為貧覓官未老先病偶憶瀼西之茅屋遂别江
東之暮雲雙鬢蒼浪紛霜華之滿鏡孤身疾痛獨
藥裡之關心誤膺天上之榮光俾作山中之法從
懼濡其尾宜乞其骸蓋禮經賜杖之年故應謝事
而邦典垂車之令盍致為臣况朝廷淬礪於士風
𣣔臣子保全於名節儻乾沒而不已斯倒行而何
觀四年于兹屢牘以請聖主奚資於敝帚眷眷
留行賢相未忍於遺簮遲遲報可忽俞音之來下
驚病骨之頓蘇爰出腦詞雖觧縱滄江之鷗鷺巳
抽手板猶追隨紫楚之鸎花竊自憂其始終乃蒙
護其玷缺不辱知巳庸非至仁兹蓋伏遇某官一
德昭天大忠揭日謂正臣表治可令廉耻之不張
故大夫閔煩式聽山林之長往仰承明詔下飾餘
生某感恩則多圖報無所鍾鳴漏盡雖然縱浪大
化之中雨臥風餐豈在一氣鴻鈞之外
荅陳勉之丞相啓
恭審皇咨真儒冊拜端揆人生之論一相蓋弄印
以久虛冡宰之正百工宜秉鈞而獨運告廷風偃
挈國山安恭惟驩慶某夙依仞墻喜加十倍耿幽
潜而遠蹟隔班賀之下陳臥痾薾然奏記後矣廼
先傳於寳牘外發雲霞仍下墮於除書中含雨露
懍乎自失感甚而慙爾念某觧組一終還笏五稔
仰聖主儲精九重之邃何繇記憶於病夫微丞
相造膝片言之恩其誰薦進於孤迹雖然是舉其
者未安繄上台熙載之惟新正天下具瞻之攸屬
伊欲建格天格帝之烈獨不在持衡之大公儻弗
避非親非故之嫌庸詎曰清濟之無玷可私墜履
之舊或承播物之羞寕惟自愛以全軀將恐上累
於知巳願賜密啓亟回誤恩㑭餘生終逭於鑠金
庶末路罔愁於碎璧
除寳謨閣直學士謝陳丞相啓
伏以退居南畒方尋壑以﨑嶇進律西清忽登瀛
而榮耀允出大鈞之播不令小物之遺伏念某少
信書長而載贄柴車言邁必遇九縈之羊腸布帆
斯張又逢七日之鹿角偶以老癃而移病非云高
謇以取名觧組一星挂冠五稔笭箵乎綠岸之雨
獨速乎白鷗之沙抱明月而長終寡鈞天之復夢
繄光皇之寳訓新天禄之玉函炳若丹青與八
卦九章而表裡倬彼雲漢爭三辰五緯之光芒曾
是耄荒乃叨典領頃辞彭澤號葛天之遺民晚伴
香山班元和之學士兹蓋伏遇特進大丞相國公
清忠瑩乎冰雪盛德格乎天淵謨合皐陶之嘉兼
温廉而翕受才有周公之美篤故舊而不遺春日
載陽勾萠盡逹某邈未参拜凄其感懷仰之彌高
跋望東關之紫氣何以報德持寄山中之白雲
嘉定元年春三月男長孺編定
端平元年夏五月門人羅茂良校正
誠齋集卷第六十終
