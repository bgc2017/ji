誠齋集卷第十一
廬陵楊万里廷秀
詩
荆溪集
鱟醬
忽有瓶罌至捲將江海來玄霜凍龜殼紅霧染珠
胎魚鮓兼蝦鮓奴才更婢才平堪一飯斷送更三
杯
池冰
池底枯荷瘦不勝池冰新琢玉壺凝如何留到炎
蒸日上有荷花下有冰
怕寒不敢上高臺上得高臺急急回日欲消冰風
不允天猶未夕月先來
節日新晴歸自天慶
初日明鴈腹酸風迎馬頭如何一雨過添却滿城
秋樓觀色俱喜槐榆影獨愁節中公事少吏散得
吾休
城上野步用轆轤體
寒勁無遺暖晴行失老懷葉飛楓骨立萍盡沼奩
開路好仍回首泥殘敢放鞋登臨不湏盡留眼要
重來
時眺
野意隨宜有山光入望無寒㬢不自暖落木幾曾
枯不分霜前樹長啼月下烏苦吟徐便悔可惜數
莖鬚
霜曉
霜重曉未覺日高融始寒空墻半根濕落葉片聲
乾
晩興
老來懷抱向誰開歲晩無花薦一杯處分新霜且
留菊辟差寒日早開梅只教詩句清如雪看得榮
名細似埃管葛諸人端解事也曾遭我笑渠來
暮寒
過鴈雙仍急寒鴉隻已多絶憐晴色好無&KR4006;暮寒
何眼病書休讀心勞句尚哦老生窮事業此外豈
無他
酒蛤蜊
飲者憐渠有典刑見渠借箸眼偏青平生開口不
論事晩歲搜腸求獨醒
蒲桃乾
凉州博酒不勝癡銀漢乘槎領得歸玉骨瘦來無
一把向來馬乳太輕肥
棃
掛冠大谷肯于時飣坐風流特地竒骨裏馨香衣
不隔胷中冰雪齒偏知賣漿碎搗瓊為汁解甲方
憐玉作肌老子醉來渾謝客見渠倒屣只嫌遲
蠟燭
未夜身先卧不春花已開泣殘雙淚雨愁得寸心
灰
小立淨遠亭
清景無終極頻來未屬厭遠山秋後出茅屋近來
添
新晴曉步
冬來暮暮雨絲絲竹徑梅坡跡頓稀作意新晴聊
一出行逢濕路却成歸
探梅
春傍梅梢瘦處回小花未忍折將來却緣久住成
幽事剰看南枝一度開
和王司法雨中惠詩(二首)
絶憐法曹三尺喙不辨太倉五升米胡奴走送今
寂然公路如何令至此春花秋月千首詩一字不
曾堪療飢黃獨已空鑱底用玉徽凍脱琴為炊窮
鬼偏隨天下士再結柳車君伹試不應滿腹貯六
竒豈有逐貧無一計詩中哀怨海樣深青燈搔首
夜沉沉一尊往慰風雨晩莫管帶圍寬一眼無那
詩愁著莫人風顛雨急更昏昏登臨無地可散策
剥啄阿誰來叩門安得與渠呼玉酒醉餘同看落
金盆齋厨索寞如懸罄慙媿酸寒遣一尊
惠泉酒熟
敲冰汲山泉炊玉釀霜醅忽然油成泓失却瓊作
堆抱甕輸竹渠瓶注銀杯銀杯不解飲傾瀉入我
懷酒聖丸五傳道統到吾儕誰云孟氏醇軻死不
傳來醉鄉天張幕糟丘麴為臺吾欲往相宅今夕
未擬回
晝倦
愛日曛人欲睡昏自勻嫰火炷爐薰蜘蛛已去惟
存網猶罥窗間一隻蚊
戲題水墨山水屏
櫂郎大似半邊蠅摘蕙為船折草撐今夜不知何
處泊浪頭正與嶺頭平
以糟蟹洞庭甘送丁端叔端叔
有詩因和其韻
斗州只解寄鵝毛鼎肉何曾饋百牢驅使木奴供
露顆催科郭索獻霜螯鄉封萬戶只名醉天作一
丘都是糟却被新詩太清絶喚將雪虐更風饕
曉坐
拂曉文書已罷休却披詩卷散閑愁只驚兩眼生
光彩日到東䆫半角頭
凍蠅
隔䆫偶見負暄蠅雙脚挼挲弄曉晴日影欲移先
會得忽然飛落别䆫聲
壕上書事
十里長壕展碧漪波痕只厺不曾歸鷺鷥已飽渾
無幹獨立朝陽理雪衣
霜
天欲吹霜不作難連宵也費許多寒新裝瓊甲為
蔬甲仍化朱欄作玉欄
冬至前三日
故山千里幾時回又是初陽動琯灰酒不逢人還
易醉詩如得句偶然來
鴉
穉子相看只笑渠老夫亦復小盧胡一鴉飛立鈎
欄角子細看來還有鬚
朝飯罷登淨遠亭
近水孤亭迥縈城一徑斜霜林烏鵲國冰岸鷺鷥
家殊覺冬㬢暖還拈小扇遮傳呼惠山水來瀹建
溪茶
近節
節裏非無事忙中自有閑因風煩白鳥折簡喚青
山詩卷一兩冊齋房三四間興來長得句却道在
塵寰
冬日歸自天慶觀
逗曉清寒未苦嚴輕霜隨分點茅簷霧中失却溪
邊寺不見浮屠只見尖
節裏人家笑語饒日高猶是燭光交霜林遮眼八
九葉露竹出墻三四梢
蠟梅
栗玉圓彫蕾金鍾細著行來從真蠟國自號小黃
香夕吹撩寒馥晨㬢透暖光南枝本同姓喚我作
它揚
蠟梅
蜜蜂底物是生涯花作餱粮蠟作家歲晩略無花
可採却將香蠟吐成花
眉間蜜酒發輕黃對著詩人不惜沓金作仙衣元
自冷月中仍帶一身霜
莟頭元不是花房融蠟熬酥戲滴將忽見微舒金
爪甲不知中有紫香囊
江梅珍重雪衣裳薄相紅梅學杏裝渠獨小參黃
面老額間艷艷發金光
霜寒轆轤體
滴地酒成凍喧天鴉訴寒窗風經怒響簾日漏温
痕偶爾尋梅去其如駐屐難沙鷗脚不韈故踏冰
翻
今曉難離火平生不擁爐只緣青女降便與管城
疎淡日明還暗微暄有似無誰能忍寒得苦死去
看書
苦寒
畏暑長思雪繞身苦寒却顧柳回春晩來斜日無
多暖映著西窗亦可人
添盡紅爐著盡衣一杯方覺暖如癡人言霜後寒
無奈春在甕中渠不知
冰和菜把菜和冰心喜冬葅齒却憎且忍牙車寒
一點教他胷次雪千層
晩晴獨酌
冷落杯盤下箸稀今年淮白較來遲異鄉黃雀真
無價稍暖瓊酥不得時
霜熟寒輕際晩時簾間過影一鴉歸夕陽端與誰
為地只照游塵絮樣飛
城頭曉步
古城秋後不勝荒人跡新行一逕長竹影已搖將
午日草根猶有夜來霜
城東行遍却城西欲問梅花乞一枝雪糝久團霜
後朵嗔人頻看故開遲
送丁牧仲新除奉常寺簿入朝
帝念潜龍震邸臣寵光玉樹照青春家藏履舃星
辰舊天借旂常日月新從此雲霄君稳步向來鵷
鷺我曾鄰曲臺簿正多廊廟西府璇樞是一人(樞今)
(為奉常簿密錢公嘗)
贈節推學士
癸篇驚倒漢廷臣一眼元無四海人天下無雙聊
小却洛陽年少是前身雲鵬飛上偏嫌早霧豹深
藏更幾春寬作十年相見著剰將風雪試松筠
懷古堂前小梅漸開
梅邊春意未全冋淡日微風暗裏催近水數株殊
小在一梢雙朵忽齊開生愁落厺輕輕折不怕清
寒得得來腸斷故園千樹雪大江西處亂雲堆
隨意行穿翠篠林暗香撩我獨關心遥看小朵不
勝好走近寒梢無處尋未吐誰知膚底雪半開猶
護蘂頭金老來嬾厺渾無緒奈此南枝索苦吟
絶艷元非著粉團真香亦不在鬚端何曾天上冰
玉質却怕人間霜雪寒枝似厺年仍轉瘦花於來
歲定誰看老夫官滿梅應熟齒軟猶禁半點酸
揀得疎花折得回銀瓶冰水養教開忽然燈下數
枝影喚作窗間一樹梅歲律又殘還見此我頭自
白不須催相看姑置人間事嚼玉餐香嚥一杯
雪中登淨遠亭
犯雪來登淨遠亭飛花著水旋成冰瓊田萬頃珠
千樹真在瑶臺十二層
數片初飛點砌苔須臾不覺玉千堆去年無雪非
無雪留作今年一併來
壕水深清一鏡如天傾瑶屑打成酥瑠璃缸面熬
瓊粥釀出珠宫白玉腴
忍却清寒得得來不堪騎吏苦相催鴈穿銀色界
中厺人到水晶宫裏回
和趙鼎輔府判投贈賀雪之句
登城放目雪光中萬水千山一色同逗曉月華猶
在地未春柳絮已隨風忽傳别駕贈佳句道是頻
年當屢豐撚斷冰鬚愁寡和玉花飛繞正濛濛
觀雪
銀屋瑶階頃刻成緩飄急灑緫無聲屑雲作粉如
何濕琱玉為花乃爾輕空裏仰看元不見日光未
透不妨晴滿庭更遣遲銷著剰借書牎幾夜明
坐看深來尺許強偏於薄暮發寒光半空舞倦居
然嬾一點風來特地忙落盡璚花天不惜封它梅
蘂玉無香倩誰細橪成湯餅換却人間煙火腸
和吳寺丞喜雪
珠唾䬶鈎贈一通炯如密雪隨寒空飛來數片不
霑袖剪出六花全是風骨冷魂清殘醉裏日光玉
潔晩晴中先生秀句今無敵誰誦相如奏舜瞳
雪晴
銀色三千界瑶林一萬重新晴天嫰綠落照雪輕
紅兒劣敲冰柱身清墮蘂宫何須師鮑謝詩在玉
虚中
晴後雪凍
負暄尚覺日無功炙手仍愁火失紅本是雪前風
作雪却緣雪後雪生風四郊凍合如相約七日晴
來不肯融舊說醉鄉堪避暑避寒也合此鄉中
和丁端叔喜雪
天將一雪淨乾坤便恐湯泉亦不温瑶草忽生無
種子梅花寒損要温存清游未到先回棹高卧何
如且閉門珍重故人貽妙語追還正始最初元
雪凍未解散策郡圃
積雪偏工霽後凝不妨冷極不妨清静聞簷滴元
無雨倒挂冰牙未怕晴獨往獨來銀粟地一行一
步玉沙聲圃中散策饒君強敢犯霜風上古城
雪後十日日暖雪猶未融
地凍雪起立簷生冰倒垂日穿銀笋透風琢玉山
欹今曉還差暖清寒退尚遲生愁便銷厺將底伴
吟髭
殘雪
殘雪堆成山數重懸崖幽竇玉玲瓏如何借得仙
人掌擎取瓊瑶三四峯
多稼亭日色甚暖忽有雪數片自
晴空而下已而復無
霽日何曾惹寸雲忽飛些子雪如塵不知底處天
花落風裏吹來數點春
兒啼索飯
飽暖君恩豈不知小兒窮慣只長飢朝朝聽得兒
啼處正是炊粱欲熟時
寒雀
百千寒雀下空庭小集梅梢話晩晴特地作團喧
殺我忽然驚散寂無聲
晩眺
晩暖好登臨吾衰也不禁雪殘千嶂玉日落萬梢
金
雪夜候迎使客
六花不放一塵生晴後猶餘十日凝新月未光輸
與雪夜風儘冷只留冰候迎銀漢槎頭客挑盡玉
蟲䆫下燈紙帳蒲團地爐煖自憐不及草庵僧
燭下梅花
燭下一枝梅欲開猶未開渾如玉冠子戴月上瓊
臺
䆫外雪猶凍瓶中梅不開燭花將暖氣催得早春
回
燭下瓶中江蠟二梅
江梅蠟梅同日折白晝看來雨清絶如何對立燭
光中只見江梅白於雪
使客不至夜歸獨酌
使客夜不至還舍欣小歇杯盤只草草足可相煖
熱庭前雪夜明道是簾外月及見盤中酥喚作庭
前雪
謝趙行之惠霜柿
紅葉曾題字烏椑昔擅埸凍乾千顆蜜尚帶一林
霜核有都無底吾衰喜細嘗慙無瓊玖句報惠不
相當
謝葉叔羽總領惠雙淮白
寳奩寡貢笑權臣筠掩分甘荷故人天下衆鱗誰
出右淮南雙玉忽嘗新未知丙穴果何似只恐子
魚無此珍敢遣腹腴勸年少一杯端合壽吾親
情知此味飲中瓌暖律何緣到死灰去歲海紅猶
間識今年淮白不曾來一寒尚有綈袍贈雙鯉仍
隨尺素回厚禄故人書盡絶只餘計相解相哀
詠酥
似膩還成爽纔凝又欲飄玉來盤底碎雪到口邊
銷
送客歸登淨遠亭
犯寒送客只勞神上到危亭眼頓新雪汁滈人清
入髓莫將衫袖障頭巾
池冰動處水生瀾未覺今朝抵死寒便恐雪銷難
再得不辭鞋濕數來看
和范至能參政寄二絶句
生憎鴈鶩只盈前忽覽新詩意豁然錦字展來看
未足玉蟲挑盡不成眠
夢中相見慰相思玉立長身漆點髭不遣紫宸朝
𥙷衮却教雪屋夜哦詩
卧治齋夜坐
今年一雪徧江淮半月晴光凍不開孤坐郡齋人
寂寂一枝紅燭兩瓶梅
十一月二十八日雪至十二月十
一日日色方暖積雪始融
日華今日始微暄次第梅花暖更妍只有樹陰偏
得意占它殘雪不還天
穉子弄冰
穉子金盆脱曉冰彩絲穿取當䬶鉦敲成玉磬穿
林響忽作玻璃碎地聲
寄題石湖先生范至能參政石湖精舍
萬頃平湖石琢成尚存越壘對吳城如何豪傑于
戈地却入先生杖屨聲古往今來真一夢湖光月
色自雙清東風不解談興廢只有年年春草生
不關白眼視青雲四海如今幾若人渭水傳巖看
後代東坡太白即前身整齊宇宙徐揮手點綴湖
山别是春解遣雙魚傳七字遥知掉脱小烏巾
和丁端叔歲晩書懷
嗟予不能知止如邴曼容又不能畢昏如尚子平
軟紅塵裏白雙鬢坐見歲律空峥嶸催科撫字兩
何有伎倆已窮慙九九拔薤一本水一杅多謝同
朝金石友雪欺老病忽抵巇西山凍裂不留薇詩
壇老將更黷武我已三北猶窮追老懷不中數怊
悵急漉鵝黃翻甕盎苛留殘雪更些時為我裝嚴
麗譙上
郡圃殘雪
半依蘺脚半依城多傍梅邊少際亭最是晩晴斜
照裏黃金日射萬銀星
南風融雪北風凝晩日城頭已可登莫道雪融便
無跡雪融成水水成冰
城外城中雪半開遠峯依舊玉崔嵬池冰綻處纔
如線便有鴛鴦浮過來
月夜觀雪
仙人愛雪不嫌寒挈月來看夜不眠游遍瓊樓霜
欲曉却將玉鏡掛青天
月光雪色兩清寒見月初疑是雪團看得雪光還
似月元來雪月一般般
月色還將雪色同雪光却與月光通都將大地作
月窟仍牓碧天名雪宫
雪晴窗開展唐詩得一片桃花
悵然賦之
偶開詩卷雪窗晨中有桃花片尚新却憶携詩花
底看回頭又是一年春
梅露堂燕客夜歸
藥玉船中酒似空水沉煙上雪都融梅堂客散人
初静椽燭燒殘一尺紅
城壕冰泮
雪力平欺半月晴東風今日始開冰長壕徹底都
銷盡只有樓陰玉一稜
櫻桃煎
含桃丹更圜輕質觸必碎外看千粒珠中蔵半泓
水何人弄好手萬顆搗虚脆印成花鈿薄染作冰
澌紫北果非不多此味良獨美
嘉定元年春三月男長孺
端平元年夏五月門人羅茂良
誠齋集卷第十一終
