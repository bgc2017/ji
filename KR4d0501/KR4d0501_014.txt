附錄一卷
淵穎先生碑
浦陽江之上有大儒曰淵穎先生吴公以精深玄懿之學彂
沉䧺竒絶之文闔隂闢陽出神入鬼縦橫變化其妙難名生
雖弗克顯融以伸其志既沒而言立浩浩穰穰其書滿家信
一代之偉人足以播芳猷扵弗朽者也先生諱莱字立夫姓
吳氏其先&KR3361;陵人一遷于番再遷于睦三遷婺浦江之新田
唐乾寧初有諱公飬者又遷縣西之吴溪實德政鄕尊仁里
也高祖諱聞贈中奉大夫福逮道宣慰使護軍追封渤海郡
公妣盛氏追封渤海郡夫人曾祖諱蕃累贈資善大夫太常
禮儀院使上護軍追封渤海郡公妣沈氏追封渤海郡夫人
祖諱(伯紹)累贈翰林學士承旨榮禄大夫柱國追封渤國公妣
金氏追封渤國夫人父諱直方集賢大學士榮禄大夫致仕
妣盛氏初盛夫人懷娠始七月翰林公忽夢西域神人飛空
而来直止夫人之寢心異之越翼日先生遂生囙名曰来夫
人頗知書年四歲授以孝經論語春秋糓梁傳随口成誦七
歲善屬文有奴僕命騷之言嵓南先生方公鳳見而竒之曰
此邦家材也取南山有臺詩中語更今名族父幼敏家素多
書先生時出與群童敖私挟一編以歸盡夜讀竟又復往易
或以聞于幼敏迫而觀之乃班固漢史也幼敏指谷永杜鄴
傳謂曰𡭗竊觀吾書能記是當不尔責先生琅然誦之至終
苐一字不遺幼敏以為偶熟此卷三易他編其誦皆如初乃
盡出所蔵書卑之讀巖南益異之許以孫女妻焉且授易書
詩三經義暨秦漢而下諸文章大家先生一覧即悉其指趣
巖南退謂人曰眀睿如吴某雖汝南應世叔政不足多也自
是以来先生博極羣書至扵制度沿革隂陽律曆兵謀術數
山經地志字學族譜之属尤無所不通矣時朝廷將有事于
東夷即自奮曰此小醜耳何必上勤王師使某持尺書諭之
足矣囙撰䟽論其事會病不果上延祐間貢舉法行有司以
先生名上豫章熊公朋来巴西鄧公文原及吾郡胡公長孺
主去留士此三數公輩行老成學術淹貫自非博古該今眀
體適用咸懼不得在兹選而先生與焉扵是東經齊魯梁楚
之郊北拞燕每遇中原竒絶處輒瞪然長視平岡灌莽一望
千里昔人歌舞戰争之地壹皆前迎後却畢在塵沙霜露中
遂與當塗李翼餘姚方九思臨川傅斯正貰酒高歌天寒風
急毛髮上竪自謂綽有司馬子長遺風尋以論議不合扵禮
官退歸田里出游海東洲㦄蛟門峡過小白華山豋盤陀石
著觀日賦以見志還寓同縣陳士貞家士貞之居與龍湫五
洩鄰榛篁蒙羃似不類人世先生日歗咏其中暢然自得或
至暮忘返游覽之暇不廢纂述重取春秋傳五十餘家各随
言而逆其意一以理折衷之譬猶法家奏讞傳逮爰書既得
其情而曲直真偽無所隠至若繁露釋例纂例辨疑微旨折
衷權衡意林通旨之類皆有論著復謂孟子乃亞聖之大才
司馬遷不當使與鄒衍奭淳于髠慎到荀卿墨翟尸佼長盧
同傳囙刪去諸子益以萬章公孫丑之徒作孟子弟子列傳
古今樂府不同郭茂倩不當但取標題無時世先後就其所
次辨其時代使各成家名樂府類編古之賦學&KR0825;尚音必使
宫商相宣徵羽迭變自宋玉而下唯司馬相如揚䧺柳宗元
能調協之囙集四家所箸名椘漢正聲其他著述若此者衆
不能殫舉也四方學士慕其聲光多負笈從之游先生遇之
恒若撫子姓羞服有不給者周之監察御史許君克學行部
浙東以茂才薦署饒州路長薌書院山長未行而疾作衺風
挾沴血交襲顏面壅黑兩脛罷孱不可越戶限重紀至元六
年先生年四十四棲遲衽席愈不自振忽夢作重汪踦贊覺
謂人曰汪踦殤者也予自嬰疾以来何藥不嘗而勢革若此
今歲殆不起邪夏四月九日竟卒于家遺命治喪不用浮屠
法諸生胡邦翰鄭銘䓁来相治後事二子士諤士謐以至正
元年十一月二十四日奉柩窆鄕之盉塢去家南五里而近
及門之士以其經義玄深而文辤貞敏也私謚曰淵穎先生
郡太守縣大夫復各祠之扵學官云先生自少有大志專思
澤物不欲以文士名每慕張宣公為人推眀義利雖一毫不
苟取表裏一致與人游驩然有恩愈久愈固身雖羸弱若不
勝衣雙瞳碧色爛爛如巖下電見者改容鑒裁精絶人以古
詩文試之先生察其辤氣即知其為某代某人所作當其賦
咏捷如雨風一日扵故人家見几上堆剡紙數十番戲為長
歌頃刻而盡屬對嚴巧文采縟麗觀者驚以為神謂非人所
能及所著書有尚書標說六卷春秋世變圖二卷春秋傳授
譜一卷古職方錄八卷孟子弟子列傳二卷楚漢正聲二卷
樂府類編若干卷唐律刪要若干卷文槀六十卷别如詩傳
科條春秋經說胡氏傳攷誤未完夫自文氣日卑士無真識
往往倚人之論以為低昂其推古之作者則曰䧺渾贍富唯
有漠之文為然淳質雅奥亦唯有漢之文為然今之從事藝
文者如之何可及也嗚呼豈其然㦲苟以先生諸作寘之司
馬遷相如劉向王褒之間吾知其未必有愧也苐以數與時
違弗沾一命以至扵死不大顯白于世所幸䧺萹鉅冊彪炳
烜著有如日星尚當蔵諸名山以俟後世之知掦子雲者銘
曰
大火焞焞司于南辰重眀宣昭神之伸也有赫&KR0847;靈郁紛輪
囷敷為至文降于人也斧藻交横黼黻斯皇變化凌厲動無
方也雲流猋行品彙咸亨於燁其光寂無聲也胡積之腴不
顯其施返于混茫朱鳥之區也騎箕之精上為列星彂天之
符合地坤也石室之蔵雄文吐&KR0621;鬼神呵衞禁不祥也泰華
嶙峋長河奫沄永世有耀與之俱存也門人前史官金華宋
濓撰
謚議
傳曰物生而後有象象而後有滋滋而後有數數成而文見
矣是則文者固囿乎天地之中而實能衛翼乎天地品裁六
度叶和三靈敷陳五彛開道四德何莫非文之所為而所謂
文者非他道而已矣故聖人載之則為經學聖人者必法經
以為文譬之於木經其區幹者歟文其柯條者歟安可以𡵨
而二之也自史氏失職以訓故列之儒林以辭章書之文苑
雖欲昭後之世而失之古義盖遠矣有如長薌書院山長吳
公先生風裁峻明才猷允茂潄六藝之芳潤為一代之文英
纂述之勤汗簡日積於詩書則科分脉絡而標其凡於春秋
則脫略三傳而彂其藴於諸子則研覈真偽而極其言於三
史則析分義例而嚴其断藻繢所及無物不華汪如長江峻
如喬嶽激如雷電和如春陽其妙用通于造化其變通莫拘
若應龍之不可羈觀其所志真欲等秦漢而上之凡流俗剽
竊無根之學孱弱不振之章皆不足闖其藩垣而逐其軌轍
者也嗚呼盛哉門生學子僉曰經義玄深非淵而何文辭貞
敏非穎而何於是私謚曰淵穎先生云門人金華宋濓等謹
議
附錄一卷
吳淵穎集十二㢧濓溪宋學士編錄
古人扵師弟之誼甚䔍於此可見然
淵穎之學誠不媿乎一日之長而春
秋猶其長也及門高弟有濓溪烏
傷二公皆肖集行世余日思一覩爲
而無資置之中惟悒悒不知何時得
遂斯志也近以虞山太史教天下讀書
風尚漸以復古放濓溪吴孛懷麓歸
震川文集世頗宗之今年太史己殁
主持文教者盖難乎其人惟誦其遺
言而流傳其教而巳矣追溯淵源淵
穎之集不可不反𣸪誦之也時
康熙甲長歲夏六月卄三日葉石君重
装于成軒并跋
