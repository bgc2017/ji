淵穎吴先生集卷之三門人金華宋濂編
蜂分
白日照我牗群蜂亂飛颺胡然立國邑意各擅侯王細腰峙
窟宅脩股負糇糧搜尋百花叢吮飲靈露漿長䧺據要劇孫
子孕蕃昌班茅寕建社娖隊欲殊疆秦年賤親戚強壮遽分
張唐朝富丁口寬狭或徙鄕嗟兹大寰内壹是争䦧場物生
豈不微翾優廼其常龍伯數千丈巨軀果何蔵鵠人僅三尺
么麽具冠裳肖翹本殊異&KR1167;命可比方中心苦見役外患復
難防當時一割裂在處幾披猖桮圈寘酖毒突奥彂刀槍龍
號聲殷雷乕闘齒嚙霜紛紜彼楚漢彷彿此燕&KR0765;螻螘尚有
知槐檀互相攘蜾臝祝它蟲㗸浞穴枯桑天機久巳洩世網
孰為綱委形混衆萬觀物詎能詳歲寒野草死寒菊弄餘芳
群蜂我尔恤矯首慨以慷
客夜聞琵琶彈白翎鵲
白翎鵲東海来十里五里何摧穨一飛飛上青霄際再飛飛
堕黃沙堆少年臂名鷹齊出跨駿馬放鷹一馳躍與鵲相上
下身佩木弓射必命中中疊雙蹀血芟毛天欲雪摩雲壓草
地多風衝突三邊有意氣指揮八極無英䧺白翎鵲西海去
千里萬里何軒翥一飛飛上賀蘭山再飛飛過鐵門關少年
領強兵乘勝即轉戰戟頭吹火光旗幟舞秋練手持生鐵刀
空城鳥雀盡死鏖麋鹿瘡痍無處避角貒躑躅向人號收拾
廣輪奠郡邑肅清星嶽静波濤白翎鵲東海西海都驅霩太
常召見日月山治定禮行功成樂作大雅清商久寂寥鵾鷄
邏逤多弦索上林花開早浮豔榆塞葉落終廽薄一聲高一
聲低一聲懾懦百乕豹一聲束縛千鯨鯢白頭漢士聞先拍
青眼胡兒聽却啼君不見康崐崘羅黑黑開元絶藝傾一國
若還睹我白翎辭二十四絃彈不淂
陳彦理昨以漢石經見遺令承寄詩索石鼓文荅以此
作
横山先生多古玩太學石經分我半魏公世蔵資州本金石
錄中還𣪚亂當時愛竒巧收拾茟畫昭回暎雲漢流傳到我
乃不遠虬甲鳳毛真可惋自從淂此未有報歧右石鼓天下
觀昔則敲火今斷臼駱駝載歸石盡爛倉沮以後即史籕先
代遺寳列圭瓉中郎變篆生八分二者不敵何足筭先生嗜
書出法帖青桐堊壁手脫掔漆書科斗不通俗蛇蚓蟠結強
塗竄先生博學抱聖經焚膏繼晷目躭翫韋編鐵擿只紙傅
鄒魯精髄合淹貫國子門開塵没城蓬莱閣廢草堆岸春秋
徒聞壁可假道德詎信鵝能換古今所重在周典周史面目
極聖心不死不在石日月行天旦復旦吾家故紙本不
惜驪頷有珠吾欲鍜向来見辱亦云然焦尾之餘争免㸑先
生安坐幸勿躁歲晚相逢咲拍案屏除許事不湏說好與吾
儒峙楨幹
小園見園丁縛花
我嗟衆草木高出陵雲端叢生或满地品彙可不完山園我
栽蒔作此小屈蟠龍頭何其蠢鳳翼乃若干胡然贊化育任
意騁雕剜勾萌欲㫄達節目終液樠縈廽挟烟彩刻剥獻雨
瘢立身既不直生理寝凋殘春陽彼一時花彂黃白丹歌謳
雜舞吹酒炙飫桮柈歲晚忽焉至北風吹汝寒皮膚早蝎蝕
骨髄愳枯乾聖人治天下萬國無不讙視民本如傷動植緫
相安刑名威雪雹劒戟血波瀾廟堂苟失策閭里轉窮殫彼
哉彼園子此况&KR1704;尔冠人生但心勦若處淂體胖我方即移
汝前有蒼蘚壇世非郭槖駞何以垂鑒觀
題錢君輔𬗋芝圖
我聞錢子古丈夫早歲喪親伏墓廬血淚迸空百草枯神芝
挺彂黃土壚一莖三秀燁以敷圓釘寳盖屹相扶醴泉灌注
含膏腴𬗋雲覆護連根㧣山靈地媪侈厥苻鳥啁獸躅助號
呼削杖苴絰麻布𥜗毀容惡服絶復蘇孝悌有王貫斗樞卉
木榮華孝之餘里閭耇長起嘆吁痛心疾首矧可摹夫孰非
親堂上居日嚴秖敬本一軀夫孰非子膝下娱風樹悲撓弗
待予愛生戚死自古初德鉏誶帚俗易趋刳分宦奥類向隅
較計絲粟遽異儲被薪委壑餧鳶烏酣酒嗜炙酗桮杅衰雖
在身孝巳渝天薦厥祉天亦誣信哉純孝與世殊史茟值此
合特書素冠所刺今不無朱草有神錫尔孤琅玕玉樹豈淂
知岱衡恒華五嶽都玄黃赤白擁趾髗列仙山澤或療臞瑞
不為孝徒區區天寒歲晚霜霰疎慎終追遠在我儒匪丹伊
青繪此圖後有過者尚式車
題天台山張節婦卷
古人重首教夫婦係民彛自從初御輪禮有親結縭百年主
家室中饋務倡随溘先苟不待從一幸無虧世途日趍下貞
節誰肯持扵焉見菅蒯早歲哭繐帷荼毒守几席惡笄毁容
儀旦夕執酳奠春秋動悲思病姑坐堂上躬飬我巵匜稚孩
倚床側慈訓我書詩奉老當以終撫孤敢如遺白頭誓不爽
黃圡詎有知我生何惻惻我死廼吾期惜哉歡娱際捐我少
艾時鸞鏡塵巳蝕錦衾淚還緇史管獨不煒春裳忍為私囙
之念三季似此實女師谷風或棄背行露且陵欺詠歌可勸
諷開卷益嗟咨從来桑濮地不癈柏舟辭
題彭雲溪南安軍新建東坡載酒堂
南粤故墟篁竹鄕東坡舊遊海渺茫蠻山蜑水環為疆生黎
熟獠共翺翔良辰勝日㗸桮觴踐蛇茹蠱盤腥薌前列荔丹
與蕉黃峨嵋英氣壓四方自来金馬與玉堂豪邁絶俗觚櫝
將䧺跨九州若毫芒唾視一世孰雁行顔駟蹇剥白首郎趙
壹坎壈抱剛腸天欲勞爾使望洋一身去國不淂蔵山川烟
霧與耿光詩名道價極焜煌有美一人婉清揚俛仰陳跡闢
新堂歲時桂酒酳椒漿飊輪羽盖頋蒸嘗和丘鳳鳥翼方&KR0750;
汪野龍魚負鞶嚢嗚呼使君漢循良嗚呼使君唐辭章高山
景行屹相望一時短矣千載長超然被髮下大荒
貞女引記予所聞扵蘭溪錢彦眀者
北方有逹者官守託閩壖一咲侍盥&KR0808;千金淂婵娟晨歌雲
母幌夜舞荔枝筵春桃獨不艷秋柳遽無年扵焉榛笄毁遂
以檟櫬遷音容詎可睹涕泣空餘漣墓埏但未殉床第更誰
妍越鸞悲掩鏡齊雉痛鳴弦人子當盡道妾生敢移天手澤
尚不忍家風豈其愆吾何惜吾軀汝懼辱爾先郡庭給過所
江驛逓歸船郵兵即前防纜卒𣸪後牽時時數釵珥處處閱
槖氈心堅務玉白鼻截愧瓦全指波著重誓抗節脫饑涎世
故日巳下民彛孰能然狭邪情比絮桑濮步安蓮閼氏弄琵
琶青塚俗曷鎸昭儀出感業椒壁孽多羶况兹大丈夫自許
古聖賢百行偶一敗反經欲稱權疇知生死間便見粲與淵
吁嗟此貞女儻或繼史編
得大人書喜聞秋未自𣪚不刺復回大都賦寄宣彦高
一紙江南到屋扉高秋漠北奉宮闈金微駐蹕踰唐塞鐵勒
鳴弰接漢畿緜蕞行朝囙贄玉蹛林望祭類游衣眀年草賦
呈親去想像汾隂扈從歸
次韻柳博士五洩山紀遊
首路東崗幾屈蟠青天束峡望来慳林多鹿豕山爲國瀑有
蛟龍海共寰客子杖蔾依樹石神仙樓閣幻茅菅吾知此處
宜招隱詎减淮南大小山
日曉行呼野鶴群山溪五級洗巗氛虹霓射壁從空現霹靂
搜潭到地聞桑苧茶鐺遺凍雪偓佺藥杵落晴雲飄然早已
同仙術老我曾探嶽瀆文
一點剛風削玉蓉仙山肺腑閟重重眼穿上界成官府舌捲
西江淂祖宗鷲嶺雞峰渾未到龍湫雁蕩豈多逢年来卧病
吾環堵負却詩家九節笻
古越名山最阻脩遥空縛下𬗋金虬孫生隱在聞長嘯屈子
騷成賦遠遊魚鳥從容還自得龍蛇混雜不同流自今便欲
鎸嵓石俗駕能来尚掩羞
方景賢回聞吴中水澇甚戲效方子清儂言
客来自吴土示我吴儂言吴儂歲苦水謂是太湖翻太湖四
萬頃三江下流洩䟽瀹久無人&KR1657;汙與海絶東風一鼓盪暴
雪如頽城屋扉蚌蛤上畦畎魚龍争嘉種不得入種亦悉爛
死民事何所成食天俱在水富豪僅蔵蓄官府更急糧貧窶
徒囏餒妻子易徙鄕𣪚行向淮壖随處拾稆粟雖然遠鄕土
恐可完骨肉東吴本冨盛數歲偶凋殘世非欲繭絲官曷任
乕冠國家自充實財賦有淵薮給復當我及安寕到雞狗何
人講平凖何人議河渠荒政固有典水利復有書龍蛇方未
敺鴻雁尚在澤縦令可還定何計免溝壑何時水幸退我得
刈稻禾水退泥盡出草屫更撈蝦我思告朝廷来歲不可待
母庸水争地便放江達海客今聽我言我欲觧儂憂所争但
一水民氣庶今&KR2716;自從唐季来吴越無兵棫至于宋南徙淮
蜀此都會大田連阡陌居苐擬侯王錦衣照車騎玉食溢酒
漿居然甲東南遂以侈濟侈掊克自此多凋瘵亦以起天寧
不汝恤有此水潦淫要令沃土瘠民得生善心豈惟生善心
且用戒掊克采詩觀民風願踵太史軄
題毗陵承氏家蔵古錢
我觀泉志頗識錢古今錢品不一傳㦄山鑄金史靡紀泉府
軄幣開其前五銖半兩日以變揄莢鵝眼争相緣重輕子母
信有制周郭肉好俱完全吾知聖人利世用要在百貨得懋
遷農夫紅女寘不易尺布斗粟儲為淵嗟哉後王弊自此竟
使匹庶握利權剪皮鑿鍱偽莫禁執籖障簏慳稱賢國儲何
當調度足民食矧是虀塩先潜交鬼神欲著論臭衒富貴仍
開鄽冶卒銅工各鼓鞴偏爐盗鑄多煙烻一朝變通别改幣
餘盡沉朽徒埋船承君好古此收拾寳玩有若編埒然大貝
南金特嗇厚元圭博壁同瑛鮮漢官受一㓗簠簋晉士掛百
酣桮棬白水真人咲有䜟上清童子猜非僊古錢勿用幸久
聚古貨難賣空精甄時能撫摩却穢夢坐与饕濁收饞涎世
間萬楮褁可盡床脚一甕踏欲癲試看營室鏁星處何似揚
州騎鶴年
送宣彦昭北赴亰師
去年春風来我巳送子兄今年春風来我復送子行大江多
波浪雨雪塞路程老河貫梁椘汴泗割濁清梁山匯為濼荷
藕欲抽莖漳流直達海葭菼莽縦横飲饌去鄕異市逢寒食
餳游從到處闊騎聽上林鶯帝都示四方賓客聚百城白獸
耀戟瞂紅鸞擁旗旌乍見湏璧馬再談遽公卿終然鳳鵷集
恥作鰕蟹并况子昔我學自期可俊英平時撫硯匣盡夜對
燈檠古今更成敗舉舌即深評北南幾水陸肆意勿遐征子
兄特精幹胸次有甲兵被服抗侠窟躋攀接侯鯖咲披鷹鶻
論絛鏇手所擎錯金琵琶槽絃索發竒聲二難苟若此何地
不鏗轟貢生彈冠待王粲倒屣迎上書合自衒趣召使衆驚
尚期施展間歸作閭巷榮嗟吾久抱疢望子但目瞠囙之念
吾兒遲子謁國黌吾兒早失學所至類孩嬰幸令淂好友庶
免謚愚氓前園川海棠𬗋蔓亂垂瓔起揮雙玉壷暢此孤劒
情當知子願欲本不慕肥輕行哉自此遠谷口吾躬耕
白鼻騧
白鼻騧白鼻騧當軒迥立噴風沙名驥留良定北土蹇&KR1042;索
價猶東家青松縛柳曉安皂紅錦裁韀春暎草攴遁心機愛
神駿伏波骨力輕衰老去年禁馬無馬騎天下括馬數馬皮
浮湛鄕閭萬里足咲傲品秩千金羈幸哉漢武重脩政往矣
劉聦真覆鏡立防戰備要馬稀蔵冨民寰須馬盛向来河隴
色為群目極川原亂若雲庶人徒行未足恤出間醇駟何由
淂
宋景濂鄭仲舒同游龍湫五洩予病不能往爲賦此
知爾能携一短笻寺前突屼定何峰九天管籥来飛鶴三島
樓臺守蟄龍閑欲嘯歌先目往病嫌登陟轉身慵西源山石
東源水豈但渠家有赤松
諸暨北郭潘節婦卷後題
天地昔立極聖人本有防辟之制洪水瀦蓄以爲常不然遽
汜溢随處恣披猖終將大節撓寝我彛倫傷南州彼何人北
郭淂新孀盛年喪所天臨鏡毀舊粧春秋奉饋祀暇乃治蠶
桑豈惟育稚幼抑且禮尊嫜尊嫜日巳老稚幼儼成行託孤
生當盡從一死則臧乘時或棄背促嫁更衣裳疇悲膏沭容
畢命松栢崗世人如輕塵風至即飄揚我身類完玉火烈愈
燿光自来菅蒯姿曾不異姬姜母寧窈窕化孝敬著一鄕一
鄕尚謂狭千載頋不長吾其撫野草可但感嚴霜起撡膝間
瑟彈作雙鳳凰鳳凰不再下寒月照屋梁
送鄭浚常北游亰師(浚常浦江人其家自冲素處士綺至今九世同居人以一家三代称焉)
治世日少事朝廷正求賢信哉男兒志觀此萬里天一行夲
不易當路即翩翩親朋送糗糒傔從戒舟船自裁適時服年
貌逞餘妍起吟侠游傳賓客務相先功名抗雲表氣槩貫斗
躔心馳上谷塞望極黃河壖向来全燕地碣石遠相連只今
帝王都閶闔&KR0770;在前嵯峨廣寒殿嶱&KR2248;神嶽巔金陂水流雪
翠嶼花滿烟楊柳十二街人家競鞦韆騏驥八尺龍官曺燿
鞍韉熒煌許霍勢燦爛春嘗權傾身漸風動炙手遽電烻奏
書善衒鬻希寵巧攀緣匪文說禮律伊武學兵鋋牛毛豈不
多麟角獨爾專屠狗或隱市探驪盍沉淵世方重孝義瓜&KR1705;
况綿延家規既建立門榜復旌蠲族居且百口僮指亦及千
跡兹乃政令得不貴貂蟬吾知魯&KR1704;生文物但炳然美哉萬
石君惇檏最可傳湏令便繻棄勿直待硯穿歸乘使者傅踏
却别時莚嗟予日以倦一夕三四遷病餘兩足弱無異䕫憐
蚿治田徒欲䟽服賈特肇牽里閭不過此磨滅疇能鎸
喻東泉學道止酒自書止酒詩座右戲寄
何故欲止酒自吟止酒詞酒何負扵人杯杓遽不持我雖不
觧飲見飲輙喜之何疑酒亂性屏去無醇醨乃言執道要危
坐息犇馳行思駕羽輪久矣夢肉芝鳳鸞守爐鼎龍乕擅崛
竒狂酲不我毒痛飲非吾師終然彼先酒昔者祀狄儀咲揮
金叵羅倒著白接籬常人溺妄境世慮動棼絲争如醉酩酊
淂㠯混希夷神仙矧多幻狡獪無不為遨遊市舍長調謔酒
家姬唱歌便爛漫冠珮任傾欹吾知麻姑過觧與陽都期惕
哉學仙侣身若槁木枝云胡千瓢量政類斷乳兒歡伯却恨
訴麴生亦嗟咨丹室尚恍惚醉鄕終弃遺萬一君上天酒星
恐君疑抑且若淂封酒泉併湏移竹溪清風處栗里落照時
二子豈不飲千秋長若斯
柳博士寄詩張如心朱仲山方夀父盖憫鄕扮之凋瘁
而嘆友道之寂寥也借韻和呈
憶昔獻賦蓬萊宫蓬萊聖人日月容雖随賢材集北闕竟與
隱逸歸東蒙朝耕暮耘但力穡羹藿飯菽空尸饔俗方同流
見踽踽國有㦄騁聞渢渢遨遊自知喜侠行學業何得親儒
宗多年僅守薜荔雨昨夜䆮感梧桐風私嗟泮芹幸可采况
𣸪鄕梓宜吾恭齗然秪覺洙泗異巋𡭗孰謂靈光同略去皮
毛馬埒貴賈餘角距雞場雄似公講眀特造理愧我篆刻真
雕蟲前脩近曾數粤謝大耋遠或傳淮龔典胄終推道德富
銘功更許辭章豐惟其草玄志準易肻以乞巧比送窮孫康
雪檠敢我癈雷煥星劍湏相從當令耆英詎幾在獨不教載
繄吾逢千里黃河屹砥柱一聲霹靂鞭群龍
韓吉父座上觀漢陽大别山禹柏圖
大别名山如伏鼇大别古柏如立猱舊聞夏后手所植直軋
南國無蓬蒿洪水曾當洚洞極聖躬乃此腁胝勞乘舟荆衡
地可盡作貢雲夢天争高一時栽榯託所㦄千載摩撫繄其
遭本根盤拏屹肩屭枝葉挺拔森旌旄礙日吟風聳楚阻欺
霜傲雪鏖秦饕夜行夏首影弄月曉艤鄂澨聲吹濤信哉冥
靈欲䓁夀材比杶榦終稱豪屏除椔翳&KR0849;豹泣鎮斷䕫䰣蛟
龍迯匠石徘徊却喪斧篙工睥睨寧維舠吾知嘉木辨爾雅
但惜芳草遺離騷平生環轍苦未到幸此畫筆何從撡豈非
神眀護正直使在方漢䧺城壕樓桑出墻尚久特臣櫟蔽社
猶堅牢惟兹所重有聖德坐見餘物真秋毫自来劉李冨宮
室命下荆蜀刮土毛一榮一枯驗世道勿翦勿伐臨江臯穆
滿蒼范黃竹詠重華慘澹蒼梧號逖然萬古萬萬古西望嘆
息同霑袍
寄吴正傳
日晚天寒攬敝裘西南目盡瀫江流養生有論空成嬾招隱
無騷却好游䧹鵠吟風燈照机蛟龍躍雪劒鳴韝平生自笑
飛騰暮幸矣心猶與道謀
觀莆田劉公掖垣日記後題
炎正昔中潰王者遂南服四眀有史氏三世秉國軸人君恩
稠曡祖父勢熏熇傾家幾攀附快意即誅戮幸兹遭大變何
苦圖起復雖然承天寵淂不覆公餗諫官奏䟽上胄子伏闕
哭所當終衰絰弗許覲黃屋時惟我劉公草制方儤宿掖垣
備日記宸聽煩再瀆相門恒出相耕釣亦可卜國事非家事
孝忠同一躅北風吹天地滄海翻岳瀆浩也議不戰長江境
彌䠞彼嵩乃弦張名閫將鹿逐夾攻既通使恢算豈遺鏃指
麾及燕晉洗蕩到瀍榖兵威偶小振相業竟難續宴安爾江
沱顓擅我姑孰人材遽如此王氣合終籙從来論國是獨不
懼國覆盖棺久自定荆棘忽蔽目望斷八公山功高九州督
回首百年間遠哉遷固錄
樓彦珍北游亰師予病不及往餞歲脫有懷并寄彦昭
浚常
日晚北風起少年方遠游徘徊上谷塞眺望黃河流峥嶸十
月冰朔色壓九州熒煌大眀殿御道接龍樓時廵向灣水臘
雪擁薊丘前驅鸞鳳旗後乘貂鼠裘尚食豐宴飫教坊樂箜篌
百官𣪚城邑駝馬盡歸休自今帝王都想爾觀覽周却疑書
傳間不謂秦漢優何家非許史無客不抆邹投輪即雨集揮
𬒮遽雲浮東航扶桑隂西笮崐崘陬變化指傾異芻蕘立言
收文物彼洛禊土音吾越謳私將竊禄志勇赴随陽謀随陽
即澤䧹竊禄豈梁鶖美玉獻劍璏精金鏤帣韝出門亟装束
行路肻滯留布韋謾老耋鄕里惟田疇功名幸一遇螻螘尚
公侯學問敢強飾黍稷待耡耰當令竹帛上直與先逹侔母
使螢爝光肅然寸草秋嗟予久抱疢餞酒弗及芻念𡭗忽萬
里征萝或見求宣生頗俊逸鄭子復綢&KR1230;趾高有捷步胸正
無昏眸早看拜家慶共許動宸旒傳車定不礙關鑰便若抽
杏花開如錦楊柳滿陌頭去時小兒女来詫真驊騮
偶閱昌國志賦得𥙷怛洛迦山圖
甬東東際控東荒蓬莱北界跨石梁天風吹来黑水國海雨
灑過青龍洋寳陀山高此孤絶善財洞近争巉裂黃金沙土
結香雲白玉樹花飄瘴雪扶桑島上接鯷人棋子灣頭望馬
秦安期先生脫赤舄羲和女子扶朱輪晨鷄鳴聲日觀立老
蜃樓臺潮候急釋迦方域舶船通娑竭世家宮殿濕君不見
海人稽首扣海磯鮫鼉不動護仙衣𬗋竹旃檀何處所毗陵
頻伽獨飛舞
送俞觀光學正赴調亰師
崑崘東南禹九州山高海闊峙以流齊秦相襲一分丘梁魏
何有真浮漚天邑當中控四陬先生去矣不可留二十起家
今白頭獨騎麒麟誦春秋我無糧食無車舟出門咲看䨇吴
鈎神氣化作青金虬大江有路通淮洲汴河急下蛟黿愁呂
梁犇谼壓黃樓故墟荒草項與劉澤蛇臺馬一戰收東連鉅
野荷花稠泰山鳬澤倚魯邹北泝衡漳冰凌浮滹沱碣石帶白
溝田光荆軻尚夷猶擲鼃屠狗何煩求天門蕩蕩開長楸日
暮道遠吾驊騮誰歟遇者多公侯眼中勞苦問所由南土有
客非常儔百年文獻尚汝優公車奏櫝幸早投孔姬禮樂正
傍搜齊椘辨智虛前籌祖朝肉藿豈異謀庾信詩賦俱雕鎪
朔風吹塵織卉裘炕床煤炭手足柔韭虀豆粥却滿甌真珠
滴槽酒或篘伐狐燖兔進庶羞妖歌慢舞陳箜&KR1283;老當益壮
在此游選曺已似執劵酬皂鵰一飛即掣韝先生去矣聽我
謳悠然獨酌更馬周長安索米母庸憂
送宋景濂樓彦珍二生歸里
我生本孤陋偶到越江頭如何彼二子直泝越江流子来我
欲去子去我仍留留子子不住送子使人愁我且與子酒西
風吹子裘問子何所學將通魯春秋聖心久不白聖髄空㫄
搜聖經但至正賢傳相戈矛晉臣忠如預漢士䜟有休彂揮
一王法褒絀五䓁侯經筌未可弃墨守或為讎我今豈謂能
子幸與經謀嗟哉我何學半世成倦游焚膏政自苦奏櫝不
見收我迂世所誚我病我難&KR2716;子何不即遠說我東家丘我
寧不及子請子更歸求母徒挺岧嶤亦莫變浮漚山鷄伏鵠
㲉我尚與此侔勗哉敢不力前路無停騶
同陳櫪夀登卧龍山望海亭却觀賈相故宅或云越大
夫種墓在山上
昨日新雨巳行登卧龍岡征衣忽我薄絶頂極寒涼鑑湖水
自涸蓬島屹相望神鴉弄落景海蜃連扶桑前朝尚未遠列
甸或稱疆王孫只草綠相府空蓮香高眀豈有瞰土木竟爲
殃興衰一以變貴富何能常山靈司覇轍古隧閟兵防毋寕
甲楯棲卒使良弓蔵哀哉大夫種直不脫劍鋩荒雲但墓穴
鳥喙却悲傷功成偶不退苦膽不思嘗炙手既可熱重奎果
何光史文幸眀白忠死斯不亡蕭然北風樹爲攪鐵石腸
脉望
天地常育物爾何爲蠧魚魚形不在澤蠧我萬卷書扵兹亥
豕間偶值神仙字咀穿以百餘變化何容易多應直如髮亦
或圜中規天星必降氣仰望固不移惟人萬物靈耳目鼻口
具曾不如彼蟲政由不學故童年便有習白矣尚難精人書
兩無涉物我每相爭誰其希聖賢竟自雜奴虜聖人不汝藥
使作聾與瞽太虛但一理元造豈停機竹蜩囙雨蛻橘蠧淂
風飛神仙非凡人物化乃罔測何哉我瀛蓬獨不插羽翼張
郎不觧事強欲學神仙醉生且不悟夢死更茫然起看蠧魚
瓶眀月秋滿机汝母聽我歌笑倒抱朴子
同吴心傳詠龔巖叟小兒高馬圖
北平爰臂久不侯伏波矍鑠空持矛并州小兒十歲許雙足
捷走真驊騮金鞍玉勒絲轡絡肉鬣風&KR1058;雪齗齶郊衢一躍
自矜驕血氣未完先躪躒漢皇神武駕英䧺西極飛來八尺龍
城東闘雞𡭗尚可磧外鳴劍吾無功初陽却照長楸道白髮
奚官泣枯草悠悠翠盖與鸞旗老矣驊騮那得知
浦陽十景
仙華巖雪
手倚晨扃一渺漫山神擁出玉㠝岏光侵道者柌星室跡破
樵家斵藥壇石笋撑空穿宿暝天機織素掛餘寒俄然喚醒
西南夢怕作松州徼外看
白石湫雲
獨上南山最上頭朝隮一點便成湫巖腰動石風初起海眼
輸泉雨欲流&KR1340;蝪含珠光照夜靊霳捲鐵黑沈秋眀當去抉
騎龍叟直到扶桑第幾洲
龍峰孤塔
老眼前頭尺五天真龍角上正攀緣規橅白馬䭾經過想像
玄鰻護塔眠𣑽唄將回知磬絶神珠欲隕見燈懸何妨宴坐
初禪界蠛蠓紛飛即大千
寳掌冷泉
乍撥山亭木葉堆老僧千歲喝巗開天從白石雲根出地帶
青泥雪髄来竹影自深斜暎月魚腥不到半凝苔世間夢渴
知多少可待金莖露一杯
月泉春誦
古木叢中息世諠老生力學掩溪門危絃未絶人湏聽蠧蕳
多忘我欲温白兔流光分石色蒼龍擁沫驗沙痕從今更浚
源頭水莫待投膠與救渾
潮溪夜漁
昨夜寒潮與此通荒溪尚趁百川東行依桕樹林頭月釣拂
蘆花嶼畔風插竹侵沙魚扈短篝燈暎草蟹碕空太公遠矣
吾將隱赤鯉何書在腹中
南江夕照
偶出官橋倚落曛詩家觸景謾紛紛彈琴在峡驚聞瀑罨畫
為溪喜得雲竹篠晚深樵弛擔莎根秋短牧歸群道㫄更有
枌榆社欲脫簔衣藉酒醺
東嶺秋隂
幾點晴雲著樹梢寒山蒼莽類城壕鷄豚日落聲相接&KR1295;鶴
風涼勢自高小徑殘榛分嶺脊平疇淨綠帶溪毛朝来雨足
多秋意井上無人事桔橰
深&KR1153;江源
半遶山根但一窪真源鑿破杳無涯清澄灌或於陵圃窈窕
尋猶博望槎積雨衝隄蝸自國微煙羃渚鷺專沙欲行復坐
皆雲水只属騷人與釣家
昭陵仙跡
一掌嵯峨是玉京連峰欲向鼎湖傾高張黼座龍随下静擁
珠軿虎獨行白雪松扉䨇立影清風藥井倒吹聲長歌爲問
西王母却把荷花與送迎
雨晴
久雨雨不絶長嗟春暮時棃花一片雪楊柳但青枝日出𣪚
我步間雲結幽姿山嵐撲小牗澗水激中坻對景且歡樂逢
年湏&KR0942;飢蕭條併日食嘆息東門麋捄菑幸亟捄移粟將疇
移吏商自有計錢虜渠何私物情正懔懔淫潦乃見欺空甔
本汝舊美麥尚今兹我生頗好古當務獨不知母寧坐復起
得誦詩與書古人不我待去矣安能追我不識古人陳言果
爲誰撥書既自笑撫席更深思逖逖千載後此心誰我期
盜發亞父塜
楚王昔尊楚亞父楚人今發亞父墓南山鑿石下懸棺寳氣
燭天知劍處當年奉劍重朣光左右膝走諸侯王劍鋒掃秦
柄奪漢梁楚闢作馳兵場起撞玉斗唉豎子戰肉烏鳶骨螻
蟻烏江得死不得葬憤膽冤腸終不死東陵老盗曾膾肝丞
相摸金仍置官大儒揮椎小儒唱竒寳拔窆蛟龍寒君不見
秦皇一死驪山改亞父猶能數千載我今豈識亞父誰鳬雁
秋風𣪚銀海
劉龍子歌
劉龍子龍子出山龍母死一雙赤鯉媵来多玄黿獨戰翻天
河山頭種楓高不淂楓葉落波秋正黑潜游蟹斷島無人飽
啖蝦鬚汊作國巢湖龜眼看欲紅卭都魚頭闢為宫絶磴懸
梁但一勺雲綃霧縠餘長風劉龍子龍子為龍猶念母桮江
沼海歸何所硯中墨水吾乞汝昨夜蛇醫送飛雨
劉仲卿上昇歌
金華山金華山有古洞天遥問射聲何校尉憶從脩煉淂神
仙神仙之人夲英傑老弱移家家洞穴乘軿曉結芝草雲擊
節秋飛鶴翎雪溪間白石齒齒嶺畔赤松無枝呼&KR0951;不逢玉
女牧羊乃見小兒嗟洞高兮高若崖嗟洞深兮深若并中心
一念能滅情夾脊双關遽朝頂七月十五神仙来天樂自響
石廪開風伯吹塵萬萬里月光幻出瓊瑶臺玄霜寳露瀉一
杯麒麟鳳皇兩徘徊上夀等天地下夀直到耇與台翩然被
髮游蓬莱
簷下曝背聽客話吕安撫夏貴雜事
老翁曝日坐頭髮亂如絲㦄言前朝事恍似震業時東南立
國久天子重西陲長江一戶限鉅敵千熊羆吕家好兄弟身
擁㐮漢危圍深救不至望絶但孤師戈兵空鶴厀部伍尚魚
麗居民併習戰結束類鮮卑砲車燒樓櫓斤斧遽已施榷場
謾互市軍壘竟登陴夏貴夲小校戎行早驅馳當街苦醉酒
袒跣受鞭笞雙瞳夜照路面刺闘鋒旗積功到大閫綾誥疊
若坻沭熏乃淂見感激有涕洟英䧺頗用術血死矧敢辞上
流忽以潰淮椘屹不枝終同祖約走恨比劉琨雌蕪湖十三
萬鉦鼓且棄之人力不至此百年知者誰
衞將軍歌聞有得漢衞青玉印者賦之
昔聞衛將軍起自衞子夫姊為皇后弟為奴親提漢兵北擊
胡旌旗劍戟羅熊貙指麾六郡良家子輸給三邊幕府租血
流余吾斷斥候魂駭老上燒穹廬天子召見錫印符鐃歌騎
吹凱入都椎牛釃酒啓鞠室饗士論功懸箭箶平陽故侯丈
二殳寡主忸怩膝走趋兩兒佩綬光耀軀外虓内煽絶代無
荆玉寸方温且腴古文&KR1230;篆姓名俱螭尾壓紐巧盤拏楯鼻
磨墨急檄書史傳數紙丘山如王侯螻蟻但須臾土花苔葉
空糢糊何人手曾秉鈞樞何人身巳返隷孥昔貧今富鼠作
乕昔富今貧鵠化鳬感時撫舊嘆以吁淮隂鍾室彭越𦵔良
弓獈狗諺不誣衞青玉印千載餘珍重漢皇宏遠摹
五洩東源有地度可十數畞後負山前則石河如帶幽
夐深窈盖隱居學道者可築室偶賦一詩属陳彦正
越中五洩古名山東源峻嶺空雲間老石崚嶒欲見骨天河
瀉破莓苔灣蛟龍縮身似&KR1340;蝪魑魅出沒司神姦雷公一聲
忽下擊鳥跡不到猶重關青華仙真舊治所碧落侍從豋清
班穴疑綵狻㩀一柱戶想銅獸㗸雙鐶鳳馭鸞鞭白羽瓘芝
樓菌閣朱莖殷梯梁未絶或可值洞府寖遠多愁顔嚮曾褰
衣淂揭涉别擬鑿徑通茅菅寬弘頗占十數畞夐静粗覺非
人寰澗流帶綰玉繚繞巒翠髻擁花斕斒截斷塵埃與世隔
構成棟宇寕吾慳陳君尋常有道力况此跬步臨幽潺虛室
光眀白不動寳爐温養丹將還丈夫出處我巳定馳字早寄
孤飛鷴休拘崑崙併漲海遇有勝處同躋攀
樓光遠家觀宋綏景德鹵簿圖
東朝盛文物四海極豐富粉飾郊祀間馳驅漢唐舊奉常夙
有掌鹵簿列前後車軨麾飛黃戟盾服錯繡啓胠龍乕動扈
衞鴛鷺簉嵯峨屹丘岳灼爚羅星宿陳兵吉利隊擇馬騊駼
廐嚴須呵人神喜欲&KR2761;百獸祖宗所繼承宇宙徧包覆上公
敬執籩天子親獻酎靈光旍旗林縟典禮樂囿威儀一以慗
瑣碎無不䆒時惟正垂拱國幸息戰闘玉策恐人聞帛書疑
鬼授紛紜務欺阿制作窮刻鏤老幼咸駿犇穹示揔歆臭中
誠廼根夲外貌特膚腠封寕重䃭繩饗或貴型餾居安昧危
機致治啓亂竇文華終耗財武弱益招寇雖然喧一朝孰淂
燕末胄五輅忽巳没三亰杳難救惜其初討論盍不返朴陋
臨風披此圖歎息我臣綬
雙林寺觀傅大士頂相舍利及耕具故物
古稠大山趍古原古寺突兀倚山根小溪前流未及渡白塔
岋起高蹲蹲傅公故宅奉香火厦屋萬間周四垣梁朝到今
數百載兜率說法天中尊世曾出世役妻子家或漁扈随犂
犍道冠儒履忽一變胡膜𣑽唄争駿犇蕭衍老公坐玉殿捨
身建刹開祇園花幡亂飛欲滿席拍板歌唱聞槌門雲光靈
異竟何有仉䁈怪神寕復言藕絲袈裟上所賜竒錦照耀扶
桑暾龍宮四萬八千卷寳蔵一轉百鬼掀貝多遺文白㲲像
經律論䟽洪其源黃羅繡褥褁頂骨舍利五色摩尼燉一牛
眠雲巳化石雙鶴覆雨仍軒鶱劫風吹地日漸壊樓閣樹林
無半存青檮並聳碧宇上落葉𣪚到人家村浮屠仁祠始自
漢文罽華盖何翻翻梁時佞佛特太甚宗祀断血徒饔飱父
兄子弟且學佛絶滅恩愛生讎冤臺城矗天或死守虜騎乘
釁真游魂幸灾樂禍却圜視入室操戈攻嚙吞蠟鵝厭埋冡
難遠烏幔囚辱兵氛昏人天小果豈不有宇宙缺疇能藩
一朝佛出救不淂滄海攪作黃河渾傅公家居自天属時復
耕耨不憚煩朝廷聦眀頋不及塔廟湧出如雲屯長干空迎
佛爪髮滿國欲飽民膏腱群僧無功併仰食我佛獨不憂黎
元惜哉後王永不窹前後喪亂同一轅後民皈嚮復未巳拱
手禮跪駢肩跟呪口波瀾豈祝蟒禪心寂默猶拘猿終然百
欺幾一遇世俗瑣瑣吾何論
題方景賢護法寺壁枯木竹石
山從崐崘西北来北經黃河積石到碣石南亘青城峨嵋萬
里壓南嶽天台南嶽山頭夜見日天台絶頂下視東海如一
杯仙奕壇開纖篁掃雨嫋嫋碧神丹䁀冷老檜拔出號風叱
雷&KR0556;中一片頑皮凍骨老石塊勢若千百歲後突兀偃蹇角
起相磓山人前身夲在南嶽祝融峰下住踏上天台石橋看
瀑布東峰月上學寫影山精野魅哀號涕泣愛惜枯樹白道猷
拄杖拄開蛇口起不淂蛟子龍孫盤旋紏結塞滿行路硯泓
一滴淡墨水漲作玄雲黑雨歸無處槎槎牙牙蒙蒙茸茸蜻
蜓翼薄但如縠螳蜋臂硬欲張弓盤根錯節蝕倒千尋樗櫟
麤枝大葉蔽殺三尺蒿蓬崑崘山前回龍頋祖有此勝絶景
覩史天上天光照著下土境界缺缺齾齾不辨西東東海老
仙咲上面桑田海水海水桑田翻翻覆覆眼曾親見秦皇漢
武脩宮廣室盡寫巴蜀材大如梁柱小似薪槱何嘗識遍帝
令混沌七日死天下盲聾見草悅見豺戰未問神龍有力時
飛入長安城中載宮殿
金華山游雙龍冰壷二洞欲往朝真洞晚不可到
金華三十六洞天高崖臣壑多風烟老石斗甕寒鳴泉蠻花
鐵樹森戈鋋鳥獸絶跡鬼魅&KR1531;清&KR1448;&KR0772;窱巢神仙虛泓囓趾
蟇頥然怪鑿霩落闢屋櫋&KR0765;飊倒鞴噏欲穿凍乳冰髄傴&KR0556;
船熒光爥冥竹炬㸐積蘚躂屩跣却䟒危棟結宇深扃鍵曲
房密閤極邃延囷倉歛穧列町㽭椸架韣捲冠裳懸鐘欒鼓
簴屹不遷&KR0686;霞寳盖爛瑛鮮蜚幢舞節恍後前乖龍夭矯角
鬛全穹龜絡蛇白以玄狻頭象脚伏㺦猭蟾蜍蝕月囚重潫
霙霜霰雪凝真鉛靈溪流潺截中邊秘穴漆黑跼背肩神閽
峻拒亟我旋暗井瞰腹抱豁圓仰竅斷繘瞩或顛妖蛟産(叚夘)
滑吐涎冰簾洒空萬琲聮馮夷海國瀦爲淵窺覘欲下手足
拳悔懼咋舌恐有愆谽其奥室别據巔蔦蘿藤蔓亂紏纏蝙
蝠翅股掛復翾蜥蝪弄雹窟宅&KR0825;𣑽質蕃飾垂蹁蹮寳纓珠
珞窮雕鎸精英象物淂氣先上踞下伏総一甄齾磴陟絶愁
攀緣嗟予學道苦未堅起搴昌陽望延年乾堪坤輿自方寰
禀生受有吾拘攣羽毛鱗分正或偏飛潜動植過百千宮居
竈食類螘蝝酸醎淡澁朽臭羶揭鑑照面益削朘運劍剖腹
猛滌湔貪嬴嗇厚務死權息黥𥙷劓吁誰賢我疑神仙住渺
緜黃庭欝璘内景烻芙蓉城闕麒麟軿蓬莱樓閣魚龍鞭服
閭賣瓜俗骨痊道華啖棗彭仇捐白河炤耀踏斗躔滄海攪
碎觀桑田盍獨閟此使世癲我卜我筮還筳篿喝開二洞薄
八埏翩然直駕鶴與鳶
景陽宫登初陽臺謁抱朴子墓
人生擾(擾)間頗覺天地窄我憶抱朴子高臺睨空碧初陽出
山上照破萬古石丹光動鼎鐺霧氣浮冠舄遺書上下卷道
妙或黃白老衰及病瘦&KR0605;苦為形役豈伊鳳鸞姿終以狐兔
宅尸觧本無形肉飛寕復跡鄭君曾有傳勾漏恍所㦄䧏子
倘可問稚川特未隔幽林来魍魎缺井守蜥蝪神仙果何人
海兵長戲劇世傳老聃死吾謂方朔謫虚墳誰所為怪樹獨
悲激滿前湖與山秋色落几席因兹些𡭗魂目送雲邊翮
大佛寺問秦皇繫纜石
手撫一片石昔為滄海滣始皇或繫䌫萬里浩無津世間本
妖妄何處有仙真蓬莱不可到弱水空飊輪徐生忽以去方
士先避秦童男繼童女五榖雜貨珍島嶼止不返蛟龍化其
民非惟長年藥永隔戰馬塵人君却未悟望匕轉東廵山鬼
覺將死海魚祠作神侯生奉圖籙譏諫極所陳驪山閟鳬䧹
金槨竟沈淪惜兹鑒不遠遺跡留千春經營大屋覆刻斵青
蓮身漢唐幾英主覆轍猶𡭗遵我恐石有語神仙多誤人
湖北岸小寺問参寥泉
古寺湖水上寺門但菰蒲一泉湛如玉巖骨旱不枯粤從參
寥鑿淂與盖壤俱東坡或茗宴西嶺猶松竽人誰問詩侣世
頗笑酪奴瓦甃縦然在木瓢知巳無汲古宜汲深塵心非轆
轤别禪勝别味俗舌空醍醐老僧久不識香灺冷宿盂卓㦲
郡太守遺像擁肩鬚閑来試我酌霧雨變須臾尚持金芙蓉
便踏赤鯶魚
戒珠寺後登蕺山謁王右軍遺像
小立天地窄前登萬山阻越王采蕺處秋綠空榛莽古祠復
何人遺像寄𣑽宇柳老題扇橋荷香弄鵝浦典午當衰亂神
州渺淮楚經略欲馳兵保障期按堵姦温多大志誕浩却浪
許護軍曾參綜牋䟽極心膂廟謀不可勝野戰徒争武内外
未恊和英䧺豈豪舉泗口聊進屯譙城遽犇沮事勢日趨異
朝廷孰撑拄去官寧忤違誓墓獨酸苦父子但法書功勲緫
塵土青緗每收拾綵筆餘圖譜草隷俱入妙雲龍競掀舞崔
蔡須抗行羊殷特奴虜一鷖或有識野鶩紛難數平生破布
被謾以指畫肚起扣故墨池長鯤戰風雨
射的山龍瑞宮問陽眀洞天洞盖是禹穴
意行得古洞忽到陽眀天人傳是禹穴愧我匪史遷上摩青
冥出湧作美蓉巔下開巨石窟欝以藤蘿纏自昔乘四載扵
兹理百川岳瀆通脉絡蛟螭被拘攣真長或可待宛委空風
烟衣冠竟一窆簡札猶遺編世間後百世龍鬼巧相挻安能
洗滌盡却見鴻荒前惜哉不可及恐此復偶然黃庭或秘景
絳府尚靈仙精英倚怪木狡獪戲神泉無論鳳文舄肻降狐
鳥莚長嘯望天末白雲年復年
次韻胡仲申雲門紀行
會稽多名山乘興我欲去忽携一日糧便踏青蘿路前峰如
鴻鶱後嶺類鵠舉吾知杖藜間肻負鞋韈句有湖但一曲天
影餘秋宇有涇曾載樵石齒亂蠭午紺花吹澹香琪樹動幽
慕何哉廓落洞得不精靈聚長吟空人我曠視渺今古候神
軒轅久蔵蕳宛委暮老簷雲倚龍丹甃雪凝乳詩亭了如初
茟塜將化土閑挑苔窟泉静爇栢爐霧荒涼相劒客錯寞賣
扇姥紛其塵跡改恍爾烟霏護起追千載懷高縱太遐步私
嗟勾踐世保國深且阻膽薪苦或嘗犀練勇如赴復疑始皇
時刻頌岑絶處鮑臭尚求僊蛇妖徒泣嫗沉埋九寳鼎笑傲
兩芒屨交予支道林侣我許玄度興亡鳥呼風富貴鬼嘯雨
穢墟幸有遭盤谷誰争所行從篔簹徑坐泊菡蓞浦白鶴杳
未攀𬗋騮驕可伍搜竒本自玆濟勝吾巳屢秦崦或西枝郢
江猶北渚鏡虛忘往来輪轉繫成住平生幾心期終夜真夢
語桂榛方招隱芝蕊不藥痼身尤出處難地以窮通悟一目
湏見羅四鍭竟如樹推材宜鄕里選德固庠序脩名實之賓
慎動静有主人思佛可佞我謂儒非腐山岳何屹然事功急
先務執輿且周流沮溺却問渡信兹我孔孟直不老鄒魯遠
游吾爾俱滄海極東泝
韓蘄王花園老卒歌
蘄王手種紅錦花十載不掛鐵錏鍜花園老卒守花樹睡着
花磚聞曙鴉白頭白盡身無事古塞沙塵戰餘騎多士如雲
足健兒一竒在腹終憔悴青銅萬緡滿地光寳函矯節賜夷
王宮粧粉豔去酣酒海貨珠賝歸壓檣王家舍兒驚吐舌御
府珊瑚碎飛雪口猶乳臭却帳前矍鑠一翁嗟棄捐君不見
天下英䧺本奴虜左鼻成龍右鼻虎頸血淋漓思釁鼓史傳
沉埋誰比數花落花開幾風雨
觀姚文公集記趙江漢舊事
江左一丸國北兵臨鄂城鄂城小不敵圍塹泣孤&KR1137;趙公本
儒士皓首困欃槍老身念未死勢肯舉䧏旌坐随清野民虜
入驃騎營凄其盡忠義憤使釁鼓鉦長揖上堂階五弦偶鏗
鍧黃鬚何鮮卑指下尚正聲中原真有人大將世豪英幕府
喜致汝軍師豈徒驚終然類脫兔夜即葬脩鯨兩目嗔欲裂
汨羅我同貞和門遽出令邏卒復縦横扶持返舊路慰勞賜
冠纓古今多分潰光嶽極戰争干戈自有責黼&KR1168;合祼亰演
疇庶不憚經瀆孰重輕從知道在巳詎用死易生汴土久不
守金源遂交撑紛(紛)戎馬間務以儒術鳴遺經益南徙義理
却後瞠繁章僅北往禮樂要抗衡平陽賣瓜叟立教繪國&KR1274;
詩書得箋䟽江漢卑律程當時乃世運何士非我楨楚材仍
與晉漢學特逃嬴蔵劍或徵氣鼔筐湏播精熒煌一工事卓
犖千載成陸機但辨語庾信空哀情我且用我法吁嗟我仁
卿
病動牽掎蜚揚恨不鳥兩翅跐蹈恨不百足豸浮湛里閈曷
時巳頋瞻形骸吁可鄙我披我書我欲禠思爲穆滿執鞭弭
泰山滄海步我跬歲月邁矣我搏髀游侠者非仙者是流蕩
忘返獨不耻長笻化龍机化麂芝草琅玕森茷靃我来丹臺
述仙史泛觀八極從此始滿天白月無塵滓
題畫墨梅
北風吹倒人古木化爲鐵一花天下春萬里江南雪
題趙大年林塘秋晚圖
老景青黃茟底收晴鳬冷鴈共汀洲王孫畫學空花竹不到
銅駝陌上秋
淵穎吳先生集卷之三
