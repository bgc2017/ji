淵穎吳先生集卷之五門人金華宋濂編
論倭
臣愚不佞揆今之世提封萬里東西止日所出入南北皆&KR1284;
于海邊徼無烽燧之警士卒無矢鏃之費外夷重譯鄕風效
順梯山航海莫不来獻方物漢唐之盛所未有也然以倭奴
海東蕞爾之區獨違朝化三十餘年奉使無禮恃險弄兵當
翦其鯨鯢以為誅首可也而迄今未即誅意者其有說乎臣
切即前事觀之海東之地為國無慮百數北起拘耶韓南至
耶馬臺而止旁又有夷洲紵嶼人莫非倭種度皆與會稽臨
海相望大者戶數萬小者僅一二百里無城郭以自固無米
粟以為資徒居山林捕海錯以為活漢魏之際巳通中國其
人弱而易制慕容嵬曾掠其男女數千捕魚以給軍食其後
種類繁殖稍知用兵唐攻百濟百濟借其兵敗扵白江口乃
逡廵歛甲而退今之倭奴非昔之倭奴也昔雖至弱猶敢拒
中國之兵况今之恃險且十此者乎鄊自慶元航海而来艨
艟數十戈矛劍戟莫不畢具銛鋒淬鍔天下無利鐡出其重
貨公然貿易即不滿所欲燔&KR0778;城郭抄掠居民海道之兵猝
無以應追至大洋且戰且郤戕風鼔濤&KR0837;湧前後失扵指顧
相去不啻數十百里遂無柰何喪士氣虧國體莫大扵此然
取其地不能以益國掠其人不可以強兵徒以中國之大而
使見侮扵小夷則四方何所觀仰㦲唐太宗擒頡利而靺鞨
来朝太宗曰靺鞨遠来突厥既服也今倭奴不及扵突厥遠
甚若其内屬如靺鞨者又多臣恐其有效尤扵後也以臣度
之倭奴之國去高麗躭羅不遠今戍高麗躭羅者當不下數
百萬戍慶元海道者當亦不下數百萬比歲水教以作士卒
之氣大艦數百薄海上下然迄未能以兵服之者地絶大海
險故之以間往征之三軍之士感激嗚咽誓不再見父母妻
子颶風連晝夜大魚䟦扈驚觸篙柂勁弩不暇發囓舌相視
不幸而有覆艦之虞衣衿結聮溺死枕藉幸而一存拔刀斫
舷手指可掬雖親戚不相救援生死尚未能保何暇較勝負
哉昔者隋人統五十二萬人伐高麗高麗終拒守不下所恃
者鴨綠一小江耳今倭奴之強固不如高麗而大海之險甚
扵鴨綠水者奚啻幾十倍其人率多輕悍其兵又多銛利性
習扵水若鳬鴈然又能以攻擊爲事而吾海道之兵擐甲而
重戍無日不東面望洋而嘆使其恃強不服雖盡得而勦之
摧朽拉腐也而彼乃肆然未嘗一懼非恃險也何敢若是吳
嘗浮海伐夷洲矣獲其人三千而兵不助強隋嘗浮海伐留
仇矣拔其城數十而國不加益何也人非同我嗜欲弗能生
也地非接我疆土弗能有也爲今之計果出兵以擊小小之
倭奴猶無益也古之聖王務脩其德不敢勤兵扵遠當其不
服則有告命之詞而巳今又往往遣使臣奉朝旨飛舶浮海
以與外夷互市是有利扵遠物也遠人何能格哉魏文帝謂
辛毗曰昨張掖獻徑寸大珠今欲求之曷若辛毗對曰聖王
惟德之務四夷畢獻方物求而得之不足貴也今不若罷我
互市從彼貿易中國免徼利之名外夷知效順之實計莫便
扵此彼倭奴者心嗜利甚我苟不以利徼之雖不煩兵猶服
也何以知其然也漢建安中鮮卑軻比能稍寇遼東三郡其
後来朝則詰之曰我雖夷狄亦人也禽獸猶知擇美水草以
居况我人乎㦲前者守臣數徼我以利使吾不得畜牧吾故
叛去今反其法吾故来又况倭奴之人稍知文字豈反不及
軻比能耶而獨不知效順者此臣所以日夜扼腕切齒為朝
廷惜也臣年長矣每思傅介子班超之所為慨然嘆息使二
子不自奮扵絶域未免為田里之匹夫功或不成扵漢朝至
老死亦無聞扵後世臣自揆不能如二子之智而欲有二子
之功罪不容扵死幸而朝廷假臣一命奉其告辭得往喻之
亦一竒也議者必曰鄕曾數遣使猶不得要領近自對馬絶
景䓁島渡大海徑趍太宰府高麗耽羅沮撓百出留使臣不
使遽見中夜守護排垣破戶喧呶器號兵燧交舉後雖僅得
其使介来廷終至渝平而不服意者一泛使之遣未足以服
之乎自臣觀之今則高麗躭羅巳服所未服者倭奴而已然
亦不勝其懼矣故今遣使不可與鄕遣使並論也臣必謂其
王曰海東之地曾不能當中國一大州其兵衆之多寡可料
而知也以今中國之盛不即加誅扵海東者天子之德不忍
煩兵扵遠非有愛扵海東也鄕者王之衆航海而来驚我海
道之兵且戰且郤王之輜重喪失者太半而我曾不損一毫
三軍之士忿然含怒甚唯寐忘之當慶元海道者莫不被堅
甲蹠勁弩帶利劍飛艦蔽海而東超足距躍輕風濤萬里之
險决死生以問罪扵王兼之高麗躭羅之衆其識海道習水
性與王國同是王數面受敵也然迄今未即加兵者意王猶
有人心欲以禮義服之又不忍煩兵以苦王以故遣使臣来
今朝廷攻王之土地非如伐夜郎略朝鮮可以置城守也雖
得之越海弗能有也寳珠金帛積如丘山不恃外夷之貢獻
也殊方異物来獻于廷又不假王之重貨也罷我之互市從
王之貿易是吾土地之所産王反得而用之也然王之名物
不譯扵舌人也久邊隙一𨳩市易且有禁非王之利也旦夕
大兵且来王必悔之王若聽使臣是得效順之美名而免受
敵之實患也此臣喻之之說也
形釋
客有問曰生故&KR0786;游也頗有聞扵今之世乎泰階既平滄海
不波仁漸八荒德被邇遐東陬渺蟠木西紀泝流沙麒麟鳳
凰襂褷翕赩徵瑞乎山谷神芝朱草勾萌甲坼納祥于水涯
上又招賢良選廉茂訪遺逸舉孝弟開承明廣内之廷設金
馬石渠之署高者登公卿大夫次猶𥙷文學掌故遠方鄙人
詹望歌詠以需進用之日者久矣又豈有卑汚連蹇局縮齷
齪不少遇乎生嘗竊志於是少始知學長又益加義理析秋
毫辭章掞春華亦既絶江河略青徐東掎齊魯之郊北睨燕
趙之都英豪間出俊造交驅指南文苑擩嚌道腴盖將追蹤
乎三五而方駕乎羲蘧然且名不躋仕版身不離樵蘇口不
攻辨智足不利走趍誠不能與世之豐衍博碩輕便侈汰者
比數乃若此之拘也是何昔者元造肖形之過乎予則應曰
唯唯否否若客所謂知其一未知其二者也乾清坤濁交錯
思屈原宋玉王揚司馬支離輪囷綺繢豔冶言文辭者則或
蜀而或楚詩書禮樂雕龍炙輠公平正大浮淫奓詡言道術
者則或齊而或魯喑嗚則雷震指顧則雲聚立談則谷風發
條遄怒則秋雨流潦頎然而長厖然而厚博然其肩背哆然
其顴輔出材扵山野升俊乎天府竆足憫黎民逹足事聖主
猶欲發乎汪罔之封守敺乎昭如之海濱軺車尚有所不能
載三馬尚有所不能勝若是乎恢梧倜儻苞容庨&KR2290;有異扵
恒人者乃足爲國家之用稱天下之珍則予之不足也知已
甚矣今夫予志氣不剛筋力不強容貌不通扵世俗衣冠不
合扵康莊空洞坋塞而無統繆悠迂誣而不得當處闤闠則
心勦形瘵望山林則獸駭鳥(行鳥)忼慨而長嘯跰&KR1271;以自鍳且
謂夫元造肖形之過也則客將閔宋人之苗而揠之使長乎
不然世固有是者矣竦肩而千技攘臂而百變拏棹則凌冰
霜膏車則犯雪霰盖已前鼓金張之虛譽後攀許史之密援
王貢弹冠而肯慶蕭朱結綬以互薦是固先聲之所及無論
乎么麽眇小血肉之軀而上不許之見也客乃逌然笑惕然
謝曰古之人不云乎形之厖也類有德聲之宏也類有能然
卒以是致敗而不復振予不敢復相天下士矣是故鯨鯢蕩
而失水雖螻螘之細微或為之制麋鹿介而離山雖文豹之
拳捷或肆其噬晏嬰短而臨菑安趙武呐而故絳理沈尹瘠
而屈折白公孟嘗眇而招徠多士斯豈非其人乎姑欲激生
而使進扵此也生今上希道德中效儒墨巧匠之手無曲木
而惟其器之用聖人之門無棄人而惟其材之得不究其學
之是非乃徒汝形之為惑是且輕詩人之忠厚掩說士之噤
吟捨茈葫桔梗扵戰國之澤而不收榛楛棫樸扵成周之林
也不亦左乎
改元論上
先王之始得天下也必明一代之好尚以新斯民之耳目聞
改正朔矣未嘗聞改元也然則商訓稱元祀春秋書元年者
何以㦲曰是直史官紀述之常體耳將以志人君之在位久
近者也非王者以是爲重事也後之說春秋者乃欲以改元
爲重春秋之初周平王立四十有九年而魯隱公又改稱元
年藉令重在改元何不襲稱王者之年傫數而明詔扵人㦲
抑魯以周公之裔且僣改之也苟或僣改必宜誅絶扵夫子
之筆削又反從而書之獨非撥亂反正之道乎盖自古未嘗
有改元爲是說者特出扵戰國秦漢之間周之既衰秦與列
國争稱王其初即位時猶以諸矦之爵行國中國人皆稱之
曰公及後以王自稱史官欲少異之明其稱王之始故曰某
王改元是豈班班然播告扵其國者㦲徒以書之載籍而巳
耳何則秦惠文王孝公之子也立十三年矣十四年乃稱王
而秦史改元魏惠王武侯之子也立三十六年矣三十七年
乃稱王而汲冡竹書亦改元又十六年而後惠王卒非改元
也明秦魏之始稱王也此殆爲史官者自志其國之事猶春
秋之扵魯史也求其說而弗得又大惑焉且謂西伯在商紂
世亦嘗稱王亦嘗改元其兆特因戰國之秦魏秦魏豈果以
改元爲王者之重事㦲說者恒曰爲國君者即位之明年必
告廟以臨群臣然後改元然以之言告廟則可臨群臣則可
以之言改元則未可國君嗣位定扵初喪先君之終即嗣君
之始若曰緣終始之義一年不二君特臣子之情不忍遽死
君父故居喪自稱曰子國内民人之心繫之久矣將爲史官
者以先君之薨年不得便爲嗣君之始年始待其明年告廟
之際乃次第以書之如太甲祗見厥祖而元祀之文著扵商
訓也以事繫日以日繫月以月繫時以時繫年書之以年則
又繫扵一國之君是皆有不得不然者也故曰直史官紀述
之常體耳然則何以變一為元杜預曰人君即位欲其體元
而居正故不言一年一月此說善也而後之說春秋者自異
焉亦不合扵春秋矣
改元論下
為春秋者曰惟王者然後改元東周之遷王政不行諸侯亦
皆改元近而宋魯遠而晉椘下及邾莒滕薛雜小國莫不皆
然魯或以是而改曆晉或以是而改正朔秦或以是而創閏
月此又似是而實非者也太史公三代本紀有三代世表徵
尚書尚書無年故年不可載乃以世紀之十二諸侯世家有
十二諸侯年表六國年表共和以下徵春秋左氏内外傳秦
始皇以上徵戰國策皆有年故既以世紀之又以年實之然
或已失其世系失其年代失其名爵矣且先王之世有小史
外史以掌邦國四方之志諸侯無私史也晉之乘椘之檮杌
魯之春秋至東周而後有是故十二諸矦之年始可得譜然
不可得譜者亦多矣燕至惠矦而始有君秦至穆公而始有
名椘至若敖而始有年滕薛騶雖文武之褒大封小不足齒
他大國當西周之盛亦徒紀之以世而巳近者詳遠者略也
非必曰以周之衰而諸矦各自改元推春秋之義此尚得為
大一統乎盖古之王者無改元惟用舊歲季冬頒来歲十二
月朔扵諸矦諸矦受而蔵之祖廟至則以特羊告廟請而行
之東周既不頒曆故魯亦作私曆猶私史也若諸矦固自有
日御矣秦以僻陋之國邊在戎夷扵是始有史官始創閏月
則猶魯曆也然三王之正不同而獨夏數得天商周革命且
改正朔以示不相沿襲廵狩承享兵農田獵猶自夏焉故周
官有正月有正歲正月夏正正歲周正三正之通于民俗尚
矣汲冡竹書雖用夏正以紀晉事抑何嘗有改元之說哉若
曰東周諸矦皆改元則此晉事上起殤叔殤叔晉穆侯少子
成師也别封曲沃是時文矦昭矦猶在殤叔比晉一大夫耳
無緣改元特武公卒併宗國不數文矦直推殤叔以繼穆矦
徒志其始封與卒年也太史公漢興以来諸矦世表高祖功
臣矦年表類扵每國書某王元年某矦元年方天下大定奉
漢法度行漢年號固也又况孝武新建元而輙自改元可乎
淮南鴻烈亦稱淮南元年許慎註云淮南王安始封之年也
特為史官者欲著每國之名爵年代世系故一以是書之非
改元也&KR0690;之扵漢者如此則可見東周諸矦之必不然矣
秦誓論上
秦穆公因𣏌子之謀以伐鄭鄭人知之既還而晉人又敗之
于殽内愧蹇叔外為諸矦所笑咨嗴痛惜發言自誓且以咎
其聽言之失而巳欲戰之心固自若也修而車賦儆而師徒
逞其憤怒求以報復非不欲詢老成棄新進也言猶未已而
兵遽出扵晉郊然則夫子何以獨列之書乎將不取其悔過
乎曰夫人誰無過過而能悔然後能改改過君子之心也以
君子之心行王者之事將巳亂非生亂將寡怨非積怨穆公
有一扵此乎今徒信其區區自誓之言不察其無道用兵之
罪雖說春秋者亦不敢少責扵秦反以深責扵晉是不知秦
猶晉也且曰晉人三敗秦師秦之見報人之常情也未至如
晉之甚晉人又輙報之則過矣故春秋常情待晉㐮王事待
秦穆文之四年穆公雖見伐而不報然後可以實其悔過之
言是又非也夫以秦之所謂悔過云者吾知其心矣必也追
念既往之敗引咎歸已作為言語以自觧扵國人使國人不
徒忘其死傷暴骨之戚且又作其迅奮欲戰之憤封殽地之
死骨啓隴西之覇圖盖巳盡在扵自誓之一日是則因敗為
勝轉禍為福而闘士自倍者也若夫文之四年穆公非不欲
報伐也兵出累年民勞國敝又復有事西戎闢國十二固少
愒耳未始一飯不在晉也六年之夏穆公卒矣不然晉不先
動而秦輙加兵非結怨亂之甚者乎雖以康靈桓景繼體之
君出事巳隔世讎猶未釋自僖三十三年殽之戰迄宣十五
年輔氏之戰凡幾戰矣三四十年之間和好未嘗恊兵釁未
嘗觧不顧義理之是非而專以干戈為報復夷狄之道也春
秋且以是而狄之矣穆公為有以基之者也烏在其能悔過
乎雖然自其言而論君子不以人廢言此夫子所以獨列之
書也自其事而&KR0690;二帝三王以来世變至此極矣是未可以
王事待之者也齊宣王伐燕而敗慚見孟子而陳賈乃教之
以文過由是較之則穆公之所以為賢者豈不遠矣
秦誓論下
方周之東遷平王之命盖與成康太平之世無以異扵是哀
痛慘惻之心亡矣周道不幾於衰乎雖然聖人猶有望扵魯
魯周公之胄秉禮之國也魯不足望則天下之勢不併扵秦
而不止是故帝王之末簡而秦魯之誓書附之予嘗論其不
然當春秋之時秦幾覇矣始無與扵王室之盛衰自殽之戰
大敗扵晉兵戈日尋無有寧歲東諸矦不復與盟會又且南
合扵椘晉椘争衡秦何有焉晉人曰齊秦椘狄方強今三強
服矣敵楚而巳椘人曰捨齊秦他國請相見也是秦不晉椘
若也且秦之興始扵孝公之用商鞅成扵惠王之取巴蜀地
形便兵力壯蠶食六國倂吞二周戰國之秦也非春秋之秦
也此其去吾聖人之卒也亦久矣雖吾聖人之荅子張以百
世可知必曰其所因者在乎禮其所損益者在乎制度文為
小過不及之間耳非若後世䜟緯術數之學也烏知周之必
併扵秦哉聖人不作諸子雜說並起左丘明國語載史伯之
言亦曰夫椘重黎之後也黎為高辛氏火正昭顯天地以生
柔嘉姜嬴荆芈實與諸姬代相干也姜伯夷之後嬴伯益之
後也伯夷能礼扵神以佐尭伯益能儀扵物以佐舜其後皆
不失祠而未有興者周衰將起矣又曰武王之子不在應韓
必在扵晉且使鄭桓公勿偪焉而别寄帑扵虢檜然亦何以
異嚮所云哉夫西周之末王政舛錯史伯知其必亂則當矣
齊固大國也雖晉文矦帥師以救周難猶次國耳椘亦蠻夷
蕞𡭗子男之邑秦仲方入仕于周尚未得𡵨豐地未列扵諸
矦豈特與諸姬代干也哉必周之東遷齊始覇晉亦相繼而
覇秦則桀驁扵西椘則暴横扵南而鄭也適居四方之會交
南北之衝彼四國者恒困之矣丘明將與魯悼公同時且推
其所見而言皆傅會無誠實猶戰國之世見秦之強遂謂聖
人叙書之際巳覩其势之若此而特以感傷之微意寓焉非
行事之深切著明者也然則書何以列費誓秦誓曰伯禽初
封適有淮夷之寇以修内備以扞外侮井井然各有條法盖
聖人善之者也非有望扵魯也若夫秦誓則吾前論及之亦
詩之取魯頌商頌也如是而巳矣
孔子不貶季札論
春秋吳子使札來聘吳蠻夷之國也君稱爵大夫稱名而不
氏因其始通禮盖未同扵中國也是特椘椒秦術一例而書
耳說者曰春秋責賢者備吳子使札春秋不稱其公子是貶
也然則曷為貶札賢者也本其辭國以生亂故聖人特託其
來聘而貶之也是不然夫吳子夀夢有子四人長曰諸樊次
曰餘祭次曰夷昧季則札也父知其賢兄弟亦知其賢嘗欲
立以為嗣矣又且約以次傳而致國矣然終不肻有其國豈
不曰立嫡者以長傳國者以賢苟不顧人道之大倫以成其
父兄之志誠不若守匹夫之介節而得其退耕于野之安也
何則長幼之序不可紊君臣之分不可奸將巳亂也非生亂
也今則諸樊兄弟巳死夷昧之子僚乃立吾將奉嗣君之命
而歴聘乎上國豈料魚劍之變驟起扵肘腋之間哉聖人固
不得以是而豫貶之也闔廬之謀王僚之弑且知季札必不
受成國扵賊手僅以先君傳授之次第藉口扵國人雖常人
之情猶得之矣况聖人乎說者則曰太伯犇吳而不返季歴
嗣位而不辭武王繼統而受命亦不以配天之業譲伯邑&KR0690;
也是又不然夫太伯之去因古公之欲立其弟季歴嗣位非
不辭也端委治吳而不返豈可殞周家已成之業哉若伯邑
&KR0690;則且爲御扵商見殺扵文王之世矣使太伯返則季歴不
肯承西伯之任伯邑&KR0690;在則武王亦不肻任天下之責太伯
之德雖在扵譲季歴之賢武王之聖非皆出扵不譲也父子
世常法也兄弟及則法之始變也陽甲盤庚之間殷以是亂
者九世豈獨季子之辭國乃生亂㦲說者則曰叔齊之德不
越伯夷孤竹舍長而立幼私意也諸樊兄弟無及季札之賢
者父兄眷眷焉欲立札公心也是又不然夫伯夷以父命爲
尊叔齊以天倫爲重彼此交致其譲而各盡其心以故聖人
賢之然季札又何以知其爲公心哉諸樊兄弟欲承父兄之
志使有其國盍不扵吾魯隱桓之際觀之乎惠公欲以桓爲
嫡禮之所不得爲也惠公縦其邪心而爲之隱公又探其邪
志而成之秪以自禍而巳夀夢其惠公也諸樊兄弟其隱公
也吾見其邪尚何公心之足云㦲且謂季札生亂扵辭國殊
不知使有其國亂益甚矣說者則曰春秋多變例聖筆有特
書&KR0878;椘無大夫而屈完書族王朝下士以人通而子突書字
諸矦公子以名著而季友書子母弟之無列者不登其姓名
而叔肹書氏皆以賢而特書也若仲尼亦賢季札必依此例
而特書矣是又不然夫齊桓召陵之師椘人未有必盟之意
也而屈完請服王人救衛之役王室微矣而又使子弟主兵
故子突不得有功季子來歸則我公請之扵齊而欲以靖魯
國之亂叔肹之卒則又或以公弟之貴而世遂為卿聖人之
特書者特因四子以主義豈得与季札例言之哉然則春秋
之旨主扵吳之来聘不主扵季札之譲國季子之来聘可見
也譲國不可見也吳之始通禮未同於中國吳子之使札是
猶椘子之使椒秦伯之使術也聖人一以是書之至若椘之
自州而國自國之有君有大夫而後漸同扵中國後日椘子
之使薳罷君以爵大夫以名氏椘殆盛矣聖人果賢之乎否
也今則春秋書之曰札而不稱公子者吳之始通猶未至扵
椘之&KR1051;盛故也又况吳子之使聘者一國之事季札之譲國
者一家之事春秋魯史也主扵吳之聘我者耳若季札之辭
國生亂非惟聖人不能扵是貶之雖聖人欲扵是而稱其譲
國之賢亦所不能也要之為此說者公羊則曰賢季子糓梁
則曰善使季子夫季子固賢者也春秋亦不以其賢而不名
也公羊所謂許夷狄者不一而足是也若以吳子之使札為
善札賢而名所以成尊扵上椘椒秦術名而非賢也又將何
以成其君乎是盖吳之始通而後有聘賢札貶札聖人不暇
論也今又反因二傳之說強附他義且貶為非賢者何㦲失
聖人之本旨矣
與黃明遠第一書論日夜食
頃見舉糓梁春秋違失有日夜食之辨及觀劉氏權衡亦謂
春秋據見而錄不應書日夜食何休難之得矣鄭康成強為
文過耳予嘗&KR0690;之日月之贏縮有常度則日月之薄蝕者候
之亦且有常聖人之作春秋所以宣明曆數而示諸人者固
不能必日之不夜食也莊之十有八年三月日食上不著日
辰下不稱晦朔是則糓梁求所以觧經足以知日之有夜食
鄭君知所以驗日之有夜食以故寕分糓梁之過而不辭古
者天子有日官諸矦有日御世脩其業以攻其術孔子為春
秋之故亦脩殷之故曆夫曆春秋之所重也後之儒者或造
家術或用黃帝以来諸曆必先推&KR0690;日食以驗春秋何則日
之行也有中道月之行也有南北九行當其晦朔之交或食
淺或食深或頻月迭食或曠歲不食是皆後世善筭者所能
及也何休難曰春秋書日食不言月食日者因其無形也故
闕其疑何緣以夜食書乎予嘗推鄭君之說知日之必有夜
食言乎前月之晦日入久矣言乎次月之朔日出而已虧傷
盖天之晝夜以日之出入為分人之晝夜以天之昏明為節
此傳所謂因王者之朝日而後見日之有虧傷也今而曰一
日一夜合為一日日始出而虧傷未完是朔食也如或不見
其虧傷則可謂夜食耳夫自周天三百六十五度有畸者而
論之天平運而舒日月則内轉而縮日一日一夜一周天而
在天為不及一度若月巳不及十三度有畸以日之速用月
之遲退以及之一月之間積二十九日九百四十分日之四
百九十九日月一會是則二十九日少半日也天運之參差
不齊日食之在晝在夜不可以一定論也必以日之始出則
為晝食日之旣沒夜行地下則將不得為夜食乎徐邈曰日
夜食衆星無光盖衆星託日以為光者也世之登泰山者夜
半觀海出日人世之闇闇猶故也於此而或食謂之食朔可
矣晝食未可也又安得不曰夜食乎予嘗遠徵前代魏永安
二年十月已酉日食地下虧從西南角起近據宋世淳熙十
二年九月望太史言月食在夜新曆楊忠輔言月食在晝慶
元四年九月朔太史言日食在晝草澤陳大猷言日食且在
夜月猶有晝食又况糓梁巳有日夜食之傳乎夫曆本春秋
之所重者也今而曰孔子從周何嘗&KR0690;殷曆設&KR0690;之矣今論
語家語禮記中庸皆不見也雖然論語所載詩書禮樂皆嘗
討論獨無一語及春秋將謂春秋非孔子作可乎㐮之二十
有八年書春無冰哀之十有二年書冬十有二月螽不宜有
螽而有螽可以有冰而無冰是二者仲尼或指以為司曆之
過魯曆差矣則殷曆庸有不&KR0690;者乎今而又曰杜元凱嘗用
劉歆三統曆著春秋長曆亦不曾因推長曆言日夜食雖然
元凱長曆晦朔參差甲乙舛錯委曲從傳反謂經必有誤是
雖未始明言日食之在夜吾以天運&KR0690;之則必知日之有夜
食不敢謂聖經之必無也抑長曆併&KR0690;古今十曆乃知三統
最疎固不肯因而用之以著長曆長曆大㮣劉洪乾象曆耳
乾象斗分細故不可通扵古殷曆斗分粗故不可通扵今姜
岌有是言也庸詎知春秋不用殷曆乎今而又曰自尭以来
因日之出納為晝夜若日出而已虧傷便是晝食不必言夜
是故旦則験日初昏則験星此說善矣然聖人之作春秋所
以宣明曆數而示諸人者將不復以日月薄蝕之故而後定
也不然則固不能必日之不夜食也嗚呼天文曆數之學不
易言矣聖人之占天也有可以度數求者有不可以度數求
者而其理固自行乎其間又豈得以吾耳目之所及者而遽
定也哉然今曰日夜食經本無明文惟見扵糓梁子糓梁子
魯學也至漢鄭君信之晉范寗又信之今之世學者主胡氏
胡氏亦信之予固不敢以不信也然則吾明遠之所舉云者
傳之不信而惟何休劉敞之緒論是徵故又敢始終辨之
淵穎吳先生集卷之五
