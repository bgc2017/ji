滎陽外史集卷九十四
明鄭真撰
七言律詩
寄闡仲猷
高住龍山第一層千年永續祖師燈天都入覲恩光重
日本歸來道價增浪帖補怛瞻寳像雲開落石布金繩
上方刻得新碑製笑我淮南見未曾
識得真如是佛身焚香上祝聖明君龍王聽法來滄海
獅子牽車向白雲琬琰宸章金作刻袈裟御賜錦成文
投簪幸得歸來早應願山中半榻分
賦鶴瓢杯用方參政韻
仙驥雲深早蜕胎誰將霜骨鏤崔嵬香流玉液風生座
影浸金波月上臺詩客莫誇椰子榼山翁何羨水精杯
醉來傲睨乾坤闊髣髴瑶池賜宴回
用前題别賦一首
骨相虛涵造化機仙家酒熟許挑攜青雲誓與歸華表
白月須同泛碧溪興託箕山心似石夢隨遼海醉如泥
傾銀注玉人堪笑回首崆峒落日迷
用方文敏新春試筆韻
滿堂裾翠織如葱春在淮山錦繡中河漢天高瞻北斗
瀛洲人遠問東風昇平鼔樂千門合混一車書四海同
見說詞林供帖子上尊琥珀賜醅紅
贈臨淮生六人赴京
陸好德
傳家遠自陸宣公典誥文章卷帙重序列諸生欣造就
生當盛代幸遭逢彩雲曉署瞻閶闔碧藻晴香詠辟雍
天外公車催上道鶯花三月正春濃
李英
龍蟠虎踞仰王都浩浩風雲屬壯圖莫使荆人空抱玉
肻令越客暗投珠聽鶯曉日開丹幛躍馬春烟散紫衢
老我祇甘淮海上煩君多謝魯諸儒
孫起
春風上國許遊遨濟濟衣冠總俊髦天近蓬萊翔紫鳳
水高淮海奮蒼鼇慶門垂裕年方壯寰宇同文運更遭
寄語成均姜博士老來為客尚臨濠
王勝祖
風滿長江月滿山擔書祇為叩賢關杏林春色身先到
桂窟秋香手可攀天拱宸樞瞻漢闕月臨朔望換朝班
狀元釋褐今應見覲省萱堂謁告還
陶德成
我來見汝尚為兒手挾明經日問題歲月恍然成老大
林泉寧復事羈棲神京赫赫環江海學省煌煌近璧奎
鼔篋早登髦士選竹窗莫厭五更雞
蔣禮
丰姿梧竹見清修一卷周詩志欲酬曉日當厨催鼎饌
夜蟾照席挂燈篝鑄成鐵硯頻攜手會使朱衣獨點頭
上舍御前春釋褐家聲好繼&KR1432;亭侯
贈虹縣生劉昭貢成均
煌煌學省近青霄淮海諸生喜見招插架籖題翻錦綺
升堂裾佩聽瓊瑶胙分俎豆春秋祀班簉庭墀朔望朝
文教原知今日盛好將歌頌獻唐堯
送臧惟表詩(并序)
四明臧氏為文獻名族其始祖大丞公宋高宗
時扈蹕南渡為翰林御藥嗣後科第相繼珪組
蟬聯至於元初魯山公南冠入見世祖持節左
憲所著座右銘列諸憲府天下傳頌去魯山數
世而惟表際今聖朝試藝中選授臨洮府蘭縣
丞三年以稱職聞可謂克世其家者矣予客濠
上值其考滿與論世家之契作詩以贈之
魯山繡斧舊家聲三字猶傳座右銘錄宦遠經秦樹碧
壯遊遥指蜀天青牛酥和酒寧辭醉羊胛充庖不怕腥
客底相逢同一笑海雲深處思冥冥
送黃彥機
洪武癸丑予以淛省鄉貢計偕春官莆田黃公
彥機亦以閩省進士謁選吏部因與論同年之
好彥機四如先生曾孫理學文章卓有源委予
心敬服之及來典教中都屬邑數年而彥機奉
上旨為鞏昌府通渭縣丞歲時請覲取道濠梁
握手論舊茲書滿上考彥機謂人生聚散無常
不可無一言以别予老矣無能為矣玉京天上
䕫龍接武非彥機其誰哉遂賦詩以致期望之
意云
兩省同年進士科斯文契誼果如何春雲闊步公須早
夜雨羇愁我獨多邊笛頻聽青玉案山杯不厭紫芝歌
相逢又說朝天去花柳東方散佩珂
答黃仲塤檢閱見寄兼簡吳伯宗内翰
煌煌華盖近奎文玉宇天高覩慶雲秋露每憐三徑菊
春風猶憶泮池芹王言潤色毋多讓尚食傳餐莫浪分
簪紱老逢臺閣選好將忠赤報明君
鈴索無聲玉漏殘文淵閣上逼高寒恩光頻對雙蓮炬
壽考何須九轉丹蘭殿早朝隨喚仗花磚晚步候鳴鸞
斯文說有吳夫子淮海相望欲見難
附黃檢閱詩
(闕)
題莆田羽士雲所卷
仙家樓閣望三山人在祥雲縹緲間每欲隨風歸洞府
曾因作雨向塵寰劒光變幻黿鼉窟丹氣氤氲虎豹關
笑我無心從去住蓬萊頂上候瑶環
送表兄范執中復任靈壽縣知縣
系出文華學士公誰知異姓本同宗相逢共詫形容老
入覲應誇步武重燕馬春郊肥苜蓿淮船秋水映芙蓉
遄歸寵賜南宫宴一曲周歌湛露濃
題畫二首
曾過坡仙放鶴亭黃茅岡頂思冥冥相親有客須拌醉
好語逢人不倦聽一水傾翻千澗碧兩厓浮動半天青
舊遊恍惚渾成夢聊復題詩上畫屛
古木藤蘿翠雨飄重巒絶壁倚雲霄坐隨行徑秋多露
渡喚長江晚有潮機事相忘鷗影隻封書欲寄鴈飛遥
十年虛負瀛洲約愁聽仙家奏玉簫
送鄢陵教諭高思聰辭官歸金華之武義
長淮千里放歸船記得相逢五載前薄宦不須論教鐸
醉歌且復共賓筵天官試卷存遺藳詞苑菁莪取次編
如過金華山下路煩君致意牧羊仙
答姚宗文律詩四首
門掩西風一徑苔懸知勿藥好懷開不辭上客停雲騎
何羨佳人當肉臺蒼鬢不應甘老去青衫只儗早歸來
向時已悟杯中影莫為多情賦七哀
淮天空闊彩雲收坐對青山最上頭幽夢祇應隨化蝶
閒心儘可狎來鷗胸中繡錦休停織袖裏驪珠莫暗投
籬落菊花秋已近浮菴還許喚同遊
一曲清歌聽採蓮夕陽高樹正鳴蟬山川風氣千餘里
詩酒襟懷四十年妙藥人間夸不死靈符海上詫逢仙
幾回笑指揚雄宅問字終當造席前
高節多君慕子陵憐予祇似出家僧床頭相問頻能去
燈下長懷可自勝嗜酒誰云賖即得賣文獨怪價難增
客鄉願得身強健要覓山中术與芩
附宗文詩
(闕)
送林生歸樂清
萱堂有命過淮西矯首雲霄百尺梯綵袖庭階朝進鯉
青編燈火夜聽雞家聲儗續梅花詠客興頻將柿葉題
最喜迺翁多善政歸來㦄歷話中閨
寄徐景顏三首
秋榜名聯進士科輕舟同日泝淮河舉頭天際雲雷迅
揮手人間歲月過大府祇今辭滿牘黌宫仍復聽升歌
馬融絳帳知何似解榻還嫌禮數多
帝鄉城郭楚天涯倦客西風兩鬢華終許徐君歸(闕)
豈容賈誼困長沙曉窗獨對青銅鏡夜榻虛燒絳燭花
淮潁相望雲漢接遠遊祇欲趁星槎
鄭虔多病更多愁却笑文章死不休泰運重逢堯甲子
師傳頻纂魯春秋敢云闕下郎官老誰識周南太史留
科甲向來叨第一西風竟負廣寒遊
用韻寄王漢章三首
山中報政兩年餘卓魯聲華總不如遺蹟向來詢漢楚
淳風今得問廬舒據鞍自覺丹心壯照鏡應憐綠鬢疎
楚澤天高鴻鴈遠短歌空復賦三閭
花縣仙人玉雪清科名詞學早蜚聲共知簪紱家傳久
多羨絃歌德化成千里山川鯨海島五雲宫闕鳳陽城
故人相見多青眼狂客誰憐賀四明
年過半百未容閒縣宰今躋七品班隴上恩須金誥贈
堂前笑待錦衣還蓬萊雲近通三島閶闔天高睇九關
海宇會同春正月紫宸行復覲龍顏
送潘伯英
將軍幕下羽書稀花柳輕風散馬蹄古篆多應題玉筯
梵書謾憶寫金泥天連河漢恩光近雲擁蓬萊步武躋
老我白頭淮海上煩君問訊故園棲
送莊浪衛千總所王鎮撫朝覲領誥而還
虎衛煌煌塞上開將軍多仗出羣材湛盧光動星横漢
觱篥聲殘月滿臺鐵馬沙場精教閱金城部落藉招徠
功成催入龍廷覲綵鳳綾花拜賜回
題綠隂深處
蕭蕭松竹翠交加五里橋南處士家化育儘令饒雨露
山游終許載雲霞巖花亂發雙扉暗澗水潛通一徑賖
老我已忘塵俗念長生試欲問丹砂
題吳道延書屋
錦軸牙籖插架高座中上客盡英髦雙鈎妙訣頻臨晉
五字新篇祇和陶辟蠧春來教汗竹聚螢夜半代焚膏
勸君好富三餘學鼓勇詞場戰必鏖
題梅雪卷
銀海光搖六出花晴香一樹映窗紗誰陪東郭先生履
遠訪西湖處士家皜素本來同造化清寒不許炫豪奢
捲簾愛索羣姬笑取水春烹雀舌茶
五月初一日太守試闔府縣諸生命予為主試初
六日揭曉太守有詩次韻
藝戰中場甲榜開南州多士慰招來昇平正遇君臣會
俊造須期將相材詞學盡誇綦北海經題頻問吕東萊
明公藻鑑歸公論耿耿中天玉鏡臺
題碧山詩卷
山翁結屋倚空青猿鶴招呼月裏聽流水落花春寂寂
白雲深樹晝冥冥久知妙法超三昧仍許離騷賦獨醒
老我尚耽丘壑趣籃輿儗欲叩松扃
上金太守府尊一首
攜家共覩郡公來五馬趨迎一笑開不羨笙簧喧北里
却欣歌誦補南陔九重恩儗絲綸誥百歲香傾琥珀杯
信筆要書耆碩傳老生不敢譲非才
題金郡公待月樓卷
晚涼人在畫欄東海底金輪湧碧空羽舞霓裳隨縹緲
仙遊環佩颯空濛葡萄滿注香尤烈檀板輕敲曲未終
願與嫦娥覓靈藥奮身同上廣寒宫
夜宿谷神道院為吳道紀子璵稱夀宴罷作詩以
謝併貽同志諸君子
星滿銀河月上弦玉溪光泛水中天遨遊如在珠璣窟
燕樂還勤錦綺筵希有年華兼福壽風流文物總神仙
樽餘更許明朝醉踏踏空歌夜不眠
和金太守述懷韻
甘棠隂轉翠簾虛坐對溪山畫不如五彩騰鶱阿閣鳳
九霄變化北溟魚斯文共覩分符日大用還誇發軔初
可是龔黃循吏傳他年弗媿史臣書
每欲揮毫賦子虛非才空愧馬相如彎弓却道雲無鴈
彈鋏多應食有魚芸屋泥香朝雨後竹牀月透夜涼初
諸生沐浴文翁化坐擁皋比聽讀書
和韻奉答金郡公仲和太守父也
貂蟬七世仰華宗千里南來識郡公庾亮許令延夜月
光庭容得坐春風花邊雅戲懽娱洽竹裏行庖燕笑同
厚德在人須有報廣文莫道錦囊空
碧沼涵空石徑幽潭潭公府慰相求步兵寵顧多青眼
工部愁吟奈白頭蟻榼香傾甘露滑花箋濃染翠雲浮
芹邊笑我清如水有約西風桂子秋
連雨有喜上金太守錢同知李推官
瓣香多見格天心一滴甘霖一滴金畎畆嘉禾成樂歲
乾坤清氣滌塵襟舟移九曲山溪遠綆汲千家石甃深
太史簡書煩志喜廣文才淺不成吟
折桂贈金郡公
萬里西風桂子秋梯空誰向廣寒遊曾將姓字通仙籍
敢望恩榮賜狀頭金粟粧成涼月滿麝臍香透晚雲浮
一枝折贈蓬萊客好約嫦娥共勸酬
寄古芳禪師
上方形勝占祥符矯首靈山似畫圖火暖雲爐然榾柮
酒香春甕勝醍醐西天教演真乘祕東魯書探滿架儲
見說夜來禪定起一龕坐對月明孤
送知上人禮補怛
補怛洛迦山在寧波府昌國東大洋海島上觀
音示現之地予家四明於大士為同鄉弟子海
波險絶不及一至典教廣信而鉛山上人永智
若愚不遠千里武拜而前必欲瞻仰慈相而止
予嘉其意之誠志之堅也作律詩為贈按補怛
洛迦梵語華謂小白華以山多白華故云
滄海天遥雪浪堆補怛山頂幻樓臺多因大士尋常現
盡喚遊僧自遠來獅子吼林巖壑震頻伽出洞樹雲開
袈裟坐向盤陀石認得前身是善財
寄羅信言
道來不肻扣丹扉秋水羅江看夕暉席上香寒花竹譜
山中雲暖薜蘿衣教兒儘把韋經讀作客還誇趙璧歸
江海天遥音問少寸心長與鴈同飛
再用韻
枌榆藹藹蔭重扉醉倚闌干駐落暉搗月須求雙玉杵
翦雲欲製五銖衣蓬萊有路須同到靈鷲多年未得歸
想見家山新孝亨慈烏常遶樹頭飛
靳子英巡檢寄贈虎皮作詩以謝
寄來弓箭虎皮斑想像威風百步間肻令戎氊誇雪白
未容蜀錦炫朱殷寢牀不覺驚魂夢講席多應發笑顏
感荷情親無以報題詩附與片雲還
賀蘇如初下第復職
先生試罷早歸來春滿黌宫講席開謾道劉蕡猶不第
誰知賈誼本多才鯤鵬海上終高奮鷗鷺沙頭莫浪猜
過眼可應迷五色且須談笑付樽罍
題南州别墅
聞說南州逸興饒相期解榻過山腰神仙樓閣還同到
使者弓旌不受招雲擁重巒喬木暗風隨幽徑落紅飄
抱琴誰鼔清商調五色鸞凰下泬寥
送玉山汪生起復入國監端明學士狀元拱辰公
之後也生號冰玉堂就題
溪山冰玉產魁儒法從恩承祕殿除雲匣凝香猶有笏
牙籖插架尚多書照人清氣寒仍冽滿眼晴峯畫不如
文獻百年論嗣續從今魯寳識璠璵
題鑑湖曉霽
鑑湖晴漲白鷗波賀老風流問若何蠻賈趁墟酬市語
洞山踏月聽空歌夾堤菱芡經時熟入郭魚蝦近日多
我亦有心探禹穴須君同賦考槃阿
落第舉人南昌張某特恩授温州永嘉縣學教諭
兼簡劉貢禹學正
丹符躬拜御前除試藳猶存棘栫餘宣聖殿高瞻衮黼
諸生班整肅襟裾華堂擊鼔公厨熟綵鷁垂簾海味腴
為語睢州劉博士老年易學定何如
題孫氏紫荆堂家在淮安山陽縣先七世不分宋
南渡思陵嘗幸其家
將軍堂植紫荆花淮海山陽憶故家奕世雲礽同饌席
前朝恩寵駐鸞車簾櫳鈎曉漙珠露座榻凝香覆晚霞
見說孫枝還秀發年來應許著芳華
寄史行可
八行傳家盛有人科名青紫不如君契囊錯落傾珠斗
使節光華拂錦雲賈誼有名傳洛下王通隨意教河汾
不才亦有田園興儗共攜樽醉夕曛
昆季從來識二難每從過者問平安久交自許如金石
遠信何由託羽翰拄笏看山雲冉冉研朱點易露漙漙
卦爻會要新傳得寄與燈前仔細看
寄史君實
月湖公子泮池深老却平生富貴心寳鋏歌殘星斗落
紫簫吹斷鳳鸞吟秫香樽蟻杯頻泛燭翦釵蟲夜向深
若幸廣文歸去早午風花下定相尋
翠竹窗紗易一編焚香孤坐晤幽玄從知太極原无極
始信先天祇後天龍虎風雲當盛代貂蟬閥閱素多賢
笑看喬梓青如盖灑灑涼隂雨露邊
寄金太守仲&KR4499;錢同知(闕)時二公得罪屯田天
寧衛
身世悠悠任所從要知文武古來同寳裝好買千金劔
努力須扳兩石弓共說關張多意氣要知韓范本才雄
淩烟閣上蒼空近願畫丹青第一功
當年幕府幸同僚今日兵農塞北遥願把金貂誇此世
好將鐵劵認前朝霜天雲杳書傳鴈水泊風高學射鵰
聞道竹筒堪吸酒胸中磊磈且須澆
松亭嶺外草如茵部落誰為向日民土屋雨霜寒&KR0609;&KR0609;
石煤然火暖温温曉厨莫笑畦無菜晚地猶誇麥有籸
休道陽和終不到天涯風物也相親
送董理問
名家勲績伍公槐前代班行冠上台御賜尚存犀角帶
軍容猶識虎頭牌雲仍誰似如今盛風烈何能與物諧
天闕入朝歸路遠也須騎馬過茅齋
又
名家喬木藳城深忠孝悠悠百世心盭綬正須傳錦繡
虎符猶得認黃金談經竹屋秋雲合聽訟槐庭晝日隂
忠獻只今祠廟在蕭蕭柏徑許相尋
送括蒼王罕成母喪歸
丹符拜領過長沙老覺蕭蕭兩鬢華聖主恩深頻得禄
慈親訃遠急還家仙遊悵望雲天鶴反哺愁聽月樹鴉
江廣歲寒冰雪苦繽紛清淚溼衰麻
問梅江西王參議索賦
玉妃孤住碧巖阿一笑相逢問若何骨格可隨凡俗換
精神較與向來多幾迴姑射山中去何事羅浮月下過
歲晏天寒冰雪苦幽情肻與共婆娑
玉山縣學教諭蘇如愚先生謙恭樂善待予如師
在任四年以母喪去職作詩以贈云
白髮慈親福壽終家山有賦託冥鴻蓬萊影沒仙游旆
泮水聲殘講席鐘萱草生寒愁滿眼蓼莪哀賦淚填胸
儒官歸去征衫舊須記燈前密密縫
贈俞敬之
早歲親承古雪公契家三世仰清風芝蘭楚楚賓墀近
橋梓輝輝旅席同庾嶺天高催驛騎稽山雲杳託邊鴻
青春舞綵如多暇須約斯文賦泮宫
題松竹軒
亭亭華構倚晴空松竹溪山罨畫中翠鳳羽毛低夜月
蒼龍鱗甲動秋風三公夢入瑶臺遠六逸吟聯綺席同
笑我同鄉須一過倚窗坐對燭花紅
寄玉山(闕)知縣
君住天台我住明相逢千里亦多情政須蒼石銘詩刻
不羨銅盤歃血盟潘岳春吟花似海陶潛晚嘯柳如城
斯文甚荷風聲接比屋絃歌樂治平
滿城風雨落花深望望溪山思不禁笑我窮經空白首
多君視篆祇丹心壽春欲解時苗犢單父頻聽宓賤琴
誰是玉堂揮翰手墨卿須致竹窗隂
寄玉山董縣丞
蟬聯華胄本江都三策天人百世餘對竹風聲來衽席
哦松日影過階除當筵愛飲杯中物成案寧辭紙尾書
笑我山居同淛水少微星動夜牀虛
寄玉山典史
去年竹簥寄曾來老病蹣跚亦快哉長史祇應多眷愛
教官争奈少輿儓玉溪水影明清鑒婺女星光毓俊才
有約芹邊須過我午風香藹錦蓮開
和烏先生見寄韻
貞心澄默與天通虛白涼生一榻中共喜西河尊子夏
儘教蜀郡慕揚雄浮塵要刮金篦膜皎月長吟玉樹風
江水西流千里隔祇將幽意託冥鴻
東南地重四明山人在金堂玉室間彭澤陶潛終勿仕
鑑湖賀老竟辭還學仙志欲求三島報國心猶戀九關
想見水仙灣上路碧雲步步逐瑶環
附烏先生詩
誰道西江信不通故人消息坐談中十年官冷身無
恙一郡名高筆最雄仙闕每瞻龍虎氣客途長嘯馬
牛風獨憐老去年華短空拂春雲望斷鴻
遙望鵝湖與象山昔人談道五雲間片言共覩遺珠
在叔世能追大雅還玉氣和烟浮暖谷金精隨月到
重關先生訪古寧無意謖謖涼風響佩環
題五雲漁舍卷
越王臺外五雲低漁隠人家結構齊可是嚴陵居大澤
肻令吕望老蟠溪冰蟾照夜珠胎拆琪樹生寒翠羽棲
隣郡相過如欲賦却須橙蟹搗金虀
予讀五雲漁舍卷什越中大手筆若趙公待制錢公
博士及王公前學正皆先執友而錢公較文淛江時
實有座主門生之契文獻老成詞極思致興懷存歿
實增敬想欲著賦以續其後而以病弗果口占律詩
用期諸異日云
美董縣丞孝行
此心純孝古來同禄養其如拱木風哭笋簇寒驚土迸
求魚衣解訝冰融羹牆恍若神靈見泉隧多應祀享通
老我儒林當作傳史才媿不似諸公
題胡仲厚先生畫
樓閣重重最上頭石橋有路接蓬洲多才欲著興公賦
適意須招太傅遊棘屋半藏巖日曉松關深鎖澗雲秋
郭熙自得忘言趣掛壁争看醉墨流
中秋寫懷
客中多病更多愁孤負山城一半秋獨處嫦娥空想像
老來詞客謾風流君山曾奏千年笛牛渚誰乘萬里舟
想見家人心獨苦金波應與淚同流
滎陽外史集卷九十四
