滎陽外史集卷九十三
明鄭真撰
七言律詩
題墨窗卷
盛代文明日麗天墨卿窗戶愛窮年未容莊叟談虛白
欲約揚雄草太玄翠琰凝香傳寶刻華牋點漆粲瑶篇
研磨自是經綸手祇合青雲友列仙
書奥
奎星高照屋西隅插架縱横萬卷書彩筆夢花孤榻靜
青藜炊火半窗虛天潢尚譜先朝系官誥猶存世澤餘
已有聲名登闕下苦心何必注蟲魚
貧樂軒
繁華過眼儘堪憐古木青山自屋椽三韭香沾原上雨
一瓢冷泛雪中泉賣文敢儗金成匱問字何容酒滿船
風月襟懷天萬里青春座暖味重玄
題義兒陳清卷
而翁雙鬢早星星膝下兒郎得寧馨長憶杜陵憐驥子
不慚周雅賦螟蛉銜哀欲訴心如割䑛血多聞舌尚腥
見說宛丘存譜牒還家終不負幽冥
詠菊枕用吳先生韻
幽花包裹御袍黃一枕齁齁卧石牀老覺形神安晚節
靜通鼻觀溢秋香蟻醪醉醒疎籬月鶴帳寒驚滿徑霜
辨得楮衾如白㲲夢中紅日上東方
題馬知縣夢雲圖
長日思親慨白雲客窗有夢暮緼緼綠衣恍若樽前舞
哀角悽然枕上聞千里寸心隨縹緲半牀孤影落繽紛
騷壇有客誇能賦不數河陽狄使君
題浮玉山房
削成尖玉湧玻瓈疑似崑崙瀚海西寶氣伏藏丹壑暗
佩聲縹緲彩雲低長材自許充瑚璉高爵終期賜璧珪
夜月秋深瑶帙啟浮光耿耿燭星奎
送醫士淩伯川歸吳中
浮世生涯藥籠中佩聲飛渡碧雲重沙河水暖龍遺骨
山苑風晴鹿有茸九轉盡傳丹竈訣萬言寧待皂囊封
吳江歸去春如海滿眼鶯花錦繡濃
送胡廷幹歸松江
謫居隴畆慰幽棲物外游塵不上衣自有阮生青眼顧
也如江總黑頭歸秋風東海蓴鱸熟曉日西園柿栗肥
自此不須談作客白鷗應許共忘機
分題得芍坡送李太守
疏鑿咸誇惠濟功使君來守表清風千渠聲合雷車迅
萬頃光開月鑑空暮雨冥冥騰赤鯉秋雲渺渺落玄鴻
吾民要覓銘勲處坡上新亭有慶豐
孫叔敖宋封惠濟侯誥詞石刻在固始期思店
送劉推官可成歸長沙
雲杳長沙客思孤涼風千里賦歸歟五雷曾闡神明祕
一卷猶存法律書岳麓天高摶化鶴屈潭水滿薦嘉魚
作官何似還家樂仍有丹心戀玉除
用韻答宋推官廷臣見寄
淮南為客已多年長憶山中孟浩然鴈信遠隨千里月
鸞章忽報九重天論文願借清風榻載酒須同碧水船
莫道老虔官獨冷吹噓正待向雲邊
再用韻三首
蒼髮蕭蕭五十年文章金石慕燕然壯遊自儗探蟾窟
清夢誰知到木天感興夜聞江上笛附書曉問海東船
廣平才子誇能賦詩酒從容共客邊
作客從今儗十年瀛洲東望自悠然金堂玉室真仙窟
赤水丹山有洞天雲谷曾遊靈運屐雪溪還訪子猷船
多情為想歸田樂又見君來自日邊
客鄉千里數流年風雨淮山思渺然水遶奕壇送碧海
雲開仙洞見青天笙歌謾憶秋風宴書畫欣逢夜月船
公府晝長官訟少輕車須約到芹邊
貽沈茂玄大使索登州硯
登州異產勝端溪即墨封侯品秩躋要使九重分雨露
便須五色吐虹霓御前漫說宫妃捧海上頻聞使客攜
莫待人間高著價錦囊好送竹窗西
用韻烏先生留别二首
太古遺音識者稀酒邊一曲悵分違池河共說神魚蟄
瀛海還看獨鶴飛水闊三江雲縹緲涼生六月雨霏微
客途争似還家好過眼休嗟舊事非
老來歸去世應稀功業寧憐與世違淮甸天遥雙鬢改
海城家近寸心飛可應騷客傷遲暮料得詩人賦式微
鄉社斯文如一綫好令後學認公非
同郡烏先生繼善蒙恩還里過濠上待舟留二旬餘
予以契家周旋無虛日將行著序為贈先生復留詩
以别遂用韻以致惓惓併附先生留别詩於後
十載長愁信息稀異鄉相見復相違自慚墮地非千
里誰似沖天任一飛解帶石邊蒼樹合升仙橋上好
風微篋中空有南征稿不為從容較是非
送李伯謹同知歸吉安
千里江山似畫圖天光如洗雨晴初共傳遊子催歸騎
還道慈親正倚閭野水耕畬收黍稌芸窗俎席薦殽蔬
中都舊日留遺愛好屬周南太史書
王漢章以博學授英山知縣予以其能繩祖武作
詩賀之盖漢章曾伯祖内翰公曾祖常博公兄弟
相繼登博學宏詞科有名咸淳間者也
咸淳博學有名儒先澤猶存五世餘曉日楓廷催入覲
春風花縣聽恩除山中好著青箱錄淮上誰傳玉海書
老我天涯曾作客欲因相見定何如
寄林允原同知
聞君匹馬過邳州不得相從說舊遊楓陛仰瞻京國曉
棘闈同試淛江秋看雲好著圯橋履對月須乘泗水舟
肻過臨淮松竹底定將詩酒詫風流
送葉主簿伯興歸慈谿
同鄉千里盼瀛洲風雪淮山賦遠遊雲暗松廳翻錦帙
香傾棗釀醉瓊舟上新橋外滄波暮大著墳前綠樹秋
歸語同宗賢弟姪青燈還憶夜窗幽
送盧大使歸潮陽
潮陽久矣望歸來淮水風帆一日開深荷九天滂德澤
不辭五嶺冒炎埃山中劍氣龍吟匣海上珠光蚌拆胎
想見故園風物舊題詩正好寄多才
寄烏先生
田園歸去好從容故舊相看夢寐中把鏡尚憐愁鬢白
持杯休惜醉顏紅歌彈長鋏風生席曲奏瑶琴月滿空
應念淮山千里客寄詩須是杜陵翁
寄蔣古巖知縣
外家金紫見英髦譜牒相傳尚未遥蝶夢正酣滄海月
鸞章忽拜紫宸朝留城落日雙鴻杳汲冢西風萬葉飄
車騎東來須一見山窗翦燭話清宵
秋興用宋推府韻
日月光開萬歲山蓬萊雲氣渺茫間封疆自古誇幽俗
玉帛從今入漢關馴象駕車踰海徼真龍立仗育天閑
帝鄉萬代稱湯沐共喜恩波浹宇寰
風生濠上碧流湍日照金雞五色翰楓岸晴看霜錦爛
菊籬香挹露珠寒附書每欲隨玄鴈綰誥何因識紫鸞
滄海東歸憐驥子吳江應已過淮安
玉宇天高對廣寒清輝照見酒腸寬神蹤要覓三生石
仙藥須憑九轉丹宋璟多應趨宰輔鄭虔祇合老儒官
山川萬里秋空闊好趁西風挾羽翰
錦韉花馬抹青芻天上承恩喜賜租出塞將軍聞奏凱
還朝使者迓先驅露凉松徑悲玄鶴水闊蓮塘浴錦鳬
犴戶秋清公牘少遠遊作賦託三閭
同鄉舊日訪山居插架縱横萬卷書郡府賢良催剡薦
皇家爵禄慶宣除斯文每逐儀容接公道何嫌職守拘
樗散由來天所放廳階日覺往來疎
此身甘似魯諸生汗簡悠悠萬古情試藝聲傳秋院鎖
論文光動夜窗檠春秋聖筆終麟獲雅頌工歌宴鹿鳴
先澤有傳當不媿朝恩何敢望槃纓
客裏黃花九日杯憑誰織得錦文迴非關使者徵求急
可是諸生勸得來老覺丹心終不改愁憐白髮苦相催
夜深却作還家夢城郭秋聲畫角哀
望鄉遠在海瀛邊茅屋蒼苔問石田夜月上時探兔窟
寒潮落處抖魚筌踏歌遥聽青雲外射策長懷玉殿前
千里祇今憐作客焚香再拜祝堯天
次韻答馮道常謝氊襪之惠
書來襪寄紫茸氊霜雪應憐老服虔暄暖自須回晚節
凍皴渾不怕殘年感君高義何能報媿我虛名莫浪傳
為覓靴材如近樣著隨野鶴破蒼烟
附道常所寄詩
臨淮誰坐廣文氊乃是吾鄉老鄭虔桂籍題名知第一
棘闈分手記多年文誇班馬中都盛詩儗隂何四海
傳醉後更能敦宿好鏡銘落紙掃雲烟
送賈惟敬
彩鳳雙飛遠到家北風滿道正塵沙十年客况隨遷謫
一日君恩拜寵嘉林壑生寒霜落果海途晒日鹻浮花
鄉中故舊多青眼醉倒金樽不用賖
題桂林圖
愛看丹桂倚林皋花下仙人白紵袍應為名家多積德
不因招隠賦離騷鶴巢聲出青雲表蟾窟香傳玉宇高
憶向西風曾折取待君初度醉揮毫
題梅檜圖
春夢繁華正可憐山深歲暮愛清妍疎枝落落初開萼
老樹亭亭遠際天飛瀑聽從干澗底懸崖望近片雲邊
滄溟咫尺蓬萊島笑我歸來要學仙
賦南山别墅
笑指南山第一峯山中無事得從容金銀氣合雲霄上
紫翠光開澗壑重太傅多才傳洛下相如有賦憶臨卬
歲寒正有松梅約臘酒香浮琥珀鍾
竹村
竹村深處問仙家石洞琅玕長碧芽鸞鶴秋高横鐵笛
雞豚社近漉烏紗山隂越上人相訝渭水淇園客漫誇
喚取陵州文太守篔簹谷底問年華
為吳孟舟贈醫士盛元禮
堂前慈母正呻吟三聖誰傳太古心袖有神鍼投寸鐵
囊餘寶藥售千金杏山香藹紅雲爛橘井寒生碧水深
盛德在人須補報欲求丹訣問雲林
送潘學正
緱山講道擁皋比五夜星光耿璧奎帝里恩承紅日近
仙梯步逐彩雲低不慙徐樂登金馬有待王褒頌碧雞
笑我同袍華髮早祇須歸老故園棲
送羅副使丁母憂還鄉
縗麻換却老萊衣千里西江賦獨歸可忍叢萱摧夜雨
多憐寸草報春暉瑶池信逐青鸞杳瓊島仙遊白鶴飛
媿我無能將贈賻客邊相别淚重揮
和孫大年留别韻
東風花縣幾經春夜度秦關月似銀陶謝詩名誇得儁
歐虞碑帖認來真客邊敢復留冠盖天上應須列搢紳
跨馬又成淮海别雲霄步武莫逡巡
題春萱堂
雙親鶴髮畫堂中生意森森合化工夜月天高垂翠黛
午風日暖艷金紅舞衣笑奉儀容接仙籙欣誇福夀同
百歲一門歌具慶恩封早賜大明宫
寄王漢章
春來見說兩朝天禄宦多蒙聖主憐病足敢騎沙苑馬
歸心忍聽蜀山鵑水亭修禊招賢士月館吹簫候列仙
尚有掖垣遺稿在手抄應許寄芹邊
予在臨淮手植杏一株越五年而作花賦詩寄郡
庠諸先生
當年手植近窗紗正待春風早看花絳雪生寒迎曉日
香綃透暖絢晴霞敢云相國裴公宅不比仙人董奉家
寄語瓊林新進士朝來載酒好將車
和韻寄開城縣丞孫大年先生
宫錦紅翻御賜衣風流文物近來稀山中共訝前驅過
天上同誇入覲歸烽火臺詞諧玉律古長城調叶清徽
幽州購得昭仁帖好寄濠梁水竹西
先生有烽火臺古長城二樂府故及之
錄大年留别詩
斯文骨肉情均有尚友襟懷眼獨稀秫酒每邀多士
飲俸錢曾寄一文歸幽花細草披緗卷明月清風拂
素徽記得淮山相别處殷勤餞送水門西
用五河縣孫驛丞行簡秋涼感懷詩韻
遠碧亭前翠竹幽多情誰為數詩籌雲霄指點無多路
淮海從容一半秋客騎鳴鸞行復止官船撾鼔去如流
登高好寄孫公賦消得吾生萬斛愁
琪樹西風枕簟幽郵程百里報船籌聲傳哀角孤城夜
夢斷浮槎瀚海秋彈鋏不禁歌激烈操觚聊復寄風流
河頭見說魚還賤好寄樽前洗客愁
汗簡孤燈夜榻幽老來無計借前籌丹楓影睇龍廷曉
玉桂香探兔窟秋河漢天高星北拱瀛洲海闊水東流
客懷浩蕩憑誰寫清唱應須喚莫愁
呼酒鄰家隔竹幽杯行到手不論籌蒹葭水闊汀洲暗
苜蓿涼生苑囿秋解佩正須歸舊隠濯纓還許向中流
相思坐對濠梁月千里難禁宋玉愁
芹邊自足寄清幽機巧人間不用籌蓂莢周迴堯甲子
簡編筆削魯春秋月涼濠水清如靛雨洗淮山翠欲流
為問五河明博士病中應恐不勝愁
水郭人家處處幽太平久已息邊籌箜篌曲奏虹橋月
刁斗聲傳雉堞秋展席恍驚珠露滴據牀遥指玉繩流
封書欲寄南飛雁翠竹窗西人正愁
次黃以齋韻壽吳方齋博士
日照扶桑海宇開五雲多處望三台且陪坐席春風樂
相約林泉晚節迴雅調誰歌青玉案碧香同捧紫霞杯
百年好為斯文夀祇恐天邊使命催
題松存齋
君家種德自先公存得山中幾樹松仙籟滿林搏化鶴
翠濤滚壑舞羣龍九重路與雲霄接百歲恩承雨露濃
見說明堂求柱石榮華何止大夫封
次韻王文祥見寄
作客彭城又幾春煌煌庠序正興文光躔奎宿空中現
曲奏霓裳月裏聞眢井水枯憐宿草蕭關路杳盼行雲
遨遊如過歐陽墓拓得殘碑幸見分
送王敏文自寧夏還四明
同鄉久矣識多才淮海相逢一笑開世味真能甘淡汨
客情且復慰招徠官槽正熟葡萄釀塞曲新傳鷃濫堆
千里煩將家信寄山中松竹問誰栽
雙親兩地思愔愔萬里難為一寸心於越山川春樹遠
李王城郭暮雲深饌饈要待雙魚出綵袖行隨獨鶴吟
至孝往來應不憚為傳作賦儗詞林
用沈茂玄大使錄示令親所寄詩韻就寄
風流人物奈君何淮海從容客興多夜月光開雲母帳
春筵曲喚雪兒歌日穿林壑啼黃鳥雨洗庭階溼翠羅
正欲扣門同一笑歸來星斗看天河
三月春深問若何看花應怪落紅多騷壇屢掃堂堂陣
仙館頻聽踏踏歌已見良材成杞梓更聞嘉好叶松蘿
天涯誰念瀛洲客夢逐扁舟過淛河
陟望軒
一片浮雲伴落暉望鄉千里意多違天高淮甸冥鴻度
海闊蓬萊獨鶴飛使幕敢辭毛義檄親庭誰舞老萊衣
百年已注長生籙白髮蕭蕭待汝歸
謝五河孫驛丞魚酒之惠
買得河魚不論錢寄來羊續底須懸烹鮮自可供朝飯
斫膾須當獻午筵家醖生香傳寶甕聲詩託興寫金箋
感君厚賜何能報問訊雲鴻若箇邊
和蕭叔達副使韻兼簡沈大使妙玄沈先生文舉
風雨愁連上下關客窗易老鏡中顏獨懷滄海瀛洲遠
誰念連天蜀道難仙路不聞歌踏踏溪橋祇許聽潺潺
休文自有東城約醉後應須借馬還
門巷蕭騷不閉關詩翁誰與破愁顏儗尋杜位怕泥滑
欲過蘇端愁路難野闊淮天山隔遠溪深石罅水流潺
司征總是登瀛客油盖重重馬上還
贈劉思恭舉秀才入京
生逢盛代慶雲龍金帛招延禮意濃客路秋隨牛渚棹
朝班曉聽鳳城鐘淮南鴻寶巾箱祕太乙青藜内閣重
黼黻文章知有待恩除拜舞紫泥封
夀吳教授先生
泮藻晴香水不冰天街曉見老人星已傳多士成髦俊
有待佳兒育寧馨就日正須朝北闕卧雲終儗返南溟
百年同為斯文壽醉後題詩上錦屏
百歲襟懷一片冰文光笑指璧奎星珍庖曉報侯鯖熟
寶甕春浮蠟蟻馨科甲久聞探兔窟扶搖直儗化鯤溟
同袍儘為先生醉淮水淮山看畫屛
次韻答俞明逸先生
仙翁家住海瀛邊六十容顏似壯年夜月夢回蒼玉佩
秋風吟擁紫茸氊牙籖插架芸香合鶴騎當軒樹影圓
笑我客居淮水闊白雲千里思悽然
帝里光華日月邊黌宫樂育頌堯年看花曾買春風騎
翦燭頻吟夜雪氊石韞荆山精璞重水高淮海孕珠圓
聲歌欲奏清平樂才匪襄陽孟浩然
鴈鴻將信到芹邊琴佩飄零又十年帶草荒蕪通德里
簷花飛洒廣文氊多慚上客瓊琚集空待家人寶鏡圓
何日歸來丘壑底南山有興賦悠然
中都廷闕五雲邊樂只邦家祝萬年彭澤祇應欣有酒
少陵何必嘆無氊篆文已賜銅章重綵綬寧需玉琲圓
鄉社斯文誰砥柱須看大手勒燕然
東海扶桑旭日邊鄉心戀戀已多年長歌竟老馮驩鋏
舊物空存子敬氊雨暗螢窗秋夢遠天高兔窟夜光圓
獨懷孝子羅江畔松栢瀧岡涕泗然
寄宋廷臣
憶昔濠梁贈别時斯文千古付襟期吚嚶不作人前態
慷慨當為天下奇北客尚令思若水南冠今已釋鍾儀
裁書欲寄雲邊鴈香染西風灑墨池
白髮慈親正倚閭天涯游子快歸途過門賓客頻攜酒
問字兒童競挽鬚江海多情傳翰墨園籬有興託樽壺
我今亦欲投簪去東望滄溟夜月孤
廷臣上道謂予曰我死公當作傳其志亦可悲矣
史行可憲副眷兄過臨淮以詩見貽次韻識别
天開聖運粲人文五色詞葩吐異芬錦里光重丞相府
青山氣藹大卿墳淛江科第登高甲涿鹿名聲迥出羣
冠豸又看持憲節封章應徹黈旒聞
附錄史憲副詩
每憶臨淮鄭廣文百年書帶藹清芬德尊不在論資
品官冷惟知究典墳春水濠梁魚樂意秋風莊浪鴈
離羣過庭昔日傳詩禮深媿陳亢叩異聞
次韻許上舍廷慎見貽
湖海交遊遇服虔中都分得廣文氊孔門冠佩三千士
魯史春秋二百年懷慶風流今復覩瀛洲譜牒古來傳
白雲試問山中信祇欲同歸賀老船
附錄許上舍詩
拓落深悲老鄭虔白頭依舊坐寒氊修名自昔誇三
絶薄宦于今又十年楊子玄成人未識左思賦出世
争傳文章得失千秋事鑑水何時共酒船
次韻許廷慎立春詩
東風吹散土牛塵綵勝花重綺席春羽士書符傳遁甲
侯門奏樂宴同寅天垂廣野星杓近地闊長淮雨澤新
為愛襄陵千里客菜絲盤玉慰親情
禁柳迎春舞萬條東風綵燕迓新朝乾坤坱圠洪鈞轉
江海昇平玉燭調郊祀獻歌傳漢武寅賓分職仰唐堯
鳳城預有看花約須待揚鞭過畫橋
題賴思順雲林讀書深處
愛向雲林縹緲間何如李白在匡山每令童子移書帙
時許仙人颯佩環講罷風生幽壑底夢回月到碧溪灣
勞生正厭塵遮眼杖履何由共往還
潞州陳節判叔銘過臨淮惠紫團參一本作詩貽
吳教授
上黨人參五葉齊紫團山頂碧雲西來尋金線重樓草
教斸丹厓五色泥具體宛然分手足按方時許入刀圭
懸知上藥無炮炙解使仙翁壽域躋
題廣信府李經歴仲謀聽松軒
高住松崖最上層玉人琚佩不勝清翠濤洶湧蛟龍舞
仙籟蕭騷鸛鶴驚笑指鈞天談昨夢儗煩樂府變新聲
山人要識陶弘景風月秋高許結盟
題採芝卷
清歌縹緲遂雲行采采芳華澗谷春雪鬢老如商嶺客
絳衣朝儗漢廷臣療飢不待香炊玉酣醉何辭草當茵
笑我銅池應有頌願隨步履上星辰
和韻答余德載
春深來訪浣花翁座席紅翻芍藥風樽酒可能如北海
瓣香何敢儗南豐鷓鴣聲隔千山遠燕子泥香一徑融
笑我浮生空潦倒斯文多幸付諸公
天涯誰復為情親樗散襟期莫比倫徐邈儘今誇酒聖
魯褒何苦著錢神月宫有桂曾通籍溟海無槎可問津
把鏡却憐雙鬢雪多君遠訪玉溪濱
送淵上人璧潭歸弋陽
悟得真如不用參法&KR1242;華雨落毿毿須知有相原無相
莫問前三更後三杖錫多緣隨覺路袈裟寧欲換朝衫
山中猿鶴歸相迓圓壁天開月在潭
洪武十九年夏五月不雨廣信郡太守番禺彭公
推府靈臺李公率所屬及父老民人禱於羣祠祝
詞甫畢甘雨隨至三日之間四郊沾足賦詩志喜
用以見二公精誠所致云
霖雨蒼生素有懷天心昭格衆心諧虛簷坐使翻銀竹
廣畆同看長翠荄雲暗蛟龍歸遠海水高魚鱉上長街
朝來送喜千家遍却道先生語類俳
瑶闕欣聞帝寵嘉滂沱甘雨遍天涯溪流渺渺來千里
雲氣重重冷萬家儘使豐年多黍稌也從七月詠禾麻
廣文喜作襟期在清夜長吟絳燭花
天澤從今大有年山花野草亦欣然馨香始信神靈格
歌詠咸誇郡府賢穀粟豪家須落價魚蝦近市不論錢
若將汗簡書奇績太史文章筆似椽
桑麻精禱思冥冥一片丹衷徹帝聽巖瀑高懸河漢白
山田深沒水雲青芸窗浥潤通書帙燕寢生涼透石屏
瞻仰昊天覃化育羽人請誦玉皇經
用彭太守喜雨韻
誰奏封章徹帝穹蜿蜒滄海奮神龍隂重兵鐵驅雲騎
隊逐旗旌散雨工送喜定容蓬島客醉歌欲效杜陵翁
文章大手多燕許相業須傳濟旱功
商羊縹緲舞層空澗谷深深起蟄龍閶闔九重傳帝命
雲霆千里沛神工有年喜續麟經筆樂事欣傳鶴髮翁
争似盛明賢太守恩波湛湛不論功
用彭太守述懷韻
府庫頻支月賜錢青雲有路作腰纏拜恩北闕文奎近
讀律西窗絳燭然自許生來忠貫日何期身後畫淩烟
黃堂晝靜清如水化育咸歸刺史天
雲錦囊空不問錢老來寧許百憂纏廣文貧似陳無已
明府才如孟浩然綠水光寒珠孕月青山氣暖玉生烟
南州千里誇形勝仰戴皇家日月天
按公詩首云莫道為官不要錢要錢自可作盤纏人
心如此不如此天意不然真不然語雖麤俗亦可以
觀其所守矣然不數月而以招贜瘐死悲夫
和同知錢相公登高韻
南屛步入翠雲高香拆泥封醉碧醪仙洞聲遲蒼玉佩
賓筵光動紫羅袍幸逢王化歌麟趾正及朝家聚鳳毛
何似廣文官獨冷山齋松竹聽蕭騷
琅峯晴睨九秋高雙榼香攜玉色醪歌韻有情須著筆
笑談無事幸同袍山深草木成鱗鬛海闊雲霞落羽毛
採得菊花黃滿地西風歸騎晚飄蕭
用錢同知美推官能弓韻
馬上彎弓氣勢豪星流點點破纖毫鴈鴻仰笑當空落
猨狖悲憐抱樹號羅竇功成蠻寇殄天山凱奏將材高
請看衛武賓筵秩莫問兵家有六韜
聲華不數五陵豪目極秋空落兔毫匼匝風生鳴翠駮
僕姑月滿控烏號一言中戟兵應解百步穿楊藝絶高
要待澤宮觀揖讓諸生未儗習龍韜
贈繆如璧
靈山佳氣逼雲霄憲節當年閥閱高手澤尚傳蒼竹簡
宫恩猶認紫羅袍考槃詩詠時方泰束帛榮華運更遭
有約林泉須一到松花細採釀春醪
上饒繆氏世家靈山以姓係地號曰繆原其先名君
寶號泉山者仕宋紹陵官至江東提刑持節讞獄名
震一時後有字如璧者實其三世孫云如璧古樸慎
重奉提刑公貌像簡冊數十年如一日縉紳君子樂
稱道之而宜黃涂先生幾守約且以慎顧言行為辭
是得贈出與處之道矣如璧已老而克從祝規豈非
世家賢子孫哉書曰紹聞衣德言其如璧之謂乎予
教廣信二年如璧修刺禮謁出示此卷因歌二律併
識其後以歸之時洪武二十年歲在丁卯正月上元
日四明鄭真謹識
用金太守韻兼上(闕)同知(闕)推府二公
佩襟濟濟盼秋波共迓春風五馬過海㝢車書今日盛
山城絃誦近來多愛聞召伯棠隂化驟聽漁陽麥秀歌
名教不應無樂地廣文已老奈公何
東風雜遝聽鳴珂倅守朝歸喜見過花壓重城春入畫
芹香泮沼暖生波玉函捧表天顏近彩筆題詩宦況多
却笑馬周貧作客有懷不敢望常何
再用太守金公雪中韻
天葩灑灑遍山城捲起重簾眼倍明晃蕩乾坤春有象
飄蕭松竹夜來聲何煩走檄催滕六胡不當筵喚麯生
上客梁園誰奏賦好仙争得與同傾
題同心卷
湛湛靈臺一鏡空清光照見兩情同結盟不用銅盤插
講學相期鐵硯功泮藻來游聽夜雨桂宫聯步待秋風
古來管鮑稱知已願汝相望百歲中
用金太守寫懷及登天寧寺樓韻
南屏山色近虛簷公館年來樂意添香爇沈烟春靄靄
醉歌湛露夜厭厭海棠欲睡紅當席萱草忘憂翠隔簾
彩筆生花成五色共傳清夢似江淹
曾將樂府儗三臺錦繡胸襟絶點埃帝闕封章須特奏
客廳俎席為誰開紗窗夢醒牀依竹石徑行吟履印苔
騶從平安頻得報東風落日尚遲徊
梵王樓閣似長干面面溪山作畫看鶴騎影迷千里信
鯨魚聲報五更寒法師笑指靈峯近詞客休歌蜀道難
長日登高須有賦分明寶樹識琅玕
嘉禾崔彥齡以母在瓊州陳詞通政司啟東宫報
可徒步奉迎過廣信寓宿數日作詩以贈
嶺海馳驅萬里天慈親相對淚如泉狀供政府原非妄
啟入儲宫俯見憐旭日錦萱春藹藹冷風玉樹月娟娟
版輿早候來歸日儗補南陔小雅篇
三月廿八日陪府官詣東岳廟行香獻壽律詩二首
華構翬飛萬疊山黼帷祇在殿中間風聲颯颯傳神語
燭影煌煌近帝顏遠岫樹低雲補缺清溪石礙水流灣
殘碑認得先朝刻願道當年二聖還
神斿雙引拂空冥鸞鶴蹁躚下翠屏獻夀自須通秘祝
謳歌還許出優伶花攢綺席杯傾碧火爇珍庖俎割腥
麾𨗳前驅催上馬山風吹雨灑清泠
廟中有石刻宋紹興間故物有伏願二聖回還之說
可見先朝民俗忠厚不忘其君之意讀之嘅然
滎陽外史集卷九十三
