滎陽外史集卷五十五
明鄭真撰
誄辭
故四明遂初老人王先生誄辭
按誄者哀死述其行之辭周官小史掌之魯哀公誄孔
子曰旻天不弔不憗遺一老俾予一人以在位其辭簡
古深切非聖人莫能當之漢制國有大喪則大鴻臚奏
誄後世公侯士大夫家兼用之若唐柳宗元誄衡州刺
史吕温化先前進士虞鳴鶴九臯是也宋叠山謝公以
節死虞文靖公誄詞實足以發之士君子稱述言行公
論所在豈誣也哉四明王氏為故宋東南衣冠家遂初
老人叔載先生尚書厚齋公之孫承奉静學公之子自
幼穎悟治詩經得舒文静公之傳而尤熟於性理治道
禮樂法制及臺閣典故世胄譜諜先朝遺碩若王僉判
叔龢趙太社孟何戴教授表元夙表異之縉紳儒宗若
侍講袁文清公黃文憲公以世契深加器重憲副曾公
某僉憲李公絅孫公揖帥閫都司曹公愚牟公應復則
先後薦引惟挽者也郡守王公元恭
公則修書致幣親詣門屈諸郡庠者也鄉達君子若畏
齋程先生習齋鄭先生孫先生正父董先生秉彝蔣先
生敬之及先教授求我先生則以斯文契誼討論往復
者也平生忠信質直尤清苦儉約奉祭祀守墳墓保有
先澤凜如弗勝而於學至老弗倦論金宋舊事極言奉
化陳桱續通鑑會稽楊維禎正統辨之失早嘗造淛闈
不售用詞科十二體篤意古文而精於詩歌三為訓導
兩為學官學者多出其門值朝廷遣大臣李國鳳經略
江南署教授衢州而中書用薦者除卲武路教授福建
分省又陞為儒學提舉皆不就於是先生以老無意於
世矣以今洪武九年三月二日卒於家四月十四日葬
於鄞縣同嶴先塋之次真客居聞訃為位哭弔為之言
曰文獻老成其復有如先生者乎夫富貴夀夭命也立
身行已言可師法君子不謂命也若先生者庶幾不冺
矣哉真在幼時師事先生今年已四十餘矣過不自揆
於兩制學誠有志焉先生固深許之出尚書公玉堂掖
垣二藁以傳蓋嘗服習而得其一二值聖代文明叨首
薦書持所業以示同進人固知其有所自矣計偕京師
著遂初老人傳拜牀言别先生有青雲黃壤之說及過
中都手書慰勞至於再三嗚呼先生今死矣憑棺臨穴
弗及致其私矣千里相望九原莫作浮雲白日之悲可
終已耶因為之誄誠不敢儗古作者用以伸死生不忘
之情云
嗟嗟王氏始自瑯琊由汴徙明式完厥家肇自廉車旌
耀功閥郎曹嗣承率履勿越逮至尚書揚於帝廷華蓋
文昌有赫厥聲嗟嗟先生世胄嗣嫡強記博學浹洽充
積發為英華聯翩匪誇五采交翬絢兮雲霞惟承奉公
尚志弗仕耆艾登門衣冠有偉摳趨座隅周旋敬恭交
口推譽聲問以隆如黃如袁忘情膴仕致登世好辨問
經史宣閫憲部薦剡交章後學者師于校于庠同袍盍
簪聲應氣合佩衿如林下學上達教養掄材錢穀是司
沙田海渚懽言來歸周官儀禮曰有鄉飲損益取中考
覈精審列郡取法獻酬主賓冠帶周旋文物彬彬明郡
有史凜焉筆削藏之有司以究沿革玉海諸書手澤具
存篇目昈分摭拾吐吞訛者以正失者以復抽芳啓秀
昭示簡舊誥論言牘瑶軸其編宸章御畫紹乃世傳早
志名科闈棘有栫悟悔得失中止勿踐宏博古學衍為
六題典重溫厚規行矩隨唐宋大家各有師法泝流窮
源不尚求合名聞縉紳咸曰宜哉黼黻謀猷館閣竒才
命與時違老兮教職象山海邦廩祿有秩浦江改命遽
云歸遄同谷之陽樂只林泉時維明廷經略遣使便宜
改署曰郡博士相臣中書邵武是除言陟儒臺浮雲何
居六龍垂乾巋然故老大帶深衣冰霜皜皜七十餘年
奉身歸全曰遂其初寧不在天嗣續曾孫亦云無憾當
代典刑失其一鑑嗚呼哀哉音容斯邈禮制匪愆結驂
靈輀徹奠素筵崇崇玄堂冥冥幽穸馬鬛其封龜兆兹
吉淮山地遠瀛海雲深至行有述憂思難任嗚呼哀哉
故同知梧州府事劉君哀挽辭
人莫不有死兮嗟處死之為難苟忍恥而含垢兮寧没
身之為安美夫人之姱節兮紛危機之交會慨莫為之
誰何兮矢九死而不悔駟蒼鷖而上征兮歴虎豹之九
關跪敷衽以陳詞兮近咫尺之威顔帝賜哀而垂憐兮
俾歸導夫先路妥神棲於淮山兮藹松楸之雨露乃命
巫陽本其出處而些之以辭曰
世緒蝉聫(闕)金些定家暨揚肇前修些嗟公之生尚
氣節些強記博學精厥藝些葩藻聫翩叶聲詩些筆翰
如流衆譽歸些歛英襲華守寧一些世途險巇而不即
些桓桓使相節制雄些掾幕招延粲禮容些將驕卒梗
正以律些暮夜金來利寧訹些參軍醉李折奸頑些健
訟斯息公庭閒些燕賈以償直民粟兮義讓適均感伯
姪些畇畇原隰發隱欺些貢賦以登用所資些序聲序
音煥丹碧些聖冕巍峩俊髦集些善教熙熙著厥功些
幕府錢唐歘登崇些羽檄星流時孔棘些案牘山决立
斯决些熙運天開覲明廷些倅郡惟三赫寵榮些百粤
之強窮陟歴些椎髻卉裳咸率服些老扶幼携繽來迎
些王化旬宣恪奉承些邈彼蒼梧夙強愎些以文以武
悦以惕些飛語阽危誰其懲些萋兮貝錦職背憎些目
瞑訃哀淚若霰些襯輿東還弔以唁些翩翩羣雛聲呱
呱些泝江入淮安厥居些像設中堂奠帷席些青烏發
秘卜窀穸些蘭膏明燭艷容煌些烹羊炰羔薦殽芳些
神棲孔安祀無凟些澤流子孫綿嗣續些亂曰西風蕭
蕭兮萬籟秋深林杳兮悲泉流思纏兮隠憂九死不悔
兮欣受身其殞兮令名不朽些斯文兮與山川其永久
攀松柏兮虬枝白鶴嘯兮玄猿悲颯霜露兮凄其藹音
容兮如將見之
故四川道提刑按察司僉事廣信游公原敏哀些
辭
溘飈風而南征兮望靈山之嵳峩泝玉溪以迴旋兮坌
入長林之坡陀枉予策以攀援兮澁磴道之捫蘿渺浮
游以興懷兮謇躊躇於巖阿曰冠豸之遺直兮慘魂遊
於寥廓結重華之深戀兮慨斯今之莫作懵長夜之漫
漫兮悲空亭之猿鶴紛遑遑而索求兮恍神交於冥漠
於是爼列羣羞壺傾四酬巫陽廣招椘歌悲奏其辭曰
懿彼美人皇降衷些玉色頩顔皎雙瞳些周折矩規步
瑽瑢些懷瑾握瑜粹美充些衣冠蟬聫閥閱崇些芸編
滿家雜瓊玉些啓秀披芳欣饜飫些問道宗儒粲華燭
些經史便便飽儲蓄些八行世科踵芳躅些大明當天
人文宣些薦鶚横秋歘高鶱些豹關九重禮興賢些拜
命為丞佩綬連些三年上考覲九筵些堯言都俞增品
秩些執法煌煌森典則些爾功爾言昭寵錫些柱後惠
文枰以擊些勿謟以邪拱而默些臣拜稽首恪對颺些
柏府潭潭凜霜雪些羣邪震驚颯鋒鋩些風采煥揚振
朝綱些騘馬避止肅周行些逆批龍鱗勿怖懼些骨鯁
稱忠藹朝著些委身結纓榮際遇些矢心弗渝天付畀
些攬轡埋輪吾所慕些井絡參虛斗一隅些劒閣峩眉
險多虞些氐羌僚蠻巖壑居些使者祥刑王化敷些憲
節皇華馳驅咨諏些(叶)治政報聞年及半些犴戶桁楊
法律斷些桴鼓不鳴安井㸑些爾游爾休樂伴奐些翰
墨風行於笑粲些帝恩召還德音頒些館次雲陽憂思
艱些乘虬上征杳難攀些蓬萊瀛洲厠仙班些笮僰遺
民涕淚潛些埋玉故山賻車錯軌些反躬歸全克修素
履些有封若堂列屏扆些嗟嗟後人精享祀些魂兮永
寧綏福祉些誶曰世澤兮繩繩洽遠近兮渢渢厥聲學
有承兮仕則榮胡造物之若戲兮曾不畀以百齡煌煌
兮聖明功斯錄兮善斯旌邃密兮龍廷貴幽爽兮泉扃
滎陽外史集卷五十五
