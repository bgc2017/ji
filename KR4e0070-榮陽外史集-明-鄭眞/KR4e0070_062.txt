滎陽外史集卷六十二
明鄭真撰
表
晉王之國謝表
欽蒙聖恩于洪武十一年某月某日就鳳陽府起程某
月某日至國者伏以君父尊親恩深子育价藩是輔拜
命惟榮方當建國之初敢後明廷之禮臣聞聖皇啓運
必封建子弟親屬盖欲同心協力以屏扞帝室也維兹
太原地方數千餘里控制西北蕃部表裏山河古今勝
要自非撫馭得人何以輯寧夷夏伏念臣某生長宫闈
習知富貴幸以義方之教粗知事理之宜乃今寵膺金
冊位列親王備車輅之盛儀樹一方之臣屛修程善達
幸遂平安父老祗迎具宣德意皆聖神之所致豈稚弱
之能為(中謝)欽惟父皇陛下德盛君臨詒謀燕翼謂周
封同姓所以強本支漢列諸侯亦以厚宗族遂令弱息
出鎮大藩臣某敢不敬遵成訓期永基圖練軍政以撫
邊隅嚴教令以靖民俗上以答天地之造下以伸臣子
之心謹奉表稱謝以聞
臣某不才忝中都臨淮縣教職洪武十一年二月初
六日奉晉王殿下令旨召入講說春秋大義王從容
問曰表文體制若何臣謹對曰表係人臣告君之辭
詞貴謹恭意貴暢達不在雕巧自漢歴唐及宋體各
不同今朝令去駢儷舊習最為得之王曰親王之國
表若何臣謹對曰臣於宋南渡時嘗見史丞相浩撰建王
謝恩表汪内翰藻撰嘉王謝賜及第表至于親王之國表臣
未之見也王曰爾試撰一通臣謹對曰臣疎賤之才于大
手筆撰述豈敢輕儗且王府長史紀善以下皆以文章鳴
臣不敢逾越因進講春秋左傳日既中罷講王復申命
之臣謹對如初王曰爾為之臣退具藁初八日啓呈
王命臣讀一過王為稱善且曰表信難為臣謹對曰
於今日體制尤難臣所撰言詞淺陋惟殿下裁擇王
曰然因進講春秋胡氏傳既罷謂臣曰爾可於國學
諭旨令助教劉子顯孫大雅各撰一通以来臣既敬
領旨意因錄表藁并識問答語以侈榮遇云二月初
九日臣真謹識
三月初一日晉王府紀善括蒼季璲純夫以書報曰
前日所撰之文上見甚說特賜見用彤廷且請再撰
箋文真復書再三辭之併錄以紀一時文之用不用
不論也
代留守司僉指揮事張勝升除留守指揮使謝表
(洪武十一年戊午)
欽惟聖恩授臣留守指揮司指揮使已於某月某日上
任者伏以留守之司軍民重任使名顯授拜奉恩榮於
荷戴以維深思報稱其曷已伏念臣某生自畎畆初無
藝能上遇聖明列在行伍喜際飛龍之會殊無汗馬之
勞衣被服乘歲承賜與武階顯爵日致超除今自留守
僉司升華使節建牙視篆長於同僚顧謭材之匪堪欲
控辭而莫敢(中謝)欽惟皇帝陛下文德武功奉天承運
混華夷之一統受玉帛以覲朝乃睠中都視漢豐沛宸
居之美觀扈衛之攸同遂致臣微就膺寵擢臣某敢不
仰遵成命俯致微軀修武備以衛邦畿永祝萬代太平
之業用以伸臣子之心焉
濠梁衛指揮使周俊李某謝賜田表
伏以良田廣畆衣食所資上聖垂恩均承寵賜鞠躬拜
命喜懼交至伏念某等本出賤微初無技業伏遇陛下
龍興荷戈執戟備列行伍今者榮膺使職服勞環衛衣
冠佩綬榮耀鄕里兹又顯奉玉音賜中都府所屬定遠
田土各四十頃餘常俸重禄之外復使耕稼取足顧惟
臣微何以得此欽惟皇帝陛下戡難定亂宥過錄功憐
臣等布衣舊人粗效綿力故錫膏腴之壤俾享有秋温
飽遍於闔門祀祭及於先代臣之此心無以為報臣某
等誓當堅所職業兼盡農功歌豳風載良耜日與斯民
同樂太平以盡餘齡則區區之至願也
鳳陽衛指揮使司權僉事杜福實授謝恩表(洪武十二)
(年五月内准牒文修撰後同)
伏蒙恩授臣福鳳陽衛指揮使司僉事者伏以鳳陽重
鎮扈衛京幾進攝僉司寵承真擢念庸材之弗稱於荷
戴以惟深(中謝)欽惟皇帝陛下聖神天運剛健日新廣
延輔弼之英普致昇平之治萬年其永庶績用成遂令
行伍之微忝貳建牙之重華階全禄祗奉殊榮下及所
司恩命同日臣某敢不益勤職業務致忠忱願成藩翰
之功以報生成之德
懷遠衛親軍指揮使司權僉事趙彬蔣和謝彬實
授謝恩表
伏以聖恩實授臣彬臣和臣彬懷遠衛親軍指揮使司
僉事者伏以使僉進攝已荷殊榮詔旨真除拜恩廷陛
伏念臣彬等行伍賤微非有將略雲龍際會嘗奉命以
驅馳而獻凱上功莫知報效今自千夫之長權貳懷遠
使司未及滿歲賜之實授兼以全禄寵及三臣之厚允
為仕選之華自揆匪材豈勝荷戴(中謝)欽惟皇帝陛下
盛德如天功成混一制作傳於萬代文教洽于四方猶
致材賢用為佐輔遂令謭薄亦忝升華臣某等敢不夙
夜同心力思報稱視軍民為一體奉法令之公平京畿
靖謐海宇永寧則區區之至願也
長淮衛親軍指揮使司權僉事錢聚王立實授謝
恩表
伏蒙聖恩實授臣貴長淮衛指揮僉事者伏以建牙列
鎮宜得殊材僉攝何能迺承具擢既厚賜之全禄復寵
錫以華階喜幸惟深撫躬弗稱(中謝)欽惟皇帝陛下文
武聖神上受天命大啓升平之運遂成永久之基任賢
授能小大並用遂令行伍之微參佐使名之重下及所
屬共荷明恩臣某等敢不恭致忠忱恊同心力願保長
淮之盛觀永為畿甸之藩維
鳳陽左衛指揮權僉事李廣輔曹某實授謝表
伏蒙聖恩實授臣廣輔臣某鳳陽左衛僉事者伏以任
列使僉幸承進攝聖心寵眷遂拜真除伏念臣某等生
自隴畝忝入行間而長於千夫隸于列衛自惟駑鈍下
材敢望官聯之重兹者權貳使司已為弗稱未云滿歲
而實授全禄下及將佐所屬同拜恩命念謭薄其匪堪
思報稱其曷已(中謝)欽惟皇帝陛下聖資英武天性聰
明合玉帛以會朝成車書之一綂太平政治廣任材賢
何期草芥之微亦在升華之選臣某等敢不務致忠誠
服勤所職願護京畿之固上答天地之恩
鳳陽右衛指揮使司權僉事高貴崔雄實授謝恩
表
伏蒙聖恩授臣貴臣雄鳳陽右軍指揮使司僉事者伏
以聖明在上任重軍民攝職使僉遂承實授寵以武階
之重兼之俸賜之全仰德惟深撫躬不稱(中謝)欽惟皇
帝陛下文武聖神受天眷命廣弼亮謀謨之助成久安
長治之基遂致庸愚亦蒙寵擢臣某等敢不恭承明命務
致忠忱用攄心膂之勤永保藩維之固
鳳陽中衛指揮使司權僉事董暹許富謝實授表
伏蒙聖恩實授臣暹臣富鳳陽中衛指揮使司僉事者
伏以使僉弁攝曾未逾時武爵通階復蒙實授祗奉絲
綸之命仰承天地之恩伏念臣某等生逢聖運辱在行
間固嘗奉命以周旋自謂非功而授禄惟列衛軍民之
重當得智勇果毅之材豈此庸愚俱膺升擢俾貳使名
之選兼之俸賜之全荷戴惟深莫能報稱(中謝)欽惟皇
帝陛下上聖生知武功文治重股肱心膂之任成萬代
宏久之基遂使臣微亦承恩命臣某等敢不勉忠所職
益務同心永言扈衛之勤以報寵榮之盛
留守指揮使司權僉事李徵高成謝實授表
伏蒙聖恩實授臣徵臣成留守指揮使司僉事者伏以
京畿守衛任重留司仰廷陛之洪恩由權僉而實授撫
躬不稱頓首知榮竊念臣某等生自畎畆列在行伍委
身致力嘗效驅馳長於千夫授以勇爵自揆非材已為
踰分兹又進攝留鑰参佐軍政未云滿歲遂使為真既
忝官聫之盛復承俸賜之全下至所屬將佐拜恩同日
其為寵幸拜舞惟均(中謝)欽惟皇帝陛下文武聖神萬
方一統與天地同其大並日月以為明任賢使能錄功
取善内外大小之臣各務所職遂令草芥之微亦貳使
名之重臣某敢不勉思報效益勵忠勤協僚佐以同心
率軍民而安業邦家永寧惟深祝頌
徐州衛權千戶姓某謝實授表
伏蒙聖恩實授臣某等徐州衛某所千戶者伏以盛德
如天昇平致治武階實授深荷寵榮(中謝)欽惟皇帝陛
下濬哲文明混一海宇登庸輔弼眷念功勲遂令行伍
之微亦忝錫賚之重爰及五所受命同時俾攝為真授
以全禄允惟天地之大普同覆育之恩臣某等敢不務致
忠勤共懷補報仰丹墀而稱謝伸臣子之至情
廣信千戶所謝賞賜表箋二道
上位表
上言聖明在上式廣仁慈綵綺華縑普同恩賜撫躬弗
稱拜手知榮(中謝)欽惟皇帝陛下文武生知應時撫運
粲黼黻以成文垂衣裳而致治是以眷念功勲賞同中
外笥頒之盛春育而海涵矣臣某荷承寵命祗受奚勝
用成制度之宜期致忠忱之報
東宫箋
上言内府文縑式華寵賜仰瞻青禁拜命惟榮(中謝)敬
惟皇太子殿下講學崇儒記功錄善輔堯舜衣裳之治宏
博施濟衆之仁雨露恩覃同于中外實為盛矣臣某等
守禦山城莫趨廷謝恒思補報以頌重暉
廣信千戶所賀蒙古部衆来降表箋二道
上位表
上言命將行師式嚴天討遠人效順用奏成功肅清朔漠之區
盛展内朝之賀(中謝)欽惟皇帝陛下聖神啓運一視同仁普令
聲教之同大正車書之統惟兹外域每示柔懷遂使旃裘之民
悉為冠帶之俗恩均樂育德遂生成而歌頌承平惟其時矣臣
某職司守禦幸際休明願陳王會之圖恭上萬年之夀
東宫箋
上言聖訓尊嚴王師利用日月普同於臨照遠人悅慕
以歸誠瞻仰東宫四方来賀(中賀)敬惟皇太子殿下德崇
主器位應前星輔成一統之功大啓千齡之運遂令漠
北抃舞趨朝睠將帥之效勤聞凱歌之屢奏王庭萬里
雨露春融海㝢其永寧矣臣某等承恩守禦莫效忠忱
願從億兆之心敬上清平之頌
廣信府千戸所謝增俸表箋二道
上位表
上言命官以賢式資文武品秩由大小而定俸禄以整
數而增拜命自天撫躬何稱(中賀)欽惟皇帝陛下至聖
至神應期撫運德並天地之大春涵雨露之濡念及臣
工益其禄養斗斛之量不用其餘温飽及乎闔門仁厚
同乎海㝢臣某忝司守禦允頼生成深荷仰承俯育之
恩當效竭力委身之報
東宫箋
上言朝廷飬賢德如天覆文武内外之職俸禄以類而
增瞻仰青宫惟深抃舞(中謝)欽惟皇太子殿下温恭敏哲
寬厚慈仁侍膳問安輔成政治遂致公儲之富每臻樂
歲之豐睠念臣工歲支月給斗斛俱登整數升合不論
其餘俯拜鴻恩何能為報臣某等幸及同僚均涵盛賜
飽食不忘於字育委身當致其忠勤
滎陽外史集卷六十二
