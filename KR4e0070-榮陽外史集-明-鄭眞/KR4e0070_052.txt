滎陽外史集卷五十二
明鄭真撰
騷
訟魃
一葉落兮蓐收行秋雲雷屯兮解澤不流巫咸啓筮兮
告我以由維兹之旱兮繄魃之尤驕陽熇熇兮滌滌山
川草木赭兮土石生煙澗不波兮井不泉載飢載渴兮
心悁悁嗟爾魃兮兹何愆蒼天高兮無雲赤地邈兮揚
塵蟲蟲藴隆兮如惔如焚土能蜥蜴兮匪靈匪神嗟爾
魃兮何不仁原隰畇畇兮我菑我畬秔秫槁兮黍稷枯
朝無食兮晚無餔乏官税兮虧私逋嗟爾魃兮斯何辜
上帝好生兮鍳觀下方敷衽陳辭兮維以永傷海濱廣
斥兮民流亡害民之天兮爾罰有常星弧斯張兮河鼓
其鏜集鏌鎁兮招干將剝膏塗血兮釁大荒豐隆軯其
震霆兮冽缺燁其輝光决滄溟兮傾銀潢驅長蛟兮舞
商羊雲蒸雨降兮縱隂閑陽歲其有以兮奏豐穰千秋
萬禩兮奉聖皇
採藥翁歌
慈溪紫陽先生徐君業儒而醫以採藥翁自號於是同
郡鄭真為之作歌曰
若有人兮青雲兮鏘琳琅兮斑其陸離服神漿兮飲上
池妙造化兮刀圭慨羲農兮遠而和緩不作兮將安歸
欲登陸兮上天台跳梁呌嘯兮多虎豺欲涉海兮訪蓬
萊虚無恍惚兮匪吾所懷越山青兮冥冥越溪碧兮泠
泠百草兮菁菁揚燁燁兮先榮獨遑遑而求索兮歴雲
煙而遐征恐白日之云暮兮鷤䳏忽其先鳴繽厥美兮
充幃芬郁郁兮難窺相厥民兮是詒俾夀域兮同躋邈
予生兮駸駸嗜芎苓兮术參步徙倚兮雲林靈尨吠兮
孤根深遲予思兮愔愔欲往從兮紫巖之隂矢吾辭兮
穆如清風嗟若人兮其慰爾心
日晚歌
日落兮山之西雲冥冥兮靄霏霏牛羊驅兮下來鳥雀
翾兮欲棲松林寂兮煙火稀樵牧散兮屋荆扉零露漙
兮草萋萋望若人兮海之涯威儀孔秩兮德音弗違杜
若為佩兮芰荷為衣架赤虬兮驂蒼鷖臨清流兮陟翠
微日之夕兮澹忘歸椒堂深兮蕙帳低白鶴嘯兮玄猿悲松
桂團團兮蘭芷猗猗有琴在牀兮有書在帷若人歸兮不遲
彼世昏昏兮其如之奚
溪中吟
青雲巋兮北山翠壁杳兮難攀渺雙溪兮如帶漭經緯
兮其間潺潺兮漱玉揚揚兮皺縠蔭纖草兮留青挺長
松兮覆綠桂棹兮蘭舟謇將行兮少休風澹蕩兮媵予
放予歌兮中流中流兮不遠天蒼蒼兮欲晚四顧兮寂
寥樂優游兮忘返擷蘋蘩兮青青採芹藻兮幽馨悄空
林兮無人誰與予兮目成濯纓兮洗耳循往迹兮遐軌
漭世故兮相仍巢由不作兮吁其已矣弛予機兮絲與
綸鷗泛泛兮魚粼粼抗塵俗兮謝氛䘲時荏苒兮秋復
春白石兮齒齒波泠泠兮清泚澄予心兮空明詠考槃
兮樂只
山中吟
山蒼蒼兮其高石洞&KR1947;谺兮風壑怒號豺虎嘯兮熊羆
咆泬寥慘悽兮誰為遊遨山中人兮松喬其儔乘赤豹
兮駟蒼虬來歌兮來遊相彼下土兮曾焉足以少留仰
視兮青天俯聽兮悲泉謇容與兮周旋却塵俗兮洗繁
悁間關兮鳴琴雄飛呼雌兮嘯以吟幽思兮愔愔伐木
兮滸滸其音下土茫茫兮垢氛漭天地兮不分表獨立兮
秋雲渺千里兮孔懷斯人懷人兮謂何哀亂喪兮實多
挾秦弓兮操其戈紛行役兮孰䘏其他圭組兮浮雲悵
胡為兮勞神曷不歸來兮保爾真與猿鶴兮主賓結屋兮
山椒月皎皎兮風蕭蕭歸來兮逍遥千憂釋兮萬慮消
山中人
若有人兮山中居白雲為佩兮明月為琚甕牖兮桑樞
清不撓兮皎不汚孤竹之君兮清而癯赤松之子兮有
虬其鬚姣獨立兮簷除歲寒之交兮金石匪渝石磊磈
兮徑﨑嶇靈籟雜遝兮如笙如竽熊羆兮猿狙聲慘慘
兮悲呼山中人兮何如樂偃息兮踟蹰有詩兮有書深
筆耒兮耕畬皎皎兮白駒不馳兮不驅時行兮時趨或
卷兮或舒不求榮於爵祿兮不顯著其聲譽異炎附而
寒棄兮匪朝滿而夕除歲晏兮愁予風雲慘淡兮原野
蕭疎蘭芷穢而不芳兮荃蕙化而為芻盍韜光而襲素
兮毋衒寶以求沽撫萬類兮萬殊登山臨水兮於斯樂
胥山之田兮可畦可疏山之泉兮可釣可漁釀秬黍兮
為醹採筍蕨兮為葅醉擊缶兮歌嗚嗚樂浮生兮須臾
仁義兮為廬道德兮為塗日居兮月諸懷千古兮一物
與聖賢兮同徒矢吾行兮勿渝
祀田祖
瓊爢兮椒糈蹇將祀兮田之祖折瑶草兮玉芝繽靈巫
兮式歌且舞伊容儀兮孔莊精神兮以聚神不來兮我
心憂神既來兮澹容與鳴竽兮吹笙鏗鐘兮伐鼓啐予
酒兮樽罍薦予肉兮鼎爼皇穆穆兮以怡颯帷幕兮如
語祥風兮甘雨長我稻秔兮介我禾黍斃螟螣兮去鼷
鼠歲其有兮糓汝介景福兮純嘏雲旌兮以揚霞旆兮
斯舉明神兮不留心搔勞兮思凝佇千秋兮萬古我有
民事兮惟神之怙
祀蠶神
彼佳人兮淑慎其儀珠玉爛兮冠佩陸離肅步趨兮委
蛇被僮僮兮燁乎珈笄潔石碩牲兮明齊蜜為餌兮瓊
為爢香既升兮酒既釀釃神之來兮雲旌霧旗紛進拜
兮庭帷跪敷衽兮陳辭春陽兮熙熙采蘩兮祁祁萬苗
繽兮日滋蜎蜎蠕蠕兮蠢蠢蚩蚩載含載育兮妙造化
之元機匪神是賴兮於吾曷綏雪繭兮冰絲濯皎皎兮
漣漪或玄或黃兮光采交輝為裘為裳兮卒歲是宜匪
神之惠兮吾將疇伊依齋予心兮是祇奠予物兮莫違
我民服事兮神其聽之風揚揚兮雲飛神欣欣兮格思
錫祉福兮繁禧樂千齡兮為期
鳳湖辭
湖之水兮瓊瑶明月皎兮清風蕭蕭若有客兮吹洞簫
悵鳴鳳兮九苞紫庭丹穴兮路遠遥阿閣圮毁兮岐山
寂寥烏鴟嚇腐兮非其曹矰&KR1508;在下兮翔千仞以為高
飲瑶島兮鳴赤霄千秋萬歲兮誰能招聖人作兮文明
靈池拓兮黃河清受圖璽兮萬國來庭中宫服齋兮聖
心晏寧伶倫正律兮蕭韶九成湖之水兮瑶瓊味如醴
兮深且澄高岡兮崚嶒瓊枝玉樹兮梧竹交青鳳兮鳳
兮曷不覧德而來鳴符氣運之重熙兮瑞王國之太平
望伏龍山
山蜿蜒兮委蛇孱顔岝㟧兮天與齊崖噓氣兮雲渺
渺林蒸潤兮雨霏霏水淙淙兮澗底若流沬兮淋漦天
地變化兮景光蔽虧雲霞滅没兮煙霧低垂螭蝘鼓舞
兮蛇蚓奮飛嗟爾龍兮胡為乎塗泥望豹關兮岌岌悵
躊躇兮有立枯蔓森兮垂髯老樹撑兮奮鬛慘兮冽震
兮慴波濤舂撞兮滄海急豺虎嘯兮魑魅泣心滄茫兮
欲歸忽神雷兮破蟄
騎牛歌為史瑛叟先生作八行太師
牛之色兮惟騂惟犛有妥其尾兮有瑩其蹄爾力孔武
兮爾肉甚肥匪以伏轅兮匪以負犂犂牧野兮萋萋水
洋洋兮有綠其漪飲爾渴兮飼爾飢有美王孫兮欲如
之奚及春日兮光輝以遨兮以嬉白霓裳兮青雲衣佩
鏗鏘兮繽其陸離行道兮遲遲王孫樂兮心孔夷歲云
邁兮風雨凄其唐虞世遠兮將安歸商歌扣角兮聲正
悲齊桓不作兮聞者伊誰白石兮斑斑碧溪兮潺潺王
孫兮清且閒駕爾牛兮往而還月皎皎兮夜未闌聲剝
啄兮扣關饌爾酒兮怡爾顔聊優游兮南山
寓辭
予近得花乳石筆架形製頗異館寓必與之俱盖八九
年於兹矣至正庚子十月二十有五日羽化而去意甚
惜之既而歎曰物之靈者豈肯久與羈窮之士處哉因
作辭以自解且招之云嗚呼汝其全真返樸於赤城之
陽乎其甘心混雜於瓦石之場乎其没身沈淵以自晦
藏乎且登金門上玉堂以發揮堯章乎將涉江浮海泛
沅逾湘與騷人墨客以翺翔乎將與貪官敗吏弄法舞
文傷國俗而墮朝綱乎抑將與豪商大賈計微利於毫
芒乎抑將與白面書生汲汲遑遑鑽風研雪以自激昂
乎嗚呼嘻哉兮我知其由山窗旦夕兮不爾休羈縻旅
泊兮貽厥羞舍我去兮恣爾遊世路兮險巇貧賤肆兮
富貴危悄彼老秃兮廓無依吁嗟汝兮盍來歸
松亭樂隱辭上史僉憲季衡相公
有美兮貞松舞青鸞兮屹蒼龍栖浮嵐兮晻靄洒飛翠
兮涳濛氛埃軼兮白日虛績颯兮清風繄至人之無我
兮恒服和於令躬抗雲霄之志節兮挺霜雪之昌丰孤
亭矢其如棘兮謝琱琢之精工美冠履以逍遥兮樂琴
書之從容境與物以默會兮心與道其俱融昔彭澤之
解組兮樂天命以保終彼神武之掛冠兮求厥志之所
從逸千載之遥遥兮矢精誠以遐通撫遺編而想像兮
切有契於深衷爰攄辭以達志兮振洪聲之渢渢浩蕩
兮廓充會萬理兮適厥中優哉游哉兮培令德於無窮
客有為招隱之辭者舉酒以和之曰屹屹兮巖廊萃羣
材兮樹明堂吁嗟乎公曷不歸來兮扶國紀正朝綱淮
海兮湯湯戈甲兮搶攘吁嗟乎公曷不出兮蕩熒惑掃
欃槍赤舄兮朱裳執圭兮捧璋迪前人兮輝光千秋萬
歲兮奉聖皇
梅雪軒辭
懿彼哲人清而潔兮有植斯軒扁梅雪兮八窗玲瓏夜
未央兮瓊枝玉樹斕交光兮寂然晏坐秩冠裳兮左右
圖書維有章兮纖累不容心純白兮萬理畢會默觀察
兮尚友古人思愔愔兮樂天委命契其心兮維梅其馨
雪則清兮二美合併保令名兮歲寒之交矢弗渝兮悠
哉游哉聖賢之徒兮
孤鴈辭
鴈飛兮南征煢獨兮無情天慘慘兮霜露零日雝雝兮
悲鳴悲鳴兮不歇彼矰&KR1508;兮中發跕雲霄兮翅雙折洒
平蕪兮毛與血故關邈兮峩峩北風蕭蕭兮寒水波彼
羣侣兮孔多悄哀思兮其如之何
紫霞洞歌十章
深林蘭畹
悄穹林兮無人幽葩曄兮青春遠遊塵兮芳潔播清風
兮芬冽幽思兮愔愔湘山杳兮湘水深望夫人兮逾遠
悵荒蕪兮九畹
方沼美渠
鑿方渠兮成沼幻丹霞兮瑶島綠衣兮絳裳來羣仙兮
窈窕娭光渺兮目曾波朱明晝酣兮容顔酡臨風兮浩
歌歡樂極兮奈何
晴巒修竹
層巒兮穹窿蒼雪洒兮晴空望帝子兮雲中拂翠羽兮
涳濛縹緲兮天風鳴玉鸞兮嗈嗈
雪巘長松
謇長松兮山中連蜷夭矯兮如虬如龍白漫漫兮天雨
雪凛高枝兮欲壓嗟歲寒兮獨禁春風繁華兮吾何心
巖前古桂
桂樹團團兮巖之幽西風蕭蕭兮天地秋黃金兮為粟
沃清香兮萬斛望天上兮廣寒雜仙佩兮珊珊深林悄
兮塵迥挹芳妍兮樂清隱隱君出兮莫攀賦淮南兮小
山
松下寒梅
蒼髯掀兮古色玉顔澹兮的皪歲暮兮天寒列下上兮
相看老偃蹇兮匪傲顧嬌妍兮一笑冰雪兮稜稜吾與
爾兮忘形
南渡仙巖
蒼山巋兮孱顔俯流水兮潺潺花草春兮斕斑窮千仞
兮躋攀望佺期兮三山鴻飛冥冥兮不可攀天風兮珊
珊颯雲深兮佩環
鑑如歌為胡仲章作
若有人兮詞林之宗學海之雄彦自河朔兮止於瀛東
默天地之運兮契造化之工吸河漢於肺腑兮羅星斗
於心胷合水火以為爐兮磨日月以為銅匪鉛粉之敷
拭兮不沙石之磨礲洞晃朗兮湛虚空獨幽隱兮開蔽
蒙導融顯兮發明聰擊愚昧兮啓盲聾澄一氣之孔神
兮耿一心之與通四時五行兮循環無窮盡古今於一
瞬兮備物理於厥躬彼林林之有生兮秉常性之由衷
賢愚夀天兮貴賤吉凶生稟有偏兮物莫能同維兹鑑
之昭昭兮皪精光之融融諒纖芥之不隱兮孰有逃於
形容羌無待於龜灼兮亦何假於蓍筒世溷濁而不清
兮曾莫辨於珉玒寶是鑑以自照兮審進退其焉從俯
江水之如帶兮聊逍遥於其中彈長鋏以自歌兮託遺
響於悲風歌曰模範兮陶鎔迥秋水兮雙瞳鑷班白兮
成翁時不逢兮奚庸吁嗟乎鑑其如人兮懼終蝕於昏
蒙客有飲酒江上倚歌而和之曰天開兮九重聖人御
兮六龍來多士兮肅容昭至正兮廓大公吁嗟乎其人
如鑑兮吾將致汝於天子之宫
白雲祠
望碧山兮嶙峋慨松楸兮白雲泉石閟兮吾親慘音容
兮弗見弗聞心鬱結兮同白雲之氤氲靈相兮巖谷羌
春秋兮蠲卜兒登朝兮得祿養弗終兮悵雲深之埋玉
精神交兮默默有感則通兮匪褻匪凟薦殽羞兮芳馨
挹醴齊兮清泠靈之來兮雲隂隂靈之駕兮雲冥冥跪
陳詞兮拜俯思㒺極兮淚如雨錫遐福兮純嘏(叶古)恍耳
聞兮目覩碧山兮鳳凰屹飛舞兮高岡雲蕩蕩兮天茫茫
覩佳氣之靈淑兮瞻山川之耿光
又
山氣兮巃嵸藹白雲兮青空昔吾親兮山中樂林泉兮
從容孤兒兮膝下(叶戶)華綵衣兮拜舞别尊顔兮登帝所
邈宦途兮西江之滸望滄溟兮極浦心搔勞兮思凝佇
浮雲兮天開安車迎兮遠來詠白華兮南陔匡廬攬結
兮悠哉樂哉青春謝兮流年改嘆人生兮不長在化鶴
歸兮雲海盼故山兮靄靄千里兮馳驅墨縗絰兮返靈
輿妥真宅兮遂厥初白衣蒼狗兮變幻虛無神遊恍惚
兮朝夕與俱攀松柏兮踟蹰擾馴鹿兮啼慈烏紛俎
豆兮樽壺奉孝享兮清娛薦予辭兮靈巫渺白雲兮
仙都
滎陽外史集卷五十二
