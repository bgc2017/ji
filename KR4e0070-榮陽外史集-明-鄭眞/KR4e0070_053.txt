滎陽外史集卷五十三
明鄭真撰
賦
安分齋賦
四明鄭君本忠居闤闠中以安分名其讀書之室淛江
大府都事曹南吳主一題其扃淛江儒學提舉胡公世
佐為之記賜同進士出身慈溪陳公為之銘不揆瓦石
輒為之賦曰
夫何美人之好修兮大厥身之所居順天命之自然兮
安性分於厥初朝發軔於仁宅兮夕弭節於義塗資羣
材於文囿兮來哲匠於經郛定中正而植基兮敞寬博
而成區洞高明而啓戸兮通晃朗而為䟽上戴象於乾文
兮下履迹於坤輿動不虞於震驚兮静屹止於艮隅委
巽順而從容兮守兌說而踟蹰麗離明而燭照兮審坎
險而進趨煥巨扁之高懸兮屹棟宇之渠渠曰吾分之
所宜兮昭名實而非誣時藏修而游息兮縱一心之所
如結白雲而為佩兮曳明月而為裾邀清風以自滌兮
吸沆瀣而充虛抗浮塵以為潔兮矯流俗而不汚白日
倏其西匿兮欻歲年之云徂恐修名之不立兮深筆耒
於菑畬緗帙浩其淵海兮眇㒺象之求珠探往古於千
載兮遂厥初於三餘擷清芬於博帶兮保遺材於散樗佩
衿森其林立兮來几席之于于藹和氣於絳帷兮隸佔
畢於竒觚情悠悠而有適兮志黽黽而忘劬意欣欣而
自美兮心澹澹而長娱夜漫漫而戒旦兮耿白光於虛
無存一氣之孔神兮邈品類之萬殊聖賢慨其云遠兮
盍徵信於冊書顔簞瓢而陋巷兮憲甕牖而繩樞爰樂
道而忘貧兮矢予心其弗渝使青紫之可拾兮寧能俯
首於欺諛使軒車之可乘兮寧能詭獲而馳驅時嘉橘
之多枳兮蘭蕙化而為芻冺規矩之員方兮曾何有於
嘉謨彼枉尺而直尋兮不速戾於厥軀彼昏夜之乞哀
兮不羞泣於其家衆皆競進以貪婪兮繄利祿之圖也
紛僥倖而行險兮忘禍亂之虞也盍韜光而襲素兮不
顯著其名譽豈懷珠而欲獻兮寧待價而求沽匪炎附
而寒棄兮不朝滿而夕除匪疾兮匪徐或卷兮或舒日
居月諸兮於斯樂胥身世兩忘兮前哲為徒誶曰彼美
君子味道腴兮衣錦尚絅懷瑾握瑜兮樂天知命保康
娛兮細故芥蔕曾何拘兮我微斯人誰與俱兮
希古齋賦
永嘉孔希直士清先聖五十七代孫精於篆隸扁所居
齋曰希古其諸兄子昇先生嘗為之記不揆瓦石輒復
為賦之云
謇予後古人而生兮竊有志於好修歲月忽其不淹兮
傷予心之優優世既降而日媮兮孰尚友於千載往者
不可復續兮發來今之一嘅聖尼山之苗裔兮紹麟紱
之正傳簪笏紛其委積兮渺探賾於遺編巋齊居其藏
修兮揭巨扁曰希古湛月鏡之涵虚兮徹冰壺之清貯
帙編笥為戶牖兮羅翰墨為籓維披雲於一掃兮五采
斑其陸離繄人文之肇宣兮妙蒼頡之體製造蝌蚪之
有書兮揭日星而昭晰慘嬴政之遺禍兮灰竹帛於坑
墟豈天弗喪斯文兮僅壁藏其遺餘暨斯文之間出兮
辨二體於篆隸符造化之自然兮曰象形與會意或鐘
鼎之峙立兮或柳薤之紛披或蟲魚之菌蠢兮或鳥隼
之奮飛何嶧山之野兮悵失真於棗木續浮雲之變化
兮徒驚駭於流俗披周宣之石鼓兮偉神物之撝訶蒐
封禪之故典兮撫秦刻而摩挲懿中郎之名世兮刊石
經於京國浹流傳於遠邇兮錯咸陽之車轂嗟世變之
狂瀾兮迄簒漢之當途碑禪代與九錫兮猶誇詡於鄴
都右軍興於典午兮具波磔於八法陽冰託根於蟠李
兮冠當時而稱絶紛總總其異同兮爰昭揭於座隂彼
扣門而求售兮曾何吝於百金儼面命而心傳兮宛先
烈之如見惟藝游之精能兮庶聲華之獨擅恣厥意之
所極兮藹百世之翩翩劃金錯之剪裁兮森玉筯之垂
懸樹鉄門以為閫域兮求無弗與也瘞秃錐而成塜兮
繽莫之數也紛偏旁與點畫兮羌訂正其是非也彼六
書之於說文兮吾亦得究竟其指歸也彼家鷄而野鶩
兮於人情其何語綰蛇蚓之春秋兮曾何足以寤語撫
衾席而指畫兮謇弗寐而旁求拾柿葉以為題兮何黽
勉而弗休心悠悠而自得兮溘塵氛而蟬蜕要鴻蒙太
始以為隣兮聊優游以卒歲誶曰美若而人鏘瓊琚兮
毫濡素染樂自如兮白水東流矢勿渝兮希聖希賢遂
古初兮
東園莊賦
航一葦之西風兮溘予至於長淮覽鍾離之故疆兮煦
晴旭之清佳鳳城屹乎萬雉兮聳帝鄉之宫闕山川錯
以相樛兮儼屏障之四列美東園之幽勝兮控川陸之
委蛇原田錯其櫛比兮藹林囿之參差偉儒紳之來居
兮叶瓊茅之吉卜夏屋屹其渠渠兮詠考槃之在谷松
竹挺其修直兮植花柳之芬菲寄遨遊於上下兮豁乾
坤之端倪冠切雲之岧嶤兮紉佩蘭之&KR0581;&KR0581;製荷芰以
為冠裳兮燁衆芳之藹藹時杖屨以周折兮謇容與而
躊蹰仰高穹而俯幽深兮寄遊興於樵漁坐白石而枕
清流兮輒漱心以洗耳眄逝者之如斯兮妙忘言於至
理良田䆉稏兮黃雲秋璇宇清兮纖塵不留詠豐年兮
黍稌默中心兮悠悠紅鮮兮玉粒屹京坻兮斯積躬耒
耜兮殫爾力充饔飱兮昕夕紅霞豔兮白雪香銀匙翻
兮金杯凉燕語兮樂康自天錫福兮簡簡穰穰豢肥腯
而烹炰兮云作苦於伏臘顧同鄉而逆旅兮共相忘於
遷謫紛子衿之青青兮扣函丈以相從傾珠璣之肺腑
兮豁錦綺之心胷編簡浩其棟充兮手校讐而纂緝嗣
子恪其敬恭兮肅衣冠而趨席羌面命而心傳兮有四
聖之周經合象占而妙契兮發精義於考亭顧夀考與
富貴兮誠吾生之定分年既登乎希有兮庶克歸乎厥
正邈古人之既遠兮緬流風而庶幾援彭澤五柳以自
况兮委天命其奚疑日忽忽其既逝兮慨人事之錯迕
盼鴻鴈之迴翔兮寧戀戀於兹土霰雪雰乎交至兮北
風其凉也聞華亭之鶴唳兮忽乎懷故鄉也亂曰淮山
峩峩兮淮水波東園茫茫兮其如之何築室兮澗阿矢
厥心兮匪他麥秀兮嘉禾樂吾生兮來遊來歌烏兔兮
飛梭彼君子兮不那
易安齋賦
嘗讀晉陶處士歸去來辭有曰倚南窗以寄傲審容膝
之易安噫是其隨所寓而得不願乎其外者歟身之安
者心之安也心之安其與道相忘矣若處士者庶幾於
道哉予友會稽王文祥由胄監生為徐州蕭縣儒學訓
導扁其所寓曰易安所謂審其所安而尚志古人者也
徐州博士嘉禾王先生(闕)執筆著記不揆鄙陋輒為
之賦曰
昔典午之云微兮挺夫人之姱節恥五斗之折腰兮望
柴桑而返轍撫菊松而盤桓兮用以適夫中心審容膝
之易安兮曾何慕夫高深慨斯人之莫繼兮歘流光之
奔電想衣冠之神遊兮儼風流而如見氏瑯琊之苖裔兮
誇閥閱於會稽學省鶱其飛翔兮仰廷闕之光輝朝徙
倚於文林兮夕翺翔於藝苑會萬里以同歸兮索話言
於幽顯芳菲菲其彌章兮聲籍籍乎有聞闡蕭庠之教
席兮藹衿佩之紛紛愧獨處此一室兮寤前修於往昔
面牖戸而坐忘兮聊從容而偃息謝紛華而不即兮漠
虚静而怡然邈造化之端倪兮浩風月其無邊嶺峥嶸其
在列兮河奔流其如帶曠平原之千里兮覽興亡之大
槩巋横宫之密邇兮瞻聖冕而巍峩苟修名之不立兮
睠斯文之謂何保正氣之清澄兮形穆穆以寧一悄塵
氛之弗入兮離人羣而自逸湛靈臺之如鏡兮諒何慮
而何疑若止水之不波兮屹山岳而鎮之夜漫漫其待
旦兮寄夢寐於衽席恐内慾之易萌兮終不忘於警惕
悵險履之或經兮渺不知其所歸倘患難之數膺兮愁
坎壈而凄其紛利祿之遑遑兮羌蹈危而逢殆黯昏夜
以乞哀兮曾不免於一嘅彼廣厦而細旃兮非予心之
所希也彼金馬而玉堂兮羌命分而莫為期也肆中情
而笑傲兮信吾之安易也與日月而周旋兮謇予心之
弗替也誶曰安汝居兮仁義其廬兮安汝止兮道德其
履兮身孔安兮吾何艱兮安斯樂兮何媿何怍兮
延暉閣賦
天台李(闕)老成文獻士也年幾八十搆閣以居有二
子長(闕)次(闕)備禮奉養克盡其歡因取揚子孝子
愛日之義命其閣曰延暉豫章揭平仲既為著記因演
其義而為之賦曰
夫何仙都之雙闕兮渺滄海之涳濛巋層構之壯觀兮
眩丹碧而穹窿拂若木而增華兮燿扶桑之曈曨浩雲
衢之蕩蕩兮皎輪馭以行空配陽德之浩浩兮溢流光
之沖融晃欄檻以洞射兮紛漾漾以融融孰居處而登
臨兮偉八袠之仙翁白皜皜其鬢霜兮丹渥若其顔童
藹至和之煦煦兮庸偃息乎其中謝塵寰而不即兮爰
内毓於貞中紛善慶之世積兮貽令譽於厥躬翩翩兮
佳兒舞斕斑兮綵衣奉&KR0949;瀡兮怡怡介福祿兮維祺仰
碧落兮青雲梯夸父何追兮魯陽何揮羲和攬轡而按
節兮謇萬里其焉歸曰朝吾暘谷兮夕予至於蒙汜羌
晝夜之晦明兮運循環而終始邈天地之無窮兮彼人
生之能幾信往者之莫回兮悵來者之莫繼(叶上聲)肅予
聽兮邈予音情窅窅兮思愔愔撫大椿之遺蔭兮致寸
草之芳心時矯首而遐觀兮迫西山之駸駸繋長繩之
百尺兮信予力而不任求大丹而莫致兮愁坎壈而增
深念喜懼之交并兮能不為之先慮也諒神明之可告
兮願曜之少駐也毋徑往而直奔兮盍躊躇而延竚也
倘命分之永延兮庶表予之衷愫也金烏兮飛梭白駒
隙兮奈何登高明兮望嵳峩舞鸞鶴兮婆娑協笙管兮
陽阿攬餘暉兮笑歌彼天鑒之孔昭兮斯精誠之所召
光迴轉於簷隅兮留桑榆之末照望春臺之熙熙兮詫
晚節之榮曜睨不死之舊鄉兮擁佺期之來到攸芋兮
攸躋載色兮載笑詠如岡而如陵兮探周雅之精妙與
百歲以為期兮信夫人之為孝誶曰高閣兮蒼茫杳蓬
島兮相望偉期頥兮冠裳招暮景兮徜徉貞吉兮樂康
春秋不老兮凋三光
雙芋圖賦
予教廣信郡之明年上饒縣學教導歐陽先生君贊出
雙芋圖以示予語之曰物植之見於圖牒多矣若木之
連理麥之兩岐禾之同穎暨夫蓂莢屈軼華平之屬盖
所以示天地化育之盛明國家休應之多有如此者彼
芋載於本草雖曰性溫味和特山殽野簌之一爾春秋
之法常事不志雙芋之於翰墨何辱焉君贊曰淺矣哉
子之為言也夫君子之於物取其意之適焉爾初不計
其精粗貴賤高下厚薄也鬱薁葵棗詠諸豳風先公風
化所由也豆粥麥飯紀諸漢史光武倉卒所賴也蘋蘩
薀藻供祭祀之誠芝栭蔆椇奉膳羞之敬彼豈非微物
者乎而用之重之也况芋之為物足以助五糓濟萬民
者哉吾家澗谷中力作而歸值天日卓午或風雪黃昏
飢苦頓踣之餘視鼎簽則雙芋熟矣家人以進屬饜焉
以為天下之味舉不足以易之也宋蘇公易簡對太宗
以為物無定味適口者珍臣止知虀汁為美欲作冰壺
先生傳而未果也太宗笑而然之吾之於芋猶易簡之
於虀也作圖以示不忘庸何傷哉予乃喟然嘆曰嗚呼
先生其有道君子者乎亞聖鄒國嘗曰飽乎仁義不願
人之膏粱其先生之謂乎遂為之賦曰
氏歐陽之名裔兮藴美質之真醇若錦里之先生兮羌
未底於全貧宅巖崖之險巇兮力磽确於旦暮相厥時
而培植兮肇嘉名而曰芋番土壤以如酥兮藹生意其
敷榮如巨扇之在掌兮奮莖葉之青青歘坌涌而墳起
兮沃雨露之膏澤種一斗之纍纍兮紛連城而有獲時
霜降而木落兮繽萬寶之告成斸巨鑿之鑱利兮謇碩
大而充盈俘厥魁以奉獻兮曰可食而可茹一與兩以
配合兮妙先天之成數状磅礴而崑崙兮羌壅腫而輪
囷外皸皴而隱鱗兮中潔素而可珍類蹲鴟之可呼(叶去聲)兮
比龍涎而堪賦發妙思於詞林兮豔芳葩於衷愫㸑下急
夫薪蒸兮沸湯鼎之波濤氣勃鬱而上浮兮異灰熟之
煨熝與柿栗而並列兮於以侑酒也屑玉糁以為羹兮
於以適夫口也釋隴畆而來歸兮曰吾道之艱難虩飢
腸之雷吼兮庸厭飫於一餐信朝夕以為助兮詎敢儗
夫榖粟諒儲蓄之所宜兮庶以資夫弗足充一飽以無
求兮老吾樂夫天年日淡薄以自適兮曾何慕於醲鮮
爰嚌嚅於道真兮探至微於不味彼一筋而萬錢兮眄
流俗而興喟昔魯直之山居兮指蕷湯為瓊爢燃榾柮
以撥爐兮問長夜之何其邈空門之襌衲兮延長源而
悟對語從容而啖食兮期秉鈞而必貴安吾分而樂天
兮緬前哲之遺風畦一區而備預兮夫何患於歲凶徵
畫史以為圖兮匪丹青之眩也託詩人以比興兮用以
適夫遊燕也即物以明理兮詞弗誇也輯巨編以成軸
兮士林之華也誶曰地不愛寶美産畜兮碩大以充如
璞玉兮以釡以鬵薦庖厨兮至理之存淡而腴兮維彼
驕奢恣懽劇兮燖宰烹炰玉脂泣兮彼樂以淫疢疾深
兮芋兮芋兮適吾心兮
滎陽外史集卷五十三
