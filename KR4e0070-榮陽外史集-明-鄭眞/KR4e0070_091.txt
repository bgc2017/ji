滎陽外史集卷九十一
明鄭真撰
七言律詩
用韻答史(闕)先生
丞相精忠貫白虹曾(闕)經日上層空百年獨著山河誓
三(闕)承社稷功龍鳳宸章華閣表貂蟬畫像綵帷中
餘芳(闕)制作翩翩錦繡工
太白樓高隔(闕)虹樓前流水帶長空枕牀不作繁華夢
翰墨原歸點染功(闕)光寒明鏡裏江山春暖畫圖中
懸知簔笠騎牛處(闕)意悠悠合化工
用韻答彥彬
烽火春城正荷戈(闕)清隠奈君何山深興逐雲霞遠
天澗恩承雨露多尚使斯民躋泰域未應吾道變頽波
百年且向東風裏釃酒當筵舞太阿
東風日日候鳴珂為問山中近若何坐對一庭桑梓合
笑看三徑菊松多前林日暖鶯遷木隔岸雲深豕涉波
尚想華堂春晝永管絃雜遝間陽阿
用韻與袁希曾
先正諸孫興未涯東風曾記理征槎關河車騎三千里
京闕笙歌百萬家紅日當天頭上近黃埃滿路望中賖
十年歸住滄江水猶憶金門擁翠華
元宵江上觀燈
牙檣錦纜簇華燈上下乾坤破杳冥飛影倒穿千尺水
流光遠散一天星警傳砲石邊軍肅曲奏笙歌海若聽
相國有恩民共樂好將盛事寫丹青
歲暮寫懷二首
書牀斜傍竹溪虛千古風流夢寐俱漢祖每資蕭相國
齊人多賴管夷吾林叢月落狐貍嘯水國天寒雁鶩呼
歲暮故人寥落甚抱琴祇欲賦歸歟
故國山河戰伐雄新亭風景寂寥中菁茅寧復供周祀
蘭蕙誰能繼楚風瀛海邊防寒絡馬轅門警肅夜櫜弓
人間總是經綸手彛鼎重刊社稷功
用韻復閻至明
風外游絲著面輕困人天氣半隂晴董生早受春秋學
許劭新推月旦評閶闔日高天宇闊蓬萊山近水雲明
看花看柳青春好莫負東君萬古情
和王子璋見貽
玉燭光浮海宇春夾城花柳喜為隣長風早報林鶯信
旭日寒迷苑騎塵聖主新耕農務急燧人鑽火㸑庖新
書生不願繁華樂有待天恩及萬民
海上人家嘆扊扅海邊山壑遍藏尸糠粃豈可供常㸑
飦粥胡能療積飢鵠立形骸僵卧久龍鍾老病却行遲
九重正有蒼生念清問應須待帝咨(是歲飢餓莩甚衆)
題邀月軒
嫦娥趣駕上青霄公子開軒慰寂寥露洗杯甖光濯濯
風生冠佩影飄飄九河垂浪秋情密萬境無塵世慮消
斗轉參横人未散欲呼秦女更吹簫
題吳季璋松齋
石上高齋倚碧空虚簷面面拂空濛龍蛟影動三更月
猿鶴聲傳萬壑風飛翠雨餘浮几席輕花春暖灑簾櫳
先生莫自甘巖壑廊廟終歸造化功
高明樓
天光雲影畫圖開河漢星辰接上台滄海忽驚龍變化
青山常見鶴飛來秋風凉動牙籖架夜雪聲傳鷃&KR0008;堆
自笑浮生塵滿眼登高作賦媿無才
和貴司丞雨中述懷
聯璧光輝重萬金功名未許謝朝簪百年正屬風雲會
一片寧甘鐵石心綵鳳雙飛華閣表征鴻齊度畫樓深
塤篪唱和今何似請把周詩雅頌吟
東風環佩動璆琳席上歡陪玳瑁簪報國好酬千里力
持家宜共百年心紫荆堂樹江山遠錦棣園通闊水深
白日看雲餘興在客邊妙寫杜陵吟
送杜元昌除國子學正
丞相家傳百歲餘日臨齋館看雲儲綾花尚寶宸章賜
袍褐親看省檄除藻泮晴香瓊液動杏壇春暖錦雲舒
誰憐樗散空山客一卷青燈夜屋虚
送戴文祥謝官歸里
草色花香憶故廬歸來戎馬厭馳驅久知司隸終興漢
共說夫差昔沼吳天闊三江鯨挾浪雲深雙闕鳳棲梧
相過祇欲論時事夜半前溪雪棹孤
元老新辭丞相秩強藩欲覓假王封可憐壯士心全改
誰信忠臣髮上衝晉國甲兵千里馬吳人城郭五更鐘
紛紛世事知何似高卧長台第一峰
送胡萬戶
滄溟五月錦帆開海上傳呼將帥來天近扶桑明白日
風行偃草散荒埃金戈萬竈屯飛騎鐵鎻千尋伏怪能
宴犒從容軍事少仙人樓閣望蓬萊
送孟宣使回京
星槎使節斗牛間蟻酒龍衣尚局頒聖主無為開泰治
元臣有命復清班雲霞海闊三神島日月天高萬歲山
京國歸承臺閣問定須送喜入龍顏
用韻答王以文見寄
廿里松聲寶地涼天仙時與共彷徉秋闈儗上登科記
春殿誰傳入奏章太白山頭開日觀朝元閣上逼奎光
翩翩欲遂登臨興何日天風送佩璜
自笑吾生似服虔西窗風雪半牀氊清班未得臨丹闕
禁炬空懷錫絳蓮兵甲年深愁老去文章官樣許誰傳
相知最有王徵士胡不歸來夜月船
送王子章
南風閩海早歸來青眼相逢一笑開綵筆題春雲滿座
銀燈照夜月當臺樞庭正用蕭張傑賓幕終歸管樂才
況是故園生意好桃花流水出天台
樞星光帶赤城霞山月寒隨碧海槎宥府早看賓入幕
故鄉重喜客還家曉營獨跨青絲騎夜屋重吟綘燭花
當世正須文與武皇都不日聽宣麻
送鍾山長
皋比堂下聽談經人物風流叶地靈甬水東來銀樹碧
菁江西望蜀山青象樽飲福秋傾醴牲俎傳餐曉割腥
官滿三年渾欲(闕)
題詠春亭
繡柱雕闌面面空座間人似杜陵翁畫圖不用丹青手
綵筆争誇錦綺工花柳光輝春雨後山川浩渺夕陽中
元戎不負風流約樽俎還看一笑同
王子章以道院迎仙客書堂隠相儒為題以栖字
金字為韻
琳宫瑶宇迓佺期弱水蓬萊路不迷寶劍光寒珠斗涇
長裾影動綵雲低池深碧藻春龍蟄月滿蒼松夜鶴栖
况有笙簫諧律吕好將法酒醉玻瓈
投老星星鬢髮侵經綸事業豈無心半生獨對孫康雪
萬里終為傅說霖碧草窗前空日暮紫薇垣底自春深
夜來有客欣相問賣得文章幾百金
送春
三月繁華一夢中都將世事問東風荒烟草映王芻綠
落日花開謝豹紅有酒乍聞瑶斝冽無錢却怪錦囊空
相逢莫道青春過好把春心待化工
山農
種得山中數畆田金穰土苴待秋前雍熙正屬唐堯世
大有宜書太史編稚子踏車筋力倦老妻饁餉鬢雲偏
不知萬里青天上誰奏豳風七月篇
麥秋
天闊黃雲望眼遥淒淒隴畆颯風飇炎州四月皆蕭爽
樂歲千家未寂寥庖㸑炊香烟渺渺磑牀傳響雪飄飄
不須為作清商調自有堯民擊壤謠
迎詔
百萬王師付總戎翩翩丹詔紫泥封邊庭號令雷霆震
寰宇恩波雨露濃日近中天翔彩鳳春深巨海奮蒼龍
江南宰相如周召玉帶金魚覲九重
晚眺
海國逍遥俗累抛夕陽樓上俯南郊天低平野星辰動
日落深山紫翠交公子罷筵呼去騎前軍列寨急征鐃
一聲杜宇歸來遠明月光寒屋上茅
送岱山書院陸山長
盛時文治似唐堯庠序煌煌碧海遥藩省故人多薦列
瀛洲仙子共招邀沙田如草秋無雨鹹地浮花夜上潮
講道從容雲榻靜閒將風物寄清謠
送吳侍御福建分臺
聖皇有命建分臺横榻今歸濟世才天近九重明日月
地連十道震風雷邊疆警急金戈動江海催程錦纜開
社稷功勳終有待南州正喜使旌來
永嘉孔正夫生時父母年五十及登第則九十餘
矣正夫養志不仕明年父母皆死追念不忘為作
此詩
朱顏白髮夀期頤喜看賢郎射策歸天上恩除承紫詔
堂前歡笑舞斑衣椿萱慘慘星霜變莪蓼哀哀涕泗揮
幸際聖朝新孝理徵書行復下丹扉
寄狄季萬戶
翬飛層構近中天海上將軍愛靜便雨歇晴江拖白練
雲開畫幛吐青蓮神龍夜吼千金劒仙蟻春浮兩玉船
笑我日從華閥過東風攜袖祇青編
送柴教諭
玲玲琚佩颯天風三載宫牆教育功館閣名高霄漢表
山川妙入畫圖中雲生曉席芙蕖動日射春盤苜蓿空
書滿却看勝薦剡未應皓首嘆飛蓬
詠四明山送丘太守
赤水丹山古洞天使君丰致似神仙一編曾草孫公賦
百斛寧論孔宅錢夜鶴林巒啼月露春龍窟穴吐雲煙
憑誰淨洗蒼崖石寫得芳名後代傳
秋丁美宋尹分韻得南字
宫牆崇苑集朋簪河漢秋高曙色涵衮座煌煌瞻粉藻
班行濟濟服朱藍笙簫合樂羣鸞舞酒醴浮樽萬蟻酣
已見仁侯昭格享咏歌誰得似周南
送吳都督
名勲開國挺人豪督府光華日月高騎馬嘶雲嚴棨戟
壺漿夾道迓旌旄孔明曾布龍蛇陣吕望今傳虎豹韜
南海功成歸奏凱宫花灼灼映恩袍
送王運同
萬里東流鯨海波朝家鹽賦有常科草窩氣溼蒼烟暗
花&KR1838;光寒白雪多已見神功回造化還聞寬政藹聲歌
煌煌使閫看歸騎縹緲天風響佩珂
絳節輝光海上遥使君政化速風飈烟低野㸑民居復
星列牢盆國賦饒綵筆凝香晨署檄畫旗分影晚聯鑣
明時有待調羹用勲業終看上九霄
贈張德中
翠幕蓮花晝日妍星郎風致似蓬仙衣冠也拜新朝賜
翰墨猶存奕世傳海味供懽珍列鼎商聲入律錦成編
雲霄有路丹梯接行看清光近御前
禱雨
碧山深處禱靈淵漠漠精誠上格天不問人間呼蜥蜴
却看雲表起蜿蜒沙田萬畆禾成囷井汲千家竈有烟
海角未能忘德澤周詩還許詠豐年
題思孝庵
天外寒峰紫翠重亭亭華表拂空濛衣冠冥漠神遊遠
俎豆繽紛孝享通宰木含情悽夜雨蓼莪有淚灑秋風
百年遺德輝泉壤行看鸞章寵贈豐
送張宗道
劒佩飄然江海東世家猶得仰遺風浮生浩渺形骸外
往事繁華夢寐中栗里久聞陶靖節草堂還憶杜陵翁
物情滚滚如流水今古誰論出處同
貽史文可
文采翩翩錦繡胸百年遺事笑談中王侯欲紀旂常烈
嗣續多傳譜牒功碧沚烟波空夜月滄洲花鳥自春風
誥綾尚玉瓊瑶軸却愛詞臣製作工
宋故資政殿大學士史公居滄洲十餘年嘗以書勸
其兄忠獻王去相位不聽食祠祿以卒理宗賜諡忠
宣中書舍人吳泳行詞有曰在熙寧則不黨於熙寧
如安國之於安石在元祐則不趨於元祐如大臨之
於大防當時士大夫公論見於代言者如此則公之
平生出處大節從可知矣予生也晚竊好論著前朝
典故及鄉里人物且於兩制之學尤致志焉文可為忠
宣正傳邂逅荒齋語忠宣遺事亹亹不倦信所謂克
世其家者因作詩以識良遇且以誌文獻之足徵云
贈陳子雲
德星高照海天涯來問東州第一家金鼎靈丹初結汞
錦林仙杏正開花神農本草分諸品軒帝遺書積滿車
想見神功應有報輝輝詞藻散春霞
白石樵隠
巖壑重重藹翠蘿山人獨賦考槃阿斧柯生計寧為拙
軒冕浮榮未足多夜月每從樽榼醉春風時聽扊扅歌
奕棋仙子歡相遇回首塵寰奈我何
羅信言十二月廿三立春後一日進見奉天殿下
得除備用庫大使有詩寄其家用韻
六琯灰飛萬象春故人百拜覲楓宸瑶階日近恩光接
黼座雲開喜色新綺采朝衫分筴笥綾花官誥出絲綸
書生正在艱難際莫道茅齋尚隠淪
送連執中
手捧黃封覲玉墀從容海上舞朝衣棠隂幕府欣相慰
榕樹家山候早歸宴斝香分椰酒熟庖烹新擘蠣房肥
高堂太母登眉夀孝養晨昏肻暫違
送孟先生子重回台州
皋比久矣罷横經山澤蕭條賦獨醒未許馮唐頭已白
却憐阮籍眼頻青江關月落悲鴻鴈水國風高墮鶺鴒
咫尺天台歸路近紛紛黃菊滿籬扃
題湯宣使詩卷内有貢院謁趙六先生之作
賓興詔下五雲浮濟濟衣冠拜冕旒多士正須誇俊造
諸公當復羨材猷山風蕭颯槐忙日江雨繽紛棘洊秋
却笑老生空忝竊兩年魁選說明州
送萱上人
飄然湖海一枝籐妙悟如來最上乘萱草堂前稱母壽
蓮花臺下續禪燈雲深獅象來相迓山近獼猴喚得譍
笑我計偕京闕遠上方儗叩白雲層
賦野航
湖天重屋小於舟日日忘機對白鷗萬頃烟波隨浩蕩
百年身世等虛浮畫屏影拂紅雲曙寶鑑光涵白月秋
想見黃冠遺迹在十洲三島最風流
七月望日黃仲瑱先生計偕錄䟦語且以近體詩
見示因用韻别作一詩以謝
嚦嚦書聲度碧疏秋風座席草堂居事關名教非無補
樂在吾心祇自如投老肻為三語掾迕時寧草萬言書
却憐故里遄歸日風水松江食有魚
瀟灑溪居映絳紗夜窗清影落燈花醉聽南海秋風鶴
夢逐東園夜雨鼃蜜椀凝香凉食蔗冰盤剖玉渴思瓜
年來定有天恩召講罷紅帷坐賜茶
計偕京闕倦攀躋敢意先生賜品題蘇子文名煩永叔
董生才行待昌黎百年泰運開天地萬丈星光耿璧奎
衣鉢有傳終為我東城風雨許扶藜
附錄黃先生詩
盍簪長恨昔年疏白首過從嘆謫居已喜潮人師趙
德未須狗監薦相如向來塗抹真成夢老去窮愁好
著書鄭老襟期更蕭散可能添我共觀魚
雨澗奔泉決岸沙沈沈破屋聽簷花塵編滿室空生
蠧溼竈無烟祇吠鼃三徑已荒陶令菊一㕓聊種邵
平瓜莫雲迴首西城近何日敲門共試茶
寄方參政文敏
相國東南第一家牀頭遺笏積成車翠茵醉卧莊臺草
錦幛行看董苑花月落西城人倚劒雲深東海客浮槎
謫居肻作尋常態樂事浮生未有涯
世外繁華蝶夢寒客鄉消息問平安龍文倘憶前朝賜
鳥篆猶傳舊日刊桑落酒成分寶甕桂花香動駐金鞍
賢郎有意承堂構寫得新詩紙上看
客邊寫懷二首
天風雜遝響琳球千里長淮賦遠游自愧科名登上國
多憐歸夢遶瀛洲城笳聲撼芸窗暮隣火光寒草舍秋
樗散襟期天所放荒臺遺迹認莊周
教官新授得臨淮養拙懸知計已諧險歷岡巒隨地勢
光看星斗近天街門前上客簪裾集館下諸生硯席排
深愧不才無補報西風矯首一長懷
答潁上訓導朱明仲先生
某客居臨淮博詢先達將圖為受教之地茲者
先生不以賤子愚鄙特惠詩箋褒拂過情足見
古君子之厚矣謹用次韻以答先施異日胥陪
必曰見所見而去也
蕭然風月紫雲旁萬選曾誇翰墨場鹿洞師資金就冶
考亭先集錦成章衣冠在昔承榮耀人物於今賴激揚
淮水相望天咫尺老生願得近輝光
人間甲子已成編風雨淮山舊謫仙見說大賢傳四世
從知在野尚多賢謝安自有登山屐季子寧須負郭田
莫待老來長作客故鄉祇在海雲邊
送胡伯霖歸山居
迺翁作教喜多才千里相看一笑開椿樹當廳華綵袖
菊花照席夀瓊杯荒烟故壘莊周墓流水孤村惠子臺
想見傳經深有意春風三月許重來
天台胡先生惟中興教五河其子名景傅字伯霖遠
來省覲慈孝之情喜見顏面未幾告歸過臨淮訪予
旅次論及春秋學深相契合因作詩以贈且期後會
云
九月二十七日早祀山川壇風雲雷雨師壇隨班
行禮因過水濂洞而回
衣冠濟濟肅周旋壇壝天開祀報虔想見神明來惚恍
從知肸蠁格幽玄樽罍波湛香浮盎几俎星陳胙割羶
忝後陪班同福祐乘風歸覓洞中仙
答潁上朱訓導明仲先生
考亭風月仰英賢闕里松楸百載傳贈典每承絲誥下
遺容時向畫圖看煙深土銼朝炊熟雪擁茅齋夜榻懸
相望天涯同是客欲將往事話寒氊
芹沼波深採碧馨横經席上照人清願同後學瞻儀範
敢望先塋託姓名冰雪寒侵衣絮薄星蟾影共燭花明
客邊謾說還家樂何日參陪杖履行
題嚴太守雲閒卷
浮雲空幻錦芙蓉千里寧留去住蹤山壑凝秋迷使騎
石臺拂曉起神龍敢云海内恩波浹時許人間步武重
閶闔春開天咫尺閒心安得久從容
憶家中寫懷
野色蒼茫日欲晡海天東望正愁予謾傳杜老憐宗武
敢效韓公訓亞符門掩秋風荒徑菊池深春水近階蕪
江南正儗歸來早醉倒東風碧酒壺
送蔡復原之京
曾從樞府事先朝淮上移家歲月遥編簡每隨同志樂
弓旌今受大夫招紅門曉色開天陛金水春寒控御橋
吏部奏名除目定衣冠入覲仰唐堯
送畢文明之壽州
浮空鸞鶴影飄飄肥水青春遠見招賸有周詩留翰墨
可無杜酒勸瓊瑶董生孝行今何在霍叔流風尚未消
落日蒼茫賦懷古彩毫毋惜寄雲軺
元宵中都太守放燈作律詩五首
雲霄樓觀聳神京藹藹笙歌出鳳城譙漏聲傳終百刻
將垣禁弛散千兵綵屏有象金城畫火樹開花玉綴纓
甲第公卿聯戚里當筵不數五侯鯖
萬境無塵月滿天繽紛物象鬭嬌妍畫樓映水金蓮吐
寶㙮擎霄火齊懸風外花驄來&KR0008;褭雲端綵鳳下翩躚
太平盛觀今重見城郭人家夜似年
北極中天正斗杓風流人物共今宵當樓綺綵丹心結
隔幔琉璃翠影搖龍駕共瞻宸闕近鼇山慢憶海天遥
憑誰記得雲中曲來向人間叶鳳韶
譙樓門外鼔頻撾誰駐春風小小車暗綠籠紗騰馬騎
深紅翦綵戲魚蝦珠璣粧巧繁奢縱脂粉團香笑語譁
自媿天涯千里客海瀛何處問吾家
燭花暗結竹窗低星月光寒思欲迷深念老兄居海嶠
更憐舍弟客青齊雲天杳杳王喬鶴草屋栖栖祖逖雞
想見孱然小兒女淒凉慈母共中閨
儗題瀛洲夜宴圖
濟濟衣冠十八人同僚氣誼靄相親蓮花漏轉銅壺夕
竹葉香浮寶甕春蠟炬搖紅風力淺翠帷生白月華新
燕娛未許成沈醉有約明朝覲紫宸
用李廷瓊寓中都口號韻三首
淮海茫茫春水波夜凉珠樹月明多講帷每訝華筵秩
御道曾聞翠輦過天闊九重開玉殿星臨萬戶帶金河
謫仙自是文章伯聽履須應上諫坡
錦繡河山遶帝京南來為客最多情芸編慢憶三千牘
桂籍空慚第一名燕寢聲傳城柝近魫窗凉透水雲輕
知君正得青春樂有約清樽對月傾
淮南草木兩逢秋夢憶蓬萊海上洲雲遶觚稜瞻象魏
天開壇壝識郊丘儒家冠閥何由報聖代賢科幸見收
千里正須歸去早野田春水飯耕牛
題五河安淮驛遠碧亭
淮山遥送一螺青悄悄雲煙入杳冥簷外竹風醒鶴夢
座中花雨挾龍腥瑶環雜遝天仙下鐵笛吚嗚水若聽
使者船稀官事少石牀孤坐夜觀星
用方同知西山幽居韻
屋下清溪屋上山碧窗深處玉人閒巖花掩映春雲裏
林樹参差夕照間詩律要令如李杜畫圖覓得似荆關
平安欲問蓬萊信夜月天空跨鶴還
地闢嚴陵山上山逢時應不許投閒舉頭紅日層穹上
信步青雲咫尺間果熟山猿來裊裊花開啼鳥聽關關
仙家近傍溪清淺頻許長生鍊大還
春山曉思圖
滄海蓬萊萬里遥畫欄人立翠岧嶤簾攏影落蛟門島
枕席聲喧蟹浦潮花吐千巖攢綺綵鳥鳴雙樹合箾韶
仙家指點空青外酒熟須煩折簡招
貽祥符古芳禪師係饒州三洪子孫
梵王樓閣五雲重縹緲溪山錦繡中自信莊嚴非實相
誰知妙有即真空蓮燈深映禪龕月花雨紛飛講席風
笑我忝為方外客世家應解說三洪
瑞州蕭彥良久客寧夏既歸省母則其妻已死遂
攜子以行其妻弟喻孟良求詩以贈
邊庭西望李王朝萬里晴沙雪未消曉鏡孤鸞心悄悄
春暉寸草夢迢迢穹廬飯早燒黃鼠古漠衣寒製黑貂
應有外家憐宅相離情遠逐暮雲飄
偕方同知遊二郎廟
碧山深處藹琳宫牲俎春秋祀報同鳥雀林深雲淰淰
龍蛇壁暗霧濛濛香飄合殿精靈聚風語中帷肸蠁通
見說邦侯催入覲周詩福禄侈歌工
游南巖詩(并序)
洪武乙丑三月初四日上饒文學掾會稽徐仲
告教導廣信歐陽君謩二先生招予過巖遂與
周先生宗文出南門渡浮橋蛇行十五里山徑
曲折巖崖峭絶諸峯羅列狀如覆盂一洞深豁
可容千人仰而盼之其勢若壓唐僧大義建寺
已數百年洊經兵難而殿宇舊制尚存豈神明
護持力耶宋元豐至景德咸淳及元大德至治
間諸公若辛稼軒朱考亭韓旡咎暨四明鄉先
達宦遊者趙子渘英叟汪(闕)樓(闕)程先
生敬叔多刻名石上寤懷先哲有往者莫作之
嘆縣學生徐升應保置酒沾醉而歸時日影欲
夕禽聲争喚窮幽攬勝殆不知登頓之勞也賦
律詩三首示斯文同志用以寓留連光景之意登
高能賦之士其亦有所感發哉是行也小兒復
昇與諸生暨執事者凡三十餘人辭疾不屑者
訓導貴溪傅先生原綱永豐周先生子明游先
生用文云
深樹冥冥不見天山中我欲謝塵緣逢僧為問三生石
對客先嘗一滴泉茶竈燒烟衝鶴夢松溪洗鉢覺龍眠
磨崖試讀題名記先哲風流幾百年
七級峯高悵莫登老來祇為力難勝溪深鸛鶴飛來近
木杪猿猱喚得譍疏鑿神功開歷劫流傳佛說妙三乘
近來學得長生訣欲採松花和蜜蒸
樹影重重日漸西春風送我上丹梯水深農務催黃犢
徑曲人聲雜畫眉面壁孤僧心似鐵傳觴衆客醉如泥
簪裾多幸斯文共石上須將姓字題
和陳推府公長民出郊四首
(闕)
附錄陳推府出郊律詩
雨歇山晴鶯亂飛水清沙暖日暉暉竹籬緣路酒帘
出野樹漲隂梅子肥千里鄉心隨夢遠一春樂事與
人違年華過眼慙無補零落青衫尚未歸
題文江卷
松窗高倚碧崔嵬滚滚長江天際來春雨半空龍變幻
暮雲千里鶴飛迴神仙入海鸞車駐慈母升堂燕席開
憲府從容歸未得綠隂清晝賦南陔
西江遥望白雲層萬里光輝近玉繩地脈聚靈多俊傑
天潢演派見孫曾懸崖鳥道秋風杖隔岸漁家夜雨燈
山水娛情吾欲去老來雙鬢雪鬅鬙
松竹庭階舞袖齊錦萱開傍繡簾低鸞刀縷切魚成膾
翠釜珍烹鹿進臡使節增華催入幕天恩有待賜封泥
江花江水春風衷落日遥聞唱大堤
寄弋陽杜知縣孔傳
名家奕世一經傳嗣續今逢百里賢夢草石牀過夜半
種花山縣及春妍耕桑滿野躬親勸圖籍充庭手自編
笑我異鄉同作客一樽試與話朝天
貽弋陽主簿林敬伯
學省中都接帝庭襟期多幸共談經可應絶筆傷麟獲
自許聞韶叶鳳鳴綺席笑傾春酒碧雲牀憶對夜燈青
老來撰述成何用耒德堂深問勒銘
弋陽主簿林敬伯出示會試錄而吾臨淮學生桂
滿預焉諗知已登高甲授官隨朝喜而成詠
耿耿奎星粲曉光科名淮海破天荒芸編鼔勇三餘學
棘院雄誇百戰場内仗喚朝聽舜樂綸音報可拜堯章
少年早際文明運好把丹心答聖皇
折桂還誇姓桂人天風聽履上星辰鳳鸞飛翥金門曉
鵷鷺聯翩玉殿春制草封緘頒巨軸宫花拂席耀重茵
老來笑忝師傳舊客底多煩送喜頻
聞方同知入朝還府
玉佩玲玲上玉除天顏咫尺聽都俞鵷班同致堯年祝
鸞閣親登禹貢書上冢還家分折俎建牙開府候遄車
别時許得新冠帶應費囊中月俸餘
玉筍班齊肅靜鞭笙簫雜遝聽鈞天雲低雉扇開三殿
日射龍帷夀萬年蜀綺翦花分綵勝閩柑飣果賜瓊筵
多才竟上椒盤頌匹馬歸來話日邊
玉山柳都勒巡檢聞有相知之契作律詩以寄
憶昔同聽吏部銓客鄉想像夜燈前河汾謾說文中子
京洛還誇賈少年雲透溪窗青簡帙月高巖砦寶刀懸
盛時材武需經濟來認秋風博士氊
題槐庭
白日高堂正綠隂座中賓客盡華簪門闌預儗公侯䜟
嗣續寧㤀舉子心碧落晴看雙鳳下清風晚聽一蟬吟
南來千里難為客勝賞何由杖履臨
題梅隠卷
山南山北種梅花何似西湖處士家鐵石誓同堅節操
軒車寧復慕榮華瑶琴曲奏宫商叶畫角聲傳夢寐賖
獨鶴歸來天萬里笑看疎影上窗紗
滎陽外史集卷九十一
