滎陽外史集别集類五(明)
提要
(臣)等謹案滎陽外史集一百卷明鄭真撰真
字千之鄞縣人成化四明郡志稱其研窮六
籍尤長于春秋吳澄嘗策以治道十二事皆
經史之雋永真答之無凝滯洪武四年鄉試
第一授臨淮縣教諭陞廣信府教授真與兄
駒弟鳳並以文學擅名真尤以古文著初與
金華宋濂聲價相埓嘗與濂共作裴中著存
堂記真文先成濂為之閣筆後濂致位通顯
黼黻廟廊真偃蹇卑棲以學官沒世故聲華
閴寂傳述者稀今觀所錄不能與濂並騖詞
壇而義有根柢詞有軌度與濂實可肩隨未
可以名位之升沈定文章之優劣也原集百
卷明代已佚其三十卷今所存者亦多殘缺
失次訛不勝乙或至於不可句讀殆世不甚
傳故莫為是正其不全佚者幸耳今推騐文
句各為校定其必不可通者則仍原本錄之
庶不失闕疑之義焉乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
