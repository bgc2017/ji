滎陽外史集卷二十六
明鄭真撰
序
送陕西承宣布政司參政陳公入覲序
洪武十有六年夏六月吏部符陜西承宣布政司傳上
命驛召右參政陳公觀廷賓入覲者時陜右吏民方熟
公之政不樂其去戀戀再三公曰禮云君命召不俟駕
其敢少遼緩耶不問家事星夜就道至臨淮阻風舍舟
登陸兼程而進予幸以斯文謁見退而嘆曰君臣際會
之盛不在兹乎周制六年五服一朝又六年王乃時巡
諸侯各朝於方岳考制度以尊天子是故赤芾金舄會
同有繹則因狩而朝也玄衮及黼輅車乘馬則因朝而
賜也下以致其敬上以致其恩人心天理之正孰得而
間之自漢以下成周之制不可見矣而木水本原之義
千載一日也迺今聖明在上朝覲之儀斟酌今古凡在
外藩及郡府州縣之長歲一朝覲其餘大小率以三年
考滿入覲天官考其功過而為之黜陟焉其禮甚重而
其法亦嚴矣今公以明經之學簡在上心西北大閫出
當一面而報政逾年首賜入覲盖以旬宣之重委寄之
隆厚股肱而崇體貌也可不思所以對敭丕顯休命哉
天下之大生齒之繁興化致理之宜柔遠安邇之略其
有以徹九重黈旒之邃者乎謹按陳氏為莆田望族由
始祖號公祀肇居歴清遠令樞至三世而會稽郡王揆
以滅董昌救温陵等功授大鎮節鉞賜鐵劵五世而吏
部尚書公仁璧六世而僕射公靖父子宰執侍從相繼
榮耀赫奕嗣是而後持綉斧乘朱輪者代不乏人至十
有六世公復起而承之可謂重規叠矩也已昔者左氏
載陳敬仲之占曰八世之後莫之與京以公世系考之
符敬仲之占矣天於三恪之裔何其封植之厚哉烏乎
茲不可以觀德也夫於是本其山川地理家世文獻之
盛立題賦詩序其首以為之贈且以為陳氏奕世之傳
云
鐵劵
按陳氏三世從祖會稽郡王揆以武寧軍節度使同
中書門下平章事檢校太師賜鐵劵郡王薨背其家
上之内府劵文載在家譜定為宋太宗太平興國四
年以予觀之文載郡王平董昌救福建拯温陵等功
當是唐昭宗朝錢鏐同時事非太平興國年也宋初
功臣以一言罷兵就鎮未必有九死三宥之說嘗考
司馬通鑑東萊記事本末歐陽五代史皆不載郡王
事恐郡誌及墓碑或他書可考今當為史家之闕可
也
爐冶鼓風炎火煽昆吾堅鋼成百鍊神槌急擊迸飛星
水石磨礲冰雪片丹書模勒黃金填王言訓飭人文宣
侍臣捧入紫宸殿流虹萬丈光燭天會稽郡王陳節
度大將功成旗鼓樹黃羅包賜向轅門鼓舞三軍誇際
遇山河帶礪申誓盟九死三宥垂孫曾築臺拜受揚寵
命臣微豈敢忘忠貞後來上表還内府多幸斯文綴宗
譜討論彷彿唐末年盛典煌煌照今古故家人物冠貂
蟬嗣續聲華今幾傳安西閫寄催入覲祝公富貴如前
賢君不見武穆錢王國吳越數百年來尚官爵鐵劵網
出秋水深錦襲珍蔵鎮家閥
吳越錢氏世家天台元至正間漁人舉網得鐵劵遂
購藏之洪武初年朝廷嘗取以觀復歸諸錢氏云
累朝宸翰
按陳氏御書五通其一五代梁太祖賜節度巡官沅
其二宋真宗仁宗賜僕射靖其一則神宗賜廣東提
刑中復巡官廷賓四世祖僕射六世祖提刑八世祖
也
梁宋先朝御筆題封緘猶帶紫金泥龍章鳳篆昭雲漢
錦軸牙籖映壁奎清問疇咨隆體貎恩言嘉奬慰黔黎
故家文獻承先澤捧上青雲萬尺梯
文思誥
按宋慶歷中授虞部郎中陳惟德廣東路提刑陳中
復文思院綾誥共二通中書舍人行詞虞部郎邵庵
虞先生稱為慶歷名法從者廷賓九世祖也
人說閩南法從家先朝深寶誥綾花恩承内殿皆親擢
命出中書溢寵嘉制作多應逾歲月光輝猶復動雲霞
錦囊犀軸珍蔵久許借春風席上誇
經國集
按集類勸農取士守邊等事奏疏議凡十卷號經國
集右僕射靖上進勑藏祕府熙寧初神宗幸祕書史
臣以是集進帝覽而嘉之追贈左僕射其集今藏于
家
恭惟僕射公全材見經濟峩冠登廟堂謀猷協羣議粲
然如日星用以資至治彙次篇目分上表進廷陛帝曰
大哉言蓬山肅登庋裕陵幸鑾輿芸香發靈秘史臣跪
進餘乙覽愜宸意時公已神遊九重發深喟煌煌五色
誥疏恩賁泉隧巨編手澤餘文獻期勿墜嗣續喜多賢
願言紹遺懿
梅洋
在興化縣東北林麓多梅樹唐武德初陳氏肇居之
地後分為十二系云
卜居曾與賦槃阿雪裏梅花奈汝何鼎味已應符相業春
魁頻得冠儒科靈根培埴來嘉德奕葉光煇發舊柯歸
向歲寒林壑底山川佳氣近來多
䕯湖
在興化大象山下陳氏始祖號國杞唐貞元間徙居
其地三世至會稽郡王開府先是有䕯湖平陳氏出
公卿之䜟
大象開形勝平湖綠泛䕯羣峯羅錦綉一水瑩瓊瑶倏
忽魚龍化翩躚鸛鶴飄浪浪鳴急雨洒洒漾輕飈窈窕
深通壑穹窿仰駕橋天晴浮彩鷁月霽響瓊簫咫尺天
光近從容地利饒淳龐便俗習虛爽遠塵囂似火明丹
荔如雲覆綠蕉詠歌傳翰墨問荅聽漁樵允爍精英聚
恭惟令德昭起家成赫奕開府聳岧嶤公爵榮重壤王
封拜九霄填門多紫綬列座屹金貂遠使時相過飛仙
自可招公卿先有䜟同際聖明朝
郡治故居
按廷賓三世祖清遠令樞自䕯湖徙於莆田邑下五
世祖吏部尚書仁璧與其子僕射靖讓其宅為郡治而
退居於郡後郡治今興化衛也
閩海天高聚德星一門三世盡簮纓金銀氣合春霄近
紫翠屏開曉日明讓宅秪今為閫治傳經應復大家聲
德馨幸見賢孫子佩服翩翩覲玉京
金紫廳
在䕯湖上以會稽郡王階金紫光禄大夫得名
上階金紫表殊勲大國王封荷聖君宴席醉酣延素月
佩聲飛步入青雲風流上客停絲轡綽約羣仙舞綉裙
富貴煌煌忠力報春風玉樹長遺芬
僕射坊
按宋熙寧元年詔追贈尚書右僕射陳靖尚書左僕
射郡守許翟以朝命建僕射坊至今子孫族居為盛
綽楔煌煌僕射坊相門朱芾詠斯皇雪融曉色喧車騎
風送秋聲入佩璜綠葉生根蓉樹暗紅芳結實荔枝香
閩南萬里何由到幾度相思夜月涼
集賢亭
按亭僕射公任集賢學士歸時所作
集賢學士早歸來丹碧光輝面面開史館圖書深册府
仙家冠佩接蓬萊久聞管樂稱王佐還道蕭曹摠相才
春雨蘭階誇奕葉青雲遶上鳳凰臺
龜蛇圖
按僕射公知蘇州日龜蛇馴伏案前公率僚屬祭而
遣之遂不復見吏民繪圖為公歸之贈圖今存
琅函出巨軸云是龜蛇圖龜蛇玄武神示現將焉如郡
侯廊廟器正直神明扶酒胙昭斥遣精誠深感孚鱗介
閉深蟄帖然静階除吏民共驚異繪畫粉墨俱再拜贈
公歸呼舞填通衢修德消怪變古語諒非誣襲藏永為
寶不啻如璠璵
忠勲祠
按祠在興化郡後宋郡守陳寶謨建以吏部父子讓
宅為郡治尸而祝之時朝議郎捕林居裔使高麗等功
賜額忠勲可謂没世不忘矣作迎送神辭
煌煌兮會府奕靈祠兮修宇鏗鐘兮考鼓饌嘉牲兮湛
清酤(叶上聲)靈巫兮傳語握荔蕉兮式歌且舞盼鈞天兮
帝所神不來兮思凝佇紛進拜兮詵詵神之來兮如雲
滿堂兮氤緼挹芳冽兮清淳神欣欣兮宴寧䬃靈帷兮
風泠泠靄霓旌兮錯雲駢驂鸞鷖兮逍遥上征我福兮
我夀昭格享兮綏祐載祈兮載扣耿忠勲兮宇宙
金錂芝
按熙寧六年癸丑壺山清遠公塋産芝草四本紫色
金錂是歲朝廷加贈僕射而子孫服金紫至十有三
人夫人才之興國家之盛美盛德之形容不在茲乎
追為之頌曰
瞻彼壺山佳城蔥欝靈鍾秀聚産此英物紫葉金錂璀
燦光榮天風四來播其芳馨嘉應殊特肇自天錫惟清
遠翁先朝遺德繄僕射公聿大其傳密誥疏封曰惟茲
年嗣而慶門公卿有偉佩服熒煌腰金衣紫我觀圖牒
在國在家君臣際會文獻有華昔在神爵銅池産異儒
臣匡衡頌傳永世咏懷先烈泉石幽扃至和絪緼融結
精英我作聲詩薦諸祀享霜露春秋以寓遐想
龍爪木
按清遠公墳宰木千章熙寧中當晝忽潛龍緣木拏
雲而去爪迹分明遂號為龍爪木夫龍淵潛在下而
托木以升此風雲際會之徵陳氏衣冠之盛宜矣為
之贊曰
於惟神龍四靈之一變幻蜿蜒風雷盤辟惟閩大家墓
林孔深喬木上參雲煙晝隂爰有神物於焉奮蟄五爪紛
拏有形有迹我觀嘉應彰時文明聖作物覩為公為卿
羲易有占大人利見太空茫茫膏澤其遍瞻彼佳城欣
欣向榮伊龍所藏伊龍所升告爾後人裁培載植本固
枝茂聿昭先德
鴻濛閣
按閣為廷賓八世從祖若道處士所建時同族有繡斧
弟兄三部使朱輪叔姪九侯藩之盛處士當奉恩澤
而潛德弗耀養性自適為論時所稱云
翬飛傑閣倚鴻濛複道天寒海日紅萬里竟翔寥廓表三
山如在有無中仙遊每迓簮裾集宦族頻看爼席同矯
首乘鸞人已去雲仍猶復仰玄風
槐軒
按廷賓十三世槐軒先生隠居教授門人多登科者
常與宋内翰後村劉公和梅花百咏集行于世所居
有古槐因以自號今里中猶呼其故第為槐軒云
虚堂蔭古槐云是公侯兆種樹猶種德憑誰契其要先
生好幽隠弗以官爵耀弟子肅衿纓函丈得深造登科
若而人喜捷春旗報石床卧綠隂南柯夢方覺逍遥形
骸外萬事俱一笑懿哉後村翁蘭金為情好翩翩百咏
集風月恣吟嘯芬芳猶至今依依戀餘照百年不同時
期君與同調
白雲岡
按莆郡西曰太平山山之東岡為廷賓曾大父龍門
公之藏時有白雲輪囷其上因目之曰白雲岡以寓
戀望之心云
太平岡上白雲重佳氣林巒曉鬱蔥儘使函生同化育
可能飛步上雲空衣冠夜月精靈秘爼豆春風肸蠁通
萬里從龍今有象前修嘉澤藹空濛
安雅堂
按堂為元國子丞衆仲公宴居之地山海中詩禮藹
然號海濱洙泗廷之從祖也
彼美君子作堂孔深有樽有爼有書有琴青山在上流
水在下攸芋攸躋既安既雅静焉休休動焉悠悠造物
為徒太虚與游烝我髦士永言佔畢教鐸洋洋德音秩
秩斯文在天聖言豈湮異途同歸洙泗海濱邈哉神游
緲緲鸞鵠著書滿家有華嗣續我懷斯人如玉如金匪
今斯今猶見其心
駟良别墅
按别墅在莆田北三里許廷賓曾大父龍門居士所
築因以奉其先塋大父蓮堂公及其父梅巖公兩世
繼志述事而陳氏世得其山川之秀土地之饒焉
聞說莆田北佳城按撥砂門庭開别墅冠盖識名家山
勢高奔駟溪流曲赴蛇溪聲喧霹靂巖斗露㟏岈神秀
千齡聚英才奕世誇沖姿稱孝友美德用柔嘉享祭渾
如見修崇諒匪奢馨香羅品薦儉朴尚樽汙冥邈䰟遊
閟衷誠戀慕加盟真修法供𣑽誦肅僧伽繼述酬先烈
登臨擅物華畫屏開錦綺仙籟雜筝琶築塢迷春靄經
樓絢早霞鳳鳴園有竹鶯囀徑饒花牡蠣甘分肉檳榔
澁當茶紅鹽青落子丹荔錦先葩寶翰藏宸墨遺書載
巨車郡王存誓劵僕射記宣麻慶澤從來遠功名未有
涯閩南人物誌傳寄海雲賖
輟耕處
按莆郡屬邑曰游洋游洋之東南曰莒峯林壑尤美
至正間廷賓嘗耕隠其下扁曰輟耕處云
莒峯山中愛耕作一卷遺經掛牛角耕田方罷還讀書
自是古人經濟學耒耜本為家食資怪底山田苦磽
确老犍垂淚怕鞭笞歸向空山早棲泊夜來春雨波連
天南村生意何綿綿客來堂上笑相問城中斗米今幾
錢秋來收穫幸及早便當秉筆書豐年土鼓吹豳大作
社與公同醉西風前山上浮雲山下土日月雲來作門
戸興來直上青雲巔人事紛紛慨今古君不見寗戚夜
飯牛單衣短布寒颼颼一朝應聘入東海小白竟得雄諸
侯又不見南陽諸葛吟梁父大耳王孫枉三顧指取巴
蜀如掌中魚水君臣誇際遇人生窮達係逢時丈夫須
作遠大期畎畝農功信足樂何如致治成雍熙幸君幡
然今一起閫寄煌煌宣上旨輟耕之處早歸來鄉人喚
作鳴珂里
右洪武十六年歲次癸亥秋七月望四明鄭真撰
松廳雅詠什
臨淮為中都畿邑地近物夥號為難治丞之貳令凡一
言之失一事之誤輒聞諸廟堂之上固非窮鄉下邑自
詫為古之附庸也使有學行之士事至物來酬酢處置
舉得其當而咏歌從容有得夫情性之正不謂之才大夫
可乎永嘉林君如淵之為丞也以勤敏見稱簿書詞訟
是非可否與令長僚友協議斷以至公貪賕售欺者率
不得逞吏人惴惴焉又非所謂箝紙尾當署即署者也
以故縣以無事日與士大夫賦詩為樂盖如淵家居時
嘗及事李公五峯高公則丞以是得其比興之法云人
謂之曰子誠哦松者也惜無韓昌黎有以發之因題其
扁曰松廳雅詠相與賦詩成什而求為之序夫文章政
事非有兩途仕優則學顧人之用力何如爾如淵以天
子命出貳畿邑帝鄉湯沐凡其山川之勝風俗之盛故
蹟之遺與夫日月星辰之象風雨霜露之變人物鳥獸
草木之形色名狀寓於目接於耳發而成聲有足以裨
教化焉豈徒曰翰墨之適而已哉如淵家在鴈蕩石門
間林壑静幽萬松天倚風月高秋衆籟交作息心寤聽
如在九奏鈞天之上乃今淮海之陽享有禄仕視隠顯
行藏如出一致亦可以見無入而不自得矣彼有厄於
上下志不克逞而寄興兩松之間抑末也已予與如淵
義同淛産又在文學之列當日與如淵妙悟於袵席間
毋曰我有公事而致其不屑之辭也詩曰仲山甫永懷
以慰其心予固以大雅期之矣因為之序而歌詩四章
以詒之云
奕奕松廳仰高俯深有美君子遐思愔愔雅頌渢渢以
哦以吟如鶴在空如鳳在林我懷斯人秩秩德音天高
月明如見其心松廳峩峩匪誇匪耀哲人坐忘載色
載笑孰鈎我玄孰契我要神遊茫茫古今同調仰彼泬
寥劃焉長嘯松廳言言孔寂且閒有客戾止鏘兮瑶
環跂予望之蓬萊三山鴻飛冥冥邈不可攀薄言旋歸
窅兮山灣式微載歌天風珊珊煌煌松廳孔樂斯土
有琴有書有樽有爼頌聲洋洋如鄒如魯太音寥寥逍
遥今古
湖山舊隱辭并序
予往年聞永嘉鴈蕩石門之勝欲一往不可得久客臨
淮值林君如淵來為丞因與論斯文之好嘗言我家蕭
臺之石門石門為鴈蕩支隴竒峯錯出不可名狀飛流
懸瀑如銀漢自天而下匯為長川支分𣲖别逶迤曲折
至於巨海而止良田廣畝鱗次櫛比魚鹽稻蟹之利視
他郡為冠自上世以詩禮相傳先人嘗為文學官以非
其志拂衣而歸謭焉弱息無所肖似嘗慕孤山處士之
為人在至正時白野忠愍公為篆湖山舊隠四大字以
寵之際今聖運忝有禄仕皆在淮海之陽南望蕭臺一
髮天際常神馳而夢想也子盍有以慰我哉予復之曰
君子之學不期於用而自不能不用也不期於用隠可
也不能不用仕可也惟其時而已易觀之六四曰觀國
之光利用賓於王時而仕者也遯之上九曰肥遯无不
利時而隠者也隠顯一致隠即所以為顯顯即所以為
隠也夫石田茅屋布袍草履耕桑自給孰愈民社之司
禄食太倉峩冠博帶坐論政事為國家出氣力以垂名
不朽哉然其志之所存固不以彼而易此也如淵既出
而仕矣乃不忘乎隠豈區區聲利可拘者哉且夫景行
先哲士君子所以為厚也豈無他人不如我同姓彼謫
仙之高風大節歴數百載一日也夙興夜寐若形聲影
響之接焉故其在東甌猶在西湖也在淮南猶在東甌
也豈以仕止出處為間哉為效淮南招隠作楚辭以貽之
異日如淵功成名遂言歸舊隠歌予辭以侑酒亦足以
為懷古之一嘅矣其詞曰
望滄海兮青山巋石門兮孱顔飛瀑瀉兮潺潺漭長溪
兮經緯其間梯空兮險艱松桂連蜷兮邈不可攀窈兮
謐悄兮泬冰崖噴兮墜危石熊羆嘯號人慘慄駕浮雲
兮巃嵸思夫君兮心忡忡孤鶴嘯兮泠風颯珮環兮玲瓏
搆穹窿兮重屋保吾真兮貞獨折芳馨兮深谷羌何心
兮榮禄煌煌兮旌招結組綬兮登天朝悵山中兮遠遥颯
天籟兮蕭蕭山花開兮雙崖高澹寂寥兮誰與遊遨雲
歸兮風馬盍歸來兮稅駕命蓬萊佺期驅飛廉兮遠迓
亭亭兮蕭臺雙鳳兮飛來眇故鄕兮孔懷君不歸兮胡
為哉歲宴兮冰雪玩孤芳兮惜别紛前修兮遺烈盍保
身兮明哲天地兮浮漚泊吾生兮焉求松桂山中兮春
復秋歸來歸來兮聊淹留
臨淮縣主簿德政詩序
保定蠡縣陳公日新倅簿臨淮逾二年民人大和有歌
之者曰茫茫淮流形勝今古帝鄉湯沐孔樂斯土惟我
陳公受命大廷來倅來簿煌煌厥聲咸曰賢哉民之父
母氣類感孚如出一口我有田疇以稼以耕爾界爾疆
爾溝爾塍我桑我麻載勸載勞我詩我書載迪載教我
饑而食我寒而衣不嚬以呻愉愉怡怡君曰宜哉我躬
我職匪恩匪勤匪功匪力惟天生民愛養則均惟公之
政惟公之仁昊穹盖高厥鑒在下曰介景福曰錫純
嘏山高水深秩秩德音我歌不忘以寫我心予諦而聽
之曰公何以得此於民哉夫是非之心天下之至公長
民者有不善焉人不敢以為善也善焉人不敢以為不
善也若公之簿臨淮善矣斯民歌咏之其不可以觀人
心矣乎公中原望族在勝國時嘗掉鞅燕都授經胄監
遍及縉紳先生之門膏馥沾溉多矣是以才給而敏氣
充而嚴仕宦所至以治狀聞際今聖運由嚴州府分水
縣主簿調濮州范縣再轉而臨淮畿甸之重他人不勝
任者公獨處之有餘不謂之賢可乎是宜詩人見諸頌
美而不能自已也昔仇覽署考城簿而王煥以為枳棘
非鸞鳳所棲百里非大賢之路然則公其自茲升矣予
忝教于兹與公有賓交之契其興學一事殿廷齋廡創
而新之公之功為多乃若戸口之增賦稅之登獄訟之
平有不能悉書者詩曰濟濟多士克廣德心此學校斯
文之責也予安得以不敏不文而不使傳之後來耶於
是為叙其事俾能詩者歌以繼之云
滎陽外史集卷二十六
