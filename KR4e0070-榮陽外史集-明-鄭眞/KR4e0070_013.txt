滎陽外史集卷十三
明鄭真撰
記
鑑思堂記
鑑思堂者開封李彦亨氏戀慕之地也李氏世家相臺
自金源末至元百十年間高大父昭勇公官授節鉞傳
及中順州守及敦武宣課提舉凡三世敦武生安義居
士彦亨則居士之子也居士早喪彦亨幼孤養其母夫
人某氏兵難薦興奉板輿展轉晉魏間凡二十餘年實
得其歡心際聖運肇興附籍開封之新昌里構草堂三
楹奉母以居地素下濕多茹鹻飲醎若堂既成鑿井得甘
泉焉汴之縉紳士大夫以為純孝所致於是具殽酒落
成之夫人指彦亨為衆言曰吾年及筓為李氏婦今七
十餘矣嘗逮事先姑崔氏言祖宗以來形貌相似殆氣
類耶此子狀肖其父而鬢髮皤然宗祀之弗墜庶幾在
兹乎彦亨覽鏡自照以不及見其父為悲時予與喬君
志寧在坐起奉觴為母夫人壽題其堂曰鑑思云越三
年予忝屬天官乃使請文以記予惟物生有象明照無
窮鑑者至明之器也妍媸俯仰物莫得遁焉然鑒於水
者不若鑒於人鑒於形者不若鑒於心因其耳目之覩
以起夫心志之思則鑑之為器不徒然矣且夫父者我
之所從出今由父母而上泝高曾世代相遠而精神血
脈固有流通而脗合者昔者賢哲之家雲仍後先不特
於聲音笑貌之似而必求其道德功業之類彦亨因其
母夫人之言覽鏡以思其父昊天㒺極矣嗣而續之父
雖沒而猶存也求形審像云乎哉且孝百行之原執一
物而百善至彦亨至孝感神甘泉之應天固有以鑒之
矣況夙興夜寐耳存目注不顯亦臨者乎國家孝理天
下若李氏母夫人之壽考康寧而有彦亨為之子以學
行表儀庠序登之王府為左右從臣異日表厥宅里樹
之風聲天下之人其不以之為鑒乎予幸得告老北還
當為彦亨賦之
雪霽軒記
吾鄉為東南之甲郡雉堞雲屯扼江阻海山之得名者
金娥導前驃騎殿後玉几太白天井文錫諸峰雄踞角
立當夫玄冥戒冬雪霙飛洒俯仰高下萬象交輝來游之
士窮幽探勝以為不啻上方丈而登蓬壺也郡人陳先生
子雲居闤闠中闢一軒為蔵修之地外列花竹竒石内
庋諸經子史日與賓客討論訂正值風雪交作擁爐便
坐臠炙行酒誦梁園之賦叶郢中之歌清聲逸響慷慨
今古既而風定雪止曙色曈曨而一簾高捲四牖洞開
丹山赤水洞天三百八十峰之勝皆在目睫世所謂銀
界三千者殆不能極其形容也子雲居之甚樂縉紳君
子扁曰雪霽云會予自鳳陽入覲授廣信郡文學掾過
家上任子雲送至舟次以記為屬因書以復之曰子雲
其寓情於物者乎天下之物得諸目而識諸心情之適
者心之適也一心衆理之會淺近云乎哉夫氣物流行
莫非隂陽所為隂極則雪降陽動則日出雪之霽以日
之霽也隂陽二氣磅礴兩間於是時也精神内融英華
外發天地之心天地之氣我之氣一塵不得而雜也一
私不得而入也造化之妙相為無窮矣且雪天下之至
白者也豐年之祥兆於是詩人有言曰上天同雲雨雪
雰雰以其有澤物之功焉斯固人人之所同喜者也然
雪以時而降以時而霽玩簷冰之成筯眄野水之流澌
吾之適猶夫人之適也可但若王恭之氅東郭之履特
立獨行以自眩其怪且竒哉子雲扁焉而時為觀焉其
有由然矣予居中都之臨淮十有二年每雪晴時絨帽
重裘出塗山門徘徊徙倚久然後去間嘗以講說春秋
經召入晉邸蹇驢行深雪中瞻仰皇陵諸山如瓊樓玉
宇晃烺照耀弗知為人間世也然而嚴寒慄烈莫之能
禦則固以為奔命之勞不若子雲衽席之安也迺今越
在廣信地益處於南窮冬少雪非在淮海時比遙盼家
山瀛洲天遠緬懷子雲兹軒之下燕坐從容傲睨無際
則固洒然泠然於雲霄之表矣異日扁舟清興不識果
能如王子猷之訪戴安道乎否耶於是乎記之洪武十
七年歲次甲子十二月十有九日闊齋鄭真記
竹坡記
上饒徐公英仲年逾八袠龐眉皓首衣冠偉如若香山
九老之一所居在山谷中塵坌夐絶坡坨上下植以修
竹小者大者如青琅玕挺挺離立枝葉交亞如鐵鈎鏁
金錯刀縦横疊沓掩映清溪白石間風雨晦明月星晨
夕如蓬萊仙人湘江帝子飄飄然珮琚來下而雲旌翠
羽飛揚晻曖也如笙簫並奏蛟龍舞而鳳凰吟也英仲
撫有佳勝作亭其上自號竹坡客至觴酒嘯歌傲睨無
際人以有道君子目之庶幾文與可之在篔簹谷云會
予與教信庠以斯文禮見求為著記夫君子之心與天
地造化相為流通於其動植之微形聲之接而識其理
之所以然則天道之流行賦予皆在我矣況夫竹之為
物根之固而性之直也心之虚而節之勁也固則不拔
不蹷直則不曲不回虚則必能有容勁則不失之弱是
物之受命於天者然也英仲家澤世積本深末茂有操
守有度量而正容肅躬不可䙝玩竹之植也庶幾近之
故其歲寒之交誓言金石殆與此君周旋始終矣抑嘗
以易說卦觀之震為蒼筤之竹震為雷為動而其象曰
君子以恐懼修省蓋竹者植之物也於震之象何居予
家居海上歲暮杖履於确&KR1356;間霜筠雪節生意默然及
春雷啓蟄萌茁迸裂森然犢角之挺挺也儼乎豹斑之
隠隠也儵焉旬日枝分籜解由是干雲霄捧天日而造
化生生之理不可勝窮矣予乃喟然嘆曰士之變化成
就不當如是耶惕然自厲不有協於易之象乎迺今典
教而來以為英仲兩朝齒德為逸民為吉士訂正歸宿
之地將在於此想像儀容漪漪之間其為企慕何如哉
異日幸得過從竹坡之上取童子所携長琴請英仲作
鶴舞洞天之曲以洗塵陋不亦可乎顧以末學無文不
能如蘇長公大手筆以形容有道之氣象也
槐庭記
槐之為物也幹可材備成器花可染為中大正色子可
藥濟疾病上應公台之祥下示科名之䜟非若散樗惡
櫟旦夕斤斧於樵童牧豎也夫其受命於天而托質於
地蓋亦異矣隠人君子時而培植焉其有以哉廣信徐
君德彰父家於郡城六十里闢堂數楹高明顯豁日與
山水色相為主賓堂外植槐數十本對峙林立蒼翠鬱
然時德彰令尊翁年踰八袠鳶肩龐眉善飲酒彊飯朝
夕宴坐堂上德彰與其諸兄恪恭詩禮滫瀡甘旨侍奉
怡愉不少怠賓客來集舉杯祝頌以為福履之成焉因
題之曰槐庭云夫種木猶種德也木之盛德之盛也德
之盛則本之一身推之一家而及於天下矣以德彰性
本孝友心存惠濟於其庭槐之植也根之固則猶其先
業之遠慶澤之深而無至於蹷拔也幹之碩則猶其立
心之正律已之嚴而不至於誘惑也枝葉之茂隂翳之
盛膚理之密則見其祚胤之多福履之及而致用之全
也維其有之是以似之豈不信哉昔韓宣子聘於魯宴
於季氏有嘉樹焉宣子譽之武子曰宿敢不封殖此嘉
樹夫所謂封殖者固非藉柯葉以資玩好之娛也亦曰
以其德焉爾予千里南來未得一造槐庭之下然而蟬
聲晝永夕照風清此心嚮往久矣宣子之譽其能忘情
乎德彰盍亦封殖乎德矣哉若乃功名爵祿冠冕軒車
之盛則以付之南柯之夢可也
夢拙軒記
崑山孫惟學氏倅廣信上饒之初年於靈山之陽玉浮
之上審勢面勝構軒居為寢息之所扁曰夢拙予典教
郡庠以斯文之契過焉語之曰人得天地之氣以成形
拙者不得而巧巧者不得而拙也子之夢拙於義何居
豈天誘其衷造初者示之象以為進退出處耶且子仕
宦南北多歷年所於世之是非榮辱固已如邯鄲之一
夢矣今復曰夢拙無乃夢中說夢乎惟學曰不然吾嘗
夢雙鳩止於座隅掩而獲之水飲而粟啄啐啐然若欲
以臆訴者既寤以周禮六夢之法占之非思也非噩也
不知其為祥耶否耶徐而得之曰鳩羽族之拙者也吾
以拙累久矣而莫之去也其以拙終身乎於是扁焉觀
焉庶幾以為精神氣脈與造化相流通矣予應之曰人
與物同者也托興比德於是乎在而況衽席之上夢寐
有以得夫心之所同然者哉然而夜如何其杳冥茫昧
物我兩忘無彼無此不知子夢鳩耶鳩夢子耶且鳩之拙
也尚矣維鵲有巢維鳩居之詩人以興二南風化之盛
然而雄鳩之鳴逝吾猶惡其佻巧士君子之於拙其嚴
矣哉粤自大朴既散巧偽日滋譸張變幻之士憧憧而
往來者相踵也耳目所極不能不歉然於中矣夢鄉不知
幾千里而物以類至即其羽翼之馴習而識其性之專
靜均壹用以為律身行已之要斯足以見天人感通之
符矣豈若昔人所謂夢蝶夢鶴自詫於虚無恍惚而謂
與道翺翔者哉抑嘗聞之古者以鳥名官故祝鳩司徒
雎鳩司馬鳴鳩司空爽鳩司寇鶻鳩司事五鳩皆所以司
民者也以惟學際文明之運與司民社而雙鳩兆形夢
寐功名爵祿其自兹升矣異時放鳩示好生之德杖鳩
崇養老之義子其以為夢耶非夢耶予固天下之至拙
者幸分半榻於是軒之下涼竹簟之清風盼芸窗之皎
月鼻息通靈自謂羲皇上人之流矣乃蕉鹿之疑妄吾
無取乎爾
源齋記
益津劉公於洪武乙丑夏六月由衡州耒陽丞歸里不
一月有司復以通經薦陞知江西廣信事既至恪恭迺
職對揚丕顯休命退食自公肅居深念以為天下之事
必有其本事之有本猶水之有源也眇予小子辱司郡
寄恐隕越為斯文羞朝夕兢焉惕焉有事焉勿忘焉端
本而澄源濬其流而引其支不識可乎哉因扁其所居
曰源齋云予以郡博士於公有賓主之契起而言曰天
壤之間水居其多演為萬派而會於一原固其理然也
造化之大萬殊而一本其理不然乎因物而察理君子
所以致其知也是故逝者如斯以明道體原泉混混以
明學問學即所以明道也學之正道之明見之事為施
之政治衮衮乎其不窮也滔滔乎其不竭也至於當大
事臨大節議論之宏力量之重足以矻砥柱而障狂瀾
矣以公學優而仕用源齋自號其合體用顯微而一致
者歟謹按劉氏家出彭城自卯金刀應䜟赤帝子遂有
天下降國而家衣冠蟬聮代著閥閱在上谷者尤號為
盛此公家世之源也元至正間公嘗曳裾燕都為國子
伴讀助教喬先生志寧授以易經凡卦爻彖繫之微辭
象變占之正心傳而面命之祭酒徐公彦禮御史胡公
山歷得其所試文以為柝理精立論當置為魁選一時
貴游行輩為屈此公師友之源也迺今聖運文明九重
入覲東南名郡一麾出守凡而王政之大民事之要推
而致之無過焉不及焉有本者不如是乎扁而觀之蓋
將盡性命之理窮事物之情與上下相為流通矣吁其
可不敬矣哉雖然天以一生水地六成之九州之水備
見禹貢是水用大矣然導河曰自積石導淮曰自桐栢
至於嶓冢導漾導江及沱其終皆曰入于海彼蓋以會
於極者泝其源也然則水之大者莫海若哉海為萬流
之滙心為萬化之源即吾之心而擴充之上以尊君下
以臨民衣裳而冠冕朝宗之義百年一日也勲名事業
不至於海不止矣溝壑之聚云乎哉揚子雲曰百川學
海而至於海其公之謂乎姑書以為記公名循字循理
云
無逸齋記
天下之事成於勤而敗於逸古之人皆然也今之人獨
不然哉夫萬古一時萬人一心古之人無逸也今之人
亦無逸也今人何異於古人哉勤之與逸同係於一人
一心而天下國家盛衰係焉吁其不可懼哉同郡周啓
宗氏以無逸名其齋居鄉先生卓習之父為之著記後
十餘年適予自淮海言歸啓宗復請申其說而予何足
以言之哉詩曰靡不有初鮮克有終向者卓先生所以
告啓宗者既克慎其始矣庶幾叮嚀反覆俾圖攸終哉
夫虔恭自度不敢荒寧夀考所由致也上壽百年中壽
九十年下夀六十年往者如斯來者莫止可自暇自逸
乎哉是故夙興夜寐無忝所生日就月將遜志于學不
以遲暮而有悔也涉難歷險比為坦途櫛風沐雨視為
佳趣不以宴安而可懷也出門如賓承事如祭恭敬所
以為仁相在爾室不愧屋漏存養所以慎獨豈曰造次
顛沛之或違不睹不聞之或懈耶且天地造化萬殊一
致吾心之體用固與之周流無間矣歲月不留寸隂當
惜悅焉孜孜樂善不倦勇往力行中立不倚聖門高遠
跬步可至福夀之來也必矣鳴呼所其無逸如此而已
啓宗其知所自力哉仰惟大明麗天君臣盛際鳬鷖既
醉持盈守成文學侍從之士固有以無逸書為諷誦者
矣亦有以無逸圖為鑒觀者矣啓宗年方彊仕將致身
青雲之上幸得見如姬公旦宋廣平之流以之傳帝王
心法之要斯其為始終服膺矣予雖老願與有成焉
思稼軒記
真在臨淮入覲京師承恩除廣信教授還家上任過月
湖宋故少師金紫史公舊第其四世孫均實以嘗傳易
於先府君求我先生有兄弟朋友之契慰藉良厚見其
軒居扁曰思稼輒問之曰稼者百穀總稱天下之人所
恃以為命者也子何以思為哉豈嘗缺於朝夕者耶抑
亦聖門所謂樊遲請學者耶均實啞然笑曰是何言歟
昔吾先金紫公罷官退居鄒溪别墅構亭曰觀稼日與
田夫野老相望阡陌間彼其念慮精微謀謨永遠蓋將
致艱難務本之意以貽厥子孫於無窮豈以功名富貴
為可恃哉今去二百餘年文獻一線之違眇予小子無
所肖似然而神明志氣之交形聲影響之接不以昕莫
或間也扁曰思稼其將循名求實者哉真復之曰子其
以前人之心為心者乎夫心之官則思虚靈知覺由内
以達外故渴而思飲饑而思食寒而思衣皆切於日用
所不能無至於賢哲立心行事使不置諸思惟而得其
要領其何以為用力之地乎史氏在宋東南時為相門
金紫公越社之孫衞社之姪而提刑公長子也文學政
事有名於時而多所著述淳熙間越社再召金紫扶掖
上殿阜陵嘉奬弗置富貴榮耀當世莫及祿賜之豐何
待於稼然而林泉宴遊之娛獨以稼言者豈有他哉蓋
所以培植先德之厚以為嗣續之傳爾想夫原田每每
十千維耦而水車晚沸雨笠朝集於是時也顧盼遠近
有曾孫來止烝我髦士之意我後人之有事焉勿忘焉
菑播之責盡之在已勿助長以揠拔也以穮以穰豐年
之慶匪今斯今矣均實思稼之意不在兹耶且夫學猶
稼也成則為嘉穀不則荑稗焉而已矣可不深致其思
乎本之以忠信仁厚之澤溉之以詩書禮樂之源以方
册為町畦以翰墨為耒耜則夫有秋之盛蓋被乎天下
高爵重祿有如金紫公矣豈特黍稷倉廪之實以為一
家一人之奉哉詩曰無念爾祖聿修厥德均實之謂乎
均實聞之曰子之期望可謂至矣顧予已老恐終不能
以亢宗也磽确之餘服勞作苦用以係先烈之思庶幾
可哉子幸而退歸吾當訪子於丹山赤水之陽歌豳風
擊土鼓共為太平之民矣
拙修齋記
古之人重以厚今之人輕以浮重以厚者拙之本原輕
以浮者巧之横流天之生人何異於古今哉豈其性稟
之或偏或正耶抑其氣運之降習俗之弊而致然耶昔
子貢遇漢隂丈人抱甕灌畦教以桔槔而丈人羞之則
天地生人之道亦惟拙而已有能以拙自修不幾於君
子乎同郡黃夢熊氏世家子也年逾三十質實惟重以
詩經中洪武五年江淛鄉貢進士選計偕京師大臣將
奏以官控辭再三大臣為之喜曰子所謂吾斯之未能
信者耶遂免歸閉門讀書養母事兄以孝友聞昌國邑
大夫以禮幣招致教導弟子員昌國海島雲水鄉夢熊
不憚僻險日與學者研精畢力求底於聖賢之域退處
齋居一榻蕭然而靜存深念渺渺千古若有與之晤語
者因扁曰拙修蓋用儒先董子之語云予向與夢熊同
年夢熊以世契視為執友禮待良厚予以廣信文學掾
過家上任夢熊請著文以記夫人喜巧而惡拙久矣夢
熊以拙自修毋乃愈拙而人愈不喜乎且君子之學也
期底於道而已不以世之好惡為是非榮辱也故拙之
修道之修也董子伊洛正傳謂聞道為悅而以拙自修
蓋信之篤而志之力也考亭朱子以為下學上達之要
信哉夢熊自幼知學而欲自同於古人則其於道也必
有神會心得於渾淪磅礴之外矣彼有譸張變幻而阿
媚取容逄迎為說至於昏夜乞哀驕人白日而曰吾巧
於游說巧於仕宧名聲者夢熊能不穢而唾之哉且夫
炫耀華美不如敦朴淺近浮薄不如深沉敏速捷急不
如遲久世豈有重此輕彼者耶夢熊以拙自修其視流
俗何如哉夫道者天理自然順其理而不去拙斯在矣
中庸曰修身則道立身外無道拙修矣其於道也孰禦
焉此固夢熊名齋之意豈可以淺近形容哉夢熊先大
父鄉先生聲甫宋太學生以文名著於德祐間嘗試對
將略人才號金玉策夢熊寶為家蔵經濟之傳固有素
矣拙修云乎哉予年過五十懵然無能讀周子拙賦以
自解幸而退歸與夢熊相羊山海間其亦出處之同者
乎於是乎記之
滎陽外史集卷十三
