滎陽外史集卷六十
明鄭真撰
表
高祖武德元年萬年縣法曹孫伏珈謝除治書侍
御史表
伏以顯賢任能誕著聖明之治瞽言狂直曷膺忠藎之
求恩綸上過於堯言束帛有加于周賚循牆莫避伏地
知慙(中謝)竊惟自古之用人惟待諍臣而加禮盖於舉繆
繩愆之任責以論思獻納之才匪具股肱何宜耳目如
臣某者性資鄙賤學術荒疎后非賢不乂訓戒敢違於
天子邦有道如矢幽獨常凜乎聖明敬當真主之龍飛
欣幸清時之燕喜每懷愚慮更切周咨爰陳經久之規
永示將来之矩京畿分牧已依日月之光臺閤高升普徧
雲天之澤何以有禆於聖治將期永固於基圖俯仰懷慙
周章就列恭惟皇帝陛下聖姿神武天性聰明歷數有
歸禪授實同於有夏民心樂戴政刑盡革於亡隋尚為
邪佞之防用審忠賢之得言思逆耳事在利行臣某敢
不思報隆知勉肩所職惟忠可以事上敢接武於䕫龍
非道不敢陳前願致君於堯舜
同前題
伏以治隆聖運誕昭宸極之光任重憲綱增賁臺端之
秩撫躬不稱拜手知榮(中謝)竊惟人才之盛衰嘗係世道
之輕重非有明目張膽俾山嶽之動搖何以弭患消奸
致邦家之平治允念股肱之任咸惟耳目之臣若稽
獻猷夙聞往昔烏臺柏府聲凛凛以生風騘馬鐵冠止
行行而避路故得敢言之士庶為司憲之官伏念臣某
才不逮人學非聞道自分簿書之末不離刀筆之中幸
蒙真主之勃興普與斯民而更始奮心自厲克志有為
爰陳三事之敗亡以為今来之勸戒冕旒清穆方瞻北
闕之華冠豸巍峩遽拜南床之擢循牆莫避臨谷惟兢
恭惟皇帝陛下緯武經文撥亂返正天戈所指廣揚震
動之威日御時乘大啓離明之運致兹孱瑣服此休嘉
龍鳳交章寵及便蕃之命鵷鸞簉羽榮随侍從之班用
來謇謇之忠期盡惓惓之益輝光分荷報稱至難臣某
敢不思厲忠規煥楊風采以商周為鑒願益宏社稷之
基非堯舜不陳其敢後人臣之義謹奉表稱謝以聞
武德四年秦王謝除天策上將軍表
伏以愛始家邦誕厚親親之義禮登策府備隆將將之
權拜命惟榮撫躬以愓(中謝)臣某恩隆慈育教服義方
性靡習于温文才不全於韜略早逢聖運躬履戎行仰
承睿算之無遺上禀廟謨之全定正正之旗堂堂之陣
則莫敢承赫赫厥聲濯濯厥靈有征無戰一洗關河之
壯觀盡除宗廟之妖氛皆聖武之布昭豈臣微之能致
敢冀非常之賞以須希有之榮苴土分茅既侈裂封之
盛齋壇建閫又加崇拜之榮位長王侯寵深君父有倬
龍飛之造於昭燕翼之謀恭惟皇帝陛下篤敘彛倫任
隆肺腑綿本支于百世衍祚嗣于萬年緯武經文建邦
樹屛念周封同姓務崇列國之名謂晉爵諸王亦冠督
軍之任肆加時禮式表隆名左右旄旌總萬屯之森衛
出入幃幄收四海之俊髦密聯玉闕之華輝映金枝之
秀遭逢侈矣報稱謂何某敢不誕承明威紹膺景命刑
賞𢡟明於天道修攘期布於王靈夙夜基宥殫厥心用
贊協恭之妙國家閒暇明其政預嚴思患之防
太宗貞觀十七年魏徵謝賜殿材素屏風素褥几
杖表
伏以内廷錫寵誕昭三接之榮秘殿賜材爰及多儀之
備感恩以惕拜命惟榮(中謝)念某昏耄餘生卑棲無用
志業恐墮於堂構行藏每慎於興居取規矩以為方圓
匪有成物之智徹桑土而葺戶牖夙無備患之材屬當
四海以為家欣幸一人之有慶天開雲母會同日近於
清光坐列氍毹宴賜俯同於前席匪有藉依憑之寵庶
幾防傾跌之虞惟桑榆漸迫於衰頹而繩甕不忘於貧
賤報颺莫稱寢食靡遑指事詳陳囊一封而晉奏拜恩
舄奕萃衆美以鼎來松出徂徕栢來新甫刀踞靡辭于
斵削文尋紛就於謀為屏褥斕皓素之光輝几杖妙曲
蟉之形制于以棲塵而鄣日于焉扶老以養和植其庭
覺其楹言居言處瞻爾前顧爾後以翼以扶寵冠簪紳
輝生門戶恭惟皇帝陛下明明天日之表巍巍龍鳳之
姿從諫如轉圜用人猶不及處身以儉極土階茅&KR1492;之
心飬老以誠盛廣厦細氊之奉致兹衰朽亦與恩光臣某
敢不思盡謀為恪遵程度物其多矣適居寢動静之宜
厚莫重焉盡骨肉死生之報
貞觀四年張藴古獻大寳箴表
伏以聖人大寳曰位治亂實係於怠勤臣子責難為恭
職業敢忘於箴儆俯殫悃愊仰徹宸聰某竊聞成湯君
臨萬方式謹盤銘之戒衛公年逾九袠不忘抑戒之辭
盖人君居四海之尊以天下奉一已之欲自非動觀默
省保厥祚之惟艱何以持盈守成垂洪猷於久遠恭惟
上聖遠冠前王方九重垂御之初實萬方臨照之始雖
盛德不忘於兢業而嘉猷必致其忠規用殫聞見之愚
上凟高明之聽恭惟皇帝陛下明明天日之表巍巍龍
鳳之姿乃聖乃神恢漢高之大度有嚴有翼用文王之
小心瞻後慮前慎終惟始凡而德業皆夲生知永惟日
月之明尚採芻蕘之論聲為律身為度式禮無愆天之
經地之寧與民同慶旦以復旦新以致新臣某幸服下
僚親逢嘉運常厥德保厥位益恢王業之隆竭其力致
其身務盡臣隣之益
貞觀十三年房玄齡請解機務表
伏以尊居廊廟豈勝告老之心望動山林願遂投閒之
想謹裁觚牘仰凟宸旒(中謝)竊以天生不世出之興王時
則有非常之哲輔伊尹咸有一德心腹同孚傅說命總
百官精神夙契兹所謂風雲之遇用能成霖雨之功豈
此謭材久持魁柄伏念臣某夙由下士獲際明君選除
遍歴于高華僥倖夙膺於揀擢爰由吏部遂總中書位
居冢宰之尊任處天下之重體隂陽造化有愧和調錫
山川土田屢叨恩數自慮股肱之堕乃承體貎之隆既
忝國姻復居儲傅惟素餐之益甚思洪造之難酬願解
繁機少安愚分恭惟皇帝陛下天姿勤儉聖度恢弘乘
雲氣而御飛龍官天下而府寰海舉相十六幸觀熙載
之能有臣三千咸得和衷之助兹惟庸菲久處弼諧每
懷陳力之言敢負知止之義伏望俯加垂照曲賜保全
别援真賢俾獨當於鈞軸庶幾晚節願終老于桑榆
貞觀七年魏徵謝賜金甕表
伏以金馬高嚴寵承諏訪甕鷄微賤謬極恩榮拜首承
休捫心增惕(中謝)伏念某鈍頑之質陶冶之姿久負孤忠
匪堅剛之百鍊蚤承錫用屬器使於羣工上陪日月之
光下獻芻蕘之議但思粉骨豈敢愛身不圖天陛之優
容復拜内廷之寵賜光華璀燦堪承玉露之瀼瀼形質
空虚似映器車之燁燁豈遠來於異國抑近出於諸山
度彼瓶罌姿非瓴甓是將廣開於言路故兹特發於宸
衷兹盖伏遇皇帝陛下天性聰明聖度豁達謂言辭蹇
直可為有國之禆故詔旨都俞爰輟尚方之御輝生牖
戶銘徹肺肝臣某敢不祗誦堯言服膺周賚中正不倚
非但如周官醯醢之供恢廓有容其敢為漢隂抱灌之
具
貞觀七年十二月帝奉太上皇置酒未央宫羣臣
賀上表
伏以堯父舜子赫焉日月之重輝文德武功盛矣樽罍
之展慶事隆宗社榮被縉紳(中謝)竊以人倫無過於尊親
君德莫隆於授受故有周文而為子恒修寢問之恭有漢
祖以作君必展躬朝之禮致敷天之養洽率土之心欣
幸昌朝光輝前古恭惟皇帝陛下小心寅畏大孝率由爰
篤順于親心以為法于天下禮勤侍奉顧豈以四海九
州而自居夀祝康寧將底於萬有千歲而未艾躬循至
行面奉嚴顔鼎新内殿之隆萃列綺筵之侈蠻夷舞蹈
朝野讙呼臣某等榮與造庭寵慚錫類親其親而為大
遹觀孝治之恢崇老吾老以及人式見民彛之棐迪
太宗貞觀六年上宴近臣於丹霄殿羣臣謝表
伏以鏘金曳玉躐升内殿之華設几肆筵叨侍天厨之
美榮加口體恩徹肺肝(中謝)竊觀虞夏以來莫過姬周
之盛鹿鳴魚麗傳播聲詩天保露斯光華簡冊久仰前
朝之盛適逢昭代之隆顧為何人亦與斯禮竊念臣
某等學非聞道用不適時曩因龍虎之從遂見鯨鯢之
殄天戈所指嘗奉命以周旋日馭時臨每承顔而啓迪
自分草茅之陋曷承座席之懽鼓瑟吹笙盛矣鈞天之
奏重茵列鼎燦兮御府之珍深愧素餐莫酬洪造恭
惟皇帝陛下明明天日之表巍巍龍鳳之姿達天道順
人情功茂成于化育偃武功修文德效丕著於隆平台
衡推心腹之同臺閣叶股肱之契寵加晏賚事絶嫌疑
蕩蕩無名欣欣喜色快睹儀容之盛各沾雨露之恩念已
屬饜尚圖報稱醉以酒飽以德福祿永期于萬年竭其
力致其身恩數敢忘於他日
貞觀十七年魏徵謝賜殿材表
伏以聖德寬容誕布雲天之澤臣心仰戴旋成風雨之
居寵自龍庭光生蝸室(中謝)臣某桑繩鄙賤草芥寒微
取規矩以為方員匪有成物之智徹桑土而葺牖戶曾
無備患之才屬當四海以為家深仰一人之有慶上廟堂
而建議用終儗於棟梁立殿陛以颺言功有慙於柱石
頃負採薪之疾已承予告之恩僭上囊封喜垂淵聽且
輟(闕)
知之厚共誇工用之全恭惟皇帝陛下道過唐虞功高
湯武守身以儉極土階茅屋之心待士以誠盛廣厦細
氊之飬致兹衰朽獲與光榮臣某慚已非宜感恩曲被
勉就經營之力思為嗣續之基大為桷小為杗舉不違
於程度矢斯棘鳥斯翼當永遂於居安
貞觀七年李淳風上黃道儀表
伏以治歷明時式謹玉衡之度法天成象肇新黃道之
儀俯竭愚衷仰干宸聽(中謝)竊惟隂陽之動静實由形氣
之附依二曜流行謹進退虧盈之異四時迭運明分至
啓閉之殊惟造化之無窮妙機緘之不測自非制器尚象
何以考順求違恭際昌辰聿新盛觀乃眷渾天之創俾
殫薄技之陳布鼇足以為維表嵩高而作凖明兩道與
六合挈三辰與四游星辨緯經合重環而表裡極分南
北貫二道以横縱刻雕不棄於毫釐占步靡違於頃刻
共上清臺之䆳用昭盛代之傳恭惟皇帝陛下德茂生
成道隆高厚誠心昭格按星土以辨方和氣薰蒸時雨
暘而利物肇成乾象以正坤隅用能三百六十度之中
高視萬億百千年之上惟帝其訓與時偕行臣某生屬
熙朝職專太史密測璿璣之運輔成玉燭之和欽天道
而迓禎祥願致雍熙之治察人為而明事應敢言職掌
之功
貞觀十四年李淳風議戊寅歷表
伏以聖主握乾符誕著體元之治太史占天象庸修治
歷之功俯竭愚忱仰干宸聽(中謝)竊以容成之總六術上
元起辛鄧平之造太初南至在朔盖順時而作事宜以
人而合天苟或差殊豈勝繆戾既無以成作訛成易之
序亦安能遂隂陽寒暑之宜當重熙累洽之辰致長治
久安之效宜謹穗書之課以昭蓂歷之傳睠兹貞觀之
頒行肇自戊寅之撰述傳承久矣得失昭然盖月應於
黃鍾而灰飛于玉琯實在甲子之朔是為日至之辰何
定法之微差由减餘之或過以癸亥為朔既成三刻之
乖則時月表年何為萬世之法肆令考定永示遵承歲
改度以維新時致和而叶應恭惟皇帝陛下神遊泰運
德並乾元齊七政以釐百工密應璣衡之運建皇極而
錫五福茂調玉燭之和惟兹晷刻之違將致天正之舛
睿謨夙定永式庸陳改憲三百年惟帝其訓登化億萬禩
與時並行妙合生成恩施化育臣某繆持蠡測識愧管
窺由損益進退之方契轉運流行之妙官不失日導迎
滋至之休民用厚生共迓重熙之運
貞觀十三年林邑進火珠表
伏以聖神臨御合璧交輝山海儲精名珠獻寳式謹拾
懷之義庸修贄奉之勤(中謝)竊惟大德之難名斯致竒珍
之間出故軒轅出世符㒺象赤水之求少昊應期致丹
鳳白雲之異允矣休禎之象昭哉圖䜟之傳幸值昌期
迥超前古洋洋聲教不遺窮陋之區赫赫文明遠被要
荒之服致天地之美寳合國家以同庥磊落晶熒上應
北極之座渾融瑩㓗祕奪太陽之精豈同螺蚌之懷實
出驪龍之頷當曜靈之洞照感氣類以旁通漸揚就燥
之光式謹燎原之義固無資于烜氏亦何待于燧人誠
不偶然厥有致者恭惟皇帝陛下德符乾健運合離明
念微皭之然或有禆于至化而夜光所照曾何掩於羣
情肆令徑寸之珍亦産遐方之遠函封以致于以用之
剖身而藏非所願也仰止堯階之䆳恪修禹貢之常臣
某佩德惟深銜恩莫報論人間之價敢儗連城依天上
之光願言照乘
貞觀十四年吏部侍郎高季輔謝賜金背鏡表
伏以天光下燭誕昭寳鑑之明聖澤旁流寵錫珍奩之
御輝生門戶銘徹肺肝(中謝)竊念臣某質本鈍頑性尤昏
蔽幸致功名之會遂叨法從之華監於水當于人義素
聞于周誥瞻爾前慮爾後言有取于丹箴上承北極之
尊下重南宫之寄思皇多士實司綜核之權蒞事惟能
宜重銓衡之任示無私于黜陟用有别于正邪匪著功
勲乃承奬賚麗水有資于人造容成夙儗於侯封皎㓗
清寒不數方諸之薦熒煌㶷爛何殊火齊之珍稽首拜
嘉撫躬知媿兹盖伏遇皇帝陛下法天成象因物賦形
謂秦鏡徒明莫照李斯之惡而殷鑑不遠可懲夏后之
衰俯憐孤陋之資申錫圓明之器龍盤鳳舞於惟百鍊
之精英日晶月華可燭千年之幽隠縉紳動色罔象潛
蹤臣某敢不拂拭塵蒙磨礲職業鑑形俱在永為模範
之資鑷鬢未斑終賴化鈞之造
貞觀二十一年太子左庶子于志寧謝賜金帛表
伏以輔翼參陪無補青宫之毓德陶鎔衣被猥承丹陛之流
恩聿開忠諫之途益廣元良之輔自天拜命俯地知慚(中謝)竊
以麗水所生必資爐冶鮫人所織尤藉繭絲粤若古先
視為珍貴燕臺待士嘗来樂毅之雄漢室徵賢曾屈申
公之重夫何近侍亦忝恩榮伏念某頑鈍微姿輕纖弱
質貞心自守每媿莫夜之四知隠德無聞敢冀丘園之
一束幸屬風雲之會獲依日月之光儲禁肇開使輸忠
于左右宸嚴寵賁俾佩服於光華既踰三品之良且倍
百縑之數若為報稱但切凌兢兹盖伏遇皇帝陛下德
邁湯文道高尭舜分金以贖饑人之子允矣慈仁散帛
以收亡卒之骸淵乎忠厚念儲副國本之所在必正人
端士之與居致此寒微優加崇寵臣敢不力為負重思
展所長底商家作礪之功敬祗休命體周雅承筐之詠
思啓周行
貞觀十四年祭酒孔穎達上五經正義表
伏以萬國文明久仰緝熙之學五經簡奥曷彰訓詁之
功用輯前言敬陳睿覽(中謝)竊以易言卜筮紀卦爻辭象
之文書載典謨盡政事謀猷之要禮總言乎大小詩遍
採於歌謠至若魯史之春秋實出聖人之筆削尊王抑
伯允著綱常内夏外夷具嚴界限浩矣文辭之盛淵乎
旨趣之深睠此羣書實為大訓盖非但人君致治之本
抑且為下學立心之基更秦氏亂亡以來不勝灰燼迨
漢儒補綴之後僅免遺亡且論說之紛然于指歸之何
在百家裒集宜明去取之公萬理同歸當著是非之正
用有殫於緗素期不朽於汗青恭惟皇帝陛下羲畫心
傳禹謨天授北辰示極藹聲歌典制之華南面居尊裒
褎貶賞罰之正詢謀而宏教化制作以闡人文念師說之
多端恐經傳之益舛遂令微藐獲在討論臣某俯愧非
才仰叨成命用進冕流之側敢修鉛槧之功願乞清閒
微加省覽俾聖賢可法遂明道統之傳以帝王為師誕
著治功之盛
貞觀三年以房玄齡為左僕射杜如晦為右僕射
魏徵為祕書監參預朝政房玄齡等謝表
伏以台司奎府務得真材紫誥泥封忽叨威命加賁三
臣之寵亶為千載之逢(中謝)竊觀隆古以來唯以得人為
盛舜咨四岳聿觀熙載之能武有十人舉得同心之助
乃如今日有光前猷念某等生遇明時行躋膴仕乃輔
乃弼有非堯舜之道則不敢以陳斯謀斯猷將使帝王
之法坦然可舉既使顯膺于近密復令偏歴于清華爕
理化權丕騐上階之象參聞政體粲為東璧之光咸愧
非才冐叨恩數有負乾坤之造莫禆日月之明恭惟皇
帝陛下龍鳳之姿天日之表求賢若不及從諫如轉圜
五百餘年生聖人誕膺帝命二十大功為天子用普王明
念治效惟在于同寅而揆職匪堪于獨任故兹臣等簡
自上心臣某等敢不祗奉明謨力圖成效贊襄出納當
有補于鈞衡啓迪謀為豈徒專于圖籍
貞觀十一年隋秘書監晉陵劉子翼辭徵表
伏以皇華入里忽承王命之臨白首在堂將就親年之
養俯殫悃愊仰凟威嚴(中謝)竊念臣某樸&KR0554;微材草茅賤
迹上觀尭典心遠慕於䕫龍仰止孔門行欲期于曾閔
早由窮巷逮仕亡隋躐升冠冕之班猥入圖書之府恪
共所職惟炳焉丹烱烱之心謝事而歸嘆老矣白蕭蕭
之髮自分甘于肥遯寧有事於徼求四牡光生于原隰
束帛寵賁于丘園揆此疎慵若為報稱固宜朝夕就道
少寬稽緩之誅亦使風雨在途尚遂焦勞之想奈此旨
甘之奉方當喜懼之年苟使暌離必疎定省念事母之
日短豈勝菽水之供于報國之時長何憾桑榆之晚所
願永終于色養遂兹上凟於威顔恭惟皇帝陛下龍鳳
之姿天日之表御至尊而制六合野無遺賢褒有德而
懷萬方朝多君子顧兹草芥亦辱蒲輪臣某半世顓愚
餘生假息類作棲鳥低飛之態長懷慈烏反哺之情敢
乞聖恩少從臣欲邦有道不廢既幸遇于明時臣以孝
作忠敢自期于他日
貞觀二十年李道裕謝除刑部侍郎表
伏以刑曹劇部貳職匪輕法從真除參陪甚寵出綍靡
回于成渙循牆莫避於忱辭(中謝)伏念某才不逮人學非
聞道子路片言折獄嘗聞孔子之言伯夷折民惟刑深仰
帝堯之世固嘗志前賢之學庶以希往古之蹤既此志
之未酬幸孤忠之自信九重天近獲依日月之光六位時
乘幸屬風雲之會既寵承於榮耀復玷辱于清華嘗因
少見之明粗盡不欺之義敢希簡擢復被遷除秩次秋
卿又拜恩綸之渥名符司臬遂叨曳履之榮近陪常伯
之聫上綴文昌之座感恩特甚慙已非宜恭惟皇帝陛
下堯舜寬仁禹湯勤儉赦彼有罪悉為復業之民期於
無刑丕致可封之俗恩實深于厚下德茂洽于好生特
俾臣微與司政柄臣某敢不勉供所職思報隆知奉法
令之嚴敢司輕重體仁慈之意務在平和
貞觀六年秘書少監虞世南上聖德表
伏以聖德如天誕著形容之寔臣心就日用揚治化之
休仰荷情深披殫語短敬陳冕旒之䆳敢言詞翰之勤
竊觀隆古之君必得文章之士聲歌揚厲用觀有道之
長簡册敷陳允著無窮之載洋洋盈耳炳炳如丹上考
典謨史臣贊唐虞之盛德旁觀雅頌詩人歌文武之成
功於赫皇明丕昭景命北辰示極尊受萬國之朝南面
垂衣統正億年之緒非紀見聞之著曷揚論議之公念
大吕黃鐘固無庸於瓦缶然九重丹陛宜有取於芻蕘
冐貢穹窿切慚骫骳恭惟皇帝陛下明明天日之表巍
巍龍鳳之姿修文德偃武功光赫陽明而燭物赦囚徒
出怨女沛仁澤以如天禮篤尊親恩深逮下分金以贖
饑人之子散帛以收亡卒之骸尊禮大臣有漢高之度
保全勲舊有光武之仁丕致隆平擴充大道且檢身如
不及復從諫以如流田野無失業之民閭里多可封之
俗盖將四三王而同盛六五帝以匹休盛矣勲名昭哉德業爰
極鋪張之妙不勝仰戴之心臣某親迪盛明躬逢熙洽汗青竹
以絢華藻敢殫紀錄之勤鏤白玉以告名山倍切流傳之望
貞觀十二年太常少卿祖孝孫進樂表
伏以作樂應天誕著聲容之盛審音正律庸求雅頌之遺
敬叶歌章仰干睿覽(中謝)竊以古之于樂也專尚其實後
之于樂也僅取其名故德似唐虞始有咸韶之奏功如湯
武斯成濩武之傳夫何劉漢之興但襲嬴秦之舊高祖制
房中之樂始於婦人武帝創協律之名制由閹䜿何有聲
名文物徒成鼔舞鏗鏘且名號之云多遂典章之益舛正
聲遼邈永世滋煩周齊間以胡夷梁陳雜于吳楚欲反古
而復始當損過以就中爰酌時宜復參古制度諸金石固
渢渢乎有聲奏之管絃亦洋洋而盈耳上進法宫之御拱
觀斯譜之頒恭惟皇帝陛下天地同心隂陽合德玉帛萬
國干羽已格于七旬蕭韶九成肉味曾忘于三月爰著一
時之典永為百代之規匪但奉宗廟而禮神祗且將待臣
隣而和上下肆令微藐獲在討論臣某厥志惟殫視成有
媿雲龍際會幸逢極治之音鸞鳳飛翔行叶至和之應謹
撰唐雅樂八十四調三十一曲十二和隨表進呈
張藴古除大理寺丞及賜束帛表
伏以聖治法天誕廣忠規之益宸恩逮下遂兼名物之
榮恩寵有加戰兢交集(中謝)竊念臣某學非師古才不逮
人自惟駑蹇之蹤親際龍飛之運中書入直每思黼黻
于謀猷内殿聯班所願備殫於忠藎念責難在于陳善
而居安尤切于慮危爰陳大寳之規箴以寓至尊之訓
戒雖爝火無禆于日月而冕旒或取於芻蕘何期獻納
之餘即拜便蕃之命刑司進秩既趨棘寺之嚴内笥傳珍
更被楓廷之渥是將廣通于言路故知特發於聖衷恭
惟皇帝陛下清明在躬睿哲稽古玩周公之無逸艱難
夙著于憂勤覽尚父之丹書敬怠每存于警省肆令狂
斐亦見襃嘉職司犴戶之班光賁鮫綃之盛慎刑慎法
當推愛物之仁為衣為裳載錫周身之寵涓埃無補
衣被有光臣某敢不恪守故常誓殫綿薄刑期無犯務
持尺法之公朝相與言益勵素絲之節
房玄齡等上高祖今上實錄表
伏以聖帝重光丕著百王之法大君垂式聿新二典之
書俯瀝微誠仰干睿覽(中謝)竊以尚書墳典訂訏謨訓誥
之文魯史春秋示襃貶賞罰之法若今述作視古光華
高祖皇帝敉武圖功撥亂返正奮自晉陽之旅遂驅關
洛之塵六位時乘萬邦率服倦煩機而將授於昭與子之
明審神器之有歸式敘傳宗之正皇帝陛下乾元配健
離兩繼明五百餘年生聖人肇開皇極二十大功為天
子允協人心於惟載籍之傳懿鑠邦家之美道德風烈
勿替歴年制度典章可垂萬世宜有特書之實以昭後
嗣之傳載惟武德之初爰及貞觀之盛事係時時係月
式昭紀傳之華正次王王次春茂著編年之法肅登宸御以介
皇休某久服殊恩叨承明命記豐功偉烈慙無太史之文
職紀事纂言願繼董狐之直
皇太子謝賜帝範表
伏以聖心仁愛誕推君父之恩宸訓昭明備舉帝王之
要佩紳知敬執簡思勤(中謝)自古有道之長實重因心之教
故大禹貽厥之則著在夏書武王燕翼之謀播于周雅
欽逢華旦宏紹前休伏念某德媿温文性慚岐嶷出師
入保早齒於虞庠侍膳問安恪趨於周寢仰被義方之
教曲垂樂育之仁慮汨沒於膏粱肆甄陶於翰墨用假
名篇之目永為幼學之規即往古以鑒今舉宏綱而撮
要謂為君莫先於正體而厚族務在於建親求賢審官
則政事修納諫去讒則忠讜集戒盈所以懲慾崇儉所
以去奢賞罰必明務農宜力崇文則終始典于學閱武
則干戈省厥躬展也明謨昭哉懿範堯章舜典煥乎琬
琰之輝文烈武謨粲爾璧奎之映窺文有耀拜德祗兢
恭惟皇帝陛下德茂本支慶深嗣續受祉施于子爰篤
敘於彛倫立愛始於家用昭明於訓戒克昌厥後載錫
之光粲爾十二篇之傳永矣億萬年之裕臣某敢不寫
諸簡冊佩若韋弦朝夕不忘益著心胸之戒春秋匪懈
敢言肺腑之私
滎陽外史集卷六十
