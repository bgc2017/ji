滎陽外史集卷九十七
明鄭真撰
同年錄
十一月二十一日明州府以諸進士計偕京師設
燕席歌鹿鳴而勸駕是日禮樂備具正位南向者
上賓衛閫指揮僉事馮公某張公某坐西東向者
淛省宣使湯公某沈公某省委官某衛鎮撫某訓
導胡先生季弘趙先生斯盛為之主者郡同知劉
公某通判王公某鄉貢進士則鄭真郭可學樊餘
慶黃夢熊顧厪吳振王廷直王用吉孫原仲吳倫
陳希貢汪義方何操陳仲賢共十有四人由阼階
升列坐以齒以病弗與者汪瓚罷宴而歸於是眞
口占絶句詩十首以貽同志云
折桂應須到廣寒滿天清露曉漙漙吾儕當為科名重
莫作人間朽物看
魯史春秋感獲麟凄凉篋笥久生塵自知投老成無用
空作鄉闈第一人
十年剪燭向南窗敢向詞壇築受降今日藩侯親勸駕
愛看公府肅旛&KR1242;
華堂今日綺筵開濟濟衣冠進士來矯首遥瞻天咫尺
五雲紅日滿蓬萊
插花須向少年頭蒼鬢簪花不自羞醉後歸來清夢遠
西風萬里月宫秋
歌工奏罷鹿鳴詩拍拍杯行到手遲三歲賓興朝典重
諸公何以報明時
請得官錢十貫文化工賜與擔頭春長風送上青雲路
同作金門獻頌人
千里南都忝計偕不容投老向茅齋文章即是經綸事
莫道相如祇類俳
三千禮樂儗天人金殿當頭定策勲韋布總成金與紫
好將功業報明君
蕭蕭風雨一編書正儗丹梯上石渠禍福總由天所定
旁人嗤黠竟何如
計偕錄(行程日記)
昔盧驤作西征記陸游作征蜀記凡山川道路風
土人物遠近同異歷歷備載而其年月時日亦所
不遺後之人有攷焉真忝以鄉貢待選京師足之
所經目之所見耳之所聞略記其一二至於情思
所不自已者率爾見之詠歌言辭淺陋不足以貽
同志始集以示兒侄名曰計偕錄云
洪武五年十二月二十日明州府命里長張孝禮
詣諸進士家敦勸上道
二十一日早詣府中拜别同知劉某通判王可大
各答拜期望甚至且謂用人之時解元先去可也
遂詣先聖廟下祝辭云云
二十二日出甬東别親友
二十三日别城中親友拜辭府主殿下祝辭云云
因舉珓环乞靈卦辭以蘇武為言有節毛終見漢
君王之句
二十四日告辭城隍廟下見王叔載先生牀頭再
拜涕淚成别且以青雲黃壤之說為贈至於斯文
撰述奬厲期待尤見先輩忠厚之意
二十五日午後登舟夜宿西門
二十六日晚飯將戒行是夜三更泊高橋張循王
祠下王宋紹興中興四將之一高宗為烏珠所逼
航海幸台温王用隠士劉相如計駐兵高橋開門
迎敵敵至拔寨而去遂為戰功第一慨想舊事成
詩一首
代馬隂山來六飛向南渡北風吹黃沙播蕩滄海暮維
王奮孤忠甲兵虓虎駐賢哉劉隠君奇謀吐衷愫青野
危橋横一戰分勝負捷書上行在玉音多奬諭信史直
筆書昭然勲烈著荒祠河水湄輪桷成朽蠧值茲艱難
時誰能起頽仆我生四十年遺容仰平素計偕京闕遊
中宵宿霜露福祉思寵綏神靈祈惠顧輕舟暫時移躊
躇弗能去
二十七日泊舟西渡吳進士始來同舟者郭可學
陳希貢黃自強孫原仲陳仲賢僕從共十餘人成
律詩一首
輕帆飛去彩雲還沙上人呼貢士船敢謂扶搖搏九萬
政須禮樂對三千風生衣袖寒相訝月透篷窗夜不眠
矯首皇都春色近奉天門外聽臚傳
後舟王用吉汪義方樊餘慶吳秉彝迤邐同行赭
山風浪洶洶至文亭暮夜待潮成古詩一首
歷歷川途分悠悠歲華晚簡書有程期去去未可返輕
舟泝中流越山青在眼隠君近何如毋煩招折簡
二十八日早到餘姚與諸進士謁考試官劉彥質
先生奉書為質先生長身脩髯年登八十與先教
授為友先生言往歲越守行鄉飲酒禮吾與令先
尊同燕席因問訊孫正父先生暨家兄動靜具湯
延坐論場屋事言閩人孫伯延已在第三名言者
以其在前朝嘗為進士遂以次而改伯延以為當
然謝别而去甚稱其文且謂其靜退次謁王漢章
不值閱堂上校官碑遂登舟晚到通明宿上虞河
上有懷先壠成古詩一首
亭亭西嶴山青烏發奇秘岡巒西北來龍虎相拱衛吾
宗今八傳妥靈有餘地先人尤種德文獻承世懿詩書
插架横捧誦當弗墜科名誠偶爾何足紹遺志翩然京
闕遊控辭灑清淚森森竹樹深永永泉石閟封殖在後
人顧兹寧勿喟朅來百里餘音容勞夢寐顯親在揚名
不才何得致但願早歸來續嗣貽百世
二十九日除夕遇雨既過曹娥同舟皆起家想成
絶句二首是夜宿東關驛飛雪沾面衣為盡濕
風雨舟中過歲除青雲矯首望皇都布袍總是同年者
江上還能送酒無
小兒捧飯祝添年應道爹爹在客船慈孝由來天所念
瀛洲東望思凄然
洪武六年正月初一日早雪飯後行舟暮至越城
下律詩一首
曹娥江上渡元朝瀛海家山望眼遥謾道花旛菆綺綵
誰將綠醑醉瓊瑶碧厓影動雲衣濕銀界光浮雪片飄
盛代衣冠朝典重九重神聖仰唐堯
初二日入越城見錢啟予先生遂登舟出西門有
懷舊事成古詩一首晚宿錢清江上
峩峩越州城古稱勾踐邑風流賀季真鑑湖有遺迹我
行正月初俛仰記疇昔粤惟宋南渡衣冠浩如積穆陵
居側微名映金枝籍吁嗟保長家舅甥定親戚天意叶
人謀大雨遍南隰朝中官客來牲饌羅几席童丱雙立
侍英姿見𡵨嶷繼宗入沂&KR0008;冕旒正宸極大統四十年
基圖固宗祏桓桓史相君旂常書偉績余參適逢辰勲
封隆寵錫世運迭移推江山何歷歷過眼成慷慨清風
送舟急
初三日早過西錢清埧晚宿西陵絶句一首
峩峩雙疊翠雲腰戰伐英雄久寂寥惟有一錢劉太守
姓名千古揭雲霄
初四日風雨渡江寒氣悽冽至新宫橋宿舊主人
陳店其老嫗言吾家代歇舉人為省元者前有林
温今有官人至誇為異云
初五日見李云仲葉教諭言杭學諸生入試事遂
造學中見訓導常凌盧三君子及金華進士贖藥
與王生及閻汝賢處送書復到葉國亮監宅送書
見其壼政云云
初六日到省中先謁左司遂引至堂上大參徐公
命予獨立去諸人尺餘地且言揭曉時有酒相待
但得省元亦可何皆不在耶觀汝年紀最長中亦
在前有司為不愧矣李大參亦云有福氣白衣卿
相無疑遂命製貢士詩及甘露詩歸成二首見後
云云次見憲僉杜公劉公庭坐啜茶且再論議訓
奬甚至其可為訓戒者有石關尊父一事後見王
經歷茶欵而歸是夜移宿王通判家
初七日到省房見典吏王修索嚴氏養素軒銘遂
到學中見諸訓導求先人挽詩是夜雪
初八日早雪不出諸進士以詩藳見示遂寫養素
軒銘令張里長送去
初九日雨出薦稿看所刊程文錄考官批語以憑
給據盖省房紅卷為他人持去故也
初十日雨不出寫所中程文
十一日題王用吉所畫紅梅送房主人王通判
東風有信過瑶臺姑射仙人月下來底事不持冰雪操
也將紅粉暈春腮
是日王通判以趙仲穆馬求題
十二日寫詩贄大參徐公李公
貢士詩
某等忝以諸生獲與鄉選有司敦勸計偕京師
進拜省垣大臣承奬厲期待甚至敢率諸進士
賦詩各署姓名齋沐上獻用以歌咏朝廷樂育
之盛云
周詩久矣咏菁莪恭覩熙朝進士科蘇子可能忘永叔
馬生終不負常何桂宫名送金書喜草閣功成鐵硯磨
禮重藩垣承勸駕春風不日候鳴珂(鄭真)
四十相將白髮新忽聞科詔下絲綸萬言策獻須當宁
三載賓興豈乏人折桂已探明月窟看花還待上林春
已知發軔從今日願把丹心答紫宸(郭可學)
丹鳳銜書下九天名科三載盛才賢薇垣日近光華接
棘屋雲開姓字聯鶚薦已應騰仕路鹿鳴還復侈賓筵
讀書敢負平生志更待吹嘘到日邊(黃夢熊)
桂子秋風一榜開傍人還報捷音來敢云鶚薦騰霄漢
空愧鶉衣出草萊喜動薇垣尊上宰光聯奎宿聚羣才
同年笑我多迂腐誰識丹衷徹上台(陳希貢)
科詔翩翩下綵雲萬方多士賴陶鈞三千禮樂威儀盛
一代文章制作新兔窟秋攀丹桂月蟻杯曉宴紫薇春
草茅賤士慙無補獨有丹心答聖人(孫原仲)
泰運天開日月明棘闈濟濟集羣英縦横禮樂三千字
浩蕩風雲九萬程秋榜鹿鳴承錫宴春風鵷署儗聯名
不才何有匡時策千古令人媿賈生(王用吉)
九五龍飛帝業新玉班簪紱盡儒臣棘闈校藝三千士
桂籍題名四十人鶚薦書成雲有路鹿鳴歌罷座生春
奉天門外臚傳日儗著衣冠拜紫宸(吳倫)
盛時有詔舉才賢奎璧輝輝煥八埏上相恩光垂藻鑑
諸公文采燦瑶編鹿鳴苹野春聲洽花映宫袍曉色妍
咫尺龍樓承寵渥不才何補聖朝天(樊餘慶)
聖代新開進士科紛紛俊造欲如何高攀丹桂秋風遠
坐對青燈夜雨多仙仗儗聯鵷立署華筵曾聽鹿鳴歌
五雲門外承恩日佇看珊珊響玉珂(汪義方)
天子文明並帝堯棘闈採擇及芻蕘衷私未有涓埃報
寵渥先承雨露饒喜聽鹿鳴來畫省暫隨鶚薦上青霄
書生何有匡時策會聽鳴珂候早朝(顧厪)
天上煌煌耿璧星賓興有詔待羣英秋登棘院紛雲集
春宴槐庭聽鹿鳴一代詞章成制作百年禮樂屬文明
致君堯舜須賢佐會見蒼生頌太平(何操)
盛世文明照上台誕頒科詔聚英才上公喜借薇垣重
多士欣逢棘院開寶玉千金諧美價錦機五色詫新裁
計偕已覩皇都近欲頌昇平媿不才(吳振)
天開文運耿奎光大比賓興總俊良四海還宗周禮樂
百年復覩漢文章雲開畫省光華接春滿金城雨露香
自媿不才無寸補願將忠義答吾皇(王廷直)
天開文運耿星奎多士紛紛聚棘闈芸草光浮青竹簡
桂花香染碧雲衣百年正遇風雲會千里還承日月輝
見說上林春似海杏筵笑看錦芳菲(陳仲賢)
甘露詩
某等忝以鄉試計偕京師進拜省垣大臣承命
製甘露詩謹率諸進士同賦各署姓名齋沐上
獻用以咏歌朝廷嘉應之盛云
聖皇盛德動蒼旻湛湛神漿慶澤新仙掌不須誇漢苑
絲囊何必詫唐人雪脂色瑩瓊杯滑飴蜜香傳寶甕春
想見内朝恩遍及洋洋歌頌藹楓宸鄭(真)
九重天子正當陽丹禁曾看玉露凉漢史紀年歌有道
唐人祝壽慶無疆詞臣應喜分瓊液尚食還傳進玉觴
盛世太平端有象敢將直筆著禎祥(郭可學)
聖皇盛德動蒼冥兩見鍾山玉露零絶勝金莖擎碧漢
還看寶甕貢瑶廷九原脈脈融甘醴雙闕輝輝現景星
盛世禎祥紛莫數史臣傳載簡編青(黃夢熊)
九天甘露降漙漙應作人間異物看不羨蠻方來寶甕
絶勝雲表捧銅盤鵷班已遍瓊杯賜黼座還傳尚食餐
下士也應沾潤澤便須儗頌上朝端(陳希貢)
聖德明昭日月齊九天零露玉淋漓金盤曉色分瓊液
寶甕春香凍石脂喜見兩年霑惠澤願均四海洗瘡痍
太平氣象逢今日自媿無才叶頌詩(孫原仲)
聖化流行海宇安禎祥已得兩迴看脂凝仙掌神漿滑
香滿清杯玉液寒萬里銀河秋湛湛九重丹禁曉漙漙
太平氣象稱歌頌自媿無才&KR0377;寸丹(王用吉)
聖皇盛德動蒼穹零露瀼瀼下九重喜看瓊脂凝柏葉
從教金掌濕芙蓉班行寵賜玻璃椀尚食香傳瑪瑙鍾
太史定應書直筆黎民從此樂時雍(吳倫)
藹藹瑶天曉色晶紛紛甘露濕珠瓔香浮細雪凝來重
味比甘飴分外清正是堯廷來寶甕寧誇漢苑濯金莖
謹身殿下衣冠集想見稱觴賀太平(樊餘慶)
聖皇布德被芻蕘天酒淋漓下九霄太史備書青竹簡
侍臣上頌紫宸朝香浮寶甕神漿滑色瑩金盤玉屑饒
泰象昇平先有兆雍熙還復覩唐堯(汪義方)
聖皇盛德洽華夷甘露嘉祥奏玉墀色炫金盤濃似酒
香傳玉食美如飴景星已見輝雙闕嘉麥還看秀兩歧
行聽謳歌興比屋陶唐政治見今時(顧厪)
太平治象格穹蒼兩度神漿見帝鄉尚食捧杯呈沆瀣
詞臣執筆紀禎祥松枝柏葉同今古仙掌絲囊陋漢唐
指日儗看麟鳳至萬方歌頌樂時康(何操)
聖德無為被八埏紛紛祥露下瑶天寒香上進瓊杯潔
曉氣輕浮玉琲圓共使羣生沾潤澤從知萬里格穹玄
太平有象書青史何羨前朝頌醴泉(吳振)
玉露漙空凍雪脂聖皇道德燦光輝日邊湛湛秋初爽
雲表紛紛曉未晞想見瓊杯分館閣須知玉食奉宫闈
書生目覩昇平象賸有詩篇上紫薇(王廷直)
聖皇盛德似唐堯甘露瀼瀼下九霄寶甕還多蠻海嶠
玉杯曾進紫宸朝應知上帝湛恩沛解使吾民渴病消
曉日鵷行承寵賜詞臣執筆儗歌謠(陳仲賢)
十三日雨不止跋馬圖與王通判
十四日隂雨不出張里長自省中送解據來就以
家書與之晚於街上觀燈值雨而歸
十五日入學拜先聖值僉憲觀射遂與末坐與三
訓導為别得先君挽詩冊而歸午後於用達胡惟
中來訪晚與諸進士周旋街上遠近高下燈燭熒
煌光明如晝口占一詩為之悵然
沙糖米果薦時新今夜吾家少一人客路錢塘相望遠
小兒燈下問慈親
十六日到省房催船因到吳山城隍廟暨梓潼祠
其籖竹係咸淳年造因問二籖先凶後吉有花錦
到平川之句門外宋碑一通載賈太傅似道捨田
事大概言神舊祠在蜀中自蜀破後士大夫順流
東下者於行在吳山立祠開慶中太傅督師江上
時向士璧駐夷陵北師南伐太傅命士璧援忠南
士璧乞靈於神神托巫言看取車攻七月詩士璧
曰車攻非七月詩也神言後當有驗既而士璧斷
橋戰勝憲宗晏駕太傅班師穆陵書車攻以賜正
七月也以為靈驗之碑盖高尚書斯得撰陳文龍
常楙書篆其序事措辭俱有法度盖宋季文章之
傑者碑作於咸熙九年時北師已在江上邊報日
聞而士大夫猶從容文字若平居無事者可為一
嘅至於終篇大致指先元為寇為敵然而歸附百
年過而讀者固多而無有碎毁之者其亦未嘗有
見者耶
是午與原仲至江頭訪王子遠飲酒麵且附家書
晚與諸進士周旋街上口占一詩
星河移下九天來朵朵金蓮遍地開風外玉環聲雜遝
定應仙子降瑶臺
十七日雨與諸進士買舟出北關門登岸過楊左
丞營嘅然有懷古詩一首
長營何盤盤云是苗猺洞悲哉楊將軍紛紛甲兵弄劒
粧白玉鐔馬鞍青絲鞚短袴百褶裙前鋒誇勇衆戰功
稱上多胡為恣貪縦人心失所歸地險焉足用禍機暗
中發喧然強敵閧徬徨欲何之宛若蟲鼠甕尚能不辱
身一死誠足慟伯氣久消歇頽基荒草葑我行寒雨中
塵沙深沒&KR0008;過眼閱盛衰春風吹過夢
十八日以不得船釘靴步入省中往返三十餘里
勞倦之甚
十九日晴復自北關門入省中索船帖晚宿館伴
余安道家
二十日得順帶船帖以軍粧船遲緩不及遂議買
舟
二十一日買舟宿德勝門外是夜雨
步出北關門風雲壯行色草枯荒壘深將軍有遺迹十
年兵甲餘人烟渺蕭颯際今明盛時車書成混一儒科
急需賢山川記遊歷買舟問前途風波如矢激
二十二日飯後戒行
二十三日舟行崇德界中吳人多以船為家成詩
一首
吳船輕輕泊淺沙春風水上長為家吳娘少女雙髻丫
浮生不解蠶與麻隔岸兒男十餘歲慣看波濤作平地
船頭日日兩相看船上招呼作夫壻夫壻不比輕薄兒
風雲千里長相隨明日掛帆向京口儗向江樓共沽酒
二十四日過崇德縣成律詩一首
扶桑日出曉冰消滄海東州望眼遥孤堞雲低開百室
夾河水滿接三橋樽筵歌舞繁華歇兵甲紛争俊傑銷
老嫗舟中作吳語官錢四百荷相饒
二十五日雨中入嘉興城學中見鮑仲孚馬新仲
二先生馬先生贈羊背皮官酒二瓶與諸進士共
享作古詩三首
嘉禾古名郡春秋稱檇李遐哉烏喙徒紛紛兵釁起薪
胆良苦心足洗會稽恥勝負勢不常聖筆昭麟史功成
不自安安能謹終始扁舟五湖遊千古高范蠡
曉憩北麗門高下望阡陌曩聞嘉禾生禎祥照圖牒煌
煌宋阜陵名藩記潛躍懷哉崔府君神靈何赫赫寒雨
從天來鳥鳴泥滑滑往事且勿言吁嗟遠行客
恭惟陸宣公異才鍾間氣浩蕩風雲期君臣魚水契奏
牘千萬言正色抗廷陛風流今尚存像貌嚴享祭我欲
往拜之風波恐留滯絲綸五色文千古有餘意
二十六日過太湖七十二祠入旁出湖至蘇州入
城過鶴山書院因訪魏俊民彥莊先生書院已廢
惟門樓巋然獨存其文靖諸孫四壁蕭然所見彥
莊族兄好古略言書院興廢之由問虞學士所製
碑則斷仆為戍士擡去已久轉過一巷造彥莊家
不值過三讓至德廟迫暮不入為之悵然出閶門
失船所在遂訪本地鎮撫借宿僧舍
二十七日登舟而行賦懷古一首
闔廬城上姑蘇臺東風三月春花開華車紅幰輪轍動
滿街人看西施來傾國傾城好顏面笙管酣歌情戀戀
卧薪嘗胆良苦心誰道強鄰有勾踐三千鐵甲聲如雷
重重樓閣飛塵灰黃池霸氣盡銷歇甬東乞死空徘徊
往事悠悠竟千古豪傑紛争何足數假王來卧齊雲樓
傲睨凶強卒為虜祇今疆宇歸聖明鼔桴息警風煙清
上國輸肝天不遠東風一棹扁舟輕吳中山川看春色
美人不見空相憶尚憐三讓有遺風江上黎民歌至德
二十八日早到無錫縣
二十九日晴至常州入城出西門登舟
吳船團團如屋裏數尺蘆帆挂烟水船頭烏鵲聲喳喳
紛紛行客青天涯天涯悵望知何處玉京咫尺無多路
天風雜佩鳴瓊瑶雲中仙子紛相招滄海瀛洲重回首
鶯燕春風自花柳夜深千里夢還家山妻抱子愁窗紗
三十日舟行常州界是日風水如駛行百餘里成
海隄一首盖臨行孔昭兄所命也云云
二月初一日隂飯後到丁閣既登岸以王僕失物
轉去船上尋索遂獨看行李王僕既至而諸進士
已前行矣既而王僕辭以擔重予分背席包行四
五里許得見諸人同稅車子各載一箱至於鄉三
十餘里所過無高山而平岡遠繞山田野水參錯
掩映夾路新松長可五六尺許遠近高下蒼翠蓊
然時日已暮人蹤希絶四望無際遂至埠頭尋宿
農家夜半風雨大作愁思不寐遂成古詩
舍舟問前途長天正寥廓平岡周四圍隠隠若城郭山
田隨地成野水浮空闊我行隨轍迹犬牙路參錯僕夫
已云痡顧步前復却買車載行李﨑嶇經澗壑前登松
林重飛來雙鸛鶴人蹤何悄然同行嘆蕭索黃昏扣人
門鋪茅暫棲泊夜深寒夢醒愁聽風雨惡
初二日雨不行
初三日自於鄉買舟主僕二人用三百六十文盖
自德勝埧起程用千餘文而行囊已云罄矣
初四日至京師小南門登岸買飯而食店中暫泊
行李夜宿羅信言官舍與樓知縣漢原同宿
初五日移宿陳知事叔明家遂造部中
初六日雪中到部投供狀詹吕二尚書公略問所
業
初七日雪中到部見鄉人王敬中蔣子杰及陳廷
學夜宿信言所寓時樓漢原將官肇慶高要知縣
以詩畱别信言遂用韻以贈
碧雲卧蓬島共說觀光好偶然遇計偕悠悠即長道東
風春及時望鄉渺天涯故人幸相見足慰千里思樓公
世家子文獻誰與比炯炯歲寒心冰壺貯秋水年華四
十霜作縣游南方輕車度梅嶺山川鬱蒼蒼流光若飛
梭此别當如何願言樹聲教江漢傳謳歌
初八日到部中有旨以舉人年少者於監學培養
山西十五人淛江十九人鄉中孫原仲何操吳振
王廷直汪義方吳倫陳仲賢皆在其列見奉化知
縣洪某因附家書
初十日入吏部見馬易之子(缺)及林原公恭
十一日入吏部值雪而歸
十二日大雪筆硯成凍送諸進士入學見王彥南
夏景文二先生彥貞言孔昭所索文字候成寄去
十三日雪後寒甚郭可學陳希貢黃自強來就歇
十四日雪霰交作寒氣益甚
十五日為人上天師求籙其詞曰
彩雲深處鶴翩翩星弁霞裾擁漢仙中使承宣催玉佩
禮官奉旨秩瓊筵篆爐香爇三天啟金劒光開七宿懸
下士皈依今已久願求寶籙養殘年
十六日雪中杜元亮來得家書
十七日入吏部再點過
十八日夏尚忠來得家書李云仲言别因附家書
題趙貴伯扇面一首
千里京華客青山入夢來抱琴歸去早流水認天台
十九日到國子監宿羅先生所寓
二十日鄉中諸友入試吏部詩題甘棠首章書極
之敷言是訓是行以近天子之光至為天下王易
飛龍在天利見大人諸友文皆可讀
二十一日隂晴題梅一首貽陳知事造都督府因
見王伯恭遂入吏部
山人歲暮雪中歸折得春紅第一枝莫作尋常桃杏看
調羹正在太平時
二十二日過神策衛因觀虎豹豺狼孔雀之屬
二十三日入吏部與徐尚禋葉有常羅振初郭可
學游蔣山登寶公㙮問一身大槩得八十籖云宿
霧浮雲蔽日明迴風掃蕩迥然清共欣險難今消
散事滅安生福可膺寺僧以為吉卦㙮係匡正宗
所造周迴深䆳清氣逼人大士金銅為之被千佛
繡衣登其㙮者生敬想次入崇禧寺見西番所謂
帝師者下山駐二碑亭有李陽冰石篆宋孝宗御
書張魏公撰寶公行業虞黃二公碑文二通其外
一碑亭有趙世延虞伯生所著皆在載碧珠在欒
銑事然求之鐘上則無有豈歲月既深為銅花所
蝕耶
二十四日與朱德常相遇德常以公事暫寓西華
門因過其處
二十五日定海某主簿行附家書午後與夏尚忠
范敬中遊天界寺周觀畫壁輝耀遂造國學而歸
二十六日
二十七日鄉人陳思禮等入國學舉人至堂上點
過
二十八日尋史恒可聞已歸為之悵然遂造朝天
宫登冶亭山問飛龍亭則毁棄久矣
二十九日夜宿舜言處
三十日
三月初一日憶表兄蔣升忠忌日為之泫然
初二日戎盟魯許和來知崔先生動靜喜甚
初三日與福建省元陳珪閒坐言本省春秋題兩
王所兩公如楚其破題云覲王而霸業盛事夷而
霸業衰珪係前朝淛江舉人與周佑同榜舊名元
珪
初四日遇江西省元夏元震治春秋年五十六歲
其言試題兩虎牢破云春秋予霸主之服貳始以
責一國之失地利而終罪諸侯之紊王制其闕名
饒季讓云春秋罪諸侯之不能保其險而責諸侯
之據其險其十八名劉季鵬年最少係公是先生
子孫破云諸侯之失地固春秋之所譏霸主之據
險亦春秋之所責其十一名陳賢云在已者其險
不當失在人者其地不當專
初五日同鄉進士顧厪除給事中因見鄉人契舊
自濠梁來者劉子中宗紀道善原之章起潛
初六日見卜元吉
初七日鄉人試吏部春秋題于洮翟泉詩干禄百
福書肇十有二州易八卦成列章
初八日送編修張思魯廬陵張思魯寓居河南以
進士計偕京師授翰林國史編修官未及三月奉
旨歸廬陵上冡賦詩贈别期後會云
玉堂新賜上方衣江上扁舟許賦歸想見芳筵成孝享
青山宰木炫春暉
初九日見宋景濂贊善先生晚遇答禄御史知屠
養浩動靜泛論馬易之及詩文遂宿王伯恭家草
屋二間巵酒留欵侵草一飯而去
初十日王僕病腹夜半呻吟不已
十一日
十二日入禮部見宋先生是日羅振初除濟南肥
城縣主簿王振辰除平原縣主簿
十三至十八日以來但為王僕所苦
十九日早訪鄉諸糧長與韓惟善郡公同宿
二十日
二十一日
二十二日
二十三日禮部謁貝廷仁諸先生不值
二十四日雨不出
二十五日到國學見趙本初錢子予貝廷仁諸助
教
二十六日先君忌日以不得在家與祭涕泣嗚咽
飯後到部聞有中都臨淮教官之除益重遠想
二十七日到館聞甫家某人死遼東妻守寡而貧
云
榮陽外史集卷九十七
