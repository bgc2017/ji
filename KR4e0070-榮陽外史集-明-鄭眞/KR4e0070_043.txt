滎陽外史集卷四十三
明鄭真撰
墓銘
鄭同昇墓甎銘(有序)
洪武六年秋真以鄕貢進士典教臨淮家兄明學訓導
以書来曰同昇以六月三十日死矣以汝有叔姪之親
用以訃汝又曰是子氣性頗異常兒吾老且貧庶望其
底于成也今吾望絶矣柰之何真捧書慟哭再三四默
念同昇之生之病之死深有足悲而家兄之言尤不可
忘者因執筆論次其略云同昇姓鄭氏故慶元路儒學
錄蒙隠先生諱芳叔字德仲之曾孫處州路儒學教授
諱覺民字以道之孫今明州府儒學訓導諱駒字千里
之次子也母孫氏訓導與真為同母兄弟先教授在時
與同昇外祖正父先生俱以德行文章師表一鄉婚姻
之家為郡士大夫家稱重同昇之生姿貌玉雪在襁褓
中能伺人意先妣蔣氏深愛之起居坐卧嘗與之俱年
八歲出就外傅讀書琅然會真館授韓氏同昇亦就學
焉四書朱子集註杜少陵詩選讀之略徧授以詩易二
經能通大意作字遒謹釋疑解義多可觀論語詩騷長
篇短製已漸就繩墨矣其居家也不好戲弄意有所忤
雖飢渴不輒飲食論事之是非曲直亦時有中者以是
一家之長皆稱之先教授即世同昇患鶴膝風經年而
愈迨先妣卒家難相仍同昇疾以復作卧枕席上挺挺
骨立項背拘攣展轉不能作氣痛不可忍常終夜有聲
其母撫視頃刻不倦諸母亦憐之間以針刺少緩值六
氣不齊寒熱復作疾益甚醫者用藥或温以補或凉以
疏曾不一效計日數之殆更三歲去冬十二月真来京
師與同昇執手為别相顧各涕淚不自禁嗣是累以書
問其痊否噫同昇今不復見矣悲夫昔昌黎韓公祭兄
子老成有曰吾兄之盛德而夭其嗣矣汝之純眀宜世
其家者而不克蒙其澤矣一在天之涯一在地之角斂
不得憑其棺窆不得臨其穴自今以往吾其無意於人
世矣三復斯言未嘗不歎其悲且哀也嗚呼孰知去公
數百載而真之於同昇其悲且哀有適相似而甚焉者
乎同昇生於丁酉歲二月某日距今歲癸丑死時年十
有七以某月某日葬於鄞縣桃源鄕西嶴山先教授墓
左真向嘗以春秋同盟之義字同昇曰彦盟而未著於
人人茲特係以舊名銘之墓甎以慰其靈云夭殤罹兮
骨肉乖而父老矣其何以為懷也耶
故清河張處士墓誌銘
聖天子即位之三年龍集庚戌詔天下以眀經科貢士
於是廣州府增城縣張度以書經就試廣東行省明年
徵詣京師再試吏部中選拜監察御史賜豸冠綺衣銀
束帶謝恩奉天殿下既就職奉命分守北京已而巡歴
中京繡衣所臨風采凜然間嘗以朔日展敬先聖廟下
浚儀趙某以癃老請見御史愴然有言曰度以非材備
員憲屬實先考處士教訓所及先考卒葬迨今有年而
墓上之銘未立先生嘗逮事前朝於書事為宜敢以不
朽請某固辭不獲則退而按狀論次其大略云處士姓
張氏名復禮即名為字禮庭其號也世家廣東番禺之
禮園社曾祖㮙業儒弗仕精於易學祖一飛父彬甫兩
世克承其傳曾祖妣某氏祖妣麥氏母羅氏處士生而
凝重寡默無疾言遽色志行卓異不為流俗所移博學
善文嘗撫手澤慨然曰吾家易學之傳今三世矣雖不
資以取富貴所賴乎淑諸身以遺後人者其庶幾乎於
是窮採幽索深契玄理觀夫曰月星辰之著風雨霜露
之變晝夜冥晦之往来寒暑隂陽之代謝以之達諸辭
象通於變占吉凶悔吝視為趨舍動靜起居罔弗以禮
事父母以孝睦宗族以和待鄉黨以敬處事接物悉得
其要先墓在禮園之南山由祖始葬洎處士考妣與伯
父隣甫伯母蔡氏先後告終處士窆四穴安厝之展省
封殖歲時不廢嗣守先訓篤意教子時科舉盛行以鄉
落間鮮師儒挈家居廣城俾諸子肄業郡庠學既成矣
長子度為肇慶高要儒學教諭得祿以養凡六年處士
喜且慰曰吾家斯文一線之脈當不墜矣會兵甲繁興
撫時感事嘗鬱鬱不樂一日以疾不起郡境分據家難
殷憂度因奉喪避地增城之西有章山壠羣峯擁從盤
礴左右羅浮聳翠綿亘其前遂為處士墓時廣郡内附
矣處士生於有元大德五年辛丑九月二十四日卒於
至正二十一年辛丑四月二十三日享年六十有一以
大明洪武元年十月朢日葬處士之配曰林氏至性純
行悉可儀法先處士卒今葬祔焉子四人長曰度即御
史也次曰轉精楷書善大字次曰峻深詞律皆早世次
曰熙好學而文未仕女一人適董桂榮孫男二人曰汝
嘉曰吉祥女一人某惟故宋南渡以来經學之士視古
為盛變故相仍文獻故家漸以湮微而處士乃能敬謹
弗墜遭時孔棘弗克享其祿仕賫志以沒而有御史以
為之子際今熙朝膺天子耳目之寄讜言弘議日開於
上可謂難能也己嗚呼處士其有後乎是宜銘銘曰於
惟聖朝取士以經廣海東隅文獻可徵嗟嗟處士遁世
弗仕家學之傳以遺其子上膺薦書旅于明廷冠豸峩
峩赫焉寵榮追惟教忠貽謀罔失奚徯疏封式表先烈
章山巍巍宰木青青兹惟其藏以妥以寧明發寤懷
罔極恩報勒此銘詩永世克孝
元故四明范府君墓碣銘
府君諱源字仲淵姓范氏府君其追稱其先居汴宋建
炎間諱某號八府君者扈蹕南渡遂家于鄞生贈中散
大夫某中散生子五人長曰宣義郎某次曰工部尚書
楷由宣義至府君凡六世曾祖某祖某父謹字亨甫母
某氏初八府君以勤儉致富好義樂施人以慶門期之
傳及三世而尚書奮自科第入中書掌制晉登八座為
時名臣經筵講易啓沃帝心穆陵御製長春花詩親洒
宸翰以賜積官至文華閣學士贈少師嗣是代有顯者
宋社既墟不得有其世祿而府君之父亨甫翁移居奉
川老成聞望儀表鄕校有子三人長沂由紹興衢處三
府掾升集慶路上元縣典史仲澐老於農事不求聞達
府君其季子也府君生當盛平以才敏試吏羣有司積
勞升府史由明調越兩郡名守有若安圖公僧格實哩
公咸相器重薦司刑曹兩造在廷理斷曲直有冤者多
所平反人服至公越富民有殺人者府君司其牘富民
以厚利㗖誘不為動卒寘于法會淛東僉憲圖們特穆
爾按臨于越羅織起獄事府君以他累罷歸句章從容
泉石間絶口不與世事俄一日得疾奄然而逝年七十
有四娶湯氏有婦道先卒子男三長懋歴定海慈溪臨
海縣吏以卒次與權定海長山場典史次士彬昌國正
監場典史女二長適奉川李本仁際今聖朝以儒士預
修元史授山西行省照磨次適定海王立禮孫男四道
同文同真同穎同孫女五如玉適慈溪陳懷德如瑛適
定海樓某如玖如璫如琚皆在幼府君性剛介處心仁
恕奉公以勤至忘寢食而清苦自持雖老於吏事莫致
顯榮而篤於教子見其成立有祿以養終其天年庶幾
無憾矣乎府君生於某年某月某日卒於至正二十(闕)
年某月某日以某年某月某日與湯氏合葬慈溪德門
山之原從先兆云大明洪武之癸夘距府君葬凡十(闕)
年矣真忝以鄕貢進士典教中都之臨淮府君次子與
權自潁上以書来言曰先人律身累行子若孫蒙福多
矣吾兄既早世而吾與弟士彬謫居在遠六年于兹南
望故山不得汎掃恐一旦溘先朝露家世源流後將無徵
子於范氏為宗盟敢以墓上銘文為請倘歸而刻諸石
先君猶不死也真受其言而深悲之慨念先大父蒙隠
先生以范氏子来為鄭後與亨甫翁為同母兄弟義相
友愛久不見必涕泣先教授求我先生踐修世好府君
俾仲權来授詩經師友叔姪之誼莫尚焉先教授即世
已久府君又不可作渺焉淮海與仲權相望一水間所
以慰九泉之思承不朽之托者非真其誰也耶銘曰法
從之家衣冠奕世命也不辰而試于吏吏本於儒不執
不拘老而歸全式完其初善積于躬貽厥孫子窀穸之
藏永固勿圮
楊母黃夫人墓誌銘
大明洪武七年甲寅冬天台楊文會以嘗逮事先朝徵
入京師謁予史館以前鄕貢進士潘伯脩述其母夫人
行狀求銘墓石按狀夫人諱丑字集義姓黃氏其先自
宋工部尚書懋由金華徙居台之黃巖柔川里曾大父
希文承信郎長信宫幹辦公事官大父元泰太學上舍
生父荀龍登咸淳四年進士第調迪功郎安慶府宿松
縣尉母童氏夫人生於元至元丁丑十一月十一日天
性聰慧幼年縣尉公授以内則等書多能成誦至孝經
三才章言天之經地之義人之行意領心悟語兄弟曰
孝如是其重耶自是承順二親惟謹尤勤女紅縣尉公
鍾愛之既長擇所宜歸得同里楊氏是為元衢州清獻
書院山長載至之妻宋知奉化縣中甫之冢婦朝奉郎
珪伯之孫女婦夫人歸楊氏年方十九舅姑己歿惟朝
奉公大耋之年屹然為一門砥柱夫人衣禮服晨昏定
省凡十年躬治飲食製衣服隨所欲而進寒暑飢渴不
失其時或有不悅色則怡聲下氣侍立問所意向俟復
常然後退朝奉公每謂人曰孫婦甚善事我朝奉公即
世夫人佐其夫山長奉襄如禮山長歴任義烏寧海儒
學教諭家事大小夫人實紀綱之年四十有七山長公先
歿夫人不茹葷者三年諱日慟哭如初喪延名師教子
有成立貧無食者賙之死無子者買棺葬之丁未歲歉
發所積榖錢糶以濟鄉里既盡畢婚嫁事遂清心禮佛
通其三昧一日感風疾遺訓諸子誦觀音普門品經怡
然而逝至正乙未八月十三日也享年七十有九以明
年丙申二月十六日葬於儒奥山之原與山長公合
兆子男五長文昌元紹興路嵊縣尉次文治次文賢忠
翊校尉紹興路捴管府判官次文會由處州儒學教授
陞將仕郎翰林國史院編修官次文淑庶出女四蔡廷
芳王元掀黃果潘承栢其婿也孫男二十四人女十一
人曾孫男二十八人女十人夫人令儀淑德名家懿範
承先裕後心實惓惓每以不逮事舅姑為恨於母家尤
克致其厚割奩田之半以歸其兄初楊氏之族百數十
人多罹至元丙子之難惟朝奉一門無恙山長公嘗作
堂曰宜詵蓋有望也後子姓既多夫人搆精廬山長公
墓右命曰詵詵前左丞周公伯温題其扁用以慰山長
公之靈云予向居山中聞夫人以孝稱前參政金公原
素嘗作楊孝婦三大字表異之今翰林編修朱右為立
傳載其事甚備徵諸潘君之狀誠可信非誣系之以銘
可無媿詞矣銘曰女婦之賢莫重於孝懿惟夫人奉其
先教既擇所從周旋敬恭宗事之托壹其初終七十餘
年曰福而壽宜爾子孫永綏吉祐
蓬廬處士史公墓誌銘
上在位十有五年歲在壬戌夏六月詔前奉直大夫知
北平府涿州事史行可進階中順大夫官山西道提刑
按察司副使行可既拜命入謝侍朝三日面聞聖諭陛
辭上道過臨淮訪真縣庠曰行可荷國厚恩實先公遺
教所及先公歿己有三十餘年而墓石未有刻文失今
不圖後將奚及子其執筆焉真退而論次如左公姓史
氏諱公珽字搢叟蓬廬處士其號也世居鄞之甬東八
世祖簡宋贈冀國公簡生贈太師越國公八行先生詔
詔生贈太師衛國公木木生贈太師齊國公東臯先生
漸漸生寶章大監鄞縣開國男彌忞公四世祖也曾祖
諱望之秘閣大理少卿祖諱儀卿從事郎監泰州丁溪
鹽場父遂伯入元隠德不耀鄉稱曰處士曾祖妣鄭氏
丞相安晩魏王玄孫女特贈碩人祖妣鄭氏恭人母盧氏公
本端山先生諱彦伯季子以從弟遂伯無子来為之後
公生而秀爽詞氣温恭早志於學通諸經子史而尤䆳
於易延祐科詔行郡守舉堂課法公年未弱冠以書經
屢占前列庠序間名聲籍籍安晚曾孫習齋先生奕夫
竒之願敦世好妻之以女先生素以道學文章自任述
作論譔多俟公鑒定先生曰韓昌黎婿李漢而文譽益
振吾於搢叟庶幾哉公不自矜喜學日進而德以成家
居教授從之遊者每數十人諸生范樞趙景年貧不能
為禮公不以介意訓迪成立卒有聞時方承平故家子
弟多躋仕版公嘅然嘆曰王者之民皥皥如也吾得為
王者之民足矣爵祿如彼何哉程先生端禮嘗薦為甬
東書院主奉即棄去兩試淛闈不售絶跡場屋用意古
作者慕陶靖節之為人追和其辭薄遊西州陶寫性情
自以為得江山之助名士大夫若黃公望柯九思俞鎮
與為神交詩酒從容俛仰今古論宋季臺閣典故朝野
人物亹亹終日至於國亡忠臣義士之死節者必慷慨
流涕兩遭大喪克盡禮制每春秋祀享忌日祼薦哀慕
之情見於顔面雖家道中微而田園猶足自給將芟柞整
輯為終老計而竟以疾終惜哉公生於元大德五年辛
丑十月十九日卒扵至正八年戊子八月十六日享年
四十有七以是年十一月廿五日葬于陽堂鄉華奥之
先塋所著有蓬廬集若干卷易演義象如發揮三卷配鄭
氏克相其志子三人長景祖即行可有司奏戸籍時即
其字為名次晟祖次晏祖早夭女二人長適鄭必政次
幼亡孫男一必寵晟祖出也女二公性儉素而好施與
不倦廣平李堯民亡喪不舉公賙之累歲且為著哀辭
告其常往来者過錢塘西湖遇老人湯姓年七十餘蓋
德祐遺民知舊事甚悉公憫其孤貧解槖中半與之暨
歸無買舟費徒步不之悔處心仁厚多類此一日語其
子行可曰門戸之托實在汝等汝及我在厲志于學可
也未幾公即世行可年方十五佩服不忘與其弟晟祖
受業先君求我先生年幾二十大家閭左要致之教子
弟有師法際聖運肇開以詩經中洪武四年浙江秋試
計偕京師授承事郎同知華州轉承務郎調樂安州同
知升知涿州奉母以養人以為榮云真竊惟史氏自冀
國積德累行歴八行至三世而樞密公才位登兩府自
後世相王封父子叔姪焜耀前後天下之人歆豔而慕
望之乃若獨善文華公以衛國之裔與公高大父大監
同母嗣中散諱浤之後風節行誼世以甬東讀書種稱
之獨善之孫果齋蒙卿泝考亭正傳從子公瓊實學焉
公以本文系序之正學于公瑗而克嗣其承信乎文獻
足徵矣然以運去物改不得與世祿之盛豈非命哉乃
今行可踵美世科所至有聲上膺耳目之寄相門復興
其在兹乎真為史氏門婿視公為外伯父行且與行可
幼同研席親契之厚非一日矣斯文不朽之托可辭耶
銘曰烈烈四明有華相閥公生其間率履弗越天地蓬
廬我菑我畬仁義蓬廬我詩我書上下周流萬化一理
反身歸全孰呼起起有子象賢對敭明廷繡衣持斧服
兹寵榮慨思教言聲容如在錫類疏封時其有待華奥
之原宰木光輝公侯復始福履其綏
墓表
故宋文林郎史公墓表
嗚呼是為故宋文林郎史公之墓宋有天下垂三百年
南渡以後台衮相繼者鄞史氏為盛子孫衆多榮爵寵
秩與其國家相為始終故文林郎史公其所謂世濟其
美者歟公諱世卿字景瞻世居鄞五世祖諱詒贈太師
越國公號八行先生曾祖諱淵朝奉郎知江隂軍妣姚
氏李氏並封恭人祖諱彌高贈奉直大夫妣陳氏贈恭
人考諱損之國子監發解進士妣陳氏公幼聰悟生七
年失父十六年失母從表兄陳習菴先生學習詩賦援
筆立就補入太學朝虀莫鹽視貴游紛華泊如也端平
二年公試入等嘉熙四年請國子監文解稱進士永國
公在相位簽書同知樞密院忠清公宅之欲以其子會
卿恩保奏回授淳祐九年觀文殿學士謙齋公宇之以
朝議大夫知處州公始以明堂恩奏補將仕郎十一年
銓選出官凖告授迪功郎黃州麻城縣主簿兼酒税賦
政平允吏民稱之寶祐二年改授平江府司戸參軍治
獄明刑為時稱首舉陞入格升朝奉郎直敷文閤兩淛
轉運司寄收庫兼提領戸部犒賞所錢庫引赦文度宗
登極恩轉修職郎幼主瀛國公登極恩轉從政郎明年
正月太皇太后有旨應在朝見任竒居特與進秩轉從
事郎未幾轉文林郎誥曰朕為萬邦之君誕膺天命士
自一命以上莫非王臣載考彝章咸增顯秩以昭明初
政以激勸賢勞王者無私己悉沾于大賚善人是聽宜
知報于湛恩公既拜命退歸清江里第宋社既墟絶口
不言仕進自號菊屏扁一室曰勤有讀書耕田優游自
適一日以疾不起公生于宋嘉定六年六月六日卒于
有元二十三年五月二十有三日享年七十有四以是
年九月庚寅葬於鄞縣楊堂鄉十里下水南嶴之原娶
厲氏子男一巨伯女一(闕)適將仕郎楊嚞孫男六公順
公竦公翊公竤公竚公竬女三(闕)公儀觀豐
偉言論疏爽奮然植立動有志操丞相忠獻衛王嘗欲
立為長子待制公後王薨遂不果故樞密公觀文公特
深念之理宗眷遇勲臣家當時以攀附致榮顯者不可
勝紀而公謙卑自牧不以榮貴累心其過人遠矣世異
事殊丘園肥遯而老成典刑藹然為故家範模孰不企
而仰之某獲登公門距公之葬已五十餘年矣間嘗展敬
拜遺像使人興起而不己焉者今公之孫公竚以外舅
之好且使晉拜墓下流涕言曰自吾祖若父至于今三
世吾兄弟六人死者己過半矣而吾又無子吾祖之祀
賴以不絶者其惟吾亡兄與吾弟之子矣吾懼後来者
之無所徵也子盍為文以表之嗚呼孝子慈孫所以不
忘其祖者如此然則光昭令德可終巳耶是為表
元故洪處士墓表
元故洪處士既卒之十六年其次子實以嘗從事藩省
来居濠梁與真相遇敦叙世契愴然有言曰先人終歸
全所以貽吾二子者實拳拳焉吾兄以承宗之嫡志存
堂搆而今老矣眇焉小子無所肖似而名在謫籍亦己
九年墓上之木拱矣而勿克以時致享孝之禮每自云
南望未嘗不為慟哭而流涕也先人之葬天台胡先生
世佐己銘其墓冀子復為一言表諸墓隧實幸不即死
異日獲得旋歸將與吾兄同盡其情焉真問而悲之因
為論次其略云處士諱夢良瑞卿其字也世家明之慈
溪大隠山五世祖師顔樂餘姚上林之風土而徙家焉
曾祖樟仕宋至湖南宣撫使祖子文父正之以方州試
待補入上庠釋褐授承直郎值宋社亡杜門求志遂不
復仕處士生而性質剛直氣色温恭自幼失怙承母訓
讀古今書明理達務自處儉約而有濟人利物之心歲
丁未戊申大歉飢殍者衆處士捐己廩以食之鄉鄰貸
鏹者悉焚其劵人皆賢之或勸之仕則曰人生幾何而
以微名薄祿攖其志慮也耶幸先世遺緒保守勿墜使
後人有所承藉足矣遂優游泉石間絶意世事年及耋
矣衰病日亟謂其二子曰吾資産雖薄足備衣衾周棺
槨不為無具有子有孫不為無後賦形以来歴四百二
十甲子不為無壽死亦奚憾俄一日奄然而逝生扵至
元癸未十二月十九日卒于至正辛丑九月二十五日
享年七十有九以是年十有二月二十日葬于鄞縣通
遠鄕環邨錢奥之原娶方氏繼樓氏樓故參政鑰之後
處士樂其文獻遺俗遷郡城王墩而附近焉子男二長
炳元衢州路龍游縣儒學教諭次即實也孫男四禧禋
禎䙫初處士之卜葬也將竁穴霖雨流潦畚鍤既舉雲
破日出及啟殯風雪交作轝車登舟天倏開霽薤歌前
導哭泣縞素襄事而歸既虞以祔微雨沾洒咸以處士
積善及其子孝感所致焉惟宋自南渡以来洪氏貴顯
者代不乏人鄱陽洪氏自忠宣公皓以忠節名天下傳
其三子适遵邁皆以詞學名科至宰執侍從天目洪氏自
内翰端明咨䕫傳其二子勲燾亦以才名見知于世以
今處士家牒遍觀之宣撫公累官行事雖不槩見實與
鄱陽天目相望後先胡先生謂與鄱陽源同所出信矣
處士以前人遺緒隠居獨善隨所在而不失其傳臨終
遺言又能順受死生之正可不謂賢乎况乎有實以為
之子雖在異鄕而風雨霜露之思無日或忘詩所謂威
儀孔時君子有孝子者于處士見之矣真忝以同里知
處士為詳序其平生大槩而傳之固不得而辭也是為
表
葬記
陳以通父葬記
同郡陳以通父既卒將葬其孤(闕)縗絰踵門謂某曰
(闕)等不孝罹禍先人今襄奉有期未及乞銘當代巨
公叙其生殁歲月大槩而納之幽敢以屬之真辭再三
不獲則退而為之記曰以通諱公享陳氏系出媯姓其
先廣平人宋時有以醫官入翰林者建炎間扈蹕南渡
定居于鄞曾祖諱後良祖諱瑞孫入元以季居禮貴贈
從事郎行宣政院都事嘗師事厚齋王先生得文章典
故之傳著難經辨疑援据該洽識者稱之父諱居仁龐
厚老成洞明經史治竒疾神愈後學尊之為先生以薦
署昌國州醫學正不就再以教授薦命未下而卒前鄉
貢進士淛河楊彝壯其行治母黃氏以通教授先生第
四子也少有異質循導規矩嘗學于鄉先生紀十之暨
其子文凱能為詩文而尤志于家學自靈樞素問難經
及諸家竒方秘論鈎玄撮要如指諸掌日與諸兄侍教
授先生側參扣辨問教授氣嚴色莊不少假借以通益
自警飭年二十餘以善醫聞上而貴官富人下而閭巷
疏賤有以疾告必為治理風雨寒暑勿憚也所製藥必
澤土産及色味之精良者至于銖兩之等烹炮煉養之
度高下隨宜而不戾于古故藥無不善用無不效其售
諸人往往不計其直貧不能得錢者則周給恐後用是
聲譽隆洽能言者多為詩文以贊美之長編巨軸觀者
以為無媿詞云至正(闕)年藩省大臣上其能勑署江
淛行省醫學提舉以通以非其志不為就際今天朝仍
舊制郡縣官醫二人以通雅為故郡張侯所知以本府
提領薦諸淛江省行省報可有司捧檄至門以通辭避
再三至敦迫不己黽勉就職未及一年得上氣疾以卒
年四十有九嗚呼悲夫以通生扵元(闕)年某月某
日卒于洪武四年六月某日以明年某月某日葬于鄞
縣五鄉碶之原娶何氏子四人長(闕)次(闕)先數月
卒次(闕)次孫男二(闕)女一惟四明以儒醫稱
者推陳氏為首以通既克承祖父之傳拳拳焉濟人利
物而勿以爵祿為榮其於自處得矣然以名不可卒遏
才不能終己為之少出而死遽及之此固士大夫所深
悲者也真辱在契家相知為深庸取其律身行己之大
者叙而誌之用以慰其嗣人云
閻學錄壙誌
先君姓閻氏諱寳奎字瑞卿世居奉化州忠義鄉之九
峯曾祖諱安祖故宋朝奉郎新改差權發遣邵武軍事
兼管内勸農事妣(闕)氏祖諱(闕)妣楊氏父諱(闕)妣
(闕)氏兩世皆以儒行有名州庠先君生于(闕)年六
月廿五日癸已幼聡悟長端謹厚重處事有法克廣先
業從鄉先生南仲李公問學書史通大義至大庚戌始
来郡城東山松崖謝公招為贅壻居數歲得城東廂一
㕓遂徙家焉先君性孝友二親色養備至連遭大喪籲
祠追薦撫弟姊益篤于宗族尤盡恩意教子若孫必求
名師祭祀婚嫁務盡其禮賓客相過從時飲酒賦詩以
為樂急難赴義恤貧恤寡名勢一不動念至正乙未江
南諸道行臺監察御史李公志以先君晦迹丘園薦諸
浙東元帥府署處州儒學錄先君不之就嘗曰九峰衣
冠故里吾不敢東忘也時往来其間得地一區溪嶂旁
遶遠列因累土植木竁穴為歸藏于是年既老矣不問
家事闢一樓雪菴李公嘗題其額曰懷安棲處其中不
越戸限者數年以至正二十一年三月二十八日卒于
正寢六十有九嗚呼悲哉娶謝氏先十年卒男二長恭
早卒次思敬海道都漕運萬戸令史女二長許嫁卒次
適同里李某以卒孫男一汝賢女二思敬不孝忍死將
以是年十一月廿三日甲申奉柩歸葬忠義鄉德星里
閻公稿之原與謝氏合兆日薄未暇乞銘當代鉅筆姑
誌其歲月大槩納哉(闕)孤哀子泣血謹識
滎陽外史集卷四十三
