滎陽外史集卷三十
明鄭真撰
序
余時遠字序
歲功之成係乎時日月星辰之運行寒暑旦暮之代謝
非時乎上古遠矣然自大撓作甲子以來更歷數千百
載而精歷筭者所能考也時豈遠哉夫即近以觀遠者
明於時者也書曰視遠惟明遠之至也遠之時義大矣
哉四明余某字以時遠其有志於時者乎然時而謂之
遠則非溺於淺近安於小成者矣時遠為明文獻大族
其先高大父畏齋文靖公在宋時與丞相史忠獻王有
賓友之契嘉定間自臨安歸明過越避雨全保長家遇
理宗於側微進諸史相嗣沂王入繼大統文靖遂以潛
邸之舊入踐臺閣歸守鄉郡積官至參知政事其猶子
退齋公復以文武才治全蜀金紫一門榮耀莫加焉時
遠慨念其先已閱百年而聲容志意儼然如見遺簮舊
笏不與海桑俱化足以見世澤之久矣夫源深者流長
本大者末茂時遠以世家子孫紹承詩書之緒思亢厥
宗好學不怠公侯復始日可俟已何遠之有哉傳曰爾
尚迪前人之光此時遠以字配名之義也烏乎勉之哉
許生志學字公敏序
松江許生嘗登前鄉貢進士同郡黃先生仲瑱之門執
經鳳陽府為弟子員者二年適太守劉公以興學為己
任以幣聘先生生於是復居座下生名志學間以字為
請先生曰聖如宣尼十五志學匪曰生知匪曰先覺敏
而求之不厭不倦聖言如天子其力踐於是以公敏字
之異日生復求言于予夫先生所以告生者至矣何以
予說為哉雖然不可不有以語之也三代以上人未有
不學者黨庠遂序之制固非一端矣小而洒掃應對大
而修齊治平暨夫天文地理兵刑食貨律歷筭數禮樂典
章文物之詳且著者孰非吾之所當學哉然自離經辨
志至於知類通達自一年五年七年而小成又九年而
大成苟非敏以求之其能至於深造自得乎昔傅說告
高宗曰惟學遜志務時敏而夫子稱孔圉亦曰敏而好
學夫學必先于立志而非敏不足以成功以孔子上聖
之資猶曰敏而好學至於顔子之於仁曾子之於孝獨
以不敏辭則敏其人之所難者耶夫字所以配名也黃
先生所以命生者豈有他哉示以用力之方而已生慎
其所由審其所止敏言焉敏行焉毋鹵莽以滅裂毋苟
且以因循毋甘汙下而進高明毋為浮薄而習忠厚毋
即宴安而清苦自厲毋昵近小人而君子是歸斯為志
學而敏者矣志之立學之進敏而有功庶不負先生之
訓哉
樂侯君玉字序
知臨淮縣事山西樂侯名瓉字君玉予為之說曰天下
之至寶者莫玉若也玉瓉之制見於禮書以黃金為勺
青金為柄而朱其中注鬱鬯之酒灌地以降神者也是
天子宗廟之器豈羣公而下所得而用之哉侯名瓉而
字君玉是以宗廟之器期之矣夫隋氏之璧價重連城
下和之璞至於三獻寶玉之在人有終不得自弃者人
以為寶而獻之君以為寶而用之於是為圭為璧為琮
為瑁為璽為珮為綬為旒為冕為冠則其為寶也大矣
而況瓉之為器王者用以禘祀清廟者乎詩曰瑟彼玉
瓉黃流在中豈弟君子福禄攸降盖奉祖考格神明孝
敬莫重於此焉者謂之君玉其非名實之允稱者乎且
君子無故玉不去身玉所以比德也侯以温潤之質縝
栗之容内美在中含光不耀有似於玉矣以上命令兹
畿邑民愛之如父母今以考滿入覲且將進而用之為
宗廟之重器不負先生長者命名與字之意矣昔者子
貢在四科夫子許以瑚璉之器侯其聖門之徒歟
國學生王文祥字序
國學生越嵊縣王銘字文祥以春官選訓導徐州蕭縣
弟子員洪武十一年冬以州太守命奉表來中都竣事
將還來臨淮求著字說予語之曰文定厥祥周大明之詩
所以美文王也文者禮也祥者吉也言既卜得吉而以禮
定其祥也子何取於是哉其將以斯文為治世之祥乎夫
龍馬負圖而伏羲演易神龜呈洛而武王敘疇此天地之
祥所以致人文之盛也簫韶九奏而鳳凰來儀春秋經成
而麟出于野此人文之作所以致天地之祥也嗚呼天人
志氣之感通其來久矣天地之祥其非人文之祥乎且銘
者著之金石者也銘即所謂文也湯之盤銘著日新之德
正考父之銘著三命之恭湯之德配天歴年八百正考父
其裔也正考父之後則吾夫子實承之祖述憲章斯文萬
代之傳莫尚焉子名銘而字文祥其有取於是哉且文莫
重於經六經之文聖人之所成也讀其文者用以修身齊
家推而至於治國平天下治效所徵諸福畢至斯其為祥
也信矣子生當盛明菁莪樂育任斯道之重異日登館閣
之上發言成文吐辭為經恢聖教之尊崇資皇猷之黼黻
日光玉潔金聲玉振勒之景鍾傳之簡冊使天下之人仰
之如麟如鳳如慶雲如景星則文明之祥孰有大於此
者乎文祥謝曰先生之言是也書以為文祥勉
李敬字德輿序
滑臺李生敬年幾弱冠侍其父太守公蒞官鳳陽太守
公命入郡庠執弟子禮於莆田吳先生義夫松江沈先
生文舉二先生愛其質之美而學之勤也訓以經史朝
夕不倦生間遊中都國學助教孫先生大雅以敬輿字
之生歸以語吳先生先生曰敬德之輿也能敬必有德
晉大夫嘗言之唐元和間權公載之亦名德輿權公以
文章顯為唐名相孫先生以其名字子意者以公之勲
名事業望子乎烏乎勉之哉會予與沈先生厠座列同
以吳先生之言為然遂從而解之曰德者得之於心盡
善全美而無或失忘之謂也若大學所謂明德詩所謂
懿德書所謂咸有一德是也輿者車之異名任重致遠
之器也敬為德之輿謂其任以載之推而行之也堯之
德在允恭克讓舜之德在温恭允塞湯之日新中宗之
寅畏文王之小心武王之祇懼成王之不敢康寧孔子
之不踰矩孟子之不動心聖賢之所謂德何莫非敬哉
士君子惟德之行亦敬而已矣子不觀諸車乎方是箱
圓是輪前軒後輊上盖下幕驅馳乎太行之道而無有
傾側放逸焉以其險之虞而敬慎之至也至於平原曠
野怠心一生忽不知其轂之脫而轍之覆也是故車以
配德而敬又所以成其德也守諸内而形諸外非敬何
以哉朱子著敬齋箴即動静表裏言之而其訓德則曰虚
靈不昧以具衆理而應萬事所以明體用相資之要也
生好學而文為太守公嫡嗣又得先生長者以為依歸
以字配名吾見其整齊嚴肅動容周旋無不中禮矣天
理春融人欲蟬蛻而德性之懿有以全其天之所賦矣
以是而任重致遠則以仁為轅以義為軾誠篤以為幹
忠信以為軌險而安易而利動而法庶乎車之全殆如
柳宗元所云者乎異日名在縉紳列諸朝著如權公之
為卿為相亦何歉乎哉生上手謝曰某何敢當耶佩服
明訓以無負諸先生斯可矣遂書以遺之
陳守立士德字辭并序
出郡城南行二十餘里地名姜嶼邑大姓陳姓居之有
名守立字士德者年方弱冠佩言服行以書來求為訓
辭予乃為之言曰甚矣人不可以無所守也亦甚矣不
可以不有所立也曰守曰立其庶幾士之有德者乎夫
人之生以眇然之身所以參天地之間者以其能持守
而植立也苟其不然吾見其根本空虚而凡動作威儀
固將放逸縱弛傾側偏陂而不自知矣其不愧於為人
矣乎是故致勤於存養省察之功致力於真知實踐之
地忠信以主之誠敬以持之孜孜屹屹有事焉勿忘焉
使夫外好不入内慾不萌性命義分之正皆在於我兹
非所謂德者歟夫德之在人本然全具固無假於修為
者然而學者不致其用力之要則德非其德矣論語曰
據於德而朱子以為據者執守之謂是德固貴於守矣
易曰立人之道曰仁與義仁義者德也而中庸曰中立
而不倚強哉矯強者勇也天下之達德也然則德者其
非有立亦何以哉今生居山水間惇厚周慎無刻薄疏
鹵之習絶險陂邪佞之私延師取友誦詩讀書其於守
身立己之道得矣字以士德豈過乎哉抑予又有說焉
孟子嘗曰守身為大而夫子自言進德之序亦曰三十
而立夫有以自立則信其能守矣孰謂其不為君子之
德者哉乃作字辭以貽之其詞曰
人之始生曰有恒性惟性之存為德之正天之所賦㒺
間知愚形氣之拘或失之初爰有人焉抗然自立守之
持之以昕以夕相厥攸居書史紛紜寤寐聖賢湛然天
君靜存動察萬殊一致天理春融人欲蟬蛻守焉立焉
心德之全字以配名爾其勉旃
吳生起予字辭并序
人始生而名既冠而字字所以配名也鄞麗山吳生捔
年二十餘種學績文師事同郡臧君彦和先生先生以
起予字之殆所以表其德也歟起予二字見於論語吾
夫子獨以子夏發之他弟子無與焉亦足以見其許與
之不苟矣夫孔子天縱之聖顧何待於學者之感發哉
然所以許之如此者盖其盛德之至樂與人為善也樂
與人為善則人益勸於善矣烏乎師友道喪久矣千載
之下有如子夏能契聖人之心者歟夫降衷秉彛人所
同得聖賢之道古今同貫有志於學者可不以孔門師
弟子授受自期哉以生年壯氣完力勤不懈而又得明
師以為依歸風燈雪席間耳提面命必有神會而心得
者當不止一言之契一語之合而已字以起予其亦名
實相孚之義也耶予雖不識生臧君實具言之君魯山
廉訪公諸孫以師道振其家聲後學之士待其奬掖而
成就者非一日矣異日尚當所長河亂横江訪生於麗
山之陽挹生之氣色聽生之議論必有以起予者益有
以知臧君之不妄矣傳曰魯無君子斯焉取斯生其庶
幾矣乎作起予字辭
昔在聖門有高弟子以文學稱曰卜商氏燕居恂恂温其陽
春教育流行有若化鈞摳衣肅趨問詩明理心融理昭由彼達
此氣象雍容淵哉聖衷起予之辭揭日行空往世悠悠遺編斯
在後有學者如聞罄咳學者誰歟麗山氏吳以字繫名繄德之
符我觀世人斵喪本實匪識之卑惟志之惑豈無老成示以範
模聽言藐藐孰其起予古今同歸聖途可即繄子之良升堂入
室匪言弗揚匪聞弗彰烏乎勉旃以慰所望
蔡若愚象賢字辭并序
筠州蔡子若愚字象賢為吏部掌故以才行見知於尚
書詹公公嘗用古隸為作若愚二字名士大夫為詩文
以樂道之洪武癸丑春予以鄉貢待選京師象賢且
俾著辭以申其義予為之言曰人之賢愚係乎氣之清
濁昔者儒先之論詳矣今有人焉眇然之身徒知飲食
衣服之欲而於立心行已實惘惘焉則謂之愚可也一
旦振厲奮發致勤乎弗得弗措之功馴致乎真知實踐
之地寧不謂之賢矣乎象賢讀書能詩文又善楷法中
書制誥多其手書即其名與字觀之是能自進於學者
耶老氏有言盛德容貌若愚象賢其亦有取於是乎為
之辭曰
茫茫堪輿氣化萬殊人生其間有賢有愚愚者可賢賢者
可聖志學而成名斯為稱侃侃蔡子質清而修好尚之趨
匪同常流衆方譊夸我以純實衆方奔趨我以寧一動
容周旋其樂也天徇名求實若愚而賢盍務爾功盍勉
爾力辭以申告庶幾無斁
徐進士景顔復禮字辭并序
三衢徐景顔世儒家博雅好修以明經薦中壬子淛江
鄉貢進士選明年春癸丑計偕京師予以同年相遇旅
次進士謂予曰字所以配名也景顔字以復禮子其有
以教我哉予作而言曰甚矣進士之志於學顔子也夫
聖門以好學稱者顔子一人而已克己復禮顔子造道
之功無大於此昔者伊川程子既輯視聽言動著為四
箴紫陽朱子又推衍而訓釋之其所以嘉惠後學者至
矣予何敢贊一辭雖然予不可不有以語進士也夫克
復之功理欲二者之分而已人於事物云為之際精察
而明辨之孰為天理孰為人欲去其非而取其是斯其
庶幾矣乎至於一日克己復禮而天下歸仁盖其功效
之極有如此者噫顔子之學豈易言哉夫降衷秉彝人
所同得有志於顔子者亦可以至於顔子矣於是敬以
行之誠以守之則所以復乎性命之正而安乎義理之
天者其不在茲耶范浚有言曰顔何人哉晞之則是進
士其有焉為之祝辭曰
天之生人萬理具全物欲糾紛乃失其天欲遂厥初在
乎克己蟬蜕春融㒺弗以禮昔在聖門曰兖聖公從容
晤契如日行空道無古今聖賢可學朝斯夕斯庶幾先
覺
滎陽外史集卷三十
