滎陽外史集卷二十九
明鄭真撰
序
紀君師道文集序
吾鄉世稱文獻之邦慶歷大儒淳熙故老流風餘澤猶
有存者有國以來以德行文學為後學所師尊者則益
朋先生紀公其人也先生既捐館其子文愷父能修其
業至其孫師道君復以古文有名薦紳間而先生之道
益以明著間嘗出以示予予伏而讀之作而言曰美哉
文乎其有得於淵源之正者乎盖嘗論之天地之間物
之大者莫海若也八紘九野之水納焉朝而潮暮而汐
風雲煙雨椒崖島嶼之險怪瑰偉晦冥變化窮千萬年
而不息焉者盖其深廣而有本也人之於文也亦然本
之以仁義充之以問學而又養之以剛大之氣故其大
者可以經天地緯日星發揮聖學潤色皇猷登太山之
封鏤白玉之牒而其小者亦因事托物時出而鳴之而
人弗之及焉源深者流長其然耶其不然耶師道貌温
而氣和德進而業修凡經史之微傳註之要鬼神禮樂
之奥人物事物之著若取之室中其淵深浩溔沖瀜洋
溢誠足以語夫海之大矣溝瀆云乎哉烏乎紀氏何其
多賢也耶文獻之傳信乎迪光前人矣予幼時與師道
君隸業郡庠自予之祖蒙隠先生與君之祖同有聲閭
里而予之父求我府君又與君之父為同歲兩家三世
之好世復有過之者乎祖父之遺師友之篤有事焉弗
忘焉其能無愧於師道否耶詩曰維其有之是以似之
吾於是為師道喜語曰以文會友以友輔仁吾於是又
為師道望師道不有以張我則必有以規我矣師道曰
諾書以為序
夢慈詩序
世言至人無夢高宗之夢傅說尼父之夢周公其然豈
其然哉周官占夢載夢有六曰正曰噩曰思曰寤曰喜
曰懼則其目也夫人與隂陽晝夜相為流通晝之所為
夜見諸夢得失休咎示為先兆故禮有獻吉夢憎惡夢
之說以為天人相感之理不可誣也況於子母至親思
念之情見於寢處而不忘者哉陕西靈臺李公大本純
孝君子也早歲失父賴母氏鞠育以底于成受業胄庠
得請歸養復領明經薦除廣信府推官廣信江右名郡
詞訟繁劇公本家教之盛盡心所事號為平理嘗以公
事至鉛山次車盤驛信宿間夢拜其母床下顧慈顔若
不懌然者既覺泫然而悲曰此固吾母倚閭之望有以
動吾心也喜懼之年凛焉朝夕盍其遄歸矣哉縉紳君
子為詩以慰解之予得而讀之有南陔白華之遺音焉
其有以得公之情矣夫夢寐之形精誠之著也以公之
夢貭之周官則其夢為思矣人非父母不生親而且狎
者莫母若也方孺子無知親親之愛不能以頃刻舍也
既長而他適則其愛或由而弛矣以公雖不及事其父
而幸其母在仕宦遠遊山川遼邈愛母之念猶向之為
孺子也故中夜而寢見之夢寐於其母之動静起居憂
娛喜戚不異於温凊定省時也此無他志意之合精神
之通初非以内外遠近間也使其心或忘焉則無復是
夢矣思之深見諸夢而復思焉身雖在遠而其心常若
在其親之左右前後也不謂之孝可乎雖然君子之於
所親非有二也故易以乾稱父坤稱母視父母為天地
豈不重乎公既克念其母其於父若之何哉盖念其母
者所以不忘其父也見其母於夢寐則於嚴君終天罔
極之思不言可想矣仰惟國家推恩錫類公既貴及七
品法當疏封金花紫誥幸而得之奉歸以為親夀夜闌
秉燭笑敘平昔語及茲夢其不以為吉徵乎詩曰夙興
夜寐無忝爾所生公盍知所自慎哉
滎陽外史集卷二十九
