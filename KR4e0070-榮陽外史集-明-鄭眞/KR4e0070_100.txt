滎陽外史集卷一百
明鄭真撰
歸程錄
十月初一日搬行李單主事家國監生陸好德韓
護李侑同置酒為别晚過國子監見姜敬章田子
眞及龔司業先生
題雲山贈别圖與徐景顏
瀛洲望近白雲飛山雨初晴翠濕衣想見家人聞鵲報
白頭領取一官歸
初二日自國子監歸伏覩納幣禮容之盛前代莫
及日午飯單主事韓護陸好德送出土橋一里揮
淚而别行四十里宿管頭記詩一首
末學親承教職除南州還復送歸途雲囊尚寶傳家秘
丹匣重椷内府符戀主猶應瞻象闕承宗深欲續基圖
舊時弟子來相别揮淚依依向國都
初三日早過淳化關批引跨蹇過句容入縣學見
車和仲教諭蒙酒飯相待晚遇雨宿十里店
初四日早起程至白兔僱車行四十里晚至丹陽
買舟而行律詩示胡知事吳主簿先生
十年淮客向為羈何意丹陽問道歸山鳥舊曾聞杜宇
家人應復嘆蛜蝛險經丘壑紆前騎怪見泥沙汙滿衣
幸有同袍相慰藉買舟河上看斜暉
初五日過奔牛吕城晚宿無錫縣西門
初六日自無錫起程飯後過虎丘晚宿姑蘇城下
虎丘寺
山徑重重磴道懸千章喬木藹雲煙劒光下醮深潭水
㙮影潛通小洞天古佛誰修清淨供老僧獨悟上乘禪
宗門亦荷斯文力來看諸公石上鐫
初七日飯後入蘇州府晚至海寧縣界
初八日入嘉興府至府學附國學錄項叔範書蒙胡
教授孟節待早飯
初九日早登(闕)晚至會安埧
初十日早搬行李至後朝門
十一日入杭州府至友人葉有常家知其判官山
西某州見其母八十餘而強健如五六十歲云
十二日自後潮門起程過西興晩宿錢清
十三日自錢清起程晚宿紹興城下是日五更時
分蹤跡趙國祥家其子以舟來迎與胡知事吳主
簿同過割雞鵝早飯出其甥陳氏求著其父小傳
十四日自紹興起程過曹娥見傳憲史夜宿餘姚
西門
十五日入餘姚見王漢章知縣蒙賜酒而别及借
掖垣類藳晚宿明郡西門
十六日早到家告祠堂祝文云眞向以鄉貢去家
十二年今自臨淮教官考滿入朝九月初四日謝
稱職恩廿二日華盖殿擢廣信府儒學教授廿七
日内府關符契廿八日給憑吏部謁告上家赴任
以茲吉日到家敢告
題求源堂
君家得姓本岐豳世遠須知一派分迺祖移居成别墅
諸孫力學踵清芬有懷遠寄吳江月托興頻招渭水雲
撰述幸憑燕許筆老成真足張吾軍
上任錄
洪武十七年閏十月十八日告辭先祠與家人大
小為别母舅蔣子通父送至社壇橋出西門親友
俎宴烏繼善先生知縣家在座者烏先生父子及
朱剛中徐公義宋廷臣夏尚忠陳思禮葉某管敬
儀表弟蔣信忠舍親單彥高王中傳吳子浩黃取
友徐仲威仲章昆季酒罷廷臣公義送至大卿橋
再拜為别柴允可後至題詩以致惓惓晚宿徐仲
威家飲酒史君實以酒果來論舊躊躇而去以事
不至者吳主簿紀親家云
十九日早飯仲威家出數步見黃尚絅遂與登舟
至吳使君祠與張則存先生為别至望春橋見馬
鼎攜其迺父易之鐃歌集而行壁上危太僕張仲
舉二元老詩揭以為贈晚泝江宿鸛浦
二十日早與舍弟千祥許某黃尚絅幼男復昇入
永樂寺謁淬禪師論四十年之契延欵素飲出水
陸薦疏具列先生及教授名位爵號盖以師生之
契故也思慕不巳再登雨微峯見闡國師登後閣
上周覽形勝下入淬公房午飯以青蚨二緍及茶
酒醬醋相贈友人余知縣伯熊陪遊終日贈以律
詩
玉山雲外碧嶤岧衝雪寧辭去路遥西狩獲麟傳舊學
朝陽鳴鳳屬新朝客氊猶帶冰霜苦講席仍沾雨露饒
枳棘暫棲黃主簿鄉心應托甬東潮
二十一日五更早行過餘姚以不得見王漢章深
為悵然飯後過通明暮過曹娥夜行通關數十里
成律詩一首
扁舟薄暮過曹娥古往今來感慨多風滿沙汀翔觀鶴
潮深窟穴吼黿鼉巡防星聚軍依律團竈煙飛國有科
倦客思家還作夢隔船聽得唱蠻歌
二十二日入紹興城早飯許二官家至山隂會稽
二縣學訪教官不遇見學生數人而巳晚到趙國
祥家蒙贈雞酒飯米出其甥陳氏再拜請著其父
小傳益勤予不能拒也夜過東西二埧
二十三日渡江到杭州後潮門
二十四日與舍弟千祥雞酒為别出&KR1296;門登六和
㙮遂登舟
六和㙮
孤㙮危欄薄暮登重重鈴索絙觚稜上方自可通天闕
下界誰能送佛燈於越山川迷遠近子胥濤浪怒憑陵
紛紛歴劫塵遮眼試數前朝幾廢興
二十五日過富陽縣晚宿陽家埠
扁舟輕趁富陽潮路轉長江百里遥月射珠宫紛變怪
風生瓊壑奏鈞韶離家因為官期迫久客懸知物累消
明日嚴陵灘下過漢廷節義仰雲霄
二十六日過黃山巡檢司批引晚泊洞廬
二十七日早自七里灣起程問嚴陵則已過矣悵
然久之作上灘歌一首是日午過嚴州晚宿鄉頭
碧水清清深見底白石團團露牙齒輕帆一幅掛長風
恍惚人行明鏡中篙工睥睨怕船破努力撐向山灣過
夜來竟上嚴陵灘灘前古木明月寒人生古來重高節
慨我猶能想餘烈夢中如復見音容獨鶴不來江水空
起來謾聽舟人語試問前灘渺何許雲臺何似釣臺高
吁嗟此士真英豪天地茫茫重回首蝸角蠅頭競奔走
浩歌下瞰長波流不盡人間今古愁囊中百錢問沽酒
醉筆縦横落星斗沙頭兒女笑相看塵土可憐行路難
二十八日過蘭谿縣晚宿源潭
二十九日過龍游縣晚宿野狐塾
輕帆雙幅挂長風碧水光寒一鏡空疊嶂青霞來縹渺
太虛元氣浥空濛淮天城郭神遊外海國林泉夢寐中
五十年來長作客放歌欲效杜陵翁
十一月初一日甲子冬至行龍游界中上灘為衢
州界晚宿衢城下
上灘歌
白石鑿鑿流水聲大山小山遥送青寒天日短問無酒
何似三閭恨獨醒
年年至日淮水涯今日三衢又憶家漫道人生如夢寐
誰知歲月換龍蛇
霜鴈呌雲愁遠天淺水沙灣人放船灘頭玉石作碁子
好寄爛柯山上仙
水上明燈點點紅夜寒直欲破魚龍浮屠法教真兒戲
苦海誰云濟度功
鸕鶿捕魚魚滿船朝來沽酒要烹鮮撐近灘頭笑相問
恰有青銅數百錢
灘水潺潺日夜流嚴陵過了又衢州山人赤脚岸頭立
蠻語蠻言相喚酬
上灘下灘復上灘重水重山罨畫間西江早得仙舟便
上清宫闕許躋攀
水輪聲轉似游龍草屋無人碓自舂蓬戶暫開聞語笑
分明機巧見神功
片帆遥指大江西回首千巖落照低久客天涯筋力倦
祇消歸老故山棲
吳頭楚尾路悠悠水宿風餐可自由故園暫到仍輕别
辜負小山叢桂秋
初二日過石塘橋晚至常山埠頭
初三日早入迎薰門至常山縣學附徐景顏書見
教官徐允明先生訓導江仲允先生徐某先生教
諭割雞為黍及見前鄞縣尹陳可齋先生送出通
遠門外行三十里至白頭石鋪徐氏店宿歇
初四日自白石起程午後至玉山造縣學見程訓
𨗳允明先生過夏氏留飲就宿學中夏氏係英公
之後
初五日玉山知縣徐懋和招早飲回縣學中題畫
三幅贈徐知縣張縣丞及程訓導又題菖蒲畫贈山
隂胡則方
古木畫三首
山中古木倚嶔崟漫說風霜老不禁過眼繁華渾似夢
憑誰同守歲寒心
長松千尺是誰栽頻聽鸞笙谷口來幸遇明時終大用
風霜莫老棟梁材
碧雲雙樹倚嵳峩百歲山中柰老何恐化蛟龍上天去
莫教風雨夜來多
題菖蒲
山人本愛北山居種得仙家九節蒲服食可應資壽考
便須騎鶴上清都
初六日早登舟晚至沙溪鎮夜泊
初七日飯後至廣信東城訓導傅先生原綱周先
生宗文上饒縣學教諭徐先生仲告訓𨗳游先生
用文歐陽先生君謨諸生十餘人遠送至學見府
太守王公同知方公而退
初八日徐觀道先生及諸公見訪
初九日上任望闕五拜禮先聖殿四拜禮諸生以
序見縣學徐先生倉使饒某等以酒果相賀府太
守同知亦以禮來就請宴席諸生割羊豕為饌在
座者徐觀道先生教諭府縣學訓𨗳先生四人云
題菖蒲四首
九節長幽妍從來石水便簡編燈火夜煩爾為收烟
石上發幽馨仙蒲九節青山翁資服食百歲紀修齡
蒼石種仙蒲分明認虎鬚太陽方卓午點點露成珠
清波護淺沙劒節長靈芽百歲蓬萊客青春早見花
題古柏圖
古木與雲齊亭亭舞翠旗莫令霜雪重老却鳳凰枝
題枯木圖
霜雪若為容蕭蕭澗壑中美材終大用披拂待春風
題枯木竹石
晚過碧山阿蕭蕭竹樹多隠君泉石意霜雪果如何
題枯木
南來為客過常山古木蕭蕭巖谷間早晚明堂要梁棟
冰霜何事苦摧殘
題古木圖
偃蹇老龍形靈根長茯苓蕭然巖谷底霜雪飽曾經
冰雪歲寒心蕭蕭澗谷隂却憐風月夜來聽鳳凰吟
題菖蒲圖贈上清吳道紀
上清巖谷列仙家靈草春深長翠芽解使身輕如羽翼
飄飄萬里御雲霞
枯木竹石贈祥符寺主古芳禪師
蒼石玉玲瓏蕭森竹樹叢老禪初定起林杪一龕風
又
蒼龍蟠澗壑翠羽出林棲為喚瀟湘客來尋石上題
菖蒲圖
九節蒼龍脊葱蘢石上青輕身資服食飛步上空冥
題枯木
澗谷碧雲深貞哉百歲心多憐風雨夜翻作老龍吟
題畫松寄弋陽林敬伯主簿
山中古木倚雲高縹緲天風滚翠濤花縣重逢鯨島客
祇須剪葉釀春醪
又題古木五首
生來不得大夫封老矣寧甘澗壑中物外繁華休着眼
任教桃李笑春風
山中偃蹇似游龍夜半聲寒萬壑風秖恐春來成變化
滂沱雷雨暗浮空
大材不用復誰憐老矣孤根托九泉獨有女蘿相倚附
誓同冰雪過年年
閱盡冰霜老不知棟梁久矣負前期吹嘘尚待春風到
谷口來聽呌子規
偃蹇寧為世所憐冰霜巖壑不知年古來材大難為用
休問榮枯雨露偏
題竹
翠竹傍林低毋煩枳棘迷盛時昭美貺須待鳳來棲
枯木竹石
石林斜透玉玲瓏萬代秋高古木風帝子不來愁日暮
飄飄遺佩響浮空
滎陽外史集卷一百
