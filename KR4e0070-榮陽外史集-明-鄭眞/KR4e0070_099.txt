滎陽外史集卷九十九
明鄭真撰
進牌錄
洪武十七年三月初六日該奉吏部符文中外教
官九年考滿從本取正官考覈三年一考必合進
牌二十五日交割條記五月初三日給由到臨淮
縣張泰考覈本官任内行過事績並無粘帶不了
事&KR2018;及訓誨生員果有成效允稱前職知鳳陽府
事王某考覈得本官經學淵源育才有道似此掌
教允為稱職七月初三日給張字一百三號紙牌
一面及半印勘合批文限十五日赴部初七日早
拜辭先聖與吳教授先生義孚起程府縣學訓導
及衣冠士友暨諸生送者四十餘人十里鋪酌酒
為别晚宿三十里店成五言詩一首
步出清流門疾風炎火煽遊子慎行役中情見顏面同
袍皆巨儒禮重斯文餞蟻香進樽壺饌羞列庖傳握手
勸加餐重來慰深願芹邊風月清青氊心戀戀進牌有
常程雲霄快良便行當覲天顏拜舞黃金殿
初八日至張家店鋪憩陶叔睿家叔睿見其妻女
出家釀烹雞鵝早飯
驛路蕭蕭水竹村故人相見藹春温通家自有三生契
知己難忘一飯恩客况多年荒楚甸仙遊何處覓崑崙
舉頭但覺青天近玉殿行當奉至尊
是日午過紅心驛炎暑少憩出逢王叔潤陳仲良
割肉沽酒及見縣吏錢某驛丞姓某復烹雞設饌
夏原威適在座禮畢而别晚宿黃連鋪店
亭亭紅心驛翬飛聳華構使者詠皇華秣馬紛在廐憩
坐中庭深冰泉汲寒甃秋暑盛餘毒甘冽資盥潄故人
幸相逢雞暑延日晝以茲頓踣餘欣然為相就
初九日自黃連鋪店起程午過池河憩賀大舍兼
善家酌以阿刺吉酒晚宿大山鋪店
池河亘淮海沙水白瀰漫天高風日清白鳥鳴相喚長
橋卧垂虹行李若魚貫郵驛官道傍丹青何炳煥使騎
懸旆旗咫尺上霄漢我行慎修途赫日晝過半道逢賢
主人恭敬何敢玩芳冽出名酒軟香炊白粲寧知困踣
餘值此青眼盻意欲厚報之媿乏錦綉段踟蹰忍言别
冉冉日云宴
大山
大山高崔嵬鬱為淮海壯諸峯如兒孫羅列星拱向雲
烟倏變幻昏旦千萬狀猛獸向人號陡覺心神喪向來
争戰場絃歌敦禮讓恭惟聖人出高視千載上朝貢集
京華犬牙錯平壤我行崖谷深振衣一長望夕陽渺前
林樵牧沸清唱
初十日早飯仙居澗店俗稱牽驢兒坂遂過柳灘
驛至大鎗巡檢司批引宿清流關下
梯空下山來云是牽驢坂頓踣險且艱有若度危棧山
翁喚我來一笑捧雙盞何人問出處撫席覺顏赧老來
合投閒尚復占仕版家山渺蓬瀛客行安得返試問仙
澗居何當招折簡
大鎗嶺
峩峩大鎗嶺倏忽十餘里自通驛道來鏟削平如砥恭
惟神聖出夷險同一軌寨官司徼巡干戚間弓矢寧知
王道正文武合張弛太平衢路清樂哉遠游子
清流關
清流關上雲隂隂清流關下溪深深輕車快馬日馳逐
險艱殊覺勞人心舊日争誇走小月健卒生兵縱超越
南兵敗走寺鐘鳴落馬橋邊歌凱捷端明殿高雲蔽天
宋家帝業三百年南渡區區保形勝中原北望空垂涎
兩淮遥指東西路潁壽茫茫隔塵霧太平尚憶戰争時
岡隴高低暗烟樹聖皇御極天下寧龍蟠虎踞朝神京
周家岐雍漢豐沛向來險阻何足憑兩崖壁立蒼石古
山風蕭蕭不知暑西南更望瑯琊山太守風流仰歐五
十一日行十里買飯至滁州過葛城驛憩午至茅
堂買魚沽酒行十里宿烏衣店
滁州
翼翼滁水陽淮南古名郡膺運啟文明大哉天子聖睠
茲帝業居允為民社慶封疆隸中都湯沐誇巨鎮賢才
集時髦三接承寵命寶馬青絲繮纍纍佩新印既醉歌
太平悠然播周詠
葛城
古城何峩峩云是孫吳舊諸葛彼何人史家紛莫究想
當鼎峙時烽火嚴斥堠地利屹如山犄角勢相救北兵
忽飛渡版築計何繆荒凉泥土深紛紛穴狂鼬過眼閱
廢興俛仰慨宇宙
十二日自烏衣店行十里早飯晚宿客店成詩二
首
今夕復何夕憩此嘉樹隂明月自東出照見千里心美
人期不來憂思邈愔愔山中萬籟寂悽悽猿夜吟風生
海上波露下淮南樹愁思不成寐耿耿河漢曙寂寥山
谷秋懷人悵遲暮百年一瞬間永言保貞固
十三日行十里至駱駝嶺早飯午後至浦子口造
江浦縣學訪林教諭子實題畫二首以贈遂訪武
德衛知事陳可明鄉友因見其父實日賓割雞鵝
具果核以待霑醉而歸
題菊花一絶
采采黃花雨露繁秋香不肻老霜根朝京若得歸來早
籬落西風共酒樽
題小景一絶
為愛茅堂傍水開百年空老棟梁材山翁遇我還相笑
何苦騎驢冒熱來
十四日早飯後絶江攀船而登既渡跨蹇入會同
館首見孫大雅先生許廷慎給事遂泊客店詣殿
廷儀禮司報名以見
承天門下曉聞鐘一介臣微忝會同晚歲莫殫忠力報
此生多幸姓名通旌旗高擁彤墀日笙管清諧寶殿風
聽徹靜鞭容緩步佩裾聲散玉玲瓏
十五日早朝奉天殿行五拜禮既出詣通政司附
簿遂至考功監進牌後署年月日姓名畫字其公
使一人引至通政司附進牌簿遂通名入吏部參
官部郎官略問所由答云云部官王郎中等有言
公輩來良誤已改正符鳳陽府矣
吏部符文趨進牌青雲步武上天階久推宗伯聲名重
多羨賓僚德望偕俊造成周嚴黜陟賢良先漢慰招懷
銓司公選明如鏡却媿相如秖類俳
十六日
十七日入吏部進供狀
二十日入朝奉天殿通門籍
二十一日隨衆朝華盖殿行一拜禮給事中張某
請為奉天殿早朝詩吳教授義孚云銅壺銀箭曉
星催金闕千門次第開雲集衣冠瞻御座星聯劔
佩擁仙階韶鈞近自中天奏象貝遥從外國來何
幸小臣逢聖際欲陳美頌媿庸才陳學正楚賓云
紫陌纔分海曙紅九重閶闔自天通簪裾列陛千
官肅玉帛來庭萬國同風合八音和舜樂雲舒五
色繞堯宫微臣何幸逢今日沾沐皇恩雨露中鄭
教諭真云鈞天九奏合雲韶萬國衣冠候早朝日
擁龍帷明衮黼風生螭陛颯瓊瑶象琛久已通南
徼干羽重逢格有苗正遇君臣千載會不才何以
頌唐堯吳教諭煥云金鋪魚鑰啟晴雷閶闔重重
次第開衮冕光浮龍日現蕭韶聲奏鳳凰來衣冠
載拜傳臚唱綸綍多揚屬聖裁自媿衰年謬通籍
同聯鵷序上蓬萊胡教諭士安云鐘鼓聲催冠佩
集五雲深處望蓬萊六龍近自層霄出七象遥從
外徼來禮樂熙熙昭治化衣冠濟濟總賢才黃金
闕下初朝散帶得天邊雨露迴教諭周伯虎云金
門九重啟玉帛萬方朝旭日明丹闕祥雲會紫霄
衣冠沾雨露樂舞奏簫韶喜有蘷龍會賡歌贊帝
堯
二十二日至二十六日並朝華盖殿
二十七日朝華盖殿是日單主事仲修來與之飲
酒
二十八日正朝奉天殿有旨再朝華盖殿
八月初一日正朝奉天殿
初二日朝武英殿是日夕以上丁宿國子監
初三日朝奉天殿與賜早飯
早朝口占
柳拂星河露未晞扶桑天近爛朝暉武英殿下朝參散
劒佩風流馬上歸
初四日朝奉天殿隨班奏事
初五日朝奉天門是日賜早饍口占一絶
重重仙仗擁天階玉座雲移雉扇開禋祀告成頒福胙
殽珍送出御厨來
初六日朝奉天門
初七日朝奉天殿賜酒飯
初八日初九日俱朝中右門
初十日朝中右門起居華盖殿東宫文華殿行慰
禮賜粉湯饅頭酒肉
十一日朝華盖殿
十二日朝奉天門
題(闕)堂贈王通判復職
燕寢怡然袵席間綵衣長得奉慈顏翠簾影動微薰入
錦瑟聲遲白晝閒壽考久聞登寶籙懽娛况復對青山
滿城父老來相賀應為佳兒入覲還
十三日大朝奉天殿以祀先代帝王傳制聞明經
秀才聽選文華殿年皆近七袠東宫意憫其老姓
彭名敬初者捋髭鬚對以臣老當益壯遂除大理
評事姓劉名伯原者對以為臣盡忠為子盡孝臣
不敢辭遂除江西蒲圻知縣傳者頗以為笑
十四日朝奉天門
十五日上祭祀還宫朝奉天殿賜酒飯
十六日至十八日朝奉天門
十九日朝華盖殿
二十日朝奉天門
二十一日雨奏事免朝
二十二日齋戒免朝
送僧歸莆田
袈裟惹得御爐烟笑指長江萬里船老我欲聞真實諦
多師久悟上乘禪墨花散彩經翻貝雲錦生香鉢吐蓮
飛錫歸來閩嶠遠一龕坐對月中天
二十三日至二十五日齋戒免朝入部進供狀
二十六日行禮
二十七日正朝奉天殿百官謝成禮
二十八日朝奉天門入部中余尚書詳詢九年考
滿緣由令換供狀
送僧歸莆田
祖關直上透玄機妙悟真空萬法歸自許金繩開覺路
誰將玉帶解腰圍山中出定雙龕啟闕下來朝一錫飛
笑我亦居三佛地相逢客館願留衣
二十九日朝華盖殿吏部員外郎蘭景芳延入公
署共坐論經學文章之懿因求著鑑思堂記
三十日朝華盖殿入吏部進考覈呈子
九月初一日大朝奉天殿司天監進大統歷是日
與陳楚賓胡士安徐景顏周伯虎入吏部說書而
余為首唱余尚書問出處大略
初二日朝華盖殿
初三日朝華盖殿得吏部手本過儀禮司謝考覈
稱職
初四日與徐景顏胡士安入謝華盖殿是日吏部
王郎中令入内聽除
初五日朝奉天殿千秋節與賜酒麪
初六日朝華盖殿
怡雲軒
為愛山雲似畫屏禪龕花竹晝冥冥游心物外真無礙
沛澤人間信有靈座席氤氲頻入定香煙披拂共談經
納交說有陶弘景日日扶藜喚啟扃
見山堂
萬疊峯巒氣勢高碧天空闊見纖毫巖花春暮飛紅雨
林樹秋深滚翠濤簾捲晴嵐留客騎履穿虚谷聽仙璈
知公賸得悠然趣采菊詩篇欲和陶
初七日正朝奉天殿入文華殿聽選是日上御西
宫大庖吏部尚書余公某引教官九人入見賜宴
席上以菊綻西風露脂楓葉為題諸公應制詩凡
若干首云云見後
初八日朝華盖殿既出就承勅監重寫應制詩再
進續御製首句二絶句云云見後
初九日朝華盖殿教官吳烈等九人就版房聽選
侍儀司序班姓吏部主事張某傳旨召入九人於
華盖殿東頭賜宴叩頭謝恩既罷各製詩凡若干
首云云
應制賜宴詩什序
上御位十有七年九月初七日駕幸西宫吏部尚
書臣余熂以教官九人臣吳烈等入見奏曰此皆
九年考滿稱職者内三人以鄉貢進士選餘皆明
經之士上命臣烈等坐賜宴席以菊綻西風露脂
楓葉為題俾制詩以進既而御製詩首句一云碧
梧葉老近秋霜一云西風蕊菊露微黃命各續成
章臣烈等承命惟謹詩既成冐塵乙覽上宣諭再
三越二日重九上御華盖殿罷朝命侍儀臣某吏
部主事臣張某傳旨宣臣烈等九人上殿東階賜
宴席既罷臣烈等拜恩以出咸賦詩以侈盛事既
錄成什俾臣真為序臣真惟自古君臣際遇之盛
宴賜之厚莫過於周小雅鹿鳴之詩始曰示我周
行終曰以宴樂嘉賓之心是人君待下之禮為甚
至天保之詩始曰天保定爾亦孔之固終曰如月
之恒如日之升如南山之壽如松柏之茂是人臣
報上之心為甚厚君臣上下交相親愛此所以為
成周盛世也仰惟皇上勵精圖治仄席求賢而臣
烈等末學淺識辱承恩寵鹿鳴天保何以加諸粤
在宋時進士及第上巳日與賜賞花釣魚宴詩在
當時以為美談矧今明良際會秋高氣清重陽令
節雨露之澤係千載一時之逢者乎臣烈等懼不
能報稱萬一安可不見諸歌咏以傳示無窮詩凡
若干首皆有思致而忠君愛上之意溢於言外其
得性情之正哉而臣某以淺陋之辭亦得厠於其
列何其幸耶按九人出處略同皆以流品常調升
一等臣吳烈以鳳陽府教授授寧波府教授鄞縣
主簿臣陳楚賓由泗州學正授南昌府教授臣朱
景蘷由陳州學正授東昌府教授臣陳孟敷由宿
州學正授瑞州府教授臣徐景顏由潁上縣教諭
授衛輝府教授臣吳渙由泰和縣教諭授安慶府
教授臣周伯虎由盱眙縣教諭授台州府教授人
以為斯文之慶云
九日賜宴詩九首
九秋佳節屬重陽金闕天開樂事長丹陛曉班聯玉笋
銀罌春釀賜瓊漿酡顏頻記烏紗整老鬢盈簪黃菊香
慚媿小臣何補報山呼萬壽祝吾皇(臣吳烈)
華盖殿前蒙賜宴賜筵特許傍金扉光搖綺席聯雲氣
色照龍顏近日暉白首一時成遇會黃花九日共芳菲
文光此日應天上太史占星識少微(臣陳楚賓)
九日承恩華盖殿自憐蓬鬢已蕭騷滿斟綠醑浮金菊
細縷紅絲切蜜糕宴賜儒臣傳特旨詩聯御製受榮褒
時人漫說登高去誰似青雲步最高(臣朱景蘷)
華盖重重寶殿高綺宴恩賜忝同袍瓊杯滿泛黃花酒
玉饌香分紫粉糕共喜鎬京成樂豈誰歌湛露擅風騷
午門歸步天街闊縹緲西風落鳳毛(臣鄭真)
菊節承宣到玉京叨陪燕集預公卿九重聖主施恩澤
一介書生被寵榮奉勅屢傳光禄酒分甘更錫太官羹
獨慚未有涓埃報但作歌謠頌太平(臣徐景顏)
君王開宴賞重陽特召儒臣預寵光玉盞頻斟光禄酒
雕盤滿貯太官羊龍樓日霽浮佳氣寶殿風清散異香
報效未能惟祝頌皇圖聖壽與天長(臣陳孟敷)
(闕)
(臣胡士安)
隨班朝舞奉天時寵錫欣逢九日期衮冕再升華盖殿
綺筵特命太常司黃花杯泛黃金液白羜盤登白玉脂
豈料(闕)(臣吴渙)
應制詩一十八首
菊綻西風
西風菊綻萬枝黃佳色新沾雨露香令節近逢重九日
要從金闕壽君王
露脂楓葉
丹楓萬葉絢胭脂曉色瀼瀼玉露滋粧點秋容益竒特
分明雲錦出天機(臣吳烈)
菊綻西風
秋高萬木俱搖落籬下黃花祇自芳不是深恩私雨露
寧存晚節耐秋霜
露脂楓葉
一著微霜已自紅曉看重浥露華濃天工似與添秋色
獨向西風逞艷容(臣陳楚賓)
菊綻西風
内園粲粲吐金英分得清秋雨露榮近侍當筵承賜予
寒香滿泛玉杯清
露脂楓葉
宫樹秋高玉露濃天階深處錦重重人言二月花相似
盡在皇家化育中(臣朱景蘷)
菊綻西風
秋葩剪刻見神功風送天香入九重有勅御園迎鳳輦
上樽玉醴拜恩濃
露脂楓葉
千楓高映綺袍紅都在天家雨露中秋色常如春色好
彩雲深處錦重重(臣鄭真)
菊綻西風
西風佳菊吐金錢正在重陽令節前採泛玉巵為聖壽
天長地久萬斯年
露脂楓葉
玉露凝寒楓樹枝鮮鮮萬葉染胭脂料知造物多深意
要使春容滿四時(臣陳孟敷)
菊綻西風
凉風從西來吹嘘苑中菊滿樹吐奇花粲粲照人目香
浮白玉墀影照黃金屋托根固已佳異彼凡草木毅然
堅貞姿晚節愈芳馥(臣吳景顏)
菊綻西風
清商布律薦新凉節近重陽菊正黃露下九天滋玉液
風揚萬舞絢金裳芳姿不免尋常色餘韻應浮異樣香
上苑花神承渥重高枝奉獻萬年觴(臣吳煥)
(闕)
(臣胡士安)
菊綻西風
赭黃相間錦紅鮮香藹天家雨露邊願祝君王千萬壽
花神長得奉樽筵
露脂楓葉
宫樹丹紅映錦袍瀼瀼露浥九天高秋光正似春光好
解使詞臣發興豪(臣周伯虎)
續御製成章一十八首
西風蕊菊露微黃采采金英滿殿香擬獻聖皇天夀節
莫言開早近重陽
碧梧葉老近秋霜玉砌隂清晝日長正是文明開景運
喜聞鳴鳳在朝陽(臣吳烈)
西風蕊菊露微黃天闕秋高滿地香儗泛玉巵稱萬壽
喜逢佳節近重陽
碧梧葉老近秋霜玉幹凌雲色愈蒼鳴鳳雝雝聯雜佩
飛翔應不戀高岡(臣陳楚賓)
西風蕊菊露微黃靄靄天香近帝傍滿泛金杯成宴賞
微臣亦得預恩光
碧梧葉老近秋霜雲錦重重曉日光生意本來天造化
凉聲先得間絲簧(臣朱景䕫)
西風蕊菊露微黃縹緲花香入帝傍見說花神承寵顧
畫欄深護翠雲凉
碧梧葉老近秋霜五色翩翩下鳳凰傳得教坊新樂府
試將歌管叶宫商(臣鄭真)
西風蕊菊露微黃粲粲金英冠衆芳承得九天恩澤重
玉闌干外散清香
碧梧葉老近秋霜百尺喬枝拂漢長清曉九天紅日照
雝雝鳴鳳集高岡(臣陳孟敷)
西風蕊菊露微黃秋艷盈盈出異芳自是培荄深得地
金英不老愈生香
碧梧葉老近秋霜疎影常分玉井旁喜有鳳凰來止集
翩翩儀羽五雲翔(臣吳煥)
西風蕊菊露微黃粲粲金英噴異香正色居中深得所
花開長得奉君王
碧梧葉老近秋霜照耀彤墀色焜煌會見春風承雨露
綠隂深處宿鸞凰(臣徐景顏)
(闕)
(臣胡士安)
西風蕊菊露微黃玉殿清秋陣陣香綺席長承天語笑
繁華何必慕春芳
碧梧葉老近秋霜殿角隂移月轉廊聖代承平鸞鳳下
卷阿亦得咏朝陽(臣周伯虎)
初十日朝奉天門起居文華殿行慰禮賜宴席
十一日朝華盖殿
十二日朝華盖殿賜酒飯引入奏除而罷
十三日至十四日朝華盖殿
十五日正朝奉天殿
十六日至十七日侍立文華殿朝華盖殿
十八日萬壽節賜宴
十九日至二十一日隨班華盖殿
題畫送樊推官
通家氣誼復同年淮海相逢日月天何日振衣歸去早
瀛洲海上問神仙
題晝送盧太守
重重金闕五雲飛太守來朝賜宴歸從此聲名登史冊
斯文千古有光輝
二十二日華盖殿親擢大小官四十二人臣真等
九人咸預其列吳烈授淛江寧波府鄞縣主簿陳
楚賓江西南昌府教授陳孟敷江西瑞州府教授
鄭真江西廣信府教授朱景䕫東昌府教授徐景
顏初除某府為有見職改除衛輝府教授胡士安
湖廣漢陽府教授吳煥安慶府教授周伯虎台州
教授
二十三日奉天門外榜示是日於吏部進供狀
送徐主簿奉職太和縣
謬通門籍上金坡殿角清風送佩珂瞻仰共承天寵洽
别離争柰客情多霜晴紅樹淮山曉風颯黃蘆潁水波
歸見鳳陽洪博士教氊新復果如何
二十四日隨班謝恩於吏部進狀并告假上冡
二十五日除門籍招單仲修陳叔明二鄉友同飲
入吏部令考歴代東宫僚屬史官典故
二十六日朝華盖殿
二十七日入午門關符契謝恩行一拜禮到考功
監銷牌
二十八日大朝奉天殿謝恩就辭給憑而出午後
陳叔銘招飲
二十九日單主事招飲
題永思堂卷
堂上年年看椿樹百歲栽培深雨露冰霜老却棟梁材
鳳雛切切空悲哀歲月繆悠長慕戀下土茫茫那得見
悄然獨坐中堂深音容恍惚思愔愔錦萱花開成五采
高堂但願春如海
題愛日堂
白日高堂春藹藹東望扶桑隔滄海堂上雙親七十餘
白髮朱顏長不改丰姿玉雪認佳兒雲霞五色老萊衣
百年鞠育恩罔極寸草欲報三春暉冠佩翩翩登上國
仕版登名誇得禄笑看落照在桑榆鼎養歡娱當秉燭
流光天上如飛梭浮世人生能幾何床前定省夜復旦
六龍整駕隨羲和為語羲和須暫駐子孝親慈慰遲暮
舉杯喚却蓬萊仙歲歲年年慶初度
滎陽外史集卷九十九
