滎陽外史集卷四十二
明鄭真撰
行狀
四明孫先生行狀
先生姓孫氏諱元蒙字正甫孫氏系出河朔名全照者
有功澶州其仲子某當補牙校以讓其季南遊吳越遂
為明之鄞人曾祖諱願質宋朝散大夫國子司業工部
侍郎祖諱璹宋通直郎知臨海縣父諱嗣明宋將仕郎
曾祖妣黃氏祖妣莊氏妣周氏先生生而靜重寡默自
幼穎悟有志于學歲在戊申先生年十有八遭家多艱
父母連喪與其長兄元厚次兄元佐拮据喪事哀踊如
禮既葬服闋潛心經史家事一不經意值國家新學校
法有司選故家俊秀補郡庠弟子員先生摳衣以往適
鄉先生魯公月卿杜公孟傳皆以老成重望訓導太學
一見問其家牒以先世同官于朝有通家之契喜而謂
之曰文獻之真傳其惟有人乎蓋先生之四世祖技與
其子起予同登宋嘉定七年進士第以迪功郎監潭州
南岳廟累贈朝散大夫嘗師事宣獻樓公鑰端憲沈公
煥正獻袁公燮及見徽國文公證其所受學正文粹欝
為儒宗所著海上藁人多傳誦先生既得諸家學之懿
又有魯杜二先生以為依歸且以東南詩學莫萃于明
魯先生既得其源委于是先生請授詩經諸家之說旁
通曲暢學遂以成胡松石奉禮幣招致為師館榖之禮
十年如一日郡庠延聘為訓導從者雲集逾年以一言
不合拂衣去太守丁公某與教授張遵道留之不能得
陵陽牟公應復景陽都司宣閫屈諸賓席俾二子執弟
子禮且請攝教鄞學而兼其廩祿先生力辭不能葉先
生恒敬常以國學生釋褐為餘姚倅奉書走百里延居
館下州守劉公某文大同知宇文先生公諒子貞咸致
敬禮遣子就學四明自宋紹興以来有鄉飲酒禮先生
以其禮行之姚庠揖讓進退衣冠文物彬彬焉宋童杜
州先生得楊文元公慈湖之傳其孫子舟請于朝創書
院奉其祠事司教者自黃彦實以後難其人先生以童
氏致請之勤勉就東歸申明朱子教條季考月試具有
成式朔朢讀吕氏鄉約書善記過以示勸懲遠近裹糧
而至者凡數十人太守埜堂阿殷圖公聞先生名復以
訓導屈致郡學當時與同其事者若先教授鄭先生以
道蔣先生景武伯威桂先生德稱彦良協力作興士習
為變廣平董公搏霄孟起僉帥淛東于先生雅愛重至
正八年河南兵起公以復淛省功陞參知政事駐師三
關辟先生為餘杭縣儒學教諭或謂先生宜謝不往先
生曰董公吾知已也况教職為斯文世教所關者耶既
至公為欣喜慰藉傾蓋如平時時兵甲之餘舊染汚俗
誦絃絶響先生延請師儒講明忠孝聞者興起殿廷齋
廡煥然一新監郡孛顔公繼總制三關平章左答納失
禮公駐劄餘杭尤相禮遇訪以世務先生條畫以對皆
中事情二公雖韙之而不及於用有以見先生經濟之
學藴蓄之素如此在任二考調松府清忠書院山長於
是先生己老矣喟然嘆曰吾何復仕哉得為晚節完人
斯可矣歸隱于家為就終計然當時名公巨卿四方士
大夫學者咸以先生鄉之耆碩典故因革就而取證焉
先生高下隨時不矯不屈各得其所欲大明洪武六年
朝廷以六科取士有司以先生仲子章應詔先生語之
曰吾就木不遠賴汝等扶掖以盡餘日今與汝訣吾念
汝從政未之能也以吾老故得以告還幸矣脱不汝聽
其以清白勿堕家聲哉因嗚咽不自勝逾二年得末疾
日猶夙興盥櫛有来問謁者必冠帶以見舉手謝焉屬
纊前一日始就枕席不食飲次日四鼓怡然而逝神色
不變生于元至元二十八年辛夘十月二十六日卒于
大明洪武八年乙夘五月二十二日享年八十有五娶
莊氏沈靜寡默不事華飾年二十有七来歸治家勤儉
先生之得安于教育者其力也生有元至元二十九年
壬辰六月六日卒于至正二十五年丙午十月三十日
享年七十五葬以至正二十七年丁未十月十七日子
男三長弘次章河南府永城縣税課局副使次傳女一
人適同郡金華府義烏縣儒學教諭鄭駒孫男六人復
生端生震生謙生道生陽生孫女四人長適同里楊啓
明餘幼在室弘等以明年又九月初三日奉柩葬于鄞
縣豐樂鄉黃山之原與莊氏合兆蓋先生所自辨定云
先生姿稟純粹紺顔白髮起居視聽康寧不衰而沖淡
夷坦得諸内養始終不為勢利聲色所惑待人接物和
氣可掬酒殽享具豐約隨宜而久交愈敬信不渝有善
極口稱揚有惡未嘗出諸口恐不為人所齒天性孝友
歲時昭穆祀享思慕終其身不牽于鬼神巫祝幼子傳
嘗病巫有勸禱於祖禰者先生曰禱之誠是也然祖宗
豈不欲嗣續之盛耶且壽夭有定凟祀徼福非時與禮
奚可哉傳竟得差人咸歎服先世産業以讓二兄一無
所預巳鬻質而用資復還者亦不為巳僦居城中從容
自給不以貧窶為戚二兄年幾八十常延致于家委曲
承順竭力周濟不為吝疾病躬調藥餌憂形于色愈則
觴咏務盡其歡比其歿尤盡殯送之禮其篤于倫理若
此平生書無不讀至老勿倦而以性命道德為根柢文
章出入今古嘗兩造淛闈不售遂不復踐場屋盡出以
傳學者且曰聖賢之學知行體用盡之在己而已爵祿
有命焉誨諭諄切不以富貴貧賤禮意厚薄為輕重惰
怠不振者深加責讓不假詞色故從游多底成立以科
第登顯途任州縣者前後五六人所著序記碑銘贊頌
書疏題識詩歌典重温厚成一家言縉紳君子若柳公
貫道傳黃公溍晉卿危公素太朴咸相推羡淛東僉憲
史公銓季衡亦以先生可登館閣草剡以薦而勿果早
號映雪子有映雪齋藁若干卷藏于家其亡也呼其子
弘等戒之曰吾家自河朔府君以来歴十二世幾四百
年詩禮相承吾幸嗣遺緒今死矣引而勿替實在爾等
勉之哉先世著述吾祖知縣欲刻以傳在官每以自隨
以臨海兵難同歿焉殘編斷簡之僅存者吾欲繼志勿
及竟汝其勉為之兹固先澤所係也嗚呼先生于死生
之際可謂克致其重者矣惟吾四明自宋以来衣冠之
家棟宇相望百餘年来胤祚凋落文學節行求如先生
者幾何人哉若稽郡史慶歴諸老模範後進淳熙大儒
闡明正學仰止高山永言前烈先生老成聞望師表一
鄕碩果不食官止於儒而身居兩朝年逾八秩深衣大
帶巋然如魯之靈光庶幾于儒先君子哉真慨念先處
州教授在時與先生齊名兄駒又為先生子壻累世親
契過從周旋而久客中都忽焉聞訃斂不及憑棺窆不
得臨穴負媿九原矣然念丱角以来號知先生乃為泣
哭弔序其出處及生歿歲月大槩求當世立言之士銘
其墓使後世君子知斯世而有斯人焉謹狀洪武九年
十一月初二日南至鄕貢進士同郡眷生鄭真狀
王先生叔遠行狀
先生諱寧孫字叔遠姓王氏王為瑯琊著姓後徙居開
封祥符宋保信軍承宣使安道公四世祖也靖康末金
人入汴公以兵扈從南渡遂定居鄞曾祖撝文學治政
為時名臣官至禮部郎中崇政殿說書祖應麟中寶祐
博學宏詞科歴事三朝掌兩制者十餘年高文典册當世
傳誦官至吏部尚書翰林學士號厚齋先生父昌世承
務即世稱為承奉公故侍講金華黃文憲公銘其墓母
楊氏先生幼岐嶷侍承奉公側循導規矩出就外傅庠
校諸老若趙公山心石公仲剛咸奬厲治詩經得優柔
温厚之風繼以春秋帝王經世要典取左氏公榖氏胡
文定氏張氏主一陳氏止齋吕氏朴卿及鄉先達若息
齋高氏存畊趙氏時叔陳氏晝夜復習訂正同異史傳
有未得其要者必推明事實極其始終而止讀范曄後
漢書欲為註釋勿果為文敦尚本實然不肯拘有司繩
墨未嘗一造場屋崔植傅浮嘗就焉二人者後亦為名
士夫郡守知其賢以幣招致郡學訓導弟子員郡大家
邵氏梅氏嘗屈諸家塾不久輒棄去西游淛江以所業
贄丞相府丞相以其先賢子孫將署為白鹿書院山長
辭疾東歸人遂稱為山長先生云同嶴山去鄞縣東四
十餘里山高水深自承宣公下至承奉公皆葬其地先
生構廬其中時致其思先世手澤宸章御墨寶藏珍惜
凜如不勝尚書公所著深寧集等書累千百卷先生與
其兄厚孫遂初公同為校讐昈分目别肄習成誦其玉
海及他書十二種請於部使者鋟梓以傳天下學者讀
其書者以王氏世有人焉郡有鄉飲酒禮先生每歲周
旋其間升降揖讓具中儀式太守禮敬之值世事曰非
養恬肥遯中更脚氣疾常不出戸限而遇事輒慷慨直
言至正末淛東憲僉戴公東臯按治于明民頗安之分
省參政杭州巴哈淛東僉帥多爾濟不使其所為時御
史廉呼嚕岱將由海道入京嗾其以它事誣搆戴罪繫
諸府治父老民庶寓士論行臺訴冤及上書者相繼未
報先生慨然曰此非吾所當言耶率明士大夫抗疏臺
端戴得復軄會多爾濟自海道遄師踰城以入變在不
測戴帥郡將討之事定將薦剡先生謝絶之于是先生
年己艾矣將卒以家事屬其兄請異日葬同兆域且命
以啖趙春秋殉生于有元大德十年某月某日卒于至
正二十四年某月某日年五十有八以是年某月某日
葬于同嶴先塋之左嘗娶楊氏無子以兄子隲為後孫
男一公權女一先生天資穎悟書無不讀而性理文章
之懿制度典故之詳深致意焉其文章根柢班馬出入
韓柳歐曾詩文未嘗留藁惜乎散亡者多性尤孝慈承
奉公謝世己久事母楊氏克致其謹楊氏深愛之僕隸
養之如子至為搆廬娶婦割膏壤以給之早與董先生
秉彛蔣先生敬之為友二先生己物故獨兄事先君子
求我先生敦始終之誼酒樽碁奕論辨今古真時以子
弟侍立嘗為論唐正衙内殿之制詞科制誥檄書露布
之體以世之學者不暇致詳而獨許真為能學宋景定
末度宗即位尚書公以禮部郎官草百官表奏舊制請
聽政四表己上丞相賈魏公命增撰三道尚書公至幄
殿一揮而就先生酒酣嘗論先朝制作之盛真素習其
文因為默誦先生喜曰汝殆為吾家子弟也耶嗚呼先
生己矣世無復有論斯事者矣真竊觀四明郡學先賢
右祠尚書公在慶歷淳熙諸大老之列而他不與焉盖
道德聞望有不可以勲名爵祿並者尚書公名滿天下
傳及三世遺書舊藁先生與其兄嗣而承之非文獻之
足徵者耶仰惟聖運文明士自一藝以上皆得與禮樂
之盛使先生尚在不使居撰述之司勒成一代大典乎
慨逝者之如斯悼来今之勿繼真所以欲圖其不朽者
實惓惓焉因述其平生出處大略求當代立言君子為
之銘焉謹狀洪武十一年二月朔日鄕貢進士同郡契
家子鄭真狀
亡兄金華府義烏縣儒學教諭鄭先生行狀
先生姓鄭氏諱駒千里其字也其先自吴興徙四明世
祖諱鈞宋端平淳祐間奥學碩材有聞于朝丞相鄭忠
定魏王延致賓館仕為迪功郎衡州軍事推官再轉監
平江府百萬西倉卒官曾祖諱登國子監進仕國子不
娶無嗣祖芳叔以工部尚書范公楷從孫来繼入元以
薦授慶元路儒學錄學者稱為蒙隠先生翰林侍講柳
公貫銘其墓父覺民處州路儒學教授學者稱為求我
先生翰林承旨雲林先生危素銘其墓祖妣蔣氏教授
生三子先生其長也生而娟好靜秀姿貌玉雪時淛東
閫帥趙公某與學錄公斯文之契麾節過家從容竟日
抱以示其母夫人母夫人置膝上華以色衣愛弄賞惜
期以遠器稍長先教授教以性理字訓大學中庸論孟
書易等書輒至成誦十歲餘遣入郡庠王先生寧孫叔
遠蔣先生宗簡敬之張先生用庚子西相繼訓導弟子
員先生得其緒餘科詔復行先教授俾專治詩經先生
服勤不輟自朱子集傳外若迂仲李氏東莱吕氏潛庵
輔氏新安胡氏集傳釋童子問等書裒集纂輯統宗會
元以為明白純正無出朱子吾不幸不生於二百年前
親在弟子之列而猶幸于二百年之後讀其書而尚
論其世也每形諸論議温潤縝密而用意精到天台陳
公廷言主為文會深表異之年二十時受大家聘幣為
人師有顔司獄者其子與先生年相若願執子弟禮而
不能得蓋先生學務平實而待人接物心平氣和人人
羡慕敬愛之西遊吴中翰林張公逢原待為通家凡性
理之微言行之懿歴代典故之詳中朝文物之盛討論
往復而先生之學為不可及矣既歸而學者爭欲禮致
之慈溪葉賢仲規為義塾以教族人未成而卒遺言謂
其子非鄭先生不可師先定其規約而為之首創好義
者有所興起嘗造淛闈不售嘆曰吾寧較得失于一旦
耶修身律己以淑諸人斯亦可矣值時事日非講道山
林間未嘗跡公卿之門家事巨細一不經意淛東僉憲
戴公東臯薦為本郡學錄於是先生年四十餘矣後十
餘年際聖運肇興復以科目取士有司請就試先生力
辭繼用三年疊試又命大徵儒士縣大夫敦迫甚至先
生辭之益力會郡學訓導缺員郡通守以幣踵門先生
曰吾祖若父師表郡庠以經學淑後進多矣此豈不可
為耶就勉職座下以材藝薦成均者歲有其人朔朢講
經反覆明暢郡守諦聽而竦敬焉象山堂試請為考官
取舍之公士論為服四明文獻之邦儒服為盛任府州
縣者多至二百餘人疲冗不勝任及姦贓得罪居其大
半於是在仕籍者以山林為安忮害嫉妬相與牽挽而
出之而同郡楊侃由䕫府上剡先生曰吾乃為險巧不
肖子所薦耶辭之二年會御史按臨淛江督促尤急先
生不得己去之吏部會楊侃以事敗繫秋官瘐死先生
曰果然累吾出處矣引老控辭吏部侍郎增城張公度
景彛曰先生才行久在識知所著經義考功置在高等
學所以為用先生乃不肯一出以為身榮耶不敢煩以
有司當授以近使教職幸勿讓先生遂領金華府義烏
縣儒學教諭過家上冢而去義烏故侍講黃公之里衣
冠禮樂遺風具存諸生受業訓以知行體用之說漸濆
成就如時雨之化踰年入貢禮部者凡三之一自縣長
及縉紳士大夫暨山林高道之士咸羨慕禮重以得人
為喜内相宋公自翰林歸里第先生兩造焉公待以賓
禮握手論議從容竟日且曰吾官翰林十年見天下學
官多矣老成典重先生莫尚焉傳以潛溪集復為誌先
妣蔣氏之墓其見知遇如此所寓扁曰西山艸堂一榻
坐㤀嘗笑曰廣文官獨冷欲辭不可得矣聚春秋五傳
及諸經史温繹舊聞誓以立言自見而先生年老多疾
志慮向衰飲食起居意忽忽不樂一日去之傅御史家
中風疾舁歸而絶大明洪武十一年五月一日也子翁
昇侍側無一錢以斂知縣事孔克源為買棺主簿(闕)
及父老致贈賻諸生奠祭如禮以是月某日藁葬縣東
顔孝子墓山明年十月二十一日歸葬于鄞縣桃源鄕
先教授墓左先生于有元延祐七年庚申十一月初四
日距卒之日享年五十有九娶孫氏正父先生之女子
男二長即翁昇次同昇早天女二長適王中傳厚齋尚
書公四世孫次許嫁吴某未行先生天性温純氣貌充
偉樂天知命不以貧賤富貴為忻戚事親至孝得其歡
心先教授疾亟先生在達溪山中聞而亟歸先教授為
之喜囑以遺言而逝先母蔣氏不疾而卒先生見其屬
纊人皆以為孝誠所致云在外覺心動歸平生用志古
學自三代秦漢唐宋諸家罔不涉獵而于文章正宗及
玉海詞科十二體之中為有得以為世之為文者不過
議論叙事兩端而貴扵識體體制不立而别出新竒可
乎或蹈襲成言支離骫骳將焉用哉論及史傳以為司
馬資治通鑑專于紀事朱子綱倣春秋目倣左氏因事
以明理自成一家其書帝在房陵用公在乾侯例識者
猶以天子不當下比諸侯而同郡人陳桱著續通鑑于
景炎祥興猶用之何也蓋宋至德祐二年三宫北上宗
社陵夷圖籍符璽盡去閩海亡魂崖山遺燼豈得與中
宗比哉此作史好竒之過也會朝廷修元史慨然論紀
載之法以為此當屬之名世大手後生晩進于司馬氏
子朱子書法未領其要迺欲執筆厠于其間耶所見大
槩如此至於詩律之精特其緒餘之一爾觀者目以臺
閣氣象非山林枯槁者所能晚年理明義精王先生叔
載以博洽名家以為士林凋瘁可寤語者惟先生一人
有所疑者諮以辨决焉他如酒樽碁奕古今圖畫彛器
辨别真偽用以致清趣云有文集若干卷藏于家惟吾
鄭氏以儒名家至先生累世矣雖不及顯榮于時登兩
制三字之選然奬成多士以為世用比之高爵重祿不
既多乎哉真以同母兄弟友于之篤四十餘年洪武壬
子以鄕貢計偕京師慟哭為别及典教臨淮先生在義
烏屢以書来曰吾老矣兄弟天涯寧復有相見曰耶真
時讀之不以為然而今其果然矣為言之效迺至是哉
嗚呼痛矣夫昔明道先生程公歿其弟伊川狀其行表
其墓者文潞公也東坡先生蘇公歿其弟黃門狀其行
署其廟之神道者近者虞文靖公傳之宋史者歐陽文
公也真之兄弟不敢竊比古人然彛倫之重萬代一日
也况先生之問學行誼果有志于先烈者哉則夫華表
之辭勒之金石以光昭泉壤者不有文潞公虞文靖歐
陽文公其人乎謹錄平生大槩及生歿歲月告諸當代
立言者
滎陽外史集卷四十二
