滎陽外史集卷二十三
明鄭真撰
序
送平涼府判官徐公復任序
平涼為西北邊郡控制蕃部勢極萬里國家倚為重鎮
元勲碩望高牙大纛將命出入弘遠略而奏膚功者相
踵也一介使副輕車駟馬旌節所向宣上德而達下情
者相接也殊方異俗一統咸歸荷旃披毳之流匍匐傴
僂效誠奉貢者若百川之歸海衆星之拱極也彼其地
大物盛則夫任撫綏佐輔之寄者可以不得其人哉江
右徐公宏遠以南州高士之裔由孝悌力田得判平涼
府事上任以來承上接下無不得宜而其錢粮戸口農
桑學校凡職之所係者實盡心焉既三年考滿入覲拜
恩華盖殿下錫燕而歸中朝士大夫且賀且喜咸賦詩
為贈請予文為序夫民社之司所係者重漢時長吏安
官樂職或長子孫以官為氏其治行之著者則璽書褒
寵增秩賜金盖所以重斯民去思之心以為久任責成
之法也豈徒玩歲愒日以養資格為哉公之倅平涼吏
民既熟其為政矣其來朝也必企首翹足而望曰盍歸
以撫我乎今既慰所望矣則夫教令之施固將奔走之
不暇矣異日報政上聞尊官重爵其不有以寵綏之乎
夫府倅之於太守義均休戚使夫慎終如始協衷和恭
庶幾上副國家委寄之隆哉傳曰不懈于位民之攸塈
公其有焉予弟竒簿莊浪時於公有周旋之契故於公
之行敢誦言以勉公名原别號(闕)溪漁叟云
吳氏譜系序
予以臨淮學官考滿與鳳陽教授吳先生進牌入覲闕
下對清光聆玉音應制進詩薦承宴賜一日朝華盖殿
先生以稱職授寧波府主簿予亦忝除廣信教授幸得
過家上冢與先生買舟東行先生既上任寧波士大夫
且賀且喜造謁館下先生出示譜牒且曰某忝以世緒
謬拜恩擢民社之司凛不自勝維是系序之傳奉以周
旋不敢失墜今老矣尚未有子息嗣而續之其能無所
望也耶縉紳君子諗焉觀焉仰其科名之懿世澤之厚
執筆撰述盈諸卷軸俾予序作者意夫君子莫貴於重
本譜牒之繫有尊祖睦族之義焉非所謂重本者乎以
吳為周室之懿胤昔者太伯仲雍以天下讓至延陵季
子而讓國益以明著自國而家子孫蔓延天下有能謹
尊祖睦族之義則泰伯季札退讓之風千載一日也然
以莆田水南一族觀之由宋以來號為全盛五太守狀
元坊之號功名爵禄冠於閩南至於晚歲潮州倅君復
守節義可謂世臣喬木也已恭際熙朝右文更化先生
嗣而承之文章德行掌教中都自王邸臺察至郡府州
縣皆改顔而禮貌之由是出倅于鄞凡簿書刑政之宜
詩書禮樂之正異日公侯復繼萬石君家之盛豈非寧
波士大夫祝願於先生者乎夫家有譜牒國史取信唐
太宗詔許敬宗類天下氏族序世家者有考焉乃今紬
書金匱述作並興若斯譜者上送之官豈不足以風厲
天下乎可但昭穆世次為一家之傳耶孔子曰吾學周
禮有宋存焉予於吳氏譜亦云
送廣信守禦千戸陳公赴召命序
國家以神武定天下熊羆爪牙之士以忠信勇力自奮
於功名爵禄之會者以戰則有一月三捷之功以守則
有專城方面之寄勲名載史冊聲譽在朝宁恩澤在子
孫吁其不盛矣哉定遠陳公某自幼以材略稱際聖主
龍飛江左環甲執兵與在行間累功至武毅將軍守禦
千戸由永新移廣信所至號令精明軍民按堵迺洪武
十四年朝廷命取雲南公以兵隸安陸侯帳下時公年
幾六十氣體充肥而騎步便捷所向有功行營以老將
目之逾年八月進兵邏邏斯之地羣蠻立柵山中者首
尾相應猝不易拔衆議以百者當一寨為賊往來要衝
巖崖壁立最險而固宜以竒兵出其不意取之則諸寨
不攻自破矣求將難其人安陸侯以屬公且許重賞公
曰某當捐身報國無他冀也設死得一棺足矣況未必
死乎約以是日四更復命於是率百夫長南陽衛臧勝
廣信所張榮壯士四十餘人乘夜攀藤蘿以登賊不之
知也一鼓拔之捷報如約自是西堡及阿黑白崖關七
寨皆震慴請服安陸侯酌以巵酒誇爲雋功上其事于
朝公既振旅還廣信逾年命召還闕下盖將奬厲賢勞
致其委寄任使之隆也公其可得而辭哉夫竭忠敵愾
固臣子之用心而賞功錄善實朝家之盛典三代以來
尚矣漢置武功爵以賞戰士多至超等或賜武臣則倍
於文官所以閔其勞而敘其績者何如哉昔者傅介子
班超之流其始皆以下位致顯秩實由在上者有以致
之以公職長千夫寵榮亦已至矣然以安陸侯知人之
明公克承知已之遇善將善兵於斯為至故能以上多
之績膺促召之榮則夫推轂之命齋壇之拜其不在於
今日乎易師卦九二之象曰在師中吉承天寵也王三
錫命懷萬邦也夫人臣有功而君寵任之豈為一人哉
所以為天下後世勸也君其益思盡力以報上哉將行
廣信士大夫戀戀不忍别請予為之序云
送廣信府同知嚴陵方公入覲序
國家朝會之制歲時大慶海宇普同其在内文武百司
則有常朝起居之禮在外布政按察暨府州縣之長若
貳及首幕司者每歲首賜之來朝隨班上夀考其功過
而以時賞罰焉迺洪武十七年歲在甲子春正月朔旦
天子御奉天殿文武兩班以次序立車輅象馬羽衛兵
仗左右環列司晨唱晨侍儀引禮教坊奏樂抃舞拜賀宴
賜如式十有六日玉音若曰凡在外入覲者其各歸爾
職寧爾民慎爾政若事明年孟春朔旦爾等其復來於
是廣信府同知方公弘道服膺維謹以其年十二月上
旬士大夫送至門外者皆懇懇致其祝規而四明鄭真
颺言於衆曰公其慎於禮哉周禮行人時會以發四方
之禁盖以禁止天下之不義也若乃巡狩方岳五年六
年一朝之制則諸侯考禮修德以尊天子是故明試以
功車服以庸乃虞廷慶賞之盛玄衮及黼路車乘馬則
周人錫予之公世運既降虞周氣象不可得而見矣然
而君臣上下木水本原之義固有亘萬古而不冺者則
人心天理之正也仰惟聖朝龍飛啟運聲名文物前代
莫及而同知公以文學起家貳茲甲郡仰瞻天上清光
咫尺則夫赤芾金舄所以雍雍其來肅肅其止者在今
日矣至於民生之休戚風俗之淳漓政治之臧否農桑
學校錢榖甲兵之重承顧問而綏寵禄者不在茲乎易
晉卦明出地上之象曰康侯用錫馬蕃庶晝日三接同知
公幸際盛平名華仕版幾於古之康侯矣錫命之榮不
有協於易象矣哉雖然天眷之隆民望之隆也公佐政
已及三年政治浹於人心久矣今其行也咸曰其亟歸
撫我乎夫天之心即民之心也天之所欲民必從之公
盍以慰其心哉
送長沙衛馬千戸上任序
夀陽淮潁要衝有淝水八公山為形勝實漢晉以來用
武之地其人多英勇果毅有古烈士風皇上龍飛淮海
夀陽為中都畿邑帝鄉戚里輦轂之近凡具一材一藝
者皆奮迅挺拔自致於功名之會矣其非雲龍千載之
逢乎馬公世家夀春早以膂力聞執兵行間從征伐有
功授廣信百戸盡心率職將二十年會朝廷有事雲南
公以百人從行以戰以取鼓勇先登為大將識拔雲南
既平斂兵而還召入闕下論功行賞昇授長沙左所千
戸公既拜恩奉符文過廣信挈家上任千戸王公及同
寅周公送至西門外執爵言曰公其自此昇矣一郡之
寄我誰與諮謀乎予起而解之曰有功加地進律古之
盛典以公勲在邊廷名在簡冊則夫進官升秩有不容
已者豈廣信所能久羈也耶昔漢新息侯南定交趾表
功銅柱圖像靈臺此公家世事也今天子垂意韜略之
士制武功爵錫貂冕以表儀朝宁以公淮産之英戰多
之績安知不為公為侯與新息侯相望於千載之上哉
衆以予言為然酌酒言别而俾予敘以贈
送長沙鄭千戸上任序
國家誕受天命四方九宇悉主悉臣而雲南小醜僻在
荒陋未入職方遂命熊貔之將虓虎之師一舉而郡縣
之由是雕題鑿齒之流漆頭花角之衆以朝以貢旦夕
往來不絶於道而聖明之化益大以遐矣吁其不極盛
矣乎寧國鄭公景祥智勇之士也為廣信百夫長將凡
二十年師征之日獲預行間既定中慶遂入邏邏斯之
地羣蠻列柵保險猝不易拔公鼓勇先登諸寨相繼欵
服行營嘗上其功洪武十七年冬上命之來朝授長沙
衛右所千戸所以示勸典也夫師克用命固足以成將
帥之勲而賞不踰時尤所以示人君之信以公職居偏
裨而功在上多則所以奉成命而綏寵禄者不在茲乎
長沙在三江五湖之中左控荆門右通夏汭實東南用
武之地金城湯池所以綏勇略而奏膚公者多有其人
今天下太平耕桑千里熙熙然仰字俯育之時也然而
樓櫓之備器械之修所以警戒不虞者固上下所宜同
致其力者也夫嚴於備禦則疆域静勤於綏撫則民心
安長沙節使既克承屏翰之寄矣公其盡心周旋以古
名將自期哉公既拜恩過廣信携家以行千戸王公與
同寅周公且賀且餞以予在斯文請為之序
雪霽圖詩序
雪霽圖者元清江守李公圓嶠所作也皴法遠師董元
近學馬遠而意匠經營精入能品其山之峻險者若鸞
鳳之軒翥突兀者若車馬之奔駛横者如案平者如扆
崇巒别巘盤薄起伏不可名狀而同雲積雪一色皜素
樓臺層觀仙居佛所天光下燭恍然不知其為人間世
也迺若野水微茫長橋偃卧古木荒籬閒門自掃有倒
屣迎客之意乘扁舟之清興者殆維其時巖广架广足
迹罕至而睡酣焦寢凍逼袁門者可以問無恙也峻嶺
巍峩脩途慄冽歷藍關而謫潮陽者髣髴如見其人焉
想其運筆之時清氣吐吞傲睨今古所謂咫尺應須論
萬里者豈虚言哉圓嶠既没五十餘年是圖流落人間
武林劉公購得之愛賞弗置自京師出入燕冀復渡海
入遼冰天雪野無入而弗自得焉歲時速客每出以示
曰是殆類我親歷矣按圖索象其在茲耶縉紳君子多
為詩文贊詠之予得諦觀焉起而告之曰公可謂托物
君子矣夫物之白莫雪若也當夫六霙飛洒萬象交輝
凡汙而穢黝而黑者無不白矣人禀天地之氣以生人
心衆理之會不與雪同其白乎且夫雨雪浮浮見睍曰
流詩人之興以雪之霽也雪之霽以日隂陽動静循環
無端於是時也俯仰上下我室我闥内融外明妙悟無
際豈獨山川之勝可玩可說也哉公由吏入仕所至以
清白稱今通守廣信與司一郡之寄靈府真君光華透
徹盖將化炎熱為清涼變塵垢為皎潔者由是上瑶墀
登玉陛贊襄爕理致三白豐年之兆所以綏寵禄而介
遐福者不亦可乎莊周所謂虚室生白吉祥止止者庶
幾在此此固畫史意外之意使圓嶠可作寧不有取於
予言哉公顧予一笑遂書以為序時洪武十八年歲次
乙丑三月十一日鄕貢進士具官鄭真序
梅隠詩什序
木植之在天下多矣獨梅稱百卉之魁彼其固隂沍寒
萬木僵仆而瓊肌玉質傲睨山谷間回視凡葩俗卉馳
騖於豪奢侈美之地不啻輿臺矣隠民逸士羡慕而培
埴之其為德之似乎上饒徐饒彰父忠信慤實士也杜
門求志不樂仕進所居多大梅每相羊其下理融心契
慨然嘆曰孰使予不遇于時而樂焉忘返者非梅耶遂
號曰梅隠縉紳君子多為贊詠之其所以發明隠之為
義者矣然隠者顯之對隠正所以為顯也寓情草木云
乎哉想夫宴坐清適芳馨四來歲寒高節永保貞固視
夫軒裳珪組渺渺然羅浮一夢中矣迺今聖明在上將
使髦俊之士版築之英從容廟堂之上是以狀元及第
之榮宰相調羹之用皆於梅比興焉饒彰遠在林野而
聲譽藹然我不知君終隠於梅乎梅終能隠於君乎於
是倣小山叢桂賦招隠之辭曰歲晏兮冰雪謇孤芳兮
高潔紛夫人兮姱節挹前脩兮遺烈凛兮慄㵳兮泬杳
冥冥兮巖穴嶮兮僻黯兮寂履巉巖兮峻陟閒林扄兮
深蟄賦考槃兮以遊以息邈羣仙兮姑射容姿澹兮的
皪炫皜素兮裳衣耿心腸兮鉄石青天指兮白日敦永
好兮焉極琴樽兮棋奕樂逍遥兮以永朝夕望天上兮
九重聖人作兮風虎雲龍仰黼扆兮重瞳衣冠肅兮會
同君胡為兮山中山中兮盤紆窈誰歌兮白駒攀南枝兮
躊躇虎豹呌號兮熊羆嘯呼日將暮兮孰華予玉佩兮
瓊琚盍翺翔兮宸都吁嗟山中兮不可以久居饒彰聞
之曰是所謂誘我者耶我於木毋誓終身矣予知其不
能屈也遂序于羣言之首
文江圖詩序
江右山水郡稱吉安吉安屬邑凡九而言水文江為勝
江控上下流綿絡數千餘里羣峯環列其高而銳兀而
起迤邐而平衍者若筆之削架之横而几席之奠也由
宋以來若參政六一歐陽公丞相平園周公文山文公
生相先後而其文章之懿功業之盛節行之高與文江
山川相為無窮矣百餘年來風聲氣習猶有存者嗣而
續之將不見其人乎趙原高氏純謹慤實士也家居文
江為天潢舊族際今聖朝以才行薦為江西憲府吏處
心公正論事平允上下咸以能稱原高自念有母在堂
望家尺咫未及遄邁而情有弗能自已者於是即文江
之勝繪為一圖時焉展玩俯仰上下神馳意往庶幸母
之安以慰其心焉縉紳君子多為詩歌以贊詠之以予
職在斯文俾為之序夫母子之親彝倫所重陟屺之詩
曰陟彼屺兮瞻望母兮母曰嗟予子行役夙夜無寐而
四牡之詩曰王事靡盬不遑將母一則孝子述其親之
望而欲其歸一則人君序其臣之勞而本其情此詩人
忠信之至也原高服勞憲府而念念其親豈以家事廢
國事以公義廢私情者哉且夫地靈人傑古今所稱眉
山以三蘇父子而益重于蜀鑑湖以賀公季真而益著
于越夫有其地而無其人則其山川之氣亦抑鬱而不
舒矣以文江為吉水之勝先哲之生固多後人續之豈
少哉後人不以先哲為心則不惟上負明時下負所學
抑且有媿於山川之神靈矣夫出處隠顯一致而已然
而林泉窮僻孰愈朝市之富臺憲之貴草衣木食與田
夫野老相羊東阡西陌間孰愈紀綱要地操持文墨謀
謨畫諾為繡衣峩豸司天子耳目之寄哉原高職在憲
長以賓禮待之所以期望者至矣有事焉勿忘焉爵禄
之來如鄕先達以顯親揚名可也豈徒有事山林間戀
戀膝下而已哉孝子不匱永錫爾類予於原高深有望
焉
送廣信府太守劉公母喪還霸州序
洪武十八年之夏聖天子以來陽丞霸州劉公循理授
知廣信府事既上任三月以母夫人鄭氏年幾七袠遣
使取以就養未幾霸州有司以其家訃來上公袒踊括
髮水漿不入口號慟再曰天乎我不得在家而使我母
至於此我罪大矣徒跣衰絰即日登途廣信士民攀號
戀慕有作佛事以薦福者於以見公純孝之至以心感
心矣夫親喪固所自盡也天理人心非由外鑠原始反
終情所弗忍而禮無不至於其氣之絶也升屋履危以
其上服三招之則猶冀其復生也不生矣於是制為死
具故飯而含致孝養之宜不欲其親口齒之虚也衾而
襲致歸全之義不欲其親體膚之露也乃若朝夕之奠
祥禫之節其於四制之義亦云偹矣以公文學政事上
承恩寵一麾出守太夫人在堂限以官守缺於定省夀
考奄終棺衾殯斂弗躬弗親想其瞑目屬纊之辰正安
車奉迎之日倚閭之望莫致陟屺之悲無窮公於是亦
無以為情矣然而喪事即遠有進無退變而不失其中
不亦可哉奔喪之禮見星而行見星而舍兹固不能以
留公矣入境至家升自西階服喪盡禮有如初喪賓
客固有吊而大悅者矣先隴之陽有若堂若防者竁焉
窆焉蔵焉想其志氣神明之存望望然皇皇然追而弗
及求而弗得也而欲報之德終其身弗忘天地鬼神實
臨之孝感之徵將見嘉禾之生醴泉之湧赤烏白雀飛
翔馴集於墓田之左右矣國家以孝理天下異日金花
紫誥推恩泉隧不曰忠孝萃於一門乎此固予所望於
公者也於其行學校之士以公有德於斯文效蓼莪之
詠為公祖道而予為之序
又
古喪禮雜見傳記多矣而於奔喪一事尤致意焉盖禮
莫大於送終人子之於親死生大變豈不欲曲盡人事
哉然或服勞于公官守言責有不可廢公義而徇私情
故於親之疾不克致湯藥飲食之奉没不及親棺衾殯
斂之具是以先王制為奔喪之禮有望境盡哀及門升
自西階之說所以順情而為之節文也嗚呼慎終追遠
民德之歸厚也可不重哉益津劉公循理奉上命知廣
信府事上任三月以母夫人在堂取以就養未至而其
家以母夫人卒訃諗之則九月十八日正遣使奉迎之
時云公號慟仆地即日徒跣登途廣信士民攀留莫得
有些哀於其母者曰母子至親一氣分兮於惟夫人慈
而仁兮篤生我公子我民兮大義彝倫親所親兮親曰
仙游公弗留兮民心悠悠曷其有瘳兮惟公之思繄夫
人之悲兮百身可贖我焉辭兮予聞而解之曰親莫重
於母子愛其子以及其母斯其為人情天理之至哉夫
公之得其民如此則公之為政可知矣初公之别其母
也盖以致君澤民為念不以舍朝夕定省為戚也千里
南來司一郡民社之寄尺書傳報固足以慰其母之心
矣然而鼎釜之娛莫致風木之憾遽聞則亦付之無可
奈何而已且夫親者我之所自出也非有賢母不有賢
子以太守公本家教之盛以及夫人人是夫人為不死
矣先靈在天昭昭不昧公其慎於禮哉將行合府所屬
咸以公之德不能忘也請予文以餞夫人心所向風化
所由成也採輿人之頌以傳之其非士君子所當用心
者乎若乃宅兆之安寢席之薦載諸禮經則公固素學
之矣予不得而贅也
同前為李通判作
近予以人才薦入京師與燕南劉公循理陜西李公大
本試藝天官銓選文華殿伏蒙上恩授公知廣信府事
大本府推官予亦忝以非才為通判既受符契謝恩丹
陛公車上任四人者既志同道合庶幾協恭以對敭丕
顯明命哉廣信江西屬郡地瘠民貧而公務繁冗使者
往來交錯旁午公厲之以勤持之以靜而律之以公由是
治體一新凡貢賦之征貨財之奉簿書期會之集告戒
從容誠意懇至闔郡吏民勸趨恐後數百里内民生按
堵與時休息咸謂太守公之賢庶幾於古之循吏矣方
將興廢舉墜撫綏教訓成禮俗之盛而乃以母夫人在
堂奉迎間遽以訃聞於是士民失所依歸矣留連展轉
何忍公之去哉夫君親天地之至恩忠孝臣子之大節
以公恪職事之恭而復盡孝思之敬為臣為子兩得其
道矣予嘗讀韓詩外傳載臯魚一事以為木欲靜而風
不停子欲養而親不待至於哭泣以死孔子門人聞而
歸者三十餘人則其心之所感如此也公世家益津田
園之入足以娛親初仕耒陽禄賜之厚既得致慈顔之
奉矣何有臯魚之憾乎然而大孝終身之慕公何敢自
已其心耶北望燕山千里遄邁衰絰上堂見其母之殯
如其母之存也戀戀之誠何如哉以葬以祭祥禫如式
三年服闋起復登朝德業之盛必有上報國家下及民
生矣豈獨一郡被其澤哉於是衆以為然相率再拜揮
淚而别予與推官同致僚友之誼為之序以餞云
同前為李經歷作
予以非才為有司薦入天官蒙恩授廣信府經歷與知
府益津劉公相先後而同日上任闔郡之政咸仰成於
公凡害之未除者剷削無遺利之未興者設施恐後由
是吏民向風吐情供實獄訟之決舉得其要貨財之征
應時而集稅貢之登倉庾之實禮樂祀典之謹戈甲器
備之修而又勉勵學校嚴賞罰以别勤惰創三皇殿使
其師弟子瞻敬而企仰焉予不能事事而有太守公在
上為之綱維私竊自喜庶幾可無戾矣居無何公之母
鄭氏以卒訃公即委篆於通判李公徒跣衰絰望燕山
而馳焉六曺之吏若典皆曰公我父母也自今何所承
命奉教以為依歸哉欲留公弗得請予通其意予誥之
曰諸君子之於公固為厚矣其如禮制何且我聞之孝
於親者必忠於君公以太夫人之命出事天子一麾出
守士民皆稱為賢臣職盡矣太夫人夀考奄終五福具
備則公純孝奉養所致也限以官守千里在遠殯斂弗
親苦心荼毒計日兼程言遄言邁豈為君等留哉夫攀
轅卧轍不欲公之去者諸君子之情也星言夙駕亟去
弗顧者太守公之情也情之所在理之所在豈不為兩
得哉傳曰民之秉彛好是懿德其此之謂乎予於公有
賓僚之契尤不忍别者於諸君子之請心實戚戚焉公
行矣山川深阻冰雪歲寒其節哀順變歸盡大事朝夕
服食之宜必致其謹毋徒以齊䟽飦粥飢寒傷生也
滎陽外史集卷二十三
