滎陽外史集卷三十三
明鄭真撰
書
投謝危參政書(代舒知州公作)
伏以廊廟疇庸誕著持衡之正鄕州委寄下容衣錦之
華臨谷惟兢循牆莫避某竊以官司之守莫過里社之
榮故買臣領郡符越人以為盛事相如握使節蜀老倡
為美談况我四明甲于两淛慨念長汀之勝實當巨海
之衝百里江山不改承平之舊故家文獻猶存積廢之
餘宜得聰明特達之才以布愷悌仁和之政如某者賦
形朴野稟性疎愚簡帙披尋莫繼廣平之道學箕裘嗣
續恐頽忠愍之家聲曩為上國之游嘗困新豐之旅分
不自异誰為先容荷蒙知已之恩許以通家之契俾侍
坐于先生長者且見稱于王公大人韓子入光範之門
敢忘所學禰衡領孔融之薦切有元因遂由公府之陪
叨冒王家之寵綠緋衣被頒白歸来三徑故園問菊松
而無恙七城閫幕勞案牘以何功交遊謂之陳人出處
溺于流俗青山綠水甘為野處之歸紫綬金章忽拜宫
恩之錫兒童鼓舞父老驚誇雖鵲巢鳩居奈世途之孔
棘然鯤隨鵬化知洪造之難酬有感扵中不知所措兹盖
伏遇出逄熙運親遇聖知瞻城南尺五之天近玉階方
寸之地薦揚華要進式丞疑本文章禮樂之微當甲兵
錢榖之會事當其可知無不言仁義陳于前見敬王之
孟子謀猷順于外儼告后之君陳念人材之盛衰關世
教之隆替肆廣俱收並蓄之路允為中興復古之規有
臣三千益廣周武王之助除吏八百悉歸崔祐甫之公
善萬物之得時慮一夫之弗獲迺令微眇亦在甄陶某
敢不祗奉除書恪佩公論涖官臨政匪敢望于功名刻
骨銘心永不㤀于恩賜
代上李知州書
伏以建學立祠誕著聖朝之治尊賢肇祀用昭賢守之
公俯罄忱辭仰干聽覽伏念曾祖國子博士贈朝散大
夫李元白長汀巨族故國名賢詩學得文靖舒公之正
傳科名聯相國吳潛之甲榜蜚英上舍德業比乎陽城
待對大廷文章同于賈馬屢掌教于列郡旋正席于監
庠宰揆稱能士林觀德肅大昕之記注躬直道以論思
萬字縱横一心對越嘗論帝王之學必極聖賢之歸奏
賑恤則惠及天下之民談禮樂則善淑四方之士聳宸
心之顧聽華仕路之登躋天不憗遺人為出涕穹碑列
姓薦為後學瞻依䆳宇定儀嘗列先賢祀典勢殊事變
俗薄風漓何後人懷偏見之私俾我祖絶顧歆之奠道
德功烈已數百年咳唾音容有如一日惟在孝子慈孫
有不忘者惟先生長者庶幾動之恭惟某人經學淵源
仕流冠冕風雲步武早承臺閣之華雨露恩光薦賜京
華之寵两承嘉命来戾吾州重樞府之推崇薦省垣之
敬信大揚文教丕闡王風民生推父母之心多士盡賓
師之敬徵故家之文獻崇明祀之蘋蘩尚論古人慨念
先世睠斯文之未喪庶公論之有歸伏望慰及明靈恩
沾嗣續如有祭有享昭昭可達于馨香雖無聲無形永
永亦㴠于隂隲
代上李知州書
伏以太守興邦斯文所係先賢崇祀明德惟馨言瞻爼
豆之華式見宫牆之美自天有造伏地知歸惟我四明
思皇多士淳熙慶歷偉道德之名儒嘉定端平挺元勲
之上宰高山仰止大糦是承百年如暏其儀刑後學庶
聞其丰采仰惟我祖久廢先祠歲月忽其若流音容恍
兮如在蘋蘩蕰藻莫薦清芬犧牲粢盛孰陳肥㓗惟大
君子篤于名哲而藐諸孤賴以申明言出聽從聲隨氣
應俾此百年之典見諸一旦之間喜極而悲感深以惕
恭惟某恩推錫類化洽承流臨祭祀奉人民風移俗易
昭文章明貴賤禮備物成尚徵文獻之傳丕正校庠之
典苾芬是享福履其綏某親睹縮茅誓言結草羹牆如
見既永妥于神靈泉路有知亦豈忘于明賜心之所冀
言不能殫
代上(闕)僉樞書
伏以神兵大極上承日月之光屬吏門生下逐風雲之
便肅陳斐納冒犯威嚴某竊以人無全才士當有立毛
遂不自薦豈成趙公子之功騣蔑若無言曷致晉大夫
之善予寔何者乃切慕之伏以某命竒窮逄辰蹇拙嘗
以斗升之計遂親案牘之勞荷蒙大君子之知俾儕諸
小人之列吹嘘汲引左右周旋未遑結草之恩忽墜包
苴之黨弓傷獸駭不虞竒禍之攖網脫魚遊皆出更生
之賜妥奉省垣之考再登帥閫之書諒造物之不容致
化工之倍費彈馮讙之鋏豈不悲哉贈范叔之袍誰其
憐者心焉耿耿望其拳拳恭惟某文武全才山川間氣
十連動上公之敬九重結真主之知漕府登庸齋壇大
拜牙檣畫鷁上供天府之儲紫綬金龜薦拜玉廷之寵
貂蟬峩冕鵷鷺趨班位參宥府之嚴禮重宸心之寄說
詩書敦禮樂雅尚非凡槖弓矢戢干戈太平可致有常
立武遐不作人桃李門牆散春風于筆下桑梓閭里占
瑞采于雲間成始成終必恭必敬某數竒半世多辛二
天肅趨光範之塵願效王良之御泰山不辭土壤切冀
涵容浮屠終成合尖所期造就其諸悃愊㒺既教陳
代貢危參政書
某等蟄處海隅蒙庇澤而被餘光者有年矣趙修撰代
祀南来蒙列名門下感佩不忘于心伏惟閣下以孔孟
之學任伊周之寄明天子在上贊襄輔弼使四海蒼生
咸有依賴某等敢為斯文賀某竊以政治之得失嘗以
人材為輕重得其人而任之則致治有不難者伏見淛
東道副都元帥裔出后族傳家孝讓其忠足以衛上仁
足以恤下廉足以律貪誠足以服衆從容乎詩書禮樂
之間留心乎愷悌仁厚之化至如錢榖甲兵特其餘事
耳邇者閩省平章公以參知政事薦諮文到京伏惟閣
下任鈞軸之重寄衡鑒之公為明天子得人以致太平
如斯人者使之佐政薇省當專閫方面之寄必能有以贊
助政化勘定禍亂者矣夫一善可名君子不棄况其以
公輔之器巨濟之資為閣下素所知聞者哉某明人也
知公為深故敢聞于閣下固非謬言臆說以自取戾也
惟閣下留意焉
貢程憲副書
歲事將闌伏惟尊候起居萬福某等罪逆不夭禍及先
人伏蒙閣下瓣香哀臨繼奉手書俾為求銘之地此豈
藐焉諸孤足以致之蓋閣下至誠惻怛之心出扵自然
有以不後人之善如此銘心刻骨莫之敢忘九月間粗
畢葬事實雲庇所及也重念先人老于問學六十餘年
雖祿不及身而其文章縉紳固有稱道之者日夜以不
克紹承為懼過不自量輒欲寫成一帙上塵視司而以
餬口之計卒未及成謹先以諸公哀挽辭上進大小擬
招閣下已慨然許之矣更乞高文序諸篇端則先人之
死猶不死也再三有凟罪在不貸默念先人受知門下
已再世矣臨終之言耿焉如在惟閣下有以動心焉干
冒威嚴不勝惶恐戰汗之至
通危相君書
某蟄居海濱無由通于名公卿之門伏惟相君謀謨廟
堂聖眷隆渥神相起居萬福某罪大逆重先人于至正
二十四年三月廿六日即世病革將屬纊語某等曰吾
平生不足齒錄于人獨雲林先見知我死幸吾友王叔
載述行狀求先生銘我墓先生嘗憐吾生必哀吾死幸
而獲請吾死不朽矣言訖而逝某等哭泣而識之奉衰
返葬奄及終制草茅賤微豈敢上凟遺命所及終不自
已兹因馬編修入京謹錄行狀百拜忍死以請伏望弼
亮之暇大書特書增光丘壠則先君子臨終之託不為
空言九原之下感恩佩德而不肖諸孤當銘心刻骨沒
齒不忘矣干冒威嚴不勝惶恐戰慄之至
上劉僉樞羽庭書
伏以仁人樂道其善誕揚褒衮之詞孝子欲顯其親用
致摳衣之敬俯濡札翰仰徹廷階竊以人有先容士寧
自棄苟有可見之禮寧無欲進之心故陳后山拜南豐
先生尚奉瓣香之獻袁清容贄深寧居士猶為儷語之
援矧此後生敢忘先烈竊念某少而多病長益無聞魯
史一經粗識過庭之訓周詩三誦俄成陟屺之悲慨念
先人老于兹世名聲爵祿雖莫遂于初心德行文章亦
有功于来學念德報之㒺極悵明發而有懷何辜于天
不幸若此芹宫諸老歌蒿里以成編栢府先生標儒林
而立傳矧兹所業具有成文入乎耳著乎心誓承餘緒
誦其書論其世孰為品題有待縉紳為之增重皇甫謐
序三都賦以左思為能文崔德符論八哀詩以杜陵為
近古允念羣言之首用祈貫道之辭恭惟委羽源流藜
燈光燄壽斯文之命&KR0899;障吾道之狂瀾政合神明言行
海㝢三代两漢盡歸榘度之中諸子百家不出凖繩之
外慨惟先子曾荷隆知歲久月深斯其已矣日光玉㓗
寧不慨然嗟哉手澤之遺用俟心聲之妙九原有托
百世增光某心切吐丹情深泣墨敢論通家之契妄希
侍坐之榮夙夜忝爾所生不忘警戒春秋成人之美盍
著權衡戰慄惟深敷陳㒺既
謝劉羽庭副樞書
伏蒙高文寵冠先集雲錦五色之瑞價重璠璵春秋一
字之褒寵深衮黼惟君子篤于名義而先人得以表章
捧誦凌兢摛辭感激竊觀自古文學之士與夫當今道
德之流懼沒世而無聞每著書以自見時無伯樂安知
良驥之才人匪子期孰識高山之調况文章各自為體
而好思多至于偏向非識鑒之明曷著公衡之議乃如
今日允冠前修大書屢書不昧操觚之正一世累世于
昭載籍之傳過辱不辭敢忘下拜恭惟閣下詩書元帥
道學鴻儒宥府本兵增重齋壇之拜大邦維屏每資帷
幄之籌譽藹縉紳學窮緗帙萃正直中和之氣為雄深
爾雅之辭聿駿先猷廣心多士矻矻乎若不及休休焉
如有容凡兹德行詞學之可稱不以微賤汚卑而或棄
肆垂雅製增賁家傳盖有德而有言宜必恭而必敬黃
山谷祭王文甫固閔其窮韓昌黎誌樊宗師亦多其博
金聲所振紙價倍增某自揆疎庸仰承許與香分雲帙
辛觀新著之編光賁茅齋復聽前呵之伏恩莫能報德
何以加入荆州之品題何可忘也傳和凝之衣鉢竊有
請焉屬當嚴凝冀加珍嗇上赴玉堂之召茂膺金炬之
榮頌禱維深敷陳罔既
賀王敬中除教授書
恭審顯奉恩除光膺模範有道則仕正逢泰運之還非
教不親益賴師資之重斯文是慶吾道增華竊以官必
惟能士當適用廣文官獨冷固匪能堪孝廉不知書孰
云其可曰惟兹選實難其人况飛聲急羽之秋非稽古
右文之日長鎗大劔安事毛錐章甫逄衣動成白首庸
人竊笑壯士羞為絃誦久已無聲禮樂殆為虚設靜言
若此寧不慨然偉甚良才固當廣樂地而振名教嗟哉
我輩豈宜束高閣以待太平夷攷四明寔多哲士戴剡
源名聞天下僅由廣信以歸来程畏齋學被江東終自
銘山而致仕乃如今日有光前修是為一舉而得之所謂
脫穎而出者恭惟某襟懷瀟洒氣稟清修按桃源先生
之緒餘慕蘭亭右軍之風度學海擅青箱之富詞源揮
綵筆之華雅頌三百篇不忘素學便宜十二策欲吐丹
衷肆惟教席之尊寔領縉紳之薦赤城巨鎮碧海名邦
博士横經佇見衣冠之盛諸生立館益看衿佩之多頋
不重乎必自此矣某青毡不振黃卷徒勞拭觀薦鶚之飛
與喜攀龍之近至聖文宣廟擬傳采藻之詩舉子翰墨
場更妙穿楊之射其諸贊頌罔既敷陳
答李元帥書
設席以致賓賢久仰元戎之盛横經而授弟子自慚末
學之卑承命惟榮撫躬是愧恭惟某翰林家世籓閫才
雄櫜弓矢戢干戈適當熙運說詩書敦禮樂誕廣儒風
深惟嗣續之傳俾叙師生之敬某青氊不振白首將成
念無稽古之能敢犯好為之戒辱承枉顧輒爾抗顔善
教有待守之功恐成怠事執贄盡相見之禮莫報恩私
將承斧鉞之光庸謹簡書之體俯陳崖略仰冀海涵
通劉仲愚先生書
伏以一鄉高月旦之評式尊儀範三傳著春秋之學肅
就師模仰造丈函俯陳一得竊惟諸侯之行事見諸魯
史之舊文正次王王次春綱常為正事繫時時繫日凡
例滋多道上合于唐虞贊不待于游夏粤自漢晉之降
及至唐宋以来羣儒狐疑諸說角立據事直書者膠于
一見隨文立義者弊至多端充棟汗牛黨枯護朽非躬
受聖人之訓孰能知作者之心惓我四明思皇多士樓
宣獻序止齋之傳高祭酒為國子之師因學名書深寧
撮其要趣日抄有註東發緝以成編程先生接趙太社
之源流袁内翰備高舜元之答問盖以發明其旨匪徒
專事夫言厥今明廷用以取士巧以新說晦庵嘗指其
文妖泥彼陳言元凱空成夫傳癖仰止前修永遠孰為
後進依歸論規矩之方圓必資良匠稱權衡之輕重盍
同此心非就有道而正焉終亦無聞而已矣伏惟先生
屬辭比事微顯闡幽謹人事于三餘審天時于五始正
其誼明其道大明筆削之公褒有善錄有功克審勸懲
之正嘗論晉楚終始以見夷夏盛衰蜚王國之聲名登
虎榜掌天門之教位正臯比既勇退以来歸遂從容而
息偃發蒙蔀擊待問鐘撞謂萬二千五百家為鄕誰其
學者而二百四十餘年所載吾將語之文通得趙氏之
微安國踵洛伊之派門深夜雪席上春風伏念某久剔
蠧編深嗟麟獲飢貧所迫僅為餬口之圖疾病相攻盡
廢傳心之典頋私衷之欲奮諒習氣以難除仰瞻道德
之光足遂聲容之覩小子成章狂簡不知所裁長者大
度寬容庶幾于進所願掃門而授業固當敷衽以陳辭
致南豐之瓣香嘅云其晚傳和凝之衣鉢請繼自今屬
當陽和幸調節適早正儒臺之擢以永翰苑之榮傾向
之私敷宣罔既
與李經歴書
恭審美宦所臨彛倫攸叙事庶母如適孝思推重于先
靈視長兄最親友愛敢忘于同氣得侃侃怡怡之意有
融融洩洩之情同致一家以介五福十餘年之别不亦
久乎千百里而来有足樂者爰致同鄕之誼以伸吾道
之勤莫盡其辭少將以禮
代彭太守與張天師書
伏以萬代同流深闡玄虚之妙一麾出守欲求清靜之
歸庸致起居敢辭煩凟恭惟真人神明胄系道德光輝
由有為悟無為森璇霄之象緯修人爵得天爵華綉黼
之山林弘開衆妙之門高視千年之上某幸嘗覿而未
遂從游恭敬不以虚拘薄展修齋之禮呼吸如能變化
當循問道之儀仰企仙都肇當炎夏粲星佩霞裾之飾
盛金科寳籙之文無任皈依惟深眷注謹奉書以稟
童定詹書
狀元賜對久誇及第之榮先正疏封有忝立祠之典允
惟道德文章之懿用諧室家婚媾之宜言發乎情事嚴
其始伏承某誦列女傳夙成壼範之賢而某學聖人書
罔識淵源之正念傳恭于嗣續盍仰企于高華筐陳鴈
奠之誠惠徼親厚瑟叶鳳鳴之吉有待歡娛
回定書
大閫疇庸久仰光華之著同鄕合好遂聯姻媾之和宗
事其承蹇修為理伏承某詩禮續外家之慶已沐恩榮
而某德容習中饋之儀未嫻姆訓久叶鳳占之契有来
鴈奠之誠謂我舅為甥事盍嚴于堂著視兄女如子禮
深愧于竹綀
王定范書
仰華文學士之門久欽儒雅問荆國先正之裔深忝宗
風睠加好之有成由同聲之相應伏承某德容備美已
嫻中饋之儀而某問學無傳粗識内經之要既恭承于
然諾用式序于情文儀始問名禮兼納幣居敬而非太
簡式孚所願之同親迎以及其時即見于歸之喜
胡回趙書
仰普安郡王之相業閥閱相傳問致堂先生之緒餘箕
裘莫守允念婚姻之合寔惟契好之同伏承某文行相
教久著篇章之美而某德容無取尚勤絲繭之功有来
嘉命之嚴式見修辭之正家人正始行看堂著之輝之
子于歸毋責竹綀之陋
為胡椿齡定孫氏書
仰長沙太守之門久欽材略忝安定先生之裔孰繼經
傳睠為閥閱之華契此姻連之好由来遠矣于以成之
伏承某姆教聽從夙謹修儀之訓而某師門授受莫循
治事之規允惟中饋之賢深藉衷言之助事繫于日情
見乎辭有其禮者有其文匪敢忘于敬簡願為家而願
為室冀克篤于歡娛
為舅回陳納幣書
娶必若吾家久叶飛皇之兆嫁不與凡子適符中雀之
緣有仰情親敢忘盟約伏承某師模授受久揚要路
之榮而某姆教聽從僅守中閨之正粲兮筐篚樂爾瑟
琴事莫重于正名寧辭来命禮未遑于從吉願緩于歸
罔既敷陳惟深倚注
為小兒復昇納幣書
伏以婚姻之禮尚矣惟道德之懿久仰前修而彛倫之
重盍先正始睠我四明號稱文獻伉儷之求必論閥閱
比在淮海伏蒙尊慈以令愛娘子與某男復昇締媾姻
盟所以崇重古道者也兹幸来歸于納幣之禮可不講
乎夫以三世之契合百年之好斯文盛事然修辭立誠
居敬行簡亦士君子所宜慎重也賜金諾以遂玉成服
恩佩德多矣執事其俯而就之
滎陽外史集卷三十三
