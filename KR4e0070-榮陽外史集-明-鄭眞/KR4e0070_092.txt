滎陽外史集卷九十二
明鄭真撰
七言律詩
趙通判煮雪窩詩
一鐺松火燄初紅座席春迴造化功每笑詞臣慙党尉
多煩諫省寄盧仝銀葩散彩蟲聲撲玉液生香蚓竅通
身世不隨流俗化飄飄清思渺空濛
用方參政文敏述懷韻五首
塗山禹會帝城深翠輦曾紆御步臨玉帛流風傳往昔
衣冠盛治覩于今直言每羨劉蕡策遣興多慙杜甫吟
矯首城南天尺五大明當宁廓羣隂
雲氣蓬萊咫尺間太平盛觀喜開顏象犀南貢踰銀海
騏驥西來度玉關多士曾承前席問將軍正奏凱歌還
才華獨羨瀛洲客不數淮南大小山
黃道天開曙色浮瀛仙催覲紫雲樓未容四皓歸深隠
寧許三閭賦遠遊河漢星辰曕北極風沙海島望東州
傳家自有康成學睿覽終當徹帝旒
禁城秋水映芙蓉甲第煌煌綺繡重麟趾已聞歌聖化
虎頭還見儗侯封周南太史憐司馬洛下耆英憶邵雍
尚有前朝勲伐在雲霄不日慶從龍
淮南草木正高秋千里長懷宋玉愁濠水橋梁通廣運
滁陽關險接清流芸編辟蠧香猶潤瑶軸生輝墨尚浮
莫道遺珠滄海闊老成仍許占鼇頭
再用韻五首
山河蕭颯正秋深想像誰將粉墨臨形勝萬年誇自古
風流三傑數斯今甘泉欲奏揚雄賦梁甫新成葛亮吟
客底不禁形影隻翦燈愁坐月庭隂
雅志由來丘壑間逢人談笑強形顏江山路遠愁千里
河漢雲深悵九關漢署馮唐寧老去羌村杜甫定生還
故園消息西風暮望斷瀛洲海上山
落日滄茫海氣浮多情祇欲賦登樓陶潛久有歸田興
吳札寧忘上國游玉室金堂誇福地丹山赤水記明州
同鄉漫憶同年友冠佩鏘鏘侍主旒
晴山空翠削芙蓉迤邐長淮百萬重周禮職方煩載牘
漢家湯沐趣行封文明廣被聞絃誦禮化旁流詠穆雍
亦有滄江千里客夜看劍氣拂蒼龍
編年二百魯春秋舒卷寧忘楚客愁聖意可能參筆削
師承聊復記源流草窗短褐風聲透土屋孤燈雨氣浮
富貴自行天所付珥簪敢望立螭頭
用韻夏原威述懷七言六首
雉堞煌煌壯國都移家住近月明湖秋風籬落花長好
夜雪庭階草不枯烟遠山庖供晚爨雲舂野碓急秋租
浮生已付形骸外何羨商巖隠者徒
山氣巃嵸旦夕佳萬年形勝覽河淮雲開畫幛尊罍列
日近晴窗硯席排吳郡張翰頻發興荆州王粲獨傷懷
太平久已邊聲息笑指台纏近泰階
霜寒碧落曉鴻鳴久客何堪夢底聽淮海雪晴拖練白
荆山雲暖送螺青長卿多病愁仍在阮籍窮途醉不醒
何似隠君松竹裏焚香閱世了殘經
滚滚浮塵上客衣登臨祇欲賦將歸黃鐘大吕遺音邈
白雪陽春和者稀山木寒聲風滿壑渚蘋晚色水浮磯
采芝應念青雲客談舌紛紜總見幾
制草須曾儗玉堂樂歌亦復用霓裳馬良謾說眉純白
韓子多憐鬢已蒼霄漢沾濡欣雨露關河涉歷怕風霜
相逢青眼誰知已欲吐平生錦繡腸
山川遠作子長遊風雨難忘宋玉愁舊日封疆誇芈楚
盛時禮樂覩姬周曉庖每笑塵生甑夜榻空憐月滿甌
滄海東頭波浪闊依依清夢繞瀛洲
送洪毅夫
佩服翩翩映紫霞東風千里望還家靈丹夜長黃金汞
仙杏春開錦繡葩天闕政須依日月雲程從此隔塵沙
袖中况有青囊祕莫道流年兩鬢華
和劉太守紀懷
龍杓光照上元初燕處從容視篆餘五馬春風晴簇仗
九重曉色瑞充閭藜燈高照青雲步鴻寶猶傳素篋書
自笑孟嘗門下客彈歌寧歎食無魚
送應德中上任
家住天台第幾峯年來為(闕)容郭熙每說丹青手
李白仍誇錦繡胸曉榻塵編揮玉麈夜牀寶劍拂蒼龍
幕官掌故非輕授定有聲名動九重
送朱元助上任高唐典史
蓬萊東望海天隅千里淮山賦卜居夜月蟻香芸屋靜
春風蝶夢竹園虚公車寵赴京都召賓幕恩承省部除
形勝中原誇自古浮雲蒼野覽青徐
學中與諸公飲酒分韻得晴字
藻頖波光漾午晴煌煌庠序藹簪纓樽前未覺劉伶醉
席上還推許劭評翠釜傳庖誇禁臠銀刀斫鱠勝侯鯖
斯文共際千年運儗詠菁莪樂太平
送胡彥通迺常往西京大同府
鴈門西望是雲州風雪飄飄萬里遊蕃漢封疆空舊壘
遼金冠蓋總荒丘邊聲暮走龜茲曲日色寒欺季子裘
堂上乃翁如問訊為言衰老盼瀛洲
詠周克復先生三友軒
松竹依依政可憐玉葩况復覩清妍江湖歸老成三益
泉石相輝共百年黃鳥有聲春冉冉翠禽無語夜娟娟
人間正熟繁華夢幽意從今莫浪傳
和李推官勸農日詠花籃韻
花神送喜碧雲籃華髮蕭蕭莫浪簪一曲山香垂舞袖
雙頭國色駐飛驂珊瑚網出春波艷錦繡囊傾午席酣
過眼未須誇富貴故園有夢過江南
送陳君祥上任襄陽府照磨
每讀南平舊勒碑襄城風物思依依小兒謾唱銅鞮曲
貪將曾誇玉帶圍(吕文德事)水滿檀溪寒月上天低峴首翠
雲微幕官九載應多暇往事毋令勝賞違
送嘉祥縣主簿
麟紱由來紀地靈宣尼絶筆載遺經千年已見河流碧
萬里遥看岱嶽青鸞鳳林低棲棘枳鯤鵬海闊奮空冥
春花滿縣歸來日玉佩玲玲月下聽
送廬陵郭氏怡怡堂
棠棣花開曉砌空塤篪度曲奏春風綺筵每愛樽罍共
繡被多憐寢席同鸞鳳聯飛雲出洞鴈鴻相近月當空
德星早應賢才聚雙璧終看奉帝宫
寄咸陽知縣臧九疇
篝燈夜雨共論心鼔角聲寒玉漏沈趙國竟全和氏璧
不疑寧取舍郎金花綾賜誥龍廷近綵筆凝香燕署深
聞說孔君碑更好人來煩寄客窗隂
送盧文剛
矯首丹丘海上山布衣每欲謝朝班百篇藻翰真無敵
萬斛牙籌祇等閒彭澤傳聞陶令去羌村報道杜陵還
林泉未許終蕭散有待明廷召賜環
用萬玉麟先生端午韻四首先生臨淮知縣公父
也
椿庭孝養舞斑衣玉律蕤賓正及時毛義已應稱孝子
惠連終不似常兒淮魚細斫銀絲膾閩果新供錦荔枝
海上仙山如可到便從王母醉瑶池
蘭湯浴罷試羅衣樽俎風流記一時青眼每憐題柱客
白頭今見起家兒五聲宛轉歌桃葉雙袖娉婷舞柘枝
淮海從容京闕近置身如在鳳凰池
上帝恩榮儗賜衣百年永負太平時政須寶幛開雲母
從使新聲教雪兒竹底行庖烹玉柱花邊聚佩雜瓊枝
翰林帖子誰供奉香染羣公洗墨池
山中結綬上王畿四十年來不遇時空使莊生迷蝶夢
解令杜老憶熊兒客窗影透榴千葉仙窟香餘桂一枝
澤畔獨醒慙楚屈朱門何處酒成池
見山草堂
滿徑霜花錦綺斑開門忽復見青山寧知淮海滄茫外
如在柴桑遠近間白鶴孤飛雲出洞蒼鷗相逐水流灣
客來欲問悠然趣縹緲天風颯佩環
送何主簿權河北稅畢還睢寧
故家文獻春秋學盛代賢良甲乙科麟獲久聞探魯狩
鹿鳴今許聽周歌九重宫闕恩波近千里河淮貢賦多
跨馬歸來公署靜木犀香裏候鳴珂
送分教戴汝莊奉旨還京
四明戴剡源先生以文行稱著在國史其從孫
汝莊好學能文為國子生奉旨分教中都徐之
蕭邑縣大夫而下咸敬禮之踰二年天官復召
還過臨淮以契家之厚作詩贈之
江海名家閥閱重文章多說剡源翁雲仍尚喜風流在
鄉社還憐契誼同講席三年垂絳帳征途千里跨青驄
天光咫尺雲霄近獻賦終當徹帝聰
送分教陳宗穆奉旨還京
四明奉化多舊家大族陳宗穆氏自其父祖以
上女婦以節守者五人縉紳士大夫樂稱道之
宗穆讀書能文克紹先烈由郡府選薦為國學
生分教彭城沛中子弟樂從之既二年奉旨還
京過濠梁以鄉里之契作詩以贈云
璧水衣冠被寵榮沛中分教育羣英客氊不廢三餘學
家閥猶存五節名汗竹光寒秋月白碧芸香暖午風清
檄書催入天官選金殿當頭覲聖明
用韻答樊孟學
天開泰運廓人文江海風流喜識君千里玄鴻翔碧漢
三山彩鳳駕紅雲菊松晚色吟壇共芹藻晴香講席分
百歲襟期承許與前修何必慕崔羣
金湯形勝覩中京宫闕煌煌萬雉城司馬自為題柱客
終軍本是棄繻生久聞雞黍原同約須信鹽梅可作羹
矯首奕壇仙跡近月明來聽步虛聲
再用韻簡沈文舉
夜窗曾憶共論文翰苑聲華獨許君萬里光搖瀛海月
半牀氣溼楚山雲瓊醅戰蟻清杯泛玉饌行庖翠釡分
橋梓一門華晚節旌招當復似陳羣
早向吳淞數俊英移家住近鳳陽城蜀中自古稱揚子
洛下從今重賈生共說相門頻吐哺終煩御手為調羹
九重步武星辰近好聽春風玉佩聲
用向知事韻律詩二首
床頭舊笏積成車閥閱前朝識故家翠墨香濃廷疏草
綵毫光動誥綾花濠梁雁過風生壑歸峽猿啼月印沙
將母不忘千里念周詩應儗賦皇華
松桂山中夜月凉碧天西望峽雲長帝鄉旅泊春秋老
使幕賓陪旦夕忙蒼鏡啟匳驚鬢白朱衣引騎迓腰黃
幸逢四海文明日霄漢終看彩鳳翔
借韻二首奉呈賈通判令尊翁先生
岱嶽青齊碧海涯伏生故里有誰家秋風不用傾桑落
曉露須煩看菊花賸有聲名傳歷下共稱詞賦比長沙
客鄉喜遇忘年契相約雲端望翠華
年逾七十鬢成霜甲子從容化日長堂上政須誇福夀
人間不必論閒忙霜天稻熟魚烹鯉雨夜橙香蠏擘黃
衣綵已聞成樂養風雲有路看飛翔
送洪太守上任淮安
九重詔啟紫泥封太守新除馬首東從使淮陽尊汲黯
解令蜀郡化文翁黃隂堂覆甘棠日皂盖香飄細麥風
有待政成書上考佩聲催覲大明宫
送陳德俊歸天台
前朝冠冕認貂蟬勁正堂深月滿天共覩甘棠存舊笏
從知汗竹有遺編衣冠幸際千年盛禮樂須徵百代傳
珍重先公曾撰述殷勤儗寄白雲邊
天台陳德俊氏白雲半間繼遠父之子故宋詹事獻
肅公八世孫也獻肅逮事孝宗以雄文直道簡在帝
心手詔奬諭有勁正之褒公取其二字以名所居堂
嘉禾聞人阜民實為之銘元至正間真先君子求我
先生嘗得而讀之嘆其雄深雅健足以稱公之德因
繕錄著跋語致景仰之思今已二十餘年矣載在家
集讀之嘅然際聖運肇興以鄉貢典教臨淮與繼遠
相遇問及家世知其以獻肅七世孫出後王氏者也
繼遠恍念先緒不可中絶使德俊歸復陳姓是所謂
知本者也繼遠居濠梁十年德俊以時來省遂得併
交其父子德俊天姿秀整勤敏過人嘗讀獻肅家集
有上皇太子書稱太尹閣下者竊疑焉真語之曰先
宋故事有以皇太子尹京者所以尊國體重民事也
宋史乾道七年春二月立恭王惇為皇太子夏四月
詔皇太子領臨安尹周益公在翰林當制入直夜半
承命草詔御墨猶溼詫為榮遇獻肅乾道名臣所稱
太尹即其證也時在座者浚儀趙先生木仲文獻老
成系出天族深以予言為然嗚呼故家子弟有原伯
魯之誚久矣其有德俊之賢克志其家學者乎一日
德俊侍繼遠歸言别賦詩為贈併書此以致意云洪
武十一年歲在戊午四月既望鄭某謹識
寄萬玉麟郡公
佳兒作郡樹雙旌上國遥傳月旦評三釡瓊羞成樂養
九重花誥盼恩榮高風願下陳蕃榻往事寧誇李愬兵
海寓一家文啟運祇將歌頌答昇平
淮南千里未還家五十相將鬢欲華夜雨清尊歌伐木
春風綵筆夢生花濠梁勝觀宸都壯汝水晴輝客路賖
矯首天邊青鳥使殷勤有待寄雲霞
遊碁盤石
逍遥何處覓碁仙甲子人間不計年御氣夾城通漢闕
河流到海亘淮天鶴巢琪樹秋應到龍護珠宫夜不眠
寳鼎丹砂成九轉道人應許共談玄
送楊德貞
學省煌煌映璧奎諸生冠佩雁行齊桂香秋老蟾蜍窟
芸席春深燕子泥已有才名登闕下須將勲業繼關西
振衣南上京華路矯首青雲百尺梯
次姚宗文貽沈文舉
太守中都愛育才南風五馬散荒埃香分魚藻賓筵秩
詩奏菁莪教席開杜子敢辭安石聘趙生端為退之來
清秋有約絃歌暇杖履同登惠子臺
華髮相將愧不才客衣時復浣塵埃久憐夜雨寒燈暗
重喜秋風馬帳開宸闕天高看獨步宫庠地近候頻來
星期好迓緱仙駕一曲鸞笙月滿臺
王荆公在鄞日嘗聘鄉先生杜醇入學事見公文集
韓文公守潮命趙德為師自是潮人篤於文行文舉
以今太守命教𨗳弟子員師道之重當以古人期之
再用韻三首貽文舉訓𨗳
盛世文明教俊才襟期冰雪謝氛埃半窗白月芸編啟
一榻松風竹洞開䟦燭疑酬前席問抱琴且為廣文來
芹邊亦有追隨樂笑殺歌樓擁肉臺
翩翩雲錦屬多才灑灑清颷洗俗埃舊典好抽金櫝秘
玄關政待玉匙開須知佳士經題品莫道諸生勸壽來
矯首京華天咫尺梯空看上鳳凰臺
皋比掌教本非才苜蓿盤空几席埃帝闕仰瞻三殿出
仙山遥望五雲開多煩上客公車過共迓先生聘幣來
藻頖生香冠佩集錦篇新儗柏梁臺
答黃仲貞老先生見寄
老來未肻負春心風致還如李翰林遣興每餘樽内酒
賣文時得案頭金杏花壇近紅先透楊柳橋低綠未深
有約東園須一到不煩折柬特相尋
淮天久客思漫漫風雪那禁二月寒江海愁吟憐杜老
林山僵卧隠袁安故園風物煩相問上國光華許共看
桃李已傳春蓓蕾多情休惜蟻樽乾
送薛同知還潁川
捧檄來司鎖鑰重紛紛出納敢論功倅廳久荷君恩重
公帑頻誇國賦充濠上觀魚波渺渺潁陽歸馬路匆匆
終南舊隠還無恙瑶草春生淺碧叢
壽李太守
煌煌南極耀晴空夀祝中都太守公政化舊歌周召伯
才猷咸仰漢文翁繡筵香泛金樽碧華屋光搖畫燭紅
桃李東風春似海衣冠催覲大明宫
寄烏繼善先生
紅心驛外望家山颯颯西風兩鬢斑繫雁書成霜滿地
飯牛歌罷月臨關謾傳海外蘇仙死終許羌村杜老還
客底不知強健否何時訪我白雲間
送鳳陽李太守朝京
龍衮煌煌咫尺天侍儀雙引簉班聯虞廷共仰明君聖
漢室頻誇大守賢内宴恩承瑶席醴宫袍香染玉爐煙
鶯花淮海春三月五馬東風候早還
寄汝寧萬太守
閶闔門開日月高天顧喜動紫宸朝雲隨鳳輦喧歌吹
風靜鵷班颯佩瑶華饌割腥傳綺席碧香湛露賜金瓢
汝寧太守歸來日濠上停車聽楚謠
公館春深燕子飛甘棠晝靜漾晴暉已成天上羣龍會
還羨雲邊五馬歸星漢文章承黼黻宸廷禮樂覩雍熙
長才正要司鈞軸有待回班舞綵衣
寄萬玉麟
不見先生又一年聯翩詩句許誰傳龍文賜誥春天上
蟻酒清樽夜月前花館聲遲蒼玉佩芸窗香襲紫茸氊
賢郎歸自朝京日聽取南陔奏管絃
三月廿四日會飲於姚先生宗文家時在座者以
齋黃先生文竹夏先生野亭沈先生仲良陳先生
列坐以齒行酒侑食仰獨山之高俯長淮之深燕
笑一日之間有足樂者黃先生起論山川形勝因
及曾楊之學賦詩一揮而就老成特達其何可及
耶因次韻於後紀勝集云
名家見說十年前冠盖欣同錦繡筵帝里九重瞻漢闕
客鄉千里樂堯天香浮磁甕春傾醴火熱山庖曉斫鮮
醉後誰傳砂法秘振衣欲去且留連
題秋林卷
山色滿簾空翠飛蕭蕭籬落傍清溪菊花試把金杯泛
柿葉頻將彩筆題夜月夢回緱嶺鶴晚風吟伴宋窗雞
百年未負林泉志秖恐天書召紫泥
送宿州同知胡仲立升授鳳陽府通判致仕還里
彤廷曉日射朝衣喜動天顧得賜歸玉饌行庖仙蟻泛
金泥賜誥彩鸞飛子陵江海心長戀彭澤田園計弗違
耆舊多憐青眼顧恩光還訝近來稀
送劉子機入覲
春風冠佩共周旋為愛文章錦繡妍千里貢輸登禹甸
九霄步武仰堯天家山久羨神仙宅仕路頻誇吏部銓
漫說老來雙鬢白龍鸞賜誥儗歸田
贈馬良卿長史朝京
京國翩翩步武重天高河漢挹空濛山中長望秋雲白
海上遥看曉日紅賜宴恩濃金鑿落朝班聲侯玉玲瓏
還家拜捧綾花誥鶴髮萱堂笑語同
聽竹軒
蒼雪紛飛白晝隂乾坤清氣覺蕭森秋風環佩湘江杳
夜月笙簫嶰谷深欹枕不成蝴蝶夢揮毫長叶鳳凰吟
老來亦欲依泉石與子同觀太古心
贈沈大使茂玄蕭副使叔達共三首
蓬萊高閣望滄溟隠約仙家喚即譍鶴騎帖雲迷遠近
蜃樓成市幻空冥扶桑日射珠璣窟沙島天開紫翠屛
想見此時胸次闊别來夢繞夜燈青
海東見說登州硯點點金星纈錦雲若使老蟾分一滴
便令脫穎掃千軍詞臣應詔曾攜直騷將登壇預策勲
要與虚中長作伴山房試問沈休文
名家述律挺賢豪千里濠梁喜見招日月光華瞻帝里
風雲咫尺上仙橋每誇給事登廷陛却訝征商近市朝
何似吳興山郭夜水晶宫裏聽吹簫
咏鏌鎁山送賈通判
倅廳南對鏌鎁山空翠紛飛白晝閒寳氣暗埋巖壑底
神光直上斗牛間清波淬石存金鍔遠岫生風響玉環
前席如承宣室問為言形勝似商顔
用韻答史濟川奏差見貽一首
風雨黃花一徑殘客鄉懷抱且須寬山醅不用玻瓈碗
葉臡誰供瑪瑙盤蠧簡未終憐日暮貂裘已敝怕天寒
帥垣使者歸來早錦繡囊傾得笑看
贈董士勉歸海州併問訊劉貢寓學正
風雲浩渺泛靈槎三徑歸來菊有花疏廣宅東天入海
龍且城外水囊沙賓筵且復成娛樂帝闕終須拜寵嘉
好語黌宫劉博士休將簡策問生涯
寄晉原縣丞王叔潤兼簡主簿董仲石
青霞仙子最風流關陜山河紀壯遊鳬雁影高山日曉
鶴笙聲杳塞雲秋百篇體製諧金石兩考才名動冕旒
客底未忘青眼顧欲憑鴻雁寄綢繆
二妙才名識者稀同僚濟濟赴襟期庭中欲結王生襪
講下誰趨董子帷少妓當筵歌窈窕阿蠻洗盞醉淋漓
長淮應有相思客坐對空階月上時
臨涇望望塞城遥土屋人家晝寂寥南土衣冠憐謫宦
西征鐃鼔訝歸朝月明古戍悲玄鴈風落平坡急皂雕
想見縣官能化俗邊頭立馬聽歌謠
馬屯山外落疎星千里平涼路杳冥遠近封疆誇俗習
古今人物慨英靈石煤炙得牲庖熟瓦缶盛來湩酪腥
風景須憑詩律寫試諧笙管月中聽
永思庵
翬飛華構近青山沙水重重罨畫間孝感慈烏馴不去
神遊化鶴杳難攀縮茅誓許精誠徹扳柏那禁涕泗澘
巖谷鶯花春似海萊衣想像舞斑斑
又
龍穴憑誰闡地靈音容邈邈嘅泉扃象形欲刻丁蘭木
家教須傳長孺經露洗松楸紛濺淚星羅俎豆肅惟馨
山川佳氣從今始恩誥疏封仰帝廷
遣懷示兒復升
余自九月初至十月末舊疾交作心腹痛楚腰
背拘攣日常嘔逆老年客居困苦無聊作詩遣
懷示兒復升兒年始出幼方務學於人事絶未
通曉僅可備朝夕使令飲食起居恃以為命
而鞏成縣主簿鄭伯厚薦為習學詩春秋二經
及身言書判至煩吏部奉内府勘合起取欺天
罔人莫此為甚遠鄉羇旅父子離别情見乎辭
矣詩凡十首
千里南來賦遠遊寄身天地等浮漚老年不減相如病
久客那禁宋玉愁薄酒倩誰沽市井還丹笑我問逢州
兒男痴弱難為别長夜燈前涕泗流
世家文獻已多年南渡從今又八傳大父隠蒙多善慶
吾翁求我有遺編麟經早著芸窗學兔窟曾占桂籍先
薄宦相隨憐别汝誰收老骨向林泉
當年攔道憶牽衣千里長淮恨不歸庭下芝蘭空雨露
山中橋梓自光輝源流幸喜箕裘續孝養何慚菽水違
待汝歸來成一笑須憑寸草報春暉
滎陽家牒世多聞手足誰知一氣分季弟廣西仍作縣
先兄地下已修文故園籬落荒秋雨先隴松楸映夕曛
冰雪尚存書帶草青春有待續餘芬
身言書判唐朝事巖谷蒐羅廣用儒若使兒孩膺此薦
不知等輩欲何誅龍翔羲馭鈞韶奏鷺肅周行佩服趨
應有萬年長策在臣微亦欲辨姦誣
選士從來鑒别精猖狂敢瀆部曹聽老生不解通三傳
小子何能習兩經郡守遣符親勸駕舟師戒道候揚舲
虛聲無用人傳笑何似生來不識丁
五十年來奈老何客中誰復慰沈疴錢慳子母今垂罄
藥用君臣近較多疏廣乞骸歸海島杜陵病肺卧江沱
紛紛前烈空千古愁絶青山落日過
山城獨卧碧雲深把鏡頻嗟鬢雪侵俸米無餘貧亦好
丹砂有約病難禁浩歌夜半悲彈鋏勝賞年來負盍簪
造化小兒真薄相青衫竟老歲寒心
夢裡還家夢忽醒山中松桂倍留情長生欲得烟霞術
古學寧推月旦評興熱可容詩作祟愁來祇仗酒為兵
教官亦預斯文寄投老猶能頌太平
故人相望碧天涯淮水湯湯去路賖萬疊雲霞仙客洞
九重宫闕帝皇家鳴珂尚記金張里奏賦誰開屈宋衙
鴻雁有書煩寄遠晚霜閒付滿園花(余在臨淮種菊數百本)
洪武丙寅四月十二日過廣信訪闊齋鄭先生出示
兒十首詩讀之令人悽然盖小雅發乎情止乎禮義
之作也遂為書一本以遺其子復昇彥心俾朝夕觀
之以篤其孝養之志云大雅書
次韻史憲副行可見寄
上國歸來月滿軒東湖山水萬家村極知杜甫心常戀
須信張儀舌尚存繡斧從今還使節鼎台當復大名門
舊時太白樓前路蝴蝶春風遶故園
往日曾過傍水軒長橋古木藹雲村廣文尚覺襟期在
丞相多應世澤存燈火論交重解榻松蘿託好喜登門
老來復作江湖别花竹何如獨樂園
寄鳳陽府斯文諸君子
胡(闕)教授
中都掌教冠諸儒堂上春風散佩琚未儗識荆慙太白
可應慕藺愧相如世家重紹甘棠笏手澤多傳漆簡書
明越同鄉天咫尺暮雲頻倚客窗虛
趙默仲先生
故國王孫老翰林紅顧白髮映華簪文明曾際千齡運
經濟常存百歲心琥珀香浮稱壽酒褭蹄價重賣文金
同鄉久有通家契風雨相思過夜深
沈文舉先生
天葩織就錦雲機五十年來鬢未絲花館停驂多好客
柏臺冠豸有佳兒菊松晚節陶尊泛芹藻春香馬帳垂
老我尚耽丘壑趣丹青好寄鴈來時
賴思順先生
盛時美產見真材浩浩長淮教席開帝里輝光依日月
禹門變化待風雷尺書每欲從人寄匹馬何當訪我來
聞說今年催滿考青雲送上鳳凰臺
洪希羽教諭
委羽仙人老見招中都庠序近雲霄聖神有赫瞻龍衮
俊選同趨颯佩瑶苜蓿盤空朝日上扊扅歌罷晚香飄
客中那得重相見千里空令悵望遥
劉思温
昔年樽俎共論文玉漏遲遲夜欲分百歲襟期憐鄭老
萬言大對重劉蕡青藜光動天邊月綠綺聲隨水上雲
愛弟舊誇真御史賜環當復覲明君
郭道裕
家本汾陽世胄遥淮南却赴小山招雲垂絳帳書連屋
月滿紗窗酒泛瓢富貴祇應如昨夢英雄聊復話前朝
别來兩見春風換誰與空齋慰寂寥
方參政文敏
健筆雄詞李杜間相逢千里即開顏舊誇富貴雄無敵
老覺光隂祇等閒芸草香凝瑶帙潤土花暗蝕劍痕班
盛時文武須經濟莫戀淮南大小山
姚宗文
長淮晴漲白鷗波仙客風流可奈何化蝶蘧蘧占昨夢
騎鸞踏踏聽空歌青裁汗簡充邊笥紅染朝衫試越羅
矯首城南天尺五風詩休賦考槃阿
夏士良先生
往事繁華一夢中風流誰識夏黃公醉傾桑落香浮席
步遶梅花月掛空信筆文章綦北海滿船書畫米南宫
舊時五里橋邊路杖履何由野趣同
吳孟周
延陵季子最風流琴劍飄飄上國遊每把篇章誇李杜
時將波磔辨虞歐諸生講下齊襟佩具慶堂深肅饍羞
聞說黌宫新幣聘西風遥想菊花秋
姜叔信
飛熊家閥素多儒手澤流傳積慶餘海㝢共誇醫國手
仙人曾授活人書菊泉滿尺香仍冽杏苑仙葩畫不如
老病無緣重會面神丹誰寄錦囊儲
陳仲良
翠竹離離一徑分石牀清思渺秋雲寫成唐宋新圖障
識得商周古篆文金縷詞工春欸乃寳爐香熱晝氤氲
舊時雅致今何似坐對靈山若識君
次韻答姚宗文見寄
浮庵居士號多文織就天機五色雲譜族遠從虞帝出
經傳長仰素王尊圖南儗奮孤鵬力冀北須空萬馬羣
尚想淮山風月㡳也因詩派續江村
滎陽外史集卷九十二
