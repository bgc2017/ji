滎陽外史集卷九十六
明鄭真撰
七言古詩
日食詩(至正二十一年四月朔)
辛丑四月朔日有食之既氛祲烟雲相盪摩天地山川
忽蒙翳省垣大臣威令傳從官車馬成紛然正笏峩冠
向玉闕瓣香百拜哀籲天嗇夫奔馳庶人走呌嘯謳呼
亦良久路途錯莫若半夜仰見明星大於斗城中編戶
百萬家喧闐金鼓紛相撾何物妖蟲肆吞嚙奮戈我欲
淩雲霞人言七政失躔度歷家推演錯昏暮清臺路阻
兵革深萬里不聞傳救護須臾争訝紅光還將相公侯
開笑顏羲和重整六龍轡夕陽倒景明西山我年三十
誠罕見憂國憂家心戀戀九重神聖正當陽天象何為
召斯變舉頭問天天不言人事祇今殊可憐聖筆昭然
示訓戒春秋二百四十年
贈邵景南
甘棠子孫冰雪姿詞葩織就雲錦機出門一笑天萬里
翩然直欲登丹梯元戎開藩控瀛海賓幕紅蓮雲藹藹
貔貅帳裏承謀謨匹馬山川昡光采三年書考達皇都
綾花鳳誥承恩除作官何如賦歸去春風杜宇聲愁予
東陵山中瓜早熟翠柳黃花艷華屋良田䆉稏樂年豐
石蟹霜橙薦醽醁案頭一卷銅人經夜窗坐對燈影青
小童侍立不肻去心機脈脈通神靈手拈金針三寸許
八法隂陽分處所候氣豈知天日昏夢裏人聽豎兒語
回生起死不踰時坐令壽域春熙熙美譽流傳滿江海
聲歌錯落鳴珠璣我生三十空潦倒庭下秋深書帶草
先子從遊今幾人青眼何由長見好
節婦詩
滄海無情波浪急萬里胡為遠行役北風高高望不歸
鴛鳳惟深淚雙滴百年甘作未亡人花香草色空復春
容顏慘淡廢膏沐粧臺明鏡荒浮塵孤燈夜長耿不寐
皓月當空霜滿地矯首滄溟愁奈何化身安得如精衛
送張郎中
仙人高住天台山琅玕苔草怡春顏翩然賣藥向城市
雲裾五彩鳴瑶環曉起蒼茫天萬里寒杯傾浥上池水
青眼逢人一笑開寧使唇亡露牙齒十年江海鳴征鼙
羣黎慘淡愁瘡痍神功安用施刀圭坐令壽域春熙熙
八月中秋日宿鄭文中家是夜月食隨班行禮次
日玩月慨然有懷作古詩一首
團團一輪月飛上黃金闕空齋兀坐悄無言出門一笑
天地白銀河耿耿蟾宫秋金波穆穆凝不流安得清風
生兩腋奮身直上青雲遊我家本在東海住三島神仙
隔烟霧年年八月看月明廣寒指點無多路去年作客
向錢塘翰墨鼓勇登文場嫦娥折贈一枝桂霏霏滿袖
攜天香郡府工歌聽苹鹿春日計偕登上國翩然捧檄
濠梁來苜蓿盤空照晴旭淒涼逆旅逢今宵何用沽酒
傾金瓢故鄉遠隔二千里眼空碧落心飄飄閨中夜涼
珠露滴兩兒同向樓頭立雲鬟玉臂思依依䑛犢恩慈
怪違膝人生離合非偶然紛紛萬事俱由天古云千里
同嬋娟莫道月圓人未圓
瀛州夜宴圖
十八學士登瀛仙衣冠濟濟開樽筵銀燭高燒照長夜
金爐香爇沈檀煙社稷元勲屬房杜忠孝百年論肺腑
乾坤醉裏暗經綸盛世風雲際真主玉京天上非人間
瀛洲可望不可攀河漢秋高月華滿清風雜遝鳴瑶環
龍鳳雄姿天日表策府宏開朝覲早宴娱不敢負君恩
周詩正儗歌天保
和李推官燈夕短歌
玉兔飛昇東海上六鼇駕山壓晴浪春風陸地金蓮花
萬里虹橋跨空曠都城蕭蕭聞馬鳴喧闐鼉鼓轟雷聲
雲中宸遊隔人世霓裳一曲歌隆平人言三萬六千日
百歲歡娱祇今夕烹羊炰羔割素鱗金叵羅深蟻醪碧
琉璃隔幔無纖塵鴛鴦繡幕圍青春金步輕移翠羅襪
絳桃暗滴臙脂唇老夫門前清似水文獻空令嗟宋杞
沙糖米果薦時新望鄉欲灑江河淚瓊臺仙人今有無
丹山洞天杳蓬壺採藥歸來何可得長嘯一聲天地白
再詠看芙蓉答沈文舉
淮海秋高宸闕下客袖飄蕭怯凉雨翩然步向庭階看
一笑芙蓉紅半吐朅來濠梁今五年繁華每惜青春前
莊周臺東芳草綠遶床化蝶成孤眠先生近入黌宫住
佩玉花還喜相遇秋色於人亦有情把酒何辭斜日暮
斯文萬代肺腑親食前豈必羅八珍集裳騷客楚天遠
悠悠江水空愁人錦城慨想當年事富貴寧為身後計
笑談歷歷襟懷開會聚風流那復易鳳城北風天早寒
物華戀戀良已難拒霜須令慰晚節肻容霜後愁枯乾
題梅花圖
我昔達蓬山下住遶屋梅花千萬樹瀛洲仙子日相招
百摺衣裙翻縞素近年為客淮上山老來霜雪憐形顏
要與花神同一笑重重巖壑勞躋攀疎枝冷蕊孤簷下
妙手憑君寫圖畫筆法宛如楊補之笑向樽前索高價
山中佳人白玉肌歲寒問我何當歸要把長琴作三弄
夢裏魂隨雙鶴飛
題觀泉圖
我家四明山谷間清溪碧澗流潺潺石床側目試一聽
恍如仙子鳴瑶環山中夜來新雨足更上重巒看晴瀑
銀河千尺欲飛翻萬鼓雷鳴盪坤軸汪然下注川瀆深
清光一鏡明吾心洗淨塵氛百千斛多情便欲投吾簪
歲月如流吁莫駐飄飄萍泛淮山住興來濯足歌滄浪
白雲茫渺知何處君不見謫仙文章錦繡胸飛流愛看
香爐峯脫靴捧硯不復顧便欲此地巢雲松又不見賀
監黃冠罷朝謁扁舟歸卧鏡湖月十洲三島認為家八
極形神縱超越人生適意非有年老來祇合依林泉客
底清秋見圖畫西風夢遶蓬壺天
題昭仁寺碑
右昭仁寺碑在今豳州宜禄鎮唐師及薛舉戰
地也碑為陣亡士薦福而作世以為虞永興公
書宋元豐紹聖諸君子題識刻於碑隂若歐陽
公取其字法之精而不定為何人所書其餘但
紀觀碑歲月謂為世南少年書者河南張威甫
也以予觀之此碑視廟堂碑筆鋒為露而運意
略同至於辭語亦有相類者亦一時士大夫習
氣然耶越章立可自陜右入覲用以為貺既裝
潢成什摭其指意系長歌於後云
隋家天子普六茹五兒一氣誇胤祚噬臍追悔廢立乖
忍死空慚獨孤誤大業改號朝新君北南樂土無驚塵
錦帆樓船駕河汴瓊花看遍江都春春夢繁華眼前别
縱意淫奢寧改轍亂離四海金鐵鳴殺人如麻川流血
咸陽不見翠華歸獨夫剚刃誰其悲寰宇皇皇望
真主秋風晉水神龍飛秦王上將天日表草昧羣雄如
電掃鎖枷械鈕俘纍纍獻凱歸來京闕曉蕞哉小醜據
豳岐奉將天討森熊貔兩軍一戰勝負決倒戈棄甲愁
瘡痍陣前駢首就誅戮百里僵尸京觀築驚燐明滅艷
青紅長夜冥冥聽鬼哭貞觀年來歌太平恩波直欲流
泉扃丹碧樓臺五雲起金身寶座聯珠纓吁嗟死者焉
可作冥福全資大皇覺茫茫苦海渡慈航淨土西天歸
極樂貝葉翻經白馬䭾神人現相嚴撝訶法師上奏帝
顏悅傾心事佛眞如何龜趺螭首穹碑樹諫議文章重
回護書丹彷彿虞永興獨怪當時名弗署銀鉤鐵畫覩
斯文摩空鼇背愁斜曛片言誅意凛斧鉞遐思渺渺淩
秋雲自古明王嚴放伐湯武弔民寧嗜殺往事悠悠且
莫論要與書家論波磔
題山水圖
我家四明東海上萬里空青高疊嶂雲霞變幻見天機
誰把丹青寫形狀三神蓬島杳茫中佺期往往來相從
玉佩玲瓏散寥廓鳳簫龍笛鳴春風試與臨流彈綠綺
淨洗平生塵俗耳曲終袖出書一編妙訣人間誇不死
十年為客向長淮荆山塗山屛扆開帝鄉湯沐視豐沛
仰睇翠華天上來甲第樓臺若雲起富貴煌煌耀金紫
憑誰共賦考槃阿布襪青鞋丘壑底童君高住五老峯
卧看瀑布懸晴空扁舟一葉獨歸去欲招李白巢雲松
笑我天涯空落魄已覺丹砂負然諾尺書渺渺附玄鴻
為向山中問猿鶴
洪武癸亥九月二日與府學賴先生登宋相王欽
若墓既歸作長短歌一首以示
峩峩獨山南蕭蕭白楊樹石竈砑然如水深云是宋相
王公欽若墓相君逮事眞宗朝千載雲龍誇際遇平生
賜百結胡然飽奸妬寇公社稷勲謬指為孤注西戎南
牧正紛争澶淵雪恥當用兵逆探上意縱談說天書封
禪夸太平大梁都城千騎出來向西宫祠太乙肆令玄
教逞虛無棟宇煌煌耀丹碧吁嗟匡國無良圖九死豈
足湔餘辜君恩勅葬紀勲績斷碑扛去空龜趺三百年
來子孫絶翁仲無言遭發掘玉魚金椀出人間傷心忍
作狐兔穴石為羊虎卧蒼苔斧鑿巉巖留半折春深誰
復酹寒漿杜宇斜陽恨流血老翁耕種攜鉏來為言過
者休悲哀滄海桑田今幾度金谷銅駝安在哉君不聞
鞏洛山陵一抔土渡江南來荒草莽攢宫古木常冬青
越客扳號淚如雨
墓碑夏英公撰予來時尚可誦今不復存矣
題雲山圖
客行過淮甸示我雲山圖雲山彷彿異人世恍如過海
登蓬壺芙蓉幻出青天表蒼狗白衣隨縹緲層巒疊巘
深復深人家半出青林杪是時村南春雨多瀑流萬丈
如懸河巖頭花開爛如錦幽棲奈汝山翁何山上長松
山下屋卧榻氤氲清夢熟雲深天地兩茫茫遥聽林叢
啼布穀山田磽确隨卑高及時耕稼呼兒曹西成釀秫
作春酒太平擊壤歌唐堯我家四明巖谷底赤城天姥
猶尺咫興來欲訪安期生指叱煙雲平地起十年來作
淮山遊濠梁渡口呼莊周八公命駕屢相顧瓊璫玉佩
淩清秋聞君久住咸陽陌走遍終南歴商虢都將形勝
屬畫師攜向鄮城江上宅山中西風吹桂枝白鶴呌嘯
玄猿悲還君畫圖三嘆息歲寒問我何當歸
同郡吳道延氏宦遊長安以事過濠梁求予雲山圖
詩用述鄙懷後道延入覲京師出示此圖乃知為其
母而作讀諸公贊咏有泚其顙矣信手書一絶而前
詩不忍棄也復綴諸後云
題曲江餞别圖
昔在唐家隆帝業仙李盤根誇奕葉曲江形勝冠名都
一鏡光涵浪波帖香花節候春日低樓船載妓如城圍
公子千金買歌笑酒酣拔劒魚龍飛太平無事息争戰
科場妙中穿楊箭金榜題名鴈㙮高同向江頭赴秋宴
是時南苑集旗旌君臣豈樂接鎬京霓裳羽衣教法曲
千門萬戶皆新聲鼓鼙動地漁陽變舊日繁華都不見
白頭愁殺杜陵翁春日潛行淚如霰桑田悠悠知幾年
大明赫日當中天方面專城分閫寄紅蓮幕下羅羣賢
吳君慣作都司客嘯歌曾醉長安陌春深修禊濯冠纓
愛看江心明月白青雲咫尺步亨衢鵬摶萬里真雄圖
羣公宴餞集冠盖酒酣擊碎青珊瑚笑我淮南兩相遇
矯首咸陽問親故曲江願得與同遊悵望西山愁日暮
題青山白雲圖係廣信府同知方公所藏
海國千山列屏嶂萬疊浮雲滚濤浪雲來雲去本無心
蒼狗白衣幻形狀長松密竹翠糢糊蕭蕭清籟真笙竽
人行問路失南北恍惚越海登蓬壺山中伊誰結茅屋
考槃獨樂歌在谷酒酣笑倚兩崖高萬鼓雷鳴瀉銀瀑
琅玕結實瑶草青服食自可通神靈玄猿白鶴成伴侣
朝霏夕靄秋冥冥我家四明山水窟十載長淮空竊禄
生來懶性合幽棲看山看雲嗟不足近來船過嚴陵灘
樓臺縹緲虛無間環佩玲瓏出林表儼然天上非塵寰
黃堂仙人政多暇彷彿鄉關閱圖畫要覓商公與趙公
妙筆千金閱高價
送陳大舍
藕堂古云耕戰地孤㙮重重碧雲際山川鍾秀產英豪
將相公侯誇富貴而翁親際六龍飛胸中韜略皆神機
當年介胄陣前決凱歌夜踏明月歸向來介胄雲南去
花角羣蠻争欵附聖恩建節表殊功萬竈貔貅旗鼓樹
太平鯨島無浪波吳山滿眼浮青螺佳兒省覲拜庭下
轅門衎樂當如何綵舞翩躚五雲起蒼玉杯深浮綠蟻
雅歌我欲賦南陔海内同稱陳孝子
題胡仲厚先生山水圖
范寬筆法誇神妙安定胡君契深要向來贈我山居圖
恍入蓬萊循海嶠祇今遠作靈峯遊層崖疊巘涵清秋
浮嵐散盡雨新霽萬丈倒掛銀河流金碧樓臺半天倚
下視人間深澗底南扉北崦近相望蒼樹重重碧雲起
危橋兩兩如垂虹跨驢策杖紛相從林深誰憐採樵者
雙肩軋軋懸崖重浮世光隂去如電往者憂勞來者倦
異鄉相見祇須臾禮俗人情空戀戀十洲三島滄溟天
夢回夜半聞啼鵑故園松菊幸無恙揮毫欲賦歸來篇
寄語當時老丘壑百歲襟期宛如昨安期羨門如可招
便與山中侣猿鶴
胡仲厚先生畫林塘讀書圖
按宋宣和畫譜河陽郭熙為御畫院藝學山水
寒林宗李成法得雲烟出沒峯巒隠顯之態布
置筆法獨步一時後學莫及也吾鄉胡先生仲
厚為吾兒東昇作林塘讀書圖形勝宛轉識者
謂其有千古無窮之趣使郭河陽見之寧不以
伯仲推之耶因題詩其上以寄意云
我家住近荆公臺天光一鑑林塘開面面青山如圖畫
烟雲捲盡空翠來岸頭種花還種竹風日芳菲艷紅綠
珠簾捲起倚危欄生意欣欣快心目錦魚羣躍雙鷗飛
俯仰上下皆天機世外游塵飛不到石牀但聽聲唔吚
客來試問滎陽派通德門前長書帶青春滿架鄴侯書
觚櫝雲飛蠶與蠆衣冠想像南渡時瓊枝玉樹相光輝
百年祖考見餘慶佩衿濟濟越庭幃笑我平生探簡牘
伯仲翩翩期嗣續寒波青影落孤燈風雨瀟瀟夜深讀
科名作教淮海堧升除又上江西船玉溪冰雪大於斗
廣文座冷憐無氊脊令原頭聲更苦手足摧殘愁肺腑
不才幸有兩男兒玉臂雲鬟吟杜甫熊兒欲遣尋歸途
驥子不來將奚如吁嗟文獻猶一線莫令先澤俱荒蕪
田園欲歸看圖畫胡公胡公神變化何時共坐秋水深
詩酒襟懷悅情話
送董理問復職
鎮州古稱成德軍包括燕趙連并汾山川間氣產豪傑
風雲際會成殊勲昔在完顏貞祐日汴蔡南北權駐蹕
斡難河上氣如虹還塞争傳真世出横戈鐵騎歌來來
兩河掃蕩氛塵開上將同推藳城董盡忠竭節誠雄哉
有子承家諡忠獻渡江南來經百戰幼孤入覲版圖歸
凱奏彤弓賜周宴文階武秩誇雙全滿門金紫何蟬聯
百餘年來天運改名家喬木青雲還公子翩翩富經學
河漢天高翔薦鶚除官遠向閩海堧玉雪襟懷倚寥廓
天顏入覲昭重瞳歸來獨跨連錢驄笑我黌宫欣一見
論談往事來清風南州獄訟計千百兩造情由須别白
歲時有暇拜先祠好向庭階樹松柏
又
通印子魚珍味别石首蠣房同饌列南州海錯不論錢
公乎歸來雲日邊閩囝家家喚郎罷雙引旌旗馬前迓
荔子丹紅榕樹隂薰風灑灑冰雪襟藩閫清平民訟少
鸚鵡呼名清夢曉碧筩頻勸阿蠻歌問公此樂當如何
用王理問中秋韻
玉盤捧出冰天暮霜雪&KR0008;然江海路官船面面啟篷窗
撐入溪瀧最深處梯空我欲招素娥廣寒孤眠奈愁何
吳剛斫桂頗驚恐仰天却愛清光多四海一家異風土
王事不辭行役苦桁楊讞決鏡同明棨戟森嚴趨閫府
盛時樂育如成康仁恩叶律歌清揚桴鼓不驚刁斗靜
燕樂何愁秋夜長鮫川仙人富詞藻詩酒情娱散襟抱
舊時曾上虎蹲山笙簫曲奏人間好月光如晝夜如年
天涯廓落心茫然願騎鸞鶴竟歸去罡風浩炁天清寒
豈不見蓬萊瀛洲東海堧瓊琚玉佩多飛仙
用前人青山白雲韻
危岑削懸崖長林隠平陸蕭蕭曲徑遶龍蛇千尺飛流
深壑谷太虛元氣涵鴻濛日光倒射金芙蓉白衣蒼狗
時變幻舉頭疑與天門通山中羽人面曾識枕清流兮
潄白石飛行萬里祇須臾誰道蓬萊滄海隔手招玄鶴
騎白騾炯炯雙瞳秋水波白日神游呼不醒洞門鎖鑰
捫烟蘿百歲光隂祇瞬息歷歷雲山長記憶畫圖移來
方寸間試向林泉問遺迹
滎陽外史集卷九十六
