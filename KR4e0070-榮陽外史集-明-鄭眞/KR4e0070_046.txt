滎陽外史集卷四十六
明鄭真撰
傳
遂初老人傳
遂初老人姓王氏名厚孫字叔載王為瑯琊著姓其先
在宋居開封祥符高祖保信軍承宣使安道扈從南渡
始家于鄞曾祖撝吏部郎中崇政殿說書祖應麟號厚
齋先生中寶祐博學宏詞科歴事三朝典誥册命皆出
其手官翰林學士禮部尚書父昌世承務郎世稱為承
奉公老人生於元大德庚子十二月一日距今明洪武
之壬子年七十有三謂人曰天地生人之初吾不得而
知也可知者理而已理之在人初何嘗不善克遂其初
足矣吾幸以世家子持身律己實拳拳焉今耄矣其庶
幾乎迺自號遂初老人云老人在幼知學八歲詩成四
韻讀書日記數百言十歲已竟論孟詩書禮記皆成誦
并閱尚書深寧集習書義兼詞賦操筆立就鄉先生王
僉判叔龢趙太社孟何戴教授表元聞其異就見焉科
制行改治詩經盖東南詩學以明郡首稱舒文靖璘傳
李國博元白王於舒李世親具得其源委時四方承平
文物殷盛承奉公守先訓弗仕登門皆老成博雅老人
日侍左右面命心傳充積溥洽由是熟於性理治道禮
樂法制及臺閣職官典故世胄譜諜鄉里欲言其祖者
多咨問之袁文清公桷受業尚書後自翰林歸里第輒
問所學老人對曰近於濂洛關輔建安西蜀諸書稍已
通習惟讀書記衍義正宗意有所得以其明潔整密有
成法易知而可守也因言世之學者涉獵朱子如干卷
書自謂得其真傳且譏議淳熙諸老不知諸老與朱子
同時言論雖不盡合而博聞實踐為朱子推許今人耳
目所不及迺藉口性理以自文其寡陋高談闊視漸成
虚誕之風先生達尊宜懲其弊以新士習文清者四明
志命老人分撰二考且言子家世太史亦究意否老人
曰經與史同出而異名古有編年司馬氏為紀傳隋志
始稱正史非古也作史必曰三長年代協體統之會人
物萃品類之歸叙事由顛至末不為詳修辭以一當十
不為簡彼謏聞臆見雜見衆手舛訛遺漏欲以傳信久
遠難矣因舉累代高下得失甚備文清為屬耳復閱其
郡庠試中程文閫府表稿作而嘆曰先師之道兹不墜
矣門下老客得見繼祖之盛何幸哉金華黃文憲公溍
嘗三至鄞其曾祖朝請夢炎視吏部為座主謂叔載余
兄弟行假宿細論因為誌承奉公墓也其始也躬草剡
薦為郡學訓導而帥府都事曹愚僉憲孫揖郡守郭侑
同為勸引老人累辭不獲至則開說名理辨析疑難請
業者頃刻數十篇諸生皆悦服老人既以師法傳庠序
嗣後二十餘年蠡吾王元恭鴻吉哩氏安圖公相望來
守親詣門屈致之前後與同列者程先生端禮鄭先生
奕夫胡先生世佐應先生奎翁皆氣類訢合座以下材
藝稱者世有其人朔望講義往時就章立題率一篇而
止老人病其拘取四書五經關世教者質以己意為之
直說抑揚反覆音吐洪暢聞者竦服老人三試淛闈不
偶嘆曰得失有命苦心求售奚益用詞學十二體為古
文根柢三代兩漢博以唐宋諸名家屬詞平順絶去雕
巧富人奉禮幣招為師力辭不就陵陽牟應復都司淛
東論年家契力招致教其子屈行輩敬憚之台彦博侍
憲副曾某來慮囚謂叔載文行宜為學官憲副即署郡
直學老人以不任煩瑣辭牟都司曰先儒謂錢穀亦為
已之學聖人辭尊居卑乃就職與吏輩不合拂衣去李
僉憲絅強起之塗田在鄞砂岸在昌岸在昌國為豪民
侵奪力陳其事皆得復廩粟有贏例歸職掌老人獨輸
於公會大修廟學請于郡守俾通吏事廉幹者司之遂
得與諸儒專論名教事教授陳先生廷言始與定交秩
滿授象山教諭尚書富于著述玉海最為詳洽然未脱
藁失而復得多闕誤老人考訂編次請帥府鋟梓并他
書十二種以傳袁文清所撰四明志或有讒於僉憲沙
木斯鼎毁其板老人白之王太守元恭曰袁公中朝名
臣書法高古不可毁也太守持書以進僉憲驚悔命與
舊志並行屬老人成續志若干卷四明自宋紹興間有
鄉飲酒禮其後寢廢歲首僅序拜于學程先生請王太
守復其禮屬老人與鄭先生某考訂一遵儀禮用賓興
歲行之搢紳韋布周旋者每千餘人經費田為吉祥寺
僧所據老人與鄭先生白諸有司僧乃市負郭田歸我
歲積粟餘置庄一所象山學久失教養老人設主善為
文會以興士習租粟數百石每患逋負迺精加考覈倉
廩充足欲漁取者志不敢逞蒋景武中鄉選送宴津遣
慨然當之以郡檄歸校玉海諸書調婺州浦江教授甫
逾閱月即解官歸養母楊氏無祿仕意適朝廷遣大臣
李國鳳經略江南以便宜用遺逸既至鄞有司以老人
名上李曰此危太朴所深敬者署衢州儒學教授而中
書復用薦者除邵武路教授福建分省又陞為副提舉
皆不赴惟期内外無媿以待歸全而已老人天性質直
尤清苦介特日用服食隨其所有娶史氏系出相門有
賢行盡斥其粧具為公家費承順父母惟意所與疾則
盡心調治藥必親製煎煑至愈乃己在弟姪子孫皆然
姑適史萬卿貧歸養之嫁其女而葬其夫從兄震祖死
其子在他方棺殮葬之士友蔣宗簡以死托率先勸財
葬以禮求鴻文以誌妹適楊氏以疾歸母家調治八年
而卒一子侃早孤撫教成人侃亦篤於舅奉祭祀保墳
墓凛如不勝親故相依館穀之或以匱告假貸不吝弗
償亦不問患難救禦猶己事有過則面折無隱品别人
之賢否不以勢位高下為輕重不以待遇厚薄為是非
送死厚于奉生恤小篤于事大報德重于念惡勇退急
于趨進或有侵其産業恃強凌辱設計傾危造謗損譽
者則曰犯而不校其重義輕利處常順變多此類晚年
詩酒娱樂客至談宋季事亹亹不倦且及至正史官詮
次弗當欲為釐正尤極論奉化陳桱續通鑑前後之失
所著多名言有遂初藁三十卷嘗戒其子陞與隲曰承
家不在名利而在于不失身敬身不在外貌表襮而在
于毋自欺讀書當貫古今處世必審進退其有同流合
汙以為通矯時干譽以為高患得患失以終其身者此
吾所深戒亦非所望于爾等也嗚呼敬之哉二子奉教
不敢失墜老人有弟名寧孫通春秋詩二經先世手澤
悉能記誦其亡也遺命與老人葬同兆域友于之誼盖
始終弗忘者寧孫無子隲為後云
滎陽生鄭真曰伏觀前代儒學之盛莫過於宋東萊吕
氏先生西山真先生雖以宏博顯實廣道學之傳厚齋
尚書於二先生泝流承源故於性理制度文章實兼諸
子之長世之論四明之學者徒知祖陸氏而宗袁楊而
不知言紫陽朱夫子之學者實始於尚書也尚書既殁
遺書舊藁老人既服膺弗忘而又師友遺老名儒其言
其行實足以膺黼黻謀猷之任然以心處退讓終不克
大其設施惜哉世運推移丘園肥遯而老成典刑藹然
為鄉邦後學模範有以學問之無窮命分之素定精思
力踐以遂其初者矣贊曰
古學傳宗曰惟四明文獻世美斯為可徵偉哉老人克
廣先緒發言成文本乎鄒魯藐彼來學辨說紛非不有
先覺孰其依歸道非難行時或我舍安命樂天浮榮何
假渾乎粹真曰遂其初威儀冠裳繄德之符洛社耆英
往古同傳申以贊辭有侈其踐洪武五年十一月十有
六日
駒一日謁遂初王先生從容慰藉甚歡因指几格上
一小軸謂曰此爾弟為我所作遂初老人傳且言鄉
之學士大夫知我者莫如爾父爾兄弟能繼父志亦
能粗知我者爾復為我寫一通以來庶幾見兩家契
誼之厚退念先生與先入生同年學同業其相好為
至篤先人不幸僅獲中夀以殁先生狀其行治而使
傳載之吾兄弟之事先生如事吾先人焉既承命不
敢辭先生方膺期頤之夀承文獻之懿問學淵博操
履篤誠傳以傳之非得顯榮在上而名文詞者不可
顧吾兄弟何人而能模寫其一二乎雖然此傳序述
大抵皆常所親見質以平日先人所稱又摭諸門生
弟子之善言先生者一言一語寕有虚褒溢美則吾
兄弟之執筆可謂無愧而未始以顯微工拙論也以
駒兄弟頗繼先志而能知先生至於心術所獨得冲
澹夷曠以遂古初則又非淺識之所能盡知也先生
家世如此文行如此聲譽又如此世之人知先生者
豈獨吾兄弟哉觀於此必不以字畫之拙惡而廢吾
兄弟之言為可信也
大隱處士傳
大隱處士姓洪氏名夢良字瑞卿系出共工氏之後至
宋南渡尤號為盛在丹陽者名興祖紹興中召試館職
在鄱陽者名皓以禮部尚書使金不屈其子适遵邁並
中詞科入翰林位兩府在天目者名咨䕫仕至端明殿
學士二子勲燾皆有才名處士之先相傳本於鄱陽曾
祖樟為湖南宣撫使樟生子文子文生正之正之太學
生釋褐授承直郎宋社既墟絶口不言仕進處士其子
也處士家大隱後徙居餘姚上林大隱在慈溪縣南為
四皓黃公之里山高谷深良田廣畝犬牙參錯慶歴中
鄉先生楊適道德聞望師表後進太守錢公輔薦之朝
不起學者尊之曰大隱先生處士以鄉里之舊往來其
間慨然以不及見先生為恨因號大隱處士以誌景仰
不忘之意云處士天性剛直而温和柔恭待人接物各
適其宜婚喪祭祀先事備具而以誠敬將之宗姻賓客
歲時過從姁姁相樂時四方承平世家子弟多以攀附
致顯榮處士獨慨然曰士豈以爵祿為榮也耶立身行
已垂裕後昆斯亦可矣中年喪偶晝錦樓氏故宋參政
鑰之後慕處士之賢招為子婿處士亦愛其文獻遺俗
挈家附近勤儉取足年七十有九衰病日亟謂二子曰
吾嘗恐墜失先緒以遺身羞今有子若孫居足以庇風
雨田足以給食飲衣衾棺槨之備足以容身大命近止
吾其死矣復何憾哉奄然而逝至正辛丑九月二十五
日也鄞縣通遠鄉錢奥實龍虎蟄藏之地卜葬得吉將
庀工風雨晦冥竁穴則天日晴霽啓殯大風飛雪如掌
執紼者皆股栗暨轝車登舟風雪為止覺晴煦和暢薤
歌載道窀穸之事㒺不如禮既歸祔主而微雨霑潤送
葬者以為處士積善之報焉處士有子二人長炳以部
使者薦為游龍縣儒學教諭次寔才行自晦天台劉仁
本深加器重署淛省從事今居淮水上論先後天之學
占吉凶如前知人謂處士有子云
滎陽鄭氏曰予讀四明郡史厚齋王公著大隱楊先生
傳於其道德行義備矣處士尚志先烈年逾耄耋委質
從化而天復彰顯之斯所謂隱君子者乎贊曰
大隱之陽世有哲人高風凛然霜空秋旻卓哉處士尚
論百世反求諸心克警克勵老矣歸全完而山川至理
弗妄格于幽玄堂構貽謀曰有嗣子善贊善述世有良史
郭進士傳
郭進士諱可學即諱為字明州鄞縣人也家世業儒在
宋時有入中書掌外制者洊經兵燹文行不槩見其後
名溥字子通者治尚書善詩文鄉先生慈溪嚴某妻之
以女二子長名可立次則進士也子通以部使者薦分
教處州青田縣復署上虞縣儒學教諭未上而卒進士
與其兄俱在幼母嚴氏守死自誓嘗涕泣指進士兄弟
謂人曰吾未亡人所賴以亢郭氏者其在兹乎躬紡績
資之使學李允中館授同里倪氏進士與其兄挾冊從
遊允中訓導郡庠進士復居座下是時鄉之耆文碩獻
多有其人進士遍登其門復取父書窮晝夜習之學遂
以成為文章累積編帙出示其友多稱許之間受大家
聘幣為其弟子師心所弗樂也家素貧亦力田十餘畝
歲釀酒二十斛得什一之利以自給西遊淛江省憲論
薦署為學官以時方阻兵不就而歸值其母喪考禮送
終求信筆著傳紀其母之節縉紳士大夫復為詩辭挽
些君子以進士能盡人子之道矣服闋家居杜門求志
若將終身明洪武之三年聖天子下詔復進士科明年
有旨三年疊試復大徵儒士暨山林遺逸明郡有司以
名上者凡百餘人進士累辭獲免又明年壬子秋試敦
迫再三進士遂以書經薦淛省考官姑蘇魏俊民永嘉
孔克表會稽錢宰嘉興貝瓊共稱其文置在四十名之
列是冬計偕京師明有司歌鹿鳴勸駕逾年癸丑春過
淛省入謝知貢舉官徐參政某命賦甘露等詩甚見稱
賞謁選天官大宗伯而下見進士長身骯髒將奏為在
京官弗果既而同年進士有以弗能任事辭者衆議以
中立府國家興旺之地中都肇建四方視為取則師儒
之職盍使諸進士為之於是淛江八人同授中立府屬
縣教諭而進士得在宿州之靈壁淮北當兵革之餘教
席虚曠少衣冠之士舊家長老聞進士至出郊遠迓皆
矜喜德色為設享具進士亦不敢辭也然進士南産終
不樂其風土又念母嚴氏葬地卑濕詣中立府援例乞
歸改窆不許得家信知少女且死遂遇滯下疾既亟謂
其友張克忠曰吾讀書二十年今年三十有八至於是
而死於是也耶遂卒是年十月十日也靈壁縣丞盧某
來主喪事克忠歸襚訓導丁繼先致衣服知縣郁仁以
槐簡殉以是月某日葬縣之西鄙縣人以其俗剪紙錢
狀若幡&KR1242;導迎柩車者凡四十餘縣長貳以下及其父
老里長諸生皆割牲以祭流涕被面執紼至墓所窆竁
深固畢事而歸雨下如注人為致其思云前淛東閫帥
趙宜訥謫居濠梁嘗友進士至是聞訃悵然曰可學官
不稱其志死誠可惜然靈壁之民長者何其能用情也
耶傳曰慎終追遠民德歸厚矣信矣哉進士娶徐氏有
子一人方五歲贊曰
朝廷以科目取士士明一經克預其選者功名祿位取
榮一時然施之政事不勝任者多矣若進士官為師儒
以道自任一邑上下皆重為敬禮不幸而殁祭葬之哀
慕之進士其何憾矣乎
頃予以使命過靈壁邑長以下出迓道左因得幸與
丁繼先張克忠(闕)卜仲祥諸君子相識皆予同
年進士可學友也是夕諸君子訪予所寓勞以酒饌
且以進士不可得見矣得見先生誠為喜幸而益增
故人九泉之悲也翼日共出而往詣進士墓為之一
慟既歸慨念諸君子死生之誼有如此者昔昌黎韓
公著歐陽生詹哀詞以寄清河崔羣彭城劉伉伉喜
古文羣盖哀詹不得志以死者故公於是時致拳拳
焉今進士卒於教職無朞功近親之助諸君子乃克
盡其情焉足以見厚之至矣予向為進士立傳既備
著之因書二通以寄繼先克忠言辭淺陋不敢竊比
古人庶幾於不没人之善者諸君子幸即是觀之老
懶不能悉書也
陳剛小傳
陳剛字子浩明州鄞縣人世居慈溪昭義里以農商為
業剛少好讀書因去習吏事見有舞文法喪心術者嫉
其所為投筆棄去與甬東傅恕就白衣僧舍借榻用程
氏讀書法誓以科業自見嘗挾冊遊郡庠始閱月其父
母以家貧復使習吏資以為養剛堅志不從因開門授
徒復去受春秋經於林淵淵所輯春秋四傳號為詳備
而於左氏先經始事後經終義尤拳拳焉剛復習是經
露抄雪纂不少怠天台許廣大以進士出身來為鄞縣
尹倡文會作興士類剛多在選列自是庠序之間籍籍
有聲大家巨室往往招致教其子弟知奉化州事李樞
亦嘗聘為諸生楷式退處家居忍貧蔬食間以醫藥為
濟人利物之具其父母暨伯父先後告終剛拮据喪事
買地以葬好義者多賻助之至行焯著縉紳鄉黨皆為
竦異然剛性雅尚所學日進終不一踐場屋會天下入
今職方聖天子下詔新學校貢舉法於是剛復受知定
海縣事姓某聘幣為訓導洪武庚戌之秋復以郡太守
命敦迫就試淛省以弗肯少屈有司繩墨不在選列明
年奉旨預徵京師羣試吏部中選授知神木縣事賜紗
帽綺衣銀束帶拜恩奉天殿下神木延安府葭州屬邑
控西北邇與青海為隣宋時西帥經略之地剛徒步上
任歴數千里不以為勞所過用武關要荒榛故壘弔古
徘徊悲歌慷慨縣值兵革之餘連歲饑饉民人稀少牧
馬往來鈔掠以文墨執事於官者率不循法撿剛列官
撫視疲羸民思復業姦胥猾吏痛以律懲治之黨與咸
懼謀引賊入寇時官軍方屯葭州遠不相及剛倉皇備
禦猝遇石山子有白敬臣者素號險黠舊嘗在軍職得
隸籍為民役充弓手剛嘗譴而杖之至是與其徒劉繼
宣挾刃逼令降賊剛曰汝果致賊為逆耶吾與此邑同
存亡恨不寸斬汝等敬臣令繼宣奪剛所佩邑印殺而
棄諸岩谷縣吴輔在京師時與剛同受命義如兄弟率
兵欲援走憩石穴見石刻言宋時有人避難者被兵焚
死為之惘然出宿蕭寺賊至其下力戰手刃數人遂得
脱後如葭州謁州守張木訥二人同夕見剛夢寐中適
朝廷命將討賊造舟踰日而就渡河盡殄滅之咸誇其
神速庶以慰剛之靈云神木荐罹瘡殘井邑為墟主簿
王啓宗未到官實封上言縣治遂不復置啓宗與剛同
里閈久留葭州遺民往往自賊中來言因得狀剛死事
吳人金文徵山隂王原皆為論著以剛進思盡忠殆古
所謂死封疆者耶贊曰
四明多篤行文學之士縉紳士大夫稱之晚節以明經
授列者剛及博恕庶幾焉聖運肇興之二人者皆能以
功業表著於世可謂逢時也已然恕以瘐死剛以寇死
士君子於此可以考其人矣哉
上虞王氏五老傳
昔亞聖鄒國公論天下之達尊三而齒居其一故周以
伯夷太公為二老漢以董公為三老至於夏黃公綺里
季東園角里及夫桓榮之流或稱四皓或稱五更皆所
以尊重而優之也夫人情莫不欲夀求之一鄉亦罕矣
况五老萃於一門者乎作上虞王氏五老傳上虞王氏
為周子晉之後世家瑯琊其居上虞不知所自始上虞
為越屬邑包絡山海廣袤二百里餘民淳俗厚王氏世
家詩禮多以眉夀稱有名某者生子五人長幼均年九
十歲次二曰均盛年八十(闕)歲次三曰均禮少均盛(闕)
歲次四曰均賢次五曰均德均賢少均禮(闕)歲均德少均
賢(闕)歲此五人者皆皓首龐眉朱顔白髮衣冠杖屨從
容步趨鄉黨見者肅瞻敬仰每值所生辰輒奉觴稱夀
以為廣成子之流焉均禮之孫名(闕)字處仁颺言於衆
曰保令終而躋遐耉在一鄉羣姓中求之實難昔香山
九老叙其事者白居易也睢陽五老叙其事者錢明逸
也洛社耆英凡十有三人則丞相司馬光叙之此羣姓
之萃於一鄉者也宋既南渡四明史氏號為至盛淳熙
間丞相越王歸里與五兄弟五人為其女兄陳夫人為
夀繪為六老圖參政樓宣獻鑰執筆叙述誇詡炫耀此
同姓之萃於一門者也上虞去睢陽洛社為遠而與四
明為同壤王氏一門同氣之盛庶幾史氏矣乎雖勲名
爵禄有弗能及而道德風範有可傳者世之君子豈以
顯晦論人物哉於是圖諸縑素縉紳士大夫咸為歌詩
同邑夏時為之序引以為五老降福之厚如此尚論王
道者其有得於兹焉
滎陽外史曰物類之為祥也尚矣在天則有景星甘露
慶雲在地則有醴泉嘉禾芝草連理麟鳳則羽毛之祥
龜龍則鱗介之祥也至於耆年碩德躋仁夀之域則人
為之祥夫物之祥豈若人之為祥哉五老聚一家歴兩
朝泝其始生至於終老皆在太平盛際豈非天地樂育
之盛國家治安之徵乎今天子隆養老之禮四輔之職
比諸公孤若王氏五老者吾見上膺天寵三夀作朋如
岡如陵者矣贊曰
洪範箕疇夀為五福惟天之命惟人所欲煌煌五老有
弟有昆道德輝光萃於一門逍遥冠裳從容凡杖清風
穆如有儀可象維時唐虞春臺熙熙躋於仁夀叠矩重
規於皇聖明養老有禮百歲為期樂只君子
趙府史傳
趙府史名達字兼善越之山隂人故宋太祖之後世系
備見玉牒宋社既南麟族之盛多居於越爵祿與其國
家相終始入元以來世澤湮微而以詩書守其先緒曰
谷祥者為君保翁之子提宫端四翁之孫谷祥疏通敏
達敬賢重士生二子長即府史次名友府君生而岐嶷
秀整谷祥甚鍾愛之延師家塾教之有成以詩文自見
天性孝謹事父母未嘗有忤洪武三年谷祥謫居潁上
縣留府史兄弟應門而與府史之母俞氏偕行潁上係
今潁州為鳳陽府屬邑府史家居朝夕戀慕與其弟友
徒步二千餘里以來侍其父母辛苦給養得其歡心暇
則與縣博士太末徐景顔論經史甚見賞重縣大夫舜
江車誠則名以同鄉之故待之如親戚永嘉黃思誠倅
職潁州以為賢將辟以為吏知不可辭遂逃去既而知
潁上縣高翼強之使白事郡府不得已如鳳陽府知事
歸峽向志仁見其札翰言諸太守滑臺李漢使典簿書
府史退而嘆曰吾先代之後也可與刻木者為伍耶人
有解之者曰道德刑政本末一致學將以見諸行也孰
謂吏不可為哉勉焉從事越二年遂司刑曹鳳陽隸九
州二十六縣刑辟之多歲累千百成案之具詳審精密
凡逮捕置對繋治决斷等事所以禆贊其上者無不得
其公且平焉縉紳君子樂稱道之以為儒術吏能克世
其家云
滎陽外史曰刑所以輔治也民命之死生係焉書曰式
敬爾由獄以長我王國司其柄治其事者可以協于中
哉府史一郡吏爾而留情獄事若此庶幾以政學者乎
某為臨淮學官府史以徐博士書求見及居鳳陽吏舍
以事至府必請寓宿視為父行益恭謹至聞其論宋季
事則曰東漢之禍原於黨錮宋季偽學之禁視黨錮甚
矣欲不亡得乎今聖治文明堯舜之道燦然如日月之
在天何幸親身見之哉此其識見超卓有出於治律明
刑之外者嗚呼斯其可傳也已
孫孝子傳
母子天性也生之膝下可頃刻離哉當患難孔棘骨肉
為暌固有大不幸者矣古之人君及公卿士大夫若漢
武帝宇文護周存杜羔之流皆以失母故汲汲求之也
求之得否固不能齊而人心義理之天有不可冺者夫
求而不得固為終身之憾求而得之喜慰何如哉作孫
孝子傳
孫孝子名讓字義甫世家汴梁元初有諱某者官至安
撫階鎮國上將軍守禦臨濠府遂占籍焉安撫勲名事
業不概見然濠之長老猶稱為孫安撫家云閱三世諱
允武者為安撫曾孫以功充千戶階明威將軍守禦安
慶府生二子長繼祖襲武爵次紹祖孝子大父也紹祖
生二子長德忠次德遠孝子父也元至正壬辰汝潁兵
起紹祖携二子避兵淮安昔淮安已為毛氏所據毛氏
襲青州驅孫氏一家北去使冒矢石與元兵相拒德遠
死焉孝子始生三歲侍其大父及伯父母史氏家於曹
州兵至逃遁不相顧遂失其母史氏孝子哀號不自勝
大父憐之展轉濟水間撫視益謹歲在癸卯孝子年十
餘矣思見其母不啻渴飢泣謂所親曰吾不得終事其
父末如之何也已母之存亡未可知吾不得見吾母何
以生為逾年丁未為吳元年天兵下山東孝子侍其大
父及伯父轉至曹州得其母於李氏戀戀弗忍舍既復業
臨淮授學郡庠告之太守給告以往徒步七百餘里其
母撫之而哭孝子再拜伏地嗚咽隣人皆為欷歔欲迎
歸以養以李氏故未遑也既而有為之言者曰兵難之
交勇夫烈士不能保其節多矣况女婦乎史氏之失節
於李迫於勢不能已若孝子於母克致其情如此不謂
之孝可乎於是咸稱為孫孝子云
滎陽外史曰真嘗與修鳳陽九郡圖史古昔孝行若夀
陽之董邵南李興下邳之江革匡國政浮光之丁蘭滁
之苟與齡王彦成皆備書之及輯中都訪古記復得彭
城華光劉審禮思貞孫棘劉平亳之夏侯佩等遺事再
書不一書也獨泗州天長朱夀昌求母事與孫孝子類
夀昌為名太守又得蘇軾巨筆為之發揚遂傳諸天下
後世孫孝子生於帝鄉又在俊選之列異日名爵之重
安知其不與夀昌等乎
蔣節婦傳
女婦之道以不失節為貞節至於苦則其貞亦不可恒
矣貞而恒恒而久久而安于其道斯亦常情之所甚難
者哉真觀史傳漢烈女八人唐烈女六人而獨皇甫規
妻房元齡妻鄭廉妻為最著史家叙述之公如此哉夫
秉彝好德人人所同也千載之下聞家令姓女婦之節
不有克如漢唐者乎作蔣氏鄭節婦傳
節婦名某字申中姓蔣氏四明郡人蔣號金紫家諱舍
之字子才之女性端嚴幼失所恃恪恭姆教年二十歸
於同郡陸某(闕)之子士元係宋太師山隂楚國公佃
之後寶謨閣待制渭南游七世孫也家室雍睦生子二
人長名公慶次名公建士元以勤學致目疾節婦鬻資
粧延名醫療之稍愈復治簡冊目遂以瞽節婦扶持調
護幾十年一日士元以隆暑患滯下而逝節婦執喪盡
禮親戚有哀其蚤寡者微意諷之節婦泣曰水不逆流
理勢然也為人婦而容再醮耶吾未亡人得奉老慈幼
不媿吾夫子於地下斯庶幾矣以死自誓親戚迺不復
言時其舅及姑某氏年已老事之甚謹未幾姑亦卒節
婦年甫三十二雛在襁抱中嬰時多難不常厥居值舅
疾復甚節婦徬徨無措而黽勉從事飲食湯藥之供未
嘗少缺舅疾既革而襄事未終復盡鬻家資以備葬而
節婦口體不給弗之恤也嘗撫其子公慶等流涕言曰
汝父以勤學喪明而殞命之不淑非學之過也汝等如
之何哉繼若父志思自樹立可矣遣就外傅旦暮覆考
所業躬紡績給事師之禮際聖運肇開公慶以鄞學俊
還入成均奉廷命出使未幾得請而歸與其弟公建致
養今節婦年逾五十而其舅亦康寧夀考云
滎陽外史曰予觀節婦蔣氏何其不幸之甚耶既嫁而
患難殷憂殆猶君子之亡也既寡而堅持自力則猶其
君子之存也星霜洊移而其心冰檗有如一日正所謂
苦節而貞久而安於其道者歟蔣氏為真母家節婦在
表外弟行故為著之如此嗚呼若節婦者豈不可為天
下之為人婦者勸哉
陳本輝傳
予讀史傳兩漢循吏共十有八人唐循吏十人夫自三
代以後享國之長者無如漢唐而循吏僅止此豈世運
之降而人才之難也抑上之人務於苛急樂於暴戾不
有以作成之耶噫何其寥闊也哉然嘗夷考其人初無
竒勲異行驚駭觀聽而史冊傳之至今太史公所謂奉
法循理不求名而名自隨者若乃任司州縣為民興利
如漢任延修理溝渠王景修浚儀芍陂唐常丹築堤
捍江薛大鼎開渠屬海賈敦熙立堰庸水績用章章與
國無窮其不謂吏之循者乎作本輝傳
陳本輝諱本以字行其先汴人名汝錫者宋建炎間扈
從南渡授知越州思陵移蹕於越陞州為府就以汝錫
知府事子孫遂家山隂之葛洪岩四傳入元名某字宗
珍開拓基業其族益大時人目其里曰陳村又再傳而
名某字士信者儒術自持睦族二百餘口朝廷嘗徵辟
不就侍臣奏贈節義處士生四子本輝其長也次本固
次本德次本榮本輝慷慨有志操種學績文手不釋卷
少從舅氏朱興乂遊既長名聲籍籍值世運中微慨然
欲以勲名自見見諸詩詠流傳縉紳間至正丙申江南
行臺御史大夫納琳岳卿奉旨徙治於越御史安居仁
求得之辟典吏曹案牘以能勤稱越二載考滿調江西
憲史考滿勅授將仕郎廣東都元帥府照磨調静江知
事所至以治狀聞未幾内附入覲南京中書奏為江淮
行省掾洪武初元徙省治山東入朝授雷州海康知縣
郡城東阡陌犬牙相錯號萬頃田去海咫尺每颶風作
潮汐輒至禾苗渰没農民失業宋咸淳間有堤崩塌已
久本輝建議合雷之屬縣循海築堤開河置閘時其啓
閉而蓄泄焉本輝晝夜督工彌月而成父老咸曰此百
世之利也微陳令其至此乎縣之政大小畢舉學校公
廨以次興修丹碧煥然郡誌遺缺與其鄉老討論訂証
誌以復完暇日延見諸生講習經史邑政教並行平生
不憚權要事弗合理者正言無忌尤廉謹自持海康有
德公者饋巨魚一僕者私受之本輝數日而覺召饋者
賞其直立斥去其僕人以羊續擬之方期大用以東還
道病卒年四十有七娶同邑宋宗室趙氏君玉女妙觀
有賢行居家盡婦道生二子長煥次某在官常以自隨
本輝既殁煥侍母携弟以歸依其舅趙氏以居煥讀書
克承先志云
滎陽外史曰陳以國姓其世系著矣若汝錫之為守本
輝之為令祖孫相望二百餘年間可謂源遠流長也已
夫守令係國家重輕宋遭陽九之阨而天不冺其社稷
汝錫再守陪都贊治中興亦為逢時矣本輝律身修行
迪光前哲由勝國入仕新朝所宜登躋廟堂贊輔雍熙
之盛而紱綬所臨僅止一縣惜哉然以循吏之政足係
其民之思庶幾不没矣况有煥以為之子故家文獻之
傳其有艾乎左氏載陳敬仲之占曰八世之後莫之與
京吾於陳氏深有望焉
宣節婦傳贊
女婦從一而終古何有節婦之名乎世道既降人心不
古有失身改事者則全節守義斯為貴矣乃合巹方新
外患狎至骨肉乖暌而欲死不死其視讎敵不容兩立
矣創鉅痛深終天㒺極而能報讎戮罪使生者死者兩
得伸焉吾不知孰為主持而彰顯之耶作宣節婦傳
節婦名孟先姓宣氏系出魯宣伯之後世家上饒縣白
芒里父仲良讀書明律執事於公節婦幼育閨門奉家
訓通孝經女誡小學書年二十有三歸同邑魏子溫子
溫有賢行而節婦為之配室家雍睦内無間言及兩月
草竊蜂起子溫與節婦奉其父谷章母胡氏及弟妹入
靈山隱居子溫日以盜寇為虞節婦曰妾誓以一死不
負君也既而強寇周率羣不逞之徒乘夜燃火炬帕首
抹額執白刃突入子溫及父母與其弟子恭皆遇害節
婦恐不免急引刀自刺踣地流血被體寇謂其已死不
為意胠篋取財物執其夫之妹以去歲戊戌十二月二
十一日也節婦氣息奄奄有以勺飲調侍者逾一日乃
蘇顧夫家荼毒殆盡哭不能作聲輿疾歸母家既愈乃
曰吾志欲殄此賊念舅姑及夫暨叔暴露山谷間幸獲
歸藏伸我情事則請劒司刑庶可圖也製衣具棺如死
者數而剩其一人以問之則曰吾設復遇賊必死殯葬
以祔吾夫可謂同穴矣以逾年己亥二月某日窀穸如
禮遂列詞控訴郡府郡府以寇姓名下縣逮捕欵鞠具
獄斬首以徇得夫之妹以歸多難之餘家無留貲析其
田業為三二以給衣食一以供祭祀今其夫之妹既笄
而嫁節婦亦年五十餘矣欽惟聖朝崇尚節義鄉進士
禮部尚書徐貫道傳其事父老將上送官以旌表其門
節婦流涕辭曰吾未亡人焉用此為人以是益賢之歌
詩贊詠稱為宣氏節婦云
滎陽外史曰女婦柔婉之姿於患難死生若惴惴然不
暇者今以宣節婦觀之剛足以自固勇足以不辱固烈
丈夫之所難哉當是時使節婦不幸斃於賊手彷徨四
顧無伯叔近親則死者孰葬冤者孰雪陷者孰歸魏氏
昭穆之主(闕)死而生以報讐復恥推
亡固存為心而情無不至義無不盡豈非天有以默相
之耶然念百年之俊無有繼者節婦亦末如之何也已
昔漢皇甫規妻以罵董卓而死卓大盗劇賊非尋常暴
客比威行天下不能使一婦人為之屈也斯不以見天
理人心之正乎若宣節婦不死於賊而復能報賊視古
節婦何遠哉贊曰
好生惡死繄人至情我節我義不係死生患難孔殷誓
以身斃不死而生有一無二泚顙谷崖有胔有骸我具
我棺以葬以埋請討復讐氣憤詞激肆諸市朝吾志既
畢朅歸奉祀蘋蘩載修既歆既享求安宴遊孌彼小姑
言旋言復以養以慈慰爾煢獨天性民彝往古來今不
有君子孰明其心歲月如流力云孔瘁始終周旋庶曰
無媿涕淚汎瀾形隻影單照鏡凄其翩翩悲鸞節苦德
貞矢言皦日申以贊詞用貽壼則
滎陽外史集卷四十六
