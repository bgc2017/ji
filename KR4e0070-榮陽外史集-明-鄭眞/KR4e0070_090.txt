滎陽外史集卷九十
明鄭真撰
七言絶句
題吳教授所藏楊長史菜圖
雨露春深綠正肥從教百甕搗金虀夢中要與神明說
不許羊蹄踏破畦
長史相煩寫畫圖青青生意遶吾廬文章更愛黃山谷
食肉懸知味不如
題廬山瀑布圖
香爐峯上夢曾遊晴瀑聲喧萬壑秋要與謫仙長作伴
白雲深處獨相求
題柳公權玄祕㙮銘
柳公權八法得顏太師之傳其在陜右若李西
平王神道碑之深古雅健玄祕㙮銘之遒勁嚴
密皆書法之傑然者予居中都凡十年西平王
碑僅一見求之莫致玄祕㙮銘則往往得之間
留一二本論著其後以為家藏今年夏四月諸
暨章立可以三泉司征考滿入覲用是為贈予
感其意題二絶句轉寄先生以書法世其家焉
用此哉聊為令嗣學古之助云爾
何處浮圖葬衲師斯文猶得覩殘碑想當放手書丹日
正似從容筆諫時
君家書法已三傳琬琰文章到處鐫聞說賢郎當跨竈
銀鈎愛學柳誠懸
永嘉林(闕)以竹四軸求題曰風晴雨嫩云
浮空颭颭飄蒼雪倚石翩翩舞翠濤林下喚醒湘水夢
鳳凰飛下九天高
曉風浮動隔簾青旭日晴梳翡翠翎想見雲中仙子降
佩聲雜遝散空冥
篔簹谷底記曾遊風雨空山夜半秋有約佳人終不到
天寒翠袖不勝愁
琅玕百尺舞雲幢風月襟懷共一窗昨夜春雷初震蟄
龍孫長得玉成雙
題唐明皇按樂圖
笙笛筝琶按得齊玉人歌舞繡筵低三郎酣醉真妃笑
誰信漁陽泣鼔鼙
内家教樂醉春妍夢入巴山萬里天檀板輕敲簫鼔合
金盆香煖浴兒錢
沈香亭北晝冥冥一曲霓裳醉裏聽樂事不知忘國恨
秋風愁絶雨淋鈴
題扇面
插天峭壁兩門開落木風高萬壑哀酒熟山家煩折柬
蹇驢正待過橋來
題觀音像
吾家東近補怛山大士神通海浪間舊日同鄉今作客
焚香日日對慈顏
題便面小景
一天如水水如天萬壑春含綠樹煙橋上抱琴人欲過
山窗且復罷青編
題竹
山中留得歲寒枝冰雪稜稜不受欺莫道此君無變化
春雷喚起籜龍兒
題五花馬圖
五花驄馬錦雲堆踣鐵蹄高識駿材倦眼奚官休睡去
天閑好與共歸來
淮南羣牧慣攻駒八尺真龍萬足餘聖代郊丘崇報享
祇須寳絡駕金車
跋麗水俞元吉所藏高彥敬臨米元章越山圖
按松江夏氏圖繪寶鑑云米元章山水本出重
源而天真發露後二百餘年高公彥敬實得其
筆意所臨越山圖凛乎逼真松雪趙氏與高公
同官於朝親書論定後有作者無敢異議俞君
元吉家於括倉正古勾踐封域浮雲白日展圖
玩諷殆如見諸君子於千巖萬壑間也原吉來
淮海出以相示書二小詩以歸之
南宫跨鶴九天遥雲暗房山悵莫招賴有吳興書䟦在
畫圖珍重似瓊瑶
淛江東渡指西陵萬疊天開紫翠屏掉得扁舟歸舊隠
夜凉光動少微星
題扇面
斷坡高樹晝隂隂行轉清溪路更深可是草堂人不見
西風蕭颯鶴孤吟
題紅梅
羅浮仙骨換丹砂百摺飛裙染翠霞酒暈未消寒起早
夜來賜宴玉皇家
題墨梅
先春遠寄墨淋漓折得寒香第一枝夢遶西湖山月暗
漆紗窗外影參差
題墨菊
客路游塵怕上衣紛紛黃白眼都迷歸來籬落黃昏後
月露秋香暗遶蹊
題瓶梅
百花頭上占春開誰向山中折得來碧水銅瓶甘作伴
夜深飛夢過瑶臺
題梅竹
斷崖人立錦皴粼翠袖娉婷不惹塵獨有玉姬來索笑
歲寒霜雪許為鄰
題梅
玉皇宫闕擁羣姬縞素飄飄雜佩垂侍輦恩深頻早起
不禁霜雪立多時
題畫
樓臺金碧五雲邊秋水光涵一鏡天山郭蹇驢人去遠
夕陽應棹渡頭船
題梅
秋魁不得占春魁慚負孤根雪裏開問汝不堪調鼎鼐
歲寒只許賦歸來
題吳道延西征卷
萬里煙沙慘淡中西風遥跨錦花驄囊中自有如椽筆
歸上將軍第一功
重重土屋翠雲腰羌婦秋衣製黑貂煤火燒紅羊(闕)
題吳道征望雲圖
關西遥望海東山心與浮雲共往還白髮慈親千里遠
綵衣願得奉慈顏
題孤雁銜蘆
塞北傳書到日邊真州將信到幽燕我家求得平安報
怪汝銜蘆萬里天
紀夢
十二月初八日夜夢亡友劉養浩謂之曰久不
見足下今安在耶朝廷命府州縣學舉明經之
士為學官足下不得辭矣初不意其已死也養
浩以手握拳若欲見捶者且曰經學吾久已荒蕪
豈宜堪此薦書汝欲害我耶既覺為之惘然作
二絶以識云
帛璧求賢澗壑空蕭蕭猿鶴恨西風多君誦得春秋學
生死論交一夢中
老來應不耐尊拳夜壑悠悠不記年人事祇今如夢寐
憶君空有淚如泉
題春江遊玩圖
江上舟行不問潮千金換酒特相邀鶯花正及青春樂
隔岸何人唱大招
桃花渡口水如天滄海蓬萊問列仙老我長淮歸未得
春風矯首白雲邊
題春江送别圖
江水西流日夜聲櫂郎撾鼔喚登程滕王閣上神仙客
一曲空歌待月明
滿眼青山紫翠重天風縹緲送孤篷憑君一吸西江水
洗滌平生錦繡胸
渡頭人唱竹枝歌千里江山奈遠何春水光寒沙渚闊
忘機却愛白鷗多
風流馬上為誰來一葉風帆早欲開好向紫金山下過
五雲深處是三台
題趙仲穆馬上挾彈圖
王孫騎馬過林西何事金鶯不住啼高嶂重重雲不暗
春風吹送一丸泥
題山水圖
山樹重重散曉嵐披圖彷彿記江南畫船撐近簷前過
公子風流酒欲酣
題沈在新便面
紅葉飄蕭澗壑重遙青矗矗倚浮空山川自古誇形勝
不是吳中是越中
青山白雲圖
憶向山中看白雲畫圖披拂思氤氲仙家遠在空青外
一榻何時許見分
題扇面
白雲深處樹重重碧水光涵一鏡空世外紅塵飛不到
祇消揮扇聽松風
遥山祇在半空中滄海蓬萊有路通雙樹西風秋灑灑
仙遊一曲寄絲桐
題便面
淮南催我去朝天矯首蓬萊近日邊山樹重重秋已近
晚凉石上聽疎蟬
題五馬圖
五匹西來汗血駒風沙千里快馳驅青春幸預瑶池駕
不數人間八駿圖
題山水圖
君家高住碧雲層木杪啼猿喚得譍作客淮南渾欲去
畫圖遥指是廬陵
金碧樓臺晚照紅仙人環佩玉玲瓏淮南催我朝天去
試問前山過幾重
題睢履道紅碧桃花贈李經歷
天台仙子佩珊珊淺碧深紅對面看石洞無蹤春夢遠
東風曉起不勝寒
天涯一片武陵霞滿眼春光處處花莫道繁華渾似夢
周南正好詠宜家
題枯木鸜鵒圖
錦繡山林悵寂寥西風落木晚蕭蕭幽禽却解知人意
學得鸞笙叶鳳韶
題周千戶所藏盛子昭雪中讀書圖
銀界參差百萬重春蟲亂撲夜窗風誰知千古經綸意
祇在青青汗簡中
隔屋誰歌玉樹花飄飄鸞鶴海天涯書中自許論今古
金帳何消說党家
袁門深閉路﨑崯焦寢清酣怪鐵衾誰似先生冰壑底
一編獨對聖賢心
題菊花圖
御袍黃間狀元紅翦刻原歸造化工陶令歸來秋正好
可能無酒醉西風
隨班曾賦御前題攜得秋香滿袖歸自媿恩光無補報
西風籬落思依依
真向以考滿朝京與諸搢紳賦菊綻西風絶句以進
今二年矣
題廣信府李經歷仲謀所藏畫
海棠畫眉
瑶池信杳思氤氲聒聒春聲怪汝頻問道海棠初睡起
風流誰是畫眉人
梅花寒雀
誰傳春信到人間澗谷神仙玉雪顏凍雀預知生處樂
枝棲不似紇干山
抱琴圖
紫霞洞客已仙遊故國湖山草樹秋鸞鶴九霄音信杳
欲將哀怨寄清流
折梅圖
冰雪天高獨鶴飛山中處士薜蘿衣歲寒清節憑誰共
折得梅花及早歸
把菊圖
解印歸來事已非秋深霜菊錦成圍秫田兩頃都為酒
林下何須候白衣
愛蓮圖
炎天水面獨搖風誰識先生梗㮣同不是棹歌明月夜
襪羅清淺溼香紅
題周自誠所藏蘭圖
湘水蒼茫九畹深美人不見思沈吟幽香暗逐春風過
雅操誰彈石上琴
題魚籃觀音圖
籃裏魚肥錦吐腮沙頭不許價高擡世間誰識端嚴相
瓔絡何消露出來
本來祇是宰官身肉眼何由認得真俗習可能安淡素
隨緣去作賣魚人
題網魚圖
夜來山雨水增波巖壑遥聞欸乃歌笑指兩船撐欲近
問渠何處得魚多
題芥坡圖
雨歇山青雲出溪芥苗初長淨無泥夜來插得新籬障
不夢羝羊踏破畦
題山水圖
扁舟憶昔過嘉禾傍海青山擁髻螺流水畫橋深屋底
不知誰賦考槃阿
題扇面
煙雨初晴翠樹濃梵王樓閣曉重重客行素飽經綸術
任汝齋堂飯後鐘
題錢同知所藏張天師畫
老榦連蜷似蟄龍夜來風雨欲騰空玉堂學士今何在
誰賦當年十八公
元馮海粟學士著十八公賦極精博
山水圖
滄海蓬萊手可招雪深環佩響瓊瑶山翁倚杖溪頭立
野水春來急似潮
竹圖二軸
彭城一派
老可篔簹谷裏遊大蘇清夢遶黃樓傳神今有真仙筆
分得彭城一半秋
横窗
重重晴影覆窗紗彷彿瀟湘水上家帝子不來秋已暮
飄搖鳴佩渺天涯
貽李經歷誕彌之慶
仙真授得金橋籙家慶榮誇綠樹枝湯餅儘多珠履客
誕彌重見續周詩
奉呈同知錢相公
散花仙侣下瑶天華燭光開錦繡筵聞說公家生貴女
月彌要覓洗兒錢
試郡西江化日春笑看滿歲即為真奎文早晚來天上
五品官階雨露新
題山水圖
白雲飛過萬山重滄海蓬萊有路通秋水如天天似水
輕舟撐入翠林中
題張天師畫
飛流千尺瀉銀河松屋深深碧澗阿雨霽長橋泥尚滑
攜琴歸去意如何
題方壺山水圖
花草重重澗壑春卜居秖欲謝囂塵道逢谷口耕雲客
莫是當年鄭子真
題方壺枯木圖
石林蒼竹藹雲烟古木蕭蕭雨露邊莫道散材無用處
藤蘿何事苦相纏
十二月初四日夜三更夢睡覺蛀齒脫落口占一
絶今年五十七歲數其齒蛀時則二十有八年矣
當年兩齒蛀成空嗜齧翻嫌饌席豐談笑尚憐唇舌在
可應開口不關風
讀東方翔傳
幸應待詔上金門寵賜煌煌奉至尊諧謔隨時成諷諫
不知曲學有公孫
射覆懸知與易通可應神妙在蓍筒天家亦有防閑術
不認龍蛇認守宫
窶數分明是寄生狋吽空復口相争奇言怪語何須數
千戶猶能詫俗盲
主家誰敢侍私娛董偃區區一賤夫有罪已聞三可斬
霸陵會葬復何如
不儒不老雜逢迎殿上時時被寵榮可是茂陵新好尚
燕齊怪誕盡公卿
玉山李道會顏則求著福慶觀記以黃谷二十六
詠見示用韻以寄
萬山深處錦雲堆版築新成玉帝臺絳闕諸眞同宴喜
霓旌雙引鳳車來
山勢飛來似玉龍曈曨海日上孤峯不須萬丈雲梯接
閶闔天門近九重
路轉溪灣山更幽也知天意恊人謀仙家賸有滄洲趣
畫壁須煩顧虎頭
世界流年一擲梭月凉踏踏聽空歌濠梁往日曾相見
認得籃仙喚采和
玄谷長城别有基要知清淨妙無為玉房坐守金丹熟
記取人間子午時
寶篆絲絲一炷煙早朝曾近御牀前憑君試問黃庭訣
願得長生不記年
夜凉風月愛雙清巖谷虛傳玉佩聲上帝尊居深虎豹
青雲高擁九重城
灑灑香花供石泉青藜炊出杖頭煙上壇傳令雷司聽
星落銀河劒倚天
春雨林深笋蕨肥多情把筆詠芳菲生來要使三尸伏
老去休論萬事非
坐閱文成却老方石牀隂覆紫雲凉仙山甲子須臾事
不管人間白晝長
插漢松杉觀鶴巢琳宫行轉碧山坳寄言萬里蓬萊客
關鑰雙開不用敲
丹雘煌煌殿閣開畫欄高倚碧崔嵬瑶池阿母蟠桃會
青鳥銜書海上來
江國歸來雪滿簔玉虹橋下水生波空階夜半天如洗
聽唱陽春第一歌
彪列星光盼斗南正須問道結雲庵燒符叱咤風霆合
百尺蜿蜒奮碧潭
六合為家樂宴寧山中猿鶴也忘情雙成吹徹參差玉
滄海東頭看月生
面面晴巒錦繡重太虛元氣浥空濛高斿下來神&KR0008;吉
錫福從教海宇同
陣陣寒香挂殿秋散花天女玉搔頭月中欲乞嫦娥藥
笑倚西風百尺樓
雪水新烹陸羽茶還看太歲長黃芽扶疎兩翼能飛去
西海同乘貫月槎
甲煎香殘玉宇開步虛詞罷舞三台山空水靜秋如海
報道緱仙跨鶴來
交梨火棗大還丹白日飛昇也不難紫府真君同接引
罡風浩炁莫愁寒
隔斷青巒一片雲仙𨫼法鼔半空聞有時釀得松花酒
甕裏濃香幸見分
清水生肥薦玉池獨將玄液飲玻璃雲爐蘭麝香飄轉
坐對風簾窣地垂
煙霞鎖却洞門深點過丹砂便是金解榻倘蒙青眼顧
枕中鴻寳定傳心
物外逍遥靜處看扶搖誰似大鵬摶同盟幸有雙鷗鷺
相與忘機耐歲寒
淩空直上翠微顛巾舄飄飄謝俗緣想見靈臺光一點
皎如明鏡在中天
玄門闡教付機緣况有詩如孟浩然矯首佺期如不到
祇崇香火祝堯年
題碧桃花畫
春風滿院碧桃開不見瑶池阿母來一曲吹殘雙鳳管
共誰歌笑倚樓臺
題松柏圖
山中長笑錦紅開風雪寧甘萬壑哀老我勿堪為柱石
般師斤斧不須來
題釣魚圖
釣絲裊裊趁魚腥坐向滄江白石層一點客星天外遠
毋煩使者問嚴陵
題老柏圖
風霜摧折鳳凰枝巖壑猶存鐵石姿老朽何堪為世用
丹心祇許老天知
題方壺青山白石圖
方壺跨鶴上青天供奉先生亦已仙想像風流何處覓
雲山雲水故依然
皋比坐擁畫堂春日日青山看白雲海嶽天高歸未得
鷓鴣聲斷思繽紛
上清何伯度為兒子畫林塘讀書處
林塘浮動水雲虚芸草春香滿架書願汝休為原伯魯
祇將力學大先廬
題馬太守文璧畫
蹇驢同過碧雲重不是關中是洛中杖履如逢巖穴士
好令咫尺上虚空
憶曾跨蹇渡臨濠萬木雲山舞翠濤千古莊周勞夢寐
畫圖時復倚秋高
題傅濟民畫
千巖萬壑翠重重海島蓬萊有路通古樹林深人不見
烟波曳網載孤篷
題方壺溪山勝處
萬疊溪山萬丈溪兩舟相逐過林西幽棲不作金鑾夢
莫遣哀猿夜半啼
題方壺溪山秋興
文筆峰頭晚翠濃風流墨客笑臨卭林泉拌得千鍾醉
揮寫平生錦繡胸
題沈先生林塘讀書圖
古來經訓擬菑畬誰似昌黎訓阿符笑我林塘風月夜
西窗夢裏聽咿唔
題方壺閒雲潭影
點點遥山落影邊水光雲影兩悠然俗塵不到林深處
一片靈臺萬古天
老柏圖
山中冰雪慣曾經百歲長存鐵石心江海蕭蕭風雨夜
倚窗祇聽老龍吟
蘭
湘山湘水思冥冥欲訪三閭問獨醒巖谷春芳風日透
翩翩雜佩散餘馨
題祝洞天雲山圖
客邸遥聞祝洞天蓬萊島上友羣仙試求鸞鶴飛昇處
雲在青山月滿川
題枯木圖
千章喬木挺蒼蒼都入天家作棟梁惟有老身無用處
歲寒巖壑飽冰霜
用韻王理問琵琶亭夜宿
水流嗚咽夜傳更夢裏如聞絃上聲却笑當年白司馬
青衫淚溼也多情
用前人韻過鄱陽
入雲渺渺碧山重流水茫茫萬折東白月倒懸星斗溼
此身如在廣寒中
用前人韻道出鄱陽感興
鮫門島外近仙家夜月林深喚煮茶千里宦游江海闊
晚香頻憶滿籬花
滎陽外史集卷九十
