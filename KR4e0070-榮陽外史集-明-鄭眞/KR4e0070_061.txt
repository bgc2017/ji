滎陽外史集卷六十一
明鄭真撰
表
高宗麟德二年李淳風上麟德歷表
伏以舜政協和式謹璣衡之度夏時謹始用殫鉛槧之
功俯竭微忱仰干睿覽(中謝)竊惟人情之動固可以言知
天道之行惟當以數測粤若古昔眇矣源流閏定四
時命欽尭帝策推已酉紀叶有熊允惟歷象之頒實利
民生之用自非知來察往明疾徐虧朒之分何以趨事
赴功致作訛成易之效庸少殫于薄技以仰答于盛明
遠求億載之前使合上元之會隂陽二氣循環不失於
常經日月五星流轉靡差于密度析旦夜晨昏之異明
分至啓閉之殊斡運不忒於仁均增損用遵於劉焯于
斯為盛可舉而行恭惟皇帝陛下盛德昭明至仁溥博
仰觀俯察導迎天地之和内修外攘一正華夷之統乘
乾首物順革從時載新寰宇之傳肇謹清臺之課宜詔
執事以介昌期臣某承命無庸視成有媿職匪忘於占
步事宜慎於布宣跨萬里以同文億年永命順四時而
成歲庶績凝休
玄宗開元中一行上黃道游儀表
伏以聖治憲天誕正玉衡之密度臣工率職肇新黃道
之游儀俯竭愚誠仰干睿覽(中謝)竊惟制器尚象聖人所
以用心治歷明時民生因之取信是故周髀宣夜之學
渾天盖象之云雖得失之匪同固討論之有據粤惟上
聖克紹前聞包地統天妙堪輿之造化激輪注水明晝
夜之運行睠取義之已精尚旋儀之有缺爰求植木以
貫旋樞使交奎軫之間用測隂陽之運兩儀六合咸歸
經緯之中二曜五行不出循環之外明遠近以推分至
審邪正以騐虧盈休咎往來占候不忘於警省寒暑
代謝事功宜就於謀為用昭寰宇之傳寅上清臺之御
恭惟皇帝陛下功成極治道本生知華夏車書一統咸
周於正朔北南聲教大政尤謹于授時睠兹九道之交
實係周天之運肇體元而立制庸攷順以求違爰命微
臣載詢遠制妙應機緘之運粲然鈞軸之華臣某敢不
寄迹空門承恩内闕乾文炳煥願勤乙夜之瞻泰運開
明永介萬年之夀
玄宗開元十五年張說等謝置集賢殿學士表
伏以内殿易名丕闡尚文之治近臣召直寵加新命之
榮於感荷以維深思報稱其曷已俯攄蟻悃仰對龍顔
(中謝)竊惟一代之興王必有非常之制作閣崇天禄藹冠
帶之名儒館置弘文萃瀛洲之多士盖將發揮于經術
庶幾開廣于聖明昭哉治化之隆允矣論思之選乃如
今日益廣前規講學尊賢誕布維新之號設官分職允
為求舊之圖揭日月以行天鼓風雷而澤物顯加爵位
登進臣工使于言語侍從之餘即見潤色討論之效自
非鴻碩曷承燕間某等學匪多聞才不適用生逢堯舜
夙諧輔弼之心迹擬䕫龍深仰訏謨之盛屬身陪於燕
席獲面侍于恩顔申命周行俾升嚴䆳加珍盛饌不勝
華藻之懷廣厦細氊豈稱草茅之陋遭逢侈矣媿赧謂
何恭惟皇帝陛下堯性聰明禹姿勤儉勤政務本周知
黎庶之艱花萼相輝推廣宗親之愛履兹大道躬致丕平
謂仙者清虛之談于今何取顧賢者致治之要在古皆
然遂致下材獲膺清問臣某敢不勉肩所職思報隆知
薦引人材助皇猷之密勿考求經籍彰聖學之緝熙
開元十七年丞相源乾曜張說以帝生日為千秋
節賀表
伏以流虹遶渚丕逢八月之良飛龍在天誕啓千齡之
慶人神喜洽華夏懽同(中賀)竊以王者受圖於昭景命民
人聳聽必得隆名粤若前朝懿哉盛典誕彌厥月周詩
彰震動之符長發其祥商頌紀隆生之瑞二儀眀察億
載綿延恭惟皇帝陛下乃聖乃神允文允武勵精治理
彰勤政務本之名篤敘彛倫藹華萼相輝之盛闡河圖
而毓瑞承祖烈以重光夀考且寧益茂延洪之祉侯邦
來賀曷勝歸美之誠臣某等謹以八月五日為千秋節
伏願俯順輿情式頒徽典金聲叶應清商入奏於歌
絃玉氣調和湛露普沾於華度著之令甲副在有司
開元二十年蕭嵩上開元禮表
伏以治本百王誕著儀容之盛法垂萬世丕昭典籍之
華詳篇目以臚分晉宸嚴而露奏(中謝)竊惟禮以節性
制任宜人度數節文允矣規模之大恭敬慈讓本乎性
分之全於穆前朝率時丕範上而虞帝守官申命於伯夷
下若姬周制作聿成于公旦盡揖讓周旋之則極等夷隆
殺之嚴降至漢興盡忘周舊叔孫通於制草創安免譏
慙河間王得之民間寧無遺失惟大修於儀典必有待
於文明恭惟皇帝陛下大聖生知小心克畏率履不越
莫非天理之節文精一執中寔為人事之儀則祖烈既
明於纉述邦儀猶重於討論念貞觀制於玄齡綱條已
正謂顯慶成於無忌令式何多俾明增損之宜不失經
常之正惟帝其訓與時偕行臣某幸際昌時謬膺重寄
上行下效載觀宗伯之典章世變俗移願效關雎之風
化
天寶十三載揚州守臣某進水心龍鏡表
伏以百鍊精金合乾坤之造化萬年明鑒揭日月之光
輝肅致愚衷恪供宸御(中謝)竊以物生有象明照無窮故
司烜掌方諸恪守服官之典渠國進火齊丕昭任土之
誠允鑠熙朝同符前古矧日應天中之候正風行水上
之時離坎相資神靈助順遂致圓明之端實惟鎔冶之
功有蟄龍形於昭駿造勢若鼓風雷而盤辟殆將乘雲
霧以飛騰香敷鉛粉之華氣浥膏脂之潤江山表裏示
不隠於纖毫人物低昂諒莫遺于妍醜用表聖顔之悅
懌以昭清燕之鑒觀翼翼不回式表威儀之正赫赫在
上何容塵垢之昏新以又新旦兮復旦恭惟皇帝陛下
法天成知隨物付形念治在無為奚罄名言之妙謂人
難自見必資模範之工兹克畏以難明爰考圖以敷貢
臣某仰瞻黼座俯奉珍函君德匪私既普同於燭照臣
職匪懈尤有待于磨礲
玄宗開元六年郡國謝頒鄉飲酒禮表
伏以寰宇同文誕著聲容之盛鄉黨齒讓肇新典禮之行
千載有光四方作式(中謝)竊以達邦立國貴乎興禮導民
故天府獻書式見賢能之盛鄉人飲酒用知齒德之尊
粤周室之興隆盛姬公之制作正位乎主賓僎介法象
乎天地隂陽三讓以升百拜斯飲澹玄酒而責質熟羹
胾以存誠粲壺樽爵洗之多列几爼豆籩之盛鏘鏘雅
樂鼓座席之春風濟濟衣冠藹族閭之和氣尊卑有序
少長咸宜司正揚觶以致辭衆工間和而告備奠酬導
飲洽宴樂以從容酬酢送迎篤敬恭而匪懈于斯盛矣
何以加焉恭惟皇帝陛下一視同仁篤近舉遠率履不
越莫非天理之節文精一執中實為人事之儀則肇頒
邦秩防範人心比屋可封丕變天下之俗安燕不亂載
新庠序之光仰聖德之巍巍知王道之易易惟帝其訓
與時並行臣某仰佩綸音申嚴筵秩年當大比陳地官
司徒之威儀運應重熙被麟趾關雎之風化
玄宗開元(闕)年特進張說進大衍歷表
伏以治洽同文誕展車書之慶數推大衍肇新歷象之
傳俯瀝愚忱仰干睿覽(中謝)竊以事係時時係日政有常
經正次王王次春謹之在始粤惟古往敬授人時虞舜康
庶事勑命惟幾唐堯釐百工定時以閠洪惟上聖克紹
前聞肆求著易之微以考穗書之課起自五十俾用無窮
散為億千其歸有本分二掛一揲四歸竒日月有經合
隂陽之磅礴乾坤定位妙造化之生成置閏以别盈虛
定朔而明虧朒分至啓閉循環不失于毫釐寒暑朝昏
遲速靡愆于晷刻默應玉衡之度輔成玉燭之和恭惟
皇帝陛下德體乾元道交泰始功參化育導迎天地之
休祥象著昭明遂致璧奎之異彩爰重清臺之制以昭
寰宇之傳與物為春俾民觀象臣某職司佐政任寄調
元夷隩析因敢致民生之序作訛成易俾知帝力之深
肅宗至德某年元結進大唐中興頌表
伏以天威討伐誕成戡定之勲聖德形容庸慎聲歌之
體俯憑筆體仰瀆冕旒(中賀)竊以夏禹勒岣嶁之碑治水
式彰于偉績漢將紀燕然之刻攘夷丕著于成功允鑠
熙朝聿隆前古蠢彼胡夷之擾肆勤王旅之征盡驅九
廟之氛祲重復兩京之日月蜀天萬里迎上皇以來歸
禹貢九州合諸侯之朝覲用昭明于史氏宜倣像于詩
人據事直書式紀修文之盛托物取義不忘歸美之誠
茂對宏休庶傳不朽恭惟皇帝陛下功成纉述志篤修
攘履國步之艱難膺人心之翼戴櫛風沐雨六飛爰備
于師虞旋乾轉坤四海畢歸于離照孝養藹九重之喜
氣謨謀綿百世之基圖乃詔臣工用貽銘刻穹崖峭立
俯浯水之奔流綠字淋漓與湘山而永久居慚骫骳丕
冐威嚴臣某親際中興躬承明命周詩紀德敢言吉甫
之休聲舜殿颺言竊擬臯陶之致治
德宗興元元年司徒李晟賀平朱泚表
伏以河山有誓大聖垂恩天地不容逆臣授首快覩京
華之復觀欣瞻車駕之言旋日月中天風雲萬里(中賀)竊
以王師利用寅奉天威人臣無將敢干人紀睠兹凶悖
本出寒微始蒙堯日之耿光旋奉周天之惠澤職居戎
帥地兼極鎮之崇爵至鼎台寵冠三孤之貴金帛子女充
牣其庭山川土田昄章爾宇曾無尺寸之數以酬莫大
之恩乃爾無厭竟為不軌起闕庭之氛祲驚寢廟之神
靈萬姓靡依六飛近狩既人心之共怒于國法以奚誅
王旅嘽嘽敢肅將于大命戎容暨暨行殄滅於渠魁迄
告成功咸出睿算致此雲龍之慶曾何汗馬之勞恭惟皇
帝陛下默運神機於昭聖武沛然雨露流通發育之恩
如彼江湖廣大包容之量顧兹頑梗自致刑威臣某受
寄戎麾歡迎御輦受明堂之朝賀將遠過于周宣刻浯
水之文章誠有期于臣結
貞元五年中書侍郎同平章事李泌乞更命相表
伏以明王立政惟人職匪專于獨任宰相代天理物效
惟著於同寅俯瀝微忱仰干淵聽(中謝)竊以廟堂為至重
之地宰輔匪常調之官必前疑後丞乃勝鼎鉉之重非
左輔右弼曷成社稷之功丕若熙朝間生名哲房杜致
貞觀之盛治姚宋成開元之太平盖皆一德以一心斯
能立政而立事仰廷紳之往矣顧機務以紛然豈此櫟
材獨持魁柄竊念某性資鄙野學術荒疎每期終老于
漁樵顧乃躐升于臺閣引公卿而求民瘼既無作霖之
功覈材藝以敘官宜徒殫待旦之慮顧寵恩之既侈念
謭材其弗堪盍選班行俾升揆席分任事權之重上承
明命之隆恭惟皇帝陛下堯性聰明禹姿勤儉藩臣梗
化茂陶含養之恩百辟趨風深仰財成之德而臣生逢
盛際親荷隆知然以衰老之姿恐負聖明之治伏望大
明委照聖度垂憐幸别採于師言使簡求於元輔奮庸熙
帝載尚令心腹之同于時亮天功允叶股肱之美
建中四年翰林學士祠部郎中陸贄辭考功郎中
表
伏以北門儤直已叨掌禮之榮東銓附班又辱考功之
選俯驚忝冐寧不懇辭(中謝)臣某識不該明器非宏遠
惟學是務夙膺孔孟之言非道不陳期助唐虞之治適
天開於文運遂名玷于詞科職更縣治之勞任處臺端
之重迨蒙聖作親覩詔除既躐長于翰林復聯華於祠
部論思獻納日侍清光衣被服乘歲蒙異數頃屬巡行
之際獲聯扈從之中王事多艱匪有忠謀之益帝德廣
運曾無佐輔之勲雖備歴于艱難乃當然之職分使其賞
先于禁近殆恐體解于勲臣願返恩言渙還成命恭惟
皇帝陛下舜聰旁逹堯哲周知申命隆儒上進宸嚴之
直爰徵哲士聿升侍從之班肆令駑鈍之姿有玷聖明
之治既使摛文于禁苑復令厠列于天官深駭誤恩且
慙非稱伏望無嫌反汗俯賜轉圜上性命道德之言願
殫初志掌功過善惡之法乞賜俞音
澤州刺史上慶雲圖表
伏以聖德動天丕應輪囷之象臣心捧日寧忘舒卷之
懷用新圖繪之華上凟冕旒之䆳(中謝)竊以福有象類誠
能感通惟聖人臻極治之符則上帝協至和之應軒皇
受命式彰紀號之休禎漢武循行聿起封中之異彩乃如
今日允介昌期既非霧以非煙亦在天而在野光華遍
覩神造難名爰謩寫于形容輙晉陳于清燕恭惟皇帝
陛下躬膺百順運協重熙嗣位配乾廣大妙參于神化
沛恩作解流通普慰於民生爰臻紛郁之祥益見悠揚
之妙兹惟有象豈曰無心臣某叨領郡符恭逢天瑞九
重仰戴每勤舜澤之施千里承宣敢弛商霖之念
憲宗元和四年李綘謝除翰林學士表
伏以南面尊居誕啓興文之運北門寵置遽叨儤直之
榮遜避莫從驚惶無措(中謝)竊以禁林密署實為多士希
逢盖于侍從語言之餘責以論思獻納之效才如蹇淺
莫逃閣筆之譏思匪淹該虚辱調羹之寵當得瓌傑来
承燕閒伏念某燈火窮研草茅賤處討論潤色既非鄭
國之才號令文章莫究漢家之制幸身逢於盛際遂名
玷於詞科初登秘省之嚴旋領憲臺之寄瞻玉堂於天
上如隔塵凡覩華盖於日邊忽蒙光耀任寄絲綸之重
寵觀草藁之能幸侍清光曷酬恩命恭惟皇帝陛下道包
天地功光祖宗四夷伸向化之誠列鎮有歸朝之請月
將日就彰聖學之緝熙春育海涵赫皇王之維辟念人
才當随其小大于問學無間其精粗遂俾顓愚叨居清
要臣某敢不勉肩職業思盡忠規以濟時道行為心不
違其素變絺章繪句之習竊媿非才
元和二年司徒杜佑乞致仕表
伏以竭其力致其身親受君恩之大進以禮退以義願
全臣節之恭俯瀝愚衷仰干宸聽(中謝)竊念某早緣門
廕遂忝仕流始應郡縣之除旋奉省臺之寄三居劇郡
甚乖經理之方屢鎮雄藩尤繆靖綏之略思贊襄而上
報終玩愒以中慚敢望眷求復加超擢攝居冢宰既使
正位于百官貴極司徒尚令敷教於羣士老冉冉其已
至心搖搖其若何每虞簮筆於甘泉有妨賢路所願掛
冠於神武遠為逸民輙敢上瀆於威嚴庶可少休於閒
散恭惟皇帝陛下明昭聖武勤儉天姿尊禮大臣有漢
高之度保全勲舊有光武之仁顧惟老臣尚縻天禄倘
遂山林之想敢忘天地之恩伏望聖度包荒大明委照
舍廟廊而處散地俾安投老之心在江湖不忘其君敢
弛平生之志
元和四年魏稠謝贖故第表
伏以先基弗紹豈勝傳舍之慙聖澤旁流終獲有家之
慶深荷生成之賜大蒙覆載之恩(中謝)臣某草莽微蹤
繩樞賤迹簡編為樂莫尋揚氏之一區饘弼居貧何有
相如之四壁有負箕裘之責遂隳堂搆之承上雨旁
風曷焉止息歷年易歲將就沉淪敢圖上聖之洪恩申
念忠臣之遺裔下内廷之詔責令所司出外藏之金俾
全其舊問菊松而無恙閱戶牖以依然負此恩私曷勝
荷戴恭惟皇帝陛下禹湯勤儉堯舜寬仁雖九重黃屋
之居不遑寧處使四海蒼生之業咸有依歸肆令白屋
之餘民亦復青氈之舊物臣某敢不上告祖禰下及子
孫時語時言俾輸忠於世世爰居爰處使知本於尊尊
元和二年李吉甫上元和國計簿表
伏以聖人德洽民生深念版圖之重臣子恪恭厥職(原闕)
玄宗開元某年姚崇帥百官賀太陽當虧不虧表
伏以天象示人歷數兆成於變異聖心享帝曜靈無損
於光輝明著觀瞻歡騰率溥伏以天之高也史歷可致
於千年日有食之經傳謂失於再閏允念四時之代謝實
由七政之推移於鑠陽明有符君位六合俱照式昭管
子之言十月之交恐起周詩之刺方清臺謹盈朒之則
而當宁嚴修省之心曰新又新鑒湯銘之在器當食不
食皎羲馭以行空離兩繼明乾元同運恭惟皇帝陛下
璿璣齊政玉燭揚光謂東門之朝王者當嚴於舊典而
西谷之餞臣子盍務於攸司上下交修君臣相戒遂使
赫赫煌煌之象允符巍巍蕩蕩之功輦路清夷雲衢肅
穆臣某等慨當駒隙幸際龍飛雖迫暮于桑榆每傾心
于葵藿羣隂盡退竦瞻一輪五色之華萬國同明將致
合璧連珠之應
賀野蠶成繭表
伏以帝功成化樂羣動之含生野繭呈祥昭二儀之美
貺封章輦奏率土騰歡(中賀)竊以婦功之勤蠶事為重
姬周勤儉后妃躬就于三盆劉漢興隆嬪御亦親于
六舘未有化由天造成匪為人紛以滋繁不假柔桑之
育自然動息奚煩燠室之居斕雪繭之紛紛燦素絲之
濯濯如甕如盎厥篚厥包為公子之衣裳章身有耀薦
聖人之黼黻景命維新共知和氣之致祥孰謂太平之
無象恭惟皇帝陛下緝熙聖學潤色先猷省禹貢纖縞
之文令四方無來獻同漢帝締紵之好於萬年其永觀遠
窮日月之照臨允叶天人之精祲亨嘉所會福慶大来
肆令蜎蜎蠢蠢之微用為赫赫明明之應亘古所鮮惟
聖為然臣某等幸服邇僚親逢休美載書史冊昭治衮
於昌辰爰咏豳風比足衣于樂歲
武宗會昌中李德裕上丹扆六箴表
伏以聖度如天誕闢忠嘉之路臣心就日庸修箴敬之
辭俯瀝微忱仰干睿覽(中謝)竊以周公無逸陳王業之艱
難尚父丹書謹君心之敬怠粤惟古聖克監昌言故國
家有道之長為萬世不刊之法臣何為者心切慕之用昭
丹表之陳寅上金屏之御宵衣警怠正服禁奢罷獻則
珍好無所容納誨則嘉言罔攸伏辨邪杜僉壬之惑防
微絶游幸之虞朝夕于斯出入庶資於觀省春秋匪懈
政治有介於昭明敢因翰墨之勤上瀆冕旒之䆳恭惟
皇帝陛下命膺傳序運履重熙誦武公抑戒之詩謹成
湯盤銘之戒念兹皇祖謨謀綿萬代之基迪惟前人嗣
續厚億年之裕凡其聖哲實稟生知亦何待於微言
始克明於俊德徒以拳拳之志庸申戀戀之忠進冐威
嚴退懷兢灼臣某心傾葵藿識媿芻蕘接乎目警乎心
願紀日新之盛致其身竭其力敢忘辰告之誠
文宗開成三年百官賀騶虞表
伏以昊穹眷命丕昭聖作之符瑞獸應期實表君臨之
德事傳圖籙慶浃寰區(中賀)竊以龍馬負圖妙庖羲之畫
卦麒麟在囿彰黃帝之垂衣盖當有道之時必有非常
之應乃如今日信合昌辰貎首虎身允矣羽儀之盛墨
文白質粲焉文采之新外猛以威内仁而信出逢興運
品族曷比其形模德著好生芻食匪同於優畜用著君
心之厚以昭王道之成恭惟皇帝陛下祗遹先猷茂膺
神策流行化育導迎天地之和造化生成大集山川之
祉遂令靈物産彼藩邦掩千載之前聞明諸福之畢至
宜薦郊廟以紀簡書臣某等幸服邇僚親逢休應願同
周國叶二南以咏歌將見虞廷聞九韶而率舞
儗江淛省奏奉化州麦瓜並瑞表
伏以治格天休祥開地寶生雖異種咸歸造化之功出
若相符並薦國家之祉俯陳圖諜仰進宸旒(中賀)竊以生
物至多非常者異兩岐秀麦咏歌曾見於張堪並蒂生
瓜事實聿彰於王濬眷此長汀之壤實當巨海之衝自
西自東迺疆迺理方夏畎黃雲之候及秋風白露之期
萃二美以踵来掩前聞而特著民生有樂庸陳幪幪之
歌國本無疆載著綿綿之咏允念甸人之獻誓殫野老
之辭恭惟皇帝陛下大德難名至仁廣被調四時之玉
燭齊七政之璿璣克配彼天帝命已成於率育獻諸皇
祖廟祧遂格於精禋敷錫庶民本支百世興懷古往南
宫憐馮異之情寤寐賢人東陵起卲平之隠精誠夙契
福履其綏肆令下邑偏州有此嘉祥美瑞臣某恪居藩
服恭望闕廷永惟至氣之和足應太平之象執豆籩而
左右莫陪薦鮪之誠羅饌實以後先欲表巾絺之敬
天夀節賀表
伏以飛龍在天誕啓乾元之運流虹遶渚丕昭震夙之
符宇宙均歡神人共慶(中賀)恭惟皇帝陛下聰明文武
濬哲寬仁持盈守成四海仰舜裳之治考圖數貢萬方
修禹甸之誠聖夀無疆邦基有永臣某親逢華旦阻守
偏州北闕推恩普仰皇明之盛南山獻祝敢忘臣職之
恭
皇后箋
伏以聖人履極於昭泰運之開文母思齊式厚坤元之
助俯申夀祝仰對昌期(中賀)恭惟皇后殿下和順柔徽
康寧貴富中宫正位益新䄖翟之華萬國承恩丕相衮
龍之治與天齊夀如月之恒臣某職守偏州心馳上國
效華封之祝頌願竭忠誠想長樂之威儀尤深抃舞
皇太子箋
伏以天開上聖誕昭曼夀之期位正元儲丕覩重光之
運三宫喜慶四海頌聲恭惟皇太子殿下仁惠慈和温恭
謹恪問學得三善之要本支綿百世之傳奉命總戎光
輔清平之治承顔問寢欽成孝養之娱謀叶燕貽寵綏
鴻祉臣某職縻下邑心屬清朝想内殿之縟儀實深鼓
舞占前星之瑞采尤切歡娱
儗佛郎國進天馬表
伏以龍在天而啓運誕開亨泰之基馬行地以應圖丕闡
承乾之用仰承教育俯效驅馳(中謝)竊惟王者受命以中
興必有神物負祥而特出故神龜呈洛大禹因之以敘
疇鳴鳳在岐文王因之而演易矧騏驥為有德之比而
騋牝配秉心之誠背負竒文遠浥榮河之潤眼騰異彩
上儲房宿之精可萬里以横行實千金之駿骨宜備十
二閑之選以陪九五位之臨邈邇遐方效兹上國允鑠
邦家之瑞於昭圖牒之光恭惟皇帝陛下道合生成
功侔覆載長轡以馭率皆四海之良所寶惟賢何但
萬人之傑肆致權竒之產實惟僻遠之區騁步武于
雲衢冀須一顧應鑾和于輦路宜在斯時禮重來王貢
通重譯臣某效牽羣牧敬表微忱備立仗於九廷願同
率舞薦樂歌於七廟式覩聲容
滎陽外史集卷六十一
