滎陽外史集卷九十五
明鄭真撰
七言律詩
寄象山區禪師寰中
尊師不見已多年夢遶蓬萊瀚海天杖錫行隨雲共遠
牟尼光對月同圓許詢自欲酬支遁韓愈終當友大顛
老我歸尋丘壑趣靈山席上定參禪
和百戶韻
柳營深處綠依依雉堞雲屯壯國基誓欲斬蛟臨沔水
賸誇躍馬過檀溪婺城盛說東萊學渭水猶傳吕望碑
文武一家今有後撫摩戎伍煦寒飢
七言長律
三月四日會飲於方德貞氏以上已寒食清明比
合於兩日間要予賦詩成二十韻
春深節序適逢三松竹南窗客聚簪香冽上樽傾鑿落
珍分列鼎飫肥甘巖花不為人情别海味應當旅思堪
誓與阮生同一醉肻如王衍祇清談交親半世猜嫌絶
土俗千年委曲諳道在底須愁俶擾心清自可律頑貪
路深鳳浦停烟火海闊蛟門息瘴嵐聲動鞦韆喧院落
影搖舴艋漾溪潭笙歌歷歷哇淫雜羅綺紛紛富貴酣
公子多應聯曉騎佳人儗為祝春蠶青精飯熟家人送
銀燭光分内寵覃祭祀誰能通孝享祓除聊復慰憂惔
軒裳分與浮榮棄泉石由來懶性躭虛壁蟲飛憐尺蠖
畫梁燕語聽呢喃越中曲水流清淺綿上諸山聳翠嵌
逸少立言名不朽子胥守義死何慚氛塵浩蕩紛争急
戈戟精明禍亂戡未有長材空冀北敢辭微命困周南
屋簷柳色宫袍映几席芸香汗簡探興聚筆端詩欲就
簾前飛絮落毿毿
寄陳縣尹可齋
爛柯仙客思翩翩獻賦曾聞近御筵鸞誥香浮朱印溼
鵷班光映赭袍鮮生逢明聖焦勞日壽介慈親喜懼年
色養望遥千里道忠心誓答九重天化覃海邑聲威肅
名動樞廷禮貎專山市春深聞促仗官衙晝靜聽鳴絃
東風柳影青絲颺長日萱花錦繡妍潘岳豈能長作縣
陶潛未可賦歸田囊中詩帙尋常看肘後醫方次第編
尚想軒居新畫幛依依情動白雲篇
壽方時可七十
生年七十正逢春長為湖山作主人黃紙親承天寵洽
禄袍喜動日華新神仙早授長生訣道德常存不老身
瓊島雲霞酣入眼璇霄風月喜傳真五枝挺挺庭前桂
一樹青青雪裏椿地接東溟回造化天開南極爛星辰
宗枝展慶威儀接嗣續趨歡禮讓均綵勝花翻紅影動
金觴壽介碧香醇滿堂光映珊瑚架拂席寒重錦繡茵
顧我誠非朱履客敢因祝頌齒簪紳
春草軒長律用黃仲塤先生韻
芸屋題春筆似椽翠茵藹藹欲霏烟懸知生物從元化
共說芳心祇舊年香吐雜花成百和隂擎低柳候三眠
身前正儗春暉報夢後多應晚興綿上國濠梁隨浩浩
故鄉蓬島憶芊芊自家意思何人識努力工夫信手編
指佞廷階嗟已矣忘憂杖履覺悠然儘令雨露青青在
寧羨繁華綺采鮮
題周府紀善南閩黃昌吾愛日堂
金烏飛駕五雲重照見高堂鶴髮翁大化要同歸壽域
長生久矣得仙風南州天際扶桑碧西海雲連若木紅
笑近榆隂移枕席步隨花影遶簾櫳綠樽香泛春常滿
綺綵衣翻年正中寸草芳心終欲報餘暉戀戀倚晴空
題廬山圖送鳳府掾童思謙
年來有夢入匡廬列嶂芙蓉看畫圖天近雲霞浮几席
風生澗壑奏笙竽雜花織就千機錦飛瀑傾翻萬斛珠
鸑鷟出巢翔廓落蜿蜒奮蟄幻虛無草堂正可尋棲隠
槐府何煩肅步趨彭澤歸來聯法社長庚攬結擬仙都
芸香晚砌書連架秫熟秋田酒滿壺送子名門雙闕下
蕭蕭清思眇江湖
用陳(闕)韻就為榮歸之贈盖上饒縣丞乃父也
吾家本住海瀛東千里南來語笑同閉戶不禁孤榻靜
隔籬還許一溪通芹香泮藻簪裾集花遶庭除杖履從
展席歌殘青玉案燒燈光透絳紗籠酒樽泛月頻傾蟻
劒匣鳴雷欲化龍水宿恍如明鏡裏山遊祇在畫圖中
全身自愛歸田樂教子長懷報國忠有約重來風雪底
飄飄鶴氅訝王恭
七言挽詩
挽盧承事
衣冠鄉社集耆英風月蕭然兩鬢星禄養已應酬鼎釜
恩光終復耀泉扄塵荒夜榻遺編暗雲滿春山宰樹青
嗣子相逢憐作客天涯歸儗勒新銘
九月廿日夜夢韓生唯傳動靜如常時而面黃慘
臃腫予意傳其死者之妄不以為夢也覺後成詩
一首時殘月印衾雞聲喔喔譙樓已四鼓矣為之
悽絶
曾將幽意寄冥冥夢裏相逢淚欲傾地下不知成久别
人間空復話生平才名每惜邢居實貧病多慚馬長卿
老我歸來丘壑底餘哀儗作楚歌聲
挽徐方舟先生方舟睦州詩人有瑶林滄江集號滄
江散人天大雪獨泛舟釣江中壽六十八以卒宋
學士銘其墓曰有才不施一發於詩日星月露草
木走飛人事變遷可悅可比(闕)入我範圍
唾咳所及皆成珠璣信乎能詩矣
睦州詩派繼前修急雪滄浪一釣舟賸有才華傳錦繡
終無姓字徹珠旒神魚入穴江雲暮仙鶴摶空海月秋
百歲風流那復見薤歌聲斷不勝愁
挽李廷鉉
山人本自號瓊臺未到瓊臺忽訃哀太白騎鯨終弗返
令威化鶴欲歸來海南莫副羣黎望江左空憐太守才
尚想蘆軒行樂地秋花晚節為誰開
按瓊州郡名瓊臺廷鉉得守萬安正瓊臺屬邑予嘗
作書貽之曰公號瓊臺山人今領州紱乃在瓊臺豈
非佳䜟耶
挽王廷采
西風槎上儗張騫留得南行第一編共嘆棲鸞空棘枳
却憐化鶴渺雲烟江湖淚灑丹旌溼廣海魂歸畫翣懸
慈母九原如不識遺容須憶畫中傳(廷采生十月而母死號所居屺思軒)
挽陳惟學
戀主依依盼玉除遺編忽復啓青烏傷心過客空臨穴
茹素慈親正倚閭月透虛囊應有劒塵荒故榻尚留鉏
淮南九日年年到惆悵黃花酒滿壺
少時江海望南遊三十年來過涿州諸父相逢心獨苦
老姑一見涕横流枌榆日薄林泉暮松柏風生澗壑秋
千里英魂渾欲返雲霄鶴唳不勝愁
按惟學世居涿州東南三里惟學三歲侍父宦游江
南克守家牒年三十餘際今聖運得授滄州判官以
公事至北平取道涿州經故里彷彿記憶駐馬郵亭
亭長有同姓者鬚鬢皤然問得其實知其在從父行
廷至上坐拜伏成禮叩其姻族其祖姑尚在相見涕
泗入山拜其曾祖元帥公墓金時穹碑固在既返自
北平為汛掃隧徑割牲以祭州長貳鄉黨父老來享
胙皆以為陳氏尚有人焉臨别親族咸致贈遺惟學
既得罪其從父迎慰道上復資助路費是其有親親
之恩者耶惟學謫濠梁每假宿予所寓為一言之惟
學已歿無有知其事者特附著挽歌辭後以見追念
本始之意而其他出處不得詳也惟學有母年七十
餘寓居湖州嘗手書語惟學曰吾茹素期福以待汝歸
汝好自愛烏乎母子茲不復見矣痛矣哉洪武十二
年九月重九日予與惟學飲酒鳳陽郡學又一日來
寓舍飲酒如平時未幾訃惟學死矣是月十七日也
年四十有四以是月某日葬於鳳陽縣月湖西畔棺
槨衣衾之具朋友以義助經紀其葬事者天台洪原
禮姑蘇吳孟周氏其生死尤得其力者則邳州判官
山隂陳惟仁云
挽黃仲塤先生
三度科名藹縉紳老來八十際昌辰祼將自許從周祀
羽翼終煩列漢臣淮海傳經應有子雲南作志屬何人
英魂不返華亭鶴愁絶天涯淚溼巾
哭崔孝子
孝子名某姓崔氏字彥齡嘉禾人幼時失父某
母某氏改事同里桑某桑為御史謫海南後以
大臣奏還事而死氏婺居海南孝子徒步祇迎
不能得歸嘉禾逾半載入京師以情叩通政司
啟聞東宫可其請再走海南得母以還旅次南
昌竟以利下疾死識者莫不悲之噫是豈造物
者之不仁也耶孝子往返累次假信宿予實館
穀之臨别許為著傳孝子今死矣存歿之情可
終已矣耶因作詩哀挽之併書其槩用竊比掛
劒之義云
兩渡南溟萬里遊春暉欲報思悠悠儲宫上啟恩仍浹
慈母同歸志竟酬至孝不聞來福壽大招忽復些冥幽
九重閶闔何由訴執筆空煩涕泗流
悼羅舜言
聞君縲絏不歸來猿鶴聲傳夜壑哀自信書生無死罪
誰知獄吏陷多才彈歌有劔塵藏匣展卷無燈月上臺
謾道府君靈廟在枉教嗣續罹凶災
滎陽外史集卷九十五
