滎陽外史集卷六十四
明鄭真撰
表
鳳陽衛正旦進賀表箋三道(洪武十一年正月上進洪武十年冬十一)
(月内承臨淮縣牒文修撰)
上位表
上言春王正月車書一統仰會同之盛旦肇歷象之新
頒海宇同懽廷墀受賀(中賀)欽惟皇帝陛下至聖至神
奉天啓運日月並同於臨照草木咸遂於生成是以萬
方燕寧四時順序嘉祥日至詠歌太平當獻歲發春衣
冠禮樂誠為盛矣臣某等忝衛鳳陽莫能補報上祝萬
年之夀永期福履之成
中宫箋
上言三陽泰運海宇清平仰瞻廣内之華式展會同之
禮(中賀)敬惟皇后殿下淑質天成柔嘉有則肅臨中壼
佐庶政以祗勤用能成萬年太平之基協麟趾關雎之
詠青陽布令福禄咸臻臣某等忝衛鳳陽莫聫班綴上
祝齊年之夀以盡臣子之誠
東宫箋
上言陽春發育治象惟新正朔會同青宫獻夀(中賀)敬
惟皇太子殿下濬哲在躬位尊主鬯崇儒問道講學祗
勤於問安侍膳之餘得修齊治平之要金枝衍裕鶴禁
增華當宇宙之春開效重暉之美頌某忝衛鳳陽日思
報稱共上千秋之祝普同四海之懽
鳳陽左衛正旦進賀表箋三道
上位表
上言聖人法天而啓運在乎治歷以明時當獻歲發春
之初合萬方會同之盛頌聲有作中外同懽(中賀)欽
惟皇帝陛下至聖至神君臨海㝢華黼黻以成文垂衣
裳而致治梯山航海莫不貢琛允宜祚嗣之安求保基
圖之固際兹泰長福禄攸宜臣等祗荷鴻恩職司左衛
仰盛代百王之禮樂祝萬年天子之春秋
中宫牋
上言春陽應律治象維新仰日月以同升奉椒宫而獻頌
(中賀)恭惟皇后殿下慈儉柔嘉六宫懿則衍金枝之奕
葉盛玉冊之穠華麟趾關雎助成王道俾兆民之樂業
成億載之治平際此泰亨倍膺吉履臣某等祗奉慈恩
職司左衛共上齊天之夀敬伸善頌之誠
東宫箋
上言正朔天開會朝上日盛東宫之禮樂同華夏之懽
心(中賀)敬惟皇太子殿下天禀英姿日新講學龍樓庶
務深知治體虎闈三善允契師傳立萬年宗社之本係四
海民庶之心際此春陽永膺福禄某忝司左衛何補事
功祝重潤與重暉祝千秋而作頌
長淮衛正旦進賀表箋三道
上位表
上言文明之運肇紀春正萬年系序之傳百王禮樂之
盛謳歌夀域臣子敬恭(中賀)欽惟皇帝陛下神聖武文
受天景命號令之行海涵春育億兆民庶咸曰大哉王
言一哉王心太平樂業皥皥然唐虞三代之治矣臣某
等忝衛長淮鴻恩莫報恭仰堯階之䆳用伸祝夀之誠
中宫牋
上言正月上日禮樂會朝備中壼之柔儀仰内廷而稱
頌(中賀)敬惟皇后殿下並乾稱大助日為明用成一統
之基式正六宫之位教行海宇關睢詠歌際泰運之肇
新宜倍膺於多福臣某等仰荷慈恩忝居列衛祝齊年
之萬夀與天地以同尊
東宫牋
上言尭歷授時青宫盛禮上千秋之祝頌仰鶴籞之清
華四海謳歌萬方玉帛(中賀)敬惟皇太子殿下温文恭
謹濬哲誠明問道崇師日新聖學百代本支之永萬年
宗社之傳届此令辰倍膺吉履某忝居列衛職守中都
惟深就日之誠莫致重暉之頌
懷遠衛正旦表箋三道
上位表
上言春秋之紀王正舜典之稱上日示明一統之正永
為萬載之傳禮盛廷墀萬方來賀(中賀)欽惟皇帝陛下
文德武功混一海宇勲賢大臣之佐輔真儒碩士之討
論禮樂詩書允為盛治億兆人庶安樂太平際此陽春
福履其成矣臣忝居懷遠守禦中都效臣子之忠勤祝天
地而並夀
中宫箋
上言海㝢青陽維新治象萬方禮樂中壼攸尊(中賀)欽惟
皇后殿下比德乾綱相時至治易象著順承之美周南
成佐輔之功日月同明天地並位際新陽之獻歲宜福
禄之駢臻臣某等忝居列衛勉效忠勤仰惟泰運之升
平敢傚齊年之祝頌
東宫箋
上言月正上日道長泰亨盛禮樂於春宫祝千秋而獻夀
(中賀)敬惟皇太子殿下英姿純美盛德深冲問學兼三
善之名嗣續係萬年之運左右前後罔匪正人於問
安侍膳之中得立政為治之要陽春協應福履攸宜某
忝居列衛莫報鴻恩仰廣殿之崇嚴占前星之明潤千
秋祝頌喜倍常情
留守指揮使司正旦表箋三道
上位表
上言聖人在御鳳歷維新盛玉帛之會朝仰衣裳之至治
四海之内歌頌所同(中賀)欽惟皇帝陛下神聖文武受
命自天子養兆民匪問遠近是以百榖用成嘉祥協應
詩書禮樂與三王五帝同其盛焉臣某等忝司留鑰適
際陽春歲有萬而呼三效華嵩之頌祝
中宫箋
上言王正紀月敬授人時登萬夀之齊年介中宫之福
禄禮行内殿喜對慈顔(中賀)敬惟皇后殿下家人正位
敷教六宫有順天助日之功致家齊治平之效葛覃卷
耳四海詠歌故當獻歲之初恭上萬方之賀臣某忝司
留鑰效職中都敢陳祝頌之誠用繼思齊之雅
東宫牋
上言治歷明時春為歲首恭仰龍樓之䆳式瞻鶴籞之
華玉帛會同萬方来賀(中賀)敬惟皇太子殿下恭敬温
文禮成主鬯於侍膳問安之餘得問學崇儒之實英聲
懋著海宇歸心故當泰運之開永介千秋之壽某忝司
留鑰心戀班行瞻仰前星喜踰常品
洪塘千戶所正旦表牋三道
上位表
上言正月令辰俾民觀象混車書之一統盛玉帛以来
同受賀大廷中外胥悦(中賀)欽惟皇帝陛下文德武功
肇新景運同日月之臨照合天地之生成海㝢清平適
逢今日際陽春之育物宜福履之駢臻臣某等忝膺武
職尤習農功謹隴畆之三時呼華嵩之萬歲忻頌之至
實倍常情
中宫箋
上言四海一家教行中壼盛禮樂於上日同中外之懽
心(中賀)敬惟皇后殿下專静懿恭柔嘉有則爰著關雎
之詠允為内則之賢位正六宫功成一統際此青陽獻
歲茂輔禮樂盛平之治歌關雎葛覃之詩介福維祺貽
謀有永臣某等忝衛鳳陽每思補報共上齊天之夀普
同億兆之心
東宫牋
上言人時授歷泰運春開盛禮樂之儀容仰青宫而獻
夀(中賀)敬惟皇太子殿下德温玉裕福盛金枝宫闈敬
備於承顔宗祀禮成於主鬯屬兹泰運歌詠清平某忝
衛中都仰瞻鶴籞上千秋之美頌與海宇以同歡
鳳陽左衛正旦表牋三道
上位表
伏以上聖君臨車書一綂寅正授歷海宇春開集萬國之
會同奉玉帛而稱賀(中賀)欽惟皇帝陛下文武聖神應
天啓運盛典輯百王之制宏基延萬代之傳文物聲華
於今為盛臣某等忝司左衛祗奉明恩歲有萬而呼三
敢傚華嵩之祝
中宫箋
上言龍廷賜歷治象惟新禮盛中宫懽同率普(中賀)欽
惟皇后殿下柔嘉維則助日為明輔聖人治教之成居
天下母儀之盛燕謀貽永家邦以寧適歲旦之云初集
太平之景福某等忝居左衛願效忠勤用伸就日之誠
同上齊天之祝
東宫箋
上言正月上日敬授人時天近龍樓春開鶴籞喜際會
同之盛共瞻禮樂之華(中賀)敬惟皇太子殿下位應前
星禮成主鬯問安視膳敬尤謹於承顔是以盛德日新
聖心娱悅大本尊崇而萬方咸寧矣某仰荷洪恩職司
左衛上重暉之美頌祝福夀于千秋
鳳陽中衛親軍指揮使司表箋三道
上位表
上言歷頒大統萬象咸春福夀維祺萬年祝頌禮樂聲
名之盛天開玉筍之班(中賀)欽惟皇帝陛下盛德神功
聰明文武應期撫運上順天心制作永百代之傳政治
致太平之盛適臨華旦允集鴻禧某攝司中衛祗奉寵
恩仰九奏之釣韶祝萬年之聖夀
中宫箋
上言正朔會同禮成宫壼共樂太平之盛同伸祝頌之
誠(中賀)敬惟皇后殿下恭敬柔嘉母儀天下著易象順
承之義協周詩勤儉之功儷日為明輔成聖治允致洪
禧之集適臨獻歲之初臣某等祗荷寵恩攝司中衛祝
齊年之上夀致向日之忠忱
東宫箋
上言春陽盛旦鶴籞天開仰重暉主鬯之尊合禮樂衣
冠之會(中賀)欽惟皇太子殿下温文恭敬以長以賢於
問安侍膳之勤得用人致治之要是以大本尊安民心
樂育歌詠太平矣某攝司中衛祗奉明恩致千秋善頌
之誠集邦家福禄之盛
鳳陽右衛指揮使司表箋三道
上位表
上言尭典稱敬授人時孔聖書春王正月所以明天道
之正示人事之宜也玉帛會同萬方來賀(中賀)欽惟皇
帝陛下天地合德日月同明典誥緝黼黻之純禮樂著
人文之盛延求儒雅輔成治功是以海宇安寧普躋仁
夀届兹盛旦福禄其臻矣臣某係職中都忝司右衛用
重軍民之寄維兹建立之初聖夀萬年誠深祝頌
中宫箋
上言寅正紀歷物象維新仰日月之同明覲内廷而獻
頌(中賀)欽惟皇后殿下聰明齊聖正位中宫輔唐虞之
治功比任似之盛德本支萬代母道尊安適當獻歲之
初茂集邦家之福臣某忝司右衛蒞事云初效就日
之微忱祝齊天之上夀
東宫箋
上言青陽應律海宇春開仰鶴籞之承華覲龍樓而獻
壽(中賀)敬惟皇太子殿下毓德温文承顔敬謹凡立政
致治之要在宫廷唯諾之間致敬崇儒日新聖學茂衍
本支之盛永臻福履之成某祗荷寵恩忝司右衛祝前
星之齊壽效歌頌于重暉
青州護衛指揮使司表箋三道
上位表
上言鳳歷授時萬方正朔仰龍廷之禮樂祝萬夀之維
祺(中賀)欽惟皇帝陛下濬哲聰明受天成命武功致一
統之盛文治永億載之傳山海梯航咸奉玉帛際此會
同之旦倍膺福禄之臻臣某忝司護衛祗荷明恩永歌
聖德之尊願鞏親藩之輔
中宫箋
上言欽若昊天寅為歲首盛萬方之來賀介多福於中宫
(中賀)敬惟皇后殿下恭敬儉勤助成内治衍本支於百
代傳歌頌於關雎盛旦肇新永安吉履臣某等幸司護
衛祗奉洪恩瞻慈顔於内廷祝齊天之萬夀
東宫箋
上言天開盛旦萬象皆春式瞻主鬯之尊敬上重暉之
頌(中賀)敬惟皇太子殿下天性温柔遵承聖訓謹侍膳
安之禮盛尊儒講學之功是以大本尊安宏基永久屬
當歲序之新倍集邦家之福某忝司護衛願效忠勤仰
鶴籞之承顔祝前星之齊夀
燕山護衛指揮使司表箋三道
上位表
上言尭廷授歷歲序維新際車書之混同奉玉帛而來
賀太平景運率普同懽(中賀)欽惟皇帝陛下上聖生知
武功文治定天下之大本成百代之宏基海宇咸寧民
人以乂届會同之盛旦宜福禄之駢臻臣忝護親藩祗承
寵命祝聖人之萬夀與天地以長春
中宫箋
上言聖神臨御海宇清平仰内殿之尊嚴祝齊天之上
夀(中賀)敬惟皇后殿下柔順儉勤中宫正位衍金枝之
奕葉揚玉冊之穠華内治以成關雎歌詠際兹盛旦福
履其成矣臣某等幸荷洪恩職司護衛願壯親藩之輔
共伸善頌之誠
東宫箋
上言鳳歷維新天開盛旦青宫受賀福禄來同(中賀)恭
惟皇太子殿下天性温恭位尊主鬯侍膳謹承顔之禮
尊儒親問道之勤重潤重暉咏歌盛德適際會同之旦盛
陳禮樂之儀臣某祗奉明恩忝司護衛祝千秋之福禄
效臣子之至情
留守指揮使司正旦表箋三道
上位表
上言春王正月行夏之時盛禮會同家邦同賀(中賀)欽
惟皇帝陛下恭承天命肇建宏基文治武功太平樂育
際會朝之盛旦同率普之懽心民物春臺咸躋仁夀臣
某忝司留鑰效職中都祝聖君之萬夀與軍民而忭舞
中宫箋
上言泰運清平内廷受賀仰天地之合德同日月以為
明萬壽齊年情深祝頌(中賀)敬惟皇后殿下德盛儉慈
功參博厚中宫正位内教肅恭致家邦之永寧衍本支
而益盛際兹吉旦福履其成臣某等祗荷恩榮職司留
鑰願上關雎之頌永同億兆之誠
東宫箋
上言正月上日敬授人時禮盛東宫萬方同賀(中賀)敬
惟皇太子殿下德茂重暉位尊主鬯鷄鳴問寢敬謹維
時問道崇師功勤講學際此春陽吉旦倍膺福禄之臻
某職忝留司願勤報效敬上千秋之頌永同率普之心
懷遠衛指揮使司正旦表牋三道
上位表
上言天開正朔聖治維新集萬方之會同盛龍墀之禮
樂用勤祝頌敬致微忱(中賀)欽惟皇帝陛下運啓文明
日新盛德致太平之政治定天下之大經百榖用成民
人樂育茂集安寧之福屬當歲序之新臣某等效職中
都忝衛懷遠敢陳春秋一統之義永歌天子萬年之詩
中宫箋
上言正月上日治象咸新盛衣冠之會同仰内廷而稱
夀(中賀)敬惟皇后殿下輔成内治表正母儀金枝茂奕
葉之華玉冊著禮文之盛適臨正旦多福其臻臣某幸
荷鴻恩忝衛懷遠敬上齊天之頌普觀仁夀之同
東宫箋
上言天開盛旦海宇清平玉帛覲朝青宫獻頌(中賀)敬
惟皇太子殿下尊居嫡長望重宗承于起居侍奉之餘
得修齊治平之要日新講學茂衍本支届兹正旦福履
其成矣某忝衛懷遠何補事功仰鶴籞之重暉與前星
而齊夀
長淮衛指揮使司正旦表箋三道
上位表
上言春王正月泰象天開仰聖德之君臨盛衣冠而來
賀(中賀)欽惟皇帝陛下上膺天命運啓文明同九㝢之
車書統百王之禮樂太平盛治四海詠歌是以天地報
貺福祥之物莫不畢至際陽明之令序與生物以咸新
臣某等忝衛長淮祗承恩寵恭上萬年之夀少陳葵藿
之誠
中宫箋
上言歷象授時寅為歲首玉帛衣冠之盛肇新内殿之
儀(中賀)敬惟皇后殿下柔順儉慈天生聖德示母儀於
天下肅内訓於六宮關雎葛覃傳諸歌詠臣某等忝司
列衛上奉洪恩盛禮樂於九重祝齊年之萬夀
東宫箋
上言獻歲春陽肇新治象青宫盛禮玉帛覲朝(中賀)敬
惟皇太子殿下性禀生知温文恭敬日覲龍顔之喜天
開鶴籞之華問學崇儒輔成政治茂衍本支之盛倍膺
福禄之臻某荷承恩寵忝衛長淮少陳報效之誠同上
千秋之祝
洪塘千戶所正旦表箋三道
上位表
上言天開泰象一綂車書盛玉帛之會同覲龍廷而獻
頌(中賀)欽惟皇帝陛下剛健中正應運龍興成永久之
宏基合百王之禮樂唐虞盛際安樂太平肇令序之陽
明宜倍膺於福禄臣某荷承寵命忝職屯田及時願督
於農功聖夀共稱於萬歲
中宫箋
上言歷頒大統景運維新仰瞻椒殿之華敬上齊天之
夀(中賀)敬惟皇后殿下柔嘉維則正位中宫示天下之
母儀衍本支之奕葉太平盛治與日同明屬當獻歲之
初永集邦家之福臣某忝職屯田兵農任重同上豐年
之頌願伸向日之誠
東宫箋
上言天開泰運歷象授時玉帛會同青宫受賀(中賀)敬
惟皇太子殿下盛德温恭位尊主鬯問安侍膳禮謹承
顔是以大本尊安而邦家永寧矣某屯田忝職事重農
功歌重潤與重暉祝千秋之福禄
滎陽外史集卷六十四
