滎陽外史集卷四十五
明鄭真撰
碑銘
元故贈中憲大夫海道都漕運運粮副萬戶上
騎都尉追封高陽郡伯韓公墓碑(代作)
國家著為定制凡官自七品以上得封贈父母迨至三
品則及其祖父母所以為忠孝勸也乃至正二十有七
年秋七月今皇帝詔中外文武羣臣秩賚有差于是奉
議大夫海道都漕運正萬戸既上官有司援例以為當
封二代于是其祖妙心居士贈中憲大夫海道都漕運
運粮副萬戸上騎都尉追封高陽郡伯祖母陸氏贈高
陽郡君父封武德將軍温台海運所千戸驃騎尉定海
縣子惟善改封太中大夫海道都漕運正萬戸輕車都
尉高陽郡侯母定海縣君朱氏改封高陽郡夫人命既
下郡侯率其弟及其子姓錄副黃焚告于郡伯墓下既
而公服設褥位北望再拜禮畢徐言曰惟善不才忝承
先緒謭焉弱息獲備官使錫命之典賁及泉壤惟善亦
與有榮焉則皆我先公遺澤積累之所致也其可不昭
示来裔乃修書致幣奉江淛行樞密院副使天台羽庭
劉公所著妙心公墓銘来長汀山中俾某書其事于墓
道之碑公姓韓氏諱能字君垕後復即字為名妙心居
士則其號也世居慶元路定海縣西曾祖諱德昭祖諱
清之父諱祖亮皆韜光匿素不在仕籍曾祖妣陳氏祖
妣林氏妣李氏王氏公王氏出也公少有志操長克以
勤儉活産業家用富饒天性孝友事二親温凊之節&KR0949;
瀡之奉備盡其歡二弟以匱乏告厚給之至終其身海
濱廣斥歲多水旱里民之飢者周之以粟寒者予之以
衣死者給以衾棺商販者假以厚資貧不能償者弗問
嘗出行聞哭聲甚哀公默計曰是必喪無斂具袖鏹躬
詣置諸几上謂其家人曰吾嘗逋負死者今償之爾惠
施之及人往往類此家世奉佛其先考在日尤篤信阿
育王山藏釋迦真身舍利歲率其徒膜拜瞻禮示現者
及疾革將屬纊若有欲言者公侍左右問曰得非以蓮
社為意耶少差即為之卒有不諱亦不敢墜厥志父曰
果若是吾死庶瞑目且福汝矣既逝公奉喪如治命效
釋氏法奉遺殖瘞玉几山中在會者凡數百人庖饍告
勿給既宣揚秘呪就食者皆屬饜視甑釡尚有餘者或
有妄言不敬則相繼以死當時學佛者以公孝心純至
故感應之妙有如此者皆尊為妙心居士而不以字稱
之自是繙閱内典深契玄理凡佛舍之增葺金像之莊
嚴治道塗駕橋梁傾嚢發廩一無所蘄晚得城東(闕)
徙居之當天下太平從容宴息文獻遺俗足為子孫依
歸而公亦已老矣公生于至元十七年九月二日卒於
至正二年四月二日享年六十有三以六年十一月二
十九日葬於鄞縣陽堂鄉盛峯山之原娶陸氏名慶字
德寧即高陽郡君有婦道始議昏時恊夢于神公之家
業有成者郡君實相之公既卒郡君菲衣素食焚香梵
誦致永慕資冥福會公冢上産竹一本二幹者郡君曰
此吾合葬之兆也其死矣乎果得疾以終生于至元十
五年二月二十七日卒于至正十五年十二月二十八
日年七十有八以明年十二月二十七日祔葬于公之
兆子男二長惟善即高陽郡矦次可善女三長適胡允
文次適馮元晟次適應可立孫男五懋簡懋和伯瑛伯
璋伯珪女五曾孫男二中庸女二懋和以郡侯次子始以
材請受知淛省丞相薦諸朝署忠翊校尉慶元紹興等
處海運所千戸以功陞僉淛東道宣慰使司都元帥府
事散官如故再轉奉議大夫海道都漕運粮副萬戸今
陞為正萬戸佩雙珠虎符階則太中大夫其推恩祖父
實一鄉榮觀云夫賢者之報不必在身大夫之家則知
尊祖以公積德行義貽其子孫者如此則夫身歿之後
所以追錫而寵綏者不為過矣郡矦克廣己成之業踰
六十年親見其子榮爵之盛而其異日窀穸之事必依
祔先域使夫一世再世至無窮焉則所以光昭先德而
侈大君之賜者當有大書不一書者矣傳曰積善之家
必有餘慶于韓氏見之莊自京師歸佐淛閫辱交郡公
父子知公為詳而羽庭劉先生之文又有可徵者其敢
以老病不文為辭銘曰於皇聖元廣孝錫類爵秩疏榮
以古之制侃侃韓公勵行恪勤不有其位今終厥身燕
及孫謀亨衢接武推本教忠惟祖惟父生歿顯榮乃贈
乃封實大聲宏德厚報豐相而新阡蒼蒼松栢泉石輝
光龍章有赫爾子爾孫望拜闕廷精爽不昧式克欽承
奕奕慶門尚其善積裒裒公侯百歲一日文臣勒石鋪
揚王休冀諸来者眎此巖幽
宋故光祿大夫建安郡開國朱公神道碑銘
宋故太師文公晦庵先生五世孫炘謫居潁上訓導縣
學以書致其高大父光祿公之狀来濠梁謂滎陽鄭真
曰炘忝系儒宗先文公立言垂訓天下家傳人誦亦既
列諸從祀載之史冊矣而炘高大父光祿公以文公季
子式克欽承以至于今佩祚不絶墓上之石燬于兵燹
久未復舊先考員外嘗垂志于此不及遂以殁遺言所
屬在我後人子為撰次其略炘幸遂南還勒諸隧道異
曰見祖宗地下庶幾有以藉口矣真惟大賢之門道學
淵源如長江巨海豈未學小子所能窺測再拜復書以
辭炘復使来言曰吾計已託諸子矣無讓按狀如左公
諱在字敬之姓朱氏其先在唐時有名仁軌者與其弟
敬則居亳州永城縣敬則仕唐為宰相仁軌之後諱古
僚者以陶雅員半千之命總卒三千戍徽之婺源因家
焉曾祖諱森字(闕)贈承事郎祖諱松字喬年登宋宣
和(闕)進士第授建之政和縣尉祿養其父承事公卒
服闋調延平尤溪縣尉改監泉州晉江縣鎮召試館職
除正字遷吏部郎官與時相秦檜議不叶屢求祠祿出
知饒州嘗與豫章羅仲素講求河洛之學謂辨急害道
取佩韋之義號曰韋齋有文集若干卷以紹興某年某
月某日卒于建陽縣年四十有七贈通議大夫有至正
辛丑閩憲請諡南宫太常博士河東張翥臨川危素議曰
立人之朝風節彌高晩安祠祿不慕浮榮篤生令子為千
萬世儒學之宗宜褒贈以宣文化請諡曰獻靖而天官
定為公爵遂封越國公考諱熹字元晦文公晦庵先生
也以建炎某年某月庚戌朢日獻靖尉尤溪時生而是
夕新安井騰虹采年十有四獻靖知饒州病亟命師事
劉草堂勉之胡籍溪憲劉屏山子翬既冠而字屏山以
顔子之學期之年十八舉進士雖中春闈為泉州同安
縣主簿赴任道經延平始學于李侗愿中以斯道為己
任歴事高孝光寧四朝仕于外者九考授祠祿三十六
多以去就不合于理固辭不起在朝僅四十九日蓋君
子小人勢有不兩立者以祕閣修撰致仕慶元六年三
月初九日卒年七十有一贈太師封信國公改封徽國
公賜諡曰文有元至正辛夘改封齊國公所著書有易
本義啓蒙蓍卦考誤詩集傳大學中庸章句或問論語
孟子集註太極圖通書西銘解楚辭集註辨證韓文考
異大全集門人問答語錄所編次有論孟集議孟子指
要中庸輯略孝經刊誤小學書通鑑綱目宋名臣言行
錄家禮近思錄程氏遺書伊洛淵源錄儀禮通解共若干
卷行于世曾祖妣(闕)氏贈(闕)人祖妣祝氏贈(闕)人元封
越國公夫人妣劉氏草堂之女先文公卒維祝氏俱徽
國公夫人元追封齊國公夫人公(闕)出夫人也幼承先
訓力勤不懈文公既沒撫手澤遺書慨然曰斯文命脈
盡有在是矣探討紬繹至忘寢食故性理之淵微文字
之浩博天地鬼神之奥禮樂制度之詳人事之得失政
治之理亂靡不精熟由科第臺閣出守信袁平江三大
郡以治狀聞召入歴拜工吏侍郎時理宗以支屬入繼
大統終始崇奬正學以公為文公子尤所眷厚公嘗入
對内殿論人主學問之要帝曰先卿中庸序言甚詳朕
讀之不釋手恨不與之同時也初文公生于尤溪官舍
後以為南溪書院祀獻靖以文公配及文公寓建陽之
考亭四方從遊者衆架屋百十間居之號竹林精舍繼
改滄洲至帝在御勅賜考亭書院親洒宸翰書額以賜
焉公上有二兄長諱塾字(闕)嘗從東莱吕先生遊先
文公十年卒後贈中散大夫次諱埜字受之戸部監酒
退隠家居亦先卒獨公從容晚節年七十有一而終同
于文公云公生於某年某月某日卒于某年某月某日
以某年某月某日葬公先墓在新安號文公闕里從事
葬建之政和獻靖葬崇安文公葬建陽之嘉禾上里至
公遂葬建城東門外光祿坊皇華山之麓公娶吕氏東
萊成公女維娶黃巖西橋趙氏復娶武林方氏俱封夫人
子一人鑄字子顔以蔭授出身仕至朝請大夫湖南運
使以元至元丙子某月某日卒年六十有一娶劉氏封
夫人孫沆字端凝元初以世澤為將仕郎邵路建寧縣
主簿某年某月某日卒年五十有四娶周氏延祐戊午
八月二十一日卒年七十有八沆子五人曰某殤卒曰
栢字正甫不娶延祐庚申某月某日卒曰樺字仁甫號
雲澗生于至元丙子正月六日適元兵南下亂離之際
既長知學而家事艱難上奉二親下撫諸弟年三十有
九以薦授汀州儒學正借注海北警曹雷州遂溪縣潿
州寨巡檢升漳州路儒學教授天歷戊辰十二月十日
卒贈承務郎江淛等處行中書省左右司員外郎娶倪
氏至治癸亥八月七日卒(闕)十有五贈
恭人曰&KR0008;字茂甫隠居不仕至正丁酉十一月十八日
卒曰梣字正甫延祐丁巳某月某日卒娶(闕)氏于光祿
公為曾孫皆不逮事公矣樺子一人即炘也梣子三人
&KR0008;字三觀年五十一而卒嵤字明忠年五十二而卒光
字明凱際今大明任平凉府(闕)縣主簿于光祿為玄
孫至是蓋四世矣炘二子坻年三十二而卒垸早殤今
無子自朝請以下至炘之子皆祔葬光祿公墓生没歲
月用牽聯書之使有考焉失于記憶者不悉書也炘字
明仲讀書有氣節嘗兩為學官升福建江西省掾慨念
先世欲一振起之在元至順間朝廷將改封文公命禮
官集議以為文之一字理不可易第徽以本鄉宜封大
國以致崇德報功之意定為齊國而未下至正辛夘炘
適在京始覆議付奏事曹又十年炘復至京中書遂奏
遣使奉制并上樽内醖禮物祭告家廟越二年而獻靖
越國之封至矣炘之光紹前烈如此真竊惟道之大原
出于天而係于人先聖孔子集羣聖之大成先師文公集
羣賢之大成文公不可尚已光祿公以文公家庭授受
之正奮身科第踐揚中外上承帝眷蔚為名臣委慶緒
餘綿及累世而炘以謀模畫諾從事藩省際今内附猶
以老成耆碩為學者師表君子於是知大賢之有後矣
然而暮景駸尋眇在淮潁之上慨念皇華山之陽雲深
木寒先兆魂魄之藏蓋百數十年于兹矣衣冠出遊儼然
如在孝思德報之情何如哉傳曰盛德必百世祀若光
祿公之澤信未艾也為之銘曰大道之行如日麗天泰
運肇開篤生英賢於惟考亭學泝鄒魯往行前言會其
統緒侃侃光祿是謹是承名父有子文獻足徵迺登名
科廼揚顯要從槖清班毋煩訓誥于時理皇龍飛乘乾
燕閒穆清廣厦細毡公入内廷從容勞問獻納論思唯
公是聽公歸徐徐玉佩瓊琚奉身歸全不昧厥初遺表
上聞帝心是惻開國勲封以贈以䘏公既遠矣逮于孫
玄周旋恪恭世賞是延時異事殊繫名謫籍俛仰古今
百年一日故山峩峩窆竁祔依封之殖之式遄其歸返
本廸原前規後矩告爾来葉繩祖之武
(初明仲求著此文約以歸閩南上質諸家譜填歲月名諱封贈然後上石後明仲死濠此本在朱良初處良)
(初文公遠族也)
黎氏重建祠堂碑
禮曰君子將營宫室宗廟為先宗廟所以寓誠敬也三
代以還定為廟制自天子至于官師視其上下以為孝
差至漢有易為祠堂者考亭朱子家禮于其制度詳矣
今士大夫家用之頋于門堂寢室或不能盡合焉者有
能因人情而為之節文尸而祝之其非有得於制禮者
本意哉惟廣東黎氏遂有今緒粤在高陽氏命南正重
司天火正黎司地子孫因之以字為氏當宋高宗南渡有
諱獻臣者自贑遷惠居博羅之白沙治三禮致身通顯
晚知雷州以文學政事有聲其後諱宿者遷東筦之湟
潨豐于産業敦尚行義尤好施與鄉里化之族日以大
諱弼者至孝奉親朝廷嘗表其門署其里曰德本因建
祠里門之東以奉先祀有田以為經費又于祠西建義
塾延師教族之子弟凡先世誥勅之在白沙者盡得而
藏之宋德祐末祠與義塾燬于兵元至元癸巳興復如
故又至正乙未復罹兵燹遂為草莽之墟矣際今聖朝
治教並興黎氏族黨追念本始廼洪武庚戌之歲再復
義塾闢祭田修祀事其中而權宜草創者踰年卒成之
歲時享祭焄蒿悽愴降灌燎瘞禮無不備合族子姓幾
六七十人睦婣之義遠邇所稱宋元以来為教官為邑
宰者比比有之國家徵用儒宿十世孫光起家監察御
史君子于此有以知世澤之厚矣會御史公巡歴中都
真以非才忝教臨淮以斯文禮見俾書其事于石夫禮
有合祭之文盖追遠尊先事亡如存固孝子慈孫所當
致力者非有閟侐之地神而明之其何以通幽顯而無
間哉黎氏自雷州府君肇始官閥昭穆祠世世承傳自
南渡至今薦更事故廢而輒興誠敬之心百年一日豈
但春秋享薦如見其笑貌聞其容聲而已耶今御史上
承天子耳目之寄繡斧所至風采凛然異日推本教忠
疏封泉隧其祀事儀等又將增益而侈大之矣詩曰
永言孝思孝思維則黎氏子孫尚引而不替以延裕於無
窮哉真既備著其本末復系之以詩曰南廣海寓文獻
攸聚有聞厥家孔樂斯土樂土是營宗事以承奕奕新
祠神棲宴寧豢牲告碩以侑酒食孝享苾芬惟禮是式
至隂冥冥格享欣欣工祝致告嘉爾後人後人多祉出
司憲紀冠豸高峩皇華使指慶門煌煌祖考之光時其
烝嘗永禩勿㤀
滎陽外史集卷四十五
