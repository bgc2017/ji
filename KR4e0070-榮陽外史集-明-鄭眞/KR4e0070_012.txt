滎陽外史集卷十二
明鄭真撰
記
龍山隠居記
鮫門為海道絶險自鮫門西行六十餘里有山曰伏龍
蜿蜒磅礴若頭之昂鬛之張而尾之掉也山有古招提
為唐僧常公禪悟之地嶄絶處趺石尚存武宗時勒僧
人歸宗僧上偈云雲中有寺不容住天下無家何處歸
帝憫其意寺得不廢崖石間有泉曰海眼泉出如縷晝
夜不竭以供五百餘衆山之左右斥鹵沮洳亭監旁午
溜鹻水煑鹽内則良田萬頃犬牙交錯巖崖林麓高下
掩映長溪飛澗控引綿絡山曰達蓬曰石塘湖曰鳳浦
曰沈窖嶺曰雁門石曰鷄頭皆其遠近形勝也慈溪羅
友聞杖策來遊闢一室在龍岡之陽高明敞朗鯨波際
空一瞬萬里蜃樓蛟室雲煙風雨變化不測友聞日與
賓客徜徉其中且謂之曰孰使予樂而忘返者非斯居
也耶會天下大定職方有司以友聞嘗在吏籍遣入京
師遂泝大江憩鄂渚間又因軍事入苗徭款峒與猿狖
麋鹿為鄰者有年矣返乎長淮覩兹中都河山之勝慨
然嘆曰自吾去家往返萬有餘里今幸托迹於兹從容
無事坐對荆塗二山偃息朝夕視向隠之龍山其孰多
也耶因揭舊扁而屬予為記予惟達人大觀物無不可
乾坤上下我室我闥曾何介於彼此哉友聞識見高明
無係吝在龍山無異於長淮也在長淮亦何異於鄂渚
哉故其幽潛靜僻之趣無所往而不得焉者彼有終南
捷徑少室索價南岳獻嘲西隴騰誚者得失何暇計哉
雖然地以人而靈昔宗正少卿東發黃公在宋咸淳時
以風節行誼有名於朝其子孫嘗作湖山精舍欲列於
宫而不之遂友聞隠居實在其鄉仰企前烈深所興起
今其文獻大家若方氏錢氏皆在跬步間遺風舊俗深
可觀友聞行將歸隠幸為我寄聲焉是為記
晚翠軒記
鳳陽為古鍾離子之國自漢以來列為郡縣郡包山帶
淮以荆塗為朝岡周世宗駐蹕以為王者氣歷數百年
今天子以龍飛邸里建為中都視周之岐山漢之沛國
士大夫不遠千里而至者占其形勝如在蓬洲仙島不
知為人間世也四明潘先生伯英來為鳳陽右衛吏治
一軒為宴居之地面南四望山之高下遠近若龍翔而
虎踞也萬馬之奔而羣鸞之翥也刀劔之攒而几席之
布也每日既夕山光如洗而落照一抹炫耀衽席伯英
顧而樂之用古篆扁曰晚翠云晚翠之說本於杜陵以
經濟之學自比稷契遭世不偶﨑嶇展轉秦蜀山水中
白谷深遊翠屏晚對與浮鷗鳴雁相上下豈塵俗所能
羇耶夫隂陽動靜各維其時自朝至晚則由陽而隂動
而欲靜之際也山以靜為體靜而獲靜於晚為宜由是
息焉安焉其意思凝寂氣象舂容殆見古人於千載之
上矣天地間形色萬殊於其所過而適將終身焉况夫
山之高大靜重蒼翠之色四時一致得生育自然之性
足以極游覽之娛哉世之志幽隠者原取於榮觀春卉
繁華蘧蘧蝶夢而歲寒晚翠每於霜雪見之托物取興
之君子固嘗用意於晚矣故不及震耀於一時必欲保
全於悠久士君子當世道之會修名姱節其不在於晚
乎伯英居勝國時掉鞅燕都所交皆天下才雋國子先
生若同郡葉公敬常臨川危公大朴河東張公仲舉尤
喜延譽會朝廷粉黃金泥書大蔵經伯英以八法厠諸
其列遂出身為慈湖鄮山兩院山長陞淛東憲使際今
聖明則年幾六十矣猶從事於簿書期會豈天將華其
晚姑使之徘徊有待耶山以晚而翠益深人以晚而德益
盛伯英載培載植如山之衆木晚翠而底於材焉可也
想其退食自公焚香默坐羣動既蟄萬籟不作俯仰眄
睞空青一色天地造化之妙默契於忘言之表矣勲名
爵祿云乎哉仰惟聖君在上求賢審官惟恐不及伯英
將考滿入覲大器晚成於時見之紫金山名冠天下笑
傲晚色意悟神悅吾知其猶在淮海間也是為記
浮菴記
雲間姚君宗文浮家鳳陽於鍾離古城西北得地之勝
旁據高阜下瞰長淮兩壘而對如門矯首獨山近在咫
尺而中都宫闕城郭歷歷在目於是構室數楹列以櫺
檻隆然如舟其外怪石人立刀披劔鏤雜以竒卉名木
禽聲上下笙筑交奏縦觀默聽如舟之入崑崙玄圃也
宗文脫略塵俗蕭然物表日與家人婦子燕笑樂衎尋
倫以叙不啻范蠡之於五湖也賓客驟至呼網取魚剖
甕傾酒歌嘯於清風明月間不啻蘇子瞻之於赤壁也
牙籖插架翰墨凝香探賾義理討論典故與英雄人物
神交千百載之上不啻米襄陽所謂書畫舡也宗文居
之甚適自號浮菴居士且扁其居曰浮菴其鄉友沈先
生丈舉既為著傳以予在斯文當為之言按許氏說文浮
字從水蓋泛然無所繫之謂宗文自淛入江自江泝淮
其迹近於浮矣抑其出處大致初不在此夫達人大觀
物無不可尾閭歸墟我池我壑曾何界於彼此哉昔者
宣聖嘗有浮海之嘆固以道之不行也使夫言果然其
過化存神固有不可測者況今天下一家帝鄉戚里觀
光上國文物禮樂之盛足以擴充其學問激揚其心志
者哉且習俗不同人品亦異詖淫邪遁浮於言者也譎
詐狂罔浮於行者也宗文固穢而唾之矣彼焉能凂我哉
嗟夫宇宙茫茫吾身如寄樂天知命從容自得靜而嘘
若春沼之魚動而游若秋海之鷗就其氣象觀之謂之
浮可也至於真境内融英華外發崑崙磅礴俯仰無際
深造妙悟物我相忘而太空圓鏡&KR0008;朗洞射髣髴乎無
何有之鄉矣於是時也宗文以為浮乎否耶宗文聞而
懌然遂為之歌曰萬化兮浮漚泊吾生兮盍休令淮海
兮安流謇予乘兮桂舟駟蒼螭兮驂素虬吹參差兮彈
箜篌樂吾樂兮誰儔招羽人兮丹邱超恍惚兮靈遊望
不來兮心悠悠颯天籟兮空山秋悲囂俗兮吚嚘溘輕
舉兮上浮盼八極兮九州沛&KR1697;瀁兮夷猶飛光飛光兮
不少留拂若木兮滄洲宗文起而謝曰子之歌善矣予
讓不敢當也浮大白請記諸壁
駟良山别墅記
駟良山别墅者莆田陳君廷傑思慕之地也山在莆田
北三里峰巒遠近襟帶左右一水中分衆流交會而長
橋卧虹行者負者朝夕弗絶山之上松杉櫧樟蓊鬱深
茂怪石林立竒花異卉芳香靜幽使人意領心悅昔之
論曾楊之學者以為水砂之法於兹為勝陳氏六世祖
兵部侍郎公葬焉侍郎之孫龍門公篤於報本建精藍
為崇奉拜掃之所晚歲終老游焉息焉者八十餘年迨
今大明洪武辛酉之歲廷傑省墓而來慨然念曰我祖
神靈洋洋如在焄蒿悽愴有不能忘可不追孝於前人
以迓續於無窮耶於是結屋三楹編竹為籬甃石為徑
幽䆳静密塵俗遠屏仰高俯深山光水色皆在衽席之
下歲時來居依依不忍去因題曰駟良山别墅云閱二
年廷傑如陜右過中都求予文記之夫人中天地而立
身之所自則吾親也吾親所自則吾祖也暨夫曾高以
上雖曰親盡無服而尊祖之心初何間哉故凡口澤所
存手澤所遺必恭敬奉承弗墜至於某山某水過必式
焉以為其平生所遊覧也況乎宅兆窆竁衣冠體魄所
蔵者哉駟良山莆中名勝侍郎公奉身歸全其立朝大
節猶耿耿也廷傑别墅之居所以心存生民而道濟天
下者於侍郎公有之似之矣般游衎樂云乎哉謹按陳
為莆望族其先以晉永嘉亂由潁川徙閩至唐清遠令
名摳者遷居莆十一世祖宋虞部尚書諱仁壁者讓宅
為興化郡治郡為立祠尸祝之傳其子靖顯於太平間
累官尚書左僕射為三朝元老著奏議十卷曰經國集
其以功賜鐵劵封會稽郡王名揆者則僕射伯父也嗣
後襲珪瓚者凡十三世至廷傑則十六世矣世家淵源
其有自來哉國家大興人治蒐羅巖穴之士無有遺者
廷傑之兄廷賓方以文武全才任陜右專閫之寄廷傑
必將上登於朝昆季後先規重矩叠駟良山不增觀矣
乎莆人嘗有言曰水遶壺公山莆陽金紫半此莆士大
夫為卿相之兆也駟良與壺公山密邇往者之䜟安知
其不在今日乎予於廷傑誠有望矣因為之著記廷傑
名賢别號抱拙生蓋以拙忤物托仰河東語以自況云
半湖亭記
江右山水郡稱吉安為最吉安屬縣凡九永豐其尤也
去永豐東南八十餘里平湖八頃四山環列而文筆一
峯嶄然特起層岡别巘如案如架靈秀所鍾代生名哲
是為胡氏世居之地在元至正間舉江右辛巳進士科
名植者則湖亭先生也先生搆亭湖上遂以為號著述
之暇攬結山川之勝鳶飛魚躍意領神悟士大夫以經
濟期之而遽云不祿有子二人長名啟字尚迪次名某
字光振種學績文嗣守先業弗墜尚迪嘗慨然自念曰
先公文獻之澤久矣紹聞衣德言以追孝於前人者吾
兄弟之責也歲月逾邁音容斯在吾兄弟之於先公不
敢期而似之如使各得其半亦足以名為人矣遂扁為
半湖亭兄弟相戒塤唱而篪和規行而矩隨風清月白
想像彷彿如見其先公焉今尚廸奉上命任鳳陽府經
歷真以斯文禮見為言其概且使為記因作而言曰是
可謂善繼善述也已夫半者數之分世有稱為半雲者
以造化之妙不得而盡窺也稱為半山者以泉石之勝
不得而盡有也尚迪學問文章治政可謂至矣而不敢
以先湖亭公自居且與其弟均而半焉則所以夙興夜
寐各敬爾儀者從可知矣天下之物得其半則可以得
其全是以萬理殊途同歸一貫況聖賢之學克肖先烈者
哉昔亞聖鄒國論子夏子游子張皆有聖人之一體冉牛
閔子顔淵則具體而微蓋師友間氣象有同者下至唐
宋時史家撰述以李常侍之類西平南軒之類魏國蓋
父子間聲望有同者就今觀之尚迪之賢比諸先湖亭
公不幾於全乎想夫天雨初霽一鏡如拭燕坐淵默融
然悠然有不知其所以然者復何計其半與全哉真少
好山水嘗過錢塘西湖至孤山左顧右盼以為盡矣及
登靈鷲峰則一湖之勝高下遠近皆在目中始悟向之
所得者僅半焉爾夫所行既遠則所見益大故學海者
必至於海尚迪宏闊吞雲夢者八九半湖云乎哉仰惟
聖君在上用無遺才尚迪既在幕府之職光振亦有名
聲於時異日金昆玉季並登巖廊羽儀朝宁如胡氏先
忠簡公與弟剛簡公之在宋南渡時則湖亭公之神靈
固福而佑之矣而真也安得杖履遊於斯亭之上快覩
西江之盛觀哉按胡氏世胄金陵始祖唐時刺史吉州
封廬陵郡王後有領節鉞鎮鄭州者皆家於廬陵之香
城其析居於湖者號小香城宋時衣冠有名德元者官
國子博士名寬者號琴窗穆陵朝舉進士與賞花釣魚
御宴詩世以為榮自琴窗至半湖又幾世實剛簡公嫡
傳因併書以為記云洪武十六年歲在癸亥秋七月既
望鄉貢進士四明鄭真記
鶴頂山房記
姑孰當長江下流之會自六朝以來視為重鎮今天子
定都金陵龍蟠虎踞而姑孰為陪都於闕廷為近英俊
之域軒冕所興文學之士固有應時風雲侈千載之逢
者矣胡先生伯昭家郡東北十餘里控山川之勝自其先
世以來隠居求志亦有出為儒學官者先生幼時遍遊
縉紳之門書無不讀而於四聖辭象變占之學尤致力
平居宴坐仰觀俯察而萬物萬化之理默具於心矣洪
武六年以有司薦為當塗學官遂以斯文為已任未幾
引疾歸所居東南二里許有鶴頂山者尤為竒秀先生
素樂之構屋數楹植以松竹扁曰鶴頂山房徙居其中
聚書千餘卷窮探幽賾訛者以正缺者以補露抄雪纂朝
夕不倦其於學也本諸事物之微而達諸天地之奥即諸
彛倫日用之常而推致乎典禮會通之大知之明而信
之篤行之力而守之固意有所適往往著為聲詩而沖
淡幽遠有陶謝之風其所至可想見矣會朝廷起復之
命下遂領懷遠文學掾之職懷遠中都畿甸昔者禹會
諸侯之地先生講道之暇而對荆塗二山興懷鶴頂之
陽以予義同出處求文以記予惟天下之有道德文章
者其始也必求幽深懸絶之境而有事焉以為塵俗既
屏則志向專一故能以翰墨為町畦簡册為墻壁孜孜
矻矻惟恐不及一旦為時而出立言勵行為世師表後
進之士過其地者有不覩桑梓而敬恭者乎昔者儒先
君子講學若撫之象山閩之考亭衡州之石鼓南康之
白鹿皆列於學宫爼豆尸祝之而姑孰之天平亦以處
游士而設今先生出而以道淑人名將大顯後有良有
司者援天平故事即鶴頂山建為精舍用詩書禮樂以
化誘其人使先生之聲譽風範永垂不朽豈非扶世教
之大者乎傳曰高山仰止景行行止予先生蓋有望焉
敢書以告來者
鐵硯齋記
燕山陳生昊文年二十餘氣質清修而勇於為學以予
典教臨淮縣庠來受朱子詩經傳私擬科舉業數十百
題予愛其理明詞順以為一第不足多也生嘗得鐵硯
一事遂以號其齋居而中書舍人胡公廷鉉大篆揭之
楣間會予考滿入覲生請文以記嘗閱五代史載晉宰
相桑維翰累舉進士不第鑄鐵硯誓以硯弊乃改業後
卒以科第顯然則有志於科名者莫維翰若也生其志
維翰之志者歟夫硯為文房四友之一與筆墨出處任
用相類而壽夭不同昔人謂筆以日計墨以月計而硯
獨以世計者以其為石而堅也況以鐵為之其堅尤甚
於石者歟使累世研磨用筆墨以萬計不足以少挫彼
以三餘之學一二十年之功有托於兹其不克底於成
者鮮矣以是孜孜焉矻矻焉是舊日之維翰即今日之
昊文也斯不可尚矣哉予向居四明山中讀鄉先生鄭
魏王安晚與劉公后村林公竹溪著為四制硯以石虚
中目之劉公則曰一泓之水不足多萬斛之源所從出
其托興取義深矣生之於硯不資乎端溪之美産而獨
與昆吾之鋼赤蓳之英發揮朝夕則其篤實内充而輝
光外發者可見矣仰惟聖天子以明經取士登其選者臺
閣方伯之任於是乎取之今賓興在邇縣大夫以生之
名上之郡府貢列矣予雖老不文尚能取鐵硯銘之是
為記生字仁伯本高句麗人在至正間其父宦遊係籍
燕都復徙而南定居臨淮云
友蘭齋記
古之君子必資友以成德故近而取之一鄉遠而取之
一國天下又上而取之古人誦其詩讀其書以論其世
也夫使得諸古人固不異於今人得諸一鄉又何異於
一國與天下哉迺若取友而托諸物焉其亦君子用以
比德者乎湘為長沙府屬縣去縣百餘里地名春溪隠
士曾子敬父居之修德行誼鄉黨敬焉構屋數楹猗蘭
遶砌用磁盆科植登置几格笑而指之曰吾與之相忘
朝夕者其在兹乎因以友蘭自號而名其齋居以其先
君子常作縣五河與予有斯文之雅求文以記蘭見於
本草而雜出於經傳雖其一草之微在巖谷間不與凡
葩雜卉爭妍並耀則其物性之得天者然也士君子取
其芳潔則必茹華保真而蕕穢不得入焉取其静幽則
必違聲遠利而塵坌不得入焉其非比德乎夫托物比
興者性情之正也昔屈子嘗曰滋蘭九畹而又曰紉蘭
為佩蓋以譬夫逸民君子有仁義道德者爾然而荃蕙
既化菉葹盈室至以蘭為不可恃蓋傷時俗之變而志
有不得伸者如此其忠君愛國之心何惓惓哉予敬家
湘鄉正屈潭祠祝之地遺風餘烈固有所興起矣想夫
天日卓午芳香襲人援琴雅奏作猗蘭之操神融意釋與
蘭寫真矣雖然至人遺物乃與道俱今聖運文明賢才彙
征子敬抱道而出天下之士若皋䕫稷契者與之為友
以堯舜其君民不愈於友蘭矣乎於是乎記之
澹菴記
予年幾冠與宗文永嘉鄭君伯厚隷業四明郡學伯厚勤
苦惕厲虀鹽朝夕受書經習舉子業期以功名自見後
數年學成講授弟子隠居養親泊如也際聖運肇興以
嘗試淛省徵至吏部校藝中選授合州定遠縣主簿以
稱職聞調安西鞏昌府成縣主簿逾二年以春首入覲
既還知予典教臨淮走訪風雪中予以久别割腥置酒
相勞苦伯厚歉然若不敢當者予語之曰是豈不足飲
食也耶伯厚曰吾志於澹久矣昔諸葛武侯云非澹泊
無以明志味其言而有得焉及官於蜀拜武侯象精神
志意有若默契因以澹菴自號凡饑渴寒暑之際以澹
自持而弗得過焉今子所以館穀我者厚矣無以發明
之可乎予遂與之言曰澹者至味之存而至理之存也
太羹玄酒足以致其誠簞食瓢飲不能改其樂則澹者
其人所難哉士君子從容於義理之天周旋於信厚之
地凡聲色臭味所以瞽目聾耳伐性喪心者其可有一
於其間也耶伯厚從事於澹是以自始至今疏糲自給
仕宦所至冰雪其操視夫甘脆肥膿輕纖華麗舉不能
為之動斯所謂安於理之正者矣以是恪守不變所以
致壽考而綏福佑者不在兹乎在宋南渡時胡忠簡公
亦號澹菴其上封事力詆秦檜南荒萬里貶竄相繼而
賦詩自適曾不以利害死生為意非真味於澹者不能
也伯厚筮仕入朝與國家事風節行誼固當以忠簡公
自期矣無食焉怠事而曰吾澹於宦情也伯厚謝曰吾
子有以教我矣遂書以記菴之屋壁
瞻雲軒記
雲之為物變化無常囿乎天地而天地不能囿也蔵乎
山壑而山壑不能蔵也浩浩然莫知其所止飄飄然莫
知其所始也然而孝子之用心乃指雲之所在為親之
所在有登太山而望河陽者其亦魏風陟岵之用心乎
予典教臨淮遇廬陵鄧君存仁之子九淵氏為言吾家
自先曾大父潼川提刑府君以科第進身傳及四世宦
學不絶忝以家教年逾弱冠與羣士旅朝闕下授池州
貴溪縣丞以二親在堂累使迎養而吾父報以有祖母
不得舍母而就子也九淵實遑遑焉於是即官舍扁其
軒曰瞻雲居三載調毘陵義興縣丞復使奉迎弗至且
示書曰汝祖母年踰八袠設使吾去左右一旦不測誰
任其咎耶況田園邱壠一家之重汝弟尚幼孰主持之
哉慈孝之義吾思有以處之矣汝能盡忠於國不足以
榮親耶既三載入覲復職又二年得歸省膝下二親為
之色喜未幾授鞏昌府成縣典史縣即古西康州遙望
廬陵數千餘里而朝夕定省不能釋然于懷也先生其
有以慰我哉予語之曰善矣哉古孝子之存心也夫先
王事父孝故事天明事母孝故事地察事親如天地豈
不重乎然以仕宦所羈違遠顔色山川阻深迎養弗致
矯首長望見雲而不見親則托物以寓其思者固其情
之所不能已也且人非父母不生九淵之念其父母猶
父存仁之念其祖母也祖母之愛存仁猶存仁之愛九
淵也存仁以母之故而不忍遠適九淵以二親之故而不
忍忘家一親親之恩也孰得而議之哉登斯軒也望斯
雲也蓋不特其子思夫親親亦念其子矣彼其至行精純
本乎天禀十年之間展轉南北白雲親舍之思在貴池
無異扵義興也在西康亦無異於貴池也雲乎雲乎其
知九淵之心者乎昔有仕至宰輔而迴拜親在朝誇為
盛事今聖教大明惟賢是用異日九淵登諸廊廟之上
三釡九鼎以為親夀不亦遂其心矣乎於是乎誌之
恒農軒記
明郡屬邑定海靈緒鄉之西曰任溪以邑大姓任氏得
名其外大海際天波濤萬里蜃樓蛟室變幻莫測内則
重巒疊嶂高險深阻飛瀑如練下注溪壑蜿蜒曲折若
鏘金奏玉聽之不倦良田廣畆犬牙交錯五榖之入穰
穰滿家無有饑歲任氏之先以力農致富饒而讀書循
理一門少長隠然有三代遺風曰存敬氏者敦厚慤實
士也自幼有志於學鄰邑旁近有曰杜洲書院者延鄉
先生孫公正甫訓導弟子員存敬從之遊受朱子詩經
傳學成而歸輒自嘆曰農之子恒為農其秀民之為士者
亦頼之吾庶幾農民之秀者乎且耕田讀書以天下事
置之念慮在古人可數也眇予小子獨不能掛一編牛
角與古人寤對於千載之上耶於是扁所居曰恒農以
為學之成猶耕之穫云際今聖運以博學薦入京師試
藝中選倅高郵州事適予典教臨淮以同鄉庠序之好
求文以記夫士出於農而工商不與焉故甫田之詩曰
烝我髦士蓋生於田野安於畎畆不以異物而遷父兄
之教不肅而成子弟之學不勞而能其俊秀之才足以
為士是故農為國家所賴而農之為士者尤有賴焉自
漢以來若倪寬高鳳之流其非出於農者乎彼其鋤耰
耒耜朝夕相尋自以為終其身矣一旦位躋通顯旌麾
道前騶從擁後天下之人固欽慕而健羨之矣存敬奮
身畎畆冠裳佩綬任州佐之寄匪惟斯民賴之國家亦
賴之矣然而存敬終不忘乎農者所以重本也且玉堂
金馬富而且貴不如凉竹簟之清曝茅簷之暖足以為
便且適也高車駟馬祿食萬鍾不如秋風䆉稏土盆瓦
缶醉飽歌呼之為安且樂也於是而扁焉觀焉其亦見
夫志之所存矣昔宋廬陵曾公安正著禾譜凡四十五
品内翰蘇公以其不譜農噐為缺作秧馬歌以遺之予
以筆代耕者也於東作之勞夙有意焉俟存敬致政還
里相與力田山海煙雨晦冥間其亦足矣若乃擊土鼓歌
豳雅筆之於書曰大有年則有春秋之法在
心遠樓記
吳郡郁明本氏寓居臨淮城構樓居號曰心遠其同郡
友陳仲良謂予曰吾與明本居斯地久矣愛其習俗之
美不能去也斯樓在闤闠中俯而視之邑屋萬家鱗次
櫛比長街廣巷縦横貫綜車填馬集衣冠禮樂所以悅
心眩目者相錯也遠而望之淮山濠水岡連岸接帝鄉
湯沐宫闕園林之壯祥光佳氣葱葱鬱鬱仰瞻尺五藹
然化育之洽焉明本以居以棲扁焉觀焉其脫凡近而
游高明者乎先生幸為一言焉予詰之曰明本之於斯
樓也不出衽席不越戶限以為心遠欲置其心於何所
也耶請有以語之心者神明不測者也其體至備其用
至周即乎一事一物之微而通乎萬理之會形乎一瞬
一息之間而極乎八表之外不局局乎卑且近也不遑
遑乎淺且陋也理之存焉身之泰焉筆舌云乎哉我思
古人若柴桑處士者正惟有得於此故其詩曰結廬在
人境心遠地自偏是豈為外物所移者耶想其采菊東
籬而悠然南山悅飛鳥之還以為真意而欲辨忘言則
夫萬化之妙已默契於其中矣此心之氣象他人不能
識而柴桑獨識之夫君子之學欲其自得之也自得之
則居之安資之深取之左右逢其原矣而況於一心之
微如太空明鏡洞然内照者乎明本反身而誠焉悟焉
斯可矣予不能不為一言也勉之哉是為記
雲松巢記
雲松巢者贑郡過君復亨休息之地也贑城南五十里
有山曰空同迴薄貢江與鬱孤臺相望其西南諸峰挺
拔直上勢如削筆上有飛泉三道下有龍湫累朝封誥
存焉欲觀者以誠扣之則浮水面已而沉焉此其異也
山之東南五十里鄉曰四會里曰安樂後有一山曰小
廬山層巒怪石高下隠伏與空同山相接環以清溪九
曲深僻静幽實為郡形勝之會復亨世家文獻曾大父
概軒先生有田有廬耕稼其中世運代更廬以兵燬而
田亦蕪廢不治載傳及其先君子思義重為墾闢而未
見及竟復亨慨然曰菑播之責其不在我乎於是而對
小廬山構屋九楹如先世之舊雜植松竹花柳内庋書
史往來遊憩秋風䆉稏斗酒自勞不知其為人間世也
遂號為雲松巢云以予同客臨淮有斯文之雅求為之
記昔李太白望匡廬五老峰欲巢雲松蓋將與古仙真
人頡頏翺翔於天地也復亨詩似太白而其卓犖不羈
亦彷彿焉使白復生殆以昆季處之矣乃獨寓形一室
超忽動蕩於萬化之表精神之契其不如見謫仙哉雖
然白宗室貴胄也天寳召對金鑾供奉翰林恩隆寵洽
至於夜郎之謫則其命之不幸也復亨生當盛朝數覲
闕下對敡顯命縉紳君子以遠大期之而復亨顧歉然
不自安以為思患豫防之計乃明哲保身之基則夫綢
繆拮据固有所不容已者且地以人而靈向者廬山以
太白遂為天下所景仰今小廬山安知不以復亨得名
哉且子獨不觀諸鶴乎悄焉林叢一枝如寄及夫摶風
霄漢不知其幾千里也然則復亨豈巢居者哉予也有
巢氏之民樸拙之甚於復亨高風遠致何能形容之姑
記其大略云爾
居敬齋記
君子之於敬也猶居之有屋室焉屋室知所以居之以
體所便心所安也而不知敬為身心之主宰居之尤重
於屋室者乎予典教臨淮十年每告學者以持敬之法
退而獨處暗室屋漏之地不敢怠慢焉褻玩焉庶幾以
為存養省察焉一日弟子員吳生原達請名其齋居予
命之曰居敬會中書舍人胡公廷瑗以使命來用李斯
篆法揭之梁間生復請予一言遂告之曰生欲闢理聖
門之閫域者乎使不居之以敬吾恐不得其門而入矣
生其慎所居者哉粤自唐虞至於成周君臣交相訓誡
不曰欽若則曰欽哉不曰敬之敬之則曰不聰敬止至
於聖門教人居處執事之常見賓承祭之重及夫修已安
人而天下平者莫非敬也數千百載之下繼孔門之傳
者其論敬曰主一無適曰整齊嚴肅曰常惺惺法曰其
心收歛不容一物至於朱子著為敬齋箴則兼動靜表
裏言之其於體段形狀具矣生其有事焉弗忘焉洞洞
屬屬如捧盈焉如恐失焉固將悟其理之所以然者矣
雖然敬所以行禮禮者敬之實也一毫之非禮非敬也
一事之非禮亦非敬也生之於敬也其審於禮矣天理
人事有節有文有儀有則敬以求之斯可矣豈曰詞章
記誦釣聲名取利祿而已哉生再拜謝曰先生之言是
也佩服終身可矣因書以為記
滎陽外史集卷十二
