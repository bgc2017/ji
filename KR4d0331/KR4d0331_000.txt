所南翁一百二十圖詩集自序
昔嘗序湯西樓先生壮遊集云天地之靈氣為人
人之靈氣為心心之靈氣為文文之靈氣為詩盖
詩者古今天地間之靈物也吾生也冥頑其不靈
于詩不靈于文不靈于心不靈于人也久矣棄物
若然者孤孤枯枯迂迂疎疎是誠不靈不然也以
其不然不靈也凢有求皆不作絶交游絶著作絶
倡和漸絶諸絶以了殘妄爾今或遇圖而作或遇
事而作而或者又欲俱圖之胡然乎乃然彼不然
然而然恣不絶其絶而絶于不絶以無作作其所
不作將欲靈夫不靈之靈以為靈其靈靈乎其不
靈靈乎此其所以滿目青山綠水垂咲于無窮無
窮無窮也耶
