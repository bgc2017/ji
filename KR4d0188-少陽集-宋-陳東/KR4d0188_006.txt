少陽集卷六
附錄(列傳)(行状)
宋史列傳
陳東字少陽鎮江丹陽人蚤有雋聲俶儻負氣不戚戚
於貧賤蔡京王黼方用事人莫敢指言獨東無所隠諱
所至晏集坐客懼為已累稍引去以貢入太學欽宗即
位率其徒伏闕上書論今日之事蔡京壊亂於前梁師
成隂謀於後李邦彦結怨於西北朱勔聚怨於東南王
黼童貫又結怨於遼金剏開邊隙宜誅六賊傳首四方
以謝天下言極憤切明年春貫等挾徽宗東行東獨上
書請追貫還正典刑别選忠信之人往侍左右金人迫
京師正請誅六賊時師成尚留禁中東發其前後奸謀
乃請死李邦彦議與金和李綱及种師道主戰邦彦因
小失利罷綱而割三鎮東復率諸生伏宣德門下上書
曰在朝之臣奮勇不顧以身任天下之重者李綱是也
所謂社稷之臣也其庸繆不才忌嫉賢能動為身謀不
恤國計者李邦彦白時中張邦昌趙野王孝迪蔡懋李
梲之徒是也所謂社稷之賊也陛下拔綱列卿之中不
一二日為執政中外相慶知陛下之能任賢矣斥時中
而不用知陛下之能去邪矣綱任而未專時中斥而未
去復相邦彦又相邦昌其餘又皆擢用何陛下任賢獨
未能勿貳去邪猶未能勿疑乎今又聞罷綱秩事臣等
驚疑莫知所以綱自起庶官獨任大事邦彦等疾如仇
讐恐其成功因用兵小不利遂得乘間投隙歸罪於綱
夫一勝一負兵家常勢豈可遽以此傾動任事之臣竊
聞邦彦時中等盡勸陛下他幸京城騷動若非綱為陛
下建立則乘輿播遷宗廟社稷已為丘墟生靈已遭魚
肉頼聰明不惑特從其請宜邦彦等謗嫉無所不至陛
下若聽其言斥綱不用宗社存亡未可知也邦彦等執
議割地盖河北實朝廷根本無三關四鎮是棄河北朝
廷復能都大梁乎不知割太原中山河間以北之後邦
彦等能使金人不復敗盟乎一進一退在綱為甚輕朝
廷為甚重幸陛下即反前命復綱舊職以安中外之心
付种師道以閫外之事陛下不信臣言請徧問諸國人
必皆曰綱可用邦彦等可斥也用舍之際可不審諸軍
民從者數萬書聞傳旨慰諭者旁午衆莫肯去方舁登
聞鼓撾壊之喧呼震地有中人出衆臠而磔之於是亟
召綱入復領行營遣撫諭乃稍引去金人既觧去學官
觀望時宰議屏伏闕之士先自東始京尹王時雍欲盡
致諸生於獄人人惴恐朝廷用楊時為祭酒復東職遣
聶山詣學撫諭然後定吴敏欲弭謗議奏補東官賜第
除太學錄東又請誅蔡氏甚力辭官以歸前後書五上
既歸復預鄕薦高宗即位五日相李綱又五日召東至
未得對會綱去乃上書乞留綱而罷黃?善汪伯彦不
報請親征以還二聖治諸將不進兵之罪以作士氣車
駕歸京師勿幸金陵又不報?善輩方揭示綱幸金陵
舊奏東言綱在中途不知事體宜以後說為正必速罷
潛善輩會布衣歐陽澈亦上書言事潛善遽以語激怒
高宗言不亟誅將復鼓衆伏闕書獨下潛善所善府尹
孟庾召東議事東請食而行手書區處家事字畫如平
時已乃授其從者曰我死爾歸致此於吾親食已如厠
吏有難色東笑曰我陳東也畏死即不敢言已言肯逃
死乎吏曰吾亦知公安敢相迫頃之東具冠帶出别同
邸乃與澈同斬於市四明李猷贖其尸瘞之東初未識
綱特以國故至為之死識與不識皆為流涕時年四十
有二潛善既殺二人明日府尹白事獨責其何以不先
關白微示愠色以明非己意越三年高宗感悟追贈東
澈承事郎東無子官有服親一人澈一子令州縣撫其
家及駕過鎮江遣守臣祭東墓賜緡錢五百紹興四年
並加朝奉郎秘閣修撰官其後二人賜田十頃
行状(弟南)
公諱東字少陽鎮江丹陽人也曾大父諱廣大父諱思
齊考諱震自五世以来以儒嗣其業皆隠德不耀公生
而性穎悟有氣局未冠已如成人博學強記善屬文年十
七朝廷以三舍取士入學與諸生居十年以上舍貢於辟
雍升太學在太學十五年屢以校定試上舍俱不利人或
誘以他道進公正色謂之曰吾雖不材必欲取科第為
親榮君奈何以是汙我耶政和三年朝廷大作雅樂命
太學生五百人習之有司將按試於庭或謂事竟且次
第推賞時諸生及縉紳子弟多以夤緣獲與者人人有
德色公時以齋長與焉一日輒詣長貳白辭之長貳謂
公曰樂成且官矣人咸願與而不可得公何遽辭焉曰
寧有是事萬一有之吾何以僥倖進身耶同舍生力挽
之卒不肯與有識者高之俄而奔先君喪以歸哀毁成
疾終三年不入妻室鄉黨稱其孝服除復遊太學毅然
有澄清之志每與士大夫論巨奸往往怒髮衝冠見者
為之竦然宣和八年金人寇河北徽宗倦于勤淵聖皇
帝即位明日詔内外及士庶言時政得失公慨然曰太
學賢士之關國家涵養之地豈可無應詔者乎乃率在
學數百人上書闕下首論蔡京王黼等誤國姦状乞正
典刑以折敵氣淵聖納其言然執政者營救之猶未遽
出時金人犯京城公在圍城中再上書反覆論京等罪
惡繼而臺諫亦論列京辠於是朝廷始盡黜而誅之明
年春淵聖方召五路兵以拒敵用李綱种師道主其事
而肉食者偷安畏懾欲為城下之盟沮罷綱師道等京
師俱罷兵金人乘我不備恟恟不自安公曰事急矣於
是夜復草書黎明合在學諸生伏闕下以進軍民不期
而會者十餘萬人淵聖悟即起二公於廢籍中金人聞
二公之復用也因遂觧去初公之與諸生伏闕軍民始
相聚以觀俄至數萬奈其書為姦人蔽塞不即通軍民
因毁闕前欄楯撾登聞鼓其不逞者憤宦官之前為姦
也乘勢鼓噪殺御藥朱拱之等至揉其膚髮公止之雖
甚力衆怒譁不聽有同舍生前謂公曰事勢如此奈何
盍且逃死乎公笑曰君何言之謬耶吾去則君等戮矣
顧君等何罪吾今自是頭已在地矣繼而綱師道出謂
衆曰朝廷已復用我總兵矣衆皆識二公丰采遂稍稍
散去實靖康元年三月初五日也於是用事者遂以脅
持君父為名令太學官屏公出學已而王時雍輩又欲
矯制盡殺太學生上書者賴開封府聶山力救得免淵
聖復降内批付山曰前日太學生陳東言事誠出忠義
可令還學山同祭酒楊時出御筆率學官請公或曰君
可去矣公曰吾家貧親老欲由學校取科第今天子禮
士如此吾何舍學校去乎遂還學久之宰相吴敏請以
官命公實欲寵之也公再上書力辭不受夏五月因謁
告歸省親公既欲以科舉進是歲秋八月應鄉貢進士
舉預薦未行奉親居里閈甘旨之餘日與親舊把酒為
樂酒後耳熱往往援筆賦詩以自適冬十月金人犯京
城公憂國步艱危至寝食俱廢繼聞京城陷乃北向慟
哭或中夜興起恨無死所明年夏五月今上皇帝即位
於南京改元大赦公聞之喜而不寝謂所親曰吾今始
有生意未幾有旨召公於是知鎮江府延康殿大學士
趙子崧移文趣公行公聞命戒嚴行李或勸公無行公
曰新天子即大位十日而下詔呼一布衣必欲聞天下
之言也有君如此頂踵尚奚惜耶遂就道以棺自随示
不求生以害仁八月十五日至行在所即具状申尚書
省不報因寓居神霄宫杜門不敢見賓客聞宰相汪伯
彦黃潛善議欲遷都建業京師人情日益不安遂上書
乞罷潛善伯彦進用賢相又上書請車駕早還京决策
親征又論遷都於國家大有利害者皆不報公知事勢
已不可回欲乞歸田里待罪状未及上私念之曰天子
以忠言召我若不以微罪行人必以我為畏禍而去遂
蔬食焚香草書再上之力論潛善伯彦等奸書上潛善
以公言逼已乃與宦官康履謀以他事奏請令應天府
尹孟庾追取而殺之蓋康履方怒公在靖康初伏闕致
軍民殺其黨朱御藥輩而孟庾又王黼客也潛善伯彦
既有殺公意二憾在焉遂置極法公自赴召至行在所
凡十日而得罪死然公雖以言忤權貴見殺而書中所
言多中時病朝廷往往略施行之方應天府追吏之来
也公睡正熟寤寐而見之乃徐起更衣索飯語吏曰朝
廷召我來未曾得見官家爾曺不可無禮容我寫家書
吏曰不敢遂就食食訖索紙作書區處家事纖悉備盡
字畫遒勁有顔柳遺法臨刑神色不變既死面如生識
與不識之人莫不為之流涕随行僕夫具棺以殮鄉士
胡璹為護其喪以歸建炎三年春車駕南幸臨安大臣
有以公死為言者上始驚悟即命贈承事郎仍官有服
親一人夏四月車駕回幸建業道由鎮江參知政事王
綯為上言曰昔太學生陳東嘗奏封事出於忠義用事
大臣私涉嫌疑力行奏請亟加誅戮上曰朕方深悔過
之誠旌盡忠之士既已追贈京職仍官其子今行經其
鄉未忘於懷可特贈錢五十萬紹興三年再貶南京用
事大臣復追贈朝奉郎秘閣修撰仍與兩資恩澤賜官
田一十頃誥詞御筆云云初王綯既言公以忠死上即
命賙其家官其子綯退而謂人曰以此見陳公之死非
聖心也公被罪之日年四十二其配吴氏生二女方赴
召時吴氏有娠一日晝寝夢白蛇自身外繞其身驚而
覺因語家人家人皆怪之及訃音至始知夢之日乃被
罪之日也遺腹後得男聚族而觀之且喜且悲知公之
後不絶名曰嗣宗二女長適忠翊郎楊中和次適潘好
謙右迪功郎處州麗水尉皆以公恩澤故公之殁也祖
母蔣氏卒繼母吴氏年高而家益窶二女未及嫁而嗣
宗尚在孩抱公之配吴氏乃謀諸姑而請於朝令南受
所賜有服親恩命哀慟累日始公母蔡氏懷公七月而
生六歲而蔡氏卒鞠於吴氏公事父母盡孝事祖母尤
謹而吴氏視之如己子繼生二子曰坦曰南兄弟友愛
人不知其異母焉公平日與朋友信其於鄉黨恂恂然
宗族姻婭皆得其歡心家雖貧而輕財重義賙人之急
雖質衣冠不靳也為文章不事華靡命意立言必合風
雅有詩文數百篇經兵火多不存自少尚氣節有憤世
嫉邪之志當宣和末羣奸益用事公知其社稷必危嘗
因大雪與同舍生飲太學初筮齋酒酣聮句為樂衆皆
默然不能落筆公獨為古詩云飛廉強攪朔風起朔風
飄飄灑中土雪花著地不肯消億萬蒼生受寒苦天公
剛被隂雲遮那知世人凍死如亂麻人間愁歎之聲不
忍聽誰肯採摭傳說聞逹太上家地行賤臣無言責私
憂過計如杞國揭雲直欲上天門首為蒼生訟風伯天
公倘信臣言憐世間開陽闔隂不作難便驅飛廉囚下
酆都獄急使飛雪作水流潺潺東方日出能照耀坐令
和氣生人寰又為律詩三十韻有云山嶽遭埋沒乾坤
着蔽蒙已成堆積勢漸費掃除功其措意類如此在淵
聖皇帝朝凡六上書今上皇帝臨御又三上書公初上
書論蔡京王黼等太學人人言殊雖平日與共腹心者
然亦忌憚蓋以數人者用事日久盤根錯節恐未易以
言破也公乃曰公等未許我我當斷之於心於是閉門
焚香危坐默自計曰書上而言幸中朝廷設命我以官
雖貴且顯吾不受設得罪以死吾不悔如是可也繼而
諸生見公書翕然願從俄而祭酒謝克家司業盖望之
博士孫覿坐堂上克家曰聞爾率諸生伏闕奈何俱不
敢答至覿則曰太學何蕃盖所以稱於當世者獨以叱
六館之士不從朱泚之亂而已未聞伏闕也上書何為
公亦不答即長揖而退二公訖無所發怒諸生又以是
偉公故書終得達今往往皆流傳於天下公初自太學
奔喪歸而先君已葬矣公以喪非治命欲擇遷葬蔡氏
合之志未遂而公被罪以殁南後於縣之尚德鄉桐村
之原得吉卜焉以建炎三年十月十四日遷先君與蔡
氏合葬以成公之志而公之喪實祔焉南重惟不肖未
為公立墓隧之碑今述公平生事列於行狀以備史官
採擇云
欽宗省勅
靖康元年四月初九日奉皇帝御批太學生陳東言事
誠出忠義勅賜迪功郎同進士出身補太學正錄
御旨
二月六日同奉聖旨陳東歐陽澈各贈承事郎仍與有
服親迪功郎一名令所居州縣存恤其家黃潛善謫授
梅州團練副使永州安置汪伯彦謫授江州團練副使
英州安置
賜錢詔
建炎三年四月皇帝道由京口之丹陽參知政事王綯
奏曰昔者太學生陳東以言忤嬖臣被誅此其鄉里上
惻然下詔曰太學生陳東嘗奏封事出於忠義用亊大
臣私涉嫌疑力行奏請亟加誅戮朕方深悔禍之誠旌
盡忠之士既已追贈京秩仍官其子今行經其鄉未忘
於懷可特賜錢五十萬
諭宰執
諭宰相吕頤浩等曰張慤古之遺直陳東忠死可念二
人皆葬郡境已降親札令有司致祭卿等更恤其家
賜田勅
紹興四年十一月一日高宗皇帝御筆勅中書門下朕
建炎即位之初昧於治體聽用非人將布衣陳東寘於
極典朕深痛之雖已贈承事郎并與有服親迪功郎一
名誠未足以稱朕悔枉之意可特賜朝奉郎秘閣修撰
仍更與兩資恩澤如無兒男許女夫承受仍與所居州
軍撥賜官田一十頃
追贈朝奉郎秘閣修撰誥
故贈承事郎陳東右可特贈朝奉郎秘閣修撰勅故贈
承事郎陳東等嗚呼古之人願為良臣不願為忠臣以
謂良臣身荷美名君都顯號忠臣已攖禍誅君陷昏惡
嗚呼惟爾東爾澈其始將有意於為忠臣乎繇朕不德
使爾不幸而不為良臣也雖然爾藉不得已不失為忠
臣顧天下後世獨謂朕何此朕所以八年於兹一食三
歎而不能自己也通階美職豈足為恩以塞予衷以彰
予過使天下後世考古之飾非拒諫之主殆不如是魂
而有知享朕兹意可依前件奉勅如右劄到奉行紹興
四年十一月八日
官陳東弟南省勅
誥贈朝奉郎秘閣修撰陳東弟南奉勅如右劄到奉行
紹興四年十一月十日
加贈陳東朝請郎誥
乾道六年十一月六日郊祀大禮赦書節文應見任文
武陛朝官父母妻并與封贈右通直郎新差知滁州青
流主管學事勸農營田公事陳嗣宗故父贈朝奉郎秘
閣修撰東右父擬贈右朝請郎臣之竒等言謹擬王稙
擬封贈父母妻如右謹以申聞謹奏乾道七年四月(缺)
日
少陽集卷六
