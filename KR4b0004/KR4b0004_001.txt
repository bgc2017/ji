曹子建集卷第一
魏陳思王曹植撰
東征賦(并序)
建安十九年王師東征吳寇余典禁兵衛官
省然神武一舉東夷必克想見振旅之盛故
作賦二篇
登城隅之飛觀兮望六師之所營幡旗轉而
心異兮舟楫動而傷情顧身微而任顯兮愧
任重而命輕嗟我愁其何爲兮心遙思而懸
旌師旅憑皇穹之靈佑兮亮元勲之必舉揮
朱旗以東指兮横大江而莫御
游觀賦
靜閒居而無事將遊目以自娱登北觀而啓
路涉雲際之飛除從羆熊之武士荷長戟而
先驅罷若雲歸會如霧聚車不及回塵不獲
舉奮袂成風揮汗如雨
懷親賦(并序)
濟陽南澤有先帝故營遂停駕造斯賦焉
猶平原而南騖覩先帝之舊營步壁壘之常
制識旌旗之所停在官曹之典列心髣髴於
平生回驥首而永游赴脩途以尋遠情眷戀
而顧懷魂須臾而九反
玄暢賦(并序)
夫富者非財也貴者非寳也或有輕爵禄而
重榮聲者或有反性命而徇功名者是以孔
老異情楊墨殊義聊作賦名曰玄暢
夫何希世之大人罄天壤而作皇該仁聖之
上義據神位以統方補五常之漏月綴三代
以維綱僥余生之倖禄遘九二之嘉祥上同
契於稷卨降合穎於伊望思薦寳以繼佩怨
和璞之始鐫思黃鍾以恊律怨伶虁之不存
嗟所圖之莫合悵藴結而延志希鵬舉以摶
天蹶青雲而奮羽企駟躍而改駕任中才之
展御望前軏而致策顧後乘而安驅匪逞邁
之短脩長前貞而保素弘道德以為宇築無
怨以作藩溜慈惠以為圃畊柔順以為田不
媿景而慚魄言縣天之何欲逸千載而流聲
超遺黎而度俗
幽思賦
倚高臺之曲隅處幽僻之閒深望翔雲之悠
悠羌朝霽而夕隂顧秋華而零落感歲莫而
傷心觀躍魚於南沼聆鳴鶴於北林搦素筆
而慷慨揚大雅之哀吟仰清風以嘆息寄余
思於悲絃信有心而在遠重登高以臨川何
余心之煩錯寧翰墨之能傳
節遊賦
覽宫宇之顯麗實大人之攸居建三臺於前
處飄飛陛以凌虚連雲閣以遠徑營觀榭於
城隅亢高輕以回跳緣雲霓而結䟽仰西嶽
之崧岑臨漳淦之清渠觀靡靡而無終何渺
渺而難殊亮虚厚之所處非吾人之所廬於
是仲春之月百卉叢生萋萋藹藹翠葉朱莖
竹林青葱珍果含榮凱風發而時鳥讙微波
動而水蟲鳴感氣運之和順樂時澤之有成
遂乃浮素蓋御驊騮命友生携同儔誦風人
之所歎遂駕言而出遊步北園而馳騖庶翺
翔以解憂望洪池之滉瀁遂降集乎輕舟浮
沉蟻於金罍行觴爵於好求絲竹發而響厲
悲風激於中流且容與以盡觀聊永日而忘
愁嗟羲和之奮迅怨曜靈之無光念人生之
不永若春日之微霜諒遺名之可紀信天命
之無常愈志蕩以滛游非經國之大綱罷曲
宴而旋服遂言歸乎舊房
又感節賦
携友生而游觀盡賓主之所求登高墉以永
望冀消日以忘憂欣陽春之潜潤樂時澤之
惠休望候鴈之翔集想玄鳥之來游嗟征夫
之長勤雖處逸而懷愁懼天河之一回没我
身乎長流豈吾鄉之足顧戀祖宗之靈丘唯
人生之忽過若鑿石之未燿慕牛山之哀泣
懼平仲之我咲折若華之翳日庶朱光之常
照願寄軀於飛蓬乘陽風之遠飄亮吾志之
不從乃拊心以嘆息青雲鬱其西翔飛鳥翩
而止匿欲縱體而從之哀余身之無翼大風
隱其四起揚黃塵之冥冥鳥獸驚以來群草
木紛其揚英見遊魚之涔灂感流波之悲聲
内紆曲而潜結心怛惕以中驚匪榮德之累
身恐年命之早零慕歸全之明義庶不忝其
所生
離思賦(并序)
建安十六年大軍西討馬超太子留監國植
時從焉意有憶戀遂作離思賦云
在肇秋之嘉月將曜師而西旗余抱疾以賓
從扶衡&KR0942;而不怡慮征期之方至傷無階以
告辭念慈君之光惠庶没命而不疑欲畢力
於旌麾將何心而遠之願我君之自愛為皇
朝而寶巳水重深而魚悅林脩茂而鳥喜
又釋思賦(并序)
家弟出養旋父郎中伊予以兄弟之愛心有
戀然作此賦以贈之
彼翔友之離别猶求思乎白駒况同生之義
絶重背親而為疎樂鴛鴦之同池羨比翼之
共林亮根異其何戚痛别榦之傷心
臨觀賦
登高墉兮望四澤臨長流兮送遠客春風暢
而氣通靈草含幹兮木交莖丘陵崛兮松栢
青南園薆兮果載榮樂時物之逸豫悲予志
之長違歎東山之朔勤歌式微以訴歸進無
路以效功退無隠以營私俯無鱗以遊遁仰
無翼以飜飛
曹子建集卷第一
