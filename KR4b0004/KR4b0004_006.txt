曹子建集卷第六
魏陳思王曹植撰
箜篌引
署酒高殿上親友從我遊中厨辦豐膳烹羊
宰肥牛秦箏何慷慨齊瑟和且柔陽阿奏竒
舞京洛出名謳樂飲過三爵緩帶傾庶羞主
稱千金壽賓奉萬年酧久要不可忘薄終義
所尤謙謙君子德罄折何所求驚風飄白日
光景馳西流盛時不再來百年忽我遒生存
華屋處零落歸山丘先民誰不死知命復何
憂
升天行二首
乘蹻追術士遠之蓬萊山靈液飛素波蘭桂
上參天玄豹游其下翔鵾戲其巔乘風忽登
舉彷彿見衆仙
扶桑之所出乃在朝陽谿中心陵蒼昊布葉
蓋天涯日出登東幹旣夕殁西枝願得紆陽
轡回日使東馳
仙人篇
仙人攬六著對博太山隅湘娥拊琴瑟秦女
吹笙竽玉樽盈桂酒河伯獻神魚四海一何
局九州安所如韓終與王喬要我於天衢萬
里不足步輕舉凌太虚飛騰踰景雲高風吹
我軀廻駕觀紫薇與帝合靈符閶闔正嵯峨
雙闕萬丈餘玉樹扶道生白虎夾門樞驅風
遊四海東過王母廬俯觀五嶽間人生如寄
居潛光養羽翼進趨且徐徐不見軒轅氏乘
(升一作)龍出鼎湖徘徊九天上與爾長相須
妾薄命二首
携玉手喜同車比上雲閣飛除釣臺蹇産清
虚池塘觀沼可娱仰泛龍舟綠波俯擢神草
枝柯想彼宓妃洛河退詠漢女湘娥
日月既逝西藏更會蘭室洞房華燈步障舒
光皎若日出扶桑促樽合坐行觴主人起舞
㴵盤能者穴觸别端騰觚飛爵闌干同量等
色齊顔任意交屬所歡朱顔發外形蘭袖隨
禮容極情妙舞仙仙體輕裳解履遺絶纓俛
仰咲喧無呈覽持佳人玉顔齊舉金爵翠盤
手形羅袖良難腕弱不勝珠環坐者歎息舒
顔御巾裛粉君傍中有霍納都梁鷄舌五味
雜香進者何人齊姜恩重愛深難忘召延親
好宴私但歌杯來何遲客賦既醉言歸主人
稱露未晞
白馬篇
白馬飾金羈連翩西北馳借問誰家子幽并
遊俠兒少小去鄉邑揚聲(名一作)沙漠垂宿昔
秉良弓楛矢何參差控弦破左的右發摧月
支仰手接飛猱俯身散馬蹄狡捷過猴猿勇
剽若豹螭邊城多警急虜騎(胡虜一作)數遷移羽
檄從北來厲馬登高堤長驅蹈匈奴左顧陵
鮮卑棄身鋒刃端性命安可懷父母且不顧
何言子與妻名在(編一作)壯士籍不得中顧私
捐軀赴國難視死忽如歸
名都篇
名都多妖女京洛出少年寶劒直千金被服
麗且鮮闘鷄東郊道走馬長楸間馳騁未能
半雙兔過我前攬弓捷鳴鏑長驅上南山左
挽因右發一縱兩禽連餘巧未及展仰手接
飛鳶觀者咸稱善衆工歸我妍我歸宴平樂
美酒斗十千膾鯉臇胎鰕炮鼈炙熊蹯鳴儔
嘯匹侣列坐竟長筵連翩擊鞠壤巧捷惟萬
端白日西南馳光景不可攀雲散還城邑清
晨復來還
薤露行
天地無窮極隂陽轉相因人居一世間忽若
風吹塵願得展功勤輸力於明君懷此王佐
才慷慨獨不群鱗介尊神龍走獸宗麒麟蟲
獸豈知德何况於士人孔氏刪詩書王業燦
已分騁我逕寸翰流藻垂華芬
豫章行
窮達難豫圖禍福信亦然虞舜不逢堯耕耘
處中田太公未遭文漁釣終渭川不見魯孔
丘窮困陳蔡間周公下白屋天下稱其賢
又
鴛鴦自朋(用一作)親不若比翼連他人雖同盟
骨肉天性然周公穆康叔管蔡則流言子臧
讓千乘季扎慕其賢
美女篇
美女妖且閑採桑岐路間柔條紛冉冉落葉
何翩翩攘袖見素手皓腕約金環頭上金爵
釵腰佩翠琅玕明珠交玉體珊瑚間玉(木一作)
難羅衣何飄飄輕裾隨風還顧盻遺光彩長
嘯氣若蘭行徒用息駕休者以忘餐借問女
何居乃在城南端青樓臨大路高門結重關
容華耀朝日誰不希令顔媒氏何所營玉帛
不時安佳人慕高義求賢良獨難衆人徒嗷
嗷安知彼所觀盛年處房室中夜起長歎
艷歌
出自薊北門遥望湖池桑枝枝自相植葉葉
自相當
遊仙
人生不滿百歲歲少歡娱意欲奮六翮排霧
凌紫虚蟬蛻同松喬翻跡登鼎湖翺翔九天
上騁轡遠行游東觀扶桑曜西臨弱水流北
極玄天渚南翔陟丹丘
五游
九州不足步願得凌雲翔逍遥八紘外游目
歴遐荒披我丹霞衣襲我素霓裳華蓋芬晻
藹六龍仰天驤曜靈未移景倏忽造昊蒼閶
闔啓丹扉雙闕曜朱光徘徊文昌殿登陟太
微堂上帝休西櫺群后集東廂帶我瓊瑤佩
漱我沆瀣漿踟蹰玩靈芝徙倚弄華芳王子
奉仙藥羡門進竒方服食享遐紀延壽保無
疆
梁甫行
八方各異氣千里殊風雨劇哉邊海民寄身
於草墅妻子像禽獸行止依林阻柴門何蕭
條狐兔翔我宇
丹霞蔽日行
紂為昏亂虐殘忠正周室何隆一門三聖牧
野致功天亦革命漢祚之興秦階之衰雖有
南面王道陵夷炎光再幽殄滅無遺
怨歌行
為君既不易為臣良獨難忠信事不顯乃有
見疑患周公佐成王金縢功不刊推心輔王
室二叔反流言待罪居東國泫涕常流連皇
靈大動變震雷風且寒拔樹偃秋稼天威不
可干素服開金縢感悟求其端公旦事旣顯
成王乃哀嘆吾欲竟此曲此曲悲且長今日
樂相樂别後莫相忘
善哉行
來日大難口燥唇乾今日相樂皆當喜歡經
歴名山芝草翩翩仙人王喬奉藥一丸自惜
袖短内手知寒慙無靈轍以救趙宣月没參
横北斗闌干親友在門飢不及餐
君子行
君子防未然不處嫌疑間瓜田不納履李下
不整冠周公下白屋吐哺不及餐一沐三握
髮後世稱聖賢
(叔不親授長幼不比肩勞謙得其柄古樂府作古辭冠字下有四句云嫂)
(者有誤故附此和光甚獨難恐編)
平陵東
閶闔開天衢通被我羽衣乘飛龍乘飛龍與
仙期東上蓬萊採靈芝靈芝採之可服食年
若王父無終極
苦思行
綠蘿緣玉樹光耀燦相耀下有兩眞人舉翅
翻高飛我心何踊躍思欲攀雲追鬱鬱西嶽
巔石室青與天連中有耆年一隠士鬚髮
皆皓然策杖從我遊教我要忘言
遠遊篇
遠遊臨四海俯仰觀洪波大魚若曲陵承浪
相經過靈鼇戴方丈神嶽儼嵯峨仙人翔其
隅玉女戲其阿瓊蕊可療飢仰首吸朝霞崑
崙本吾宅中州非我家將歸謁東父一舉超
流沙鼓翼舞時風長嘯激清歌金石固易弊
日月同光華齊年與天地萬乘安足多
吁蹉篇
吁嗟此轉蓬居世何獨然長去本根逝宿夜
無休閒東西經七陌南北越九阡卒遇回風
起吹我入雲間自謂終天路忽然下沉泉驚
飈接我出故歸彼中田當南而更北謂東而
反西宕若當何依忽亡而復存飄颻周八澤
連翩歴五山流轉無恒處誰知吾苦艱願為
中林草秋随野火燔糜滅豈不痛願與株荄
連
鰕䱉篇
鰕䱉游潢潦不知江海流燕雀戲藩柴安識
鴻鵠游世士誠明性(此誠明一作世事)大德固無儔
駕言登五嶽然後小陵丘俯觀上路人勢利
惟是謀讎高念皇家遠懷柔九州撫劒而雷
音猛氣縱横浮汎泊徒嗷嗷誰知壯士憂
種葛篇
種葛南山下葛藟自成隂與君初婚時結髮
恩義深懽愛在枕席宿昔同衣衾竊慕棠棣
篇好樂如瑟琴行年將晩莫佳人懷異心恩
紀曠不接我情遂抑沉出門當何顧徘徊步
北林下有交頸獸仰見雙栖禽攀枝長歎息
淚下沾羅衿良馬知我悲延頸代我吟昔為
同池魚今為商與參往古皆懽遇我獨困於
今弃置委天命悠悠安可任
浮萍篇
浮萍寄清水隨風東西流結髮辭嚴親來為
君子仇恪勤在朝夕無端獲罪尤在昔蒙恩
惠和樂如瑟琴何意今摧頽曠若商與參茱
萸自有芳不若桂與蘭新人雖可愛不若故
所歡行雲有反期君恩儻中還慊慊仰天歎
愁心將何愬日月不恒處人生忽若寓悲風
來入帷(懷一作)淚下如垂露散(發一作)篋造新(作一)
(裳)衣裁縫紈與素
惟漢行
太極定二儀清濁始以形三光炤八極天道
甚著明爲人立君長欲以遂其生行仁章以
瑞變故誡驕盈神高而聽卑報若響應聲明
主敬細微三季瞢天經二皇稱至化盛哉唐
虞庭禹湯繼厥德周亦致太平在昔懷帝京
日&KR0628;不敢寧濟濟在公朝萬載馳其名
當來日大難
日苦短樂有餘乃置玉樽辦東厨廣情故心
相於闔門置酒和樂欣欣遊馬後來轅車解
輪今日同堂出門異鄉别易會難各盡杯觴
野田黃雀行
高樹多悲風海水揚其波利劒不在掌結友
何須多不見籬間雀見鷂自投羅羅家得雀
喜少年見雀悲拔劒捎羅網黃雀得飛飛飛
飛摩蒼天來下謝少年
門有萬里客
門有萬里客問君何鄉人褰裳起從之果得
心所親挽裳對我泣太息前自陳本是朔方
士今為吳越民行行將復行去去適西秦
怨歌行一首七解晉曲所奏
明月照高樓流光正徘徊上有愁思婦悲嘆
有餘哀(一解)
借問嘆者誰自云宕子妻夫行踰十載賤妾
常獨棲(二解)
念君過於渴思君劇於飢君為高山栢(一作)
(桐)妾為濁水泥(三解)
北風行蕭蕭烈烈入吾耳心中念故人淚墮
不能止(四解)
浮沉各異路會合當何諧願作東北風吹我
入君懷(五解)
君懷常不開賤妾當何依恩情中道絶流止
任東西(六解)
我欲竟此曲此曲悲且長今日樂相樂别後
莫相忘(七解)
桂之樹行
桂之樹桂之樹桂生一何麗佳揚朱華而翠
葉流芳布天涯上有棲鸞下有盤螭桂之樹
得道之眞人咸來會講仙教爾服食日精要
道甚省不煩淡泊無為自然乘蹻萬里之外
去留隨意所欲存高高上際於衆外下下乃
窮極地天
當牆欲高行
龍欲升天須浮雲人之仕進待中人衆口可
以鑠金讒言三至慈母不親憤憤俗間不辨
偽眞願欲披心自說陳君門以九重道遠河
無津
當欲游南山行
東海廣且深由卑下百川五嶽雖高大不逆
垢與塵良木不十圍洪條無所因長者能博
愛天下寄其身大匠無弃材船車用不均錐
刀各異能何所獨郤前嘉善而矜愚大聖亦
同然仁者各壽考四坐咸萬年
當事君行
人生有所貴尚出門各異情朱紫更相奪色
雅鄭異音聲好惡隨所愛憎追舉逐名百
心可事一君巧詐寧拙誠
當車以駕行
坐玉殿會諸貴客侍者行觴主人離席顧
視東西箱絲竹與鞞鐸不醉無歸來明燈以
繼夕
飛龍篇
晨遊太山雲霧窈窕忽逢二童顔色鮮好乘
彼白鹿手翳芝草我知眞人長跪問道西登
玉堂(臺一作)金樓複道授我仙藥神皇所造教
我服食還精補腦壽同金石永世難老
盤石篇
盤石山巔石飄颻澗底蓬我本泰山人何為
客淮東蒹葭彌斥土林木無分重岸巖若崩
缺湖水何洶洶蚌蛤被濱涯光彩如錦虹高
彼凌雲霄浮氣象螭龍鯨脊若丘陵鬚若山
上松呼吸喬船欐澎濞戲中鴻方舟尋高價
珍寶麗以通一舉必千里乘颸舉帆幢經危
履險阻未知命所鍾常恐沈黃壚下與黿鼈
同南極蒼梧野游盻窮九江中夜指參辰欲
師當定從仰天長太息思想懷故邦乘桴何
所志吁嗟我孔公
驅車篇
驅車撣駑馬東到奉高城神哉彼泰山五嶽
專其名隆高貫雲蜺嵯峨出太清周流二六
候間置十二亭上有涌醴泉玉石揚華英東
北望吳野西眺觀日精魂神所繫屬逝者感
斯征王者以歸天效厥元功成歴代無不遵
禮記有品程探策或長短唯德享利貞封者
七十帝軒皇元獨靈餐霞漱沆瀣毛羽被身
形發舉蹈虚廓徑庭升窈冥同壽東父年曠
代永長生
曹子建集卷第六
