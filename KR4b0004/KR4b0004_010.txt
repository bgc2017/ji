曹子建集卷第十
魏陳思王曹植撰
漢二祖優劣論
有客問予曰夫漢二帝高祖光武俱為授命
撥亂之君此時事之難易論其人之優劣孰
者為先予應之曰昔漢之初興高祖因暴秦
而起遂誅強楚光有天下功齊湯武業流後
嗣誠帝王之元勲人君之盛事也然而名不
繼德行不純道身殁之後崩亡之際果令凶
婦肆躭酷之心嬖妾被人豕之刑亡趙幽囚
禍殃骨肉諸吕專權社稷幾移凡此諸事豈
非高祖寡計淺慮以致然彼之雄材大略俶
儻之節信當世至豪徤壯傑士也又其梟將
畫臣皆古今之鮮有歷世之希覩彼能任其
才而用之聽其言而察之故兼天下有帝位
流巨功而遺元勲也世祖體乾靈之休德禀
貞和之純精通黃鐘之妙理韜亞聖之懿才
其為德也通達而多識仁智而眀恕重慎周
密樂施而愛人值陽九無妄之世遭炎光厄
會之運殷爾雷發赫然神舉用武略以攘暴
興義兵以殘賊神光前驅威光先游軍未出
於南京莾已弊於西都夫其蕩滌凶穢勦除
醜類若順迅風而縱烈火曬白日而掃朝雲
也爾乃廟謀而後動衆計定而後行師故攻
無不陷之壘戰無奔北之卒是以群下欣欣
歸心聖德宣仁以和衆邁德以來遠故竇融
聞聲而影附馬援一見而嘆息股肱有濟濟
之美元首有穆穆之容敦睦九族有唐虞之
稱高尚純樸有羲皇之素謙虛納下有吐握
之勞留心庶事有日昊之勤乃規弘跡而造
皇極創帝道而立德基是以計功則業殊比
隆則事異旌得則靡愆言行則無穢量力則
勢微論輔則力劣卒能握乾坤之休徵應五
百之顯期立不刊之遐迹建不朽之元功金
石播其休烈詩書載其勲懿故曰光武其優
也
魏德論
元氣否塞玄黃噴薄晨星亂逆隂陽舛錯四
海鼎沸蕭條沙漠武王之興也以道陵殘義
氣風發神戈退指則妖氛順制靈旗一舉則
朝陽播越惟我聖后神武蓋天威光佐掃辰
彗北蠻首尾爭擊氣齊率然乃電北席卷千
里隱乎若崩嶽盰乎若潰海愠彼蠻夏蠢爾
弗恭措我蕭斧簡武練鋒星陳而天運振耀
乎南封荆人封靡交益影從軍藴餘勢襲利
乘權蕩鬼區於白水摛矯制於遐川仰屬目
於條支晞弱水之潺湲薄張騫於大夏咲驃
騎於祁連其化之也如神其養之也如春柔
遠能邇誰敢不賓憲度增飾日曜月明跡存
乎建安道隆乎延康於是漢氏歸義顧音孔
昭顯禪天位希唐效堯上猶謙謙弗訥也發
不世之明詔薄居而弗從蹈北人之清節美
石戶之高介義貫金石神明巳興神祇致祥
乾靈效祜於是群公卿士功臣列辟率爾而
進曰昔文王三分居二以服事殷非能之而
弗欲蓋欲之而弗能况天網弗禁皇綱圯紐
侯民非復漢萌尺土非復漢有故皇父創迹
於前陛下光美於後蓋所謂勲成於彼位定
於此者也將使斯民播秬鬯植靈芝鋤歧穗
挹醴滋遂乃凱風回猋甘露匝時農夫詠於
田隴織婦而綜黃吻之齓含哺而怡鮐
背之老擊壤而嬉古雖稱乎赫胥曷若斯之
大治乎于時上富於春秋聖德汪濊竒志妙
思神鑒靈察方將審御隂陽增耀日月極禎
祥於遐奥飛仁風以樹惠既遊精於萬機
逍遥乎六藝兼覽儒林抗思乎文藻之場囿
容與乎道術之壃畔超天路而高峙階清雲
以妙觀將參跡於三皇豈徒論功於大漢天
地位矣九域清矣皇化四達帝猷成矣明哉
元首股肱貞矣禮樂既作興頌聲矣固封泰
山禪梁甫歴名山以祈福周五方之靈宇越
八九於往素踵帝王之靈矩流餘祚於黎烝
鍾元吉乎聖主
相論
世固有人身瘠而志立體小而名高者於聖
則否是以堯眉八彩舜目重瞳禹耳參漏文
王四乳然則世亦有四乳者此則駑馬一毛
似驥耳又曰宋臣有公孫吕者長七尺面長
三尺廣三寸若此之狀蓋遠代而求非一世
之異也使形殊於外道合其中名震天下不
亦宜乎語云無憂而戚憂必及之無慶而歡
樂必隨之此心有先動而神有先知則有先
見也故扁鵲見桓公知其將亡申叔見巫臣
知其竊妻而逃也荀子曰以為天不知人事
耶則周公有風雷之灾宋景有三舍之福以
為知人事耶楚昭有弗榮之應魏文無延期
之報由是言之則天道之與相占可知而疑
不可得而無也
辯道論
世有方士吾王悉所招致甘陵有甘始盧江
有左慈陽城有郗儉善辟糓悉號數百歲所
以集之魏國者誠恐此人之徒接姦詭以欺
衆行妖惡以惑民豈復欲觀神仙於瀛洲求
安期於邊海釋金輅而顧雲輿弃文驥而求
飛龍哉夫帝者位殊萬國富有天下威尊彰
明齊光日月宫殿闕庭焜耀紫薇何顧乎王
母之宫崑崙之域哉夫三烏被致不如百官
之美也素女嫦娥不若椒房之麗也雲衣羽
裳不若黼黻之飾也鴛螭載霓不若乘輿之
盛也瓊蕊玉華不若玉圭之潔也而顧為匹
夫所罔納虚妄之辭信眩感之說隆禮以招
弗臣傾産以供虛求散玉爵以榮之清閒館
以居之經年累稔終無一驗雖復誅其身滅
其族紛然足為天下一咲矣若夫玄黃所以
娛目鏗鏘所以聳耳媛妃所以紹光芻豢所
以悦口也何必甘無味之味聽無聲之樂觀
無彩之色也
藉田說
春畊于藉田郎中令侍寡人焉顧而謂之曰
昔者神農氏始嘗萬草教民種植今寡人之
興此田將欲以擬乎治國非徒供耳目而已
也夫營疇萬畒厥田上下經以大陌帶以横
阡此亦寡人之封疆也日殄没而歸館晨未
昕而即野此亦寡人之先下也菽雚特疇禾
黍異田此亦寡人之理政也及其息涌庇
重隂懷有虞撫素琴此亦寡人之所親賢也
蔾臭蔚弃之遠疆此亦寡人之所遠佞也
若年豐歲登果茂菜滋則臣僕小大咸取驗
焉又曰封人有能以輕鑿修鈎去樹之蝎者
樹得以茂繁中舍人曰不識天下者亦有蝎
者乎寡人告之曰昔三苖共工鯀驩兜非堯
之蝎歟問曰諸侯之國亦有蝎乎寡人告之
曰齊之諸田晉之六卿魯之三桓非諸侯之
蝎歟然三國無輕鑿脩鈎之任終於齊簒魯
弱晉國以分不亦痛乎曰不識為君子者亦
蝎乎寡人告之曰固有之也富而慢貴而驕
殘仁賊義甘財悦色此亦君子之蝎也天子
勤耘以牧一國大夫勤耘以收世禄君子勤
耘以顯令德夫農者始於種終於穫澤既時
矣苗既美矣弃而不耘則改為荒疇蓋豐年
者期於必收譬脩道亦期於殁身也
令禽惡鳥論
國人有以伯勞生獻者王召見之侍臣曰世
人同惡伯勞之鳴敢問何謂也王曰昔尹吉
甫用後妻之說殺孝子伯奇吉甫後悟追傷
伯奇出遊于田見鳥鳴于桑見其聲噭然吉
甫動心曰伯勞乎乃撫翼其音尤切吉甫乃
顧謂曰伯勞乎是吾子棲吾輿非吾子飛勿
居鳥尋聲而栖于蓋吉甫遂射殺後妻以謝
之故俗惡伯勞之鳴言所鳴之家必有尸也
此好事者附名為之說而今普傳惡之斯實
否也伯勞以五月而應隂氣之動隂為賊害
蓋賊害之鳥也其聲鵙鵙然故俗憎之若其
為人災害愚民之所信通人之所略也鳥鳴
之惡自取憎人言之惡自取滅不有能累於
當世也而凶人之行弗可易梟鳥之能不可
更者天性然也昔荆人之梟將巢於吳鳩遇
之曰何去荆而巢吳乎梟曰荆人惡予之聲
鳩曰子不能革子之音則吳楚之民不異情
也為子計者莫若宛頸戢翼終身勿復鳴也
昔會朝議者有人問曰寧有聞梟食其母乎
有荅之者曰嘗聞烏反哺未聞梟食母也問
者慚唱不善也得善者莫不訓而放之為利
人也得惡者莫不糜之齒牙爲害身也鳥獸
昆蟲猶以名聲見異况夫吉士之與凶人乎
魏德論謳
榖
於穆聖皇仁暢惠渥辭獻减膳以服鰥獨和
氣致祥時雨洒沃野草萌芽變化嘉榖
禾
猗猗嘉禾惟糓之精其洪盈箱恊穗殊莖昔
生周朝今植魏庭獻之朝堂以照祖靈
鵲
鵲之疆疆詩人取喻今存聖世呈質見素飢
食苕華渴飲清露異於儔疋衆鳥是
鳩
班班者鳩爰素其質昔翔殷邦今為魏出朱
目丹趾靈姿詭類載飛載鳴彰我皇懿
髑髏說
曹子遊乎陂塘之濱步乎蓁穢之藪蕭條潜
虚經幽踐阻顧見髑髏塊然獨居於是伏軾
而問之曰子將結纓首劒殉國君乎將被堅
執銳斃三軍乎將嬰兹固命疾隕傾乎將壽
終數極歸幽冥乎叩遺骸而嘆息哀白骨之
無靈慕嚴周之適楚儻託夢以通情於是伻
若有來怳若有存影見容隱厲聲而言曰子
何國之君子乎既往輿駕閒其枯朽不惜咳
唾之音而慰以若言子則辯於辭矣然未達
幽冥之情死生之設也夫死之為言歸也歸
也者歸於道也道也者身以無形為主故能
與化推移隂陽不能更四時不能虧是故洞
於纖微之域通於怳惚之庭望之不見其象
聽之不聞其聲挹之不充注之不盈吹之不
凋嘘之不榮激之不流凝之不停寥落冥漠
與道相拘偃然長寢樂莫是踰曹子曰予將
請之上帝求諸神靈使司命輟籍反子骸形
於是髑髏長呻廓然歎曰甚矣何子之難語
也太素氏不仁勞我以形苦我以生今也幸
變而之死是反吾眞也何子之好勞而我之
好逸乎予將歸於太虚於是言卒響絶神光
霧除顧將旋軫乃命僕夫拂以玄塵覆以縞
巾爰將蔵彼路濱覆以丹土翳以綠榛夫存
亡之異世乃宣尼之所陳何神憑之虚對云
死生之必均
曹子建集卷第十終
