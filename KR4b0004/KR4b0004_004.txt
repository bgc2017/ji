曹子建集卷第四
魏陳思王曹植撰
神龜賦(并序)
龜夀千歲時有遺余龜者數日而死肌肉消
盡唯甲存焉余感而賦之曰
嘉四靈之建德各潜位乎一方蒼龍虬於東
嶽白虎嘯於西崗玄武集於寒門朱雀棲於
南鄉順仁風以消息應聖時而后翔嗟神龜
之奇物體乾坤之自然下夷方以則地上規
隆而法天順隂陽以呼吸藏景曜於重泉餐
飛塵以實氣飲不竭於朝露步容趾以俯仰
時鸞回而鶴顧忽萬載而不恤周無疆於太
素感白靈之翔翥卒不免乎豫且雖見珍於
宗廟罹刳剥之重辜欲愬怨於上帝將等愧
乎游魚懼沈泥之逢殆赴芳蓮以巢居安玄
雲而好静不滛翔而改度昔嚴周之抗節援
斯靈而托喻嗟禄運之屯蹇終遇獲於江濱
歸籠檻以幽處遭淳美之仁人晝顧瞻以終
日夕撫順而接晨遘滛災以殞越命勦絶而
不振天道昧而未分神明幽而難燭黃氏沒
於空澤松喬化於扶木蛇折鱗於平皋龍脫
骨於深谷亮物類之遷化疑斯靈之解殼
白鶴賦
嗟皓麗之素鳥兮含竒氣之淑祥薄幽林以
屏處兮蔭重景之餘光狹單巢於弱條兮懼
衝風之難當無沙棠之逸志兮欣六翮之不
傷承邂逅之僥倖兮得接翼於鸞凰同毛衣
之氣類兮信休息之同行痛美會之中絶兮
遘嚴灾而逢殃拜太息而祗懼兮抑吞聲而
不揚傷本規之違忤悵離群而獨處恒竄伏
以窮栖獨哀鳴而戢羽冀大綱之難結得奮
翅而遠遊聆雅琴之清韻記六翮之末流
蟬賦
唯夫蟬之清素兮潜厥類乎太隂在盛陽之
仲夏兮始遊豫乎芳林實澹泊而寡慾兮獨
咍樂而長吟聲皦皦而彌厲兮似貞士之介
心内含和而弗食兮與衆物而無求棲高枝
而仰首兮頼朝露之清流隱柔桑之稠葉兮
快閒居而遁暑苦黃雀之作害兮患螂螳之
勁斧冀飄翔而遠托兮毒蜘蛛之網罟欲降
身而卑竄兮懼草蟲之襲予免衆難而弗獲
兮遥遷集乎宫宇依名果之茂隂兮托脩幹
以静處有翩翩之狡童兮步容與於園圃體
離朱之聦視兮姿才捷於猴猿條㒺葉而不
挽兮樹無榦而不緣翳輕驅而奮進兮跪側
足以自閒恐余身之驚駭兮精曾睨而目連
持柔竿之冉冉兮運微黏而我纏欲翻飛而
愈滯兮知性命之長捐委厥體於夫炎
炭而就燔秋霜紛以宵下晨風裂其過庭氣
&KR0579;怛而薄軀足攀木而失莖吟嘶啞以沮敗
狀枯槁以喪形辭曰詩歎鳴蜩聲嘒嘒兮盛
陽則來大隂逝兮皎皎貞素俟夷節兮帝臣
是戴尚其潔兮
鸚鵡賦
美中州之令烏越衆類之殊名感陽和而振
翼遁太隂以存形遇旅人之嚴網殊六翮之
無遺身挂滯於重籠孤鴜鳴而獨歸豈予身
之足惜憐衆雛之未飛分靡軀以潤鑊何全
濟之敢希蒙含育之厚德奉君子之光輝怨
身輕而施重恐往惠之中虧常戢心以懷懼
雖處安其若危永哀鳴其報德庶終來而不
疲
鶡賦
鶡之爲禽猛氣其闘終無勝負期於必死遂
賦之焉
美遐忻之偉烏生大行之嵓阻體貞剛之烈
性亮乾德之所輔戴毛角之雙立揚玄黃之
勁羽其沈隕而重辱有節士之儀矩降居擅
澤高處保岑遊不同嶺棲必異林若有翻雄
駭游孤鴜驚翔則長鳴挑敵鼓翼專揚踰高
越壑雙不隻僵階侍斯珥俯耀文墀成武官
之首飾增庭燎之高暉
離繳鴈賦(并序)
余游於武陵中有鴈離繳不能復飛顧命舟
人追而得之故憐而賦焉
憐孤鴈之偏特情惆焉而内傷含中和之絶
氣赴四節而征行遠玄冬於南裔避炎夏於
朔方掛微軀之輕翼忽頽落而離群旅暗驚
而鳴遠徒矯首而莫聞甘充君之下厨膏函
牛之鼎鑊蒙生全之顧覆何恩施之隆博於
是縱軀歸命無慮無求飢食稻梁渴飲清流
鷂雀賦
曰鷂欲取雀雀言雀微賤身卑些少肌肉瘠
瘦所得蓋少君欲相噉實不足飽鷂得雀言
初不敢語頃來轗軻資糧乏旅三日不食略
思死鼠今日相得寧復置汝雀得鷂言意甚
怔營性命至重雀鼠貪生君得一食我命是
傾皇天降鑑賢者是聽鷂得雀言意甚怛惋
當死斃雀頭如果蒜不早首服烈頸大喚行
人聞之莫不往觀雀得鷂言意甚不移目如
擘椒跳蕭二翅我當死矣略無可避鷂乃置
雀良久方去二雀相逢似是公嫗相將入草
共上一樹仍叙本末辛苦相語而共出為鷂
所捕頼我翻捷體素便附說我辨語千條萬
句欺恐舍長令兒大怖我之得免復勝於死
自今徙意莫復相妬
蝙蝠賦
曰吁何奸氣生兹蝙蝠形殊性詭每變常式
行不由足氣不假翼明伏暗動盡似鼠形謂
鳥不似二足為毛飛而含齒巢不哺鷇空不
浮子不容毛群斥逐羽族下不蹈陸上不馮
木
芙蓉賦
覽百卉之英茂無斯華之獨靈結脩根於重
壤泛清流而擢莖其始榮也皦若夜光尋扶
桑其揚暉也晃若九陽出暘谷芙蓉蹇産菡
萏星屬絲條垂珠丹榮吐綠焜焜韡韡爛若
龍燭觀者終朝情猶未足於是狡童媛女相
與同遊擢素手於羅袖接葩於紅中流
酒賦(并序)
余覽楊雄酒賦辭甚瑰瑋頗戲而不雅聊作
酒賦粗究其終始賦曰
嘉儀氏之造思亮兹美之獨珍仰酒旗之景
曜恊嘉號於天辰穆生以醴而辭楚侯嬴感
爵而增深其味有宜城醪醴蒼梧縹清或秋
藏冬發或春醖夏成或雲拂潮涌或素蟻浮
萍爾乃王孫公子遊俠翺翔將承芬以接意
會陵雲於朱堂獻酬交錯宴咲無方於是飲
者並醉縱横諠譁或揚袂屢舞或扣劒清歌
或嚬噈辭觴或奮爵横飛或歎驪駒旣駕或
稱朝露未晞於斯時也質者或文剛者或仁
卑者忘賤寠者忘貧於是矯俗先生聞之而
歎曰噫夫言何容易此乃滛荒之源非作者
之事若耽于觴酌流情縱逸先王所禁君子
所斥
槐賦
羡良木之華麗爰獲貴於至尊憑文昌之華
殿森列峙乎端門觀朱欀以振條據文陛而
結根楊沉隂以博覆似明后之垂恩在季春
以初茂踐朱夏而乃繁覆陽精之炎景散流
耀以增鮮
植橘賦
有朱橘之珍樹于鶉火之遐鄉禀太陽之烈
氣嘉杲日之休光體天然之素分不遷徙于
殊方播萬里而遥植列銅爵之園廷背江川
之暖氣處玄翔之肅清邦換壤别爰用喪生
處彼不凋在此先零朱實不凋焉得素榮惜
寒暑之不均嗟華實之永乖仰凱風以傾葉
冀炎氣之所懷颺鳴條以流響晞越鳥之來
栖夫靈德之所感物無微而不和神蓋幽而
易激信天道之不訛旣萌根而弗幹諒結葉
而不華漸玄化而弗變非彰德於邦家附微
條以嘆息哀草木之難化
曹子建集卷第四
