霽山文集卷二宋林景熙撰
白石樵唱二
雜詠十首酬汪鎮卿(名鼎號桐陽平陽人)
㕙烏不停飛歛景下蒙谷征途險在前而况車折軸夸
父追羲和欲挽丹砂轂意遠力不任化作鄧林木漫漫
夜何如長歌飯觳觫
百感凑孤夜江樓起呼月秋蟲聲轉悲念此衆芳歇人
生非金石青鬢忽已雪踰淮橘心移出山泉性汨猗蘭
抱孤芳不受宿莽没
老來屏人事北窗寄高眠飄颻御風遠銀闕開九天虎
豹不見嗔豈予有仙緣玉座覆紅雲香爐霏紫烟黃冠
立小兆冉冉導我前下土蟣虱臣微衷懷欲宣兵戈幸
休息饑饉方連綿洪惟大生德實制水旱權願言回哀
眷與世蘇倒懸皇靈閔臣請曰其啓豐年再拜謝闕下
回飈墮林泉夜雷聲殷殷甘澤朝盈田沉思喜且驚魂
交非偶然士抱當世憂天猶為之憐况此咎證臻庸非
爕理愆貞觀有房杜斗米曾三錢
鳳德嗟已衰宣尼欲浮海頼有載道經神功補元宰删
詩挽風變繫易憂世駭春秋筆削嚴西秦書乃采微義
將警周逆悲大運改悠悠千古心後死文乃在
予有憂世心蒿然見眉睫崇交擬昔人西風寄三疊作
詩匪雕鎪要與六義涉臣甫再拜鵑高風或可躡肯作
蟋蟀鳴悲凉和秋葉
青蓮不墮劫金鼎能回枯吾道寄流水此外何所須豈
不念百年奄忽歸丘墟生死同晝夜逆天詎敢居異端
紛溺人微此吾其魚
淪惡易如墜進善難如登危哉方寸地風雨吹冥冥尺
水增丈波鰍鱔亦為鯨海桑空變易天地終清寧感此
坐中夕疎林動秋聲
漢日落西崦孤彗明中州玄德負英猛欲挽無萬牛龍
鳳一已逝斯人復安求區區守江左老此以莵裘大義
固不識卑哉孫仲謀
垂垂大厦顛一木支無力精衛悲滄溟銅駝化荆棘英
風傲几碪濱死猶鐵脊血染沙場秋寒日亦為碧惟留
吟嘯編千載光奕奕
權臣坐偃月棄官如飄蓬及兹顛沛秋翻然挺孤忠一
死未得所網羅挂秋鴻渡淮已不食蛻槁夷齊風何人
續遷史表為節義雄
趙奥别業(在平陽城西二里馬鞍山下)
已無湖海夢漸老足閒情野杖日尋壑家書時到城開
池納天影種竹引秋聲亦愛簞瓢樂年來世味輕
草花
不入羣芳譜生機屑化工十年多曠土一種自春風蝶
舞殘陽影螢明細雨叢令人懷洛艷錦幄照簾櫳
夜意
澹然無一事至樂在書床老石棲雲定疎松過雨香碪
清秋巷迥燈白夜堂凉此意無人會重城醉夢鄉
老松舊隐為曹許山賦(許山諱櫓孫瑞安人父侍郎松廬先生暮年手)
(植七十五松於庭夾徑蔚然其後因有老松舊隐之署)
七十五松在當年手植翁龍髯雲滿壑鶴唳月當空三
品非秦爵諸郎有晉風夜深清籟發歸珮玉丁東
中和節
柳下一瓢酒湖風散積隂晴舒生物命春酌化工心鶯
語調寒燠花粧定淺深悠然情性會宇宙入孤吟
天台隐者
俗駕不曾到瘦笻時復携肺肝清澗飲鬢髮老巖棲野
巷猶雞犬春城自鼓鞞未應人世外别有武陵溪
新昌道上
江湖猶是客歲月已成翁仙路重雲外人家落木中山
㾗經燒黑土脉入泉紅又得春風信孤花照驛東
寄懷
風雨知何夕干戈寄此身青燈少年夢白髮異鄉春水
驛逢花使丹田守谷神行窩隨處樂聊自得吾真
贈吳秀才林東歸
幾夜高堂夢不知山水長西風歸鴈蕩落日過烏傷斷
影雲空白孤心草欲黃終憐負甘旨淚洒蓼莪章
越中送徐君寅歸閩
此地同為客當秋獨送君斜陽留薄醉遠道惜輕分老
泪遺陵木鄉山出海雲天南有回雁音信倘相聞
餞盛景則教授(台州黃巖人職教平陽)
空明仙人朝帝所跨鶴凌虚墮霜羽洞中石髓流不乾
聖泉寫入君肺腑潘江陸海一目盡自提脩綆汲千古
碧芹水冷涵夜燈丹鳳山空鳴曉鼔有時白戰風騷場
小巫見之縮雙股飯雖不足仁義腴墻隂老薺羹春苦
丈夫出處各有道天地綱常要撑拄俗吏惟知騁刀筆
腐儒亦或拘訓詁雲霧窗寒森寳書廣文袖有脩月斧
離亭酒短秋帆開鴈蕩峰前桂花雨
送横舟真士游茅山(任真平陽人姓林氏茅山在建康府)
海鯢吹腥浪千尺野渡横舟人不識春風未暖六經灰
閒抱黃庭煮白石綠章夜徹九虎關坐使孽海生青蓮
蟾蜍窟冷手自探西湖一鶴梅花仙四時茫茫行大塊
君向何山飛羽佩雙袖携雲發天台孤竹騎龍窮地肺
瓣香持謁三茅君上清袐笈開瓊文十月嬰兒誰抱送
飛出泥丸跨丹鳳
讀秦紀
琅邪臺上晚雲平虎視眈眈隘八紘萬里不知人半死
三山空覓草長生兆來鬼璧沙丘近威動神鞭海石驚
書外有書焚不盡一編圯上漢功名
項羽里(在山隂縣南十五里有廟在焉)
英雄蓋世竟何為故里凄凉越水涯百二勢傾爭逐鹿
八千兵散獨乘騅計疎白璧孤臣去淚落烏江後騎追
遺廟荒林人酹酒至今春草舞虞姬
元日即事
宿霧沉城海日遲十年冉冉鏡中絲江湖舊夢衣冠在
天地春風鼔角知杜曲桑麻歸已晚尚平婚嫁畢何時
野人問我行藏事自向庭前采柏枝
燈市感舊
舊夢仙山駕海鼇飛梅如剪柳如繅千門疑是繁星落
九陌不知明月高零亂遺鈿空宿草昇平疊鼓散春濤
寒燈寥落殘書在獨抱荒愁寄濁醪
栝城(處州古為栝城)
寒芒曾動少微星一水溶溶疊嶂横落日漁舟吹遠笛
斷烟戌屋帶荒城沙鷗欲近如招隐關樹無多亦厭兵
却憶鶯花亭外路太平簫鼓沸春聲
答唐玉潜(越州人東墅註玉潜名珏即與霽山同收宋陵骨各葬義士也)
畎畆孤心老未衰一籬瘦菊一瓢詩黃埃赤日漫多事
蒼狗白雲能幾時山酒柏香春夀母案書芸冷夜呼兒
横琴妙在無弦處何必知音有子期
陪王監簿宴廣寒游次韻(亭四畔皆植木犀名廣寒)
銀橋疑駕海天長丹粟離離照翠觴影浸山河瓊殿冷
舞深風露羽衣香亦知廣莫元無野却笑温柔别有鄉
手折一枝驚昨夢素娥憐老授玄霜
楊妃菊
昭陽舊恨逐風飄歲晚山中霜露饒彭澤歸來空自老
中原舞破為誰嬌返魂碧海薰初炷宿酒沉香暈不消
亦是前身曾捧硯品題因得入詩瓢
漁舍觀梅
冷雲漠漠護籬隂瀟洒苔枝出竹林影落寒磯和雪釣
香浮老瓦帶春斟幾憑水驛傳芳信秪許沙鷗識素心
回首西湖千樹遠扁舟寂寞夢中尋
陶山十咏和鄧牧心(陶山在越州南以陶貞白嘗隐於此故名)
晴峰無數蘸清流窈窕寒生六月秋百鍊不須歐冶劍
沼吳人在采蓮舟
右若耶溪
巨犗長竿釣海波空遺磯石卧荒坡千年無此垂綸手
多少饑民向浙河
右任公子釣石
流來一水截人寰虹背秋寒十二闌白鶴飛邊人影絶
天風吹珮玉珊珊
右集仙橋
笑拂青蘿問隐君千巖秋色此平分當時宴坐無人識
唯有松風共白雲
右陶宴嶺
一室元無斧鑿㾗閒雲四壁守孤猨空山静閱古今過
不老乾坤是此門
右石石
玉笥孤帆喚不來長風破浪憶江淮不知海水何年陸
萬斛龍驤寄斷崖
右石船
聞說東夷有聖人歴山何處此耕雲露苗猶洒當年泣
寂寞春風鳥自耘
右舜田
鈞天夢破珊瑚枕巖壑春供翡翠屏一卷黃庭雲半席
夜深讀與嶺猨聽
右葛仙翁石牀
元非鑄冶自成灣烏兔烹煎那得閒却問黃糧幾番熟
不知沸鼎在人間
右上下二鑊
洞霞疑接台峯近石棧空歌蜀道難一種靈苖人不識
半山霜露夜痕乾
右附子岡
酬謝臯父見寄(南劍人翺)
入山采芝薇豺虎據我丘入海尋蓬萊鯨鯢掀我舟山
海兩有礙獨立凝遠愁美人渺天西瑶音寄青羽自言
招客星寒川釣烟雨風雅一手提學子屨滿戶行行古
臺上仰天哭所思餘哀散林木此意誰能知夜夢繞勾
越落日冬青枝
送喻舜舉歸夀乃翁七十
聞君有竒氣千巖在胷中歲晚携甘旨歸以獻乃翁乃
翁松柏姿深村侣樵農風塵了不識七十顔如童舉桉
各華髮抱孫戲花叢境閒意易足食淡神常豐乃知世
網外宇宙皆空同仰山千歲酒綵袖圍春風
過徐禮郎狀元坊(徐儼夫字公聖平陽人淳祐廷對第一終禮部郎中)
名坊臨野渡曾此産魁豪湖帶詩書潤山增科第高劫
灰遭斷礎鬼火出深蒿東海揚塵久無人釣六鼇
古松
雷電空山夜髯蛟起石泉喬隂無六月老氣欲千年斸
藥人能夀巢枝鳥亦仙天風靈籟發彷彿奏虞絃
訪朱月峰不值
見訪擕琴去西風半日程雲留秋渡冷月過别峰明落
葉驚疎鬢黃花照澹情思君不能寐一雁呌深更
題長春子自畫(吕洞賓别號長春子)
辟糓曾吞日月華春風不老聚三花玄關一竅通無極
白髮餘生笑有涯野鶴相看盟秀竹洞雲何處食靈瓜
披圖彷彿榴皮迹珍重還如東老家
輓浙西提舉李公(名錫字宗禹永嘉人)
文獻凋零半壟雲荆花舊宅冷溪濱欲知禮樂千年事
曾寄行藏八袠身旌節自天驚隔世衣冠入地見全人
鵠袍猶憶談經處風雨宫槐暗落薪
輓徐若翁(似孫自號肖梅温州城西人)
化鵬有便風初積棲鵩無端日已斜絶漠亦傳垂死偈
故朝曾是勸忠家層霄夢斷關山笛深雪魂歸院落花
公論盖棺應自定猶言遺德在東嘉
重過虎林(虎林山在錢塘舊治北半里亦曰武林今為郡稱)
漠漠江湖夢蕭肅禾黍秋清笳吹落日白髮過西州池
涸神龍逝山空老鳳愁惟餘關外水寂寞自東流
故宫
驚風吹雨過歴歴大槐蹤王氣銷南渡僧坊聚北宗烟
深凝碧樹草沒景陽鐘愁見花甎月荒秋咽亂蛬
辟雍(天子學宫之名)
冠帶百年夢昔游今重嗟璧池春飲馬槐市暝藏鴉堂
鼓晨昏寂廊碑風雨斜石經雖不火歲歲長苔花
禮闈(禮部貢院也)
楓陛將親策蘭宮此並馳凡鱗風雨化澹墨鬼神司染
柳春衣净看花曉馬遲偶來追昨夢戌屋草離離
西湖
繁華巳如夢登覽忽成塵風物矉西子笙歌醉北人斷
猨三竺曉殘柳六橋春太一今誰問斜陽自水濱
拜岳王墓(岳飛葬西湖之栖霞嶺)
寥落一坏在英雄萬古冤孤忠懸白日遺恨寄中原樹
老殘霞澹塵深斷碣昏東南天半壁往事泣寒猿
孤山(在西湖林逋隐於此山)
回首咸平夢清風自滿湖乾坤一士隐身世此山孤鶴
去空秋影梅開尚舊株耳孫今白髮持酒酹寒蕪
葛嶺(宋度宗賜賈似道第於西湖葛嶺)
不讀霍光傳炫然桃李門湖山變朝市烽火滿乾坤膽
落冰天騎魂飛瘴雨村春風吹麥秀誤國竟何言
飛來峰(在武林)
何年移竺國秀色發稜層清極不知夏虚中欲悟僧樹
幽嵐氣重泉落乳花凝猶憶烹茶處閒來話葛藤
寄别諸公
盍簮譚舊夢持酒送餘春天地綠隂雨江湖白髮人時
平銷劍氣客久積衣塵又出重關北斜陽獨問津
五月五日寓嘉禾學宫顧東浦載酒相過二博
士偕來飲就醉翌日留詩為别
嘉禾古三輔積水何蒼茫舊游夢歴歴况此逢端陽束
艾肖人形傾葵抱天常蕭蕭老逢掖得依夫子墻鵷湖
無五月宿雨生微凉客從東浦來手持紫霞觴采蒲汎
纖玉沃我書傳香殷勤兩博士雜出肴與漿書嚢談未
了一醉齊彭殤酒醒忽不樂起看北斗芒歲月感疎鬢
風烟渺殊方明當理征棹斜日鱸魚鄉
訪二陸故居(機雲故居在華亭縣西北三十里崑山下)
風流懷二陸才名動三吳斯人不可作千載空烟蕪當
時騁俊筆萬象争先驅有如明月璧美價傾鴻都世運
有翻覆韞匵真良圖惜哉去就乖毁此千金軀人生皆
有死百年同須臾獨遺文字芳乃與天壤俱凄凉崑山
寒冉冉谷水枯白鶴久已寂黃犬誰復呼荒祠掛殘陽
扁舟入菰蒲采蓴薦秋水庶以明區區
簡衛山齋(平陽人寓居松江府)
虎林一傾盖草窗雪初殘酒酣夜剪燭妙語鏗琅玕回
首隔吳越清風渺難攀焉知白首餘遠訪滄波間大鵬
九萬里神駿十二閑天風非不高乃樂烟水寬乾坤寄
一齋江湖浮九山何當躡飛珮跨鶴青雲端
會嚴陵邵德芳同舍邀宿玄同齋道舊有作
槐市夢忽醒喬柯落風雨何人斧為薪遺根尚依土緬
懷赤煒初鬱若翠蛟舞其下有橋門雍雍冠帶聚萬物
逓衰盛千載一仰俯射策君先登氣勇不再鼓邅廻三
舍間我亦躋寸武雲雷膏尚屯有志良獨苦空山少芝
薇大澤多網罟爾來涉長途征衣拂天姥遥泛松江舟
薰風采芳杜故人隐雲間九山青照戶相逢各華顛舊
事不敢吐悠哉抱玄同高卧標枝古
謁陸宣公祠(在嘉興)
冰玉為骨秋為神堂堂内相真天人諫草數百垂清芬
仁義一洗功利塵刳肝瀝血空排雲白日不鑒吾忠勤
奉天詔下哀痛新將士感泣天亦聞皇威雷動清九垠
一紙可敵百萬軍草茅學古期致君以額叩閽九虎嗔
玉堂雲霧當華津耿耿何不批龍鱗一尊酹古凄夕曛
鵷湖之水春復春
雲間懷古(雲間秀州地名)
薰風短棹水粼粼老鶴疎林寂不聞内史祠荒殘碣雨
黃門書冷半堆雲獵場斜日分桑塢馳道深秋走鹿羣
寥落一觴誰弔古漁鄉烟景各平分
劉伶墓(在嘉興縣東二十七里)
碧落當年墮酒星醉中萬事一浮萍亦知人世無窮事
一醉松根不肯醒
黃耳塚(陸機犬名黃耳)
筠筒音斷水雲村吠入空林枸杞根我亦天涯音信杳
盧令詩在為招魂
蘇小小墓(錢塘名倡有墓在嘉興縣西南六十步)
歌舞風流憶舊家一丘落月幾啼鴉芳魂不肯為黃土
猶幻燕支半樹花
過澱山(在秀州華亭縣東南三十里其山水色皆如澱)
泖口乘寒浪湖心散積愁菰蒲疑海接鳬鴈與天浮澤
國無三伏風颿又一州平生漫為客竒絶在兹游
舟次吳門
懷古心猶壯臨流影自孤湖烟迷檇李城木出姑蘇草
暗春驚鹿菰香秋試鱸青樓舊時月無復聽吳歈
虎丘寺(在蘇州城西北九里)
突兀僧房倚翠微金精幻虎覇圖非瓊田萬頃山如湧
鐵壁千尋泉自飛堂在經聲通老石樓開塔影落秋衣
千年幽獨嗟誰氏斷刻苔深帶夕暉
劍池(在虎丘寺前)
鑿開神斧是何年珠鴈金鳬鎻冷烟薜荔帶雲懸古木
轆轤卷月出秋泉巖前洗劍精疑伏林下烹茶味亦禪
高倚石闌清嘯發恐驚池底老龍眠
垂虹橋(在蘇州吳江)
地坼東吳海脉連畫橋兩道跨晴川影翻河漢蛟龍國
勢壓江湖螮蝀天幾處征帆浮日月四洲譙角隔風烟
三高遠矣荒祠在一笛闌干夕照邊
館娃宫(在蘇州城外硯石山上盖以西施得名吳以美女為娃也)
苧羅山女入宫新四壁黃金一笑春步輦醉歸香逕月
隔江還有卧薪人
真娘墓(在虎邱中路)
歌聲舞影散春霞月殉香魂幾落花休恨天家無分到
漢妃青塚落胡沙
羞墓(朱買臣妻墓也在嘉興北七里)
遠望車塵汗雨流自知覆水已難收為君富貴妾羞死
富貴如君不自羞
京口月夕書懷(鎮江路也)
山風吹酒醒秋入夜燈凉萬事已華髮百年多異鄉遠
城江氣白高樹月㾗蒼忽憶凭樓處淮天雁呌霜
許郢州故宅(唐許渾居潤州京口故宅在南門丁夘橋)
讀君丁夘集想此建橋時荒草一區宅清風七字詩吳
雲含静態郢樹寄餘悲落日空懷古長歌知不知
多景樓故址(在潤州城西土山上甘露寺側)
灰飛百尺景愁人斷礎殘蕪但鹿羣對峙金焦兩拳石
平分淮浙半江雲乾坤幾沸蕭公鑊風浪空藏郭氏墳
野衲不知興廢事梵宮金碧自紛紛
鶴林寺(在潤州黃鶴山上)
流水蒼松石逕斜甕城城外梵王家仙林不返雲巢鶴
僧鉢曾移海國花剥落苔碑秋卧草荒凉竹院午敲茶
當時一擲乾坤手曾向山窗倚暮霞
金山寺(在潤州江心去城十里)
吳楚風烟畫裏看中流樹色擁禪關一星化石江成陸
雙塔摩空寺裹山衲寄雲林清海怪泉移蛟窟照僧閒
千年天塹今如掌寂寞寒潮自往還
焦山寺(在楊子江中與金山相對)
山裹中流小梵林寳蓮鼇背翠沉沉半空但覺烟嵐合
三面不知風浪深仙井浴丹開曉日海門浮玉澹秋隂
洞深瑶草無人采瘞鶴殘碑浸碧潯
宋武帝居今為夀丘寺
青衣夢破滿林烟一擲乾坤亦偶然僧屋翠微看月上
江山猶似永初年
中&KR0893;泉舊在揚子江心今題金山寺井曰第一
名泉余疑而問僧僧謂神龍所移嘗示夢方丈
亦愚世也然江心風濤茫渺縱有泉不復可取
蜀波萬里與淮連揚子江心浪拍天陸羽當年亦竒士
驪龍蟄處識名泉
金鼇背上汲清泠僧說龍移遠脉靈若定此泉為第一
惠山未必服中&KR0893;
惠山泉(去無錫縣七里山東西有泉皆合於溪西南入太湖)
第二名泉在深雲護石闌九峰靈氣洩三伏細流寒遠
脈松長潤餘香茗欲殘荒祠懷陸羽一掬酹空壇
丹陽泉
揚子江中㪺夜月慧山亭上漱朝烟遥看丹氣霏微裏
二十泉中第四泉
新豐道中(丹陽地名)
長飈卷炎埃澄空出秋素迢迢鐵甕城回首隔蒼霧酒
帘颺荒市笳鼓發深戌倚篷問舟人云是新豐路籬落
雞欲棲野水牛羊渡不見抱琴人斜陽在高樹
石翁嫗(在丹陽)
束艾楚俗愚鑄金秦民怖何年斵雲根偶立此翁嫗千
春衣莓苔偕老食風露世人輕結髮覆水或旦暮乃習
無情緣永與天壤固停舟一訪古久欲祛此錮父老向
我言曾是梁朝墓衣冠化黃土古丘亦成路當年殉金
棺茲物獨如故閱世如過客興亡了不悟時借牛礪角
敲火戲童䜿
毘陵太平院壁間畫山水熟視之有飛動勢殆
仙筆也因題
山風不動雲四寂萬頃波濤生素壁三峽夜怒搖星河
九溟晝沸卷霹靂誰將江海一筆吞華陽入硯玄波翻
靈鼇東轉坤軸動驚浪出没蛟與黿毫端分寸千萬里
人心之險亦如此老僧閱世如閱畫面壁凝然悟玄理
嗟余老作汗漫游寒光飛動六月秋乃知瞿塘在平陸
安得竹葉吹成舟
舟中書事
村酒沽來濁可斟扁舟過雨繫楓林午香吹稻海田熟
秋蔓引苽茅屋深天地暗塵歸客鬢江湖斜日動鄉心
衰年自笑為形役空羡閒鷗卧水隂
蜀頭陀客吳歲久持行精勤有道者也
三峽無歸夢閒雲澹石牀半生修白社孤影寄朱方覺
路心如月高年頂不霜翻憐來往者終日為誰忙
練川道中次胡汲古韻
客中還又客回首憶并州一枕江湖夢五更風雨舟水
寒荷葉老蟲響豆花秋幾度看雲坐吾生亦覺浮
劉龍洲墓(名過字改之有墓在蘇州)
一坏寂寞幾秋風雲斷洲空憶老龍湖海劉郎詩骨冷
乾淳餘響寄孤松
過吳門感前游
回首前游夢未忘江雲漠漠樹蒼蒼客心空老鶯花月
詩貎不肥魚稻鄉白虎氣銷遺瘦石綵虹影冷卧斜陽
當時已歎來麋鹿後二千年更斷腸
舟次吳興二首(今安吉州)
釣舟遠隔菰蒲雨酒幔輕飄菡蓞風彷彿層城鼇背上
萬家簾幕水晶宫
蒼烟淡淡水濛濛漁笛吹殘夕照紅六客風流今已遠
堂名空入酒名中
釣臺(在嚴州)
曾來天上宿夢不離寒磯宇宙雙臺迥烟波一客歸姓
增江郡重墓隔越山微千古登臨意凄凉帶夕暉
宿七里灘(距桐廬四十餘里)
寥落空江上買魚開酒尊亂山含雪意孤艇寄楓根灘
近不成夢鴻飛欲斷魂偶呼黃帽語一犬吠前村
方玄英故居(距桐廬三十里在釣臺之東地名白雲源)
艤舟鸕鷀港白雲滿高原借問玄英居遺搆無復存精
靈幾百載山鬼憑幽昏獨遺文字香隐隐草樹根轉盼
東山麓彷彿見柴門啼猨助凄惻亦復銷我䰟漁父促
歸橈牛羊下前村長揖者誰子未識情已温云十有六
葉咸通之耳孫緬思幽人後風雅天所敦相携就茅屋
一笑酌瓦尊
原易
滎河通崐源古出龍馬瑞包犧真天人一見測其秘八
卦已支離重為六十四爻象互立名繫辭發洙泗盡洩
元氣藏柯葉布文字有如木生癭箋註漫百氏燋龜與
揲草何能觧人意及滋天下疑反以二物具方寸不自
靈柄為冥漠據弧矢啟戰争書契長奸偽緬思未畫前
標枝無一事日月自循環全易在天地所以負苓人因
之發長喟
蔡琰歸漢圖
文姬别胡地一騎輕南馳傷哉賢王北一騎挾二兒二兒
抱父啼問母何所之停鞭屢回首重會知無期孰云天
壤内此心無秉彛凡物以類偶濕化猶相隨穹廬况萬
里日暮驚沙吹惜哉辨琴智孤影等羈雌縱憐形勢廹
難掩節義虧獨有思漢心寫入哀絃知一朝天使至千
金贖娥眉雨露洗創瘢陽和變愁姿出關拜漢月照妾
心苦悲妾心倘未白何以覲彤墀狐死尚首丘越鳥終
南枝如何李都尉没齒隂山陲
用拙為金罍徐氏賦
久知拙無用飾巧以相賢而君獨用拙好古與世懸不
見百圍櫟濩落終天年豈其棄匠石無用用乃全孔門
七十子愚魯承禪傳冲質抱元素神工謝雕鐫續鳬而
刻馬適以戕其天柳州正坐巧望星猶乞憐一墮叔文
累挽海不可湔
精衛(任昉述異記炎帝女溺死東海化為精衛自呼其名每啣西山木石填東海一名誓)
(鳥一名冤禽一名志鳥一名帝女使陶淵明韓退之皆有詩)
形微意良苦前身葬長鯨天高不可訴宿憤何時平欲
填東海深能使西山傾山傾海乃深日夜空悲鳴情知
力不任誓將畢此生
納凉過林氏居(温州城南人其家多竹號筠棲)
出郭已虚曠入門轉蕭森筠棲無六月聊以觧我襟紅
日不到地白雲時滿林坐久石根冷酒醒荷氣深飄飄
黃冠客臨流鼓瑶琴一鼓洗我耳再鼓空我心山高水
復迥彷彿蓬萊音興盡拂衣去城笳吹夕隂
宴德初書樓(姓陳氏平陽人)
樓高不二尋已作百尺想中有湖海豪開襟納萬象頗
延素心人談笑落清響鄰花吹午香簷竹薦秋爽於中
了行藏此外斷俯仰西樓富薰天歌鐘樂華敞荒凉風
雨餘山䕫自來往
李兩山侍郎仲氏儒而醫觧后會稽索詩識别
(兩山李思衍字昌翁鄱陽人)
我懷兩山翁夙抱經濟略曾驅部使車所至問民瘼昆
陽斗大州漁吏久竭澤三尺行風霆四知厲冰蘖公餘
接寒士促膝談禮樂以我獨閉門前茅訪林壑當途盡
挾貴此道可敦薄浮雲於我如霖雨用汝作如何歲龍
蛇斯人竟冥漠平生詩萬篇耿耿志誰託頗聞仲氏賢
風骨似其伯爾來一披霧月梁慰離索紛紛雞鶩中夭
矯見孤鶴陽秋皮裏鑒太素指下脉猶有刀圭功可敵
廊廟爵四百有四病如禽應弦落真病在人心問君有
何藥
王德輔邀飲新醅予與陳用賓老輒先醉座上
分韻得水字
朔風號枯林吹寒入肌髓江湖客影孤况復懷萬里白
戰不持鐵何以破愁壘惟有無功鄉歲暮足可恃良朋
邀我游瓦盤列山卉軋軋鳴珠泉灧灧浮翠蟻初疑變
氣候漸覺忘我爾一觴復一觴頹然兩衰齒桓桓諸少
年互爵方未已雖醉不敢譁諧談亦書史所以柴桑翁
濁醪有妙理我渴夢西泠攀條嚼冰蕊醒來步虚廊天
空月在水
霽山文集卷二
