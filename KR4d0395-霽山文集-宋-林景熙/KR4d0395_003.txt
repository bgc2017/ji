霽山文集卷三宋林景熙撰
白石樵唱三
鹿城晚眺(郭璞卜東嘉城基有白鹿銜花而出故名為鹿城)
古城仙鹿遠百感赴斜曛海氣千年聚山形九斗分神
鴉饑啄蘚宰木蠧藏雲何處鳴鉦發春屯又易軍
初夏
春歸不知處溪棟日初長舊篋題詩扇疎簾讀易香田
蛙占水旱海燕語興亡復恐閒愁起聽泉過石梁
過北雁蕩山下(在樂清縣東北九十里芙蓉村)
驛路入芙蓉秋高見早鴻蕩雲飛作雨海日射成虹一
水通龍穴諸峯盡佛宫如何靈運屐不到此山中
禹穴(在會稽縣東南二十五里)
古迹微茫久雲深鎻薜蘿洞前青壁坼世外素書多猨
狎垂山木龍靈起井波相傳通海眼魚網得金科
禹廟(在會稽東南十二里)
萬國曾朝會羣山尚鬱盤嚴祠鎮玄璧故代守黃冠窆
入雲根古梁歸雨氣寒年年送春事來拂蘚碑看
荷錢
盈盈新疊碧難借柳條穿鑄景菰蒲外買鄰鷗鷺邊炎
官初掌柄水國不書年漸長薰風價折筩供酒船
過陶嶺有錢王井又三里有錢王石菴(在越州即陶山)
(嶺也)
沙井泉初試石菴苔已荒不知更宋代猶自說錢王古
塜木根怪春山雲氣香詩成無紙筆駐馬語殘陽
久雨
閉門荒草合宿雨掩春華西海無回日東風幾落花霧
冥猿自嘯蕩冷雁猶家誰是補天手空懷鍊石媧
訪武伯山居(在舜田下)
照書雙眼碧天欲壽斯文白髮前朝士青山半屋雲遲
花春後見遠瀑夜深聞迴看重華夢荒田自鹿麕
客意
獨夜愁如此殊鄉老奈何故人經亂少歸夢入秋多衣
敝鄉碪動書沉海雁過燈前空拂劍酒薄不成歌
漁笛
楚竹聲何遠蒼茫想釣舟横當半篷月吹破一江秋落
葉紛前浦驚鴻過别洲曲終枕蓑卧無夢到涼州
雨土(至元辛卯春甌中雨土)
豐凶不可問疑入瘴鄉春高漢枯無潤剛風吹作塵園
林霜後色樵牧霧中身四望荒荒白誰為洗日人
枯樹
凋悴緣何事青青憶舊叢有枝撐夜月無葉起秋風暑
路行人惜寒巢宿鳥空倘留心不死嘘拂待春工
潘山長入括(潘平陽白石人)
為官轉多事行役到寒氊落日隣州樹西風逆水船飯
牛懷白石訪鶴入青田我欲看行卷仙峯雪瀑邊
江心寺(在温州永清門外)
佛借龍宫五百年平分城樹與村烟叢林忽湧中流地
雙塔曾擎半壁天石色帶雲籠客袖磬聲和月落漁船
袈袍不限侵門水十載何人坐象筵
長至日
觀物閒中得化機相隨野鶴立多時遺編蠧老芸空辟
舊念灰寒管不吹夜氣清明非藥鼎春風消息在梅枝
三杯美酒微微醉細和堯夫擊壤詩
元日得家書喜
爆竹聲殘事事新獨憐臨鏡尚儒巾寒窗琴册燈花曉
衰鬢江湖栢酒春道在老天扶客健書來稚子識家貧
舊山亦有閒風月歸與漁樵作主人
次翁秀峰(温州在城人)
花柳湖西别此翁十年鬢雪忽重逢唐陵愁問永和帖
楚水夢聞長樂鐘黃妳秋燈餘舊癖素侯野服拜新封
世情雲雨何時了千古青青太玉峯
立春郊行次唐玉潛(越州人)
道人清事飯溪蔬無酒閒愁己破除五夜雪聲梅角底
一春烟景竹笻初園林芳信醒愁蝶田野豐年入夢魚
冰下流泉清老耳東風先己到郊居
寄七山人(平陽州治北五里有七星山鄭初心先生隠居於此稱為七山人)
十年疎鬢為誰斑天借儒冠日月閒欹枕寒生雙瀑澗
開門春滿七星山鶴歸尚覺遼城是鵑老空聞蜀道難
欲覓九還憑寄語青牛何日度函關
王德玉席上賦牡丹(監簿子)
露洗檀心迥絶塵猩袍曾受百花臣東風喚起清平曲
西洛移來富貴春金縷杯深如勸客香霞幄暖欲薰人
年年此地開芳席看到兒孫色更新
和王德游夜感(監簿子)
小池荷淨雨初晴世念消磨未到僧衣帶長江空北固
觚稜舊月隔西興一春空負花前酒獨夜相知竹下燈
自笑老來甘鷁退少年雲路健追鵬
荷花
淨根元不競芳菲萬柄亭亭出碧漪乘露醉肌渾欲洗
無風清氣自相吹製裳香冷微雲護傾盖盟深獨月知
却笑滿城紛繡縠濂溪此意更同誰
納涼
黃卷無端作睡媒火雲萬朵鬱崔嵬暑如酷吏何當去
薰自重華知幾來脚踏層冰思遠壑手遮赤日厭飛埃
披襟坐石不能夜忽聽南山起怒雷
次王修竹監簿送羽士過龍瑞宫
龍迎蔥珮出珠宫鏡水涼生碧樹中崖裂千尋根到海
劍懸七尺氣横空晝閒漫寫琴三疊曉發猶餘鼓一通
猨鶴無期雲自在人間何更有空同
王監簿陶山禱雨志喜
城居苦熱念林丘偶向殊庭送羽流雙袖攜雲禹穴曉
一瓢分雨舜田秋溪聲冉冉來松壑秋意蕭蕭滿竹樓
我與蠅蚊争晝夜夢中猶及赴清游
次韻山中見寄
物外高棲豈好竒愛涼坐到雨來時四愁歲月空平子
三樂乾坤自啟期晉代諸賢曲水會鎬京遺澤變風詩
世交翻覆如雲雨野鶴孤心老竹知
王監簿南墅新樓落成
玉珮珊珊不可招眼空塵界等秋毫山林貞白三層迥
湖海元龍百尺高自笑行蔵關氣數肯將歌舞換風騷
卷簾最愛南山近坐聽松聲起碧濤
石門洞(在處州青田縣溪南有書院道觀在焉)
臨溪雙石如層城中有洞天門不扃杖藜穿沙入微逕
古藤絡樹春冥冥渴猨引子下飲澗山瓢我亦分清泠
一重一掩翳復朗朱門金榜開殊庭衆峰環拱受約束
何年神造驅五丁縹緲樓臺鐘磬寂薜荔紛披窗戸青
黃冠羽服者誰子瓊臺坐閱南華經客來揖坐松下石
呼茶味瀹枸杞靈笑遣青衣導予步峯回路轉銀河傾
初看絶壁走雲霧倏聽萬壑驅風霆不知何代擘青峽
明珠萬斛皆龍腥欲喚琴高借仙鯉濛濛山雨吹孤亭
荷珠
霞衣蔥珮來珊珊水晶之宫綠玉盤誰與馮夷作戲劇
貝闕驅入神瓢翻又疑罷織蛟人泣碧窪融作水銀汁
圓或為璧方為珪寒光滉漾不可拾古來欹器戒覆傾
真宰之柄常惡盈季倫買笑輕百斛金谷轉首迷榛荆
紛紛魚目争貴惜道眼獨懸諸幻息須臾海霽山日高
綠雲萬柄淨如拭
游九鎻山(在杭州餘杭縣西其處有五洞交扃九峯回挹千巖萬谷秀聚其中)
肥馬輕裘到此難名標九鎻翠微間天開洞府幾千載
地隔風塵此一關謝屐空憐迷雁蕩蘇詩不是夢廬山
他年修得清緣在擬扣金堂覓大還
右入九鎻山門
客杖偶逢山鶴引儒冠幸免野猿嗔吹來松氣清人骨
為洗東華萬斛塵
右松間
日澹梧枝洞鎻苔人間矰繳幾驚猜九苞自是沖霄物
曾為簫韶一出來
右鳳洞
雲濕林腥隠石扉不知何代有龍歸却疑此洞元無底
下挾滄溟作雨飛
右龍洞
百雷鬭我前八溟覆我後誰哉擘巨崖縱此翠蛟走又
疑蜀川下萬騎赴峽口凭闌神為搖清寒逼兩肘久乃
與之忘一洗耳目垢骨冷春木䂂魂驚夜猨吼神仙亦
愛竒臨流并瓊玖乘鯉琴高風捉月太白手跳入水晶
宫身世亦何有緬懷玉局翁不受荒幻誘爾來謁空祠
采蘋奠玄酒百年等一漚道先天地壽逝者固如斯川
上歎魯叟
右翠蛟亭
洞天有别雲福地無凡土嘉名此兼擅靈氣適專聚峰
巒互重掩雲霧自吞吐飄然乘冷風一瓣謁瓊宇住山
老黃冠迎客琪樹午魚魚美少年華裾集齋鼓往者修
鍊人飛昇接高武爾來何寂寥山川亦今古甲第擬王
侯億萬富倉庾所以氣體移學道不精苦吾聞郭許儔
卓菴老林莽終日對白雲餐松飲石乳
右洞霄宫
九鎻絶人寰一嶂聳天柱自從開闢來著此洞天古竒
石千萬姿元不費神斧帝勅守六丁山䕫孰敢侮白晝
中冥冥游者必持炬或絢若霞敷或蹙若波詭或竪若
旌幢或懸若鐘鼓或虎而爪踞或鳳而翅舞異狀紛獻
酬清音起擊拊不知金堂仙恍惚在何許褰衣下側逕
層嵐結瓊乳逕極罅轉深幽潭蓄風雨劣容童豎入恐
觸蛟龍怒凜乎不可留長嘯出巖戶
右大滌洞天
聞有真人白日昇洞天千古卓崚嶒頂高絶似撐華蓋
穴暝初疑入武陵秋靜石枰空暈蘚寒生泉縫忽懸冰
依依谷口斜陽在己覺重嵐濕杖藤
右棲真洞
誰卓孤峯紫翠巔流泉一脈到宫前却憐千尺擎天柱
不拄東南半壁天
右天柱峯
仙子渾無涉世勞屐㾗一尺寄孤高幾人失脚風波裏
可是雲根立得牢
右神仙隠跡
華表鶴歸處林深别有天雲隂生石壁杉影落丹泉宇
宙名山在神仙古洞懸歸來凡骨換寂照起三田
右過石壁丹泉二亭
留寄沈介石高士(沈名多福洞霄道士厲鶚補注)
名山隔風雨幾度夢空馳谷口重來路雲根舊别時玄
門尊老宿白髮長嬰兒欲問還丹事林深鶴己知
懷葉鄧二友(按葉本山林鄧牧心牧宋末大滌山高士補注)
中歲修玄學懸崖結屋危幻身風露襲淺戶虎狼窺九
鎻洞中志一瓢身後詩定知明月夜雙鶴影相隨
半雲菴(瑞安陳瑞州家菴名)
天地等蘧廬結廬復何事一間亦寄耳况乃寄所寄我
身正似雲於此適相值買隣不用錢平分有餘地豈不
愛專壑孤立聖所懼平生志八荒澤物乃吾素我行雲
不隨雲行我復住出處兩何心得非以時故造物無全
功蒼生竟誰籲石床坐忘言各分一半愧
端午次韻懷古或疑屈原曹娥死非正命是不
知殺身成仁者也併為發之
葵榴入眼明得酒慰衰齒胡為浪自悲懷古淚紛委湘
江沉忠臣越江沉孝子沉骨不沉名清風兩江水或云
非正命是昧舍生理歸全豈髮膚所懼本心毁哭父天
為驚憂君國將燬於焉偷吾生何以立戴履脩短在百
年芳穢垂千紀之人死猶生滔滔真死矣
陳子植草廬成求予賦
老矣杜陵客草堂倚江干故人相幽築皇天愍生還君
家付楚炬結構當時囏謂得風雅力竹木供大官城邊
歸野鶴杳杳發長歎朱甍昔峩峩碧草今曼曼何如蔭
白茅容膝有餘安我哀喪亂餘人烟半凋殘風凄狐兔
警露重星斗寒丈夫坐一室此念馳九寰所以草堂人
安得千萬間
有感
逢春感孤羇抱古來衆吠如何陵谷遷芳草亦蕭艾自
憐歲月晚復覺湖海隘野鷗不受招興在萬里外
寄四明陳楙陽(四明山在明州山有四門通日月星辰之光故云)
高人謝世紛誅茅在絶壁十年不下山舊路掩深棘出
門復踟蹰觸步有崩石下臨千仞淵毒鱗正紛籍腥風
鼓洪濤石齒鳴咋咋失勢倘一落萬綆那可及不如息
我軀猨鶴與朝夕
贈東谷上人(借上人之名以喻自已之意)
岸陵幾紛紛歧路誰了了中有定慧人翛然坐深窈山
空諸念消月墮孤禪悄一室虚白生天雞弄清曉
題水雲深處
霏霏弄閒態灔灔揚素紋幽人不可即但見水與雲蒼
狗紛世情瞿塘在平地所以盟白鷗萬荷最深處
送胡汲古歸嚴陵覲親
胡君白雲心鄉夢攪幽夕挑燈起我言相對竟惻惻問
君何時歸心己寄飛翼我歸萬里遙君歸一水直十年
湖海間耕硯苦不穡居然保章甫晨省無愧色高堂椿
樹蒼萱花在堂北再拜捧壽巵晴芳滿瑤席塤箎夜床
温冠盖春巷塞萬古天倫中真樂非外借明朝浙東西
片雲渺何極
哭薛榆溆同舍
桂死月亦灰鵬枯海為陸自我哭斯文老淚幾盈掬故
國忽春夢故人復霜木矯矯榆溆君白首尚儒服解后
一寫心乾坤兩眉蹙無力能怒飛有道欲私淑憶游東
浦雲馬帳肯同宿孤燈照寒雨蕭蕭半窗竹君器碩以
方有如舟萬斛歛華就本根耆年謂可卜昨别猶是人
今乃在鬼錄為善未必遐嗚呼真宰酷往年海若怒風
濤卷人屋脱身鯨魚吻長寐固應熟寡妻泣帷荒有子
繼經術彼哉暴殄夫食必饌金玉一士苜蓿腸奪之胡
忍速問天天夢夢秋聲滿巖谷
贈蘭坡星翁
深林澹孤芳一洗桃李姿采采坡雲暮持之欲遺誰故
人青雲端或在江海涯青雲達者路江海幽人期有如
一種蘭升沉亦殊岐南宫香滿握誰使紉湘纍客笑試
問君君曰數所為嗟予偶閱理焚膏自童時功名千載
芬白首心己違富貴倘貽臭不如貧賤怡吾生吾自斷
為謝君平帷
雪後
開簾殘酒醒雪意尚垂垂夜色沉奎久春容變柳遲寒
塘鷗自聚荒歲鶴同饑便欲誅茅隠何山有紫芝
山中早行
短策穿幽徑山樵半掩扉月斜林影薄石盡水聲微一
犬隔籬吠孤僧何處歸相逢松下立風露滿秋衣
寄薌林故人(薌林在州北七里故人宗仁也)
狺狺多楚狗何處續離騷草徑無塵入秋峯與節高&KR0034;
香清野飯柳色老宫袍笑問劉安鼎相看己二毛
疎懶為四明何君賦
野意雲同散閒門草自新不知世網密為謝客車頻風
月兼忘我山林亦恕人咸陽歎黃犬榮辱古為隣
答山中侃上人(山中指仙壇寺也)
竹房分半席流水白雲間丹竈餘千載青鞵第幾山有
詩多解悟無髮得高閒因笑塵中客重逢改舊顔
山隂秋懷
舊游渾似夢短髮不勝簮風雨行金氣乾坤老鐵心舜
田秋稗滿禹穴夕雲深正自登臨懶凄涼隔水碪
初夏病起
青衫蕉鹿夢江海一畸人舊國愁生暮衰年病過春天
垂湖色湛雨洗月痕新猶抱遺經在心銜覆載仁
溪亭
清秋有餘思日暮尚溪亭高樹月初白微風酒半醒獨
行穿落葉閒坐數流螢何處漁歌起孤燈隔遠汀
答陳景賢
一劍掛寒壁艱危氣不衰鬢痕朝鏡覺書味夜燈知夢
斷潮生枕愁新雁入詩思君心欲折又負菊花期
薛德之之江東簡熊西玉諸公
乍逢還又别龍竹葛陂隂野水流春遠江雲入暮深新
知滿湖海遺老在山林解后如相問憑君道素心
五日次韻
客鄉弔古重登臨隔水斜陽鳥語深賜葛尚餘唐闕夢
傾葵猶抱楚臣心蒲邊臘釀供華髮楝後春風在綠隂
桃印靈符何必佩乾坤正氣古猶今
酬合沙徐君寅(合沙福州郡稱)
歸鶴悠悠度海遲閒來野寺看僧棋鄉心荔子薰風國
客路槐花細雨時天地一身愁自語江湖諸老澹相知
烏絲醉後淋漓墨片月娟娟照硯池
重游鏡曲次韻
青眼重逢白髮新舊游却恐是前身野鳩妬客招呼雨
江燕隨人管領春曾附仙舟追李郭獨提詩律繼黃陳
鏡中恨不移家住山水蒼蒼老釣綸
和監簿山中自壽
梅傳春信菊延秋萬壑千巖引勝游明月半船招賀監
清風滿袖挹浮丘意閒自得琴書樂身隠猶懷畎畝憂
但得八荒皆壽域飯疏飲水亦何求
立秋日作
苦熱如焚想雪山清商一夕破愁顔炎光斷雨殘虹外
涼意平蕪遠樹間忙踏槐花猶入夢老催蒲扇共投閒
城頭遙望纍纍塜遼海荒寒鶴未還
中秋山中對月
收拾山河片影圓舉杯笑酌結隣仙萬家絃管誰無月
一壑樓臺别有天丹桂梯寒醒舊夢玄霜杵熟授長年
此秋此夜無清句花亦笑人空醉眠
浙中饑甚六月一雨頗慰
雨餘燈火坐茅齋此夕田家有好懷造物心終扶畎畝
蒼生命己墮顛崖燕山漕粟初航海浙水移家半入淮
貞觀三錢誰復識擁衣數起望台階
秋日言懷次韻
禹穴風烟老尚游青門回首憶瓜疇海槎片影星河曙
城角一聲天地秋臨水忽驚餘鬢落看雲還悟此生浮
杖藜擬訪神仙宅中有長眉不掛愁
喜監簿得陶山舜田
耕隠山中久卜鄰愛竒不厭買山勤重華事往人何在
萬古春深鳥自耘閒拂巖花問陵谷獨懸茅屋管烟雲
滿林剡竹供揮洒天壽斯文正屬君
别王監簿
玄髮相逢雪滿顛一番欲别一凄然離亭落日馬嘶渡
舊國西風人喚船湖海己空彈鋏夢山林猶有著書年
蓬萊不隔青禽信還折南枝寄老仙
次韻謝諸公見壽
千載東籬有晉香客床風雨夢潯陽白頭湖海孤心在
青眼詩書舊味長突兀己知懽此厦温柔何必老為鄉
殷勤還祝南山壽歲歲梅花歲歲觴
訪僧鄰菴次韻
拂石題詩滿袖嵐尋僧又過竹溪南乾坤浩蕩酒鄉寄
山水蒼寒琴意參老燕未歸同是客孤雲無住孰為菴
寂寥午夜松風響疑是神仙接麈談
答金華王玉成(金華婺州郡稱以其地有金華山也)
詩吞楚澤渺無邊不用神丹骨己仙九萬里程驚落羽
三千年事撫遺編銅盤老淚胡笳裏金粟荒愁杜宇前
惟有雙溪溪上月清光照客尚依然
送友人孔濟之之金華
餘子紛紛氣可吞青霄萬里合孤鶱藻芹池冷三年客
絲竹堂高幾世孫前輩修名似山斗斯文清氣在乾坤
故人要路如相問為說蒼苔獨閉門
述懷次柴主簿
獨閉柴門木石親詩筒剝啄不妨頻青燈風雨多離夢
白髮江湖少故人漫讀楚騷招太乙誰聽郢曲和陽春
書香劍氣俱寥落虚老乾坤父母身
次曹近山見寄(告春字問農平陽梅溪人登咸淳第歸附後以詩文著名)
扣角歌殘夜正長懶將龜筴卜行藏風烟萬里别離夢
草木一溪文字香仙泣銅盤辭渭水鶴歸華表認遼陽
愁來偶上西樓立耿耿寒奎色照霜
送葉伯幾之奉化(伯幾平陽人分教明州奉化)
親攜琴冊出烟蘿海國儒風近若何筆挾龍湫靈不盡
官鄰雪竇冷偏多詩書千載關經濟師友三年要琢磨
老去喜逢奎運轉送君猶拂舊冠峩
新晴偶出
琴牀茶鼎澹相依偶為尋僧出竹扉風動松枝山鵲語
雪消菜甲野蟲飛看花春入桄榔杖聽瀑寒生薜荔衣
古寺無人雲漠漠溪行喚得小船歸
題海上人棲雲樓
水村烟景隔晴霏十二闌干在翠微一壑暮雲閒獨倚
半簷秋影澹相依栢爐貝葉香猶潤紙帳梅花夢不飛
會得此中無所住來來去去總玄機
催梅
參横月落幾相思第一春風向此期乘興竹笻霜後路
寄聲籬落水邊枝禁中鼓絶花奴老海上宫深鳥使遲
獨抱素心誰是伴羅浮仙夢隔天涯
柳下漁次韻
瓦甌一醉萬事了醒來然竹清溪曉半蓑烟雨披春寒
堤上落紅己如掃荒磯白鳥無離愁明月清風滿幽抱
却憐灞水長亭西幾樹柔條不得老漢槎丙穴今己非
網罟相尋縱鱗少何如卷釣兩忘機魚向樹根吹絮飽
書陸放翁詩卷後
天寶詩人詩有史杜鵑再拜淚如水龜堂一老旗鼓雄
勁氣往往摩其壘輕裘駿馬成都花冰甌雪椀建溪茶
承平麾節半海㝢歸來鏡曲盟鷗沙詩墨淋漓不負酒
但恨未飲月氏首床頭孤劍空有聲坐看中原落人手
青山一髮愁濛濛干戈况滿天南東來孫却見九州同
家祭如何告乃翁
贈會稽尹醫師
相逢湖海說醫靈學更參玄世味輕薊子他年游碧落
空留藥市會稽城
汪東巖為余寫容求贈詩余以其學佛者也故
後章及之
丰神閒整坐凝然一笑聊憑筆意傳却有丹青難畫處
獨遺好醜在千年
因形有像轉支離妙筆從君壓畫師若向禪中參一指
寫余父母未生時
夢回
夢回荒館月籠秋何處碪聲喚客愁深夜無風蓮葉響
水寒更有未眠鷗
送春
蜀魄聲聲訴綠隂誰家門巷落花深游絲不繫春暉住
愁絶天涯寸草心
聞蟬二首
翼綃微動自宫商幾曳殘聲送夕陽喚得槐柯芳夢覺
薰風一曲換西涼
近交紙薄雲翻手舊夢冠空雪滿顛却憶畫船曾聽處
夕陽高柳斷橋邊
與邵德芳同舍三首
聚散雲萍亦偶然十年曾此繫秋船當時别意芙蓉老
不道相逢又十年
年少同游古辟雍文光萬丈掃秋虹不須舊事談如夢
燈下相看亦夢中
葵心戀日還終在橘性踰淮己不同誰識廬江持釣手
曾搴月窟一枝紅
夢中作四首(元兵破宋河西僧楊勝吉祥行軍有功因得於杭置江淮諸路釋教)
(都總統所以管轄諸路僧人時號楊總統盡發越土宋諸帝山陵取其骨渡浙江築塔於)
(宋内朝舊址其餘骸骨棄草莽中人莫敢收適先生與同舍生鄭樸翁等數人在越上痛)
(憤乃不能己遂相率為采藥者至陵上以草囊拾而收之又聞理宗顱骨為北軍投湖水)
(中因以錢購漁者求之幸一網而得乃盛二函託言佛經葬於越山且種冬青樹識之會)
(元時作詩不敢明言其事但以夢中作為題下篇冬青花亦此意也)
珠亡忽震蛟龍睡軒敝寧忘犬馬情親拾寒瓊出幽草
四山風雨鬼神驚
一坏自築珠丘土雙匣猶傳竺國經獨有春風知此意
年年杜宇泣冬青
昭陵玉匣走天涯金粟堆前起暮鴉水到蘭亭轉嗚咽
不知真帖落誰家
珠鳬玉鴈又成埃斑竹臨江首重回猶憶年時寒食祭
天家一騎捧香來
冬青花(冬青一名女貞木一名萬年枝漢宫嘗植後世因之宋諸陵亦多植此木)
冬青花花時一日腸九折隔江風雨清影空五月深山
護微雪石根雲氣龍所藏尋常螻蟻不敢穴移來此種
非人間曾識萬年觴底月蜀魂飛遶百鳥臣夜半一聲
山竹裂
六言
沙鷗對立機外胡蝶相逢夢中帆去帆來野水花開花
落春風
流水獨吟花逕好山重約雲門茶甌疎竹孤寺桐角斜
陽遠村
附錄元音
讀文山集
黑風夜撼天柱折萬里飛塵九溟竭誰欲扶之兩腕絶
英淚浪浪滿襟血龍庭戈鋋爛如雪孤臣生死早己決
綱常萬古懸日月百年身世輕一髮苦寒尚握蘇武節
垂盡猶存杲卿舌膝不可下頭可截白日不照吾忠切
哀鴻上訴天欲裂一編千載虹光發書生倚劍歌激烈
萬壑松聲助幽咽世間淚洒兒女别大丈夫心一寸鐵
辨霽山集中夢中作詩下章祖程註疏謬說
止菴賢王殿下重刊霽山先生文集既博考先生及
越州義士唐珏收葬宋越上諸陵為元僧楊總統所
發棄草莽骸骨事為之序詳覈無疑或者乃據集中
夢中作詩題下章祖程注云楊總統發宋帝諸陵取
其骨渡浙江築塔于杭宋内朝舊址以餘骨棄草莽
中先生與鄭樸翁等數人痛憤為採藥以草囊拾收
之因理宗顱骨為北軍投湖水中復購漁者網得之
盛二函葬越山植冬青樹識之以為收骨無所謂唐
珏者且林收骨在取骨築塔後而所收乃取餘所棄
之骨非其全骸無所謂六圅各紀一字識而收葬者
序文雜引傍載以為據考質雖詳似難取信秀謂夢
中作註秀亦未以為然盖嘗聞諸止菴矣續編資治
綱目係我憲宗皇帝勅内閣元老儒臣之所纂修唐
珏收葬陵骨事分註於宋帝昺祥興元年戊寅十二
月下而皇明文衡又明載張孟兼所作珏傳無可疑
者若霽山事則史雖遺之而陶九成輟耕錄則與唐
並載其紀傳雖彼此不相及要之二人皆亡宋名儒
高義之士所為必同而傳述之者各本其人事出機
密各行其志初不相聞故綱目所見亦僅知唐事而
未及林事使非輟耕錄並得所述則亦無緣並稱也
中載王筠菴所示羅有開唐義士傳後有詹厚齋讀
傳題語係元仁宗皇慶二年作上距帝昺祥興元年
發陵戊寅歲僅三十六年當時有開之傳又必在皇
慶之前或當時所紀遠亦不過數年此其耳目相傳
之必可信者林事亦具載遂昌鄭明德所書當發陵
時林故為丐者背竹籮持竹夾遇物夾投籮中潛鑄
金牌繫腰間賄西僧求得高孝兩陵骨貯兩函葬東
嘉故夢中作詩有雙匣親傳竺國經句章註二函之
說數是而骨非亦傳聞之失耳但其謂與林同事為
鄭樸翁則有可信者按先生集中所載故國子正鄭
公墓誌謂樸翁與先生俱温之平陽人生同里學同
師繇長至老同出處宋亡之二十三年壬寅五月卒
年六十三距帝昺祥興元年戊寅發陵時為二十五
年樸翁盖年三十九誌稱其學聖賢之學名齋初心
扶植綱常精衛填海憑霄銜土為重可悲則葬骨事
必與先生同理之所有若謂所收為棄餘之骨則大
不然夫楊總統發陵本利寶玉陵發但競攫取寶玉
其骸骨初惟有棄擲而己誰復收之築塔之計蓋既
得寶玉復恐人言無以自解故棄擲之後復以築塔
鎮南以欺世主社人之口而己豈特為取骨發陵耶
即誠為築塔則發陵之時必逐陵盡取其骨渡浙豈
有餘骨棄之草莽亦豈有將顱骨棄之湖中之理况
謂之湖中則陵園所在必與湖相遠當時發陵棄骨
不過在陵園近地亦豈有遠棄湖水之理載考之章
註自序在元順帝元統二年甲戌距發陵祥興戊寅
己五十七年歷歲己遠聞見不審故雖唐珏紀傳較
著之事尚不能知况其他乎止菴賢王之序取信於
綱目及相距近年紀載之可信而不據遠年聞見之
空疎未為無見也况今集中詩文並係正文章註略
無所見惟間於題目下附注一二亦無關大義是其
所註初未嘗入刊惟編首附見其序而己觀者未可
據以為疑也或者聞予言敬服止菴睿序考見之精
覈且喜因疑而見鄭樸翁之高義也謂秀宜詳述以
迎解閱註者之惑秀謹識於睿序之末知言者更相
與考質使唐林高義得以白於天下則名教幸甚斯
文幸甚嘉靖巳丑春正月江陵東墅後學毛秀謹書
霽山文集卷三
