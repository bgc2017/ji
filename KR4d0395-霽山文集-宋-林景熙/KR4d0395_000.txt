霽山文集别集類三(宋)
提要
(臣)等謹案霽山文集五卷宋林景熙撰景熙
字德陽號霽山温州平陽人咸淳辛未太學
釋褐授泉州校官歴禮部架閣轉從政郎宋
亡不仕與王修竹鄭樸翁胡汲古輩尋歲晏
之盟往來吳越間所著有白石藁雜文十卷
白石樵唱詩六卷明天順中吕洪求得白石
樵唱本又於元音中得讀文山集一詩而白
石藁巳有佚缺僅得其記序賦銘而下若干
篇釐為詩三卷文二卷今白石樵唱世有别
本單行而文不概見此為康熙間沈士尊汪
士鋐所刊行蓋即吕洪所定之本也景熙晚
年英氣詘折刻意矯尚風節其詩文皆發抒
性情而一本之忠孝要不徒吟嘯風月而已
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
霽山文集原序
予平陽素稱文獻之邦騷人墨客義士忠臣何代無之
宋淳祐壬寅挺生林先生諱景熙字德陽號霽山居州
治後白石巷别墅在城西趙奥馬鞍山之麓予今所卜
築即其故址也咸淳辛未先生上舍釋褐授泉州教官
歴禮部架閣轉從政郎適元勝宋遂不復仕恒與同舍
生邑人鄭樸翁輩私相嗟悼以不能死國難報君恩為
愧丙子元兵破杭有楊總統盡發越上宋諸陵墓棄其
遺骸於草莽中人莫敢收先生在越痛憤不已乃與樸
翁佯為采藥偕行陵上以草嚢拾之盛以二函託言佛
經埋瘞越山植冬青樹以志之而哭之以詩既而返於
故鄉隐居别墅研窮經史摛繪文章教授學徒其忠義
之懷每形諸言辭間道德之士聞其風者罔不敬仰識
與不識咸稱霽山先生時為會稽王監簿延致與尋歲
晏之盟於是往來吳越殆廿餘年戊申歲歸自武林感
疾迨庚戍冬卒於家享年六十有九所著文十卷曰白
石藁詩六卷曰白石樵唱一皆本於忠義之所發越傳
誦江湖膾炙人口歴歲滋久頗多散亡乃者致政大尹
葉公衡出示先生白石樵唱始末具全予又於元音中
得先生讀文山集一詩仍撿閱家藏舊書僅得先生白
石藁中記序賦銘而下凡若干篇其他製作迄無尋究
予懼歲月愈久散亡愈多輒敢僣踰正其豕亥釐為五
卷摠為一帙題曰霽山先生文集將鋟諸梓以廣其傳
俾人得以誦習詳玩庶幾先生忠肝義膽耿耿不磨也
竊嘗思之予不幸而生於先生百年之後弗克覩其容
儀親炙其教誨猶幸而嗣居先生藏修之地得以仰其
高節覽其遺文此於逸藁予不得不為先生輯也若其
詩句之高古文辭之典麗自有諸先正之首引暨夫知
言者之評論有不待予贅辭姑序其出處作述大略云
峕大明天順七年龍集癸未春三月下澣糓旦賜進士
文林郎廣東道監察御史後學吕洪書
白石樵唱序
霽山林德陽前釋褐進士也壯年英華果銳之氣無所
於託如水發洪源木梗石捍而借詩以鳴之有一編屬
朋友胡汲古轉致石峽山中請予評予惟詩所以道情
性盖直洩其中之藴而無待乎外者然而騷人文士之
得意處每曰神助殆思與景遇而草木禽魚皆吾情性
所寄以發唐張燕公守岳陽而詩益悽惋得江山助也
德陽自鴈蕩游會稽禹窆荒寒雲愁木愴凭高西望而
錢塘潮汐之吞吐吳山烟霏之舒卷紛感互發凡以寫
吾鬱陶者何限故其詩悽惋而悠以博微以章宛然六
義之遺音非湖海嘯吟風月而已於詩家門戶當放一
頭因書卷端以歸蛟峰居士方逢辰君錫序
先生諱景熙字德陽姓林氏温之平陽人也宋咸淳辛
未太學釋褐授泉州教官歴禮部架閣轉從政郎時異
事殊遂不復仕乃棲隐故山以詩書自娛既而會稽王
監簿移書屈致與尋歲宴之盟於是先生往來吳越間
殆二十餘年戊申歲歸自武林感疾迨庚戍冬終於家
時年六十有九先生少工舉業有場屋聲時文既廢倡
為古文發為騷章往往尤臻其奥晚年所著雜文十卷
外有詩六卷題曰白石樵唱行於世愚嘗熟玩其詩大
抵皆託物比興而所以明出處繫人倫感世變而懷舊
俗者至矣卷首數篇尤為親切其他題詠酬倡雖有不
同然而是意亦未嘗不行乎其間讀者倘以是求之則
庶乎不失其本領而有以知其詩之不苟作也至於造
語之妙用字之精法度之整而嚴格力之清而健又未
易以名言今輒為之註釋云崐陽後學章祖程和父題
詩自三百篇楚詞以降作者不知幾人求其關國家之
盛衰係風教之得失而有合乎六義之旨者殆寥乎其
鮮聞也惟陶淵明以義熙為心杜子美以天寶興感為
得詩人忠愛遺意霽山先生之詩盖祖陶而宗杜者也
熟味之可見矣抑嘗思之詩固出於人之情性然非發
之以句法之清英諧之以音節之和暢融之以趣味之
悠遠則亦枯淡淺促而不能以入妙寧保其不使人玩
之易厭索之而易竭也哉善乎先生之為詩也本義理
以為元氣假景物以為形質濯冰雪以為精神剪烟雲
以為態度朱絃䟽越而有遺音太羹玄酒而有遺味其
真詩家之雄傑歟予嘗伏讀而竊愛之沉潜反復盖亦
有年於是童課之暇不揆僣踰爰輯舊聞為下註脚間
有見其意之所指義之所在亦輒為發揮而不敢隐焉
第胸無積學家無儲書其間援据尚有未盡明者姑冀
講問少傋其全一日子安儀中二友生請曰夫註草堂
詩者數百家註雪堂詩者亦不下百餘家迨今猶不能
無遺憾而况以一人之見乎盍缺之以竢後賢予嘉其
言因出此藁俾錄以示初學固未敢傳諸作者惟博雅
君子訂其舛訛補其疎略使霽翁之詩久而不墜則於
風雅亦未必無少助云元統甲戌暢月後學章祖程謹
書
吾鄉霽山林先生前朝遺老履和蹈貞晚年英氣詘折
為詩其立言命意欲厲風節盖彷彿草堂翁忠愛之餘
思也今宜竹章君和父獨喜其詩為之箋註誠以其所
作有關世教民彛非特尚其融液句度之清妍亦非自
示其掇擥故實之贍詳而已昔李善輯注文選援据該
博而無其義子邕能補其缺章君所註辭義兼得而其
學識之正尤有可觀者曩年君嘗與予翰札辨論河洛
圖書往復數四予固已知其學有根柢别後久客湖海
齒載侵尋彊與年少争一資半級於端簮澤笏中每用
自愧念欲東歸與君行輩追逐雲泉相羊文字之樂何
可得也重念鄉山寥泬文物睽孤章君乃獨能慨慕前
修之流風發揮遺藁之芳韻必使光塵遠暢有永以傳
等而上之復將有大著述以廸後雋余又當拭目云至
元元年歲在乙亥十月一日鄭僖書於赤霞城
