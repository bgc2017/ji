藍山集卷五明藍仁撰
七言律詩
謝彦昭作小像
開口臨風牙齒疎搔頭向日鬢毛枯自知老醜成何物
誰喚良工寫此圖藜杖偶從蓮社客角巾遥迓草堂癯
一丘一壑從吾好試問仙人著得無
吳子仁氏有斑竹杖藏之數年矣文彩燁然堅
勁可愛近以贈仲温葛先生葛公得之甚喜登
山臨水之興浩然不可遏也過余求詩為賦二
律
數尺長笻拄過眉雲㾗雨點灑淋漓託根霜雪生吳會
借力風雷起葛陂石徑携歸花滿地溪橋閒倚月明時
野人素有遊山癖欲問仙翁借一枝
前得修篁滴瀝斑湘妃淚灑幾時乾蛟龍變化休臨水
虎豹文章本在山孤幹自憐高節邁虚心相倚暮年安
花邨酒熟邀皆去烏帽春風酩酊還
賦梅杖
剪得孤山最舊枝老年筋力賴扶持雪中拄去餘香在
月下携來瘦影隨生長冰霜憐硬骨摩挲苔蘚露蒼皮
仙人九節休相笑也欲看山入武夷
携得南枝拄白雲天寒時復出柴門交頭共倚春風力
到手還疑夜月痕禹廟星霜空自化葛陂雷雨未應存
老來只為尋詩苦踏雪明朝過遠邨
綠竹新栽節節方老年與爾共行藏遊山鹿豕休相訝
倚壁蛟龍恐欲翔不用虚心隨石轉自來直幹拂雲長
扶持莫問顛崖遠但愧微蹤久雪霜
伐竹為笻共我長不煩繩削自然方端形祗是生來少
直節誰憐老幹剛拄過蒼苔窺鳥跡踏殘黃葉出羊腸
此君盡力扶衰朽一日平安不可忘
病中
能得浮生幾日閒桑榆夕景漸闌珊病魔可避寧浮海
詩債相尋且閉關燈影背窗愁作伴雨聲喧枕夢驚還
鹿車記得清溪路稍待秋風更入山
西窗僵卧動逾旬世事淒涼淚滿巾老去已無兒可托
病來直與死為鄰孤虚履運成何事悔吝連秋為此身
抗節擬同松栢固顛崖從爾雪霜頻
衰年卧病閉柴荆有客相過問死生隠几祗饒昏欲睡
杖藜非復跛能行社中漫忝詩名共方外虚思藥術成
寄語郡齋張博士寂寥猶望故人情
無才祗欲苦吟詩肝腎雕鎪氣久衰白虎痛傳關節徧
烏蛇方送藥資遲下床腓股堅於石覽鏡頭顱白勝絲
多謝道人余復古酒瓢新浸五加皮
病起偶成
春來春去總匆匆九十光陰卧病中緩步也愁平地險
加餐不與去年同生憎野草侵人綠可惜殘花過眼紅
昨日鄰童偶相值不知何處一衰翁
次韻雲松病中見寄
謝病投閒素願酬廣文氊冷脱官囚叩龜勿藥終為喜
枉札加餐不用愁更向畫圖評水石偶題詩句寄林丘
西山風雨茅齋冷獨老如今萬事休
同雲松西山懷舊
藍田丘壑費攀緣因憶前遊一惘然丹藥難徵勾漏令
虹橋去說武夷仙西風老鶴松間語白石羣羊洞口眠
無分在山空有屋塵埃衮衮送流年
題六朝遺秀圖
登臨長憶鳳凰臺六代興衰跡已灰山色共知今日好
水聲如訴舊時哀天低白日浮雲合地勝黃金與土埋
王謝諸公吟不盡風光留待後人來
石頭城下繫孤篷滿眼興亡六代宫吳晉山川非舊國
宋齊陵墓但秋風犧牲不入諸天界花月高歌永夜中
欲問漁翁渾不識年年江上蓼花紅
次韻夀雲松
才名久滯廣文氊甲子頻催絳縣年共說稱觴華旦近
那知扶杖白雲邊道人酒熟應同醉坐客詩成忽遠傳
黃石赤松長不老從來山澤號癯仙
夀日醮壇有感
三天符籙授長生凡骨尤慚煉未輕方士久傳餐白石
野人相勸飯青精宫商縹緲仙歌遠樓閣玲瓏梵氣成
弱冠有聞今白首空山何處候方平
題鄭居貞長林書屋
萬松樓外問松樓下有長林百畝幽最念詩書先澤遠
頻傷兵燹故園秋楩楠自足充新構風月從知勝舊遊
插架牙籖三萬軸諸孫文彩繼弓裘
自述
弱子承家志未酬無辜遽作楚人囚萊衣漫有思鄉淚
羌笛真成出塞愁白髮臨風悲遠道綠蓑耕雨憶荒丘
放農銷甲知何日更倚柴門望不休
哭兒骨殖還故山
愁心慘澹失清秋歸骨淒涼傍故丘總為無兒憐伯道
更堪非罪哭王裒從來禍福分淫善誰謂忠良似寇讐
黥作孱兵寧餓死西風殘照淚交流
竄死遐荒萬里餘藤纏草束土侵膚黃金竟為讒言鑠
白骨翻成待價沽形影自隨嗟獨老肝腸分裂念諸孤
天高視聽無消息強欲招魂託楚巫
明時不得保天倫萬里投荒殞爾身欲引殘魂歸故國
祗憑老僕勝周親瘴雲瀘水郵亭遠絶域孤城鳥道頻
此日先塋容附託一坏黃土骨如銀
哭彭副使啟殯歸瑞安
獨振兵威百里間更推恩信數州安梟徒竞作操戈入
虎士翻成奉柩還大筆特書青史在荒祠遺像畫衣殘
銘旌遠道收兄骨一片歸雲度雁山
旅殯荒山三十春白頭執紼又何人久知杜甫須收骨
誰料張飛解殺身歸旐已隨春雨動故丘應與海雲鄰
武夷野老扶衰病楚些歌成淚滿巾
期雲松會宿不至
松軒會宿興難乘坐聽城頭轉二更北斗忽高當静夜
南風不起又慳晴鼎中茶熟思清話囊裏詩成欲細評
相對白頭宜一笑百年幾度入山城
雨中會雲松無善宿西山
清宵那得酒如川共聽簷聲吼澗泉茅屋閉門慚舊隠
松窗下榻集羣賢茶甌欵話更深後詩卷分題燭影前
歸思縱忙猶阻水竹床布被且同眠
梅村與雲壑會宿
清泉白石輒難忘又得春前會草堂對酒先拚今夕醉
題詩還倚少年狂山林寂寞形容老冰雪間關道路長
共愛雞鳴聽山雨後期何處更連床
雲松雲壑會宿翁源别後追賦
三日籃輿到處行雲深只訝野猿驚稍尋僧舍侵林影
偶聽樵歌出谷聲野老掃門霜葉滿山童瀹茗石泉清
詩囊一夜談無厭共笑雞鳴夢不成
西山與雲松會宿
兩屐春泥懶過門一笻斜日會前村烟霞夢想西山榻
風雨襟期北海尊不俟主人趨竹所休煩漁父入桃源
老年謬忝詩名共莫惜燈前更細論
賦緋菊
丹砂竊服駐秋容便與東籬景不同徒有赭顔承雨露
苦無清節傲霜風極知嫵媚隨人易祗恐繁華過眼空
處士欲言何足辨南山正落酒杯中
九月晦日見菊
一夜秋香未必衰兩旬冷蕊苦開遲非關獨立超流俗
自是孤芳不入時歲暮結交松栢友天寒謝絶蝶蜂知
無心更待陶潛酒有感惟吟鄭谷詩
對菊
懶與時芳作並妍西風籬落意蕭然自從屈子歌騷後
也共陶潛到酒邊消瘦只宜秋色好耐交唯有晚香傳
南山長在幽人眼開早開遲不必憐
催菊
籬下黃花共我長開時便欲醉重陽枝間點注分秋色
葉底胚胎釀晚香久旱似慚虚雨露後凋終擬傲風霜
兒童頗會吟翁意朝夕分泉灌溉忙
賦劉俊民鎮撫蘭室
一室㕓居不受喧滿前生意對蘭孫七絃漫倚宣尼操
九畹仍窺屈子園霽月光風浮戶牖清霜紫電繞轅門
十年來往慚交誼襟袖餘香想契言
寄余鍊師居玉蟾丹室
湖海歸來挂一瓢玉蟾丹竈待重燒内經黃帝留鍼訣
三品神農辯藥苗楓葉漁舟波澹澹茶烟禪榻鬢蕭蕭
高秋擬借峯頭鶴共爾吹笙遡泬寥
送蜜與蘭室
松花崖蜜古方傳久服輕身更引年愛伴茶爐烹雪水
懶隨桂酒釀山泉清涵渴肺醒司馬潤入枯腸笑玉川
亦有小詩呈巨眼煩將真味别中邊
雲松邀往翁源足疾不果行
臨水登山興已非客來扶杖強相依前川不得隨花柳
遠壑空思老蕨薇覽鏡徬徨餘髮短開書涵泳壯心微
仙人不授輕身術安得凌空跨鶴飛
又簡汝實祐吉席上諸公
兩處芳筵共一朝病軀不動愧相招已知博士推名飲
又說監河善醉謠冠弁巍峩容自肅觥籌交錯興初饒
巷南巷北休辭遠絳蠟銅盤徹夜燒
寒食有感
纍纍丘墓掃西原寒食清明又一年好木青黃多自累
野花紅白更誰憐種桃遁世今何處辟榖長生亦偶然
不待蓍龜推倚伏眼中海水換桑田
用韻自述
生年七十又週餘萬事從心不校渠風雨聲中長閉戶
桑榆影裏更觀書行扶竹杖龍鍾甚病踞藜床偃蹇如
憶昨武夷雲滿谷長松千樹託巢居
代靈寳廢觀道士葉宗善贄縣官
大理曾懸一黍珠六丁收拾入蓬壺閭閻共記神仙境
官府堪徵郡邑圖梵氣何時重結構故基此日尚虚無
甘棠數畝春陰近借與西坡辟榖癯
次雲松留别韻
為客山中未浹旬分擕相顧白頭新長橋柳色霏微雨
空谷芝香浩蕩春君意自寬猶惜别我才無用付沉淪
林泉爽氣宜詩興應有新篇寄惠頻
次張判簿留别韻
素琴黃卷日相親不分名韁苦絆身萬里山河非舊國
十年江漢尚迷津海門又送孤舟雨輦路重趨兩袖塵
賀監乞歸天亦許鑑湖春水屬閒人
次韻雲松西山送别張兼善
西山一逕綠陰稠梅雨晴時送客遊對榻更期何夕再
抱琴深入白雲幽微風藥草薰衣袖盡日詩瓢挂杖頭
閒說道人猶惜别呼尊剪韭夜相留
執熱奉懷余復嬰
毒熱中人如毒藥流年過眼似流星已拚朽骨同蟬蛻
敢擬高仙類鶴形清論有聞勝濁酒非才自笑負丹經
山中蒨屋何人住千載長松養茯苓
中秋對月
西風片雨過林塘對月還疑在故鄉灝氣平分清夜永
微雲不動碧天長持杯且共寒蟾醉𢷬藥何勞白兔忙
雲谷故人忘世者當年同見海生桑
題雪景
高閣臨江戶牖開兒童歡喜故人來不知天際孤帆到
祗訝山陰短棹回雪凍白魚初上釣天寒綠蟻自添杯
題詩正好分清氣回首瓊瑶萬壑堆
次韻雲松雪中二律
山中歲晚雪迷漫甕牖前頭失翠巒剪水應愁南浦淺
飛花亂逐北風寒明年已卜豐年瑞舊俗相傳瘴癘安
空向茅簷堆幾處老眸無復映書看
鶴髮閒披曳履行太虚素積自生明人間失却黃塵路
天上移來白玉京孟老耽吟心獨苦袁安僵卧夢還清
南村撥凍尋春色折得梅花寄遠情
再次前韻
北風吹落雪漫漫轉眼青山起素巒平地已迷行逕險
閉門猶怯擁爐寒池清有影驚梅重夜永無聲喜竹安
憶向廬峯凌絶頂下方俱作白雲看
僦得籃輿冒雪行林巒相映月華明應同棧道經西嶺
又似飛沙抵北京擎重更看危木在號寒偏聽野猿清
開窗瀹茗題詩句誰與山翁共此情
雪中偶成
背郭茅堂早閉門天寒獨戀緼袍温琴書散漫無賓客
稼穡艱難有子孫竹杖稍能扶病力梅花強欲惱吟魂
蹇驢踏雪如堪借行盡江南數里村
臘前三白報年豐里巷歡愉著處同林野漸添飢鳥雀
階除初積走兒童梨花柳絮遮無地鷺羽鴻毛散滿空
也有灞橋清興在獨慚衰老句難工
春雪
大雪自來南地少臘前春後苦寒生江清已壓漁舟重
風逆還隨柳絮輕萬里山川同一色誰家烟火起初晴
春風欲解崑崙凍願借黃河一洗兵
題王仲文監稅臨清閣卷
官閣臨清背市㕓司征餘暇思飄然牛羊春雨回山徑
鷗鷺秋風傍釣船酒熟重期何日會詩成還有幾人傳
瓜時未欲忘清景歸捧新圖鶴髮前
城隅官閣下臨河監稅閒來載酒過兩岸蟬聲喧濕翠
一天鷺影落晴波凭欄自有幽人樂趨市能無估客歌
三載政成心似水栢臺還說薦書多
官閣新成勝槩兼日長公暇理牙籖青山對榻嵐光重
碧水當軒爽氣添客到無時浮大白人間何處有朱炎
遥知睡起題詩際燕語隨風落畫簷
至梅村别業再用前韻寄雲壑
猿鶴相招隠此山柴門一逕雪霜殘已知富貴輸年少
自抱幽貞傲歲寒野老許携新釀至鄰人閒借舊書看
陽和欲候梅梢信數日攀躋未覺難
世情只益老年悲秋氣先從病骨知高卧且尋愚谷僻
曠懷唯入醉鄉宜田園著處征徭急風雨孤村穫斂遲
擬約道人雲壑外茶鐺煑瀑共談詩
詹齊之訪予章屯别業不值有詩留題次韻奉
答
一自琅邪返故林幾年種樹未成陰買山得屋纔容膝
愛竹臨軒自解襟春雨桑麻連曉社西風猿鶴共秋吟
忽聞張籍蓬門過他日相期話此心
野人自愛住雲林客到開門掃綠陰白帽有情應送老
綠尊無事且開襟一川野水舂鉏下四壁秋風蟋蟀吟
共作故園松菊主未慚元亮百年心
題程芳遠遊方卷
程芳遠氏學楊而好儒者也早年與故弟藍
虚白為方外交所至必禮宿師名儒以求講
益新朝取士無棄材芳遠乃以方外得免藍
澗弟在山時復與為泉石侣芳遠近以雲遊
卷求詩余喜芳遠之獨善又悲二弟之早逝
臨紙惘然
留形且作地行仙依止名山五十年雲水遠遊天下半
松筠高節歲寒全清吟近日窺風雅真訣先天講洞玄
吾弟論交多換骨還丹未許老夫傳
題西山庵
空山寂寂守巖扄獨鶴栖栖傍草亭曉鏡又催霜雪白
秋衣不換芰荷青仙人住處多栽藥野老來時或負苓
同氣凋零衰朽在百年光景似晨星
題余復嬰寄惠南山别墅圖
道人放筆起峥嶸一片南山割眼明秋老層崖黃葉遍
天清幽墅白雲生振衣便欲乘風去採藥還隨入谷行
投老相依猿鶴侣共知溪上草堂成
再題南山别墅
携家自愛鹿門耕避世何須谷口名黃菊正開扶短杖
白衣不至對空罌隔溪漁笛隨風細何處牛歌起月明
兄弟幾人今隻影空搔短髮媿餘生
次雲松題南山别墅韻
紅塵不入種花源白髮高居曝背軒耕鑿誰知當世事
桑麻時共老農言疎篁野水分三逕古木寒烟自一村
昨夜故人來叩戶安排詩句對清尊
催黃仲文寄南山别墅圖
一段南山畫不成王維天趣與經營水清盤石思垂釣
花落荒村見偶耕青嶂白雲仙掌迥淡烟疎雨輞川明
欲催下筆留真跡先許題詩照有聲
上官仲敏惠書用其挽藍澗弟韻奉答
城南分手五經秋肯信才名晚未收濟濟青衿歌在泮
蕭蕭白髮倦登樓山川寥落雲千里骨肉凄凉草一丘
尚憶冷氊倚大樹西風九日舊同遊
次韻答劉南山
秋風木葉下庭皋眼底南山突兀高倚馬成篇知獨步
屠龍挾技笑羣豪未應澗谷藏名迹終見雲霄起羽毛
偶辱新題驚老病依歌何敢近風騷
次韻答歐陽雪舟
雲出無心鶴自啼塵埃何用汚人衣東將入海從巢父
西上長安愧陸機才薄真為時俗忌年衰猶恨弟兄稀
南窗一枕松風睡遮莫人間萬事非
百年舊隠傍名山一落塵埃竟不還自倚渭流難變濁
誰知獸食不留斑松楸漸覺秋風老澗壑惟餘夜月閒
慚愧老兄携弱姪又修茆屋卧雲間
閉門仲蔚只村居賣卜君平與世疎兩地相思常命駕
十年不會費題書青山久候幽人履白屋曾留長者車
秋早黃花開較晚度關紫氣近何如
次韻答劉用貞
傾蓋溪頭一再逢六年相望寸心同柴門蹋雨題名去
竹檻看雲執手從前輩文章觀酒德後來歲月嘆詩窮
鹿車又與佳兒隠笑折梅花餞曉風
有賦凌雲嘆不逢山林出處調應同賓筵偶奉清尊集
鄰卷頻扶短杖從范叔解衣情未展袁安僵卧道非窮
春來擬聽絃歌處白帽低斜杏樹風
明時出處係遭逢投足山林長物同疏食每留佳客坐
緼袍自愛野人從開園橡栗羣狙喜滿屋詩書五鬼窮
猶有短琴隨白首興來一曲鼓松風
拜虚白塔
石逕松林入翠微門人卜此窆空衣流沙幾日青牛度
滄海千年白鶴歸山鬼夜驚丹氣吐洞雷晴挾劔光飛
久知生滅元無礙目斷鴒原下夕暉
九日西山燕集次靖之韻追懷虚白高士
九日重登卧月臺西風愁對菊花開空聞玉女賓雲曲
不見銅仙白露杯葛井丹成龍自化楓江霜冷雁空哀
杜陵老去多詩興不待尊前急雨催
挽蔣鶴田
乾坤慘淡士林空又折南山百丈松只有騎驢嗔李白
更無覆瓿笑揚雄清文金石傳來世高節田園託老農
他日漢廷興禮樂安車不復到閩中
憶過秋山訪隠居三年悵望信音疎共知鄰境征徭密
不念斯文老病餘易簀恨遲千里駕成家須護一樓書
門人藍澗修文早不及哀歌共挽車
挽牛自牧
皓首論交二十年西風吹淚一澘然鹿皮尚想山中隠
鶴骨元知海上仙賓榻動隨長有酒藥囊好施不留錢
門人應窆空衣在何處青山是墓田
小樓對雪有懷西山道人
西山白雪一丈深北風吹倒長松林千崖無人虎豹死
中夜有客烏鳶吟高樓此時最相憶弱水隔海知難尋
凡身毛骨更蕭爽願借黃鶴棲雲岑
