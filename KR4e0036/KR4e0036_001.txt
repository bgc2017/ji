藍山集卷一明藍仁撰
五言古
靈鳳篇
鳴鳳出丹穴五采耀晴旭朝飲瑶池流暮棲崑山木和
聲六律備靈德百禽伏重華去已久淳風何由復不聞
䕫樂諧但復楚歌促梧枝霜不蕃竹實冬未熟愧彼梁
間燕雙雙托華屋
舟中望長洲田家
積流會澄川浮沙亘長洲上有佳樹林下有良田疇漁
樵自成村桑麻翳榛丘犬吠林巷深鳥鳴田舍幽落日
負耒歸涼飈蕩輕舟斯人亦何為樂哉以優游羇懷迫
道路悵望徒淹留
暮宿田家作
木落天正寒山空日將暮荒村倦鳥歸亂水行人渡窮
年滯草莽短褐被霜露晚宿依田家主人情亦故汲井
泉滿澗燒竹烟在戸鐘殘溪上村月照階前樹濁酒初
潑醅嘉蔬亦時具且慰飢渴懷况諳村野趣老翁八十
餘有子役征戍秔稻歲暮收官司日加賦我願息兵戈
海宇重農務愧乏經濟材徒然守章句
擬貧士二首
蠨蛸網我戶蟋蟀號我壁被褐不掩脛采薇豈充食歲
有飢寒憂巷無車馬跡豈知曠逹觀不以貧病迫昔聞
孔顔聖亦有陳蔡厄澹然忘世慮弦歌自朝夕
蓬門有一士被褐恒苦飢朝飲南澗流暮食西山芝雖
有二頃園蕪穢亦不治妻子共寂寞彈琴詠詩書荒林
積雪深古屋炊烟遲高卧自有適何必他人知
在野
慕榮非素心在野甘自晦泉分九井注門掩千峰對犬
吠秋草根鶴鳴白雲外茅簷有濁醪田翁夜相會
暮秋懷鄭居貞
季秋霜露降草木日已衰暮登城門丘遥望滄海涯鳥
鳴求其羣况在遠别離美人美如玉夢寐恒見之飄蕭
紫鳳毛照耀珊瑚枝海水不可越丹砂詎能期灎灎杯
中酒泠泠桐上絲豈無一日歡念子來何時少壯難合
并流光倏如馳悠悠逝川歎渺渺停雲思
西山暮歸
凉葉墮微風秋山正蕭爽天寒獨鳥歸日夕百蛩響偶
從桂樹招遂有桃源想石磴閴無人山猿自來往
暮歸山中
暮歸山色昏濯足月在澗衡門棲鵲定暗樹流螢亂妻
孥候我至明燈供蔬飯佇立松桂涼疎星隔河漢
宿田家望武夷山
仙崖蓄靈異怪石盤空曲一水隔花源千峯入茆屋金
芝暖逾秀瑶草寒更綠雲中武夷仙一一顔如玉白馬
去不歸玄猿呌相逐昔陪丹丘侣酣歌紫霞谷鷄鳴洞
天曉落月在林木空瞻仙子高舊夢那可續荒林激悲
風日入對樵牧佇立望歸雲解衣田舍宿
少年行
東家少年子挺挺七尺軀適遭風塵起應募趨名都明
甲金鐵堅寳刀冰雪如朝隨霍嫖姚暮逐李輕車手挽
二石弓腰懸雙虎符擊刺當萬人飛揚凌八區椎牛會
賓客考鼔吹笙竽意氣擬卿相光輝生里閭西鄰有迂
士白首講玄虚貧無擔石儲富有萬卷書
捕魚
漁人騁技巧長網截大川萬魚不能脫已知數當然傾
城食鮮膾維舟洗腥涎猶有鮫鰐存食人市門邊
待渡
早出未開關暮歸常待渡誅求尚多門辛苦在長路浩
浩川上波蕭蕭道旁樹百役幾時休臨流愧鷗鷺
拙者自號
吾生何為者老以拙自名眼拙搖空花耳拙起虚鳴手
拙持戰栗足拙方欹傾寸心更苦拙百事無一成語言
拙少味交遊拙寡情學拙志慮耗道拙憂患并行當死
於拙掩骨依先塋傍人笑我拙我拙亦有程聖賢既不
辭愚下孰敢爭孔子拙陳蔡伊尹拙割烹吕拙釣尚直
陶拙琴無聲夷齊拙不食古道誰人行我拙不有命我
拙自有誠寧甘抱拙枯不作背拙榮傳拙與子孫用拙
盡平生
祭虎二首
猛虎在前林羣豕踐我黍飢來搏食之絶跡秋田裏虎
非獸之良推功及田父流傳不可忘南村朝祭虎
祭虎虎何功云能食封豕封豕善遁藏充觴得仙麂仙
麂雖馴良入口那復吐虎去不復來居然暴禾黍
七言古(長短句附)
為方煥賦雲峯秋霽圖
茆屋溪頭紅葉村石梁秋水清無痕枌榆過雨鳥鳴澗
秔稻如雲山對門老翁日高睡未起稚子讀書窗戸裏
干戈如此賦斂煩雞犬晏然鄉曲喜山中酒熟黃花開
仙人候我芙蓉臺雲林今夜好明月擬跨幔亭黃鶴來
題鄭德彰員外所藏高彦敬畫楚江春曉圖
旭日未出羣山昏蒼茫楚江多白雲芳洲無人採蘅杜
落花飛絮春紛紛晴嵐滿戸漁家曉花枝彷彿聞啼鳥
巫陽夢斷三峽空湘渚愁深九疑小文彩風流高尚書
如此江山歸畫圖平蕪煙藹水空闊隂壑松檜天糢糊
左司郎官何處得高堂紫翠生春色是中宜有五湖人
一葉扁舟蕩空碧風塵兵革浩茫茫對此便欲歌滄浪
碧梧翠竹生高岡豈無彩鳳鳴朝陽
水南山房詩為任立本賦
南溪白雲白如練萬壑松蘿對山縣幽人結屋溪上居
稚子過庭能讀書清流美竹秋瀟灑棐几明窗日閒暇
坐中往往見樵漁門外時時駐車馬盛世絃歌比屋聞淮
南兵革又紛紛平川戰血流成海白日妖氛漲作雲一
自離家從部曲夢繞故山煙水綠被褐愁趨戎馬羣牽
蘿誰補南溪屋近隨都尉入關中遠逐嫖姚樹戰功匣
底笑看三尺劒尊前起舞萬人雄三年留滯關山外環
堵蓬蒿果安在荒林猿鶴怨秋風落日魚龍愁遠海時
清方且歸去來他鄉道路多塵埃有才未必長在野君
王已築黃金臺
題劉商觀奕圖
遥峯蒼蒼松檜色澗水無聲晚煙白圍棋不見商山翁
伐木那逢會稽客行人遥指爛柯山洞裏羣仙白書閒
石床對奕豈知久樵子旁觀殊未還執柯却坐莓苔石
勝負眼前誇得失石爛松枯不計年雲子瓊漿堪度日
斧柯已爛下山遲城郭雖存故舊非處處桃花無路入
雙雙白鶴背人飛仙遊寂寞秋山裏圖畫千年尚如此
社稷山河幾局新地老天荒遺數子君看滄海變桑田
一木不支何足憐
余復嬰近以方壺所寫大王峯轉惠暇日展玩
殊有幽趣因題
方壺畫山世有名生紙一幅塗縱横孤峯倚天旭日上
危石拔地秋風生壯遊曾來拾瑶草夢裏武夷清未了
紫陽五曲石門荒金老三間茅屋小興來故筆起層巒
萬仞嵯峨咫尺間龍洞雲煙含宿雨鶴壇星月滿空山
武林道士余三一來憩松根講周易十年不出鬢垂絲
九轉將成眼如漆新圖千里寄神交東南一柱青天高
願授神方服石髓共聽仙樂鳴雲璈閒窗持贈深有意
念我衰年住塵世便欲呼兒挽鹿車從此相隨入蒼翠
題歐陽楚翁梅竹畫
道人下筆天機熟宋末元初寫梅竹琅玕箇箇起中林
瓊樹娟娟在空谷三花五蘂天然好直節心虚肯相保
花光老可費經營和靖子猷驚絶倒兵戈流落存者稀
展玩茆屋生光輝羅浮月色忽在手渭川白雲隨我飛
此翁亦是英雄輩事異時非聊自晦百年翰墨可流傳
開圖靜與儀刑對
悲流人
為農未免租調瘢從軍可辭刀箭痕布衣一日任民社
鞭撻不救肌膚完足兵足食萬世計征衣戰甲無寧歲
但知城郭倍光輝誰問閭閻久凋敝深機巧宦何為者
暴虐施民自寬假山頭白石城下泥已有行人先問舍
前車後車相繼摧滿山枯骨白成堆嗚呼古人不可作
自書下考真賢哉
題馬大使青城圖
青城丈人高入雲野老未識應先聞畫圖朝開拭我目
興入深谷窮其源四川號雄觀五嶽爭推尊昔在漢季
老仙伯燒丹井竈今仍存二十四治屬呵禁鬼魅不得
侵人羣後來肥遁更多士採芝斸藥深林裏樵夫誤到
老人村世代傳流長孫子馬卿食禄東南隅思山願乞
明年歸祇今聖代重養老春風會送斑斕衣
惜猫怨
山人養猫俊而小畏渴憐飢惜於寳一鳴四壁鼠穴空
卧向花隂攫飛鳥隣家畜犬老更狂狹路相逢力不當
吁嗟猫死難再得惡物居然年命長
放歌一首效蘇仲簡
萬方一日綱紀新四夷重譯來稱臣白頭山癯驚且喜
托身兩代耕桑民桑田海水千年改霜木晨星幾人在
老馬空嘶皂櫪間驚鴻已出虞羅外旁求都邑及山林
兵選三丁儒一丁裂荷焚芰别山谷帶牛佩犢趨邊庭
萬人坑平百草綠風雨年年寡妻哭縱有生還老退身
疾疢傷殘形不足我生不豫功名期先朝未壯今衰羸
夕陽漸挂首丘樹當歌一放誰能悲
野鷹
野鷹棲老江邊樹整刷毛衣矜爪距深林未見攫妖狐
近市且知爭腐鼠天生羽族誰爾雄爾德不肖形軀同
雲霄真骨死炎瘴來者如斯往者空
題秋山訪隠圖
遥峯蒼蒼白雲白紅樹黃花間秋色三徑曾尋蔣詡居
一區尚憶揚雄宅十年不見鶴田翁遠水長山入夢中
涼飈散榮遠林靜微雨濕衣空翠濃先生見客幡然出
髮短眉長眼如漆窮高極厚作千年虛往實歸凡幾日
畫圖絶似鶴田秋不許同行只獨遊黃綺正須天子召
巢由底用世人求
雪中候雲壑不至書懷兼柬雲松昆仲
卧病空山連日雪崖谷平沉高石没朝暉倚杖坐茆簷
夜氣擁爐燒榾柮兵選三丁壯者稀祗餘翁媪守柴扉
秋霜早殺空晚稼寒機盡用無冬衣聽說誅求愈悽惻
轉憶承平樂耕織暖入狐裘念苦寒飽分玉食憐飢色
九折危途一道溪故人相望阻攀躋惜乏籃輿度雪水
安得青鞵踏雪泥
廬峯絶頂阻雪書寄雲松
昨日籃輿不得上今日籃輿不得下天花萬點散長空白雲
一月包青野山空雪霽日色微風前猶作落梅飛閬風玄圃
在人世夜景若晝騰光輝茆屋閉門愁出入履破衣穿寒轉
襲揮毫三復白雪吟手足凍僵才思澁張老屏山賞又新應
披鶴氅對嶙峋長篇短幅述清語定有瓊瑶報故人
海上行送舒文質之京赴危大參之招
海門五月南風高龍驤萬斛如鴻毛蓬萊方丈渺何許
但見吞天沃日之洪濤龍光蜃氣迷咫尺夜看星辰朝
看日居庸如天入海青玉樓十二通仙靈仙人樓居龍
衮明二十八宿風雲生山人曾駕遼東鶴秋入瀛洲採
靈藥歸來塵土三十年至今夢想鈞天樂十月北風鴻
燕翔羽人遺我雲錦裳紛紛霪雨暗八荒子胡不歸白
玉堂山人笑與青山别夜鶴秋猿意悽惻有書伏闕救
瘡痍江南小臣如蟻蝨吾聞東海百谷王有如宸居朝
四方江淮道路日流血海若率職能令海道成康莊吳
檣楚柁千艘入白粲紅陳萬倉積近傳渤海罷干戈復
道塗山來玉帛我歌海上行送子萬里情匣中雙吳鈎
忽作蛟龍鳴安得持之獻天子一掃六合風塵清
題春雨藍澗圖
雲煙慘慘春林裏風雨瀟瀟澗聲起荷笠宜耕桑柘村
持竿欲釣桃花水吾弟俊年多讀書生怕軒冕來相拘
布衣擬就澗邊老草坐似習山中癯朝廷偶說通賢路
州縣臨門逼人去秋天嶺海下鷹鸇落日川原肅狐兔
清才直氣不入時坐守古道衝危機無人更掃藍澗屋
有墓已題春雨碑
醉歌一首送劉蘭室還建溪兼問蘇明遠椿桂
憶昔下馬扣我門惠連種豆歸南村脱巾漉酒共一醉
秉燭題詩期再論人生安得長相見世事誰知回首變
惆悵鴒原負急難凄涼鶴髮甘貧賤清尊重對黃花前
更為後會知何年菟裘問地君思隠蜕骨名山吾欲仙
霞洲玉洞秋風老更有何人拾瑶草因君為我問三蘇
墨池霜菊年年好
酬劉蘭室題墨菊扇寄惠
白團誰寫秋風曲寄我茆齋掃炎燠新紈皎潔一尺冰
濃墨淋漓數枝菊摩挲雙眼老復明興入東籬餐落英
蘇仙筆下雲霧濕劉侯句裏烟霞清一丘養拙南山側
敢擬柴桑舊時宅清節誰憐白髮翁壯懷不倚黃金色
故人嘉會不可忘永日清風吹我裳長隨懷袖送月影
更入篋笥生虹光
范伯剛為予作翠屏别墅圖因賦雲林茅屋歌
我昔結屋依雲林開窗正對浮雲岑山花爛漫散春色
崖木慘淡垂秋隂籃輿欲往空費力十步五步還坐息
日斜又向茅屋歸惆悵三年登未得范寬生紙寫作圖
中堂忽見遥峯孤白雲黃霧自舒卷濕翠晴嵐時有無
半空石壁懸飛瀑下有良田藝桑竹買牛春雨早歸耕
莫遣兒孫忘鄉曲
重題虛白道院(并序)
吾弟虚白居西山學道之七年歲在庚寅八
月初四日有羽士相過蓬頭眵目敝衣破笠
杖懸藥瓢數十鏗戞有聲既至門相見揖讓
周旋之禮頗疎供茶與粥俱不入口翩然即
辭而去明日鄉鄰有至山者云昨日有一道
人云自海上來問西山路去訪藍道人投機
一宿不投機即行沿途施藥請服之者病輙
愈詢之數十里間同日俱見遂遍訪求之竟
無及矣虛白不勝悵然蓋其志勤於慕道仙
者特來觀察焉後數年虚白仙去其事少知
之者暇日重過林下有感前事遂題長句俾
有志於道者知學仙之不妄也時戊午三月
藍山拙者書
吾弟再來人弱齡志神仙師事月間老辛苦二十年丹
書墨符役神鬼白日青天致風雨元陽真火分濟人不
俾世間羸瘵苦西山松栢裏仙人有舊廬白雲長芝草青
霞護道書林居圜屋奠八卦草衣木食參玄化宴坐靈
龜息漸微空歌白鶴飛初夏青春三十功累成名列丹
臺玉署深蓬萊官府案行密特遣仙者來中林瓢笠過
門日當午一語不合幡然去杖藜揮袂風飄飄迴首雲
深不知處微言至理豈易逢仙緣尚隔一塵中前程悵
望鸞鳳遠遺蜕偶與蛇蟬同學仙求道難如此拔宅徒
勞慕劉許我來撫景重興懷滿林白石空延佇
候劉蘭室不至
送君上京師懷君來武夷黃花開口向我笑不肯握手
趨東籬草堂正在藍澗底年年風雨花如此架上殘編
落蠧魚尊中濁酒軋浮蟻期君逾月君不來日日鞍馬
驅塵埃軍符侯印生白髮石田茆屋荒蒼苔世上功名
休便得有子况能傳父職倘入廬山訪社蓮為報陶潜
久相憶
白雪歌
南州大雪從來少數日山莊三尺厚一點遊塵着處無
四簷明月連宵有瓊樹應迷谷口樵玉蓑不脱溪邊叟
清池片石疊寒氊遠岫疎松排秃帚鳶肩獨聳費吟哦
鶴髮相輝惜衰朽梅清竹瘦轉憑陵鳥仆猿僵罷飛走
孤煙冷舍自無聊横寳當途誰得取宜消瘴癘拯羣黎
忽報豐登隨衆口高士軒中愛煮茶將軍帳下催斟酒
種石辛勤璧在田照書爛漫珠盈斗隂崖北向雲影開
旭日東來澗聲吼眼前光景漸消磨石門天柱長回首
題南山秋色
憶昔弱冠心冥頑趨庭侍訓溪南山綵衣朝日動春色
蕙帳秋風生夜寒三年奔走衡湘間候問寢食通平安
歸田在念竟莫遂陟岵引領空長嘆結廬新阡陟松栢
捧土涕淚垂汍瀾仙人怪我久不返畫圖寄示青㠝岏
雲霞映隠石崖紫霜露點染楓林丹舊時猿鶴良有待
向夕漁樵相與還催呼童僕與老母杖藜入谷尋柴關
躬耕力學企先志絶頂爽氣窮躋攀
題雲松九江秀色圖(方壺畫)
淵明柳太白松九江千載生清風後來張籍學稽古志
操却與前賢同早年仕宦遊閩中白頭不歸鄉井空長
思故業勞夢寐舊攬秀色積幽衷琵琶亭香爐峰傷離
恨别不足較尋幽望遠將誰從題書扱小宋揮筆煩壺
公青山白雲負輕策落霞秋水浮孤蓬昨日携圖來叩
戸品題愧我非才雄江山如此遊不到惆悵一生田舍
翁
贈武夷魏士達
武夷山水天下無層巒疊嶂皆畫圖神竒直疑混沌鑿
秦漢而下靈仙都中天積翠開宫殿石壁紅光夜如電
鸞鳳常驂神姥遊猿猱共醉曾孫燕洞中别有昇真天
瓊林遺蜕如枯蟬露盤仙掌千年藥春水桃花九曲泉
萬松岡頭羽衣客更入三山採真訣神遊不計海天遥
夢覺長懷山月白歸來高隠萬年宫天香時降雙青童
道參元始鴻濛外身寄虚空象緯中嗟予久慕煙霞侣
天遣空山作詩苦清歌曾遶幔亭雲凍筆空題草堂雨
金丹擬就玉蟾分木葉西風鐵笛聞野老只知堯舜世
樵夫或遇武夷君黃塵白髮悲年暮回首蓬萊更何處
病容豈是學仙才儒術元非濟時具余侯留滯海南居
鴻應來時一寄書期君天柱之南隱屏之北共斸黃精
煑山雪
又次國學生朱士堅遊武夷韻
春風吹船泛中流千巖萬壑開滄洲空林濕翠散晴旭
絶頂爽氣生清秋皇華咨訪成幽趣水木蒼蒼遠參互
鷗起如驚使節來猿啼似怨山人去隠屏峯下平林路
漁父壇邊文杏樹草生書帶不多春空與山麋野鹿鄰
杖藜或可共避世拂衣誰許是知津羽人稀少雲邊住
回首人間障塵霧半夜松聲遠浦潮終朝嵐氣前峰雨
金雞啼月響仙機四海秋風豈不知乘槎徑欲問織女
杼軸常空終自疑靈芝仙草迷荒麓盡日盈䄡采新綠
興盡重尋洞口回詩成尚憶山中宿清溪從此别漁樵
六翮仍看上九霄歸朝應傍薇花立在野難歌桂樹招
故人張籍同官舍倘問山林衰病者食力非邀谷口名
灰心已入廬山社
題清江碧嶂集追懷清碧杜先生
山中之人號雲壑落日題詩寄谿閣示我清江碧嶂詩
開卷清風滿寥廓憶昨先生林下居黃花翠竹臨階除
平生不受天子禄老向名山空著書十年死别如朝暮
一望孤墳淚如雨往事悠悠歎逝川遺編零落俱塵土
江湖耆舊晚更稀此卷乃出幽人為細書深刻不易得
短咏長歌勞我思虞楊范揭名當代猶敬先生師法在
祇今餘子徒紛紛敢以涓流敵滄海清廟之瑟朱絲絃
九臯鶴唳聲清圓波濤萬頃注三峽魑魅九鼎傳千年
吁嗟古人多泯沒一字流傳風漸歇高情古調人莫知
夜久長松轉霜月
清明
清明日大風起紙錢飛作灰散落千山與萬水舊墳間
新墓哀哀哭不已百役轉溝壑首丘寧有幾朝廷自忠
厚惻然念無祀天下向萬城科條戒鄉里緇黃施法食
縣官具羊豕日昃天暝晦隂靈集壇所飲食歆饗餘似
聞相告語秋冬復繼惠有後竟何似長林或掃松荒阡
誰掛紙生者不自給死者長已矣因思上世人未明仙
佛理諸儒動引經不肯祭非鬼推思九泉下著令今代
始從知征戰場飢䰟怨千古
