西河詞話詞曲類三(詞話之屬)
提要
(臣)等謹案西河詞話二卷
國朝毛竒齡撰竒齡有仲氏易巳著錄據西河
合集序目稱是書四卷佚其二卷不敢&KR0915;補
故僅以其半刊行竒齡填詞之功較深於詩
且詞本為小技萌於唐而成於宋亦不能援
引古書别為高論故所說轉不支離其論沈
去矜詞韻一條尤為精核論辛棄疾蔣捷為
别調亦深明源委惟其遠溯六朝以鮑照梅
花落亦可稱詞則漢代鐃歌何嘗不句有長
短亦可以為詞之始乎又西廂記相女配夫
本為相度之相今尚有此方言而引孫復相
女不以嫁公侯乃以嫁山谷衰老語以為宰
相之相則牽引附會仍蹈結習至所述詞曲
變為演劇縷陳始末亦極賅悉而云宋末安
定郡王趙令畤始作商調鼓子詞譜西廂傳
竒考令畤即蘇軾集所稱趙德麟實非宋末
之人亦未免少疎然自宋以來撰詩話多撰
詞話者較少竒齡是編雖不及徐釚詞苑叢談
之賅博而亦足備談資故削其詩話而錄存
是編焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
