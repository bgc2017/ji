







　　欽定四庫全書

　　五百家播芳大全文粹卷二中

　　宋　魏齊賢

　　葉　棻同輯

　　賀牋

　　皇太后

　　賀夀聖太上皇后冊尊號牋　　趙徳莊

　　肇新縟典欽薦鴻名仰符宸極之尊增厚坤元之載禮

成中禁歡動寰區(中賀)蓋聞以天下養者務極於推崇
使聖人夀者爰深於愛戴天心所命人欲必從恭惟夀
聖太上皇后殿下維徳是行以慈為寳有開文定實占
渭水之祥尚友西真方侍瑶池之御揚洪輝於玉檢效
靈瑞於龜圖流周召儉勤之風介黄老清静之福永同
臨照燕及雲來某久被明恩親逢殊慶莫踵及庭之賀
徒傾方嶽之呼

　　賀夀聖皇太后尊號牋　　　　許仲啟


　　聖膺曼夀知太極之有初實著徽名眎東朝而申舊兩
宫致孝萬事均歡(中賀)恭惟夀聖皇太后殿下慈寳兼
三福疇用九當燕謀之益廣宜鴻號之載熙文子文孫
偕飭問安之警蹕亘今亘古誕敷歸美之形容臣乘障
攸拘班庭是阻考漢家之長信未足同時誦周室之思
齊兹誠並美

　　賀太上皇后加備徳尊號牋　沈清臣

　　大慶欣逢仰乾坤之覆幬鴻名來上增日月之光明喜

動慈闈歡騰率土(中賀)恭惟尊號太上皇后殿下久勤
内助光贊中興夀莫可量覩蕃衍昌熾之嗣徳無不備
兼聖明慈愛之休載極形容於昭懿鑠臣敬同我衆歸
美吾君奉太皇后而悅愉允合昌黎之頌為天子父而
尊養克衍鄒孟之詞

　　皇帝登極賀夀聖皇太后牋　　許仲啟

　　思齊文母密協逺猷佑啟神孫光膺内禪慶臻家國喜
徧華夷(中賀)恭惟皇太后殿下一徳至慈三朝備福素

軫含飴之念贊成輯瑞之儀原揖遜之有初重規叠矩
處崇髙之無極億載萬年臣假守遐陬阻趨近綴共知
養志調四海之㫖甘更想問安聴兩宫之警蹕

　　皇帝登極賀夀成皇后牋　　　許仲啟

　　承天之亨施生攸賴與子之斷翊贊實勤慶輯家邦歡
均遐邇(中賀)恭惟夀成皇后殿下動參乾極厚體坤元
作合而定厥祥昔著和平之美執中而修可願今昭保
毓之慈軼長樂之徽稱儷重華之大養臣屬居乘障莫

簉班庭仰婦道母儀有助唐虞之䄠想王孫公姓不忘
周召之風

　　冊皇后賀夀聖皇太后牋

　　燕處蕊宫致孫謀之永錫鳳儀椒掖謹婦道之再傳(中
賀)恭惟夀聖皇太后殿下聖本自然夀先太極比姜任
而致福撫舜禹以稱慈化基自有於本原豈徒一日壼
範亦同於授受特表三朝臣假守列城阻趨魏闕王母
之坐少廣共仰尊尊太姒之嗣徽音是為繼繼


　　冊皇后賀夀成皇后牋

　　仰作孚於渙號正此化基俾效法於坤元授之慈範(中
賀)恭惟夀成皇后殿下處心柔順宅志沖虚昔警戒以
相成今康寧而曰夀表儀有道尤髙媯水之風付託得
人遂陟塗山之助臣逺乘一障阻叩九闗繭觀春和想
示親蠶之訓翟車曉霽更形問寢之儀

　　慈福宫上尊號賀夀成皇后牋

　　聯南極之輝養兹為大仍東朝之號孝必有原(中賀)恭

惟夀成皇后殿下柔順體坤淵沖宅道俯贊基圖之授
仰偕温凊之承得其夀得其名靡聞専嚮達於禮達於
樂式著至和臣獲與承流敢稽進牘媯汭之嬪虞舜尚
藉閫儀寳慈之侍太皇諒傳家法

　　重華宫上尊號賀夀聖皇太后牋

　　坐少廣以迎年既由積厚協重華而建號亦出至慈(中
賀)恭惟夀聖皇太后殿下夢日義明補天勲大鴻寳昔
聞於與子燕謀今見於詒孫仰稽揖遜之傳蓋推愛育

倘即形容之義厥有本原臣獲與分符敢忘進牘為衆
父父知尚謹於問安終日乾乾諒不違於養志

　　重華宫上尊號賀夀成皇后牋

　　夙昭慈範贊揖遜於一時並上徽稱迎延洪於億載慶
兼家國喜溢華夷(中賀)恭惟夀成皇后殿下徳合大明
道偕太極克盡嬪虞之懿助成畀姒之髙定位取諸乾
坤為而不恃貴名起如日月傳之無窮臣假守逺邦阻
趨近綴二南蓋久更形風動之辭十亂已卑空誦才難

之訓

　　慶上皇夀賀太上皇后牋　　　沈清臣

　　久日月之照並膺難老之期永邦家之休載講家人之
禮式逢嵗旦共衍耆齡恭惟太上皇后殿下輔佐深仁
備全至徳松椿兩固植國榦之隆昌箕翼齊明炳乾圖
之煥耀有美玉巵之對相輝寳牒之光臣敢同普率之
心彌切歡呼之慶華封稽首夀請祝於聖人羲易垂辭
福受兹於王母


　　賀皇太后生辰牋　　　　　　李成季

　　候屬西成屆金方之正氣時生上聖配天徳之鴻休聲
文所臨舞蹈同底(中賀)恭惟太皇太后殿下母儀恭肅
坤徳静柔弼成永圖休有顯烈三光明而四時節九功
叙而百度熙恢基業於無垠躋民物於交泰文武之興
周道華胥之贊軒圖迪是芳風夐超治古臣守職藩佐
叨榮聖時觴獻萬年莫預造庭之列心肩一節徒傾就
日之誠宜益介於延洪庶克符於頌祝


　　賀皇太后生辰牋(代)　　　　　秦少游

　　考厯占星氣應元英之候稱觴獻夀禮行長樂之宫凡
在照臨所同欣抃(中賀)恭惟皇太后殿下徳符坤載位
正母儀淵沖自乎生知慈恵本乎天縱弼成文考既隆
逮下之風共養太姜益著思齊之美内宣隂化日嗣徽
音矧當孝治之朝尤崇慶誕之節鼓鐘具舉環珮畢臻
歡聲動乎宮闈佳氣播於觀闕某謬通屬籍叨守近藩
匪惟宗族之同榮實與吏民而共慶


　　賀太皇太后受冊牋　　　　　李成季

　　誕膺寳冊同攬乾綱號越常尊禮隆無上孝慈交感遐
邇祇歡(中賀)恭惟太皇太后殿下柔順在躬聰明齊聖
輔佐英帝肅隂教於六宫保鞠先朝端母儀於萬國載
加盛典允荅徽音挾日以升均照臨於南面與天同久
擁康樂於西朝臣限守藩符不獲趨詣闕庭

　　賀皇太后受冊牋　　　　　　李成季

　　允膺寳冊增奉鴻名大孝隆親事光墳史萬邦䝉福喜

極人神(中賀)恭惟皇太后殿下育粹坤元服勤隂教輔
佐先帝志在静柔保鞠聖躬徳惟均一式彰懿範推講
盛儀祇荅懿慈盡明王之要道誕敷徽命鼓百姓之歡
心臣限守藩符不獲躬詣闕庭

　　賀太皇太后受冊牋　　　　　曾文肅

　　膺冊慶辰正位太母七廟增重三靈協和(中賀)恭惟太
皇太后殿下仁聖自天肅雍迪哲抱坤元之厚徳倡隂
教於中闈恭儉表儀外形於四海勤勞勲業光被於三

朝席髙顯之徽稱極尊親之大奉比周文母世賴於徽
音如唐懿文禮隆於祖后光輝大典協永寳圖人神䝉
休海宇均慶

　　賀皇太后受冊牋　　　　　　晁无咎

　　位著徽稱居天下母儀之貴禮嚴備物昭聖人子道之
成宫闈載祇海縣胥慶(中賀)恭惟皇太后殿下懿恭性
得慈儉身先坤極正於内朝隂教行於四國用膺光命
允荅常尊漢典具修式䖍長樂之養周詩足繼大顯思

齊之功臣伏限職事在外不獲躬詣闕庭

　　賀皇太后受冊牋　　　　　　秦少游

　　稽酌天人備嚴典禮孝治既先於宫閫歡心自得於寰
區(中賀)恭惟皇太后殿下妙道生知英能天縱自長門
而登長樂法度無違以太任而事太姜晨昏不懈至於
弼成先帝之治保佑聖子之功幽通神明顯被動植施
之大者報必厚實之富者名必隆位號既昭華夷增抃
臣謬通屬籍叨假郡章不獲隨列稱慶闕庭


　　皇后

　　皇帝登極賀皇后牋　　　　　許仲啟

　　剛徳初潛實勤輔佐靈辰内禪宜最寵光家國愈尊華
夷胥慶(中賀)恭惟皇后殿下賢昭彤史眷楙青闈早膺
燕祀之嘉祥適值龍飛之盛際履長秋而建號載仰母
儀頤重慶以承顔永修婦順臣逺叨郡寄阻造朝班流
化自岐顧孰分於周召嗣音如姒想莫間於姜任

　　慈福宫上尊號賀皇后牋　　　許仲啟


　　輔佐由初位正長秋之建名稱從昔禮嚴重慶之加(中
賀)恭惟皇后殿下月遡日明坤承乾健際此龍飛之盛
奉兹鴻號之尊玉振金聲敬致自然之表天長地久永
依太極之光臣尚假守符逺修賀牘仰承三殿相殫侍
膳之勤俯率六宫幸繼親蠶之舉

　　重華宫上尊號賀皇后牋　　　許仲啟

　　奉尊親之號允屬聖能佐孝敬之誠端由婦順(中賀)恭
惟皇后殿下性鍾博厚運偶明昌穆如内治之和贊此

外心之博體乾坤而合徳大養必偕顯父母以揚名徽
音是嗣臣邈居乘障阻造班庭寳刻昭垂想萬年之
歸美褘衣盡飾同五日之問安

　　加太上皇太上皇后尊號賀皇后牋

　　沈清臣

　　禮舉外朝政闗内治贊一人之愛敬揚萬世之嘉休恭
惟皇后殿下教表人倫化行婦道得名得夀既慶集於
親闈事舅事姑諒喜同於坤極臣濫居帥守恭覩詔宣

仰太姒之嗣音載光雅頌贊重華之協帝歸美君王

　　賀皇后受冊牋　　　　　　　許仲啟

　　輔佐儲闈功嘗參於匕鬯表儀内閫位初正於褘褕式
舞且歌自家刑國(中賀)恭惟皇后殿下本之恭儉濟以
憂勤選由仙李之華慶屬猗蘭之秀仰膺圖於上聖爰
受冊於靈辰治首六宫既明章於婦順徳孚百姓致於
變於時雍臣祇奉教條阻趨班列苐觀肅肅賢人罔間
於兔罝尚想振振公子盡如於麟趾


　　賀皇后受冊牋

　　中闈正號佑天徳之大明四海䝉休慶國風之有本禮
嚴宫掖歡浹海隅恭惟皇后殿下以上主之資履重熙
之祚至仁冒乎天地濬哲嗣乎祖宗謂聖人之功重乎
治内而天下之定始於正家詔典冊於有司進坤儀之
徽號仰恭廟祀上厚人倫

　　賀皇后受冊牋　　　　　　　蔡君謨

　　儷尊皇極宅正位於天閨配徳紫宸膺鴻名於寳冊海

内臣妾舞蹈以之(中賀)臣聞文命造邦塗山所以宣内
助重華嗣聖皇英所以輔至明宗廟歆其薦羞穹壤因
而垂祉載光懿範永屬熙朝恭惟皇后殿下纘服睿圖
席休寳緒兩儀均大含生荷亭育之恩二曜髙臨品物
仰照臨之恵是以淑譽流於區域隂教序於宫闈用贊
皇猷必崇位號加麗褘衣之貴增光彤管之華臣忝寄
藩方阻遥天陛

　　皇太妃


　　賀皇太妃受冊牋　　　　　　晁无咎

　　冊嚴異數位著徽名光舊典於古今溢歡心於内外(中
賀)恭惟皇太妃殿下令儀身率淑徳性成輔佐先朝憂
勤内寢屬大明之繼體孝治增隆飭備禮於有司尊稱
允荅

　　賀皇太妃受冊牋　　　　　　李成季

　　誕膺徽冊增奉隆名凡在邇遐孰不抃蹈(中賀)恭惟皇
太妃殿下慶傳貴緒瑞發靈源率嬪御以静柔奉蘋蘩

而蠲潔屬真人之纘紹推盛典以褒崇歡動宫闈事光
史冊臣限拘藩守阻造闕庭臣無任

　　賀皇太妃受冊牋　　　　　　秦少游

　　史官揆日宗伯陳儀舉令典於宫闈溢歡聲於方夏(中
賀)恭惟皇太妃殿下挺生淑質休應昌期贊隂化於椒
塗嗣徽音於彤管晨昏共養之禮簡在兩宫動静謙率
之風形於六寢在先朝則有警戒相成之道於聖主則
有劬勞罔極之恩中外所瞻情文宜稱肆被冊書之美

爰昭位號之隆臣猥被爪牙叨居藩屏不獲隨列稱慶
闕庭

　　皇太子

　　加太上皇尊號賀皇太子牋　　沈清臣

　　重規叠矩等天地以無疆寳冊鴻名覩朝廷之再舉事
闗宗祉喜溢宫庭恭惟皇太子殿下貳體統乾承休太
極參隨法駕之後敬上慈闈之稱祖烈用光儲儀有慶
臣恭聞盛事忭極懦衷始於家邦既仰愛親之至施於

孫子自然帝祉之貽

　　慶太上皇夀賀皇太子牋

　　正月之吉始和式逢舜旦四海之内咸仰共慶堯年喜
侍龍樓歡連鶴禁恭惟皇太子殿下徳輝玉裕福萃金
枝喬嶽萬尋近接瑶山之秀銀河千丈直滋少海之長
衍𤓰瓞之緜緜等乾坤之蕩蕩臣阻趨雞㦸屬綰麟符
南極星明永赫在前之照蓬壺日永共瞻明兩之光

　　賀皇太子受冊牋　　　　　　晁之道


　　備膺典冊肇建儲闈國本既隆海隅共慶恭惟皇太子
殿下淵懿中積温文外彰仁孝稟於生知藝林格乎天
縱蹈三善之美既曲盡於承顔並重離之光宜歸崇於
主鬯神祇悦豫廟祉尊安某外守州麾阻陪班賀仰皇
猷之增煥揆弱植以知榮

　　賀皇太子受冊牋(代)　　　　　汪彦章

　　伏審仰法前星肇開儲禁慶闗宗社禮絶臣鄰恭惟皇
太子殿下胄出神明生知忠孝夙凜刑家之訓居無在

傳之勤震一索而得男早膺眷命月三日而成魄難徇
撝謙兼隆監撫之名進極褒嘉之數載錫彫珉之冊爰
頒青輅之旂某幸託宗暉欽承友順盛典方昭於宫壼
歡誠敢後於簪纓

　　賀皇太子受冊牋

　　顯膺寳冊升位儲宫臨軒行曠古之儀見廟示承祧之
重恭惟皇太子殿下分輝寳緒毓粹璿源挺天人岐嶷
之姿稟神聖㣘齊之教當周室本支之盛獨冠百男宜

漢家羽翼之成無煩四皓前星外炳洊震中潛某幸列
宗支喜隆邦本河潤九里方率族以依仁月有重輪願
登歌而薦祉

　　賀皇太子受冊牋(代)

　　發冊於中升儲以嫡遂正少陽之位永符太極之尊恭
惟皇太子殿下稟徳星暉凝姿玉裕鍾朱芾宜家之慶
膺青宫主器之祥左右前後皆正人既懋分坊之選干
戈羽籥在東序行觀齒胄之儀某幸出聖時親逢邦慶

喜人倫之既正符天下之至公頌詠無窮敷宣罔既

　　賀皇太子受冊牋

　　孚號揚庭元良貳極明父子君臣之懿協神祇宗社之
休恭惟皇太子殿下信厚發中寅恭承上得賢哲少成
之性符邦家長發之祥方四履以提封遂三加而冠阼
歌詠重暉之日尤合天心旂登一角之螭仍昭聖祚某
久㕘肺腑同奉威顔傳聞徽冊之頒倍百外朝之慶

　　起居表


　　北郊青城起居表(代皇子)　　　汪彦章

　　輿衞天行親講享祇之禮臣工宿戒交修扈聖之儀當
解愠之清和宜儲精之晬穆恭惟皇帝陛下接千嵗之
統合三神之歡膺多福以履至尊舉祲威而明徳意肇
修隂祭裒對神靈千廬星列於壇場萬騎雲屯於次舍
協氣旁達祥光上浮臣方習幼儀莫陪顯相嘉與函生
之類共憑持載之安遥企威尊惟深慶忭

　　北郊青城起居表


　　函鍾八變将修大祭之儀陛㦸百重密警周廬之衛舉
典容而創見殫誠物以駿奔恭惟皇帝陛下道與時升
禮由義起謂一郊二祭之合非三代六經之傳弗謂屬
車之勞躬臨方澤之祀壇垓在望籩豆告陳蠖濩深思
豐融來應臣屬當齠齔莫侍冕旒徒曕晬穆之光無補
肅雍之相

　　車駕親征起居表　　　　　　趙徳莊

　　靈旗杓指誕揚北伐之威戎輅天臨式慰中原之望儼

百神而受職拱方岳以來朝恭惟皇帝陛下淵嘿坐謀
乾綱立斷神武不殺初何意於勇功天罰恭行實有開
於駿命敵為不道古所未聞久敷徳以示懐終阻兵而
棄信詔聲厥罪人奮其忠方三捷以系傳宜一征而底
定舉上郡元封之役親屈帝尊踵澶淵景徳之行用光
祖武清塵所扇時雨自霑臣猥假藩符阻陪覊靮仰民
獻十夫之翼雖媿壯圖晞太平一士之功猶知謹守

　　車駕親征起居表　　　　　　汪彦章


　　萬族戒嚴六蜚巡狩法成周之時邁張大漢之天聲恭
惟皇帝陛下誠貫神明資兼勇智合羣英之䇿慮興中
否之基圖念問安猶隔於雞鳴豈撥亂得辭於馬上姑
從簡約用始憂勤臣甫逺闕庭莫共牧圉神戈所指方
令裴度以眎師清蹕之行将獲吕嘉而名縣

　　車駕回鑾起居表　　　　　　趙徳莊

　　皇威烜赫方望幸於中原聖孝寅恭暫歸誠於清廟民
有雲霓之慶師無霜露之勞恭惟皇帝陛下開濟艱難

圖維久大尚勤寳儉來天佑於清躬惡殺好生養國祚
之元氣昌期将啟勍敵自平時乘六龍淮海風動日闢
百里豪傑景從適毖祀以言還因薦勲而飲至格於藝
祖聊收虞狩之常作我上京終復漢家之舊臣義均國
體喜若已功簪槖坐疎雖愧甘泉之從衣冠未挂猶瞻
清渭之朝

　　車駕巡幸起居表　　　　　方仁和

　　六師雲陳共圖敵愾之忠萬乘天臨親示撫循之㫖王

靈敷暢士氣歡騰(中賀)恭惟皇帝陛下孝本親親功超
将将思父兄之播越軫吏士之勤勞露沐風纚共濟艱
難之業雷驅電掃訖收嘉靖之勲臣叨守藩符但㕘覊
靮四方來賀願陳下武之詩二聖重歡佇勒中興之頌
臣無任

　　車駕巡幸起居太上皇表　　　汪彦章

　　素秋既杪人欣萬寳之成滄海方澄地接三山之邃恭
惟太上皇帝陛下獨觀昭曠髙蹈希夷凝宇定之天光

藏雷聲於淵嘿玩味瓊笈逍遥蕊宫神静身修既得廣
成之道年豐粟熟益知姑射之神臣等夙侍清光叨陪
大政莫執問塗之役唯瞻寧極之尊

　　車駕巡幸起居太上皇表

　　年運而往天時俄及於凜秋日舒以長物外方觀於浩
刧恭惟太上皇帝陛下研幾繫表探頤寰中既與夫造
物者游孰肯以天下為事遺𤣥珠於赤水久矣相忘飲
膏露於金莖自然難老臣等幸參法從嘗侍清光徒傾

就日之誠莫遂瞻天之意

　　陳請表

　　請車駕東封表　　　　　　　　趙承之

　　雲霄髙逺未獲感通螻蟻賤微尚懐悃愊罔避再三之
凟冀申萬一之情(中賀)臣等竊以天至尊而不可違民
甚愚而不可抑王者之徳既當於天意聖人之澤又協
於民心和氣發於休祥歡聲播乎嘉頌福固難於専饗
誼必思於有尊蓋欲歸功於皇天所以從事於喬嶽文皆

經見學亦世傳故孔子著柴望之儀以紀唐虞之常道
而王通昧封禪之理乃謂秦漢之侈心方當黜異説以
崇大猷莫若修盛典而示徳意恭惟皇帝陛下堯仁舜
孝文徳武功論極前王之所未嘗政皆近古之所不到
有四海之面内無一夫之向隅意所欲而動必成心無
求而福自至昭然顧諟之命煥乎錫予之符超河圖而
軼洛書昔皆無有發石室而探金匱史不能名治固莫
盛於此時神亦有望於今日所以兆人脗合百辟僉同争

獻長卿之文願上倪寛之夀以為接千嵗之統安可絜
三神之歡紛然陳義之髙殆若後予之怨雖聖懐謙損
方且深閟於俞音而靈貺昭明無乃久稽於眷命伏願
皇帝陛下改容有穆出詔惟温不憚陟巘之勞每重省
方之逺揭䖍燔燎報施堪輿東方會諸侯之朝南面受
羣臣之賀屬車八十一乘獲望清塵祥符一百七年再
觀盛事民所願也天豈違之臣等咸以非才並當屬部採
忱詞於多士察衆志於編氓與其坐壅塞以貽譏不若

縁冒煩而得罪神堪致薦雖自愧於蘋蘩日倘回光庶
幾同於葵藿

　　請車駕東封表　　　　　　趙承之

　　帝徳昭明功既成而必告天心惻怛民所欲以斯從敢
傾有衆之情願達蓋髙之聴目曕雲日足蹈氷淵(中賀)
臣等竊伏里閭究觀載籍禮盛者其文必縟施豐者其
報必崇故王者謹於事天而聖人乃能饗帝時薦犧牲
之潔嵗陳珪幣之嚴至於膺不世之殊休則必舉非常

之茂典推因髙之義而即介丘之逺竭報本之志而躬
夙駕之勞蓋稀闕之上儀實太平之盛節然相望者萬
有千嵗而可紀者七十二君道不虚行時若有待恭惟
皇帝陛下體堯蹈舜跨商越周躬膺厯數之歸天縱聖
人之略一心紹述孝弟通於神明萬物阜安忠厚及乎
草木兵與刑而不試禮暨樂以咸興戎狄奉贄以守藩
夷貊絜國而請吏農有常豐之嵗士無不養之才故得
人和而天瑞臻神貺而地寳出圖書炳煥象類昭明極

算數而無以該罄竹帛而不能紀茂惟天意具迪民衷
鋪觀赫赫之祥灼見諄諄之㫖所以西踰郟鄏東越龜
䝉周人既願於升中魯國猶深於望幸眷此商韋之舊
素聯畿邑之尊日月曬光最先瞻覩雨露流潤罔不函
䝉惟祥符檢玉之年實真祖駐蹕之地屬車再至黄屋
少留精舍有嚴尚錫雲封之號修途不改猶遵輦路之
餘臣等所以争倒衣裳競傾葵藿稚子不知其舞蹈耆
年願濟於須臾冀聞謁欵之音舉獲徯來之慶伏願皇

帝陛下仰承帝謂俯詢輿言崇祕祀之閎規抑撝謙之
髙行涓辰誕告先日戒期命掌故以修方詔秩宗而考
禮稽特巡於虞典則先至者岱紹祖武於章聖則用事
者東渙百執以駿奔儼六飛而順動登封降禪並交天
地之歡發政施仁咸錫臣民之幸臣等兾縁清道獲望
咫威倘鳴鑾之暫從故塡壑之無憾正憐此日方馳海
上之思猶喜異時無復周南之嘆

　　請車駕西祀表　　　　　　　　邵澤民


　　天意溥臨人心應協願講親祀之禮式昭報本之規輒
露封章仰干宸聽(中賀)臣聞自古在昔若聖與仁因地
因天以祭以祀蓋乾坤之合徳宜父母之並尊惟彼柔
祇實専厚載修祠漢室卜宅魏脽出鼎騰光允矣后皇
之靈迹泛舟鼓櫂偉哉孝武之勝游我國家臻至治於
祥符闡鴻徽於章聖逺紆法駕躬奠黄琮玉匱金繩禮
全掌故重輪紫氣事載信書間有遺民能言徃躅顧長
春之舊境乃馳道之通衢梵宇深嚴永留玉座飛橋連

屬常錫重名念此彌文且成曠典理若有待遭之甚難
恭惟皇帝陛下當制禮作樂之時撫重熙累洽之運天
臨海宇子育黎元成功不居修報有自是以兼隆二至
之祀逺追三代之英感通幽明昭格上下神降祇出未
之前聞瑞應祥臻其可勝紀伏願皇帝陛下既封嵩岱
即欵河汾蕆事靈壇侑饗烈祖盡潔蠲之孝享罄明察
之誠心然後錫福萬民垂休永世面方岳以朝羣后覽
道俗而問百年駐輦蒲津光動倚天之樓觀回鑾函谷

雄觀亘地之山河臣逖逺闕庭叨分符竹俯殫悃愊深
兾允俞望屬車之清塵敢効前驅而首路見甘泉之法
從庶幾願畢於此生

　　請車駕幸洛表　　　　　　　　趙承之

　　天地之徳螻蟻莫不願忠鑾輅所臨臣民以為至幸情
甚衆以難抑聴雖髙其必從敢冒昧以譴訶冀露陳於
悃愊竊以成周舊宅不改山川有宋别都具嚴筦籥土
最中於諸夏日尤近於長安當開寳立極之初六飛天

降迨景徳承平之後萬乘雲從草木尚被於休光父老
猶談於盛亊禮曠焉其斯久民望之而甚勤修厥舊章
宜在兹日恭惟皇帝陛下盡循堯道丕顯文謨逺追三代
之純躬軼百王之盛治無細而不舉功有難而必成薄
四海無障候之虞環九州皆冠帶之域載惟立愛尤切
奉先南面而朝感春秋霜露之降西風所暨念祖考弓
劎之藏既出綍以戒期将涓辰而展亊陵園動色如喜
翠華之來京邑相趨咸願屬車之覩而況閟宫肅設儼

列聖之晬容禁宇崇成煥中天之寳構宜暫勤於乃顧
庶深慰於斯民伏願皇帝陛下俯照忱辭仰開睿聴既
竭孝思之奉特迂輦路之臨勤西后以省方御山川而
問俗靈河達砥柱之險逺懐有夏之功温洛通汴水之
波遥念元豐之績臣等幸承官乏獲採輿言冀聞清蹕
之音克効前驅之役庶幾洛下共償此日之心遂使周
南無復昔人之歎

　　上皇帝勸進表


　　天人同心方嗣興於有徳宗社重事可久曠於常尊雖
懇欵以樂推猶逡巡而牢避凡兹俟命安可厝躬恭惟
皇帝陛下識照幾微誠參化育早毓神明之胄茂昭文
武之英有開必先既獄訟謳歌之畢往惟徳是輔将神
祇祖考以咸安當承再造之休乃守一謙之益三靈交
鬱四海疇依惟聖人所貴於因時凡天下莫先於定分
今九廟尚虚於祼獻兩河未入於輿圖繼體守文當亟
收於衆俊宅中圖大宜深究於逺圖倘差一日之幾孰

啟千齡之運伏望皇帝陛下俯占輿誦光御法宫莅中
國而撫四夷履至尊而制六合雖以位為樂非堯舜之
本心然其命維新蓋周邦之舊物瞻威在望得請為期














　　五百家播芳大全文粹巻二中


　　欽定四庫全書

　　五百家播芳大全文粹卷二下

　　宋　魏齊賢

　　葉　芬同輯

　　表

　　陳請

　　請加皇帝尊號表　　　　　　王禹偁

　　内外文臣武僚具官趙某等言今月二十一日共干天

聴别以尊名奉宸翰以未俞慮精誠而不至戴天就日
猶懸億兆之心伏閤呌閽寧避再三之凟(中賀)臣等聞
運行四時者惟天之大照臨萬國者惟日之明天不宰
其元功而有蒼旻之號日不耀於陽徳而有畏愛之名
是以居廣大而罔辭處貞明而弗讓蓋功徳著乎上而
名號隨於下矣前王後聖茂實英聲取譬於兹其則不
逺伏惟皇帝陛下繼天而王如日之升静則垂堯舜之
衣裳動則伏武湯之旄鉞明堂制禮走玉帛於萬方宣

室崇儒煥文章於三代候氣而八風從律陳詩而萬物
由庚既理定以功成尚宵衣而旰食早以兆民愛戴羣
后推崇率由舊章共上徽號陛下讓不得已俯而從之
雖百姓同懽方諧歸美而一人善下終恐近名昨者法
天道以流謙敷王言而如綍謂大道不器何假先天之
言謂聖人無名豈須惟睿之説盡除尊號頗駭羣情臣
等奉詔靡遑再章復請陛下過防滿假終未允俞守謙
卦之六爻動而無悔去湯書之七號卑不可踰遂使中

外包羞軍民沮色既難移於成命乃别獻於嘉猷共傾
天誘之衷用紀日月之徳蓍龜協吉蠻貊同文咸願聴
卑以期得請陛下特迂鳳藻猶避鴻名固愈振於謙光
奈重違於人欲而況皇王顯號今古彞章上則尊列聖
之貽謀光輝七廟下則稱庶邦之係望威服八荒凡在
含生共觀休烈豈可執勞謙之小節廢立極之大名居
軒昊之至尊慕巢由之獨行此臣等之所未諭也陛下
之所不取也臣等不勝大願敢固請上尊號曰法天崇

道文武皇帝庶得将順謙冲之㫖惟新徽懿之名免使
聖朝有兹闕典跼天蹐地罔敢自安碎首糜軀期於必
遂臣等無任區區懇迫之至

　　請加尊號表　　　　　　　　楊大年

　　文武百僚南郊大禮使具衘臣吕某等與内外馬步諸
軍将校僧道耆夀等謹詣東上閤門再拜稽首上言曰
臣等一昨體上天之顧諟採萬國之謳歌願增益於鴻
名用昭彰於盛徳再三之凟已負於刺芒億兆之誠彌

堅於仄席遽須明詔未賜允俞朝野之間啟處無措臣
某等(中謝)臣等伏以字之曰道蓋出强名何言者天不
聞讓徳佛惟大覺美號有百億之殊君乃至尊徽稱兼
三五之盛若夫聖神之沖粹髙厚之儀形非可管窺寧
容臆度出於愛戴成此勤拳是故王者懋建大中載稽
古訓握河洛之秘紀所以畏天之明順黎獻之歡心所
以從人之欲畧鳴謙之小節收輿誦之至公雖屈已以
無辭誠當仁而不讓者也恭惟尊號皇帝陛下祇荷丕

構茂宣重光法人文之化成體神武之不殺惟睿作聖
有感必通居上克明無幽不燭泣辜扇暍示仁愛於羣
生潔粢豐盛展孝思於九廟躬帝王之能事掩載籍之
前聞而復探妙道於域中敷至徳於天下味希夷之㫖
允契混成挺髙明之姿雅敦柔克極妙有𤣥元之理彰
務滋邁種之勤度越古今允格上下故羣情之懇到述
二美之形容願以大猷著於徽號而陛下固形沖挹猶
鬱耿光莫髙匪天徒懐跼蹐無私者日未賜照臨況郊

祀有期方圜咸在扢嘉壇而欵太乙宜昭荅於神休奉
灌鬯以見祖宗合紹隆於先志苟違遐邇之請曷副神
祗之心臣等不勝勤勤懇懇敢固上尊號曰崇文廣武
應道彰徳聖明仁孝皇帝伏望陛下對越景靈祇膺純
嘏特詔執事誕舉彞章以仲冬南至之辰天正上元之
節畢禋燔於吉土覃渙汗於中區端拱穆清備物典策
追九皇而比徳與三神以交歡快華夷徯望之心成宗
社無疆之福臣等幸甚天下幸甚謹奉表陳請以聞臣

無任

　　請加尊號表　　　　　　　　楊大年

　　臣某等言臣等稽合人謀形容帝徳願益龎鴻之號仰
酬亭育之仁罄華夏之一心奉表章而四上仍降明詔
未賜允俞遐邇之情隕越無措臣某等(中謝)臣等竊窺
舊史載考前言夫名者實之賔蓋名不可浮於實號者
功之表非號何以明其功天地以不宰為先猶述髙明
厚載之大徳堯舜以無為而治亦著重華放勲之美稱

恭惟尊號皇帝陛下祇荷慶基誕敷駿徳臨下以簡視
民如傷舞干羽以示懐柔卑宫室而訓恭儉作事必咨
於龜筮乃至大同考言爰及於芻蕘克章好問體𤣥元
之清浄法夏后之聲身至孝烝烝所以奉先而尊祖小
心翼翼所以君國而子民懿鑠溥将淳熙光大是以由
中及外不謀而同咸以為陛下總妙道於無方敷明徳
於有截思範圍於休美用訴合於神示蚩蚩之氓諒亦
知於帝力巍巍之號固上契於天心而陛下載執撝謙

未俞誠請忽邦家之大典忘祖宗之舊章況今祇事紫
壇躬謁清廟四夷助祭知中國之有聖人羣后在庭見
明堂之坐天子羽儀文物之震耀粢盛秬鬯之吉蠲三
靈交歡諸神受記肹蠁昭荅戬榖具膺豈可徽懿之名
簡畧未稱矧復雷雨渙汗肆眚於九垓玉帛駿奔侍祠
者萬國咸欲謝生於蒼昊歸美於穆清亦願覩冕旒之
當陽觀典策之備物而陛下曲矜小節深抑大猷荷上
帝之眷懐乃重違其成命為烝民之司牧反固拒其歡

心此臣等所以冒齊斧以上言伏蕭屏而俟報者也是
敢不避萬死謹固上尊號曰崇文廣武應道章徳聖明
仁孝皇帝伏望俯從衆欲式昭徳音干犯宸嚴必期得
請臣無任

　　請皇帝御正殿表　　　　　　晁无咎

　　徒傾葵藿之誠敢期回照未竭潢汙之滴尚或可羞矧
變異之已消尤故常之當復(中謝)恭惟皇帝陛下法禹
罪已繼文小心惟五事之罔愆於三光而何累爰以朔

旦自興重雲不用其行史前占於必蝕增修於徳人莫
覩其或虧和足致祥順宜獲助而猶謙尊自牧震虩靡
寧雖天所以愛人君常欲制於未亂而王所以奉天道
故當懼於無災與其戒居處飲食之安孰若擴視聴猷
為之善豈惟過也見而更也仰是謂應以實而不以文
南面宅尊達四聰於虞舜大庖日御綏五福於周成庶
或聴卑終聞詔可

　　請皇帝御正殿表　　　　　　汪彦章


　　乾象垂精稍咈清臺之候聖心祇戒久稽路寢之朝既
祲沴之已銷猶彞儀之未復凡居覆幬孰不怔營恭惟
皇帝陛下光紹祖宗丕膺厯數萃勤儉於一已濟艱難
之百為雖功始堯帝之巍巍與天同大然心體文王之
翼翼無日不恭比縁象緯之愆昭示國家之戒皆臣子
素餐之過何聖人軫念之深乃遷黼座之尊退避法宫
之正損厥奉御出於精誠然百辟晨趨宜肅乾臨之位
四方秋請願瞻日月之光倘降次以自居則在庭之安

仰伏望陛下時回淵鑒俯徇誠祈稱警蹕以出房垂衣
裳而當宁向明而治合禮之宜不唯安羣下之情抑以
答昊穹之意

　　請太皇太后受冊表　　　　　曾文昭

　　朝廷盛典久抑而未施臣子微誠已殫而莫聴雖自謙
沖之有素亦由控告之未孚敢辭冒凟之再三所冀矜
從之萬一(中謝)伏以太皇太后陛下紹承天命保佑皇
家粤正尊名誕膺顯冊兹蓋有邦之彞制是惟列聖之

通規而況太皇太后陛下聰明並於唐虞功徳髙於任
姒納生靈於福夀措社稷於安彊事天治民内盡憂勤之
念克己復禮動懐抑畏之心前詔攸同勿言徽稱退託
不徳絶迹外朝事皆貶於故常道以超於古昔頃示責
躬之變暫停備物之儀至誠感通靡俟旋日膏澤優足
不盈崇朝麰麥豐登禾稼茂遂家有坻京之望人無溝
壑之虞變嚬蹙為歡聲化凶饑為樂嵗是宜應民之願
享帝之休舍已從人展寀錯事而猶逡巡自抑遜避弗

居違兆姓之心挈三神之望何以荅塞順氣慰安羣情
伏望霈發徳音勉循舊典備金石之奏御雲龍之庭極
治世之彌文成聖王之能事一人有慶永符四海之歡
萬夀無疆長享三牲之養臣無任

　　進文字表

　　進哲宗徽宗寳訓表　　　　　吕伯恭

　　聖訓淵深傳唐虞之一道信書昭著恢文武之重光載
緝嘉謨仰勤乙覽恭以哲宗皇帝聰明睿智徽柔懿恭

饗帝饗親肅九筵而宗祀因天因地欵八陛以親郊東
回川后之流西獻虎臣之捷黔黎樂業夀俊充庭徽宗
皇帝徳冠百王道髙五帝元圭載錫昭有赫之珍符隆
鼐告成垂無疆之寳鎮輪奐肇新於衢室鸞和親屈於
儒宫禮樂交修權綱坐攬會際中興之運誕增先烈之
光念前聖後聖之傳並垂彞教而大書特書之典敢後
編摩上軫睿思式頒明詔紬金匱石室之秘發蘭臺虎
觀之藏二后受之同歸於治萬物備矣皆聚此書萃圭

璧於緑文會日新於漆簡奏篇甫始執筆與榮恭惟皇
帝陛下潤色鴻猷遹追成憲稽舊意於天聖酌鉅典於
元豐巍巍成功用紀焜煌之績業業致孝式深紹復之
思肆集品章揭為儀矩臣幸司鉛槧粗究科條丕顯丕
承苐仰羣言之首是彞是訓以貽萬世之傳臣無任

　　進建炎紹興詔㫖表　　　　　吕伯恭

　　舜厯在躬大一人之聖孝堯言布下輯三紀之睿謨爰
勒成書上干乙覽(中謝)恭以光堯夀聖太上皇帝道參

覆載功冠古今凡詔令之播敷若風雷之鼓舞辨邦誣
而刋謗史前烈用光弛黨禁而録後昆士氣如洗闢正
路以來箴諫塞倖門以嚴憲章飾革輅以勞軍萬屯思
奮肅芝車而耕籍九扈告豐恤刑必至於無刑急士遂
收於多士揭於象魏固井井而有條颺之康衢亦洋洋
而盈耳登泰和之休運啟授受之公心繼照云初增光
是篤肆趣朌於宸指俾具設於攸同肇自建炎之元乃
繼紹興之號旁加裒集胥協編摩言如絲而出如綸昭

華簡冊大作綱而小作紀布列章程輯致治之楷模萃
保邦之軌轍於帝其訓與時偕行恭惟皇帝陛下明兩
作離函三為極問龍樓之寢内聞性命之精微紬鳳檢
之書外考典謨之渾灝逮此奏篇之御翕然發政之新
臣服在宰司幸窺丕範初何勞於率屬苐有愧於觀成
臯陶見而知之豈容倫儗子夏得其書矣烏測淵源臣
無任

　　進四明尊堯集表　　　　　　陳瑩中


　　臣瓘言臣六月初五日准通判牒准編修政典局牒奉
聖㫖取臣所著尊堯集臣依禀聖㫖不敢違滯縁臣著
撰此集未經奏御令具狀申編修典局乞為繳進合於
御前開拆者臣竊以畎畝愛君精誠雖至芻蕘議政迂
濶難行葵向不習而常傾芹陋敢期於得獻獨因睿斷
許貢危衷(中謝)伏念臣糞土下材犬馬賤質數罪固多
於擢髮舍生無意於兼魚初欲糜捐終難緘黙因續前
言之緒聊輸垂絶之忠非敢有善善惡惡之詞但欲明

尊尊卑卑之義此螻蟻所能知也在縉紳安可邈然八
十卷之私書奪此與彼十九年之懿績可從而違陛下
於繼述之初首辨明於兹事微臣持将順之志在流竄
而靡忘鋪張痛詆之言編類厚誣之語初謂熙寧之輔
不媿有商之臣於成湯敢肆厥欺疑安石有所弗忍及
究觀於懟筆始粗見其游辭因思大典之久誣益願忘
軀而往訴合浦十論申舊疏之餘言四明八門撮其要
於一序實欲彰火徳之盛不敢畏王氏之强寧碎首於

邦誅忍謾心於國是彼效尤於往轍亦苟逞於陳編難
以縷窺畧舉綱要謂藝祖濫誅無罪謂真宗矯誣上天
訕薄裕陵攘奪先美以託訓為箝口之術以歸過為自
譽之媒但矜詆訾之極工罔顧威靈之如在幾乎罵矣
豈不痛哉讀其書寧忍終篇稽其文可為流涕代言之
筆盡目其徒為儒宗首善之宫肇塑其形為坐像禮官
無禮而行諂史書獻佞而請觀光乎仲尼乃王雱聖父
之贊比諸孟子實雱等輕君之情彼衰周之僻王棄真

儒之将聖當時不得配太廟之饗後人所以廣上下之
祠今比安石為欽王之臣則方神考為何代之主又況
一人幸學列辟班隨至尊拜伏於爐前故臣驕居而坐
視百官氣鬱多士心寒自有華夏以來無有悖倒之禮
神考之再相安石始終不過乎九年安石之屏迹金陵
棄置不召者十載八字威加於鄧綰萬幾獨運於元豐
豈可以善述之時忽崇此不遜之像因壊先朝三舍之
法遂費今日千倍之財人材之可擢不殊國用之添費

徒廣脧吾民之膏血增彼像之精神美成其私怨集於
國陸贄設枝顛之喻承業以財盡為憂忠哉古人愛君
之誠異乎今日養士之意人況臨川之所學不以春秋
為可行謂天子有北面之儀謂君臣有迭賔之禮禮儀
如彼名分若何此乃衰世侮君之非豈是先王訪道之
法贛川舊學紀刋於四紀之前辟水新廱像成於一壻
之手唱如聲召應若響隨使王氏浸至於强梁乃元祐
助發其氣焰昔宣仁權同之際謂介甫節行甚髙宜贈

崇官仍加美諡司馬光書之於簡吕公著行之於朝不
以稽弊為心徒發鎮浮之議負安石者重加黜責議神
考者畧不誰何遂至於枝蔓而難圖豈非由偏助之太
過雖當時未見誣史而先朝自有聖批恬不奉行養成乖
悖䝉蔽裕陵之衆美眩耀鍾山之一書四輔之行謀畫
本生於日録三衛之設規模初定於新經密密乎鄧蹇
之安排草草乎京攄之傳授考其音聲則箎唱而壎和
譬諸手足則左弱而右强凝為氷山烈若原火愚公老

矣益堅平險之心精衛眇然未捨填波之願沒而後已
志不可渝望雖隔於戴盆夢不忘於馳闕丹誠上格天
語遥詢要觀尊主之恭緩議奸時之罪淵氷在念梟磔
寧逃恭惟皇帝陛下天大普容日明徧照覽熙豐記動
之史倣虞夏採詩之官咨輿議於多方證私書之百毁
舜纘堯緒孜孜乎善繼之勤武廣文教斤斤乎丕承之
美兹所謂一人有慶可以得萬國之歡凡有識知孰不
将順天地尊卑之已定手足上下之宜分孔志在乎春

秋漢律嚴於名分戴上者皆知此義尊堯者豈獨臣書
燕馬以市骨為先鬻驥者必将來矣鄭校決防川之壅
有舌者其忍黙乎臣命可危衆口難遏伏望陛下念臣
役志於享上憫臣積禍於敢言以尺朽之廢材貢一得
之愚慮言多妄發亊則有稽宣宗當紹憲之時寧容徳
裕之奪語武帝以述景為亊忍視馬遷之短辭父子至
情古今一揆不懲謗史之罪則何以謝過於宗廟不毁
坐像之悖則何以示順於華夷國是方强勢難遽改大

器至重要在深思庶乎苗莠之分始於冠履之辨至美
成於剛健大患生乎因循儒宗數人自是一家之説聖
主獨斷乃為我宋之休天心篤愛之甚明人情企想而
有待解神考在天之怒成聖主奉先之仁克果斷於蔡
方人将大覺善揚光於堯績上可無為於一嚬一笑之
中成允文允武之業臣将獻駿恵太平之頌豈特進狂
簡不裁之書胸臆無奇但盡恭於文字筋骸已憊當致
命於君親仰酬再造之恩退聴一成之議闔門待盡殞

首知歸臣無任

　　進郊祀慶成詩表　　　　　　蘇子瞻

　　親奠璧琮始見天地兼陳祖宗六廟之典㕘用漢唐三
代之文夷夏來同人神允答(中謝)恭惟皇帝陛下聿追
來孝對越在天外修神考之文章内服文母之慈儉四
方觀禮百辟宅心雪止風恬騐神祗之來享雲黄嵗美
知豐凶之在人臣以藝文入侍帷幄考事而知天意陳
詩以達民言雖無足觀亦各其志


　　進郊祀慶成詩表　　　　　　蘇子由

　　莫大之儀成於一日無窮之澤施及四方歡聲所同和
氣必應伏惟皇帝陛下奉烈祖之成憲蹈文母之訓言
臨御七年恪守一徳人服孝慈之化物知仁厚之心神
祗降休麥禾薦熟長日既至舊章不忘以為再享明堂
未暇圜丘之大祀躬詣皇地久稽先帝之遺言惕然不
寧述而非作是用修合祭之舊補不講之文人情所安
神意昭荅況復肆眚之令一寛於冥頑已責之恩大弛

於纍縶施仁於不報之地獲福於無求之中每侍清光
畧聞大㫖勉强吟咏形容盛明愧周頌二后之精深乏
唐賦三禮之廣麗圖寫天日自知難成間雜風謡或有
可取

　　進承天節頌表　　　　　　　楊文公

　　臣某言運偶承平節臨載誕凡叨食於周粟盡願祝於
堯年臣某(中謝)臣本自諸生偶干寸禄受兩朝之顧盼
無馮唐不遇之嗟閲四部之圖書有黄香未見之恥雖

研精而强力終昧道以迷途而千載休辰萬邦大慶充
庭任土慙非玉帛之云巢閣舞庭豈在飛走之末是敢
罄竭庸鄙撰成天節頌一首獻於闕下吉甫作頌愧無
清風之稱東方上書或經乙夜之覽

　　進御筆表　　　　　　　　　張芸叟

　　臣等言昨奉勑編修神宗皇帝御筆文字者王者出言
而為令風動於四方聖人肆筆而成書可傳於後世(中
謝)恭以神宗皇帝勵精為治十有九年方在憂勤未遑

暇逸亊無大小躬自指揮其至仁厚恵如風霆雨露固
己動潤於堪輿其睿謀格言為法度憲章豈止奉行於
省寺皇帝陛下善述其志太皇太后陛下寳之以慈永
惟墜典之畢興而況本朝之故事俾修御筆首飭有司
惟尚書治總六曹事包九棘紛然案牘隠若丘山或收
於斷簡之餘或得於殘編之末雲章炳煥手澤温純觀
之不覺動神讀之可為流涕其間理財用則先崇於節
儉讞刑罰則首務於平反簡拔人才恢通邉圉事事可

以為法孶孳莫匪在公順考而行為國何有又何必
審周之道乃可迓衡誦堯之言方為稽古臣等成書不
敏授簡非工徒殫夙夜之勤何補丹青之治其事目凡
一十有八件分上中下三冊謹具表上進

　　進稽古編表　　　　　　　司馬温公

　　臣某言竊以九州四海一日萬幾将察知民物之性情
蓋布在文武之方策雖厯年多而舉其大要則用力少
而見夫全功恭以皇帝陛下富有春秋弭寧方夏念終

始典於學於緝熙殫厥心延登老成親近勸講發論語
章句探經藝於同歸誦寳訓丁寧憲祖宗之不易本有
如是實惟濫觴惟稽古堯舜之舊章惟信史春秋之成
法髙山可仰覆轍在前其興亡在知人其成敗在立政
或當艱難之運而不能師用賢智或有惻隠之意而無
以照知忠邪載籍之編患乎太漫監觀之主力不暇遑
敢用芟夷略存體要由三晉開國迄於顯徳之末造臣
既具之於厯年圖自六合為宋接乎熙寧之始元臣又

著之於百官表乃若威烈丁丑而上伏羲書契已来對
越神人可用龜鏡悉從論纂皆有依憑總而成書為稽
古録二十卷因仍書局繕寫奏篇兹冒昧以上陳助聰
明之逺覽(中謝)恭惟太皇太后陛下定九鼎以守天下
之公器乘六龍以御天下之正權思齊之功啟佑聖學
過物之濟燕及宗祧至於法弊於凉而改為官非其人
而變置御戎之䇿上下措國之勢安危據舊以鑒新去
彼而取此陶成萬化簡在兩宫七廟垂無疆之休微臣

與不朽之業干冐宸衷臣無任

　　進先公文定公文集表　　　　　胡明仲

　　臣某言臣弟太常丞臣寧輪對奏事伏䝉聖慈宣問乃
父既解釋春秋尚當有他論著其具以進者宸衷尚舊
故老形思訓釋典文夙簡淵深之記遺餘篇翰更䝉清
燕之求臣某(中謝)伏念先臣早捐塵亊志希任道謀不
為身心逺地偏寄陶廬於三徑人憂已樂甘顔巷於一
瓢吟咏情性而無雕虫篆刻之為交際往來而乏竿牘

苞苴之智中經俶擾多所散亡晚獲奠居僅成編簡精
忠皎皎每提撥亂之綱荘語諄諄多闡濟時之用進則
傾輸於君父退猶闗說於公卿壯懐投老而益堅弱齒
抱痾而彌篤自期有補終兾一伸丘木成隂雖鬱春秋
之志囊書奏御何殊旦暮之逢此盖伏遇皇帝陛下典
學裕身崇儒化俗華衮豈惟於一字緇衣不間於十年
乃因仲息之對揚錫以温顔之清問斯文不墜多士流傳
臣謹以校定舛訛分成門次爰從傳置進備覽觀函劍有

光既徹斗牛之象浦珠無纇合供冕旒之須

　　進家集表　　　　　　　　　王豐甫

　　竊以在冶之金以自躍而為恥韞匵之玉必待賈而乃
珍念父書之久藏當盛徳而難隠(中謝)恭惟皇帝陛下
英猷天啟睿學日熙制規二帝之摹言合六經之訓握
樞立極纂承禹績之嘉肆筆成書丕紹堯章之煥重念
先臣某少縁家學早中甲科校天禄之文才稱金馬視
淮南之草名在玉堂作新兩漢之文章潤色三朝之誥

命世有儒宗之譽史多天奨之辭傳誦一時豈特語言
之妙協成大亊固多翰墨之功晚受知於裕陵久登庸
於宰路當廊廟謨謀之暇猶國家論譔之兼畢罄精忠
仰贊格天之業迨膺顧託獨先定策之言暨陷驩兠之
誣阻奏東方之牘方陛下丕揚先烈追念舊勞辨銷骨
之讒既昭前事覽凌雲之作恨不同時悉裒平日之遺
文益愴他年之榮遇啟金縢之策不及於生前上茂陵
之書徒嗟於沒後


　　進貢表

　　賀皇帝登極進絹表　　　　　李成季

　　大人繼明神明協相四方來賀玉帛交馳仰罄歡心畢
輸邦物臣猥叨符竹阻覲帝閽敢陳在篚之儀少助充
庭之實

　　賀皇帝登極進銀表　　　　　許仲啟

　　禹若舜初率百官而班瑞漢因周舊膺萬國之貢珍前
件物沙鑠本同笵鎔自貴甫慶執中之命敢修享上之

儀明用黄離起鳳翼龍鱗之願儉成白賁殊褭號麟趾
之誇

　　進銀表　　　　　　　　　　趙徳莊

　　雷風鼓舞方丕冐於海隅玉帛會同盍将歸於宰旅前
件物名標貢品事列獻程受禄於天雖無倫而富有朝
宗於海抑善下以成能

　　進銀表

　　負扆而輯五瑞共惟帝臣考圖以别九州敢執壤奠前

件物用參中幣出自餘財岳貢川珍雖愧備陳之盛雲
行雨施少禆慶施之攽

　　聖節進絹表　　　　　　　歐陽永叔

　　重熙纂厯載誕啟辰正守陳儀允昭於嘉會庶邦修貢
咸効於駿奔前件絹三壤所宜九賦攸出備諸宰旅實
纎篚以非工竊比野人得美芹而是獻

　　聖節進銀表　　　　　　　　曾子固

　　自天生徳與世為歸屬當載育之期敢薦無疆之祚前

件物輙備土毛之末用參篚貢之餘逺守蠻荆莫預造
庭之會仰懐象魏但祈難老之祥

　　聖節進絹表

　　元命在躬方啟龍興之運洪圖集祉爰開鳦降之祥前
件物敢薦服官用參庭實縁嬪貢之薄獻祝難老之殊
祥

　　聖節進絹表　　　　　　　　石敏若

　　流虹飛電乾坤薦祉於一人就日望雲玉帛交馳於萬

國載輸品物仰控丹誠前件物民力之餘邦財所出歡
聲震海旅實充庭雖堯仁如天罄所産莫酬洪造虎拜
稽首欲萬年歸美吾君豈臣等之私言乃太平之輿議
康衢擊壤歌如山如阜之詩鳴佩稱觴望非露非烟之
閣

　　進瑞木嘉禾表　　　　　　　崔徳符

　　兩儀敷佑諸物効祥於昭至治之隆丕顯太平之應(中
謝)臣聞古者君臣合徳夷夏交歡仁澤滂流和氣充塞

而靈芝間出瑞木時生固己被之管絃渙乎圖史未有
連柯並秀擢百尺之名材接畛叢生過九莖之成數泛
觀今古夐絶見聞此蓋伏遇皇帝陛下子視羣黎天臨
萬國孝追先志功格上靈故得七廟儲休百神薦祉曲
形庶類薦降珍符矧其一發於千春之鄉一産乎感仁
之里揭示厯年之永誕彰神化之孚而臣職在承宣親
觀奇勝追元豐之故事請播於樂歌紀大觀之新書願
垂乎信史今畫到圖子一面謹隨表上進以聞


　　進琴表　　　　　　　　　　崔徳符

　　性情之正有待於節文律吕之微必藏於度數非大巧
孰能制器非至聰無以審音退省僭尤伏深震懼(中謝)
竊以在昔帝王之盛徳躬御琴瑟之正音大孝因心聞
有思親之操至仁軫慮傳諸解愠之歌至於禹服貢嶧
陽之材周樂備雲和之奏薦於郊廟以格鬼神蓋必興
禮樂以致太平故能垂衣裳而治天下恭惟皇帝陛下
天開上智神授成能作樂教和已形於海縣以聲為律

一出於睿謨當聖人有作之時實衆技呈才之日而臣
素耽雅道自製孤桐雖血指汗顔多慙於妙手而龍池
鳳嗉竊比於良工所有斲到琴一面謹隨表上進以聞

　　進嵗貢綾并藥物表　　　　　邵公濟

　　一人有慶寰宇宙以來王萬國輸忠任土地以充賦禮
成貢服意比獻芹(中謝)景運應期洪基繼聖辨神農之
草木垂黄帝之衣裳雖四海頌堯獨先於儉徳而九州
貢禹自至於盛儀惟此南充稱於東蜀蚕叢善俗工勤

秦國之綾謝女仙山地産神州之藥仰塵府藏謹贄篚
箱物無損於絲毫心共傾於葵藿

　　進馬表

　　四方來賀共申善禱之私萬夀稱觴當有備物為稱念
此充庭之實無如在廐之良前件馬質妙權奇氣稟神
駿暫御省方之駕行聞還蹕之音











　　五百家播芳大全文粹巻二下

