







　　欽定四庫全書

　　五百家播芳大全文粹巻八十九

　　宋　魏齊賢

　　葉　棻同輯

　　樂語

　　御宴

　　紫宸殿正旦大宴教坊　　　　蘇子瞻

　　臣聞行夏之時正莫加於人統採周之舊王方在於鎬

京惟吉月之布和休庶工而未作使華逺集鄰好交修
萃簪笏於九門來車書於萬里將興嗣嵗以樂太平恭
惟皇帝陛下躬履至仁誕膺眷命法天地四時之運民
日用而不知傳祖宗六聖之心我無為而自化九徳咸
事三年有成始御八音之和以臨元日之㑹人神相慶
夷夏來同臣等忝與賤工得親壯觀知輿情之願頌顧
盛徳之難形不度荒蕪敢進口號

　　九霄清蹕一聲雷萬物欣榮意已開曉日自隨天仗出

春風不待斗杓回行看菖葉催耕籍共喜椒花映壽杯
欲識太平全盛事振振鵷鷺滿雲臺

　　勾合曲

　　東風應律南籥在庭餞臘迎春方慶三朝之㑹登歌下
管願聞九奏之和上悦天顔教坊合曲

　　勾小兒隊

　　工師奏技咸踴躍以在庭稚孺聞音亦回翔而赴節方
資共樂豈間㣲情上奉宸歡教坊小兒入隊


　　隊名

　　仙山來絳節雲海戲羣鴻

　　問小兒隊

　　六樂充庭九賓在列何彼垂髫之侣欲陳振袂之能必
有來誠少前敷奏

　　小兒致意

　　臣聞正月上日萬彚所以更新羣臣嘉賓四方於是觀
禮雪方占於上瑞風已告於先春及此良辰設為髙㑹

恭惟皇帝陛下子來九有天覆兆民煥乎其有文章昭
然若揭日月安西都䕶來輸八國之琛南極老人出效
萬年之壽還圭璋於鄰使受圖籍於春朝擊石摐金奏
鈞天之廣樂跳毬舞索戲平樂之都塲臣等沐浴太平
詠歌新嵗鼓舞咸韶之韻蹌揚鳥獸之間未敢自專伏
候進止

　　勾雜劇

　　以雅以南既畢陳於衆伎載色載笑期有悦於威顔舞

綴暫停優詞間作金絲徐韻雜劇來歟

　　酒闌金殿既均湛露之恩漏减銅壺曲盡風流之妙望
丹墀而申祝整翠袖以言歸再拜天堦相將好去

　　正旦大宴教坊　　　　　　　宋子京

　　瑞管開華允集春朝之慶寶圭修好用交鄰國之歡乘
節物之載陽均宴慈而飾喜羣情胥洽盛際難諧伏惟
尊號皇帝陛下誕受瑶圖丕承峻命右人文而徇鐸偃
神武以止戈百穀順成東户之餘糧在畆二儀欣合甘

泉之衆瑞如山乃至刑措圜扉仁孚行葦湛安瀾而有
謐廓壽域以無疆眷言韶籥之初兼重使華之享天臨
黼座星拱翠蕤治世諧音並奏承雲之曲仙倡俜妙争
趨平樂之塲天酒流甘君庖飫美玉宇來風而増麗金
徒抱箭以方徐紛湛露於加籩靄需雲於設席臣幸觀
鎬飲均抃堯仁雖愧匪才敢進口號

　　歴啓新年靄萬祥詔開慈宴順三陽紫雲度曲調天樂
北斗回杓揖壽觴帝澤普臨春自暖人心歡極日先長

拭圭講好多儀備永奏威顔對未央

　　勾合曲

　　天華玉色方豈樂以推恩鷺羽鴻儀儼雍容而在列式
順九陽之令宜陳四上之音徐韻宫商教坊合曲

　　勾小兒隊

　　靈屏昭坐辟丹地之纎塵朱鷺俄軒促一庭之叠鼓宜
命垂髫之列並呈投袂之妍上悦天顔教坊小兒入隊

　　隊名


　　遊童歌美化善舞慶豐年

　　問小兒隊

　　翩翩矩歩粲粲華衿諒非舞勺之儔容是浴沂之侣既
造庭而綴舞盍駐籥以陳辭少進天堦相将好去

　　小兒

　　上日開春舉㑹同之盛典馳軺展贄重南北之歡心喜
聘禮之斯成祈宴賓而晉樂辰居祕殿霧集一簪𨗳叶
氣以乘時昭亨期之累盛伏惟尊號皇帝陛下文思邁

古濬哲當天乾坤不宰以為功日月常新而啓旦梯山
航海藹遐裔以同歸温洛榮河擁鴻休而有煥屬以下
風改煦蓂朔暢勾萌必逹之宜當慶賜遂行之始羽觴
玉斚稱萬壽於堯封雲節薰琴合九成之鈞奏鳬藻之
情已洽露蕭之渥方濃臣等並愧髫齡欣逢聖世願進
橦竿之伎仰參舞羽之行未敢自專伏候進止

　　勾雜劇

　　麗服整容崇牙眩采暫闋來雲之妙少留曵蠻之行俾

優伎之参呈奉皇情之式喜宫商徐韻雜劇來歟

　　放小兒隊

　　鳳簫更奏雞刻潛移幸資折俎之歡已徧流風之態各
齊綴兆徐整巾㡚再拜天堦相将好去

　　集英殿秋宴教坊　　　　　　王岐公

　　臣聞髙廩登秋美粢盛之已報需雲命宴嘉飲食之維
時况寶歴之逢熈復皇居之乘豫樂已羣臣之飫翕同
萬物之和㳟惟尊號皇帝陛下徳邁前王仁敷中宇虎

旂犀甲韜兵武庫之中桂海氷天獻賮彤墀之下邦有
休符之應民躋壽域之康候爽氣于重霄置清觴于别
殿下羣珍之鵷鷺發和奏之笙鏞于時日上扶桑風生
閶闔度芝蓋於丹墄降金輿於紫闈百獸感和來舞帝
虞之樂羣生遂性如登老氏之臺固已追平樂之勝逰
掩栢梁之髙㑹臣謬參法部獲望清光靡揆才蕪敢進
口號

　　翠輦鳴梢下未央千官齊望赭袍光霜清玉佩中天響

風轉金爐合殿香仙仗忽驚蓬島近晝隂偏度漢宫長
年年萬寶登秋後常與君王獻壽觴

　　勾合曲

　　露泛帝觴凝九秋之顥氣星聨朝弁燦初日之長暉方
魚藻以均歡宜簫韶之合奏宸逰正洽樂節徐行上悦
天顔教坊合曲

　　勾小兒隊

　　燕觴飛羽方歌湛露之詩廣樂摐金已極鈞天之奏宜

命㳺童之綴來陳舞佾之容上奉皇慈教坊小兒入隊

　　隊名

　　紅英鋪禁戺絳節引仙童

　　問小兒隊

　　宸庭廣御仰侔太紫之纒鈞樂更和曲盡咸英之奏何
處采髦之侣輙趣文陛之前必有所陳雍容敷奏

　　小兒

　　臣聞舜帝深仁衆極慕羶之樂周家盛徳時歌在藻之

娯矧逢下武之期屢洽登年之瑞張君臣之廣宴煥古
今之多儀恭惟尊號皇帝陛下躬神睿之姿撫休明之
運禮樂兼於三代文章邁於兩京矧乃武庫韜戈戍亭
徹候百蠻奔走南踰銅鼓之鄉萬里謳謡西出玉關之
路今則清商應律滯穗盈疇奏肆夏之音事軼元侯之
享詠嘉魚之什禮交君子之歡足以崇勝㑹於難追騰
頌聲於無既臣等生陶醲化謬齒伶坊雖在童髪嘗習
舞干之妙輙趨君陛願隨樂節之行未敢自專伏候進

止

　　勾雜劇

　　華旌伭影觀童舞之成文畫敔收聲識鈞音之終曲助
以優人之技卜為清晝之歡上懌宸顔雜劇來歟

　　放小兒隊

　　銅壺逓箭屢移宫樹之音鷺羽充庭久曵童髦之綵既
闕韶音之奏難停舞綴之宫再拜天堦相将好去

　　勾女弟子隊


　　華簪炤席再嚴百辟之趨寶幄更衣復覩中天之座宜
度仙韶之曲更呈舞袖之妍上奉皇慈兩軍女弟子入
隊

　　隊名

　　宫錦祥鸞下仙韶采鳳來

　　問女弟子隊

　　金徒緩刻延麗日於壺中翠羽飛觴醉流霞於天上何
仙姿之綽約叩丹陛以踟蹰惟有剖陳近前敷奏


　　女弟子

　　妾聞候凝霜降屬百工之告休歌起鹿鳴見羣臣之合
好矧萬幾之多豫復千載之盛期啓燕良辰騰歡綿宇
恭惟尊號皇帝嚮明紫極儲思巖廊邁三皇五帝之風
紹一祖二宗之烈候亭相屬不齎萬里之糧年廩屢登
又美曽孫之稼時及授衣之候民多擊壤之禧廣慈惠
於前儀慶昇平於兹日玉觴盈醴均流湛露之恩翠簴
樅金合奏洞庭之曲感福休於靡極召和樂於無窮妾

等幸遇昌時預陳法部舉聴鏗純之節來叅蹈厲之容
未敢自專伏候進止

　　勾雜劇

　　鸞拂宫茵極七盤之妙態鳳儀仙曲終九奏之和聲方
鎬飲之窮歡宜秦優之進技宸顔是奉雜劇來歟

　　放女弟子隊

　　宫花剪綵恍疑天上之春海日衘規忽覺人間之暮宜
整羽衣之綴却回雲島之㳺再拜彤庭相将好去


　　集英殿秋宴教坊　　　　　　元　絳

　　臣聞灝氣澄爽當金飈沆碭之時巖廊穆清乃黄屋燕
閒之日肆陳廣㑹申惠庶工慶盛世之熈隆浹輿情而
鼓舞恭惟皇帝陛下九乾毓粹三象儲精丕承累洽之
基茂建大中之治縱横文武聲教塞于天淵出入聖神
威靈震於戎狄方且輯瑞而朝羣后垂筴而揖三皇光
圗麗史之祥紛綸而洊至軼漠踰沙之貢竭蹷以相趨
運獨化以陶鈞寘懐生于仁壽屬商緯之遒暮方嵗物

之順成持御大庭爰開髙宴動詔蹕于丹禁集朝簮于
赤墀美樂在陳下九苞之鳳舞嘉觴來上騰萬嵗之山
聲續卿雲復旦之歌合湛露晞陽之雅臣等叨叅法部
幸對威顔上凟聖聦敢進口號

　　秋風閶闔九門開天上鳴鞘歩輦來萬樂管絃流紫府
千官簪佩集鈞臺華胥雲霧凝仙仗南極星辰入壽杯
既醉太平均五福明良賡載詠康哉

　　勾合曲


　　金飈日爽慶嘉生登稔之祥玉簴天臨宣惠宴均懽之
澤宜按鳳韶之奏載賡魚藻之歌上奉宸顔教坊合曲

　　勾小兒隊

　　簫韶迭奏通天地以均和簪組相趍恊君臣之同樂宜
命垂髫之侣來陳舞象之容徐韻宫商教坊小兒入隊

　　隊名

　　舞羽虞廷樂歌雲沛水童

　　問小兒隊


　　廣樂張庭華茵布地向爾童髦之侣來瞻宸扆之嚴必
有叙陳分明敷奏

　　小兒

　　臣聞霜氣始肅登萬寶以順成金行當期奄四夷而率
服乘蕭辰之爽徹開廣宴之光華親御九宸均懽百辟
恭惟皇帝陛下至仁溥博盛徳昭清獨觀萬化之原遐
踵三皇之武振張禮樂垂王度于區中緫攬英雄憺霆
威于徼外神功廣運聖業永昌方黄屋之清居乘素商

之令序肆瑶席于黼帳下琱輿于紫闈壽斚九行懽聲
動而六鰲抃鈞簫八闋和氣浹而丹鳳翔仰屬重熈誕
膺多福臣等當甫髫鬌幸閲聲明習戲康衢嘗為于蹈
舞進趨文陛願效于伎能未敢自專伏候進止

　　勾雜劇

　　叠鼓凝簫未巳九成之奏垂髫佩韋暫分八佾之行宜
陳優戲之容上奉威顔之樂再更妙引雜劇來歟

　　放小兒隊


　　金胥漏緩玉案香濃天酒千鍾眷簪紳之具醉童衣五
綵促歩武以将歸再拜天堦相将好去

　　勾女弟子隊

　　日轉彤墀香飄黼座宜旅陳于舞綴以仰奉于宸懽上
悦天顔兩軍女弟子入隊

　　隊名

　　承雲鈞籟合回雪舞袿輕

　　問女弟子


　　翠華日麗玉殿風清飄然妙舞之容來此丹塗之地帝
暉在望晝漏已移必有叙陳分明敷奏

　　女弟子

　　妾聞周詩既醉工歌均五福之祥漢宴無譁國禮重九
儀之序方戒肅霜之候特推湛露之恩百辟相趨三靈
共悦恭惟皇帝陛下握樞臨極乘籙御乾道昭五聖之
光孝奉兩宫之養聦文若古動雲漢之明回智武如神
馳雷霆之震赫羌戎率服稼穡阜成當秋籥之澄凝方

政機之暇豫轉清蹕于黄道集華簪于赤墀汎齊千鍾
共享衢樽之美咸池九奏具聞天籟之和維兹燕愷之
娯屬是休嘉之㑹妾等宴陪樂府得踐宫途望咫尺之
威實欣于天幸効蹁躚之舞願奉于宸懽未敢自專伏
候進止

　　勾雜劇

　　舞佾廻翔己奉建章之㑹倡俳調笑宜來平樂之塲上
悦天顔雜劇來歟


　　放女弟子隊

　　香凝黼幄聴玉漏之頻移日轉文茵顧霓裳之久駐已
盡七盤之妙宜還三洞之逰再拜天堦相将好去

　　集英殿秋宴教坊　　　　　　蘇子瞻

　　臣聞天無言而四時成聖有作而萬物覩清浄自化雖
仰則于帝心豈弟不回亦俛同于衆樂屬此九秋之候
燦然萬寳之成吾王不逰何以勞農而休老君子如喜
則必大烹以養賢恭惟皇帝陛下孝通神明仁及草木

行堯禹之大道守成康之小心華夷來同天地並應以
謂福莫大於無事瑞曷加於有年南極呈祥候秋分而
老人見西夷慕義渉流沙而天馬來嘉與臣工肅陳燕
俎禮元侯於三夏諧庶尹於九成宣示御觴聳近臣之
榮觀臚傳天語溢兩廡之歡聲臣等幸觀昌辰叨塵法
部採謡言於擊壤助矇瞍之陳詩仰奉威顔敢進口號
霜霏碧瓦尚生烟日泛彤庭已集仙藹藹四門多吉士
熈熈萬國屢豐年髙秋爽氣明宫殿元祐和聲入管絃

菊有芳兮蘭有秀從臣誰和白雲篇

　　勾合曲

　　西風入律間歌秋報之詩南籥在庭備舉徳音之器絃
匏一倡鐘鼓畢陳上奉宸顔教坊合曲

　　勾小兒隊

　　皇慈下逮罄百執以均歡衆技畢陳示四方之同樂宜
進垂髫之侣來修秉翟之儀上奉威顔教坊小兒入隊

　　隊名


　　登歌依頌磬下管舞成童

　　問小兒隊

　　大君有命肆陳管磬之音童子何知入簉工師之末欲
詳來意宜悉奏陳

　　小兒

　　臣聞天行有信正得秋而萬寶成君徳無私日将旦而
羣隂伏清風應律廣樂在庭占嵗事於金穰望天顔之
玉粹沐浴膏澤詠歌昇平恭惟皇帝陛下天縱聦明日

躋聖智無一物之失所得萬國之歡心雖擊壤之民固
何知于帝力而後天之祝亦各抒于下情臣等幸以齠
齔之年得居仁壽之域詠舞雩於沂水久樂聖時唱銅
鞮于漢濵空慙俚曲願陳舞綴少奉宸歡未敢自專伏
候進止

　　勾雜劇

　　朱絃玊管屢進清音華翟文竿少停逸綴宜進恢諧之
技少資色笑之歡上悦天顔雜劇來歟


　　放小兒隊

　　廻翔丹陛已陳就日之誠合散廣庭曲盡流風之妙歌
鍾告闕羽籥言旋再拜天堦相将好去

　　勾女童隊

　　錦薦雲舒來九成之丹鳳霞衣鱗集隱三叠之靈鼉上
奉宸嚴教坊女童入隊

　　隊名

　　香雲浮綉扆花浪舞彤庭


　　問女童隊

　　清禁深嚴方縉紳之雲集仙音嘽緩忽簪珥之星陳徐
歩香茵悉陳來意

　　女童

　　妾聞鈞天廣樂空傳帝所之逰閶闔清風理絶庶人之
共夫何仙聖靡隔塵凡仰瞻八采之威自慶千齡之遇
恭惟皇帝陛下乾健而粹離明而文規摹六聖之心人
将自化儀刑文母之徳天且不違樂兹大有之年申以

示慈之㑹虞韶既畢夏籥将興妾等分綴以湏審音而
作願俟上歌之闋少同率舞之歡未敢自專伏候進止

　　勾雜劇

　　絃匏迭奏干羽畢陳洽聞舜樂之和稍進齊諧之技金
絲徐韻雜劇來歟

　　放隊

　　羽觴湛湛方陳既醉之詩鼉鼓淵淵復奏言歸之曲蛾
鬟佇立歛袂却行再拜天堦相将好去


　　聖節錫宴

　　壽寧節　　　　　　　　　　楊大年

　　木鐸揚而金革偃是八方富庶之時黄河清而里社鳴
乃萬乘誕生之日朝野共歡于無事寰區同慶於有年
星流電繞以呈祥沒羽浮琛而入貢四時大順正當北
陸以迎寒百辟歡呼共指南山而獻壽皇帝陛下誕膺
景貺奄有中區慈仁髙掩於禹湯述作逺齊于軒昊萬
機甚衆孜孜不廢於躬親一物雖㣲汲汲惟憂于失所

制度更隆于三代封疆已極于四維坐明堂而玉帛駿
奔創延閣而圗書襞積若乃運九天之睿算决千里之
兵機靈旂聊指于四戎便消氛祲尺詔暫飛于南國已
静要荒隂陽諧玉燭之和兆庶享華胥之樂兩岐瑞麥
呈祥于隴畝之間三秀靈芝薦瑞于京畿之内至徳上
齊于覆幬遺黎幸覩于昇平適逢載誕之辰乃是就盈
之月瞻風候氣咸奔魏闕之九重就日望雲盡仰堯眉
之八彩率土慶千秋之節上公稱萬壽之觴柏梁既揖

于衢樽蓮界仍開于鎬宴奏簫韶之雅樂張玳瑁之華
筵鵷鷺千官共祝後天之算簪裾四坐同瞻少海之光
伏以皇太子殿下位正青宫化行赤縣周寝見問安之
盛漢官彰視膳之榮大王大王國公國公禀秀天枝儲
祥日觀享魯衛疏封之貴掩間平好善之名首㕔相公
社稷元臣朝廷舊徳四海悉歸于陶鑄一人方賴于謀
謨樞宻太傅志切公忠才推康濟掌樞機之重務運帷
幄之良籌東㕔参政學洞古今望髙中外演廟堂之成

算慰寰海之具瞻西㕔給事識量淵深規摹宏逺效仲
山之補衮同伊尹之調梅樞宻給事道濟生民才髙王
佐藴致君之明畧懐經國之逺圗樞宻諫議闕里大儒
傅巖良弼温樹尤彰于縝宻青蒲屢獻于謨猷復有鰲
宫鸞掖之鴻樹雉首烏臺之髙列武班乃韓壇之上将
内職皆漢幄之近臣恭逢華渚之辰並同秖園之㑹今
者天髙氣爽日暖風和銅壺之漏刻初長玉斚之歡娯
正洽香焚百和白龍宛轉于簷前樂奏九成丹鳳婆娑

于砌下且向精籃之地同衘樂聖之杯既觀天上之風
光須醉壺中之日月某叨居樂部幸對齋筵不度蕪才
上呈口號

　　九重宫闕起祥烟百辟稱觴鳳扆前殿上已聞飛玉斚
人間還許宴金田絲簧競奏咸韶樂簪組齊登錦繡筵
欲識君王壽多少天皇一萬八千年

　　勾雜劇

　　叠鼓凝簫已聴鏗鍧之奏綵衣侲服未窮要眇之觀宜

命仙優上承帝悦金絲重韻雜劇來歟

　　放小兒

　　楓宸影轉花漏聲遲御醑飛觴已奏鈞臺之享童衣收
綵却還沂水之逰再拜丹墀相将好去

　　勾女弟子隊

　　羽帳重披降氤氲之瑞氣玉觴再舉道宛轉之和聲百
禮交修羣臣具醉正皇歡之霑洽宜妙伎之蹁躚徐韻
清商兩軍女弟子入隊


　　隊名

　　舞隨驚燕起歌落貫珠圎

　　問女弟子

　　翠鬌縹緲疑彩鳳之相将紅袖翩翻訝驚鴻之欲舞想
是蓬山之侣來同瑶水之逰必有叙陳分明敷奏

　　女弟子

　　朝野多歡逰豫為諸侯之度君臣同徳燕樂慰嘉賔之心
矧屬昌期具陳前美恭惟皇帝功逾禹儉徳邁堯聦發

號令於風霆炳文章于日月朱干偃武自彌怨於西夷
玉檢登封竚告成于東岱於時肅霜凝氣流火沉光瞻
黼帳之洞開命瑶觴而迭進仙徒緩箭宫綵飛花聖日
舒長助宸逰之多暇人心和樂感韶奏之新聲固以掩
髙㑹于柏梁軼勝逰于平樂妾等逢辰有幸執伎非工
暫拂塵衣來造丹塗之地仰瞻法座願呈廻雪之容未
敢自專伏候進止

　　勾雜劇


　　萬樂髙張既侑需雲之㑹羣臣具醉齊霑湛露之恩方
暫戢于舞容宜載陳於優戲天顔是奉雜劇來歟

　　放女弟子隊

　　金壺逓箭潛移寶晷之光玉斚飛筵屢極鈞天之奏宜
整五雲之馭却陪三洞之逰再拜天堦相将好去

　　興龍節前筵　　　　　　　　方　澤

　　電綵繞樞肇建壽丘之徳瑶光貫月爰開若水之符夫
何神聖之誕期必有休祥之來契千齡協統九域胥歡

恭惟日躋光明天錫勇智運精神於宵旰克勤儉於邦
家咨伯益而舉臯陶繼有虞之嘉㑹虜樓蘭而焚老上
振大漢之天聲時惟守土之臣幸預加籩之宴傾心委
質徒馳北闕之誠就日望雲願上南山之壽

　　鄒律迎陽化景遲千年寶運應昌期春風合殿金貂列
曉日鳴鞘玉仗移萬國梯航皆入貢九重麟鳳亦來儀
堯仁已見覃區外願罄封人祝聖詞

　　興龍節後筵


　　星彩開祥浦女啓金天之號土行叶徳河龍效玉圗之
文矧乎席六聖之洪基接千齡之盛統有生均廣異代
同符㳟惟徳懋法天孝隆述志萬㡬之務躬攬于聦明
八紘之㣲悉躋于仁壽爰逢華旦獲覩玉儀載頒合宴
之私以及任土之義熾昌而艾適符魯頌之歌富壽多
男盡副封人之祝但臣妾等名標三洞跡寓十洲玉為
液而金為漿風為實而雲為子桃三千年而一熟苽歴
四刼而後成調九天之鈞動五雲之曲來兹仙侣上祝

堯年遥望闕庭輙進口號

　　西崑瑞葉下丹霄遥望鵷鸞拱赭袍長樂只知鐘漏永
朔方無復陣雲髙光明不異千秋鑑顔色長如萬葉桃
來上君王千萬壽相将依舊鶴鳴臯

　　放隊

　　奏蟠桃之觴壽永祈于箕翼駕紫雲之輦路復返于蓬
萊再拜瞻天相将好去

　　聖節錫宴　　　　　　　　　陳無已


　　臣聞千齡接統爰開後聖之期萬類効祥宛同先佛之
日永惟昌運屬此興辰四海交歡同聲稱慶恭惟皇帝
陛下由獨智之聖以庶物為心睿武自天文明燭物有
堯舜之道而博施濟衆有文武之道而居安資深刑政
並修登斯民于壽域干戈不用還千里之故封方當隆
盛之期迨此誕彌之日凡兹臣庶孰不傾瞻臣幸以賤
工遘斯盛旦敬効封人之祝顯陳大雅之詩

　　劍佩聲來合玉除騏驎烟上暗金鋪近臣先識天顔喜

九奏初知晝景舒東海為日将㡬見南山稱壽已三呼
欲知帝力今多少醉舞行歌塞道塗

　　天寧節錫宴　　　　　　　　祝咨謀

　　天地協氣共扶帝祚之昌星電發祥果見聖人之出慶
誕聳瞻于天上賜筵下逮于人間伏惟皇帝陛下睟然
龍鳳之姿皎若天日之表出應亨嘉之㑹生居泰定之
時况乃應鍾實當陽月四序已諧于鳳歴十蓂競秀于
天堦聖哲肇興中外咸覩殊域貢琛球之瑞在庭振鵷

鷺之容三十六宫盡生喜氣百千萬嵗永御皇圗蓼蕭
祇荷于宸恩湛露廣開于綺宴拊金擊石咸稱北靣之
觴就日望雲願獻南山之壽敢呈口號上祝皇齡

　　律動應鍾方協氣蓂垂十葉正芬芳九天眷命符堯舜
四海傾心見禹湯山岳豈徒千嵗久乾坤應有萬年昌
遐方稽首瞻天表更聴歌謳奉玉觴

　　天申節錫宴　　　　　　　　鄭庶子

　　鈞天九奏遥瞻大帝之居嵩岳三呼敬效封人之祝幸

遇需雲之樂咸傾就日之誠恭惟尊號皇帝陛下道合
混元功叅太極寶慈寶儉聖人徳何以加得壽得名天
子父尊之至授重華而協位執妙契以凝神得四表之
歡心享一人之至養未央殿上受皇帝之親朝長慶樓
前聚老臣而稱壽臣等歌詠康衢詼諧樂部仰日月光
華之旦載遇虹流聴雲韶揮布之音願陪獸舞恭陳口
號上祝鴻齡

　　一聲警蹕慶雲従向曉來朝大帝宫琴奏五絃歌永日

蓂飄六莢舞薰風未央前殿歡聲震長慶髙樓瑞氣融
好是玉巵稱壽處堯衣端拱舜韶中

　　王母祝聖

　　侍宴瑶池猶記流霞之醉儲休甲觀又瞻繞電之祥従
西極以飛來頌南山而拜舞恭惟凝神物表觀象帝先
淵黙端居尊為衆公之父逍遥清境徳合昊穹之天視
黄屋而非心玩元珠而自樂永日方綿于堯歴薰風緩
度于舜琴五百嵗春五百嵗秋不數楚南之木一千年

花一千年實長觀閬苑之桃臣妾等久處龜臺曽陪駿
御採玉枝而卜壽贊寶籙以長生髙詠洞秋敬陳善頌
青鳥傳呼急管催霓裳縹緲卜龜臺傾心願佐華封祝
舞袖飛従閬苑來弱木枝髙長不老蟠桃花好㡬番開
天皇一萬八千嵗常向瑶池奉玉杯

　　當筵

　　流虹紀瑞僕景命于萬年湛露頒恩備太平之五福星
趨㑹弁雲擁泰堦恭惟判府安撫樞使大資紫闕樞衡

清都斗輔未央前殿望太極之一星長樂雄藩擁東方
之千騎廟算夙攄于金版臚傳曽贊于玉巵對揚天子
之休均錫分茅之國彤墀夐阻徒傾就日之誠寶歴無
疆苐祝後天之算

　　鬱鬱彤闈瑞氣浮生民稱壽滿皇州金吾萬卒嚴宫衛
玉筍千官拜冕旒已報偏師恢月壘更聞驍将落旄頭
下臣仰祝無窮算&KR1000;瓞綿綿過有周

　　天申節錫宴　　　　　　　　劉夷叔


　　南風薰兮適觧吾民之愠離日麗也乃觀天下之成必
于是時篤生上聖惟簡之心可見以行與事而知澤在
四方祥來諸福伏惟皇帝剛健純粹徽柔懿恭紹開中
興光啓大業苟可致時之利者不憚屈已而行之念九
重夙夜之勤皆百世帝王之義止古公于岐下蓋不忍
殺人而君遵大舜於海濵将終身為親以樂酌諸輿頌
應以龎休千八百成周之侯行皆覲㑹二九萬流訖之
紀坐閲始終臣等職在伶官身逢華旦英莖韶濩幸司

魯岳之觀日月岡陵請詠周詩之雅恭裁口號逺冒嚴
威

　　智勇従天立太平福祥如海貯康寧色齊早應魁三象
夢與猶卑帝九齡不見貔貅窺紫闕遥知鵷鷺表彤庭
明年此日尤堪賞混一車書繞四溟

　　當㕔

　　為天子之守拜二千石之榮方聖人之生致億萬年之
祝心之悃愊事絶華夷况牲牢饔餼皆冒上恩而皂𨽻

輿臺詩同燕樂逢辰如此不醉謂何伏惟某官大奮英
謀亟躋膴仕職聨環衛曽窺覘于清光手付撫循益便
蕃于睿渥某官載其家法列在王朝抱韋相之遺經盡
收餘烈贊魏公之舊笏豈在他人究觀許國之忠並見
爱君之篤舉樽相属其樂未央殊異曩時細酌成都之
酒不妨拜賜共歡漢詔之酺某濫厠吹竽竟同擊節少
佐歡娱之洽輙裁口號之詞

　　邉庭無事飲為秋況復佳時樂事優野水添杯真不辨

南山獻壽若為籌可憐頗牧同時見恐有鄒枚後乘收
欲繼周人天保詠急傾滄海染銀鈎

　　王母祝聖

　　無率土以非臣豈天下三分有二祝聖人而使壽聞山
呼萬嵗者三雖上下仙凡之殊塗而愛憎嗜好之一轍
敢鋪善頌允属僉辭伏惟皇帝陛下稽古而行用乾以
則念祖宗家法之懿一本於仁混南北聖度之餘相忘
以道悁氣下勞于億萬好生乃及于細㣲法禹泣辜憲

湯開網惟上天之隂隲自我民之聦明俾熾而昌惟徳
是輔臣妾邈處流沙之裔側聞大歴之興遥望闕廷敢
形歌詠

　　閶門啓鑰曉如雷雜㳫羣仙佩玉來白鳳凌雲回葆羽
翠龍移日下宫槐九嬪侍輦趨文母百辟稱臣捧壽杯
逺憶瑶池舊安宴蟠桃花好又重開

　　當筵

　　簪琚儼序金石和鳴屬山陽歸馬之秋慶華渚流虹之

候少留儐従願畢餘歡

　　詔分壽斚到邉廷将士榮見錫百朋試謂揮戈回落日
金壺有酒尚如澠

　　放隊

　　黄堂日晚紫府路遥瞻望台堦相将好去

　　天申節錫宴　　　　　　　　　方　澤

　　勾王母隊

　　南陽真人紀赤光之照室西崑阿母隨青翼以造庭可

無大椿之辭仰祝後天之算

　　答

　　啓朱露之宫政三十六天之第一上翠華之壽期萬年
千嵗以無窮敢傾葵藿之誠仰祝阜岡之慶

　　再問

　　既乘鶴駕來自蓬山願賡三壽之歌式贊九重之慶

　　再答口號

　　紫簡玉童又報流虹之旦瑶池羽袂再傾向日之誠不

辭弱水之遥來上南山之壽恭惟皇帝祇承上帝誕受
多方體乾剛獨斷之明得大道不争之勝烽銷雁塞休
兵長閉于玉關香靄龍樓問寝每趨于長樂諸福之物
萃至九功之徳可歌屬離火之方中政露囊之紀節要
荒異域長歸一統之模瀛甸來王咸預諸侯之燕傾心
魏闕拜手倪觴宫使閣學尚書禁路耆臣甘泉舊徳久
勞侍従寓延閣以垂紳均佚燕申奉殊庭而福國知宗
中大振振信厚顯顯英豪棣華資紏合之功&KR1000;瓞衍綿

長之慶提刑中大𨗳揚徳意宣布詔條同躋仁壽之風
恊致太和之治五百年而並堯舜共際昌辰八千嵗以
為春秋咸申善頌某等叨居末技獲奉歡顔輙採民謡
敢陳口號

　　久向清都侍玉皇衮衣猶帶御爐香樞星瑞色連天闕
湛露均恩到海鄉瓊弁充庭趨式燕玉巵前殿想清光
明年花發千官底獨押班頭立未央

　　天申節　　　　　　　　　　鄭庶子


　　虹電呈祥表上聖誕彌之月乾坤等算効臣鄰祝頌之
誠運際亨嘉歡騰遐邇恭惟治隆三紀道冠百王無前
之績對天之休既已懋太平之業逰心于淡合氣于泊
乃従造物之逰萃萬㡬庶務之勞受五日一朝之養惟
成功而不有宜得壽以無疆重華恊濟于昌辰載夙忻
逢于榖旦神示薦祉日月増輝璇霄遥現老人星瑶池
下降西王母未央長樂年年觀清蹕之臨率土普天永
永効華封之祝臣等幸生聖旦叨備樂工遥望闕廷恭

陳口號

　　電樞星渚載呈祥鬱鬱葱葱瑞聖王鳳紀難逢千嵗歴
龍章親奉萬年觴道髙今古皇風逺恩洽華夷湛露瀼
宰邑小臣何以報帝齡遐祝與天長

　　天申節

　　一人有慶正薰風入奏之時萬福攸同均湛露疏恩之
寵幸于今而親見攷歴古以難逢恭惟玩意希夷儲神
淡泊垂衣三紀徳新日新而又新脱屣萬㡬道大天大

而亦大與隂陽相為終始殫竹帛不足形容合萬國之
歡悰慶九重之嘉㑹誕彌厥月仰瞻北極之尊降康自
天永祝南山之壽但臣等叨為樂部喜際昌辰遥望闕
廷恭陳口號

　　真人降誕下中天好是薰風奏管絃四海幸逢千載㑹
兩宫齊賀萬斯年酒浮玉斚饒春色香噴金爐靄瑞烟
遥想龍章親上祝壽如山嶽福如川

　　五百家播芳大全文粹巻八十五

