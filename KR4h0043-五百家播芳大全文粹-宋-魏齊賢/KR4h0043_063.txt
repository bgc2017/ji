







　　欽定四庫全書

　　五百家播芳大全文粹巻五十六

　　宋　魏齊賢

　　葉　棻同輯

　　叠幅

　　丞相

　　上陳丞相小簡　　　　　　　吕伯恭

　　秋令權輿餘暑尚劇恭惟斟酌化波乾清坤宴幽明恊

贊鈞候動止萬福某謹勒状仰承記府

　　申詗寒温之儀已布右方邇日不審鈞用何似恭惟浩
然之氣上際下蟠靈府虚明百家來舍更祈毖調視履
宣莭雨暘仰符當宁倚注之隆俯狥四海依歸之望

　　某蕞爾之蹤屏伏閭巷與昆蟲草木共遊坯治之中涵
泳太和為日久矣具瞻之地禮絶百僚分有常尊賤不
可凟士有常守進不可輕用是不肖之名姓無由自達
于典籖曠宇碩量細大并容草芥之微當在原貸


　　成均置属本待名儒推澤之餘下及孱陋怵然内顧業
荒學淺且無一日之雅於門下果何以得此意者大均
播物不間逺邇推㧞十得五之義故雖頑鈍猶在甄奨
深惟至公之舉本非私德而犬馬蛇雀導諛之言亦非
承學所當施于人君子也惟當憐親師友砥礪講習不
辱于官無為化筆之羞而已拳拳之誠有如皎日某尺
牘以貢謝悃訪諸典彛厥有固常用敢忘其蕪類致之
几格尚覬鈞慈俯加采覽


　　某一介疎逺不敢僭布鈞閎之問若請諉令於黄扉又
適重不韙之罪俯伏陳露尚祈鈞察

　　上丞相小簡　　　　　　　　汪彦章

　　秋髙氣爽伏惟入侍幃幄闗决政機六氣順迎百福隂
相某祗役逺方仰載恩地未有趨拜堦戺之期下情無
任瞻戀伏乞以時調䕶寢興起為宗社無疆之福

　　某向緣属吏獲走左右寒鄉賤士平昔之望曷嘗及此
至榮至幸惟圖朝夕望塵以承謦欬無何得罪深重奔

走漂零引領崇墉坐成霄壤輾轉淮浙俯仰半年雖啣
恩戀徳之誠無食息暫置其如身繫罪籍不敢輙拜起
居以故姓名迨今方徹門下而言語拙訥所以控瀝肺
肝者又極于如此伏乞鈞慈俯賜矜察

　　恭以某官勲業福禄之盛度越古今自生民以來未有
其比此固能言之士為天下後世道也然某以為此特
古今之細事惟身作太平之基夀考百年則民有十年
之澤夀考千年則民有無窮之澤由是言之天下頌詠

之情果何時而已哉不知當時崧髙之頌申伯閟宫之
頌魯公果能如是否方今搢紳䝉徳賜以為適然耳當
知數百嵗之後悵然企慕者甚崧髙閟宫之詩也况䝉
收錄預門下諸生之列其欣何如哉

　　恭以某官學貫九流身兼數器膺人主非常之寄極搢
紳甚盛之選四方喁喁倚俟柄用乆矣伏計匪朝伊夕
顯册一頌周公拜前魯公拜後盛事赫然追古某以
孤生猥被知奨其為傾禱倍百他人某學術迂淺自揣

甚明縁出入門墻以來實不敢以片言妄干進取昨
者䝉恩權置東省修道史皆某官特達之知假以恩地
其本心何嘗及此而言者遽以搆追之罪上聞實為非
意今謫佐偏州於某以為僥冒然某䝉知遇本以薄技
進身若縁口舌得官雖至駑賤實深恥之今傳播四方
長䧟浮薄終身何以自明伏乞鈞慈特與昭雪

　　某昨者承䝉某官驟賜收録既修道史復遷東省自為
託迹宇下不啻㤗山之安亦圖身迹疵賤反累恩地一

朝倉卒禍出非意若非鴻造察其非辜假以仕禄則一
家為壑中之瘠久矣每一思之不知涕之横集也故到
官以來朝夕惴恐莫知所以圖報惟有恪守官箴勤於
簿領庶不玷門下之知伏紙西向不勝拳拳

　　恭以聖上叅萬世之紀成一代之史命師臣儒宗董領
其事其所辟置皆當時之選某頃以未學猥預甄收可
謂不世之遇才幸朝夕執筆左右庶㡬綴名篇末垂示
無窮亡何事有大謬不然者今而思之恍若夢寐窮薄

所致夫復何言倘執事憫其無辜以前日嘗被使令特
加採録只作在今宫觀名目再陪英俊参侍硯席瞑目
無恨矣伏乞鈞慈特賜留聽

　　某寒邨晚出無異能解自束髪志讀書属文及登門墻
屢䝉採録益不敢怠方今朝廷極治之時人孰不願操
觚執簡以紀休烈如某荒拙辱奨成之久亦豈多愧流
輩伏乞鈞慈早賜收録無使白首槁死與異時諸子同不
遇之歎幸甚


　　某近者竊觀邸吏報宣徳樓成寵賚輔臣恩數絶異輝
映今古雖周公營洛不過是也某不揆輙撰宣徳樓賦
鋪張一時之盛擬繕寫投進又以左隔逺方不經目睹
恐述作未盡倘因牽叙許過都一至其下畢區區之志
死不恨矣伏乞鈞慈特賜矜察

　　上丞相小簡　　　　　　　　毛伯頴

　　夏序敷榮景物清潤恭惟丹青神化為國棟梁勛績之
際增光日月神所贊襄鈞候動止萬福謹具啟承候下

執事

　　伏以聖主憂勤緝熈紹開統業某官弼亮帝室格于皇
夭折衝綏逺之謀能使獞獫革心海隅清宴詩書簡冊
之意無與比侔仰冀為棟隆鼎飪之重保練冲氣光輔
丕基下情無任傾頌

　　伏以方内乂安邉隅不聳軌迹夷傷庶尹允諧某官鈞
調爕理之功萬世永賴某尫孱樸速無所短長備員郡
吏夙夜俯仰大化畏法遵䋲無由操篲整襟奔走於光

範簪裾之末無任景慕

　　某才質朽下墊蹟卑冗駁於逺近之䋲墨辱在某官坏
陶簫勺之整襟濯纓沉浸醲郁夙興夜寐未抵譴訶豈
不知幸是為恪恭分守不敢時具竿牘冐昧省鑒恭惟
大公樂育之度洞賜矜察

　　某頃常具不腆牋牘冐昧典記譬夫擊轅拊缶巴人下
里唐突清朝之奏率邇犯分何所逃罪某官方以大賢
全徳嘉善矜愚雖涓㣲塵壒下才末技不賜剪棄特

垂酬答使得光華蔀室拳拳服膺以自砥礪於寵綏之
盛幸甚矣蜀萬里江湖悠末陳謝迂緩伏深慙罪

　　備員州縣亦既二年有半雖稱大郡然軍源兵賦百孔
千瘡之後土壌墝埆民俗褊儉嚚訟盤互號為難治孱
懦書生無網絡張設之巧攻苦食淡鞠躬履方粗能日
恪詔條未抵瘝曠伏惟大鈞块圠函容覆䕶之徳何以
上酧

　　某政和二年塵忝名第沉淪州縣粗知奉法循理震動

恪恭紬繹於摩研編削之業建炎中誤䝉朝廷收召簉
蹟文館遭淮甸之亂垂翅北歸仰賴清朝樂育之仁三
剖竹符年華荏苒舊殖將落伏遇某官以道徳文章輔
弼明主論道經邦之暇尤加意於長育人才是敢不因
介紹不以未見顔色為歉飾固陋之說自通於下執事
倘䝉一賜觀採予而進之使遐陬裔壌枯槁沉溺之士
聞風而作鼔舞於執事之功業幸甚

　　賀劉丞相小簡　　　　　　　汪彦章


　　庚伏在辰伏惟秉執事樞均福中外隂有神明來䕶興
寢某屏迹里閭無縁俯伏軒墀瞻望履舄下情依戀以
日為嵗仰乞珍愛莭宣上佐休明為宗社無疆之慶

　　某比者専差人上狀伏計已經鈞覽退惟㣲賤不敢聲
具起居取凟尊之罪仰惟厚恩未賜誅絶兹者鈞冶一
新中外呼舞雖小大賤𨽻皆得與觀班庭盛禮䝉恩地
之久乃獨阻絶一隅無縁俯伏後塵伸惓惓萬一北望
台躔精爽飛越


　　某兹者伏審肆頒顯冊登用大賢居上相之尊兼一品
之貴華夷民物慶賴惟均恭惟某官以道徳為儒宗
以公忠持國是兹雖未授魁柄凡所建明無不卓然上
當帝意故體貎日隆至於絶等人倫以為他日居太平
任職相者非公而誰是以詔音一出和氣隨生盖物望
所歸不謀而合方將觀設施之盛與天壌俱新不知伊
尹周公並駕爭馳孰為先後也属衣制不敢具啟稱賀
讀書輿人之頌如此伏乞鈞慈特賜矜察


　　某窮悴山居罪釁深崇謂先狗馬填溝壑决矣今者大
賢當國至仁所被雖疎逺㣲賤之夫猶恐或失其所况
趨走門闌之久受知不後衆人竊計奄然殘息必不大
至凜零舉家慰幸勉奉大事以盡犬馬之誠如未隕越
間尚期一望赤舄作為崧髙烝民之詩稱頌元勲盛徳
未為晚也

　　謝秦丞相小簡　　　　　　　馮當可

　　調元秉鈞道洽覆載天眷宗社鈞候動止萬福某即䝉

生息大造之恩謹冒昧具状上凟仰惟天禀粹全涵養
充實神明所藴妙叅元化益祈與聖賢千載一時之遇
保思康寧以副天人之所属望伏以某官道恊天人徳
流夷夏仁義之澤薰為至和而山川鬼神莫不清寧㣲
而鳥獸草木咸遂生植盖干戈紛擾之日未逺皆天下
所未見以古凖今則太平之象可得而言矣某廢黜有
年荷鋤扶犂從事田畝日與山夫谷老休息至化時和嵗
豐物無疵癘故得不填溝壑以迄於今䝉被更生之恩

由是贊論功徳出其誠悃不自以為䛕伏望恕察

　　仰惟某官盛徳大業髙出前古天下士大夫盖嘗探
求其所以至而莫得其端倪但見端坐廟堂酬酢萬機
以物處物各當其方退而燕私絶聲色貨利之欲薫香
静坐翫味簡素如山澤癯儒是若可得而聞者以能超
古人之萬萬至於道心精㣲與天地同功其所感召有
非人力所能致者則非庸常可得而測是故當求三代
與周化無間矣孔子弟子智如其師靈山之徒贊誦佛

祖某叨䝉大恩輙陳識者之意以見歸依之心

　　竊以宫祠之典允謂優恩或年德孤髙宜優其晚節或
賢勞王事當錫以燕閒縱其甚寬寧及罪廢豈謂某官
行孔孟之恕寳老氏之慈一視同仁無間逺近雖如某
罪累湮沒之久披拭湔洗之恩振其零丁亦叨此數拜
命之日質之天地託之神明誓持啣戴之恩盡於糜捐
輙有啟事叙此悃愊顧其朴澁之詞安能寫心

　　嵗事戊午䝉被君恩獲至闕廷瞻望闕嚴崇之尊自此

忝叨郡符遂逺㤗階繼以迂愚貽譴司察由是絶於造
化生成之門姓名不登於記史蓋十有三年矣其於鈞
衡之重可謂至疎至逺仰惟某官廓如天地以厚徳
深仁芻狗萬物收兹㣲賤疎逺並䝉大恩振其廢墜之
蹤錫爾優閒之祿僥倖所期不謂至此雖至道善貸漠
然無心而㣲物受成如䝉私徳欲伸䘖荷莫知所云
爰自束髪以來粗親紙筆積日滋久入其流中年公家
罪私門釁攖拂心志舊業荒疎然虚華之氣以憂患而

盡銷盈虚之原由履歴以自見於是粗窺六經張弛之
用窺見聖賢心術之藴每恨以百指累心未遑究業及
今仰䝉大恩賜以無事之祿杜門歸却優游卒嵗誓當
研精極思深伏長引薰此心香仰酬造化如其不至猶
是用心率以自陳伏紙戰汗

　　惟蜀不罹兵革民物全盛自近以來年糓屢登今嵗又
隨大稔遐邇之俗薰陶大化鼓腹擊壌歌詠昇平仰惟
生成休戚鈞慮所存故敢以耳目之所見聞之於下執

事僭率之罪莫知所逃

　　賀丞相生日小簡　　　　　　孫太冲

　　杪冬協序嵗律將新恭惟某官雍容廊廟熈載惠疇
天佑神扶鈞履起居萬福某代匱邉隅仰承䕃樾末由
瞻望鈞辭謹具柔訥申候茵鼎

　　仰詞典書已列右牘邇來未審鈞履何如欽想異宣盛
美上應天心戬榖川增百祥來合春陽將届氣令正寒
敢祝勉為基圖葆寧徳宇以慰寰海黔黎之望


　　嵗功將就氣莭皆周留一候以示無窮存五蓂而全大
數天於此時誕毓真儒鼎角匿犀骨瑩皓玉實苞靈曜
之紀禀山岳之暉宜其出應昌期輔隆聖緒中興茂烈
専美於今禄位之崇壽祺之永固自有昊天黙相非蠡
測管見所能知其極也

　　某官梁楹重器金璧髙標雅性内融英華外發故能依
光日月感㑹風雲勲紀旂常名書竹帛輔太平之至治
迓滋至之宏休荷眷益隆竭忠彌著既富伊周之事業

宜膺彭喬之年齡輿論所同愚情靡佞

　　恭以夢熊榖旦照社剛辰縉紳士民萬口咸詠莫不以
椿嵗八千廣成壽考仰祝遐齡盖由盛徳洪恩漸洽四
海無一夫不被其賜則揄揚感戴有不約而同者某素
荷陶鎔尤深禱祝限拘官次不獲躬造府門厠迹稱觴
之列輙以星香末禮及斐文祝疏専人賫納鈞廡以表
區區之誠仰乞寬仁特賜鑒亮

　　比因亞嵗令辰嘗僭具竿牘前玷鈞嚴想已獲塵記史

今兹恭遇誕慶之日不量疵賤又以緘封輕凟尊威極
深戰悚伏覬鈞慈愍其勤劬而恕其率爾不勝至幸
某迂鈍之資仰䝉埏植得以效能小壘已過瓜期夙宵
勉勵幸免曠瘝舉錯飽温實由洪造誓當益罄駑情以
期報塞更祈包舉提奨俾永安於薄分傾依感刻交積
卑悰

　　賀丞相生日小簡　　　　　　趙莊叔

　　成嵗受春恭惟天棐正人道尊徳隆鈞候動止萬福某

被受大庇方逹墻仭敢祈嚴䕶威重永綏斯文某下情
真禱

　　僭候鈞崇粗謹公牘矣春律初回天地始交裁成輔相
眷倚上宰仰惟以道消息戬榖畢臻更祈倍萬節宣順
舍太和以輔九重仰成重慰四海百世具瞻無窮之願
恭惟皇上纘服聖徳配天天實祚之卜世千億則有光
明碩大萬人之英應時而來勱相我國家昔武丁中興
帝賚良弼宣王中興嶽降申甫此豈偶然哉無疆惟休

豈特一時賴之某疎賤率爾妄議上及天人君相之際
盖師友宿之共論以為如此非某所私臆也

　　恭惟某官受天地之間氣出佐興運曉然見秦漢以
來歴世之士䧟溺末習隨宜補闕僅立一代之治實始
慨然收拾堯舜三代周孔之遺文盡發其秘起是道於
千載禮樂廢絶之後神功妙用無䖏不到大位天地小
育萬物聖天子知是其出於一也傑閣大書以表中興
天下皆得而測之曰君臣之際盖如此豈非真儒治效

之極致聖宋無窮之盛烈也某敢誦言之

　　某讀書竊甞妄議以為人莫大於有我莫大於有物有
我之至至無物孔子孟子之身相魯為齊卿當時視之
若一旅人然何則有我之至也伏惟某官有大勲勞于
天下皇上念無以致報備物典冊窮極尊榮可謂盡天
下之富貴矣而燕居之室左圗書而右文史介然端坐
奉養枯槁如髙僧逸士人之以言語自逹有無間精粗
靡不流覽隆暑祁寒忍倦忘疲如布衣儒生然則兩儀

間復有何物可以惑我者非孟子所謂富貴貧賤威武
不能動莊周所謂焚大澤流江海破山震海之風雷所
不能變者哉擴而充之是為大丈夫歛而融則為博大
真人某不自虞僭議光明無所逃其罪

　　某草茅㣲賤讀書應舉其實為貧也當聖王勵精庶
政某官器使羣材之日得以文墨徹名于上冒寵不避
退有愧懼繼得再到東閣道所以幸敢圗賜之従容如
大賔客擇地除官滿適其意且以為純白可教教以有

吏某雖愚無知聞某公先生之言亦竊自奮厲以口語
心惟忠惟孝惟恭惟謹庶幾萬一不負嚴訓區區感激不
覺露布惟先生撫綏之

　　仰惟上帝篤生大賢以休息我國家元元十餘年來薄
海内外父子兄弟得保天性禾麻菽麥各遂生理投我
木瓜桃瓊瑶報之人情古今一也矧億萬生靈舉入壽
域此何從來哉是則無以報矣獨可無以致其誠乎兹
者嶽降之辰竊為炷香薰心瞻南極之星誦千載之章

而虔頌者無間貴賤人也羣情如一上帝臨之

　　竊惟盛徳無私施及萬物天下樂推而頌焉者結於情
而感於中也某䝉生成及兹愈豐矣既不能親舉壽觴
竊不自揆綴為律詩十篇引領鈞屏再拜以獻顧以一
徳格天福及萬方眉壽不害與宋無極豈待人言哉然
其中有不能自已者如前之云斐然而成突然而至不
自知其言之陋也惟大仁人寬之某慙圖前去交割職
事身在鈞鎔之下有命其敢不承惟某官所以命


　　上丞相宫使小簡　　　　　　王元長

　　某一介之賤輙犯威嚴僭易問起居状下情悚懾暑氣
益隆恭惟琳館晏閒神右賢業鈞候動止萬福某仰
藉大庇塊䖏田野萬想滅矣獨於門墻未忍一日忘也
謹勒叅候

　　竊以相公自去秋觧機務之重從祠館之佚髙標雅望
超世絶俗仰惟襟宇日益冲澹更覬慎寒暑之正適興
居之節妙理和倪以䔍相府盛大之慶以副生靈之望

某仲春走介寓咫尺之書塵溷記室日俟僭率之罪比其
歸也伏䝉賜布帛之温言寵桑榆之暮景雖王公大人
謙尊而光顧豈疎逺疵賤所宜䝉哉伏讀悚然以榮為
懼

　　某得請以歸深居窮僻未甞與士大夫接其於時事可
謂耳無聞目無見出入阡陌唯見田父野老佇衮依還
廟堂致中興之事業以幸天下獨未知天意如何耳天聪
明自我民聪明民心盖天意也鋒車之召其在旦暮區

區之私尤所跂望

　　某居閒㣲禄不足以餬口豚蹄之祝盖唯望嵗而已久
雨不止下田皆堕渺懐見者有填壑之憂連亘數郡如
此正恐亦軫九重之慮也

　　上丞相小簡　　　　　　　　晁子西

　　璇穹周廻協氣充塞恭惟坐于廟堂兼運樞極王室倚
賴神明並相鈞候動止萬福某敬奉簡代其身賀於堂
上


　　邇辰不審鈞用何如聖賢相逢坐建中和之極當此淑
莭更覺協氣周流伏惟充粹集於神衿起居超勝其在
方内拳拳之情更乞盡消息理永享三壽之祉伏聞丞
相之印明天子久未有所付海内延頸日佇顯冊之頒
盖踰年於此矣属者恭審詔自中出告于大廷卿大夫
則相賀于朝士庶人則相賀于家乃知明天子必待其
知之深而後用之富公韓公之登庸直如此耳某在逺
不得從百執亊詣光範門敢致一牋於衮衣之前伏乞

鈞寛

　　某名迹冗㣲不敢以書通於明公大臣而獨喜見東南
來者從之聞明公大臣之賢東南來者皆亹亹談相
公頃在天官時吏不敢為姦而士大夫恃為津梁已有
廊廟之望矣今某與逺方之人自聞召還揆路遂執鈞
衡無不欣欣相告中外幸甚幸甚

　　某少經憂患異於他人重以才具迂疎不任當世驅使
以此實無宦情顧出仕垂三十年無田廬可歸為貧所

驅矻矻州縣間但知自治而已不自意猥䝉朝廷遽從
支郡擢付一道而巴蜀之俗喜為朋比以濶落不事事
為賢某效之則違其本性且負朝廷欲不效之雖民則
喜矣其如官吏不悦者衆朝夕皇皇不知所圖輙敢布
之伏乞鈞察

　　上丞相小簡　　　　　　　　汪彦章

　　初秋氣爽伏惟經體贊元均福中外隂有神明來䕶興
寢某䘖恤里居未有俯伏階戺之期下情伏深瞻仰敢

乞惠令莭宣上承眷倚為宗社無疆之慶

　　伏自違去恩地旬嵗有餘雖日與陶冶諸生䝉被膏澤
荷戴不貲其如身迹庇賤曾不薫沐脩状仰布此誠兹
者大賢登用海内同慶伏以區區犬馬之報越在遐方
無縁陪士大夫班庭之末瞻望台閎精爽飛越

　　恭惟某官以天與竣明之才加之聖人淵懿之學為
盛時而出必當大有施為利澤天下故方朝廷輔相之
典一新首膺柄任中外呼舞以數千百年太平之期適

當今日雖至愚不肖者亦將得其分願顧非木石豈無
此情緣依制不敢具啟稱頌

　　某至愚極陋晚預簪纓之列奔走布領乃分之宜不圖
先生過聽擢於衆人之中付以學校之選退惟倖冒已
無可報稱之理至於為親之故周旋曲折動皆如欲雖
使自為之謀不過如此罪逆顛隮受賜不終然在荒迷
中未嘗一日少忘感戴惟當庸自脩飾或未隕滅尚期
少效區區上答生成悚息悚息


　　某禍患漂零屏居饒之徳興雖聞大賢當國田野無知
之民交口相慶縁地逺不克即布區區之誠伏惟鈞慈
特賜憐察

　　伏覩顯冊之頒曾未更時人心所悦和氣隨生風雨協
期倉箱萬計雖纍然俟填溝壑亦如未至失所以此感
戴厚恩尤倍倫比

　　上虞丞相小簡　　　　　　　晁子西

　　比日時有清和意不省中台之光所照山川氣序何如

伏惟赤舄燕居倍庸充粹加以神明協相鈞候動止萬
福某守地不得詣行馬之前乞為天下未究之功盡消
息以湏璽召

　　伏聞衮衣西歸凡鄉黨之士與嘗從賔客之遊者無不
迎於道路候於里門而某平日受两世之知最厚顧獨
不得前豈勝愧恨雖再上牋牘終不能紓下情分也伏
惟悚仄

　　某敢問久䖏衡軸乍還甲舍向來封殖之木皆已成隂

按行三徑景物増麗雖釋機務之勞比就閒暇固足以
樂敢誦獨樂園之詩恐造物不我捨耳某敬傾耳以聼
伏惟門下翅材之館固應日盛日富而平昔得之於硤
内者惟某與李犍為耳犍為尤答颯不振甚為門墻羞
近聞大為州將所苦且將就建極可念能為解其急者
非歸窮於門下不可敢亟以請倘軫鈞懐徑從府庭遺
一介致書於州縣將宜論率爾申論皇悸

　　上朱丞相小簡　　　　　　　王望之


　　某僭易請問起居狀於記室不勝震恐以春寒色尚凛
即日伏惟總領百辟宻贊萬機天人擁祐鈞候萬福某
杜門窮巷竊禄祠庭仰戴恩私誓不敢忘唯是無路進
侍下情某謹勒叅候

　　某䝉恩便私遂逺門墻愬風馳情唯劇犬馬之戀即日
不審寝餗何似伏唯黙運神心調和元氣動膺百順坐
致休祥氣候暄寒未齊敢祈上副倚毘下慰具瞻保合
太和為宗社無疆之福


　　竊惟相公以孔孟之道發維相業巖瞻聳然威名逺播
紹復中原萬物吐氣盖有日矣唯佇褒陞槐鼎與天下
共慶

　　某曩謬叨冒政宜自竭而多病罷軟一毫亡補瀝誠丐
閑伏䝉鈞慈軫念寵以職名䖏之祠館華其老而濟其
私皆均播也某非木石豈不知歸倘未填壑筋力可勉
誓磨頂踵效蛇珠龜印之報神實臨之不敢誣也

　　某臨行兩詣朝堂府第竟不得望台光侍熒坐少叙區

區感激依戀之誠迨今負負未已也伏惟鈞慈恕察幸
甚

　　賀丞相正小簡　　　　　　　文天貺

　　蒼精司候嵗序肇端恭惟銓時論道天相忠勲鈞候興
居萬福某備數偏城仰託恩覆尚遥瞻拜門墻謹脩守
訥申玷典籖

　　謹時申問之儀已列彛式東風觧凍氣令尚寒不審鈞
履奚如緬維弼亮一人布徳行慶共格龎鴻之祉更乞

重為社稷生靈怡神養溉逄迎太和下副輿情之禱

　　元祚届期三朔正始實上下交㤗之辰品物咸亨之際
仰惟大忠碩亮輔行洪化徳恊日新髙穹之所保佑綿
宇之所贊祈皆以君明臣良宜永膺於多福昌熾耆艾
萬有千嵗豈特詩人能為魯公頌哉門生下吏實亦賡
詠再三不知窮已傾依瞻禱倍越夷等恭以某官至
徳邁倫全材㧞萃勛業盖天地姓名髙日月求之往哲
非阿衡周公不可為比當嵗律之更新諒眷懐之益厚

格天盛美奠枕休聲有識者莫不以時稱頌非區區私
情敢獨形於紀述者也

　　竊惟古今道洽政治嵗阜民和囹圄屢空兵革不試典
章制度煥然與三代同風塗歌巷舞共慶三代之㔻
平實自某官輔佐真主履中興之運隆不㧞之基感㑹
天人宣明帝載以致其然某恪奉教條遵承徳意獲
與邉逺郡氓同被惠澤其為欣戴未易名言逖逺鈞儀
荐更嵗月雖駑蹇戀軒之情夙夜在念自惟名分有間

不敢頻貢柔函上凟威重伏冀寛仁曲垂賜亮

　　某綿力薄材重䝉恩造之加假守邉圉已書一攷雖不
敢務為矯異之事以拂人情而仰賴涵覆黽勉恭欽昭
布朝廷之徳意致蠻獠向風編氓安堵使闔門百指温
飽自如實出生成之賜某誓將愈竭糜捐盡瘁撫綏庶
逃瘝曠以少酧陶冶之私銘篆愚襟筆端莫究

　　某浮賤㣲踪累叨奨㧞雖贊論帥幕無所取材而材以
一麾尤為寵異自顧僥冒之深悉歸卵翼敢不啣恩戴

徳以圖龜鶴之報耿耿此心切祈洞鑒

　　某徳懼僭越百拜申問鈞閎寳眷恭惟履此新序茂膺
戩榖

　　某皇恐武岡恐有驅委乞賜鈞目

　　賀丞相正小簡

　　孟陽紀候四序肇開恭惟祠庭多暇天相人瞻鈞履燕
興萬福某承乏偏城逺托鈞履尚阻趨侍謹具手訥申
候典籖


　　仰承寢餗之儀祗載右楮不審邇日鈞候何如欽惟真
宇恬然天光内發休祥之至宻有相扶春令方新寒颷
尚勁更祈精保粹和復登槐鼎以副四方之望某官名
髙今古功在社稷雖退休外服以道自娱而去就用舍
為國安危當知嵗莭更端陽徳居内佇聞召還廊廟再
膺爰立以固珍圖式符輿論下情傾望尤為深切

　　元正啓祚品物俱榮伏惟盛徳履之自天膺祐殊慶大
來福壽之延何有紀極稱觴祝永填益鈞門某以官箴

有守阻趨崇仭輙具短啓以申祗賀之誠仰止髙山恨
無羽翼

　　某才力凡下備數蕃宣仰荷恩徳覆提两見新嵗其為
感幸未易名言更祈益賜推揚俾逭訶譴瞻依之悃仰
冀鈞照

　　申問恩閎鈞眷伏惟中表共納純休國大夫人恭日有
安問履兹新嵗福莫駢增

　　賀丞相正小簡　　　　　　　熊子復


　　龍杓甫輔鳯紀再頒恭惟明良相湏隱顯交相鈞候動
止萬福某猥糜漕指第劇巖瞻恭裁贄牘之辭仰溷典
籖之史

　　祗叙寒燠已掞彛牋欽伺夙霄用攄申禱惟真宰相之
弼亮有神明之䕶持紫皇注心蒼生拭目茂臨新序荐
納多祺

　　嵗筦肇新物華萌動猥拘七聚方攬轡而服勤逖望
三階阻捧觴而介壽仰鴻儒之揆道欽燕處之對時仁

風翔而發育無邉和氣薰而昇平有象採諸輿頌荐此
蕪詞

　　恭以丞相器逾鼎重材極棟隆盛徳格天昔既有若
伊尹殊勲闢國今豈無如召公鈞樞承两世之傳膠漆
契千年之遇澤方霑於華夏績已榮於旂常何幸親逢
焉敢為佞

　　敬惟道徳之門仁義之宇孤蹤一别元翔再更属外絆
于輕軺苐逺輸于華翰届履長之序甞脩贊壽之儀兹

復掞裁併庸鋪叙崇閎倚漢華實萃瀛肇逢萬寳之亨
均迓百祥之集

　　内宅百揆固有成模外慮四海豈無新約願承鈞諭勉
竭鄙悰

　　上丞相冬小簡　　　　　　　熊子復

　　璿杓建子寳厯頒冬恭惟帝倚台衡神扶國棟鈞候起
居萬福某猥縻使傳逖望宰廷輙裁狂簡之辭式序勤
拳之意敬馳單介控仰典曹


　　敬頒啓䖏甫贄夷儀欽贊莭宣庸申虔禱仰惟一相之
揆道共培擁百靈之荐正笏垂紳重茵列鼎上體九宸
之眷下符四㝢之瞻永贊珍圖益綏煩祉是誠真禱非
敢過䛕

　　景至測圭陽來浮琯洪鈞一氣已潛復於黄宫㤗階六
符正柄連於紫極某属拘塵鞅阻奉椒觴願閎真宰之
規摹益壮太平之氣象惟易明剛長之序是謂得時而詩
存難老之章尚歌為壽熒煌甚邈悃愊奚殚


　　恭以丞相敦大有容直方無撓自膺帝簡巖巖早峻於
師瞻逮再秉國鈞挺挺益彰於祖烈當綜覈厲精之治
有彌縫藏用之功譽處益隆頌歎難極

　　拜逺階符侵尋日月仰髙墻仭間阻山川每戴惠於巖
廊屢控忱于竿牘適届迎長之序虔脩展慶之儀聲雖
成文言莫盡意

　　竊以漕總七閩疆連二折起孤蹤之閒散伏隆指之將
明深懼踈庸上辜臨遣惟賴帡幪之庇尚圖毫髪之禆

揺筆怔忪伏紙惶愳

　　鈞閫星辰之眷諒皆擁於休祥閩封山海之區恐尚煩
於約束鄙心敬祝綿力願宣

　　賀丞相冬小簡　　　　　　　熊子復

　　杓占朔易律兆陽回恭惟帝眷崇丘民瞻元老鈞候起
居萬福某謬膺轉輓幸䕃帡幪瞻衮舄之未遑冀鼎茵
之加嗇拳拳是禱毣毣奚殫

　　拜逺階符時既多閱仰髙墻仭心弗少移比叨六轡之

來喜際五雲之近属簿書之煩委愒日方縻如原隰之
阻修移風未果雖甞裁於尺牘曾莫述於寸懐何當欵
侍熒煌歴陳悃愊引毫思澁伏紙神馳

　　伏值迎長之序合恭展慶之儀緣拘絆於冗司阻贊持
於夀斚仰止台衡之重履兹陽律之新即還秉於國鈞
用益調於帝祉使萬彚沐太和之澤而千齡膺難老之
祥敢竭此誠敬為是禱

　　某誤由閒散起畀將明維此七閩介於百粤何幸使華

之軺傳乃依宰鉉之鄉闗雖綿薄之亡堪尚芘存而得
免顧恩輝之甚厚宜感鏤以奚窮

　　冬序凝嚴相閎遂靚迎蓬瀛之眷集䝉岳瀆之䕶持萬
慶日新百祥川至

　　閩封物夥漕局事煩豈無閒燕之需或有丁寧之戒願
聞鎸諭乃見鈞憐

　　賀丞相冬小簡　　　　　　　劉叔夷

　　朔律戒嚴寒颷彌勁恭惟宰正百官儀刑四海盖載荐

休鈞候興居萬福某備員遐圉仰託雲休尚稽瞻拜鈞
庭謹具啓申塵記府申候饔寢之儀恪寘右楮未審比
辰鈞履復奚似&KR1210;維運動樞極爕化人神叶氣嘉生永
膺純祐當陽剛來復之辰更祈益體巻隆妙毓神觀式
副寰宇具瞻之望卑悰傾祝無任拳拳某官負間世之
才茂經邦之畧名齊崧岱動耀鼎彛自昔宗工碩徳翊
贊中興輔成平治未有若斯之盛者實社稷無疆之福
生民莫大之幸當令序之復臨諒大忠之益著垂芳典

冊固將與霄壌同為不朽區區稱述盖採之輿論仰乞
鈞慈俯賜矜察

　　竊惟盛徳大業超冠今昔固非小智寡識所能窺較然
考之時事則風雨調適稼穡豐成訟獄空稀干戈偃戢
羣生和而萬民殖亦足以見格天之效休祥滋至矣某
仰荷鈞播每與黄童白叟共歌化日之舒長未有不感
慨歡呼以幸逢華旦也

　　一元肇啓萬彚潛亨恭惟某官道與時行徳膺帝祉

上協岡陵之固下霑動植之煩簪履稱觴歡聲騰沸某
拘縻格次祗畏簡書無階躬詣鈞庭徒深傾祝謹脩尺
牘少叙㣲誠敢祈鈞照














　　五百家播芳大全文粹巻五十六

