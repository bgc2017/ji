







　　欽定四庫全書

　　五百家播芳大全文粹巻七十三

　　宋　魏齊賢

　　葉　棻同輯

　　青詞

　　本命

　　本命日祈禱設醮青詞　　　　　趙大資

　　遭世甚隆母子荷非常之眷䟽封優渥婦姑䝉不次之

恩身獲享於夀康家克臻於平泰雖頼君親之祉實慿
造化之私属元命之御辰當季冬之紀候備陳妙供肅
建靈塲庶昭格於璿霄許黙延於飈馭伏願上穹垂祐
列聖鍳𠂻囘曲照於桑榆矜至情於螻蟻洗心奉道悉
蠲既往之愆稽首投誠宻介方來之福雲天在望肝膽
不欺

　　本命年祈禱設醮青詞

　　所助者順故禍福之應靡常有感必通則天人之際何

逺属元春之新朔得本命之始年肆啟青塲䖍敷丹悃
伏念臣蕞爾微品陶乎大鈞出於零丁孤苦之餘備矣
險阻艱難之事仰由帝力浸被國恩曽天爵之弗修乃
勢榮之乆竊致君利物故常愧於食浮行已宅心幸莫
逃於日監惟嵗逢庚午之肇序實臣生甲子之一周支
干浹歴而起元星氣循環而復始天道成於不息人生
禀而又新恭惟依靖館之嚴順廸靈科之秘敢言報徳
期以迎年伏兾上真鍳臨列聖孚祐變而復貫既載見

其賦命之辰革以鼎新願更錫以降𠂻之祉

　　本命日祈禱設醮青詞

　　叅稽金籙考迹琅函聞消灾度厄之名知延夀益算之
力敢祈聖智洞察凡愚爰念某早嵗﨑嶇晚途淟泊無
片善可言於帝闕無寸長可奏於天閽昔五十三已規
規於閒退今八十一尤慄慄於屯危謂非錫福于上蒼
何以保身于末世重伸悃欵䖍扣髙真造化涵濡願慿
雨露之施衰枯優渥益保樗櫟之生意切辭繁情深語

拙

　　本命年祈禱設醮青詞　　　　陳履常

　　天運有叙六十嵗而一周人心所歸五千言之大典惟
此庚辰之嵗實為本命之年數之所窮理有必反不勝
恐懼敬用祈禳祗按舊章修陳薄禮惟衆真之厚眷下
顧敝廬假青章之微詞仰陳危懇多生之罪願以懴除
百嵗之年敢祈隂錫道心浚發妙行具修疾癘不侵善
祥來集誓依真教以畢餘生溥及羣情同期勝福


　　本命日祈禱設醮道塲青詞　　陳元應

　　大縁廣覆監觀靡忽於細微至道難名讃仰莫窮於幽
逺爰忱誠之必至則上靈之可通况不言而信已孚故
無私而奉必極時丁獻嵗日次戊辰實小臣有生之年
亦君子履端之始式陳蘭醮載誦寶書庸謝往愆率祗
卑聴伏兾萬靈扶善列曜降祥永嚴四域之尊請勤夙
夜庶叨五福之備聊慰老成將酬穹昊之恩誓擴精純
之悃


　　祈禳賽謝

　　赴召泛海保安青詞

　　煙棹雲帆悵未觀於滄海飛樓傑觀恍已覩於神山躡
仙蹤者相望通帝所而不隔敢慿净供輙布忱辭伏念
臣出山林之寒家襲文章之末伎當靖康之初載列侍
從之下陳閲歴十年艱難百謫方執喪於大墓遽起縂
於全師盖嘗伏地而辭不容循墻而避抗秦晉强悍之
冦保巴蜀忠義之民雖慙罔功已殚綿力滿箧洊興於

謗牘免官方誤於嚴誅遽奉制書俾歸軒陛與仲弟同
加収召䝉聖主曲賜保全自憐東西南北之人難陪詩
書禮樂之士决意委家而去敢言俟駕而行泛巨浸以
無垠懔扁舟之可惮伏願盖髙能動至鍳不違達零落
之初心保孤危之晚節期有濟于國事庶無負于家聲

　　奉使金國作醮保安青詞　　　葛謙白

　　洪造無私雖莫求於聲臭寸誠上達或有兾於感通輙
伸翼翼之誠仰凟髙髙之聴伏念臣智難周物才弗瘉

人雖修聘實齡濫預光華之遣而乘軺異國豈無衝渉
之虞是用歸命淵𠂻乞靈冲境恪趨黄宅䖍拜緑章肅
揚諷唄之音廣致苾芬之薦所兾九天降鍳三境垂慈
興憐於一介之微均祐於三節之衆五藥弗用各増平
粹之和六轡既均無復虺隤之患遵陸無愆於雨淖行
艫不阻於風濤既備寫於翹誠願黙垂於孚佑

　　赴任保安青詞　　　　　　　林豈塵

　　升斗竊廩固慙仰給之私稚耋登途敢望全安之賜垂

休有自昭荅自宜伏念臣得禄代耕闔門就食從逺方
襁負之至頼洪造帡幪之安天髙而聴甚卑允諧䖍禱
物薄而可用重式荅龎恩嚴㓗祠宫敷揚科記俯殚方
寸上達圓穹蘄降格於三清錫康寜於百福獲遂飬親
之願益奉怡顔更堅報國之忠自求多福

　　赴任保安青詞　　　　　　　黄泰之

　　百年俯仰囿隂陽造化之區千里馳驅渉得失憂虞之
境瀝丹𠂻而懇禱仰洪造以皈依伏念某蒲栁微軀塵

埃賤職懐鉛而抱槧敢言發䇿以决科千佛名經誤冠
太常之第一行試吏濫分南郡之符材薄事叢人輕責
重外則曠瘝之為惧内焉疾疢之是虞属將首於征途
爰肅陳於清醮庶動髙真之降宻垂覆露之恩由公及
私既安且吉夀山福海資道力以彌昌瘴雨蠻烟伏皇
風而一洗

　　新居禳謝設醮青詞

　　經营土木之功始終十稔觸犯隂陽之禁周徧八方每

積憂兢莫遑寜處謹㳙令日式按仙科諷蘂笈之秘文
薦蒲庖之薫供庶慿丹悃仰屈真㳺舍前日之咎愆奠
自今之方位神人不擾稚耋以安

　　考室禳謝設醮青詞　　　　　鮑欽止

　　天有顯徳惟隂隲以相厥居人用丕欽奉周旋而無敢
失幸苟安之有自輙昭荅以告䖍伏念臣粗承先業之
餘未遂肯堂之念是用往嵗爰剏新居非誇輪奐之工
敢在風雨之蔽重念尤興於土木豈能無戾於隂陽願

輸危懼之懐敢後皈依之請當陽和之用事正福生之
有基敬承羽流䖍揚蘂笈嚴蠲蝸舍攀屈飈輪仰祈洪
造之私茂以大來之慶康寜夀考少酬母氏之劬勞枝
葉本根不墜家聲之簮紱

　　考室禳謝設醮青詞　　　　　孫仲益

　　栖遲末路獨行萬里之餘晼晚流年未就一㕓之託爰
属歸田之日亟從問舍之謀永悼窮猿失木之悲遂諧
脱兎投林之喜所願容膝南忩之下坐觀六十年之非

寜復存心北闕之中大庇千萬間之意諏亀視日除地
庀徒䟽决溝川誅鋤草莽甚虞戕害一時昆䖝之命更
懼驚觸四隅神靈之愆廼即家庭躬陳菲薦命羽衣之
勝侣誦蘂笈之真文俯輸螻蟻之誠仰企雲霓之望蠲
除瘥癘膺大福祥上有天臨旁無鬼瞰俾同胞之兄弟
共臻黄髪之期遂徼福於子孫永保青氊之舊

　　墳庵落成禳謝設醮青詞　　　劉仲逺

　　齋戒事帝惟誠意以能通疾病呼天尚哀情之可憫念

臣傳舊學於詩禮窮末技於藝文繿縷一官艱難半世
罪盈小已禍逮老親荼毒不天殞絶無地今首丘而俟
死尚廬墓以偷生自結茅茨僅庇風雨興建土木濬治
水泉顧兹里域之中恐犯神眀之舍寒宗冷族雖無瞰
室之憂穴處巢居尤有嘯梁之懼特延開士恭按仙科
不敢徼恩惟祈謝過伏望髙真降鍳列聖垂慈亮以哀
誠被之道䕃俾孤臣保餘年於草野使先人安静寐於
丘山誓堅始終之心用報生成之徳


　　上元祈安設醮青詞　　　　　趙徳莊

　　都㑹之地民物至繁習俗之愚閭里多罪爰以三元之
首率時衆志之新伏願户識孝慈人知忠厚五風十雨
有來九扈之祥萬嵗千秋以永六龍之慶

　　上元祈安設醮青詞　　　　　陳丞相

　　天髙聴卑豈凡庸之有隔意誠心正或肹蠁之可通輙
瀝丹𠂻仰干洪造伏念臣遭逢特異謭薄何堪四紀宦
逰常亡懐而履坦貳公忝竊尚苟禄以貪榮雖量已之

甚眀顧乞身而已幸獲歸休於舊里惟沉痾之在身謹
擇初元肅陳清醮伏願臣一門内外兩宇康寜已超名
利之途庶無後悔少遂清閒之樂尚保餘齡

　　為父少傅祈安設醮青詞　　　林豈塵

　　老稚宦㳺每抱滿盈之戒隂陽代謝豈無消息之虞惟
兾免災敢云要福伏念臣某父某年垂七十位亞三公
辛勤白屋之起家黾勉丹𠂻之報國幸一門内外叨廩
稍者十餘人念累嵗晨昏望江壖在數千里懼愆尤之

倚伏適星宿之推移敢因月正之上元属值日辰之先
甲謹延道侣為叩髙真輙紓醮設之誠寜有祈禳之意
情惟知止念欲就閑伏願大而邊境之安寜次則親庭
之强徤掛冠得請庶無一簣之虧問舍有期永遂全家
之樂

　　元旦禳災設醮青詞

　　洪覆至神實不期於報謝羣生多故誠有頼於祈禳輙
輸悃愊之私仰凟髙眀之聴伏念某遭逢盛際䝉被餘

恩賦形宇宙之中殆將四紀竊禄江淮之上㡬及二年
雖身曲盡於勤勞豈事舉無於過誤慮愆尤之浸廣恐
譴責之隂加粤自元朝當修於醮事及兹嵗暮輙按於
科文祗建壇塲肅陳香火伏願上真保佑列聖扶持官
路亨通無謗傷之横至私門安燕絶災釁之潜生福逮
親闈慶延子舍

　　為衆禳災設黄壇青詞　　　　程子山

　　惟皇上帝子惠困窮今此下民冦攘姦宄盖人為之不

静致天意之未囘顧河洛之妖氛尚纒神極眷岷峨之
王氣㡬暗邊塵駭大厦之將顛𣺌極横流而罔濟唯有
刳心妙道託命至神人雖厭於亂離兵孰能去天如欲
於平治敵不足平爰協靈辰祗嚴閟館遡圓霄而瀝懇
羾閶闔以陳辭伏願降思穆清淤觀昭曠排玉房而來
狩率瑶圃以駿奔紛動羽旄僾臨壇宇覬少㽞於聪聴
容畢罄於精𠂻曽是更生衘夙恩而莫報敢期終造徼
後福以無他早建中興咸躋夀域


　　為衆禳災設醮青詞　　　　　熊子復

　　道應無方禱而必應天災有數修則可禳永惟建土之
封實在閩中之部承去嵗荒歉之後疾疫間興當入夏
播種之初甘雨未降欲潜消於厄㑹用祗按於冲科祓
外臺春貢之堂企上界真逰之馭願矜衆欲盡滌諸殃
豈惟藩郡之䝉休亦俾漕臣之逃責

　　上元祈年青詞

　　春華有序肇見於初元道妙無方夙聞於善應輙常時

之官燕為闔郡之民祈祓兹黄堂瞻彼紫極罄愚哀而
上逹企真馭以來臨爰芘是邦俾䝉諸福時和嵗豐而
有休嘉之氣家給人足而無愁恨之聲主既寛憂吏亦
逃責

　　為衆禳灾設醮青詞

　　天維顯思誠故能格民亦勞止患庶可銷永言京峴之
封實控江畿之㑹縁暑雨之驟作致疫疾之荐興是用
祓公宇以齊心企真㳺而請命簡在上帝孚佑下民所

欲必從願悉蠲于災害自今以始望更錫于豐登

　　為衆禳災設醮青詞　　　　　林豈塵

　　臨下有赫妙造化以難名求福不囘或至誠之能動輙
輸悃愊仰凟髙眀伏念臣等試吏未優受才甚薄頃縁
両嵗旱禍相仍爰渉今年孽殃猶甚獄訟滋起怨謗横
生夢寐見於不祥官吏為之震恐今福莫大於無禍敢
恃祈禱而天雖髙而聴卑庶㡬降格適值先天之節敬
誠净醮之儀宣北斗七星之科慶中元四始之㑹伏願

叢霄洞鍳衆真䕶持閔兹窮谷之甿一洗如山之釁自
今以始鍳陟降之小心俾熾爾昌荷生成之大賜

　　為衆禳灾設黄籙醮青詞　　　孫仲益

　　道大𢎞濟物之功人窮罄籲天之禱自中原稔兵戈之
禍而一方纒殺伐之凶刼火熾然彌滿萬里邊塵&KR1043;洞
連絡百蠻慟哭干霄肝腦塗地積骸蔽野釃血流川走
燐宵眀逰魂晝哭風雨暴露靡一坯之覆春秋奠餽無
半菽之分念衆生曠刼嬰釁之深丁一時大盗稱兵之

衆貨財㽞戀骨肉牽聨淪溺愛河備嘗諸苦漂堕鬼谷
無有出期是用仰紫極之真㳺集黄冠之勝侣琅函蘂
笈藏室𢎞開綘節朱裳靈逰來下哀憐多罪㧞出三塗
金飯玉漿有求皆至凥輿神馬無往不通破昏暗𤨏而
永離九地之幽乗逍遥逰而共集諸天之上

　　祈安設醮青詞　　　　　　　陳徳眀

　　林林摠摠羣居於照臨覆載之間擾擾匆匆相靡於是
非得喪之域竊慮愆尤之積敢忘禳謝之懐竊念臣偏

親六十餘合門數百指方属行年之更始尚虞惡曜之
來臨仰叩威靈大作帡幪之厦屋庶令竟嵗常逰駘蕩
之春風

　　祈安設醮青詞

　　下民無知禍福隨機而感召髙真善貸災祥每監於祈
禳俯竭丹𠂻仰干洪造竊念某等邑居窮嶠俗習淳風
雖無商賈之阜通粗有耕桑之飽煖知為善之最樂思
防患於未然欲銷火盗疾疫之憂兾免水旱凶荒之變

廼涓榖旦特啟醮筵䖍命羽衣之流恭演琅函之典伏
願齋誠上達仙馭下臨保兹蠢蠢之生䧏此穰穰之福
無災無害三光全而寒暑平時雨時暘五榖熟而民人
育

　　祈安設醮青詞　　　　　　　張正已

　　隆天厚地共叨覆載之恩衰病殘年尤頼䕶持之力輙
伸微懇仰叩洪鈞伏念臣山林故家韋布下士慕前世
近古之學讀先人不售之書雖無一時之顯功獨有三

世之隂徳事君以道期不負於初心行已盡誠念敢忘
於先訓属神州之俶擾當王室之艱危頗思痛哭以獻
言不料積憂而成疾志意槁落步武蹣跚謹按仙科
恭延净侣伏願髙真䧏鍳列聖儲休不慿上醫盡去末
疾唯鍳室之是戒庶嘯梁之無虞誦五千言益味于靈
文誓二百指同依于至道

　　賽願設醮青詞　　　　　　　孫仲益

　　雲天溥博大芘羣生螻蟻么微上干洪造伏念某紹興

辛亥嵗出守臨安府宜行妄發觸罪南遷仇怨滿前禍
竒不測投荒萬里未知稅駕老幼百口狼狽無歸僑寓
馬跡一島之上而村舍庖烟上薄煬突乆燥欲焚天誘
其𠂻夜中驚爆應時救䕶得免燔爇弟婦胡氏猶子强
宗三被危疾救藥靡効頼天之佑得免餘息嬰児夀老
免乳之疾母子阽危亦或亡恙皆臣弟峴齋心啟許前
後七筵敢用昭告孀嫂劉氏頃縁幼女蚤逝願追福於
後身侍妾鍾氏又以老臣行年惧挻災於惡曜逮兹榖

旦祗奉靈科䖍誦秘文熏修菲薦誕惟仙聖靡隔塵凡
哀閔手足急難之情保全駒犢孤危之命或伉儷之際
若幽顯之間蠲除囘禄之災消弭嵗星之厄仰慿帝力
式副𢎞願俯輸危懇用伸報禮雖巍巍之表莫可管窺
而區區之誠庶㡬芹獻洗心歸命稽首投誠誓畢餘生
永依至道如貧賤富貴夀夭之數固有定命不敢㒺祈
而水火盗賊疾癘之虞出於非常尚兾加䕶

　　祈安設醮南嶽青詞


　　昊穹綿邈雖杳黙而難諶螻蟻么微倘精誠之可格敢
殚悃愊仰凟髙眀伏念臣賦貭顓愚奮力寒苦頃塵要
路叨位宗工補衮和羮莫致將眀之效敗財覆餗遽貽
顛踬之憂身投遐方禍及弱息一居謫籍四閲年華每
俯伏以籲天祈哀矜之逮下兾今危窘獲遂安全神眀
所綏未淪於死所仁聖在上復許於生還祗荷寛恩徙
居便郡載趨聖境恭啟靈塲維喬嶽之名區實真仙之
福地薄展蘋蘩之薦罄陳肝膽之私尚兾聴卑終垂全

佑蠲除宿釁敷錫嘉祥使晚嵗偷安無重嬰於灾沴闔
門䝉福長共保於安康庶令含識之倫不失有生之樂

　　祈安設醮青詞　　　　　　　黄泰之

　　囿隂陽之域烏能無憂患之防叨覆載之恩何以表瞻
依之素爰披愚欵仰叩髙真忘其螻蟻之微薦以蘋蘩
之㓗惟一念之誠不爽庶萬寳之鍳潜通悉蠲已往之
愆益茂方来之祉雲車風馬肅觀咫尺之臨福海夀山
願契百千之祝


　　祈安設醮青詞　　　　　　　劉忠肅

　　一氣清眀體神而妙萬物三靈昭晰福善而降百祥顧
衰慕之餘年脱艱危於死地重䝉優詔易處近邦望館
御之非遥念歸依之有素恭仗蘋蘩之薦薄陳犬馬之
私敢兾聴卑曲垂孚佑伏念臣頃逰孤宦叨位宗工寵
禄過分而易致於滿盈智識昏愚而䆮嬰於罪戾身投
逺裔禍萃私門比獲生還實踰初望下同子舍旁及天
倫俱被上恩悉從内徙雖未離於謫籍知幸免於畏途

尚祈洪覆之兼容更兾大明之委照載加矜惻終賜保
綏使歸老丘園不愆於微志貽休嗣續無隕於素風弭
灾沴於方來保歡康於晚嵗

　　賽願設醮青詞

　　言念曩嵗獲拜琳宫惕仰威靈祗布誠懇殆渉半世復
尋舊逰自忻疪賤之餘生乆沐生成之大徳猶干㣲禄
未冺此身兾深謝於積愆思少酬於前誓願已衰之門
户尚欲扶持慨將老之年齡或堪黾勉敢慿洪造仍布

夙心

　　禳灾祈福設醮青詞

　　天道助順視聴近而自民至誠感神沐浴可以祀帝仰
縁聪鍳冒進忱私臣禀此㣲生陶於大化委形乾造已
畏於盗天受禄聖辰更虞於竊位毁譽是非之交至吉
凶悔吝之由興曽是大憂叢之小已順有生而炊累豈
繄人謀付常序而居安實煩帝力

　　祈福懴罪設醮青詞


　　寵禄叨踰深荷國恩之厚室家燕喜仰䝉帝力之閎雖
天地無責報之心而螻蟻有啣感之志輙涓榖旦躬造
殊庭繙寳笈之盛儀㑹上真之飈馭鞠躬請命稽首輸
誠伏願精意升昭髙穹降監凡罪辜之既往咸許蠲除
或功利之方來尚期積累介多祥於夀母錫餘慶於詵
孫惟孝與忠敢内欺於俯仰自頂至踵庶永託於生成

　　禳灾設醮青詞

　　乾髙定矣以言乎位則尊卑之莫交日監在兹苟著其

誠則影響之私格爰建迎年之醮敢伸事帝之䖍公舍
肅嚴法壇敬請伏念臣機靈甚淺徳性弗充承教經之
素風起如綫之孤緒浸煩帝力乆竊勢榮念無功於人
知莫酬於覆燾惟不欺之志或可薦於神眀越自比年
稍愆常序私門紛糾於多故外患起伏之不常僅歴秋
冬連鍾哀叠仲子奪於強仕季女逝於已行惕焉求端
凛不知措盖福過者灾有時至道盈者天之所虧履變
以兢悼心若隕恭念九清之上不遺一物之微以祓除

愆尤為仁以洗滌憂患為徳㑹嵗元之更朔稽寳式以
肆儀虩虩在心既自新於修省眀眀居上或敢怠於祈
禳紫霄無聲景緯在望盡物乎外㓗清於中伏願三境
鍳通列真臨聴撫有生之累一視以仁推大道之原曲
成乎物錫安全之運於新歴蕩滯厄之㑹於故隂公私
敉寜族属康靖使沐浴之惡獲永事於大神雖鷦鷯之
微亦不顛於常分

　　禳灾設醮青詞


　　覆幬無私孰非隂隲精神有感固可潜通伏念臣乆積
罪愆日虞禍罰仰陳再造迄獲自新尚惧意雖至而未
孚譴既深而荐及自春徂夏兼疾與憂加以洗垢之迹
已形觸網之傷可畏矧微官之數免且舊徳之寖衰歴
敷哀籲之言敬冒盖天之聴式祈隂佑宅逺安全止兾
弭災不敢徼福倘䝉緩死俾未墜於箕裘何可謝生但
願堅於名節

　　禳災設醮青詞


　　歸心大道託命至仁生世今八十三年聚族殆五千百
指天行有伏每懐疾癘不測之憂世事多虞又懼水火
非常之變輙伸丹懇仰叩大閽曲軫鴻私俯從人欲蠲
除疾恙洗滌罪愆門户清寜田園登稔飬老慈幼有團
欒之喜安居暇日無啼號之聲退省餘生實繄大造雖
乾坤之施義無所謝而豺獺之祭物有固然爰即家庭
恭修報禮固不敢以貪嗔癡僥求旡妄之福乃所願者
平安㤗優㳺垂盡之齡


　　净獄

　　净獄設醮青詞　　　　　　　張之紀

　　造物至仁衆生迷貪嗔癡之業積惡所感終身陷殺盗
滛之刑小者傷肌刻膚大則穴胷殞首孽由自作性至
不移縱能悔禍懲創於一時復出為惡係累於旋踵兹
用抵法而不已雖得其情而可矜眷此郾城號為劇邑
民煩訟簡有太平淳朴之風嵗稔刑清致盗賊弭寜之
效以政和戊戌嵗六月二十四日獄空謹按靈科上干

洪造兾髙真之降格憫下土之窮呼㧞罪拯憂益導迎
於和氣洗心易慮使不犯於有司誓與羣生永依大道

　　净獄設醮青詞　　　　　　　李文老

　　國家閒暇堯仁方徧於九垓囹圄空虛漢律遂収於百
罰幸逭承宣之責實繄覆燾之功用照謝於洪私庶導
迎於和氣眀謹而不留獄敢矜五聴之精穮蓘必有豐
年更賴三清之助

　　五百家播芳大全文粹巻七十三

