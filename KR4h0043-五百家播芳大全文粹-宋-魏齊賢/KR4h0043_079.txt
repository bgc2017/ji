







　　欽定四庫全書

　　五百家播芳大全文粹巻七十二

　　宋　魏齊賢

　　葉　棻同輯

　　青詞

　　祈嗣保慶

　　後苑祈皇嗣保安道塲青詞　歐陽永叔

　　廟社降祥宫庭叶慶載蠲吉旦交薦明誠期仰格於清

真俾敷延於祉福永昌期祚遐企靈休

　　福寜殿祈皇嗣催生保慶道塲青詞

　　汪彥章

　　髙穹降慶方垂祐於邦家彌月告期用薦誠於科籙兾
衆真之昭鑒臻百順以儲休

　　後苑催生保慶道塲青詞

　　正陽旅月載育開祥式因靈守之嚴交薦精衷之㓗䖍
望衆真之貺敷昭百順之休永祚皇圖寳希道䕃


　　禁苑催生保慶道塲青詞　　　宋子京

　　恭念以眇眇之身奉丕丕之祚祈天錫美嗣厯無疆顧
此嬪幃就安乳館永言穹昊夙庇宗祧敢通醮於蘂宸
願委慈於禖韣克生而育俾熾而昌罄露至誠仰須祺
祉

　　後苑催生保慶道塲青詞

　　誕彌叶慶蠲㓗修誠嚴秘殿於靈宫誦真文於蘂簡通
此苾芬之薦祓其災害之虞仰兾昭回丕符鑒祐


　　後苑催生保慶道塲青詞

　　吉日迎祥靈祺叶慶爰即清真之宇䖍修科式之儀兾
祓滌於害災俾敷昭於福應載昌儲慶永祐基圖

　　後苑催生保慶道塲青詞

　　祠禖叶應彌月告祥肅依科籙以薦誠仰兾照臨之降
鑒錫之祉福佑以休寜惟集慶於邦家永延鴻於基緒

　　後苑祈皇嗣道塲青詞

　　聖真所居靈感斯集屬擁休於廟社将儲慶於宫庭生

聚仰禧幅員翹庇載馳使命恭叩清都誠欵罄伸寳香
交馥伏願神威溥䕶法力扶持朱芾講儀早繼斯皇之
詠瑞曦騰耀益隆乆照之期言念䖍詞不勝企徯

　　禳謝

　　集禧殿禳謝火星道塲青詞　　汪彦章

　　統輯群元懼徳莫勝於厥付導迎休應惟真曲赴於所
祈兹縁駘蕩之辰懼有欝攸之沴敢延冲馭俯鑒靈塲
兾憑敷佑之仁永享平安之慶


　　福寜殿啟建禳謝彗星道塲青詞

　　汪彦章

　　上帝聽邇每示人以灾祥一人保圖必畏天之威命乃
妖文著於營室戾氣厯於金方竊循災變之由實致𤨏
凉之懼用按科於秘殿方謁欵於髙穹庶䝉降鑒之私
以返在躔之象

　　福寜殿滿散禳謝彗星道塲青詞

　　汪彦章


　　太史占文西躔爾變顧天衷之靡測省邦咎之所從内
格至精仰孚靈鑒忽妖芒之澄象致順氣之凝休益厲
菲思庶符元祐

　　紫宸殿醮禳星變道塲青詞

　　猥荷丕圖薦鍾否運每寅恭而事帝懼灾沴之及民乃
者時屬杪秋星違常度念譴告曽無於虗是必咎愆有
凟於升聞夙夜靡遑與形俱惕即名山之勝境修大洞
之名科仰兾真㳺俯回靈鑒亟垂消去之福永啟繫隆

之期

　　太乙宫為民禳災天皇九曜道塲青詞

　　汪彦章

　　天聽之卑速下灾祥之告君應以徳敏如影響之随比
春律之向䦨乃星躔之示變爰祓華林之㑹仰延歘駕
之休至誠格於靈觀順象澄於妖晷益懐修省之懼庶
答盖臨之私

　　太乙宫啟建祈福道塲青詞　　蘇子瞻


　　臣以冲𦕈嗣承列聖之休躋於艱難實頼文母之徳臨
涖四載勤勞百為畏天之威未嘗終日而豫怠視民如
子惟恐一夫之困窮伏願上帝降祥衆真垂祐修禳灾
沴永底夀康恭陳寳籙之科仰扣神㳺之館敢祈昭鑒
上察孝心

　　慶夀宫慶土道塲青詞

　　尊奉慈闈大興寳宇屬衆役之甫就宜群靈之所扶夙
探秘洞之科仰企回飈之御兾通至信永錫順祺


　　皇太后禳灾道塲青詞

　　坤元毓徳夏清在辰方色養之殚誠偶時禴之爽裕敢
祈珍馭俯即禁楹曲垂神鑒之私永集慈闈之慶

　　雨暘祈禱

　　醴泉觀啟建祈雨道塲青詞　　汪彦章

　　時當長夏旱至累旬力穡有秋徒極嗟吁之請宻雲不
雨未知霑足之期顧咎徴之匪虛皆菲躬之所召伊民
何罪惟帝降衷起潜伏之群龍徧行膏澤蘇焦枯之百

粟坐致豐年長與群生恭承景貺

　　醴泉觀啓建謝雨道塲青詞　　文士穎

　　當陽肆虐驚萬彚之如焚至道無私愍群生之何罪果
䝉潤澤普濟焦枯敢誇閔雨之誠實荷大生之徳三農
有望百室将盈仰企雲霄莫酬造化

　　中太乙宫啓建祈雨道塲青詞

　　雲行雨施式資百物之亨火見金藏懼致驕陽之害嘉
生若榪比屋可隆輙殫懇廹之誠上凟盖髙之聽仰祈

昭鑒俯祐下民和氣致祥五一風而十一雨大田多稼
千斯倉而萬斯箱凡屬含生均䝉道䕃

　　中太乙宫啓建謝雨道塲青詞　宋子京

　　清和届辰愆亢為沴念言動植憂沴夙宵庸罄至誠仰
祈靈祐果膺顧答遽錫蒸濡物品載融農疇茲洽敢致
清㓗之薦庶伸昭謝之懐

　　福寜殿啓建祈晴道塲青詞

　　積隂成沴滛雨過常遽貽比屋之咨将失甫田之望念

流灾之所自由菲徳之致然敢厲精誠庶回休證

　　福寜殿啓建謝晴道塲青詞

　　災異之作誡告孔昭方仲秋之御辰乃滛雨之為沴惕
奉明威之鑒遽承休應之来敢罄精衷以祗靈造

　　紫宸殿啓建祈晴道塲青詞　歐陽永叔

　　素積適中積隂為沴眷言霪雨之變罹此下民之災載
竭精衷庶孚善應祓秘楹之靖宻按寳籙之淵微永錫
順祺丕冒涵宇


　　紫宸殿啓建謝晴道塲青詞

　　積隂貫辰沴雨傷嵗顧天灾之暴降懼邦治之大么適
通至誠俄塞巨變終歸仁於元造永垂福於涵生

　　洞霄宫啓建祈晴道塲青詞

　　大田多稼均有望於青成三日為霖恐或貽於物害敢
殚㣲懇恭扣上真伏願矜閔黔黎埽除隂沴雲翳廓開
於四野五輪顯照於中天百穀既収三農共慶

　　御容


　　雅飾御容道塲青詞　　　　歐陽永叔

　　珍宇邃嚴奉真虚而有素玉容清穆謹修祓以惟時爰
按仙科俾伸䖍告載瞻道䕃宜永冲誠

　　雅飾御容道塲青詞　　　　　蘇子由

　　威神在天像設有位稍經嵗月寖失光儀輒因虚科以
告増飾真聖所依宜極華煥嵗月既乆必有增嚴兹因
吉日之良敢告飾上之始

　　安御容道塲青詞　　　　　歐陽永叔


　　靈峯甚峻仙宇載嚴爰考吉辰奉寜聖像式伸祗吉昭
鑒乃誠

　　安御容道塲青詞　　　　　　蘇子由

　　靈徳常新威顔有耀儼若斯民之望恍然真馭之臨肇
自殊庭即安珍館稽首延佇降福無疆

　　遷御容道塲青詞　　　　　　蘇子瞻

　　於皇神考肇啟秘祠方増築於未寜懼格思之有凟别
嚴净宇祗奉睟容式燕聖靈永綏慈嘏


　　國忌

　　景靈宫啟建仁宗忌辰黄籙道塲青詞

　　蘇子瞻

　　聖業垂鴻覆及眇躬之御仙㳺趣駕迅驚流景之仙撫
遏樂之初辰即棲真之列宇茂敷冲式欽繹靈佑庶格
道於上圓益侈祥於後葉

　　英徳殿啟建英宗忌辰道塲青詞

　　王岐公


　　法馭賔空未隔顧言之逺流隂易節早臨諱日之初瞻
遺像於原祠發冲科於秘笈庶嚴道範益輔神遊

　　景靈宫啟建英宗忌辰道塲青詞

　　王岐公

　　六駕神螭莫返乗雲之斾雙擎仙掌載驚零露之辰追
末命於當年演冲科於别宇庶恢妙用益薦遐升

　　資薦神宗投送金龍玉簡道塲青詞

　　王岐公


　　嗣膺丕祚追奉先猷悵寳馭之賔空倐芳隂之環嵗瓊
科敷藴既薦福於真庭玉簡載符庸通誠於秘府庻囘
靈爽仰助遐升

　　資薦仁宗投送金龍玉簡道塲青詞

　　王岐公

　　大行不復永慕仙遊三洞按科具資道果撤青塲於禁
宇投寳信於靈科願契真風往賔妙境

　　資薦哲宗黄籙醮青詞


　　天上去留本輕於脱屣人間哀樂徒重於遺弓邈焉丹
水之遊痛矣白雲之遠雖傾河而注海豈勝涕濡顧隕
首以喪元莫酬恩遇恭念清真之典具嚴祈醮之文啟
金籙以陳儀籲丹霄而請命伏望髙穹昭鑒列聖况臨
矜罔極之至情助無疆之廣福綏我先后燕於太清靈
馭逍遥仰威顔而莫見帝鄉寥廓固妙體以常存永儲
宗社之休溥錫臣民之慶

　　資薦哲宗大祥道塲青詞


　　遺弓已逺新穀既升恭啟靈篇式嚴飈馭雲霞在望已
陪帝所之遊霜露已濡猶極人民之慕益敷餘祉大庇
含生

　　集禧觀啟建仁宗百日道塲青詞

　　汪彦章

　　仙輿趣駕莫攀上漢之遊宫隙流隂遽又踰時之慕建
妙儀於别境摹法㑹於諸天庻格精因更資遐陟

　　資薦隆祐皇后首七道塲青詞　　汪彦章


　　彤管載功方紀關睢之化褘衣告復忽虚長樂之朝顧
㳺景之莫留集哀悰而如割敢祈珍衛俯降靈塲庶縁隂
隲之仁益廣遐升之福

　　資薦上皇大祥道塲青詞

　　神聖千齡而厭世已忝仙馭之遊日星一嵗而周天俯
及期祥之候禮經有制孝感無窮輒殫螻蟻之誠仰答
乾坤之造申嚴秘典祗祓清塲諷琅函寳笈之文塵金
闕玉關之聴上祈天監敷錫神禧仰資既往之靈齊光

北斗更福中興之聖比夀南山

　　資薦上皇大祥道塲青詞

　　聖王之禮期年而俯及齊祥臣子之心没齒而不㤀孝
感屬兹哀慕輒罄悃誠上祈皇覺之功式助仙遊之樂
伏惟太上皇帝陛下道包有截徳被無疆倐爾歸真䀌
然永慕鸞儀天仗願遊上帝之廷鳳厯蘿圖永作後昆
之福

　　生日


　　生日祈禱道塲青詞　　　　　陳丞相

　　二年居里常懐縻廪之慙累表叩閽未遂乞骸之請敢
殫誠赤仰凟員清伏念臣許國何功逄辰竊幸已廹桑
榆之景尚貪香火之縁止足不知滿盈是懼薫心惕厲
慮晚節以難全病骨支離念此生之餘㡬屬辰誕毓祗
薦薫修爾夀爾昌已荷乾坤之覆載将安将樂更期雨
露之生辰

　　生日禳災設醮道塲青詞　　　唐子西


　　有生之衆所欲不同貧者願乎多財富者期于不死賤
者志求于顯逹貴者思保其乆長人既無厭神難以應
臣雖無似志實不然雖亦有禱于三清惟乞無灾之二
字但以私門多故歴嵗不寜齒髪變于艱危精神耗于憂
慮爰因生日䖍扣上真庻㡬天髙而聽卑所謂物窮則
反本使身心安穏尚復何求寢食康寜便為至足其他
外物一付自然既所請之甚㣲宜必從於祈禱

　　生日祈禱設醮道塲青詞


　　天無私覆播萬彚以生成道非常名融一心而感格罄
危衷之端慤望虛鑒之昭回敢以誕辰恭修芳醮琅函
蘂笈披三洞之秘文絳節霓旌延九霄之飛馭願垂歆
答俯應祈求所兾先世光靈盡䝉遷㧞此生愆咎咸賜
蕩除保身氣之安强錫夀祺之龎固齋戒以享上帝夙
罄修誠隂隲而福下民竚垂善應

　　生日祈禳設醮道塲青詞　　　　趙莊叔

　　臨下有赫孰窺不測之神應天以誠或動盖髙之聽伏

念臣質弱多病性昏不靈雖知忠孝以盡心常懼寵先
之過分敢以始生之旦仰祈真聖之恩妙力所加諸惡
莫作錫以多福蕃以後昆齋心㓗誠永求歸于至道竭
力盡瘁庻無愧于明時

　　生日賽願設醮道塲青詞

　　妙道淵㣲非塵凡之可測圓穹杳邈有誠信之難通輒
陳悃愊之私上凟盖髙之聽伏念臣叨恩三紀從事六
官勤勞更歴于嵗終修省無㤀于夙夜昨於正旦常起

願心許大醮之祈禳乞靈休之保䕶今逢誕日恭按科
文集道侣於壇塲頂粹容于香火仰囘聖馭曲享清修
伏望上帝垂慈列真降佑延徧親之夀考茂合族于禧
祥三考書成祈有代更之慶百神来相俾無灾滯之虞

　　生日祈禳設醮道塲青詞　　　陳丞相

　　身惟許國何施汗馬之勞老合歸田尚竊真祠之祿昌
報乾坤之施備殚螻蟻之誠伏念臣起自書生濫儕朝
序際聖明之熙運叨内外之要司既霑孤棘之聫復玷

公珪之峻徳凉才薄愧浮食之㒺功福過運衰知来日
之餘㡬興言及此殊用慨然况疾病之相乗知滿盈之
是懼屬逄良月復届始生平安少假於頽齡止足庻希
于前哲敢陳菲薦上凟髙真百嵗而七十者稀已過平
生之願一善而千灾可却尚垂洪覆之恩

　　生日祈禳設醮道塲青詞

　　監觀四方天盖垂於顯道齊明盛服人必効于敬心臣
冒寵清時偷閒暮景滿盈是戒敢㤀止足之恩疾疢易

生毎幸康寜之保皆化工之攸芘豈綿力之可酬適届
初春䖍修羞供伏願上元校籙均庻恵以承休投老年
齡與闔門而無恙

　　生日祈禳設醮道塲青詞

　　日月照臨何幽弗燭乾坤覆載有感必通輒殚不息之
誠仰凟盖髙之聽伏念某性質殘暗道力单㣲既舉足
以屯危遂觸途而艱厄爰值始生之日聿懐洪造之恩
竭忠披衷誓期鑒照陳詞瀝悃願賜䕶持斯言上陳此

中心惕

　　生日祈禱設醮道塲青詞

　　仰洪造之難名不私所應竭愚衷而昭事式表其勤惟
兾免灾敢云要福伏念臣叨塵仕版薦領戎行揣已奚
堪感知有日惟是桑弧載生之日輒修蘋藻可薦之誠
伏願上帝居歆圓靈錫羡忝造化爐中之物咸與為新
載生辰宇内之天其寜惟永洽於屬類介以平康

　　生日祈禳設醮道塲青詞　　　陳丞相


　　老合歸田方遂乞骸之請功何報國更叨増秩之榮敢
瀝丹衷仰干洪造伏念臣朴愚自守悃愊無華偶際㑹
於昌辰浸叨踰于顯宦熏心惕厲慮深切於滿盈病骨
支離患每虞於昃食兹逢良月復屆始生輒羞菲薦之
誠上凟髙真之聽知止知足已休退于邱園将安将樂
更歸投於穹昊

　　生日祈禳設醮道塲青詞　　　毛伯穎

　　九天稱慶五帝監生載惟夙昔之初實本圓清之造嵗

時遄復日月載臨蹈世諦之乖逢豈無愆咎囿星躔之
盈縮或值災危思培植以福基望増延于夀數按清紫
之真教依黄籙之明科祗肅雲衢仰延風馭靈壇芬席
備三日之彛儀丹篆朱章罄一心之悃欵祥光下矚嘉
事告成伏願慈寳鑒臨仙真孚佑北都泉曲祈既往之
超升南極朱陵錫見存之誕永家門帖泰世路享通誓
堅信順之誠仰答顧歆之造

　　生日祈禳設醮道塲青詞


　　大矣乾坤曲示含洪之徳㣲如螻蟻輒伸懇禱之誠仰
凟髙真俯祈照鑒伏念臣奔馳薄宦困躓孤踪合門叨
飽食之恩晚嵗荷帡幪之庇屬逢良月適届始生䖍修
醮謝之恭少効㳙埃之報抜谿毛而薦㓗兾風馭之来
臨惟欲免災誰云要福永無坎險俾夀耉以康寜果獲
泰亨庻提攜於長㓜

　　生日設醮清旦青詞

　　九霄寥邈垂科教之謹嚴三獻吉蠲備情文之祇肅方

此群隂之伏迨兹申旦之初延遡髙穹敷陳精意錫之
多祉凟以遐齡惟徳動天敢自㤀於惕厲大鈞播物實
仰頼于函䝉

　　生日設醮道塲青詞　　　　　葛謙白

　　蓬矢門䦨載遇始生之旦蘂珠宫闕乆俯至道之宗輒
輸翼翼之感仰凟髙髙之聽伏念臣某早膺擢序寖冐
寵光雖托覆圓穹黙荷吉祥之相然甄形大塊或虞災
沴之侵将俯誕辰恭修醮㑹奏諸天之隠韵諷太上之

真詮絳筆書詞䖍拜章於玉闕銀編鑄簡願益筭於金
房

　　生日設醮道塲青詞

　　合僕帝先孰測希夷之妙宣功天載是彰覆幬之功爰
仗至誠仰祈丕應伏念臣乆承道䕃早襲官聨惟仲秋
敷莢之三遇誕日垂弧之六特麗法㑹公按仙科肅羽
客之净儀諷琅函之隠韵所兾九霄孚答三境居歆騰
飈馭于玉宸亨馨羞於瑶席鑒兹蠲㓗畀以吉祥祓浮

沴于身宫愆修期於斗籍

　　生日設醮道塲青詞　　　　　黄泰之

　　衆靈森布實司造化之權一氣吹嘘孰匪生成之物榮
身有自稽首知歸伏念某螻蟻㣲軀駑駘鈍質猥以一
言之寤濫先千佛之題豈學術之能然實神明之所畀
爰從叨冒益重憂虞或人非鬼責之可防或隂伏陽愆
之生疾况平時必有悔尤之積在今日豈無禳祓之因
式就誕辰肅陳清醮自惟徳薄敢言黍稷之非馨苟以

信孚猶曰蘋蘩之可薦兾垂皇鑒幸察丹衷庻肸蠁之
潜通期妖氛之可殄自頂至踵誠知報塞之難由身及
家舉頼扶持之賜

　　生日設醮亭午青詞　　　　　李元應

　　光輝萬彚方當日舍之中罄露一純欽竚二人之格仰
藂霄之有庇啟秘籙以惟寅敢兾神明俯矜愚陋宣臻
福慶申錫夀祺作善降祥有髙天之在上至誠不息如
皦日之難欺


　　生日設醮散壇青詞

　　一形所覆二氣攸資主籙報符既有典司之重依科奉
教爰開醮謝之文敢以誕辰䖍遵秘籙借虚暉于雲篆
貢忱欵于朱章嘉事備成神光臨矚集兹善願庻格純
禧七世先靈兾悉䝉於超度一門親暱俾咸保于乂寜
綏福履以無㡬錫年齡而有永敢㤀勵翼仰答顧歆

　　夫人生日禳謝設醮青詞　　　陳丞相

　　盈虚消息是為物理之常悔吝吉凶莫非已求之自敢

殚誠赤仰達圓清伏念臣妾幸叨封國之榮濫竊從夫
之貴每懐媿負益用戰兢疾病相仍已廹桑榆之景滿
盈是懼莫酬造化之恩適當孟夏之辰爰届始生之月
輒陳菲薦上凟髙真爾夀爾昌已荷乾坤之覆載将安
将樂更期雨露之生成

　　夫人生日禳謝設醮青詞

　　㓜而壮壮而老固物理之盈虚誠則著著則明本人情
之清净俯輸悃愊仰達穹蒼伏念臣妾中饋未能暮齡

侵逼既䝉有家之願復叨封國之榮名秩超踰已劇從
夫之爵恩光廣大未加配徳之方屬逢孟夏之辰復届
始生之月敢陳菲薦上凟髙真爾夀爾昌皆本自天之
佑将安將樂上祈覆物之仁

　　陳相生日屬吏祈禳青詞

　　炳炳台符祥應誕彌之月昭昭天鑒莫増有永之年敢
輸祈禳之誠更凟盖髙之聽伏念某等分甘愚賤職稱
使令依光乎兩兩之躔竊庇于潭潭之府欣逢慶事敬

發寸心仰干造化之私少答生成之賜伏願恩使少保
觀使大觀文相公臣某夀齊南極福比東溟與國同休
翊宗社無窮之秘錫公純嘏伴蓬壺不老之休





　　五百家播芳大全文粹巻七十二

