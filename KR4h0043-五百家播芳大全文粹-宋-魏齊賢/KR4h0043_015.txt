







　　欽定四庫全書

　　五百家播芳大全文粹巻八

　　宋　魏齊賢

　　葉　棻同輯

　　賀啟

　　師保

　　賀文太師啟　　　　　　　　李成李

　　光膺策命入拜師臣三公惟人大厦有棟梁之任一相

處内四方如泰華之安天扶聖君人望元老歡樂精神
之㑹流通上下之情禮無與隆時所罕遇恭惟某官孕
靈岳秀配德坤元噐深厚而有容道直方而不撓武足
以戡定亂畧文足以潤色聖謨可託大事則社稷之臣
不親細務則帝王之佐進人如己愛物以情碩畫嘉謨
撫寧以華夏隂功隱惠孚感於神明故能業亮四朝身
兼五福出入將相幾四十年古今勲勞無一二輩屬真
人之嗣服攬庶事以圖新謂國軍禁令有未决之疑左

右輔弼皆後來之俊俾辭留鑰入造内朝集冠蓋於都
門羅饔飱於候館衮衣已往難留洛水之舊邦皓首復
來共識仁皇之真相龍光叠被衢路榮生於今熈河之
餽餉甚艱遼憂之疆隅未復不足者九年之食已傷者
百姓之財將冗而卒驕吏繁而員溢永賴蓍龜之舊德
克開社稷之逺圖俯陪調鼎之司獨踐位槐之地壽考
之美方邁德於汾陽禮樂之功更仰成於姬旦某素唯
鄙昧久荷奬提台座熒煌悵披雲之在望駑蹤疲曵但

服駕以長鳴

　　賀秦太師啟　　　　　　　　翟公巽

　　伏覩詔制正月一日大慶殿朝賀受傳國八寳太尉册
拜太師者仰止三朝之老蔚為萬乗之師裂以山川世
胙之封崇以鈇鉞專征之噐貴窮人爵克享天心古者
天子有七人之爭臣太師首三公而論道所以儀刑海
内輔導帝躬嚴朝廷則爵為逹尊事德義則貴有所屈
成湯先學於伊尹必有所不召之臣穆公無人乎子思

不能安長者之側有來命世之哲以起非常之功恭惟
太師道濟彌綸文能經緯非予覺而誰也豈曰友之云乎
王曰嗚呼父師作祇命周公之册予惟克邁乃訓繼舊
學甘盤之賢極名噐則禮敬兼隆咨典刑則老成為重
就訪大事必先惇史之乞言俾乗安車㕘用黄門之設
几底於五典論厥九疇以鎮定如岩石之瞻以博厚若
阿衡之倚一國之巨室所慕為政不難天下之大老來
歸其子焉往用能制作禮樂頒度量於明堂寅亮聖明

受泰元之神筴肇稱寳玊於赫祲容然而無競維人惟
德其物昔有倚相能道訓典晉大夫失問於白珩子反
善理兵戎秦使者改觀於和璧不有君子將焉倚毗洪
惟熈洽盛治之聖朝相以瑰瑋光明之人傑光於史册
配君臣畢命之書載之聲詩詠崧髙烝民之雅

　　賀劉太師啟　　　　　　　　石敏若

　　帝制坦明誕布外朝之聽師垣峻極有嚴上宰之班極
名數以稱格天之功隆禮貌以示尊賢之等名實之加

四逹爵禄之報兩崇成命式孚有生胥慶伏以神文廣
運若皋陶則見而知之聖武布昭舉伊尹不仁者逺矣
允若君臣之同德能致帝王之極功自古以然於今為
盛恭惟某官才貫三極智周萬㣲毎見之於未形嘗行
其所無事道合聖賢之用舍身係社稷之安危天眷有
邦畀斯民之嘉靖帝選於衆越諸老以登賢作興於一
時之間超越於千載之上治成德備而百度理施博制
廣而四夷賔質之於詩書而有據告之於神明而無愧

嗣奉緝熈之典丕承燕翼之休協三代受命之符厚其
戩榖作八瑞鎮邦之寳登以端元方溟澤之均行豈鼎
司之可後肆頒顯册承籲師言位著有光諧師臣之步
武陛廉加峻壯王國之奠安伏念某結約無竒間關少
予病樗何用亦㕘萬國之春敝帚自珍孰辨千金之享
倘未亡於簮屨終有賴於錘鑪望履無階但想鷹揚之
表飾辭有腆仰伸燕賀之儀

　　賀文太師啟　　　　　　　　宋文淵


　　重膺顯策榮拜上公委軍國之深機奪丘園之至樂中
外胥慶神人以和矧衣被於恩涵豈雷同於蠖伏伏惟
某官直方而大含容而光學為王者之師身任當世之
重出秉麾鉞入掌鈞衡堅一德而無二心弼四世而歴
三紀草木魚鱉以之而咸若隂陽天地以之而泰通功
成不居身退自遂於遯得無疑之利於漸為可用之儀
方大人之繼明思厚德以載物還以論道屬之經邦以
鎮安華夷之情以負荷廟朝之寄雖二帝上庠西序三

王左學東膠方漢事桓榮之尊魏優王祥之養姑記善
於惇史或乞言於暇時莫如進退之間獨係安危之大
昔望吾君如舜翻然起莘今欲天下一周老而歸魯當
簡䇿難傳之事業有丹青莫狀之輝光某夙範陶鈞生
全卵翼孤投塞壘逺總兵戎備斯役於無由望台光而
展慶神馳心結意在言殫

　　賀秦少保啟　　　　　　　　汪彦章

　　伏頒明詔登用大儒疏榮三少之班正位百官之上生

成所及鼓舞斯同恭惟某官言合六經學包萬古由周
公傳之孔子獨承師友之淵源惟尹躬暨及於成湯邇
應君臣之期㑹久借本兵之重多輸納誨之忠方功名
未究於經綸舉中外皆形之歎息蓋文物於斯為盛欲
治平舍公其誰故除書甫降於九天而和氣遂充於四
海某早䝉知奬叨被使令逢恩寵之鼎新預生靈之鈞
播雖官聨在逺莫能陪多士之班然謡俗至公尚擬採
烝民之雅


　　賀秦少保啟　　　　　　　　鄭敦夫

　　玉檢告成載篤中興之緒麻綸敷㫖茂昭夾輔之勲祇
服寵靈亟躋寅亮臚傳所暨公論攸歸少保大觀文吾
道宗工斯文先覺規模國噐士業相門吐論皆前輩之
風流落筆非後來之氣格飛英騰茂决科獨步於一時
盡忠竭嘉致身横飛於兩地賛廟謨而底定纂聖徳以
承休惟昔彛儀禮素隆於列辟矧時異數位宜進於二
公未盡疇庸更陪衍賦某自惟朽鈍素出甄陶盛事㑹

逢尚阻南州之小壘喜懐増劇莫隨東閣之後塵展慶
無從馳情惟切

　　宰相　　左相

　　賀韓丞相啟　　　　　　　　唐子西

　　顯奉制麻延登宰席播騰九有歡慶一時竊聞考元龜
以斷人謀不如舊德指喬木而稱故國未若世臣才猷
夙著於廟堂名實已隆於天下故社稷因之而倚重而
朝廷恃此以稽疑恭惟某官噐量海涵精神玉粹天資

攸稟有仁民愛物之心家學所傳皆論道經邦之術藹
揚令聞坦涉亨途頃任樞躔謀已深於漢帷出臨閫寄
澤大溥於商霖政地久虚僉言允屬值聖朝之嗣服思
輔相以迓衡召還三遷遂宅百揆韋平盛事固無愧於
古人房杜全功誠責全於今日必將盡發胸中之藴庶
幾大慰海内之心某承乏遐陬側聞除目阻逺潭潭之
府莫趨兩兩之階叢抃寸誠難形尺牘

　　賀左承相啟　　　　　　　　李成季


　　拜命大庭分聨左揆天人相與君相並興千載一時永
契太平之㑹四方萬里共䝉生氣之和竊以舜帝舉皋
陶而竄不仁髙宗命傅說以求古訓因先王而為政為
天下以得人竦佩遺風復見今日顧安危之所繫宜上
下之稱歡恭惟某官名世真儒生民先覺稟三才之氣
思則無邪以四海為心逹則兼善智大必先於逺致行
髙不可以小知未嘗枉已以直人豈憚屈身而伸道三
解不聽漠無干澤之私萬鍾何加惟有養恬之樂屬大

明之紹服講庶政以圖新急聞至言優禮元老以公議
而自處為衆人之不能匹夫未安深軫納溝之念至誠
獨立靡懐濡足之憂故進賢退惡而多士歸心興利去
害而庶民不議果膺睿渥㕘秉鈞衡飛鴻之遇順風已
如夙志大旱而作霖雨咸賴我公益貽萬世之安永尚
一人之慶某猥叨憐遇倍切懽愉限守州符阻造台屏

　　賀趙丞相啟　　　　　　　　張全真

　　伏審决定大䇿建中興不拔之基褒賞元勲正上宰久

虚之位王庭孚號海隅交歡竊以赤舄衮衣美征東之
姫旦命圭相印答平蔡之裴公播在聲詩光於簡册况
却慿陵之巨敵有開恢復之宏規示丕勸於羣工宜首
膺於異數恭惟某官直方而能守敦大而有容獻納論
思夙著排姦之節賛襄輔弼尤髙經逺之謀惟光武能
推赤心而絳侯可屬大事㑹羽書之遽至奉革輅以徂
征師律一新坐據江山之險捷書屢上幾成京觀之封
致敵騎之宵奔本嘉猷之辰告射鵰賈勇雖異李廣之

無雙指嗾收功誰出蕭何之第一宜頒宸綍首冠台躔
舍爵之賞既行歸疆之朞可待某逖聞誕告喜越常情
昔忝同升謬託金蘭之契老思自放願諧丘壑之求頌
詠之私敷宣曷既

　　賀湯丞相啟　　　　　　　　熊子復

　　伏審褒異真儒躐升元宰熈帝之載早並列於泰階秉
國之鈞首進顓於魁柄經綸雖久潤澤維新恭惟平章
僕射相公毓粹昭回儲精峻極翔蛟龍躍虎鳯炳焉華

國之辭閉雷霆藏風雲渾然經世之度冠殊科而挺出
歴要路以横飛勢不倚於氷山望自隆於岩石絳灌雖
毁不能使文帝之疑禹山既除宜首用弱翁之相粤從
樞筦躐正冡司彌縫萬機粉澤百度勒成曠典述丕顯
之文謨結好殊鄰示允懐之漢德崇儉以省國用唯公
以收人材果疇專美之功遂陟久虚之位身榮上衮心
協前修昔祖宗享國之長繄宰相得人之盛然天聖之
修真録乃王文穆之持綱而慶厯之申遼盟乃吕文靖

之當軸節冗費則賈魏公首建其議抑親黨則章郇公
自守其謀雖舜帝之有五臣足誇當世然周公之施四
事並掩前人宜乎史臣彈簡牘而屢書文士極翰墨而
交頌况萬世遇大聖方垂拱而仰成於一代為宗臣毎
彌縫而藏用浩若元氣運於太虚人莫測其端倪物隂
被其膏澤某早窺崇仭逺託洪鈞名則甚㣲半世選舉
而始得學雖不輟過時勤苦而難成倘䝉造物之憐獲
免抗塵之賤則專具筆札盡心力於斯文率作歌詩尚

形容於今日

　　賀蔣丞相啟　　　　　　　　洪景伯

　　伏審還位中階進居首鉉簡在上帝夙膺柄國之專圖
任舊人起副具瞻之切郵傳四出廟筭一新竊以舜以
不得皋陶慮萬機之或壅湯則有若伊尹諒一德之相
依唯其實係安危於身故去猶失左右之手本朝為盛
前輩可稽趙韓王奪服於建隆之際式尊古誼富鄭公
牢辭於嘉祐之後苐欝師虞蓋遭變事者務度其宜而

為忠臣在移其孝恭惟平章僕射相公蓍龜先覺柱石
壯猷應變成務而挺有祖風同寅協恭而甚稱上意如
丙吉之按邊瑣既預科條若崔相之除吏員更公薦舉
方任秉鈞之重遽罹陟屺之艱位雖去於岩廊眷益深
於黼扆肆舉奪情之典益疇佐命之勲家事雖勤詎可
辭於國事人心既恱宜遂格於天心豈但復於中臺仍
更陞於上衮况十事說天子已前定於規模則一代為
宗臣庶永扶於基業某猥貳九卿之列忝居百職之間

宣制於庭共儒紳之相慶立班於路迎相衮之來歸敢
再扣於崇墉輙自通於竿牘攘振弱植方依仙宇之摩
空纚紼輕帆或助神舟之濟海

　　賀劉丞相啟　　　　　　　　劉夷和

　　榮膺䇿命進掌綸衡十行傳於置郵四海為之歌頌竊
以爰立之任從古所難宣帝中興之功惟丙與魏明皇
勵精之治非宋則姚吉流於懦而相失之嚴崇溺於權
而璟窘於用雖茂美績盖非全才故明皇愧於守成而

宣帝甘於雜伯致君同堯舜之盛接歩繼皋䕫之賢
治本得人朝廷増重恭惟某官忠勤許國康濟乗時溯
游於道德之淵源潤色以詩書之華藻主上撫艱難之
運受重寄於祖宗大臣用康濟之資報異恩於君父屬
雅言而素定注上意以仰成天地鬼神明其心鳥獸草
木均其賜某受知最厚念咎方深睹端揆之得賢喜宗
祧之䝉福夙興夜寐敢忘庇覆之恩飲水曲肱與享太
平之樂


　　賀左丞相啟　　　　　　　　何子因

　　伏審誕告帝庭崇登宰席君臣一道夷夏均休恭以某
官天擁英才人資先覺神明運用足以官使有造之俊
髦談笑發揮足以酬酢無形之事變㕘元豐之法從冠
紹聖之詞林道德文章一世宗匠言議風采四方表儀
出處係天下之重輕巻舒為君子之消長起從琳館服
在岩廊夷考嘉猷峻躋揆路蓋聖賢之相得若旦暮之
可期豈思歳月之功始協雲龍之㑹故有虞選衆必屬

皋陶而湯后格天實資伊尹觀神考所以遺公於今日
之志與執事所以致忠於本朝之心方且振起頺綱葺
完舊典大備一王之制作追還三代之規模必使壊植
散羣紹閎休於先烈豈徒興滯補弊收近效於當年遂
格元勲益隆昌運是為天意豈獨人謀所以神感淵衷
潛發文王之夢帝思碩德式迎公旦之歸事映古今道
光簡䇿某詩書淺學口耳近功埽舍人之門未塞依歸
之願望平津之館空馳夙夜之心驩抃發中情誠並竭


　　賀左丞相啟

　　大庭作命揆路陞華鼎鉉不移首冠九官之右台符増
煥益隆四海之瞻某聞解琴瑟之絃所以正五音調鼎
鼐之實所以齊衆口蓋習治久安之弊而翫歳愒日之
多蟻穿弗填有潰堤抉石之憂蔓草不圗為錯節盤根
之患悼折肱之已誤顧反掌而奚難戒覆車之轍則安
焉易敗者之棊則勝矣恭惟僕射相公受天大任為國
元臣屬當宁旰食之初承前人覆餗之後鍊五色之石

而欲試補天之手儲萬全之藥而共推醫國之功剔除
邦蠧而復睹清明救療民瘼而一消疲瘵丕冒維新之化
獨髙再造之勲書郭中令之考而與國均休享衛武公
之年而與民偕樂頌言如此輿論所同某枯朽陳人伶
俜末路久託林居之陋側聞廷焕之傳倍深喜躍之情
實為知憐之素惟宰路布洪鈞之大毎懐藜藿不採之
恩而神仙隔弱水之遥詎失鷄犬同升之望

　　賀葉丞相啟　　　　　　　　熊子復


　　伏審宸衷圖舊廟筭倚平大老遄歸方總機廷之重真
儒柄用首躋鉉席之崇朝野具瞻華戎咸賴竊以舉直
而錯諸枉舜湯所以君萬邦舍藏而用則行孔顔所以
師百世既聖主察流言之害宜元臣當注意之隆破斧
而缺錡戕詎損周公之德濟川而作舟楫迄資傅說之
功恭惟平章僕射相公重任降天才髙命世早膺親簡
徧歴從途封駮無私事必㕘於典故銓擬有叙時更立
於章程逮進貳於彌綸果深禆於綜核位髙衆忌日月

無得而踰道直自將風雨不改其度几舄暫聞於去國
介圭復見於來朝張良運籌已獨優於三傑魏相總職
宜首賛於萬機豈特輔重華協帝之勲正當究上䇿禦
戎之備苟政刑明於閒暇有要有倫則道德成乎安強
無侮無拂逺追景德祥符之烈近述熈寧元豐之謨某
早出門墻叨居省户路車乗馬方瞻入覲之容衮衣繡
裳亟聴登庸之典既班庭而旅慶猥贄牘以寓誠廣厦
萬間已幸帡幪之庇洪鈞一氣尚希坱圠之陶


　　賀趙丞相啟　　　　　　　　毛穎伯

　　光奉制書進登揆席得力牧而先五帝克賛皇猷命傅
說而總百官大凝臣績璽書誕告輿頌交歡竊以炎運
中㣲阨㑹偶丁於百六洪圖未艾咸登方繼於五三將
隆再造之勲必賴非常之佐帝思俾乂大拯横流民具
爾瞻仰髙岩石倘非過人之英傑孰隆不世之功名而
况敵騎縱横常若風雨之疾師兵簡練久韜熊虎之威
宜獨制於中權用克清於邊燧師直為壯莫髙狐偃之

謀唯斷乃成實繄裴度之用攄两朝之宿憤折萬里之
遐衝讀命彤庭始僉同於九列申威紫塞遂震叠於四
夷大哉聖謨恢此賢業恭惟某官智周天宰學貫民彛
體君子之中庸蹈賢人之久大敦詩書而恱禮樂綽有
成謀定社稷而安國家自其素藴凜乎天下之模楷蔚
為朝廷之羽儀荐更二府之榮獨任四方之責撥亂世
反之正㣲斯人誰與歸簡在帝心授以魁柄運動樞極
法太㣲三光之庭振理綱維清文昌萬化之本式是百

辟格於皇天錫巨鬯以告文人召伯獻萬年之頌受彤
弓而揚休命晉侯陳三錫之儀勲德兼隆古今莫二某
腐孱陋質樸&KR0554;散材金馬石渠嘗簉行朝之表著銅魚
竹使自淪逺郡之簿書喜聞材館之開願備洪爐之託
麞頭䑕目難逃氷鑑之明馬勃牛溲或備藥籠之用

　　賀秦丞相啟　　　　　　　　汪彦章

　　廷揚孚號國拜元台有道而守四夷方懋中興之業職
要而論一相寧須夾輔之勲天意㑹同人心闓懌恭以

某官運逢真主志在生民聚精神帷幄之中絶體貎簮
纓之上安危大計孰堪舉國而聰焉前後數公方見得
君之專者積三載處中之望副九重虚左之求魁柄不
移衮衣増煥方且收威權於王室示風采於敵人收河
北一百餘州今其時矣書汾陽二十四考行且見之某
久託洪鈞欣聞顯册屬拘縻於乗障阻趨走於班庭歳
籥將中廟堂多暇冀毖鼎茵之節永為宗社之休

　　賀張丞相啟　　　　　　　　晁之道


　　恭審渙號大廷晉陞良弼宸衷簡注見擢用之得人國
勢尊榮知治安之有日伏審慶慰竊以君臣相遇古今
至難玩歳愒日則必悔於噬臍趨事赴功則毎虞於掣
肘故時君克斷裴度所以成功而朝議多違羊祜不能如
意自非天意悔禍人謀允臧則何能用大度之言於以
啟中興之運恭惟某官竒才命世妙畧濟時洗日咸池
功素髙於社稷捫參蜀道名已振於蠻夷雖更夷險之
殊不替終始之遇屬傳羽檄趨下鋒車復正位於鈞衡

乃撫師於疆埸運籌帷幄而決勝於千里致巨敵之宵
奔端委廟堂而為凖於百僚副輿人之夙望實惟圖舊
何止䇿勲伊尹一德以享天心無間然矣漢髙五載而
成帝業尚竊遲之益堅帶礪之盟増煥鼎鐘之勒某辱
知最久賛善尤深閩海相從已熟衰殘之迹荆溪休老
願諧退縮之心頌詠之私名言罔既

　　賀左丞相啟　　　　　　　　　何文縝

　　伏審寵錫元勲誕敷明命顯躋峻秩超正上台凡在陶

鈞舉同抃慰恭惟某官髙明純亮博大淵通噐周文武
之宜道濟功名之㑹行其所學致身䕫稷之間迄用有
成躋俗唐虞之上方且増煥丕承之烈發明垂裕之功
廣學校以新人材睦宗枝以厚風化大備一王之制永
圖萬事之康分飭師干逺平蠻徼山川失其險阻冠帶
被於遐荒文治既優武功復暢蓋裴度有平蔡之烈不
能致治於太平魏相推佐漢之名尚愧弗通於征伐載
惟成績獨掩前人某早以庸虚厚䝉眷奬方成噐使阻

造公門懽頌之誠敷宣罔既

　　賀魏丞相啟　　　　　　　　孫仲益

　　伏審發册疇庸揚庭布號懋佐王之學必有漢閣麒麟
之勲開元弼之祥果應渭水熊羆之兆恭惟某官受天
大任躋世中興方當四十強仕之秋已展九萬垂天之
羽恢逺大經邦之畧極於四遐運沉深先物之幾妙於
百中金甌獻卜芝檢疏榮於天下宰一新文昌萬化之
源以人中傑逈出漢庭諸臣之右便從黑頭歴郭令中

書之考直至黄髮給孔光靈壽之扶如某者老境蹉跎
窮途栖屑墮井誰敢救而又下石焉餘燼寧復然猶有
溺灰者卒賴造膝一言之重俾出填溝九殞之餘洪惟
此恩何以論報側聆誕告尤激懽悰實副卿大夫百執之
具瞻豈止愚不肖一夫之私喜

　　賀左丞相啟　　　　　　　　邵公濟

　　伏審誕膺顯册進秉鈞衡朝野流傳廟社増重恭惟某
官勲庸載在王室道德格於皇天持海上之節來歸白

首而典屬國起渭水之濵入輔黄髮而亮武王功蓋一
時名著百世恥君不及堯舜兹茂著於嘉猷常愧恨無
蕭曹遂無關於聖慮行見鞭笞四夷而禦侮庶幾振舉
百度以仰成輿論所期斯言可必某侵尋暮齒託備藩
維自愧無竒遂占陽城催科之考庶幾他日及見鄭公
仁義之行

　　賀湯丞相啟　　　　　　　　黄伯淵

　　顯被絲綸寵還機軸節彼重瞻於岩石炳然載仰於台

符禮絶百僚歡傳四極恭惟某官乾坤間氣社稷元勲
依兩朝日月之光慶千載雲龍之㑹坐鎮雅俗江左謂
之風流名播逺夷天下係乎輕重方當宁力圖於恢復
豈岩廊久輟於經綸雖周人無以我公之歸然謝傳當
從蒼生而起以授機破敵固難測於謝安而草詔指蹤
將獨决於德裕爰制難於千里之外將信威於兩河之
間敵已在夫目中治可運之掌上某欽聞顯命喜溢卑
悰逺馳燕厦之誠緬想鳯池之峻燮調多暇氣序寖清

願精鼎餗之調式副簮紳之望

　　賀湯丞相啟　　　　　　　　宋仲山

　　對敭宸册登用冡司依兩朝日月之光華得千載風雲
之感㑹龜鼎増固朝野寖和恭惟僕射樞宻相公德根
天淵忠衞社稷翼洊雷而出震霈霖雨以濟商進膺虚
左之求深聳處中之望蓋衮職有闕惟仲山甫能補之若
世事極談管夷吾無憂矣故威望獨重於他相而風采益
動於逺夷掲機柄而不移焕台躔而愈耀用真儒無敵

天下遂有若周公之功約諸侯先入關中必能堅髙祖
之意中興可待逺業攸歸某久託洪鈞欣聆顯命屬逺
縻之使指仍阻綴於賀班九列無堪固難入翹材之館
三書欲上願將登光範之門抃躍之私敷陳罔既

　　賀張丞相啟　　　　　　　　林豈塵

　　欽膺宸册進陟台衡聳岩石而具四海之瞻秉洪鈞而
為萬物之播平章雖舊涣汗惟新恭惟僕射都督相公
道德正傳天降大任作傅野之霖以蘇厥旱洗虞淵之

日而夾以飛方從䲭閣以重登詎許鳯池之久奪風操
可記想不忘嘉正之名沉厚有謀蓋惟恐東山之老况
關中賴蕭何而鎮撫於天下繋裴度之重輕當乗君子
大有為之時能辦羣臣不可及之事歴中書二十四考
其在於今復兩河三百餘州可立而待某跂聆顯命喜
集重衿以青天白日而知其清明惟春風夏雨而出於
造化依炎州而羈迹望光範以馳情相印命珪雖阻桃
林之賀雕戈錫盾願賡淮蔡之歌


　　賀陳丞相啟　　　　　　　　洪景伯

　　伏審蔽自淵衷寵還魁柄敵人南下運籌思漢傑之才
丞相西來奠枕慰周京之望敵情未戰而先阻師氣不
作而自強竊以大寒而索衣裘雖失禦戎之備巨川而
作舟楫豈無濟世之才是故雍熈河北交兵而趙忠獻
復踐於首台康定陜西用武而吕文靖再登於元宰玩
四夷猶兒戯爾迄底咸寧仰二公若神人然詎令專美方
戎馬犯邉而孔棘洎冢司虚位以誰籌事有致難類拯

溺救焚之舉人惟求舊屬扶顛持危之才恭惟少保僕
射相公一代真儒兩朝元老皋陶盛德見堯舜而知之
蕭何大功與閎散而爭矣如非煙祥風而物被縁飾若
青天白日而人知清明方慈闈之倚平值邊烽之告警
首顓廟筭用堂上之竒兵坐攻敵營起舟中之敵國逮
相重華而協帝悉將衆美而效君具隆岩石之瞻勇遂
急流之退大臣惟郭令身獨繫乎安危外國於晉公使
毎詢其用否適丁多故允賴壯猷詔札使軺繼催入覲

命圭相衮仍即外除遂荒東魯之封併本西樞之柄方
將駕馭諸帥無飛揚跋扈之雄總領羣公有輔賛彌縫
之用庶幾復文武之境土豈但撻秦楚之甲兵某夙賴
洪鈞聳傳華渥岩廊揆䇿方圗開闢之勲清廟薦詩願
竭揄揚之思

　　賀左丞相啟　　　　　　　　汪聖錫

　　伏審播告大庭晉登上宰峻班儀於左棘首揆路於中
臺四夷聳聞九鼎増重伏惟某官賢推名世道富經邦

嶽降神而生申實維周翰帝賚弼而得說用作商霖變
故屢更精忠彌著掃除内亂髙五龍夾日之勲攘却外
虞成一馬渡江之業方輔寧於法駕將經畧於神州貝
錦遽興扁舟輕去屬分江而置帥乃鐵鉞以臨戎羽扇
綸巾已坐清於氛祲命圭相印蓋叠賞於元功矧獨兼
文武之資宜並注安危之意逮聞虚位果趨賜環非衣
之謗何傷有衮之思咸屬顧乃心王室喜魁柄之重歸
而戮力中原佇皇家之再造天時有待物望攸同某滯

迹一涯神馳數仭聆制麻而相慶曽無瘴海之殊引賔
履以交趨獨嘆翹材之阻其如瞻頌莫盡名言

　　賀丞相啟　　　　　　　　　沈清臣

　　八年政府軍國之效昭然一日宰司天人之心允若惟
相有作繄時所尊盖上天不肯隱黙以生成雖人主不
敢急輕於付與遹求既往率開厥先意令舉世以心知
庶使居位而人服或反拔木之風以彰其任德之實或
生同穎之禾而告以共政之符或肖形象而求於巖穴

之間或假卜筮而取以漁釣之内聳以甚神之迹壓夫
至衆之情處臣鄰之極而天下莫敢望焉得夷夏之恱
而賢者然後安此至若興王之佐欲為經世之圖毎致
嚴於始進之時直有待於衆定而出處莘郊非三聘而
莫起卧草廬必屢顧而後興居東山者甘蟠屈以俟其
逢遇黄石者亦徘徊以觀其志落落風雲之㑹寥寥歳
月之傳謂居元首之股肱實係黎獻之耳目聰爾衆言
之可否卜吾國勢之輕重宜兹授受之兩艱良恐信服

之不易欽惟二月之廷制册拜一朝之宰臣聖皇專御
殿以致禮貌之殊宫禁急授麻以揚功業之盛百辟肅
恭而俯聴班行私語而說文忠萬姓踴躍以歡傳走卒
齊聲而稱司馬士子以主盟之有賴爭濡毫以草慶厯
之歌詩裔夷以夙昔之所聞毎遇使而問晉公之年紀
是何普天之下洋洋而有喜色蓋由在位之久事事而
合衆心自初睿主之隆興即仰真儒之特起一紀雍容
於從橐歴年端委於廟堂二十六載之施設雖由聖斷

千百萬言之啟沃孰若公多始以文章而發帝業之光
中以鯁亮而主國論之是偉矣敢言之氣卓然難進之
風規模已定於前時聞望豈惟於今日追伊張葛謝之
出處起大名於乾道之先奮皋䕫禹稷之事功當重任
於淳熈之後而况湛然之清識更尤超爾於人羣視富
貴以無心顧萬鍾何加於我堅持守之有道雖一介不
取於人惟踐履行今世之甚難故敬畏非餘人之可比
孰不履地望隆獨重於泰山如彼觀天目覩唯尊於列

宿以人心歸向而為輔弼以歲時積久而茂功名首開闢
於治源力扶持於公道舉措動遵於成憲發揮皆自於
聖謨三事徧更萬務畢舉頃叅持於國柄辨章斷斷以
惟平暨專領於使權績效昭昭而益著逆折敵人之氣
至令戎馬之遁逃盡消狂士之謀坐使邊陲之安静世
已行者皆久長之至計日深究者多致逺之良圖作礪
之金愈練而愈精乗國之航愈操而愈固豐功塞乎天
地之大貴名掲乎日月之髙其效若斯不相何待彼昔

賢厥初而欲行已志故多遲疑於向背之間惟我公已
試而深得衆情宜兹鼓舞於除拜之日天心克享無煩
影響以示人君意式孚不假勤渠而詔下於皇盛事盡
掩前聞恭惟丞相佐時聖皇齊古碩輔求諸典籍居相
位者不為無人究厥勲庸如門下者能有幾數唯宗社
遺無疆之慶故皇家得不世之賢矧光前事業居多而
於今名位克稱倬彼雲漢既忻滿月之瞻譬如北辰
共快魁台之指咸顧得天而久照殆將與國以同休某

夙被陶成今逢時至念納溝之失所恩已載於言前倘
在野以旁招願不移於人後

　　右相

　　賀朱丞相啟　　　　　　　　　汪彦章

　　宣布䇿書寵還魁柄昔周公未復頗遭四國之流言今
裴令來歸當使兩河之聴命天下相慶朝廷益尊恭惟
某官望絶縉紳勲書彛鼎學博而知要明古今治亂之
原才全而不形得天地中和之氣昨屬羣㐫之擾允資

一相之謀禍冺胚胎變消肘腋蓋厥初同德惟尹躬之
暨湯果於變成功安劉氏而必勃越從分陜久輟賛元
帝憂堂陛之勢凌人恨衮衣之歸晚方將多事疇協濟
於蕭規宜我老成首光膺於說命再斡洪鈞之化一新
岩石之瞻某早屬眷知欣聞登用屬拘攣於印紱阻趨拜
於門墻歳律戒寒岩廊多暇冀謹寢饔之節永為宗社
之休

　　賀朱丞相啟　　　　　　　　　鄭載仲


　　聿膺大䇿進拜元台慶本朝之得人想中興之有日傳
聞四海驩喜一新恭惟某官覺在民先行為世表罄忠
嘉而許國懋勲業以格天大纛髙牙暫寄九江之屏翰
繡裳赤舄遄司大化之鈞衡出入係皇圖之重輕猷為
實蒼生之性命斡旋大柄熈然春天下之秋恢復中原
廓爾泰邦家之否行其素藴副此具瞻某逖守郡符阻
趨台鼎永言欣頌實倍等倫

　　賀湯丞相啟　　　　　　　　熊子復


　　伏審嗣皇圖舊真相秉鈞當食而嘆蕭曹既倚宗臣之
重制挺而撻秦楚何憂敵國之強休聲不約而皆同和
氣非召而自至竊考本朝宰司之故事有若先正沂公
之迭為天聖初來既踐昭文首台之位景祐再入乃屈
集賢次輔之居雖官職之小殊而相業之益盛矧惟今
日度越前人恭惟平章僕射相公驚代鍾才際天藴識
初心道德必期整頓於乾坤餘事文章尚堪黼黻於河
漢夙佐光堯之治寖隆復古之勲中暫去於廟堂旋即

歸於帷幄北伐張仲在矣内既委於居留東郊君陳往
哉外更煩於綏撫適際飛龍之造亟興甘雨之思召自
燕閒還居翊亮仲虺相湯為左昔正登庸召公主陜而
西今同夾輔謀契沉幾之運益恢逺馭之圖任良將而
邊境必安拒壬人而蠻夷自服用續經邦之業仍收闢
國之勲某猥抗塵容逖瞻潭府簡書是畏自憐學術之
荒捶楚或辭尚託化鈞之播

　　賀梁丞相啟　　　　　　　　林豈塵


　　伏審渙號楓宸奮庸槐位惟龍首八十而五得黄扉衣
鉢之傳今鳯厯二百有餘為清源桑梓之盛傾朝歆艷
載路游揚本逺業之攸先實中興之所係竊以黄帝得
六相各有使以為之治成周建三公不必備而惟其人
我皇朝舊制則襲隋唐僕射之名聖天子更化而復秦
漢丞相之號繄稱謂之鼎正在注想之深勤房杜之能
斷善謀惟深知而相濟姚宋之守文應變斯為治以同
歸聿圖承助之賢協運燮調之化載颺新命式慰具瞻

恭惟某官道得正傳天畀大任褎然為首洋洋晁董公
孫之言懋哉惟時濟濟稷契皋陶之選方爰立而置諸
右於當今所舍其誰履富貴之途而素所行處功名之
地以藏諸用聳岩石節彼南山之望列布衣儐然上衮
之榮對安輿而起居復見回班之禮扣閤門而關白坐
聞宜禄之呼故事一新師言胥慶某側聆異數喜溢叢
衿雖溝渠無望於青雲然奴𨽻皆知其白日俸禄給於
衣食將不忘數年封侯自見之恩冠劍拂於塵埃敢竊

効三日待公奉酬之詠其為欣抃曷既敷陳

　　賀魏丞相啟(代)　　　　　　　熊子復

　　伏審妙簡前旒儐躋上衮論相為重久稽卜夢之求得
君既專亟峻鼎槐之任萬機有助百辟無譁竊以泰符
相比於天階宰職共持於國柄官不必備或曠歳以久
需人皆曰賢則崇朝而并拜仰稽昭代卓有宏模景德
之缺位累旬始同除於冦畢熈寧之虚席數月方對任
於王韓邈前後以罕聞亘古今而僅見恭惟平章僕射

相公自天降輔與世作程杖節申盟兵革静五原之塞
揮毫演誥文章追三代之風逮登賛於經綸亦兼陪於
宥宻詠天保采薇之什克佐永圖較神爵甘露之年聿
章成績果膺枚卜益副具瞻陳五利以和戎已繼家聲
於獻子同一心而輔政更追世績於弱翁庶臻復古之
勲茂建格天之業是為希曠孰與等倫某自攝使於都
畿乃為郎於省户皆由恩紀未有報圖兹聆大號之揚
實倍常情之喜萬間廣厦已幸庇於帡幪一氣洪鈞尚

冀陶於坱圠

　　賀陳丞相啟　　　　　　　　楊廷秀

　　登庸正人使宅次輔非難得宰相之位進賢則其國安
不必問太平之朞用公則其效敏天有所待世或未知
恭惟某官續洙泗以後之淵源追唐虞未逺之人物動
容貌以肅天下已皆趨風舉夷夏而安胸中了如觀火
召來兩地亦既三年所挾愈大而合愈難求去者堅而
留者衆觀其守道之如許不付之大事而其誰用之小

遲是以國人懐不滿之意試之既效然後明主有必信
之心右席久虛君子是荷宜有逺畧用宏雋功治道無
他止在一正君之妙學敵人易與終將九頓首於大庭
某自知其迂敢速於售抱賈誼積薪之䟽空有狂言哦
少陵看鏡之詩真成半老獨恃知己不虚此生北道之
秉洪鈞豈謂千齡之遇東閣之來衆彦未應一士之遺

　　賀右丞相啟　　　　　　　王宣子

　　伏審誕宣中制播告路朝褒言増衮繡之華進秩付魁

衡之重凡居陶冶罔不欣愉伏惟某官嵩華並髙淵泉
含潤稽古之力純粹以精致君之心直方而大潛有上
前之啟沃發為天下之輝光丙魏扶本始之隆姚宋翼
開元之盛視猶一體相待而成雖曰二人同歸於治果
被都俞之命更升顯奕之階位冠凝丞功禆造化某屬
分符竹難望履綦顧頌詠以何勤豈編摩之可究

　　賀范丞相啟　　　　　　　　秦少游

　　光奉明恩進陞右弼伏惟慶慰恭以某官噐兼文武學

備天人出處係一時之安危議論為四海之輕重臨大
節而不奪雖小善之必為荀氏羣龍慈明為最河東諸
鳯伯褎尤竒投閑散而問望愈隆涉憂患而精神益壯
果濟世美簡在上心昔執鴻樞既致干戈之戢今居端
揆何難禮樂之興坦然衆正之路開行矣太平之責塞
某叨分符節辱在陶鎔陪班謁以無縁苐承風而竊忭

　　賀右丞相啟　　　　　　　　孫仲益

　　伏審襃進台司誕揚顯册天祐一德唯尹暨湯運際千

齡生申及甫搢紳胥恱黎獻交歡恭惟僕射相公清明
冲淳剛毅沉塞親逢上聖服在邇途惟文昌萬化之源
上熈帝載而僕射百僚之長下竦民瞻果符夢賚之求
亟正鈞衡之拜溉七年之旱方資傅說之霖燠十日之
寒咸向趙衰之日治道清凈王路坦平聖心仰成國勢
増重某門墻舊物湖海餘生辱知感甚於脫驂聞命喜
深於折屐衣雖敝而可改常叨起廢之恩冠已挂而莫
彈但切歸榮之願


　　賀朱丞相啟　　　　　　　　孫仲益

　　玉册疇庸金甌獻卜老成人在位朝廷自尊大賢者得
時善類交慶竊以履百年熈洽之運雖章句之儒坐守
而有餘當九重宵旰之憂則聖哲之臣馳騖而不足惟
時用舍實繄安危故委重何啻於萬鈞而幾㣲不容於
一髮視已陳之迹則因陋就寡烏足以有為建非常之
言則駭衆驚愚亦難於慮始班君竒䇿尚謂平平耿侯
大言猶為落落必盡破拘攣之議乃大收閎闊之功恭

惟僕射相公岩岩社稷之臣挺挺帝王之輔爰屬艱危
之寄首膺攷詢之求深惟注意之隆實預扶衰之義崧
岳周邦之翰獨專神柄之雄龜䝉魯國之瞻益壯坤輿
之重不動聲氣斷大事於笑談之頃不作聰明運沉幾
於禍福之先稽古道而思有宜於今合衆謀而不必出
諸已兹謂中興之佐實為後事之師某頃備省曹嘗㕘
文柄窺絶足於羣龍之廏仰髙明於千佛之經顧畿疆
有百舍之遥詎門墻無一日之雅側聆誕告益竦遐瞻

屏迹窮閻顧莫下望塵之拜馳書東閣尚能修大事之
恭

　　賀蔣丞相啟　　　　　　　　洪景伯

　　伏審嗣聖簡求真儒柄用官不必備久當機務之煩人
皆曰賢遂正鼎司之重仍併顓於宥宻實盡付於經綸
朝野具瞻華夷允賴竊以思民被堯舜之澤伊尹自任
而不辭願我為管晏之功孟子當路而必恥惟輔相規
摹之既大則朝廷氣象之一新恭惟僕射樞宻相公學

擅儒宗才推王佐入踐鑾坡而素優於潤色首陪岩廟
而備極於賛襄如崔相之除吏員既公薦舉若丙吉之
按邊瑣亦預科條果登正於宰司用増光於俎列况十
事說天子早已見於責難則一代為宗臣即遂聞於專
美某逖聆宣制猥絆乗軺阻陪賔客之趨曷勝寤寐之
喜其如辭訥莫盡意誠

　　賀朱丞相啟　　　　　　　　張全真

　　伏審大廷敷號舊弼登庸宿望昭宣慰蒼生之傾屬同

心翊戴拱黄屋以尊安中外懽愉華夷讋服竊以九重旰
食軫國步之迍邅四海疚心歎人謀之回遹急於赴功
則攘臂以事兵力膠於應變則拱手以須天時類失厥
中無益於治宜得魁壘豪傑之士以為經綸康濟之圖
人固患於難知政莫先於任舊恭惟某官學窮道奥識
探幾先德度恢宏撓汪汪之波而不濁才猷敏逹游恢
恢之刄而有餘曩警蹕之時廵倚鈞衡而爰立一德始
熈於帝載元㓙遽亂於國經八柱承天即正髙明之位

五龍夾日灼知潛授之功扶顛談笑之餘逺引江湖之
上謗書一篋何傷丹扆之深知細札十行旋趨鋒車之
入覲邇英晝訪宣室夜前衮衣繡裳既喜歸於姬旦命
圭相印復加禮於裴公固應經畫於逺猷豈復規圖於
近效裕民積粟以固基本詎專兵力之強嘗膽枕戈以
修政刑亦戒天時之泥將見運籌帷幄以决勝於千里
端委廟堂以為凖於百僚沃心清燕之閒拭目中興之
盛某頃陞從槖嘗䝉慰薦之私比解藩符復忝交承之

契仰止熒煌之座稱慶無階蕭然衰病之蹤依歸有所
祇聞新命喜倍常情

　　賀右丞相啟　　　　　　　　蒲大受

　　伏審中頒紫詔載陟黄扉登用舊人交修庶政維帝攸
賚實民所瞻固有歡聲徧及率土恭惟某官望隆柱石
明照蓍龜以博通應變之才躋侍從於神考作新之日
以夷險不回之操㕘弼諧於泰陵紹述之時出入三朝
裁成百度欲踐繼志之實思聞補衮之言乃自江湖歸

㕘帷幄尚謂宻資於啟沃不若顯置於廟堂果敷綸言
克協衆聴君陳申命必多告后之猷千秋既封必有富
民之效某受知最久被德已深復以遲暮之年再託陶
鈞之地適居符竹阻造門闌不勝燕雀賀厦之心竊有
犬馬戀軒之志喜深載協望極増馳

　　賀右丞相啟　　　　　　　　周行可

　　聿膺顯制進拜懋官伏惟慶慰恭以某官碩德渾剛忠
誠隱厚氣節堅乎金石功名著於鼎彛决應變之機上

所敬憚講順流之法民以乂寧江湖䟽道德之恩藻斧
明帝王之制邁我一德為時顯猷考諸朝野而有成功
謀之士庶而無異論是推茂典以答元勲岩扉靚深衮
服炳蔚式示具瞻之美足昭爰立之光某夙𨽻陶鎔逺
聆賛拜終更甚邇展慶有時踴躍懦衷倍萬常品

　　元樞

　　賀丞相兼樞使啟　　　　　　毛伯頴

　　冕旒發悟頒渙汗於九門繡衮來歸總樞機於二府協

朝僉之素望壯邊𤨏之威謀用君子為邦家之基進善
人得天地之紀璽書誕告輿頌交欣竊以乗龍御天聖
主比隆於光武如魚有水元臣訂美於孔明昭然信順
之符盛矣明良之㑹昔敵騎襲淮壖之後屬鑾輿廵浙
右之初封豕長虵肆毒尚憑於牧圉城狐社䑕嘯㓙忽
起於蕭墻天步艱難人情睥睨強藩巨鎮莫敢誰何故
老元臣更相嘆息相公建義旗而糾合揮憤笏以激昻
首倡大謀盡夷羣醜廓清氛祲再垂日月之光膺受寵

榮大啟山河之誓方且念荆呉之形勢顧秦蜀之上游身
踐戎行豈憚櫛風而沐雨心存王室毎懐就日而望雲
暴露五年憂勤一節流言起於二叔愈見周公之忠年
貌問於四夷難淹裴度之用果膺綸命再踐鼎司舊壁
壘而舊鼓旗得臨淮而増重錫弓矢而錫斧鉞褒踐土
以加優不日而成為天所賛恭惟某官柔惠且直昭明
有融學窮百代之淵源文貫六經之矩矱含章以從王
事許身無愧於伊周逹可謂之天民致主毎期於堯舜

議論必稽於皇極經綸悉本於帝謨致廣大而盡精㣲
獨造真儒之效總方畧而一統類乃凝哲輔之勲兹大
用於岩廊遂永清於海隅糾逖王慝既正藁街之誅誕
將天威遂通榆塞之阻戡夷多難耆定中區告九廟之
神靈還兩宫之警衛龍樓問寢盡三朝孝養之歡鳯輦
還都受四海貢輸之富増煥雲臺之象遂陪日觀之封
赫然近古以來疇若我公之懿某周旋頗舊抃踴實深
桑榆雖廹於頺齡燕雀願栖於巨䕃彈冠結綬尚陪光

範之簮裾抱槧懐鈆庶幾文昌之筆札

　　賀丞相兼樞使啟　　　　　　方雲翼

　　顯膺茂册兼領鴻樞冕旒之眷寵深隆簮紱之觀瞻益
竦聲傳飛驛喜浹遐陬竊以三公之尊政無不統二府
之設職乃有分秉國鈞則務在平章處機庭則獨司宥
宻且文事武備之必有固宜合軍國於一權苟出將入
相之可為孰若注安危之兩意恭惟僕射樞使相公天
降大任道得正傳聳岩石而慰四海之瞻運洪鈞而為

萬物之播汝作舟楫汝作霖雨顧所用之何如視若手
足視若腹心本相須而無間以人主之職而論乎一相
故天子之守即在於四夷將資制敵之能特畀本兵之重
運籌决勝髙祖謂不如張良惟斷成功憲宗乃能用裴
度中興可待逺業攸歸某辱在下風欣聞成命屬處南
州之地遽陪東閣之趨且桃李無言緬想成蹊之舊燕
雀至賤敢忘賀厦之情

　　賀呉樞使啟　　　　　　　　汪彦章


　　光膺册命進陟樞庭謀若蓍龜投千載功名之㑹心如
金石為兩朝社稷之臣當日月之繼明乗風雲而特起
國須賢立天為時生恭以某官厚德鎮浮英才經逺以
天地浩然之氣潛養於中於古今作者之文悉臻其表
爰見踐揚之始毎勤獻納之忠立朝未及於中年舉世
推為於舊德昨屬殊鄰之擾上貽當宁之憂夕烽既徹
於甘泉清蹕將遊於汾水唯公夙夜與國存亡由侍從
之周行决纂成之大計方獨處雷霆之下有難言父子

之間雖黄屋非帝堯之心固宜及此然逆鱗在神龍之
頷誰敢攖之非二三秘䇿之前陳使百萬精兵而奚益
宜彼軍之喪膽知吾國之有人委曲請明逡廵退舎九
重根本得英公賢於長城四海生靈㣲管仲吾其左袵
方主上清明之今日實邦家希濶之昌期欲衆賢同逮
於事功非雅望孰為於師表將萬世維持之是賴何一
時康濟之足言

　　賀韓樞使啟　　　　　　　　汪彦章


　　光膺詔册進陟機庭既廊廟之得人知朝廷之能國恭
惟某官清明藉甚雅望巋然四世五公門閥獨髙於天
下十事九律計謀有補於國家徧揚清近之班深結聖
神之眷回翔滋久僉屬實勞惟豪傑之士無待而興難
稽經濟况公侯之家必復其始果被柬求某早辱誤知
欣聞休命屬拘攣之印綬阻趨造於門墻暑令清㣲政
塗豐暇冀謹鼎茵之節永為宗社之休

　　賀吕樞使啟　　　　　　　歐陽永叔


　　顯膺寵典登進樞庭成命始行輿情允洽伏惟某官存
誠直諒蹈道中和學臻三代之英世濟八人之美論思
獻納已多補益之勤謨明弼諧久韞經綸之業三朝眷
遇一德老成尚虚黄閣之居姑正紫樞之位坐籌惟幄
方資制勝之謀正席鈞台始慰具瞻之望顧惟衰朽早
屬知憐維與蒼黔同深慶抃

　　賀王樞使啟　　　　　　　　熊子復

　　伏審渙揚大册晉擢真儒二柄對持極隆稱於宥府萬

機獨運助英斷於嚴宸廟筭一新郵傳四出竊以聖常
求於宰輔時罕建於元樞慶厯之佐或鋭於圖功則必
得杜正獻之矯亢皇祐之弼方權於濟務則亦有龎莊
敏之鎮浮如洪河春漲而砥柱不揺若碧漢夜闌而長
庚有耀皆正機廷之使號旋更宰路之官儀我思古人
復見今日恭惟樞使相公挺生曠代特立清朝渾渾無
涯道極聖門之逺堂堂不撓才充邦棟之隆方㳺華禁則
特達而徑遷及處峻廊則周旋而徧歴樞機周宻既亮

采而日嚴輔賛彌縫每含章而時發氣塞两儀而直養
無害智周庻彚而曲成不遺姑首賛於籌幃即平遷而
揆席某早窺崇仭晚托洪鈞固知弗為管晏之功将盡
行於所學况已屡陳堯舜之道尚親見於此時

　　賀虞樞使啟　　　　　　　　　耿元鼎

　　伏審貂璫趨道歴坤維萬里之長衮繡還朝陟乾道元
樞之貴眷威名之特盛加禮貌以惟隆斷由當宁之心
喜動在廷之色邉陲加肅廟社増榮竊以九重知人莫

難乎三事大夫之選五岳總務尤重乎六卿司馬之權
必有抱經緯之全才乃可注安危之兩意况人主職論
一相妙簡惟當軸之賢而天子守在四夷所覬獲偃戈
之慶苟非宿望曷副疇咨僉言我公傑立當世諒惟歡
慰恭以樞使相公先生勲髙一代名震萬方容止可觀
所謂大臣者謀猷必告豈曰小補哉洊揚英雋之躔自
結顒昻之睠取武成二三䇿志清中原得結輩十數公
天降大任擢自詞林之妙㕘陪法從之華督府燃犀嘆

夷吾於江左留都典鑰仰蕭何於關中丹青旋憶於老
臣閶闔再朝於黄道至毎為絳侯而目送謂不得皋陶
為己憂方欣要路之登已遂急流之退重輕所繫難稽
謝傅於東山安否何如即訪裴公於西雒召從緑野超
拜洪樞既夙夜以在公亦朝夕而納誨漢髙决勝千里
獨子房㕘帷幄之謀舜帝有臣五人惟伯禹荷股肱之
託嗣聴絲言之出㑹觀鼎足之承永慰具瞻共觀爰立
某早登崇仭竊拜下風列屬憲臺聿宻承於謦欬備員

帥幕更叨被於陶鎔當盛事之播聞欲中宵而起舞凡
骨念當家之䑕不隨鷄犬以昇天後時慙失旦之鷄方
効燕雀之賀厦如其欣悚莫究敷陳

　　賀虞樞使啟　　　　　　　　孫正之

　　伏審上心圗舊中詔䟽恩趨駕鋒車擢冠樞省豐財裕
國不在兹乎偃革安邊自今始矣恭惟某官千齡間出
一旦親逢富貴初非本心功名盖其餘事明白洞逹濁
涇貫清渭不可涅而緇碩大剛方長劍倚太行不待扶

而直璽書屢及門而躊躇四顧使軺促就道而俯僂三
辭道之將興歟當仁不讓天之未喪也舍我其誰勉應
側席之求亟正元樞之拜大安國步䕶諸將於爪牙之
雄逺憺王靈制百蠻為股掌之玩某空嗟大耋莫睹髙
明比貢蕪詞獨䝉褒惜側聆誕告尤激懽悰東閣加招
顧已孤於榮願南山髙仰猶獲預於遐瞻欣抃之私占
陳曷既

　　賀王樞使啟　　　　　　　　馬子才


　　誕告明庭延登近弼運籌决勝久分疆埸之憂當軸處
中遂正廟堂之位折衝雖舊注意唯新恭以某官禀氣
雄剛受材英特任心膂爪牙之寄積旂常鼎鼐之勲惟
文武以兼資故君臣而黙契昨屬羽書之急親煩幕府
之行軍容一陳士氣百倍殄萬里憑陵之衆安兩淮震
擾之民累歳賢勞蟣虱幾生於甲冑一朝醲賞貂蟬果
出於兠鍪某早託餘光欣聞異數偶左府之拘綴阻東
閣之進趨暑令方新政塗多暇冀謹寢饔之節用承旒

扆之休

　　賀徐樞使啟　　　　　　　　李粹伯

　　光膺寵命入秉鴻樞廊廟自髙有人豪之在位搢紳相
語喜君子之得時某官學通天人氣貫金石議論文章
動臻乎意表死生禍福不入於胸中兒曹知白日之清
明學者愧介丘之迤邐帝於裴度寄天下之安危人以
謝安卜國家之隆替果陪光輔實允具瞻某久辱誤知
欣聞休命屬守符之拘綴阻賔館之進趨詠頌徒深敷

陳罔既

　　賀秦樞使啟　　　　　　　　汪彦章

　　顯膺綸綍峻陟機廷唯賢哲之奮庸實廟堂之増重庇
休所逮鼓舞攸均竊以北斗冠乎樞躔垂諸天象夏官
總乎兵政著彼國經當公朝閑暇之辰居右府近宻之
地仰禆至治允屬英髦恭惟某官智畧淵深神丰岳聳
瑞聖時而間出鍾賢運以挺生較蓺棘闈素號人中之
傑標名桂籍果先天下之儒爰簡清衷亟躋華貫掌書

秘府典禮奉常翰苑揮毫妙極辭章之選邇英進讀益
加體貎之隆繄經綸之宏才宜文武之兼用延登帷幄
式賛鈞衡方君臣慶千載之期而父子有同時之遇誠
為盛事夐絶前聞某側聴郵音限居官守想熒煌之座
徒劇觀瞻託坱圠之鈞愈深踴躍永言頌詠曷罄編摩

　　賀王樞使啟　　　　　　　　王介甫

　　璇璣上列齊七政以均和帝衮輔成欽四鄰之基命親
逢華旦允屬宗工恭惟某官興國忠純爽邦明哲對越

光華之旦居然文雅之宗簡在上心鬱為時棟雍容禁
闥嘗宻賛於睿謀㕘貳宰司多委成於治體奮庸甚盛
注意特隆屬恩誥之誕頒分鎮臨之重寄居留神甸為
表則於四方寵進樞庭當折衝於萬里聲教所暨慶抃率
同某俯念空踈夙叨存記綰縣章而秪役望君幄以勞
懐共聴吉音豈勝至願

　　賀富樞使啟　　　　　　　　毛伯頴

　　伏審進圖舊德入正洪樞威動殊方慶交多士恭以某

官智周事表覺動民先巻舒兼文武之謀猷出處格古
今之事業盡性之學濬游夏之淵源致主之功軼䕫龍
之軌躅謗讒並起而不失乎正夷險荐更而愈見其賢
召自江湖進陪軒陛仰迪光明之學宻資弼亮之謨與
其置諸勸講幃幄之間曷若登於折衝廟朝之上具瞻
攸在睿眷弗違有韡棣華並調金鼎紹八元之逸駕冠
二府於同時蓋惟不世之異人宜錫非常之殊寵益隆
勲德永載彛常某猥以頑冥夙叨知遇沈痾疲薾方甘

蓬艾之窮居顯渥便蕃増賁桑榆之暮景悵門墻之阻
逺跼飱寢以増勞忽聴名除果符輿頌奮起已疲之力
願効指蹤圖惟未報之恩更期畢命永言欣幸實倍等
夷

　　賀呉樞使啟　　　　　　　葛魯卿

　　恩霈中宸榮登四府朝廷増重寰宇交歡仰企宥宻之司
實領幾㣲之務總理軍政緝熈帝猷鑒斗運而當樞佐
天討而尚武中資廟筭外濯王靈宜得真儒來副異選

非有經綸之望曷膺寤寐之求恭惟某官性稟朴誠學
該微妙言為邦之興替身任道之汙隆文章百世之宗
師風采三朝之元老千齡際㑹嫓堯舜之君臣一體同
榮陋機雲之兄弟優承睿眷宻賛兵機即展秘於龍韜
自收勲於麟閣國勢永依於柱石民心大庇於陶鎔暫執
鴻權即登元宰某限拘文禁莫展慶儀徒埽舍人之門
阻侍先生之席心同賀燕仰窺大厦之成志比躍金正
倚洪鑪之造其為抃詠實倍等夷


















　　五百家播芳大全文粹巻八

