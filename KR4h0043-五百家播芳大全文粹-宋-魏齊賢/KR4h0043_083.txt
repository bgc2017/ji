







　　欽定四庫全書

　　五百家播芳大全文粹巻七十六

　　宋　魏齊賢

　　葉　棻同輯

　　疏

　　國家祈禱

　　南郊相國寺開啟祈恩道塲疏　王岐公

　　諏辰長至脩報上圓因三歳以薦誠盡九州之助祭仰

企覺慈之蔭善迎陽律之生宻相鉅儀來綏百順

　　南郊相國寺開啟祈恩道塲疏

　　肇膺華緒薦習歳祥適用天正之辰以脩郊見之事仰
大慈之能力濟萬識于有緣協底丕成均錫羣祉

　　南郊開啟祈恩道塲疏　　　　蔡君謨

　　奠玉紫壇䖍脩于大報布金紺宇特叩于能仁用集妙
因時嚴法供皇帝陛下與天均覆維日並明運神化以
無方置幅員之安處甫臨至節專講上儀就吉位以薦

誠霈渙恩而澤下有來清侣敷誦秘文式勅殊緣㝠資
熈事伏願五神協序百福凝祥永隆久大之基益固延
洪之筭

　　南郊禮畢齋疏　　　　　　　宋子京

　　冬物告成因享親而達孝神釐來貺既均慶之以時惟
盛禮之弗違荷巨慈之旁祐即靈塲而申報冀明鑒之
孔昭薦此神明祈于福應

　　明堂預告泗州普照明覺大師道塲疏


　　王岐公

　　國家躬三歳之祠㑹五精之氣因嚴以教人之孝反始
以為民之祈瞻勝迹之有來濟能仁之無盡告成先事
垂保後祥

　　明堂禮成開啟謝在京諸廟道塲疏

　　孫仲益

　　考古事帝感時念親汔于告成亶弗違禮歸大慈而締
果答幽鑒之助祥有託至忱更孚來應


　　太皇太后景靈宫祈福道塲疏　蘇子瞻

　　仁心浹物自然憂樂之同孝治格天宜爾感通之速庶
殫精懇仰求上真恭惟太皇太后陛下保佑聖神勤勞
夙夜偶倦東朝之御未復太官之常爰即殊庭大陳妙
供法音上達雖假宥于雲章民志下同自不勞于秘祝
願膺勿藥之喜永保無疆之休

　　太后禳災疏　　　　　　　　唐子西

　　比以坤慈愆于日嗇雖宫闈之茂慶神所扶持然方技

之未工心焉饑渴敢輸至懇仰叩能仁冀乘慧力之雄
永保徽音之固及親桑之令序膺勿藥之殊休

　　公主禳災疏　　　　　　　　宋子京

　　竺聖流仁神華介祐顧深孺婉頗厚慈憐雖姆媬之謹
承加椒闈之勤復屬兹歊藴尤慎保頤已詔寶坊恭陳
法席金言徧釋花裓旅臻冀惠命之廣敷續夀祥之綿
熾仰惟靈照垂亮精衷

　　龍圖天章寶文閣開啟年交道塲疏


　　王岐公

　　寒布水行識歳功之畢就和生玉律迎天序之將新顧
承皇極之尊歸奉大慈之教肅西清之秘宇諷天竺之
靈文幾縁勝事之脩薄下時祥之應

　　交年祝聖道塲疏　　　　　　孫仲益

　　還相之律甫畢于歳功普覆之仁仰依于霄蔭矧嶽靈
之下底居都㑹之上游爰建清塲聿申精意玉書金簡
交罄誦持桂㫖蘭馨第勤脩薦願綏寶祚庸及生民


　　集賢殿正旦道塲疏　　　　　孫夢得

　　月就初次星移故躔萬物勾萌百嘉擁集載嚴梵事爰
肅宸庭叅諷秘言仰祈真鑒祓咎殃于率土蕃禧福于
生民惟法是依與時而永

　　慶寜宫保夏道塲疏　　　　　王岐公

　　時迎仲夏功秩南訛太陽赫曦而流空盛氣煩鬱而被
物夙啟禁盈之㑹歸崇佛果之脩庶格至䖍以導嘉祉

　　集英殿保夏道塲疏


　　炎煒御辰煩暑被物廼肅秘殿以崇梵筵披白嫣之真
文禮青蓮之妙相伸憑法力丕擁善祥下逮涵生畢霑
勝果

　　翰林院開啟各節道塲疏

　　歳功就緒天統復元夙嚴省户之司具法祗園之供梵
音振席慧景延空庶仰嘉序之新常獲善因之助

　　内中延福宫開啟祈福道塲疏

　　顧以𦕈躬嗣於丕緒念萬幾之叢脞懼五事之失中緬

企正覺之乘㑹歸妙智之力庶緣勝利永輔皇休

　　禁中祠下集福道塲疏　　　　孫夢得

　　至神惟黙下土是依矧惟靈祠實寓禁宇當清和之標
序屬煩燠之啟期時建清塲誕揚真誥伏願祓除災咎
延萃吉休普使羣生並歸宻蔭

　　垂拱紫宸兩殿祈福道塲疏　　王岐公

　　歳律凋陰春郊叢翠念繼明于皇序思植福于含生玉
殿敷延金文諷義庶妙乘于佛果庸丕輯于邦休


　　寶相院為民祈福道塲疏

　　氣肅西方畢收羣彚教流震旦有覺能仁禮妙相之垂
毫繙締文之滿義顧承休于丕緒願霑福于涵生永念
至心普依惠果

　　為國祈祥華嚴齋疏　　　　　邵公濟

　　遇災而懼法固許於祈禳求福不囘禮實存於禋祀頃
以邊隅之俶擾致兹民堵之震驚冀上帝之寵于四方
俾治國之生于百藥惟有佛乘之妙力能消刼運之妖

災况十二部經莫重華嚴之大典而三千世界載於香
水之淨輪按前哲之軌儀陳此時之供獻上以延洪國
家之景祐下以增崇郷黨之多祥人各保于安寜家悉
臻于吉慶恭惟普賢菩薩之行願種種莊嚴毘盧如來
之光明重重涉入奉少花少香者悉同九㑹河沙之衆
預一瞻一禮者如在七寶樓閣之中願力普薰善心昭
格伏願聰明元后益隆鞏固之丕圖陰隲下民各保懋
遷之常産戢干戈而櫜弓矢説禮樂而敦詩書蠻夷率

從中外禔福

　　龍圖天章閣開啟祈皇子催生道塲疏

　　汪彥章

　　炎律布生靈媒占慶啟梵筵之妙供披寶藏之諦文聽
法下於諸天傳香零於四座願慈悲之慧力導因報於
真期丕序早隆至心永享

　　寶生院開啟祈皇子催生道塲疏

　　孫夢得


　　夙以瑣德獲纂厥成永惟元儲尚虛所屬維黃金之滿
界有白玉之垂毫仰締妙緣普歸法力庶承休於大統
畢濟望於羣生

　　福夀院塔下開啟祈皇子催生道塲疏

　　王岐公

　　守邦之重久託於皇居主器之良未開于東學維華渚
之初集固羣靈之所扶肅啟淨塲諦脩妙果惟願佛光
臨燭法力䕶持早承宗祏之基永濟生靈之望


　　皇子位畢開啟安慰道塲疏

　　西慈濟世本資助善之因東學敞宫適導貽謀之慶啟
妙筵于邃宇演宻藏之真文具伏法乘永綏勝福

　　慶土開啟安慰道塲疏　　　　蘇子瞻

　　揆日灼龜既鼎新于改造伐材度土遂雲集于經營丁
丁而勇於運斤橐橐而勞於縮版雖不經於衆口慮有
取於神恫幸銷覆壓之虞允獲躋寜之願原其所賜敢
昧於神是用命海角之維那資大雄之妙蔭宣此五福

之教慶乎百堵之成伏願天雨千花薰蒸太和于一切
佛塵萬墨精選遐福于無邊百榖豐登羣生康泰上祝
河沙之聖夀永瞻惠日之祥光輒罄誠心庶祈靈鑒

　　又

　　百神有相致大厦之斯成一國觀新潔盛儀而圖報因
命祗園之侣廣宣貝竺之文音協海潮花紛天雨今則
誠心已格妙果斯圓祈法力之有加保皇圖於永固物
無疵癘民用平康仰惟在上之尊垂鑒由中之信


　　奉宸庫脩造開啟道塲疏

　　御府所須珍竒素積禁楹之橈風雨多傷適緣役事之
興特啟法乘之㑹庶資妙力允集多祥

　　越國公主宅畢工開啟安慰道塲疏

　　唐子西

　　竺筵締果廣福利于法門魯館降嬪鍾愛慈于皇室涓
臨嘉序就紱遂楹作清淨之道塲禮光明之妙相庶憑
慧力常擁休嘉


　　雨暘祈禱

　　紫宸殿開啟祈雨道塲疏

　　淑律過中驕陽作沴嚮歸慈于梵席蘄濟望于農疇而
宻雲雖興膏澤未應念歳事之如灼祓宸塗而載嚴尚
冀至心之通終垂能力之助

　　紫宸殿開啟謝雨道塲疏

　　驕陽作沴其澤愆時爰祓禁宸載崇梵席䝉應如答降
滋及期仰信覺慈力隨普應


　　集英殿開啟祈雨道塲疏

　　方夏長物雨弗降滋嘉種用傷歳時安仰乃祓秘殿歸
崇妙縁庶興能仁徧澤羣土

　　集英殿開啟謝雨道塲疏

　　驕陽作沴潤澤愆期爰祓禁塗夙崇梵㑹至誠如答不
日榮滋歸信能仁用䖍美報

　　九龍堂開啟謝雨道塲疏

　　興雲上漢神化莫形油然垂陰膏潤萬物潮音振坐大

啟法筵締果謝成並期豐稔

　　西京無畏三藏前開啟祈雨道塲疏

　　唐子西

　　方春東作雨弗降滋歳事將虧羣心如灼大慈濟物應
現無方油然興雲以澤萬物

　　西京無畏三藏前開啟謝雨道塲疏

　　李成季

　　春陽隔井時雨愆亢夙祈慈力善濟涵生俄天澤之應

期寔邦氓之慰望爰憑妙果庶得靈休

　　集英殿開啟祈雨道塲疏

　　驕陽薄陰秋風未附宻雲留雨農疇靡滋結秘法于靈
塲假能仁于溥界黙囘嘉應大澤羣元

　　集英殿開啟祈晴道塲疏

　　方秋之中淫雨暴至害于嘉榖民咨無聊顧守邦國内
懷慘結歸信覺力轉沴為祥

　　泗洲普照前開啟祈雨道塲疏


　　春夏之交雨不時降宿麥將瘁民咨無聊顧守邦國永
思厥咎大慈濟物通于至忱彌沴為祥期布嘉澤

　　相國寺開啟祈晴道塲疏

　　夏秋之交淫雨作沴廬舍昏墊下民無聊大覺無方應
現起福消伏陰晦以迓嘉祥

　　西京三藏前開啟祈雨道塲疏

　　秋氣已肅亢陽薄陰槁木盈疇民望如灼大慈覺世通
于至忱油然興雲徧澤嘉植


　　相國寺開啟祈晴道塲疏

　　仲秋届節暴雨為災䝉慧力之普通感沴陰之旋釋言
念有生之夥率繄能覺之仁維厲至忱用醻嘉應

　　集英殿開啟祈雨道塲疏

　　秋籥適中天未降澤農疇皆稿民將遇饑敢載祓於禁
楹庸嗣膺於梵席終蘄惠力普濟蒼生

　　集英殿開啟祈晴道塲疏

　　秋風方中積陰肆沴天降淫雨害於粢盛民之無聊愁

困於下顧纂丕序疚心靡寜歸信覺慈幾獲善慶

　　左右廂為民祈晴道塲疏

　　積陰為沴降水非常憫近甸之無年懼下民之失職仄
躬省咎蠲慮致精終歸大覺之慈永保涵生之乂

　　集英殿開啟祈雪道塲疏

　　大冬薄歳温氣垂陰竊循天沴之來專儆君臨之失仄
躬是懼終食靡寜載祗祓于靈塲庶妙施于慧力早變
同雲之族終凝宻霰之祥


　　國忌資薦

　　宣祖忌辰道塲疏　　　　　　王岐公

　　神功被世實開帝運之基法御賔天須仗佛因之薦宣
祖皇帝勃興景烈垂裕燕謀導積累之深仁濟艱難之
大業訓猷雖邈靈眷如存今皇帝紹宅休期逖追先憲
陳常于夏爰念思文之功荷天之休永崇長發之禘載
感諱辰之奉夙嚴梵供之脩宣祖皇帝伏願受記真乘
凝神寶座灑甘露于法界燭慧燈于迷途今皇帝伏願

夀擬金輪福齊沙刼席皇圖之綿固納美俗于熈寜然
後願鼎路同寅戚藩一德上屬雲天之㑹下窮海㝢之
幽凡暨涵生普霑勝力

　　順祖忌辰道塲疏　　　　　　楊大年

　　豳風流頌陳王業之艱難梵澤垂文降福祥之孚佑諱
辰甫及妙果宜憑伏惟順祖惠元皇帝藴上聖之資累
元功之茂詒孫謀而及逺啟天命之來符今皇帝奉清
明之宫荐馨香之德敞仁祠之淨土繙文佛之秘詮順

祖惠元皇帝伏願寂並真游髙臨覺地集祥綿緒敷嚮
羣倫今皇帝伏願鴻筭後天至慈冒世萬㝢臻於朴厚
四極格于混同然後願台輔協恭宗圖繁衍日星順夫
軌道黍稷滋于有年舉是含生悉登夀域

　　僖祖忌辰道塲疏　　　　　　李成季

　　積行累功肇啟千齡之運報本反始莫窮萬世之思方
諱日之俯臨憑妙緣之上薦惟願證一乘法離六欲天
挹仙聖於九清御神靈於四海本支相續與薝蔔以長

榮社稷愈安如須彌而不動

　　太祖忌辰道塲疏

　　漢業開基夙契當天之運軒遊乘景載臨厭代之辰預
即仁祠大脩法供起神寶界自離五翳之根垂裕皇圖
更衍千齡之慶

　　太祖忌辰道塲疏

　　受命開基肇應列精之運奉先追孝聿崇覺力之因爰
屬諱辰大脩法㑹具嚴蒲塞之供徧釋貝多之文庶集

勝緣仰資升濟

　　太祖忌辰道塲疏　　　　　歐陽永叔

　　受命開先肇基興運昭祖功而丕顯綿寶祚于無疆用
深追逺之誠式奉明齋之薦載嚴淨刹以集善因伏願
覺力常資威靈如在延洪宗祏集慶妙冲庶邦咸被于
餘休品物共均于博愛

　　太祖忌辰道塲疏

　　盛烈當天基皇圖于億載大雄濟世殖善利于羣生屬

載閱乎諱辰用大脩于法供庶嚴勝果益迓厚祥

　　太祖忌辰道塲疏

　　紹百王而開統昭繼述于祖功植衆善之妙因爰憑依
于覺力循有邦之舊典稽諱日以先期載肅齋塲並延
淨侣瞻玉毫之具相誦貝牒之靈文仰依慈惠之仁遐
薦清真之馭庶資冥福式廣孝思

　　太宗忌辰道塲疏　　　　　　李成季

　　繼志圖功廣規模於萬世興文偃武混夷夏於一區流

澤被乎子孫餘烈昭于天地百神幽贊四海永懷載更
厭御之辰肅展事存之禮敢憑妙果仰薦真游伏願超
最上乘作無量福皇家繼緒如止于千花法界含生長
霑于一雨

　　太宗忌辰道塲疏　　　　　　楊大年

　　至大之德列原廟以推尊無量之仁依覺王而薦祜太
宗皇帝恩淪四外運紹再傳化治之光在人昌明之慶
垂後今皇帝永思先烈濬發精誠有來淨行之流聿脩

秘藏之妙太宗皇帝超遊真界廣覆羣靈慧如日之圓
明化等空而常寂今皇帝伏願夀年山固聲教天臨儲
嗣寖蕃宗枝彌盛宰路協恭而贊輔霄躔應候而泰和
庶績順時百嘉遂性

　　太宗忌辰道塲疏

　　軒遊已逺百年方仰于威神堯厯維新萬乘彌深于孺
慕毎屬上仙之日益深罔極之悲是崇衆善之縁式廣
因心之孝伏惟太宗皇帝握樞御極恭已臨民耀神武

以混車書體至仁而懷動植焦勞致治早鍾厭代之期
錫羡詒謀光啟卜年之祚今皇帝允膺帝籙悉擁天休
紫壇隆升配之儀清廟著不祧之典晬容載穆聿嚴如
在之靈諱日俯臨更極以時之感爰就布金之地仰瞻
被衮之儀四象翹誠千官就列遵竺乾之教脩香積之
齋用憑供佛之良因以奉在天之神駕太宗皇帝伏願
髙居智地常御寳乘證大梵之尊嚴俯祐三千之界福
丕圖於悠久彌昌億萬之年今皇帝伏願八表歸依百

靈薦祉西清聽斷垂裳臻大定之期東岱告成探策表
無疆之筭然後願黄扉良弼益光咨嶽之謀朱邸茂親
克保維城之訓四氣咸均于嶰谷五兵永戢于靈臺凡
居普率之間共樂淳熈之化

　　真宗忌辰道塲疏　　　　　歐陽永叔

　　仙馭乘雲式臨於逺日春陽濡露載感於孝思爰即梵
居俾延淨侣瞻玉毫之妙相啟具牒之真文集此勝因
仰資㝠祐


　　真宗忌辰道塲疏

　　神遊斯逺方仰于軒威諱日兹臨載深于追慕䖍依正
覺俾集善因肅禁殿以有嚴啟法筵而夙設仰祈㝠助
用慰孝思

　　真宗忌辰道塲疏

　　紫極收神永悼六飛之駕靈宫追福式研衆妙之門恭
惟真宗皇帝仁洽九圍道超千古奉緑圖於翠水封玉
檢于石閭脱屣之期遽游于仙嶽遺弓之感空慕于塵

寰今皇帝明篤孝誠遹祗典則載履徹音之旦重深濡露
之思是用宣九清之秘文資三洞之真果真宗皇帝伏
願儲精玉鏡度品珠臺永保在天之靈下綏卜世之福
今皇帝伏願撫國長懋納民太和躋聖德于日升等帝
齡於天覆然後願蔭周羣辟長扶鞏固之基樂及含生
盡沐希夷之化

　　仁宗忌辰道塲疏　　　　　　李成季

　　大德宜民共席天雲之覆庶邦懷惠更深河洛之思垂

衣拱手閒燕於四十年示烈遺風扶持於億萬世顧真
遊之雖逺宜昭報之不忘恭啟法筵上資福地惟願六
通自在萬行圓成入非想天放光明于寳座以本願力
徧功德于河沙子孫承不拔之基廟社庇無疆之福

　　仁宗忌辰道塲疏

　　聖業垂鴻覆及眇躬之御仙遊趣駕迅驚流景之遷撫
過樂之初辰却棲真之列宇茂敷冲式欽繹靈文庶薦
妙於層虛益侈祥於多祚


　　仁宗忌辰道塲疏

　　妙道難名至神獨粹宅靈觀而在上垂博濟于無私當
淑春之杪辰紀文考之諱旦䖍依靖宇申繹冲文兾收
金籙之緣助介玉虛之祐

　　仁宗忌辰道塲疏

　　仙輿上漢莫追靈駟之遊寳藏繙文夙下神龍之聽感
露濡于春杪紀音遏于海隅庶證果于上乘益超神于
真際仰申遐慕陰佑熈圖


　　英宗忌辰道塲疏

　　駟隙馳光忽履撤音之旦龍華薦㑹廣資締佛之縁庶
乘大覺之方自悟至真之趣超神絶境垂裕昌圖

　　英宗忌辰道塲疏

　　仙輿棄代氣序如流梵席薦因津梁彼岸斷羣迷于非
見應諸福于有縁大廣法乘往資超識

　　英宗忌辰道塲疏

　　賔天不復莫窮仙馭之遊應物有縁須仗佛家之果屬

撤音之初旦結衆善之法筵庶證念于真空益助嚴于
超識

　　英宗忌辰道塲疏

　　仙雲忽駕莫窮絶景之遊春露向濡載厯撤音之旦即
棲神之秘宇繹象帝之真筌庶嚴徑升彌裕後祉

　　英宗忌辰道塲疏　　　　　　王岐公

　　春露載零悵流陰之倏改宫輿晚駕追軼景以何從望
仙寢之遺儀倣祗園之法㑹庶資升趣益侈後祥


　　神宗忌辰道塲疏

　　痛龍髯之中斷未盡哀號感春露之已濡已臨諱日神
遊浸逺塵世何知顧白晝之不留即金仙之往扣伏願
聞一音之真妙滅諸念于往來超最上乗得無漏果寳
幢香篆長為天上之遊法雨慈雲更作人間之福

　　神宗忌辰道塲疏

　　至德難名已立配天之極孝思永慕蓋有終身之憂惟
是佛乗庶資㝠福屬弓劒上賔之日就衣冠出游之庭

䖍設淨筵俾嚴勝果庶超真覺永庇含生







　　五百家播芳大全文粹巻七十六

