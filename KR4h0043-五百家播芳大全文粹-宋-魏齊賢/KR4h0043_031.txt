







　　欽定四庫全書

　　五百家播芳大全文粹巻二十四

　　宋　魏齊賢

　　葉　棻同輯

　　賀啓

　　諸司屬官(主管　運斡　提斡檢法　總斡)

　　賀漕司趙主管啓　　　　　　周必舉

　　伏審疏榮中扆参畫外臺四乘鼎来方期披于樂霧雙

緘寵及乃預捧於郇雲恭惟主管朝議奥學根經雅辭
貫道内剛方而不撓外㢘靜以無華朝路聫輝有鴒原
之難弟世科擢秀生鳳穴之好兒卓有令名蔚為盛事
囬翔滋久藴藉彌深輓粟飛芻聊賛木牛之運懐鉛抱
槧即陪金馬之游某猥假守麾獲陪帥屬式慰仰髙之
久良欣借潤之多

　　賀漕司王主管啓　　　　　　宋茂德

　　伏審光膺宸寵榮賛漕儲視篆云初聞風増忭恭惟某

官器識宏逺襟度坦夷家傳髙談道之風流世望仰夢刀
之威重符彩已標於世瑞聲稱夙擅於月評挺碧梧翠
竹之材見璞玉渾金之器外臺参畫雖未究于設施中
扆求賢當别膺於除召某猥塵仕路叨貳藩條聞台斾
之鼎来揺心旌而倍喜首辱飛文之寵益銘謙德之光

　　賀漕司周帳管啓　　　　　　　張德輿

　　伏審䟽恩中禁賛畫外臺捐修敬之未遑迺飛文之先
辱恭惟某官詞林擢秀藝圃騰芳家聲髙赤壁之勲人

物重青雲之器識髙明而自得量恢廓以有容踐揚蜚
仕路之英藴藉聳朝紳之望暫淹漕幕雖未究于設施
過奉宸綸當别膺於超擢諒無温席行即促裝某叨貳
藩條不閒使事每恨聞風之久未諧披霧之因敬達柔
緘仰謝先辱

　　賀漕司馬斡啓　　　　　　　楊子然

　　伏審入奉帝俞出随使指束越裝而在道渉閩境以之
官先聲所臨公論咸屬恭惟運斡學士神鋒映俗仙格

邁倫故家元重于典型今代獨髙于文獻匪謂國之喬
木以有世臣尚愛公之甘棠而况其子臧孫於魯必有
後繞朝在秦豈無人從事外臺姑賛木牛之運奏言前
席佇連金馬之班某猥以菲才謬假符守雖宦途之新
遇然姻黨之舊聫拆白絹之封坐驚雲翰揖紫芝之宇
行欵風姿

　　賀倉司張斡啓　　　　　　　胡仲達

　　伏審䟽恩中扆賛畫外臺都騎鼎来將遂披於樂霧朋

緘寵寄乃預拜於郇雲恭惟提斡朝議性質靖深才資
閎逺蔚有令望播于清時原隰皇皇暫出陪於使部省
臺衮衮行進擢于公朝某猥布教條方親名理式副仰
髙之久良欣借潤之多惟心所懐匪面焉罄

　　賀憲司呂斡啓　　　　　　　闕　名

　　伏審光膺宸檢叶賛憲臺望夙著于公平衆舉聞於抃
蹈恭惟某官生資渾厚抱德醇全以大丞相流慶之賢
佐部刺史宣風之寄分行郡國諒無濫罰之寃賛理條

章當著輔成之績廣聖主好生之德懐君子忠厚之心
雖未究于設施已足明其惻隐圜扉鞠草行與有功西
掖判花姑惟少待某聞風鄉也披霧邈然兹承騎使之
鼎来首辱書函之下逮占詞叙謝渉筆奚周

　　賀憲司撿法啓　　　　　　　黄廷秀

　　伏審光膺宸綍榮賛憲臺詳研丹筆之文益重清時之
選見聞所曁歡抃惟均恭惟某官體被中和才周果藝
勤勞州縣不求當世之知練習憲章多傳通儒之議比

簡平反之望出陪直指之行紙上深文快掃煩苛之弊
毫端隂德自為富貴之符某猥以窮途將承餘映倦游
半世方嗟舊事之空妙札五雲竊喜新知之厚

　　賀胡錢監啓　　　　　　　　熊子復

　　伏審祗奉茂恩榮司清職束越裝而在道渉閩境以之
官先聲既傳公望咸屬恭惟知監學士神標凝峙仙韻
粹清飛翔盖寘于京華留滯尚居于筦庫乃眷長安之
錢掾實𨽻上林之鍾官聊發新硎豈勞游刃周圜九府

㑹見充盈漢札十行佇聞褒擢某猥游郡幕獲比官僚
惟心所懐匪面焉既

　　賀坑冶司朱斡啓　　　　　　陳建中

　　伏審光膺宸檢榮佐泉司凡預帡幪舉増欣抃恭惟某
官丰姿秀整器識宏深棲烏傳楊府之家聲佩印仰錦
衣之世望風采已標於人瑞名稱夙擅于月評躋仁路
以踐揚聳朝紳而推重鼔鑄一格式資賛畫之功凌厲
九霄當被褒除之寵簉羽即班于鵷鷺致君宜㑹于風

雲某濫竊儒科叨承邑寄徒弊筋力何補毫毛自慚頑
質尚資陶冶之功敢贄尺書敬布依歸之意

　　賀總管司王斡啓　　　　　　王履道

　　伏審中扆䟽恩外臺賛畫有識交頌不謀同辭恭惟總
斡朝議古學精深天才挺特議論得古人之醇正文章
追作者之規模出自相門雅為人表荐更膴仕藹著休
稱家藏三萬之牙籖已擅書林之富世有千金之玉海
更韜儒席之珍暫陪幕府之宴談即簉朝簪之班列某

猥叨聮事將幸通辭懐蕪葭倚玉之慙願希借譽丐瓦
礫成金之賜當藉包荒頌詠之私敷宣罔既

　　州官(教授　簽判　察判　察推知録　司理　司法　司户)

　　賀陳教授啓　　　　　　　　王志夫

　　順流而行東海曽獲望洋拄笏而對西山將聞致爽適兹
馳想遽辱貽書伏惟某官驚座雄文卧棲逸韻不事一
室亶為有用之才將出六竒以佐太平之運暫采芹于
絳帳即分燭於青藜某碌碌尸官拳拳慕義念旃䝉作

噩之嵗曽識面于荆州而單閼執徐之年復同僚于士
㑹永言欣幸莫罄敷陳

　　賀徐教授啓　　　　　　　　　周少淵

　　分職儒林下車鄉校髙名夙著多士相歡自昔人昧五
常之原而後世無三代之學大道殫殘于秦法衆言殽
亂於漢儒以公羊為賣餅家葢譏淺俚謂太𤣥可覆醬
瓿尤病支離國家崇飾儒師發明道德排異端之戕賊
歸妙理之淵源必先因性而治身然後事君而成物故

于教飬益重選掄伏惟某官德性静深天材秀擢非先
王之言不道以大人之學自修將趨歩於紫垣暫棲遲
於泮水金口木舌一坐盡傾白日青天衆人皆仰鳴絃
盈耳投屨滿門從善若登並席幾四科之列聞風而作
擔簦多千里之行禮義相磨英豪軰出將見東徐雅俗
共陶闕里之餘風貞觀名卿半出河汾之髙弟行膺嚴
召别踐要津慕義素深瞻承良幸

　　賀王教授啓　　　　　　　　王叔珪


　　槐市聞風未識元魯山之眉宇蘭陵取友欣傳鄭博士
之才名瞻際非遥夤縁甚幸恭惟某官莊鵬奮翮崑玉
凝姿蜚學海之英㧞穎每先於多士廣詞塲之勇奪標
迨遍于諸科暫分泮水之芹即造昕庭之鷺某濫丞支
郡無補縣官愛莫助之方深憂于王事吾知晚矣將得
見於善人矧先十部之臨益重寸心之感

　　賀陳教授啓　　　　　　　　鄭之望

　　千室之邑使為宰方虞製錦之傷一巻之書必有師喜

有摳衣之幸豈特陪銀袍而鼔勇且將觀璧水之増輝
恭惟某官學無不通文皆自得辭源浩瀚一時争慕其
才筆陣縱横諸公無出其右游戯示工於三昧笑談連
掇於兩科煥乎經緯之雄詞喧然膾炙於衆口聊居領
袖未究規模招諸生立而誨之未見三鱣之效祉賀先
生自此陞矣佇觀一柱之擎天某自愧塵埃日縻丹墨
未能擁被聴朝衙之鼓徒勞戴星肩夜出之輿誓一洗
於胸襟冀飽聆於謦欬且小以成小大以成大學者孰

不傾心然見所未見聞所未聞小子願安承教

　　賀黄教授啓　　　　　　　　闕　名

　　伏審荐掇巍科尚淹重席當多士應賢書之嵗正先生
臨侯泮之時伏惟某官擢秀橋門飛英藝圃眷二狀元
之鄉曲素懋斯文繄一真儒之範模来廸後進欲試青
雲之歩姑横絳帳之經士雖得有道而正焉上念何相
見之晚也某顧慚假守獲並英游佇聆絃誦之興一洗
簿書之冗兹為幸㑹將事從容


　　賀游教官啓　　　　　　　　張欽夫

　　䟽恩北闕分教南邦出御史之名門先聲已著羣諸生
於泮水講習方嚴伏惟某官文采飛英豈弟從政蓄於
平素既以致逺為心見於施為常有躬行之實念此都
㑹夙多俊良正資教飬之功庸底作成之盛識其大者
豈誦説云乎哉何以告之亦仁義而已矣某一識風宇
三易嵗華欣聞徒御之臨首拜牋詞之辱自慚短翰曷
報廑渠即聴令名少慰孤陋


　　賀陳教授啓　　　　　　　　熊子復

　　伏以神標挺出夙兾欵於風姿仙馭鼎来顧枉貽於雲
翰審韶光之駘蕩諒行色之雍容恭惟教授正字奥學
根經懿文貫道才博通於世務譽卓冠於時髦傳道魯
侯之泮宫未妨逺業校文老氏之藏室即被新除某猥
假一麾過勤雙牘寸抱苐増於搖曳尺緘聊附於囬翔

　　賀鄭簽判狀元啓　　　　　　楊廷秀

　　幕府粹清不妨尋東湖西山之勝江城疎逺未應屈石

渠天禄之英或謂其覊離而愁思夫豈縁中外而欣厭
恭惟某官以海内寡二之學收天下苐一之科舉首于
大夫之中盖今日之董相誦言諸宦寺之輩乃登第之
劉蕡奏篇一傳紙價十倍何上意驟用而不可猶舊章
相襲而或拘翩然斜飛来此外補民豈無瘼正恐非在
位之敢陳公於是時力行其所言而孰禦必能條白以
次罷行上禆仁賢之主人下慰歡呼之父老六月之息
鵬背未必其然十年而到鳳池故應未晚某自知其拙

世指其狂少也勃乎欲竟造古人之處今而老矣聊坐
觀半世之非周章折腰瑟縮掣肘宦情寂歴冷于楓落
之江歸夢紛紜空遶菊荒之徑敢圖貧病之末路焉依
䕃映之餘光

　　賀葛簽判啓　　　　　　　　周元吉

　　伏審首充賔幕光賛守麾九里之潤旁霑方依芘賴五
朶之雲下賁尤認謙冲屬徒御之遽臨顧綴縢之未具
恭惟簽判朝議神標凝峙仙韻粹清仲尼顔閔之傳妙

臻名理太史莊騷之作深逹典刑氣節凛然聲華籍甚
持綱紀於上郡暫屈壯圖聮歩武於中朝佇膺殊渥某
浸鄰衰境猥試冷曹直諒多聞既仰淵源之學中和樂
職尚賡標凖之詩

　　賀李簽判啓　　　　　　　　胡子才

　　伏審光被恩章寵遷郎秩曽未馳於柔牘乃先枉于榮
緘厚意所隆感懐殊劇恭惟某官風徽端雅襟誼粹明
早揚歴於宦游固聳傾于輿論郡條闗决嘗歌敏贍之

才賔幕参謀重屈優長之畫即傳顯詔别陟要途惟清
履之順綏庶真祈之黙契

　　賀詹察判啓　　　　　　　　闕　名

　　屈從郎選来佐郡條慨吏役之繁興似非所處想儒者
之縁飾終自不同恭惟某官學窮淵源器有防檢早䇿
榮于昭代思騰茂於要津追討平生已宜在金馬石渠
之地何其萬里尚能為紅蓮緑水之游雖雅量固已安
之要明論不為悮也某老且隐去貧為祿来雖客嘲揚

子雲之窮自期不解於魯得栁下惠而友孰患無從願
勤跋渉之勞少慰徯瞻之意

　　賀石察判啓　　　　　　　　李西美

　　伏審選自銓曹𨽻於藩幕首賛二天之制先䝉十部之
貽仰認謙冲俯憐遲鈍伏惟察判朝議英姿邁俗清望
映時嗣文獻於故家追典刑於前輩聲華籍甚氣宇浩
然大府之㑹才能暫煩小試本朝之進英雋即被新除
某猥貳郡條幸私僚比愧未通於訊牘辱先枉於誨函

惟心所期匪面焉既

　　賀余察推啓　　　　　　　　石敏若

　　伏審䟽檢宸廷賛條藩幕青天雲霧夙景仰於英資緑
水芙蕖暫淹留於逸歩邦人胥慶僚友交歡恭惟察判
朝議氣節凛然聲華籍甚淵源師友學己得于聖傳波
瀾老成文更追於古作囬翔甚久恬養彌髙眷大府之
務繁藉元寮之才敏紛綸殊狀孰逃照水之犀寥廓亨
衢不礙冲霄之翼某猥充計掾獲附雋游蔚乎相輝方

仰翩翩之譽退然無用自憐碌碌之蹤

　　賀楊察推啓　　　　　　　　虞元老

　　伏審宸廷錫命藩府賛條凡與見聞舉増欣抃恭惟某
官襟靈凝逺器度端方得岷峨之秀為最多飬江海之
源而有本身昔居于韋布學已務於經綸果以讜言親
䝉睿擢今既同孫夢得用文詞而取甲科終必如范景
文聳風節以名天下自是朝廷之選寧容幕府之淹緑
水紅蓮聊借途於鄉社青天白日行振翼於雲衢某比

屬還轅幸承傾盖衰遲何取猥見推同道之先緘翰逺
貽更俯執下官之禮得見情文之厚豈非聲氣之求

　　賀潘知録啓　　　　　　　　鄭伯厚

　　仰膺宸檢来紏邦聮遂忝同僚甚諧公論伏惟某官端
方器局練達材猷暫領䄂於郡曹行襟裾於省闥顧惟
朽質獲覩清標未遑尺牘之修先辱騈函之貺

　　賀馮司理啓　　　　　　　　熊子復

　　伏審天府簡僚髙才作椽協賛專城之治允資折獄之

良先聲既傳公望咸屬恭惟司理學士才資閎逺氣質
靖深妙臻師友之淵源夙振文章之光艷自言挺出宜
踐要津豈謂晚成見推大器嚮已淹於征筦兹猶試於
理曹雖屈壯圖寔階膴仕某猥縻郡禄獲比官聮方徳
庇之是依枉誨函之先逮銘感惟劇頌嘆曷勝

　　賀陳司法啓　　　　　　　　鄭子履

　　伏審顯膺異數榮領决曹留心丹筆之文振迹青雲之
路見聞所逮欣抃惟均恭惟某官襟度坦夷器識宏逺

秀毓珠星之間氣家傳玉几之遺芳刃恢恢而有餘事
多多之益辦藩條小試試觀詳讞之功剡牘交飛行有
薦揚之寵某棲遲薄宦偃蹇餘生莫承藴藉之風久賛
講聞之日濯纓而起自慙棲枳之香歛板而趨幸際詠
梅之遜其為欣幸莫既敷陳

　　賀鄧司户啓　　　　　　　　陳阜卿

　　伏審擬自銓漕椽于濳府千里實繁于版籍庸有贊禆
一時並萃于輩流卓為魁傑先聲所至公論皆歸恭惟

司户學士奥學根經懿文貫道爭鋒文陣已髙掇於巍
峩發軔仕途宜大施于霹靂此殆哲人之細事亦非俗
吏之能為編郭丹之事於黄堂庶為永式薦竇章之名
于東觀即有新除某久矣仰髙兹焉借潤顧未遑於馳
牘廼先沐于飛函

　　縣官(宰丞簿尉)

　　賀許宰啓　　　　　　　　　陳仲思

　　光膺芝撿榮撫花封凡藉帡幪孰不抃蹈恭惟某官以

太嶽之後繼箕山之髙堂堂乎天下節義之閑皎皎乎
屏間月旦之目詩成白也無敵筆落潮乎通神父子聫
榮無歆向異同之論弟兄接武有機雲俊爽之才兹暫
試于牛刀誠未展于驥足朝歌地隘器寧畏於蟠根彭
澤春囬門遂青於植栁膽遽寒于猾吏氣皆壯於良民
政號神明手驚霹靂狗偷䑕竊望風而斂迹者何多雁
集鳬趨開口而待哺者皆是陽春有脚氷鑑無私囬千
室以熙熙昭羣心而凛凛諒未温席即膺召環某農圃

遺民部封末士早受一經之訓妄希三釡之榮撫長鋏
以興歌對短槃而自勵輙懐禰刺進拜膺門雖桃李不
言非有成蹊之意而燕雀相賀寕忘栖厦之心

　　賀張宰啓　　　　　　　　張仲謨

　　嚴擇剛辰已諧視事輙慿柔翰用展賀儀惟豈弟之素
聞想吏民之増喜伏惟歡慶恭以某官天資渾厚人品
髙明郡縣多所踐更名實加于上下承宣雷地剸裁姑
試于牛刀騰踏雲霄簡注行膺于鳳詔某竊叨郡屬忝

與宗盟披晤行軒既獲攄于傾嚮欣承交印得暫假于
依棲瞻頌惟深敷宣罔既

　　賀李宰啓　　　　　　　　　林豈塵

　　桑梓相鄰未嘗有一日之雅草木同味將共事三載之
間嗟幸㑹之何多慰平生之所願恭惟判縣中大儼碩
有立超邁不羣當從諸公衮衮臺省之榮肯隨俗吏區
區州縣之職以治蒲治鄭治單父皆試其才而曰宰曰
尹曰大夫豈輕所任矧畨禺號為劇邑于東南實倚名

藩自皇祐以來𨽻籍凡三萬户由肅政而後莅官者二
十人星行已及于一周雷震不聞于百里吏懐狙狡而
頑悍滋甚民雜蠻洞而馴治愈難必須藉我公明斷之
能然後革累年積習之弊盖盤根可别利器在熟路宜
駕輕車雙鳬正羡於喬仙一鶚當隨於禰薦某牽絲云
始為吏徒勞幸君子之肯来與邑人而咸喜且仇覽枳
棘烏敢忘棲鳳之稱而子游絃歌當與聞割雞之笑其
為欣抃曷罄敷陳


　　賀袁宰啓　　　　　　　　　郭文紀

　　俯臨雷地已聽事于剛辰仰望雲天爰訴懐于柔翰下
車甫爾騰誦翕然伏惟歡慶恭惟某官藴藉天資淵源
學海發䇿决科于桂籍授經傳道于芹宫姑試臨民製
錦暫煩于牛刃行觀報政頒綸佇下于鳳函某下幕偹
員崇閎託芘嘗披承于芝宇謦欬獲聞阻趨造于花城
譽依徒切

　　賀林宰啓　　　　　　　　　綦叔厚


　　伏審䟽渥清朝承流鉅邑山川増爽共迎鳬舄之臨風
俗還淳暫屈牛刀之試恭惟知縣朝議規模宏逺藴藉
醇深粹然家學之傳籍甚士流之仰寸毫無敵一洗而
凡馬空政妙有神四顧而全牛解某猥充郡幕獲比官
僚都騎鼎来即遂披於樂霧雙魚寵及乃預拜于郇雲
尺緘聊附于囬翔寸抱第増於揺曵

　　賀孟宰啓　　　　　　　　　馮元通

　　雷地承宣濟恩威於此日雲天披覩慰想慕於平生吾

道有光斯民何幸恭惟某官天資藴藉學術淵源才華
以取科名儒雅以飾吏治委蛇仕路剸裁姑試於牛刀
洋溢教聲㧞擢行頒于鳳檢顧惟陋質曽際英標倥怱
塵襟誠未修于尺牘并包徳量貺先辱于駢緘

　　賀程宰啓　　　　　　　　　鄭伯厚

　　行臺被命望邑承流豈弟有聞吏民胥慶恭惟某官學
優製錦道裕鳴絃政未及于下車民已深于引領屬兹
式郡喜得賢僚未遑尺素之修先辱長緘之貺内惟靦

愧仰認勞謙

　　賀戴丞啓　　　　　　　　　熊子復

　　伏以一行作吏縁飾皆儒雅之條再轉為丞殿最必清
真之譽何先貽于尺牘庸少叙于寸懐恭惟知丞正字
仙韻邃清神標凝峙氣浩然而飬之以直望儼然而即
之也温雖六月之鵬早上于扶揺而百里之鸞嘗栖于
枳棘髙才暫屈姑臨雁鶩之行大器當升定簉鴛鴻之
侣拱而俟耳誰曰不然某猥以衰齡謬當劇邑雁書雖

上許呈身集鳳之堂代者何遲尚絆迹飛鳬之舍敢嘆
𤓰期之度但欣樾䕃之依予不負丞丞負予君誠自謂
我匪求䝉䝉求我僕願自資聲雖成文言莫盡意

　　賀詹丞啓　　　　　　　　　朱子淵

　　伏審調官銓曹貳令劇邑才尚淹于渉筆良鬰衆情貺
先枉于飛緘仰欽厚意恭惟知丞朝議性質凝重心術
䟽明炳然翰墨之華籍甚搢紳之望囬翔浸久藴藉彌
優再轉為丞雖雄圖之少屈八命作牧諒華渥之方来

某頃幸承顔兹辱貽翰貢小夫之牘少寓微誠依君子
之僚尚資餘芘

　　賀鄧丞啓　　　　　　　　　虞智周

　　種潘縣之花慚無妙手對崔庭之竹願托濃隂矧先十
部之臨益重寸心之感恭惟某官行方以峻德粹而温
景星鳳皇衆皆争覩渾金璞玉世莫能名文士尚論古
人用儒以飾吏事先聲所至豈惟清雁鶩之行精意濳
通端可息風濤之害渉筆占位難淹于大手聳壑昻霄

何礙于横飛不待突黔即膺泥紫某尸位碌碌慕義拳
拳願識面於荆州喜同寮于士㑹亶為際遇將事從容
丞負予予負丞佇㸔搢紳之美子生孫孫生子永為仕
契之榮

　　賀張主簿啓　　　　　　　　元子俊

　　一行作吏偹員方愧于哦松貳政得賢庇職獲聫于棲
枳車塵在望私分自榮台命寵光感深増懼恭惟某官
學博以約徳粹而温翠竹碧梧外想威容之閑雅青天

白日中函氣質之清明盍攄經濟之才姑領勾稽之職
暫閱簿書之冗勉從㑹計之勞盖將託宿于蘧廬行且
騰芳于楓陛謂百里豈大賢之路吾嘗聞之彼十行皆
細書之文子其然矣某叨塵末路濫吹負丞初考己書
寸功無補徒有恧中之愧曽無善後之圖同舟而無異
心庶幾共濟㑹績而借餘燭更賴分光

　　賀沈尉啓　　　　　　　　　趙徳莊

　　伏審擬自銓曹掾于巖邑協佐鳴絃之化式資綵棒之

威先聲既傳公議允屬恭惟仙尉學士根經種學貫道
絺章中藴氣以浩然外騰聲而籍甚盍積登于儒舘猶
須試于尉曹吏隱吴門尚晦子真之徳盗奔晉國已收
士㑹之功某猥服冷曹嘗欵英㮣欣尚依于華䕃愧預
枉于珍函

　　賀魏尉啓　　　　　　　　　張全真

　　山城攝事滿懐三斗之塵函使將勤有寵雙魚之貺于
徳固謙矣斯心其謂何恭惟某官韻宇儲崧彌文倒峽

刃游餘地翩翩信公子之佳吏隐仙官鬰鬰豈此居之
久佇膺奏最式大前修某伎止于斯老之將至云胡不
喜得平生相識之人惠然肯来賴王事同寅之助所藏
胸次未竟毫端

　　監官(監鎮　監場監酒　監稅)

　　賀李監鎮啓　　　　　　　　陳師禹

　　伏審涓選剛辰典司清職動歡聲于井陌囬爽氣於西
山恭惟知鎮朝議仙韻冲深神機凝静藏之以待如白

璧眀珠之珍叩之則鳴若黄鐘大呂之韻粹然家學籍
甚時名暫煩闗市之征壯圖上屈行被廟堂之擢異渥
方来進任中朝用光先正某猥居郡幕獲比官聮昨預
拜于郇雲兹又披於樂霧甚慰仰髙之久良欣借潤之
多倍激卑悰式殫危悃

　　賀李監埸啓　　　　　　　　程子光

　　祗膺綸渙分典貨源進用所階流聞抃蹈恭惟某官家
傳素業行蹈清規久参幕府之游積有公朝之譽維兹

新命寔是中都使八政之允修用能富國則三軍之素
飽外足强邉選任匪輕褒嘉可待某風期自昔問訊未
遑拜藻翰以甚榮撫懦衷而増愧

　　賀孔監埸啓　　　　　　　　史唐老

　　伏審光奉茂恩肅司清職才尚淹于筦庫良鬱衆情貺
先枉於緘縢仰欽厚意恭惟監場朝奉受才傑異造理
精微大族本於中州華胄出於先聖粹然家學籍甚時
名雖暫屈於壯圖諒即膺於異擢某自憐碌碌殊愧翩

翩依君子之僚尚資餘芘貢小夫之牘少寓微誠

　　賀翁監酒啓　　　　　　　　張文饒

　　平生仰德常馳引領之情今日依人幸有盍簪之契承
顔伊邇撫已増榮恭惟某官食徳慶門飛聲仕路神助
盃觥之句知藴藉之有餘爾惟麴糵之才或設施之可
卜暫縈心計即以最聞公家之利無不為曰既富矣賢
能之舉不待次行將見之某粗知讀書不習為吏半生
牢落技何取乎穿楊一第間闗仕偶沾于棲棘不圖際

㑹獲有依承矧惟託宿之居宻邇移封之地簿書餘暇
敢忘請益之勤樽酒相從當奉論交之欵

　　賀游監税啓　　　　　　　　王子禮

　　瞻風滋久預懐傾盖之誠卜日鼎来行有盍簮之契其
為厚幸寔倍常情恭惟某官徳藴中和氣全剛大涵飬
廟堂之用淹囬闗市之征貨財所積以如山商賈願歸
于其市暫勞心計即以最聞膠鬲或起于魚鹽當從此
始文子不輕於筦庫必舉所知某粗知讀書不習為吏

凡錢穀米鹽之事未嘗過而問焉今簿書期㑹之榮乃
由此其選也尚虞狂斐或致曠瘝有以利吾國乎已卜
其鄰之富友其士之仁者幸分我燭之光

　　兵官(統制路分)

　　賀韓統制啓　　　　　　　　范東叔

　　欽奉詔書進褒師律直上邽之嚴近為中壘之光華恭
惟某官才雄萬夫身履百戰禀山西之氣膺閫寄于九
重破歴下之軍續家聲于千古果掃妖氛之暴亟升勇

爵之勞某久仰戎軺况依鄰寳賛喜未遑於奉記懐誠首
辱於縢牋徒積感銘敷宣曷既

　　賀曹路分啓　　　　　　　　　徐南仲

　　長劍倚空壯矣平生之志髙牙啓道歡言指日之迎未
瞻燕頷之竒姿有寵鵞經之妙墨光生暮齒庇託餘䕃
恭惟某官千里折衝一身是膽矯矯戎軺之義英英武
緯之雄賸馳銅柱之名暫屈金華之地蛟龍得雲雨詎
聞鬰鬰之居貂蟬出兠鍪拭目津津之喜某叨丞一障

幸歴三時居聞騎氣之来殊激懦衷之立顧横槊賦詩
之逸可得而聞使磨鉛䑛墨之流亦足以發







　　五百家播芳大全文粹巻二十四

