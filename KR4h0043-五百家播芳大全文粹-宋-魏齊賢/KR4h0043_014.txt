







　　欽定四庫全書

　　五百家播芳大全文粹巻七中

　　宋　魏齊賢

　　葉　棻同輯

　　陳乞表

　　乞外任表　　　　　　　　　劉莘老

　　不備而惟其人故輔臣必有賢者無功而在其位則詩
人所以刺之輙控籲天之誠冀逃累國之責(中謝)伏念

臣越從羈逺擢寘顯嚴才不足以達政經學不足以斷
國論無嘉猷以副虚佇之託無重望以慰具瞻之心顧
慕留連逡巡俯仰雖皇慈之善貸豈清議之所容夫物
理之常噐滿則易覆古人之戒位髙者疾顛加之多懼
而積憂是以早衰而易病外雖強而中涸目常眊而髮
童日廹傾危上孤任使再殫螻螘之志敢避鈇鉞之威
伏望皇帝陛下大明燭幽至道成物察臣今日進退之
計本無他腸貸臣累年尸素之愆俾全晚節庶稍循於

禮義免大玷於生成蕃宣倘界於一州報効敢辭於九
隕叩閽俯伏得請是期

　　乞外任表　　　　　　　　　前　人

　　臣聞事君必盡其誠故當無隱陳力有時而止蓋以不
能輙傾底裏之懐仰瀆髙明之鑒(中謝)伏念臣所學昩
陋稟生拙艱敢希當時之功名徒慕古人之節行逮四
朝而竊仕遭二聖之誤知濫厠羣材遂與初政遷進歴
塵於三省首尾已及於四年不繫去來無能軒輊匪唯

智慮淺而已竭加以憂患多而早衰兩目頻昏百骸多
疾遲回戀寵出入靦顔内招竊禄之災外坐妨賢之罪
與其待人言而後去上煩典刑不若揣已分以自陳猶
全出處輙傾孤懇願丐一州伏望陛下廓日月之明大
乾坤之度矜此已疲之犬馬貸其無補於涓塵特推從
欲之仁不惜分符之寵使有民社宣惠澤而下流庶於
桑榆收㣲勞以自効欲乞解罷職事除一外任

　　乞外任表　　　　　　　　　前　人


　　近上封章願辭職任恭承批答尚秘俞音輙再冒於譴
誅非敢輕於出處(中謝)臣誤膺奬拔本乏噐能一預政
機四更歳籥有妨賢之積愧無事道之顯名毎驚弱植
之漂揺常賴至仁之掩覆滿溢必殆盈虚有時非不知
聖神之運難逢天地之恩未報然才智止於如此踈繆
見於已然用之易窮如䑕之五技去不為少若鳬之雙
飛况爵禄者天下之至公難貪而久處進退者人臣之
大節竊冀於少完倘可效於涓埃顧何分於内外伏望

惻其懇欵賜以始終大譴大訶稍骩黜幽之憲有民有
社願膺共治之咨誓將勤養於小民尚得仰酧於洪造

　　乞外任表　　　　　　　　　黄魯直

　　䝉恩待罪著作討論史事預聞聖朝大典實以為榮而
臣才不逮人讀書有數見聞淺陋無助闕遺黽勉素飱
已糜歳月重以老母年垂七十寢飯須人朝請坐曹義
當夙夜退則有虧子職進則無補公家敢申犬馬之情
仰望乾坤之造伏望聖慈除臣一江淮合入遣差問民

疾苦得以効於吏功將母㫖甘或少禆於孝治

　　乞外任表　　　　　　　　歐陽永叔

　　事君以忠本期盡瘁不能者止亦貴自知敢傾悃愊之
誠仰瀆髙明之聽(中謝)伏念臣本由寒素偶踐科場祇
希干禄以養親敢冀逢時而見用蓋以腐儒章句之學
豈堪王佐之才童子雕篆之文固異賢人之事而誤䝉
睿奬俾貳宰司訖無毫髮之可稱常懼滿盈之必覆加
以年齡廹以衰晚氣血損於憂傷惟兩目之舊昏自去

秋而漸劇精明晻靄瞻視茫洋冬春以來職業多廢當
聖君求治之始是羣臣宣力之時是嗟犬馬之㣲軀遽
先疲乏惟恃乾坤之大度曲賜含容雖未責於曠官亦
難安於尸禄與其坐待於彈劾豈如自乞於哀憐伏望
皇帝陛下推天地之恩回日月之照察其愚直不敢矯
誣解政事之名假以州符之寄則臣不止偷安而養拙
亦將自療以求痊尚冀昏瞳之復明㑹圖後効而報稱

　　乞外任表　　　　　　　　　前　人


　　忠以事上雖見義而必為力有不能則知難而當止是
惟臣子進退之分實繫國家利害之機則其居也敢懐
竊位之安其去也豈止全身之計輙殫拙訥上瀆髙明
(中謝)伏念臣本以庸妄出於孤單學不通方識非慮逺
徒以遭逢先帝誤被聖知擢自諸生俾㕘大政伏遇皇
帝陛下膺期出震繼統當天方聖政之惟新思羣材而
並濟臣以衰遲之朽質久當機要以妨賢有守經泥古
之愚無應變適時之用考於外論早合黜幽伏䝉陛下

廓大度以兼容謂衆惡之必察特加庇覆俾獲保全固
當勉勵疲駑誓圖報効而臣量盈噐極福過災生兩目
眊昏積年舊苦中消渇涸新歳所加精液消澌志與神
而俱耗革膚朘削氣將力以俱殫臣若猶強殘骸竊貪
厚禄坐取敗官之責上累知人之明苟以此致興於人
言則乃是可畏之公議異夫誣謗難復主張此臣所以
深自揣思敢陳悃廹伏望陛下曲垂睿眷俯察愚衷念
其獲親日月之光頗歴歳時之久居常碌碌曽莫異於

片言一有紛紛遂獨當於衆怒尚乏周身之智豈堪為
國之謀因其自訴於病衰幸俾獲逃於罪戾退之散地
得盡餘齡則臣永荷天地之恩敢忘犬馬之報

　　乞外任表　　　　　　　　歐陽永叔

　　生貪國寵既以難安仰叩帝閽期於必達(中謝)伏念臣
早縁幸㑹親覯休辰以一經之腐儒叅萬機之密論違
時背俗速謗招尤雖無獨立弗懼之明粗懐可殺不辱
之節所以強顔忍恥不知軒冕之榮加之多病久衰難

勝筋力之任近從去歳益以中乾渇如鼹䑕之飲河喘
若呉牛之見月多言外噪衆疾内攻心已自危豈足當
於謀慮力雖欲強幾不至於踣顛方奮銳於壯時猶無
可道逮摧傷於晚節亦復何堪雖幸聖君容覆之恩豈
逃神理滿盈之罰苟不知退其將殞生伏願皇帝陛下
推天地之私回日月之照察臣粗識㢘恥閔臣遽此衰
疲丐以一州俾從素志如此則力排羣議已荷於保全
遂養殘生更繫於亭育雖同草木之賤尚識造化之仁


　　乞出表　　　　　　　　　　王介甫

　　丞相之職天子是毗方當圗政之憂勤難以養疴而昩
冒輙輸情素仰丐恩憐(中謝)臣叨被鴻私誤尸揆職堯
仁天覆幸荒穢之兼包湯聖日躋顧卑凡而自絶尚惟
許國姑示忘軀豈意眩昏甫新年而寖劇更知駑蹇難
重任之久堪伏惟皇帝陛下明燭隱㣲惠綏羈拙閔其
積疢收還上宰之印章賜以餘年歸展先臣之丘壠生
當擊壤以詠矜容之德死當結草以酧含育之恩


　　乞出表　　　　　　　　　　前　人

　　使陪國論惟亮天功必用強明乃能協濟豈容昏瞀可
以叨居進冒聰聞罄陳危悃(中謝)伏念臣逮侍先帝列
官外朝晚以求歸因為病廢伏遇皇帝陛下召還詞禁
擢預經筵收於衆惡之中諏以萬機之事搆讒誣而並
至輙賜辨明推孤拙以直前毎䝉開納陛下所以遇臣
者可謂厚矣臣之所以報國者終於缺然豈理勢之獨
難抑才能之素薄方懼過尤之積乃罹疹疾之加比欲

外乞州藩易以就營醫藥重念采薪之弗給尚何守土
之敢謀輒縁不能者止之言庻免貪以敗官之悔伏望
陛下曲垂仁惻俯記愚忠賜以分司一官許以江寧居
止則天地之德實有施於餘年犬馬之勤冀或輸於異
日

　　乞出表

　　明主訓辭之寵宜即奉承匹夫志守之愚敢覬矜允(中
謝)竊以品制百為總裁萬物任怨蓋難於持久服勞安

可以獨賢所以中外迭居是為祖宗故事况於疲曵加
以瞀昏若由昧冒而無慙其必顛隮而不救臣過叨睿
奬備進近司當循名責實之時故任怨獨多於前輩兼
蠲令改制之事故服勞尤在於一身雖䝉全度之恩僅
免譴訶之域其於多故實以難支矧疾疹之交攻且事
為之寖廢伏望皇帝陛下昭其悃愊假以優游使得休
養於衰疲以示保全於孤拙

　　乞出表


　　聖恩所及有隆天重地之施私義未安有深淵薄氷之
懼(中謝)竊惟成湯髙宗之世有若伊尹傅說之臣其道
格於帝而無疑其政加乎民而丕變后惟時義相亦有
終迨乎中世之陵夷非復古人之髣髴忠或不足以取
信而事事至於自明義或不足以勝奸而人人與之為
敵以此乗權而久處孰能持禄以少安此臣之慮危於
居寵之時而昧死有均勞之乞况於抱病寖以瘝官兹
蓋伏遇皇帝陛下道與日躋德侔乾覆哀一夫之失所

樂萬物之皆昌矧夫眷遇之優既已勤劬之久宜䝉善
貸使獲曲全賜其疲賤之身假以安閒之地則敝車無
用猶可具於勞薪棄席未忘或再施於華幄

　　乞出表

　　私懐懇至已具布聞聖訓丁寧未䝉開納敢冒崇髙之
聽再輸悃愊之情(中謝)臣聞任賢之方要其有用陳力
之義止於不能苟弗集於事功且重罹於疹疾豈容叨
據以累聖明伏念臣猥以孤生親逢盛世昩於量已志

欲補於休明失在信書事寖成於迂濶毎煩出論上慁
聖聰久知素願之難諧繼以積痾而自困辭而去位庶
逃竊食之誅勉以就工重荷包荒之德雖貪順命終懼
妨功伏望皇帝陛下閎度有容大明俯燭時垂矜允俾
遂退藏如此則孤進之身獲全生於末路具瞻之地得
改命於時材

　　乞出表

　　封奏上昭未能感徹訓辭下逮更誤褒加(中謝)臣聞恕

以及物者君之仁量而受事者臣之義蓋世之道有升
而有降故士之行或肆而或拘遭聖治之包容冀私誠
之獲遂伏念臣自䝉任使已歴歳時雖或售於小忠曽
莫禆於大政迨兹癭疹乃始告勞姑以免邦憲之詰誅
何足汙上恩之奬勵使人狎至詔㫖屢頒秪荷顧憐重
懐感悸非不願粗施其朴學庶幾以仰副於鴻私顧惟
剛德之寖亨方奮睿謀而獨斷辨忠賢之可任既示弗
疑察奸罔之為朋將知所畏人宜盡力朝豈乏材寧容

昏憊之餘尚冒寵靈之厚伏望皇帝陛下離明俯燭解
澤旁施矜綿力之既愆監近司之或曠俯從控愬實允
詢謀雖已事之無稱難言報國冀餘生之未冺尚獲捐
軀

　　乞出表　　　　　　　　　　邵公濟

　　使㫖屢臨備宣德意詔詞繼下益佩恩私再冒嚴誅仰
干鴻造臣(中謝)伏念臣孤單寡與結納無竒濫處周行
久叨連帥荷收憐於逺服俾待罪於樞庭坐籌决勝之

罔功解難排紛之無䇿未委司敗獨賴聖知握髮數愆
空驚白首撫膺増愧唯嘆赤心顧兹福過以災生實因
力小而任重伏望皇帝陛下特垂淵聽俯諒㣲誠逸以
真祠置之散地俾愚衷之無負庶衰疾之有瘳來日尚
多敢憚捐軀之義餘生或冺猶思結草之忠

　　乞出表　　　　　　　　　歐陽永叔

　　事君之節雖盡瘁以為期量力而行有不能而則止敢
瀆蓋髙之聽瀝陳至悃之誠(中謝)伏念臣本出羈單粗

知業履逢右文崇學之代竊並羣英之游當好問納諌
之朝獲從諸老之後遂䝉奬用叨貳機衡幸四海之無
虞得容尸素荷三聖之殊遇特察孤忠坐貪寵禄之榮
不覺歳時之久而餘齡向晚百疾交侵四體癯羸甚已
衰之蒲栁雙瞳眊瞀幾不辨於騧驪頃自去秋累陳愚
欵先皇帝惻然垂憫慰以恩言許至新年俾解重任萬
乘之仙游忽逺孤臣之素願莫從方今聖統嗣興重明
繼照人神胥恱中外晏然顧無避事之嫌敢遂乞身之

請伏望皇帝陛下特回睿斷俯察懦衷念孤根之易危
哀小噐之難用置之閒處賜以保全如此則天地之仁
曲從於物性犬馬之報尚識於主恩

　　乞避位待罪表　　　　　　　汪彦章

　　天事常象俄謫見於星文帝德罔愆蓋咎由於臣等亟
上需章之請願從齊斧之誅未賜矜從若為退聴(中謝)
伏念臣等猥縁誤寵叨汙近司才不適時初無一日之
效罪乃累國至干三光之明既貽當宁之憂寧有在庭

之理敢圗睿聖意在寅恭任天下之責而欲以身先修
胸中之誠而不為文具外象無虚應捷如形影之相隨
倘變未能銷移寘股肱而奚益肆加訓勉深積兢危伏
望皇帝陛下垂察父之仁體昊穹之意選於俊傑付以
經綸無嫌大正於刑書勿使更妨於賢路既王省惟
歳朝廷皆有用之才則德聚占星社稷享無疆之福

　　乞避位待罪表

　　天文見異既騐實於保章政路非人宜自拘於司敗屢

布囊封之懇未行䇿免之誅尸禄為羞寘躬何所(中謝)
伏念臣偶縁人乏叨預政機雖有戅愚慕蕭生之憂國
畧無事業如伊尹之格天致星氣之飛流勞宸衷之儆
戒靖言塞變敢復逃刑爰席藁以自陳終叩閽而莫聴
雖一人退托引過失以自歸然四海沸騰謂調燮之安
在伏望皇帝陛下稽各王之訓採輿論之公原大異之
來臻皆具臣之所致博求賢佐共修五事以承天毋循
虛文徒使百官之降物


　　乞避位待罪表　　　　　　歐陽永叔

　　任非其人則官必曠職時多闕政則天為降災惟譴咎
之有歸難僥倖於獨免(中謝)伏念臣本以庸妄遭逢盛
明擢貳宰司與聞國政不能叶宣上德甫車導至和頻年
以來害氣交作春饑已甚饉疫相望秋潦暴興覆溺無
數下致生民之愁苦上貽聖主之焦勞臣獨何心安於
厥位舉朝廷之典法便合黜幽賴覆幬之寛仁尚容自
効伏望皇帝陛下特回天造俯察愚忠俾解政機推行

憲罰以塞上穹之降責以警庶位之鰥官然後別選
英賢俾居㕘輔益圗更化之術上副求治之心自然人
神以和災眚咸弭不惟臣適其分亦俾國無屈刑

　　乞避位待罪表

　　上天告戒比屋罹災䖍思銷異之方願避進賢之路特
迂聖訓未諒愚誠退自省循豈遑安處(中謝)伏以天人
之相去不逺見於事者若響之應聲賞罰之至要易知
舉其大則以一而警百是以政有得而有失則災祥以

類而來官若成而若虧則黜陟以時而舉伏念臣猥由
愚陋進冒寵榮一秉政機五更歳律相府之事無不總
既皆得以與聞斯人之徒不聊生欲於何而歸咎辜朝
廷之委任貽君父之憂勞此而不誅何以勵衆伏望皇
帝陛下奮然睿斷赫以皇明理其曠敗之愆正厥經常
之法置之散地全以寛恩誓堅犬馬之心終効涓埃之
報

　　乞避位待罪表


　　隂沴干時聖心軫慮明詔一下羣臣震惶况居任責
之司敢為幸免之計(中謝)伏惟皇帝陛下自膺眷命光紹
丕圖總攬萬機之繁講求三代之治旰不遑食勵文王
之小心行之以勤躬伯禹之盛德固已生民受賜品彚
䝉休宜召至和以來嘉應而善氣未効時災洊臻惟天
聰明異不虚出示人警戒咎必有歸所以三事之臣連
章瀝懇况臣最為濫竊尤玷寵榮方平日以尸居不知
引分及敗官而宜罰其敢逃刑伏望陛下俯抑至慈深

思大譴退其不肖以為修政之先不以空文庶得應天
之實

　　乞宫觀表　　　　　　　　司馬温公

　　竊以不能者止蓋量力以効忠有疾則辭豈愛身而避
事輙殫悃愊上瀆髙明(中謝)伏念臣學古迂踈受材淺
薄惟期不欺而行已豈謂有志於濟時徒以辱先朝過聴
之知荷陛下非常之眷越從散地擢處近司雖智力之
已窮諒毫分之無補屬嬰衰疾累涉旬時沉綿幾及於

膏肓羸瘦僅存於皮骨桑榆向暮藥物難瘳未知朝謁之
何期惟恐顛隮之無日干錢賦禄豈髙卧而可當三事
列居非飬痾之所處夙宵興念怵惕匪寧何待人言固
當自省伏望皇帝陛下仁深惻隠明燭幽㣲曲成萬物
之宜不奪一夫之守使其全進退之義察其無矯激之
心早賜允俞俾遂安養伏乞令臣宫觀差遣一任下情
上達必冀於感通人欲天從終期於得請

　　乞宫觀表　　　　　　　　　王介甫


　　疏榮特異敢忘圖報之忠陳力弗能當布可辭之義(中
謝)伏念臣晚陪興運久迂近司戅愚弗逮於清光衰疾
更成於瘝曠苟免大呵之責乃叨異數之加授以戎旃
班之宰席松楸舊國實使鎮臨蒲栁殘年見為榮耀顧
在宣化承流之地方當循名質實之時疲曵難支顛隮
可畏仰祈睿眷俯狥愚衷并解將相之官外除宫觀之
任託依田里瞻守丘墳尚憑伏養之私終獲夷瘳之福
敢忘䇿勵更復糜捐


　　乞宫觀表

　　軺傳俯臨璽書狎至仰荷眷存之厚第懐感悸之深力
有不勝勉非所及輒輸危懇再冒天威(中謝)伏念臣久
悞至恩力難圖報過尸榮禄易取災危力憊矣而弗支
氣喘焉而將蹶窮閭掃軌斯為待盡之時幕府建旄豈
自飬痾之地所懼曠瘝之責敢辭逋慢之誅伏望皇帝
陛下照以末光遂其㣲志使壇陸之鳥無眩視之悲濠
梁之魚有從容之樂庶圖瘳復更誓糜捐


　　乞宫觀表

　　筋骸衰朽僅有餘生肝膈精㣲簡在聖德豈圖寵奬未
賜矜從輙冒威尊更輸情素(中謝)伏念臣久妨機要初
乏涓埃苟免庶尤實荷恩私之至敢縁多疾更尸名噐
之崇比辱使軺係宣詔㫖深惟䇿勵仰稱龍光而况病
瘵有加療治無損辭榮家食乃為理分之宜干澤自榮
尚恃眷憐之舊伏惟皇帝陛下衡聴萬事噐使衆材念
其黽勉之終難假以便安而少愒庶希體力圖報毫分









　　五百家播芳大全文粹巻七中


　　欽定四庫全書

　　五百家播芳大全文粹巻七下

　　宋　魏齊賢

　　葉　棻同輯

　　陳乞表

　　乞致仕表　　　　　　　　　蘇子瞻

　　七十致仕國有舊章再三上聞情非虚飾(中謝)伏念臣
早塵顯仕才本空疎晚依至道心存止足年方未及亟

問閒官老即當休懇求謝事陛下矜憐耆舊特屈典常
許帶賜名坐臨仙館臣眷戀德澤難於固辭勉強衰遲
領此深眷空縻厚禄已復三年仰愧朝廷俯慙朋友敢
縁禮律之舊力丐筋骸之餘蓋陛下欲優容老臣而臣
之䝉賜已久臣將畏避滿溢而陛下之流澤愈深誠恐
一朝溝壑之虞遂有終身負乗之恥逮此未冒得以自
陳伏惟皇帝陛下成物自天愛人以德君臣之際非獨
以爵禄豢養為恩進退之間固將以名節始終為意誠

使臣得退伏閭里歌詠聖時行葦無牛羊之憂蒲栁免
風霜之患則私心自得國體兼存區區悃誠實冀得請

　　乞致仕表

　　老而求退豈以為名病而得閒本其至願飛章自乞誠
意未孚特䝉賜書勉以就職(中謝)臣聞引年去位事君
之舊章懐禄忘歸人臣之深戒自昔不得謝者在禮雖
或許之然皆廟堂注意之臣疆場折衝之任邦家倚以
為重神人賴以為安留之者既自有詞居之者誠亦無

愧是以禮存權制人絶間言未聞退處閒官坐縻厚禄
竊此異數晏然偷安伏念臣早事三朝晚遭興運首被
揀擇與聞幾㣲貪戀聖明豈有窮已徒以寵禄盈滿懼
速顛隮筋力衰疲理難勉強幸縁舊典敢固自陳伏惟
皇帝陛下量極乾坤德隆父母因至誠之勤請杜無名
之誤恩念臣平生粗守㢘隅恥於僥倖使臣今日得安
分限即是恩私區區寸誠得請乃已

　　乞致仕表


　　誠發於中一言可信恩加望外再請未從顧惟衰朽之
年久竊尊榮之寄雖䝉異眷敢以自安(中謝)臣聞事君
之禮少壯不敢不勉行已之義老病不可不歸壯而不
勉則失時老而不歸則忘恥今臣心力衰退手足支離
謝事之期已逾三歳訴天之請蓋又累年况復同列之
間比多得請而去臣言詞淺陋未足以回天勢力孤單
中無與為地苟遂盤桓顧寵俯仰懐慙志不克伸沒有
遺恨伏惟皇帝陛下至誠樂善多士克生元首股肱自

足名世奔走先後未嘗乏人豈臣去留足為輕重徒以
遺簮可念遂忘朽敝之難堪老馬尚存不知馳驅之下
逮致之顛覆之地恐非愛惜之宜故寵臣以尊名不若
使臣得全㢘恥之為貴畀臣以厚禄不若使臣得守分
限之為安凡厥保全之餘斯皆聖明之賜力陳危懇尚
冀必從

　　乞致仕表　　　　　　　　歐陽永叔

　　再貢封章乞從致仕伏奉詔書宜不允者竊稽典禮退

止一辭上凟睿慈臣今三請雖未忍捐棄之意曲煩再
諭以丁寧而不勝廹切之誠尚冀終䝉於開可(中謝)伏
念臣稟生至陋力學不強徒以畧誦仁義之言粗知㢘
恥之節早縁一藝擢自諸生智非先見之明材無適用
之敏但知報國不敢謀身惟枉尋直尺之不為故圓鑿
方枘而難合以致被侵陵於羣小遭詆毁之百端而臣
忍辱強顔踰時歴歳蓋思責任之方重顧於去就而難
輕今者幸䝉寛恩獲保孤拙脫於死地優以便藩既無

功於勤勞徒坐尸於寵禄加以艱危備歴憂患尤多老
將疾以偕來形與神而盡瘁昔而少健黔驢之技已殫
今也病衰駑馬之力難強始露腑肝之懇乞收骸骨而
歸迹臣前後之心可見遲回之久不敢同於妄舉蓋幸
冀於必從伏惟皇帝陛下推天地之仁垂日月之照察
臣既非狷憤以肆一朝之忿又非矯激而希髙世之名
本由多難之餘誠以不能而止矜其朽憊賜以哀憐許
上印章退居田里使病樗臃腫盡爾天年斥鷃逍遥遂

其物性幸克成於素志惟仰賴於鴻私

　　乞致仕表

　　上恩曲諭已至矣而丁寧下愚弗移但頑然而迷復論
罪合當於誅戮原情尚冀於矜從(中謝)伏念臣以空言
少實之文守泥古不通之學遭逢亨㑹玷竊寵靈禄利
己豐乃辭陳力恩私未報輙欲便身推是以言固難逃
責若乃艱危險阻僅存將盡之餘齡沮辱摧傷無復平
生之壯氣加以形體衰颯疾病侵陵顧雖戀於軒裳遂

退甘於畎畆語其此志又若可哀自申五請之勤已涉
三時之頃天慈惻隱聖度優容為駑馬雖疲顧伏轅之
已久而遺簮至賤念舊物而不忘臣當上體至仁勉安
厥位而夏秋交際痾疹日沴弱脛零丁惟存骨立昏曈
眊瞀常若𡨕行未知痊損之期終當廢去而苟遂退休
之懇尚竊榮名是敢更殫悃愊之私冀動髙明之聴伏
望皇帝陛下推乾坤覆載之私廣日月照臨之光少寛
屢瀆之刑俯狥至誠之德庶使戒滿盈而歸止免災疾

以全生老安治世之和永荷終身之賜

　　乞致仕表

　　恩深煦嫗感極涕洟雖情有廹於危心不知自止而辭
已窮於累牘幾至無言惟以至誠期於必逹自乞憐於
君父不復謀於蓍龜(中謝)伏念臣家世單平性姿中下
少從官學本免饑寒不自意於遭逢遂進階於華顯然
而羣材方茂蒲栁未秋而早衰衆駿並馳駑駘中道而
先乏而向荷難勝之任用竊踰分之寵榮風波憂畏而

慮已深疾病侵陵而老亦至故自辭於機政即謝願於
軒裳䝉上聖之至仁念三朝之舊物毎曲煩於訓諭久
未忍於棄捐竊惟臣之事君必本忠信言不顧行是為
罔欺而臣口日誦於田閭身坐貪於利禄可畏至公之
議何施有靦之顔毎自省循莫遑啟處豈敢妄避再三
之煩瀆猶希萬一之矜從伏望皇帝陛下特軫天慈俯
回睿聴察前言之可復蓋屢請者有年哀下愚之不移
俾卒成於素志徇其素志乞以殘骸臣若得上還印綬

於有司自駕柴車而就路晚節知無于大過沒齒永荷
於鴻私

　　乞致仕表　　　　　　　　　晁之道

　　負罪竊食深慙大恩縁衰乞骸仰干洪造籲天瀝懇跼
地汗顔(中謝)伏念臣拙疎無他孤陋自守賴先臣之緒
業荷累聖之寵知誤國使令甘心殞越咎已深而猶貸
斥不逺而遽歸仍玷宫祠復還官秩省分悉踰於志願
殞身莫報於生成冀縁愛物之心遂露挂冠之請敢自

忘於罪戾實終恃於恩憐伏望皇帝陛下憫惻尫殘照
知悃愊及未填於溝壑俾獲返於丘園死節捐軀悵慙
素志酣歌擊壤欣餞華顛乞特許臣守本官致仕

　　乞致仕表(代)

　　仕當知止賢哲之所共由恩有匪頒今古以為至寵敢
援禮典盡布懇誠(中謝)伏念臣遭世盛明置身通顯服
勞四紀受寵五朝任毎過而食浮志雖勤而效寡久玷
遺老積慙誤恩故自累歳以來頻露引年之請至親灑

於宸翰示曲加於眷慈謂雖粉骨以莫酬夫豈乞骸之
可必仰貪聖世又閱期年愈羞克壯之猷空忝居留之
任矧已愆於膂力猶分秉於節旄揆非所宜去乃為稱
伏望皇帝陛下載矜遲暮俾遂退休既獲解組之私仍
免洿朝之恥生無後咎沒有餘榮終愧大恩不踐裹尸
之志勉尋舊學尚追擊壤之歌

　　乞致仕表

　　忱辭已竭淵德未回謂據經而可言敢呼天而力請自

忘進越蓋恃哀矜(中謝)伏念臣噐淺才疎力衰齒豁階
嘗陞於一品報即乏於萬分載典鑰於北門就秉旌於
南土但經歳月終愧寵靈雖天地至恩未忍捐棄而桑
榆暮景止合退休老益慕君病難報國惟有以時乞身
而去庶幾不累知人之明矧疲薾之有加覺顛隮之必
至冀能逺恥非欲近名伏望皇帝陛下覆以慈仁愍其
衰謝未及填於溝壑俾獲返於田廬餘生幾何皆上所
賜固慙疏傅豈敢竊大夫之賢自比華封猶能祝聖人

之壽

　　乞致仕表　　　　　　　　　趙承之

　　事君以忠豈致身之足吝不能者止懼陳力以難勝矧
當覈實之朝敢廢省躬之義輙輸懇至仰控髙明(中謝)
伏念臣起自諸生素無他技荷累朝之眷遇歴數紀以
馳驅先帝擢於稠人待以國士陛下收之末路寘彼從
官苐勤夙夜之勞曽乏涓塵之補向分符於嶺嶠實寄
命於炎陬因冒瘴氛遂嬰首疾疹已深於歳序事嘗簡

於天聰自膺出戍之行屢屬沉痾之疾時中瞑眩詎保
顛危雖勉強朝昏僅未墮於職守而叨逾寵眷懼愈速
於災殃敢援戒得之規用布乞身之請伏望皇帝陛下
天慈博愛聖度曲全憐其命分之竒窮廹以年齡之晚
暮許上印紱聴歸里閭庶憑帷蓋之仁少愒桑榆之景
鳴鐘戒旦勉貽誚於冥行故里言歸尚叨榮於晝錦

　　乞致仕表　　　　　　　　　劉莘老

　　近上封章願還官政伏奉訓勅未賜允俞者忱辭冒貢

蓋揣分以宜休温詔發中尚推仁於不忍荷眷私之特
厚嗟感涕以無從瀆罔避於再三情既殫於萬一(中謝)
伏念臣生惟孤介性實顓愚讀書妄意於功名委質幸
逢於際㑹誤被恩榮之若此所宜報稱以何如故奔走
於四方未嘗避事雖典司於内史不敢辭難明主既亮
其樸忠衆議頗知其強力况此邉隅之久晏偶當年榖
之屢豐在人情宜可偷安於官事粗能塞責徒以年既
老而將耄病得衰而更侵顧差劇以難常豈安全之可

恃與其誤驅勞於緩急無所辭誅曷若保進退於初終
自謀引去及未填溝壑之際願得骸骨而歸仰冀聖慈
俯從人欲伏望皇帝陛下曲矜舊物洞照丹誠憐其奉
事頗勤幸無罪盩憫其筋力難強非有覬覦俾獲謝於
盛時庶克全於晚節華山歸馬豈無戀於華軒靈沼游
魚尚永依於至德

　　乞恩澤表　　　　　　　　　宋子京

　　叨華禁從逢聖誕期輒丐餘榮更延賤息(中謝)伏念臣

有男試將作監主簿定國久踰冠齒粗習儒猷向因臣
兄以猶子之親預㕘士食逮臣䝉持槖之列已及䕃條
顧縁試秩之初未齒為真之籍敢因盛節就冀成恩庶
將稚䝉兹敦義教省身可勉收報為期

　　乞恩澤表

　　籍塵秘禁身託近藩大饗在辰職來預慶縁從官之舊
比有任子之功條輙忍靦顔更申妄請竊以臣男彦國
甫當䝉孺粗訓義方未專一業之勤遽覿千齡之盛不

能自逹庸丐賞延幸當朝霈之覃冀預士名之食倘榮
於嗣獲寵而家願交勵於樸忠得永酧於覆育丹愚所
願殞踣無忘

　　乞異姓恩澤表

　　幸班禁近獲造光華凡再侍於明禋得推恩於異姓敢
援新制以寵私閎伏念臣有舅進士朱某㓜習藝文世
承紱冕未預鄉華之薦久懐家食之慙以臣永嘆渭陽
希榮母黨願筮仕途之籍以光孝治之辰誓罄涓埃共

期酬補

　　遺表　　　　　　　　　　　曽子固

　　犬馬之質難駐於頽齡日月之光尚攀於愛景(中謝)伏
念臣出於悴族進於謏材文辭講說制策之科衆稱華
選儒館掖垣經帷之職世謂清塗獨徧竊於美名蓋親
逢於亨運至於總銓衡之要劇領京邑之浩煩蔑有勞
能可論報稱冒寵靈而過厚致災疚之交攻廹霜露之
所侵且將澌盡幸髮膚之無毁得以全歸方去闕庭長

投泉壤輙陳遺志猶及能言伏願皇帝陛下御六氣之
和慎調興止享萬年之祚永庇華夷再念臣偷殘息之
僅存覬餘恩之可丐敢祈仁眷終賜矜憐臣有男進士
㟸孫男某親堂弟茂共出寒鄉稍親薄技葑菲不遺倘
㣲禄之獲霑魚菽可供庶遊魂之未餒伏望聖慈並於
文資内安排妄兹干澤愧在忘㢘保存歿之孤蹤託始
終之大賜生而無益曽莫及於銜環死或有知猶庶幾
而結草


　　遺表　　　　　　　　　　　蘇子由

　　衰病既侵大期將至顧窮日景瞻戀聖時忍死一言瞑
目無恨(中謝)伏念臣少年感慨有志功名晚節遭逢屢
經驅策總戎西北方朝廷旰食之秋為國威懐正將帥
分憂之日誓將勉勵少答恩私而施設未遑罪戾隨至
荷聖神之普照曽竄逐之幾時安居里閭退迹漁釣誠
心自信冀天日之尚回歳月潛移謂俯伏之可待而命
之弗予𡨕不自知俯仰之間彌留已甚伏惟皇帝陛下

躬堯舜之明哲復漢唐之緒餘引領太平之功側身同
德之士臣雖竊見其始而莫究其終興言及兹銜痛沒
世然臣聞之惟至誠可以格物惟至仁可以安人刑非
為治之先兵實不祥之噐此皆陛下聰明之自得老生
平昔之常談將死之言庶幾於善苟有取於萬一則雖
沒而猶生

　　遺表(代)　　　　　　　　　　黄魯直

　　依日月之末光未殫報國愒桑榆之晚景忽慟窮途輙

輸將死之言倘動蓋髙之聴(中謝)伏念臣生長孤外遇
逢聖明學淺而志卑才拙而用小先皇帝攟收流落湔
祓塵泥擢登清禁之班許以經逺之噐二聖臨御四門
穆清無補涓埃薦䝉轡䇿長地官術不足以富國丞相
史志不足以回天少寛素食之憂得備維藩之寄重分
虎節出拊方州雖受命即行驅除夙駕而短生無禄隕
越路隅猶結戀於清時敢憲忠於未暝伏念皇帝陛下
尊事耆老延登俊良緝熈六藝之光明靈承七廟之謨

烈盡子道以法舜之孝師天常以體堯之文國家膺無
疆之休㣲臣釋沒齒之憾

　　遺表　　　　　　　　　　　汪彦章

　　死生猶夜旦之常理之必至犬馬愛蓋帷之賜恩則長
辭假纊息之須臾貢芻言於咫尺(中謝)伏念臣起家一
介委質五朝道君擢貳機衡去國坐逾於一紀淵聖收
還廊廟冒恩僅及於半年由經世之才疎故在廷之日
鮮昨屬裔夷之謀夏適當公輔之無人誤辱延登俾圗

康濟運籌决勝安知先物之機覆餗興災果致妨賢之
咎㑹真人之起鄗陪多士之興周纔望清光即膺煩使
冀桑榆之晚景輸塵露之㣲勞而臣力與願違衰將疾
至不圖交印之始已困負薪之憂今則脈遽濇沉氣將
澌盡莫扈征遼之役徒懐城郢之忠伏望皇帝陛下紹
舊監新宅中圖大克勤克儉用祖宗可久之規作福作
威合中外至公之論簡蒐卒乘褒禮忠良上以迎二
聖之還下以正四夷之守臣報恩已矣戀闕澘然走仲

逹於渭濱雖非所及亢杜回於輔氏猶或可為

　　遺表　　　　　　　　　　　晁之道

　　數必有盡又安足悲忠則無窮敢不自力暫駐已頹之
力勉陳將死之言(中謝)伏念臣奮起諸生遭遇熈朝備
陳委使進服清華迭分總於師干屢往陳於境土綿薄
雖慙於報効聖明獨亮其樸忠心隨力殫老將疾至冀
因閒局漸息沉痾旋被眷私特加命召即欲扶持朽質
瞻望威顔而臣寵禄滿盈災疾崇降浸趍危殆已極膏

肓存愧深恩沒懐餘恨猶貪戀於聖世願傾竭於愚誠
伏望皇帝陛下益廣舜聰祇循堯道日勤庶政以圖治
時忘萬事而嗇神永俾黎元均䝉福祉臣今指期待化
假息陳辭即萬鬼以為隣籲九天而永訣長負褁尸之
志徒傾結草之心

　　遺表

　　死生大矣方乗化以長辭君親臨之尚呼天而永訣力
駐已頹之景勉陳將死之言(中謝)伏念臣學不通方才

非適用荷累聖之眷奬躐處髙華迹一門之寵光最為
遭遇伏䝉皇帝陛下念神考誤知之遺意記先臣盡節
之往勤超先時髦陪預初政力雖殫於駑蹇愚自扺於
譴訶迄䝉貸物之慈獲遂首丘之志寵臨既溢災疾荐
臻顧未酬於丘山猶有冀於藥石而遊波不返知難戀
於明時餘息僅存願少輸於危悃伏望陛下益觀成憲
永御泰和畢來萬國之歡心並受三靈之繁祉毎念功
於先世思加惠於曩愆臣負釁沒身感恩入地生固無

益志已愧於捐軀死如有知忠尚圖於結草

　　遺表(代劉寳學)　　　　　　　胡明仲

　　臣某言生也有涯孰逃定數死而不朽難跂前修獨餘
垂盡之忠仰籲蓋髙之聴(中謝)伏念臣蚤慿世賞浸歴
仕途昨屬外臺入丞卿寺偶鎮府上扞城之代於機司
叨中秘之嚴繼竊使華俄丁家難值神武中興於丕祚
而師干初試於邊庭世歴艱虞家傳忠義妄意功名之
際㑹不虞材畧之卑凡祇赴詔音亟聞除命坐談將幕

曽無虎豹之韜攝事帥藩寧有鸛鵞之陣盡瘁謬輸於
筋力論功蔑著於毫毛投竄是宜甄收未替出駕軺車
而撫士歸分符竹以臨民尋從祠館之便安擢付江壖
之要重疏榮渙汗還綴甘泉而臣識昧逺猷噐慙大受
與時寡偶造事多窮推擠頻嘖於煩言保庇盡歸於王
度雖幸家庭之逸敢忘軒陛之思尚冀駑駘或堪策厲
詎知蒲栁頓廹風霜顧靈劑以何施悲逝川而莫返將
捐朽質勉貢善言伏望皇帝陛下並日照臨侔天覆幬

持守盈成之治柔能逺邇之情燮太和於穆清措羣品
於熈晏大觀在上永隆不拔之基與物為春坐享無疆
之厯臣委身長夜絶望穹宸拖司㓂之紳不能下拜寢
大夫之簀獲以正終

　　遺表　　　　　　　　　　　張安國

　　數莫逃於生死竟欲何言恩未報於君親沒有餘責忍
須臾之殘息聲激切之遺哀目斷而魂且將離泣盡而
血無以繼臣(中謝)伏念臣奮身孤外逢世休明早竊讀

於父書妄舉干於君禄命卿論秀不自意於先登射策
决科乃首䝉於親擢遭時宰之媢疾逮臣父以排擠保
全皆太上之恩簡㧞出諸臣之右唯時英俊尚或沉於
下僚顧非賢能獨不待於次舉初典校於中秘俄寓直
於西清謂魯魚亥豕之未分何草創潤色之能稱在廷
之日雖鮮許國之心則堅多收箕斗之虚名寖誤冕旒
之虚眷一麾出守敢言宣力於藩條三折知醫因頗究
心於民瘼纔十更於歳律凡六易於守符近由江浙之

間逺若湖湘之外南薄桂海北臨荆州閫寄非輕轍環
幾徧雖無問馬及羊之智鈎致名聲而有帶牛佩犢之
風粗宣條教方當陛下大有為之日安有人臣不能成
之功實欲許以驅馳庶少禆於經理不能退安於田野
猶將終養於庭闈竟嗟忠孝之難全竊悼身名之俱殞
由才疎意廣福過災生未容解免於人非固已難逃於
鬼責視景曽桑榆之未遇望秋有蒲栁之先零僅諧啜
菽之歡乃困負薪之疾既危惙之已甚猶洞屬以無時

氣屬纊以少延手封章以冒貢伏望皇帝陛下祇循堯
道益廣舜聰務得賢以立太平之基因敺民而躋仁壽
之域更徐審於上策以無忘於中原思祖宗如在之靈
永社稷無疆之福臣今齎志以亡沒忍銜恨而不言更
餘結草之忠誓圖報効無復採蘭之緒養冀哀矜

　　遺表　　　　　　　　　　　張安國

　　大化不留已悟有生之幻鴻恩未報敢忘忍死之言輙
申犬馬之情仰凟髙明之聴伏念臣早從疎陋出際休

明被遇三朝服勞二紀但知守古人難行之學不能為
世俗適用之文才既乏於寸長道實恐於逺泥然叨塵
法從謬掌宸綸屢易郡符久閒祠籥顧便安而竊禄宜
盈滿於興災果膺疾於疹瘍莫遑安於藥石日暮途逺
難駐景於須臾事與願違冀陳忱於毫髪爰慕史魚之
諫仍希魏徵之忠隕淚無從籲天有請伏願皇帝陛下
聰聖勿蔽智勇必行進君子而退小人寛民力而勤庶
政紹復祖宗之法度整頓乾坤之綱紀故使海内傾心

上天悔禍叛臣假息行巻土以來歸勍敵憑陵即倒戈
而逺遁迺二聖重歡之日還九州共貫之風遂同光武
之中興不比晉元之南渡臣獲死牖下長謝人間䑛犢
之悲惟忠孝必先於愛子結草之報雖泉壤不敢以忘
君臣無任



　　五百家播芳大全文粹巻七下

