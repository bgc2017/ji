







　　欽定四庫全書

　　五百家播芳大全文粹巻九十六

　　宋　魏齊賢

　　葉　棻同輯

　　祭文

　　名賢　　尊官

　　祭黄尚書文　　　　　　　　朱晦翁

　　大道既隱淳風日敝氣鍾于人鮮克全粹習而益逺輕

肆苟媮言如可重考行則羞猗歟我公受材特異不假
脩為嘿與道契端莊靜一終日欽欽不動而敬神保是
臨賔于王庭昌言大對庸弗順隨久斥于外晚歸獻納
正笏垂紳時而後發一言萬鈞誾誾省曹侃侃禁闥權
倖顧之心摧氣奪孝慈槨幬未返北征引經抗疏罷宴
請行帝嘉其忠衆服其勇咸惜公行係國輕重公嘗老
矣茲復告歸祖帳東門觀者歔欷公在故鄉恂恂翼翼
士夫髙仰逺邇承式帝曰懷哉舊學之賢乃詢乃訪加

璧以先公拜曰都此帝之德盡言不隱是乃臣職公年
雖老不杖不扶謂當起復駟馬安車一病踰年竟以喪
告疏有遺忠當宁震悼嗚呼哀哉某以晚學獲游公門
望公容貌鄙寛薄敦唯其躁輕弗克持久公不鄙焉撫
接加厚去嵗之春入拜公堂公時已病志氣則强正冠
肅容不異平日端拱立談教告諄悉豈謂此别遂隔死
生聞訃欲往竹符是縈冩哀陳詞清綿走酹想像德容
恍若瞻對顧惟媮惰不克其躬永言疇昔以此負公


　　祭劉樞密文　　　　　　　　朱晦翁

　　在昔嵗秋公病欲絶自力為書來告永訣上言國家讎
恥未雪冢骨易枯此恨難滅次念遺阡豐碑未揭謂我
銘之以永前烈下及諸孤羈貫在列謂我教之他靡顧
謁字畫方嚴詞氣凜冽是豈死人而有斯說三復悲號
心膂貫徹聞公是日三簡并折拜疏千言忠憤是洩我
雖不武寔仰竒節生既人英死當鬼傑又惟公家忠孝
閥閱紀德銘功盍付時哲公命不亂曷取凡劣諒以孤

生幼罹禍孽䝉被前恩欲報罔竭故畧其愚以累斯碣
方將涉筆叙次鋪列屬其來西曠日引月迄今乃成事
偉詞拙逺荐陳之如聽予決想像兩公感涕摧咽顧念
滯留塵土羈絏莫相嗣人講貫劘切以此負公一飯再
噎頃為迎師寄此筆舌比聞授受稍契磁鐵尚其不厭
習久而悅盡埽童心罔蹈非轍彼齊彼孺悉藉提挈卒
大公門綴此憂惙山瓢往酹野䔩并設老淚如傾逺寄
清血嗚呼哀哉尚享


　　祭張侍讀文　　　　　　　　吕伯恭

　　昔者某以郡文學事公于嚴陵聲同氣合莫逆無間自
是以來一紀之間面講書請區區一得之慮有時自以
為過公矣及聞公之論綱舉領挈明白嚴正無繳繞囘
互激發偏倚之病然後釋然心悅爽然自失邈然始知
其不可及此其所以願終身事公而不去者也某天資
澁訥交際酬酢心所欲言口或不能發明獨與公合堂
同席之際傾倒肝肺無所留藏意所未安詞氣勁切反

類世之彊直者亦不自知其所以然夫豈士為知己盡
自應爾歟我行天下愛而忘其愚亦有不減公者矣内
反其心豈敢負之乃獨勇于此而怯于彼抑有由也盖
公孶孶求益敦篤懇惻有以發其㝠頑勇于改過奮勵
明決有以起其緩縱而不立己不黨同胸懷坦然無復
隔閡雖平生退縮固滯之態亦不埽而自除也使我常
得從公豈無分寸之進使公以愛我之心擴而充之馴
致于以虚受人之地公天下之身受天下之善行為社

稷生民福孰可限量耶嗚呼公今其死矣亦無所復望
雖然有一于此公在三之義上通于天養其志承其業
油油翼翼左右彌縫不以存殁為二者公之事親也念
大恩之莫報咎誠意之未孚雖身在外心靡不在王室
鞠躬盡瘁唯力是視不以逺近為間者公之事君也義
理之大一識所歸永矢靡他至于參觀遍考公學且愽
未嘗如世俗學一先生之言行曖曖昧昧不獲廣求其
進學之力不以存亡為勤惰者公之事師也公之此心

盖未嘗死我雖病廢猶有尊足者存亦安知不能追申
徒而謝子産耶眊衰豈能文直冩胸中之誠以告公而
己申徒事見莊子内篇五申徒嘉兀者也尊足事乃叔
山無趾並見上

　　祭郭給事文　　　　　　　　黄魯直

　　惟公德性柔嘉器度優裕遇事從容而有斷臨民寛靜
而不煩繡衣立朝邦之司直朱輪治郡人有去思早游
功名之途晚行止足之語揮使金以延父老遺舊德以

食子孫官登左曹考過中數于公所欲可以無悲某等
登門有年傾盖若舊銜哀致奠終無所辭嗚呼尚享

　　祭沈中舍文　　　　　　　　王介甫

　　惟公之生于朝搢紳大夫嬪之以作封君皆以夀終而
世有人昔我先子公倫之舊施于不肖遂為世友不腆
之文既藏于丘惟是區區以贊醪羞

　　祭鄭大著文　　　　　　　　黄泰之

　　嗚呼理固有不幸而幸當然而反不然者其顛倒不可

曉未有如公之甚也公之所學顔子之不遷怒不貳過
也公之所養孟子之至大至剛以直也公之操履大學
之所謂正心誠意儒行之所謂特立獨行也以愛親之
心愛君以正己之學正人險夷一節始終一心表裏一
致此公之所優為而卓卓乎聖賢之域也僕視公為畏
友公亦喜僕之無他故相信愛獨深有善必告也聞過
必諌也庠序肄業同也館閣校讎同也僕之塵忝偶先
公之一年也公之補郡亦相繼以去國也去冬僕將之

官握手道别無他屬也惟援敬事而信節用而愛人使
民以時之語以相勉也僕既泊泊南來且逾半載每得
公書寒暄之外則節欲防障而已世俗奬借無一辭及
之也嗚呼今之所謂士大夫其有賢于公者耶死于病
吾無憾也豈謂一世英俊而死于草木之變耶僕始聞
之而未信也意公以直而受謗也中信之而猶疑也意
其薄傷而終瘳也既而的且信矣盖涕泗交下寢食不
美者凡不知其幾日夜也嗚呼公竟殞于是也耶此僕

所以求其説而不可得不免舉而歸之不可曉也僕非
為喪友惜也為天下喪賢士惜也為朝廷喪直臣惜也
想夫一時搢紳摧氣海内痛心益不獨僕之惜之如此
之深且切也抑又聞之前輩有為幽明同途之說者謂
幽明同途之說者謂冥司主斷必求夫世之忠亮正直
之人而為之吾意公之遽往或者公為是耶公之母老
而慈弟才而愿婦淑而弱子幼而孤相與求公死之說
而不可得盍亦以是求之僕抆淚海濵宦情雲薄一觴

寄酹形與神馳公其皦皦于此者耶尚享

　　祭薛寺丞文　　　　　　　　吕伯恭

　　余行天下竊有意于斯世其道德純明可為師表者執
贄進見獲聽微言于下風退而從磊磈不羈之士接杯
酒之歡嘯歌起舞往往自以為一世之雄至于山巔水
崖與夫窮閻委巷之間抱負所有與世絶足所可及則
必一見縱力不能自致而聲音之與通晚得歸休始獲
見公握手一笑話言從容心痛意愜俯首來東三年之

間竟安此窮人誰不死寧公是逢又殺吾父昊天鞠凶
生死如此實死與同俯仰皇皇未知所終

　　祭曾侍郎文(代通判)

　　嗚呼念昔逮事正始諸賢嵗凋月零茫茫逝川如將旦
星如欲絶絃天奪我公遂空英躔清節絶學名章大篇
吾道之遺櫝以九原藐是衰宗舊惟有連施及孤生再
奬再憐訃車之來亦既踰年誰謂越逺病不能前淚落
奠觴迹後必先


　　祭芮祭酒文

　　耒耜掛壁未識菑畬饑者見之喜動眉鬚寔之感人如
鼓應桴見諸功用則皆其餘通都大逵訃車相及匪戚
匪姻越肥秦瘠聞公之死交弔聚泣公微權勢人栽户
培彼拳拳者果何為哉升屋三號萬事氷泮誰縶維之
至此不畔矧惟某等事公澤宫臨風一慟吾道其窮前
日之祖今日之酹牲酒未酸俛仰千載

　　祭唐立夫待制文　　　　　　張敬夫


　　惟公清夷粹温抗志千古文詞深嚴穆我王度獻納雍
容有感無忤遇民如子伊教匪怒及臨事㑹不改平素
人方忽忽已獨有裕嗚呼惟公之賢世或知之而鮮克
窺其微盖據梧隠几獨得忘言之妙故飢食渇飲俱不
外乎天機存没無懼化則亦宜先君與公道義之交豈
獨賔客之敬藐然孤生早辰過聽推其所懷于公莫隠
方抱鉅痛公復云亡東望鄱然有涕淋浪免喪之初念
篤先友敬遣蕪詞侑此巵酒


　　祭王詹事文　　　　　　　　張欽夫

　　惟公天與勁特世推忠純正色立朝奸邪所憚其于當
今大義胸中見之甚明非苟然假竊者比也盖自發䇿
大庭至于没齒凡十五年凛如一日去年之春復來造
朝身雖已病愛君彌篤惟昔先人雅器重公藐然孤生
晚䝉公知去違朝路曾不幾日遽聞來訃越在道途迄
今定止始克遣一觴之奠盖為茲世痛公之亡而非獨
下交之私情也尚享


　　祭張安國舍人文

　　嗚呼如君而止斯耶其英邁豪特之氣其復可得耶其
如長江大河奔逸洶湧渺然無際而獨不見其東滙溟
渤之時耶又如驊騮騄耳追風絶塵一日千里而獨不
見其日暮税駕之所耶此某所以痛之深惜之至而哭
之悲也惟君布衣被簡遇者十年之間入司帝命出領
數路文章之煒煜政事之超卓多士之所共知亦不待
某之贊嘆唯其孝友恂恂朝夕則恪人有不得而盡知

者方自荆州歸某以書抵君謂及此閒暇專意承志寔
進德脩業之要君深以為然孰謂曾未數月乃有此聞
某傾葢荷知久而彌篤言有勁切君不以為迂此意何
可忘也道阻且長不能往哭遣致一奠孰知予悲嗚呼
尚饗

　　祭張安國舍人文

　　惟年月日具位某率某官就某城北祓禊亭為位敢致
祭于亡友宫使顯學舍人張公之靈嗚呼去年此時送

公湘濵豈期今茲哭公失聲英爽在目交情不忘邈不
復見我涕以滂惟公天資邁偉發越而不夀考以昌王
國今茲之哭豈吾黨私醴殽非多公其臨之

　　祭王侍郎文

　　惟靈强毅自立克大其門進登王朝無所附麗從容造
膝有見不隠帝稱其直士歎其忠豈期卧家遽以訃告
凡百君子孰不嗟痛矧惟交舊嘗辱論心為國惜賢揮
淚無己道阻且長莫獲走前一奠不腆少致此誠嗚呼

哀哉尚享

　　祭侍郎吕公文　　　　　　　張敬夫

　　嗚呼前嵗之春識公嚴陵望其容有藹然慈祥豈弟之
氣知其臨民之不苛也聽其言纚然多故家遺俗之事
又知其世守之不忘也别後之書情何篤也訃音之傳
痛何遽也况于令子友義為深一奠之禮敢以薄而廢
耶尚享

　　祭費檢正文


　　惟公植德敦靜葢徐公之有常秉心曠夷寔師德之無
競奉職外服去愈見思列官王朝久不改度方矚持荷
之拜遽遭偃月之疑猶易䕶藩豈期易簀某夙䝉睠予
託在葭莩祗增百感之深莫切一酌之慟禮雖不腆情
則可知尚享

　　祭張左丞文　　　　　　　　王介甫

　　公作昇州先君寔佐公為其子請昏于我先君不幸公
觀京師訃逮公門公哭殊悲弔問賻祭使來以時乃今

公薨獨以窶故財無以禭祭又不時獨悲以慕惟公之
生明惠裕和善恕于人恩寔我多雖祭不時其吐之耶
尚享

　　祭刁景純學士文

　　嗚呼刁公不忮不求坦然立行之平裕然與人之周既
貴賤以同觀不始終之相侔惟其動必依于仁故其夀
若此之脩望音容而已逺欲親弔以無由慨臨風而出
涕辭以侑乎醪羞


　　祭張安國檢正文

　　嗚乎善之不可福其已久矣豈今于君始悼歎其如此
自君喪除知必顧已怪久不至豈其病歟今也君弟哭
而來訃天下姑釋一士以為己助何生之艱而死之遽
君始從我與吾兒遊言動視聽正而不偷樂于飢寒惟
道之謀既掾司法議事讞失中書大理再為君屈遂升
宰屬能撓彊倔辨正獄訟又嘗精出豈君刑名為獨窮
深直諒明清靡所不任入井莫知乃惻我心君仁至矣

勇施而忘己君孝至矣孺慕而至死能人所難可謂君
子嗚呼吾兒逝矣君又隨之我留在世其與幾時酒食
之哀侑以言詞尚享

　　祭宋龍圖文　　　　　　　　趙承之

　　逝川何往尚餘不憖之悲新穀再升俄及既除之薦悵
音容之莫見紛涕淚以無從眷此三川之氓素䝉五袴
之惠經過峴首忍看叔子之碑悵望桐鄉爭哭仲卿之
墓矧惟晚進獲嗣前塵迹眄睞以有初荷顧存之甚渥髙

山景行敢悲舊尹之規摹升酒隻雞具致邦人之慘愴
禮則陋矣公其吐諸尚享

　　祭莫彦濟學士文　　　　　　葛謙白

　　嗚呼枯梅三百聊當傾三峽之辨金釵十二不假醉錦
瑟之賔濯月溪之清泚恐洒塵之汙人勇掛冠于神武
及强士之清春悟嵗華之電掣凛風雨而鷄晨數雖登
于大耋官僅綴于朝紳忽蜕骨而仙去賢竟厄于己辰
嗚呼哀哉惟操脩之内美攬蘭茝以自紉見古人于黄

巻擁佔畢而微呻忽棄置于糟粕思獨味于𤣥津既資
深而逢原遂奔逸而絶塵尚復牽于氣習猶吐故而納
新鍊華池潄液滃丹田以成真戲五禽于袵席養不死
之谷神謂當出緑髓而三洗齊夀量于莊椿豈期遽窘
不抔之土而岌蒼石之麒麟也嗚呼哀哉惟我公之先
世通曾門之外姻公楝宇于霅水我田園于江濵情雖
篤于中外地若隔于胡秦欲見公而不可結肝腑于輪
囷泊嵗逢于作噩動妖祲于蒼旻紛虵豖之踐蹂嗚呼

蹕以東巡乃攜孥而避地因卜築以依仁望門墻而咫
尺航一葦于大淵淪破雲程而放溜舞清風于白蘋每
登門而侍坐辱訓藥之諄諄别音徽之幾何驚駛景之
羲輪忽訃音之在耳愴心膂以酸辛欵繐帷以一慟落
老淚以霑巾雖伯道之無兒知德音之不冺有令孫之
踊躃與九死之為鄰始墨面而重妍走群山之嶙峋詢
眠牛之吉兆得佳城于荆榛意公後之必大蔚曾𤣥之
詵詵公何憾于即世其永安于穸窀㑹靈輴之啟公藹

愁霧于松筠病莫諧于執紼恐哀情之莫伸致肴蒸而
蘭藉㪺桂酒之清醇聊作文以侑奠效楚語于靈均嗚
呼尚享

　　祭沈孟明兵曹文

　　嗚呼孟明白璧無瑕席上珍兮天球不琢樸以直亹亹
兮黄巻味文津兮發而為文錦繡新兮收科若捨先秀
民兮三官連茹萃一身兮謂當騰趠起渭莘兮如何弗
弔厄己辰兮胷中之竒百不伸兮嗚呼哀哉惟嵗作噩

始依仁兮觚酒豆肉迭賔主兮東阡北陌踏芳塵兮握
手笑粲亡夕晨兮金溪十年又卜隣兮肯䊸華閥合晉
秦兮既婚且友情益親兮公方病痱殞天倫兮人言公
有疾日臻兮竟坐傷䀌殱若人兮嗚呼哀哉妙喜之原
宋木春兮將啟泉臺岌石麟兮

　　祭侍郎鄒公文　　　　　　　陳了翁

　　嗚呼公之處世五十二年以身殉國老而彌堅公議所
與孰如公言歎公之殁誰則不然公之孝友鄉黨所師

移以事君無毫髮欺國是所棄天子所知胡不少挻捨
我聖時如公德業可逺可久夷險皆行過涉無咎俯仰
不怍摧殞何疚死而不忘孰曰非夀公切志道如坎之
流弗舍晝夜至海而休生也有涯數盡莫留夀夭不貳
亦又何求身如虚舩觸礙而止動而隨行時則可矣載
沉載浮虚也足恃兾或維之終不獲試方其疾革粥藥
並廢十日不食清坐飲水未報君親齎志長逝臨絶之
言恨此而已神賚乏丹不與之年窮達脩短孰能違天

我病且老自作苦縁公乃何為棄我而先人亦有言既
明且哲我危其身駟不及舌吾語在世身何必留屏迹
待盡將與公遊尚享

　　祭莫大卿文　　　　　　　　汪彦章

　　嗚呼惟大觀之初元始識公于班序望眉宇之粹然知
德人之可慕奉談宴以周旋紛數遒而莫數辱投分以
日深人孰如于我故逮抵命以剖符辱苕溪之佳處偶
通德之里門憩康成之杖屨豈綿薄之克勝得吏師之

祗懼間簿領之沉迷輒相從于樽俎訖嵗時之主移免
鄧侯之催去既阻闊于山川猶書郵之旁午申松柏之
後凋每勤勤于縞紵嵗月以來冬即名山之暫寓間宿
疾之復侵兾即寛而調護恨城闕之相望莫見公而勞
苦䝉手字之欹傾訣終天于朝暮曾閱日之幾何忽傳
聞于音訃偉夫子之好脩極精明而本恕鄙奏讞之深
文家傳書于小杜流愷悌于三州寄哀矜于兩部雖夀
祉之已多人方期于衛武胡遽奪于老成哀鄉評之誰

主矧千日之服膺將典型之安取冩哀涕于一觴隔語
言于千古嗚呼尚享

　　祭盧諫議文

　　惟公奮于南服以學法身篤信所得務為貴珍始事學
省亨途可循力請補外心無屈伸天子嗣服敷求正人
有以告公當膺選掄遂應名節來朝帝宸初副臺屬旋
升諫臣當宁傾待有疑必詢公亦展盡屢攖逆鱗坐使
初政朝綱一新衆謂朝夕登公要津孰云小泰隨以大

屯如木合抱摧之半辰訃牘來上天顔色嚬褒贈絶等
從中出綸惟數脩短誰逃大鈞公獨非命天乎不仁旅
櫬千里旁無族姻銘旌所過見者酸辛矧我同省餘光
幸親川塗契濶笑語未頻茲焉已矣揮淚滿巾有酒既
酌有肴既陳公來一訣永反其真嗚呼尚享

　　祭崔正言文　　　　　　　　晁説之

　　兄形質枯藁而文章英華言恐忤物而憤惡嫉邪仕而
屢跌曾不慘嗟逺官沅湘樂詩書于烟霞身雖老于畎

畝志每存乎邦家自視苦無能而畏人識者譽聞以豪
誇逺而求之黄叔度元魯山之流在本朝則王子野江
鄰幾之類耶庻幾古人之可見而我宋人物之盛耶嗚
呼逸于晦䝉身偶蒿蓬上皇有命執憲殿中匹馬入門
遽不得容天子夢寐賢哲召補諫列兄曰時哉檻不用
折曜然榻前言則業業衆人危之天子欣納是纔一對
病卧累月却藥餌而稀罕奏章疏以稠叠孰不有言恐
莫如兄枕首仰筆裂紙以書語弱雖聞茲勇有餘豈不

懷歸山下敝廬乞退未遂掛冠弗俞諫臣徬徨聨名上
章斯言宜留病不可强使其綿綴俟死周行幸䝉恩賜
覬生故鄉天子曰咨古之淳樸以疾歸閒寵之龍閣示
予貪賢待爾弗藥何帝命以再生宜巫咸之不作嗚呼
天乎理或溟漠惧驚朝露寧論夜壑說之少兄二嵗以
兄事之名同書于邪籍情每見于危詩今也兄先我以
逝顧我先之能幾將乞歸于箕穎手新松以盡悲當高
秋而百感揮苦淚于一詞


　　祭崔正言文　　　　　　　　余　坦

　　先生為行之難如山峯巒竦天巑岏雖世無目尚能仰
觀為詩之清如水雪冰塵清瑩明雖世昏濁亦能悟醒
嗚呼此特過棄萬分之餘屈而不用見于窮居固已舉
世特立亭亭孤鶴髙視古人揖之為徒豈特爭衡兒輩
坐雄萬夫者也猶有論議隠隠谹谹疾雷震霆戰骨驚
馘邪醢佞擒奸人朋黨利于莫邪堅于甲兵獨我輩人
飽于聽聞恨未一試敷之公紘晚被召用置在諫闥公

䇿病起勇不可遏平生之懷有待一發堂堂三疏皦若
日月百年姦魁奴視唾喝凶芽逆熖力捍手拔雖百未
一展而海内響動萬姓訇匌邪情崩阻魂喪氣奪天胡
不假遽爾中奪大川將濟楫維何折嗚呼哀哉雖非不
夀猶未七十何前日不死而今死也嗚呼天乎其有意
乎其不為公惜乎其不為蒼生惜乎予愚無知不足以
知之凡我親舊痛公無後愴公田園無所畀付雖出于
恩義故惜與平生所嘆慕要是以小人之腹量君子之

慮死者冺冺多寡何數萬世之下當有知音有識之士
式公之門表公之墓奚荒園一頃壞穴數畝禁採樵却
狐兔之足語也顧予何人愚鈍莫比天下知音一人而
已公自長年來婿吾姊我時垂髫猶未毁齒聞其誦書
知非凡子嘗謂予曰嘻此千章木但毫末耳竢之嵗年
必自雲起至于成童伴公夜語試我文章屬以詩句公
舉燈螢我偶花蝶公大驚嘆此語勝我子當以文于世
濶步奚必區區等事科舉自此吾文必以似公公之賞

可必有次第采章摘句必當人意我既冠年出游太學
或者讒予是兒美質覬有成立使之游學恐遂放恣公
笑曰是郎豈人所能壞者也我既登第已婚元氏或又
讒予是子入仕必私于元將倚若人以覔舉主公又笑
曰吾九郎當有識者豈肯因人求舉哉况所懷負固自
不同也嗚呼此二事皆夙昔對吾母言者也我痛念公
我知母存焉豈特渭陽康公與一知己管仲鮑叔子産
叔皮之比也嗚呼我聞公疾方妻告病不能徃視間遇

公喪吾妻適死不能慟哭患難相遭筋力無禮負愧已
餘徒有泣淚淚下如繩而不止也公召諫官我亦御史
拉我同行庶幾同心念其貧困貸之白金我不敢承歸
公衛女葢不敢自愧于幽明者也幸坦今病少間遣哀
一誄以陳平生言之不文亦或見情嗚呼尚享

　　祭崔正言文　　　　　　　　賈公哲

　　嗚呼德符汝穎竒卿士之先達苦節平生無遺毫髪介
介自守與世契濶欣然言笑于所投合我來鄉居公踰

五十行成名立冰玉剛潔我近四十髪俱未白老壯相
從情敦意洽于始見之相得眉㫸邂逅開談一語三日
間捨而去游宦逺涉及歸如初期我岩穴昨見邑中暮
春之末過我園林相共飲食我迫選限次日先發公後
旬朔召補餘闕相見京師公居言責賔客延門冠佩奕
奕豈不思公從容平昔慨念眉宇久不獲揖入對天子
昆弟往謁謂予不求乃畢此月遂解衣冠坐其懸榻語
欲更僕日既西夕山城幽居自放泉石去吏十年解縱

羈縶墨繳累形百骸未伏僕悍鞭長羣馬取捷天街九
逵夏日赫烈熱風囂塵罹此癉暍伏忱愔愔吁欷姦孽
迨五十日病以增劇二諌大夫助之諗疾天子曰噫舉
茲朝列孰如老成剛腸勁節方欲倚之言動闕失詞于
琳宫職于延閣畀以優閒庶其勿藥束裝戒僕疾且向
革告命臨門是夕殞殁張范擇友愧以死託懼有不知
謂余周悉彼有餘鏹此有行囊無以費余聊厚非薄明
明茲言理無擠壑歴問他事一不肯屑平生所欲學日

製作人隨取去無復留篋故所上事世務指切并近
奏牘則皆不失惙惙在床以待晷刻熟視久之無可言
說中心了然迨至易簀奚為怛化安眠委蛻棺具既堅
爰用紵漆朝衣入卧餘從不設兩街凶肆取募强猾膂
力是圖旅櫬自挈都門之道坦無阻垤水潦未降無泥
可汨涕泗長郊不及引綍余待朝辭後乃至邑南園北
第方為痛哭弔公佳倩女久出適來自秦中腰其父絰
夫婦銜恤祠公故室喪從先祖考用家法出財嚫僧精

意齊七爰卜三浮穿土百尺塋冢是封植之剛柏嗟余
之幸偷墮是獲指力不施友責大寒晏晏髙原歸安公
宅人世是非無勞黒白妙理所盡有如莊易嘗謂公言
有如黙識四禪中人形幹枯腊世味泊然少所愛着公
乃其徒早自悟入溷濁世間那復遺迹悠悠斯心無足
忿嫉情識顛倒難可致詰羊曇慟哭叩門以䇿睠彼丘
山悼茲華屋兩墮王命今茲歸骨侑觴以詞聊助摧咽
尚享


　　祭陸左丞文　　　　　　　　趙承之

　　江海之英㑹稽之靈山水秀發瑰竒挺生氣變物遷竹
箭不植天儲其精以賦有德公寔鍾之粹然以文如玉
之璞如金之渾士衡云亡贄也不作中數百年系牒衰
落自公之生載振厥聲發迹南服揚名上京奏篇如雲
取第若拾諸公逡巡多士拱立熈寧元豐天子聖明掄
選俊乂作新度程公登于朝惟帝所偉密勿周行雍容
近侍方駕駟馬順風疾馳帝升白雲公亦退飛聖皇龍

興俄以詔起丞于文昌喟其晚矣無幾何時而以病歸
尚曰有瘳忽然其萎嗚呼哀哉某叨彼守符辱臨公里
公歸九原士夫落淚簡書之畏莫助公喪恭遣僚屬奠
茲一觴尚享













　　五百家播芳大全文粹巻九十六

