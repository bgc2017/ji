







　　欽定四庫全書

　　五百家播芳大全文粹巻一上

　　宋　魏齊賢

　　葉　棻同輯

　　表

　　皇帝表牋

　　皇帝詣重華宫請上尊號表

　　皇帝臣上表臣言謹帥羣臣詣重華宫恭請上皇帝尊

號者伏以聖人得道之眞有不可形容之妙臣子尊親
之至欲少伸歸報之誠輒籲衆言仰干崇聽臣(中謝)竊
以洪荒之代尚存厯數之名揖遜之朝猶著勲華之號
雖曰事殊而世逺亦皆實副之美彰矧在我家且存景
鑠恭惟皇帝陛下以英睿之斷整齊乾坤以慈愛之心
涵養夷夏積憂勤於九國恢統緒於十朝重熙累洽之
功揜漢唐而不論高世絶俗之行有曾閔之所難方將
畢商宗三祀之宅憂遽乃奉長樂萬年之至養逍遥塵

垢之外與造物㳺止息混元之宫為天下父顧慙渺質
嗣守丕圖戴天造而益深懼鴻徽之未闡考之經則夀
實先於五福質之傳則聖首冠於羣倫參往哲之格言
合有生之公願恭上尊號曰至尊夀皇聖帝雖持蠡抱
管莫窺測於毫分而鏤玉泥金冀鋪張於萬一伏望曲
垂睿照亟發俞音上以侈宗社無疆之休下以遂臣民
歸尊之志謹奉表陳請以聞

　　皇帝詣重華宫再請上尊號表


　　臣言今月六日帥羣臣上表恭請上尊號曰至尊夀皇
聖帝伏奉答誥未賜俞允者伏以比輸微悃請勒鴻名
天聽甚高尚閟矜從之㫖物情既鬱不勝懇切之私理
有未安義當再凟臣(中謝)竊以尊之至者號宜稱道之
備者美自彰遹觀古初載在圖牒曷嘗不揚景鑠以崇
盛徳備顯冊以昭殊休酌列代之成規考本朝之大典
騐休祥於天意察愛戴於人心邇遐合詞幽顯同願恭
惟皇帝陛下誠贊化育孝通神明欲畢素冠力行於通

制釋去重負專心於事親使千載因陋之習遂洗於一
朝而匹夫罕能之行乃見於萬乘舉此大節已冠百王
而况化極範圍仁漸動植武功底於保定文治洽於綏
懐夫必得其夀則陛下宜享其休不居其聖而陛下則
有其實合此二美稽於衆言强施繪畫之功曷模臨照
妄持淺近之見寜測高深豈謂陛下退託愈堅執謙彌
損切窺訓誥尚靳允俞凌兢失圖跼蹐無措伏望沛然
改慮監此丹衷惟臣子微誠得少施於毫末則國家盛

事可誇耀於簡編薦此控陳期於得請謹再奉表陳請
以聞

　　皇帝詣重華宫三請上尊號表

　　臣言今月七日帥羣臣再上表恭請上尊號曰至尊夀
皇聖帝伏奉答誥未賜俞允者祗率舊章請崇丕號薦
䝉慈訓未諒愚誠辭已廹而復陳聽愈高而難動籲天
徒切跼地靡寜臣(中謝)聞事貴適中名欲當實得其中
則事可久是以聖人不肯違有其實而名自彰是以聖

人不苟避恭惟皇帝陛下豐功偉業卓冠古今睿斷神
謨開闔宇宙欲承顔長樂之養遂脱屣萬乘之高夀以
見臣子區區善頌之情聖乃總帝王蕩蕩難名之道順
陛下之謙徳初無侈大之詞酌本朝之成規乂非創見
之事豈謂陛下過為挹損深自退藏守獨善而咈衆心
崇小遜而遺大體制度倘失之簡何以昭神功名號不
副其尊何以示天下使臣忠誠莫遂孝治有虧負愧懐
慚廢寢忘食伏望上觀天意下察人心逺稽前王近法

文祖亟須溫詔毋守牢辭則典禮順從侈宏休於載籍
神民顧悦賛寶筴於萬年謹三奉表陳請以聞

　　皇帝請上夀成皇后尊號牋

　　臣言謹帥羣臣詣重華宫恭請上皇后尊號者伏以坤
配乾而曰至乃成覆載之功月遡日以為明遂廣照臨
之徳况等尊於聖父宜並崇於顯明酌古成規為今鉅
典(中謝)恭惟聖后殿下性躬仁儉道合靜專當舜嗣堯
之初著虞嬪之懿行以婦承姑之盛鬯摯仲之徽音宣

隂教於六宫正表儀於萬國付託之重雖祗禀於睿謨
擁抱之恩實助成於神斷顧惟菲質獲奉慈顔倘無歸
美之詞曷侈事親之孝夀祺方永有光五福之疇成徳
既彰高揜二南之化龜筴協吉中外合謀恭請上尊號
曰夀成皇后伏望俯諒忱辭亟頒俞㫖順歡心於四表
享榮奉於萬年編之詩書亶為盛事在於臣子不勝下
情謹奉牋陳請以聞

　　皇帝再請上夀成皇后尊號牋


　　臣言今月初六日帥羣臣上牋恭請上尊號曰夀成皇
后未䝉俞允者伏以謙雖盛徳過謙必至於過中父有
常尊亊父當均於亊母方鴻徽之再衍乃挹損而弗居
謹竭丹誠薦干崇聽臣(中謝)恭惟皇后殿下道隆坤載
行冠閫儀輔佐夀皇修明内治以孝奉承於長樂曲盡
愉怡以恩顧復於眇躬助成揖遜名號欲伸於歸美形
容未極於毫分豈謂殿下卑以自持卻而不受使人子
尊親之意苟抑遏而弗伸則國家曠代之儀將因循而

莫舉伏望勉從愚請俯慰衆心言順事成丕顯一朝之
盛天長地久永延萬世之休謹再奉牋陳請以聞

　　皇帝三請上夀成皇后尊號牋

　　臣言今月七日帥羣臣再上牋恭請上尊號曰夀成皇
后未䝉俞允者伏以薦陳封奏請勒鴻名愚誠雖切於
懇祈慈聽未聞於動寤徊徨無措進退莫安臣(中謝)臣
聞有徳必有名乃古今之通誼事母猶事父豈人子之
異情恭惟皇后殿下廓仁愛恭儉之心體靜專柔順之

道上之承事長樂極其孝下之保佑眇躬盡其恩内之
輔助夀皇見於夙夜之警戒外之風化天下著於朝夕
之憂勤景鑠鴻徽流風懿行雖殫筆舌莫罄形容徒以
繼承之始初欲伸歸報之萬一因已行之盛典固非創
為寓善頌之忱辭初無溢美而殿下執謙彌甚固拒弗
俞襲中宫之舊號則何以表慈幃之尊拒衆心之屢請
則無以慰人子之願神祇觖望中外失懐伏望察臣廹
切之詞諒臣勤拳之意則坤儀光大永同太極之高孝

治興行丕顯我家之盛謹三奉牋陳請以聞

　　賀表

　　登極

　　賀皇帝登極表　　　　　　　許仲啓

　　夀皇發號自託倦勤睿主膺圖兹誠善繼事光今古慶
溢華夷(中賀)恭惟皇帝陛下仁孝禀乎天資忠厚循乎
家法象符出震仰元良者二十年運偶重離兼剛柔之
六三徳漢承堯而傳歸於子舜授禹而允執厥中别殿

問安永具威儀於鳳輦靈臺偃伯必加正朔於龍庭臣
逖奉教條阻趨班列一道而聖相授仍際太平舊邦而
命維新請賡大雅

　　賀皇帝登極表　　　　　　　晁之道

　　祗紹天明欽承聖統神祇宗社永有依歸草木昆蟲咸
知愛戴恭惟皇帝陛下徳先慈儉道格聖神淵黙雷聲
有作而萬物覩天覆地載不言而四時行席七聖之重
熙荷三靈之孚佑惟新大命風四海以承休克紹永圖

冠百王而立極臣逺使川陜不獲躬詣闕庭隨班稱慶

　　賀皇帝登極表　　　　　　　趙徳莊

　　天心乃眷丕集命以無疆火徳延洪廓大明而繼照神
靈底豫夷夏謳歌恭惟皇帝陛下淵懿在躬緝熙既聖
龍姿日表亶眞人之自然海潤星暉流率土之隂賜仰
體倦勤之訓赫臨傳序之光中國之有至仁無思不服
王者之大一統咸與維新肆頒作解之恩普慰樂推之
望臣逺將徳意獲際休明遐想風雲莫簉攀鱗之列尚

殫雨露少綏扶杖之氓

　　賀皇帝登極表　　　　　　　汪彦章

　　天啟昌期御蘿圖而出震人瞻粹表負黼扆以當陽既
三靈宗社之有歸將萬世人民之有賴(中賀)竊考帝王
之受命殆將今古以同符必國歩艱難始天地出非常
之主及治功宏濟乃子孫承罔極之休恭惟皇帝陛下
勇智自天英明冠古躬返樸還淳之儉奮興衰撥亂之
剛方率土之謳吟共思劉氏宜昊穹之厯數專在舜躬

仰登髙邑之壇俯應大横之兆取炎精用事之月即藝
祖興王之邦有三千同徳之臣共扶鴻業用七百卜年
之數重立丕基方圖政事之修獨運神明之斷豈止兩
河之復即觀二聖之還臣等幸備周行獲逢嘉會接千
歲之統交侵行殄於四夷盛九賓之儀率舞但同於百
獸

　　賀皇帝登極表　　　　　　　曾文肅

　　臣某言伏奉月日赦書恭承皇帝陛下祗膺先志紹履

慶基凡在覆臨舉深欣抃(中賀)伏以皇帝陛下睿智天
縱聰明日躋廸靈源之休祥抱上聖之仁孝昊穹眷命
主祀鬯以承祧正統傳歸大帝華而協徳離重明而繼
炤乾六龍以御天七政光華三靈泰定舜盡循於堯道
武能廣於文聲宅后膺符協謳歌之所載守成保極與
天地以無窮

　　賀皇帝登極表　　　　　　　王禹偁

　　臣某言伏奉四月一日赦書皇帝陛下䖍膺顧命嗣守

鴻圖人神有依華夏同慶(中賀)伏惟皇帝陛下奉先思
孝克己歸仁承列聖之詒謀作兆民之司牧重輪繼大
明之照光被遐陬少海升百谷之王澤流品彚肆赦渙
汗萬邦底寜臣逮事先朝嘗叨内署荐逢聖日擢守外
藩不獲蹈舞玉階無任抃躍屏營之至

　　賀皇帝登極表

　　臣某言伏覩赦書皇帝陛下今月五日登寶位者郊廟
祌靈永有宗依華夏蠻夷永有歸賴(中謝)恭惟皇帝陛

下光御厯服大承統緒以聖繼聖純祐無疆臣遭遇先
朝久叨榮禄不獲奔走瞻望清光無任歡呼抃蹈激切
之至

　　賀皇帝登極表

　　臣某言伏奉三月五日詔書恭承皇帝陛下䖍奉寶圖
踐登宸極震雷一發聲赫四方大明繼生光被萬國生
靈鼔舞動植昭蘇凡在撫臨無不興戴(中賀)臣聞盛徳
之後世有天下有道之國篤生聖人恭惟陛下席六帝

之洪休對三靈之丕眷仁孝純乎天至聰明茂於日躋
岐嶷之間已能動悟先帝號令之始足以慰悦衆心社
稷有所憑依神靈以之安樂皇天右序復開命武之符
率土祗歡行見紹堯之化臣限拘符守阻造闕庭無任
抃蹈踴躍之至

　　賀皇帝登極表　　　　　　　趙徳莊

　　乾坤助順將臻六合之同神聖膺期適契千齡之會民
風闓懌星緯清華恭惟皇帝陛下精粹自天英明不世

時行山立聿增九鼎之崇淵黙雷聲脗協六龍之序摠
朕師而有命家天下以非私述者謂明孝方申於養志
建其有極福自應於丕平臣假守外藩欣聞殊慶霑雷
雨之作解已荷龎鴻想日月之末光所嗟遲暮

　　賀皇帝登極表　　　　　　　邵公濟

　　欽承慈訓繼御皇圖事絶古今慶均中外(中賀)恭惟皇
帝陛下徳維恭儉日就聖神正位青宫仁孝已聞於四
海升尊黄屋功業宜冠乎百王已求當代之直言將復

本朝之故事無怨之鄰自應効順有志之士益望太平
臣逺喻蜀民謬持漢節與萬物而共覩嘆千載之親逢
喜頌堯戴舜之同時念報國忘家之有日

　　賀皇帝登極表　　　　　　　李成季

　　龍徳時升紹一王之休運天恩下霈鼓萬國之歡心凡
在葢容一歸撫御(中賀)竊以可託天下必先屬於眞人
克享帝心實有懐於明徳恭惟皇帝陛下聰明齊聖厯
數在躬孝弟感於人神言行動乎天地奉兩宫而無間

就外傅而弗煩道學生知徳行日邁宜先王之眷命付
大器以受民二聖嗣興益隆乎世祚一道相授葢篤於
天心謳歌朝覲之有歸禮樂政刑之具在享七世崇高
之業應萬年熈洽之期繼體元豐均是吾君之子承華
紹聖載安百姓之心永孚四海之休咸賴一人之慶臣
限拘官守阻造闕庭(云云)

　　賀皇帝登極表　　　　　　　晁无咎

　　欽承顧命嗣履寶圖謳歌有歸華夏均慶(中賀)恭惟皇

帝陛下挺生聖徳夙有仁心問寢彰純孝之誠主鬯著
克恭之美大明繼照至健體元邦之榮懐人所歸往不
顯亦世是開上帝之符無疆惟休咸曰吾君之子天地
日月廓然太清山川鬼神罔不順序鴻基兹固景命方
綿凡在羣倫舉知慶蹈臣等恪居外部親覯重熙

　　賀皇帝登極表　　　　　　　馮當可

　　大寶正位重離繼明廓天下以光昭重勲華而授受慶
流海宇恩浹華夷(中)賀臣聞大業不難一時之成而難

萬世之傳天子不貴一己之尊而貴萬方之託丕圖再
造上聖篤生人望所歸天意有在恭惟今上皇帝智勇
天錫誠明生知以帝王之英資躬曾閔之至行方真龍
之潜養繄神器以奠安厯數在躬應靈圖而受瑞冕旒
御極傳正統以當陽初更始於萬方將一新於庶政舉
允恭揖遜之美當凶殘篡逆之餘晛見雪消風行草偃
大號初頒於呉蜀先聲已播於幽燕一日歸仁千載難
遇臣方縻郡職莫綴朝端徒望闕以傾馳阻趨庭而抃

舞

　　賀皇帝登極表　　　　　　　孫仲益

　　御六龍而乘乾君臨大寶斂五福而作辟慶浹寰區拜
命維新天心底豫(中賀)恭惟皇帝陛下重華協帝下武
繼文上漢璽而三辭為天王當楚璧而再拜作神主謳
歌攸屬厯數自歸結皇䇿于千齡嗣無疆之服撫帝圖
於四大包有截之區顧疲駑弗洎於駿奔而率舞自同
於爵躍戴盆而望天表雖莫窺十日並照之光扶杖而

聽詔書猶能罄萬歲三呼之祝

　　遜位

　　賀光堯皇帝遜位表　　　　　趙徳莊

　　元聖憲天誕保成功之退重離垂象灼知大器之安慶
浹寰區事光載籍恭惟太上皇帝陛下寅恭享帝勤儉
興邦脩文於神武戡難之餘推仁於聖孝亊親之日五
帝其臣不及久厭於煩機三王有道之長用開於永世
抵龜而斷脱屣如忘㳺於物初御化人之六氣養以天

下開夀域之萬年臣久侍清班最䝉簡照望雲伊阻益
馳魏闕之心簪筆欲前莫厠崆峒之御

　　賀光堯皇帝遜位表　　　　　馮當可

　　為天下得人睿謀素定與萬方更始皇統親傳意合祖
宗道同堯舜(中賀)恭惟太上皇帝英明獨運慈儉躬行
勵精三紀之餘恭已萬民之上啟昌運於中興之日朝
諸侯於復㑹之時已安神器於覆盂真視天下如敝屣
委無倫之富貴與造物㳺極太上之崇高為天子父成

功不有道大難名臣謬領州麾欣承詔㫖考百王而未
見嘆美斯勤祝萬夀之無疆傾輸至切

　　賀光堯皇帝遜位表　　　　　孫仲益

　　聖謨獨運决大䇿於一言神器有歸垂鴻名於千載高
視百王之表永臻萬夀之期(中賀)恭惟太上皇帝陛下
秉清靜無為之宗守慈儉不爭之寶希夷體道淵黙凝
神冠帝號之尊為太上皇極人倫之貴為天子父奉巵
前殿問寢南樓訪崆峒而得聖人清築新豐而享天下

養臣退安畎畆莫預鳬趨遥望闕庭雅深燕賀大興孝
治方躬曾閔之難坐格泰寜復睹羲農之盛

　　賀光堯皇帝遜位表　　　　　趙徳莊

　　撥亂興王勞法宫之親亊成功與子慶天下之得人詔
語聲聞羣情感動(中賀)恭惟太上皇帝陛下兼資勇智
獨用儉慈澤及函生披輿圖而坐復馨聞上帝致強敵
以自焚方疑晏粲之期遽起希夷之想乾剛立斷離照
重明釋三紀之憂勤夀臧攸介形萬邦之揖遜道徳彌

尊臣昔奉清光誤承睿奬軺車逺駕莫瞻汾水之逰踦
履自憐徒發鈞天之夢

　　賀夀皇聖帝遜位表　　　　　史丞相

　　伏覩詔書今月二日至尊夀皇聖帝御重華宫者接千
歲之統親畀儲皇受五日之朝尊居太極規圖宏逺典
禮光華(中賀)聞一日萬幾之繁不特憂勤於當代四海
九州之大葢將付託於無窮雖猷為已示於躬行而傳
授必嚴於面命保民道備為國慮周恭惟至尊夀皇聖

帝陛下威徳兼隆英明獨斷怡顔順色全至養於始終
飭已厲精措中興於宵旰樞機宻而品式具風雨節而
寒暑時社稷敉寜戎夷賔服委治於緒餘土苴非心於
富貴崇高以仁得仁既廣堯帝如天之覆以聖繼聖益
昭夏王與子之公超軼兩儀之先傲睨萬物之表成功
不有妙用難窺臣屬屏鄉閭欽聞詔㫖望鬱鬱葱葱之
所莫簉庭班誦穰穰簡簡之詩切祈睿算臣(云云)

　　賀夀皇聖帝遜位表　　　　　許仲啟


　　紹堯之治㡳於無為授禹之謀得於先定事光三聖慶
溢八紘(中賀)恭惟至尊夀皇聖帝陛下道大難名心靜
能應由建元以下既騰茂實而蜚英聲稽受嬗之初仍
鋪洪藻而申景鑠合殿别開於閶闔嗣皇親侍於冕旒
承所為正所為得人付託尊之至養之至閱歲綿長臣
逖與庶邦再逢盛典鳶飛魚躍尚思霑柬序之恩鷺序
鵷行莫獲旅北宫之謁

　　上尊號


　　賀光堯夀聖太上皇帝冊尊號表

　　闕　名

　　茂揖上儀仰崇光號昭哉嗣服之孝巍乎成功之榮福
燕無疆歡騰有截(中賀)臣聞道之大者雖逺而必著名
之實者欲辭而自歸故乾坤之象或得以形容而勲華
之傳終流於載籍恭惟光堯夀聖太上皇帝陛下配天
其徳既聖而神輕萬乘以弗居夫何能報接千齡而善
繼抑有所尊稽厥典章晉兹寳玉退然揖遜六五帝而

獨高介以夀祺億萬年而惟永天人契合宗社奠安臣
昔佩紫荷久承清燕遐方留滯志徒切於戀軒盛事傳
聞心但同於率舞

　　賀光堯夀聖太上皇帝冊尊號表

　　闕　名

　　涓選休辰肇稱顯冊輯彌文於創見章孝治於維新殊
慶所覃羣生胥抃恭惟光堯夀聖太上皇帝陛下功侔
開闢業茂盈成出應煩機雖海涵而地負内存至樂本

神動以天隨當離日之正中體乾龍之旡悔白茅是席
黄屋非心念美報於何施宜鴻名而誕舉采彼康衢之
謡誦申以華封之祝辭聖不可知信大哉之難喻靜而
無累騐仁者之長存冠冒百王燕詒萬世臣夙叨睿奬
獲際威儀比屋可封幸觀風而親見敝帷不棄徒戀徳
以彌深

　　賀上皇加紹業興統明謨盛烈尊號表

　　沈清臣


　　載闡鴻名增高太極億千萬年之睿算欣逢載舉於縟
儀二十四字之徽稱恭覩叠加於顯號邦家之慶典籍
未聞恭惟尊號太上皇帝陛下光啟宏圖茂隆昌緒大
統大業輝赤伏以紹興丕顯丕承繼蒼姬之盛美佐行
堯遜華啟舜重八表延洪極常珍之尊養一人愛敬鋪
鏤玉之彌文久照之君日滋升資始之父天益大臣屬
叨留鑰阻簉朝紳得夀得名二八喜聞於盛事善頌善
禱三千今見於同心


　　太上皇加尊號賀皇帝表　　　沈清臣

　　尊親之奉耆齡自古以未聞愛敬之心聖主有加而無
已益崇顯號誕告多方恭惟皇帝陛下躬致丕平時多
加慶觀㑹通而行典禮莫如介夀之先致廣大以盡精
微務極揚名之稱既用八以詔乎八極又生二以參乎
二儀大哉至哉美矣茂矣臣式覩殊常之遇敢伸歸美
之詞語合宣尼唐虞之際於斯盛頌同韓愈皇帝之夀
與天齊


　　賀太上皇帝冊尊號表　　　　邵公濟

　　明詔親頒識淵衷之素定大器有託知聖子之可傳奉
太上之鴻名為域中之大慶(中賀)恭惟太上皇帝陛下
仁心愛物惠澤在民如文王之畏天類成湯之罪已雖
神武之不測本清凈以無為儲闈早正於元良宸極遽
辭於大寶功成知退道大難名臣世受國恩肅將王命
欽聞盛典肇建明時體道為心四海共知於徳意與天
齊夀萬年永播於頌聲


　　賀夀皇聖帝冊尊號表　　　　許仲啟

　　俯授丕圖葢協勲華之盛載都顯號廼超覆幬之先典
策用光華夷胥慶(中賀)恭惟至尊夀皇聖帝陛下徳先
濬哲心照危微以堯作上而治底無為薦禹於天而謀
皆先定重規叠矩守兹一道之傳茂實英聲介此萬年
之永臣屬拘乘障莫造班庭見而知聞而知奚分逺邇
尊之至養之至苐仰崇高

　　重華宫上尊號皇帝表　　　　許仲啟


　　畫衮繡裳承燕謀於正宁翠旗雕輦奉鴻號於慈闈孝
本一人慶均八表(中賀)恭惟皇帝陛下孜孜興夏業業
繼虞念兹莫報之恩原此難名之徳乾稱父坤稱母並
擬形容河出圖洛出書載新篆刻斂五福惟皇之極率
百官若帝之初臣分竹南邦傾葵北闕襲六而作一藝
敬想特書明兩而照四方永觀盛際

　　賀皇帝冊尊號表　　　　　　夏文莊

　　謁欵神祇聿成於大報祗嚴典冊誕受於鴻名凡在有

生罔不載躍(中賀)恭惟尊號皇帝陛下九乾備體五緯
飛英天縱之能兼該於典籍生知之聖洞判於忠邪責
實羣司紹隆景命承太宫之祭允極於齋明奉長樂之
朝日嚴於孝愛萬區累洽四貊懐柔共傾伏閤之誠請
建中天之號二儀協賛五遜方從爰協靈辰肇膺盛節
大功不宰雖出於强名率土交歡永昭於至治臣親逢
聖旦逖聽鴻猷蹈躍之誠倍常萬品臣伏限守職在逺
不獲奔詣闕庭臣無任瞻天樂聖歡呼抃蹈之至


　　慈福宫上尊號賀至尊夀皇聖帝表

　　許仲啟

　　華胥燕處繼成與子之謀長樂鴻名推廣事親之孝(中
賀)恭惟至尊夀皇聖帝陛下體舜業業紹堯巍巍出綸
既見於東朝脱屣自輕於北極母以子貴式孚天下之
心名者實賔敬致聖人之夀臣逖茲分竹祗若傾葵宫
殿綿聯想御綵衣而養志典謨焜燿宜刻玉版以飛英

　　慈福宫上尊號賀今上皇帝表　許仲啟


　　正統承休仰答至尊之睠徽稱襲舊載怡重慶之顔事
廣三宫懽均萬㝢(中賀)恭惟皇帝陛下允兹傳道翼是
貽謀宜民自比於文孫介福必歸於王母太極之本無
極爰著其慈可名之非常名仍稽其聖兼盡形容之義
實惟愛敬之誠臣屬奉教條莫趨班綴薰風既應知舜
孝之有傳夀域旁開見禹功之罔間

　　慶夀

　　慶上皇夀七十賀皇帝表　　　朱安國


　　臣言膺赤伏之符鳳厯方開於六國受太元之筴龜圖
將永於萬年矧麗正以重離宜用譽以幹蠱合兩朝之
盛美實千載之殊休積徳而王歸尊於父臣誠惶誠恐
稽首頓首臣恭以光堯夀聖憲天體道性仁純徳緯武
經文太上皇帝聰明稽古剛健對時丕承無疆之休中
興有為之祚炎圖赫赫商之高宗周之宣王鴻業繩繩
唐之神堯漢之世祖粤自建炎之即政至於紹興之寢
兵守之艱難持之盈成始於憂勤終於逸樂謹南郊所

以奉祖宗之報建太學所以隆化理之原睦親敢後於
尊崇兼愛俯加於聘問振百度紀綱之舊移四方風俗
之新坐還三代之真淳立正一王之表式可謂舉而措
諸事業莫不煥乎其有文章方且肆筆成書制禮作樂
性而濟衆好仁無以尚之誠以存心至徳有如此者無
一詔不軫庶民之休戚無一念有傷萬物之發生巍巍
三十六載之成功井井九百五條之聖政承意從事足
以有臨足以有執足以有容申命用休必得其名必得

其禄必得其夀謙已頓興於揖遜頥神退處於希夷脱
屣萬乘之榮㳺心太古之粹為天子父光華堯舜之重
據域中尊笑傲羲黄之上錫福果膺於睿算縱心式屆
於遐齡葢由徳劭以年高是以民從而天與質之典籍
光於古今恭惟皇帝陛下以仁孝之資傳精一之㫖能
盡事親之道克彰繼志之勤謹王季之朝愈形喜色上
太公之號敬祝耆年揚莫大之鴻名講無前之鉅典曠
澤迨加於幽隠輿情預慶於歡呼知盛事之難逢幸吾

身之親見臣恩沾寸禄職在皇都願揚召虎之材敢效
封人之請匪報也永為好也少攄北闕之誠惟有之是
以似之同享南山之夀臣謹奉表躬詣闕庭起居

　　賀光堯夀聖太上皇帝慶夀八十表

　　沈清臣

　　蓂開聖旦一人躬黄屋之朝策數帝齡八&KR1030;開大椿之
首敷求載籍迥莫前聞恭惟尊號太上皇帝陛下本以
慈仁獲兹統佑惟涵養之恩極地所載故綿逺之貺與

天為齊授大寶於虞傳享常珍之堯養延洪所自錫羡
無窮既超盤古之期何數姬周之厯受命既固有開必
先爰因數以推來卜垂休而惟永旬周方位界將滿於
大千十演卦名數遂生於萬億臣恭罄華封之善祝輒
同擊壤之老人功徳咸五以登三增崇顯號天子用八
而將萬茂介長年

　　慶上皇夀賀皇帝表　　　　　沈清臣

　　詔舉朝儀帝上親夀先庚三日後庚三日講求何止於

三申春歲八千秋歲八千算數始開於八袠普天同慶
載籍未聞恭惟皇帝陛下有道之長本由於至徳無疆
之貺上及於慈闈龜臺朝下老之尊南極奉長生之帝
運逢丙歲夀星重見於丙方時屆春朝眉算共祈於春
酒臣恭聞盛事忭極懦衷天子萬年永致兩宫之奉邦
畿千里阻陪百辟之趨

　　聖節

　　請重明節表　　　　　　　　周丞相


　　文武百僚特進左丞相許國公臣周某等上表臣等言
伏以飛龍在天方仰君臨之徳流虹繞渚實開聖祚之
祥宜紀昌辰用昌盛際臣等(中謝)恭惟皇帝陛下承謨
丕顯受命溥將致養三宫備本朝之家法參决萬務得
率土之民心正宁俯臨積隂頓解於赫明離之象益耀
出震之符臣等不勝大願請以九月四日為重明節伏
望皇帝陛下俯察羣情亟頒俞㫖施高明建顯號侈穹
昊發祥之期披皇圖稽帝文伸臣民歸美之報著之令

甲付在有司邦家增光天下幸甚臣等無任

　　請重明節第二表

　　臣等言近上表乞以九月四日為重明節伏奉批答不
允者受命若帝之初宜邦彞之具舉盛徳如天之覆豈
人欲之或違比罄蕪詞願標令節未回聰聽曷副羣情
臣等(中謝)伏以紀千秋之名雖曰唐舊允長春之請則
在宋興况今非止循累代之成規葢以侈重華之大慶
顯號闕而未講盛旦鬱而弗彰謙雖益光理或未稱伏

望皇帝陛下茂昭鉅典亟發徳音漢殿尊榮親奉玉巵
之夀周行忭蹈各陳金鑑之書豈惟光簡冊之傳實以
副天人之望臣等無任

　　請重明節第三表

　　臣等言近再上表乞以九月四日為重明節伏奉批答
不允者淵聽未回確爾執謙之意忱辭允協歉然歸美
之誠彞典不可以久稽衆心不可以累咈敢控喁喁之
請再干穆穆之光臣等(中謝)竊以民之戴君自古有訓

禮之飾治後世猶詳惟大徳得其名故因誕彌而紀節
雖先王未之有亦容增益之隨時當渚虹樞電之辰受
岳貢川珍之集乃同常日夫豈人情今者博士議郎周
執於廷秩宗奉常各揚其職必期得請疇敢自安伏望
皇帝陛下聖度兼容大明委照帝辭三祝足昭挹損之
懐臣同一心終兾允俞之命臣等無任

　　賀㑹慶節表　　　　　　　　朱晦翁

　　盛徳當陽光啟重熈之運羣心就日樂推歸美之誠有

開繞電之祥敢罄祈天之禱(中賀)恭惟陛下慶流有衍
徳合無疆膺厯數以在躬端垂裳而致治接黄帝推算
迎日之統以莫不增過周家定鼎卜年之期自今伊始
某承流支郡幸際昌辰鼇抃千官班阻趨於文石嵩呼
萬歲祝敢後於華封

　　賀天申節表　　　　　　　　朱晦翁

　　黄屋非心茂對重明之運玉巵為夀聿臨載育之辰慶
洽中天懽騰廣域(中賀)恭惟尊號至仁被世盛徳在躬

立聖政九百五條行堯之道履帝位三十六載薦舜於
天得聖人時心至愉而形至佚為天子父貴無敵而富
無倫既申命之用休宜降年之有永臣欽逢盛旦假守
偏城即雲氣而望蓬萊阻陪拜手觀泰元之授神策徒
切傾心

　　賀天申節表　　　　　　　　張全真

　　伏以大火中天協寖明寖昌之運祥虹流渚開載震載
夙之期慶篤宗祧福均夷夏(中賀)恭惟皇帝陛下禀湯

勇智躬禹儉勤念久履於屯䝉期力圖於豐泰省觀問
俗燭幽逺於耳目之前總攬權綱運寰區於指掌之上
兹天休之申命見王化之復行將垂拱於岩廊永照臨
於華夏臣猥分帥閫邈在海隅拱北所以馳神莫造鵷
鴻之列指南山而獻夀敢殫犬馬之忠

　　賀興龍節表　　　　　　　　李成季

　　四序周而在朔方成一嵗之功二陽進以為臨允協大
君之吉篤生真主奄有庶邦紹六帝之休光懽兩宫之

孝養車書所暨舞蹈攸均(中賀)恭惟皇帝陛下聰明日
躋智勇天錫應千齡而出震操大器以乘乾虎嘯龍翔
共覩聖人之作風行雷動坐躋萬國之寜衆賢濟濟以
在朝至化新新而美俗三靈助順六氣薦和人情胥悦
於謳歌天佑沓来於福禄將窮冬律俯屬誕期載瞻虹
渚之祥竊效封人之祝恭黙思道允懐上帝之心安樂
延年永邁南山之夀臣限拘符守阻造闕庭

　　賀乾元節表　　　　　　　　宋子京


　　鴻明代照累洽於昌辰景貺薦彰親逢於誕節書文所
混歡蹈攸同恭以皇帝陛下淵徳日躋聖猷天縱靈承
道䕃祗率貽謀啟箴誦之廣途㳺文章之奥府總周文
之九徳兼虞舜之大功絶俗來同綿區作頌後天獻祝
咸罄於兹辰拂石延祥永隆於大業臣傾持荷槖奉事
龍潜貧賤難工孤寒寡援百城郡竹敢傾就日之心萬
夀稱觴莫預在庭之列精䖍禱願倍百常鈞臣伏限郡
職所拘不獲奔詣闕庭


　　賀乾元節表　　　　　　　　宋子京

　　夏籥啟和辰躔幾望本聖生之初旦著天㑹之昌期名
節垂鴻綿區交慶(中賀)恭惟尊號皇帝陛下丕承寶緒
駿惠光猷萬靈接乎馨香羣元含於仁夀撫不羈之服
未始加兵憲又新之銘居常待旦化合無外恩激有知
每屬電樞之神胥抃露囊之悃大披路寢普見羣臣執
玉奉觴罄歡心而如一後天絙月續景算以無垠震動
休符昭明鉅禮臣向陪禁闥今殿侯藩傃介景之鴻階

隔王官之鳬藻姑勤抃祝永固熈隆

　　賀天寜節表　　　　　　　　張全真

　　下武繼文適逢昌運上帝立子甫屬誕辰儼圭璧以相
趨舉臣鄰而交慶(中賀)恭惟皇帝陛下功昭祖武孝格
上靈三典用中普洽好生之徳五兵載戢坐收不殺之
威允當華夏之心日致天人之助臣叨紆郡紱介處江
闗神色飛馳願上萬年之夀情深鼓舞實居百獸之先

　　賀興龍節表　　　　　　　　蘇子瞻


　　天祐我邦祥開是日山川貢瑞日月增華(中賀)伏以上
聖所儲有慈儉不爭之寳輿情共獻葢憂勤無逸之規
不待禱祠而求自然天人之應恭惟皇帝陛下堯仁舜
孝禹儉湯寛徳莫大於好生故以不殺為神武道莫尊
於問學故以所聞為高明錫厥庶民嚮用五福臣備員
内閣出守郡畿雖違咫尺天顔乃身在外而上千萬歲
夀此意則同

　　賀興龍節表　　　　　　　　秦少㳺


　　大吕飛灰爰屬星廻之序靈樞繞電實當聖誕之期凡
屬生成所同抃蹈(中賀)恭惟皇帝陛下裁成天地參並
神明以言乎道則持盈而守成以言乎時則重熈而累
洽昭哉嗣服纉六聖之洪休大矣孝思備三宫之至養
清風發而羣隂伏元首明而庶亊康令節載逢鴻儀斯
舉加籩折爼初嘗玉露之醇擊石彈絲始奏鈞天之妙
可謂一時之嘉㑹故得四海之歡心臣猥以葭莩厠於
藩翰十章獻鑒空懐唐相之誠萬夀稱觴莫預漢庭之

列

　　賀天申節表　　　　　　　　汪彦章

　　星拱北辰誕應樞精之瑞陽居大夏時昭火徳之亨致
景貺於層霄溢歡心於率土恭惟皇帝陛下英謀天縱
盛徳日躋坐貽申命之休宜享降年之永臣籍通禁槖
職守藩符祝萬夀以稱觴雖莫陪於近列揖九州之共
貫猶及見於丕平

　　賀天申節表　　　　　　　　邵公濟


　　華渚流虹契千齡之休運露囊獻夀傾四海之歡聲共
逢生商之辰少盡祝堯之意(中賀)恭惟皇帝陛下睿智
天錫聖徳日躋道接周文膺三十世之大統功高光武
當二百年而中興同日月之照臨與天地而長久臣將
使指阻奉燕朝空馳北闕之心共禱南山之夀

　　賀天申節表　　　　　　　　毛伯頴

　　系隆我漢再造丕圖濬哲維商篤生睿主當此離明之
候是為震夙之期膺景福於萬年籲歡聲於四表(中賀)

恭惟皇帝陛下紹開基緒耆定寰區如日之升既闡照
臨之徳惟天為大克昭顧諟之祥順履休辰茂增神筴
臣逖居逺服阻覲清光金鑑稱觴願獻南山之夀彤墀
結佩但存北闕之心

　　賀天寜節表　　　　　　　　晁之道

　　生而神靈固有流虹之瑞申以福禄遂膺受命之符運
協熈辰慶符良月天庥畢至海宇均歡(中賀)恭惟皇帝
陛下事帝嚴恭保民勤儉憂民甚備世爭誦於堯言秉

徳又新治益隆於舜孝積兹協氣形為頌聲盛日月之
光周八紘而並照如松柏之茂育萬寶以偕昌臣外忝
節旌宻司管鑰上萬歲夀載馳魏闕之心成一家言不
愧華封之祝臣無任

　　賀興龍節表　　　　　　　　蘇子瞻

　　天佑民而作君惟徳是輔帝生商而立子有開必先納
富夀於方來實兆基於兹日(中賀)恭惟皇帝陛下文思
天縱聖敬日躋以若稽古之心上遵王路行不忍人之

政下酌民言神聽靖共天夀平格臣久塵法從出領郡
符奉萬年之觴雖阻陪於下列接千歲之統猶及見乎
昇平草木之情日月所照

　　賀天申節表　　　　　　　　張全真

　　伏以瑞表榮河協千載一時之嘉㑹聲呼喬嶽罄九州
四表之歡心凡託葢容舉深抃蹈臣某(中賀)恭惟皇帝
陛下禹功時懋湯聖日躋軫國歩之多虞念時廵之淹
久蓄威而待成道徳之安强履順而行獲天人之佑助

寢銷外侮坐致中興迎二聖以回鑾置四方於奠枕必
得其夀有騐於今臣叨領价藩欣逢聖旦葵藿雖晚不
移傾日之心蒲柳固衰但祝後天之算

　　賀天申節表　　　　　　　　趙徳莊

　　受命於天誕啟真人之運盛徳在火於昭炎正之時凡
屬照臨咸知抃蹈恭惟皇帝陛下仁參化育孝格神明
養福禄於無疆動惟克己永威懐於匪茹本不言兵治
雖始於憂勤年自延於安樂臣逺衘明命阻造周行考

三輔之黄圖初入中興之貢祝太元之神筴益殫上報
之忠

　　賀乾龍節表　　　　　　　　邵公濟

　　節紀千秋山呼萬歲顧兹盛禮宜屬昌辰(中賀)恭惟皇
帝陛下道極高明性惟恭儉不作無益自求多聞御極
之初獨念祖宗之故事持盈之久將開堯舜之盛時如
日月之照臨與天地而長久臣屬將逺使阻綴庭班方
共仰於龍飛竊有同於鼇抃


　　賀天申節表　　　　　　　　毛伯頴

　　明明赫赫天垂後命之祥鬱鬱葱葱人望中興之氣是
生哲后再纂鴻圖(中賀)恭惟皇帝陛下睿智足以有臨
神武本於不殺謹微接下周宣王無以加脩已得賢商
武丁所不逮制度稽於四岳夀考宜於萬邦慶浹誕彌
歡均率溥臣頃從金馬再領銅魚就日望雲阻聽佩環
之響戴天履地同傾葵藿之心

　　賀天申節表　　　　　　　　毛伯頴


　　日永星火當萬物之長嬴電繞斗樞肇一人之濬哲惟
聖時憲有開必先(中賀)恭惟皇帝陛下纂嗣基圖輯寜
區宇處璣衡而觀大運所存者神和戎狄以正諸華無
思不服天庥滋至王國克生榮光塞河屬千秋之令旦
順氣成象同四海之歡聲惠我無疆綏爰有衆臣久陶
化育職在撫循陪百辟以稱觴阻趨蓂戺率九農而擊
壤傾注葵園

　　賀乾元節表　　　　　　　　宋子京


　　金魄就盈龍杓建已紀為誕節允煥休辰盡日月之照
臨祝乾坤之悠永(中賀)恭惟皇帝陛下膺符受籙出震
體元乘火運以興王生正陽之令月體萬物之長治三
光之廷俗樂成康刑措文景梯山航海咸知中國之聖
人就日望雲悉禱後天之遐算臣滯守邉禦徒詠聖辰
阻奉萬年之觴但極雙鳬之躍

　　賀天寜節表　　　　　　　　唐子西

　　穹昊儲休將永熈明之祚聖神應運丕承大定之基鳴

社在晨際天共慶(中賀)恭惟皇帝陛下寅恭克己孚惠
得心自然堯舜之仁故能濟衆醇用成康之化幾至措
刑政已逮於中和國遂臻於康靖爰紀誕彌之節宜增
逸樂之年臣承乏逺方欣逢瑞旦身縻符竹空馳頌聖
之誠日照觚稜莫綴稱觴之末

　　賀天寜節表　　　　　　　　邵公濟

　　電繞宸樞協千齡之景運星流華渚昭萬世之宏休天
地發祥聖神誕降遇上帝生商之日傾下臣祝堯之心

(中賀)恭惟皇帝陛下體道應時握符御極繼一祖六宗
之志兼二帝三王之功受寶籙於叢霄丕承眷命納斯
民於夀域永作君師車書同乎四方玉帛來於萬國臣
出分小郡誤長逺人嚮日輸誠願獻南山之夀後天申
頌阻稱北闕之觴

　　賀興龍節表　　　　　　　　晁无咎

　　必世而後仁故百樂興於已治宜民者受禄則五福本
於能敷人神克寜雅頌斯作欽遇誕彌之吉仰期於穆

之休(中賀)恭惟皇帝陛下纉禹勤邦繼文配命深明措
國葢在酌言道斯行而動斯和無非事者生不傷而厚
不困所欲與之用能格精祲以降康交驩欣而養本大
有天助豈徒河洛之效祥靈臺子來咸思父母之難老
臣久塵冊府方領郡章慶五百歲之期親逢榖旦祝千
萬年之夀祗劇葵心

　　賀坤成節表　　　　　　　　晁无咎

　　建畢占中歴紀金行之始任姜協聖禮嚴坤徳之成率

土傾心後天申祝(中賀)恭以太皇太后陛下慈仁世
濟濬哲生知昊穹所懐宗廟攸享配烈祖勤勞之禮隆嗣
王保佑之功盈成祗謹於薄冰豐美大䝉於潤澤式䖍
至養允答常尊誕惟考室之祥肇屆登禾之候謳謡歸
美華夏舉同伏願太皇太后百順咸臻三靈共賛天高
地厚扶不㧞之洪基松茂竹苞資無疆之妙算臣限拘
鑰守阻預鳬趨

　　賀坤成節表　　　　　　　　秦少㳺


　　聖誕當朝嚴秋在序協氣蟠乎穹壤頌聲溢於華戎(中
賀)恭惟太皇太后陛下徳並神明功參覆載斷鰲立極
追配於媧皇用楫濟川責成於傅説忠謀入而奸黨破
弊亊革而嘉應來巍乎在唐虞之間卓然出馬鄧之右
嘉辰既屬率土交歡臣猥縁肺腑之親叨分符竹之寄
前瞻觀闕阻奉萬年之觴退託封章庶比千秋之鑑

　　賀聖節表

　　乾龍飛五式觀天子之當陽嵩岳呼三爰慶聖人之出

震聲教所暨鼔舞攸同臣某(中賀)恭惟皇帝陛下學本
生知聖由天縱肇無疆之大厯開萬世之宏基光臨兆
聖之期競祝後天之算臣限拘邊壘阻叩帝閽就日望
雲心空馳於北闕奉觴稱夀誠願祝於南山

　　賀聖節表

　　律生大吕㑹逢彌月之辰運協千年方篤作邦之慶照
臨所暨鼓舞攸同臣某(中賀)恭惟皇帝陛下濬哲生知
聰明天錫受惟新之大命興肇造之宏區乃聖乃神運

唐堯之帝徳克勤克儉纉夏禹之成功駕馭英雄脩明
法度萬方拭目仰虹流電繞之祥四海歡心祝地久天
長之算臣濫分漢竹方逺堯雲百辟奉觴阻趨於魏闕
萬年獻夀願效於華封













　　五百家播芳大全文粹巻一上

