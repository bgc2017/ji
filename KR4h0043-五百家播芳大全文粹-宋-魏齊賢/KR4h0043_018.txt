







　　欽定四庫全書

　　五百家播芳大全文粹巻十一

　　宋　魏齊賢

　　葉　棻同輯

　　賀啟

　　翰苑

　　賀錢内翰啓

　　罷直内閣升華禁林解天府之浩繁付經帷之清燕雖

衆望所屬理固當然而成命既行士以相賀伏以學士
號為職親而地要實儒者之至榮訓詞欲其言近而㫖
深必文人為充選設官雖専於書詔儲材當用於鈞衡
被選益艱因人増重雖從容入侍獨髙太白樂天之詞
華而議論經邦復重徳裕敬輿之術業苟擅一長於此
皆為稱職之才洪惟本朝繼有碩望方當聖主之圖任
果見異人之來儀伏惟某官學總百家才髙一世經守
韋平之學世登晁董之科無施不長所治皆最批郤𨗳

窽在庖丁如無牛越國過都於騏驥為歴塊隠然公輔
之望久矣中外所期俄聞異㤙大慰衆論謀謨黼座何
慙天子私人顧瞻玉堂應嘆吾家舊物即膺大拜用究
逺圖某每愧庸虚素承知奬其為欣快實倍等倫嘆白
髪之侵凌望青雲如寥廓嵗事已晏徳履多祥

　　賀劉内翰啓　　　　　　　　張安國

　　入覲龍墀延登鼇禁典司翰墨極儒者之榮銓總官曹
髙從臣之選矧席薦颺之舊實深慶蹈之懐恭惟某官

行立表儀智周事變材為時用備文武之憲邦學本家
傳根中庸之至德自結兩朝之眷早登四輔之聨思若
湧泉眞鳯閣舍人之様心如止水為虎符刺使之師歌
袴襦於姑蔑之墟洗甲兵於雲陽之野功既成於授鉞
命爰錫於賜環不逺千里而見王果以一言而悟主精
神夙契眷注益深北門正内相之除南郡領天官之長
玉堂揮翰日觀雲漢之昭回金殿掣鈴時近天威之咫
尺為命雖資於潤色矢謨實賴於弼諧豈止發為文章

號禁中之頗牧要當諫本仁義措天下於唐虞佇聞絲
綍之頒即正鈞衡之拜某濫司戎閫辱在恩閎念歩武
之相隨荷齒牙之曲借欣傳除目喜倍常情黄麻之似
六經復觀制作洪鈞之轉一氣更累生成商律方嚴禁
塗多暇幾精調於和粹式茂對於寵臨

　　賀洪内翰啓　　　　　　　　熊子復

　　伏審簡自上心擢居内相以詞人之伯而代播吿之言
以儒者之宗而奉燕閒之問當今典䇿所載燦與典謨

並傳何幸斯文有光今日竊以翰苑題名自建隆以下
疇世掌於龍綸辭科選士由紹聖以來幾身躋於鼇禁
矧兼二美榮絶一時邈前後而罕聞曠古今而僅有恭
惟内翰尚書氣嚴而中裕體䆳而外沖障百川廻狂瀾
早傳正學洗萬古空凡馬獨負竒才自首綴於殊科即
薦揚於華貫記言丹陛得孔氏之謹嚴書命紫垣同漢
家之深厚越執選曹之柄兼陪宥府之籌蔚有令名播
在公議果親除於玉扆亟進陟於金鑾扃雲霧之窻既

號私人於内禁曳星辰之履乃班常伯於中䑓克承新
渥之隆益紹先猷之美某猥行原隰逖叩門牆但竊欣
於得輿阻趨慶於成厦掌帝之制黄麻巳誦於搢紳秉
國之均赤舄更躋於廟廊

　　賀洪内翰啟　　　　　　　　陳君舉

　　伏審召自輔藩還居内苑冕旒圖舊葢謀謨啟沃之特
親典册增光信號令文章之可述有識相慶不謀同辭
竊以陸敬輿制書感人果見興元之戡難李文饒詔語

切事迄聞魏博之代謀苟訓辭洞曉於羣情則禍亂潜
消於當世時適丁于多故上渴想於眞才謂將致乾坤
之清夷實有藉雷風之鼓舞操淵雲之精筆妙墨非公
莫能笞秦楚之堅甲利兵自獲多助恭惟内翰妙宗
道壼雄帥文壇胸次容萬頃之波毫端扛百斛之鼎早
膺簡注入踐禁嚴文部最髙更曵星辰之履京城非逺
暫持江海之麾方撼鈴而應戎索之興宜抵草而思詞
林之舊葢手抉雲漢曽飾昭回之章矧世掌絲綸素擅

垣明之制清光復侍密命親承將見徳音播而温於美
幣良繒文告行而威於勁弩長㦸某猥縻原隰阻拜門
牆貯文士於内庭要蓄濟時之器列才臣於上衮即攄
經世之圖

　　賀陳内翰啟　　　　　　　　黄秀岑

　　驛騎再馳星漢墮靈槎之使鼇扉趣召翰林連華葢之
居經從翻藥之階入聽穿花之漏其為榮遇未易名言
竊惟賢能所以致中興文章所以垂不朽自昔膺籙受

圖而與民更始必有持簡筆者為時而生負超卓之竒
材摠皇王之餘議胸呑雲夢皮挟風霜吉甫美周相如
諭蜀梁津赦令澤潞舊書所謂雄深雅健之文無負獻
納論思之選前朝習治近倖啟戎四海瘡痍六經煨燼
洛書授禹神扶定鼎之傾天䇿開泰地峙登瀛之峻端
拜而議其誰宜為伏惟某官發藻士鄉飛英朝著文章
俊語長照映於人寰忠言嘉謨寖翺翔於法從貳卿粉
省批勅銀䑓兹起燕閒復還嚴近扈六飛而視草供十

吏之濡毫久勤西域之賛書爰正北門之遞直葢於武
夫悍卒咸知哀痛之誠庶幾舊國故都遂有掃除之便
式煩鴻筆協濟壯猷某自愧雕䖝虚䝉薦鶚動貢公之
竊喜㤀庾信之清愁尚冀鱗攀寧忘螽躍

　　賀秦内翰啟　　　　　　　　鄭元老

　　顯膺綸命進陟鑾坡大哉王言將鼔天下之動儼然
人望乃極儒臣之榮吾道用光本朝之重恭惟内翰
才不世出學由性成晁董奏書獨處漢庭之第一丘軻

正統克承堯運之半千早逢雨露之承薦歴雲霄之路
紬册府圖書之秘訂曲䑓容典之宜眷言語侍從之惟
良實號令文章之有作待北門之詔既屢直於禁林進
甘泉之班果正名于内相精神聚於黄屋勲業成於黑
頭恩隨宫錦之華禮借金蓮之重鄭人為命聊資討論
潤色之工舜官颺言式著賡作載歌之美矧惟大任降
自清門太師轉洪鈞以底聖功明公提大筆以賛文治
形容王度神化麗乎丹青焜燿家聲貴名升乎日月方

將襲隆盛於韋平之緒追風流於王謝之家由階而升
可拱以竢某凋零嵗晚瞻望日勤自縻符竹之間久去
門牆之下願新耳目飽㸔三盤之書常使子孫逺觀八
葉之懿

　　賀何内翰啟　　　　　　　　趙徳荘

　　恭被徳音入都内相導承禁密仰機政之與存左右宴
私喜正人之愈近具頒異數增重斯文惟大德可以格
君心之非惟有言可以鼔天下之動粤自古兼收於能

事葢衆賢各致其所長若乃劘上盡規補日月於無過
由中作命渙雷風於有孚非屬異才未聞專美恭惟某
官正容悟物盛飾入朝追配先猷猶觀要妙長雄多士
徙出緒餘自感㑹於主知以責難為已任諫藁雖聞於
旋削聖功自覩於又新方將丕冒華夷諭之德意責成
將相飾以訓詞逺追三代之風茂輯一王之典更資鴻
筆用暢玉音某乆列下交欣聞盛事宫商相應識元氣
於黄鍾台輔所纒想榮光於華旦


　　賀鄭内翰啟　　　　　　　　崔子淵

　　伏審恩霈中宸榮遷内相除音四達輿議交歡恭惟某
官性稟明誠學該微妙師心無惑燭理旁通道深貫於
聖眞經自成於家説亨衢特立峻節自持惟名實之並
隆宜寵靈之洊至代言西掖視草北門形容治世之成
功潤色太平之鴻業魚金兼佩特峻官儀蓮燭分光優
承睿渥將踐機衡之任暫收翰墨之勲對越盛時佇看
丕績某濫持使節方隔賔簮徒均賀厦之誠苐切依風

之想

　　賀鄧内翰啓　　　　　　　　李去病

　　伏審顯被恩書擢居内職伏惟慶慰竊以處翰墨之司
皇朝之妙選掌絲綸之命儒者之至榮日奉清光進承
睿㫖實預樞機之重密叅經緯之權必有鴻才斯膺簡
注恭惟某官竒才英麗贍志該通胷中之書巻五千孰
先岐叔架上之牙籖三萬莫富鄴侯盡窺乎流畧之源
深覩其天人之奥果奮六翮之具争先萬里之途入簉

䕫龍親承日月髙叅彖繫卓然道徳之文妙擬典謨煥
若帝王之制是宜恩章燀赫體貌隆崇驅天廐之龍駒
光生里閈横尚方之寶帶寵耀班行弟兄聨華萼之榮
君臣洽魚藻之樂一朝具美百代揚芳某賦分伶俜稟
生固陋臨江河而莫濟敢冀津梁望門屏以無階徒思
羽翼下情欣蹈實倍常倫

　　𤨏闥(門下侍郎　給事中)

　　賀門下孫侍郎啟　　　　　　秦少㳺


　　光奉明恩進陞東序伏惟慶慰恭以某官星躔異稟岳
鎭殊鍾先朝藩邸之舊臣今日廟堂之耆老正直稟羔
羊之徳信厚有麟趾之風解劇樞庭乃心不怠均勞輔
鄙報政方成民心竚以旋歸國論倚之進斷粤從林舘
入踐鸞臺薄夫撫巳以自慙吉士舉酒而相慶矧同升
之俊乂皆妙選於縉紳三王之法本人情固無過舉六
官之長皆民譽茲謂昌期某辱在陶鈞(云云)

　　賀門下趙侍郎啟　　　　　　石敏若


　　輔世長民庶事康而股肱喜䟽恩渙爵有徳進而朝廷
尊風采聳聞室家相慶恭惟某官萬夫之望百世之師
撓不濁而澄不清測益深而窮益逺姚崇應變衆莫能
窺楊綰服人下觀而化功多有厚賞才大無卑棲簡在
帝心對揚休命以儒術而飭吏事天子是毗騰茂實而
飛英聲國人曰可匪朝伊夕論道經邦某直寄錘鑪之
間遐想雲梯之上羣工並用永孚于休大厦既成云何
不喜


　　賀門下韓侍郎啟　　　　　　石守道

　　伏審顯膺申詔進陟東䑓名實並隆士民交慶恭以某
官稟天間氣為國宗工性源淳厚而澄之愈清器量洋
汪而撓之不濁貫古問學該今典常道不虚明遇千載
明良之㑹人惟求舊助萬㡬兢業之勤式是四方之瞻
允為百辟之憲陞居黄闥對揚赤墀秩已亞於貂蟬班
益崇於鴛鷺即正機衡之任優登鼎鼐之司某漕計外
縻賔階前阻心同賀燕方觀大厦之成志効躍金正倚

洪爐之造載惟歡忭實倍等夷

　　賀門下范侍郎啓　　　　　　孫夢得

　　伏審光膺渙命載摠東䑓公論所歸帝舉時當恭以門
下侍郎才全而徳備識逺而慮周學洞天人之㣲智通
事物之奥練達治體翺翔要途顯顯三朝之老成堂堂
一代之宗伯兩年去國坐勤宣室之思一日還朝益重
台階之望况將紹述神考泰陵之聖治則必選用熈寧
元豐之大臣孚號既頒輿情式喜即期旦暮誕布絲綸

乃賡載歌行繼舜廷之治爰立作相佇膺商夢之求某
坎壈孤踪馳驅末路下喬木而入幽谷誰為子賤之賞
音縱大壑而遇順風竊慶眞言之得位載惟孱陋夙荷
知憐謾為甘泉侍從之官徒起周南留滯之嘆喜聞成
命實倍稠人雲霧如披尚阻青天之覩燕雀相賀先欣
大厦之成下情無任歡忭之至

　　賀門下孫侍郎啟　　　　　　李方叔

　　伏審顯膺宸寵叅秉政鈞時庸一徳之臣實慰輿人之

誦伏惟某官三朝服采六藝名家謀猷通當世之宜出
處協先民之義父菑子穫致吾道以尊君兄友弟恭率
至誠而賛化早隆耆望方陟近司士心已至於交歡上
意猶嗟乎見晚佇登元弼永翼丕圖四時臻玉燭之和
七政入璿璣之運某首承謙翰良積感悰玩繹之勤編
摩罔喻

　　賀門下周侍郎啟　　　　　　張正巳

　　伏審禮隆北極誕錫殊恩位重東䑓載膺大任益顯知

人之哲共欣進徳之尊恭惟門下侍郎王佐上才天民
先覺險夷一節出處三朝所至有聲無施不可光華二
轄早被上知清切兩䑓備陪國論太平而宅富貴早遜
碩膚夀考而保功名懇辭重禄民方傒后天豈遺賢召
起江湖膺一人之眷倚對揚軒陛聳百辟之觀瞻暫育
德於琳宫屢告猷於黼座明邦國之若否辨人才之正
邪惟帝念功賚岩廊之丹詔貳公𢎞化拂𤨏闥之青氊
言合稷契之忠民被堯舜之澤成襃周召佇陞師保之

崇明禮躬榮終享老更之福嘗謂大臣報國莫急薦賢
烈士殺身不忘知已祐甫賢相補吏無八百之嫌仲尼
旅人養徒有三千之盛况台衮之當國豈搢紳之乏人
某尚書早獲於見收致賀莫言其先務倘不遺於葑菲
願有託於阿衡迹邈黄扉心馳熒座瞻依所極嘆咏未
周

　　賀門下許侍郎啓　　　　　　程養正

　　伏審顯膺綸綍進貳機衡夷夏交欣朝野響動竊以東

䑓地峻左省班清造膝嘉謀預聞乎大政沃心盛業密
賛於宏圖是為喉舌之司允謂股肱之任選用之重古
今所同恭惟門下侍郎道應直方器周逺大出偶重熈
之運卓為名世之賢出入三朝終始一節屬聖心之圖
舊由江澨以召歸盤旋蹈難進之風靜退保謙終之吉
千帆競過尚艤濟川之舟三年飛鳴曷測垂天之翼恪
司眞館均佚私庭雖久蔚於師宫實隂儲於帝眷碩膚
能遜周公之赤舄方安舊物何求王氏之青氊復得邸

音騰示輿議交歸諒於轉漏之間巳有折衝之勢昔魯
邦紓難由季子之來歸唐室中興自晉公之再入得人
之要其利不貲洪惟本朝臻此盛事方將坐而論道力
陳紹述之謨庶幾作成先王復見熈豐之治某尸官有
守望履無階賀厦之禽睠華軒而斂翼戀軒之馬徯歸
路以長鳴

　　賀門下吳侍郎啓　　　　　　晁无咎

　　誕膺顯檢再表政機已光選衆之求更竦具曕之望凡

居庥䕃靡不欣愉恭惟某官致主忠誠濟時賢業寵冠
三朝之舊譽髙百辟之前蓍龜治亂之所昭柱石安危
之攸恃久兹均佚未替告猷聿逢圖任之明復貳納言
之重國政弛張之素達人材能否之盡知祗賴和𠂻以
成累洽伏念某稟性朴野賦命竒窮早薦歴於蘭䑓晚
屢更於麾守嘗遭尤悔旋被洗湔皆朝廷及物之私與
門牆好徳之士尚叨寄委敢怠承宣今川流巳復而無
虞嵗事將登而甚美吏知免咎民識樂生仰大厦之帡

幪固無不芘撫孤踪之踸踔當有所歸燮理宴閒神明
勞相屬居官守阻造台閎

　　賀梁給事啓　　　　　　　　蔡君謨

　　輟直西垣通籍北省專銀䑓封駁之任進𤨏闥追趨之
班邦家之光海㝢胥慶伏惟某官學窮奥賾名冠倫魁
元龜天地之機九鼎社稷之鎭被短褐而懐玉擅價翰
墨之埸結長綬而腰金䇿足功名之路凑風雲之佳㑹
躡雲漢之清躔鶱騰夕拜之遷傾倒辰猷之告封詞頭

而不下舊傳解事舍人之名批勅尾以復歸共觀儒者
給事之效惟出令毋嫌於反汗則論事咸嘆於回天仁
人之利溥哉君子之道長矣可速則速寧論諸公衮衮
之升當言必言要為一士諤諤之益日三接而甚寵嵗
九遷而可量起海瀕而擢賢良已兆封侯之業遊都城
而取卿相方歆稽古之榮某刺首吏韁託身徳㝢悵阻
光儀之久欣聞寵渥之新鵬兩翼之垂天孰測南溟之
運鳯九苞而瑞世但快朝陽之嗚嵗律峥嶸禁途密勿

願精鼎食亟副岩瞻

　　賀金給事啟　　　　　　　　趙徳莊

　　命出昕朝寵陞夕拜處正臣於禁密仰公道之開明恭
惟某官徳盛照鄰學髙經世早登軒陛兩極忠良之誠
退託江湖一無懼悶之色偉修明之業立締晚遇以彌
深乃眷容䑓適更鉅典配禮文之變以義起而不疑致
孝饗之嚴自親推而益著煥然制作屬我老成惟時青
𤨏之選實待黄門之用轉圜有道坐知天意之回反汗

無嫌更覺王言之大某曩由省户獲望履絇想鸞注之
髙翔自憐倦翼附龍門而不朽敢有遐心

　　賀吳給事啟　　　　　　　　熊子復

　　伏審光膺妙簡擢踐要塗職封駮於𤨏闥望隆䑓省賛
謀猷於督府威震邊陲宸眷甚優輿情胥悦竊以皇武
之命丞相孰佐逺圖廷臣之擇賢能寧間大吏用輟夕
郎之貴往陪天宰之臨庶廟算之不遺致人兵之自屈
恭惟叅賛給事才閎而應博識敏而造微擢自上皇夙

貳憲䑓之峻簡由嗣聖旋升計省之華即近甸以偃藩
併中都而䝉潤騰休聲於三輔藹佳氣於千岩兹復要
途方期妙畧屬咨冡席并䕶戎旃維時傑出之才委叅
妙畫越處塗歸之仕特示殊遷少需邊𤨏之寧還預政
機之重某逖將漕計竦聽除音猥糜傳乘之勞莫覩屬
鞬之盛

　　賀張給事啟　　　　　　　　晁之道

　　伏審薦被宸恩寵升夕拜惟此紀綱之地實為廊廟之

資除目流傳搢紳聳嘆恭惟某官學深䆳奥識動機先
以髙明間世之才膺神聖非常之眷大明國是深契上
心未逾期月之間獨擅論思之效論議之定朝廷愈尊
方觀調一之功即正謀謨之任某早諧瞻際厚辱眷憐
曲矜駑蹇之下才載篤葭莩之末契逮聞新渥知名徳
之愈光探省孤踪覺帡幪之有託

　　館閣(修撰　秘閣　校理)

　　賀集賢楊修撰啟　　　　　　趙德莊


　　竊以待詔承明之庭漢得人而為盛脩書麗正之殿唐
置使以甚雄故子雲以詞賦擅名燕文以史筆自任迄
今官司未改禄秩彌優公宴舉觴禮均四輔禁門通籍
地接千廬自非學洞縑緗識叅繫象博物幾乎子産屬
文似於相如即何以記三箧之書諸儒嘆伏獻四廵之
頌當宁嘉稱允屬宗工式光俊選某官治行尤異秉心
塞淵體大雅以成文蹈中庸之為徳朱絃疏越宛有正
聲玉水方流自懐至寶由計偕而旅進乃藉甚以馳稱

紫庭亟覩於决科黄綬旋聞於隨牒刺奸南部載宣懸
捧之威求瘼番禺益勵酌泉之操適討論於邦典仍斡
掌於闗征聚貨殖於五都米鹽斯劇考質文於三代綿
蕝居多俄慷慨以上書果深嚴而召試平津第一諒博
極於天人江夏無雙且恣觀於圖史顧亨途之伊始實
輿議之攸歸矧瀛洲列仙之殊庭羣玉上帝之册府昔
者金泥石檢嘗草東封之儀縹帙芸籖重定開元之目
今天孫候翠華之幸屋壁藏科斗之書必將講故事於

乾坤聿修典禮訪遺編於汲冡大備闕文罄竭誠明彌
縫職業苟非鴻碩曷副疇咨某忝預宗盟並荷堂構二
惠敢期於競爽萬石徒喜於不衰側聽寵榮幾至忭舞
幸同蘭蕙誠臭味之靡殊願比葛藟庶本根之攸庇豈
期撝抑先賜華牋亟惠顧之所臨但佩服而無斁

　　賀刁秘閣啟　　　　　　　　楊大年

　　羣玉之府圖籍攸歸承明之廬俊賢所聚自非兼該文
史洞達天人擅博物之稱負多聞之益則何以掌蘭臺

之秘記辨魯壁之古文克分豕亥之非榮對鬼神之問
允資鴻博式副選掄恭惟某官竹箭貞資天球秘寶薦
紳推慕負扆嘉稱羣公奉金以交驩諸生攝齊而請益
紫宸引籍紅斾行春循吏之謡益喧於十部望郎之選
洊歴於三台公望愈隆天眷彌厚屬簡求於髦碩用刋
正於縑緗輟明庭伏奏之勤副筵閣紬書之選矧乃育
材之地適鍾下武之期禮遇甚優不致子雲之寂寞品
流以别且無方朔之詼諧某猥符竹之所拘揖風期而

尚阻願言慶忭倍異等倫

　　賀劉校理啟

　　册府蔵書是居清禁公車待詔必擇名流某官擢秀丘
園䇿名場屋自牽絲而筮仕頗棲棘以興嗟屬天官㑹
課之初乃仙館掄材之際聿從明識克副精求既彰汗
簡之勤果拜絲綸之寵佐九卿於棘寺聊示陟明校四
部於蓬山更資稽古方隆乃眷豈測怒飛

　　蘭臺(秘監　校書　正字　著作)


　　賀陳秘監啟　　　　　　　　熊子復

　　伏審渙領龍檢晉搃麟䑓帝眷愈隆亞六卿之妙簡官
儀益重摠三館之清流典籍増輝搢紳交艶竊以册府
常虚於建章宸廷益重於賢哲淳化裁儀中秘常煩於
舊弼元豐更制大蓬特畀於從臣盖近而鼇坡由是階
而升上而鳯沼自此塗而出天將大任道可前知恭惟
大秘監庶子舍人徳性融明道心淵靜學能㡬聖抑將
在軻雄之間道可致君葢親見唐虞之際自復遊於帝

所即愈賛於皇猷司籍而别九流既獨專於書省揮毫
而奔萬象更兼典於詞垣皆極儒臣之榮蔚為當世之
望果進班於長席愈妙簡於前旒某久聞英符聳聆新
渥徒激危𠂻之喜尚嗟孤跡之留幸及𤓰期倘可離於
劇邑纔更蓂朔即遂拜於崇墉

　　賀王秘監啟　　　　　　　　陳履常

　　伏審路門布命秘館搜材百年禮樂之文幾於麟泣一
日邦家之彦見此鳯儀乾坤清明草木華煥恭惟某官

器包渾厚學極髙明㑹兩端以用中應萬殊而曲當南
宫俊彦虎傅翼以快飛東觀舊㳺風引船而小却嘗自
遂江湖之放曽不聞容貌之枯非有道然孰能此者㑹
聖明之搃攬睨英傑之彚征集蓬莱海上之山去煙火
人間之食孰云此遷不在髙賢某謬辱深知欣傳吿語
撰皇覧而誇未學豈敢望公矢帝謨以輔明時不宜後
彼

　　賀莫秘監啟　　　　　　　　宋子京


　　伏審䟽渥宸廷持綱册府挺然直諒夙登至治之朝卓
爾髙華還正久虚之位有識交頌不謀同辭恭惟大秘
監學妙際天文髙振古嘉猷則告切安危成敗之機直
道而行全出處進退之節果疇鳯扆歸搃麟䑓萃帝籍
於西崐暫顓中秘環天樞於北極即運前籌某久聞光
符逖傳新命苐賛門闌之喜莫陪賔客之趨

　　賀范秘監啟　　　　　　　　汪彦章

　　光奉詔除進登册府得賢之慶有識所同竊以本朝之

興尤髙延閣之選學者獲殚於所見異人皆出於此途
自擾攘於一時忽更閲於再閏簡編掃地鉛槧無人逮
修久廢之官首得非常之士恭惟某官身兼數器少有
軼材當思皇多士之時擅博極羣書之譽考聖人之學
盖將援古以証今條當世之宜無不㑹文而切理奉篇
上達襃綍中頒擢處羣英之先俾求中秘之逸某未遑
馳問首辱騰牋悚荷兼深敷陳曷既

　　賀錢校書啟　　　　　　　　秦少㳺


　　被渥帝宸升華儒館伏惟慶慰恭以某官天資英發地
胄髙嚴翩然鵠正於碧梧卓爾珠遺於滄海申之以聞
見之洽重之以探討之精咸五登三出佐休明之運駢
四儷六尤多絶妙之詞敏疾擅枚臯之風雅徤得子長
之體倚馬可待下筆不休所以特受眷於先朝屢見稱
於元老矧册府校讐之號洎刑曹勾稽之司惟實與名
既清且要熊掌兼魚飡之美自古為難羔裘加豹飾之
華於今葢寡緬彼文學之貴見乎諸子之中雖出異恩

實由公議芸䑓畫省諒難嵗月之淹鼇禁掖垣行復風
雲之㑹(云云)

　　賀曽校書啟　　　　　　　　何文縝

　　伏承被召中宸讐書東觀物情胥惬賢徳有光某官自
奮盛隆之時早膺文學之選下帷黌舍六藝以造其淵
源揚笏路朝諸公皆矚於光價暫丞劇寺還歩殊途登
天禄之崢嶸游道山之清切玉杯繁露之異悉考舊聞
金馬碧鷄之雄盡探竒迹豈惟閲簽軸之秘良以養梁

榦之才恩檢初傳儒林眞忭某猶未遑於賀牘廼先辱
於謙縢其在感藏曷勝敷叙

　　賀王校書啟　　　　　　　　張天覺

　　伏審光膺湛恩寵陞秘館朝言胥允賢徳有光某官造
道淵㣲禔身肅括早負出塵之想遂膺赴隴之書沛易
傳家雅由諄誨阮麾出守休有治聲適登稽古之朝修
復校文之職掩石渠於漢世追麗正於唐家果於此時
首預兹選辨魯魚於終古悉正是非奮羽翮於層霄匪

伊朝夕某過沐勤隆之眷特貽彬蔚之詞載咏謙撝良
深愧感

　　賀正字啟

　　竊審被命中宸讐書東觀實儒林之妙選為國士之亨
通聞命之初撫懐而抃某官行能寛裕資稟粹和學深
造於本原言兼該於體要闡魯淹之㣲意迨汲冡之墜
編旁薄備於胸中是非見於筆下乃遇郅隆之㑹仰承
聖眷之知重席傳經縫掖之徒交譽曲䑓議禮奉常之

地不虚遂躋芸閣之華益覽石渠之富豈圖厚意先辱
謙縢其在感銘罔勝敷叙

　　賀正字啟　　　　　　　　　曽子固

　　奉被詔函進登册府伏惟慶慰竊以某官材資秀峙識
度淹沖富華國之懿文抱㨿經之宿學一人嗟異欲相
如之同時多士推先服桓榮之稽古果允時望特被朝
恩流馬木牛方佐中都之費金匱石室遂窺廣内之書
竊惟寵數之行兹實要塗之漸佇躋法從用協僉言某

獲在下風側聞成命分符海徼幸依徳庇之餘寓直書
林更託雋㳺之末其為欣慶曷可縷陳

　　賀方正字啟

　　賜對中宸升華内閣上恩優異賢業光亨國家憲奎壁
以右文敞蓬瀛而籲俊匪獨圖書之寄實為公輔之儲
任惟繫於才能官不拘於階陛凡膺妙選允謂清流伏
以某官早擅英聲素推奥學金門射䇿風采動於諸公
玉殿昌言論議開乎明主墨未乾於黄甲身已出於青

雲豈稽古之無功宜致君之有術側聞新命逺慰私誠
未脩賛喜之儀遽枉相先之問謙勤滋至佩荷奚勝

　　賀王著作啟　　　　　　　　楊大年

　　漢詔賢良用致得人之盛唐懸制䇿最為取士之難允
屬昌期申明舊典果聞間傑來副虚求某官學海汪洋
辭鋒穎脱歩武久淹於戎閫聲華早冠於士林屬當宁
之搜揚遂所知而論薦木雞養勇終取擅塲金烏揮毫
不聞加㸃萬乘彌加于賞歎詰朝爰荷於甄升自蓮幕

之賔從佐麟䑓之著撰賢俊斯得方詠嘉魚之詩著發
不同豈測怒鵬之勢







　　五百家播芳大全文粹巻十一

