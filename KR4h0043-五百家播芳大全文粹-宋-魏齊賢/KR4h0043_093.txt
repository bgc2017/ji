







　　欽定四庫全書

　　五百家播芳大全文粹巻八十六

　　宋　魏齊賢

　　葉　芬同輯

　　婚書

　　許方進問親書　　　　　　　黄魯直

　　誤䝉裏言委貺嘉幣維兹息女近若而人伏承賢弟幾
先輩武庫五兵名駟千里方卜蘋蘩之助豈伊顦顇之

求屈元禮之髙明及阿承之小醜著姓多有顧衰宗之
眇然懿親不㤀維伯氏之故也眷逮如此終辭謂何

　　回問親書

　　冠冕同朝素欽材術之美軒裳望族遽辱婚姻之求方
屬文拘未容賓謁行媒薦至不遺菲薄之㣲合姓見盟猥辱
縑緗之厚惟兹弱女行且初笄僅知保傅之嚴未係蘋蘩之
重伏重賢子某官箕裘志業詩書世家早以門閥之賞延
已列搢紳之仕籍愧兹扳附竊幸夤縁雖葛藟施於條枚疑

若非對而泉水入於淇澳於義有行無復異詞允膺嘉命

　　求婚書

　　伏念窺管一斑早欽宗黨之美河潤千里竊願婚姻之
求顧惟单平寔愧扳附男某早聞詩書逮及有家言采
蘋蘩猶虚中饋伏承賢弟幾小娘子令徳成於保傅善
聲發於幽閒逮將有行敢議合好雖泉水入於淇澳不耻
下流而葛藟施於條枚終慚非對謹因媒氏恭聽嘉音

　　許婚姻書


　　行媒薦至合姓見求顧弱女之焉依非令人而何俟某
人中庠序之成式從師友而學文盖将起家已見立志
巾櫛侍扵慶閥逮及有行蘿蔓附於喬枝不為無託當
承嘉諭寜復異詞

　　問親書

　　恭以唐杜望族江湖世家往昔接諸父之逰雍容非一日
之雅惟夙期之不淺是婚對之敢求伏惟某人體二南之
風敦四徳之教先兄息某屬當世之重願虚宗婦之宫

輙用行媒用薦嘉禮青蠅附於驥尾非吾偶之可譏女
蘿施於松枝亢衰宗之為幸期於得請冒貢至情

　　許蕭氏書

　　耕隴相依仕途相助方欽門第之美逓辱婚姻之求第
幾女能櫛縰笄未閑蘋藻伏承第幾齋郎克家能子聞
禮興詩葛藟施於條枚尚疑非對泉水入於淇澳今則
有行不獲固辭勉承嘉命

　　回楊氏定書


　　某啟名實缺然門地蕞爾維江湖橘柚之域逺京洛衣
冠之逰頋嘗同僚辱貺重禮藐是孫女逮兹縰笄第幾
齋郎簮笏白扵懐綳芝蘭秀於庭戸卜相宗事當求大
家猥得附葭莩之親恐未勝灑掃之職申以盟好不遑遲
延勉輙拜嘉對越将命

　　回魏氏書

　　欽仰風流惟是婚姻之故講修世睦敢申燕婉之求小
子邍(古原字)材不及中學未聞道猥叨命士方且異官惟

節春秋莫助蘋藻伏承賢弟三十九娘子教有端緒徳
成幽閒妄聽行媒之傳肯顧鄙宗之陋謹差榖旦恭侯
玉音

　　回定書

　　門单地薄實淺聲浮所通婚姻多出平素賢郎七先輩
行義修於鄉黨才華秀於士林枝葉從僊李而来閥閲
有英公之舊家弟之女未閑於教僅若而人豈圖蘋蘩
之求迺及菲葑之陋伏䝉委以書幣告之話言泉水流

於淇門雖容比義女蘿施於松上實愧攀髙不獲終辭
靦然拜辱

　　强宗求婚書　　　　　　　　孫仲益

　　罄三請之勤方慚率爾快一日之雅何貺如之兹者伏
承令孫女屬當擇對之年而某小侄强宗適契有家之
願命龜獻卜執雁告䖍薦食芹之甘靡虞扵按劍投斷
金之利式佇於報瓊

　　超宗求婚書　　　　　　　　孫仲益


　　賣婚久矣浸已成風傾盖歡然莫如求舊式佇肥家之
慶敢忘修贄之恭以某長男早習箕裘粗聞詩禮偶諸
姑擇婿之日亦外家求婦之時眷言啐啄之同兹益綢
繆之固抵龜不用投介而行魯衛親親自同兄弟朱陳
世世不替婚姻庶乎相依唇齒之間可以盡索形骸之
外

　　伯宗求婚書　　　　　　　　孫仲益

　　手足之情鍾本相求扵原隰婚姻之好合兹有望扵桑

榆盍申執雁之恭永締施松之託某小侄伯宗者屬在
諸姑子姓之行而小四甥者寔次外家季孟之間應縁
而喜之言奚俟三占之吉視崔盧之門戸亦何足道哉
繄魯衛之兄弟固無間然矣

　　介宗求婚書　　　　　　　　孫仲益

　　訪故家之劍悼既往之莫追賦束薪之詩庶後来之有
繼更重綢繆之好盍申燕婉之求伏承令侄女宛如衛
女之賢問諸姑扵淇水而某中子介宗者端若秦姬之

子見舅氏扵渭陽固己託莩於葭中更欲施蘿於松上
故無失故夫復何求新之又新當自今始

　　表宗求婚書　　　　　　　　孫仲益

　　仰崇墉之數仞寒温之問缺然締髙援於一言宿昔之
因審矣喜深一老光冒衰宗此者伏承總幹學士令長
女近代名臣之家本朝循吏之後儒風未泯家法仍存
以某舍弟尚書第三男表宗讀父書尚勤師範敢聨姻
婭遂登通徳之門屬有姓名已著繫姻之籍


　　宏宗求婚書　　　　　　　　孫仲益

　　雞豚同社桑梓交陰早締嘉姻更申舊好伏承司理宣
教第四令女簮纓仕族逢掖儒家爼豆嘗聞蓬蔴自植
以某尚書舍弟第四男宏宗為農為圃方續父菑學禮
學詩尚親師範一言作合兩喜成和河鯉之求固慙率
爾霜鐘之應厥有由然

　　季益弟女回定包中大書　　　孫仲益

　　三星照戸之光已届婚姻之候九里漸河之潤寔翳勲

閥之髙伏承某官一鄉之月旦所推大父之風流未逺
而某侄女遂依名族以亢衰宗坦腹踞牀㑹見出諸郎
之右齊眉舉案庶幾事君子之恭

　　答李氏問親書　　　　　　　孫仲益

　　風馬殊方相望於萬里金蘭一氣遂合於兩心發幣来
臨占龜有兆伏承某官大丞相之後綽有餘風以舍弟
女子故将軍之家尚存素履世方亂矣豈無一事之可
依天實為之庶幾百年之偕老


　　答董舍人問親書

　　北際南垂逈若參辰之次東傾西應自同針芥之投夫
豈偶然適有天幸伏承某官英妙無窺園之好而某舍
弟縣丞長女素風猶映雪之餘早縁草木臭味之同不
改風雨晦明之度佩至言於三復固無磨玷之尤出妙
句於五噫共有相舂之樂

　　答王氏問親書

　　紬書延閣早陪鴛鷺之聨竄迹窮閻又玷葭莩之末伏

承某人名駒千里奇産萬金以某舍弟縣丞第二女方
從姆傅閑機杼之工莫助尊章薦蘋蘩之祭不謂好逑
之意俯循代匱之規二姓交歡敢議參軍之配一門推
重孰逾阿大之賢

　　答曽氏問親書

　　菅蒯代匱奚俟齊姜之求芹藻可羞宜効野人之獻伏
承某官世曹實江左衣冠之表家聲猶魯國洙泗之餘
以某侄女固嘗襲荆布而傃賤貧可以執箕帚而奉灑

掃屬室家之有願式諧鳴鳯之占繄棗脩之告䖍遂獲
乘龍之喜

　　答張氏問親書

　　婚姻合好亦已累年情義綢繆始如一日固應求舊豈
復圖新伏承令嗣主簿挺鸞鵠之姿而尚棲於枳棘以
某舍弟縣丞㓜女襲布荆之素而不廢扵蒯菅發幣孔
嘉貽書甚寵視崔盧一時之望固己欿然締朱陳二姓
之歡永為好也


　　答婚書

　　闚夫子之墻竊有執鞭之慕掃相君之舍尚懐按劍之
疑豈謂諸郎擇對之初不問下走抗塵之賤伏承令嗣
學士議論獨守家法文章已有父風遇郄鑒之客若無
視絡秀之家何有代匱可矣奚為食鯉之求何貺如之
遂竊乘龍之喜

　　答婚書　　　　　　　　　　孫仲益

　　早以父兄獲領俊逰之末晚因童稚又塵姻婭之聨集

盛禮於一門締交期扵三世伏承某人衆謂恂恂無子
弟之過而某女子自恐兢兢貽父母之罹重勤慶幣之
先適契有家之願莫不代匱毋廢窮閻菅蒯之求可與
晤言庶乎東池紵麻之漚

　　求楊氏婚書

　　一㕓同井宻依桑梓之陰百尺干霄逈結絲蘿之託伏
承某人汾隅鼻祖虢畧名家世緒相承風流如在如某
者窮鄉冷族陋巷諸生敢懐河鯉之求式佇澗蘋之采

望塵瞠若雖同楚越千里之遥傾盖歡然遂結朱陳兩
家之契

　　參政侄女回虞守子親書

　　枌榆同社藐然雞犬之聞羔雁旅庭端若駏蛩之應遂
邀一時之幸永諧兩姓之歡伏承令嗣某官襲父祖箕
裘而家法具存以某登仕兄㓜女奉尊章之槃帨而婦
儀已習榛栗棗脩之贄以辨男女不敢過焉蘋蘩蕰藻
之采可羞王公永為好也


　　余氏答婚書

　　婚姻之合有初方軫楚弓之念宿昔之因未改舉欣趙
璧之歸族黨交歡里閭賛喜伏承某官勲烈名臣之世
文章後學之宗眷此春秋鼎盛之時獨見嵗寒後凋之
操某縣丞第次女復嗣奉匜之薦庶幾舉案之恭薪楚
之束綢繆不替青氊之舊琴瑟之鳴和應宜同白首之
歸

　　族妺再適為張承繼繼室答婚書


　　鄭通徳之門在望竊懐附驥之榮傳孝亷之室久虚輙
備續貂之乏伏承縣丞宣教漢金張之華冑唐燕許之
故家以某(云云)官冷枕流門寒映雪烏夜啼而三繞眷
梁木之何依雉朝雊以䨇飛屬商絃之屢叩聘婦有如
孟徳曜其亦可哉擇對而得温太真豈所望者雖重奪
汎舟之守詎敢忘舉案之恭

　　答董舍人問親書　　　　　　孫仲益

　　通徳門四牡之路莫窺墻仞之髙平輿淵二龍之鄉幸

接州閭之末俯膺大貺重以好詞曲敦乆要之情永締
歡盟之固伏承令孫承務名駒千里奇産萬金乃眷女
孫麤閑姆訓謂婚姻之好莫如魯衛之親而聲氣之同
奚俟姬姜之貴

　　答李氏問婚書

　　書千佛之名夙忝父兄之契合二姓之喜又塵姻婭之
聨重勤緹綺之臨加賁囊書之寵伏承某人早聞學詩
禮襲弓冶之傳以某侄女孫可使奉尊章羞蘋藻之薦

乃眷異日游從之好實為一朝附託之因粲然雁幣之
陳過形扵褒袞蕞爾棗脩之贄殊異於報瓊

　　為蒋樞宻謝婚書

　　名位不侔莫奉齒牙之餘潤婚姻有託幸依肺腑之末
光徒久仰於旌旄尚未瞻於履舄伏念某倦游晚節投
老餘生回首東隅見桑榆之已逼乞身南畞幸松菊之
猶存甘從耒耜扵先疇敢望簮纓之後乘豈謂孫枝之
弱質遽聨子舍之榮姻恭惟某官望盖五朝學傾萬古

豐功偉績幾遍人間崇議欵言屢移天意符竹暫分扵
南紀袞衣行慰扵東人尚憐范賈之同僚不惜齊鄭之
非偶抑實先君之假寵豈惟末嗣之叨榮自慙屏迹扵
窮閻殊闕馳箋扵紀室鈴齋旅進已難免扵衰蹤巖石
具瞻共俯同於輿頌

　　與徐太宰求婚書

　　夫婦有經周禮莫嚴於判合昏姻尚族衛詩偏叙扵宗
親輙忘憑藉之徽仰恃游從之舊某第幾侄某從師有

日授室及時伏承賢侄女第幾小娘子相冑髙華姆儀
閑習幸聞名扵下執許徼福於先公門第非侔雖培塿
本無松栢宗祊有慶庶澗溪共採於蘋蘩有少定儀具
如別録

　　代韓尚書孫聘王氏婚書　　　吕伯恭

　　講舊游於羣從早接茵凴圖嘉耦於諸孫肇脩幣聘載
蠲吉旦用展多儀(云云)官學載初及兹授室伏承(云云)
徳容參劭協此宜家奕奕梁山顧自慚於樂土湯湯淮

水幸将挹於慶源(用韓奕及王家事淮水湯湯)二姓之合於禮為
嘉五兩之陳其儀則舊

　　代叔秀倅回李氏定書

　　百年門尸各保家聲二姓婚姻共敦先契某位長女順
承之道肄習未閑伏承某人英妙之稱發聞惟舊既舉
道言之固敢稽報聘之脩有若靖康以来非無雅素其
自葉公而下莫不寵嘉

　　定芮司業女書


　　合父兄師友之契疇若髙門聨婚姻甥舅之親敢異他
族問姓名之始在禮有初某緒論與聞曽侍漸摩之舊
令女素風不改諒惟淡泊之安永媿諸生自在西河之
上尚蘄季女肯来南澗之濵

　　回潘氏定婚書

　　游從再世既彼此之具知講肄十年亦往来之無間迨
聞嘉命其敢固辭令弟茂才種學之初方求内助某女
及笄之始未習婦儀志尚有加可使効饁田之役進脩

或怠猶能獻斷織之規

　　代先君通曽氏定婚書

　　蠲豆籩之薦聿脩宗事之嚴躬井臼之勞尚頼素風之
舊既令龜而叶吉将奠雁以告䖍敬致㣲誠願聞嘉命

　　代叔知府回李主簿定婚書

　　北望中原慨想故家之律度南来江國獲依名勝之風
流苟可合二姓之歡何必有一日之雅文章議論固已
不凡某女婉娩聽從粗謹所識有来玉帛之禮式陳榛

栗之儀師友淵源之功知所自矣夫婦倡隨之義将有
頼焉

　　長女適綀貢士書　　　　　　熊子復

　　藐兹若人儀未閑於蘋藻藉甚游子譽早著於芝蘭既
諧鳴鳯之占猥辱雙魚之素仍申厚意詎敢深辭伏念
某之長女粗習婦功曷勝于箕帚恭承知縣令侄力傳
家學已試於膠庠此因柯斧之媒遂成葭玉之契門墻
伊邇寓居雖共於城堙風雨弗渝嘉㑹定期扵京口不

腆回幣具扵別箋

　　次女適王秘讀書

　　續大家之訓顧息女之未能讀東觀之書羡名郎之有
立縁㑹集一言之作戲偶諧和二姓以成歡某次女妙
恭弱質幽閑苐守蓽門之陋伏承令嗣秘讀妙齡秀發
早參蓬閣之華猥承致於雁儀豈特稽於鳯卜寮同三
舘雖序齡齒之絶殊宴共一樽尚論文章之相益

　　回禮書


　　伏以世傳鼎軸夙仰韋平之門好結絲蘿慙非秦晉之
匹屢勤敦諭不敢固辭伏惟某人秀發天資美由世濟
而息女某人維遵姆訓未習婦容辱嘉幣之相先撥寒
宗而有靦玉臺下聘獲窺温嶠之風流竹笥遣行苐愧
叔鸞之清素有少薄物具如別牋

　　回禮書

　　言念禮本為昏是為萬世之始人惟求舊實交二姓之
歡薦辱好逑欽承髙誼某第幾女含飴鍾愛粗聞女誡

之詞伏承某人第幾男禁臠稱珍夙藹士林之望襲吉
占於鳴鳯追妙譽於乘龍嘉命難違欣悰増激

　　定親書

　　言念願聽月評稔聞風範辱在美仁之契宜先嘉耦之
求某第幾男少習義方粗供子職伏承令長女小娘子
㓜閑内則克著婦儀敢因媒妁之詞遂締婚姻之好仰
遵慈訓欽佇好音

　　定親書


　　言念二姓之好盖重於婚姻四海之人孰非於兄弟惟
是贅居之俗出乎覇世之餘然義士㒺或非之故流風
猶有存者某侄某㓜孤自奮結約忘奇幾同蜀客之倦
游屢歎馮生之無室伏承令女幽閑秉節孝養騰芳待
冀缺以如賔諒諧素志嗣中郎而傳業豈廢初心敢託
良媒願聞嘉命

　　繫臂書

　　字挟風霜坐愧傳家之術業名知草木夙欽奕世之聲

猷兹實出於夤縁得遂申於盟好恭惟親家将使團練
令女小娘子早閑姆訓式宜許嫁之剪笄而某侄孫初
涉儒流行且成人而及冠肆媒斧之得請協占鳯之告
從感佩之誠敷宣奚罄有少㣲幣録在別箋

　　答求親書　　　　　　　　歐陽彦成

　　雞犬相聞多被親仁之徳絲蘿有託敢辭燕婉之求過
䝉雁幣之勤式叶鳯占之兆仰攀髙援卓哉韓樂之邦
退省寒門曽非齊大之耦敷宣罔既感佩良多


　　送定書　　　　　　　　　　呉元吉

　　勤水寒鄉浪繼延陵之禮樂童山名族聿脩常得之公
忠偶縁冰上人執斧以伐薪黙契月下老結繩而繫足
卜云其吉已叶鳯占禮不可虚用伸燕幣有少儀物具
載別牋專状啟聞伏惟照察

　　送定書　　　　　　　　　　呉元吉

　　居聨里閈聲華未齒於崔盧勢隔崇卑匹敵敢當於秦
晉豈意諧占於得鳯遽聞冒慶扵乘龍伏承潁川大中

學士令女小娘子承順多儀縭装已結小侄庭諄雖篤
裀座未升偶資齊麯之和遂致楚蘿之美諒非素知之
可取方期辭大以圖安深願夤縁預告休於月老成兹
嘉㑹爰有兆扵冰人雖曲禮之三千隆於合好湏純白
之五兩用以将誠謹列敷陳殊増悚愧

　　送定書　　　　　　　　　歐陽彦成

　　里閈甚邇雞犬相聞惟聲氣之相同故婚姻之敢議某
以第幾男某年将踰冠中饋尚虚伏承太厚親家小娘

子姆訓素敦婦儀夙著既荷鳯占之諾用申雁奠之儀
有篚筐箱委扵庭下謹奉状上聞伏惟昭察

　　送定書

　　枌榆甚邇鳴未隔於一牛草木本同饋因通扵雙鯉不
棄綿綿之瓞願歌灼灼之桃某以某中饋久虚莫偕奉
禮伏承令女小娘子内則素習宜遂有家謹卜良辰用
伸言定有少㣲幣具在別牋

　　送定書


　　族系延陵常恨孔門之未振望髙潁水毎欽虞侯之克
昌方愧忝扵眷間敢希聨扵姻契况小男未能用於文
史而令女已悉喻於訓章豈非小鄭之資獲奉大齊之
耦二姓合好重諾奚啻於千金六禮内成入幣庸遵於
五緉式涓榖旦恭致㣲儀

　　回定書

　　太伯封吴淑氣久淪於寂寞混元指李僊源猶襲其芳
芬合二姓以成親結百年之眷愛恭惟某人長孫學詩

學禮早通六藝之文某季女無非無儀素稔十箴之訓
既䝉采菲固願依松契彼鳯占卜云其吉粲然雁幣敢
不拜嘉

　　請媒書　　　　　　　　　　汪元吉

　　絲蘿弱質倚喬松而遂髙蚊蚋㣲軀附艮驥而能逺不
愧蓬茅之陋輙攀閥閲之崇伏惟潁川大中學士令姪
女小娘子夙親姆訓素著徳容竊睹椒花之頌詞復覬
桃源之晏遇念禮行於漢莫重知名而官設扵周猶敦

判合尚期金石與結鴛鸞

　　請媒書

　　引線因針言聞信史伐柯匪斧永播風人事儻藉於夤
縁理必資於介紹某以第幾男某方從外傅未卜嘉姻
伏聞某人第幾小娘子令徳中淳婉容外淑早佩閨門
之訓素閑蘋藻之儀欲結潘楊二姓之歡必假媒妁一
言之重輙於将命恭俟報音謹啟

　　請媒書


　　伐柯須斧引線因針若匪千金之言曷結二姓之好恭
惟媒氏八安人蕙蘭育質氷雪流芳早歸詩禮之家夙
擅閨房之秀某小侄某雖逾壯室未克成家伏承某官
十娘子綽著婦儀夙遵姆訓既四徳之兼修諒五長之
可稱敢以衰宗仰扳髙援謹具啟以聞伏惟照察

　　婚書

　　聚星舊族愧閥閲之已零觀樂名家想風流之尚在輙
縁鄉里之好得議婚姻之求某以小姪學生某雖詩禮之粗

聞奈蘋蘩之乏助伏承令侄女小娘子婉容外淑懿行
中純吉既叶於鳯占禮用申於雁奠有少禮幣具於別牋

　　婚書

　　居連一舍豈殊桑梓之陰心同二人雅契金蘭之好慶
夤縁之有自顧欣幸之何多某女素閑姆訓無非無儀
某男早就師模克岐克嶷正三星未在於戸適毖水肯
流扵淇禮云禮云爰奉絲綸之五緉樂只樂只永堅盟
誓之百年


　　婚書

　　一從攀附既叨鄰燭之分豈料夤縁申以秦婚之好雖
金蘭之雅重視珠玉以増羞某長孫碌碌無能祗循弓
冶伏承某官令小娘子喧喧騰譽獨秀閨房辭已籍於
蹇脩諾况䝉於季布卜云其吉固無俟於抵龜禮不可
虚曷敢忘於進雁謹奉啟以聞

　　婚書

　　摽有梅詩人所詠欲男女之及時咸其輔易卦之辭重

剛柔之相感某幾男某學詩學禮粗守師模而令女小
娘子采藻采蘋夙承姆訓今早聨於親契願遂結於華
姻媒妁通誠既欽承於重諾金蘭講好庶無負扵曩心
輙有薄儀裁於別幅

　　婚書

　　聲名無似已慚曲逆之長貧縁契有開復謂冶長之可
妻重眷絲蘿之結益増𤓰葛之榮喜託冰清愧非宅相
某長孫某年逾志學幸逢繫足之老人伏承令孫小娘

子思妙組文許射畫屏之雀目聨親實舊講好惟新二
人喜荷於同心兩喜無煩於溢美念信者言之瑞當不
食言雖禮者幣之将當先納幣用陳菲薄庶表悃悰

　　婚書

　　梅花示信嶺頭通交好之誠桐葉題詩樓角記合歡之
事納采雖由於邂逅牽絲尤屬於夤縁伏承某人夙整
閨儀詞正工於詠雪某男粗遵庭訓才莫擅於凌雲偶
逢柯斧之良幸締金蘭之好射雀漫誇於有中委禽竊

愧於無儀未具鑑臺曷追攀於温嶠難尋玉杵敢希冀
於雲英深䝉季諾之曲從直指千門而徵貢紅緡既急
猶嫌上釣之遲青𤨏雖遥尚想遺香之近

　　代姜寺丞回史丞相府定親書　李漢老

　　相門出相方託身槐棘之陰丞壁負丞敢妄意松蘿之
附䝉以貴而下賤聘不腆之若人激福甚榮省心知愧
恭承某官階蘭堪佩足繼史魚之風而某女澗藻可湘
粗閑姜鯉之教屈禮百僚之重好合二姓之歡君子不

施其親已敬佩魯公之訓公侯必復其始願益綿魏國
之封

　　初婚回書

　　觀書月下喜聞得婦於㓜年折栁門前幸獲問郎於同
里况龔黄並髙於地望宜朱陳亦締於世姻令男已學
吟龍茂著奇童之譽小女喜占鳴鳯愧無㓜婦之詞雖
嫁娶以長大為期然男女之婚姻貴早荷不棄長干隣
近之陋願早諧雲郎年少之期好音速報鳯樓人此正

嘉壻青春早作蟾宫客當繼前脩







　　五百家播芳大全文粹巻八十六

