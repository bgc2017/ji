







　　欽定四庫全書

　　五百家播芳大全文粹巻九十二

　　宋　魏齊賢

　　葉　棻同輯

　　上梁文

　　宫殿

　　建康府行宫上梁文　　　　　陳子髙

　　龍蟠虎踞奠昭形勝之區地闢天開鬰起帝王之宅兼

六代神明之觀嗣列聖丕平之基盤庚將治亳商民無
胥怨太保往營洛邑公作迓衡期恢復于中原用撫綏
于華夏皇帝陛下離明繼照乾德健行返六纛于天中
翔萬馬於江表周世過卜何妨避狄于去邠漢日再中
將見置邸而朝渭今兹兩觀嶪㟧九重穆清得百二之
山河吞八九之雲夢謝安肇建太極庶足慰蒼生之心
蕭何因治未央非特為後世之計肆涓穀日爰架栢梁
式贊歡謡敢伸善頌


　　抛梁東吳㑹他年駐八龍日轉九幽終出海川囘萬里
盡朝宗

　　抛梁西百萬秦兵散合淝浄掃欃槍歸太白不將金母
葬瑶池

　　抛梁南南極星辰應夀占雅奏凱風歸舜德瑞圖林鳥
自天銜

　　抛梁北北山猿鶴傳清蹕聞道幽州八駿囘盡捲齊城
連即墨


　　抛梁上太極端門法乾象霄占弧矢射天狼德合昭囘
真帝王

　　抛梁下坤軸九盤承大厦四海車書混一家却掃長鯨
固宗社

　　伏願上梁之後天臨斧扆神衞宗祧戎衣以示一怒舞
羽而格三苗國棟無撓虎臣不驍豐沛習威儀之雅康
衢載爾極之謡一清㝢縣遄歸聖朝

　　英德殿上梁文　　　　　　　王介甫


　　天都左界帝室中經誕惟仙聖之祠夙有神靈之宅嗣
開宏構追奉晬容方將廣舜孝于無窮豈特尚漢儀之
有舊先皇帝道該五泰德貫二儀文摛雲漢之章武布
風霆之號華夏歸仁而砥礪蠻夷馳義以駿奔清蹕甫
傳靈輿忽往超然姑射山無一物之疵邈矣夀丘臺有
萬人之畏已葬鼎湖之弓劍將遊髙廟之衣冠今皇帝
孝奉神明恩涵動植纂禹之服期成萬世之功見堯于
羮未改三年之政乃建重修之吉壤載營館御之新宫

考恊前彞述追先志方嚴列峙寢門可象于平居廣祐
旁開輦路故存于陳迹官師肅給斤斵隆施揆吉日以
筮從舉修梁而考室敢申善頌以相歡謡

　　抛梁東聖主迎陽坐禁中明似九天昇皎日恩如萬國
轉春風

　　抛梁西瀚海兵銷大白低王母玉環方自執大宛金馬
不須齊

　　抛梁南丙地星髙每歲占千嶂滅烽聞嶺徼萬艘輸盡

引江潭

　　抛梁北邊頭自此無鳴鏑即看呼韓渭上朝休誇竇憲
燕然勒

　　抛梁上彷彿神遊今可想風馬雲車世世來金輿玉斚
年年往

　　抛梁下萬靈降祉扶宗社天垂嘉種已豐年地産珍符
方極化

　　伏願上梁之後聖躬樂豫寳命靈長松茂獻兩宫之夀

椒繁占六寢之祥宗室蕃維之彦朝廷表幹之良章傳
慶譽代襲龍光肩一心而顯相保饋祀之無疆

　　單州行宫上梁文　　　　　　王元之

　　竊以七十二家管仲記升平之迹千八百處桓譚述紀
録之文盖以王者易姓之初必受命而改制天下太平
之後乃加厚而増髙煥乎皇王之大禮倬彼古今之茂
典粤自唐風不競巢冦暴興伏莽之徒盡聞鷄而夜舞
掲竿之士思逐鹿以横行皇綱于是絲棼黔首以之𤓰

割求小康之不暇廢大禮以誠宜我國家運應千齡化
敷九有天符克正虚危朗而宗廟安地寳方登河洛清
而圖書出垂衣裳于堯殿走玉帛于塗山一戎而倒載
干戈萬國而混同文軌制禮作樂亦既表于成功降禪
登封尚未行于舊典望介丘而黯色見率土之翹心
遂使百辟具僚八荒夷長雜㳫緇黄之衆龍鍾耆艾之
人共傾葵藿之心求扣鳯凰之閣露封章而三進對冕
旒以遷延同歌時邁之詩請展告成之禮皇上俯從人

欲上荅天休鳴鑾特議於省方御路聿修于行闕莫不
務崇儉德屢降詔條圬墁剞劂之人來從公府榱桷棟
樑之用出自神州見萬乘之為心無一人之勞力單州
武城縣者城惟古戴地即梁丘左倚宓堂子賤彈琴之
日右隣曹國文公觀脅之邦牧雁之沼漾于前俘玉之
丘亘其後澤通魯甸入哀公西狩之郊鄉號漢泉湛武
帝東封之井地理人事可得略諸監修殿直孫公貴連
七里家門可繼于金張内品梁公位列黄門勢望自齊

于冀石知縣邢州觀察推官崔公初筵曳履依王儉之
紅蓮百里字人憶陶潜之舊菊咸能戮力遂致僝功擇
嘉辰而先駕横梁迎聖日而得開象闕莫之敢指無得
而踰爰陳善禱之文用壯非常之事

　　抛梁東東去金根御六龍祥雲未出參天獄喜氣先生
見日峯

　　抛梁西西來鳯盖拂雲霓祈福不勞藏玉牒禮天須至
用金泥


　　抛梁南瘴海朱方化已覃願獻江茅藉鄗黍競誇西鰈
與東鶼

　　抛梁北榆塞黒山兵久息助祭歡呼郡邸中荷氊舞抃
圜丘側

　　抛梁上瑞彩祥烟擁天仗丹鳯黄麟隨輦行萬歲三聲
滿山響

　　抛梁下㣲雨輕風導仙駕巖前竒獸縱游嬉山畔神光
生晝夜


　　伏願上梁之後我皇功格上帝恩流普天邦家兮如松
竹之茂子孫兮如𤓰瓞之緜赫赫兮登三而邁五巍巍
兮君聖而臣賢同北辰兮居所等南山兮不騫庶齊休
于天地垂萬祀兮千年

　　建康行宫大殿上梁文　　　　陳子髙

　　宣王考室纉文武之緒而復興世祖祚基倣殽函之蹤
而永固皇天眷命相我國家主威初振于幕南聖跡載
臨于江左巍巍蕩蕩古稱帝王之州鬱鬱葱葱居有天

子之氣騐諸符讖允屬聖明下温詔而申舊章營新宫
而作前殿體元立制希先聖之遺塵度埶權宜極大人
之壯觀得亷隅之正合豐儉之中聳寥廓以峥嶸敞光
輝而神麗龍蟠虎踞形勝得于武侯藻井繡楣規模成
于謝傅九扉洞達雙闕雲浮肅劍佩而在廷奉冕旒于
當宁陳百寮而贊羣后基皇德而開帝功地轉天囘髣
髴大梁之舊星環輻輳雍容四海之歸昇平之期頃刻
以冀乃涓今日爰舉修梁迨此暇時張千門而立萬户

可無輿頌摹二京而賦三都蹈德詠仁式歌且舞

　　抛梁東地闢天開氣象雄江海雲霞升曉日華夷草木
待春風

　　抛梁西河漢昭囘太白低聞道前籌并隴蜀要須傳檄
致羌氐

　　抛梁南陸輸閩粤漕江潭六代豪華何足紀聖君咸五
更登三

　　抛梁北星宿煌煌拱辰極指揮頃刻正諸華洒掃彤墀

朝萬國

　　抛梁上帝子尊嚴擬𤣥象戢戈休馬看明時協氣祥風
來景貺

　　抛梁下勤政劭農歲多稼戎夷種落避軍鋒西北東南
沾聖化

　　伏願上梁之後帝隆丕祚福萃上躬黄旗之運起于東
西赤縣之封還于圖籍自南自北衆多恐後于湯征卜
世卜年億萬至延于周厯願介繁祉大庇羣生


　　官宇　學校

　　平江府譙門上梁文

　　東南粤壤安堵者垂二百年表裏山河環居者踰十萬
户持麾出守當宁蒐賢曩敵騎之長驅致名都之埽地
干戈甫定年穀屢登人心思樂土之鄉天子輟禁林之
重一新耳目果振風麾増修城郭之雄浸復里閈之舊
民欣載見盛及前時未崇譙閣之宏模猶闕㑹都之壯
觀惟翠閣之仰止矧羽檄之㨗馳囘鑾復返于神京警

蹕暫停于天仗非加偉壯曷表寅恭爰因衆志之樂為
遂建雄居而望幸層臺霞映曉角風傳從容卧治之餘
際㑹落成之日篇章間發森畫㦸以凝香僚佐交歡據
胡床而嘯月共慶中興之盛行躋錫極之風敢奏歡謡
以申善頌

　　抛梁東十萬人家烟瓦中海色澄波春淡蕩日華披露
曉曚曨

　　抛梁西閶闔斜陽一望迷月竁㑹瞻星緯動玉闗新報

燧烟低

　　抛梁南春水滄浪水漲藍寒食故園猶舞蝶薫風新令
欲宜蠶

　　抛梁北虎寺蒼蒼呈瑞色窮邉聞道奏除書野老何知
䝉帝力

　　抛梁上百尺齊雲誇大壯風傳飛將定神京日望囘鑾
駐天仗

　　抛梁下萬頃湖光連緑野聖德幽通玉燭明天波逺接

銀河瀉

　　伏願上梁之後皇風逺暢睿澤咸䝉罄綿宇永銷兵革
率編户復業農桑穆穆嚴衷仰一人之端拱丕丕寳厯
享萬福以延洪寵賚專城之重風移澤國之雄野無
犬吠庭皆圄空歌鹿鳴于小雅噦鸞聲于泮宫然後率
勵在官之守盡同戴后之忠享榮名于有永保休寵于
無窮

　　州治重建鼓樓上梁文　　　　王元渤


　　七閩粤壤八郡名區推樵水之上㳺限長江之東境連
檣物貨引煮海之千艘比屋詩書列鳴絃之萬室獨譙
樓之未立在體勢以非宜工不告勞盖纉前修之緒財
非外取盡掊經用之餘欲叙芳詞願停鼕鼓

　　抛梁東焙土風烟杳靄中邑入滄溟含瑞雪聲隨雷鼓
轉春風

　　抛梁西峭石髙峯聳碧梯腸斷行人山路滑飛猿猶傍
嶺邊啼


　　抛梁南路入長汀逺翠嵐古佛千年常住世喧轟鐘鼔
奉伽藍

　　抛梁北路入聖朝無限域莫誇宿處是江南雲際㕘天
分黛色

　　抛梁上斗牛瑞氣呈乾象一卿二相更同時可騐台星
分兩兩(李綱黄潛善同日拜相黄潛厚為户部尚書)

　　抛梁下水接延津光炤夜春溪夾岸下長腰秋日平田
觀䆉稏


　　伏願上梁之後兵戈永息疫癘潛消年年慶五穀豐登
日日聞滿城歡笑爾無虞而我無詐鄰邦之惡客相忘
田遜畔而漁遜隈一境之善人是富成上州之譽望平
尺水之風波右轄中台昭武兼昭文之盛龍頭榜眼紅
榴呈紅桂之祥鎮千里之生民成一方之雅俗

　　筠州新堂上梁文　　　　　　崔德符

　　郡城幽邃介居吳楚之鄉臺府深嚴迥處江湖之勝鼓
角鳴于天上幢盖出于雲中豈非閬苑之峯恐是蓬山

之島昔營道院名擅江西屬屢易于歲時莽空餘于瓦
礫自我某官肅驅隼斾雄綰虎符下車而德洽化孚期
年而人和物遂丹鳯棲連枝之瑞靈芝發甘露之祥圜
土一空燕居多暇爰瞻舊趾大作新堂煥然丹碧之開
宛若神仙之第簮纓接袂士女駢肩不知經始之勤願
助落成之喜

　　抛梁東人在丹霄紫府中知有玉皇香案吏詔書時下
紫㣲宫


　　抛梁西層簷飛栱與雲齊猶恐雙旌留不住去騎驕馬
踏沙堤

　　抛梁南南山采翠入疎簾公堂白日渾無事但覺蓮花
漏水添

　　抛梁北一片連空烟瓦碧幅巾道服上雲林使君自是
浮丘伯

　　抛梁上萬里錦聨供一望不須烟景入春風自有雲山
開歩障


　　抛梁下下看鵬鶱與龍掛水氣昏昏浪颭空雲容淡淡
天垂野

　　伏願上梁之後官曹無事上下相安農畝有秋公私皆
足遂革帯刀之俗永凝盡㦸之香犴獄無人鞭笞不試某
官琴樽髙興聊同方外之㳺富貴長年備享人間之福
與四民而共樂均千里以同歡

　　靖武門上梁文　　　　　　　黄魯直

　　全魏大名冀州右部二聖豫㳺之近地九河綿絡之奥

區旁控齊秦仰占畢昴允文仁祖照卜離都神明之所
䕶持耆老于兹望幸今皇帝繼序來孝緝熙戎功寢威
八紘垂統萬世開經禮而潤色鴻業一道德以照臨百
官廼眷北門實陪天邑卧貔虎三軍之旅屹雲烟萬雉
之城畀宗廟之守臣鎮中原之重勢恭惟留守安撫太
師侍中承天之柱石謀國之蓍龜能斷大疑克勤小物
不動聲色而清列郡不越樽爼而折遐衝泰階六符光
鄰樞極河潤九里福浸京師朔戎空老上之庭左袵賀

藁街之邸當其無事而早從事修於未然而禁將然民
力有餘因可以教戰王者無外何求于閉闗乃啓扉以
延不周之風時觀兵以勤静武之略伻圖入獻俞詔誕
敷日吉辰良龜從筮叶工獻太樸屋呈環材羾虹梁以
上躋聳隂闕以壯觀落以盛食勸之鳴鼕請奏詩謡用
休工作

　　抛梁東師垣講武静邊烽貊弓楛矢年年貢海岱淮徐
歲歲豐


　　抛梁西威行河外息征鼙降書已望龍堆入積甲還將
熊耳齊

　　抛梁南威弧南指射狼貪交州螻蟻方歸命下瀨熊羆
即解嚴

　　抛梁北不戰威邊收上策保塞單于獻馬羊愛民天子
捐金帛

　　抛梁上河繞凌雲宫闕壯南靣憂民不豫游北門典鑰
留台相


　　抛梁下元老歸功安廟社千里金堤水正東四時玉燭
年多稼

　　伏願上梁之後朝廷日新憲度歲計明昌相臣將臣兩
有文武綏服要服八荒梯航増太山之封而百神受職
奉明堂之祀而萬夀無疆留守已勤於屏翰國家終
倚于賛襄是以有上公之衮歸來近天子之光玉節乗
軺方趨周道芝泥封詔必下巖廊

　　披雲樓上梁文　　　　　　　陳無已


　　夙夜在公必有燕休之地上下同樂孰知興作之勤惟
此東州號稱輔郡遺澤未息猶有陶漁之風王化既成
更同齊魯之俗河山千里枹鼓不鳴閭巷百年豪傑間
出地滋墾闢歲嗣豐穰里無愁嘆之聲吏絶追呼之擾
因斯民之暇豫樂此地之登臨革故增髙事非過制斷
長續短費不及民林宇靚深稱吏民之觀望歲時游豫
遂老幼之歡娛爰厯靈辰用興危架聽于輿頌落此成
功


　　抛梁東日上雲開四顧中今代功名歸二老當年富貴
有朱公

　　抛梁西隂隂桃李下成蹊舉頭更覺長安近送目長隨
落日低

　　抛梁南舳艫銜尾繋江潭朝隮已作豐年雨暑飲行聽
抵掌談

　　抛梁北瑞塔亭亭入雲直百年鬬戰及明時千里河山
餘故國


　　抛梁上危架岧嶤建千丈房心璀璨近簷楹海岱摧藏
但空曠

　　抛梁下割肉成堆酒如㵼燕雀投人也自忙鼠蝠旋墻
不容罅

　　伏願上梁之後人神同力暘雨以時水宿途行夜無風
露之警盆繅鎌割家有囊廩之餘囹圄一空鞭笞不試
商旅四集貨賄遂通據榻以談不减庾公之化從㳺而
賦尚須韓子之文


　　大成殿上梁文　　　　　　　陳阜卿

　　金聲玉振掲聖道之宏模矢棘翬飛聳儒宫之壯麗相
維勝地雄視此邦山羅秀色以囘環溪長帯流而演迤
翼翼占坤維之勢誾誾毓人物之英不幸斯文中遭俗
子為吾儒而弗切毁鄉校以無餘廟貌凄凉衣冠慨嘆
豈有道闗百世不能身庇一椽㑹際丕平垂衣裳而治
天下大興美化恢庠序以徧海隅爰即故基一新邃殿
羽籥盛陳于東序豆籩肅薦于前楹豈惟稱髙明之居

抑亦起頺靡之俗官無病費民不知勞隻身經營方笑
鴟鴞之作室旁觀聳動忽驚蛟蜃之吐樓因舉修梁用
申善頌

　　抛梁東槐市如今復舊宫二十年來樵牧地一朝氣象
壓兵戎

　　抛梁西日薄風清濯練溪歸詠聖門無一事便應言下
棄筌蹄

　　抛梁南夭矯雙龍戯碧潭中有一珠留萬古他年大手

屬誰探

　　抛梁北髙閣昻霄連斗極雲漢昭囘萬國瞻諸生何以
酬君德

　　抛梁上燁燁少㣲佳氣王昨夜光芒下泮宫定應從此
多卿相

　　抛梁下聒聒絃歌聞里社不獨三千弟子賢樵夫亦有
談王者

　　伏願上梁之後文風載郁教雨旁流青衿無逸于城闕

紫㣲不彗於旄頭悉奉韋經之教應多魯服之求家興
孝弟訟息争仇錯履紛袍茂彬彬之文質離蔬釋蹻化
衮衮之公侯

　　明倫堂上梁文

　　法三代以明倫肇開宏館本六經而立説大振斯文惟
茲禮義之宫曩盛清儒之席自經遷毁垂三十年坐視
因循踰八九政望荆榛之觸目悵絃誦以無聲道不終
窮時乎忽至知郡監丞政知先務洪宣常衮之風通判

學士畫盡婉謀力贊文翁之化爰傾府庫用相斧斤革
馬隊之喧囂復鱣堂之壯麗墻髙數仭厦廣千間翕然不
日而成恍若從天而下洋洋灑灑儼衿佩以來遊鬱鬱
葱葱羅溪山而呈秀俄増士氣益壯邦風因舉修梁庸申
善頌

　　抛梁東大明屋角光曈曨六經在天不可掩聖道知如
日月同

　　抛梁西虚堂秋入雨凄凄青錢事業安排取莫對槐黄

歎巨題

　　抛梁南薫風轉午屋潭潭日長正是添書課勿使牙籤
蠧白蟫

　　抛梁北摳衣入侍先生側君看木鐸走四方倚席不談
真素食

　　抛梁上葉葉五雲分絳帳勿歎寒酸借壁光即看夜訪
青藜杖

　　抛梁下從流一决如奔馬仰髙不解踵顔淵定見紛華

從子夏

　　伏願上梁之後人習爼豆家聞絃歌士不廢于三餘師
克肅于四教聨翩駿足來昻昻千里之駒整頓飛翰集
噦噦九苞之羽

　　府第

　　皇子嘉王府第上梁文　　　　陳子髙

　　武丁孫子功德紀于商詩文王本支聲聞流乎周雅洪
惟盛世繼有賢玉既出奉于燕朝必肇新于邸第皇子

嘉國大王鍾聖君之愛實元妃之生德髙麟趾之風貌
有龍章之表習河間之禮樂擅子建之文章夙啓真封
先姬姓之有國留朝禁闥長劉氏之諸王衆推大雅之
不羣生知為善之最樂苴茅受社而垂兩組奏對執膰
而冠珥貂琱輦豫㳺益䖍于警衞紫宸宴衎每侍于清
光熒煌陳廡之金烜赫耀庭之璽典司嚴掖均逓宿于
邇臣給札大庭將校文于多士皇帝陛下繼三王之絶
業躡五帝之髙蹤治格升平澤流遐邇堯帝多男之祝

益大天支漢家諸子之封浸强國勢眷茲哲嗣早著令
名既畢冠儀將成婚禮肆大開于甲第乃密邇于宸居
隆棟華榱拱星辰于北闕畫橋朱閣通花蕚于南樓敞
曲觀于招賢闢側門而通禁梁臺既就必命鄒枚之賔
陳苑初成自致應劉之友豈特效宗藩之安宴盖將追
前哲之風流載選休辰式升修棟

　　抛梁東帝子横經齒學宫玉殿問安迎曉日槐宸唱第
快春風


　　抛梁西詩成七歩少陵齊洛陽橋就仙花别太一池新
瑞靄低

　　抛梁南帝御明堂政化覃便有好風經鴈沼更欣嘉雪
滿猿巖

　　抛梁北接武前星常拱極帝績由平朔易功天威已震
單于國

　　抛梁上傑閣重樓人景仰五王居近接崔嵬萬歲山髙
増塏爽


　　抛梁下宮僚望幸鸞龍駕開筵内府出金錢賜酒天邊
來玉斚

　　伏願上梁之後維城益固磐石増强日奉寢門之問時
占宮掖之祥勒髙勲于麟閣接清問于明光堅一心之
忠孝保百世之隆昌

　　馬迹上梁文　　　　　　　　孫仲益

　　四郊烽火誕彌虵豕之墟一島風烟宛在黿鼉之窟鳴
機出鮫人之館浮杯開梵帝之宫偶避地于兵間遂問

津于耕者鴻慶居士數竒半世多難百罹救過吹虀憚
心喘月平生許國卧陳登百尺之樓晚歲營巢住揚雄
一區之宅命龜三卜避盗五遷獨行鷗鷺之羣共集鷄
豚之社半山銜日落帆影于坐中萬壑留風過樵聲于
枕上蓬茅不剪畚鍤自隨遥開白板之扉緩扣烏犍之
角兒童拍手競欲挽鬚婦女譍門那聞轑釜泥田父瓦
盆之飲荷園官菜把之恩悵昨夢之已非佚吾生於既
老木居士安能為福亦又何求土偶人自得所歸于焉

是息共此百家之聚大同一笑之歡

　　抛梁東春入山林處處同澗草不除隨意緑巖花無主
為誰紅

　　抛梁西亂棘孤藤刺眼迷雀啄風前紅皺墮魚跳波底
碧圓低

　　抛梁南鼻息齁齁午睡酣一箑清風吹酒醒槐宫不見
府潭潭

　　抛梁北萬頃滄波圍澤國風引仙舟到復囘山人俗駕

何須勒

　　抛梁上霜餘木杪浮新漲肯教百鬼瞰髙明怨鶴驚猿
號夜帳

　　抛梁下燕雀紛紛來賀厦吳王宫殿舊巢空共此盖頭
茅一把

　　伏願上梁之後蛇蛟結蟠犬鷄蕃息野繭大如甕盎禾
囷髙若坻京遇桑間之餓人一飽之恩猶在覩梁上之
君子大千之刼無因凡我往來共茲快樂


　　西徐上梁文

　　踐蛇茹蠱脱身五嶺之陬補劓息黥歸老三家之市桑
麻接畛鷄犬交音已免賈生問鵬之憂遂諧韓公見蝎
之喜富陽故侯炎海蟲蛇之侶玉川蟣虱之臣屬聞晏
嬰齊屨之言遂解鍾儀楚冠之縶蝸盤兩角已同墜甑
之觀貉共一丘豈恨虚舟之觸向空而書咄咄擊缶而
和烏烏望故家以終焉羡吾生之休矣廼占吉日爰舉
修梁隣翁異争畔之嫌山靈有築垣之助地偏壤沃井

冽泉甘豈徒戀三宿之桑固將靣九年之壁老蟾駕月
上千巖紫翠之間一鳥呼風嘯萬木丹青之表黄帽釣
寒江之雪青蓑披大澤之雲行隨烏鵲之朝歸伴牛羊
之夕擁百結之褐捫虱自如拄九節之笻送鴻而去閭
里緩急皆春秋同社之人兄弟團圞共風雨對床之夜
盍罄善頌以佐歡謡

　　抛梁東卧占寛間五百弓一榻清風殘酒裏半忩花影
日曈曈


　　抛梁西落日投林急鳥棲一抹殘紅猶未斂半鈎新月
掛簷低

　　抛梁南彌勒年來共一龕繞樹時聞烏嚄嚄彎弓莫向
虎耽耽

　　抛梁北一取單于老無力且令斗水百憂寛莫遣家書
萬金直

　　抛梁上萬壑烟雲集遐想顛倒山翁白接䍦光芒太一
青藜杖


　　抛梁下去去從今事桑柘好與龜鶴作主人更取豚魚
燕同社

　　伏願上梁之後千瓶解祟三揖送窮人貌看年年歲歲
之同花枝見夜夜朝朝之好以二百五十畝公田之入
盡歸酒姥之家為三萬六千日醉鄉之㳺獨占地仙之
籍

　　春風樓上梁文　　　　　　　張敬夫

　　肯堂在念慨百年詩禮之傳結宇馮髙當三楚山川之

勝眷懷舊址久委荒榛獨存垂世之文莫掩盡心之㫖
爰因地僻更敞樓居睇前嶺之烟雲自為舒巻俯寒江
之鷗鷺何有去來方將棲列聖之遺經述前人之妙意
矧在原之同好有伐木之求仁豈止為歡美之娯盖共
樂講論之益當如曽子長詠春風之中寧比仲宣徒結
故鄉之戀載咨良日肇舉修梁敢酌予心允為善頌

　　抛梁東若木升暉萬國同肯學野人烘背穩獨傾葵向
皦丹中


　　抛梁西萬里岷峨晚照低誰識江湖未歸意也應多謝
子規啼

　　抛梁南嶽鎮當空聳碧嵐坐覺羣峯皆拱手曽登絶頂
小江潭

　　抛梁北中州目斷還心惻君王神武似高皇看埽妖氛
奠皇極

　　抛梁上天德維清人共仰只于不息騐端倪太極分明
涵萬象


　　抛梁下静倚闌干觀物化羣生鼓舞荷陽春萬水通流
無晝夜

　　伏願上梁之後惟天所相進道無魔凡登吾樓各具正
見息邪距詖期丕顯于斯文舉足出言用克祗于先訓
自茲以往夫復何求

　　博見樓上梁文　　　　　　　呂貴克

　　一行作史誰知叔夜之非心三徑就荒每嘆淵明之悟
往屬道路厯山谿之險而軒裳困荆棘之深囘思痛定

之堪驚始見閒中之有樂興來無盡老去何求爰因一
畝之宫漫葺數椽之舎琴書左右詩酒從容方將篤志
以修身尚欲馮髙而博見山川景物盡收千里之竒雪
月風花俱得四時之勝飛甍在目巨棟凌空述我情懷
寓諸歌詠

　　抛梁東桑梓清隂一望中懷土不須頻起念人生流轉
似飄蓬(居士本建人)

　　抛梁西樵水淵源出此溪叠嶂層巒争秀麗不堪遥望

白雲飛(雙親松楸在西山)

　　抛梁南聞道仙人隱翠嵐直下龍蟠今幾載何時夭矯
出澄潭

　　抛梁北萬井人家羅巷陌時康雅俗自熙熙簫鼓樓臺
迷曉夕

　　抛梁上天宇澄清涵萬象三辰炳煥古猶今底事人空
談幻妄

　　抛梁下弦誦琅琅喧子舎寄言弩力聖賢書氣質應須

求速化

　　伏願上梁之後門庭肅肅長幼怡怡朋儕談道義之言
逺近息鄉隣之鬬辰良日吉宜圑圞聚集之歡暑雨梅
蒸輸老懶髙明之眺賞心得趣安宅無窮

　　白鶴新居上梁文　　　　　　蘇子瞻

　　鵞城萬室錯居二水之間鸖嶺一峯獨立千巖之上海
山浮動而出没仙聖飛騰而往來古有齋居號稱福地
鞠為茂草奄宅狐狸物有廢興時而隱顯東坡先生南

遷萬里僑寓三年不知歸與之心更作終焉之計越山
斬木泝江水以北來古邑為隣遶牙檣而南峙送歸帆
于天末掛落月于床頭方將開逸少之墨池安稚川之
丹竈去家千歲終同丁令之來歸有宅一區聊寄揚雄
之住處今者既興百堵爰架兩楹道路來觀里閭助作
願同父老賽鄉社之鷄豚已戒兒童惱北隣之鵞鴨何
辭一笑之樂永結無窮之歡

　　抛梁東喬木參天梵釋宫盡道先生春睡美道人輕打

五更鐘

　　抛梁西嫋嫋虹橋跨碧溪時有使君來問道夜深鐙火
亂長堤

　　抛梁南南江古木䕃囘潭共笑先生垂白髪舎南親種
兩株柑

　　抛梁北北江江水揺山麓先生親築釣魚臺終朝弄水
何曽得

　　抛梁上璧月珠星臨蕙帳明年更起望仙臺縹緲空山

隘雲仗

　　抛梁下鑿井疏畦散隣社千年枸杞夜長號萬丈丹梯
誰羽化

　　伏願上梁之後山有宿麥海無颶風氣爽人安陳公之
藥不散年豐米賤林婆之酒可賖凡我往還同増福夀



　　五百家播芳大全文粹巻九十二

