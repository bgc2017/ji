







　　欽定四庫全書

　　五百家播芳大全文粹巻二十三

　　宋　魏齊賢

　　葉　棻同輯

　　賀啟

　　太守

　　賀周守啟　　　　　　　　　孫正之

　　伏審傾北海之尊嘗分光于一日擁東方之騎亦均覆

於二天眷幸㑹之非常喜餘生之有託恭惟某官先賢
世胄今代人豪公瑾之英烈尚存伯仁之風流未冺百
年垂裕千里䝉休輟祠館之清資付専城之重寄羣兒
爵躍已大喧騎竹之迎一老龍鍾猶能進㧞薤之隱即
諧瞻拜但切欣愉

　　賀江守啟　　　　　　　　　邵懐英

　　伏審丐便親闈就臨郡綬優游戯彩無道塗數舍之勞
寛大頒條有井邑連墻之便益特隆于簡注容自遂於

懇私卧鎮之初歡謡載洽恭惟某官才周物表文擅國
華丹扆赤墀自結知於明主紫薇青瑣殆歴試於華途
廼退託於陔蘭更戀瞻於鄉梓囊封屢上彌執養志之
求宸翰載頒特畀專城之養山川不改閭井如歸指丘
水之舊游動旌旗之喜色某昔嘗瞻望今復親依賈誼
奏篇叨與刪修之末齊風報政佇觀課最之先禱頌攸
深叙陳曷既

　　賀胡守啟


　　伏審顯陞内閣申摠邊城逖聽慶音良深抃悃伏惟某
官懐才贍敏禀質忠純早馳當世之聲猷果契有為之
事業虎韜豹畧師行樽爼之間鐡甕湯池勢逼氊裘之
外逺夷嚮化邊境乂安峻功因儒帥之謀寵數協士林
之望某方修慶禮遽辱謙縢遐企麾幢苐勤心目

　　賀游守啟

　　十行鳳詔起謝傅于東山千里虎符屈召公於南國何
幸儒業之復用庶幾民瘼之必瘳道之將行喜而不寐

恭惟某官天民先覺王國耆英隱然實大以聲宏凛若
芒寒而色正髙明之學孟荀真王者之師康濟之功伊
傅乃聖人之耦早逢熙運徧歴華途大節堂堂不為雪
霜而改操丹衷皎皎殆與日月以争光中心不動於一
毫外物何憂於三黜顧陛辭之已久注宸眷以彌隆果
奉綸言亟分侯服矧楚尾吴頭之地據閩商粤賈之衝
觀閣鱗差江山秀列凡領承宣之寄無非偉傑之才帝
曰汝諧卿為朕往先聲所至草木已知其威名和氣頓

囬桃李争妍於春色擁雙旌而肅引騰五袴以歡謡岳
牧止用於詞人逺邁唐朝之故事郡守每入為宰相行
看漢札之新頒某逺寓邊陬欣聞郵命願掃門而莫及
悵賀厦以無階五馬賛書可慶人生之貴雙魚委質輙
修堂下之恭慶抃交孚敷宣罔既

　　賀梁守啟　　　　　　　　　孫仲益

　　四海聲名夙著儒宗之望一時人物獨髙政本之科方
資共理之求允屬承流之寄恭惟某官勞謙下士居簡

臨民明哲王之藎臣豈弟古之循吏擁東方之騎已大
慰于遐瞻憩南國之棠宜少留於髙躅睹二天之風采
溢千里之春聲自憐投老之餘獲在容光之地繄大賢
之髙致奚棄先游厠賀客之下僚自慚末習

　　賀張守啟　　　　　　　　　　范西叔

　　竦聞譽命光奉恩綸解印陕郊作藩楚服伏深慶慰恭
惟某官學通今古識際天人遇事敢為直躬無愧風生
芸閣皆名理之談鶚立霜臺有忠義之色恥遂容身之

計勇為去國之行列郡澄清蕭然虚圄斯民饒富浩
若流泉俯臨大國之封遽報暮年之政益隆宸眷更守
名邦浮鷁清湘聊適江湖之興懐鉛紫禁行追翰墨之
遊某猥以塵蹤竊攀英躅石渠舊事歎從橐之飄零銅虎
優恩期望風於彷彿方謀命駕先辱飛縢佇申伏謁之
勤少慰叙陳之願

　　賀韓守啟　　　　　　　　　　葉之望

　　黼座䟽恩朱幡出鎮輟元侯之千乘布温詔之十行人

望翕歸王靈甚渥竊以閩邦勝壌建水上游自昔揚州
之故區上直星紀之分野江山如畫列武夷之洞天地
望最雄控東甌之襟帶宻邇九重之行殿宛同三輔之
陪京自非五百年名世之流曷稱二千石惟良之選恭
惟判府左司直閣智周物表道覺民先吏部文章擅二
百年之聲價荆州風采過一萬户之侯封傳家獨擅于
典刑入仕早符于際遇險夷歴試中外踐更旋躋宰屬
之榮繼寓秘圖之直持札簮筆盍處禁嚴擁纛建牙暫

司屏翰盖聖朝之重外本守臣之得人先聲初下于斗
南和氣頓囬于閩嶠京師䝉福已觀郭伋之行朝廷深
知即慶弱翁之召某劒津賤士錦里負丞慕義何啻于
十年庇身幸佐于百里槐松對植敢驚除水之鳴荆棘
雖微亦兾慶雲之覆恢台應候景物漸舒仰旌斾之載
途擁休祥而来舍胸懐所藴筆舌難窮

　　賀宋守啟

　　伏審光膺鳳詔榮剖虎符見一人眷倚之隆為千里生

靈之福吏民交慶遐邇均歡恭惟判府朝議神清氣和
量洪徳厚儼日角珠庭之人物傳瓊盃玉斚之家聲早
㧞周行茂膺異眷踐更中外之乆備見設施之良分麾
已報于政成上計亟聞于詔可荐領承宣之寄用分宵
旰之憂浙水雲愁人結去思之恨閩山風動衆興来暮
之謡將聆精騎之戒塗竊恐絲綸之促召入綴鵷鴻之
列即依日月之光某濫藉官聮素餐屬邑託二天之芘
望有甚于雲霓賀大厦之成情豈勝于燕雀


　　賀程守啟　　　　　　　　　朱顯叔

　　輟從祠部更殿侯藩上知甚明物論斯快凡賴帡幪之
庇尤深抃躍之誠仰惟判府徽猷道徳淵源文章宗伯
廽狂瀾於學海聳巨幹於儒林偉程氏之家聲為伊川
之名世典刑具在風采凛然雖擁纛建牙易司屏翰而
持荷簪筆將處禁嚴藹輿頌之甚休慶邦人之攸繫某
江湖冷族章句腐儒側聆綸綍之頒屬在部封之末將
諧望履欣遂執鞭願伸拜下之儀式慰仰髙之傃諒旌

旄之所指宜神物以来持倍擁殊祥允符瞻詠

　　賀葉守啟　　　　　　　　　許仲賢

　　暫違省掖出守淮壖阻奉訊音積馳繫想伏惟某官富
有道學奮為人文直前疑危自信剛大三已而無愠色
是有子文之仁四十而不動心真得孟軻之勇行聽嚴
召用副衆言某先沐芳縢苐深愧感

　　賀王守啟　　　　　　　　　陳師孟

　　睿主勤賢思得人而共理寧侯體國即拜命以承流久

傾慕藺之情兹快識韓之願恭惟判府提舉中大器資
博大材術優長浴徳澡身外絶可磨之玷涖官行法中
懐以直之繩將使指以觀風肅豪强而斂迹宸衷簡在
儒術盛行當運開千載之期享人生五馬之貴才應鳳
凰之瑞名彰鵷鷺之行尚枉朱輪竚翻紅藥某磨鉛䇿
鈍竊食偷榮隱居以求幾欲栖蹤於少室為貧而仕頗
慚尸位於藍田何期苦節之踈頑獲倚甘棠之䕃樾欣
然有喜言之不文䖍修燕賀之誠徯遂鳬趨之幸瞻依

政切敷叙莫窮

　　賀薛守啟　　　　　　　　　蒲子復

　　伏審光膺帝渥寵寄侯藩乃江浦之奥區實京華之近
地自頒綸綍喜溢搢紳恭惟判府右司徳望俱隆才華
甚茂夙抱孔周之學出逢堯舜之時簡在淵衷屢躋顯
擢優居星省徊翔久歴於嵗時出奉虎符平理尚資于
徳政用副九重之意計安千里之民使無歎息愁怨之
聲宜有和易優柔之化但郎官上應列宿咸仰循良然

刺史入為三公佇觀褒顯某自惟寒賤久辱眷知聞除
命之遽傳激愚衷而倍喜敢憑竿牘輙伸燕賀之私遐
企門墻徒極斗山之仰其為贊詠罔罄敷宣

　　賀曽守啟　　　　　　　　　張守道

　　屈臨藩方小試才具視印章于剛日下條教於遺民父
老交歡士友同慶恭惟某官才華世濟學術家傳博渉
古今久擅搢紳之譽踐揚中外且膺廊廟之知未究逺
猷姑從禄仕雖淮西之偏郡實江左之上流疆埸敉寧

政假綏懐之畧瘡痍未復尤資惠愛之恩想耕桑之業
俱還而襦袴之謡並起班春擲簡追健筆于東坡瀝酒
叩舷弔英姿于赤壁一洗積年之沉滯未妨他日之鶱
翔佇治最之上聞即華途而入踐某久叨事契每嘆淹
囬逖聞下車殆將折屐莫遂門闌之慶首貽竿牘之榮
欣幸之私敷言罔既

　　賀梁守啟　　　　　　　　　趙承之

　　顯膺成渙易鎮近藩左史記言暫輟論思之益大邦維

翰實分憂顧之勞盛徳所加傳聞相慶恭維某官逺猷
經世雅望映時上林子虚秀發岷峨之氣春秋洪範相
傳父子之書方公道之恢張首衆賢而召見紬文虎觀
遍觀四部之新載筆螭坳曲盡三長之妙宻勿公言之
地從容侍從之班敢意江湖獲瞻鵷鷺淮陽暫屈在汲
黯以何傷馮翊既更抑望之之將用矧乃賜環之意兆
兹換節之榮坐使憩棠不容暖席某晚生墻面孤宦陸
沉想前輩之風流莫傳師友誦名臣之亊業殆若神人

乃當大府之開猥厠附庸之列行其少學雖莫逮于絃
歌奉我寛條尚不専于刀筆

　　治中

　　賀王倅啟　　　　　　　　　虞智周

　　伏審光膺渙號榮貳雄藩涓日之剛已諧洗視順風而
請深切依歸恭惟某官韻宇儲崧髙文倒峡智能周天
下之事書不工紙上之言入碧海掣鯨鯢其已久矣上
青雲跨騄駬尚且遲之姑倅貳於郡符已喧騰于朝望

山川改觀風月平分千里題輿寧久屈屏星之駕九重
側席將促近北辰之居不待突黔即膺泥紫某質顓性
窒才散慮踈偶濫竊于儒科顧繆當於邑寄傷多製錦
冥有索塗才已盡于一同考書下下仁鼎依于半刺喜
溢津津影欲避於雁行厦敢稽於燕賀屬縁掌綴莫獲
親承貢彞禮于緘縢顧慚柔訥遡餘光于墻仭苐劇戰
兢冬律向遒寒光尤力敢匄節宣之喜茂迎戩榖之繁
心曲所期筆端奚竟


　　賀陳倅啟　　　　　　　　　虞智周

　　伏審祗承休命榮貳雄藩千里芘休一時鼔舞恭惟某
官行方以正徳粹而温精窮學問之淵源自立文章之
機杼酬酢世變以時中之義渾融天理於日用之常首
善京師夙光璧水同流王化来駕屏星姑試題輿即膺
前席居之無幾暫逺城南尺五之天進也未央將到蓬
莱方丈之地某質顓性窒才散慮踈偶濫竊于儒科顧
繆當於邑寄嵗縻月費甚慚䑕竊于太倉晨入暮歸苐

見驅馳於空隙雖弊筋力何補毫毛㑹逢賢徳之鼎来
尤慶微蹤之有託何其幸也將披宿霧于公堂又有甚
焉願借餘波於君地寸心所藴尺牘奚周

　　賀龔倅啟　　　　　　　　　晁子正

　　紫詔䟽恩倚諸老先生之重黄堂貳政膺治中從事之
榮凡庇餘光舉深抃素竊以朱幡皂盖承宣雖寄於專
城泥軾緹屏闗决是繁于别駕矧卭山之舊地號蜀土
之名區筦𣙜浩繁簿書紛委不有耆英之望孰資政理

之良恭惟某官道㑹性天學優聖域圓明妙湛契古佛
不傳之心變通周流窮伏羲未畫之易踐揚膴仕藹著
能聲暫淹持槖之榮茂對題輿之寵濁賢清聖舊聞隐
吏之風流白叟黄童尚識故侯之面目佇瞻旌斾仰託
帡幪某庇職無能以身得察莫從候吏躬負弩於前驅
行與諸生俱執經于函丈其為欣抃罔究編摩

　　賀魏倅啟　　　　　　　　　周行可

　　䟽恩玉殿半刺金城邸報所傳輿情惟惬况帡幪之所

逮尤鼔舞以知歸恭惟某官器畧宏深風猷秀整凡周
旋當世之務皆從容適時之才當宁眷隆欲共濟中興
之舉題輿望重姑試觀闗决之能歴數前世之英雄多
因此途而施設矧兹潮郡自昔瀛州嘉禾宛然韓昌黎
之舊徳豐碑屹若陳文惠之髙風允藉鴻才庶攀懿躅
穎方自露展驥足于海隅席想未温来鳳書於日下顧
兹冗品幸屬鈞陶特遂鳬趨預深雀躍

　　賀王倅啟　　　　　　　　　楊成功


　　芝封紫誥乆傳半刺之除魚置尺書莫展一言之賀况
江山之有閒望履舄以無因仰徳滋深撫躬積愧恭惟
某官識該今古學貫天人早空蟾窟之枝旋浴鳯池之
浪盤根錯節知投刃以皆虚聳壑昻霄遂干雲而直上
即見題輿之譽逺追康海之功計未席温已聞詔入某
䑕窮易見鉛鈍奚堪昔已幸于登龍行復欣於附驥謹
同百姓再興来暮之謡更兾一身永賴存全之惠春規
漸晚徳宇夐遥伏祈上為朝家善綏福履其為頌詠曷

罄敷陳

　　賀饒倅啟　　　　　　　　　李知幾

　　仰膺宸檢半刺侯藩惟兹舉國之公評允屬題輿之重
望先聲所曁衆志攸歸恭惟某官學術淵源天資藴藉
聲名聳搢紳先生之觀議論有君子長者之風當年芹
泮之師儒漸摩有素此日棠郊之别乘闗决尤長坐席
未温召函已促某鯫生何幸鴻庇是依將遂鳬趨尤深
雀躍


　　賀張倅啟　　　　　　　　　鄭　厚

　　仰膺成命半刺巨藩賛美政於中和試長才於闗决先
聲所曁公議攸歸恭惟某官學有家風才推國器用無
施而不可治所至而有聲望重題輿試展夷途之驥足
眷隆當宁行陪禁掖之鴛行自顧萍蹤行瞻芝宇

　　賀李倅啟　　　　　　　　　何子固

　　公朝重外聖主憂民輟樞府之要津貳海濱之逺郡先
聲所被闔境交歡伏惟某官學術深醇文詞典麗詩書

傳美夙髙翰苑之風華萼連芳繼擢詞科之貴奮身學
省提槧道山涵器業以加修養聲名而益廣顧時方右
武徒誇述作之工雖地峻本兵猶滯編摩之職謂當迅
用更此外遷諒無暖席之安即被賜環之寵某榮同解
褐進類簸糠從伯仲之游幸朝鸞之接武申子孫之契
喜别乘以同僚將藉手于剸裁庶偷安于嘯諾米鹽不
給老子之興無多風月何殊賢者之樂有待其為忻幸
難具敷陳


　　賀諸葛倅啟　　　　　　　　熊子復

　　伏審中䟽一札外賛六條以卧龍宗𣲖之華由展驥仕
途之捷雖仲舉明經别駕未惬壯懐然武夷隂護曽孫
仰駐仙境恭惟通判寺丞世傳令徳身負竒才鄉士升
司徒掇褎然之舉首國子入太學掀藉甚之能名屬睿
智之有臨憫文獻之不足使謁者而求遺書于天下得
先人所藏古文於壁中悉送上官皆充秘府既助興于
縟典宜祗奉於渥恩驟逢特逹之知早免徒勞之任入

聮棘寺法推廷尉之平出貳棠郊政持刺史之半龍檢
即聽于嚴召鵷行更覩於榮登某鄭校小生梁園下客
栖栖者非為佞也誠慕是邦之賢大夫休休焉實能容
之願進吾黨之狂小子

　　賀連倅啟　　　　　　　　　鄭元嘉

　　伏審雲外鳯書光被九重之渥湖隂泥軾榮分半刺之
權涓日頒條順時宣化伏惟慶慰恭以某官先生材猷
敏劭聞望髙華秀氣逼人飄逸一枝之桂冲懐洒落汪

洋萬頃之波允矣棟梁之材温其瑚璉之器茂承睿眷
踐歴要津姑藉盛名暫題輿于方面推揚茂績終持槖
于禁林徳業定期于逺圖功名盖出其餘事某祖本栘
監身生益陽徒知誦詩而讀書未能出囊而脱穎敢言
萍跡濫玷宗盟欣承視印之初倍切懽心之積賔墀稱
賀已瞻大厦之成黌舍偷生全恃慶雲之庇

　　賀王倅啟　　　　　　　　　李子西

　　伏審詔下日邉逖聽䟽恩之渥邦臨湖右咸瞻半刺之

榮光耀搢紳懽傳道路恭惟通判學士行應人傑才稱
世師清節照時注玉壺之沆&KR1197;髙文華國垂金薤之琳
瑯暫淹展驥之馳終副佩刀之贈無施不可所至有聲
恐未及于下車已别聞于出綍某顧慚樗質繆綰銅章
比從邸報之傳亟動心旌之喜晉卿愛日將遂借於恩
光少室景星行可期于快覩江鄉嵗晏門館天遥倍希
道善之宜益厚穆清之眷兹焉抃頌無以喻云

　　賀龔倅啟　　　　　　　　　史鴻漸


　　伏審制出中宸通虎符而共守權居半刺展驥足以猶
淹除日初傳輿情胥悦恭惟府判學士心澄玉海學富
金籯大䇿髙文昔貴都城之紙仁恩善政今隂召伯之
棠尚虚持槖之班俯就題輿之任未温坐席行趣歸裝
某樗櫟散材蓬蒿倦翼識迷朱墨敢辭簿領之勞目極
雲天即仰帡幪之䕃迹阻匏𤓰之繫心馳燕雀之誠忻
喜載懐名言莫既

　　賀范倅啟　　　　　　　　　費原父


　　伏以芝緘疏寵榮膺别乘之除泥軾臨民爰貳价藩之
重傳聞攸曁忻懌惟均伏惟通判學士閎識㑹元英猷
體逺早飛英于桂籍旋振武于花封物情曲衍而周知
吏事彌精于縁飾雖兼長之屢試亦素藴之未攄刺史
題輿俯慰一圻之望侍臣持槖行陪三接之榮某仕也
為貧丞哉何補幸瓜期之甫及望宇䕃以猶賖嵗律崢
嶸物華晼晚願謹節宣之理益崇頤衛之宜忻頌之私
敷陳奚究


　　賀虞倅啟　　　　　　　　　崔子淵

　　中䟽一札外賛六條泥軾来臨動溪山之秀氣譙城相
慶載道路之歡聲伏惟某官氣宇静深性資渾厚且飛
敭於華旦荐騰踏於夷途别駕辟於陳蕃暫屈雲霄之
歩宣室思于賈誼佇承雨露之恩某自昔聞風尚遲識
面將繡衣之直指甚愧非才啟白絹之斜封益欽厚意

　　賀張倅啟　　　　　　　　　熊子復

　　伏審䟽榮宸檢闗决藩條喜催龍劔之還愧枉魚緘之

貺竊以廬陵送行於北固詠江山之最嘉眉陽得侣于
西湖謂風月之分破恭惟通判朝議受才膚敏造理精
微波瀾文自老成縁飾政皆儒雅題仲舉之座方著於
令名賜建武之書即膺于嚴召某猥叨郡寄稔聽鄉評
所求乎先施未能週勤妙語匪報也永以為好用贄鄙
詞

　　賀胡倅啟　　　　　　　　　周茂卿

　　伏審光膺宸檢榮貳藩條方閲次以及期即涓剛而赴

治凡居按察預切欣愉恭惟府判判院學有淵源文知
體要自偶休明之運已深簡在之知錯節盤根迎刃而
解良金美玉為世所珍覺富貴之逼人付功名于餘事
乃眷梅仙之境暫承竹使之符治優賛于循良政每資
于闗决預慶偏州之䝉福咸欣半刺之得賢然州縣徒
勞人寧久淹於外補而台相先逺業行即慶于褒除某
賦性凡庸受材嵬瑣雖便便而惟謹徒斷斷以無他濫
綴官曹叨為邑佐自始聞于成績苐倍切於歡悰燕集

雕梁已有依棲之便馬居華廐尚希眄睐之私願伸拜
下之儀式慰仰髙之傃諒旌麾之所指宜神物以来持
倍擁殊祥允符瞻詠

　　賀王倅啟　　　　　　　　　朱廷珪

　　榮貳使車光分鄰境假符刺舉實表瑞于郡寮賛職蕃
宣廼同流於王化風靡所曁驩誦載颺伏惟欣抃恭以
某官植徳粹温受才明敏譽髙華冑惟有之是以似之
業紹真儒在賢者識其大者聊攄底藴式著翺翔允敷

惠于一方即飛英于百越肯從别乘無煩題仲舉之輿
使處治中行見展士元之驥未遑煖席應有除書某叨
守邊陲匪遥賔戺木就繩而金就礪阻切奉于良規石
韞玉而水懐珠願少希於餘潤瞻依有素取述奚殫

　　賀韓倅啟　　　　　　　　　趙承之

　　光膺睿制榮貳雄藩屈逺歩于再臨仕雖圖舊聞餘風
而相慶命則維新恭惟某官厚徳在人髙名映世青箱
肄業有七世五公之傳黄巻䇿勲必三代兩漢之作早

注虚懐之眷屢宣實試之勞乃以别車荐涖名郡恩波
所浸江湖猶記於昔游遺愛宛存父老能談於故事雖
用賢之未盡抑重外以為深坐覩海沂之康立還宣室
之召某塵埋俗駕景仰下風濫陪墨綬之行獲接屏星
之軌靈河布潤尚沾九里之餘大厦告成與有千間之
慶

　　帥司屬官

　　賀王㕘議啟　　　　　　　　洪廷卿


　　伏審中䟽華渥外賛雄藩徒御鼎来猶未披于樂霧緘
縢驟至乃先拜于郇雲士林交歸帥閫増重恭惟㕘議
直閣受才傑異造理精微故家台輔之榮世臣非謂喬
木早嵗甲科之擢學者仰如泰山共知冀北之空猶嘆
周南之滯閩包七聚率總十連佐方伯而領諸侯暫平
婉畫媚天子而維吉士佇侍禁途某猥被使令獲聫執
事切慰仰髙之久尤欣借潤之多

　　賀黄㕘議啟　　　　　　　　林少頴


　　顯奉宸俞宻㕘帥畫聞鳴騶之載路覺制閫之増輝恭
惟某官識度髙明器資宏廓早被聖神之眷屢更中外
之勞兹膺簡廸之求来助撫綏之政庾公之在幕府實
為王儉之光昌黎之從佐書姑以中立之重佇聞環召
入踐禁途某久仰髙風忻聆新命貽書見及夫何自牧
之謙修謁未遑苐深不寐之喜

　　賀謝㕘議啟　　　　　　　　林少頴

　　䟽恩外閫宻㕘籌畫之竒抗轡修塗行遂瞻依之幸先

聲所曁輿誦惟均恭惟某官沉静有謀詳明知務無施
不可用屢試于盤根所至有聲固已恢于餘地尚淹時
望来賛帥藩暫以優㳺帷幄之中畧具期㑹簿書之事益
觀涵養佇即召除顧馳慶之未遑辱飛緘之先逮載惟
謙眷良激感悰秋律方深凉颷浸肅冀慎寢興之節式
符企詠之私

　　賀劉㕘議啟　　　　　　　　林少頴

　　肅奉宸恩榮㕘帥路先聲所曁輿論攸歸伏惟慰悃恭

以㕘議智通幽顯識洞古今髙名聳乎搢紳逺謀見于
樽爼顧聞風之已久嗟識面以何遲方欲修誠遽䝉捐
翰驅馳原隰尚有阻于披雲引領旌麾即當求于發藥
益増傾向罔既敷宣




　　五百家播芳大全文粹巻二十三

