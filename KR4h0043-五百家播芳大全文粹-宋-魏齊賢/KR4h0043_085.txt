







　　欽定四庫全書

　　五百家播芳大全文粹巻七十八

　　宋　魏齊賢

　　葉　棻同輯

　　請疏

　　住持

　　請駢老住惠安疏　　　　　　翁起予

　　臨濟一喝響似雷奔黄龍三闗峻如壁立雲居祐老僅

㑹放簾捲簾兠率悦公頗知我手佛手張無盡未免攙
行奪市真如大似借永獻花雖云自有家風不出這般
窠臼公案見在宗𣲖分明須求未後老成埽蕩從前陳
迹駢公長老以無礙辯得最上乘蚤傅疏山之衣人云
跨竈須坐衡嶽之頂誰敢當鋒四馳踏殺天下人一口
吸盡西江水真箇光照先覺可謂不沗後昆念凴川之
要津有惠安之古刹鐘魚不振猊象乆虚敢屈高蹤來
臨法座别傳新法要教祖佛㸃頭一洗前塵便使雲山

改色勉從敬請幸勿固辭

　　請六祖禪師住中和疏　　　　黄魯直

　　鐘魚鼓板癡禪盡飽而六祖饑卧具牀敷濁禪盡温而
六祖冷使道人如此失所檀越何處用心敢為諸仁畧
開少分相逢展手不妨貧女一錢隨喜轉頭報在龍華
三㑹

　　請觀音禪師疏　　　　　　　陳無已

　　出處有縁相時而動去來無意以衆為心某公禪師行

歴諸方歸安一榻浩如止水衆至則形殷若震雷物待
而發惟此東刹今號左禪乃古宿之道場而昔賢之施
㑹異人間出衆志大同續圓通之法燈成先佛之逺記
法施務廣當衆建而共持祖道大行復一枝之旁出

　　請觀音禪師疏

　　知者不説言語所以為人德必有能住持乃其餘事某
公禪師言未發口而達者知其有道功未見事而談者
知其有才信淵黙而雷聲由孝友而成政顧兹勝地宜

得異人祖令當行正須無説羣能効力不假有為願效
至情同伸勸請

　　請觀音禪師疏　　　　　　　陳無已

　　世當末法方䓤嶺之西歸地則左禪乃福城之東際人
天合力縁法同時某公禪師徧歴五宗頓開千眼著衣
喫飯肯學溈山之禪得髓與皮不落少林之肉十年面
壁未遇知音千里同風是歸作者無緣處説法有佛處
稱尊勉狥衆心以成本願


　　請悟師住文頂疏　　　　　　楊祐甫

　　諸行無常惟禪為第一義精義無二故佛說無上乘是
法無等級之差吾儕有根性之别其解脱者頓悟刹那
之頃彼况迷者輪廻意刼之多式頼正知為了大事兹
佛所囑非師而誰伏惟長老和尚摠持多心㳺戱衆妙
大珠瑩於濁惡慧劍倚於虚空諸聖經行無空過者大
衆瞻仰决非偶然然而時有適來縁不接合浮盃湘水
起無住心還錫蜀門現大悲性過故山而蓍舊膜拜入

吾室而龍象歡顔諱佛衣之有歸捨王城而焉徃廼率
四輩同啟一心敬奉懇誠諦聽開諾伏望闢正覺路闡
方便門濟渡斯人俱到彼岸

　　請解空長老住江心疏

　　第一義諦本來元自分明不二法門了然也無多子故
曹溪分𣲖於滴水而少林續燄于枝燈見性求心大好
作佛作祖傳衣付鉢要須及子及孫能益振于宗風庶
有光于道價眷此中門之勝鬱為東制之雄兩峯屹烟

霧之中萬瓦出雲濤之上見成底好箇公案近新來刦
立話頭地勝人凡唱高和寡朝音獲振豈惟竦聽于魚
龍佛事増脩要使斬新于鐘鼓欲舉斯事原屬當人恭
惟某人天下大禪衆中尊宿脚根步步㸃地鼻孔處處
遼天喝下承當妙得雲蓋之骨髓棒頭荐取剔開臨濟
之眉毛真叢林一角之麟實法窟九苞之鳳願還錫杖
來坐道場禪門何憚于去來道眼寧分於彼此三十年
後信天竺此話盛行八千歳中祝南山之夀難老


　　請圓照禪師疏　　　　　　　蘇子瞻

　　竊以大道無為入之必假聞見一毫頓悟得之乃離聰
明為自在門真無礙法天降一雨徧浹羣生佛無二門
併歸真諦恭惟本師長老脱離常見洒落孤風其為已
也如月行空無迹可踐其為人也如金入範随注皆圓
既不滯于一方豈有違于衆欲而况凈慈古刹錢氏
福田代不乏傳人所信嚮閔矜善俗乆靳真馭以來臨
惻隱慈心願順羣誠之再請


　　再請震老疏　　　　　　　　劉仲遠

　　横海鱣鯨寧容蟻制摩霄鴻鵠非復燕知在靈府以長
閑於贅疣而奚問白水長老一提佛印九坐道場雲𣺌
𣺌以無心水洄洄而不競澄之不清而撓之不濁飄然
而去則翻然而來復歸峩眉洞天為説普賢樓閣大衆
渇仰重說偈言象駕崢嶸但進途誰信螳螂能拒轍

　　請然老住東林疏

　　三世諸佛夢中説佛人鮮知音六代祖師頭上安頭誰

能領話家家顯露箇箇圓明須煩本分衲僧直指現前
佛性然公長老慈覺印之嫡子雪竇雅之親孫十住大
叢林硬著脊梁擔荷徧騐老尊宿怕他鼻孔&KR4103;斜一領
布衫重七斤何人定價踏著稱鎚硬似鐵唯已自知眷
此東林夙稱名刹乆矣鐘魚不響㡬乎泉石無光龎居
士夙契丹霞裴相國能招黄蘖蓮社從今熱閙廬山喜
有歸投願凴寶爐一瓣之香上祝聖君萬年之壽既解
乘杯渡水展赴精神通何妨滿座雨花教大家讚嘆


　　請悟老住徑山疏

　　三獸渡河誰是上根之佛種一牛吼地親逢具眼之宗
師適當叢林禁足之辰請聞竹乾出世之法恭惟某人
迅雷轉於舌本生鐵䜿作脊梁挈雲門墜地之網為月
印得髓之子垢衣盡脱疑網頓除綜貫三乘縱横五位
曇花初開於汝水衲子雲瑧毒龍再擊於徑山天魔腦
裂偶憶武夷之烟月暫聽妙濟之松風不忘疇昔半面
之知是為方便不請之友如來心印故非一巳可私力

士額珠要為衆人㸃出香花欎晝幡蓋開春願揚無上
之深嚴廣作有情之饒益祝南山萬歲之夀後天永御
于龍圖續西土四七之燈大事増光于鷲嶺毋勞固譲
便請惠然

　　請文老住支提疏

　　高山流水驀劄相逢便是知音啼鳥野花取次拈來著
箇轉語不使熱瞞伎倆直饒勘破話頭允屬當人獨判
公案恭惟某人禪機電擊道眼鏡懸隨處圓光恰是一

佛出世自然流露不與萬物為鄰無惜老漢眉毛
發明祖佛心髓打透闗棙把定鉗鎚言下薦來自是本
色衲僧事棒頭悟去辦得徹底老婆心無門無善才有
地有彌勒願登獅子座便駕象王車不妨直下承當要
証向上巴鼻

　　請永長老住西禪疏　　　　　曽子文

　　見聞覺知中踏翻世界尤是滯郯進封文字語言中打
破虚空未為孤吟絶唱若也撥轉祖師上頭闗棙須是

烹煉佛祖本分鈴鎚一劍當頭大地結舌某人大根大
器徹骨徹心世尊良乆處剔開眼晴彌勒未生時摸着
鼻孔妙喜有分贊嘆懶菴不敢盡藏溈山大闡於父風
洋嶼高提於祖令王常侍擲下筆子㡬蹉過於米胡裴
相公問及高僧獨惟出于黄孽城中百萬户歸依未飽
海上十二峯時節到來俱胝一指頭道場重興此一臨
濟三頓棒家法大聳羣瞻願垂慈悲曲狥祈請

　　請正長老疏


　　不識李翺不是藥山和尚不遇韓愈不為大顛禪師姓
名已播公卿號令豈惟衲子禪師兠率的嗣林際正宗
奉頭與棒孰識其機脊梁與口都硬似鐵近放一隻聖
箭直指三山道場既是披襟便宜薦取莫教過眼却欠
承當看半句之斬新使衆耳之聾瞶

　　請戒長老疏　　　　　　　　蘇子瞻

　　大士未嘗説法誰作金毛之聲衆生各自開當何闗石
塔之事去無作相住亦隨縁長老戒公開不二門施無

盡藏念西湖之乆别本是偶然為東坡而少留無不可
者一時作禮重聽白椎渡口船回依舊雲山之色秋来雨
過一新鐘鼓之音

　　請通長老疏

　　指衣冠以命儒蓋儒之衰認禪律以為佛皆佛之粗本
來清凈何教為律一切解脱寧復有禪而世之惑者禪
律相殊儒佛相笑不有正覺誰開衆迷成都通法師族
本搢紳寶西州之望業通詩禮為上國之光爰自㓜齡

綽有逺韵辭君親於方壯棄軒冕於垂成自儒為佛而
未始業儒由律入禪而居常持律報恩寺水陸禪院四
衆之淵藪三吴之㑹通願振法音以助道化所為者大
無事于謙

　　請化長老疏　　　　　　　　張正已

　　自無始來本無一物從有為後豈有二門世尊與螻蟻
共胎兠率與泥犂共境大處不容芥子小時也納須彌
足踏手拈人人皆㑹天覆地載處處有餘求直自失眼

睛言覺已非吾髓諸佛何曽出世六祖未曽説禪橋流
水流空付作者幡動風動本試小兒藥王但莫行醫維
摩自然無病何者今日偶然道場惟我化公漚發海南
雲飄劍外既悟樵中之塵迴收衣上之珠棄寶沈江微
咲推車居士聚沙為塔已付轉輪聖王投筌縱魚奏刀
袖手南禪燈謝諸老眼開未免赤脚入泥奠莫辭和衣
涉入水若逢木人問話聊與㸃頭或遇獅子嚬呻直須
下杖時不可失師無後來


　　請昕律師疏　　　　　　　　陳了翁

　　竊以教示别圓隨機各異乘分大小攝心豈殊慶喜逺
㳺捨軌範而遭魔網波離奉律漸通達而証圓門束心
必始于束身了性常資於了相請遵羯磨而講毗尼昕
公律師信奉迦提轉持布薩説南山嚴凈之戒以靈芝
高潔為師宜因隨喜之衆情廣談放逸之多咎庶起木
乂之利用生那埵之縁

　　請天游禪師疏　　　　　　　孫仲益


　　大道直空不分禪律衆生妄見交搆是非直須最上乘
人與説第一義諦豈必長連床上拊枕高眠何妨枯木
巖前拈槌一出㳺公長老名宣左蜀價重南州心鑑湛
然機鋒剽直舊時寵藴愛話無生今日卧輪不妨對鏡
惟兹小刹創立叢林雖把茅蓋頭未稱作家之用而寸
鐵入手要看軍令之行諒肻隨縁寧煩固避

　　住菴

　　請僧住坟菴霜露臺疏　　　　汪彦章


　　風樹纒悲既抱終天之戚泉臺卜吉適逢逺日之期念
攀縁皆自於愛生欲解脱當求於佛力佳城増廣瑞像
來臨若非除僅之男誰作住山之計某人奮身名族投
迹勝藍久從善知識㳺常有大因縁志輒迂杖履來賁
松椒香飯化成何須摩詰凈瓶踢倒贏得溈山願持不
退之心副我無窮之化

　　請了義住牛山菴疏　　　　　孫仲益

　　同産五十年為昆為弟孤墳二百里依佛依僧爰締宏

因増崇善果恭惟某人捨身得度住世隨縁拄杖經行
松楸改色結跏晏坐烏鵲來巢庶凴十力之慈大庇九
泉之壤

　　請僧住黄林菴疏

　　種蒔松楸迨今五世追營香火何止百年評公已潛九
泉之幽方老為續一燈之照凌空飛錫在處隨縁踞地
磨塼不妨穏坐

　　請僧住龜菴疏


　　一邱黄壌永依龍象之尊百寶青蓮普照松楸之上某
人安心得法隨住現身朅來給孤祗樹之園面傃達摩少
林之壁栽花種竹不妨晏坐觀空運水般柴自可優㳺
卒歲

　　請堅老住庵疏

　　伏以天道無方曾可决擇宗風有自所在流通惟隆報
小菴實家山舊隱塢内桃花正發峯頭菡萏還敷不有
高人孰成勝事伏惟聖公禪老傳天風之正法住因勝

之名藍緇素皈依天人跂仰志輕榮勢心慕林泉散分
慧炬之輝光用燭㝠途之昏暗三家邨裏總是道場十
字街頭未為奇特何待拈槌䜿拂方名接物利生宜大
振于慈風即莊嚴于凈土存亡普利泉石増輝况以小
道必有可觀而當仁在所不讓良辰易失快便難逢鑒
茲懇誠無勞偽避

　　請朋老住西庵疏

　　一坯壟上蔽栢城拱木之隂衆香鉢中具桑門伊蒲之

供肆崇善利允屬當仁恭惟長老朋公徧住叢林乆提
祖印嘗據十字路把斷要津今蓋一把茅結跏穏坐雖
云無住相寧戀三宿之桑直成不動尊當面九年之壁

　　請僧住牛山菴疏

　　百年休歇四大本空一念皈依三生不昧某人追營香
火升濟幽明宏開十力之慈光賁九泉之室即以縁而
應佇看隻履之飛隨所寓而安豈厭挹把茅之陋

　　請妙老住墳菴疏


　　蓋茒一蓆容膝有餘良藥萬金安心是法妙公長老夙
心不昧真契自投於當來世有大縁故所遇作文大佛
事望松楸而拱矣方懐風樹之悲聽瓦礫以熾然行見
雨花之墮

　　開堂

　　請法王航公開堂疏　　　　　黄魯直

　　本邑住山人皆授如來記居則枯木止水晏坐十方出
則疾風震雷驚動萬物不擇喧寂作大因縁中夏所瞻

崧高維嶽心不可得少林開第一之花聖從西来破竈見
本有之性從上諸祖莊嚴此山彼大法王實掘都㑹河
潤千里惠林來福京師鶴鳴九臯天鉢號稱真子恭惟
天鉢長老航公悟有生鴆毒乗出世舟航吹布衲之毛
傍家行脚剗法堂之草選佛登科而乆閉尺壁之陰退
養衆生之病寶花玉座共知不可覆藏糞埽堆頭重為
斬新拈出

　　請郭山霖老開堂䟽


　　去聖攸逺邪法崢嶸當人伏藏正宗淡薄鉢囊掛壁衲
帔䝉頭可為癡種子歸依必遭明眼人識破郭山應霖
禪師藴天臺之雲月飽南嶽之林泉得翠巖悦一味之禪
分大愚芝千燈之燄而枯木晏坐草深法堂被悦上人
者把牛鼻繩能獅子吼唯升堂入室未見其人今日請
為大衆發䝉亦與先師雪恥要當脚踏實地舌覆大千
末山園中不負臨濟蓮花峯頂親見龍牙入泥入水為
人捍聚放開由已貍奴白牯盡教孔遼天水鳥樹林須

腦門著地

　　請平老開堂疏　　　　　　　蘇叔黨

　　白雲在天舒巻自我明鏡無垢姸醜現前所以去來千
變卒之無心酬酢萬狀本來無物今天寧長老平公嗣
真如法傳達摩衣學道為衆宗師出衆隨縁利益聲名
藉甚未許逃于空虚悲智兼脩正可行之願力重提祖
令大振宗風作江海之慈航施山川之法雨妙高峯上
本為一大因縁昆耶城中蓋自兩無言黙鼓鐘一時改

觀瓦礫莫為非人

　　請明教長老開堂疏　　　　　汪彦章

　　不離世諦諸佛刹刹現前直指心源衆生人人説法然
言下有可傳之𣲖而古來無不續之燈不假當人孰提
正令堂頭入毘盧境界真臨濟兒孫土木形骸氷霜志
操一言半偈乆為衲子傳來萬水千山行到江南靜處
潮音一振海衆遄歸正當象一千年餘大家説臘月三
十日話信手拈來皆是臨機踢倒便行要使呉頭楚尾

之區坐増齋鼓粥魚之氣遇縁斯感無事于謙

　　請寶林長老開堂疏　　　　　秦少㳺

　　彌勒開門唯善財而能入毘盧文室非摩詰以難居寶
林禪院南宋名區東呉勝㮣本惠休繙經之地實澄觀
肄業之坊法水灣環妙峯孤秀下奩玉鑑涵日月於昏
明傍穴金虯化風雷於呼吸既川原之秀錯仍丹艧之
鼎新飛閣浮堦就山為勢方疏圓井因本成姿即之而
智慧生望之而塵勞破九重雁塔現多寶之莊嚴萬石

鯨鐘示觀音之方便允非開士難稱覺埸大師雅稱聖
箭素號禪闗投虎峯而出家遇龍浮而得法祖師衣鉢
昔時書壁而傳首座山林今以躍瓶而獲了無異議實
有聖縁徃開大總持門以繼鑠迦羅眼

　　請乾明長老開堂疏

　　竊以離塵求覺已乖調御之心即幻見真方契定光之
望聖因時逺人與法差執空而取者依一精明任相而
求者認四顛倒守癡禪而定力運乾惠為悲光習以自

欺久則難變既安邪解沈迷有漏之因宜得正宗開示
無方之力昭慶上人洞該真際圓證法空於旋流轉從
之途得妙湛總持之力反聞性性體已徧於塵沙自覺
覺他功未周于毫刹輒勤三請願繼一音説見在心作
將來眼

　　請醴泉長老開堂疏

　　毛端寶刹曾何新故之常天下大禪安有去來之累惟
古佛廟實今醴泉自百年香火之餘殆一國風煙之際

塔閟連環之玉骨殿藏及錦之貝文然而飛鳥銜花空
存勝景真珠撒帳未遇明師逮軍旅之荐興獲法筵之
初啟芳公長老少通教相晚悟宗乘宻行則鄉黨之所
依歸妙法則天龍之所回向㳺方既乆竚海兹深願辭臃
腫之居亟返歸來之駕為談不二以度無邉

　　請高郵長老開堂疏

　　棒頭取証尤為瓦解氷消喝下承當未免龍頭蛇尾况
乃不快漆桶無化鐵鎚徒認影以迷頭但深藏而叫屈

豈知填溝塞壑無非碧眼胡僧積嶽堆山盡是黄面老
子伏惟和尚脚根㸃地鼻孔撩天真匠子之鈴鎚實作
家之鑪韝諸方舉唱要須十字縱横大衆證明共看一
場㳺戲

　　請高飛新老開堂疏

　　藕絲孔内既可追軍牛蹄泓中何妨説法况此三家村
裡亦是百丈竿頭倘若當人自堪選佛今起南宗之規
矩政資本色之鈴鎚新公禪師出自梵巖之叢林來佐

天王之法席但知跛跛挈挈何曾曖曖昧昧忽有悟于
吹毛遂難藏于磑米今兹拈出分明對箭當胸但看行
来不是呼雞作鳳喚回癡種子接取明眼人坐令蟻穴
蜂房俱為佛地何用龍宫玉食徒美人觀好振雷聲仰
祝堯算

　　請天王真老開堂疏　　　　　鄧志宏

　　當年主席曽煩獨脚之䕫今日傳衣可無三角之虎政
頼作家之手段大繼本色之鉗鎚再起祥光喚回勝景

稱公禪老夙親文墨每觀鼻孔之撩天壯了宗乘已覺
脚根之㸃地掛眼金屑業已埽之帖肉汗衫于今剥矣
用勒三條之篾來復一把之茒法窟嚬呻萬籟俱息禪
林蹴踏六合皆驚妙傳六祖之心永祝一人之算請陞
猊座便振雷音

　　請長老開堂疏　　　　　　　孫仲益

　　得佛心印般若流餘大千在我門中辨才今為第一而
况發地藏之衆寶鼓天雷之大聲果有當人先傳師法

恭惟禮清溪之坐授建隆之衣聚萬種之雲光烈一時
之風雨釋梵衆聖扶成智惠之言王公大人驚動聰明
之聽北方龍象未有前聞我等一衆稽首皈依

　　請彭老開堂疏　　　　　　　陳了翁

　　竊以獨一無似者古佛之心真俗不二者禪宗之㫖唯
信能入非情可傳悟當擊竹之時誰能贊助笑在拈花
以后自合流通必先㳺寂黙之埸乃可任住持之事彭
公長老法承浮渡𣲖出澄靈多年蘆阜之㳺一滴曹源

之味逢兹勝刹宜順衆縁所開苟可以利它後學亦資
于善道雲門一曲妙音不屬於宫商臨濟三闗平地豈
分于彼此宜演融通之句用調乖凈之風庶令佛日之
光輝永同睿算之長乆

　　請太平興國長老開堂疏

　　天台選佛之境太平祝聖之埸石鼔出萬歲之聲妙音
猶在金地映千山之色寶燄常新用古人晏坐之談説
今日㤀言之事疑情剥落正念流通若非宻契於能仁

何以顯揚於大法言不可黙今正是時璨公長老為達
摩孫具圓照眼世縁苦樂融於熈笑之中情境是非了
彼徃來之相不離蘂華之坐大振海潮之音趙栢常青
普作禪庭之䕃曹源不斷永同天算之延兹事甚明勿
宜休問

　　請權老開堂疏

　　碧眼胡僧親留骨髓肉身菩薩宻契風幡皆正法藏中
機寶廣長舌下語伊欲再揚宗㫖何期撞著作家莫惜

當埸與他勘破今權師和尚夙探虎穴獨駕牛車可謂
鎮海明珠堪任大乘法器自從吸盡西江水只恐踏殺
天下人譬一夫當衝能八面受敵好看抖擻真獅子大
吼一聲從他驅逐野狐精疾走千里

　　請天寧深老開堂疏　　　　　陳了翁

　　竊以不說而說未為究意之談無門之門尤在離微之
境若非真寔一句何以開示羣迷宜得當仁善揚兹土
深公長老燭傳少室𣲖出靈巖嗣本覺之前音住天寧

之勝刹以一大事酬含生莫報之恩於萬斯年祝聖主
無疆之夀堯天廣大佛日光明合内外之勝縁讚延長
之亨運四衆之所咸頼一音可以普宣今正是時宜陞
此座

　　請應老開堂疏

　　天竺五葉花遍開中上曺溪一滴水普濟十方只從彈
指之間自可㸃頭而㑹今某人和尚六根已靜一念不
生身似白雲無山不到心如皎月有水相容矧彼靈峯

實唯古刹不假災新手段詎能施展家風好開不二門
示西來之祖意當以無量壽祝南面之至尊

　　請堂老開堂疏

　　此一大事切忌商量縱是作家如何持唱假使終身杜
口漏泄已多直饒半夜傳衣遮藏不得九年端坐剜肉
作瘡一擊萬知迷聲認影未離音響終涉離微雖云寂
寂醒醒未辨灑灑落落迨于季末轉見淆訛於寔際中横分
禪律於一音内互説高低致令驕慢之流以禪為戯而

俾放逸之士謂律可除或言本自融通也自强生節目
不無方便可使流傳惟此法雲巖素號凈刹地隨人廢
宗風常墜于當年道與時興祖令忽新於今日縣宰有
更張之所使君懐外䕶之心呼吸之間天人改觀堂師
長老衆推高行師於安心𣲖出韶陽香生雲岫初如闤
闠得寶便擬韜藏終為緇素奔趨不容於辭避來登法
座願振雷音的的因心誰悟少林消息冥冥垂首請參
莫照兒孫别有一言異時分付


　　請鑑老開堂疏

　　曹溪一滴本自何來少室九年但求斯事直得拈花分
付不如面壁商量至於舉錯相呈皆是事不獲已聲前
得指萬里鄉闗句後明宗兩重公案無物可説一言靠
倒維摩據實而言三頓賺殺林濟放開一線作麽承當
去此二途如何㑹語必有人中獅子來登此處道埸自
朝明變律為禪得榮公為衆演法法無異法人用當人
古鏡重磨一任猊來猊見高明有繼且見鳳生鳳兒鑑

公長老早入空門夙奉慈戒忽厭千字頓悟員宗誓學
最上乗得見如是事蓋什方勝教盡出雲巖舉一瓣香
皆生雲岫副信士精懃之請紹古人持唱之風更無可
言請陞一座

　　請文老開堂疏

　　以言演法法不在於筌蹄即物明真真豈留於影跡直
指本家面目除非本分鈴鎚更古不遷清風常在文公
長老待寶印正眼為靈巖嫡孫處雪峰之道埸衆推領

袖還丹丘之舊刹不露鋒鋩今逢出世因縁即合隨時
演唱山如鷲嶺地有涌泉古師之舊迹猶存上士之孤
風可繼不離當處發千聖未傳之機永為聖君祝萬夀
無疆之慶請昇猊座一振雷音

　　請彦老開堂疏　　　　　　　邵公濟

　　士比退之許大顛之出世僧如惠逺招靈運以論交惟
儒釋之既同亦道德之相契顧兹妙理宜有宿因惟有
先公為時前輩爰有方外之士早從人間之㳺冠珮永

秘于名山松檟近依于寶地念師表常求于先友須名
德不愧于古人彦老禪師學本無心逺傳孔氏之道才
真可用近聞登觀之風寺屬老僧當悉占于規戒占辭
有感雪涕無從果哀懇之獲伸庶㝠福之可薦

　　請祥雲院長老開堂疏

　　竊以大事因縁舉世没奈何時特出作家手段是人動
不得處方施惟兹覺塲㡬成魔宅若無伎俩安可承當
恭惟堂頭長老禪師龜峯天馬駒靈若金獅子輝騰今

古把定乾坤本是北斗藏身暫問乾西出世放行嚴令
振取頽綱三世聖人計較未成時頗能擔負六代開士
扶持不起處徧以交加纔下水方見長人既入林須防
猛虎不唧溜漢乃帶水拖泥若伶利人則提危濟險泥
本來大機大用肻隨列道不㑹不知百尺竿頭已曽進
南泉之步十字閙市何妨卓德召之牌鼓舌揺唇呵佛
罵祖若問文殊伏劍其意云何肯使釋迦低頭出氣不
得况有在頂一眼睥睨可把隨身七事施張若見希奇

便宜捲却祖席倘没交涉定是掀倒繩床舉唱宗風洪
延睿算一句作麽生道

　　請妙行禪師開堂疏

　　妙行精藍真湘江之要㑹慶公長老真曹洞之嫡孫入
境相多因緣有在不辭閙處方見作家象骨峯前已是
親曽受記虎頭城裏何妨舉以向人幸吐潮音用扶灌
祚

　　請中禪師開堂疏


　　眷兹中塔實乃上遊謂何鐘鼓之坊化作兵戈之地不
有廢也何以興焉琅公禪師臨濟宗𣲖能紹隆於佛種
才不墜於家風灰燼之餘允屬開荒手段龍天之㑹諦
觀祝夀道埸

　　請栖隱長老開堂疏

　　栖隱道場南華祖意有善知識為大宗師拈起三瓣香
不是等閒佛事放開一線路且看本分作家欲聽潮音
願留金諾


　　重請慈雲長老開堂疏

　　兵戈林裏脱身乃饑鷹爪下得兎灰燼堆頭作屋斯烈
火熖中生蓮須經魔難一埸方見神通三昧智公長老
臨濟嫡孫得宻傳骨髓於&KR0008;潭移正令鈴權於贑渚老
僧與鉢盂俱在依舊家風閙市將骨薰自隨重開鋪席
好將妙語永贊丕圖

　　請普明長老開堂疏

　　苾芻林裏亘無凡根楊梅渡頭已登彼岸智公長老贑

郡名流參罷而接物應人禪餘而嘲風詠月㸃金于九
轉火内革律為禪進步於百尺竿頭逢場作戯好將佛
語上贊帝齡

　　請大觀長老開堂疏

　　種玉黄堂布金紺宇實古辟支佛之舊第也機鋒活落
骨象稜層真妙喜禪師之嫡孫也人景相高自是法縁
際㑹基圖不抜更須道力維持當以妙揚副兹公選

　　請空老開堂疏


　　水月萬象居中是名覺海風幡一句在后誰見道心某
公禪師庭栢傳家座猊増價莫問呵祖罵佛且觀舉拂
拈鎚應而不藏喜靈山之有託言而當法祝睿算以無
疆

　　請太平長老開堂疏

　　桃源勝地祭苑名藍叢席乆虚輿情共傒詮公長老婺
女高人提正令之鈴鎚作諸方之領袖若許龍安山前
借重便令獅子席上生光不動干戈已自太平之氣象

庶憑香火用扶有永之基圖

　　請崇寧長老開堂疏

　　五百歲而出君臣歌天保之詩千萬人之心香火作華
封之祝恭惟皇帝宇宙在其手日月合其明一日二日
萬機逺追神考三千大千世界已在華胥已喧輿議之
太平當習羣臣之嘉頌謂上帝降年有永既百斯男顧
吾君無得而稱惟一日夀廟堂歸美天地歡聲眷東武
之奥區有西方之故刹昔為光聖蓋揚周武之大明今

結崇寧請誦名公之江漢去彼取此因時制宜閻浮提
國中悉皆歡喜兠率陁天上如是莊嚴出猊座之大音
聲讚天恩之不思議無煩鼛鼓便有道埸伏願皇帝陛
下惟懐永圖自貽哲命循天寰海四維無盡而無邉如
須彌山萬刼不騫而不壞凡下潮音之下皆歸夀域之
中率時耆龎多所饒益

　　請圓老開堂疏

　　拄杖頭三千世界誰敢擔當經卷中百億塵沙如何駕

說只教饒舌便放出頭此地見有硃砂何處更尋赤李
恭惟某人首叢林之右選嗣佛日之正宗以一切為禪
悦之門將三昧為㳺戯之地飽嚼葛藤滋味慣使狗子
機闗無談樹上之禪能說空中之相傍家行脚把牛鼻
繩象風裝㠶作獅子吼念先師不可思議須尊宿明示
去來拽出漩渦須教到岸布袋放下布袋等閒到處為
家葫蘆自纒葫蘆今日逢塲作戯拈出八萬四千之公
案重新三百六十之家風奉饒當面熱瞞忍得底頭冷

笑既自作家手段自當坼障補籬那堪本色鉗鎚正好
磨甎㸃鐵忽瞻瞎平人眼孔莫乾折自己眉毛百尺竿
頭不要忙三家市裏須還是高升猊座大震雷音

　　請普㑹長老開堂疏

　　舉花示道識者承當指栢明心達人究意不離方寸即
是如來執情見者千里山河了空性者一輪水月揚眉
瞬目盡顯宗風見色求聲俱非聖解須假言詮之要方
窮真諦之歸不有導師誰知奥指普㑹和尚宻授雲門

之印親傳洪濟之衣超最上乗得不二義立諸方之標
凖為末學之津梁正坐道場全提祖令一燈繼照放無
盡之寶光五葉齊開成自然之妙果幸臨法㑹大震潮
音願度羣迷毋辭廣説

　　請㑹長老開堂疏

　　種種皆真元無差别塵塵是道不假脩為由來千聖不
傳本無一法可説未超上悟須露元機指庭栢以明心
舉手花而示道欲開羣惑冝假導師勝因㑹長老陽岐

逺孫佛果嫡子高提祖印大闡家風開方便之多門句
中有眼指莊巖之凈土佛外無心幸振潮音來臨法席















　　五百家播芳大全文粹卷七十八

