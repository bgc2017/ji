







　　欽定四庫全書

　　五百家播芳大全文粹卷四中

　　宋　魏齊賢

　　葉　棻同輯

　　謝表

　　中司

　　謝除御史中丞表　　　　　　蘇子由

　　視草禁中既極儒臣之選專席朝右復膺中谷之求兼

延閣之寵名増南司之榮觀退循淺拙徒積兢危(中謝)
伏以仁聖在宥五年于今恭儉無為四方稱治然而矯
枉之過苛吏適去而寛弛相尋革故之難敝事雖除而
條綱尚棄民貧未可經逺吏窳難以責功是謂守成之
難宜有勵精之實幸臺綱之一舉措國是于無疑如臣
才力之微勉强何及此蓋伏遇太皇太后陛下徳惟主
善政貴日新閔風俗之惰媮審詞説之忠侫知逆耳之
利行察遜志之多非是以度越衆賢收掇微賤然臣

迂愚之質砥礪莫加顛沛之餘衰罷日甚言之無補昔
已效于諌垣文不適時比復塵于翰苑恩深莫塞才短
奚為惟有事君之小心毎欲終身于直道折而不屈蓋
蓬蒿之自然晦而猶明亦鷄鵠之常性志效捐軀之報
未知受命之辰拜伏在廷俯仰増愧

　　謝除御史中丞表　　　　　　黄魯直

　　耳目之官紀綱所寄得人則百僚用憲舉枉則庶職不
凝豈圖眷求猥及孱朽(中謝)伏念臣師心孤陋賦性朴

愚宣力三朝螻蟻之心未報親逢二聖犬馬之齒既衰
智已尠而見事遲才已拙而于用少補皂衣之缺空懸
折檻之忠拜青鎖之門未有囘天之力執銓衡無山濤
之識侍帷幄無史魚之風忽被除書進丞執法方虞官
謗更益寵驚此蓋伏遇皇帝陛下淵黙以行四時文明
以首萬物有知人不蔽之福有念功無疆之休憐其後
凋收置近列惟是言責實難人才黒白分明仰恃聖心
之虚静米鹽細碎敢塵天聴之崇高雖自誓言終憂隕

越

　　謝除御史中丞表　　　　　　　張全真

　　代言西掖未施翰墨之勞執法南臺復叨耳目之寄已
試無狀拜恩有加(中謝)臣聞國敗由于官邪必借重于
紀綱之地主聖然後臣直故樂聞于藥石之規茲明辟反
正之初當寳祚阽危之際要使奸邪不起凜如猛獸之在
山愉悦無疑沛若巨魚之縱壑庶拾遺而補過或捄弊
而扶衰如臣性甚戇而不移技易窮而寡偶早從吏役

久已弊于精神晚綴朝紳老不堪于憂患因縁遭遇冒
昩奬知踐兩省之近班曽乏論思之盛更三院之要任
但増仇怨之多倘非假寵于蓋容何以分憂于宵旰此
蓋伏遇皇帝陛下神明經緯聖武布昭任賢使能以圖
中興廣覽兼聴以通群下鼎新庶政方瞻洗日之光咸
受衆長俾盡囘天之力致滋么麽亦有叨踰戒虚美之
薫心敢覬容容之福利忠言之逆耳尚㡬諤諤之昌或
有效于萬分誓不辭于九殞


　　謝除御史中丞表　　　　　　王龜齡

　　備員左省初無論駁之勞承乏中司更誤選掄之要據
非其任愧溢于顔(中謝)臣聞朝廷清明百僚咸脩職業
海宇乂謐萬事皆守科條然豊亨當尚大之時顧既濟
思豫防之䇿下情弗壅言路宏開責之雄俊之官列在
紀綱之地訓詞申勅辨忠良姦佞之朋治道相闗考理
義憲章之正必求智敏宜有箴規如臣者齷齪腐儒侵
尋晚節驟塵禁從每出淵衷衰病内乘願投閑而未獲

寵光曲被俾執法以何堪退自省循彌増震悸兹蓋伏
遇皇帝陛下乾剛獨運離照溥臨御臣得驅策之方操
術無膠柱之弊凡䝉驅使悉荷簡知臣敢不剖心析肝
絶猜防于謗鑠明目張膽庶無負于猷為一言幸收百
謫寧避

　　丞轄

　　謝除尚書左丞表　　　　　歐陽永叔

　　大慶均行霶流而甚渥鴻思曲被俯僂以無容(中謝)伏

念臣性質迂愚器能淺陋言不足以備典謨之奥學不
足以通治亂之原徒以早荷兩朝之誤知拔自孤生而
奬用疲駑雖勉訖無補于毫分歳月屢遷尤坐貪于寵
禄方懼黜幽之典敢希冒進之榮此蓋伏遇皇帝陛下
光紹寳圖惟新聖政繼離明而大照推乾施以無偏致
此妄庸首霑渙汗臣敢不退思警懼益勵衰疲感風雲
際㑹之難依日月光華之末少圖後效冀盡夙心

　　謝除尚書右丞表　　　　　蘇子由


　　渙汗之恩已行而不反傴僂之志雖勤而莫伸上媿鴻
私下慙公議(中謝)恭惟皇帝陛下接堯舜之統蹈成康
之仁體貎先正耆老之臣揀拔後來翹秀之士俯仰六
載前後㡬人坦然公明故不私賢否之實穆然淵黙
故坐照情偽之真臨御久則鑒愈明得失分則下無隠
如臣者西南賤士章句小儒早歳猖狂偶叨多聞之選
中年流落既安縣尹之卑遭時乏人致位近侍跌宕文
墨之囿囁嚅議論之塲舉皆空言安有實效顧惟省轄

之重實㕘國論之餘豈無遺賢遽及微品地寒資淺何
以望三事之餘光才短力疲安能裁六聨之滯論雖復
黽俛就職愧歎何言此蓋伏遇皇帝陛下天地之仁曲
成草木之陋父母之愛不録子弟之非將建大厦以覆
羣生收衆材而無棄物然臣負過其力受非所容惟有
潔已無私或不孤于託付引類自助幸得免于顛躋不
渝始終少答恩造

　　加職


　　謝除資政殿大學士表　　　　張全真

　　心勞政拙宜在譴訶徳厚恩深猥叨擢序採居官之薄
效陞秘殿之隆名荐控忱辭莫囘聪聴終靦顔以虚受
但刻骨以知歸(中謝)竊以學士之有大名儒臣之最高
選景徳創制示舊弼之殊榮康定限員見先朝之慎簡
如臣質衰蒲栁景迫桑榆無牧民御衆之才苐知不擾
有愛君憂國之意其實甚疎蔑然横草之勞行矣及𤓰
而代曩聞警急莫效馳驅敵在目中制勝愧伏波之畧

錢流地上理財謝劉晏之謀僅知謹于官常期不違于
德意敢圖簡睠遽沐褒遷兹蓋伏遇皇帝陛下厲精以
圖中興廣覽以收衆智謂蠻夷未免于猾夏毎勤勸功
故名器有時而假人靡嫌從予遂令駑質亦玷龍光仰
睿訓之過優體聖心之所属循名責實未知塵露之酬居
寵思危苐謹淵氷之戒無任

　　謝除資政殿大學士表　　　　錢㕘政

　　解繁機而宅牧重媿㒺功聨秘殿以升班更叨申命弗

俞遜牘亟下贊書席寵過隆撫躬知懼伏念某起家平
素渉世艱勤本乏材能已絶進身之望粗安義命敢萌
過分之求初無左右之容忽奉清閑之對服在朝紳之
末名豈登聞遽承帝席之前語將試用旦暮獲千年之
遇春秋閲一紀之周力雖竭而常憂任重之不勝心雖
勞而惟恐計短之不逮自虞瘝曠辜此鑒知豈意超遷
亟加柄用佐事樞則莫贊廟謨之大㕘國論則何裨聖
智之明驚歳首之頻更荷天心之善貸因遂退休之請

爰推進職之恩謂其身歴于政塗特爾名加于規殿滿
盈惕戒懇避矜從歸未定而已促于蕃宣秩未終而復
移于留任君之待臣者可謂至矣臣之報上者其將若
何唯有懼心凜凜淵氷之側但知勤事惓惓夙夜之間
分所當然功于何有兩郡未殫于駑力三年再被干龍
光職司宫鑰之嚴常親地禁名𨽻雲霄之表不逺天臨
夢平生而未甞寵微躬而特厚施均内外眷備始終入
輔出藩曽莫酧于毫髪昔辭今受徒有愧于心顔伏遇

皇帝陛下精鑒臣隣博觀海宇謂分銅虎之寄均民社
之不輕而剖玊麟之符在事權而尤重矧曽㕘于近密
終令綴于邃清頒一札以示私使十連而増耀某敢不
俯思職守仰體眷懷塵露甚微固何資于海岳桑榆已
晚終圖報于乾坤

　　謝除資政殿大學士表　　　　毛伯穎

　　䕶羣帥于逺方曽微善最冠諸儒于中禁載錫隆名循
牆雖切于固辭出綍難囘于成命靦顔冒寵淪骨銜恩

(中謝)竊以秦隴繹騷岷梁疲敝宿師屯而捍冦取民産
以給軍非卒乘輯和則何以摧勍虜之鋒非里閭安妥
則何以供輿師之役而臣備員牧守授任兵民謂峙乃
糗糧雖著魯侯之誓而為之保障孰先尹鐸之寛徒自
竭其股肱覬不傷其基本曽無見効曷稱褒揚此蓋伏
遇皇帝陛下肅將天威勤恤民隠削平區宇將大啟于
帝圖懷保黎元每不忘于邦本謂臣頗堅素守久侍清
光粗供餽餉之期不失袴襦之惠特推醲賞以勵微勞

臣敢不自勉衰疲少圖補報整軍經武豈惟徳裕之雄
邉和衆豐財逺稽諸葛之善政少補中興之功業終諧
歸老之田園

　　謝除資政殿大學士表　　　　王介甫

　　秘殿升華名城優重寵靈溢分愧懼交懷(中謝)竊念臣
世系單平天姿滯固親逢大雅之㑹首玷秀亷之科黽
勉在公優㳺過紀被䝉眷與度越䓁夷省寺備官禁庭
充位分無可採懼扺冒于憲章寸有所長使俾㕘于治

政朴忠自信智慮罕通未盡將明之誠已干呵讁之典
至寛之度横貸其誅禠夫左右之聨寄以東南之屛敗
財傷錦宜有衆多之譏増秩賜金本非平素之望敢圖
上聖復眷孤臣就徙通班改司善部惟汝陽之善壤乃
魯服之大邦豈繄薄材稱是煩使此蓋伏遇皇帝陛下
遇臣之道於逺不忘燭物之明雖微必逮追惟踦履之
舊特借叢雲之休竊自揣循將安報稱臣敢不激昻志
尚練悉政經宣布詔條之寛綏安風俗之厚庶㡬一得

亡補萬分

　　謝除端明殿學士兼侍讀表　　蘇子瞻

　　衰年自引久抱此心異數并加實為非意辭不獲命愧
何以堪(中謝)竊惟以殿命官本縁麟趾之舊因時修廢
近正金華之名歴代所榮於今為甚自元豐之末官制
以來若非身兼數器之人未有名冠兩職之重而況秩
宗之任邦禮是司豈臣迂愚所當兼領兹蓋伏遇太皇
太后陛下憂深社稷慮極安危求忠臣於愚直之中論

治道于文字之外知臣難進而易退或非患失之鄙夫
故授以禮樂清閑之司使專于論説琢磨之事此恩難
報願輸歳月之勤度已所宜終遂江湖之請

　　謝除端明殿學士兼侍讀表　　蘇子瞻

　　備員西學已愧空疎易職東班尤驚忝冒遂領宗卿之
事併為儒者之榮(中謝)始臣之學也以適用為本而恥
空言故其仕也以及民為心而慙尸禄乃者屢請治郡
兼乞守邉欲及殘年少施實效而有志莫遂負愧何言

今乃以文字為官常語言為職業下無所見其能否上
無所考其幽明循省初心有靦靣目故于拜恩之日少
陳有益之言孔子曰一言可以興邦而孟子曰一正君
而天下定昔漢文帝悦張釋之長者之言則以徳化民
輔成刑措之功而孝景帝入晁錯數術之語則以智馭
物馴致七國之祻乃知為國安危之本祇在聴言得失
之間恭惟皇帝陛下即位以來學如不及問道八年寒
暑不廢講讀之官談王而不談覇言義而不言利八年

之間指陳文理何啻千萬雖然不同然其要不出六事
一曰慈二曰儉三曰勤四曰慎五曰誠六曰明慈者謂
好生惡殺不喜兵刑儉者謂約已省費不傷民財勤者
謂躬親庶政不邇聲色慎者謂畏天法祖不輕人言誠
者謂推心待下不用智數明者謂專信君子不雜小人
此六者皆先王之陳迹老生之常談言無新竒人所易
忽譬之飲膳則為榖米羊豕雖非異味而有益于人譬
之藥石則為耆术参茯雖無近效而有益于命若陛下

信受此言如御飲膳如服藥石則天人自應福禄難量
而臣等所學先王之道亦不為無補于世若陛下聴而
不受受而不信信而不行如聞春禽之聲秋䖝之鳴過
耳而已則臣等雖以三尺之喙日誦五車之書反不如
毉卜執技之流簿書奔走之吏其為尸素死有餘誅伏
願陛下一覽臣言少留聖意天下幸甚

　　謝除右文殿修撰表　　　　　汪彦章

　　入對治朝方上甘泉之計進聨書殿遽先延閣之英積

此超踰若為報稱(中謝)伏念臣一將使指三歴歳時徒
殫犬馬之勤無補涓埃之數有功見知則悦姑幸使令
投閑乃分之宜敢圖褒叙忽被雲天之澤擢㕘奎璧之
躔冒九等之崇資佩一時之新渥遷非以次命出于中
兹蓋伏遇皇帝陛下道本曲成治惟公聴謂勤于夙夜
雖皆享上之忠非隨以賞刑孰謂知人之哲比方歸報
已辱甄收仍反故棲俾收來效入預懷鉛之表著歸増
乗傳之光輝臣敢不祇服詞訓茂宣徳意益加縁飾不

專俗吏之所為永誓糜捐庶㡬古人之大節

　　謝除龍圖閣學士表　　　　　蘇子瞻

　　中禁寳儲上應奎璧之象先朝謨訓逺同河洛之符𨽻
職其間省躬非據(中謝)伏念臣學非有得愚至不移雖
叨過實之名卒無適用之器少時妄意蓋甞有志于事
功晚歳積憂但欲歸安于田畆属聖明之履運荷識拔
之非常有冀桑榆之收遽迫犬馬之疾力求閑散庶免
顛隮豈謂皇帝陛下聖度包荒天慈委照察其才有所

短不欲强置之禁嚴知其進不由人故特保全其終始
遂加此職以賁其行臣敢不仰縁末光益勵素守往何
之而不可中無媿之為安但未死亡必期報塞

　　謝除龍圖閣直學士表　　　　汪彦章

　　鋒車趣召記甘泉法從之餘芝檢疏榮陞延閣清班之
首恩光曲被感涕交流(中謝)伏念臣頃以疾辭安于外
補剖符方靣兩膺南國之除持囊禁嚴四玷西清之選
自守枌榆之壤屢驚蒲栁之秋身留閩徼之山川夢寄

長安之鐘鼓所憂餘日莫陪鳴玊之班何意中天忽降
賜環之命奔馳上道展轉逾時曽未對于清閑已亟䝉
于褒叙賜之華秩寵以神毫豈伊踸踔之微蹤堪此蕃
宣之異數兹蓋伏遇皇帝陛下天臨萬物子視群臣憐
孤生去國之七年抱衰疾守蕃于萬里靡因人譽召季
孟于河東因受帝釐見賈生于宣室特假河圖之峻用
為州紱之榮豈惟示眷于始終蓋欲均勞于中外臣敢
不益堅晚節無愧初心雖宿疢未除難以筋骸之勉强

然大恩必報誓于肝膽之糜捐

　　謝除敷文閣直學士表　　　　　　洪景伯

　　宣布中和方歌盛德之事擢列侍從遽復敷文之階德
雖自于合宫恩實顓于黼座幸逾望表懼溢情涯臣(中
謝)伏念臣一洿周行三陪近著莫之致而致者盡出聖
明非所據而據焉卒孤簡注老之既至時不重來正浮
食以太優更叨名而特異過能自訟孰云白璧之無瑕
寵至若驚不失青氊之舊物身在江湖之上班聯臺閣之

中人以為榮臣獨知媿兹蓋伏遇皇帝陛下照臨若日
溥博如天賞以馭威煥治功之綜核祭則受福章宗祀
之光輝曽是寒蹤曲䝉私覆臣敢不深惟玷缺益務激
昻臭腐復化神竒念隆知之未報貧賤常思富貴顧再
命以難勝

　　謝除龍圖直學士表　　　　　　汪彦章

　　論思無補席寵過優䝉内史之贊書預西清之更直載
循僥冒罙積競危(中謝)竊惟祖宗謨訓之藏上憲奎璧

圖書之象敞禁楹而並峙命儒學以逓居矧接鴛鴻之
㳺尤高龍馬之選法從假之而出守書生得此以為榮
夫豈孱庸所能堪副此蓋伏遇皇帝陛下聪明稽古寅
畏奉天見賢而拔其尤每兼收于群䇿撥亂而反之正
分方靣之顧憂雖逺清光實繄全度重高明之地悵已
負于明恩踐文石之班敢遽忘于雅意

　　謝除顯謨閣學士表　　　　　汪彦章

　　蒐求載籍僅輸掌教之勞越進通班益玷承明之選䝉

隆私之荐及懼小已之難勝(中謝)伏念臣少而嗜書老
而憂國念廣記備言之所載雖諸侯小國以尤傳豈承
萬世之丕基乃缺一朝之信史因露章而有請䝉給札
以兼收周旋雖閲于七期綴緝敢忘於一日多識漢事
徒竊慕于蔡邕續承晉書顧讓推于陳壽豈意奏篇之
凟遽叨増秩之榮此蓋伏遇皇帝陛下繼體守文奉先
思孝即皇皇追慕望鼎湖弓劍之還宜汲汲纂脩求石
室圖書之備明詔周詢于海内遺編悉上于史官方傳

見聞一折凡例而臣夙䝉驅委適就編摩固難追補于
螭頭幸日獲臻于麟趾爰冒塵于乙夜俄超擢于西清
仍許乃僚亦同兹賞臣敢不誓殫樸學仰稱明恩問周
穆王之詩庶無慙于子革上段太尉之事當更採于宗
元

　　謝除徽猷閣待制表　　　　　蘇叔黨

　　起于琳舘付以名邦復玷除書荐膺謀帥寵以禁嚴之
職俾増方靣之崇誤恩曲加撫躬知愧(中謝)伏以陳力

就列臣子所以委質而事君為官擇人朝廷蓋將厲世
而磨鈍自昔祖宗之故事必由侍從而進升況内閣之
華資待天下之名士掌星躔之寳訓近日月之清光豈
特縉紳之榮實高儒學之選而臣賦材鄙野備問空虚
福盈每懼于災生器小不堪于大用弟兄持槖媿先後
于一門銅竹請符蓋屢窮于五技獨荷淵衷之眷辱收
閑廢之餘雨露所加乾坤莫報此蓋伏遇皇帝陛下聖
神廣運睿智有臨法天地之自然一道德而同俗長轡

逺馭操爵禄以興事功左戚右賢惜名器而彰淑慝察
臣乏先容于左右知臣常盡瘁于使令致此恩榮下及
孱陋臣敢不䇿其駑蹇但永堅于一心志在糜捐庶用
酬于千載

　　謝除秘閣修撰表　　　　　　張敬夫

　　臣某言先在廣西任日伏䝉聖恩除臣秘閣修撰尋具
辭免奉聖㫖不允已祇受告命者奉藩何補坐費三年
進律之褒乃䝉再命控忱辭而莫獲拊小已以増羞(中

謝)伏念臣鈍質無堪孤蹤難植備保鄣于逺服凜危懼
之百懷惟仰恃于聖明勉自殫其心力班超之䇿但守
于平平陽城之書固甘于下下豈期睿奬荐賜寵光俯
矜塵坌之餘生俾𨽻蓬萊之高選超踰若此報稱謂何
此蓋伏遇皇帝陛下器使羣材光被四表顧未忘于簮
履之舊尚念黯愚將示勸于牧圉之臣姑從隗始榮踰
華袞愧甚循牆臣敢不勉務朴忠仰承德意始終一節
期不負于素懐驅馳四方敢或憚于煩使


　　謝除直秘閣表　　　　　　　晁之道

　　聖心念功曲軫累朝之故老德澤延世亟㕘内閣之華
資遺烈載明危心増懼(中謝)伏念臣賦才甚下涉學未
優備聞忠孝之風粗識君親之義每竭臣節以明父勲
甘九死而不辭幸一言之能感蓋以先臣之遭遇積勤
勞于皇家共惟烈祖之眷懷實度越于羣辟昔事仁祖
再登宰衡既成河朔康濟之功復啟至和援立之䇿左
右英廟翼戴裕陵蓄德弗言遭時乃顯於赫元豐之詔

大明嘉祐之勲位冠公卿名先彛鼎賡歌未逺奎畫具
存肆䝉上聖之哀憐盡滌曩時之過咎追還恩渥備載
䇿書荐愍衰宗最為零替俯矜愚息特俾褒陞矧圖籍
之所藏寔英俊之攸處豈容陋品亦玷優除此蓋伏遇
皇帝陛下睿智日昭聖謨天運制作之效不日有成太
平之功視古無愧謂方今之多士悉已招延惟在昔之
宗臣豈忘褒顯罔間存殁均被寵靈臣敢不勉激懦衷
力遵先訓懷顯親之義已獲發其幽光輸報上之忠惟

有殫于死節

　　謝除直秘閣兼賞賜表　　　　吕伯恭

　　右臣今月四日承中使李裕文宣諭聖㫖所編文海精
當賜銀絹三百疋兩者奏篇無取錫命有加既叨中秘
清切之隆復拜内府便蕃之賜人微恩厚感極涕零此
蓋伏遇皇帝陛下聖學高明皇猷淵懿粲然衆作思採
摭以無遺蕞爾小臣懼討論之不稱已兆罪戾仍被眷
私抱槧懷鉛曷副右文之意賜金増秩徒慙稽古之

榮

　　謝除待制表　　　　　　　　王龜齡

　　臣某言某年某月某日進奏院逓到誥一道伏䝉聖恩
特授朝奉大夫充龍圖閣待制依舊知池州臣已于當
日祇受謝恩訖識慮惷愚固甘逺斥恩慈博厚猶假小
麾第深循省之思豈有甄收之望明綸下逮感涕交流
(中謝)伏念臣幼初知書晚方入仕雖嗣為裘之業頗慙
畫餅之名挾槧磨鉛時枕籍于圖史含香珥筆每步趨

于省臺誤被簡知荐加馳䇿僅同駑馬之十駕坐致力
殫未效饑鷹之一呼居然氣索扶衰上道弔影自憐朅
來江湖之濱亦當民社之寄目昏貿貿詎堪從事于簿
書臂病拘拘行願乞身于田里遽頒宸翰俾復從官在
聖度之兼容何孤忠之可覬兹蓋伏遇皇帝陛下堯仁
舜孝禹儉湯寛紹述法度而咸適厥中任用人才而各
安其職憫兹孱陋示勿棄遺延閣通班幸列西清之嚴
近左符有守敢嗟南國之滯留終誓糜捐仰酬覆冒


　　謝除男正言待制表　　　　　王介甫

　　孚號明恩實由中出美官要職勿以次加知榮耀之及
私顧僣差而累國雲天在望氷炭交懷(中謝)臣出于覊
窮好是拙直道常違俗宜芻狗之致妖才不逮人何藿
蠋之能化陛下收之末路付以繁機距㴞天之衆䜛責
經世之來效施及賤息度越稠人延登朝行使嗣講業
方仰陪于膝席俄中廢于骭瘍雖進趨之禮久妨而問
勞之恩狎至莫知報稱但負兢慙豈意眷憐更予超擢

待制之為職以陪侍禁嚴正言之為官以諫救遺失承
金華之舊學親玊色于燕朝併叨殊私甚駭羣聴此蓋
伏遇皇帝陛下攬取同智無小大之遺搜揚衆材無久
近之間苟或不肖概嘗有聞必垂甄收以示奬勸四方
之訓于我無競維人多士之生斯時不顯亦世永維遭
値孰與等夷君臣以事道相求是惟希世父子以傳經
見用鮮或同時雖愧皋陶濟美之材敢忘狐突教忠之
義


　　謝進職因任表　　　　　　　張敬夫

　　内閣分華進其寓直价藩因任錫以贊書既莫遂于終
辭凜不知夫所措臣某(中謝)伏念臣昨承人乏來守嶺
隅忽坐閲于兩秋亦既殫于五技所頼傍流之惠澤故
兹少息于疲甿吏于其間譴因以免敢希誤寵何有微
勞此蓋伏遇皇帝陛下以大有為之資行不忍人之政
逺邇一視真傳太上之心賞罰至公悉聽國人之論惟
臣不敏曷稱所䝉況聞前哲之言多畏居官之久非人

情狃習之為慮即已志怠忽之難防其㡬弛于方寸之間
則害及于一路之廣反復以念經營莫寧敢不履薄臨
深益思謹于侯度庶㡬積銖累寸或不玷于皇明














　　五百家播芳大全文粹卷四中


　　欽定四庫全書

　　五百家播芳大全文粹卷四下

　　宋　魏齊賢

　　葉　棻同輯

　　謝表

　　經帷　東宫官

　　謝除侍講表　　　　　　　　張敬夫

　　拜命中宸執經西學雖踵熙朝之故事實為儒者之至

榮莫遂懇辭惟深惕懼臣某(中謝)竊以剛徤篤實易稱
多識之功緝熈光明詩著仔肩之義蓋典學所以建事
而治國始乎脩身厥惟哲王乃燭大本此蓋伏遇皇帝
陛下徳先勤儉政用中和從善若轉圜每盡謙虚之道
臨民如御馬居懷兢業之思念六籍之格言為百王之
要範將求鴻碩與共講論顧臣何人亦預兹選臣敢不
朴忠自許古義是研勉殫夙夜之誠庶㡬千慮倘有涓
埃之補少答天恩臣無任


　　謝除侍讀表　　　　　　　　蘇子瞻

　　叨承新命祇服訓詞薄技已窮舊恩未替(中謝)伏念臣
志大而才短論迂而性剛以自用不囘之心處衆人必
争之地不早退縮安能保全是以三年翰墨之林屢遭
飛語再歳江湖之上粗免煩言豈此身愚智之殊蓋所
居閑劇之致臣之自處何者為宜而況講讀之司帷幄
最近分章摘句則何以報非常之知因事獻言則又必
貽前日之患雖仰恃天日之照寔常負氷淵之虞恭惟

皇帝陛下大德庇民小心順帝雖天覆地載以聖不可
知為神而日就月將以學而不厭為智曲收舊物以廣
多聞臣敢不職思其憂本無分于中外欲報之德誓不
易于死生

　　謝除侍讀表　　　　　　　　汪彦章

　　視草禁嚴論經閒燕兼近侍進言之責極儒臣稽古之
榮拜命以還俯躬而懼(中謝)嘗謂天縱將聖奚煩博學
以成名王求多聞蓋欲取人而為善故自古右文之世

必留心講藝之官如臣至愚何所云補兹蓋伏遇皇帝
陛下卓然上智濟以克勤同漢祖之英論道不忘於息
馬笑齊侯之陋讀書見議於斵輪而臣猥以菲才膺兹
遴選苐竭簡編之素習仰承帷幄之清光海岳深崇固
無取涓埃之細聖賢聞見或不如農圃之專誓絶蔽欺
用酬知遇

　　謝除翰林兼侍讀表　　　　　蘇子瞻

　　學術本疎老復加于蹇訥官聨逾近職專在于討論退

省其愚莫知所措(中謝)伏以天威咫尺顧末技以何施
聖敬日躋豈羣臣之可望非張禹寛中之篤學無量懷
素之懿文則何以奉天子五學之游求王人多聞之益
如臣愚暗何與選掄此蓋伏遇皇帝陛下卓然生知輔
以好學方高宗恭黙之後正宣帝厲精之初衆論兼陳
悉洞照其情偽陳編一覽已周知其廢興察臣衰病而無
求庶可親近而寡過故兹拔用驟及疲駑臣敢不温故
知新粗辦有司之職見危致命更輸異日之忠


　　謝除太子賓客表　　　　　　汪彦章

　　儲闈肇啟當收卓異之才詔綍中頒首玷高華之秩既
預論思之秘仍㕘調䕶之榮承命便蕃撫躬跼蹐(中謝)
伏以三王之教世子必用正人兩漢之詔宫僚無非碩
學矧在賓筵之列尤為儒者之光方朝廷新曠古之儀
俾世嫡正前星之位養徳兹始求賢寔艱尚虚六傅之
聨先遴十人之選如臣膚淺非國俊髦司典謨訓誥之
文猶孤眷倚豈父子君臣之道能有建明弗獲固辭終

慙非據此蓋伏遇皇帝陛下紹隆邦本因任人才謂臣
久侍禁林最為孤直知臣日承聖學粗識源流故此褒
嘉輕于畀付入奉鼇山之直出㕘學禁之遊夫何一介
之微兼此兩閨之渥古今鮮儷中外罕傳臣敢不益懋
嘉猷誓堅晚莭密為羽翼當如園綺之賢徒事文辭敢
效應劉之陋

　　封爵

　　謝特授儀同封舒國公表　　　王介甫


　　發號端門外覃慶賜疏恩列辟俯逮空飡舞手均歡捫
心獨幸(中謝)伏念臣久孤眷遇當即譴訶曠嵗籲天尚辭
榮而未獲新恩賜國仍席寵以有加唯兹邦土之名自
昔宦遊之壤久陶聖化非復魯僖之所懲積習仁風乃
嘗朱邑之見愛鴻私所被朽質更榮此蓋伏遇皇帝陛
下道冒群才彌天之所覆恩涵庶品并物之所包以釐
事備于郊宫而惠澤均于海宇故雖幽屛弗以遐遺顧
冒昩之不貲豈糜捐之可報


　　謝特進封荆國公表　　　　　王介甫

　　宫庭嘉享推恵術以及人田里空餐濫宸恩而累國臣
(中謝)伏念臣苦窳賤質卷曲散材遭值休辰登備貴器
有未償之厚責無可録之微勞敢冀瘝身尚叨徽數此
蓋伏遇皇帝陛下備成熙事答四表之歡心董正治官
建一代之明制因令疲薾與被光榮雖自誓以糜捐顧
何醻于賁幬

　　謝加食邑表　　　　　　　　王介甫


　　顯相郊宫固宜寵奬曠居田里乃濫褒加臣(中謝)伏念
臣尚負宿疴久尸榮禄無可論之薄効有未報之隆恩
方國明禋庶工祇載奉璋執豆旅幣獻琛具輸奔走之
勞獨抱滯留之歎豈圖疎逖亦冒寵光此蓋伏遇皇帝
陛下荷休駿龎斂福敷錫故雖幽屛弗以遐遺身每被
于慈憐心敢勞于勤䇿

　　代皇子謝封延安郡王表　　　曽子固

　　祇膺詔版彌積靦顔蓋崇大于宗藩以盛强于帝室豈

伊奬渥可假幼冲(中謝)伏念臣器非宿成材無特異徒
歸祇于鞠育每親炙于高明欲善在身忘髧髦之至弱
知書可學慕佔畢之相從庶由受教于童䝉覬獲成能
于壯大敢意攬攸司之密啟循歴世之彛章寵以官儀
體均于承弼殊其爵列秩右于公侯揣稱何堪踰涯已
甚知隆名之難冒迫大號之既行控避莫從震惶滋集
此葢伏遇皇帝陛下心潜高厚智極精微推廣愛之仁
以隆于父子盡大公之義以篤于君臣故舊典之當行

雖至親而莫間致兹異數猥及謭能臣敢不仰體聖懷
勤遵慈訓省躬擇術庶不蹈于匪彛臨事知方或可收
于近用

　　謝除觀察使嘉國公表

　　冠裳就列甫與于人倫綸綍疏恩驟膺于殊渥撫躬莫
稱拜命知榮臣(中謝)伏念臣托體天支分暉寳系生育
長養慶幸席于重闈倥侗顓䝉學未通於一藝粗習勝
衣之拜適當可冠之年誤辱慈憐驟加褒擢亷車置使

實㕘從槖之華公社分封庸壯宗藩之勢雖循舊典允
謂隆私兹葢伏遇皇帝陛下治本親親仁先幼幼受祉
而施孫子既大本根立愛而始邦家不遺支庶故兹孱
陋有此超踰臣敢不秖佩訓詞益脩業履有猷有守率
惟規矩之循惟孝惟忠仰荅乾坤之造

　　帥座

　　謝除安撫表　　　　　　　　蘇子瞻

　　兵民重寄本禦侮以折衝疆場久安但坐嘯而畫諾才

微禄厚恩重命輕(中謝)伏念臣一去闕庭三換符竹坐
席未煖召節已行筋力疲于徃來日月逝于道路未經
洊歳復典兩曺朝廷非不用臣愚蠢自不安位所宜竄
逐更冒寵榮此葢伏遇皇帝陛下離明正中乾健獨運
追述東朝之遺意收此散材眷言西學之舊臣付之善
地致此衰朽尚未棄捐臣敢不勤䘏民勞密脩邊備苟
無大過以及期年漸還魚鳥之鄉以畢桑榆之景

　　謝除安撫表　　　　　　　　宋子京


　　越從閒佐超摠藩垣撫綏列邦領䕶諸將軍符㕘擁使
紱交華恩踰望端慙結情外(中謝)伏念臣命兼材薄志
與年衰自忝從官久陪經幄名崇而實難副譽就而毁
輒隨葢黨士䕶前則見排夸人艶利則相軋奔湍薄渚
堆㟁獨摧彎弓睨林孤翅先墮是以禠近職者一典守
麾者三心餘故憂謀失新勇方將收跡華要之地乞身
棲偃之場顓業斯文力頌聖徳刻金石以垂美薄天
壤而無慙何圖至仁過聴亡状謂老則閲事衆是宜守

邊憂則慮事深可使從政遂付師律俾扞塞屯過闕許
朝臨遣加秩又況當國奥壤全趙舊封地饒財貲人尚
武功技擊蹋强者三萬淩隍峭堞者六州介在山東隠
若天限竊循孱怯有忝俞咨此葢伏遇皇帝陛下道惟
曲成義不偏任善䕶所短冀責有能内憂製錦之傷惕
成流汗之熱再念儒者之學本勞而少功數竒之人恐
不得所欲且言虎者三而成惑拔楊者一乃有餘釡鼎
中隔則寸熖沸水丹雘先容則枯枿䝉器伏望陛下念

臣身逺干寡察臣狥公絶私寧無中傷必賜明辨臣亦
夙夜自儆美醜必陳同士甘辛求民癠瘼詢徼障之曲
折繕器械于犀完粗脩厥官申報而國待前方阻叩臆
何宣

　　謝除安撫表　　　　　　　閻蒼舒

　　河圖次對超陞六閣之先天漢上游申任十連之寄乾
坤恩大絲髪命輕臣(中謝)伏念臣夙以散材濫居冗從
奉身以退既絶望于明時去國而來亦濫叨于煩使遂

州城外小惠巴人韓信壇前來施秦䇿雖自彊其志節
終無補于功名而福過延災且年侵嬰疾顧嵇康之多
難懷七不堪念孔戣之已衰負二宜去方力祈于閑寂
乃復被于寵靈奎璧文章増重西清之首山河錦繡載
臨南鄭之區自省孱微若為報稱此葢伏遇皇帝陛下
天臨九有子視羣工俯憐踦履之餘無復脩門之入故
尚加于明試示未㡳于棄遺顧跛羊千仭之登葢已難
矣況鉛刀一割而鈍其可再乎威命莫囘危蹤知懼臣

敢不益扶孱力深激懦衷寳觀萬楹棲一心而灑濯金
城千里効九死以糜捐於是丐歸終期得請

　　謝除安撫表　　　　　　　　　沈樞密

　　假守上㳺初無善狀陞華以對忽拜詔恩循牆弗獲于
懇辭出綍再勤于申命幸踰望表感溢情涯臣(中謝)竊
以聯六閣之森嚴均為清選依四松之邃宻榮列從班載
惟名數之優葢奬勞能之異授之不至于濫得者真以
為榮臣學術迂疎性資方拙偶值休明之運早䝉特達

之知中外踐更莫非親擢始終全䕶盡出眷私昨從詞
官之投閑自分勞途之絶望旋䝉軫記俾預使令起之
田野之中付以承宣之寄永嘉二載曽乏治聲鄂渚一
麾繼叨選任朅來庀職行且及期適承凋弊之餘幸逭
曠瘝之戾雲屯萬旅肅營壘以無譁碁布四民安井閭
而自樂兹乃皇明之逺暨遂令徳意之具孚而臣且無
避責之嫌属在引年之日亦既露歸休之請其敢萌僥
進之心何期寵靈横逮孤逺煥清廂之新秩復榮槖之

舊資豈惟朽質之増華頓覺名城之改觀兹葢恭遇皇
帝陛下聪明燭于萬微而隆寛盡下威徳加于九有而
内恕及人謂老馬有辨道之能而遺簮無在原之棄有
如駑鈍亦被龍光臣敢不益勵素心更堅晚節桑榆已
逼愧補報之無聞溝壑未填誓糜捐而後已

　　謝除安撫表　　　　　　　　潘　時

　　海嶠守藩寂無治狀星沙謀帥遽玷除書躐升内閣之
華増賁中權之重恩深責厚感極涕零臣族系單平吏

能謭薄置身冗散而無適時應用之才遭世聖明妄有
趨事赴功之志誤䝉差擇浸被使令自一領于州麾因
屢叨于使節頓冒平反之寄繼分屛翰之憂地大物繁
疲精神于歳月年侵疾至驚性命于煙嵐亟籲天而乞
憐遽易地以疏寵乃眷三湘之都會甞馳六轡以咨詢
課昔日之澄清已窮末技數當年之牧守莫匪名流控
辭㡬罄于循牆成命難回于出綍此葢伏遇皇帝陛下
仁均覆燾明並照臨臂指四方如在行畿之近甄陶羣

吏尤嚴制閫之除知臣粗歴于險難察臣匪由于虚偽
用全枯朽改畀便安臣敢不勉䇿衰殘仰當委任方旱
暵軫九重之念未遂投閑使愁嘆有一飽之歡終期得
請倘茍存于朝夕尚圖報于須臾臣無任

　　大尹　都督

　　謝除開封尹表　　　　　　　汪彦章

　　恩錫絲綸忽從中出任隆輦轂不以次遷舉萬方輻輳
之區付一介顓愚之士身雖甚寵力恐難勝(中謝)伏念

臣生本寒鄉出陪多士少從師學僅知儒墨之是非長
佩官箴安識求由之果藝徒以昔㕘于儲禁斐然長奉
于牋辭縁此孤蹤簡于聖聴逮自江湖之逺來瞻日月
之光裁奉燕閒即䝉褒擢俾佐銓衡之任初無根柢之
容曽未逾時復叨進秩唯三輔幅員之大萃四民嚢槖
之奸必發摘如神方勝銗筩之説苟拊循非術能無桴
鼓之驚誰謂鮿生可當器使兹葢伏遇皇帝陛下留情
治術端本京師欲令張敞之春秋稍施于政故試望之

于馮翊非有所聞而臣自歴仕途未更吏治一旦任劇
煩之寄則衆人為綿薄之憂臣敢不用恕平反以文縁
飾為四方之極庶㡬無愧于商詩從一切之宜未肯追
蹤于漢吏

　　謝除都督江淮軍馬表　　　　張德逺

　　賜斧專征葢求人望揚庭孚號誰料臣愚控避無從省
循知懼(中謝)伏念臣天資任已衆謂寡謀趙北燕南雖
媿風聲之慷慨吳頭楚尾粗更牧圉之周旋無憐拊髀

之憂消自覺據鞍之已老壯心徒在綿力既愆當國家
多士之時值神聖有為之主人思奮厲臣肯懷安所虞
荐康瓠于鼎鼐之陳必有駕鳴鳩于霄漢之誚奪乗何
侮辱命為憂自承制誥之頒未省聴聞之誤磨鉛䇿蹇
夙夜以思食蘖飲氷進退維谷兹葢伏遇皇帝陛下臨
朝獨斷立賢無方謂臣結髪于邊陲粗識三軍之情偽
察臣致身于公傅必同一體之戚休起自里居俾承人
乏臣敢不激昻晚景報稱殊知趙將軍八九十而習羌

情願罄老臣之肺腑漢天子十八萬而建武莭㑹來屬
國之梯航

　　漕使

　　謝除成都轉運表　　　　　　唐子西

　　嶺表觀風已慙治効坤維按漕復玷寵靈引組知榮撫
襟増靦(中謝)伏念臣單平冷系迂暗常才雖懷許國之
孤忠非有過人之竒莭偶縁冗宦被遇先皇擢任監寮
猥承人乏出分使指益愧食浮纔自脱于殿刑蔑可書

之最考謬膺渙渥重忝皇華鼠能已盡于五窮鉛刀何
堪于再割鴻恩未報俄驚重鼎之成濬哲肇興尚念遺
簮之舊遂容尸素未即棄捐此葢伏遇皇帝陛下至健
行天大明出震開並採兼容之路隆太平極治之基致
此㝠頑類䝉委寄粹表未瞻於天日狂私已佩于丘山
敢不續短俾長免禍為福登車興嘆雖微孟博之才叱
馭遂行姑勵王尊之莭錙銖可効糜捐為期

　　謝除轉運副使表　　　　　　耿　秉


　　拜命起家甫朝祥於東魯疏恩乘傳再日覩於長安委
寄益隆報塞難稱(中謝)伏念臣愚不適用拙無所長識
至淺而惟知勿欺學甚疎而所期不負一行作吏三十
年奔走之勞屢試㒺功十二任勲庸何有方素韠下釋
之始辱皇華再遣之榮精神不逮於七載之前覺馬齒
之加長神觀未復於踰月之後知鼠技之易窮深慙衰
朽之資曷副劇繁之任兹葢伏遇皇帝陛下邁文發政
以堯治民萬國欲得其歡心葢天子之孝也四海務形

于廣愛雖聖人莫加焉常思天下之澄清必重闗中之
根本操心慮患爰有取于孤臣察俗觀風俾復還于舊
觀臣敢不明目張膽竭力一心舉亷刺貪不憚煩於政
教興利除害將熟復以條陳

　　提刑　茶馬

　　謝除提刑表　　　　　　　　邵公濟

　　支郡分符已慙善政明時持莭濫撫祥刑被寵以驚省
躬知愧(中謝)伏念臣資惟極陋數則多竒在昔先臣再

被裹輪之召至于晚節亦叨勸駕以行國史載隠逸之
名鄉書上經行之選實惟一門之盛事葢出三朝之異
恩獨不免于窮途悵虚逢於昭代欲遂挂冠之願未酬
結綬之心豈期流俗之餘偶被使令之末惟西蜀忠厚
之俗有東魯絃誦之風顧此齊民之浩穰皆自累聖之
涵養山川秀麗初無犬吠之虞囹圄空虚不待鷄嗚之
赦欲持平于邦憲宜精擇于司存豈容下才輒膺重任
兹葢伏遇皇帝陛下體天地之覆載並日月之照臨刑

無用于三千囚自歸于四百欲兼容于羣聴致誤採于
虚名葢本哀恤逺方豈獨矜憐小已推仁心以及物
尚憐觳觫之牛將徳意以遣臣敢憚虺隤之馬臣謹當
佩服温厚之訓典奉行寛大之詔書聞禮傳家粗有志于
他日引經㫁獄更盡力于此時

　　謝除提刑表　　　　　　　　　周　頡

　　給餉重湖深負罔功之愧總刑東浙復叨非據之勞弱
質奚堪隆私莫報臣(中謝)竊以好生乃天地之大徳措

刑為帝王之極功得情亦尚以哀矜治獄務先于寛恕
惟必有勝殘去殺之善庶能全仁民愛物之心始稱選掄
不孤任使伏念臣才非可用性本至昏且質直以無文
惟介僻而自守捨去泮宫之閒冷不辭蜀道之艱難萬
里東歸徒抱孤忠之憤九重兼聽未容片善之遺誤被簡
知濫叨奬拔分符剖竹何補郡條煮海摘山曷禆國計
嗟謬庸之無取以瘝曠而是虞豈謂遭逢亟䝉收召郎
省積空飱之慊宰司増翫歳之羞迹微而素志迂疎身

老而舊學荒落方伸更迭之請畀以轉輸之權退念五
載之僥逾尚乏一毫之稱塞矧惟憂顧莫重平反要當
君子之盡心庶裨有司之不犯無訟詳陳于魯訓棐彛
備載于周書如臣之愚豈任其責兹葢伏遇皇帝陛下
體元而居正圖大而宅中發渙號以誕施擴離明而繼
照開一世以自新之路涵萬物以如春之仁凡云尺寸
之微盡入範圍之内察臣朴實而近厚知臣奔走之忘
勞不忍棄捐曲加甄録臣敢不奉行寛大深體訓詞更

囹圄皆空廣聖君欽恤之意雖衣冠不畫躋斯民仁壽
之途

　　謝除江東提刑表　　　　　　汪彦章

　　蠻方久次忽䝉恩詔之頒使莭内遷仍獲鄉邦之便葢
始望未甞及此雖自謀何以過之人知從欲以為榮臣
獨感恩而至泣(中謝)伏念臣早縁孤直叨備使令雖才
疎屢至于顛隮然事白即䝉于超擢頃駕一朝之傳深
行五嶺之區眷言風土之異宜甞恐庭闈之動念既云

盡瘁敢復圖安甞中被于褒陞亦浸忘于留滯豈期私
計之上達不待終更而北還千里綉衣初入中原之郡
縣雙親白髪重瞻故國之江山遂令忠孝之兩全何止
平反之一笑仰視必恭之梓旁連聴訟之棠兹葢伏遇
皇帝陛下衆建人材恢張治具薄海内外而並照其智
如神因時輕重而制宜以刑為體欲廣哀矜之意必求
忠信之人謂臣素習于民情知臣粗安于名節特捐兹
寵俾效厥官臣敢不奔走十城奉行三尺勤于夙夜盡

人臣欲報之心同我州閭樂陛下好生之德

　　謝提刑落發遣字表　　　　　晁之道

　　遭時陳力未書可紀之勞積日計資更冒論功之寵載
恩逾厚撫已増慙(中謝)伏念臣涉道未深受才甚下固
未識聖賢之所學亦粗知忠義之可為府幕郎曺被泰
陵之知奬卿聨使寄皆陛下之選除勉自激昻乃期奮
起雖慙駑蹇迄無實試之能但閲歳時彌有空飱之懼
豈圖恩渥均逮頑冥此葢伏遇皇帝陛下政本禹勤道

稽堯哲衡聴以熙庶事器使而效衆材致此羇孤荐叨
秩叙布宣徳意益殫犬馬之勞趨赴事功少答乾坤之造

　　提舉

　　代謝除提舉表　　　　　　　汪彦章

　　黽勉郡丞方虞官謗阜通邦貨忽領使華䝉眷奬之過
優撫危躬而若厲(中謝)伏念臣受材膚淺遭世盛明由
詩書誤綴扵末科行州縣浸成于華髪分投閒冗無復
激昻孰云蒐擇之辰亦在鞭驅之數惟山海懋遷之

利實朝廷開闔之權吏或不䖍法因以廢故比下丁寧
之詔至重分刺舉之官宜得時髦執此如金石之固坐
令國用沛然若丘山之多大懼孤蹤莫勝煩使此葢伏
遇皇帝陛下恢張治具駕馭人群察萬貨之低昻為之
調度因百官之能否責以事功謂臣從事之有年疑臣
理財之知要特假道途之便使趨期㑹之嚴臣敢不上
體綸言肅驅軺傳徧行所部並大江千里之餘庶得其
嬴佐少府萬分之一


　　謝除江東提舉表　　　　　　謝深甫

　　推行荒政繇祇奉扵詔條寵被優恩遽濫陞于官簿微
勞莫效大懼弗勝臣(中謝)竊以將命九重備使一道惟
先疾苦之問以廣徳意之孚矧專斂散之是司宜視凶
穰而唯謹當大饑發大熟之蓄職思其憂無小言望小
利之酬賞過于僣諒兹疏寵借以勸功伏念臣奮自寒
生久安下仕頃叨賜對誤䝉宸扆之知旋沐褒遷猥厠
廷紳之末僅再更于歳序凡三冒于親除俾以乘軺驟

玷皇華之遣及于弛擔偶罹雲漢之烖嵗既不登人方
告病受牛羊而與牧其責誰歸集鴻雁之于飛雖勞敢
憚賑倉廩之貸予徧原隰以馳驅冀上寛焦勞之憂期
下無轉徙之患幸時還定故民咸安其居頼國威靈在
臣何力之有兹葢伏遇皇帝陛下徳恢天覆澤沛海涵
發施政仁毎必先於四者薄征散利尤用聚于萬民凋
瘵既蘇豐登已兆尚念布宣之無壅曲示褒奬之有加
臣敢不深省僥踰勉圖稱塞取有餘而補不足廣堯湯

備具之儲務實惠而去虚名助文景安養之政

　　謝除湖南學士表　　　　　　胡文定

　　誤拜綸恩復將使指按臨舊部祇奉新書(中謝)命鄉里
而賓賢能是謂成周之法謹庠序而申孝悌常聞孟子
之言流風既逺而莫傳陳論益卑而無取聖由天縱道
與世升州増訓秩之官路遣光華之使藻芹可采金玉
其相適慮冗員肆頒中㫖恐郡縣因文移之末暫廢司
存念學校真平治之原亟仍舊貫再出維行之令兼收

已試之才有若庸虚居然忝冒此葢伏遇皇帝陛下憲
章古昔紹述熙豐永維繼志之逺猷莫急化民之先務
人歸善養能以道親遂令疎逖之蹤同預策磨之列
臣敢不致虚觀復克己為仁處心弗間于顯微奉法務
張于亷恥諸儒駕説必明忠孝之大端青佩嗣音無習
文章之小技

　　謝除茶馬表　　　　　　　　楊　輔

　　仰稽命召大懼深何俯拜俞音冒將隆指増重司存之

寄躐升寵秩之名恩踰丘山感鏤肌骨臣(中謝)伏念臣
頃充員于舘職首待罪于宫庠時瞻清光退竊榮遇旋
叨郡籥即去闕庭將輸未浹于戍期因任洊承於閫寄
閲楚辭之雷蟄再閏已周相禁邏之雲深孤蹤何有肆
壽皇之收召逮陛下之纂承在于葵藿之誠敢狥衡茅
之志然臣數竒難偶意外多虞迫危厲之薫心控忱忳
而瀝懇攀鱗望逺空懷捫角之思前席釐殘甘滯周南
之迹雖駭覆舟之變實干俟駕之誅豈謂鴻私尚憐舊

物矜其凉薄借以寵光俾司蜀漢之𣙜征兼摠羌戎之
互市恩加進職遣視乗軺顧孱微既懼于靡任而僥倖
則踰于始望兹蓋伏遇皇帝陛下仁天初覆聖澤旁流
簡搜首逮于薦紳收拾不遺于墜履謂属離明之繼照
孰不傾心察其坎險之在前義容知止姑從煩使庸示
曲全若其所領之官頗謂難勝之任將釐積弊宜得通
才使之冒處于衆難恐必上辜于器使飲氷祇命毁瓦
慙功臣敢不夙夜以思馳驅惟力政爾敗官而獲譴固

分所甘如其任道以求全葢知所擇
















　　五百家播芳大全文粹巻四下

