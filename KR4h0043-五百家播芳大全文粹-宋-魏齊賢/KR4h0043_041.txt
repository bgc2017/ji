







　　欽定四庫全書

　　五百家播芳大全文粹巻三十四

　　宋　魏齊賢

　　葉　棻同輯

　　謝啟

　　薦舉

　　謝帥臣薦舉啟　　　　　　　孫正之

　　備員曹屬每愧庸虚剡奏宸庭特䝉論薦拜恩過厚

撫已增羞竊以朝廷輟禁林侍從之臣付方面藩宣之
任州部既廣人才實多欲無淹滯之賢故立薦舉之法
乃宣慎簡以副詳求如某者樸拙凡材支離多病雖竊
賢能之第但嗟命數之竒州縣徒勞俸廪不給亦嘗通
經學古而小知治體論將議兵而粗曉邊防若得用其
所長盖亦或有可取投之猥冗無所施為不圖登門遽
辱推轂此盖伏遇某官才髙當世望重本朝慈利及人
融三冬之愛日威稜壓世隠萬里之長城去蜀而岷峨

輕入秦而河壠重暫臨邊閫行秉政機夫何菅蒯之微
獲與門生之列將有終身之幸豈惟今日之知敢不勤
修少答殊遇

　　謝帥臣薦舉啟

　　一行作吏未應絶山吏部之交千里投公何恨學蠻叅
軍之語遽拜薦章之寵爰增仕版之光謝固無私情豈
能已念慰藉之甚厚懐喜荷以交并竊以百粤於嶺海
之南五服曰要荒之外氣穢已分於庾嶠質清終變於

貪泉人不畏其四知仕咸罹其五瘴橘而化枳雖云易
地之使然薫之與蕕豈免同器而俱臭以道里既逺則
在所可忽謂耳目弗知而靡所不為方數年以来所習
浸乖自近日以還此風漸革盖監司郡守既公其賞罰
故頑夫汙吏猶知其勸懲然操牘未免於干求若剡章
尤難其取予徃者雖信而来者不可信今日為然而明
日未必然視所以觀所由察所安曾莫廋其肺腑揚以
言進以德舉以行然後借之齒牙苟非有灼見之明惟

恐負失舉之累伏念某脱身白屋効力仕途學術至迂
而難極淹該政經甚昧而未諳詳練顧俗狀塵容之可
笑亦瘴氣蠻煙之堪嗟錐之處於囊中烏能脱穎羅而
致之幕下莫藉為媒自甘鷙鳥之羣誰作騏驥之顧
夫何際㑹有此提撕兹蓋伏遇某官道以心傳仁為己
任泰山北斗而為世所仰春風夏雨則在天有功樂從
珠履之遊廣借布衣之譽以河内太守喜聞洛陽年少
之才而水南山人起自東都多士之列遂令頑鈍亦豫

甄鎔某敢不身檢自將官箴克謹雖居乎矮屋之下在
轉之清波之中愧丈人厚而知丈人真誠垂静聽待國
士遇而為國士報敢負此心

　　謝帥臣薦舉啟　　　　　　　林豈塵

　　獻光範之書昔阻昌黎之拜上平原之表誤䝉北海之
知天借夤縁人譏造次雖公舉何私於謝然此心實感
於中伏惟今天子改乾道之初年我丞相進皇朝之故
事上元奏詩者熈陵則為狹劣難舉之戒水磑獻利者

真廟則有躁競求進之嫌蓋以風俗之所本繫於朝廷
與其士夫之所養在乎禮義利禄趨其所欲此皆庸人
鄙士之樂為亷恥有所不聞是何晚生後輩之相習投
章奏記獻諛貢佞徃徃以為得計假手為文躐等求進
紛紛至於無窮惟上之人方且熟視而甘其辭比年以
来未有振起而革其弊嗟乎成委靡敗壊之俗何以戒
馳騖奔競之徒可致太平願下大臣明示好惡之詔其
為切當側聞聖主特形寵褒之辭汙簡既書薦紳可戒

某服膺弗失勵已益恭周周仲仲以全其真矯矯亢亢
而窮於智苟飾心於固陋何王之門不可曵裾悟久處
於清閒飲水之子焉能挾炭漫何檢束孰是主張兹蓋
伏遇某官芬澤濟時洪鈞播物登明選公而巧拙雜進
言揚事舉而愛恡都捐欂櫨椳闑各安所施芝參桂术
咸備其用三吐哺三握髮以下白屋乃得抜千百人之
中一舉手一投足而轉清波遂可免八九年之笑顧學
術未臻於該博矧吏事尤乏乎敏明豈料品題過為襃

飾盖將勉以丹霄之價故重賜以黄金之言因舍人見
以為舍人固難羞洒掃之役以國士遇而報國士焉敢
望終始之恩

　　謝帥臣薦舉啟

　　掃門以請每懐發藥之私及𤓰而歸尚汙薦賢之目恩
榮外溢感怍中來竊究古今之遺編以觀輔相之髙躅
制雖異好賢則同歸彼操履謀猷既絶出於一世而崇
髙富貴又無待於衆人謂生才為甚難欲求備則安可

故加長養弗忍棄捐非以干譽於當時當時之譽不勝
載非以釣名於後世後世之名愈益光惟我公之用心
揆先哲而同軌博選人物宏大規模某門户已衰行能
最下兩取科第卒亦歸於無用四辱筦庫而不自以為
窮非愚伊何可笑甚矣敢懐僥倖仰玷吹嘘此盖伏遇
某官尊髙而善下明察而有容推古人之用心未嘗按
吏極上臣之報國務在進賢諒其無他為之可教故錫
一語之重以為終身之光殆將借之羽翰欲使及其流

輩江淹之才雖盡已貽錦碎之羞陳琳之狂未衰尚有
鷹揚之意詎歎身名之晚終慿節制之尊望極神馳誠
專思竭

　　謝憲使薦舉啟　　　　　　　晁之道

　　博取羣才兼收下體未就河中之賦亟被於吹嘘已空
冀北之羣敢煩於朝暮固知不稱祗以為慙竊以黄子
艾巧於干名遇偉明而姦不掩徐豫章頹然逃世遭仲
舉而賢益聞盖人物有虚偽之亂真而宗工專論辨以

核實品題一定愚智不移矧位當八使之崇而名在三
山之秘其所顧盼足為多士之重輕凡在薦論必得當
世之豪傑笑衛青之未博止一任安憐趙勝之無功不
先毛遂瞻龍媒而莫及撫羊質以空驚豈期有味之言
遽及不才之木此蓋伏遇某官文雕萬物尚矜溝斷之
微學貫百川猶齒堂坳之陋借以餘論揚於本朝將使
企及其輩流不忍遂隳其家世勉驅駑蹇圖報帡幪載
念詠之名字不昭行能甚下三冬足用求古人之所存

十毁可疑悵修名之弗立愧此青箱之學傷哉白石之
歌入許劭之旦評已叨一日仰山公之啟事終冀不孤
敢廢此誠猶期異日

　　謝憲使薦舉啟

　　下邑勾稽猶未書於初考外臺收録遽先諾於首章矧
自發於齒牙不待披於心腹雖髙風所激已驚世俗之
流然小器何堪或累人物之鑒寵踰望表愧溢情涯伏
念某少孤無依長貧有累五隨計籍志已厭而僅酬一

試詞塲業未精而宜黜方拘巖邑猥抗塵容敢説古人
鸞鳯之棲甘為俗吏牛馬之走然情雖親而衆忌况迹
本孤而易危䜛敢尤人咎當責已所頼髙懐之洞見遂
令巧譛之不行雖免蹈於危機乃更䝉於華衮文詞甚
俚誤䝉贍蔚之包操履未純敢竊端方之譽共為咨歎
良有夤緣兹蓋伏遇提刑察院先生氣勁而量閎體冲
而韻粹召對宣室辨朝廷邪正之情擢居憲臺究國家
沿革之制更游漢省薦歴周原謂澄清使封殆哲人之

細事而持擕士類尤君子之盡心曾是孤蹤早䝉清睐
屬兹移節即賜剡章某敢不緣此吹嘘痛自洒濯士有
窮通而志焉可易官無小大而道皆足行知我惟春秋
既累品題之末先進於禮樂更希藻飾之餘

　　謝憲使薦舉啟　　　　　　　熊子復

　　京秩之薦首及冷曹使軺之臨面付華牘盖門墻舊物
不忍遺棄故縉紳公論皆為嗟嘆受寵最隆負愧良劇
伏念某幼承先子之訓粗能誦書長從諸生之游猥學

干禄五上纔竊於一第再調又需於七朞朅来泮林竊
食郡廪分教幸無他責著書聊用自娯雖人莫已知志
囂囂而愈勵然嵗不我與髮種種而寖衰適當今使華
之賢廼疇昔師模之舊惻然矜念孰撼成謀驟爾薦論
何庸宿諾豈惟得此而無垂成之缺庶幾用是而有平
進之階熈然生寒谷之春煥乎光末路之景此蓋伏遇
提刑敷文秘監中正不倚髙明有融謦欬足以折千載
之疑吹嘘足以振萬物之滯遂使極陋亦將稍伸重念

某學未明性而惟故事沿襲之搜尋辭未知理而惟斷
章駢儷之摹倣猥誤春秋一言之寵尚希禮樂先進之
從

　　謝漕使薦舉啟

　　鳯城下幕方深叨譴之虞鶚剡首封開預薦論之品一
言借重四壁生光得非所期喜不踰愧竊惟中興真主
講求紀綱於前人舊德名臣録用子孫之賢者以正規
摹之體以激忠義之心以尚考典刑之存以無忘基締

之舊大則登庸行殿鼎鼐萬幾次則委重外臺權衡百
史凡揄揚之藻拔皆英俊之陸沉宜得可人以當公選
某才非適用學不通方分得數以最竒加趨時之獨拙
十年選調徒勞州縣之冗員三相家聲常愧箕裘之忝
祖無以奉北堂之日膳急於趨南國之星曹夙夜米鹽
心惟自赤提擕塵土眼復誰青欲枉尺以直尋生憎薄
俗任跋前而㚄後絶望亨塗豈意遭逢有兹特達恭惟
某官名家偉器命世英資以從容適時之才而周旋當

世之務木牛紅粟已聞五嶺之富强金馬清班行副九
重之注倚無虗已以薦士乃上臣之事君采寒谷之菲
葑忘其下體種盈門之桃李借以餘輝致此枯荄與乎
和氣固當加策操履不負於聖時倘未盖棺踵頂盡由
於恩地

　　謝漕使薦舉啟　　　　　　　　胡長之

　　匭函朝出未能上自達之書黍谷春囬政有藉吹生之
律薦墨俄驚其誤寵報環敢負於深恩竊聞先生長者

之言可為小官下吏之戒歐文忠公則日有差使不得避
事呂文正公則日但勤職便是求知故前輩之子弟惟
尚於恬藏何今人之父兄反心乎奔競盖權勢之黨多
貪於躁進此薦舉之法仍壊於干求與之既狥其私議
者輙付以笑且如奴顔婢膝媚子皆預於品題况竿牘
苞苴小夫例為之汲引弊既若此人其謂何如其取之
以公而請託勿庸與夫觀其所行而藻鑑不爽則素餐
無至於濫而清議亦有所歸智者可與道而俗士難言

賤子請自陳而丈人試聽某之學荒蕪而無所殖某之
才臃腫而非其長布韋僅免於酸寒纓笏遂牽於覊縶
不苟求速化之術亦已失自髙之心居數月而致二生
難齒於洛陽多士之列舉四人而得三相每想夫河南
同官之賢自甘隨鷙鳥累百而成羣豈有顧騏驥十倍
而增價能以國士而遇我幸而恩家之有人兹蓋伏遇
都運中大先生吾儒宗盟斯道祖述胸襟洞達而涇渭
别眄睐甚明而皂白分魏舒於魏氏無他盖同縣惟善

所在韓愈以韓泰自代雖共姓何有於嫌於葛藟欲庇
本根謂草木則同臭味猥憐族類收入門䦨尚惟箠楚
之未辭豈免塵埃之自辱當勉厥志無累所知

　　謝漕使薦舉啟

　　評才郡正不預於上班較藝明庭纔叅於下列甘抱微
官之責敢興沈俊之嗟居然窭貧玷此嘉舉發身有自
省已良慙伏念某起自單門最為孤進鈆姿甚頓濁慮
至昏作書㡬至於穿鎚讀律未知其梟首一親靴板坐

困簿書禄罄斗升効亡絲髮善事在位有愧盧叔倫殊
乏吏能不减李文博衰顔錯莫老態酸寒最為小吏之
輕頗遭官長之罵適逢使節來領計䑓阻奉威嚴闕申
候問直貽訶斥乃分之宜翻辱吹嘘起意之表汎觀前
代號為得人不窺照乘之輝必睹騰霄之氣未有踆踆
於下吏冉冉於衆人寂爾陸沉浩然天隠雅非半面曾
未立談而便借羽毛驟加丹雘盡識荆山之璞不遺滄
海之珍在昔所難於斯為盛兹盖伏遇某官宏材穎脫

雅量淵冲士服其議論風生上謂之智畧輻凑是宜妙
贏縮之計不假牙籌成飛輓之功無煩木馬謨明若此
藻鑑寜逃故能力斡狂瀾大闢公道濁涇清渭盡入於
品裁大㼚小&KR1125;悉隨其器使至如某者尚塵推轂亦使
著鞭謂宜從軍於侯藩遂可脱身於簿領謀畫婉婉寜
慙方駕於古人書記翩翩妄意追驂於作者

　　謝漕使薦舉啟　　　　　　　史伯鎮

　　盖聞貴徳所以敬賢報恩莫大薦士何可專也至誠惻

怛不敢驕以謂當然極力推挽唯恐後故為士者求於
已無求於上而在位者惟其才不惟其私前輩所以揚
聲而後生因之砥節風流既邈趨競實繁意此道之弗
回抱遺編而深慨公未忘古士亦䝉休自顧么微尚思
奮起不自知其蹇淺竊有志於髙深處世之具彌疎叩
門之辭愈拙不謁而獲乆見笑於輩流終無可言乆自
安於貧賤獨嗟窘歩孰云騏驥之不乘僅庇一枝豈有
藿蠋之能化敢期觀采辱在薦論題評過優位勢增重

使絶榆枋而决起遂忘樗櫟之弗堪初無自鬻之言又
乏先容之助凡所䝉者盡公賜之此盖伏遇某官志並
古人義髙當世惟能舉其類盖英髦已備於胸中自薄
責於人故疵賤不忘之度外流根膏雨何止沾一溉之
功斂袵後塵不敢効衆人之報

　　謝漕使薦舉啟　　　　　　　崔徳符

　　青雲仰附當外䑓咫尺之間華衮垂褒出衆論尋常之
表乆甘自棄益愧兼收惟與人名實之兩全期舉世是

非之一定雖曰無疑於按劍猶當稍試於彈冠倘觀行
以言審若仲尼之聽則惟親與舊何傷祐甫之明妙柬
若斯欽承疇可伏念某㝠頑天拙牢落地寒少䟽燈火
之勤勞長困塵埃之膠擾幸扳雅素獲近老成從賀監
於稽山實由早嵗事常公於閩徼靡待先容以自惟無
益之辜知久要不忘之芘譬之草木感氣類之相同雖
有絲麻稔初終之未棄更紆直指辱玷公言昭告於上
大夫克為金蘭之永好受命於下執事卒陪裾履之後

塵方請代於𤓰期得厚歸於稇載此盖伏遇某官評推
月旦識抱陽秋表九品於古今人無異議頒六條於郡
國士有特招每憐覆手之紛紛獨致古人之戀戀强求
片善俾勿遐遺某敢不躬蹈素聞勉規末效考泰爻之
初象於以彚征歌木𤓰之三章豈有厚報

　　謝漕使薦舉啟　　　　　　　李仲信

　　惟愚不肖既賤且踈於何因縁遽辱論薦且林宗之識
季偉尚得諸容貌之竒至子産之㧞鬷明亦謂其言語

之異豈有秦越相望姓名僅通畧其朴野之足羞被以
光華而不惜歡欣受賜感歎興嗟奮乎流俗之中見此
古道之復伏遇某官德業隆厚所性者天鑒裁分明其
朗如月徒收朽骨以市駿故忘下體而采葑粤此陋人
乃有不求之得播諸英彦肯忘自好之心方將入應風
雲見用舟檝願盡收南畝之士使皆為東閣之英匪但
小生獨膺大賜

　　謝漕使薦舉啟　　　　　　　陳阜卿


　　西河横經未識門户北海薦士猥先輩流非所堪任祗
以慙歎伏念某受才樸拙與世濶踈譽未信而毁可疑
志雖修而身愈困窮年簡策所得乃古人糟粕之餘妄
意事功未識夫賢者文武之大憶昨奉檄闗陜曳裾藩
籬親聞名理之言勉期千慮隂借吹嘘之力稍浣百憂
而窮能累人公亦罹謗都城飛雪裁陪樽爼之歡秦嶺
分符坐歎門墻之逺豈惟寡與殆且息交偶塵庠序之
游復在按臨之列未酬恩德嗣辱薦論惟知音㑹遇之

艱難初非力到則不肖始終之僥倖顧豈人為此蓋伏
遇某官博辨而有容髙明而善下知其遲不及事本非
近名察其愚無他腸頗知為已故收舊物稍振窮途某
敢不益勵前修更期来効駑駘未老終諧希驥之心頑
鑛難工尚有發硎之意

　　謝漕使薦舉啟　　　　　　　張全真

　　莅職儒官曾愧駭犀之譽陞名京秩更叨薦鶚之榮左
右吹嘘始終成就竊以厥初受氏姬姓最先自古尊賢

周公莫盛惟握髮吐哺以招延多士故制禮作樂而輔
成太平餘芳襲於後昆盛德傳於百世有能繼者是以
似之恭惟運使太傅道賛人文才堪王佐其来有自襲
魯國之名宗有開必先踵濂溪之餘慶盖惟推賢揚善
者固宜有後而激濁揚清者乃其所長皮裏陽秋皜皜
乎不可尚已胸中雲夢休休焉其如有容每嘉善而矜
不能故舉直而錯諸枉夫何踽涼之貭誤䝉倜儻之知
伏念某器小才疎地寒官冷未刳心於大體徒刻意於

髙風素無落落之竒寧有飄飄之氣為貧干禄既壯登
科刀筆何工方以三尺法而從事簡編旋棄豈知一巻
書而立師偶登元禮之龍門遽凟行成之金鑑自外臺
而剡牘即泮水以備員温故知新豈謂教而不倦離經
辨志庶幾學者有成董帷謾欲潜心邊笥詎能滿腹知
名教有樂地望絶覬覦視富貴如浮雲志慙饕餮顧盤
根錯節之無用豈聳壑昻霄之可期誤遭許子之品題
重辱山公之啟事雌黄冠衆聲價増前蕞爾何堪凛然

失措敢不益脩身檢恪守官箴顧來事之可為庶古人
之必慕繼自今日効黄雀以報恩誓將終身附青雲而
致顯

　　謝鹽提舉薦舉啟　　　　　　李元應

　　老而無用久欲歸耕采言不遺誤䝉徒愛特憐半面之
舊遽形一字之褒才無所長言過其實嘗謂棲窮閭者
皆弱羽故尺鷃飛翔不離蓬艾之間生名山者無凡材
故新松萌甲已凌霜雪之上金玉不言而人自貴菅蒯

並蓄而用有時苟非不以貴賤易心孰肯尚以孤寒在念
兹蓋伏遇某官至誠接下屈已求賢以恩行法而法不
掩恩以義理財而財不害義謂報國莫先乎舉善惟得
士乃可以興邦故兼干慮之愚亦有萬分之得某敢不
益堅素守勉繼前修敝矣青氈雖惜王家之舊物焦然
黄髮豈追秦國之謀人誓竭懦庸終圖報効

　　謝茶馬提舉薦舉啟　　　　　　耿元鼎

　　青衫從事初亡一日之長華衮薦章遽辱五雲之妙捫

心知愧洗骨篆恩竊以事君莫大於得人為士最難於
知已呼亷作溷伯夷與盜跖同科以贋亂真虎賁有中
郎之像故相者舉肥而驥足空老鄉人衒璞而䑕腊稱
珍然誰終混於常流政自未逢於哲鑑能舉善類莫如
巨公如某者藝圃朽株化爐頑鑛半生清苦功名屢歎
於悠悠萬事朱愚嵗月復嗟於冉冉笑華顛之欲盡喜
壯志之未衰鴻雁從游持節未忘於昨夢茱萸徧揷對
床已負於初期心如谷黍以長寒身與塘蒲而共晚甘

為世棄寧有已知豈大賢何所弗容宜衆人之所不識
季布百金之諾誰為蟠木之先容劉公一紙之書不待
祥金之自躍夫何僥倖有此遇逢兹盖恭值某官德宇
邃深量陂凝逺流錢地上游揚原隰之華轉粟闗中方
慶風雲之㑹何尚煩於逺使欲均布於寛恩㑹空冀北
之馬羣肯借江南之鷹爪旋奉甘泉之嚴召入為建武
之名臣凡有寸長不忘甄録致如䑕伎亦玷鶚書某敢
不荷德如山持心若水謂西柄有酒漿之挹慙負虚名

於東隅責桑榆之收誓酬素志

　　謝鹽提舉薦舉啟

　　一字之贈以為褒敢虚其辱千乘之賦可使治盖非所
長忖已自慙藏心有感惟人生五馬之貴而東方千騎
之榮析圭剖符所以重一州之權增秩賜金然後補九
卿之缺典故猶循於次序班資烏得而覬覦其間固嘗
分權知發遣之名此外亦自有陞陟任使之舉進職雖
由於階次陞用實藉於梯媒伏念某世故備諳宦情如

許齊戍之𤓰屡徃漢庭之竹幾分珠海金山課難登於
南庫園禽池草夢不到於西堂方自愧於素餐豈誤䝉
於清舉兹蓋伏遇宫使龍學侍郎先生上學神聽至道
心傳㸃爾何如異乎三子之撰參乎曰唯得於一貫之
間領䄂諸儒範模後進深憫衰遲之迹特貽剪拂之私
一顧而價已倍增屢薦而願求入宦惟賢者必引其類
恐或受二毛之侵雖老夫尚堪此行畏未免羣口之誚
當修厥職無負所知


　　謝鹽提舉薦舉啟

　　素懐自獻樂聞吏部之文章清舉有光復見山公之啟
事雖喜而抃亦得以驚竊惟二千石之良蓋為千萬户
之福自歴代以来號稱循吏而本朝之選多用詞人清
時雖重於薦敭常制尚拘於序進將以簡能而受智庶
乎覈實而考名必先藉推轂之由然後膺握符之任伏
念某生平游宦老景侵尋屢分共理之憂未免催科之
拙惟銀甕石臺之所在總金山珠海之攸司戒石在前

敢謂下民之易虐貪泉自酌詎以千金之可懐每黄芽
青草之堪憂豈皂盖朱轓之敢望奚料持籌之暇不忘
舉善之能兹蓋伏遇提舉尚書忠襟坦夷德宇泰定經
術以飾吏事議論盖有古風簡要清通已見於二十年
之後公方識量相望乎千百載之間胸中先别其渭涇
筆下仍分於朱墨憐兹老鈍示爾提撕惟恐其受二毛
之侵謂可以治千乘之賦載深悚悸亦有因緣

　　謝提舉薦舉授教官啟


　　陞蓮幕之初階既資提掖補芹宫之冷職亦藉吹嘘施
厚淪肌感深銘骨竊以州郡之選從事漢庸别於吏材
學舘之置廣文唐式優於賢範當本朝之盛際刺異代
之彛章設寄禄四資而換職官始於崇觀創典教一員
而領鄉校起自熈豐外由牧守之薦敭内自廟堂之差
擇是必精明膚敏方脱簿尉塵埃之勞博洽粹温乃廸
師友淵源之奥豈容猥陋並冒超逾伏念某晚獨奮於
寒鄉少自迷於俗學窮年兀兀半世遑遑逮既攖於簿

書幾遂廢於筆硯壁萬仞而獨立第招䜛怨之多山一
簣而垂成方念知憐之寡屬使指出持於英蕩而孤蹤
得傍於門墻曾微毫髮之裨屢借齒牙之譽遂使銓曹
序進視小州賔佐之寮巖廟陶成玷近甸師儒之選此
盖伏遇提舉大中英豪間世輔弼名家胸次容萬頃之
陂毫端扛百斛之鼎外臺問俗惠己徧於閩封前席告
猷班即通於禁從坐致溝中之斷稍為席上之珍重念
某需次五期將累百指倘矜憐於舊物重收拾於窮途

則飲露飡英庶免羈人之苦薫香摘艷尚窺作者之工

　　謝度支薦舉啟

　　比通鈴吏方願與於執鞭親奉塵談乃曲成於推轂顧
脂韋之未學無根柢之先容猥辱品題兹為幸㑹恭惟
某官鍾時間氣為世通材望盖東州亦顯中臺之舊職
官分右省兼參外府之清班暫持銅竹之新符出領米
鹽之要壤食華薦綺士知三舎之榮移檄行蝗農保萬
箱之富曲軫頒宣之誠意不緣期㑹之虚文名重吏師

惠歸民父政期成於五月人託庇於二天雖課最於列
城亦才髙之餘事心不離於魏闕迹偶滯於周南每
形天語之丁寧兹見上心之倚注賈生遷久行瞻宣室
之光汲黯眷深姑借淮陽之治方恐終身之醬瓿遽承
一顧之鹽車不惟蒸菌於朽株更復借暄於寒谷徐孺
子絶衆賔之禮雋不疑為屬吏之驚念惟何人驟辱此
賜自輕違於坐閣猶未出於提封犬馬情勤遐劇軒墀
之戀雲泥勢隔難忘夜雨之親緬惟葦籥之迎寒俯接

海隅之納日適棠隂之鼎暇宜椿夀之增榮莫繼下僚
賛豈弟宜民之政願同子弟揚中和樂職之詩






　　五百家播芳大全文粹巻三十四

