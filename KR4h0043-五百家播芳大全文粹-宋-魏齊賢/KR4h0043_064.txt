







　　欽定四庫全書

　　五百家播芳大全文粹巻五十七

　　宋　魏齊賢

　　葉　棻同輯

　　叠幅

　　参政　樞宻

　　與張参政小簡

　　伏自執事参秉國鈞凡絲粟毫髪之才皆䝉收用如某

門墻舊物當是爐錘中受賜一人之數而奨用過當非
意所及重勤誨飭恩言慰藉勉以造官即日航湖襆被
而行尚欲䇿磨朽鈍以效一割之用而力小任重不可
負荷必至顛殞以孤任使伏紙占謝以愧以恐

　　時事多故更用大吏視之殆不如棊也叅政自結主知
進登三事倚注之重度越諸公靖康以還一人而已側
聞淮冦衆散而歸宗社再安鼎司空位當属元勲即聽
常之聞以慰天下之望


　　某愚暗自用屢觸怨咎投閒置散乃分之冝叅政念一
夫不獲之辜必欲滌除瑕垢復齒於縉紳嚴詔初下亟
上免奏率意之所欲言止欲感動上聽而言狂意拙不
悦己者又復醖醸以為大罪以叅政秉造物之柄嘘枯
吹生而某頭方命薄動輙得咎莫如觧去全璧而歸區
區之心方俟朝夕投誠上

　　與参政小簡　　　　　　　　王元長

　　秋氣凄清恭惟鈞候動止萬福某承乏宰属賴雲䕃雖

未以罪斥而門墻緬無從趨侍僭越詗問記室

　　某属者數以竿牘仰勤聼覽正恐犯分獲罪左右鈞慈
貶損必賜誨飭以故區區之私每不自安至於感戢榮
施又非一言所能了也即日不審鈞用何似風露益冷
敢計妙理冲和歸待冕旒發揮賢業使生靈出塗炭之
中而躋仁壽之域盖天下之望也

　　某曩晚踈拙方欲丐歸田里未及下手而丞相已去矣
孤迹廟堂既無相知而言者攻吕似未已不知如某者

得全璧歸否四顧茫然無所控告欲望鈞慈惻然以一
書為席叅言之使得一在外逺闕待盡山林其為恩造
何翅生成之賜也恃桑梓之末輙忘僭越惟叅政留念
幸甚

　　賀㕘政正小簡　　　　　　　余子儀

　　蒼精司候嵗序肇端恭惟弼亮公忠天人㕘介鈞候興
居萬福某代匱偏城仰叨雲䕃尚遥㕘拜鈞墀謹具柔
訥申詗記室


　　謹持申問之儀祗載前楮即此東風觧凍氣令尚寒不
審鈞履復何似欽想翼宣盛美道茂經綸戩糓之繁明
靈黙贊更祈重為社稷生靈精調茵鼎下符傾祝之勤
不備

　　元祚届期三朔正始實天地交㤗之辰品物咸亨之際
仰惟大忠碩徳輔行洪化遐齡景福山聳川增下僚傾
頌尤為至切

　　某官躬久大徳業之資當盛旦昌期之會備攄妙藴佐

佑聖神爕化之勲加被草木巖瞻之望簡在宸𠂻佇聞
榮陟元台輔隆洪祚卑情不勝祈向之切

　　嵗律更端椒觴稱壽兹為彛禮今古所同逺想簮履盈
庭冠盖旁午某以拘縈吏役阻造軍門輙憑毫楮以代
慶儀仰乞鈞察

　　某疎逖庸㣲邈在邉圉仰視大府潭潭何啻霄壌前此
不自量分僭貢竿牘以為星辰之慶逮兹元旦復拜緘
封盖以懐感徳誼殫布悃愊不敢自後於輿人冒犯之

愆仰祈原貸

　　某迂愚下士昔荷函容黽勉蕃宣苟逃譴斥感銘厚徳
實倍常倫更蘄包匿荒垢俾獲保全依禱之私非言可
既

　　上㕘政冬小簡　　　　　　　李久善

　　冬律届中朔風凝凛恭惟恊贊政機天錫純嘏鈞候燕
興萬福某逺託䝉覆尚稽瞻拜履絇謹勒手啓申塵記
史


　　載詗寝餗之儀已列前楮比辰不審鈞履何如緬維寅
亮天工休有神明茂集繁祉七日來復萬寳潛萌仰上
體眷懐精加調衛以副中外之望

　　某官以宗工鉅儒經綸之業贊襄黼扆勤勞王家弼成
至治宸𠂻眷厚右揆久虚佇聞渙號之行别條賀牘士
大夫之論罔不同之竊觀比載以來三光全而寒暑平
五糓熟而民人育道洽政治上恬下熈叶氣横流頌聲交
作蓋由同心恊謀彌縫輔贊以共成不㧞之功某承乏

偏壘得與逺方黎庶鼓舞化鈞不勝忻幸之至

　　星囬昴陸化日肇書恭惟某官道與時生百祥萃止
某限以拘守官箴阻造墻仭苐勤傾頌之誠輙修慶削
上美典籖伏幸鈞察

　　某一介寒㣲仰叨荷埏植雖専望崇墉執隔天壌而傾
依戀慕之誠夙夜無已自顧孱㣲宜安薄分故不敢數
貢柔緘以取狂僭之罪引領鈞墀恨無飛肉

　　某才幸枯梗無他技能久竊誤恩分符支郡實賴鈞造

包含未歸司敗私𠂻感戴未易名言更冀盛徳優容益
垂覆庇卑悰無任依歸之至

　　上王樞宻小簡　　　　　　　毛伯頴

　　冬序凝凛恭惟㕘翊化鈞樞機周宻威名武震折衝萬
里鈞候動止萬福謹具啓承候起居

　　某官道徳謀謨經綸之學遭時艱棘纓冠授任威謀勲
伐震動海宇社稷所賴氓庶具瞻伏乞保御粹和永膺
多福


　　伏以妖氣未靖獯醜尚汚中原主上憂勤緝熈紹開聖
緒信順體治天人参助賚兹碩輔同心同徳廟算先定
克集大功恭惟執事維綱調度指制勝萬全之舉近
在旦夕搢紳傾頌咸願䑛筆和鈆鎸勒金石以追歌詩
誓命之盛天下幸甚

　　某官以儒林宗匠登翊聖明運動樞極傳説旁求俊乂
周公降禮海内人士莫不願輸肝剖膽自効於樂育鑪
錘之末而某卑飛榆枋麽渺連蹇何足以辱執事之顧

盻然竊意洪鐘虚受無求不應區區悃愊當䝉矜照

　　某建炎初䝉召赴維揚行在與丞相張公比牒併名出
入於黄丞相之門才踈命薄所向䟦㚄桑榆頺廹俛仰
無成竊感某官以宏材髙誼振㧞汙險之中踈逺寒雋
無不嚮風慕義是敢飾其固陋願自附於欂櫨侏儒之
末恭惟兼取並蓄之度有以材幸

　　竊以書生事業卑陬寒冷方時艱難賢哲馳騖褰裳濡
足惟恐不及而摩研編削之技將何所施但竊伏執事

之下風嘗獲誦詠遺編墜藁沾飫於殘膏賸馥者久矣
是敢效古人執贄之禮録其不腆之文獻之黄閣下伏惟
陶冶大公無棄金遺土辱磨汰而埏埴之幸甚

　　某人微地寒越在別壌於執事之門無葭莩鴻毛之重
而率爾狂言犯分冒恥自通於記室以流俗之見言之
亦可謂不思之甚矣然竊意執事以瑰瑋竒傑之度旁
搜逺紹進用貧賢孤士以復古道以振流俗之際終不
以其踴躍不祥而賜棄絶用是自决若執事辱幸教之

亦市駿骨致千里馬之義也干冒鈞慈無任戰越

　　上韓樞宻小簡　　　　　　　王季髙

　　申問起居粗如常禮庚伏炎歊恭惟琳館晏閑神右勲
業鈞候動止萬福某竊禄祠館杜門窮巷末由瞻望履
舄遡風馳情不勝拳拳謹勒叅候

　　自錫邑津亭請違倐焉秋矣踈逺疵賤亡路擁篲以待
門墻即日不審鈞用何似暑氣正酷敢冀調䕶茵鼎保
合太和以篤相公盛大之慶以副海宇之望


　　竊以樞宻端明聲名風采實魏王是似至於奮然不顧
逺使强虜其為忠義近時士夫所未有也扶顛持危正
賴柱石今乃觧樞筦之重從祠觀之秩然鋒車之召其
在旦暮乎願戒舍人束装以待某胸中索然無毫髪可
為時用者獨樞宻存録奨㧞盖三十年矣而某頑鄙倍
費鑪錘之力樞宻刻意存就乆而益切顧惟此恩何以
報虺珠龜印冀之異時而已僭越死罪

　　上沈樞宻小簡　　　　　　　毛伯頴


　　春杪暄潤恭惟運動樞極嘉言孔彰折衝綏逺之謀海
隅䝉頼神理聽勞鈞候動止萬福謹具手啓申問黄閣
恭惟某官以全徳大賢譽處隆治誕敷典冊入踐樞
極宥宻之地伏想綸言誕告公門省户之間搢紳喁喁
罔不欣籲某素荷知眷逖聞褒詔切深忭躍

　　伏以某官道隆徳峻見逺識㣲爰是翊宣萬機羽儀
表著聲猷軌訓之懿海内誦之今者光被贊書再登政
路實将闡融勲績嘉靖萬邦仰冀嗇神養和愈茂棟

隆鼎飪之素

　　伏聞某官促駕鋒車入覲宣室懋膺華光講勸之重
尋具尺牘附致悰悃伏想已闗眎覽惟是揆逖誨範嵗
月滋久藐在逺服壅蔽朴愚瞻仰階符但増悁抱

　　伏以皇武鷹揚執敵震駭主上圖任耆俊惟清緝熈用
丕顯祖宗之休命某官以舊徳元勲薦登樞近恭惟
經文緯武職思其憂竚觀咸劉式遏之功混一區宇垂
副具瞻之望


　　上徐樞宻小簡

　　氣候漸熱伏惟從容右符神明其相之鈞候動止萬福
未縁叅承切冀若時保重倚須大拜

　　違去熒席雖渉日未乆區區景慕若隔年嵗向非親誼
周全至厚詎能使人拳拳不能忘如此憑書引領愈切
依歸

　　伏自擢司本兵之地即捷奏無虚日制勝之策何以神
速若此耶惟閣下至誠樂易其心休休焉盖古之常人

吉士非邇來縉紳所可及也當坐廟堂謀謨天下庶幾
厚徳以鎮浮卓行以善俗一變近世澆薄之風則智名
勇功特其餘事耳

　　属者獲依大庇苟禄數月亦已幸矣既已丐閒得請俾
遂山林之性此意豈可忘耶今兹翳迹蓽門寂無一念
時以扁舟草履放浪田里中倘未捐棄或以餘光振之
固所願也非所敢望也

　　賀陳樞宻冬小簡


　　黃鍾紀律氣令凝寒伏惟運籌樞府天人交相鈞候動
止萬福某孱瑣㣲蹤逺依帡芘尚稽参拜赤舄謹勒状
冒塵典記

　　脩詗鼎茵之儀恪具彛式邇辰不審鈞履奚若緬想惟
忠宥宻贊計廟謨休慶之來百靈攸介天元肇復庶彚
濳萌願言咀調道粹消息時宜以副四海黔黎之望

　　某官偉才名世妙識濟時簡在冕旒擢専樞柄竒謀碩
畫逺邁古人輔贊彌縫實惟名哲行觀大拜以快輿情卑

悰祈嚮之切

　　竊惟方今夷夏乂安四方無侮兵革偃息百姓敉寕盖
由黙運韜鈴折衝海表故治效之如此其盛某備員遐
圉得與士民同其鼓舞實千載一時之榮遇忻幸之至
倍極愚衷

　　書雲記候愛日初長恭惟某官道恊剛明福祚蕃衍
某限以官守拘牽莫獲走慶鈞階徒勤祝頌輙脩尺牘
以露㣲誠仰乞鈞慈俯垂體照


　　某踈逺孤蹤仰賴洪䕃得以效能小壘瞻望鈞庭邈在
雲漢自顧分守有等不敢數貢柔函上凂聽瑩惟傾詹
戀慕之誠無時敢替敢祈鈞察

　　某浮賤之資濫分符竹秋間已遂書考政藉鈞庇之宏
得免曠瘝卑情豈勝感刻更覬至仁兼愛益賜包荒俾
遂安全誓將疲精盡粹以酬恩覆依戀之深仰丐矜念
申問鈞閎瑶眷伏惟上下各擁純休

　　某皇恐下郡恐有驅策乞賜戒約


　　郡王　太傅　太尉

　　賀韓郡王生日小簡

　　蒼精司候嵗序肇端恭惟琳宇晏清天人叅介鈞候興
居萬福某代匱偏城仰叨雲䕃尚遥瞻拜鈞墀謹具柔
訥申詗記室

　　謹時申詗之儀祗載前楮即辰東風解凍氣令尚寒不
審鈞履復何如欽想優游祠館忠㮣益彰戩糓之繁明
靈黙贊更祈重為社稷生靈精調茵鼎下符祝頌之勤

元祚届期三朔正始寔天地交㤗之時品物咸亨之際
仰惟大忠碩徳茂對昌辰福禄綿永卑悰瞻頌實倍等
夷

　　某官竒謀妙畧素藴胸中茂烈殊勲久揚閫外功成勇
退恩寵益隆雖頥神奉祠坐享封爵猶惓惓不忘帝室
之大計忠義之莭夐無前比佇聼進跪槐鼎積考中書
以允恊於師言幕府舊僚祈嚮彌切

　　比辰候届三冬蓂收九葉既嵗功之已就實春令之將

臨天於此時誕生賢帥英資偉質超冠等倫宜其夙奮
忠謀結知黼座扶持王運茂著元勲壽考之隆固將與
寳符同其久長欽頌之情毫楮難盡

　　某孤蹇㣲蹤乆䝉奨芘恭逢降岳令辰及此新莭當躬
造崇墉厠賓属稱觴之列限以賤守攸拘不克如志輙
以星香末禮及祝疏慶函冒塵熒座敢乞鈞慈俯賜鑒
照

　　某迂愚下士備數蕃宣獲逭譴訶實由恩覆更覬盛徳

愛人益賜提携俾安於終始瞻依懇仰彌激懦𠂻

　　賀韓郡王冬小簡

　　冬序向深寒風加勁恭惟棲神真館天祐忠勲鈞候興
居萬福某仰竊雲䕃末由瞻望履綦謹拜手干冒典書
申候記史已列前楮邇辰不審鈞候復何如緬想玩道
祠庭宻扶宗社休祥之衍山聳川增陽氣方亨氣候凝
凛切祈勉體眷懐精調茵鼎飪下慰傾祝之誠某官以
雄才碩量為國宗臣功在王家芳垂史冊用能顯膺茅

土茂對龍光身名俱榮超冠前烈暫兹鈞逸琳宇益著
丹誠佇聞正位上公以福天下

　　亞嵗今辰有生同慶恭惟巨徳履之戬糓駢臻某祗畏
簡書拘於職守不遑趨厠賀客之後塵徒勤傾頌輙修
短牘以露愚悃仰乞矜察

　　逖違熒座荐易星霜鄙心傾馳無日不在墻仭吏事倥
偬不獲時拜柔函苐深悚愧伏惟鈞仁俯賜恕亮某駑
鈍之質假手偏方實自奨拂之素每思夙夜恭勤盡心

撫綏以仰稱於知遇感幸之私無以為喻

　　某碌碌無竒徒勞小壘逺賴䕃樾苟免曠瘝已書兩考
更覬盛徳終始提掖不勝至幸瞻跂旌㦸志往形留

　　上陳太傅小簡

　　季秋謹時伏惟道隆徳重勲業赫奕社稷攸繫神明相
輔鈞候動止萬福某服力職事不敢上煩賜念謹奏啓
上聞

　　區區上承問候之禮敬布右楮邇辰不審燕申餘暇鈞

用何如伏乞仰副宸𠂻禮眷之渥寳練冲和某傾頌

　　某踈逖之跡伏自一違鈞閎屢更嵗籥巖瞻景仰不勝
下情某拘絆天涯未縁叅省但深依歸戀慕之誠

　　某㣲賤無取引分自慊不敢輙修竿牘塵汚几閣恐速
僭越之罪仰惟鈞度容涵未賜譴訶下誠幸甚

　　恭惟某官協徳位師端誠考古功名終始深契禮經
惠澤元勲四海䝉福天錫難老永固壽祺天下幸甚

　　某孱鈍竒危一介之賤承乏鄉郡閱日滋久無補事功

方虞敗黜兹䝉朝廷以某芟艾狂卒叙録微勞賁以宸
章進直龍閣飾之魚紱就叅漕計寵數便蕃踰涯益分
内視缺然有此遭遇以榮為懼實惟鈞造曲賜甄收嘘
枯吹生自卵而翼天地父母之恩恐未致是某敢徼幸
㑹豈敢須臾以忘道阻且長無由趨詣鈞屏待靣以叙
謝懇下情無任悚恐之至

　　某人㣲望輕智踈術拙蚤被眷憐得預使令之末已為
莫大之幸仰承恩數遂使綿薄而總繁劇冗賤而陞清

華出於覬覦之外非所宜䝉曉夕恐畏如臨淵谷誓當
殫思畢慮竭盡駑力庶幾無辱門墻而已

　　某本路恐有驅使事件乞賜鈞諭願効犬馬之力

　　鈞閎寳眷伏惟神示相佑坐擁休祥

　　上劉太尉小簡

　　問訊起居狀於記室之史頗渉僭率殊深愧惕春寒尚
凛恭惟總領大軍紀律嚴整神明依䕶福禄駢集某
竊禄祠館末由伏謁幕下遡風馳情謹奉狀叅候


　　某承乏行朝每荷優遇比者得請而歸更勤飲餞區區
感戴未嘗少忘即日不審鈞候何如氣候寒暄未莭敢
冀為國家眷賴倍切調䕶以副天下之望

　　某還家幸四境無虞得以偷生田野皆出大芘敢不知
幸但乍歸一畨應接擾擾無少暇以故不即寓狀起居
其實於左右未嘗不惓惓也

　　舍弟於門墻雖昩平生伏䝉特逹許辟置帳下刻骨感
藏更望留念早賜成就幸甚凂凟上聞伏深愧懾


　　賀劉太尉小簡

　　即日凝寒恭惟鎮撫豐暇神明恊相台候動止萬福某
逺託恩庇末由叅覲伏冀為國自重

　　某違去旌幢於兹累年下情傾仰無物以喻一行作吏
救過不暇追數初心每用慨嘆何當躬詣帳下盡布此
懐臨書重增悵望

　　昔嵗病卧山中伏聞登壇受鉞之寵扶憊占辭因一叟
兵為慶迄今不返其浮沉殆不可保比遣使臣䕶綱至

鄂渚再上記頗詳悉伏計已塵台几感念恩義有不能
忘者不在書疏之踈宻耳尚幸孚照

　　某偶以宣威之檄分校特奏名進士於成都用四十日
始得歸中途下拜因永康所賜台諭跪坐以讀恩意慈
祥寒屋為暖薄暮就道傍僧舍取火作記未謝萬一益
深感愧之至

　　某資中方報代已䝉朝廷記録繼下沈黎之命顧何以
得此不敢忘所自也重增感愧然某衰病益侵行挂衣

冠神武門下與草木同腐矣平生相知如公無幾輙布
苦懐臨書悽斷

　　台眷上下均慶有役願受令

　　侍從

　　上王尚書小簡　　　　　　　員顯道

　　末夏謹時仰惟崇深禁掖武部雄特職穹地峻神天扶
贊台候萬福某謹専勒記上詗興居

　　某中悃之誠右牋已悉比辰暑意漸盛仰惟師長百僚

羽儀萬化賢哲所介擁祥時萬益壽而臧伏丐妙用冲
和永為王室倚賴下符宇縣傾系之切

　　某仰惟某官誠明之質温厚之文二者皆粹然不離
所謂黄琮白璧天地之器南金東箭湖海之望嚮者屢
試藩符均勞外府然汲黯寢謀望之雅意自當為本朝
之重邇者黼扆所以深思旌車所以亟召先畀舊物行
秉元樞旦夕真荷踵而須矣匪佞

　　伏覩制書以禁掖之任仰属盛徳百全之英誠足以施

六蓻之明效分九品之清濁縉紳君子與夫蓬茅之細
民聞命之日皆歡興鼓舞引首南望恐除拜之緩也更
祈養望台衡遂熈庶政則山公品題毛玠雅亮皆不足
列於大君子之前矣

　　某區區一介譾劣下才鼯䑕五技駑馬十駕深慮不堪
世用今者恪將使事逺䕃帡幪逖觀盛時登進良弼俾
無庸者得依洪庇與萬類同慶誠夙昔之願也感愫之
懐臨紙無極


　　上王尚書小簡

　　夏令云初炎蒸漸劇仰惟典正七朝鼎來萬祉神天恊
贊台履動止集福某謹勒記上干典籖

　　比辰星迎東井風起南薫不審台座日用何似想惟濯
纓清塗視草禁掖兩有勝適更乞妙䕶一莭即正三階
下情企禱之切

　　某官富文篤學燭理明道冠藝於南宫藹譽乎西蜀令
聞令望表恭一世名流勝士殆未可企而及也五兵要

職八座崇班蓋聖姑示優賢之寵然超除特拜未見其
止側耳白麻之宣黄扉之入匪昕伊夕也不誣不佞

　　竊惟國家隤福生靈兼愛南北則繼好息民折衝樽爼
當有人焉今執事踐揚中外閱天下誼理甚精且博則
附近懐逺之術勝殘去殺之義非執事其誰茂明之

　　某寒蹤衰退逺塵使節飫聞徳望今聆顯拜蓋喜庇身
之有地也方墮萬里外不任進伏兩階乃情依依耳

　　上林尚書小簡


　　春律更調恭惟玉立朝端神示昭相台候動止萬福某
備員戎幕苟安分守乞不垂念矯首門下晤對邈未有
期伏祈養無害之剛成不貲之福俯慰中外之望

　　某逖逺台儀倐兩易嵗惓惓髙誼鑒寐不忘卑棲冗局
畧無少休念念拜起居之問迄今未果尚期大人君子
曲垂包容寸毫尺楮言不能叙

　　恭惟某官經術文章師表一世以八座之重進讀經
筵兼職翰苑自昔儒者逢時之榮何以加此然薦紳之

談尚以未究施設為歉况某受知素厚者其私用延跂
宜如何哉即聆大拜慰此遐瞻

　　賀秦大資冬小簡

　　冬律方中祁寒彌盛恭惟提總蘭䑓納忠文陛天人介
相鈞候興居萬福某備數遐陬仰叨恩覆末由叅拜鈞
墀謹勒手誠申溷典記不備

　　申詗茵鼎之儀祗具右方邇辰鈞履復何如伏惟游情
圖典神佑傅碩戩榖之來日加繁衍一陽換莭朔吹方

嚴更祈惠令飾調輔隆景祚以慰生民之望

　　仰惟某官英才妙藴出類離倫名髙斗南望隆人傑
故能擢巍科隆厚眷峻躋政府綱舉圗書輔成緝熈光
明之美勲徳無盛萃於一門考古騐今未有其比是宜
延保宗社流慶無窮超越乎楊公四世蕭氏八葉輿議
攸歸非某敢佞

　　天光肇届動植咸亨緬維碩徳履之茂膺純嘏某以拘
職逺方不獲走厠縉紳獻斚之列輙藉毫楮以攄傾頌

之誠伏惟鈞仁曲垂矜亮

　　伏自拜違恩閎三更嵗籥感戀之深發於宵晤實念雲
泥勢隔不敢頻以竿牘㣲禮冒玷典籖仰覬鈞慈察其
非懈特賜原貸

　　某坎壈㣲蹤久荷甄播叨竊承宣之寄雖偏方遐徼夷
獠雜居自昔號為難制而逺頼朝廷威徳莫不革心向化
以故柔良樂業得以安其愚拙舉家飽煖實出鴻私
感激形言曷殫愚悃


　　某資品凡庸濫膺符竹勤勞綏撫已越朞年自非恩門
覆䕶曷免譴尤鏤骨銘心誓大徳酬更蘄鈞造加憐始
終全庇下情依戀不勝惓惓

　　上張徽猷小簡

　　春序劇喧物華滋勝太平和氣海宇翺翔恭惟志茂經
綸術恢康濟精忠許國膏澤在民神之聼之百祥來舍
台候動止萬福謹再奉手啓布起居不宣

　　邇辰緬維雍容轂下歩武廷中讜論贊襄宏謀啓沃均

調國論叶濟化工宻勿進思優游退食天人叅介福祉
川增更祈上體眷懐俯從頌詠保綏饔寢毖嗇冲和倚
需大用

　　竊惟綵衣侍膳日奉鈞顔温凊問安門䦨多慶某一麾
匏繫數仭雲髙渴奉羽儀苐深景企拳拳鄙素筆墨奚
殫

　　某仰惟道學資深淵源浩博代工之業夙稟生知熈載
之謨率由自得嚴途穹峻拱侍宸旒倚注方隆眷毘益

厚渙恩異數輝映無前廣譽英聲飛騰天下縉紳咸慕
豈特區區

　　某近被上恩再司戎律黜幽是懼仍進官聨受命拜嘉
汗顔殞越俯惟孤逖曷稱使令兹盖某官惻憐陳舊
推僭迂踈特達之私未知報塞某伏思燕南趙北黠虜
殊鄰必擇賢臣付之閫干城方畧禦侮内視缺然益虞
訶譴徒誤奨知旦旦省循曷勝戰汗

　　某濫乘一障遽閲三秋上頼聖算授成天威宣暢廟謀

制勝堂上折衝烽燧銷沉枚静其如碌碌苐守平平加
之疾急侵陵煢然老境嘗攄危懇輙丐投閒比奉御封
驟頒綸告臣子之分莫獲循墻然而某膂力既愆素餐
尤甚支離受粟實不遑寜久沐眷憐諒䝉記恤

　　某上問台閎寳眷伏想順迎暖律茂集春祺

　　某此中有委願効驅䇿

　　上陳侍讀小簡

　　燕閒豐暇台候萬福某病即林壟末由占見尚冀為國

自重

　　起居状比復何似益冀齋疾自謹再極文章禮樂之選
下情傾頌執事進退異常譬之堅車大艎非有所却不
能至也一宿留則弭莭緩轡於禁途矣

　　凌雲之別已墮夢境出䖏喧寂不同書疏兩絶念之慨
然有懐種種非索言不盡

　　某初心舊學槁落盡矣下執事哀之以華緘妙語鼔氣
徤讀恍覺神觀復還也幸甚過望扶憊占詞未謝萬一


　　上胡侍制小簡　　　　　　　孫仲益

　　過都一望履絇禮遇益厚而以忽忽就别不獲奉周旋
為恨日候召歸郊見以盡餘懇

　　伏審寵還外制未敢為門下慶聖主圖舊示大用之權
輿黄閣紫樞自此超進區區慰喜非朋友之私也廹於
嚴詔襆被造官踈庸拙於用大已再具奏控免所冀聖
主哀憐放還田里以遂魚鳥之性自内庭入輔非公而
誰


　　上莫吏部小簡

　　某罪垢衆所鄙逺首䝉車騎踵門存勞甚寵一復感著
道路流離彌時方有息肩之地占謝不敏伏希亮察
新命登冠六卿除書傳聞顧以逺外不果陪附賔客下
陳一贊左右之喜尚冀珍攝以需大用

　　㩀案之初訟牘紛然皆數政不决之訟而因循流弊又
性所不樂盡索案牘寘一室中時時省閱之吏詐民寃
如辨白黑甚有可樂者但塵容俗状已稍見於眉睫他

日復得相見定非故吾矣

　　上陳寳學小簡

　　不審起居復何如前輩舊徳惟公一人益冀珍嗇以副
大夫士歸重之意

　　違逺熒座一經星矣中間多故書疏不登几閣之下但
增愧嘆其於忘年左顧之恩尚朝夕念之伏幸恩照
某與下執事書疏徃來小紙博封舊矣輙占辭作牋扳
俗下之禮有未能去者伏幸洞照


　　上樓學士小簡

　　某孤陋無取人所棄絶過而不問獨䝉眷奨弗替疇昔
因獲登門墻聳聞訓餘懐感恩徳殆無以為語即日炎
溽可畏恭惟宻侍黼扆明神議相台候萬福竊冀葆光
佇迎柄拜不勝惓惓

　　某官以備道逺業上簡眷衷踐揚華要尚兹綿力未副
四海具瞻公議欎欎佇膺蚤莫登拜入叅揆席大福
天下豈特門闌蕞爾永有依歸不勝祈懇之至


　　上侍講小簡

　　孟春謹時恭惟道尊徳隆神天拱䕶台候動止萬福某
仰託華庇末縁詹對伏冀嚴衛威重永綏斯文

　　某僭候興居既公牘謹矣邇辰元正肇啓氣候澄清不
審神觀何如敢於使人問興寝竊知衛生有經萬有忻
慰得台候無恙為清朝綱領為斯文東道主此豈小事
也

　　恭惟某官以一代文伯如唐韓栁氏上方偃武右文

登用俊傑審如執事合位要津某遊東南無問貴賤皆
如此言某不敢欺某不敢誣潤澤蒼生定在朝夕與在
陶鑄可見此心

　　某誦執事之文願摳衣下風既有年矣踈踐僻賤無路
自効今者使人數百里一旦扣門墜之䨇緘明珠大貝
舉以遺匹夫某何堪此賜但傳之朋友以為耀耳

　　某不腆晚生得與諸儒至于庭上不以其言論朴拙擢
之首冠山林鄙野非真冝稱也實惟鄉先生台光之所

照臨某不敢自私尚容趨伏墻仭數露此懐







　　五百家播芳大全文粹巻五十七

