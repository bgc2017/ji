







　　欽定四庫全書

　　五百家播芳大全文粹巻四十二

　　宋　魏齊賢

　　葉　棻同輯

　　上啟

　　赴任

　　赴任上留守參政啟　　　　　王清仲

　　龍墀入侍峙八柱承天之功魚鑰分司鎮五馬渡江之

地以弓刀之㣲賤望旄鉞之尊嚴仰通姓名僣陳竿牘
恭惟某官學尊一代文妙諸公元龜天地之機識參奥
賾神鼎社稷之鎮徳冠倫魁超然追古人風允矣有天
下量謀猷入告小奏牘之三千樽俎折衝富甲兵之百
萬鞠躬事主正色立朝蚤翊賛于泰階用經綸于洪業
式是百辟茂庻績之熈成惟茲四人頼同心而協輔遽
奉身而勇退乃與道以偕行邃殿陞華彌章異數大廷
孚號寵畀温言念此留都實惟巨屏獨當一靣坐控十

連虎踞龍蟠地獨上流之據風飛雷厲威先重望之臨
肅然鐵騎之萬屯屹若金城之百雉茲謀元帥爰付我
公分正東郊如周君陳卧護北門若唐裴度山川改觀
草木生輝姑惟說禮以敦詩行即經邦而論道高牙大
纛雖一時煩卧治之勞衮衣繡裳而四海起公歸之詠
佇膺泥紫以賁汗青某稟性顓䝉賦才庸𤨏業本箕裘
之紹分惟鉛鑛之材雖務守於亷隅顧寧逃于瘝曠自
甘株守偶及𤓰時執吏役于塵埃之間望星躔于霄漢

之上忝爲屬吏大慰平生庶幾思之以圖其終安得食
焉而怠其事念河潤百里海潤千里知均沐于恩波然
人有一天我有二天願永棲于仁庇

　　赴任上政府啟　　　　　　　沈守約

　　屈指一十五年之去國望天愁絶于覆盆扶親八十二
嵗而之官奉檄喜深于折屐既板輿免道途偃薄之患
致門墻得階墀歩武之登已抵厥官敢布所蓄竊惟忠
孝之不並立蓋以出處之難兩全姓名纔入于公門進

退豈由于私已東西南北則惟上之所命死生患難則
見義而必爲人誰肯棄于吾親事乃多違于素志温嶠
絶裾而去母能自安乎周處從戎而辭親胡寧忍此是
以茲事之不易盡觀夫從古而率皆然讀陟岵行役之
詩至今尚且流涕想登嶺瞻望之意何人而不動心故
徐庶思老母之見留則委蜀主而求去王陽念先人之
遺體則捨益州而徑歸若未能以義而斷恩則烏得狥
忠而違孝顧某今日之所處猶比昔人而甚難重惟殘

生追念疇昔粤自孩童之始已興慈父之悲惟母伶俜
撫已孱懦既不繕農工商賈之業况又當流離奔竄之
餘不堪懸磬之一家相對過駒之二影爐嗟絶火度幾
臘之窮寒釜歎無煙常終朝而併食時斷髪以給賔客
之奉多織履以供學校之資孜孜撫飬之勞切切温飽
之望手和熊膽俾咀嚼以助勤靣付羊裘使樵蘇而力
學天憫饑寒之極君頒廩稍之恩謂一命于仕途可終
身而禄養奈此冥頑之質昧夫趨向之方命既壓于人頭

困直臨于老境非無攀躋而分寸不上用盡氣力而本
處不離既造化分定以何尤惟鞠育恩深而可念惟茲
耄耋之母可謂喜懼之年朝開北堂而眉暫展于萱容
暮跂西山而瞻屢驚于夕照念飬口體之方在輸犬馬
之力則嘗珍羞之日宜倍甘㫖之供雖五鼎之進未足
爲豐奈半菽之求每憂不給蓋以三紀之出仕歴時非
不多而四任之㣲官所入寧有幾身居蓬蓽之下心動
蓼莪之思扣地無從仰天以訴豈不念禮經之訓是豈

當從仕之時固宜就隱于山林庶不暫離于閨閫然介推
綿上之田無有而安仁園中之景乆荒要思娛親未免
從宦此前輩以求退爲甚易而小已以不仕爲可憂仰
荷上恩之洪深得從愚夫之安便已幸去家之近且叨
分職之閒暇日則子職可修得免倚門閭之望朝發而
其夕可至更無負道塗之虞况尚賖二載之戍𤓰而忽
戒一朝之行李既畢事親之願敢忘奉上之心一入修
門恍如昨夣再經故迹始覺更生仰首樞庭依舊台星

之兩兩廻頭槐市仍前樹子之隂隂已無丹青法令之庭
尚認紅腐敖倉之處不謂去家之鶴再隨振羽之鴻雖
人喜劉郎之復來而自笑馮唐之已老念茲流落逺外
之既乆所謂險阻艱難之備嘗惟其操心而甚危故知
有過而必改少年習氣既随烈熖以無餘老去情懷惟
履薄氷而知懼倘既往而不咎當惟新而是圖上思移
忠次期報德恭惟大丞相以建治安爲事業以收人才
爲規模既廣博以能容且甄陶而有序厥今光明俊偉

之傑已居造化網羅之中人心既諧功績乃著次施洪
惠俯及陳人將欲令巨細以兼收故不問舊新而率録
謂欲責其忠報必先盡其私心是雖木石之頑尚猶知
感况在溝瀆之乆寧不懷恩某敢不念休復之良艱思
再來之不易勉而摩厲謾爾激昻燕語定新巢已得棲
身于厦屋嚶鳴遷喬木方將託命于春工祈望之私敷
宣㒺既

　　赴任上王帥啟　　　　　　　趙寶文


　　四岳崇髙念瞻巖而莫遂一官冗散望賜履以來歸名
奔走于軺車實造參于幕府載循末路足厭平生恭惟
某官道應泰亨體&KR0694;坤厚問萬事而必理國有元龜貫
四時而不凋人知喬木㑹精神于一徳萃富貴于逹尊
聽履上星辰内聳漢庭之議望風解印綬外揚冀部之
威方聖治之計安宜公歸之圖任豈繄霖雨猶間甘棠
化秀民于諸生雖有資于常衮舉明主于三代終無易
于王陽倚聽絲綸即登廊廟某少踈翰墨長困塵埃想

前輩之風流自憐俗狀誦名臣之勲業殆若神人兹懲
傷錦之羞妄作畫墁之計敢期際遇獲在按臨人有一
天倍覺帡幪之厚河潤九里坐期枯槁之蘇次紀且窮
教條方暇願導和於六氣以來祉於百神

　　赴任上帥座啟　　　　　　　楊廷秀

　　輟耕作吏乃墮在歩兵之㕑拄笏拜庭將望見舍人之
様雖文字不盡依劉之悃而仁賢獨無問李之心凄其
千載之逢或者片言之合恭惟某官名蓋當世文髙前

修布武以趨雲霄蔚其未老孤忠之貫日月凛不可回
掌制西垣寓直内閣人皆以爲公喜公豈以爲已榮其
所以然有不在是以中興未成爲大戚以生民尚困爲
深辜今非無人誰有此意置之於湖山之逺了不聞知
行之以邊疆之寧是則談笑波靜郴江之沸天開衡嶽
之雲不惟蕃宣之勤實繄社稷之衛要之好手屈此外
邦曷若還歸于廟堂坐令整頓于宇縣某場屋百戰權
輿一官收飯山清苦之身託糟丘喧卑之地記醉鄉而避

世聊復優哉頌酒徳以垂名直成狂者每顧初心而自
歎猶幸大賢以爲歸必有異之于白眼之中未遽隔之
于清流之外

　　赴任上吕帥啟　　　　　　　孫逢年

　　分玉節以奠南閫威初肅遡璇霄而仰北庭拜非遥以
簿領之甚卑而戍期之甫及在于天幸得以名聞恭惟
判官安撫龍圖大卿近日高躔承天華閥建隆以來二
百載家與國以同休申公之後六七傳門有人而益大

嶽瀆鍾其間氣風雲溢乎壯懷就熟路而駕輕車一瞬
已騰于千里遇盤根而别利器萬牛力解于崇朝使星
卿月之交輝寶訓珍圖之荐直籌邊外塞鳴履周行迎
刄無前既多多而益辦盈科必大斯表表以増竒帝懷
江右之憂民徯雲間之澤謀帥孰可召公亟行徳星方
向于斗牛旄頭已盡天河雖洗于兵甲赬尾方喁令修
庭户之間威著節旄之上湖山千里親若撫其室家臂
指十州寂無譁于風草第恐賜環之速靡容坐席之温

某學則未優志非敢苟三試而收一第得之晚而僥倖
已多二毛而竊半通取之艱而持循頗謹初縻吏役祗
畏簡書雖渠渠夏屋之可依而凜凛薄氷之是履披雲
霧而睹倘䝉少進于下風載日月而行其敢自欺于暗
室誓竭挈缾之智恭承制閫之嚴愛日御冬清霜履曉
願集四時之福以均一路之民

　　赴任上安撫參政啟　　　　　劉共父

　　仰盛徳之門墻久竊帡幪之庇分列城之符竹獲依節

制之尊撫孱𤨏以知榮顧叨踰而増愧恭惟某官徳格
上帝道覺斯民有經緯天地之文足以藻飾于百度有
折衝樽爼之武足以鎮撫于四夷出逢千載之辰自結
九重之眷頃收還于威柄首登用于真儒革衆弊于一
日之中躋萬俗于九天之上功既髙而忌者衆身雖退
而道益光讒說翩翩曽何傷于日月孤忠挺挺自不改
于松筠益隆岩石之瞻久鬱簮紳之望方聖主興當饋
之歎而國人徯有衮之歸謝公合起于東山申伯尚分

于南服五侯九伯暫專鈇鉞之征一日萬機即正鈞衡
之任伏念某禀資固陋賦分覊单少學壯行妄意事功
之自見才踈智短終無尺寸之可書幸逃曠敗之誅更
冒超陞之寵一麾出守慙非共理之良十國爲連喜有
庇身之托偶承人乏已戍𤓰期即懷綬以之官將叩閽而
假道望塵斂板行趨大府之風削楮濡毫敢貢小夫之
牘

　　赴任上越帥啟　　　　　　　鄭祐甫


　　一佛出世久慕義于中臺十國爲連偶叨榮于大幕𤓰
期甫及蔗境漸佳矧逢開府之初敢後沒階之進恭馳
函尺仰扣閤鈴伏念某鄭圃寒宗吳門晚出無異行間
之馬不能自振于箕裘且殊㸑下之桐豈復有聲于硯
席力探黄巻眼㸔青燈慕夏侯之經非一師媿太冲之
賦成十稔三年漫尉半隨舉子之忙一擲成盧嘗冒興
賢之寵旋遭飲墨更切焚膏就有道以正焉必三薰而進
見聞某所有賢者輕千里以從游朅爲從事之初謀竊

利居官之寡務况雄藩寄委多畀碩儒而熒座宻依庶
聞卒業魯男子善學下惠敢自信其操修左丘明親見
仲尼政未忘于博約誰知天幸忽播春温綴甘泉之子
雲投馮翊于蕭傅千巖増益交騰載路之驩一介預榮
獲遂平生之願恭惟某官佐王畧妙華國文髙蚤魁三
蜀之英游直繼二蘇之偉望方紙貴洛陽之價已席形
宣室之思車府召來天錫範而初呈温洛石渠辭去風
引舟而倐逺神山屈依劉表于荆州欣訪羊公于峴首

稍登軺傳開湖南刺史之天連貢嚢封爲江左興王之
地果峻陞于三院皆親擢于九重豺狼當道安問狐狸
何止金吾之落膽鸞鳳之音必蹡鳥鵲更䝉天子之改
容未乘一馬之驄俄從屬車之豹五花妙制盡推大手
之工四禁清班誰並黒頭之貴謂立登于要路何勇退
于急流豈家住蓬萊未逺長安之日故仗辭閶闔聊快
若耶之風疏榮更直于西清布政甫臨于東粤出當一
靣諒無黔突之淹入爲三公竚聼告廷之命某睎光府

幄屈指家林往承約束之嚴喜有帡幪之託園林之窮
勝事想未遑前軰之宴游幕府而省文書冀頻沐先生
之誨論

　　赴任上帥府啟　　　　　　　周茂直

　　結綬登畿舊嘗瞻于簮槖題輿佐郡今復𨽻于旄麾永
懷上國之游彌切高山之仰恭惟某官羽儀碩望藩翰
閎才氣儲五緯之英華識冠九流之津渉聼履星辰之
上嘗坐總于銓衡運籌帷幄之中猶與承于宻㫖彈壓

治優于天府斡旋計預于地官久殫告后之猷徒領牧
民之寄金陵天塹鍾阜龍蟠守鳳鑰以居留握麟符而
卧䕶民嬉樂土闢千里之耕桑身作長城壓萬屯之貔
虎佇席絲綸之寵復歸喉舌之司某久濶風猷幸依條
教賜屏以彰有徳正賴隆庥持板而拜于庭願循故事長
贏在序庚伏云初蘄加䕶以鼎羞用仰毘于睿眷

　　赴任上憲使啟　　　　　　　　邵公濟

　　一官奔走久逺跡于英躔百里撫綏遂託身於徳庇欲

紓寸臆宜貢尺牋恭惟某官直諒多聞清虛寡欲在簿
書而擅述作之譽處州縣而懷經濟之心果膺特達之
知荐歴清華之選桑麻蔽日去思深結于南榮囹圄生
塵惠政藹聞于西道暫移鄉部即秉鈞衡某山澤癯儒
斗筲小噐偶攜毛義之檄獲宰鄭公之鄉鉛刀忽值
于盤根固難剸割駑馬親逢於良御尚冀騰驤瞻待非
遥歡愉倍積和氣浩蕩化日舒長願益保于天真庶永
綏于福履


　　赴任上憲使啟　　　　　　　鄭敦夫

　　脂車上道跂望門庭斂板後塵行視履舄趨承有日
喜畏兼懷恭惟某官冠世真儒際天逺識吐談偉確禀
節聳稜持簡抗章鯁亮夙聞于烏府登車攬轡平反多
見于丹書恤欽弼教之祥刑宣布好生之大徳必使無
訟不犯有司上推堯舜之深仁惟明克允坐享于張之
隂德俾熾而昌夫何直指之繡衣行即禁嚴之紫槖某
鯫生何幸鴻庇焉依嘗叨一日之知私切二天之喜依

芙蕖而泛緑水晚進何堪披雲霧而覩青天夤縁有素

　　赴任上憲使啟　　　　　　　高子美

　　佩符懷紱叨假守於部封斂板拜塵竦親承于條教即
功云始戴徳惟新稱謝帡幪敢稽竿牘竊以内守外禦
周所資者八百國之諸侯訟理政平漢與共者二千石
之良吏故凡聲教之暨畢勤宵旰之憂眷此象臺邈在
駱越雖俗淳而事簡亦土瘠之民貧宰郡之求徳賢爲
急自非集虞公之善曷能興賈父之歌如某者儒業甚

迂吏華不肆幾年場屋粗縛㣲官累載簿書久尸寸禄
惟志及衰親之養敢漫求擇地之安驟歴階升偶承人
乏莅官行法徒知市獄之先循式按程稍寛檢身之易
所學若此何幸如之茲蓋伏遇某官衛上以忠服人以
徳進竭匪躬之節居存濟世之心世信其言至輕千乘
之國時程厥效固賢百萬之師廸刑姑總于外臺熙載
即歸于中禁矧復忘勢以待士每期推恕以及人才也
養其不才故者無失爲故遂令非據亦獲所依某敢不

勉力撫循歸心知遇浥行露聼此時之訟揚扇風廣他
日之仁雖戴蘇刺史天非敢私也或爲李將軍地庸有
賴焉

　　赴任上漕使啟　　　　　　　周茂直

　　四户攝承浸逺長安之日二車叨竊獲依刺史之天矧
夙仰于聲猷今幸遵于條教未遂趨風之請敢伸詠德
之誠恭惟某官博學海涵鉅材山立人仰斗南之譽望
家傳江左之風流早歴亨途踐揚劇寄建外臺于一道

益髙䕶漕之功結纍印于兩司兼懋平反之績才刄坐
空于盤錯恩波徧被于荒蓁奉計嚴宸行上三年之最
陞華從槖佇膺一札之頒某濫佐偏州叨承大庇賜屏
以彰有徳尚繼前人持板而拜於庭願循故事長贏在
序庚伏云初願加列鼎之羞式副凝旒之眷其爲欣詠
曷究敷陳

　　赴任上漕使啟　　　　　　　龔實之

　　雁塔題名濫傳衣鉢熊轓假道曽拜旌麾人隅方慶于

勤拳解榻即垂于顧遇津津和氣發于眉宇之間亹亹
清風借以笑談之欵俯念棲棲之迹重興惻惻之嗟諭
之以遇合有時勉之以少安毋躁自領聞于斯語實感
激于中心富貴儻來不入清宵之夣寐名教可樂益遵
前軰之典型倘非饑腸之所驅寧復寒蹤之在此十方
常九潦難期卒嵗之豐一髪引千鈞孰脫垂淵之厄豈
意遭逢之幸廼在亷按之中仰惟大賢無所不容必以
孺子或爲可教敢因始至用寫寸誠恭惟某官器韻出

于塵氛眼力窺于道奥才推王佐雖伊吕無以加之文
掞天庭何崔蔡所能及也振翼早騰于霄漢垂光獨耀
于虹霓名雖藉藉而逺聞心每休休而有裕曵杖歌商頌
妙㫖自契于言端拄笏㸔西山爽氣盡歸于胸次風采
夙著于朝論姓名自結于主知欲持荷橐以列從班
先握蘭香而居省户惟此重湖之險每貽當宁之憂爰
借真賢亟分重任一麾出守棠隂之蔽芾未移六轡廵
行原隰之光華已逺勢足揺于喬嶽節尤厲于氷霜劉

晏高懷雖洞明于取予范滂雅志深有慨于澄清既然
善最之登聞宜有嘉猷之入告紫泥溫厚佇迎召杜之
來碧落從容行踐禁途之宻伏念某性惟語下才不及
中蚤縁閥閱之恩得繼箕裘之緒書馬粗知五尾頗明
謹畏之方食蟹莫辨二螯殊乏䟽通之識三登名于禮
部一冠選于銓曹駸駸兩紀之嵗華汨汨六年之吏役
初期凌厲鶯遷木以高飛豈謂邅廻魚縁竿而莫上折
腰自歎顧影誰憐偶塵泮水之除喜有英才之育捨六

經濟者寡矣當令飽仁義不願膏粱招諸生立而誨之或
可變瀟湘令爲洙泗雖誠心之有在非名德以疇依墜
履遺簮倘或憐于舊物殘膏賸馥深有望于恩私俯首
知歸攄詞莫盡

　　赴任上漕使啟　　　　　　　　楊公亮

　　皇華在道久聞范轡之澄清冗局備員將託蘇天之庇
覆夤縁有自榮幸居多輙緘骩骳之文仰叙依歸之愫
恭惟都運大中殿撰氣有所飬而剛大學無不通而高

明若麟鳳之儀儀師師出爲世瑞如雷霆之&KR2369;&KR2369;隠隠
振發英聲自結知于聖明即荐膺于委寄山陽假守人
尚愛于棠隂淮右乘軺錢果流于地上旋陞華于秘殿
爰易任于輶車矧江東水陸之衝實行闕股肱之地軍
需仰給于調䕶邦儲尤賴于轉輸惟心計大過于人故
課最無出其右一曰食而二曰貨已稱低昻千斯倉而萬
斯箱悉臻朽腐雖劉晏深明于取予而弱翁已結于眷
知諒膺宣室之思行慶甘泉之對某江湖寸梗泰華㣲

塵早以先君之賞延濫齒明時之仕版驅馳一尉荏苒
三年繼即丁于家艱遂屏居于山谷屬再參于銓部偶
叨職于使臺敢云參蓮幕之賔㳺所幸得君子之承事
雖才能之攸取知卵翼之可期揣已奚堪捫心増愧
居有司出納之吝誓當竭於忠勤惟大臣教載之仁顧
不遺于㣲賤秋陽在候暑氣方驕願精五鼎之調式副
九重之眷胸懐所藴筆舌難窮

　　赴任上漕使啟　　　　　　　孫逢年


　　岷峨之下有洙泗久欣慕于龍門牛斗之間借壁奎令
敬承于虎節不腆簿書之職無因名姓之通天借幸于
及𤓰地可階而進牘恭惟都運殿撰舍人德卓於世才
全以天父子繼三蘇公以文章而擅四海兒童誦令司
馬約史記而成一家紬金匱石室之藏補竹簡漆書之
缺和其聲以鳴國家之盛編之何愧于詩書飬其氣塞
于天地之間晏然不採于藜藿頗倦神明之直少紆原隰
之華風檣萬艘之輸若流行于枕席湖山千里之逺如

逺撫其室家足國之外無窮民學古之中有美政見大
儒一調之手姑小試于設施執有司斂散之權可擴充
于均節上既識尚書之履内方讀相如之文不日遄歸
承天作輔某有志殊淺無能可稱渉獵書林安知朝滿
夕除之慮牽聨仕版姑爲仰事俯育之謀方將沐霜露
于蒹葭其或蒸糞壤爲芝菌試吏之初百不習深祗畏
于簡書隨羣之後一無長願謹持于繩墨敢布躬先之問
亟修事上之儀由此而階冀顧盻于菲葑之采自今以

始發光華于枳棘之棲愛日御冬清霜履曉願恪嵗寒
之䕶以膺夜半之招

　　赴任與同官漕使啟　　　　　　缺名

　　游十閩之原隰嘗接後塵領二浙之將輸復聨高歩雖
自慙于非據亦私喜于得朋伏惟運使寺丞仙韻邃清
神標凝峙毫端扛百斛之鼎胸次容萬頃之陂自歸漕
于日畿屢進敭于天陛蘇臺宻邇比兼刺史之真符禁
苑邃深即第從臣之嘉頌某規模甚狹局韻尤拘抱愚

守迷與時既異投閒置散乃分所宜誤膺細字之十行
易典長安之三輔蓋資餘潤遂竊玷于光華更賴成規
庶稍逃于瘝曠

　　赴任與漕使啟　　　　　　　陳仲思

　　守拙杜門久卧桐孫之圃叨恩佐郡朅來荔子之鄉仰
由推挽之私更托帡幪之庇恭惟某官道窮閫域文富
波瀾持身凛剛毅之風接士見溫恭之色早冠天庭之
地獨深宸扆之知旋税駕于杏壇復參籌于槐府清聲

藹藹要路駸駸獨當艱棘之時出領轉輸之寄蓋六龍
駐蹕地益重于全閩而四牡觀風恩獨榮于故里俯憐
踈賤曲賜吹噓某敢不益勵操修恪勤職守匪說干時
之譽庶逃竊禄之譏

　　赴任上運判啟　　　　　　　張即仁

　　仰八使于外臺久勤引領効一官于下邑將遂庇身敢
忘黄綬之卑仰具繡衣之問恭惟某官粹資玉峙雅量
淵渟讀八索九丘之書富三王四代之學早蜚聲于朝

序亟簉足于華塗繁要踐更英猷踔發暫領木牛之運
佇歸金馬之班惟江左之奥區乃日畿之近服舳艫衘
尾月富于天都流亡益歸嵗増于民版諒亦假途于此豈
容坐席之温倚俟詔條入陪國論某風埃俗子繩甕寒
生偶玷官聨獲備尉職顧廵察警偷之任敢不䆒心冀
寛宏逮下之仁少容駐近瞻馳之劇名述奚殫

　　赴任上倉使啟　　　　　　　缺名

　　高名映世早思重趼之趨覊患隨人晚託後車之役一

行問道三沐彈冠撫志願以載欣仰威嚴而若厲恭惟
某官受才魁偉履道清醇稽古立言追兩京而無愧許
身經世羞五伯而不稱當神化之廓新與英流而彚進
啟嘉猷于素藴寤聖意于立談志大氣剛卓犖治安之
表任重道逺雍容進退之間疇茲瑞節之行式示逺人
之寵哀烏環望共占使者之星衣繡廵行咸滋御史之
雨明詔既頒于寛大餘功坐致于富強實敖廥于九年
胡爲罪嵗斡海山于三倍于以裕民佇歌還歸之詩入

侍清閒之燕某散材天拙孤學日愚雁騖駢肩久成俗
吏星霜滿鬢可謂陳人不勝剸劇之憂妄意擇安之計
孰爲推挽乃備馳驅條教清通無倥偬簿書之患賔僚
左右有優游道徳之聞坐惟流落之餘獲此㑹逢之異
息黥有漸何殊畏影之就隂攘臂㒺功徒愧畫墁之食
志掃門伊邇懷刺惕然

　　赴任上監司啟　　　　　　　　李西美

　　都畿近甸司𨽻要權蘭徳芬芳顧趨風之已久蓬心激

切快披霧以何多喜溢乎情望踰于分伏念某天姿蹇
淺世系單㣲璧水波深早失化龍之便蘭宫風暖謾嗟
垂翅而歸幾將築室以反耕亦欲枕流而潄石再念清時
之難偶未甘末路之無成誓已决于焚舟功俄收于㧞
幟濫叨一第於今四年暫綰青絲猥分綵棒政竊嗟于
匏繫廼報及于𤓰期遂使萍蹤迨依雲庇恭惟某官天
姿英特地胄高華武庫則矛㦸森然隐如敵國文房則
禮樂盡在世不乏人全至㓗以在躬慤純誠而與物九

重講聞于高誼四方咸仰于下風早膺天扆之知荐領
使華之寄輶軒雅望延閣華資揭察吏之六條頌宣風
於一道矧夙昔吳中之都㑹實今茲轂下之通津水陸
之交舟車所至姑試蕭何之饋餉式資管仲之魚塩國
計已充民用不匱冝士心之所屬亦物議之攸歸况復
尺五之天復值嵗千之運乃聖賢際遇之旦豈才徳淹
留之辰佇觀峻陞顯寘近侍某叨居縣掾䖍奉教條賀
庇䕶以云初借使令而敢後是用操持士檢佩服官箴

百不如人第守氷霜之節一行作吏願殫犬馬之勞

　　赴任上監司啟　　　　　　　方雲翼

　　恩叨屬吏名玷冗員揣分無能撫躬増愧竊以周家制
禄列下士于諸侯唐室建官置叅軍于督府任小而責
重位卑而事詳千乘兵民之浩繁一方簿書之期㑹凡
屬郡政悉分掾曹冝得名流來膺妙選如某者受材樗
散賦性冥頑粗習藝文稍嫺徳義斯未能信敢睎五府
之交書仕有爲貧思試一官而効智濫預省闈之優擢

更居名卿之下僚曽㣲三語之工亦在六司之列初安
吏局漸抗塵容無判事之能稱竊庇身之幸㑹此蓋伏
遇某官惠和育徳豈弟處躬厚性足以鎮浮宏才優于
剸劇風㫖颯屬城之觀聼條教綏庶俗于休寧寛裕存
心平均待物致茲愚陋獲託保全倦翼投林願借一枝
之䕃駑駘㕘乘勉思十駕之功某敢不磨鈍爲亷圖難
於易少逃官謗上答仁私










　　五百家播芳大全文粹巻四十二

