







　　欽定四庫全書

　　五百家播芳大全文粹卷七十九

　　宋　魏齊賢

　　葉　棻同輯

　　請疏

　　講經　酒牓　茶牓　湯牓　浴牓

　　請照堂夏講經疏　　　　　　陳了翁

　　禪者調御之心教是能仁之語覺王心口動寂總具于

全身海印凝流畢竟同歸於秘藏曹源一滴終無别水
之波佛隴九旬但指本輪之月言言皆藥法法無瘡要
知手藏之文不離面壁之處毫釐若契説黙皆如苟違
雙照之機詎明俱冺之相余設高坐以邀上人照公長
老善續祖燈嚴持教網住上均慧乆散圭峯之舊徒為
物入鄽嘗講彌迦之輪字金剛圓覺已侈傾聽之人資
福寶城同是精藍之地宜順可從之請勿違無作之縁

　　請明老説圓覺經疏　　　　　晁无咎


　　脩多羅教者如來本起因地正受住持大涅槃門妙莊
嚴路十二部經諸决定義十二菩薩所脩行因流出無
量一切吉祥真如超過恒沙十方文字譬喻若廣説説
者千刼不盡若無説説者一句不煩然而末世勤勞益
逺正法衆生眼目必有導師和尚德性純明道峰孤迅
具三次第為一總持固嘗振錫㳺方為證此事拈香説
悟已契古人於我此邦夙植善本願與慈閔普為宣揚
夫性覺圓通初無此觀彼觀因地漸次故有齊修單修

欲令見聞不生差别幸對人天之衆尚無金玉其音

　　請律師説圓覺疏　　　　　　史天秩

　　道在眼前誰能觀妙書形紙上可以悟疑不妨糟粕之
傳自有筌蹄之獲况遇琅函秘笈自金口妙音指如幻之
六塵破有為之四相五千餘卷攸歸一杪之微二十五
輪進以分門之異雖名頓教亦輸漸脩諸佛所言是人
願聽恭惟某人辨才無碍覺性有融志在最上乗心存
第一義乆游都㑹獨步教門須知説法度人不免歸鄉

酬業金風擁馬指山寺以言旋玉麈開題散天化而作
供勉從鄉議用報佛恩

　　請長老講經疏　　　　　　　張正己

　　上性圓明能照盡無法界有生之類與我同得去真即
塵於性遂逺譬之貧人懐無價寶日在其身不知自覺
求乞於市以得為喜迷是相者不知寶故人有寶若能
得寶其價無量終身搜山乆無所得力窮心怠疑山無
寶偶得千金和山售寶迷是相者不見寶故使人得寶

日生千金自信無疑世必無金可易其寶然世以得寶
自以為真韞匵而藏舉世不能移其所愛有真識者指
其所非識之寶市衆識皆笑此名見寶而實不見寶妄
見非信亦復如是乃知起信必導人以見性然性固疑
生自見分别我初無疑信亦何有疑信既滅性本如若
夫起信本為疑設而疑者自疑以信為有今吾鄉智師
以是因縁為衆起信師乎吾懼汝之不見性也

　　請慧通闍黎講法華經疏　　　葛謙白


　　一宿明心固須直截九旬談妙也要週遮宏演真文允
屬開士炬師闍黎禪律俱貫權實互融了三正三觀之
詮凈六根六塵之障傳衣佛隴夙承銀地之宗風乘拂
仙潭曽露金容之秘記佇臨鹿苑等與牛車不憂緇侣
之驚疑行見天花之亂墜

　　請覺老説金剛經疏　　　　　晁无咎

　　六百卷義總般若以題籖四大部中以金剛為教髓如
是住如是降伏法固已傳若以色若以音聲佛不可見

所以德山受具而精究曹谿採薪而聳聞蓋達心則四
句無餘故上根以一門超出和尚離我我所得𤣥𤣥機
故知筏喻本空然欲濟者盈於涯涘夢觀不實而卧鼾
者喧於牀帷况此小邦魔强法弱頼覩若士雲開日明
庶幾興行從此紹續昔達摩見梁武帝則不立文字而
天女告舎利佛以無離語言師今對經所説何法我不
取相亦無是經顧諸見聞同一解脱如病得汗如鳥出
籠


　　請律師講蘭盆經疏

　　人自無始至於今生所歴生刼過於河沙無生不始于
父母劬勞之恩每如四大海水而人生一世恍惚如電
有得百年以盡報養其於海水僅為涓涓何况世間事
違人心或襁褓而隔生死或老耄而勢南北或欲養而
時不待或待養而力不繼以一生難報之恩積無窮之
恨則人之所負其親蓋以多矣世之人以能備棺椁衣
衾舉親之遺形以就土為足矣而不念遺形之外魂魄

所游有不適其安者遂㤀所以導其安嗚呼其追報之
恩亦不廣矣且以目連親遇出世之佛以身証六通而
母不離於惡趣雖佛之慈惠有不能救設盂蘭法以假
衆威力然後解脫况以凢力欲為父母滅罪延福區區
一身能自致乎今夾江哀子楊某欲為過去所親倡集
鄉黨信法善士敬請通義某僧于中元衆僧自恣之日
講盆經一㑹以追荐其游魂凡有父母心者莫不皆喜
捨集㑹伏惟某僧覺大乘無邉方便推天性自根慈孝

為法衆振鍚一臨甚幸

　　請小參疏

　　超昇三昧演暢一音自是跳上祖師更欲推倒大佛低
心狥俗出手為人瓦竹相敲萬古無聞獅子吼風幡不
動一時驚破野狐禪大逞神通定須奇特諸人諦聼著
意隨緣

　　請致道道正住持酒牓　　　　程子山

　　王無功作五斗先生傳大誇物外之高蹤杜子美作八

仙飲酒歌盛説酒中之佳趣蓋絶塵離俗之士多飛觴
舉白之人憑美酧以養生藉醇醪而去病聞中山之酒
千日孰不流涎傳南都之醪十旬皆相慕義酒之德至
矣酒之用大矣投於江以破勾踐之軍噀為雨以救成
都之火其在導氣養形之類尤喜絶纓側弁而來為世
外之逍遥游唱上天之步虚曲事屬高道理絶當人恭
惟致道道正先生祿謝萬鍾味思九醖斟酌飽滿而於
性自得獻酬交錯而於禮無違一斗百篇喜謫仙之狂

筆三行百拜笑吾教之煩文頹玉山而屢接高標解金
貂而常逢貴客澁不鄙宜城之竹葉獨不嫌南國之榴
花蘇東坡昔日之私醪常供痛飲阮步兵公厨之緑醑
曽發&KR0755;顔欲坐而文學之罇不空求對而周覬之量難
敵今也火雲盛熾玉露將零聞袁紹河朔之游思陪邂
逅説山公高陽之㑹亦欲臨池寉馭未行金罍已到家
道之生涯澹泊沈湎而不至破家山觀之氣味清虚荒
耽而無憂敗度况坐有神仙之客門無糅雜之賔吐丙

吉之車中貴人不怒卧畢卓之甕下酒家無辭宜同濟
濟之人共適陶陶之性後㑹難再高風莫攀雲馭他年
集衆真于碧落霓旌異日講盛晏于蓬萊事未可知兹
不復道

　　請知觀酒牓

　　颷冷借馭初來物外之旌幢邃館開筵盛集壺中之簮
舄振𤣥風於樹下續墜緒於陽平宜偕噀雨之流共作
乗虹之飲恭惟住持先生乆諳正味獨挹真醇混醒醉

于兩㤀齊聖賢于一致巖逢石髓恥為王烈之和道遇
瓊漿懶事雲英之役芬馨既露光影難藏遂縻香火之
縁俯就宫壇之職幸仙人之居紫府須從事之到青州
無㤀伯雜之清惟慮小槽之竭星旗正耀天幕方開何
勞膾鳳脯麟自是餐芒飫水藉今日稽缸之㑹結他時
茅杵之遊振領提綱諒笑談而可畢操巵挈榼非倒戴
以何辭佇狥羣情同為至樂

　　請然老茶牓


　　歸宗奇怪没意頭將銚子踢翻龎老羼提甚巴鼻把托
兒拈起門庭雖峻風味不殊所以趙州勘辨諸方是贏
家先頼佛日麄瞞天衆縁忍俊不禁須知今日作家抺
盡古人公案然公長老槍旗屢試聲價素高古佛場中
摘靈苗異草無影樹下酌古澗寒泉揺撼破甌肻作夾
山伎倆森羅萬象咲他投子顢頇不知兩腋已生風只
道餘人無分喫洗盡殘羮餿飯還他正焙靈芽手提雪
竇留下破鐺㸃出慈覺當時法乳甘生齒頰香透頂門

妙哉一口吸西江信矣㡬箇知天曉雪山種底莫作尋
常一様看雲板響時拈出平生三昧手

　　請明老茶牓　　　　　　　　孫仲益

　　謂茶為苦以蜜説甜同在一塵孰知正味明公長老以
廣長舌説第一義以清凈眼證不二門應感而現法身
隨縁而作佛事衆狙進果百鳥衘花鳴兩耳之松風倒
一瓶之茗雪三竿紅日上正熟睡時兩腋清風生不妨
仙去


　　請九頂長老茶牓　　　　　　馮當可

　　草木有耳亦聼新雷之聲雨露無心助發先春之味
直信溪山有異便知香氣不同宜向法筵特伸妙供新
病禪師不尋枝葉便見本根驅根奪饑雖自最初下種
碎身粉骨却於末石酬恩最宜活火裏烹來不見死水
中浸却昔日徑山門下打破封題如今大像山前放行
消息只要未舉托時㑹取莫於擬開口處商量與衣冠
士庶結清凈縁為天龍鬼神滌塵勞想舌頭知味大千

界同苦同甘腋下生風一切人澈皮澈髓湯瓶舉處大
衆和南

　　請廣孝長老茶牓　　　　　　李彦和

　　未出氣胎槍棋已露纔經刼去牙蘖猶存發生于五藴
山頭擢秀乎妙峯頂上逺離塵中夢想驚回天下魔軍
若能信手拈來方知下口去處某師宿植德本固養靈
根廣私自己心田悉下菩提種子定水養成新氣味慈
風扇出舊根基舉起須彌碾來不破倒傾溟渤㸃盡還

餘飄然兩腋清風普現千江皓月甆甌拈起大地震捶
托子放時諸佛滅度可使枯腸無物不教病眼生花何
須居士屢擎一杯自足不是趙州解飲半滴難消若逢
無舌道人試辨味從何出

　　請普老茶牓　　　　　　　　劉忠逺

　　彭八拉劄擊動闗南鼓離羅來也唱起德山歌明明撥
開甘露門一一指出黄金樹仰山摘去香嚴㸃來龎公
舉起托子時歸宗打破銚兒處雖公直下是不用那邉

來試問叢林作何滋味普公一燈星火九仭活泉不消
老婆運神通説甚人子呈知解第一椀彌勒大像第二
椀普賢上人第三椀尊者諾詎羅只這一椀什麽人合
喫森羅萬象即不問轉身通氣作麽生鎮州蘿蔔大于
𤓰雲門胡餅甜似蜜三千卷文字料掉没交涉三十年
鹽醋畢竟説與道亘有一句子蓬庵今不惜眉毛特為
拈出菩薩子喫茶去

　　請鑒老茶牓　　　　　　　　鄭伯敦


　　凍解靈源光浮巾錫春歸晹谷暖襲簾帷寉駕生風眷
門迎之茶苦蟹缾翻乳獻郊勞之芹誠響像如臨哀號
増感已埽先人之敝館奉安聖者之睟容載仰慈悲俯
從戾止

　　請巖老茶牓　　　　　　　　馮當可

　　天施地生凡萬物與我一體星驅電埽為大衆拈出一
奇瓶如取竭西江碾子轢破南岳不少不剰半苦半甘
自非老作家應無下口處欲將一滴洗滌乾坤不待重

嘗已無佛祖照公禪師法幢肇建正令前提舉山河天
地以更新盡天龍鬼神而咸集真使㸃頭嚥唾何必竪
拂拈花有舌隨身各人一椀若色若香若味直下承當
是貪是嗔是癡立時清凈雖然如此總是相謾下咽即
休深惟保重

　　請珪禪師茶牓

　　卭山氣淺得地未高&KR0008;水寒多占春不蚤然拈著后草
根木葉便是醍醐而使錯時龍餅鳳團等為塵土請焚

舊譜為獻新芽某師小甲驚雷枯枝灑雨秀發自符於
天性清香難掩于人知百物重靈苗三昧中至味粉身
碎骨磨石底透病出來雪乳浮華滚湯中為君㸃過殷
勤一啜覺悟羣迷别有功勞他時叙述

　　請祥公茶牓　　　　　　　　邵公濟

　　如西山之靈草乆已馳名必東坡之鄉人方能知味特
持絶品逺餉勝流伏惟祥公上人雖傳洛浦之衣不挂
一縷未取香積之飯已飽萬人愴能人龍象之故家亂

不道狐狸之衆穴為老子而强起與善類而有因大掌
重現寶拳廣殿如按神足若遥記之垂契當門宇之再
興初亦無心孰云有力宿推先覺固已除于睡蛇大破
羣昏尚何分於夢蝶

　　請清老茶牓　　　　　　　　鄭伯敦

　　靈源破臈起寒氣於巾瓶佛嶺將春動晴光於幄帟兎
甌浮雪郊勞有儀寉駕生風空門無際既將迎而肅若
宜顧答之恍然䖍埽敝廬祗安聖像輜軿俯眷蓬蓽生

輝

　　請詮公茶榜　　　　　　　　巢時甫

　　泥牛耕空寶山布種窮盡大千界祗這靈芽試徧第一
泉無此至味舌根知處勝于乳酪醍醐玉塵飛時碾出
山河大地汲取八功德水瓶中已作蒼蠅聲戰退四天
下魔枕上詎成蝴蝶夢要知下口處須是實頭人惟詮
公禪師云何住心是名説法便使千齊日赴也要兩腋
生風大衆千齊日赴即莫問兩腋生風事還㑹麽㡬入

鷲峰雲自碧重游鹿苑日何長謝師訪臨已後為人不
得錯舉

　　請平老茶榜　　　　　　　　史唐叟

　　方靈芽未動時盡天地無尋處爭奈而今碾破不嫌與
衆分共須憑世外通人為辨箇中真味恭惟慶公禪師
根苗特異風味不凢逈超百草頭邉獨秀孤峯頂上明
招銚子直與踢翻則老籃兒已會抛下上窮諸佛下盡
羣生如今摠與一甌普同甘露從此不妨兩腋各起清

風

　　請陸老茶牓　　　　　　　　邵公濟

　　毁茶有陸居士不謂知言沽酒如逺法師也是破戒堂
頭和尚寢已不夢睡已無魔大曉羣昏獨為先覺以至
地産靈草過如天雨寶花徃荐法筵特敷妙供苦言有
味既堅一至之心明眼在旁好試三昧之手

　　請珏老茶牓　　　　　　　　邵公濟

　　閩越溪邉苗裔寖廣蔡䝉山下香味不同欲増重於法

筵宜得敷於妙供珏公長老已無心于夢蝶亦乆除于
睡蛇廣説中邉之酣深憫輪迴之苦更試曹溪一滴水
共盡盧仝七椀茶是襄陽居士摘來教趙州和尚喫去
一語雷音已罷四衆雲集交懽

　　請然老湯牓

　　瞿曇説蜜味中邉誠為至論政公將橘皮熟炙勿訝太
清雖然飲啜不多蓋是叢林盛禮然公長老住十大利
説五味禪甘露入心不落醫家窠臼醍醐灌頂能除病

者膏肓一瓶盛四大神洲何曽欠少一口吞三世諸佛
不見蹤由昧之者有舌無皮知之者㸃頭嚥唾若有唇
乾吻燥一切羣迷欲教瓦解氷消與渠半喝

　　請昭老湯牓　　　　　　　　鄭汝明

　　熟炙橘皮本色道人家風冷淡濃煎鸎粟言無童子三
昧精通何如細辛姜桂而和合衆香更以酥酪醍醐而攪
成一味稀稠得取中邉皆甘亦能殺人活人莫問有毒
無毒恭惟某人舌端具眼肘后有方從來冷暖自知直

是涓滴不漏解空岩畔以明無説無聞普濟堂前便好
應時應節幸從三請聊荐一杯澆胸中丘壑道腴壯物外
烟霞秀色現前法侣同賜寵臨

　　請金老湯牓

　　洞庭秋晚黄金橘飽夜來霜南國春濃綠樹梅肥江上
雨不惟熱炙猶可調羮都歸本分品題要在當人斟酌
名飛上國道冠諸方學者師模人天眼目叢林自知氣
味草木亦仰風聲横揮舌本瀾翻咲殺行家苦澁鑑湖

夢冷從教萬壑爭流螺渚興濃且看三山繞郭既勤三
請聊具一杯仰冀衆慈同垂老伴

　　請浴牓

　　雷鼔初鳴雲徒畢集卸下青州衫子露出赤肉真人㑹
得通身流汗時便是當人離垢日聖凢無礙懽喜結縁
凈一毛頭超八功德

　　勸縁疏

　　修造


　　興化寺請真公修造疏

　　有為雖幻是惟聖證之因興事其時信有異人之至真
公大師行成於律法得於心志如金石之堅施有龍天
之助勉從勤請後發願心

　　脩資聖寺大殿疏　　　　　　孫仲益

　　七十年中住世寶只是閒看千萬佛所種善根惟有一
施應觀法界一切世間凡此現前諸相具足之身皆是
夙植三生菩提之衆盍増崇於妙果用宏益於當來歌

利王割支體斷若虚空麥丘人賤金玉視諸涕唾顧積
太山一線之溜用合浮圖百尺之尖睹此勝縁故應喜
施

　　修平江報恩寺大殿疏

　　善有根封植則生福有田投種則穫恭惟三世佛亦號
兩足尊俾衆比丘開萬善之門為大長者集諸福之地
爰因廢刹重建道場檀施一開龍天咸㑹生生世世為
善知識共修無量之緣子子孫孫現宰官身更結未來

之果

　　修能仁寺釋迦殿疏　　　　　蔡持正

　　凈域祗園為衆生之福地梵宫紺殿設諸佛之晬容顧
此殊常誠為勝刹彌經歳月寖毁楹桓欲踵事以増修
遂因心而感發輙陳丹懇上白仁人願撝金玉之藏一
新寶刹當對香火之供永祝壽齡請諦妙緣幸垂芳字

　　修定香院疏　　　　　　　　汪彦章

　　童子聚沙為塔道師幸險作城雖非真實示世間尚謂

莊嚴成佛事矧兹古刹建自唐朝俯百家樵牧之區控
千里舳艫之㑹山明水秀勝迹宛然雨作泉傾舊基無
㡬仰頼天福長者垂憫百年道場一新鐘梵之音再振
江湖之上同修勝事各起信心庶慈悲喜捨之縁成廣
大無量之福

　　修香林院疏　　　　　　　　唐子西

　　昔者香林親得雲門三昧傳之北塔挺生雪竇一枝子
子孫孫在在處處正眼周于法界真身塟於寺中隻履

具存莫記星霜之變精廬寖敝率皆風雨之餘文演道
人愍此就荒勇于必葺欲使當來未學識前人魚鼓之
音豈惟過去祖師存後世箕裘之業冀集無邉之福上
資有永之年當頼十方共成此段

　　修成都中和六祖院疏　　　　黄魯直

　　鐘魚鼓板癡禪盡飽而六祖饑卧具床敷濁禪盡温而
六祖冷使道人如此失所則檀越何處用心敢為諸仁
畧開少分相逢展手不妨貧女一錢隨喜轉頭報在龍

華三㑹

　　修寶城院疏

　　布金之地聚寶為城示佛境於羣生祝堯齡之萬夀法
流不斷涌華構而長新財施無邉因悉檀而益富覩兹
善利誰不樂聞宜推寶髻之捨心永作丹丘之勝事

　　興造教院疏

　　修具足相惟有莊嚴滅貪癡罪惟有布施恭惟大檀越
皆兩足受報之身更發菩提心為三生種福之地供毗

郭城香積之鉢轉光明藏貝葉之文開大旃檀林建寶
蓮華坐娑婆世界内捨不貪不吝之財堅守庫藏中聚
無量無邉之福

　　修玊皇殿疏

　　鴻名肇正方瞻玉册之盛儀真象具存宜闡銀墉之寶
創願體朝廷之意共輸臣子之忠苟上格于帝心必俯
從于人欲凡我信士作此大縁

　　修造資福院疏


　　百年叢蓆棟宇荒蕪一旦山門經營修葺土木之貲甚
衆巾盂之積難充在昔布金創新者尚逢有力豈今合
國修舊者乃謂無人但試拈開面前必定感從心下隨
多隨少共結勝縁旋得旋收但充本用尅期興復指日
落成果三寶之居莊嚴有自則一鉢所施福報無疑

　　再建勝相院疏　　　　　　　邵公濟

　　大地山林初驚福火凈坊樓觀俄變刼灰蓋金仙開士
之所宜居豈祝融回祿乃敢輙取當有定數决非偶然

舊得中和之名獨壓大慈之勝碑板照於四裔畫筆妙
乎一時盡為瓦礫之區不辨鐘磬之地艱勤尚憐於月
祖勇發再見於雲孫弔華屋以興悲指大江而為誓再
思起廢當募有縁悵焦頭爛額以無功雖&KR0008;手蠒足而
不避况此仁祠之興廢實為㑹府之盛衰在善士自宜
動心雖大豪亦當出力行見朱甍之翬動重瞻碧瓦以
鱗差非特為當代之偉觀當共結他生之妙果

　　修吉祥院疏　　　　　　　　石敏若


　　雲甍藻井不思議之荘嚴齋吉粥魚阿僧秪之供養
頼衆生七寶布施作如來大事因縁惟吉祥禪坊乃永
和故刹七百歳號鼯怨寉翠竹凄凉十八年洗鉢鳴鐘
白雲去住惟大寶藏供無量僧雖日結此而免憂當嵗
計之而不足亦嘗負囊乞米散縷裒錢朝告寔而暮空
左欲文而右販故風楹雨壁未敞雄名使烟水雲山長
有餘恨退思長䇿乃得良籌到東成西作之儲餙南去
北來之衆使平日法輪得利為窣堵波庶他時佛宗驚

人如天竺國昔焉未暇今也其時自我快心招千人之
因地為君出力種諸佛之善根此諸勝緣當歡喜施

　　修萬菩薩院疏

　　童子聚沙已傳佛印祖師立雪僅得傳衣蓋修行之力
甚難而莊嚴之功為大惟梅山之凈界本蓮社之上㳺
日月既遷風雨不庇昔自聖迹之委地時見祥光之燭
天神物䕶持父老歎息事非偶爾時有待然除荆棘以
遷狐狸起屋壁而安龍象以萬菩薩之威力與大檀越

之信心將見落成可保經乆故托無遮之㑹用結未來
之因常共歸依永無間斷願起慈悲之念同為清凉之
㳺

　　建開利寺三門疏　　　　　　孫仲益

　　六親如是莫保百年見壯之身十力無邉當種三生未
來之福眷兹蘭若龍象所栖適踞通津戎馬荐至迨今
起廢允屬當仁百堵嗣興千金樂施善根堅固佛果圓
成了此一大因縁宜受無量福德


　　建普寺三門疏

　　布黄金為行道之塲踞青蓮作説法之座况諸菩薩現
身之地亦大檀那種福之田一刹方興重門未立盍資
具足布施共成一大因縁助發善根増崇勝果及今住
世莊嚴佛土稱梵世之宫必是當來圓滿報身現宰官
之相

　　修五百羅漢洞疏

　　瞬青蓮目付法藏以黙傳結白叠巾指心源而直授爰

有迦葉首蓓慶喜先聞夙昔大乗已超無學假修小果
欲接下根故十二大菩薩之所總持與五百阿羅漢之
所證入波不離水水即是波此皆為一因縁酥乳流出
雖復説三次第羊鹿亦無知性空則法空知我説為佛
説諸秘文之畧出衆聖號之具存肅恭僧儀烜赫靈跡
或經行四世界或晏坐一嵌巖受請天宫應供海殿擲
錫投去投盃渡來龍虎伏馴仙鬼陪𨽻少别萬里蹔伏
千年亦有混跡和光入㕓化俗㳺戯自在變化無常近

者淮泗塔中袖藏逺施天臺橋上茗結餘花不違本必
示常住世覿面不識有縁則逢永吉是用運廣大心募
清信侣建長簷及深廡閟異相與奇容平地起山凡境
成聖大千無有盡我願不可窮亦使見聞同生歡喜讚
佛一偈施佛一錢經有云獲福無量

　　修大聖寺鐘樓疏　　　　　　趙莊叔

　　自紺宇更新井邑氣象粗具足顧鐘簴弗作昏曉不謹
道俗以為慊里人段玠禱於佛前願以身任責鳩工範

金一鑄而就將作樓以居之父老同語懽喜鼓舞爭出
財力共成勝事玠三復來請乞言諭衆為書始末宜示
芳題

　　福昌院修水光塔疏

　　勢臨紺宇地接紫霄有大窣堵波是真菩提樹後熖續
前熖端餘水面之光輝此時勝彼時要煥雲頭之丹碧
肆動祗園之新喜用宏唐室之舊章棲不壞之身非偶
然者成無縫之塔豈小補哉凡同香火之縁何惜毫釐

之費

　　虎丘寺修御書閣疏　　　　　孫仲益

　　曽丘勝地龍象之衆高栖藏室寶儲奎壁之光下照長
廊千步高閣三成風雨震揺日星穿漏眷呉門之奥境
實淛水之長㳺欲伏衆縁共作佛事山川炳煥復見龜
圖出河洛之中楹桷窮崇共看龍華照人天之上

　　修金沙堂寺寢堂疏

　　鴻盤舊隱罨畫叢林昔髙僧振錫之初實長者布金之地

龍天擁衛可續千燈風雨振陵遂空四壁仰勤檀施共
諦崇因敢言問疾于毘耶丈室之中庶㡬容膝于彭澤
南窻之下

　　建開利寺水陸堂疏

　　衆生造惡惡業墮阿鼻獄菩薩示大悲愍開甘露門推
三車救火宅之焚渡一栰援苦海之溺爰因勝地重建
道埸恭惟大檀那曽受古佛記了知今世諸相具足富
貴之身端是前生百寶莊嚴佛土之報更修無上道以

結未來因

　　東禪院修僧堂疏　　　　　　陳德仁

　　東禪寶刹西廡荒榛經營十年幸棟梁之僅足寂莫四
衆尚風雨之未除必得人豪用員佛果發無窮之積其
與㡬何來有報之祥斯言不苟

　　修延恩院經藏疏　　　　　　陳了翁

　　造車而欲行要須合轍求兎而未得安敢㤀蹄解脫在
文字之中音聞乃真教之體金臺所冩薩崙推骨而願

求海藏雖深龍樹没頂而能入流通不斷結集如新舖
舒今散于千函眷攝宜歸于一藏總斯慧利普勸轉持
華構非一水而成妙輪依多輻而轉規模既定成辦可
期願因和合之緣廣作津梁之果

　　建太平寺戒壇疏　　　　　　孫仲益

　　薄拘羅尊者捨一訶梨勒得無病報身維摩詰居士分
二珠瓔珞為具足法施無多寡隨力助縁將軍指兩國
何其多貧女施一錢夫豈少睹兹妙果共結良縁


　　建開利寺經藏疏

　　欲除空幻當付八還永斷貪嗔莫如一捨自非龍華㑹
世世受當來之記曽于菩提種生生有夙植之根孰締
鴻因遂發無上但乗應捨之筏自分無盡之燈

　　修華嚴輪藏疏

　　一乗法輪三身普現十蓮華藏九㑹同音故諸佛開大
方廣門為衆生滅貪嗔癡罪四十九年如來説法五十
二位菩薩現前善利宏開妙音演暢盍資衆善普證大

縁由進簣以成山積盈科而至海不住心不退不轉無
量福無數無邉凡我華嚴界中共證燃燈佛所

　　修福昌院藏經疏　　　　　　侯彦周

　　葉書東傳花藏西峙恃法輪之常轉庶覺海之竝流棟
梁僅存編衮何在作大功徳要完八面之規模是上因
縁宜聚十方之玉帛凢歸我佛圓是道樞秘五十卷之
英華悟空有自來一百里之歸響獲福無邉倘念琅函
幸開金諾


















　　五百家播芳大全文粹卷七十九

