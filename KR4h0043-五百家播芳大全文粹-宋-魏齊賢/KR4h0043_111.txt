







　　欽定四庫全書

　　五百家播芳大全文粹巻一百四

　　宋　魏齊賢

　　葉　棻同輯

　　挽詞

　　叔父給事挽詞(十首)　　　　　黄魯直

　　元祐宗臣考十科公居八九未為多功名身後無瑕㸃
孝友生知不琢磨


　　平生治獄有隂功忠孝臨民父母同贑上樵夫談卓令
宣城老吏識于公

　　三晉山河數十州頻年水旱不能秋我公出把司農節
粟麥還于地上流

　　更生若訟石中書宰掾非人欲引裾兩帥㺯兵幾敗國
同時御史更誰如

　　曾發公家鉅萬錢溝中襁褓却生全三齊水後皆禾稼
不殺耕牛更可傳


　　軍容百萬轉風雷獨料王師不戰摧三箧飛書公對獄
元豐天子照姦囘

　　隴上千山漢節回埽除民蜮不為灾蜀茶總入諸蕃市
胡馬常從萬里來

　　廊廟從來不在邉黄扉青瑣慶登賢除書未試回天筆
何意佳城到馬前

　　榮禄常思澤九宗山摧梁壊併成空百年遺恨誰昭洗
他日諸郎有父風


　　晉地無戎卧賊曹民兵賜笏解弓刀六年講武儒冠在
不踏金門着戰袍

　　工部鄭公挽詞　　　　　　　王介甫

　　地蟠江漢久知靈通德門中見老成南去伏波推將略
北來光禄擅詩名宻章贈禭連三組畫翣喪車載一旌
陰徳故應多後福可能生子但升卿

　　給事同年馬公挽詞(二首)　　　王介甫

　　慶歴公偕起元豐我獨傷兩楹終昔夢五鼎繼前喪薫

歇曾攀桂甘留所憩棠素風知不墜能世有諸郎

　　又

　　藏室亡三箧得之公最多露晞當晚景川逝作前波惠
寄輿人誦悲傳挽者歌竹西㩦手處清淚邈山河

　　舍人崔公挽詞(二首)　　　　　黄泰之

　　昭代培英俊皇天獨不仁儒林埋鸑鷟翰苑失麒麟青
史空遺字黄麻半掩塵惟餘忠藎語公付義方人

　　又


　　昔㑹錢同舍欽聞玉潤姿公時尚縈服我亦去持麾再
起風斯下重來霧怯披方圖問竒字抆淚賦哀詞

　　侍郎李公挽詞(二首)

　　昭代論人物如公實罕儔行藏無一愧才業兩俱優矜
式新韋布封章動冕旒持荷簮筆地猶想舊風流

　　又

　　吏績今無匹邦人合去思築堤防水患振廪粒民饑歴
歴新安戒洋洋近古詩經綸曾未究空有典刑遺


　　尚書洪公挽詞(三首)

　　(闕)

　　人厄孤忠賴主知平生麟閣像深負禹門思(某往嵗嘗
拜公畫像於錢塘間道所送也)

　　又

　　碧落開何晚蒼生望每虚九原飛旐日諸老賜環初雨
露深黄壤風霜入素車向來端歴歴異代可無書

　　又


　　萬古勲名逺長江日夜流賈生聊屬國杜預本春秋天
上騎箕尾人間笑鸒鳩一經知好在衮衮㸔公侯

　　光禄董公挽詞(二首)　　　　　孫仲益

　　舊學江都相遺忠太史家絳帷今寂寞青簡尚光華漫
奏三千牘猶傳四十車諸生半齊魯東望涕横斜

　　又

　　帳殿旌旗巻轅門鼓角悲江邉五馬渡天上六龍飛感
憤冠衝髪追扳肘見衣興元戡難日零落寸心違


　　學士蔣公母挽詞(三首)　　　　汪彦章

　　舉酒頻華族髙堂有白頭生兒勝武子偕老得黔婁未
免平反笑俄驚孺慕憂他年如輟社牛女有悲秋

　　又

　　坐膝扶床處人㸔七十稀孤雛方反哺雙劍忽隨飛脂
澤新封(闕)

　　又

　　才大驚餘子名髙壓四夷鴈書希世事鵩賦暮年悲習

險從人在杯圏舊事非凄凉嘉樹側無復板輿歸

　　端明汪公挽詞(二首)　　　　　吕伯恭

　　異時憂世士嘆息恨才難每見公身健猶令我意寛彫
零竟何及回復豈無端此理終難解天風大隧寒

　　又

　　四海膺門峻親承二紀中論交從父祖受教自兒童山
岳千尋上江湖萬折東微言藏肺腑欲吐與誰同

　　魏國録挽詞(二首)


　　麻衣見天子拜疏不知休落落山林氣拳拳畎畝憂極
知千載遇政用一身酬繞舍閩溪水朝宗日夜流

　　又

　　群公祖疏傅多士送陽城短棹非前約長亭及此行深
留移白日共語只蒼生㑹續山陽賦鄰人笛未横

　　祭酒蕭公挽詞

　　摩揣誠斯薄雕鐫質自銷平生但真樸直上絶枝條氛
霧終澄霽丘山亦動揺朝陽舊時鳯聲入舞簫韶


　　郎中楊公挽詞(二首)

　　象魏三千法瀛洲十八人南宫占列宿少海近重輪閒
道清羸極猶能職業親榴皮餘屋壑零落獨無神

　　又

　　並舍游從舊同朝分義深時時墜書札得得到山林北
去先移棹南來後盍簮死生離合地搔首一悲吟

　　王詹事挽詞(二首)

　　諸老收聲盡佳城又到公蒼天那可問吾道竟成窮旌

巻莆田雨簫横霅浦風今年襟上淚三哭萬夫雄

　　又

　　太史交旃日元戎解甲秋先鳴驚衆寐孤憤壓群咻羽
翼新鴻鵠聲華舊斗牛斷橋無恙不落月照寒流

　　周尚書挽詞

　　奏篇曾用牘三千晚歳回翔日月邉眼㸔四朝諸老盡
身兼五福幾人全清臺課厯遺書在晝寢凝香舊政傳
竹馬館前寒月白當時轍迹故依然


　　許著作挽詞

　　清文麗藻百川增窘步追隨愧不能麟趾差肩臺岌岌
鴈飛聨翼塔層層蓴鱸歸興都門酒薤露悲歌大隧燈
獨向梁間誦遺句寒松衰菊繞崚嶒

　　運使郎中張公挽詞(三首)　　　孫仲益

　　忽作霜松折猶殘舊桂叢仙山芸閣冷郎署粉闈空節
蕩函金虎車旛掩畫熊凄凉追往事忍㸔一旌紅

　　又


　　門表尚魏昻尊名擅一坊珂鳴非故里星聚有新堂月
暗烏衣夜風髙鴈拆行吾生如寄耳端是橘中藏

　　又

　　學省周旋地三朝四紀中同聽對床雨共詠舞雩風少
日偕千佛殘年獨兩翁那知有存歿老淚落新宫

　　提刑直閣張公挽詞(二首)

　　荷挿酬身後騎箕返帝旁風纒卿月暈雲掩使星光炯
炯三珠在㝠㝠一鑑亡故交今白髪掩袂涕淋浪


　　又

　　撫事空心折懐新尚目存夀康駢五福德爵擅三尊蠧
落芸籖冷蛛懸畫㦸昏像圖猶彷彿漫記刻舟㾗

　　提刑郎中范公挽詞

　　星軺出帝躔光射斗牛邉納陛傾三接埋輪聳十連那
知憂鵩日已復夢雞年尚逐斑衣戲俄從白布纒倚閭
心欲碎投袂涕潺湲更有門前客愁吟滿淚牋(白布纒樹根旒
旐出晉顧愷之傳云)


　　通州太守錢公挽詞

　　舞鳳來天日憑熊並海門盡捐牛犢佩爭咏袴襦恩鴈
塔名猶在棠郊茇故存龍池飛霹靂空記刻舟痕

　　歴陽通守張文舉挽詞

　　六雄唐别駕一乘漢題輿自笑儒冠誤誰能刺繡如彤
䄡方首路畫翣已隨車恨望城南陌哀歌涙滿車

　　通守李同年挽詞

　　桂籍聨榮四十年萍漂南北兩茫然寒暄初接無淹晷

生死俄分有逝川黄紙尚傳批鳯詔青箱空掩絶韋編
諸郎頭角皆翁似試㸔煎膠為續弦

　　濠州李公挽詞(二首)

　　循吏功名兩漢中平生風義最雍容魚游濠上方云樂
鵩在承塵忽吉凶掛劔自知吾己許脱驂不為涕無從
百年窮達都歸盡淮水空圍墓上松

　　禮數最優徐孺子風流不减謝宣城那知此別成千古
未信斯言隔九京落日松楸陰隧道西風簫鼔送韶旌

善人報施今如此隴水長寒嗚咽聲

　　天台太守端明胡公挽詞(三首)　孫仲益

　　天上文昌省人中翰墨仙尚書心似水學士筆如椽視
草金蓮夜哦詩錦瑟年玉樓方斷手又著紫鸞鞭

　　又

　　遮門皓首啼行路涕爭揮不見斑衣好空隨畫翣歸蘭
芽方獨秀華萼尚交輝試㸔遼東鶴千年有令威

　　又


　　貧病見交情殷勤問死生倒衣迎五馬空巷㸔雙旌聚
泛杯中月分班地上荆悲吟追往事感咽氣崢嶸

　　平江太守侍郎王公挽詞(三首)

　　燕頷封侯相鷹揚國士風金貂七葉貴鼔角十州雄按
節星軺動埋輪虎穴空誰令一臂斷已失大槐宫

　　又

　　束吏重足立無家寄一錐道旁烏攫肉舍下犬生氂望
絶重臨日哀吟去後思吳兒奉嘗我歌此送迎詩


　　又

　　通徳門中見長安道上逢虚名慙薦鶚喜色㸔乘龍流
落湘江魄﨑嶇楚市舂相㸔親眼舊獨有後凋風

　　致政中奉胡公挽詞

　　釣石駸駸上緑苔起彈長鋏詠歸哉此翁矍鑠丹心在
老子婆娑兩鬂催一夜劍津龍化後千年遼海鶴歸來
怱怱鼔吹城南路往和松風萬壑哀

　　致政運使直閣朱公挽詞(三首)


　　握節來金馬飛芻上木牛能令天粟雨故作地錢流望
實傾三館賢勞閲百州寥寥千古恨零落掩山丘

　　又

　　蕭散烏藤杖風流白接䍦分茵前席滿載酒後車隨食
鼎羅千指歌鐘擁十眉凄凉今夜月空照習家池

　　又

　　老脱尚方舄門懸刺史車真成去竹馬直欲換金魚嵗
事千頭橘生涯萬巻書流芳知未艾蘭玉滿堦除


　　致政左司王公挽詞(三首)

　　東海懐疏傅西州憶謝公劍飛衝夜斗桂折卧秋風塵
暗芸堂冷香凝粉署空潺潺千斛淚忍㸔一旌紅

　　又

　　解組天門上揮金里舍旁漸欣雙髀滿仍見一瞳方舊
説山中相今為地下郎流芳知有在鸞鵠正髙翔

　　又

　　憶昨聨飛葢初筵㸃後塵那知炊未熟已與迹俱陳契

濶成千古悲吟待百身重臨更愁絶感塞鼻中辛

　　致政魯奉議挽詞(二首)　　　　汪彦章

　　澤國今耆老於今見典刑居鄉乘款叚生子得寜馨綵
服供春酌銀章慰暮齡誰知雲霧裏忽失少微星

　　又

　　詔綍從君賜經龕與佛同早霑三釡禄幾作百年翁閲
世松成葢傳家桂滿叢素車千緉送榮絶九原中

　　胡原仲挽詞(三首)　　　　　　朱元晦


　　夫子生名世窮居嵗幾年聖門雖力造美質自天全樂
道初辭幣憂時晚獻篇行藏今已矣心迹故超然

　　又

　　澹泊忘懐久渾淪玩意深簞瓢無改樂山水自知音冊
府遺編在丘原宰樹陰門人封馬鬛寒日共沾襟

　　又

　　先友多淪謝唯公尚典刑向來深繾綣猶足慰飄零喬
木摧霜榦長空沒曉星傷心遽如許孤露轉竛竮


　　李先生挽詞(三首)　　　　　　朱元晦

　　河洛傳心後毫釐復易差淫詞方眩俗夫子獨名家本
本初無二存存自不邪誰知經濟業零落舊烟霞

　　又

　　聞道無餘事窮居不計年簞瓢渾漫與風月自悠然洒
落濓溪句從容洛社篇平生行樂地今日但新阡

　　又

　　岐路方南北師門數仞高一言資善誘十載笑徒勞斬

板今來此懐經痛所遭有疑無與析渾淚首頻搔

　　羅宗約挽詞(二首)　　　　　朱元晦

　　江閣論心地重來感慨多故人今已矣此道竟如何但
使窮新得終當訂舊訛語言雖永隔吾欲問滄波

　　又

　　行義追前輩孤風凜一生子平昏嫁了元亮去留輕陪
萬無歸棹嚴楊有舊盟空令同社客生死痛交情

　　張大資夫人挽詞　　　　　孫仲益


　　早嵗乘龍見伯鸞賜衣霞爛出齊官自從東閣郎君貴
只作西池阿母㸔紫玉簫吹丹鳳去青萍劍合兩蛟蟠
素車白馬城南去愁見春風桂影團

　　永嘉郡夫人挽詞(二首)　　　　孫仲益

　　脂田開石窌綸閣演金葩綵服聨三組褕衣米六珈行
惟九節杕坐駕五雲車便作堂堂去瑶臺有故家

　　又

　　蔽芾斗城春平反迹未陳神馳一丹旐淚濕兩朱輪故

物悲萱草哀吟念棘薪空傳青簡上千載望光塵

　　魯國太夫人文氏挽詞(三首)　　孫仲益

　　席寵千齡盛疏榮一品尊魏公丞相婦潞國太師孫連
騎鳴珂里交柯擁㦸門平生種玉手盡室滿瑶琨

　　又

　　移孝繄慈母遺忠有世臣挺身安國步抗節犯戎塵錫
壤開東魯持樞拱北辰寜須待彤筆詔墨在絲綸

　　又


　　鼎鋉羞嘉饗溪毛薦徳馨來符虺蛇夢去躡鳯凰翎盛
事垂千載華年閲九齡凄凉便塵迹柏壟自青青

　　信安郡夫人挽詞(二首)　　　　孫仲益

　　蟬聨女公子湯沐郡夫人籍著金閨宻綸褒衮宇新千
葩朝閬苑雙劍化平津啷唧虫吟夜空梁落暗塵

　　又

　　夫擁侍臣槖兒乘刺史軺澗頻供采采風棘盛夭夭尚
舞萊斑戲空流楚挽招魌頭引丹旐千古閟山椒


　　建國劉夫人挽詞(二首)　　　　葛謙白

　　孌彼閨房秀魚軒移大家鳩巢奠蘋藻翟茀絢笄珈覺
海聊依筏言荃謝算沙平生功用在無疾問毘耶

　　又

　　四徳推賢範流芳在管彤植蘭門户秀嚼蠟世縁空荷
橐夫官重萱堂母道崇相孫仍相婦寂寞閟幽容

　　吳國夫人挽詞(二首)　　　　　汪彦章

　　優恩不與外庭同詔墨親頒出九重鍾鼎承家能兩大

詩書教子得三從葭莩宻接椒房慶脂澤頻増石窌封
千里歸來鳴鶴野湘江正繞墓前松

　　憶昨容衣味祔姑哀聲反哺白頭烏佳城欲見千年日
旅殯先求五父衢汲汲素冠䝉霧雨翩翩丹旐歴江湖
竟成窀穸干戈後以事哀榮女所無

　　舒御史太夫人挽詞　　　　　陳無己

　　回合江山秀佳城去域中珮環無曉日蘋藻自春風斷
髪人何在捐金事已空遂移男子孝更作直臣忠


　　靖安縣君挽詞　　　　　　　汪彦章

　　五世傳家徳有輝更嬪蕭史慕靈妃平生未足魚軒樂
故里空傷羽翣歸雌劍忽先收夜氣寸荄猶欲報春暉
自慙不就磨笄志尚在徒能淚滿衣

　　詹令人挽詞(二首)　　　　　　汪彦章

　　小隠嚴陵下當年得孟光里師為婦順子慶事親長洲
橘應還熟庭萱遂不芳他年冠葢㑹來㸔伏牛岡

　　又


　　有子皆通籍迎扶出萬山色難三釜外眉夀百年間帝
渥書泥紫兒嬉服綵斑空成潘岳賦無復板輿還

　　王令人蔡氏挽詞　　　　　　孫仲益

　　殿極中台應淮流奕世祥佳兒王武子名父蔡中郎傳
業青氊在談經絳帳張懸知黒頭貴已佇白眉長蘋老
那能采萱留秪自芳誰當授彤筆端為刻青琅

　　吳令人挽詞(二首)　　　　　　孫仲益

　　誰識東床卧相隨廡下舂懸知三復可不恨五憶從玉

冠螭頭立芝塗玳瑁封生兒荀淑似頭角盡羣龍

　　又

　　沄沄水東注冉冉日西頽側手留難住揮戈挽莫囘鏡
分天上月劍逸地中雷寂歴空牀夜悲蟲亦造哀樂夀縣君吕氏挽詞(二首)　　　黄魯直

　　歸裝衣楚楚家世印纍纍來作箕帚婦不㤀蘋藻詩居
然成萬古何翅謁三醫騎省還秋直霜侵鬂脚衰

　　又


　　剪髻賔筵盛齊眉婦禮閑謂宜偕白髪忽作去青山大
夢驚蝴蝶何時識珮環哀歌行欲絶丹旐兩斑斑

　　自作挽詞　　　　　　　　　秦少游

　　嬰釁徒荒域茹哀與世辭官來録我橐吏來驗我屍藤
束大皮棺藁塟路旁陂孤魂不敢歸惴惴滯猶滋家鄉
在萬里妻子天一涯弱孤未堪事歸國定何時昔忝柱
下史通籍黄金閨一朝竒禍發飄流至於斯脩塗繚山
海未免從闍維荼毒復荼毒彼蒼焉得知秋晚漲江急

鳥獸鳴聲悲殯宫坐蒼蘚紙錢掛枯枝濛濛寒雨零惨
憺隂風吹無人致薄奠誰與販黄緇更無挽歌者但有
挽歌詞

　　天淵師詩　　　　　　　　　王介甫

　　寄托荒山鬼與鄰一生黄巻不離身百年新盡隨縁去
莫學緇郎更誤人

　　哭慈濟大師詩

　　投老惟公最故人相尋長恨隔城闉百年俯仰隨薪盡

畫手空傳淨戒身







　　五百家播芳大全文粹巻一百四

