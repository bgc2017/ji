







　　欽定四庫全書

　　五百家播芳大全文粹巻四十九

　　宋　魏齊賢

　　葉　棻　同輯

　　通啟

　　通易尚書啟　　　　　　　　朱湛盧

　　候長沙之星慙叨分閫望尚書之斗喜在鳴珂已脂轄
以首塗亟擘牋而抒敬恭惟某官輪囷奥識絢爛髙文

紅錦賜袍登仙仗鸞坡之上紫荷持槖在屬車豹尾之
中頡頏飛霞簸㺯明月方欲作郊祀之歌以粉飾禮樂
抑且規帝王之制而裁成典墳忽觀滄海之浮雲盡付
黄粱于昨夢詩書之教鴂舌夭令變于娵姬吟詠之落
鳥蠻人競傳于欵乃騎鯨過去跨鶴俄還窃惟平生討
論述作之工實得前日寂寞寛閒之力崑崙碣石細箋
禹貢之山川鄉遂井田増釋周官之制度已驤騰于紙
價頗傳習于經生向使黄扉紫闥而益顯其身安得玉

佩瓊琚以大為不朽殆天心之有屬豈世俗之所能知
舒巻隨時寕乆篋中之團扇論思有詔即還坐上之青
氊某猥以庸才荐膺重寄繼常侍湖南之詠自顧非才
聽任公户下之規願安承教

　　通王侍郎啟　　　　　　　　王　邁

　　少而抱槧乆瞻魁宿于璇霄壯也彈冠行覩徳星于珂
里雖素于左右殊無介紹然見之方冊不昩平生敬飭
訥詞僣于嚴分恭惟某官任重而道之逺表粹而裏則

剛方在韋布之時已負搢紳之望碧雲章句號閬苑之
謫仙黄甲科名叶湘川之佳識剔蠧芸舘含香錦圍翠
節朱轓㡬沛黍苖之雨紫薇紅藥曽依香案之雲方為
禁從以小㽜乃壓神明而丐去十連為帥方蘇凋瘵之
氓五嶺皆炎變作清凉之境胡然為衆所忌正坐其名
太髙一壑未歸六丁莫挽髪為憂邉而半白心思報國
以常丹㓂公不入中書莫答氊毬之問裴相方游緑野
其如柱石之衰佇下綸音徑思國柄伏念某弱惟殖學

貧只賣文固嘗感慨于事功其奈闗心于塲屋天庭對
策妄陳憂國之孤忠末第書名何惜避人之三舍來傍
蓮池而漫仕已驚瓜戍之過期胡遲其來盖恐素官之
無譜或贊其决以有達尊之可師惟顧矜憐臭味之同
庶有終始帡幪之託俾遂親養得逭官箴揚儀之無材
力之可稱正深廪廪宓子賤待老成而後决尤切拳拳

　　通周太尉啟　　　　　　　　洪景伯

　　近長安之日記陪天上之㳺對江東之雲健想軍中之

樂無從抵掌祗有傾心恭惟某官氣禀西山聲揺赤壁
號萬人之敵名在伏波翰墨之場當八面之鋒勇過晏子
樽爼之畧中國噤吸之既固外夷心膽之既寒况以真
將軍堅壁之餘風而奉太夫人安輿之一笑忠孝兩盡
若是艱哉文武兼資特其細爾功既髙于敵愾當未稱
于酬勞撫中權于天塹之陽懐逺算于祁連之北雖講
止戈之武不忘擊楫之心江漢草木之知名坐底三邊
之靜山河帶礪之申誓亟膺兩鎮之勞某榆莢生涯菊

花歸夢月明鵲繞每思賡横槊之詩秋髙馬肥敢後寄
加餐之字

　　通待制辛帥啟　　　　　　　林豈塵

　　疇庸北固易鎮南昌棠舍隂濃頓改江山之舊松階望峻
載觀㦸纛之新先聲鼎來闔郡欲舞顧趨承于秉屬尤
感發于私𠂻葢謂自三光五岳之氣分嘆英豪其有㡬
更四聖百年之治足慨功業之良難早聆季子之來歸
衆喜夷吾之復見使表餌得行其策則規恢豈俟于今

方期父老之椎牛開闗持勞豈謂兒童之竹馬夾道俟
迎抑九重深軫于此方乃三錫重勤于老手恭惟某官
蓄雄剛之至徳負卓越之竒才九卿髙惟月之班四國
徧子蓄之績維是胸中之湖海飄然與造物者㳺發為
筆下之波瀾殆非食煙火人語脱畧軒裳之表逍遥岩
壑之姿然而當世望其有為吾君引以自近旋由次對
荐畀輔藩居中則可寢謀于淮南捍外則尚何憂于江
左雖咽喉之内地實襟帶于上流眷顧周行見大夫無

可使者儀圖宿望一敵國豈不隠然不妨玉節之重臨
佇聽金甌之有命某低徊一第遭蹇半生素亡踰人矧
未更事猥玷公朝之荐口重慚計幙之素餐㑹逢十乘
之啟行欣托二天之覆露豈若秦之視越瘠當不動心
倘如晉之用楚材或堪為役

　　通留經畧啟　　　　　　　　王弱翁

　　西洛耆英嘯傲三公之府南宗冷宦依棲數仞之墻先
上日以通名望下風而起敬竊以先逹之于後進世族

之于素門勢分固殊投合亦寡惟元城之在宋問業有
徒與了翁之居淮及門者衆而况三朝元老之適嗣一
代人物之宗師稍有知識皆知歸向恭惟某官文章奎
璧徳望華嵩忠孝通乎神明出處闗于世運故國謂有
喬木稱到于今後人猶愛廿棠何况其子肆春秋之鼎
盛歴中外以洊揚郎省陞華風采耀嗚珂之列邊庭出
使笑談獲全璧之歸持麾把節于湘中易地建䑓于江
右仁心撫字山林野史之屢書隂徳平反道路口碑之

交頌開十連之帥閫屹百粤之長城恵行而龍户驩呼
威肅而鯨波恬靜奈外地去天之逺而浮雲蔽日之明
一壑來歸六丁莫挽盖韓李家傳之清白素所服膺而
金張勢熖之薫蒸耻于炙手勁草當疾風而不改寒花
于晚節以尤香種樹山中白傅唱風流于九老植槐庭
下魏公傳事業于三郎傲睨軒裳追隨觴詠勝事園林
清時鐘鼔如許清閑上天將相孰為輕重平地神仙此
固衣冠之美慕其如冕旒之簡懐欲副岩瞻行膺枋用

伏念某癖惟視古様不入時對策廣庭徒有空臆盡言
之直校文列陛乃罹疾聲大呼之讒比求宗邸之冷官隨
得翹林之化筆未能適道敢為好事幸大州本父母之
邦而年家忝子弟之列誘掖之以藥其失推輓之以玉
于成既有耆徳以依歸庶免生徒之嘲訕熏和染教期
為王孫公子之範模舉滯拔淹全賴察父哲兄之提挈

　　通安撫衛大參啟　　　　　　　李漢老

　　書生漫仕抗塵縣掾之卑卜史涓辰𨽻役帥連之下藐

塵埃之簿領跂霄漢之符章斐然脩詞甚矣犯分恭惟
某官造道自得經徳不回退然得聖人之清進則任天
下之重外凌雲之未剪内偃月之方深去而違之十載
孤舟之横水時乎可矣一朝巨棟之擎天不負獨對衮
衣之詩盡洗兩造吾門之誚入參國論出庀官方卒以
道而屈伸初何心于止速在外則植旗旄羅弓矢公豈
此榮其功之銘鼎彛播絃歌士誠有望不謂聽麻于文
徳轉而分竹于武安長沙千里之平古稱清絶洞庭九

州之大新困繹騷茲勤二三執政之行殆非尋常謀帥
之比自天有命固已興宣室之思惟帝念功寧乆作南
邦之式暫撫湘纍之蘭芷即歸商鼎之鹽梅民無不獲
之天公有無窮之聞某起家素賤受質朱愚學不全人
空守嗜書之癖飢來驅我遂生竊禄之饞不虞小吏之
凌兢自託大鈞之坱比簉俊造而厠下列嘗累一陶褁
章服而揖上官惟當三沭

　　通浙西袁安撫啟　　　　　　李漢老


　　十年幕府負公事未了之癡千里王畿𨽻華使周爰之
度聊步邯鄲之故欲瞻京兆之真輒脩偶儷之詞薄叙
畸孤之迹伏念某學惟洛誦家本唐餘因應試而惰農
遂去民而就吏昨貪近禄浪賦逺㳺歴井捫參再造魚
鳬之國逾沔入渭兩經鳥䑕之邦偶爾淂歸置之勿論
茲操破釜來問大鈞辱令芻狗之陳更賛木牛之運舉
頭見日良忻咫尺之天滿腹飲河政不過斗升之水然
非有萬間之芘若為三匝之依伏遇某官噐博而周材

宏且毅無曲學以阿世言言博士之風不錮人以收功
挺挺司徒之烈徧儀膴仕具載休聲惟長安諸夏之原
視商邑四方之極宜得翁歸之公㓗仍兼廣漢之聰明
㺯印無以易堯持教使之吿舜京師浩穰已迎刅肯綮
之間侍教論思即聽屨凝嚴之上尚念某不堪位置何
足控持效韓愈謹奉大尹之書非為文也慕劉向獨序
馮翊之傳尚有志焉

　　通楊安撫啟　　　　　　　　危昭徳


　　疏榮中禁移鎮上流曉行湘水之春想難攀于舊轍日
賞峴山之景已近聴于来音拜履未遑馳箋徑達恭惟某
官千齡異禀四海芳名得于忠厚之傳加以淵源之學
政方流于花縣聲已達于楓宸屬多壘之為憂至奪情
而强起虎符竹使甫臨鎮于近邊寉唳風聲已飛傳于
逺塞遏師枕席之上折衝樽爼之間底定武功升文華
監忽逺長安之日去開衡山之雲平李悝之糴以偹凶
荒明皋陶之刑以肅奸宄紅旗破賊既飛捷于九天黄

麻似經知告庭之即日適以封疆之慮尚勤鈇鉞之臨
惟是襄州甲于京介最風寒之要處實天險之奥區屬
時傷創之甫寧如人尫羸之方起血脈正資于䕶養精
神未暇于飾脩此問甲兵既非晉人之犀利旋觀營壘
亦非諸葛之規模望公之來以日為嵗得李牧而為守
匈奴豈足憂哉有充國以屯邉羌人不敢動矣上既寛
于北顧公即慶于東歸鎮撫有餘經綸何限某適官期
之甫及服吏役以惟新白鹿陂頭猥賛碧油之寄青牛

闗外忽傳紫氣之臨遥瞻行李之光深切望梅之意有
河陽之幕以致温造雖愧非材勒淮泗之碑以頌晉公
已思濡筆

　　通李制置啟　　　　　　　　朱復之

　　分楚服以殿藩冒膺寵數控吳都而制閫近接聲光星
聫軫埜以在天水㑹江流而宗海志同氣合牋往神馳
恭惟某官伊尹佐王之才班馬傳家之學淮壖八議篇
篇玉鑑之秋帝學一書字字金莖之露曩㳺碧落宻侍

清光抉雲漢而分天章將上規于典禮呈琅玕而叫閶闔
請下採于芻言身歸岷峩名滿宇宙以彼外庸之績摠
此要衝之權昔天下曹劉走馬跳兵之地迺禁中頗牧
輕裘緩帶其間根本内强風寒外䕶若周公瑾之方畧
與陶士行之經營使人慨興千載之思惟公豈在二人
之下江山如舊斷為烏鵲之南飛苑落可依尚使犬羊
之北走將益恢于上策以共濟于中興某舊辱深知今
慙並命在珠側而我穢幸鄰照之見分其波及者君餘

愧上㳺之不逮

　　通葉憲使啟　　　　　　　　　　戴　翼

　　東壁清躔暫領繡衣之斧南昌小吏喜依玉節之麾誓
以身歸大造之陶鎔瀝此膽于細夫之竿牘犯嚴造次
俟命凌兢伏惟某官學老而文秀人今而道古貞心貫日炳炳六
泰階之昭符勁節凌霄岩岩九華峯之鍾秀所養者得
孔孟聖賢之定力故發而皆䕫卨逺大之奇勲自登龍
虎之上㳺遄屏驊騮之雋軌三異奏庸于花縣十行促

覲于楓庭綸院褒揚官無冗爵計司豊衍軍不乏需當
明天子不諱之時居大丈夫敢言之地嘉謀告后鳳鳴
于岡而梧桐以生正色立朝虎猛在山而藜藿不採望
峻回天之力華陞維月之聫方觀要路之横翱胡乃急
流之勇退葢天欲救細民于積年之涸轍故上特畀明
公以十道之祥刑除命甫馳列城交竦豪黠私相顧而
䘮魄閻閭得一笑以伸眉蘇孺文果不受故人之私范
孟博真有清天下之志雖江右總十一州之地願駐褰

惟恐朝廷不三五日之間别頒褒璽某蜉蝣小用芻狗
棄才家貧而笑饘粥之無田技拙而藉詩書以為業衆
徒庠序飽二十年學舍之虀塩負米朝脯奉八十嵗親
庭之菽水雖鶚板屢年之捷奈龍門萬丈之髙迨于癸
未之春始玷慈恩之列仕不擇禄急于為親第一尉如
綫之㣲而衆務棼絲之集矧兹劇邑之重尤非謭材所
堪倘無歸向于中寧免譴訶之及幸戴二天之在上庶
㡬一日之能安河漢占星漸喜近熒煌之坐樓䑓得月

願永依臨照之光

　　代通四川趙茶馬啟　　　　　李漢老

　　分巴跡之旗旌濫膺守土占益州之分野知有使星欣
竊庇之自今愧修辞之已晚恭惟某官風猷凝逺天韻
宏深博極羣書太乙之藜相照文燄萬丈長庚之夢不
虚藉未陳周召之詩書亦宜獻間平之禮樂恬為丞之
再轉甘出守之一麾刻銅虎之符洊揚美最䕶木牛之
餉益茂膚功謂宜運海以摶鵬又使摘山而市駿周原

之荼膴膴包以緗奩魯坰之馬駉駉爛如雲錦豈容黔
突行有紫泥某頑頓之資疎鹵於事將指以出濫持天
子之節旄無功而還不得月氐之要領敢意冒升于荷
槖且令假守于銅梁有如凌兢仰荷含度東西之瞻使
節倘未賦于旋歸前後之間清塵尚有餘于同味

　　通王泉使啟　　　　　　　　洪景伯

　　帥閫疇庸冶䑓陟寵行行且止而避御史威望素髙皇
皇者華而遣使臣利權増重八鸞蒞止百雉聳觀恭惟

某官氣直而剛學純且博垂大名于方册之上殆四十
年表清規于縉紳之間纔一二數入簉翔鴻之序進升
峩豸之班當瀾倒之衝而定力不移有壁立之風而危
言自信人方患積薪之勢公獨為曲突之謀發巨奸于
間不容穟之時制火變于危如累卵之勢盡奪羣邪之
氣復開衆正之途雍齒且侯魯連已去吾在汶上矣誰
謂留行君薄淮陽耶不妨臥治方寛北顧又趣東來闡
天地之藏于咲談運造化之功于掌握不勞笏畫自見

錢流雖心計之長正難其人然風采之著寕乆于此立
九府之圜法小施槖籥之功陳六符之泰階即試鈞陶
之手某自甘獨冷共咲太清乆矣獲從諸公之㳺今焉
幸際一世之望倘許執經而問難庶㡬就道以漸摩江
左之見夷吾何難富國汝南之有顔子正賴鑄人欽嚮
惟多鋪張罔究

　　通福建李提舉啟　　　　　　方　䝉

　　躡跡鵷鸞嘗望魁躔之色叨榮牡駱得親使節之華平

生素見許以襟期聫事又相闗于脈絡喜而不寐辭以
見情恭惟某官貫日忠精彌天聲價奪龍頭而鼓餘勇
早嘗空兾北之羣執牛耳而主齊盟今見推斗南之一
頃鄉鄰之有闘入帷幄以賛謀迄今五羊之境安全藉
六鰲之名重其出處進退之際乃理亂安危所闗遂上
蓬山胸著青䉫之劉向至躋粉省眼空皓首之馮唐幹
魁柄惟少遲之扈屬車豈不可者屬時皇上恵顧閩中
潤四方霖雨之恩普一道福星之照公舉刺而吏貪之

盡洗薄征歛而民力之頓蘇凜然如大行䑓讙焉號真
刺史然而時尚多故事有至難百年之局面轉危諸賢
之國手可想力不𢎞固無以勝此任用未盡亦何以責
其功世道如斯公等安在竚由膚使徑拜頭㕔永噐槐
位之芬芳大究菊坡之事業某去國三暑錮身一寒懶
再乞于鏡湖欲永尋于盤谷忽叨乘傳莫許循墻顧筋
力之支離且聰明之殫淺非得使者體何為馳原隰之
車政恐好事人欲勒回山林之駕幸是觀風之部最為

近水之䑓甘苦必均休戚必同有無相通緩急相應
與故人飲雖非㢘訪之所宜為君子僚惟願箴規之樂
告

　　通潭州馬通判啟

　　榮膺宸綍顯貳价藩千里展長沙之平古稱清絶別駕
居刺史之半今得仁賢先驅有嚴和氣已溢恭惟某官
材猷凝逺識度閎夷勲業終歸于伏波雲礽固在方畧
何如于封虜風烈隠然乆載休聲宜躋華貫尚屏星之

借重使湘水之安流清風明月之平分折瓊枝而繼佩
髙盖華軒之一丈齊玉軑而並馳邦國不空公侯必復
某失身副墨食志勾朱綴簿上而趨閣前繞枝已乆采
水中而搴木末託廕方新尚徼風雨之帡幪庻免塵埃
之箠楚

　　通王知縣啟　　　　　　　　方巨山

　　天各一方㡬費池塘之春夢地方百里適分鄰壁之夜
光矧同班飛太史之鳬敬凴積傳故人之鯉時其後矣

喜則跫然恭惟某官落霞孤鶩之英辭舞雪游龍之妙
墨斗以南斗以北猶為奎宿之躔江之東江之西两賛
使星之幙曩聞畫諾備極拊摩于以知寶婺之源賴有
此玉山之秀晝簾嘗寂夜户自恬大夫曰賢何乃奏瑤
琴於五桞之縣天子有詔爾其鏘瓊琚于萬笋之班某
一拜以還㡬年于此憶買犢荒山之底誰念吾民之最窮
想停驂野驛之寒曾拜君侯之大恵敢不三沐願聞一
言堯舜為吾君民毋憂掣肘魯衛之兄弟繄欲比

肩翹企金音庶㡬玉我

　　狀

　　謝董侍郎舉狀　　　　　　　李漢老

　　隨驃騎之幕濫備執鞭剡公車之章遽䝉推轂心感恩
而欲白靣抱愧而發紅伏念某生多艱從宦尤拙貴人
令其出門下既不善于走趨大夫羅而至幕中亦備勤
于收拾豈謂半年之内復為千里之行治法征謀紛紛
未定幕書檄筆録録無奇然白日實照其精誠則赤雲

可占于勝氣况值匈奴百年之運必復春秋九世之仇
颭犀扎而咤犛旌在此行矣封龍頟而獵麟脚窃有望
焉曽未輸横草之勞何遽辱采蘋之薦乏吳下阿䝉之
學顧曰淹該無江南子布之詞及云典麗禆益之功甚
寡奬予之實何多伏遇某官以社稷臣為詩書帥孤忠
可貫于日月至誠之足達于天淵一鶴一琴人皆望清
献之出萬牛萬甕賊必待崇文之勤佇觀十乘之行大
作三軍之氣繫單于之頸慰祖宗在天之靈犁匈奴之

庭為彊敵侵邊之戒于以峻旂常之績歸而策鼎鼐之
新凡在紅蓮綠水之間必入赤箭青芝之用某敢不
力磨其鈍圖稱所䝉挿羽銘山敢衒文章之小技冶金
伐石願歌竹帛之大功

　　謝聶侍郎薦舉狀　　　　　　戴　翼

　　二年岩邑分甘梅隠之凄凉一秩公車言重荷囊之論
薦榮甚初宫之破白恍如再第之取青方目警一鶚之
書復手捧雙螭之翰椿松為之動色桃李自此生輝捫

心知歸稽首以謝窃以向陽之木每易以為春鬱澗之
松最難於見日地勢之逺近既判人情之取舍亦然故
迹不在閣下之庭雖昌黎未免于疑信而言必近堂上
之聼斯鬷蔑獲預于提撕矧薦舉之選甚艱而職令之
員尤挾因循近日奔競成風下之人急于求故惟任私
情而不恤于公論上之人難以應故止及近地而無暇
于逺方乃欲破去拘攣之見而一付于公務求質實之
才而不遺乎逺此則寒峻中千百事也其在當路不一

二見之如某者崎嶇半生僥倖一第竊祿以迎侍親老
菽水常甘㓗已而佩服官箴檗氷自厲故處生數百里
外常凛然如臨大府之前雖守官一二年間欲自此以
行平生之志祗自謹于修飭初不求于聞知敢期王公
大臣于采訪之中獨取小官下吏于疎逺之地古道自
任今人所難細論華路之褒揚實倍他人之倫等舉詞
多两句而止今則二十字特書而最榮常例以照牒為
先兹焉合一道奏狀而俱發似此眷遇異乎尋常誓當

終身敬事斯語佩力學奮身之訓則他日當無負于所
舉誦能官得意之言則異時在無曠于厥官政欲助其
長則思匪懈于公勤事欲得其平則願益精于剖决恪
守四知之戒倍殫千慮之疑庶弗辜推轂之恩或可為
銜環之報兹伏遇某官清朝元老正學宗師東省西樞
參賛經綸之寄重出藩入從論思撫士之功全既出為
天子拯此方溝壑之民必須此人才為異日鈞陶之用
遂令庸𤨏亦預選掄某敢不勉奮孤蹤力堅晚節持一

念不貶之學為異時誓報之圖自顧何人既辱玷山公
之之啟當思許國謹毋荒陸氏之莊過此以還未知所指

　　謝陳提刑舉狀

　　經年夜雨誰憐泮芹之清一日春風忽破庾梅之白郵
筒飛墜奏牘光揺競看大使之文書乃覩小夫之姓氏不
爽釘金之記竟叨褒衮之榮品題十六字以甚嚴銘刻
千萬言而不足窃謂先朝立薦舉之法是乃累聖開功
名之途不謂昔日網羅英物之公轉為後來周旋人情

之具求而得也弗求則不得也倖途既開賢者與之不
賢者亦與之濫竽寧免栁下恵之阨卑官臧文仲不能
引絳老人之困泥塗晉趙武弗及知養成一世奔競之
流遂致四維操履之玷故臨難無竭節之守而居官多
曠位之愆在承平猶以為非况艱難烏乎曰可自非孤
風之卓立夫豈頹波之易回激揚之間趨向所决若某
者心固動而徳弗進年齒寖宿而意不揚雖聞先生長
者之言粗知古道然滯經生學士之業猶汨虚文頓懐

綉組之慙欲求耕獵之實偶投足于塵埃之地莫安心
于禮義之容衿佩競趍于城隅絲竹不聞于堂上鄉隣
之闘猶纓冠而往救門外之冦敢遽席以偷安當同舟
遇風之時出位不顧奮執戈衛社之勇非學而能義有
當然功非所計在泮水献馘幸依魯僖之賢息潢池㺯
兵盡在龔公之化曽非一介若有寸長寡其過而未能
無所學之可取胡得之于物論併舉以為已榮伏遇某
官崖畧甚髙戸庭無壅登車有天下之志允藉澄清推

轂追古人之風不由請謁元使君當路萬物吐氣烏大
夫秉鉞多士拔尤使致妄庸亦䝉收錄某敢不益加砥
礪無負陶鎔拜官公朝謝恩私門敬奉羊侯之所戒遇
非衆人待以國士當圖豫子之未能感激無窮敷宣曷
既

　　謝彭黄堂舉改官狀

　　鴉飛春雪方䝉褒衮之華鶚送秋章又預誥金之賜化
治斡旋之力重師門成就之功深百拜周章萬分榮感

窃以薦敭一路固欲拔乎人材得失兩岐亦有闗于造
化垂成㡬壊曽嗟薦福之碑已失復全或反相如之璧信
于中自有消長乘時之理而在上實司轉移闔闢之權
苟或得成大非偶爾某者蹣跚不武拙訥無文百不逮
人一惟安分欲動叔向之聽既乏蠟言要求子公之書
又無蟻援甘委此身于造物敢䝉榮望于窮途惟老天不
棄于孤寒故今日欣逄于特逹方自下車之始洊䝉推
轂之誠薦以序陞俾之出幽谷而遷喬木還之京剡甚

矣障百川而回狂瀾雖云終定者天然果孰為之地伏
遇某官斯文元氣前軰盛心品類曲成不使一物失所
羣才並舉惟恐片長或遺知某之愚無他腸念某之拙
無繆巧計之一紙重若千鈞定力底柱而不揺公論持
衡而平决兩全所欲衆嘆其公某敢不稽首恩門服膺
師訓行修何有期以經明民服未能勉之政理敬佩撫
摩之誨以為續效之圖益勵初心庶䝉鈞恵吹嘘借便
雙鳬欲近于雲程消息指期一雁佇傳于春信其為感

詠罔既編摩

　　逺迎　攀違　辭　先狀

　　迎蔡相裕陵還闕狀

　　伏審竣事西陵還轅北闕祗奉祠于虞幄行稅鞍于都
闉即遂瞻承良慰傾佇

　　迎文太師到闕狀

　　側聽徳音睠思國老謂夙欽于勲望故渴見于光儀詔使
斾以屬途慰邦民之延首炎暘貫序勉馳鞏洛之郊飛

盖臨風佇邇宣温之户某式處在位阻候行郵伏祈上
為廟朝益調寢餗

　　迎鄭資政狀

　　伏承飭行自蜀修覲還朝旋聞馹剡之來繼有宫祠之
請雖㷼安自便聊適于雅懐而傾矚攸同未厭于輿誦
念山川之𣺌逺丁暑雨之袢延跋涉良勤遵頥曷若輙
寓誠于竿牘庸伸敬于記曹其在詠恩併㽜前叙

　　迎文太師入覲狀


　　伏審肅颺台斾來覲帝庭寤寐粹容即奉清閒之㷼馳
驅大道罔辭次舍之勤屬春律之始和諒福襟之罙固
側聆車馭將届郊圻佇遂覲瞻預増欣抃

　　迎韓相入闕召以南郊陪位狀

　　伏承顯膺嚴召聿相大祠渴舊徳之儀型㽜精𠂻之寤
寐都人屬目共瞻車馬之輝光禋僚陪容佇接珩璜之
步武未階覲覿預切忻翹

　　迎李户書狀


　　伏審顯膺召節入覲嚴宸解全蜀之金龜臨西秦之周
道抗揺揺之斾將憇于近圻觀兩兩之符佇披于華采
緬惟福襟冲裕使騎勤煩爰冒秋炎尚㽜館傳即階迎
合預切瞻翹

　　迎韓相自洛西由闕判北京狀

　　伏審肅馳大斾肆近路朝都民係道以言瞻宸扆注懐
于來見矧惟幕屬之舊尤佇衮衣之還方冒沍寒尚勤
行色兾頥寢興期届禧祥


　　迎戸部陸侍郎狀

　　伏審解符邊閫貳秩省闈方祗命以造朝已抗旌而遵
道屬在暄妍之序諒多跋涉之勤將獲披承併紓傾係
其為忻懌未易究言

　　迎范户部狀

　　伏審顯膺召節入覲嚴宸解慶節之冰符臨西秦之驛
道隼旟抗路將覿于前騶星弁盍簮佇聆于燕語緬惟
陽春偃薄福履沖安方垂轡之尚勤兾興居之益䕶


　　迎張宣猷狀

　　逺驅台斾甫次國都朝論且依上心虚佇阻于官制莫
遂郊迎兾趍命之弗違副瞻風之已乆

　　迎永興李寳文狀

　　伏審光奉宸恩易綏帥閫旌牙就道將布政于河湟單
騎戒行方指途于崤渑矧屬聧風之乆可期晤語之歡
適此凛寒尚勤舘榖諒惟賢徳倍協和倪併俟披陳悉
敷翹仰


　　迎新守謝寳文狀

　　切承使斾已次府圻諒惟涉履之勤克協康寧之福即
趍候舘以望星躔併紓愊臆之誠用釋暌違之乆其為
欣仰莫或喻云

　　迎吕龍圖知太平州狀

　　伏審肅馳戎斾將届府城惟兹跋涉之勤爰冐炎敲之
末想惟妙養無爽太和即遂叅迎庶殫藴愊更祈保佑
益副翹誠


　　迎周漕使狀

　　伏承逺馳台斾俯及嵩郊屬時霰之粉零冐馹途之凝
沍切惟行李倍想艱勤某限官守之有常阻畿封之納
謁兾加調䕶副是係瞻畧布柔函迎通典記

　　迎吕秦州狀

　　伏承改帥西秦解符舊陜歴闗河之阻將及于雍郊均
牛酒之歡暫追于里社窃惟勤勞華轡偃冐風埃徳履
保和道襟集祉某佇諧迎晤兾釋瞻翹倍祝養頥下符

依仰

　　迎程叅謀狀

　　肅馳大斾將次近坰顧慕義之無從喜瞻風之有便恭
惟台官英才經世逺畧過人仰膺當宁之知出任臨邊
之寄折衝禦侮坐肅蠻方第賞策勲徑濟法從掇承休
于詔檢用叅决于籌帷行奉湛恩入居邇弼某承移書
之未果忽杜教之先臨悚佩兼深敷陳罔既

　　違文太師狀


　　伏審衮衣去國宫鑰均勞屬官制之所嬰展郊違而莫
遂瞻企旌斾某下情不勝依戀之至

　　違文太師致仕狀

　　近審勤叩冕旒上還印紱寵名烜赫崇冠于廟朝勲徳
嵯峨榮傳于海宇年雖致事忠弗忘君伏以某官功賛
萬㣲材兼衆甫乆告猷于丹扆早論道于黄扉百禄具
膍羣工式憲凝夀齡于衛武逾班品扵裴公庸副傾祈
更希調䕶


　　違兩府親王往相襄事狀

　　改營吉竁求䕶輤車往辭相魏之郊暫逺宣温之陛履
聲踵武阻接于晨朝車轄載脂適臨于眷序其于仰止
良用惘然兾保福襟下符民望

　　違何太傅啟

　　比奉優恩俯從誠請起衰蹤于既老萃寵數于將歸念
抱沉疴乆違英衮頃歡得謝葢䝉師長之憐今悵叨榮復
去散人之號尚賴至仁之寛庇暫令晚景以投閒徜徉

泉石之間想像風雲之㑹行雖問舍敢乆駐于江湖力
可造朝即再瞻于杖屨

　　違帥臣監司狀

　　廢斥三年獲省愆而託芘泝沿萬里將扶病以造朝遽
逺光儀實深依戀莫緣詣别益重感慙

　　違蔡相出守陳州狀

　　伏承顧解政㡬弗違陳請分虎符于近甸且鷁首于澄
河鳴履逮章阻接昨朝之步武頒春樂國佇聞來暮之

歌謡竦企飛旌莫遑摻袂益祈珍攝副此具瞻

　　違韓相赴任北京狀

　　伏審康侯晝接初逺于彤庭星駕宵征往臨于北部方
勤行邁阻侍誨言乆沐眷知第深悁悵韶春尚淺凛氣
猶多兾保寢興少符係仰

　　違張資政知鄭州狀

　　伏審懇辭㡬柄求請便藩露章堅至于再三優詔暫均
于勞逸乆陪步武驟濶風期曷勝慕用之誠徒有涓冲

之恨抗旌遵路方冐履于凝嚴因驛馳音幸相望于宻
邇兾加精䕶時襲餘芳顧惟禱詠之深難罄編摩之際

　　違吕觀文出知郡狀

　　伏承夙膺温檢易鎮殊藩寛黼座之西懐廣棠隂于昔
愛辨嚴伊夕戒較在途屬寒律之載凝勞使臣之兼騖
兾綏冲養庸副具瞻

　　違安宻樞之朱千𦵏事狀

　　伏審賜告中宸襄事親壟辦裝有日效駕就途屬氣序之

嚴凝惟次舍之勞勩顧綏冲履以副眷懐

　　違王端殿出知江寧狀

　　伏審進干上聽偹列至情繼夏露章懇祈解政出守思
里閭之樂相從憶昆弟之歡輟政中䑓暫藩南服甫違
去斾亟肅行艫莫獲晤言何勝慘結曩司言于鼇禁兹
議政于虎帷幸接襟期屢綿嵗月忽愴驪駒之别徒勤
鷁首之瞻屬履秋標兾頥道守

　　違蒲左丞出知汝州狀


　　伏審寄領郡藩戒行南道載瞻大斾徒切于嚮風言別
長亭弗諧于伸薦霜秋杪律晨袂薄寒倍祝珍調少符
係戀

　　違王守還朝狀

　　伏審肅將師律出靖勾吳大振凱旋復還魏闕瞻使旌
之雖邇預祖帳之無從悵仰之懐敷陳罔喻

　　違奉使狀

　　出震開祥方盛惟南之祝飲冰戒道寔勤自北之行諒

登覽于阻長匪暇遑于興寢願加調䕶以副瞻懷

　　違奉使狀

　　惟月之正實重于履端有皇者華方處于致聘顧隆冬
之殊凛宜夙駕以良勤兾加衛于興居用深符于嚮往

　　任滿辭太守啟

　　力職罔功曠官茲乆將盈最秩即治行舟比出次于河
漘迺曲煩于祖道為禮厚甚撫襟瞿然屬草茁以叙違
每悁依而不已歴春云晚涉道方賖兾謹保頥少符傾

嚮

　　回兩制辭狀

　　伏承已飭行轅將還治所沐台躔之損挹勤騎氣以迂
臨拘文阻謝于髙閒有感第銘于懦悃其為瞻詠未易
究言

　　回入國王侍郎辭狀

　　昨者嘗令境首預肅舘人忽使騎之行過墜書函而俯
及趍叅莫及報謝無階深抱愧悰遂罙殘嵗伏審張旃

逡事弭節歸朝邇象闕之虚&KR0146;違紫䝉之冰霰躬行僵
落勤勣良多神想忠嘉興居甚適候先驅于榖騎謹致
餼于乘車當况記曹恭陳禮牘第祈頥愛以副詠言

　　回謝生日夀香狀

　　某偶叨顯遇届茲誕辰念顧復于慘懐辱謙勤而示禮
永言恵好過沐輝光銘荷在中敷陳弗悉

　　到闗與侍從先狀

　　領藩䕶塞乆愧東垣之民賜詔解符亟趍北闕之覲兾

言逡于朝事將造覿于髙堂獲叙咸臧仰依休庇敢馳
緘牘敬逹記曹惟祈寛仁光恕崖畧

　　到闕與侍從先狀

　　東垣䕶塞冄易于嵗華北闕賜環行瞻于霄極佇接鷺
班之後綴因望鳬舄之前絇併導素誠少紓勤想敬馳
緘牘先逹記曹

　　太守入境與文太師先狀

　　此者誤交印紱爰整覊&KR0008;崎嶇初出于闗中繾綣已懐

于洛上望輝光而在邇馳悃愊以良勤忭懌惟深編摩
罔究















　　五百家播芳大全文粹巻四十九

