







　　欽定四庫全書

　　五百家播芳大全文粹巻十二

　　宋　魏齊賢

　　葉　棻同輯

　　賀啟

　　經帷(侍講)

　　賀喬侍講啟　　　　　　　　宋子京

　　伏審光被寵榮就膺掄選勸講親賢之第校讐兩正之

廷側聽休聲彌増忭悃某官琳瑯峙秀奎壁含輝餘緒
發於文章純粹光乎事業挺然出處之操不以先後為
懐七領使軺兩更銓部籍甚羣英之上超然百慮之中
宜奉都俞進居秘奥談經王府揮玉麈以雍容貼職道
山運牙籖而豈樂某方茲詠歎遽辱緘縢其在感藏罔
殫研味

　　賀劉侍講啟　　　　　　　　張正巳

　　伏審光奉渥恩擢陞要職讐乃道山之秘奥居然王府

之宗師益躋顯榮諒劇慶慰某官性資純茂學問淵通
早登賢俊之科久負經綸之志屢更重任尚仰長材方
專講道之功復即校文之樂徳言未老開經有㧞擢之
恭師古逢時㨿議得該詳之體某側聞嘉命良極欣悰
辱華翰之見貽積感懐之罙劇

　　賀朱侍講啟　　　　　　　　熊子復

　　伏審内典眞祠入陪經幄日多閒暇奉清净而㳺神之
庭時有發明超倫類而入聖之域宸扆虚心而延佇儒

紳動色以交趨竊以眞主今見猶龍葢聖者又多能也
碩儒在治若鳯必學焉然後臣之是故程夫子登於元
祐之間尹先生進於紹興之際初下賜環而超召皆開
講殿之詳延惟正心誠意者君所必先故尊徳樂道者
昔有如是天將大任道不虚行恭惟侍講宫使寶文性
藴髙明氣涵光大探先天之妙理藴開濟之宏圖親得
其傳非予覺而誰也若是所習豈爾能凂我哉方且倡
諸儒於六經行當舉明主於三代某猥聨鄉墨幸色笑

之常親徒慕門牆歎歩趨之難跂敢私贄小夫之牘益
深述輿人之情聲雖成文言莫盡意

　　大坡(大諫)

　　賀陳大諌啟　　　　　　　　唐子西

　　光奉制綸擢居諌苑朝廷尊重中外聳聞竊以致君澤
民聖賢之所易逢時遇主古今之所難當諫行言聽之
朝居面折廷諍之任得伸其志實繫乎天恭惟某官藴
藉深醇議論辨博養慷慨敢言之氣抱縱横適用之材

必將論列是非敷陳利害然恐供職未幾别有九遷之
榮遇事輙言安俟七年之乆某荷知有素稱慶無由欣
抃之私敷陳莫既

　　賀楊大諫啟　　　　　　　　程子山

　　簡自中宸擢居正諫君善養老天下之父歸之臣能格
非大人之事備矣朝廷嚴憚夷夏聳聞竊惟今日國家
之憂莫甚異時疆場之患茲固常情之所畏未若直言
之不聞葢無拂士者雖有國以常亡而有爭臣者雖無

道而不失倘造辟之辭竭於下則安邊之䇿在其中非
公之賢其誰與此某官名髙虎榜望峻龍門善刀而藏
不輕一割韞匵而待卒酬千金啟沃丹𠂻斷二十年不
决之議建立國本垂億萬世無疆之休父子之間而難言
賁育之勇不是過以兹補衮諒無括嚢君子之道焉可
誣國人曰賢然後用主聖臣直已契風雲之期言聽計
從佇觀膏澤之下某出麾遐徼適際追鋒投刺侯亭遽
䝉傾葢欣聞成命益仰髙風安太子之功固無慙於四

皓上揚雄之䟽尚奚俟於三年

　　賀王大諫啟　　　　　　　　　林豈塵

　　光膺宸綍進陟諫垣聖天子樂在於得賢士大夫喜聞
而増氣郵音逺播公論交騰恭惟某官徳博而聲宏道
方而事實傳周孔孟軻之學葢已探其精㣲負晁董公
孫之材將大見其施設惟丹扆廣忠嘉之路而清朝杜
非枉之門謂其出羣公之先擢之置七人之上柳公權
因筆以諫發於其心仲山甫補衮之功應之以手進有

益於上譽眷深締於皇情富貴本乎自期功業為之益
著某側聞成命欣倍常情大厦初成燕雀紛紛而來賀
東風自巧桃李脉脉以何言

　　賀馬大諫啟　　　　　　　　邵澤民

　　伏審光膺宸綍榮領諫垣簡㧞惟賢論議僉慶恭惟某
官惠和育徳端亮處躬學窮性命之原言合貭文之要
踐公朝之撫仕逢聖主之昌辰風聞益隆寵靈交至亟
聞白簡非法不言頻伏青蒲以莊見惮允矣直方之徳

卓然忠蹇之風道之方隆志必行於廊廟時乎有待功
遂紀於彛常某漕計攸拘賔墀正阻徒均歡於厦燕方
託庇於卿雲

　　賀陳大諫啟　　　　　　　　楊元老

　　伏審光膺制檢首陟諫垣有爭臣者七人方資表率舉
明主於三代益賴箴規冕旒處心簮紱增氣竊以重華
協帝必兼求稷契之忠衆美效君孰不推王魏之直方
聖治内修而縂攬宜忠言入告以彌縫孰長熈朝供奉

之班必得昭代豪傑之士恭惟大諫氣嚴而中裕體粹
而外冲奥學根聖人之經周才濟當世之務盡言無隱
正色不阿果踐禁聨愈隆宸簡葢魏徴之奏剴切而當
帝心況李勃之言優㳺而中時病豈但嘉於諷議將有
取於弼諧某濫處郎闈猥通朝籍喜承登侍從之列益
告逺猷竊幸陪賔客之趨敢承善頌

　　賀姚大諫啟　　　　　　　　熊子復

　　伏審特膺妙簡越踐要途疇稷契之忠言冠于諫省第

淵騫之徳行錫於儒科柄任實諧輿情允屬恭惟大諫
學該流畧而洞視萬古文類盤誥而勤成一家練本朝
之舊章審當世之大務徧臨三輔早頒京輦之條擢寘
六聨更貳儲闈之化將命既還於萬里陳謨益契於九
重兹簡清𠂻遂䟽曠渥葢蒼生待為霖雨姑令諫澤之
霑而學者仰如泰山庸錫辭休之擢髙歩即登於輔相
英聲益播於華戎某猥處冷漕阻陪下賔國家閒暇方
極論於政刑朝覲從容尚讜言於幽側


　　小坡(司諫　正言)

　　賀梁司諫啟　　　　　　　　王龜齡

　　光膺宸命榮貳諫垣當朝廷多事之時承風俗積弊之
後内有羣隂之壅蔽外仍强敵之侵陵可言不言而反
諱大言既已比立仗之馬今日何日而不監前日其可
忘覆轍之車幸遇正人適當言路固宜犯顔而首論大
事豈可削藁而徒為小忠天子以為是而諫官以為非
言有聞於前輩君子有所恃而小人有所畏正有賴於

明公庶幾無愧古者之七人斯可上繼堯朝之四諫某
受知有素賛喜彌深輙猶狂瞽之言少為忠讜之助

　　賀湯司諫啟　　　　　　　　洪景伯

　　輙自詞垣擢居諫省挺有祖烈獨髙一代之才簡在帝
心宜正七人之任眞賢晉用公論益興恭惟司諫妙學
際天英辭振古洗空萬古早自擢於殊科飛上九霄薦
親承於異渥記注得謹嚴之體賛書追深厚之風果奉
宸恩越當廷諍臧孫達弗忘諫而有後於魯已昭先世

之猷李百藥以時論而有光於唐即重本朝之勢某猥
叅漕畫逖聽除音莫陪賔客之趨曷勝寤寐之喜

　　賀吳正言啟

　　光膺宸綍更踐諫垣聞命之初望風而躍竊以蕙蘭擢
秀久幽而不改其芳鳯皇來翔一出則大驚於世而況
君子獨安而處衆人皆謂之賢揚於朝廷宜在髙位乃
生靈之盛福實上下之相歡嘗聞士必貴於有為志先
行其所學一失是非之辨終迷聲利之場言欲出而畏

憂氣益餒而阻喪發憤吐懣彼獨何人持禄飬交寖成
習俗惟大人之特立秉常德而不移於義也剛不可則
止衆人紛驚懐蓍龜先見之明末路淹回挺松栢後凋
之操屬明主之嗣服芘萬事之圖新敷求多聞丕式元
老方虚心於古訓俄仄席於讜言毅然容貌之堂堂是
謂王臣之蹇蹇風節可畏足以厭難于未形議論敢前
足以致君於無過此實徳名之選大為邦國之光施膏
澤於下民稍安輿論賛大鈞而播物行俟我公某猥以

微踪夙叨優眷限拘官守阻造台庭

　　賀沈正言啟

　　命錫詔除任司言責帝虚心而聽納人傾耳以聳聞某
官賦受鍾竒進修毓德極髙明而致廣大有憂天下之
心立亷耻而抗直言無愧古人之節結知宸扆庀職憲
䑓歴時㡬何馳譽籍甚序進七人之位得專四品之章
削藁奉公欣衆正以開路伏蒲獻可待一言以興邦某
猥守郡符兾懐寶謁聼朝陽之鳴鳯喜激懦𠂻附逺客

之䨇魚誠緘柔牘

　　察院

　　賀毛察院啟　　　　　　　　汪彦章

　　親奉詔除進居言責開衆正之路立太平之基結知方
深有識相慶朝廷以數聞直聲為盛治之世君子以得
行己志為光亨之時然下或依違而不能充上所求上
或忌諱而不能窮下所學嵗月怱焉已至功烈如此其
卑求一舉而兩全曠百年而㡬見若處盡言之朝而叅

風憲之任當正色之地而得人材之英惟時所推非公
誰可恭以某官性合天道才周世資經術自為名家文
章不隨人後傑立千百輩上一時爭慕於風流漂泊十
五年間萬口皆為之歎息起自江湖之逺歸從鵷鷺之
㳺廣庭纔望於清光即日立登於要路付柱後惠文之
事觀胸中雲夢之竒葢嘗聞議論之峥嶸知能救風俗
之頺靡當令藜藿之不採無致玉石之俱焚張膽明目
於數歩之間收功立名於萬世之後雖行藏豈不在我

恐彈擊非以處公即被褒嘉别躋禁近某離羣甫爾承
問欣然知公道之得人雖懦夫而爭氣春律晼晚䑓綱
靖深願為清望以自持當有神明之隂相

　　賀齊察院啟　　　　　　　　熊子復

　　伏審召自計臺復居憲府惠文彈治豈惟舊物之還侍
從論思佇竣中司之擢有識交頌不謀同辭竊以邦憲
總於一䑓官儀峻於三院動無掣肘凛乎三岳之或揺
進不違顔朗然雲霧之焉隔上聖方躬摠攬眞賢付與

糾䋲恭惟察院緼藉醇深規模閎博妙學淹貫通八索
九丘之書雄文渾成全三光五嶽之氣回翔久矣恬養
浩然早進察於三䑓髙懐永退果益隆於睿眷温詔趣
歸既䑓閣之有光亦朝廷之増重督簡書於肅政姑舉
彛章侍冕旒於未央即陪密命某猥分漕指逖聽除音
莫同賔客之趨曷勝寤寐之喜

　　賀杜察院啟　　　　　　　　翟公巽

　　伏審輟從册府權領憲䑓當乾坤清夷之時居山岳動

揺之地有識交頌不謀同辭自漢推三獨之雄至唐増
六察之峻風凜䑓閣霜凝簡書乃近輔之所儲豈衆僚
之可擬恭惟察院聲華藉甚氣節凜然頃由蜀道而來
遂出漢庭之右鑑明而塵垢不生鄙吝皆銷鼎鑄而魑
魅莫逢奸邪自屏果繇老氏藏室之秘進列天家御史
之䧺某辱領使軺阻趨賔廡身自比稷契祖風已繼於
少陵君庶幾成康世業願追於如晦

　　賀陳察院啟　　　　　　　　趙徳莊


　　伏審顯膺親擢越躍要途宸眷益隆尚需於綿歴䑓儀
方振更藉於推彈雖從槖之小稽亦朝紳之共慶竊以
負全才者正湏歴試將大任者不必驟遷且南宫箋翰
之曹昔例陞於四禁而四府閲詳之職近多進於六聨
豈其魁傑於等倫顧未飛騰於華邃葢九重搃攬方沙
汰於江湖謂三院峻雄可動揺於山岳正資彈劾少屈
回翔恭惟察院藴藉醇深規模閎逺榜中龍虎英名早
冠於諸儒簡上風霜威望肅䋲於羣辟是使朝廷之增

重豈惟蘭閣之有光金鑄鼎而察神姦力持正論雨作
霖而蘓嵗旱行賛大謀某夙侍光符欣傳華渥地靈人
傑已肩慶厯之名賢墨妙筆精孰繼徂徕之嘉頌

　　賀周察院啟　　　　　　　　陳仲思

　　入覲天光擢居風憲翳正人之獲用知公道之攸闗除
目肆攽朝僉允協恭惟某官興邦巨哲髙世名流期期
抗直之風諤諤敢言之氣衣繡持斧素髙擊斷之才攬
轡登車惟有澄清之志懋攄賢業已著能名割十九牛

而刃若發硎擊三千里而風斯在下寓江湖之逺深懐
魏闕之心闡鬼神之疑遂膺宣室之召載疇時望允賴
辰猷親逢不諱之期屹若正色而立明目張膽何狐狸
之足抨聚精㑹神要藜藿之不採豈惟動山岳之重葢
將施竹帛之光庸見設施進聨宥密某受知惟舊聞命
云初廣厦萬間喜芘身之有所尺書千里恨趨慶之無
階嵗寧崢嶸䑓綱暇豫願益加於調嗇庸上副於眷知

　　中司


　　賀余中丞啟　　　　　　　　陳仲思

　　顯膺天詔進長霜䑓恩禮並隆知神明之眷遇紀綱大
振見賢哲之施為渙汗初頒師言僉穆恭惟中丞誠信
行己正直秉心發學古之大猷展濟時之逺業蓍龜先
見松栢後凋以昔嵗回翔久蔚士林之望故頻年騫翥
益為賢路之先自簡注於清𠂻宜踐揚於華貫典司風
憲分判忠邪冠劔在庭常聳瞻於正色冕旒當宁每嘉
納于直言兹由横榻之雄就拜專席之貴正茲蹇諤協

賛盛明中外聞風至舉觴而交慶邇遐慕義願執箒以
相依既徧更耳目之司將進陟股肱之任某夙親庇誨
特荷記憐逺聞除目之騰實倍常情之喜棲身燕厦念
方託於帡幪引領龍門兾即歸於鑪冶

　　賀余中丞啟　　　　　　　　　王瞻叔

　　伏審䟽恩九陛總憲一䑓正色以糾官邪方資重望同
心而維國是更藉逺猷宸眷甚隆師虞允穆恭惟中丞
藴閎深之度挺諒直之姿文有老成之波瀾政多儒雅

之縁飾冠雋躔而特異被睿簡以彌優掌邸奏於四方
倐奉席前之問舉䑓儀於三院歴升柱從之司亟承渥
於楓廷肆執綱於栢寺生白簡之風彈擊無畏重烏臺之選
威望自持束縛有才按治皆服屬南北兩朝之交好頋
東西二府之乆虚持獻無易存誠已擅當官之譽在時
有臣若扈佇恭佐帝之勲某幸託餘光欣聆異數傳標
循吏雖慚龔遂之能頌美賢臣尚繼王褒之作

　　賀朱中丞啟　　　　　　　　　陳君舉


　　命播楓宸位尊柄府幾年弄印上曰無以易堯一角峩
冠仕者皆嚴憚黯幅員相語紀綱畢張某官天壌飛英
山川稽瑞適堯舜之正道首顔閔之髙科茹古涵今後
學者有所統弸中彪外諸大夫皆曰賢若時題品之公
自奮功名之㑹振爭臣七人之職踐御史三院之班志
在擊邪如鷹鸇之逐鳥雀事先去甚當豺狼不問狐狸
奉簡以聞埀紳皆振積此立朝之望隐然執法之除虚
位揖第一人具瞻獨坐籠街過三百步孰敢並行少倚

風霜實階霖雨某獲觀除目偶伉塵容因筆墨以貢辭
情均照厦相簮裾之賛喜望隔龍門

　　賀王中丞啟　　　　　　　　洪景伯

　　伏審誕揚制綍陞總憲綱上方悼於天倫覽萬機而未
置中亟疇於人望眷三獨以先除播告邇遐聳動觀聽
竊以虎豹在山而莫採於藜藿立朝允賴於孤忠豺
狼當道而焉問於狐狸報國宜攻於巨蠧故正士端人
之至剛而無憚雖賢臣宿將有咎而不容共髙舉世之

能宜副久虚之任恭惟中丞氣嚴而中裕體邃而外沖
初對楓宸若景星鳯皇始見也逮陞栢府如嚴霜烈日
可畏哉非堯舜而不陳以稷契而自比果由横榻進踐
中司方殊鄰莫測於深情而當宁正圖於逺畧昔逰東
國嘗陳選將相之方今長南䑓當先論制邊疆之要某
猥嬰塵鞅阻拜崇墉金鑄鼎而察神姦已破朋邪之膽
雨作霖而蘇嵗旱即寛黎庶之心

　　賀汪中丞啟　　　　　　　　王宣子


　　伏審擢由上意進領中司主聖臣賢慶風雲之胥㑹乾
清坤肅仰霜隼以横秋華夏聳觀廟堂増重恭惟某官
髙明傑出剛毅自持義急濟時魯仲連乃天下士而非
國士忠期衛上漢絳侯實社稷臣而非功臣玉立不移
金聲益震方聖天子虚佇之久正大丈夫彈擊之秋倘
顔跖是非之不分雖堯舜聪明而莫治所以如鷹鸇之
逐鳥雀曷常舍豺狼而問狐狸白簡飛霜正止落金吾
之膽丹心照日又復寢淮南之謀九重深鍳其孤忠一

旦驟陞於獨坐屬廷臣之抗義慮邊備之未籌爰出豸
冠宣威虎帳以身許國不擇地而安之惟帝念功無出
公之右者大厦政須於梁棟巨川實賴於舟航赤舄興
歌誰謂周公之久外清風入頌式觀山甫之遄歸某叨
出師門欣聞書賛跡既縻於庠序心竊仰於旌麾黄麻
之似六經行觀召拜洪鈞之轉一氣願入陶鎔濁火徂
流凉颷届爽顗精調於鼎食用大副於巖瞻

　　賀余中丞啟　　　　　　　　張舜民


　　光膺帝制榮總憲綱除命四馳師言叅允恭惟某官才
周治體識造幾先直氣干霄懿文經國圖書三閣長冊
府之俊髦争臣七人冠諫垣之風采民瞻尚鬱宸眷益
隆若諧執法之求無易秉彛之操霜凝白簡氷照紫宸
糾繆䋲愆優處紀綱之地經邦論道竚躋丞弼之司某
方領藩條莫偕賔次永瞻旌棨難盡話言

　　賀侯中丞啟　　　　　　　　趙徳莊

　　顯膺帝制肅振朝綱輟從大諫之聨付以執法之任

德賢居要惟衆同歡恭惟某官受才髙明履行純固道
無少貶有孟氏之責難言欲必行若晏嬰之獻可㑹逢
熈旦服在近途當雷霆之至威補日月之無過名聲藉
甚風烈挺然果繇衆正之開更賴一䑓之理上以衡持
於國是下焉䋲紏於官邪説行如流毋廢沃心之益義
形於色潜消落膽之姦方隆九鼎之安佇席三槐之拜
某逺銜明命久䕃餘波雕鶚横秋但聳藩籬之望山林
伏猛庶全藜藿之生永言欣愉實倍倫等


　　賀辛中丞啟　　　　　　　　　劉共父

　　伏審顯膺詔綍晉統憲䑓惟明主可以盡言既賴納忠
之益而仁人宜在髙位果膺不次之除凡有識知孰不
欣頌某官氣和而毅才大以周邁往絶俗之姿盛世咸
知夫仰徳獨立不懼之勇懦夫猶激於聞風秉一節以弗
渝甘三已而無愠宜知簡於宸扆亟入冠於忠文摶擊
何心聳逢秋之鵰鶚姦邪裭魄無當道之豺狼草木亦
知其名藜藿為之不採峻躋執法允惬僉言得李勉而

朝廷為尊益上當於帝意舉臯陶而不仁者逺即叅穆
於政途某臃腫無堪竛竮寡與頃備員於淮右獲仰託
於使華誤逢三語之知已卜終身之遇逖聞成命彌激
愚𠂻鳯皇之鳴朝陽宜羣心之胥慶燕雀之賀大厦幸
末路之有歸

　　南牀

　　賀余侍御啟　　　　　　　　石守道

　　䟽恩北闕峻陟南牀國有正人益洗心而粹擢民欣素

望咸近頸以觀瞻伏惟歡慶竊以耳目之官紀綱是任
豸冠振職烈若風霜之嚴烏䑓馳聲迅如鷹隼之擊矧
兹要職素號䑓端豈惟使人避公雅之驄又且彈奏落
祐甫之膽肆求荷任見屬賢明恭惟某官浩氣沖剛懿
文外蔚學通古始讀三墳五典之遺書識究淵源擅萬
户千門之博物踐揚滋久譽處彌休上心嘗器其能士
論孰出其右擢司言路獨秉憲綱正色立朝堂堂不撓
嘉猷告后炳炳如丹繄直聲之數聞宜經綸之薦及青

嚢増重黄閣非賖僉論攸歸斯言可必某夙䝉厚顧逖
企英標益深賀燕之誠俄動趯螽之態風颷寢爽崇仭
正遥願精保於沖和用仰符於眷倚永言頌詠拙俞端
倪

　　賀單侍御啟　　　　　　　　石守道

　　伏審光膺宸綍進縂䑓綱達公論於九重屢聞䋲肅亞
官儀於三獨益見寵褒除目初傳輿情相慶竊以萬㡬
重大既親搃攬於法宫百辟衆多必賴推彈於憲府維

時南榻實次中司得賢哲則自然致朝廷之尊去姦回
則孰不有簡書之畏方清𠂻之圖舊宜宿望之攸陞恭
惟侍御識藴髙明氣涵剛大奥學兼通於世務嘉猷允
合于帝心果自副端峻登柱史方共持於國是豈特密
於官邪某濫處郎闈猥通朝籍敢親持於竿牘用賛喜
於門牆風采動一時已致班行之肅精神折千里佇躋
弼亮之崇

　　賀尹侍御啟　　　　　　　　程飬正


　　䟽榮北閣進直南床風采聳聞朝廷増重某官學窮元
本識造幾㣲言天下事若素宦於朝起自徒歩謂大丈
夫當正色之地必奉明恩直聲既振於烏䑓寵眷益隆
於丹扆霜凝白簡風入花驄暫嚴綱紀之司即付樞機
之任某遡風滋久聞命云初鵰鶚横翔方擊秋天之上
荆棘無簡實藉慶雲之餘欣頌之私敷實奚盡

　　賀李侍御啟　　　　　　　　汪彦章

　　伏審載筆螭頭久罄論思之益乘驄烏府妙膺清要之

除綸綍甫頒搢紳胥賀恭賀某官學博而體要色粹而
氣剛夙懐康濟之謨寖被聖神之眷升都公之峻職擢
右史之髙班聞望益隆典刑可仰宜中沼見知於旒冕
兹南床果畀於英髦遂兼三院之巍獨處一臺之長盖
勢力能排於山岳故威稜素厲於風霜益増朝野之清
明克輔版圖之恢復某久䝉徳庇快覩除書屬郡政之
坐拘阻賔階而趨慶喜而不寐初聞郵置之傳道之將
行即副岩瞻之望


　　副端

　　賀尹殿院啟　　　　　　　　胡長義

　　顯揚宸渥進貳䑓端聖天子鋭取以精求士大夫喜聞
而樂道驛音四出風采益新恭惟某官考道以心博學
而粹功名乃其自許富貴為之鼎來豈徒衮衮從諸公
䑓省之登葢將亹亹為天下社稷之計以綱紀之地必
得其職於耳目之官當有所司峭直敢言詎肯作尋常
苟且之語職業必舉未嘗萌畏忌顧望之心兹鷹隼方

擊之秋正狐狸安問之日有謨猷入而告后恐彈擊非
以處公眷倚既隆奮庸益峻某欣聆嘉命喜倍常情燕
雀何知惟大厦而為賀桃李可慕豈成蹊之無因

　　賀陳殿院啟　　　　　　　　沈徳和

　　伏審肅膺宸綍榮陟憲䑓除目傳聞僉言交慶恭惟某
官懿文華國盛徳表時才應物之無窮學造理之至妙
亨衢特立峻節自持執法殿中典書柱下䋲愆糾繆開
治世之忠言激濁揚清起懦夫之立志行圖績用對揚

休嘉某久庇徳輝早聨桂籍側聞成命莫展慶儀雖深
懽忭之私苐切傾依之念

　　賀單殿院啟　　　　　　　　熊子復

　　伏審誕頒制綍擢貳憲綱言路方虚用獨扶於國是治
朝既正宜永絶於官邪簡書有光頌嘆無斁竊以作大
章付一䕫而足奚取多為建長䇿致三代之隆要皆罕
及今䑓諫之員尚缺葢聖明之選惟艱當使人皆曰賢
是故官不必備恭惟殿院氣嚴而中裕體邃而外沖才

可致君自許稷契之比學能幾聖抑在軻雄之間栢嵗
寒而不凋草疾風而尤勁聨華六察早膺親擢之榮䟽
渥十行果踐副端之峻豈特資於彈擊實有藉於彌縫
由階而升直拱以俟某頃縁愚拙每荷慈憐既幸窺老
成之典刑知能救今日之風俗編摩曷既景慕徒勤

　　賀張殿院啟　　　　　　　　洪景伯

　　伏審榮膺異眷峻陟副端置局司文顓操譔録建䑓肅
政進預抨彈嗣皇方繼於離明端士宜承於晉用有識

交賛不謀同辭竊以漢能寢淮南之謀本登於直諒唐
欲去河北之賊在察於朋邪葢以進有徳則朝廷必尊
難任人則蠻夷自服苟䑓綱之内振何邊𤨏之外虞視
古有光於今為重恭惟殿院挟鯁諒之氣秉雄剛之才
㳺夏淵源自得孔門之要卿雲黼黻早魁蜀道之英感
㑹聖時䆒舒賢藴晝嘗聞於三接嵗遂見於九遷果陞
殿内之聨叅縂䑓中之務豈止資於彈擊正有賴於圖
回某幸託餘光欣傳成命方行原隰阻拜門牆太宗自

舉行成聊抗簡書之論元齡乃引如晦即陪廊廟之謀







　　五百家播芳大全文粹巻十二

