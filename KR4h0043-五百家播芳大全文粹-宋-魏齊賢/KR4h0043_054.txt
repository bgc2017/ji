







　　欽定四庫全書

　　五百家播芳大全文粹巻四十七

　　宋　魏齊賢

　　葉　棻同輯

　　上啓

　　贄見

　　贄見教授啟　　　　　　　　唐清臣

　　威鳳景星已快爭先之覩泰山北斗幸酬仰止之心乆

欽附驥之誠兹遂攀龍之願輒修尺贄聊叙寸悰竊以
傳道授業惟其師化民成俗由于學陶鈍為利而質無
畱礦揉曲為直而才必中繩自非學者之宗曷畀師儒
之選招諸生而立其下皆賴漸摩取一人而拔其尤悉
歸教育恭惟某官㳺夏淵源之學孟荀羽翼之師川媚
山輝夙藴珠璣之美日光月潔更多絺繪之文發藻賢
闗青錢累中掞章宸陛丹桂髙攀暫掩黌舍之談經㑹
進玉堂之視草光騰分野應千里之文星霧蓄襟懐布

一城之教雨佇見綸言之迅召未容鄉校之乆留某豈
意微蹤獲瞻至矩負畫虎類狗之態無毁瓦畫墁之謀
鉛刀尚冀于陶鎔駑駕猶資于鞭策與其進也庶銷學
圃之心従而師之願預摳衣之列

　　贄見縣宰唘　　　　　　　　崔魯卿

　　百里孚民乆服神明之化一㕓受地未修桑梓之恭兹
執贄以踵門敢因文而見意恭惟知縣學士先生用儒
飾吏以道覺民藴藉乎前輩忠厚之風騰踏乎中原太

平之日冲襟雅量眇萬物而隘九州筆陣詞章埽千軍
而流三峡才無施而不可治所至而有聲金馬玉堂盍
升華近銅章墨綬暫屈承宣惟桐鄉凋瘵之餘賴單父
循良之治公私兼富何必去珠而復還刑罰不施自可
鳴琴而坐治四民咸樂于善政一同如在于春臺聞武
城之絃歌已凝嘉績作商巖之霖雨行攀祖風某鉛槧
小儒簮裳墜緒幸不習農商工賈之業粗知求仁義禮
樂之原覽恵子之五車摧鋒彌若破少陵之萬巻下筆

愈難未能自致身于青雲何以慰倚門之白髮人方共
棄志乃益堅故欲見天下之英豪庶可卜終身之窮達
幸託部封之内獲依師帥之賢念勢隔于雲泥終未瞻
于山斗兹者不知其貧賤率然進拜于光儀李元禮之
龍門獨髙容接許子将之月旦更在品題情悰欲言楮
毫莫既

　　贄見縣丞啟　　　　　　　　黄子才

　　一㕓同井每懐葵藿之心九里潤河宻託枌榆之廕論

交夙佩于傾盖向風竊慕于執鞭幸許登龍敢希附驥
恭惟某官山亭流派魏國傳芳藉七葉貂蟬之貴而自
視欿然摛百篇錦繡之文而咸推作者藍田松竹甞助
吟哦畿邑江山悉歸詞藻徳髙里閈所居盡仰其仁人
治表搢紳有識舉揚其善教四海鴈列萬里鵬摶州縣
之職豈乆徒勞公侯之後必復其始牙籖萬軸家傳豈
在于滿籯蘭玉一枝門大當容于駟馬益新閥閱煥寵
鄉邦某遇合厯年服膺有日自惟旅進旅退屢勤公子

屣履之迎仰期三沐三薫當効門人摳衣之請輒修尺
贄聊表寸誠伏望宏量矜愚深情悼屈未酬宿券敢伸
瓦鑠之投猶冀餘波俾脫沙泥之死為幸多矣何日忘
之

　　起居

　　起居秦丞相唘　　　　　　　劉韶美

　　孤城遐守越在天涯潭府具瞻邈然雲表視仙凡而有
間閒茵鼎以無従天地之正氣在人自有開闢隂陽之

妙君臣之嘉㑹以徳固宜感格神明之休而况忠信城
池外閑宗社仁義膏澤兼濟華夷以兹超軼之勲宜獲
盛多之福恭惟某官誠參覆載謀合聖神行孔孟之微
言立伊周之難事當機㑹未分于禍福以身任之自戎
衣馴致于和平其心勞矣緒餘及物炳煥如春未聞草
芥之微不在陶鈞之數某天資庸陋門緒凋零蟬脱塵
沙之區蚊負丘山之恵尚嘆九霄之迥絶恨無兩翼之
髙鶱當春令之融怡阻台躔之問訊治心養性故知出

造化之深機為國與民豈敢廢興歌之善頌

　　起居秦丞相啟　　　　　　　鄭敦夫

　　百官斂板曽陪東閣之後塵上相提衡偶忝南州之半
刺得非所望喜不自勝辭履舄之未㡬戀門墻而彌切
恭惟某官孤忠許國一柱擎天尼父自生民而来阿衡
任天下之重節義出處神明扶持兼全夷夏之生靈坐
致基圗之晏粲觀風雲之際㑹度越古今盡日月之照
臨咸歸陶鑄某自憐鮿士素賴洪鈞惟先人曽䝉坱圠

之私故賤子得與提攜之末㡬三山之節鉞可謂顯榮
餘百指之妻孥皆合飽煖丘山之賜骨肉以銘眷惟商
律之正行緬想化機之多暇兩儀並賛百願咸宜善頌
惟深陳言不既

　　起居丞相啟　　　　　　　　周茂真

　　竊叨大造獲佐郡條仰戴深仁猥霑祿食念居官之既
乆蓋揣已以誠慙幸與斯民各得其職咸識昇平之樂
一無患苦之虞凡此所䝉未知為報徒勤夙夕以赴事

功曷有須臾可忘恩紀頫惟無状實深此心瞻仰父師
夢寐牆屏獨于上下之分在所當嚴故惟咫尺之書不
敢時進恭惟尊居廊廟誠格穹祇隂相其身厚介之福
某官學優孔孟道邁伊周得千載之時而志已畢行有
萬世之功而古所未見而乃益為恭儉不自滿盈盛徳
有容小心事上輔皇圗于既固扶帝室以彌尊益致無
疆之休永隆可大之業勲徳若爾夀嘏稱兹某趨拜未
期傾依尤切冀為廟社増輔寝饔上副九重之心下答

輿人之意

　　起居昭文相公啟　　　　　　宋子京

　　伏以函宇乂安協氣翔舞四鄙弗聳九扈告成仰至治
之日躋惟宗工之時乂某官茂總民極翊宣帝華奮之
為昌言大猷歌之為六府三事是以方國騰頌神明効
祥截然棟隆屹若山立格髙穹而底績暢熈載以無疆
某逺播州條夙承公䕃身限江漢心馳門䦨通謁未展
禱懇兹極


　　起居沈侍郎啓　　　　　　　任子淵

　　飄零湖海甞瞻英偉之風自致雲霄倐異等差之分悵
萬里音塵之隔勞八年寤寐之思寂無書郵仰肅記室
顧難冒于法義非自疎於仁賢今兹守邦乃幸接壤承
流宣化古循吏之可師䘏難分災大諸侯之足倚敢憑
竿牘少薦悃悰恭惟某官器宇沈涵襟靈韶潤三科論
事家傳既濟之風八詠裁詩世擅休文之義出偶亨嘉
之運超登華要之途忠言嘉謀日聞于内朝清徳雅望

風動于多士寵參大計茂著能聲粟腐錢流國有累年
之蓄衣餘食足民無加賦之憂輟自九重屬當一面用
慰具瞻之望即為登進之階将使海内被其埏鎔豈但
蜀人歌于襦袴某受知有素懐祿忘歸晼晚年華迫西
山之短景迂疎政術借東壁之餘光

　　起居葉侍郎啟　　　　　　　趙承之

　　驟違恩館遽易嵗華川陸阻修既無緣仰瞻履舄置郵
疎濶又不獲時候起居心揺如旌汗浃于背惟春之仲

在陽乃舒欽惟里第燕安琳宫休暇神明相佑戬穀繁
多恭以某官迪徳髙明養氣閎大卓爾見乎事業沛然
溢于文辭不肯吐剛而茹柔舉之者山甫未甞喜仕而
愠已忠矣乎子文雍容大江之濵追逐故鄉之樂父老
迎拜正誇莱子之綵衣吏民聳觀曽侍玉皇之香案竚
奉賜環之召遂膺補衮之求某嚄唶腐儒侵尋老境顧
奉事以良晚荷察知之獨深鬷蔑片言了無僥倖山公
宻啟驟賜品題方深祭竈之榮遽起戀軒之嘆報将軍

以國士敢自比于昔賢歸主人之舊巢冀不慙于他日
方畏簡書之守未遑門館之趨願調護于寢饔益綏将
于履福載惟約結靡所究陳

　　起居入國郭龍圗啟　　　　　葉少藴

　　伏承親奉朝言謁趨遼帳違漆墀之鷺序度朔漠之龍
沙方履道途諒疲箠轡忠藎固膺于神祐興居倍協于
天和伏以某官儒術宗工士林夙望行誼聞于天下智
畧凑于上前慮切事㡬議通國體况寵臨之在邇屬行

李之方勤適在燀炎冀加頤愛

　　起居兩府啓　　　　　　　　李成季

　　仰泰階之焜燿目逺鈞庭奉使節以周旋身勞塵鞅稍
易寒温之序未修咫尺之書每思犯分以陳情反畏凟
尊而取戾雖江湖之量無待細流之歸而燕雀之軀寜
忘大厦之託徬徨兹乆畏惕益深與其自息而不言未
若以誠而歸罪恭惟某官蓍龜舊徳柱石元勲奮千載
以有為躋四方以無競君子在位士皆樂用其才百姓

既安民罔不同于善道行而政肅法具而官修百穀順
成四夷内附在蕭曹近用不過鎮以無為如房杜淺能
何所施其素業粤惟盛際允屬元臣三代可追不獨稱
于兩漢大章繼作方有賴于一䕫某樗櫟散材墳壚惡
埴猥叨匠斲竊累陶埏誓殫夙夜之勤不忘頂踵之報
髙秋在序福履是宜尚期寝餗之以時俯慰士民之所
望

　　起居祕監啟　　　　　　　　賀允中


　　藏室蓬莱唐館峻清華之望泰山北斗韓門極瞻仰之
心倘慕義于一朝愈聞風于百世敢修竿牘少薦精誠
竊以北辰樞極之庭東壁圗書之府天垂象以經緯聖
作哲以鋪張採掇無遺搜羅殆盡盛蘭臺之萃聚重芸
閣之討論自三墳五典皆得其傳至諸子百家時合有
用金匱石室之藏甚秘漆書竹簡之跡猶存洋洋然
儒藝之淵源蕩蕩乎聖賢之閫域幸斯文之未䘮屬吾
道之将興必得真賢以賛盛事恭惟祕監先生受天間

氣為世聞人學通今古而大醇識造精㣲而自得一門
鍾秀得非清白子孫二陸馳聲端是文章兄弟自古得
稱望族殆今最號名家負醇儒姿已襲芳于詞伯真大
手筆更増美于許公簡在淵衷擢膺膴仕敷教法于江
浙貳學政以成均大有過人出其類則㧞其萃故無棄
物虚而往者實而歸凡與門牆悉歸模範既聮華于册
府尤藹譽于搢紳共欽元禮之聲名想見紫芝之眉宇
不遂解顔之一笑但知引吭以長鳴某蓬蓽鮿生岷峨

冷族為貧干祿既壮登科緣冒選于賢闗亦抗顔于泮
水潛心自苦希董子之下帷用力徒勞類宋人之刻楮
比捧二天之公檄俾搜四庫之遺編誓殫聞見之私蔑
有涓埃之補望洋而嘆撫已自驚顧惟朽枿之資逺託
慶雲之廕刻心竦慕翹首仰瞻擁篲埽門未快登龍之
望因風奏記敢希附驥之榮

　　起居李帥啟　　　　　　　　李成季

　　一違鈞坐再閱嵗華乆攖俗吏之簿書㡬塵小夫之竿

牘盈尺之紙安能自冩其肺腸萬頃之波固亦不遺于
汙潦憂皇所載展轉益危與其自棄而不言孰若以誠
而歸罪恭惟某官生民先覺盛世元臣吐詞為經鄙荀
揚之未粹以道致主非堯舜而不臣經綸以四海為心
進退有古人之節前功未就毅然待旦而行庶政已成
率爾乞身而去暫資舊徳作鎮别都時驅大府之旌牙
坐嘯昔㳺之泉石腹心之託曽未間于須臾天日之光
常不違于咫尺精神相感寤寐不忘宜一徳之有永乘

三陽之並進為天下計必資良弼之才以我公歸永作
生民之福某素慙斐陋曲被陶成每殫十駕之勤愧乏
一毫之補轍鮒得水雖切幸于餘波胡馬嘶風終不忘
于故國限拘官守阻造賓庭

　　起居帥座啟　　　　　　　　楊廷秀

　　望三光五岳之氣無日不仰于緒風隔千岩萬壑之雲
此意獨馳于清夢亦知寓書莫如于覿面然非修詞何
足以冩心未審中台之餘輝能照微尚之域否恭惟某

官孤忠貫乎霜日百蠻震乎威名當其立朝社稷豈徒
于九鼎及其乘塞金湯不在于長城頃登樞庭頓起國
勢使朝夕謀謨于廊廟則笑談整頓乎乾坤惟其持方
而入圎是以易間而難合初来洪府覺西山爽氣之愈
清旋鎮荆江喜赤壁風流之未逺将克復神州之是恃
何卧護北門之足云登庸之期跬歩可冀某迂無所用
老復奚為題慈恩之名要自是門生一人之數受新吴
之邑獨後于屬吏半年之間尚憶拜公于道林嶽麓之

時頗辱借譽其波濤雲霧之句雖前古所謂之知已未
必有之故半生不幸于無遭得此足矣向者居中而未
嘗宻今兹在外而不敢疎此豈縁勢利而相求庶㡬䝉
肝膽之洞照其為歸荷罔既敷宣

　　起居李宣諭察院啟　　　　　髙子美

　　天下澄清攬轡爭傳于孟博海濵竊伏峩冠輒効于不
疑大勞交口之先容偶善一言而執手荷知云至俯已
奚堪念違去于星躔俄薦更于月律敢僣置函之禮少

伸賀厦之私恭惟某官直幹剛方冲襟凝逺蜚英聲于
早嵗躐清選于明時坐鎮柏臺森若在山之藜藿逺辭
蕭斧悚然當路之豺狼恩言共徯于来宣本業皆期于
自反律貪薄而歸忠厚變愁嘆而為謳吟皇皇者華風
望已光于原隰肅肅其羽飛鳴行傅于雲天某蓬蓽寒
生箕裘末學姓名誤塵于仕版㓛業難遂于亨途調職
漢池悵舊都之悠邈擬司衡岳驚新職之變更将易地
以求安賴依仁而克濟自初攝局不靳提衡寛其逆旅

之懐示以試人之漸然曽參之孝義不忍于離親而毛
義所榮心常急于捧檄未容繼請何幸得圗不令單騎
之冷官每看雲起與洒一封之和氣又逐春来眷兹終
始之恩永有依歸之地青陽在序淑令已行宜倍保于
粹明式茂綏于福履願言之極敷述奚殫

　　起居憲使啓　　　　　　　　李成季

　　講聞髙譽雖懐仰徳之勤奔走宦㳺未獲依風之便比
叨屬部猥託臣庥将觀使節之華遂如昔日之願恭惟

某官器周物表識洞㡬先早膺中扆之眷求特委東州
之廉按奉行邦憲方曲盡于下情進對楓庭将入參于
近輔即期迎拜倍切歡愉

　　起居呂漕啟　　　　　　　　張芸叟

　　早㳺西學曽奉先塵顧書謁之闕然獨瞻依之勤止物
華向晚嵗序将更諒惟啟處之和允有神明之相伏惟
某官學窺聖閫心潛道樞傳孔孟之精微陋荀韓之出
入經帷策府先諸彦以登瀛使節皇華總連城之攬轡

矧兹汾晉介彼羌戎方聖主之憂邉簡名臣而出使少
假阜通之績遂居獻納之榮并部正寒邉勞方劇尚加
調于吉履以前御于泰亨向徳何窮攄懐莫既

　　起居提舉啟　　　　　　　　張芸叟

　　向風之乆為日已深去國飄然願莫伸于披覿登朝藉
甚聲已播于流聞未諧牋記之修難盡傾馳之素伏惟
某官材優國器道炳儒珍博通今古之宜兼備員方之
用上心乃眷早膺宻勿之求民政是先出奉澄清之使

少需報政方佇疇庸将式賦于僉俞遂允升于華胄時
寒在序嵗晏将更諒視履以均和有神釐而顯相冀尊
頤養前御泰亨善頌之誠文言莫究

　　起居鹽使啓　　　　　　　　趙徳荘

　　繡衣直指有嚴攬轡之行弩矢前驅獨後望塵之謁占
皇華之下燭偃風化以増勤恭惟某官天爵崇髙卿才
偉秀據經論事蓋七相五公之傳貫道立言皆三代兩
漢之作自拔茅而連茹爰盛飾以入朝直弦恥比于曲

鈎方枘果乖于員鑿三仕三已非吾黨之戚欣一死一
生與善人而進退逮羣隂之殄弭偕衆正以来歸嵗寒
灼見于後凋盡日對揚于三接方欣賈誼道宣室之鬼
神豈意宗元違尚書之牋奏嘆虎豹憎人之遽偉風雷
孚號之新任山甫以将明初未嫌于内外議李悝之彊
富實有繫于本根少慰江湖之心遄膺廊廟之拜某陸
沈末路山仰大名早愧巫醫未適師傳之願晚従章服
徒興俗状之嗟維昔先君獲承汎愛撫嵗年其既逺悵

門户之寖衰東里方孤正賴威嚴之霽山公猶在不知
意氣之頻首夏恢台雄臺清簡願後將于徳履用俯答
于輿情

　　起居提刑啓　　　　　　　　朱子發

　　備邊下塞常瞻燕几之遥託問逺郵阻贄使臺之邃方
秋斂物緬惟寢餗之和以徳召祥當有神明之相恭惟
某官器識惇重風稜整嚴以徳望自髙以忠義自處重
恤威獄鬯宣恵和民忘濫寃上所眷倚行趨宻勿之地

大展澄清之才某託芘最深瞻風正邈祈精夙夜之眷
仰對邦家之光

　　起居監司啟　　　　　　　　崔徳符

　　近馳單介輒貢柔緘屬大斾之載馳跂行臺而莫及第
憑疾置冀躡清塵諒乘隠几之閒獲布戀軒之懇即日
伏惟某官肅臨使部甫憩軺車履華月之載陽順生辰
而協吉竊以荆楚悉多于秀士屈宋代有其遺風緬惟
攬轡之餘不乏濡翰之詠髙情寓物吟成春草之篇妙

思有神賦得青峰之句伊江山之有助宜咳唾以増妍
更期藹政最以上聞促鋒車而入覲獻納雲臺之表翔
趨紫殿之班英譽聳乎朝端正論聞于天下然後寵協
夢卜峻秉鈞衡某猥以朽疎辱紆盼睐聮絲緝縷僅成
骫骳之文舉秀韜瑕曲玷奨題之目銜恩有素結戀無
涯禱頌之情倍百倫等

　　起居運判啟　　　　　　　　陳師禹

　　披風在昔尚附英㳺嚮徳于今莫追雅素徒有傾馳之

切均乎鑒寐之勤嵗事将更寒威正苦諒惟福履保有
天和伏惟某官道直而方徳恂以栗器備經權之用學
兼今古之長物議所歸眷宸心而乆簡邊儲方急持漕
節以来臨雖出使一方未伸志略而歸朝三接可佇摶
飛尚惟啟處之安加頤節宣之養亟登要路少副瞻言

　　起居吉守啓　　　　　　　　鄭敦夫

　　頃承畿邑託庇雲隂今倅鄰邦宻資河潤蹤跡雖云幸
㑹周旋蓋有夤縁恭惟某官學有家風才惟國器飾吏

治以經術結主知以猷為領袖百僚藹著端方于棘位
袴襦千里稔聞豈弟于棠郊行奉芝圅入陪荷橐某顧
惟緜菲曽賴帡幪縻繫塵蹤冠屨阻隨于後乘跂瞻徳
宇襟懷順泝于長江朱夏正隆黄堂多暇惟敷施于隂
徳諒翕受于繁禧

　　起居太守啟　　　　　　　　崔徳符

　　鄙朴無華罷軟不振日積簡書之畏居多簿領之憂闕
布私誠冒塵燕几伏惟即日涉兹秋杪益練天和坐嘯

優㳺視履祜福恭以某官疏通成務豈弟宜民閱義禮
以為多藹聲名之藉甚承流宣化日底于成功増秩賜
金行膺于寵數某猥牽㣲禄辱在下陳實賴廕休庶安
迂拙

　　起居蘇守啟　　　　　　　　王徳立

　　夙擁旄麾異最已騰于蜀右載膺綸綍餘波將注于湖
西凡屬庇庥舉増歡抃恭惟某官凝姿開爽種學淵深
文章克家挺挺有祖風烈行義厚俗顯顯為世聞人妙

簡宸衷亟躋禁従翺翔𤨏闥居多獻替之謀出納文昌
薦被直清之命未調鼎鼐聊寄藩垣宣化承流諒益寛
于幽滯處中當軸行即聽于登庸某切伏聲猷喜親教
約尚遥趨謁欲進拜而未前景仰光塵顧飛緘之敢後

　　起居蔣守啟　　　　　　　　李成季

　　少學屬文嘗起執鞭之慕晚従試吏濫陪入幕之㳺稍
親閒燕之談良苦喧囂之役遽縁補外遂失依仁鷦鷯
一枝暫託蹤于美廕鴻鵠千里徒絶睇于青雲仰惟剸

決之餘依有吉祥之助恭以某官識周萬理學造大原
以王佐而自期非聖言而不道躡賢科而特起軼俊躅
以先馳彈擊百僚皁鵰横漢澄清屬部皎鏡懸秋優服
使華増嚴帥領泉流六路半居天下之利源膽落諸羌
獨出幄中之勝筭重以儒林舊徳延閣清班未親日月
之光屢従軍旅之政暫綴藩方之節制用釐天府之浩
穰初落筆以無畱不閱旬而稱治大豪結舌情窮片言
羣偷屏心首戴一尹方乆虚于近弼已宻簡于上知意

在本朝顧未伸其素業天将大任宜永庇于斯民某竦
服誨言悵拘官守地遥望履心劇戀軒浩蕩江湖何待
飛鳬之集低徊燕雀終懷賀厦之歸敢乞勉為邦家精
調寝餗

　　起居鄰守啓　　　　　　　　李成季

　　行郵濶畧曠馳款起之音大府重深徒仰俊明之徳茂
惟鎮俗之暇克擁自天之休恭惟某官學際聖真才髙
名世良二千石果膺治主之求課第一人行見襃書之

下某濫叨貳政獲芘鄰封顧韁鎻之坐拘莫親髙範雖
馬牛之不及尚借餘光參對未縁傾依至切願保寝興
之美益介福綏之休

　　起居鄰倅啟　　　　　　　　郭中行

　　督府闗決愧非半刺之良擊柝相聞殊慶比賢之吉徒
有徳公之辱尚疎奏記之勤逖惟燕閒休有協相恭以
某官器能通博風度醇深薦更寄委之煩夙振清修之
美豈兹别乘可屈逺圗佇顯效之寖彰副公朝之眀陟

汁光御政和叔司方伏覬上為邦家精調寝餗

　　起居鄰倅啟　　　　　　　　李子思

　　結好鄰邦幸及餘波之潤被官半刺阻陪揮麈之談月
吉薦更郵音稍闕逖惟副貳之暇動協神明之休恭惟
某官徳宇澄深聲猷聳邁㳺刃乆當于煩劇宅心自處
于髙明某濫以散才謬當别乘鄉閭已熟于風化治境
又託于芘庥仰徳實勞馳心孔疚方應鍾之在候宜吉
履之順時伏願上為廟朝精調寝餗


　　陳情

　　上師相陳情啟

　　大鈞獨斡諒無間于涓塵小己自私冀偏承于雨露蓋
有意于保全者物類之妄意而無心于與決者造化之
本心既将投絶壑與深崖安得不跼天而蹐地竊念某
讀書無用仕宦不諧偶縁菅蒯之求誤厠搢紳之列炭
冰寡合獨僻見而守株燕楚背馳遂直行而觸網時逢
明盛身免誅夷聊従寛典以示恩姑屏逺方而不齒日

月嵗時之易邁艱難險阻之備嘗六年之瘴癘交攻命
存如綫百指之飢寒未免地置無錐何期蟣蝨之軀㡬
陷虎狼之口浮家泛宅萬死一生眼看荒壘之荆榛寸
心欲折夢繞故園之松菊何日歸期清時難遇而直道難行
化力易為而窮途易徳此時遭際端望明公恭惟某官一代
宗工本朝元老以孔孟明道之學為學以伊周濟世之
心為心傳詩書禮樂易春秋之所不傳見唐虞夏商周
漢晉之所不見博覽古今于典籍未嘗一物之不知兼

存夷夏于生靈寜忍一夫之失所豈令寒賤獨漏甄陶
已甘絶意于簮纓姑欲託身于羈絆一丘一壑若猶自
遂于簞瓢寸髮寸膚皆是更生之骨肉情悰所迫戰汗
奚勝

　　上湯相陳情啟　　　　　　　薛元鼎

　　士為知己者用大賢何所不容物不得平則鳴唯善能
舉其類伏念某頃在丙辰之嵗仰當太上之朝金人再
進于淮南鐵馬大陳于江上值南渡奔波之後屬東還

蹈海之餘侍衞單寒而無君子之軍轉餉空虚而乏小
人之食乘輿既駕㑹宣王政事之甫修干戚攸陳過漢
官威儀之未復百揆急従于舜狩六蜚暫駐于吴門民
情已危國是未定或賛親征之役遂云罔有敵于我師
爭陳善勝之機自謂不以患遺君父惟時上宰専彼長
謀既召公不恱于周公豈晁氏獨安于劉氏効畎畝愛
君之意奮草茅言事之忠顧易俎代庖惟一相自喻然
跳丸解難欲二人同心海宇安靖如平勃之交讙邉塵

不驚緩文武之一怒畱陽城而伏闕泣賈誼以上書事
不果回身其能免衣冠有此第喜憂國之蕭公鼎鑊在
前豈忍愛身于臨賀命輕一葉恩重萬鈞止従㑹稽聴
讀之行旋被長安釋歸之命罙堅素志未報明時逮後
来當路之臣惡昔在登門之黨投蛾火内匪自揆量見
蟹水中其如惴恐偶預省闈之羣試中遭鄉里之一夫
謂易名猶慕于相如宜伏罪坐連于賤子状乃事于都省
指網疎投北之人下其文于曲臺使路絶圗南之便野

芹雖美誰将獻御以成癡仙鼠弗虚自擬升天而復墜
已侵尋于白髮乆流落于滄洲所以為貧未能免俗看
人一第了無拾芥之勞閱嵗三星反作覆焦之夢所幸
泥塗之辱未衰湖海之豪好在目光猶可射牛背之上
依然髀肉非無事馬蹄之間一座盡傾何言小異十手
所指敢愧前修是用布其腹心亦云適此機㑹藏器已
乆恐有力者負之按劍弗疑非無因而前也恭惟某官
才髙三傑道合四聰擅燕公之大筆而定社稷有功躬

博陸之小心而酌古今能斷兩朝注意迭居二相之尊
萬里折衝盡護諸軍之衆入齊魯侯之夀母出稱漢代之
忠臣共慶眀良之逢大膺重叠之賞福不虚應澤當逺
施有一言可以興邦其上策莫如自治今日之事幸而
集諒無忘善後之圗中興之業誠惟艱願永懋自先之
賛有如愚陋何恥貧賤必諸大夫皆曰賢然後用之終
不起倖門之望雖明天子在上可出仕矣亦少示翰場
之興以素荷夫慈憐姑少陳于困躓清霜在候愛日回

春倍蘄茵鼎之調悉慰神綏之祝過此以往未知所裁

　　納拜

　　上憲使納拜啟　　　　　　　　王以寜

　　千佛名中夙仰塗金之姓氏五經閣下曽為問字之生
徒有一于兹且當修好負二宜拜安得忘言恭惟某官
名世真儒褰帷俊使卓然君子之操綽有古人之風昔
我先人登科辛未題名未冺小録猶存肆及孤生執經
鄉校濫執老耼之役剽聞夫子之言自别師門薦更嵗

律邇夤縁于吏役獲趨造于賓筵我有二天已獲披雲
之願拜下兩手敢忘屈膝之勞諒黄壤同年之心無青
雲異日之誚敢期端授毋事謙虚某謹當尊所聞而行
所知或有為于斯世進以禮而退以義庶不辱于通家

　　上太守納拜啟　　　　　　　張芸叟

　　書不盡其言禮止飾其貌先王為之度數君子尚乎中
庸行作而改易其顔色則謂之恭俛下而屈折其體支
則名曰拜用是所以事長不然何由貴賢苟非達尊之

偹三安得太祝之辨九恭惟某官蓍龜王道衡鑑士林
言為典刑行建規表當總角之嵗固已想聞其風兹莅
政之来幸得親炙其義每因公而造請必亢禮以周旋
處不遑寜退而内訟子夏之門人區别庸有後先次公
之瞶吏未除猶能拜起然事契不淺無言則已疎勞謙
雖光過行則近逼在累朝之典故亦云隔品而致恭稽
唐室之上風獨有年家之叙拜幸免再三之避庶申悃
愊之情


　　起復

　　上宰相啟　　　　　　　　　孫仲益

　　憔悴行吟未脫江魚之𦵏慟哭流涕遽興風木之悲鑚
燧火以求新御祥琴而永嘆収召魂魄僅存偷生乆矣
逃空恍如昨夢偶未填于溝壑尚有冀于桑榆苖槁欲
興大鬱雲霓之望鷄鳴不改詎乖風雨之期恭惟某官
巨力回天彌文作古任重道逺可謂大臣言聴計従簡
在上帝輔成致治保邦之業益彰繼志述事之光屬怨

敵之紛更復朋邪之彚進誦詩發冡藉交執仇含珠何
為方聴大小儒之議佩劍相笑遂成南北部之謡戰蠻
觸于兩角而交兵鑿混沌之七竅而報徳不虞忌器㡬
至焚廬式開賚弼之祥光補廣文之教譽阿毁即必也
正名助墨逃楊不為已甚一變旁僻曲私之俗遂即上
下交泰之期所謂衆賢咸和于朝豈有一夫不被其澤
伏念某寡徒少與多病早衰始畏途而問津遂營巢而
擇木比大鋤于非種固難逭于深文衆怒所遷㡬類水

中之蟹一揮而去又同𤓰上之蠅方嘗膽于訟愆俄茹
荼而遭閔永惟事親佽養之志弗洎于千鍾獨有懐恩
未報之身所欠者一死坱圠大鈞之所播激揚三鼔之
既餘雖萬里一空其羣彌有留良之嘆而四蛇各入其
宇豈無獨怨之求况君子樂得于英才繄大臣不忘于
微賤石田無用顧永無望嵗之期焦穀可芽當大費嘘
枯之力

　　上秦少保啟　　　　　　　　張全真


　　頃羅憂患㡬隔死生不自意全得以至此雖自念疾困
凶衰之迹未宜踵髙明盛大之門仰託知憐敢忘冥昧
伏念往嵗比試羣儒方今于經最髙唯公奏策第一京
師尊貴材鮮可踰天下想聞人爭先睹而乃獨韜藏能
事謙禮諸生不間賤微悉敦契好而某也竊科甚下進
謁云初獨于衆人之間而以國士相遇傾意氣以相許
非流俗之敢期方幸従㳺更䝉鈞禮士固伸于知己誠
豈能忘生而得此于人盖實所寡每思磨厲用副推稱

夫何某殃罰及身䘮志無日生理不治氣息僅存迺者
某官榮升諸公下澤四海願嘗有嚮者慕用之意而適
當在纍然憂服之中書疏不修禮文俱廢獨竊聴輿人
之頌而益欽長者之風未省餘年猶有見日恭惟某官
道徳純懿學術通明既迪簡而在庭用承弼于厥辟正
直是好有勤勞王家之勲寛裕以容懐長育人材之意
顧如衰陋何所短長姑襲衣冠以持門户固知夫時命
有所不敢以貧賤為羞然而踵父之業未能事生之道

或缺負米有志乞食何顔持是安歸非公無可惟大臣
務為國得士而君子樂以禄及親論其為士則或有可
慙至于養親則尤其所急于斯二者倘垂芘冒之仁則
有一焉願竭始終之報

　　上政府啟　　　　　　　　　趙承之

　　抱釁銜悲悼死亡之無日愒隂忨嵗迫祥禫之既除分
甘溝壑之填敢有竿牘之獻仰膺照命復齒人倫勉自
强于面顔冀獲承于興寝候惟揫斂氣乃肅清恭惟某

官賛襄廟堂鎮撫華夏神明所助戩穀来綏某荼毒尚
新疲病如昔卧漳濱而太息阻造鴛行叫帝閽以鳴呼
冀充鷗腹幸大鈞之坱圠閔蟠木之輪囷特加陶冶之
私俾伸蓬蓽之願雖江湖鳬雁無損益于平時而犬馬
盖帷足彰明于厚徳鄉風而問延頸以須嵗将杪以向
寒時在隂而務嗇願盛起居之適益遵調護之宜依歸
之深梗概于是

　　上従官啟　　　　　　　　　計敏夫


　　乆去門闌傃下風而仰止退依苫塊寄餘命以惙然迫
于禮制之除汙此朝綱之舊敢修問訊復冒覽觀惟秋
既深在氣已肅仰惟禁宻之地休有吉祥之多某厲猶
董心跛僅能履尚嬰罪謫敢彈貢禹之冠雖欲馳驅實
曳伏波之足已抗章而自列祈置散以少安顧䝉篤愛
之私特許餘光之借候将改嵗迹阻造門願遵調護之
宜無爽夙宵之衞其為懇至靡所喻言

　　五百家播芳大全文粹巻四十七

