







　　欽定四庫全書

　　五百家播芳大全文粹巻二十七

　　宋　魏齊賢

　　葉　棻同輯

　　賀啓

　　賀冬

　　賀總領冬啓

　　緹室飛灰瞽奏仲冬之律觀臺候氣史書至日之雲顧

晷運之推移知善祥之㕘㑹恭惟某官勲庸時懋道德
日隆乆更事任之華備著猷為之美總邦財於六路坐
究盈虚循天合於四時靜安消長屬當亞歲倍擁殊休
某偶佐郡條阻瞻使節奉觴為壽莫陪下客之趨與國
同休敢後輿人之祝

　　賀總領冬啓

　　緹室飛灰當一陽之來復清臺課厯正萬物之資生福
以類升道因時長恭以某官譽推人傑行協天心卓然

王佐之才允矣公輔之器暫綂綏於六路爰刺舉於百
城攬轡馳驅覩使星之輝彩摩霄翔翥覺卿月之騰輝
茂擁繁禧坐凝順履某叨居都邑託芘部封引領崇墉
莫遂鳬趨之願冩心短牘聊伸襪獻之誠欽頌惟勤占
詞罔既

　　賀漕使冬啓

　　觀象靈臺日初躔於北陸飛灰緹室律己應於黄鍾君
子攸宜福禄是荷恭惟某官養氣剛大凝姿粹和挺秀

儒宫素博通於經術飛聲仕路乆益奮於材猷妙簡宸
衷屢叨使指七日來復適丁剛長之辰三節以趨佇慶
大來之吉某限居官守阻造行臺瞻頌惟勤敷宣罔既

　　賀漕使冬啓

　　玊厯頒冬璿杓挿子眷一陽之令節屬千載之昌期恭
惟某官才猷敏劭學術深純綿歴居多委寄攸重聲華
傾于衆望功業見乎有為豈惟飛輓之權可究經綸之
䇿道大來而小徃時陽息而隂消茂擁繁禧坐凝順履

某叨居郡佐託芘部封引領崇墉莫遂鳬趨之願冩心
短札聊伸襪獻之誠欽頌惟勤占詞罔究

　　賀漕使冬啓

　　土圭測暉肇景長於華晷雲臺書瑞瞻歲美于康年伏
以某官聖世媺才士林懿範蹈忠嘉之全德周劇易之
良能宣使指於關河足兵儲於郡國聲馳諸部風動屬
城即最課于黼帷膺渙恩于綈檢履兹昌序茂集蕃禧
某阻致慶於壽觴第馳誠于賔廡


　　賀憲使冬啓

　　一陽起于黄鐘實為生物之本三正肇于天綂爰修亞
歲之儀伏以某官藴識精微持心端厚士林孰出其右
朝廷當器其能華省專曹已乆更于事任軺車折獄固
共仰於德輝兹履昌辰併膺繁祉佇彼絲綸之寵入躋
臺閣之嚴某徒切詠瞻莫遑展慶其為企頌曷既喻言

　　賀倉使冬啓

　　伏以五始謹元肇先於天統一陽來復初暢於荄萌伏

惟某官德宇淵淳天資粹美受兼人之術畧禀照物之
襟靈阜財每蹈于中和按部共稱于信厚宜因令序進
陟寵章某阻致慶於壽觴苐馳誠於賔廡其為禱頌罔
喻惓勤

　　賀倉使冬啓

　　肇復一陽潛萌萬物應書雲之觀望增化日之舒長仰
矚使華倍祈天祉恭惟某官才資高逺德性温恭結明
主之深知聯外臺之要職訓齊法守開闢利權聳人望

之日崇宜神休之有相三微正始方協慶于令辰百福
應期佇進膺于嘉命某限居官守阻造賓堦無任傾依
祝頌之至

　　賀監司冬啓

　　化國之日舒以長一陽來復君子之道温而理萬福攸
同恭惟某官志在澄清動惟剛健如冬可愛易消窮谷
之寒與時偕行放盡孤根之暖德肖雲臺之瑞威留吏
膽之氷夙吉有功已作觀風之李固朋來無咎更為入

覲之韓侯某徒寘柔函莫追賀客三年宦學屢經節物
之蕭條數仞門墻欲探陽和之消息

　　賀監司冬啓

　　一陽來復見天地之因時五福類升知賢人之得志恭
惟某官高風邁世卓行名家養素丘園已擅雲林之秀
發身霄漢遂分使節之華茂對亨辰宜膺寵禄某竊食支
郡繫職下僚再拜奉觴莫綴曵裾之列千春祝壽但馳
染翰之勤


　　賀監司冬啓

　　四時成歲肇見天正七日告期潛升陽德惟一元之資
始見萬彚之向生伏惟某官才冠一時能兼數器鷹撮
盧擊凛施設之可觀羊狠狼貪紛遁逃而逺去風政其
異善最推高履兹新陽宜有厚福某竄身榛莽弔影江
湖望一丈之芳筵阻陪廣坐非百函之妙手愧託尺書

　　賀監司冬啓

　　日次南躔氣萌北陸時即仲冬之月厥惟亞歲之辰竊

以某官挺膚敏之才擁光華之節宣勞於外既漕計之
辦敷降㫖從中宜禁途之進陟適兹榖旦介彼繁禧某
領郡攸拘造門是阻其於欣詠罔究指陳

　　賀監司冬啓

　　新陽初復已潛育物之心君子道亨宜享自天之祐伏
以某官深仁及物令德持身顧外補之淹囘正輿言之
嗟鬱某末由祇慶先沐貽書頌詠之私敷宣罔既

　　賀判府尚書冬啓


　　清臺課厯迎長至於日躔妙律均聲導太和於天統伏
以某官賦材闓爽秉德靖共文陛决科自致羣英之右
禁林視草可追兩漢之風惟聞望之久隆矧眷懐之素
厚比縁請外暫適均勞倚重蕃宣已報龔黄之政總釐
部省行觀姚宋之能履此泰辰倍迎殊祉弗遑為壽第
切馳誠

　　賀判府龍圖冬啓

　　伏以卦起中孚日臨南極咸具踐長之慶爰修亞歲之

儀伏惟某官德履純誠材猷通敏剸紛繁於中外能懋
勉於初終職兼侍從之華任委蕃宣之重馳頌聲而載
路諒戬榖之如茨矧茂對於天正宜宻迎於神貺某屬
居宫鑰阻奉慶儀頌詠之誠敷宣罔既

　　賀太守冬啓

　　天心來復七日之亨有初陽氣潛萌萬物之生以此兹
謂履長之慶宜膺多福之祥伏惟某官性稟純誠識窮
至藴講明道德是惟舊學之臣啓沃謀猷蔚有嘉言之

告暫遂偃藩之便已勞側席之思即膺圖任之求庸慰
具瞻之望某顧慙衰朽方卜退藏自期田畆之獲安惟
幸仁人之在上傾依祝詠永集悰靈

　　賀太守冬啓

　　微陽肇復庶物更新盪祓不祥逐羣隂而盡竄導迎善
祐乘一氣以俱亨宜有神休來相賢業恭惟某官儒紳
夙老禁苑名臣乆著望于朝端暫偃藩於方靣利有攸
徃道已應于朋來罄無不宜福将迎于類至竚承節召

入輔帝猷某限守州符阻趨賓次

　　賀太守冬啓

　　伏以葭管飛灰律應黄鐘之候魯臺觀象史書雲物之
占惟德履之考祥宜神休之薦祉恭惟某官體性而靜
據德而純行膺當宁之求暫屈專城之任甫臨榖旦大
集洪禧某幸託巨休獲安下邑欲捧觴而莫遂但馳頌
以彌深

　　賀太守冬啓


　　竊以亞歲迎祥新陽協序氣肇三陽之始福臻百順之
名恭以某官廊廟宏才圭璋偉器早被九重之眷暫持
千里之權茂對令辰宜膺簡福某限拘官守阻造賓閎
躬拜夀以無階徒望風而有祝

　　賀太守冬啓

　　伏以周厯紀元協斗杓之挿子魯臺觀象書雲物之呈
祥君子履時神明介祉恭惟某官道偕陽長德與日増
儒林夙藹於聲華仕路咸遵於矩範暫處分符之任茂

著宏休行歸侍槖之班大攄素藴冝逄亞歲茂集繁禧
某限佐邊疆阻趨屏著莫遂夀觴之慶其如願望之私

　　賀太守冬啓

　　一陽滋進百福駢臻方深企詠之誠遽沐周詳之問恭
惟某官篤修德履敏裕物情兹典領于州符已康寜於
民瘼益希保衞以佇寵光

　　賀太守冬啓

　　伏以卦首中孚日臨南極寳典紀踐長之慶史官書望

瑞之占伏惟某官文武全能忠嘉厚德以學術藻飾吏
事首映士林以行業輔翼政機睠深宸扆暫均休于巨
屏豈久鬱于具瞻屬履嘉辰倍膺殊祉亟登元鼎以耀
泰階某屬守隣藩阻伸慶斚永言馳頌罔既抒陳

　　賀太守冬啓

　　愛景初長式接璿璣之度新陽肇復順迎玉律之光允
宜大賢茂迎純嘏自天降祐與國均休恭惟某官據德
之純體性而靜暫屈專城之寄行膺當宁之求亞歲甫

臨洪禧攸介某備員下邑阻造臺閎但馳頌以彌深欲
捧觴而莫遂

　　賀太守冬啓

　　伏以律推定候復萌地之一陽厯考常經㑹麗天之七
曜恭惟某官賦材端劭鍾性敏明親迎熈洽之盛朝躬
奮經綸之偉業暫淹俊躅逺駕侯轓平昔聊城已著去
思之頌乃今沂水側聆來暮之歌方順蹈于休辰冝具
膺于純嘏適兹展慶遽爾拜嘉欣與愧并意非言盡


　　賀太守冬啓

　　鳯鳴嶰管肇移緹室之灰蟾伏蘂淵初養廣寒之魄于
時而復以道則亨恭惟判府中大政為吏師器藴相業
厚徳暖物眞宋廣平所至之陽春和氣襲人如趙成季
可愛之冬日維兹三極茂擁百祥某遥望光符敬伸輿
頌五日從樂獲覩迎至之儀萬福來求敢効履長之賀

　　賀太守冬啓

　　氣應黄鐘肇紀天元之建景旋南陸茂迎日至之長竊

惟眡履之休宜享彚征之福恭惟某官高名映世雅量
絶人釋省闥之徊翔均輔藩而偃息政流民恱協應宫
聲之和德與時行仰如雲物之瑞甫臨嘉序茂集繁禧
佇三節之召還偕一陽而來復顧誦言之雖切悵謁賀
之無由首辱移書益深銘德

　　賀太守冬啓

　　舜璣觀象迎長至于箕躔鄒律吹灰肇太和于天綂隂
窮于剥陽復而升正君子之大亨與廟堂之均泰恭惟

某官才猷應世聞望高時抱忠義於邦家勒功名于典
册比分閫柄亟騰威畧之聲旋偃便藩益著循良之政
式遵令序宜茂繁禧即召近宻之班以輔太平之業某
方祗行役将遂参承欣頌交深敷宣罔既

　　賀太守冬啓

　　日極南訛星占東壁惟陽徳來復之始乃善人奮迅之
秋恭惟判府侍郎德冠朝倫才高藝苑三槐論道行登
鼎鉉之司千騎班春暫寄股肱之郡履此亨嘉之序宜

膺壽福之祥某叨預官聯僻居郊野望長裾之賓客莫
並趨陳企雄㦸之門䦨徒深頌詠

　　賀通判冬啓

　　伏以君子明時方慶一陽之復吉人為善冝膺五福之
歸恭惟某官逺業濟時高才華國半藩宣化暫淹龎統
之才紫槖還朝式展魯恭之政嘉辰茂履戬榖來綏某
郡紱所拘椒觴阻奉莫趨陪于賓宇但瞻仰于星躔傾
願之深敷宣罔既


　　賀通判冬啓

　　伏以雲紀觀臺咸仰非煙之瑞繡増宫線共欣化日之
長陽氣肇升君子需慶恭惟某官公輔之器邦家之光
别乗暫淹即播海沂之詠賜環榮詔定為廊廟之才順
履昌時茂迎純嘏某試官邑尉託芘雲天阻為賤職之
拘莫厠賀賓之列但勤祝頌難盡敷宣

　　賀通判冬啓

　　伏以珠星璧月祥方契于天元玊律黄鐘氣已交于南

至當一陽之來復集百順以駢臻恭惟某官學際天人
識探繫象蹇蹇王臣之節謙謙君子之心别乗風流雖
翺翔于半刺佩刀氣象已兆朕于三公履兹迎日之長
宜錫自天之祐某職拘匏繫慶阻鳬趨遥跂台躔苐深
善頌

　　賀通判冬啓

　　肇序一陽候應黄鐘之律潜萌萬寳卦當來復之辰君
子攸宜吉人為善恭惟某官持心厚重禀量恢宏太羮

元酒而斯文自醇璞玉渾金而所養尤粹屏星絢采聊
宻賛于褰帷鳯閣摛華即顯觀於調鼎履此亨嘉之㑹
倍膺純嘏之休某仰託鴻恩備員屬吏阻趨大厦苐増
燕雀之誠遥望崇墉恨隔雲泥之勢其為占頌曷勝敷
陳

　　賀通判冬啓

　　元陽肇復愛景初長魯臺有雲物之書鄒律騐氣機之
應君子所履福祥荐臻恭惟某官道與時亨德偕日進

夙藹朝紳之譽行持從槖之榮半刺分憂已共綏于逺
俗十行頒詔即入覲于清光蓋衆論之攸歸宜百神之
交相某備員倅貳托迹帡幪無縁台屏之趨莫獲壽觴
之獻其為祝頌豈易敷陳

　　賀通判冬啓

　　律變黄鐘騐一陽之肇綂日行逺道周四格以騰輝千
載應期四方交㤗恭惟某官嘉猷經世碩望冠時實朝
廷之羽儀為縉紳之領袖同流王化聊處治中弼亮天

工用攄遠業當兹令序宜擁殊禧某未躬賀厦之勤徒
切望雲之劇欣懼交集叙陳曷同

　　賀通判冬啓

　　周正協子方肇氣于黄鐘堯日迎長遂旋暉于南陸盛
儀亞歲吉履逢辰伏惟某官碩徳芘民宏才緯世夙負
經綸之志兹當刺舉之權與國同休將益隆于睿眷如
冬可愛亦允契于羣情佇觀百禄之是遒式應七日之
來復某坐縻巖邑阻造賓閎頌詠徒深敷宣罔既


　　賀通判冬啓

　　玉管召陽土圭測日推初萌之載始嘉道長之方來君
子對時神明協慶恭惟某官靖恭秉德直亮端懐早膺
中扆之眷求雅為多士之師表暫資賢望出佐方州宜
民之謠既諠聞于載路自天之祐方順履于迎長竚奉
褒恩入躋近輔

　　賀通判冬啓

　　書雲應候測景踐長方陽德之時升宜君子之道長恭

惟某官性資宏厚器識䟽明暫闗决于名藩將升躋于
華胄俯迎令節倍格繁休方修拜慶之儀遽辱飛緘之
賜但勤頌願尤極感銘

　　賀通判冬啓

　　連珠合璧宻契于昌時候氣占風前知其善歲一陽來
復五福類升恭惟通判大夫世載勲庸家傳忠孝化民
成俗已高循吏之風决事如神復見古人之政履兹令
節宜擁純禧某猥以衰孱繫于職守攝衣以徃未獲于

升堂跪酒而前莫陪于獻壽

　　賀冬啓

　　天元肇建氣應黄鐘至日舒長景旋南陸竊惟視履宜
享殊休恭惟某官大雅典刑搢紳耆舊宜民厚德協應
宫聲之和映世高名仰如雲物之瑞甫臨佳序茂集繁
禧佇聞三節之召還偕與一陽而來復首䝉賜問益厚
銘藏

　　賀冬啓


　　黄鐘肇始周開建子之祥朔日正南魯謹書雲之禮諒
履長于亞歲當倍擁于殊祥慶牘未修華緘首貺曲示
課勤之意苐深銘佩之私

　　賀冬啓

　　伏以陽交來復寅賔化日之長慶禮交馳申篤善鄰之
好恭惟某官祥繇履考道協泰通茂膺諸福之歸用對
三㣲之始某坐縻印紱阻造門墻惟頌禱之至深在叙
陳而奚既


　　賀冬啓

　　節啓天正既辨五雲之物時惟吉士是膺百福之祥恭
惟某官秉徳渾剛賦姿明果文華綺散名馳羣俊之先
論議風生意出諸儒之表宜膺殊祉茂對亨辰某攝領
部章阻趨臺府奉雕觴而跪席莫預獻酬汗青簡以占
詞徒傾頌祝

　　賀冬啓

　　月臨天統首冠于三正氣兆黄宫復來于七日候微陽

之協至卜君子之彚征伏惟某官碩德芘民傑才經世
踐揚中外之寄益惟望實之隆既醉太平實具周書之
福大有上吉允符羲易之占某限以守邊未遑稱慶徒
深善頌莫罄鄙懐

　　賀冬啓

　　伏以物壯則老肅殺所以成歲功否終必傾來復然後
知天意凡在含生之類休有向榮之心伏惟某官履信
體仁秉德廸哲才無施而不可道得時而愈隆方當彚

征元吉之辰宜享既醉太平之福某限居官守阻候門
墻瞻頌之深敷宣罔既

　　賀冬啓

　　伏以候緹室之清宫瞽告以日卜臺觀之黄祲史書有
年共安消長之來以待隂陽之定伏以某官才猷傑異
道德深醇靖共正直之休順獲天人之助某恪守官次
阻稱壽觴坐馳傾向之心莫罄安榮之遇

　　生日


　　賀秦相生日啓　　　　　　　翟公巽

　　歲序收功已報新春之喜嵩靈孕秀庸昭間世之祥藹
佳氣於門庭播英聲於寰海夢熊協旦賀燕均懽恭惟
某官隆棟殊姿元龜卓識為聖時而特起鍾賢運以挺
生至大至剛氣塞天地惟忠惟孝道通神明以經綸之
長才建社稷之逺慮諌行言聽謨明弼諧果立非常之
功永有無窮之問國鼎増重椿齡愈新名世五百餘年
固已上符于伊尹中書二十四考殆將逺過于汾陽某

夙被埏鎔阻趨牆仞式歌且舞苐勤祝頌之誠俾熾而
昌益大期求之慶

　　賀秦相生日啓　　　　　　　王叔子

　　嶰管葭灰甫近春陽之載桑弧蓬矢式符巖石之瞻喜
動冕旒歡均簮紱竊以天生李晟來為萬人嶽降甫侯
出藩四國昴依漢日箕作商霖毓司𨽻于元精孕謫仙
于太白歴觀前古類産英材矧惟趙氏之昌率致周邦
之喜五龍隂受天開夾日之祥一馬潛浮神起渡江之

役黄旗撫運赤紱膺符宜有真儒來扶景祚恭惟某官
氣全剛大性達神明日角珠庭禀自鍾山之秀錦心繡
口凝從沫水之清衛社稷不假于干戈行蠻貊殆慿于
忠信自專鈞軸宻啟皇猷和戎狄以正諸華矢文徳而
洽四國息甘泉之烽火盛璧水之衣冠祭講燔柴耕陪
載耜惟至治之君不世出也待以勿疑故仁人之言其
利溥哉動無弗合命膺華衮執有元圭已建上公復居
真相禮樂侍御美秦仲于車鄰䂓諫文章配武公于淇

澳兹承榖旦倍擁繁禧一人頒湛露之恩四海述閟宫
之頌祝仁者壽俾熾而昌衍金昆玉友之榮積桂子桐
孫之慶荘椿不老八千歲以為春秋周鼎同扶七百年
而卜世算某輪囷蟠木局促轅車轉漕潼江考方書于
下下歸耕湔水田矧種于中中豈謂洪鈞復取棄物方
征車之逺邁陪賀屨以無從星現老人永占祥于南極
日尊師尹長寄目于東方慶抃之私敷宣㒺既

　　賀秦少保生日啓　　　　　　　李舜臣


　　柔風淡蕩景遲化日之長佳氣鬱葱兆應元精之瑞門
庭萃慶朝野交歡恭惟某官金玉天資棟梁國器洒落
風塵表物飄逸神仙中人清世英髦千萬人而傑出黒
頭台輔五百歲而間生不唯吾道之主盟抑亦生人之
司命逄時而泰與物為春勲徳兼隆宗廟與同休戚精
忠昭格神明所共扶持某罪戾孤蹤依棲洪造遡風慕
義欣逄弧矢之辰滌硯薫毫䖍奉椿松之祝其為欣頌罔
既敷陳


　　賀丞相生日啓　　　　　　　張正己

　　五百年而名世有開合德之符八百歲以為春願罄大
年之祝紛賀僚于太府錫備物于公朝四海傾心一詞
賛喜恭惟某官禀天地中和之氣應聖賢亨泰之期名
在圖書夙號中興之佐志安社稷獨成不世之功援斯
民于水火塗炭之深登太平于禮樂文明之盛壽域亘
八荒之表金城為萬世之安方國家卜世以無疆宜福
禄自天之未艾慶傳衮舄封誓山河醸滄海之水不足

以飲公之勲汗南山之竹不足以紀公之德階符同耀
拱宸極以常尊神嶽比崇鎮坤輿而益固永隆國壽共
對天庥某猥以么微乆叨鈞播望公孫之賔閤莫厠下
僚歌史克之頌詩第傾善祝

　　賀張㕘政生日啓

　　日逄弧矢年迓松椿有是君有是臣亶為千齡之盛旦
俾爾昌俾爾艾長觀八月之清秋樂事駢闐驩聲環匝
恭惟某官儲精嵩嶽毓秀苕川碩畫元勲乆増光于政

府沉機深識獨軫念于邊庭雖一時議論之靡諧奈百
世聲名之益壯雲霾既掃日月分明爰誕告于治朝以
寵還于書殿獨兹均秩共以為疑與其抱髙明之節而
枕石漱流豈若舒乆鬱之才而興雲出雨亟符夢燕入
相衮龍發舒未究之才猷揚厲無前之勛業某比聞褒
渥聊羾慶緘犯顔宜掇于深辜藏疾已欽于雅度報章
下逮餽禮有加坐令山房岑寂之區如得洞府珍竒之
玩有懐銘刻無語發揚屬逄誕日之臨敬拜長年之祝

捧觴稱壽雖不陪賔客之塵䑛鼎得仙猶足以解塵埃
之縛

　　賀李帥生日啓　　　　　　　張文饒

　　始生令旦表瑞中秋㑹辰于角亢之間壽星既見占夢
以熊羆之兆男子呈祥是惟不世之賢蓋亦應時而出
凡叨屬吏展慶今朝恭惟某官嵩岳儲神珠躔毓粹流
光天上昔為漢殿之星辰肖像人間將作商巖之輔弼
暫煩共理式重于蕃民游愛日之中吏畏肅霜之下威

聲逺暨澄清南海之波誠意旁通霑足西郊之雨仰兹
厚德宜錫遐齡歲俾有千當繼僖公之頌福陳嚮五式
符箕子之言某僻守逺方阻瞻大厦紛紛鶴蓋相同非
霧之隂赫赫龍門莫遂披雲之便

　　賀胡帥生日啓　　　　　　　宋祁公

　　周室中興岳儲神于山甫漢高崛起昴應䜟于鄼侯是
惟間世之英蓋亦為時而出聿逄聖運宜有儒臣兹慶
誕彌伏深抃賀恭惟某官天麟表瑞閣鳯呈儀仰之髙

而鑚之堅弸諸中而彪諸外其間必有名世式契休祥
正可求之古人是為倫輩殆天所授舍公其誰暫勞屏
翰于坤維即正鈞鎔于天下上心所屬公議攸歸衛武
公九十五齡猶陳懿戒廣成子千二百歲坐進長生某
限守郡符阻趨帥府葱葱烟霧莫陪賀客之紳衿栩栩
夢魂不逺崇閎之牆仭

　　賀王帥生日啓　　　　　　　王叔子

　　維岳儲靈式誕佐王之輔澨淮流慶允光濟世之謀惟

㕘斡于繁機方翊躋于景化誕辰兹及延禱兼常恭惟
某官慮總戎韜績宣邦社奮嘉猷而克壮申吉禄以咸
宜蓬矢在門緬懐于光慶野芹實篚願續于遐齡有少
輕塵具如别幅

　　賀林憲生日啓

　　帝賚弼而得說以輔商宗岳降神而及申用强周室凡
厥中興之運挺生傑出之才大火既流颯凉颷而屆候
長庚入夢踵仙冑以呈祥振古如兹殆天所授仰景星

之下燭屬誕日之載臨叨在庇休伏深抃賀恭惟某官
學優聖域文擅儒宗早登片玉之科素積渾金之譽言
不慙而行不恥沛然所養之醇仁也柔而義也剛允矣
兼質之美道直而婉謙尊而光大聲遺節奏之間至寳
出雕鐫之外停澆激薄咸推長者之風忍垢納汙深得
大臣之體肅持金節榮煥繡衣親愛日于三冬畧無霜
霰泛汪陂之萬頃不起風波平反留獄之寃民開釋弄
兵之赤子豈若京師震恐先事埋輪當令四海澄清不

忘攬轡所務循循于中道不為察察之威名諒著隂功自延
遐壽惟厚德則享其富故作善者降之祥衛武公九十
五齡猶陳懿戒廣成子千二百歲坐進長生將欲比方
實為倫等某閱四方之士蓋積有年得萬世之師創見
此日自困塵埃之役幸披雲霧之瞻恭遇生朝敢陳告
語嘉賔濟濟願陪鶴蓋之隂大厦眈眈竊倍燕巢之賀

　　賀陳漕生日啓　　　　　　　　楊祐甫

　　生山甫以保周岳神降祉配蕭何以佐漢昴宿流光功

名間世而益彰壽考為時而難老爰愛垂弧之日正瞻
析木之祥凡屬庇庥悉深抃賀恭惟某官性根温厚識
造淵微裁剸不留禀若太阿之一斷表儀斯重巍然象
鼎之萬鈞推舉賢薦善之至誠試富國裕民之大畧宜
膺戩榖獲助神明揚使節以嘉聲乃德門之素業世濟
其美有後皆曰臧孫人莫與京其昌必在敬仲兹承餘
慶上卜遐齡幸仰覿于生朝實難忘于告語某幸乗偏
壘阻造外臺想冦蓋之如雲隔門庭之非霧顔之既厚

尚依長孺之二天誠則有餘更頌僖公之千載

　　賀趙主管生日啓　　　　　　葉元茂

　　天潢禀潤崧岳儲靈律中㽔賔適應凱風之候時生英
傑光開彌月之祥敢以謏聞敬由起頌竊以神明之冑
所禀特異忠孝之家其慶有餘方將貂續以蟬連宜得
鳯鳴而龍躍増光玉牒來自神仙中人孕秀金枝逈出
風塵表物尤古今之未見以君臣而並生飛電繞樞已
慶千秋之節長庚入夢獨賖五日之期與社稷同無疆

之休實天地鍾元精之氣備此衆美惟公一人恭惟某
官行峻履方芒寒色正朱虚之忠而東平之善江夏之
略而河間之賢廼被服于儒術之中而議論為宗社之
冠彤庭入衛行促近帝王之居青山自怡姑笑傲仙佛
之窟宜佩長生之籙願賡難老之章五百嵗春五百嵗
秋未多楚木一千年花一千年實幾度蟠桃某乾坤腐
儒門䦨下士欣逢榖旦庸竭菲誠謦欬親承窺寳苑莫
傳之秘年齡仰祝伴瓊臺不古之春


　　雜賀

　　賀駕幸丞相府啓

　　元戎萬騎星拱轅門清蹕一聲天臨相府協千載明良
之㑹應三階平正之期都人踴躍以聳觀書契傳聞而
未有恭惟某官國家柱石人物蓍龜斷朝論于片言睦
鄰好于兩國係四海安危之重當九重弼亮之專澤被
生靈功存社稷殫天下之竹帛莫紀元功播堂上之韶
鈞難形盛德雖蠻貊咸服其忠信顧草木共識其威名

務崇不朽之休宜有非常之錫宸衷睠睠每覆燾其如
天廣厦津津冀帡幪于永世恩誠渥矣榮莫大焉某庀
職海邦親逄盛事莫預具瞻之列徒懐喜躍之私

　　賀丞相賜宅啓　　　　　　　劉子淵

　　位隆一相長瞻穆穆之清光寵冠三公宜錫潭潭之甲
第仰認帡幪之大徳式昭覆冒之鴻恩眷出宸衷驩騰
輿論恭惟某官智周萬物學貫三才高勲銘在于鼎彛
雅量宏吞于溟渤措邦家于磐石安社稷于泰山潤色

皇猷主張國是斷鼇足以立四極品彚更生煉媧石以
補蒼穹乾坤再造輿地收還于禹貢威儀復見于漢官
綽有休聲夐無前比致唐虞之極治弼諧允賴于臯䕫
告文武之成功佐佑實由于周召某叨持使節祇按海
邦徒傾燕厦之私心莫預龍門之賀客瞻依倍切叙述
奚殫

　　賀張丞相平湖南冦啓　　　　劉林宗

　　用申伯以柔萬邦昔著周宣之美倚晉公以破三賊復

彰唐憲之勲聿觀今日之元功無若我公之嘉績爰整
其旅清夷千里之波式遄其歸宰正萬機之務中外所
注神人載欣伏惟慶慰恭惟某官一德享天孤忠衛上
望重璣衡之正謀符蓍蔡之靈仁也柔而義也剛綽有
中和之氣文足昭而武足畏恢張逺大之圖屬當荆渚
之衝人有潢池之盗仰煩上相出董銳師既欣康樂之
江山一歸節制豈獨淮南之草木亦識威名運指顧旬
日之間致招降五方之衆忠者懐而畏者服無勞禦㓂

之兵綏斯來而動斯和誕布好生之德風濤改色旌纛
生輝錫盾彫戈人競傳于振旅衮衣赤舄世切頼于洪
鈞行受恩綸永藏盟府某方勤饋餉喜獲敉寜豈特紓
鄰路之憂行將慶中原之復

　　賀張丞相平冦啓

　　奏凱旋師奉圭入覲靄萬口同聲之譽被十行細札之
書錦衣繡裳備三公之典册碧油紅斾曕上相之風稜
慶在一人重増九鼎恭惟某官道兼文武身任安危回

日馭之再中斡斗樞而獨運已斷蚩尤之肩臂請梟袁
尚之頭顱思定中原誓平北冦奮身犯難櫛風沐雨者
五年决勝運籌折馘執俘者萬計張尚父鷹揚之氣挫
敵人虎噬之心若堂上之兵不嬰其鋒則闗中之利己
非我有顧猛虎在山之若此乃飛鴻遵渚之謂何爰命
召公尚期疆理于南海降予伊尹又約左右于商王某
夙倚門墻晚䝉陶冶假以兩路召軍之檄脫其一家垂
死之軀豈期流落之餘生復聽遄歸之新詠屬以深居

岩壑自逺光塵馮諼之出無車原憲之貧見肘蹇驢肯
借尚吝于東家稚子候歸更迷于前路用莫趨于台席
結轉激于蓬心遐睇海鶴之姿共覩風雲之㑹衛武公
入相曽無菉竹之篇仲山甫永懐但誦清風之句

　　賀沈帥平海冦啓　　　　　　劉林宗

　　遣将受成選徒北伐先聲所被肅靜貔虎之威羣醜自
擕即正鯨鯢之戮神靈慰恱民吏懽呼竊以宣力四方
式重藩維之寄折衝千里欲觀帷幄之謀不有雋功孰

明妙畧執俘折馘有嚴帥閫之尊飲至勞旋大秩賔筵
之禮暑風薫穆氣象清明恭惟某官才為時生智因機
顯周邦召虎獨髙江漢之詩唐室晉公宜有淮南之雅
昨屬方隅之謀帥寵膺召節以造朝親奉玉音謂我圗
于南土恭承天奬煩君重于淮陽自紺幰之來臨肅黄
堂而共理教條寛簡民俗阜安乃航海之愚民乗止戈
之暇日掠輕舟而及境鼓惡少以弄兵爰遣偏禆出平
兇人被堅執銳方賈勇以爭先振旅凱還忽成禽而歸

報緬想㨗書之上倚須顯賞之行即奉明綸進持從槖
非敢為侫也斯拱而俟之某率比備官親聞盛事觀魯
侯之在泮既覩獻功誇公綽于中朝自知増氣

　　賀陳憲平冦啓　　　　　　　戴　翼

　　螭㘭錫命龍節陞榮奏節至三喜悉平于羣醜論功第
一宣峻陟于穹班塗詠交懽䑓治愈煥恭惟某官精神
秋水談笑春風暗合兵書料賊無如料敵指麾介士擒
冦而必擒王籌䇿定于樽俎雍容之間號令行于賞罰

嚴明之際風走十八灘之曉鏡淨潢池天回一十郡之
春鋤耕緑野㨗書來上朝論聳聞更生幾百萬之窮民
冕旒喜動接武八十一之元士繡斧光増苐師中之錫
未償厥功必席前之問始究所學外勞如許寜淹原隰
之載馳中召沓來行見朝廷之大用某身拘雷邑心繞
霜臺側聆恩褒喜倍等倫合先馳于慶牘愧邈在于偏
陬首用先生作棟梁此日發西江之軔不以下體采葑
菲異時歸東閣之鈞


　　賀陳丞相從駕回啓　　　　　熊子復

　　伏審扈蹕江畿亟掃穹廬之跡還轅呉㑹益恢巖廟之
圖折衝已賴于精神厲節方加于體貌當此春陽之駘
蕩諒有神明之䕶持竊以益贊禹而征苖致兩階干羽
之舞尹相湯而伐夏併三朡寳玉之俘惟其佐有真儒
所以動無强敵比屬氊裘之侮肆陪鑾輅之征圖回皆
中于事機宴衎遂平于亂畧相武王而肆伐既推尚父
之謀震徐方而還歸宜誦太師之烈恭惟某官才高帝

賚望重民瞻四夷玩掌而敵固在于目中萬巻蟠胸而
語寧專於紙上坐籌漢帳子房首冠于三人從幸渭橋
𤣥齡親率于六騎兇渠既殄醜類皆奔乾清坤夷既致
中原之定天旋日轉暫隨大駕之回成此鉅勲歸于真
宰某猥馳原隰阻覿門墻還豐而作周官佇慶三公之
拜畫河而為晉土豈惟十部之降願益展于壮猷用永
扶于丕緒

　　賀秦少傅拜掃啓　　　　　　熊子復


　　伏以衮衣繡裳入視台階之峻路車乗馬出逰天塹之
雄暫除隅坐之雲屏真見還鄉之晝錦諒惟次舍必有
䕶持恭惟提省大觀文少傅德嗣格天功參播物美由
世濟漢相特盛于韋平傑本地靈岳神間鍾于申甫眷
異代帝王之宅乃元台父母之邦乾轉坤旋踵山東之
多相龍蟠虎踞控江左之上游謁告言歸承恩拜掃昔
相如乗使者之傳而返蜀縣令迎而先驅買臣懐太守
之章而還呉邸吏驚而出拜矧由宰路暫省舊邦是宜

列辟祖道之多諸侯迎候之逺上恩給千騎榮自耀于
三時高義散百金澤遂均于九族古今創見逺近聳聞
勝伯禽封魯之時止拜于後類山甫徂齊之日即遄其
歸某逺拘馳傳之行莫展望塵之拜春華韶潤夏篆安
徐願攬秀于山川還秉鈞于廊廟

　　賀秦少傅拜掃啓　　　　　　熊子復

　　伏以肅秉孤篆祗掃祖塋戯斑衣而奉二親少輟庭闈
之樂賜錦袍而給千騎蔚為道路之光威容纔出于日

畿爽氣預回于天塹時方春物之駘蕩動有神明之䕶
持恭惟提省大觀文少傅望峻三階勲彌九鉉自孟至
賢而作相乃家慶之流傳生甫及申而有神本地靈之
秀發貳槐庭而多暇眷梓里以言旋鳯翥鸞翔侈皇恩
于寳軸龍盤虎踞覧王氣于雄都紆命衮而拜丘園揮
賜金而分宗族散宜生之廸教國人暫見于徃來仲山
甫之遄歸王命仍須于出納某猥縻外計莫備先驅八
葉方來已騐青烏之相六飛清出更㸔白馬之迎騎火

宵紅錦衣晝耀願精調于公餗用益副于民曕

　　賀叙復得宰啓　　　　　　　朱子真

　　近蠲藥石復莅絃歌羣疑果亡清譽益著伏以某官奮
身孤苦挺節端方未嘗枉尺而直尋不欲曲學而阿世
綵衣蘭膳歎胡廣之無違白髪青衫惜馮唐之已老比
捧毛生之檄來鳴子賤之琴志在真清俗有熈熈之樂
事輕矯飾躬無赫赫之名拙微効于安仁蚩頗興于卓
茂果招貝錦輙撓汪陂方市虎之可疑殆樊蠅之遂入

然流言固止于智而膚愬豈行于明旋聞核實之詳悉
辨鑿空之妄玉雖磨而非磷金在鍊而愈精即墨之毁
既消齊封可待中牟之化不陋素忝過從曾微引手之
勞少解拾塵之謗喜而不寐空懐孟子之心名以益聞
顧乏曹丘之力貶損重望亟相緘題禮踰分以非宜詞
過情而為愧因人成事敢貪毛遂之勲反國非功願息
屠羊之賞方如簧之既露諒匪石以彌堅何病不容為
善最樂尚幾御時之令益安事道之誠庶蘭畹以滋芳

俾萱堂而底豫







　　五百家播芳大全文粹巻二十七

