







　　欽定四庫全書

　　五百家播芳大全文粹卷五十一

　　宋　魏齊賢

　　葉　棻同輯

　　制誥

　　尚書左丞除同知樞宻制

　　昔單于入朝於漢遇王商郤立而不敢仰視晉人觀釁
於齊晏子退舍卒不敢加兵蓋賢者在朝人民有恃不

動聲色自然折衝故能正容色於一怒之間而憺威稜
於萬里之外具官某𢎞毅而任重博洽而有文險夷一
心踐更衆職危言直論固常折逺夷無藝之求繕甲治
兵又欲刷四鄰交侵之恥顧疆塲安危之未决而羗人
叛服之無常蔽自僉言延登右轄載疇雅望進貳本兵
庻幾盡行平日之言可以坐厭未形之難力行所學以
底丕平

　　左司諫除御史中丞


　　自御史府虚大夫而不除則中執法率僚屬而為長耳
目之寄紀綱所司惟議論慷慨足以感厲特立不欺之
心惟志行直方足以振竦苟賤無恥之習則風采所繫
朝廷自尊具官某學知古人之大方智通當時之要務
徧更言選以直諒聞憤世疾邪無所回撓召從諌省進
長憲䑓度越稠人不次而用冝體任官之意益肩衞上
之忠知美材有待於久成毋廢壞於一眚之㣲知刻核
足以生不肖毋窮極於已甚之地服我休命奚俟訓言


　　吏部侍郎兼太子詹事

　　朕惟太子天下之本而賢者為邦家之基思得直諒多
聞以為益友庻幾前後左右罔匪正人故兹一時端尹
之臣率用兩朝髦俊之士具官某學術之茂幾於先民
行義之脩信於當世懿文華國亶居俊譽之崇正色立
朝屡効排奸之力踐更衆職夷險一心肆因銓總之餘
入侍儲帷之邃倚典型於老成之重崇道義於齒爵之
尊式資調䕶之功副朕責成之意


　　中書舎人除給事中

　　朕初踐服屬時多虞寤寐雋賢當饋興嘆想望老成於
典型之重登用世臣於故國之遺大儒之效固存君子
之澤未逺具官某四朝名臣之俊一時耆艾之英聲華
發自妙年功名見於晚節詞垣視草穆然深厚爾雅之
文經帷告猷信矣直諒多聞之益服勤浸久發問深林
維是東䑓論駁之司實予萬㡬出納之地延登兹位僉
曰汝宜施置或未叶於人言選任或不孚於衆聽守正

不撓維是之從毋諱有司追配前烈

　　國子祭酒權鴻臚卿

　　大鴻臚天下之高選也在廷之位至於九列者寡矣非
資高望重不得任此具官某以經術中第以文藝知名
感會休辰踐更衆職載疇雅望進列九卿益肩厲翼之
心以待非常之用

　　資政殿學士除簽書樞宻院

　　國家太平無事兵不釋繄垂二百年軍政堕壞士卒無

仗節死難之意將吏無干城固圉之功望敵驚奔靡有
鬬志朕初嗣服選建忠良延登宥宻之司漸復祖宗之
故具官某世載忠諒學有本原衞上之忠懇欵七世應
上之敏勤勞百為屬群㓂之内侵罄一心而盡瘁升華
書殿未究逺猷進二機庭擢司兵柄以宏博無窮之辨
謀議廟堂之上以剛毅特立之操駕御將帥之臣廸百
工厲翼之心以尊奬主威鼓三軍惰歸之氣以竚衞王
室服我休命奚俟訓言


　　監察御史除著作佐郎

　　御史以言責辨賢佞於一時史官以直筆信襃貶於後
世必有剛毅篤實之操輔以雄深辯麗之辭庻兩得之
乃克任此具官某行義潔脩志節端亮踐更言職以直
諒聞延寘道山復畀舊物按善惡見聞之實撰次第法
度之章使後世得以考焉益脩厥官毋愧能言之效

　　除大學春秋博士

　　春秋之學廢錮已久習非承誤無識真者矣朕閔古學

之壞選建賔師爾以儒學之茂冠於東南延寘兹選爾
其茂明之勿謂游夏之倫尚有不能措一辭遂使區區
守一經者至老死而不悟也

　　除少府監丞

　　尚方置監天下之高選昔源乾曜一見中上意遂命此
官選用之艱蓋自前世爾文辭辨麗譽喧一時占對之
初上言治道列職尚方之屬將有試焉勉思古人追配
前烈


　　除秘書省校書郎

　　中秘仇書極天下豪俊之選異時貴臣用事至参用醫
卜之流牛驥同群可為太息肆朕初載遴柬儒術之英
爾以文藝有聞首寘兹選進與群髦之列益觀未見之
書三篋已亡且詢安世勉思刻厲將有試焉

　　除大理寺丞

　　廷尉天下之平而獄者萬民之命朕躬垂明聽不忍詿
誤之民陷於大罪故慎柬良吏其務平之爾得與兹選

其明察寛恕無縱吏謾以羅元元之不逮稱朕意焉

　　除吏部侍郎

　　朕惟名器不可假人爵禄所以厲世流品清濁各有攸
歸不次而用賢能雖一日九遷不以為疑積日而叙勤
勞則差之毫釐勢有不能得廼者官不宿業吏操其柄
賢愚同滯賕謝紛然敷求哲人以靖流弊具官某事朕
初載以直諒聞首斥奸䛕不憚彊禦代言西掖追還正
始之風給事東䑓茂著論思之効踐揚兹久譽處罙休

天官四銓綱目猥并徃二太宰益脩厥官手疏盤錯之
煩力去留難之吝時維稱職汝徃欽哉

　　給事中除禮部侍郎

　　宗伯典朕三禮實兼伯夷后䕫之事國有大議罔不責
成然奸䛕便文俗學似古不有君子其何能國故雖籩
豆司存之守而有樽爼折衝之功具官某為老成人以
儒術用代言西掖辨麗有作者之風給事東䑓練逹通
當世之務服休滋久考績應遷進陟文昌位次八座必

能居經持論恪奉典常玩敵人於甘寢秉羽之間制功
臣於醉呼擊柱之際則上下相守而國自安永肩一心
以稱朕命

　　奏狀

　　與宰臣韓琦等議濮安懿王合行典禮狀

　　伏以出於天性之謂禮雖以禮制事因事適冝而親必
主於恩禮不忘其本此古今不易之常道也伏惟皇帝
陛下奮乾之健乘離之明擁天地神靈之休荷宗廟社

稷之重即位以來仁施德浹九族旣睦萬國交歡而濮
安懿王德盛位隆冝有尊禮陛下受先帝命躬承聖統
顧以大義後其私恩慎之重之事不輕發臣等忝偹宰
弼實聞國論謂當考古酌禮因冝稱情使有以隆而廣
愛庻幾上以彰孝治下以厚民風臣等伏請下有司議
濮安懿王及譙國太夫人王氏襄國太夫人韓氏仙游
縣君任氏合行典禮詳處其當以時施行

　　論兩府遷官狀


　　右臣伏見因進用宰臣韓琦等凡兩府之臣盡遷一官
臣愚不明大體未識所謂竊恐從此相承遂為故事凡
公卿者百吏之表率今公卿方以百吏凡冗思革其弊
而公卿無故一切遷官將何以使三百赤芾受爵不讓
者有所愧心哉况慶厯中陛下以數月不雨執政之臣
皆降一官以答天戒今歳月蝕地震江河汎濫横流烈
風滛雨賊傷五稼四方之民墊溺流餓不可勝紀比於
慶厯災害尤衆而兩府大臣無間新舊皆被褒遷殆非

所以仰承天心下慰衆人之意也竊計大臣當此之時
亦必不敢受無名之賞伏望陛下因其辭讓内惟樞宻
使副不可以給諫及郎中為之者依舊制外其餘皆不
遷官以養大臣亷恥之節無使之負謗於海内則其為
德澤愈厚矣

　　論燕飲狀

　　右臣等竊見今歳以來災異屢臻日食地震江淮騰溢
風雨害稼民多菜色此正陛下側身克己眚禮審樂之

時而道路之言陛下近日宫中燕飲㣲為過差賞賚之
費動以萬計耗散府庫調歛細民况酒之為物傷性敗
德禹湯所禁周公所戒殆非所以承天憂民輔養聖躬
之道也陛下恭儉之德彰信兆民議者皆以為後宫奢
縱務相誇尚左右近臣利於賞賚陛下重違其請屈意
從之夫天以剛健為德君以貞固為事奈何徇後宫左
右之欲上忽天戒下忘民病中不為宗廟社稷深自痛
惜臣等愚惑竊為陛下不取伏望陛下當此之際悉罷

燕飲安神養氣後宫妃嬪進見有時左右小臣賞賚有
節及厚味腊毒之物無益奉養者皆不宜數御以傷太
和乃可以觧上天譴告之威慰元元窮困之望保受命
無疆之休天下群生不勝幸甚臣等區區納忠惟陛下
裁察

　　乞懲勸均税狀

　　右臣奉先勅與三司同共詳定均税已立條約下諸路
監司行去訖竊以為國家凡欲立事當先使賞罰明白

然後事無不明伏見職方員外郎秦植前通判德州事
均五縣税皆得平允並無人戸詞訟君與庸愚之人煩
擾敗事同歸常調一等殿最則能吏懈體必無成功伏
望朝廷察其勤瘁優加酬奬并其餘均税官吏隨其功
過量行懲勸則將來覩之無不盡力矣

　　奏劄

　　乞經筵訪問上殿劄子

　　臣以駑朽得侍勸講竊見陛下天生好學孜孜不倦然

於經席之中未嘗發言有所詢問臣愚意陛下欲䕶群
臣之短恐有應對之際倉卒失㨿不能開隙稠人之中
受其愧怍此誠聖心仁恕之極群臣捐軀無以報塞然
臣聞易曰君子學以聚之問以辨之論語曰疑思問記
曰有弗問問之弗知弗措也有弗辨辨之弗明弗措也
以此言之學非問辨無由發明今陛下若能黙而識之
不加詢訪雖為臣等疎賤之幸竊恐無以宣揚經㫖裨
助聖性伏望陛下自今經筵或有臣等講觧未盡之處

乞賜詰問或慮一時記憶不能偹者許令退歸討論次
日别具劄子敷奏庻幾可以補稽古之志成日新之益
取進止

　　乞延訪羣臣劄子

　　臣聞天尊地卑道之常也而周易乾下坤上謂之㤗者
言人君降心以接下人臣竭忠以事君然後上下交而
其志成也若人君驕亢以自尊人臣怠慢以自疎則上
下之情不通而否道成焉是以孔子語舜之徒曰舜好

問而好察邇言其斯以為舜乎竊見祖宗之時閒居無
事常侍從近臣與之從容講萬事至於文武朝士使臣
選人凡得進見者徃徃召之使前親加訪問委曲詳悉
無所不至所以然者一則欲使下情上通無所壅蔽二
則欲知其人能否才器所任是以黜陟取舎皆得其宜
太平之業由此而致恭惟陛下潜德藩邸踰三十年一
旦龍飛奄有四海雖聖質英睿得於天縱然與當世士
大夫未甚相接民間情偽未甚盡知臣謂宜詔侍從近

臣每日輪一員直資善堂夜則宿於崇文院以偹非時
宣召若有故請假則與以次官互換直宿其餘群臣進
見及奏事者亦望聖聰稍觧嚴重細加訪問以廣聰明
裨益大政取進止

　　第二劄子

　　臣先曽上言乞詔侍從近臣每日輪一員直資善堂夜
則宿於崇文院以偹非時宣召有事故請假則與以次
官互換入宿以開廣聰明裨益大政至今未聞施行蓋

陛下謙謹以皇太后同聽庻政未奉慈㫖不敢擅召群
臣與之議論今皇太后盡以四海之事歸於陛下出入
起居頥指如意臣是以敢重申前說乞少加采擇凡人
墻之外目不見也里之前耳不聞也而天子奄有四海
一日萬幾之憂樂萬事之本末雖有聰明睿智之性若
不問之於人何從知之是以太祖太宗雖起於側㣲猶
日孜孜訪問群下至於小臣卒伍所間絶故能綱紀四
方創業垂統陛下生為帝王子孫未嘗歴試於外天下

之亊豈能細知况先期置直學士待制等職以為侍從
之臣若使之不得朝夕在左右偹顧問將安用之所有
每夜於崇文院輪宿自是舊制近年以來因循隳廢舉
而行之有何所難伏望聖慈檢會臣前所奏劄子内事
節特進施行取進止

　　乞建儲上殿劄子

　　臣先於至和三年通判并州日三曽上言乞陛下早定
繼嗣以遏亂源當是之時臣疏逺在外猶不敢隠忠愛

死數陳社稷至計况今日侍陛下左右官以諫為名竊
惟國家至大至急之務無有如此若捨而不言事以冗
細之事煩凂聖聽厭塞職業是臣懷奸以事陛下罪不
容𦵔醢伏望陛下取臣向日所進三狀少加省察或有
可取則斷自聖志早賜施行如此則天地神示宗廟社
稷群臣百姓並受其福惟在陛下一言而已取進止

　　乞建儲上殿第二劄子

　　臣近於前月二十六日上殿敷奏乞檢會臣并州所奏

三狀早定繼嗣事陛下聖意昭然即垂聽納凡所宣諭
皆非愚臣所能及乃天地神祗保佑皇家實萬世無疆
之休也臣所能言陛下朝夕當發德音宣告大臣施行
其事今近一日未有所聞豈陛下以兹事體大慎選宗
室未得其人將左右之人有間阻熒惑聖聽臣皆不得
而知也臣聞為之後者為之子者也於禮律皆有名文
漢孝成帝即位二十五年年四十五以未有繼嗣立弟
子定陶王欣為太子今陛下即位之年及春秋皆已過

之豈可不為宗廟社稷深思逺慮哉某今亦未敢言正
東宫之名但願陛下自擇宗室仁孝聰明者養以為子
官爵居處稍異於衆使天下之人皆知陛下意有所屬
以係逺近之心矣他日皇子生復使之退歸藩邸有何
所傷此誠天下安危之本願陛下决意而速行之取進
止

　　言施行封事上殿劄子

　　臣伏以大舜舉賢敷納以言明試以功漢武帝詳延特

起之士待以不次之位終獲其用威加胡越真宗皇帝
總覧群臣章奏用其言而顯其位以成咸平景德之治
凡察言所以知人知人所以立政自古及今其道一也
今陛下即政之初有開言路令中外臣民皆得上封事
海内欣幸咸畢精竭思以承休德若於此際能采其嘉
謀舉其賢才而用之則太平之基可指日而望也若徒
備外飾廢其言而不用棄其人而不取則天下頹弊之
亊當何時而振起乎臣與張方平生受詔詳定中外所

上封事所以盡心料簡合於理義可施行者一一奏聞
更望陛下擇其精者决自聖意必令行之其有識慮稍
出於衆者願陛下特賜召對面加詢訪考其虚實果有
可采宻籍姓名遇有差遣隨材受任俟其實有顯效然
後可以不次㧞擢如此則嘉言罔攸伏野無遺賢矣

　　除中丞上殿劄子

　　臣聞澄其源則流清固其本則末茂臣䝉陛下聖恩㧞
於衆人之中委以風憲天下細小之事皆未足為陛下

細言之敢先以人君脩心治國之要為言此誠太平之
原本也臣聞脩心之要有三一曰仁二曰明三曰武仁
者非嫗煦姑息之謂也脩政事興教化育萬物養百姓
此人君之仁也明者非煩苛伺察之謂也知道義識安
危别賢愚辨是非此人君之明也武者非强亢暴戻之
謂也惟道所在斷之不疑奸不能惑佞不能移此人君
之武也故仁而不明猶有良田而不能耕也明而不武
猶受苗之穢而不能耘也武而不仁猶知穫而不知種

也三者兼偹則國治强闕一焉則衰闕二焉則危三者
無一焉則亡自生民以來未之或改也治國之要亦有
三一曰官人二曰信賞三曰必罰夫人之才性各有所
長官之職業各有所守自古得人之盛莫如唐虞之際
然稷契臯陶垂益伯夷䕫龍各守一官終身不易苟使
之更來迭去易地而居未必能盡善也故人主誠能採
天下之英俊隨其所長而用之有功者勸之以重賞
有罪者威之以嚴刑譬如乘輕車駕駿馬總其六轡奮

其鞭䇿何徃而不可至哉昔仁宗皇帝之時臣曽進歴
年圖又以此語載之後序今幸遇陛下始初清明之政
虚心下問之際臣復以此語為先者誠以臣平生力學
所得至精至要盡在於是願陛下勿以為迂濶試加審
察若果無可取則臣無所用於聖世矣












　　五百家播芳大全文粹卷五十一

