







　　欽定四庫全書

　　五百家播芳大全文粹巻七十一

　　宋　魏齊賢

　　葉　棻同輯

　　朱表

　　國家祈禱

　　南郊禮畢奏告南嶽表本　　　汪彦章

　　兹者舉上髙之儀遵皇祐之詔合祛天地升配祖宗䝉

仙聖之䕶持獲純精之陳薦兾垂景貺永佑丕圖

　　南郊禮畢奏告普賢菩薩表本

　　伏以少昊方秋上辛惟吉重屋青祠之禮肇講宗祈十
萬普現之身悉垂𠖇助既獲熈成之况敢忘昭報之私

　　明堂預告表本　　　　　　　蘇子由

　　潔誠至享近在外朝先事告成祇祓中禁企聖真於璇
極嚴科式於靈壇恍惚攸通福祥来暨兾玉殿而神享
迄升禋之禮成終始莫違上下䝉慶


　　明堂禮畢奏告景靈宫諸陵表本　汪彦章

　　比卜九秋之告躬陳五室之儀荷帝溥臨及時祗薦惟
夙承於丕訓用克祭於嚴禋既享休成敢忘昭報

　　明堂禮畢奏吿表本　　　　　蘇子由

　　親祠之重每三嵗而後成陟配之隆及中辛而既舉顧
菲薄而何有頼真聖以為依祗按靈科潔齋秘殿仙㳺
降格神貺普存上保邦家之休下祈民物之定𦕈然㣲
悃過此何求


　　明堂禮畢奏告表本　　　　　汪彦章

　　伏以比涓剛日祗見合宫天地同禋既盡靈承之禮祖
宗並侑復殚孝享之誠仰獲顧歆實由孚佑兾永監觀
之命俾承興復之功

　　明堂禮畢奏告表本

　　躬薦㣲誠克終大典致周公嚴父之志逹聖人享帝之
能顧菲薄之何功頼仙真之垂祐歸依靡極荷戴不忘

　　明堂禮畢露香表本


　　大享告成舊章不墜邇答昊穹之貺升侑文考之靈精
意潜通多福荐至敢因清夜躬薦薄誠

　　月朔奏告太祖皇帝表本

　　伏以時丁良月嘉萬寳之既成節逼凋年悵三徽之將
復恭惟太祖陛下功彌宇宙澤浃華夷光垂鴻業之餘
燕及𦕈躬之嗣因節寒之始届致時奠以遐思

　　星變禳禱表本　　　　　　　宋子京

　　星行於上厥有躔經政失其宜乃垂咎徵眷惟菲徳乆

荷鴻休不能躬厲於至誠乃使變生於常象敢祈丕造
特鑒㣲𠂻赦其召異之愆茂以致和之福

　　禳謝火星道塲表本　　　　　汪彦章

　　推類而言惟至誠之獲相降𠂻於下非洪造以疇依既
祗祓於殊庭䝉曲垂於昭鑒嘉與敷天之裕共承嗣嵗
之休

　　國忌

　　奏告宣仁聖烈皇后忌辰表本　汪彦章


　　真㳺厭代厚祿在民適丁奉諱之辰式謹寕神之禮恭
惟宣仁聖烈皇后殿下功髙任姒治格唐虞豈特六宫
永遵儀極之範坐令四海咸頼補天之功仙馭益遐孝
思何極

　　昭慈獻烈皇后賛宫旦望表本

　　宫壼興哀屢改階蓂之旦寢園在望俄驚松栢之秋恭
惟昭慈獻烈皇后位正累朝徳齊先后仙逰雖邈慈規
具存地隔三山莫獻蟠桃之實神歸九廟長逰大練之

宸適遇蕭辰何勝永慕

　　秋社表本

　　宫壼興哀屢改階蓂之旦寢園在望俄驚松栢之秋恭
惟昭慈獻烈皇后儷天徳大救物功深既煉石以告功
遽乗雲而不返追攀無及感愴奈何

　　中秋表本

　　長樂終天人結母慈之戀蓐収告節月圓秋氣之中觀
玉琯之屢易望栢城而増愴恭惟昭慈獻烈皇后體姜

任之徳希黄老之蹤倐赴帝郷之期永違天下之養每
懐遺訓徒極哀悰

　　九月旦表本

　　軒星既揜騩駕莫還方興長夜之哀忽届杪秋之序恭
惟昭慈獻烈皇后功參十亂道冠六宫問寢承顔一朝
違長樂之養祔姑合食千載附泰陵之游揺落有懐追
攀無所

　　重陽表本


　　穜稑告成常帥九賔之獻菊茰在御莫伸萬夀之期恭
惟昭慈獻烈皇后厚徳俔天徽音垂世自哀纒於厚夜
忽時及於凋年爰致孝思式陳時薦

　　九月望表本

　　椒掖戒寒栢城無曉永隔神雲之馭倐更霑露之辰恭
惟昭慈獻烈皇后化首宫幃澤流寰宇念纂承於丕緒
䝉保佑之隆恩緬想徽音何勝孺慕

　　十月朔表本


　　釁結修天時丁良月雖閟宫之在望瞻大練以無階恭
惟昭慈獻烈皇后夢月鍾靈補天儷徳奄隔晨昏之養
屢驚弦晦之遷兹覩流光何勝永慕

　　下元節表本

　　騐灰緹室将觀一氣之回校籍清都莫重三光之畢緬
思慈範永隔仙㳺恭惟昭慈獻烈皇后所憂在賢以儉
為寳方俟含飴之慶遽興復土之哀爰即嘉辰載陳良
薦


　　雅飾御容表本　　　　　　　蘇子瞻

　　於赫皇祖敷佑下民眷真宇之靚深儼粹容之肅穆雖
道存不變而體有從新既祗薦於科儀斯永安於像設

　　安御容表本

　　馭風雲闕既叅日月之光弭節琳宫尚答神民之望爰
開法㑹庻欵真庭願推往聖之心永錫函生之福

　　年節告裕陵表本

　　葦桃在戸徒講三朝之儀椒栢稱觴無復萬年之夀恭

惟諡號皇帝功施無外徳治有生随鼓漏之寢園莫親
饋奠望衣冠於原廟空極涕流

　　冬節告裕陵表本

　　厯紀天正史書日至感舒長於測景増怵惕於履霜恭
惟諡號皇帝徳邁堯仁功恢禹迹逰衣冠於原廟徒仰
威神望松栢於橋山永懐悲悼

　　青詞

　　聖節


　　福寕殿啟建夀聖節道塲青詞　王岐公

　　畵堂發慶適紀誕辰秘殿祈祥載敷妙式企髙靈之下
墮監精素之上通永佑函生大延景祚

　　太清宫啟建夀聖節道塲青詞

　　嵗籥更端隂華生朏興言震夙之旦實擁神靈之休爰
即真祠具敷冲式兾上穹之黙鑒錫邦祚之丕隆

　　上清觀啟建天寕節設醮青詞

　　草芥雖㣲皆出乾坤之造君親有慶共殚臣子之誠屬

誕聖之昌期竭籲天之至懇筵張邃宇像設殊庭兾回
赫赫之光俯察區區之意伏願顧諟明徳恵綏永圖志
上下以咸同時雨暘之盡若九州四海日陶有耻之風
億載萬年嵗獻無疆之夀

　　福寕殿啟建天慶節道塲青詞

　　禧動年芳華生月朏仰祥符之盛烈膺上帝之靈文載
厯嘉辰具循先制祓九重之秘宇舉士極之冲科庶恢
道甫之宗永介皇圖之固


　　福寕殿啟建天貺節道塲青詞

　　珍符發瑞嘉節標期披太素之琅書企紫宸之芝御伏
兾宻誠上格靈貺下敷助永昌圖歸勒大道

　　靈釐殿滿散乾文節道塲青詞

　　正陽之月震誕紀期涓闢殊庭以延飈仰瓊科蘂笈修
祓以䖍伏兾髙清儲靈垂佑寡徳邦厯之固與民均休
仰答至神匪誠敢怠

　　福寕殿啟建先天節道塲青詞


　　徂暑収辰素商臨候稽靈源於道左啟丕祚於皇基載
肅殊庭甫䖍法㑹欽若王神之右永惟重噐之承敢怠
至精以懐其䕃

　　靈釐殿滿散同天節道塲青詞

　　祗紹慶圖仰繄靈顧屬恢台之布序實誕育之紀辰爰
即秘庭夙崇法㑹甫畢齋修之素終䝉保佑之仁

　　福寕殿滿散先天節道塲青詞

　　寳系自天珍符在國適紀素商之序夙清秘殿之筵探

道藴於琅函企真㳺於紫極至誠内罄冲祐長孚

　　萬夀觀啟建乾元節道塲青詞　孫夢得

　　炎序開端誕人命節惟冲人之紹厯䕃靈廕之紹休爰
敞殊庭載嚴净式伏兾俯回鑒諟荐錫嘉休永嘉卜世
之基彌固如山之夀

　　福寕殿啟建天祺節道塲青詞　王岐公

　　圓靈孚佑寳命来符載承先烈之休又紀嘉辰之㑹夙
探冲式遍繹真文兾神造之博臨錫邦圖之永乆


　　靈釐殿滿散同天節道塲青詞

　　大統當天三陽表夏紀靈樞之夙照陳秘洞之重科逖
欽不宰之私黙下有生之施終囘冲監永作皇休

　　玉隆觀啟建乾元節道塲青詞

　　茂樹交秀薫風導和當炎靈化育之初實𦕈質誕生之
候普膺聖䕶叅荷真休奉春秋則廟社歆寕御逺邇則
兵民保乂敢憑醮席恭導䖍誠庶資薫㓗之修仰逹紫
清之鑒洽敷順氣丕冒群倫


　　福寜殿滿散天貺節道塲青詞

　　秘殿集靈仙符紀節祗循緑藴之範遐禮紫虚之㳺伏
兾感真洞元右徳録行陶物生之大順錫邦祚之鴻休

　　洞霄宫啟建乾元節道塲青詞　文士頴

　　月旅正陽當百家之茂盛祥標誕節期萬夀之穹窿式
按舊章載嚴秘殿延紫霄之飛馭誦玉笈之靈篇伏兾
誠慤上通聖真垂佑賜之多福均動植之㣲幽永以無
疆並乾坤之悠乆


　　福寕殿啟建先天節道塲青詞

　　秋迎新朔節紀佳辰感靈系之肇祥企髙晨而薦信瓊
科按式玉笈繙文庶道法之自然以資功於不宰俯回
冲監終佑皇圖

　　明道觀啟建先天節道塲青詞　孫夢得

　　暑伏畢期商秋開序稽道祖發祥之兆廼先朝紀節之
辰恭建清塲載循舊矩寳薫交馥真典遞賡伏願精意
上交太慈光照生民饒衍廣宇泰寜


　　福寜殿啟建先天節道塲青詞　王岐公

　　徂暑収節凉颸應辰稽道祖之生期啟皇圖之永祚有
嚴邃宇式按冲科揚維大寳之承欽若上靈之睠敢忘
顒慄以嚮順祥

　　福寜殿滿散先天節道塲青詞

　　寳系發祥真符告祚肇素煒之凝候即秘殿以陳科集
供清塲致精道果期九真之廸䕃保百世之延供仰答
顧懐敢忘顒慄


　　福寜殿滿散天祺節道塲青詞

　　大象開先必根於元造寳文騰瑞載紀於嘉辰按叅聖
之舊彛企髙辰之列御終祚明烈永孚順釐

　　福寜殿滿散天貺節道塲青詞

　　上靈顧徳早錫於休符季夏協辰載臨於嘉節神謀燕
後寳厯垂鴻益嚴三景之科遥貯九關之御㡬崇妙藴
仰契真風

　　靈釐殿啟建皇太后生辰靈寳道塲青詞


　　王岐公

　　良月戒寒純坤厚宅紀慈闈之誕序㑹聖厯之嘉辰前
祓殊庭具敷靈式庶演真風之妙永同皇祚之休

　　靈釐殿滿散皇太后生辰道塲青詞

　　孫夢得

　　尊履皇圖考申母養屬商飈之御氣紀沙麓之開祥夙
採秘洞之科屢揖玉真之御庶資道妙丕錫時休

　　觀文殿滿散皇太后生辰道塲青詞


　　文士穎

　　冬籥道寒應就盈之良月母闈鍾慶紀載誕之休辰敞
别殿之清塲研上清之妙教庶續慈靈之茂永均皇厯
之昌

　　本命

　　奉元殿啟建皇帝本命道塲青詞

　　汪彦章

　　正陽紀月元命届辰仰叩清都恭開靖㑹舉靈文而叅

講集芳品以具陳伏兾肸蠁儲精希㣲降鑒垂在天之
仙䕃祚卜世之皇基

　　鴻慶宫啟建皇帝本命道塲青詞

　　汪彦章

　　别都之奥皇運啟基作為靈宫館寓衆聖顧循妙質嗣
撫休期属嵗律之垂秋推命元之協日載嚴道式丕迓
純釐

　　慶寜宫啟建皇帝本命道塲青詞


　　孫夢得

　　猥以凉徳獲承至尊顧慶寕之新宫實明兩之舊邸肆
惟丕命之發式是群靈之扶歸命髙真資閎妙䕃

　　夀星觀啟建皇帝本命道塲青詞

　　文士穎

　　四時囘復萬化氤氲祗荷寳圖聿臨元命仙廷之閟列
御所棲仰薦精𠂻庻囘道䕃

　　萬夀觀啟建皇帝本命道塲青詞


　　孫夢得

　　日晷遄幹農塲畢登眷惟令辰将及元命㓗修道㑹寅
啟仙都兾霄極之鑒觀祐聖真之綏佑誕清㝢縣豐庇
生靈

　　㑹真宫啟建皇帝本命道塲青詞

　　孫夢得

　　涵象紫虚實純本生之氣秘言丹籙盖司定命之文考
日道祥按科嚴供祓殊庭之中邃佇靈駕之下綏留鑒

精明輔延昌熾嗣安丕運永嚮真風

　　崇福觀啟建皇帝本命道塲青詞

　　孫夢得

　　承天之序享國之安適臨元命之期仰懐乾坤之廕延
真秘宇按式清壇跂遐福於太清保皇圖於永祚

　　太乙宫啟建皇帝本命靈寳道塲青詞

　　孫夢得

　　惕惟眇躬欽被景厯大時播氣元命應辰適臨炎籥之

中預敞珍臺之㑹瞻玉晨之絶致迎郯御之下遊願鑒
忱思孚垂恵䕃

　　建隆觀啟建皇帝本命道塲青詞

　　王岐公

　　首春開序元命届辰爰祓殊庭俾陳勝㑹亶賡揚於妙
善祈仰格於髙真宻諒𠂻懐交敷戩榖寳圖丕固仙廕
永休

　　崇禧觀啟建皇帝本命道塲青詞


　　王岐公

　　大火臨墟實肇基於王業羣颷泊館爰系迹於真風顧
䝉寄於丕圖薦推存於始命往即殊庭之夕具宣元洞
之科精志所孚皇休是祚

　　鴻慶宫啟建皇帝本命道塲青詞

　　王岐公

　　九清右下隂扶皇祚之延六氣旋中環次命元之紀肅
依道宇明按真科敢薦誠忱庻迎福順


　　明道觀啟建皇帝本命道塲青詞

　　王岐公

　　天心丕應兆新邦統之誠月律再移旋次命元之紀逖
瞻秘館素宅靈區載陳瑶席之芳具繹琅書之藴伏兾
飈㳺格馭斗籍著符終繄覆露之人永保熾昌之祚

　　延祥觀啟建太皇太后本命道塲青詞

　　王岐公

　　尊履皇基孝行綿宇方極祖慈之養薦臨元命之辰按

靈歩於行棊演冲科於秘館庻誠忱之上格錫夀祉之
丕延

　　慶寜宫啟建太皇太后本命道塲青詞

　　王岐公

　　淑律収華炎煒御氣騐清臺之新厯紀慈殿之元辰夙
敷秘洞之科緬想髙辰之馭庶綏神右常協邦休

　　太乙宫啟建太皇太后本命道塲青詞

　　王岐公


　　茂績皇圖尊承慈壼屬陽春之季月紀元命之嘉辰爰
祓殊庭仰延法御庶黙回於圓造用丕錫於靈釐

　　萬夀觀滿散太皇太后本命道塲青詞

　　王岐公

　　熉幄延真肅揖飈㳺之駕珠臺按式載披寳籙之文既
齋明之盡誠亦肹蠁之来顧終延妙本永薦慈休

　　坤寜殿啟建太皇太后本命道塲青詞

　　王岐公


　　荷天休命嗣國丕基早承祖養之慈時及命元之紀企
列真於上極宗衆妙之髙風庶黙下於靈觀用蕃膺於
冲祉

　　奉元殿啟建皇太后本命道塲青詞

　　王岐公

　　母儀正位極致養於孝誠神造主生推發祥於元命属
上冬之吉序敷三洞之靈科庻集冲釐均休皇祚

　　太乙宫啟建皇太后本命道塲青詞


　　王岐公

　　孝尊長樂序戒元辰禁館敷筵仙函發籙伏兾上真垂
祐寳祚均長敢薦信於靈觀永希風於道甫

　　慶寜宫啟建皇太后本命道塲青詞

　　王岐公

　　慈闈致養方率孝於群倫寳律薦時載辰推於元命即
列真之䆳宇研諸妙之靈文庻歸䕃於道風益均祥於
皇祚


　　西太乙宫啟建皇太后本命道塲青詞

　　王岐公

　　長信奉親必極天下之養元辰本厯載當冬仲之期緬
欽不宰之私黙系有生之命延羽&KR0008;之上侣按瓊科之
妙儀庻閎道於真風益輔祥於永祚

　　國家祈禱(祭祀　金龍玉簡)

　　南郊預告道塲青詞

　　祗嗣慶基六舉禋燎幸萬物之時乂間四方之少虞三

嵗於茲舊章可述已圖嚴配前喻収司外極馨嘉中率
䖍鞏庻申昭事式啟蕃禧

　　南郊預告道塲青詞

　　比卜天正躬煬帝燎百神来職萬乗戒期惟大事之方
勤勵精𠂻而有恪特蠲嚴室敷廸齋科厯諷琅音上祈
聖祐幸鴻儀之克展浃黎獻之太和敢怠日修仰酬天
隲

　　南郊預告道塲青詞


　　薦誠吉土拜貺上天率三載以為常普四方而助職幸
邦治定加嵗順成兾&KR2041;上儀仰孚下燾已叮嚀於先甲
俾䟽㵸於羣靈蠲奉有加須求無擾仰惟真鑒垂悉至
䖍

　　南郊禮畢道塲青詞

　　天燎告誠帝暉臨享自六飛之出次逮百執之戒嚴氛
霧廓除霄晨澄潤休光充塞協氣臻翔荷衆聖之顧存
集中區之昭泰是用祓蠲秘宇啟設真塲召敞服之列

官紬瓊函之奥藴庻縁報禮祇答純休威咫不違景㳺
垂鑒

　　明堂預告道塲青詞　　　　　蘇子由

　　嗣守丕業於今四年躬祀縂章方期再見講魯之舊當
先事於泮宫稽國之常亦預期於中禁祓除祕殿祗俟
真㳺降福儲祥望旋霄而非逺奉珪奠幣兾釐事之有
成

　　明堂禮畢道塲青詞　　　　　汪彦章


　　比講嚴禋用昭美報荷三靈之降鑒致百禮之偹成敢
修秘笈之儀用企叢霄之馭庶扶景祚永格殊休

　　明堂禮畢道塲青詞　　　　　蘇子由

　　兹因聽政之區當修享帝之祀陟配文考大賚四方禮
成不為神貺昭答念非寡徳之致願依妙道之餘祗祓
禁塗逺迎真馭誠心上逹微供獲仁

　　祫饗預告青詞　　　　　　歐陽永叔

　　宗廟之嚴祫宗為重乃卜孟冬之吉躬修合食之儀仰

企上靈真孚隂佑俾克成於盛禮兾永錫於純禧式展
孝思用膺神貺

　　祫饗預告青詞　　　　　　　宋子京

　　祼玉奠芳徧躋於左廟星旄燭影遂集於陽郊宻企清
都囬經馳道式車示謹罷蹕戒喧方祗燎於天柴聿除
精於幔省仰祈真䕃助畢鴻儀

　　廟祭預告青詞

　　今者屬圖毖祀先見髙真叩寳宇之靖嚴滌瑶觴而伏

獻眷惟秘宇夙奉慈闈顧奠鬯之難兼委薦紳而攝告
靈㳺無隔精意幸昭兹者躬欵殊庭祗見真祖茂瞻玉
理進祓霞觴眷惟慈寢之嚴夙厚慶源之䕃已詔職事
攝奉舊章願委餘禧以光降祚

　　四瀆投送金龍玉簡青詞　　　孫仲益

　　妙道希夷實司於化育名區邃邈乆宅於真靈向因文
考之諱辰仍屬華年之首序肅延净侣祗祓清塲秘藴
交敷冲科並講俾遄投於信簡庸庻示於䖍誠伏兾擁

順祥釐均消祲沴浃於廣宇綏此羣生

　　茅山金山投送金龍玉簡青詞　王岐公

　　神畿之奥璇館凌虛道祖之靈蘿圖系慶比按三清之
式爰敷九曜之筵薦玉景之髙聞逹龍淵之至信永孚
妙䕃下錫丕祥

　　金山水府投送金龍玉簡青詞

　　祥開誕序㑹集仙科秘府渟淵式通妙道行龍傳簡庸
逹信章緬企真風益孚靈鑒


　　玉京洞金華洞投玉簡青詞

　　至妙者道之宗無私者天之總維時莫春之序載祓禁
庭之嚴寳籙披函飈㳺下席既格𠂻於靈鑒旋錫祉於
皇圖瑶簡傳龍以将至信

　　金山水府送金龍玉簡青詞

　　南有靈淵下渟秘府属上都之敞㑹按三洞以成科載
刋瑶簡之文用致金龍之信庻孚冲鑒永祚純休

　　張公洞投送金龍玉簡青詞


　　太極涵元上真凝化顧纂圖於皇序期斂福於群生跂
景層虛按科靈宇逮清壇之已事託寳信以馳誠庻格
齋顒用孚眷祐

　　河陽濟瀆北海水府投送金龍玉簡青詞

　　王岐公

　　地控靈區淵臨䆳府肅陳醮席欽迓飈㳺蘂笈披文式
遵冲範

　　四瀆水府投送金龍玉簡青詞


　　紫極涵元宰群生於下土珍臺寓聖演真教於上都遐
瞻洞府之嚴素宅神靈之粹式将秘簡以傳行龍維誠
信於所交諒幽通之靡隔

　　四瀆北海水府投送青龍玉簡青詞

　　王岐公

　　氣明薫序神發誕符觧秘館之冲科集紫虚之上果遐
企列真之御俯臨靈委之淵逹編玉之鏤章傳行龍之
闗信庻孚情悃丕錫蕃祺


　　金山水府投送金龍玉簡青詞

　　靈淵徹洞本為仙府之居信簡傳龍盖舉道家之範屬
上都之演教瞻秘境之投誠庻格冲觀俯垂妙䕃

　　集禧觀啟建年交道塲青詞

　　運薄星回嵗隂垂暮年華物始春籥行新顧承大統之
休夙被三靈之䕃念薦更於順序思歸順於元功前祓
殊庭按陳法席遥佇飛飈之駕下歆甘露之羞

　　萬夀觀啟建年交金籙道塲青詞


　　王岐公

　　四氣播時屬年隂之中紀三期啟朔方物表之乗春睠
眇徳之承基思泰和之䝉宇預敬真廷之㑹大陳寳籙
之科庻履嵗元溥綏邦祉

　　醴泉觀啟建年交金籙道塲青詞

　　王岐公

　　天回星紀物動年華驅積沴於故隂導泰和於首序講
有冲式布於靈塲仰至鑒之博臨錫庻生之丕茂


　　福寜殿啟建正旦祈福道塲青詞

　　歐陽永叔

　　四時成嵗嘉品彚之咸新百福自天荷衆真之𠖇貺俾
開靈囿恭講仙科恢寳祚之延長錫夀康之遐永是惟
降鑒享乃克誠

　　太乙宫啟建正旦祈福道塲青詞

　　宋子京

　　真㳺飈歘秘殿邃嚴惟首月之正時叶新陽而布慶俾

陳法供仰薦明誠伏兾敷佑眇躬保千齡而永固躋民
夀域均萬國以同休

　　洞霄宫啟建立春祈福道塲青詞

　　宋子京

　　和厯發春蒼神受職肇生萬寳平馭九農瞻惟岳靈分
奠坤載乗熈春之啟序肆華醮以迎釐披藴祈真潔薫
攘癘庻縁神貺有庇羣元

　　崇禧觀啟建上元祈福道塲青詞


　　宋子京

　　月御分天適紀寅杓之半仙圖校福並㑹紫都之嚴祗
奉靈辰普修青紀分遣有位即禱殊庭竚飈駕於鴻䝉
介神祺之盻蠁所兾虽虽億姓蠢蠢群生富夀坐躋茂
靈交遂永堅淳濯仰奉髙明

　　萬夀觀啟建上元祈福道塲青詞

　　歐陽永叔

　　萬物熈春肇新陽於首嵗三元紀序標令節於真經爰

即靈塲俾遵秘式薦雖陳於菲薄誠已逹於精明伏
願穹昊垂休紫清降監邦家錫慶永叶於泰寜民物遂
生並臻於和樂

　　醴泉觀啟建保夏道塲青詞

　　元氣斡旋時惟炎序珍臺嚴䆳宅宇仙遊披蘂笈之冲
篇祓靈壇之芳薦仰控紫閽之鑒兾調玉燭之和

　　崇福觀啟建中元道塲青詞

　　秋籥云初月靈兹望仙真普㑹校籙素嚴深詔攸司秩

修常典分就殊庭之秘肅陳芳獻之華諷譯内音振除
群累拂塵為悟濟苦而歡仰髙極之喜慈恢有生之䕶
貸顧臨蠲㓗開佑福祥寡徳䝉安齋誠敢替

　　福寜殿啟建中元祈福道塲青詞

　　宋子京

　　肇秋之辰既望之夕候仙都之校籍即秘館以敷筵夙
稽三洞之科緬佇九清之薦

　　奉親廣孝二殿啟建中元祈福道塲青詞


　　宋子京

　　方秋之初維月既望将登年於素律適校籍於丹臺夙
探靈科仰要冲顧庶恢風於妙有益助福於遐升

　　萬夀觀啟建下元祈福道塲青詞

　　毛伯穎

　　良月望舒當大冬之含育下元校籙屬羣聖之㑹同仰
慿隂隲之慈輒備禱祈之禮吉蠲壇席稽按科儀延飈
歘於紫清罄悃誠於丹素伏願真靈孚佑慈寳鑒臨崇

降嘉祥祓除災癘誓竭精純之守仰酬洪覆之恩

　　景靈宫啟建下元祈福道塲青詞

　　毛伯穎

　　時屬初寒月臨既望方仙都之校籍俾真舘以陳科下
垂圓監之臨丕錫涵生之乆仰依妙用終竭至忱

　　太乙宫啟建下元祈福道塲青詞

　　毛伯穎

　　珍羞寓席延上極之列真寳律還隂屬下元之佳節集

羽裾之净侣繹瓊笈之冲科庶格靈觀用均邦祉
















　　五百家播芳大全文粹巻七十一

