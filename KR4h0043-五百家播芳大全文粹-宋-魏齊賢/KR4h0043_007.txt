







　　欽定四庫全書

　　五百家播芳大全文粹卷四上

　　宋　魏齊賢

　　葉　棻同輯

　　謝授除表

　　中書舍人　翰林學士

　　謝除中書舍人表　　　　　　曾子固

　　甫上程篇遽塵寵任載惟遭遇倍集兢慙(中謝)葢聖君

難諭之情將欲施于號令得當世能言之士然後達于
文詞矧今綱理四方彌綸庶政肇維新之王度備久簡
之官儀計謀常越于拘攣注措舉為于希濶豈伊凡庶
可測高深方當覺悟邇遐使遍知于上意訓齊内外用
丕變于羣心尤資演暢之才曲盡丁寧之㫖布為邦典
兹謂人文顧在臣愚豈堪此選伏遇皇帝陛下超逾千
載特起一時躬堯舜之聪明而不忘講學集成湯之智
勇而無勌咨詢惟左右前後之臣有耳目腹心之寄尤

非淺識所可叨居如臣性實滯䝉器非廣博知自强于
名節恥隂附于貴權無因縁毫髪之扳援有積累丘山
之忌嫉晚逢睿聖獨賜收憐褒嘉特異于常倫進用每
從于中出猥以五朝之大典属于一介之孤生已媿缺
然將安稱此敢期誤寵仍寘近班敷導訓詞懼空疎之
難强追参諷議憂蹇淺之易窮于風波流落之餘以蒲
栁衰殘之質自循涯分曷副恩榮雖日月之光何加于
潤色而天地之德無待于論思然臣素堅好古之誠粗

識愛君之義既抗顔而就列敢恕已以懐慙謹當尋繹
舊聞冀闡揚于名命激昻懦志庶補助于謀猷仰答主
知誓殫臣節

　　謝除中書舍人表　　　　　　蘇子瞻

　　右史記言已塵高選西垣視草復玷近班皆儒者之至
榮豈平生之所望(中謝)竊以詞命之職古今所難非獨
取之于文蓋將試之以事至于機務亦或與聞雖四貴
擅權非當時之公議而五花判事亦前代之美談爰及

三字之除乃是一切之政但謂内朝之法從安知宰相
之属官既任止于訓詞故權移于胥史恬不知怪習為
故常先皇帝道冠百王法垂萬世建六官而脩故事闢
三省以待異人典章一新名實皆正遂申明于四禁俾
分領于六曺逺則追直閣之司近則通檢正之任雖未
聞政而聞事葢須有徳而有言如臣之愚無一而可草
創潤色既非鄭國之材除書徳音又乏唐人之譽忽當
此選莫測其由此蓋皇帝陛下將聖與仁能哲而惠雖

在三年不言之際已有十日並照之光而臣日侍邇英
親聞訪道仰天威之甚近知聖鑒之難逃謂臣甞受先
朝之知實無左右之助棄瑕徃昔責效將來臣敢不益
勵素心無忘舊學上體周公煩悉之誥助成漢家深厚
之文苟無曠官其敢言報

　　謝除中書舍人表　　　　　　鄭　僑

　　載筆螭坳未酬親擢演綸鳯閣遽冒超除内量寒陋之
姿仰玷邇嚴之選避辭不獲震惕靡寧臣(中謝)伏念臣

頃由膠庠辱賜科第佐外藩而入館甫閲四年奉中詔
以乘軺殆經一紀曽蔑微勞之補報但驚末學之荒蕪
顧簡在于宸衷復召還于宣室叨塵錦被敢云掌奏于
南宫俯結絲絇更冒記言于右陛兼管瑣闥攝事掖垣
屢獻狂愚悉䝉開納惟是五花之判與夫三字之除必
識見高明乃可救朝廷之闕失非詞章温厚豈能司號
令之廢弛如臣迂疎涉道蹇淺既非游夏淵源之學又
無卿雲黼黻之文承乏㡬何方切越爼代庖之愧即真

太驟愈深汗顔血指之慙蟠木孰為之先容秋毫皆出于
帝力兹蓋伏遇皇帝陛下參稽古道丕變人文覽萬化
而獨觀其原刑四方而不匿厥指雖諒隂恭黙帝自賚
于代言而潤色討論臣何裨于為命恩歸獨斷望過平
生臣敢不思稱所䝉益堅厥守謀猷可告願資海岳之
高深言語雖微或助風雷之鼓舞

　　謝除中書舍人表　　　　　　　胡文定

　　屢貢忱辭謂難就列終頒成命有愧冒恩觀訓誥之所

䝉豈㝠頑之能稱(中謝)竊以身居近侍日奉内朝典掌
贊書亦貴語言之妙與聞政事尤資獻納之忠自非才
擅國華識通世務忠信守勿欺之節端方微患失之心
何以備職詞臣㕘榮法從臣稟資昩陋承學荒蕪冠嵗
彯纓初動顔于義檄中年解紱審安膝于陶廬静陪鷗鷺
之羣夢絶鴛鸞之侣值聖德龍興于寳位而才賢鶚翥
于煙霄不虞澤國之垂綸偶被天衢之推轂拂塵冠于
壁上更欲激昻視絲髪于鑒中已驚衰晚强辭陋巷逺

望脩門初獲對敭未輸丹赤親承寵擢即預論思自憐
羈逖之蹤倍費保金之力言雖危而無罪恩至大而莫
酬兹蓋伏遇皇帝陛下量等乾坤明齊日月惜人才之
難得念疎賤之易凌獨賜主張俾圖補報而臣深慙弱
植久負沉痾方邉鄙之繹騷屢文書之填委分曺押事
必藉精明養疾便私豈逃瘝曠幸睿慈之洞照當免後艱
兼聖造之曲成俯從前請倘殄隂陽之冦别申糜殞之
期


　　謝除中書舍人表　　　　　　蘇子由

　　執筆柱下已愧空疎起草禁中尤為清切上慙主眷下
媿人言(中謝)伏以西臺政敎之原紫薇論思之地緝熙
庶政事得稽參進退具寮言成訓誥昔趙孟治晋叔
向為之謀主則楚無以當國僑為鄭子羽掌其詞令則
國鮮敗事今臣所領頗近于斯宜得博達詳練之人疏
通敏捷之士考覈邦典潤飾皇猷如臣樸訥少文迂拙
自用在仁祖時始以直言見收下第在神考時復以封

事獲對清光不能自結于一時旋復竄投于萬里雖謀
身之不暇顧受任以何堪泰壇之樽何取溝中之斷清
廟之瑟誤收竈下之焦此蓋伏遇皇帝陛下出震乗龍
代天理物黙然思道專意以用人穆若守成選衆而求
舊憐臣一介之賤偶為三世之陳遺簮以故而見收老
馬以病而復養不求其用聊廣吾仁臣縱力不逮人而
誠心未冺學忘其舊而一二猶存敢不靖恭于朝側聴
高宗之言政勉强以俟㡬見成王之措刑


　　謝除知制誥表　　　　　　　王介甫

　　高華之選欲報甞艱固陋之身以榮為懼(中謝)竊以自
古招智能之士因使為侍從之臣豈特頼其虚名謂能
華國蓋將收其實用相與致君矧號令文章之為艱而
討論潤色之所寄苟失職不稱則為時起羞伏惟皇帝
陛下躬上聖之資撫久安之運趨時有救急之弊守器
有持盈之難當得俊良使陪遺忘則典司明命出入禁
門一有瘝官尤為累上臣羈單賤士樸鄙常人仕初有

志于養親學遂不專于為已比更煩使稍竊謬恩内懷
尸禄之慙仰負食功之意乂䝉採擢以至超踰蓋君之
視臣不使同犬馬之賤則下之報上亦欲致岡陵之崇
況臣少習藝文粗知名敎遭逢一旦度越衆人唯當盡
節於明時豈敢尚懷于私計

　　謝除知制誥表　　　　　　歐陽永叔

　　伏以王者尊居萬民之上而誠意能與下通奄有四海
之大而惠澤得以徧及者得非號令誥詔發揮而已哉

然其為言也質而無文則不足以行逺而昭聖謨麗而
不典則不足以示後而為世法居是職者古難其人乃
以愚臣而當此選(中謝)伏惟皇帝陛下茂仁聖之姿荷
祖宗之業日謹一日曽未少懈而羌夷負固邉鄙用師
勤儉率先于聖躬焦勞常見于顔色雖有憂民之志而
億姓未蘇雖有欲治之心而羣情未副故每進一善則
未甞不欲勸天下之能毎官一賢則未始不欲盡人才
之用雖以爵禄而砥礪尚須訓戒之丁寧尤假能言以

諭至意可稱是者不又難歟伏念臣雖以儒術進司本
無辭藝可取徒值向者時文之弊偶能獨守好古之勤
志欲去于雕華文反成于朴鄙本懼不適當世之用敢
期自結聖主之知陛下奬之特深用之太過此臣所以
懇辭三四至于詞窮而天意不囘寵命難止尚慮頑然
之未諭更加使者以臨門恩出非常理難屢凟及俯而
受命伏讀訓詞則必有能復古之言然後益知所責之
重夙夜惶惑未知所措又況文字之職厠于侍從之班

在於周行是為超擢不徒揮翰以為効自當礪節以報
恩惟所使之期于盡瘁

　　謝除翰林學士表　　　　　　張全真

　　匄閑避劇既叨碧落之林捨短用長復冒承明之直接
俊遊之翰墨動榮觀于紳緌寵不獲辭靦無所寄(中謝)
竊以發施大號出于絲綸鼓動多方孚若卜筮雖險阻
艱難之日資討論潤色之工視草而報淮南之書上増
嚴于國體扶杖而聴山東之詔下期合於人心如臣性

蔽謏聞道未深造詩書托業初有意于壯行章句决科
老自慙于少作適逢辰之尚武殆絶筆於摛文方須長
劍之銛鋒安取毛錐之末媿乏黄鍾之雅奏遽容瓦釡
之鳴頒詔綍之便蕃躋禁林之宻勿顧嚢書羽檄未清
郊壘之驚塵而蓮燭錦袍猶想鑾坡之盛事叨䝉至此
報稱未知此蓋伏遇皇帝陛下堯舜性仁禹湯罪已考
圖數貢體天心全賦之仁任賢使能啟王室中興之
運憐臣託傾揺之孤跡終賜保全察臣無左右之先容

每垂親擢躐登鼇禁仰玷龍光謹當緝骫骳之陳言紬
廢㤀之舊學曲留朝宁已銘正人端士之褒助發德音
期感悍卒武夫之涕誓殫千慮圖報萬分

　　謝除翰林學士表　　　　　　　王履道

　　烏臺代匱初塵執法之班鼇禁升華遽冒摛文之選迂
使軺而錫命嗟里巷以縱觀祇荷寵榮唯知震灼伏念
臣學專守已進冒干時窮年隠約之中畢願棲遲之末
支離其德早以供世用之難追琢其章晚或誤天光之

被逮䝉簡拔即獲對揚首親日月之清明謂有山河之
戅直風揚未逺欲隨鵬翼之高神化猶潜不覺䑕肝之大
竊顧非常之遇漸隣可畏之途典訓誥者期年心已勞
而氣索司紀綱者三月力不逮而神疲矧兹内務之繁
蓋極儒臣之盛不辭而受旁虞有識多士之譏自恕以
居殆非毎慕古人之意獨厚生成之賜重慙因任之求
伏遇皇帝陛下兼受以臨百工虚懷而觀衆智栽者植
者各隨物性之宜鼔之舞之並入天機之妙乃垂眷于

單老之際俾收跡于嚴近之游仰鴻造之不貲捐微生
而莫報試之一再已知翰墨之無竒惠以初終或覬田
廬之可遂

　　謝除翰林學士表　　　　　　王介甫

　　臣聞人臣之事主患在不知學術而居寵有冒昩之心
人主之畜臣患在不察名實而聴言無惻怛之意此有
天下國家者所以難于任使而有道徳者亦所以難於
進取也學士職親地要而以討論諷譏為官非夫逺足

以知先王近足以見當世忠厚篤實亷恥之操足以咨
諏而不疑草創潤色文章之才足以付託而無負則在
此位為無以稱如臣不肖渉道未優初無犖犖過人之
才徒有區區自守之善以至將順建明之大體則或疎
濶淺陋而不知加以憂傷疾病久棄里閭詞命之習蕪
廢積年黽勉一州已為忝冒禁林之選豈所堪任伏惟
皇帝陛下躬聖德承聖緒于群臣賢不肖已知考慎而
于言也又能虚已以聴之故聪明睿知神武之實已見

于行事日月未久而天下翹首企踵以望唐虞成周之
太平臣于此時實被收召所以許國義當如何敢不磨
礪淬濯已衰之心紬繹温尋久廢之學上以備顧問之
所及下以供職司之所守臣無任

　　謝除翰林學士表　　　　　蘇子瞻

　　名微不稱寵至若驚伏念臣經術空疎吏能短淺少年
自守無用于作新去國生還適逢于求舊初何云補遽
辱甄收此蓋伏遇皇帝陛下文武生知聪明天縱法乾

坤之廣運體日月之照微過採虚名使陳薄技敢不激
昻晚節砥礪初心雖洪造之難酬盡微生而後已

　　謝除翰林學士表　　　　　　汪彦章

　　非才冒寵久洿文石之班優詔傳恩趣上玉堂之直既
假朝章之煥仍分御府之珍遜避莫從叨塵為懼(中謝)
伏以文章雖本一技命令實行四方故自古禁闈之際
極當時儒者之選矧今多事尤重他官内敷帝制之坦
明外應軍書之警急學非宏博難酬刻燭之咨思或淹

遲將誤掣鈴之召當得英傑來承燕閒如臣者猥以諸
生起于遐裔首尾䇿名之二紀中間不調者十年㑹真
人光復之初陪列駿奔之後驟膺柬拔徧歴高華既時
巡清蹕之屢移方驛召群英之未至執鞭在道視草無
人姑從東省之聯兼候北門之對甞因多病不勝犬馬
之心願賜寛恩任逐桑榆之暖孰云代匱遂使為真兹蓋
伏遇皇帝陛下志靖華夷憂深宵旰勵精于學毎求稽
古之臣罪已以言欲致銷兵之福治難得要人豈當材

臣敢不仰佩眷知力思補報絲綸行逺顧奚俟于丹青
海岳精微或有資于塵露

　　鎖闥

　　謝除門下侍郎表　　　　　　晁旡咎

　　驟膺中㫖政貳東臺任已重而不勝請徒堅而急避感
深榮寵媿極迂疎(中謝)伏念臣素乏賢勞早塵柄用思
一介之賤而得志若是顧歴年于兹而報國缺然是以
進常内竭于見間退亦不遑于夙夜昔日知爾則何以

空懷盛旦之難逢安有為事而無功方愧中才之不足
已憂冒昩更俾進遷而況黄闥一二司之崇侍郎左右
相之亞猥當謀大滋覺人微此蓋伏遇皇帝陛下付物
以能使臣有禮稽法上古無貳法于後王取才當今不
借才于異代股肱所寄負乘為憂誓殫積日之勤終覩
太平之美

　　謝除門下侍郎表　　　　　司馬温公

　　母慈臨御嗣聖亮隂登進弼臣眷求舊物才非稱任辭

不獲從(中謝)伏念臣出自諸生幸承素業守泥古之樸
學乏經世之逺猷逮事仁皇備員諫省容逆鱗之愚直
無補衮之嘉謀會英祖之纂承進龍圖之近密最膺異
禮深亮孤忠及先皇即政之初被内相代言之命委司
天憲擢貳樞鈞終獲遂于懇辭蓋曲成于志守而臣涓
埃罔效精力早衰出守無能分臺得請留連祠館荏苒
歳華不圖仙駕之升永絶清光之望伏遇皇帝陛下丕
承洪緒寅御中區訪落之謀亟先于羣辟賜環之詔屢

出于中宸起於林壑之中處以廟堂之上矧今如初政
事綏靖邦家四方翹首以向風萬姓傾心而聴上斯乃
君臣儆懼之日宗社安危之機必得非常之才以濟維
新之治臣避命弗獲居寵為憂謹當承元首之明勉竭
股肱之力庶圖薄效仰戴鴻私

　　謝除門下侍郎表　　　　　　蘇子由

　　黄闥之崇惟賢是用四品之貴匪功弗加自慙迂拙之
餘併荷寵光之及(中謝)伏惟太皇太后陛下政由家出

德與性成盡心與民雖萬鍾無愛於國潔身由義雖一
毫未甞取人惟至清故大臣小吏不察而盡知惟至公
故貴戚近習不戒而自飭臣每因雙日獲覲清光甞恐
病窳不中于規模固陋難逃于氷鑒方欲仰干聪聴少
避衆賢敢謂未見瑕疵尚加進擢豈以其拙直無欺罔
之過而遲鈍少狂躁之心致此誤恩濫于末品此蓋伏
遇太皇太后陛下人非求備志在養賢將欲因鮑以致
管生尊隗以招樂毅奮中宵而起舞晞擊楫之名流夢

魂先遶于勾陳精爽已棲于交㦸其如蹇薄難復進趨
目昏交困于視瞻足弱實妨于拜跪身非已有豈懷枕
席之思事與心違空結望雲之戀丹忱徒積洪造難酬














　　五百家播芳大全文粹卷四上

