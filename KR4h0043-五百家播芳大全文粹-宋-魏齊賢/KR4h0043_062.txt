







　　欽定四庫全書

　　五百家播芳大全文粹巻五十五

　　宋　魏齊賢

　　葉　棻同輯

　　劄子

　　賀左丞相書成轉官劄子　　　熊子復

　　伏審勒成鉅典褒進崇階増光慈禁之謨益重元台之
望竊以成周之盛祚盖錫於萬年大漢之隆統爰援於

千歲欲紹開巍巍蕩蕩之烈當纂為灝灝噩噩之書恭
惟某官曠代鍾才際空藴識燮和帝載乾坤已致於清
夷精澤皇猷河雒遂彰於經緯某逖聆寵渥阻列慶班
清意第極於欣愉辭曷殫於頌嘆

　　賀右丞相書成轉官劄子

　　伏審勒成鉅典超進華資聖治益光宰延増重竊以方
䇿有文武之政實啟佑於後人春秋無游夏之辭皆折
衷於夫子茲纘累朝之㑹要實資一代之耆英恭惟某

官毓粹自天研㡬於聖稷契自比已恢相業之崇姚姒
上規更翼聖謨之煥某逖傳寵渥阻列慶班猥陳拙納
之辭曷勝欣愉之意

　　賀蔣丞相免起復劄子

　　伏審星傳繼催必圖共政露章叠懇姑免奪情雖光簡
冊之書甚鬱華夷之望恭惟某官壯猷奕世丕業亮天
不得臯陶為舜之憂方需同徳罔俾阿衡専商之美更
邁昔賢某夙荷洪鈞阻趨崇仭依歸逾切頌嘆奚窮


　　賀丞相生日劄子

　　伏以傅説之用若霖雨方宏濟於邦圖吉甫之作如清
風式顯揚於相業共值生申之旦猥陳頌魯之章恭惟
某官藴藉真儒規模良弼識三才之奥謀周萬物之幾要
盖天為生賢首贊重熈之運而陽常居夏載臨初度之
辰瑞色齊於泰階歡聲徧於寰宇人若存即去之五百
歲聖賢已契於心傳王曰公其以予萬億年君相共綏
於眉夀


　　謝洪相寄先正忠宣公集劄子

　　伏以新緘特貺先集併貽披五朶郇公之雲擁萬丈杜
陵之色三復而誦十襲以藏恭惟某官間世傑才爽邦
卓識悼賢父蚤持於使節忠本朝久厄於北庭周大夫
過故都而徬徨嘗激黍離之作漢太史次舊聞而流涕
迺㕘石室之傳某茲捧成編猶獲至寶在則有神物而
䕶既歆夢得之詩光則與日月而争尤慕屈原之賦

　　被召謝丞相劄子


　　猥領將輸蔑著㳙塵之效誤膺収召悉繇陶冶之私即
奔命於道塗預貢誠於竿牘伏念某觀風七澤閲歲再
期匪才既賴於帡幪苟禄遂逃於沙汰自陳滿秩妄祈
巖廟之憐豈意異恩遽被鋒車之趣危衷倍激大造安
酬此盖伏遇某官一代真儒兩朝元老獨兼三公之事
方懋經綸下遂萬物之宜咸資坱圠有如疎逖未忍棄
捐望泰階之六符即容趨進播洪鈞之一氣尚冀曲成

　　賀漕使被召劄子


　　伏審鋒車外趨黼扆前咨盖方佇於對揚豈尚容於控
避恭惟歡慶某受知特厚贊喜尤深側聽除音繼馳賀
牘

　　賀漕使新命并子及第劄子

　　伏審旒寵宸廷將輸鄉部搢紳聳動原隰増光恭惟某
官典刑老成禮樂先進莅官五紀凜不變於寒松訓子
一經薦髙攀於月桂夙垂睿想特畀漕權某晚出鄉邦
猥居䑓幕望塵脩敬即迎大使之車灑翰投誠預貢小

夫之牘

　　賀人召試入館劄子

　　伏審射䇿北門衆驚髙妙校文東觀初躐清華瑰望日
隆輿情風靡伏惟歡慶某受知最厚贊喜殊深誦歎徒
勤拙詘難盡

　　賀人召試入館劄子

　　伏審射策北門紬書東觀天將大任道可前知恭惟某官
藴藉淳深規摹宏逺鳳千仭而翔下馬萬古而洗空摘

宋艶薰班香兼収於衆作短劉牆劇賈壘連中於兩科
蔚有令名播於昭代果自容䑓之列音同冊府之遊集
賢如堵牆嚮共驚於摛藻翰林逼華盖佇獨妙於演綸
夫豈私期是為公望某愚雖自守老亦何堪引方丈之
船已回於渤海登天台之陸庶望於蓬萊

　　叠幅劄子

　　與安撫劄子

　　伏以冬序凝寒恭惟某官鎮撫豐暇神明協相台候動

止萬福某逺託恩庇末由㕘覲伏冀為國自重

　　某違去旌幢於茲累年情傾瞻仰無物以一行作吏救
過不暇追數初心每用慨嘆何當躬詣帳下盡布此懐
臨書重増悵望

　　某昔嵗病卧山中伏惟登壇受鉞之寵扶憊占辭因一
叟兵為慶迄今不返其浮沈殆不可保比遣使臣䕶綱
至鄂渚再上記頗詳悉伏計已塵䑓㡬感念恩義有不
能忘者不在書疏之疎宻耳尚幸孚照


　　某偶以宣威之檄分校特奏名進士於成都用四十日
始得歸中途下拜因永康所賜䑓翰跪坐以讀恩意慈
祥寒屋為煖薄暮就道傍僧舍取火作記未謝萬一益
深感愧之至

　　某資中方報代已䝉朝廷記録繼下沈黎之命顧何以
得此不敢忘所有也重増感愧然某衰病益侵行挂衣
冠神武門下與草木同腐矣平生相知如公無㡬輒布
苦懐臨書凄斷


　　䑓眷上下均慶東蜀有役願受令

　　與安撫劄子

　　伏以春序漸暄恭惟某官坐鎮豐暇神明協相䑓候萬
福某逺託恩庇末由㕘覲伏覬為國以道自重不審寢
興比復何如均逸名藩上下眷佇朝夕不忘行膺褒詔
榮歸禁林尚祈珍嗇以副大夫士之望幸甚

　　某以遣奴累歸墓舍止留一影束裝待成公私紛冗不
暇亦聞吾丈目疾未平不敢以牋記厪觀覽區區懐仰

惟日月争劇無從詣帳下臨書但有馳向

　　某不肖獲待罪士卿踰年惡則有之善不聞也行以理
去仰佩保全窮塗晚節之恩大不可言輒具啟伸謝伏
幸䑓照

　　大安撫丞相劄子

　　伏以時維季夏熾以景炎恭惟某官鎮撫舂容黄堂靖
謐神示左右均候動止萬福某三沐三薫謹裁柔訥仰
千典籖伏乞鈞察


　　某謹時申候已具甲牘拜手敬詗邇日鈞用之祥仰惟
浩然之氣上際下蟠靈府虚明百嘉來舍庚暑正隆敢
乞居天運増毖寢羞仰符九重眷注之隆俯徇四海具
瞻之望

　　某官以宗工鉅儒經綸素業贊襄黼扆勤勞王家弼成
至治宸眷益隆暫茲均逸候藩化行俗美列城如在和
氣中元元叩首抑何幸與苐恐紫詔促歸朝夕左右以
康濟天下非一邦獨私大惠蒼生實延頸以俟


　　某疎逖庸㣲邈在下僚仰視大府潭潭何啻雲壤昨者
不自量分僭貢干牘玷免輿𨽻之聽逮茲復拜緘封盖
以懐感徳誼殫布悃愊不敢自後冒犯之愆仰覬原貸

　　上安撫樞宻劄子

　　伏以孟秋謹月敬惟某官偃藩優暇列城晏肅盖載薦
休鈞候動止萬福某備員度支仰承樾䕃尚稽瞻拜履絇
謹是柔訥申塵記府伏乞鈞察

　　申候茵鼎之儀恪布左方邇日不審鈞候何似諒惟玉

節光華號令整暇神之聽之福祉駢集更蘄毖調視履
宣節雨䁑仰符當宁倚注之隆俯循四海具瞻之切

　　某官負間世之才茂經邦之畧望隆王佐名冠時髦用
能賦政樞庭納忠文陛暫輟清禁卧鎮全閩雖總列郡而
承教條恐惠一方而遺天下佇膺召節入拜制麻式符
虚左之求永播處中之譽愚非諛貢允屬師言

　　逖逺鈞儀薦更晦朔雖依歸慕仰之心靡日不在屏罳
而恪遵教戒勉守㣲職恨無可假以造府庭惟幸日竊

二天之覆苟逭曠瘝歛載抃荷實無異親侍熒席也毫
楮縷縷莫罄卑悰

　　上總領劄子

　　伏以露往霜來恭惟某官坐鎮賦輿四道䝉惠神明所
佑䑓候動止萬福某奉記候諸侍吏

　　邇日不審䑓用何似天地以肅道路無復埃氛按節徐
行當無甚勞况君子體備四時之和豈畏偃薄也其如
養性怡神亦不可忽不勝拳拳之請


　　節下周旋於行都英俊之林久矣今之登廟堂者皆其
等夷豈容一時名流尚在外服想皆懐相髙標日佇還
期也

　　當今九徳之朝正須通儒博洽者居之豈謂兩煩持節
以臨輓輸煩劇之地議者皆不滿也殆是未知通儒無
所不可耳國家大用者試之必詳公其自此翺翔要路
也他日要獲知某名言

　　平日企徳懐風常恨集處不諧今幸同部而又不可時

至弭節之䑓固以恨恨自聞畫省當寓益昌相望彌逺
豈勝悵然尚冀音介時來慰望懐神無極

　　上憲使劄子

　　伏以潤夏謹月恭惟某官繡斧載臨憲綱清肅列城風
聳神示贊襄䑓候動止萬福某竊食無補仰承䕃樾末
由㕘侍謹具劄目申塵典記伏冀䑓察

　　候問月儀恪載前幅未審邇辰䑓候復奚若緬維禮樂
光華平反有相戩穀之來川至雲委伏暑正熾敢祝勉

承眷渥厚衛衽饔行膺顯拜垂慰卑悰之願

　　恭審某官榮拜宸恩肅將使指涓日之剛肇開䑓府伏
惟驩慶某以官箴有守阻趨崇仭輒藉毫楮以伸祗賀
之誠伏惟䑓慈曲垂矜亮

　　某官負間世之才茂經邦之畧飛聲騰實久結主知暫
屈外䑓祥刑之寄登攬方初峻褒崇秩眷倚有加茲可
㮣卜區區閩陬詎能乆淹一嵗九遷此其首途也詠誦之
深實非私意


　　庸繆竊邑伏承軺車按臨迎遏道左恐陳芒負道徳寛
宏海涵淵蓄非惟曠敗之責猥辱少逭從容延接非所
宜䝉感悚之私交積方寸俯伏陳露莫究欲言

　　某疎逺下吏瞻望䑓躔有雲霄之邈夤縁竊粟叨屬部
封玉節鼎來幸侍熒煌之座違去戀慕神爽飛越所賴
託庇二天之下尸官鹿鹿必䝉終始貸宥某雖天資不
穎亦當加磨厲祈効補報萬一皎皎此誠仰冀䑓察

　　某不避冒凟之罪僭申䑓閎徳聚安問伏惟履茲庚伏

尊幼駢介龎鴻之祉屬邑豈無可驅䇿事件拱聴要束
某傾禱之至

　　上憲使劄子

　　伏以秋用仲琯恭惟某官繡斧光華䑓綱清謐神示贊襄
䑓候動止萬福某承乏下邑仰承䕃樾未由詹侍謹
具劄目塵溷記史伏乞䑓察

　　偵候威嚴具如右削未審比辰䑓候復奚似仰惟玉節
所臨吏民畏戴神之聽之來介繁祉更乞上體眷隆玅

毓神觀晉應柄用慰天下朝夕之望

　　某官踐履醇粹度越當今學問宏深追配前古坐於廟
朝致君澤民盖將不動聲色外䑓祥刑之寄雖曰全閩
涵泳仁惠恐重一方而遺天下簡注已久佇聆環召鼎
來入拜制麻垂副公論疏逺無似拜逖䑓光薦更晦朔
日竊洪䕃叨守㣲職瞻望太府邈在雲漢自顧分守有
等不敢頻貢柔函上凂威重惟依歸仰慕之心無日少
替伏惟薫慈曲垂照卹


　　某屬邑下吏猥有驅䇿峻行約束貶損道徳謙墜䑓翰
非所宜䝉拜賜之寵感怍不容於心區區毫楮莫究謝
臆

　　上太守劄子

　　某蹭蹬之迹竄伏田畝殆二十年而得竊食蓬山驅馳
之官未及弛擔已被黜逐自是益知賦分蹇薄誓入深
山與田夫野人雜處以待老死邇者又䝉諸公憐念俾
承乏邊壘恩徳甚大然某幽栖之志已成伏臘之計已

足諸公憐卹之恩反為山林曠寂之擾矣到官便丐祠
禄計不出初秋必遂解紱以去未即詹奉實勤向仰惟
㡬為時調節茵鼎以係四海顒顒之望

　　仰惟䑓座從容禁近忠言嘉謨所以禆益宗社大計無
愧前哲凡所論奏搢紳傳誦某雖在山林頗聞一二竊
為吾黨賀矣蜀西南奥壌人材生於其間章章見於竹
帛者世不乏人而䑓座仁義積蓄於中猷為著見於外
以是進退誠可以繼前人之雅踐為後學之賢規此某

所以欣躍而贊誦者也伏承涓吉褰帷已諧開府伏審
即日為况無不佳勝䑓座以隆重之望侍從之貴俯臨
鄉郡想見一笑一嚬無非豈弟之澤未召還間或上章
丐閒優游林野以須旌車之召以全出處之節在䑓座
可謂綽綽有餘地矣某豈勝歎慕之情

　　某往者備員萬州南蒲縣令䑓座還自東南天與厚幸
邂逅獲識英表自此夤縁雅辱眷照殆三十年矣杜門
窮居人事廢絶所以聲聞姓名不至記史已深愧負至

於臺座入踐華貴聲光輝赫某猶不敢以尺牘溷凂者
實以臺座知識布滿海内蜀之朋從親舊比比皆是孰
不仰下風而望餘澤者某一意田畝無所希求不敢復
自贊其困窮與諸人雜陳於聽覽重為煩溷仰惟髙明
必能深賜體照

　　上王帥劄子

　　某竄伏草茅於䑓座初無一日之雅猥以虚疎過䝉知
遇茲者千里趨瞻若無一言備芻蕘之詢殆非門下所

以深知之意某竊見䑓座决遣兵民之務明敏如神初
不妨燕閒無廢嘯歌惟盛徳謙尊凡應接賓客待遇僚
吏過為委曲優㳺款禮由是政事之際畧無閉閣清暇之
隙夫用約則心静心静則神生然後慮逺而見㣲且全
蜀大討甲兵財用雖非全寄於䑓座而保固根本彌縫
間隙使主財用者有所賦取主甲兵者有所仰給如主
餼客如母乳子則所係左右座者亦既甚重而其間事
機有藏於㝠㝠非但耳目之所常接朝夕之所常行者

便為保蜀之樞要也惟備常禮以隆安際使禮簡而親
情委細務以屬賓僚使體大而綱舉然後以静制動而
常静以安圖危而常安易之繫辭有曰精義入神以致
用古之聖賢立事建功悉本諸此伏惟少賜留神幸甚

　　上太師詩文劄子

　　某具申稟目恭想已徹鈞几華年災厄瀕於死所遇病
悸少定向能用意翰墨事與其藉手以見古人豈如獻
之師席亦足以知名人雖廢而學不敢廢庶㡬無負平

生教載奬與之思有詩文各一通謹致帳下某干冒鈞
嚴無任震懼之至

　　上大觀文詩文劄子

　　某先申稟目伏想已闗記室之下某病悸呻吟中獨未
廢筆硯輒以詩文一通塵汙鈞几大政之下一賜覽觀
尚以為可教則某不但用藉手見古人矣無任愧懼依
歸之誠

　　畫一稟目


　　上都運咨目　　　　　　　　劉夷叔

　　一秋氣澄清不審某官即日何似

　　一某仰惟恩府恭儉之資清和之氣神明所加為福星
照臨分野戩穀之相不待禱而來矣

　　一某違去左右倐經九夏雖山河脩阻而眷戀門牆之
篤夢寐以之

　　一頃者恩府初度之月某嘗申祝延之意發為歌頌馳
介以贄敬恭謙抑過自貶損不見收納區區無能自通情

之既隕無以為喻

　　一某覊窮流離之迹固常陳於執事者之聽不待申説
而見近者劉掾之歸首言先生所以要慰調䕶之意甚
悉先生於人舊而日深士是以附某嘗論之士大夫間
以為寛鄙敦薄端在乎此今誠不敢自為幸請為門下
之士賀之

　　一僭易有説南平之次正有二年一日罷此如魚脱網
是時必將赴訴門下仰干調䕶然而重見煩凟又須少

勞神觀誠䝉門下終始憂恤願令見安於此稍近闕赴
官之日其為恩紀當有可報麋捐以之

　　一仰惟盛徳方興閨門長幼宜均備福

　　一區區敢乞驅䇿一一以見報効之意

　　一某未㕘侍間仰乞為國為民善自保重以須大用












　　五百家播芳大全文粹巻五十五

