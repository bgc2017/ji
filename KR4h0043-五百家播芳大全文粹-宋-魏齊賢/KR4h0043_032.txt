







　　欽定四庫全書

　　五百家播芳大全文粹巻二十五

　　宋　魏齊賢

　　葉　棻同輯

　　賀啓

　　試中科目(館職　賢良　狀元及第　發舉)

　　賀試中館職啓　　　　　　歐陽永叔

　　被詔試文陞華儒館伏以某官天麟異禀廟璉至珍學

通今古之淵源言合質文之體要英躔髙歩羣俊夐以
望風雄彀籠材妙選稱為得士果膺帝意入耀書林給
札揮毫聳如墻而駭目奏篇稱善喧貴紙以傳都惟秘
府之育賢乃熙朝之盛美優游嵗課豈鉛槧之是專選
取國材實棟梁之此出蔚然茂業奚測逺塗方懐抃躍
之私遽辱置郵之問仰衘隆眷徒切愧誠

　　賀試中賢良啓　　　　　　　楊大年

　　制科攸設崇重賢良仙殿肇開是司圖史必得一時之

俊彦始膺萬乘之選掄恭惟某官蘭茝騰芳珪璋挺質
鍾東南之秀氣爰負美材歴州縣之下僚久淹初命明
詔適求於茂典名卿爰覩於薦掄召對紫庭祗膺清問
揮毫洒落見武仲之不休對䇿稱嗟升平津于第一翼
日便頒于成命十洲式慶于榮登暫淹對月之曹豈測
摶風之勢

　　賀試中賢良啓　　　　　　　楊大年

　　賢良之選今古攸難漢道方隆嘗聞下詔唐室之盛式

覩懸科允屬聖朝恢復前制恭惟某官文辭英發學術
淵深西洛馳名早聮衡于二陸東堂較藝曽得雋于一
枝旋膺聘于旂旌久淹翔于樽爼適大君之虚佇果近
列以明揚祗謁紫庭恭膺清問膠西條對明三代之質
文主父登延形一人之嘆息俄被絲綸之命榮歸翰墨
之林公朝盖示於育材書府聊資於假道黙誦三箧雖
同安世之補亡分判五花即見相如之視草方増喜頌
猥沐華牋仰披藻縟之辭尤切琢磨之懇


　　賀試中賢良啓　　　　　　　闕　名

　　設科以求特起之才發䇿以訪可行之論是為髙選果
得異能恭惟某官志敏以强詞嚴而贍迹前世之事而
博極羣書議當今之宜而常引大體及親承于聖問遂
絶出于時髦方喜聞風遽䝉枉記仰惟謙抑之過第積
感銘之深

　　賀試中賢良啓　　　　　　　張欽夫

　　發䇿大庭蜚英雋軌所論不苟公言允孚惟皇家設科

本取多士之用而君子從政豈為一身之謀故官無尊
卑而報國則均事無大小而行志則一方觀逺業以慰
輿情先辱愧于辭牋徒増深于感抱

　　賀試中賢良啓　　　　　　　朱廷瑞

　　膺詔造庭奏篇入第一時遴選多士榮觀竊以唐漢設
科盖以符非常之俊劉董論事亦足見有為之才國家
累聖相承得一甚盛半為當世之公相或出同門之父
兄自非學洞天人識貫古今發憤吐懣不懼攖鱗之危

救溢扶衰深知調瑟之變則何以禮隆側席望重搢紳
抗足而脫塵埃矯首而登雲漢恭惟某官明燭萬里富
兼九流不為章句之腐儒竊鄙簿書之俗吏以天下而
自任為衆人之不能讜論激揚壓以萬鈞而彌壯多聞
霶霈窘之一日以如流理物有藥石之良及民如布帛
之煖通逹國體疑素宦于朝動寤上心恨相見之晚較
然明白畧已施行顧論説之有原將陶鎔之在手某素
惟寡學猥預持衡觀水于瀾詎窮渤澥按圖求駿偶識

驊騮惠然投我以夜光何有報君之玉案載懐謙抑益
用閟藏得之若驚常欲置之懐袖永以為好猶將示諸
子孫感服之私誦言罔既

　　賀秦相子狀元及第啓　　　　汪彦章

　　伏審令嗣狀元親承聖問擢冠羣英朝廷欣貢舉之得
人天下慶公台之有子臚傳一出輿頌交馳恭惟某官
勲塞兩儀澤流百世惟盛徳神明之克相故英才似續
以方興赫門閭之光輝新江山之氣象三年而奉詔䇿

固南宫進士之所同一舉而首詞科蓋東閣郎君之未
有擅塲屋敢言之氣入衣冠盛事之圖老成識面以争先
童稚祝身而願學雖廹于典故姑令王勃以居前然結
此眷知行見魯公之拜後某傳聞榜帖屬守麾符滄溟
徒㸔于鵬摶大厦莫陪于燕賀暑風清淑機務優游願
求有粹之和益茂象賢之慶

　　賀狀元及第啓　　　　　　　　汪彦章

　　蘭省登賢鼎分三傑楓宸賜第獨擅一䕫首躋綸綍之

褒亟陟蓬瀛之峻朝廷著為盛事衣冠流為美談伏惟
某官器博以周才全而敏心傳家學世代王言圖萬里
之鵬摶甘十年之蠖屈髙文大冊謂非公而誰宜為勁
草孤標顧於我不容何病果趨明詔下應勞謙真一世
英當萬人敵有昔山林骯&KR1507;之氣無時科舉骫骳之風
卓爾不羣褎然為首名未題于雁塔身已致于麟臺力
追前人每收舊物乃如無狀嘗佐攸司先覩大篇口誦
手披之不厭精研奥旨心悦誠服而可知愧修謁之未

遑辱貽音之驟及偹陳至契益服下風惟韓氏之少師
曁吾家之大父一時相與四海共傳逮至嚴君亦䝉特
薦僕之恩地公實外門子㓜文章已増光于太史羊公
事業將不愧于中郎静言浮議之有加深激悃悰而無
已定交伊始啓事莫窮

　　賀狀元及第啓　　　　　　　王瞻叔

　　臚傳上第魁冠羣英下明詔于九天恩光桂籍收大名
于一日光映儒林伏惟歡慶恭惟某官英氣凌雲宏材

聳壑富以巾箱之學發為金石之辭卓爾異人時推于
間出偉然大器不俟于晚成以妙齡秀發之資奉髙誼
講問之對諸老誰先于賈傅天子親擢于平津喜黌舍
之有人掩詞塲之得雋惟他日公卿之路當由此而致
君凡一時父母之心皆向風而祝子華塗始踐逺業難
量某久饜虀鹽更窺珠玉知洋洋于流水偶賛文衡引
皓皓于明堂實由聖鑒擁長牋而肯顧溢陋巷于生光

　　賀狀元及第啓


　　唱第中宸冠名上甲雖事從故典推龍首以居先而恩
出清衷並桂林而擢秀伏惟慶慰恭惟某官文知體要
學有淵源望久重于鄉閭聲特髙于塲屋屢泣荆山之
璞知者其誰獨入豐獄之光終然莫掩擅世學以獨歩
沾皇澤以兼收有孤黄巻之心恥試紅塵之吏再鼔作
氣一鳴驚人冕旒凝乙夜之觀軒陛首春雷之震以賢
良三䇿而為舉首遂繼家風起徒歩數年而取封侯更
㸔晚節某傾因乏使忝預攸司設網于河偶值靈龜之

入窺斑以管詎窮文豹之竒方喜得于真才忽過䝉于
盛禮

　　賀第二人及第啓　　　　　　吴叔玉

　　賜第宸廷聮名鼎甲傳玉音而申諭藹桂籍以生光恭
惟某官經史淹該文辭贍蔚卓爾功名之志見于議論
之英以資為郎欲獻相如之賦随計詣闕果䝉漢武之
知殊科收摘頷之功絶技有中眉之恨髙名始唱實居
季孟之間故事攸拘遂處王楊之後昭聲華于白日開

塗轍于青雲某頃預攸司獲觀大對㧞象犀之寳本自
因人標龍虎之稱徒欣得士方傳盛事賜貺長牋仰謙
徳之光亨増鄙悰之感激

　　賀秦相孫及第啓　　　　　　陳阜卿

　　省元較藝南宫首出譽髦之選陞華内閣特新次對之
班逮廣漢之䇿名登甲科而賜第朝紳聚嘆再觀臚句
之傳宗壼發祥交映本支之盛驩騰遐邇事冠古今恭
惟某官當代元勲生民先覺優入聖域非堯舜之道不

敢陳化成人文雖管晏之功可復許黼黻皇猷之麗棟
梁王室之安西被東漸治巍巍而日起前英後哲福衮
衮以川増府聮槐棘之榮庭萃芝蘭之秀惟時洪冑誕
毓巨儒閑徳藝于晨昏奉義方于左右俯從布韋之士
獨歩翰墨之塲動喜色于三台標髙名于千佛盖孟子
近孔子之世况親見而聞知而僖公實周公之孫宜熾
昌之俾爾矢意永延于相業輿情傾屬於師瞻某久託
大鈞逖聞盛事上聖主得賢之頌雖愧軼材歌君子有

榖之詩徒懐胥樂

　　賀秦待制及第啓　　　　　　　闕　名

　　南省擅塲廣廷賜第延登次對通内朝侍從之班典領
真祠兼史舘刊修之職増公府之盛事聳儒林之美觀
播之邇遐孰不欣抃恭惟某官清標秀發鉅徳早成文
章顓華國之才共推大手經術禀趨庭之教自有異聞
一從俊造之班再掇巍峩之選洎承聖問仍擢甲科魁
星連台曜之暉綵服映恩袍之色遂席明綸之寵亟躋

禁槖之榮奉香火于琳宫不違娱侍紬圖書于石室允
藉編摩式彰眷注之深併集便蕃之渥周公為師而召
公為保既左提右挈而仰成顔氏之子而孔氏之孫果後
哲前英之繼起某濫將使節久託恩門襲紫傳龜竊賛
相延之慶抽毫進讀敢伸賔客之誠

　　賀秦少保男及第啓　　　　　　陳阜卿

　　省元擅塲南省次對西清臚傳肅唱於大庭風采復髙
于前列一人増體貌之重四方傾星斗之誠武偃文修

當昭代世臣之盛隂徳陽報喜慶門有子之賢凡在聽
聞舉深歡抃恭惟某官徳充宇宙功賛陶甄中外倚太
平之基父子著大儒之效彌綸治績有古王佐之才模
範士情曰予天民之覺神相百祥之積嗣生一代之英
淡墨書名魁星助台堦之象紫荷入侍雲衢近天漢之
章旋躋甲第之華光賁上游之選益隆譽處進拜寵榮
教子義方得師承淵源之自有祖風烈永功名福禄之
傳某迹託化鈞身拘官次誦衣冠之盛事賛恩閎衮衮

之祥阻賔客之後塵罄賀悃區區之藴

　　賀人子及第啓　　　　　　　陳阜卿

　　慶發庭蘭榮攀月桂奏名墨榜欣巍壓于羣英䇿第楓
宸竚首題于千佛喧騰士論喜溢親闈恭惟某官學海
梯航儒宫柱石崇言閎議鬰為天下之宗師直道公心
肅振臺綱之風憲久慰士林之望載瞻砌玉之芳想九
齡與于𤣥文恥一經窮于皓首談論久聞于歆向才華
兼擅于卿雲宜慙俗子之籯金况在故鄉而衣錦有是

父有是子價重搢紳無以立無以言訓聞詩禮宜地芥
之俯拾㸔雲路之軒昻行觀至徳之榮同居禁筦更聽
𤣥成之貴繼踵台司某頃佐邑于鄞川獲摳衣于絳帳
進而加諸膝雖子弟無以加焉退則銘于心若天地不
能忘也側聞舞魚之騰踏謾馳賀燕之驩呼願展寸心
輙先尺牘永言僭凂彌切凌兢

　　賀人及第啓　　　　　　　　李守真

　　奏藝明廷䇿名上第喧前騶于廣路觀者肩摩落餘藁

于四方傳之紙貴望髙時俊光動儒林乃太平飬士之
功亦諸生稽古之力恭惟某官天姿峻澈學術粹深璧
水升堂七年並席金鑾通籍一鳴驚人盖志大而氣豪
故實修而名至落落髙騫于日下錚錚獨韻于彀中御
史直聲固遺風之自許平津相業不數載而可期某夙
仰英游阻聞緒論方欲效李邕之識面慕盧仝之卜交
奉詔殿廬幸觀落筆曵裾公府復枉過門惠然投我以
夜光何有報君之玉案載懐深厚但極感藏通衢在望

絶足方遒陽春白雪之音一時寡和金馬玉堂之歩指
日可期某猥預盛時喜聞榮㨗雖仰洛中之價未親麈
尾之談

　　賀人及第啓　　　　　　　　林豈塵

　　兩家各生子惟城南能勸其讀書一門三秀才故天下
皆歆其髙第以古而視于今則榮恭惟某官學有新才
文得真訣以胸中之氣獨尚而耿耿而紙上之語不為
乎區區詞塲敢對于别頭筆陣肯輸于先手沙州獨鳥

須嘗占鰲首之題桂林一枝今乃下龍鬚之拜雖黎嶺
之姓名偶似亦莆陽之氣象所鍾士夫交口以劇談童
稚祝身而願得一第慁子幸已見少年之文累月笞兒
將不量老翁之分如其喜躍異乎尋常兹又得珠璣之
投焉敢無瓊玖之報

　　賀人及第啓　　　　　　　　張欽夫

　　承恩天陛拜慶親庭閭里為榮士友増慰惟䇿名委質
當思忠義之勉圖而學道愛人豈其利禄之是慕願擴

昔賢之志永為鄉國之光

　　賀人及第啓　　　　　　　　闕　名

　　子可與娱舊竊慕衙推之請身為勸駕幸許從計吏之
行旋聞氊榜之姓名益重鰐溪之人物恭惟某官文多
竒氣學有古心獨婆娑乎海水之南豈棲遲乎衡門之
下鯨波一釣手引六鼇雁塔初登名標千佛惟五嶺之
外無而僅有故一國之中望以為榮造士論官本司馬
司徒之職笞兒嫁女亦老翁老婦之情某喜不自勝賀

非敢後偶未作咫尺之問遽先辱左右之書三年驚人
知毋負賢能之舉一第慁子願勉登仕宦之途

　　賀王司理發舉啓　　　　　　張子正

　　伏審文闈較藝貢籍登名式符連茹之公言不獨朋簪
之私喜恭惟司理先軰辭髙黄巻學富青箱家傳鶴氅
之風流代出烏衣之人物聲騰珠樹譽報瑶林宜從世
閱以拾青不待文塲而脱白尚趨科選俯獵俊髦是誠
强學而力行非謂因人而成事曲敦雅好逺逮好音載

嘉履尚之勤彌挹謙光之著詩書禮樂豈誦説之空文
忠孝功名冀發施于實効但深依詠曷罄敷宣

　　賀人發漕司啓　　　　　　　蔣元輝

　　厭鄉黨之考藝不足發名就計庭而决科俱云得士凡
為知識同助歡愉恭惟某人為蜀顯家出周惇史非逃
于楊而入于墨願常守于師成豈愚于虞而智于秦盖
始逹于賞鑒勉登髙第以副願言

　　賀人發漕司舉啓　　　　　　宋嗣宗


　　蔚以詞華褎為舉首英名居八郡之最儒術耀一時之
光聲氣所同歡愉惟一伏惟某人家傳師友冑出公侯
復元古而貴清真㑹羣才之有作抱遺經而䆒終始得
五傳之未傳宜收稽古之功亟取騐今之効果由造選
起以文鳴騖驥足以先登連雁行而直上一戰决勝已
觀霸主之凱旋二雋俱来當見洛陽之聳動某猥縁奉
檄獲遂旁觀與盛事以知榮修慶緘而無所好音俯逮
弱質増華不意餘光及此衡茅之下尚期後幸游公兄

弟之間感激云深書言莫盡

　　賀人發舉啓　　　　　　　　宋仲淵

　　較藝專塲第名入等持衡藻鑑雖分諸路之權入的英
雄實盡一時之選伏惟某人儒林挺秀國器應時奥學
深造于淵源掞藻實兼于麗則掩徐謝之譽豈惟錦綉
之帷聮愈觀之名是稱龍虎之榜顧兹流寓獲預榮觀
特迂髙盖之臨兼賁華牋之辱誦髙文於廣坐已蜚日
下之英聲冠大對於嚴宸更㸔泉南之盛事


　　賀人發舉啓　　　　　　　　魏仲光

　　伏審明詔烝髦適逢千載真賢入彀列在三人里閭爭
望于餘光韋布僉騰于公議側聞盛舉倍激歡悰恭惟
貢士三輩柱史孤標錦嚢妙句家傳人物尚餘倒屣之
聲名世襲風流猶想脫靴之意氣聊俛從于塲屋定俯
拾于科名廼䝉車盖之親臨先辱縢緘之見及神仙特
秀曽非雲路之遥台宿連輝彌覺星階之近但深佩服
曷究悃私


　　賀人發舉啓　　　　　　　　張欽夫

　　起從里選遂預計偕顧兹勸駕之初是乃䇿名之漸惟
國之取士豈將富貴其身而士之逢時盍厲忠嘉之節
行觀大對用卜逺圖願希董子之奏篇更加剴切毋若
公孫之曲學徒取譏羞輙因報貺之詞少致贈言之義
敷陳罔既悚惕増深

　　賀人發舉啓　　　　　　　　晁子西

　　預鄉大夫而薦賢此云公選為郡刺史而勸駕實有光

榮特枉来牋敢忘至意恭惟某人才兼俊造學富淵源
逺自先儒不减西河之化善為髙論猶有東坡之風及
試于廣福之庭殆多于矍相之圃鞠躬以入拭目可觀
嗟我士無譁不閔有司而不累公上諸大夫皆曰以補
文學而以為郎中盖考行以宜然故歴年而未有豈其
老守䝉此休聲當更懋于逺圖遂先登以髙第

　　賀人發舉啓　　　　　　　　鄭元顯

　　秋闈獻賦預唐家流寓之科天府登名亞周室賔興之

選斯名一著吾道有光伏以秘校省元學有本原性無
塵滓想見筆耕于平日用能脫穎於妙年姑試長才以
當大敵㧞齒擢角而仕位僅有存焉志目中眉其去的
盖幾希矣爰乘鋭氣遂啓前行諒所向易于摧枯顧其
成有如拾芥崢嶸桂籍收事業于青春榮耀萱堂副義
方之素志佇觀騰踏式慰有朋

　　賀人發舉啓　　　　　　　　林豈塵

　　程度既中無患有司之不公簡擇甚精已見羣儒之相

賀盖十室之必有忠信故三年而賔興賢能豈徒為槐
花舉子之忙當黙應栁汁神君之夢一第慁子誰云浪
者之亦為官累月笞兒將見老翁之不量分

　　賀人發舉啓　　　　　　　　林豈塵

　　三年取士選試官得鴻生一鳴驚人興吾宗必有子想
其含英咀華而自得其趣故其操觚濡墨而盡寫所長
雖儒林枝葉之相傳亦泮水淵源之所自莆陽有識姓
亦在徐鄭之間黎嶺題詩名當繼藻藴之後


　　賀人發舉啓　　　　　　　　李舜臣

　　伏審妙膺里選榮中賢科于鄉有光在道増貴伏惟慶
慰國家復古于三代之後造士以六經之純號令僅及
于期年學校必興于四海宜得成才之彦用彰樂育之
能果有譽髦来入英彀伏以某人行純而懿學博以文
筆陣掃乎千軍書帙破乎萬巻玉韞於櫝久懐善價之
求鳶飛至天果預作新之慶某繆縁随牒叨此偹員心
迷吏牘之煩望絶儒林之盛豈圖推致尚辱顧存賜書

以先為禮甚寵漸離技癢竊自負于知音李廣數竒敢
復論于故將苐荷謙冲之㫖不忘感慰之懐

　　賀正

　　賀秦太師正啓　　　　　　　李舜臣

　　銅儀肇序道已泰于三陽玉歴明時祥必開于五始仁
賢所履戩榖攸同恭惟太師一徳享天孤忠許國躋斯
民於仁夀之域措當世於泰和之期盛徳大業而上際
下蟠偉績豐功而輝今騰古乾坤整頓已臻晏粲之休

宗社監觀應享龎淳之慶當兩儀之交泰宜百禄之是
遒某自顧鈍頑久居坱圠欣逢榖旦尚小壘之是拘阻
奉椒觴望崇墀而莫及其為欣抃實倍等倫

　　賀文太師正啓　　　　　　　　程子山

　　伏以天序更端人正啓旦實四方之資始慶萬寳之咸
亨恭惟某官道冒羣倫徳隆間世服華夷之重望著社
稷之茂勲坐隆師席之儀刑益重聖朝之羽翼為國碩
艾四方猶聳于具瞻亨時休嘉百福同資于康夀某屬

臨獻嵗阻跪慶觴仰企崇墉益馳勤頌

　　賀太師正啓　　　　　　　　　汪彦章

　　四序更端三元啓旦紀天時之資始慶物類之向榮伏
惟某官道冒羣工徳隆四海服華夷之重望著社稷之
茂勲儼居師席之崇増重聖朝之本為國碩艾四方咸
賴于熙安亨時休嘉百福宜資于康壽某屬臨獻歲奉阻
夀觴企仰門閎益馳頌詠

　　賀丞相正啓　　　　　　　　　毛伯頴


　　王正次春順孟陬而謹始代天理物頒象魏以布和宜
有百祥永綏一徳恭惟某官寅亮天地鎮撫國家經體
賛元黙運燮調之化行慶施惠荐更開泰之辰順受春
祺永扶斗極某偹員師帥逺託鈞陶春日載陽雖抱衰
遲之感農祥是正敢忘勸課之勤

　　賀丞相正啓　　　　　　　　張守真

　　伏以堯厯開端夏正啓旦肇天陽之来復慶人道以更
新伏以某官海岳純靈華夷重望勲業久書於竹帛謀

謨動應於典刑從容黄閣之經綸宻勿清衷之簡注羽
儀元化久施兼善之功領袖上台式副具瞻之美方三
朝之順履宜百福之駢臻某叨領藩符阻前槐舍永言
祈頌曷罄敷陳

　　賀左右僕射正啓　　　　　　汪彦通

　　伏以厯授人時謹新陽之用事史觀天象審正歳之開
端伏惟某官全徳自天禔身許國眷注久隆於旒扆勲
勞夙著於鼎彛經綸三事之司表式百寮之右調成元

化已施濟物之仁順履嘉辰益集自天之祐某猥司宮
鑰阻造台閎徒馳詠頌之誠莫罄編摩之福

　　賀参政正啓　　　　　　　　宋大用

　　鳳厯更華龍躔易次實四序履端之始當三陽兆進之
初恭惟参政相公正直禔身忠嘉許國遇中興之盛旦
茂夾輔之元勲聚精㑹神當兩儀之交泰鼎新革故宜
百禄之是遒

　　賀兩府正啓　　　　　　　　朱子山


　　三陽大亨一嵗更始此天地交泰之際乃精神㑹聚之
時宜有吉祥来薦君子恭惟某官翊亮三世儀刑百工
適當龍躍之初屹有棟隆之任天其或者將俯屬于治
平神實聽之方共扶于業履况三微之在序惟百禄之
是膺立我烝民繄股肱之是賴錫公純嘏與邦社以同
休

　　賀侍從正啓　　　　　　　　宋仲山

　　天道履端月旅娵訾之次人正布治令頒象魏之和惟

輔弼之正臣受福祥於上日恭惟某官體賢人之久大
運君子之中庸同寅協恭久著訏謨之效行慶施惠荐
更開泰之辰宜茂對于春祺遂翊登于大業某偹員遐
壌逺託鴻鈞春日載陽慨侵尋於年事農祥是正苐勸
課於民功

　　賀宮使少保正啓　　　　　　吴子文

　　帝出乎震太蔟交律氣之和星囬於天營室直寅塗之
次物所自始人其施生恭惟宮使少保大觀文柱石朝

家箕裘相業志藴經綸之素烈躋寅亮之崇英聲茂實
而騰古輝今粹學髙文而光前絶後明良相遇精神聚
㑹於一堂宗社垂休福禄永隆於四宇式當兩儀之交
泰茂膺百順之来宜

　　賀宮使丞相正啓　　　　　　汪彦章

　　史觀天象審正嵗之開端厯授人時謹新陽之用事恭
惟某官大忠許國全徳自天聳多士之儀刑隆四朝之
羽翼文持化軸浸惠澤於黎元累冠公台著勲庸于宗

社引年歸政飬福在躬適臨元吉之辰益享休嘉之慶
某屬分郡紱阻跪夀觴其在瞻依豈勝禱頌

　　賀帥相端明正啓　　　　　　程子山

　　運囬一氣卦畫三陽方天地之泰通契君臣之感㑹恭
惟某官蓍龜先覺柱石元勲早賛化於西樞暫偃藩於
東面道乘時長福以類来竚&KR0574;衮黼之褒即正鈞衡之
位某限拘官守阻造賔閎

　　賀留守丞相正啓　　　　　　黄大年


　　天道履端月旅娵訾之次人正布治法垂象魏之和宜
輔世之正臣享格天之盛福恭惟某官道光伊呂學貫
孔周成謨夙著於廟堂均逸暫留於藩翰兼資文武蔚
為百辟之表儀身係安危共仰一朝之耆碩屬此履新
之節適當促覲之期崇論宏言藴忠誠而入告隆名異
數與剛徳以偕升某托迹鴻鈞偹員逺服春祺湛湛喜
聞衮繡之来歸輿誦每每但見壺觴之相慶其為瞻頌
曷罄敷陳


　　賀帥相大資正啓　　　　　　游如山

　　伏以周官布政順兩儀交泰之時魯史書元肇萬物發
生之化伏惟某官早隆耆望克邁壯猷秉斯道以覺民
罄至誠而許國謀謨近弼天子每器其能宻勿中樞朝
廷孰出其右久安外鎮固鬰具瞻兹茂對於昌辰宜倍
膺於繁祉某阻伸慶壽第切馳誠其在詠瞻豈勝云喻

　　賀留守大資正啓　　　　　　陳君舉

　　伏以玉琯發春蒼靈乘序經書元統繫萬事以開端易

著泰爻肇三陽而首化伏惟某官才兼文武徳偹忠嘉
以學術冠映士林以謀謨夾輔王室睿衷眷倚固有異
於列藩碩福繁昌宜亟膺於召節履是嵗初之吉偹迎
神貺之休某阻奉夀觴第深瞻頌

　　賀帥相大資正啓　　　　　　毛伯頴

　　伏以五始謹元適啓履端之候三朝首祚肇開有徳之
朝伏惟某官廊廟宏才國家重器機沉物表道覺民先
夙参右府之嚴屢摠价藩之寄固宜令序茂擁繁休某

限領守符阻前慶禮其為瞻頌曷罄敷陳

　　賀帥相大資正啓　　　　　　曽仲通

　　伏以四序首端三元啓旦紀天時之資始慶物類之向
榮伏以某官徳履在躬忠誠許國久更侍從之要遂摠
權衡之司歴守劇藩悉登美政惟宸衷眷倚之舊矧士
論係瞻之勤佇促鋒車入陪柄任履兹元序宜集繁禧
某阻慶夀觴馳誠賔廡










　　五百家播芳大全文粹巻二十五

