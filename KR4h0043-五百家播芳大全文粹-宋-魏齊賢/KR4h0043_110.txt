







　　欽定四庫全書

　　五百家播芳大全文粹巻一百三

　　宋　魏齊賢

　　葉　棻同輯

　　挽詞

　　韓忠獻挽詞(二首)　　　　　　　王介甫

　　心期自與衆人殊骨相知非淺丈夫獨斡斗杓環帝座
親扶日轂上天衢鋤耰萬里山無盗衮繡三朝國有儒

爽氣忽隨秋露盡漫憑陳迹在龜趺

　　兩朝身與國安危典䇿哀榮此一時木稼曾聞達官怕
山頹果見哲人萎英姿爽氣歸圖畫茂德元勲在鼎彛
幕府少年今白髪傷心無路送靈輀

　　晏元獻挽詞(三首)　　　　　　王介甫

　　文章晉康樂經術漢公孫舊秩凝丞貴前功保傅尊傳
呼猶在耳㑹哭已填門蕭瑟城南路鳴笳上九原

　　又


　　終賈年方妙蕭曹地已親優游太平日宻勿老成人抗
論辭多秘賡歌迹已陳功名千載下不負漢庭臣

　　又

　　感㑹真竒遇飛揚獨妙齡他年西餞日此夜上騎星宿
惠留藩屏餘忠在禁庭音容無處所髣髴寄丹青

　　司馬文正公挽詞(四首)

　　元祐開皇極功歸用老成惟深萬物表不令四時行日
者傾三接天乎奠兩楹堂堂寜復有埋玉慟佳城


　　又

　　國在多艱日人如大雅詩忠清居沒世孝友是生知加
璧延諸老櫜弓撫四夷公身與公徳同作太平基

　　又

　　獻納無虚日居然迹已陳清班區玉石寳歴順星辰更
化思鳴鵙遺書似獲麟易名無異論今代兩三人

　　又

　　毁譽葢棺了於今名益尊哀榮有王命終始著民言蟬

冕三公府深衣獨樂園平生兩無累憂國愛元元

　　司馬温公挽詞(三首)　　　　　陳無己

　　恭黙思良弼詩書正百工事多違謝傅天遽奪楊公一
代風流盡三師禮數崇若無天下議惡美并成空

　　又

　　百姓歸周老三年待魯儒世方隨日化身已要人扶玉
几雖來晚明堂訖授圖心知死諸葛終不羡曹蜍

　　又


　　少學真成已中年托著書輟耕扶日月起廢極吹嘘得
志寜論晚成功不願餘一為天下慟不敢愛吾廬

　　范忠文公挽詞(二首)　　　　　黄魯直

　　信道雖當爾知人乃獨亨書林身老大諫紙字欹傾鼇
去三山動人危五鼎烹保全天子聖几杖送餘生

　　又

　　公在昭陵日文章近赤墀空嗟伏生老不待邇英帷去
國幾三虎聞韶待一䕫誰言葢棺了新樂鎖蛛絲


　　韓獻肅公挽詞(三首)

　　鬱鬱髙陽里生才世不孤八龍歸月旦三鳯繼天衢梁
壞吾安仰人亡道固臞空令湖海士愁絶奠生芻

　　又

　　物産元希世風流更折衝决疑京兆尹富國大司農逺
業終三事仁聲達九重方祈酌周斗何意輟秦舂

　　又

　　淚盡才難日斯人遽隕傾冰枝憂木稼食昴恨長庚名

與具茨重心如潁水清堂堂萬夫表直作閉佳城

　　王文恭公挽詞(二首)

　　先皇憑玉几末命寄元勲賔日行黄道扳髯上白雲四
時成歳律五色補天文不謂堂堂去今為馬鬛墳

　　又

　　宥宻深黄閤光輝極上台藏舟移夜壑華屋落泉臺兩
紼誰為挽寒笳故作哀傷心具瞻地無復衮衣來

　　賈魏公挽詞(二首)　　　　　　王介甫


　　功名烜赫在三朝經術從容輔漢條儒術早紆丞相紱
戎冠再挿侍中貂開倉六塔流民復出甲甘陵叛黨銷
東第秖今空畫像當時於此識風標

　　銘旌蕭颯九秋風薤露悲歌落月中華屋幾人思賈傅
佳城今日閉滕公名垂竹帛書勲在神寄丹青審象同
天上貂蟬曾夢賜歸魂應佩紫陽宫

　　吳正肅公挽詞(三首)

　　昔繼吳公治今從子産游里門無舊客鄉國有新丘謀

讓禆諶逺文歸賈誼優此時辜怨寵西望涕空流

　　又

　　從容邊塞議慷慨廟堂爭曲突非無驗方穿有不行朝
廷終倚賴贈禭極哀榮豈愧公孫相平生學董生

　　又

　　應世文章手宜民政事才朝多側目忌士有拊心哀書
蠧平生簡香寒後夜灰悠悠國西路空得葬車囘

　　吳丞相挽詞


　　丙魏雖遭漢道昌豈如公出值虞唐秀鍾舊國山川氣
榮附中天日月光更化事功參虎變贊元時序得金穰
傷心鼓吹城南陌囘首新阡栢一行

　　南豐先生挽詞(二首)　　　　　陳無己

　　早棄人閒事真從地下游丘原無起日江漢有東流身
世從違裏功名取次休不應須禮樂始作後程仇

　　又

　　精爽囘長夜衣冠出廣廷勲庸留琬琰形像付丹青道

㪚餘篇翰人亡更典刑侯芭才一足白首太𤣥經

　　何郡王挽詞(二首)　　　　　　汪彦章

　　兩紀中天侍冕旒甘盤仍作濟川舟傳家經術終黄閣
袖手功名未白頭身似留侯初出漢葬如姬旦不忘周
千官祖奠城東陌十里春風鼓吹憂

　　名標南國洞中天胄出西京鼎足賢早扈六蜚依日月
晚辭三事作神仙馬蹄忽到滕公室雞梦那逢謝傅年
一品真王封異姓功臣今日數凌煙


　　樞宻周府君挽詞

　　少日聲名冠兩科弁星爭㸔切雲峩囘翔禁路聨三組
獨步樞庭擁萬戈飲馬直須臨瀚海洗兵端欲挽天河
壯懷落落今休矣急景駸駸可奈何蟻動忽聽床下鬭
駒跳已向隙中過衆原一閉成千古有客哀吟只浩歌

　　參政謝公挽詞(二首)　　　　　黄　定

　　落落明良㑹千齡際遇難雞香初坐帳獬豸即峩冠自
抗囊封疏長開黼座顔西樞東府事施設未全殫


　　又

　　一自參機政居然重本兵才優文與武諡重敏兼榮行
矣躋三府天乎夢兩楹鄱陽當自䜟端的付唐生

　　簽樞胡公挽詞(三首)　　　　　孫仲益

　　潤色文章手掄材政事科補天媧后石却日魯侯戈已
向蒼生望那聞挽者歌堂堂無復有寂寞閟山河

　　又

　　虎穴連三輔狼煙暗百蠻邉風揺馬鬛翔雪㸃袍斑委

命輕於縞收名重若山遺忠應未冺結草在兵間

　　又

　　名字標仙籍真遊返帝闉一尊無復日百卉自爭春井
廢無沉轄車懸有吐茵空餘峴山刻千載尚光新

　　宣撫簽樞胡公挽詞(二首)

　　幕府分弓日轅門叱馭時捫星高歴井修月上騎箕嫠
面降胡泣聞鼙聖主思龍驤老賔客兢賦八哀詩

　　又


　　交親二紀餘貧病故人疏落落辰參似寥寥楚越如空
勞三夜夢不辨一行書尚記喬公約垂洟滿過車

　　樞宻劉公挽詞(三首)　　　　　朱元晦

　　天畀經綸業家傳忠義心謀謨憂國逺勲烈到人深廊
廟風雲斷江湖歲月侵一朝成殄瘁九牧共沾襟

　　又

　　談笑平蠻策焦勞振廩功復讎乖宿志忍死罄餘忠人
嘆百身贖天悲一鑑空九原終莫起千載自英風


　　又

　　久矣身無用前恩嘆莫償豈期今老大復此重悲傷淚
向遺書盡心隨宿草荒諸君那不死慟絶鬂成霜

　　大資政張公挽詞(三首)　　　　孫仲益

　　大筆文章手飛揚獨妙年判花森玉筍視艸對金蓮講
肆聨重席宫花卧八塼他年紬石室妙絶冠遺編

　　又

　　禮絶迂三顧恩榮閲九遷秉鈞平似砥履坦直如弦晉

室和戎日周家定鼎年金甌方卜相飈馭已超然

　　乂

　　輦路追髙躅聨翩接兩騶猶蟠倚天劍尚艤濟川舟元
帥俄分閫羈臣亦首丘一杯相屬地囘首涕交流

　　禮部尚書洪公挽詞(三首)　　　葛謙白

　　沙塲握節仗時髦説古縱横小六弢委質肯輕從晉鼓
摛文空見泣秦牢冷山韻語明如斗蓮濼危言命若毛
豈料歸期纔十稔白楊聲裏夀原髙


　　守節氷天十五霜歸來飛語又炎方正欣射鴈還幽窖
旋復飛鳶墮瘴鄉位不當材僅喉舌夀難酧徳遽膏肓
八龍共侈荀門慶雖厄龍蛇殆不亡

　　髙材博識服簪紳玉樹瑶林絶㸃塵氏族源流推肉譜
春秋褒貶藉調人膝間韵磬傳仙水枰上枯碁戰楚秦
妙處不傳今已矣遥瞻遺像淚霑巾

　　樞相太傅信安王挽詞(二首)　　孫仲益

　　台路巖瞻峻戎藩閫寄雄九章公衮貴六纛將牙崇翊

運三階正持危一棟隆帝閑龍化後冀北已成空

　　又

　　大號疎廷煥中權秉帝樞槐庭聨上宰芸省冠諸儒國
瑞麟一角家肥鳳九雛便乘箕尾去彷彿在星圖

　　又

　　秉燭聨飛葢分茵託後車兵厨千日酒記室五雲書尚
想儀型在那聞語笑餘龍鍾隨葬紼老淚滿衣裾

　　少保張公挽詞(三首)


　　帝閫謀元帥齋壇屬老儒黄麻孚大號皁纛擁前驅便
合聨華衮猶應冠紫樞炎炎白晝日奄忽下桑榆

　　又

　　平土疏新渥覃恩洞九泉印懸金斗大冠珥玉蟬聨墜
劍今亡矣鳴珂尚宛然風流春月栁無復似當年

　　又

　　並轡天街裏聨裾省户中追參兩班合醉笑一尊同我
老猶占鵩公豪正吐虹忽騎箕尾去凄斷白頭翁


　　大卿范公挽詞

　　藉甚金閨彦從容玉帳籌垂堂懲後戒徙突慕前修忽
作隋珠彈直成趙璧投寜辭廣武械竟脱楚儀囚蹇叔
言猶在殽函骨未收云何即長夜不復見焚舟

　　起居方舍人挽詞(二首)　　　　汪彦章

　　漢殿傳臚處囘頭四十春共嗟香案吏歸作釣臺人意
氣林泉老聲名日月新賈生方擬召鵬鳥在承塵

　　又


　　經術群公上人材二紀間屢持膚使節竟老近臣班賜
第叨同擢趨朝憶共還白頭無力送能隔幾青山

　　強主客挽詞(二首)

　　不解低眉强取通平生進退古人風三年省户享塗左
千里家山使節東從白得紅天意速㸔朱成碧世情空
迹疎似我猶推挽忠厚今誰肯繼公

　　早服公名願負墻晚方縁契預升堂枯荄豈足煩餘潤
畢景長期附末光始報繡衣持使節俄驚丹旐倚歸艎

自憐多難空銜徳千里無從酹一觴

　　張徽猷挽詞(二首)

　　家有平津舊學傳人材嘉祐至和前運籌慣倚將軍樹
畫諾頻分刺史天字得鍾王真楷法心超粲可祖師禪
零陵宴寢公重到父老追思靜治年

　　天與精忠伯仲間功成公獨拂衣閒専城早應賢侯選
延閣榮聨近侍班去國輕遺龍虎道思鄉長夢鹿頭闗
笑談平日摳衣處學子相逢淚雨澘


　　杜侍郎挽詞(三首)　　　　　　陳無己

　　美政真吾母名家更杜陵于張從昔少魯衞至今稱絲
竹中年好詞華夙世能周南棠棣傳平世幾人登

　　又

　　驥騄方懐逺松筠忽有秋雍容名士數終始法家流凜
凛驚千載堂堂閟一丘能令羊季子不肯過西州

　　又

　　身去風流在人難玉石分平生纔一見治行已多聞更

覺知音少還脩地下文他年九原淚仍是兩馮君

　　王察院挽詞(二首)　　　　　　陳無己

　　施報終何在窮通共一空兩言成益友百代仰高風終
始無遺恨恩榮託至公不應埋直氣㑹見吐長虹

　　又

　　良貴官何與長年死不亡身須禦魑魅氣已懾豺狼不
盡胸中藴猶堪地下郎豈惟吾道慶編簡亦輝光

　　寳文李公挽詞(三首)　　　　　孫仲益


　　十道觀風使三朝屬老成埋輪豺虎避檄水鱷魚驚内
閣徴書入連城負弩迎哀吟追往事空復故人情

　　又

　　絳雪飛丹鼎蒼雲覆茗杯聊從五禽戲空使萬牛囘拄
笏㸔山坐乘桴跨海來仙游知有在名字記丹臺

　　又

　　五紀周旋地欣同七十稀長庚陪月曉孤鶩伴霞飛忽
作三休去真成一夢非不知華表上白鶴幾時歸


　　周待制挽詞(二首)

　　平生器業負經綸誰謂公才不秉鈞讜論十年持紫橐
仁聲三郡駕朱輪龜文豈是背無甲駒隙俄驚歲在辰
宅浹清漳親義重佳城引脰涕沾巾

　　手開榛棘啟雲扄淳古胸懐到大庭坐脱老龎那問日
自銘小社不占星牛頭吉兆空形夢馬鬛新封遽妥靈
謦欬從今成永訣欲占遺像只丹青

　　洪慶善郎中挽詞(四首)


　　登名蟾窟值休辰中外掀騰寵數頻錦帳握蘭榮帝所
繡衣持斧耀江濵兩州名社施張在四水門墻卜築新
豈料生還杳無日塚邊惟卧石麒麟

　　筆下翩翻注九河腹中空洞五車多麟經㫖妙傳洙泗
(公嘗為春秋解士人傳誦)騷學詞明慰汨羅(公注楚詞行於世)六度有為超
梵業一心無累證禪那龍蛇歲惡賢人逝心折風前薤
露歌

　　平生氣㮣凛氷霜聖讀潛心徳愈光賞善每能頻擊節

避人寜復解移床第知中壘序論語誰測詩仙流夜郎
有道固應黄髪夀何期竟不騐長桑

　　閹茂之年拜伏犀雞豚同社記金溪情深縞紵論交契
義切蓬麻荷品題花底醉春同挈榼雲中歴妙共扶蔾
豈知生死今殊路抆淚佳城意惨悽

　　吏部張公挽詞　　　　　　　孫仲益

　　千騎森森擁㦸牙鈴齋高卧放朝衙官曹已踐文章省
門闢猶傳處士家天上麒麟新活計壁間蝌蚪舊生涯

一炊未熟成今古零落空懸刺史車
















　　五百家播芳大全文粹巻一百三

