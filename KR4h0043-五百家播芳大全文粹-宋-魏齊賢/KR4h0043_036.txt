







　　欽定四庫全書

　　五百家播芳大全文粹巻二十九

　　宋　魏齊賢

　　葉　棻同輯

　　謝除授啓

　　舘職　監司　守倅

　　除舘職謝宰相啓　　　　　　汪彦章

　　沉迹下僚分無他望受知英盼恩匪素謀從稠人忽被

于詔除豈薄技可堪于時用盖師席託十年之舊謂書
林叨一日之光猥以名聞使之序進伏念某起家寒甚
承學缺如早慕功名未歎儒冠之誤晚諳夢幻方驚客
枕之迷三陪御府之英五見長安之閏華髪駸駸而欲
雪故人落落已如星自笑蠧魚生死不忘于文字有同
鳬雁去來誰計于江湖甘為襆被之行少逭懷鉛之責
孰云誤寵更及㣲軀守是正之遺篇參編摩之載筆既
潤久枯之轍仍安屢繞之枝厚德難名當以古人求耳

餘生未冺期以國士報之茲盖伏遇特進少宰相公偉
業格天宏材周物人臣名世之盛者天子舉國而聽焉
位雖次于周公美實專於伊尹制作悉還于邃古經綸
葢積於平時呉邑縱囚異政流傳于父老虞庠講藝㣲
言厭服于豪英銓曹力挽于覊單憲府靡談于隂仗洎
陟綱維之地尤輸藥石之忠沙合南臺知千載真賢之
出春回東閣喜四時元氣之新凡負噐以懷竒皆願忠
而望賜有如孤進茲為曲成雖大鈞播物以無垠寧私

小已然飛鳥依人而自愛敢有他腸

　　除舘職謝宰相啓　　　　　　　闕　名

　　付所不可受非其宜豈惟内慙誠恐上累國家闢三舘
之地聚四方之英無曰限于校讎尚有兼夫教養乘馬
在廐責歩武于鸞鏘一鳴驚人庶騫飛於雲上故載之
行事率多名世之魁傑而傳於後世猶想當時之風流曉
大夫以古今粲然具舉措斯民于事業信矣不艱厥非
精而造元元本本之深孰能真以正藉藉紛紛之偽某

識趣凡下性資重遲徒緣家貧須决科而求仕既乃力
用卒望道以迷方苐側聞長者之風免下墮小人之數
吁其老矣尚何求哉適飽虀鹽願畢多生之債俄分朱
墨俾窺未見之書事無補于秋毫恩每隆于厦屋茲盖
伏遇某官股肱帝室黼黻皇猷正紀綱以濬治源招俊
乂而植國本觀恢恢餘地之有于何不宜必藹藹吉人
之多夫然後靖乃社稷九官始能辨此豈漢唐諸子所
能議之頋茲榱桷之瑣材曾是門闌之舊物罔遺餘力

焉惜此生義重丘山報輕絲髮請試加于鞭策用少答于
鈞陶倘未奏子歆之篇前承中壘乃當獻臣愈之頌大
侈元和

　　除館職謝執政啓　　　　　　　蘓子瞻

　　試言無取錫命過優進貽朋友之譏退有簡書之畏靦
顔就列撫已若驚國家取士之門至多而制舉號為首
冠育才之地非一而册府處其最髙觀其所以待之盖
亦可謂至矣知寶玉璵璠難得而易毁故篋櫝以飬其

全知楩楠豫章積歳而後成故封植以待其長施等天
地恩均父師恭惟先帝臨御以來四十二載所擢賢良
方正之士十有五人其志莫不欲舉明主于三代之隆
其學莫不欲措天下于泰山之固大則欲興禮樂以範
來世小則欲操數術以馭四夷然而進有後先名有隱
顯命有窮逹時有重輕或已踐廟堂之崇或已登侍從
之列或反流落于逺郡或尚淹沉于小官或死生之乖
睽已為陳迹或擯斥于罪戾僅夷平民雖曰功名富貴

所由之塗亦為毁譽得䘮必爭之地名重則于實難副
論髙則與世常踈故雖絶異之資猶有不任之懼某之
内頋豈不自知性任已以直前學師心而無法自始操
筆知不適時㑹宗伯之選掄疾時文之靡敝擢居異
等以風四方不知滿溢之憂復玷良能之舉負賢者所
難之任爭四海欲得之求其為蠢愚可為危慄是以一
參賔幕輙達危機已嘗名掛于深文不自意全于今日
而况大明繼照百度維新理財訓兵有鞭笞戎狄之志

信賞必罰有追述祖宗之風凡用人歴試其能苟敗事
必誅無赦此太平可待之日豈不肖兼容之時而乃度
越賢豪曲收㣲賤縱不能力辭而就下亦當知非分以
自慚此盖伏遇某官志在斯民仁為已任欲辦大事務
兼尺寸之長將求多聞故引涓埃之助致此黍冒有踰
等倫欲報無緣將何望于頑鄙遇寵知懼庶不至于惰
媮

　　除舘職謝宰執啓　　　　　　　闕　名


　　䝉恩授前件職者祗膺柬擢伏竊兢慙竊以朝多俊乂
之官肄儒林者無愧士以藝文而進登冊府者為榮惟石
渠天祿之深嚴比藏室蓬山之清切雖百代闕遺之典
無不充牣于其中必一時魁傑之才得以優游于其地
自非貴于實學敏以多聞通七録之總凡究百家之體
要豈非僥冒以玷寵嘉如某者起于寒㣲性復昏滯少
而好學竊嘗有志以在民仕則數竒遽以無能而敗事
賴君仁之寛大絀吏議之刻深禠去一官廢之數歳窮

非愚失信天命之自然困則思通在人情之不免㑹䝉
恩而湔滌復苟祿以流離區區筦庫之間碌碌斗筲之
役壯圖銷愞掩如灰燼之殘舊學彫零茀若蓬茅之
塞自宜安擯棄之分無復有祈嚮之心不圖至明特振
淪廢引自窮山之邑預讐廣内之書出憂悲患難之餘
脫文墨米鹽之冗羣居講習皆英俊之與同開帙詳觀
悉平生之未見其為私幸固已自知况復識不足以辨
歴世之失傳學不足以明前人之疑闕徒以歳年之比

録其鈆槧之勤特蠲給札之科遂正校文之職載循涯
分益靦心顔惟甄拔之所由非生成而何至此盖伏䝉
某官運平大政裁叙群倫不以一眚而廢人上輔寛仁
之治惟恐一夫之失所務均宰正之心體大易之不遐
遺本商書之無求備致此潤澤施及頑疏苟非木石之
無知敢忘大賜猶冀桑榆之未効少答洪鈞

　　除正字謝執政啓　　　　　　董　由

　　横槎問漢對北辰樞極之庭負羽登瀛直東壁圖書之

府恭承睿澤秪奉訓詞俯伏拜嘉愴惶失據竊以五帝
之後書畫殊體六國之世文字異形史籀興而鳥跡亡
𨽻邈作而䖝篆散遺燒未冺盡亡保氏之六書殘燼僅
傳遂變史官之八體三千餘簡而初存大誥四十七篇
而獨得中庸傳周書於魯太師尚存典要得商頌於正
考甫僅識儀刑禮文藏於理官樂舞𨽻於軍正維詩備
絃歌之奏得以幸存而易為卜筮之書由之不廢斯文
未喪大道將興出遺簡於淹中得斷篇於渭上羣經聿

備異學競名古文百篇盡收魯壁樂書三記咸出獻宫
混堯典於濟南分魯頌於燕北學官講業偷合説命之
三篇博士傳經偽補冬官之六典陋儒守誤曲學自私
見道不明談經多蔽竇公疑司樂之偽蕭氏詆康誥之
非至論左傳不解春秋謂夏正盡模世本明堂月令雖
雜出於秦書時訓職方猶見存於周制大則得於簡牘
小則出於縢囊殘編亂六代之遺聲斷簡失三王之舊
禮離易經之訟卦豈亦未之思乎刪孟子之外篇盖末

如之何也由是經術遂紊傳注益繁破大篆為秦文已
混横直更舊科於漢𨽻遂遁方圓殘經不悟於郭亡闕
文徒存於夏五秦誓出於河内諸儒咸以為疑虞典盛
於江南學者皆以為妄雖武成之書盡信而酒誥之篇
俄空長楊昩於衮鋌新書蔽於暴慧易或脫去无咎擅
以補遴書則改去无頗因之失當上願紏暴之莫訂索
隱行怪之相仍箕子明夷誤著該滋之實尹躬西邑竟
從先販之訛馬不足一者既失其全虎多於六者自乖

其數至論二嬗非聖人方幅之典謂五官迺戰國隂謀之
書議禮或昩於何居引詩無分於楚些觀文王之德衆說
盡離辨仲尼之居兩言皆誤書殘武殪頌亂湯齊天地一
臺評書固昩隂易旁魄求義則非况夫烏舄混淆魚魯
雜糅增河南之邑為雒減漢東之國為隋避上則罪不
從辛絶下則對或去口偷合俗讖私釋民謡理苟昩於
叅稽字因失其櫽括斷殘莫續疑誤相承造為百二篇
悉從私意斷於六十字自託前言棗合而棘氏微足省

而疎姓絶叙作左氏妄黷貨於漢朝題為連山濫購金
於隋室分差真贋甘守姬魚定文於六穂之禾訓同於
䆃分序於八寸之冊執異為宗丁尾亂真鈎須失實甘
守馬頭之誤猶憐鳯尾之工書立書誚而既謬國名為
巻為端而遂乖服制篆形誤偽誰正雲興之祁祁𨽻體
散亡共守鸞聲之鉞鉞析異文於鍾鼎合欵識於盤盂
鎖定銀鐺之名車改金根之目不知篆字釋經方論於
旦明徒守籕文立典遂惑於岂&KR2305;誤㸔望杏私定弱枝

纔分童知之非尚守予猷之是記文既異和一束二
縫之為來取義已殊指二首六身之為亥進盡賢臣之
相亂悉述妬姤之共迷汗簡家傳漆書私定郡章立信
救時惟正於四羊國史傳疑考義共惑於三豕蠧殘未
整缺偽寧論推字以十八公為松評文以一萬日為昉
淮南則田下於亢為畜陽冰則雲上於天為需㑹意則
背私為公辨方則反正為乏傅會作九禾之秀離析為
三刀之州託妄人山借言鬼木合樂之奏妄加文武之

為斌定經之名誤合日月之為易此絲奚據廷車寧依
字失部居改白水真人之兆書忘形象作非衣小兒之
謡四十八安取於桑三十七未足語世黃頭漫爾白日
謂何鍾鐘呌嘂之未明協恊葉葉之徒論酢醋易義種
種互間憂悠未辨於聲柴寨莫窮其體告成牛口信假
人言[雨單]□壾寇寓名於怪□□乖□究義則誣□□
無取於命師&KR0008;&KR0008;豈足以諷國至於虐暴昏荒而定義
見於方正仁信之病時龑固殊飛曌誠異照議豳頌本

岐山之居分訟卦為慈嶺之東罔知終辟以成朱莫悟
季春而出火是知津矣故書尚全續莫大焉古字或異
以祈禳為相近移餘聚於獵間不學或至於面墻虛造
務傳于鄉壁總不可于叵楚字漸離合顓孫于申秦聲浸
失狐疑猶豫號於别義鷄尸牛從斷以非經翬揺未聞
頋後世作字異爾繁纓不改賴前書引緯明之圖籍損
增篇第禠落别風淮雨傅毅託文於竒潄石枕流孫楚
書言於誕分章改紙而悉以别讀片札殘行而易以異

音梁父七十二家名雖具在尉律四十九類盡益已亡
著論猶見為疑經立說敢期於證聖不耐無樂賴古字
猶有存焉彼徂矣岐嘆昔人已無知者繁章條以成一
家之説增篇目而合二傳之差疑悟後生破碎大體脫
去半字劉向屢傷詭更正文許慎重嘆頋鷄斯之仍陋
豈雌霓之未分故言非淹通六經之㫖則益有不知文
非精究小學之徒則莫能致辨宜求博學以正㣲言某
嗜學無成守經多泥自惟斷斷而無他技不能碌碌以

取世資讀書未識偏旁敢當刋誤作字但能㸃畫安敢
辨疑頋梁麗不能舂城在納屨豈宜織錦以俗為累不
能辨鄉邑之山是古成愚罔知斷里閭之社疑字輙過
異人未逢快意適於當前讀書不求甚解執簡未免伏
獵幸逃雖左朱右黃未嘗去手然賦白分黑徒覺費心
造理未能兩忘思誤更是一適頋已貽譏於許祿盖嘗
未論於追來部改於畺世謂不師陶葛文從純疵人嗟
未本機雲誤存舟二間之為航安識門五日之為閏得

遺札於干祿體或背經求異書於正訛名皆異實徒以
籖縢錯舛簡冊挐煩折中既廢而傳習寖衰小學久忘
而訛亂相屬承誤或因於炱朽執疑遂守夫灰殘願再
殺青不量削牘獻章左匭希洪渡之緒正科文抗論前
旋祈於幹之裁定聖訓明詔假編摩之任睿思兼是正之
司但仁夀置官古文廢而不用開元守屬竒字秘而未
讐徒有詳定典籍之名未舉刋正文字之職況聫班内
府尤職中臺自漢以還特號老氏之藏室逮唐其後至

謂道家之瀛洲策府增華儒林推重是謂殊常之選宜
登絶異之才託誤綴文浪作蘭臺之令史猥因載筆敢
辭公車之左人頋將獲東觀未見之書抑亦舉西京未
墜之典念擾擾欲何為者豈區區敢取正焉尸倚相之
官未力讐覆廢耀卿之業但守闕遺嗟獰劣頋如形何
昩聰敏則亦性也察部整景比之莫効頋文籍盈漫之
難工淺學寧施寡聞知懼自慚忝切誰許冒居固知宰
物之篤時益信大鈞之造命此盖伏遇某官道熙帝載德

亮天功允升大猷致君于無過之地紹隆絶業措國於
不拔之基廷論以之為平朝綱賴之取正大明中天而
物無邪景疾雷破山而人無妄情遏絶狂瀾作時砥柱綿
延聖緒為世泰山惟克享天心行千載一隆之道則輔
成配德當萬世罕遇之時身任天下之安危道合聖人
之用舍立官並治收周公小以成小大以成大之功五教
兼施盡孟子中養不中才養不才之德是宜朝有著位
野無遺才典成巧冶之知特假吹枯之力逮茲冗散亦

被選掄某敢不益謹官常恪修職守網羅遺佚緒定缺
殘知鳯為君子之徒朋皆自正謂馬本諸侯之乘趣固
可名雖不敢妄下雌黃尚庶㡬能分牡墨誓殫末技以
報洪私

　　除校書謝執政啓　　　　　　熊子復

　　歌漁父滄浪之水但切懷歸稱道家蓬萊之山何嘗夢
到猥令射策遽預紬書浪登碧漢之槎實出洪鈞之播
竊以天澄東壁二星交映於皇圖地邃西崑羣玉並森

於帝䇿四更歴代咸聚珍文若漢則設承明著作之庭
如唐則置麗正刊修之院招徠諸俊布在其間逮我聖
朝崇茲儒舘萃向雄之博洽校流畧之浩繁運際治平
嘗命大臣之舉數統傳元祐亦詔近位而薦員故往日
之得賢惟此時之為盛光堯再造復古重熙自定制於
紹興每育材於天祿映青藜而遇太乙共記昔傳依紅
雲而近玉皇多由此擢聖上逺遵鴻業近述燕謀奉渤
海之神州聳瞻來幸駕崆峒之仙仗亟詔下臨加帝藻

之發揚增士林之歆艷宜悉諳於俊茂豈尚著於疎庸
伏念某學膚淺而不根辭底滯而無韵向者分教獨冷
著書自娯緣宰邑之務煩放紛既久幸董工之職簡次續
維新然驚齒髮之衰方擬田園之去豈謂即長安之掾
遂容窺廣内之藏已則叨逾人為咨歎此盖伏遇某官
奮熙帝載樂育人才惟取以無方故靡間甌閩之陋謂
老而有志亦使叅渠觀之游某敢不仰戴厚恩俯研卑
慮清閒拭目閱平生未見之書安靜洗心習前軰已行

之事亦可弗畔不知所裁

　　除校書謝執政啓　　　　　　晁无咎

　　誤䝉公舉既不能安分而終辭濫俾試文又不獲竭愚
而小補自宜汰斥尚玷題評祗有矜慚安知榮觀竊以
校讐之設始於漢氏之求書員品之施盛於唐室之好
士故二代禮樂聲明之為備亦一時衣冠人物之使然
惟麒麟延閣之華近閶闔鈎陳之邃至謂道家羣玉之
府盖象天官東壁之藏近稽有宋之隆專號育材之地

故招徠於閒暇之日而官使於成就之時職非要而地
嚴欲知其可貴祿已優而責寡使得以自修共惟治平
之初深有講求之意詔四三輔選二十人當時彬彬最
號得士厥後往往奮為名臣逮神考之末年起治官之
廢典是正蘭臺之秩以延虎觀之儒而龍胡莫攀風御
已逺欽文母思齊之聖當成王求助之初咨謀大臣修
舉故事繄詔書所以取之之意則欲其有行義政事好
學而能文至䇿問所以考之之方又欲其知忠厚厲精

扶衰而救溢竊思在上詳延之若是則觀乘時施設之
謂何宜得譽髦以副側席如某者系出簪紱單平之後
才非丘園耿介之良不意姓名之無聞乃煩丞弼之過
聽昭回地近英俊朋來閱九奏於洞庭徒知神駭飛雙
鳬於渤海更覺身㣲如某陟岵永悲卧漳久薾孤將五
千之卒空有壯心立解十二之牛誠無敏手雖欲自勉
竟不敢竒考古不究其本根議政終成於迂濶主父屢
困九事敢期於八收公孫太疎十策乃㣲於一得正使

焦頭而爛額猶作為功真成毁瓦而畫墁尚容見食服
訓詞之甚厚預刋緝以為榮非止見黃香未見之書以
資雜博亦欲正劉晏不正之字固有折衷靜言所遭良
出於幸此盖伏遇某官傳百聖道為一世師不待文王
而興自任伊尹之事大儒之效吾道方興多士以寧斯
文永賴頋容淺陋亦誤采収昔班固以秉筆得令史而
不懈陽城以愛書從院史而自給彼皆慷慨有志之士
敦樸可用之才苟得以文墨而効官則亦為卑賤而可

喜而況加以樂育借之美名方朝廷耆艾之具來與岩
穴幽竒之咸在世逢有道之㑹人望太平之期有當是
時乃在此選雖復中才之難强猶將奮發以有為某願
治氣養心修辭居業粗希前輩豈惟文字之末流未負
平生倘以功名而自致

　　除校書謝執政啓　　　　　　　汪彦章

　　延閣鼎成莫先求士寒鄉晚出何自為郎席寵則優語
心而愧嘗謂治非文無以追古而人惟學可以發身故

祖宗立三館而侈之以承明著作之庭圖書分四部而
詳及於凡將急就之作於此聚當世能言之士使之讀平
生未見之書豈惟求簡編之斷殘將因致簪纓之逺大然
自臺閣始於漢逮今二千百餘年合藝文至於唐無慮三
十七萬巻中值九流之紊漫更五厄之餘悠悠真偽之
相承憤憤信疑之莫决興起能事屬當聖時方赫然珍
舘之新皆斷以淵衷之獨固已上符東壁奎星之象何
止下語蓬萊方丈之山共知身到以為榮或限資髙而

不得至如某者早縁承學之來特被柄臣之薦敢辱
知人之美盖因連茹而陞䝉曲造之并容俾考言而善
擇頋蕪庸之末學已屢試於有司碩䑕之有五能盡
於是矣鉛刀之堪一割其可再乎固無可喜之文過辱
大優之等俾從賔席入預書林一進階而可榮何勝於
睿渥三下拜而聞命深服於訓詞天闕乍趨迷目睛而
眩轉芸臺深敞近星象以昭回恣窺金匱之書坐費大
官之膳内循忝據有溢情涯此盖伏遇某官奬物均私

樂材推美圓方有範大陶冶以埏鎔髙下不欺正權衡
而輕重閔此庸懦曲以甄收誓堅頂踵之誠永荷丘山
之賜

　　除編修謝宰相啓　　　　　　　汪彦章

　　隨牒南州坐移再閏紬書東觀還並羣英頋卑瑣之地寒
知生成之恩厚考前古相承之載籍推本朝最逺之提
封作九州箴掩神禹底平之迹表萬聖道過開元全盛
之時欲知共貫以同條要必考圖而數貢故前日侍臣

之有謂請聖朝盛典之常新乃開府册之庭大集儒生
之類陳發中秘網羅異聞究山川區域之分與户口人
民之數封割并吞之世次更張沿襲之名稱皆聚此書
如指諸掌必才兼倚相九丘風土以周知非學至揚雄諸
國方言之孰正號稱極選延致異能朝備討論夕躋華
要將託名山之不朽豈容苦海以兼收如某者結約亡
竒嶔崟可笑既師友琢磨之晚仍憂傷憔悴之餘頃預
掌於編摩中旋煩於汰斥一行作吏三折知醫居類痿人

知未嘗於忘起敢圖朽木時亦及於向榮身既脫於南
冠手還遮於西日恩踰分願感溢名言茲盖伏遇某官學
無不通而髙明氣有所養而剛大侍言帝幄聖賢相得
益章退食家庭父子自為知己居老氏道家之室纂周
書王會之編畫埜分州盖唐虞於茲為盛發凡起例宜
游夏不能措辭何取孤生亦參能事某敢不益求學渉
無廢師承庶收下駟之長少救東隅之失雖谷寒無黍
惟暖律以能生然禽怯傷弓聞虛弦而亦下仰祈推轂

無令向隅盖平身一飯以必酬豈厚德千鈞而不報

　　除編修謝丞相啓　　　　　　陸務觀

　　揆才無似得祿已優不知何取於聖時頋使輙塵於清
選既難稱塞但有慚惶伏念某學術空踈文詞朴拙頃
游場屋未能絶出於武夫久返山林但欲追酬於欵乃
至於手編簡册身綴鵷鸞豈惟忘魏闕之心固已息邯
鄲之夢敢圖一旦輙越稠人與聞國典之權輿猥備樞
廷之掾史伏遇某官斯民先覺盛世元臣亮天以格物

之誠化俗用修身之道雖江海至廣固無待於細流念
燕雀兼容亦何傷於大厦致茲久困遂得少通然而某
天賦甚窮自量尤審層臺起於累土雖深知奬拔之心
浮屠成於合尖冀終遂迂愚之分敢忘惕厲用對陶成

　　除授謝寺丞啓　　　　　　　闕　名

　　仕本為貧已久冒軒裳之寵老而辭位更叨居爵齒之
尊愧集汗顔望過榮願伏念某久從蠖屈不敢求伸迨
此龍鍾乃始告老固已無國學尚齒執醬之餽寧復有

都門送車祖道之榮止欲依刺史之天以瞻守先人之
樹尚寓廣内諸儒圖書之直更叨歳時三老粟帛之恩
茲盖伏遇某官通材可試於百難特操不回於萬折神
依正直人頌亷平比修䞇見於恭梓之初已奉賞言於憇
棠之暇茲殆僥冒又出提攜束馬懸車遂入田父鷄豚
之社扣轅擊壤共賡使君襦袴之謠欣荷之私占言莫
究

　　除授謝舍人啓


　　剡奏陳情誤恩疏寵名標帝所上廣寒修月之宫路入
神山遊列寇御風之圃遂僥一時之幸併叨三錫之榮
伏念某惷迂而動成悔尤畸窮而少所諧遇自惟投閒
置散無所用心獨有挾䇿讀書庶㡬求志擁鼻賡洛生
之詠掉頭歌梁父之吟固未嘗感嘆怨懟賦南山種豆
之詩秖自傷流離困窮琢𤣥都訪桃之句不圖過聽乃
遇知音雖門地極風馬之殊而聲氣有霜鐘之感游談
借重華衮垂褒青蒿倚長松本自非其偶豚蹄祝甌窶

何所欲之奢伏遇某官古學淵源探六經之藴髙調雅
奥起八代之衰重講肄之席而辨若風生脱筆吏之腕
而思如泉涌自惟孱陋最辱知憐溉枯朽於流潤之餘
出闇室於容光之地圭璋借況蒲栁增華敢緣援手之
仁自薦尺書之䞇空有望塵之嘆莫申擁篲之私其為
悚慙莫既占叙

　　除授謝舍人啓

　　溢言借譽賜札疏榮白髪光隂不堪把玩青雲岐路尚

許追叅竊以人各有心同床弗察生不並世舉頸相望
故南北海極無風馬之遼而東西山忽有霜鐘之應伏念
某距門墻二千里伏田里三十年初無半靣之新猥玷
一言之重方起此生未識魯山之嘆忽有今日得御李君
之榮凡此夤緣實出僥倖茲盖伏遇某官名鳯閣鸞臺
之彦紬石室金匱之書鋪張大典而資筆削之公蒐攬
闕文以定褒貶之實若俟下茂陵求遺藁於身後孰如
訪濟南誦逸書於生前乃俾耄期亦承人乏無能為也

豈堪備黃髪老之詢或有取焉庶㡬感白頭翁之夢

　　察官除憲謝宰相啓　　　　　熊子復

　　峩恵文之冠蔑圖報塞迂直指之繡又玷選除戴洪造
於岩廊控危衷於竿牘竊以久叨其位而不能增臺閣
之氣事固可羞新倡其選而無以厭蔀豐之心時益為
懼使孤蹤中外以嘗試由巨播始終而弗遺伏念某學
術空疎才資底滯聽民訟於下邑服簿書三載之勞㩁
商貨於中都職筦庫二年之冗方自需於滿秩忽召對

於明庭擢陞六察之聫分紏百司之務碌碌莫禆於風
憲悠悠但愒於時隂猥誤君恩寵将使指揚揚臺府之呼
唱尚思舊游皇皇原隰之咨詢方勤逺役叨榮有靦揆
實無堪此盖伏遇丞相任重降天才髙命世人主論一
相惟宰柄之持大臣慮四方尤重使華之遣有如么麽
亦付平反某敢不省其已能勉所未至盗無使蔓冀先
靜於潢池刑不可淹願更空於囹圄庶圖涓滴仰答埏
鎔


　　少儀除漕謝宰相啓(代)　　　　　熊子復

　　奉常何補願歸屏於田廬造物靡遺俾就輸於原隰仍
遺寳儲之直以光英蕩之行敢誇衣錦之榮秪益負芒
之懼竊以冢宰制國用選方重於漕權使臣有皇華寵
莫榮於鄉部矧甌閩之奥境實畿甸之鄰封必簡瑰材
綜核名實而職乃稱有如朽質投置閒散而分所宜豈
圖坱圠之私曲畀澄清之任伏念某學惟泥古智不適時
自䝉朝廷之除嘗玷外臺之職簿書獄訟具而已出屢忝

於將明玉帛鐘鼔云乎哉入幸陪於制作閱時久矣省
已缺然止足何求敢望追於振鷺退藏自斂徒竊羡於
𠖇鴻亟攄丐罷之誠過沐便私之寵且平時誦說僅同
老生俗士之常談乃故里榮歸遂出愚夫愚婦之不意誤
恩特厚積愧彌深此盖伏遇僕射樞使相公曠代真儒
經邦元宰重華協帝既親相於唐虞衆美効君更自期
於房杜租庸之使必簡於臺閣錢穀之問弗至於廟堂
謂其舊俗之既諳知某外庸之已試因其懷土付以觀

風念昔此方固有鄉賢之奉使至今猶誦莫如慶厯之
名臣曾是非才尚慕遺烈某敢不䇿其未至擇所能為
矯激好名頋私心之曷忍縱弛害治亦公議之弗容政
勉則於中和利庶傳於久逺

　　總賦除漕謝宰相啓　　　　　　闕　名

　　總運除於荆楚已試罔功將使指於甌閩又叨改命仍
寓寳儲之直以光瑞節之行戴隆恵於岩廊控悃忱於
竿牘伏念某禀資甚樸賦分多竒雖早渉詩書偶有世

科之忝而晚更州縣曾無官樸之稱屬聖政之鼎新因人
言而擢用昨以郎曹之職出分兵賦之權錢榖之問不
至於廟堂適丁盛際租庸之使必簡於臺閣猥及非才
旋因一札之褒就畀九卿之貳茲承召命束裝已次於
江臯既奉除書攬轡遂移於海嶠仍叅華於内閣以借
重於外臺溶於西清濫寄雋游之末恵此南國莫知弊
政之原龍光猥至以甚榮駑下靡勝而為懼此盖恭遇
平章僕射相公才髙命世功大格天民方聳於岩瞻物

盡陶於鈞播伊尹專商之美恐弗被於一夫姚崇佐唐
之興務先擇於十使有如凡鄙不忍棄捐某敢不愈厲
孤衷益堅晚節頋周原之巡歴既竊光華漢相之教條
共臻清淨

　　除茶提舉謝執政啓　　　　　　闕　名

　　緜力寡能本無堪可誤恩過聽輒奉使令幸沐至優私
以為愧伏念某讀書有志嗜學無成少為章句之儒晚
食世家之祿侵尋州縣已負初心奔走塵埃訖無小補

凡薦更於邑政亦粗練於人情雖敲扑喧囂未能免俗而
簿書期㑹要在安民曾無赫赫之名第守區區之志在退
聽而乃可以進趨而豈宜矧惟富國之資尤重摘山之入
政闗重大法因屢更苟開塞之得宜則公私之俱濟肆聞
遴選爰屬鉅人綴以圖書近侍之嚴付以秦蜀數路之
寄頋事權之輕重亦責憂之甚深雖總制低昂悉由於
心計而推行緩急必假於吏能宜咨敏逹之良俾贊劇
繁之務豈容遲懦可副馳驅省躬以思先事而懼此盖

伏遇某官以忠報國用亷取人寸長或録於談間片善
不遺於門下雲霄髙舉寧資背上之毛斤斧旁求遂及
溝中之斷載惟孤賤嘗忝蔀豐情每厚於其親恩遂隆
於所愛屢辱提攜之賜竟叨薦籍之榮某敢不仰佩眷
知益勤策勵言如有補豈忘千慮之愚材實無竒願効
一割之用

　　除度支謝中丞啓　　　　　　　闕　名

　　佐郡遼西未展勤勞之効治財畿外復叨任使之私自

省庸虛實增震悸竊惟巴蜀之奥素號桑麻之饒科斗
萬言家有雲卿之學蹲鴟百畆人多程鄭之僮而乃陸
馳秦晉之遥水下荆湖之險轉輸茲廣調度為難惟上
體於國經又下知於民病使公私之兩裕必仁智之全
能如某者識昩逺圖器惟近用偶䇿名於仕版濫厠迹
於英躔甸服盤根久叨試可蜀都流焉誤被選除靜言
根柢之容實自陶鈞之所恭惟某官材標國幹業擅儒宗
正色立朝凛中臺之風采啓心沃上儲良弼之謀猷宿

將畏溫造之威逺人乏李蔡之譽務全忠厚不棄寒㣲
致令菅蒯之徒得賴齒牙之力某敢不仰遵詔音俯竭
吏材知取與之大權雖慚往哲寡尤悔之深累慎履前
言廣收瘝曠之譏少答生成之賜

　　除郡謝中書侍郎啓　　　　　　闕　名

　　三命益恭俯遂叩閽之請一麾出守誤叨持槖之聫恭
惟某官直諒而多聞𢎞毅而任重智出萬夫之傑解十
二牛而游刃有餘學推四海之宗草三千牘而奏篇稱善

佇膺詔奬歸覲修門膺槐鼎之榮陟台衡之位某以流
離蹭蹬之餘荷挽推矜從之意懐郡綬而誇邑子大慰夙
心避正堂以舍盖公庶聞治道

　　除郡謝宣撫開府啓　　　　　　闕　名

　　注安危之制有嚴制閫之雄布寛大之條猥預殿邦之
重伏念某任歴三朝年逾八秩雖殘年奄奄待盡田廬
而一心惓惓尚存帝室孰是急流勇退踐角巾東路之
言惟有去後見思詠華屋西州之句盖侏儒飽欲死而

不任事若支離疎有疾而不受功徒費十束之薪空索
一囊之粟故應辭仕詎敢妨功不圖軫簪履故物之遺
猶進冒爵齒逹尊之寵茲盖伏遇某官兩京循吏三國
名臣虎觀論經鰲扉視草寓大學士圖書之直觀東諸
侯鼔角之雄猥以庸虛適承先後比還禁路復厠英躔
龍豬異閭已不侔而虎䑕同宫亦何間圖雲臺之像固難
並韋郎白傅之賢凝燕寢之香猶堪置枚叟鄒生之右

　　除郡謝宰相啓　　　　　　　闕　名


　　左職居中莫遑將父抗章請外乃使為邦循墻殫聞命
之恭捧檄有逾涯之喜伏念某性資甚下學術非長早
陪多士以進身久逐四方而餬口青衫為吏甘分簿領
之勞朱邸横經謬寘師儒之選屬切庭闈之戀間繇祠
館之歸寖忘菽水之艱勤敢意弓旌之聘逮㑹大明之繼
照開數路以求賢一二大臣猥借齒牙之論尺寸餘地許
曕日月之光方當待罪於周行遽俾負丞於屬籍及瓜時
而往代眷蘭陔而動心父子相須去留未决陳不能廢

逺之誼輙効前人歌無忘長育之功終憑孝治假以專
城之寵寛其負米之行況此番江實為名郡曾是鉛刀
之未試豈容符竹之濫分取熊掌而舍魚敢懷自擇凌
波汨而捕鯉所願不違仰繄大造之難量俯念微軀之莫
報茲盖伏遇少保僕射膺期佐聖同德享天裁成輔相
不顯其功用舍行藏一歸於正裴晉公任安危之寄難
從綠野而自娯謝太傅繫興替於時果為蒼生而振起
宸極不移於魁柄寰區益峻於岩瞻肆亶忠厚之風首

振滯淹之迹省循僥倖終始遭逢某敢不盡瘁為期責
成異日進之以禮退之以義寜薄蓬萊之居始於事親
終於事君未恨長安之逺

　　除郡謝執政啓　　　　　　　闕　名

　　居留洛宅豈有政能易置藩垣未知補報才輕任重憂
劇媿深某猥以凡姿出逢昌運翺翔華省宻侍丹墀居
然嵗月之間躐處賢豪之右至乃出紆郡組猶玷從班
付以名邦委之善地載惟徼冒誤出恩私恭惟某官位冠

百僚功髙四輔丹青王業三代之文畢修幹旋化機萬
物之生咸遂致此孱𤨏曲䝉陶鎔某敢不寅奉詔條恪
居官次誓仰酬於君父庶少答於臣鄰

　　除倅謝帥相啓　　　　　　　鄭伯倫

　　米鹽百里尚虞美錦之傷茅土一麾遽被朱轓之寵躐
階叨受俯已凌驚分薄恩浮感愧極切伏念某生幸逢
於聖世學不逮於古人嘗獻萬言偶玷一命絃歌宰邑
盡君子之愛人鞍馬從軍豈書生之能事收其寸効進

以兩階方慚負荷之弗堪敢謂寵光之洊至擢從墨綬
付以綰章度越等倫自縣令而寘之郡守眷知特逹惟
常流而待以異恩頋茲海陽介於嶺表雖非名郡等是專
城鷄犬相聞豈特家鄉之便農桑接境亦諳風土之宜
私計甚安夤緣有自此盖伏遇某官斯民之司命吾道
之主盟其心則大禹之克勤其志則伊尹之自任其職
則山甫之補衮其業則傳説之濟川仲尼博文約禮以
誘人周公吐哺握髮以待士溟渤其量無間溝瀆之細

流棟梁其材不遺榱題之小用遂令超拔猥及凡庸借
便扶揺奮曩時之羽翮委身坱圠專聽命於金鎚















　　五百家播芳大全文粹巻二十九

