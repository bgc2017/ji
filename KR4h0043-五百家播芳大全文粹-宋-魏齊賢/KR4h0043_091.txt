







　　欽定四庫全書

　　五百家播芳大全文粹巻八十四

　　宋　魏齊賢

　　葉　芬同輯

　　祝文

　　謁廟

　　謁諸廟祝文　　　　　　　　張敬夫

　　某被天子命来守此邦靖共爾位正直是與頋雖不敏

敢不敬斯言惟神實鑒臨之

　　謁社壇祝文　　　　　　　　張敬夫

　　某恭承皇命来守遐藩視事之初祗見壇壝惟神克相
恵綏此民政有乖戾罰止某身

　　謁諸廟祝文　　　　　　　　　朱元晦

　　某抱病田間不堪為吏久矣聖天子哀憐不忍終棄强
畀符竹使為此邦輿曵而来亦既視事以衰眊罷軟之
資當民貧財匱之際大懼廣闕無以克當明恩惟神受職於

朝廷以食兹土其與命吏憂則惟均其亦有以相之使民安於
下官給於上而某也蚤得收其疾病之軀以歸老故丘則
神之賜大矣欵謁之初敢以誠告他不敢有所祈謹告

　　謁諸廟祝文　　　　　　　　　汪彦章

　　某奉天子命来殿此邦與神分職幽眀均保疆域下車
之始敢以䖍告惟神陰相之使枹鼓不鳴雨暘時若非
特吏逃其責而神亦廟食無愧尚享

　　謁社稷祝文　　　　　　　　　汪彦章


　　國家當艱難用武之秋擇循良宣化之吏不以某之不
肖使守此邦撫其人民而事其社稷大懼迂愚無以報
稱惟神降釐下土秩祀萬世使雨暘以時疾癘不作而
守亦與有榮焉尚享

　　謁廟祝文　　　　　　　　　　竹隱畸士

　　天子不以某為愚付之以八州二十縣之甿臨遣於朝
使長治之凡人之所䝉恃以福吏之所仰而受賜者皆
當蚤夜奉祀以為民休視事之始敢不敬見


　　謁廟祝文　　　　　　　　竹隱畸士

　　某被命於朝来守兹土仰惟前烈遺愛具存平生所貴
師其在今日雖則不敏敢不夙夜蒞事之始神其鑒之

　　謁諸廟祝文　　　　　　　　趙徳荘

　　凡天下郡邑帝以神而君以吏非使之食斯土咸以為
民也然神嘗聰明正直而吏不能皆賢故民欽事神久
而益信而有時乎患苦吏之不速去也某不佞不能賢
何以使民不患苦而欲去哉神尚寔相之尚饗


　　謁城隍廟祝文　　　　　　　葛謙白

　　某承乏守土惟城是依使城之無虞惟神是頼則蒞政
之始其敢怠於神而不以告乎尚饗

　　謁東嶽廟文　　　　　　　　秦少游

　　惟神望秩岱宗實掌郡岳有嚴別廟在於此邦守土之
臣既見民利敢羞牲酒進獻於庭

　　謁城隍廟祝文　　　　　　　秦少游

　　淮西古城形若垂瓠帶以汝水生齒實繁惟神廟食此

土芘貺一方敢致酒牲用嚴薦見躬趨於庭疇敢後時

　　經過威恵廟祝文　　　　　　黄泰之

　　某去臘之官便道欵謁今叨召命復出祠下自往而還
由老及㓜莫不席芘休而沐潤澤酹酒薦牲誠未足以
荅靈貺之萬一軌之於無虞翼之於有成惟王寔宏兹賜

　　辭廟祝文　　　　　　　　竹隱畸士

　　某承乏守土適及期年政也無良而嵗則大有獲免罪
戾神實賜之䝉恩還朝其敢不告


　　辭平江廟祝文

　　某守兹南土賦政不優沐神之澤日䝉其休兹縁申命
摠計外司去此有日祗見神祠

　　辭諸廟祝文　　　　　　　　趙徳荘

　　某猥以政學於兹三年行實不修俗弊而莫之化也財
用不充民貧而莫之緩也水旱流行有以為神羞而牲
酒瘠酸無以為神報也不罪不疾登兹觧歸敢不重拜

　　辭廟祝文　　　　　　　　　趙徳荘


　　行義不振無以事神以病丐閒歸老丘壑某不肖之責
粗塞而人之仰神無窮尚俾斯民永依正直

　　辭靈著王祝文　　　　　　　黄泰之

　　惟王功盖一世澤流萬代凡厥生人舉䝉休芘某承乏
此邦睇遺像而邇靈光禱祈必應㨗於影響凡安于身
昌於家善於其政皆王之賜也其行也敢不以告

　　辭諸廟祝文　　　　　　　竹隱畸士

　　某承乏守土於兹累年頼神之休榖麥累稔冦癘不作

民用樂康今復䝉恩更命於魏凡平昔耳目所接尚猶
未懐也况於承庇之久而受賜之多者與恭造祠宇惟
用敬告

　　辭廟祝文　　　　　　　　竹隱畸士

　　某承乏扵此八年疆埸宴安年榖和熟繄神之力獲免
扵戾奉被詔㫖䕶河以東屬當有行敢不恭告

　　祭謁先聖先賢

　　祭舜祠祝文　　　　　　　　張敬夫


　　某謹以牲醴致祭於虞帝之祠惟斯民之所以生斯世
之所以立繄人倫之教是頼而聖人實人倫之至也帝
之盛德冠冕萬代固豈下臣所敢贊述蒼梧之野謂帝
嘗臨寅縁此邦獲奉廟祀某蒞官之初適修常事周視
棟宇缺壊弗稱悚栗汗下不敢遑寜肇新規模兹焉獲
考敬率官僚俯伏以告惟帝之澤化育並行動植䝉頼
何有窮極敢云此邦獨私其賜

　　祭有虞氏二妃祝文　　　　　張敬夫


　　惟神唐帝之女嬪於有虞恊徳聖神垂則萬代新宫肇建
内閫是嚴修祠於春敢率彛典

　　祭蜀漢昭烈帝祝文　　　　　　張敬夫

　　惟帝痛宗國之荒墜憤仇賊之慿陵顛沛百罹信義不舍
至於賢哲願為之佐英雄樂効其死規模宏逺夫豈偶然
天若祚漢豈其無成雖曰不終正理曷冺眷言茲地昔所
遲回風烈猶存焄蒿悽愴有廟以祀典禮則宜藩臣經從
敢不修敬


　　謁嚴子陵祝文　　　　　　　張敬夫

　　某以愚陋被命来守此邦竊仰先生髙風於千載之上
視事之始恨拘印紱不得躬走祠下敬遣某官往致一
奠

　　祭冦忠愍公祝文　　　　　　張敬夫

　　丞相菜國冦忠愍公國有大議發言盈庭紛紛鄙夫蹙
縮經營豈國之愛惟謀厥身從違之間興䘮所分不有
英哲孰相其成一言之决九鼎莫傾允矣菜公社稷之

臣定計澶淵功垂日星匪功之艱其見克眀惟見之獨
勇莫敢攖黄盖一張虜膽已酲是曰廟勝豈幸之云彼
纎雖巧寧屈其伸是非之公久焉益新蕞爾兹邑公所
嘗臨民之愛公孔悲以忱有剪者竹為之發生我来拜
公起而涕零才難道遠孰起九原何以昭之不在斯文

　　謁三公堂祝文　　　　　　　張敬夫

　　敢昭告於諫議田公文正范公清獻趙公某被命来守
此邦稽諸圖牒惟三公之遺風流澤在焉髙山仰止拳

拳此心敢不自勉庶幾萬一視事之始敬薦薄奠

　　謁故侍中太尉長沙陶威公文　朱元晦

　　某猥承人乏假守此邦祗事之初以禮見於先聖先師
而視其學則有公之遺祠在焉惟公忠順勤勞機神眀
鑑歿而不朽食此江墳其亦有以相之使民安于下官
給扵上而某也蚤得收其疾病之軀以幸免婆娑之歎
則公之賜大欵謁之初敬以誠告

　　謁元祐禮部尚書李公文　　　朱元晦


　　仰惟壮節髙風夙所欽慕敢不再拜伏謁以致其髙山
景行之思惟公之靈尚克臨鑒謹告

　　謁濓溪先生祝文　　　　　　朱元晦

　　敢昭告扵故知軍事濓溪先生周公惟先生道學淵懿
得傳於天上繼孔顔下啟程氏使當世學者得見聖賢
扵千載之上如聞其聲如覩其容授受服行措諸事業
傳之永久而不失其正其㓛烈之盛盖自孟氏以来未
始有也某欽誦遺編敬啟䝉吝兹焉試郡又得嗣守條

教於百有餘年之後是用式嚴貌像作廟學宫并以眀
道先生程公伊川先生程公配伸從享惟先生之靈實
鑒之

　　謁韓文公祝文　　　　　　　葛謙白

　　公以勁節忠操為唐名臣由刑部侍郎貶潮州移袁祭
神之章告至之表載在方册讀者竦然頃者備數貳卿
以罪去國天子不終棄俾守兹土視印之始其敢不拱
拜祠下尚饗


　　謁狄仁傑廟祝文　　　　　　秦少游

　　惟公昔以盛徳為唐名臣嘗刺此州風流具存越王之
禍玉石俱焚二千餘人頼公獲免宜千萬年血食兹土
豫之子孫報仰何窮舊祠迫隘不稱眀靈爰築新室以
安貎像敢涓時日薦告於庭

　　謁李愬廟祝文　　　　　　　秦少㳺

　　唐之中葉盜據此方嵗行四宫天誅不訖公時銜命實
帥西師北破姦巢市不易肆虵豕遺種化為平民于安蔡

人厥功懋矣廟食雖久棟宇穿頺易而新之得是亢爽
千秋萬嵗公其安焉

　　辭昌黎伯祝文　　　　　　　黄泰之

　　惟潮為海濵之鄒魯惟公為潮人之夫子驅除異物用
蕃厥生矯揉陋習挈之禮樂庶而教之功至扵今不冺
也某備員此邦惟流風餘澤是承朝廷不以其不才而
賜之收召寕非隂有以扶掖之邪酹酒祠庭再拜歸貺願
公卒恵相


　　祭饗

　　春賽祝文　　　　　　　　　汪彦章

　　國之大事在祀為先雨露既濡仲春在候率循常典徧
於羣神惟神之靈功在社稷用涓吉日祗薦庶羞冀闡
鴻秋俾民受福雨暘順序不違農時指日秋成報其敢
後

　　秋賽祝文　　　　　　　　　汪彥章

　　國事之大祀典為先有徳在民稱情立禮霜露始降律

惟仲秋嵗有常儀敢忘歸報惟神廟食是土恃民為尊
民社既安神祠亦永秋成在望雨暘失時冀顯靈通以
福黎庶

　　秋祭諸廟祝文　　　　　　　汪彦章

　　提封千里維民所止神實庇焉春秋匪懈享祀不忒吏
實主焉况夫典禮首戒祀事式遵走羣司以致誠裒百
靈而時對盖将有禱於上下神祗矣今三秋載戢載肅
萬寶将成精意以享必潔必豐諒應其求者必在乎㝠

㝠之中恭惟明神血食廟社亦既有年斯民奉祀久而
益謹巫祝所告神其鑒之尚享

　　省祀祝文　　　　　　　　　崔徳符

　　惟神有徳有功惟國有祈有報著在甲令率為舊章時
維仲秋嵗修祀事犠牲肥碩籩豆静嘉神其居歆庻無
罪悔

　　祭勾芒神祝文

　　日窮於次嵗事肇興爰卜土牛以送寒氣惟神佐成震

治於民有功爰稽禮經用修常祀

　　秋祭祝文　　　　　　　　　張敬夫

　　兹以素秋恪修常事在禮所當報而不祈惟是仲秋以
来久愆雨澤今稻之傷者雖不及事然土壤堅燥澤氣
不升實豫懐嗣嵗之慮敢因以請早賜甘澤兆開豐穰
實惟神之休

　　社壇祝文　　　　　　　　　張敬夫

　　敢昭告扵社稷之神某被命来守此邦政有闕謬願降

災於厥躬無以疵癘於斯民惟明神實照臨之

　　社壇祝文　　　　　　　　　張敬夫

　　惟雨暘寒燠之時與不時雖司乎神而實係於人之為
某以不敏来守此邦懼知慮有所弗逮惟神寛之至其
自作之愆則愿降罰扵身而無以傷乎民則惟神之明

　　祭稷神祝文　　　　　　　　張敬夫

　　惟稷有神司我下土幹旋生育功用莫禦

　　楚望祭名山大川祝文　　　　張敬夫


　　名山大川神靈莫測望祀之典敢不敬恭肇始二壇用
伸祈報惟神歆格佑我下民俾雨暘時若嵗事登濟罔
有菑害以闡神之休惟吏謹當率民奉事自今以往終
古無斁

　　祭烏龍山神祝文　　　　　　張敬夫

　　竊惟古者諸侯各祭境内之山川嚴其壇壝潔其幣牲
以致吾誠焉耳後世立之棟宇設為象貎其失甚矣仁
安之山實鎮兹土風雲變化雨我百榖是惟神靈民所

倚頼而禱祀之所曠然朱講其何以收聚誠意克有感
通肇始兹壇亦既訖事謹率僚屬再拜以祀惟神昭相
俾雨暘以時嘉生無癘吏雖不敏敢不率民敬事永以
無替亦惟神之休

　　祭勾芒神祝文　　　　　　　張敬夫

　　惟時新春陽氣肇舒乃出土牛以首農事致祀於神寔
曰彛典惟神孚佑時其雨暘順乃嘉生賜以豐年其敢
忘神之徳


　　祭海陽山祝文　　　　　　　張敬夫

　　嗚呼海陽之山呼吸雲氣維邦之望而民所恃嗟嗟晚
稼亦既成穗屬時驕陽垂成莫遂惟神至仁矜此憔悴
觸石膚寸一境是庇沛為甘澤成我豐嵗孚於下民永
荅神惠

　　祭諸廟祝文

　　惟兹稼穡幸底有年戴神之休敢忘思報謹以季秋聿
修常事惟神鑒臨終恵賜之


　　祭灕江堯山祝文

　　在禮諸侯得祭其境内之山川惟山川之靈能出雲雨
故為禱祀之所依堯山灕江此邦之望也而壇壝未立
脩敬無所兹以夏秋之交近旬不雨農夫望嵗之切用
敢曕望再拜以致悃誠具遣官僚奉祀以告伏惟神靈
恵敷沛為甘澤俾克有年圖報之脩其敢復後

　　秋祭堯山祝文　　　　　　　張敬夫

　　兹以季秋萬寶告成謹遣官僚敬修常事仰惟神靈賜

以鑒格

　　祭北岳祝文　　　　　　　竹隱畸士

　　節届長嬴時當化養萬彚繁祉百嘉阜亨祗薦豐盛敬
脩常祀維帝秉徳奠兹朔方冀臻潤澤之調懋相恢台
之序庸有昭報敢忘吉蠲

　　祭北岳諸神祝文

　　天以神筴寶玉付畀皇帝用祗栗不敢寜康躬臨㑹朝
膺受顯命推美弗有歸功百神深詔有司肅致明祀惟

帝祚國恊於休祥敬脩苾芬祗報靈佑益茂厥福用永
相於皇家

　　春祈諸廟祝文

　　三時務農四日舉趾於彼新田以我覃耜神其格思民
則勞止如茨如梁為酒為醴迄用康年奄觀銍艾

　　秋報諸廟祝文

　　秋既成矣榖既登矣民得以寧其父子而吏得以豐其
粢盛者皆沛之休也敬再拜受賜


　　視社祝文　　　　　　　　　朱元晦

　　叨被恩除假守兹土載惟社稷民命所依秪率故常按
行封壝用嚴國典式對神庥謹告

　　夏祈北岳祝文　　　　　　竹隱畸士

　　惟帝宅此冀方恵于朔土威徳之溥人民俱依吏祗厥
常祭弗敢怠在夏曰假於時為亨敬脩嘉栗之誠用介
長嬴之祉

　　秋祭祝文


　　日者天子閔仁元元申嚴賞誅購捕螟螣郡縣恊恭吏
民趨令除治勦絶既無孑遺矣今秋既垂成稻将畢刈
夫人張頥以徯粒食乃聞遺種復煽淮右是用憂栗悼
懼不遑寧居謹防官屬躬奠幣於祠下惟神威及庶物
恵流一方指顧顰呻可攝妖孽願資陰徳之靈以扞吾
民之患功宜有報吏不敢忘

　　祭城隍廟祝文　　　　　　　黄泰之

　　惟神血食兹土垂芘一方物無疵癘民用寧謐凡牧民

之吏弗瘝厥職亦惟扶持安全之賜也某備員郡事半
載奉神之禮缺焉若踈至於體神之意以恵恤疲甿剔
除弊事朝夕誠不敢少怠今兹甘雨時若年榖兆豐非
神之澤而誰為廼若海冦授首官軍奏勲垂敗而成幾
危而㨗寧非威靈所暨乎酹酒薦牲聊以鼓舞乎神之
賜惟神其終恵之

　　秋報北岳諸神祝文　　　　竹隱畸士

　　惟民終嵗勤動以徯有秋乃克粒食今雨暘時若百榖

順成欽神之休不敢遑處祗率禮典肆用昭報

　　祭河祝文

　　四瀆之大以河為宗古之諸侯祭不越境今以旱暵之
故禱於羣神吏罪其多雨不時降意者非名山大川能
出雲雨以澤下民者疇克救之瀛之為州在河之涘禮
實可祭義不為謟守郡之寄不獲以躬謹遣上佐具嚴
祀事冀惟一勺之潤以蘇千里之民

　　祭江祝文　　　　　　　　　汪彦章


　　惟神以海為宗王百谷也雹霧風雷氣停蓄也曰雨曰
暘相民欲也鞭笞羣龍起潜伏也方春敷榮俟嘉沐也
胡為陰陽戾盈縮也冰澌既融潮未復也戢然千艘尾
䘖屬也聖人中天世司牧也一夫阻饑為嚬蹙也貔貅
萬屯懼枵腹也神寧忍予倦揮沃也虚呵起難費升匊
也詔恩臨祠奉牲玉也尚丘雲師貺霑足也繄邦是圖
匪私凟也

　　迎神祈年祝文　　　　　　竹隱畸士


　　維仲之春既播厥榖雖具宣於民力寔仰繫於天時苟
風雨之具調庶茨京之可待神将有報吏不敢忘

　　立春祭勾芒神祝文

　　方春載陽土脉遒發耕者将作既戒乃事維神司木寔
佑我民恭薦嘉牲以介靈佑

　　立春祭勾芒神祝文

　　方嵗之春俶載南畆惟爾有神相我稼事既敬既戒神
其佑之


　　獲菅賊祭廟祝文　　　　　　秦少游

　　乃者羣盗竊發剽刼閭里㳺魂疆埸境内騷然頼神威
靈咸伏其辜鯨鯢既殱民以休靖敢以牲酒用答神庥

　　興脩祭告

　　告成堯山灕江壇祝文　　　　張敬夫

　　惟江山之神寔為此邦之所瞻依而壇壝禱祀無所某
用是懼爰度髙眀之地肇新規模及兹而成謹率官寮
俯伏以告惟孚鑒佑庇下民俾嵗屢豐物無疵癘吏當

率民敬事其永無斁

　　立嚴子陵祠祝文

　　竊惟此邦之所以重於天下者以先生髙風之所存也
雖舊隱之地祠像具設而學宫之中烝甞獨曠其何以
慰學士大夫之思乃闢東偏肇始祀事嗟乎世逺道散
寵利相希而事君之義益以不明惟先生曽不以一毫
動其中啟世祖貴徳尊士之心成東京砥節礪行之俗
流澤逺矣繄我多士克承繹之


　　立三公祠祝文

　　某敬即良辰遷祠兹宇而肇祀嚴先生於東偏二司圪
然相望百世之下知所景慕矣惟廣平宋公亦嘗来牧
今求遺像欲列為四公而未獲也敢先以此告

　　上梁祭土地祝文　　　　　　晁旡咎

　　某自郊坰改宅邑㕓既告於神矣以日之吉架梁扵其
宇不逺之復自其素心将休老此境尚克永康以裕其
子孫方久事神惟神其祐之


　　脩城祭土地祝文　　　　　　曽子固

　　州有帝命繕治城墉得日之良嘯工始事斯人永頼維
爾土神尚其降休敢不以告

　　開西湖告廟祝文　　　　　　蘇子瞻

　　杭之西湖如人之有目湖生茭葑如目之有翳翳久不
治目亦将廢河渠有膠舟之苦鱗介失觧網之恵六池
化為眢井而千頃無復豐嵗矣是用因賑之餘資興開
鑿之利勢百日奏功所患者淫雨千夫在野所憂者疾

癘庶神明之陰相與人謀而協濟魚龍前導以破堅菰葦
觧拆而迎鋭復有唐之舊觀盡四山而為際澤斯民於
無窮宜事神之益勵我将大合樂以為報豈徒用樽酒
之薄祭也

　　脩城祭城隍祝文

　　築城大役官吏暴露嵗月滋勤役愆於素窘以隂雨穴
以蛇䑕成者或隳致力無所城以保民寔神之職寧忍
視此不施以徳驅此陰沴廓以晴曦為城害者揮而去

之毋重勞人版築者程工堅固無或後艱一成不傾恵
自神賜功由神助官吏與民敢忘恭事

　　重脩北山趙侯廟祝文　　　　趙徳荘

　　越人尚鬼而信巫巫益誕鬼益滛則金錢爭趨棟宇翼
如有若神之聦眀正直不驚動禍福之則廟像圯然而
不顧神能容而安之神之所以為神也與兹以辰良欽
以丹堊以奉神之賢以示民之正以毋隳天子之命祀
敢告


　　脩造祭告祝文

　　鳩工有俶庀事惟寅具嚴涓日之良用謹前期之告仰
惟昭假俯賜鑒知

　　習是齋祭齋牌祝文　　　　　黄泰之

　　齋牌有祭其来舊矣以祭為不足信耶則祓禳之説無
據以祭為足信耶進脩之效無取吾齋固無俟乎祓禳
也而亦未嘗嗇於進脩惟神其勇相之

　　祈雨


　　祈雨祝文　　　　　　　　　張欽夫

　　春且盡矣民将蒔田而時雨少靳土膏不滋嵗事所係
甚重是用奔走控告神明伏惟矜憐沛而甘澤周徧浃
洽克濟南畆寔惟神休吏之不恭敢不循省

　　祈雨祝文

　　服嶺以南土剛而農惰夏秋之交數日不雨已或告病
求神雖凟理不容緩伏惟矜恵下民蚤沛甘澤周及四
境俾克大濟豐年之報敢不敬脩


　　祈雨祝文

　　惟今之歳頼神之休早禾既穫矣而彌旬不雨禾之晚
者秀而未寔一簣之功正在兹日是用奔走控告沛澤
之賜惟神終恵之

　　祈雨祝文

　　惟兹晚稼既視其生長以至于今亦且穂矣必待一雨
之沛而後成實乃或靳焉害于垂成惟神之仁獨不矜
此豈人事有以干陰陽之和與政有不平刑有不中驕

怠之或萌寔長民者之責惟民之寡弱獨何與此盍降
罰於吏無苦其民今兹一日不雨則有一日之傷事
既迫矣號呼于神惟神其哀念之

　　祈雨祝文　　　　　　　　　汪彥章

　　常暘從夏酷毒異常庚伏既終秋後竒暑旱魃為虐農
人是憂日望雲霓以蘓南畝承流之寄敢怠懇祈潤澤
焦枯亦神之職惟神聦明正直依人伏願咳唾雲雷散
施膏澤秋成不日疵癘潜消稼穡豐登公私並濟吏寛

其責神亦何羞儻神有靈烏敢忘私

　　祈雨祝文　　　　　　　　　崔德符

　　自冬徂夏七月不雨困藴隆也斬其駕鵞囚其蜥蜴號
青童也商羊不舞犰狳将見召螟蟲也涸水出精秃妓
呈怪嵗且凶也南北萬里孰塞湘穴而泥江楓也得大
摠持役使鬼神無不空也維神之隅峯嶺雜㳫駭龍嵸
也太山之頥百泉所橐龍所宫也挹彼注兹廼其餘波
乞靈扵龍也綵輿寶缾萬首相差戴而東也層幢累幡

摩霄擾雲飄緋紅也僊歌佛曲啁轟嘈噆亂鼔鍾也将
迎奔走丁壮婦女洎姑翁也足靴手板膺喘背汗吏歸
窮也駢揖羅拜首下投杵而腰彎弓也我方下帷側脇
而寐休病癃也不隨父老俯伏塵土愧形扵容也乃夢
道士素衣烏襮而挶簡於胸也寢門之左挺然植立闖
扉乃逢也縹紙堊書經云龍樹其剔我聾也矍然而興
擎拳作禮以致吾恭也龍其馳驅并翳而號令豐隆也
禾麻菽麥黍稷稻粱将再見其芃芃也載芟載穫娣姒

歡呼簸且舂也四民一飽神不乏祀徭賦得以供也牲
牢肥碩爼其肩尻以報龍功也

　　祈雨請水祝文

　　嵗既薦饑春仍不雨禱扵羣神靡愛牲幣休應雖格膏
澤未周欽聞名山大庇兹土有答如響無感弗通用涓
榖辰逺致誠請為七日之期以匄盈尺之潤當具顯烈
請命扵朝不惟吏民膺受多福而神之潜徳自是而彰
聞顧不偉歟


　　祈雨祝文

　　東南之利秔稻是資畚鍤布以雲興溝澮分而綺錯泉
流不竭膏澤以時庶幾有秋可以無事方兹徂暑乃復
亢陽大雲蔚以峯竒田背枯而龜坼惟民與吏悼心失
圖蹙額興嗟摶手無計念慘舒之所係惟變化之所司
俯瀝懇誠仰祈昭鑒沛然一雨以洗羣憂

　　祈雨祝文

　　嵗既薦饑春仍不雨人心凛凛望在朝夕陰雖積而陽

未和雲已宻而風驟至意者吏有大罪無以媚扵神神
不得而赦之歟雖然赤子将隕於溝中非神其孰能拯
之也恐懼呼嗟以黷神聽惟神其念之

　　祈雨祝文

　　維吏無善状以干致治之和故民有凶年罹此旱暵之
虐閲三時而不雨盡四月以無雷祗騰煙火之雲但鬱
塵沙之霧草萎地赤木槁山頳萬室皆空四民相食内
外震虩靡所依投是用載講僊科爰陳醮席仰天閽而

請命望霄漢以敷誠伏冀曲軫天慈興哀下土大誅旱
母黒雲無干日之祥盡起毒龍白雨見蔽山而下沛然
三日活此一方

　　祈雨請龍祝文

　　潭洞阻絶靈君所宅簸弄明月司是霽驛若嵗乾旱有
請必獲風馬雲車從以霹靂一穂之香三日之澤民不
敢忘不億不逆其来孔昭其去則賾僊兮仲兮莫我而
測戊申閔雨上意斯赫䝉福京師先此疆埸迎之致敬

里數十百蛇蛻魚服惠然我即願斡元氣崑崙旁礴散
為甘霖洗此炎爍髙黍下稌晚稑蚤稙均被沾溉菶菶
薿薿痔乃錢鏄是刈是穡是登是納倉廪維億潜躍自
如寧有徳色鐃鼔寅餞自古在昔

　　請太湖山聖幡祈雨祝文　　竹隱畸士

　　善救之恩初無逺邇由衷之懇豈隔㣲賤焦然枯槁之
民仰止慈悲之宇投誠而請跂立以須伏願至感旁通
深仁黙應龍神受命隨斾影以俱来雲雨奏功滿農心

而各足

　　祈雨祝文

　　江湖之左皆灌溉之田黟歙之間多仰髙之地山林水
淺土瘠民勞雨纔曠於浃旬食頗憂於終嵗丐求餘潤
謁欵諸祠惟神宅據幽遐職司變化飛天潜地固恍惚
以難名噀雨吹風宜湏臾而可致冀䝉霈渥以觧怨
咨

　　祈雨請聖水祝文


　　乃者以旱乾之憂乞靈於神使者出郭雨乃驟至是神
之有大惠扵斯人也今稻不入土螟螣将興民待一雨
以蘓溝壑之命謹遣官屬赴愬祠下願為七日之期以
申前約休應昭格其敢食言當聞扵朝以請爵命之寵
惟神其幸聽之












　　五百家播芳大全文粹巻八十四

