







　　欽定四庫全書

　　五百家播芳大全文粹巻七十五

　　宋　魏齊賢

　　葉　棻同輯

　　釋疏

　　聖節

　　興龍節道塲疏　　　　　　　李成季

　　律當大吕潛通夢日之符月應上弦燦發流虹之瑞篤

生真聖允契昌期恭惟皇帝陛下秉哲自天維時當極
對三靈之休眷席六帝之丕圖敘陰陽風雨以成和媚
祖考神示于安樂萬國熈洽一歸下武之繼文百姓謳
歌欣見重華之協帝俯迎誕節大啟法筵敢憑天竺之
文上祝南山之算伏願神通十號共扶不㧞之基壽考
萬年永據無疆之福

　　乾龍節道塲疏　　　　　　　劉夷叔

　　仁孝二稱幽明所覆祈延一意臣子則然孝慈淵聖皇

帝陛下伏願神聽靖共天從格保閲帝齡之所畀共僧
刼以難量天子無心縱適九夷之陋周王念國終期八
駿之歸

　　乾龍節開啟疏　　　　　　　任子淵

　　六位時成爰紀誕彌之慶萬邦作乂嘗䝉覆露之恩先
即梵宫肅陳秘典孝慈淵聖皇帝陛下伏願茂膺神筴
申錫夢齡海上瑶霞亟返函池之御天邊樓觀還增花
萼之輝


　　乾天節開啟疏

　　玉厯垂鴻啟千齡之誕序金言滿義衍諸佛之真筌庶
嚴最上之因庸保無疆之祚恭惟皇帝紹天景命持國
永圖聲明燀乎濶希德惠浸于遐末屬乘離之首氣紀
鳴社之初期昭文相公史舘相公集賢相公參政侍郎
謨九德之中翊萬機之㑹慶儲靈于若水擬頌聖于華
封廣披法藏之文大集祇園之供雨花零座潮梵騰音
覺塵趣之普迷成度門之絶品皇帝伏願如天之壽如

日之升七寶千里永䕶玉毫之相衆星拱北長扶紫極
之尊相公參政伏願與國榮華俾民富壽任常專于柱
石功早載于鐘彞然後願霑勝利於有生浹太和於無
外

　　天寧節功德疏　　　　　　　鮑欽正

　　穆清受命肇興出震之祥厯數在躬茂對卜年之永矧
自璇霄而撫世紹膺鴻號之長生恭惟載肅之辰重祝
無疆之壽伏願丕成景祚增錫純禧時乘六龍接統千

歳皇天佑於一德克享神庥夢帝與我九齡永為民主

　　天寧節功德疏　　　　　　　孫仲益

　　儲精御極實膺出震之期彌月開祥敢效後天之祝歸
依淨境演繹微言庶憑上乘少報帝力皇帝陛下伏願
垂衣而治如日之中為天下君以幸難逢之㑹使聖人
壽益迓無疆之休長發其祥紹降於聖緒誕彌厥月襲
慶於休辰仰奉至言用形延祝皇帝陛下伏願鴻圖有
永景命惟新占南極之老人有光其應同西方之壽佛

無量斯年

　　天申節道塲疏

　　執徐肇歳再逢甲觀之祥唄梵宣揚䖍啟樞庭之㑹跪
瞻調御恭祝壽祺伏願申錫無疆聿懷多福靜柝克寧
於榆塞包桑永奠於蘿圖太乙儲祥浹靈休於四海禖
神錫羨綿景貺於多男

　　天申節道塲疏

　　蕤賔紀律式届長贏之期華渚流星載遇誕辰之節恭

仗竺乾之侣䖍持方廣之文義克謹于在三福可祈于
時萬皇帝陛下伏願赫赫在上穆穆迓衡四圍不聳于
煙塵九届坐安于磐石明良庶事端合皋陶之歌富壽
多男願效華封之祝

　　興龍節道塲疏

　　信義在躬已協天人之助乾坤莫報更資覺法之因爰
届誕期用伸至願皇帝陛下伏願憑覺皇之外助慰臣子
之内心如河海之靜淵與天地而長久


　　興龍節功德疏　　　　　　　蘇子瞻

　　上帝垂休真人誕降乾坤合契永為喜慶之辰草木何
知舉有欣榮之意矧惟遭遇獲侍清閒不縁梵釋之因
曷致涓埃之効伏願皇帝陛下受天之禄如川方增奄
有漢唐之封疆倍萬唐虞之壽考永均介福下及含生

　　乾元節功德疏

　　炎精據德有開千載之祥海藏繙文式暢諸天之藴表
崇因於衆善期輯福於皇圖恭惟皇帝陛下纂祖丕基

欽天明命仁恩之厚寖鼓舞於含生風化之醲率甄陶
於殊類屬應期於華渚溥歸祝於丹宸樞宻相公樞宻
給事樞宻侍郎韜經邦之謀履當軸之任祇園敞㑹款
有相之莊嚴靈鷲傳音締無盡之功德皇帝伏願德如
天覆明並日升萬玉趨庭長接塗山之㑹七珍圍座永
居沙界之尊樞宻相公大行給事侍郎伏願炳鐘彞之
勲際柱石之寄轉長世之休業享上天之百祥然後願
車書所同霜露所隊共嬉昭旦咸集殊休


　　乾元節功德疏　　　　　　　宋子京

　　夏管凝薰月樞幾望是惟榖旦載育冲人徇歡戴于羣
情用題名于盛節然且上欽列聖仰荷先慈顧復𦕈躬
纂承丕厯交欣懐而罔寘惟正妙之是依用飭先期
克嚴普供開玉題宇潮偈宣音庶歸報于自生兼䝉仁
於俾艾清塲祗祓大覺照臨

　　天申節道塲疏　　　　　　　鄭民望

　　流虹飛電幸逢五百歳之期就日望雲願上千萬年之

壽月將臨於榖旦誠敢達於蕊章恭惟陛下德同於初
心游於淡天髙地厚固綿長有永之基松茂竹苞極悠逺
無疆之祚

　　天申節道塲疏

　　化國日舒以長正薰風之入奏天子父尊之至慶彌月
之將臨敬脩最上之乘仰祝無疆之壽恭惟陛下受五
日一朝之養符三呼萬歳之祥汗竹南山莫紀聖功之
大桑田滄海未傾壽斚之深


　　乾龍節道塲疏

　　鳴里社以協祥適冠長贏之候敞法筵而伸悃敢憑調
御之慈共披海藏之文用介河沙之筭孝慈淵聖皇帝
伏願三靈孚佑十力䕶持造父執鞭還駿驂於漆澤廣
成傳道超壽量於空同

　　乾龍節道塲疏　　　　　　　葛謙白

　　祥標虹渚載逢震夙之辰唄暢魚山將散祝筵之㑹載
糾一衆恭禱萬年孝慈淵聖皇帝伏願保合太和緝熈

純嘏星迴日轉早還法駕於具茨地久天長永奉宸歡
於花萼

　　聖節道塲疏　　　　　　　　鄭民望

　　誕彌厥月開虹流電繞之祥於萬斯年獻地久天長之
祝仰憑願力同贊睿齡皇帝陛下伏願蓂厯長新蘿圖
益固脩文偃武兼綏夷夏之民拱手垂衣永祚神明之
主

　　承天節道塲疏　　　　　　　李成季


　　妙覺能仁出現于大千世界深慈救物宣説于十二部
經形悲智以悟羣生示辨才而持正法龍宫海藏爰秘
于經文東夏南閻式傳于象教所以植衆德之本結浄
土之緣趨三寶以皈依發一念而迴向六時讚唄克成
上善之因四事恭勤用廣有為之福伏願皇帝金輪益
固玉葉彌芳體大德以庇民推至仁而御宇深信内典
入不二之門安住佛乗享無疆之壽永保後天之筭長
為諸夏之尊然後願㝢縣承平類四禪之清淨朝野多

慶䝉百福之莊嚴止戈載洽於昌期拂石莫量於浩刼
凡居法界盡證菩提

　　承天節道塲疏

　　六通應供從兠率以降生三藏契詮假貝多而流布所
以作羣迷之歸救述大事之因縁自夢叶于金人始俗
傳於像教香花四事式重於焚脩鐘梵六時聿嚴於齋
供爰值無邊之福用成衆善之因伏願皇帝位等金輪
功周妙界道齊千佛澤被四生邊陲載戢於五兵府庫

常盈於七寶御世比能仁之福綂天同大梵之尊八部
歸依六戎款附華封祝聖克崇萬壽之期震旦興王永䕶
一乘之法然後願朝野多慶興禮樂于三雍㝢縣無虞
息煙塵于四鄙載洽淳熈之化同躋富庶之鄉凡在含
靈並登正覺

　　乾龍節道塲疏　　　　　　　汪彦章

　　祥開甲觀將臨震夙之期㑹啟樞庭預慶延洪之祝諷
三乘之密記演九籥之真科恪傾寸誠懋祈景貺皇帝

陛下伏願與天無極如日之升歡聲長浹於東朝妖祲
永消於北極九功惟敘斂五福以錫民萬歳成純奉三
無而勞下

　　天申節道塲疏

　　篤生元聖天申命而用休䖍祝萬年臣歸美以報上廣
延開士恭啟法筵庶憑諷唄之勤式薦厖鴻之社皇帝
陛下伏願景命有僕受福無疆常陳泰階之六符不用
天山之三箭何知帝力永聴康衢之謡請壽聖人長享

華封之祝

　　興龍節功德疏

　　璇厯儲休夙啟千齡之運絲囊紀節爰均萬國之歡雖
遥汾水之遊敢後華封之祝恭惟皇帝陛下性率恭儉
德兼文武自傳序于祖宗即軫憂于宵旰力收羣䇿銷
禍變之胚胎躬蹈危機拯生靈于塗炭方人心之愛戴
忽天步之艱難左袒雖堅北轅莫駐適遇流虹之節尤
深向日之誠是仗勝因仰資鴻筭伏願皇帝陛下顯膺

景命光復丕圖脱陽九非常之災享大千無量之福瑶
池宴畢御八駿以遄歸羑里書成用六爻而致治

　　乾龍節功德疏　　　　　　　鄭民望

　　金風雖届火德未衰序協正陽運符元后宸庭稱壽義
方篤于呼三帳殿䝉塵厄尚淹于陽九曰士曰庶且喜
且悲藉佛力之無邊贊皇圖之有永三光復彩翠華旋
沙漠之征萬國歡聲香火副華封之祝

　　乾元節滿散疏　　　　　　　宋子京


　　若水開祥契上聖千年之運祇園脩供資能仁衆善之
因恭憑無量之福田仰祝延洪之睿筭伏惟皇帝陛下
體元行健累洽重熈荷靈命之眷懐迪先謨之懿鑠昭
德而誕膺純錫敷文而交舉上儀在璿克集于歳功鳴
社爰臨于誕節萬邦咸乂九敘惟歌某翊亮天工協宣
皇極率厲同寅之至克申順美之誠當華渚之令辰獻
堯封之善祝躬趨寶刹特敞淨筵四事香花羅寶階于
兠率六時鐘唄演梵唱于魚山繄勝果之圓成佑鴻基

于悠久皇帝伏願宸居樂豫壽域歡康固守位于金輪
齊卜年于妙刼法雲溥蔭將德澤以長周慧日揚輝等
皇明而久照某官伏願茂膺戩福益顯嘉庸彌宣調鼎
之勲上贊垂裳之治然復願寵均衆類恩浸寰區官師
咸罄於忠規海甸並躋于富庶大包瀛表細及昆跂仰
沐𢎞慈同兹饒益

　　天申節道塲疏

　　祥開甲觀恭逢震夙之辰㑹啟祇園共獻延洪之祝設

伊蒲之凈供繙貝葉之真銓庶竭誠忱式資孚佑皇帝陛
下伏願赫赫在上穆穆迓衡則百斯男綿本支而有永
宅三有俊輔宗祏於無疆

　　天申節道塲疏　　　　　　　葛謙白

　　五百年而有作天開甲觀之祥三萬歳以成純人効華
封之祝輒款凈宇恭締法筵庶仗齋薰仰祈昌熾皇帝
陛下伏願三神孚佑四海㑹同邊廷無振柝之虞寰宇
叶維魚之夢既多受祉享穰穰簡簡之繁則百斯男鍾

蟄蟄繩繩之慶

　　聖節道塲疏

　　江虹輝渚感聖緒于昌期貝葉繙文輯覺緣于衆妙敢
資法力上薦皇休皇帝伏願光御帝符長綏邦祚恩若
慈雲之覆祥如慧日之升萬善觀心已㑹祇園之果千
齡祝聖更同嵩嶽之呼

　　㑹慶節道塲疏

　　蘭殿儲祥慶千齡之㑹祇園薦祉罄萬國之歡伏願皇

帝大寶齊斗極之髙丕基侔磐石之固汗南山之竹紀
莫大之功勲閲東海之桑介無疆之壽福

　　天申節道塲疏

　　火徳運而啟造周興王業之瑞夏日至而肇生商立子
氏之符草偃舜風葵傾堯日伏願福禄之盛如川方增
功德之隆與天無極車同萬里陪西池阿母之遊統接
千齡應南極老人之瑞

　　天申節道塲疏　　　　　　　孫仲益


　　火流周屋而肇興王之迹風入舜弦以開受命之祥玉
坐傳觴千官列侍寶坊脩供萬德同音伏願追五帝之
髙蹤邁三王之遐躅降年有永見黄河千里一曲之清
受禄無疆聽嵩嶽萬歳三呼之祝

　　天申節道塲疏

　　星火開祥當聖神誕毓之旦寶坊延祉罄臣子䖍祝之
心恭惟光堯壽聖太上皇帝陛下道法自然心遊邃古
藏雷聲於淵黙順帝則于希夷伏願日新又新既朔復

朔超大椿八千之筭爰久視以長生符靈芝三萬之期
配髙明而博厚

　　乾元節功德疏　　　　　　　王望之

　　天祐祖宗之仁克肖其德世錫聖神之嗣全付有家應
交泰之亨期屬純乾之令月仰憑佛力上祝堯年恭惟
皇帝陛下性自聰明德惟恭儉雖强鄰之外侮實大運
之中興伏願睿知有臨干戈載戢鬼方逺遁克不待于
三年崧嶽歡呼聲屢聞于萬歳


　　天申節道塲疏

　　祥開甲觀天申命而用休壽祝南山臣歸美以報上廣
延梵侣恭締法筵輒申翌翌之誠用禱穰穰之福皇帝
陛下伏願與天無極如日之升三邊無飲馬之虞四海
有夢魚之樂聲傳萬歳永符嵩嶽之呼慶浹多男願効
華封之祝

　　天申節道塲疏

　　禖祠飛乙既諧弓韣之祥華渚流虹允協電樞之慶恭

逢華誕申祝壽祺皇帝陛下伏願受福無疆降年有永
康衢擊壤咸臻奠枕之安邊圉櫜弓永享垂裳之治

　　天寧節功德疏　　　　　　　祝咨謀

　　月紀應鍾允屬昌明之運星流華渚篤生神聖之君豫
啟秘庭增延浄侣仰企紫霄之御恭披玉笈之文伏願
皇帝陛下命與天長業同地廣擁三靈之密佑斂五福
以敷施一人慶而萬國咸欣百和焚而列真洞鑒躬聞
至道獨高黄帝之風富有昌齡願效封人之祝


　　天申節道塲疏　　　　　　　王室之

　　清河九曲允彰兆聖之符靈嶽三呼實表厯年之命爰
即神明之宇具嚴道德之聞庶假勝因益崇睿筭伏惟
皇帝陛下至仁天縱盛德日新大安大榮福等岡陵之
固時萬時億壽齊箕翼之長下及含生共均休祉

　　天申節道塲疏　　　　　　　孫仲益

　　炎正肇小年之永朱眀紀彌月之祥凡我有生舉同是
日俯伸洪願仰叩真乘伏願繼眀如日之升立極配天

之大獻華封人之善祝齊南山壽之不騫集阿蘭若之
妙因等西方佛之無量

　　天申節道塲疏

　　赤伏題五德之期皇業紹千齡之統日從北至偕化國
之長風自南來共楚臺之快盍申善禱用叩真乘伏願
光堯壽聖太上皇帝陛下名髙寶地千佛之經位冠玉
京羣帝之首按八龍轡而揖金母于瑶池之上駕五雲
車而摩銅人于霸城之東方期汗漫之遊又見蓬萊之請


　　乾龍節道塲疏　　　　　　　李伯時

　　候正六陽羣目仰虹流之慶期先一月庶工紛鼇抃之
儀茂簡上帝之心敷聽輿人之論恭惟皇帝陛下聖猷
天縱威令風生主鬯青宫剛乘一索之震握符紫極眀
開兩作之離亶為有道之曾孫宜享無疆之大厯肆披
蕊笈祗賛蘿圖綿三萬里之唐封用兹宏賁過七百年
之周卜永享於休

　　天寧節功德疏


　　天斡三辰歳分六甲水生一而利萬物土居中而行四
時屬陰陽參合之期為仁聖本元之日是用即琳宫之
福地啟金籙之秘文有德者昌宜神靈之交相歸報于
上乃臣子之至情伏望上帝鑒觀衆真感格䕶太清之
髙拱擁多福以來宗三百六旬毎周流而不息千萬億
歳當永保于無窮

　　乾龍節道塲啟

　　律中㽔賔時方盛于火德虹流華渚天復生于聖人敢

傾有截之心仰祝無疆之祉集六和之開士翻五竺之
秘文䖍仗佛乘延洪壽筭伏願皇帝陛下孝友光于虞
舜聖仁叶乎帝堯文德誕敷坐致兵戈之偃息聲教四
暨更看車書之混同永與含生共躋聖域

　　㑹慶節功德疏　　　　　　　孫仲益

　　筦寢諸休瑞玉紀生商之候宇祠錫羨猗蘭開祚漢之
祥凡在照臨舉同慶賴伏願弓櫜戈戢粟腐錢流驗泰
階六符之平畀彞倫九疇之敘農桑三萬里而永奠蘿

圖之固春秋八千歳而久符椿壽之長

　　聖節功德疏　　　　　　　　黄魯直

　　電影旋樞瑞氣昔蟠于穹壤葵心向日頌聲播溢于華
戎躬詣寶坊廣延緇侣致上方香積之饌閲西竺貝多
之文罄竭愚衷崇修法供伏願今皇帝陛下睿圖鞏固
宸筭增隆日月無私煥天明於萬國椿松共茂班寶鑑
於千秋臣無任

　　後苑同天節道塲疏　　　　　王岐公


　　皇運當天享羣元之大奉正陽表朔紀載誕之殊祥即
翠苑以敷筵諷金文之滿義實資勝福永祚昌期

　　聖節道塲疏　　　　　　　　鄭民望

　　惟天為大均䝉覆育之恩如日之升咸慶誕彌之節恭
依道梵仰祝帝齡伏願皇帝陛下齊久二儀並明兩耀
由中及外第申百福之章式舞且歌長奉千秋之燕

　　天申節道塲疏

　　承承繼繼幅員嘉長發之祥鬱鬱葱葱龍虎擁㑹稽之

氣式時欽致厥月誕彌斂敷佑于帝齡宜欽依于佛力
一人有慶四海無虞澄紫邏之妖氛復黄圖之仙仗乾
坤再造纉綿厯而日新日日新臣庶交懽撫宏休于萬
歳萬萬歳

　　天申節道塲疏

　　日離東井欣逢載夙之辰龍起昆陽髙啟中興之祚篤
皇家之再造僕景命之萬年注倚能仁維持熈運商丘
膺籙契靈武之昌期吳㑹揚麾溢舂陵之嘉氣慶為民

賚壽與天齊

　　乾龍節道塲疏　　　　　　　葛謙白

　　乘乾載誕節復届于吹銅宣梵乞靈福毎資于繙貝敢
列齋薰之品用申悃愊之誠孝慈淵聖皇帝伏願何福
不除其寜未永配盤古綿延之數㕘萬歳以成純挺金
剛堅固之身同三光而不老

　　天申節啟建道塲疏　　　　　林豈塵

　　景回北極慶流虹繞電之祥壽祝南山傾就日望雲之

衆恭惟光堯夀聖太上皇帝道存澹泊妙契希夷付黄
屋于非心詒燕謀于翼子雖宥天下不治天下固已仰
成然嘻聖人請祝聖人可無歸報况值誕彌之月仰憑
髙上之慈伏願百禄是遒五兵不試想聞中岳沸傳三
呼萬歳之聲雖老後天長享五日一朝之制

　　天申節滿散疏

　　不為天下先黙定老耼之道請祝聖人夀難忘堯帝之
仁恭即璇宫仰祈睿筭恭惟皇帝陛下太上貴德神人

無功付黄屋于非心享玉巵之為夀矧值流虹之月恭
傾載日之心伏願受福無疆景命有僕十四月而生帝
已際昌辰八千歳以為春莫窮神筭

　　聖節道塲疏

　　紫電流輝慶一千年之嘉㑹紺宫禱福啟三十日之妙
緣用資北闕之昌期爰賴西乾之惠力恭惟皇帝陛下
欽承禹道克廣文聲睿知有臨履至尊而制六合神武
不殺安中國以綏四方其著顯庸自貽哲命茂迎令節

祗款慈容佛日當中請祝聖人之夀堯雲在上對揚天
子之休

　　天申節道塲疏　　　　　　　韓子蒼

　　職在禁途雖有愛君之意身居祠館實無報國之方惟
冀覺慈俯從誠悃皇帝陛下伏願夀踰時億光照大千
拱手垂衣永御浚都之宫殿投戈散甲盡朝沙漠之戎
羌更推諸福之餘下逮四方之逺

　　聖節功德疏


　　繞樞布瑞肇開萬世之祥流渚呈輝久恊千齡之運将
臨令節回向真乗潔蒲塞之珍羞演金仙之奥曲冀憑
梵力庶獲妙因伏願皇帝陛下聖壽無疆逺比南山之
永蘿圖益固常齊北極之尊

　　聖節滿散疏

　　皇皇后帝佑下民而作之君勉勉我王有大德而得其
壽按瓊笈銀題之教延鳯姿日表之年恭惟皇帝陛下
乃聖乃神克明克類體堯蹈舜而立綽綽然有餘裕哉

降周迄孔以來皜皜乎不可尚已當乾健龍飛之㑹實
革孚虎變之辰恪瞻北極之尊共効南山之祝景命有
僕方父老而子從受福無疆固天長而地久

　　聖節開啟疏　　　　　　　　張稽仲

　　寶厯㑹昌飈輪降格闡洪猷于億載錫純嘏于綿區惟
上帝之顧懷眷大君之欽翼爰崇令節式紀殊休啟兠
率之祗園結如來之妙果仰憑正覺聿奉成因陳十地
之香花㑹五天之龍象皇帝陛下伏願金輪演化玉燭

宣和堯齡永固于南山禹㑹常趨于北闕

　　聖節滿散疏

　　帝出乎震顯逢千載之期道兼于天丕格三靈之眷舉
彞儀于蘭若紛善頌以葵傾恭惟皇帝陛下齊聖廣淵
剛健篤實恢張政紀用奉若于先王裒對神休俾緝熈
于純嘏方御乾龍之居上永享豐照以宜中申衍遐齡
寅資定力受命不殆蓋將以天地為常與物皆昌豈特
若松栢之茂


　　㑹慶節啟建道塲疏　　　　　林豈塵

　　天佑民而作之君慶誕彌于良月臣歸美以報其上繼
善頌以封人敢伸一介之誠願祝大椿之夀恭惟皇帝
陛下道參羲昊德配乾坤執虞舜之兩端躬武王之達
孝坐撫中熈之運肇開長發之祥臣等謹叩髙真仰祈
遐筭伏願後世難老永符萬歳之呼如日之升長對千
秋之節

　　㑹慶節滿散道塲疏


　　虹流電繞肇基長發之祥地闢天開大啟中興之業仰
祝厖鴻之作輒伸螻蟻之誠恭惟皇帝陛下孝通神明
道㕘覆載㑹文武父子而處慶堯舜厯數之傳臣等謹
詣琳宫䖍修雲笈伏願夀齊箕翼業等山河漢室重光
增授泰元之笈周家過厯永占郟鄏之龜

　　天申節功德疏　　　　　　　任子淵

　　接千齡之正統為天下君傾四海之歡心使聖人夀敢
因盛旦祗奉真乘應憑梵釋之因少効涓埃之報皇帝

陛下伏願順帝之則先天不違受禄無疆如大川之方
至降年有永配南極以彌光

　　天申節功德疏　　　　　　　鄭明舉

　　為天下王允屬守成之運使聖人夀溥騰歸美之歡寸
葉傾陽涓流宗海崇妙因于有慶綿睿筭于無疆恭惟
皇帝陛下叙功覺民纉志敷極文思格于上下孝弟通
于神明集命應期發祥標旦萬物覩而咸遂四方賀以
皆欣伏願日升月恒同照臨于不息天長地久並覆載

于自然

　　天申節道塲疏　　　　　　　韓子蒼

　　聖神臨御得率土之歡心梵釋興慈副羣生之願力敢
憑聖果助祝蕃釐伏願皇帝陛下夀與天齊福踰地厚
時乘大輅肅迎二帝之歸奄治中區永受百蠻之貢丕
圖綿固庶品均安

　　天申節道塲疏　　　　　　　鄭明舉

　　生德猗蘭符上天之景命繙文貝葉資秘洞之靈科庸

竭微誠仰伸善頌恭惟陛下伏念道參化育德協古初
罄億兆民之心齊上華封人之祝享千萬年之夀長為
天子父之尊

　　天申節道塲疏

　　星樞感聖慶符休運之期海藏繙經欽奉真乘之教蘄
同率土仰祝後天恭惟陛下伏願穆若無為超然髙蹈
祥開榖旦篤周祜于萬年慶衍蘿圖燕商生于百世

　　天申節功德疏　　　　　　　汪彦章


　　甲觀開祥方嗣無疆之厯梵宫營福或憑大覺之慈載
逢彌月之辰咸聽後天之祝皇帝陛下伏願紹恢大業
永御丕圖綿帝力以常新齊佛夀之無量卜年過厯方
同周室之興致治以仁逺邁堯齡之永

　　乾龍節功德疏

　　真主應期鍾正月純陽之氣羣臣歸美祝後天難老之
祥方清蹕之在行宜神明之加䕶爰即金仙之館共繙
貝葉之文伏願皇帝陛下善保清躬少須休運與襄城

之衆馭亟問迷津取赤水之遺珠再臨大寶

　　聖節道塲疏　　　　　　　　張稽仲

　　鳴社告符流虹布瑞啟太平之景運開上聖之殊祥式
在嘉辰宜形善頌即金仙之寶刹探貝葉之真詮庶憑
西土之勝因仰祝南山之睿筭伏願皇帝陛下丕圖增
永寶祚無窮邁成周過厯之期叶夢帝與齡之兆一人
有慶罄海㝢以咸歡萬夀無疆與宗祧而共久

　　聖節道塲疏　　　　　　　　宋子京


　　薫風協序寶月向盈記祥虹華電之期著金鑑露囊之
盛䖍趨福地大啟真筵罄朝野之歡忻集人天之瑞福
恭惟皇帝陛下茂膺瑞命祗紹凝圖待旦垂裳冒洪禧
于海域彌旬舞羽偃師節于方陲順履佳辰夙標聖旦
旅貢琛而展慶粲鄰玉以伸歡某官襄贊大猷翊宣至
化欣誕彌之佳節集景貺于羣倫裒對梵仙宣揚秘典
光闡佛乘之最上迎天筭之遐復願皇帝湯德逾新堯
文增煥九河開奠五緯循躔綿周億載之期長奉萬年

之慶鋪昭惠命永芘含生某官伏願穆景三階凝和九
鼎並翊帝猷之亮交隆國棟之華然後願鳴玉翠㽔藹
藹贊清寧之運游童逸老熈熈樂仁聖之塲

　　聖節滿散疏

　　國家寶祚綿長鴻基丕固惟正陽幾望之旦乃元后克
生之辰列辟投誠百靈薦祉延梵宫之開士集聖㑹之
良因上奉至慈永臻純嘏帝圖累盛益隆百順之祥睿
筭無疆共罄萬年之頌傾䖍懇祝倍萬常均


　　天申節道塲疏

　　嵩呼萬歳聲聞者三河出九疇嚮用曰五冀吾君之必
夀誠品彚之至情茂對圓穹式教淨供皇帝陛下伏願
授天增䇿弼我丕基負黼扆而朝諸侯下江海以王百
谷家人上夀永瞻長樂之慈顔鄰國交歡無復甘泉之
屯騎

　　聖節開啟疏　　　　　　　　汪彦章

　　炎帝執衡允協中興之運昊天申命誕開長發之祥罄

萬宇以傾心望九重而申祝矧叨禁從敢後封人皇帝
陛下伏願萬福來求五兵不用河如帶而山如礪盡復
漢疆天為蓋而地為輿永居宸極

　　天申節功德疏　　　　　　　劉夷叔

　　東方有佛昧者不知南面垂衣於此即是救百萬生靈
已迫之命豈一二筭數可知其功敢因休辰輒論聖筭
皇帝陛下伏願雲仍姬姒之國蠛蠓彭耼之年心廣體
胖豈待殷殷而至福天長地久自然蕩蕩以難名更推

六氣之和用集百嘉之慶

　　聖節道塲疏　　　　　　　　林豈塵

　　四月維夏千齡開炎厯之祥一人出真萬國仰電樞之
慶夙涓梵宇䖍命緇流課竺土之秘文効華封之逺祝
伏願皇帝陛下神功獨宰聖德日躋泰道方開早囘鸞
于西極夢齡永錫長比筭于南山

　　生辰

　　太皇太后生辰功德疏　　　　王岐公


　　純乾紀月屬慶誕之嘉辰五竺繙文起真乘之上福敢
歸䖍於淨敎用助廣於勝緣太皇太后伏願萬夀天隆
百禠雲布陰功助化常扶邦祚之安徽德流音永播工
詩之首

　　皇太后生辰功德疏

　　金行肅氣適標載誕之期玉相分毫能現無方之化䖍
敷梵席廣繹貝文庶憑最上之緣以續無疆之筭皇太
后伏願等法輪之固同慧日之升海藏潮音已集祗園

之果慈雲仙樂永居長樂之尊

　　皇太后生辰功德疏

　　愛日臨郊應帝衡之初序祥雲覆户鍾母道于昌期預
祓禁楹具嚴實供終仰大慈之教當垂外䕶之仁

　　皇太后生辰功德疏

　　相慈之厚方致養以盡誠慧力之通皆應緣而起福紀
誕祥之嘉序開梵席于瑶堦大錫夀祺永歸覺利

　　皇太后生辰功德疏


　　長律首宫微陽施種爰啟玉衣之瑞有昭彤管之徽象
法供于龍華發妙音于猊坐庶導續齡之祉永貞同體
之符

　　皇太后生辰功德疏

　　坤德流徽式臨于誕日貝文宣妙共仰于比丘載嚴秘
邃之庭駢集清脩之侣冀資福夀時啟靈塲伏願毫相
分光法雲假廕憑兹勝刹永保遐齡

　　皇太后生辰功德疏


　　塗山啟夏邦家必本于閨門封人祝堯臣子各伸其忠
孝敢因慶旦恭演琅函憑最上之妙因祈無疆之遐筭
皇太后陛下伏願降年有永如月之明承天而時行懋
著徽柔之德眉夀無有害永光熈洽之朝




　　五百家播芳大全文粹巻七十五

