







　　欽定四庫全書

　　五百家播芳大全文粹巻四十三

　　宋　魏齊賢

　　葉　棻同輯

　　上啟

　　赴任

　　赴任上知宗啟　　　　　　　趙徳莊

　　支封悠緬莫脩子姓之恭宦牒推遷乃邇宗藩之重指

牛車而夙駕仰星鉞以載兢豈無他人適有天幸恭惟
某官生知忠孝氣禀神明屬近且尊劉向嘗叅於國論
才髙而敏陳思獨擅於文盟早見器於内朝久服勤於
周衛簡素靡論於餘習燕安不見於惰容乃眷老成用
都屬籍琱戈十乘爰開督府之雄盤石四維式視陪京
之舊粤自表儀之正益知信厚之敦猗蘭増奕葉之芳
若木擁十枝之秀戚疎並建大賢方倚於宗師福禄同
休公子盍歸於魏闕某學雖為善智不亢身流俗殊鄉

早負五陵之氣低徊短豆晚慚千里之駒敢持綿蕞之
微自綴洪柯之末惟兹遇合實厭平生三族具依竊願
霑於河潤諸姬未逺猶思誦於棠華嗣嵗且興清闕有
相益戒襟靈之御以迎戬榖之餘

　　赴任上総領啟　　　　　　　熊子復

　　一麾䕶塞愧薦玷於明恩九列総儲幸末聨於清庇望
崇墉而結想馳竿牘以控忱伏念某學術淺膚才資底
滯猥誤朝廷之選濫陪省府之僚奉聘幣於遐荒僅能

復命乘漕軺於粤甸方竊究心每懐汰斥之虞豈意褒
遷之渥要藩任劇猥當節制之嚴延閣班清更直寶儲
之邃載惟僥冒實自維持此蓋伏遇某官卓識際空英
資邁往摛詞韶潤自老成之波瀾濟務疏通皆儒雅之
縁飾早膺妙簡徧歴華途領餉雄藩未䆒經綸之藴告
猷中扆即膺有宻之除某既荷嘘枯敢忘磨鈍折衝而
布方畧雖乏帥材撫俗而推教條尚圗吏績臨牋殊鬰
望履猶賖


　　赴任上総領啟

　　仰卿月於外臺久勤引領忝仙曹於下邑將遂拜塵輙
忘趨走之卑仰具起居之問恭惟某官星奎儲秀岳鎮
炳靈文章差班馬之肩術業造軻雄之奥早翺翔於省
寺暫出御於輶軒地已見於錢流物無煩於鞭計諒亦
假途於此豈容坐席之温即俟詔除入叅禁從某風埃
俗子詩禮後塵偶玷官聨濫叨尉職披雲天而伊邇瞻
棨㦸以増勞企詠之深名言莫究


　　赴任上市舶啟　　　　　　　晁之羙

　　瞻仰惟勤願趨風之已久攀依何幸快披霧之有因喜
溢情端望踰意表伏念某質顓性窒才散慮疏初無學
業之工偶中功名之㑹叨塵一第待次四年適當筮仕
之初遂獲依仁之便恭惟某官髙才㧞萃盛徳邁倫應
時而生系周恪神明之後間氣所孕跡漢朝社稷之臣
暫領使權貳司寶貨確純誠而與物厲清節以臨人屬
吏聳威商胡懐徳况海不揚波之日當物無二價之時

人異俗而化齊言不通而心喻舟來如島貨積猶山實
物議之攸歸亦人心之所屬行當柄用以副輿情某職
典賦曹居叅縣掾近臨宇下何幸庇身進謁堦前皆諧
望履顧趨承之有自爰約束以云初某敢不欽服官箴
恪持士檢厲愚自勉濟拙以勤燕雀雖微切有期於庇
頼犬馬之力覬當有以驅馳

　　赴任上叅議啟　　　　　　　宋文淵

　　踰跂門墻每極瞻馳之意往官幕府獲依芘冒之仁内

顧孱微竊深喜幸恭惟叅議提舉人流超妙學業深純
典刑自得於老成儒雅克施於吏事任更中外益聞治
行之優勤累嵗時未究真材之用尚兹左宦曷慰羣情
宜有詔除以稱譽處某宦游拓落舉錯迂愚獨以困於
食貧未免從於禄養不斷間闗之役令兹挈負而行他
日從容倘侍笑談之燕此心冀望得親教誨之私奉以
周旋庶無罪悔寒臘欲盡陽春方興蘄益厚於保綏用
垂副於頌禱


　　赴任上総領啟　　　　　　　郭文紀

　　未窺巖電聳聞實大以聲宏竊望軺星更仰芒寒而色
正豈意墊巾之胄叨陪入幕之賔將幸鳬趨預増爵躍
伏以司軍餉之儲者分重權於外寄踐使華之選者兼
異數於中朝阜錢榖於江淮之間壯威稜於邊境之外
必能裨贊於逺畧乃可趨承於下風如某者運蹇數竒
迂踈寡與忝在細侯之末裔愧無有道之餘芳幸由簮
履之遺終齒搢紳之列雖入侍固已越十年之久然在

官未能施一日之長偶膺巖廟之誤恩䕶玷輶軒之屬
吏重憐么麽曷稱使令兹蓋伏遇奉使捴領郎中天畀
英姿世基厚徳識照㡬微而行之以恕學覃壼奥而炳
之以文賛祥刑於天下之平早擅臯蘓之譽課士行於
呉中之守更復召杜之稱宜入踐於郎曹仍出將於使
指佇加眷注旋被褒陞尚容熟䆒於規摹行即親承於
要束某方依玉節遽廹𤓰期佐蕭何給餽之功固難精
於㑹計慕劉晏揮鞭之算或少効於㳙埃頌詠徒深敷

宣㒺既

　　赴任上太守啟　　　　　　　　孫賓老

　　旌罄天逺久馳胡粤之心幕府雲開輙駐泥塗之跡眷
惟都㑹謹簡官能何自庸虚與陪參佐恭惟某官器藏
經濟道體中和出履泰亨之衢早攄髙妙之䇿英飛漢
省動列宿之寒芒化浹周圻流洪河之靈潤相持閩部
實首建安屈臨雖鬰於壮圗坐鎮聿光於逺俗耄兒相
慶撫榆本之既成廊廟所湏恐棠隂之徒在某才殊無

似志苟好脩不量固陋之姿將芘優容之徳倚王儉之
重蓮依水以甚榮事南陽之賢魚泳川而何幸方脂轄
以問路即摳衣而造庭欽厥攸司尚或裨於毫髪及於寛
政祈少蓋於瑕疵頌詠罙深占言莫既

　　赴任上太守啟　　　　　　　　李仁甫

　　絃歌分教誤領袖於諸生庠序主盟託帡幪於大府以
眇焉一介之賤有巍乎二天之臨在於進趨寧不奮躍
恭惟某官漢富平之懋烈唐曲江之逺猷窮聖域之淵

源誰其正𣲖問相臣之衣鉢此有明謨奮逺業於一飛
之初騰偉問於羣公之右豈弟之政多出詩書精明之
才不欺銖兩乃眷初潜之邸再分共理之符袴襦一陶
簫勺羣慝刀劒已束何用此司空城旦之書波瀾不驚
安行乎青草洞庭之野嘯諾豐預壺觴從容翰墨之工
頼以品題湖山之勝借之彈壓兵衛森㦸端未减燕寢
凝清香之歡川原開花妨賦逺近蒸紅霞之句顧此行
樂初非厲民即有益州宣布之詩用薦乙夜清明之覽

某器不逺到學非夙成賦蘭臺之風窘聿追於筆陣曝
茅簷之日倦欲老於墻隂雅諳昌黎虀鹽之窮安得元
龍湖海之氣幸脫簿書之冗將尋文字之盟厚徳不孤
病身有倚記坐間之小異雖莫之先與門下之旁求則
由此始敢攄悃愊敬凟髙明霜辰晏温嵗序窮晚諒有
神明之黙介不待吐納而致和

　　赴任上太守啟　　　　　　　王徳立

　　望台躔於霄漢秪切依歸執吏役於塵埃罙深悚慄寧

逭凟尊之譴敢忘脩贄之恭敬布尺書仰通丈席恭惟
某官諧叅𤣥妙名冠倫魁叔玠謙冲於一日之長子陽
髙抗於萬世之䇿靈懐子徹昭乎日月不足為明勁氣
横流沛然江河莫之能禦值千載君臣之㑹見二難兄
弟之間玊燭揚明頼居中之爕理金城設險倚重外以
蕃宣爰分剖竹之符姑燕凝香之寢尚冀京師之蒙福
宜專方面以分封肅導引之䨇旌興歌謡之五袴暫紓
丈二之組而臨名郡即被尺一之詔而還近班擢南國

之龔黄為西清之頗牧丹墀青𤨏賸馳蕚集之文章紫
誥白麻旋備荷囊之顧問某質顓性窒才散慮踈分隨
太史牛馬走之塵濫登正元龍虎榜之列叨塵仕版初
試尉曹敬仰鈞衡未足備兒童識君實之數恭承教條
適快覩朝廷用弱翁之時喜觀大丞相之家復見賢刺
史之職願託帡幪於廣厦妄希甄冶於洪鈞安知今日
之趨承不為異時之際遇望潭潭之府行遂埽門瞻兩
兩之階益勤引領


　　赴任與隣守啟　　　　　　　張安國

　　諸父納交昔叨宋契近藩假守今託善隣將敬掣於齊
鈴敢精馳於書牘恭惟某官名髙盤錯譽滿搢紳諫大
夫薦之公朝太上皇擢以名郡第循良之最獨為三輔
之光輸獻替之忠即叅兩禁之宻某已無善狀更誤寵
恩望廬山之雲既闕晨昏之養飲呉江之水敢為旬月
之圗欣近接於封圻將悉模於條教僕之所願如此公
其勿愛於言


　　赴任與隣守啟　　　　　　　耿元鼎

　　求間上印特承白髪之親闈冒寵移居更畀黄閣之輔
郡顧叨逾之云甚荷推假之居多恭惟判府直閣少卿
文邁先秦之書筆追二王之法猶是正元之朝士合作
甘泉之從臣金雀上樓何久違於䨇闕銅魚左佩第連
牧於五城比聞苕霅之羙謡行趣温宣之嚴覲盍歸一
老可歎靈光之巋然同升諸公其在潁川之長者某夐
違台範濫守士鄉避堂而舎蓋公莫展事賢之禮載酒

而過揚子徒知通徳之居曽貢記之未遑忽飛緘之先
辱惟深愧感莫罄敷陳

　　赴任上太守啟　　　　　　　王周士

　　名題雁塔歎平生骨肉之屯職忝鸞栖幸小邑簿書之
簡方兹筮仕偶獲依仁竊以智効一官雖君子不求其
備年踰四十在聖門㡬至無聞矧當真人再造之朝允
謂炎厯重開之日朱轓皂蓋簡求師帥之賢墨綬銅章
妙極子男之選雖縻簿領米鹽之苛碎敢忘教條詔令

之頒宣顧非俊髦必蹈瘝曠伏念某學術甚淺家聲最
微筆以代耕仕而為養風櫺月牖久諳太學之虀鹽金
箭銅壺慣聽帝城之鐘鼓嶔崎可笑險阻備嘗人譏畵
虎之未成自歎屠龍之甚拙粉闈試藝㡬及十上之勞
桂籍收名僅偕一家之末蹉跎壮齒蹭蹬窮途心耿耿
以尚存髪星星其如此麞頭䑕目自知進退之難鳯翼
龍鱗偶有攀援之便雖殫悃愊奚罄依歸恭惟判府學
士識洞安危學該理亂譽擅庭蘭之秀器標廟璉之珍

中外踐揚事功烜赫摘山煑海已彰富國之勲剖竹分
符益著宜民之政夷惠之清和格物盾衰之畏愛在人
衆欽廣漢之吏師士仰伯循之仕學坐鎮一圻之地潜
囬方井之春田間無復於佩牛江外但聞於渡虎佇聽
鋒車之召即調金鼎之元敗鼔奚堪願入醫師之籠散
樗無用終勞匠石之斤雖徼倖於異時本夤縁於此日
祁寒在候冬律向深伏惟上為廟朝倍綏福履企屏墉
而尚阻罄精魄以交馳


　　赴任上太守啟

　　久仰龍章未踵登門之客分甘豹隐遽陪入幕之賔自
慙陋巷之孤蹤曷稱雄藩之佐吏况遂安之近服實新
定之名邦建節旄者分出使之華居亷鎮者重觀風之
任豈謂庸踈之質猥叨任使之聨揣已奚堪逢辰有幸
恭惟判府舍人氣涵剛大道禀粹精望髙廊廟之珍才
挺甌閩之秀揚禮本大哉之問紹家學於孔門擅儒林
卓爾之稱傳世休於漢室方躡亨衢之始共推逺業之

優較藝禮闈早冠南宫之多士摛文詞禁晚陪西掖之
清班暫均逸於殊庭遂復臨於舊境雖寵光再加於丈
二之組然時論同歸於尺五之天允為公輔之儲即被
鈞樞之選某門風謭薄仕路迍邅効能無襪線之長遇
事有鉛刀之割幸𤓰期之已廹望棠舎以非遥矯首駟
車預彈冠而爵躍歸心鈴閣將歛板以鳬趨慰抃徒深
敷宣㒺既

　　赴任上太守啟　　　　　　　林豈塵


　　風塵奔競恥為媚世之容藻鑑留連誤作掌徭之請將
有事指呼之役輙先脩咫尺之儀嘗謂古人仕宦之風
流初無俗吏趨走之况味單父之堂鳴琴而下治山隂
之門垂簾而自閒艶藻春摛賦詩桃李之下清襟泉潔
讀書松竹之林王夷父之終日清談夏侯湛之累年多
暇蓋吾儒縁飾之有術何後世標榜之無人某也窮歟
吏之愚者始辭捶楚聊歎絃歌雖前輩不可挹其風標
在今日焉肯隨其波浪陽鱎也鮒魚也固聞釣法之不

同繭絲乎保障乎亦知户數之可損如其敲扑之喧囂
諜訟之倥偬與夫文墨之紛散簿領之沉迷若常苒苒
役夫思慮之中必欲每每决於耳目之際此一異此二
異此三異又安得政迹之可觀不能欺不忍欺不敢欺
曽未識賢才之有别倘公事癡為可了然人情老有不
堪苟折腰向小兒而羞或低頭負野人之愧上下既難
於俛仰去就曷權其重輕身局促以何依足趦趄而未
進誰為道地自有恩蒙兹蓋伏遇判府郎中道安深以

逢其原氣剛大而養以直青天白日景星北斗以昭乎
譽融風彩露慶雲光霓以舒乎文雍容謁帝之初醒籍
為郎之乆南來而爛五馬莫榮乎佩二千石之印章登
庸而萃一門行見其傳六十年之衣鉢想佩刀而自成
氣象顧冠劒而待拂塵埃惟富貴必無相忘則貧賤在
所不棄某戍𤓰可往行李有期請通謁者爵里之書當
從鈴下威儀之後大而千里小而百里當益脩屬吏之
恭人有一天我有二天豈無望私恩之意預為欣躍曷

罄敷宣

　　赴任上太守啟　　　　　　　鄭顧道

　　恭承朝命來貳郡符當大賢懐紱之初屬賤子彈冠之
日叨恩有自託庇惟新恭惟某官操履端脩器資閎逹
有慷慨憂時之志抱縱横應變之材早拜寵於楓宸仍
踐更於棘寺釋之持議可重振以家聲由也以言實兼
資於儒雅猷為藹著委任彌隆一麾植荔子之邦千里
被棠䕃之化當國歩多難之日乃英雄入用之秋輿議

所歸咸跂鳯書之召邦人相慶暫私熊軾之留某仰徳
徒深依仁有幸仰睇崇墉之近俯勒單縠之馳飛誠輙
見於手書展禮將期於面覿

　　赴任與鄰守啟　　　　　　　史唐英

　　入覲中宸俄分外閫豈意專城之重任獲依鄰壤之餘
光懐紱云初非才為愧伏惟某官圭璋國器杞梓卿材
文章班馬之流徳行淵騫之亞居多踐歴茂著猷為粤
由徳履之優深結聖神之眷繡衣出使屢膺臨遣之華

皂蓋行春復付蕃宣之重用寛乃顧允頼英賢矧擊柝
聞邾喜治聲之旁達而餘波及晉霑徳化之横流行被
褒喜入登禁從某捴戎湖外出守鄰封欣聨事以相從
幸伐柯之不逺徒守簡書之畏聊馳翰墨之私頌詠之
深敷宣㒺既

　　赴任上太守啟(代)　　　　　　胡仁仲

　　帥幕備貟初煩造化憲臺移命端託帡幪榮已踰於望
涯感良劇於情表伏念某性惟是古愚不知今踈若賈

生蔑有抗髙之論陋同蔡澤自甘不相之資勉承教於
父兄浪流心於筆硯一經較藝慙無黄絹好詞再世登
科喜得青氈舊物才叨仕徑例抗塵容既流落於江湖
復消磨於嵗月四年試吏敢辭筦庫之勞萬里朝天謾
有封章之獻何期上宰睠念寒生陳請力丐於便親從
容得諧於佐幕無功叨禄撫已懐慙比因易闕而請行
豈謂被㫖而報可本難期於成事實有過於初心此蓋
伏遇某官道廣能容徳厚兼載愛奬每加於善類收憐

不到於小人夫何庸虚有此幸㑹某敢不氷霜潔志鐵
石持心雖不能裨堂上之竒顧敢効幕中之辦庶殫素
守少答鴻私

　　赴任上太守啟　　　　　　　王弱翁

　　原隰載馳認故國枌榆之境門墻數仞記昔年桃李之
隂矧績已著於大藩而望特隆於舊弼孤蹤何幸餘芘
是依恭惟判府叅政大資毓粹昭囬儲精峻極學闗百
聖豈特軻雄之間道契兩朝蓋親見唐虞之際早推碩

望進翊繁機兹起鎮於名邦仍通班於禁殿清香畫㦸
暫顓屏翰之權赤舄繡裳佇正鈞衡之任初懐有負久
試無裨引弟子而起朝儀禮樂既師於先進質父老而
宣使指風俗稍諳於故鄉尚祈警誨之承庶免曠瘝之
戾

　　赴任上李守左司啟　　　　　何子建

　　仰髙山之景行莫稀大府之光芘廣厦以歡顔遽出附
庸之列指樂郊而問道懐漫刺以待辰所親懼失不任

有識聞而知免恭惟某官行為物表學探道真中立無
朋儼若正臣之體深藏不伐渾然君子之容樂憂一出
於為民獻替同歸於利國中臺建轄實叅政事之原千騎
專城蔚為風化之首事業獨髙於先進聲名晚見於後凋
惟時清明㒺聞内外乃借楚人之重暫持漢詔之温播
以徳音虚惠文而不用縁之儒術粲章甫以惟新甘棠
流憇以反隂秀麥連岐而効祉逮五月而政報信期年
之化遲増秩賜金雖曰循良之典濟川作醴蓋為經緯

之圗某學近俳優才踈簿領宦游不遂徒久客於諸侯
骨相多屯寖自窮於昭代敢厚誣而徼禄輙自詭以治
民眷兹傷錦之憂惕有飲氷之患然而遭罹世故三為
江介之游出入里居屢閱風土之變使之推廣二千石
之羙意毋失三百户之常心因其好惡而罷行守以儉
勤而取予行其少學雖莫逮於絃歌奉我寛條尚不專於
刀筆春陽煥休兵衛靖嚴願綏六氣之和以介百神之
社


　　赴任上太守啟　　　　　　　朱子淵

　　仰函丈以趨風久願參於御者遵樂郊而問禁方有請
於候人雖漫仕之﨑嶇亦窮途之遇合敢邀芘頼自列
姓名恭惟某官間氣清明英猷宏逺孔門髙弟獨推叔
度之風漢代名臣無易大公之政早䇿勲於後域寖飛
譽於周行當法宫親事之時膺大邦維翰之寄徳音四
布如臨魏闕之光風化一新坐變閩人之俗佇聆暮召
入告辰猷某拙與命謀學無師授買山退處歸失故鄉

結綬拜趨習成俗吏寸技靡聞於成事一官甘意於隨
人乃眷名城舊陪末椽紅蓮渌水老人賔客之賢畵㦸
清香夢想風流之勝窮隂凛若坐嘯裕然願宣六氣之
和以介百神之恥

　　赴任經由與袁守啟　　　　　髙子美

　　願識荆州未登門而披露得官桂嶺將假道以趨風豫
謹書郵仰承記室時届朱明之盛物迎長養之宜惟豈
弟以臨民有吉祥之來舎恭惟某官道徳耆舊文章宗

師射䇿楓宸掃千軍而獨立占名桂籍問二人而特優
屬資帷幄之謀擢贊樞機之地朝廷倚以為重天下想
見其風暫分漢室之優條綱並立逺繼韓公之治聳望
相輝矧以優游恬淡之心更廣潔淨精微之教士歌於
學既因入國而可知賔至如歸亦聼出塗而皆欲㑹膺
急詔歸渉近班某乾坤腐儒造化遺物文塲角逐僥冒
一時之功名皇路奔馳汨沒十年之塵土志方求於將
母恩遂畀於長民雖知三月之聚粮尚若百舎之重趼

夫何幸㑹獲出治封過見國僑期得如舊識者入覲鄭
國非圗少加禮焉他所傾心尚容拜面

　　赴任上通判啟　　　　　　　林豈塵

　　奔走而在風塵徒為俛仰㧞擢而宰山澗初乏才名將
受命於簡書敢抒懐於竿牘竊以仕宦因時而為隐顯
爵禄在人而有重輕稚川仙材也為丹砂而求勾漏之
行淵明逹士也恥斗粟而為彭澤之去周顒應鶴書而
起北山未免於移文王喬化鳬舄而飛太史徒聞於候

影雖未超乎塵俗之外亦終歸於吏隐之中某易智反
愚背巧益拙嘗觀古人進退之義益知今日進退之難
桑梓相鄰願負百里之米松菊未種欲為三徑之資每
自甘名位之卑懼或遭官長之罵由天而幸為地者誰
兹蓋伏遇某官學博而志宏才全而能鉅金百鍊而淬
其利玉三獻而寶其珍功名必致以自期富貴鼎來而
未艾以刺史之任姑居其半而君子之道未究所行贈
佩刀不許其辭羙矣有公輔之望酌杯水將為之餞清

故得父老之心鋒車已見於趣還别乘豈容於俟駕某
捧檄而喜辨志以行烏鵲之飛必有所依牛馬之走自
忘其賤髙天澄澈當為雲霧之披厦屋帡幪可知風雨
之托矜悰所冀翰墨難宣

　　赴任上通判啟　　　　　　葛大受

　　慕徳揺旌久仰仲尼之日月効官歛板行披樂廣之雲
天將遂鳬趨預深燕賀顧惟簿領佐乃民官雖尾羣僚
實闗百里素號糾稽之職尤為管轄之司敏速有聲當

得李畬之一闕清華假道宜追徐浩之三遷倘非鴻漸
之資曷稱鳯棲之地伏念某簡編舊蠧塲屋陳人努力
一官強顔寸禄花磗紅藥起家已負於初心槐板緑袍
報國尚期於晚節夫何際㑹獲在按臨恭惟某官學貫
天人識淹今古搢紳儀矩文行宗師暫領公輔之才榮
貳侯藩之政甘棠隂裏聊題仲舉之輿丹鳯池邊行作
傅巖之雨某備貟奔走獲聽指呼寒垓正頼於封培頑
礦尚勞於鐫刻願同黎庶被千里之仁風尚冀鷦鷯稳

一巢於徳宇

　　赴任上通判啟　　　　　　　馬子才

　　叨奉宸恩獲承郡寄湖山千里慚非共理之良民社一
邦乃結同僚之契尚徯𤓰時之報遽先雲體之瞻伏惟
某官上智禀資中庸為徳學既優於膴仕實亦茂於蜚
聲旋膺出綍之榮更侈題輿之寵某猥繇令使濫預分
符方虞浮食之饑敢意餘光之托請惟欣幸曷既敷宣

　　赴任上通判啟　　　　　　　呉仲權


　　抗塵走俗邈無望履之階披霧睹天徒積執鞭之願惟
貴賤自殊於霄壤故姓名莫徹於門墻豈謂誤恩叨榮屬
吏方頃依於盛徳宜脩布於尺書庶㡬視聽之嚴或以
忱恂而達恭惟某官風度凝逺徳宇粹和言可法而行
可觀勇於義而果於徳早陞膴仕綽有令猷吏事詳明
卓爾西京之循吏文章爾雅炳然三代之醇風爰膺上
聖之知榮貳大藩之政雍容郡國聊專半刺之權宻勿
教條即奉十行之詔别膺峻擢式究壮圗某性既棗昏

材惟樗散早脫巾而筮仕因歛板以趨時素乏寸長豈
有鵷鴻之望歸無二頃未忘䑕雀之求比赴調於上京
濫孚民於下邑顧才踈而智淺當任重而責輕豈知竊
禄位之方適有𨽻福星之照依歸有地欣托庇之匪遥
慰喜無涯但愬風而自慶清商初戒大火漸流仰冀順
時倍加調䕶

　　赴任上通判啟　　　　　　　王致君

　　彈冠而仕仰瞻别駕之屏星歛板而趨遽豁公堂之宿

霧天其與幸人以為榮敬奉尺書致恭文席恭惟某官
英標帝峙雅量淵渟文雅健而雄深徳輝光而篤實才
非自耀粹然三代之風政不出竒坦若六經之㫖薦誠
割鷄之手稔蜚馴雉之聲考功亟奏於楓宸錫命旋飛
於芝檢煌煌泥軾用彰賢徳之臨奕奕佩刀已有公輔
之望山川改觀風月平分行進席於龍光寧久淹於驥
足同流王化謾煩千里之題輿還簉從班式副九重之
側席某性天不爽材地無堪分隨太史牛馬走之塵濫

登正元龍虎榜之列未閑吏事初試尉曹捶楚奚辭叨
賛一同之治帡幪有頼鼎依半刺之榮坐逃曠敗之虞
亶有趨承之幸髙山仰徳少償積嵗之誠流水知音庶
㡬今日之遇

　　赴任上提幹啟

　　跂仰賢猷久蜚英於槐市祗趨吏役行識面於荆州顧
為吏之維新知託庥之有自敬脩尺牘用寫寸誠恭惟
某官天所間生文之司命書覽平生未見學叅前聖不

傳混融天理於日用之常酬酢世變以時中之義地嚴
璧水表儀鼔箧之八千雲近蓬萊歩武去天之尺五果
題名於雁塔宜促侍於龍墀尚煩婉畫之賔協賛中興
之業旋幹一時之邦計捴持九路之利源惟地寶之不
遺斯泉貨之有裕孔子嘗為委吏下惠不辭小官公家
之利無不為盡足國裕民之要賢能之舉不待次持經
邦論道之權某鉛槧腐儒箕裘末學分隨太史牛馬走
之賤濫登正元龍虎榜之科初試尉曹未閑吏事居有

面墻之患動多擿埴之虞所頼依仁少稽曠職何其幸
也獲披宿霧於公堂又有甚焉願借餘波於天地

　　赴任上教授啟

　　綰青絲之綸方愧塵埃之俗吏坐綘紗之帳乃逢道徳
之真儒叨聨桂籍之名敬下芹宫之拜恭脩尺牘用寫
寸誠恭惟某官讀萬巻書通百家學粹然出於正接游
夏之淵源煥乎其有文爛卿雲之黼黻早蜚英於槐市
旋擢第於楓宸有光鴈塔之題姑掌鱣堂之教簮纓敬

仰俱㤗山北斗之髙冠履從游有沂水雩風之盛聊居
領袖未究規模士雖就有道而正焉上念何相見之晚
也渙孚甚渥起先生於齊魯之間晉接維新致吾君於
堯舜之上某筆膏易涸學殖久荒偶濫竊於儒科顧仰
攀於賢躅禹門浪暖雖同比於魚龍莊海風髙實殊飛
於鵬鷃疵賤祗趨於吏役尊崇歛仰於儒宗方跪聽於
誨音敢僣論於年契嘗憂駁雜類東方之不純師何幸
趨承將北面而稱弟子


　　赴任上教授啟　　　　　　　林儀卿

　　學業同門嘗服何蕃之義行宦游自地將親定老之襟
期苟非夤縁曷為交濟恭惟某官言到聖處文有古風
北海之掣鯨魚豈獨㸔翡翠苕蘭之上長途而騁騏驥
無復顧駑駘芻秣之間吾道得其主張多士有所矜式
孰謂廣文先生之官冷自許少室山人之價髙呌閶闔
以排雲當受太守之薦上玊堂而有日詎容嘲客之辭
某窮不柰何仕非得已十室之邑可使之宰未免不學

之譏一巻之書必立之師願聞救失之教其為欣慕曷
罄敷揚















　　五百家播芳大全文粹巻四十三

