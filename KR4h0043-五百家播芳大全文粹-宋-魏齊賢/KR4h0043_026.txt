







　　欽定四庫全書

　　五百家播芳大全文粹巻十九

　　宋　魏齊賢

　　葉　棻同輯

　　賀啟

　　制置

　　賀陳制置啟　　　　　　　　　　李汝為

　　伏審密奉隆恩顯膺異數擁諸道兵權之重任一時帝命

之專乆鎮侯藩增光帥幕凡居節制第切欣愉恭惟某官
濟世才髙立朝人傑文章出於餘事術業本于壯圖尚郤縠
之詩書兼吉甫之文武忠誠夙著金百煉以難囘正直獨
行玉三獻而始辨感遇風雲之際㑹縱横龍虎之韜鈐藹民
望于縉紳結主知于黼扆邦畿之右伊雒而南雉堞相髙
擁䕶列城之寄舟車所㑹折衝千里之遐從十萬之王師宣九
重之廟畧胸中敵國天下長城縂戎遠逮于重湖禦武佇
寧于全楚龔遂之息盗賊俾嚮化以自安冦恂之撫吏民乃

迎風而咸化舉賢能于不次錫綸綍于非常許以便宜展盡
經綸之術久于委任倚成捍蔽之功鳴騶在途抗旌入境郡
邑想聞于風采官寮仰望其威名某濫預分符側聆視印未識
荆州之面已託庇於帡幪仰瞻元禮之門但馳誠于履舄

　　賀韓制置啟　　　　　　　　　　譚拂雲

　　伏審諮詢才實敷錫寵光躋五品之名階總兩使之重任並
為異數交慰師言恭惟某官磊落絶倫疎明適變迎刃而
解謂世無難成之功名無心于求盖已有必至之富貴班超

何妨投筆充國復見罷屯旋被殊恩亟聯華貫乃眷朔
方之重地是為天下之奥區須有寔倉廪于暇時乃可制
戎狄之死命方今鈔幣之法悉復故常衣食之原寖趨豐
裕筆分使寄屬在周才固已昭首僇之威何止盛九年之
蓄輿論所嚮成功可期某少慕激昻晚甘窮困不知抱
關之甚陋猶復攘臂而自矜已及𤓰而當歸尚守株而弗
去雖諧庇覆之願足慰滯留之私載企光塵倍深欣懼

　　賀張制置啟　　　　　　　　　邵公濟


　　逺分重地肇建行臺名震華夷慶闗宗社恭惟某官道
德異禀文武兼資方為庠序之通已負廟堂之望髙文
大册極爾雅于諸儒正論讜言嗣遺直于先世宻㕘大
政坐致中興獨膺推轂之求適合請纓之志顧成功之
甚偉尚秘計之不聞熊羆之士未鼓以行蛭螾之冦已
俯而拾通秦蜀而不隔極荆楚以無虞副聖主之傾心
為名臣之頫首就䕶諸将易制全師增地形表裏之雄
擬陣法首尾之勢豈徒居焉以保逺服盖將自此而出

中原强敵心驚武士氣倍某已隣老境方宅天憂痛今
古隔于九原念契義髙乎三世當記橋公之約尚憐岳
氏之孤頻矢沉疴覩天日而增快自慙薄技望莭鉞以
知歸

　　察訪

　　賀方察訪啟　　　　　　　　黄獻之

　　伏審日侍清光宻資獻納親承詔㫖來總咨詢將獲整
于麾旌俄擢旬于中省惟六尚最親之職寔三朝未命

之官明資典領之才益賁皇華之選恭惟某官用兼數
器譽振一時博辨之資言皆析理精神所照物無遁情
仰當睿聖非常之知亟被便蕃不次之寵乃眷陜服當
五路之浩繁暫假周才分八使而督治威名逺暨傒觀
澄敏之膚公恩渥薦加盡繼休明之聖世某久塵委使
未著涓埃將瞻望於餘塵兾仰承於大庇炎蒸在候榮
衞方勤祈倍保於生經用益隆於天眷永言欣頌莫罄
敷陳


　　賀鄭察訪啟　　　　　　　　張真父

　　伏審宻奉疇咨顯膺臨遣極當世光華之重副本朝宵
旰之勤聳然髙風叶于動聴恭惟某官才優而識敏言
辨而智深出值亨嘉名既髙而實自稱進當繁劇力不
煩而刃有餘乃眷三秦仍分六道内連甸服外控羌夷
官吏兼文武之宜疆場有兵食之備故此澄清之任尤
資通變之才百雉屬城已戴二天之譽千金羣目具瞻
八使之崇即茂休功遂還世職某自憐弱植徒愧素飱

念夙借于餘光獲將承于大庇炎蒸未已跂仰方深惟
冀保于寢興用益隆於眷倚但勤欣頌曷既悃悰

　　賀姚觀察啟

　　逺馳將鉞出䕶師垣喜動軍中聲聞境外伏惟慶慰伏
以某官家傳忠義世有勲勞威名素震于闗西風采已
傾于朝右衛青拜命衆皆聴於大將軍李愬立功人但
呼為小太尉方時謀帥為國干城喜冦恂之復來里閭
動色聞臨淮之初至旗鼓生風肅承開府之新亟辱移

書之寵某間焉何濶老矣無奇恩重命輕欲退藏而未
敢眷深分厚䝉教督以居多踴躍之私梗概於是

　　總領

　　賀曾總領啟

　　光奉新恩榮還舊物厚萬民之版籍首被疇咨幹六路
之貨財茂膺臨遣攬轡載馳于故治列城夙稔於先聲
郵報一傳輿情共慶恭惟某官朝推令德世有美名學
守韋平端是相門之相句凌鮑謝謂真詩人之詩天資

自得於髙明人品有餘於醖藉含香覆錦妙齡早試於
為郎叱馭登車要路幾經于出使所治皆最無施不宜
横翔未及于中年僉論已嗟于太晚眷兹元帥控彼上
流聚金穀者不過六十州屯貔貅者無慮百萬計自非
輸轉之有術孰能供億之不窮遴選老成總持領要揆
之時望舎公其誰欽惟導騎之鼎來增重軺軒之偉觀
木牛流馬想飛輓之靡勞鷙獸鳴鳶卒奮揚而自厲某
少知學問長困羈窮素無取堂下之言今豈參幕中之畫

行將託于大厦真有獲于初心兾䝉垂盻之榮以塞平
生之願嵗律晼晚江國沍寒䟦履之間保顧是禱

　　賀王總領啟　　　　　　　　　林豈塵

　　祗奉宸音總司國計郎位叶東宫之應使星符西益之
占驛書競傳士論稱美恭惟某官氣岸髙雅宇量粹融
平生以富貴自期吏事以經術為飾漢閨通籍名已重
于縉紳諸公之間楚嶠觀風人自得於湖山千里之外
方上計臺之最俄分版使之權萃六路之課而歸于有

司會九年之儲而按其大數厥今所尤重者于公盖優
為之聚金穀幾一百州咄嗟可以必辦屯貔貅數十萬
衆餽餉為之有餘倚觀報政之成即徯回朝之疾某近
聞除目忻得吾賢川途相遼不能隨賀客之後紙筆為
問姑少叙故人之情

　　賀汪總領啟　　　　　　　　李方叔

　　顯膺綸制峻陟搃臺逖聞攬轡以澄清孰不望風而震
叠屬居封部倍激懽悰伏惟慶慰恭以總領少卿中正

以通柔嘉維則學術諸儒之冠吏能百執之師久簡在
于宸𠂻屢出將于指使聲猷藉甚課績藹然宜當不次
之求爰即非常之拜統綏六路刺舉百城卿日已髙光
輝臨于楚甸辰樞將拱步武接于堯庭某倅貳濫居疲
駑何補祗念簡書之畏敢辭闗决之榮願希仲舉之風
遄輿以俟竊慕豆卿之操投傳而歸

　　總管

　　賀曾總管啟　　　　　　　　周子充


　　伏以貳元帥之事實綰要權殿天子之邦逖惟巨芘方
欲通於柔翰乃先枉于華緘恭惟總管知閤太尉寛裕
有容䟽明無滯縁飾素髙于儒雅波瀾坐進于老成龍
已飛天獨眷潜藩之舊鵬方擊海共期要路之登束帶
立朝則典二閣之容儀擁麾為將則亞十連之莭制佇
膺驛召還侍禁遊某涉道最迀趨時甚拙諫垣有玷嘗
慕于責難册府無禆遂甘于置散豈圖記録復冒召除
薦更南紀之封仍寓西清之直雖由坱圠亦自吹噓念

報惠乏于瓊瑶而負愧生於芒刺矧加辭訥曷盡意誠

　　賀曹總管啟(代)　　　　　　　熊子復

　　伏以典宸闥之舊職久切嚮風貳帥閫之中權方諧借
潤審旌旄之壓境寓緘牘以控誠伏惟總管知閤仙韻
邃清神標凝重識達古今之變才兼文武之全㑹早際
於風雲恩久承于雨露賛縟儀於二閣任峻横班侍清
燕于九重寵均法從蔽自穆清之眷蔚為希濶之榮搃
戎乘以啟行御便朝而臨遣閩封偃息聊增重於十連

漢札疇庸佇升華於六纛某猥叨使傳獲並將旄屬茂
對于融和願精加于頥嗇

　　賀廖搃管啟　　　　　　　　王宣子

　　峻陞横列榮佐縂戎見寵數之有加舉輿情而共慶伏
惟某官良謀經逺精識照㣲踴躍一行綽著提師之效
周旋四守茂凝拊俗之功果被眷知併承華渥更聴明
言之召顯躋侍衛之崇成命可期指日以俟某久同寓
止猥荷照憐賛喜脩誠悵裁牋之未果撝謙制禮辱貽

翰之輙先

　　賀傅總管啟　　　　　　　　李仲信

　　光貳元戎復臨故部聖人之武不殺方戢于干戈天子
之錫有功遂専于弓矢先聲所届公議已孚伏惟某官
妙畧鷙沉英材驍逸智達鬼神之變克壯其猷威加草
木之微不顯亦世惟踐揚之甚久故眷遇之不衰乃出
付于元侯以同䕶于諸將某風聞自昔問俗于兹念馳
書之未遑忽寵緘之先逮虎頭顧後尚阻覿于英姿豹

尾導前佇更聆于異數

　　賀張搃管啟　　　　　　　　真西山

　　䕶細柳之屯屈司亞旅告及𤓰之戍愧辱先施載戢髙
情可稽報櫝恭惟某官深雄而有立整暇而善謀横槊
賦詩雅嫻儒術輕裘緩帶克紹家聲鏘鳴賔闥之聫清
肅臚傳之句自違九陛數總五符顧我連營已改旌旗
之色仰君雋武㑹看旄莭之傳某甚幸同寅已欣快覩
典刑猶在仍尋射圃之盟氣㮣相親預寄烹魚之素


　　奉使

　　賀王户侍出使啟　　　　　　熊子復

　　伏審出陪樞幕還貳版曹鰲禁代言兼奉内朝之顧問
龍庭將命更宣大國之威靈流傳邇遐聳動觀聴昔我
神文享國之甚久若田宣簡理財之最長以至歐陽子
之任詞臣文忠公之使敵國是皆曠絶孰與等夷有來
當代之英兼擅數公之美恭惟判部直院侍郎受才傑
異造理精㣲胸次容萬頃之波毫端扛百斛之鼎既蜀

道之久任盍歸乎來雖漢庭之多才無出其右預禁途
之風議㕘督府之謀謨雖晉公欲屈于昌黎而文帝思
訪于宣室趣歸計省無財穀之問至廟堂進直詞林有
書札之文賜方國屬殊鄰之來欵煩徒御以出疆顧我
宗社晏然豈特能于専對告嗣天子王矣俾復獻于主
盟佇觀英簜之歸亟賛巖廟之重某猥行原隰逖望門
墻莫陪賔客之趨曷勝寤寐之喜

　　賀奉使啟　　　　　　　　　郭中行


　　被命嚴宸宣威外域實為重亊宜屬偉人恭惟某官鍳
量宏深辭華敏妙謀猷入告每見犯而不欺文武兼資
顧無施而不可適重使秦之選堪為諭蜀之行盖夙簡
于上心冝肅將于王命實本朝之故事極當世之榮觀
某猥以凡庸誤膺器使仰聞盛譽竦聴除音妙術占星
欲訪幽人之學深誠向日喜聞信使之臨

　　茶馬

　　賀王茶馬啟　　　　　　　　劉季髙


　　伏審榮陞計府申莅茗司千里傳聞一詞懌豫百吏共
推於大手兩川將至于息肩必著宏規永驅宿弊恭惟
某官識攄異禀行覃前脩出乎忠孝之故家辨若功名
之餘事一言一樂無俗士篆刻之風百舉百能守先朝
篤棐之論惟獨藴于天而絶異故所臨之地而有聲大
盗驚心坐安北服小民引領以治南充辟止辟而刑祥
心格心而吏畏果躋峻職益簡上心茗旗將擷于羣秀
之中有遺味矣驥足行空於萬里之外無留良焉行為

異最之升重見脩門之入某受才實散荷頼特深久慙
東閣之遊退逐北堂之養既一生不得文字之力故百
里不免簿書之勞身留空山日對小吏睇窮途而甚感
望舊館以祈恩魂夢交馳典型未逺驟聞好語豈敢賦
十里之詩已振敝冠固將卜三沐之見其為欣悦莫究
賀悰

　　賀周茶馬啟　　　　　　　　周少藴

　　六轡交馳逺播皇華之譽連城聳肅共傾按察之威里

俗駭觀士林欣慕竊以陜蜀萬里茶馬兩司飲人資檟
茗之功行地用騊駼之力霜華欺火已知利孔之開駿
骨生郊偏覺國威之重千綱載路四種殊毛土宜分催
課之征地數有阜蕃之政垂為彛憲委以行臺必資經
濟之才共講富强之計恭惟某官岳神儲秀星昴降精
學窮古今之傳識洞天人之奥少游壁府富有文章晚
入仕途諳該政術肅將臣莭簡在上心初分撫字之封
旋入編脩之局幕賔開府都人誇淑問之陶竹馬迎郊

邉郡重借留之冦宸𠂻軫念朝望遄歸解還銅虎之符
召對金鑾之殿未温魯席已擁漢軺究詳上物之征監
視邉防之用求之有藝壓趙賛之始謀思則無疆過魯
僖之善牧山澤之利盡歸于公府田戎之備不匿于私
家稅從什一之輕敵有空資之困錢流地上䟽開貨利
之源籌運幄中黙破羌戎之膽非獨盡利國强兵之術
又能申折衝却敵之謀邉帥奏公璽書進秩玉堂金
馬肇分秘奥之司東觀蘭臺漸闢校讐之地掌開元之

四部直東壁之二星將㕘侍從之聯暫厯圖書之府前
有柄用此為要津當三冬雨雪之途攬一道澄清之轡
輶車夙駕故社歡迎衣錦還鄉笑指江山之舊還家上
冡光生阡陌之塵凡屬庇庥率皆抃蹈某曩縁世契獲
覩下風久懐賀厦之心喜有拜塵之便

　　賀陳茶馬啟　　　　　　　　沈元用

　　伏審輙自省曹分將使指利盡摘山之算弼成富國之
功總天廐之雲屯助王師之電擊三朝選使常冠于他

司萬里提封悉歸于餘照側聞喜命彌仰休聲恭以某
官沉静而有為髙明而多德學通九流之奥不取近功
文雕萬寳之華尚為餘事惟好脩而難合故屢屈而愈
剛相如歸客于臨卭何妨奏賦劉向出䕶於都水未害
著書初不聞名利之談况復無喜愠之色蘭臺典直虎
莭觀風姑為大任之權輿終有出人之事業某早諧棲
倚亟荷眷憐録其荒唐之詞謂之可教矜此固陋之質
許以無他今玷師儒適居刺部想光華之在望悵趨走

之未遑抃幸既深瞻依載極

　　泉使

　　賀王提泉啟　　　　　　　　周子充

　　伏審八條賛畫上契清𠂻帝寵方新光寓紬書之直使
名加大全提寳貨之封有識相趨不謀同慶恭惟都大
提㸃顯謨英姿挺出逸韻雄成摛華有寒芒正色之垂
游刅見錯莭盤根之解早登陪于九列旋出領于三官
圜府嵗輸金布充于都内釐室夜對智畧凑于上前果

陞六閣之聯獨搃九路之貨盖元豐始𨽻于兩使而景
祐寔搃于一臺職進而髙既下褒賢之渥任專以重更
彰復古之模卓為從槖之階旋即追鋒之趣某猥當共
理逖借餘休惟頌嘆之方勤顧掞裁之曷既

　　賀劉提泉啟　　　　　　　　鄭明舉

　　比奉詔條來司圜法揆時載協布暖初聞條教所頒吏
民交賀伏惟某官器能甚博學行兼優材久試于吏途
望素優于朝論三江英壤簡聖意以方深九府利源籍

能名而有賴少需成績行擢要津某早望煒符幸依庇
賴阜財觧愠將有望于絃歌入境宣風行遂披于雲霧
兹為愜慰寔倍等倫

　　賀沈提泉啟　　　　　　　　侯彥問

　　綸命初頒罄朝端而歸重宏才素辨覺邦計之如流幸
叨部吏之班敢拜記曹之牘恭惟某官清規快俗厚徳
傳家學通萬巻之餘命偶千齡之㑹晏郎入侍預含香
簪筆之華郡紱薦紆有鞍截蹬攀之愛繡衣仍舊晝錦

增榮出持陶冶之權益遂澄清之志盡東南之粤壤歸
宰制之洪鈞名山大川不秘所藏之寳羣司庶府頓消
嗜利之姦知源流本末之因有輔相彌縫之理某濫䝉
教育未脫羈窮生常困于針氊居每傷于塵甑引吭數
口待次十年往方邇于𤓰期俄復親于松䕃偷安海邑
獲仰星軺顔子之事仲尼雖貧亦樂鮑叔之知管仲有
過何虞唯恃恩私乃成煩凟過此以往未知所裁

　　賀王提泉啟


　　伏審光奉宸恩榮持使莭剛辰已協輿頌交歸恭惟某
官竹箭南金泰山北斗繡衣畫斧常將命於四方隼斾
牙籌遂流錢于九路號令一新于萬里威權更重于三
司竚聞財用之豐餘益厚冕旒之顧盻別膺茂渥入佐
中興某夙荷帡幪令居搃屬再覿光華之賁喜色増新
但深欣躍之懐願言罔既

　　賀晁提泉啟　　　　　　　　王宣子

　　伏審特奉宸恩就兼泉政入丞九列比承帝遣之榮出

使四方増畀皇華之重搢紳動色原隰増光竊以周室
制嚴掌具存於九府漢家禁宻鑄獨在于三官逮我聖
朝㕘諸古治景祐始顓于一使元豐分設于兩司然創
事必貴因時而得人乃可行法眷此山川之寳寔惟財
賦之淵官聫豈限于常員使務式煩于并總恭惟奉使
提㸃守丞英豪間氣藴藉名流早歴要途光膺妙簡
佐大農之職綽著于顯庸領數路之權益隆于雅望某
猥栖郡幕逖望使臺以敬脩于門墻輙控誠于竿牘列

朝班而將使指式觀富國之經持從槖而賛皇猷嗣獻
得賢之頌

　　舶使

　　賀提舶使啟　　　　　　　　林豈塵

　　榮膺紫渥寵耀皇猷華屬中都䟽用度之源職修外府
幹貿遷之利慶傳賔驛喜自郵音恭惟某官山川炳靈
日月垂譽藴淵乎似道之質得浩然養氣之方檄筆謀
謨舊泛儉蓮之緑水寢香門㦸坐臨韓木之清風載褒

治行之優遂被光華之遣矧嶺表去中州而逺惟司舶
有南庫之名金貝綺罽咸萃于中珠玉象犀不勝其數
馬莭使嘗兼其使廼新作饗軍之堂孔祭酒欲示其情
遂首罷鬬貨之讌在今日尤重此選俾我公屈為是
行牛酒以獻者將滿于途梯航而至者欲藏于市衆心
所頌拭目惟新某傾來海瀕獲謁麾下辱待以過客之
禮幸望夫君子之儀兹何際㑹之多又備奔走之役姓
名若問誰為顦顇之言紙墨有情敢致起居之意


　　賀提舶啟　　　　　　　　　孫正之

　　伏審䟽渥紫宸聫華翠莭按月卿之鳴佩夙展髙蹤接
海國之飛檣肇分直指旌軺鼎至原隰頓光仰止先朝
之洪模取諳外域之瑰産年紀載登於元祐使華增建
于溫陵逺致番商萬里泛鯨波之舶入輸京藏百物萃
鷄林之珍執總要權定資雅望恭惟提舉寺丞家傳奥
學世載令名賦貭厚于渾金制行清于潔玉入陪九列
垂踐要途出布六條蹔乘偏障果錫十行之札俾就六轡

之馳特降追鋒徑登從槖某猥分日蜀逖望星臺蠻夷
八九之通姑兼收于藏息聖賢千一之遇佇遐播于辰
猷

　　漕使

　　賀張都運啟　　　　　　　　楊廷秀

　　伏審妙簡清𠂻肅將隆指寵陞論選亞僊禁之髙華任
督將輸統神臯之浩穰有識交頌不謀同辭竊惟聖哲
之經營先自國家之根本疆連吴越昔嘗啟于覇圖運

際唐虞今遂成于帝甸天驕將疑於渭上人傑宜漕于
闗中伏惟運使殿僕少卿奥學研幾周才濟劇巨室一
國所慕亟躋獻納之聫皇華六轡載馳屢畀按澄之職
然負全才者要須綿厯而將大任者豈厭回翔尚屈壯
圖式觀殊最長安三輔暫煩蕩莭之臨文昌六聫即被
賛書之寵是惟公望夫豈私期某猥殿于蕃寔當所部
審初交于軺傳庸寓悃于緘縢聲雖成文言不盡意

　　賀傅都運啟


　　伏審荐膺綸制改付使權惟七侍之近班已推茂寔故
三秦之劇部復賴周才成命既傳輿情胥慶恭以某官
才猷英博識量宏通早預賔筵謀深帷幄俄趨召莭名
動搢紳盖惟磊落之資宜在光華之選寖陪郎省屢典
藩符愛有甚于甘棠陰每隣于棣蕚周廬千列方觀不
識之才積粟九年更茂富民之畧某行能甚下門户已
衰不自知其疲駑猶未忘于奮發獲塵周序猶聞樂職
之詩幸與邦人共仰登車之志使旌在望驩頌載深


　　賀謝運使啟

　　伏審入覲天光親敡使指載嘉偉績申錫殊恩内躋禁
閣之崇外正漕權之重寵紆金佩榮集使華伏惟某官
智術深明才猷博達學洞古今之要文摛道德之英揮
麈名言聳髙風于武子臨池妙墨執逸駕于元常盖自
峻陟要津備膺宸眷顧兹朔部控彼燕陲謂制勝當戒
于不虞而威敵莫先于自治昔文帝收實塞之議後世
因資以破戎惟夀昌沮糴穀之謀諸羌卒聞于畔漢文

德繼武聖謀通天申命寳臣築倉㑹府風飛雷奮而有
作天造地設而告成因民欲之所同故子來而弗擾亟
底成績深契上心敷錫寵榮聳動觀聴何止富九年之
蓄固已收百勝之威別奉疇咨入膺大用某禀資極陋
托庇至榮以甚踈無用之才當難辨不習之職固思黽
勉終懼譴訶仰大匠之兼収庶散才之不棄私積蔭雲
之幸恭陳賀厦之誠載被帡幪詎殫悃愊

　　賀芮都運啟


　　伏審顯膺繁渥寵耀皇華斾帷將下于南荒有醳争陳
於前次威聲逺被風采聳聞竊以今五嶺之陬在昔百
粤之地自有唐以來氣俗已變逮本朝之興聲教旁加
于監司郡守欲重其權非名公鉅卿莫副兹選矧計臺
尤急于用度在中郎寔藉其轉輸聚嵗貢五十萬緡此
其大數餉官軍幾千百斛為之有餘且南宫悉自于鈐
衡故當扆每難于委注惟帝時舉則公其人恭惟都運
御史先生學自心傳道存目擊淵源得之游夏卓犖傾

乎鄒枚此一旦事業之施為皆前日詩書之張本為堂
上之讀而見笑詎肯言糟粕之餘雖臺中之評以為煩
竟無取鷹鸇之擊方明天子匪輕其外任兹部刺史喜
得於吾賢苐恐輶軒未下欲下方下之間遂有走莭一
命再命三命之召某雅非一日獨有二天研席同遊猶
記杏壇之風月弩矢為役當驅海嶺之埃塵苟富貴未
必相忘則貧賤有所不失寸心所慕尺牘難言

　　賀沈都運啟


　　伏審榮持英蕩逺耀皇華颺命九重方黼扆暫辭于日
月頒風八郡廼繡衣舊領之山川先聲一傳佳頌四起
恭惟某官剛大養而以直敬義立而不孤富貴固所自
期文章乃其餘事諸公無出其右已先臺省之登天子
尤器其才將為廊廟之用金馬政煩于逓宿承明何事
于擇歡盖上方不以内外而分輕重故公亦無以出入
而有難易寵被周家之禮樂薦揚漢使之威儀攬轡遂
行慨然有澄清天下之志給餉不絶庶幾乎成轉漕闗

中之功苐恐輶軒未下之間而有走莭再命之召某言
非私佞賀與衆同有司而主權衡須己在門生之列先
驅而負弩矢當益脩縣令之恭

　　賀陳都運使　　　　　　　　孫仲益

　　十札流聞大慰雲霓之望一城驚聳佇瞻斧繡之光恭
惟某官夙擅冀北千里之稱時推斗南一人之傑培風
背于九霄之路析秋毫于百戰之場攬轡車中鷹隼殆
將擊矣埋輪地上䝖貍何足問焉某老病守藩踈庸負

國謾索太倉之粟無補縣官空餘涸轍之魚以俟君子
俯深欣頌莫究名言

　　賀王都運啟　　　　　　　　孫德莊

　　伏審宻預選掄進當臨遣服寵名于秘殿縂漕計于朔
方藹然休聲震于羣聽恭惟某官踈明而有法宏裕而
好謀才周文武之全識照幾㣲之本經術深博極游夏
之淵源文章英竒軼班揚之氣象自致功名之念獨膺
睿眷之知陸賈南馳百粤請命唐䝉西使夜郎入朝勲

績亟掩于前人風采聳聞于當世載錫便蕃之寵用昭
俊偉之功帝眷北方朝諮名德輟中臺之要劇付一道
之事權資通㣲應變之才致經國裕民之要詎止富九
年之蓄固已收百勝之威自兹期月之間必踐公台之
任故事未邈輿言不諼某猥以踈愚厚承顧盼明庭賜
第嘗並英遊病木辭春獨為棄物䝉曲計其曩昔頗不
忍其困窮幸以姓名列在臨按使獲在馳驅之地未必
無尺寸之功惟深恃于哀矜輙自忘其進越光華在望

傾領載勤

　　賀胡都運啟　　　　　　　　洪元之

　　伏審益隆宸眷簡升正漕使指增華仍搃神臯之部官
儀愈峻列階僊禁之除帝得其賢士有公論竊以用才
者莫良于已試有功者必喜于見知按長安三輔之繁
既彰殊最頒建武十行之渥姑進顯名恭惟都運敷文
奥學研幾周才濟劇早聫内閣盍躋法從之華徧厯近
畿綽著吏師之績果就陞于使號佇擢貳于尹條某孤

處冷曹獲登崇仞一言褒重己欣孤跡之逢千里潤加
更為士流之慶






　　五百家播芳大全文粹巻十九

