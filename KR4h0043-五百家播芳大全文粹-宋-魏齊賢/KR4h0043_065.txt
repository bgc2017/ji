







　　欽定四庫全書

　　五百家播芳大全文粹巻五十八

　　宋　魏齊賢

　　葉　棻同輯

　　叠幅

　　侍從　卿監　正卿　員郎　朝官

　　上林内翰小簡　　　　　　　毛伯頴

　　嵗律遒暮恭惟坦明述作潤色皇猷中和之氣宣變海

隅士林攸仰神明勵相台候動止萬福謹具啓承候下
執事

　　伏以睿聖勃興恢儒復古雲漢昭囬之光下飾萬物天
啓賢業所以經緯天地黼黻百代某官以辭章軌匠
為諸儒宗摛華發藻馳騁六經百氏搴其芳㽔挹其流
潤光贊人文啓誘後學方将闡其儒效承寧康濟奠枕
于京四海清議無不聳望敢冀以時斟酌㤗和保練冲
粹早膺典冊垂副具瞻下情無任虔頌某岷峨陬徼一

介腐生才拙駑蹇聲華昩昩曾無以振奮枯槁决注潢
汙仰望陽春巨寝之末竊觀某官絶塵希世之蹤髙
歩青冥為斯文軌轍不自揆量砥行立名以求自託附
驥尾而致千里敢飾其固陋不腆自通於下執事仰惟
樂育英才之度有以幸之也某棲遲岷蜀之蹟卑冗望
神覩觀如在霄漢固未嘗得儆戒衣佩贊其姓名通謁
於大君子之庭以自附於一時賢雋纓紱之塵垢也

　　頃緣郡吏之職論列五事不意其文偶經某官之鑒裁

凡厥朋舊籐書移報皆汙辱執事曲加稱奨論薦於公
朝誇於稠人廣衆中自惟不腆固陋何修而得此韓退
之有言身在貧賤為天下所不知獨見遇於大賢乃為
貴耳不圖漂末小子有此嘉遇榮幸欣荷渺然六尺之
軀無以負戴

　　某政和二年忝冒名第建炎中誤䝉收召簉跡文館遭
維揚之變垂翅北歸賴清廟樂育之仁三忝郡符粗知
奉法循理攻苦食淡恪恭職業年華日侵舊殖荒落豈

敢復希英雋之塗轍比䝉某官一賜題品溝中斷木
遂有青黄黼黻之望輙修短啓并所業一編專人逺獻
黄閣下伏望討論潤色之暇畧賜觀采而還以一字之
褒貶庶幾駑蹇之姿尚得振纓頓轡昂首奮臆無自疲
於沃若也干冒師匠無任戰慄俟命之至

　　某員備眉山當民俗剽夥吏道猥醸之地征調煩興日
不暇給粗能刻肌刻骨勞心撫字浸書兩考未貽敗曠
於朝廷素無葭莩鴈鴻之介先容之重而猥䝉齒記再

剖符竹諒皆某官慶雲清風洒潤而戴響游揚休明之
賜有此忝冒非晚拜命即當解紱待次林壌末由濯冠
沐浴趨侍墻仭仰望階符之光縷縷丹𠂻豈勝瞻愫

　　賀汪内翰冬小簡

　　冬律届中天元肇序恭惟燕申休暇幽顯贊扶台候動
止萬福某承乏於此逺切雲庥末由叅拜光儀勒手訥
申詗記史

　　承候茵鼎之誠前楮已肅不審比辰台履復奚若緬維

徳宇坦夷智恬交養百順千祥駢集慶閫升辰初届氣
令正寒更祈惠序精毓粹冲佇膺峻召式慰士大夫之
望

　　某官奥學離倫懿文貫道才雄王佐名擅儒宗固宜進
任鈞衡以攄經綸之逺業暫居外郡深鬰輿情當陽剛
初長之辰正君子道亨之際佇聞名躋近輔以茂著於
忠勲下情祈向深切星囬昴陸化日肇書恭惟碩徳對
時誕膺殊祉某以拘縻吏役不獲躬造賔閎輙修手牘

以代慶儀卑悰無任祝頌之至

　　某才術踈虞徒勞偏郡逺荷台庇以逭譴訶恨未能趨
侍談麈以釋鄙吝惟山仰之心與日俱集比嘗遣介馳
貢訥柔已塵垢典書瞻跂門墻魂爽飛越

　　賀刑部侍郎新除小簡　　　　熊子復

　　春色融和物華昭立恭惟榮躋從槖宻拱宸旒台候動
止萬福某辱奔馳猶稽瞻望將叙勤拳之意輙修狂簡
之辭仰干典曹伏幸台察


　　祇詗燕居已遵彛式仰幾珍食敢致申言恭惟登侍於
邃嚴對此順祥於冲粹春陽駘蕩神物䕶持願加葆練
之儀庸副薦紳之望

　　伏審妙簡宸廷榮躋禁路優從臣之嘉頌審治古之象
刑恭惟懽慶某竦聼傳郵虔修賀贄仰窺賢藴固知道
之將行退激於𠂻乃至喜而不寐依歸苐劇頌嘆奚殫
恭以判部侍郎碩徳鎮時髙文華國彌縫省闥已糾著
於顯庸獻納從途果特膺於妙選當陟政塗之峻益觀

賢業之亨由階而升可拱以俟

　　夙仰英符逖依幪庇比纔抵於逺部已贄謝緘兹竊審
於新除敢裁慶牘屬方行於原隰阻親拜於門墻揺筆
怔忪伏楮惶懼仰祈洪度俯亮危𠂻

　　某拙無取材鈍不及事謬玷光華之遣未殫毫髮之勤
惟仰藉於帡幪庶少遲於沙汰誓當圖報詎敢弭忘

　　台閎仙聚諒有休祥海部鄙私豈無驅委齋心敬祝綿
力願宣


　　上李侍郎小簡

　　𤣥冥司令氣候薄安恭惟燕處超然天人交相台候動
止萬福某承乏郡庠逺叨幪芘末由瞻望履絇謹具手
訥申詗記府

　　邇辰不審台履復何如欽想道襟冲廣徳宇坦夷百靈
潛衛慶祉駢臻朔律戒嚴漸覺凝凛更祈妙毓粹和前
膺宻召以慰士大夫之望

　　某官學貫九流智周萬物英姿碩徳㧞萃離倫實間世之

巨賢中興之良佐故能夙持從槖履撫名籓荐著逺猷
暫兹退寓遐邦深鬰輿情佇聞榮還禁近進陟鈞樞盡
發淵謨以康福天下縉紳士庶莫不延頸以俟

　　孤賤㣲生仰服重望為年乆矣恨以未能進掃舍人之
門惟執鞭晞驥之心夙莫有加朅來黄舍宻邇台光益
聞徳誼之閎深愈覺志意激昂鄙吝潛去而况乎親炙
者乎瞻仰墻仭神爽飛越

　　上胡侍郎小簡


　　中秋氣候明爽伏惟論思之暇叅侍清光神明輔相台
候動止萬福某待次鄉闗方逺屏著仰冀上為宗社保
攝嚴重謹具啓居

　　某申問饔寢敬具右楮不審比辰台用何似仰惟貳里
司刑周旋禁掖福履蕃衍時序向寒更乞保御和粹以
副神綏之係

　　恭惟某官以忠孝結主知以文章壯國體碩徳偉望
浩然歸望而囬翔憲部閱日滋久輿論謂何倚需登庸

攄發素學為蒼生帡幪中外攸曯非特門生之私頌也
某坎壈之資行能無取而又與閣下素昩平生伏䝉特
逹之知與賜收録寵加論薦顧駑下何以仰承眷遇自
非大賢君子以譽延晚進為心安得不遺葑菲下體耶
恩等丘山未知補報毫楮叙謝莫究萬一

　　某頃嘗求見而典謁者以謝客為阻既而南歸復造台
屏又承旌斾入學士院俱曾拜漫滅之刺某既出門下
自合日伏材館伺致謝禮竟爾不果罪渉簡漫豈容輕

貸尚恃寬仁寘諸度外伏楮省循戰汗之極某蹤迹踈
逺加之拙宦不能追時以取世資甘心州縣蓋有年矣
侍從間非乏朋舊昨抵行闕間辱與進者而白眼相視
無戀戀故人意斯皆自取棄外復何怨尤豈期遭值洪
儒䕶短藏疾創相推借實出望外雖幽谷䝉暄未足比
儗此心耿耿啣徳無改

　　某得邑僻左闕期尚逺居閒處獨因得尋繹舊學恐
誤知人之明何時俯伏墀戺叨預占侍遡風引首悵惘

如失

　　上王侍郎小簡

　　春事過半寒色尚力恭惟銓總之暇神所相勞台候動
止萬福某竊禄祠館杜門索居末由趨伏屏下謹具状
叅候

　　某䝉恩便私遂逺門墻遡風馳情豈勝犬馬之戀即日
不審台用何似願言調䕶倚須柄除以副中外傾屬之
切


　　某僻居如坐井諸公遷擢漫不知省比至見報伏竊從
寵陞法從進贊銓曹某久被眷知属以阻逺亡緣從賀
屨之末贊喜門下區區但切燕雀之抃

　　某承乏都司䝉視遇為最厚於其得請又飲餞之以寵
其行而衰懶不即寓状叙至左右不審台慈能濶畧否
不然何以逃責某還家累月逺賴大芘幸四境無虞時
得以扁舟芒鞋放浪湖山萬想滅矣獨於盛時未能忘
情


　　上黄侍郎小簡

　　比者伏審光奉制書峻躋嚴要光采儒林增華法從縉
紳歆仰為之嘆頌矧叨舊眷燕賀雀躍之情當復何如
竊幸加亮

　　仰惟侍郎曩居諫垣議論切直孰不傾望風采比自侯
藩入居禁林中外輿情方以鼎飪期於左右今兹擢寘
邇列實柄用之漸也以需進拜以安公議

　　某比貢起居之問伏計塵徹聼司時以未知除命尚修

舊稱繼聆寵遷近班追頌不及愧汗浃膚尚恃台慈貸
此情實

　　上楊户部小簡　　　　　　　毛伯頴

　　初秋暑雨蒸潤恭惟光明扈從日侍威顔朝夕論思仁
言溥利逮於海宇神理聼勞台候動止萬福謹具啓承
記室

　　比覩報伏恭審某官釋天府浩穰縂地官調制寵名
登進僉論允諧幸甚幸甚伏以時方艱難兵所供億修

六府而和三事出千里而具萬方倘非傑才孰稱此舉
願因長才之效躋論道之榮某素荷知憐道路夐阻不
敢具牋啓申賀不勝彈冠附驥之誠某自四月以來累
致不腆竿牘想繼呈徹文几衰悰落莫墊簿蹟領無
可言者素恃知愛惟日夜祠禱願執事早輔大政登進
羣材則鷄壅豕苓終在藥籠之末耳

　　上程侍講小簡　　　　　　　馮當可

　　台座至天彭巳數日不審為况何如干將莫邪之器有

百鍊之精故其利無前閣下方以文章事䝉受知君相
而忽逢短毁此正古人之所常然者造物未必不以此
攖拂成就而大振耀之也天下縉紳士大夫孰不翹首
傾心以望側席之招如某倘未死滅尚冀得朋友之力
湔洗罪垢其所覬願百倍於儔軰也窮通之際古人所
難處漢獨一賈誼聞道一出長沙悲憂無聊夫内有九
鼎之重在外者不啻一羽伏惟深入聖賢閫奥恬然於
中人莫能窺其涯際異日富貴鼎來徐起而受心如所

固有區區有望於台座也

　　久去誨色近一見獲侍教者三月嘻笑飲食無非訓廸
既已歡忭自深矣以遂得見隱居賦什粲然盈編掃其
浮雲淡月之餘習而直以大雅中正為音其諷刺歸美
於修身行已補於世教者甚多所謂太羮𤣥酒有典有
則薄滋味不必他求矣今世人以佛家利人接物為功
然空寂無相非定慧所不能了如新篇理道坦然孩提
之童亦以開悟倘遂交口教授其為防備閑範力不勞

而功過之前日卒卒不能具録敢望特為寄惠一篇庶
以為坐銘多荷

　　上都丞小簡

　　暌濶兩更嵗籥區區馳情不少忘也暑氣正炎恭惟神
相賢業台候萬福某衰晚諸念泊然埽迹窮居叨
芘粗安亡足勤執事之念南望末由叩謁謹寓記起居
去秋上状之後復以傳播洶洶挈家島嶼經時不聞人
足音雖念公甚勤無從嗣問為愧可量近歸故里方欲

少定求便具記伻來致所惠教竟為左右所先伏讀慙
感無以為喻仍審還自仙里諸况甚休尤慰區區都司
淹留亦既渝時諒朝夕必還持槖之除成徳相見不踈
否想亦非久於棘寺者相距不逺未有承欵之幸臨紙
益深嚮仰自餘保練亟幸寵除以副中外之望

　　香茶辱貺精好皆今嵗所未有物意两重拜賜感悚暑
月苐愧未有以報耳

　　與張大資小簡　　　　　　　孫仲益


　　某淪棄泥塗已絶意雲霓不謂野次有接待之欵執事
存録故交不以位貎為間置之客右至今踧踖不遑也
某辭去便趨荆谿路與壽朋館於横山久乃移舟入善
權故人一笑之適凡十日而後别也伏念大資倦飛之
餘行復冲天矣恐未得專此閒也

　　伏䝉存省馳賜翰墨共成嘉惠三復感嘆某方圖掃門
之役猶懼以踈慢督過豈敢失言朝夕負荆門下謝不
敏


　　重陽令莭追歡筋力非復故時伏䝉遣騎分送名酒洗
盞開嘗為之首一昂也糟薑亦已拜賜匆匆莫喻欣感
萬懐

　　上王給事小簡

　　某熟於先逹之聲猷為日滋久雲泥勢邈早辜願見此
心遡依無以借喻何當詹近杖履一洗牢令引脰台屏
神徃形留

　　仰惟某官以懿文奥學亟踐詞科揚歴顯途咫尺黄

閣尚稽大拜公論謂何竊揆制麻可立以俟沛然霖雨
一蘇萬物門生故吏端有望於沾丐也聞之輿頌非敢
為佞

　　某仕無他長名聞不白於世矣勢孤援寡正虞罪斥豈
圖過聼曲賜薦揚雖至公特逹不間踈外其如感怍何
以為辭面謝無期伏紙但深注仰

　　上湯司諫小簡

　　露凝曉爽風滌午煩恭惟天啟忠嘉神依直諒台候擁

福時曼某猥縻守紱阻造賓閎猥修狂斐之詞虔奉燕
申之問

　　祗叙寒燠厥有定彛敬候夙宵是為申欵伏想揖旻空
之爽氣揚諫路之直聲神黙䕶持人傾頌禱宜擁多祺
之茂更膺新渥之華伏自拜違星鳯之宇屢閱嵗時審
覲雲龍之庭荐馳書問尚遲趨於墻仭苐遥想於階符
聲則成文言豈盡意

　　恭以司諫以雅健之文淹貫之學而掇異科以勁正之

徳傑特之才而結殊眷自旋歸於井絡遂契合於辰居
記事左垣代言西掖果踐伏蒲之列已階挈嚢之除將
荐拜於綸音遂預聞於機政用彰祖列允穆師虞

　　伏審光膺命冊易踐諫垣廟算夙成尚戒㡬㣲之失廷
諍遲立是資獻納之良除目初傳輿情相慶綴簪紳之武
莫致賀詞剽簡牘之文苐將誠意

　　䕃雲髙閎星華大眷茂對清凉之序荐迎穣間之祥

　　上勾龍舍人小簡


　　寒氣日炎伏惟揮翰紫㣲黙運神相台候動止萬福某
屬居賤職叅覲末由謹具啓申詗典籖

　　某候問興寢謹具副封不審比辰台用何似仰惟日侍
清光宻陪國論天氣順迎戬糓茨茂冬序向深益御充
粹以需柄用卑情無任虔和

　　恭惟舍人侍講資望兼隆名實素著天下以為宜登法
從久矣廼者伏䝉越由杜史進直西坦優恩所宜羣聼
皆聳諒惟潤色皇猷丹青元化其功烈豈淺淺哉惟祈

蚤歩台極均福蒼生俾遲暮者獲覩盛際不勝至願

　　拜逺台光浸歴歲時雲泥勢異既無縁可親謦欬而起
居之問亦缺然不嗣罪渉簡慢夫復何言每念疇昔獲
親教誨復不能自絶輙貢尺書以代負荆之請倘䝉曠
度寘諸禮外尤為厚幸

　　伏承某官以燕許大手筆為明主所知豈勝忻沃之情
而川陸修阻思欲擁篲門墻有不可得巖瞻景仰苐深
結約


　　與劉侍郎小簡　　　　　　　孫仲益

　　薦領手誨喜聞動止屬相去國謂公便遷朝廷而曲突
徙薪之功每在焦頭爛額之後何也然公豈久外者當
拱而俟之耳

　　公辭郡甚善龔遂治渤海奏言陛下無令丞相御史拘
臣以文法宣帝許之今者從臣守凋郡必度外有所為
而待嵗月方可冀尺寸之功也若一人守之數十人伺
之揺手舉足便嗾獒為祟固不若明哲保身之愈也


　　與朱侍郎小簡

　　恭惟西清荷槖朝夕論思忠言美利隂被海宇神祗鑒
勞台候動止萬福謹具手啓承起居

　　伏以休運中興烜赫盛徳而執事以道學詞章世其家
聲風華譽望冠映朝著海内清議日竚延登燮理之命
更冀以時保練斟酌冲和惠綏榮寵

　　備員士鄉浸書兩考無一最一状可稱塞猥䝉朝廷記
録再畀符竹吹嘘借重秋毫已上盡出友念己於傳逓

中及便人再致竿牘披露恐未徹省覽敢申言之

　　倘被臨卬命即當觧紱休偃林藪以待次也然鄙恡固
陋心地蕪穢舊殖都落無縁摳衣趨隅一奉名理之誨
臨紙豈勝瞻戀

　　與葉舍人小簡　　　　　　　韓子蒼

　　某伏違嵗久末路流落挈挈過日故於親知書問例廢
不備猶憶初到臨川草堂僧廻曾持一幅紙道鄙意想
登几案也自此多病轉益藏縮了不見有人徃泉南者

既不嗣音惟勤瞻仰忽辱手記豈獨把玩欣慰且將陪
杖履於七閩之山臨紙喜笑謹具報萬分

　　某寓府今四年矣地當要衝無事即多過客每日刼刼
應接不辨有事即軍馬上下不絶惴惴於此未嘗一夕
得安眠也近來頗欲小葺茅茨與世隔濶庶幾餘年逺
離憂怖然畢竟墮渺茫又欲去之他邦老病廢棄舉世
不要正爾躊躇豈知有以尺書數千里外辱見招乎發
書驚嘆此古大丈夫事尋常聞之簡策不謂親見之末

俗中也窮窘漸湏打疊加以熱甚只候秋風𦂳鞘草鞋
已託鵬舉使君營一居䖏得寛潔髙爽乃稱逺客耳雖
未叅晤預想聲顔已深欣喜

　　䝉諭所歴道路具悉私心久欲遊閩常日問人胸中已
自有一巻行程敢不遵依竊知草菴得妙喜師開山不
喜妙喜之得此菴喜此菴之得妙喜也然此道人孤髙
絶俗與世寡合此正是其所長以故人惡嫉之者衆惟
曠懐偉度乃能期之物外若得安居使老圜悟之風焜

耀泉南實叢林盛事也

　　與錢右司小簡

　　中春尚寒恭惟台候動止萬福某藉逺芘幸四郊貼然
得安里閭唯是隔濶未有承教之縁溯風瞻悵不勝拳
拳

　　某都司方幸親依䝉恩便私遂有相逺之嘆雖時見令
弟得問起居状而老懶竿牘竟為左右所先開讀感悚
無以為喻别後為况何如髙才碩學時論屬望久矣諒

惟遷擢可拱以俟惟幾調䕶興居以副輿望某居鄊兀
然無他念惟族人與親戚故舊時設酒相娱樂從道人
釋子為清遊閒放有餘獨與左右參辰此其恨也

　　與張侍郎小簡　　　　　　　張安國

　　季秋之月恭惟天相耆徳台候動止萬福某謹上問侍
郎自布衣以道徳文章師表天下又卓然以公輔之望
歸先生者三十餘年矣大而不容身屢挫而道益伸今
雖閭里燕居朝野善頌恃公以為主盟敢乞精䕶寢興

垂副蘄鄊

　　某無所知識皎然以心願以身託門下庶幾不為小人
之歸惟古有弟子所以承師之義未嘗以書傳也今一
再拜教溢於牋翰顧皆非其所宜得於先生者蓋未嘗
承顔接詞則宜先生之不知某也先生儻有收拾之意
繼今以徃請受命

　　上葉侍郎小簡

　　某屬者輙以書牘申布記室伏䝉台慈寵賜答翰撫存

深厚仰佩眷憐豈勝欣荷某兹者䝉恩起之祠禄畀以
符竹伏念某一介冗散憂患頻仍志慮凋䘮齒髮耗落
豈宜叨冒郡寄惟侍御日矜憐奨與成就之賜感激恐
懼交集於中謹當鞭策疲駕夙夜黽勉上副朝廷惠養
元元輯和封疆之意伏惟矜察

　　伏審光膺明詔進長霜臺風采益尊綱紀日振惟侍御
禀剛方之操而行正大之言當天子開衆正之門而膺
雄劇之任君臣合契千載一時公道顯行國勢增重天

下幸甚某出入門墻乆䝉知遇欣聞盛事為天下賀獨
以私門多故夏中奔走中暍得疾危殆以是修敬後時
不敏之愆無以自文倘恃大雅逺度有以寛貸某下情
併深皇恐

　　上中丞小簡

　　春氣漸暄伏惟肅正臺綱神人交輔台候動止萬福某
逺託雲芘未諧叅侍謹具手啟仰承饔寝

　　候問興居已布右幅不審比辰台用何似伏乞保御粹

和莭調神觀以綏多祉下情至叩

　　廼者竊披邸報伏承光被綸言峻遷臺長朝家得賢公
議胥恊恭惟歡慶某官守拘攣無由俯伏台戺稱慶
引企恩閎苐深頌詠某仰惟憲臺實百僚綱紀地雄峻
莫擬自非光明中正不畏强禦孰能副此眷遇恭想垂
紳正笏勁氣危言大惬聖心竚期進秉鈞軸用究格天
之業

　　嵗前人還伏䝉台誨寵答祗讀再四感服謙光無以為

喻顧敝帚遺簪人所弗取廼辱記憐未忍終棄惟當鏤
諸肺腑永矢弗諼區區叙謝言不能既

　　廼者天意悔禍逺人革心前日河南故地悉歸版圖恩
沛一施四海洒然相慶以謂我宋中興恢復大業在此
時矣恭惟中丞雍容進對所以仰禆國論當載之簡
冊焜耀今古上方虚竚至言願益罄忠嘉以永終譽

　　上辛侍御小簡

　　春半尚寒恭惟台候動止萬福某逺藉庇賴幸四郊貼

然得以偷安田里唯是隔濶未有承顔接詞之幸遡風
瞻恨不勝依依

　　某備員省闥方幸親炙䝉恩便私自此遂逺門墻南望
瞻依但切犬馬之戀即日不審台候何似恭惟神佑忠
勤益介景福春候深矣寒暄殊未莭敢蘄妙嗇和倪副
主上眷倚亟躋中興天下幸甚

　　某居鄉數月時時聞佛出世獨年兄尚徘佪烏府縉紳
之論甚鬰也竊以盛徳之士主上虚已擢之言路仰惟

聖意豈徒然哉蓋將自此尊用之也中外喁喁日夕拱
俟

　　某乍歸一畨應接之擾故於記室之問為不敏今者寓
記又恃末契不敢作圓緘外啓敢幸恕察

　　上張侍郎小簡　　　　　　　毛伯頴

　　嵗律遒盡涸隂沍寒恭惟光明近宻崇論宏議朝夕獻
納激昂萬乘休被四海神祗聼勞台候起居萬福謹具
手啓承下執事


　　恭以某官道學辭章才猷智畧隱然為搢紳領䄂更
踐履歴所至治辨太阿龍泉游刄恢恢釐席眷思日奉
清閒之燕忠嘉啓沃便當叅翊政路敢冀以道保練斟
酌粹和順受多祉以慰僉論

　　伏自石渠拜違雖嘗數致簡牘亦䝉裁報詞音渥宻盱
衡推轂之意寒素榮幸但恨縻於郡符日恪俗吏之䋲
墨無縁彈振冠裾以奉使令於前稍希螟蠋之化凝素
墻仭豈勝瞻結


　　恭惟某官秪膺温詔還侍禁途聲華章章聳動朝野
某辱在盻睞之末獨深賀厦私情輙具短啓少攄誦詠
徳美之萬一干冒省覽伏深聳仄

　　某備員眉山庸庸碌碌無一最一状可記䝉朝廷収齒
再畀臨卬符竹人微地寒素無容援何以得此諒皆
某官吹噓借重之有素致此叨冒廼情䘖荷筆語難既
久䝉敦奨樂育服大匠之規矩然念栖遲郡吏日困簿
領朱墨書生事業無以自見每懐羞悸恐負疇昔知遇

輙繕録近文一篇專人馳獻以幸指瑕投類之賜

　　上嚴司業小簡

　　某申詗菲誠恪冝公式即此秋深氣冷伏惟誨育多暇
天人叅合台候起居萬福某承乏支郡逺切幪庇尚阻
趨覿謹勒手牘廣玷記史

　　邇辰素皓浸晚天髙氣清未審台履奚似欽惟設教上
庠英髦誠服伏祥之至黙有相扶更祈妙䕶鼎茵别膺
顯拜式慰傾禱之勤


　　某官傑才㧞萃奥學離倫科名徳望皆為當世第一固
宜亟登翰苑平歩巖廊以茂攄於素藴暫總儒宫殊鬰
公議

　　竊惟朝廷偃革修文崇用儒雅其於兩學師長之任遴
簡尤精雖以全才碩徳論之不過假途然宸𠂻眷注之隆
亦可見矣佇聞揭甌晉擢峻除樞衡以均福於寰海某
素䝉知照尤切願言

　　頃年備員仙府叅畫帥幕幸嘗瞻際風度慰懌無窮

暌逖英規五更嵗籥飄蓬逺官久缺修貢柔函惟傾跂
門墻夙宵㒺替區區仰戀伏楮彌深

　　迂拙之資分符遐徼仰叨河潤之深黽勉綏懐已書一
考向慮踈愚有所未逮更賴雲庥廣被俾逭譴呵不勝
至幸仰恃台念敢布腹心

　　上陳司業小簡

　　素商晚告萬寳順成恭惟立道優閒神靈交贊台候燕
興萬福某逺竊雲䕃末由瞻拜墻仭謹具手訥申塵典

記

　　邇辰不審台履復何如緬維設科樂育猷訓漸漬戬糓
之繁顯幽咸相金氣蕭瑟氣序向寒敢祈上體眷隆妙
毓神觀别膺晋拜下慰拳拳之頌

　　某官岳鎮儲靈奎躔終粹應半千之休運擢冠巍科蓬
室道山備彰該博虎闈槐市暫屈師宗茂實英聲騰播
内外某雖不才得與芹泮青衿共䝉教誨實不勝抃蹈
之至


　　竊惟中興在運主上登崇俊傑以熈帝載急賢之心惟
恐不及矧如鴻儒碩量超邁時軰固當待以不次之任
雖作成多士有賴髙明而士論輿評殊未厭也佇聞進
登槐鼎康濟天下以究淵𠂻卑悰祈向尤倍夷等

　　欣服重望為年久矣踪跡萍梗莫獲進瞻英矩徒勤山
仰廼者誤被宸恩俾尸校舍遂獲託質宗範尤增欽詠
雖祇服官箴末由親炙熒席而向風慕徳知所取法實
不異於面承啓廸也瞻跂崇墉恨無羽翮


　　某性質庸鈍學術荒踈塵切末第奔馳薄宦俗吏徒勞
漸忘故業今幸𨽻職庠序得以温存故習以率勵於韋
布實出巨庇更望台光俯矚俾得効於㣲能以攀附於
鱗翼之末不勝萬幸

　　某沉冗下僚未獲趨拜履綦豈宜不量薄分輕奉竿牘
以凂聼瑩盖恃至仁寛裕不棄孱微兼區區悃愊舍此
無以自見是以忘其狂斐敢爾冒凟下情不勝戰慄

　　某申覆台閎寳眷恭惟中表咸擁殊休


　　某上覆都梁恐有驅䇿幸賜台㫖當期盡瘁以稱器使

　　與錢直閣小簡

　　已秋暑氣尤酷恭惟即日台候動止萬福比有自邑中
來者訪動静聞大斾喜逹里門咫尺請見可勝欣慰然
畏暑須稍凉也謹勒叅候

　　前此上状正愧率畧囬人䝉賜報甚寵三復謙眷無以
為喻比辰不審台用何如游宦之久奉邃清之直懐郡
紱以歸見親戚故舊諒深慰愜尚此阻濶遡風馳詠不

已

　　與詹監學小簡

　　違逺風度四年矣乃心景仰與日俱深春寒侍次履裕
起居康福某庀禄祠宫諸况初適未卜瞻晤願言將重
以候殊渥

　　向在濠梁忽得脾疾遂乞辭東歸今所苦已幸安愈平
居多不出故不知車駕東歸遂致稽上状以候動止萬
福使至忽辱真翰欽佩眷契閱復感藏何如展奉以布

區區向風増慕

　　伏審榮授北都監學豈勝欣抃才者得此不失故歩亦
足以養髙也苐恐朝廷別有除擢入資國論以福天下
不佞

　　與陳判部小簡

　　暑氣蒸潤恭惟握蘭華省地任清要風華譽望藹然縉
紳神示勵相台候萬福某備員彫郡衰拙勉强於軍興
多事之時絶長補短粗逃罪悔尚賒展晤更冀保練充

粹即膺持槖之寵

　　暌别多年每以臭味之感猥䝉簡記東南人便數領翰
墨推襟送抱白頭如新幸甚頃見邸目知南宮舍人之
除緬想以道學緒餘摛華發藻百音皆奏隱然與三代
同風掖垣館殿指期遷擢區區夙素不勝彈冠之喜

　　郡卒囬奉被春初所賜教染兼惠貺團茶拜受慙感銘
佩無忘師坐素昧平生自到成都頗䝉青顧近以陞陟
論薦乞火借重知有所自甚因通家訊為道區區奮激

之意千萬裁照







　　五百家播芳大全文粹巻五十八

