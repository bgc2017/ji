







　　欽定四庫全書

　　五百家播芳大全文粹巻二十一

　　宋　魏齊賢

　　葉　棻同輯

　　賀啟

　　憲使

　　賀梁提刑啟　　　　　　　　張文饒

　　伏審榮被絲綸寵溢十行之札肅膺繡斧光分六轡之

馳使指載臨歡聲同致恭惟某官識窮今古學際天人
少鍾吐鳳之才早遂飛鵬之志華聫棣蕚難為弟而難
為兄香襲桂枝無是父而無是子况荐書于成績宜進
陟于要津果膺天眷之隆擢昇星軺之寵盖慿君子之
議獄無使小人而犯刑好生之徳洽民心勉將明命大
化之後亡人獄即奏成功任鞠草于圜扉歸聮荷于從
槖某麞頭相薄猿臂數竒冒寵南郊偶被隂陽之冦丐
歸西蜀曲䝉造化之私更叨竹使之分即遂𤓰時之往

夜占星于益部已劇忻愉日仰斗于韓門第勤歸向

　　賀王提刑兼提泉啟　　　　　邵懐英

　　伏審榮奉絲綸顯膺繡斧受知萬乘夙揚卿月之輝坐
鎮兩臺益煥使星之望凡居休庇莫不忻愉恭惟提刑
大卿學識造微才猷經逺剛方自信璆琳本圭璧之資
勁特不回松柏稟棟梁之器早縁簡注備厯顯華仰高
名全節之爛然見威徳元勲之藉甚姑從勇退宻寄哀
矜兼提九路之權綱彌聳四方之瞻聼民無寃者方選

衆而舉臯陶帝曰俞哉行叶夢而得傅説非敢為佞也
斯拱而俟之伏念某鉛槧腐儒箕裘冷族名薦書齒下
士雖曰未能了公事作癡兒尚期寡過載惟疵賤猥託
照臨維梓必恭實辱在編氓之數及𤓰而往又叨承約
束之餘雖疎愚無取于秋毫念幸㑹獲依于夏屋蹇步
倘䝉于鞭䇿頑金永藉于陶鎔始終扶持俯仰愧懼未
遂望塵之拜輒先修託之誠秋令方行炎歊未斂室家
相慶惟仁威行恕之施福禄來宜兾飲食起居之適凡

諸悃愊莫既染濡

　　賀沈提刑啟　　　　　　　　王徳立

　　伏審顯膺宸煥就易使名四牡載馳雖鬱公歸之望三
章所寄益知帝簡之隆凡與庇休舉增欣抃恭惟某官
淵冲内藴峻宇外孚貫道以文妙寫先傳之學得時則
駕適當獨㫁之辰贊國是以一言張臺綱于衆正李勉
論事固増重于朝廷汲黯直躬終少違于禁闥埋輪望
著攬轡風行逮此期年之成聿為諸道之法乃遷瑞節

留惠逺人如國多祥景星仍出其分若嵗上熟嘉雨自
為之霖事由心一以素明政以令三而必信坐格平反
之效佇還清切之途某夙奉教條首聞休命借鄰人之
燭久已被于餘光有刺史之天忽遂䝉于私覆其為踴
躍實倍等倫

　　賀馬提刑啟　　　　　　　　魏伯友

　　一麾出守久為畫㦸之森嚴八使巡行旋被繡衣之寵
渥恩結巴江之上歡騰錦水之濱尚竊庇休愈深抃蹈

恭惟某官文章天巧學術淵深心曲薰香得周孔曽顔
之妙筆頭摛藻追班揚韓栁之文久推衡鑒之公明解
使魚龍之變化斯文盟主吾道儒宗竹冷松寒笑浪蕊
雪花之淺亭孤島絶覺千巖萬壑之卑四出英聲荐膺
膴仕金蓮夜照宜參十八士之游銅虎逺分豈止二千
石之寄上素聞為郡之惠愛獄亦貴得情而哀矜春動
綸言霜飛玉節兒童父老喜瞻六轡之飛馳草木江山
更得二天之庇覆某青矜後進黄巻晚生雖索果無能

已落塵埃之域而摳衣請益喜歸道徳之師啟行朝遂
于解龜拭目争先于覩鳯其為欣抃曷究敷陳

　　賀劉提刑啟　　　　　　　　陳元興

　　祗膺宸綍肅擁使軺總姬室之祥刑董閩封之劇部凡
居甄播舉集欣愉恭惟某官器畧宏深風猷秀整幸際
亨嘉之㑹亟躋清要之塗含香握蘭早被九重之注倚
登車攬轡獨揚八郡之光華凡當弄兵于潢池皆為服
田之赤子憂寛南顧業贊中興威徳並行已鞠圜扉之

茂草寵靈方渥竚封行闕之紫泥某受地一㕓幸依雲
庇効官千里阻覿霞標屬警備于鄰封稽修牋于記室
瞻思清切喜愧惟并

　　賀何提刑啟　　　　　　　　許仲應

　　伏審力避寵榮特膺臨遣錦闈漢省久為藴藉之才繡
指閩封逺見光華之使澄清伊始潤澤惟新伏惟提刑
郎中仙韻粹清神標凝茂傳家之學源深而流長經國
之文芒寒而色正早由妙簡亟踐要途白日到羲皇雖

厭朝班之集青天上蜀道尚煩使傳之征逮歸逐于追
鋒盍即聫于從槖復還求退殊鬱衆情詳讞平反暫按
列城之重訏謨獻納佇躋兩禁之榮某猥領將輸幸聫
仕版京華旅食嘗念欵于下風原隰載馳願更資于美
䕃

　　賀陳提刑啟　　　　　　　　沈元用

　　被命中宸陞華内閣駕軺車而載進聳繡幰以増嚴凡
在帡幪益深跂躍伏惟某官學究治亂識照古今文章擅

一世之英豪論議得大臣之風采夙持瑞節出按丹書
久資清謹之才大布平反之惠威行一道羣胥罔見于
舞文智燭萬情到郡靡聞于寃獄仰動邃凝之聽式頒
優渥之恩峻乃清資蔚為妙選顧封疆之不改端制節
以重新眷荷益隆頒言彌著明典刑以弼教戢奸方賴
于臯陶作舟楫以濟川弭難終煩于傅説某坐拘符竹
阻望旌牙退循孤拙之私尚獲依棲之幸其如欣抃罔
罄所陳


　　賀蔣提刑啟　　　　　　　　胡邦衡

　　近膺詔旨榮領憲綱驛置所傳部封増慶伏惟某官仕
途軒鑑儒術宗工振藻賢科躋榮要職承流宣化歡謡
已著于二天攬轡登車奏課獨髙于諸道惟是重湖之
外適為舊治之方風采未賖謳吟尚蔚阜財解愠兹有
望于絃歌入境觀風行遂披于雲霧某側聴渙揚未
遑旅賀

　　賀吴提刑啟　　　　　　　　景廷玉


　　伏審光奉詔除寵司邦憲見公朝選擢之重榮故鄉富
貴之歸士夫有識以相歡遐邇不謀而同慶恭惟提刑
中大瑞時金玉表世羽儀英名炳乎景星碩量吞乎雲
夢中外備更于委任材猷顯著于設施早㧞周行上膺
異眷碧幢紅斾嘗専方面之權金節繡衣復被祥刑之
寄拜恩綸之優渥増晝錦之光華氣俗未春以先和民
吏不威而自竦顧攬轡登車之志己見澄清副垂裳側席
之思别觀登用某叨承邑政屬𨽻使封恭聞承命之已

孚竊喜孤根之有託同燕雀而賀大厦喜形心畫之飛
披雲霧而覩青天行望車塵之拜但深欣抃罔既敷陳

　　賀陳提刑啟　　　　　　　　熊子復

　　伏審對揚天陛新奉玉音臨按曰畿就更繡指異諸道
皇華之寵為一時仙禁之堦郵置初傳搢紳交頌恭惟
提刑敷文司諫驚才蓋世藴識際空學貫羣經尤䆳春秋
之旨文追衆作更工騷雅之章立朝憂國而最號敢言
奉使愛民而推為知務兹逐鋒車之召遂承宣室之咨

肆盡告于逺猷豈止陳于細務淵衷沉黙將獻納于丹
墀華渥肇頒付平反于行甸諒非淹久已趣歸裝漢府
持綱定陞華于三獨舜廊建輔仍進翊于萬㡬某受知
最深違敬未久逖聞新命固知道之將行私激危衷乃
至喜而不寐

　　賀文提刑啟　　　　　　　　　王元嘉

　　光膺寵命移接祥刑入境而見吏民歡欣舊治下車而
宣徳意風動列城是為宦路之榮想見輿情之悦恭惟

某官冲虚而寡欲沉毅而有謀豈弟慈祥盖當今之長
者聰明博洽實天下之文人早奮猷為親蒙識擢卿寺
翺翔之久郎曹踐厯之髙博施經濟之才暫領平反之
寄江山從而増重囹圄為之屢空六轡光華行徧四川
之廣一生名節即登兩地之嚴某久逺門闌謬臨民社壺
漿逺迓難陪故國之兒童鼓舞嬉游行逐深山之父老

　　賀梁提刑啟　　　　　　　　　史實之

　　伏審肅奉賔書榮將繡指巨室一國所慕克承先世之

猷皇華六轡載馳式副逺民之望澄清伊始潤澤惟新
恭惟提刑大丞藴藉純深規模宏逺故國非謂喬木本
輔弼之名家學者仰如泰山真典刑之前輩嘗攷曲臺
之制亦頒輔郡之條貫一節于險夷更兩塗于榮滯帝
念全吴之沃時稱庶獄之繁起自家庭授之使節盖伯
夷降典乃能折于民刑而仲甫令儀是可將于王命既
彌文之綿蕝信餘事于平反佇拜召環亟陞從槖某猥
分支郡實𨽻行臺即拜望于輝光庶躬受于約束


　　賀樊提刑啟　　　　　　　　　王仲言

　　伏審顯膺中旨榮領外臺凡仰庇休悉増慶抃恭惟提
刑郎中識該且敏才裕而竒擢秀禮闈多士聳褎然之
首摠曹華省百僚推藉甚之華文素播于南閩學尤通
于西洛二千石而出守方茂布于寛條尺一詔以傳郵
俄改提于常憲雖千里不惠于春色然列城舉被于恩
波行觀吏懾而民懐仰數刑稀而訟息恐未温于坐席
即入踐于要津某久佐雷封尤資雲䕃使轓過境瑞曽覩

于鳳皇竿牘馳情賀實深於燕雀其於依仰未易叙陳

　　賀任提刑啟　　　　　　　　陳子龍

　　伏以肅被宸綸榮分風憲仰使車而交慶顧屬部以増
輝恭惟提刑直閣寺丞學博而器宏識精而應敏論議
萃六經之奥文章追三代之醇立事赴功早見嘉謨之
逺大登車攬轡終聞雅志之澄清况朝廷天府之官持
郡國繡衣之節方隆眷簡亟被褒遷刑期于無刑定著
平反之譽訟必使無訟允資寛卹之條將勤四牡之歸

佇拜十行之詔趣班清禁協贊中興某將備邑丞即依
使節恭祈約束竚聽按臨誠尚阻于披雲心實欣于賀
厦兾加保練式副倚毗

　　賀張提刑啟　　　　　　　　侯彦周

　　樞庭承制分使指之權憲部擇賢慰朝紳之望凛然公
議慰此輿情恭惟某官徳藴圭璋慮潛蓍蔡讎校蓬山
之上標韻冠于諸儒按行洓水之濵威稜憺於屬部旋
被賜環之寵宜膺持槖之榮緬邈江湖心存魏闕激昻

籌䇿名動漢朝果膺輔弼之知荐領將明之寄賈誼陸
贄之學久鬱佐時范滂周舉之勞豈容久外願益頤于
業履方隆就于功名某衰病陳人羇旅陋迹去家百里
聊同元亮之仙游有宅一區行作子雲之歸計

　　賀章提刑啟　　　　　　　　　王粹甫

　　就錫褒函易華憲府知威獄健訟之不起有至仁甚惠
之可憑益契上心大孚羣聽恭惟某官師表後學法象
前修淵黙不耀而其際極于髙明平易可親而其力莫

之能屈藹能聲于蘭省植佳政於藩方自昔逺使即為登
進廊廟之資于今近臣必自踐揚中外以選欲拊善俗
必先祥刑思加惠逺服之人迺重勞大雅之士某早自
下國入觀上庠懐鼓箧以相歡分短檠而共講維當艱
勤以有助故累歲月而難忘兄弟凋零久愴寒庭之三
鳳交游騰蹋獨為學舍之一豬豈期委棄灌莽之年復
有奉望交㦸之日睇窮途而有感跂瑞節以知歸

　　賀周提刑啟


　　青帝執規騐三陽之引逹繡衣持斧新六轡之光華諒
對端辰益裒純嘏恭惟某官氣鍾温厚徳尚和同苞栩
逶遲又逢梅于嶺驛甘棠蔽芾還鞠草于圜扉佇有召
除亟登要近某罔功分閫有幸為寮對天地交泰之時
當馳善頌體官師相規之義正賴協恭

　　倉使

　　賀吴提舉啟　　　　　　　　鄭毅夫

　　宸綍煥恩軺軒出使膺九重之寵渥播百粵之光華邸

報初傳輿情協慶恭惟某官風猷卓邁器業恢宏夙懐
康濟之資稱歴清華之選顧兹嶺表界彼蠻陬通車舶
于南蕃實朝廷之外府舳艫四集琛寳旁流允賴强明
往司經畫奉公謹罰不惟懲宿弊之侵牟富國生財將
以佐中興之調度行書課最别副褒優某幸屬下風將
依巨庇有涯覿徳無任傾心

　　賀李提舉啟　　　　　　　　姜彌明

　　伏審臨遣漢庭摠司閩庾告猷前席已聞帝語之褒將

命外臺預見民心之悦有識交頌不謀同辭竊以熙寧
天子之創規實㕘異代常平使者之提領特峻他司累
朝皆踵于宏模嗣聖必疇于雅望恭惟提舉朝議學精
探賾才敏揆繁明習憲章矧濟家傳之美縁飾儒雅宜
推郡最之良比賜覲于彤庭亟寵分于翠節粤封七聚
暫顯舉刺之權華著六聫佇進論思之列某投閒甚久
起廢猶新沫水假途嘗獲趨于賔廡建山懐綬乃邇達
于使臺寒色侵凝日旌徐邁願精頤于中粹用少副於

瞻依

　　賀謝提舉啟　　　　　　　　孫仲益

　　入司帝籍蚤觀卿月之升出按藩條又快使星之睹竦
百城之風采馭六轡之光華恭惟某官文追古作者之
風名出漢大夫之右肅持使節誕布王靈攬澄清之轡
而豺狼之路益清校紅腐之粟而雀䑕之輩幾盡平頒
賦政直指宣威已訖外庸即膺大任某逖聞新命倍激
歡悰方修贄見之恭亟拜函書之辱門鵲在望固無千

里命駕之遥河葦可杭庶有一日分光之幸苐深歡抃
莫罄言宣

　　賀鄭提舉啟(同年)　　　　　　林豈塵

　　氊榜聫名長記帝鄉之日月驛軺望拜甘随宦路之埃
塵倘富貴之無忘亦夤縁之有自恭惟提舉郎中古人
藴藉當代老成文章自得于菁華度量莫窺於涯埃屢
試蕃宣之命洊揚華要之途方瞻郎宿之髙輝復喜使
星之東指辭漢廷而出帳渉胥水以張旜幹山海以足

國財咄嗟可辦省風俗而遵王制寛厚有餘豈坐席之
久温宜賜環之趨召某青衫末吏黄甲故人姓名長借
其齒牙道義深銘于肺腑雖尺書久廢未嘗忘一日之
間而樽酒相從豈意在十年之後矧輶車之初下在飛
驛以攸聞適杜門正養于沉疴然撫枕不覺而大喜手
疾未嫻于竿牘體殘徒望於羽旌尚蘄龎徳之有容不
以私憂而獲譴猶懼問遲留之狀故歴陳繾綣之情且
桑梓必恭願事大夫之賢者雖江山之逺將求長者而

見之

　　賀謝提舉啟　　　　　　　陸務觀

　　顯膺帝制起擁使華雖輿論歉然謂未究大賢之藴然
用人如此誰不知公道之行恭惟某官躬貞純簡貴之
資藴篤實誠明之學早並游于洛下晚獨歩于江東談
笑多聞文章爾雅履常應變雖與時而偕行據古守經
盖絶世而獨立風采聞于天下勞烈簡於上心自去清
班久安真館付功名于昨夢若無意然顧富貴之廹人

恐不免耳迨法宫之决事付便郡以優賢曽未踰年已
聞報政入膺三接之寵出臨千里之畿明詔始傳吾黨
相慶以謂名流之施設當有前輩之規模班超之策平
平陽城之考下下至於俗吏乃求竒功所願一洗簿書
之塵庶幾少稱臺閣之望此自明公之所及豈須賤子
之具陳冒凟之深慙惶無措

　　賀陳提舉啟　　　　　　　　綦叔厚

　　伏審皇華耀寵紫渥頒新載旜過桑梓之鄉擁節指魚

龍之國先聲甫曁和氣潛囬恭惟提舉中大吾儒老成
斯道盟主文章自得真訣議論綽有古風功名不負于
自期富貴可知其未艾惟宸扆正需于輔弼而使臺暫
屈于詢謀我車之載馳載驅逺被光華之遣甘棠之勿
翦勿伐將聞蔽芾之歌恐輶軒未下之間有璽詔式遄
之召某㓜學故業長好逺游寄生涯于環林圃海之中
覽氣象于名山大川之際登龍門之坂而奔趨後浪攀
蟾窟之桂而收拾殘枝初官恐誤于牽絲逺仕特縁于

為米其為際㑹亶有夤縁倘夫子之至是邦衆人之遇
于我且陪縣令先為負弩矢之驅願事上官當下裹章
服之拜

　　賀邵提舉啟　　　　　　　　謝子山

　　伏審露章勇退天錫鼎來漢省髙華暫輟銓郎之任閩
封奥衍式隆庾使之權休聲所同和氣自至竊以攬范
滂之轡方惠于逺民載潘岳之輿更勤于將母豈特澄
清於封部庶幾表率于搢紳恭惟提舉郎中學古根經

髙文貫道佐成均之務行夙著于士林贊司外之曹望
寖隆于朝路簡求特厚恬養彌堅過西清而彷徨盍聨
從槖循南陔之眷戀懇奉親闈果膺臨遣之榮佇見召
還之速某投閒甚久起廢猶新共理惟良方報皇華之
政平反是喜尚資錫類之仁向仰惟勤掞裁曷既

　　賀謝提舉啟　　　　　　　　孫逢辰

　　䟽恩天闕榮總星臺聖天子博考以求精士大夫喜聞
而樂譽先聲逺到和氣随生恭惟某官學得乎中庸氣

養其剛大方出赴一旦汲汲功名之㑹當遂從諸公衮
衮臺省之登惟當宁于今貴賢以考能故建官未嘗重
内而輕外雖鹺茗之司益優其選然簪笏之論未惬所
期六轡既均君固有禮樂之選一節以走公肯為嶺海
而留姑屈是行即聽新命某逺將漕事幸同部封聲跡
相聞恨無一日之雅朝夕願見實勞千里之情兹有望
一軺之来敢先為尺牘之問不勝喜躍迥異尋常

　　賀王提舉啟　　　　　　　　劉寳賢


　　伏審祇膺綸綍進掌庾權惟朔方之奥區實天下之重
地總漕之寄選任惟艱顧兹寵榮屬在名徳恭惟某官
望髙而善下才大而有容學洞淵源辭該體要入聫卿
列彌簡于淵衷出領使華殆遍於劇部名既美而徳自
稱效愈白而譽益歸為時老成合在論思之列寛上憂
顧更資富庶之謀某門户已衰蹤跡不肖狂愚扺罪坎
壈積年雖深愧于初心顧自安于微分獲以駑蹇托於
按臨尚少借於餘輝兾復收于晚節其為欣幸更倍等

夷

　　賀胡提舉啟　　　　　　　　許升卿

　　伏審賜覲紫宸分華翠節眷劇部倉儲之盛庸藉傑才
簡清時郡最之優擢將隆指訓詞深厚原隰光華竊以
堯湯用心備敢忘于先具漢唐故事制皆重乎常平振
民當守于前規遣使必疇于髙選恭惟提舉中大英資
邁往卓識際空陳逹典章早躋家傳之美布宣餘教久
推吏績之良昨召對于漢庭亟摠司於閩庾節用龍虎

暫専刺史之權履上星辰佇正論思之職某屬分侯屏
宻邇使臺不腆緘縢聊奉雙魚之素有嚴英蕩即迎六
轡之華

　　賀錢提舉啟　　　　　　　　陳臯卿

　　顯奉綸言進持玉節賜璽書以旌治效固優為二千石
之良歌皇華而遣使臣况復善三百篇之對士民交慶
車馬生光恭惟提舉監丞逺業濟時真才經世秀發儒
林之藻富藏學海之珍文擅雄深無愧元和之閣老詩

兼典雅聿追大厯之才人况恢武肅之慶源光演文僖
之華冑茂揚世美益顯家傳自膺匠監之除洊歴州符
之選减賔厨之醸忠清無愧於古人貸明籍之租豈弟
特周於赤子奏課已推於第一得名宜擅于無雙兹就
易於乘軺盖將陞於荷槖佇頒鳳詔往簉鵷班某問道
云初叨恩最厚聽郵音而激烈倍倫等以懽愉念雖解
組于是邦猶見埋輪于當路司筦𣙜而察發斂既兼摠
于大權侍冕旒以罄論思行即歸于中葉


　　賀王提舉啟　　　　　　　　葛常之

　　伏審顯膺宸命擢領使權見材猷歴試之優被君相選
除之重涓辰視篆闔境傾心恭惟提舉判院氣清而和
性明且敏抱璞玉渾金之器挺碧梧翠竹之材智識逺
照於物先風度迥超于塵表搢紳歸重早有俊聲中外
踐揚雅多成績計府久勞于婉畫固成其轉漕之功泥
封亟拜于新除就畀以平糴之政豈特一封而乘傳果
馳駟馬以登車衣冠屬意以知歸民吏望風而相慶發

藏天地行上計于甘泉簉羽鵷鴻邇班聮于紫禁某叨
承邑政屬𨽻使封自憐踈晚之蹤復及依棲之幸同燕
雀而賀大厦敢後飛書觀鸞鳳而冲丹霄固將拭目

　　賀張提舉啟　　　　　　　　張仲友

　　伏審光奉宸恩寵膺使命用正久虚之席式昭公選之
朝士夫有識以知歸遐邇不謀而同慶恭惟提舉大中
望隆徳厚識逺器宏乘槎流積慶之源堕鵲大封侯之
裔更三朝而出處備見典刑肩一節以始終茂成事業

宜上心之簡眷被中詔之褒除屬兹大有之年寄以常
平之政光華被路民吏望風不勞命駕之需己見登車
之志繡衣均糴行收斂散之功丹扆思賢即聽登庸之
召某叨膺邑政獲𨽻使封側聆成命之已孚竊幸孤蹤
之有託同燕雀而賀大厦敢後飛書披雲霧以覩青天
固將拭目

　　賀王提舉啟　　　　　　　　邵公實

　　伏審榮膺帝命出領使權凡在庇休舉増抃蹈恭惟某

官珪璋令器廊廟真儒入侍冕旒有富國强兵之䇿逺
揚旌節摠摘山煑海之饒四牡光華十州震動號令一
新于江右貨財行贍于邦中佇聮一札之飛即正三台
之照某守地千里在天一涯竊比鷦鷯已幸投林之託
敢同燕雀少輸賀厦之誠頌詠徒深披宣罔既

　　賀張提舉啟　　　　　　　　鄭得一

　　伏審遥奉璽書就移使節飛檣萬里已觀貨寳之饒司
庾八城益重均輸之寄按臨所逮抃蹈惟均竊以常平

所以阜民財免役所以紓民力漢司農建議于孝宣之
世我國家廣倉于景徳之中足國裕民者殆幾年分曹
遣使者凡數路實仁政之所本宜累聖之究心必得真
才以膺使命恭惟提舉朝議中大半千名世三兩儲精早
膺晁董之科出際唐虞之運四十圍溜雨是誠大用之
資九萬里摶風果展横飛之翼然進退每由于直道故
行藏無愧于古人中雖歸卧江湖之間益見養成廊廟
之器迨權綱之總攬果録用于老成思廣邦儲屈臨舶

事曽未及期年之久早已聞嘉績之凝欽奉宸俞易持
倉節方成命之初下知柄用之有階萬口歡呼日徯軺
車之至千倉紅腐佇觀民瘼之蘇但虞坐席之未温即
慶追鋒之促召某棲遲末路倥偬下僚自聆一札之頒
喜有二天之託慶雲均覆豈遺荆棘之微大厦將成尤
深燕雀之賀

　　兩外宗

　　賀南外知宗啟　　　　　　　　洪仁伯


　　伏審中膺帝簡外典宗藩明徳以親聿芘本根之族舉
善而勸肆疇標的之英得賢有光與衆同慶恭惟知宗
郎中神聲凝茂仙韻邃清夙簡淵衷荐敭華貫郎闈藴
藉既早預于銓條使節光華亦久顓于漕畫宜大君之
有命以伯臣而司宗用推九宸親睦之恩即復兩禁論
思之列某猥移偏障竊映餘輝注想崇墉顧專城之有
守寓忱尺牘愧弄翰之不工

　　賀南外知宗啟　　　　　　　王梅叔


　　伏以拜綍宸庭祗奉齊家之訓下車閩服不忘體國之
心巋然徳望之隆宜此榮名之被恭惟判宗都運大中
善常最樂猷克踐修雖流派于銀河逾守謙於圭竇長
才康濟浩氣雄渾留豈弟于荆門名知草木摠經常于
淮路節凛氷霜事正心誠意之朝膺立本端源之寄親
睦九族暫歌行葦之詩勤施四方佇述卜瀍之誥某昨
依憐庇深沐恩私佩教載以不忘期施為而少效朅来
渉筆復遂望塵雍容話舊之情曲折振窮之意此心攀

附有同在寢之翼鱗所執拘縻政類偷倉之雀䑕䖍修
悃愊仰凟嚴尊

　　賀西外知宗啟　　　　　　　熊子復

　　中䟽帝綍外畀宗城昔分西洛之都今寓南閩之㑹望
肆疇于麟趾勢庸壯于犬牙恭惟知宗節使髙韻邁倫
清標映俗摛文韶潤本前哲之規模秉行粹温實近親
之標的蔚有令望播乎清朝屏翰王家表儀公族師干
留務乆已著于殊庸將鉞真除即遂膺之顯冊某猥當

煩使實芘餘休顧近别于風姿已勤瞻企遽先承于雲
翰苐切感銘

　　賀西外趙知宗啟　　　　　　林豈塵

　　大君有命中攽寵渥之新碩輔司宗無越耆英之舊方
屬籍視儀之始亦侯邦借潤之初恭惟某官胄出神明
學通今古論議冠諸宗室夙擅白眉老成尚有典刑今
推黄耈燕閒雖暇涵養益休鴻寳之方自竒謫仙之詩
無敵矧年髙而徳邵且屬近而行尊典周室之宗盟宜

荐司于麟趾為劉氏之祭酒佇入對于龍光某正爾依
仁欣焉聞命敢謂别裾之未久遽䝉染翰以相先一日
有似于三秋悵阻置杯之教兩地匪遥于千里幸分隣
燭之輝

　　賀西外趙知宗啟　　　　　　李漢老

　　䟽詔東平展親西外王曰叔父立愛始于家邦汝作秩
宗受祉施于孫子棣華韡韡𤓰瓞綿綿恭惟某官大雅
不羣為善最樂箴規磨琢蹈衛武之流風忠義輪囷粲

劉向之封事庸專糾合之任助成睦族之仁周之宗盟
誰若滕侯之長唐之宰相豈遺徳裕之賢某側聽渙揚
未遑旅賀召伯分治諒信如麟趾之詩長卿倦游愧莫
續兎園之賦

　　賀西外宗趙判啟　　　　　　危昭徳

　　屬尊麟趾率歸糾合之中郡界龍溪幸與照臨之側敬
修辭命以通姓名恭惟某官毓慶璇源分輝寳葉氣和
而守正學博而用宏文采宣明宛在劉向李邕之右議

論濬發深得晦菴濂溪之傳名殷殷以雷霆仕駸駸乎
霄漢入司天憲民自謂其不寃出綰邦符政復多于遺
愛重以東平之善遂司西外之盟磐石益强維城増重
佇膺紫誥趣侍凝旒豈無他人孰若金枝之秀不有君
子誰參玉鉉之崇某未習民庸猥承郡寄正自面墻于
不學得無血指于旁觀尚推合治之心時賜免戾之教
河潤千里豈無及晉之波廣厦萬間是亦屏周之意










　　五百家播芳大全文粹巻二十一

