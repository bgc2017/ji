







　　欽定四庫全書

　　五百家播芳大全文粹巻三十

　　宋　魏齊賢

　　葉　棻同輯

　　謝到任啓

　　帥臣

　　帥到任謝宰執啓　　　　　　闕　名

　　退安陋巷方從閒散之居起付名城復玷便蕃之命還

躋内閣入對清光惟不世之遭逢豈初心之髣髴闗山
如昨驚嵗月之已非雨露更新覺恩光之逾厚伏念某
受才甚下渉道每踈妄窺聖學之淵源竊陋古人之糟
粕不自知其蹇淺獨有志於髙深方神考問罪薄伐之
秋已叨眷奬逮泰陵繼志述事之日首被聖知擢於里
閭士民之中付以方靣帥師之寄屬邊衛廢弛不振之
後當𦍑戎陸梁未賔之時獲倚威靈遂收尺寸鉛刀已
割何意發硎駑馬既疲自甘伏櫪有就荒之三徑無先

饋之五漿甘心淡泊之游絶意功名之㑹豈期收録復
在使令接以扶揺振起倦飛之翼播茲坱圠招還去國
之魂事絶前聞恩逾近比此盖伏遇某官學該道妙識
照㡬先發揮伊尹之上才左右唐虞之真主興起萬㣲
之治方大有為官使一世之才俾無不合逮茲迂拙均
被寵光某敢不載激懦衷益堅短尚雖莫酬於造物終
有志於捐軀奉宣室之詔條庶獲循良之效望平津之門
舘徒殫夙夜之心


　　帥到任謝宰相啓　　　　　　闕　名

　　守籥真祠幸退安於衰暮分符督府復誤玷於恩榮莅
事已還俯躬知懼伏念某噐能淺鮮學術拘踈猥遭遇
於昌朝粗激揚其懦氣一登言職五委使華第殫報國
之忠且乏過人之譽方欲屏蹤於田野庶㡬息駕於桑
榆歌詠王明涵濡聖澤敢祈寛詔特假便藩謂朽木可
雕未忍輕其棄置而老馬知道猶堪責以馳驅此盖伏
遇某官大業亮天元功播物歡樂精神之會陶成小大

之材每憐寒拙之無他曲示含容而與進俾更善地以
養餘年敢不益勵素修仰酬巨賜上體朝廷之意下安
閭里之情十駕雖勞洎不忘於夙夜一毫有補庶無負
於埏鎔

　　帥到謝宰執啓　　　　　　　張全真

　　起自三英之故里薦更兩越之名藩試用罔功委寄加
重嫌於擇事不敢力陳疾病之身即已到官於是具宣
寛大之詔惟七閩之巨鎮接五嶺之炎荒地狹而山谷

深民貧而風俗悍向由劇冦屢欲窺乘繼以大兵頻資
供億致公私之儲掃地加夏秋之旱流金不堪嘆息愁
恨之聲宜有還定安集之政如某者心雖許國才不適
時進無補於謨謀退不堪於繁劇承流補郡曾訟缿之
未清假寵經幃辱召環之遽及第緣衰薾屢控忱誠未
奉俞音更叨煩使此盖伏遇某官才髙而兼濟道大而
有容恵綏外服之民開濟中興之運念傷痍之彫郡當
解煩苛故畀付於陳人使專牧養敢不鞭䇿駑鈍拊摩

瘡痍倘忠言之教興庶㡬弭亂雖催科之政拙詎敢辭
勞有以及民是為報國

　　帥到任謝執政啓　　　　　　趙承之

　　叨奉制恩濫司宫籥䖍趨便道即布寛條秪荷寵靈伏
深兢懼竊念某賦材拙陋遭世休明備立朝廷曾乏猷
為之益分符塞閫了無綏御之長徒日畏於簡書漫久
更於嵗月敢圖遴選更及非才假全魏之藩宣付别都
之重寄宻鄰故里仰紹先芬白首重來尚識金城之栁

遺風未逺空餘南國之棠榮與愧并思因感集此盖伏
遇某官權衡大政坯冶庶土黙許借於餘光務曲全於
舊物盡䕶玼瑕之累獲從驅策之勤敢不仰佩國恩俯
親官治老將何補敢論報稱之方愚實無他庶適拊循
之便

　　帥到任謝兩府啓　　　　　　張全真

　　竊廩真祠方遂投閒之願分符巨屏遽叨起廢之恩頒
詔㫖以趣行撫孤懷而增惕伏願某知非絶俗才不適

時早誤簡於淵衷遂叨陪於機務信道粗篤徒欲慕於
古人謀身甚踈初不虞於羣小爭前者既逞傾擠之計
附下者遂騰文致之言仰賴聖明既垂博照俯稽公議
不入厚誣獲收無用之身退處不爭之地少休病質永
謝榮塗豈謂清朝簡託之深亟畀行殿保釐之寄懇辭
不獲黾勉起行乃容趨便殿以對揚擬旁游於帝所以
致屈台斾而臨辱降禮絶之朝規皆近比之所無豈孤
蹤之敢望匆匆去國汲汲到官縱覽舊游雖喜湖山之

清絶究觀遺俗獨驚閭里之凋殘深慨於懷罔知所措
必欲撫循於凋瘵尚祈寛假於嵗時茲盖伏遇某官重
望鎮時逺猷經世材素優於任大功獨著於扶顛精擇
蕃宣曲加推挽馬伏櫪而已老寜堪末路之難鳥倦飛
而知還彌想故林之適尚期終恵遂獲私求銘感之深
敷宣罔既

　　帥到任謝政府啓　　　　　　闕　名

　　一麾出守徒書嵗月之勞十國為連益忝事權之重暨

渉川而問俗遂涓日以臨官祗荷寵靈伏深愧慄伏念
某江湖寒士章句散儒平時敢憶於功名所願止期於
州縣偶逢盛旦浸冒清途璧水文昌入都華貫繡衣皂
盖出奉優恩矧江右之名城號浙東之都會遺風餘烈
有夏禹句踐之傳綠水青山極秦望鏡湖之美刑與事
簡民因性淳使深便於養親庶少安於竊祿其為優幸
豈易名言此盖伏遇某官學通天人功在社稷奮盛
德於百世之上舉吾君於三代之隆俊乂旁招既悉烝

於髦士巧拙雜進尚兼用於散材遂致孤愚亦膺付畀
某敢不察視民隱講求政經惟朝廷法令之明既皆周
宻儻郡國推行之謹自可持循誓殫夙夜之勤少積涓
塵之効

　　帥到任謝執政啓　　　　　　晁无咎

　　明恩起廢首玷劇曹衰疾便私尚叨名閫盡出鈞陶之
巨賜寧同草木之無知引分每踰撫躬深愧竊以讀書
非無用之具固將圖試而求行事君當有為之時孰不

願知而幸遇賢者奮身而任大中才隨類以効長寸隂
尺璧之非輕贏糧躍馬而恐後又知出蔀見日去盆望
天所宜欣對亨嘉鮮明注目安有自為連蹇俛黙向隅
惟能技之不同故㑹逢之相邈如某者禀生至薄渉世
又踈違道德之初心獲聲名而過實畫蛇之足常奪飲
之固宜䝉虎之皮或得攻而何怪一昨初湔謫籍即備
史官以半生文字之中而白首江湖之逺忽䝉此選豈
是素期故始榮所得而冒居終揣不能而知止屬饜為

請與郡復優使自為謀不過如是此盖伏遇某官柱石扶
逺蓍龜見㣲直方大以正邦周徧咸而濟物雖良樂所
過絶足為已空然和扁一經沉痼猶皆起將益收羣俊
之助與共底太平之功況某向履閨臺今守民社未負
虀鹽之學敢忘卵翼之私

　　帥到任謝執政啓　　　　　　汪彦章

　　由散秩而起專城三周嵗籥無㣲勞而叨易地四拜除
書䝉記録之不忘知生成之獨厚伏念某滿盈小噐衰

朽餘年早懷許國之忠妄希前輩終乏適時之用可謂
腐儒㑹中興修復於官儀許末路追叅於人物中薦揚
於清貫外徧歴於名藩頋饕榮已颯於二毛戒之在得
願投老歸安於三徑樂以忘憂方擬上於囊封復改膺
於閫寄茲盖伏遇某官兩儀間氣百世真儒人甘傅說
之鹽梅莫知所作天與仲尼之日月孰得而踰輔成厯
數以方閒立盡功名而未老俯憐孤跡嘗近清光每因
泚筆之餘靡惜分符之選第南徐之大府連北固之通衢

以地為雄於今為重宜英豪之是任豈緜薄之能勝大懼
疾顛仰煩嚴譴某敢不銘藏埏埴鞭策罷癃國家之號
令文章既聞耳矣州縣之簿書期㑹願盡心焉

　　帥到任謝大漕啓　　　　　　　闕　名

　　河山連絡古稱督府之雄民物浩穰今實名臣之寄揆
才非稱冒寵若驚恭惟某官儒服先知相門英胄獨倚
公忠而報國不投機㑹以幸功間調王師特分使領議
論可畏共觀文正之餘風備禦有經多出廷安之故亊

雅推髙義益柬上知暫糺吏於西曹復理財於東部洗
深文之苛極悉附寛條起疲俗以恵和坐成樂國某猥
惟朽質獲託巨林敢不勉激吏能奉行詔㫖追洙泗聖
人之化盡革侵蟊師武宣循吏之風少移忠厚過此以
往未知所裁

　　帥到任謝右丞啓　　　　　　闕　名

　　祗膺宸眷謬當方伯連帥之權趣引郡章獲繼鉅德元
勲之後荷恩實重揣分增榮伏念某文不輩於時流學

僅傳於家法幸緣親擢稍躐常途方幅員徧庠序之時
五冐師儒之寄暨朝廷興禮樂之際三居緜蕝之官雖
事功無毫髮之㣲而議論有金石之固豈宜乘隙遂爾
易心中緣背馳久因外補蕭望之各從所好晉荀息不
食其言嵗籥七更詎肯僥求於内舉國門三過何堦入
覲於中宸惟茲大邦夙號樂土猥常出刺深愧食浮伐
柯在前既仰成於舊政鄰輝不逺又獲借於餘光恭惟
某官天庭寳臣海内詞伯險夷否泰在峻節以不踰進

退行藏視古人而無愧方廟堂之闕位竚渙號以揚庭
獨專國柄之崇仰贊時雍之㑹重惟浮賤過荷奬知近
緣假道以登門幸獲望塵而侍坐加籩豆之踐仍許簉
於後堂窺雲漢之章遂徧觀於崇宇雖大賢折節以下
士而小已揣分以難酬感幸之深敷宣莫罄

　　帥致仕謝侍讀啓　　　　　　韓无咎

　　剖京口之魚書祗膺成命易秣陵之麟組更冒除書眷
此㑹藩號為劇寄總九郡兵農之任全藉撫綏司一時

管籥之權必歸信謹而某噐資淺陋業術空踈自經憂
患之餘尤覺精神之耗忽叨宅牧大懼瘝官靖惟忝竊
之私端自吹噓之力茲盖伏遇某官儒林宿望禁路老
成𤨏闈髙論駁之稱銓部著清明之效紬圖書於石室
冠講習於金華視君如腹心屢罄嘉猷之告相王為左
右即聞大政之資衆賢咸賴於主盟私質最叨於推轂
某初宣詔令即見吏民愧此齊侯政亟成於五月追踪
嚴助計可奏於三年感幸居多喻言奚既


　　憲使

　　倉移憲到任謝宰相啓　　　　闕　名

　　校倉儲而賑貸甫歴周原案獄訟以平反遽膺漢使即光
華之舊部布寛大之新條恩厚淪肌感深銘骨竊以嵗
登粒米狼戾設官起於熙寜時平囹圄空虛遣使始於
景德權既分於輕重資亦辯於淺深厥有超遷允為優
異矧全閩之僻逺繫庶獄之繁多粤自比年屢更將命
道路疲於迎送胥吏困於往來衆謂選才當别疇於緜

歴豈圖因任乃誤畀於踈庸伏念某猥以孤蹤適當新
政䝉朝廷之召擢遽脫吏銓歴臺省之回翔旋分使指
自載馳於粤嶠亦兩攝於憲軺年既屢豐寧有老弱之民
轉於溝壑刑亦㡬措安得甲兵之問至於廟堂盖方懼
於黜幽詎敢希於承乏忽頒中檢就易外臺雖噐使之無
私然曲成之有自此盖伏遇平章僕射相公受天間氣
為國宗臣濟時不急於近功經世每存於大體陳平相
漢方外撫於四夷姚崇佐唐務先擇於十使猥令駑下

薦荷龍光某敢不恪守初心推行上意臣見知則說愧
增重於使華民覿德則純冀肅清於刑辟惟無負聖賢
之語乃能有君相之知

　　漕移憲到任謝丞相啓

　　蜚芻輓粟方慚調度之踈折獄致刑更冒平反之寄一
移官次恭閱政條命緣恩輕汗以愧出伏念某久尸斗
祿初乏寸長雖斷斷以無他頗悾悾而自信低回州縣
淹歴嵗時向㪅吏治之低昂孰識人情之向背在簿領

沉迷之冗豈曰能之頋牒訟倥偬之勞所閱多矣比奉
皇華之命遽叅將漕之權方政事之一新有詔書之屢
下人喜姑息俗安故常不敢持祿以養交所務明目而
張胆既浸知於民隠因少䋲於吏姦幸於期月之中頗
去積年之敝百城及餉粗聞嵗入之充千里連檣偶免
正供之闕安敢論於治辦謂裁脫於譴訶遽䝉遷授之
榮實懼選除之誤此盖伏遇某官位冠百辟名髙累朝
專一相之勲勞盛三公之典策聊施尺箠收故漢之封

疆不待踰年備成周之法度思廣陶鈞之播務兼葑菲
之收故雖愚䝉在所驅策某敢不察視犴獄肅清冦攘
適此時和而嵗豐所覬政平而訟理念江海之雖逺如
在日邊頋犬馬以何知自依門下倘粗能於益國庶少
期於報恩

　　漕移憲到任謝丞相啓

　　領將輸於閩部猥辱召還按訟獄於浙畿更叨臨遣豈
小噐果堪於時用盖大鈞常恐於物遺望踰所期感極

而嘆竊以六條刺剖察庶獄以尤難三輔陪京視諸道
而為重維此按澄之寄盍疇膚敏之才濫畀踈庸實慙
僥冒伏念某早罹家棘中竊世科甘州縣之回翔誤朝
廷之收擢糾維城之宗子嘗預簡僚萃應宿之郎官亦
聫分職自載馳於粤㠐㡬三閱於嵗華仰賴帡幪偶逃
沙汰號召已煩於細札對揚更望於清光狂瞽奏言無
武成二三策之合叨塵將命在甸服五百里之間雖差
擇之無私而甄陶之有自此盖恭遇平章僕射相公才

髙耦聖功大格天時已無虞相自有體髙宗得說既兼
總於百官姚崇佐唐務先擇於十使肆令駑下薦被龍
光某敢不愈勵初心益堅末路輦轂甚近况當責實之
朝囹圄㡬空願廣措刑之化

　　憲到任謝太師啓　　　　　　　汪彥章

　　海嶠四年奉親輿而逺適鄉邦十郡持使節以榮歸靖
言私願之曲從茲豈平生之敢望闔門共感沒齒難酬
伏念某生於江湖仕則州縣早辱聽聞之誤浸膺驅策

之榮誓為蹇蹇之匪躬恥計容容之後福不移所守雖
為世俗之仇屢躓而升實賴朝廷之察昨自徒中而褒
叙叨分嶺外之光華行山川瘴霧之間闗趨獄訟簿書
之期㑹久處鯫生之地難安烏哺之情敢圖中詔之頒忽
有北轅之幸以童稚所游而使之按求情偽以田廬所
寄而使之迎奉㫖甘矧賞恩收錄之㣲勞而寵命頻煩
於中路親朋相勞喜伏波南越之歸父母俱榮勝嚴助
㑹稽之寵諒自擇不過如此非先容何以得之茲盖伏

遇某官道大格天勲髙佑聖帶佩連城之玉印塗三品
之金以甚盛之業而居甚盛之時以非常之人而用非
常之禮朝夕精神之聚嵗時體貎之加應物無心是為
真宰擇材任職並奏膚公故如踈逺之蹤亦荷生成之
化某敢不奉行三尺奔走十城所至為俗以求情其心
若人之處已庶㡬夙夜副廟堂遣使之誠亦俾鄉閭受
君相恤刑之賜

　　憲到任謝太師啓


　　奉親輿而入里方劇銜恩乘使傳以絶江俄叨易地治
狀初無於一最嵗終乃至於三遷仰戴生成惟知感惕
伏念某本由孤逺誤辱選掄一脫銓衡曾無左右之助
五持英蕩未出東南之區昨緣嶺徼之數期特與江壖
之名部親朋迎勞說及平生父老縱觀傳為盛事謂樂
莫樂於雙親之健而榮莫榮於故國之歸雖未閱於㡬
時盖已償於夙志薦被更書之渥俾分鄰壤之行不煩
跋履之勞坐展澄清之志方君相體好生之德徧幅員

皆逺罪之民所至圄虛無煩條策第奉揚於美意殊有
愧於空餐茲盖伏遇某官為世真儒代天元氣禮絶周
官之九等勲逾說命之三篇帝庸作歌示君臣相得之
盛天錫難老為宗社無窮之基雖四方莫繼於廣輪無
一物不歸於甄冶有如孱品亦竊誤恩然今臺治之在
䖍何異土風之過嶺間闗千里不遑父母之將岑絶一
隅益嘆雲天之逺倘䝉終始之賜不惜生成之餘㪅從
内遷俾遂私欲未填溝壑當惟公意之使令雖曰駑駘

誓畢此生而報稱

　　憲到任謝丞相啓

　　陜右總刑任使毎懷於罪黜畿東易部庇存曲荷於陶
埏事簡責輕恩隆感厚此盖伏遇某官道大而備噐博
以深用中正秉國之均專精神熙帝之載期底於治必
納以忠燮理隂陽三階平而萬物遂整齊法度五教敷
而七政調宰正百寮儀刑四海總六官而建六典以致
太和同一德而協一心坐凝庶績洪鈞運物大冶扇金

盖皆播於至公豈必躍而自化頋才甚下並用無遺重
念某早辱知憐久叨委寄惟是寵光之異尤深戴仰之
歸初以疾聞規求符竹亟䝉恩徙宻邇鄉閭豈惟登車
攬轡之榮實有過家上塚之幸囊槖鮮錐剽之習桁楊
無請寄之姦人謂便安心知尸素尚懼不移之愚懦難
勝甚渥之眷私雖竭薄才竟虞無補終期便郡更冒大
恩庶㡬驅䇿於蹇駑不負範鎔於甄鑄

　　憲到任謝執政啓　　　　　　陳履常


　　祗奉誤恩過承重寄榮生意外愧見顔間方國家有為
之時乃賢智自効之日凡出選掄之數與有太平之功
惟茲榮蜀之郊限以河山之阻逺人異俗未知勸禁之
方下吏淺聞莫諭文明之化宜得一時之士以為百吏
之師如某者少則賤貧古之愚直記誦之學豈有異聞
刀筆之材未堪大用奉使五嶺才有去來之勞備員中
都徒歴嵗時之久勤不補拙名過其情方虞譴訶敢意
僥倖此盖伏遇某官人非求備物使得宜勞其萬里之

行付以百城之寄駑駘已老未忘皁櫪之恩鶢鶋何知
不識鼓鐘之樂

　　憲到任謝太守啓

　　濫被宸恩誤叨憲領量材非稱負寵若驚幸緣聫事之
榮遂獲見賢之願恭惟某官天姿峻拔國噐宏深早擢
巍科寖揚膴仕行義足以範模多士文章足以粉澤太
平歩履瀛洲俊聲莫競翺翔蘭省賢望益髙方娯侍於
親闈屢懇求於藩服大邦作屏暫資善政之才四輔維

人允囑元功之後徑趨召節入覲凝旒某晚接英游並
登䇿府奉一介之使將觀大國之風御盃酒之歡良幸
故人之遇方圖奏記先屈飛緘感服之私誦陳莫究

　　漕使

　　漕到任謝楊郡王啓

　　猥易漕臺乘使軺而伊始雄開督府望公衮以攸賖輙
控鄙悰冀塵鈞覽伏念某性資甚拙氣韵太拘專城非
共理之才司庾乏將明之效時值興衰而撥亂分當置

散而投閑乃誤畀於十行俾移按於三輔百司庶府豈
惟給吏稍之多萬旅連營况復辦軍需之廣在平時猶
選於膚敏况多事肻容於迂踈雖荷曲成恐辜器使此盖
伏遇都督太傅郡王才長而應博任重而眷隆髙宻元勲
冠漢室中興之將汾陽偉業為唐家異姓之王錫斧鉞
以視師舉江淮而聽命却攘巨敵安靖邊隅四方時靡
有爭既清戎索三公官不必備佇拜師垣深念離竒特
垂坱圠使從逺部改即近畿豈有功而見知己叨殊奬

惟無德而不報尚竭愚衷

　　漕到任謝執政啓　　　　　　　蘓叔党

　　將漕逾年已愧無功於飛輓司刑一道蔑聞有補於澄
清方懷沙汰之虞復冒轉輸之寄自慙尸祿空秪汗顔
竊惟爵祿者待天下之有勞食貨者乃生民之先務故
重選多才多藝之士用成足食足兵之功豈惟遷有無
而懋化居盖使實倉廩而知禮節矧此冀土舊壤全晉
奥區地介兩河冦臨二虜仰給於官者越數千里取賦

於民者逾二十州責當任於贏虛才必資於果藝盡山
川之曲折敵在目中權貨殖之重輕錢流地上如某者
僅能寡過初乏治稱才不足分廟堂之憂寵已逾螻蟻
之分靜思忝冒實自吹噓録其嵗月之勞借以齒牙之
論此盖伏遇某官弼亮元聖師表萬民才全而德不形
任重而道愈逺以求賢取士為報國以豐財裕民付有
司致此恩榮下逮踈逺謂其已試於折獄盗賊偶寧庶
㡬有益於理財公私俱濟某敢不激昂志節盡瘁國家

上酬天地生成之恩捐軀未已次答卵翼始終之恵沒齒
難忘

　　守移漕謝宰相啓

　　鄰州宻邇方改畀於專城鄉部光華俄就陞於將漕雖
已有負芒之懼而人夸衣錦之榮戴洪造於岩廊控危
衷於竿牘竊以甌粤之境最近邦畿飛輓之權尤髙使
指凡今所取視古惟艱有亷介清約之行者不能以究
弊原有通曉詳練之才者未足以敦化本孰云凡鄙可

稱選掄伏念某早竊世科久乏時舉苟祿每慙於尸素
効官僅免於顛隮矧惟二紀之間多在七閩之内字民
秩滿薦叨别乘之權宰郡嵗餘猥忝外臺之寄方除目
已驚於衆聽更俞音免避於私嫌雖衡持之選至公而
鈞播之恩有在此盖伏遇平章僕射相公才髙耦聖功
大格天時已無虞相自有體髙宗得說既兼總於百官
姚崇佐唐必先擇於十使量俊賢而因任俾疵賤以超
踰自昔此方固多里人之奉使至今猶頌莫如慶厯之

名臣豈圖鯫生亦繼盛事出孺子庸人之不意敢遂夸
於故鄉其流風善政之有存尚勉追於前軰

　　漕到任謝執政啓

　　稍昭誣謗已竊州麾未効勞能遽叅漕計山川如昨忽
驚嵗月之遒雨露更新難報生成之賜伏念某詩書薄伎
簿領散才橛株拘之處身豈云有道洴澼絖之為事敢
冀以封當先朝總核之時乃多士奮起之日猥䝉簡拔
薦付事功闗陜之間布泉最病載攷漢唐之舊以窺食

貨之原山麓天開銅鍵丘積方陳冶鑄之便忽驚謗語之
流賴君相之照知捐印章而委使終憑天地之施獲收尺
寸之功既賜辨明仍加奬擢矧全蜀輸輓之任乃本朝選
擇之官調度實繁財賦未裕豈容駑蹇與竊恩榮此盖伏
遇某官識照㡬㣲學該淵奥夙負臯䕫之業進當堯舜之
朝兼收一代之英髦並歸陶冶振起古人之事業共底丕
平遂俾孱愚亦叨榮耀某敢不愈堅素履深體至公更誓
縻捐必期報稱雖乏流錢之畧庶收足食之心


　　漕到任謝宰相啓

　　真館便安久遂投閒之請計臺繁劇遽分將命之權拜
寵若驚撫躬增愧伏念某箕裘末裔蓬蓽寒生早遇聖
時獲陳仕版一登經席四易使軺蜀道踰年茂著轉輸
之最播川累荷何言餽餉之勞例被遷陞理難報稱偶私
門之多故乞散地以少休脱身文墨之間猶縻厚禄息
跡江湖之上何意榮名敢謂記憐尚叨採録眷茲南楚
實寄重湖控百粤以分封包九疑而奠壤兵農繁夥

貢賦浩穰必得䟽通强敏之才始稱總按澄清之任豈
容淺學輙爾冒居此盖伏遇某官廊廟師臣帷幄元老
協贊萬㡬之久躬持一德之純付專任重而益恭德進
言揚之是務遂令頑鈍復玷陶鈞某敢不祗奉詔條恪
修職業一曰食二曰貨罔怠經營千斯倉萬斯箱佇斯
蓄積用圖薄效以報厚知

　　漕到任謝執政啓

　　轉闗中之漕已媿無功分閫外之權更慚非據果聳申

命還即故官尚叨進職之崇有負循名之責捫心自矢
跼地靡容伏念某猥以𠖇頑謬當掄選頃從朔部改付
秦闗貨泉至於遂通儲蓄以之粗備皆出廟畧敢為已
功豈意横恩俾臨方靣無威名以服士卒乏籌策以制
羌戎懼干譴訶以辱加奬雖收前命猶玷所除未施犬
馬之勞徒竊丘山之賜違其責而居寵豈不驚慙誓諸
心而酬恩敢忘夙夜此盖伏遇某官以孔孟之道德兼
䕫契之謀猷博取羣材弗遺片善鈞陶惟其至當用捨

出於無私致此孤孱備叨寵渥某敢不深省已試勉圖
未然充實粟之謀倘獲收於一得佐安邊之䇿猶可冀
於萬分

　　漕到任謝政府啓

　　復從朔部改付秦闗恩施愈隆憂責彌重䖍恭就職殞
越忘身伏念某才本無能學嘗有志凡所聞於師友盖
非空言庶其試於事功不為近效曩田宰屬出總漕權
計每過而甚踈罪己積而猶貸逮䝉易部彌愧空餐惟

四方之奥區實天下之重地旁連蜀漢外控羌戎物産
衆夥而儲蓄尚艱商旅奔走而貨泉猶滯必資敏洽以
究本原豈有至愚之才可當甚重之選此盖伏遇某官
望益隆而善下德彌盛而有容思兼四海之謀猷不鄙
一夫之蹇淺集成治具增賁昌辰某敢不勉竭深恩奉
揚美意庶令陸海之地復有錢流之功仰報大恩俯酬
晚節

　　運判到任謝兩府啓　　　　　唐子西


　　五嶺承軺已慙非據三巴擁節復契殊私榮踰望端感
結情外伏念某奮身仕版通籍朝纓擢自冗流承乏水
衡之屬繼膺異數叨持外計之權雖指心誓報於寵靈
而臨事輙牽於才分二年攬轡竟無尺寸之功萬里還
朝叨在品題之目重申巽命出按坤維地瘠人貧雖困
轉輸之苦嵗豐事簡曾無施設之勞再省空踈一何僥
倖此盖伏遇某官材猷絶世名實在人定䇿兩朝炳著
安劉之業矢謀九德巍標纘禹之功曲憐孤單未遽遐

棄瓶罍易溢憂小噐之顛隮陶冶無私荷大鈞之坱圠永
懷銘佩有激肝脾

　　運判到任謝政府啓

　　參華禁閣領使秦闗寵屢至而每驚寄愈深而益懼驅
馳就職殞越忘身伏念某遭時休明奮迹寒苦獲預神
考使令之末親觀元豐制作之成蹭蹬風波侵尋嵗月
勉策既疲之力終酬未報之恩比從朔方改付雍部入
趨天陛宻奉玉音實增激於懦𠂻曾莫施於薄效自忘

固陋誓畢糜捐矧西方之奥區實天下之重地旁連楚
蜀外控𦍑戎物産衆夥而儲蓄尚艱商旅奔凑而貨泉猶
滯欲仰寛於憂頋必深倚於才能豈容至愚猥玷茲選
此盖伏遇某官身任社稷之重道參典謨之隆欲兼四
海之謀猷不鄙一夫之蹇淺謂其久諳州縣必能行法
以便民察其力赴事功必不狥私而謀已故推顯渥俯
逮孤蹤某敢不勉竭深思奉揚美意庶託帡幪之地少
收尺寸之功仰答大鈞俯酬晚節









　　五百家播芳大全文粹巻三十

