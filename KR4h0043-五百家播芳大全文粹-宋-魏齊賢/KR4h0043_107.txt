







　　欽定四庫全書

　　五百家播芳大全文粹巻一百

　　宋　魏齊賢

　　葉　棻同輯

　　祭文

　　外親

　　祭舅氏李公擇文　　　　　　黄魯直

　　盛徳之士神人所依珠玉在淵國有光輝方時才難公

隕于道彼天悠逺莫我控告士喪畏友朝失寳臣我哭
之慟不惟懿親公處貧賤如處休顯温温不試任重道
逺内行純明不缺不疵臨民孝慈來歌去思其在朝廷
如圭如璧忠于謀國不沽小直熙寧元祐言有剛柔公
心如一成于好謀十年江湖睟然生色三年主計鬚髪
盡白他日謂我何喪何得我知公心謀道憂國出牧南
陽徃撫益部稱則辨嚴笑語即路天下期公來相本朝
奄成大夜終不復朝嗚呼哀哉我少不天殆後堙替長

我教我寔惟舅氏四海之内朋友比肩舅甥相知卒無
間然今天喪我舅氏傾覆誰明我心以血繼哭平生經
過為我舉觴沃酒棺前割我肺腸嗚呼哀哉尚享

　　祭外舅呉寺丞文　　　　　　葛謙白

　　嗚呼宣和山陽公始女女不余陋庸甥館見處浹旬别
公侍親臨安有燁其斾公來自楚欲視其息不憚羇旅
公官篷池我舟繫渚公為歡迎倒屣延竚濶展杯盤侑
此歌舞龍集甲辰注官銓部十口累公遂閲寒暑出乘

公車入蔭公宇寧勤館人喜持揮麈虜動維揚嵗在丙
午變起倉卒公渡江浦僑居吾邦始獲安堵草舎茅茨
連牆接武履艱蹈危更相勞苦忽起越吟莫皆久聚甲
寅外姑玉樹埋土我攜弱妻一慟塋所辱公淹留曲加
拊傴前年菰城犀顔再覩勤公放船來訪郊野時病耳
聰中響翅羽意謂仁人何恙弗愈遽違我行咽不得語
莆陽之官冒涉修阻歸未黔突丹旐欻舉嗚呼哀哉惟
公早齡天授才諝入丞府寺出貳藩府所臨有聞徳洋

恩普矧惟平生陰徳莫數天災告饑輒發我庾為梁千
丈不靳囊禇謂當大耋衮職是補如何弗淑遽沉幽戸
嗚呼哀哉我婿髙門嵗二十五訃音忽來痛貫心膂道
里數千神棺莫撫遣介伸哀殞涕如雨有酒在觴有肴
在俎歆此微誠公其勿吐尚饗

　　祭外姑蔡宜人文　　　　　　葛謙白

　　嗚呼獲婿髙門一紀有竒始聨好于山陽繼欵睇于蓬
池同居禮闕連屋荆溪雖所履者有枯有菀而所遭者

有險有夷拊傴矜憐之意則一蓋未甞不曲盡其慈也
去嵗夫人卧疴適亦呼醫悵侍疾之莫及遂永師于音
徽洎聞凶訃攜孥亟歸冒修途之蒸鬱經川陸之艱危
踵門長號苐見縞帷嗚呼哀哉今日逺日告吉墨食令
龜屬兹匏繫又不得臨壙而伸其悲酒脯之奠遣介致
之東望腸絶頤涕交揮嗚呼哀哉尚享

　　祭外姑何恭人文　　　　　　張敬夫

　　惟靈生于相家來嬪徳門奉饋采藻克謹晨昏如賓之

敬婦道則宜逮夫晚嵗有光母儀允矣三徳恊于彤史
胡不百年永庇孫子憶在柔兆獲拜于堂辰幾一周有
淚淋浪我悲終天靡所怙恃起尋渭陽痛復祇此傷哉
道逺一慟莫前薄禮將誠靈其鑒然尚享

　　祭親家文

　　惟靈之生婦徳著兮柔淑且慧妄怨惡兮賢哉主饋克
内助兮敬長恤孤宗姻譽兮既肥其家而錫祚兮振振
繩繩繁而庶兮宜耆而艾何朝露兮彼蒼者天而太苦

兮胡其不仁奪之遽兮如晝而夜抑定數兮伊令仲子
予女女兮粤與外孫而許娶兮再世婚姻嗟莫顧兮追
懷感傷曷云喻兮載以清酤肴饌具兮伊禮之薄盡其
愫兮嗚呼靈兮莫予吐兮

　　祭朱時發親家文　　　　　　陳了翁

　　嗚呼昔㑹靜海于今六年君䕶喪歸我以竄遷迨隔三
江懼無還日天子仁聖復令我歸離台之時未得君訃
單舸北來猶冀復晤白沙之傳初信且疑今知果矣孰

知我悲君老苦學趨一而專富而能貧内無間言寂莫
能仁為方外師志者于仁孰得而疵仁則宜壽胡不期
耄天所促延人奚可考君于世味澹乎其歸苦樂壽夭
存殁豈移淮江阻修奠不以時情發于詞君其鑒之嗚
呼尚享

　　祭姊夫李提舉文　　　　　陳了翁

　　嗚呼昔我先君愛鍾令女擇所宜從以歸于子子昔悼
亡我方居憂痛在手足涕不能收季妹繼適今能幾時

子既殞矣孰知我悲我非明哲觸禍固宜子亦放廢一
斥不歸窮達死生所遭各異海波之水東逝而已數極
而化亦又奚傷君子之道死也不亡嗚呼尚享

　　祭包氏妺出殯文　　　　　　孫仲益

　　嗚呼哀哉某政和初與呉氏妺侍先妣太淑人將吾妹歸
于同縣之包氏大家勝衣冠者數十百指而夫君裒然
獨秀蔚為宗廟瑚璉之器後四十年而呉氏病殁于京
師又四年太淑人感疾而逝中更喪亂死生契濶而包

氏尊章亦已下世獨吾妺克相其夫兮男冠女婚持門
户之寄謂當壽考百年與君子偕老兮云胡不病而遽
蜕嗚呼哀哉追數存殁兮閲一瞬而三紀嗟兮巋然獨
存兮隻影隨而卧起始結䄜而踐其行兮又窽莫而送
之死鬱萬感以中集兮溢兩背其洗如手足情所鍾兮
此身殁而後已魂揚紼以來歸兮歆余豆觴之薄祭嗚
呼哀哉伏惟尚享

　　祭妺夫祝天惠文　　　　　　趙承之


　　昔我叔父少失其配壘然二女誰怙誰恃先君鞠之蓋
猶出已伯長且賢以配君子好學發憤方少而剛在窮
不恤屢舉于鄉而輒不偶布衣儒冠以至白首後生紛
紛或登而先昔也納履公而自賢先生皤然志節彌厲
奔走四方以至于死嗚呼哀哉某兄弟幼孤且愚先生
教之讀以詩書獲㳺薦紳則維公賜我圖報之而乃如
此嗚呼哀哉相公平生舉白呼盧憶公疇昔慷慨捋鬚
涕泣陳觴叙訣梓里猶有諸孤敢不終始嗚呼哀哉尚

享

　　祭李甥文　　　　　　　　　陳了翁

　　吾與乃翁俱為竄人我來萬里與鬼為鄰瘴毒之鄉朝
不保夕謂必與汝平生永隔吾衰既久汝方妙年孰謂
汝也而棄我先唯吾二家世接姻眷汝母及汝吾妺吾
倩我取熊堂天實使之迺翁南遷亦豈人為仲取高第
既得而奪汝性孝友知汝惙惙左右就養不營其私隨
泊湖外五年于兹不得汝書今兩嵗矣形阻心親不隔

萬里信自北來吾心蛩然云胡不淑乃以訃傳我初論
事既捐其生杜門待盡符到奉行家如風舸任其浮沉
勢不能保豈無愛心死者歸也汝既歸矣吾雖未歸俟
命而已汝生不幸汝死不亡千載之後聞者嘆傷嗚呼
哀哉尚享

　　朋舊

　　祭張季清文　　　　　　　　呂伯恭

　　嗚呼㳺于師友之間斂然自持豈無其人舍業而歸耳

目改前移養鑠奪而不失其初心者葢亦寡矣子之在
吾門也侃侃和飭執經不怠于是時猶未知其為獨
異也自我不見于今五年有來自西者皆道子于兄弟
無違言于閭里無遺行安常謹禮不受變于俗吾方喜
于得子逮此暇日將過子之廬而子則死矣嗚呼庠序
之籍日増而務實之士不加益一觴之慟豈獨為故舊
之情而已哉尚享

　　祭邢邦傑文


　　越絶之區學者方興一門孝友舊推諸邢内外交映韡
韡嚶嚶人之可願于此而并猗左提右挈紛前導而後
承實霜雹于春陽久此樂而莫能喟予慼于傷弓駭弦
音于鶺鴒陶近憂其未慗集遐感而相仍理鏡湖之桂
楫踐前諾于嵗更訪舊聞于故老采新益于友朋愴獨
逢于仲氏同此哀于折肱嗚呼尚享

　　祭于悦道文

　　嗚呼自子東書從予逰于明招八年于兹矣每見每進

筆端津津如春木之向榮意其前途蓋未艾也我來自
山而子死問至折屐失聲猶幸風傳之或誤也疇昔之
夜子語我身名未立予故疑其色不舒亦以為是適然
耳庸詎知一再旬之後乃大出于所憂之外耶流光悠
悠兩川東下命也奈何付此杯酒嗚呼哀哉尚享

　　祭潘子皋文

　　名塲利區爵標埶的稚奔耄馳百年一日仁宅義路道
源性淵有能用力一日百年之子之才之識之操萬里

首途遽以病告意長數短穫歉殖豐寸心㤯然恃此以
終有親未報有弟未立有養未充有志未畢合是數者
屬之吾徒矢口而言言發不渝里門相望伯仲叔季責
以撫存亦孔之易道學之責喬岳髙丘母或不勝重遺
子羞嗚呼哀哉尚享

　　祭陳耀卿文

　　嗚呼菁菁藝圃羣植並區夭壽豐悴一本萬殊以子之
年方苞方旉岷山導江遹觀厥初病不復興歎驚吾徒

游從之義具此俎壺

　　祭呉晦叔文　　　　　　　　張敬夫

　　嗚呼惟君早登五峯之門即捐進取之習從事于義理
今幾二十年思慮益親操履益固而其曉悉人情通練
世事持之以忠信行之以周密蓋有用之實才而進學
之良資也豈謂一旦止于斯耶某與君論心為日亦久
切磋講究友誼金石訃音來傳泣下莫止嗟呼任道之
艱而同志益落此予之所悲且憂也官守所拘未能徃

哭一奠遣致言不復文嗚呼哀哉尚享

　　祭李先生文　　　　　　　　朱晦翁

　　道喪千載兩程勃興有的其緒龜山是承龜山之南道
則與俱有覺其徒望門以趨惟時豫章傳得其宗一簞
一瓢凛然髙風猗歟先生早自得師身世兩忘唯道是
資情義造約窮極幽微凍解氷釋發于天機乾端坤倪
鬼秘神彰風霆之變日月之光爰暨山川草木昆蟲人
倫之正王道之中一以貫之其外無餘縷析毫差其分

則殊體用混員隠顯昭融萬變並酬浮雲太空仁孝友
弟灑落誠明清通和樂展也大成婆娑丘林世莫我知
優哉㳺哉卒嵗以嬉逮其季年徳盛道尊有來摳衣發
其蔽昏侯伯聞風擁彗以迎大本大經是度是程税駕
云初講議有端疾病乘之醫窮技殫嗚呼先生而止于
斯命之不融誰實尸之合散屈伸消息滿虚廓然大公
與化為徒古今一息曷計短長物我一身孰為窮通嗟
唯聖學不絶如綫先生得之既厚以全進未獲施退未

及傳殉身以没孰云非天某也小生丱角趨拜共惟先
生實共源𣲖誾誾侃侃歛袵推先氷壼秋月謂公則然
施及後人敢渝斯志從游十年誘掖諄至春山朝榮秋
堂夜空即事即理無幽不窮相思日深見勵彌切蹇步
方休鞭繩已掣安車暑行過我衡門返斾相遭凉秋已
分某于此時適有命召問所宜言反覆教詔最後有言
吾子勉之凡兹衆理子所自知奉以周旋幸不失墜歸
裝朝嚴訃音夕至失聲長號淚落懸泉何意斯言而訣

終天病不舉扶殁不飯含奔赴後人死有餘憾儀刑永
隔卒業無期墜緒茫茫孰知我悲伏哭柩前奉奠以贄
不㤀者存鑒此誠意

　　祭王深甫文　　　　　　　　王介甫

　　嗟嗟深甫真棄我而先乎孰謂深甫之壯以死而吾可
以長年乎雖吾昔日執子之手歸言子之所為實受命
于吾母曰如此人乃與為友吾母知子過于予初終子
成德多吾不如嗚呼天乎既喪吾母又奪吾友雖不即

死吾何能久搏胸一慟心摧志休泣涕為文以薦食酒
嗟嗟深甫乎尚知否

　　祭李元叔文　　　　　　　　黄魯直

　　嗚呼元叔之義世不可少赴人急難秋陽皦皦奉親色
難慈友諸少家人潔齊門巷洒掃築室聚書延聘師表
青青子佩如魚游沼凡厥富室乾没紛擾君常晏然萬
鍾忽杪壽母令妻升堂宴笑慈以㫖甘歌舞姝妙里人
欣欣皆謂之好攝提季夏舍有鵩鳥屛藥治歸竟夜無

曉邑人奔走上下是禱人亦有言蓋棺事了生榮死哀
誰謂君夭我遷黔戎形影相吊衣我食我歲使交道立
僰望楚山複江繞屬辭羞奠氣結天杪平生不昩尚享
馨醥嗚呼哀哉

　　祭劉凝之文

　　嗚呼公乎知謀足以御困剛毅足以行可獨清足以軌
物自勝足以立我兀者造而歸全諒無地以棲禍方燕
及于來仍閲門户之嵯峩忽厭俗而去仙違白日而蜕

卧亡吾黨之一鑒哀楚望之傾陊伊曩時之倦㳺實骯
髒而坎軻遂投劾于潁尾置嬪息于寒餓來胥疏于江
湖訖有屋于春簸執盈虚以化物取衆棄而致夥間江
疃之有秋上橘柚之嵗課開亭觀之百楹孳緑竹之萬
箇衷餘力之不試故優裕于菑播㨿几杖以徜徉樂知
識之來過味龎公之幽禪觀有物于石火嵗三會于涒
灘訖初志其不挫維歐陽之文章發髙唱而無和配公
名而成三何巧舌之能破齒髪疎而戀嫪坐衰氣而不

果載銘旌而來歸遺稚子以危貨彼聞公之清風亦何
面以承唾初不肖之及門輩諸孫之孩懦公慈祥而豈
弟獲聞教而侍坐欷嵗晚而升堂見虞主而淚墮湛樽
酒其儻嘗列羣悲于楚些嗚呼尚享

　　祭李彦深文　　　　　　　　黄魯直

　　嗚呼彦深蓽路泥塗賢于駟馬之駕席門風雨安於數
仞之堂體狐貉之温而不恥緼袍壞絮知膏梁之味而
不厭脱粟寒漿終一世而扼窮内不疚其何傷維相知

之不早始傾蓋于汝陽披蓁叢之鎖碎見紫蘭之孤芳
沉深而敏學易簡而庭方鄰非仁而不覿粟非義而不
嘗遇人情之難堪既催折而愈剛號饑寒之滿屋仰歸
鴻之南翔擁羣書而寤歎擅榮觀于文章論若人之豈
弟謂百歲而康强忽靜寤而不覺問歸來兮未央去親
戚兮朋友即萬鬼而為鄉嗚呼虞氏之不為政久矣士
不厭于糟糠載固窮以軌世魯人至今傳其惠康身與
螻蟻共盡名與日月爭光我觀古而視今信吾友之不

亡所以發書而掩淚不忍痴孤與早孀婦弱女而教男
定子宅于南山之岡有謝公之知子固特達于珪璋在
吾儕之可力尚始終而就將哀哉月之徂秋悲風號于
土囊託千里而羞奠肴具潔而酒香思曩時之笑語同
飲食之淋浪列樗蒲之花燭呼五白而繞床倘神聖之
不昩以斯文而舉觴嗚呼哀哉尚享

　　祭鄧鯾之文　　　　　　　　陳了翁

　　嗚呼鯾之冥冥鴻也簞瓢自足藐鼎鍾也宜止則止艮

其窮也有物有常家雍雍也彼臧彼否黙而容也孰喜
孰怒寂乎中也盥而不薦志在顒也射已之鵠審其固
也棄彼所爭不與同也包攝無間介而通也其積彌高
不自穹也其割彌利飽磨礲也志道則士耕則農也齋
戒其年願普豐也洛口之别再星終也我禦魑魅不吾
攻也衆侮而逝來益恭也孰不信彼獨由衷也火勢炎
烈堅不容也𣲖流分漫趍必東也詩來了齋手自封也
馨積吾笥氣蘭芬也讀而味之餒可充也歲寒不易挺

挺松也還里胥樂願未從也故不少延棄我終也隠几
坐逝没不窮也不器其有獲豈登也傛瞷迺跡憫不逢
也卒以嵗計孰帡幪也人生流寓猶波篷也谷無停響
隨彼閧也衆耳瞶瞶聴獨聰也問兮聞乎示以聾也生
死不貳歸其宫也儒耶佛耶一視融也嗚呼尚享

　　祭梅卿叔文　　　　　　　　黄泰之

　　惟靈慷慨正直得于天資莊靜夷雅夐出流輩種學積
文優㳺乎聖賢之域砥節礪行周旋乎規矩之内奉親

長著孝友之風飭子弟有義方之誨繄厥徳之純備宜
享齡之未艾胡六旬而甫及乃一疾而遽蜕莫能語造
化于小兒殆將任勞逸于大塊某等怡愉骨肉繾綣愛
情茶甌酒盞日聚時㑹感佳節之過眼悵音容之何在
慘黄花而無色對西風而一酹嗟物是以人非覺肝裂
而腸碎飲此恨于終天想英靈之不昩嗚呼尚享

　　祭徐宗卿文　　　　　　　　吕伯恭

　　嗚呼子于輩流號為端靖見我于嚴厥問日振加之數

年道戰將勝何辜于天乃中絶命遣此一巵千載之贐
尚享

　　祭詹子齊文

　　嗚呼入事父兄出事公卿視之至近居然高深昔在講
席聴者如林子于是時奉持兢兢既踐子職亦祇官箴
地中生木順徳日升天則奪之疾疢相乘涉春夏秋冺
不呻吟胡不呻吟恐憂其親惜哉此士哀哉此心風雨
寒窓餽奠之情嗚呼尚享


　　祭蔣從道文

　　嗚呼弁服之襜然弦歌之鏘然子游其間兮呻吟挾䇿
而纍然賈區之囂然怪珍之錯然子廬其間兮講誦下
帷而塔然貎甚癯兮志則堅力既憊矣道方邅出門軸
折兮淪晝景于虞淵大塊噫兮化機旋森囘薄兮紛糾
纒夭壽不貳兮又奚怨猗朋游兮昔蟬聨交一臂兮失
九泉跽傳觴兮江之壖暮山合兮横蒼煙嗚呼哀哉尚
享


















　　五百家播芳大全文粹巻一百

