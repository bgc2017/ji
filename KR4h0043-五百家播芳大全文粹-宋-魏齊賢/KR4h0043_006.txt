







　　欽定四庫全書

　　五百家播芳大全文粹卷三中

　　宋　魏齊賢

　　葉　芬同輯

　　辭免表

　　郡王　　司空　　使相　　昭文相公　大資

　　辭免進封郡王表(代)　　　　曾子固


　　寵踰於徳愧甚於榮輒露危誠仰干睿聴(中謝)竊以衮
衣備物禮均上宰之崇土宇分封位列真王之貴非智
能足以謀國勞烈足以及人屬在休明詎容玷冒若臣
者侗然固陋眇爾穉䝉雖甫逮勝衣習為容於趨拜而
方思就傅賴齒學之漸磨庶幾識古今之通方知國家
之大體施於為已可以持循必也當官覬無違曠已叨
分於将鉞復誤假於公圭虚冒洪私未申薄効敢圖奨
渥薦及謭微視儀數於三台超爵名於五等既加真食

仍益爰田固非録善而量能又異校勞而數最将安稱
此自顧缺然而況皇帝陛下處父子之間常先義訓在
君臣之際每徇公言伏望察臣精懇之由中不顧小嫌
之反汗許還新命俯遂微情使臣得奉定省於晨昏稍
安幼志報生成於天地更待壯年

　　辭免司空表　　　　　　　　王介甫

　　隆施所逮懇辭勿俞輒冒天威更輸微欵(中謝)臣事勞
無紀操行不修居竊萬鍾初未知於辭富坐彌九載方

有俟於黜幽豈圖邦命之新尚眷求人之舊寵靈覃被
危厲增加位髙疾顛力少任重實前修之切戒敢小醜
之冒膺仰冀睿明顧憐衰朽改兹非服免貽官謗之憂
宥以罔功使獲里居之佚臣無任

　　辭免使相表　　　　　　　　王介甫

　　恩典有加事勞弗稱陳力況難於黽勉輸情終冀於矜
哀(中謝)伏念臣晚出窮鄉首陪興運恕心量已雖知容
膝之易安營職趨時更似絶筋而稱力既及眊衰而成

疾重遭憂釁以傷生姑欲補完唯當休愒若任州藩之
寄仍兼将相之崇是為擇地以自營非復籲天之素志
伏望皇帝陛下追還渙號俯遂愚衷許守本官退依先
壟倘憐積嵗參大議於廣朝或賜誤恩食舊勞於外觀
尚繄眷奨非敢干祈臣無任

　　辭免使相表　　　　　　　　王介甫

　　以病自陳庶全於私分䝉恩幸許尚切於隆名淪肌雖
荷於優容省已終難於叨昧輒披情素上冒聰聞(中謝)

伏念臣久玷近司迄無明效終䝉解免實賴保全自顧
衰骸已難勝於勞勩數違明詔實仰冀於矜憐號兼将
相之崇身就里閭之逸誤恩若此前載所無非惟私義
之難安固亦公論之弗與伏望皇帝陛下深垂簡照俯
㣘䖍祈特回渙號之已孚許以本官而充使如此則上
足以成陛下㣘名之政下足以免愚臣冒寵之慚

　　辭免使相表

　　愚誠屢凟方負憂兢聖聴未移更加奨勵故仰關於國

體敢終冒於天威(中謝)伏念臣頃汙近司久虚大受晚
罹疾疢自當辭禄而里居尚恃眷憐故敢祈恩而家食
将相之為重寄朝野之所具曕若免於事任之勞而尸
此名器之寵在昔之茂勲明徳尚莫敢居如臣之綿力
薄材豈宜非據伏望皇帝陛下俯矜危懇追寢誤恩豈
惟私義之所安是固物情之衆允

　　辭免昭文相公表

　　為君所艱尤謹厥與命相不善将壊於成矧當責實之

時敢替知難之義(中謝)臣知不足以及逺學不足以窮
深比誤國恩嘗尸宰事初無薄效稱萬一之褒揚止有
多言煩再三之辨釋終逃譴負實賴保全恭惟皇帝陛
下若古以堯之欽明御今以禹之勤儉矜修積美山無
一簣之虧因任致隆臺有九層之累小大祇若遐邇允
懐畬而不菑雖或許其繼事灌以既雨豈不昧於知時
況惟疲曳之餘過重休明之累且用人而過矣固不免
於敗材苟改命而當焉亦何嫌於反汗敢期聖哲俯亮

愚忠

　　辭免資政殿大學士表　　　　錢參政

　　自天有命無地措躬伏念臣濫厠班行驟膺識擢躐登
樞筦參預政機感超異之遭逢思糜捐而稱塞嵗時更
厯天日照臨因造膝之敷陳露乞骸之懇請仰戴慈憐
之厚曲彰覆䕶之深昭示隆私寵頒異數力辭得獲微
力少安席未煖於里閭詔促臨於藩屏南徐効力初靡
著於顯庸北闕疏恩已復加於美職深惟忝竊倍劇凌

兢敢圖簡記之隆更付保釐之託守籥再經於眷首撫
封常勵於夙心罄殫朝暮之微勞酬答乾坤之大造十
連無事實自廟謨庶政罔功方憂吏責退欲伸於前牘
進忽奉於除書名升規殿之新寵命渙帝綸之舊恩遇
誠厚矣臣實懼焉伏望皇帝陛下廓淵聽以下臨鑒愚
衷之上達使遂終辭之志不嫌申命之囘得請為期俯
躬以俟

　　辭免資政殿大學士表


　　恭馳牘奏已罄臣衷敬拜璽封未䝉帝可再陳悃愊重
犯威尊竊以敞邃宇以崇儒自本朝之建立褒異庸而
賜職乃今日之舉行與既不輕得而為貴因殿額榜題
之差次序臣鄰班立之後先既列綴以冒居復階升而
序進疾而恐躓退則能安伏念臣濃受恩知恨無報効
重膺委寄思有微勞雖食息之靡遑勤而無補況精神
之易竭力則難勝眷東西府境之連萃南北均屯之衆
兵民雜處農賈萃區貴慈恵以撫循要威名而彈壓藉

九重之覆若幸數載以安然毫釐莫積於事功方寸但
思於田里寂爾二邦之績穹然兩殿之華循名既髙責
實甚淺必難虚受是敢固辭伏望皇帝陛下照懇避之
忱誠賜收還之詔㫖施於有政既資助之無聞必也正
名恐祇承而弗副凟煩冒昧戰越驚惶

　　門下侍郎　左右丞　　起居舍人　　吏侍

　　史官

　　辭免門下侍郎表　　　　　　劉莘老


　　發政西臺無禆於聖治陞班東省忽霈於恩書揣分未
安控詞自列(中謝)惟先王制爵禄之等以待賢能而君
子謹進退之方必循理義臣起於寒晚躐至顯嚴獨恃
聖明特達之知不縁黨友更相之助虚塵近輔更涉累
年愚而直者人情之易睽公而固者衆怨之所聚每幸
曲䝉於善貸保此孤危豈敢更冒於誤恩遷其位秩上
乖朝廷黜幽陟明之典下負臣子見得忘義之譏伏望
太皇太后陛下謹名器以申大公明勸懲以勵百辟收

還成命改受有勞臣無任

　　辭免門下侍郎表　　　　　　劉莘老

　　勞能不聞階品益進俱必投於顛仆敢冒貢於誠情(中
謝)臣進徳不强造道甚淺逡巡尺寸之守遭會聖神之
知少負丘山莫報之恩初無絲毫可紀之善粤參大政
及今驟至於四遷升寘東臺所厯遂周於三省益髙股
肱之任況備喉舌之司爵視上公邑增真食倘罔功而
濫處實累國以起羞伏望皇帝陛下如日燭幽體天成

物察臣表裏之既盡矜臣器量之已盈特收誤恩以允
清議

　　辭免門下侍郎表　　　　　　蘇子由

　　久塵右轄無補於時進貳東臺有慙在列言莫宣於誠
意聴未感於髙明(中謝)伏念臣頃以虚名誤䝉收録旋
塵近侍非有勞能咀噍文詞本腐儒之事業彈治邪枉
犯衆口之憎嫌及夫進貳文昌日侍軒闥隨衆出入得
失何補於萬幾奉行文書勉强自慙者期嵗此則聖主

之所親見孤臣之所自知豈待人言難逃天鑒敢謂超
升累級復進崇階雜用負乘行自招於冦盜未嘗狩獵
食何取於鶉貆伏望太皇太后陛下因功以舉賢選衆
以拔士采其譽者必考其實聴其言者皆原其心如臣
空疎自難隠伏特追成命以慰公言使聖朝無失於用
人則臣愚若䝉於厚賜

　　辭免門下侍郎表

　　喉吻之任密侍於禁中綸綍之行風傳於海内苟用人

之失當於累上以非輕(中謝)伏念臣西南陋儒墳史樸
學非有過人之大節惟守事君之小心無其實不敢居
其名非其任不敢竊其禄仕厯三世年逾半生奉以周
旋未始非墜今者乃欲以尋尺之材居棟梁之任以斗
升之量受鍾鼎之藏雖欲欺君且非本志矧復躐等超
累級之上遷秩非舊比之常靖言以思未見其可伏望
皇帝陛下因任庶物照臨百官短長各盡其宜大小無
失所養必其力有餘而後用則其任逾久而常新抑将

多士皆賴以安豈惟微臣獨被其賜愚衷已竭天聴尚
回

　　辭免尚書左丞表　　　　　　劉莘老

　　竊以國之爵禄以待賢能士之進退必循名義或有異
此何以示民(中謝)伏念臣綿力薄材至愚極陋比䝉誤
寵擢備近司乏宏逺之規模空銷疲於精鋭未嘗小補
方俟大訶敢期恩憐更進位序考其嵗月則既非久次
課其職業則又無顯勞倘輒冒居實干清議伏望皇帝

陛下慎名器以厲在位明是非以正其功深察誠言許
伸愚分無難反汗之命庶拯臨淵之憂

　　辭免尚書右丞表　　　　　　蘇子由

　　臺轄之重國論所存顧惟尺寸之材何與棟梁之選比
陳誠懇尚秘俞音(中謝)伏念臣家世寒儒僅守父兄之
樸學文史末技不通邦國之大猷頃自元祐之初偶縁
乏使召自南遷之後遽責使言旋由左史而踐掖垣復
從右户以居翰苑迨兹執法曾未數年言何補於聖明

志已殫於憂責以一日遭逢之幸擅諸臣積累之榮方
懐滿溢之虞願求閑散之便豈意恩私之横被復叨承
轄之近班自昔政事之臣非處書生之地既犯不韙其
何敢安伏望皇帝陛下以徳愛人量材付位深察斗筲
之陋難堪鍾鼎之華追還誤恩選建明徳俾賢愚各安
其所則中外無復間言其於微臣受賜多矣

　　辭免起居舎人表　　　　　　張文潛

　　言動之職最近清光儒學之臣以為榮選臣孤生晚進

駑散薄材擢自選人寘之太學復天禄石渠之職首預
選掄紬金匱玉版之書兩領著作功能何有屏退所甘
加以冒昧史官頗縻嵗月論次故事未就簡編何有賢
勞遽叨奨擢浸階華近入侍禁嚴内循弱植之易揺實
懼多言之可畏敢傾誠懇祈止誤恩免進顛隮更累樂育

　　辭免吏部侍郎表　　　　　　邵公濟

　　聞命震驚罔知所措(中謝)竊以從槖清職賴獻納之忠
規銓衡劇曹資疏通之藻鑑欲當此選宜得其人如臣

涉學匪優賦資甚憃誤叨睿擢進陟臺端雖言聴諫從
每䝉於睿奨而力綿責重實懼於顛隮自知無補於涓
埃方欲退安於閒散豈期庸陋忽玷遷除仰丐皇朝追
還渙汗别柬求於時彦用少慰於輿情

　　辭免史官表　　　　　　　　秦少游

　　史屬之除聖朝所慎若非承父兄之教詔世守其官則
必積師友之淵源材充厥職臣於二者實無一堪聞命
若驚撫躬增懼重念臣少而愚賤長更屯奇積累嵗時

尚慮人情之未與超踰近分豈為物議之所容以蕞爾
不勝任之材處灼然非所居之地必招官謗上累恩私
況儒館之中資任髙於臣者不少班行以内學術過於
臣者甚多與其容菲薄以濫居不若擇英豪而改授伏
望聖慈追寢前命

　　三司使　節度使　　都督　帥府

　　辭免權三司使表　　　　　　蔡君謨

　　地親任重寵數殊優資薄才微公議非允(中謝)伏念臣

向由樞職出治泉山奉髙年之慈親許還養於舊里昨
承詔㫖還京屢降徳音不容讓免驅馳百舍之逺趨伏
九閽之嚴曾未達於近畿復遷處於大計天下通流之
術非小智可以營為禁中命令之詞非空言可以潤飾
加以支離之悴久辭浩劇之權令所領者益繁顧於力
而不逮苟失量度是謂暗愚伏望皇帝陛下特收渙汗
之恩重擇長材而用仰違要重庶得安全有禄庇身固
能自足懐忠効國誓竭素心


　　辭免節度使表　　　　　　　　郭師禹

　　抗章避寵兾逃擁節之華賜札疏榮益重循墻之愧俞音
尚閟揣已奚堪敬伸螻蟻之誠洊凟髙明之聴臣(中謝)
竊以爵為勸賞蓋在厲世之方器以褒嘉尤謹假人之
戒矧渙號敭廷之制而齋壇授鉞之儀非有旂常可紀
之功曷稱明時甚盛之選伏念臣受材謭薄賦性顓䝉
猥忝舊婣濫陞朝著參扈帶髙華之列綴甘泉法從之
聨徒以樸忠每䝉睿簡昕朝恪奉曾何益於涓埃琳館

均閑罙切慙於尸素深懐滿盈之咎粗堅止足之私敢
謂么微誤膺顯擢晉公杜圭腴之異數昭龍光眷奨之
非常忝冒難勝顛隮是懼伏望皇帝陛下離明委照乾
造無私俯垂從欲之仁收還成渙改畀元勲之彦庶穆
奥言

　　辭免節度使表　　　　　　　　汪彦章

　　引疾辭榮方幸機衡之解䟽恩越等遽䝉旄節之頒懍
如淵谷之臨莫測雲天之施輒布由衷之懇仰干方命

之誅(中謝)伏念臣承學缺如起家寒甚早被聖神之遇
遂參承弼之司黽勉十年周旋二省妨賢最久自知罪
戾之盈容跡每安實賴恩憐之至比失衛生之理益懐
誤國之憂力丐投閒僅䝉賜可所願退安於散秩敢圖
併授以隆名惟齋鉞臨師乃人主待有功之士而祠庭
置使亦朝廷優元老之臣顧平時猶懼於素飱豈病質
乃堪於徽數伏望皇帝陛下不忘舊物深諒微忠量材
能小大之宜盡庇覆始終之意特回渙號靡速煩言未冺

餘生尚可筋骸之强誓堅晚節仰酬體貌之優

　　辭免都督江淮軍馬表　　　　張徳逺

　　江淮重寄猥出異恩犬馬餘生蓋安微分輒上臣愚之
請未䝉制可之音(中謝)伏念臣少不如人老将及耄一
士賢百萬之衆素乏修能百里半九十之時仍當末路
倘進退不懲於迷復則鬼神将害於福謙顯罹嘖有之
言重玷并包之度況明光之口雖陳於别塞而赤白之
囊不徹於甘泉分屯已固於長城申命何資於錫鉞伏

望皇帝陛下擴日月之照推天地之恩俯憐視䕃之幾
何時加全䕶不憚出綸之惟反曲賜矜從

　　辭免資政殿大學士知隆興表　黄徳潤

　　瀝螻蟻之誠冀回淵聴渙絲綸之布尚閟俞音義不遑
安須至再凟臣(中謝)竊以陳力就列人臣當自揣諸心
量能授官君上亦必唯其當有如潛藩巨屏秘殿隆名
甚非么微所克負荷而況適兹虚次妙於柬求豈無方
面之才以稱當宁之寄鎮撫所係恩意非輕猥以屬臣

敢不祇命重念臣叨竊久矣報塞蔑然雖中外之任不
殊而知能所効則一感洪恩之優渥撫小已以凌兢伏
望聖明特賜俞允重優賢之典無以妄加念某帥之難
必求已試

　　辭免翰林學士知開封表　　　蔡君謨

　　大明臨下無逺裔而不均零露墜霄雖微物而必潤俯
承錫命彌用震驚伏念臣向日掖垣擢司京邑上賴清
光之燭終依全度之仁屬私便於庭闈遂求補於閩粵

尋膺朝綍出守泉山首尾五年更移兩郡親戚嵗時之
樂足慰母心阡塋展省之勤屢躬先祀非為孝治之廣
曷為天幸之多惟臣賤微感疾滋久藥石攻治之愈至
根本堅牢而未除日月因循筋骸憔悴深畏曠官之責
方潛退處之圖伏䝉皇帝陛下曲貸素餐復加恩數禁
林近職儒者最榮都輦要權吏之髙選併疏寵渥猥逮
孱庸揣材幹之匪優顧福基之甚薄苟貽過溢之咎實
虧分量之知重念臣仰違法座之嚴薦易周星之次思

出入於省闥每意在於本朝今此召還適當趨進然而
慈親年老於義不可以逺行病體至羸於力不堪其劇
任願特收於成命俾再典於舊封唯是危誠終期得請

　　進秩　　陪位　　起復

　　辭免正議大夫表

　　天中霈澤近輔書勞亦及罔功豈宜虚受(中謝)伏念臣
素無他技唯繫孤忠誤䝉累聖之知寖復近僚之列頃
因人乏進貳宰司先帝審訓羣臣靡預誓言之末陛下

嗣膺大寶曾無翊戴之勤豈弗畏於多言詎敢當於懋
寵矧乃方任人而立政惟即命以記功将深戒於官司
宜先從於近始伏望皇帝陛下慎持名器申勸臣隣收
出綍之過恩亮循牆之愚懇爵以馭貴免上累於至公
賞必及勞盖率由於舊典

　　辭免覃恩轉階表　　　　　　汪彦章

　　便蕃之寵弗許固辭震懼之懐終難安處敢再輸於危
懇庶有槩於淵衷(中謝)伏念臣猥自周行獲陪興運木

閲半朞之久已躋三府之崇雖鴻慈務極於生成而小
器日憂於盈滿矧當國步艱難之後滋人臣隕越之時
詎可包羞唯知冒進故屢上縷陳之牘願必還汎進之
階子雖幸於父知天未從於人欲伏望皇帝陛下特垂
簡照無徇彞章念微臣事主者既本至誠則聖主待臣
者何憂不貴肆頒明詔追寢誤恩憐疎逺之孤踪速僭
差之大戾使鵷鷺共由之路循次而升則桑榆未盡之
年皆君所賜


　　辭免南郊陪位表　　　　　　王介甫

　　萬國駿奔焯上儀之殊觀一夫幽屛叨明命之特招伏
念臣竊禄已多冒恩最渥自致惓惓之義實有素情再
曕穆穆之容豈非榮願而繭然暮景嬰以沈痾伏畎畝
以負薪於今未已侍壇垓而踐豆用此為妨

　　辭免明堂陪位表　　　　　歐陽永叔

　　合宫大啟爰講於上儀明詔忽頒俾祇於嚴召被恩言
之優渥撫病質以兢榮(中謝)伏惟皇帝陛下聖哲聰

明憂勤慈儉遂羣生而涵育臻至治於和平乃因萬物
之成秋爰即几筵而展禮陟降薦獻百官以職而各供
膺受福釐一人有慶而咸賴而臣近辭印綬方伏田廬
當與庶民並䝉餘澤敢期睿眷尚録孤孱俾陪在外之
臣來預侍祠之列載念臣自縁災疾幸獲退休殆未逾
時尚嬰舊苦雖朝廷禮樂之盛得與者為榮而犬馬筋
力之衰告疲而已久既不得於䇿勵姑自信於奇屯太
史滯於周南惟知嘆命子牟存於魏闕但極馳情


　　辭免明堂陪位表　　　　　　張文潛

　　明徳惟馨方格神於盛禮相予肆祀俄賜召於老臣衰
朽知榮兢惶靡措(中謝)伏惟皇帝陛下嗣隆聖統躬致
太平翼翼文王之小心烝烝虞舜之大孝季秋順序方
萬物之盛多四方和來喜多士之奔走祇見列聖裒對
昊穹敞布政之法宫大明禮樂受丕天之景貺均被邇
遐喜交神人慶浹夷夏凡執事豆籩之末或觀光輿𨽻之
間足為至榮可以無恨而況臣猥以屏退尚叨記存温

詔在門外庭有位固願聞舜韶而率舞瞻堯日以傾心
而遲暮之餘衰疲且久筋力已消於疾病才冀盡年
疎野久放於田閭不足為禮當千秋之接統自滯周南
奉半夜之受釐莫趨宣室無階策勵惟劇飛馳

　　辭免起復太宰表(代)　　　　　王豐父

　　苫塊餘生已濵死所絲綸渙號俾復書班勅使薦臨徳
音下迨呼天號絶拊已驚迷伏念臣早偶家艱専承母
訓零丁孤苦邈爾無依鞠躬提攜迨夫有立夤縁際遇

玷冒髙華犬馬之養未伸風木之悲遽至攀號泣血摧
踊殞心仰賴聖神之恩甫終窀穸之事几筵是奉墳土
未乾痛深陟屺之瞻恨未及泉之見敢謂宸衷念舊優
詔奪情蓋三年免懐通喪皆聖王之制而踰月視事變
禮豈治世之風雖睿眷之殊常豈私情之所忍伏望皇
帝陛下推孝思而錫類值宰柄以馭臣念哀苦之方深
況衰疲之已甚報親日少願終制以為期事國時長願
捐軀而未晚


　　辭免起復太宰表(代)

　　方席薪而枕塊於義為安俾服冕而乘軒共知不可哀
情洊布宸聴未回再殫罔極之情冀動蓋髙之聴伏念
臣猥䝉天眷誤玷宰司久無補於明時亟自招於大禍
慈顔遽隔悲隙駟之難留原穸再成倚苫廬而永慕庶
畢哀恫之制少酬顧復之恩忽奉制綸俾還相位私情
莫處公議靡容豈可遵故事以蹈前非但當守禮經而
據古是臣罹酷罰屬在衰年既極摧殘浸成疾恙精神

徒耗筋力頓衰雖强使之造朝決難堪於應務伏望皇
帝陛下委大明之照閔不移之愚追寢渙恩俾終祥禫
則聖主得全於禮貌而孤臣獲畢其孝思疾首痛心或
偷生於兹日銘肝鏤肺期報徳於他時臣無任

　　辭免起復太宰表

　　泣血陳詞仰祈聰聴批章示訓尚閟俞音涕泗無從回
皇失措伏念臣人非適世仕本為親密困官途頗闕晨
昏之奉晚逢真主方欣甘㫖之榮俄纒欒棘之悲永負

劬勞之報呼天靡及觸地無容强食勝衣空驚過隙之
駟感時追往更傷反哺之烏敢意敕使薦臨徳音嗣降
雖君命召固難俟駕而行念人子情不忍短喪而出矧
今耉老在上忠賢繼登外無兵革之虞内有禮樂之備
事得其序功已告成則焉用於愚臣俾固違其典禮伏
望皇帝陛下大明旁燭至徳兼容俾酬慈母之恩俯遂
匹夫之志褒非一字已同華衮之榮誓畢三年庶免素
冠之刺


















　　五百家播芳大全文粹巻三中


　　欽定四庫全書

　　五百家播芳大全文粹卷三下

　　宋　魏齊賢

　　葉　棻同輯

　　謝除授表

　　宰相

　　謝除右僕射表　　　　　　　王介甫

　　貳令中臺兼官左省惟時遴選蓋嘗久曠而弗除忽此

叨居顧豈㣲勞之可稱陪敦厥邑敷告于廷是皆至榮
難以虚辱臣某(中謝)竊以經術造士實始盛王之時偽
説誣民是為衰世之俗葢上無躬教立道之明辟則下
有私學亂治之姦氓然孔氏以覊臣而興未喪之文孟
子以游士而承既没之聖異端雖作精義尚存逮更煨
燼之災遂失源流之正章句之文勝質傳註之博溺心
此滛辭詖行之所由昌而妙道至言之所為隠篤生上
主純佑下民成能協乎人謀將聖出乎天縱作于心而

害事放斥㡬殫通于道以治官延登既衆尚懼膠庠之
黎獻未昭典籍之羣疑乃集師儒具論科指繕書來上
褒典俯加臣趣操弗高知識尤淺少嘗勤苦但為裘氏
之吟晚更耄衰豈免輿人之議初備使令之乏即知稱
愜之難敢意誤恩獨當殊奬此葢伏遇皇帝陛下以化
民成俗為事故急在誨人以尊德樂道為懷故易于縻
爵因忘固陋特假寵光祇服訓辭深惟報禮雖無博學
對揚稽古之隆名庶以雅言助廣右文之美化臣無任


　　樞宻

　　謝除樞宻表　　　　　　　　張全真

　　視草無聞已玷嚴凝之直出綸甚寵遽陪宥宻之謀錫
秘殿之隆名進文階之顯秩循墻固避渙汗莫囘(中謝)
伏自兵威既挫于北敵之强國勢益㣲于南渡之後衆
類傷弓之鳥將猶飽肉之鷹念郊壘之風塵想籌帷之
豪傑時開真主固有以駕馭于英雄事縂天營又有以
統臨乎將帥至于参貳樞極㡬亦奉行文書曽是艱難

豈容尸素况如臣者才極下中之品進無左右之容挾
䇿讀書居慙軍旅之未學莅官行法粗安州縣之徒勞
由誤簡于冕旒遂濫陪于簮槖任論思獻納之寄訖何
補于聪明更文章翰墨之遊但徧塵于親切每憂踰分
屢丐投聞敢謂眷禮有加鴻私未憗付以本兵之重試
其經武之長倘非稍効捐糜何以分憂宵旰此葢伏遇
皇帝陛下撫育萬宇焦勞百為從善如轉圜已兼收于
衆智與人不求備曽罔棄于寸長遂令樗櫟之姿亦厠

機衡之任痛逺人之猾夏終期尺箠之笞來群䇿以防
秋敢怠寸隂之惜尚幾小補以答萬分

　　謝除樞宻表　　　　　　　　宋子京

　　叨膺茂典入筦鴻樞伏省戸以陳章丐綈囊之收霈危
悰再凟明制必行慎煩失以致尤輒進思而冒處(中謝)
臣聞佐王基命簡在臣鄰秉軸居中本之柄兵非有號
令風采為下所瞻則必愊臆謀謨熈天之載異於兹道
孰非曠官竊念臣材散無庸地寒寡援興顔行之下因

得累勞陪周衛之中罕嘗進熟見容漢皇之度久縂軒
師之營貳掌繁機佐經中寢㑹落成之不日因毖祀以
祈天汪濊深仁道迎協氣而臣弗從災異之免更加名
器之多寢嘿懷安委蛇就列内循無狀自詭必酬何月
律之未淹沐天私而載造擢于末級遂正近司輒成奏
以讓還枉深辭之切敕薄言匪控進拜増羞助百姓之
昭明行虞辱國干六符之疎濶舉畏談天兹葢伏遇皇
帝陛下養以至仁赦其少戇同五帝之親事不及有司

俾一介之孤臣空膺大位敢不益効綿力罔伏舊章期有
補于萬分敢自紓于九殞

　　謝除樞宻表　　　　　　　　　宋子京

　　近叨恩制禆正樞司伏閤上言願還于成命斷章催拜
特枉于慈音固讓莫諧冒居何幸(中謝)竊念臣液樠材
散培塿地卑獲對聖明屢䝉柄任敵王所愾既㑹于偃兵
精日之勞何從而塞責洪惟職覆深諒由衷斯謀斯猷
則罕嘗入告予求予取則不議汝瑕由先帝之舊人貳

禁庭之㡬事属圖考室兼議僝功燕寢乃安顧成並享
紀年四省捨爵計功首膺無虧之言已渙于宣之數僣
夫國典布在人言匪謂天眷謬加寵章尤渥靡論彛序
超據上游壅薄訴于危心隔葢高之善聴光華異等震
抃縈懷三接諮諏未識韜鈐之對萬機嚴翼曷臻宻靖之
風乘是泰來缺然虚授此葢伏蒙皇太后陛下道敷善
養人不備求貸衛綰之譙呵取子顔之謹厚特捐厚
禮期責寸長顧懋賞以不貲誓捐軀而有所


　　謝除樞宻表(代)　　　　　　　汪彦章

　　本柄于中久汙樞機之地進班其首更叨綸綍之恩䝉
睿奬之非常私𤨏材而不已安危所繫榮懼交深(中謝)
伏念臣生江湖之鄉非廊廟之器偶扞防于牧圉䝉紀
録于冕旒當中興無文武之才有慙吉甫乃一見受腹
心之寄自比留侯薦膺推澤之榮遂處弼諧之任謀叅
帷幄職搃韜鈐永言國步之屯方頼廟謨之勝外有交
侵之强敵内多竊發之奸民兩河未復于輿圖二聖尚

勞于岳狩非兵莫濟得士斯昌豈伊章句之腐儒堪此
朝廷之大任兹葢伏遇皇帝陛下治先稽古志在宅中
躬堯舜之仁惟欲躋民于富壽攄高文之憤不㤀克己
於憂勤詳延左右之臣猥及下中之品臣敢不兼收群
䇿務究逺猷念國家嘗膽之憂適當今日豈臣子捐軀
之報敢後古人

　　辭樞宻表　　　　　　　　　歐陽永叔

　　右樞虚府充位宜求于雋賢多士盈庭誤選乃比于庸

妄既牢辭之靡獲徒以寵而為憂(中謝)伏念臣少本賤
愚初無志慮為小人之事力不勝于負薪程有司之文
學止期于干禄過被仁恩之樂育早從英俊之並遊遂叨
侍從之流久玷論思之地方時求治殆無補于分毫顧
質早衰況漸凋于齒髪但思藏縮敢望甄陞矧惟賛萬
事之機必也極一時之選豈容濫得猥以備員當令命
之始行方惶惑以失措以睿恩至渥召㫖甚嚴莫諧懇
避之誠徒負貪榮之愧此葢伏遇皇帝陛下廓天地之

量垂日月之光憐樸直之無他謂疲駑之可勉俾承闕
乏以効拙勤臣敢不奮厲無能之姿感激難遇之㑹職
思其位庶免于曠官謀不以身少期于報國

　　叅政　昭文

　　謝除叅知政事表　　　　　　楊大年

　　臣某言臣近者䖍拜封章乞歸班列忽奉手詔不賜允
俞仰睿㫖之丁寧撫㣲躬而戰慄欲更披于肝膈慮有
黷于君親(中謝)伏念臣孤直寡徒頑疎無取章句之學

僅能齒于諸生清白之規固克傳于奕世自䇿名筮仕
陳力當官塵右掖之清華踐内庭之嚴秘乃至典樞機
之務叅輔弼之司並由旒冕之誤知豈副縉紳之公議
小器應難于大受高位惟恐于疾顛夙夜在公雖黽勉
而從事負乘致冦亦跼蹐之靡遑今者訟起下民辭連
執政憲府職當于推鞫獄情遽至于矯誣既閲實以平
反爰舉直而錯枉已從明辨式正常刑其如中司長官
是臣外舅踐文昌六卿之貴昩圜扉兩造之辭名挂簡

書身繫非所實朝倫之其恥在戚属以何顔是用瀝懇
紫庭祈恩丹扆願退歸于散地庶允洽于至公豈謂皇帝
陛下推洪覆之深仁示曲成之𤣥造特頒泥檢俯示綸
言徴周書之舊章以其罪不相及推漢高之大度且復
待之如初仰承雨露之私内積氷淵之懼凟尊之罪固
不可以再三許國之心但益堅于方寸誓傾臣節上答
天慈臣無任

　　謝除叅知政事表　　　　　　王瞻叔


　　備争臣而諭㫖蔑著顯庸躋政地之出綸驟膺親擢控
誠忱之懇切辱訓誥以頻煩拜命若驚省躬甚惕(中謝)
竊以虞舜紹唐堯之緒五臣舉而至治章武王恢周室
之基十亂升而大勲立惟輔理需人非一賢之略必同
寅共濟廣衆正之求矧今三邉未寧庶事多舛民生尚
困國是易搖天災時變之占日深寅畏旰日宵衣之慮
特軫憂勤陛下妙簡臣鄰旁招俊哲列之丞弼責以謀
謨葢將外撫四夷内脩百度振藝祖創垂之統酬光堯

付託之誠自非兼文武之弛張效忠嘉之啟沃學據古
今而通其變才周軍國而措之冝則何以上賛宸猷下
符僉論如臣者斗筲小器鈆槧腐儒徒以險阻艱難之
備嘗稍諳俗狀故于東西南北之不擇自勵功程久絶
望于榮途復何心于晚節向者召從巴蜀歸覲闕庭初
無左右之容遽被神明之照未更一嵗殆及九遷版部
銓曺綴獻納論思之末禁林諫苑充文詞言語之官皆
暖席之未遑已抗旌而于邁心欲為而不逮者精力勞

則有而何補于事功遲休榆塞之防秋便老菟裘而卒
歳敢期僥倖乃爾超踰除二府之自外方追慶厯名臣
之殊遇由七人而叅大政實本朝累世之罕聞萃此寵
光若為負荷兹葢伏遇皇帝陛下聖聪旁逹睿㫁無疑
昭讒誣于七政之明定許予于四時之信祇承于帝思鋪
張不世之休無競惟人每夢想非常之士遂令猥𤨏亦
玷登庸臣敢不鞭䇿疲駑支持衰病仰體丁寧之㫖對
揚特達之知際㑹風雲方快覩亨嘉之㑹奉承教令期

贊成宏逺之規

　　謝除㕘知政事表　　　　歐陽永叔

　　賛貳國鈞叅聞廟論謂宜不次而選冀得非常之材迺
以叙遷俾之承乏誤恩過被訴讓靡從(中謝)伏念臣少
迫賤貧偶勤學問儒者博而寡要況匪多聞文章世之
空言豈能適用徒以早遘亨嘉之㑹驟䝉奬擢之私叨
言語侍從之流逮今踰紀玷出納樞機之任初乏可稱
幸先彈理之未加每欲逡巡而引去敢期睿眷俾與政

機優以寵章進其爵秩望非意及榮與憂併此葢伏遇
皇帝陛下堯德聪明禹躬勤儉博求俊乂以濟治康謂
臣既樸且愚必能循于忠謹雖庸而懦尚可策其疲駑
猥以備員遂兹冒寵敢不益堅素守自勉日强惟殫犬
馬之勞上答乾坤之造

　　謝除叅知政事表　　　　　　王介甫

　　承弼之任賢知所難顧惟缺然何以堪此仰膺成命弗
獲固辭(中謝)竊以古先哲王考慎厥輔皆有一德用成

衆功伏惟皇帝陛下含獨見之明踐久安之運甫終諒
闇將大施為宜得偉人與圖庶政如臣者徒以承學粗
知義方本無他長可備官使退安私室自絶榮途既負
採薪之憂固逃竊位之責大明繼燭正路宏開付以藩
宣還之侍從清閑之宴或賜開延淺陋所聞毎䝉知奬
以為奉教庶㡬無尤當軸處中良非所稱龍光曲被震
媿交懷此葢伏遇皇帝陛下德茂旁求志存逺舉隆寛
盡下故忠良有以輸心公聴並觀故䜛慝不能肆志矧

睿謀之天縱方聖治之日躋思稱所䝉敢忘自竭逺猷經
國雖或媿于前脩直道事君期不隳于素守

　　謝除昭文相公表　　　　　　　王介甫

　　承流宣化方虞失職之誅經體賛元更誤選賢之舉(中
謝)臣竊惟人物之㑹通常寡實以君臣之遇合至難自
匪同聲氣之求孰能偕功名之享伏惟皇帝陛下天縱
大聖人與成能乘百年久安之機飾千載積壞之蠱士
誠服矣而持禄養交之習未殄民允懐矣而樂事勸功

之志未興近或困阨而仁義之澤未流逺或虚憍而道
德之威未立宜選于衆舉格于皇天之材使暨乃僚纉
迪我高后之事冀勝所任以濟斯時而臣早見知于隠
約之中久獨立于傾搖之上勲庸弗效恩禮更加託備
外藩俯鄰朞歳遂叨詔奬還冠宰司自視羈單所懷蹇
淺方古耕築則有其陋為世聘求則無其賢然以投老
之軀而遭難值之運苟貪歳月趣就涓埃且上之施既
光則下之報宜厚與之戮力仰承睿知之臨罔不同心

俯頼忠良之協誓殫疏拙圖稱休明

　　尚書　侍郎

　　謝除吏部尚書表　　　　　　顔思魯

　　吏曺兼組僅輸累月之勞帝宸疏恩遽陟三銓之首居
然就職惕爾懷慙臣某(中謝)伏念臣初無適時可用之
才徒有泥古不通之學握從臣之槖俯仰四方使老上
之庭徃來萬里歎賢勞之何有荷聖眷之過優既叨小
宰之除復攝冢卿之乏而臣技窮能薄景迫年侵洊騰

告老之章未動葢高之聽敢圖簡記反使甄陞維天官
分典于銓衡而常伯實提其綱領頃常兼掌猶懼弗勝
兹命顓官益虞非據併賜身章之寵仍頒廏乘之珍顧
異數之騈蕃將何功而稱塞兹葢恭遇皇帝陛下規模
天大睿知日躋照臨博暨于群工禮遇尤先于近列知
臣樸忠有守寒松不改于凋年憐臣氣力未衰老馬或
諳于故道迺頒茂渥猥及㣲蹤臣謹當仰體隆私益堅
晚節壯心雖在詎敢有愛于糜捐來日無多終願祈求于

閒退

　　謝除禮部尚書表　　　　　　王　簡

　　外閫暫分遽遄歸于驛召昨朝甫對即擢長于春官席
寵逾渥撫躬増懼(中謝)伏念臣奮身孤逺逢世盛明仕不
因人終始皆䝉于睿簡才非適用夷險但信于愚忠去
國倚廬起家臨鎮豹尾隔四年之從麟符専一道之權
問田里之嘆愁且知疾苦頒詔禄之寛大方究撫綏敢
圖宣室之興思誤玷中臺之率属跡陪鵷鷺恍疑夢寐

之囘履上星辰頓覺瞻依之近被服章之安吉引駒轡
之閑馳榮渥併加㣲軀難稱兹葢伏遇皇帝陛下亶聪
建極知哲能官聚英雋以尊朝葢為本根之慮咨直清
而典禮不徒玊帛之云退省迂儒曷膺妙選臣敢不益
堅素守仰副隆知顧惟斗喉舌之司當勤出納如稽古
禮文之事敢廢討論

　　謝除刑部尚書表　　　　　歐陽永叔

　　職清書殿實為儒者之榮望峻天臺仍忝刑官之重内

循謭薄仰玷光華(中謝)伏念臣稟質迂愚粗知業履因
時幸㑹遂叨寵靈無拾遺補闕之勤常陪法從非大册
高文之手久厠翰林晚綴宰僚俾聞國論荷三朝之眷
遇毎察懦衷幸四海之清平得容尸禄居滿盈而不戒
積災釁以自貽属聖統之嗣興赫皇明而繼照誣言詰
服已大釋于羣疑危跡俾全保不虧于素守犬馬合思
于報効桑榆奈迫于衰遲屢貢懇私上干聪睿遂䝉開
允俾解繁機然而晚節餘生本期被寵清資顯秩益更

貪榮被優渥之非常但凌兢而失措此葢伏遇皇帝陛
下聖神御極亭育推仁憫孤拙之勢危無容自立謂疲
駑之力竭難責逺圖曲軫至慈俯答誠請仍憐舊物特
示殊恩顧非木石之頑宜識乾坤之造颯然素領雖强
束于筋骸皎若丹心猶自期于塵露

　　謝除吏部侍郎表　　　　　歐陽永叔

　　驟膺渙號備瀝愚誠雖至辭窮罔避煩言之為黷重乎
令出莫囘成命于已行祇受以還驚惶失節(中謝)伏念

臣學不通于原本材不足于經綸但知守拙以為忠每
務師心而自信徒以遭逢先帝拔自衆人猥參侍從之班
遂玷機衡之貳而属大横啟運嗣統膺期方初政之清
明思百度之脩理内量謭薄實憂以聖而責愚矧迫衰
殘方念乞身而告病不謂皇慈曲被寵數屢加當覃大
慶之初已無功而冒賞曽未踰年之久復進秩以叨榮
此蓋伏遇皇帝陛下聖政惟新用人務廣謂才難于求
備思悦使以忘勞憫其勤劬錫以優洽雖榮踰于望表

亦寵與其憂并誓殫犬馬之微少答乾坤之造

　　謝除戸部侍郎表　　　　　蘇子由

　　掖垣清閟奉鈆槧以偷安民部劇煩以錢穀而為職事
非素學命不獲辭(中謝)伏念臣起于南裔曽未再期擢
在近班訖無少補開口論事適宸心延納之初引筆代
言非書命縱横之際竊禄而已功何足云計日以言時
亦未㡬方自憂于汰去豈復意于超升此葢伏遇太皇
太后陛下仁聖無為静深照物坐閲工師之衆灼知情

偽之端察臣朴愚憐臣孤逺才雖未能以應務性則不
喜于為邪試之劇曺冀其來效然臣觀當今右部之政
正直昔日新法之餘召募憂于殘荒差徭患于户少事
雖難辦法當通方尚賴聖算之眀稍寛民力之憊臣之
疎拙徒自勉强苟少綏于瘡痍亦圖報之萬一

　　謝除户部侍郎表　　　　　晁旡咎

　　典三禮于曲臺已冒高華之選貳六卿于民部遽登峻
近之班力陳祈免之忱辭終奉莫囘之温詔爰賜九環

之帶仍頒列采之衣寵賁其蕃凌兢失措(中謝)伏念臣
初無時譽獨有家聲莫傳屋璧之遺編僅繼山林之末
續好為異論每與世疎喜作文章務求古合低徊平進
坎坷數竒事鈆槧于書林樂絃歌于學省曵裾而位王
傅佩玉以陪禮官乏牋奏之體而掌端錦于南宫非應
接之才而駕軺車于北道夤縁賜對懇切獻忠明言趙
魏之郊冦攘孔熾極論幽燕之域疆場弛嚴謂新民右
袒之可防由勍敵左衽之不變荷上皇之嘉納仰聖度

之優容偶逭邦刑亟遷宰旅徒悉心于綱目曽何補于
彌綸圍城之變忽生造膝之言良驗自罹兵革益困簡書
心志摧頹形神凋耗獲辭劇任復處清流因贊道而覩
二聖之重歡預討論而創兩宫之新禮國步稍定私志
或伸念八載之居中丐一麾而補外居叨異數俾踐禁
途超跳等夷愧負流輩惟常平之美號本廣惠之舊規
加損益于前朝浸乖隳于今日儲蓄竭公私之横費新
陳乘散斂之虚名方師旅之未寧慮水旱之或繼田廬

戕毁以㡬盡老稚流徙而不歸要當貸而不償是謂積
而能散極兹錮弊宜属畯良蔑聞下才克堪重寄此蓋
伏遇皇帝陛下天臨九有子育群黎攬英俊之竒謀共
殫初載監宗祖之成憲圖致中興念臣專意蓺文蓋將
試以吏治察臣粗知體要或可備于從官臣敢不仰稱
所䝉俯脩厥職錢榖之問其不至于廟堂補助之仁願
廣推于寰海雖簿書期㑹之是務豈論思獻納之敢忘
披黄卷以接聖賢願尚存于舊習賜金魚而因政事竊

自比于昔人

　　謝除戸部侍郎表　　　　　歐陽永叔

　　皇明繼照如日之升睿澤霶流溥天咸被時惟朽懦亦
玷光華(中謝)伏念臣本以庸虚僅知學問識不周於徃
行材莫逮乎中人方其壯年喜論時事名聲濫得招謗
咎以偕來榮寵踰涯蹈憂危而亦至晚被先朝之誤奬
俾陪二府之後塵居無補于休明方自期于引避遽號弓
而結恨雖殞體以何追伏遇皇帝陛下奮發乾剛嗣承

天統當茂業繼文之始乃謳歌歸啟之初宗社獲安人
神洽慶矧惟新之號令方無間于幽遐顧於兹時其敢
獨異俯從衹受但益凌兢臣敢不勉勵衰殘感遇今昔
更竭疲駑之效庶伸塵露之微

　　謝除禮部侍郎表　　　　　　張全真

　　病衰自别念無補于艱危睿眷兼容尚叨塵于嚴近循
牆不獲蹐地難勝(中謝)伏念臣竊第于上皇臨御之初
久服勞于州縣賜對于陛下中興之旦遂叨侍于冕旒

洊充耳目之官圖竭股肱之力愚非一得窮有百罹精
神疲于思慮之煩疾悴甚于驚憂之後乃致籲天之懇仰
丐投閒敢懷擇地之私但期逭責逮辭榮于專席乃承
乏于貳卿將使論思則已試罔功復有曠瘝之懼止充
員品則于時多故豈無尸素之慙具瀝危衷繼申前請
敢謂包荒之度時寛犯上之誅傳温詔之褒揚曲煩近
弼察寒蹤之孤藐留寘本朝仰厚惠之不貲揆初心而
有靦强顔就列力疾造廷伏遇皇帝陛下駕馭英豪而

大有為拔去凶邪而罔不服優容臺諫廓通遐邇之情
眷禮臣鄰曲盡始終之遇顧兹藐質亦玷鴻私念正人
端士之言書紳自勵報厚地隆天之施刻骨為銘

　　謝除兵部侍郎表　　　　　　汪彦章

　　東省瘝官方祈病免中臺分掌乃誤優遷資逢世以非
宜寵踰涯而益懼(中謝)伏念臣江湖逺裔章句小儒才
不過庸僅及下中之品學雖忘老安知左右之原偶陪
多士之升幸備公朝之選徧洿清員遂綴邇聨旋遭值

于干戈獲奉承于羈靮才因事見初無横草之功災與
衰期乃有負薪之疾屢投誠于魏闕將歸卧于漳濱猥
䝉内史之書俾貳文昌之秩戎昭所繫儒緩奚堪兹蓋
伏遇皇帝陛下睿智有臨憂勤無逸光復祖宗之舊既
已配天兼收文武之長未嘗愒日唯臣瑣質負國明時竭
股肱之力而徒有此心擘腹背之毛而何裨于用耗縻
廩食羞愧神明不辭勉効于秋毫顧恐溘先于朝露周
六典治庀之職雖幸叨居漢九卿賜告之恩終期得請


　　謝除兵部侍郎表　　　　　吕安老

　　荷恩深厚撫已驚慙(中謝)竊以六部貳卿九重從别非
耆老久次不任倚毗唯師友淵源知堪獻納況属艱危
之運而躡英俊之躔士以為榮人所宜重如臣者至愚
極陋多質少文抗志雖慕于古人周已不逮於時輩徒
襲舊學嘗聞師言以謂君子之仁貴克己以濟物至若
人臣之義在尊主以庇民有志于道徳則功名自來無
負于國家則爵禄可享事在勉强奉以周旋顧險阻之

備嘗守迂愚而自信頃從疎逖數冒親除當言責於渡
江再造之初奉使亊於羣盗紛起之際出入帥閫陪大
將以宣威入綴省聯佐弼臣而布治坐閲嵗時之久蔑
聞尺寸之勞方草疏以投誠覬請郡以自效豈期僥倖
有此超踰此蓋伏遇皇帝陛下道法祖宗功加寰海思
起大化辨邪正以審官務抑虚名分怠勤而察吏知臣
不善于諂媚謂臣稍歴于劇煩故畧其愚欲試以用受
知如此論報謂何臣敢不仰服訓詞益堅素履深企志

士殺身以成仁忍效鄙夫既得而患失

　　謝除刑部侍郎表　　　　　任文薦

　　伏奉御筆除臣刑部侍郎尋具狀辭免䝉降詔不允者
坐謫南州猶佩左符之寵歸瞻北闕載頒細札之優顧
遭遇之踰涯但戰兢而出涕(中謝)伏念臣學由縂角仕
已畢顛姑務竊禄以安貧詎識取塗而據要薦膺簡拔
皆越等夷成均教導之官初慙虚受法從論思之地亦
輒冒居天地之施無私螻蟻之誠曷報未知死所敢望

生還昨者封疆與賊為鄰保伍科民督戰先擒賊將稍
振軍聲設險則高壘深溝濟師則飛芻輓粟寸心勞瘁
左臂病攣方願投閑遽䝉趣召兹蓋伏遇皇帝陛下軫
憐舊物開示大公察其遜至之勤宜有遵父之節試中
執法既収無用之言擢以司刑更責後來之效臣敢不
益思許國毋憚殺身第虞衰疾之侵終遂退休之請

　　謝除工部侍郎表　　　　　秦少游

　　入司太僕已慙稱效之虚進貳冬官尤媿選掄之誤顧

叨塵之已甚念辭避之弗容承命惟驚撫躬以懼(中謝)
伏念臣身承家訓世受國恩荷先朝特達之知䝉二聖
生成之賜左選都司之要既獲備員内閤秘殿之嚴更
容通籍以至外專兩郡内閲三卿徒為歳月之淹莫先
事功之學方虞罷黜退伏于田廬敢意推遷遽陪于法
從材微任過恩重報難此蓋伏遇皇帝陛下盛德海涵
至仁天覆以臣父某歴四朝而被遇豋三事以退居知
父子至情欲慰桑榆之景念君臣難遇兼收菅蒯之材

豈惟一敝族之榮時乃百執事之勸臣敢不鞭䇿駑蹇
淬勵鈍頑以捐軀報國之誠為竭力事親之義

　　謝除男工部侍郎表　　　　邵公濟

　　下臣備位未施横草之勞賤息䝉恩驟綴持荷之列更
煩温詔莫遂牢辭仰戴寵靈俯深感涕(中謝)伏念臣家
聲寥落門望單平高曽繼世决科迄陸沉于州縣父祖
同時抗賊咸身没于邉陲敢期草芥之微迺際風雲之
㑹起家事主歴時俄冠于孤卿教子讀書接踵亦登于

省寺超踰若此人其謂何反復思之今不翅足荷聖恩
之隆厚被親擢之光榮叨塵起部之聨宻勿甘泉之侍
舉族相顧共知雨露之偏隕首為期曷稱乾坤之造兹
蓋伏遇皇帝陛下慎持八柄允釐百工有求忠臣于孝
子之門使奏薄技于從官之内必當其位師師言具于
羣材亦及爾私瑣瑣或塵于膴仕肆令么麽獲玷清華
臣敢不祇服訓詞相勉忠義仰祁奚舉子之意曷繼前
脩慕狐突事君之言少圖後效庶殫皎報用答鴻私









　　五百家播芳大全文粹巻三下

