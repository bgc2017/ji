







　　欽定四庫全書

　　五百家播芳大全文粹卷六十二

　　宋　魏齊賢

　　葉　棻同輯

　　叠幅

　　通判　簽判　教官　諸司幹官

　　上通判小簡

　　王春正月即辰恭惟行斾舒徐神扶斯文台候動止萬

福某三沐三薫敬裁尺牘申玷典籖

　　前問想塵清覽不審邇辰台候何佀仰惟作觀物理與
道階行靈府虚明百嘉來舍春序向和更祈上律天時
俯遵月令寳練粹和茂膺龍光某無任珍禱

　　伏審恭承帝命榮倅侯藩凡託帡幪舉増欣忭某忝以
屬吏即遂道左迎謁謹先具柔訥敬申燕賀之誠伏惟
煥察

　　恭惟某官踐履醇懿追配古人學問深洪度越今世為

文非道不言横放絶塵盖其餘事上方登用賢俊石渠
金馬首當問津展驥治中輿議拂然伏惟明詔擢除近
在旦夕區區賀誠泚筆以俟

　　某奔走執事盛名之下非一朝夕末學孤進無縁瞻拜
光塵惟是尊仰道誼拳拳于此不敢自棄兹承鼎臨天
府贊貳邦條某幸預屬吏之末承顔承奉教誨有日矣
私心慰望喜何可比量匆匆布敘莫究萬一

　　某學不聞道謬當邑寄纒困朱墨迄無善狀曠敗之虞

旦旦芒負唯厚徳君子尚教誨收憐之俾免于戾幸甚
幸甚某瞻望門牆無任依戀之至

　　僣越申問台闗仙眷伏惟百福攸同下邑恐有使令拱
聴要束

　　上通判小簡

　　仲秋謹時伏唯貳政雄藩闗決多暇天佑神相台候動
止萬福某瞻望台階行遂趨承之幸情預欣抃謹具仰
候起居


　　申候常儀已具右幅惟時秋律寖清商颷向肅伏惟退
聴餘閒神相盛徳養溉粹和福嘏増固更祈益調茵鼎
前需召節下情祝訟但切拳拳

　　某晚進寒生佩服名徳令譽之久無従一拜履台階唯
是景仰不勝拳切兹者天幸遂以孤蹤得託庥庇遵奉
約束雖未能斂板堦墀仰瞻光範而夙昔向慕之勤已
煥然氷釋矣何慰如之

　　某官業懐康濟志存經綸粹然圭璧之光久矣廊廟之

具尚遲大用暫貳雄藩行膺治是之襃亟被清華之選
當攄素藴早集殊勲僉論所期可拱而俟

　　某庸瑣常流叨塵仕版再調銓部獲司理曺猥以孱陋
得事高明之下幸可言耶尚須面奉規繩式遵軌轍庶
逃瘝曠全以始終魯情不勝至願

　　某不量踈繆輒裁小啟少叙獲託帡幪之幸鄙詞陋句
冒凟台重得賜容貸不勝幸甚

　　上通判正小簡


　　句芒司令寒氣未䦨恭唯貳撫閒暇明靈叶衞台候燕
興萬福某寒晚㣲蹤益叨幪履尚遙趨拜墀廡謹具手
啟上溷記曺

　　謹時脩問之儀祗具彛禮未審近辰徳履復何似欽惟
佐政中和聲華日劭休祥駢集宻有扶持春序肇開更
祈恵時珍毓前席宻召

　　某官厚徳鎮浮傑才拔萃暫勞别乘未厭輿評當兹亨
泰之辰佇聞進登朝著茂建勲庸誦詠之深實非私臆

人元紀候萬彚浸榮恭惟某官順迎喜祉休慶彌新某
以攝事有拘阻瞻台席輒馳尺牘少代獻觴傾頌之勤
言莫能既

　　去冬以㣲賤趍稟幸獲曕侍台光深慰傾戀之誠過荷
眷誨尤極銘感再違儀矩又復㡬月豈勝山仰之私賤
事倥偬未獲脩貢尺牘便介之來先辱台翰益服謙厚
之宏悚戴何已不敢别具謝幅竊覬恕察

　　某踈愚頑拙仰託徳䕃竊食備員無補㳙毫日懐愧惕

更望憐其賤貧垂加全庇俾終逭于愆尤實舉家之厚
幸懇禱之情敢祈洞察

　　上通判小簡

　　承候興寢敬遵彛式敢敘前幅嵗律峥嶸氷霜嚴厲不
審台履復奚似諒惟闗決雍容冲襟泰定尚願茵鼎精
䕶益綏福履倚需迅召以陟華近某下情豈勝祝頌之
至

　　某仰服台望閱嵗滋久自惟寒㣲無由進干典謁以奉

光儀拳拳瞻慕良役卑悰兹以天幸叨宰山澗獲𨽻部
封以備指呼之役趍覬伊邇預切欣榮

　　恭唯某官碩徳宏才蜚聲騰茂尚煩闗决以屈逺圗公
輔之量不辭佩刀召節之來豈俟駕屛星而行耶即登
禁途以彰朝著得賢之盛公論所屬非某敢佞

　　上通判小簡

　　敘問大畧如右即日秋暑恭惟闗決之餘尊候萬福某
蒙恩方兹承乏末由欵門遡風不勝惓惓之懐謹勒㕘

候

　　幸同土壤夤緣孝卿自是姻家薄宦飄然未有侍坐聴
言之幸但劇跂仰暑氣未艾更冀調䕶茂對寵休以副
區區之禱

　　某昨竊祠觀之祿竄伏湖山㡬與世隔以故無従通一
書之勤朅來行在又復擾擾意生枉誨翰之辱禮數過
當下情感戢無以為喻某官學問根本葢自家傳推其
棄餘以貳邦政豈足以煩游刄哉諒惟朝夕譽動冕旒

必有晉擢以快輿望

　　某衰晚倦遊久安閒放故令牽強以來坐待汰斥而誤
恩踵至實出鄉黨平昔借坐之素無縁占敘感激之私
更勤慶慰何愧如之

　　上通判小簡

　　獻嵗發春授時伊始伏惟貳政黄堂届兹穀旦台候動
止萬福某備員無補仰托雲庇下情無任感著謹奉啟
候問饔寢


　　申賀之誠已布柔訥即辰茂惟神介靖共戩穀繁集更
祈精䕶茵鼎妙用冲和即前不次之擢

　　去臘遞中伏奉台翰振矜祗讀佩服撝謙下情感激無
限諸儒百川朝發夕至更㡬倍保崇重迎踐休祉不任
願望

　　恭惟某官上庠第一流人學問文章譽望甚偉毘陵士
子皆相慶以為得師然恐席未煖而召節已在門矣某
何幸得親見之前嵗幸獲瞻拜儀矩一見傾盖禮意勤

渠至今感蔵不去心今兹幸會遂得日親誨藥慰抃之
懐豈勝言哉併容面敘

　　輙有短啟仰荅來賜顧辭鄙義拙不能發揚萬一苐深
惶懼一讀置之乃幸

　　台閎仙眷恭惟由中及外享福無窮此間預有使令切
望詳細下喻敢不盡心

　　與教授小簡

　　溽暑正熾伏惟趣裝良勞神明恊相台候萬福某行獲

依承尚間伏覬加念鼎第以前召擢

　　自昨者一識芝宇距今許年雖間闗契濶不相聞問然
拳拳盛徳自不能忘今者獲聮王事将有朝夕承教之
幸其為欣喜何可比量匆匆布敘未究萬一伏㡬照亮
某官學識文采藉藉在人宜登臺閣羽儀鵷鷺屈臨泮
水未可輿情然俾毘陵士子得在矜式日資博約底于
成就亦衿佩之幸遇也會聞襃名即有亨踐區區系望
伏審光膺宸綍榮領泮宫伏惟驩慶某未遑脩致賀悃

豈意薫仁亟沐誨函副以長牋之况佩服謙撝言之不
盡輒復以短啟敘謝伏幸過日

　　與教授小簡

　　秋律已盡不審辨嚴豐餘尊候何似伏惟神相令徳坐
擁繁祉末由以省對敢冀為時加䕶饔寢卑情勒頌

　　奔走英望之下久矣末路無従㕘際屬者津亭幸瞻履
舄乃聞使舲遄邁竟不果畧叩緒言迨今遺恨鱣堂在
目坐阻至前卑情尤劇惓惓


　　一昨暌間念欲附承起居而賤事無少隙方切坐愧竟
蒙誨牘光及不敏罪何所逃使介亟還馳報簡率併深
震怍賜詧幸甚承啟途有日想惟齋舫已入郛矣遂有
曵裾候館之期豈勝欣抃

　　與教授小簡

　　責問己具别啟獻嵗發春恭惟吉徳對時茂育休祉某
竊食奉親尚阻稱夀敢冀為斯文加厚茵鼎以須簡拔
間違言面寖歴許時前月前日因巡齋一到服膺緬懐

疇昔従容之樂祗自感嘆到家而來使踵門抵以手書
書辭華潤慰薦存拊溢于累紙非獨風誼絶俗震驚衰
儒而問學之富見于筆墨父子兄弟捧硯至紙敝墨渝
不能已已屬元日趍朝歸而人事紛紛勉作報状未能
如禮雖然使更稽留亦何緣能盡話也望寛其罪平時
士友皆謂夀基直諒多聞宜在論思風化之職不然代
言西掖發揮徳意尤所優為今且老矣陪都表師多士
士友豈得無罪哉沈和仲日相見邵叔承不輟師皆能

言動静未即面承臨問惋悵而已

　　兩辱惠書固荷高誼至于圜緘叠幅若待賢且貴者蕞
爾何以堪之従遊二十餘年乃不以字呼我未省所以
得罪者皇恐皇恐去年秋初蒙恩兼職東宫日舉朝謁
朝廷察其隔城非使因許移國南荒薄何有每每叨冒
皆自朋舊疇昔之私阻逺末由走謝尤劇慙荷

　　蒙分餉果實皆京師嵗節所需時哉時哉山藥以餉老
母尤佩至意值冗未有以為報有愧而已


　　上提幹小簡

　　朱明戒候節氣清和恭惟賔幕容與神示拱扶台候動
止萬福某謹記奏于下執事

　　遵月財緘已肅問幅不審邇辰台候何似敬惟婉畫有
相福祿駢臻竊更蘄揆序毖嗇天倪以俟不次之擢

　　伏承某官擇用剛辰已諧視篆伏惟慶慰某官箴有守
不克諧賀謹申柔訥布叙㣲誠伏冀矜察

　　某官詩文家傳簮纓世續文章風采為當代第一流人

久矣踐揚固當躐躋華貫入幕外臺雖云畫諾所資未
究底藴第恐席未以温即被召除區區州縣豈能久駐
濶步耶不敢為佞

　　某辱同里閈服膺偉望非一朝夕念脩桑梓必恭之禮
出處差池願竟莫獲兹幸賢徳鼎來忝𨽻屬邑所恨某
之去替不逺趨承之日為淺耳或能假事受約束於大
府敬當走見以傾卑悰伏紙眷眷

　　某學不聞道緣臨支邑亡何去此迄無善狀旦旦凜然

仰賴敦篤鄉誼周旋覆露不以罪行則賜大矣敢布腹
心伏乞矜念

　　與諸司幹官冬小簡

　　裁賀之禮已具公式即日氣候凝寒伏惟賛畫優閒神
人攸介尊候燕興萬福某備員褊郡宻賴庇輝尚稽曕
對謹布啟承候

　　亞嵗届期陽施隂化伏惟君子履之茂膺純祉某拘守
郡寄躬慶未遑輒脩緘以見誠悃其為禱頌毫楮莫殫

某官名徳並邵器識兼宏宜在要途以彰素藴暫淹畫
幕未快輿情佇聞乘此亨時榮躋華貫式副願言之望
某非才代匱日借奨提雖感懐高誼造次不忘而因循
倥偬久缺記室之問因謹脩慶以敘鄙情敢蘄煥察

　　與幕官小簡

　　初暑恭惟蓮幕宴間尊候萬福引望門墻望未有㕘覿
之幸不勝馳情謹上狀布執事

　　辭去忽見長夏雖吏事倥偬而仰止盛徳未嘗少忘即

日為況如何公餘戯綵有足樂否暑氣寖可畏伏冀留
意興寢以膺不次之除乃所願望

　　嵗初伏奉誨翰爛然累紙佩荷不忘之眷豈勝下情欲
具報屬到官公冗迨今未能少休日復一日竟坐不敏
高明有以寛照幸甚

　　桐川諸事如何高才淹留曺椽殊非所稱方急賢之朝
旦夕定當膺薦用也

　　與檢法小簡


　　維時孟夏恭惟使幕雍容神示介相台候動止萬福某
謹具柔訥仰溷記史

　　申候起居不敢不肅近辰不審台用何似仰惟冲襟粹
徳宜介禧祥更乞揆序毖嗇天倪亟前不次之召某忱
請

　　伏審某官㳙用剛辰已諧視事恭唯驩慶某忝與僚屬
之末禮合候賀趣還下局坐是不果謹馳緘封以代面
慶伏冀煥察


　　某慕用賢徳歴用于此兹幸瞻敬慰&KR0008;尤劇别去光儀
又復旬浹西面拳拳何可弭忘尺楮寸毫言不勝敘

　　某官徳履純誠器度凝遠踐揚之久故宜平步夷途惟
快人望入幕外臺雖云讞決所資未究底藴居亡何薦
書上騰即備召除區區州縣豈足以淹榮躅也不敢為
佞

　　某庸繆魯下誤當邑寄嵗縻月費亡補公家雖去替之
期僅止半載若何為善後計兹幸仰依仁庇尚冀周旋

覆露不以罪行則受門下之賜厚矣腹心是布頂踵知
歸

　　知縣

　　上知縣交代小簡

　　仲夏之月恭惟辨嚴容與神示佽相台候動止萬福某
謹啟仰溷典籖之史

　　詗問之禮取至再三近辰梅雨霪潤不審台候何似冲
襟盛徳宻有扶持更祈上為朝家益厚持養遂登臺閣

之華垂副忱請佩服譽望之隆積有嵗年敬問賢徳屈
臨邑寄于某辱在交承稍喜幸自語繼自今詎惟識荆
仕契伊此權輿屬與賤職受約束於大府適邂逅台表
又獲争先覩之快慶抃之私不能自言尺楮寸毫莫究
萬一

　　某官圭璋稟質梁棟標竒學識文采今代第一流人
久矣踐揚當在清近百里豈為大賢之路尚従此來輿
議拂然會當即有成除鋒車迅召匪伊聞耳某何幸得

親見之

　　某拙政催科迄無善狀昨幸為任兩期之制某于前嵗
八月十七日交割職事全無告假補填亡何終吏願言
早賜叱馭非惟獲奉教約亟令去此無以罪去門下之
賜厚矣區區敢冀矜念

　　台閎仙聚恭惟履兹中夏内外駢擁日新之祉伏念此
間豈無委喻事件直下恐欲人使令併丐要束

　　與知縣小簡


　　仲秋謹序恭惟承流宣化豈弟靖共天人佽相台候動
止萬福某鄉晚将遂瞻際之幸謹先勒啟承候興寢

　　仰聞籍甚之譽望于搢紳之久願一拜英猷而㕘商未
遂下情勤向鑒昧不忘邇辰秋律向中凉颷順序不審
視履何似伏惟撫字賢勞神明擁祐純嘏日増更祈調
䕶寢餗逢辰太和魯悰祝頌不勝䖍邈

　　伏以某官襟量清夷器資宏博忠嘉貽厥世濟其美淹
回百里未究逺圗佇聞報政即奉綸音入聮華要以快

輿言行且見之非敢佞也

　　某連蹇孤蹤濫叨末第再注掾曺獲趍會府遂與賢明
服聮王事榮幸何多某赴官伊邇承顔接辭指日可俟
下情預切欣快

　　與知縣小簡

　　冬律凝慘伏惟脂轄餘暇神示呵䕶台候動止萬福某
備員蒙免幪庇及之豈不知感敬勒此以謝先施敢蘄
恵序珍攝天倪即前峻召


　　飫聞令望服膺有年莫諧願見永懐道徳鑒昧良勤天
與之幸迺得以敝政上累交承晤言之便僅止數月其
為欣愜未易言受伏審簡自淵衷來撫民社師帥所臨
旄倪胥悅何當趨就下風前敘慶慰瞻言千里徙倚不
勝

　　竊自除目初下日欲為記室之賀屬僻左游客簡稀不
獲承奉都騎所寓用是竿牘亟受謙徳所先雖高明無
意苛禮然懈弛之咎何以自逭也面謝猶積伏増愧懼

某官以豪英早都美仕謂宜歴金門上玉堂為天朝之
羽儀久矣州縣徒勞未快輿誦循良之選政恐難抑才
刄匪伊嚴召徑踐清華區區蹄涔何足回翔也嚮風有
素不敢輒佞

　　某來此適累政權攝而承以懦庸支弊扶顛㡬不能勝
幸連嵗豐稔公租粗饒行且脱去又得明君子為之掩
惡已傷之錦完于敏手此情欣賴未易量也

　　與知縣小簡


　　薄寒伏惟尊候動止萬福某承乏無補未期會面敢望
以人自愛以膺召擢

　　使至伏承問字感慰并劇且審比日撫字心勞政事有
暇尊俎文字其樂無涯相望懸絶引領拳拳

　　寄示屬文三尺燦若珠玉磊磊盈紙賞嘆不覺寒家之
暴富也珍感珍感

　　忝幸同年不自知其不肖輒以賢者才徳治狀薦聞雖
日僣冒庶竊知賢之義以為榮耳


　　弟姪親戚寄治所倘明政能使之循理不擾縣道猶賢
于恩徳也至祝至祝

　　罪戾之餘西來無補正合汰黜誤恩俄遷重有皇懼同
年宜有以補過而長牋作賀豈所宜乎仰承高誼不勝
反側

　　惡詩反被之石以彰其謬慙皇慙皇牋紙分餉殊荷故
人戀戀之意某物聊奉篋笥非為報也










　　五百家播芳大全文粹卷六十二

