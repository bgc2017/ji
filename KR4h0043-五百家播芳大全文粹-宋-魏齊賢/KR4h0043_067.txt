







　　欽定四庫全書

　　五百家播芳大全文粹巻六十

　　宋　魏齊賢

　　葉　棻同輯

　　叠幅

　　漕使

　　上漕使小簡　　　　　　　　晁子西

　　區區參訊已列右記即日仰惟清心肅物有神自相台

候動止萬福某謹再勒副上承

　　仰惟吉徳君子所至如和氣祥雲品物為之悦茂而某
獨煢然憊矣得公之來濯濯遂有寛裕之意然髙文大
手當施之北門西掖豈久淹於此乎丘林之纍尚為公
一増氣也

　　傾因迓吏草創上狀蓋念世間陽尊浮禮非所以亊長
者而又自聞使旌壓境其閒人也若將遑遑然與負弩
之吏竿牘爭先則公亦將鄙之矣故有所待而後講乃

䝉髙義不忘首賜牋記褒借甚寵下情愧怍重以自咎
尚惟寛明有以原照幸甚

　　蜀士多文采其學業其志節足以與古人相上下者蓋
亦有之但生長遐陋倀倀無所統盟程能定價使之依以
揚聲而補於世用則公當任此重也某老矣百念灰冷
唯於人物猶有莫助之愛敢竊以私於下執事區區唯
所財幸

　　門下尊少伏惟均介盛福某焚棄筆硯久矣偶作小記

漫遣呈上亦足見其憂患廢學如此耳併師相生辰詩五
首往干一觀

　　上漕使小簡

　　時維季夏熾以景炎恭惟攬轡云初臺綱靖肅神示佽
相台候動止萬福某拜手稽首敬裁手訥仰塵典籖

　　申問之儀已列彝式比辰不審台用何似仰惟澄清一
路調度有經神之聴之福禄蕃衍更祈勉懐體貌珍䕶
衽饔行膺拜顯以叶中外之望


　　伏審某官榮被宸恩肅將指使涓日之剛已諧視事恭
惟慶慰某屬邑下吏喜尤倍於常人敢著裁短啟别緘
伸燕雀賀厦之私伏幸台慈特賜省察

　　恭惟某官望隆朝野識練古今夙被眷知薦揚聲實固
宜宻勿禁庭朝夕獻納輔成至治以福天下閩陬何幸
兩私大恵第恐坐席未煖環召鼎來入拜制麻垂副公
議

　　去春拜違台表屈指年餘拳拳尊敬頃刻食息不敢少

忘唯是逺隔不及時貢記室之問迹雖似懈情實不然
兹者伏承玉節載臨某自惟疵陋一何天幸又獲仰事
賢使者况桑梓晚進計未終棄瞻望台躔不勝依向之
誠尺紙寸毫莫究萬一

　　某愚不省事繆當邑寄曠敗之虞旦旦凛然亡何終更
善後之圖未知攸措仰惟厚徳君子矜憐寒進周旋覆
調不以罪行而莫大之恩當銘於子孫肺腑矣在冀台
念


　　使閎仙眷敬惟履兹庚暑中外駢擁龎鴻之祉下邑恐
有驅委乞賜台戒願殫駑鈍之誠

　　上漕使小簡

　　仲夏謹月伏惟繡斧光華臺綱増重神示贊襄台候動
止萬福某代匱下邑仰承䕃樾末由趨拜履絇謹齋沐
具狀干溷輿𨽻以聴伏乞台察

　　申之茵鼎恪載前記未審邇辰台候復奚若恭惟玉節
載臨澄清有道天下威助固宜福祉之川至也敢以上

為廟朝加毖饔寢晉膺柄用益懋康濟之圖為天下請
恭審某官榮拜宸恩肅將使指先聲士庶交欣涓日之
剛已諧登攬某叨與屬吏喜倍等夷限守官箴阻迎道
左謹具短啟别緘伸燕雀之賀伏紙瞻依神爽飛越

　　恭惟某官以大雅之資至剛之氣淵源學問追配古人
餘事文章度越今世結知丹扆入踐禁途屬時清明尤
重外臺耳目之寄妙簡朝望暫屈我公登車方初列城
風聳元元仰恵抑何幸與然竒謀妙藴素攄究於廟堂

政恐坐席未温掲甌環召入拜制麻區區偏方詎能久
淹耶輿論誠然非敢䛕貢

　　某卑冗寒㣲佩服山斗之望多歴年所雲泥異蹟不獲
一拜台光永言敬慕鑒昧不忘伏承肇開臺治而某備
員支邑忝屬提封獲叨庇休於景星慶雲之下瞻望企
仰私自語幸實何異於親侍熒煌之席也歸依彌勒毫
楮莫既

　　某曩自叨竊末第强顔入仕一紀有餘屬以偏親之養

覬竊寸禄得邑海瀕行書一考自惟孱陋學不見道以
之従政曠官之責將何以為善後計兹幸賢徳鼎來奉
教戒叮嚀有日矣誓當勉勵厥職恭承嘉恵磨鈆䇿蹇
期效寸長於屬吏之末倘䝉台慈矜其不逮而使免於
戾豈勝厚幸俯伏陳露尚祈台察某一介疏逺不敢僭
申竊慕上下靖共之義下邑恐有使令乞台㫖行下

　　上漕使小簡

　　秋霖淒腓恭惟祗命辦嚴輶軒繡斧光華原隰台候動

止萬福謹具狀承候下執事

　　某官勲勞徳業簡在宸衷銜恤之久上心倚注毎隆無
替是以祥除之始誕錫嘉命以數路百城焜煌旄節庸
示委屬竚聞錫環之詔歸主論思荷槖之選乃慰清議
違去誨席之久自春間一致問牘尋辱裁報翰墨欵曲
之間仰紉恩意自爾吏事倥偬久踈遣省企仰惟愛予
宿素未貽剪棄吏組拘縻尚未能趨伏門屏敢冀保練
冲粹懋膺晉渥垂副願頌


　　上漕使生日小簡

　　季冬謹月候恭惟漕臺飛輓廉畫優閑靖共神相台候
燕興萬福某逺託恩覆末由瞻拜台光謹具啟申詗記
府

　　仰候起居之禮粗陳梗㮣邇辰未審台履復如何欽惟
澄按多暇神物交佚茂介殊祉嵗聿向莫寒氣益隆敢
祈上體眷懐妙毓崇粹以俟晉擢下慰拳拳之禱

　　九冬幾滿氣候將周乃某官降辰穀旦伏惟元精所作

禀質特異仁性符於愛日剛徳協於嚴辰出為英傑以
佐昌期實自穹靈之黙相福作夀齡固將與宗廟社稷
並其久長非管窺蠡測所能知其極也

　　某官徳宇髙明性天夷粹自妙齡馳英聲膺柄用勲名節
操顯顯在人耳目自非大昴應時列星間世何以臻此
宜其亟登禁垣旋陟台輔以快士鄉之評尚淹漕寄未
惬輿情佇聆鋒車促召以究逺猷門下小子尤切傾俟
恭以夢熊吉日得罄良辰搢紳士夫交歡善頌誠由恩

輝義㮣有以感物激人故抃蹈之至不謀而同矧如疵
陋之迹早䝉陶冶復有賴於生成其為傾仰當如何哉
限拘官守不克趨厠稱觴之列謹具短啟以露㣲誠仰
祈焕察

　　某屏四方久逺牆仞感恩戀徳之心無時或替前此欽聞
攬轡之始嘗具柔牘馳慶幸遂塵徹熒席毎惟雲泥勢
邈不敢頻拜尺書恭逢誕日復爾僭易修貢兼以妙香
功徳品目専人賫獻台墀用伸記誦輕越之罪敢覬恕

原

　　某㣲𤨏凡材夙叨品題遂徼簡數一同常思勤劬曲謹
以免瘝曠庶無辱於恩門兹縁天幸復藉提封之庇豈
勝欣戴更蘄盛徳包容始終奬拂俾益安於賤職以再
入於鑪錘實鯫生之至願依歸傾跂毫楮難殫

　　上運使小簡

　　槐序氣炎伏惟攬轡入境神相循行台候動止萬福某
敬遣一介候詣境上


　　邇日不省台用何如伏惟乘傳而來雖當盛暑玉節所
至肅然風清自應不知煩鬱也更祈厚自持養以副巡
屬之望

　　伏以某官風度英秀粹然如圭璧宜薦天地宜在清廟
不謂乃爾久使於外雖一方受賜矣其若不稱何佇觀
璽召之至

　　峽内地褊小無甚劇事殆不足以展大才所謂太阿龍
泉匣内藏之識者所惜也近省制誥改臨益部聖主蓋

亦知之矣此方正議除虚額之調未能即副上意其有
待於節下願言疾驅

　　某本不任為郡如得事忠厚之長以保持之則可耳向
在梁山微節下之賜其何能免於戾耶既來此部猶一
萍之託茫然之水日夕惴恐忽聞軺車當來喜不可言
不覺欣然起舞也某更卜告朔亦去矣預恨窮薄又如
往時不得久庇豪士之大厦也

　　申問記史已具右幅季夏謹時恭惟澄按豐暇神衞忠功

台候動止萬福某䝉芘如昨末由趨侍南向拳拳不勝
犬馬之戀謹勒參候不備

　　某一介之賤乃得以執事受察節下側聞涓擇剛辰己
諧禮上賤職奔馳未遑斂板一望台光伸萬一之賀仰
慕威重朝夕以之

　　即日不審台候何似諒惟列城䝉休動履百順坐致殊
祥炎凉未即敢乞妙嗇沖和益綏夀嘏拱俟詔除以副
中外之望


　　某屬者輒犯分義卒然具咫尺之書塵溷記室少伸燕
雀之賀不審嘗徹台聴某職事係在蘇常江隂三州往
來幹辦以故未獲伏詣使臺下情悚懼伏惟神明矜察
幸甚

　　竊以少卿學術才具上副眷知下車未久績烈已著一
路士民孰不鼔舞被蓊鬱之澤第恐進陟禁近行有詔
矣輿誦屬焉非敢為佞

　　上運使小簡


　　嵗籥肇新恭惟某官澄按豐餘天人介相台候動止萬
福某凝睇星臺未卜曕覲謹修柔訥仰干下吏之聴

　　申詗興居已塵管記邇辰獻嵗發春不審台履復何似
仰惟觀省風謠列城徯頌履端之始百順來宜更祈上
體眷懐増毖茵鼎佇聴促還以慰搢紳之望

　　仰惟聖天子所以坐享隆平者皆以外臺得人政流民
悦之所致也當是之時某官以上所簡注出擁皇華其
寛大和厚之氣薫被黎庶坐使列郡之民熙熙然如舞

春風而飲醇酎可謂不負委任責成之意矣然一路何
足以私大恵必將接武禁林垂光雲漢使六合内外均
被其賜然後足以究其施設也士論所歸非敢為佞

　　屬者進伏台墀既辱燕見於賔客之末且䝉畧去威重
兩使侍食慰以温言所以教督而寵藉之者雖父兄之
於子弟不若也自惟一介㣲陋何以得此佩服撝謙有
言莫喻自逖逺光儀忽忽閲嵗嬰犢之慕已劇於中何
當再逢望履以罄欲言臨紙遡風恨無飛肉


　　上運使小簡

　　中冬寒凝伏惟攬轡澄清臺綱振肅神明扶佑台候動
止萬福某延望旄麾未期參覿謹奉狀仰承饔寢伏乞
鑒察

　　申問之儀已具右紙即日不審台用何似伏惟下車伊
始風化班宣戩穀有慶寒氣已嚴更祈上為清朝葆毓
冲粹别膺異數下情無任䖍叩

　　恭審光被綸言總司漕計芘休所暨欣抃攸同某屬賤

役拘縻無階旅進稱賀凝望輶軒精爽飛越

　　仰惟某官碩徳重望著於朝端蚤被簡求周旋省寺休
譽赫然孰不歸仰謂宜論思帝所日侍清光尚且擁節
外臺殊拂輿議佇聆嚴召促還禁従光輔王室用紓中
外之望

　　南閩逺部三屈使華伏想軺車入境老壯歡呼深仁善
政遺愛在民去思之詠幾年於兹一旦重騑四牡再沐恩
波人心慰惬當如何哉苐恐聖主圖任舊徳不容久駐

此非下吏私切欣嚮實搢紳之所同也

　　某頃年備員合沙數獲仰瞻履舄重䝉奬借銘篆肺腑
豈有窮極拜違台範閲嵗滋久冗賤孤蹤不敢坐通記
府之問毎於邸報時見遷擢亦足慰景慕之心然賢業
素學未盡發揮更願涵養以需天寵至深瞻祝

　　上漕使冬小簡

　　冬深寒仲伏惟秉心宣猷臺綱振肅神明胥贊台候動
止萬福某竊禄無狀政賴帡幪未遂㕘拜謹奉啟起居

仰乞台察

　　申賀之誠謹具右記即辰不審台候何似嵗華向晚敢
祈上為明時恵序珍毓前席晉拜某䖍禱

　　一陽來復品彚潛萌恭惟對此令辰導迎協氣茂擁蕃
禧某限文撿阻造台堦稱賀傾頌之誠但深馳仰恭惟
某官聲實卓越久著朝端伏自澄按屬部恩威浃洽罔
不震肅竊承睿眷方隆計司之任恐難久淹佇膺嚴召
亟濟華要發揮大業以慰人望


　　比嘗具狀上塵記府既而不果薦貢柔訥誠恐冒凟台
嚴固非懶慢仰惟寛明特賜矜察

　　某一介凡𤨏備數下邑雖效職寖久而空食罔功第切
驚惕伏望台慈更垂保芘尚當自竭以副驅䇿

　　提刑

　　上提刑小簡

　　仲夏謹月恭惟繡斧光華臺綱靖謐神示左右台候動
止萬福某承乏下邑仰託雲庥末由瞻侍謹具啟上塵

記府邇辰不審台用何似欽惟玉節載臨澄清有道休
祥駢集宻有扶持梅暑鬱蒸更乞上為朝家加念鼎第
前膺召拜

　　恭惟某官挺不世資負過人畧其談笑餘暇足以剸治
煩劇其動靜俄頃足以建事立功誠可謂難得之才萬
夫之望也况當大有為之主夢想人傑力圖恢復有如
執事固已簡在帝心外臺祥刑之寄姑推借重政恐不
待席煖突黔而詔音頒矣區區賀誠謹泚筆以俟


　　某祗服台望非一朝夕恨以沉冗不獲瞻拜鈞座承言
敬慕鑒寐不忘兹承肇開臺府而某備員支邑忝屬提
封獲與使令之末其為慰何可比量尺紙寸毫莫究萬
一

　　上提刑小簡　　　　　　　　劉夷叔

　　序氣向暄即日不審台用何似某承乏蕆事日與門人
講論徳業以次傳授無由趨侍不勝企仰區區奉啟

　　使節初&KR0681;已福逺人巴神楚鬼預有憑附伏惟下車以

來寢膳安吉起居輕利益副逺近傾屬之心某在門下
區區不任大厦

　　近者方得以書致賀敬布腹心述其所以不敏之故意
謂必獲誅絶將命者反廼䝉寵以報章然後益愧向者
窺量君子之淺傳播士類咸謂盛徳包荒乃至於此人
之愛服敢再拜告諸執事遞中伏領公牒䝉被保任皇
恐死罪伏念某以薄技誤䝉收拾不惜語言粉飾薦道
向者當塗貴人所以寵異惟公之故此心㤯㤯常不相

忘未知所以報塞君之大貺玷朽重任懼將壓焉小人
無路報徳惟知自修不負所期而已不識執事以為可
否

　　平生憂患如籠中鳥久被閉縶無復飛想門下親臨其
旁顧瞻嘆息如有憐而出之之意某竊以振勵庶幾求
出情之悃愊因此發露伏惟不以小人為不可近而遂
親之幸甚

　　上憲使小簡　　　　　　　　趙元鎮


　　冬季謹時恭惟登攬之初神人扶相台候動止萬福某
竊食部封仰依覆䕶末由瞻覲謹具啟干溷輿𨽻之聴
伏乞台察

　　偵候威嚴具如右削不審邇辰嵗晏嚴寒台履何似恭
惟玉節載臨至和來宅敢乞嚴䕶精神葆嗇台重慰天
下朝夕之望

　　恭審某官䝉拜新恩肅將使指先聲所暨士庶交欣涓
日之剛已諧視事恭惟慶慰某自聆成命忻喜倍於常

人敢著裁短啟别緘申燕雀賀厦之私伏幸台慈特賜
省録

　　某官天資傑特地胄髙華兩宫之眷方隆四姓之侯莫
比果膺一命禮畀以祥刑顧方今練達之材疏通之政
以某觀之未有如閣下者而斡旋樞極調燮元化總天
下本兵之寄非公尚誰望耶第恐坐席未煖環召鼎來
入拜制麻垂副公議

　　伏自今春下違逺之拜屈指數月漸見嵗换拳拳尊敬

頃刻食息不敢或忘唯是逺隔不及時貢記府之問迹
雖似懈情實不然自邸報初傳知有持節江東之命某
自惟衰晚一何天幸又獲仰事賢使者況門墻舊物計
未終棄朝夕引領但未有趨拜之便少叙下悰睇望使
星心精馳騖伏冀台照

　　某備數於此己書一考有竒冗食素餐幸無吏責祗益
自愧來春先次搬挈碎累歸於長樂旋為趨朝之計庶
幾宻邇河海千里之潤旌旄按臨屬部諒在匪遥首當

伺壓境之初先衆人而郊迎以盡區區之恭情之欲言
非筆舌之所能既惟台慈有以諒之國太夫人即日恭
惟百順駢臻五福寜謐

　　台眷上下一一茂集休祥有委使乞賜台㫖

　　上憲使小簡

　　區區㕘省已列右牋即日仰惟舟御所臨有神伏審台
候萬福謹再勒副布下執事

　　天方暑雖江流奔壯放溜容與想甚慰惬尚冀精御粹

冲以副願望至禱

　　西川劇部蓋冠前蜀而嘉陽江山雄傑呈露雖不及呉
越之清逺然在蕞爾國實冠諸郡也臺府髙明宏麗甲
于成都君子一臨益増重矣

　　眉山蓋在天之末也台座宜翺翔臺省乃今擁節實辱
臨之而已老窮交豈謂得與父老子弟爭先覩於鄉國
乎曷勝大幸

　　上憲使小簡　　　　　　　　張安國


　　暮春之初天朗氣清伏惟秉節東都神相吉徳台候萬
福某謹勒啟上呈記室

　　稽違天表忽閲嵗時跂慕老成夙夜拳拳比辰不審外
台暇日履用復何似敢祈上體眷懐視時御宜亟膺驛
召入對嚴陛區區至禱

　　嶺海之間民夷雜居彊悍成俗喜鬬健訟一以吹嘘撫
摩則有稂莠之害一以苗薅發櫛則有獄市之擾必得
忠厚明允之士寛威兼濟以燮和之故上以節授執事

俾定欽恤奉使稱㫖即日顯褒鋒車促還冀遂先覩餘
惟為民自重

　　上趙提刑小簡

　　春寒恭惟外臺豐暇神明協相台候動止萬福某近託
大庇末由㕘覲伏冀為國自重

　　不審寢餗比復何如同姓之卿宜歸本朝以衞王室尚
祈珍嗇前趨召驛

　　某瞻仰名徳之重於兹有年比者待罪下邑逺獲恭事

威嚴幸甚何當一詣帳下親受約束臨書不勝欣幸之
至

　　上憲使小簡

　　氣候凝寒伏惟聳鎮百城神明扶佑台候動止萬福某
逺藉熒輝未以罪斥尚阻趨伏墻仞手具謹啟㕘候

　　候問台嚴謹如右副陽律方新純剛寖長恭惟履兹令
序戩穀實繁某拘縻無由捧觴稱慶伏冀愛嗇神粹永
諧魯史俾熾之禱


　　廼者伏承星軺臨按遂獲瞻望符采殊慰疇昔仰徳之
誠拜逺台光遽閲兩月内擁勞結不可具言更乞益隆
賢業前需峻召以慰中外願望

　　仰惟某官聲迹卓越妙簡淵衷澄清屬部已逾朞月平
反獄訟絶無寃濫真足以仰副欽恤之意憲䑓雖極嚴
峻恐難久淹竚膺異數以安輿論

　　某備數百里職事曠敗分甘汰斥前日飛馹按行特䝉
寛宥未賜威責不敏之資顧何以論報唯銘鏤肺腑誓

不忘徳姑此申謝萬一

　　上憲使小簡

　　欽服威重有年於兹雲泥之隔無階趨就下風惟其注
仰不忘旦暮天假之幸乃使宻依虎節平昔願見將就
慰釋千百欣惬無以借况伏承簡在淵衷榮司外憲涓
日之吉已開盛府裁剖伊始犴獄一清自淮而右綿地
數千里如在氷鑑中顧屬吏所以歸賴宜如何也薄宦
匏繋趨賀無従引領使星但劇善頌


　　仰惟某官偉望嘉績凌厲一時歴金門上玉堂士心蘄
向久矣尚兹弭節蓋清朝用賢之漸匪伊嚴召即踐槐
鼎霈然霖雨以福蒼生某雖孱陋庶及霑丐得之師言
非敢為佞

　　旌斾至臺亦既旬浃凡在帡幪之下宜奔走階戺以承
戒約小官有守不敢輙望台閎懈怠非所欲為仁明必
推情恕不然則孤外之迹奚能少安耶

　　夤縁寸禄獲依麾㦸筮仕荒陋豈敢逃責惟王公大人

教其未至而貸其不及使遂黽勉嵗月不為親憂丘山
之賜顧易量耶近仰門闌倍萬眷眷

　　下邑雖僻民訴實繁偶嵗屢豐寇攘不作訟銗因亦簡
虚駑鈍無堪少逃官謗皆仁施所暨也幸甚幸甚




　　五百家播芳大全文粹巻六十

