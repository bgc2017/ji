







　　欽定四庫全書

　　五百家播芳大全文粹巻二十六

　　宋　魏齊賢

　　葉　棻同輯

　　賀啓

　　賀正

　　賀定帥寳文正啓　　　　　　張欽夫

　　伏以魯史書元謹天地化生之始羲文畫泰貴聖賢道

長之初伏惟某官才茂天資學探經奥遇㑹光華之旦
徊翔侍從之班兹暫委於兵藩宜亟膺於召節履是元
正之吉茂迎神貺之多某阻奉慶觴第深馳詠

　　賀太守龍圖正啓　　　　　　闕　名

　　伏以日舍星虛律囬太簇漢舉三朝之慶魯開五始之
祥恭惟某官智識敏强器能寛裕出值文明之㑹顯升
侍從之班兹暫委於价藩宜亟膺於召節履兹元序倍
擁純禧某阻致慶于夀觴第馳誠於賔廡其為頌詠罔

喻勤惓

　　賀太守待制正啓　　　　　　程子山

　　伏審堯厯闓端夏正謹始適三陽之並進宜百福之叢
来伏惟某官忠結主知德諧人望摠百城之師律深藉
沉謀職列聖之奎文久聮法從履是元正之序順迎神
貺之休某拜晤未期詠瞻無斁勉祈珍䕶宻副眷懐

　　賀都督正啓　　　　　　　　張德美

　　麟經謹始大一統於天王鳳厯推元謹三微於君徳方

仁主行慶而施惠且王師振旅而䇿勲咸與維新罔不
率俾恭惟某官量廣滄海徳尊泰山仁及海隅徳髙天
下威足以振讋絶域功足以建立中興當正月之始和
有東風之入律取泰於否已克相天地之宜申命行師
將盡復文武之土乘三陽之方長扈八駿以言還㨗書
塞於置郵歡聲洋於奏凱洛陽宮殿覺寒盡而春生故
國山河豁天開而地闢某雖望雲而有路欲駕馬以無
車纎草何功尚想舊年之雨露昆蟲微命亦思起蟄之

之雷霆

　　賀摠領正啓　　　　　　　　毛伯頴

　　正月之吉始和兩儀交泰人道所貴曰福百順同升恭
惟某官廸徳純誠凝姿温厚偉量吞乎雲澤和氣藹于
陽春卿月呈祥夙被九重之眷倚使星臨次允為六路
之光華履兹令辰倍擁殊祉某阻趨慶夀苐切馳情輙
布緘縢益増歡於賀厦行觀綸綍當進擢於秉鈞祝頌
之私敷陳罔既


　　賀帥司正啓　　　　　　　　王叔子

　　伏以璿璣正始嗣更一嵗之端玉燭推移簇逹三陽之
統伏惟某官謀猷閎逺器識淵深直道致身為士林之
表式精忠許國拱廟祏之晏寧劇易一於誠忱出處安
於義分况兹吉旦宜集善祥某阻致慶於夀觴第馳情
于賔廡其為禱頌罔既敷陳

　　賀帥司正啓　　　　　　　　楊祐甫

　　伏以孟陬起嵗上日標年屬庥運之布新宜佳辰之薦

祉恭惟某官才兼文武徳備忠嘉學術冠映士林謨謀
輔相王室睿懐倚任固有異于陪京碩福繁昌宜亟還
于元弼順履元正之吉宻迎神貺之休某屬守藩條阻
獻壽斚永言祈頌曷罄喻言

　　賀漕使正啓　　　　　　　　宋祈公

　　杓建孟陬交三陽而為泰灰飛太簇滋一氣以囬春恭
惟某官明允篤誠博大静重鍾西南之秀氣歴中外之
要津輓粟江湖善最已髙於諸路垂紳廊廟迅除佇聽

於崇朝履兹令辰倍擁殊祉某阻趨薦夀第切馳情輙
布緘縢益増歡於賀厦行觀綸綍當近擢于秉鈞祝頌
之私敷陳罔既

　　賀漕使正啓　　　　　　　　李吉甫

　　竊以天統開端王正謹始稱夀觴于柏葉賡慶福於椒
花恭惟某官徳粹而剛識明以恕奥學藹騰於僉論駿
功簡在于淵衷未還扈從之華班尚屈輸將之重寄方
三陽之朋進宜百禄之具膺某䝉託恩庥間遥賔廡旅

進莫投于刺謁驛馳敢摯于書縢

　　賀憲使正啓　　　　　　　　吴有光

　　簇律飛灰交三陽而為泰寅杓連位肇一氣以囬春恭
惟某官學富儒宗才全王佐鯁亮素髙於臺閣忠嘉自
結於冕旒摠按邦刑允重平反之寄暫兼帥閫更資屏
翰之方履兹令辰倍擁殊祉某阻趨薦夀第切馳情

　　賀監司正啓　　　　　　　　周子充

　　經書五始厯謹三朝物與嵗以更新人自天而錫祉伏

惟某官望隆鎮俗徳厚禔躬著微譽於熙朝倚劇權于
要路廸乃心之勤勩底所部之澄清佇懋勞庸入躋膴
仕屬兹元吉宜亨休嘉某莫階布頌之誠苐切嚮風之
想

　　賀監司正啓　　　　　　　　王晦叔

　　天地既交在時為泰君子寖長與物偕通恭惟某官綽
著吏能雅為國器順履吉亨之㑹茂迎福禄之来佇被
褒陞徑居華要莫遑稱夀但極馳誠祝頌之深喻言奚

既

　　賀太守正啓　　　　　　　　宋文淵

　　祥開玉厯謹五始於春王肇序銅儀遵三陽於夏正履
端伊始介福尤多恭惟某官道與時隆徳隨日進暫爾
藩宣之借重行將廊廟以登庸賢業對時神明薦祉某
尚拘小壘莫造崇墀被和氣於江干欣逢榖旦瞻賀塵
于表著阻奉椒觴

　　賀太守正啓　　　　　　　　王介甫


　　獻嵗發春自天降祉方竦瞻於任所阻交致於夀觴伏
以某官徳履端方才猷敏妙久鎮臨于邉劇已茂著于
勞能諒因正始之辰倍享宜新之祐某首承榮翰苐切
感悰方履濡寒冀加珍䕶

　　賀太守正啓　　　　　　　　李仲信

　　伏以五始書元魯史重王春之首六爻交泰羲經貴乾
道之亨恭惟某官材茂天資學探道藴值此勲華之盛
旦久更西北之要權暫専委于价藩宜亟膺於召節履

是元正之序倍迎神貺之休某阻奉慶儀第深馳想

　　賀太守正啓　　　　　　　　孫正之

　　魯史書元基于陽化羲爻畫泰慶于大来伏以某官簡
在上心望隆時棟藴臯䕫之賢業富丙魏之周才協賛
機衡樽爼勝折衝之算從容外守士民馳仰徳之誠聊
倚任於帥藩即迅膺於召節履兹昌序茂擁繁禧某阻
致慶於夀觴苐馳誠于賔廡

　　賀太守正啓　　　　　　　　闕　名


　　夏正肇建當三陽升進之初鄒律推元實四序履端之
始春已囬于萬室慶遂浹于輿心恭惟某官直道事君
深忠許國姑屈專城之任行膺大柄之權適㑹佳辰宜
膺殊祉賜環天陛式遄其歸正位從班指日而俟某屬
拘外邑阻造台堦稱觴莫遂于鳬趨貢牘敢申於燕賀
微官下士方依東壁之光冷灰枯楊更借熙春之煖

　　賀太守正啓　　　　　　　　陳阜卿

　　一氣囬春三陽交泰蠢然品物俱有向榮之心卓爾仁

賢豈無為善之福恭惟某官温恭毓性謙毖持身暫鎮
撫於雄藩未究施于逺業茂迎榖旦即奉召除某乘障
非才善鄰是賴阻奉一觴之夀輙修尺牘之書頌詠於
中敷宣罔既

　　賀太守正啓　　　　　　　　李守真

　　人元開統雞旦更端寅乍建於斗杓律初囬於太簇恭
惟某官受天間氣為世偉人早膺睿主之知專任侯藩
之政想茂膺於正旦宜倍擁於殊休某幸托恩閎俯依

台庇屬拘賤職阻奉夀觴輙罄卑誠聊伸慶牘

　　賀太守正啓　　　　　　　　闕　名

　　一氣更端三元集慶玉厯著頒時之紀木鐸施布始之
音當品彚之向榮宜仁賢之介祉恭惟某官髙明碩徳
經濟宏材惠洽春風布熙朝之盛意教漸時雨下膏澤
於庶民茂對昌辰倍迎戩榖某守官巖邑阻慶台階躬
莫遂于鳬趨誠已深於燕賀卑飛短翼幸棲息于喬林
寒谷枯荄賴吹嘘於暖律


　　賀太守正啓　　　　　　　　闕　名

　　桃符逐厲俄驚一嵗之除椒頌薦馨共慶三朝之㑹恭
惟某官佐王之學當陪國論承流之寄尚布藩條寅奉
夏時肆頒堯朔進牛鞭而占嵗慿熊軾以班春咸欣欣
聞鼔樂之音舉熙熙有登臺之樂東閣之梅紀瑞已開
故嵗之花南國之棠交隂留頌他年之慶

　　賀太守正啓　　　　　　　　闕　名

　　夏時御正周厯更端首三統以承乾交兩儀而畫泰恭

惟某官价藩均秩秘殿紬書歴事三朝親逢一旦日月
十二㑹已符營室之占春秋八千年宜介大椿之夀方
修慶牘遽墜嘉音雖涸轍垂枯久徯卧龍之起而孤根
欲朽空觀萬木之春

　　賀太守正啓　　　　　　　　闕　名

　　五勝代興既周必復一元更始以故為新賢徳所臨春
祺攸介恭惟某官碩大光明之傑循良慈惠之師二千
石班春占土牛而得嵗五百年住世摩銅狄以興嗟履

運中興逢辰交泰一城喜色欣欣上旄羽之塵四野春
聲籍籍滿袴𥜗之詠其為瞻頌難盡名言

　　賀太守正啓　　　　　　　　闕　名

　　魯經書五始之元漢儀紀三朝之㑹繄萬寳化生之日
兆羣賢彚進之祥恭惟某官哲謀肅乂之才正直靖共
之徳親逢聖旦方興見晚之嗟順履王春宜介朋来之
祉某自憐老去實聳遐瞻千指䝉休竊芘棠隂之舍一
觴獻夀莫持椒頌之盤


　　賀太守正啓　　　　　　　　闕　名

　　太史書元上經揲泰三朝謹始萬寳趨新恭惟某官魯
國真儒漢京循吏特達李將軍之勇一諾可重于百金
妙絶張公子之詩千首固輕于萬戸盖聲氣相求于一
道故深沉靡間于殊途迨兹嵗序之更獨見人求之舊
賦椒盤之頌莫瞻列炬之光分棠舍之隂亦預班春之
澤

　　賀太守正啓　　　　　　　　闕　名


　　門垂葦索盤頌椒花星囬斗野之杓春入練江之色恭
惟某官才髙帝冑名著吏師與庶民共楚臺之風得賢
者樂齊宮之雪道載土牛之出遥知卿月之臨門闐櫪
馬之喧室想徳星之聚方納復新之慶尤深懐舊之私
黄絹占詞白衣載酒渇心不展莫預西園飛盖之游食
指可占詎有北海空尊之嘆其為欣頌莫究敷宣

　　賀太守正啓　　　　　　　　林豈塵

　　龍躔布朔正一元于七十二候之初鳳厯授時謹五始

于三百六旬之首惟賢人之順履符泰道之吉亨恭惟
某官道直以方氣温而厲播千里循良之政宣九重寛
大之條薰然和氣以襲人煖若新陽之煥物五百年間
世行應君明臣良之期二千石班春宜介小往大来之
吉羣情胥慶萬福攸同某奔走下僚栖遲大庇椒觴薦
夀慙慶謁之未遑寒谷囬春正吹嘘之有待

　　賀太守正啓　　　　　　　　闕　名

　　四序宻移物無終否三微浸大福有朋来恭惟某官躬

誠明之姿撫休嘉之運九歌申勸每懐天保報上之心
衆正彚興共享既醉太平之福逢辰兹始稱夀宜先自
憐幽屏之餘莫預駿奔之數獨無髙論進輸㧞薤之忠
尚有寸誠堪賦頌椒之什其為欣願難盡名言

　　賀太守正啓　　　　　　　闕　名

　　銅渾觀象嵗籥代終玉燭宣和春元兹始恭惟某官躬
行古道親值聖時方上聖解絃更化之初應君子連茹
彚征之吉逢辰有俶錫羡惟休黛耜省耕盍致九推之

助脂車入覲更䟽三接之榮

　　賀太守正啓　　　　　　　　闕　名

　　葦桃在户禳磔以餞餘寒椒柏稱觴燔烈以興嗣嵗在
時為泰與物咸新恭惟某官道為儒宗望出民表暫假
蕃宣之寄尚淹廊廟之材方迎道長之期宜享彚征之
福佇参大用俯慰具曕

　　賀通判正啓　　　　　　　　闕　名

　　一嵗肇新氣囬仁而温厚三陽上長卦交泰而吉亨時

適慶于王春福益隆於君子恭惟某官徳推世表道覺
民先宜歸持槖之班暫屈題輿之任侯邦千里既協力
以蕃宣宸誥十行將䝉恩而陟擢當元正之届序宜繁
祉之駢臻某幸屬部封限居官守弗獲趨参於台屏莫
縁捧獻於夀觴祝頌之深書言曷既

　　賀通判正啓　　　　　　　闕　名

　　斗轉艮維載頒于堯厯律囬人統肇建于夏正更品彚
以發生協羣情而胥慶恭惟某官望推人傑政實吏師

早奮志於周行旋躋榮于别駕暫屈康時之䇿来臨佐
郡之蕃履正奉公千里播題輿之譽愛民利物一方歌
展驥之才祇恐轉瞬之間别有非常之詔初春在候百
禄是遒如某者碌碌寒生區區末吏奔馳莫遂阻稱椒
柏之觴詠頌惟勤仰祝松椿之夀

　　賀通判正啓　　　　　　　　闕　名

　　日紀孟陬律占太簇一氣協乾元之始三陽同泰道之
亨恭惟某官為時偉人受天間氣名邦貳政暫分千里

之權急節頒恩即迓九重之召當履端之謹始宜福壽
之駢臻某獲側下僚仰依大庇顧官箴之有守莫遂稱
觴惟竿牘之是修第深馳慶

　　賀通判正啓　　　　　　　　戴　翼

　　厯日頒元忻際三陽之泰屏星増重懋膺百福之升式
對昌辰恪陳善頌恭惟某官炳炳文章之鳳振振仁厚
之麟聞望顒昻胸襟冲粹共仰泰山北斗平分霽月光
風屬鳳紀之更新宜龍光之鼎至歌騰康海想驥足之

難淹詔下自天佇鵬程之直上某幸依厦屋倐轉春規
無階修敬於夀觴謹用披誠於慶牘春生别駕薫陶分
屬邑之輝日奉瓣香耆艾頌閟宫之詠

　　賀通判正啓　　　　　　　　闕　名

　　閶闔開黄道聿新鳳厯之先燕寢凝清香誕輯虎符之
瑞春融葭管頌浃椒盤恭惟某官氣涵玉燭之和識造
璣衡之妙昔無襦而今袴汗青遄紀於竹書言如綍而
出綸泥紫已塗於芝宇地天交泰朝野所需某三見娵

訾一歸坱圠雲深㦸衛諒鳴璆蟻泛之春日轉觚稜覬
鏘佩雞人之曉中和氣盎熙皡詠均

　　賀都統正啓　　　　　　　　闕　名

　　四序平分嵗星更始三陽彚進卿月髙升恭惟某官門
地山西之豪時望南斗之傑磊落掀天地一丸泥可封
百二之闗叱咤生風雲半叚槍可破十萬之衆爰介春
祺之慶猥先故物之求緹騎鼎来函書拜辱渇心不展
空懐賀厦之私輿論可占行有築壇之拜但深欣頌莫

究名言

　　賀都統正啓　　　　　　　　闕　名

　　履三朝之㑹方占参尾之中登四海之圖今在斗牛之
次有開令序允屬休辰恭惟某官肇復春元宻膺帝賚
摠戎旃之重有嚴帥閫之雄聮貂冕之華宜視公槐之
貴名偕日起道與時亨夀福如臧行致百朋之復老衰
而耄又驚一嵗之除

　　賀路分正啓　　　　　　　　闕　名


　　炎正嗣興接千齡之統王春肇序登四海之圖惟時百
戰之多宜受朋来之祉恭惟某官鞭笞犬馬之衆號漢
飛將軍駕馭貔虎之師為唐大都督名書鐘鼎勲著
旂常迨兹熙旦之逢益茂春祺之介倚爪牙之衛久外
搃于師干資帷幄之籌盍坐圖于廟勝其為欣頌莫究
名言

　　賀路鈴正啓　　　　　　　　　闕　名

　　星紀初囬春祺紹至三陽朋進一徳上行恭惟某官深

沉雄毅之姿竒龎福艾之相奮空拳而扼虎抗絶藝以屠
龍入護中宸作朕心膂出膺外閫為國爪牙履兹賛陽
出滯之辰宜介小往大来之吉元戎千乘可擬金城百
雉之崇衮服九章行膺台躔六符之象

　　賀監司屬官正啓　　　　　　　闕　名

　　竊以魯史書元羲經畫泰星躔正位日建寅宮恭惟某
官挺膚敏之才遇緝熙之運雅騰聲于朝野猶賛畫於
計臺順蹈休辰茂臻景福某拘維官次隔越賔除莫躬

薦于夀觴敢驛馳于慶牘

　　賀正啓　　　　　　　　　　闕　名

　　靈臺觀象知辰集于娵訾緹室候筩騐律囬于太簇三
陽交泰萬物咸新伏惟某官器局宏深風度凝邃對履
端之令節擁来舍之龎休某限守官箴阻陪慶集未遑
修于竿牘先辱貺于函牋愧頌之私名言曷罄

　　賀正啓　　　　　　　　　　闕　名

　　天地既交於時為泰君子寖長與物偕通恭惟某官綽

著吏能雅為國器順履吉亨之㑹茂迎福禄之来佇被
褒陞徑居華要莫遑稱夀但極馳誠祝頌之深喻言奚
既

　　賀留守正啓　　　　　　　　闕　名

　　一嵗始而為正三陽交而成泰乃天地資生之㑹實君
臣受福之時恭惟某官徳業亮天誠明周物夙富經綸
之學屹為柱石之材望重兩朝進退必歸乎禮義道髙
萬世始終不累于功名神明所扶福禄来附方懇辭于

機政暫出鎮于留都圖任舊人將再調於元化永錫難
老庶大庇於斯民限守官箴阻趨鈞戺

　　賀正啓　　　　　　　　　　闕　名

　　四時成嵗肇見天正七日告期潛升陽徳惟一元之資
始見萬彚之嚮生伏惟某官才冠一時能兼數器鷹撮
盧擊凛設施之可觀羊狠狼貪紛遁逃而逺去風政甚
異善最推髙履兹新陽宜有厚福某竄身榛莽弔影江
湖望一丈之芳遥阻陪廣坐非百函之妙手愧託尺書


　　賀正啓　　　　　　　　　　闕　名

　　新厯既頒盖履端歸除之嵗羣情交泰正賛陽出滯之
辰恭惟某官厚徳鎮時髙名華國非獨疇咨之用已簡
上心更膺難老之祥以符民望官守所限展慶末由欣
頌之深敷陳罔既

　　賀正啓　　　　　　　　　　闕　名

　　嵗起於東茂對三陽之盛物生於震聿開萬化之端伏
惟某官行應中和道含純粹屬四方之繫望簡三后之

眷懐徳為民彛故稱宗廟之器功在王室是為社稷之
臣順履昌期具膺繁祉佇奉承於典冊復登翊於巖廊
某限守印章阻趨墻屏

　　賀正啓　　　　　　　　　　闕　名

　　獻嵗發春騐天時之興廢履端居正觀君子之威儀伏
惟某官抗志不羣誠身以善雄深雅健文為一代之宗
敬義直方名列四科之上出遇亨嘉之㑹踐更中外之
權致主惠民已著大儒之效因時受祉益隆仁者之年

傾祝之深翰墨莫盡

　　賀正啓　　　　　　　　　　闕　名

　　伏以百華燈動明庭已樂於稱觴萬寳春囬寒谷何妨
於奏律率土雖廣歡心所同伏惟某官元善長人忠誠
許國恩随天施故其徳足以佐王才與時同故其政可
以成國兼孚兩路之民庶率已而先同享三陽之福祥
自天而祐莅官有限拜夀無縁

　　賀冬


　　賀太師冬啓　　　　　　　　闕　名

　　爻象見天地之心一陽来復賢哲應亨嘉之㑹百禄是
遒兹視履以考祥宜應時而納祐恭惟太師朝廷元老
社稷大臣措寒緒於覆盆納生靈於安堵觀風雲之際
㑹度越古今盡日月之照臨傾殫肺腑令旦適逢于剛
長繁禧茂擁于朋来某自顧鯫生得依鴻庇尚阻守符
於遐壘莫陪賀履於崇墀祝頌惟深敷宣罔既

　　賀太師冬啓　　　　　　　　闕　名


　　伏以卦變初爻紀一陽之来復氣鍾子位丁萬物之孳
萌恭惟某官峻徳自天純誠憲道聳師瞻於百辟著勲
實於四朝屬此盛時眷於元老既切菟裘之請乃隆鳩
杖之頒鉅節冠映于古今美範儀刑于内外方初陽之
貫序宜百福之在躬某阻奉慶觴第瞻賀廡其為系頌
尤劇藴悰

　　賀太師冬啓　　　　　　　　闕　名

　　琯灰浮暖一陽初動於黄鐘圭景迎長萬彚咸熙于化

國應受宜民之禄孰先同徳之賢恭惟某官運契千齡
仁漸九有雍容廊廟轉一氣於洪鈞鼓舞華戎調四時
於玉燭祥紀卿雲之瑞徳侔愛日之輝適三嵗以視祠
環百神而受職雝雝肅肅方勤顯相之儀簡簡穣穣遂
叶朋来之慶某忝司外計邈在閩陬乘使者之軺顧衘
恩而有地望翹材之館繄薦壽以無階頌詠攸深名言
罔既

　　賀少保冬啓　　　　　　　　闕　名


　　物資其始䝉萬寳于將亨氣動于微升一陽于方長伏
惟少保名家偉器聖世真才柱石朝家箕裘相業佩服
義方之嚴訓茂隆寅亮之元勲繡縷初長遇朋来之七
日綵衣起舞宜並享于千春

　　賀宰相冬啓　　　　　　　　闕　名

　　凖瑟聲明中應清絃之畫律灰衡折初移白琯之春維
時當迎至之期在禮有履長之賀恭惟某官賢徳可久
剛道用亨得出處語黙之宜悟消長往来之理静以符

隂陽之定欲荐施燮理之功復其見天地之心將再宣
寅亮之化姑從五日之樂茂随百福之休某遥望光躔
敬為善頌上夀中夀下壽凡三夀作朋願續于詩人大
書特書屢書不一書秉筆請從于史氏

　　賀宰相冬啓　　　　　　　　闕　名

　　黄帝得天之統陽復當厯數之元伊尹秉國之鈞時運
際功名之㑹履三陽之協應荷百禄之寵綏恭惟某官
盛業格天精忠貫日陶鈞萬物運大化以無心底定四

方浩成功而冠古宜及履長之候順膺賞善之休某託
庇鴻鈞備員逺服登觀臺而望祲但期農畆之豐穣念
齒髪之愈衰願遂田廬之休息

　　賀宰相冬啓　　　　　　　　闕　名

　　周圭測日方占化國之長魯史書雲肇起觀臺之瑞於
時而復以道則亨恭惟某官燮理化元經綸治具輔賛
彌縫而藏諸用動静語黙以順其宜考諸禮經待隂陽
之所定明乎易象知消長之自然茂對朋來肇迎嘉慶

某叨縻印組久辱鈞鎔東閣門深阻獻柏觴之夀南州
地逺徒修竿牘之儀

　　賀宰相冬啓　　　　　　　　闕　名

　　竊以剥極而静復来以亨肇見二儀之元潛萌六氣之
本閉闗息務君子得輔相之宜旅地蓄雷聖人謹順行
之象陽徳方長隂柔漸消致時咸宜與國同慶禮如元
日古有賀儀况屬坯陶敢稽函摯恭惟昭文相公啓蹈
徳業保釐邦本矢謨盡舜臣之心憂國有漢相之體經

綸萬彚師長百寮中外具瞻夷夏矜式摠持政柄協亮
帝工處星上台體貌益峻亨天五福搢紳所難適臨日
至之初宜有神休之格某貳輸東蜀逺跡黄扉阻趨下
列之塵徒切大鈞之庇

　　賀宰相冬啓　　　　　　　　闕　名

　　史書雲物紀麟筆之五年復見天心騐羲經之七日恭
惟某官精忠許國巨業濟時遇時見哲人之難以身任
天下之重險夷一節出處兩全商鼎鹽梅夢昔形于帝

賚周詩衮繡人咸跂于公歸展兹長至之辰宜納朋来
之慶某職居佐郡禮廢稱觴輙布露於天書莫趨陪于
文席

　　賀宰相冬啓　　　　　　　　闕　名

　　布律而候氣萌動於黄宮立表以須景長至於南極伏
惟某官受材閎廓含徳粹純壯經國之大猷濟格天之
盛業履兹令序茂集休祺典冊衮衣竚履三公之位旂
常鼎鼐當傳萬世之功某祗服官箴逺違門著素積依

歸之望彌深禱頌之勤

　　賀宰相冬啓　　　　　　　　闕　名

　　氣肇黄宮本天正而成三統道隆台輔熙帝載以叙九
功方厯數之迎長宜福祥之視履恭惟某官淵謨經世
亮節致君鞏固宏謀自保棟隆之吉燮和大化聿致鼎
餁之調宜膺陽復之亨懋享神祺之介顧惟衰迹久託
鴻鈞仰占雲物之祥無禆大化慨想林臯之適以畢餘
生


　　賀兩府冬啓　　　　　　　　闕　名

　　伏以周髀占天囬建星于北陸子雲推易起中首于黄
宮物輳微陽時臻景福伏惟某官言比説命智協蕭規
賛㐮一徳之訏謨鼓舞二儀之化育濟世仁厚議功崇
髙上陪星拱之嚴下仰棟隆之吉道由方大已坐晉于
光亨神聽靖共宜来從於戩榖某屬縻州綬阻覿泰階
第深慕用之誠曷究勤惓之禱

　　賀樞使冬啓


　　乾坤之大陽盛則君道昌日星之交復亨則邪類息宣
鬯底滯孳萌惠和况乎聖賢相逢動静交飬助天長育
喜開剛長之端持國權綱㑹履隂消之漸矧同品彚皆
玷洪鈞致慶之勤擘牋敢後恭惟某官為國元老柄時
洪機蓍龜本朝領袖百辟疇諮大政常警悟於上聰董
轄中樞已敉寧於國歩惟是丞弼之列遜於才資之明
特立獨行不變風尚清名健節自移囂浮耆哲奮庸盛
世増美朝冠野幘旦頌夕歌人方具瞻天必眷佑乘兹

日至之始宜有神休之儲某拜慶不遑冥中以禱

　　賀參政冬啓　　　　　　　　闕　名

　　陽既潛萌氣應黄鐘之律日方南至瑞符太史之占顧
兹来復之辰宜享彚征之福恭惟參政樞宻禀天間氣
為時宗工正直禔身忠誠許國遇中興之盛旦茂夾輔
之元勲式逢剛長之辰羣英退聽茂擁朋来之慶諸福
駢臻

　　賀侍從冬啓　　　　　　　　闕　名


　　反復其道始知天地之心齋戒以寧盖待隂陽之定在
禮可賀于時為宜恭惟某官道直而方氣剛以大功濟
乎世將作傅説之霖徳媚於人可愛趙衰之日肇復朋
来之慶茂膺難老之祥某叨守海邦阻趨屏著捧觴上
夀莫瞻君子之光儀荷槖増輝敢頌賢人之久大

　　賀侍從冬啓　　　　　　　　闕　名

　　律應黄鐘運逹子位為天地資生之始乃君臣受福之
時恭惟某官柱石元勲蓍龜舊徳處朝廷以正直安天

下以惠和偉然事業之光華休有神明之協相茂迎令
序倍格厖禧大賚善人方允升於髙位永錫難老將久
庇于生民某限守州符阻趨鈞屏

　　賀給事冬啓　　　　　　　　闕　名

　　一陽来復天序靡差百福咸臻物情胥悦恭惟某官衣
冠令族文物髙流游息詩書頗得名教中樂出入諷議
自是天子邉人履兹亨辰宜膺峻擢某行歸故里尚借
餘光滯此一官阻于數舍夢随賔客共稱賢聖之觴心

掛門墻但祝松喬之夀

　　賀客省冬啓　　　　　　　　闕　名

　　亞嵗令辰書雲吉旦方天陽之氣至宜君子之道亨恭
惟某官器術䟽通才謀沉逺矧久臨於要秩兹益茂於
勞能佇陟寵榮冀加珍衛

　　賀帥使冬啓　　　　　　　　闕　名

　　伏以玉律飛葭騐黄鐘之氣應靈臺觀象當昴宿之星
中恭惟某官峻徳自天純誠憲道聳具瞻於百辟宣讜

議於三朝屬此盛時有禆鴻化暫憇蕃宣之地即還丞
弼之司上翊隆平以符譽望方初陽之貫序宜休福之
在躬某阻奉慶觴第瞻賔廡其為系頌尤劇藴悰

　　賀帥使丞相冬啓　　　　　　闕　名

　　伏以一陽来復萬寳孳萌周正肇紀于天元魯史仰瞻
于雲物伏惟某官受天間氣為世鉅人輟巖廊之鈞衡
司留都之筦籥龔黄政事兹以洽於輿言稷契謀謨即
亟還於宰路履兹榖旦萃止殊祥某逖守州符阻陳賀

斚其為祝頌實倍等夷

　　賀帥臣冬啓　　　　　　　　闕　名

　　微陽肇復庶物更新盪祓不祥逐羣隂而盡竄道迎多
祐乘一嵗以俱亨宜有神休来相賢業恭惟某官儒紳
元老禁苑名臣久著望於朝端暫偃藩於方面利有攸
往道已應於朋来罄無不宜福將迎于朔至竚承節召
入輔帝猷某限守州符阻趨賔次

　　賀帥臣冬啓　　　　　　　　闕　名


　　伏以土圭測景肇迎日至之長玉律飛灰潛應陽来之
候恭惟某官先生維嵩孕秀火昴儲精量涵萬頃之陂
材挺千尋之幹早見知于當宁俄出鎮于名藩想茂對
於嘉辰宜倍迎於介福某孤寒薄宦依仰巨庥禮莫遂
於鳬趨門墻夐逺誠少伸於燕賀竿牘徒勤

　　賀帥臣冬啓　　　　　　　　闕　名

　　一陽資始萬物更新發施天地之和敷錫君臣之福恭
惟某官生民先覺命世上才摠節制於東州坐消姦慝

宣詔條于屬吏盡格循良坐迎日至之長茂擁百祥之
助七日来復宜君子之階升三節以趨將龍光之兼被
某限拘符守阻造賔墀

　　賀帥臣冬啓　　　　　　　　闕　名

　　三務成功再謹天正之候七日来復是昭陽徳之亨扞
邉方倚於長城介福宜隆于亞嵗恭惟某官功存社稷
力保封疆緩帶輕裘久重岷峨之勢髙鋒長轂即清灞
渭之塵方同敵愾之勲宜享履長之慶觀臺望祲將盡

洗于兵氛樽爼折衝願永綏于壽嘏參承尚阻欽頌良
勤

　　賀帥臣冬啓　　　　　　　　闕　名

　　周正授嵗取鐘聲律度之和漢史占天見璧月珠星之
次方此陽暉之長實惟賢徳之亨恭惟某官學造淵源
才周經緯建旄分閫已分成服之勞正笏垂紳方踐中
臺之任順此履長之慶適當促覲之期崇論宏言藴忠
誠而入告隆名異數與剛徳以偕升瞻祝之誠敷陳罔

既







　　五百家播芳大全文粹巻二十六

