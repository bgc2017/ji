







　　欽定四庫全書

　　五百家播芳大全文粹卷六十三

　　宋　魏齊賢

　　葉　棻同輯

　　尺牘

　　與范蜀公帖　與司馬温公帖　與王荆公帖

　　與王荆公帖　與王荆公帖　與文潞公帖　與
夏公帖　與夏公帖　與晏公帖　與吕參政帖


　　與吕參政帖　與范文正公帖　與韓公帖

　　與田樞宻帖　與孫元規大資帖　與孫元規大
資帖　與孫元規大資帖　與蔡君謨帖　與王
禹玉帖　與張端明帖　與馮當世帖　與曽學
士帖(以上闕)

　　與郭祥正大博帖　　　　　　王介甫

　　得與存問區區哀感所不可言示及詩編壯麗俊偉乃
能至此良歎駭也輒留巾匭永以為玩山邑少事不足

以煩剸治公餘暇日足以吟詠無緣一至左右惟自愛
重以副嚮往之私幸甚

　　罪逆餘生奄經時序咫尺無由自訴伏承存録貺以詩
書不勝區區哀感詩已傳聞兩篇餘皆所未見豪邁精
絶固出于天才此非力學者所能逮也雖在哀疚把翫
不能自休謹輒蔵之巾匭永以為好知道引事稍熟布
希為人慎疾自愛幸甚

　　承示新句但知嘆愧子固言之未知所謂豈以謂足天

才卓越更當約以古詩之法乎哀荒未能劇論當俟異
時耳聞有殤子之釁想能以理自釋情累也某罪逆荼
毒奄忽時序諸非面訴無盡近承屈顔殊不得従容奉
顔色遽此為别豈勝區區愧恨乍遠千萬自愛承行李
朝夕當復來此諸須面訴乃悉許詩不惜多以藁副見
借為幸

　　比承手筆尤劇欣慰時序感心不能自釋咫尺無由奉
見嚮往尤深蒙許寄詩幸甚尚此留連不惜數賜教也

冬寒自愛舍弟近出嵗盡乃歸承書所以不得報也

　　與錢舍人帖　　　　　　　司馬溫公

　　比日前聞君倚有滁州之命某自時已入四章求自黜
若訟君倚以言獲罪不當如此之重乃是自為道地也
以此不敢與君倚同謫也而已至今尚未得請欲留則
不得曉夕皇皇棲身無所仰視君倚如遷者輕舉計君
倚亦不用此戚戚也以著令不得躬往致餞

　　與丘殿丞帖　　　　　　　　孫元規


　　奉别逾紀疎于附問企渴何言人至承恵字及著文足
見智者用心之逺而思功及物也嘆服才識故非一日
矣某居憂三四年間病自今春方有生意朝廷不知累
被恩命切切辭免未能決去自重任本差求江西湖南
撫慰士民中途改往廣南衰病之餘徃徃致増舊疾
不能保天年何暇賊盜為己三次上章求免未蒙允許
必須至勤切祈于得請矣觀夫足下之文病者安敢承
當也此事不免與余楊同其道矣少年時無病尚可驅

策如今何為伏惟保愛草草上聞不宣

　　與張安道尚書帖　　　　　曽公亮

　　拜違風儀三換嵗律而久不上記葢無因而前惟乃心
馳仰之勤耳中春氣和伏惟鎮撫多閒尊候禔福數年
均佚應道氣増茂上方注意以待康濟尤願為時自愛
不宣

　　與張安道尚書帖　　　　　蔡君謨

　　違去門䦨之日滋久近得還都以舊疾未平加之人事

故疎馳問瞻跂風采不勝傾系氣候寒凛伏惟鎮撫藩
圉神體休泰某叨此計局通流之術本非所能超據要
地第負兢陳日所柄用比芘末游區區下誠莫由敷敘
不宣

　　與陶講書帖　　　　　　　　胡武平

　　自抵治下私門多故重迫曺事胸中無竒親友書音俱
成緬黙日者親馭臨貺鄙州喜見時髦甚乏主禮暌遏
之後聮獲二牘納之巾匭猶諸隋和英文粲然難于裁

答逋慢之罪實因于此仁者尚恕應不相索于竿牘之
間也早景已暄孝履何似惟願順納真粹慰其區區謹
奉手啟述謝不宣

　　反臂相失歘然十旬既留家居宻邇疆候相望文繹杳
不可得宗人節推至首詞宴起且承襟味恬適得所貺
手筆情辭周洽履尚謙挹奉戢來睠相期晏嵗未諧清
集勉旃居易不宣

　　不敏無侣向者承人之乏假守湖上足下不屑僻陋翻

然賜臨樂與諸生傳經駕説相従文社彌年于兹此奉
更書違去清集留戀時哲秖攪心曲去霅之日時勞訪
别忽爾相失愴然久之便道過家煩暑移疾書牘並廢
行李見過首蒙惠聲遠尋前好情誼之厚奉戢敢忘會
面未階求志無悶少需善價自愛良璞不宣

　　中間公皂至特辱手筆䘏問甚厚感戴無量素性鄙朴
多簡略矧在煩寃益以逋慢脩答良晚寓慙靡所竊惟
講習無廢納忠貢部之情朝夕當報言念明哲蔵器已

久策取高第先鳴諸子在此時也乃望乃望温繹之餘
良重不次

　　近霅人至此嘗竊詗動静乃知有三衢之行介至辱書
承已還講舍朅來道路起居無恙兼聆堂上萬福嵗貢
之詔旦夕且下不唯賢者當疏高爵則攄發素藴進結
明主在此行也君其努力不次

　　與張侍講帖　　　　　　　宋　祁

　　自汳湜之别不數月亦抵罪于憂愧中誠不暇奉書訊

以承下執事然每一望風舞羽飛肉俄聞敦服舊職改
領巨藩屖舟泛江必已署政羣論雖未大愜始得謗篋
空而榮路闢矣僕沾餘波亦還侍讀續得詔書須代許
歸人事倚伏相糾愚不能料不知今之人可賀耶弔耶
吾弟之在遠偶耶不偶耶萬事以身為本惟慎䕶寢味
乃情之至他懇臨紙不能盡不宣

　　與呉學士帖　　　　　　　韓稚圭

　　比以憂責至重殊少暇隙雖不能時具短幅以通記室

之問而企仰徳誼唯日飢渴近郭固來特辱教筆且審
寢興百順不勝慰刻兼承去冬服藥多日尋慶康裕少
便有失上問甚以為愧氣候㣲煩更冀順時将重

　　與程修撰帖　　　　　　　蔡君謨

　　向觀除目承有江西之行適奉手牘暫還姑蘇水流數
日無緣接盃酒通殷勤甚悵然也涉秋浮江景氣澄爽
發人清思循行之外吟咏為適仕宦豈尋常之所泊隨
寓自如乃是了逹也南都食物可以奉親但胡公來緩

當阻汳流暑毒甚道中多愛不宣

　　前日忽忽為别悁悒滋甚比聞汴流尚阻行舟高懐豈
不少興滯流之嘆耶送行詩卷暫借一觀方敢抒思也
日夕為文字繁冗未果再誼傾渴傾渴

　　䝉書知小疾未康更須挕䕶拙詩今附本通呈希賡屬
為幸得法醖輙寄獻左右漫試㸔如何勝之但誇誘之
閒静非錢(闕)　若無病真蓬萊主人久雨稍霽清人
願葆愛


　　䝉恵茶數品皆清竒適㑹君倚庶子泉來輟烹試之恨
不同啜也西湖寒食清明州人遊従衆為盛集數日為
之達暮或聞呉下風俗亦如此然越中舟舫鮮明殊為
冠絶執事能為之出遊否衰病作少年事亦難勝矣

　　違别未㡬復見嵗遒每懐辨論馳情南國承書副以佳
果珍荷嚮得雙井四两其時人還未試敘謝不息尋烹
治之香色氣味皆極精好是為茗芽之冠非日鑄寳雲
可比也雪寒省中頗増清興


　　端午氣候㣲熱想君執事安否殊為傾素恵及卧龍珍
茗猶在日鑄之上頃年曽得日鑄其品甚高今之造茶
者不及曩時卧龍前無此等非精意不能至此也春三
月湖上閒遊時有篇什今録數首要知隆老尚管風物
乎

　　與呉副樞帖　　　　　　　蔡君謨

　　違别台座今已累月瞻望之素不忘朝夕伏惟涉秋以
來起居萬福某留邸中僅兩月今方東邁益逺聲采惟

冀視政之外順時自重行歸大用以慰瞻望下情無任
區區之至

　　謝張學士帖　　　　　　　　王介甫

　　不肖學不得盡意于文章仕不得行其所學苟居竊食
動輒愧心而世之同好惡者已云少矣遇足下于此最
為相盡義不得諱其不腆之文過蒙推襃非所望也朋
友道喪為日久矣以某之不肖行于前而悔于後自己
為多矣况足下之明耶每望教督而終未蒙惟足下不

遺于朋友之義見存不勝幸甚更數日遂東去千萬自
愛不勝思懐也






　　五百家播芳大全文粹卷六十三

