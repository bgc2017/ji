







　　欽定四庫全書

　　五百家播芳大全文粹巻六十五

　　宋　魏齊賢

　　葉　棻同輯

　　尺牘

　　與晁美叔帖　　　　　　　　蘇子由

　　自别兩辱存問荷眷契之厚無以為喻日欲裁謝而拙
鈍懶放因循至今計明哲雅量不深譴過而自訟亦久

矣即日不審尊履何如某此無恙但奉行新政多不如
法勘劾相尋日竢汰遣耳若得放歸過淮必遂候見伏
惟為國自重謹奉手啟起居不宣

　　向承出按淮甸不即具賀幅者以吾兄素性亮直而此
職多有可愧者計非所樂耳然仁者於此時力行寛大
之政少紓吏民于網羅中亦所益不少比中常賦之外
徴斂雜出而鹽禁繁宻急於兵火民既無告吏亦僅且
免罪益苟簡矣向聞吾兄議論頗與時輩不合今兹躬

履其事必有可觀者矣令兄佳士久淹諸君自亦知之

　　與康叔朝議帖　　　　　　　蘇子瞻

　　近日隨例紛冗有疎上問不審起居何如兩日來武昌
如聞公在告何也豈尊候小不佳乎無由躬謁左右但
有馳系冬間身寒淺尤宜慎䕶謹奉手啟不宣

　　再辱手教承起居清勝今日風大明日禁江皆當走見
適㑹姪婿後日行來日已約數客酌餞咫尺不得一往
愧負深矣所要重寫詩已一依來命别寫去不知中用

否大字寫未及恕察

　　與吕龍圖帖　　　　　　　蘇子瞻

　　某西蜀之鄙人幼承家訓長知義方粗識名敎遂堅晚
節兩登進士一中茂才科故當世名公巨卿亦嘗賜其
提挈愛憐之意故歐公引之于其始韓公薦之于其中
今又閣下舉之于其後自惟末學辱大賢者之知出自
天幸然君子之心以公而取士某小人之志終荷恩以
歸心但空省循何由論報比者止於片言隻字謝徳于

門下而其誠之所加意有所不能盡意之所至言有所
不能宣故其見于筆舌者止此而已惟髙明有以容而
亮之不宣

　　前以拙訥上塵聴覽方懼獲罪于門下而無以容其誅
又辱荅教言辭欵宻禮遇優隆而襃揚之句有加于前
日此不肖所以且喜且懼而莫知所措珍函已捧受訖
謹蔵之于家以為子孫之美觀蔀屋之陋復生光采陳
根之朽再出英華乃閣下暖然之春有以嫗育成就之

故也擇日齋沐再詣閣下臨紙澁訥情不能宣伏惟恕
其愚不宣

　　久以局事汨没殊不獲覯止竊惟應得疎絶之罪于左
右不意寛仁含垢察其俗狀之常情恕其簡畧之小過
光降書辭曲加勞問拜貺之際益増厚顔旦夕詣賔次
盛暑伏惟為朝廷自愛上副注倚之心下慰輿人之望
謹拜啟不宣

　　與韓昭文帖


　　違逺旌棨忽已數月改嵗緬想台候勝常邊徼往還從
者殊勞日望馬首但迂拙動成罪戾恐不能及見公之
還而去耳餘寒伏冀為國自重因任秘校行謹奉啟㕘
候不宣

　　與毛澤民帖

　　公素人來得書累幅既聞起居之詳又獲新詩一篇及
公素寄示雙石堂記居夷久矣不意復聞韶濩之餘音
喜慰之極無以示諭久廢筆硯不敢繼和必識此意㑹

合無期臨書惘惘秋暑萬萬以時自厚不宣明守一書
託為致之育王大覺禪師仁廟所舊過嘗見御筆賜倡
頌其畧云伏覩大覺禪師其敬之如此今聞其困于小
人之言㡬不安其居可歎可歎太守聰明老成必能安
全之願公因告欵曲一言正使凡僧猶當以仁廟之故
加禮而况其人道徳文彩推重一時乎此老今年八十
二若不安全當使何往恐朝廷聞之亦未必喜也某方
與撰宸奎閣記旦夕附去公若見此老且與致意千萬

千萬

　　窮居粗淺本帶一幼子來今者長子又授韶州仁化令
冬中當挈家來此某又已買得數畆地在白鶴峯上古
白鶴觀基也已令斫木陶瓦作屋二十許間今冬成去
七十無㡬矧未必能至耶更欲何之以此神氣粗定無
足為故人念者聖主方設科求宏詞公儻有意乎某再
拜

　　新居在大江上風雲百變足娯老人也有一書齋名思

無邪齋閑邪之意也

　　寄示竒茗極精而豐南來未始得也亦時復有山僧逸
民可與同賞此外但緘而蔵之耳佩荷厚意永以為好
秋興之作追配騷人矣不肖何足以窺其粗遇不遇故
自有定數然非厄窮無聊何以發此竒思以自表于世
耶敬佩來貺傳之知音感愧之極數日適苦壅𠻳殆不
可堪强作報滅裂死罪

　　與蜀帥李元純帖


　　邑子每來諗聞豈弟之政西蜀泰然不肖與受賜多矣
小侄千之初官得在麾下想䝉教誨成就也曽拜聞眉
士程遵誨者文詞氣節皆有可取不知曽請見否冗中
不盡區區

　　何朔爾後紛紛不獲繼問左右蜀本易治而或者擾之
公既深識民情而民亦素服公政竊下車以來談笑無
事行春之樂無由託後乗陪賔客之末但深想望舍弟
鎖宿殿廬未及奉狀


　　張房助教陵井人本治儒學已而為醫有過人者識病
通變而性極厚恐欲知之某寵禄過分碌碌無補以為
愧近屢請郡未獲若獲埽墳墓遂得望見豈勝厚幸但
恐政成促召在旦暮耳冗中不盡區區

　　與樞宻侍郎帖　　　　　　蘇子瞻

　　違去門下已八年愚魯罷殆書疏缺然怠慢之罪冝在
譴絶比承柄用又不以時隨衆脩賀益疎懶愧縮日復
一日不知復憐恕之否即日履兹寒凝台候萬福某去

替止數月而貧困難以赴闕相次乞浙江一郡若幸得
之拜見未可期惟冀為國自重謹因人便奉手狀起居
不宣

　　與滕達道帖　　　　　　　蘇子瞻

　　罪廢之餘杜門省愆人亊殆廢久不脩問亦非怠慢舍
弟來具道動止甚詳如獲一見移守安陸日問首耗忽
䝉恵書承已到郡具審起居康勝初不知軒斾過黄陂
既是州界一走見亦不難此甚可惋歎也云旅寓凡百

粗遣不煩憂念咫尺時得别書亦可幸也苦寒萬乞為
時自重謹奉手啟上謝不宣

　　輒有少懇甚屬率易惟寛恕自得罪以來不敢作詩文
字近有成都僧惟簡者本一族兄甚有道行堅來要作
經蔵碑却之不可遂有變格都作迦語貴無可箋注今
録本拜呈欲求公真蹟作十大字以耀碑首況蜀中未
有公筆蹟亦是一闕若幸賜許真是一段竒事可否竢
命見有一蜀僧在此旦夕歸去若獲便可付也


　　闕人寫公狀乞矜恕示諭邸報下京東保明此初不見
乞録示可否所問未押字亦不得其詳但云為呉興典
田千餘緡田主欲賣不許為人所言耳亦不知的否契
章亦自與之熟羅漢堂雄麗之極或與旁作四字記之
亦無害但副團御位不稱其意如何如何此書到後乞
遞中畧示數字貴知達耳

　　與監宫帖　　　　　　　　蘇子瞻

　　逺枉書教存問甚篤審比來起居佳勝感慰兼集寄示

石刻仰佩至意何時會合少發所懐臨書但有慨然秋
冷更望以時自重

　　早嵗荷先公深知至熈寧中相見都下得聞其約論所
以上補君相者非一但人不知耳不然者某豈敢驟以
一書深言哉近見朝廷推恩賜諡則先公忠誠已自表
見于後世若此書不出可也然因此以知足下存心如
此則先公為不忘矣覽之悲喜適㑹有少冗作書不能
盡區區非久當别上問也


　　與鄭運使帖　　　　　　　葉道卿

　　暌索以來凝想何極郡務繁冗徳履康靖自呉郡泊南
徐并維揚三曽寓簡必冀悉達浄几舟行今日抵泗濵
皆平善勿憂軫也沿路州縣并借及兵士相送知幸知
幸後月半間必至輦下司封雅候無恙應時常相見切
宜勸勉寛中加愛是禱

　　與曹士衡殿丞帖

　　河水相去朝夕可航末由瞻風日以懐吝數賜大牘頗

越常儀裁答既愆震惶無已比奉來教託銘太夫人之
窆夙眷有素義不敢辭草土之中别無稱目輒欲竊借
子文屯田名爵以光蕪累不勝大願書石未審屬之何
人宜擇楷法善者隨石大小以紙先裁白本分布行道
試寫一通平空之間疎宻貴中文字或有未穏早希開
諭書石或著長洲都官之御甚雅不然陸太丞亦在此
近者朝旌之來頻枉車馭有慰窮困不任銘戢旋阻風
徳忽逾弦朏相望數舍問信不數冬序増凛想惟神宇

恬暢邑政脩舉民譽播流稽之于前殆無其比甚善甚
善想在期月别奉陟恩嵗隂天寒深願珍厚

　　與丘道源帖　　　　　　　刁景純

　　昨日比期面奉承辭以少勞不敢固辭請辱誨知赴僧
藍之期詰朝方得拜見矣示及體仁堂名熟思之其義
包括盡矣但慮涉人君所行之事耳如無疑即作一記
可敷演其義有所勸矣至如乾明寺前小閣及池上水
亭亦為留意冀得佳名以掲之也如有所得幸乞示下

心經序納上樂道謝上表請一觀封示范氏祭儀寫訖
納上

　　昨日承臨况小奉髙論殊警懵聞幸甚幸甚㸔親之行
且緩數日甚善何苦忙也當塗詩牽强也諭及之仲求
意近有一篇來已和訖方待寄去旦夕面奉以罄區區

　　與呉學士帖　　　　　　　蔡君謨

　　春候和燠不審徳履佳否計庭日以繁冗沉迷故於書
縢寔為曠闕自初至省副使判官遷移不可悉數今特

王公和舊人而已三期之内流轉如此來日畧知案分
則又置之欲事日脩舉難矣及夏便即解去劇任不可
以久處也末由展對但極瞻跂

　　與李觀察帖

　　昨日䝉手教見招乃素所願然前朝暴暖省中解衣晚
為風邪所侵至今猶未甚解夜来并服餌明日料可
出來得且那後時可否惜此春物已闌私心殊不快也

　　與王學士帖　　　　　　歐陽永叔


　　春暄伏惟尊候萬福某自去年閏月東都禄養幸如所
欲惟僻陋日益愚鄙耳在都下時承兄舟行不及攀送
其後送者還頗知留客甚歡而飲酒差多親族皆以素
羸奉憂不知其後復飲否子野善能攝治猶能絶葷血
甘淡薄况於酒也一别頓爾南北闕於問候惟冀自重
以慰區區

　　與蔡省副帖

　　公私忽忽久闕致誠辱教方承已登舟遂不復得一敘

别可勝瞻戀短景日暮還家客已盈室寢食殆廢習以
為常以此久不奉問慙罪慙罪汝隂君子久處疾少間
當來歸未見唯寛中自愛審耳藥餌餘不盡區區

　　與太博帖

　　罪逆餘生逺屏郊外特承顧訪感咽何窮仍沐寵恵雄
篇俾遂榮覽雖在哀迷亦知聞警如嘉州清井之作有
以見仁言之利溥而非文字之空言也欽熟才譽固已
有日粗窺髙藴益用嘆服以衣制不能謁謝


　　與呉諫院帖

　　思奉清論不可得徒用企想夏熱承體氣佳裕某此者
忽有尹命殊出意外不惟才非所長加以他慮不淺昨
已懇辭庶可得免如其不獲恐難堅避誌文鄙拙豈足
當之苐以欣慕忠義樂於紀次因得附名于石末遂不
敢辭爾惶恐惶恐鄙懐區區不能具道

　　與陸秘書帖

　　人至辱示長書及古今雜文十軸其研窮六經之㫖究

切當世之務與其辨論文詞之際如決壅塞闢通渠以
寫浩渺之無窮御駔駿而馳騁然則君子之所能與其
所用心者不待相見而可知矣某衰病廢學多難於時
常幸得空門之處苟樂於自棄而吾子獨不弃之恵然
見及何以當之欣慕悚愧聊此為謝

　　與劉舍人帖　　　　　　歐陽永叔

　　適歸自外捧恵佳篇豈勝欣感偶然之㑹雖草率而縳
於文字聊為他時故事兹敢不勉也然西齋素患寂寞

近方稍葺而原父去此稍逺此俗所謂事無恰好也承
置得懐州牛膝更有盡乞之衰病者遂得取濟於兹物
深所望也漏舍冀得奉見以盡區區

　　與王學士帖　　　　　　歐陽永叔

　　京師區區自朝及夕無益於公私而思接賢者之論亦
不時得近兩辱見顧皆不獲迎候豈勝悵恨寒隂不審
氣體何似旦夕當卜至門未間先此為謝冀有以亮之
而已


　　與蔡公帖　　　　　　　歐陽永叔

　　辱恵攖寧翁墨多荷多荷佳物誠難為得比也人尚少
其二幽齊隙静時㸃弄筆硯殊賴於此雖多無厭也煩
括計不為嫌矣諸留面叙

　　與李廬州帖　　　　　　歐陽永叔

　　承誨示至於勤勤所寄浮槎水味尤佳然豈減恵山之
品久居京師絶難得佳山水頓食如比飲甘醴所患逺
難多致不得厭飫耳此山前世粗有名然皆因僧居以

為勝今所記者特水少故不及其他也張又新水記與
陸羽不同考於二家之書可見矣今更録往時所作大
明井記奉呈庶可知其詳也因人入都小缾時為致一
兩器千里致水恐涉好竒之弊然若不勞煩則亦無害
更裁之

　　與李昭玘帖

　　無便久不奉書王子中來且出所恵書益知動止之詳
為慰無量比日尊體何如既拜賜雪堂新詩又獲觀負

日軒詩文耳目眩駭不能測其深淺矣老病廢學已久
而此心猶在觀足下新製及魯直无咎明畧等諸人唱
和于拙者便可閣筆不復措詞近有李豸者陽翟人雖
狂氣未除而筆墨瀾翻已有漂沙走石之勢嘗識之否
子中殊長進皆左右之賜也何時一笑未間惟萬萬自
重徐人還忽忽奉啟不宣

　　與孫運勾帖　　　　　　　蘇子瞻

　　脾能母養餘臟故養生家謂之黄婆司馬子㣲著天隠

子獨教人存黄氣入泥丸能致長生太倉公言安穀過
期不安穀不及期以此知脾胃完固百疾不生近見江
南老人年七十二狀貌氣力如四五十人問其所得初
無異術但云平生絶不飲湯水耳常人日飲數升五日
減一合今但霑唇而已脾胃惡濕飲少胃强氣盛液行
自然不濕雖冒暑逺行亦不念水此可謂至言不繁聞
曼叔比得腫疾皆以利水藥去之中年以後一利一衰
豈可數乎當及今無病時力養胃氣若土能制水病何

由生向陳彦升云少時得此病服商陸防已之類皆不
效服金液丹灸臍下乃愈此亦固胃助陽之意也但火
力外物不如江南老人之術耳薑桂辣藥例能脹肺多
為腫媒不可服有書告之為佳也

　　與徐司封帖　　　　　　　　蘇子瞻

　　適辱車騎寵存感怍無窮晚来尊體佳勝某與陳君畧
出至安國遂覺拙疾稍作欲告明日少休後日恭與盛
集可否無狀慚負多矣謹奉啟布聞不宣


　　與米獻明帖　　　　　　　　蘇子瞻

　　累日欲上謁竟未果辱教承足疾未安不勝馳企此疾
惟葳靈仙牛膝二味為末蜜丸空心服必效之藥也但
葳靈仙難得真者俗醫所用多藁本之細者耳其驗以味
極苦而色紫黒折之内有㣲塵起如胡黄連且脆而不
韌向明視之㫁處有黒白暈俗謂之鴝鵒眼此兩者備
然後為真服之有竒驗腫痛拘攣皆可以有走馬之效
二物當等分或視蔵虛實加減牛膝酒及熟水皆可下

獨忌茶耳犯者不復有效前嘗服此但毎嵗收槐皂莢
芽之極嫩者如造茶法貯之以代茗飲此效屢嘗目擊
知君苦疾謹以奉白元之書不暇作稍空便往見不一

　　與蘇子容帖　　　　　　　蘇子瞻

　　久不奉狀疎慢之罪尚䝉寛恕否即日起居佳勝承已
拜未即大用輿議尚鬱然阻勸有法足以頳汗姦諛鼓
勇忠義當非小補也某䝉芘如昨但久不聞談誨僻郡
親友莫至日以生鄙矣漸冷惟冀為國自重不宣


　　適見人言宗叔墜馬尋遣人問候門下又知有少損不
勝憂懸某不敢便上謁家傳接骨丹極有神驗若未欲
奉食且用外帖立能止痛生肌正骨也匆匆奉啟不宣
向來罪譴皆自取今此量移之命已出望外重承示諭
感愧増劇以久困累重無由陸去見作舟行沂洛夏末
可到也公所苦想亦不深但庸醫不識故用藥不應耳
蘄水人龎安時者脈藥皆精博學多識已試之驗不減
古人度其勢未可邀致然必詳録得疾之因進退之候

令見形狀使之評論處方亦十得五六可遣人與書庶
㡬有益此人操行髙雅不志于利某頗與之熟已與書
今候公書至即為詳處也更乞裁之仍恕造次

　　穎師書數紙得之驚喜雛㹸奮鬛已降老彪矣冗中未
及作書勿訝勿訝

　　與王幼安帖　　　　　　　蘇子瞻

　　索居八年未嘗一通問毎以慚負屢得許下兒侄書云
比来親族或㫁往還唯幼安昆仲待遇加厚聞之感激

人来辱書累幅陳義慨然如接古人語信王謝風氣傳
之有自也老朽强答不復成語不罪不罪

　　某初欲就食宜興今得子由書苦勸歸許昌已决意從
之矣舟已至廬山下旦夕當獲過謁未間乞若時保嗇
不宣

　　䝉示諭過重雖愛念如此然憂患之餘未忘憂畏朋友
當思有以保全之者過實之譽願為掩諱之也許暫假
大第幸甚幸甚非所敢望也得託庇偏廡謹不敢薫汚

稍定當求數畆荒隙結茅而老焉若未即溝壑得及見
昆仲功成而歸為鄉里房舍客伏臘相勞問何樂如之
餘非面莫究

　　與鄧承㫖帖　　　　　　　蘓子曕

　　别來思仰益深到郡即欲上問因循至今辱書教感怍
無量履兹薄冷台候康勝瞻望咫尺莫由際集尚冀順
時為人自重

　　衰病日加得此便郡蕭然乃無一事平生守官未有如

今之適也舊過穎州亦樂土但恐民事不如穎之絶少
爾嘯咏之樂陪公者計不負風月餘非面莫究匆匆

　　與陳君式大夫帖　　　　　　蘇子曕

　　䝉恵竹簟剪刀等仰服眷厚歐陽文忠公云凉竹簟之
暑風遂得此味近日尤復省事希出去嵗冬至齋居四
十九日息念歸根似有所得旦夕復夏至當復閉闗却
掃古人云化國之日舒以長妄想既絶頽然如葛天氏
之民道家所謂延年却老者殆謂此乎若終身汲汲隨

物上下者雖享髦期之夀忽然如白駒之過隙不敢獨
享此福輒用分獻想當領納也呵呵

　　多日不獲請見伏惟尊候康勝借示綉佛竒妙之極當
由天工神授非獨尋常女工之精麗者也凡目瞻仰一
洗塵障幸矣謹却馳納少暇詣謝次不宣

　　秋暑尚爾不敢造門伏想起居佳勝借示丞相手簡及
所書彌勒佛偈筆勢峻秀實為竒觀手簡謹却馳納偈
必有别本輒留箱篋之珍且欲誦味以洗從来罪垢業

障幸甚旦夕當得造謝也

　　與王敏仲帖　　　　　　　　蘇子瞻

　　春候清穆竊惟撫馭多暇起居萬福甘雨應期逺邇滋
洽助喜慰也某凡百粗遣適遷新居已浹旬日小窻疎
籬頗有幽趣賤累亦不久到矣未期瞻奉萬萬為國自
重不宣

　　兩䝉賜教感慰深至曽因周循州行奉狀伏想已塵清
覽即日台候何似越人事嬉遊盛于春時髙懐俯就想

復與衆同之天色澄穆亦惟此時也莫縁陪後乘西望
増慨尚冀保練慰此區區

　　與滕興公帖　　　　　　　　蘇子瞻

　　某久當廢逐今荷寛恩尚有民社又聞風土不甚惡逺
近南北皆無所較幸不深念示諭壇記新以文字獲罪
未敢秉筆也人來匆遽不盡區區

　　近晚訪聞一事請貸糧者㡬滿城郭多請不得至有住
數日所費多於所請者吾儕首慮此亊非不約束而官

吏惰忽如此葢失于按刻之故也切請興公速為根究
為邑官告諭期㑹不明耶為倉官不早入晚出支遣乖
方所致邪切與根究取問施行病中聞之甚愧某手啟

　　與費中行帖　　　　　　　　毛澤民

　　今日聞行李北歸適少事未及見車馬先枉手誨愧感
之劇霜途千里想亦少勞來日當奉候次

　　晚來體中安適否鄙文輒自暴其醜者非求致凂于執
事也譬之餓人操觚以匄于門而公指其腹言葢已屬

厭矣無乃甚不仁哉幸勿加塗抹便望斥還賤軀㣲不
佳恕草率

　　奉告分以盧橘甚愧食珍晚来起居清安一兩日來病
軀良不佳阻見長者乃中焦渇

　　適幸枉車騎移刻尊候清安來早作一飯屈致從人想
賜臨之矣乍到官紛然吏役之迫諸况不聊以故因循
未作書敬報諸公無乃得罪左右否某强顔此邦非所
樂者林泉雞犬相聞日思引去耳數日苦寒疾尚在告

奉狀殊少力以故草率

　　伏下風有年無從識面得官于此幸聲猷相咫尺然無
地得望顔色空懐仰有加耳

　　使介賜教甚厚下情愧感之劇積雨蕭冷不審訊後眠
食佳否某强顔少味無可言者阻逺未有晤語之幸竊
冀為人自厚前須休命不宣

　　前此送迎紛紛數月飯不時飽從人之留固久而乘電
相揖耳今以甚恨而不忘奉告喜還治益佳適時澤佳

士毎聞談笑實不絶口計詩酒相從無虛日郡中雖多
賢者無與往還杜門忽忽真檻猿也

　　平生豢飬學文孤陋毎應可作俗下文字他日自取讀
便慚欲走中行以文章自名不應輕許可若是也片言
隻字多不收拾前此謾録得數篇便時澤見過出之為
一笑不謂持去遂汚齋閣知謬誤紛紛大須改正願且
斥還臨行百冗作報滅裂

　　與俞叔通教授帖　　　　　　曽子固


　　辱文采甚盛所以應今之科選者宜無不合而乃爾滯
淹此鄙鈍所未喻迫行不得迎接謹奉啟陳謝

　　謝張文潛帖　　　　　　　　蘇子瞻

　　久别不勝思企公私紛然未暇奉書忽辱手教且審起
居佳勝至慰至慰恵示文編三復感歎甚矣君之文似
子由也子由之文實勝僕而世俗不知乃以為不如其
為人深不願人知之其為文如其為人故汪洋澹泊有
一唱三歎之聲其秀傑之氣終不可没其作黄樓之賦

乃稍自振厲若欲以警發憒憒者而或者便謂僕代作
此尤可笑是殆見吾善者機也文字之敝未有如今日
者也其源皆出于王氏王氏之文未必不善也其患好
使人同已自孔子以来顔淵之仁子路之勇猶不能以
相移而王氏乃欲以學同天下地之美固所生而物不
同于所生惟荒瘠斥鹵之地彌望皆黄茅白葦此則王
氏之所同也近見章子厚言先帝晚年甚患文字之陋
欲稍變取士法特未暇耳議者欲漸復詩賦立春秋學

官其論甚美僕老矣彼後生猶得見士大夫之全者正
賴黄魯直秦少㳺晁无咎黄傳道與君等數輩耳如聞
君當作大學博士願益勉之徳輶如毛民鮮克舉之我
儀圗之愛莫助之此外千萬保愛




　　五百家播芳大全文粹巻六十五

