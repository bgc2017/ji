







　　欽定四庫全書

　　五百家播芳大全文粹巻五十

　　宋　魏齊賢

　　葉　棻同輯

　　制誥

　　除右僕射麻　　　　　　　　汪彦章

　　君臣相湏成體股肱良而元首乃尊政事要在得人紀
綱張而衆條皆舉朕遴選賢佐恊圖治功孰膺名世之

期我得爽邦之俊肆頒大號用詔羣工具官某才博而
周氣剛以大出處行藏皆得乎道死生禍福不移其心
謀國盡忠若蓍龜之先見捐生挺節如松栢之後凋巍
巍真社稷之臣奕奕允廟堂之器昨従人望參決政機唯
獻替之日陳殆弼諧之天授定䇿而安劉氏素聞周勃
之賢矢謨而翊舜朝終頼臯陶之智是非擢登宰路實
首中台廣井邑之提封増賦租之奠食肇開侯社并峻
文階以明論相之公以輯用賢之慶於戯君不借材于

異代所資當世之英雄天將降任於是人必付終身之
勲業朕旣兼收於群䇿汝其勿棄於公隂徃恢厥圖卒
相予治

　　皇叔加恩麻

　　朕膺祖宗之傳序䝉天地之况臨見泰元之尊幸潜交
於肹蠁眷宗室之老冝首霈於龍光錫以命書頒於朝
著具官某䟽逹通敏忱恂靖莊歴險夷而秉忠孝之心居
富貴而絶侈驕之習出神明之後雖益疏而不王聞義

理之多知為善之最樂昨付齋壇之鉞仍乘夏篆之車祗
扈時廵克敦屬籍兹成複廟之饗益見維城之功是用
増廣舊封併加真賦於戯脤膰分兄弟之國蓋莫重於
天潢帶礪指山河之盟其永藩於王室徃服休命無忘
逺圖

　　皇叔祖加恩麻

　　朕涓吉杪秋乘上辛之正氣肇禋重屋修邃古之濶儀
㑹天地祖宗之神奉粢盛圭幣之薦惟時公族實相躬

祠乃均賜於寳釐用光華於屬籍具官某清脩寡欲肅
括禔身於親莫尊為劉氏之祭酒其德可尚分魯公之
大旂以宗盟之統而親近弼之班以王土之封而襲洪
延之慶聞合宫之明祀承明詔以駿奔當柴燔之升禋
奉匏尊而叅酌曲盡始終之恪實惟左右之勞綏我思
成莫如同姓爰侈井封之舊仍陪圭食之真於戯將相
寄於安危敢重煩於耆艾親愛欲其富貴姑務極於
尊榮勉遵令猷永介多福


　　吕頥浩加恩麻

　　朕承列聖之基荷三虚之眷當艱難屯否之運頼擁佑
安全之休念德之大者非美報無以昭其誠曰禮之隆
者惟躬祠可以逹其義乃涓剛日祗見合宫眷吾同德
之臣實有侍祠之列爰頒渙號用告明庭具官某偉識
自天英才經世以忠勞而安社稷屹如山岳之承以强
敏而决事幾沛若江湖之下有大勲於彛鼎無異論於
搢紳昨辭廊廟之尊出殿藩維之重中權不試南紀以

安歌破斧而美周公雖嘗分於内外開延英而見裴度
兹復寄於安危方鋒車祗郡之辰適玉食齋居之次元
老顯相群工駿奔爰増井食之封益峻鈞衡之望於戯
正直為神之所聽固雅志之素孚福祥非朕之敢專冝
均恩之首及徃弼邦治共承天休

　　韓世忠加恩麻

　　朕躬帝親之享合丘澤之祠一純二精幸拜熈成之况
千乘萬騎孰宣拱扈之勞我有勁臣冝膺徽數具官某

智不辟難勇常冠軍先人有奪人之心進則奮沉雄之
略尚賢無自賢之行退而皆名義之談兼兩鎮之旄節
視三孤之皮帛軍律整甚王靈赫然逺斥堠而省文書
士皆為之樂死儆師徒而討亂略疆由是以少安比脩
重屋之儀尤謹周廬之衞祝嘏所告君臣則同乃増井
邑之封仍衍賦租之入爰示旌忠之義以均受胙之休
於戯心膂爪牙方資籌䇿之勝藁兠㦸纛益聳威儀之
瞻惟滿盈天道之所虧惟正直神明之所聽服我休命

欽哉惟時

　　張俊加恩麻

　　朕遹脩吉禮歌昊天成命之詩翕受昌靈拜黄帝泰元
之䇿孚號四海䟽恩百工有懷隆委之臣方屬凱旋之
役其因祚祉以奬賢勞具官某材雄萬夫身經百戰統
騎士材官之衆屢奮天誅執信臣精卒之權早膺邦寄綰
節旄之兩組視皮帛於三孤昨奉王靈出征江介冒敵
而進忠如皎日之明當鋒者權勢甚迅雷之擊曽未期

月卒成大功靡淹貔虎之師坐獲金湯之固惟邊隅之
綏靖致禋祀之偹成丕懋寵休誕明忠力乃進封於多
户仍申錫以真租於戯聖動也威莫大安民之武祭澤
之大冝均惠下之仁惟忠義天下之大閑惟謙亨君子
之終吉益勵爾節用承厥休

　　除觀使麻

　　運籌而决千里之勝兹有頼於宗臣失律而致三軍之
凶顧可居於宰職眷吾次輔嘗領中權旣治疆塲之憂

宜辭機衡之任具官某早縁人望驟履政途謂其惇大
而有謀可以艱難而立事故擢除於國柄仍專付於戎
昭總諸將萬夫之屯當長江一面之寄所期李勣為我
長城寧使周公至於戕斧逮敵人之臨境率我衆以交
鋒惟勝負者兵家之常當死生為天下之計乃因奔北
唯事退藏至大棄於其師將焉用於彼相㑹邊虞之稍
息聞物議之交興已咈民瞻難逃䇿免念備股肱之久姑
存禮貎之餘止罷要權猶從優數賦殊庭之厚禄加秘

殿之隆名於戯泰階平而風雨時始共期於康濟采薇
發而征伐缺今良失於倚毗尚冀桑榆之收復全龜玉
之毁勉圖偉績用對殊休

　　除觀使麻

　　獨化鈞陶之上嘗有偹於弼諧閔勞官職之煩宜特加
於崇奬惟時上宰實我元勲兹祈辭於近司爰寵頒於
殊渥誕揚大號敷告群工具官某心術疏通性資明鋭
運籌泉湧獨當天下之危機游刅風生能斷朝廷之大

事昨屬艱難之運尤輸經濟之忠冒險直前服勤無斁
取虞淵之日重正乾坤問襄野之途卒安宗社顧在廷
之莫及方當宁以仰成而浸懷偏見之私殊失大臣之
體占吏員而有虧銓法專共柄而幾廢樞庭下呉門之
詔則慮失於先時請浙右之行則力違於衆議旣人言
之洊至於物望以靡諧亟騰引去之章莫副挽留之意
念有銘書之偉績難從䇿免之常規乃峻彛章務全體
貎植牙建纛總節制於雄籓執璧画槐視班聨於上衮

假以真祠之佚從其私計之安皆儒臣希有之榮蓋邦
國久虚之典朕為無歉汝亦有終於戯險夷一心非忠
誠孰能至此進退二道惟明哲足以盡之矧兼將相之
崇靡缺君臣之遇毋云去位不我告猷

　　除韓世忠兩鎮節度使麻

　　提貔虎以振天威罙入山川之阻斬鯨鯢而攄國憤永
為宗社之安旣執訊以來歸宜酬勲於不次肆頒明命
式敷治朝具官某事上樸忠臨機英果禀剛故俗甘陳

兼六郡之良决勝重圍飛羽有萬人之敵早偹師干之
錫旋膺齋鉞之除豈惟蹇蹇以匪躬每見多多而益善
昨屬時廵之遽因成國歩之艱群小窺朝元兇干紀旣
罪人之未得斯王旅以徂征迎敵鼓行靡待前茅之偵
擒囚歸報遂成獨柳之誅華夷由是以知威天地為之
而巻祲凱歌一奏盟府交書是用取累朝最盛之規加
兩鎮久虚之渥視班亞保升爵元侯增邑食於爰田衍
井腴於真賦併為異數用表元勲於戯見無禮於君爾

旣殫於忠藎歸飲至於廟我何愛於寵褒惟功名烈士
之始終惟爵禄有邦之奬勸

　　除張俊兩鎮節度使麻

　　三軍利用莫如忠勇之兩全十乘啟行尤貴武夫之兼
寵朕博稽輿論優奬虎臣乃疏進律之褒用竦在廷之
聽具官某性資沉鷙材力驍雄得孫呉方略之竒兼信
布爪牙之勇執干戈而衞社稷居存蹇蹇之忠安邊境
而立功名躬履堂堂之陣昨縁多故尤見殫誠提萬旅

以趨朝扈六飛而復辟旋因冬狩留駐海壖偶戎馬之
長趨帥王師而鏖戰奮當大敵援枹鼓以忘身坐掃妖
氛用鯨鯢而築觀兹及行朝之底定復消群盗之搶攘
併録茂勲用加醲賞秩視三孤之貴地兼兩鎮之崇載
錫爰田仍加真賦增中權節制之重示上將威儀之多
於戯有功見知朕旣每存於大信縱敵生患汝其勿替
於前功惟一心同奬於朝廷斯千載永申於令甲服古
之訓惟乃之休


　　皇姪右衛大將軍秦州防禦使知宗正寺制

　　王介甫

　　勅先王糺合宗而分職以治之所以嚴宗廟也宗廟嚴
則禮俗成而天下治其事豈可以輕哉今朕選於近屬
以修宗正之官亦先王治親之意也以爾具官某惠仁
孝恭忠信純篤故遷厥位以稱禦侮之實而使任事焉
夫士之欲施於政事未有不學而能者學所以脩身也
身脩則無不治矣朕言惟服爾徃懋哉


　　皇姪孫左屯衞大將軍隴州防禦使制

　　勅朕惟永太祖皇帝德加於後世傳矣而諸孫爵位莫
有顯者甚非所以惇叙九族承宗廟之意也具官某躬
率德義克承厥休方將營衞之屯而領兵防之任其正
使號稱朕志焉

　　除李璋制

　　門下若昔大猷紹天休命必有獻享之禮作民恭先必
有褒嘉之恩自國貴始翊衞功臣奉寧軍節度鄭州管

内觀察處置堤等使光禄大夫檢校司空使持節鄭州
諸軍事鄭州刺史兼御史大夫上柱國平原郡開國公
食邑四千三百户食實封一千戸李璋世載忠善躬服
儉勤以后家之洪攴為帝室之隆棟入總營衞則兵師
無譁出乘藩維則吏屬不怠近付京都之鑰外更方鎮
之旄貢職維脩祀儀獲考進加功號申衍邑封以疇服
采之勤以恊勸勞之典於戯富貴有危溢之可戒禄位
非侈驕之與期圖維慶譽之終尚恊龍光之施可特授

依前檢校司空使持節鄭州諸軍事鄭州刺史兼御史
大夫充奉寧軍節度使鄭州管内觀察處置等使加食
邑七百戸仍賜翊衞忠果功臣散官勲封如故主者施
行

　　節度使加宣徽

　　推轂授師擁旄乘塞擅生殺之柄於外係安危之軆於
中厥有顯庸宜膺寵數誕揚孚號明示庻工具官某學
足以通大方謀足以斷衆事有經天之業有扞城之材

比以明揚屡更煩使遂躋膴仕良副訏謨維塞路之要
藩實兵防之重寄職爾鎮撫紓予顧憂盖爵賞之加不遺
於近小豈藩維之任顧可以弭忘用是疇其展寀之勞
寵以宣猷之號繄人謀之衆允匪朕志之汝私夫任重
者其憂不可以不深位髙者其責不可以不厚號名之
美禮秩之崇非期假守以擅榮兹用論功而取稱矧夫
守國之圉謀王之師聨輔相之籍於殿中居士民之瞻
於天下其思祗慎以付褒優


　　翰林學士除三司使

　　三司使天下之盛選也自尚書六官名存實去而三司
之職事所總居多則非夫仁明肅乂足以輔世濟物者
奚宜任此哉具官某有疏通之才有直諒之操閎言崇
議足以經綸王家髙文典䇿足以鼓動當世遂以人望
揚於禁林若夫施政之後先生財之本末蓋嘗深思而
熟講殫見而洽聞則居天下之盛選主朝廷之大計詢
考在位孰如汝宜夫聚天下之衆者莫如財治天下之

財者莫如法守天下之法者莫如吏維予任汝其聽勿
疑法之不善者汝得以議而更吏之不良者汝得以察
而去則夫調度之不時費出之無制邦用之不給元元
困於征求而愁怨於下者真汝之恥也夫行已有恥而
後可以為士矧吾左右任信詢謀所同而觀聽之所在
者乎徃祗厥官其亡以寵利而為士恥

　　批答曽公亮以下賀夀星見

　　省表具之乾象粲然官占以告夀祺之應於傳有稽卿

等寅亮帝工阜成邦采摛文告慶歸福朕躬書瑞史篇
已循故事星隆晷德尚頼交脩

　　批答曽公亮以下上尊號表不允

　　汪彦章

　　朕以薄德嗣膺基圖繼天理物常懼弗任方頼交脩以
熈衆治群公卿士外曁庻黎欲舉鴻名措之𦕈質臣民
歸美為義則多揣實揆時朕猶不敢

　　詔答左僕射判汝州冨弼表乞致仕不允


　　汪彦章

　　卿忠純亮直為國元老朕所持頼急於典刑優㳺小邦
足以養疾冀綏福履來付詢謀何必告歸以孤眷矚

　　詔答刑部尚書歐陽脩上表乞致仕不允

　　汪彦章

　　股肱名臣與國同體禮當答謝朕尚難之况年非告老
之時而勲在受遺之籍不留屏輔人謂斯何姑體至懷
少安厥位


　　詔答吕頥浩辭免左僕射不允　汪彦章

　　君不借才於異代所資一世之豪英天將降任於是人
必付千齡之期㑹朕以卿國之鎮瑞人所帡幪更中外
之百為挺險夷之一節博稽輿論升冠總司陞九級而
上亷方觀威重月三日而成魄難殉謙光勉圖厥成無
廢朕命

　　詔答吕頥浩辭免除少保不允

　　朕惟有不世之略然後足以成不世之功有非常之才

然後足以濟非常之務卿邁徃之氣絶人之資澤加生
民勲在王室兹已試之效也故去國未幾靡人不懷廼
伸勅使軺趣朝行闕召見便坐博詢嘉猷忠誠慷慨議
論明辨兹用延登亞保之位復俾冡司之權卿不聞孟
子之言乎如欲平治天下舎我其誰蓋古人自任於天
下之重如此今日之勢非卿孰安卿其慨然為朕力圖
所以興復者兹卿自許而亦朕之所期於卿者也區區
小亷以待常士而已豈足為卿道哉所請冝不允故兹

詔示想冝知悉

　　詔答辭免端明殿學士不允

　　朕惟慶厯宗臣馳單車入不測之地以片言成萬世之
功相吾三宗如古伊吕朕慨然懷其人而不及見也以
卿髙明渾厚德頗似之故擢之衆人之中付以䑓諌之
職果能從容議論動中事幾乃躋宥宻之庭將頼維持
之力庶使紀綱一振威令四馳坐臻宗社之安復見君
臣之盛豈不濟卿奕世之美而成朕知人之明乎陳義

固辭良非所望所請冝不允故兹詔示想冝知悉

　　詔答辭免資政殿學士不允

　　卿以剛明之才行精敏之學以卓至之論啟淵深之謀
矧嘗率先群臣見朕初載有房琯之辨宋昌之忠兹升
廟堂相與圖治曽未數月汛然請辭朕雖貪夫老成之
留而閔以官職為累升華秘殿庸示至恩胡為抗章貶
損殊甚卿而不可尚誰可哉式煥爾行毋虚朕意所請
冝不允故兹詔示想冝知悉


　　詔答辭免資政殿學士不允

　　卿奮以周行以誠輔朕飾躬寡過持論正平終始二年
朕所眷禮方頼宏益浩然永歸挽留莫從良鬰予懷升
華秘殿姑示異恩式寵爾行毋煩遜避所請宜不允故
兹詔示想宜知悉

　　詔答吕頥浩辭免左僕射不允

　　朕惟漢唐中興之績莫盛于宣帝明皇之時而魏相姚
崇為之佐是二人者皆以廟堂不世之才天下無窮之

變用能易亂為治即危為安勲業巍然昭映古今朕甚
慕之廼者國家蓋多故矣朕念齷齪拘攣者不足以圖
今日之事思得英偉大度之士斡旋於談笑之間庻幾
折衝觧紛無愧前哲卿宏博强毅出於天資粤從外遷
甫期歳耳而人無小大皆有裏言乃登元宰之司仍進
三公之秩兹實慰中外之望而非朕私卿也古之所謂
大臣者以道事君不可則止今豈不可為而當止之時
耶其勉修良規濟朕鴻業控避之禮毋庸再三所請宜不允


　　批答王丞相辭免恩命不允

　　朕觀於易至恒之象曰君子以立不易方夫恒之六爻
惟九二悔亡者以其能久中也蓋九陽德二臣位秉堅
純之德處通顯之位而能久中道則何有於悔哉在真
宗時則有若王旦在仁宗時則有若王曽皆確守大節
徧更重任而至誠無息故能輔政之久到今稱焉此殆
有得於恒九二之義也卿以直諒端朝之望雋明康世
之才自代論言預機政以至為相於兹十載而事朕蓋

由一日朕方照臨百辟灼見乃心兹用冠於宰庭益資
逺業而卿廼未即祗命尚乃控辭夫遜於稷契臯陶蓋
重亮於舜采然有若散閎宫括均廸於文彛其懋經綸
勿復有請所辭宜不允

　　批答梁丞相辭免恩命不允

　　昔在舜禹舉賢自輔非臯孰賡非益孰賛然未嘗與民
道其所以當為相之意而民自孚焉蓋至於商周然後
弼曰帝賚佐曰天生以神其事而播之於衆雖稱補衮

功光前人而四代之風於斯别矣卿學優聖域才冠倫
魁質諸卜筮而不疑編諸方䇿而無愧問朝問野人皆
曰賢今兹召卿來歸朕見之曰此予輔民聞之曰此吾
相尚可代疏霖雨之命賦清風之章而後能鼓動於中
外也哉而卿尚秉謙光未服厥位則是上未能體朕之
意下未能副民之情恐非朕與斯民所以望於卿也
夫傴偻而共命者辭遜之末節宥宻而基命者弼亮之
逺圖渙號已孚控辭勿再所辭不允


　　詔允左僕射新除集禧觀使冨弼判汝州

　　勅冨弼省所三上劄子奏䝉授臣集禧觀使勅牒乞早
賜追納且迄赴汝州本任事且悉卿翊朕祖考功施於
時德善在躬終始如一祠廷置使實近闕門邦有大疑
庻幾求助忠賢體國義乃可留而引喻再三便於出守
重違懇惻姑即所安

　　勅奬諭賜審刑院詳議官大理寺平斷官

　　汪彥章


　　勅趙文昌等省之審刑院齊恢奏據大理寺日奏司狀
四月一日已前下寺公案並已斷絶無見在事朕初嗣
服德化未孚永念元元多罹犴獄汝等並膺選撰擢任
兹讞疑能勵厥官以無留事覧奏欽尚不忘於服

　　刑部侍郎改兵部侍郎制

　　勅先帝棄天下不及班命以勞群臣朕繼大統其承厥
志具官某亷静忠恕濟以詳敏能紹世美為時名臣膺
服寵章徃其思勵


　　給事中吕公弼改尚書工部侍郎

　　勅褒德叙功制為禄位先帝所以熈庻政也朕雖在疚
所不敢忘具官某保身慎徳舊有勞勩陟降左右是謂
世臣惠綏西南風績尤顯冬官之貳其徃懋哉

　　除司馬光知制誥

　　勅先王制命之文何其雅馴而奥美雖出命非有司之
事而討論潤色蓋有助焉以爾具官某操行脩潔博知
經術庻乎能以所學施於訓辭俾掌賛書徃諧朕志


　　除司馬光禮部郎中

　　勅左右侍從之臣皆先帝所遺以助興政理者也有勞
可録朕敢忘哉具官某行義信於朝廷文學稱於天下
比更任使會課當遷進位二等以加爾績爾方以經術
入侍而又兼諌争之官徃其思致厥身使朕之聰明無
所不通爾亦惟有無窮之聞

　　除皇子伴讀

　　勅某自天子至於士未有不待學而成者今朕欲進諸

子於學求可與居者而大臣以爾為言爾久在諌垣有
聞於世兹惟謹選可不勉哉

　　詔奬論韓世忠

　　朕惟唐之名將多矣獨郭子儀巍然以功名始終豈非
以其謙畏自將有愛君體國之誠心故耶卿屡立戰多
計安宗社而每懷兢慎慮渉非彛知天下之至公合古
人之大節比以閨門之私謁至投奏牘於公庫國爾忘
家屏居待譴旣關聞聽朕甚嘉之書不云乎臣㒺以寵

利居成功者卿之謂也其逄良韓彦臣除授指揮已令
寢罷成卿自成之美其卿亟趨表著副朕眷懷故兹奬
諭想冝知悉














　　五百家播芳大全文粹卷五十

