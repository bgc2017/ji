







　　欽定四庫全書

　　五百家播芳大全文粹巻三十八

　　宋　魏齊賢

　　葉　棻同輯

　　謝啓

　　試中

　　謝銓試魁啓　　　　　　　　趙承之

　　布鼓何知造雷門而忘擊狐裘將御假羔袖以居先聲

實過情榮不蓋愧國家上規姚姒踵武羲農闡長世之
善經厲無前之偉績謂忠臣乃社稷之衛而賢者盖邦
家之光式脩勤學之風首廸右文之化聲名萬㝢漸被
百年闢雍泮以烝髦諸儒動色賁弓旌而籲俊志士傾
心茅連茹以俱征楚刈翹而輩起固已林無遯翼地靡
潜芳麟濯濯以擢奇並逰漢畤鳳蹌蹌而効祉皆萃堯
廷猶復求以多歧取諸數路念招徠之務廣豈褒厲之
或遺眷惟胄子之員紹乃裳華之世未甞學問將簿領

以空迷安事詩書懼膏粱之莫止因責難於試吏俾較
藝於專經優以進升汰其猥并顧待遇之良厚亦推澤
之至精雖博采兼收不中程者蓋寡而超資躐等獲預
選者幾希矧夫責在人先褎為舉首出翰場而挾兩入
英彀以無雙倘非異能豈諧清議如某者年惟甫冠才
不迨人資欵叚以無奇性㝠頑而不慧少慙鄉譽非可
畏之後生長困天愚本難言之童子徒以身被鎔陶之
運佩藏弓冶之規竊勉强於青衿妄激昻於黄巻讀韋

編而屢絶雖罄苦心數馬足以不知幾成懵學頃奉脩
方之貢亟叨延世之恩鵜翼勿濡愧在梁而莫稱鉛刀
未割顧磨鈍以猶能黙探師友之淵源妄意聖賢之糟
粕期中樂於名教恥外戰於紛華然以學當壯而欲行
時既來而不再輙起彈冠之願冀充覂駕之求森羣互
以並馳粲紛紜而角進孔庭詩禮衆各擅於家風謝氏
芝蘭人至矜於世美共願論功而第一所期奮臂以當
千獨是小生亟膺大敵勢虞彼衆思軋軋以如抽功懼

它先心搖搖而靡薄勉課淹遲之技僅成骩骳之文分
澄汰以自期嘿逡廵而引去敢意不虞之譽遽加無望
之人取乃片言冠乎諸彦簸糠揚粃由無實以在前爛
額焦頭偶効僅而居上豈始望之及此顧人言之謂何
此蓋伏遇某官學擅儒宗道先民覺務主持於風教喜
藻鑑於人倫物荷雌黄寳陽秋於皮裏士歸題目儲丹
桂於籠中毫釐之善必褒菅蒯之才靡棄謂寸長而尺
短姑置盧前庶聲應以氣求或從隗始遂容忝冒及此

超踰某敢不勉効蠖伸倍勤蛾術慕盈科而放海戒止
簣以虧山齊廷一鳴已玷驚人之勇天池萬里更圖擊
水之逰期少副於初心用仰酬於厚徳

　　謝升上舍啟　　　　　　　　林豈塵

　　養士莫大乎學樂從羣彦之逰論秀以告於王濫冠中
年之選望踰意表愧溢顔間竊以朝廷開官職之場庠
序廣英賢之路擔簦負笈者以意氣自許操觚濡墨者
以文翰相先雖布衣或失於好髙然儒冠豈聞於多誤

矧三舍復行而酌熈寧之制以兩科並習而同元祐之
風謹言動於規矩準䋲之中較得失於毫釐絲髮之際
髙下有分於程度升沈遂隔於雲泥若徳行道藝之可
書皆歳月日時之所考凡著録者以千計各負所長今
預選者僅十人中非爾力第論孰優而孰否奚患不公
而不明苟非馳籍甚之名何以為褎然之首如某者少
而好賦長則通經竊考周官之文歴采漢儒之説固知
其為一代太平之典或詆其乃六國隂謀之書好惡雖

有不同廢興亦隨所尚惟上方兼崇於六藝俾學者各
守其一家奈何議制度者每憚其難以至習句讀者猶
病其碎重念過庭之訓深興掩巻之嗟涉獵數萬言僅
可為羊我氏之學蹉跎十六載未能收毛錐子之功取
官徒切於驅羊獻藝反同於畫虎悵風塵之到骨指場
屋以驚心豈期揚粃之在前未免以竽而濫進躐等蓋
一時之幸限年猶三尺之拘揣稱非宜夤縁有自兹蓋
伏遇某官洪鈞獨運巖石俱瞻學為一代之所宗智過

千人而曰俊仲舒生漢伊吕之聖無以加如晦佐唐蕭
曹之勛不足進鳳皇芝草而皆知其瑞春風夏雨而有
功於人與其躬吐握以下窮閭莫不經品題而作佳士
遂令頑朽亦預甄收某敢不勉就範模益加鞭䇿無負
平生之壯志必酬造化之鴻私藝有一方愧難入翹材
之舘書仍三上願先登光範之門

　　謝升上舍啓　　　　　　　　林豈塵

　　鳳闕疏恩詎假賢書之薦虎闈論秀幸從造士之升揣

已非宜捫心知愧竊以朝廷兼兩科而取士學校闢三
舍以養賢客東魯者射䇿而來樂長安者出門而笑先
生舘下皆立聞進學之詞祭酒堂中或坐與彈琴之燕
亦有次何蕃之行豈無説項斯之詩孰敢荒於嬉而毁
於隨莫不揚以言而進以徳先後著録者幾三千輩
次第收科者已數百人雖曰師曰友之漸摩本吾君吾
相之教育矧恩非不次毋煩貢籍之名而藝亦可書尤
重中年之選諒夤縁之所自豈僥倖之或求惟其十有

所能然後兩可以得如某者長無伎倆笑有嶔﨑辛勤
筆墨之生涯冷落虀鹽之况味足不知其幾到目已覺
其兩眵儒冠每嘆於誤身試席敢矜於兀坐三戰三北
自慚應敵之無功一否一優僅以中程而獲選復被宸
庭之寵遂登天府之書限年雖令甲之拘撫已實私情
之幸此非偶爾寧不慊然兹蓋伏遇某官乾坤毓靈海
岳標異徳業推本朝之冠文章為當代之師開舘待賢
無公孫𢎞布被之誚滿門肅客何孟甞君朱履之多遂

令鈍朽之資亦預品題之數某敢不益脩所學無負此
心今日知音正流水髙山之際他年造化在春風夏雨
之中

　　解試

　　謝太學發解啓　　　　　　　周夢若

　　賢闗較藝慙非江夏之無雙天府登名偶預思亷之第
七名非實稱感與愧并竊惟皇家襲積累之休真主撫
明昌之運賁飾萬化鼎新百為興學校以隆教養之方

崇師儒以盡作成之術穆穆唐虞之世誾誾洙泗之風
鼔篋八千小太宗之貞觀圜橋億萬過明帝之水平既
每嵗以考其藝能復三年而登其秀異盡掃挾書傳義
之弊俾無僥名失實之徒附鳳翼而攀龍鱗滔滔皆是
拔犀角而擢象齒比比有之倘非脱穎之才曷預中程
之列如某者性天䝉昧學圃荒蕪自期白屋以起家每
念青雲之有路謂虞夏商周之治載典謨訓誥之文極
其深則詰曲&KR0034;牙語其教則温柔敦厚百篇之義歴世

所宗常篤意以討論幸逢時而進取昔年奮志甞陪一
鶚之飛今日叨榮果獲雙鵰之巧稍慰蘭陔之願僅逃
梓里之羞退揣孱庸已踰所望頋惟提拂蓋有所由恭
惟某官秀藴星奎神鍾嶽鎮文章艶乎春藻聲聞馥乎
秋蘭坐擁熊轓式布宣於王化行趨鳳詔將協賛於皇
猷恢大度以包荒樂後生之向道致兹謭薄亦預甄収
某敢不勉所未聞激其不逮躍龍門之浪稳乘魚化之
時揺羊角之風髙奮鵬飛之志少酬鄙願用答私恩過

此以還未知所措

　　謝漕司發舉啓　　　　　　　趙承之

　　伏審解文亦叨名薦榮踰望表愧溢中藏竊以國家憲
商周得士之方講唐漢右文之治思盡羣䇿一新大猷
復以聲律而考其通才兼之經術以究其學古宿儒獨
髙於故歩後進力就於新規鬻玉市珍固有素懐之寳
奪人賈勇或推大敵之奇彈冠結綬之朋來氣求聲應
而彚至宜得文詞典麗之雋以副科程奬育之先如某

善性素㝠謏聞非敏比縁世澤獲綴仕聨良冶尚以為
裘敢忘前訓過庭聞乎學禮常激初心服黄巻以自勤
撫青衫而増愧顧為童子之技初無平日之工方乍造
於廣埸駭已銷於鋭志進而斂袂甘攘臂之在先居以
下流敢焚舟而决勝豈謂斗筲之𤨏亦應衡石之收揆
已何勝䝉恩有自兹蓋伏遇某官先生陶冶士類黼黻
聖文推善誘以勸於將來畧汝疵未施於求備致兹淺
學猥預登庸某敢不佩服光輝積勤志力一簣而徃有

覬於為山百川而流必期於至海庶圖寸效用答殊恩

　　謝漕司發舉啓　　　　　　　熊子復

　　假舘而依漕節猥亡籍甚之聲越境而干薦書偶中褎
然之首衆口謂如拾芥私心愧若負芒竊念大江之西
夙號長材之出廬陵居士乃今世之孟韓臨川先生即
本朝之燕許以至晏曽父子劉孔弟兄魯直擁詩壇之
麾泰伯振經邦之鐸典型尚在風俗猶存比類升於計
臺更裁損於貢籍縉紳走集率逺千里而來布韋賔興

僅有九人而已如某者才磔裂而少韻學膚淺而不根
蚤空羡於雲鵬進每旋於風鷁凡三賔於鄉老未一第
於春官兹避東甌之嫌俾赴南昌之試雖移鄰部乃即
故鄉訪先祖之廬莫復知於隠處按大宗之譜有同預
於計偕覽山川之秀而所得已多冠賢能之登而其幸
彌甚此蓋伏遇運使秘書先生受才傑異造理精微四
部秘文典職亞麟臺之長一經妙學决科聨鳳穴之兒
輔蕩鼎來譽髦輩出遂致溝中之斷亦叨席上之珍某

敢不勉所未能求其可致上下馳騁益攷數千載之間
南北摶扶妄冀九萬里之上

　　謝漕司發舉啓　　　　　　　熊子復

　　豹尚依於倅舘猥出後塵鶚預薦於漕臺忝登前列衆
驚拾芥之取自笑偷氊之存竊以侯門之客三千率多
長䇿使部之民十萬間有異材兹類舉於星軺爰選升
於天府當獲飄飄之韻豈庸碌碌之流如某者學勉嗣
於家傳文强追於古作謂大夫能賦愈研雕篆之心顧

小子成章倍費畫墁之力掘九仞而泉及覆一簣而山
成紛旅試於詞場濫偕行以計籍此蓋伏遇某官道心
淵静徳性冲和譽滿四方卓爾士夫之望詞髙一代挺
然父祖之風蚤入踐於錦闈暫出持於繡節簡其雋秀
猥及庸凡某敢不省厥已成究所未達數千載上下馳
騁益務進脩九萬里南北扶搖妄期變化

　　謝鄉書啓　　　　　　　　　耿元鼎

　　補官初選法當移試於漕臺較藝俊游律輙登名於天

府虚慙芝詔實媿蕪文竊以榮與計偕美稱方貢得即
可升千佛之名次否則欲問諸天於定中故衆人爭惜
分隂知此夕焚膏之禁况白戰弗持寸鐵匪異時挾䇿
之容致多屬袂之成帷豈盡造車之合轍其難若此可貴
宜然如某者謬好古書猥聞師説讀過秦論學纔止於
平平誦詛楚文言不期於怪怪徒佩鶺原之誨洊歆鶚
薦之華槐舍興賢伯氏常魁於畯苑楓宸唱第仲兄復
選於乙科念鉛槧之相承忍箕裘之敢墜眼暗青燈之

讀手胼黄巻之抄謂壁梭㑹有於雄飛顧劔匣且甘於
雌伏三年刻玉敢言楮葉之工一擲成盧偶比摴蒱之
勝家氈入手宰木愴懐緣省分以深思實承恩之有自
兹蓋伏遇判府侍郎先生致君道大華國文髙蚤連中
於兩科幾遍㳺於華省洒落萬字直倒流峽水之詞源
傳播一時每驟貴洛陽之紙價憂國奏賈生之疏奉身
還彭澤之廬黙語何髙延登豈晚是以輟緑野午橋之
燕處於焉選黄閣三輔之雄藩㳺刅解牛雖筆墨皆設

方畧虚弦落雁雖草木盡知威名翕變士風俾知文派
慕燕公大手筆間得論衡而讀之為南豐一瓣香未遑
理窟之進也由深斗仰競已波從矧聞勸駕之勤誰後
着鞭之勇有如寒士亦赴春官某敢不勉服前脩益堅
素志行百里而半九十肯辭加䇿之勞去六月者擊三
千政藉登門之化

　　謝鄉舉啓　　　　　　　　　趙承之

　　大匠程材深積棄菅之懼羣英入彀遽叨采菲之收始

聞命以自疑卒循涯而知愧竊以君子蓋先於事道聖
人尤貴於乘時志或可為何至潄流而枕石學如有用
無慚結綬以彈冠故書生有道誼之尊而舉子亦將相
之事矧遇明昌之運適丁旦暮之期賁戔帛以招賢鳳
巢阿閣飾翹車而籲俊鷺集西雝兒童羞比於管晏樵
採喜談於王道方程能於里選尤鼓鋭於儒流初奮臂
以爭先其來猥众迨擅塲而得雋所取幾希自非隠豹
之姿曷稱登龍之舉如某者性慚早慧識昧生知瓠匏

落以無容樗曲巻而安用過佩趨庭之訓勉從佔畢之
勤力困絶韋雖區區而有意心勞刻楮竟赫赫以無功
適當幾冠之齡亟值終天之釁三年泣血心未死而若
灰三日彈琴命雖存而如寄静嘆孤窮之迹甘依寂寞之
濵采半菽以茹飢玩餘隂而卒歳然念青氊舊物居懐
委地之憂白髮慈親雅負倚門之望即勉支以病骨遂
輙冒於詞鋒方踵接以鳬趨獨毛寒而蝟縮洛陽才子
孰非百鍊之剛稷下先生悉是連城之價嘿無心於角

進隂有意於退藏豈繄下俚之音輙累程衡之選此蓋
伏遇某官先生望隆當世學擅斯文揭字衮以垂褒標
月評而定譽謂鼓皮之雖敝用或無遺憐雞肋之何堪
棄如可惜遂容鳩拙輙預鵬圖某敢不刻意道腴潜心
聖訓勉强一鳴之勇庶幾三捷之勛壯而欲行倘振胸
中之氣徳無不報敢忘門下之恩

　　謝鄉舉啓　　　　　　　　　熊子復

　　望道未見方規夫子之裁在邦必聞又玷諸侯之薦衆

口謂如拾芥私心愧若負芒竊以周公居而四國是訛
孔父在而九夷何陋真儒所至美化自成故汝上文風
之興以歐陽子而洛中士俗之厚由司馬公自昔傳聞
於今親見惟建支郡更采累朝綿綿秀氣之興衮衮異
材之出由一介言天下亊四首擢於楓庭掉三寸為帝
者師五身躋於槐位雖故家尚有存者而後世乃無傳
聞昨因公衮之臨頓使儒冠之盛如某者天資淟溾地
胄伶俜生平固願於激揚進取每傷於遲鈍凡再舉於

禮部未一第於太常壯懐之耿耿何存窮熊之棲棲已
甚方欲纂茂陵之藁守遺説而究始終葺汾曲之廬安
愚分而置窮達偶因詔下復與朋來雖拘攣綴拾而成
章亦底滯迂疎而取笑豈圖收於舊物仍竊占於上㳺
此蓋伏遇觀使樞密大資茂業格天元勛蓋世故國非
謂喬木時則有若巫賢學者仰如泰山竊自比於孟子
力興古道樂取人材採其毫髮之長振以齒牙之重遂
致溝中之斷亦為席上之珍某敢不惟師友之淵源振

文章之光艶先進於禮樂後進於禮樂固有擇焉知我
惟春秋罪我惟春秋豈無識者

　　謝鄉舉啓　　　　　　　　　熊子復

　　思樂於泮累玷上㳺論秀於鄉復塵前列愧未交於弱
冠欣已獲於能書望踰所期感極且嘆竊以士貴道原
之造儒先世務之通方中興欲制於天驕而外禦正資
于地險兹條三道之要首考六朝之宜葢近徙吳頭
藉淮上藩垣之固而逺戍蜀口賴漢中掎角之强然譬

之猶萬雉之城則防在四門八尺之軀則䕶止數處正
須碩畫豈尚虚談倘是䇿之所優則他文之可略如某
者閭閻賤子庠序孤生偕冠者五六人笑老儒之迂濶
陳武成二三䇿攷重鎮之要衝誤合有司謂真可採向
非兩場之黜定居一榜之魁豈但毫釐之致差所幸桑
榆之救失槐花乍踏楊葉偶穿此蓋伏遇知府侍御龍
圖義氣薄雲忠心貫日峻居南榻厲風霜純肅之嚴邃
直西廂䕶河洛寳儲之秘屈臨巨屏務育英材肆異輪

囷亦䝉粉澤負賈誼而置門下欲踐前言遣張叔而詣
京師勉須後舉惟自勤於修進庶不務於作成

　　謝鄉舉啓　　　　　　　　　吳九齡

　　奏凱書林願効范公之後入䇿勛詞壘濫從東郭之先
登懼集寵初幸踰望始竊以夫子志在春秋推善善惡
惡之心正尊尊卑卑之分道之將廢閉於五代之詖淫
帝有所興表以光堯之尊信一洗氛埃之蔽再還日月
之明世變風移家傳人誦克對盛時之㑹允諧公選之

求苟非其人不使在位如某者䧏才謭薄渉道顓䝉業
猶失閏之廢忘識類闕文之舛謬衛多君子瞻畯軌以
屢驚曹無大夫顧雲門而自絶凌兢遂隊黽勉終篇方
懐外楚之憂忽有進吳之喜反思同業歴數四封辱在
泥塗綘縣乆遺於舊老不窺園圃廣川尚滯於鴻儒慙
有甚於積薪恩實歸於推轂此蓋伏遇某官主盟公道
雄伯斯文奉明詔以登賢簡烝髦而報國深嘉曲奬字
踰華衮之榮博采兼收聴或腐儒之誤遂容孱𤨏亦預

品題某謹當懲戒振矜聿嚴元始敢言得雋之易當念
措詞之難惟升黜之兩端本東西之對設倘如麟獲從
正學於大庭肯作鷁飛抱遺經於窮巷

　　謝鄉舉啓　　　　　　　　　張維國

　　日麗宫槐袍如立鵠霜清闈棘字若栖鴉書雖天府之
新心實衡門之舊歳臨大比詔舉儒生電掣星馳走姓
名於四境波翻雷動沸謡頌於九衢奪於外物之光榮
成此一時之驕溢請循其本初無足誇物徃貨來豈市

㕓之異亊春耕秋穫非畎畝之奇功得之者既無矜容
觀之者亦無羡色以儒獻藝以藝中程是雖鉛槧之常
蓋亦農商之比矧兹里選甫預計偕前厄春官限三山
之弱水遐瞻士路重九譯之越裳物未售而自伐懋遷之
能耕未徧而先炫積倉之富苟有識者豈致是哉如某
者綿力薄才淺聞末學黽勉詞塲之獻凌兢貢籍之登
退與同儕袖手已多於勝已進當堅敵着鞭敢望於逾
人方愧懼以靡容何囂浮之敢起日虞顛踣仰負提擕

此蓋伏遇某官樂育英髦推揚善類參天杞梓悉由封
植之勤巢閣鸞皇盡出網羅之獲豈容孱陋亦玷選掄
某敢不佩服深知率循古訓始終本末専探討於大原
用舍行藏付窮通於正命

　　謝鄉舉啓　　　　　　　　　吳永言

　　文塲决勝爰徵黄絹之詞貢籍登名復預青錢之選捫
私心而惕若騐公選之較然洪惟上聖之中興輔以元
臣之同徳舉三年之盛典搜四海之竒髦嘉與非常之

人共享太平之治經術望淵源之學詞章收華藻之才
一札星馳四方風動㳺庠序者嶄嶄而露頭角處巖穴
者于于而振衣冠風作鳶飛氣使魚躍才擅九流者播
鏗金戞玉之韻識該六藝者攄經天緯地之文非徒較
今日之空言抑亦究異時之實效矧建安之名郡乃閩
粤之上㳺水秀山佳地靈人傑皆謂攀龍而附鳳類期
聳壑以昂霄豈無洛陽之少年亦有灞陵之故將議論
宏博鏘口裏之雌黄文墨淋漓洒筆端之風雨視旅進

者幾七千輩預偕計者纔八十餘取之若此之艱得之
豈容有幸凡露囊中之穎皆懐席上之珍如某者杞性
非良茅心多塞謾有浩然之氣愧非卓爾之才裔本簮
纓常憤家聲之未振質雖駑蹇每遵庭訓之至嚴誓甘
黄巻之勞期復青氊之舊學粗明於章句識未達於古
今固常切齒於剽竊不根之文惟知盡心於誠明自得
之妙既有雙親之重望敢忘三釜之可求曩預鄉書偶
遺禮部然屠龍之功幾成而輙敗而食牛之氣雖挫而

愈剛甘三年之不鳴肯一噎而廢食燕雀豈知鴻鵠鴟
梟徒笑鳳凰不免淬厲詞鋒再趨文陣捧巨題之淵奥
競寸晷之逡廵可愕可驚四座隠如敵國或堅或鋭滿
眼屹若長城自慙綿力薄才幾至含毫閣筆思窮六韻
助安得於江山才困八吟譽敢期於鼔吹盡謂畫虎而
類狗誰知㸃墨以成蠅豈意參魯柴愚獲厠盧前王後
况權衡較物不容銖兩之差何樗櫟散材輙中輪轅之
用分定故也天實為之靖惟忝冒之由端有夤緣之自

兹蓋伏遇知縣學士先生珪璋素望閥閲名家才綽綽
而有餘事多多而益辦仁漸百里有同冬日之温化被
四民咸遂春臺之樂行趨玉陛暫綰銅章見善而莫之
或遺用人而未甞求備遂令孱𤨏亦預甄收某敢不益
勵前修愈敦素志雲中秋静已横鵰鶚之飛浪裏春濃
佇遂鵾鵬之化仰酬天造次答已知過此以還未知所
措

　　謝鄉舉啓　　　　　　　　　缺名


　　程能藝苑妄陪旅進之英㳺張榜譙門偶玷才難之遴
選俯慙蕪累仰賀甄收竊以論秀於鄉而里選失於實
行育材於學而舍法溺於虚名専一經者乏今古之該
通工八韻者疑雕篆之破碎内失所養孰見天地之全
言非可行曷究國家之體文風寖墜士氣靡伸革積弊
之一新屬睿主之再造羽翼聖道薪槱人材漢路廣開
舜門兼闢慮經術為未足設詞章而並行雖當朝廷多
事之秋尤急郡國英賢之選矧全閩為天下之奥壤而

建水又閩中之上㳺才鍾玉洞之清氣禀武夷之秀家
藏卞璞人衒隨珍伯仲機雲父子歆向談經有折角之
辨作賦擅凌雲之稱投牒棘闈者九千登名天府者六
十鳳詔纔飛於北闕鵬風悉鼔於南溟宜有異人始稱
盛事如某者驅馳塲屋荏苒歳時嗟蹭蹬之窮鱗甘蹉
跎於暮齒風櫺月牖乆諳泮水之虀鹽金箭銅壺慣聽
髙城之鐘鼓銖累屢升於優等寸長謾冠於諸生自憐
刻楮之無成人指畫虎之可笑旋丁家難幾泣窮途抱

畎畝之孤忠恥山林之小隠况神州之志復方國歩之
多艱夢繞邊庭願奮枕戈之志神馳帝座誓寛側席之
憂瞻髙髙以無因懐耿耿而有待偶因秋試誤中鄉書
退省孱微實為徼倖兹蓋伏遇判府侍郎殿撰先生坤
輿孕粹嶽鎮儲靈文章一世之範模徳業百僚之領袖
玉筍暫辭於班列銅魚出綰於師中威重鎮浮恩和浹
物合境頓消於沴氣提封潜轉於春風烏府抗章屢著
回天之効朱轓勸駕尤勤推轂之誠致此妄庸亦䝉采

擇某敢不激昂素志勉勵壯猷智將効於六奇功以收
於一戰相崖紀績當首勒中興之碑周廟登歌願繼獻
太平之雅仰酬恩造庶答已知














　　五百家播芳大全文粹巻三十八

