







　　欽定四庫全書

　　五百家播芳大全文粹巻七上

　　宋　魏齊賢

　　葉　棻同輯

　　謝賜賚表

　　文字　厯日　衣帶　鞍馬　賜第　藥物

　　賜宴　生日

　　謝狀元以下賜周官表　　　　　陳誠之


　　聖經雅奥誕申儆於百官宸翰昭回用垂賁於多士得
兹未有怳若自驚(中謝)竊念臣等猥以迂愚粗勤學問
身與諸生之列名叨六藝之科考師友之淵源蓋慚於
甚淺論政事之得失或愧於不知載省其中未堪自信
陛下矜其無狀將試臨民謂何必讀書恐弗充於為學
而不克師古亦因匪於攸聞若昔大猷布在方䇿雖在
羣儒之所習尚憂一旦之或忘爰札周官以彰聖訓上不
及於簿書期㑹之務下無問於米鹽細碎之煩戒於典

常勸之功業道本稽於文武炳若丹書筆夐掩於鍾王
倬兹雲漢竊瞻偉觀仰認淵衷樂此光華下逮愚陋兹
蓋伏遇皇帝陛下德參化育誠茂經綸念夫法令為師
恐流於刻薄要以詩書臨政可致於中和於其筮仕之
初導以見經之㫖肆令么麽均與恩朌臣等謹以十襲
寳藏三復告誡不惟逸豫將終身而由之奉以周旋顧
從政乎何有其為感極至於涕零

　　謝賜御製孔門七十二子賛表　　魏道弼


　　奎畫交章丕顯杏壇之至教牙籖玉軸蔚為泮水之榮
觀偉此道之興崇振斯文之烜赫三熏拜賜十襲秘藏(中
謝)竊以元聖素王雖一時之窮厄立言垂訓實萬世之
宗師受其義者三千速而肖者七十類升堂而入室咸
附翼以攀鱗自昔流傳見史臣之稱贊於今特盛仰聖
作以褒揚如聞魯國之絃歌恍若孔門之問答煥龍光
之所被覺廟貌以増輝普頒惠於儒宫用開明於士類
兹蓋伏遇皇帝陛下多能天縱盛德日新當萬機之燕

閒探六經之奥㫖發為睿藻逈超兩漢之文親灑宸毫
髙出二王之法恢張吾道竦動多方臣猥以諸生欽承
寵錫潛心熟讀真同易義之重爻盥手披觀下陋唐宗
之三絶

　　謝賜御書孟子表　　　　　　范元卿

　　藴奥之義黙契於淵衷昭回之文發揮乎宸翰分頒有
寵拜賜惟寅(中謝)竊以戰國縱横衆言淆亂乃篤生於
亞聖以丕振於醇風闢楊墨之功不在禹下非堯舜之

道不陳王前著為一經垂之萬世伏遇皇帝陛下投戈
講藝肆筆成書既深造於七篇復妙臻乎八法寫之琬
琰炳之丹青鳯翥鸞翔載出河圗之畫金聲玉振復傳
洛誦之文臣猥被鴻私親瞻睿藻樂與諸生之講習益
昭治世之昇平

　　謝賜御書孟子表

　　擬聖而作盡包羅天地之情肆筆而書發昭回雲漢之
象寵頒儒館増賁人文(中謝)竊以百家存而醇者孟軻

孰傳是學萬世知其解者大聖獨尊斯文惟黙契於淵
衷爰發揮於宸翰紹唐虞雍熈之治闢楊墨放蕩之辭
炳若丹青寫之琬琰坐令亞聖之道復振右文之朝兹
蓋伏遇皇帝陛下盛德日新多能天縱翫味七篇之奥
縱横八法之精洛書河圖闡千齡之秘藴璇題寳閣聳
多士之偉觀臣敢不奉以周旋道之德意謹庠序而申孝
弟但明人倫薄税斂而易田疇更期民富

　　謝賜御書孟子表


　　潛心德奥難量聖學之深微肆筆書成共仰奎章之
炳煥敦化孰大拜賜為榮(中謝)竊惟典學乃帝王之心
游藝亦聖人之事雖文沒而道未墜於地自軻死而道
不得其傳兹由心畫之精得究人文之盛恭惟皇帝陛
下道妙自得天縱多能方萬機之迓衡遍乙夜以監古
謂知言之要一本仁義而得書之體不外形聲乃於七
篇之中備見八法之妙取諸運掌契若合符眷兹在外
之臣亦被非常之賜臣幸窺宸翰庻獲盡心奉以周旋

倬彼雲漢之顯著格於上下昭然神物之䕶持

　　謝賜御書傳神賛表　　　　　秦　檜

　　雲漢之章炳燿盪日奎璧之畫森列昭天自惟糞朽之
姿曷稱龍光之澤對揚大賜熟復深慙(中謝)伏念臣山
澤臞儒鉛槧末技麞頭䑕目甚寝可憎馬勃牛溲雖收
何用畫蔑聞於籌筆圗敢望於凌烟屬上聖重整於乾
坤俾逺臣宻依於日月考甘露麟閣之選㕘永平雲臺
之篇繪此支離藏之中秘冠標題於博陸親洒仰紐書

之成先興賛於蔚宗視草靡一辭之措髙蹈前古流芳
匪今此蓋伏遇皇帝陛下天縱多能日新盛德依於仁
而游於藝思其始而成其終誰謂愚昩首叨顯設臣敢
不仰布四體精白一心才不長而貌不揚所資術正教
之先而述之謹更懋義方

　　謝賜御篆碑額表　　　　　　王豐父

　　臣某言伏䝉聖慈特降御筆發明先臣某舊勞特賜御
篆神道碑額及勅差官撰書碑文添修碑樓并立石者

閔四朝之故老前績久湮仰八字之神毫沉寃一洗恩
歸獨斷事協公言墓隧生光門閭復振(中謝)竊以宣尼
表延陵之墓止獲素王之褒明皇題懐慎之碑顧匪聖
君之作猶事美於當代而名傳於無窮恭惟皇帝陛下
仁冒天淵明齊日月煥堯章而致治纂禹績以圗功廸
髙后以康兆民永懐先烈定大䇿以安宗廟爰軫舊勞
重念先臣早逢嘉㑹遇聖神於五百歳位宰執者十六
年有協賛事功之勤及維持法度之效念嘉祐受遣之

事餘藁俱存察元豐建嗣之初忠言莫掩特下發中之
詔用明既往之勲俾立豐碑庸旌舊壟松楸改色原隰
増輝帟席彌文已極春秋之法跳龍寳篆更髙科斗之
書裁銘屬乎相臣書丹詔乎法從俾完傑閣復命樞庭
殊方傳以歡忻善類為之鼓舞精忠舊德事既白於九
泉弱孤微軀報共期於一死

　　謝賜御筆表　　　　　　　　晁之道

　　二聖奎圗恭承睿覽先臣勲德深軫皇慈親御宸毫俯

臨蔀室三光㕘照千載増榮(中謝)伏念臣先父臣某勤
勞百為夷險一節昔事仁祖再登宰衡外則成河朔百
年之功内則啟嘉祐援立之䇿原陵嗣服深褒王佐之
才神考尊賢特右相臣之席晚被元豐之詔大明至和
之功位冠宗臣勛在王室凡聖謨之詢逮與睿眷之寵
嘉翰墨具存賡歌未逺獲徹聖神之聽益昭皇帝之明
曲念遺忠俯矜哀緒忽驚雲漢下燭草茅惟一旦之所
䝉豈平生之敢冀而臣艱難薄命蹇淺下材自蹈窮途

仰慙先烈數勲勞於多士無不遭逢獨寒瘁之一門最
為衰替果䝉憫惻特借輝光此蓋伏遇皇帝陛下惠澤
川流皇慈天覆治功駿偉稽二聖而比隆誠意簡孚格
三靈而並貺休符衆至協氣横流惟八方覆載之間舉
無不獲豈四朝勲勞之後乃忍獨遺收之罪戾之餘被
以涵濡之賜恩加沒世榮動里閭念臣積愧冥頑粗傳
忠孝獨叩天路以明父勲不辭斧鉞之嚴誅必冀精誠
之上達前䝉昭鑒盡滌往愆今叨寵靈更逾始望自惟

困躓實廢生成冀曲加於保全俾少振於門户臣敢不
内思淬礪外當激昻砥節立名不負教忠之訓闔門殞
首少酧報上之心

　　謝賜戒石銘表　　　　　　　張全忠

　　陛戺勒銘夙仰祖宗之猷訓輶軒傳軺載新郡邑之觀
瞻跽受以還兢榮罔喻(中謝)恭惟太宗皇帝削除僭偽
統一寰區屬四方新脫於干戈期百執恪遵於軌度肆
頒聖製用謹官箴炳若丹青掲頌庭而咸覩寫之琬琰

垂永世之不渝吏有勸懲人亦康乂閱歳華之滋久致
睿藻之弗宣有懐在位之苟媮深軫斯民之困敝得故
臣之遺墨見上世之宏規爰廣勤宣親加賛述大書深
刻粲然盤鼎之文俯翫仰思竦若韋弦之佩此蓋伏遇
皇帝陛下寛仁厚下勤儉保邦率由舊章紹復大業何
必官刑之儆自然民瘼之除紫詔相輝陋漢王之一札
黄堂増煥配章聖之七條臣久逺清光猥叨重寄惕然
拜賜曽無咫尺之違顔何以酧恩尚勉期年之報政


　　謝賜戒石銘表　　　　　　　葛謙白

　　天語丁寧誕敷寰宇雲章黼黻俯逮私門祗奉匪頒惟
知欽佩(中謝)竊以太宗皇帝憂國若渇視民如傷虞郡
縣之吏游食以瘝官慮姦貪之臣瘠人而封已親紆寳
思申勅庻邦立為戒石之銘光動奎躔之次庻乎委質
之吏咸有奉公之心而乃睿訓弗昭攸司尚闕雖知惇
史所載固磊落而弗陳然非邇臣再書殆淟汨而難見
恭惟皇帝陛下勵精庻政聿圖康功以孝奉先故宣布

前朝之美以仁利物故發揮永世之規以謂德宗嘗製
臺衡之銘明皇大頒令長之戒猶傳琬琰顯示臣鄰惟
昭代之彛章實作萬方之藥石倘稽遐布曷示深慈爰
錫輔政之臣俾奉如絲之㫖臣謹丕承德意上體格言
孫子襲藏永作緹巾之寳晨昏警醒掲為坐右之觀

　　謝賜元祐新編勅表　　　　　田承君

　　一成不變君子所以盡心百世可知聖人所以救弊道
存損益法有重輕講求既合於大中詳用必歸於至當

頒諸率土賚及愚臣祗荷寵光伏増靦汗伏惟太皇太
后陛下躬任姒之德秉堯舜之心宣室齋居既親於庻
事明光斷獄乃止於數人尚慮滋彰務通貫變俾之難
犯而易避蓋出惡殺而好生克成幾措之風誕布不刋
之典臣猥㕘近侍誤簡清衷顧此新書亦䝉大賜坦然
明白既無詳讞之疑奉以周旋期盡哀矜之志載惟聖
訓永得家藏

　　謝賜厯日表　　　　　　　　崔德符


　　舟車所至盡襲漢儀冠帶之倫咸遵周朔(中謝)恭惟皇
帝陛下明兼五緯道貫三才宰制羣倫春生而秋殺鼔
舞萬類神動而天隨固已輔相物宜彌綸元化而復謹
歳端而布政修陽厯以御時合璧連珠日月之行弗過
方輿圓蓋天地之運靡差分至啟閉之候可知生成作
息之功斯在惠我邦國錫之庻土而臣猥以謭材假守
方郡恪推時令自洽於豐年寵佩恩宣永鐫於聖訓

　　謝賜厯日表


　　惟聖統天以時詔事肆頒紀厯深諭化工(中謝)恭惟皇
帝陛下治識惟幾道昭不宰祗事上帝謹陟降以無違
克綏兆民致弛張之有序仍俾承流之吏悉知從政之
方力赴事功彌有逢辰之幸顧慙駑蹇徒興既老之嗟

　　謝賜厯日表　　　　　　　　晁之道

　　恭典神天載頒紀厯凡預承流之寄舉知從政之原(中
謝)恭惟皇帝陛下以道御時觀民設教配乾坤之覆載
極雨露之生成嘉與庻工共嚴七政春耕秋斂俾衣食

之無違隂慘陽舒致德刑之有序臣敢不敬率舊典奉
宣至仁期勿奪於民時願同歌於帝力望雲載躍仰聖
化之維新撫已自知懼功名之或晚

　　謝賜衣表

　　寒律肇開已届始裘之候皇恩下逮猥頒在笥之珍拜
舞以還曵婁増愧(中謝)竊以遣賚綿楮漢文獨賜於藩
臣解錫䄡䄖光武苐加於驍將未若霈寳慈於列位錯
文篚於周行均戴龍光共深爵躍恭惟皇帝陛下謙光

御下晉晝接人布明明之德而衣被四方昭燦燦之儀
而粉飾百度致兹臣寀冒玷恩華臣敢不盡瘁王家協
恭公上庻乗軒之鶴少逃竊位之譏而在梁之鵜無復
冒恩之刺

　　謝賜冬衣表

　　出笥分珍在庭均賜方此御冬之始俱懐挾纊之温(中
謝)兹蓋伏遇皇帝陛下子視庻民天臨羣下遇之有禮
俾知臣節之恭豈曰無衣獨覺君恩之重臣等敢不力

圖其報仰稱所䝉惟公爾以忘私庻服之而無斁

　　謝賜冬衣表

　　觀天四序斂一氣以成冬稽國九經與羣臣而同體趣
頒商笥下逮周行陛下丕冒羣工誕敷洪施當未明求
衣之際穆若有懐顧大寒索裘之時凄其將至乃申舊
典以示深仁臣等覆被君恩糜捐邦賦仰思報上傾星
辰拱北之心俯念裕民斥杼柚大東之詠臣無任

　　謝賜衣金帶表　　　　　　　王龜齡


　　綸言下逮懼噐使之非宜恩數有加顧身章之弗稱退
量僥冒彌積兢慙(中謝)伏念臣性姿惷愚世閥寒瘁獨
遇盛明之旦亦晞奮勵之規誤竊儒科曽是青氈舊物
推遷仕牒徒驚華髪垂顛依造化之大鈞乏毫釐之小
補越從瑣闥擢寘憲臺圖退避之無由服榮寵之若此
雖將自竭曷報所䝉兹蓋伏遇皇帝陛下軫念臣工修
明典禮示等衰於百執致藩飾於羣倫既厚匪頒俾有
曵婁之煥曲形慰藉終逃負乗之譏仰戴生成敢忘糜

捐

　　謝賜衣金帶表

　　仰承恩綸復持從槖賜身章之過渥顧物論以多慚(中
謝)伏念臣禀性惷愚入官遲暮心常震悸早縁憂患之
侵臂輙拘攣頗覺筋骸之老願投閒散庻養病羸茂林
豐草之可思佩紫懐黄之弗稱退惟忝冒實出遭逢兹
蓋伏遇皇帝陛下道大兼容仁深善貸衣被萬方而加
名數之謹鼓舞羣動而推爵賞之優致兹衰孱亦預褒

飾臣敢不勤勞夙夜銜戴睠思永言糜捐之期不辱曵
婁之美臣無任

　　謝賜玉帶表　　　　　　　　　王介甫

　　臣某言伏䝉聖恩以收復熈河洮岷叠宕等州特加褒
諭親解玊帶賜臣者尸位列侍方臨極辨之朝&KR0591;御瞻
傳獨拜非常之賜寵綏狎至懇避弗逾焜燿有加凌兢
無措(中謝)竊以河洮之業兆自聖謨方虎之材進非師
錫片言投匭遂察見其有孚衆訿盈庭預照知其無生目

以至授兵算食蒐卒第功能畢協於始謀實仰歸於獨
斷如臣蕞爾何力有焉伏惟皇帝陛下善貸且成勞謙
不伐弛曠瘝之大責録將明之小忠揚于廣除委以珍
御瑟彼英瑶之質煥乎華衮之言臨授用光顧榮踰於
古昔退藏惟謹知燕及於雲來施更厚於解衣報敢忘
於結草

　　謝賜衣襖表　　　　　　　　　晁之道

　　恩言温厚已驚春律之回賜服焜煌更覺天光之被撫

躬甚陋跼地知慚(中謝)臣聞在笥勸賢人思務得解衣
撫士衆必捐軀親逢晏粲之期共載光華之寵恭惟皇
帝陛下仁敷動植威服蠻夷垂衣而四海寧振領而百
事舉載御如裘之禮爰思無褐之詩並賜恩榮俾諧安
吉審觀戰士已無皸瘃之虞深省孤蹤必獲糜捐之願
臣無任

　　謝賜春衣表

　　青春三月時已廹於載陽丹禁九重衣特頒於在笥雖

動曵婁之愧敢忘衣被之仁拜授省循凌兢罔措(中謝)
恭惟皇帝陛下緝熈庶政藩飾羣工親御弋綈事毎聞
於克己寵頒束帛禮特厚於優賢粲然箱篚之儀漙及
簮紳之列臣秖膺縟賜銜荷湛恩顧影知榮共詫章身
之煥不衷是懼深虞濡咮之譏

　　謝賜對衣金帶并金魚袋銀鞍轡馬表

　　王履道

　　出襜裳於内府束以環金引逸足於天閑副之釘轡寵

光洊至震惕彌深(中謝)伏念臣學昩美身材難致逺偶
親逢於盛旦遂踐歴於華塗在坰之馬思無邪既縶維
之是就如子之衣安且吉曽藩飾之已多敢縁因任之
求更冒匪頒之渥兹蓋伏遇皇帝陛下如天覆物以道
馭臣顧雖疵賤之軀亦被便蕃之數不稱其服終無濡
翼之功既閑且馳徒誦巻阿之義其如報効已誓捐糜

　　謝賜對衣金帶鞍馬表　　　　張全真

　　討論潤色已懼空飱衣被服乗更䝉蕃錫冒寵章而増

悸超禁路以知榮(中謝)伏念臣久安龍具之貧居豈識
蟻封之試足羈孤寡援誰憐范叔之寒災禍冥心久悟
塞翁之失竊重金之顯服跨沃轡之名駒病骨支離睿
恩優渥此蓋伏遇皇帝陛下仁而徧物哲以知人駿骨
而市千金灼知誠意狐裘之非一腋務盡衆長乃捐在
笥之珍曲示解驂之惠臣敢不仰思藩飾俯効馳驅束
帶而使與言倘不愧縉紳之列據鞍而示可用庶幾逃
負乗之譏


　　謝賜對衣鞍馬表　　　　　　王介甫

　　出大庭之顯服束以精鏐引内廏之名駒傳之錯采隆
恩所逮朽質奚勝(中謝)竊以臣弱力淺聞久憂積疹中
預從官之選外㕘守將之權僅免譴訶更䝉收召論思
潤色曽莫効於㣲勞衣被服乘乃前叨於異數此蓋伏
遇皇帝陛下醲於慶賞詳在招延因示眷懐使知奮勵
誓竭愚忠之報冀無虚受之嫌

　　謝賜紹興府行宫賜本府充治所表


　　張全真

　　六飛回馭想清蹕之餘音一札疏榮復黄唐之舊觀吏
民交慶屏翰増嚴(中謝)竊以總帥七州提封八縣聽事
所在相攸允宜鑑水環城奠禹廵之沃壤龍山負海畫
秦壤之竒峰㑹逢輦轂之駐留煥發湖山之深秀逮於
法駕實擬陪都屬行殿之久虚眷守臣之僑寓乃捐管
籥以重藩維家在樓臺真踐詩人之勝㦸森兵衛稍知
州將之雄居靡敢安恩豈無自此蓋伏遇皇帝陛下勵

精以復境土布德以綏邇遐俯稽晉文桑下之言懐安
是懼逺跡漢髙馬上之略暴露靡辭復矜羣下之宣勞
惟恐一夫之失所方書下下之考遽享潭潭之居廣厦
千間已免震凌之患土階三尺尚存簡素之風忝惟帷
幄之舊臣獲拜帡幪之新寵一日必葺敢忘前哲之規四
方于宣期壯輔藩之勢

　　謝給還賜第表　　　　　　　　王豐父

　　先臣被謗已經三紀之年聖主明功惟恃一日之澤載

頒宸筆復畀故廬百口有歸九泉銜感(中謝)竊以既宣
勞於國則延賞於朝圗申伯之居昔褒於臣績復周公
之宇實出於君恩重念先臣早以藝文浸階膴仕擢自
仁皇之世相於永祐之朝經體賛元克彰於成烈受遺
定策首建於忠言遽興身後之讒誣盡削生前之秩賜
非遭上聖孰正舊勞兹蓋伏遇皇帝陛下有生畢容如
天之覆無幽不燭若日之臨明已判於是非惠乃加於
存沒父老嘆息再興蕭第之開車馬輕從益覺于門之

大族庖復共寢廟載安里旅無煩閭師相慶扶老攜㓜
再成團集之歡飽食逸居永戴帡幪之賜仰圖報稱更
誓糜捐

　　謝賜功德院表　　　　　　　　晁之道

　　欵祖考之潛宫永懐先烈眷股肱之舊德申敷湛恩存
沒知榮臣工胥勸(中謝)伏念臣先臣某援立英祖輔翼
神宗肇先嘉祐之功備載元豐之詔勲居第一寵極無
前惟先壟肇建之始因乃昭陵念功而特賜晚從例奪仰

愧夙恩果深軫於至慈亟復歸於舊物荒原動色拱木
生光此蓋伏遇皇帝陛下誠心動天孝德錫類念神靈
興起之所自憫輔弼賛襄之有勞茂典殊私度越常數
俾先朝受遺之元老終不沒其幽光顧九原未冺之忠
魂必有酧於渥澤臣無任

　　謝許受嘉王書送表　　　　　　王豐父

　　臣某言今月二十日皇子嘉王以臣被㫖撰府第上梁
文書送到銀絹等嘗具奏狀辭免奉御筆不許辭免令

收者屬文無取優以寵頒陳免弗俞賁之宸翰光生幽
蔀感溢忠衷(中謝)竊以受詔輙成漢專枚皋之譽援筆
可待宋獨王融之稱倘非敏捷之才曷顯文明之盛如
臣者禀資甚陋賦分數竒辱神聖之誤知以詞章之末
技含毫落筆恨相如之思遲鳴玉鏗金乏君房之語妙
毎叨眷奬夐絶等夷屬朱邸之聿開陞脩梁而告就遽
傳密㫖謬索鄙文拜貺殊常露誠祈免仰跳龍之寳字
忽落人間霑披鳯之殊恩載加私室此蓋伏遇皇帝陛

下堯文照世禹度包荒迹至眇而莫遺勞雖㣲而必賞
人咸自竭功格太平重念臣憂患餘生恩華特起稽山
太守媿冒買臣之榮漢闥拾遺空有汲生之願終圗捐
糜上答知憐

　　謝賜湯藥表　　　　　　　　王介甫

　　隆恩博施弗以遐遺弱力薄材豈能仰稱(中謝)臣久叨
重任上誤聖知特荷眷憐備昭誠悃付以便安之郡休
其疲曵之軀跋涉之路未窮問勞之恩先至璽書甚厚

藥物兼珍此蓋伏遇皇帝陛下丕冒海隅寵綏臣庶簮
履之舊不忍於棄忘雲天之髙毎存於庇幬永惟報効
徒誓糜捐

　　謝賜夏藥表　　　　　　　　錢㕘政

　　典籥陪都夏時載閱分珍御府上渥重頒恭啓驛函敬
祇奩劑伏念臣思慮久耗精神易衰薾骸望息於雲間
良藥忽從於天上清風濯熱氷圓誇玉井之氷大火流
金雪散勝紅爐之雪滌除煩鬱扶起支離此蓋伏遇皇

帝陛下情寓南薫心常東顧欲除民愠俾逃内熱之傷
先賁臣躬使布中和之惠臣既無憚暑惟有兢淩思已
安私盡出匪頒之德去民疾苦舉為仁壽之歸庶滿愚
衷仰酬大賜

　　謝賜喜雪宴表　　　　　　　吕伯恭

　　同雲雨雪南山已詠於豐年湛露晞陽北闕載開於華
宴光生觴豆澤浹簮裾恭惟皇帝陛下昭受天休鑒觀
民阜醴泉甘露靡容太史之書㫖酒嘉肴獨侈農夫之

慶凡陪鎬飲咸識堯心臣等濫列垂紳喜均側弁一之
日二之日既沐洪恩千斯倉萬斯箱行觀嗣歳

　　謝喜雪賜宴表　　　　　　　葛謙白

　　燭龍照山優渥已彰於天瑞游魚在藻燕胥曲荷於君
仁命出九閽慶均百辟恭惟皇帝陛下躬持慈寳黙運
道樞時調玊燭之和氣協瑶花之應三靈孚佑九扈兆
豐肆頒湛露之恩大作需雲之席宴觴有衍朝弁無譁
移方丈之仙山奏鈞天之廣樂賞同梁苑凝曜悉駭於

竒觀享類鈞臺鼓腹盡霑於飫賜臣濫叨燮理實預榮
懐秩秩初筵已敦崇於體貌縷縷丹悃誓歸報於忠嘉

　　謝賜生日禮物表

　　驛使星臨芝封天降曲記始生之旦旅頒多物之儀祇
荷慈憐徒深感惕(中謝)伏念臣親逢亨㑹寖躐榮塗職
庀金華術業何禆於廣厦班通黄閣謀謨莫効於嚴宸
方懐冒昩之慙忽享便蕃之賜牧分生餼樽漾香醪珠
舂䆉稏之良玊屑桄榔之美駢兹庶品併賚罔功此蓋

伏遇皇帝陛下禮備養賢仁深接下特存彛制寵示恩
私飫賜所加已拜匪頒之渥素飱是懼敢忘盡瘁之忠

　　謝賜生日表　　　　　　　　王介甫

　　臣某言伏䝉聖慈特差臣女壻前守常州江隂縣主簿
蔡卞沿路押賜生日禮物一對衣著一百匹金花銀噐
一百兩馬二匹金鍍銀鞍轡一副者寛假之恩幸從於
私欲匪頒之寵尚玷於常科知報稱之良難積驚慙而
實厚伏念臣見收末路承乏近司犬馬之力已殫訖無

補報螻蟻之誠自列竊幸退藏尚兼將相之崇且受藩
維之託叨踰已極賜與更蕃此蓋伏遇皇帝陛下仁冒
海隅禮優臣庶宥衆尤之積累示全度之并包爰及微
生具膺殊奬致養以樂永懐弗洎之悲移孝則忠敢怠
進思之義

　　謝賜生日表

　　慰藉温言匪頒異數荷恩勤之及此思報稱以蔑然(中
謝)伏念臣繆簡帝心叨陪大政以久孤之朴學當難遇

之盛時雖罄愚忠何禆聖治門弧可想方永念於劬勞
臺餽有加更上煩於寵奬此蓋伏遇皇帝陛下施仁品
物致禮臣鄰將備責於安危故俯同於憂樂所願輸忠
而後食敢知得賜之為榮矧生已之至恩已云不報獨
事君之大義庶或無慙

　　謝賜生日表

　　璽書加奬臺餽示優屈使者之光華發里門之榮耀(中
謝)伏念臣才非秀穎勢又羈單方少也臣父教臣以為

已之功及長也臣母勉臣以許國之節叨逾至此稱效
闕然慈訓久孤每感劬勞之日恩頒優渥更慙明盛之
朝此蓋伏遇皇帝陛下智臨方來慈保臣庶加以物多
而備禮使知意厚而盡心臣敢不自竭斷斷之能庶以
少申惓惓之義



　　五百家播芳大全文粹巻七上

