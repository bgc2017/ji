







　　欽定四庫全書

　　五百家播芳大全文粹巻十四

　　宋　魏齊賢

　　葉　棻同輯

　　賀啟

　　都承

　　賀除都承啟　　　　　　　　張安國

　　伏審入覲清光進膺華渥通班延閣䕶雲漢昭回之章

列職機廷承夙夜宥宻之命有職交頌不謀同辭竊以
西清次對為侍從之臣矧奉徽皇之寶訓右府賛謀用
儒學之士實遵神祖之洪規併授真能蔚為異數恭惟
都承待制志閎而識逺行峻而才高早被簡于宸旒乆
聨華于禁槖屬嬰多事式頼逺猷召節趨來甚副縉紳
之望除音亟下果陪帷幄之謨方殊鄰莫測于新情而
當宁正圖于逺御操淵雲之精筆妙墨已優華國之辭
笞秦楚之堅甲利兵更妙濟時之略某猥縻煩使幸被

餘休但竊欣于得輿莫趨慶于成厦周盖得上䇿暫陪
戎索之籌唐孰佐中興即預政途之柄

　　賀余都承啟　　　　　　　　楊廷秀

　　伏審妙簡傑才特疏曠渥通班書殿越陞論譔之華導
㫖機廷寖預謀謨之秘置傳四出頌嘆一新竊以文武
兼全在今殊少君臣相得自昔尤難倘非負離倫之識
而一洗空于須臾曷能膺特達之知而萬世遇于旦暮
是為希濶孰與等夷維持宥密之廷有宣基命粤自熈

寧之載始用儒臣仍兼修書撰次之榮以寵定䇿亞勛
之職嗣登近輔實階于此爰繼盛事非公而誰恭惟都
承問學精㣲行能高妙河漢黼黻雅優華國之辭雷雲
經綸深藴際時之畧親承妙注徧歴華塗樞府簡僚叅
兩禁鵷鷺之列端闈服采肅九闗虎豹之儀名聲重於
朝廷言語妙於天下果頒制檢易踐文階賛帝命於籌
帷夙夜出納亞官儀于從槖朝夕論思某素仰下風欣
傳新命猥服勞于原隰阻賛善于門墻佇錫儒科酬稽

古辛勤之力更恢賢業賛興邦閎逺之謀

　　卿監

　　賀林大卿啟　　　　　　　　史天秩

　　伏審正名文館叙位月卿賢徳有光朝言胥允某官秉
心淵懿造道精㣲操修得儒者之風進退有古人之義
頃由直道懇辭風憲之權俄藉雅才近陟朱丹之地出
充盈於國計入協賛于宰司休有令聲克當睿意直芸
香之省增耀于儒林董酒正之機試能于卿寺湛恩載

渥顯用崇階下貽彬蔚之辭尤諷謙光之㫖永言欽頌
曷罄叙陳

　　賀宗正王少卿啟　　　　　　熊子復

　　伏審簡在帝宸寵還卿列稽三代之損益宻定曠儀數
百世之本支載修縟典深動儒紳之艶實為從槖之階
竊以伯臣司宗班既高於九寺舊人圖任望益重於一
朝恭惟判寺少卿藴藉醇深規模宏博植學貫三才之
奥摛詞搴六藉之華天且弗違當今之世舎而誰也人

雖自絶斯文未䘮其如予何果契清衷復㳺華貫某猥
縻冷職乆别光符但竊欣于得輿猶阻慶于成厦杜陵
轉拙晚期堯舜之逢枚臯忍窮小待嚴徐之奮其如詞
訥莫盡意誠

　　賀莫少卿啟　　　　　　　　洪仁仲

　　伏審簡由嗣聖擢貳司宗換九列之清班聨六階之華
選有識交頌不謀同辭恭惟宗正少卿性藴中和氣涵
剛大自兩科之連擢既三館之徧游乃踐郎曹遂居卿

職文昭武穆暫司屬籍之繁周誥湯盤行掌訓辭之美
某猥縻煩使夙荷慈憐阻修慶于崇墉但致誠于竿牘

　　賀王水衡啟　　　　　　　　蘇叔黨

　　光膺帝制入掌水衡澄清千里之畿民無寃濫渙汗十
行之詔帝自疇咨伏惟某官道義儲身忠誠許國談經
術以佐吏事懐仁義以陳王前故出則俾觀民風入則
緝熙庶績顧大河中國之經瀆表治亂而見于書而水
官三代之虞衡歴古今而難其選時欲行其所無事又

使謀之于未然寛九重宵旰之憂慰兩河生齒之望循
名責實為官擇人果見除書允諧舊徳消盜賊以安渤
海既旌報政之良臨河洛而嘆禹功將繼前人之美某
乆叅屬吏夙被仁風欣太平之得賢覩嘉猷之入告願
同燕雀逺伸賀厦之誠尚借桑榆晚借餘光之末

　　史掖(左史　右史)

　　賀李左史啟　　　　　　　　熊子復

　　伏審乆侍清光進承新渥左垣記事益高雨露之司右

掖代言并下風雷之令定知簡䇿所載燦于典謨並傳
何幸斯文有光今日竊以言動必分於記録賞罰每形
於訓詞載堯舜之都俞以軌範百世摹商周之盤誥以
鼓舞萬方粤從嗣聖之重華罕見傑才之兼任間有膺
於殊簡迄果賛于煩機卓為廊廟之階夐出搢紳之表
恭惟左史中書舎人昭回毓粹峻極儲精賢闗早冠于
羣儒冊府乆聨於諸俊逮聨從槖俞契宸旒果序陟于
螭階更兼榮于鳳閣待赤墀而操直筆法遵孔孟之謹

嚴對紫薇而草尺書辭類漢家之深厚天將大任道可
前知某早際階符輙登墻仭謀猷告内方觀功業之隆
才俊滿前自愧言詞之拙

　　賀趙左史啟　　　　　　　　洪仁仲

　　大君有命眷求載筆之臣左史記言爰約繫年之法得
賢俱要惟衆同歡恭惟某官學探古初識觀物表懿文
大肆追作者之風流中道不回得正臣之議論早際昌
辰之吉出叅俊軌之游惟時䇿牘之官特異廟堂之選

宣精柱下仰鄰北極之尊濡翰螭頭肅對紫宸之仗陪
一徳論思之秘貽三長筆削之規不有深切著明之辭
孰示出入起居之戒庶因躬覽紬漢家金石之藏當俾
方來見黄帝盤盂之作某乆瞻盛徳方托餘光自縻符
竹之間阻慶門墻之下勸善懲惡既收鈆槧之功經體
賛元即助丹青之化

　　賀胡左史啟　　　　　　　　石守道

　　伏審妙選振廷直除史掖司存雨露乆攝侍于清光渥

照乾坤果特承于新命搢紳交頌簡冊可傳竊以聖人
無為南面恭已大君有命左史記言仰模北極柱下之
躔逺陋西都禁中之録天顔咫尺爰卓冠於螭坳雲歩
梯階盖例遷于鳳閣實基大任庸俾真能恭惟左史舍
人學造聖傳文追古作宰屬嘗俾于萬務臺端更肅于
百僚逮復簉於朝聨宜益堅於主眷辨文武之昭穆既
列九卿載堯舜之都俞遂躋二史凛凛佚狐之筆飄飄
班馬之香姑用謹于直書即進顓于宻命某猥縻煩使

逖賴餘輝莫陪賔客之趨曷勝寤寐之喜

　　賀蔣右史啟(代)　　　　　　　熊子復

　　伏審光膺宸簡進踐禁塗聨雨露之近司既書君舉布
風雷之大號更代王言郵置初傳薦紳交慶竊以言動
必垂于史䇿賞罰每形于訓詞堯舜都俞炳于萬世商
周盤誥鼓于四方非併授於真賢曷追蹤於盛美恭惟
右史中書舎人受才杰異造理精㣲文陛奏書擢鼎科
于早嵗容臺議禮亞棘位于明時果隆嗣聖之知亟正

侍臣之選右言注記得孔氏之謹嚴内史除書同漢家
之深厚某尚拘原隰莫造門墻獻納論思方茂濟時之
業彌縫輔相更恢經世之圖

　　史館

　　賀秦太師修徽史成啟　　　　李漢老

　　褒表殊勛誕敷顯䇿二公𢎞化峻遷左棘之崇當軸處
中益重上台之望鈞陶所暨鼓舞攸同竊以紀徳昭功
必垂信史立言範世實賴元儒永惟徽廟之纂承仰繼

裕陵之垂創巍巍其盛既咸五以登三永永之傳宜襲
六而為七若稽鉅典必屬昌時伏惟某官道妙機先識
通意表文極商周之灝噩論兼稷契之忠嘉陳洪範九
疇已協天人之際作春秋一蓺更顓筆削之能衆作賴
其提綱疑論由其折衷文武之道在方䇿益煥先猷孝
弟之至通神明脗合上意屬成書之奏御宜異數之揚
廷緯帝典而敷文華豈獨比良於遷董振天聲而恢境
宇行將攄憤於高文某蒙眷滋深聞風欣忭魏相條漢

興之事益彰先帝之功太史仕元封之間敢起周南之
嘆欣躍所至敷深奚殫

　　賀丞相修國史成啟　　　　　熊子復

　　伏審惇史成書紀先朝之懿績徽章錫命答上帝之殊
勲清廟有光巖廊増重竊以方䇿有文武之政敢遏佚
于前人春秋無游夏之詞皆折衷于夫子洪惟徽廟祗
述裕陵號令發施雷風鼔舞于萬物徳業盛大日月臨
照于四方治盖咸五而登三文將襲六而為七若時鉅

典自我真儒恭惟平章僕射相公功大格天才高經世
文章入相彌綸允合于上心典謀作經粉澤更資于大
手裁定有叙勒成不刋兹奉寳儲遂申華渥灝灝噩噩
既叅雲漢之章赫赫巖巖益峻台階之望是為希曠孰
與等倫某幸托化鈞欣承命冊注心潭府莫陪下客之
趨屏跡衡門聊附逺方之賀

　　賀錢大叅提玉牒監修國史啟　黄伯淵

　　伏審穆宰清朝提綱鉅典鈞衡虛位登庸已斷於上心

粉澤成書述作先資於大手載頒渙號益聳巖瞻竊以
帝胄乆而益繁史例多而貴約周王孫子綿百世之本
支魯國春秋著一字之褒貶惟聖代並修于大冊必宰
臣兼搃于羣賢若趙文起以宗卿而纂昭穆之序于祥
符如吕文靖以故相而董筆削之權于慶厯是昭殊眷
豈限彛章今當軸尚闕于冢司故提領特資于良輔恭
惟叅政知院才高命世識逺濟天敦大裕和濟忠懿鼎
彛之美雄深㨗健増文禧翰墨之光早陳契稷之猷薦

被勛華之眷賛經綸于帝席運開闢于機廷匃奴之運
直百年既息邊隅之警漢家之統接千嵗用昭簡冊之
傳果膺注倚之隆式副縂裁之重金匱玉版將勒成于
一經衮衣繡裳即寵登于三事

　　賀孔舎人修史啟　　　　　　吕伯恭

　　伏審給禮中堂文成頃刻拜嘉西掖望重縉紳豈專儒
者之逢辰所嘉正人之得路若乃有唐故事兩漢舊儀
迨至元豐舉行官制刺取六典董正庶工孰非譽髦此

為妙選峩冠柱下常親咫尺之顔濡筆螭頭自是起居
之注然所譽者其有所試有徳者宜乎有言職懋三長
功收四立故非老于文學安能窺其藩籬某官才藻談
天聲名隠地采之公論簡在帝心語言獨妙于君房潤
色終更于東里豈謂邅回三紀奔走四方玉石俱焚同
驚烈火雪霜大摰獨保嵗寒必謂此生永絶江湖之上
豈期晚嵗復陪歩武之游人矜文子之同升自嘆馮唐
之已老玉堂視草行膺明主之臨觀金鼎調元終起蒼

生之素望未容慶謁先辱珍函愧佩之私書言罔盡

　　賀王舎人兼史院啟　　　　　李漢老

　　命播朝昕恩隆接晝鳳閣目舎人之様快覩黄麻史官
重宰相之權兼提直筆時有得賢之慶士歆稽古之榮
伏惟某官樂奏九韶玉輝千仭韙詞行逺屈宋甘作于
衙官廣譽離倫曹陸羞稱于童子茂攄賢業連中儒科
代言已妙於一題通國皆期于三字久徘翔而難進㑹
搃攬而彚征海中有蓬瀛作英躔之領袖李下無蹊徑

振公道於銓衡方四禁之簡材為九重而起草煥星日
文章之麗鼔雷風號令之傳思若涌泉言如出綍虞夏
之書渾渾耳可以齊馳伊望之業凛凛乎行將有立某
自睽符采屢變律筩三人同行有我師當攀逸軌千里
之外曰甸服幸借末光

　　賀盛屯田兼史館啟　　　　　滕子昭

　　四方上計實領於南宫三署為郎逺從於西漢主文書
起草者盖出于妙選掌戸口懇田者素號于劇曹自非

籍甚聲猷嫻練故實述平樂之詞賦飄飄逰天地之間
挺京兆之容儀堂堂出風塵之外即何以更司容禮趨
走赤墀之途典校鴻都筆削素臣之傳欽聞成命允謂
當仁員外學士學殖堅深神鋒耀穎擅東南之美馳譽
無雙登賢能之書對䇿第一自翰飛於雲路諒冠映于
朝倫職佐地官頗版圖之增美經中博士亦綿蕝之居
多矧復膺汗簡之排修奉和鑾之逰豫陪外庭之高議
次藏室之遺編氣葢羣英吞雲夢者八九辯摧異學服

稷下之千人人莫敢當無出其右汝南品格固首出於
月評天祿職司亦久次于官牒爰膺妙簡尤謂美遷麟
臺仍草于國書雉省共評于事典上應列宿葢懸象之
著明藏之名山乃立言而不朽職業甚重公論攸歸某
側聽風聲用清心目顧忻愉之所集辱牋簡之俯臨荷
眷奬之殊深豈引渝之既能

　　賀晁司諫兼史館啟　　　　　洪景伯

　　光奉聖恩榮加寵命伏惟慶慰竊以周有司諫之職所

以名官唐設大夫之階因而命服處諍臣七人之任超
散官五品之榮仍兼史閣之資實聳士林之觀司諫學
士瑰琦邁俗純粹藴中負王佐之偉材擅人倫之嘉譽
至誠遇物固璞玉以渾金餘力為文必摛錦而布繡自
决科于丹陛便隨牒于四方主父欲厭于宦逰賈誼始
聞於召對職司直筆削青簡以惟勤班奉内朝服皂衣
而已久果上書於闕下旋對䇿於禁中三道既成推平
津于第一萬乘斯覽喜相如之同時遂詔有司亟遷好

爵華衮之職俾効于彌縫名山之書再加于論次既臨
軒而廷見仍賜服以褒崇朱紱被躬式將旌徳嘉魚發
詠用慶得賢固將大樹風聲克揚職業三進及霤一言
興邦更張蹇諤之名便歴訏謨之任豈但文石之上為
鴛鷺之羽儀蘭臺之中正魯魚之偽謬顧惟祝望實異
等倫

　　學官

　　賀路祭酒啟　　　　　　　　邵澤民


　　顯膺綸綍進掌成均當大典之聿全宜寵光之彌渥允
協士林之望蔚為儒者之榮恭惟某官命世上賢斯民
先覺學術窺天人之奥文辭摛圭璧之華早為神聖之
知屢易師儒之任矧朝廷之所務以學校而為先令具
法嚴化行俗美丁寧重複炳成書於日星詰屈聱牙追
得意于盤誥惟時偉望主盟斯文多士取正于表儀四
方願識其風采沚莪泮茆咸歌樂育之恩師辟柴愚亦
造庶幾之域某覊單牢落齷齪庸愚降才不逮于中人

繕性未捐于俗學重念三川之隠放嘗膺二后之招徠
丘園賁玉帛之光家世負箕裘之責方面墻之為病茲
拾芥于何功

　　賀嚴司業啟　　　　　　　　趙徳荘

　　疇咨中宸典頒成均教學為先葢京師諸夏之根本誨
人不倦惟儒官四海之淵源清議攸歸輿情胥抃恭惟
某官禀資渾厚體道精深迪知九徳之純言斯可法貫
穿六經之奥傳所未聞比紬冊府之書旋訂容臺之禮

討論故典聿觀四部之新顯設寢儀不待百年之久乃
眷賢闗之重載惟雋望之求時方君子之大來天俾斯
文之未䘮矧當漢室橋門之盛久虚周官師氏之尊崇
化厲賢將啟太平之兆回心向道固非俗吏之能佇承
正助之臨嗣有得輿之慶某論交獨晚伏芘方深仰喜
陽公告諸生之忠孝居慚蜀守除弟子之更繇莫陪賔
賀之慶徒結神馳之念

　　宰掾(檢正　左司　右司)


　　賀陳檢正啟　　　　　　　　熊子復

　　伏審簡在宸衷序遷宰屬雖西清邃宻少稽禁路之登
而北省幾㣲實預化源之出郵傳四達頌嘆一新竊以
三公在朝宰士獨叅于造命六卿分職都司第督于成
規官儀雖號於接連主眷已知於殊絶天將大任道不
虛行恭惟檢正學自家傳才不世出毫端扛百斛之鼎
胸次容萬頃之陂蚤結隆知既糾違于右府比膺迅召
遂董正于左曹特疏龍檢之恩首列鳳池之屬攷熙寕

設職之意覈務既專禪宰相代工之謀簡僚斯重佇頒
寵渥越正從班某逖仰英符踈聞明制光華閩嶠顧已
幸於續貂騰踏天衢竊尚希于附驥

　　賀虞檢正啟　　　　　　　　熊子復

　　伏審擢自左曹躋於北省覈中臺之綱紀久簡清衷禆
上衮之經綸進膺華膴有識交頌不謀同辭竊以熙寧
創制之新丞相簡僚之重謂都公分聽皆六聨治式之
已成而宰士通知實二省機政之攸出故此序升之渥

卓為柄用之階恭惟檢正奥學家傳懿文古作量淵乎
而莫測節凛然而自將早陪朱邸之游旋列紫樞之屬
使軺一去蓬瀛通羣玉之班召節再來角亢冠列宿之
位果符輿望亟被峻除方將督期㑹而檢史奸糾愆違
而禆國是嗣膺制紱平陟從塗某佩徳方新賛善實倍
杜陵轉拙晚期堯舜之逢枚臯忍窮少待嚴徐之奮

　　賀傅左司啟　　　　　　　　熊子復

　　伏審妙簡宸衷冠聨宰屬董正文昌之緒卓為法從之

階竊以三公在朝必藉彌縫之益六卿分職尤資糾劾
之嚴矧尤重於左曹每序升於亞旅天將大任道不虛
行恭惟左司奥學家傳懿文古作量淵乎而莫測節凛
然而自將學者之仰泰山蚤揚碩徳郎官之應列宿久
結清衷果疏寵渥之新佇踐禁途之邃是惟公望夫豈
私期某猥試冷曹逖瞻崇仭杜陵轉拙晚期堯舜之逢
枚臯忍窮少待嚴徐之奮

　　賀丘左司啟　　　　　　　　陳君舉


　　伏審擢從東觀進列都司豈虗峻陟于亨塗此實寖階
乎大任恭惟某官高文華國勁節端朝是為間出之異
人宜服不次之妙選道山接武方觀懋蔚之功公府簡
僚益賴將明之助葢睿眷已隆于三接則寵光當極於
九遷遂躋從槖之嚴乃副朝紳之論某曩縁清晤已仰
高風逮聞除目之流傳益慰素心之傾倒賤事鞅掌曾
慶牘之未修盛徳謙虚忽華緘之下達英華溢目欣感
銘心


　　賀丘右司啟　　　　　　　　熊子復

　　伏審選從起部擢寘都司宻賛台衡董正文昌之緒益
隆帝簡卓為法從之階有識相趨不謀同慶竊以角星
首冠于列宿宰士實搃于諸曹庶務稽違一切糾治武
元衡之詳整旋陟憲臺白敏中之文辭徑躋翰苑傳聞
自昔親見于今恭惟右司才備全能識覃衆妙量淵乎
而莫測節凛然而自將蔚有令名播為公議早妙郎闈
之選久叅帝所之遊工居六職之聨既煩協助相理萬

機之務更藉深禆佇疏寵渥之新越踐禁途之邃某猥
縻煩使幸托餘休莫陪賓客之趨曷勝寤寐之喜

　　爵封

　　賀吳郡王啟　　　　　　　　缺名

　　伏審舎爵於世聖主深嘉其功裂地而王天下猶恨其
晚歡騰有衆榮冠當時竊以用兵以來幾四十載帥師
在外凡六七公孰有父子兄弟相率以守邊致使宫府
都鄙常為之按堵國家所賴威望益高宜備禮以臨軒

并闔門而行賞恭惟某官自授齊鉞隠為長城敵行避
其鋒敢潛窺于塞下士卒服其徳皆樂屬于軍中頃出
武都坐收徳順將入闗而拓境忽受詔以班師非唯惜
功名于難得之機盖念遺君父以未除之患如聞行路
巴人蜀人之有言歴數近年韓王張王之莫及比執介
圭而入覲特歌出車以勞還都邑争先而聚觀梐楯合
語而嘆息舉家之經百戰共謂其難即日而封三侯未
足以報併加寵數式表元勲豈與彭越之同功更過汾

陽之異姓世胙東海必傳後嗣之子孫畫像南宫盡掩
中興之將帥某喜聞冊命阻賀轅門帳御如漢王之居
想益隆于體貌尊寵于顯宗之傳顧豈限于彛章請今
太史之屢書傳作宗臣之盛事

　　賀定安郡王啟　　　　　　　馬徳駿

　　伏審帝庭敷號王社疏恩褒功而勞使臣方進蓬山之
直崇徳以固宗子遂開涇水之封播告邇遐聳動觀聽
竊以漢興中天二百載業既綿長周封同姓五十餘族

仿敦叙庸有維城之傑蔚為祭酒之尊恭惟某官冑出
神明任更師帥屏膏粱之習蕭然有寒士之風極翰墨
之工粹然得作者之體輟將指使襲守宗藩雖甘泉豹
尾之遊少稽輿望而磐石犬牙之任特簡淵衷佇備元
戎十乘之容更視泰階六符之象某幸依洪庇欣聽新
除非劉氏不王既承于顯冊以滕君為長用壯于熙朝
頌詠既勤拙訥難盡

　　賀潁王啟　　　　　　　　歐陽永叔


　　顯頒帝制榮啟國封伏惟驩慶恭惟某官純茂凝姿温
仁秉哲濟之學問而以廣其業履夫崇高而能守以謙
蔚然徳譽之隆式是宗藩之列遂膺典冊進位真王胙
之土以建邦實資親屏爵于朝以示衆盖非私恩方寵
命之初行聽僉言之惟允莫遑伸慶徒積欣瞻

　　賀宗室除郡王啟(代)　　　　　李知幾

　　伏審裂地衍封撫有大邦之衆建旄加寵載兼兩鎮之
雄茂推同姓之恩永賴維藩之固伏惟某官秉心信厚

率履欽和綽為仙冑之英冝被聖朝之眷廼膺異數進
服褒書某承芳牘之見貽佩文光之無斁第増勤詠莫
悉喻云

　　賀宗室除郡王啟(代)　　　　　周行可

　　伏審進領帥旄顯加王爵推渥恩於近屬敭明命於大
廷増一時信厚之風聳百辟觀瞻之美伏以某官傚儀
麟趾分派天潢其在文昭之親斯為邦族之最宜膺睿
眷以重戚藩某未偕慶禮之先遽沐謙縢之貺忻銘殊

劇言喻罔殫

　　賀除嗣濮王啟　　　　　　　梁子輔

　　伏審增衍王封嗣承濮國重冠戚藩之重榮兼帥纛之
嚴逖聽嘉音良深抃悃伏以大王性資純裕徳履和恭
素為宗室之表儀最處皇家之親懿屬因聖孝仰念文
昭發明命于大廷推渥恩于近派首膺異數進服褒書
某馳慶牘之未遑沐謙縢之先及其于愧佩豈易名言

　　賀留後國公啟　　　　　　　史載之


　　伏承茂加公爵榮畫邦封推異數于近宗進留車于閫
外共深慰懌尤協觀曕伏惟某官親首國宗派聨考廟
服温良之懿行承光渥之眷深某方慶拜嘉亟䝉垂翰
其為愧荷曷易指陳

　　加職

　　賀秦大觀文啟　　　　　　　鄭　厚

　　茂膺眷注渙號王庭峻陟班聨視儀上宰傳聞四海稱
賛一辭伏惟懽慶恭以某官道徳宗工文章盟主箕裘

相業柱石朝家决科獨步于桂林致身横飛于槐府聞
詩聞禮訓素承于義方立徳立功業果優于康濟有大
徳而必得慨無官而可酬高冠台階榮躋秘殿進大名
而增重國體昭異數以厭服人心夷夏聳聞赫赫黑頭
之真相簡編罕見皇皇青史之令名眷倚方隆寵靈未
艾某自維駑質上託鴻鈞小壘是拘喜徒深于雀躍崇
墀莫及賀尚阻于鳬趨第切情悰難形拙訥

　　賀王宣撫加資政啟　　　　　邵公濟


　　顯揚褒制誕告多方極秘殿之隆名示行臺之盛節慶
流逺服歡重寶鄰玉帳益嚴金城增重在本朝之舊典
眷前輩之偉人富文忠之通北庭范文正之拊西徼將
有資于大政必先冠此美稱惟望實之並高視勛勞而
可繼恭惟某官受天異禀佐帝中興初為御史執法殿
中適當朝廷尋盟閫外豈但持正論以一助至不辭難
事而百為上㫖親承宥宻之地甚邇恩言誕布幕府之
位偶虛政績既聞召符少緩當分疆以柔敵思閉闗而

息民雖逺資帷幄之謀必宻契廟堂之筭益持大信以
底大寧與其寛西顧之憂于一方曷若均東歸之喜于
四表凡君相之屬意皆士人之傾心某初入秘闈陪太
史牛馬走晚試凋郡託下吏鳬鶩行許以無他謂之可
教凡所蒙者真得師焉獨慚骯髒之餘不副奬飾之異
恍如隔世屏此空山悵良疾之頓侵念常儀而久廢每
加矜惻若未棄捐曾令問之益崇被眷圖而愈寵大庇
羣品亟正近司特將賀厦之誠未盡掃門之志


　　賀王大資啟　　　　　　　　熊子復

　　伏審疏恩宸扆陞陟禁庭正舊弼之寵彛仍大藩之委
畀郵傳四出閫制一新竊以聖朝熙豐多有間傑温國
文章卓為耆英然初辭機務而僅領端明及屢易歲華
而始遷資政旋果聞于入相兹允謂于前規恭惟安撫
叅政大資奥學研幾壯猷經逺貳巖廊之百揆國勢益
尊殿海嶠之十連帥權増重果進聨于秘殿即還佐于
清朝某濫賛將俞幸依封部介圭趨覲佇遂拜於威儀

竿牘䖍修敢自通於誠意

　　賀張端明啟　　　　　　　　汪彥章

　　躬被賛書寵陞秘殿人惟求舊荐隆尹正之權威不違
顔宻侍清閒之燕望尊表著喜動縉紳恭惟判府端明
當世老成中原名士英才濟世兼數器以有餘忠力事
君更百為而無變爰自得輿之始屢恢游刄之能潔已
抱公威肅本根之地獻善宣美政成喉舌之司比疏分
閫之恩將遂偃藩之佚地方由于君重人已佇于公歸

乃眷行都視天子一所之奥素為大國敵長安三輔之
繁旋聞騎竹之迎未徙憇棠之䕃宜膺地數以勸懋功
惟開館于嚴廷實遴才于近列榮光三接獨優儒學之
名仙路九重更越禁林之寵所以内表四方之極外倡
九牧之風台衡之任益親政柄之歸可上某久棲樾芘
欣聽綸音適縻軺傳之行莫綴賀賔之末春秋縁飾既
施張敞之素聞帷幄雍容尚起留侯之故績

　　賀陳端明啟　　　　　　　　史載之


　　伏審眷隆舊輔寵復近班禁殿尤清特備燕閒之問宰
廷方缺佇膺弼亮之圖流傳邇遐聳動觀瞻恭惟觀使
樞宻端明知院妙宗道壼雄師文壇鰲禁摛章翔蛟龍
而躍虎鳳鴻樞績武閉雷霆而藏風雲既首冠于籌帷
亦垂躋于揆席遽辭機務殊鬰具瞻晉仰謝安當復為
蒼生而起唐推裴度豈容即緑野而居果奉渥恩亟還
邃職告逺猷于丹扆諒契淵衷揚大號于紫宸即膺柄
任某猥縻煩使幸芘餘休莫陪賔客之趨曷勝寤寐之

喜







　　五百家播芳大全文粹巻十四

