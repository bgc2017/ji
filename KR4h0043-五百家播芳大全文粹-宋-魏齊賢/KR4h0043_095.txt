







　　欽定四庫全書

　　五百家播芳大全文粹巻八十八

　　宋　魏齊賢

　　葉　棻同輯

　　樂語

　　御宴(聖節　皇子　誕生)

　　集英殿乾元節大燕教坊　　　　王岐公

　　臣聞帝乘離火應赤符誕聖之期雲上需天啟秘殿示慈

之㑹横九門之協氣沸萬古之歡聲普祝睿齡樂逄華旦
伏惟皇帝至仁天冒盛德日躋御堯屋以非心降禹車而
泣罪儲精峻廡安行帝道之常收眡邃旒坐炤物情之隱
妙元功而不宰暢偉績以無前遹丁震夙之期肇届清和
之候月維幾望風自南薫雲覆翠華天臨熉幄拭玉來寳
鄰之使充庭旅絶域之竒稱萬夀之無疆歌太平之既醉
七百年肇乎卜世自符周歴之長八千嵗始以為春更越
莊椿之固臣等謬叅法部獲叩宸墀不度孱才敢進口號

清蹕傳音紫禁來逡廵萬玉擁鈞䑓南山鎮地符宸算
北斗傾霞入宴杯鎬飲篇中魚演漾虞韶聲裏鳯徘徊
年年赤帝乘離日欣見雲龍帳殿開

　　勾合曲

　　方春介夀方稱漢殿之觴百辟均歡正協舜琴之曲宜
賡備奏參抃太和上懌皇情教坊合曲

　　勾小兒隊

　　玉宇風微覺纎埃之不動金徒漏緩知瑞旭之初長堯

樽纔泛於九霞禹會正趍於萬玉宜詔髧髦之侣來陳
舞羽之容上悦天顔教坊小兒入隊

　　隊名

　　仙曲聞韶後童裳舞勺初

　　問小兒

　　祥鳯傾梧帝所殆非於人世恩魚泳藻皇慈適浹於臣
心何縁青佩之羣得簉赤墀之地整鮮巾而炤爛儼長
䄂以舒徐必有從來雍容敷奏


　　小兒

　　臣聞周雅萬年薦自天之時福堯封三祝感及物於君仁
適臨出震之辰爰紀乘離之月敞大庭而肆宴决罄宇以
均休伏惟皇帝握斗披元撫辰凝治雷霆號令一鼓舞於羣
生雲漢睿章共昭回於上象納民富夀措國盈成滯穗餘
粮已溢農疇之望祥圖瑞牒弗停史筆之書今此素魄將
盈赤精甫燭盛蒲魚之樂飲洽革鹿之歡心陋唐節之千
秋或虧誦聖盡禹朝之萬國咸走賔王同輸就日之誠共

禱後天之筭臣等佩觽弱齒秉翟微蹤偶祗召于中宸願
呈儀於丹戺進慙薄技仰侑皇情未敢自專伏候進止

　　勾雜劇

　　蹁躚長䄂適停逸綴之班曼衍都塲未盡多歡之具宜薦
滑稽之戯以資愷樂之情徐韻宫商雜劇來與

　　放小兒

　　舞茵徹綉暫收畫鼓之聲宴斚浮香漸轉綠槐之影歌
沛風而甫歇泳沂水以將歸再拜天堦相將好去


　　勾女弟子

　　華簮拱極黼座當陽幸天地之同符復君臣之共樂雖
喜天杯之泛未呈風䄂之妍宜按籍於梨園俾薦懽於
鎬邑連進驚鴻之態來參翔鳯之儀上奉天顔兩軍女
弟子入隊

　　隊名

　　神樞標慶誕仙綴侑皇醺

　　問女弟子


　　帝幄天髙人寰升隔鵷鷺之羣下集魚龍之戯前陳何
巫山行雨之蹤肆洛浦凌波之歩輙離雲島直叩天堦
必有剖陳雍容敷奏

　　女弟子

　　妾聞少皥應符紀華渚流虹之異商王受命羙皇穹降
鳦之祥偉上聖之挺生當南訛之肇序三靈擁佑諸福
叢休對蒸雲復旦之期廣湛露晞陽之渥著為盛節永
屬熈朝伏惟皇帝躬攬乾綱心游道秘廸一祖二宗之

訓同三王四代之符偃然一函夏之歸坐以湏大昕之
旦康功即底墜典交修内則文物盈庭躋聲華於治古
外則謳歌載路樂富庻於多方聿臨載誕之辰普祝無
疆之慶霈皇慈于鎬飲徹霄極以嵩呼北辰受衆星之
環長居紫禁南極觀老人之見永輔丕圖妾等謬齒仙
塲幸逄聖旦願應鏗純之節觕陳蹈厲之容未敢自專
伏候進止

　　勾雜劇


　　天儀有穆皇棄無譁顧宴斝之云周慮歡衿之未洽宜
薦邯鄲之笑以參平樂之嬉徐韻金銀絲雜劇來歟

　　放女弟子隊

　　肅乂都塲九奏之仙韶終曲樂耽廣殿萬年之嘉樹移隂
蓬島路遐瑶池日晚徹綉茵而浪巻振綵袂以風翔再
拜天堦相將好去

　　興龍節大燕教坊　　　　　　蘓子瞻

　　臣聞天所眷命生而神靈惟三代受命之符萃於兹日

實萬世無疆之福延及我民候南極之祥輝交北隣之
瑞節同趨鎬燕争頌堯封恭惟皇帝陛下稽古温文乗
乾剛粹體生知而猶學藏妙用於何言故得六聖承休
三靈眷佑徳隆星晷齊六符而泰堦平河行地中錫九
疇而彛倫正屬誕彌之令旦履長發之嘉祥夙設九賔
於廷遍舞六代之樂日無私於臨炤葵藿自傾天有信
於發生勾萌必逹臣等濫塵法部獲造彤墀下採民言
得三萬里之謡頌登歌夀斝以八千嵗為春秋不度蕪

音敢進口號

　　風巻雲舒合兩班曈曈瑞日映天顔觀書已獲千秋鏡
積徳長為萬夀山臘雪未消三務起壬人不用五兵閒
相逄父老争相賀却笑華胥是夢間

　　勾合曲

　　笙磬同音考中聲於神鼓鳥獸率舞浹和氣於敷天上
奉宸歡教坊合曲

　　勾小兒隊


　　衆技旅庭振歡聲於無外逰童頌聖陶至化於自然上
奉皇威教坊小兒入隊

　　隊名

　　壌歌皆白髪象舞及青衿

　　問小兒隊

　　跳踉廣陌初疑竹馬之游合散彤墀忽變驚鴻之狀欲
知來意且悉敷陳

　　小兒


　　臣聞流虹啟聖非人力所致之符湛露均恩與天下共
享其樂旁行海宇外薄戎夷咸欣載夙之辰共獻無疆
之祝恭惟皇帝陛下神武不殺將聖多能天生徳於予
既禀狥齊之質人樂告以善輔成經緯之文法慈儉於東
朝紬詩書於西學載臨誕日俛荅輿情非為靡曼之觀
庻備太平之福臣等微生齠齔學樂父師就列紛紜雖
無殊於鳥獸赴音俛仰亦少効於涓塵未敢自專伏候
進止


　　勾雜劇

　　樂且有儀方君臣之相悦張而不弛豈文武之常行欲
佐歡聲宜陳善謔金絲徐韻雜劇來歟

　　放小兒隊

　　末技畢陳下情無壅既成文于綴兆猶斂袂以回翔再
拜天堦相將好去

　　勾女童隊

　　飛歩夀山起香塵于羅襪散花御路泛回雪于錦茵上

奉宸顔兩軍女童入隊

　　隊名

　　生商來瑞鳦浴佛降羣龍

　　問女童隊

　　玉座天臨雖仙凡之有隔翆鬟雲合豈草木之無知宻
邇天階悉陳來意

　　女童

　　妾聞千里一曲變澄瀾于濁河萬夀三稱隱歡聲于靈

岳天人並應夷夏來同雖云北里之微敢獻華封之祝
恭惟皇帝陛下睿文冠古神智無方同堯舜之性仁而
能濟衆陋成康之刑措猶待積年共欣建丑之正再覩
興龍之㑹桑田東海傾夀斚而未乾汗竹南山書頌聲
而無極妾等幸縁賤藝獲望威顔振萬于庭欲赴干旄
之節間歌以雅庻諧笙磬之音未敢自專伏候進止

　　勾雜劇

　　舞綴蹔停歌鐘少闋必有應諧之妙以資載笑之歡上

悦天顔雜劇來歟

　　放女童隊

　　振袂再成曲盡回風之妙分庭乆立漸移愛日之隂再
拜天堦相將好去

　　興龍節集英殿宴教坊　　　　蘓子瞻

　　臣聞帝武造周已兆興王之迹日符祚漢實開受命之
祥非天私我有邦維聖乃作神主仰止誕彌之慶集子
建丑之正瑞玉旅庭爰講比隣之好虎臣在泮復通西

域之琛式燕示慈與人均福恭惟皇帝陛下睿思冠古
濬哲自天煥乎有文日講六經之訓述而不作思齊累
聖之仁夷夏宅心神人恊德卜年七百方過歴以承天
有臣三千咸一心而戴后彤庭振萬玉座傳觴誦干戈
載戢之詩作君臣相悦之樂斯民何幸白首太平臣猥
以㣲生親逄盛旦始慶猗蘭之㑹願賡擊壤之音下採
民言上陳口號

　　凛凛重瞳日月新四方驚喜識天人共知若木初升旦

且種蟠桃莫計春請吏黒山歸屬國給扶黄髪拜嚴宸
紫皇應在紅雲裏試問清都侍從臣

　　勾合曲

　　祝堯之夀既罄於歡謡象舜之功願歸於備樂羽旄在
列笙磬同音上奉宸嚴教坊合曲

　　勾小兒隊

　　魚龍奏技畢陳詭異之觀齠齔成童各効回旋之妙嘉
其尚㓜有此良心仰奉宸慈教坊小兒入隊


　　隊名

　　兩堦陳羽籥萬國走梯航

　　問小兒隊

　　工師在列各懐自獻之能侲子盈庭必有可觀之技未
知來意宜悉奏陳

　　小兒

　　臣聞生民以來未有祖宗之仁厚上帝所眷錫以聖神
之子孫孚佑下民篤生我后瞻舜瞳之日月望堯顙之

山河若帝之初逹四聰於無外如川方至傾萬宇以來
同恭惟皇帝陛下齊聖廣淵剛健篤實識文武之大者
體仁孝於自然歌詩思齊見文王之所以聖誦書無逸
法中宗之不敢康誕日載臨輿情共祝神筴授萬年之
算洛書開五福之祥臣等嬉逰天街沭浴皇化欲陳舞
蹈之意不知手足之隨未敢自專伏取進止

　　勾雜劇

　　金奏鏗純既度九韶之曲霓衣合散又陳八佾之儀舞

綴蹔停伶優間作再調絲竹雜劇來歟

　　放小兒隊

　　逰童率舞逐物性之熈怡小技畢陳識天慈之廣大清
歌既闋叠鼓屢催再拜天堦相將好去

　　勾女童隊

　　垂鬟在列斂袂稍前豈知北里之誠敢獻南山之夀霓
旌坌集金奏方諧上奉威顔兩軍女童入隊

　　隊名


　　君臣千載遇歌舞八方同

　　問女童隊

　　掺撾屢作旌斾前臨顧逰女之何能造彤庭而獻技欲
知來意宜悉奏陳

　　女童

　　妾聞瑞鳦來翔共紀生商之兆羣龍下集適同浴佛之
辰佳氣充庭和聲載路輦出房而雷動扇交翟以雲開
喜動人天春還草木恭惟皇帝陛下凝神昭曠受命穆

清三后在天宜興王之世有四人廸哲知享國之無窮乃
飬良辰欲均景福庭設九賔之禮樂歌四牡之章妾等
幸覯昌期獲瞻文陛雖乏流風之妙願輸率舞之誠未
敢自專伏候進止

　　勾雜劇

　　清净自化雖莫測於宸心詼笑雜陳示俛同於衆樂金
絲再舉雜劇來歟

　　放女童劇


　　分庭乆立漸移愛日之隂振袂再成曲盡回風之態龍
樓却望鼉鼓屢催再拜天堦相將好去

　　坤成節集英殿宴教坊　　　　蘓子瞻

　　臣聞視履考祥既占懐月之夢對時育物必有繼天之
功方大火之西流屬隂靈之既望帝於是日誕降仁人
意使斯民咸歸夀域共慶千年之遇得生二聖之朝式
宴示慈與民同樂恭惟皇帝陛下文思天縱睿哲生知
力行禹湯之仁常恐一夫之不獲躬蹈曾閔之孝故得

萬國之歡心恭惟太皇太后陛下道契天人徳超載籍
知人則哲盖帝堯之所難修已安民雖虞舜其猶病風
雲從而萬物覩日月照而四時行自然動植之咸安莫
知天地之何力三宫交慶羣后駿奔寳鄰通四牡之歡
航海致重譯之贐洞庭九奏始識咸池之音靈嶽三呼
共獻後天之祝臣等叨居法部輙採民言上凟宸聰敢
陳口號

　　三朝遺老九門前又見承平大有年文母憂勤初化俗

曾孫仁孝已通天史書元祐三千牘樂奏坤成第一篇
欲採蟠桃歸獻夀蓬萊清淺半桑田

　　勾合曲

　　秋風協應生殿閣之微凉廣樂具陳韻金絲而間作欲
觀鳥獸之率舞願聞笙磬之同音上奉宸顔教坊合曲

　　勾小兒隊

　　朱干玉戚本以象功白叟黄童皆知頌聖盍命髧髦之
侣來陳舞勺之儀上侑皇歡教坊小兒入隊


　　隊名

　　願同千嵗樂長奏太平謡

　　問小兒隊

　　鎬京廣燕方雲集於縉紳沂水遊童忽鳬趋於庭廡雖
云小技必有可觀咫尺天顔悉言汝志

　　小兒

　　臣聞功存社稷慶鍾髙宻之門澤及本支天作太任之
徳候西風之入律藹瑞氣之盈庭嘉與四方同稱萬夀

恭惟皇帝陛下文思稽古濬哲在躬日奉東朝之歡率
用家人之禮以謂慈儉之化無徳而能名保祐之功如
天之難報惟流傳於歌舞庻髣髴其儀刑臣等雖在弱
齡乆陶孝治敢率垂髫之侣共陳振萬之儀未敢自專
伏取進止

　　勾雜劇

　　鸞旗日轉雉扇雲開蹔回綴兆之文少進俳諧之技來
陳善戯以佐歡聲上樂天顔雜劇來歟


　　放小兒隊

　　青衿旅進雖末技而畢陳黄屋天臨知下情之無壅既
成文于綴兆爰整袂以徘徊再拜天堦相將好去

　　彤壺漏箭随雞唱以漸移絳節綵髦聞鳯簫而自舉宜
召散花之侣來陳回雪之姿上奉宸歡兩軍女童入隊

　　隊名

　　金風回翆袖玉琯倚清歌

　　問女童隊


　　鳯歌諧律方資燕爼之歡鷺羽分庭忽集夀山之下低
鬟有待振袂欲前宻邇天堦悉陳來意

　　女童

　　妾聞塗山啟夏來玉帛于萬邦摯仲興周柞本枝于百
世嘉辰共樂壯觀一新恭惟皇帝陛下舜孝自天堯仁
浹物膺昊穹之成命席累聖之詒謀惟地勢坤永載無
疆之徳以天下養躬持胥樂之觴六樂在庭百工奏技
妾等親逄盛旦獲望嚴宸藝雖愧于驚鴻心已先于儀

鳯願陳舞綴上奉天顔未敢自專伏取進止

　　勾雜劇

　　風清羽盖日轉槐庭欲資載笑之歡必有應諧之妙暫
回舞綴少進詼詞上悦天顔雜劇來歟

　　放女童隊

　　八音間作既成皦繹之文萬舞畢陳曲盡回翔之態望
彤闈而却立歛翆袂以言歸再拜天堦相將好去

　　夀寧節大燕教坊　　　　　　楊大年


　　龜負檢而龍薦圖神告太平之兆雷繞樞而虹流渚天
開上聖之祥頒歴象于四夷混車書于萬國南畆遂有
年之望東風諧入律之占仰象魏以駿奔咸抱祝堯之
志啟栢梁而髙會式敷在鎬之恩伏以皇帝陛下寅奉
上元恭臨下士體禹湯之勤儉躬堯舜之聰明宵分而
未輟觀書日旰而猶勤聽政文徳舉素王之教兵機受
元女之符百代之間周知其損益千里之外遥制其便
宜羣臣莫望於清光列辟盡懐於慙徳矧復四時大順

萬物由庚蠢動翾飛俱入華胥之國流沙若木悉歸輿
地之圖五稼咸登三邉不聳鮐背鶴髪但撃壌以謳歌
猿飲鳥言競梯山而貢獻加以徳音丕布王澤四流化
行若神民望如草露冕褰幃之吏盡畏簡書耕田鑿井
之人皆知帝力而猶卑宫克己側席求賢推仁必及於
豚魚擢善㒺遺於菅蒯文物聲明而大備憲章典故以
交修方將勤百萬之兵上隂山而刻石具三千之禮登
日觀以泥金告天地以成功播古今之能事今者就盈

良月誕聖嘉辰玉燭再調珠躔式序五方異俗悉奔走
以來王三事大夫共懽呼而上夀初日沉露盤之色微
風飄天籟之音人神克諧朝野相慶咸祝南山之筭同
瞻北極之尊臣等幸列明庭親逢廣宴叨居樂部已慙
師乙之賤工俯繼頌聲終愧巴人之濫唱豈敢形容於
盛徳庻期導逹於下情不揆非才輙獻口號

　　曉開閶闔宴公卿瑞氣氤氲覆紫庭貝闕乍疑塵外見
鈞天猶是夢中聴雲間髙捧三危露堦畔全開七葉蓂

萬國衣冠祝堯夀煌煌南極老人星

　　教坊合曲

　　金奏初陳衢樽乍汎愛景上延於黄道祥雲下覆於紫
庭物色澄鮮天心悦豫幸當宴鎬同祝堯年上悦龍顔
教坊度曲

　　勾舞僮

　　嘉宴方酣清商玉闋忽翆旌而前引儼蜺帔以成行無
非綽約之仙姿欲獻婆娑之妙舞仰資睿筭用慶佳辰

再韻宫商教坊小兒入隊

　　隊名

　　千秋逄令節三殿宴羣臣

　　問舞僮

　　新衣楚楚有雲羅霧縠之竒長袖翩翩盡回雪流戯之
妙既呈絶技合祝皇明主首一人分明敷奏

　　舞僮

　　三靈睠命方開上聖之祥萬㝢歡心過被至仁之化爰

屬猗蘭之慶載敷湛露之恩伏以皇帝陛下執左契以
臨人用大鈞而播物懸憲章於象魏宣教化於辟雍霜
露所均盡為内地舟車不及咸作外臣四方無金革之
憂萬井有絃歌之樂而又勤勞庻政憂恤蒸民廟堂皆
丙魏之賢方面盡韓彭之將百官承式六府孔修藏珠
玉於山川式表還淳之理銷劍㦸為耒耜克彰務本之
仁載隆磐石之基俯㑹江虹之節魚龍百戯競傳西域
之風鴛鷺千官共祝南山之夀臣等俱慙㓜稚幸偶昇

平輙陳下里之音仰祝後天之算未敢自專伏取進止

　　勾雜劇

　　清歌激越方遏於行雲妙舞婆娑乍廻於飛雪祝聖之
心既切觀盛之事難忘上悦天顔雜劇來耶

　　放舞僮隊

　　宴開栢殿飛玉斝以方深樂闋蓂堦滴銅壺而漸次共
祝後天之算同傾向日之誠再拜瑶瑎相將好去

　　集英殿皇子降生大燕教坊


　　王岐公

　　伏以魯觀占雲適紀新陽之應震宫主鬯早開皇序之
祥况寳歴之逄熈復宸居之乗豫特頒廣燕用餙多歡
恭惟皇帝陛下徳邁往初仁漸動植虎旗犀甲韜兵於
武庫之中桂海氷天獻賮於彤墀之下休祥兆於君德寒
律變為春和浹嘉氣於神都列芳筵於秘殿下珍羣之
鵷鷺發和奏之笙鏞於時日上扶桑風生廣莫度芝盖
於丹墄降金輿於紫闈百獸咸和率舞帝虞之樂羣生

遂性如登老氏之䑓固已追平樂之勝游掩栢梁之髙
會臣謬叅法部獲望清光靡揆才蕪敢進口號

　　忽覺祥雲繞禁門寳慈宫裏見皇孫便令三洞張仙樂
直許千官醉御樽未曉清風生殿閣經旬赤氣見乾坤
湏知此㑹非常有遥㸔天顔一倍温

　　勾合曲

　　霞泛帝觴凝三微之協氣星聮朝異燦初日之祥暉方
魚藻以均歡宜簫韶之念奏宸游正洽樂節徐行上奉

天顔教坊合曲

　　勾小兒隊

　　燕觴飛羽方歌湛露之詩廣樂摐金已極鈞天之奏宜
命游童之侣來陳舞佾之容上奏皇慈教坊小兒入隊

　　隊名

　　逰童春自舞儀鳯曉先鳴

　　問小兒隊

　　宸廷廣御仰侔太極之躔鈞樂更和曲盡咸英之奏何

處采髦之侣輙趋文陛之前必有所陳雍容敷奏

　　小兒

　　臣聞舜帝仁深衆極慕氊之樂周家徳盛時歌在藻之
娱屬紹羙於皇圖申發祥於甲觀宜錫需雲之宴用均
浹寧之歡恭惟皇帝躬上主之資撫中天之運禮樂兼
三王之偹文章邁兩漢之隆矧乃武庫韜戈戎亭徹候
百蠻奔走南踰銅鼓之鄉萬里謳歌西出玉関之路今
則陽生寳燭隂謝窮郊麗日重輪已應千齡之瑞和風

入律更萌萬物之華方玉斚之交飛復朱絃之逓奏羣
情大洽勝㑹難儔臣等雖在童髦嘗習舞干之妙輙趍
君陛願随樂郊之行未敢自專伏候進止

　　勾雜劇

　　華旌眩影觀童舞之有文畫鼓收聲識均音之終曲助以
優鼓之技浹於燕席之歡上懌宸顔雜劇來歟

　　放小兒隊

　　銅壺逓箭屡移宫幄之隂鵷鷺充庭乆曵童髦之採既

闋韶音之奏難停舞綴之容再拜天堦相將好去

　　勾女弟子隊

　　華簮照席再嚴百辟之趋寳幄更衣復覩中天之坐宜
度仙韶之曲更呈舞䄂之妍上奉皇慈兩軍女弟子入
隊

　　隊名

　　玉調歌管脆雪入舞腰輕

　　問女弟子隊


　　金徒緩箭延麗日於壺中翆羽飛觴醉流霞於天上何
仙姿之綽約叩丹陛以踟蹰湏有剖陳近前敷奏

　　女弟子

　　伏以位荐蒼震屬元子之周祥歌起盛周見羣臣之合
好矧萬㡬之多豫誠千載之一時共樂熈宸用恢勝矩
恭惟皇帝嚮明紫極儲思岩廊返三王五帝之風繼一
祖四宗之烈候亭相屬不齎萬里之粮年廪屡登又羙
曽孫之稼時及新陽之復早逄重日之暉廣慈於前王

慶休華於兹旦玉觴盈醴均流湛露之恩翆虡鳴鐘合
奏洞庭之曲帝所之歡未極壺中之影初長妾等幸覩
盛期獲塵法部側聴鈞音之節來參妙舞之容未敢自
專伏候進止

　　勾雜劇

　　鸞拂宫茵極七盤之妙舞鳯儀仙曲終九奏之和聲方
鎬飲之窮歡宜秦優之進伎宸顔是奉雜劇來歟

　　放女弟子隊


　　宫花剪綵恍疑天上之春海日銜規忽覺人間之暮宜
整羽衣之綴却還蓬島之逰再拜彤庭相將好去















　　五百家播芳大全文粹巻八十八

