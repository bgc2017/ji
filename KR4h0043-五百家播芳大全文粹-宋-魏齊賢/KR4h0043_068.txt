







　　欽定四庫全書

　　五百家播芳大全文粹巻六十一

　　宋　魏齊賢

　　葉　棻同輯

　　叠幅

　　憲使

　　上提刑小簡　　　　　　　　張安國

　　伏省旄節按行巡屬當此盛夏敢問跋涉不至勞乎恭

惟搴帷問俗神明喜相風伯獻凉不知煩暑台候動止
萬福某進一介以候車塵

　　某聞諸部内之民思仰盛徳朝夕願見不啻當暑而思
濯清風忽聞使軺近止上下延頸不勝喁喁

　　此月正是土潤溽暑之時居爽塏者猶懼煩熱伏聞輶
車犯此炎天慮有淹繋蓋仁人之用心闔境嘆息不知
所報惟冀戴星而行日出而舎以避道暍不勝拳拳之請
某迂疎不勝一郡之寄而復視事日淺州綱頽壊多矣

遽承節下按臨為之悸恐望台慈有以教其未達而寛
其不逮幸甚

　　上憲使小簡

　　叙慶如右牘獻嵗發春邇日興寢何似恭惟茂對佳辰
天相清徳福禄來臻某䝉仁育素得逭吏未期㕘省願
言葆練粹和亟還禁従用快朝野頌禱之勤伏紙眷眷
伏承台誨見親曕遡光輝日益悁悵比僭具記計塵
几格慁凟之罪未賜譴斥引領東望不勝感荷


　　伏念門生故吏所以事貴事賢之禮載於竿牘乃分之
宜鉅公要人未聞與之往返講好若僚友然也過䝉謙
尊略去畦畛誨答開諭周旋跪讀感慙曷已尚稽面謝
無任歸依

　　小往大來君子道長仰惟吉履綽有休嘉一官冗曺阻
陪賀客千百善頌拙喻毫紙

　　春光布澤明天子擢進髦乂時也時望之偉首當遴柬
徑踐華實匪朝伊夕以其彚征門下士猶有望焉區區

此情竊為之喜近江賊就擒幾無噍類威令素行羣下
用命其效政應如此繼自兹善良得怙恃而庸懦亦自
免官謗顧喜且幸可勝道哉感刻

　　上提刑小簡　　　　　　　　林豈塵

　　詗候饔寢敬遵彝式具列首牘比辰春事融悦化日舒
遲不審台用何似竊惟澄清豐暇神贊人詠冲襟泰定
戩穀日隆尚願仰體宸睠茵鼎毖䕶倚需賜環進陟鈞
軸下情肫禱激切之至


　　某夙望台符自惟寡昧無由進侍光躔朝夕第勤景仰
兹以試邑獲𨽻部封遂託輝映職守所拘尚阻㕘覲逺
企熒煌精爽飛越

　　恭以某官雄名蓋代峻徳髙古雖為禁路羽儀南宫眉
目文章事業未及施用上方以外臺為重皇華之遣政
藉諏訪而埋輪攬轡姑息威譽行需走節趣覿清光遂
膺柄用以福寰海

　　某羞抗塵容掌猺山邑初至承前未知深淺然簿書米

鹽不憚煩碎百里休戚首當訪問至於奉遵科教頒揚
明令敢不期勉以承徳意猶懼駑蹇未逮尚賴寛假轡
䇿庶幾驅馳竭力不至顛隮以速罪戾宻控慈明敢蘄
宥詧

　　某竿牘效知深虞簡率上貽嚴遣晚學寡昧不敢揚文
露志輒以短啟畧叙卑傃仰凟髙明戰慄俟罪敢冀台
慈特賜省覽

　　某十六年太學虀鹽晚竊一第今一紀矣兹以試宰山

澗未免面墻之責所幸事大君子敬受警誨庶㡬讀書
鳴絃不為俗吏之歸尚蘄清鑒特與矜念

　　上提刑小簡

　　比日秋氣恭惟弭節之初徳威所臨百城聳震台候起
居萬福某待罪敝邑無従埽舍人之門上㕘典謁益冀
為國以道自重

　　公之結上眷與上之遇公者大夫士共嘆千載一時之
事不知其有所自也某獨知之蓋以公之道徳文章有

以深結主知惟不少留翰墨深嚴之地悵然耳今者使
華所臨人心歸之頗有暇日追尋昔游見於文字否何
當往繼後車賔客之塵臨書重増馳向惠龍茶松煤佳
品獨恨寳丹妙香新勝不同下拜也此外不敢望公如
陸生以所賜黄金分故人耳一笑皇極書數十萬言未
易辨觀物二篇先君子為之傳并褒徳下感二書同致
几下尚先君子之意也悲愴何言向伯夀所訪亦此書
耳某苦顛眩極亡聊作記草草思所以廣公意者未盡

萬一

　　倉使

　　上提舉生日小簡

　　北律將周嚴氷在候恭惟亷畫優閒天神佽相台候興
居萬福某代匱偏城仰切幪覆末由㕘侍謹勒手誠申
候典記

　　裁問彝儀恪具前紙比辰不審台履復奚若欽想澄
案公明百靈潛衞穰穰之福萃集駢臻更祈精調鼎飪

前席峻除式符中外之望

　　臘月逾中歲功將就天于此時誕毓人傑神湛秋水骨
瑩皓玉卓然為民望時宗實元精之所生華岳之所挺
宜其叶應期運茂建勲庸禄位之崇夀祺之永固自有
穹靈宻祐非假區區之禱也

　　某官圭璋禀質棟梁標竒雅性内融英華外發故能結
知黄屋薦歴要途暫屈外臺益揚徳譽既誕辰之已届
宜寵命之維新召寘廟堂當在朝夕輿情若此非某敢

私

　　仰惟弧矢令辰有識交慶列城官吏士民孰不以八千
之春秋祝延遐筭想夫䄂牋獻斚袂屬肩摩某以郡事
攸拘阻趨賔廡輒具短啟并妙香經目専人賫貢台庭
以伸傾頌之誠伏覬仁明俯垂照察

　　某竊禄都梁兩見歲臘雖谿猺之境綏靖惟艱而仰賴
庇輝粗知黽勉幸逃吏責切蘄厚徳包含俾益安愚拙
實始終全庇之賜感戴瞻依伏紙彌甚


　　上提鹽小簡

　　叙問具如右幅庚伏謹時恭惟視事以來燕及列城神
明相佑百順來集某衰晚冒昧方此承乏末由叩謁謹
上狀叙拳拳之誠率畧幸察

　　己酉之秋與左右南北異向比訪動靜於彦章謂將自
此取道之官庶幾一見延佇之久乃爾差池下情豈勝
瞻悵暑氣方熾敢冀調䕶興居茂對寵休以符頌禱

　　比承涓辰己諧交印獨以阻濶無從預賀屨之末北望

馳情但深燕雀之抃

　　武康令莊脩職某妻之姪也亷謹公勤在後生輩流中
實不易得欲望端叔察其治行以一京狀薦之如何使
司嵗額沛然又有前使者文字可以補發惟早賜收録
則幸也恃有一日之雅輒冒言之伏紙愧恐

　　上提舉冬小簡

　　冬氣正中朔風凝凛恭惟總鎮雄藩澄畫優游天人㕘
介台候起居萬福某偹員於此仰託雲庥尚稽瞻拜謹

具啟承候記史

　　申詗菲誠祗載右紙不審邇辰台履奚似緬維豐財有
道察舉至明宻有神靈來相純祉陽剛初復氣令彌寒
敢祈上體宸眷加䕶寢饔以副輿人之望

　　恭惟某官儒猷飭吏忠㮣光朝早歴清華備揚聲實暫
出司於臺計誠未究於淵謨宜因剛長之辰亟奉温明
之詔峻躋禁従俯協師言某仰席恩輝尤勤願

　　望亞嵗届期一元肇節羣情胥悦萬彚潛亨恭惟碩德對時

誕延殊祉椿齡鶴算仰同社稷之休某以賤守拘縻無由
趨厠稱觴之列輒修短啟以代慶儀傾祝之誠筆端奚
既

　　某碌碌無竒徒勞小郡實賴台仁寛假苟逭曠尤雖感
懐徳誼罔間夙宵然不敢頻貢尺書以溷聴瑩兹因令
序輒布區區仰冀髙明特加矜察

　　上提刑小簡　　　　　　　　孫仲益

　　河橋辭去忽忽又見嵗窮雖繋心門下而不及馳書問

安否屬聞造境方叙區區欣頌之私又為左右所先髙
詞見寵開讀竦然殆無以為容也

　　自承弭節少駐一時賔従皆有登龍之喜顧以衰老不
獲躬埽門庭望履幕下自罄鄙悃兹不復縷陳

　　上僉判小簡

　　仲秋謹時伏惟贊治雄藩婉畫多暇天人交相台候動
止萬福某也區區將遂趨承之幸謹具啟詗候起居
仰聞盛徳美譽之久南北差池未遑望履絇而聆緒論

下情傾遡日益拳拳維時商律向中蕭辰正肅不審視
履何如伏惟幕府雍容百神擁佑福禄來宜更乞益䕶
襟靈節調茵鼎魯悰願言不勝䖍叩

　　伏以某官謀猷宏逺識慮優長明哲保身忠嘉許國暫
迂驥足未簉鴛行方今任賢使能籲俊為急佇聞簡抜
亟踐清華綸綍之頒可拱而俟

　　上教授小簡

　　仲夏之月某唯行軒趣駕靈祇左右台候動止萬福某

謹拜手上狀仰塵記史

　　侯承之敬已列右番邇辰炎燠方中不審起居復何似
仰惟徳業有相畢來諸祉蘄順令谷神以俟峻召區區
誠禱

　　講聞髙誼歴年於兹芝宇未識其於馳仰則往來於懐
也夫何幸㑹行遂依仁方欲脩咫尺之問遽辱羽緘文
辭璀璨褒譽過實敬讀三復愧無徳以當至意慰感深
之匆匆具謝不謹併冀台諒


　　恭惟某官志大而氣剛才全而徳備文章特其餘事學
術自為名家榮中兩科一時歆艷便當展九萬里垂天
之翼曷煩小試於儒宫上方夢想求賢清切之拜恐祗
旦暮之間耳匪佞

　　某愚不省事繆當邑寄支弊扶顛其技已窮餘光覆之
幸逃厥咎區區下懐願疾其驅非徒快雲霧之披庶幾
奉教下風以來通其晦塞倘䝉薫慈特賜與進萬幸萬
幸


　　上教授小簡

　　即日初暑恭惟戒嚴之暇神物擁佑台候動止萬福某

　　行有託庇之幸謹具啟仰酬來貺之寵(闕)　　　　役
恃公寛貸必諒此意而頑鈍廢禮不自遑也某歸田四
年屏伏茅舍遇寒暑之變無以逃比従舍旁作三間以
寄衰朽而百役如毛心力俱盡但悵然作甕中之想亦
發一大笑也

　　太守


　　上汪太守小簡　　　　　　　韓子蒼

　　即日不審風霜偃薄起居飲食何似伏惟躬有盛徳神
明扶持旌旟所次皆膺百福謹勒手記候問行李萬一
伏承肅膺詔命改刺臨川臨川雖褊地連鄱陽此與前
軰晝錦之榮亦何以異且謝康樂顔平原之風流未逺
也非文章守尚孰繼之然北門承㫖今復無人矣二府
亦有虚位恐復由宣召入轉坱鈞此天下之公言伏冀
為國加毖寢興不勝區區之願


　　某従學者得執事之文章手抄口誦目眩心驚如是二
十年矣毎逢士大夫親承指教及獲奉杖履者輒自愧
恨不謂老境得與民瞻望顔色凡二十年企慕弗獲者
一朝慰滿其意人之幸㑹乃有如此欽佇使麾頃刻以
冀

　　某受才無它世間一閒物耳入仕既晚又常齟齬在官
之日淺投閒之日多已分委棄為農夫矣特以戀嫪廩
粟故且垂紳搢笏强顔於士大夫之列頃值紛紜伏藏

巖谷流離困頓所欠一死耳苶然餘生誰復存省乃今
天幸得庇餘光喜極言竦伏幸加察

　　上太守小簡　　　　　　　　林豈塵

　　詗候饔寢敬遵彝儀具列首牘比辰歲律崢嶸氷霜凝
厲諒惟鈴閣優游神聴民悦冲襟泰定戩穀日隆尚賴
仰體睿眷茵鼎精䕶倚需召環進陟鈞軸某下情顒禱
激切之至

　　某久違台範景慕之誠非曠朝夕春中輒貢槧牘以干

記曺政懼僭率自貽嚴譴豈圖謙撝畧等夷貶賜教飭
懐慙聚感何以云喻區區守窮不敢嗣起居之問以取
凟尊之罪尚冀慈明洞達特賜濶畧行遂瞻拜台躔下
情豈勝欣抃

　　某官以良二千石分寄共理流恵舒化斯道之行當先
一州而後天下召節之來亟躋柄任中外薦紳所期於
文章事業者此耳虞鮑雖有故事而莆陽郡壁記云有
三台自我州郡始某將與邑人見鳯同鳴以賀然後以

得賢為朝廷天下賀

　　上太守小簡　　　　　　　林豈塵

　　詗候籖師敬遵彝式具曕右牘邇辰不審鈞履何似即
日春物融怡和氣宣暢恭惟天錫純嘏神介景福尚願
燕寢宻䕶鼎餗精調仰承旒冕眷倚之重俯慰簪紱祝
頌之誠

　　恭惟某官道徳正傳天降大任布衣而置上衮晝錦而
歸故鄉暫輟經綸姑煩藩翰雖聖意欲均其勞逸然朝

廷有繋乎重輕佇膺綸綍寵還機軸益攄逺業光贊中
興某當續烝民崧髙之雅以歌頌勲徳之萬一

　　逺曕巖石仰跂台躔竊惟起館開閣招延賢士禮貌若
在相位某守縣所拘末由瞻拜旂幢以俟進退下情傾
慕無任激切之至

　　上太守小簡

　　仲春之月即日恭惟偃藩之暇豈弟宜民神之聴之台
候動止萬福某具狀申問記史伏惟財察


　　起居常儀布在簡牘即乞上律天時俯遵月令浩養冲
粹茂迎純嘏以慰士民千里之志

　　竊以某官蚤歴華貫為海内名士踐揚中外勲閲甚盛
方面之寄畀付重矣上方鼎新治具尊用耆艾仰如執
事徳業地望亟當入陪帷幄贊襄國論飛詔趣歸可拱
而俟也

　　奔走執事盛名之下舊矣閒散之迹流落湖海曽未接
武於門仞備賔客之後塵惟是慕用名誼拳拳於此不

甘自棄也惟執事尚教誨收憐之歴陽地偏訟簡溪山之
勝魚稻之饒為疇昔西川佳處中朝名卿才大夫往往
厭直承明重外之寄以清談坐嘯臨治之中和宣布發
為詩歌播之樂府為世美談自頃俶擾於兹二紀而荒
城未甚葺曠土未全耕蓋因循之治亦有可恨者惟執
事器識靜深才猷通濟開藩未經時綽有譽處適此帑
廪虚竭官治紛拏之餘曽無一毫之斂横及閭里為清
静之化民皆樂之得賢之效其速如此


　　兹者執事布政云初某脩桑梓必恭之禮於棨㦸之下
偶自前月為浙右之行比方還自四明息肩村落而灾
蹇之餘驚魂惝恍病骨尫瘠未即造前少須安妥謹卜
詹侍仰惟台慈俯賜矜念

　　上太守小簡　　　　　　　　張安國

　　仲冬之月恭惟開府之初伸相吉徳台候萬福疇昔欽
嚮盛名又託年家之契願見久矣昨者旌麾來朝纔幸
一接有懐未盡即日言别悵仰何窮東望軍牙尤切惓惓

四明今為輔郡選用非輕執事以天支之秀茂膺寄託
上慈隆矣政成未報亟當召還延佇延佇

　　頃寓居負郭餘十年王母馮夫人没葬西山皇妣孫夫
人以婦従姑兩世父待制公季父莆田丞公以子従母
皆𦵏其下故家視四明猶鄉里以慈恵之師俯來作牧
布宣徳意使田野安堵民物康阜則死者有知抑將滲
漉膏澤安於地下惟公念之

　　䝉貺兩牋禮之過厚非所宜得䝉愧不能已屬方奉陪

郊禋浃日鮮暇未遑作答尚當續致

　　歐公書豈惟翰墨之精而辭嚴義正千載之下見者興
起某何足以辱公此賜也哉而又先正所藏印色猶新
輟公秘笈尤所懐感

　　上太守小簡

　　𤣥㝠司令寒氣彌嚴恭惟卧䕶優閒明靈呵衞台候燕
興萬福某鄙陋㣲蹤日依覆庇尚稽趨拜墀廡謹勒柔
牘冒塵熒席


　　修詗茵鼎之誠僭具右楮即辰未審台履復何如欽惟政
平民詠美化益新宻有神天來介繁祉霜飇愈勁凝凛應
時敢祈茂體眷隆厚順攝衞别膺召拜下副士夫之望

　　恭惟某官以忠誠結主知以豈弟牧民俗事親純孝接
下謙和其言行猷為舉皆過人逺甚是以下車數月續
譽逺揚佇聆明詔入贊巖廊以展經綸之業屬邑下士
祈願尤深

　　某疵賤小官比因走慶台階獲侍範誨深慰傾企之悰

伏䝉寛仁厚賜寵待又頒特遣之隆誠非屬吏所宜當
者某感服恩憐夙夜在念尺牘寸管難究謝誠某違去
光儀倐經旬浃瞻依慕戀之情無日少替方圖齋沐以
伸記府之問廼辱台慈先捐珍翰仰紉容愛之宏既感
且愧不敏之答更丐原恕

　　某伏領台戒以朝指搜訪晉唐墨跡及善本書籍俯委
孱㣲廣搜邑境某欽禀諄誨已徧託士人多方尋訪實
不敢徒為虚報佇願得之别具申覆伏乞煥察


　　某寒薄迂愚苟禄代匱愧無毫末之補毎荷盛徳包荒
獲免汰斥獨恨有正宰司使冗僚趨事之日淺耳然願
入鑪錘實期他日則承恩佩徳猶未晚也依邈之衷更
冀矜照

　　台閎寳眷伏惟中表俱擁殊禧

　　支邑别有驅委乞賜台㫖誓圖報効之方

　　上太守小簡

　　㽔賔紀節氣候梅蒸恭惟偃藩多暇明神攸介台候興

居萬福某愚鄙具員益䝉徳廕未獲瞻望台墀謹勒手
啟上干典記

　　仰詗饔飪之儀具載右紙邇日不審台况何似欽想化
深恩洽天祐民懐戩穀之來日加繁衍當浴蘭角黍之
時炎歊漸熾敢覬勉承眷渥厚衞鼎茵亟登近宻下慰
卑悰之願

　　某官以周召申甫之才行龔黄召杜之政徳風恵澤徧
浃黎氓最課以書宸知愈厚佇觀召還廊廟熙載奮庸

以康濟四方蕃宣之寄非久淹也

　　自故臘拜違台光忽見中夏雖依歸慕仰之心靡日不
在屏罳而恪遵教條粗修㣲職恨無可假以造府庭瞻
望旌㦸邈若雲漢伏紙凝戀神爽飛越

　　某踈逖凡下雖荷台仁包舉不加鄙棄而毎霄壤分殊
莫敢頻貢柔訥以凟威重然間有申迂疏之劄狀未嘗
不䝉矜照俯従以是知大人君子寛宏逮下察其誠而
畧其禮感悚之私交積方寸毫楮縷縷曷罄愚衷


　　上太守進秩小簡

　　薫風謹候炎氣寖隆恭惟卧鎮餘閒天相人詠台候起
居萬福某竊食無補仰荷帡幪尚稽瞻拜履舄謹具尺
牘申詗記府

　　申候典籖恪載前幅未審邇辰徳候復奚若緬惟政治
彌新慶休駢集畏景日加敢祝仰懐體貌妙葆粹真前
即環召式副士鄉之論

　　某官藴徳業久大之資當運祚興隆之旦暫綏外鎮綽

著休聲進陟樞機諒當指日以攀附鱗翼預切卑情

　　兹者恭聆光奉煥恩峻躋髙秩見聞所暨鼓舞惟均某
以賤事奔走未獲趍慶台屏謹裁短啟寘在别緘以輸
雀躍之誠仰乞深仁俯垂省察

　　去違儀宁之久日覺鄙吝之萌未克走侍熒席徒勤山
仰比嘗冒貢愚訥審已塵玷台廡下情不勝榮幸區區
依戀之誠非言可既

　　某器劣識卑不通世務自承乏下邑日虞曠斥仰䝉某

官愍其孤貧而恕其不逮周旋覆露遂獲安職年餘可
期善替某闔族感銘厚恩罔知紀極更冀始終憐念俾永
承於鴻造至禱至願

　　上太守小簡

　　天宇明爽伏惟畫諾之暇䕶愛神勞台候起居萬福某
久託雲庇未期㕘侍仰乞上體眷懐倍保嚴重具啟㕘
承

　　上問興寢已布前記不審比來台體何似仰惟含徳彌

厚福禄繁衍秋序向髙更冀善輔粹和晉膺召寵以副
紳綏之慶

　　某伏審光奉宸綸升華書殿公議胥協恭惟某官清節
孤忠凛凛為搢紳表頃居紀綱地危言勁氣上動冕旒
今兹擁蕃宣之寄政範休聲洋溢中外是宜有此褒擢
拘攣無由稱賀雀躍之情倍百稠品

　　伏承聖恩優異中間或傳抗章力辭未即拜命以故脩
慶後時罪渉稽怠無以自明尚恃台亮察其非他尤以

為幸

　　尺牘之問久不徹於麾席非敢偃蹇苐以人㣲位卑數
數坐通柔訥恐貽凟尊之誚故援毫而輟者屢矣至於
引領熒輝如渇念飲未嘗一償所願何當趨伏下風庶
叩台誨之一二臨楮悁嚮

　　今嵗境内雨暘應時喜種繁植有秋之慶夫復何疑春
夏間雖粒估差昻而民不告病善良安堵兹固豈弟宜
民鎮撫有方所以千里䝉福日用而不知也然郡小舊

褊未足囬旋行將入告嘉猷均恵海宇遲暮之人實夙
夜以冀

　　上太守小簡

　　秋氣漸凉伏惟坐嘯黄堂天人叶相台候動止萬福某
仰棲巨庇末由㕘覲伏乞上為宗祐倍保台重謹奉狀
申候饔寢

　　恭審光膺帝命暫領専城伏惟下車以來神民胥悦百
順駢臻某稍逺旌麾未遂鳬趨稱賀伏冀台慈特垂矜

察

　　頃年在霅川瞻望台範違離屢易星霜遡仰拳拳自後
雲鵬蓬鷃聲迹亦逺豈謂侍御暫辭白筆來塞彤襜而
某乃辱在部封之下其為欣幸倍越等夷

　　恭惟某官才髙徳重為時偉人頃聞抗章力丐外補仰
惟英風義㮣足以律貪革汙況朝家正欲澄清百執如
侍御操履端方不畏彊禦自當峻陟中司使朝廷尊嚴
顧此逺服豈能久留佇聆迅召以安輿論


　　上太守小簡

　　季夏酷暑伏惟辦嚴豐暇神明靖共台候動止萬福某
仰藉輝潤行遂參拜下情無任傾遡謹奉啟上承饔寢
候問興居薄具彝儀比辰不審台履何如炎氣正隆敢
匄節宣時令謹䕶茵鼎倚須不次之擢伏紙謹禱

　　伏審光膺綸綍榮領郡符恭惟歡慶某沉迷朱墨日不
暇給不克以時修貢賀幅罪陟簡慢愧負無以自容尚
冀台慈矜恕


　　仰惟某官才華夙著時望攸歸雖淺更膴仕而笙鏞大
業未遂發揮今兹逺服政恐未及下車而玉節促召凌
厲要途此輿論所期非末僚之私情也

　　伏自違逺台範頻更年籥傾仰之素實積拳拳薄宦僻
左書問不復仰塵記府今乃辱在奔走之列望塵非逺
預切欣抃

　　上太守正小簡

　　僭伸慶禮謹如右番王春布暖即日台候何似恭惟偃

藩清豫神明孚相對時受宜某苟禄小邦託庇饔寢瞻仰
巨䕃正賖參侍祗重詠思敢乞恵時倍嗇冲理佇調鼎
鼐庸副具瞻綣繾頌禱言不盡意

　　引去麾㦸屢更弦晦賤役鞅掌不克時叩台屏下情瞻
慕夢寐以之何當宻侍坐隅一聴驅䇿東向悁繋神爽
飛馳

　　某竊食江濵日庇帡幪之賜惟是汗簡所以將屬吏歸
依之勤者宜相望於記室也而職在奔走毎以凟尊自

嫌坐此柔訥不敢數凂台聴雖髙明曲推情恕顧如簡
率之迹何握管及兹無渝愧恐三陽交泰萬寳棣通惟
時哲人滋對殊祉椒筵宻邇趨賀無階引領台閎第勤
善頌

　　某官宿徳雅望簡在淵衷留連符竹未快輿論履端之
始賢以類升竊揆要除旦暮可冀霈然霖雨以福蒼生
實士大夫之公願非某一人之私言也尚冀節宣慰兹
傾禱


　　某不善製錦瘝曠四聞宏量有容少寛譴斥謹脩所未
至無負矜憐伏丐厚徳孚亮幸甚

　　蘭堂寳眷恭惟均福新元夀斚人有千齡之祝也

　　上太守小簡

　　歲事更新恭惟卧䕶名藩天人欽相台候動止萬福某
行即趨伏棨㦸以祈瞻拜先具尺牘仰干記史之聴

　　月儀之敬䖍列右紙邇辰霜色晴寒不審台履復何似
仰惟政成訟簡千里生春自天降康時萬時億更祈上體

簡記増毖鼎茵嗣聴促還以慰天下膏澤之望

　　仰惟某官行髙而識䆳器博而用宏自早膺於眷知即洊
更於委寄固宜入陪禁槖日罄論思而乃斂大恵於一
州殊未足以究所藴然上方循名責實舉行神雀五鳯
故事有如治最豈久於外佇膺前賈之思即慶徵黄之
寵此公議所在非下邑小吏趨事之初薦容悦於門下
也

　　某早従搢紳先生遊竊服台誼非一日矣勢絶雲泥無

階一伸望履之敬巖瞻斗仰徒劇此心兹者天假其便
得以屬吏仰被約束其為欣幸豈勝名言何當即遂進
望光儀以快疇昔臨風仰徳心如川流

　　上太守正小簡

　　王正謹始恭惟坐鎮侯藩明神欽相台候動止萬福某
遐瞻棨㦸無階望履謹具柔訥仰申記府之問

　　紀時祗詗䖍列右記邇辰陽和布令不審台履何似仰
惟擁幡南國與物為春茂對昌辰戩穀時萬更祈宻調

天令養福尊生佇聴賜環以慰中外之望

　　某官雍容和緩而發之以義剛毅果斷而濟之以仁故
見於為政寛不失之弛而猛不至於暴使斯民善有所
怙而惡有所懼千里之内熙熙然日安於中和之化公
之所以徳此邦者蓋無窮矣今兹履端之始孰不相與
鼓舞祈祝願天報以福而長為吾民之庇然此特邦人
之私也所以祈公者未大况節届三陽在易為泰蓋内
健而外順當冀不日促還進秉鈞軸使天下均被其賜

則公施設可見矣有識所祈非敢為佞
















　　五百家播芳大全文粹巻六十一

