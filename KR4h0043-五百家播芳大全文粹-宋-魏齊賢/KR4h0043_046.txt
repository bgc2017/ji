







　　欽定四庫全書

　　五百家播芳大全文粹巻三十九

　　宋　魏齊賢

　　葉　棻同輯

　　謝啓

　　解試

　　謝鄉舉啓　　　　　　　　　缺名

　　懐牒秋闈敢覬鶚書之舉登名天府偶聨雁字之行得

之若驚幸慶如此竊以由周而䧏鄉舉之法寖隳自唐
以來進士之科獨貴較長挈大而尤艱其選糊名易書
而以示其公凡得之人由此塗出若窮經術者或專
於迂僻尚詞章者或溺於浮華才蔑見於兩全士多蔽
於一曲求其兼兩科而設宜莫如今日之隆解頤折角
而於詞章無不工登髙能賦而于經術無不備倘膺妙
選莫非通才矧建安之名邦實東粤之奥壤郁郁文風
之盛咳唾成珠誾誾士子之多揮汗如雨應明詔者至

二萬餘衆偕計吏者僅八十三人宜得頴尤以副推擇
敢幸天山之三箭同歸卞氏之一門如某者才不逮中
性難語上誦詩三百未知専對之能窺豹一斑曷識古
人之體念髙曾以來以儒為業故箕裘之學或顯於時
自叔祖終於丞郎繼大父老於州縣家聲寖墜族緒益
單方思力振以前人重以天奪於所怙零丁孤苦險阻
艱難惟知黄巻之親期復青氊之舊雖顔子之拳拳自
信蕭郎之汨汨誰知當聖明大比之賔興而伯仲偶聨

於薦送籯金示訓庶小安泉下之靈棣蕚交輝抑亦慰
偏親之望朋儕改觀里巷生光顧惟幸㑹之多端自吹
嘘之賜兹蓋伏遇知縣學士先生士林挺秀相葉綿芳
將持荷槖之猷暫試花城之寄仁和被物登百里於春
臺恵愛潜均融萬家於化日不自矜其貴重猶矚意於
孤寒致此妄庸之人亦在掄選之列某敢不鞭其不逮
勉所未能魚為鯤而鯤為鵬更借扶搖之便貍變豹而
豹變虎實資炳蔚之文過此以還未知所措


　　謝鄉舉啓　　　　　　　　　陳徳脩

　　伏覩解榜叨預薦名十載雞忩頗熟三冬之風雪九秋
鶚表亟開萬里之雲天索氣復揚驚魂還定竊以運當
神聖治纉熈豐追三代希濶之憲章新一時瓌瑋之觀
聽善人因之是富俊民曾不用微中養不中而才養不
才與其賢者能者小以成小而大以成大格則承之庸
之凡厥揚於王庭莫非烝我髦士頋如椎魯何足甄收
某醢覆小知蟫編乆槖雙親皓首永懐教子之書一室

白丁妄意起家之爵初不憂否泰有命亦奚必恤取舍
在人偶温詔以天臨激懦衷而風動朋從文戰羣集禮
闈紛紛多㳺夏之徒徃徃在班揚之列然糊名較藝果
無律外之私則開巻揮毫但有胸中之藴但陪計乏幾
辱鄉評惕焉累卵之危戰之罪也慰此倚門之望幸而
得之冒寵惟優循涯増愧此蓋伏遇某官權衡吾道冠
冕斯文合并為大人之公教育有君子之樂肆令鈆鈍
亦克彚征某敢不謹所操脩髙自標置春回鄒律已曲

借於吹嘘浪擊莊鵬庶遂成於羽翼

　　謝鄉舉啓　　　　　　　　　吳汝能

　　文闈較藝慙非黄絹之詞公榜標名濫中青錢之選人
驚尚愕已處奚堪竊惟吾道之興莫若聖朝之盛黨有
庠而遂有序儒以道而師以賢誾誾邁貞觀之風濟濟
越永平之美設兩科而搜選謹三歳以賓興重煩先達
之賢精求後來之秀矧兹湓浦雄枕匡廬一時鴛鷺之
班半是簮纓之胄宜登茂異上副招延如某者賦性倥

侗受才謭薄甞窺聖學求制作之淵源肯效腐儒泥詩
書之糟粕慨心石之不轉任性天之自然爰應詔音叨
陪英列顧未精於穎業偶獲預於計偕静言僥冒之私
實有夤縁之自此蓋伏遇某官學知問禮世號通經早
揮吐鳳之辭夙擅雕龍之譽中全器識撓不濁而澄不
清外備禮儀旋中規而折中矩每推仁而利物尤重道
以尊儒致兹妄庸亦䝉題品某敢不激昂素志勉勵前
修羊角扶揺期髙摶於萬里龍門變化願首奮於羣英


　　謝鄉舉啓　　　　　　　　　謝元允

　　鏖戰文塲再鼓未衰之勇薦名上國遽收必勝之功揣
分奚堪為容有怍竊以皇朝優經術以廣得人之路郡
國貢賢能以輸効職之誠仰稽列聖之規模實為致治
之原本暨太上俯臨於萬宇而大人繼照於四方文風
盛而教養之益勤治功著而講明之加悉求賢用士追
守訓之周王明目達聰邁重華之虞舜庶類悉歸於陶
冶羣材共感於風雲矧九江之故區實諸路之名壤山

川孕秀英傑間生當三年鳳詔之頒合五色鵠袍之衆
沈酣術業者皆折角解頤之俊優㳺文藝者盡鏗金振
玉之奇莫不馳騁固邕頡頑燕許負萬人敵爭一日長
氣吐虹蜺志凌霄漢宜得兼人之技仰膺勸駕之求如
某者康瓠器凡蹄涔識淺徒奉一經之教輕辭百畝之
耕映雪囊螢孤舘之星霜幾换編蒲緝柳他鄉之風月
頻諳學雖未悟於吞爻道蓋本期於忘象曩因郡試偶
預計偕方延薦於鄉大夫尋報罷於春宗伯艱難萬狀

連蹇百為惟自激昂詎甘棄置廣北海讀書之志法孟
軻尚友之心適當大比之辰勉附俊㳺之末困獸奮餘
而强鬬寒灰誰謂其復然妄綴蕪詞仰希明鑑方懼武
陵之獻深詆於崔君豈期張鷟之文見稱於味道幸家
氊之不失欣塞馬之忽歸蟠木有資鉛刀獲用唐宗選
士獲居姚簡之前夫子設科輙據冉求之上静言忝冒
實自提携此蓋伏遇某官地望髙華天資警敏挺挺有
祖風烈顯顯為世豪英未趨紫槖之榮暫處黄堂之邃

齒牙後進題品諸生是致顓䝉亦聨優選某敢不修其
不逮講所未聞一鶚摶霄已得秋風之便巨魚縱壑更
期春浪之翻

　　謝鄉舉啓　　　　　　　　　黄鵬舉

　　文場較藝深愧斐然之詞天府登名偶叨作者之數雖
失無雙之舊物幸收借一之奇勲獲寵若驚負愧無所
竊以國家之取士莫先科舉之得人鳳詔首頒虯蟠崛
起解頤折角學者富於淵源嘔心夢腸文悉工於雕篆

負内相之才者論本仁義奮少年之鋭者䇿陳治安豈
容𤨏𤨏之流或玷錚錚之列必資英俊以稱選掄如某
者學不驚人才非濟世紹箕裘於累葉抱鉛槧於積年
燈火可親幾對韓檠之二尺簡編不廢屢閲惠書之五
車曩隨舉子之黄槐妄意蟾宫之丹桂筆陣掃千人之
後詞鋒登多士之先奮迅一朝遽作退飛之風鷁驅馳
萬里翻成驟蹶之霜蹄罔懲敗北之軍再鼔圖南之翼
巧雖勞於刻楮中復喜於穿揚僥倖居多夤縁有自此

蓋伏遇某官宏才偉抱雅望應時堂堂人物之英顯顯
縉紳之表肯來㳺於賓幕暫擁紅蓮佇入綴於朝班即
持紫槖仁恩廣被徳教旁施遂使孱庸亦叨甄采某敢
不益堅素志勉勵壯懐鶚在秋天已借風雲之便龍騰
春意更資雷雨之恩

　　謝鄉舉啓　　　　　　　　　詹濟夫

　　蘭宫三黜方驚壯矣而無聞槐市重㳺偶得褎然而為
首循涯踰望揣已懐慙竊惟國家廣異日卿相之儲故

以科舉羅一家英俊之士上之取人既以名而為重下
之求進亦以名而相髙故决蝥弧之中者咸願先登而
露囊錐之穎者皆期立見然分較銖量而亦既甚廹頋
甲可乙否而孰得大公若李將軍之氣而雖號無雙以
杜樊川之才而猶居第五勢雖難必事非可求故其間
雖有一日之長敢自謂角立萬人之上况建安之大府
實睿主之潜藩誾誾士子之多揮汗如雨郁郁文風之
盛咳唾成珠當飛詔赴壠於三年凡抱槧懐鈆者二萬

齒鶚薦之榮者既非幸得在鵒頭之選者宜屬何人是
必才壓萬夫量吞餘子自負平日醖藉涵養之氣乃稱
主司選掄推擇之公如某者結納亡奇嶔﨑可笑為文
不免寄人籬下讀書未能自信胸中徒以少襲於箕裘
粗能不棄於爼豆自大父老於州縣逮叔祖止於丞郎
生理瓢空家聲灰冷向焉偕計雖甞聨雁字之三繼也
退風又自嘆鷁飛之屢金百鍊而不改其色玉三獻而
猶抱其珍兹復鼓餘勇而一行或者振前羞而薄洗拳

拳自信詩三百而奚以為耿耿猶存人千萬而吾一徃
雖飄逸之才未足論於作者而渾厚之氣或有取於名
公故郡有司方欲寘之後塵而賢太守乃獨推之首選
小才蕞爾雖不能勝多士之喧言大匠卓然自足以破
衆人之浮議縱負盧前之愧已逃陵後之羞退省其由
豈無所自此蓋伏遇判府寳文大卿先生天潢流潤日
觀分輝暫以九重肺腑之親出分千里股肱之寄淮陽
非薄於長孺河内聊借以冦君嘯咏黄堂不减平山之

寄恩波比屋喧騰五袴之謠風流文采當於前輩而求
之豈弟慈祥類非俗吏所為也且與人不求其備猶聞
善如有所容致此妄庸亦被甄選某敢不愈勵素志益
恢逺圖俯思克己以書紳仰副至誠而推轂燕臺下禮
既濫塵郭隗之先漢殿䇿名肯自處平津之後

　　謝鄉舉啓　　　　　　　　　缺名

　　螢窻肄業慙李詩謝賦之工鶚牘薦賢叨王後盧前之
列得踰意表愧溢顔間竊以國家當閒暇之時學校謹

漸摩之教廣開數路惟鄉里取士為工並設兩科獨詞
章得人尤盛言發性情之詠體兼風雅之文江楓池草
之新竒上林甘泉之放邁文髙太白詞成奪錦之榮才
美相如氣吐凌雲之壯屬三年之大比慶多士之朋來
宜皆黄絹之詞方副青錢之選如某者才非吐鳳技止
雕蟲趨鯉庭而承詩禮之傳依韓門而得模範之正襲
邯鄲之故歩尋星渚之舊朋初聞鴟鴞之惡音反求諸
已欲奮螳螂之怒臂此必妄人既公論之不明豈吾行

之敢後得不得曰有命也何必去父母之邦爾為爾能
凂我哉特未達義利之理不徒自衛而反魯抑猶逃楊
而歸儒爰整疲兵前膺堅敵况九江之較藝獨八士之
中程方虞白戰之無功豈意青氊之復舊獻書而登天
府人謂有機雲慷慨之風結緌而入王畿自幸無歆向
異同之論載惟忝冒端有夤縁此蓋伏遇某官奕世簮
纓傳家清白未即判花而視草姑惟從水以依蓮罔間
賢愚均䝉教化遂令庸謬亦預甄收某敢不勉勵初心

激昂壯志觀光北闕陪虎賁之士三千人得路南溟快
鵬摶而上九萬里庶期成就不負奬知

　　叙事

　　叙事謝丞相啓　　　　　　　李宜言

　　漏省中之密語初縁狂瞽之厚誣脱柱後之丹青終賴
聖明之洞照彌年甘黜一朝獲伸彈感涕以交零撫危
衷而尚惕竊以盗相門之璧則張儀之辨不能明受賈
人之金顧蕭何之忠無以解一渉疑似半在譴訶至若

語言之無根尤非實事之可考於此巧中難逭深文劉
洎被遂良之誣卒至於死元忠遭易之之謗幾殞其身
此仁人所以興嗟而志士為之喪氣矧機事之不密在
禁法以尤嚴故偏聽之生姦亦危機之易發范睢折齒
伍員浮江雖更後世毁譽之公莫曉當時是非之正下
於此者復何言哉某早縁塲屋之藝文獲備朝廷之器
使但知斷斷以守已寧能役役以從人豈意愛憎不遺
微賤當合堂聚議蓋謀於上大夫而詣闕上書誰語之

妄男子倘樞機之不謹頋鈇鉞以何辭然考以歳時方
秪役於江湖之上騐之簡牘已久違於省戸之間夫何
泄露之辜乃及羇單之跡籲天靡想蹐地何堪事亦甚
明非兩曽子之難辨時之不濟雖一韓偓之不容殆公
道之彌興幸下情而無壅謂國之大事誠非童子之可
知而邦有常刑不忍匹夫之無罪遽叨執論灼見本源
一洗沈寃遂同無過始悟雷霆之振物益見天地之何
心恩重丘山命輕螻蟻此蓋伏遇某官幹天元化持國

洪鈞四方之亂未平有勞折箠一物之或失所尚軫納
溝是致濶疎亦䝉湔洗某敢不憂兢接物謹慎持身效
孔光之精忠至或不言於温木思史丹之奇節所當自
盡於青蒲庶竭微塵以酬大化

　　叙事謝中書啓　　　　　　　晁无咎

　　不䖍法守致速人言尚賴原情姑從降秩馳驅就道跼
蹐臨官荷天地之曲成玷鈞衡之平施重叨安便幾至
涕洟某聞大匠取材無不可施於䋲墨中材見遇悉能

自赴於功名從古以然惟人所任而某禀資朽薄處已
拙疎被䝉國士之知塵汚文舘之選未甞試用於一事
徒兹廩食者十年羣飛刺天自乘時而遇合决起控地
獨揣分而退安蓋當庚午之冬即請廣陵之佐居然充
數坐及成資以彼大邦凡更四守既蠢愚之無補又施
設之不専乃廢城闉有故亭榭數里而近歴年於兹至
於易敝為新增大使小以職事束於為貳在人情或所
不爭而又考李諤祥符之圖稽皇甫湜長慶之記蓋節

使㳺觀之舊有玉鈎摘星之名郡當水衝人皆目覩似
聞杜牧之句别有雷唐之基明月揚州誰家水調此詩
具在此地可懐惟謹周防罔思輟止謂經營不急實牽連
佐守之時然斧斤未加皆成就還朝之後文檢良在歳
月可推非門墻髙誼已深察其無他則菅蒯賤生亦安
得有今日仍偶去官而㑹赦乃煩善貸而兼收第解藩
麾旋霑禄養仰聖時之忠厚俯小已以驚惶此蓋伏遇
某官以道事君推誠與下無私足以助元化有容足以

撫羣倫發為乆大之圖馴致中和之盛故寛罪戾未遂
棄捐失官與官從郡得郡使自為計不過若斯已幸匿
瑕敢同牛馬之不受尚為躍冶深慙桃李之無言徃當
克勤官箴益脩士操信於知己雖後世淺夫慕義感遇
之詞亦不失人蓋自昔君子成功立名之本某願不忘
舊徳常在下風

　　叙事謝吕相啓　　　　　　　周元英

　　出分方靣屢獲掃門入總鈞衡乆睽望履崇墉雖逖柔

牘時脩過䝉盛徳之謙屢辱尺書之賜方當勉供職守
仰副已知遽嬰无妄之災幾動窮途之泣尚賴保庇終
獲辨明伏念某天與朴忠自嫌愚拙三懐郡綬四綰縣
章敢忘犬馬之勤服勞朝夕豈有涓埃之効仰答朝廷
艱難備甞歴落可笑鉛刀毎思於一試蹇足亦効於前
驅嗟憂患之載罹顧生理之殆盡倘非睿主擴日月之
照大臣借齒牙之私則無以辨鳥䑕之厚誣還衣冠於
暮齒此蓋伏遇某官忠精貫古智勇絶今早結真主之

之知自任天下之重虞淵取日萬方同仰於照臨媧石
補天四海悉歸於覆幬功存社稷義重神明方宸眷之
甚隆忽囊封之亟上懇辭大柄力丐真祠黄閣紫樞暫
輟經邦之手丹臺綘闕去為行地之仙樂天笑傲於香
山裴度優㳺於緑野雖成功所以合天道然不起何以
慰蒼生竚瞻衮綉之還式副華夷之望某頃縁天幸獲
覘台儀猥䝉月旦之評俾増大品之重銜恩莫報刻骨
難忘老不待年已作望秋之蒲柳心猶許國尚當取景

於桑榆

　　叙事謝兩府啓　　　　　　　蘇子瞻

　　某為性甚愚篤於自信與人無忌拙於周旋頃者得過
監司造為浮謗凂塵上聽紛然罪戾之多傳播四方重
為衰老之愧飛章自理為計已疎雖循省之無瑕顧吹
求之已密恃照臨於皎日信俯仰於平衡不俟辨明坐
獲昭洗枯木再生於時雨敗舟獲濟於驚瀾名節既全
死生為幸此蓋伏遇某官持大均而播物懸晶鑒以臨

人定妍醜於須臾無施巧偽憐衰罷之易毁曲為保全
徳厚恩隆感深隕涕某老病既乆思求歸之未能荷戴
雖多恐圖報之無日激切之至敷述奚殫

　　叙事謝沈師啓　　　　　　　林豈塵

　　事遭非意幾為罪釁之由力與保全幸出生成之賜愧
深無語感極難名某萍梗寒蹤箕裘末裔書劍早負所
學軒冕視為草萊歴落壯懐夤縁世禄泥塗乆困誠嶔
﨑可笑之人禍患相仍有悽愴無聊之態方期寸進

敢後塵趨解幕篆於國華分邑符於海澨賤里黨食貧
之計未免犇馳守先人平日之言寧忘清白到官越歳
莅事惟時念有民有社之可憂歎勞力勞心之無補身其
餘幾奈簿書期㑹之尤難吏或為奸非耳目聰明之可
及獄疑未蔽謗語交紛驚移檄之頻來飭汚名而遽斥
肝腸莫訴徒指誓於神明毫髮有欺尚胡顔於天地廹
於就道幾不聊生妻孥相對以悲嗟朋屬皆為之歎泣
幸䝉寛借獲遂生成胥徒薄正於典刑屬吏得逃於沙

汰誤小人之言而有隙昔將陷於非辜觀君子之過而
知仁今乃䝉於善貸恩厚若此人輕謂何此蓋伏遇某
官碩徳鎮浮清風激俗宣威淮海曽分西北之憂易節
甌閩復借東南之望寛以御物恕而及人好惡不狥於
私心予奪盡歸於公議謂江母失布而罪令尹咎固有
歸然舍郎持金而意不疑情尤可詧乃令逭責得保更
生某敢不激厲寸心隄防末路丘山仰戴縱擢髮以難
論溝壑未填當粉身而圖報


　　叙事謝帥臣啓　　　　　　　林豈塵

　　愚而自用愧戇直之非才詧則無徒宜謗言之易得幸
出生成之賜獲逃罪譴之餘感徳難量撫躬益愧某天
姿朴鈍人品猥凡衣冠有負於家傳組綬幸望於世及
操刀而製錦其傷實多學縵而安絃亦在乎熟世故既
疎於練習仕路寧防於險﨑清濁一分愛憎兩見况財
榖之重恐失毫釐而文書之來尤急星火置之不問帑
藏空而責已深詰之太嚴捶楚深而怨方起優柔既恐

不振狡獪當復誰何且君子之蹈中庸敢欺闇室彼小人
之無忌憚公肆浮言風波但觸於虚舟萋斐遂成於貝
錦維南有箕維北有斗實則未聞謂雀無角謂䑕無牙
誣應未見於心罔愧縱目可傷雖小有言安得不恐横
逆自至反而禮反而仁膚受不行可謂明可謂逺此蓋
伏遇某官清標瑩玉雅度渾金學不止於小品身蓋兼
於數器峻髙嵩嶽式生申伯之賢蔽芾甘棠來憇召南
之國簡以馭吏約而待人惟好惡無所私故邪正不能

惑一人譽而衆人毁雖或難明今日是而明日非亦惟
可教乃令脱責得與更新某敢不刻骨深銘佩韋自警
過而能改不為當今之罪人善即服膺庶幾追古之循
吏

　　叙事謝鄧倉啓　　　　　　　缺名

　　儒生承誤還同馬尾之書俗子無知輙肆䑕牙之訟荷
清明之中照致當否之悉明退自省惟益深悚切竊以
飛雪初下俄驚吠犬之何知浮雲决開賴有銀蟾之在

上况類試以較藝而糊名之取人手但公於持衡心何
疑於按劍要在得之有命尤宜墜而不知嘲誚主司無
名子則甞聞矣冒論貢舉不逞徒未之見焉豈料一時
輙騰異議良由疎拙以致紛紜如某者識字無多立身
不早誦雌霓之賦敢謂知音辨㓜婦之詞居慙寡見虎
虚難别魚魯莫分臨文或昧於荄滋披簡時驚於伏臘
區區自守碌碌奚為僅能祗畏於簡書詎肯自忘於規
矩備員泮水託庇使臺偶被選掄俾司文柄雖按圖而

市駿未易搜尋然披沙而揀金豈容差謬嗟爾興怨於
勝已意其妄毁以損真是誠何心恬莫知恥當不攻而
自破顧厥理之孔昭果見仁賢更垂題品此蓋伏遇某
官蓍龜後學斧藻斯文中和聽之繩其直足以勝曲虚
静心之鑑其明足以燭幽樂助善良力鋤强梗觀風問
俗豈惟一路之澄清當軸處中佇見九重之眷倚或借
經邦之手聊將正俗之訛畧兹白璧之瑕肯使青蠅之
㸃某敢不敬脩可願力鞭未能記安世之十書少資博

洽學子雲之奇字庶免遺忘倘無愧於胸中斯乃報於
門下

　　叙事謝監司啓　　　　　　　崔徳符

　　恵聞多病竟以免官顧言不才終於去職求之古昔厥
有故常何至迷而不還尚敢貪而竊禄伏念某迂疎漫
士難効驅馳㳫颯陳人不任唾罵自分鴻㝠於世表豈
宜䑕拱於人間加之一困小官日嬰疲瘵逺逰江國未
聞方士之赤丸僻處荒區寧有仙人之綘雪遂加沈痼

寖就尫孱含毫日賦其病棃流涕自傷於左柳謂應擊
逐以警懦庸此蓋伏遇某官忠正秉心融明體物憐其
老吏乆玷下僚貸此餘生俾之善去分為公幹卧疾於
漳濵倘効子真監門於吳市居然末路辱此厚恩

　　叙事謝安撫大㕘啓　　　　　張安國

　　九命作牧逖瞻師閫之雄一㕓為氓近接宫墻之峻念
昔播大鈞之坱圠乃今依厦屋之帡幪恭馳咫尺之書
丕承進退之命伏念某鄉持末學輙冒首科觸宰路之

虞羅䧟公庭於狴犴飇回露塞方蔽羣憸地闢天開俄
登衆輔乃聖主類郊之二日辱明公造膝之一言可但
釋纍於詔獄之寃且復育才於儒舘之邃恩私厚矣報
効缺然謂甞少著於事功則亦仰酬於知遇㝠行自信
幽黜固宜奉香火之詞遄趨並塞遡旌麾之府夐隔重
江未容望履於和門姑欲卜居於徳里是所願也敢私
布之恭惟某官道輯聖傳功熈帝載三台之麗天極煌
煌列星之躔四溟之經地維浩浩百川之委若稽獨任

之始登翊萬機之繁凡當時廊廟之所行維走卒兒童
之能誦青天白日尚容刻繪之工赤舄衮衣但懼旋歸
之速方將庇天下之寒士夫豈拒吾儕之小人載惟流
俗之蹤深劇依歸之傃仰窺宏達必遂矜容開商郊三
靣之羅已函大恵築揚子一區之宅終藉餘休

　　叙事謝倅車啓　　　　　　　范春卿

　　某兹者獲罪公庭伏䝉府判朝議營救者伏以泮水栖
遲輙肆一朝之忿府廷辨訟難逃三尺之刑雖云禍福

之無門須信榮辱之象徳欣䝉大造保庇餘生恩實有
歸罪非幸免竊以學校者乃國家教養之地規矩者乃
祖宗條制之文非育之以才則無以作成非繩之以法
則無以自檢青衿子佩孰非魯國之諸生博帶襃衣莫
非韓門之弟子况冠履之制取象於天地而友朋相訓
當攝以威儀君子不重則不威豈容跣袒丈夫以氣而
相許何事紛爭主其事者雖在廣文任其責者一歸直
學法行惟允奪伯氏邑三百無怨言事或有偏宜北宫

黝一毫而不挫倘肆敗羣之舉亟從鳴鼔之攻况敢文
過而飾非從而奸名而犯分如某者賦形鄙陋禀性蠢
愚威雖守於佩韋怒或忘於投火幸托身於僑籍偶著
録於師黌終始十餘年禮樂甘陪於後進大小百餘戰
蝥弧甞忝於先登禄未及於榮親言毎嗟於忤物犯而
輙校或遭石勒之老拳勇而無剛亦飽李陽之毒手壯
謾同於暴虎怒何異於鬬雞始造折獄之仲由終為脱
帽之張旭憂危萬緒挫辱百端桁楊在前固可寒心桎

梏滿目不無酸鼻鬼號棘木誰招去國之魂角咽梅花
徒激思親之淚已有所召悔且奚追敢興寒灰復燃之
言有愧凱風自南之什䧟井而投石者蓋亦有矣沈淵
而援手者豈無人哉五刑之屬三千疑赦議吕刑之罰
大衍之數五十拘幽符周易之占免為天地之棄民幸
全父母之遺體誠非僥倖蓋有夤縁此蓋伏遇某官量
挾滄溟氣吞雲夢文章特其餘事道徳本於初心風月
平分已播海沂之詠家山相屬真成晝錦之榮載觀靖

國之初上追元豐之盛肆朋黨為操攻之術暨權豪扇
薰灼之威媒孽禍胎滋萌亂本當國忠有炙手可熱之
勢獨賈誼懐積薪未燃之憂逆摧姦惡之風獨陳社稷
之計尊堯助舜大昭烈日之忠轥蔡轢王綽有回天之
力臧孫有後於魯國魏謩不替於祖風馬遷願執晏子
之鞭李邕求識杜甫之靣朝三芧而暮四芧自嗟禀賦
之竒窮人一天而我二天尚賴恩光之庇覆某敢不操
堅松柏志勵雪霜更過如日月之食而人皆仰之好善

若江河之决而孰能禦也脩徳無忝乃祖謹行恐辱其
先兹用不犯有司免至復蹈前轍炙眉見辱猖狂肯效
於郭舒唾靣待乾柔順願希於師徳俯終儒業上答已
知結草以亢杜回尚期身後扶輪以報趙盾敢冀生前













　　五百家播芳大全文粹巻三十九

