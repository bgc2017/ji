







　　欽定四庫全書

　　五百家播芳大全文粹巻七十七

　　宋　魏齊賢

　　葉　棻同輯

　　疏

　　國忌資薦

　　禁中安奉祖宗御容道塲疏　　王岐公

　　顧以瑣凉承於基序敞西清之秘宇奉列聖之容衣載

嚴佛果之脩以助仙遊之樂仰懷丕烈彌惕孝思

　　禁中安奉仁宗御容道塲疏

　　神遊日逺晬象天臨將陳法衛之儀往宅虚宫之秘㑹
緣四衆證法三乗庶憑真諦之文仰助遐登之果

　　仁宗開啟百日道塲疏

　　雲輿厭代歘驚御氣之遊蓮宇繙經具薦離塵之果先
皇帝伏願超神十地燕景三清證圓滿之化身達慈悲
之妙觀永依佛趣長祐邦圖


　　仁宗百日開啟道塲疏

　　仙輿厭代晦朔如流梵席荐因津梁彼岸即大昕之正
宇陳法供于諸天庶輯妙縁以嚴去識

　　仁宗小祥開啟道塲疏

　　神機厭代仙御賔空忽驚歳籥之周空結宸衷之慕夙
嚴秘宇崇建梵筵仰資慧境之遊垂錫皇圖之羡

　　仁宗大祥開啟道塲疏

　　仙位登真莫返乗雲之馭喪廬終制載驚濡露之辰啟

清㑹于仁祠薦妙因于慧境仰助在天之德益垂有國
之休

　　仁宗大祥開啟道塲疏

　　湖龍促駕莫追層漢之遊隙駟流陰歘及再期之慕爰
即寳坊之所載宣宻藏之文具薦精因仰資去識

　　英宗二七水陸道塲疏

　　爽德在天空結遺氓之慕大雄出世普隨涵識之縁瞻
金色之妙儀倣龍華之法㑹庶資覺力仰助遐升


　　英宗百日道塲啟

　　仙輿趣駕莫攀上漢之遊宫隙流陰遽及踰時之慕建
妙儀于别境摹法㑹于諸天庶格精因更資遐陟

　　神宗小祥道塲啟

　　帝鄉孰在莫返神遊日軌不留已成周歳恩涵萬類哀
動庶心恭惟神宗皇帝聰明睿知之有臨禮樂政刑而
不悖天人和協宗廟妥安雖堯帝之功獨資于神聖而
文王之夀終損于憂勤永辭萬國之依遽厯四時之變

玉音未逺龍馭何追抱鼎湖之弓澘焉流涕望裕林之
栢森以成行敢薦妙因少伸哀祝伏願證一乘法離六
欲天挹仙聖于九清御神靈于四海乾坤日月共扶不
拔之基社稷子孫永庇無疆之福

　　神宗小祥道塲疏

　　龍去鼎湖莫返登遐之馭律囘姑洗奄當厭御之辰躬
啟梵筵仰伸孺慕惟願六通自在十地圖成離有想天下
不墮金輪之果超極樂世界長瞻月相之尊本支永芘

於慈雲廟社共依于法力

　　神宗大祥道塲啟

　　宻㫖如昨新榖再升望仙馭于帝鄉陳法筵于淨宇人
天來㑹共脩最勝之縁梵釋同遊永錫無疆之慶

　　神宗齋疏　　　　　　　　　李成季

　　龍去橋山悵乗雲之已逺天崩杞國縱殞骨以何支悲動
百神哀纒萬國恭惟大行皇帝道躋曠古澤被生民
焦心勞思幾至于二十年崇德廣業將垂於億萬世四

方底定百度緝熈未能燕息以葆和終以憂勤而損夀
遽辭宸極長往帝鄉顧丹鼎之悲凉空餘塵跡望鈞天
于恍惚宛隔神丘爰集勝因少伸孺慕惟願證一乗法
離六欲天挹仙聖于九清御神靈于四海乾坤日月共
扶不拔之基社稷子孫永芘無疆之福

　　年節資薦仁宗道塲疏　　　　王岐公

　　上賓之馭容衛莫瞻西洛之丘威神空在顧昊天之曷
報感春露之載零爰集梵因更資超識


　　冬節資薦仁宗道塲疏

　　寳燭導和載感踐長之節仙峰駐景莫追御歘之游即
西洛之神宫建五天之法席庶憑妙果益助遐登

　　十月旦太后資薦英宗道塲疏

　　仙馭不復歳籥荐移瞻神寢以非遥感寒風之又至庶
憑妙果永助遐升

　　十月旦資薦神宗道塲疏　　　蘇子瞻

　　橋山永望莫瞻弓劒之餘陽月載臨徒增霜露之感昭

延淨衆崇建梵筵庶集勝因仰資真馭

　　冬至資薦神宗道塲疏

　　聖神陟降釋梵後先適更來復之良茂薦往生之福䖍
脩淨供仰導真遊

　　十月旦資薦仁宗道塲疏　　　王岐公

　　冬月之初寒氣忽至橋山之下仙馭難留陳法供于梵
筵奉遺儀于神寢無憑大覺之果或助上賔之遊

　　正月旦資薦神宗道塲疏　　　蘇子瞻


　　乗黄屋以上賔莫追風馭抱烏號而永慕再厯春朝敢
仗勝緣式開淨供仰頌羲堯之德永追梵釋之遊

　　十月旦資薦英宗道塲疏　　　王岐公

　　鼎湖仙去愴遺景之莫留柏寢寒生感流陰之忽暮倣
三天之法供導諸佛之真詮冀廣妙因用嚴對越

　　下寒節資薦神宗道塲疏　　　蘇子瞻

　　甚雨疾風感春律之將變鑚燧改火悼喪期之不留爰
啟淨筵以資㝠福願登大覺永濟蒼生


　　乾元節資薦仁宗道塲疏　　　王岐公

　　仙輿促駕莫追御歘之遊歳籥移陰載感流虹之節即
神丘之下館倣法㑹于諸天庶集妙縁用資超識

　　太上皇小祥功德疏

　　瑶池宴罷翠華方返于西崑荆鼎丹成列辟遽悲于遺
劍適届小祥之節彌深綿宇之思恭就祗園大誦秘典
伏惟尊號皇帝睟容如在仙仗匪遥乗般若之殊因同
逍遥于淨界神歸兠率永㕘釋梵之遊心繫娑婆更錫

臣民之祉聊効涓埃之微悃庸伸葵藿之卑誠

　　章獻明肅皇后忌辰道塲疏　　李成季

　　北郊薦服已推配日之賢南面抱孤更極輔天之力憂
勤致理慈愛及民屬諱日之再更仰徽音之如在敢憑
薰唄上祝莊嚴伏願入觀上門超真乘于十地以威神
力扶洪業于萬年

　　孝明皇后忌辰道塲疏

　　雲衣縹緲顧羽駕之何追寳宇深嚴想徽音之如在俯

臨諱日恭啟法筵伏願三十六天真超無上千萬億刼
不墮有情生靈共濟于慈梁社稷長依于福海

　　文懿皇后忌辰道塲疏　　　　王岐公

　　旋九天之馭已邈于徽音倡諸佛之詮是憑于勝福文
懿皇后躬肅雍之德禀柔順之儀助正道于先朝留深
慈于復廟今皇帝緬追遺懿明發孝思載蠲長樂之辰
式仗度門之慶文懿皇后㐲願乘二梵之果超羣生之
迷灑甘露於神天妙大雲於法界今皇帝伏願皇圖日

懋聖業天隆鼓中和於萬靈一聲教於殊俗然後願台
躔永耀宗葉長榮盡有相於幽明享無邊之威力元德皇太后忌辰道塲疏　　　楊大年

　　伏以堯門積慶適鍾聖母之祥佛國往生更賴法王之
力屬忌辰之斯届痛仙馭以難追伏惟元德皇太后沙
麓炳靈塗山毓德紀徽音於彤管美播聲詩伸嚴紀於
閟宫禮崇孝享今皇帝表懷顧復深念劬勞感昊天罔
極之恩崇淨土有為之果毎值上仙之日克脩衆善之

因瞻十力之慈尊㑹五天之梵衆載嚴佛事式奉神遊
元德皇太后伏願聞法靈山棲真内院念超三界髙臨
解脫之方智入一乗早證摩耶之果今皇帝伏願金輪
永固寳厯彌昌武庫櫜弓見逺夷之率服仙衣拂石同
聖夀之延洪然後願藩屏宗翰固本支於百世樞衡鼎
鼐平懸象於三階羣官盡効於忠貞萬姓咸躋於仁夀

　　明肅皇后忌辰道塲疏

　　仙遊不復載臨奉諱之辰慧果無邊益助超生之識顧

慈儀之終閟悼宸慮之永思仰乗諸佛之筌陰祚有邦
之慶

　　惠明皇后忌辰道塲疏

　　神遊已逺方尊如在之靈佛事載嚴用植無邊之福爰
及上仙之日聿從衆善之因伏惟惠明皇后積德貽謀
流光錫羨長秋追號允鍾似續之祥清廟薦誠克茂吉
蠲之禮今皇帝運鍾下武義篤奉先祗荷宗祧永懷祖
妣俯臨諱日誕舉國章特就精藍聿陳淨供㑹威德六

和之衆瞻慈悲三界之尊庶憑金地之良縁克奉玉
清之仙駕惠明皇后伏願早䝉佛記常住天宫受百福
之莊嚴證一乗之解脱配食永隆於廟貌卜年更祐於
邦家今皇帝伏願位固金輪功周沙界五兵不試盡銷
楚鐵之英萬夀無疆益茂莊椿之筭然後願列藩荷寵
更隆磐石之基當國輸忠永著和羮之效百辟咸傾於
誠節萬民共樂於昇平凡居覆幬之間同被文明之化

　　章獻明肅皇后忌辰道塲疏　　王岐公


　　軒宫輪耀再丁遏宻之期彤管流音空詠思齊之美啟
丹臺之法㑹繙蘂笈之靈文庶憑妙宗益資遐舉

　　簡穆皇后忌辰道塲疏

　　聖心追逺仰瞻如在之靈佛亊崇因式薦無邊之祉屬
臨諱日舉集勝縁伏惟簡穆皇后道茂坤儀德昌王業
克協曾沙之慶誕昭彤管之華懿矩彌芳徽音載邈今
皇帝紹隆景祚奉若仙猷仰真馭之彌䖍罄孝思之無
斁聿遵象教䖍奉齋脩簡穆皇后伏願悟證上乗超登

無垢具慈因于十號佑華旦于三天今皇帝伏願聖德
誕敷仁風丕冒七政齊而協厯九功敘以咸歌永保無
疆之休茂洽重熈之化然後願宗英輯睦道固維城良
輔弼諧功宣作礪燭聲教于率土書瑞應于豐年

　　昭憲皇后忌辰道塲疏

　　仙馭上賔邈靈遊而遂逺星龍綿合僾遺範以如存式
臨奉諱之辰欽薦無疆之祉伏惟昭憲皇后歆祥聖武
宅順坤儀首基椒極之華參翊蘿圖之永懿猷茂建柔

化丕昭悟真諦以馭神衍慶謀而垂後今皇帝永懷徽
則介助真詮悵先忌之環經凝孝思而叢感祓祥金地
披繹寳文旅華裓以巡香儼珍羞而侑供冀憑慧果上
續勝縁昭憲皇后伏願法露普流慈雲周蔭宴居淨界
常為十號之證因顧在朝家彌極九皇之髙治今皇帝
伏願奉承鴻緒增鞏丕基絶瑞髙符交天人而相荅尊
名盛德煥日月以常新四序順成八風和布臺師偃戢
原種豐甘然後願磐石英藩永茂維城之業乾台哲輔

益隆鬷假之勲官師胥協於忠良黎獻並躋於仁夀

　　元德皇后忌辰道塲疏　　　　葛謙白

　　貝葉旁行存誠西竺琅函隠韻歸命叢霄輒憑二敎之
真筌仰助一靈之飄馭元德皇后伏願力持法印永芘
道林悟鷲嶺之上乗作龜臺之仙伴佛土三千界親覿
世尊玉京十二樓遍遊仙境垂衣寰宇錫羨皇圖

　　章懷皇后忌辰道塲疏

　　俔天作合配媯汭以流芳濡露感時供緇黄而追福章

懷皇后伏願圓融根境領悟希夷聞佛音于玉毫之前
受法籙于瓊章之上法航大濟見慈氏于龍華羽駕超
升交神人于姑射

　　隆祐皇后首七水陸道塲疏　　汪彦章

　　慈壼興災仙遊厭代既徽音之永隔非真實以疇依大
行隆祐皇后伏願頓悟三乗坐超十地如明燈焰千薪
傳而千處不窮若大海流一滴入而一切無異證成佛
果敷祐邦圖


　　隆祐皇后二七道塲疏

　　慈闈棄養永纒隙駟之哀仙馭升遐俄閲親蠶之候爰
即椒塗之地恭繙貝葉之文憑仗勝因增崇冥福用東
朝之積慶契西竺之真筌

　　隆祐皇后六七道塲疏

　　厚德遺基永恃山河之載仙遊歘駕徒驚日月之流爰
陳蒲塞之羞并集比尼之衆闡揚海藏湔祓世氛庶啟
在天之靈即登成佛之果


　　昭慈獻烈皇后卒哭道塲疏

　　徽音寖逺晨昏復見以無期喪紀敢逾哭踊自兹而有
節即長樂嚴凝之地闡祗園秘宻之文仰祈如在之靈
即證無邊之果

　　昭慈獻烈皇后几筵道塲疏

　　迅景莫留隆冬俄及瞻玉衣之在御驚繐帳之生寒爰
即禁楹普作天人之供庶扶慈極永從帝釋之游稽首
覺雄垂心㝠祐


　　昭慈獻烈皇后啟攅水陸道塲疏

　　汪彦章

　　騩駕登遐莫盡飾終之報龍輴在御將臨先逺之期爰
稽梵釋之文溥作人天之供徼福萬縁之㑹歸誠兩足
之尊仰冀慈雲俛垂法䕃悟總持于妙湛用升濟以神
明

　　隆祐皇后水陸道塲疏

　　天禍禁圍世亡慈極徒哀迷而失次念追報以無前惟

仗真乗庶增冥福悟無明之種子乘大覺之津梁願力
所覃神基斯固

　　昭慈獻烈皇后水陸道塲疏

　　羨道既封雖山川之在望虞牲屢薦悵日月之如流恭
命苾芻之徒普羞蒲塞之供仰祈法力陰導神遊同知
見于覺皇錫休祥于丕祚

　　昭慈獻烈皇后中元水陸道塲疏

　　汪彦章


　　塵揜宫衣理莫囘于長夜凉生陵柏時奄及于新秋當
苾芻是薦之辰陳蒲塞無遮之供仰祈法力永導仙游
集諸福于人天降餘祥于宗社

　　文懿皇后追薦道塲疏　　　　楊大年

　　閟宫嚴奉尊藏主之遺靈香刈追嚴悼捫天之逺駕伏
惟文懿皇后德侔厚地慶協曾沙早正號於中闈尚留
勞於彤管今皇帝感慈訓族昭孝厚民屬諱日之聿臨
企真遊而永慕大營蒲塞之饌遐薦飛飈之輪文懿皇

后伏願足履紺蓮神棲寳網面禮薄迦之相坐證三乗
劫拂淨居之衣用綿百世今皇帝伏願福量如海夀厯
等山廣錫羨于本支彌昌異業導龎鴻之祺祉大庇生
民然後願宗邸茂親巖廊雋輔交著弼諧之績同均凱
樂之宜官師咸竭于忠圖夷夏率柔于睿化

　　明德皇后中祥道塲疏

　　丙殿上仙四氣俄周于歳律祗園薦福一人方極于孝
思是崇出世之良因以奉在天之神馭伏惟明德皇后

髙丘襲慶沙麓儲祥作合神宗二紀式隆于陰教居尊
長樂萬方同仰于母儀俄運逼於真遊因哀深於宸極
今皇帝至仁守位盡禮事親慶方洽于承顔悲忽躔于
曷恃家邦異制勉遵易月之規霜露永懷彌切因心之
感𤣥寢已終于逺日忌辰爰及于中祥特就精藍䖍脩
淨供㑹南洲之開士崇西竺之妙縁庶憑大覺之深慈
克證上生之聖果明德皇后伏願寳乗悟法仙果棲神
受佛記於雙林福皇圖于百世今皇帝伏願萬靈薦祉

千聖垂休夀考無疆克協山呼之數干戈載戢永符海
宴之祥然後願親賢毓德于懿藩輔弼宣猷于宰府羣
后竭輸忠之効庶邦堅共治之誠凡居普率之間共洽
昇平之化

　　請疏

　　住持

　　請珏老住龍興疏　　　　　　邵公濟

　　釋迦過去彌勒未來當寥絶之兩間孰收召于四衆珏

公躬履具戒廣翻秘言初説臨江之禪若契臨濟之事
眷兹故壘舊數精廬久羣笑于狐狸輒擯斥于龍象埽
除去霹靂手興起發勇猛心削牘以聞奉制曰可天堂
再敞重現光明之拳丈室既成徧容髙廣之座屬兹開
士越彼稠人果誦義之有歸自當仁而不避出賛歎之
妙語用光華于淨坊

　　請湛老住崇寜疏　　　　　　晁无咎

　　大圓頓教不以世求妙淨明心不緣他悟既衆生本來

成佛則祖師何以為人皆由流轉塵勞多生認賊所以
顛倒迷閟終日怖頭有大智人縁在震旦面壁無語不
妨滿國清風隻履西歸依舊一天明月雖他方之已熟
眷此土之未敷今皇帝陛下紹述聖猷嗣隆法寳合百
工歸美之意建萬夀崇寜之名妙喜擎來化人幻出是
用騰封章而有請屈道德之肯臨恭惟和尚受祖祖心
提方方印等慈不擇貧富任運無有東西視不見聽不
聞在三藏鼻孔上立遇者死當者壞從德嶠棒頭出來

願垂悲憐副此翹竚不用變生作熟自然識路知家以
不盡燈度無量衆葛藤具斷阿誰曾縛汝來皮髓兼忘
那箇不是精底上資睿筭永洽純熈旁沐民生普離菑
咎

　　請圓老住敎院疏　　　　　　孫仲益

　　如來超最上乗初無言説佛子墮無始劫久住輪囘閔
諸一切有情當為衆生説法某人讀書悟斵輪之妙談
空契投芥之機面壁九年已忘言語道彈指千偈猶現

句文身指彼岸之津梁示羣迷之領袖牆壁瓦礫皆具
法音龍天鬼神遍作花雨

　　請宻老住玉屏疏　　　　　　虞推甫

　　何佛無因且説法身報化是山有寺不論見在去來况
開山建無礙道塲傳佛正法眼心藏不逢妙覺孰慰羣
心恭惟某禪師開自在門行真實諦身如青蓮出水有
塵莫汙心同白月行空無跡可踐興精藍于蠧敝荒頹
之後成大藏于笑談指顧之間交驩者千萬人害成者

二三子載清風而歸去為勝地而鼎來山間草木欣欣
不知春力菴裏雲雷濶濶溥接初機增光玉屏山願升
寳蓋座

　　請妙印大師住龜潭疏　　　　孫仲益

　　一世解鑣尚存馬鬛三歸集福今在龜泉伏惟某人舎
衛國之比丘秪陁林之上首安心得法隨處現身九節
烏藤去作閒雲之伴一丘黄壤佇霑法雨之滋

　　請印老住中巖疏　　　　　　邵公濟


　　貝闕珠宫自菩薩龍所避瑶堦金地為阿羅漢所居必
極西方之流故堪東道之選伏惟印老和尚舌根茹蜜
有花木香襟懷挾水無塵土氣操節凛金石之異言語
如雲霞之姿已堂堂而經竒但寂寂而埋照苦同淨業
數眷老夫勅書閣下接太乙真人吏隠山間近第五尊
者睇林泉之勝踐適巡管之上遊閱平生之故交在舉
世之開士亮出處之毋必異然諾之未忘訶佛選佛塲
中想四衆之避席將母慈母巖下尚千載之卜鄰


　　請悟禪師住興化疏　　　　　陳無已

　　南北不異禪律相資曲士拘文起差别于耳目至人達
觀示平等于寃親不有别傳孰開異見某公尊者承佛
受記為世導師紹雲門之正宗分慧林之半座望破額
之氣知正法之傍行觀優曇之華信異人之間出知時
莫逆觀化方隆毋辭千里之行以慰一方之望

　　請普老住太平疏　　　　　　李元應

　　久嚮太平老子向無孔笛中吹箇曲解嘹喨太清惟三

世諸佛拍得是六代祖師和得徹山鼓應得就道吾舞
得成若向宫商角徴中求今已槎過去也行遍大唐國
知音能有幾人况武信未為陋而廣利久虚法席閙市
子裏三家村中恐有半箇人聽不以耳幸師命駕

　　請正老住廣孝疏

　　寒山無心自是豐干饒舌馬祖多事堅要黄梅出山這
山箭子昔曾透過九重城汝鈍根師何嘗夢見六代祖
况趙州老大漢住處未知那臨濟小厮兒具眼有數試

看朝生鳯子解接老去驢年惟正禪師具潮外音同水
中月當時行脚懸知我子天然今者還家正謂老婆心
切接得青原斧子踢倒百丈淨瓶雖短小而舌至梵天
能圓融而量廓沙界豎起拂子這妙月西天亦無吹動
布毛箇佛法此間也有真菩薩子現宰官身知廣利之
叢林非野狐之窟宅善濟塔下觸目菩提蘭陁菴中通
身般若本自頭頭具足鷓鴣啼處野花香不妨處處圓
通燕子歸來深院靜牧笛嘔啞非是曲聽取一曲太平

歌

　　請嘉州宻老住宜梅山疏　　　翁起予

　　嘉州石像擎天作麽葢藏陜府鐵牛下口不勞吞吐既
有隨身之法力可施鍛佛之鉗鎚振曹洞已墜宗風判
祖禰未了公案㑹有達識成此妙縁宻公長老宿植道
根深得法髓乃枯木之的子正芙蓉之長孫敲唱俱行
體周全露斷三種之滲漏辨五位之正偏迹隠叢林名
髙海嶠適有宜川之上刹實為臨汝之勝遊輒往巾瓶

來臨巖壑桃花見後不須過眼疑生梅子熟時切忌當
頭問著勉從衆請幸勿固辭

　　請恩老住蔣山疏　　　　　　張安國

　　陜府鐵牛脚力負萬鈞之重石霜角虎眼光揺百步之
威欲轉無上法輪須還本分尊宿恩公長老禪師一生
打硬四海知名毘那不二門當仁不讓國師無縫塔此
義卻諳截斷衆流壁立千仭仍眷鍾山之勝地實繄圓
悟之昔遊俗駕初囘潮音未振考之公論僉欲師來抝

折竹單且與逢塲作戲横擔拄杖直須覿面相呈稽首
妙華王請祝聖人夀

　　請趙居士住觀音院疏　　　　陳無已

　　觀音古刹地聖人凡潁上名都信深縁熟是興無盡之
供用開大施之心趙君居士見逺察微有家無累悟解
不立已契祖師之禪悲顧未終更廣衆生之福憑兹一
舉以効初心

　　請凝藏住天宫院疏　　　　　鄭伯敦


　　牢落數椽在梅江之閙市端居一席須茶苑之名流凝
公長老純白天資孤髙道妙毘盧寳藏曾是䕶持兠率
天宫何方坐斷看曇花之初出祝蘿祚之無疆

　　聖㫖請聞老住徑山疏

　　黄花翠竹是山皆有道塲拍板門槌到處堪呈戲具眷
徑山之勝㮣實寳刹之善因法席偶虛當仁誰屬恭惟
聞公長老丹霞敵手枯木親孫一口吸盡西江四蹄踏
殺天下得正眼法為勝沙門酌不竭而注不盈窮益深

而測益逺空心及第豈偶然哉垂手於人無不可者共
慶人天之㑹遽邀龍象之來

　　請珪老住黄山疏　　　　　　翁起予

　　輥球指拍當面熱瞞擊竹捲簾遭人冷笑現成公案不
勞忉怛商量本分作家别請斬新拈出珪公長老早携
龍門之法印出總虎溪之道塲意氣髙壓諸方見解平
欺千聖拈槌豎拂不惟截斷衆流鏤月雕風更能遊戲
三昧矧黄山之勝境實緇侣之上遊㹸座久虛雷音未

振顧徇人天之請覬同龍象之來敲開祖佛頂門拽轉
衲僧鼻孔上資睿筭俯慰凡情






　　五百家播芳大全文粹巻七十七

