







　　欽定四庫全書

　　五百家播芳大全文粹巻九十九

　　宋　魏齊賢

　　葉　棻同輯

　　祭文

　　焚黄

　　焚黄祭考君文　　　　　　　趙徳莊

　　維乾道八年歲次壬辰九月丁卯朔二十九日乙未男

具位某謹以清酌庻羞之奠敢昭告于先考中奉之靈
天下之願欲有富貴者不能致而孤窮之人或得之世
稱仕宦曰去墳墓而古人所記以過家上冡為榮今者
某以刺史章守松楸者二年而叠䝉上恩寵加其先得
以綸告親奉于神明誠富貴者未必有而孤兒之幸一
時所慕焉者也秕然之政粗寡怨尤樵牧之虞可以不
戒惟是音容益逺掃祭無期哀涕䬃然肝腸俱裂嗚呼
尚享


　　焚黄祭妣親文

　　維乾道三年嵗次丁亥十二月甲午朔初五日戊戌男
具位某謹以清酌庻羞之奠敢昭告于先妣恭人之靈
夫以本朝以孝治天下士有列于朝者慶賜之行必及
其親某數年之間䝉上嘉寵進大夫之號凡三等而今
者靈宫朝成綸誥夕至事若合契榮逾過䝉天子休命
不敢留夫人餘善不可掩敬用齋袚告諸神明其慶其
承以佑我後尚享


　　焚黄祭文　　　　　　　　　黄泰之

　　我幼失怙冠而喪母年甫五十遽哭仲子以我哭子知
親之仁我則不孝胡然報親親恩無窮子報有限今之
霑被曽未尺寸孤窮憂戚進徳之階庻後厥榮親其鑒
哉

　　焚黄祭文

　　某以不才繆塵仕版閨閫之助繄靈實多乃位于朝式
經郊霈追榮之典國有故常盡所以慰人臣追逺念舊

之心且俾夫淑徳令婦生雖不食邑而後亦不失身後
之名也魂兮如在服此寵光乎

　　焚黄祭考妣文　　　　　　　汪彦章

　　嗚呼某不獲罪于天不獲終考妣之養又不能躬守墳
墓奉祠春秋日往月来于心哀慕有不勝言者幸銜訓
嗣事叨榮于朝每朝廷恩數之頒必推本所自進官遷
秩追賁泉扃故自某去松檟十八年間被命書者無慮
十數謹擇剛日告於墓前惟我考妣惠顧不㤀服天子

寵休以垂裕于後

　　焚黄祭考妣文　　　　　　孫仲益

　　某早承先訓束髮授書兩踐詞科濫升冊府四備省
臺之列五塵儒學之官浸冒朝榮遂登詞禁躋延華
閣出守便藩惟聖主推曠蕩之恩追本教忠之自而
人子致哀榮之極肆疏飾壤之封超躐崇階進都顯
號先考承事凡七封而至朝議先妣太孺更三賜而
至令人玳首鸞櫜朱衣象板丕顯三朝之命光賁九

泉之幽乎

　　焚黄祭文(代)　　　　　　　　陳無己

　　故事天子祀享天地同休諸臣施及存殁某年以散郎
竊位于朝與有追榮之典自衛尉少卿卿中大夫三告
于第其所以褒郭氏之意甚寵既藏于家又焚其副書
以追錫于地下則天子孝治之道亦已至矣顧惟不似
何以及此惟是先大夫之餘休遺澤積厚流光故能生
享其禄殁受其報則天之報施善人不為不至也故敢

以告

　　考妣

　　先考獨善先生祠堂祭文　　　熊子復

　　某猥䝉先慶方校石渠之文薦誤上恩更紬金匱之史
盖有典謨篇則章堯舜之聖然惜春秋詞則非㳺夏之
能修書屬纂于四朝秉筆詎庸于一介幸斯文之亦預
皆吾父之所貽知幾載國史之言敢含毫而弗决子長
述先人之事雖流涕以何從感兹霜露用薦神明其慶

其承以佑我後尚享

　　先考奉議祠堂祭文

　　典册府之秘藏纔叨序轉攝辭闈之邃直遽冒簡
除維此誤于上恩盖實縁于先慶懐錦溪風月之
藏徒夢繞于祠堂寓鑾坡雲霧之忩阻躬陳于薦
豆

　　堂祭壽光縣君文　　　　汪彦章

　　某等得罪神明傾奪兹隂㷀然孤露駒犢不如日

月有期禮當即逺扳號莫及糜潰肺肝恨不滅生
以死為殉忍羞甘㫖如奉晨昏瀝血呼天寃訴何
所

　　遷葬祖母祭文　　　　　　　趙徳莊

　　嗚呼盛衰之理其不可常哉其可悲也哉某嘗忍言之
方我太夫人之康寧也慈祥之化熙怡恬愉子孫同年
擢第而歸男書女絲内外盈室㫖甘滫瀡抱其曽孫時
節出遊扳輿爭持升堂上夀賜觴累十自憶平生每常

如此曽不知其樂也及其衰也太夫人不待耋而卒父
僅免喪賷志以殁少者壯者相繼淪亡十年之間零落
殆盡于是生有不能養而死有不得葬者矣尚其幸者
太夫人親享其盛之樂而不知其衰之悲也邈焉佛廬
非神所安祭拜掃除不具而缺歳時霜露肺肝如焚蓋
又十年而後某遭時簡拔稍建門户諸孫宦學粗有成
立乃克襄大事于今兹山川清華有桂有松靈車孔安
姻族畢至而某䝉上哀眷實持使者之節以來行路咨

嗟且吊且慶庶㡬乎曩者之盛矣神靈在上喜耶悲耶
顧我諸孤弗復思耶㝠㝠終古逝若斯耶嗚呼哀哉尚
享

　　遷葬母祭文

　　嗚呼諸孤不孝早失母慈時方亂餘父仕不偶江城藁
葬旋踵去之兒雖稚童寧不知痛日夜望父夀考顯榮
十有三年薦罹大故父素清峻兒官又畀弟呼妺號墮
彼閩嶠葬雖兒事力惟他人西望母喪不敢言祔飲此

沉恨天地有窮惟禍之延譬彼烈火死威莫救生窮無
歸凜凜十年神怒始怠嫁娶宦學稍為生人兒宰是邦
與民相樂退而可老乃營母宫逮兹告遷兒亦白首獲
申自力始終服勞諸孤四方不能咸集兒獨最幸䝉上
哀憐載以軺車歸為母寵親郊之慶父升卿班母貴如
之綸誥鼎至積善之報匪我後人惟兒兄弟視母如在
或仕或處實為一家䕶持松楸㒺敢怠失母也安止
寧知兒孤嗚呼哀哉尚饗


　　省墓祭文　　　　　　　　　張敬夫

　　某徃者惟念古不墓祭之義毎來展省號哭于前不敢
用世俗之禮以行其所不安而其中心終有所未滿者
近讀周禮有祭于墓為尸之文乃始悚然深維先王之
意存世俗之禮所以縁人情之不忍而立尸以享所以
明鬼神之義蓋其處之者精矣今兹用是敬體此義為
位于亭具酒肴之薦以冩其追慕之誠惟事之始不敢
不告俯伏流涕不知所云考妣之神實鑒臨之


　　家廟祭文

　　不患莫知可惟求于自己必有餘慶善益積于吾家伏
念某五上絶忝于儒科再轉猥塵于師職朅來潤浦統
在浙畿既踰兩考之書遂獲六章之薦固上官之垂憫
實先世之䝉休然而嵗則尤賒事亦多變惟益圖于
黽勉更黙藉于䕶持俾及代期不虧員數庶脱選坑之
冗亦階仕路之榮

　　祭逺祖顯靈英濟王文


　　嗚呼隋失厥馭中原沸騰擾攘名字羣雄競稱王起閭
里㡬同販繒有地千里一方所慿聞真主出矍如履氷
遽籍疆土輔唐以興屢錫褒詔人知勸懲既殁牖下咸
思奉承廟食故壤左淵右陵厯記五百若王始薨逮入
吾宋神光愈明請雨請霽信而有徴乃進王爵彞章並
升燕及後裔日蕃歳増散處諸邑非雲則仍間顯于世
如膏續燈小子何幸守符是膺身則寵矣懼材弗勝日
頼隂相宜其股肱欲走祠下拘攣莫能爰薦菲薄實

之豆豋用告來者毋忘禴烝尚饗

　　祭先考祠堂文　　　　　　　嚴仲仁

　　士孰不知學學而儒雅足以飾吏乃士之賢吏若不為
政政而剛明足以去惡乃吏之先兹二者難乎一舉而
兩得得之矣又孰見其雖老而彌堅惟公醉飽六經網
羅百氏胸中之所停蓄浩乎江海之巨浸文焰之所暴
耀爛如日月之高懸若其偉望推羙乎當代懿行躧蹤
乎古人庠校願得以為友奮乎百世之下克追孔孟之

與淵騫奈何徒資之以如此之徳且賦之以如此之才
而不使折桂林之一枝摶鵬程之九萬里為此者蓋乎
莫致之命莫為之天而士猶足以行其志功猶足以及
其民禄猶足以賙其親而令聞廣譽遂以卓茂魯恭並
流無窮者乃公平昔所藴之萬一獨有為于耆艾之年
至于厭簮紱之儻來樂溪山之勝賞養恬少室放意松
滋一觴一詠歡無虚日人皆謂公為山中宰相閬苑神
仙善既積于厥躬壽雖富而合延奄玉樓之落成亟鶴

馭之言旋雖芳蘭乍凋一時以為恨而髙風不冺萬古
猶以傳愴哀思之罔極念欲報以茫然爰卜吉于崇岡
庶安止于新阡清颷吹林素月滿川溪光起而相蕩煙
色散而爭妍公生則愛此今死寧舎旃靈車在途繐帳
云遷望佳辰而永訣空隕涕而漣漣聊寓辭于一奠公
來歆其吉蠲嗚呼哀哉伏惟尚享

　　過房子祭所生母文

　　淵生珠齊矜其明爍爍乎令淵之靈崑生玉趙貴其珍

温温乎全崑之神嗚呼丹山之鳯棲乎髙梧寤寐丹山
莫涯歸歟陽穴之駒鳴于通衢瞻戀陽穴徒切依於嗚
呼日月並明宿靄掩翳蟾兔失精岵屺長陟烈火震蕩
草木落魄嗚呼卧氷舞綵心已有歸輟社䕶雷志曷忍違

　　内親

　　祭叔父給事文　　　　　　　黄魯直

　　嗚呼叔父忠信足以感欺匿和裕足以諧怨爭行不祈
報之施為不近名之清孝弟達于草木勤勞載于朝廷

謂當朝夕三事光輝九族白首庇民百僚是式黄扉青
瑣曽不期月如何昊天殱奪斯極嗚呼哀哉在昔叔父
典獄宣城牧民㑹昌恐一不情視之如傷司農討論御
史補察持節賑饑鰥寡受職六年在晉民可即戎教之
信義不奪農功元祐考績民兵蠧政監觀四方維晉不
病使者奪印以謝逋逃維叔父留中郎民曹是將使節
并䕶隴蜀食茶乘馬夷夏與足入佐兖司與聞和羮起
居柱下日近清明人謂叔父宜在帝側山龍黼黻潤色

衮職二聖材之俾承密㫖有寃楚獄無根受詆叔父拜
章極謝㒺功亦憂兵食遂到闗中日月照臨白珪無考
来給事中方將未老隂徳在民民功在邦善士彈冠豈
惟我宗嗚呼何負于神祇忽遽隕傾越在衰削聞訃顛
踣荼蓼薫心無淚續哭今我不天又失叔父彼蒼者何
忍此窮露兄弟之子猶子然有是言叔父拊我我乃信
然平生拜至教誨笑色今哭歸船斷旌枯木几筵在堂
不聞金玉之音酌酒不觴落涕隕心嗚呼哀哉


　　祭十叔父朝請文　　　　　　熊子復

　　昔我先君與十叔父未冠而孤家四壁立髙平夫人黒
髪滿櫛攜持東歸一錢之奉必自己出先君與叔父躬
苦服勞晝耕夜讀陋巷簞食人不堪憂啜粟飲水歡盡
其孝辛勤十年用立門戸髙堂致養禄則逮親錫爵九
卿燕及皇祖子孫秩秩遂為大家兄弟白首舉酒相對
夫豈不懷昔困人遂百韻之詩以莒為戒時我諸子實
預聞之紹聖無禄先君即世我與二三孤悼心失圖引

領瞻然望曰惟祖惟父其誰恤予躬叔父千里啟書泣
數行下車不及載匍匐來歸俾我先君獲從先大夫以
安於九泉非叔父之力其誰克尸之我是用命鉤膺鏤錫
不敢失墜冀或未死其猶報厚嗚呼孰謂叔父棄我而
先逝乎昔叔父之既告老也我猶庶幾曰終更亟歸以
嵗為期炰羔酌酒鞠跽帣韝起前致詞上千萬嵗我見
叔父先君存焉天不悔禍家難重仍仲姑季母如葉隕
霜惟獨叔父今也則亡生不承顔病不甞藥祔櫬誰慟

屬纊誰託虧恩負義生慙死怍嗚呼哀哉福清之慈足
以撫後嗣太廟之孝足以紹先烈惟我叔父其何憾焉
惟是平生不耀有徳孝弟忠信實秉金石人或弗識昩
莫覺知是惟子弟之責我不得而敢辭願與諸兄仲叔
季弟收拾懿美緝比行事將考逺日附之窀穸以燕叔
父之歸則欲報罔極雖不萬一而下見先君庶無愧于
異時也長河洋洋奠不親酧匪酒則多續以涕淚嗚呼
哀哉尚享


　　祭族叔承議文　　　　　　　汪彦章

　　嗟惟我公全徳自名酬酢萬事一專以誠魏有東郭唐
有魯山千載相望與公為三世人雄夸藻藉琮璧外雖
粲然中滿瑕謫公獨樸茂不為琢雕經書自奮通班漢
朝世人紛爭步設二穽術窮數殫還復相勝公獨淳至
不為巧巇内蒞劇邑豺狼化之文為人師行為人則凡
人所趨無一能惑坐禦浮薄如堤捍川天胡不留使至
百年公于死生視若泡影伊人則憂風俗誰正吾宗之

幸家有徳人况䝉公知愛與子均聞公永歸不克馳送
以詞冩哀非公誰慟嗚呼哀哉尚饗

　　祭南康太守四九兄文　　　　張敬夫

　　嗚呼同祖兄弟今存四人惟兄能文自于妙齡意期逺
大以翼吾門僅守一州才未克伸豈謂兹朝乃傳訃音
驚惶慟哭痛心原鴒為位一奠哀哉此情嗚呼哀哉尚
享

　　祭南康太守四九兄文


　　嗚呼哀哉惟兄早嵗秀發而文秦國諸恩篤于諸孫忠
獻之愛視子攸均矧惟伯父實艱實厪未究之業付之
吾兄謂當逺大以翼以承如何中道車折其輪僅歴一
州莫覩厥成鳴呼哀哉某之于兄少長于親論文講藝
豈無友生霅川之别慘焉酸辛視兄之容澁而不榮酒
酣諄復願言愛身少屏剛劑以致和平孰期一疾竟以
此傾嗚呼哀哉于今㡬年逺寓霅濱鴻雁莫聯每傷于
心矧兹永訣痛復可任念當挈歸以近榆枌乃聞治命

旅塟是云嗚呼哀哉遺字見屬奉之涕零將絶泚筆又
何剛明嗚呼哀哉屬拘印紱奔走不能向風長號薄奠
是陳猶子幼弱念言惸惸敢不扶持兄言是尊尚惟英
爽其或來歆嗚呼哀哉尚享

　　祭經幹八兄文

　　嗟乎吾兄生也多屯惟生之艱難宜永厥齡胡亦嗇之
而止于斯命也不齊其孰為之乙酉之夏過我湘濱撫
我苫塊話言諄諄為我久留久則不忍舟中話别有淚

如隕我觀吾兄齒髪未衰願言愛日相逢有時兄復一
笑子言甚真我健且武當復南征側聞還家有以自娯
灑酒擊鮮賓言則都謂當婆娑畢此晚歲豈期訃來駭
痛曷已邈在萬里走哭無從寄此一觴酹洒南風嗚呼
哀哉尚享

　　祭奉議兄文　　　　　　　　陳了翁

　　維宣和元年嵗次己亥七月壬申朔初三日甲戌宣教
賜緋魚袋陳某敬遣人以剛鬛柔毛清酌庶羞之

奠致祭于亡兄奉議之靈嗚呼束髪以仕七十而歸既
垂其車心閒無為居有室廬㳺有園池花疏水竹取意
設施阡陌臺榭鄉黨交隨笑語繾綣酒肴燕嬉耳聴聪
利視分毫釐齒截大肉足能安馳他人高年或壯或羸
耋悼獨徤世罕有之去年九月書來江湄字畫遒勁未
減昔時語不諄復百無可疑喜兹康寧念不及醫云何
奄忽不到期頤嗚呼哀哉死生隔矣欲徃撫棺迹繫異
里凡為旅者嵗久必歸獨未得也云胡不悲昔竄合浦

還而復流江湖淮海十有八秋罪大薄謫恩隆命微升
沉通塞分定莫違雨榮霜悴誰能易之首丘志願老益
不移越鳥擇巢忍離南枝此心同也將一語誰非我族
類難吐肝脾貽書雖逺尚慰旅思今絶筆矣永無見期
祭不躬奠哭不近帷江流有窮莫窮此悲嗚呼哀哉尚
享

　　祭百一兄文　　　　　　　　孫仲益

　　嗚呼吾兄之殁十有四年中罹多故共畏禍連避盗徂

遷靡有定所炎海之陬又以謫去生還萬里歸視殯宫
久不克塟有愧在中荆溪之陽牛山之阻卜云其吉安
以即路䕶外有椁甓中為堂既固既安萬世之藏嗚呼
尚享

　　祭知命弟文　　　　　　　　黄魯直

　　君殁荆州我在萬里殁後四月始聞訃音既無孤惸恃
有兄弟夭既喪我君不能年自我哭君頭髪盡白英風
豪氣窘此一棺拊棺長號殆無生意公私之計身有所

縻既難以歸舟車可慮乃得吉卜旅殯僧坊雖逺至親
理則安宴無驚無恐扶持上轝絶痛一觴君其尚享

　　祭前室呉氏墳文　　　　　　孫仲益

　　恭惟伉儷之好實同貧賤之交天不假年死生契濶追
慟九原之隔貪榮一紀之餘託備藩維追參法從爰舉
終衣之典寔資内助之賢象軸錦櫜光賁泉壤英魂如
在歆此寵靈嗚呼哀哉尚享

　　祭章淑人文　　　　　　　　孫仲益


　　嗚呼伉儷十年如屈伸項夜壑舟移逝無留騁中州鼎
沸共此百罹又于其間有合有離垂老投荒一訣首路
萬里訃聞奄至大故藁塟空山來視定封但見宿草動
搖春風逢時不祥抱恨入地何辜于神而至于此玉潭
之原鬱鬱佳城陬龜視日我以檝迎湖波不揚若有神
䕶抱櫬呱呱兒啼孺慕嗚呼已矣閑此新宫敬酹一觴
涕淚沾胸嗚呼哀哉尚享

　　祭亡妻大祥文　　　　　　　葛謙白


　　嗚呼伉儷之愛頓隔泉壤日月逝矣我及大祥徹几中
堂遷神家廟聊陳薄奠式燕芳魂號呼不聞有淚如雨
嗚呼哀哉

　　祭婦胡氏文　　　　　　　　呉元及

　　惟靈挺蕙蘭之質于季膺之胄而執箕帚之奉于子雲
素範之門鸞鳯聲巧桃李華芬充婦徳之肅雍以和夫
家而舅姑綽以孝聞具此數美是宜康寧壽考視靈椿
以久存風魄雪魂忽先朝露故天道之寧論雖死生壽

夭達人視之猶旦暮而藐爾諸孤惘然無依曷勝乎肅
肅之夜月黯黯之愁雲某幸聯瓜葛久被仁恩聞訃何
處抱恨無垠氣欲絶而復續聲已發而屢吞嗚呼哀哉
蘆花雪舞菊蕾金噴況是人情最難死别那堪秋色偏
易銷魂肉在俎兮酒在樽薦生蒭兮淚沾巾尚享

　　母安康郡太君祭亡女陳氏十娘文

　　黄魯直

　　汝嫁十年五嵗歸處姑嫜不呵知我憐汝我徂江南三

年搖搖元豊甲子汝兄還朝道淮泝洛望汝來寧不聞
車音乃聞哭聲汝疾何藥汝斂何服臨絶之情不能我
告哀憐至骨哭淚至泉我創如新于今七年乳母來歸
婿亦繼室昔所抱兒亦既結髪惟汝靣目永隔枯木嗚
呼昊天忍此荼毒久于客土勤我夢思日月之吉窀穸
有期我病在床不能奮飛寓奠千里文不及哀尚享

　　祭女二孺人文　　　　　　　孫仲益

　　維年月日謹以清酌庶羞致祭于亡女二娘之靈嗚呼

哀哉與汝為父子三十有一年不謂衰老棄我而先夭
乎我辜不畀爾壽一夕遇疾忽奄不救繄汝病革害于
語言託夫與子半詞莫宣天降災殄莫逾汝酷人誰不
死抱恨就木汝夫館我逮十年餘羮黎飯糗共其有無
豈謂汝亡而有厚薄庶幾久要定此窮陋二雛呱呱誰
撫誰憐如見汝面在吾目前歸女教男冀成汝志吾雖
老矣猶有兄弟獨念汝夫强仕之秋誰復為汝瞻守一
丘先墓之次卜此新宫祖禰相望我祭其從季冬之月

吉日庚午汝其顧歆以封其樹念汝永歸五内若焚拊
之慟絶汝聞不聞嗚呼哀哉尚享

　　代壽昌縣君祭張通直文　　　汪彦章

　　嗚呼余來嫓于君門逮舅姑之輔佐同張氏之艱難若
塤篪之應和憫叔姒之二三及所天之遭禍保齒髪于
桑榆蓋惟君而與我幸似續于兒曺各承基而不墮余
竊邑于脂封君通班于禁鎖享甘膬于優㳺亦吾家之
足賀憶靖國之初齡從子官于浙左承祖餞于行車起

相持于别坐謂聚散之尚常涕交頤而疾墮曽此㑹之
幾時遽春風之五過聞霜露之憂居欲亟歸而不果喜
藥石以䕶持起沉綿于九卧雖日昃以景西庶相從而
尚可何卜見之有期忽訃音之來播恨嚬老之無窮氣
傷孤而愈挫唯福壽之平生無秋毫之坎軻為天下之
甲門孰人言之敢破天胡嗇于百年使不終于保荷退
忍笑于繐緯反惜成于香火嗟已矣于一觴終莫聞于
咳唾嗚呼哀哉尚享









　　五百家播芳大全文粹巻九十九

