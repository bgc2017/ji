







　　欽定四庫全書

　　五百家播芳大全文粹巻十六

　　宋　魏齊賢

　　葉　棻同輯

　　賀啟

　　宫觀使

　　賀觀使(闕)太師啟　　　　　　何子應

　　伏審三師顯冊將分鼎坐之穹窿一札異恩聊假琳宫

之宻邇上以盡羣生詳延之體次以全大臣難盡之名
去就凖乎古人體貌優于前代恭以宫使大資相公得
天間氣為世真儒事業青雲彌久而彌大精神黄鶴愈
老而愈清學通今古之淵源言得詩書之體要議論確
全于國是勲勞力至于邦榮出入三朝任天下之重而
不撓始終一節合聖人之和而有容當資秉國之權旋
錫還朝之命士心傾屬帝意褒嘉法既變通唯宋璟能
守以正時方紹述非畢公莫能厥終竚看盛禮之班庭

即慶元功之宰物某提携小器追琢餘材艱難士途者
倐踰十年黽勉官事者實歴六考雖忠樸而自信奈孤
拙以誰憐載循簿領之㣲蹤幸忝鄉閭之晚進執經𨽻
業誦高文于齠齔之初歛扳㣲官慕盛徳于衣冠之後
龍門就謁雖阻望于輝光鴈足修書固嘗通于姓氏敢
謂無階之小子嘗形有味之温言賜緘已重于衮褒傳
誨更優于金諾區區敝帚此時儻享于千金奕奕明堂
異日當叅于一本時寒在候冬令方行乞上體眷懐倍

綏福履

　　賀宫使蘇丞相啟　　　　　　程子山

　　伏審屢貢需封懇辭揆路亟遂琳宫之逸仍兼書殿之
華衆莫能留道逾為重恭惟某官天鍾峻徳世服全能
文章為一代之雄學術洞百家之奥逮持魁柄尤抃縉
紳以芍藥之和調均鼎鼐以虹梁之任安固廟堂屬熙
事之慶成援舊章而勇退開陳切至眷諭優隆既悃愊
之難回始吁俞之方下長孺之承帝問宜在本朝仲舒

之請家居每叅大議某嘗叨顧昐素沐知憐竊觀去就
之間爰盡初終之美撫懦衷而增慕非濡頴之可宣

　　賀宫使侯中書啟　　　　　　翟公巽

　　伏審得請宫祠歸榮故里雖老成去國之易而明哲保
身之全多士嘆嗟餞韓侯之出祖邦人慰喜詠季子之
來歸恭惟中書正色立朝逺猷經國方崇鼎鉉之拜以
正公槐之尊而乃深畏功名肆懷丘壑上章力懇解組
如遺仰高行之絶倫聞餘風而興起乘安車而過諸子

未慕前賢揮賜金以娱故人用償夙志即膺宣室之召
復佇衮衣之歸某荷眷特深辱知有素傾望塵之宻邇
獲擁篲以候迎炎暑正隆川塗尚阻

　　賀宫使(缺)大資啟　　　　　鮮于天質

　　伏審錫寵真儒增華舊弼使琳舘真遊之秘冠金華道
學之嚴聖哲一時士民同慶伏惟某官沉深端亮博大
高明學洞本源繙十二經而不涉語黙識叅造化擊三
千里而未始去來出以同人則後進之宗師俯而應世

則古人之事業九鼎為之增重多士所以知歸維群言
罔間于艱難之時乃一旦出公于寛閒之地必當起慰
蒼生之望詎可往從赤松之遊召自江淮進陪帷幄同
符厚徳均體冡司事已絶于前聞榮固超乎近比甘盤
舊學未更輔相之崇子房帝師不見詩書之藴永惟具
美宜屬宗功某猥以㪚材潛希樂育竊幸藿蠋之能化
自忘商距之弗勝未識藩籬已有絶塵之嘆安知鑪錘
空懐躍冶之私


　　賀宫使(缺)觀文啟　　　　　　晁之道

　　伏審中頒召節入覲清光䕶琳館之真游侍金華之聖
學側聞寵渥交慰輿情恭惟某官敦大宏通高明忠裕
富以游夏之經術發揮唐虞之文章左右熙朝謀謨庻
政積經綸化俗之丕績秉忠恪致君之小心暫處北門
即歸中禁盖睿眷嘉隆于舊弼而盛徳宜在乎本朝多
士所以知歸九鼎至于増重某久塵眷奬屢玷陶鎔聳
動詔音適縻使事莫遂掃門之願徒傾賀厦之誠


　　賀宫使太尉啟　　　　　　　晁之道

　　伏審中頒召節促近清光擁元帥之旌旄備弼臣之寵
數宻司琳館進侍金華百辟聳瞻萬方胥慶恭惟某官
高明忠亮傳大宏深掌握洪樞謀謨大政固已致主唐
虞之上方且比蹤䕫契之間復自江淮進陪帷幄觀聖
上虛已待公之意與多士傾心仰徳之誠實惟千載盛
極之時宜建萬世無窮之業亦惟天意豈獨人謀某夙
以𡨕頑誤玷陶冶屬外縻於使事方逺阻於賔閎竊與

萬物以同榮詎止㣲生之有託其為欣頌更倍等夷

　　賀宫使復趙待制啟　　　　　于子儀

　　光膺恩制進陟邇聨除目一騰公議僉允伏惟慶慰竊
以國家簡拔俊望寵以延閣之華優禮近臣列于真儒
之職非有名世瓌瑋之價曷膺當宁待遇之隆恭惟某
官杞梓宏材璠璵重器麗文典則名擅儒科道學該詳
聲高藝苑屬聖主眷求於同姓俾公族方駕於時髦果
得真賢仰符帝意行貳中臺之峻延登揆路之崇某猥

以庸姿素叨提奬已托亢宗之賜更依造物之私踴躍
忻愉倍萬倫等

　　賀宫使(缺)叅政啟　　　　　　晁子止

　　樂聖避賢願歸印綬過家上冢言反里閭釋政省之憂
勞獲故鄉之安便難稽逺業暫逸真祠恭惟某官名高
縉紳勲在社稷昨遇有為之㑹皆稱難得之時若不折
夫虜衝漢則幾殆今猶傳于境外秦豈無人帝不忘于
念功君將倚于訥誨為政者每人而悅誰復能然不知

者謂我何求公亦奚恨惟大臣進退之際本前賢出處
之常溺者由已溺而飢者由己飢莫識胸中之志仁者
謂之仁而智者謂之智一付天下之言某早被深知肯
同流俗當將相和而士附自揆凉薄而安敢前及賔客
衰而家居則思親近而不忍去輙懐管見仰測天心聘
使頻来詎聽張昭之不在國家攸賴寧容裴度之常閒

　　致仕

　　賀文太師致仕啟　　　　　　汪彥章


　　伏審懇章得請褒冊疏榮辭二鎮之節旄仍三公之爵
命功成身退于迓衡之日心廣體胖于佚老之初凡在
聞知孰不欣仰恭以某官元精孕粹崧岳降神智足以
照𦕈忽之先才足以當安危之計運籌將幄坐戢于五
兵論道鼎司久熙于庶績風采想聞于今世聲名暴著
于外夷望高累朝寵極一品方且優游故里嘯咏昌時
屬二聖之紹休固舊人而共與雖高情傲物喻浮雲脫
屣之輕然耆徳在朝增大吕黄鐘之重巾安車而入覲

副側席之詳延周公之老在京師豈私諸已裴度之事
在軍國適膺其時果賴元猷一新初政九功于是咸叙
四方以之無虞廟堂方倚于深謀泉石既形于歸思幡
然而起非為利所以安邦浩然而歸豈收名欲以尊主
進退必由乎義出入皆視乎天側聆繡衮之華近抵澗
瀍之澳凉臺暑館莫非緑野之餘怪石竒花率是平泉
之舊足以探窮勝事恬養太和寓形閒曠之鄉放意舒
長之日某夙叨士品嘗奉台光屬官正之坐縻阻門墉

之展慶乃誠欽抃實異常彞

　　賀文太師致仕啟　　　　　　王介甫

　　明制閔煩安車歸憇位在三師之首名兼兩鎮之崇誕
告敷文具瞻胥慶豈惟末契竊仰高風恭惟某官聲冠
時髦望隆國棟天應時而生徳帝考實而念功蕭何漢
之功臣方叔周之元老寵虚莫二宜受祉之難窮懇惻
有加遂留賢而弗獲瞻承雖阻企慕實深

　　賀劉太師致仕啟　　　　　　程子山


　　力解繁機榮頒顯冊秩視公卿之峻名兼將相之崇罷
絶百工慶流三族恭惟某官代天元氣為世真儒崇論
宏言八載宻禆于帷幄豐功利澤期年即徧于華夷方
欣鼎餗之調遽露囊封之請上以閔煩而賜可自知何
恙而不瘳慎厥始而成厥終疇能比績恍然辭而憫然
應初無容心某久託鴻鈞頃聞異數適阻江湖之逺莫
遑階墄之趨以公歸兮猶想周人之望為王留者誰知
孟子之心氣候清和精神暇裕願益加於調嗇用深副

於眷懷

　　賀韓少師致仕啟　　　　　　何子應

　　伏審顯膺帝制峻陟師臣雖力解于繁機宜益隆于異
數用眷四朝之舊永為百辟之崇恭以某官蹈温恭之
和躬久大之業識代天理物之體懷尊主庇民之心昔
當二聖之倚毗遽以累章而勇退禮不容于賜几樂莫
過于還家唯圜丘之告成曾安車之迅召懇避侍祠之
禮遂虛前席之思故宜品數之寵加以慰縉紳之係望

某限拘官守逖逺門墻竊欣新命之亟聞實倍常情而
稱慶

　　賀韓少傅致仕啟　　　　　　毛伯頴

　　伏審懇辭公紱得謝帝庭動四方之聳觀見大臣之榮
事竊以時合而陳力者易功成而乞身者難故君子於
進退之間使天下無始終之議伊誰能此全徳在兹宜
異數有加升拜師臣之重渙恩既渥乃兼書殿之崇垂
耀士林光載史冊恭惟某官學窮道奥識照幾先正論

鴻辭侍清光於禁闥嘉謀亮節運大化於洪鈞係天下
之重輕儼朝廷之表式力辭機柄確上嚢封固宜諭留
再三蘄請十數安車駟馬既得乎高閒佳木清泉以適
乎嘯咏超然至樂邈矣高風眷懐老成之人典刑斯在
養此剛大之氣壽祉無窮某蕞徳徒深辱知有素倍切
賢哉之嘆仍動歸與之思

　　賀趙少保致仕啟　　　　　　王介甫

　　抗言辭寵得謝歸榮由西省諌争之官序東宫師保之

位殿庭鳴玉尚仍前日之班里舎揮金甫遂高年之樂
伏惟某官懋昭賢業寅亮聖時伯夷之直惟清仲山之
明且哲所居之名赫赫豈獨浚思爾瞻之節巖巖方當
上輔遂從雅志實激貪風未即披承徒深瞻仰

　　賀韓丞相致仕啟　　　　　　石守道

　　伏審挽留須衆懇請益堅亟辭金鑰之嚴將就里居之
逸屬時圖舊從欲固艱諭㫖丁寧還音絡繹伏惟某官
文武全器忠嘉一誠端耆徳以鎮浮攄壯猷而經逺股

肱勵翼綏四夷于先朝衮繡光華賁羣英于昭旦况乃
堂構相紹增大家聲塤箎同音迭熙帝載虎符犀節出
覘涵養之仁烟閣雲臺入應功名之會具瞻斯在勇退
安能願承眷倚之深衷聊緩恬愉之雅意赤松游衍難
增漢相之言黄髪詢謀勉蹈秦公之哲其為悃愊曷克
罄陳

　　賀魏大叅致仕啟　　　　　　宋文淵

　　懇謝領機寵頒殊渥冠崇班于書殿躋峻陟于文階方

疇霖雨之賢進顓秉筆乃抗浮雲之義早遂掛冠帝惜
老成之莫留士嗟明哲之難繼歴聖朝之舊輔全賢徳
之高明歐陽子乞身而歸乃罷政之後清獻公引年而
去非釋位之初然猶野史屢書朝士交賛而况位方居
于廊廟名正勒于彛鼎竦巖石之具瞻懐急流之勇退
是為希曠孰與等夷恭惟某官命世碩儒爽邦鉅哲佩
龍淵之賜夙長文昌之六聨躋鳳詔之班纔下丞相之
一等既任安危之重復為進退之光子房雖暫與赤松

之遊安石必更為蒼生而起某早蒙提奬晚荷陶甄望
夫子之門墻自憐拘縶侍先生之几杖未獲周旋意傾
向以彌勤詞鄙訥而難盡

　　賀趙大資致仕啟　　　　　　曾子固

　　進秩宫朝歸榮里閈伏惟慶慰恭以某官言為蓍蔡行
應準䋲肩一德以在躬歴三朝而遇主讜言大論著在
廟堂善政流風被于藩服引年求謝抗疏彌堅屢降徳
音方倚老成之重難回壯節閔有官職之勞躐陞儲寀

之華退遂居家之樂門開祖帳衆嘆大夫之賢庭列賜
車自知稽古之力惟能諧于素志實何謝于昔人某早
荷陶鈞與遊門館觀大賢出處之迹足勸人倫知儒者
進退之宜敢忘師慕其為欣躍倍萬等儔

　　賀李少卿致仕啟　　　　　　鄭故道

　　得請抗章以諧謝事為臣之義至此克終知止之風凛
然可尚伏為慶慰恭以致政少卿儒林厚徳士路老成
守約而剛中體仁而利物豈止可行于州里亦將無負

于神明固嘗屢綰左符峻登列寺光華二節統制連城
履歴之間事功彌力天台徧覽固知體静而心閒東海
既歸且免鐘鳴而漏盡某迹縻罾繳心畏簡書萬里故
山但久聞於鶴怨九重廻漢空仰慕於鴻𡨕

　　賀夏守致仕啟　　　　　　　李致勲

　　伏審祇命拜嘉引年得請龍升郎秩歸老鄉閭凡在見
聞共生欽羡恭以致政朝奉文雅飭吏亷平在公挹謙
常戒于滿盈酌損固知于止足琅琅剡奏亟歸老以乞

身凛凛清風可激貪而立懦俞音奬勉寵數光華放懐
泉石之間寓意雲霄之外弗替眷與紆貺函題欣頌惟
深占言曷既

　　宰執除帥府

　　賀張丞相帥金陵啟　　　　　胡仁仲

　　伏審光膺制綍榮鎮留都起自東山盖素推于雅望圖
兹南土遂益振于先聲凡有知識于胥鼔舞恭惟某官
當朝元老命世真儒學識東魯之淵源文擅西崑之氣

象方維奠位仰八柱之承天海宇重光瞻五龍之夾日
關河響動宗社奠安名遂功成來游緑野神和志定久
伴赤松唯用則行而舎則藏斯進以禮而退以義果逢
盛旦圖任元勲至公若氷生理如洗鸞坡鳳掖載嚴秘
殿之崇班虎踞龍蟠全畀上流之重地運竒兵于掌上
料强敵于目中百城咸肅于威聲四海頓周于和氣江
山增勝疆場愈安琱戈淑旂允賴金城之勢𤣥衮赤舄
即還玉鉉之司某仰望光塵拘縻職守潭潭公府比幸

遂于鳬趨兩兩台階即莫諧于燕賀隆冬載候景貺來
宜願言茵鼎之調仰副冕旒之眷

　　賀朱丞相帥紹興啟　　　　　汪聖錫

　　伏審輟從經幄就領帥藩還秘殿之隆名建行朝之巨
屏逖聞新命倍極歡心恭惟某官德茂儒宗才優王佐
高明淵懿之學素博極于羣書疏通雄健之文獨兼全
于數器名喧宇宙會感風雲徧揚簮槖之華亟拜鈞衡
之重遭時多故能人所難鄰敵長驅而談笑敉寜當匹

馬渡江之日兇渠作逆而從容處决成五龍夾日之功
忠嘉昭宣識量宏廓久淹留于湖海實注想于宸旒衮
衣繡裳方趨還于北闕朱旛皂葢聊借重于東郊諒亦
假途即還揆路某受知傾歲阻濶有年早荷鈞陶采及
葑菲之下比紆印綬實慙糠粃之前承教匪遥向風竊
抃方炎曦之在候屬旌騎之戒塗跋履之間節宣是禱

　　賀湯丞相帥紹興啟　　　　　李仲信

　　伏審疏榮顯冊倚重元勲天柱還歸釋㽞宫之管鑰帝

城宻邇擁會府之旄幢身獨繫于安危任靡殊于中外
豈特三輔吏士睹漢相威儀之盛以至四夷君長仰晉
公徳望之隆恭惟大安撫大觀文僕射相公曠代鍾才
際世藴識商盤周誥夙高華國之辭蕭規曹隨更大經
邦之業昨見臨於强敵上渇想於壯猷繫天下之心亦
既歸于大老屬關中之事夫孰踰于宗臣逮龍馭之言
旋解麟符之居守盖北伐張仲在矣已資孝友之良故
東郊君陳往哉宜付保釐之重維時越會為國輔藩式

煩舊相之臨用壯元戎之寄河潤九里惠并及於神京
星齊三台柄即還于天宰某久䝉坱圠逖望熒煌猥縁
簿領之縻阻展門墻之慶

　　賀吕丞相帥永興啟　　　　　周彥質

　　伏審祇膺睿誥寵解台司陟秘殿之崇資開擁都之大
府功成治定而歸其政名遂身退而全于天四海具瞻
輿情欽羡恭惟某官受天間氣命世雄材軒昂為廊廟
之倚毗出處繫朝廷之輕重自躋近侍益著徽猷屈伸

不替于初終夷險常持于一節越二聖諒陰之際方百
官總已之初敷求哲人用集大命訪于落止厥維艱哉
爰召越于坤維遂進叅于國政旋承綸綍聿正鈞衡卓
然吐胸中之竒屹若任天下之重有周勃霍光之沉厚
兼姚崇宋璟之斷謀異鞅鞅之少臣信堂堂之真相陰
陽調協華夏乂安勲烈巍峩典章炳煥方舉告成之美
屢形均逸之休俄渙汗以明揚容偃藩而自適思建國
者一百餘祀致位上宰者五七十人雖久任者三員亦

罕喻于九載盛矣今日之懿掩乎前人之休撫桑梓之
舊邦釋樞機之重責詩書作元帥况儒者之極榮富貴
歸故鄉亦昔人之至願喜動關中之父老歌騰隴上之
耕樵揮金交里閈之歡飛盞遂家山之樂錦衣信美未
忘補衮之思鼎足猶虗終假和羮之助遂綏福履永託
陶鎔某夙荷殊私獲聞休寵

　　賀陳丞相帥閩啟　　　　　　熊子復

　　伏審光膺新渥起殿大藩上宰方虛將共寧于衮繡故

鄉甚邇聊再擁于旄幢休聲不約皆同和氣非召自至
實寵大賢之曠典豈循舊弼之彛章恭惟安撫大觀文
丞相道術儒宗才猷國老仲虺為湯之左相早輔萬機
申伯式周之南邦久臨七聚高寓紫宸之秩歸尋緑野
之遊帝垂想于元勛民具瞻于碩徳圖舊而任其政將
復正于台衡接近而與名藩姑重分于師壼諒幕府方
傳于號召而都門已集于班迎某猥以非才薦兹誤寵
輔邦引疾本祈閒㪚之居潛府移麾更受劇煩之任幸

承前躅仍倚中權葢黄覇潁川之教條洪纎異具而裴
度興元之節制遐邇共尊方謹奉以周旋庶悉忘于愁
恨

　　賀張丞相除帥啟　　　　　　劉共父

　　眷懐舊弼誕播明倫還秘殿之隆名建上流之巨屏五
侯九伯暫尋鉄鉞之征一日萬幾即正鈞衡之任慶闗
宗祏喜溢神人恭惟某官道冠古今勲存社稷扶世導
民之術本自得于詩書憂國愛民之忠已久貫于日月

當國家二百載中天之運正君臣一千年運㑹之期仗
大義于板蕩之中變危機于呼吸之頃取虞淵之日功
孰大於昌唐封函谷之泥畧更高於全蜀既勒名於鍾
鼎旋正位于巖廊方布德于兆謀爰整軍而經武誓清
沙漠尅復神州然而功成者天道廢有命在我何憂於
用舎於時實繫於重輕身雖退而道愈光望既隆而忌
益衆誰為巧舌敢肆流言曾蚍蜉之不量豈棟樑之可
撼九夷何陋自安孔子之居四國是遒久起周人之詠

斯文未喪羣枉聿消宜一人注想之深慰八表具曕之
望遄召還于南服聊臥䕶于北門何煩三日之報成即
聽十行之趨覲多士聞風而起竚大老之來歸四方扶
杖而須知太平之有日某頃縁恩契蚤辱記憐逮風波
之横興方羅織之肆起念寒暄候問無益于門下而事
機偵伺或致于䜛言缺然問牘之陳盖亦三年於此仰
止受恩之地未嘗一日輙移雖形迹之若疎尚衷誠之
可鑒倘䝉畢照少逭譴訶庶幾餘生永有依怙重念某

禀資劇陋賦命數竒蠢愚涉世之甚疎坎壈抱窮而未
艾縁姓氏嘗汚于科籍故蹤跡遇簉于閨臺曾越日而
幾何亦罹䜛而遽去冒寵甘分于罷黜嘖言更玷于私
恩俯仰懷慚跼蹐無措兹跧伏于里舎獲傳誦于䇿書
自欣末路之零丁將託化鈞之坱圠收東隅之失意敢
忘于桑榆賀大厦之成情方深于燕雀精神並掲悃愊
奚殫

　　賀文太尉帥北京啟　　　　　缺名


　　孚號揚廷臨軒遣使出節少府授鉞齋壇夷夏聳觀兵
民交慶葢功業盛大則極名器而後稱惟德度宏逺故
舉富貴而若無蔚為三世之宗臣豈獨一時之盛事恭
惟某官道本天合德為人師信及三川之豚魚威加兩
河之草木身任休戚言為重輕始若留侯弱冠而遇高
祖晚同尚父黄髪而諒武王既奉冊書益新民德方將
威懐北塞係頸長纓約束河公軌流故道然後入調伊
傅之鼎歸躡松喬之遊輿論所期斯言可必某謫官有

限趨侍無縁踴躍之心宣寫難盡

　　賀韓司徒帥北京啟　　　　歐陽永叔

　　榮被恩俞勉從懇請極便藩之寵命均休逸于名邦伏
惟某官誠明發揮德業久大三朝顧遇百辟表儀挺金
石之純誠當國家之大事上所取信有疑决于元龜民
之具曕為望重于九鼎屬聖神之嗣統方毗倚于老成
而功高不居志確難奪爰并推于異數用顯荅于元勲
孰不秉旄詎有兼持于雙節昔嘗衣錦今而盛服于九

章極古今儒者之至榮保進退君子之全德某顧惟衰
懦久辱知憐聆誕告于頒行極私誠之竊抃隆冬届候
大斾啟行伏惟上為廟朝精調寢饍

　　賀劉中書帥北京啟　　　　　陳仲思

　　伏審加榮舊弼改鎮北門歡聲所臨和氣自應恭惟某
官高明而善下博大而有容才周文武之全故知無不
為而將相並任識照幾㣲之本故事至輙應而功名獨
階維河朔視三路為雄而全魏又四帥之冠逺鎮鄰敵

近屏京師凡留鑰之守臣皆秉鈞之元老而執事以四
方柱石之望屬千載旦暮之期積告后之久勤茂安邊
之新畧簡于睿眷迪兹寵光惟時别都實曰舊部民物
飫承于德澤謳謡久竚于旌旄詔命既傳閭里相賀前
知指顧驚號令之一新舊服威名覺河山之益重即諧
嘉績歸用本朝葢先正實佐昭陵號稱碩輔而執事總
登宰席克振家聲縉紳莫望于清塵朝野實榮於故事
某才既淺薄命亦竒窮譽未信而毁可疑志雖修而身

愈困嘗妄意古人之未學盖竊師盛德之餘風顯成奬
餙之言銘在肺腑陰受陶鎔之力將借羽翰顧夙心之
獨違撫弱植而深嘅茲承朝夕之乏獲依節制之尊倘
許秉鞭遂諧發藥豈徒大慰平生之願庶幾不終小人
之歸欣頌極深精誠並竭

　　賀陳觀文帥北京啟　　　　　滕子昭

　　伏審載嘉外庸申錫中詔眷巖廊之舊弼極秘殿之寵
名深倚壯猷仍司㽞鑰威懐彊敵慶動縉紳恭惟某官

博大宏深靖恭端亮攬輝天宇驚四海以先鳴振藻帝
文冠二京而獨立領袖髦士羽儀盛時惟昭陵選擢以
宜四時故先帝延登以熙庶績道契千齡之旦謀當列
聖之心兼濟之才發為霖雨前知之識效若元龜是以
踐夷險而弗渝極寵靈而愈泰雍容出處無間可尋烜
赫功名滋久彌白薦煩妙畧㽞總全師雖少鬰于具瞻
用仰寛於北顧行歸公衮入賛卿雲盖選衆必屬於臯
陶而用舊莫先於裴度一時多士詠德宇以傾心九服

嘉生跂恩波而矯首人情如此神聽可知某猥以疎愚
謬塵引接收之已廢恵以不孤永懷莫報之大恩惟有
少堅于晚節抱痾閭里驚藜藿之既深極目河山悵旌
旄之獨逺但勤瞻頌載跼寢興

　　賀洪樞使帥金陵啟　　　　　陸務觀

　　伏審祗奉宸綸寵司留鑰龍盤虎踞坐增形勢之雄箕
張翼舒頓覺精神之改望隆根本聲讋遐荒恭惟某官
學貫神明文周經緯鍾異祥于番水夙推命世之賢應

瑞䜟于螺州出擅濟時之輔早簡冕旒之眷徑躋簮槖
之班視草鑾坡大手載傳于奕世判花鳳掖斯文咸萃
于一門是謂儒者之至榮卓冠本朝之盛事既家聲之
藹著宜衆望之攸歸遂自北扉進陞西府運籌制勝精
神折千里之衝端委居朝文武為萬邦之憲方賴謀猷
之告后遽存明哲以保身謝公奬慰於蒼生難從均逸
裴度歸逰於緑野孰與成勞果奉賜環屢專分閫帝念
當途之控扼時資舊德于鎮臨雖眷倚之甚優然帝綸

之未究爰保受釐之託式寛憂顧之懐威名肅而軍律
具嚴惠愛孚而民情胥悅方將訓兵積粟備萬乘之時
巡擊楫誓江賛九重之恢復深入風雲之會大輸日月
之忠久切巖瞻即持魁柄某自愧嵬瑣久辱眷知擢第
太常誤塵衡鑒効官偏壘復託帡幪欣聞顯冊之頒獨
倍常情之喜雖深賀厦未遂趨隅小物克勤逺繼畢公
東郊之命膚功迄奏願歌宣王北伐之詩

　　賀劉樞使帥金陵啟　　　　　熊子復


　　伏審召以追鋒委之留鑰神機宥府夙嘗賛于經綸天
塹陪京還遂顓于總攝麟符愈重虎帳增嚴竊以十國
為連當近機而特要八命作牧復舊弼而尤増宜秣陵
衆大之區寄樞筦老成之輔恭惟留守大資樞密望高
一代眷厚兩朝揮毫而萬象駿奔文上追于典誥運籌
而千里决勝武外暢于戎夷一别帝宸三移帥壼比親
籌于夙望付居守於别都稳駕高檣越洞庭而東下趣
裝小隊望建業而北歸雖神甸匪遥固方資于河潤然

台宰尚缺宜早副於巖瞻某幸託餘輝欣聆異渥把麾
有守阻展慶於崇墉㺯翰不工謾控忱于竿牘

　　賀王樞使帥江西啟　　　　　黄仲秉

　　伏審欽奉制綸肅更齋鉞西樞舊府顓天官一面之朝
南紀上游寄大國三軍之命兼注安危之意匪殊中外
之途立徳立名甚善甚喜恭惟某官剛雄蓄德忠敬存
心四紀服勤三朝著節愛民憂國自有從來樂事赴功
未辭歴試英聲宣于夷夏高誼薄于雲天弹邪而白簡

凝霜次對而丹誠貫日爰寤聖神之主亟登宥宻之司
東臨建鄴之雄藩西鎮豫章之幕府槖兠㦸纛豈獨壯
于戎亭藻火山龍佇叅華于宰席㳙辰及吉視事云初
風以琴薫月惟陽正顧體六符之眷先精五鼎之調瞻
頌之懐敷陳罔既

　　賀王樞使帥金陵啟　　　　　楊祐甫

　　伏審起自祠宫典司留鑰文事必有武備兼資牧御之
才地利不如人和所賴安强之德命從汲直喜動周行

恭惟某官博厚承天剛明有道張仲孝友獨流詠于中
興許公文章最賞音于上意自再登于丹地旋首冠于
紫樞居安慮危則威振於五兵講信修睦則志輕于萬
里忠誠貫于金石勲烈被于鼎彛方將為王者師如周
尚父乃棄置人間事從漢留侯幡然脫屣而還觀者岸
幘而嘆雖萬乘重煩以政而四海思見其人爰畀上流
不從中御保釐東郊者畢公之休命臥鎮北門者裴度
之異恩服以上公露冕而章有德光于信史衣繡而歸

故鄉隠若長城坐固吾圉某早陪簮槖晚被陶甄方間
馬牛之風徒深燕雀之喜太山名重倍增百二之雄三
台色齊顧應半千之運

　　賀魏大叅帥紹興啟　　　　　翟公巽

　　懇辭機務暫領藩條聨秘殿以通班禮亦異數輔神京
而作屏威不違顔播告邇遐聳動觀聽恭惟某官受天
大降為民先知障百川而迴狂瀾俾傳正學洗萬古而
空凡馬獨備全材自居獻納之聨已負弼諧之望回翔

甚久注倚彌深昨趨召節之嚴亟踐仕途之峻風采聞
於天下朋黨去於朝廷以賛尚書萬機之煩毅然退寵
乃眷長安三輔之重聊爾均休縉紳益具于巖瞻輦轂
大䝉于河潤彤弓盧矢姑作諸侯之師衮衣繡裳佇為
天子之相某逖聞殊渥喜託餘輝仰止高墉尚有山川
之間懐哉小壘自憐松菊之存願隨閶闔之細民同頌
廟堂之老子意傾深切詞拙奚殚










　　五百家播芳大全文粹巻十六

