







　　欽定四庫全書

　　五百家播芳大全文粹巻九十

　　宋　魏齊賢

　　葉　棻同輯

　　樂語

　　生辰

　　皇太子生辰致語　　　　　　祝咨謀

　　電繞星樞上應夢龍之瑞虹飛霄漢允符吞鳦之祥皇

天垂象于母儀后土効靈于婦道事于宗社喜溢神人
恭惟皇太后殿下道髙唐虞徳邁任姒俔天之妹纘女
維莘藴懿姿于鳳龍降淑表于天日端有二南之化聿
追三代之風家道熈熈芣苢詠和平之美子孫蟄蟄螽
斯稱衆多之宜霓裳每陋于綺羅玉食久遺于滋味雖
塗山之莫及彼媯妠以奚攀下順坤元隂陽和而萬物
理上符乾造日月照而四時行時歴艱難天其眷佑鑾
輿逺歸于沙漠聖躬近抵於中華母子如初實為千載

之一遇室家相慶至於萬口以同詞衆識太任之心一
寛成湯之網恩覃動植仁冠古今恭惟皇帝陛下堯舜
聦明臯䕫輔相行不忍人之政以若稽古之心道格蠻
夷孝動穹壤表章天性奉順母慈民阜兵銷旰食尚勤
于聖政冬温夏凊綵衣再戲于庭幃適當聖善之誕辰
用祝天齊之眉壽吹龍笛而擊鼉鼓奏鈞天之新聲壓
小槽而滴真珠盡瑶池之沉醉臣涵濡聖徳生長太平
承家學之一經竊鄉書之兩薦目此鉅慶耳所未聞材

猷無補于朝廷草木難酬於雨露近瞻象闕阻奉瑶觴
同與海隅之人共慶華封之祝老人呈瑞顯萬壽之無
疆天徳出寧賀一人之有慶臣不勝欣躍輙奏詩章

　　君王仁孝太常髙又得師臣輔相臯太母鑾回天眷佑
老人星見斗雄豪夢熊事協生明主呑鳦祥符産睿髦
祝壽㡬何詞謾費擬尋王母問蟠桃

　　李丞相生辰　　　　　　　　翁起予

　　門浮紫氣有青牛道士之遺風候届朱明乃碧落侍郎

之誕日恭惟某官望髙四海名重黍山言行為百世之
師文章擅一時之譽逺帝座千八百里雖緜臥于烟霞
侍國輔三十六年佇催還于禁陛某等忝居樂部叨預
伶官輙對台堦上陳口號

　　水晶簾閣捲薰風壽語聴傳絲竹中四海方将望巖弼
一溪那得擅文翁錦筵别有蓮花妙壽臉勻争荔子紅
聞道明光已飛詔使君早晚對宸聦

　　髙侍郎生辰　　　　　　　　翁塞翁


　　梅折南枝早冠羣芳之首日旋北陸坐凝六子之功届
此休辰宜生碩輔恭惟判府侍郎鈞璜流裔浮磬儲祥
長庚獨殿于列星巨柏後彫于衆植孕靈鄂渚文章藴
得助之江山仗節淮壖威望有知名之草木爰持従槖
出鎮雄藩寛帝心宵旰之憂當方面古今之寄自非魁
宿曷勝風雲方太皥之司寒叶大人之占夢用申善頌
仰贊遐齡伏願侍郎三壽作朋百禄是荷功保汾陽之
終始徳符周相之期頥維石巖巖長翊南山之壽泰堦

兩兩永扶北極之尊輙採輿言上陳口號

　　天上麒麟瑞世時隴梅初坼向南枝氣鍾沔鄂江山秀
名滿乾坤草木知節義中朝新柱石文章多士舊蓍龜
願将元斗還公柄盡浥銀河作壽巵

　　生辰　　　　　　　　　　　劉中逺

　　地結雲氷初兆三乾之慶天開蓂莢方占六葉之祥葱
葱佳氣聳層雲靄靄瑞烟迎曉日願兹碩徳生此令辰
恭惟某官参井儲休岷峨育秀早馳英譽掞東膠鷺序

之文晚綴清班聳西掖鸞臺之聴當急流而勇退寧修
翼而卑飛息意弓旌方懐丘壑爰值始裘之月慶逢孕
玉之辰座上羣簪朋盍盡登瀛之侣門前都騎鼎來皆
賀厦之賔髮欺雪而重烏顔渥丹而再少頗為瑶池霧
集洛浦春歸宜憑絲竹之音仰祝松椿之算

　　不貪青瑣鳳池頭歸赴岷峩杖履逰鵬翼遲回九萬里
椿齡迢逓八千秋瑞庭驥子皆仙骨宻坐鵷行盡貴侯
此日徳星兼壽宿香醪莫惜泛金流


　　生辰　　　　　　　　　　　劉夷叔

　　化日漸長梅花逢驛使之候髙門有慶桑弧發男子之
祥式陳燕觴以樂勝事伏惟某官丰姿凝逺識宇粹明
早就師而讀一箱壮従官而非千里以大臣子常安州
縣之卑官異小人儒頗傳文武之大學竭來監郡自曰
隨縁時無少陵孰酬常侍之句世有品牧始識王祥之
才雖然嵗詔之有餘固以徳服而自化迨此生申及甫
來歌俾壽而臧況乎某官踵平勃以交歡指王謝而脩

好不憚多費酒如澠而肉如陵豈其固辭君當酌而吾
當賀忝居樂部得侍華筵欲佐歡悰輙呈口號

　　相逢樽俎定宜開況是今朝祝壽來蓮蕊釀新宜試飲
竹枝欹陋莫相咍家風久已門施馬仙骨懸知背似駘
留滯邉城且毋怪詔書行過楚王臺

　　宴餞

　　宴蒋丞相　　　　　　　　　陳徳明

　　湖山改觀屈持斧之重權樽俎相逢對秉鈞之真宰初

筵肆啓和氣一新恭惟某官秘殿上㳺黄扉宿望啓文
章而陟大位徧歴清華享富貴而歸故鄉尤髙恬退已
趍歸東之詔佇膺虚左之求我某官繼石林先生之風
當繡衣使者之任暫開雄府首燕嘉賓左相飲如長鯨
足知海量郎官上應列宿幸接天光朱顔緑鬢兩相輝
明月清風平分破十眉環坐千指調絃追洛陽花酒之
春振江左衣冠之地某叨居伶部獲造均墀仰佐清歡
輙呈口號


　　(闕)



　　宴蔡侍郎范大卿　　　　　　方　澤

　　樽俎娯賓武子致加籩之享簪裾映座齊侯有撇席之
迎非惟備物以多儀實亦序賔而合好恭惟某官以碩
徳雅望撫五嶺之重鎮某官以美才休譽居九列之清
班當玉緍膺受之初適使斾徘徊之地而某官肆筵敦

契張樂交歡宜有詩歌以資宴集

　　羣仙髙歩集琳宫新命中來此地同一座冠纓輝曉日
滿城歌吹咽秋風傳聞嶺徼蠻羌讋想見朝端器業隆
従此蒼生俱拭目他時廊廟兩元功

　　宴楊参政歸第　　　　　　　晁子西

　　朝廷大臣既乘駟馬安車而去位郡縣長吏當奉養牛
上尊以至門是固國家之舊儀亦表里閭之盛事恭惟
某官仕宦而遇明主富貴而歸故鄉名遂功成蓋聞君

子之大道年髙徳劭實兼天下之達尊雖在燕閒所宜
優禮知郡敬以折俎陳于宰庭鯁祝在後而&KR0008;祝在前
敢忘本朝體貎之意廩人繼粟而庖人繼肉庶㡬諸侯
奉事之恭通判摳衣以趨正襟而立饋醤于大學須進
禮而示尊侍坐于先生願奉觴而為壽某等創逢髙㑹
逖考前聞蘇欒城顛沛而不歸喜孫文懿安榮之復見
輙興善頌以抒下情

　　繞屋扶疎草木髙曉張翠幕拂青霄初陳樽俎歌子夜

便覺園林如午橋慣見黄封曽賜醴少留赤舄未還朝
歌呼肯伴長安吏誰道尊嚴絶百僚

　　宴張節使　　　　　　　　　孫仲益

　　碧油開道共欣凱奏之還皁蓋迎門大啓賓筵之盛恭
惟某官名髙八陣氣蓋諸公竒謀叅玉帳之籌妙柬注
楓宸之眷方上聖推轂軍門之日正偷兒弄兵草莾之
中折箠一麾投戈四潰鐵衣百萬盡歸細栁之營珠履
三千坐肅紅蓮之幕知府待制共陳燕豆暫駐旌旄歌

鼓干霄簞壺塞路畫閣捲珠簾之雨舞絪生羅襪之塵
風起雪飛百花倒瓊艘之緑河傾水堕千葩摧蠟炬之
紅

　　秋風獵獵巻紅旌賊壘匆匆唾手平笑倚柁樓天上坐
臥聞鼓角地中聲九門合遝追鋒去千里誰呼負弩迎
従此三呉傳勝事一時草木盡知名

　　宴汪帥　　　　　　　　　　熊子復

　　制壼閩山屬機廷之大老經途建水遇冊府之髙賢乃

留帥節之行以受侯藩之宴恭惟安撫樞使相公道關
百勝功蓋兩朝早辭黄閣之除還就紫宸之列漢京三
輔比既彌于旌麾周國十連特改顓于斧鉞擁被練數
千之卒經提封第一之州而我知府秘監敷文嘗接武
于書林亦協心于言路雖大帥過其府宜依節制之尊
然兩君在此堂得叙金華之舊霞盃㶑灔星座熒煌輙
控心誠具陳口號

　　兩朝注意屬經綸勇退班仍寓紫宸曽幹帝樞通北極

暫分帥閫向南閩元戎道出吾新府太守郊迎是故人
飲量吸川何惜醉即歸廊廟秉洪鈞

　　宴孫發運　　　　　　　　　方　澤

　　四牡出疆昔聞占閫外之士千艘坐運今将半天下之
權清朝肇降于言綸故里先驚于衣錦伏惟某官髙才
間世雅望聳時蔚然延閣之英夐出漢廷之右倉箱充
實方圗餽餉之功使節光華夙有澄清之志而某官曲
敦嘉好式享多儀宜有頌歌以資宴集


　　玳筵髙起見氷壺落落英標竦玉隅持節舊聞雄外屏
飛芻方見給中都江城和氣先旌斾淮浦秋風滿舳艫
看取漢家蕭冠業莫稽雲際送雙鳬

　　宴酌獻供奉　　　　　　　　方　澤

　　樽俎娱賔武子有加籩之享簪裾映座齊侯致撇席之
迎矧将命以勤王且因時而薦廟欲序賓賢之禮多申
儀物之私恭惟某官久服禁聨夙膺宸眷天威咫尺思
致孝于鬼神使節光華示不忘于禮樂而某官肆筵敦

好張樂交歡宜有詠歌以資燕集

　　捲幕爐薰散瑞烟玉除人此駐華筵風流乍認周郎曲
感慨初聞賀老絃座上金璫春服麗樽前綵勝晚粧鮮
歸時紫殿方承宴重扈鑾輿向九天

　　宴王提刑　　　　　　　　　陳無已

　　西臺報政初聞五月之成東部向風遽失二天之庇是
陳七獻之禮以為一日之懽恭惟提刑大夫偉節照鄰
清風肖物有周公之才美謙以自居如顔氏之孤髙敏

而好學用經明而治水以盛徳而詳刑果自東藩就更
北道知府大夫敦平生之好盡賓主之情願陳衆志之
詞以紀一時之盛

　　(闕)



　　宴蔡緫領　　　　　　　　　熊子復

　　專城擢拜于列卿民方懐舊給餉攝行于㑹府尹必告

新矧華要之鼎來與髙明而契合恭惟奉使總領大卿
粹然家學籍甚時名政術敏妙而每存忠恕之心利源
疏通而不傷仁義之體紬書一札垂當清切之除寶帶
萬釘併受便蕃之錫清衷益注瑰望愈隆判府殿撰侍
郎徳自羽儀政仍柯則惟庶民之安其里已遂優㳺則
兩君之在此堂宜偕燕喜敢陳俚韻用佐歡謡

　　大府堂堂壮帝京况同光武聚精兵郎星早即甘棠舎
卿月仍供細栁營㳺刄有餘新妙手伐柯不逺舊能聲

一樽且為斯民樂早晚同歸傍紫宸

　　宴曽總領　　　　　　　　　熊子復

　　天塹宿帥任莫繁於總餉日畿輟漕選特妙于凝旈纔
津聘介之軺即按邉儲之瑣欣逢紫槖肇燕黄堂恭惟
奉使緫領少卿奥學研㡬周才濟劇洞明當世之大務
練逹本朝之舊章冉求可使足民豈嘗忘禮樂之事孟
子将有利國必首陳仁義之言早踐郎曹更躋卿列揮
毫而奔萬象盍濶歩于詞林操箠而制四夷姑究心於

糧道而我判府殿撰侍郎屬當共理喜奉周旋交臂而
玩石羊笑六代僅全之畧比肩而向金馬贊九宸恢復
之圗方洪量之吸川更麗華之舞雪敢陳俚韻上佐清
歡

　　卿月家聲妙一時才髙自結紫宸知趨還便領閩中漕
遴簡仍供塞上師日貨萬緡登曉帳嵗糧千艦集春期
笑談了此應殊拜且向黄堂醉一巵

　　宴統帥緫卿


　　築城屯戍而邉境少安克制天驕之命連衆戰攻而餽
餉不絶並資人傑之才擁麾況輟于南宫傾蓋遂聨于
北府恭惟都統兩府太尉智研韜畧威震羌胡亞槐府
之官聨早隆上眷統栁營之帥律益峻中權奉使緫領
大卿簡在帝心挺有祖烈卿聨應月次九禁之従途使
指占星通兩畿之餉道判府殿撰侍郎鼎來共理喜獲
周旋三壽作朋樽宜開于北海萬邦為憲㑹将集于東
都敢控鄙誠上陳俚韻


　　虎貔十萬可横行偃甲猶存鐵甕城上将擁旌班二府
正卿持節餉連營鼎來況有東方騎疇昔仍傳北府兵
三傑同心須輔漢黄堂具共醉京清

　　宴陳統制

　　羣盗縁崖再浹辰而假息偏軍擣穴一漏刻以成擒消
殺氣于郊原沸歡聲于城郭特起黄堂之宴少延白斾
之留恭惟統制舎人妙畧鷙沉英材驍逸環漢庭而入
衛戍閩郡以出屯漳水狗偷屢屈軍揮之指建山䑕竊

又勞馬箠之笞叅議監承義薄雲天氣沮金石揚一麾
而假手曽諭寛條抗十乘以臨戎暫評婉畫兹出指縦
之畧遂收折馘之勲而我知府郎中雅度包荒清規絶
俗令行浹日即埽潢池之氛化成朞年復剪萑蒲之孽
推成功而不伐設備禮以有加通判學士督小隊以環
攻數摧凶焰通判寺丞佐大藩而關决宻運竒機于今
一㑹之歡自我五公之恊温如舜月之輯瑞爛若甘星
之連珠各圗萬里鵬摶共賦百川鯨吸但某等耳聴戎

㨗目覩師還輙叙心懐聊獻口號

　　蝟戎螳斧謾峥嶸飛将濳軍一鼓平紅幕貴卿評妙畫
朱幡賢牧講歡盟西郊殺氣翻祥氣南國愁聲轉頌聲
更有屏星雙照座大家齊賦吸川鯨

　　宴平江太守　　　　　　　　趙徳荘

　　清香凝寝方需幕府之開紫氣度關暫屈牙檣之駐吏
民快覩城郭生輝恭惟某官名冠時髦才標國棟相門
有相妙傳經濟之文仁者安仁藹著中和之政一節勤

勞之終始十年進退之雍容偉論精深每前宣室之席
髙情邁徃屢壓承明之廬乃眷無門實今畿輔輟侍臣
之宻綴峻閣老之清班景星夜明分野有慶膏雨時至
民物具蘇勝逰還付于詞人坐嘯復従于雅志江湖如
盡雲日既秋香徑傳呼榮何如於晝錦金庭清浄氣已
召於春臺某官仰瞻鄰寶之依俯念門闌之舊肅延玉
趾爰實羽觴倚巖桂于風簷埽井梧于月地新歌百囀
妙舞七盤主稱千金喜厚嵗寒之託河潤九里恐聆暮

召之還某等叨列賤工親逢盛事願技能之無取係欣
幸之有餘上奉台堦敢陳口號

　　翩翩鷁首下皇州凛凛虹旌照碧油紫綬金章香案吏
紅柑白藕洞庭秋地靈自昔翔鸞鳳風化従今及馬牛
他日定知三節峻良辰姑為一樽留

　　宴新守黄侍郎　　　　　　　熊子復

　　京口要藩䕶神臯之浩穰宸心妙簡輟仙禁之清華驪
歌方徹于湧金騎吹已臨於浮玉恭惟知府殿撰侍郎

道醇而心正才大而氣剛胸次容萬頃之波毫端扛百
斛之鼎苐従臣之嘉頌既掞國華分刺史之真符更蠲
民瘼旌麾鼎至衙府洞開江轉西來挹鄉國岷峩之秀
山回北顧控邉城淮海之衝覽霸跡于孫劉想戎韜于
蔡謝歛此大惠姑潤澤於侯方迄共外庸佇經綸于帝
所奉使緫大卿屬兹兼攝亦是交承楚尾呉頭屏翰固
殊於他郡召前杜後肆筵乃㑹於此堂星座熒煌霞觴
㶑灔盡鯨吸百川之量壮鵬摶萬里之圗敢叙心期仰

獻口號

　　六聨士簡獨司戎亞旅才髙試外庸仙殿西清聨寓直
神畿北固屬提封岷峩逺挹鄉關秀淮海前遮敵境衝
聘傳已交戎索靖春風歸聴景陽鐘

　　宴新守　　　　　　　　　　許仲啓

　　發軔蒲陽程自兼於便道把麾江右時適際於景風民
喜迎來禮均飲至恭惟某官韞浩浩淵淵之道擅渾渾
噩噩之辭昔聞二品之加官合施行馬今覩一門之羣

従俱詫登龍況毓秀端明學士之鄉而鍾慶元英先生
之胄有嚴膴仕於赫貴名俯就小朝廷之㳺嘗膺古子
男之寄果飛特薦徃貳元侯四明蓋等於蓬萊茂著海
沂之績千乘爰分于符竹甫頒庾嶺之春初靡俟于&KR1000;
期即宻聨于荷綴某官偶成願借久欲賦歸雖云託契
于交承何異相逢于邂逅奉三年之計豈吝于告新陳
九獻之儀尚㡬于従厚滿泛宜城之酒静凝燕寝之香
䕃楊栁之絲絲舞衣霑汗對芙蓉之面面歌扇生凉旋

及旋醻不妨談笑某等本無他技曷佐清歡號令弗更
此日仰瞻于李郭規隨共守他時同慶于蕭曹姑竭心
思僭陳口號

　　山路﨑嶇學井参使君五馬至駸駸髙標自聳千尋竹
茂閥人推一片金澤比春陽應逺暨樽中天禄且頻斟
交承契厚何妨醉端委遄歸便作霖

　　宴新守　　　　　　　　　　髙明父

　　九重飛詔新虎節于湖湘千里首途建隼旟于甌粤顧

此樵陽之幸適當騎氣之臨恭惟某官才閎經濟識造
淵㣲炳然文雅之宗師偉矣老成之儒表早被凝旒之
眷屢登要路之津未躡台躔更臨軫域且人生以五馬
為貴嘗聞杜老之詩而大夫至刺史則榮又見韓公之
序熒煌斾乘輝映渠庭而我知郡中大喜見巨賢挽留
行色凝清香于燕寝樂㫖酒于嘉賓吹竹彈絲八音競
奏遏雲回雪羣藝俱呈願飛舉白之觴以介無窮之壽
惟此日之山城邂逅聊記清歡庶異時之金馬笑談為

先佳話既周散語上獻巴辭

　　聞説湖湘喜氣開望閩争指二天來去程休憚臘猶閏
到日定将春共回行色經過輝巷陌清歡留住倒樽罍
主賔俱是和羹手便合江梅薦一杯

　　宴忠州交代　　　　　　　　任子淵

　　古郡風流難繼宣城之行樂中年感慨易増太傅之離
愁屬&KR1000;戍之終更幸竹符之合契聊陳豆觴少駐旌旄
恭惟某官岷下故家江東華胄早擅賢關之譽更收文

庫之功談笑風生髙出塵埃之表胸懐徑直絶無城府
之深官路踐揚吏能藹著奉漢家之寛詔救巴郡之逺
民渤海潁川已上中臺之優最愚溪峴首上追前輩之
髙風惠我一方逮兹三嵗懐西山之舊隐泛南浦之歸
舟陶菊猶存雖有兒童之喜召棠勿剪能生父老之思
今則某官再念宗盟夙依徳䕃論心道舊惟先世父兄
以來問政告新矧自今子孫之契愧金貂之後續惜畫
隼之前征請歌三終爰侑七獻月明後夜但同千里之

懐雨浥今朝且盡一杯之醉敢呈韻句仰佐清樽

　　撫字心縈逺俗懐歡聲騰沸繞巴臺朱幡且要雙旌住
畫舸誰令叠鼓催草滿春池思故國栁含朝雨送離杯
荆州長史長身健却望雲帆天際來

　　餞舊守　　　　　　　　　　許仲啓

　　于蕃既効因為長社之留受代言遄式遂甘泉之奏肅
陳樽俎少駐旌麾恭惟某官大雅卓爾不羣多聞古之
益友本慶源之派别芘仙李之根盤材號吏師學知世

務由燈火巻舒之力科第閲三十年積簿書期㑹之勤
仕宦至二千石此邦幸甚其治謂何恤下邑以捐金化
宵民之珥筆五兵自屏百堵孰賢論功鄙管氏之太卑
足用跨僖公之可頌臨深溪而清到底登峻嶺而氣横
空臧厥臧則諸司形不擾之言止其止則半載慰無歸
之願洎兹觧組共瞻東粤而去思佇見出綸正及南薰
而登拜某官廼由逺至若有數存宣布云初明虢州在
三之節交承攸寄守蕭相畫一之規義重通家禮隆設

席芳蓮照水繁絃尚帶于春聲畫燭成灰妙舞謾縈於
别恨銀海空而有酒醉玉山側而要人扶某等執藝甚
庸䝉恩蓋久折梅逢驛使他時請問于寒暄迎佛送如
來此際愈難于啼笑敢陳口號盡述塗歌

　　獵獵髙牙鷁首東雨餘歸計一帆風中和作傳誠斯寓
平理名堂治與同對酒告新應歴歴聞歌話别莫匆匆
宗英入就鵷鸞綴玉陛金門有籍通

　　餞和州交代　　　　　　　　孫仲益


　　朱幡皂蓋方班楚澤之春錦纜牙檣又泛秦淮之月簞
壺塞路簫鼓沸天紛然臥轍之氓居有挽髪之意恭惟
某官忠純許國愷悌宜民時推北斗之一人來擁東方
之千騎近長安之日久馳公子之心快楚臺之風聊共
庶民之樂爰膺妙簡移牧通都五馬攢花難駐雲霄之
歩九芝塗檢竚霑雨露之新知郡侍御夙陳燕豆之歡
増重交承之契十眉環坐千指調絲長歌牽獨蠻之繰
百柁倒瓊艘之渌渭城朝雨寄别恨于垂楊南浦春波

渺愁心於碧草

　　天涯萬里一尊同醉眼愁看月皎空畫角孤吹千嶂曉
綵舟横曵半江紅啼粧盡帶梨花雨舞袖猶翻栁絮風
只有邦人頌遺愛棠隂繞屋自蘢葱

　　餞沈宰　　　　　　　　　　趙徳荘

　　暄風暖景方欣雛雉之鳴碧草緑波忽報飛鳬之引兒
童知戀草木含悽顧蕞爾以自憐念翩然而莫駐恭惟
某官名流第一間氣無雙雖蟠雲夢于胸中猶鬱麒麟

於地上時和頌美曽桃李之無言吏退詩成信江山之
無助逮春華之三變方聖政之一新民願借而報文課
當遷而奏可車輪四角徒多轍臥之思軺傳一封其若
賜環之召某官肅故交于新好啓華宴于芳辰撫嘉植
以賦角弓聴鳴嚶而思伐木歌翻金縷悵花霧之㝠㝠
醉倒玉山怨星輝之晱晱某等叨持薄技幸列下陳上
奉清歡敢獻口號

　　琵琶洲上百花開半是河陽手自栽試問觧龜朝帝去

㡬時持節為民來江山賴有詩千軸父老寧無酒一杯
寒食従今不數日邦人唯恐詔音催

　　餞吏部　　　　　　　　　　張正已

　　天清月白三台正而少㣲明秋至風髙九江空而渚鴻
去丹闕之鳳思侣蜀山之鶴離羣顧祖帳之鋪陳扳華
軒而餞飲寄一言于樽俎分萬里之舟車自古有行此
别為重伏惟某官孔門㳺夏吴産機雲初收釣鰲之鈎
便使屠龍之技魏公善課房杜獨知賈誼盡言絳灌争

忌自魯再逐居東五年澤畔忘懐沙之吟天涯無逐客
之淚忠氣貫日誠心格天動仄席之綸音先假途于蘭
省某官舊虛徐榻曽共李舟朝開北海之樽夜挽庾樓
之客花溪錦里念歸雖得仙巢金馬玉堂回望即殊塵
世我心匪石有酒如澠臨岐雖贈千言執手不如一酌
自古潯陽送客愁荻花楓葉滿江頭今逢東海任公子
歸作商家傳野舟綘帳舊樽曽共醉軺車脂轄也須投
莫従對月乘明夜却憶南州庾亮樓


　　餞席帥　　　　　　　　　　王望之

　　落花流絮換九十日之春光細雨和風送二千里之行
斾況是宣州幕府居多上澤賢才用捧離樽式張雅㑹
恭惟知府至仁厚俗雅量鎮浮湛千頃之洪波於人無
間散一襟之和氣與物為春自是鳳池之子孫出為蘭
省之英傑洊更都水久立便蕃政所臨而有聲才無施
而不可名績既輝於仕路富貴又臨於故鄉政己及&KR1000;
民争臥轍且以通判登髙臨逺闢館羅羞講故事於長

絡陂頭設祖席於上東門外式宴且喜不醉無歸

　　使君千騎踏殘紅雅㑹清歡與衆同但有昔儒留父老
争知竹馬負兒童日邉且喜身將近座上湏教酒不空
鄭圃居民休臥轍漢廷即欲拜三公

　　餞江給事　　　　　　　　　翁塞翁

　　雁信催人動日邉之歸興鸞觴留客結濠上之歡㳺溪
瀉清聲山供秀色松桂重迎秋色芝蘭輕送薰風已拂
朝衣難忘祖帳恭惟給事内翰紫宫新使清鎮舊臣潁

陽之族望彌髙江左之家聲不墜廣廷射䇿妙年遂擢
于甲科直筆代言真賞屢形于乙夜孤剛去國忠義忘
家地靈久借于稚川天意欲還于魏闕曹趨已入陳轄
載投倘非蓮幕之嘉賔敢屈掖垣之上客仍遷五馬添
作三龍未應亟問於刀頭将且盡歡於鼎足小亭共樂
幸拚醉于南州上國相逢冀望風於東閣敢無鄙句聊
助歡聲

　　玉虹千尺跨樵溪溪上神仙樂聖時剛與賓朋同宴喜

儘従君相問歸期花香半匿紅蓮幕酒暈偏饒白接㒿
勸取東山十分醉看看身在鳳凰池

　　餞沈卿　　　　　　　　　　趙徳荘

　　山川効祉有來膏雨之和象緯宣精歸止慶霄之舊借
留不遂遺愛若何敢賡五袴之歌少致千金之壽恭惟
某官珪璋粹美氷鑑澄清宣布徳音積有神明之望雍
容朝著養成經濟之才眷此甌閩兩迂符節威令飈馳
于流馬光風日轉于甘棠謝守詩名自覺長城之重曹

公相業不妨醇酎之傾乃御秋風爰還帝所雖鳴玉鏘
金而計國抑登山臨水以愁予懐哉我民何以報徳交
代某官肅陳髙宴欵接勝逰酒累十觴増重金蘭之契
日移三丈坐觀桃李之隂逺追錦製之相因近想鵷行
之共集實子孫之永好為父老之美談某等名在賤工
目兹盛事輙陳俚語上侑清歡

　　秋入閩山等一州泉甘竹美鳳凰逰詩書舊説常丞相
文字今知沈隐侯寒菊未霜尤可薦衰蘭薄暮不勝愁

主人莫忘南來水乞與恩波日夜流

　　鹿鳴宴

　　鹿鳴宴　　　　　　　　　　王望之

　　冠帶之徒以億萬計朋來㡬擬于橋門賢能之士近七
十人妙選可希于闕里四舉賔興之禮式諧樂育之勤
觧元先輩學賦春華氣横秋鶚皆蓬海仙山之秀或泮
林翹楚之英方賈勇以俱前遂先登于得俊聲音載好
将遷上苑之喬頭角已生只待禹門之浪某官文章元

帥道徳主盟大鈞廣播于無垠小子悉䝉于有造文翁
所至首隆學校之風常衮初來盡變詩書之俗速省賴
作成之徳式遄敦勸駕之儀宫使閣學尚書禁路日星
英躔斗嶽率徳表行儒宗推一國之尊論秀升材鄉老
藉六卿之重知宗中大闡前振後樂善好賢老成首揭
于典刑信厚踵承于標的提刑中大澄清風俗宣布詔
條周咨靡倦于詢謀勸勵每崇于文雅亦有同流之佐
共成贊治之功興賢興能登于天府載色載笑烝找時

髦賁然來思云胡不喜篚幣以将厚意維縶以永今朝
既有嘉賓共鼓瑟吹笙之樂請陳末技奏廻風舞雪之
容不揆蕪音敢呈口號

　　一札芝泥下九天紛紛袍雪滿英躔衣冠直比橋門盛
俊秀洋如闕里賢近嵗江沙仍漲合明年禹浪好争先
三山自是神仙窟誰作人中第一仙

　　鹿鳴宴　　　　　　　　　　方　澤

　　嘉魚罩罩乃邦家得賢之秋鳴鹿呦呦是郡國燕賔之

日矧樵川之豐壤據閩粤之上㳺臺聳熈春瞰萬家之
樓閣堂髙斯美環千里之江山地勝才雄人繁物富佩
儒服者數溢諸郡名天下者世有異人視草玉堂把鰲
頭之管轄較文金殿奪龍首之香標況承六聖之昇平
復啓千齡之景運下萬方之詔循三載之規鄉大夫興
能郡太守勸駕恭惟知府望重當世才髙古人文章超
韓栁之前政事出龔黄之右暫憑熊軾即躍鳳池樂育
存心至誠好善員冠濟濟咸遂于充庭賓佩鏘鏘盡陪

于佳燕氣象簇蓬瀛之景管絃揚龍鳳之音既榮座主
之提衡又慶門生之得路

　　畫㦸門開喜氣新使君迎送鹿鳴賔廟堂他日陶鈞手
郡國今朝勸駕人早晚獨持黄閣柄湏臾平歩蕊宫春
諸生欲識恩門處昨夜台星拱北辰

　　鹿鳴宴　　　　　　　　　　熊子復

　　起常伯以殿藩肇宣美化選嘉賓而充賦榮集初筵文
章推豹變之新禮樂按鹿鳴之舊伏惟諸觧元先輩研

精聖閫振藻儒林獻賢能之書果偕於秋計陳治安之
䇿将造于春廷判府閣學尚書奥學研㡬周才濟劇曵
星辰之履早率屬於中臺擁江海之麾暫頒條于大府
奉使緫領少卿懿文振古明識際空分潤浦之符士嘗
資於長育總淮壖之賦帝方賴于經營而況佐州得别
乘之賢分教有泮宫之冷併延舊舉同燕公堂萬里鵬
摶上亨衢而莫遏百川鯨吸盡洪量以何辭敢叙心懐
聊獻口號


　　由來京現出公卿化近神都久作成三嵗賓興多雋茂
二天寵餞有光榮冬風偕計催行李春日傳臚聴集英
更祝兩公趨召節新年政地見諸生

　　時節宴㑹

　　立春宴　　　　　　　　　　陳無已

　　東風應候欣逢草木之榮廣坐稱觴樂見太平之日恭
惟知府大夫英邁蓋世偉行絶塵名義甚都掩四科而
著目談笑諧理傾一座以趨風政既頌于中和樂復聞

於鐘鼓爰因令節肇啓華筵賔席雍容願上使君之壽
妓圍窈窕争唱舎人之詩願紓下情敢獻口號

　　霏㣲臘雪不霑塵收拾和陽作早春一座盡傾歸盛徳
四時難得是佳辰鬢邉綵勝年年好樽下歌聲日日新
一笑難逢時易失杯行到手莫辭頻

　　上元宴　　　　　　　　　　陳無已

　　佳辰行樂為平世之勝逰清夜觀燈與斯民而同好恭
惟知府大人寛猛相濟忠孝兩全聲烈慕乎四鄰氣節

蓋於一代爰因令節迨此暇時聊爲秉燭之逰用作豐
年之觀扶老擕幼樂聞鐘鼓之音叠足排肩願作衣冠
之㑹敢忘薄陋復此敷陳

　　歡聲喜氣塞康荘妙舞清歌樂未央此節定知隨意好
今宵端復為人長粧成粉白生春色酒瀉鵝黄射燭光
報答風光須一醉従來千騎貴東方

　　上元宴

　　金碧交光疑竺國雨花之瑞宫商迭奏雜漁陽掺鼓之

聲況當三五之良宵獲盡四并之樂事宜為燕雀式恊
時康恭惟某官嘉謀久著于朝端美政今傳于淮甸與
民同樂不醉無歸必資管籥之歡庶撤箭壺之漏嘉賔
列坐照紅燭以驚春妙妓成行鏗珠簾而唱月敢形歌
詠無訴觥觴

　　一夜蓬瀛綺宴開玳簾髙捲月徘徊歌珠清響縈回雪
舞袖穠香散落梅十里笙簧喧巷陌百華燈燭晃樓臺
杯行到手休停手従聴銅壺箭漏催


　　上元宴　　　　　　　　　　張正已

　　功名蓋世古來尚富貴全家人世希森羅巨室之衣冠
修講四并之燕享伏惟某官廟堂石柱夷夏藩垣素聞
徳禮之宗每厚閨門之愛父子篤而兄弟睦兹已家肥
鐘鼓設而琴瑟張非為酒困況五三之燈夕冠九十之
韶陽人心與明月皆圎禮席與良辰和㑹俯天樂而兼
人樂擅世榮而全義榮莫辭終夕之清歡兹蓋一時之
盛事


　　使府門中别是天上元燈火樂豐年全家美禄隨春到
九列清昆似月圎裴度功名歸社稷謝安公子盡神仙
㡬番福壽圗中慶八幅輕綃畫不全

　　寒食宴　　　　　　　　　　張正已

　　祥烟瑞氣融融寒食之辰白日清天浩浩元戎之府三
載美成人意萬花粧出天心有鐘鼓之可陳肯韶華之
空度伏惟某官興周方召輔漢蕭曹精神動而造化隨
節鎮在而關河壮堂上幹乾坤之運幕中收文武之英

伏惟某官河朔名家山西世胄今日支江之使昔年唐
彀之雄再諭經綸主人懐君子之徳坐觀桃杏佳辰感
錫宴之時忠臣以魏闕為憂逺民倚長城之固且同衆
樂拚醉清歡

　　元戎幕下㑹羣仙染出韶華紫府夭桃杏欲燃非燧火
樓臺不是禁祥烟樂聲浮晝傳霄外春色隨花照眼前
只恐來年遇寒食樞臣入侍禁中筵

　　端午宴　　　　　　　　　　張正己


　　薰風再至黄堂净而日影長午候新榮大火中而天心
正萬物以得相見而樂四時適逢嘉㑹之亨誰對朱明
出司燕喜伏惟某官長安顯世西漢遺英一身六詔之
精神五路山川之衣食十年宸睠三度繒音雖留錦水
之濵己籍瀛洲之上西山採艾永堅醫國之心華省含
香先醉浴蘭之㑹

　　薰風和氣度黄堂星火中天白日長圗閣顯榮先鳳閣
芸香消息浴蘭香未歸先逐申侯燕既徃堪嗤楚屈觴

待得金泥降真命中元自是賞秋光

　　中秋宴　　　　　　　　　　張正己

　　逺來近悦黄堂静而白日閒氣爽天髙中火流而素秋
正欲盡賞心樂事無非美景良辰不陳燕享之娱莫叙
閨門之慶伏惟某官乾坤粹産海嶽靈儲獨寄朝廷之
重輕逺作西南之藩翰謂國所風正在始故家之理移
于官将寛嗃嗃之嚴必厚振振之樂列坐五侯之冠劔
同門萬石之恩榮飄然清風散作和氣烽烟塞外清如

四序之中秋福壽圗中更寫十分之明月永駐清輝之
照每如此夕之圎四海共天百年同日人生聚散願従
樽俎同歡家禮㑹和不隔關山相望

　　沉沉邉落鎖烽烟秋色中分八月天萬石子孫森劔履
五侯閨閫㑹神仙酒如天禄全家美月似人心百嵗圎
只此門庭樽俎樂散為和氣滿山川

　　重陽宴　　　　　　　　　　蘇子瞻

　　百川返壑禾稼登塲新成百尺之樓適及重陽之㑹髙

髙下下既休畚鍤之勞嵗嵗年年共覩茱萸之美恭惟
某官民人所恃憂樂以時度餘力而取羡財因被災而
成勝事起東郊而壮觀破西楚之淫名賓客如雲來四
方之豪傑鼓鐘隐地聳萬目之觀瞻實與徐民長為佳
話

　　一時柱石壮巖闉更值西方落㡌辰不為㳺従誇燕子
直将氣熖壓波神山川尚逺當時國城郭猶飄廣陌塵
誰凭欄干賞風月使君留意在斯民


　　冬至宴　　　　　　　　　　張正己

　　日躔南極來復見天地之心氣應黄宫履長為隂陽之
始震雷寂而羣動息坎水叙而百工熈共偶休辰道迎
蕃祉伏惟某官徳性端茂襟靈静淵章詞裁班馬之文
事業踵臯䕫之迹出領蕃宣之重力追教化之純衮衣
又賴于彌縫鼎氣尚稽于調飫暫留鈞斾欵駐龜城扶
本擊强門有諸孤之䘏嚴儲削禁民多五袴之謡載值
良辰式陳雅宴几筵並設克全禮物之修觴斚交飛念

重嵗期之亞

　　昨宵初復地中雷共賀新陽七日來六出齊飛(一作開)岷
嶺雪一枝香動錦江梅細調樂律娱賓席同把仙醪送
壽杯況是舊年無事日醉鄉何惜玉山頺

　　冬至宴　　　　　　　　　　劉韶美

　　律應黄宫直五音之退聽禮先鄉社喜衆雋之類升聊
為浄刹之㳺共納新陽之福恭惟某官誠通造化學貫
古今踐揚功業之塗慰薦邇遐之望坤維屏翰一新帥

閫之旌麾錦水金魚重見王公之面目簪纓並集殽核
雜陳幸逢亞嵗之佳辰況值叢祠之勝侣日行北陸已
添一線之長興在東山且拚千鍾之醉

　　瑞氣溶溶市寳坊賔㳺來自鄭公鄉簪裳雜遝星方聚
樽俎従容日乍長羅綺叢中金布地笙歌社裏玉分行
良辰莫惜瑶觴滿福海深深未易量

　　亭舩宴　　　　　　　　　　劉君引

　　楓落呉江冷梅開越水寒洞口相邀盡是劉郎之族岸

頭乘興共登王子之舟逍遥東道九華仙儼雅西階三
島客是日則有嗣宗叔姪靈運弟兄父子不减荀陳聚
徳星于昭漢賔朋有同李郭羡仙舸于寒潭施肩吾席
上詩成江文通坐間賦就既而輕移畫鷁蕩一水以波
翻細叠靈鼉隐千巖而響震金谷異時之佳㑹無此好
溪山蘭亭昔日之俊逰未必皆親戚

　　溪水泠泠出武仙仙翁新上木蘭船不湏曵入桃源去
此是劉郎小洞天


　　慶賀　禮席

　　慶帥㕔落成　　　　　　　　張正己

　　萬兵開府仗使節以安邉百堵興工壮石公之營室方
即舊藩之燕肇修元帥之居役緩天時人和功倍伏惟
某官将垣人傑王國世臣百蠻仰之如神明南士愛之
如父母念公歸之無所永膺舄履之榮安固去故以取
新俾息勞而養佚榱題數仭豈惟風雨之去除壽考百
年願與山川之悠逺


　　南邉千里拓蠻疆萬斧鳩材架使堂抜地土垣方槖槖
倚天鈴閣漸琅琅一時豈特除風雨千載應圗藉棟梁
竚看老成同衆樂振振公族㑹元章

　　慶新第落成　　　　　　　　邵公濟

　　一室寧止克全幹蠱之心百堵皆興允遂肯堂之子念
克艱於為始宜無事于守成既獲烏瞻敢申燕賀伏惟
某人孝亷著望清白傳家弟兄怡怡尤敦于燕翼棟梁
奕奕不負于纘承既叶爾龜乃安斯寝雖不加于輪奐

實有好於人烏蒋詡有三徑之開于公有髙門之望良
朋萃止清酒既酤咸與樂來不忘禱頌

　　喬松脩竹互蒼蒼綠水青山共𣺌茫衝雨不殊元亮住
一區堪配子雲莊也知桃徑㽞餘䕃更重金昆善肯堂
何用區區論宅相宜能厚徳著流光

　　太師納孫婦禮席　　　　　　范元卿

　　圭組蟬聨仰周魯一門之盛絲蘿繾綣合朱陳二姓之
歡粲嘉幣以陳儀敞黄扉而啟宴歡傾輦轂喜浹烟霄

恭惟太師相公道佐中興勲髙振古剗磨日月廓萬里
之塵氛洗滌乾坤還百年之舊觀宜上天之報施啓奕
世之昌榮兩國夫人氣襲清華徳全温靚興慶首行於
命婦瑶池夙冠于羣仙少保公相左棘参聨贊洪猷于
帝宰越國夫人赤繩宻契際嘉㑹于天人載看丹鳳之
飛翔式此鳴鸞之嘉燕争羡勲門之女來嬪上相之孫
勝事艱儔初筵特盛月邉環珮恍驚槐府之天髙風裏
笙簫逈覺人寰之斗隔


　　圭組蟬聨慶一門絲蘿繾綣燕新婚蓬巒下降真仙子
槐府來嬪上相孫錦瑟新翻雙鳳曲玳筵分勸九霞樽
雲屏側伴齊眉案長共春光映紫垣

　　禮席　　　　　　　　　　　汪彦章

　　奠幣告期配合既成于五兩治辰叶吉綢繆適迨于三
星方親合巹之儀宜舉盍簪之宴恭惟某人淵源學海
黼黻儒林妙選無遺始信青錢之價重新聲和叶悉知
白雪之句髙嘗振臂以當千㡬擅塲而挾兩騏驥一鳴

而望燕首越干将百鍊而剸革斬犀豈徒為江左之文
豪直欲繼洛陽之年少鄉人聳慕夙髙駟馬之門女黨
榮觀今作乘槎之客久欽俊譽願締率姻某人譜系清
髙雅重崔盧之甲族封疆宻邇何殊韓范之世昏舊傳
逸少之佳恨識長卿之晚初月乍隨於蓂秀嘉期有恊
于桃夭幸玉趾之來臨結金閨之永好如借津梁于星
漢大開樽俎於桃源衣縈栢子之香帶動九枝之燭謝
公庭廡益添芝玉之芳嬴氏簫笙當有鳳凰之應薄技

上逢於綺席蕪詞敢侑于清觴

　　九賓珠履㑹春宵羽蓋参差次鵲橋應有玉臺供撫扇
豈無丹鳳應吹簫一枝仙桂香全近三月蟠桃色正夭
看取樽前冠玉客乘龍喜氣近烟霄

　　㑹老堂　　　　　　　　　歐陽永叔

　　某聞安車以適四方禮典雖存於徃制命駕而之千里
交情罕見於今人伏惟致政少師一徳元臣三朝宿望
挺立始終之節従容進退之宜謂青衫早並於俊逰白

首各諧于歸老已釋軒裳之累却尋雞黍之期逺無憚
于川塗信不踰於風雨幸㑹北堂之學士方為東道之
主人遂令潁水之濵復見徳星之聚里閭拭目覺陋巷
以生光風聲聳聞為一時之盛事敢陳口號上贊清歡
欲知盛集繼荀陳請看當筵主與賓金馬玉堂三學士
清風明月兩閒人紅芳已盡鶯猶囀青杏初嘗酒正醇
美景雖并良㑹少乘歡舉首莫辭頻










　　五百家播芳大全文粹巻九十

