







　　欽定四庫全書

　　五百家播芳大全文粹卷二上

　　宋　魏齊賢

　　葉　棻同輯

　　表

　　籍田

　　賀籍田表　　　　　　　　　趙徳莊

　　農祥晨正調元氣於孟春千官景從乘時龍於千畝肇

新容典翕受純禧(中賀)竊以祈黍稷以勸耕共粢盛而
致孝晚周殘缺禮不見者百年炎漢緝熙詔始行於三
世自時厥後曠代僅存職既失於甸師論多淆於博士
若稽治古繄我太宗規吉壤於朝陽標紀元於端拱遹
追來孝載更累聖之傳講議洽聞允屬中興之運順導
東郊之令躬勤南面之尊出穜稑於掖庭肅門閭於宫正
紺轅黛耜駐天步於青城華蓋金根旋日輪於黄道神
靈降格樂奏洽和迄成貴賤之班式懋耕耘之勸恭惟

皇帝陛下敦修大本蒐舉懿文斲揉教民世仰神農之
聖餞賔分命人知堯舜之心於昭親率之誠益顯太平
之盛臣拘縻外守阻望清光播榖惟時遐想載芟之什
力田可舉願賡宣布之詩

　　賀籍田表

　　孟陬協紀方欽授於人時太史戒期爰躬耕於帝籍有
嚴熙事茂輯純休(中賀)竊以天田九星象著耕耘之應
農輿三蓋禮為恭儉之先考周制以僅存求漢章而既

逸永平鼎盛徒賜食之有聞開元亟行始進儀之粗見
洪惟皇祖丕闡祲容建崇禮之通門敞思文之秘宇作
為元紀敷錫宥恩事皆集於大成謀遂貽於繼聖恭惟
皇帝陛下勤勞稼穡損益古今鬱鬯實彞儼朱紘而祗
祓洪縻在手撫縹軛以周旋既屈帝者之尊益明天下
之本然兹懿典罕值中興虢公之諫永世以貽譏憲宗
之儀半途而弗舉光於往冊獨我泰辰臣銜命江湖馳
神觀闕粢盛醴酪仰宗廟之孝思黍稷稻粱助田疇之

慶賴

　　賀籍田表

　　青壇祗祓儼萬乘以尊臨黛耜爰興舉三推而躬勸歡
傳華旦風動綿區竊以籍乃借民周雅述載芟之訓冕
而從亊戴經垂秉耒之辭不惟敦龎純固於是乎成抑
亦醴酪粢盛於此乎出考之往牒具有明文故孝武頒
詔於東郊章帝親巡於懐縣豈止一時之稱美實為千
古之流光挺上聖之中興修縟儀而肇舉凡居涵覆孰

不欣愉恭惟皇帝陛下大徳時乘多能天縱盡挽雲間
之河漢洗空天下之干戈南北交通書文混一肆念黎
元之衆未知稼穡之艱爰擇元辰用勤終畝丕顯先農
之祀於昭重榖之誠千耦其耘佇慶康功之即萬邦無
斁永歌嗣嵗之興某叨守偏方幸觀盛亊書頒一札已
聞天語之叮嚀麥秀兩歧願繼前賢之彷彿

　　恤刑

　　賀恤刑表　　　　　　　　張全真


　　秉籙御天屬聖神之在運對時育物均雨露以布慈繄
畏景之方隆閔祥刑之未措上嬰宸慮渙發詔音邈及
逺方一清幽圉(中賀)竊以泣辜流念見大禹之至仁扇
暍軫懐仰周文之懿範欽惟前躅垂裕後王於皇本朝
比跡振古恭惟皇帝陛下堯仁冒逺舜智燭幽欲躋羣
物於太和不忍一夫之失所故雷號風令期四海於無
刑玉律金科庶有生之難犯蠢兹未革尚干有司惟深
惻於炎歊重自罹於囚繫或匪惟良之吏必興慘獄之

嗟特頒細札之丁寧痛諭守臣於欽恤臣敢不俯勤夙
夜仰副哀矜播厥官僚謹兹訟獄職惟宣化躬佩服於
訓詞國無寃民庶導迎於善氣

　　賀獄空表　　　　　　　　　趙承之

　　好生之心本天地之大徳措刑之效乃帝王之極功茂
實頻仍輿情踴躍(中賀)竊以盛徳在火金石或至於焦
流南風之薰黎庶相趨而悦懌夏日可畏也如此聖人
於刑曰恤哉然而扇暍之勞既乖於博施泣&KR1255;之感徒

厚於責躬曾未若庚三伏以在辰獄一夫之無有古寥
寥其鮮矣今數數而見之此蓋伏遇皇帝陛下外布湯
寛中勤舜察欽若丹書之慎惻然赤子之憐既摩義以
漸仁因遷善而逺罪克底勝殘之績屢彰首善之民臣
方䕃雲天詎施涓勺兹用憑於帝力不犯有司雖無徳
於都人式歌且舞

　　賀上元獄空及不拾遺表

　　春元三五之朝民無犯法王畿衆人之所路莫拾遺凡

履地以戴天皆舞手而蹈足(中賀)竊以俗繋時而薄厚
性因習以汙隆空圄厯年周成王乃能去殺遺金當道
樂羊子其猶動心矧都邑方盛於遨遊而車馬相追於
暮夜向隅或泣不樂将致於滿堂以闇而投所盻固多
於明月而乃盡虚囚繫爭效寳珍臣庶式訛莫麗臯陶
之罰懦頑相勉競慕伯夷之風昔所未聞今方創見此
蓋伏遇皇帝陛下聖恩不冒神化旁流刑本期於無刑
信未施而已信頑嚚感格㢘恥興行既首善於京師将

純被於天下躋諸夀域登以春臺臣猥被闕員誤當劇
任甫閱政條之頃仰䝉帝力之深何以鞭笞莫措趙張
之術幸觀輦轂悉為堯舜之甿

　　賀獄空表

　　堯舜性仁民日遷善成康刑措史不絶書凡有耳目之
見聞不勝手足之舞蹈(中賀)竊以中都浩穰在止辟以
尤難長夏鬱蒸雖佚居而猶病無有一人之獄適丁千
載之期恭惟皇帝陛下獨運離明躬行乾健如曰不辜

之殺寧失不經推吾所愛之人及其不愛曾旬月之未
幾致囹圄之屢空逮於畿赤之間舉絶縲絏之繫符瑞
數興於草木貨財恥拾於道塗厯春夏以滋多累百千
而未已臣獲寛吏責仰冒天功得以駑鈍之姿坐承嘉
美之化沈朱李於寒水共樂清時鞠茂草於圜扉殊多
暇日

　　賀寒食獄空表

　　千里之畿刑誅不用一月之内囹圄再空父老未省於

見聞中外相趨而鼓舞(中賀)竊以徳可興於有恥法徒
禁於已然如曰得情固非曾子之勿喜與其聴訟未若
仲尼之使無況兹浩穰之區乃叶陽春之序昔無留獄正
然輦轂之燈今靡繫囚方禁閭閻之火當嬉游行樂之
際逢太平止辟之期實曠古所未嘗乃接踵而相繼此
蓋伏遇皇帝陛下以民為體其仁如天力推恵養之恩
坐成忠厚之化凡爰書之過誤多所平寛毎中㫖之丁
寧具形惻怛善良草偃姦慝晛消路得遺金獻寳復聞

於數四涂逢畫象相望何止於千年既懐不犯之心将
致可封之俗臣幸承官乏獲覩聖功已日乃孚考易辭
而猶信期年而化騐史冊以何遲

　　賀獄空表

　　至徳動天雨澤霄降深仁逮下囹圄晝空道本繋於聖
神福乃歸於黎庶歡聲盈耳和氣塞朝(中賀)竊以四十
年而無刑周昔盛矣千餘年而復古宋今繼之偶春序
之愆陽軫帝居之旰食躬紓寳墨之妙敕無庶獄之留

詔札未乾雲霓奔走綸言既布田野沛霑致輦轂以肅
然無縲絏之繫者逮於甸服陶我皇風六邑陳狴犴之
靈三縣落草木之瑞好義益興於酇鄙拾遺爭効於貨
財嘗舊史之傳聞迺此日而親見此蓋伏遇皇帝陛下
順帝之則與天為徒以文王之小心急虞舜之先務雖
奏讞之委曲未始忽忘至斷弊之錙銖類從末減民識
知於惻怛俗愧恥於頑嚚故於憲章靡所抵冒臣猥尸
官亊莫措吏能鈎距無奇敢比蹤於廣漢桁楊不用幸

息謗於莊周

　　祥瑞

　　九鼎　元圭　玉璽　日有承戴　醴泉　甘露

　　河清　瑞禾　芝草　紅鹽　神降　祥光　雨雪

　　賀九鼎成表　　　　　　　　張全真

　　王春啟節陽徳布和粲仙掖以凝輝絢龍文而發彩懽
彌海宇喜溢民心(中賀)竊以文鼎出於山川甘露零於
草木而前王已為盛亊儒臣載於信書以彰不世之珍

符以示無前之偉烈未見聖謨獨運寳器載成天鑒潛
通殊祥薦降有如今日夐絶前聞恭惟皇帝陛下大明
燭於萬方麗澤洽於四海嘉生繁植協氣薰蒸顯當天
地之心密契神明之徳故得九牧之金制器五色之瑞
騰文神物䕶持豈止黄雲之下覆靈仙降格且曕白鶴
之來翔光播無窮允昭至治某邈居江介叨領郡章職
在承流恭布十行之詔心存将美欣逢千載之期

　　賀元圭表　　　　　　　　晁之道


　　恭臨路朝祇受大寳神祗並貺日月增明於是伏覩唐
虞之隆蓋莫能窺天人之際(中賀)竊以羲皇而降典謨
所傳稽徳與功惟堯及禹既凝庶績用作元圭帝惟寵
加后亦時保陋漢唐之制作迺伏不彰逮神聖之盛隆
弗求自至因時展采揆古創儀考陽復之休辰膺天受
之丕貺於昭盛典允屬昌時恭惟皇帝陛下徧覆仁天
秉執慈寳黎民於變追放勲之文章六府孔修掩夏王
之勤儉是錫神物以昭聖功揆厥本原孰與倫擬接千

嵗之統且方比迹於三皇上萬年之觴又将均福於四
海

　　賀元圭表　　　　　　　　　趙承之

　　盛徳當天寳圭出地茂對陽來之吉丕承帝錫之嚴既
跨周以越商遂踵堯而配禹(中賀)竊考載籍逖觀古初
厥惟符瑞之興必有精祲之感伏藏蔽慝在昔既逺矣
光明發見而今乃赫然蓋右助於昌期示章明於景貺
恭惟皇帝陛下九族既睦六府孔修海無逺而弗漸河

不約而自翕克臻兹祉用相厥成臣欣覩盛儀悵居絶
塞冕而執玉想天表之顒卬拱以向陽極葵心之踴躍

　　賀玉璽表　　　　　　　　　李成季

　　大明當宁百辟趨朝翼赭案以前登發金箱而跪進靈
光煥耀虹氣屬天妙刻蜿蜒龍文照日作乾安之樂奉
天子之觴誕布宥恩敬謝宗廟慶流海宇懽動人神實
曠古所未聞宜四方之來賀(中賀)竊以明徳在御嘉應
並臻蓋天将有示於人故地亦不愛其寳至神變化非

意所知和氣薰蒸為時而出惟珍符之肇見錫景命以
來崇眷懐本自於帝心追琢疑非其世造學者之辨無
以稽諸史玉人之巧莫能喻其工不必論前世之所遺
要非值聖人而不見恭惟皇帝陛下仁孝率考嚴恭亊
天朝廷治而庶官修隂陽和而五榖熟百神協相四海
乂安宜保無疆之休以稱甚盛之徳靈芝朱草非難致
之物神鼎丹甑不足効之祥非假祕文孰昭休貺昔堯
享封人之祝漢聞嵩岳之呼曾未若躬承受命之符永

為守國之器聖作明述方啟佑於千齡史書樂歌将有
辭於萬世

　　賀日有承戴二氣表　　　　　趙承之

　　慶符昌運瑞靄祥氛有日觀瞻含生鼓舞(中賀)恭惟皇
帝陛下密參覆燾妙極照臨正色而朝廷尊清心而天
下治百辟無有内外罔不欽承四海至於要荒率皆欣
戴故依賴而託喻示絶後以光前臣欣遇盛時悵拘極
塞休嘉稠叠信禹智以難名文曜昭章若堯明之可就


　　賀太陽不虧表　　　　　　　趙承之

　　薄蝕之祥既形於推測銷復之應遽騐於回移蓋天意
至於不違非聖人孰能與此恭惟皇帝陛下式是四國
撫於五辰循軌之祉屢彰揚光之符昭假偶此經行之
度適當交會之期惟徳可以勝妖而日為之不食瑞超
古昔喜動神人臣幸際休辰獲聞大慶莫展造庭之賀
苐深擊壤之情

　　賀太陽不虧表　　　　　　　葛侍郎


　　官占常度前知陽照之當虧徳動蒼旻俄見蝕分之不
既清臺襲吉薄海騰歡恭惟皇帝陛下道契乾元功參
離照撫寖熾寖昌之運得寅賔寅餞之宜惟圉月適屆
於正陽而靈曜乃侵於内壤聖躬修行天鑒儲休如月
之初光尚全於半璧自天申祝福永固於丕圖

　　賀禁中出醴泉表　　　　　　趙承之

　　盛徳當天寳泉出地節彼名山之麓渙然靈液之滋瑞
迹昭明歡聲震動(中賀)竊惟潤下之為徳固善利而不

窮雖應物以逶迤若無難者然乘時而開塞如有待焉
夫惟至明甚盛之辰乃獲自然非常之應方王師之具
集偶輓汲之未豐人或望梅竊効崎嶇之智神方抉石
自開甘美之源精祲之交著騐如此恭惟皇帝陛下博
厚配地清明在躬極精意以禮百神竭孝思而奉清廟
橋山祖考将謁欵以薦誠王屋仙靈遽發祥而獻瑞蓋
水性之咸得致泉源之自通仰觀聖躬灼見天意臣生
逢盛際目覩竒祥法從相趨阻覿朝儀之盛殊廷在望

實霑帝澤之餘

　　賀甘露表　　　　　　　　　趙承之

　　盛徳至矣燕及皇天零露湑兮震於珍物惟滋液滲漉
之富當蜵蜎蠖濩之嚴祉福著明見聞踴躍(中賀)恭惟
皇帝陛下秉執乾妙經綸政機垂拱視朝既毎勤於中
昃宣和御殿不自逸於燕閒蓋雷聲淵黙之所以神亦
文經武緯之由此出備列學士侍從之職大集御府奇
秘之書寫方丈於海中搆廣寒於天上序協而璿璣察

氣和而玉燭調用感格於殊祥以發揮於嘉瑞初厭浥
而非霧乍甘美以如飴厥壤可游豈必待木蘭而後飲
維徳其物固知非仙掌所能承精祲之交影響如此而
臣幸因官列偶直殿廬獲拱舜瞳粗識天顔之喜當書
堯典愧無史筆之長

　　賀河清表

　　后祇秩祀適陳母事之儀坎徳開先時薦河清之瑞表
非常之景貺昭至徳之精通凡在見聞孰不欣忭恭惟

皇帝陛下誕揚基命欽率元謨得虞帝之執中體成湯
之秉哲人文煥而允穆聖風衍而普和名山既升集四
靈而為畜萬物咸賴顧行葦而不傷恬淡宅中雍容垂
拱天鑒丕徳啟真籙以合符民戴上休奄神區而望幸
講求茂實俯詢僉同增修鄧上之宫竚發襄城之駕威
儀浸盛兼商輅以齊驅福應駢臻豈漢鼎而専美惟域
中四大地得一以攸寧天生五材水潤下而為利稽九
河之既道冠四瀆以稱尊抱睢壤以縈迴合汾源而奔

注舟師振楫幾汨於涇泥川后静波俄澄於江練連銀
漢而共色侔浪井以成文三門緩激箭之流百丈見纎
鱗之戲蕩邪却穢挹之無遜於甘泉薦潔明馨用之可
資於𤣥酒實千年之慶會同萬世以延洪臣等将侍嚴
祠獲觀丕應顧縉紳之士已拜於封章止旬浹之間又
窺於列奏願示在庭之著位式昭希代之殊祥

　　賀瑞禾表

　　至徳昭升竒祥顯見福禧稠叠遐邇懽呼(中賀)竊以天

地有自然之符木石蓋無情之物方瑞禾之出晉俄吉
命之彰吳在寳訓可謂丁寧豈常理所能推測恭惟皇
帝陛下恩被動植孝通神明力恢行葦之仁躬致騶虞
之應克臻景貺用告丕平臣逺将邊屯阻趨禁闥竊覩
殊尤之慶倍深踴躍之誠

　　賀芝草表　　　　　　　　　趙承之

　　睿澤旁通珍符並貺慶超今而冠古喜際華而接夷(中
賀)竊以異畝産同穎之祥一年見三秀之祉自昔皆以

為上瑞於史罕得而屢書固未有合二美之殊尤種一
氣而生發夫惟地不愛寳所以民無能名巍巍之功赫
赫如此恭惟皇帝陛下天化地育雲行雨施道該形器
之先治軼典墳之上故其效見每必瓌奇臣屬将邊屯
阻窺禁闥夢想千官之集聲聞萬嵗之呼

　　賀左藏生芝草表　　　　　　趙承之

　　九功協序震於動植之珍三秀發祥茁彼貨財之府自
天降福率土均歡(中賀)欽惟地産之饒積此國儲之富

轉輸雲委輪奐鼎新比增帑藏之區方差甲乙之次仰
煩睿藻誕錫宸章粲奎壁之光輝䕶金帛之氣象仍亟
頒於中㫖俾大發於滯財予取予求浩錢流之滿地我
任我輦争捆載以歸家恵深浹於輿情喜頓招於和氣
黙興地寳示允天心此蓋皇帝陛下用義理財以仁濟
衆雖草木之微細毎禁牛羊欲菽粟之均通皆如水火
上帝識知其惻怛下民感激於愛憐故於出納之司獲
此神明之貺煌煌其質炳炳厥符臣猥以庸虚謬當典

領襲六經為七願紀瑞於史官呼萬嵗者三敢効誠於
嵩岳

　　賀紅鹽表　　　　　　　　　趙承之

　　聖神受命冠古超今川瀆炳靈産祥降嘏蓋昭示於景
鑠以大賚於羣生(中賀)伏以潤下作鹹實資恵養熬波
出素厥有由來詎聞皦爾之珍效此赫然之瑞蓋必有
無前之績故能興不世之符此蓋皇帝陛下道企堪輿
政平水土獨奮至剛之斷力回既倒之瀾天無私而益

親地有寳其敢愛臣方乘邊障阻造闕庭貢篚當前想
羮梅之驟美炎精協序騐火徳以彌昌

　　賀王屋山天尊降表

　　盛徳感通上真降格金簡玉札自古莫窺風馬雲車乃
今親覩(中賀)竊以先朝秘殿肇帝祖之躬臨近嵗南郊
赫衆星之丕應蓋已和同而無間固宜陟降而弗違非
聖孰能實天克享恭惟皇帝陛下力行慈寳深體道樞
事帝極其肅祗震於神物保民達乎仁愛播為頌聲方

當定鼎於陪都載輯封巒之盛典仍即仙山之勝復曕
飈馭之游雖申錫於休祥可揆知於帝意臣久參從槖
逺守州符阻陪來賀之班第罄無疆之祝

　　賀明堂及萬嵗山祥光表　　　汪彦章

　　帝宇聯華神光並煥方真人御極游隂陽造化之功故
瑞祲浮空出日月照臨之上觀噡莫測呼舞惟均(中賀)
伏以周家開重屋之基黄帝起明庭之壤九筵五室蓋
天人精祲之交萬壑千巖本仙聖游居之地曖即穹窿

之表肆呈紛郁之珍交縹緲之雲龍度駢闐之風馬雖
境分南北相望丹禁之中然時厯昏昕皆協素秋之半
兹蓋皇帝陛下夙夜基命清明在躬包兩儀於泰定之
先飾萬福以昭回之象乃格層霄之應坐瞻羣爝之光
恍若壺天金成宫闕浩如玉海虹貫山川矧藁街大獻
之辰仍桂魄将圓之夜融融佳氣示鵷行瓌偉之觀肅
肅靈氛生羽衛清虚之想亘古無有非今孰能臣等幸
服邇僚欣逢嘉貺屑然有見陋祠壇三燭之祥赫爾方

興明寳厯萬年之慶

　　賀雨表　　　　　　　　　　王禹偁

　　自秋以來時雨不降遇灾而懼至誠爰禱於上元有感
則通甘澤忽霑於下土農登有望朝野同懽(中賀)伏惟
皇帝陛下七政咸齊五行為質寅畏昊穹之命焦勞刑
政之源一昨妖彗告灾豐年失望宿麥播而未茁旱雲
垂而不霑陛下靡愛斯牲徧走羣望降廷臣而決獄御
便殿以録囚御筆摛文乙夜引萬方之罪清詞瀝懇經

旬祈五福之宫惟徳動天而天不違至諴感神而神受
職向夕而月離於畢崇朝而雲上於天散絲徧洒於焦
枯比屋重興於耒耜豈止小康之兆将書大有之年堯
眉舒八彩之顰免貽臣辱舜樂復九成之韻大悦民心
凡在含生同知大賚臣為霖寡術和鼎備員方期冊免
之文以塞燮調之咎處台司而愈愧荷聖感以彌深

　　賀雪表　　　　　　　　　　王禹偁

　　臘者四時之暮所以成嵗功雪者五榖之精所以滋農

畝實上元之垂祐表聖主之憂民凡在昌期共欣嘉瑞
(中賀)恭惟皇帝陛下勤勞庶政欽順天時因百姓以為
心思躋夀域慮一夫之不獲常若納隍而自秋徂冬密
雲不雨陛下念兆民之稼穡憂七廟之粢盛徹金石於
堯軒減葷氊於舜甑而又京師之内鰥寡之徒大頒金
帛之資用拯飢寒之累靡神不舉有感則通遂令六出
之祥大副三農之望連宵委積徧野霑濡彰聖徳以彌
昌書有年而無愧臣方居假告忽覩休祥雖慙調燮之

功但樂豐登之極

　　賀雪表　　　　　　　　　　葛侍郎

　　同雲彌望布清灝以垂隂密雪應期協康年而呈瑞載
塗流詠薄海騰歡恭惟皇帝陛下體御至神斡旋元化
撫五辰而致順閲衆甫以咸宜致兹六出之祥來應一
陽之候飛花剪水舞青女於縈空亘陌連阡竚黄雲之
若接臣承休天陛庇職台司奉萬夀之觴䖍祝延洪之
算引七星之履敢言燮理之功


　　賀雪表　　　　　　　　　吕伯恭

　　蠖濩蜵蜎穆若清都之邃聯翩飛洒暠然豐樂之祥璀
璨宸居昭融休氣恭惟太上皇帝陛下黙調玉燭髙眂
珍臺成性存存雖獨觀於虚白為衆父父未庸釋於黎
黔顧圭璧之錯陳睠倉箱而載懌臣邈居下土絶跂寥
天游藐姑之山既瞻氷雪占曾孫之稼豫慶茨梁臣無
任

　　賀雪表　　　　　　　　　吕伯恭


　　皇極之主疇既叙於時寒豐年之冬兆先占於積雪繽
紛六幕賁冒九圍恭惟皇帝陛下綏靖嘉師財成元化
嚴凝西北斂義氣以方升疆理南東曕同雲之已合瑞
呈禹甸喜溢堯衢臣等幸際昌辰欣逢休應授簡而居
客右雖慙梁苑之詞為樂而與民同請上齊宫之對臣
無任

　　奏捷

　　賀講和表　　　　　　　　　岳少保


　　臣伏准赦書節文金人許割河南地歸本朝者觀時制
變仰聖哲之宏規善勝不争實帝王之妙算念此艱難
之久姑從和好之宜睿澤誕敷輿情胥悦(中賀)竊以婁
敬獻言於漢帝魏絳發䇿於晉公盟墨未乾歃血猶在
俄驅南牧之馬遽興北伐之師蓋邊釁不常而詞輕寡
信莫守金石之約難充谿壑之求圖暫安而解倒懸猶
之可也欲長慮而尊中國豈其然乎伏惟皇帝陛下大
徳有容神武不殺體乾之健行巽之權務和衆以安民

乃講信而修睦已漸安於境土喜想見於威儀臣幸遇
昌期獲親盛事身居将閫功無補於涓埃口誦詔書面
有慚於軍旅尚作聰明而過慮徒懐猶豫以致疑謂無
事而請和者謀卑詞而益備者進願定謀於全勝期收
地於兩河唾手燕雲終欲復仇而報國誓心天地當令
稽首以稱藩

　　賀安南班師表　　　　　　曾文肅

　　臣某言伏覩廣南荆湖路安撫使司劄子已克伏交趾

了當班師者獷俗亂常敢干天討偏師問罪罙入塞庭
戮其酋豪拓我疆土歡傾萬宇威懾四夷(中賀)竊以安
南一方輿地千里世受爵寵列為翰藩屬傳嗣之童昏
有擅權之奸慝遽為畔援自取滅亡廼申命於虎臣俾
肅将於師律運籌決勝受神算於廟堂折馘執俘獻凱
歌於宗社成儁功於不日邁振古以無前此蓋伏遇皇
帝陛下大智日躋沉機天縱赫然一怒舉必萬全詠采
芑之南征固無慚徳勞出車之還率亟有膚公豈惟厎

定於遐荒抑足震驚於戎幕

　　賀斬䕫離不表　　　　　　　汪彦章

　　王旅徂征犂庭沙漠種酋就殪函首京師偉哉宗社之
休永矣車書之一涓辰大獻罄宇交歡(中賀)臣伏以天
下為家既靡殊於疆界聖人去惡當務絶其本根惟北
荒傳襲之區異中國衣冠之俗逢時休盛舉國震驚悉
主悉臣來襲漢儀之舊實墉實壑率循周典之同蠢茲
遺孽之妖敢肆怙終之惡介山溪而負衆盜名字以欺

天爰驅烏合之師力抗鷹揚之旅乃煩四校之出不遣
隻輪之歸既首戮於鯨鯢仍悉除於蜂蠆征而不戰聊
麾荆柄之幡梟以示懲永震藁街之邸恭惟皇帝陛下
與天同大視古無前運五季以精神之餘玩四夷於股
掌之上雖游魂之倔强難假息於須臾坐令醜類以寒
心常若神兵之在部臣側聞盛事阻造外庭登喬岳以
告功雖負史談之嘆斬郅支而釁鼔敢忘班固之銘

　　賀收祥州表　　　　　　　　晁之道


　　盛徳丕冒要荒畢徠地歸版圖人襲冠帶際天無外揆
古有光臣某(中賀)竊以上主憂民願豈私於絶域百蠻
從化或頗識於慕君蓋至仁不得獨遺宜聖世為之逺
撫矜其誠懇錫以寵光肇新郡邑之名適契休祥之會
是為天意豈獨人謀此蓋伏遇皇帝陛下經緯聖文卷
舒神武四海從欲而既治九夷不詔而自來致此殊方
列於支郡故封雖逺如曕咫尺之威歡頌載新願上萬
千之夀


　　賀安南捷奏表　　　　　　　曾文肅

　　威靈所被萬里收功凱捷布聞兆民賴慶(中賀)臣聞聖
人之於征伐也用非得已先王之於夷狄也威然後懐
物萃聚而除戎時豐亨而致法蓋方飭治之既備故苟
犯順而必誅虞帝所以事有苗之征宣王所以有淮夷
之伐監此前載率於盛時恭惟皇帝陛下剛健體天休
明超古萬方順以無侮三靈和而允懐曽爾交蠻干我
天討跳齧肆於窮壘䖍劉及於數州不示大刑曷懲下

軌軍聲震叠肅如金鼔之下天皇澤漸濡迫若雲霓之
救旱俄㷀然而請命因示之於好生惟盛徳所以成無
戰之征惟至神為能有不殺之武出車薄伐既奮蠻荆
之威徯后來蘇行紓北狄之怨海隅大定氛祲一清赫
然盛勲若無前古

　　賀收復涿易二州表　　　　　汪彦章

　　聖謨獨運王旅徂征行列聖之逋誅弔百年之遺俗間
闗内欵疆籍來歸(中賀)臣聞黄帝得天始正版泉之伐

宣王復古爰興玁狁之師緬惟幽薊之區久失漢唐之
舊厥留丕績以待聖時出成算於九重斥提封之萬里
風聲鶴唳何勞震叠之餘簞食壺漿惟恐歡迎之後兹
蓋伏遇皇帝陛下功髙治古道冒綿區兼收夷夏之心
克紹祖宗之志得皇天之所覆徠上古之不臣前茅罙
入於殊疆破竹遂無於遺策臣幸逢嘉會適守遐藩傳
聞毳帶之朝悉陳渭上遥想龍墀之慶獨阻周南

　　賀瀘南班師表


　　小醜亂常敢憑陵於䑕穴偏師薄伐旋毁覆於梟巢捷
書流聞戎漠震竦臣某(中賀)竊以玁狁孔棘十乘以之
啟行蠻荆來威四方以之無侮維二川之南鄙有六詔
之遺黎雖種類寖微莫能統一而封疆交備毎肆冦攘
大張我師罙入其阻未悔觸藩之禍尚懐拒轍之姦武
節載馳靈旗遄指伐山通道駭王旅之如飛折馘執俘
信天聲之有赫既掃除於妖孽益恢扞於方隅邊障肅
清里閭安枕此蓋伏遇皇帝陛下操徳勇智玩心神明

端拱九重之中折衝萬里之外沉機罔測獨斷不回干
戈省躬居無忘於逺略鈇鉞飾怒動必克於仇方矧絶
塞之荒墟宜指期而殄滅臣叨備近職預聞吉音徒誦
周雅采芑之詩莫陪漢庭奉觴之慶永言忭躍實倍等
夷

　　賀聖駕還京表　　　　　　　王禹偁

　　臣某言今月十六日進表院狀報正月二十三日駕
還京者犬戎逃遁鑾輅凱還(中賀)伏惟皇帝陛下奉承

祖宗威懐戎狄但懋守文之徳靡矜神武之功蕞爾遐
陬無名内侮蜂屯烏合䑕竊狗偷必想邊民奪挺以敺
攘亭長持繩而縶縛豈勞車駕逺涉山川陛下念二聖
臨朝每經營於河朔屬三時不害乃巡幸於沙場存問
耆年勞來疆吏有征無戰陳詩觀風邊人識龍鳳之姿
代馬避虎貔之衆昔周宣薄伐玁狁深入太原漢武斥
逐匈奴遐臨瀚海頗為勞敝尚著聲名曾未若陛下仰
順天時俯從人欲出狩適當於冬隙班師未發於農祥

端居紫宸飲至清廟榖雨方霈春華正繁捧觴長樂之
宫錫宴上林之苑皇歡大洽天步永安易曰聖人以順
動則刑罰清而民服孫子曰不戰而屈人之師善之善
者也其是之謂乎臣方在謫官無由扈從既不草頡利
可汗之露布又不答冒頓單于之謾書當文士有為之
時處山川無用之地迎鑾莫遂望闕彌深無任歌時樂
聖

　　賀西師捷奏表　　　　　　　汪彦章


　　整我偏師罙入襟喉之地執其醜虜遂空巢穴之羣捷
走星馳歡聲海溢(中賀)惟此犬羊之聚數揺蜂蠆之奸
不思覆露之隆寛輒肆跳梁而旅拒如江如漢始知蹈
犯之難我陵我阿頓獲并包之利斬馘千計沈機萬全
兹蓋伏遇皇帝陛下睿算中潛神威逺憺坐制四夷之
命靡煩六月之征不戰而屈人兵兼成破竹之勢有常
以立武事遂奉采薇之詩臣等幸服邇僚親逢殊慶兩
階舞羽曾莫贊於苗征萬夀稱觴顧敢忘於虎拜


















　　五百家播芳大全文粹卷二上

