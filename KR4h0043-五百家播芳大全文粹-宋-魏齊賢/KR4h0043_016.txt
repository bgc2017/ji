







　　欽定四庫全書

　　五百家播芳大全文粹巻九

　　宋　魏齊賢

　　葉　棻同輯

　　賀啟

　　大參

　　賀沈參政啟　　　　　　　　汪彦章

　　光膺書贊入秉事樞朝廷無謀國之疑天下有得人之

慶音郵四達風采一新恭以某官碩學造微髙文行逺
房喬警敏安危炯炯於胸中劉向精忠邪正惓惓於筆
下暫付維揚之治俄深宣室之思連趣鋒車遽叅魁柄
儒術果康於經濟善人斯得於統盟復七世祖宗之基
國須賢立極一時人物之選公為時生某久辱眷知欣
聞登用均茵慿之末尚託他年在陶冶之中敢忘今日
歲律晼晚巖廊靖深願為宗社以自持常有神明之來
相


　　賀李參政啟　　　　　　　　張全真

　　伏審顯奉制函榮躋政路正人登用固知道之將行善
類傳聞殆欲喜而不寐恭惟叅政議高而慮深學博而
造微納忠不暇於謀身嫉惡盖由於稟性鑪錘烈焰莫
摧百練之剛霜雪沍寒不改後凋之操堂堂侍從之老
赫赫蕃宣之勲凜難進之髙風蔚具瞻之輿論公道既
闢天意乃回用汲黯於漢庭淮南自定見夷吾於晉室
江左何憂究觀宏規灼見興運唯是上尊隆於王徳下

博採於真才内銷姦欺朋比之餘外戢跋扈飛揚之漸
裁抑奔競督責苟媮凡此數條諒闗深念某支離病骨
臃腫弃才謬託交承之私終慮責任之重䝉成矩矱固
無假於施為佚老江湖政有資於造化餘寒未艾機務
方繁益調茵鼎之宜佇正鈞衡之任區區欣頌實倍等
夷

　　賀翟參政啟　　　　　　　　張文饒

　　伏審顯頒詔綍榮貳政機真賢奮庸寰海蒙福恭惟慶

慰伏以某官神姿英偉識量清夷學推四海之宗工德
茂三朝之元老再掛冠於神武尤髙難繼之風兩待詔
於金鑾卒賴持顛之畧遂由公望入踐政塗論説無疑
沛若巨魚之縱壑姦邪不起凜若猛獸之在山坐制天
驕允資人傑亟贊元於鼎鉉竚紀績於旂常某薾然衰
蹤託此巨蔭念備員於髙宻實陪賓客之餘茲假手於
㑹稽獲奉敎條之舊未貽吏議殆非人謀除目播於邇
遐驩心倍於夷等計安宗社側聞幃幄之籌佚老山林

終借齒牙之論屬拘符竹阻造賓閎

　　賀曾參政啟

　　光膺制綍參秉政機帝曰往哉文武為萬邦之憲天其
或者太平當今日之期郵音四傳輿頌交慶恭惟某官
博大而氣正峻明而識髙崇論閎議鏗鍧乎闕庭雄篇
大册横絶乎今古銀臺三昧聳廊廟之髙風金帶萬釘
映山川之秀氣攘袂徇國秉羽投兵裴度躬往視師遂
决淮西之勝謝安晏處清寇果收淝水之功識乙陛之

履聲付上流之閫制四從圭覲益峻巖瞻精神折千里
之衝兢業贊萬機之務有加眷注爰契疇咨惟茲四人
共迪文王之彜教式是百辟要觀山甫之令儀某内愧
迂疎仰崇知遇乞漿得酒適幸際於豐年㸃礫成金實
全資於良藥逖聞異數喜倍常倫陳泰階之六符莫親
光耀轉洪鈞之一氣終頼陶成夏律清和政塗閒暇願
謹鼎茵之莭永為宗社之休

　　賀楊參政啟　　　　　　　　洪景伯


　　伏審延登帝賚叅秉國均大老既歸天下安往有德是
進朝廷益尊休聲不約而自同和氣非召而自至唯皇
家之建輔自乾德之官儀共領朝班纔差丞相之一等
通釐省務非特尚書之萬幾雖大政之咨未嘗乏其人
然真儒之用或有愧於古必成千一之遇如伊尹萊朱
見而知焉庶幾三五之隆雖管仲晏子不足為也恭惟
叅政心潛百聖氣塞二儀學者仰如泰山早擢南宫之
秀蒼生望為霖雨久期西蜀之來屬親攬於政機亟進

聯於法從佩龍淵之舄既引上於星辰演鼇禁之綸更
助為於雲漢上方慕仁者交鄰而得湯文之道戒功臣
任職而全冦鄧之勲力彊百世之本支外定四方之綱
紀匪資耆德孰贊虞謨果躋寅亮之聯用究弼諧之業
如范丹陽權大謀於慶厯之際若王臨川持髙論於熙
寧之初己素協於巖瞻宜即膺於柄用某逖將使指竦
聽制音但竊欣於得輿莫趨慶於成厦願契沉幾之運
益恢逺馭之圖


　　賀洪參政啟　　　　　　　　熊子復

　　伏審簡隆嗣聖序陟宗工冡席方虛宜總廟堂之議邊
烽既息併顓幃幄之謀播告邇遐聳動觀聽竊以彌綸
大政一日至於萬幾體貌近司四岳均於百揆或偶虚
於袞職則獨决於廟謨是故韓安國長烏府而行天子
之權郭待舉貳鸞臺而典中書之務叅稽故實委任真
賢恭惟叅政樞宻知院驚代鍾才際天藴識學通流畧
而洞視萬古文類盤誥而勒成一家蚤擢異科洊敡華

貫膺堯舜父子之眷如彼其專較伊吕伯仲之優於斯
為盛鼇禁久資於視草鴻樞更藉於運籌果副民瞻進
叅國秉使己通於沙漠盗既掃於潢池清廟告功盡出
真儒之畧正衙宣制佇登元宰之班某猥冒使華尚需
官次逖聞成命喜陶冶之方新退省孤蹤覺帡幪之有
託

　　賀陳參政啟　　　　　　　　　孫逢辰

　　伏審誕膺顯册進服邇僚帝賚良弼而挺生王佐之才

天降大任而叅秉國成之重茲一德明良之會實千齡
旦暮之逢恭以某官學洞天人精祲之原德合文行樞
機之要踐揚茲久譽處罙休肆疇論思潤色之工進陟
經體贊元之任儀刑四海岀納萬微丕闡帝圗大釐邦采
迨兹期月早興王者必世之仁奚俟百年己著善人為邦
之效某門牆舊物畎畝餘生猥當三宥起廢之初嘗玷
一諾游談之助逖聞休命爵躍固異常人之情竊仰髙
風鳬趨莫陪下士之列


　　賀蔣參政啟　　　　　　　　孫逢辰

　　伏審祇奉璽書進司國柄方賢路逢辰之日正聖心顯
俊之初揆羣策以圖勲大張天步進真儒之置輔卓冠
臣宗恭惟某官七葉忠孝之門四科文學之士一朝獨
步兩禁先登體聖人之清而使貪夫廉秉君子之剛而
使枉者直光被贊元之舉具宣扶世之猷自古稱君臣
千載遇合之難於今見祖宗五紀蟬聯之盛近繼元符
樞筦三事之列遠追東京山亭萬户之封恭惟馬氏白

眉之良行踐王公黑頭之拜如某者年齡遲暮名迹湮
淪同鄉社纔數舍之遙在門牆無半面之素繄巨川之
舟楫何所不容而夏屋之帡幪固無弗獲側聆誕告尤
激歡悰曳鄒衍之裾無因至前著祖逖之鞭忽焉在後
其為抃躍罔罄占陳

　　賀王參政啟　　　　　　　　林子卿

　　顯對延揚登陪國論旒黈益勤於簡注簮裾聳企於儀
刑勢在本朝威宣遐域恭惟某官斯文所在以道而嗚

藴誠明之學而本乎中庸操經綸之志而見於事業真
儒無與為敵崛然在諸公之前天子盡用其言擢之置
七人之上薦紆宻睠進副師謀惟其當君子大有為之
時必能辦羣臣不可及之事師尹赫赫己具隆巖石之
瞻齊人章章將盡歸侵疆之舊倚席鈞衡之寵懋成彛
鼎之勲某辱在下風逺從漕役今得與諸生之列故喜
倍常人之情若曰知音政流水髙山之際如其造化在
春風夏雨之中


　　賀蔣參政啟　　　　　　　　晁子上

　　對揚宸綍榮貳政機進有道而朝廷尊姦邪敢侮得賢
者而邦基立太平可期華夏罔不交歡士民率皆相賀
竊以柄輔一象作斗極以建時泰階六符應文昌而辨
位仰瞻乾度俯騐人謀盖將參造化於陶鈞贊彌綸於
天地唐宗圖任登庸首命於魏公蓺祖用賢遴選特先
於居正矧嗣王復古之際委吉甫作相之初易俗移風
方冀脩明於敎化施仁發政力圖安靖於寰區以至理

財用以濟中興明黜陟以勵庶尹考禮定樂折獄明刑自
非公選於賢良曷足叅知於機務博求羣彦果得巨人
恭惟某官挾經文緯武之才負聳壑昻霄之志道德純
備器宇端方玊樹瓊枝迥出風塵之表珠衡犀角允懷
氷雪之清其髙識逺見足以發明於斯文其博物洽聞
足以考信於往古青雲得路摶九萬里之扶搖黑髪秉
鈞盛一千齡之際遇頃從舊列浸歴華途飛騰省闥之
間參總樞機之要名既與身而俱顯德當偕位以兼隆

遂簡上心亟叅大政方覩絲綸之渙號已聞朝野之歸
心竚正台衡即司槐鼎均調元氣永底丕平某跼促轅
駒翺翔蓬掖昔暫同於官守常獲欵於歡娯兹聞進拜之
榮但切歡愉之至偶拘郡紱阻造賓閎緬想一堂共慶
風雲之㑹輙慿雙鯉聊伸燕雀之私

　　賀席參政啟　　　　　　　　　張全真

　　仰膺綸制入秉政機槐位久虚蓋簡求於宿望巖瞻既
峻實大穆於師言欣圖任之得人知治安之有日竊以

車駕自南巡之後廟堂深北面之憂一人嘗膽而念冦
讐羣公借箸而决成敗閱時滋久至計未聞欲陵厲中
原而復土疆則敵勢尚强蓋懲車覆之戒欲逡巡江左
而聽天命則國威日損或有陵夷之憂當宁雖屢興嗟
盈庭莫執其咎豈中興之業難以連於得志而非常之
事未可輕以屬人故茲黄閣之開宜慰蒼生之望非時
英傑孰副倚毗恭惟參政厚德鎮浮大猷經遠想累朝
之故老綽有典刑閲當代之名流蔚為領袖雍容禁從

宻勿中嘉果膺黼扆之知擢贊鈞衡之任方當協成長
策宏濟多艱力王室而復神州少快茂𢎞之志脩政事
而整戎旅載賡山甫之章某比以病衰託於輝潤南臺
冠豸早欣草木臭味之同西省賜環尤見松栢嵗寒之
操辱知固久歸老有期逖聞除命之頒切倍常情之喜

　　賀楊參政啟　　　　　　　　張文饒

　　簡自宸衷參持相柄天降大任歴三朝而後興志在斯
民委萬務而不厭絲綸誕布廊廟增崇竊惟同以為和

鄙夫昔以充位周而不比賢者今以致君當乾剛獨斷
之辰襲泰吉彚征之後羣枉絶去大公顯行有若君
陳十年而無咈庶幾丙魏一體以相成坐臻休功可謂
盛事恭惟某官學闗治忽道貫隆汙早極羣書蔚為多
士之冠晚凝庶績雅屬萬民之瞻方自退於險微久自
全於明哲日月並照江湖來歸論思禁闥則諒直之志
宣潤色皇猷則灝噩之詞著當宁目以重器在廷仰其
達尊果由喉舌之司遂奉股肱之寄公權素行不數日

以移風伯起名家當四世而載德某濫分外閫方託洪
鈞簮槖同趨尚想金華之對搢紳相慶莫陪沙路之塵
永言傾瞻實倍等夷

　　賀錢參政啟　　　　　　　　張文饒

　　伏審寵頒命册褒進宗工陪鉉席之贊元官儀既正併
機庭之經武國勢增隆朝野交歡華夏咸頼竊以文武
二柄並用惟允明良一體相須乃成匪惟内穆于師寮
兼欲外疆于戎索恭惟叅政樞宻知院曠代充才際天

藴識發蹤指示嘗顓幕府之權謨明弼諧方贊廟堂之
畫師干所指騎壒俄清宜應泰階之六符纔差丞相之
一等昔天聖内翰竟不陞二府之聯而乾興元樞未嘗
預三省之政茲己光於先正矧即拜於上台由階而升
可拱以俟某夙叨臨遣行即代還上䇿禦戎將見五兵
之戢大鈞播物尚霑四壯之來

　　賀王參政啟　　　　　　　　熊子復

　　伏審輟營邊瑣擢贊廟謨長爭臣之七人久隆上眷差

丞相之一等進繫民瞻體貌方新堂亷增重竊以河北
甫定畢文簡遂叅於政機陜西畧平龎莊敏或貳於國
秉茲本朝之盛事皆當代之偉人經營雖見於長才論
諫未聞於大莭求之先正無若范公明道立朝罄危言
而悟主慶厯奉使攄妙畧以禦戎及一朝寵進之崇故
四海恨用之晚曠古今而僅有邈前後以相望恭惟叅
政直道議朝遠猷經世夙被光堯之眷薦膺分陜之權
班既列於從塗簡益堅於嗣聖叅華計省無錢榖之問

至廟堂振藻詞林有書札之文賜方國逮甄流品更總
銓曹旋陞正諫之聯出䕶安邊之帥内清朝序姦邪讒
佞欺負皆己除外壯軍容鄣戍鎮守干戈果自治亟垂
睿想還翊化鈞方今使雖遣而威靈未宣敵尚窺而要
領未得雖和親征伐但歸兩科而輔贊彌縫要藏諸用
願進顓於魁柄用光啟於洪圖某畏戒輕軺阻趨崇仞
仰窺勝算喜根本之既强退省孤蹤覺帡幪之有託

　　賀洪參政啟　　　　　　　　鄭日丙


　　光奉制書進陪國論樞庭獨步方承晝日三接之光政
路同寅己動泰階六符之色人心闓懌海宇清明恭惟
某官靜和而粹夷宏深而簡遠度量包世山負海涵道
德照人日光玉潔爰膺妙柬出應昌期正謀邊瑣之虞
果預使氊之選深為國計悵三表五餌之不施逆料敵
情知十餅九漿之可下用權活法宻贊沉幾大計定而
主聽不搖佳兵寢而民生自厚惟其純用詩書之力所
以優為道德之彊既得其人宜委以國稽治道之極致

必在華夏蠻貊之舉安考仕塗之甚榮罕見父子兄弟
之迭起邊陲靜謐門宇熒煌自非内政理而外患寧何
以身美名而君顯號旂常有紀天地無窮某竊伏冗僚
欣聞異數屬宣帝綜核庶政常憂稱職之未能若周公
阜成兆民願繼考工而有作

　　賀施參政啟　　　　　　　　任子方

　　眷求舊德允諧選衆之公叅預政機式頼同心之助側
聞休命倍集懽悰竊以六符位於泰階正應公台之象

四輔拱於北極亦分政弼之司蓋機務之浩繁繄謀謨
之協濟必有恢廓老成之士共圖光明俊偉之功用簡
清衷宜歸雅望恭惟某官道躋民極業總天常沉毅剛
方有東都之氣莭温恭忠厚擅西漢之文章入踐華聯
益騰茂實總銓衡之選授咸仰題評贊鈞軸之陶甄果
諧登進必將盡行其所學遂以大慰於斯民增賁昌期
茂隆逺業某孤蹤不振弱植無依假手縉雲曾頼告新
之益遡風蜀道欣聞圖舊之良慶竭未遑瞻依再劇


　　知樞

　　賀葉知院啟　　　　　　　　晁之道

　　伏審外奏膚功中疏顯渥乃眷樞機之元德夙資幃幄
之深謀宜腆褒章用光成績惟聖賢之會遇極簡䇿之
尊榮慶動搢紳威加中外恭惟樞宻知院師表當世弼
亮熙朝發揮孔孟之精微振起臯䕫之事業内昭王度
百志所以惟熙外暢天聲九鼎為之增重惟湟中之新
境實隴右之故封物産夥繁地居險阨武帝遂通三十

六國之遠素號喉襟充國請糴數百萬斛於茲可知沃
壤歴代守之以制虜名將由是而折衝神考御天不忘
恢復泰陵繼志乃克綏懷紛異意以中更舉成功而外
棄神賛安邊之䇿人懷面内之心載軫淵衷式資碩輔
灼見萬全之䇿亟收一舉之功壺漿在塗牛馬布野民
情實歸於縱壑兵勢盖易於建瓴用能旬月之間盡覆
犬羊之衆近觀鄯部己知係頸之期旁瞰夏巢無復游
魂之計再收妙畧增賁昌期宜薦錫於寵光用益昭於

賢業某夙承異寵久負空飱乘障荷戈不預虎貔之列
䇿勲飲至莫陪鴛鷺之羣側聽詔除阻脩賓謁雖慙弱
植倍極懽悰

　　賀汪知院啟　　　　　　　　熊子復

　　伏審趣還舊弼寵正元樞單于叩五原方舉衣裳之賜
子房冠三傑允顓帷幄之籌魁柄有歸巖廊增重竊以
儒用真焉得削則制挺可撻夫甲兵士遭變不知宜則
解圍空舞夫干戚是故有富文忠之遠畧而契丹之和

乃定有龎莊敏之長算而元昊之欵遂堅皆决勝於機
廷繼登庸於揆席玩四夷猶兒戲爾曷敢不來想二公
若聖人然詎容專美恭惟樞宻知院學闗百聖道契兩
朝長御史以視師夙定禦戎之䇿叅天子而議政亟恢
經世之圖中雖迫於流言上愈隆於注意起司管籥兼
蒙福於京師入覲冕旒果基命於宥宻既首本兵之重
仍虚元宰之尊異域申盟聊用疆於戎索正衙宣制佇
遂秉於國鈞某猥使遠方喜聞新命帝王之興建輔弼

實有頼於共功國家之暇明政刑要不忘於自治願彌
縫而藏用副垂拱而仰成

　　賀虞知院啟　　　　　　　　宋仲山

　　伏審誕敷綸制入典樞機幃幄莫重於本兵謀謨必資
於緯武威加夷夏慶動搢紳恭惟樞宻知院器識光時
才猷適變道德之學洞照於幾微忠讜之風聳聞於朝
野中罹讒謗旋陟邃嚴居多入告之嘉謀益挺不回之
勁莭果符輿頌進服巖廊罙觀奇偉之功增賁明昌之運

某久塵委使素辱知憐(云云)

　　賀虞知院啟　　　　　　　　洪景玉

　　伏審帝懷舊弼國拜元樞乾坤清夷久息干戈之役夙
夜宥宻首當幃幄之籌播告邇遐竦動觀聽竊以交隣
有道本聖主之洪謩制勝無形頼真儒之奇䇿矧是機
庭之長實均揆席之尊方嗣皇獨運於朝綱非耆哲孰
專於廟算恭惟樞宻知院道闗百聖功蓋兩朝持正論
如執玉之堅斷大謀若轉圜之易即江中而破敵勝謝

𤣥淝水之勲臨漢上以總戎過羊祜峴山之績逮進陪
於鈞軸仍兼運於韜鈐果致要荒再尋盟誓方具瞻於
巖石俄勇退於急流亟興丹扆之思復佐清朝之治暫
本兵柄績成偃伯之休旋秉國均茂建格天之業某猥
乘軺傳逖望泰符茲聞成命之頒實倍常情之喜萬間
廣厦幸己庇於帡幪一氣洪鈞願永陶於坱圠

　　樞貳

　　賀富副樞啟　　　　　　　　孫仲益


　　茂膺帝訓進貳樞庭既登奕世之賢益重本兵之地恭
惟某官挺祖風烈為世英傑久隆依國之謀實副象賢
之意氣折强敵惟先正茂鼎彛之勲志在安邦資沉機
運幃幄之議繼家聲之烜赫極國步之艱難是宜宥宻
之機鈐以靖殊鄰之俶擾某謬膺郡寄欣覩綸言三幅
八行曷罄書詞之悃九州四海用慶朝廷之尊

　　賀王副樞啟　　　　　　　　孫仲益

　　伏審帝夢發祥上心虚竚誕膺顯册進貳中樞竊以章

句之儒類優柔而不武介胄之士亦椎鈍而少文蓋藝
之至不兩能唯天所賦有偏得惟是文武憲邦之任實
符宥宻基命之求端委一堂折衝萬里論兵投筆之後賦
詩横槊之間制挺撻强秦之兵請纓繫單于之頸用宣
威於道德式注意於安危恭惟樞宻躬不世出之才佐
大有為之治論詩書於馬上方草奏篇得頗牧於禁中
遂司宻命盡古今不可兼之美值聖賢所難遇之時廷
號初傳巖瞻惟允厭未形之難坐籌玉帳之奇建非常

之功行竚衮衣之拜某聞命而喜固異常情受知之深
實契榮願致小夫竿牘之禮或以為煩懷大臣教載之
恩不能自己

　　賀鄧副樞啟　　　　　　　　晁之道

　　伏審光被宸綸榮叅樞柄聖神圖治痛宗社之多艱賢
哲奮庸覺朝廷之增重恭惟某官天資髙邁風度粹夷
學擅名家極羣書之浩博文髙華國掩衆作之深醇早
冠英躔荐更劇任嘉謀偉器進當旒扆之咨素履清名

允協簮紳之論果膺妙柬遂賛洪機端委廟堂而為凖
於百僚已歸重望運籌帷幄而决勝於千里竚紀殊勳
某頃獲接於清規兹復依於巨䕃行借游談之助俾従
佚老之歸草木亦知威名㑹見折箠以制羌夷之命黍
稷以供餘稅固將擊壤以追田父之歌屬拘職以印章
敢投誠於竿牘方隆倚注益輔粹和

　　賀林副樞啟　　　　　　　　范西叔

　　伏審顯拜宸恩叅陪機柄惟是本兵之地必資同徳之

良凡與交従尤深慰惬恭惟某官秉心直亮道脉淵源
學造古人之全名收天下之重蜚聲於閩海懋績於熙
朝歴典藩要漸躋禁林選掄初自於先朝圖任益隆於
嗣聖矧中樞之宥宻首近位之論思文武道同仰助璿
璣之運雨暘時若共臻玉燭之和某素接班聨久欽徳
誼不獨士林之屬望固惟朝家之得賢懽欣之誠悃愊
難叙

　　賀蔣副樞啟


　　誕敷明命擢貳鴻樞世稔服於重名人共欣於顯拜恭
惟某官才髙康濟志切經綸文章秀發於妙齡器業養
成於晚節中外薦更之久所守益完縱横應變之材無
施不可出為頗牧入則卿雲先帝深知欲大用而未果
嗣皇優眷遂圖任而無疑召還自外而歸直禁林曽未
閲時而延登右府叅裁機政寧牧邦猷朝廷取决於坐
籌邊鄙折衝於燕俎君臣千載孰窺造膝之謀冠帶百
蠻行見止戈之武某側聞除目阻逺鈞嚴莫伸賀厦之

私永愧登門之奮

　　賀趙副樞啟　　　　　　　　秦少游

　　光膺眷命進貳鴻樞伏惟慶慰恭以某官器猷宏博學
術精微卓識照於未然竒節見於己試犯顔逆耳屢輸
汲黯之忠別嫌明疑力折董宏之妄進退周旋而可度
艱難險阻而不渝俄被召以旋歸遽干霄而直上粤自
卿曹之貳進陪樞筦之崇邸音播騰士論欣快亟聞趙
武越四等以將上軍行見千秋以一言而取宰相某叨

分符節(云云)

　　賀沈副樞啟　　　　　　　　許次思

　　宸綸播命宥地登賢巖廟益尊増渙斗牛之野蠻夷震
疊懽騰貔虎之師凡莅芘休孰不鼓舞某官才髙經緯
識造㡬微傳聖人之道而期於力行通當世之務而以
為己任無蚍蜉蟻子之援歴鈞天帝所之遊貳事省聨
制邦材於強富修詞史館納王法於婉微成績炳然聲
名藉甚以文武兼資之器㑹君臣一德之符爰進貳於

國樞遂宻叅於廟筭方聖主大有為之日實上臣恢逺
畧之秋必將衆建時髦兼收羣䇿指蹤諸將坐成第一
之功紀石燕然共際半千之運即正金甌之拜永調玉
燭之和某乘部無堪登門有舊馳心大厦莫攄燕雀之
私投翼深林庶遂鷦鷯之託

　　賀陳同知啟

　　伏審輟總銓平擢躋樞近邊烽久息益恢宥宻之圖宰
府初開併賛經綸之務郵傳四出廟論一新竊以帝王

輔弼之臣要須並建文武弛張之道允屬兼資方顓戎
索之疆更貳國鈞之秉卓為異數併授真賢恭惟樞宻
同知叅政氣勁而量宏體充而韻粹榜登龍虎甲四海
之諸儒履上星辰冠六聨之常伯况長䇿早施於邊𤨏
而逺圖宻契於宸旒朝廷推德業之尊將帥仰威名之
重果膺命册進筦事樞舜有五臣伯益賛舞干之化漢
有三傑子房專籌幄之功屬綜核於羣工兼彌縫於庶
政叅百揆四岳之列既任弼諧應三台六符之躔佇當

燮理某叨居省闥獲備官僚兹乘新渥之除實倍羣情
之喜仰窺妙筭諒開闔之難名退省孤蹤覺帡幪之有
託

　　賀劉同知啟

　　伏審簡自九宸柄於二府摛文内禁久己豫於宻謀讃
武中樞進遂當於大任郵傳四岀廟筭一新竊以舞干
戚而解圍盖無是理籌帷幄而决勝必有當才矧叅翊
於神機宜妙疇於邦傑若章文簡拜於景祐之際如呉

正肅命於慶厯之間進皆自於鑾坡秀仍鍾於建水雖
今僅見振古罕聞恭惟樞宻同知道際兩朝功傳三世
得鼇禁之頗牧須殿藩宣趂鳯沼之䕫龍復躋華要果
顓兵柄遂陟政塗總攬權綱事雖由於獨斷運動樞極
時正賴於同寅某幸託餘輝欣傳異渥道古今而與聖
徳敢効私䛕進英雋以強本朝願符衆望

　　賀林同知啟　　　　　　　　　劉子駒

　　伏審光膺制命榮賛樞庭凡被鈞陶卒同鼔舞恭惟某

官嘉謀經國粹行表時文章究六藝之淵源聞望聳一
朝之風采貫古問學該今典常依日月之光華乘雲龍
之亨㑹國是既定民瞻益深果由喉舌之司進陟樞機
之任綏禦每資於長算猷為豈屑於近功金石著勳彛
常紀徳聊居右府即踐中台某辱知己之既深輒忘言而
申序方棲仁䕃徒深燕賀之誠莫展慶儀不預鳬趨之
列載惟抃詠曷既敷宣

　　賀葉同知啟


　　伏審對揚休命入秉事樞聖主御圖撫九五中興之運
大賢命世偕二三同德之臣廷渙甫傳巖瞻惟允恭惟
樞宻同知訏謨經逺雅量鎮浮好直有叔向之言養氣
得孟軻之勇嬰龍鱗而守正獨懷蹇蹇之忠冠豸角而
觸邪詎作容容之計萬夫之望想聞於風采一國之慕
具載於歌謡果膺帝輔之求式受本兵之寄經術之士
進而名器重道德之威立而朝廷尊天子守四夷正樞
筦運籌之日人主論一相示鈞衡爰立之期某分違二

紀之餘追惟一日之雅側聆大用倍激歡悰繄四方人
物之英舉欣欣起執鞭之慕而一老門牆之舊已駸駸
向填壑之時俯深賀燕之私徒有羨魚之嘆

　　賀張同知啓

　　寵膺策制擢貳樞庭國之將興眷直臣之在位人惟求
舊登元老以壯猷四方傳聞九鼎増重恭惟某官擎天
柱石許國蓍龜吾道以為指南斯文之所寄命備更天
下之故自結人主之知頃登要津即契真宰㑹公孫方

貴用事故長孺不得久留挺寒松之姿而晚操彌堅馥
秋蘭之馨而久幽不改惟睿后闢簡賢之路而清朝無
嫉能之臣起我公齟齬未合之中攄士夫欎結不平之
氣謂東宫之位宜早定尚何待周昌之爭以累朝之君
不欲言遂固有魏謩之請雖咫尺被黈旒之寵然毫釐
輕軒冕之榮丹墀暫綴於咨諏琳館旋便於閒燕屬重
明之麗正圖耆德以弼諧首煩留鑰之司遽下詔環之
賜運機軸於九重宻賛坐帷幄而萬里折衝外朝衣冠

覩絲綸而相賀窮途鱗甲先匕箸以自驚亟登泰階兩
兩之符大慰維石巖巖之望某身縻逺嶠迹託洪鈞聆
成命之載揚知中興之可傒德尊黃髪當遂䇿尚父元
勲身伴赤松未許學留侯故事




　　五百家播芳大全文粹巻九

