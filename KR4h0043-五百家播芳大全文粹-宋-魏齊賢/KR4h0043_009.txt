







　　欽定四庫全書

　　五百家播芳大全文粹巻五上

　　宋　魏齊賢

　　葉　芬同輯

　　謝表

　　郡守

　　謝除知江寜表　　　　　　　王介甫

　　稽違詔令經渉嵗時先帝登遐既不獲奔馳道路陛下

即位又未嘗曕望闕庭所憂後至之刑誅敢兾就加於
官使雖知黽勉尚懼顛隮臣某(中謝)蓋聞因任以責羣
材原省以通衆志厥或抱能而可用則雖負疾而見容
如臣者逮侍先朝叨官外制惓惓許國雖有愚衷没没
隨人但尸榮禄銜哀去位嬰疹彌年望絶龍光分投冗
散伏遇皇帝陛下紹膺尊極俯燭幽㣲延之以三節之
嚴付之以十城之重此縁禋祀特有褒封申命曲加因
郵并賜唯是土風之美素無犴獄之煩乆寄託於丘墳

粗諳知其閭里念雖閉閣殆弗廢於承流以比造朝或
未妨於養疾矧恩勤之已廹且遜避之不容敢不少嘗
體力之所任祗奉詔條而為治兾逃大戾仰稱殊私

　　謝除知鎮江表　　　　　　　汪彦章

　　起廢江湖甫三周於嵗籥疏榮觀闕凢四易於州麾嗟
治狀之無聞辱除書之屢至人微責重天大恩深伏念
臣積冐寵榮浸成衰朽咸謂陳人之安用獨䝉聖主之
不忘念嘗陪扈於初年未忍棄捐於中道適當盛際徧

厯名藩深行百粤之區逺薄三吳之境兹蓋伏遇皇帝
陛下厲精求治虛已受言擇循良共理之人先悃愊無
華之吏故如臣等亦在選中臣敢不共布詔條具宣徳
意坐攬淮山之形勝深究古今心如江水之朝宗靡忘
夙夜

　　謝除知青州表　　　　　　歐陽永叔

　　掌國五兵叨進中臺之秩宣風一面俾綏東土之人祗
荷寵靈徒知隕越(中謝)伏念臣學非通敏才實空疎幸

逄千載之休明誤被三朝之奬擢乆陪法從嘗預政機
國恩未報而身已先衰世途可畏而命亦多蹇頓縁災
疾遂决退休敢期上惻於皇慈未忍遽捐於舊物而復
過推優渥以慰癃殘惟孤拙之無堪蹈艱虞而已甚世
之所榮者臣之所懼人以為寵者臣以為憂是敢輒殫
悃愊之誠累凟髙明之聽廹於危慮㒺避煩辭而聖度
并容寛其罪戾恩言屢降譬以丁寧知成命之難囘勉
靦顔而祗受而况全齊舊壤負海奥區民俗富完而鑿

井耕田各安其業詔條寛大而奉法守職足以脩官内
省庸虛奚勝忝幸此蓋伏遇皇帝陛下日新求治天覆
推仁謂簪履雖玷於賤微尚堪收録而犬馬茍豐於豢
養猶可使令臣敢不䇿厲疲羸勤思夙夜庶期盡瘁少
荅鴻私

　　謝除知忠州表　　　　　　　楊　紱

　　圭窬屏跡已甘四壁之空玊陛疏恩遽賜一麾之寵雖
元化不遺於㣲小而大明必照於幽深跼地莫遑戴天

有感(中謝)伏念臣性姿朴陋才識凢庸謬叨世賞之延
獲綴官聨之末窮邉極塞奔走一生沐雨櫛風辛勤萬
狀固低囘之已乆必操守之弗渝但知潔已以奉公惟
務愛民而来吏未嘗枉道將以狗人任勢利之見嗤豈
君親之忍負自安有命皆付無心四宰縣封精力盡於
此矣兩丞郡政艱難皆備甞之身雖困而志益堅家雖
貧而節愈厲方厄窮於蝸舍敢妄意於虎符矧此南賔
控夫右蜀儼唐臣之前烈枕䕫子之上流仰夀皇㧞擢

之公逄聖主繼承之盛乃獨重寄以畀下愚茲蓋伏遇
皇帝陛下祗服禹功欽承舜徳本一道以相守爰奉詒
謀資共理之惟良用安逺服致令疎賤誤玷選掄臣敢
不恪守孤忠仰酬洪造豈止躡四賢之後無靦面顔庶
幾舉三峡之間咸歌徳意

　　謝除知青州表　　　　　　　蘇子由

　　守土無功曠官是懼成命旣出懇避無由(中謝)伏念臣
儒術空疎吏能淺薄早䝉選擢屢典方州中被寵光薦

厯臺省懐朴忠而不顧勵勤拙以自將然自違去中朝
落流外補首尾經八年之久左右無一人之容自分衰
朽之餘無復甄收之望頃縁乏使再至别京獲覩日月
之光親聞金石之訓粗陳本末方慙尸素之才俯念孤
平尚有驅策之意自違天闕曽未期年亟升侍從之班
仍分旌鉞之寄鴻恩自至莫知其由此蓋伏遇皇帝陛
下天地兼容陶鈞獨運識馮唐於郎省但取一言寘汲
黯於淮陽未忘舊物恩深不報期銘骨於終身才拙自

知誓見危而一節銜命東徃誠心内馳

　　謝除知遂寜府表　　　　　　宇文价

　　高官厚禄無補論思重鎮隆名尚令叨竊特煥宸奎之
賜俾為晝綉之榮眷遇非常糜捐莫報臣(中謝)伏念臣
賦才謭薄為學空疎起自冷官濫陪朝著圓壇前導清
問下及於姓名選徳對揚玉音有取於人物由茲親擢
叠冐恩除曽未數年徧登兩省内省空飡之愧日懐負
乘之憂至於長戎部而侍經帷以儀曹而兼鹵簿惟蘇

軾還朝之日盡厯厥官而小臣去國之時并盡其職自
知非據理合投閑載惟從欲之仁俾遂丐歸之志矧兹
武位望重潛藩甲兵兼總於五州節鎮素雄於方面昔
三年學嘗分教於諸生今一星終復提封於千里風俗
孰知其易治士民亦得以相安雖自為謀莫過於此兹
蓋伏遇皇帝陛下勵精圖治虛已納言合四海以為家
視羣臣而若子知臣未諳於民事第有空言察臣素短於
吏能責其來效臣敢不祗奉丁寜之訓具宣寛大之恩

備數西清實近天威之咫尺究心職事敢忘聖語之褒
嘉

　　謝除知亳州表　　　　　　歐陽永叔

　　貳政非材雖獲奉身而退分符善地猶懐竊禄之慙祗
荷寵靈唯知戰懼(中謝)伏念臣章句腐儒之學也豈足
經邦斗筲小器之量也寧堪大用而叨塵二府首尾八
年荷三朝之誤知罄一心而盡瘁若乃樞機宜愼而見
事輒言䧟穽當前而横身不避竊尋前載未有能全一

昨怨出仇家構為死禍造謗於下者初若含沙之射影
但期隂以中人宣言於庭者遂肆鳴梟之惡音孰不聞
而掩耳賴神聖之在上廓日月之至明悉究罔誣遂投讒賊
再念臣性實甚愚而疎於接物事多輕信者盖以至誠
如彼匪人失於泛愛平居握手惟期道義之交延譽當
朝常丐齒牙之論而未乾薦稱之墨已彎射羿之弓知
士其難世必以臣為戒常情甚惡人將不食其餘而臣
與遊既昧於擇賢在滿不思於將覆自貽禍害幾至顛

隮上煩睿聖之保全得完名節於終始湏懇還於重任
尤深惻於皇慈雖避寵辭隆僅能去位而清資顯秩愈
更叨榮莫逃僥倖之譏實負厚顔之靦兹蓋伏遇皇帝
陛下乾坤大度堯舜至仁察臣自取於怨仇本由孤直
憫臣力難於辨雪蓋廹衰殘既獲免於非辜仍曲從於
私欲遂同萬物俾無失所之嗟未盡餘生敢忘必報之
効

　　謝除右文殿脩撰知通州表　　　胡文定


　　六押分曺濫預西臺之末議一麾出守許頒東郡之寛
條祈閑屢凟於冕旒從欲漸依於丘壑俯慙覊陋仰戴
睿慈(中謝)伏念臣初乏智能但懐忠信逄辰熈洽亦有
意於功名就任迴環乃自循於分義惜年光之冉冉感
心亊之營營倚嶠望雲視身猶愧臨流觀水閲世何求
誤䝉特達之知亦預招延之列記螭坳之册牘曽靡崇
朝掌鳯閣之絲綸遽膺明命亊君者必本於直道知已
者難狥於私情矧居侍從之班敢廢論思之職所志雖

期於補報出言多失於迂愚尚沐恩私獲叨民社此蓋
伏遇皇帝陛下徳侔天大明並日中親賢否以同仁均
顯微而必照欲求忠讜與掩疵瑕肆塵論撰之資更責
循良之効臣敢不益思為善務在守身迹雖廹於孤危
心豈分於中外海邦千里敢安魚稻之居魏闕九重徒
結鼔鐘之戀

　　謝除知太平州表　　　　　　洪　邁

　　一麾出守方切兢危三命益㳟弗容控避仰皇天之大

造扣丹地以何言臣(中謝)伏惟陛下睿知有臨神武不
殺慕舜之孝見堯於牆徳冠古今而獨尊仁並清寜而
徧覆明見萬里將大混於車書子惠庶民更精求於岳
牧臣家本儒素時無令名濫叨寵博之科説駕清華之
地瀛山抱槧郎省握蘭在紹興之末年汚記注於古史
伏遇皇帝陛下龍飛應運鳯厯紀祥不遺細㣲兼取愚
鈍遂以詞翰之職獲侍清晏之歡雖夙夜應仙許暫來
於天上而塵志未斷旋即墮於人間一去十八年之中

三叨二千石之寄末繇金華郡還紬石室書從琳臺門
舘之遊勤廣厦細旃之&KR0688;真拜學士號名私人受九重
知已之殊極三入承明之幸使與大議不專斯文而臣
弱羽不足以當雄風蹇步不足以勝重任上恩惜於終
棄左將寵其餘生李廣數竒徒羡侯於校尉汲黯妄發
敢嘆薄於淮陽臣即以今月二十八日到任上訖伏以
郡在江東昔稱道院地隣淮右今謂壯藩謹當宣布恩
威奉行寛大求民之瘼問俗所宜緩帶輕裘雖未賢長城

於李勣清心省事敢不避正堂於蓋公庶幾固結本根
少復報酧知遇

　　謝除知襄陽府表　　　　　　吳　琚

　　四品綴班濫次西清之對十連謀帥誤分北顧之憂揆
日臨民望風祗命臣(中謝)伏念臣才非適用生偶逄時星
使驅馳絲毫無補月卿超躐命薄奚堪荷夀皇四牡拊
勞之恩姑使内朝而通籍值聖主六龍奮飛之㑹故慙
從列以偷安詎謂鴻私付之劇任眷言峴首為今國藩

大將重兵之分屯長江平陸之衝要昔羊祜之名徳唯
能懐敵故能安邉如孔明之竒才不先謀人毎先治已
得人若此制閫不難畀以非宜受之實懼兹蓋伏遇皇
帝陛下剛健中正文思聰明地闢天開聖人作而萬物
覩風行雷厲元首起而百工熈至求疆場之臣尤重藩
宣之寄顧如臣者早受眷知方聞命而即行擬控辭
而不可威顔咫尺臨遣甚優訓誥温純丁寧曲盡臣敢
不博詢民隠耆定戎昭齊其政不易其宜當布周南之

風化備其虞謹守其一務綏禹甸之山川

　　謝除知舒州表　　　　　　　趙彦丞

　　上蘄水之更書三周嵗籥畀桐鄉之新組再剖州符祗
荷恩榮倍深兢惕臣(中謝)伏念臣才非適用識昧通方
少本淡於宦情老粗諳於世故徒以夙聨屬籍早列荐
紳奔走期㑹之煩僅逃曠責推移日月之久卒乏異能
頃繇贊郡之㣲勞濫受守邉之優寄不馳驛騎幸當兵
寢之時兼領鐵官偶最錢流之課實惟地寳夫豈人謀

嘗因天陛之對揚親被玉音之褒拂初無推轂復使乘
轓唯是同安政當淮右考於方志舊為楚國之附庸騐
彼民風尚有漢臣之遺愛豈茲謭薄可稱拊摩此蓋伏
遇皇帝陛下器使群工鑒觀萬務方當循名責實之際
尤重承流宣化之臣謂臣已試牧民(以下闕)

　　謝除知泉州表　　　　　　鄭　丙

　　宣力藩條初無善狀陞華書殿忽奉優恩衰朽増榮凌
兢㒺措臣(中謝)伏以周人敬老毎問政以乞言漢世選

侯或賜金而増秩必有功而有徳斯懋賞以懋官茍非
其人曷稱是選伏念臣禀資甚下任職叨逾高宗更化
之初紏繩學省夀皇臨御之始分察憲臺累更使節之
華徧厯中都之選掖垣鎖闥初無封駁之能宗伯天官
何有論思之益紬書東觀進讀邇英賜巵酒於使朝寳
宸奎於私室一從外補三易价藩松栢後凋寜改霜雪
之操桑榆已晚尚謀田里之歸慶真主之龍飛偕輿人
而獸舞念昔陪於王邸幸早識於天顔敢意記存首加

奬勵顧聖主之英俊布滿周行豈奎畫之褒題乃從隗
始年齒雖高而徳不稱踐揚滋乆而効未彰静惟將耄
之資曷副維新之化茲蓋伏遇皇帝陛下履位中正憲
天聰明日月照髙衢夙禀生知之徳雷風鼔萬物孰知
帝力之神方茲初政之地講求尚齒之制捐明光之䆳
直畀孤逺之老臣雖故事由常伯而出者間有此除在
公議則人品不堪者豈宜冐處臣敢不益堅素守力企
前脩賞一人勸千萬人唯知砥節以勵行行百里半九

十里靡敢倒行而逆施靡竭涓埃仰酧覆燾

　　謝到任表

　　留守

　　留守到任謝表　　　　　　歐陽永叔

　　守宫籥之謹嚴敢忘夙夜布政條之纎悉上副憂勤寄
託非堪兢榮並集(中謝)伏念臣賦才菲薄禀數竒屯毁
譽交興名常過實寵榮逾分動輒招尤念報效之未伸
敢不竭忠而盡瘁因風波之可畏則思逺去以深藏逮

此六年外更三守學偷安而杜口負素志以媿心朽質
易衰已凋零於齒髪良時難得尚希慕於功名豈謂皇
慈未捐舊物擢從支郡委以名都惟此别京舊當孔道
簿領少勤於職事厨傳取悦於路人苟循俗吏之所為
雖能免過非有古人之大節未足報君

　　留守到任謝上表　　　　　蘇子由

　　越從散地擢守留都仰戴恩光惟知慚懼(中謝)伏念臣
早䝉器使屢試煩難任事多憂積衰成病乞身閑冷但

求安養於餘生絶意功名不復干求於當世豈謂聖恩
未棄見收桑榆枯木再生重沾雨露自聞此命莫知其
由洎獲見於清光復親承於聖訓盡出陶鈞之化曽㣲
左右之容昔漢宣起張敞於亡徒漢武用安國於梁獄
古或有是今則無之向非日月之照臨不遺隙穴之微
陋則已廢之跡誰肯復收臣敢不勉勵疲駑宣布政令
雖天地之恩不報而犬馬之志長存

　　留守到任謝上表


　　南陽重鎮久愧無功㽞鑰之人復叨寵寄祗奉綸綍初
見吏民(中謝)伏惟皇帝陛下選用列辟屏翰四方獨化
陶冶之間不為親疎之異乃眷别都之地實為創業之
邦控引大河逺通江海之利列置諸將並擁貔虎之師
舟車四馳賔旅荐至厯觀近世多用重臣顧省庸虛豈
容忝冐伏念臣遭逄早嵗流落中年不意斑白之秋置
身侍從之列秉持旄鉞鎮撫方州負乘有致寇之憂老
病非濟時之器向非荷天地生成之徳被日月照臨之

明孰為先容保此弱植臣敢不曕望京邑推廣風教之
條勉强疲駑少致涓埃之報

　　安撫

　　蜀帥到任謝上表　　　　　潘　時

　　奉珠庭之香火方就退閑有使節之光華誤䝉臨遣指
卭維而叱馭壓楚道以褰帷祗戴恩榮益深劇切臣(中
謝)伏念臣奮身寒逺遭時盛明學古入官無孔氏淵源
之師友奉公行法愧漢廷篤厚之公卿頃膺召節之頒

再見脩門之入郎曹高選少列清躔既乏馮唐面聖之
賢徒起王公登仙之羡寖陞廷尉實冠諸卿自知糠粃
之在前惟恐駑駘之殿後孤立一意兾銷雀角之欺刺
口盡言屢批龍鱗之逆雖荷淵衷之洞鑒其如衆口之
難調去國逾年起家一節俾免候𤓰之次許趨面棘之
朝訓奬至於再三感激幾於千萬捫參厯井雖重經蜀
道之難就日望雲自不覺長安之逺退循懦質曷稱鴻
私伏遇皇帝陛下剛健精純聰明淵懿憫勞臣下毎觀

過以知仁加惠黎元將篤近而舉逺軫念岷峨之瘠廣
搜楚漢之官致此迂愚亦預選擇臣敢不深思徳意少
効忱忠六轡如絲常使西陲之肅八紘奠枕尚成南國
之强

　　潭帥到任謝上表　　　　　　　鼂之道

　　伏以祠宫方慙厚禄委之帥閫遽冒優除乃叅書殿之
華以峻中權之重徒揮感涕有靦衰顔(中謝)伏念臣艱
拙不移朴忠自信顧於劇煩之地毎玷使令雖乏尺寸

之功屢塵奨渥必欲殺身而仰報未嘗干寵以自營既
抵大訶猶從寛典許坐縻於廪食獲歸埽於田廬誓畢
此生更無餘願豈謂弱植上簡淵衷曲囘天光親灑宸
翰躬與帥師之列還従翰墨之列矧兹長沙素號重鎮江
山控帶民物夥繁自慚沈廢之餘不稱循良之選方欣
隕首詎敢辭難此盖伏遇皇帝陛下聖度天容皇明日
照仰神機之獨運動有成功揆和氣之一陶舉無棄物
顧惟極陋亦不遐遺臣敢不思蓋前愆勉收来效徘徊

去國益傾就日之誠感激忘軀終踐裹尸之志

　　延安帥到任謝上表　　　　　鼂之道

　　分陕服之漕權乆慚曠職佩延安之將印仍竊誤恩寄
彌重而驚心感益深而隕涕(中謝)伏念臣禀質孱陋遭
世盛隆寖預使令過塵寵渥以致參華秘殿窺萬卷之
寳書均禮禁途束九重之金帯並踰分量深懼顛隮方
兹閫治之須才忽以枵虛而代匱顧慚一割寜佐萬分
矧惟高奴實稱重鎮控秦門户制虜襟喉折衝間遣於

重臣憂顧毎先於他路豈容樗散輙冐詔除此蓋伏遇
皇帝陛下溥若天臨赫然神化無小無大悉主悉臣彼
羌獨迷慕義未篤申飭武偹以湏天誅臣敢不仰奉聖
謀俯嚴師律皇威丕震宜遂革於野心駑力何施苐永
堅於死節

　　越帥到任謝上表　　　　　張全真

　　領大滌之洞天方養痾於故里懐會稽之印綬遽假寵
於名藩拜恩不貲省已増懼(中謝)伏念臣奮身寒逺操

術迂踈早辱聖神之知寖堦政事之選曲學泥古既已
昧於經權直道事君初不擇於夷險果由踰分遂蹈危
機爭前而媒孽者煽浮言之百車附下而文致者溢謗
書之盈箧告曽參而三至理或可疑畏楊震之四知初
無甚媿賴睿明之洞照察愚悃之無他卒䝉全度之仁
俾遂投閑之請不能者止乃分之宜重縁多病早衰永
甘棄置敢謂曲成善貸復預使令眷懐帷幄之舊臣榮
畀股肱之近郡審是肇新府號乆駐蹕聲履句踐之故

棲厲甞膽枕戈之志想神禹之遺跡服卑宫菲食之勞
故此回鑾之初示同留鑰之重再命而僂曽遜避之靡
容一節以趨豈衰遲之故憚經由行闕賜對便朝進瞻
黼座之顒昻恍若鈞天之夢寐親被訓辭之温厚粲然
華衮之光榮近比所無叨䝉至渥此蓋伏遇皇帝陛下
躬堯舜之孝弟可以通神明法文王之憂勤故能治内
外博求良翰共濟康功念兹遺簪墜履之餘付以皂蓋
朱轓之寵紆丈二之組視印云初近尺五之天瞻雲伊

邇謹當黽勉從事平易近民宣布恩言兾少蘇於凋瘵
申嚴條教期漸弭於奸偷報國之心捐軀是力

　　四路安撫到任謝表　　　　　京　鏜

　　虞廷疇工方厠六曺之貳蜀道謀帥遽叨四路之全天
高靡聽於懇詞地重莫知其稱塞川浮陸走未臨蠶叢
開國之區雨施雲行已覩龍飛登極之運慶宇宙千齡
之啟忘道途七月之勞既奔馳抵所領之州遂鼓舞布
維新之澤臣(中謝)伏念臣生長農里遭逄聖時在高宗

紹興之季年濫塵末第逮夀皇淳熙之中嵗誤玷親除
内贊臺評外分漕計雖憂患相仍再纒於苴經亦收召
不棄兩辱於璽書匠卿營繕之靡聞宰掾彌綸之何補
愧非言語之選敢期報聘於鄰疆惟乏論思之長安得
躋榮於禁闥洎宅牧畀坤維之寄俾充員為益部之行
次對旌一時從臣之功不五年而躐居於是職制閫為
今日諸侯之長矧數道倍廣於他藩惟西陲之一隅當
北敵之三靣頃號富饒之最比多趣廹之憂距行闕八

千里而遥事毎虞於壅塞養重兵六十年之乆民已困
於征輸必壯猷夙望克稱於倚毗豈綿力薄才足堪於
推擇兹蓋伏遇皇帝陛下奉元而養萬物麗正以照四
方詢事考言允符聰明嗣位之託臨政願治親承精一
執中之傳凢見於今兹使令百執之間皆定於昔者㕘
决萬機之日致此隆委及於孤蹤臣敢不戴重華之舊
恩布上聖之初政近考唐相籌邊之策逺稽漢臣樂職
之詩念國家之重軍民所宜一體敬子孫之事父母敢

二其心

　　福帥到任謝表　　　　　　　馬大同

　　起家分閫欣逄舜禪之朝易鎮全閩又進文謨之直顧
登對莫禆於初政豈愚忠上合於淵聰既見吏民具宣
徳意臣(中謝)臣夤縁末學遭際明時兩仕於朝薦至九
卿之班列一官於外備諳世路之驅馳何心毁譽之來
但覺風波之險投閑故里寅奉真祠上流忽拜於新除
再命旋更於隆委脩門初入當九五大人飛龍之天長

樂此来為二三舊臣歇馬之地民齒繁夥海隅晏清要
湏威名夙望之人乃稱禮樂詩書之帥夫何么麽首預
選掄兹蓋伏遇皇帝陛下離照重明鼎新庶政責郡國
以治理之効欲田里亡嘆愁之心畀臣二千石之章需
其萬一分之用臣敢不舉大綱而不紊去小智之自私
上下相安庶自得於湖山之外幽枉必達使如在於畿
甸之間勉脩稱職之方是乃報恩之所

　　閩帥到任謝上表　　　　　張全真


　　召還經幄猥荷記憐就易藩符特䝉委寄布宣聖徳慰
諭逺民皆云遣政事之舊臣可以識朝廷之至意望雲
仰戴夾道歡呼始拜命以兢惶既入疆而感涕(中謝)睠
昔甌越險逺之地為今東南全盛之邦八郡支分封圻
廣袤三山鼎峙形勢尊雄向由劇盗之震驚尋苦戍兵
之供億公私垂罄井邑就荒加以田疇亢旱之餘仍當
海徼防秋之日宜有撥煩之略以為善後之圖伏念臣
才厯試而不長命數竒而寡與政途三載曽莫紀於勲

勞輔郡兩時亦未聞於課最既逭譴訶之域遽陪清燕
之間苐廹病衰力祈退縮豈謂中宸之眷敢分南顧之
憂不敢固辭以貽擇事之譏尚期力行以勉報徳之効
此蓋伏遇皇帝陛下廓蓋容於天地躬勤儉於家邦明
以見幾仁不忘逺察臣乆侍帷幄知勤恤之為先憐臣
嘗備藩維粗安静而不擾濬發獨斷申加茂恩再念臣
本無睿知最為孤藐粗由直道不敢愛身顧惟閩中稍
逺闕下俗既纎嗇以趨利士多請寄而為奸固當守法

奉公以絶貪冒之私不敢違道干譽而懐畏避之計專
求民瘼以固邦基諒無逺而不聞幸容光之必照挾知
學問羊之數雖媿昔賢易帯牛佩犢之風願師循吏

　　成都帥到任謝上表　　　　蘇叔黨

　　西南都㑹古稱巴蜀之雄表裏山川國本蠶叢之舊士
風厚善民訟簡稀宣布詔條告諭父老咸悉朝廷之意
曽不鄙夷其民故擇宗臣以告逺俗(中謝)伏念臣斗筲
小器樸簌凡材生逄日月之明得遂箕裘之志夤縁一

任寖被使令蓋嘗試之於邉陲又復寵之以延閣略無
毫髪之補報徒竊天地之恩私眷此坤維號稱錦里其
民務本而力穡其士好學而有文組綉被於中原富饒
甲於天下厯觀祖宗之遣帥率皆廊廟之偉人顧委任
之非輕知撫循之有自四刀見夢著之䇿以為榮兩使
占星候天文而恊應如臣才能無取問望素輕叨冐寵
光有靦面目兹蓋伏遇皇帝陛下則堯之大法禹之勤
建六官而代天工操八柄以馭臣下坐念五十州之逺

特軫淵衷必求二千石之良徃宣徳意知臣忠孝粗守
筋力未衰使之察吏而督奸豈肯邀功而生事邊鄙不
聳庻幾魏絳之能獄市兼容逺師曺參之治臣敢不益
堅素節圖報睿知上寛宵旰之憂次答生成之造奉天
威之咫尺若臨淵氷承王命於春秋敢忘夙夜

　　府尹

　　開封府尹到任謝表　　　　　鼂之道

　　河圖列職實儒者之至榮屏翰承流葢聖時之盛典揣分

獨驚感恩以泣(中謝)伏念臣早繇際㑹乆玷使令昨自
侯藩擢㕘天府勉以孤忠之素守兼收夙夜之㣲勞而
材昧撥煩割非㳺刃恍嵗年之再易宜罪戾之不多敢
意加憐更叨外奬惟汴梁之故地控朔漠之上游自昔
守臣率時名軰矧兹延閣尤號華塗賜書溢於上臺分
職尊於册府悉容僥冒並集兢慙此蓋伏遇皇帝陛下
恩撫萬方道凝庶績先慈儉以風四海開仁夀以納斯
民故於共治之臣尤慎一時之選載惟今日之除擢特

出九重之眷知願承清燕之閒親禀訓敕而去請即弗
獲理當即行不勝犬馬之情但極軒墀之戀然臣端逄
休運屢對清光毎瞻獨斷之明備識好生之徳敢不勉
驅駑蹇少効涓埃禁暴戢奸庶不生事奉法循理必期
便民獲殫九死之心敢憚三年之計



　　五百家播芳大全文粹巻五上

