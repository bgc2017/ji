







　　欽定四庫全書

　　五百家播芳大全文粹巻十七

　　宋　魏齊賢

　　葉　棻同輯

　　賀啟

　　宰執除帥守

　　賀楊大參帥本路潼川啟　　　李粹伯

　　伏審懇辭機柄違咫尺之天威出典侯封承丁寧之聖

意擁兩朝臺闕之望為西蜀家山之光鄉人歌舞於錦
衣之前父老歡迎於車塵之下舊膺知遇倍切懽悰竊
惟内外之勢本無重輕君民之心豈限逺邇内而賛治
則百揆四岳共亮於天功外而長民則五侯九伯同尊
於王室盖無為己之私念獨有濟世之公心惟所在焉
無不可者况今境土未收於三輔形勢盖萃於四川當
戰爭恢復之秋在將相出入之地望分東梓境接坤維
豈惟資千里餽餉之功抑亦頼一方鎮撫之重恭惟某

官吾道先覺名世大儒步崑崙第一峰擅海宇無雙價
飛聲金闕振藻玉除從容鸞鳳之班超越貂蟬之列力
賛國是上結主知特仗出群之材專倚屏藩之力畢公
在外乃心常念於周家裴度守藩每事不辭於唐政厚
春陰於故國還夜直於禁林資一代老成之謀成千載
中興之業某曩䝉異顧誤録寸長曾向日邊獲掃門之
為幸今從海角欲望塵而無階局促江干低徊吏責瞻
南山之巖石空涉嵗時活東海之波臣期在朝夕


　　賀虞大㕘帥蜀啟

　　伏審詔輟宗工威伸逺服宅百揆而熈帝載方隆虞舜
之疇咨整六師以脩我戎出耀宣王之常武盖君子
係安危之本而聖人權輕重之宜謂疆場無虞廊廟
仰成於三事而國家多故股肱宣力於四方此旦奭自
陜以分而申甫維周之翰我是用急初勸戎乘之啟行
王曰遄歸已促介圭之入覲迨及我宋鍳於有周小范
有胸中百萬兵西賊聞之膽驚破維弢上河朔十三策

北邉皆其手撫摩皆以柱石之大臣來任邉陲之重寄
不圗今日復見我公恭惟某官學根帝王名震夷夏湛
如止水藴丹青莫狀之虛明格于皇天富簡策莫傳之
事業出入兼資於文武用舎無心于行蔵緑野召還有
欲王留者西方事重果為朕行乎盖天降大任于是人
故我獨賢勞于王事稍慰為霖之重望來紆旰食之殷
憂誰期并給數千里之封復炫斗樞三十載之後惟忠
烈典策而相望故保釐命畢之成終一宣道德之威可

卜明良之㑹絶域萬里吾折箠笞之中原故疆可傳檄
定也竚疇嘉績入秉洪鈞某自隠豹于䝉山幸續貂于
阮舎久耳金甌之信未盻玉帳之趨遥跂前旌願依大
厦葛巾羽扇吹渭水之秋風相印命圭賀桃李於臘月
行臺多暇列鼎孔嘉願益閟于冲和以上符於眷倚

　　賀文侍中帥河陽啟　　　　　蘇子由

　　力辭機務得請名邦恩禮便蕃中外慶慰伏惟某官輔
相三世始終一心器業崇深不言而四方自服道德髙

妙無為而庶務以成此朝廷所以遲遲于均逸之書而
士民所以惓惓于保釐之命顧惟出處之義實係功名
之終留侯志于赤松晉公安于緑野澹然自得夫豈不
懐矧維王城密邇全洛政獨止於民社化有助于林泉
道大難名信後來之莫繼民猶思治恐久安之未遑

　　賀梁丞相判建寜啟　　　　　熊子復

　　伏審懇避鈞衡屈臨屏翰紫宸加大官稱冠麟趾之髙
赤舄方來府望壯龍潜之舊亮功既乆斂惠維新竊以

體貌宗臣豈殊于中外股肱要郡寔便于往來是故王
沂公家于青而初辭機務則鎮曲阜之邦李文定世于
濮而始罷鼎司則典繁昌之郡又况思皇多士夙皆冠
於儒科圖任舊人繼悉還於宰職是為希濶孰與等夷
恭惟判府大觀文丞相藴藉真儒規摹良弼嗣保衡専
商之美輔帝舜重堯之華播物無私轉洪鈞若轉圜之
易禦戎有要折遐衝何折箠之勞方授神柄而推元臣
廼睠鼎台而分新邑書殿之崇大學士由來為寵丞相

之恩板輿之奉太夫人况復有近家園之便苴燾潜封
而倚泰階之重衮繡華服而加晝錦之榮四國于蕃暫
出均于燕逸百寮是式旋入冠于弼諧某猥廹衰齡浪
擬劇邑嘗乞為祠觀香火之吏䝉許陶成豈意于學校
虀鹽之生共依教育

　　賀陳丞相判本州啟　　　　　林豈塵

　　辭寵宰庭保釐藩服布衣而置上衮兹仕宦之至榮晝
錦而歸故鄉迺富貴之極致傾朝歡艶載路洊揚恭惟

某官器碩而量宏道方而事實絶體貌于簪紱之上㑹
精神于亷陛之間霖雨作而大旱已蘇舟楫用而洪源
久濟畫像麒麟閣當後人咸知其名奪我鳳凰池想中
書不作此語盖當軸久戒于滿假故責章願解于繁機
能不伐而莫與之爭位既崇而必求其止明天子勉從
厥志士大夫皆屈此行且丞相乞歸猶未許韋賢之請
以本州相授庶少償嘉謨之功雖朝廷有繫於重輕然
聖意欲均其勞逸輟鈞衡之任而暫臨都㑹釋梁棟之

材而姑借蕃宣爰載歌我徒我御之云歸豈特若某水
某丘之可指于周而保南土因是謝人而遄行在晉則
居東山當為蒼生而復起某跂聆顯册喜溢叢衿自惟
嶺海之孤蹤曾是坯鎔之舊物朱門畫㦸未能曳賀客
之裾黄閣清風願再入翹材之館其于歡頌曷以名言

　　侍從除帥

　　賀許尚書帥蜀啟　　　　　　程子山

　　伏審天開綸綍煥日月之休光雲擁旌旄動江山之喜

色德望久隆於八座威名今浹於山川翹首傾瞻刻心
悚慕竊以禹貢惟叙分五服以正邦周制肇隆統十連
而建牧誕揚聲教實頼蕃宣矧梁州奠而執玉塗山暨
蜀道通而承流澧水文翁建學肇興齊魯之風亷范下
車咸詠袴襦之政叱馭顯忠臣之操選材揚樂職之章
自非夙著英聲何以逺追前躅恭惟某官羽儀王室黼
藻人文炳靈自太岳之名宗鑒裁得汝南之品目早飛
英於藝圃夙被眷於淵衷諤諤縉紳之楷模堂堂國家

之柱石卿雲呈瑞載史筆於螭頭紅藥翻堦代王言於
鳳閣謀猷出納荐膺喉舌之司事業賛襄克任股肱之
寄出専方面隠若長城爰授節於文昌暫折衝於元帥
南陽報政方騰愛日之休聲右蜀頒條已播陽春之和
氣岷峩擢秀參井增光竚聴髙吟一洗草堂之風月立
臻美化再新石室之絃歌行竢衮衣之歸克副金甌之
選普施膏澤咸慰具瞻某翹望履聲聳瞻巖采雪山方
重盡欽&KR1104;尹之來鼎爼若勤願獻王褒之頌


　　賀楊尚書帥蜀啟　　　　　　耿元鼎

　　光奉宸恩勞膺閫寄况居屬部舉切歡悰竊以自昔雄
藩首稱全蜀一十五州之士悉𨽻封疆數千里地之師
盡歸莭制實資厚重坐鎮浮華宣忠愛於逺方此倚毗
之本意恭惟某官德基宏逺識局深純奕世功名不替
忠臣之後厯朝議論共推仁者之言輟從㗋舌之司出
綰山河之梱綸巾羽扇暫寛憂顧之懐鼎席台階行副
具瞻之望某備員屬部托庇下風忻懌之私叙陳罔既


　　賀陳尚書帥建唐啟　　　　　程子山

　　顯膺宸綍出鎮藩垣起鳩杖於安輿久著文昌之望刻
麟符于瑞寳獨專方面之權成命始頒有識胥慶恭
惟某官器巖鼎重德宇泰寧學窮游夏之淵源道冠孟
荀之羽翼青錢萬中蔚為席上之珍丹桂一枝俯探嚢
中之物發揮妙藴洊厯華津權衡髙典選之公喉舌副
納言之任謀猷告后方深眷倚之恩明哲保身遽露燕
閒之請煥新資於寳閣備真禄于琳宫念牧民無越於

老成故謀帥特先於玉署矧秦淮之巨鎮寔江左之雄
都坐收撫御之功式示蕃宣之寄漢祖之煩蕭相久寛
西顧之憂周王之命畢公益固東郊之守佇昭名績進
陟台司某濫竊郡丞正明公業捧觴薦醴阻効跡于鳬
趨㸃翰濡毫徒馳心於燕賀其為頌詠罔既敷宣

　　賀陳尚書除帥啟　　　　　　熊子復

　　伏審光膺明詔寵殿大邦兼制列城盡䕶諸將伏惟慶
慰恭以某官受才瓌傑賦識融明㕘輔政機早著三朝

之望勤勞王室雅膺萬乘之知體貌素隆勲庸甚盛果
從祠館畀付帥權上方圖任舊人紹隆丕烈諒惟朝夕
側聴登延申伯之式是南邦暫煩鎮撫山甫之保兹天
子寔副倚毗藐是庸孱政依陶冶

　　賀葉尚書帥荆南啟　　　　　唐子西

　　伏審輟班常伯寵寄元戎内圖邃嚴首預龜圖之秘上
流要重獨顓豹畧之竒將士傾心敵人禠氣竊以漢江
揚之南紀疆理是先荆楚晉之西門經營尤重盖内接

金陵之天塹而外連玉壘之坤維豈惟守國之規模正
得用兵之形勢肆疇傑望徃殿㑹藩十乘先行亦既佩
龍淵之劍一戎大定將定掛天山之弓恭惟安撫龍學
尚書卓識際天精忠貫日岳降神而生甫卓為命世之
才尹以道而要湯蚤負致君之學貳職版省則國計以
裕導㫖機廷則王猷以宣連八座於中臺方資率屬縂
十連於大府式賴幹方遥望兩都則故宗廟宫室洒埽
有期盡䕶羣帥則舊營壘麾幟光彩自倍某退惟踈拙

深荷眷憐雖謀帥安邉喜遐衝之坐折而知已在外嘆孤
踪之疇依意嚮深勤辭訥難盡

　　賀吳給事除帥啟　　　　　　熊子復

　　伏審妙簡全才特頒異數瑣闥入侍聳批敇之髙風簜
節遥臨運守邉之長策搢紳拭目介冑傾心竊以制匈
奴者兩科誰執和親之利䕶長江者數處宜知險要之
爭方呼韓欵塞之未堅而淮甸宿師之既久用疇夕拜
往視秋防營壘麾幟士卒無所更軍容要整障戍鎮守

車馬果自治敵釁可乗故雖輟從於甘泉何異親臨於
細柳恭惟宣撫給事才宏而濟物器博而適時太上簡
求早擢副端之竣嗣皇眷倚驟膺亞旅之榮中疇牧御
之才出授保釐之命威不違於咫尺福并䝉於京師兹
履近班盖圖大任塗歸是屬職同龍朔之舎人臨遣自
殊恩用元和之故事方將布天澤而軍情暖于挾纊占
地利而兵勢順於建瓴強將莫固於藩籬猛將共成於
犄角經營次第迄用有成輔弼超遷其則不逺某逖將

漕計竦聴除音猥縻軺傳之乘莫覩櫜鞬之屬意傾深
切辭訥奚殫

　　賀秦龍學除帥啟　　　　　　曾子固

　　伏審進㕘内閣就正中權聳然休光服於衆聽恭惟某
官智周物表識在機先䟽達變通之才早推於朝論英
竒敦厚之氣實嗣於家聲惟先朝辟國之初而執事宣
勞之際縂齊邦賦已逾于三年攝領帥權名徧於諸路
山川不離於指顧草木亦熟於威名故一朝䟽授鉞之

榮而舉軍恨登壇之晚幕府雖舊號令更新某積媿踈
愚久塵盻奬妄意功名之㑹恥専文字之間倘許屬鞬
獲伍西河之士猶能載筆往銘瀚海之師瞻頌愈深情
誠罔既

　　賀王待制帥荆南啟　　　　　宋禹圭

　　伏審報政中都陞華次對宻綴甘泉之法從雄鎮長江
之上游頓寛南顧之憂共得左符之選斷由當宁喜見
在庭恭惟某官才為吏師術本王佐剛誠百鍊試之而

所向無前器受萬鍾用也而尚虛其半召自武昌之誥
入騰京兆之聲三府交稱十行渙號紫荷陞禁櫜之貴
黄金賜華帶之榮謂游刅觧牛即輦轂之下先彈壓想
虛弦落鴈必樽爼之間可折衝誰謂公安乃得君重將
褎然列置上衮須逺矣賢若長城落日樓頭想未欵依
劉之對受釐席上顧已深見賈之思某謬沐知憐方承
芘覆隼旟在望靡遑前綴于賀裾鳳沼遄歸尚幾先迎
於召莭其如欣頌罔罄敷陳


　　賀虞侍郎帥廣啟　　　　　　張寵林

　　明詔顯揚雄藩徙鎮盖冠冕久通于南極故斧鉞今下
於青冥郵音一傳輿頌四起竊以踰甌閩而南為番禺
郡自李唐以來若東西州萃崑崙西海之寳財喧北户
南冥之歌唱過城門已有數萬飲貪泉遂懐千金彼十
賢之清政無瑕雖萬代而髙風可激矧蜒户賈胡之雜
處與洞丁蠻落之難馴惟有其文武威風可以為蕃宣
屏翰選帥於此非公其誰恭惟經畧侍郎先生敦厚而

方嚴開亮而卓偉雄論通於國體清文煥乎皇猷紫荷
槖厭直于禁廬紅蓮幕榮開于東粤觀碁縱獵趣還峴
首之旌旂輸羽種柑來省湘南之風俗方王怒赫北征
之武然宸衷兼南顧之憂願借髙名改臨盛府寓章善
清官之舊厭承明榮直之聯龍户集馬人來比美上日
衙時之異犦牛生菌鷄下將興來暮去早之歌某頓以
孤生託于下客踈逖幾經於嵗籥浮沉難信於書郵因
縁仕路之初登邂逅恩門之舊主桃李想故蹊之猶在

燕雀賀大厦之初成此非偶然亦有幸耳褁章服于上
官之揖豈曰不堪操几杖從長者之謀自今以始春風
駘蕩化日舒遲想旌斾之戒行願鼎茵之珍嗇

　　賀劉侍郎除帥啟　　　　　　李成季

　　肅奉明綸荐臨巨鎮當日之風流未逺宜民之歌頌猶
新凡屬傳聞莫増踴躍恭惟某官誠身有道抗志不羣
藴經綸之才將兼善於天下富淵源之學又尚論於古
人擢秀儒林飛英仕路早膺簡眷屢罄謀謨含香握蘭

逈出諸公之右登車攬轡益馳八使之名亟躋禮樂之
司爰作詩書之帥載惟南楚先盛星沙夾輔畿中為屏
翰搢紳之冠播宣嶺表帖華夷遐邇之情遺愛宛然去
思藉甚冦恂河内居多願借之黎民黄覇潁川果見詔
歸于舊治竊計朝夕入輔冕旒輿望所同斯言匪妄某
千里䝉潤一枝偷安頃縁大斾之經過幸獲光塵之披
覩第深山仰尚阻鳬趨慶抃之誠敷宣奚盡

　　帥臣


　　賀李帥啟

　　伏審行殿䟽恩奉十行之綸綍价藩作鎮權一路之莭
旌德與化隆望兼權重餘輝所暨善頌惟均恭惟某官
冠世才猷際天器識注倚獨隆于睿眷清華厯踐于亨
塗公忠之心皦如白日朝野之答穆若清風以卓犖絶俗
之倫而經綸當世之務木牛紅粟縂淮甸之轉輸竹馬
黄童慶長沙之屏翰揆煩剸劇游刃有餘制變乘危政
機無間眷五羊之奥壤控百粤之上游非得二千石之

惟良曷有十四州之倚重移忠於孝從義以權佇觀五
月而報成仰副九重之簡在明主獨觀萬化思賛中興
刺火入為三公行膺峻擢某幸兹貳局屬在提封但負
弩以趨承苐揺旌而悵望其為欣詠寔倍等夷

　　賀范帥啟　　　　　　　　　李成季

　　光膺嘉命莅鎮雄藩受養利源適乘軺于東部統制方
面遽握莭於西州在君子之時升宜天下之同慶况居
屬部良切懽悰顧惟安化之河闗實據崑崙之衿背苟

知其策則天時不恃一失其莭則疆圉屢驚必資忠智
之臣以副朝廷之眷伏惟某官家聲著代世德在民阜
有髙明之才夙懐康濟之志爰輟禁從暫守帥垣人䝉
奠枕之安國賴長城之固臥臨淮之轍可想遺風讀棠
棣之碑何慙往躅竚還閫寄入賛家甸某限守州符阻
趨鈞屏

　　賀李帥啟　　　　　　　　　周少藴

　　抗章力請優詔曲從暫勞輸蜀之行益見回天之力恭

惟某官致知格物學道愛人親承西洛之正傳獨殿中
都之諸老至於盤礴游戱之翰墨嬉笑怒罵之文章趨
黄初而有餘嗟正始之復見飛騰遥路奚煩狗監之吹
噓散落遐荒寕但鷄林之裁鑑比渙九天之號召已傾
四海之觀瞻不俟駕行命義雖存于大戒可以理遣忠
孝果得而兩全方帥閫之久虛以計司而分涖而惟臺
省清華之宿望加以山林髙逸之雅懐一鶴一琴預想
鈴齋之静三薫三沐尚從藥市之游抃躍之深敷陳罔

既

　　賀吕帥啟　　　　　　　　　熊子復

　　伏審渙出宸綸鼎來帥屏仍進寳儲之直以光英蕩之
行竊以六朝最重于廣陵十國莫先於連帥鷄臺螢苑
瞻古跡之猶存虎莭魚符睠兵權之特重况今日方圖
於恢復而此邦素積於經營築壘新城乃上相督師之
所募兵北府實元戎練武之都匪簡瑰才曷堪隆委恭
惟安撫寳文檢詳道器宏逺德宇靚深膺冕旒之殊知

厯臺省之要任接官聫於西府載糾愆違將使指於朝
廷肆堅歡好復命甫朝於宸扆䟽恩尋貳于計臺廣内
天髙進圖書之邃直維揚地重易淮海之雄藩某近列
崇墉逖傳華渥有嚴莭斧即暢望于光儀不腆緘縢敢
預將於誠意

　　賀李帥啟

　　伏審載圖外庸荐賜中渥乃眷禁嚴之舊德往提闗陜
之全師莭命既傳士民相賀恭惟某官才宏而濟博器

逺而周勤必照幾微之先能識文武之大理財富國極
山積而川流制勝安邉每風馳而電掃效愈白則忌者
衆謗雖巧而功愈明顧全雍之一方劇西京之三輔旁
連楚蜀外控羌戎水陸輻凑而貨泉亟更民物阜蕃而
儲蓄未稱寔藉智略仰寛顧憂眷三接之榮諒深當於
帝意圖萬幾之重即允亮於天工某最為拙踈自安窮
蹇正可出於跨下豈有畫於幕中方當仰窺營衞之嚴
所以大慰平昔之望倘遂諧於發藥直有兾于息黥


　　賀鄧帥啟　　　　　　　　　林豈塵

　　伏審旂幢逺邁原隰有光幕府新開絡繹交賀阻下當
塗之拜趣脩記室之書恭惟某官愿樸而淵冲直方而
開大髙堅之尚得於卓爾剛大之器養其浩然故平生
學術之自期皆今日仕宦之張本拒撑犂孤塗單于之
命嘗聞未應為鴈警之詩宣繡衣將斧直指之威亦有
安復問狐狸之語去惡如去草而勿使能植牧人猶牧
羊而無令敗羣政適其中課居其最席使君厭東湖之

樂鄭尚書承南海之流方歌業業以徂齊爰喜番番而
入謝姓名初記於㕔壁謳歌競發於江城龍户集馬人
來事皆知其殊異研匣封印文合生將見於髙舂酌貪
泉之水而清性不渝躬扶胥之祠而丹衷益謹去蚌復
還於合浦沉犀可記於石門釋逋緡不啻二萬錢通夷
舶何止四十柁五羊化石再傳仙人持德之祥兩鹿夾
車當協宰相畫車之兆即徯歸朝之疾詎容遮道之㽞
某遭幸自天䝉恩有地逺莫陪於賀客喜益得于吾賢

矧獨憐駑蹇之蹤將有事奔走之役戍𤓰可往行李尚
遲酷類溧陽之酸寒誰說樊川之顦顇徒想其凝清香
而森畫㦸猶兾其泛緑水以依紅蓮一時得人願在保
平從事之列他年遺愛請陳譚瓌司草之辭

　　賀豐帥啟　　　　　　　　　朱廷玉

　　寵被恩綸樂司留鑰仁賢所至民吏相纒恭惟某官國
器宏深天姿純正言動皆君子之法出處有古人之風
早升要塗益聳清望道學有本得之自然政事不煩聞

者皆見惟别都之重鎮須近代之名臣克壯藩垣勤宣
惠澤報政之速固無俟於期年為國之光將入升於近
弼某素承知遇竊獲庇休顧望履之有期寔瞻風而自
幸

　　賀李帥啟　　　　　　　　　鄭　厚

　　轅門仗鉞埽狂冦之陸梁天陛出綸渙宸恩之優異亷
印既還於舊貫左符仍渙於新題内聫八貫之官班外
擁中權之莭制寵兼三接榮冠一時除目所加僉言惟

允恭惟某官虎頭封相猿臂家聲凛朔氣以横秋挺精
忠而貫日雅量素推于邃宻清風時見于沖虛抱莭起
家欲效鯉庭之訓以身許國遂多金印之祥埒淮陰背
水之功邁翼德斷橋之勇比者山溪之際冦竊為羣蹂
躪方州震驚生齒屬鋒車之入覲率王旅之徂征未經
厯於旬時已殄殱於醜類初聞廟筭欣千載之難逢既
策戎勛沛九天之峻渥果見功名於韓白佇觀政事之
龔黄某頃以蓬蹤叨居蓮幕側聞盛舉良慰卑悰撫官

職之覊縻恨闗山之遼邈賔陪引步阻觀森㦸之陳驛
騎傳音敢後擘牋之慶

　　賀沈帥啟　　　　　　　　　李知幾

　　總十連而謀帥欲寛西顧之憂䕶諸將以籌邉益懋中
權之寄唯今日之重既歸之蜀而上意所指無以易公
參聴明綸倍歡逺俗竊以去天數萬里且拏兵無休息
之期提封五十州又仰食有供須之急重以三路之深
入致此四川之益憂自非愛養根本而深不㧞之基何

以撫集瘡痍而圖善後之計上所注倚者其或在此公
肯逺來者固欲安之向風知歸頓足自喜伏惟某官聪
明而夷粹肅括而宏深學術東遷孔孟以來人物南渡
王謝而上昭囘顯策助成西漢爾雅之淳剴切讜言共
見三代直道之懿向者乗軺不測之使屬聞造膝方彊
之陳乃今利害之甚明豈惟是非之方定尚遲爰立特
煩此行聖天子元年奉禮樂臨遣之寵太夫人萬福承
板輿燕喜之歡矧六閣峻西清之華而元戎將北伐之

舉徒得君重屈裴度親淮蔡之師無以公歸須成王正
周召之位如某為生耽晚受性竒窮學省備員昔有青
天披雲之幸泮林側翹今復飛鳥依人之心豈敢援嚴
尹少陵之舊踪庶幾似東坡後山之前軌其為欣幸未
易宣言

　　京兆

　　賀大尹啟　　　　　　　　　史天秩

　　出司真館行安去國之遲入守神州勉就治民之試邸

函報喜海縣交歡竊以天子千里之畿京師諸夏之本
水陸扼舟車之㑹衣冠當風俗之樞厯古開基建官作
尹亷明有政摘發如神下筆不差于毫釐持法必隱其
端迹既輦轂之下必先於彈壓然罪人所在尤重於平
反必資鎮静之流克治浩穰之寄恭惟某官天民先覺
王佐竒才步武詞垣道山增重提衡銓選金鑑沉輝偶
賢運之半千對天顔之咫尺羣而不黨公爾忘私仁為
守而義為行合則進而否則退投閒乃分養浩益剛斷

自上心召還要地人莫涯其藴猶渾金璞玉之難名士
相賀於朝若甘露景星之始見暫輟調羮之手俾居揖
板之聫為卿士而尹皇都以儒雅而飭吏事豪强斂手
桴鼓稀鳴當堯舜五帝之時行張趙三王之職蕭望之
才堪師傅本京兆以考功邵信臣名重朝廷自河南而
報政真宰相此其選也大丈夫達則行之某禄荐卑棲
韓門晚進尚濶披雲之覿空懐賀厦之心

　　賀大尹啟　　　　　　　　　何仲逺


　　伏審顯膺宸詔尹正邦畿名躋内閣之嚴職峻中都之
任綸音誕布輿議交歡恭惟某官粹徳表時沉謀經世
識逹後先之序才周左右之宜人望益隆主知浸厚棘
廷議讞持平久著於四方天府試能報政豈煩於五月
未淹浹日已煥除書輔神明赤縣之居方資練達直寳
閣珍圖之秘上副諮詢飛揚張趙之英聲光大䕫龍之
逺業暫由三輔即踐中台頃以攝承嘗依𨽻屬側聞成
命第切欣悰徒深燕賀之誠莫預鳬趨之列載惟瞻詠

曷既敷宣







　　五百家播芳大全文粹巻十七

