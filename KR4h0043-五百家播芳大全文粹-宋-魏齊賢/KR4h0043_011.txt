







　　欽定四庫全書

　　五百家播芳大全文粹巻六上

　　宋　魏齊賢

　　葉　芬同輯

　　謝到任表

　　守

　　秀州到任謝表　　　　　　　趙　亮

　　分符銅虎已乏功能賜對金鑾復叨任使眷三輔髙華

之選豈微臣么麽之宜寵大難酬感深至泣(中謝)伏念
臣才疎識陋資淺望輕官箴常佩于公勤家法僅傳于
清白始焉宰邑兩拜命而一到官繼以監州三冒恩而
四書考逮桐川之承乏顧屏跡之奚勝尺度是循寸長
何有臧剡屢形于當路薦章更辱于從臣粗逭曠瘝罙
深僥倖終更歸奏再曕天日之光亟玷誤恩躐寘股肱
之郡曽未淹于歳月已秪見于吏民矧檇李之名邦拱
武林之行闕封圻廣袤井邑阜繁比縁經費之孔難非

若向時之易辦嵗或遇旱人多阻饑俾無嘆息愁恨之
聲孰先勞來安集之政宜得循良之彦上寛宵旰之憂
退省非才曷膺繁委茲蓋伏遇皇帝陛下甄收衆善器
使羣工謂臣乆熟于民情頗知疾苦察臣稍長于吏治
不憚勤勞責以維城畀之近地臣敢不益堅素志勉竭
愚衷節用理財布千里中和之化省刑薄斂宣九重寛
大之恩庶積涓埃仰禆海岳

　　石泉軍到任謝表　　　　　　趙師必


　　九重賜對幸瞻日月之光一障乘邊仰戴乾坤之造方
宣布于徳意初奉行于教條被寵有榮撫躬知感臣(中
謝)伏念臣幸由屬籍起自書生作邑寧繼于絃歌丞郡
徒酌干杯水挈舟南下親逄咫尺之顔剖竹西歸出守
荒凉之地雖爲小壘頗係要衝内當寛疲瘵以令民力
之蘓外當嚴訓閱以使邊烽之息必擇文武兼資之士
方明惠威並用之方豈意愚庸得此僥冒茲蓋伏遇皇
帝陛下仁全兼覆道大無私至公㒺間于戚踈選衆酌

知其可否能下下以成政雖用人盡材然親親而任賢
莫如我同姓遂令孱瑣亦預甄收臣敢不戢吏愛人憂
邊思職當究備禦覊縻之術肅靜闗塵俾無嘆息愁恨
之聲蠲除民瘼

　　英州到任謝表　　　　　　　楊　威

　　賛畫計臺訖無善狀承流支郡薦沐洪恩負戰慄于淵
氷荷生成于覆載已宣徳意式慰吏民臣(中謝)伏念臣
地望至寒天資不爽玷名末第坐閱一十四年游宦逺

方動逾三四千里一行作尉兩地親民偶收警捕之功
竟拙催科之政猶將輸于漕幕幸離鄂渚之風濤宣屛
翰于皇家敢憚嶺南之煙瘴矧湞陽之小壘控東廣之
上流水火多災瓦礫之場猶在兵戈屢冦茅竹之屋僅
存人稀土曠而田萊多荒費廣入㣲而財用不足家乏
百金之産郡無一歳之儲惟注意于撫摩庶蘇民于凋
瘵夫何假守誤及匪才茲蓋伏遇皇帝陛下承三聖相
授之基享四海無為之治獨觀萬化允釐百工聲教所

臨不泄邇而忘逺材智並用姑捨短于取長遂令么麽
之資亦與使令之末臣敢不講求民瘼革去弊源寅奉
詔條行朝廷寛大之詔恪勤朝夕慕君子豈弟之宜庶
効㳙埃仰禆海岳

　　明州到任謝表　　　　　　　林　栗

　　泉爲鄉郡亟自列于親嫌明乃輔藩恐難勝于委寄顧
恩私之未報寧軀命之敢辭臣(中謝)伏念臣門地單寒
性天愚拙每與凡人議見謂迂踈獨逄明主知憐其鯁

亮筮仕甫周于四紀立朝僅涉于一終外分八郡之符
内忝貳卿之秩叨塵過矣報稱蔑如比因獻納之暌馴
致抨彈之嘖曲荷堯仁之覆姑從名令之矜畀以州麾
幾類晝游之錦廹于妻黨翻成李下之冠所祈閒舘之
投何意近畿之授矧兹表海宻拱行都有舟車商賈之
饒兼營壘甲兵之衆肆求良牧必屬能臣孰云罪戾之
餘堪備使令之數茲蓋伏遇皇帝陛下與善不求其備
觀過或謂之仁見無禮于君察臣奮鷹鸇之志苟有利

于國許臣効螻蟻之忠雖衆論之弗容在兼收而罔棄
臣敢不恪恭乃事循省厥愆思千里戚休夙夜若在身
之疚儻羣情逆順東西亦性命之從繄犬馬之全歸實
蓋帷之大造

　　南康軍到任謝表　　　　　　黄　唐

　　抱槧麟臺愧乏適時之際分符星渚䝉推從欲之仁已
延見于吏民首奉行於條教靖惟疎逺有此邀逾臣(中
謝)伏念臣性本顓䝉學徒獵涉頃因舍選獲踵儒官繼

濫吹于蓬山復攝承于蘭省周旋朝列僅一星終耗蠧
太倉無纖毫補屬抗章而請外䝉疏寵以承流眷此匡
廬瞰茲滙澤通商賈于蠻煙瘴霧之外環井邑于山光
水色之中俗朴訟稀雖號江東之道院民貧土瘠全資
龍斷之商征緩之則經用乏供急之則謗言時起有如
方拙曷克調劑兹蓋伏遇皇帝陛下天徳敉寧離明繼
照察臣奮由阡陌或能牧養小民知臣久綴班行或能
宣布德意臣敢不守節用愛人之訓善始以終庶惟良

共理之言不孤所寄

　　婺州到任謝表　　　　　　　錢象祖

　　乘軺江東曽何飛輓之勞剖竹金華復冒蕃宣之寵自
天錫命跼地懷恩臣(中謝)伏念臣初乏蓺能早膺官使
游塵朝序首尾五年屢易守麾始終兩任苐自知其不
武慮有曠瘝每妄意于投閒覬安分誼比臨川之滿秩
幸里社以去歸忽荷絲言徃丞漕寄方馳驅之是愧豈
撫字之敢期矧一州領七邑之繁上直斗星之次而三

洞占雙溪之勝素鍾人物之英且密介于行都實俯同
于輔甸叨榮則厚審已奚宜屬皇渥之垂私適母親之
抱疾控精神而祈免拜睿㫖而莫回已即邦封敬宣條
教深惟不腆切懼難任茲蓋伏遇皇帝陛下體健乘時
繼明出照量才猷之克稱頒爵禄以惟均謂臣夙謹於
公家必盡簡書之畏以臣頗更于民事或周閭里之情
爰宅此兆人俾充兹重選臣敢不仰遵隆指厯考舊聞
思乳雉之可馴庶獲希蹤於前哲念慈烏之反哺終期

退養于異時誓殫螻蟻之微上答乾坤之大

　　温州到任謝表　　　　　　　樓　鑰

　　起家爲郡俄及戍期便道之官已共侯度戴睿恩而甚
厚宣徳意以具孚臣一介書生累朝世禄當聖主飛龍
之始偶玷末科簉明時振鷺之班每安平進乆與憲章
之筆削屢㕘史牒之編摩嘗佐治于偏州復勾稽于列
寺天府貳邦財之重司宗書帝系之繁比終素韠之期
忽冒朱轓之寄惟此東甌之勝實爲左浙之雄頃任冷

官茲叨假守山川如故風俗粗諳雖無竹馬之迎頓起
蒲鞭之望以前日待諸生之意推及斯民於此邦揚泮
水之波仰禆膏澤要令上下俱無于苟且庶㡬田里寖
銷于嘆愁此蓋伏遇皇帝陛下深軫黎元敷求長吏謂
臣洊登王國必能體惻怛之仁念臣四對天顔固無俟
丁寧之諭是以左符分畀不待朝參嚴命趣行免加臨
遣幸遂養親之志實勤戀闕之私臣敢不律已奉公平
心待物惟忠惟孝誓堅終始之誠濟猛濟寛務勉中和

之政

　　饒州到任謝表　　　　　　　曹　誼

　　鄱水更符俯遂引嫌之請延和賜對進承臨遣之恩廣
上徳以布宣激危衷而祗懼(中謝)臣學徒泥古性且任
愚旣弗能與世以浮沈抑不敢望人之比數晼晚桑榆
之景棲遲塵土之蹤忽繇孤逺而列于輔藩自幸遭逄
而勇于圖報謂受牛羊而爲牧豈容螟螣之害苖倘闗
貧弱之戚休肯爲豪強而寛假謾戒多言之可畏不虞

衆怒之難任借交重結于狂朋投杼致驚于慈母理無
自解分合投閒敢期垂鑑之公坐照覆盆之下是非頓
白榮寵載新雖聖主之智如神優辨中山之謗顧微臣
之材至陋何堪即墨之封惟深淵谷之憂曷勝乾坤之
造此蓋伏遇皇帝陛下明照庶物道濟羣生紹隆赤伏
符念每先于民瘼乃睠黄金采令接近于王畿郡雖大
而守輕地則偏而土瘠亊權多奪而習成委靡供億實
繁而馴致空虚政未返于和平俗日趨于凋瘵歳矧逢

于旱嘆人恐致于流亡將安鴻鴈之鳴嗷方覬蓼蕭之
滲漉奚取鈆刀之一割猥䝉竹使之再攽臣敢不敬佩
丁寧益思奮勵奉法循理乆懷漢吏之規著令稱忠誓
踵番君之武

　　商州到任謝表　　　　　　　晁之道

　　護山澤之官愧乆稽于薄效委符竹之寄俾卒就于前
功仰戴恩私居慙冐昧(中謝)伏念臣偶縁科第獲列縉
紳顧常殫思于聖朝戅無與比未能妄意于事㑹愚乃

不移竊稽萬貨之源最重九府之法闗陜之地漢唐所
都采銅以爲錢乃不易之成憲兼鐵以充幣蓋一切之
權冝勢旣極則害愈深法雖嚴而力不勝惟前代鎔作
之具厥迹猶存而比年興廢之端其數可考輙陳鼓鑄
之便以適重輕之宜而異議横生巧沮百出臣之身世
雖九死初何足言國之事功乃中廢蓋亦可惜尚貸迂
踈之罪曲施寛假之恩利害寖明虚實大判載塵委使
仍竊便安此蓋伏遇皇帝陛下明察萬微智周庶物秉

至公以收羣䇿酌師言以効衆功謂因革者理之常惟
更化則可善治而衣食者民之命故所欲皆不禁民臣
敢不深佩至仁悉殫綿力撫綏疲瘵體虞舜愛物之心
興起事功副夏禹厚生之意

　　亳州到任謝表　　　　　　　黄魯直

　　懷中奪宣城之綬以畀從官望外得亳社之符益慙小
醜不勤傳舍旣見吏民問父老殫于財力之餘宣朝廷
惠于鰥寡之意天實咫尺郡為股肱(中謝)伏念臣才資

下中學術淺陋沉迷簿領乆從州縣之勞清問下民晚
叨刑獄之寄在官曠守以殿投閒㑹開天䑓慎柬人物
被先朝之識㧞假郎位者嵗年自狀短長無禆分寸為
國宣力尚辦一城與民持平則有三尺輙傾肝膽冒昧
髙明伏遇皇帝陛下一日萬幾六通四闢知人之福順
于宗工䘏民之深寄在牧守察其勤舊善于撫綏致滋
蕞爾之材獲奉欽哉之詔臣敢不烹鮮期于不撓牧羊
去其敗羣使蚊負山何錙銖之能力以塵足岳亦臣子

之至情

　　興化軍到任謝表　　　　　　　張　淵

　　蓬山收跡屢叨試郡之除枌社連隂適便過家之計已
見父老恪宣詔條敢誇分土之榮莫稱隆天之施臣(中
謝)伏念臣單平冷系朴拙孤跡少日績文濫次英游之
末長年漫仕備嘗三世之囏屬過聽于公朝許奏言于
便坐顧山林闊踈之論親辱褒俞渠觀清切之班已逾
涯分十年去國三命作州覊官滯留聞蜀禽而異感親

民牢落恍遼鶴之來歸仰聖度之包荒録微能而器
使稍紓藜藿且近松楸矧莆水之衣冠實閩南之鄒魯
然以海壖綿亘而弄兵時警民心機巧而珥筆成風要
當寛猛之適中孰謂踈庸之能辦此盖伏遇皇帝陛下
規模列聖綜核庶工謂臣奮自諸生必謹亷隅之守念臣
守刺數郡不忘保障之恩用激愚忠畀兹便地臣敢
不益堅志操廣布仁恩節用愛人務秋毫而勿擾抑強
扶弱循令甲之至公上以寛朝廷共理之憂下以遂田里

舉安之願庶㡬一得少塞萬分

　　池州到任謝上表　　　　　　　王龜齡

　　失職中司黜官小郡尚分符竹初見吏民咎大罰輕感
深涕隕(中謝)伏念臣起身寒苦涉學淺疏自甘窮老于
布韋孰謂冒榮于軒冕越從冗散親被簡知壁水道山
提攜羣彦綸垣鎻闥接武近班皆席上待問之珍非柱後
惠文之用忽䝉宸筆俾總臺綱義不苟辭輙奮蚍蜉之
力志慙無勇亟聞鷹隼之呼矧惟聖主之難遭亦恃孤

忠之可察封章上達遂忘白簡之猜嫌負罪左遷猶得
朱轓之賁飾涵容厚矣報稱缺然茲蓋伏遇皇帝陛下
湛恩龎洪垂聽寛裕執用賞用刑之要權使功使過之宜是
致孱庸未從逺斥臣敢不宣布徳意撫養編氓影落江
湖踽踽自憐于去國夢追鵷鷺區區常念于愛君必誓
糜捐仰酬覆幬臣無任

　　恭州到任謝表　　　　　　　　　謝深甫

　　濫分支郡之符才難守地獲上先人之塚恩實自天荷

大徳之曲成拊孤蹤而增感臣(中謝)伏念臣曩縁餘澤
得被寵光粗知寅畏于簡書惟守相傳之忠孝曁臨劇
邑深愧罔功豈期合岳牧之言誤以玷冕旒之聽忽奉
詔俞之寵過膺堂察之榮從閩越之一同陞清源之半
刺載惟先世徃值中興憤强敵之渝盟伏中謀而致命
天厭亂事適無成功時方急于修和義不辱于苟免逃
生彌歳覊死逺方雖松楸之念常切望雲而樗櫟之材
敢言擇地屬外補之有請霈中命以疏榮改畀渝邦付

以承流之寄前通蜀道便以展墓之私夤縁獲對于清
光瀝液冒陳于徃迹動玉音之慨歎辱天語之褒揚極
泉壤以生輝罄髪膚而曷報茲蓋伏遇皇帝陛下恢張
治具激勵臣工天地雖大而仁及纖荄日月至明而光流
蔀隙謂敬其父而子必恱惟教其孝則忠可求故遂其
埽域之心欲示以匪躬之効臣敢不仰酬洪造誓竭寸
誠資于事君已備知于徳意堅于報國期不墜于家聲

　　青州到任謝表　　　　　　　　崔正言


　　領郡遐方靡聞治効分符善地復自恩除揣分難安撫
襟甚愧臣(中謝)伏念臣低徊末路黽勉衆流欲扶先閥
于旣衰誓畢微躬而自効宿舂重趼僅廢半生陸駕川
浮幾環萬里然連翩弱質樸&KR0554;下材志慮㝠頑而動輙
迷方學術迂踈則終然昧道雖負移山之志迄無横草
之功止縁幸遇于熈辰遂獲猥霑于仕版宜從簡汰以
警孱庸而戴徳自天濫官有土過鄉上冡紆組綬以誇
榮退食娱親戲綵衣而甚寵此蓋伏遇皇帝陛下需雲

敷廕蕭露布仁肆紹續于丕圖赫闡揚于前烈恢兩儀
之度無不生成眷一介之微皆歸噐使故如臣之苟賤
亦未斥于曠閒付以詔條寄之民社臣謹當掛魚勵操
置水清心祗慎國章詳求民瘼蒲鞭不犯敢追配于前
蹤襦袴興謡期復見于今日

　　遷秩

　　謝功賞轉官表　　　　　　　　宋子京

　　秘録終篇鴻都第賞例沾微禄數溢科條授受交虚榮憂

兩萃(中謝)竊以廣内之奥中經所藏自四聖相承凡七
紀而逺積丘山而盡在糅朱紫以未分金匱深嚴牙簽
叢舛脩司傳失有詔部分疇簡名才總製都目體漢室
之流略槩見所從叅史氏之藝文種分必類討論旣定
統紀悉周而僚輔他遷纂脩文集臣猥縁懵學俾與末
行素自惷㝠動咨典領雖片文殘牒時竄左文且雜語
諸家尚悉前載訖慙斁職中請爲邦遂專刀筆之煩益
忘緹油之習不謂芸編卒業黻幄程文嘉衆籍之有條

羙諸儒之競力因褒邇列施及孤臣汎文散之近階賜
朝勲之優轉揆榮至渥撫已無堪閣筆居多早戢鍾繇
之恨殺青偕上敢叨劉向之功汗渙不收天髙難訴但
能銘于肝膈或論報于涓埃

　　謝功賞轉官表　　　　　　　邵公濟

　　初約信書首預編摩之列載陳奏册例叨進擬之恩感
宸意之未忘覺衰淚之霑落(中謝)恭惟皇帝陛下道隆
前緒業茂中興當故都金匱石室之藏已空致先朝豐

功偉績之實未顯孰及闕文之史殆同補亡之詩爰脩
掌故之官少緩武步之亊屢興當宁之嘆思慰在天之
靈慎選通儒專功上宰君子之能事旣畢矣聖人之大
孝何加焉臣方偕俗吏以鴈行嘗備太史之馬走聖經
絶筆冒居游夏之無辭大典成編益嘆文武之善繼

　　謝八寳赦轉官表(代)　　　　晁之道

　　享帝洪休受天大寳歡騰海宇慶浹臣工均載寵榮獨
慚冒昧(中謝)竊以聖徳昭格天心眷懷必有甚異之珍

符以永無疆之大厯顯揚玉粲備舉上儀於昭列聖之
光大備一王之制肆頒非常之惠澤用侈不世之休祥
如臣㝠頑荷國寵渥前叨優叙今值恩遷自矜流落之
餘併切便蕃之幸此蓋伏遇皇帝陛下堯仁舜孝湯智
禹功集此大成施于庶政神靈昭答符瑞駢臻實萬世
無窮之休俾羣臣並受其福遂容孤蹇預竊恩私宣化
罔功寵或疑于加秩逢辰至幸報敢憚于捐軀

　　謝八寳赦轉官表　　　　　　張成季


　　甫除罪籍遽進文階望逺雲天特預一時之澤光生簪
紱如非前日之身寵至若驚感深成涕(中謝)伏念臣材
猶社木性實絙人初非可用于時終有自貽之悔間屬
禮陳八寳慶洽萬邦赦其旣徃之愆開以從新之路雪
霜制物天將使之成材鞭扑御家父終無以棄子矜憐
舊物安養殘年復陪多士之步趨再奉真祠之洒埽已踰
望表仍玷序遷未聞圖報之一端併沐流恩之三錫此
蓋伏遇皇帝陛下大道善貸至仁無親凡百姓皆得其

心靡一物不遂其性聖功丕冒瑞應並臻嘉與庶工共
承多福而臣偶縁幸㑹濫服寵休蘧除䝉璆既容可録
支離受粟深愧無功敢不誦明訓以刻肌披愚衷而指
日倘萬分之有補視九死以如歸

　　謝轉官表　　　　　　　　　　汪彦章

　　小儒懵學安能及史之闕文聖主隆寛乃閲奏篇而稱
善頒陞遷之茂渥録薈萃之微勞顧臣何功辭不獲命
(中謝)伏以春秋之作法必始于編年書契以來國豈容

于無史自昔祖宗之相繼至今文獻之足稽中更搶攘
浸失詮次旣憑筆削以傳後安可見聞而異辭乃殫鉛
槧之功上凟冕旒之邃由太初之後而無録雖幸纂成
問祈招之詩而不知固多脫略敢圖牴牾逺辱褒嘉兹
蓋伏遇皇帝陛下垂意蓺文増光謨烈念兩朝之政事
無一字于史官倘緩編摩懼成放逸劇憐苦志屢遭尚
白之譏爰進周行俾冒殺青之賞臣敢不博詢耆舊追
補散亡若書成果遂于山藏庶禮失不煩于求野


　　謝轉官表　　　　　　　　　施師㸃

　　奉清光于儲禁莫効微勞頒渙渥于慶霄猥承異數辭
不獲命愧豈勝情臣(中謝)伏念臣學術本迂智能素乏
自綴員于書監嘗兼侍于經帷更歴五年之間前後四
陞其職任莫專于端尹寵尤極于東寮慙無涓埃補報
之功曲荷海岳包容之賜洎躋榮于二府皆托䕃于重
暉萬物雲從方快中天之睹長安日逺亦霑零露之恩
兩階優崇百拜祗懼茲蓋伏遇皇帝陛下緝熈聖學眷

禮儒臣尚記初蹤曽叨于攀附更憐晚節益厚于褒榮
靜惟小噐之易盈宜引遜章而亟上寵頒鳯詔拊躬方
切于兢慙祗佩鴻恩禀命不勝于俯僂

　　謝轉官表　　　　　　　　　晁之道

　　勉營職業苟逭譴訶忽綸綍之下頒驚靈寵之驟及感
深涕溳愧極汗顔(中謝)伏念臣早以散材屢更繁使實
人㣲而任重致力憊而憂深獨恃保全乆容尸素究觀
本末初乏涓埃敢虞過譽之言遂徹蓋髙之聽憫其盡

力雖無可紀之勞能誓以捐軀粗有不移之忠朴超加
顯秩曲賁枯根服温厚之訓詞佩光華之新渥併爲榮
耀倍極兢慙此蓋伏遇皇帝陛下大徳川流至仁天覆
畢照萬方之逺集成庶事之康謂勸使于官師必厚加
于爵賞乃推誤寵以及罔功負戴深恩彌覺丘山之重
馳驅晚節自忘蒲栁之衰倘補萬分寧辭九死

　　謝轉官表　　　　　　　　　蕭　燧

　　鶴禁侍言初乏一毫之益龍飛臨御遽叨兩秩之遷弗

獲固辭深慙虚受臣(中謝)伏念臣學惟涉躐識本迂踈
頃濫預于政機每聳觀于㕘决遭逢特異榮幸滋多運
膺九五之當陽恩厚尋常之賜爵雖上聖㒺遺于故舊
而㣲臣猥荷于眷憐䝉叠組之優崇顧循墻而控避洊
頒温詔仰戴鴻私茲蓋伏遇皇帝陛下纂紹丕圖恢隆
至治慶覃無外矧依日月之光澤潤有加不忘簪履之
舊顧如衰晚亦被記存荷雨露之沾濡實鄉閭之焜燿
在江湖之上難補報于君恩居畎畆之中苐謳吟于聖

徳

　　謝轉官表　　　　　　　　　邵公濟

　　天邑鼎成申錫維新之命覊臣永廢亦叨念舊之恩進
秩有加出綸甚渥訓詞熟讀感涕無從臣(中謝)伏念臣
以坎窞百謫之餘在坤維萬里之外昨遇靖康之初載
誤䝉淵聖之深知偕前輩以同升非平生之敢望擢從
九列徑貳六卿屢對清光每陳迂論時城下之師再黷
而復退故河東之警一麾而亟還豈期已誓而復渝終

作前和而後戰燕雲之師藉口而並入并鎮之域轉盼
而遂危直度洪流大侵近甸朝廷不能割土地以自保
君父又欲守社稷而不遷罄竭孤忠招携同志匭函奏
疏殿陛抗言荷聖主之優容憤權臣之弗納歴考古人
之禦㓂罕聞王室之受擒㑹遷岐避狄而不爲徒堅壁
清野而受困甲胄躬擐雖大慰于六軍矢石親臨本何
煩于萬乘忽偏隅之自潰蓋敗勢之難勝噬臍之悔何
追逆耳之謀誰聽網羅八面涉歴三時潛穴以散居登髙

而下瞰由金湯之失守致鑾輅之在郊痛哭脩門頗類
䘮家之狗偷生委巷真同游鼎之魚夫何誤國之謀見
此嬰城之效逮金人之旋邁邀二聖以逺征風雲至于
慘悽日月爲之掩翳未容速死思究後圖乃于旬浹之
間重起億年之祚迎天王于代邸奉太母于東朝宗廟
不移衣冠如故惟神臯之卜宅實王氣之所儲臣偶黍
居留獲司版築興百堵之大役成千雉之舊規復還樓
觀之鬱葱盡滌溝池之汙穢而臣負罪被逐何勞可書

詎意皇明俯憐棄物時加褒賞用勸縉紳此蓋伏遇皇
帝陛下念藝祖創業垂統之大功繼神皇設險固國之
遺志當百六之厄運獲九五之至尊廵狩有方始示柔
于強敵宅中圖大終浸福于羣黎臣敢不仰戴鴻私益
堅晚節方避賜環之寵敢言俟駕而行疾病無堪卧巴
江而死逼太平有日冀魏闕以生還

　　謝轉官表　　　　　　　　　張全真

　　紀十年塵腐之微勞申加訓諭増三品清華之峻秩莫

獲固辭登受以還懷慙罔措臣(中謝)伏念臣名浮于實
用過所長氣旣衰而當戒得之時位已髙而有疾顛之
懼居常退抑祈免悔尤况律令三尺安出哉率祖宗坦
明之制所損益百世可知也實寮吏纂修之勤自惟罔
功何有于賞敢謂制禄之書來上䇿勲之典遂行例辱
進官之榮曲憐承乏之舊此蓋伏遇皇帝陛下以上聖
之質致中興之圖孝通神明坐復寧人之疆土恩被動
植灼知臣下之勤勞既講信修睦以和諸戎故任賢使

能以成其政善雖微而必録功並乆而不忘致令不才叨
此非據匪言揚而事舉已虞竊位之譏顧政拙而心勞
未識報恩之所

　　謝轉官表　　　　　　　　　　汪彦章

　　投閑得請常懼空餐㑹課當遷復叨信賞誤大恩而莫
報持餘日以安歸(中謝)伏念臣去國九年奉祠兩任生
平戅直不隨世俗于雷同歳晚棲遲乃望君門而雨絶
孰云磨鈍之具復及養疴之臣茲蓋伏遇皇帝陛下摠

攬乾綱躬膺厯數宵衣旰食十年不廢于憂勤寸地尺
天一日悉歸于覆載冠帶萬里賞刑百工而臣投老江
湖竢填溝壑陪議論皁衣之後雖愧名官奏絃歌清廟
之初敢忘抒頌

　　謝轉官表　　　　　　　　　歐陽永叔

　　天地號令風雷鼓行一氣所均萬物咸被遂容僥倖亦
與褒升臣(中謝)伏念臣材不逮人識非慮逺徒有事君
之莭未知報國之方冒寵貪榮已踰其量見利臨得曽

不知慙此蓋伏遇皇帝陛下堯舜聰明禹湯勤儉修前
王之曠典述先志以繼成昭致精禋躬臨路寢膺受上
天之多福推與萬方而不私臣于此時限于官守講儀
制禮不預議郎博士之流助祭陪祠不在諸侯萬邦之
列旣乏一言之獻又無執事之勞徒隨翟閽共享餘賜
普天率土難異衆以獨辭跼厚蹐高但撫躬而無措

　　謝轉官回授表　　　　　　　汪彦章

　　邊㨗上聞肆頒明賞政機無補輙冒殊恩超踰既極于

周行褒寵更延于私屬仰承休命莫惜㣲躬(中謝)伏念
臣初乏技能早膺掄擢雖玷機衡之末誰知帷幄之竒
比興節制之師罙入襟喉之志赫然成算斷以淵衷靡
逾旬歳之期坐禠種羌之氣乃示訓詞之寵兼收丞弼
之勞惟帝念功宜考經綸之素如臣何力亦叨閥閱之
榮茲蓋伏遇皇帝陛下道本曲成仁無偏愛方舉策勲
之典不忘充位之臣雖平時無横草之功幸今日遇采
薇之㨗錫之茂渥同此膚公碌碌因人愧股肱之選耎

拳拳許國誓肝腦之糜捐

　　謝轉官表　　　　　　　　　　汪應辰

　　伏覩勅命以臣知池州日守禦有勞特轉一官尋具狀
辭免䝉降詔不允者承流遵職恩寛罪戾之餘糾衆戢姦
責在封疆之守徒知竭盡敢覬褒嘉顧遜避之莫從但
兢慙而失措臣(中謝)伏念臣奮身寒苦遭世休明推遷
浸歴于華塗放逐尚分于小壘不虞羣盜復擾隣州終
勤虎旅之來坐致湯池之固因人成亊碌碌無横草之

功㤀戰必危赳赳有干城之武逮茲懋賞輙復露章仰
蘄曠蕩之恩均及偏禆之士詔音開允輿論豔歆退自
省循實爲僥倖茲蓋伏遇皇帝陛下示天下以大信得
民心以至仁冦攘宜誅盡掃萑蒲之聚膏澤所及弗遺
蕭艾之微矧是孤蹤夙塵從列旣佩循環之寵仍叨進
秩之榮視若介鱗猶能思于報効加之鞭䇿期必狥于
糜捐

　　五百家播芳大全文粹卷六上

