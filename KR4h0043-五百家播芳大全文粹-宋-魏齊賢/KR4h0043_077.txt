







　　欽定四庫全書

　　五百家播芳大全文粹巻七十

　　宋　魏齊賢

　　葉　棻同輯

　　尺牘

　　道釋

　　與恵林廣慧禪師三帖　　　　蘇子瞻

　　經年不聞法音經術荒澁無與鋤治者忽領手教累幅

稍覺洒然仍審比來起居佳勝行役二年水陸萬里近
方弛擔老病不復徃日而都下諸事十倍於外吁可畏
也復望如去年相對溪上聞八四千偈豈可得哉南望
山門臨書悽斷苦寒為衆自重不宣

　　東林寺碑既獲結縁三寳稍除業障又得託名大士皆
所深願但自别後公私百冗近又絶無頃刻閒不敢草
草下筆専在下懐惟少寛限也悚息悚息

　　示諭臂痛亦與衆生同病耳然俗眼未免懸情更望倍

加保練王氏博施方中三册有一虎骨散及葳靈仙丸
此仙方也僕屢用治臂病其效如神切望合喫元用虎
脛悞寫作腦骨切望相信便合服必效必效自餘都下
有幹望示及恵貺名茶謹以奉領感刻

　　與賢師上人帖　　　　　　　蘇子瞻

　　辱簡喜聞法履増勝知續脩者琴頗有聲韻不知何日
可得也法醖三壺充下藥不一

　　與金山祖印帖　　　　　　　蘇子瞻


　　昨意清風明月過䝉法施今又恵及清泉珍感不已术
湯法政恐觸著好供復却回納不一

　　與雪齋言上人帖　　　　　　蘇子瞻

　　去嵗吳興倉卒為别至今耿耿謫居窮陋徃還斷盡逺
辱不遺尺書見及感怍殊深比日法體佳勝札翰愈精
健詩必稱是不䝉寄示何也雪齋清景發於夢想此間
但有荒山大江脩竹古木每飲邨酒醉後曳杖放脚不
知逺近亦曠然天真與武林舊游未易優劣也何時會

合一笑惟萬萬自愛

　　與金山寳覺帖　　　　　　　蘇子瞻

　　去嵗赴官迫於程限不能枉舟一别中流縱望雲山杳
然有不可及之嘆既渡江遂䝉輕舟見餞復得笑語一
餉之樂漸何之懐殆不可勝言别來因循未及奉書耑
人至辱教累幅慰諭反復讀之爽然如對妙論仍審比
來法履佳勝某此粗遣但未有㑹見之期臨紙惘然惟
萬萬自重至逰堂記即當下筆遞中寄去近有後杞菊

賦一首寫寄以當一笑人還草草

　　與大覺禪院帖

　　人至辱書伏承法候安裕傾向傾向昨奉聞欲捨禪月
羅漢非有他也先君愛此畫私心以為捨施莫若捨所
甚愛而先君所與厚善者莫如公又此畫頗似靈異累
有所覺於夢寐不欲盡談嫌渉怪耳以此益不欲俗家
收藏意止如此而來意乃見疑欲換金水羅漢開書不
覺失笑近世士風薄惡動有可疑不謂世外之人猶復

爾也請勿復談此某此乏人可令齎去兵卒之事又不
足分付告吾師差一謹幹小師齎籠杖來迎所并古佛
一軸亦同捨也錢塘景物樂之忘歸舍弟今自陳州得
替當授東南幕官冬初恐到此亦未甚的也詩筆計益
老健或借得數首一觀良幸到此亦有拙惡百十首閒
暇當録寄冗中不一近不復如徃日愛書畫閒物蓋衰
老事事寡悰公猶以徃日之意見期也慎勿見示他畫
雜物之類切切


　　與參寥大師三帖　　　　　　蘇子瞻

　　别來思企不可言每至逍遥堂未嘗不悵然也為書勤
勤不忘如此仍審比來法體康佳感報兼至二詩皆清
妙讀之不釋手且和一篇為答所要真賛尚未作來人
又不敢久留甚愧甚愧知且伴太虛為湯泉之游甚善
甚善某開春乞浙江一郡候見去留當以書奉約也要
墨納兩笏皆佳品也餘惟為法自重適有數客逺來相
㸔陪從少暇奉啟不盡意


　　去嵗倉卒離湖亦以不一别太虛參寥為恨留語與僧
官不識能道否到黄已半年朋游希少思念二公不忘
心懶且無便故不奉書逺承差人致問殷勤累幅所以
開諭奨勉者至矣僕罪大責輕謫居以來杜門念咎而
已雖平生親識亦斷徃還理固宜爾而釋老數公乃復
千里致問情誼之厚有加於平日以此知道徳髙風果
在世外也見寄數書及近編得一詳味洒然如接清顔
聽軟語也比已焚硯斷作詩故無縁属和然復一開以

慰孤寂幸甚幸甚筆力愈老健清熟過於向之所見此
於至道初不相妨何為廢之耶當更磨揉以追配彭澤
未間惟萬萬自愛

　　與育王大覺禪師帖　　　　　葛叔忱

　　前經從山中得一笑言頗慰塵勞尋以職事頻出稍疎
問訊勞想可知春寒雨重不審法候何如不宣

　　前日人回附記當已呈逹輒為鄙句復與俞君同賦一
篇因寫奉呈惟是疎拙之詞已窮矣可取禪餘一笑也

向者城中得一夕以奉清論多所開益尋以隂雨遂不
成山中之約順流以歸回望寳刹馳情何已

　　病衰百事倦懶復汨汨於塵事中日益昏愚矣何時一
侍圓音以開茅塞承遷入丈室即惟輕適尚冀珍重

　　即日粗遣須天氣少凉病體方可出入當上候左右比
來筆硯幾於屏絶惟多於空法粗知信向而性昏業重
無可趨之途乃懐教誨翹誠何已

　　病體衰怯坐隔禪席睠依餘教馳情何已秋暑特甚逹

者既自有以清凉其身而山中復無人事之勞何樂如
之

　　前日同宰君過山中㑹承仗錫入城怏怏還舍有五言
一首并作詩二首繕寫以呈塵俗之人無情而言謾資
一捧腹爾

　　比得講夕奉餘誨慰釋無窮自天童回方欲轉錢湖却
宿東館以紓平日詹懐仰慕之意㑹中途得家問言稚
子病洩日益即疾馳徑還俗累如此其免為逹者所笑

乎却望觀刹但有牢吝薄寒四大如何

　　昨潜上人還山因附問已知呈逹病倦冗率雖失繼音
而客子來徃時得動息之詳用以為慰不待餘論久矣
區區嚮往勞於夢寐過節當造丈室即日不審法候何
如

　　今年暑熱特甚海邑殆不可過日書緘廢置故久不獲
奉寄但以企仰山中清勝許多賞心不審即日法候何
如専使人叅問


　　又

　　雨後頓凉方思一請法席忽辱來示并貽清詩開閲欽
歎不待親承餘論而滯思已釋矣即日四大安好旬浹
間庻得叅奉

　　比辱恵教日窘於局事而又私室多故遂曠馳問惟深
企仰即日法候安和某䝉照如昨沉迷簿書日益厭悔
竊思承教邈未可得倘未棄遺時徃誨言幸甚幸甚

　　與神智大師三帖　　　　　　曽明仲


　　慈承恵睠仍示訊函過形柔軟之音特慶遷除之命永
言愧感莫罄喻云時在暄融路方隮阻勉勤法味以永
吉祥専脩状陳謝伏希垂照不宣

　　逺勞書示深荷勤誠知己被四衆之請紹嗣廣智道塲
江東度門今知不墜矣塵勞之繫相見末由千萬聆風
但深企想

　　春暄萬福自聞續廣智道塲相距遼逺未由一面行人
茲至再沐書示偹聞宣揚祖教為一方依怙良慰遐抱

晤期未卜良想孤風希為四衆倍調清味

　　與神照大師四帖　　　　　　李樞宻

　　山介逺來筩書為貺欣承晏坐之餘道氣充集深慰傾
企也鄙夫泊在宦途日走市朝雖一舉手一下足不離
法界然而聽松風望秋色與悟空大士揮麈抵掌為禪
悦樂不能無滯罣矣勉旃自愛以浣瞻仰不宣

　　近知郡司勳附上庵銘行者來捐書乃知此信尚未逹
渉履炎夏山居化道外且喜道用休暢仍示及肖像一

軸傾風林下想見標表鄙夫即日几筵之下尚存餘喘
揮麈一接未易前期更為宗教努力自重

　　久不接音問不勝詹詠之至行者來捐書并刋石亂道
見貺慙荷偹承山居道體冲寕檀越三五年憂患奔走
異方風土人情滿目異類思一見東南山水與僧髙談
髙假之説其可得哉放生池一事是大因縁無不在心
當遇良便為吾師成之但少須之耳髙秋珍重

　　重複江山相望數千里恵而好我時獲音教嵗律驟改

忽焉新春山中聚徒教化不易示及放生事在心固久
矣雖然未放生而未嘗不放生更少待之珍重珍重

　　與梵才大師帖　　　　　　　梅聖俞

　　昨晚鄙句且塞嘉命恐别後難遇便人寄上所以倉卒
而成忝故舊畧不指瑕而褒言過實令人頳然衣物深
愧輕凂聊表意耳何更見距伏望敦契收留幸甚幸甚
未行間可能一顧少接清談耳

　　與梵才大師帖　　　　　　　李樞宻


　　久别喜道氣冲勝知在迎鍳多日一帶之阻披㑹未由
逺示長牋并北上新集欽玩欽玩所諭冠引不敢辭避
但紛紛俗事少有清興并野性漸懶不奈驅策湏作寛
期以副雅㫖耳不宣

　　與梵才大師帖　　　　　　　宋諫議

　　執别有年矣人間多事不得時訊興居然心照所㑹千
里如咫尺比日不審少病少惱否頃者不遺寄貺近詩
二軸風格愈峻思致益深申詠累日不能釋手及知上

恵所證道妙所存遒韻自然宜契耳欽服欽服某即日
粗如幸勿多䘏來唱當繼答適有鞅掌未皇属思須少
暇得和為謝春序向晚宜加保嗇臨紙不盡

　　薦辱書詢㑹出處不定稽於裁復不恨無量此再示教
承微爽清不未還故止昔維摩詰問世尊以少病少惱
則能仁不得免亦欲示衆生病而救其惱耶幸順世法
稍加調以慰切切詩編題引故不敢辭但二公敷演足
下之長辭髙誼逺俾小子繼之得無贅疣今且先贅二

篇為謝餘須復訊餘杭假守或遂所求庻卜清晤

　　與梵才大師帖　　　　　　　鮑郎中

　　暌索已來屢更嵗律欽企之素伊不下懐某自守四明
僅周載嵗雖精藍不逺道韻可接然坐拘簿領無縁際
遇良増馳想故嵗中薦辱題誨終以鮮便久稽脩答胡
進士來再貽珍削仍恵及詩筆一軸詞清格峻韻古意
深諷誦數四實増降愧珍重珍重春吏司職陽旌布和
宴坐之餘法味何若萬希葆嗇式慰遐思


　　與梵才大師帖　　　　　　　胥内翰

　　逖違法器屢易嵗躔詹企増勞音題薦至喜至燕處方
來安隠少惱兼承恵詩并問信數節如何逹人尚肯以
塵勞為念愧刻愧刻俟冗務稍隙聊一致意今寄蜀牋
一軸少助吟費秋凉為道自愛不宣

　　比兩辱真翰并新吟十餘章開緘且喜旅泊中道用安
穏盛制體格冲澹詞句清雅頥其淵源蓋王右丞晝公
之流亞也加之聲韻平妥與時無忤覧之數四不倦甚

喜此於空宗中雖復一餘藝耳然賛嘆佛事道韻物情
不可無也知却歸東寺宴處如何寒律初嚴髙談末即
以副區區之係望也

　　與梵才大師帖　　　　　　　林君復

　　累日前辱恵長韻一章并出示古律詩一集共百餘篇
某累年棄去筆墨忽忽惟省心腑間如未知有詩雅之
趣一得上人髙句之辱良用嘆服雖病且慵讀之三四
過而不欲已然殊喜見古調者豈僕向之所尚或泥於

古耶且天台不獨甲於東南實為天下之勝千峰萬壑
山水重深雲霞猿鳥之清絶髙木秀草之環竒復居其
間作髙僧能用聲詩寫状其融結之精妙以内適我真
常之性其為樂可量耶風霜揺落園卉加蕪獨坐虛齋
頗覺岑寂然不飲酒茹葷亦復罕睡庻時接清談啜佳
茗以為慰慕也

　　與梵才大師帖　　　　　　　謝紫薇

　　人至辱書甚勤欣承即日法度康適至慰至慰某近䝉

朝恩擢進詞掖極懐不稱之誚諒吾師相知之深應為
喜也暑熱異常無由奉欵山中演道之外茹芝飲瀑其
幽樂之興可勝道哉餘希自愛

　　與榮闍黎帖　　　　　　　　程公闢

　　二月初専遣人至曾附書想已呈徹一向不得來㫖南
北相望以懐想比來法履安否何如講席想如舊盛集
懴㑹亦應不輟為之殊不聞彼次苐劇為思跂也嵗暮
寒澁正濶軟言更希精加調攝儻脩之暇數以書遞中

見及

　　與明智大師帖　　　　　　曽尚書

　　得神智大師遺書終天之别愴然於懐然宗教得所付
属入于圓寂非大善知識何由始終如此蘭若之盛相
繼得能仁表率甚善甚善

　　沐恵書勤厚感戢感戢比聆闡揚宗風道塲甚盛未得
一陪髙論深所傾企然衰朽久思退迹疲病苟遂素志
因得為江湖之游可小展晤也


　　延慶道塲於私門是為世契先考大師資福之地繼得
能仁深所慰喜逺煩遣人恵書感戢感戢嚴寒計道腴
増勝未由披接若時自愛不宣

　　與恵滿禪師帖　　　　　　　陳朝奉

　　去冬調官東還泊舟京口獲訪禪林得聆軟語開悟良
多倐忽一别已見春殘即日想維掌握宗風法履清適
某十一月抵陽羡寓止待次於溪山之間企仰道塲未
遂再叩覺論以滌昏䝉何時遘遇聊慰渴思餘冀以道

為世自重至禱至禱

　　擕家傾謁精舍既獲欵叩妙語仍沐顧遇之勤仰佩法
慈感服何已區區寓居宜興人事紛冗衮衮度日久欲
持状上謝因循迄今吾師道力法眼髙邁近古勇猛精
進直造真如開門受徒接引群昧俾徹彼岸其為力固
亦大矣豈小補之哉相望方丈不逺數舍何當復展不
二最上希有之言庻幾有所得以遂鄙願不勝企望

　　與參寥大師帖　　　　　　　蘇子由


　　别後三承恵書仍以佳篇為贈而未嘗奉答雖見愛亦
當見訝矣然寔以家私多故衮衮至此非敢慢也太虛
書中具之幸見亮耳承寓髙一精舍彼有與徃還當甚
為樂即日道體勝常所示詩巻愈加精絶但吟諷無已
拙詩猶未暇録奉和一篇殊無意思取笑而已因風尚
無惜音問千萬順時保愛

　　與辨才大師帖　　　　　　　蘇子由

　　績溪䝉恩召還將自宣城沿大江以歸家兄子瞻以書

告曰不如至吳中迫於水涸不能久留十月八日游天
竺子瞻昔與辨才師相好今隔南山不得見乃作三詩
以寄之

　　答悟老二帖　　　　　　　　孫彌天

　　違濶餘年時有諸方化士自山中來者得聞動静每以
不得具記為慙忽奉誨音能不欣然且佩存録之厚自
公飛錫念欲理舟叩謁見堂頭妙語冀有驚悟因循未
果豈業縁也哉瞻溯山門神馳杳靄


　　自去冬叨冒出自法力之助忽勤慶問可勝感戢属徃
行在俟歸當報來貺也翠微建行廊并玩老開堂二疏
以諸公科配牽强為之謾徃一觀觀畢丙之勿留形迹
取笑作者行廊頼善夫無輔勸率已有端緒時節因縁
信如是乎良可喜也

　　謝旌忠知山帖

　　山中忽忽之别已兩閲月念欲作書謝顧遇之勤老懶
竟未果也忽奉誨音具審即日法體増勝深以慰感某

居閒無足念者末由相見萬萬為衆珍重

　　䝉眷私曲記始生之日特煩持誦副以香炬之貺物意
兩重亡説可辭區區但切悚荷而已

　　聞象馭朝夕有錢塘之行氣候漸冷逺途宜慎䕶也錢
塘無他幹䝉喻至感小子近得書恐二十七八間抵家
矣以故不更附信

　　謝交老恵茶帖

　　區區於此獨公不忘薦領誨音豈勝感戢雨凉具聞即

日法候安穏匏繫行朝無由從杖履宴坐林下但勤瞻
仰自餘惟幾珍重

　　菽物固妙絶苐未有以為報感悚何言

　　答法照大師帖

　　牽冗久不果奉状問訊正以為愧辱書深慰懐想但累
幅勤縟非數以書見及

　　與法照大師帖

　　邇來道况如何庵居岑寂凡眠食器用又非大刹之比

所不至者多矣自非忘世味未易處也倘慈悲濶畧不
至使存沒受賜幸甚靈巖諸山皆不闕住持或有之豈
敢不展力願寛以待之

　　與楊君知庵帖

　　嵗晏寒沍伏惟即日法體安穏謹奉啟問詢不宣

　　講聞道譽之髙舊矣願見未果遡風每一悵恨杖錫來
有期矣行遂欵奉何喜如之

　　與知山上人帖


　　作别幾月每念前日煩厚遇欵妙語至今未忘也忽承
誨音具審即日之不亡惱深以慰感某自霅上過邑偶
值便舉帆亟歸未及叩謁回望山門但極馳向尚間保
愛為衆珍重謹復啟

　　扇領之固荷厚意但道眼相照何必區區為世態耶來
使督還愧不盡占謝幸察

　　與雪峯上人帖

　　咫尺相望尋常畏勤寵復不敢裁興居之問其如仰徳

之誠未之或置也華嚴想得趨雪山藥苖想益増茂何
當領衆偕來俱與文殊獲觀彌勒也一笑某輒遣小舟
迓家叔了此事此又可作雪山外一種公案也

　　與張得一道士帖　　　　　　黄道夫

　　缺然不講道話久矣炎暉一宇不審即日浩養何如每
到琴軒頗思論琴之意夫學琴雖未能忘乎形聲者也
苟心無所事乎機手無所恃乎巧清音妙韻一於無何
有之鄉松風不下山水激激湘江月白萬籟合乎太虚

有能之而對之方是時也窒慾以虛其心㓕學以空其
性則予之游是軒也與子共之不識能進於是乎幸當
同濟中興之業天下幸甚

　　某遲暮不才備員樞属頼鴻庇未至汰逐已幸矣復被
誤恩實出某人平昔陶鑄之賜獨以匏繫行朝無縁趨
伏鈞屏占叙感激之私惟是頂踵圖報萬一神實臨之
非敢妄也

　　與徐道士帖　　　　　　　　元厚之


　　久不與君握手為方外逍遥之游惟是跂仰無窮矣想
應髙卧雲山静開竹牖一梳華髪滿几琅函鸞鶴朝翔
斗牛夜歩賞心真樂誰可擬之擾擾市朝無縁晤語秋
深氣爽更冀為道自愛

　　慰書

　　慰朱丞相書

　　鳴蜩戒候不風自南恭惟感時追慕情何以堪神相孝
誠鈞候萬福某匏繫行朝未獲再詣靈幃陳慰謹具状

申問記室某僣易震恐下情無任瞻戀之至不備

　　拜違苫次倐復改月引領徳宇豈勝燕雀之情不審跋
渉川途寝興何似溽暑方隆伏乞順序節哀以全禮制
某下情無任瞻禱

　　竊惟國家艱難之際正頼盛徳雅量調和鼎鼐鎮撫夷
狄而我公遽以憂去朝殊失中外之望然而九重依注
四海具瞻雖處苫塊豈忘王室更乞為蒼黔養福天下
幸甚


　　二計約斾䕶擁太夫人轎車已抵霅丘山川竒秀諒惟
卜兆當得佳城襄大事已有期否某官次拘絆無縁預
執紼之列西首受墉但馳精爽

　　衰晚之迹辱知有年備属樞府日得以職事趨禀曲聆
謦欬豈勝榮幸乍逺鈞座區區向慕之情饑渴莫喻

　　慰朱丞相書

　　即日恭惟孺慕苫次神相仁孝鈞候支福某衰晚之迹
荷相公知奬方幸日以職事趨侍遽逺鈞席下情不勝

犬馬之戀暑氣方隆敢乞為國節以全禮制僣易震恐
属者輒犯分又冒昧奉咫尺之書掌記者以鈞㫖為辭
以過去路程凂某偶聞鈞斾擁䕶太夫人輅車已抵霅
上此地山水為東南竒秀之冠諒惟卜兆當得佳城練
日襄大事將有期否某竊以國家艱難之際相公銜哀
去朝中外如失唯拱俟頒詔奪情復還廟朝非所以望於
道照也

　　秋過半氣序益爽緬維法體安適某承庇如昨苐恐荒

薄未能如期待之意賤日既勤持頌又煩貺以香燭蔬
果有見存養之厚可勝感戢未由欵承惟幾為道珍重
不宣

　　慰李文思書　　　　　　　　莊持正

　　久别豈勝企想銜恤馳還衝冒霜露思慕摧殞其何以
勝無由面慰惟稍寛節以副區區之祝

　　慰練奉議書　　　　　　　　王承議

　　久不遑馳問方此念念遽承公遭值大故駭歎悲愴何

可勝情即日不審號慕外體力支持否太夫人享有髙
年克生令子雖千鍾三釡豐約未齊而脩已致養榮聞
則多存歿可無憾矣更惟厚自寛譬抑情就禮以全大
孝之義區區不勝懇惻

　　慰滕興公書　　　　　　　　蘇子瞻

　　向者假守得依仁賢分光借潤為幸多矣不謂純孝罹
此哀疚忽遽别去為恨可量某罪大責輕憂愧交集狼
狽南遷豈敢復自比縉紳尚䝉記録委曲存撫感激深

矣旦夕出江愈逺詹奉惟萬萬順理自將無致疑也

　　慰胡郎中書　　　　　　　　蘇子瞻

　　得彭書知太夫人捐館聞問哀痛不已行役無便未果
奉疏人至忽辱手書伏審永慕之餘孝履粗遣至慰至
慰某本欲居常得舍弟書不歸許下甚力今已决泝汴
至陳留陸行歸許矣旦夕到儀真不留令邁一到常可
以欵見矣未間惟節自重

　　慰林秘書書　　　　　　　　黄安中


　　孤苦餘生比臨榮奉伏辱加恵輓詩繼之奠祭情辭惻
怛誠禮過厚感備摧痛何可比説未由一謝左右而比
枉専馬秪益涕隕即日伏惟起居萬福石經銘誌荷賜
不亡母銘同此上呈病&KR0629;姑此奉疏不次

　　慰范堯夫舍人書　　　　　　韓持國

　　某再啟前問已悉堯夫髙逺已有所見失子之悲可奈
何當勿久留於胸中人生如幻自是吾身朝夕不測餘
曷足道耶入洛見諸公當可開釋方是閑邉惟保重為

善

　　慰許振叔書

　　慰言畧具前幅冬候已深寒色益嚴緬惟孝思罔極神
明介祉契不以來如某逺官亡聊固無足言而振叔憂
患皆人世所不能堪者以故願見之心無日不南騖也
區區上状餘惟以道自重不宣

　　不意慶門既罹變故而從者踵嬰逺謫行路之人所共
嗟惜某䝉眷之厚慨然寸懐則繼之以泣也通直丈遽

棄榮養哀慕號絶何所迨及然振叔自少年取科第登
顯仕榮動鄉里所謂子職者無一不至迨茲傾背固宜
以此寛遣至於力所不可及事所不可測者振叔處之
必自有道又况仁聖在上察其無辜必賜恩貸惟冀寛
以俟之不勝區區之禱

　　自聞被命朝夕懐念不與常比念欲裁書附承又以南
北罕便因循不知凡幾程至貶所氣候風土飲食醫藥
諸事如何無煙瘴有士人徃還否離鄉之初聞邀一僧

同行不知謂誰因書願一一及之皆所欲知也某承乏
於此已兩考七月間䝉恩改正者稱通理前任而代者
藺大夫又得指揮替年月自此去替秪十數月冷官况
味置之不復言惟求田舍間之地甚急耳中心所欲與
言者無窮臨紙但劇馳跂

　　時得小子書頗聞周叔昆仲與令嗣居郷甚安所不堪
者以行在逺耳萬萬為器業寛處也至祝至祝

　　慰汪太守書


　　慰禮粗見右幅氣候清潤恭惟即日承宣之暇台候萬
福某竊食祠宫杜門窮巷瞻望使節下情不勝跂慕敬
勤恭候

　　某得請以歸逡廵累月塊處窮僻幾與人絶故久不果
寓状即日不審自罹閨門之戚台候何似重名雅望宜
歸朝廷尚當膺股肱之寄敢冀順時調攝前佇柄除共
扶中外天下幸甚

　　比至宜興訪親舊徃徃多為鬼録今者又聞淑人之訃

尤切歎惜矧齊眉之愛何以為懐然劍去矣追慟何及
願痛以理寛遣勿以情累纒繞也

　　自得報於宜興切欲一至麾下而閒居舟楫難具以故
未果定走价聊致薦奠之禮伏惟賜察幸甚

　　新司法來廸功近之官莫已交割否試吏之初願芘誨
之某與其兄右司為親家輒以姓名凂執事者僣易震
恐之至

　　慰劉子正書


　　咫尺門墻乍歸賔客書疏紛然以故尚未果叩謁可勝
愧仰祁寒即日孝履支福謹上状叅候率畧幸察長至
令節諒惟號絶何以為懐敢凡節抑以終禮法區區之
禱惟在念幸甚幸甚

　　送劉子正墓銘書

　　濶别凡兩閲月沮深跂仰即日恭惟神所傾助孝履支
福謹具啟候承忽遽不宣

　　衰晚比䝉恩除皆親舊推僣之物敢不知幸月知菴訪

及辱恵貺之厚佩服眷意不勝鄙情朝夕東去忽忽殊
愧不得一别門墻引領秪極悵仰

　　鄙拙承以先丈親家銘文見属涸思牽强僅得成文苐
愧不足以發揚先徳耳謹以持凂切幸視至或尚有諭
不外不外

　　慰戴宰書

　　一别倐焉踰年朅來行朝相逐隊衮衮念欲詢興居因
循未果誨牘先辱禮數過當感感不忘私心緬維即日

孝履支福尚得小姪書具聞體中不佳頗費調治比遂
良已可勝慰喜親家奄棄孝養追慟何及敢冀節哀以
機宜總家政實區區之望也














　　五百家播芳大全文粹巻七十

