







　　欽定四庫全書

　　五百家播芳大全文粹巻四十

　　宋　魏齊賢

　　葉　棻同輯

　　謝啟

　　叙復

　　叙復謝太師啟　　　　　　　　汪彥章

　　事遭非意如拱璧以投人恩予更生幸大鈞之播物亟

解鵷鴻之綴遐征魚稻之鄉展轉逾時低回就職伏念
某世資寒賤天性重遲自初奮于徒中即辱收于宇下
雖禍患飄零最爲可笑而哀憐記録終不少衰屢陪鈆
槧之羣英幾閱星霜于半世獨依洪造豈有他腸當風
波洶洶之時每爲十手所指然犬馬區區之志未嘗一
日少移天實臨之人皆知此昨預鸞臺之屬仍繙瓊笈之
書皆當世所必爭豈非才之敢望果聞側目遂至求瘢
始騰憲府之章繼上掖垣之奏當其極口聞者寒心雖

天恩欲返于故棲而衆論必擠于外服若謂叨逾于寵數
誠且甘之至云結造于事端則爲寃矣蓋宰柄雖明于
黜陟而人心未免于愛憎幸公論之傾揺借孤蹤而聳
動始謂帡幪之仰託安得禍機就云萋斐之横生反汙
恩地但欲薄人于險靡思投䑕之傷事始流聞人皆駭
愕市三言而有虎誰爲釋疑墨一誤而成蠅率䝉觀過
兹蓋伏遇某官學冠百氏勲塞兩儀執古璣衡轉一元
于斗極收時杞梓列衆正於朝廷爵齒並崇身名俱泰

相堯舜既逾於七閏猶伊周並數于三人方爲天下之
安危坐灼人材之邪正謂鴻飛天末而人自楚越雖迹
難明然鹿走山林而命係庖㕑於情可赦姑從輕比用
息衆讙某敢不仰佩生成退安流落問簿書之餘日理
編籍之舊聞知我春秋而罪我春秋皆縁薄技待以國
士而報以國士誓畢餘生

　　叙復謝宰執啟　　　　　　　　馮當可

　　十年罪廢形容將老于困窮萬里哀號造化實憐其誠

悃俾還舊物用滌前違初疑冒分而黷尊難逃大戾終
乃原情而示恕畀以更生叨䝉至深涕泪俱下竊以仕
而坎軻隘塞者命不可力爭時之昭明公通者天必難
幸㑹敢因湔洗畧叙感銘伏念某受性蠢愚周身闇謬
始以諸生而忝第屬在壯年繼以強仕而得行又當盛
世便謂功名之唾手不虞艱險之在前觸情妄行慕昔
人而太速大呼疾走拂衆論以居多鬼神已惡其失中
謗怒交興于罔測致煩吏察仰溷刑評當逮就之沸騰

亦惟求之極至濁斯濯足敢將瑕纇以尤人窮乃呼天
惟恃照臨之在上賴鈞元之浩蕩隆士禮以涵容謂其
抗直之不回要當迕物察其用法之或過徒以爲民特
屈嚴章姑停見任散乆囚于溽暑憩廣歩于長途不使
㣲文或傷寛網伏自炎炎之勢既謝惴惴之魂乃安伏
草依岩正當省愆而念咎澡身浴徳更期建効以報恩
而禍釁相仍煩寃滋甚死亡過半兩纒風木之悲貧病
交攻幾誤几筵之託靜思顛躓皆自取求負譴歸耕桑

麻以爲辱我投閒變白江山乆已厭人故因朋舊之私
聊具肺肝之切單詞朝去吉報暮聞翻四海之瀾既撲燎
原之急下三塗之綆更垂振墜之功不有大恩誰哀乆
困妻孥興嘆無復號寒而啼饑閭里言情是爲生死而
肉骨人㣲易殞徳厚難酬此蓋伏遇某官道佐帝王勲
兼文武遏横流于指顧集大定于笑談廊廟無爲定風
雲之天授宗祧有相宜壽考之日來方將敕羲和以順
隂陽之經考律度以復䘮葬之制君陳事業自當永世

以有辭伊尹憂勞每念一夫之失所致茲抵冒亦獲蠲
除某敢不稽舌齒之柔剛鑒春秋之生殺直而不撓務
守平生之長察則無徒益遵皇極之訓求爲經濟用副
生成

　　叙復謝丞相啟　　　　　　　　胡邦衡

　　寵以官聨復二紀鴻陂之舊畀之司牧驚千行鴉字之
新驟從廢棄之中有此遭逢之幸竊以古者被放必限
以年後世滛刑至于没齒極其所徃生無還期孫權悔

過于虞翻骨朽已乆順宗思庸于陸䞇詔至而亡况朱
雀在大海之極南望赤縣及中原之以北豈特風牛之
勿及蓋亦水犀之莫通號大法塲謂多死者自唐以後
旅櫬如趙端明者殆一千人由今以觀内徙如丁晉公
者纔一二數雖韋執誼之姦黠而李徳裕之精忠莫不
裹屍以歸未有賜環而返興言及此太息隨之如某者
學術空踈性資魯鈍辨驪黄而識字粗發䝉童溲雞白
以植碑僅同兒戱當建炎中興之日切聖門德行之科

雖䝉君相特達之知復玷茂異方正之選乏師友淵源
之譽濫編研摩削之官鬼廹口而妄出瞽言天奪魄而
仰膺震怒迹其罪戾乆合誅夷頗屈典刑得非僥倖三
遷魅野生莫保于孤根再渉鯨波命偶全於一葉食有
并日衣無禦寒倚門有八十親豈特一則以懼盡室幾
二百指敢云七必不堪窮愁日甚于三閭憂愠時遭於
六醜瓊管連興於大獄珠城潜中於㣲文貶潮陽八千
里而馬不前蓋不數韓公之詠牧海上十九年而羝不

乳焉敢期蘓子之歸豈謂雅眷之餘尚煩當宁之念忽
報雁峯之徙旋從螺水之游自揆愚𠂻已踰望外遽拜
嗣皇之新渥驟令復秩以分符得之若驚懔不知措
三太守除于一日何異先賢鐺脚刺史之榮二千石入
爲三公當見前史鼎足承君之義自惟何者曷以堪之
兹蓋伏遇某官股肱元聖舟楫巨川建極則有猷有守
而有爲浩養則至大至剛而至直舜既生而稷契自至
天實相之宣中興而丙魏有聲吾無取爾方離明之繼

照適泰道之彚征惟大賢能格于君心蓋常以道用真
儒無敵于天下何必言兵每憐遷客之無歸雖乏寸長
而不棄重念本朝之起廢特捐支郡以見收伏念某曩
嵗趨承嘗親丈席晚途飄泊莫造仭墻辱去盆以見天
光被雲而見日無適也無莫也義之與比仰塵播物之
功有民焉有社焉何必讀書初乏長人之徳愧明恩之
莫報願刻骨以無忘過此以還莫知所措

　　叙復謝執政啟　　　　　　　唐子西


　　始縁力請得返敝廬終賴仁私盡還舊物豈惟銘佩亦
復驚惶某屏迹累年無識靣者闔門度日將終身焉自
收老大之心遂絶進陞之望未甘扶杖起居雖健于管
寧乆已飾巾志意自同于陳寔忽奉昭回之蹟大推霶
霈之恩舊惡宿愆一時蕩滌前侯故將以次甄收顧惟
朽鈍之軀屢藉陶鎔之手終䝉記録不忍棄捐謂其嘗任
宰司故優其班序謂其乆安田里仍處以虛閒就其自
爲之謀想亦不過如此靜循其本敢不知歸此蓋伏遇

某官以王佐之才值聖人之運將令四海盡䝉比屋之
封肯使一夫獨掩向隅之泣致兹衰退亦極寵榮食既
愈浮寧有小言之補位非所稱得無大耋之憂辭受之
間莫知所措

　　叙復謝参政啟　　　　　　　　孫仲益

　　棲遲散地乆從鹿豕之游供奉内朝復造鵷鴻之列饕
恩過望念徳知歸伏念某來日無多衰相盡見鑑井而
跰&KR1271;自笑倚門而骯髒可憐鄴侯三萬軸之書束之髙

閣甫里五百弓之地棄爲閒田空有此生所欠一死敢
覬大鈞之播未忘故劍之求丁令威化鶴千嵗而歸藺
相如懷璧萬里而至叨逾若此報稱謂何茲蓋伏遇某
官登踐政途承輔樞極矜收一跌惠保窮途激水西江
振網罟暴鰓之急摶風北海縱樊籠鎩翮之飛一洗焦
枯均被優渥自嗟晚遇方有幸一日之知奚暇先游已
不在衆人之後

　　叙復謝沈相啟　　　　　　　缺名


　　上書北闕俯輸螻蟻之㣲情出綍西垣仰玷乾坤之大
造翳昊昊重精之感實惓惓造膝之陳伏念某謀身惷
而愚受性拙而褊知自寡與見謂畸人卒陷危機爲世
大僇強弩射市非我獨也而薄命安所逃腐䑕中人了
無預焉而竒禍乃如此舉有竊鐵之態動成投杼之疑
固已不勝衆楚之咻豈料又生一秦之患遽興大獄首
寘嚴科輸之鬼薪論爲城旦致之必死示以無還自惟
十九年而羝之乳無期豈謂一千嵗而河之清可俟晉馬

已老矣空懷伏櫪之思吳牛尚喘焉曲軫駐車之問茲
蓋伏遇某官堂堂社稷之鎮英英人物之宗開闡大公
主張善類凡預平反之筆皆爲全人一歸造化之鑪舉
無棄物出餘燼于溺灰之後援窮囚於擠壑之中鸞膠
續絃可補黥劓金箆刮膜復覩清明所以示丞相宰天
下之平於以佐王者居域中之大滌除宿負申救沉寃
收茲不齒之身寘于無過之地戴更生之大賜何殊食
馬之恩顧垂盡之餘年欲効搏獒之力


　　叙復謝參政啟　　　　　　　缺名

　　嚢封奏御方虞冒犯之誅詔紱䟽恩更濫褒陞之典擢
從罪籍加賁朝紳叨拜恩榮恍如夣寐伏念某有至愚
極陋之累無周身慮患之明名浮而挺災言狂而造意
一夫誑楚纔掞謗書衆鬼謀曹遂成竒禍身名破滅僅
齒平民骨肉䘮亡惟殘一老每追惟合浦牛衣之泣空
悵望華亭鶴唳之聞偶餘息之尚存信此生之有待上
聖撫域中之大羣公宰天下之平魯一真儒覽輝而獨

下衛多君子㧞茹以同升壞植散羣除苛解嬈盡蠲宻
網稍出覊囚夫何二紀禁錮之餘亦預一時甄收之數
茲蓋伏遇某官氣充剛大性極髙明闢正路而有疾邪
距詖之功鎮頹波而厲激濁揚清之志謂栁士師之黜
豈一身寵辱之足云而阿大夫之烹實公道廢興之所
自出沉寃于無所告攄孤憤于不獲申蓋將使多士皆
歸心焉豈但令小夫獨受賜耳洪鈞既播纎芥無遺不
疑償同舍之金彼誠誤矣晏子觧左驂之贖幸孰甚焉

大惠不貲空言難叙

　　叙復謝樞宻啟　　　　　　　　缺名

　　身老百罹乆安窮陋恩推三宥俾解網羅驟起民閻載通
吏籍伏念某漂流嶺嶠歸隐田廬乞火于南鄰北里之
中拾穗于東阡西陌之上醉尉訶怒窮鬼揶揄卧聽扊
扅桑婦之歌醉和欸乃漁翁之唱年開八秩星度兩周
餘息猶存榮望已絶四覃茂渥加賁餘黎訪千樹桃而
苔生種一頃豆而萁落五雞二母彘已編渤海之氓三

鍾十束薪尚賦支離之禄恭惟某官文髙和寡才大用
難雁塔書名極天下掄魁之選鰲扉視草冠内朝供奉
之班首膺夣卜之求分總樞機之要巍乎社稷之衞煥
然邦家之光將相安危之寄方隆朝廷人物之評所系
一言即可衆論景從致兹衰屏之踪遂玷明揚之列雖
大人行大公之道固不以爲㤙而小人懷小己之私詎
敢忘其報

　　叙復謝中丞啟


　　削丹書于秋官之籍翳聖天子獨斷之明齒清議於月
旦之評實卿大夫游談之重伏念某藐然一介蕞爾餘
生三䖝作心腹莫大之憂二竪爲膏肓不治之疾固嘗
求福于木居士亦復祈巧于天女孫鬼神怒而天髙不
聞蛟龍怒而淮深莫測歘如過隙星紀之換兩周恍若
披雲天日之見一睹仁言溥矣王路坦然一燈借明九
里䝉潤補壊墻而翁怒自甘非意之誣束藴火而婦還
更冒曲成之造茲蓋伏遇某官剛大之氣充塞堪輿蹇

諤之聲動揺山岳靖共好直忠憤疾邪哀此窮途已同
棄物掀于淖而濯西江之水傅之羽而培北海之風骨
鯁在咽乆從喑噫腦脂去眼復見髙明銘佩之私占言難
盡

　　起復

　　起復除授謝帥啟　　　　　　　邵公濟

　　草木持䘮未畢三年之制金革變禮遽令一軍以驚或
恐失意外之機俾暫承一朝之乏逺參宻議尚敢有辭

近撫全師豈容不拜兹蓋伏遇某官收虛名而過聼貶
盛德以㳺談顧非所䝉豈不有自某壓以嚴命奪其哀
情先人之墳土未乾孤臣之衰衣已墨雖預聞軍旅之
事豈能副將帥之思雪涕輸心已請行于除服載病即
事恐終負于異恩

　　起復謝太守啟　　　　　　　巢時用

　　終三年之禮制已分投閒界一路之使權誤䝉委寄遐循
孱陋伏切凌兢茲蓋伏遇某官徳行凖繩縉紳領袖負

行已修身之學有正人端士之稱謂守道莫若守官寧
辭怒犯而奪志難于奪帥可以舍生暫移晏㢲之才來
布龔黄之政豈久勞于分閫竚即觀于賜環入踐要
途大攄素蘊借以揄揚之力致叨忝冒之榮某仰徳至
深瞻風甚邇初臨所部登車雖愧于昔人知有元戎坐
嘯獲觀于今日第愧未修于竿牘首䝉曲示于緘縢銘
佩居多敷宣㒺既

　　起復謝司理啟　　　　　　　巢時用


　　三年終制已甘南畆之間一札疏恩偶玷外䑓之寄退
循謭薄倍切兢惶兹蓋伏遇某官業履精深才猷敏劭
賛棠陰而决訟已播能聲霈芝檢以旌賢行膺顯擢廣
推厚德逺借餘波致叨澄汰之權實賴揄揚之助奔馳
逺道未遑一牘之修飛洒珍函忽被五雲之貺感銘至
劇敷述奚殫

　　宫觀　致仕

　　復修撰宫祠謝丞相啟　　　　孫正之


　　詔綍甫頒方除罪籍恩綸洊至復踐榮途不圖屏竄之
餘更濫襃廷之典伏念某自投憲網遂褫朝紳未嘗望
絶塵一睹龍章鳳姿之表豈敢塵薄伎少禆竹頭木屑
之功倦鵲空懐三匝之悲饑鷹猶有一呼之待仰止大
鈞之播靡先蟠木之容自惟積釁之難磨備罄忱辭而
上凟畫墁而取食固自知其妄矣乞漿而得酒抑亦過
所望焉兹蓋伏遇僕射相公黼黻斯文藻飾萬物斟酌
元化舒慘四方開使功使過之科詔馭福馭威之柄眷

言孤迹乆困窮途㧞之積垢汙衊之中示以棄瑕録用
之意廣内九闈之邃偶寓直中真庭羣帝之祠具縁于
此病駒而備刺史之駕老鶴而乘大夫之軒仰繄從欲
之仁實負空餐之愧號眢井而出已踐初言合浮圖之
尖更終大惠

　　復職宫祠謝宰執啟　　　　　孫仲益

　　陞華書殿已冒隆名均秩神庭更尸厚禄鴻私所被感
涕自零伏念某與世參差爲官落拓碌碌無甚髙之論

斷斷惟自困之愚坎壈數竒連蹇三黜正如偃師造木
偶爾始傅合丹漆于游戱之間忽若工祝棄芻狗然已
狼藉道途於蹂踐之後自驚變化之速僅存殘敗之餘
瀧吏譏訶亭尉嘲罵俛出跨下一笑之恥何足言推内溝
中九死之䰟復誰弔兹蓋伏遇某官言合蓍龜而必應
行中凖繩而不差念畎畆之餘生乃門墻之舊物蚤接
歩武鮑叔牙獨知管仲之賢莫測崇深張延賞烏識韋
臯之貴雖屢罄再三之凟而不替終始之恩秘殿髙華

真祠優逸璽書絢爛印組光新驟驚清切嚴近之班併
爲衰老疲癃之寵息黥補劓固已盡于獻三舍舊圖新
上有期于借一

　　復職宫祠謝知樞啟　　　　　缺名

　　秘殿邇聨叨恩不次真祠厚餼竊食無功自驚縲絏之
餘復冒帡幪之庇伏念某憑愚好勝任已直前適丁羣
仇彚進之初輔以竒詆深中之士徵妖聚鬼倡造無根
銷骨鑠金誣䧟不測彼決一時之私怒可矣其如天下

之公議謂何治道聿新皇明委照聖主議哀矜之典大
臣推從恕之仁憫兹窮閻待盡之身收于散官永棄之
地蓋謂㧞十得五庶幾有獲焉夫何問一得三又過所
望矣兹盖伏遇知院樞宻以孤忠許國以斯道覺民簡在
中宸典司宻命眷孤迹湮淪之乆㑹洪鈞化育之初欣
逢千載之期首被一夫之澤通籍殿廬之邃置身宫舘
之閒衰耄曷爲叨逾至此洗心改事方將銘座以圖新
鏤骨銜恩尚欲結纓而効死


　　復職宫祠謝知樞啟　　　　　缺名

　　真館就閒方上祈哀之請私庭望拜遽叨從欲之恩榮
躋嚴近之班併示便藩之寵省循非據喜慎交懷伏念
某坎壈一身漂零三紀志衰善變而未免狗苟蠅營之
態寢驚夢魘而尚虞風聲鶴唳之聞悼東隅之失莫追
悵西崦之期欲盡殆兹晚遇有愧平生著籍殿中紬書
廣内進冒宗儒之列居叨仙聖之祠地近秩清官閒禄
厚户外之屨滿已無雀可羅壁上之梭飛而見蝎亦喜

茲蓋伏遇某官材隆國棟望重民瞻早發迹于掄魁曉
疇庸于正路矜收故物辱在洪鈞矧兹耄及之年尚玷
褒陞之典三錫之榮過矣難忘大造之恩一飽之腹果
然空負素餐之耻

　　復職宫祠謝政府啟　　　　　缺名

　　寵歸書殿優假祠宫身在閭里而名參英俊之游官無
吏役而居享稍廪之厚兼極叨幸倍積感慚伏念某學
不知方才不適用早塵三接躐取清華中渉百憂踐當

艱苦因風波之浩𣺌驚志氣之凋零一昨起自江湖付
之帥府量既盈者勢必覆慶未終而弔已加還即丘園坐
更嵗月悵息黥之無日甘埽軌以自憐豈期沉廢之孤
蹤均被涵濡之渥澤載思冒昧厥有夤縁此蓋伏遇某
官徳協天心功昭帝載興起萬㣲之治方大有爲陶成
一世之才俾無不獲俯矜流落曲示甄收某敢不激昻
懦𠂻庶幾晚節雖莫酬於陶冶終有志于糜捐趨造無
階瞻依㒺極


　　宫祠謝丞相啟　　　　　　　汪彥章

　　黜居善地方依蠻服之民收預洪鈞復予祠庭之禄捫
心知感零涕何言伏念某初乏技能乆汙班序但欲進
參于簮紱靡思退服于田廬果速煩言甘嬰顯戮䝉止
從于輕比姑屏處于遐方龍鍾七十之年躑躅三千之
里念孰興衰於緩急唯當瀝懇於生成爰頒繼粟之恩
使遂叩閽之請兹蓋伏遇某官學超今古威聳華夷致
君澤民孟子本六經之㫖制禮作樂周公誠萬世之勲

頌歌既殷于管絃人物皆歸于陶冶有如孤迹早辱誤
知幸平日甄收嘗曲借筆端之潤乃晚途顛沛反重爲
門下之憂逮兹收拭之難尚爾矜憐之至某敢不潜深
伏隩補劓息黥飽粗糲于南烹已安分願望英賢于東
閣徒企光塵

　　致仕謝兩府啟　　　　　　歐陽永叔

　　獲解郡章許歸田畆荷聖君之念舊越常典以推恩内
自省循惟知感涕伏念某猥以一介之賤幸㑹千齡之

期學業素荒早接俊游之末謀謨無取晚陪國論之餘
訖無報効之或聞徒蹈危㣲之可畏年齡遲暮疾病
侵攻乃以難強之筋骸坐尸踰分之榮禄自陳懇悃頗
歴嵗時猶䝉上之哀憐乆乃賜其俞可奉身而去悵負
國之已多受寵至優但捫心而自愧兹蓋伏遇某官權
衡萬物左右三朝思輔治于和平務敦行于仁厚不遺
故舊庶俗革于偷風過借寵光俾民知于愛老致兹渙渥
併及衰殘已甘屏于明時惟永藏于大賜


　　惠文

　　謝宰相答書啟　　　　　　　　缺名

　　近奉柔毫逺塵台聼敢冀岩廊之重特貽尺素之文華
衮被躬自知其幸夜光在握誠足稱珍捧讀已還兢榮
無措竊以漢薛宣之故事未嘗移書晉何曽之持衡不
答小紙蓋丞相之尊重與庻位而懸殊名既不同禮亦
異數如某者材質駑下門閥㣲寒謬參多士之林得食
上農之禄雕蟲篆刻恥子雲之壯夫抱槧懐鉛非董狐之良

史質于清議宛在下流自知甚明内省尤熟豈謂相公
推好賢之雅㫖篤與進之虛懷採畵餅之名厚築金之
禮憐潘岳之拙宦深歎數竒許子夏之言詩曲加䕶短
置之客右借以月評垂耳之駒驟加十倍之價拖腸之
䑕如餌九轉之丹窮途有依鎩翮重奮比至京國傳聞
搢紳賜之餘光無不改觀矧又金簡玉字别示于溫存圭
竇蓽門頓生于氣燄恩極丘山之重心非木石之頑瞻
儉幕之芙蓉雖遥盛府望傅巖之舟楫終濟迷津眷言

蓬艾之㣲必期頂踵之報

　　謝太守惠書啟　　　　　　　缺名

　　隻雁東飛僣具薄言之牘五雲南下逺勤報貺之章動
髙誼于綈袍激懦𠂻于挾纊發緘疾讀揣已奚堪竊以
抽牘濡毫所以抒中心之蘊駢緘叠楮蓋將修下位之
恭况昔陪謦欬之餘仍將𨽻統臨之下投之翰墨禮所
宜然報以瓊瑶分宜非稱室暗睹神藜之照内熱享仙
醍之甘燦爛溫詞賁飾有同于衮繡低徊末路聲價益

重於蒲葵退有其由良亦有自兹蓋伏遇某官徳容乃
大謙尊而光以五百年名世之流記三十載金華之舊
遂令淺陋亦與奬提某敢不刻臂銜恩銘心歸徳永藏
篋笥已爲十襲之珍俟布藩條更卜二天之芘

　　謝宰相惠書啟　　　　　　　缺名

　　伏䝉某官以某投獻啟事特賜手書爲謝者恭則不侮
佩厚徳以何謙得之若驚撫㣲躬而自失念無言不讐
之髙義實爲政以徳之大端詎宜一介之寒儒輙被千

行之雅好雙鯉乍歸于陋巷拜而受之萬金俄溢于空
囊喜可知也親朋交慶鄉黨増榮此蓋伏遇某官輔世
長民克己復禮學不厭而誨不倦居之安則資之深師
帥一同既並徳於淑人君子孩提百氏方制勝于大人
先生吐虹霓氣熖于胸中走珠玉光輝於筆下鳴惟當
律豈苟作云乎哉言必有中亦辭逹而已矣乃屈承宣
之體貌曲形問答之威儀因其懷刺以相從且嘗執贄
而旅進謂來而不往爲傲物故動而愈出乎斯文槐市

摳衣但欲求之于度數琴堂折簡遽聞報之以瓊瑶粲
然郇公之五雲端若荆州之一紙愛人而有所譽者待
我則不以重乎觀此可以見三千牘之才雋焉不特當
十五城之價顧新竒之絶俗宜誦習以忘勞歩亦歩而
趨亦趨孰云小補模亦模而範亦範夫復何憂某敢不
秘在巾箱刻之琬琰服之無斁傳百世以靡渝奉以周
旋與六經而並蓄庶盡欽崇之節仰酬提奬之私

　　謝少卿惠詩啟　　　　　　　缺名


　　伏䝉尊慈以某忝奉天恩擢司帝誥特遺變風之什過
形溢美之褒捧閲已還榮抃交集竊念某丘園末跡章
句諸生秉筆屬文不過篆刻彯纓筮仕乆預校讐蘭䑓
既接于羣英文陛復參于近列北闕之下本嘗貢于皂
囊東觀之中但恣窺于縹帙徒荷育材之惠尚迷進德
之方莫談天禄之𤣥空索長安之米今日忽膺簡㧞驟
荷甄陞進秩本司代言右掖銀青三品之綬已媿曵婁
絲綸五色之書將何演暢矧宦游之最美而地望之尤

清上應紫垣法星辰於大象旁連黄闥接歩武於台司
方輿誦之是虞忽雅言而爲貺松茂柏悅蓋臭味之靡
殊玉振金相但佩服之無斁矧推稱之太過實藻麗以
相宣有二雅之遺風乃一時之絶唱隋侯明月既類暗
投郢客陽春其如寡和但口吻而成誦仍篋笥以深藏
然於薄才自此増價雌黄已定求依月旦之評華衮爲
榮更比春秋之字願言感佩曷可敷宣

　　謝推官惠文啟　　　　　　　缺名


　　逺寄使人特垂函教陳詩且百復帙逾三顧此衰罷豈
堪采掇竊以日新之謂盛德餘力則以學文議論不詭
于聖人言語獨妙於天下古人既逺來者何如平時爲
黼黻之章反是則樞機之辱係乎所遇各以其時此蓋
伏遇某官大雅存心四科髙第白駒在彼空谷幽蘭生
于深林不患已知固有物主某適當思過渠敢逺人儻
于困而有言必爲賢者之累南山有豹常飢霧露之中
北海曰鯤行運扶揺之上所期若此庸有取焉


　　謝推官惠文啟　　　　　　　　缺名

　　伏䝉尊介逺示珍函義薄雲天文如綺繡顧茲無狀安
敢與聞此蓋伏遇某官發自名家韞茲令器菲菲蘭蕙
生彼階廷琭琭珪璋出于追琢在家必達學古入官每矜
舊物之尚存不惜好音而見勞某生同疣贅晚坐松楸
體盡心間坐聴華山之猿鶴草香水㓗神游盤谷之林
泉










　　五百家播芳大全文粹巻四十

