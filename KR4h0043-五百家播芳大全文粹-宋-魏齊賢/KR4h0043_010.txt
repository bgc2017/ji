







　　欽定四庫全書

　　五百家播芳大全文粹巻五中

　　宋　魏齊賢

　　葉　芬同輯

　　謝到任表

　　漕運

　　闗中漕到任謝表　　　　　　鼂之道

　　總戎塞上方玷新除轉漕闗中復留舊任仍縁寵擢遂

進職名初無横草之功過沐流根之澤外慙實試中愧
空餐(中謝)伏念臣禀質至愚遭時極盛自負平生之所
學庶幾夙志之可償頃自朔方改從陜服親承訓敕勉
就涓埃敢期下照之明亟預中權之選大懼禀姿之駑
蹇不能宣國之威靈還即故宫重慙非據因加誤奬尤
愧無名誓當畢命以馳驅或可酬恩於萬一此蓋伏遇
皇帝陛下天臨無外器使惟公號令一出於至仁覆載
舉歸於洪造肆容孤陋備竊寵榮臣敢不戒昨已非勉

今未及顧終軍請纓之志深愧前條思鼂錯實粟之謀
尚期未効

　　江西副運使到任謝表　　　　趙善俊

　　假漕閩中方露引嫌之奏乘軺江表載叨易地之恩穹
造曲加淵兢靡所臣(中謝)伏念臣秉質孱菲託胄神明
高廣御圖濫巾於賜第之後夀皇撫運彯纓於進徳之
前再聨郎省之清班三叨邊方之要閫兩持使節四把
州麾初無蜉蚍蟻子之容可恃為地盡出蝉蜎蠖濩之

眷幸豈非天丕惟離明繼照之辰方當鼎新凝命之日
敢期隆委謬及㣲蹤雖知勉於轉輸恐難圖於報塞此
蓋伏遇皇帝陛下紹承聖統親亊法官荐禹于天誕受
至尊之付託行舜之道茂扶盛際之雍熈嚴綜核以臨
朝詔黜陟以馭下雖小大之才可察然尺寸之用靡通
在東宫㕘决幾務之初固已為國而惜士兹南面總攬
權綱之始蓋亦隨器而使人故此翹踰萃於謭陋臣敢
不益堅晚節靡負壯懐仰叠矩以重規獲視三朝之盛

雖薄材而綿力尚竆五技之施

　　陜西運判到任謝表　　　　　鼂之道

　　思假州麾迄無善狀寵參漕計亟荷恩私非所堪任惟
深感涕(中謝)伏念臣偶縁薄技獲並英游當神考作新
之時叨塵科級逮泰陵總核之日謬玷使令材毎下而
術愈疎力雖勞而効更寡乆逃大譴終至煩言幸賴聖
明載加辨察付之支郡責以成功終憑天地之恩獲展
涓埃之効荐膺奬擢陪與輸將顧省竒孱覺有榮耀此

蓋伏遇皇帝陛下道㕘堯哲功本禹勤與物皆春四海
無為而自化如日之照羣材不辨而已明遂致么㣲與
塵恩施臣敢不益堅短尚深體至仁更誓糜捐必期報
稱

　　運判到任謝上表　　　　　　鼂之道

　　越從寒谷進望清光亟自冗員預㕘繁使併軼初志集
為汗顔(中謝)伏念臣植學弗深禀資甚下猥由經術誤
列縉紳隨牒間闗忽坐移於嵗月立身露苦敢自必於

功名幸逄千載制作之辰竊有一介激昻之志遂忘駑
蹇兾効涓埃曕咫尺於天威被丁寜之聖訓叨塵採擇
辱佐馳驅絶去私嫌荐䝉優渥蓋京右之地甚重而漕
輓之務實繁宻屏星畿近控闗陜嵗時謹陵寢之奉緩
急備河朔之虞為官擇人非材不處顧慙至陋冒竊殊
私此蓋伏遇皇帝陛下聖度并容皇明遍照政承帝事
徳享天心洪河九折而効清靈芝三秀而荐采茂迎福
祉顯告太平臣於斯時獲玷誤寵敢不悉殚綿力期稱

厚恩趨赴事功勉佐裕民之政布宣徳意少禆愛物之
心

　　江東運判到任謝表　　　　錢象祖

　　假守兩州曽無善狀乘軺一道過辱殊私祗事云初撫
躬増懼臣(中謝)竊惟江表夙重計臺屯戍相望力壯安
疆之勢粮儲不乏莫先飛輓之功况觀九郡之風謠而
擅六條之督察采求民瘼稽考弊源倘非得人安能勝
任伏念臣吏能淺薄學術倥侗再綴班行顧何裨於省

寺洊膺郡寄苐克謹於簿書適值荒年粗逃曠事臣固
不為於赫赫人皆見之於平平甫及終更敢懐僥望豈
謂如綸之下俾叨持節之行威顔促對於九重愚慮奚
伸於一得亟被玉音之奨實踰華衮之褒自逺闕廷深結
戀軒之想祗趨封部將諧將母之安退省遭逄若為稱
塞此蓋伏遇皇帝陛下大臨四海器使羣才内廣治謨
極法度紀綱之盛外嚴使事期徳意志慮之宣退惟冗
散之姿曷付簡求之妙臣敢不仰思隆眷俯激懦衷靡

憚馳驅務使周知於聖化誓公刺舉庶幾不負於訓言

　　福建運判到任謝上表　　　　沈作礪

　　三輔守藩已竆䑕技七閩將漕更冐鴻恩顧屢試之㒺
功惟弗勝之是懼兹臨封部已見吏民臣(中謝)伏念臣
忝以故家濫登仕版本乏適時之才術徒懐許國之朴
忠撫字一同割雞為愧棲遲半刺展驥則非誤膺共理
之求旋與陟明之典挽粟駕一封之傳驅車登九折之
途畀以祥刑已持江右之節起之祠館再分浙左之符

政則拙而心勞力唯勤而功半誤拜使令之寵尚叨臨
遣之榮惟兹東甌素號瘠土人鮮力田之業利專煮海
之饒輸賦之入有常鬻鹺之原浸敝欲盡幹旋之妙必
資經濟之能豈繄疎庸可當委寄兹蓋伏遇皇帝陛下
厲精漢治博施堯仁察臣乆効於驅馳觕知徳意憐臣
備嘗於險阻必達民情出之絲綸寄以耳目臣敢不將
明使指檢柅吏姦激濁揚清期逭曠官之責如予為取
少裨裕國之勲庶以涓埃仰酧海岳


　　福建運判到任謝表　　　　陳公亮

　　都司紏察每懼素飡部閩將輸復叨隆委念去國而猶
未逺日幸入境而已遂觀風跼蹐恩深歡呼徳溥臣(中
謝)伏念臣性資朴魯學植空疎徒知克己以盡公未免
直情而忤物賴作成於紹興之舍選飽虀鹽者蓋十五
年逮黽勉於淳熈之班聨縻廪稍者幾三十載候泮宗
庠而分教匪易縣尹邦儲而盡瘁則同惟嚴瀬之分符
實高宗之潛邸常賦偶叨於奏最殊恩屢沐於疇庸仰

䝉聖帝之簡知親被有聲之譽恭值飛龍之賜對側聞
平正之稱即庾部而蠟進銓曹陟樞屬而遽遷宰掾自揣
寵榮之過分毎懐更迭之陳情屬當閩漕之闕員未勞
弄印俄自都公而承乏竟畀乘軺矧兼八郡轉輸允係
四方之觀聽不徒欲餉餽之無闗要須令疾苦之周知必
得不吐剛茹柔之材乃能稱激濁揚清之職靖言弱質
曷際隆知茲蓋伏遇皇帝陛下覆幬如天照臨若日用
人惟才之盡發政無逺之忘謂臣乆厠於朝行孰知徳

行知臣自詭於民事欲究謭能遂令衰晚之蹤獲在臨
遣之數臣敢不清源正本律郡吏於亷平致慮周思達
遐邦之幽枉誓竆丹悃仰答鴻私

　　江東運判到任謝表　　　　　薛叔似

　　糜廪中都邈無報稱將輸一道復被使令初入境以觀
風敢籲天而披露臣(中謝)伏念臣性資戅拙學術迂疎
名弗振於鄉閭分甘從於州縣驟繇冗地躐處榮塗當
夀皇燕翼之時暨嗣聖龍飛之日俱䝉異眷數近清光

徒懐許國之誠以對幽顯殊乏濟時之策有補高明意
曠責之難逃賴恩私之曲覆匠監繕脩之役亟畀崇班
計臺詢度之行旋膺重寄矧兹江左實邇畿封惟使事
之繁非他部之比所甚匱者公私之積務先源流本末
之求所當恤者休戚之情宜有勞來輔翼之政刺舉官
吏之能否維持根本之安强豈伊凡材所克勝任茲蓋
伏遇皇帝陛下體元居正一視同仁操予奪取舍之公
無内外逺近之間憐臣之愚欲稍全其進退知臣尚壯

姑少試於馳驅俯狥卑悰特頒成命臣敢不恪共乃職
惟既厥心表裏江淮因識古今之形勢光華原隰無忘
咫尺之威顔臣無任

　　廣西運判到任謝表　　　　朱希顔

　　上廬陵之印方就日以来歸乘嶺嶠之軺俾觀風而諏
度逺民寄重當宁恩深臣(中謝)伏念臣智慮弗周才姿
曷適間闗一第奔走四方少焉有志於事功叩閽無路
仕則徒勞於州縣推轂何人比獲覲於威顔乃誤承於

睿奬承流易地載徳自天三年控竭於㣲誠千里粗安
於拙政甫訖代𤓰之戍遽分輓粟之權曽何殊功冒是
隆渥眷茲二廣邈在一涯官資煮海之饒民競鬻鹽之
弊顧前後法令之更定期作於凉而公私利害之多端
要歸於是人言弗壅物理乃宣支體或傷寜免上心之
惻怛耳目所寄可忘聖意之丁寜獨荷主知自憐臣戇
九殞莫憐於洪造一生誓畢於孤忠惟憂迂疎莫稱期
待兹蓋伏遇皇帝陛下乾坤容覆日月照臨視民如傷

逺弗遺於草芥取人為善㣲亦逮於芻蕘推擇既寛凡
庸或忝臣敢不勤求民瘼督察吏奸毋使瘠肥有若越秦
之視當令蠻貊同歸堯舜之仁

　　廣東運判到任謝上表　　　　雷　潨

　　濫司臬事深愧罔功就易計臺敢希誤寵矧部封之如
故而教條之易孚自揆僥踰深増悚懼臣(中謝)伏念臣
禀資䝉陋涉世迂疎三綰縣章兩紆郡綬惟知奉法以
循理敢云學道而愛人驚嵗月之屢更靡勞能之可紀

偶承人乏躐備使華民積困於州縣之苛吏習嫚於朝
廷之逺周爰咨度猥叨亷察之權漢網濶疏莫著平反
之績深慙尸素恐速譴尤值上聖之作興湛皇恩之溥
博嶺海萬里犴獄一空兹曠澤之所覃在㣲臣而何力
豈期差擇驟畀輸將事劇而責深力小而任重望不及
此將報謂何茲蓋伏遇皇帝陛下如日方中法天行健
緝熈庶政昭文命以誕敷照臨百官視重華而允洽適
際承平之運不忘念逺之圖謂臣粗諳民情或審裕足

之計俾臣肅將使指庶殫奔走之勤惕若危衷膺此隆
委臣敢不究心夙夜畢力圖功要俾上思徧及閭閻之
隠兾令遐俗悉同畿甸之安

　　河南運判到任謝表　　　　　張　縯

　　推行賜粟之恩本服膺於常職敷錫明綸之寵誤進直
於英躔方謹藩符復更使指驚寵光之頻若循涯分以
凌兢臣(中謝)伏念臣㧞迹寒鄉遭時盛際朴學粗通於
章句偶試儒科天威獲望於清閒收塵䇿府辨魯魚而

何有審枋鷃之自安屬以罹憂飄然去國再忝麾州之
寄三分簜節之華廣帝徳之好生毎期不殺幹邦儲而
䕶漕必務正辭嵗華雖老於簿書民事粗更於輗軏問
牛羊之芻牧屢叩天閽歌鴻雁之劬勞幸安邉鎖拜寵
靈之下逮體疎逺之不遺道山隔半世之塵夢復疑於
儤直湘水鼔春風之棹賦欲反於離騷来從蜀道之天
難稍覺長安之日近兹蓋伏遇皇帝陛下堯仁舜孝禹
儉湯寛體乾健而昭晉明化行風偃致泰通而持恒乆

道運日新方恢車攻復古之勲毎盡棫樸能官之美致
兹孱𤨏屢玷使令臣敢不夙夜在公氷霜厲志令恪脩
於庭户周詢風俗之便安人自得於湖山務廣朝廷之
徳意

　　提刑

　　西川提刑到任謝表　　　　　陳履常

　　惟蜀中之右地乃海内之上游家有刑書知而不犯地
為沃野富以無求囹圄屢空枹鼔幾息乆安周召之化

寖成齊魯之風延見吏民問以疾苦諭以寛大之意使
無鞭撻之憂觀其歡欣見於眉睫無以為報莫知所言
(中謝)伏念臣賦命數竒與人寡合以記誦之學起畎畆
之中以刀筆之能供州縣之役居無邑里之譽孰為先
後之容况兹罪戾之餘宜在棄捐之數因縁過聽䝉被
誤恩備員理官乆出衆人之後奉使詔獄再為萬里之
行明大義以决疑無儒者之效奉三尺以從事有俗吏
之譏自知甚明人望何在豈期幸會復與選中用過其能

恩非所望此蓋伏遇皇帝陛下以神明之徳當制作之
時樂與諸臣慎守成法明揚不次之位期致非常之人
顧臣之愚何以為報謹當竭犬馬之力收桑榆之功明
慎庶刑慰安逺俗以身許國不知蜀道之難視日近人
信有長安之逺臣無任

　　曲江提刑到任謝表　　　　　　汪彦章

　　奉將親養人榮故里之歸就易使華地止重湖之隔休
舍甫温於坐席乘軺即次於提封(中謝)伏念臣本非通

材出偶嘉㑹由銅墨徒勞之賤誤冕旒特達之知兩膺
臨遣之榮五玷將明之選比自遐方之内徙幸䝉私計
之曲從復被更書俾移鄰部上聖體好生之徳舉寰區
皆逺罪之民所至圄空無煩臺治苐負揚於明眷實有
媿於厚恩茲盖伏遇皇帝陛下治本隆寛時臻累洽大
為成法於庶言庶獄以㒺兼詳責有司恐匹婦匹夫之
失所而臣再䝉一路之寄悉在大江之南雖山川封域
之或殊而閭里人情之未逺唯當縁飾以經誼不獨拘

攣於簡書庶臯陶在泮之風成虞舜畫衣之治刑無刑
而廣上意敢不盡心老吾老以及人親尚期從欲

　　永興提刑到任謝表　　　　　李成季

　　從事府僚訖無善狀祥刑陕部遽忝誤恩祗命入疆撫
躬失次(中謝)伏念臣學非知奥才不逮中晚綴詞科濫
登仕版猶未棄詩書之習初不更州縣之勞講藝泮宫
無以應諸生之問校文芸閣莫能竆未見之書朝廷勸
養之甚優事業空疎而幾廢低徊末路慙負盛時未嘗

赫赫以動人姑幸循循而寡過勉從吏責出佐藩方甫
及再期而還寖遷大尹之佐顧浩穰之多責益黾勉以
自持實有媿於吏能偶遂逃於官謗屬以田廬蕪没兄
弟凋零孤竆不收嫁娶未畢事君之義固内外以一心
在臣之私有出處之異勢屢殚愚懇過覬便州豈謂天能
聽而弗違日雖幽而必照不加以罪曲盡其情特優假
於使華俾分持於邦憲量材非稱冒寵若驚况闗中之
奥區為天下之劇部廣輪者三千里襟帶者十八州氣

俗喜争動成抵冒山林多阻易致奪攘必得通明之才
以均察治之寄如臣煩冗遇亊濶疎雖知大任而盡心尤
恐力㣲而敗責此蓋伏遇皇帝陛下性齊舜哲政邁湯
仁表徳禮以示人亶誠明而格物將使路遺不顧人有
夷齊之心田畔相推家成虞芮之俗臣敢不仰思欽恤
俯務静安閑於無事之時衡以至公之聽鄉鄰不擾刑
獄無㽞誓殚風夕之勤力圖毫末之効澄清之志非敢
望於古人忠厚之風期少禆於聖治


　　京東西路提刑到任表　　　　李成季

　　詳刑陕右已乏事功易部畿東再叨恩宥量材非稱載
寵若驚(中謝)伏念臣賦性迂疎聞道蹇淺沾濡薄禄游
從聖時學文未去其陳言從吏不聞於善狀亦嘗陪書
林之豪秀佐天府之浩繁必有可觀未始錚錚而驚世
竟無他異但能碌碌以同塵屢懇便州竟分煩使事滋
多而智窘責已重而心危勵志竭精知蠢愚之無補累
日易月顧罪戾之益深乆玷官聨坐糜廪給方申前請

復俾就遷既奔命於戴星徒揺心而望日惟京都之舊
壤連海岱之故區生齒日繁獄訟惟冗豈惟孱緩可使
澄清攬轡登車慙非任使過家上冢預有榮光此蓋伏
遇皇帝陛下堯性自天舜功成物措世於中和之域導
民於禮義之風將使四海為家有外户之不閉羣生咸
遂無一夫之向隅臣濫總刑章恭承徳意敢不究心審
閲先事禁防寛猛以和上下無擾勉立涓塵之効仰酬
覆載之恩臣無任


　　京東東路提刑到任謝表　　　李成季

　　承乏再期訖無禆報易官東部尚玷恩榮循省已還競
凌失措臣某(中謝)伏念臣學非稽古才不過人晚登仕
版之榮寖通朝籍之貴兩叨持節三見周星疾病相仍
安恤隂陽之患精神具耗敢言犬馬之勞多慮近迂積
憂成畏姑幸屏心而逺罪未嘗飾智以近名審閲獄詞
唯恐失好生之意芟除偷黨庶幾惟瘅惡之風間屬年
榖順成生民咸遂枹鼔之驚幾息桁楊之繫亦稀皆神

明之化陶成非奔走之臣能預方將束裝待罪指日言
歸豈謂寛恩復更華使去長安之日雖遥千里之圍望
岱宗之雲猶均一雨之潤文書有報復之速吏職無將
迎之勞昔乃吾鄰盡為屬郡今雖别部曽是故僚顧如
此之便安實非臣之覬望而况全齊大國瀕海奥區水
極魚塩之饒陸多桑枲之美大姓挟貲而犯法細民禦
貨以為姦非有强明之才孰分察治之寄自惟迂暗難
稱使令此蓋伏遇皇帝陛下憲天聰明體道變化紹復

先王之政圖終寧考之功御一世之英豪納四方於仁
夀夫何㣲品亦備下僚謂臣無他已嘗試之任使察臣
寡過猶將責以亊功蓋天地之大而無私日月雖幽而
必照敢不勉脩官責祗奉憲條察辭於差庶不愆於明
慎除惡務本使無害於善柔誓有補於涓塵期少酬於
覆載臣無任

　　江西提刑到任謝上表　　　　陸　洸

　　充員司庾初無斂散之功易節祥刑復玷平反之寄望

輕責重感激涕零臣(中謝)伏念臣樗櫟凡材箕裘末學
壯心凋落嗟勲業之無涯晚嵗侵尋誓朴忠之自守差
池郡縣奔走埃塵剖竹湖隂素乏循良之譽登車江右
曽微排幹之勞宜黜而遷以榮為懼頃嘗攝事雖粗諳
珥筆之風今拜誤恩豈足贊畫衣之治而况案牘山積
缿筩日滋非于定國之平何以雨東海之旱匪顔眞卿
之敏安能雪平原之寃必得惟明克允之倫乃稱從欲
以治之意顧如䝉鄙曷副選掄兹蓋伏遇皇帝陛下舜

徳好生文謨克宅期有司之不犯貴庶獄之罔兼遂令
疎逺之臣就試簡孚之聽臣敢不仰遵聖訓俯柅吏奸
體漢網之濶疎俾皆逺罪廣周家之忠厚庶使興仁

　　提舉

　　淮東提舉到任謝表　　　　　汪彦章

　　臨遣江壖方冒責成之寵改除淮甸更叨從欲之仁即
至封陲共宣徳意蓋始望未嘗及此雖自謀何以過之
(中謝)伏念臣綿力薄材寒鄉悴族早襲縉紳之後浸膺

鞭䇿之榮往莅閩區無補摘山之政洎歸魏闕遽分原
隰之華入承當宁之清閒中喻理財之曲折及𤓰尚逺
索米為憂䝉造物之寛恩與臨流之近地謂一方稍病
失春耕秋斂之常欲比屋皆蘇宜朝令夕行之速共布
哀矜之詔以寛流冗之民豈臣惷愚堪此優寄此蓋伏
遇皇帝陛下恢張治具駕馭人材垂衡聽以並觀遇寸
長而必録有如孱瑣亦玷使令臣敢不仰承睿訓之丁
寜不誤淵衷之紹述毎懐靡及寜辭四牡之馳驅迄用

有成願上三年之詠頌

　　江西提舉到任謝表　　　　　趙汝謙

　　假守光山上印僅逃於曠敗馳軺江右頒綸復玷於使
令還家無坐席之温申詔有從行之命戴天施厚伏地
慙深臣(中謝)伏念臣禀質迂疎臨事朴拙曩由塵埃之
末吏獲對日月之清光恩疏更秩之榮任重字民之寄
服勞叢邑盡瘁邉州自慙已試之罔功毎恥詭隨而希
進敢期今日之眷知迺䝉超躐之踰等矧是提封實惟

劇部常平數廣寜免於具文茶𣙜事叢尚多於積蠧必
得財貨源流之道始知公私取予之宜豈兹謭能冒祈
隆委茲蓋伏遇皇帝陛下知人則哲視逺惟明念臣節
用以愛民或可提邦財之斂散灼臣奉公而守法庶能
察吏治之否臧假之重權責以成效臣敢不肅將上旨
激厲夙心攬轡澄清益佩光華之寵問民疾苦仰酬覆
露之仁

　　江西提舉到任謝表　　　　　黄維之


　　承流支郡方慙滿嵗之罔功乘傳鄰封叨竊疏恩之躐
等不崇朝而及境即交印以觀風揣小已之非宜報大
恩而何以臣(中謝)伏念臣早游庠序本起農家荷高宗
之教育十三年沉淪舍選洎夀皇之朝班四五考蹭蹬
周行初列屬以成均繼負承於棘寺懇求外補因獲對
揚抖擻愚衷誤䝉喜納馴致孤蹤之綿薄乆安衡宇以
徜徉已列朝冠俄紆郡紱人沮西華之為大天開虞帝
之達聰畀星渚之名邦號江東之道院地荒民寡田瘠

賦苛庭有缿筩人無根蒂雀䑕角牙之莫辨雁鳬去集
之無常苐行王政之中和仰體詔條之寛大&KR0688;求民瘼
禁柅吏奸民瘼未除惟恐拊摩之弗至吏姦或露寜容
箠扑之不施悉出公心初無偏狗以短檠讀注疏之眼
而閲案牘曲直自分以太學食虀塩之味而措賦財經
常亦足秋税减多收之耗夏場蠲縻費之煩趨以農時
年有豐登之慶為之醫藥户無瘠癘之憂如臣至愚何
力之有端自聖神之作潛來天地之和乆此尸官亦逃

司敗初書下下之考遽竊皇皇之華煮海摘山兹固儒
臣之短拙盈倉億庾亦知仁政之發施誓當尺寸之長
少効毫分之補茲蓋伏遇皇帝陛下離明麗正乾徤自
强堯盛舜隆不外執中之道武承文謨迄成卒伐之功
謹初政之權輿寄外臺之耳目知臣究心撫字必能持
歛散之權察臣禀性憃愚决不負將明之寄援之斗壘
畀以星軺臣謹當祗佩龍光載鞭駑鈍奉六條而察二
千石要當激濁以揚清馳四牡而行十一州務在膏枯

而醒暍

　　浙西提舉到任謝表　　　　　張孝芳

　　攝承郎省方懼曠瘝亷問郊圻遽塵差擇甫出闕門之
外旋驅封域之中延見吏民布宣徳意愧寵靈之誤及
凛綿薄之弗堪臣某(中謝)伏念臣性本遲鈍學顓迂濶
服勤吏亊初絶望於榮塗謬被薦書遂特䝉於嚴召周
旋學舘坐閲四朞綴緝容臺亦幾兩載星闈兼綜殊乏
微勞天陛對揚曽亡竒䇿循内外更迭之制自詭治民

遭神聖特達之知過叨煩使光華所被冒昧難勝仰惟
勵精之初方舉責實之政分道而置擇人以公睠三吳
之隩區繄千里之近甸本根攸繫膏澤宜先并兼莫戢
而利盡於富强賦役不均而害遍於貧弱課嚴筦庫惟
未究斯民生聚之原法備常平尚恐失先王斂散之義吏
治之臧否或浮於事實民情之疾苦猶壅於上聞必得
忠信之人乃副將明之寄顧如駑劣亦與選掄茲蓋伏
遇皇帝陛下器使臣工試其政事恩施甿𨽻首自京師

謂臣生長閭閻頗知利疾念臣更厯州縣粗守亷隅㧞
諸庶僚之卑付以一節之重臣敢不虛心諏度悉力馳
驅散利薄征深體聖朝之寛政愛人節用勉思先哲之
格言庶少効於涓埃冀仰酬於覆載臣無任

　　淮東提舉到任謝表　　　　　　李　祥

　　十載周行官有慙於宿業八州漢部計豈仕於乘軺詔
玷選掄俯深兢厲(中謝)伏念臣膠庠陶化州縣服勞曽
微試吏之寸長粗識立身之大節入官一闕已甘老於

選階出命九重爰濫班於朝序冒成均之講誦贊農扈
之經常右府編摩大宗佐貳由憲曹之兼攝躐武監之
陞遷皆非夢想之所期率自神聖之博取頻露踐更之
請訖叨隆指之將載惟南渡財賦之淵尤藉東淮鹺荈
之利重時民事加惠邉甿所宜妙簡於賢能乃始不孤
於鞭馭傳聞疇曩賦入浩繁資公私冒没以無饜致内
外徼求之咸萃開耗蠧之門而不得革其弊掣刺舉之
肘而㒺獲盡其公譬諸一鄉之富民長作百家之怨府

雖清朝擇人以堪遴而寒士得此以為憂共惟夀皇臨
御之長備究淮堧設施之要粤従近嵗稍用儒生謂其禍
福不計其身謀利害必先於國慮有如庸𤨏胡取馳驅
茲蓋伏遇皇帝陛下出震當陽重離繼照軫十聖神州
之念重兩淮塩筴之優知臣莫若君曽是議堂之㕘决
與人不求備一遵聖帝之規模遂致孤微亦䝉任使臣
敢不恪恭吏責寅奉詔條薦章靡狥於人言惟公是舉
鹽本無虧於亭户厥利自優服夀皇臨遣之訓詞酬睿主

兼容之恩紀

　　浙東提舉到任謝表　　　　袁説友

　　一再命以為州咸無善狀六百石以察部誤拜渥恩身
慙安便之為優衆謂甄陞之特異乾坤徳大毫髪命輕
臣(中謝)竊惟斂散之微權莫重常平之使者山澤之利
以裕國倉庾之儲以均民惟源流本末之阜通則上下
有無之兼足匪特欲九年之益蓄亦戒夫一孔之不遺
恪持經常當辨取予至於民情休戚之本吏治否臧之

分亊毎壅於上聞澤乃周於下布求稱厥職蓋難其人
如臣戅愚殖學荒淺謂其常更中外之職有志斯民尚
可俾乘軺傳之馳往承休徳庶以異時宣布寛大之意
而為今日激揚清濁之分曽下下之考而未書廼皇皇
者華而遽遣就臨所部實寵其行茲蓋伏遇皇帝陛下
器使群工鑑觀庶物與我共理倘里田有庶民之安惟
爾之能則命秩示列城之勸博求膚使下及孤蹤臣敢
不尊其所聞期於不負無政亊則財用不足肯務空言

或登攬有澄清之風尚希前哲力殫素學仰答殊知

　　江東提舉到任謝表　　　　　周必正

　　公朝遣使常求㧞萃之賢小已何功誤沐臨軒之寵未
逺長安之日已觀屬部之風佩上徳以惟深揆此材而
不稱臣(中謝)伏念臣本非時用粗讀父書少常有意於
功名晚分徒勞於州縣偶因論薦洊被弓招繼荷選掄
得塵班列旋引親嫌而外補猶希幼學而壯行周旋兩
郡之間荏苒十年之乆齒髪已踰於耳順樵漁屢决於

心盟自甘平進之餘生無復叨榮之末路忽䝉記録使
玷將明煮海摘山豈特奏征商之課左飡右粥願首推
濟衆之仁雖云自信於顓䝉終恐莫伸於報効兹蓋伏
遇皇帝陛下道隆堯舜運濟成康當飛龍御宇之初擴
威鳯来儀之化賜對廣君臨之照聽言忘日昃之勞天
表粹和玉音恩厚察至愚而屢奨謂三䇿之可行既憐
疎賤以兼收足認隆寛而盡下致兹孱陋亦預使令臣
敢不祗服聖言勤求民瘼宣惻怛於困竆之際謹咨詢

於原隰之中逺有光華奉天威於咫尺庶無罪悔助帝
力於毫分

　　廣南提舉到任謝表　　　　　王祖光

　　方海邦之秩滿僅免曠官適鹽筴之議更遽叨煩使聖
恩天大臣命毫輕曽豈憚於驅馳苐當勤於咨度臣(中
謝)伏念臣備嘗州縣綿厯嵗時領瓊管之一麾渉鯨波
之萬里絶無榮望驟被遷除念昔充漕幕之員常躬督
差丁之役權歸公上利盡計司故有一十餘庫之嬴資可

當二十五州之經費頃縁湖㓂横絶淮商諸路悉仰給
此間大農乃増羡其額及夫兵戈之定無復民旅之来
名數空存公私始困重以累年更張之論至為二廣以
通敗之謀未始推原竟成聚訟要之東路便於客鈔西
州利在官船俗豈可以强同弊悉由於偏用惟以全而
即事毋執一以為功東不至發泄之不行西則使烹煎
而無乏庶幾兩盡奚待多言兹蓋恭遇皇帝陛下明照
四方智周萬物灼羣情之利病咸與維新約中道以罷

行豈容循舊至今疵賤得預講求臣敢不拜命周章疚
心經畫亭户失本柄而散徙首務招徠客舟操空劵以
稽留亟當趣下次趣八桂尋至五羊索要領以奏陳寛
冕旒之憂顧













　　五百家播芳大全文粹巻五中


　　欽定四庫全書

　　五百家播芳大全文粹卷五下

　　宋　魏齊賢

　　葉　芬同輯

　　謝到任表

　　提鹽　糴使　市舶　提㸃

　　制置觧鹽到任謝表　　　　　鼂之道

　　參預漕權閱日尚淺專司鹽筴戴恩獨深人㣲施隆感

極涕隕(中謝)伏念臣學嘗有志戅實無他雖慚簿領之
小才粗識忠孝之大節親逄睿聖獲効馳驅逺自漢中
近陞闗右已深虞於滿溢敢復冀於超遷惟兹澤寳之興
實曰秦闗之利乃因任而置使以裕財而便民豈容甚
愚仍玷兹選此蓋伏遇皇帝陛下仁天遍覆惠澤旁流
和氣所加珍祥自應顧已臻於極治尚申敕於庶工雖
在散材亦加器使積雪百里少禆富國之謀實粟九年
更助安邉之䇿誓殚死節圖報寵靈


　　河北糴使到任謝表　　　　　汪彦章

　　乆汙郎選甘為襆被之行擢領使華叨奉資粮之寄衘
命朝離於觀闕迎親夕至於封陲恩本曲成榮逾始願
(中謝)伏念臣曏縁朴學冒處周行甫辭州縣之徒勞即
玷朝廷之臨遣寂無稱効積有悔尤黜持江外之麾收
預省中之籍翳上皇保全之厚嗟孤生報塞之難逮兹
煩使之乏人復以薄才而奉詔唯河朔襟喉之地實兵
屯飛輓之衝欲貿新陳長有餘而實塞當權輕重無甚

賤以傷農方大計之仰成豈至愚而能辦此蓋伏遇皇
帝陛下鼎新庶政鈞播羣材因時内外而試以百為隨
器方圓而取之數路顧斷斷䑕竆之技雖匪材堪然拳
拳烏哺之情可無禄養未投閒散仍獲使安臣敢不力
効涓埃無忘夙夜金湯積粟上寛當宁之顧憂犬馬依
人日候乘軺之歸報

　　福建市舶到任謝表　　　　　張　遜

　　星環北極乆綴於朝班地重南閩濫司於商舶甫䇿羸

而入境即揆日以承勞施厚難量人㣲知幸臣(中謝)伏
念臣早䝉教養晚竊科名兩任孚民僅逃官謗七年就
列累冒恩除自知僻守以昧時輒露忱辭而丐外天聽
甚邇人欲必從葢今日通商而置官實成周司市之遺意
無者有利者阜要權取予之宜綏斯来動斯和貴有招
懐之道惟詳加於簡㧞庶或見於施為孰謂才卑乃堪
器使兹蓋伏遇皇帝陛下統傳堯舜徳廣乾坤務在養
民仍寛於征賦不寳逺物悉走於梯航畧臣史氏之術

踈俾臣董時之貢入雖事權非諸使之比然責任亦一
望之臨臣敢不仰戴鴻私俯竭駑力忠信以行矣捫心
益懼於不能文徳以来之稽首無忘於歸羙

　　提㸃坑冶到任謝表　　　　　宋子京

　　三丞洊厯尤慙册府之華一節疏榮猥冒鐘官之寄即
近封而視印傃逺道以驅車豈伊非材堪此隆委臣(中
謝)竊以當今之大計正仰東南厯觀自昔之利源必資
山澤然地寳偶時乎顯晦則貨泉因是以贏虧欲流布

而不竆在幹旋之有道如臣瞢昧見謂濶疎再玷曲臺
僅能雅拜晚游中秘滋愧空餐兼蹔躡於曹郎迄何聞
於古事忽叨是選莫測其由雖口不言錢敢效晉人之
俗苐民多盗鑄頗容漢世之姦退自省循若為稱塞兹
蓋伏遇皇帝陛下體元居正足國裕民謂愚臣乆涉於
周行粗知亷介而儒者罕通於世務姑試劇煩臣敢不
佩九陛之玉音走百城之軺傳念未閑於心計曷致錢
流兾益示於身先庶臻貫朽


　　守

　　濟州到任謝上表　　　　　　　鼂之道

　　荐將使指迄無均節之功冒典州符復有便安之幸恩
逾榮而莫報量已過而知慙(中謝)伏念臣性實顓䝉才
惟中下粗安義分不敢希求當大君躬攬庶政之初顧
㣲臣首玷常平之選奉揚徳意趨事赴功雖無補於熙辰偶
獲逃於大譴荐煩易地積愧空飡終更尚玷於使令内
省載慙於僥倖此蓋伏遇皇帝陛下懋昭舜孝乆蹈堯

仁務咸使於羣工用丕承於先志故令弱植均被皇慈
砥節立名雖不能奮起於事業奉令循理庶幾企及其
輩流

　　象州到任謝上表　　　　　　高子美

　　量材東蕃踖懐退斥之虞剖竹南州躐被承宣之寄即
工云始驚寵未安(中謝)竊以周武之仁不泄邇而不忘
逺堯帝所病在知人而在安民肆惟僻陋之區尤賴撫
循之吏顧兹象郡邈在狼㬻繄民瘼之難聞宜天心之

曲軫必求豈弟式共理平如臣之愚實世所棄橋門璧水
嘗被教於先皇槐簡藍袍復䝉恩於陛下一行作吏百
不逮人徒欣寸禄之及親未殞㣲軀而報國夫何遭遇
獲備使令此蓋伏遇皇帝陛下如日照臨譬天覆幬罄
四海而仰徳列多辟以設都謂飭吏莫尚於儒故與人
不求其備遂分偏郡姑試老生臣敢不亷謹律身寛平
布政勤恤民隠但忘愁嘆之聲茂暢皇風靡間遐邇之
壤庶殫駑力上答龍光


　　平江到任謝上表　　　　　　張全真

　　忱辭屢凟方甘斧鉞之誅睿睠有加更冒藩維之寄布
宣徳意周覽民風咸云輟帷幄之舊臣所以惠朝廷之
近地雖瘡痍之未復知休息之有期責望甚深兢慙罔
措(中謝)伏念臣才不足以任重智不足以見微向以樸
忠親逄睿奬周旋政路但知數馬之恭鎮撫帥垣僅戢
帯牛之俗甫去朝而再閏䝉趣召於三秋溫詔嗣頒脩
途夙駕宻陪清燕榮冠邇聨第廹衰殘乆苦負薪之疾

坐尸寵禄蔑聞横草之勞再三瀝危悃於冕旒萬一報
大恩於香火豈謂隆天之博施未忍棄捐復分便地之
名藩曲加任使况闔廬之故國為行殿之陪都門號龍
蛇恍已迷於陳迹臺游麋鹿驚復見於明時地名富庶
而帑廪屢空嵗幸豐登而莩亡系道夫豈既愆之力可
收共治之功兹蓋伏遇皇帝陛下勤儉守邦欽明廸徳
網羅衆俊休休焉若有容體貎大臣下下以成其政謂
臣守兩越之地粗免瘝官付臣以三吳之民更觀來效

親承褒語不許辭榮臣敢不瘁身以字民力疾以從事
倘能小補其敢告勞驟逺楓宸實馳魂於鳯闕顧曕梓
里庶經始於莵裘尚期終惠之私俾遂飬疴之志

　　湖州到任謝上表　　　　　　張　澈

　　錫對便朝被玉音之褒寵承流輔郡拜奎畫之丁寧恩
重丘山感淪骨髓曽靡掩於信次已祗布於教條臣(中
謝)伏念臣才不逮中智難語上本無竒於抱負粗有志
於事功劇邑字民嘗叨召審偏州佐治徒効拙勤一麾

將志於乘邉六院猥陳於司鼓適王畿之嵗歉將使指
以星馳霑品秩之陛陞綴宗藩之簿正居慙濫次有靦
素餐敢期命出於九重忽奉對揚於三接天光下逮玉
色載温無狂狷之輸忠荷聖神之過聽百生際遇千載
寵榮畀巨屏之蕃宣佩細書之誨飭時惟古霅實號名
邦事簡俗淳共知非昔政平訟理莫難於今征輸虛積
於負逋財貨致虧於本末全賴守臣之風力式如聖訓
之昭回要有通物成務之才乃副治劇抑强之寄顧惟

庸陋曷與選掄兹蓋伏遇皇帝陛下道際乾坤仁均雨
露與人不求偹各盡所能共理必惟良弗輕其任臣敢
不仰遵詔旨俯察民情無愁嘆則田里安勉圖稱職有
政事則財用足當務究心臣無任

　　嚴州到任謝表　　　　　　　張欽夫

　　奉詔中陛分符近邦已見吏民敬班條教(中謝)伏念臣
禀資不敏渉道未深誦編簡以竆年粗守趨庭之訓雖
江湖之屏迹敢忘向日之心藐茲憂患之餘特軫記憐

之舊既將詳試以民事又使宻邇於行都賜對聽庭曲
形睿奬辭闕未更於積日驅車已届於新封仰在望之
雲天依歸曷已顧来迎之父老責望謂何此蓋伏遇皇
帝陛下勇智繼湯聰明法舜謂意誠心正澄源雖自於
朝廷然本固邦寜共理亦資於牧守夫何迂戅乃豫選
掄惟是此方素稱瘠土而其輸賦獨重他州編居半雜
於山林稔嵗猶艱於衣食觀其生理良足興嗟謹當咨
訪里閭推原根本悉陳利害之實仰覬恩澤之流視民

如傷用體大君之徳意為國以禮更思先聖之格言

　　静江到任謝表

　　還之寓直假以价藩祗服訓詞已臨官次臣(中謝)伏念
臣禀資甚戅渉道未深徒以早被於教忠故亦粗知於
守義頃由郎省入侍經帷方聖主之有為思延忠讜愧
下臣之末學無補高明居然半載之間負此素餐之責
獨有孤危之迹上廣覆濩之私終畀便州使歸故里甫
及𤓰期之近更叨改命之榮此蓋伏遇皇帝陛下愛養

人才重惜名器謂臣鈍不生亊或可責以撫摩察臣愚
無他腸示不忍於捐棄惟是桂林之地夙專制閫之權
盡䕶邉蠻南極嶺嶠深虞綿薄莫副使令臣敢不思既
厥心克共於事奉法循理期躬率於遐方和衆安民用
仰承於皇武

　　江陵到任謝表　　　　　　　張欽夫

　　便私有請已愧乘軺改命彌憂又叨分閫仰承徳意既
見吏民臣(中謝)伏念臣惟全楚之上流實皇家之要屏

居吳蜀之㑹屹形勢之相闗控襄沔之衝渺規摹之甚
逺自戎馬平寧之後亦嵗時閱厯之多田土膏腴莫盡
新耕之利人烟蕭瑟靡聞舊觀之還既富庶之未臻諒
恢圖之難濟孤聖旨有為之志虛輿人望治之心謀帥
之艱於今尤甚豈兹遴選乃及微臣兹蓋伏遇皇帝陛
下明並日中仁同天大念臣服於先訓亦有意於捐軀
謂臣守有愚忠或可望以立事肆加明試不忍遐遺臣
敢不務集衆思勉圖来効事君以勿欺為主期利害之

實聞禦侮以得民為先當本根之力䕶庶幾毫髪仰答
乾坤

　　平江到任謝表　　　　　　吕伯恭

　　隆委難勝期於顛踣鴻私曲被遺以便安分書殿之榮
光備侯藩之將觀度越常典昭明異恩臣(中謝)伏念臣
際會兩朝推移三紀爵乆踰於始願學浸負於初心越
從蜀道之歸亟冠禁途之邃經帷詞禁史觀銓衡持凌
瘁之孤身萃高華之極選志彫氣餒日慙職守之隳責

厚憂深居有簡書之畏眚災狎至疾疹相乘蘄外假於
郡章覬逺收於朝蹟睠兹茂苑近在脩門置身未外於
函闗顧影忍違於文陛此蓋伏遇皇帝陛下聖神立極
中正體乾宇萬物以兼容陶成㒺間品羣材而並用陟
降無私眇然簮履之微假以蓋帷之施臣敢不播敷詔
令懐輯里閭増主之明廢任莫追於前悔務民之義疚
心尚補於夙愆

　　筠州到任謝表(代)　　　　　　吕伯恭


　　九畿星拱並受詔條萬乘天臨誕敷宸指雖陋邦之代
匱亦徳意之親承具以聖謨告於裔土竊以舜門穆穆
輯瑞以朝諸侯湯網恢恢受球而綴下國思皇盛旦率
履舊章肆勤前席之咨溥及左符之寄腹心屏翰臂指
豪英凡拜賜於朱轓咸觀光於丹扆如臣者至謭而拙
甚愚以疎弓箕乆負於家傳簮笏偶逃於官謗長江右
壤筠水附城朌竹使以承流已過斗升之量欵楓宸而
錫對幸瞻咫尺之顔此蓋伏遇皇帝陛下濬哲文明剛

健中正上天下地酌民瘼以廣求小紀大綱收主威而
總攬邈在山河之外皆如亷陛之前臣敢不遵奉章程
慰安黎庶惇行教化漸消刀筆之風恪守部封少効挈
瓶之智

　　吉州到任謝表(代)

　　竢罪倉曹無禆邦計分憂江國尚玷藩條丁寜臨遣之
榮怵惕拊摩之責庀官甫始拊已載兢(中謝)維是廬陵
介於楚甸土膏而人瘠物夥而俗貧萬室連甍剽奪時

鳴於桴鼓千艘銜尾轉輸日困於舳艫匪時通材疇荷隆
委如臣者賦資謭薄渉世濶疎兩郡民編蔑矣慰安之
效二年省掾居然尸素之慙亟求襆被之行復與剖符
之寄力綿識眊責重事叢惟仰恃於乾坤或俯資於塵
露此蓋伏遇皇帝陛下配天立極繼聖御圖恢舉閎摹
網在綱而不紊操持大柄臂使指而必從雖逺在於江湖
猶近臨於軒陛臣敢不布宣詔令懐輯里閭急効近功
忍自謀於寵利深根固本誓勉盡於拙誠


　　南安軍到任謝表代

　　小壘漂揺濫受拊摩之責清都閟邃逺傾就望之誠祓
飭忱辭冒聞淵聽(中謝)睠焉敝邑控彼荒陲大江之南
朝貢雖數千里中興之後生聚餘五十年誰諭民編俾
知帝力如臣者置身冗散游世奇竆早厭干戈微悟息
兵之深旨晚觀詔令稍窺更化之閎規誓與疲癃共安
易簡恭惟皇帝陛下妙參乾始静頥道原閒燕齋心自
得大庭之舘監觀孝治不遺小國之臣太極開先萬生

並育臣幸同遐俗親見淳風雞犬相聞際栗陸赫胥之
盛牛羊考牧皆車攻吉日之餘

　　建寜到任謝表(代)　　　　　　吕伯恭

　　輔郡罔功方籲天而瀝懇潛藩非據乃易地以疏恩優
假至深凌兢曷已伏念臣奮由平進親受異知㕘言語
侍從之流遭逄甚厚責獻納論思之効稱塞缺然假寵
清廂分憂近甸拊摩無術幸及於食新全度有加訖䝉
於念舊惟建溪之作屏實代邸之啟封屬此丐閑眷焉

改畀官遊未逺驅馳尚記於壯時民力已殫凋瘵頓殊
於前日姑勉圖於綜理恐終負於使令此蓋伏遇皇帝
陛下明燭萬㣲惠綏群獻本末輕重咸歸統御之中小
大長短不出範圍之外顧如衰鈍亦獲便安臣敢不上
體曲成益思盡瘁士風里俗雖粗識其二三王澤國章
曷布宣於萬一

　　池州到任謝表(代)

　　淮壖乘障初無固圉之功江表干城復玷承流之寄甫

祗職業恭布詔條(中謝)伏念臣繆膺世賞之延濫綴官
聨之末投身冗散降命竒竆曩隨牒以戍邉適傳烽而
儆偹當戎馬之侵軼屡瀕至危賴王師之奮張卒獲自
保偶逃龜櫝之毁復玷魚符之分矧池陽之奥區乃江
表之重地干戈再戢則必佩服苞桑之戒兵農雜居則
必洽比細栁之屯匪時閎材疇荷隆委兹蓋伏遇皇帝
陛下剛健中正齊聖廣淵賜十行之書留神萬國考三
載之績乆任官師自驚流落之蹤亦預使令之列臣敢

不悉循侯度祗若政經輯寧凋瘵之餘咨度弛張之要
道上徳意如瞻咫尺之光同衆戚休敢顧斗升之禄

　　廣徳到任謝表(代)

　　厲精之朝嚴於置守坦明之訓飭以臨民佩天語以在
塗參土風而問俗竊以大江之右一障甚㣲行闕之旁
九畿莫近地輕而責重賦寡而費多指日待粮皆尺籍
伍符之舊無時致餽當大車駟馬之衝紛罷遣之相仍
凛支持之不暇誰與領此厥惟艱哉如臣者受性顓䝉降

才謭薄東西隨牒飽郵傳之風霜旦暮坐曹老簿書之
嵗月豈期末路驟試小邦兹蓋伏遇皇帝陛下齊聖廣
淵剛徤中正輪連輻集合華夏以来王綱舉網踈總方
維而受職矧在封圻之内實同亷陛之前臣敢不遵奉
詔條慰安閭里挈瓶假器誓殚守邑之勤毁瓦畫墁少
答食功之義

　　黄州到任謝表代　　　　　　吕伯恭

　　提邊符而乘障愧非禦侮之材佩郡紱以長民莫稱承

流之寄撫躬跼蹐涖事凌兢臣(中謝)竊以羣萬國之輿
圖大一王之統御地分逺近之别政有先後之差繄牧
守必得夫循良則黔黎庶底乎康乂睠惟小壘介於長
淮雖事簡而俗醇實望輕而責重登覽故迹多名勝嘯
歌之餘㕘考前聞亦豪傑馳驅之舊肆求共理必柬異
能如臣者朴拙孤蹤凋殘遺疾㝠心造化已絶意於紫
青屈首簿書苐研精於朱墨伏遇皇帝陛下錫天勇智
受命溥將日月光華悉在照臨之下乾坤高厚咸歸覆

幬之中凡兹銅虎之朌尤謹玉闗之戍曽何疎賤亦與
選掄臣敢不布宣詔條輯寜閭里挈瓶守器誓力保於
封陲毁瓦畫墁敢坐縻於廪禄

　　南安軍到任謝表

　　職方之籍用列附庸公車之章乃容專逹恩既均於錫
土誠復敢於籲天(中謝)惟嶺下之小邦實江西之勝處
廐傳据南北之㑹廪稍積前後之増民力凋殘無以追
隨他郡地望卑薄不足動揺有司既弗克勝復難自愬

秩居人後憂在衆先如臣者聲迹至微技能甚短折肱
州縣雖險阻之少嘗屈首簿書顧神明之已耗晚推遷
於宦牒誤畀付於守符若為拊摩以稱臨遣此蓋伏遇
皇帝陛下敷施鴻化丕冒上仁視邦選侯方旁求於召
杜考圖數貢亦㒺間於邾滕凡有識知同歸覆幬臣敢
不布宣詔令遵奉教條尺寸之膚䕶養何禆於大體斗
升之水涵濡終覬於餘波

　　盱眙軍到任謝表　　　　　　霍仲箎


　　負丞戎監功無塵露之微假守邉陲恩有乾坤之大疾
驅造壘揣分踰涯臣(中謝)伏念臣黌舍諸生華門寒緒
早濫塵於科第旋祗役於簿書十載江淮粗結功名之
想一心夙夜頗嘗幕府之勞適由當路之知致有文章
之薦誤䝉收召趣對近嚴隆恩過沐於褒嘉華秩驟膺
於陞改憂深自詭方庇職於民封禄甫及親荐挻災於
私室偶全屬息始召餘魂已甘永棄於泥塗豈意復燃
於灰燼董鬻貨生財之府稽聚材攻木之司綴員宗寺

之班濫次弩坊之佐方謹依流之進忽叨守土之榮承
乏是湏傴躬莫避矧都梁之畫境實北鄙之要藩雖無
城壁資固圉之雄所賴精神為折衝之本况貿遷有無
欲阜通於商旅而還定安集在摩撫於人民倘非練達
之才莫副倚毘之寄有如委𤨏豈稱選掄兹蓋伏遇皇
帝陛下離日方升乾綱獨運大明廣照自無遐逺之遺
庶政内脩將底版圖之復要領兾月氏之得繭絲期晉
邑之能爰軫顧憂遂咨疇可庸示寸長之禄有光一郵

之行臣敢不俯竭愚衷仰酬隆施車云来北童謡已騐
於輿情馬不牧南史筆載彰於盛世

　　房州到任謝表　　　　　　　汪徳輪

　　分五符之守拜宸命以凌兢撫千里之封問逺民之疾
苦具宣徳意祗奉詔條臣(中謝)伏念臣初無已能濫延
世賞當高宗履艱難之運眷大父有陪扈之勞靖康帥
府之肇開贊兵謀於北部建炎王業之再造迄佐命於
南京帷幄頻年終始一節由先世効忠於夾日荷夀皇

軫念於凌烟猥及㣲蹤叨塵煩使昔兩試治中之任偶
被荐揚今甫懐太守之章誤䝉推澤矧房陵之小壘介
邊鎖之竆鄉舍邑稀疎殆若三家之市山蹊險阻甚於
九折之涂舟車困而行旅弗通田畆狭而農夫告病頗
為凋瘵正賴拊摩切自揆其庸愚殊未知於報塞兹蓋
伏遇皇帝陛下天臨九有子視羣工用才各盡所長與
人不求其備察臣乆習為吏粗知守法之司謂臣或可
承流俾膺郡國之寄臣敢不靖共乃職惟既厥心勉布

中和無間遐荒之域都捐愁嘆示均畿甸之民庶逭曠瘝
少寛憂顧

　　衢州到任謝表　　　　　　　謝源明

　　上新安之計苟逭譴訶分大末之符游塵差擇仰載君
恩之重俯諧養親之私稱塞為難凌兢靡措臣(中謝)伏
念臣性資窳陋學殖堙蕪朝暮虀鹽叨世科之濫竊塵埃
捶楚甘俗吏之徒勞猥更治邑之繁誤玷監州之數方
時攝守畢力拯飢因受察於中宸浸承流於偏壘奉十行

而宣布粗臻田里之安及再期而代還復覲冕旒之邃
荷皇慈之曲造畀近郡以遣行若古四達之衢實今三
輔之地舟車交凑雖名走集之衝冠蓋相望要是瑰竒
之聚疇昔毎除於法從比來至綴於宰司委倚之隆前
後具見曷期品下亦在選中兹蓋伏遇皇帝陛下錫福
寰區留神郡國嚴否臧而考察申黜陟以勸懲念臣已
試之勞嘗叨列土謂臣方来之力尚足使令臣謹當恪
意邵農平心聽訟五百里曰甸幸不違咫尺之威二千

石惟良倘自詭萬分之効誓圖報上敢惮捐軀

　　鄂州謝到任表　　　　　　　王齊輿

　　乆汙朝蹟未殚下走之勞旋錫州麾仍付上游之寄俶
裝而問川陸涓日以見吏民臣(中謝)伏念臣自起田廬
早游庠序沐高宗教養之乆嘗與鄉書應紹興科目之
求乃膺官使自尉而令由倅以州入掌告身進聨書局
察器用之良窳知廪粟之盈虛乃丐外庸更叨煩使釋
耰鋤而漫仕幾三十年懐印章而迅征為二千石望長

安之逺日嘆鄂渚之緒風矧無故都乃今重地舟車輻
輳聚商賈之貪亷貔虎雲屯處軍民之雜襲不有剸裁
之具恐非牧御之長曽謂謝才可當除委兹蓋伏遇皇
帝陛下子懐兆民器使羣工謂臣厯州縣之官偶無乏
事知臣諳江湖之俗或可分憂雖么麽自揣其不堪而
聖明欲令其姑試若為稱塞深積懼憂臣敢不仰體鴻
私痛鞭駑下欲美化行江漢之域此豈由弹壓而能使
庶㡬民安田里之居尚有撫摩而已


　　肇慶府到任謝表　　　　　　林次齡

　　剖懐澤之符誤玷三年之最瞻興慶之邸又叨再命之
榮方觸組以懐歸廼移舟而就任冒恩不次揣已奚堪
臣(中謝)伏念臣仕無他長愚守㓜學三鳴絃於十室之
邑或笑其迂兩分刺於十國之連公亦何補乆乘一障
未見寸功偶塵上考之書復畀潛藩之地倦飛知退姑
圖遲次之少安推挽使前敢意後来之居上况累政乆
虛之後屬積年凋敝之餘非催科撫字兩得其宜則愁

恨嘆息莫安其所如臣寡用曷稱承流兹蓋伏遇皇帝
陛下聖度并包皇明旁燭極海隅萬里之外曽不遐遺
如才品一介之微亦分共理臣敢不䆒心宣布約已拊
摩使此郡先王之遺民悉䝉遺澤凡古人循吏之治敢
不存誠

　　瀘州到任謝表　　　　　　　　王卿月

　　肅將隆旨甫拜明綸易畀左符亟承新渥念循墻而莫
避豈出幕之敢辭揣分踰涯拊躬増惕臣(中謝)伏念臣

行能無取牧御非長三守塞垣迄無善狀再瞻天闕忽
冒親除惟梓郡之奥區以瀘州為重鎮地控雲南之六
詔疆連井絡之三邉雖鳥言夷面乆被於文明然狼子
野心毎虞於猾夏必覊縻之有道在震叠以先聲蓋徳
不足則難以服人智不周則艱於虞敵孔明心戰不專兵
戰之勞徳裕捍邉悉本籌邉之效得人為貴從古而然
繄閫寄於非輕豈臣愚之所及兹蓋伏遇皇帝陛下曲
成萬物器使羣工謂太醫以折臂為良嘗諸疾苦而割

劑匪養生之具或用膏粱致此孱庸亦預推澤臣敢不
懐威是本明信自将不求赫赫之名自為身計第守
平平之䇿庶答上恩

　　泉州到任謝表　　　　　　　鄭　丙

　　置散投閒將遂歸田之計攝官承乏遽叨乘障之行恩
重丘山惴如淵谷臣(中謝)伏念臣禀資愚下從宦拙疎
扈從罔功誤玷承明之直守藩亡狀自干齊斧之誅仰
賴恩私曲從寛貸畀之祠館終厥天年取禾三百㕓方

切素餐之愧起家二千石敢圖非分之榮矧是清源號
為天府青衫筮仕昔依儉幕之蓮白首重来堪歎遼城
之鶴井邑如舊耋艾半存在古人以為身府俱榮何今
日乃至公私交急戍役供億帑蔵一空夷獠錯居姦偽
百出割股㗖口至愈困其將若何剖斗折衡民不争莫
之能及非稟承於聖化曷布宣於藩條兹葢伏遇皇
帝陛下自誠而明惟睿作聖不泄邇而忘逺在知人而
安民深軫此邦乆闕正守送往迎来慮傷公賦匿瑕蔵

疾就遣孤臣無待訓詞俾趨職守臣敢不飲氷聞命叱
馭戒塗亷范襦袴之謡式勤今日子産田疇之咏或聽
輿人














　　五百家播芳大全文粹巻五下

