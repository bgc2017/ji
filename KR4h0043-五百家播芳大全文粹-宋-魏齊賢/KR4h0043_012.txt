







　　欽定四庫全書

　　五百家播芳大全文粹巻六中

　　宋　魏齊賢

　　葉　芬同輯

　　謝表

　　遷秩

　　謝南郊加恩表　　　　　　歐陽永叔

　　紫壇髙峙式薦于精禋皇澤霶流推行于大慶祗膺寵

數伏切兢榮(中謝)伏惟皇帝陛下出震膺期繼文興治
百度講明于新政羣生涵泳于至和乃考舊章聿思報
本謂三歳一郊之禮必舉以時俾四海九州之人並受
其福遂因景至躬欵陽丘萬國充庭其誰敢後六卿聯
事各以其官而臣職忝頒條位拘守土執豆籩而祗役
罔獲施勞逮煇翟之餕餘遽蒙均位無功受賞莫遑俯
傴之辭盡瘁事君惟誓糜捐之効

　　謝南郊加恩表　　　　　　　王介甫


　　解澤旁流明綸俯被永惟叨昧深以兢榮(中謝)竊以時
郊丘之承所以尊上帝疇官邑之賜所以富善人盛福
靡專至恩惟稱臣乆塵要近上累昭明方玉輅之親祠
以銅符而外守逮均休寵例獲褒嘉此蓋伏遇皇帝陛
下以平施于萬方無遐遺之一物矧䝉圖任之舊特受
奬知之深祗服訓辭敢忘報禮

　　謝南郊加恩表　　　　　　　蘇子由

　　元祀告成靈貺昭答推廣乾坤之施普沾臣子之私顧

惟何勞竊冒斯寵(中謝)伏惟太皇太后陛下母儀三世
坤載四方享天下之養而非以厚其身攬天下之務而
非以私其族培附帝業保佑神孫譬如農夫之養苖耘
鉏以俟其長玊人之作器琢磨以望其成厲之以講學
之勤示之以聽斷之敏導之事天而天錫之福訓之祀
地而地應以和凡下民所以知戴吾君皆東朝有以啟
廸其意如臣等輩絶企光塵既因時以舉儀應肅將而
從事參備羽衞進執豆籩豈有勞能坐被光寵此蓋伏

遇太皇太后陛下因脤膰之餘慶録左右之微功以謂
承天之休不可以專享及物之惠不嫌于過優致此誤
恩首沾近列辭避無所寢興莫遑

　　謝南郊加恩表　　　　　　汪彦章

　　禮洽中天慶覃外服猥奉十行之詔就加五等之封(中
謝)伏念臣積冐恩私浸踰分願昨投閒于異縣䝉起廢
於偏城乆客還家方憇南歸之鵲通侯授印忽成左顧
之龜雖滲漉以惟均何遭逄之獨異茲蓋伏遇皇帝陛

下調御萬類審飭羣工屬宣室之受釐罄寰區而䝉福
臣適臨本部仍胙鄉州宋人洴澼以得封望胡及此漢
將銀黄而誇里榮乃過之寵旣逺於子孫忠敢移于生
死

　　謝南郊加恩表　　　　　　　秦少游

　　宗祀以配上帝盛禮載陳大封而錫善人彜章具舉寵
靈誤逮媿懼交深(中謝)伏念臣學術本迂器能素拙徒
屬休明之運獲叅英俊之㳺發金匱石室之藏討論何

補承神州赤縣之乏瘝曠偶逃晚自喉舌之司亟更管
轄之任辱甄收之已過知報稱之尤難比出近藩猶通
秘籍㑹考我將之頌頃稽公玉之圖路寢爰開總章斯
寓涓季秋而精享肅羣后以駿奔熈事備成旣盡情文
之典湛恩汪濊遂周中外之臣曽是孤蹤亦膺殊祉崇
勲具進真食驟增奉綸詔以凌兢仰雲天而隕越此蓋
伏遇皇帝陛下天仁丕冒海徳包函尚記惷愚嘗陪於
國論更憐衰晚方守于郡章俾異數之併加示純禧之

均畀甘泉緬邈難望屬車之塵清都邃嚴徒想鈞天之
奏

　　謝明堂加恩表　　　　　　　晁无咎

　　祗帝合宫穆神休之如在施仁㝢縣藹民氣以爲春預
陪冕黻之嚴均被勲封之錫(中謝)伏念臣自參機政寖
歴歳時任重爲憂寵至是戒髙明日運徒知聖徳之不
違忠樸慮殫滋愧王功之無補逮總章之親祀肅羣辟
之具來玉輅未臨雨先馳而戒道黄流旣祼日純耀以

排氛仰惟信順之所章此豈賛襄之可及已告成于釐
事肆大賚于寰中衍食増封駢休沓寵此蓋伏遇皇帝
陛下孝慈致治精祲格幽跡其始基固可效天而法地
推諸極至自當咸五而登三澤無一物之不加惠始近
臣而下逮未知報禮秪有捐軀

　　及第

　　謝狀元及第表(代)　　　　　　汪彦章

　　襲慶璇源幸備維城之列陞榮桂籍俄先入彀之英廣

陛臚傳諸儒環視共欣千載之嘉㑹親值一人之至公
(中謝)嘗謂朝廷設科目以致英豪學者用文章而取富
貴故自布韋之士有終身鈆槧之間旣登鴈墖之標題
至比龍門之變化豈有恩隆于帝冑更令名玷于賢書
班聨玉笋之華光動金枝之秀由聖徳曲成於大小視
人材無間于親踈慮汨沒于膏粱特甄陶于翰墨肆垂
淵問猥及孱蹤仰慚聖化之深雖能僅綴俯揆天資之
陋終愧無竒甫上奏篇遽塵殊等鵬擊天潢之浪鶯遷

帝苑之春茲蓋伏遇皇帝陛下長育羣才并包衆羙謂
秦之士賤由先王教養之衰方周以宗強宜近屬奬成
之急倘不俯同于寒畯孰為自致于亨衢昔慙假寵于
分茅今喜成名於拾芥繄君父義方之素致邦家儒術
之尊臣敢不敦尚詩書勉思忠孝旣與在廷之多士同
值文興將令就傅之百男悉從隗始

　　謝狀元及第表　　　　　　　　趙莊叔

　　君門九重入奉臨軒之問愚者千慮誤叨絶等之恩非

臣踈愚所克負荷(中謝)伏念臣才質迂下學問空虚驟
起草萊不識朝廷之忌諱輕獻狂瞽蓋本忠義之激昻
敢期一日之間辱在多士之首此蓋伏遇皇帝陛下文
武天縱輝光日新方恢中興之功不求匹夫之備謂臣
言語之至拙察臣志趣之非邪特畀殊科以主正論臣敢
不洗濯素志益勵前修恩重丘山敢自榮而僥倖身輕
絲髪寧有憚于糜捐

　　謝賜弟安國及第表　　　　　　王介甫


　　雋乂之求外覃草野龍光之施首逮門庭(中謝)竊以躬
國論聽斷之繁而察知孤逺之行略門資貢舉之法而
拔取滯淹之才山林之所誦說而難遭閭里之所驚嗟
而罕見伏惟皇帝陛下協徳穹昊比明羲皇溥臨四方
洞照萬物如臣同産為世畸人少遭憫凶自奮寒苦雖
力行強學粗有時名而少偶寡&KR1131;幾絶榮望豈期聖聴
俯及幽潛遂使窮途坐階華寵奬以詔書而試藝賜之
科第而命官禄不逮親旣永乖於養志仕非爲已當共

誓于捐軀

　　謝弟安國得舘職表　　　　　王介甫

　　書林置職方儲髙位之才詔版推恩遂假私門之寵在
于疵賤實以兢慙(中謝)伏念臣初起孤生非謀膴仕中
參近侍特荷先朝屬憂患之相仍分湮淪而自棄敢圖
收召俯曁幽潛服在臣鄰驟冠論思之列恩加子弟具
膺慶賞之延有冒昧于殊私或超踰于常法惟數竒之
同産嘗義困于稠人第册西垣比前叨于睿奬校文東

觀更曲被于明揚此蓋伏遇皇帝陛下與善無方使能
以類欲阜成于大治務博取于衆材遂忘形迹之嫌以
溥龍光之施衰宗旣亢唯知上報之難小已易盈彌懼
先顛之疾

　　加贈　　任子

　　謝太師加贈表　　　　　　　張欽夫

　　日月昭回燭孤忠於既沒風雷鼔動詔䘏典于無窮藐
然惟孤重以隕涕中謝伏念先臣早趨列著即值多艱

痛陵廟之莫扶嘆簪紳之自保以爲冦讐若此豈臣子
之遑安義理所存何利害之足計㑹真人之勃起先百
辟以駿奔奉命于危機洶湧之秋投軀于衆難紛紜之
際以至進登揆路盡䕶戎車不憂强敵之方張惟懼人
心之不正炳若丹青之誓率兹縞素之師雖䝉聖神之
深知亦致姦邪之横疾擯居炎服中逾二紀之更敢意
餘齡復際重明之運竊窺睿藴思復祖疆願畢効于精
誠冀平清于氛祲而割地奉讐之論起合黨締交之謀

深修邊備則指爲費財講武功則目為生事妄擬偷安
于歳月曽微却顧于興衰非惟沮先臣之爲實乃傷陛
下之志鑠金成市卒賴保全易簀餘哀空成感慨悵歴
時之寖乆忽當饋以興思中㫖顯頒褒章具舉旣極上
公之貴復稽節惠之文人知忠義之榮莫不競勸士喜
是非之定少緩私憂固將垂訓于邦家豈但増光于泉
壤此蓋伏遇皇帝陛下勤儉法禹聰明繼堯緯武經文
不慙于宗祏彰善癉惡允若于天心敷揚舊勲表厲在

服誦温言之曲盡仰至意之旁孚臣猥以承家極茲追
慕奉牲以告知神理之來歆聚族而謀念上恩之曷報
惟慕先臣之許國力圖後日之捐身

　　謝任子表(代魏王)　　　　　　吕伯恭

　　列第環宫方極奉承之樂周廬設衞載延似續之榮舄
奕觀瞻凌兢佩戴竊以東平諸子印猶限于能趨魯國
五名類僅稱于同物疇若覃龐恩於襁褓矧惟錫羙稱
于冕旒此蓋伏遇皇帝陛下髙視穆清游心昭曠巍巍

蕩蕩共瞻太極之尊繼繼承承爰篤曾孫之慶願訓成
于㓜學用克對於鴻私

　　謝任子表(代)

　　温凊承顔慈極夙成于椒屋焜煌發命光風初轉于蘭
芽吉語甫傳微躬載惕竊以元氣兩儀之運資始資生
天枝四葉之祥以嗣以續慶流繁衍爵及擕持此蓋伏
遇夀聖太上皇后殿下徳冠河洲化孚宫閫周邦胥喜
惠既篤于曽孫晉錫用蕃福本承于王母願益開于䝉

昩庶仰答于坤元

　　謝任子表　　　　　　　　　宋子京

　　聖澤下頒詔綸有煥慶業閫闑光動里閭(中謝)伏念臣
退跡㷀㷀餘年種種尚叨儲傅之秩許懷家巷之安養
且有人徳將焉謝近縁誕聖之節更陳延賞之求伏䝉
皇帝陛下大度包荒至慈及物甫從人欲即霈臺恩孝
治方隆許及宗親之末衰容無狀更流枝葉之榮揣分
旣逾糜軀曷報


　　謫降叙復　　起復

　　謝降官表　　　　　　　　　晁之道

　　職在撫綏事當備預弗謹授衣之令仍稽典閲之期合
即嚴誅止從貶秩厚恩莫報感涕&KR1131;揮(中謝)伏念臣禀
資甚愚渉學至淺但期立亊初不爲名適濟明時遂叅
法從徃再塵于重鎮思勉効于寸長旅力旣愆智能又
寡昧詔條丁寧之訓忘將士皸瘃之虞辜負使令一至
于此思惟罪戾胡可勝言保生實恃于好生竊食尚叨

於逸老此蓋伏遇皇帝陛下至仁廣覆惠澤旁流俯矜
不逮之愚曲示惟輕之典病瞻天日彌懷顧影之慙老
死丘園終負裹尸之志

　　謝罷給事中表　　　　　　　胡文定

　　伏覩臣寮上言以臣不合辭免恩命乞賜黜責爲人臣
之戒奉聖㫖前降給事中指揮更不施行者宿疹沉綿
稽違成命巧詞彈擊寝罷新除威邇在顔感深銘腑(中
謝)伏念臣禀資至陋得數多竒徒險阻之備嘗未悔尤

之能寡早年擢第歴仕四朝晚歳䝉休叨官二省值強
敵慿陵之際輸從臣獻納之規頻觸權豪坐貽澄斥間
闗千里慘淡百憂但驚疾病之益侵豈復恩榮之敢覬
寳圖有永神武中興得人欲濟於艱難取士不遺於羇
散召自荆扉之陋超居𤨏闥之華劍佩相磨風雲初合
自嗟薄命獨負危痾恐顛踣于道途遂傾祈於旒扆未
回隆渥已嘖煩言假如侣楚澤之蟲蛇託生蝸舍孰若
綴周行之鴛鷺平奏鸞臺身陪鳴玊之班腰束黄金之

賜本非失性素不疾狂忍干漫令之刑乃要流俗之譽
毁深銷骨自昔興嗟徳大包荒于今爲幸伏遇皇帝陛
下堯仁天覆湯聖日躋廣施雨露之恩特霽雷霆之怒
俯憐孤跡免寘大罰臣敢不念已知非動思觀過處衡
茅而守約勤藥石以扶衰謂不謹前益當善後廢而可
起倘溝壑之未填志或少伸冀㳙埃之能効

　　謝謫黄州監酒表　　　　　　張文潛

　　矜其多病禄之先聖之祠誅其積愆斥之筦𣙜之任雷

霆旣震螻蟻曷迯罪大責輕感深涕隕(中謝)伏念臣粗
親翰墨篤好文詞曽未窺其藩墻妄見稱于流輩寖䝉
寵禄頗躐等夷乆讐中秘之逸書與記漢家之故亊入
侍帷幄曽未嵗時而疾病侵凌精神疲耗一辭螭陛两
換虎符蔑聞報政之能徒幸養痾之便投閒置散于分
為宜號寒啼饑其窮已甚方大明于淑慝固無逭于誅
夷唯是齊安近在淮右雖薄加于黜削乃猶即夫便安
非大明之燭幽顧㣲生之何恃兹蓋伏遇皇帝陛下至

仁溥及盛徳好生謂刑以正邪用之初非獲已而罪非
極惡議之必傅惟輕遂至夙愆猶逃大戮臣敢不改心
思過擇地圖新駑馬已疲乆息鏘鸞之望秋葵未殞常
傾向日之心苟一介之有施終九死而無悔

　　謝謫南京通判表　　　　　　晁无咎

　　小已下僚昧于職守盛時公議特此貸全未使廢閒猶
叨安便媿深汗溢感極涕横(中謝)伏念臣家世凋零在
朝廷者無㡬人材闒茸所學問者又非猥廹寒饑出營

仕進本自安于常調固絶望于亨塗庻㡬孤愚不越分
量而偶弼臣之一薦濫文舘者十年初無毫毛得被驅
䇿徒累資任以資麾符臣自揣思乆當顛沛加以祚薄
多故器小易盈不能恪居于其官遂使咎生于所忽幸
仁聖矜其如此故迂踈尚以并容苐解郡章旋霑禄食
將母之幸于臣已多徳大施隆身微命賤成遂莫悔啟
處若驚恭惟皇帝陛下明目達聰與人爲善畢修祖宗
之舊政遍攬中外之英材建官惟賢宥過無大雖馮生

之螻蟻亦䝉頼于乾坤臣敢不謹畏自新忠誠内誓念
洗心以償罪譴旣貿貿無可言思發憤以赴㓛名乆區
區不足道報恩無所碎首爲期

　　謝謫兖州通判表　　　　　　晁无咎

　　咎悔難追一更寒暑嫌疑自列敢憚道塗再服寛恩重
增感涕(中謝)伏念臣粗知學問本乏材能仕豈爲貧慙
居卑之亦分家雖稱善傷餘慶之已㣲嘗念居不可以
求安福孰先于無禍故六年遷徙甘常困于米鹽而羣

從凋零祗自憐其形影未敢當江湖飛集之數何足掛
朝廷論議之間每欽宥過無大之仁則思見危致命之
義未試以事孰明此心諒與釡之已多誠挈瓶之何有
但知揣已皆是踰涯恭惟皇帝陛下惟時憲天常善救
物稽先朝之美意與治古以同興謂蕩蕩民無能名佑
啟我以正故業業日致其孝繼序思不忘蓋欲得萬國
之歡心足以斂五福而敷錫雖甚微鄙不終棄捐重念
臣頃廹養親久從補外昨由公坐得譴止以佐官連書

亦旣累年實更三赦亊雖自致情則無他庶省循苟免
於人非或&KR0008;洗稍容於國是犬馬能報况服冠裾樗櫟
無堪猶足燔燎終自知其死所不敢愛於捐軀

　　謝謫知滄州表　　　　　　　李成季

　　禮官失職甘俟嚴誅邊壘析符尚叨優寄以不可貸之
罪䝉非所望之恩驚魂既還零涕無已(中謝)伏念臣迂
踈無取選愞不持惟知任物以直情不思周身而避患
每事必問已失仲尼之前知三思乃行終違文子之常

誡一昨奉太母因山之制謹百官趨事之期夙有司存
各以類舉逮夀宫之易奠道虞主以告行竟達空函㡬
敗乃事既身爲之官守反自闕于禮文仰誤神靈之依
中攖仁孝之感過莫大者誰其歸之固當戮以市朝可
復付之民社眷浮陽之封壤控北敵之喉襟澤浸稽天
雖馬牛之弗及風聲屬耳實鷄犬之相聞宜得望人以
壯方面敦詩閱禮鎮以靜安緩帶輕裘應之閑暇况乃
大河泛濫之後一方饑窘之餘必先謹養以惠和尤在

周知其疾苦如臣孱暗非所克堪伏遇皇帝陛下天地
同仁日月齊照澤及行葦每思視物以如傷網漏吞舟
不忍向隅之獨泣聊禠官而示罰猶守土以長人臣敢
不砥節奉公肅心悔過盡爲臣之道于事無難推愛國
之心以民為貴誓殫夙夜少補毫分觀海知瀾宛隔蓬丘
之望舉頭見日長存魏闕之心

　　謝謫定州通判表　　　　　　　汪彦章

　　衆惡必察宜即嚴誅罪疑惟輕止從薄責衮衮誤登於

臺省漂漂復返于江湖(中謝)伏念臣家世故寒材能特
陋竊慕古人之力學偶陪多士以進身編蠧簡之十年
最爲椎鈍𨽻鸞䑓之一月俄致顛隮由非才冒處于必
争故公論不容于反擊猥煩簡禮有玷簪紳尚依魚稻
之鄉獲近枌榆之壤若非洪造豈有餘生兹蓋伏遇皇
帝陛下博採智能䟽觀情實謂虚舡觸舟而褊心不怒
雖以無他然強弩射市而薄命先遭莫非自取姑捐稍
廪使活妻孥臣敢不仰佩訓懲俯深循省日嬰簿領甘

爲俗吏之沉迷坐置銘詩誓復平生之玷缺

　　謝降官表　　　　　　　　　蘓子由

　　罪大恩寛言者未厭官髙徳薄法所不容尚領真祠實
出寛憲(中謝)伏念臣早塵近列無補明時下則拙於身
謀上則闇於國體先朝矜其愚陋宥以遐荒前後七年
浮沉萬死偶真人之御厯敷大號以維新普復舊官亟
叨厚禄然臣年廹衰暮知復何爲身利退藏顧未敢請
因循于此黽勉自慙雖復追削者五官仍且獲安於閒

局涵恩至厚爲幸已多此蓋伏遇皇帝陛下以堯舜之
仁行成康之政衷末忘於舊物恩許畢其餘生臣謹當杜
門躬耕沒齒蔬食知生成之難報姑靜黙以待終

　　謝降官表　　　　　　　　　　李成季

　　臣某言八月二十二日都進奏院遞到官一道特降授
承議郎差遣勲賜如故臣尋跪授訖禮恩被黜方在退
思勑局示懲止從薄責重干文憲叠負釁疵撫已兢慙
感恩零涕(中謝)伏念臣斷斷不敏碌碌何知初無竒警

以動人每以踈愚而取禍詩禮之訓㓜則嘗聞刑名之
書素知未學偶預都司之進擢適當常憲之變更宰府
任以官寮惟命所赴法吏摘其紙尾謂可則書文旣失
於舊章罪寧逃于顯戮止從貶秩尚玷承流雖天地無
所不容而犬馬何以爲報此蓋伏遇皇帝陛下聰明睿
智以獨斷慶賞刑威之必行遵制揚功永懷善繼亂名
改作先務謹誅謂使人改過則能盡其忠故用罰以寛
而終歸于恕臣敢不省身夙夜砥節事功知無不為庶

竭事君之義死而後已益堅報國之心

　　謝出籍表　　　　　　　　　李成季

　　滌瑕蕩穢共承雨露之霑濡振衣彈冠莫知手足之抃
蹈追惟前日感涕厚恩(中謝)伏念臣生也有時仕而無
學智識非逺議論甚卑每慙事徃而知非不悟才踈而
多累两干吏議三丐宫祠于顙不可以適河猶叨豢養
敝帷或堪于裹馬未即棄捐間者上帝降康天祗薦瑞
備成寳刻均福蒸民敢期負釁之餘生亦惟竄名于載

籍此蓋伏遇皇帝陛下愛人無已視物如傷賞罰之公
時乃天道予奪之節本于人情謂法以示懲旣已屢更
其歳月過而必改誰將自棄于君親曲示涵䝉一從湔
拭而臣計功無取蹈悔良多載省始終方酧萬一蓋嘗
喻父老以戴上之羙意教子弟以事君之小心長歌天
保之六章百拜封人之三祝雲天在望但知傾日以爲
心溝壑未填尚冀殺身而報國祗敷誠悃莫罄名言

　　謝復官表　　　　　　　　　晁之道


　　曩縁失職稍削文階今戴誤恩悉還舊物徒揮感涕載
激懦衷(中謝)伏念臣陳力無堪叨榮有靦惟闗陜轉輸
之任號爲至繁顧江湖樗散之姿宜其弗稱果縁曠敗
自速譴訶深惟萬化之曲成不以一眚而遽去仰蒙全
度猶玷驅馳曾未蓋于前愆忽載叨于新渥捫心増悸
被寵愈驚此蓋伏遇皇帝陛下盛徳好生至仁善貸昊
穹報况有三靈之薦釐徳澤旁流無一物之失所肆容
疵賤亦玷恩榮臣敢不早夜以思造次於是息黥補劓已

深愧于生成効命捐軀尚冀收于尺寸

　　謝復官表　　　　　　　　　陳瑩中

　　天慈廣大筆詔均平靡容纖介之私遂成溥博之施恩
光曲逮感涕横流伏念臣禀資下愚積習迷謬屢竄皆
由於自取百非難逭于人言螻蟻何知身庇堯天之大
鷦鷯未殞命餘湯網之寛臲卼孤蹤栖遲莫景方省循
于旣徃豈叙復之敢期今頓釋于乆覉實大踰于初望
此蓋伏遇皇帝陛下乾行剛徤離照融明冺異轍之多

歧㑹衆流于一海此疆爾界齊成大有之年古律今聲
合奏太平之曲致朽株之䝉潤由沛澤之不偏簪紱難
勝但益履氷之懼筋骸已憊莫酧骨肉之恩志常効于
傾葵誓敢忘于結草

　　謝復官表　　　　　　　　　李成季

　　天地旣交適契施生之序雷雨方作悉霑曠蕩之恩歸
復官資洗除罪戾莫知手舞但極涕零(中謝)伏念臣材
非過人學不知道濫登仕版誤置書林必有可觀未始

錚錚而驚世終無他異但能碌碌以同塵逮躡省闈遽
叅宰屬偶官僚之有請謂國憲之當更初無預于講論
漫不思其抵謬罪同破律議在謹誅止鐫階秩之微聊
殿籍書之未豈謂矜前車之旣失開局歩于自新川澤
納汙一歸曠度父母愛子皆出至情此蓋伏遇皇帝陛
下堯性生知舜聰逺格庻事憂勤而協帝小心寅畏以
事天常善救人恐匹夫之失所爲能盡物期一視以同
仁曽是孤生亦蒙盛澤併還舊物復領真祠官守不出

于田廬家餐盡資于廪粟葵藿之心常在終幸照臨犬
馬之力已衰空慙豢養一無禆報獨負生成雖已寖于
桑榆顧未填于溝壑猶能中田擊壤日陪野老之歡聲
清夜焚香每效封人之善祝

　　謝復職表　　　　　　　　　晁之道

　　肇新盛禮敷錫湛恩顧雖已廢之蹤均逮更新之澤職
還書殿恩假祠宫曲被寵靈交揮感涕(中謝)伏念臣學
非自得愚仍不移早遘休嘉備䝉識㧞中罹憂患薦至

顛隮屢見收於罪戾之餘迄無取于毫釐之効逮兹屏
伏益悟竒窮災疾相仍寖閱嵗時之晚雲霄已邈敢希
雨露之私忽此叨逢實逾願望此蓋伏遇皇帝陛下延
釐神物均福海隅政用包荒施不忘逺致兹孤陋亦玷
登庸竊食丘園深愧可陳之力傾心天日永懷未報之
恩

　　謝落致仕表　　　　　　　　胡文定

　　蒲栁早衰難待引年之禮絲綸垂奬遽叨復仕之恩拜

命知榮省躬加惕(中謝)伏念臣本由質陋亦困數竒少
也收科謂功名之可必壯而就飬覺心事之多違旣辜
啜菽之歡仍抱采薪之戚欲彯纓而弗遂因斂轡以言
歸江海飛鳧不爲加少蓬蒿息鷃豈曰知還交遊莫記
於寒温形影相忘于贈答縱寧夜氣終歉前修敢圖藪
澤之蹤猶動冕旒之聽此蓋伏遇皇帝陛下量兼覆載
智燭隐微體萬物以同仁張四維而礪俗廣振混淪之
士用彰靖退之規誤及迂愚曲加褒勉而臣衞生素拙

嬰疹未蠲念丹赤之欲輸恨筋骸之難強歩趨緩縱目
視昏花一壑風煙甘作養疴之地五雲觀闕空懷拱極
之心

　　謝起復知越州表　　　　　　王豐父

　　起于苫塊付以麾符聖主異恩小臣難報(中謝)伏念臣
衰遲朽質憂患餘生方待盡於倚廬遂䟽榮於分閫屢
陳哀懇仰扣聽聞靡回從欲之仁特下發中之詔深惟
小已曷稱殊私屬文陛之對揚奉邃旒之清問念前朝

輔相之久無易先臣助一時制作之功尤憐舊績紀嘉
祐受遺之事曁元豐定䇿之勲肆宸筆之一揮破䜛言
于萬古金杯賜第玊篆題碑盡還他日之遺榮皆出至
神之獨斷兹蓋伏遇皇帝陛下舜躬聰哲湯徳寛仁蔀
室久幽輝之日采霜叢旣槁振以春華重念臣昔歳奉
親分符承乏湖山再覩唯觸目以増悲父老重迎咸稽
顙而太息鞭笞靡用獄訟頓清永念不忘之恩旣踰髙
厚將伸莫報之徳敢憚糜捐









　　五百家播芳大全文粹巻六中


　　欽定四庫全書

　　五百家播芳大全文粹巻六下

　　宋　魏齊賢

　　葉　芬同輯

　　謝表

　　宫觀　　侍養

　　謝宫祠表　　　　　　　　　周益公

　　用踰其分宜咈民瞻詔許其歸尚叨祠秩思與天而爲

大感無地以寄言臣中謝伏念臣猥以妄人生逢昭代
不自量其才力乃過竊以寵榮乆合投閒夙嘗控請屬
飛龍之聖作疇不歸心雖老馬之力疲詎忘戀主少需
三月方敢一言誤䝉英睿之知優假弼諧之禮王人叠
至親札下攽凡可示于留行已畢全于故實逮請議弗
容之際猶隆私未替之初内揆冥頑仰辜造化兹蓋伏
遇皇帝陛下待人以恕馭下惟公念臣早侍元良徐致
保全之意知臣自貽衆怒難專予奪之私聽辭湘水之

麾俾領祥源之使擢髪不足以數愚臣之罪捐軀不足
以酧聖主之仁惟慿香火之縁上祝乾坤之素

　　謝宫祠表　　　　　　　　　王　信

　　杜門者咎分安田里之居出綍䟽恩叨賦祠庭之廪眷
由宸念感極愚𠂻臣(中謝)伏念臣奮自諸生幸逢昭代
粤從乾道淳熈之際誤䝉夀皇聖帝之知擢寘周行屢
更歳琯郎曹宰掾戎監銀臺洊陪峻域之游旋冒禁塗
之選惟知職守敢爲身謀曲荷保全第從免去不謂英

主飛龍之始乃記微臣如蟻之蹤兹蓋伏遇皇帝陛下
睿職自天聰明協帝方紹休于帝統首垂意于人材竊
觀播告之新每及論思之舊初覃霈渥抆拭之澤優嗣
拜詔音咨詢之㫖切顧如庸瑣弗忍棄捐獨于浹旬之
間被此寵光之厚臣敢不益堅素履仰答鴻私小器易
盈姑竊斗升之活大恩難報敢忘畎畆之忠

　　謝宫祠表

　　引年謝事將懲不諳之愆優老予祠尚竊無功之禄恩

憐至矣報稱謂何臣(中謝)伏念臣禀資至愚謀身甚拙
勞勤書癖惟五三六經之傳奔走塵容殆四十五年之
乆心勦形瘵齒豁頭童念當休影以處隂且欲息黥而
補劓祈上遷于官政庻終盡于天年聖度兼容俞音尚
閟憐其衰晚畀以珍臺祿足以代其耕遂免啼饑之患
食焉而怠其事難逃尸素之譏兹蓋伏遇皇帝陛下智
燭旁昭仁天廣覆方萬物之咸覩無一夫之或遺馬不
收而烏啄瘡曲加軫念鹿自走而庖須肉俾免憂疑推

此横恩全其末路臣敢不佩韋自戒吞舌知非友麋鹿
侣魚蝦自適優游之願先狗馬填溝壑敢忘報効之思

　　謝宫祠表　　　　　　　　　王　信

　　奉香火之縁雖愚臣之舊物拜絲綸之寵實聖主之新
恩載省妄庸倍増荷懼臣(中謝)伏念臣禀資踈拙際運
休明比叨两省之聨寖歴五年之乆知竭忠而報上敢
避怨以謀身退逭譴訶分甘閑散不謂荷䝉睿眷省記
孤蹤方竊禄于祠庭旋叨榮于邊閫正虞弗稱乃得斯

行兹再被于俞音俾復霑于渥惠廪人繼粟庖人繼肉
深愧罔功饑者得食寒者得衣若爲報徳兹蓋伏遇皇
帝陛下雍熈萬化愛惜羣材苟非甚無用之人常軫不
忍棄之念謂臣駑鈍亦世涓塵收其尺寸之長活以斗
升之養臣敢不勉安厥守思答所䝉第慮微軀未免月
費歳糜之誚尚堅晚節以酧天施地生之恩臣無任

　　謝宫觀表　　　　　　　　　胡文定

　　懇誠上凟懼獲嚴訶隆㫖下頒許從私願驚魂稍定厚

徳難忘(中謝)伏念臣資禀冥頑生平踦蹇頃叨綸掖不
敢誤朝數犯權臣遂令去國孤忠莫効宿疹頓侵敵騎
猖狂痛山河之失險漢儀照耀幸神武之中興召自柴
門超居瑣闥與消川謗免中駭機復降衮褒延登要路
湛恩稠叠盍糜殞以爲期弱體尫殘恨欽承而弗獲逺
趨行闕恭俟俞音特荷天慈俾安祠舘此蓋伏遇皇帝
陛下乾坤合徳日月齊明假病木之濃滋委覆盆之餘
照俾霑餼廩不蹈風霜慿仗寵靈雖廹摧頺之景精勤

藥石更圖補報之方

　　謝宫觀表　　　　　　　　　　晁之道

　　阜財無術省已多愆尚汙琳舘之優除益載皇慈之曲
被横流涕泗深靦面顔(中謝)伏念臣愚不自量妄嘗有
志寧殺身而狥主不營私而爲名乃以一介么微之下
才而當九府夥繁之劇任特逢睿寵殊異輩流固已懼
於顛隮蓋乆溢其分量非主張之有素已竄殛之是加
爲屈公言止從薄責坐縻廪禄俾色養之弗違盡脫憂

虞冀沉痾之遂息併諧僥冒更極驚慙此蓋伏遇皇帝
陛下格天溥臨如日徧照示之罰而使知過加之怒而
弗忍誅致庶政之惟和靡一夫之失所乃如疵賤亦在
哀矜臣敢不内訟徃愆仰思明訓覬獲收之末路誓必
踐于初心倘九死之可酧豈餘生之敢惜

　　謝宫觀表　　　　　　　　　　晁之道

　　沉痼載塗已甘殞越凌兢俟命亟荷允俞罪大恩深慙
多感涕(中謝)伏念臣陳力寡薄賦命邅迍念溢器之易盈

宜災疾之崇降心體俱弊精誠並衰曽不自保于朝昏
顧何以寄夫民社雖欲強勉非所堪任輙丐領于祠宫
庶獲親於醫藥恩施如此枯朽更榮此蓋伏遇皇帝陛下
明察幽㣲仁霑動植曲矜疲瘵欲更安全貪戀明時倘
未填于溝壑徘徊莫齒猶有報于生成

　　謝宫觀表　　　　　　　　　張全真

　　引分投閒實縁衰病籲天得請仰沐慈憐名參秘殿之
清職庀真祠之秩拜恩優渥撫已兢慙(中謝)伏念臣禀

性至愚謀身甚拙早從言責浸冒睿知初無借筯之游
談遍歴髙華之妙選得時則駕豈知富貴之危機直道
而行竊慕聖賢之徃躅奚經綸之小補積尸素之深憂
况廹衰殘乆妨賢路輙伸悃愊屢凟宸旒感荷天明不
違人欲許辭榮于禁地俾就録于祠庭雖三徑已荒無
復鄉閭之舊業而一瓢可樂終爲聖世之逸民此蓋伏
遇皇帝陛下體徧物之堯仁懋勤邦之禹績兼收羣䇿
宏濟多艱於小大之臣各極其器能而進退之禮曲全

于體貌遂令孤藐終獲便安繄天蓋地容莫報君親之
賜雖山深林密敢忘畎畆之忠

　　謝宫觀表　　　　　　　　　晁之道

　　赦蠲罪戾澤被庶工雖在空餐亦歸舊秩寵踰其分愧
積于中臣(中謝)伏念臣陳力至㣲叨榮已甚身故閭里
名參禁直之華官無事功居享稍食之厚每虞滿溢更
逮愆尤敢期俾復于故階將使再臨于名郡丐安舊職
以養沉痾亟䝉從欲之恩彌有逢辰之幸此蓋伏遇皇

帝陛下仁心天覆徳意川流矜此衰殘錫之寵禄和氣
所被因收藥石之功膂力雖愆猶冀涓塵之効

　　謝許侍養表　　　　　　　　胡文定

　　瀝懇許私自投誠于君父䝉恩賜可獲供職于庭闈仰
報矜憐惟知拜舞(中謝)伏念臣未能自信何所取材濫
陪入彀之英徒急抱闗之禄光隂荏苒蹤跡飄零膳羞多
闕于㫖甘晨夕少諧于定省秪膺嚴命感激愚衷叱馭
戒塗夢寐碧雞之佳境牽衣結戀徘徊烏鵲之深情矧

當喜懼之年深計短長之日臣而留令無所逃誅子或
委親亦將安用况鮮友恭之助已驚血氣之衰因露悃悰
冒干旒扆幸逃嚴譴仰奉俞音伏遇皇帝陛下孝通神
明徳配髙厚崇六行之舉於以明倫凡一物之微悉皆
得所俯念服勤之請俾安就養之方施等丘山命輕草
芥臣敢不謹當盡心明善本務爲仁羞菽水以致歡餓
體膚而弗悔學如未至更殫早夜之思忠或可移終有
糜捐之地


　　賜詔　　傳宣　　奬諭　　宣召　　赦書

　　謝乞宫祠不允賜詔慰勞表　　　張全真

　　嬰疾病之支離籲天有請拜訓詞之温厚蹐地難勝恩
未憗而技窮感旣深而涕隕(中謝)伏念臣一違軒陛遽
閱三秋數奉絲綸連牧两郡宣布中和之政拊循凋瘵
之民期徳意之遐孚豈勞心之敢憚乆纒羸疾竄身已
類于清漳不任劇繁卧閣殆同于東海深虞瘝曠遂露忱
誠非敢專圖安便之私實恐上誤使令之意未䝉賜可

更假褒榮此蓋伏遇皇帝陛下徳大包荒仁深念舊以
嘗承乏于帷幄或可借重于藩垣故雖衰遲不忍捐棄
報乏朞年之政宜即譴訶賜均一札之書猥叨勞勉倘
未先于溝壑誓仰答于乾坤

　　謝乞宫祠不允賜詔表　　　　　張全真

　　晚境卧痾忱詞屢凟至仁藏疾温詔嗣頒恩旣渥而言
殫感益深而涕隕(中謝)伏念臣起自三吳之故里洊更
两越之名藩意廣才踈心勞政拙顧七閩雖稍逺在諸

路爲最優姦盜翦除民方奠枕雨暘順適歳有積倉使
臣自擇以居易地豈復加此况于衰謝豈不懷安但以
禀氣素孱衞生仍拙節宣無術致六沴之隂乘湯劑罔
功逮三醫之徧謁遂披情赤仰扣穆清庻㡬少避劇繁
蹔依羸瘵亦匪專爲便私之計誠恐自貽曠職之誅豈
謂慈憐尚閟俞㫖頒坦明之帝制申賁孤蹤曕咫尺之天
威敢違睿訓兹蓋伏遇皇帝陛下堯仁天大湯聖日躋
乆任以責成功兼容而收衆智故雖病瘁不忍棄捐再

念臣視息僅保于餘生精爽未還于舊觀愧丙少卿之
徳寜復享封非汲長孺之賢詎能卧治終虞瘝敗上玷
使令誓殫體國之誠庶㡬搦朽而摩鈍尚有首丘之志
終期置散而投閒

　　謝乞宫祠不允賜詔表

　　冒貢忱辭期遂養痾之素志俯頒温詔猥䝉藏疾之深
仁假榮便藩撫懷震惕(中謝)伏念臣名浮于實用過所
長二府徧更守樸忠而自信三州詳試慙善狀之無聞

福旣過而挻災氣早衰而被病兹睿哲大有爲之旦正
臣工思自盡之時固將効州縣之微勞庶或佐朝廷之
大計心勞跡拙欲陳力而不能外強中乾歎衞生之無
術與其坐俟曠瘝之責曷若亟披悃愊之愚乞解麾符
庶少親于藥石未頒俞㫖復申錫于絲綸此蓋伏遇皇
帝陛下廓上聖之英姿建中興之偉業雅重牧民之寄
不忘念舊之心知臣粗歴于藩宣當更責成于悠乆謂
臣雖嬰于疾恙猶堪卧治于平時怛然深厚之辭賁此

藐孤之跡䟽恩旣渥况瞻咫尺之威避事有嫌且懼再
三之凟欽承睿訓勉竭駑才倘後効之可圖豈餘生之
足惜

　　謝詔書宣諭表　　　　　　　張全真

　　臨遣星軺撫傷痍之逺俗俯頒帝綍形惻怛之温言仰
睿渥之東漸騰歡聲之北拱(中謝)恭惟皇帝陛下躬禹
勤儉性湯寛仁總攬權綱體徳刑于冬夏廵行方嶽省
耕斂于春秋顧黎元乆困于干戈慮詔令徒施于墻壁

深求民瘼益固邦基尚憂聖澤之未宣分遣使華而申
諭選求時望假之憲府以重其事權賜對便朝付以璽
書而稽其課最欲大蘇于凋瘵期盡掃于繁苛武夫感
涕以銜恩癃老扶擕而觀化臣猥司屏翰謬布教條念
乆侍于清光亦粗知於徳意坦然明白奉以周旋何止
楚王撫三軍而挾纊敢師漢吏期千室之鳴絃

　　謝詔書奬諭表　　　　　　　王豐父

　　沃壤千里本廟算以經營賜札十行辱天褒之優渥鼓

鐘導從父老俱瞻喜動公庭光生私室(中謝)竊以稽山
故國鑑水臣湖昔矣𣺌茫則就其深而瀦水今兹堙塞
乃因所利以爲田仰神考之有為自熈寧而經始幅員
㡬七百里首尾逾五十年寖歴居諸益多膏腴與其爲
強民盗占而私已孰若立法制拘利以供官曩縁文陛
之對揚親奉邃旒之清問欽承密㫖來治餘疇悉禀宸
謨曽無費于毫髪坐興厚利誠有補于倉箱迨此第功
獨先假寵祗奉緑綈之賜實均華衮之榮兹蓋伏遇皇

帝陛下道冒八垓明照萬里紹帝勲而髙古耕王籍以
勸農膴膴周原或被涵濡之澤茫茫禹跡載成經啟之
功臣自視疲駑謬當委寄旣乏居官之可紀又豈有功
之足知政愧潁川誤奉褒揚之詔情同天保願歌歸報
之詩臣無任

　　謝詔書奬諭表　　　　　　　張全真

　　瞽言冒獻凟已懼于再三聰聽兼容慮不遺于千一肆
頒温詔俯賁寒蹤稽首拜恩銘心載徳(中謝)伏以兇雛

狂悖挾敵騎以長驅睿主憂勤整戎車而夙駕天威臨
赫士氣賈餘紛萬里以爭先裒羣䇿而並用臣頃陪帷
幄乆備藩垣衰遲蒲栁之姿蹇淺芻蕘之論初非言責
祝敢意于代庖竊歎時危嫠靡遑于恤緯輙披悃愊少
助詢謀敢謂仰契廟謨特形天奬煥發絲綸之重蔚增
簪履之榮此蓋伏遇皇帝陛下文即康功湯昭聖武陳
師鞠旅㨗書屢上于甘泉舍已從人訪問每勞于衢室
猥加勞勉誤及庸虚一札十行不替始終之遇四郊多

壘示通遐邇之情臣敢不味深厚之訓詞體葢容之大
徳老當益壯誓九隕以爲酬知無不言庶萬分之或補

　　謝傳宣撫問表　　　　　　　張全真

　　叨紆郡組未聞襦袴之謡就遣使軺俯賁絲綸之寵吏
民改視山水增輝(中謝)伏念臣夙被簡知乆陪嚴近薦
臨帥閫録屏翰之㣲勞還付經帷極儒生之榮遇而臣
乆苦隂陽之寇復經風波之塗力乞就閒屢投誠于黼扆
曲䝉從欲更假寵于藩垣慙德意之未宣辱温言之遽

及此蓋伏遇皇帝陛下天臨寰海子惠臣工愛民務極
于撫綏念舊加隆于禮貌尤軫竒孤之迹特頒深厚之
辭煖然如春載榮蒲栁之質就之如日但傾葵藿之心
誓勉効于微勞庶仰酧于異眷

　　謝傳宣撫問表

　　未能五月而報政方懷尸素之羞仰惟一視而同仁薦
沐撫存之渥使華洎舘輿誦載塗豈惟寒陋之增華咸
識聖明之念舊(中謝)伏念臣才鍾踈窳景廹衰殘繼叨

剖竹之榮雖殫智力數困負薪之疾蔑著事功已荷優
容更垂簡記臨遣王人之重俯傳天語之温此蓋伏遇
皇帝陛下正五事以承天心推赤心而置人腹眷股肱之
輔郡徳澤宜先軫帷幄之近臣寵私未憗每由形于慰
藉以増重于觀瞻而臣體方中于沉疴神未還于舊
觀固當自力思稱所䝉倦鳥知還終冀逃于曠責靈虵
咸報庻或勉于後圖

　　謝傳宣撫問表


　　澤國承流茂著蕃宣之効星軺傳命薦頒深厚之詞仰
睿眷之有加顧微蹤之豈稱(中謝)伏念臣猥以凡器早
踐要津荷黼扆之誤知入陪二府叨朱轓之重寄出殿
三州志大何爲性踈寡與毫髪莫聞于補報筋骸屢困
于沉綿周旋郡舍之幾時絡繹使車之及境温言甚寵
拜命加榮此盖伏遇皇帝陛下道大兼容智能旁燭憐簪
履之舊物曾侍燕閒録屏翰之微勞益隆體貌衰遲自
省榮懼交并雖撫字爲勤未有及民之善政而寵光若

此敢忘致主之初心當益勤于後圖誓無慙于晚節

　　謝傳宣撫問表

　　下車問俗始欲布于寛條乘驛經途遽欲頒于温詔拜
恩稽首懷感銘心臣(中謝)伏念臣向䝉特達之知乆玷
髙華之選大恩未報已廹衰殘睿眷有加曲垂簡記復
畀上流之重寄敢辭行路之阻修念違晬穆之容未踰
月律亟賁坦明之訓就遣星軺式慰覊孤益隆體貌此
蓋伏遇皇帝陛下廓漢髙之大度推光武之赤心雨露

所濡天何心于逺近絲綸之出人自改于觀瞻仰恃寵
臨庶逃罪戾倘少收于薄効敢自愛于餘生

　　謝傳宣撫問賜藥表

　　輟九重之近宻俯賁温言軫三伏之炎歊寵頒珍劑恩
非常擬感溢情深(中謝)伏念臣一去闕庭再罹寒暑餘
齡晼晚病骨支離未酧覆載之私每廹隂陽之冦欲逃
瘝敗歸乘下澤之車敢謂記憐加賜上池之藥此蓋伏
遇皇帝陛下坐恢逺略力致中興在知人在安民不泄

邇不忘逺察臣乆陪帷幄粗忠樸而無他以臣逺守江
湖假威靈而増重閱歳華之殆半辱使驛之洊臨臣敢
不勉竭疲駑少圖補報俗期無犯田收賣劔之牛病或
有瘳身効銜環之雀

　　謝傳宣撫問賜藥表

　　臣某言十二月五日伏䝉聖恩差入内侍省髙班主管
合同憑由司王錫到府傳宣撫問并賜臣銀合臘茶者
臨遣星軺速若置郵而傳命俯頒奩劑威無咫尺之違

顔登受以還兢榮自失中謝伏念臣叨分近輔莫著微
勞頺齡浸廹于西山况嬰衰疾短景適臨于北陸尤若
祁寒是資服食之良以禦晦明之沴豈薾然之枉質特
簡在于清衷旣賁温言復加珍賜尚方修製靈于紫府
之丹御寳緘封貯以白金之器王人俯洎父老歡迎此
蓋伏遇皇帝陛下居上克明使人以禮俾盡股肱之力
庶全體貌之誠念臣頃參帷幄之籌義同休戚憐臣宻
備藩垣之寄衆所觀瞻特假寵靈以榮觀聽起漳濵之

沉瘵指日以須存魏闕之精誠戴天知感誓圖九殞仰
報萬分

　　謝傳宣撫問賜藥表　　　　　王介甫

　　睿使寵辭載華原隰寳奩珍劑加賁丘園臣(中謝)伏念
臣少出衡茅晚陪帷幄徳輶寄重才淺知深但念里居
長負丘山之責敢期宸眷尚留簪履之矜此蓋伏遇皇
帝陛下天幬無疆海涵不棄戴難忘之盛徳豈特銘肌
撫易盡之餘生唯當結草


　　謝賜詔藥物表

　　輟宫闈親近之臣臨湖海寛閒之野授之藥物撫以訓
辭尸厚禄而無勞謂當誅絶捐大恩而不報彌所兢慙
臣(中謝)伏念臣出本覉單自甘淪棄晚由樸學上誤聖
知智曽昧于保身忠每懷于許國䜛誣甚巧竊憂解免
之難危拙更安特荷眷憐之至况逺跡乆孤之地實邇
言易間之時而離明昭晰于隱微解澤頻繁于踈逖此
蓋伏遇皇帝陛下以上仁含垢以大智容愚弗使南箕

得侈簸掦之狀更令北户坐䝉臨照之光薾然垂盡
之病軀沱若横流之感涕惟困窮無理猶致命于一餐
顧冒昧不貲敢㤀懐于九死

　　謝奬諭表　　　　　　　　　晁之道

　　遵奉聖謨繕修戎備載紆睿奬増激懦𠂻(中謝)竊以朔
方奥區天下重地神考講安邊之䇿盡古今之所長聖
朝廣嗣武之聲兼小大而畢舉維是城守之具未完萃
聚之功親喻徳音徃圖偉績遂一新于戎器益坐震于

天威實惟聖制之修明亟獲事功之建立顧慙迂拙誤
玷寵褒此蓋伏遇皇帝陛下天運沉機日昭獨智務講
兵家之上䇿以究聖人之極功兼録㣲勞用勸羣吏臣
敢不勉驅駑蹇圖稱使令定正山川薦克就緒惟兹一
道方促奏㓛斯仰體于顧懷誓永堅于忠節

　　謝奬諭表

　　犴獄屢空皆本克寛之徳璽書亟下倍懷非據之慚仰
窺眩驚俯揆戰慄(中謝)竊以畿分千里輻輳萬邦雖有

趙張之才猶限獄市之寄乃今朞月忽三敞于圜扉考
古盛隆未一書于方册豈有司能使其不犯宜聖主獨
以爲極功顧録微勞普加誤奬雲章垂象已旁燭于三
辰奎璧載圖仍諦瞻于八法夫何冒昩獲此遭逢此蓋
伏遇皇帝陛下大徳好生成功宰物罔兼庶獄遂臻刑措
之隆申勸羣工特厚衮褒之寵而臣雖參實試獨負空
餐上懼貪天以爲功下愧因人而成事永藏漢禮自欣
千載之時力誦堯仁願拜萬年之夀


　　謝奬諭表　　　　　　　　　張全真

　　臣某言近者本路諸處羣盗相繼平殄縁乆勤聖慮畧
具奏知今月初三日伏䝉詔書奬諭者四郊多壘盡陶
簫勺之和一札成文誤被絲綸之寵吏民改視山水増
輝臣(中謝)竊以盗起貧窮故詩人詠盈止而後寧止治
貴清淨故循吏謂勝之不若安之矧惟江西稍逺闕下
狃嚚訟之習而稔熟其兵甲遭焚掠之暴而隳廢其田
廬蟻聚蜂屯旣結而不散草薙羣殄垂盡而復生上軫

九重之憂尤艱一路之寄如臣本無術略加以衰遲親
承訓勑之音恭布寛大之詔人非木石固知懷徳以歸
心惟有豺狼亦或畏威而革面至于遣戍兵而督捕殲
首惡以示懲政以罔悛殆非得已故稍戢弄兵之俗汔
可小康未能臻奠枕之期曠然大變心旣寛於憂顧跡
頗類于言功乃䝉旌閫制之微勞降璽書而褒諭人所
助者信也實由聖徳之誕敷臣何力之有焉&KR1131;愧恩言
之重渥此蓋伏遇皇帝陛下𢡟湯大徳達舜四聰孝通

神明外黙孚于強敵化行江漢内自格于羣偷欲奬勵
于庶工故推揚于一善臣敢不仰體勸功之德意銘深
厚之訓詞俯思善後之方息愁嘆于田里庶㡬晚節不
辱睿知

　　謝遣中使撫問表　　　　　　王介甫

　　孤臣疲曵自阻進趨聖主慈憐猶加撫諭(中謝)伏念臣
晚陪休運特荷異恩横草無功每恨棄軀之晚負親有
疾仍慚制禄之優豈謂陛下所總萬機不忘一物乃因

輶軒之出俯逮踦屨之遺仰荷眷私唯知感涕

　　謝宣召表

　　含哀去國扶憊造朝黻坐禁嚴許之燕見玊堂閎麗賜
以叨居申飭使人就傳徳意事雖有故寵實非常莫知
報稱之謂何徒荷眷求之如此

　　謝赦書表　　　　　　　　　張全真

　　際河之封再歸版籍配天之澤覃被幅&KR0695;疾置流傳輿
情呼舞臣(中謝)臣聞晉鏖符秦于淝水之上猶勤八萬

之師吳奔曹魏于赤壁之旁僅保三分之地糜爛其民
而戰功烈如彼而卑坐視中原以資敵國曾未有不煩
遺鏃遂得侵疆卓然標一代之勲煥乎如今日之懿此
蓋伏遇皇帝陛下廣大配天地孝悌通神明料強敵于
沉機決大疑于獨斷修政事而復周境何愧宣王敷文
徳以格苖民逺符虞帝旣獲和戎之利大推肆眚之仁
臣夙賛鈞衡薦分藩翰惠此中國已共沐于湛恩撫在
四夷願永觀於丕顯









　　五百家播芳大全文粹巻六下

