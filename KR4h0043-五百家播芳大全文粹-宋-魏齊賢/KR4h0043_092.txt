







　　欽定四庫全書

　　五百家播芳大全文粹巻八十五

　　宋　魏齊賢

　　葉　芬同輯

　　祝文

　　祈雨　謝雨　祈晴　謝晴　祈雪　謝雪　蝗蟲

　　祈雨禱后土祝文

　　土爰稼穡神之功也今苗皆在田而旱魃為虐苟置不問則

土失其職於神之功毋乃替乎惟厚徳載物山峙川流使
雲蒸於山龍躍於川曽不崇朝澤被南畝神之辦此易若
反掌庸忍坐視而自棄其功於垂成之際哉幸神鑒兹亟
揚乃職無俾枯槁為神之羞若令與民其敢忘報尚饗

　　諸廟禱雨祝文　　　　　　　趙德莊

　　某聞之趨事之時之謂知遂物之成之謂仁今吾邑之
田粒者穎然而秀者茂然矣神之膏之膚寸之潤漏刻
之功也若夫桔橰之時既絶焉粒者将失其穎秀者将

失其茂汪且濊者將即於枯神之知仁其必不然故
敢以告尚享

　　祈雨祝文

　　維此之嵗以届暮春時澤未洽麥苗既槁榖種不入將
成荒災是用恐懼奔走以告惟神之仁哀此下民沛以
甘雨雷動風行周漙沾足以開有年敢不敬恭克承休
徳

　　祈雨祝文　　　　　　　　　黄魯直


　　維吉日丙寅奔走丞佐以嵗事謁扵廟庭零雨其濛為
惠未遍越戊辰寔用不寧身率羣吏靡神不宗過䝉明
神降鑒勤瘁忘長吏之罪而大庇民隕雨禾田之交畎
澮皆盈旱苗蘓醒民有慶色傳相告語寔神之雷風與
民成功澤則優渥乃己巳庚午天髙日融四無雲陰雖
蟻集于丘魚噞扵淵膏雨祁祁殆不可復愚民冒陂池
之澤至於昆弟以鋤耰相逐雖風俗之不美吏化之未
加抑亦有以使然惟神血食此邦分風之柄呼吸晦㝠

足以解紛善嵗捐神所易成吏所難是用慘怛三請神
其終賜之俾民知神之光烈威神永有依歸及其牲牷
肥大酒醴酹甘将教民美西成之報焉

　　祈雨祝文

　　今嵗雨暘時節既登麥而美禾迺五月辛巳汔扵今不
雨以風粒者将不得堅栗苗者将不得遂蕃疻牛而耕
汗背而耘者将不得食将無以奉輸貢賦供給祭祀官
吏且失其職故以吉日丙寅夙夜駿奔並告於爾神䝉

神之休答以膏雨而漏下不能三刻星斗晏然使人視
四郊之枯槁色固自如鄙諺有云狐埋之而狐搰之是
以無成功者春夏之交神賜厚矣豈於幾成而敗之神
聰明正直其忍不終惠民吏職不䖍獄訟之不得其情
使之或奪其時吏則有罪神降災于厥躬勿俾民病

　　祈雨祝文　　　　　　　　　黃魯直

　　晚稻既苗植禾将粒雲物下雨西南其風髙田塵埃下
田龜坼嵗且無入奈何斯民維爾有神庇民以食能出

雲雨化灾為穰吏将率民豢牲釃酒以報靈徳豈不休
哉

　　祈雨祝文

　　迄冬徂春雨不時至麥苗枯槁人畏疵癘甘澤不降恐
餉餽中都稼穡是憂神食依人神爵訓帝享帝利人寔
頼于雲雨神所周麾吏以病告神其聽之

　　祈雨祝文

　　道成善貸有感則通鈞播不私毎求皆獲輙伸民懇仰

凟聖聰伏念恒暘為菑逾月不雨陂塘已竭苗稼将枯
顧嵗事之可虞寔民命之所寄徧祈羣望未獲優霑恭
惟僊馭之登天兹為故里廼睠僊遊之邃宇專庇斯民
是用投誠敢祈善應伏願弭消旱魃呼召雲師霈以甘
霖變此豐嵗

　　祈雨祝文　　　　　　　　竹隱畸士

　　天地好生豈欲致水旱之沴郡縣失職不能感陰陽之
和嗟厯嵗以薦饑又中春而不雨麥且盡槁民寔何辜

伏願黙鑒誠忱大興惻怛假兹一勺之水賜以霶𩃱俾
我千里之民脫於餓殍

　　祈雨祝文

　　神之食於兹土久矣閭里細民欽神之威時節奉祀惟
恐不及非神之靈響有以陰中其心則何以得此聲於
河間之壤哉然而守土之吏未獲展犧牲司勲之府未
獲議封爵意者神之功徳将有待而顯與今河間之境
踰時不雨農夫閔閔莫保其命山川百神之祀無不謁

也而未獲膏潤之答神不於此日發其威靈以取寵於
朝廷則後而失其時矣謹謁祠下恭為三日之約誠能
沛然作為雨澤滌去旱暵則吏雖踈賤敢不條具功状
以聞於朝當求爵命以彰神之功此神一舉手須㬰之
勞而千萬年血食不朽之烈也神亦有意於吏之言乎
再拜俯伏以俟威命

　　祈雨祭靈星祝文

　　自春不雨以達於夏麥且盡死民将無所得食吏愚不

敏以不獲媚於上下夙夜惶懼靡神不宗吁嗟而求曽
莫我聽夫人凛凛憂在溝壑咸以神之威靈諗於守吏
曰疇昔閔雨無請弗獲今兹之患匪神孰依謹涓吉辰
謁欵祠下伏願急民之病愍一方之窮黎潤澤此枯槁
庶幾神不愧於民民有託於神吏於其間得承其流凡
犧牲幣帛所以奉事神者其敢有愛

　　祈雨祝文

　　吏無善政以裕於民幸嵗之豐可以一飽今冬雪既乾

而春澤未降苗不出隴農以大恐吏則有罪民寔何辜
是用潔齋禱於祠下神之愛民甚矣豈不惻然而念之
乎

　　祈雨祝文

　　火耕水耨竭人力以無遺爍石流金當驕陽之可畏於
兹不雨大懼無年靡所瞻依莫知控告是用恭欵琳宫
之閟肅陳仙衛之嚴仰叩紫庭跪敷丹懇伏惟至神無
間宻化難名翕闢兩儀斡旋四氣雷驚電擊驅八部之

天龍霧集雲飛㑹五方之嶽帝沛然一雨遍灑八紘

　　祈雨祝文

　　自夏徂秋亢陽可畏維民與吏粒食是憂仰惟諸神陰
相下土盡起乖龍之蟄大誅旱魃之妖雨以潤之既答
三農之望物其有矣将觀百室之盈

　　謝雨祝文　　　　　　　　　汪彥章

　　比因旱暵仰叩洪私果遂感通沛然甘澤田疇充足禾
稼甫成刈穫及時正湏杲日浸滛不已適害農工是瀝

丹誠再禱祠宇頑雲一掃積潦頓收慰彼三農助成樂
嵗神靈如在報其不忘

　　謝雨祝文

　　惟神聰明正直依人而行咳唾雲雷散施膏澤秋成不
日疵癘潜消稼穡豐登公私並濟吏寛其責神亦何羞
倘神有靈烏敢忘報

　　謝雨祝文

　　秋成在望時雨愆期仰叩靈祠果䝉敷佑雲車風馬即

日感通一夕霶𩃱三農胥慶兹陳報禮用答鴻私冀克
豐登以終神賜

　　謝雨祝文

　　晴方浃日已報旱乾雨不崇朝遂獲霑足枯苗復起宿
麥滋生如茨如梁将見曽孫之稼寔堅寔好嗣興后稷
之功嵗乃有秋吏獲無罪肆陳薄奠仰答神休

　　奉詔北嶽謝雨祝文

　　粤惟冀方厯春不雨天子閔仁元元先事悼懼勑以牲

幣致䖍靈岳詔音未敷澤已霶霈帝用嘉栗日勤不忘
申命守臣拜賜廡下今兹蠶則屢起麥方及秋尚繄垂
休錫以終恵敢縁報告重輸悃誠

　　謝雨祝文

　　某至郡未及暖席政之無良遽以旱告欵未及謁雨乃
驟至是神之深閔於民而曲赦吏之罪也敢不告蠲以
拜靈貺

　　謝雨祝文


　　維令不徳尚未引去以興旱暵之災維神有靈不賜罪
誅以加膏澤之惠蔚晚禾而立穎粲植稻以作花飫飽
决然可期稇載於兹䖍卜式符民願以盖吏愆豈人能
為悉神之貺

　　謝雨祝文

　　惟大荒落陽氣浸驕沮傷天和怒風鳴條川池既耗土
山亦焦念土之毛民慘不聊祗奉明命爰率我僚禱雨
於神恵此東臯日走祠下莫敢告勞神享其誠精寖宜

交油然作雲遂不崇朝其散如絲其沃如膏焦巻一變
蔚為美苗罷遣兒曹無復呌號巫覡反室藏緘鼓簫秋
成可期玉燭遂調尊有旨酒豆有嘉肴拜貺扵神神鑒
其昭

　　賽雨祝文　　　　　　　　　王元之

　　維年月日具官某謹以清酌庶羞之奠賽謝於豐山漢
髙皇帝之神越自徂暑愆闕時雨下民望嵗罔知所訴
長吏憂人靡敢寧處躬涉崇山祗謁靈宇植笏拜起跪

奠酒脯物薄誠至冀神聽許巫約雨日或五或七曽未
三夕霶𩃱流溢泛灑四境鼓舞萬室早稼芃芃凌波而
出豆麻菜菓無不繁寔致是豐稔實繄陰隲有感則通
時神之功無徳不報惟祀之豐酒肴清肥尸祝寅恭肅
雍秘殿以答神聰伏惟尚享

　　謝雨祝文　　　　　　　　竹隱畸士

　　二十四風已窮春序三十六雨不應豐年乃訪山椒爰
瞻梵宇窅然巖竇中有龍湫俯挹清泠纔乞一杯之水

遂䝉霶潤普霑萬室之田顧兹黎庶之生咸出威神之
賜

　　謝雨祝文　　　　　　　　　宋子京

　　向者甘㴻愆澤孽羽為灾浸害甫田參秉炎火凉徳自
咎斯農何辜亟請百神徼丐餘祉聰直垂諒蟊賊既消
協氣生還嘉生紛集曽如是答居不敢忘欽薦治馨祗
謝神貺

　　謝雨祝文　　　　　　　　竹隱畸士


　　火化獨行憫旱苗之就槁熱滛所勝及晚秀以将枯日
聞雷響之車僅引蛇行之水其如大地安得普沾是用
訪境内之山川得雲間之洞壑深窮窅窕一挹清泠幢
盖初来擁寶瓶於中道風雲隨至灑靈雨於四方曽靡
崇朝遂踰信宿澤及千里歡動羣情故遣某官逺奉聖
泉復還龍室肅陳牢醴少答威神

　　謝雨祝文　　　　　　　　　趙徳荘

　　雲同霰集若雪而雨南土之常也風雲相持乍離乍合

陰不勝陽也破屯為觧以興嗣嵗神降之祥也奮雷乘
之有干時令吏治之無良也懐神之恵畏神之威不敢
自强也維春之祺頼神無窮薦此椒漿也

　　謝雨祝文　　　　　　　　　張敬夫

　　某近以農夫望嵗有請於神䝉神降休沛為甘澤浃洽
周遍一稔有期更惟神恵終以幸賜吏當䖍恭益思不
懈以承靈貺(堯山灕江自降休下云應不旋踵沛澤周洽)

　　謝雨祝文　　　　　　　　竹隱畸士


　　麥槁於野而神澤之民閔於嵗而神惻之吏尸厥官神
則釋之黍稷非馨神其格之

　　謝雨祝文

　　吏失其職以為神憂不誅其凟終賜之雨令槁者既蘓
勾者畢達是神之有大惠於斯人也倘五六月至於旬
時繼之以霶𩃱益之以霡霂則千里之民真再生矣既
拜神貺敢私布之

　　謝雨送水祝文


　　乃者吏以不勝任之故不逺百里躬請命於祠下薦獻
之際震於神物登水於堂雨乃驟至然未及渥也曽不
旬日繼以沛然吏民歡呼歌訟神徳謹擇元日納水潭
中甘澤之零尚願有嗣則民獲再生之福而神亦有無
窮之聞

　　謝雨祝文　　　　　　　　　　張敬夫

　　涉春以来時澤未應深虞農事之艱奔走控告神答如
響雷行雨沛連日未已民得以服事南畞吏得以少寛百

憂神之賜其何以報雖然苗既蒔矣将秀之既秀矣将
實之實而堅穫而周始得以徧充吾民之腹而克應公
上之湏然則自今已往厯夏及秋雨暘之節各適其可
無或少愆而後吏之責塞不致數凟於神某寔惴惴焉
惟民之凋瘁方嵗之豐猶或不舒惟神之聰明其所臨
享寔依乎民吏或有罪願止罰於身而無貽於民也

　　謝雨祝文　　　　　　　　　張敬夫

　　近以時澤未應控告於神惟神哀民之生賜以甘雨俾

克舉趾於南畆為惠曷勝惟是自此以往農事日興所
望雨澤相繼仍迄開於有年惟神幸賜之以不倦惟吏
恪承之弗敢怠惟民欣戴之何有極

　　謝雨祝文

　　近以時雨有愆祈請于神䝉神降休應以甘澤尚祈終
賜俾遂有秋敢不殫誠仰祈神恵

　　謝雨祝文

　　某近以雨澤未溥薦有控告頼神之靈連獲嘉應久燥

之壤悉得就耕謹再拜以謝惟是農事之難自兹以往
苗而秀秀而實所仰於雨澤大霈盖源源也惟神幸終賜以
成有年謹再拜以祈

　　謝雨祈晴祝文

　　夏至之日某以南畆望雨控告於神頼神之靈應不旋
踵今既半月沛澤不翅有餘矣而連綿不已陰氣未收
復懼為下田之菑是用更有請於神望即開霽以終其
賜夫久晴而乞雨積雨而丐晴其為請誠若無厭者惟

神矜此下民赦吏之凟而有以俯狥之自今以往願五
六日至於旬時雨暘相湏無過與不及保我嘉榖以迄
於有秋則寔拜神之大惠吏之修省其敢弗䖍

　　謝雨祝文　　　　　　　　竹隱畸士

　　嗟惟此邦厯時不雨禾且盡槁民将疇依神實憂之賜
以膏潤是赦吏之罪而大庇於斯民也不腆牢羞肆用
昭報

　　謝雨送龍祝文　　　　　　　許仲啟


　　嵗在涒灘運適亢旱瞻仰雲漢巫覡緇黄禱祈厭禳禾
决豐荒泥蟠匪蚖蜒蜒蜿蜿鑒兹質言来止梵宇雲氣
旁午從以風雨定遷淇泉雲氣回旋風雨依然我疆我
理潤澤豐美禾稼薿薿民靡艱食吏安其職繄神之徳
酒肴馡馡伐鼓揚徽送神来歸石壁崔崔兮澄秋洄洄
神歸來兮貝闕珠宫翡翠帷兮妃姬媵嬙迎笑熈兮神
兮來歸勿遲遲兮

　　謝雨送聖幡祝文　　　　　竹隱畸士


　　越疆以請益深溝壑之憂赴感而来曽無江漢之隔泛
灑於及郊之始霶𩃱於數日之間嘉榖奮張懽心震動
涓選日辰之吉道迎幡斾之還願矜照於此心長慈悲
於我衆

　　祈晴祝文　　　　　　　　　張敬夫

　　霖雨連仍勢猶未已深虞浸溢有害秧麥早夜不遑用
走控告伏惟矜此下民賜以開霽惟神之惠俾克敬承
吏之不恭敢不脩省


　　祈晴祝文

　　維時初冬氣當揫歛廼者癸酉之夕雷電交作陽縱不
收繼為霖雨亦既彌旬榖之登場者未暴深虞其積而
壊也用走祈於神所冀開霽以成其功導和致順無為
民菑敢不敬省人事以答神庥

　　祈晴祝文

　　穰民薦飢幸此一稔榖且獲矣雨復病之吏愚無知惟
神是謁既賜之食以活矣忍迫諸口而復奪之乎杲杲

出日将引領是望

　　祈晴祝文

　　民張頥以望榖之收吏指日以需税之入今雨不止吏
與民既知懼矣非神其孰能救之敢用奔走請命祠下
毋使豐年之功虧於一簣則神之賜厚矣将何以報之

　　祈晴祝文　　　　　　　　西山居士

　　大江之西卑薄之域上田髙仰下田沮洳三日雨則渴
日十日晴則望雨民雖力穡成功則天雨暘之禱屢干

於神惟神廟食嵗拯民病今兹闕雨敢以民請寸雲尺
澤呼吸之間神實司之以恵斯民

　　祈晴祝文　　　　　　　　竹隱畸士

　　嘉榖既登又窘陰雨細民失職惟曰怨咨吏有罪以何
逃人無辜之可念伏願矜其望嵗賜以有年風伯收雲
禾不憂於生耳嵎夷出日葵亦幸於傾心

　　祈晴祝文　　　　　　　　　汪彦章

　　呉興下澤水潦是憂禾稼甫成刈穫在望比縁霖雨有

廢農工浸潤為傷民情愁歎承流兹土敢怠懇祈百姓
困窮伊誰之責用遣僚吏請命靈祠惟神靈徳昭然功
在社稷呼吸之際陰氛頓開收捲風雲散除積潦農夫
農婦嘆聲相聞頼神之休使民䝉福三牲之薦聊以寓
誠神其鑒兹以永靈賜

　　祈晴祝文　　　　　　　　竹隱畸士

　　夏既旱矣所望者秋秋既成矣而病於雨榖既不得以
畢收麥復不能以時藝貢賦迫於輸入而泥淖妨其道

涂是皆民之憂而神之所宜恤也吏愚無知敢再拜以
請

　　祈晴祝文　　　　　　　　　秦少游

　　凡物平為福有餘為禍雖陰陽之大猶不免焉乃季春
以来雨霪不止漫溝甽漲川澮麥苗垂敗将弗克有秋
是用禱於爾神惟神廟食此土當赫厥靈以福於民亦
将有以事神而不敢懈

　　祈晴祝文


　　粤自去冬陰氣為沴雪積袤丈逮兹獻嵗寒不時歸雪
又復作道塗梗塞物價翔湧四郊農事茫然無期是用
奔走乞晴于爾明神惟神廟食兹土宜赫厥靈揮却慘
鬱屏除翳昏還我大明毋使斯民久罹重困

　　祈晴祝文　　　　　　　　竹隱畸士

　　三事就緒實惟豐年十月滌場乃作滛雨豈惟粢盛之
害實懐溝壑之憂天無逺之不聞民雖㣲而可閔伏望
矜其力穡賜以時暘苦雨凄風沈潜萬里青天白日徧

滿九垓

　　祈晴祝文　　　　　　　　　汪彦章

　　民命所繫軍食尤先一或阻飢流為盜賊吴興澤國土
薄水深時暘獨宜他郡莫比自春徂夏苦雨浸滛蠶麥
粗收耕農告病牧民是職任責其誰用瀝丹誠力祈靈
宇覬垂哀閔以福斯民即掃頑雲頓收積潦農夫相慶
指日有秋民既䝉休神亦何愧

　　祈晴祝文


　　宿麥甫成暑雨為沴鋤耘告病農心焦然敢瀝丹誠請
命祠宇願敷明祐以拯斯民埽蕩頑雲收除積潦三農
奮力百榖順成永頼神司其敢忘報

　　祈晴祝文

　　滛雨繼作農工告窮已成漂沒之憂詎免禱祈之凟惟
神善應有感必通願埽重陰以貽靈貺巻舒在手少推
不倦之仁功利及民終遂有年之慶

　　祈晴祝文　　　　　　　　竹隱畸士


　　維風及雨妨兹東作之功既耕且耘失我大田之望民
其告病吏亦靡安是用恭叩玉虚仰祈元聖伏願雨師
雲将回霄極以收威日君月妃麗天衢而垂景神明無
間民欲潜通

　　祈晴祝文

　　天災時行雨雪為虐上憂勞東方爰下赦令施徳宥罪
以當天心復詔守臣致命羣祀神其鑒之有當上意也

　　謝晴祝文


　　比縁滛雨有害三農民心焦然伊誰之責是殫誠悃禱
於神明果遂感通漸獲開霽春蠶在望宿麥甫成奮力
耕耘䝉福千里用涓吉日少答鴻休尚克有秋以終靈
賜

　　謝晴祝文

　　比因天譴暑雨過期百姓怨咨田廬漂沒寅夕惴恐莫
敢遑寧徧禱靈祠期於必應果膺神佑憫此下民畧其
罪愆俾免溝壑宻雲暮捲積潦朝除赫日亘天陰氛自

殄農夫農婦奮力相呼愁歎之聲變為和氣涓辰惟吉
薄祭是羞仰答靈私冀永神賜秋成在望延頸以湏

　　謝晴祝文

　　某以憂寄出守此邦三年扵兹水旱屢請神不為凟年
榖頻登滛雨害農有疇後應敢陳菲薦少答神休冀克
有秋以終其賜

　　謝晴祝文　　　　　　　　　秦少游

　　間者久陰不觧大雪薦作寒氣總至民不聊生於是率

僚屬吏士奔走分告乞晴於神神享其誠答以景貺閉
陰啟陽變慘為舒清風既發大明遂升一方熈然僅有
生意吏實不徳何以克堪敢憑酒肴以謝神貺

　　謝晴祝文　　　　　　　　竹隱畸士

　　吏兹不徳以為神憂閔旱而得雨愁霖而獲晴其求紛
然而神終不之責暴之秋陽訖我穡事豈惟吏之幸将
民與國家實欣頼之謹再拜受賜

　　謝晴祝文


　　我田既臧零雨其濛嗟我農夫憂心忡忡榖旦於差薄
言往愬謂天盖髙上帝臨汝杲杲出日有嘒其星穫之
挃挃我倉既盈薄采其芹於彼行潦神之聽之無徳不
報

　　謝晴祝文

　　昔何雨之滛也民何懼之深也今何晴之遽也神何惠
之普也何榖之穰且多也何農之喜且歌也何祀之芬
且苾也何吏之齋且栗也神之使我速矣報不敢以不

疾也

　　謝晴祝文

　　在谷滿谷地方慶扵秋成曰暘而暘天不違於人欲禱
盖勤而喜倍恩既厚則感深伏願宏造無私至仁不倦
時若陰陽之運曲成覆載之勞

　　謝晴祝文

　　嵗既单矣方深積潦之憂天鑒在兹遽錫時暘之慶雲
霓觧剥禾黍昭蘓既稽首以知恩敢涓辰而拜賜伏願

慈仁逺被覆幬俯臨曲矜懇悃之誠永祚豐穰之福

　　祈雪祝文　　　　　　　　　趙徳荘

　　嵗久不雨和氣不效比一再雨人以為祥也而某輙以
雪請豈易然哉以神之神苟曰氣應一嘘吸之間耳及
兹未春猶足以瑞此邦人之望而非吏之能也神勿遲
之

　　謝雪祝文　　　　　　　　　張敬夫

　　惟邦有社寔司其土闔闢陰陽呼吸風雨民所憑依國

有彛禮凡我命吏敢不敬事兹冬而温氣或乖忤陽驕
不收壤燥靡附来牟何貽癘疫是懼奔走以告俯伏傴
僂先以嚴霜知神意許釀陰連朝雲同天宇粲然雪花
上下飛舞風無虐號氣有和豫載積載零逺近周溥沴
氛一空嘉祥来下(音户)物意昭蘓土膏沮洳既釋近憂亦
寛逺慮嗣嵗其有兆端已豫何以報神正直是與勿替
引之神日聽汝俾我大田有富無窶嗚嗚其歌坎坎其
鼓農夫之誠神所惠顧


　　謝雪祝文　　　　　　　　　趙徳荘

　　閩嶺之南率數載乃一雪山川之神盖難之而某之凡
何足以請也迺者妄意焉䝉神之靈自戊午至戊辰開
陰闔陽寒氣乃踵至再雨且三日而四山之雪積如也
載惟我民以耕以畦無有休息某其敢怠忽以忘神之
休不腆酒肴何以稱報尚享

　　謝雪祝文

　　比以嵗既单矣冬澤稍竭靡遑寧居並走羣望孚聞於

神若響若答陰雲浡興雪乃驟至既優既渥以舞以歌
吏釋其憂敢不拜賜尚願終恵以為神休

　　蝗蟲祈禱祝文　　　　　　　秦少游

　　比者善氣始應霖潦屢降溝壑流通事既有望矣而越
自雨闕以来飛蝗蔽天敢為妖孽土之毛髪所過為盡
嗚呼其不已也哉大旱之後而得霖雨是天有意於恤
民也惟爾有神亦當上承天意驅率醜類入扵江海自
求多福毋或違天以速愆咎


　　蝗蟲謝净祝文

　　比以旱氣搆沴灾螣羣翔方榖之蕃敇来勤捕致禬祠
典祈稔農秋至誠如答飛孽無灾噍類訖息粢盛迪嘗
惟神之貺届夫多祉匪曰嘉薦聊用謝誠













　　五百家播芳大全文粹巻八十五

