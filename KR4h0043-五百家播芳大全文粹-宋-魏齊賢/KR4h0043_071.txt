







　　欽定四庫全書

　　五百家播芳大全文粹卷六十四

　　宋　魏齊賢

　　葉　棻同輯

　　尺牘

　　與孟秘書帖　　　　　　　　王介甫

　　到邑忽忽欲一詣邑得奉見尚未果伏惟動止萬福嵗
飢如此幸得賢令相與為治宜不至有失所者然聞富

屋之蔵尚有所潤而未發者竊以謂方今之急閣下宜
勉數日之勞躬往隠括而發之裁其價以予民損有餘
以補不足天之道也悠悠之議恐不足䘏在力行之而
已不知鄙見果可行否希一教有以教幸甚幸甚

　　自京師奉别于今已八九年事物之役無少休息時不
得馳問但増勤企忽得書乃知尚滯下邑幸得會合歡
慰無量顧惟忝一日之雅而以公函見賜慙怍不知所
謂也拜見在邇千萬自愛


　　幸以一日之雅而每辱以公禮見加非所望也蒙諭具
曉盛意舉監若行辭不難也至于閣下治行自謂諸公
所不知不患無知己也惟以道自釋餘留面究也蚕麥
之入今嵗如何邑中幸得賢令仁佐政治之所及竊以
為慰

　　辱手筆感慰跋涉溪山之遠亦老矣然足以慰嚴邑元
元之望唯寛中自愛也人來還急脩答不謹幸見亮有
不逮見教


　　與錢待制帖　　　　　　　　蘇子曕

　　兩日不奉接思仰不可言既無緣往見空致手啟以為
無益而煩還答故不復講日聞府中僚佐知小疾漸復
常又得手教有作詩興甚慰喜也詩納去如蒙和何幸
如之諸公詩無他本即乞封示旦夕朝會必遂欵話不
一

　　朝會疎濶遂不獲際見企渴可量嵗律就盡殊無以為
樂甚惘惘也比日起居何如中前云今日當見過若果

爾人回畧諭當不出也或未暇亦不敢固屈匆匆不宣
兩日不果詣見傾仰不可言乍凉台候勝常承已拜命
正得所欲相愜雅懐但朋友懐公之去不能無惘惘然
侣聞明主知照極深其他想不復計較也明日後日皆
休務可以往謁而魏邸将出不可遠去過此雖非假日
亦可以因訪僧郊外得邂逅也想公行李亦不即辦當
少留耶冗中奉啟不一

　　會稽平日欲乞豈易得哉小生奉羡之意殆不可言然

亦行當繼公也舍弟差闕下試官不及奉啟計其出公
未行也餘非面莫罄

　　倩仲蒙仲昆仲不克一别意甚不足侍奉外千萬珍愛
蒙仲更礪賦筆遂取魁甲至望旦夕入文字乞郡江湖
之東行亦得之但恨會稽為君家所奪耳呵呵

　　令子至出答教感慰良極乍冷且喜台候康勝此行知
適所願但有一事當在意者梅月宜頗居高燥郡中當
所偃息處皆宜易新甃也餘具令子口白某意在沿流

揚楚不可得潭洪亦所樂也西川公服一段茶兩團酒
二壺蜀紙三百幅聊将區區恕其凟凂

　　子由試院來日出或能一見子容諸公欲二十日出餞
公已出城莫須少留否

　　别後書問簡廢到官百冗未遑上状先辱教墨得聞起
居佳勝感慰兼集聞坐嘯竟日孟公綽豈可屈在滕薛
而衰病坐苦煩劇當易地而後安又天官司徒皆闕人
當令公厭事矣大熱不可出初到畧須鋤治紛紛湖山

咫尺尚未見也思企談笑起望西興藹藹若聞謦欬尚
冀珍衞少慰區區不宣

　　路中見三郎甚安渠道過爪州復來相見江口恨不欵
曲然亦被捉住冩數紙東來絶不作詩公必富作何不
寄示聞公今年造茶竒甚願分絶品少許子由遂作北
扉甚不遑方辭免也兩小兒迨過此邁此月當替非久
亦此來承問及感感四郎及諸季各安未及書也

　　久不奉書忽辱教字并次公具道盛意併増感怍比日

起居佳勝兩邦相望衰拙自知當有絶塵之嘆惟腰脚
蹣跚畧不相讓可發一笑也近亦漸平復惟用温補藥
頗覺宜人聞公每用朴硝大黄晝夜洞下乃愈此其衞
生之計哉願于不發時常進一温平藥令不發為佳然
已發想亦非下不愈也無由面盡臨紙&KR1697;&KR1697;

　　専人來辱書具審比日起居清勝知暫在告想無苦恙
聊欲閉閣宴坐耳求紫雪納雲五兩去尚有數兩不欲
多馳去中年豈宜數進此藥乎相望雖咫尺所欲言者

非筆舌可究時登中和東廡望西興屋瓦可數相思何
窮子由本欲請外覬得公處今又北扉此亦謬悠矣公
簡上心豈能久外耶餘熱千萬為國自重不宣

　　日望來音此懷可知嵗暮寒慘起居何似遞筒得失必
降劄子嵗前可得迎見否末間伏惟為國自重冗中不
一

　　某在杭雖少勞而意思自得此來極安逸然多憂愧想
識此心也只在興國浴室獨居大暑中殊清也蒙仲在

公翊所見之公翊今得符離不知當同往否承辟召小
兒感戴不可言得否猶未可知也浙西水災殊甚已差
岑楊二君朝論甚留意救䘏也知之邉上秋熟可慶可
慶

　　數日不接奉渴仰之至苦寒起居佳勝欲見近嵗天下
戸口數告為録示早得為佳不知㡬日與潁叔仲至見
臨匆匆不宣

　　久别傾企辱書乃知舟御在此起居佳勝甚欲少留以

須一見而舟人以潮平風正當速過遂且渡承意當復
來會豈當重煩従者匆匆不宣

　　尊丈台候計安聞甚樂會稽不知有書見賜否某又上
輕大江重相别誰如君者此意豈可忘耶然迫夜涉險
悔不堅留君一宿也軸謾冩數字付來乍遠千萬保愛
不一

　　前日作米元章山研銘此研甚竒得之于湖口石鍾山
之側有盜不禦探竒發瑰攘于彭蠡斵鍾取追有米楚

狂即盜之隠因山作研其理如雲過楊且伸意元章求
此硯一觀也

　　與文玉帖　　　　　　　　　蘇子瞻

　　榜下一别遂至今矣辱書感嘆且喜尊體佳勝到岸即
上岸可數卒否餘當面既不宣

　　昨辱教不即答悚息悚息經宿尊體佳勝見召敢不如
命然瘡癤大作殆難久坐告作一肉飯竟且移舟池口
矣山婦更煩致名劑感戴不可言謹奉啟布謝不宣


　　久留治下以道舊為樂而煩亂為愧數日尊體如何漕
車即至不少勞乎永日如年念公盛徳不去心所要作
事為瘡腫大作坐卧楚痛容前路續寄也不罪鄭令清
苦無援非公誰復成就之某造次造次瘡病無聊不盡
意惟萬萬以時自重

　　昨辱惠書伏承别後起居佳勝某到金陵瘡毒不解今
日復下痢藥羸乏殊甚又不敢久留來人極愧草畧餘
熱萬萬為時自重


　　書已領跋尾剪去極不妨然何足取也愧愧通判大夫
甚欲冩一書乏力不果乞道區區

　　去嵗人還奉狀必達爾後行役無定遂闕馳問比日不
審起處何似某忝&KR1179;過優非許予之素何以及此無縁
面謝重増反側酷暑更祈順時為國自重謹奉手啟不
宣

　　寓白沙須接人而行會合未可期臨書惘惘見張公翊
出清溪圗甚佳謝生殊可想賞亦由公指示也曽與公

翊作清溪詞熱甚文多未暇錄去後信寄呈也睿達化
去極可哀雖末路蹭蹬使人耿耿然永此才韻豈易得
哉雲巢遂成茂草言之辛酸後事想公必一一照管也
匆匆揮汗不復盡意耳

　　冗迫久不上問辱教承起居佳勝感慰兼集違去忽兩
嵗思仰不忘每惟高才令望尚滯江湖豈勝悵惘不肖
忝冒過分重承牋教禮當占辭布謝數日以病在告使
者告囬甚速故未暇也不罪不罪酷暑方熾千萬為時

自愛

　　伏蒙賜教恩勤曲折有骨肉之愛蒙世不比數何以奉
承此歡懐蔵愧感大不可言累日聒聒溷煩仰荷眷與
不見瑕疵又飲食之及其可餉酒分醯蒙被無已惠益
多愧耳謹奉上稱謝春寒伏冀調䕶眠食以須寵光

　　道出貴郡迺獲淹觀風度實慰従來伏蒙大雅開接甚
厚小人何得以此薄晚奉被賜教存問幸甚拙于謀生
至煩地主餉米感愧忽忽稱謝不宣


　　經宿伏惟尊候萬福比欲奉承勤欵教諭屬以風静江
平伯氏堅約來日解舟不審能曲聴否得指撝今日得
劵給米來旦得䕶兵聴行以慰伯氏之意何幸如之謹
咨稟左右皇恐皇恐

　　昨晚風静遂解舟泊清溪口道逺不能入城觀隨車歌
舞之盛徒對月飲酒想見風度耳經宿不審尊候何如
伏惟萬福未申間泊銅官古縣蕭索尤思仰緒論謹奉
狀承動静率易皇恐


　　與馮㕘政帖　　　　　　歐陽永叔

　　自成書請外所陳哀切冀以危誠有以感動而二三公
過為顧慮曲以見留在意實厚于計則非便也奈何奈
何本欲為郡下客少溷主人復未可得然使少遷延終
當必償夙志也濟叔窮居得當世在鎮必以慰意不久
當應少起此公議久所慰慰也前承惠碑多佳者甚濟
編錄感幸感幸聞金陵人數㕔梁棟陳碑及蒋山題名
甚多幸為境内所有博採以為恵實寡陋之益也病暑

草率

　　區區久闕致問中間辱書為感何已冬寒伏惟台候萬
福某以衰病思得一小郡養拙三二年間謀一歸老之
地此願未獲遽被責以吏事精力耗竭何止勉強不出
嵗末春初到江西之行矣薛親幹敏河東風土民間事
緒可以詢問得候幕府甚幸甚幸某也以目疾為梗臨
紙草率惟冀望鎮撫外以時為國自重

　　承恵寄碑刻既博而精多所未見寡陋蒙益而私蔵頓

富矣中年早衰世好漸薄獨于茲物厥視尤篤而俗尚
乖殊每患不獲同好凡如所惠僅得三二固已為難而
驟如是之多宜其如何為喜幸也濟叔公議猶屈乃吾
徒之責未嘗少忘于懐而造物者第與衆人同為嗟嘆
而已豈賢人君子亨否有命殆非人力所能致耶雖然
敢不竭力辱諭感愧承専遣人至數召問其還期每云
有故未歸遂且于郵中附此候渠行别當奉状也

　　昨自罷煩劇卜居城西少獲休息然有此盤桓未遂大

去正以唐史将遂終篇然亦不過秋末時事耳廬去京
師不遠計可備聞難于紙筆具道也當時據名藩優游
文史自足為樂其餘亦一付公議但朝多賢士而獨在
外與相知之私立欲公歸來之速耳某衰病俱攻去心
甚速諸公察其實然而未肯決然放去奈何奈何原父
雖歸子華作憲朋従益蕭索當世尚壯及時讀書行樂
此外少隙時當得數奉問大熱更冀自重

　　與李龍圗帖　　　　　　　文潞公


　　某啟孫女子奉侍高門舉家慶幸然以幼穉未嫺禮則
冀垂兹芘李郎以去試有期欲且留京宅肄習兼聞已
得訓㫖許之幸甚餘必李郎書中具道兹不云云

　　與錢穆父待制帖　　　　　蘇子瞻

　　逺接人未到闕吏止用手狀逹誠而已亦幸仁明不深
責也久留呉越謠頌藹然想不日召還宻近幸益為民
自愛迫行冗甚不盡區區到官別上問也

　　親情栁子立秀才寓居屬部或去相見畧望與進幸甚

辱簡承起居佳勝示諭容面白正苦暑不能坐近夜稍
凉訪及為幸不一

　　奉書不數然日聞動止以慰飢渇比來台候勝常秋高
諸況必佳大閒逸否某五鼔輒起平明亦無事粗得永
日嘯咏之樂今日重九一樽逺相屬而已新詩必多幸
寄示乍冷千萬為國自重不宣

　　兩日不接奉思仰不可言雨冷起居佳安昨日小詩與
通叔為戯重煩屬和感服可量來日無會可以何處相

聚退之所謂此日足可惜願未遽相别也不一

　　漕任雖非衆望然有一事有望于公浙西流殍之憂來
年秋熟乃免日月尚遠恐來年春夏間可憂賑之則無
還貸之則難索皆官力所不逮惟多擘畫使數郡糶塲
不絶則公私皆蒙利事甚易知但才不逮且無是心敢
以累公況枌榆所在當留念也

　　今日早不免謁告今已頗安來晨幸同穎至二公臨訪
早屈為佳不能徧致簡恐煩回答只告穆父轉呈也


　　經宿台候萬福十日之約却為昨勉奉勅旬休致齋翌
日定光佛事須至退日慚悚不已一會何㣲末而艱故
如此乃知永叔鼎彛之句真非虚語公轉呈穎至二公
此簡芭蕉之誚不能逃也呵呵

　　與張安道尚書帖　　　　　蘇子瞻

　　雪後苦寒遠想燕居恬適台候勝常某以獨員冗迫久
缺上問計蒙矜恕嵗律行盡展奉何時尚冀順時保頤
益永眉夀下情禱頌之至不宣


　　某以不善俯仰屢致紛紛想已聞其詳近者凡四請郡
杜門待命㡬二十日文毋英聖深照情偽徳音珢然中
服聳服㡬至有所行遣而諸公燮和之數日有㫖某與
言數君皆促就職明日皆當見葢不敢堅卧嫌若有辨
曲直者然衰病孤拙度不能久此恐不遠當服申前懇
耳蒙知眷之深不敢不盡幸為宻之褊急多忤有悔教
誨

　　與王副樞帖　　　　　　　文潞公


　　逺承恵書深諒勤厚感刻感刻履道園宅眷物甚盛東
床居之頗遂安逸光化想已披見未期切希以時自厚

　　與尹師魯帖　　　　　　歐陽永叔

　　兩路地壤相接幸時文字往還然缺附狀葢書生責以
錢穀強其所不能自然公私不濟况其素懶于作書也
然時聞師魯動止蘇子美事深欲論敘但尚猶豫聞有
極言乃知自信為是甚善甚善子美雖未極履有如排
沮羣議其益不少晉潞師魯少所樂遊其況如何春寒

千萬保重

　　與劉原之大夫帖　　　　　蘇子由

　　北歸至許已半年餘但未嘗作都下相知書故音問缺
然想不訝也近承惠教具審起居如宜奉别之久企仰
何勝千萬順時自重區區不宣

　　先公深有謙徳不欲請謚自是高節朝廷不忘舊徳舉
行典禮亦是美事君臣各伸其意兩不相妨至于厚之
内承先訓不敢陳乞固有君命不敢隠蔵行状進退合

禮更無可疑若考功再有命當即錄與也況太常博士
宋景年考功高士英皆佳士鋭徳譔述幸勿疑耳宋高
二君皆當執筆者恐息

　　與秦秘校帖　　　　　　　蘇子由

　　昨日辱迂步迫晚不果從容良以愧感新詩益清麗可
愛不肖者何足以當之欽佩欽佩天寒欲雪為況佳否
前日不果従容承誨示重感作也新詩飄然益見高興
但不肖者頗愧虚辱耳何時能再往教庶更卜清論也


　　與孫學士帖　　　　　　　韓持國

　　昔日大斾過都某以典䕶藩客不獲畧奉言論逮至已
事之日又值夙駕首途欣慕之誠莫伸萬一悁悒悚戀
豈勝鄙懐敢意下車之初先蒙貶教為貺在謙徳雖至
而使罪戾益深愧懼叢併未易殫敘新秋餘暑伏冀為
國自重少慰翹祝之想

　　與李舍人帖　　　　　　　韓持國

　　老拙多病人事都廢乃蒙不遺猥枉書誨佩服故人厚

意何可勝言伏惟即日動履清安脩謝後時諒蒙恕察
春暮雨寒尤希慎疾愛重

　　與范堯夫舍人帖　　　　　　韓持國

　　久别未嘗不思仰忽有宫臺之請冀望車騎得還里中
日夕相見遂之西洛不獲悵然春風暴暄體候何如堯
夫高才達識賢士大夫望君進在朝廷以申逺業而又
屈閒官徒増嘆息者耳末由欵接千望自愛

　　前問已悉堯夫高逺已有所見失子之悲無可奈何當

勿久留于胷中人生如幻自是吾身朝暮不測餘曷足
道耶入洛見諸公當可開釋萬事閒適惟保䕶為善

　　與丘道源寺丞帖　　　　　祖擇之

　　去冬暫到闕下雖畧獲展晤然以人事紛紛不果面别
可量悁悒耳近承有黟歙之役事出意外令人驚嘆不
已忽辱手教乃知舟馭取塗敝邑蒙犯隆暑衝涉良苦
即遂占對實慰牢悃冗迫中(闕)　　　　　　過當
非敢望于故人也不敢眡此以為報(闕)


　　祥除伏惟尚有餘慕知有所論者恨未見之雖賴(闕)

　　疾憊棄日茫然未獲奉并惟冀愛重不宣

　　承誨示勤勤豈勝感愧聞有太原新除不知果成行否
想遂治裝而西也示及法界觀文字輒留玩讀研究義
味也觀身與世如泡夢幻若不以此洗心而沈於諸妄
不亦悲乎相見無期惟刮磨世習共進此道則雖隔濶
常若交臂雖衰疲懵耗敢不勉此猶冀未死門或得晤
語以究所懐來耳眠食自愛令弟想安裕必同西上也

惠及海物愧荷不忘村落無物可以将意粟二&KR0034;馳獻
某今年雖無病年彌高矣衰亦滋極少自勞動便不支
持向著字説今已成就幸未得致左右觀古人多寓妙
道于此所惜許慎所傳止此又有偽謬故于思索難盡
耳

　　與吕吉甫㕘政帖　　　　　沈文通

　　金山得所寄詩不及答但有愧服閣中愛子並想全安
望亭之行在早晚耶因風寄聲為慰幸甚幸甚麋角某

在杭越三年海上徧訪不能得乃知南中山深淺偪不
容此大物聞荆湖最多已作書澧州求矣到當奉寄京
師有所要一一示及無外無外

　　示及新篇君詩固佳矣然此篇又超逾前後乃用意之
至者也欽歎無量本欲作一篇㸔此次第更如何下手
也忽忽猶有可恨者書未佳耳呵呵示歌圗領之至樂
寂室二詩賦成即往但未讀者必先二記則詩其可復
取耶


　　與范文正公帖　　　　　　曽仲明

　　拜遠風儀三換嵗律而久不上記葢無因而前惟乃心
馳仰之勤耳中春氣和伏惟鎮撫多間尊候禔福數年
均佚應道氣増茂上方注意以待康濟尤願為時自愛
不宣

　　與韓公帖　　　　　　　　文潞公

　　(闕)　儀日深翹想才薄任重鮮暇寄誠向審被命中宸
剖符(闕)　　　　　　　視事屢欲脩慶幅以伸區區

之意因循多故乃草率勒此伸謝諸留面究但繼日猥
冗末由上謁累辱簡誨荷徳良厚秋氣頓爽起居佳裕
詰朝之會傾俟臨況幸無見拒謹手起居其瞻向之心
旦夕以之也介至得手教承履尚清勝慰抃良深所須
舟如嚴㫖遣去睦婺書亦聞命矣京醖一壺納上希檢
到勿訝輕凂匆匆奉啟不謹

　　昨日辱手筆未遑裁謝人來又沭教況無任感愧之至
經宿伏喜起居佳裕來人欲奉邀車騎就祥符寺早膳

傾佇屈顧也寵惠聶先生傳不勝感著

　　信宿伏想起居均適睦歙書三通謹令納上介亭之會
卜日咨聞次傾渴傾渴

　　近日繼有使客雲集良苦于将迎也職此久不果往見
長瞻企之素可勝道哉雨寒起居佳否適有客見遺糟
蟹輒敢分獻以佐案杯望賜檢納旦夕稍暇即躬造門
宇次早來改朔不果候謁人至特沐手誨竊喜起居清
勝卑體瘡瘍所苦如昨曲煩憂䘏至感至感所惠藥不

往服食次忙冗草草上日以賤事覊束無緣一往少奉
長者餘論可量悒悒耳雨寒伏喜起居佳裕稍暇當卜
候謁入次臨紙不盡所懐明哲亮之而已

　　連日冗迫遂疎上謁前辱簡誨不獲裁謝當蒙情恕之
也雨寒體中佳否收得貂䑕褥一領輒敢馳獻以将下
誠望賜檢納容易

　　早來辱示手教伏承齋舸出次外閘乍遠風度豈勝依
依屬以賤事所嬰不獲躬詣江涘敘别可量悁悒耳春

寒途中千萬珍重

　　兩日前湖上幸獲欵奉自爾以冗迫更疎占對豈勝瞻
嚮之素伏承教況仍示佳付感仰不己巳也如聞玊體
小有違豫應諧藥喜矣未遑再造舟次姑勒此少布謝
萬一秋暑惟冀寛中自愛

　　與王定國帖　　　　　　　蘇子瞻

　　自到黄州即屬岸人日伺舟馭消耗忽領手教頓解憂
懸仍審比者體氣清徤強且能自適至慰知未決東西

路計其迂直嶮易相去必不甚懸絶而得一見乃是不
肖大幸不識果安従某寓一僧舍隨僧疏食甚自幸也
感恩念咎之來灰心杜口不曽㸔謁人所云出入葢時
往村寺沐浴及尋溪傍谷釣魚採藥聊以自娯耳

　　罪大責輕得此亦甚幸未嘗戚戚但知識數十人緣我
得罪而定國為某所累尤深流落荒服親愛隔濶每念
至此覺心肺便有湯火芒刺今得奉教既不見棄絶而
能以道自遣無絲髪芥蔕然後知定國為可人而不肖

他日猶得以衰顔白髪厠賓客之末也甚幸甚幸恐従
者不由此過故専遣人致區區惟願定國深自愛重仍
以戒我者自戒而已臨書悒悒不知此人到江猶及見
仙舟否怱怱不宣

　　楊州有侍其太保者官于瘴地十餘年北歸面色紅潤
無一㸃瘴氣只是用磨脚心法耳此法定國自己行之
更請加工不廢每日飲少酒調節飲食常令胃氣壯徤
安道軟硃砂膏某在湖州服數兩甚覺有益到彼可久

服子由昨來陳相别面色殊清潤目光炯然夜中行氣
臍腹間隆隆如雷聲其所行持亦吾輩所常論者但此
君有志節能力行耳粉白黛綠者俱是火宅中狐狸射
干之流願深以道眼㸔破此外又有一事須少儉嗇勿
輕用錢物一是逺地恐萬一闕乏不繼二是災難中節
用是貶亦消厄致福之一端所懐千萬不能盡一二也
遞中領手教知己到官無恙自處㤗然頓解憂懸又知
攝二千石風采震于殊俗一段竒事也某覊寓粗遣但

八月中喪一老乳母子由到筠亦抛却一女子年十二
矣悼念未衰復聞堂兄中舍卒于成都異鄉罹觸物悽
感奈何近頗知養生亦自覺薄有所得見者皆言道貌
與往日殊别更相濶數年索我閬上之風矣兼畫得寒
林墨竹已入神品行草尤工只是詩殊退也不知何故
張公比得書無恙但以厚之婦家事無人幹頗牢落子
由在筠甚苦局事煩碎深羡老兄之安逸也非久冬至
已借得天慶觀道堂三間燕坐其中謝客四十九日雖

不能如張公之不語然亦當闔户反視想當有深益處
也定國所寄臨江軍書久已收得二書反覆議論及處
憂患者甚詳既以解憂又以洗我昏蒙所得不少也然
所謂非苟知之亦允蹈之者願公嘗誦此語也杜子美
在困窮之中一食未嘗忘君詩人以来一人而已今
見定國每有書皆有感恩念咎之語甚得詩人之本意
僕雖不肖亦當庶㡬彷彿于此也文字與書皆不復作
近為𦵏老乳母作一誌文公又求某書輒書此奉寄今

日馬鋪李孝基送君謨石刻一卷其末後有定國題字
又動我相思之懐作惡久之數日前發勾沈達過此亦
云與定國熟船中會語半夜強半是説定國近有人惠
丹砂少許光彩甚竒固不敢服然其人教以養火觀其
變化聊以怡神遣日賓去桂不甚逺朱砂若易易致或
為致數兩因寄示稍難即罷非急用也窮荒之中恐亦
有一二竒士當以冷眼隂求之大抵道士非金丹不能
解化而丹材多出南荒故葛稚川乞岣嶁今竟化于廉

州不可不留意也陳璞一月前直往筠州㸔子由亦粗
傳妙要云非久當來此人不惟有道術其與人有情義
久要不忘如此亦自可重道術多方難得其要然以某
觀之惟能静心閉目以漸習之但閉得百十息為益甚
大尋常晝夜以脈候百二三十至迺是百二三十息爾
數為之似覺有功幸信此語使真氣雲行體中瘴冷安
能近人也知有殺賣鵞鴨甚便此間無有但買斫臠魚
及猪羊麞雁亦足矣廩入雖不繼痛自節儉每日限用

百五十自月朔日取錢四千五百足繫作三十塊掛屋
梁上平明以畫權子挑取一塊即蔵去權子又以大竹
筒别貯用不盡者可謂至儉然猶每日一肉葢此間物
賤故也囊中所有可支一年以上至時别作相度日下
未須慮也兒子正如所料不肯出官尋以公言喻之亦
肯去來眷令赴銓蘄黄間一官非復小補也信筆亂書
無復倫次不覺累幅書到此恰二鼔書室之前霜月滿
空想識我此懐也言不可盡惟萬萬保嗇而已


　　桂砂如不難得致十餘兩尤佳如費力一兩不須致也
如聞晉卿已召還都月給百千其女泣訴聖主為惻然
也恐要知來詩愈竒欲和又不欲頻頻破戒自到此唯
以書史為樂比従仕廢學少免荒唐也近于側左得荒
地數十畝買牛一具躬耕其中今嵗旱米貴甚近日方
得雨日夜墾闢欲種麥雖勞苦卻亦有味鄰曲相逢欣
欣欲自號鏖糟陂裏陶靖節如何君數書筆法漸逼晉
人吾筆法亦少進耶畫不能皆好醉後畫得一二十紙

中時有一紙可觀然多為人持去于君豈復有愛但卒
急畫不成也今後當有醉筆嘉者聚之以須的信寄去
也

　　耕荒田詩有云家重燒枯草走報暗井出一飽未可期
飄飲已可必又有云刮毛龜背上何日得成氊此句可
以發萬里一笑也故以此填空紙

　　今日景繁到泗州轉示十二月二十三日所惠書并新
詩六首妙曲一首大慰所懐河東膠舟咫尺千里意思

牢落可知得此佳作終日喜快滯懣氷釋幸甚幸甚某
在揚州入一文字乞常州住得耗奉邸拘㣲文不肯投
進已别作一狀遣人入京投下近在常州宜興買得一
小莊子嵗可得百餘石似可足食非不知揚州之美窮
猿投林不暇擇木也

　　久不奉狀辱書感慰之至比日起居何如謗焰已息端
居委命甚喜甚喜然所云百念灰滅萬事懶作則亦過
矣丈夫功名在晚節者甚多定國豈愧古人哉某未嘗

求事但事入手即不以小大為之在杭所施亦何足道
但無所愧恨而已過蒙示諭慚汗若使定國居此所為
當便驚人亦豈特止此而已本州職官董華宻人也能
具道公政事歎服不已但恨公命未通耳但静以待之
勿令中塗齟齬自然獲躋如國手棊不煩大段用意終
局便須贏也末由會見千萬保重不宣

　　領書所以教諭之者備矣佩感之意非書可盡謹當
遵用然所云先發謝章不待到任私意不欲爾也謝章

有過無功而禮不可闕到任一章足矣空言不足上報
萬一徒為紛紛耳諸公啟事自到後一發亦備數而已
謫居六年無一日不樂今日促令作郡坐理百姓正如
農夫小人日耕百畝負擔百斤初無難色一旦坐之堂
上與相賓饗便是一厄公之意可復勸令周旋委曲以
求售乎子由赴闕之命亦是虚傳耳

　　别來紛紛未即奉狀兩辱手教感愧深矣且審比來起
居佳勝為慰公失郡去國士友所嘆然自是計少安矣

其他無足言者某已得潁州極慰所欲但不副張公之
意葢旬日前得子開書極來相禱方安于彼不欲移也
故不敢乞聞張公已安慶慰無量會合未可期唯千萬
保嗇不宣

　　平生欲著一書少自表見于來世因循未成兩兒子粗
有文章材性未暇督教之従來頗識長年養生妙理亦
未下手三者皆大事今得汝隂無事或可法成定國必
賀我也言此者亦欲公従事于此耳書至此中心欣躍

如有所得平生相知不敢獨嚮當領此意勿復念餘事
也

　　辱書具審起居佳勝誣罔已辨有識稍慰寵二詩讀之
聳然醉翁有言窮者後工今公自將達而詩益工何也
莫是作詩數篇以餉窮鬼耶喜而不寐詩甚欲和又礙
親嫌皆可一笑也張公今雖㣲瘦然論古今益明不惟
識慮過人定國亦可見矣人事紛紛書不盡言非面莫
究


　　别來三辱書勞問之厚復過疇昔矣衰繆日退而公相
好日加所未喻也又中間一書引物連類如見當世大
賢意謂是封題之誤必非見與者而其後姓字則我也
尤所不諭然三復其文詞韻甚美正是蘇州何充畫真
雖不全似而筆墨之精已可竒也謹當收蔵以俟稱此
者而説與之如何如何公行復舊官矣差遣亦必自如
意可喜可喜但此去不知會合何日不能無耿耿也真
贊輒作得數句如可用即令一善冩小字人代書絹上

可也張公集引厚之字説皆未作别後日紛紛可厭可
厭神膏方納上餘勤勤自愛不一

　　公向令作勝達道理銘已諾之其家作行狀送至此矣
又欲作孫公神道碑皆不可違只告宻之勿令人知是
某作仍勿令以潤筆見道乃敢聞命也來書甚竒真得
衝習氣力也呵呵後詩未及和朝夕别遣人并致糟淮
白所欲宜興田某豈敢有愛於此等然此田見為元主
昏賴某見有文字在浙漕處理會未見了當申都省也

田在深山中去市七十里但便于親情蒋君勾當耳不
知異時蒋君能復如此幹否更請籌之

　　先帝升遐天下所共哀慕而不肖與公蒙恩尤深固宜
挽詞少陳萬一然有所不敢者耳必深悉此意無状坐
廢衆欲致之死而先帝獨憐之而今而後誰復出我于
溝瀆者已矣歸耕沒齒而已矣凡百粗遣士風食物官
府事體遠不及南都西湖亦虚名亦不足道惟一味閑
極可樂也公帑皆用過延客一飯而已歌者未嘗見亦

不足見也呵呵會合未可期千萬以時自愛

　　辱書驚聞樂全先生薨皆悲慟不已元老凋喪舉世所
痛豈獨門下義舊雖夀禄如此而吾儕不復見此師範
奈何奈何方欲乞移南都往見之今復何及尚賴定國
在彼差慰其臨没之意聞屬纊之際猶及某與舍弟痛
哉仰惟寛懐且厚助之迷中幹後事也執筆愴塞不次
専人來辱書且審起居佳勝張公行狀讀之感慨内有
數次須至商量籖帖持去乞細與批鑿附來高文固佳

妙無可指摘但其間不免有愚意未安者必是老謬不
足曉煩公開諭仍不深訝葢張公文志又不可不盡心
同慮也惶悚惶悚仍雖索便下筆也末由瞻嚮千萬加
愛不一

　　不見定國一年不與定國書半年每得來書慚愧滿面
欲答又懶而止每想君熟知我此態不復以為怪也即
日起居何如知受任安肅廟堂既未能置君于所宜獨
無一稍佳處乎料亦都不計較許時見過之語似少的

今嵗必不失望矣河水既不至此間諸事稍可樂幸早
臨僕秋中當再乞南中一郡耳屢蒙寄詩老筆日可畏
殆難陪奉字法亦然異日當配古人矣酷日萬萬自重
有一事拜託抗人欲開葑田葢五六十年矣但有志於
民者無意經營亦不數公下手開鑿終于不成惟不肖
偶得其要開之月餘有必成之勢吏民歡快如目去翳
近奏乞度牒五十道終成之一奏狀一申三省皆詳盡
利害公為一見莘老痛致此意


　　二狀一觀之近奏事多蒙開允必莘老之力更乞應副
此一事使西湖一旦盡復有唐之舊際山為界公他出
守此邦亦享安樂切望痛與留意近説與子由令為老
兄力言而此人懶慢謬悠恐不盡力故以此託定國彼
此非為身事力言何嫌也

　　某一味絶學無憂歸根守一乃至無一可守此外皆是
幻此道勿謂𣺌謾信能如此日有所得更做没用處亦
須作地行仙但屈滯従狗竇中過耳勿説與人但欲老

弟知其畧耳問所欲幹實無可上煩者必欲寄信只多
寄好乾棗人參為望如無的便亦不須差人豈可以口
腹萬里勞人哉所云作書自辨者亦未敢便致耳不怨
天不尤人下學而上達知我者其天乎張十七絶不聞
消耗進矣仍存性否懐仰樂全之舊徳故欲其一箴之
否


　　五百家播芳大全文粹卷六十四

