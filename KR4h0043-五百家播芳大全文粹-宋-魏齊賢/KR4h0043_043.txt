







　　欽定四庫全書

　　五百家播芳大全文粹巻三十六

　　宋　魏齊賢

　　葉　棻同輯

　　謝啟

　　辟置

　　謝辟充教授啟　　　　　　　唐子西

　　命教之始置師惟難既非所堪適足爲媿伏惟某一離

國學十閲歲華參兩任之鄉軍自云得趣負三年之令
弩未始辭勞止於爲貧無所不可獄訟刑名之職皆是
道塲簿書錢榖之間莫非樂地况優游於儒術復咫尺
於鄉枌便於婚姻得以斆學有幸如此歸恩可知此葢
伏遇某官匠石人材甄陶士類好賢樂善每推引類
之心憂國愛民深軫思皇之念致茲後學得託下風才
地非堪固難勝於重責雲天所庇將銘勒於初心感佩
無窮敷宣罔既


　　謝辟南京簽判啟　　　　　　蘇子由

　　少年遊學方成都樂職之秋壯歲効官後淮陽卧治之
日矧留都之清凈眷幕府之優閒再辱辟書重收孤迹
哀憐廢棄之久誰復肯然綢繆樽爼之歡亦非偶爾伏
惟留守宣徽太尉才高一世望重累朝體河岳之兼
容納涓埃而不間衣食有奉已寛盡室之憂道德照人
况復終身之幸其爲慰幸歡喜難盡敷陳

　　謝辟置馬務啟　　　　　　　唐子西


　　書生所學粗記姓名軍事方參未知拜起心勞意拙事
廣才踈績未考三罰將滿百抱關擊柝直爲貧之所宜
毁瓦畫墁嘆無功而食祿夤緣厚幸依託下風惟憂䑕
技之窮寧顧馬曹之辱逮今三載雖每侍於燕閒未始
一言輒有求於左右豈有意於爲異葢自耻於無厭遽
辱見收實過所望此蓋伏遇某官賞信罰必事易說
難其交物也淡以親其待人也輕以約遂令頑悍亦費
陶鎔某敢不祗畏簡書服勤簿領一丘一壑既未遂於

初心三沐三薫其敢忘於厚德感佩戰越不知所裁

　　謝辟差醋庫啟　　　　　　　滕子昭

　　索長安之米五斗有萬鍾之難失中流之船一壺若千
金之獲位雖至下恩實非輕竊以仕有時乎爲貧食焉
可怠其事職既司出納之吝任初無貴賤之殊矧茲醯人
之㣲掌於周官之舊日取不竭本源出糟粕之中歲計
有餘煮摘亞海山之富苟非明財貨之術豈足盡錐刀
之能如某者賦分酸寒禀生艱苦囊錢羞澁誰憐甑内

之塵缾粟屢空自笑甕中之蠛未厭小人之腹徒聞君
子之交僥倖餔糟而歠醨妄意乞漿而得酒不謂斗筲
之無用亦預粃糠而見收㑹計何堪㳙滴莫效此葢伏
遇某官才全武庫名重金甌世高濟美之忠人有調
元之望負伊尹之鼎志豈在於割烹和傅說之羮道本
期於啟沃無膏粱公子之習軫虀鹽寒士之憂欲觀聚
蚋之能俾厠濯龍之選直在中矣方待善賈之沽求則
得之不假乞隣而與某敢不攻苦食淡激濁揚清仰副

作成之恩益體曲直之性仲尼發顔子之覆倘使知天地
之全趙文舉晉國之賢庶不遺筦庫之列

　　謝辟置幕屬啟

　　提筆文塲已玷師門之高第彈冠仕路乃叨賔幕之元
僚自惟何人致有此幸竊以諸公要人之勢利亦何門
而不容先生長者之典刑或曠世而難遇寧賤貧之堪
忍惟道德之依歸一䝉備數于籠中足以成聲於海内
况乃收憐之意出于特逹之知未嘗待其自言亦非因

於借助茲古人之能事今復見之顧新學之小生何以
得此伏念某學非通務資不踰中壯歲激昂妄謂勲名
之可致長年蹭蹬忽驚齒髪之將衰偶竊儒科繼罹家
難薫心憂患莫堪積歲之窮愁唾手功名非復當年之
壯氣自甘屏迹豈合干榮屬當軍府之開遽枉賔筵之
辟虛名增重有識嘆嗟謂李大夫取人不常乃爾特舉
而石處士以道自任庶乎有成豈惟私惠被於一夫遂
使頺風起于千載此蓋伏遇某官吾道正統斯文主

盟何自爲郎頗嘆馮唐之不調問誰可將或言充國之
未衰遂付雄藩兼臨絶塞山頭落日想墨客之風流雪
外孤城聳將軍之號令為此府望須我軰人矜憐弱植之
無依屈賜公言而見取靜言㑹遇實邁等夷謂無人于
東都固所不敢稱知已于天下亦足少伸感激之深敷
宣罔既

　　謝辟置啟　　　　　　　　　范西叔

　　駕彼四牡初瞻華節之臨致者二人遽造長途之馭荷

鈞陶而愈重揆綿薄以何勝冒昧來前兢慙去所竊以
春秋同燕社固俗態之相歡富貴歸故鄉亦時情之共
樂究觀徃哲間處舊都不過露印綬以誇邸中負弩矢
以馳道上或為相數昆弟之罪或興師入父母之邦私
快恩讐俯驚童孺來于公之駟馬既顯何爲散疎傅之
黄金雖賢無補未有激揚于風教專圖簡拔于人才近
接枌榆旁收葑菲獨振汝南之價首空冀北之羣高掩
前聞亶爲盛舉宜得魯諸生之秀異少慰蜀父老之傾

瞻有如䝉焉直易與耳鼓無腔而自奏碑没字以何爲
輕玷一官浮游萬里辨舌敢驚于堅白夢魂不到于軟
紅空回天際之舟甘戢雲間之翅餓驎不噬誰爲落毛
窮猿投林豈暇擇木乃與阿堵物爲伍大爲寧馨兒所
嗤已自分於陸沉寧有期于羅致喜憐兵騎猶振塵衿
倚推轂於鄭莊懼懐此志許著鞭于祖逖驟過初謀坐
令一介之微頓増九鼎之重不圗畫餅亦濫吹竽兹盖伏
遇某官智鑑圓明文衡公亮士冀登賢於鳯沼時爭

仰德於龍門廣西雍樂育之心舉同金鑄秉東觀刋脩
之筆深謹衮褒方宣㫖于岷峨㑹炳靈于江漢豈無後
出來副先登典型具存肺肝藉慰曳裾而飛名譽固頼仇
香用士以報國家詎須种暠靡嫌平進均預特招正恐
涓埃難酬槖籥竊念某久居窔奥叨預提撕兼收腹背
之微頻借齒牙之重念顔氏之居陋巷孔子賢之取馬
士薦之朝廷何侯力也薦於今日期以古人尚殫毣毣
之恩少罄惓惓之義豈特西州之人士愧在盧前庶幾

東閣之衣冠願從隗始

　　謝辟置啟　　　　　　　　　張少瑜

　　病即丘園本期脫屣老依幕府乃復跨鞍爲然諾而遽
行豈出處之敢必伏念某才無適用學不成功族久弊
而弗支身既衰而愈困少年意氣眞已蕭然平生交游
殆無顧者獨執事之用意有昔人之遺風毎當薦賢必
以充數跡高奴之重地控勁敵之上游謀帥多屬於偉
人責實每難于他路顧雍容談笑之際雖資三語之勝

流而緩急幾微之間實藉百中之竒䇿乃容迂濶復玷
招延此蓋伏遇某官以邁徃之資當折衝之任才兼
衆智守之以謙虛威鎮諸羌持之以詳重過收人物以
就功名某老廢詩書無復倚馬之氣窮更憂患庶幾徙
薪之謀即望旌麾不勝悃愊

　　謝李邦直辟置啟　　　　　　呉則體

　　引領下風念未聞於謦欬脫身涸轍曾罔待於鳴號揣
心實慚戴德良厚伏念某器惟樸鄙族本單平考古則

嗜乎先王之言行已則異乎末俗之好學知修性仕特
爲貧久忘紆朱拖紫之榮粗得曲肱飲水之樂獨立不
屈殆遺物而離人逸處無榮耻以故而滅命葢討論於
六藝已侵尋于二毛索墜緒于堙淪蔽鬱之中究微言
于散絶殘缺之際委棄詖行擯斥詭辭道擬窺乎大全
養固捐乎小體每悲螻蟻之智易竭誠懼天地之藴難
窮素志或乖没齒銜恨疲精盡慮反同惠子之據梧
刳食生全頗美支離之鼓筴術益進而譽益冺年愈老

而形愈孤愧俯仰以徇時聊翺翔以娯意收功維寡詎
羞抱甕而灌畦渉世屢竒頗欲就隂而休影節苟存于
一介祿奚顧于萬鍾飄然浮轉之軀兀若枯槁之木文
繡獨嗟乎芻狗青黄寧羃乎犧樽藜杖貂裘跡未羣于
麋鹿石田茅屋夢已落于江湖其誰哀憐祗自憫笑知
語黙顯晦之有義悟潛身用舍之皆天俾乘馬而從徒
甘抱關而擊柝豈期屯蹇遽辱採收此蓋伏遇某官
偉行軼倫閎謀超世逺畧足以安社稷高文足以追典

謨紛紛妍媸舊入於甄冶擾擾動植常寄以權衡弗以
杞梓自美而陋乎樗櫟之材弗以軒冕自夸而賤乎草
茅之結吹噓朽腐以律吕之氣被飾昧陋以虹霓之光
凡此滯頑亦加䇿勵豈以謂能否不分則駑馬或先乎
騏驥利鈍靡察則鉛刀或貴于鏌邪將剖黑白於混淆
明是非于繆亂委憊羸薾佇獲託于醫師之門擁腫曲
拳未見黜于匠石之手誓勤緒業用答誤知過此以還
未知所措


　　試館職

　　謝試中館職啟　　　　　　　王致君

　　辱賜聖䇿下諏鄙臣質之以詩書治古之所傳副之以農
桑孟子之所論才難盡志筆不逮心至于前世之宜當
今之弊聖賢之法度天人之際交拳拳未列于孤忠瑣
瑣僅能于小補宗工垂借第等過優徹旒纊之聰明入
廟堂之甄化越自蘭臺之冷秩躐升書府之秘遊寵榮
有殊感懼亡措於穆盛世幸逢極治之君思皇庶臣孰

匪碩學之彦素養而待倉卒之用器使而議鴻纎之材
處是位者責是功辨其事者付其責况于簡册之所英
俊之躔多文章經術之老處其間亦公卿牧伯之任出
於此秩以太官之稍膳増以内府之俸泉使無芥蔕之
勤以牽乎事外俾無塵苴之累以汨乎胸中思慮不分
而道明進止有餘而氣壹士逺乎賤而爲周之貴學得
以肆而非秦之拘則可以夙夜鉛丹左右籖軸浩乎泛
古今道德之海曉然見治亂安危之途當言而言豈爲

無助有用而用所向悉宜顧惟中下之資猶躋仁智之
品若某者進按名責實之治乏趨變通時之宜辨不足
以揚王庭勇不足以建邊畧昧于理財而不足以語計
踈于言法而不足以評刑凡是數端舉無一可其在聖
世當爲廢人惟學是專乃性之病耽尋經傳而成癖亡
遺冠屨而㡬愚至如灌浸切磋人以爲勞而已以爲樂
劘研編削怯於所短而喜于所長比者幸㑹于天處得
其地生死願同于書蠧咿嚘無嘆于囊錢庶㡬羲易之

養䝉兾卜揚雄之終老重念某惟物輕重沿時盛衰嚮
立是科間出竒士葢取之甚隘則來者㡬希由待之既
殊則舉思自奮歴時既久其終寖微致或上言指此學
之可廢近復著令罷推恩於從來顧是庸平分宜澄
汰豈期援取于末屬收拾于殘餘仍採薦論亟膺簡㧞
此蓋伏遇某官開廣治具賛襄睿文思人人之盡其
能欲物物之得其所謂選士可以報國謂博古可以救
時姑擢謏聞更觀後効誓竭有爲之志仰酬不報之仁


　　謝試中館職啟　　　　　　　翟公巽

　　奉對西清凛天顔之咫尺䇿名東觀近雲漢之昭回顧
影自慚無顔以寄惟石渠天祿之府秘金匱玉版之藏
翰林墨客之文章河圖洛書之典訓怪如齊諧之所志
微至稗官之所收極備至於方言其流及乎𤨏語煨燼竹
簡發羽陵汲冡之編科斗漆書讐魯壁淹中之蠧蓋古
人禮求諸野而史官學在四夷僅有典型誰云古昔仲
尼之悼借馬猶及闕文夏禹之尚遺聲以存追蠡自非

網羅百氏之學貫穿千載之間約六藝以成章洞九流
之領畧孰能刪除繁穢放失舊聞得商頌十二篇考次
逸詩之缺取武城二三䇿緒正古書之遺至于曉㓜婦
之微文釋皿蟲之訓纂討論欵識辨岐周栒鼎之銘
義證古今跡東漢顯陵之䇿唯時選遴益歎才難固將
廣豪傑之儲須以待朝廷之問必如前哲増重此名而
况切近禁嚴雍容嘯諾建章鳯闕望帝極之太微䇿府
玉山應星躔之東壁欲掄材於人物聊養望于歲時某

意廣才踈心勞志大空懐憂國見謂狂生中捐末路之
差池未分昔人之憂患爰從宰掾入簉書林汗青簡以
長年絶韋編于卒歲初無聞於是正獨能問于何如恭
惟某官德盛阿衡師惟尚父服衮衣繡裳之命數寵冠
上公偉龍章鳯姿之儀型照映羣士畧春秋責備之法得
天下英才之歸雖此妄庸不忘教育孰云晚出得預斯
文乃眷蓬山世唯舊物慨流波之未逺創風樹之纒悲
再命微躬相望踵武惟先人嘗掌斯事獲覩前修卒父業

復總羣書敢期故實永言陟岵之感終廢蓼莪之篇然
而以先儒之熟訓詁而誤爾雅之蟛蜞大夫之識具敖
而名先君之獻武况如淺陋無乃闕疑庶幾農馬之専
可與蟲魚之注述陶唐至於麟止安所發明頌聖主之得
賢臣或能論著

　　謝試中館職啟　　　　　　　　任子方

　　落筆玊堂之上僅綴千言振纓册府之游濫陪羣俊論
說無本文辭不工序當今可舉之政事則未究人情考

先王已行之法度則不聞古訓訖無可録退有後憂豈
意江湖納汚川流一貫龍蛇啟蟄蠖歩同伸雖幾去而
復收終以榮而爲懼惟天禄石渠之故事乃琅函秘笈之
所藏或出于秦人煨燼之餘稍見于汲冡斷殘之後書
尤難于盡信史已甚于闕文寖聞諸子之異同頗識古
人之章句詳延淹雅分命訂讎煥爛遺文上占東壁憑
陵危觀古謂蓬山坐尤廹于帝居人或夸于仙去多士
願聞其掌故名臣軰出于此塗由漢則子雲劉向以經

術登庸在唐則九齡房琯以辭章入侍故博洽名家之
士萃聚乎東西兩京太平儒術之功浸淫乎數百餘歲
得人甚盛曠古所無國家累聖紹休生民保乂囹圄空
而爼豆布干戈藏而鍾律脩百度可觀皆博士儒生之
論四方來獻多山巖屋壁之書永惟英皇對越治古謂
取士必先於素養詔大臣各舉其所知一新東觀之討
論樂得英才而任使遺風不講㡬數十世之相望引類
並興以二十人而聞上一時名德之盛落落相高于今

侍從之華班班可數規模宏逺典故具存天祚眞人日
熈庶績躋世于安寧之域作人以忠厚之風正臣進而
羣枉之道消德意孚而不肖之心化股肱一體既丕式
於老成諒直多聞將旁求于新進丁寧細札祖述舊章
使棲遲涵泳於圖書翰墨之林以滋長成就於英俊賢才
之藪蓋楩楠杞梓聳昂霄之榦珪璋琮璧抱韞櫝之珍
必藉良工親逢大匠然後薦丘壇以交神明之貺壯宫
室以除風雨之虞豈徒然哉所用如是如某者生而非

敏壯也無聞學淺鮮而不根氣萎蕤而易涸英華無㡬
局韻太拘既未能赫赫以動人固不善盱盱而徇物以
牛捕䑕鈍不適時緣木求魚勞非得計碌碌衆人之役
遲遲行路之間幸從庠序之外官不廢絃歌之舊習家
有一鍾之石箧無三上之書乘雁雙鳬既不關於多少
大鵬斥鷃亦各適于逍遥何期近弼之誤知過以不才
而應詔徬徨捧檄踧踖振衣為逢極治之朝庶達敢言之
志而舊文卑弱空驚賈誼之過秦來譽寂寥良愧陸機之

入洛家㡬索米門寡曳裾待漏越期懐鉛就席感嘆紵
袍之故態顧瞻金馬之盛遊下筆不休乏傅毅屬文之
思令人忘倦非馬周論事之才雖拘攣綴拾以成編終
底滯迂踈而可笑畫地作餅何以療饑曝日獻君未爲
知術尚䝉採擷不即棄捐驅蹢躅于遼東竟無他異望
騰驤于冀北猶踵後塵是何異綴魚目於夜光補狐裘
以羔袖既乖凖度有誤題評此蓋伏遇某官道德在
躬聞望超世契光華之盛旦見事業于有爲文章博洽

而不以窮人器質渾厚而樂於成物致茲末品亦預同
升所願讀書陽城猶喜於從吏未能成賦左思亦幸於
爲郎而况大君深切之訓詞近侍雍容之知遇實英俊
並游之㑹方朝廷有道之時戴日之老畢世而再逢窮
穴之士動心而竊嘆美意不輕於樂育終身敢薄於自
期固當澡雪滯昏鍥磨頑魯黽勉平生之志激昂君子
之風不獨丹鉛㸃勘之爲工必使事業語言之可用老
將至矣寧自廢于聖時行或使之冀少伸其素志


　　試宏詞

　　謝試中宏詞啟　　　　　　　晁之道

　　仕或爲貧則自鬻葢非獲已學當務本雖屢中豈足言
功得非所宜榮以爲懼竊以發天人之秘奥陳道數之
本原喻德意於四方冩英聲于萬世仰參造化之靈氣
是謂文章之極功所以窺雅頌之尊高則商周之道德
愈白誦訓誥之深博則文景之忠厚可知苟其氣質淺
陋而已卑則其事業湮冺而不顯盖國實須士而治

必尚文此朝廷掄才之要津而宏詞設科之本意故畧
其保任之法使時不崇乎造請之風而腆以推奬之方
使人自竭其磨礱之力發于訓戒責相如視草之功播
于聲詩求子雲奏賦之麗載述以考叙事之法表章以
觀應用之才是所謂金馬玉堂之文豈容妄作未嘗窺
石室柱史之藏安得尸功自非有妙當世之語言烏足
以中有司之尺度如某者受才甚下渉道每踈早預賞
延復塵科第甘十年之不調悵三釡之已違似是馬曹

恍復迷身於半世不探虎穴固知坎壈於窮途舊學浸
沉於塵埃豪氣遂移于憂患騏驎久餓誰爲落毛駑駘
既疲愈安伏櫪顧乏中人十家之産可營負郭二頃之
田仲寳祖孫未甘寂寞西華兄弟㡬至凋零居有弗承
之羞敢怠必復之志攘九折之臂遂忘不武之慙戛三
咽之言寧免無文之誚豈期過聽俾效先鳴此葢伏遇
某官恊賛大中作新多士議論風采四方儀型教學陶
鈞一世宗匠方當崇起上臣事君之偉業故不忍遺曲

學泥古之空言借以輝光略其蕪累豈徒取其一日之
所試盖將責以終身之所成某謹當不棄前脩更期來效
務求諸已敢不敬業以樂羣無溺于文庶㡬力行而造
道

　　謝試中宏詞啟　　　　　　　趙承之

　　昨聞制科人自謂為握靈珠甫上奏封衆皆喜於得大
將敢意甚精之選遽收極陋之姿恩踰分以起羞聲過
情而知懼竊以文者貫道世實須才當無事以詳延屬

有求而備用今豈乏士人皆願忠故濟濟登朝穆若宗
周之化彬彬聚闕炳然皇漢之風率皆謹籲俊以旁招
務雋英而樂育課其牋奏用觀文吏之才究彼誓銘及
定大夫之位所以網羅邦彦追琢時髦嘉有非常之人
俾續無前之蹟國家奮炎開運執象膺圖昭七聖以垂
休亘千齡而敷化勝殘去殺戈倒載以垂囊偃革辭軒
車結旌而奉御奮乎百世之上躋于三代之隆上方泊
乎無爲綽然有裕廣文聲而雅志循堯道以儲精昭回

之光下飾于萬物旁礡之德上暢于九垓臨雍泮以恢
儒坐王公而論道賁戔戔之帛鳳使馳巖縶皎皎之駒
鶴書赴隴江飛之鳬葢少冀羣之馬幾空猶復側席幽
人夢想賢士講興能之茂典復論秀之新規謂篆刻乃
童子之工而經術固大臣之事用專六藝博勸諸生鄒
魯彈冠讀詔書而歎息庠黌動色習矩歩以委蛇然念
士寡全能才鈞定分德行政事稽聖黨以殊科文苑儒
林較史流而異傳慮風雅之或寢顧祿利之使然思數

路以兼收庶一隅之不廢肆求古制爰采唐科且比事
屬辭乃典章之故實而駢四儷六亦翰墨之彌文豈壯
夫而不爲固聖人之有取而况歌功頌德用有重于朝
廷馳檄飛書事或嚴于法律集諸難而求備該衆美以
取長雖投牒之且千來斯不拒而限員之以五中者幾
希屬當首選之辰兹謂才難之際命春官而始事詔宗
伯以程能顧待遇之特優宜校量之甚悉自匪文高繡
虎藻擅摛鸞金擲地以騰聲錐處囊而耀穎則何以青

錢萬選動居掌握之中黄鵠一飛起簉雲霄之上俯慙
竊吹仰玷精求伏念某絶壑鯫生翔蓬滯羽㓜木强而
不慧長椎鈍以無竒李蔡下中素微于品目賈山渉獵
夙病於空踈敢萌拾紫之懐分隔紆朱之願苐以世蓄
油素家傳布韋堂克構以寧隳氊餘青而故在歲
不我與惜年徃以難攀人莫已知懼時來之不再稍絶
編而自厲遂佔畢以忘勤須階任子之恩嘗𨽻奉祠之
役未濡鵜翼切悔于初心徒處鷄羣重増於懦氣因厲

决科之志妄馳干禄之情綴爾雅之蟲魚定非磊落習
枚臯之賦頌頗類俳優亟殫下俚之文過忝英游之第學
慚為已食愧浮人千金屠龍藝既成而安用三年刻楮技
雖勞而可捐輒辭補掾之符歸奉循陔之養因磨礱於
事業獲馳騁于古今充棟汗牛嗟腐唇而莫釋濡翰燥
吻笑琢腎以何愁黙蕭散以累年忽侵尋而再閏自安
鳩拙孰兾鶯遷豈圖遭㑹之優重際設科之始復强顔
而圖進深畫足以包羞鼯䑕何知不諱五窮之辱由基

甚戇更希百中之能森列棘以造廷駭據梧而禠氣洛
陽才子絢錦臟以飛英稷下先生摛錦心而掞藻爭背
城而借一各奮臂以當千驟見大巫舌橋然而莫下旁
窺巧匠思軋爾以如抽徒勉課於泛悠葢僅成于骫骳
自懲藍縷敢觸於上聞苟逭詆訶詎期夫中選方念竄身
之計遽叨入等之崇禮重續貂遂兼收于犬尾上嫌吮
墨因强飾于蠅頭實非甞試之間敢有庶幾之望再念
某少而聞禮壯乃爲箕佩帨承顔志方伸于戱綵賜金

祖道親俄屬于挂冠感負荷以惟艱懼責委之誠重迨
停車而畢試乃就駕以言歸惄焉肺腑之憂疢若炭氷
之積雖第名之非首在塞望以良多戰勝則驕有愧卜商
之趣檄至而喜無慙毛義之心榮獨倍于衆人感固深
於平日此蓋伏遇某官權衡正道衣被詞人入聖域
以惟優任天下而益重洪鈞播物益充良窳之求巨冶
鑄金舉適方圎之用致容謏聞亦附羣英某敢不寤寐
前脩始終素履約枝言而務本探學海以窮深性也不

移竊慕古人之節時乎有用願酬國士之知

　　謝試中宏詞啟　　　　　　　方雲翼

　　楓宸射䇿舊聨郄桂之名蘭省奏篇復冒齊竽之列叨
榮過矣揣分歉然竊以取士雖本於辭章論人莫先於
器識臯朔以俳優自詆悔不通經王楊以眩瞀相矜類
難致逺攷片言于紙上得大㮣於胸中惟純儒含潤色
之英聲諧韶濩而正士藴懐氷之操句挾風霜何詞㫖
之無瑕葢淵源之有自施諸實用號曰通才觀歴朝選

任之規見今日揄揚之意法姑稽于紹聖建此一科事
茲重于中興逮今五舉彯華纓而接武粲大筆以爭輝
播告多方擅燕許絲綸之手形容盛德掩卿雲黼黻之
工善序者辨其華記事者提其要勒成功于砥柱草木
聞風述畫像于凌煙丹青動色陋袁郎之露布小虞人
之官箴暢皇靈于諭蜀之詞揚大義于出師之表試所
長于一日責其効于終身宜得異流以光前躅如某者
凡資不韻懵學無方究繁露於一經未識懐蛟之夢効

甘泉于四賦終慙吐鳯之材陪多士以造庭竊下科而
試吏念希驥之馬追十駕以何難而向晨之鷄肯一鳴
而遂已誓彈綿力勉習殊科人共笑其才踈已獨憐其
志拙焚膏繼晷親細字于短檠安歩當車拚悲歌于長
鋏戍期未至卒業可營每虞類狗之羞復起雕蟲之悔泛
桃花之新浪尚認前津指楊葉之舊穿敢圖後矢非藉
嘘枯之素曷收貫札之功此蓋伏遇某官受天鉅才爲
國隆棟主張儒道障百川而東之儀羽天朝見一鶚之

直上執經帷幄避寵樞機宸衷資借箸之謀士類倚持
衡之力致茲猥𤨏亦預甄收某敢不仰附餘輝俯摩鈍
質雖夫子之墻數仭未得其門然魯國之士一人敢忘
其教

　　謝試中宏詞啟　　　　　　　　石敏若

　　戰當孰勝羞提大敵之戈矛寸有所長不負生平之筆
墨色與寵變汗隨魂飛切評古今之偉觀葢是乾坤之
英物瓊盃玉斚輝煌希世之榮觀陣馬風檣洒落驚人

之粹語峭心胸之山岳鑑咳唾之珠璣張膽揚眉寫成
和氣書牒㸃翰收入太平倘不爲縉紳望封禪書是必
作聖主得賢臣頌烜赫淮夷之雅鍧轟郊廟之歌此
李唐開博士之途雖韓愈有中書之黜獨當一面豈不
誠大丈夫連中八科眞可謂竒男子故紹聖右文之際
使粉袍搦管而來風蕩而鳴虎角而翼填胸學海震百
川吞浪之聲破竹辭鋒森萬丈倚天之劍多多益善凛
凛大竒盡搜天下之英才不到孤生之名姓某者羇酸

牢落勃窣盤跚窺豹一斑戰蝸兩角頑顔鈍頬有窮鄉
氷雪之容濁胃枯腸無春草池塘之夢綠蕪安在黄巻
相憐漫彎楊葉之弧低躍挑花之浪謂薫酣文史者不
可奪其志而沉迷丹墨者異乎吾所聞三復斯言名教
之中自有樂一行作吏州縣之職徒勞人歸棲得助之
江山再托可親之燈火浩歎傷弓之鳥動輙驚弦其如
食槿之蟲未能忘苦比趨文陣强厠俊遊鼯䑕五技而
窮鉛刀一割而鈍雖臨卬之詞客欲飄飄然奈江左之

將軍但平平爾望不及此得之若驚此蓋伏遇某官
有猷有爲可愕可駭氣撼八極此必神仙中人心雄萬
夫自是風塵表物特挈互鄉之童子收爲吏部之門生
某敢不増益所不能敬脩其可願輒馳窘歩望毫釐尺
寸之功名誓覧遺編老三萬六千之日月

　　謝試中宏詞啟　　　　　　　蘓子瞻

　　臨軒䇿士方搜絶異之才隨問獻言誤占久虛之等忽
從佐縣擢與評刑内自省於無堪凛不知其所措恭惟

至治之要惟有取人之難用法者畏有司之不公故
舍其生平而論其一日通變者恐人才之未盡故詳于
採聽而畧于臨時此二者之相形顧兩全而未得一之
于考試而掩之于倉卒所以爲無私也然而才行之迹
無由而深知委之于察舉而要之於久長所以爲無失
也然而請屬之風或因而滋長此隋唐進士之所以爲
有弊魏晉中正之所以爲多奸惟是賢良茂異之科兼
用考試察舉之法毎中年輒下明詔使兩制各舉所聞

在家者能孝而恭在官者能亷而謹臨之以患難而能
不變邀之以寵利而能不回既已得其行已之大方然
後責其當世之要用學博者又須守約而後取文麗者
或以用寡而見尤特於萬人之中求其百全之美凡與
中書之召命已爲天下之選人而又有不可測知之論
以觀其黙識之能無所不問之䇿以效其博通之實至
於此而不去則其人已可知然猶使御史得以求其疵諫
官得以考其素一陷清議輒爲廢人是以始由察舉而

無請謁公行之私終用考試而無倉卒不審之患葢其
取人也如此之宻則夫不肖者安得而容某才不逮人
少而自信治經獨傳于家學爲文不願于世知特以饑
寒之憂出求斗升之祿不謂諸公之過聽使與羣豪而
並遊始不自量欲行其志遂竊俊良之舉不知氣力之
微論事迂濶而不能動人讀書踈畧而無以應敵取之
甚愧得而益慙此蓋伏遇某官德爲世之人望位為
時之顯官聲稱所被四方莫不奔趨議論一加多士以

爲進退致茲庸末亦與甄收然而志卑處高德薄寵厚
歴觀前輩由此爲致君之資敢以微軀自今爲許國之
始過此以徃未知所裁

　　謝試中宏詞啟　　　　　　　孫仲益

　　列棘程書自愧北方之學乘槎問漢仰窺東壁之光被
寵若驚過情而懼竊以堯舜文王爲正道萬物所共由
詩書執禮皆雅言衆人固不識篤生先覺丕闡斯文用
爽厥師同歸于治洋洋關睢之亂敷聞廣樂之音渾渾

虞夏之書大破專門之學黎民於變比屋可封學圃學農
盡棄小人之事逃楊逃墨一歸君子之儒希顔之人者
亦顔之徒誦堯之言者行堯之行歴觀上世育材之盛
未有今日得士之多自非粲然有文孰能出乎其類如
某者樸&KR0554;不足數瓠落無所容智昧通時豈栖栖而爲佞
學知是古但斷斷以無他方大道之顯行偕羣英而樂
育薄采泮宫之芹藻備嘗太學之虀鹽屈首一經屢鼓
齊門之瑟折腰五斗遂彈秦地之冠坐席未温茹荼遘

愍祥琴在御新穀再升念將母之不遑欲懐安而未可
聊作代耕之養敢形干澤之心會公車之興甿掲詞科
而試藝方奉三無私之世實稽五不諱之誅率爾而行
雖萬人吾徃矣卒然而問叩兩端而竭焉寸隂不留長
技盡廢周庭合雅曹鄶之什無譏魯史成書游夏之辭
莫措豈謂曲成之賜不遺千慮之愚揚粃在前積薪居
上四頒詔綍褒進書林秉太乙之青藜對古人之黄巻
拂蟬辨蠧初無從事之勞毁瓦畫墁真愧食功之意叨

䝉若此報稱謂何此蓋伏遇某官斯道覺民嘉謀告后
德業萬夫之望文章百世之師至大至剛雖有回天之
力多材多藝已聞賚弼之祥欣逢君子長育人材之時
復無大臣遺忘微賤之歎致兹庸妄亦預甄升徳大
難酬人微曷稱懐鉛抱槧已參蓬萊藏室之遊檢玉泥
金或議泰山梁父之事誓殫微效用答鴻私


　　五百家播芳大全文粹巻三十六

