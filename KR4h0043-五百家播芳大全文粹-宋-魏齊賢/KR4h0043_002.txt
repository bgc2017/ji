







　　欽定四庫全書

　　五百家播芳大全文粹巻一中

　　宋　魏齊賢

　　葉　棻同輯

　　賀表

　　誕皇子

　　賀誕皇子表　　　　　　　　　晁之道

　　徳符穹昊慶集宫闈篤生岐嶷之姿來㑹明昌之運照

臨所逮鼔舞攸同(中賀)竊以固有永之基莫先主器紹
無疆之服葢本承天下以宅萬國之懽心上以豫兩宫
之愜志顧兹大慶允屬熈辰此葢皇帝陛下徳動幽明
仁均動植合天心而克享祗帝事以靈承神罔怨恫物
無違拒是以三靈薦祉九廟儲休克綏龜筴之祥爰發
熊羆之夢是生粹質作我元良臣待罪西陲馳心北闕
上千萬歳之壽阻陪漢殿之班詠百斯男之詩載效華封
之祝


　　賀誕皇子表　　　　　　　　李成季

　　太史觀天已識前星之應大人占夢果符男子之祥喜
溢宫闈慶均海宇(中賀)竊以誕彌吉月有開后稷之先
則百斯男於顯文王之盛由人神之相與荷福禄之無
窮恭惟皇帝陛下孝安祖宗仁遂動植疏爵賞以繼功
臣之世發廩庾以惠天民之窮廣大徳以好生示神武
之不殺萬事咸理允格丕平四夷皆來實獲多助三辰
昭鑒六聖具依載錫洪休篤生元嗣至誠能動無待薦

高禖之薌流澤有源何煩種北宇之竹况乃岱祇見象
渦聖呈光共扶萬世之基來兆一人之慶岐嶷之性先
自得於神靈聰明之資將弗煩於師傅大本有系衆情
以熈臣猥服外僚親逢盛亊上南山之夀阻預班聯誦
螽斯之章莫知鼓舞

　　賀誕皇子表　　　　　　　　宋侍郎

　　寶佑叢林天支毓秀慶騰秘禁歡溢中區(中賀)恭惟尊
號皇帝陛下受命溥將凝圖丕赫權綱用義根乎克念

之䖍簡素所安表於不勉之懿且復欽刑薄賦重榖弛
畋一方少饑則佇馳使節萬金稍乏則輒續禁錢民用
靖嘉神罔怨恫是以上帝歆佑三后顧存貽美孫謀昭
衍無疆之烈歸功元首茂啟多男之祥誕協仲商挺生
哲嗣星弧具禮棠棣交華惟翕闢之儲英固覃訏而絶
異逖聆詔諭並仰獻儀薦笏相趨抃吾君之有子珪璋
流慶宜天下之繫心臣始去近聯遽承吉語賡歌緜瓞
早知周徳之遐參祝祠禖罔罄漢臣之幸臣限守符印

不獲奔詣闕庭臣無任瞻天樂聖企竦歡呼之至

　　賀誕皇子表　　　　　　　　王介甫

　　宫闈嗣慶寰海交忻凡逮戴天惟均擊壤(中賀)臣聞螽
斯之言衆子實為王者之詩華封之祝多男亦曰聖人
之事恭惟皇帝陛下紹祖休顯憲天昭明致文武之憂
勤成堯舜之仁孝宅師無競莞簟之寢既安傳類有祥
弓韣之祠屢應詒謀方永錫羡用光臣託備藩維叨承
眷奬不顯亦世家實預於榮懐於萬斯年心敢忘於慶

頌

　　賀誕皇子表　　　　　　　　唐子西

　　前星騰耀麗日重光凡在照臨舉傾瞻仰(中賀)臣竊以
漢室之尊冢嗣遂立高禖堯封之祝聖人俾多男子葢
承祧之至重任主器以非輕恭惟皇帝陛下駿惠先猷
作新聖治奉天以敬恪勤父事之心養物以慈摩撫子
來之俗蓼蕭被澤行葦霑仁穹昊駢禧元良毓秀為社
稷久長之慶承祖宗積累之休遣使告陵重離明之有

繼飛郵賜詔達解雨以無垠臣承乏逺方欣聞吉語震
雷虩虩知匕鬯之克堪螽羽詵詵期子孫之寖盛

　　賀誕皇子表　　　　　　　　王介甫

　　燕禖享徳方儲錫羡之祥熊夢生賢克協會昌之運預
在照臨之廣敷同慶賴之深(中賀)竊以思齊神罔時恫
假樂民之攸塈天所保佑厥惟太姒之多男國之榮懐
亦曰成王之衆子恭惟皇帝陛下今徳光乎洛誦康功
茂乎岐昌鴻休無疆景命有僕葢芣苢之薄言采采衆

樂先成則螽斯之宜爾振振宗强孰禦臣久叨眷遇適
阻進趨親値本支百世之盛時敢忘萬年夀考之善祝

　　賀誕皇子表　　　　　　　　王介甫

　　嘉慶係傳歡欣總集臣(中賀)臣歴觀古昔誕受福祥厥
配天所以久長乃有子至於千億伏惟皇帝陛下鳬鷖
之雅媚於神祇芣苢之風燕及黎庶弓韣嗣燕禖之報
旐旟仍熊夢之祥無疆惟休永保苞桑之固有室大競
方觀椒實之繁臣嘗汙近司久尸榮禄特荷殊憐之至

豈勝切熹之深臣無任

　　賀誕皇子表　　　　　　　　王介甫

　　本支浸衍實為萬世之休遐邇同欣胥頼一人之慶(中
賀)臣聞王懋厥徳則后妃無嫉妬之心天錫之祺則子
孫有衆多之美蕃釐有繼垂祐無窮伏惟皇帝陛下躬
睿智之資撫休明之運教由内始正自身先治既格於
人和誠遂膺於帝祉乃占我夢實多考室之祥則百斯
男克紹刑家之慶臣叨榮特厚切抃尤深雖接武縉紳

莫預造庭之列而瞻威咫尺唯傾就日之誠

　　賀誕皇嫡孫表　　　　　　　沈清臣

　　鴻圖錫羡卜年過蒼籙之期未邸發祥奕葉啟緑車之
慶亊闗廟社喜極神人(中賀)恭惟皇帝陛下襲積累之
休撫靈長之運惟邦國之盛事曠古昔以希聞尊拱帝
堯揖遜相傳於帝舜徳隆文子繼承又見於文孫兩宫
之茀禄朋來四世之嘉祥坐閲臣濫叨分委獲覩榮懐
光動尾躔灼見天心之黙佑歡形足蹈不勝臣子之至

情

　　建儲

　　賀立皇太子表　　　　　　　晁之道

　　誕揚休命肇建儲闈上當天心下愜人意照臨所逮鼓
舞攸同(中賀)竊以自昔熈朝必先元嗣謹承天之序所
以示百王之公嚴問寢之經所以教四海之養舉兹盛
典屬在昌辰恭惟皇帝陛下降陟在天憲章復古治效
光乎簡冊徳馨達於昊穹周格眷懐備膺報貺錫多男

之丕應既已彰帝命之符隆主器之上儀乂將固天下
之本惟聖心之獨得致海宇之均休臣積受國恩久塵
法從仰前王之丕煥愈知北極之尊振喬嶽以歡呼永
祝南山之夀臣無任

　　賀立皇太子表　　　　　　　曾文肅

　　元良定位正統宅安大協三靈之和仰增七廟之重(中
賀)竊惟順天心而與子由三代之公貳宸極以升儲則
萬邦以正發聖謀之獨見定炎厯之重熈慶號所孚羣

生有繫恭惟尊號皇帝陛下本湯廸哲體舜用中禮樂
政刑邁百王之風采孝仁聰睿廸四聖之神明謂寶命
之重而謹於承祧謂天下之大而先於正本長子在震
宜主鬯之所符大人於離斯重明而有繼發前星之象
緯基萬世之本支臣假守侯藩阻趨天闕

　　賀立皇太子表代　　　　　　汪彦章

　　仰法前星肇開儲禁慶闗宗社禮絶臣隣恭惟皇太子
殿下冑出神明生知忠孝夙禀刑家之訓居無在傅之

勤震一索而得男早膺眷命月三讓而成魄難徇撝謙
兼隆監撫之名進極褒嘉之數載錫雕珉之冊爰頒青
輅之旂某幸托宗暉欽承友順盛典方昭於宫壼觀成
敢後於簮纓

　　賀立皇太子表(代)　　　　　　汪彦章

　　肇啟震維丕承天緒立賢以嫡吉先見於蓍龜移孝而
忠勢益隆於堂陛恭惟皇太子殿下温仁秉質純茂凝
資首符甲觀之祥早悟南陽之牘屢錫眞王之爵悉傳

外傅之經涓選休辰進居儲貳異宫增秩稽至道之典
儀奉鬯承祠見裕陵之孫子某幸聯近屬親睹殊休望
鶴禁之聲嚴阻鵷行之進謁

　　賀立皇太子表　　　　　　　汪彦章

　　發冊於中升儲以嫡遂正少陽之位永符太極之尊恭
惟皇太子殿下禀徳星暉凝姿玉裕鍾朱芾宜家之慶
膺青宫主器之祥左右前後皆正人既懋分坊之選干
戈羽籥在東序行觀齒冑之儀某幸際聖時親逢邦慶

喜人倫之既正符天下之至公

　　賀立皇太子表　　　　　　　王禹偁

　　禮崇儲副澤被華夷凡在含生罔不同慶臣聞帝王之
道歩驟殊途夏后所以傳家垂諸古典姬昌之為世子
載於禮經皆所以定人心而固國本矣由三代而下實
百王不刋洎乎唐室豆分梁朝草創莊宗則席未遑暖
明宗則日不暇給聯綿五姓戰伐百年重念春坊遂成
闕典我太祖神徳皇帝揖讓神器司牧黎元擇上聖之

才副下民之望人神允屬謳訟攸歸伏惟至尊號皇帝
陛下傳自日兄升為天子徳化威伏垂二十年文物聲
名盡合經義禮樂征伐不自諸侯始求主鬯之親用正
副君之位斯孟軻所謂天與賢則與賢天與子則與子
者也伏以皇太子生知忠孝性禀温文允符當璧之祥
宜正撫君之重筮龜叶吉簡册增輝而又舉洊雷之聲
因而作解導少海之潤用以滌瑕必由舊章降此大賚
綸綍四出狴牢一空率土普天不勝慶幸臣出官禁署

承乏方州目不覩朝廷之儀手不掌文翰之職雖違素
望實偶昌期伏限郡政不獲奔詣天闕臣無任

　　賀立皇太子表代　　　　　　汪彦章

　　顯膺寶冊升位春宫臨軒行曠古之儀見廟示承祧之
重恭惟皇太子殿下分輝寶緒毓粹璿源挺天人岐嶷
之資禀神聖徇齊之教當周室本支之盛獨冠百男宜
漢家羽翼之成無煩四皓前星外炳洊震中潛某幸列
宗枝喜隆邦本河潤九里方率族以依仁日有重輪願

登歌而薦祉

　　賀立皇太子表

　　孚號揚庭元良貳極明父子君臣之懿協神祇宗社之
休恭惟皇太子殿下信厚發中寅恭承上得賢哲少成
之性符邦家長發之祥方四履以提封遂三加而冠阼
歌詠重暉之日允合天心旂登一角之螭仍昭聖祚某
久參肺腑同奉威顔傳聞徽冊之頒倍百外朝之慶

　　賀立皇太子表　　　　　　　汪彦章


　　顯膺徽冊昭示盛儀因歲律之更端啟春宫而正位恭
惟皇太子殿下地居嫡世望冠宗英受脤稱藩夙重維
持之執聞雞問寢日承粹穆之顔爰奉絲綸進專匕鬯
居列九重之邃班逾三恪之尊某久附餘暉欣聞孚號
崇賢肇啟莫陪漢苑之㳺棠棣增華願獻周詩之慶

　　賀皇太子進封表　　　　　　曾文肅

　　臣某言伏覩進奏院狀報今月三日内降白麻一道皇
子天平軍節度使均國公授彰武軍節度使進封延安

郡王者百辟在庭誕揚於明命大邦維屏肇建於元良
宗社增休幅員均慶臣某(中賀)竊以周封姬姓之國親
如魯衞則莫與比隆漢非劉氏不王外薄胡越而皆為
列壤故信厚之風稱於麟趾而藩輔之勢安於犬牙煥
乎典常著在方冊恭惟皇帝陛下稽若成憲規恢逺圖
眷天材之夙成顧位號之非稱揆辰之吉相地以封尊
爵名城寵冠公侯之上高牙大斾榮兼將相之崇深根
固本以扶不拔之基强幹弱枝以闡無窮之祚孚號聞

於中外歡聲洽於邇遐臣久玷近班親逢盛事洊雷方
震更增赫赫之大明振鷺有儀莫預蹌蹌之率舞歡欣
踴躍倍百等倫

　　寶冊　冊皇太后　冊皇后冊皇妃

　　賀冊皇太后表　　　　　　　張全眞

　　剛辰叶吉縟禮備成王化所基式表一人之慶母儀增
重聿臻萬國之歡(中賀)恭以皇太后道配乾元徳符帝
眷誕育聖神之質嗣承貽燕之圖屬戎馬之内侵從鑾

輿而逺適未崇位號徒想音徽恭惟皇帝陛下禀天縱
之英姿輔日新之聖學丕揚大業坐致中興謂祀夏配
天實本有仍之懿清宫見廟當先薄后之迎然以未聞
北狩之還尚阻東朝之養惟聖人無以加孝視天下不
足解憂正長樂之隆名奉慈宫之寶位兾上天之悔禍
盡洗邊虞佇行殿之傳歸永安人養臣叨分屏翰宻邇
闕庭拭目熈朝傾心盛事堯門紀瑞增光圖史之傳漢
殿稱觴阻預臣鄰之列


　　賀冊皇太后表　　　　　　　蔡君謨

　　竭天下之養雖恭報於厚慈盡朝廷之儀在極崇於徽
號神祇協應夷夏同歡(中賀)臣聞夏商以前六宫之制
邈焉而無紀姬劉以降五翟之法燦然而備存姜嫄大
姒之流音明徳和思之繼盛載華禮典允屬昌辰恭惟
皇帝陛下純被九朝紹恢四聖成社稷之大計母道有
光酬天地之至仁隂靈克順爰歸功於慈訓遂推美於
瓊章家國慶安恭孝交至臣忝塵法從恪守藩封


　　賀皇太后遷慈福宫表　　　　周丞相

　　伏以丕崇禮典尊奉母儀肇新宏宇之嚴昭揭隆名之
美一人盡敬百辟傾心臣等(中賀)恭惟皇帝陛下徳配
乾坤行高今古紹堯行道甫深繼志之思如舜事親益
謹承顔之養乃酌累朝之制載營長樂之規本老氏之
一慈衍箕疇之五福茂揚懿範增聳羣瞻擇吉日以考
成順陽春而移御兹極人倫之至尤為孝道之光臣等
幸與周行願伸善頌風移四海知聖(闕)


　　賀冊皇后表　　　　　　　　許仲啟

　　剛徳體元載叶離明之繼柔儀禮内式揚坤厚之承治
被六宫歡騰萬㝢(中賀)恭惟皇帝陛下肇基王化致察
人倫仰怡重慶之顔夙資輔佐俯正長秋之位偕奉㫖
甘若稽神禹之謨葢有塗山之助廼迎榖旦俾陟椒房
臣屬與分符逖聞發冊正心誠意識聖道之造端易俗
移風必禮經之仍舊

　　冊皇后賀至尊表　　　　　　許仲啟


　　仰承慈訓治形端本之餘肇正柔儀徳顯儲徽之盛(中
賀)恭惟至尊夀皇聖帝陛下多能將聖建極惟皇舜既
察於人倫周猶基於王化陳槐宸之旒冕以授儲君總
椒掖之褘褕俾登賢婦臣尚叨假守莫獲隨班道廣二
南想問安之自内教惟五品知繼志之得人

　　賀冊皇后表　　　　　　　　趙徳莊

　　天心作配是開俔妺之祥坤徳無疆式正象星之序吉
符龜筮望協人神竊以隂陽迭運則四時成日月並照

而萬物麗塗山啟而興夏姜嫄降而生周故當睿智有
臨之期必有恭儉節用之助禮斯為重教所由興恭惟
皇帝陛下再造丕基系隆景命敬脩以逺聲色克勤以
御家邦清廟精禋謹春秋之明薦東朝至養承朝夕之
慈顔丕惟輔佐之求宜遴柔良之選載稽故實爰講祲
儀上遵母訓之嚴下徇官師之請章璽綬以備物儼褘
褕以展容芳懿揚於椒房高明儼乎宸極人倫既正風
既始於闗雎王化攸基時自臻於麟趾臣等久䝉樂育

獲際盛明丕顯其光知四方之賴慶乃占我夢期百世
之垂休竊同遐邇之心俯極歡愉之詠

　　賀冊皇后表　　　　　　　　晁之道

　　帝徳御天化成九有坤儀正位慶洽萬邦凡預生成舉
同抃蹈(中賀)竊以在昔盛世惟先哲王必有貞順之賢
來㑹休明之運實惟天作非特人謀恭惟皇帝陛下道
格家邦教敷中外法堪輿之覆載參日月之照臨時享
罄九廟之恭聿求助祭日嚴致兩宫之奉思盡承顔宜

有柔順利正之姿以配聖神文武之徳惟時淑媛式協
昌期莞簟即安已應高禖之慶宫闈䝉化早形彤管之
風是宜稽合典章崇正位號以篤皇天之眷命以承永
世之丕休臣祗荷厚恩側聆盛典仰二儀之化育載深
螻蟻之情罄萬夀之歡呼莫預鴛鸞之列臣無任

　　賀册皇后表　　　　　　　　曾文肅

　　天作有徳益享太平之休文定厥祥聿求内助之懿肅
使介以將命備典册而揚庭幅員有生鼓舞相慶臣某

(中賀)竊以體坤元而育萬物主隂教以統六宫得闗雎
之窈窕而無傷善之心躬巻耳之憂勤而有進賢之志
足以靈承宗社作配聖神維持母儀選自世胄奉珪幣
之聘而講希濶之典致褘翟之飾而厚正始之風縟禮
煥乎非常歡聲震乎無外此葢皇帝陛下文明天縱睿
智日躋緝熈昭考之康功燕翼文母之慈訓眷圖邦媛
表正宫闈警戒相成豈特輔唐虞之際盛柔嘉維則固
將繼任氏之徽音臣叨備逺藩親逢嘉㑹祝聖人之多

子竊慕堯封頌天子之萬年敢忘虎拜屬拘官守不獲
躬詣闕庭

　　賀冊皇后表　　　　　　　　曾文肅

　　椒房懿徳寶冊降衷慶溢宫闈歡騰海宇竊以握乾垂
統必資助於坤柔治外宣風亦先成於内治母儀期備
婦順以明稽合舊章懋隆新制恭惟皇帝陛下纉承丕
緒紹復洪圖踵遐武之重光措函生於累洽先乎民物
明王者之至公及於閨門著天下之大義維皇立配于

國承家載嗣徽音將以正心而逮下不加崇號無以示
民之有尊誕錫洪名榮褒淑徳然家人利正講聞羲易
之詞而君子好逑載美闗雎之義自古所重於今是稱
位定壼中化成天下

　　賀冊皇后表　　　　　　　　蘇子瞻

　　纉女維莘俔天之妺事闗廟社喜溢人神(中賀)臣聞三
代之興皆有内助二南之化實本人倫維闗睢正始之
風具既醉太平之福民有所恃邦其永昌恭惟皇帝陛

下自誠而明惟睿作聖輯寜夷夏徳既茂於治朝輔順
隂陽政兼脩於内職既膺大慶益廣至仁下逮海隅夫
婦無有愁嘆上符天造日月為之光明受禄無疆與民
同樂

　　賀冊皇后表　　　　　　　　　汪彦章

　　帝圖内治天錫柔儀前占龜筮之祥懋舉褘褕之禮(中
賀)伏以坤配天而乃順月受日以為明不表徽音孰宣
隂教既輔成於全盛宜登配於至尊恭惟皇帝陛下誠

以齊家孝惟尊禰爰正軒星之象用承長樂之顔臣久冒
明恩欣聞盛典雖外庭稱慶莫陪百辟之趨然輔郡承
流行被二南之化

　　賀冊貴妃表　　　　　　　　王介甫

　　祲盛之禮發於宫闈歡樂之聲播於寰海(中賀)恭惟皇
帝陛下倣古之憲刑家以身乃資婦徳之良俾貳坤儀
之政葢闗睢之求淑女以無險詖私謁之心雞鳴之得
賢妃則有儆戒相成之道於以求助不專為恩生逢明

時竊觀盛事祝聖人之多子輒慕堯封思令徳以式歌
豈慙周雅

　　譜牒

　　仙源類譜賀太上皇帝表　　　吕伯恭

　　清都絳闕固高視於羣生寶系璿源實仰資於太極告
成典冊垂範礽雲竊以穹顥生民濬發皇宗之盛丕天
大律於昭帝系之嚴顯允熈朝肇開聖統徳隆澤厚命
既即於萬年冑逺族蕃譜方登於六世戚疎區别昭穆

派分雖國論民言不至齋心服形之地然宗盟家政有
闗問安視膳之餘爰揀日以龜從咸望雲而鼇抃驩騰
濡瀆慶溢叢霄恭惟太上淵靜化元希夷物始大綱授
舜既蕩蕩以無名九族睦堯本親親而有叙光澤穆清
之邃具膺蕃衍之祥臣等幸際休辰與觀盛事中興功
業斯干戢載於父兄百世本支陳錫永觀於孫子

　　仙源類譜賀主上表

　　天發慶源衍皇支於有永國嚴大典章烈祖於無疆令

日載蠲上儀交舉竊以建邦啟土冑本出於神明扶世
導民徳實參於化育厚苖裔之憑藉培厯運之靈長炎
宗肇興上通元造昭陵在御專以至仁垂光覃被於雲
礽流澤涵濡於億兆厥開真主並輯曠文譜增屬籍之
華牒冠史臣之録發揮昌緒見小宗大宗之蕃申載宏
綱示特書屢書之重源流綜貫典冊崇成由宣祖以來
咸星羅於霄極若明道而後實日靖於鴻圖振振信厚
之風皥皥太和之治銀潢滉漾玉版閟嚴千八百國之

封先乎異姓五十六族之籍展也同符懿鑠厖洪函生
闓澤恭惟陛下隆恩睦族駿惠紹基帝系綿延鑒枝葉
本根之輔皇猷渾灝思規模矩矱之遵式是丕彝對於
華旦臣等參聯廷宷親覩邦祺垂統聿傳陋柳芳永泰
之譜休聲逺繼賡石介慶厯之詩

　　賀皇子冠禮表　　　　　　　邵澤民

　　濬哲發祥克昌基本神明肖質允屬元良爰當可冠之
時大講加成之典十行降札四海傾心(中賀)竊以道有

廢興時隨損益飾容正體孰識上儀涓日筮賓殆成虚
禮恭惟陛下振百王之絶學納一世之大中謂化民實
本於齊家而制治莫先於善俗眷惟元子翕受天祺早
備問於寢門久聯華於國邸宜膺盛式允協聖經三加
彌尊一人有慶兹葢伏遇皇帝陛下聖本天縱徳裕日
新作民孚先敷時納治壯皇圖而增固懋帝祉以無疆
宗社垂休幅員來賀臣叨分符竹逺去軒墀丹詔載辭
暢四支而交抃明庭錯事陪百辟以何從


　　賀郡王冠禮表　　　　　　　汪應辰

　　吉日載涓縟儀備舉慶由禁掖歡洽寰區(中賀)臣聞聖
王察於人倫葢將敷教男子重乎冠禮所以正身弁有
三加賓存一獻彌貴成人之道適當就傅之年矧是皇
家恢崇王爵天臨秘殿俯觀展采之容星拱大庭咸覩
峩冠之美燦然嘉事屬此盛時兹葢伏遇皇帝陛下樂
育羣材型儀萬國丕合多男之祝益開同姓之封用壯
本支率循法度俾其謹始庸示有終臣未造外朝側聞

茂典安榮相若慶忭攸深臣無任

　　賀潁王過禮表　　　　　　　蔡君謨

　　講名典禮納配儲闈奠笄之儀告成守土之臣交忭(中
賀)恭惟皇帝陛下倣天合徳與日齊明思隆長世之基
豫正少陽之位爰崇淑媛以儷元良龜筮協從耀青宫
之徽冊本支增茂扶炎運於無窮臣幸預通班忝臨逺
郡

　　賀魯國大公主出降表　　　　王介甫


　　占虵叶夢祥實發於先朝奠雁告期文甫成於外館(中
賀)臣聞親成經五禮之始睦婣貫六行之中善與物昌
慶惟時賴恭惟皇帝陛下齊家而國治睦族而民雍恩
隆天屬之尊禮重王姬之降謹所選尚燕及文母之慈
厚於送歸追成穆考之孝臣叨陪興運獲覩盛儀雖句
臚中絶於九賔然呼舞外均於百獸

　　祭祀

　　賀北郊禮成表(代)　　　　　　汪彦章


　　講順祇之美報脩宗祖之上儀天蹕順旋海隅胥悦中
(賀)恭惟皇帝陛下徳業淵妙精誠靜專踵行三歲之祠
並答兩儀之貺謁欵郊畤脩明國章地求習坎之方物
取上黄之象合於經誼邁汾脽就祭之文揆厥本原追
神考欲行之志臣幸當初學親覩祲容聞熈事之告成
與外朝而同慶

　　賀北郊禮成肆赦表　　　　　孫仲益

　　肇禋吉土涓日至之休成昭格柔祇報坤元之博厚允

膺並貺丕顯顧懐(中賀)竊以求象類於隂陽致明察於
天地三代受命式嚴肆赦之常兩漢卜郊乃有合祭之
禮洪惟永命駿發徳音遘上聖之勃興準六經而著作
交靈心而祗順允答資生伸母事之至誠聿崇親饗舞
咸池以合晟樂飭齊輅以建太常垓陛兩城合於耦數
尊罍異制寵厥含章褒對百神因崇丘於方澤作為六
合奠嘉玉之黄琮用能風雨弗迷星緯咸叙充嘉氣於
重宇燭榮光以嚮辰神人以和祖考咸格薦祭如在畢

圭璧瘞埋之儀肸蠁來臨致丘陵蠃介之物陛下欽承
駿命祇翼燕謀蒐舉千載之闕遺折衷諸儒之稽考斷
自睿意發揮祲容臣等預覿齊明叨陪陟降率時昭考
輯曠世之彌文於赫湯孫繼自今而作古

　　賀北郊地祇示現表　　　　　孫仲益

　　伏覩五月某日皇帝夏至前日隂曀是夜宿齋星宿明
煥暨至行禮空中有神物旌旗光景示現精意以享對
天地之嚴恭受命咸宜應乾坤之昭答清衷所嚮瑞應

聿懐陛下講三代久闋之儀飭千載難行之典肇稱美
報以答嘉生求比象於兩儀制維新之百禮肆惇宗惟
我元祀肇舉黄琮用肅恭於爾明神躬祠方澤乃者宿
齋祗祓星緯煥明將事載隂風雲隠晦出郊洒道具曕
零雨之濛効駕還宫始霈隨車之澤矧乃薦牲奠玉恍
若來臨飲胙受釐惕然如覩至隂肅肅氛祲出於崇丘
藴隆蟲蟲靈光燭於區宇萬舞有奕八變告成咸秩無
文爰致蠃物事地以察山林川澤之効珍先天不違雨

暘寒燠之咸若臣等參陪陟降預覿嘉祥祝史無求福
禄自至豈止膺靈祇之景貺迄用康年固宜禪梁父以
報功永言配命

　　賀明堂禮成表　　　　　　　王介甫

　　蒐講上儀神天底豫敷施大號夷夏交歡(中賀)葢聞聖
以享帝為難孝以嚴父為至周右烈考或委政而弗專
漢祀諸神或竊禮而無實恭惟皇帝陛下道包衆甫運
㑹丕平巍巍成功堯之所謂大業業致孝舜之所由昌

涓選休辰肇稱嘉享百禮既至而正惟已獨萬夀攸祚
而福與衆均臣久冒眷憐方嬰疚疾奉承籩豆乃獨後
於臣工蹌舞笙鏞竊自同於鳥獸

　　賀明堂禮成表　　　　　　　汪彦章

　　夙涓剛日祗見合宫誠意上孚色動房心之次靈釐下
被恩均煇習之餘作民恭先惟聖時克(中賀)恭惟皇帝
陛下靈承天地光昭祖宗具綿蕝於曲臺懋建中和之
極舉燔柴於吉土允符精祲之交臣幸託宗枝獲承慈

䕃聞神祇之昭格與民庶以交欣

　　賀明堂禮成肆赦表　　　　　　曾子固

　　昊天無聲之載人莫能名先帝罔極之恩物何以稱維
總章之定位秩宗祀之洪儀祗薦至誠用伸昭報(中賀)
恭惟皇帝陛下躬夙成之聖質而博古多聞經特起之
大猷而虚心廣覽振千齡之墜緒紹三代之遐蹤霈澤之
所涵濡太和之所煦嫗華夏蠻貊無一夫不獲其宜草木
蟲魚無一物不遂其性爰求祭典用告王功葢諸儒之

説為不經則折衷於孔子而近世之事為非古則取法
於周公罷黜異端推明極孝以尊莫大於祖故郊於吉
土以配天以本莫重於親故享於合宫以配帝恩義兩
得其當情文皆盡其詳撤俎云初均釐甚廣昭哉皇矣
實難遇之昌期巍乎煥焉信非常之盛禮臣幸逢熈洽
未奉燕閒一違前蹕之音四偶親祠之慶青雲多士皆
預橋門之聽觀黄髪孤生獨歎周南之留滯

　　賀明堂禮成表　　　　　　　　張全真


　　清蹕時廵深軫四方之多事合宫大享恪遵三歲之彝
章誠既格而神娯慶遂行而民賴(中賀)臣聞禮或隆而
或殺祀有報而有祈屬邊釁之屢生致容典之幾墜未
暇備隆於百禮特殺其文雖曰大報於三神以祈為主
爰舉紹興之近制實遵皇祐之陳謨天地合宫祖宗並
侑聖明之能述作盡洗拘攣中正以昭馨香自膺顧享
恭惟皇帝陛下生知恭儉躬履艱危菲禹食以寜神土
堯階而率下齋明盛服蒐講上儀五室九筵制既嚴於

路寢三牲八簋誠自接於高靈臣忝帷幄之舊備藩垣
之煩再逢熈旦獨逺周行餕事受釐莫賛鬼神之問疏
恩作解獲沾雷雨之施

　　賀明堂禮成肆赦表　　　　　蘇子由

　　享帝尊親古今之大典推恩肆眚天地之至仁舉此威
儀併在今日(中賀)伏惟皇帝陛下以仁御世以誠事天
乾清坤寜兵戢民阜人悦故神罔不宥物備故禮得以
成一享圜丘三謁路寢誠敬之心與日兼茂寛大之澤

無物不䝉能事既脩全福自至方將享堯舜之上夀膺
成康之令名民願所同天心是若臣頃侍帷幄稍歴嵗
時譴責之深坐甘没齒江湖之逺猶兾首丘久蟄泥塗
聞震雷而惕若深囚籠檻得清風而自疑

　　賀明堂成表

　　肆覲東后方躬五載之廵平秩西成不忘九室之饗人
心咸豫天眷昭回(中賀)恭惟皇帝陛下增光祖宗再造
區宇我將我享爰蒐講於上儀有壬有林用綏懐於列

辟簫管備舉籩豆靜嘉神之格思終掃平於大憝民亦
勞止咸仰戴於中興勃然成功高出振古臣頃辭文陛
冒領守符駿奔走於下塵莫陪盛禮樂中和於逺域徒
切傾心




　　五百家播芳大全文粹巻一中


　　欽定四庫全書

　　五百家播芳大全文粹卷一下

　　宋　魏齊賢

　　葉　棻同輯

　　表

　　徳音

　　賀南郊赦表　　　　　　　　　曾文肅

　　繼體守文既日躋於聖敬報本反始式昭示於昊穹翕

受百神之釐敷為四海之澤渙號揚於中外湛恩洽於
幅員臣某(中賀)竊以洪覆難諶惟聖人為能饗齊明以
祀示天子必有尊用陶匏藁秸以稱其誠備鑾輅衮龍
以致其美紫壇八觚而天位定黄鍾六變而神貺交蓋
發祥隤祉所以為民故赦過宥罪與之均福矧丕承於
寳祚方躬見於圜丘肇禋有成時肆大賚至於廣蠲金
榖之負深恤里(闕)　　昭天漏泉汪洋乎其無間垂髫戴白
鼓舞乎所未聞歡聲(闕)　　　　兹蓋伏遇皇帝陛

下宅心寅畏凝命穆清率祖考以思王業之艱難恵宗
工以奉孫謀之燕翼樂休成於熈事推慶施於函生臣假守邉
藩親逢盛際莫陪多士奉璋之列實同斯民撃壤之歌

　　賀南郊赦表　　　　　　　　　　王介甫

　　精意上昭神靈底豫茂恩旁暢夷夏綏和臣某(中賀)臣
聞道以享帝為難禮以配天為至有秩斯祜唯四表以
歡心胡臭亶時匪九州之美味自古在昔若聖與仁厥
遭昌辰乃覩熙事恭惟皇帝陛下邁種三徳敷奏九功

率籲奉璋之衆髦肇稱奠璧之新禮廟籩致孝郊血告
幽誠既格于穹旻福遂均於品庶振憂矜寡原宥眚烖
第五玉以褒封善人是富發三錢而慶賜賤者不虚天
其居歆人以呼舞臣夙叨寵奨親值休成雖無預于駿
奔實不勝于竊忭

　　賀南郊赦表　　　　　　　　　王禹偁

　　臣某言今月二十日降到赦書一道南郊禮畢大赦天
下者臣當時集軍州官吏百姓僧道宣讀施行訖嚴父

配天王者之達孝眚灾肆赦有國之大猷凡在羣生罔
不同慶臣聞有虞尚乎徳祖顓頊而宗堯周人重其先
禘帝嚳而郊稷沿革之文則異祠祀之義斯同率由舊
章兹曰大事雖天子必有尊也非聖人孰能行之伏惟
尊號皇帝陛下司牧黎元敦崇孝治言有父也宣祖昭
武皇帝積徳而累功言有兄也太祖神徳皇帝開基而
創業繼志惟謹守文則難化成而日用不知寅畏而夕
惕若厲故得昆蟲咸遂戎狄允懐文物聲明損益乎三

代道徳仁義寖染乎萬民有是聖功推功於天地有是
聖徳遜徳於祖宗乃備嚴禋聿伸大報禮樂具舉豈三
年之不為玉帛載馳見四海之助祭列聖至止上帝格思
錫鴻休於無疆明大孝之不匱禮成而退天且不違自
非吉蠲之誠達於上下孝弟之至通於神明孰能若斯
其盛歟由是因純嘏之休覃雷雨之澤謂萬方有罪於
是乎釋縲絏之人謂百姓不足於是乎逸逋逃之賦炤
燭幽壤滌蕩瑕疵順天推恩與物更始詩不云乎一人

有慶經不云乎萬國歡心自可追三王而比崇非止黜
五霸而不用者矣臣出官内署承乏専城既不得陪冠
劍之班行俎豆之事舞抃於黄道登降於紫壇又不得
湧非烟之詞濡甘露之筆藻繪於玉冊發揮於皇謀亦
臣之不幸也然而當求治之朝居分憂之任得不道揚
兌澤訓戒齊民瘳其瘡痍浸入骨髓亦臣之大幸也伏
限郡事不獲奔詣闕庭臣無任

　　賀明堂赦表　　　　　　　　孫仲益


　　禮成宗祀修累聖之彌文恩錫庶邦廣穹昊之景福一
洗寰區之眚舉霑曠蕩之恩恭惟皇帝陛下祇燕孫謀
紹隆明徳雖四方之虞求靖而三嵗之典弗違上以對
越在天之靈下以浹洽好生之徳豈止欲囹圄空虚而
謹罰庶幾俾盜賊向化而革心臣祗率吏民布宣徳意
想縟儀於路寢莫預駿奔均慶賚於海隅共欣渙汗

　　賀明堂赦表　　　　　　　　蘇子瞻

　　宗祀告成修累朝之盛典端門肆眚答萬宇之歡心凡

有識知舉增抃躍(中賀)竊謂祖宗恩信之所被譬如天
地寒暑之不差将推作解之仁必在當郊之嵗恭惟皇
帝陛下憲章六聖左右三靈上帝眷而風雨時壬人去
而蠻夷服講明大禮對越昊天懐柔百神嚮用五福大
河修復奏軌道於東流藩邸顧懐錫鴻名於西府臣備
員法從待罪守臣想聞路寢之鼔鐘曾叨奉引嘉與海
隅之草木同被恩私

　　賀明堂赦表　　　　　　　　蘇子瞻


　　嚴配禮成民皆知孝好生徳洽天下歸仁凡䝉一洗之
恩舉有惟新之喜(中賀)伏以功存廟社而辭其禮徳及
草木而諱其名此聖人之所難幸微生之親見恭惟太
皇太后陛下勲髙任姒道配唐虞顧惟致治於和平孰
不歸心於保佑合宫均福畢修累聖之文會慶告成不
居先后之位臣職叨禁從身逺闕庭既欣渙汗之私溥
霑動植更喜謙光之美獨冠古今

　　賀明堂赦表　　　　　　　　曽子固


　　奉承聖考升配上天秩盛禮於法宫推大恩於率土(中
賀)伏以皇帝陛下有聰明好古之質有恭儉愛人之誠
兢畏萬幾仔肩一徳燔柴展報既昭告於元功嚴父致
隆又推明於極孝越成釐事均布鴻休草木昆蟲皆令
受賜華夏蠻貊莫不歸仁臣心繫北辰身縻東土永懐
故事難求汶上之圖歸逺清塵方嘆周南之滯

　　賀登極肆赦表　　　　　　　許仲啟

　　厯數在躬既親承於舜嬗雷雨作解初廣被於周封仰

止重熙集兹大順(中賀)恭惟皇帝陛下仁兼天覆量極
海涵奉鬯東闈俾羣黎隂受其賜凝旒南陛将萬彚各
得其宜禮崇揖遜之餘澤茂龎鴻之後削三章於筆下
不但刪煩運八柄於環中莫先馭幸臣撫摩攸寄曠蕩
是逢夀域四開欲對吏民而鼔舞化基一立諒移風俗
之權輿

　　改元

　　賀改元表　　　　　　　　　趙徳莊


　　履端於始分介夀於兩宫謂一為元用同文於四表詔
音誕布品物均歡(中賀)竊以天作髙山億萬年而不拔
龍飛白水二百載以中興啟佑昌辰若稽成憲兼舉鴻
名之懿一標鳳紀之新蕆有虞上日之儀王春無外符
貞觀元正之義聖孝彌光恭惟皇帝陛下清明在躬勉
强行道南鄉三遜厯數自歸五日一朝徳教如響體乾
行而利見觀泰象以財成爰因卜年明示初政規模宏
逺聳夷夏之前聞光訓答揚極子孫之茂烈臣濫宣寛

大親際休明告以昭時竊仰三朝之盛授兹神筴願占
九會之期

　　賀改元表　　　　　　　　　李成季

　　神休沓至昭示聖時歲號更新欽承天意布宣萬國鼔舞
羣情(中賀)恭惟皇帝陛下一徳咸通三靈眷佑諸福之
應縁類而來明昭下土則神光燭天澤潤生民則甘露
如雨欲付以享邦之慶又申之受命之符皆前世所罕
聞不踰時而來上載之簡册播諸聲詩猶未足著無窮

之傳復何以表非常之貺方将詔世宜重紀元太史編
年無愧祖宗之美明堂頒厯永同天地之期

　　賀郊祀改元肆赦表

　　行會通之禮肇三嵗之明禋下寛大之書新一元之美
號熙事允成於上日湛恩誕布於中州竊以祀天地者
國家之盛儀法祖宗者帝王之能事仰惟上聖順考神
謨肇祀改元遵藝祖乾徳之制卜郊遷日法太宗至道
之規前烈用光孫謀惟永恭惟皇帝陛下秉國御籙體

道承乾厯數在躬當圜丘之美報蠻夷猾夏偶外閫之
戒嚴申諏日以致䖍俄動天而昭監倒戈不用和戎狄
以正諸華啟蟄而郊執珪幣以見上帝夕烽滅照柴燎
告升春澤發生震雷作解與生靈而更始改正朔以承
天保合太和永受厥福臣職分偏壘身逺外朝啟運千
齡仰慶乾元之用九舉觴萬夀阻陪嵩嶽之呼三

　　賀正　賀冬　賀月旦

　　賀元會表　　　　　　　　　王介甫


　　漢儀髙會方登四海之圖周厯俯頒乃獻百官之象(中
賀)恭惟皇帝陛下含徳淵懿撫辰休嘉乘姑射之雲龍
所更者化存胥敖於蓬艾各遂其生運與日升道侔乾
始臣尚依枌社獨隔楓宸緬瞻朝著之班竊慕封人之
祝

　　賀元會表　　　　　　　　　秦少游

　　十三月為正前既稽於夏道二千石上夀仍參承於漢
儀盛旦載途彞章具舉(中賀)伏惟皇帝陛下財成天地

參並神明命羲和之二官謹春秋之五始調和元氣撫
御中區肆屬春王之朝肇修元會之禮雞人呼旦庭燎
有光外則虎賁羽林嚴宿衞之列内則謁者御史肅班
行之容漏未盡而車輅陳蹕既鳴而鼓鐘作應龍髙舉
雲氣畢從北極上臨星宿咸拱受四海之圖籍拜萬國
之衣冠嵗月日時於焉先正聲明文物粲爾可觀邁康
王酆宫之朝掩髙帝長樂之事藹頌聲而並作鬱協氣
以横流臣比逺天光遽更年籥職拘藩國莫瞻龍衮之

升心折宸居但想獸樽之列

　　賀元會表

　　太昊司春王者大乎居正天子當宁聖人所以履端粲
盛典而濶希沸羣心而踴躍(中賀)恭惟皇帝陛下王功
嵗省帝徳日新考圖籍於三朝來玉帛於萬國冢宰獻
嘉禾之瑞史奏豐年鄉老登賢能之書時當大比天人
和會福禄繁多臣竦聴上儀冒居邇列路朝千里莫瞻
庭燎之光韶樂九成驟起鈞天之夢


　　賀元會表

　　嗣嵗更端寳厯再新於大號衆星拱極絳袍新御於法
宫闢象魏以頒常履春朝而謹始誕敷成命昭示多方
臣某(中賀)伏以行夏正而奉三微被舜袗而朝百辟具
典禮則豈特甘泉之上計施徳澤則非徒宣室之受釐
陛㦸峙而天威嚴簫韶張而樂府備九賔就列肅冠珮
而集鵷鸞五輅在庭建旂常而載日月覈名實則收八
方之圖籍懐逺邇則納四海之貢珍是為一元熙洽之

辰允屬千載亨嘉之會黼黻皇業彌綸舊章恭惟皇帝
陛下若古大猷躋時百揆運徳乎聖神文武之上儲精
乎蜵蜎蠖濩之中勤勞萬幾經理百度講祲容之希濶
增盛旦之光華臣年迫桑榆跡羣麋鹿久嬰謫籍寖逺
清光附鳳攀龍莫與稱觴於北面擊壤鼓腹唯祈介夀
於南山頌蹈歡呼倍萬夷等

　　賀元會表

　　夏正三朝肇啟孟陬之紀禹會萬國爰開太紫之庭熙

事告成含靈咸豫(中賀)竊以魯史之大一統蓋謹天端
周官之别八賔莫先春見故自昔迓衡之際有朝元來
會之儀謂環以星辰拱宸居而若極則逺夫㢘陛尊人主
以如堂於赫昌期載隆懿典恭惟皇帝陛下光昭嗣服丕
冒寰區儲神蠖濩之間既歸於治稽古禮文之事方采
其宜適因頒厯之初肆舉受圖之舊詢朝政以恤民隠
究皇儀而展帝容綿蕞遽陳哂前聞於長樂獸尊爰設
備遺式於咸寧鳳來應於九成山自稱於萬嵗臣濫當

上計遐阻奉觴不意微生見藝祖乾元之徳但慚能賦
乏東京平子之辭

　　賀元會表　　　　　　　　　汪彦章

　　二儀交泰躬寳厯以履新萬㝢駿奔御端朝而受祉恭
惟皇帝陛下徳惟天合聖與日躋薄海内外而悉主臣
觀時會通而行典禮乃承千載之統大備九賔之儀列
侍東曹猶想儒冠之表著邈居南紀願同江水之朝宗

　　賀元會表　　　　　　　　　石敏若


　　春入東郊協四方之正朔星環北斗拜萬國之衣冠盛
禮傳聞普天交慶(中賀)恭惟皇帝陛下纘禹之服行堯
之道隂陽和而寒暑平法度彰而禮樂著式當榖旦寅
舉上儀燎設廣庭香飄合殿羽林神䇿髙瞻帝座之尊
瀚海隂山同上聖人之夀臣恪居支郡阻造路朝班厯
授民已應飛灰之葭管稱觴望闕徒傾向日之葵心

　　賀元會表

　　接千嵗之統方啟昌期盛九賔之儀大朝獻嵗會簮纓

於率土瞻旒扆於中天(中賀)恭惟皇帝陛下道冠羣倫
澤流億世天庥滋至如受命之惟新治具畢張見修文
之益備(某)久塵法從叨領真祠聞盛典之復行與羣情
而交慶受四海之籍遥企乎垂衣奉萬年之觴莫陪於
舞手

　　賀元會表

　　一元紀嵗既逺取於夏時九陛傳觴亦兼循於漢制肆
均羡福廣被多方(中賀)恭惟皇帝陛下寳運中興上儀

再舉千官盡肅益知天子之尊萬物咸新共覩聖人之
作臣昔陪近侍久去周行疾病滯留阻執大庭之贄夢
魂髣髴如聞長樂之鐘

　　賀正表　　　　　　　　　　趙徳莊

　　帝出乎震載更堯厯之新斗合於寅允協夏正之建慶
叢上日祥應昌期(中賀)恭惟皇帝陛下道妙彌綸誠贊
化育璇璣密運天地節而四時成玉燭均調隂陽和而
萬物得干戈載戢禮樂備興皇極錫民方順發生之令

大鈞播物咸歸仁夀之途臣職在守符神馳魏闕接千
嵗之統親逢有道之長奉九行之觴遥慶太平之福

　　賀正表

　　臣某言三陽交泰正元會於路朝萬國傾心觀法則於
象魏臣某(中賀)恭惟皇帝陛下天臨四海子惠萬民應
運撫期方御無疆之厯對時育物宜膺滋至之休臣假
守邊陲遥瞻帝闕上千萬夀阻稱虞殿之觴同億兆人
逺效華封之祝臣無任


　　賀正表

　　璿政更端會三元而啟祚王春正始開萬彚以咸新臣
某(中賀)恭惟皇帝陛下舜徳誕敷文謨丕顯永御無疆
之厯光膺至治之休與物為春當青陽而出令順帝之
則處黄屋以非心嗣嵗並興羣情交泰臣濫居邊閫權
守郡符獻頌稱觴雖阻陪於漢殿望雲就日惟欣戴於
堯天臣無任

　　賀正表


　　氣肇青陽誕布始和之令春回丹禁聿修首祚之儀慶
集三元歡騰萬宇恭惟皇帝陛下凝神昭曠受命溥将
井鉞參旗戢師干而弗用箕風畢雨霈解澤以旁流何
福不除有室大競臣等獲叨慶賴久冒慈憐鴛綴充庭
共仰瞻於北極椒觴薦夀敢䖍頌於南山

　　賀冬表　　　　　　　　　　吕伯恭

　　羲馭迎長厯既傳於大舜魯臺書瑞雲咸望於帝堯凡
厥含生胥為善頌恭惟太上皇帝妙參三極髙蹈百王

游物之初坐毓滋萌之彚御氣之辨黙符亨長之陽順
履休辰備膺純嘏臣等備偕羣品仰跂太清本本元元
起數載符於一復父父子子並明永協於兩離臣無任

　　賀冬表　　　　　　　　　　　張欽夫

　　律應中聲候迎長景宜人神之贊善輔宗祏以儲休(中
賀)恭惟皇帝陛下重堯之華行禹之智籲俊以尊上帝
斂福而錫庶民周典是遵待彼隂陽之定羲爻黙契見夫
天地之心臣叨奉藩條阻陪班綴天子萬夀敢忘歸美

之誠王者三微願廣好生之徳

　　賀冬表　　　　　　　　　　王介甫

　　庶彚潛萌上儀亞嵗室告氣行之協臺占瑞至之嘉伏
惟皇帝陛下考敦復於大中籲朋來之衆俊剛健之徳
與陽皆亨夀昌之期如日方永臣叨榮近列攖疾殊方
鳬趨獨後於在廷雀躍實深於存闕

　　賀冬表

　　氣復黄宫茂對物資之始晷移北陸寅賔日至之長(中

賀)伏惟皇帝陛下道與時行化猶天運嗣無疆而履位
建有極以宜民甫臨陽長之期大襲福綏之慶臣恩容
居里病阻造庭雖薦夀以無階顧馳心而曷既

　　賀冬表(代)　　　　　　　　　晁无咎

　　經謹周正厯推子朔景短窮而長至卦剥盡而復來慶
始宫闈歡均海縣(中賀)恭惟皇帝陛下中和致理仁孝
承祧化本時行元統天而不息徳方日起明出地以無
疆觀雲導民物之康齋居待隂陽之定履端於始求福

不回臣親托本支生陶恵愛傾一心而猶藿祝萬夀以
如山

　　賀冬表　　　　　　　　　　汪彦章

　　日官㫝日於朝告陽來復天子承天之意與物咸亨爰
修亞嵗之儀懋履對時之慶(中賀)恭惟皇帝陛下誠參
化育幽贊神明朔復朔而謹治厯之端刑無刑而體好
生之徳推步舒長之景數得周正逍遥供奉之班心存
魏闕


　　賀冬表(代)　　　　　　　　　晁无咎

　　易謹閉闗蓋待隂陽之定傳先書物以知天地之祥惟
昔宅尊與人同慶(中賀)恭惟皇帝陛下剛柔體道動静
得時齋戒自修将神明其至徳財成與合用左右於斯
民薰陶太和積累至治臣本支同體茅土分封擬續周
詩申百福而干禄敢忘漢禮稱萬夀而獻觴

　　賀冬表　　　　　　　　　　汪彦章

　　三微肇序方迎舜日之長萬類傾心同望堯雲之逺恭

惟皇帝陛下功齊列聖道冒羣倫温柔寛裕而足有容
夙諧民願進退存亡而不失正允合天心理極屯難時
當亨復久違温凊徒軫夙宵聴嶰谷之新筩於占則吉
覂襄城之法駕不日而旋

　　賀冬表

　　候始三微氣萌萬彚謹觀臺之占瑞亞獻嵗以陳儀臣
某(中賀)恭惟皇帝陛下祗遹燕謀靈承休運先一陽而
獨復斂諸福以朋來臣屬此養痾苶然在逺傾心舜日

欣寳景之踐長仰首堯天祝夀期而等久臣無任

　　賀冬表　　　　　　　　　　王介甫

　　萬寳潛萌應黄鍾之協氣百工胥慶亞正嵗之上儀(中
賀)恭惟皇帝陛下體御至神詡揚獨智武烈丕承乎前
載堯明光被乎多方茂對斯時備膺諸福臣比縁衰疾
獨逺清光雖存闕之不忘尚造庭之未獲臣無任

　　賀冬表　　　　　　　　　　汪彦章

　　日官推三統之元兹為妙始王者會八能之士以卜豐

祲惟亞嵗之佳辰啟後天之遐福恭惟皇帝陛下道隆
治古澤在生民雖孔子之居九夷寖忘其陋效黄帝而
從七聖未免於迷既陽復於黄宫宜慶囘於丹扆違顔
滋久結戀殊深上漢殿萬年之觴莫諧願御來穆王千
里之駿惟祝遄歸

　　賀冬表

　　伏以葭莩潛動氣騰緹室之和芸荔已萌陽應黄宫之
候雲容呈瑞日馭迎長恭惟皇帝陛下精一執中時幾

勅命不役耳目陶萬寳於化鈞載戢干戈納含生於夀
域對初陽之令節蕆亞嵗之上儀萬福攸同四方來賀
臣叨榮端揆率屬周行春八千而秋八千共祝延洪之
算踴三百而躍三百徒深抃蹈之誠

　　賀冬表

　　七政上齊協璣衡於景至九儀下辨旅圭璧於陽生休
氣函䝉祲容飭備恭惟皇帝陛下道原皇極化浹泰和
天地之心玩羲爻而來復日月所照觀周正之徧頒同

軌同文時萬時億臣等迹汙班綴目睇陛㢘南面而朝
羣臣雖亞嵗彞章之舊北鄉而夀慈極實熙朝慶典之
新

　　賀正旦表　　　　　　　　中山内翰

　　臣某言伏以蒼祇授職寳冊更端斗杓建而環壤皆春
庭燎明而叙朝允肅(中賀)伏惟尊號皇帝陛下體元居
正藏用顯仁推至信以合時保太和而庇俗中機鑒逺
奉靈徳以彌寅秘祉來同侔健行而有裕臣以叨分外

禄限守列藩莫陪星拱以稱觴徒效嵩呼而攄頌祗歡
悚戀倍萬殊情臣無任

　　賀二月旦表

　　臣某言伏以中和紀朔初吉協辰擊豳鼓以宣揚奮豫
雷而振蟄(中賀)伏惟尊號皇帝陛下燭明庶政慈衍羣
生時祀廸於齋莊神顧洽於優裕介其豐祉允致丕寧
而臣遵職攸拘違顔兹邈莫接鸞鷺之序但傾駑蹇之
誠祇仰宸闈精爽飛越臣無任


　　賀三月旦表

　　臣某言伏以靈氣融春庶萌達壤浮棗将修於元禊拂
桐適應於嘉時(中賀)伏惟尊號皇帝陛下躬攬萬幾咸
宣九徳奉上昊而致絜居右个以敷和總集丕祥允諧
至治臣以恪分事任莫厠班朝徒歌蕩蕩之風靡罄縷
縷之懇臣無任

　　賀四月旦表

　　臣某言伏以炎徳司方正陽命朔風薰兮而發詠麥蔚

若以擢芒(中賀)伏惟尊號皇帝陛下盛大履尊盈成固
業體髙明而柔克迪淵黙以雷聲率邁元猷丕臻殊貺
保天襟而允穆洽聖治以永寧而臣尸職連城馳心嶢
闕莫側彯纓之列徒深忭岳之誠逖頌亨嘉倍萬悰欵
臣無任

　　賀五月旦表

　　臣某言伏以中暑宣和重離協盛雨濯枝而咸霈糧棲
畝以斯豐(中賀)伏惟尊號皇帝陛下執粹研幾顯仁熙

志撫萬邦而有謐勅五典以彌惇履兹化育之辰允契
髙明之徳臣以違天咫尺稟聖敎條洽九序以同歌
趨三堦而罔獲荷恩寖久存戀增勞臣無任

　　賀六月旦表

　　臣某言伏以函鍾命律溽暑協時頒氷式考於周儀沈
李聿彰於魏典(中賀)伏惟尊號皇帝陛下體元稽
古垂正御邦敷五教而在寛庇羣生而咸叙允懐靈顧
克迪鴻祥臣欻逺宸闈適叨藩守辨色莫陪於星拱傾

心徒切於嵩呼臣無任

　　賀七月旦表

　　臣某言伏以少昊肇秋亢陽舉令登周禾而告稔烹豳
菽以薦嘉(中賀)伏惟尊號皇帝陛下端扆宅中握機撫衆廓
帝紘而可大錫民極以保和天祉益新聖慶斯茂臣以
忝尸郡禄阻奉朝威祝彌億以惟䖍望長安而伊邈忭
詠延企實萬常鈞臣無任

　　賀八月旦表


　　臣某言伏以星杓建酉雲曲流商銅壺之晝漏平分華
表之夕音互警(中賀)伏惟尊號皇帝陛下淵黙為聖清
明在躬教以絜静體元徳以儉慈庇俗五紀協用克彰
屢省之勤百穀將登允迪順成之祉彌膺丕貺誕保鴻
名臣以恪守藩條緬瞻魏觀但結存心之戀莫陪訓則
之規臣無任

　　賀九月旦表

　　臣某言伏以金祇協序霜隼勝威休工爰考於戴經省

斂聿符於夏諺(中賀)伏惟尊號皇帝陛下徳昭可久功
著咸亨總步驟於前猷洞希微於至要尚敦沖挹推奉
靈元聿懐天祉之多式庇人倫之衆永惟孚祐率迪熙
康臣以祇守郡條邈違陛㦸西序莫陪於就列中山徒
切於存心臣無任

　　賀十月旦表

　　臣某言伏以神頊執權郊祇順祀䣊正舉勞農之典風
人詠納稼之期(中賀)伏惟尊號皇帝陛下統御萬邦熙

明百志奉天時而允若荷靈祉以來同髙居静淵慈保
黔庶省嵗之功允茂體乾之徳彌昭臣以幸易藩封密
鄰圭甸望鬱葱之佳氣恭認堯茨陪鏘濟之清班尚違
漢墄疲駑感戀夙夕以之臣無任

　　賀十一月旦表

　　臣某言伏以星昴正時律鍾推本雲儷霄而同色桂冒
霰以含榮(中賀)伏惟尊號皇帝陛下端扆凝神處機觀
運禮樂崇其醲化天地參其茂功介慶祉以惟新保亨

基而彌大令辰攸履純貺允歸臣以濫假圭符邈瞻扃
禁祗守作孚之式阻趨辨色之朝就戀誠深倍萬常品臣無任

　　賀十二月旦表

　　伏以水行攸序月紀斯周奉厲飾以順畋介寵禧而修
蜡(中賀)伏惟尊號皇帝陛下撫清寧之運播鴻鬯之猷恭
已御邦對時育物化敦九有薄無外以安瀾神輸百成
祚惟明而合吉臣以恪修民職邈企聖威阻趨建禮之
朝徒結子牟之戀臣無任


　　賀正月旦表　　　　　　　　宋子京

　　璿政更端蒼塗獻祉維新萬物是號三朝(中賀)恭惟皇
帝陛下統揖天元奮熙民極洪休衍而俾熾庶品動而
斯和光啟華正交修令典祚均時億澤與春游臣恪領左
符方遥外屏想虎罇之正挹隔鳬藻之趨翔

　　賀二月旦表

　　日履圜鍾月躔營室祀謹開氷之潔禮修合扇之常(中
賀)恭惟皇帝陛下總一權綱混齊聲教撫五辰之善應

迎萬寳之華旗聿履載陽交孚億祉臣適司郡政夐阻
朝聯簉翔鷺以無從擁綈魚而增惕

　　賀三月旦表

　　協氣熙蒸幽萌普達歌恵風於雩館潔元禊於陽濵(中
賀)恭惟皇帝陛下建治民中持盈天則包九圍而無外
御六辨以載和啟朔兹臨儲休云億臣適嬰州務寖阻
朝聯束華帶之䄡如企端闈而勤止

　　賀四月旦表


　　月紀正陽律推仲吕琴軫歌風之序天麰薦寢之常(中
賀)恭惟皇帝陛下昭徳九圍垂精衆甫道迎協氣之廣
物遂崇丘之宜告朔普頒圓靈順嚮臣恪司守組延注
朝旂邈觚鳳之雙軒羡舄鳬之歸翥

　　賀五月旦表

　　炎夏云中晏隂兹定里俗紀浴蘭之候禮經標聚藥之
辰(中賀)恭惟皇帝陛下總道研幾登皇接統播長贏於
萬寳戒翕習之千祥吉朔順頒泰和交嚮臣恪司虎竹

違逺鑾閨瞻昕仗以無堦望郁雲而增企

　　賀六月旦表

　　畢雨時行温風普至令紀為螢之候時標振羽之宜(中
賀)恭惟皇帝陛下蠖濩凝神煥巍布治維泰山而定業
括輿地以貢珍順改朔辰叢昭秘貺臣限司郡印胥隔
朝緌空存熛闕之心莫綴有規之序

　　賀七月旦表

　　風御回凉火躔流景漢祀封牲而迪薦豳風鳴鵙以告

農(中賀)恭惟皇帝陛下握紀建中察璿布度擁上靈之
丕佑俾西秩之善成告朔照臨素商胥應臣違顔嚴所
假守近藩歸國未期彯纓攸阻

　　賀八月旦表

　　月協仲商天澄西顥謹鄉儺而達氣洒丘麥以趨農(中
賀)恭惟皇帝陛下濬哲在躬顒卬布度貫三儀而念用
總六氣以財成昭屆朔辰翕孚鴻祉臣恪司州㦸夐阻
朝途身同太史之留目傃長安之逺


　　賀九月旦表

　　霜清暾日風勁霄旻凝鍾韻於豐阿粲菊英於潭涘(中
賀)恭惟皇帝陛下崇隆下武仁濟羣元總百度以建功
擁萬祥而成嵗朔辰順履靈佑丕昭臣祗佩印章夐遥
墄齒傾憶傳雞之唱莫瞻棲鳳之華

　　賀閏九月旦表

　　日委餘躔月分重琯謹王扉之盛禮積霜昊之蕭辰(中
賀)恭惟皇帝陛下執契御邦奉宸布度保合三儀之要

秩成萬寳之常薦朔普頒繁祺叢貺臣逺嬰州務久隔
朝猷擁孤想於半符羡歸飛之兩舄

　　賀十月旦表

　　上冬協序良月標祥肅天㝢以藏虹戒民閭以墐户(中
賀)恭惟皇帝陛下述敷星象裁輔天宜極羣彚於崇丘
粲大時於和燭朔辰順告蕃胙昭膺臣恪守侯圻逖懐
朝佇怡然心企恨不肉飛

　　賀十一月旦表


　　天正紀月昴陸司辰流愛晷於圭躔集祥靈於縞頃(中
賀)恭惟皇帝陛下至仁茂育昭徳敷聞綏萬寳之屢豐
納羣元之俾夀坐堂更朔罄㝢叢禧一阻班聯五遷盈
朏恪守外符之謹長懐左墄之華

　　賀十二月旦表

　　星舍回躔月音窮琯五種班而載耨七騶駕而于畋(中
賀)恭惟皇帝陛下乘正膺圖建猷順古漸車文而薄海
擁瑞福以如山告朔誕頒迎年永嚮臣近違塗戺遐奉

紬書造雝羽以無堦傃雲裘而增企

　　駕幸

　　賀車駕幸秘書省表　　　　吕伯恭

　　東觀書林久徯漢儀之覩西崑冊府載瞻周馭之臨嗣
三紀之閎摹軼百王之盛節(中賀)竊以斯文崇替與世
降升自我祖宗嚴載籍萃藏之地於時典冊踵乘輿游
幸之書從容箴誨之求廣大畯良之聚炎圖再造華省
一新爰親御於後文用仰繩於前武重明善繼太極丕

承乙夜牘陳念初載網羅之不易昕朝班入思中興儲
養之有原迺臨三館髦彦之躔爰展列聖圖書之奥帝
暉下矚光滎河温洛之藏天藻昭垂跨過沛横汾之詠
湛露示醇醲之恵承雲宣純繹之音一日萬幾曾靡齋
居之暇九流七略獨煩清蹕之留蓋以恢稽古尚徳之
風夫豈為飾治樂成之舉聲名布濩慶賜汪洋恭惟皇
帝陛下秩序邦經裁成王度多聞将求建事既恵顧於
簡編大亨所以養賢復均朌於肴醳羣志興起雅道流

行臣等服在具僚身逢昌會獻從臣之頌敢揚厲於鴻
休近天子之光請具宣於徳意臣無任

　　賀車駕幸太學表　　　　　　蘇子瞻

　　輦回原廟既崇廣孝之風幄次儒宫復示右文之化禮
行一日風動四方(中賀)臣聞五學之臨三代所共蓋天
子不敢自聖而盛徳必有達尊在漢永平始舉是禮雖
臨雍拜老有先王之規而正坐自講非人主之事豈如
允哲退托不能奠爵伏興意黙通於先聖橫經問難言

各盡於諸儒恭惟皇帝陛下文武憲邦聰明齊聖大度
同符於藝祖至仁追配於昭陵爰舉舊章以興盛節臣
早塵法從久侍經幃永矣馳誠想聞合語於東序斐然
作頌行觀獻馘於西戎

　　賀車駕幸太學表　　　　　　蘇子瞻

　　濟濟多士靈承上帝之休雍雍在宫服膺文母之教風
傳海宇慶溢臣工(中賀)臣聞學校太平之文而以得士
為實經術致治之具而以愛民為心心既立而具乃行

實先充而文斯應永惟坤載之厚輔成天縱之能惟使
文子文孫莫不仁故於先聖先師無所愧恭惟太皇太
后陛下憂深祖構徳燕孫謀黄裳之文斧藻萬物青衿
之政長育羣材豈惟鼓舞於士夫實亦光華於史冊臣
冒榮滋久被遇最深外告成功行喜鴞音之革中修潛
徳孰知麟趾之風臣無任

　　賀車駕幸太學表　　　　　石敏若

　　三千璧水放自國中萬里蜺旌來從天上升階奠爵而

蒐舉墜典横經賜坐以光輝諸生自然草靡而風從孰
不鳶飛而魚躍(中賀)竊以增員廣舍自漢而下莫如唐
養老乞言田堯以是傳之舜削畫餅虚名之科舉恵贏
糧往學之衣冠在太平時皆盛徳事前古蓋嘗有意卒
無成功元豐未暇盡行留待今日恭惟皇帝陛下與天
無極如日之升謂命鄉論秀告於王而化民成俗必由
學夙嚴保衞祗謁儒宫有司洒道以清塵觀者駢肩而
累足雲開東幄建黄屋以親臨鷺集西雝望翠華而再

拜士氣鼓翮歡聲湧泉豈特夏曰校而周曰庠矢其文
徳将使戎在西而狄在北懐我好音臣目覩天書心存
魏闕起太史滯留之嘆嘉會難逢獻周王夀考之詩遒
人未出













　　五百家播芳大全文粹卷一下

