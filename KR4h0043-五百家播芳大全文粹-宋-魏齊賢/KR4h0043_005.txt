







　　欽定四庫全書

　　五百家播芳大全文粹巻三上

　　宋　魏齊賢

　　葉　棻同輯

　　表

　　慰表

　　慰國哀上皇帝表　　　　　司馬温公

　　旻天降禍仙馭上賔奉訃哀惶罔知所措伏以太皇太

后作配仁祖聴政英朝洪基所以固安景命由其保佑
風化形於海内徳澤結於民心宜永享東朝之尊長膺
天下之養而中夀未至大期有終哀纒兩宫痛浹萬彚
恭惟皇帝陛下孝心罔極號慕難居瞻内寢以如存追
慈顔而靡及伏望上為宗廟之重下庇烝民之生少抑
聖情俯就中制臣忝列侍不獲奔赴闕庭曕望宸極

　　慰國哀上皇帝表　　　　　　蘇子瞻

　　慟發六宫悲纒九土奉諱哀殞不知所云大行皇太后

徳冠三朝化行四海獨決大策厝天下於泰山之安退
避東朝復明辟為萬世之法奄終夀禄莫曉天心恭惟
皇帝陛下仁孝自天哀傷過禮惟聖達節豈復行曾閔
之難以民為心則當法舜禹之大願少寛於追慕庶下
荅於臣民臣外郡居住不獲奔赴闕庭

　　慰國哀上皇帝表　　　　　　劉忠肅

　　臣某言伏奉四月一日遺制大行皇帝留位盛時還神
太極詔發一旦哀纒萬方伏惟聖情何可勝處大行皇

帝徳蓋上下澤被華夷禮樂文章越四十年治矣政刑
風采曠數百嵗無之民方父於至仁天宜子以曼夀宫
車奉諱臣妾無生伏惟皇帝陛下隆孝儲思巨創抱痛
忍革寢門之問勉扶翼室之居唯天性之賢固為哀而
已甚然聖人有制貴循理之大中伏願斷私於情立公
以義對寳命之所屬一羣心而有歸

　　慰國哀上皇帝表　　　　　　曾子固

　　承問震驚失容號慟伏惟太皇太后表儀三世徳首於

人倫保佑兩朝功存於王室遽違孝養未究遐齡無間
近踈實均欷慕伏惟皇帝陛下痛貫宸極聖情難居臣
伏限方守印章不獲躬詣闕庭

　　慰國哀上皇帝表　　　　　　蘇子由

　　母儀淪喪率土震驚大行皇太后定策艱難之中力辭
政務之要功存社稷徳及生靈奉諱云初痛心罔極伏
惟皇帝陛下方以天下為養遽有終身之憂孝愛兼隆
哀慕日逺臣久居謫籍適此召還感恩至深奉慰無路


　　慰國哀上皇帝表　　　　　趙徳莊

　　訃傳朔守痛極天倫餘澤深長函靈摧慕(中慰)孝慈淵
聖皇帝生知勤儉體備仁明出履多艱蓋天時而非人
事有開再造繄聖徳之在民心愴赤水以忘歸望烏號
而無所恭惟皇帝陛下噡思積久傷怛過宜雖愛自因
心逺紹孔懷之念而功光傳序足歆如在之靈少抑至
情以福方夏臣無任

　　慰國哀上皇后表　　　　　　劉忠肅


　　大行皇帝不天斯民遂仙大駕詔遺無外哀入有生伏
惟聖心何以勝處大行垂今盛徳曠古太平大一百嵗
之基明而有述享四十年之治安以無誅謂有堯之仁
必有堯之夀豈期一旦忽棄萬方人心畢摧天理孰詰
恭惟太后殿下拱母儀之重扶天徳之明義隆三綱位
變一極痛尤先於臣妾哀兩著於國家願少抑於過情
用克全於中制

　　慰正表　　　　　　　　　　蘇子曕


　　嗣嵗将興雖有作新之慶舊榖既沒共深追逺之思凡
在照臨舉增懐慕(中謝)恭惟皇帝陛下道躋堯禹行比
騫參方受圖於三朝明發不寐念御簾於雙日孝思奈
何幸寛罔極之哀少副有生之望臣限以官守不獲躬
詣闕庭

　　慰冬表　　　　　　　　　　毛伯頴

　　七日來復三務成功方晷運之迎長增聖情之追逺(中
謝)恭惟皇帝陛下憂勤嗣服淵黙臨朝雲物呈祥慨堯

心之永慕羮牆在望廣舜孝於無疆願抑至懐早攄宿
憤臣以職守在逺不獲瞻望闕庭

　　慰掩皇堂表　　　　　　　　趙承之

　　臣某言准進奏院今月某日大行皇帝永泰陵掩皇堂
者因山成禮復土告期音容莫追號慕永絶(中慰)恭惟
皇帝陛下痛貫宸極聖情難居臣以守職在逺不獲奔
赴闕庭臣無任悲慟隕越屏營之至謹奉表陳慰以聞

　　慰山陵禮畢表　　　　　　　王介甫


　　須百祀之材已襄𦵏故設九虞之主方考祔儀伏惟皇
帝陛下徳懋欽明道隆勤孝雖送終之禮已備而追逺
之念甫深惟順變以抑哀實含生之至願臣限分鎮守
阻預班朝

　　慰山陵禮畢表

　　宫車云返陵邑既營凡在照臨豈勝摧慕伏惟太皇太
后道侔坤育仁出天成永懐愛孝之隆尤積悲恫之感
稍舒慈念實慰輿情臣叨備從官限分符守徒有扳號

之至痛恨無辦䕶之微勞

　　慰祔廟表

　　七月而𦵏既充奉於寢園萬世不祧遂崇成於廟室凡
居覆燾同盡扳號伏惟皇帝陛下膺保聖神踐行仁孝
纒哀罔極率禮無違仙游既集於宗枋聖念彌勤於翼
室仰祈順變俯睠含生臣符守所攖班朝莫預

　　慰祔廟表

　　威靈有集方祔於廟祧感慕無窮外覃於蠻貊伏惟太

后比賢任姒纘慶塗莘祇協孫謀克襄大事地非蒼梧
之逺勢有霸陵之安唯割至哀尚膺遐福臣備官有守
奔問無階

　　慰祔廟表　　　　　　　　　趙承之

　　臣某言伏準進奏院報今月某日哲宗諡號皇帝神主
祔廟禮畢者易奠以虞既備送終之禮寧神於廟益增
如在之儀凡在照臨詎勝感慕臣某恭以哲宗諡號皇
帝道存撫御躬致憂勤念甫門於玉衣遽永藏於宗祏

伏惟皇帝陛下孝深罔極痛切因心願少抑於聖衷庶
大安於民望臣以守職在逺不獲躬詣闕庭

　　慰申王薨表　　　　　　　歐陽永叔

　　伏以申王徳文位崇王爵地重宗藩遽背明時奄然殂
謝恭惟皇帝陛下仁親九族孝治萬方成服發哀恩隆
禮備臣忝居侍從逺守詔條不獲躬詣闕庭以申奠慰

　　慰鄂王薨表　　　　　　　　宋子京

　　皇閤纒哀慶芝掩秀訃傳中夏慘結羣心(中謝)恭以皇

子鄂王生賦敏齊日升令秀弗俟褓教自凝天資已疏
采於朱維方竚華於蒼震而霄㝢生沴星躔隠暉休精
上還翼子中奪伏惟皇帝陛下念深祀鬯愾結睿衿徒
重軒渠之憐靡逮温文之就天夀有底悲傷奈何伏望
推理於難諶割慈於無益漸平哽惻専育粹純況宗稷
流光春秋鼎茂已告功於晏晏方受報於繩繩今此悼
懐幸寛至愛臣限分符第方隔禁聨憂悃飛馳臨文悵
塞


　　乞聴斷表

　　皇天降罰慈及上賔孝思通貫於宸衷號慕忍違於哀
次敢即道揚之命祈從聴斷之權陛下誠格兩儀行髙
百代久以天下之養娛於太上之尊忽大故之非常實
有邦之不幸嬛嬛在疚聖情深罔極之思瞿瞿如求至
性越有餘之戚臣心震懼國事浩繁爰指掌故之儀宜
反宅憂之位伏望禮存中制喪抑過哀服成三日之餘
暫回幄殿躬攬萬幾之外時奉繐筵庶俯慰於羣心亦

仰承於遺詔

　　乞聴斷表

　　冒貢封章懇祈臨政皇情深惻詔㫖弗俞洊申迫切之
誠冀動崇髙之聴竊以天子之孝異乎匹夫聖人之心
先於達節雖在諒隂之戚亦思付托之艱俯以從權勉
而決事陛下道兼倫制性盡愛欽慈庭初爽於豫和鑾
輅益加於定省不脱冠帶憂勤備罄於武王如見羮牆
號泣遽終於舜帝宫闈感慟朝野哀摧仰知孝慕之無

窮伏念䘏章之有紀矧此遺留之訓具存聴覽之期願
敕乘輿姑還翼室學音而臨殿中自有於漢儀作命以
王言下庶承於商令茲為順變望賜矜從

　　乞聴斷表

　　喪無二事禮有從權瀝血書辭既竭愚誠之毣毣僂躬
拜命未回聖孝之皇皇上念邦家之閔憂次慮軍國之
重大敢陳三凟庶望兩全仰惟慈皇新棄至養寢門近
止思問膳以無因前殿巋然欲奉巵其何及此淵衷不

堪於哀痛而庶政奚暇於統臨然而道貴適中孝先繼
志若稽前代參考本朝行宫中三年之喪自應古誼決
天下萬微之務皆徇時宜陛下徳並重華義殊訪落朝
於未央者二十六載亘古所無慶於徳夀者八十一秋
在今何憾願體付託得人之訓深裁悲憂過制之情
趣素幄以還宫御清廂而聴事銜報之所莫大於斯

　　乞聴斷表

　　伏讀訓辭未親政事再命三命而俯僂何敢凟煩一日

二日之幾微豈容但已臣聞自周而上何必髙宗之諒
隂由漢以來遂有文帝之制度雖云易月之令不廢終
身之憂徒以門内之恩特為天下而屈陛下受天至性
執古通喪率禮無違慕親罔極齊疏之文饘粥之食皆
與下同顔色之戚哭泣之哀獨由中發兹誠創鉅而痛
甚然念業大而事叢苟循三年之不言曷俾百官之承
式載惟厯世之主率用權時之宜非不知行道之人皆
弗忍也蓋亦本先王之制俯而就之陛下酌祖宗之常

行為社稷之大計駕還廣内豈必日見於羣臣國有煩
機姑念躬裁於急務别遵彞典請聴視朝

　　乞聴斷表

　　孝大憂深情難抑奪誠微詞淺意未宣通呼天號嗚無
地隕越本廟恤典具垂列聖之規太上仙游預播大行
之㫖今啟請悉出尊承惟是北宫逺於南内方仰倚廬
之慕敢祈行殿之還苐縁機務曠弛之多且復宿衛暴
露之久今則叢塗已畢練祭繼陳儻為大政而暫回則

於孝治而無闕伏望痛裁哀毁深念艱難體我皇兄親
授神器尚虞國事妨於五日一朝之中豈欲邦彞廢於
千秋萬嵗之後唯勤愛日之事實慰在天之靈矢詞已
窮得請迺止

　　乞御正殿表

　　永言孝思勉即西廂之決率循大辨當臨南面之期敢
冒威尊敬陳悃愊陛下以堯為父盡舜事親久依黄屋
之悲忽愴白雲之儐儼然經杖雖更練祭而弗除潸然

涕洟毎念大恩之難報問從素幄廷對輔臣急先之務
所必聞極辨之儀所未暇在廷百職稽首一詞謂天固
不言而四時行然辰必居所而衆星拱直臨端序庶慰
羣情伏望順變節哀體元居正與其具禮閨門之内不
忍斷恩孰若事親法宫之中允為繼志願垂俞㫖早復
彞章

　　乞御正殿表

　　國遭變禮已用易月之期朝有常儀未舉答陽之義懇

祈莫遂震惕靡遑伏窺上古之遺書備著成周之恤典
延之翼室具嚴臣子之宅憂出在應門登進公侯而聴
命兹為萬世之法則蓋得一時之經權陛下執古御今
因親致孝復先王之制異武帝之空言執君子之喪過
曾參之實行自經朞練合視昕朝方且皇皇於衰絰之
中何暇穆穆於巖廊之上迨更祥禫已盡情文哀已極
於其餘過将猶於不及願稽中徳曲徇下情負扆而位
明堂時俯臨於百辟釋冕而反喪服内自致於三年率

由舊章用答光訓

　　乞御正殿表

　　喪期有數當御外朝孝慕無窮尚堅中詔惟主明以理
可奪蓋天髙其聴甚卑敢暨百寮躬冒再三之凟冀從
九陛日瞻咫尺之威竊惟古禮之難行蓋以後王之多
事若五月居廬而戒命未有或三祀諒隂而恭黙不言
則必上廢朝廷之儀何由下臨軍國之務是以厯代皆
從權宜迨至我朝始參故實外循易月之令内盡通喪

之情然而成服以還亦勉親於庶政既練之後乃延見
於羣臣陛下欲重報於先皇悉增隆於舊制自我作古
蓋将垂法於百王示民有終豈特加人之一等願遵彞
典少抑至懐亟發綸言尊臨黼座宅中立極達孝全於
武王四方來觀同心戴於舜帝

　　辭免表

　　儲君

　　辭陞儲表(代)　　　　　　　　晏元獻


　　臣某言伏覩内降制書以臣為皇太子者初聞中㫖但
集於悚兢退省孱資不遑於寜處敢陳丹赤上凟威顔
臣某(中謝)臣聞易象垂文戒立身之非據聖人敷化貴
育物之得宜小言而大禄者猶謂冒居徳薄而位尊者
孰允公議而況元良之建盛典素隆震豫離明載前聞
於八象星暉海潤昭茂盛於兩儀必英譽之有聞則具
瞻而期協伏念臣性惟庸昧識謝周通毓質天庭幸依
於累善䝉榮霄極豈著於盛猷恭惟尊號皇帝陛下受

命紫清集符温洛協三靈之丕祐臻萬國之同和乃眷
本支薦加寵秩而自啓封淮甸胙土江吳列尹正之崇
資陟盤維之峻級兩宫視膳日奉慈嚴六學傳經時親
典誥喜因心而盡禮覃樂思以知新漸冀組修用符訓
導敢謂宸襟過聴綸詔忽頒将闢儲闈俾膺睿渥側聆
布告增惕神魂靦眉目以何施蹈氷淵而靡措蓋念邦
家名器詎可以忝塵君父生成諒垂於保庇倘徽恩之
驟及諒頑鄙以曷勝矧在幼冲方期朂勵将何以雍雍

寉禁表貳桂宫翊贊嘉謨遥卜夀街之牘詳求多士旁
延望苑之賔䖍仰昊穹載陳悃愊伏望陛下軫彌髙之
聖念推善貸之深仁察以妙齡蓋非飾讓寢兹茂式協
乃慎徽則赫赫昌朝咸契大中之化區區積質俯安若
厲之誠冒昧自陳期於得請

　　辭陞儲表(代)　　　　　　　　晏元獻

　　臣某言臣自沐徽章再陳封奏至誠雖竭而宸聴未迴
仰批諭之猥臨積兢慚而非據臣某(中謝)伏以量力度

徳立身之格言授才任能有國之通制而況明離著象
蒼震垂文聿崇守器之規仰協重輪之詠必資盛徳用
贊大猷伏念臣植性迂疎秉心䝉滯萬期嘉恵託層漢
之靈源千載昌辰何慶雲之洪䕃伏惟尊號皇帝陛下
纂承真系茂闡丕圖泥金薦禮於蒼旻錫壤推仁於宗
緒上公進秩半楚疏封俾陟上庠欽聞雅誥眷言吳會
薦啟藩維漢節誕頒夏璜昭錫奉日嚴於温清慕時習
於縑緗居業寡聞冒榮為愧遽荷紫清之命越升儲兩

之崇風㫖乍聆神魂增駭叠陳丹欵願寢洪私天監彌
髙綸言益厚氷淵自處彌劇於九回肺腑䖍祈難逃於
三凟伏望陛下廣至仁之茂育推妙道之善成俯降堯
曦旁回禹律特收渙汗爰示於撫臨冀自踰涯庶安於
庸陋由衷所極得請為期

　　宰相

　　辭免左丞相進封許國公表　　周益公

　　登備鼎司久當䇿勉晉持魁枋倐奉庭揚籲天申不稱

之詞伏地拜弗俞之詔鴻私溥博孤跡凌兢(中謝)臣聞
受才有洪纎賦質有良窳扶明堂者資梁棟安用條枚
薦清廟者須鼎彞寧參瓦礫力不勝任人将汝瑕伏念
臣椳闑材微斗筲器小際會光華之旦追陪寅亮之揆
罪功宜詔賞誅漫無可否賢邪當明黜陟殊懵抑揚觀
已事之如斯豈後圖之足責敢謂羣賢之進遽叨上宰
之除有次輔雖不備官理也何損無成勞亦令賜位臣
也胡顔為國計以牢辭非身謀之獨審伏望皇帝陛下

謹於圖任監乃知難外求嚴穴之英内選朝廷之雋俾
居三事庸長百寮遜於殳斨伯與敢忘稽首有若閎夭
虢叔尚助迪威從治之仁鞠躬以俟

　　辭免左丞相進封許國公表　　周益公

　　銀臺入奏力辭揆端之崇鸞鷟批章特垂王人之重雖
貪承命抑懼瘝官敬陳確至之言叠冒穹窿之聴臣(中
謝)臣聞位髙者智愚難掩任久者賞罰易行九載之績
不成當從鯀殛三考之明勿陟孰底舜功如臣無堪被

遇最早越次嚴徐之列進陪䕫契之遊碌碌政塗殆彌
數嵗容容宰路仍陟再朞論其時則已多責其效則何
有未能引去亟俟伏歸今乃位充元輔之久虚秩序文
階之一品既殊試可更異黜幽況故官不許復居而新
渥又為非據進退交違於小誤勸懲有累於大公伏望
皇帝陛下旁燭忱恂敷求俊傑貸妨賢之往咎審佐聖
之良圖謂如髮之引千鈞其誰云可因循牆而起三命
亟報曰俞忱辭已竭於肺肝察允尚收於綸綍


　　辭免丞相表(代)　　　　　　　張文潛

　　不俟駕行既已驅馳而至疇若予采復膺考慎之求在
明王圖舊之意則深於愚臣陳力之義則過(中謝)伏以
二聖求治厯年於兹忠厚之澤足以傳之無窮仁孝之
誠固己格於上帝守此成憲底於太平加以左右輔弼
之臣蓋極老成俊乂之選何圖次輔之虚位乃復召臣
於守藩兹蓋伏遇皇帝陛下廣度兼收至明洞照察其
疲駑之不逮出於悃愊之無他意其先之教忠或恐老而

更事責以來效用之不疑上副眷求敢愛竭盡而臣伏
自深念固非飾辭形骸已衰心力隨耗雖輔相重任不
欲舍其舊而新圖然衰疾交攻豈期老将至而髦及雖
至仁之曲被顧公議之謂何天下豈無巖穴之賢朝廷
不乏公輔之彦與之圖國足以格天而臣已試之効可
知将老之誠彌切不能就列敢辭避於再三因是得人
功猶期於萬一

　　辭免右丞相表


　　政地充員未即國公之譴昕庭出命忽陞次輔之聨念
甫控於危衷莫遽回於淵聴寵非素望義合終辭臣(中
謝)臣聞人主之職論相以為先邦家之基得人而後立
上稽於帝下逮有唐或都俞吁咈以成謨或輔贊彌縫
而藏用皆極天下之選用圖治績之熙爰及皇家益難
柄任求諸人望不猶愈於商周播及聲詩又何殊於䕫
契中興而後鉅公相望間關成祀夏之功左右大格天
之烈書於簡冊光若日星仰惟責實之朝尤謹疇咨之

始未聞僥冒有若疎愚小有材而登廟堂奚堪任重逺
無慮而籌帷幄烏可責成伏望皇帝陛下大廓皇明深
為國計奮庸而宅百揆宜先四岳之詢寅亮而弼一人
當遴二公之選不容輕授庶協公言

　　辭免右丞相表　　　　　　　劉丞相

　　制麻初下既陳控免之章詔綍屢頒未拜允俞之命敢
再三而懇請冀萬一之聴從(中謝)竊惟宰司左右之聨
均任天下安危之寄官非必備才必求全如傅説作相

於商宗獨員而自足召公為保於周后並用以相維要
在得人俱能厎績有如臣初知末學恪守愚忠識不足
以達夫事機謀不足以斷夫國論在於進退何有重輕
矧惟當軸之元臣早負濟時之逺略克當倚任豈假疎
庸伏望皇帝陛下念擇相之維艱於掄材而加選元首
喜而股肱起願持不息之誠應龍升而雲霧興當得非
常之佐共成大業永厎丕平毋懐反汗之小嫌庶定保
邦之大計


　　辭免右僕射表　　　　　　　劉莘老

　　揆席久虚治庭敷號猥及非才之録大驚羣聴之公敢
冒至恩輙忘素守臣(中謝)竊以論相雖人主之職得賢
乃太平之基必先全徳之老成或待逺方之特起伏念
臣本由疎賤叨寘顯嚴備數而臣或進帝王之説與聞
夫政顧慙禮樂之文堯作章而既成漢分符以方重謂
且簡斥更辱延登夫褒徳者天下之大公而竭節者人
臣之常分念早塵於機要已久席於髙華奚事屢遷乃

能畢力威名匪重将取侮於四夷智略更疏無可言之
十事苟從昧進曷慰具瞻倘選於衆而求之多出於臣
之右者伏望慎名與器以尊朝廷詔徳選勞以勸臣下
俛徇富平之請曲成考父之銘收回綸恩庶允清議

　　辭免右僕射表

　　敷告以庭疇咨以位惕然驚汗浹於媿顔(中謝)竊以師
長百司位隆於端揆權輿大政地重於西臺進徳則朝
廷尊當賢則臣下服而臣學不足以斷國論才不足以

達事權辜奉恩私坐稽歲月處非其據者已久受過其量
而莫勝方與引分之言冀逭妨賢之責敢期函垢更使
代工倘懐苟得之圖妄作自賢之行公器不嫌於多取
豈曰知難髙位必致於疾顛安能圖報上則詒盛朝之
累下則躐衆正之賢伏望别擇皋䕫改圖丙魏登寘宰
路使秉國成大明庶物之情不奪匹夫之志還收渙渥
以息煩言

　　辭免右僕射表　　　　　　　劉莘老


　　微志未伸誠言難止倘或安於名分其敢逭於典刑(中
謝)恭以國家之輔相難其人臣子之進退必以道蓋治
忽之所由繫而榮辱之於是生臣遭會四朝周旋三禁
感慨忠義常見古人白璧不為之非風采功名媿乏大
臣巖石具瞻之望略無報効久俟譴訶詎聞猶告之音
擢寘宰司之重力不勝任實憂代斲之必傷傴而升髙
将有指頂而見笑下招覆餗之辱上玷知人之明況有
廟堂之耆明而多中外之俊乂改疇公望乃協師言伏

望昭鑒至誠保全晚節使器盈者不至於溢弱植者亦足
以支特反誤知庶無虚授

　　辭免僕射表　　　　　　　　王介甫

　　賞典越踰訓辭稠叠渙汗所被是為至榮朽材難勝更
以多懼輙輸危悃敢冒威尊(中謝)竊以左相位崇東臺
地要雖置員而久曠蓋受任之常難臣晚值聖時久妨
賢路奉揚成命螡力困於負山敷釋微言蠡知窮於測
海方譴訶之為畏豈寵奨之敢圖忽此兼叨夐無前比

深惟淺薄仰累休明伏望聖慈俯照愚欵斷從公論追
寢誤恩豈惟私義之獲安實亦物情之歸允

　　辭免僕射表

　　恩言狎至鄙守難移敢冒徳威更陳私義(中謝)竊以髙
秩厚禮以酬莫盛之勲勞綿力薄材豈稱非常之爵寵
人之所畏物有固然臣誼行見知而涉世多為衆毁論材
受任而居官無以自昭惟屈首受書幾至殘生傷性逮
承聖問乃知北海之難窮比釋微言更悟南箕之無實

疏榮特異揣分非宜苟叨昧以自安懼譴尤之隨至伏
望皇帝陛下俯矜危拙曲賜全安不以反汗之小嫌為
能累國則是捐軀之大節實在報君

　　參政

　　辭免參知政事表

　　官髙禄厚誰不願居才薄力綿自知弗稱輙布由衷之
悃薦干難犯之威臣(中謝)伏念臣起於寒鄉適際興運
樸忠自信介立無聞静惟一紀之叨踰悉出九重之簡記

方從帥閫復上禁塗越月通班未効微勞之補自天出
綍遽容國論之陪矧當政刑閒暇之期尤重股肱忠力
之寄豈同他職或許竊居既據蒺以知危敢循牆而力避
伏望皇帝陛下圖内外之無患合后臣之克艱博選真
才以當隆委收誤加之雜渥亟賜俞音俾無侣之孤踪
復安舊著陳辭既竭得請尤榮

　　辭免參知政事表　　　　　歐陽永叔

　　職參論道宜極選於一時授匪其人實駭聞於衆聴恩

榮所被跼蹐難安(中謝)伏念臣本乏材能徒縁幸會列
於侍從白首無聞置在樞衡素飱已甚雖聖主之恩天
地曲示含容而朝廷之事毫釐動關利害豈止曠官之
誚每懐誤國之憂矧惟政事之臣實代天工之任俾之贊
貳宜擇材賢伏望皇帝陛下收誤奨之恩廣僉諧之訪
憫疲駑之已試備見無庸求俊乂於在庭擢之不次俾
獲安於舊職冀免速於罪辜報效之誠捐糜後已

　　辭免參知政事表　　　　　　王介甫


　　才薄望輕恩隆責重敢縁聰聴冒進忱辭(中謝)竊以建
用宗工與圖大政以人賢否為世盛衰矧休運之有開
須偉材而為輔豈容虚受以誤明揚如臣者承學未優
知方猶晚先朝備位每懐竊食之慙故里服喪重因采
薪之疾陛下紹膺皇統俯記孤忠付之方面之權還之
禁林之地固以人言之可畏豈云國論之敢知忽被寵
臨滋懐愧恐伏望陛下考慎所與燭知不能許還謬恩
以允公議庶少安於鄙分無或累於聖時


　　樞密

　　辭免樞密表　　　　　　　　葛謙白

　　擢預斗樞揆瑣材而弗稱冒干天聴冀成渙之復回仰
勤温詔之頒尚覺俞音之閟敢殫愚悃薦凟聴聞臣(中
謝)伏念臣世受國恩身逢聖旦擢第於隆興之初載入
朝於淳熙之二年徧塵清切之班盡出生成之造禁塗
入告尚無以効千慮一得之愚宥命所基豈足以贊三
軍五兵之運當聖神之在御值邊境之無虞尤資克壯

之猷以壓未形之患況宰執之並命聳兵民之具曕豈
繄妄庸亦叨柬拔念公言之可畏顧私義之未安班著
之峻則有非據之憂家諱之嫌則有冒容之媿進退維
谷傴僂循牆倘貪得而弗思殆疾顛之是懼伏望皇帝
陛下仁天洪覆智日溥臨謂股肱開國體之崇豈宜輕
授察斗筲非器量之大必至易盈追還已漫之恩益盡至
公之選臣無任

　　辭免樞密表　　　　　　　　　汪彦章


　　入參廟算方俟黜幽進長樞庭更叨圖舊仰荷褒揚之
過實深盈滿之憂敢布腹心仰干旒冕(中謝)竊以聖主
之用人也必量其材之所至忠臣之事上也先度其力
之所宜故為之上者靡傷知人之明為之下者得逃曠
職之累一失此道兩乖厥宜如臣者初乏經綸特縁遭
遇二紀服周行之末一朝居多士之先昨叨近弼之除
已過平生之望豈有方更於晦朔居然躐次於鈞衡雖
至無知敢忘自揆伏望皇帝陛下以隆施寛物以獨斷

馭臣知愚誠蓋出於由衷於成命不嫌於反汗别求賢
佐共圖宏濟之功毋使孤踪益重疾顛之禍

　　辭免樞副表　　　　　　歐陽永叔

　　成命始行驟驚於衆聴撫心增懼莫能以自容(中謝)竊
以樞要之司朝廷慎選出納惟允實贊於萬幾禮遇均
隆號稱於二府顧任人之得失常係國之重輕苟非其
材所損不一伏念臣器能甚薄風力不强少喜文辭殆
浮華而少實晚勤古學終迂濶以自愚而自遭逢聖明

擢在侍從間嘗論天下之事言出而衆怨已歸思欲報
人主之知智短而萬分無補徒措危躬於禍咎毎煩聖
造之保全既不適於時宜惟可置之閑處故自叨還禁
署逮此七年屢乞方州幾於十請瀝愚誠而懇至被明
詔之丁寧雖大度并包猥荷優容之賜而羣賢在列
敢懐希進之心兹蓋伏遇皇帝陛下急於求人思以濟
治因柄臣之並選憐舊物以不遺然而致逺之難力不
勝者必速其覆量才不可能自知者猶得為明敢冀睿

慈詧其迫切俾回渙渥更選雋良如此則器不假人各
識賢愚之分物皆知報何勝犬馬之心






　　五百家播芳大全文粹卷三上

