







　　欽定四庫全書

　　五百家播芳大全文粹巻三十三

　　宋　魏齊賢

　　葉　棻同輯

　　謝啟

　　改秩

　　改秩謝秦少保啟

　　久藉洪鈞尚阻瞻於風彩輙慿柔翰敢遂布於腹心姑

叙萍蹤少塵藻鑑竊念某幼親師訓曾與計偕偶陳鬷
蔑之言叨獲馬周之遇得地千里在天一涯屬羣卒之
亂常嬰城固守持孤䇿而輕進列柵分屯率衆士以登
陴蔑一囚之漏網仰服天威於咫尺俯憑將畧於萬全
狥國忘軀庶稍償於幼志因人成事顧何有於寸功進
秩太優捫心知愧此蓋伏遇某官崑珍粹德巖電殊姿
胸襟洞達於天人耳目淹諧於今古獨魁多士炳然見
於文章傳誦四方翕爾遵其楷式首膺芝檢緩歩蓬山

由窺東觀之羣書允作北門之内相益隆人望深結主
知陞秘殿之清華司貳公之寅亮指蹤麟筆事業彪固
之傳家接武龍墀勲德武莊之入相身雖處於槐棘恩
不遺於草茅遂致孱庸有兹僥冒静言駑鈍曲費甄陶
拂塵埃於米鹽朱墨之中借光彩於州縣輩流之上松
筠有節期嵗晚以論心桃李無言向春深而報德

　　改秩謝執政啟

　　入直書林蔑著討論之效進升朝列敢圖譽處之休食

已浮勞榮不蓋愧惟聖神之繼作實惠我師登夀俊以
同寅求若予采當賢人衆多之運廼君子進仕之時慮
渾殽或易於瘝官故綜覈致嚴於序爵大明黜陟論咸
絕於譸張是訓用違事何容於爽侮乃若弗遺忘於遐
逖特振拔於滯淹推畀異恩闊畧前比偶脱銓曹之列
徑躋拱著之聨自非豪傑特立之賢豈稱優渥非常之
舉如某者覊單賤士𤨏尾頑姿仕雖迫於為貧學粗期
於謀道邦畿論秀三玷賢朝書匠評文兩塵科選獲預

師儒之末徃臨洙泗之濵雖聖人之門難為言而愚者
之慮或有得嗣音閲嵗著録㡬人屬大闡於儒風首推
行於德意士皆徯志顧觵罰以何施民自勸功考黌堂
而亟就聖化凛然復振使指轉於上聞俄膺綸綍之恩
言俾賛成均之教法適㑹大昕之講藝獲陪多士以觀
光論難於前親觀右文之化歎嗟不足輙形體物之詞
仰塵乙夜之觀濫厠甲等之第甫叨識擢旋遭閔凶惸
惸千里之塗欒欒三載之慕日月不處倐驚素韠之除

雨露既濡豈無黄壤之念謂釜鍾之禄雖傷於非據而
丘隴之澤尚冀於下流方大饗於合宫且均釐於寰宇
輙祈恩而自列䝉遷令以俯從功未畢於編書寵驟加
於通籍德及疵賤施兼存亡退省叨逾實有由自此蓋
伏遇某官功髙弼亮道濟範圍以黎獻時舉為邦謀以
俊民用章為己任於禮文則循循而善誘在彦聖則休
休而有容念於材難寛其賞借肆令虚薄膺是遭逢某
敢不尊平日之所聞服古人之條訓推孝友以為政務

肅括以禔身仰稱所䝉庶㡬無負

　　改秩謝侍從啟　　　　　　　宋祁公

　　䟽恩過厚謾縁北海之書在職而遷免索長安之米代
匱尚容於儒館抗塵遂脱於選曹恭惟昭代之太平相
告異人之間出譽髦無斁如夏曰校而周曰庠從政有
餘皆賜也達而求也藝賢能不待次舉英俊豈沉下僚
命四方吏治之官上三等言揚之牘銅章聽訟鳴絃桃
李之隂珠履從賔緩帯芙蓉之幕獨是改秩最為簡才

必得英豪以膺寵數某賦材艱淺聞道朱愚尺鷃翺翔
未出蓬蒿之外蠧魚生死不離文字之間頗曳屣以歌
商亦焚膏而繼晷肅肅集雍之鷺吾何慊乎哉紛紛泛
水之鳬我則異於是人不可以無學仕有時乎為貧誤
身常悔於儒冠拄頰羞持於手板曾參下泪鍾漫三千
李廣數竒事乖七八㑹廟堂之辨論復俊造之賔興既
司泮水之采芹又佐皇華之攬轡逺者近者或訛爾心
輔之翼之請事斯語方訟散才之無用敢蘄外物之儻

来有致而然亦足以發此蓋伏遇某官量包山藪氣薄
雲天公家之利無不為王佐之才大可用解衣盤礴兼
收墨悞之蠅至音舂容或取雷鳴之釜顧此寵陞之渥
蓋歸然諾之餘某敢不戒謹隨波周旋絜矩亨圖整翼
而今而後知之國士報恩未死未可量也

　　改秩謝宰執啟

　　海國媠媮坐閲星霜之變天朝記録過書日月之功顧
影自驚佩恩有所伏念某猥由推澤寖奉馳驅雖周行

出入之勤始終無取而諸公慰薦之意前後不衰逮兹
愆力之期猶玷干城之寄重惟多故不敢言歸至於時
豫嵗和場師告慶山行海宿桴鼔罕鳴皆廟堂神化之
餘豈裘帯老謀之効胡為下考更致華階此蓋伏遇某
官道合天心功開帝典作新庶政首持八柄之公進退
百僚式示萬方之勸憐其逺外賁以榮光某敢不上體
包荒毋忘責實夙興夜寐少佐鈞調之工年除嵗遷尚
伸止足之請


　　改秩謝執政啟

　　叨被命書叙遷官秩爵非其稱愧見於顔伏念某從仕
至孤在人寡與早荷先皇之眷晚䝉嗣聖之知姓名偶
記於朝廷奔走殆環於天下雖服勤之粗久豈奏課之
能優敢圖考績之聞亦預勸從之錫功慙汗馬仍開五
等之封德謝執羔遂食九卿之禄恩雖從於著令感獨
厚於私心此蓋伏遇某官斡旋陶鈞愛惜名器謹三年
之計吏嚴八柄以詔王致容踈逺之資輙玷褒升之典

某敢不既衰戒得居寵思危積久致官以愧伐檀之刺
盡瘁事國更堅匪石之心

　　築倉改秩謝上官啟

　　築倉㑹府第賞明庭猥以下才謬當上列脱身銓筦進
秩京聨非分所宜以榮為懼竊以本朝定制列聖重規
務清流品之源最謹遷改之法視考資於嵗月責保任
於官師小軼度程前功以之俱廢暫挂吏議沒齒至於
無成必有甚優之賢勞乃錫特改之恩寵盡超常比弗

以次升豈容罔功遽冒顯渥如某者受才甚下渉學未
優勉以詩書之所聞庻乎涓塵之可冀不自知其蹇淺
竊有意於髙深而賦與至寒技能又寡意所趨向必齟
齬而不諧老欲侵陵尚坎壈而未艾固已無心於進取
敢復有志於功名幸聖政之惟新仰睿謀之獨運出金
錢於内帑付使指於外臺俾選官僚並建倉庾幸以一
介獲佐萬分僅書斷斷累日之勤甚愧碌碌因人之誚
至於役無告病工不淹時極棟宇之孤騫收財力之餘

羡皆自朝廷之規畫與夫膺使之勞能尸禄是慚論功
何有此盖伏遇某官望髙而善下才大而有容忠厚之
風振起流俗經濟之業追攀昔人俯矜樗櫟之微生曾
是門闌之舊物旁加收採力賜吹嘘為之洗濯於泥塵
得以企及其流輩亟令駑拙均被寵榮某敢不勉蹈前
脩力收徃効駑駘即路固無歴塊之功鳥雀懐恩尚有
銜環之報

　　教官改秩謝監司啟


　　備官泮水訖無講學之功通籍上都誤被褒陞之典靦
顔就列撫已若驚嘗謂人材黜陟之間實為治道汚隆
之漸三載考績自舜以然八柄馭臣於周為盛此三代
而上所以號稱得人由兩漢以来莫或知其出此自重
者十年而不調速化者一嵗而九遷英俊名沉於下僚
不仁或在於髙位賢愚雜糅資望混並恭惟本朝深鑒
前代秩必分於九品遷有待於四期於皇聖考之興肇
修寄禄之格名實既正典章一新惟是幕職州縣之官

尤嚴資考選舉之法官之六載任者五人雖未必磨不
磷而湼不緇蓋爾須言寡尤而行寡悔或由此路遂闊
歩於青雲或困無津終折腰於白首惟察舉之如此其
宻故僥倖者莫得而容顧惟何人辱在兹選某衣冠末
裔蓬蓽孤生徒以窮空迫於甘㫖擔簦躡屩八經蜀道
之艱難朝虀暮鹽九渉虞庠之寒暑偶縁薄藝謬玷能
書禄以代耕私自欣於將母學惟為已敢有意於為師
坐閲嵗時大糜廩稍後生晚輩妄見謂為可親王公大

人亦或憐其有守每於公舉誤以名聞遂令麋鹿之姿
亦隨鳬雁而進退思無取殊不自知此蓋伏遇某官學
究天人望髙朝野明於國家之大體急在進賢樂得天
下之英才與之事上遂令頑鈍亦預甄收謹當益厲於
操持庶幾無愧於名義何言報徳苟不辱知

　　改秩謝監司啟

　　班隨鴛鷺望紫極之清光命出絲綸脱中銓之冗調循
涯非據拜寵若驚伏念某駿異乘黄珍非結緑千金敝

帚雖乖審已之明尺璧寸隂常激競辰之念每懐干禄
兾以代耕義命已决於胷中窮達悉捐於度外䇿名貢
籍既叨經術之科措足英躔復玷藝文之選薦由棲棘
復與采芹待問不窮徒愧撞鐘之喻素飡何補居多伐
輻之譏爰暨吏書敢陳薦格偶逃官謗輙預名聞天闕
乍趨有小臣違顔之感臚傳驟聴猶當年賜第之聲上
辱宸恩内慙公論此蓋伏遇某官權衡士類黼黻人文
延譽當途每賁朽株之跡抗章中守過形華衮之褒乃

致孱庸亦䝉甄拔氣回黍谷方資春律之和海接星河
更借秋槎之便誓堅素節仰答鴻私

　　改秩謝上位啟

　　居官無可紀之能方慙老鈍上功有越等之賞仰荷知
憐預聨郎曹且紆朱紱喜既定而復懼寵數至而若驚
伏念某自知讀書頗遵直道一從筮仕惟知盡忠性朴
野而少文術迂踈而尤拙屬此干戈之後来從軍旅之
中或謂其静而有謀或嗤其仁而不勇婉孌何有浪同

泛水之蓮别乘無聞豈展追風之騎民事正憂其無補
恩私强為其有勞劇被剡章獲階進秩赤芾畏候人之
誚倉官竊大夫之稱實不副名榮至招辱此蓋伏遇某
官性達韜業天與英雄仗節喑嗚立除禍亂運籌談笑
坐格昇平張皇雷霆之盛威洗滌乾坤之逆氣已聞世
祖賞鄧禹之元功即見唐宗封汾陽之異姓某筋骸衰
憊智術尋常但希杜甫之入川終依嚴武敢意晉公之
平蔡特用退之終始歸仁死生誓報


　　改秩謝監司啟

　　蚤服銓曹寖渉二紀晚陞京秩便若九遷豈時命之獨
違本才能之最下幸已踰分榮弗蓋慙竊稽州縣之官
最謹遷改之法有嵗考之常數有薦格之限員必中程
度雖豪傑未免於積日小挂吏議至流落遂棄於終身
故士或自媒而不慙乃上欲有舉而加謹豈容甚陋亦
汙此塗伏念某學淺不根才踈無用少階世賞壮忝利
名未甘簿領之迷載冒詞場之選書馬而闕已虧萬石

孝謹之風畵虎弗成寖誤伏波子孫之戒謝激昻於徃
日寄頺靡於餘年性實愛閒姑從所好晚更多病聊薄
其官去無負郭二頃之田居乏中人十金之産悼名節
之弗立悵出處之兩違素心幾何生意無幾固嘗悔其
少作實已負於初心稍振窮塗薦依巨庇兹蓋伏遇某
官行髙善下德盛兼容方且自任以當世之功名故每
用心於一時之人物憐其固陋之識許以無他採其窮
苦之辭謂之可教掩藏瑕垢假借光輝短羽差池莫稱

扶揺之便孤根零落尚煩生植之功某敢不增跂前脩
益堅短尚駑駘伏櫪猶懐希驥之心頑礦在泥詎有發
硎之意徒銘肺腑莫報門墻

　　薦舉

　　謝宰執薦舉啟

　　三月報政曾未有聞五最論功初無所取駭褒章之溢
美顧小已以增慚伏念某學不足以通大方才不足以
周事變一官補外濫陪簮笏者三十年積嵗平遷叨紆

印紱為二千石豈有飛揚之譽可當特達之知此蓋伏
遇某官禀德恢宏挺才瓌瑋惟濁涇清渭自置於胸中
故片善寸長悉收於門下聰明所照妍醜畢分致兹頑
踈亦預采飾某敢不驅馳駑力黽勉蓬心體國憂民一
遵於寛詔赴功趨事謹奉於新書上酬委寄之私兼答
奬憐之遇

　　謝丞相薦舉啟

　　幕府開蓮毛處衆賔之下剡章送鶚禰塵北海之先實

窘於中命至而懼竊以愛日行義豈君子之私營為君
得人本忠臣之自任觀古薦士信心忘情或收於縲絏
怨讐或取於道塗寒餓君子以此事主壯士死於立名
知人與知已齊榮報國與報恩俱顯寂寞晚路淪胥舊
風以仲父世封者齊無鮑公與大夫同升者魯無文子
誰奬士如郭泰使衣冠送者數千誰慕客如子儀以將
相顯者六十待以國士者未必國士取於人言者廢於
人言動榮辱於中才誤升沉於衰俗行道弗屑恥蹴與

之食羮乞墦而歸希不羞其妻妾權隠清議人欺士風
直道而行得志者鮮况某者竒形游世隻影弔身操心
與慮患皆危聞道及謀生俱勉衣冠事業半已負其初
心刀筆簿書或未甘於俗吏囬心寸進驚念壯年黄葉
半而别家山東風歸而思帝國雙垂客泪四出都門白
雲孤飛故鄉何在望長安而感華髮歌蜀道而嘆青天
父母憂之而共嗟朋舊懐之而太息誰憐晚景益謝平
生慨然一遇之間收乎衆棄之後此蓋伏遇某官百器

模範羣才斧斤故塗泥皆可就鈞惟榱桷不為棄物致
兹沉陋亦與題掄且報怨烈夫猶起綈袍之戀而食馬
死士尚懐巵酒之恩矧藜藿之賤儒慕功名於清世餘
生未冺孤憤猶存苟進思盡忠無蹈枉尋之辱或窮不
失義已多結草之勞

　　謝叅政薦舉啟

　　羞蘋藻於王公久慚爼豆開驊騮之道路猥借聲光嘘
枯已至於再三特報未聞於萬一竊以上臣退而憂國

仁者志欲達人鑒淄澠於閒暇之時下韋布於冨貴之
後故一朝而起若衆木之集明堂而萬善所歸如百川
之赴巨壑兹道久墜維公主盟宜有瑾瑜之材以光賔
客之席如某者起家刻苦種學闊踈五斗素餐徒喜鷄
豚之養十年黄綬僅隨雁鶩之行悵乞巧以無因欲諱
窮而不可乃眷陸沉之迹早逢海運之游龍擊電而魚
枯雖有飛潜之異玉在山而木潤豈無臨照之私姓名
未問於膺門顧盻屢囬於阮眼重以不虞之譽形於有

味之言千載一彈稍覺塵纓之濯十漿五饋果由倍價
之增然而才與時違事隨命拙以乘風載響之易有覆
簣為山之難春草既肥孰起乘黄之病西江可汲寧忘
車轍之呼語極汗顔感深刺骨此蓋伏遇某官代天長
育為世陶甄䇿冠羣英不數孫晁之對功髙三事初無
秦漢之言方問道以閔勞乃吐餐而忘倦梁公藥籠芝
桂競收韓愈師門山斗相燭致兹慰薦俯及賤容某敢
不聞善服膺首公盡瘁觀逺臣以所為主懼辱大名

天下乃得斯人能忘永好

　　謝刑部薦舉啟

　　明月暗投幾成按劍驪珠坐獲不假沒淵寵非望於自
驚聲過情而為愧竊以祥刑之重議制之難持一定之
規摹讞萬殊之變態從商既畧訓夏已訛雖李悝撰次
之篇條綱粗舉迨鄼侯攟摭之憲檢押寖明文積久以
彌煩事狃習而生弊以陳寵之寛厚僅除溢令之千餘
非張斐之淹通孰辨較名之二十加以代逺結繩之治

吏矜刻木之名既猾賊以任威稍因緣而為市故手一
上下則真偽奚聽頋一左右而殺生遂殊深文傅致于
反唇巧詆滋深於刺骨甚矣牛毛之令傷哉膢臘之刑
惟一夫之或嗟殆滿堂之不樂故治之端者在於法神
而明之惟其人差詔外之一言逈分故誤探懐間之兩
劾隂有重輕决平苟昧於簡孚丕蔽豈臻於閲實洪惟
清世尤謹丹書並儒舘以聚徒偕賢科而選士載命公
卿之列旁求州縣之才俾以名聞得充嵗貢自匪文推

亡害業茂惟良季路片言素優於折獄咎繇淑問彌允
於獻囚則何以副欽恤之丁寧膺明揚之慰藉案披數
百坐馳霹靂之聲法究三千洞見江河之㫖俯循闒茸
仰玷品題如某者佔畢陋儒繡鞶謏聞學僅盈於耳剽
道莫著於心潜綴爾雅之蟲魚既非磊落習枚臯之賦
頌終類俳倡矧鼯技之已殫加金科之未練問公私而
靡對夙懵蛙聲書訊鞫以不知㓜慙䑕劾敢意踰涯之
寵遽加過實之榮顧揣已以無從宜推恩而有自此蓋

伏遇某官以道狥世與時挺生簡在上帝之心自任天
下之重哀窮弔屈詔廷尉之寛平取異㧞竒負人倫之
鑒識

　　謝禮侍薦舉

　　春伯主盟方廣搜於雋茂月卿傳諭將並録於踈庸惟
戴德之云初豈控忱之敢後竊以賢人引類必有為鄒
木之容賤子具陳乃預得季金之諾事誠希曠衆為歎
咨伏念某少孤多竒晚仕寡與攝㣲官而獨冷温故業

以自娯九仞之簣猶虧猥拘薦格百丈之尖如合庻廣
選塲此蓋伏遇判部直院侍郎學造聖㡬才周世務中
䑓典禮制深刺於六經内禁代言文逺同於三代簡注
即登於弼亮薦揚靡間於么㣲某自聆好音彌激懦志
萬間廣厦之芘方與衆以均歡一言華衮之褒願及今
而䝉寵

　　謝給事薦舉啟

　　大賢所舉無非人品之瓌竒晚學何知首預筆端之黼

黻揆此虛庸之資凛乎稱愜之難秪益愧懐靡加榮觀竊
以志士之處世尤重先達之知音彼在上者莫不揣摩可
用而推揚則在下者亦當斟酌可從而依附自非碩徳難
託此身如得其依則一名士可以自奮苟失其地則八司
馬反以招辜必其道義足以鎮壓羣心智議足以否臧後
進精神所照媸姸畢形謦欬既加聲稱立振豈獨仰希榮
路脱卑辱幽滯於此時蓋將永附青雲借寵譽光華於不
朽非如公者孰主斯盟故夫襃衣博帯之名流咸願定價

收名於一字豈容尾𤨏有玷品題如某者禀固不靈少未
更事徒誦父叔之訓粗親師友之規五世讀書常懼風流
之墜十年刻志極知紈袴之非初被賞延繼塵科級念吾
斯之未能信何以臨民使製焉而傷實多其敢忘學方將
捐身岑寂一意覃研探性命道徳之大原覈治亂安危之
極致雖夜以繼晷而力不從心自顧液滿終難施於斤斧
誰為的顙亦見飾於覊纓得地以歸唯天知幸此蓋伏遇
某官直清勁正柔嘉惠和氣禀三光五嶽之全學洞八索

九丘之奥扶持名教論不詭於聖人藴抱典常達可行
於天下以殊科而自致由直道以結知兩禁通班譽益
隆於封駮十連作牧恩更厚於撫綏然廟謨至重非如
晦莫與籌之矧主眷方隆顧弱翁行大用矣既昭昭功
業之著猶汲汲人材之求謂豨苓有助於醫師而牛鐸
可充於律吕咸歸録用㒺有棄捐昔鬷蔑見稱於一言
阮瞻更知於三語以斯而舉猶曰其難而某契未講於
通家誠莫伸於削牘曷為過聽俾遂憑依求之古人誰

其有此待以國士報將謂何尚登君子之堂少脩父執
之禮聞未聞而見未見倘從容而接辭歩亦歩而趨亦
趨慰平生之願學

　　謝刑部薦舉啟

　　述六職而稱令每懐血指之慙辱一諾以增榮何啻華
軒之貴榮踰意外愧溢顔間竊以仕不患於無聞善常
難於舉類非水北山人之名譽則烏大夫肯置之幕中
必江東少年之詞章斯唐諸公爭致之門下何先進後

進之希偶由以賢遇賢之不齊未聞嵬𤨏之無竒獲預
賢明之重諾如某者有至愚極陋之累無宿資蓄貨之
因長叨延賞之恩姑作代耕之養薦更佐邑蔑聞襪線
之長不學入官惟有面墻之累豈意踈庸之迹誤膺特
達之知此蓋伏遇某官明習憲章通達國體奉八法而
佐長謹三尺以持平職既守於蕭規評咸推於許旦提
衡後進推轂諸生致兹無似之踪亦預過情之譽謂持
身亷謹猶防不戒之虞謂吏事可稱尚慮推煩之誚衮

衣濫叨於溢美厦屋全藉於帡幪某敢不固守官常益
修士檢一朝口腹猶知感園官菜把之恩末技墁圬尚
不違主人屋食之當矧辱丘山之惠敢忘犬馬之誠苟
沒齒以難酬誓結草以為報

　　謝察院薦舉啟

　　効官芹舘曾何補於青衿奏牘楓宸遽沭褒於華衮寵
踰望外愧溢顔間竊以炎漢崇儒必先經術李唐選士
尤尚詞章開户牖者悉務專門窘邊幅者亦足名世表

頭擅價大手馳聲各得一偏鮮具衆有猗歟昭代富矣
斯文考道藝以興賢能謹庠序而申孝弟增養多士兼
行兩科騰騰學海之珍鱗矯矯儒林之瑞羽居為領䄂
允謂蓍龜宜得通明典雅之流廼副特達圭璋之舉如
某者耕道殊淺績文頗踈河伯順流而東始旋日月尺
鷃騰躍而上不過蓬蒿未甘退藏直欲自試備員教席
託芘使臺喜慰倍常夤緣有舊今睿聖龍飛之旦正英
豪鯤化之時嘗附青雲獲攀丹桂雖今日霄壤之異趣

然當年名字之同升歎疲曳而瞻岧嶤敢希前輩厚契
分而論悠久果見可人夫豈偶然實為幸矣兹蓋伏遇
某官中懐髙義外借温顔思嘉魚樂與之誠廣菁莪能
育之意情瀾洒潤唾玉流輝雁陣之集於江湖豈以多
而為冗鷄肋之登於鼎爼曷嘗微而見遺致此孱庸重
䝉題品某敢不旁搜載籍盡洗陳言鈍若鉛刀或可充
一割之用駿非驥足庶㡬成千里之功

　　謝察院薦舉啟


　　備員半刺早託芘於蘇天剡奏九重辱過褒於禰鶚揣
省非據感激何窮竊以事君以人蘭陵之篤論惟善舉
類左氏之格言蓋大匠未嘗棄材而逺臣觀其所主鄭
當時好言長者蕭望之多薦名儒江東三岑並播佳譽
令君四俊爰歴顯途欲大後来必資先達預兹選者難
乎人哉某也呻吟陋儒踸踔短韻文詞骩骳慙無倚馬
之工才術荒疎曷造解牛之妙憶初總角幸獲過庭暨
貢西廱濫中上舍宸庭釋褐初嘗妄跂於功名仕路折

腰中廼益乖於志願棲遲州縣汨沒星霜時之適来天
不終困念南泉披瞻於公表已聞謦欬之音俾武陵趨
事於使臺更惜齒牙之論顧惟際㑹亶有夤緣此蓋伏
遇某官德宇包䝉談河洒潤庇非煙於纎棘囬暖律於
寒鄉志在澄清屢攬范滂之轡力圖經濟行為傅説之
霖油然筆端澤及部内遂令尋尺亦凂丹青某敢不拂
拭塵衿磨礱素履塊然頑鑛固已處身於鑪錘之中蕞
爾卑飛庶幾附翼於雲霄之上當圖一得以報萬分


　　謝郎中薦舉啟

　　寤寐韓門久負泰山之仰發揮孔思遽貽華衮之襃愧
溢於榮得非所稱竊以皇家有薦舉之法仕路無淹滯
之材在上引領者欲廣於搜揚為官擇人者不輕於許
可自頺風之奔競嗟此道之棄捐或託之權勢以求遷
或干以苞苴而取寵既賢否之難别宜毁譽之不公况
𤨏𤨏碌碌之無竒復踽踽涼涼之可笑敢意荒踈之迹
誤膺特達之知如某者𣲖出銀潢慶流玉葉舊學有慚

於歆向多文莫紹於間平偶陪南國之英濫折東堂之
桂已玷縉紳之妙選敢辭州縣之徒勞雖不負丞愧藍
田之徃躅然為委吏睎闕里之髙風初無蟠木之先容
忽有㸑桐之異遇兹蓋伏遇某官髙文行逺厚德鎮浮
擅吾道之津梁湛人材之水鏡夙飽映窻之趣古學精
深更揚擲地之聲英詞贍縟苟寸長之足取必宏量之
兼收故竹頭木屑之不遺亦馬勃牛溲之並蓄致兹孱
陋猥被品題某敢不盡瘁於公持身以潔念天支之擢

秀已備過情俾儒席之推珍更叨延譽倘忝附宗英之
羡庶少酬國士之恩

　　謝董侍郎薦舉啟　　　　　　李漢老

　　隨驃騎之幕濫備執鞭剡公車之章遽䝉推轂心感恩
於破白面抱媿而發紅伏念某禀生多艱從官尤拙貴
人令其出門下既不善於走趨大夫羅而致幕中亦倍
勤於收拾豈謂半年之内復為千里之行治法征謀紛
紛未定幕籌檄筆碌碌無竒然白日實照其精誠則赤

雲可占於勝氣况值匈奴百年之運必復春秋九世之
仇颭犀札而叱犛旄在此行矣對龍頟而獵麟脚切有
望焉曾未輸横草之勞何遽辱采蘋之薦乏呉下阿䝉
之學顧曰淹該無江南子布之詞反云典麗禆益之功
甚寡奬予之賚何多伏遇某官以社稷臣為詩書帥孤
忠可貫於日月至誠足達於天淵一鶴一琴人皆望清
獻之出萬牛萬甕賊必待崇文之擒佇觀十乘之行大
作三軍之氣繫單于之頸慰祖宗在天之靈犂匈奴之

庭為邊隅失地之戒於以侈旂常之績歸而策鼎鼐之
勲凡在紅蓮緑水之間必入赤箭青芝之用某敢不力
磨其鈍圖稱所䝉揷羽銘山敢衒文章之小技冶金伐
石願歌竹帛之大功

　　謝曾叅政薦舉啟

　　起亞相於午橋行將入覲薦謏儒於寅陛轉以上聞趣
裝如是其匆匆推轂胡為而汲汲仰窺盛意俯激愚𠂻
窃以魏公用則所舉皆正直人司馬相則其徒行經濟

學或拔才於選調或引類於經筵蓋晝錦堂嘯咏之時
每詢人品而耆英㑹徜徉之際常訪才賢况當聖主之
勵精方召大臣於閒散必也搜羅俊傑使之馳騖事功
如某者素有苦心本無媚骨青衫素髮消磨十八載之
光隂黄巻短檠感慨百千年之理亂但見與世枘鑿不
為隨人桔橰来吟苜蓿之盤正在槐棘之里豈無蚍蜉
之援可以攀躋自顧麋鹿之羣甘于恬退寜方為拙耻
曲而遷不知何取于髙明乃至垂情于寒畯豈必求乃

予至有如程子之所規故敷奏以言猶愈知仲淹而不
薦品題髙而無實以稱力量大而有請必行此蓋伏遇
某官忠冠臣隣名在彛鼎盛年勇退不依偃月之堂晚
節益香好在靈光之殿上有意北方之經理公豈宜兩
墅之夷猶江左有管夷吾何憂得於親見齊國用樂正
子為政誠所喜聞方將録夾袋以儲才乃先使錐囊之
露穎某誓堅素守圖報㒺知焉有文章得預元祐科名
之列尚存氣節要賡慶厯聖德之詩


　　謝叅政舉獻納科啟　　　　　李漢老

　　塵纓解縳方將發興於雲山宗衮垂褒猥使司存於雨
露喜固多於溢美恥乃在於過情其殆無私之私豈容
不德其德竊以士無賢不肖均欲希一世之知德不孤
有隣亦樂道諸人之善盖近来仕進之徑實罕由薦舉
之門心肯命通底勞介紹言甘幣重自有夤緣宗臣之
秀十科本為何事冡宰之計羣吏不出此途遂令掞天
之章僅作畵地之餅然某所見與衆則殊樂莫樂兮相

知止願出大賢之門下得不得之有命寧湏商小利於
楮中矧如不腆之踪可謂所持者狹識字有數學何有
於多聞了事亦痴才豈周於庶務徳不足以望粹然之
器文不足以窺作者之藩宜諸公臺省之登庸任此士
江湖之落莫繄誰欺於鑒裁羌忽累於明揚方正乃賢
良之科必名門而後稱獻納盖侍從之事豈俗吏之能
為况去國十三年之餘閲人多矣今起家二千石之薦
舉世觀焉不應凡材猥玷異數伏遇某官清朝良弼名

世真儒錬色石以補天親揮九日觸佞山而還里坐閲
一星甫尋川路之風煙適值岡巒之烽火内嚴殄捕外
示招懐賊憚崇文之名若杵投臼民誦西平之子惟我
有臣俊乂宜在於旁招巧拙猥容於雜進有如庸下亦
備數中某敢不勉自激昻圖維稱塞有吏才更世事愧
非臨川老子之倫絶當世追古人敢忘眉山端明之薦

　　謝侍從舉換文官啟

　　誤塵恩命特易班資度德無堪撫心增懼雖去彼取此

均曰服勞而舎短用長粗知從欲再循幸㑹尤切兢凌
昔者朝廷分建百官文武均為一致逮乎選舉不一仕
籍寖分儒生擅文雅之風武夫夸疆塲之任國家病人
材之偏廢開吏道之通規或貿厥官亦從所志換東曹
者素寡脱右部者實難初試其藝則十或二三今薦而
用則百不得一如某者性資凡闇智識謭拘姑求得禄
以養親安暇擇官而就列一劍之事誠有未知六藝之
文乃所願學間闗末路困折萬端殆將等於臺輿豈止

供於呼召竊論先王之糟粕人以為狂進登君子之門
墻已猶知愧栖栖俗狀役役半生謂秦無人敢辭清議
與蒯為伍頗屈素心已甘孤宦之飄零忽累大臣之論
薦遽超常格叨預優恩此蓋伏遇某官一德亮天大鈞
轉物攬多士而並用拾寸長而不遺致此微蹤俾更舊
秩敢不仰圖報稱益勵踐修躍冶之金固已不祥於物
棄溝之木猶將有用之材

　　謝給事薦舉啟


　　卜結茅之地斂翼故棲玷薦賢之書方駕時俊名浮其
實愧溢於顔伏念某智短而迂器近且陋龔勝非撥煩
之吏王融無御人之才唯自知之甚明宜去歸而從好
豈期棄物借重名卿此蓋伏遇給事賛讀振藻儒林飛
聲藝圃大雅斯在進陟東臺之崇體貌逈殊獨髙宫府之
選行當揆路盡致英材夫何沓颯之人亦被簸揚之賜
某年侵衰耄日劇尫孱得入帝城敢希於聖世躬耕谷
口誓畢其餘生但負感銘無階圖報


　　謝給事薦舉啟

　　望出非常湏幸瞻於絇履喜必溢美俄誤被於衮章誰
為執事之欺實愧過情之譽竊以惟善斯能舉類何世
而不生才由是非之弗公遂名實之並亂倘珍蕭艾蘭
自閟香或貴碔砆玉將韜櫝自非識髙阮眼名擅許評
素領袖於儒宗孰權衡於人物如某者履錐近用韈綫
短委僅存一得之愚動有五窮之技早游藝圃謂編簡
之甚靈逮渉仕途覺儒冠之多誤侵尋嵗月蹭蹬風波

志空大而莫酬才愈疎而難用視舌猶在顧影自憐勉
為米以折腰豈漫操刀而製錦解破鷄而得粟但聞欹
甑以生塵蔑補公家政虞官謗遽辱薦詢之及深論尸
素之慙彼執手而上鬷明言應可采倒屣而迎王粲才
固攸宜未有進趨纔望於光塵踪跡方混於俗吏亟䝉
簡拔似軫滯淹味特達之深知見品題之好語拜嘉甚
寵戴德何窮兹盖伏遇某官雅量鎮浮髙風立懦肅肅
備禮樂之器森森聳梁棟之材無助是為正人不容乃

見君子十年去國共驚滄海之遺珠一日立朝遂作朝
陽之鳴鳯身名俱泰草木皆知方將入總於機衡尚倚
分憂於屏翰俯收寒素曲被甄陶至若空踈亦叨料理
如鷃搶地未免傍人而飛異雀銜環或有報恩之所

　　謝上司薦舉啟

　　黽勉宦情方竊州治中之禄瀾翻薦口誤膺部刺史之
知深愧素餐難逃清議雖至公無私於謝然此心敢負
其恩竊以朝廷以外任而匪輕監司於他官而尤重既

送之以禮樂光華之遣復與之以郡國省察之權惟黈
旒方廣其聰明故絲綸載頒於㫖訓謂潁川之治莫長
於黄霸而海沂之康故頼於王祥欲其擇今日守倅之
賢有以備將来牧伯之選以類舉類盖國家有意於甄
陶惟賢知賢在左右宜公其藻鑑將厭輿論當求實能
伏念某翰墨非長器局甚下閩鄕類試濫竊亞名漢殿
决科僅償壯志薄宦初辭於捶楚孤踪久困於塵埃嬾
慢雖成豈不堪上官之拜清白自許安肯從俗吏之非

詎圖華衮之襃何翅犧尊之飾静言虚辱若有宿緣兹
蓋伏遇某官模楷斯文推輓後進拔茅連茹而彚征以
吉因雲洒潤而芬澤以流臭味則同固無嫌於草木枝
葉可采諒無棄於葑菲遂使孱庸載叨揚勵某敢不益
修身檢敬服官箴桃李無言終有成蹊之慕桑榆雖迫
亦知晚景之收儻未顛隮敢忘報稱


　　五百家播芳大全文粹巻三十三

