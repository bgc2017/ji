







　　欽定四庫全書

　　五百家播芳大全文粹巻十八

　　宋　魏齊賢

　　葉　棻同輯

　　賀啟

　　都督

　　賀陳丞相兼都督仍兼宣撫啟　　熊子復

　　伏以神旌北指方進取於中原天仗東旋獨仰成於上宰董

數路飛翰之旅慰兩河塗炭之民朝野歡呼華夷震叠竊
以昔晉襲魏而崇都督之任故謝文靖以元臣總衆遂襲淝淮
我宋沿唐而抗宣撫之權故韓獻肅以冢輔臨邊果屈靈夏曠
古今而一遇邈前後以相望昨屬强鄰輒渝盟誓騎壒既蒙於
淮甸邊烽亦警於漢襄獨犯嵗星之所臨咸料佛貍之必死
玁狁孔熾用煩大駕以按臨徐方不囬歸留上台而經略肆
揚大冊兼畀重權盖漢將多才賴陳平之盡䕶而蔡人新
服資裴度之來宣恭惟都督宣撫僕射相公大業格天遠猷

經世胸蟠萬巻聊試出其緒餘掌玩四夷率皆得其要領時
方無虞則禆賛廟謨而存持正之體世或有警則措畫邊𤨏
而髙應變之才惟天閟于成功宜帝賚于良弼比隨清蹕往
視連營借前箸于張良屢決幄中之勝示輿圖于鄧禹時分
麾下之軍方將施發蹤指不之謀布還定安集之政豈特使河
南之復庶幾令漠北之空既咨方叔元老之壯猷誰謂匈奴
中國之堅敵某夙陶坱圠逖䕃熒煌靜觀形勢之張仰羡規
模之壯猥縻使傳阻造軍門相同徳而迄天誅即致干戈之

戢奏膚公而定王國仍觀衮繡之歸

　　賀陳丞相兼都督仍兼宣撫啟

　　伏審疇咨上相經略中原運動神機董虎貔之諸帥布
宣天澤弔鴻鴈之遺民威聲聞節斧之臨喜色見簞壺
之迓竊以陳平盡䕶諸將果收破楚之勲裴度往釐征
夫迄底平淮之績以帷幄之傑而授戎略于廟堂之宰
而敷帝恩考之古今僅有一二况文昌之左輔總天討
之中權盖虞帝東巡方慰岱宗之望故宣王北伐獨資

吉甫之猷事有至難時弗可失恭惟都督宣撫僕射相
公經邦任大濟世才髙武王誕將天威有若閎天髙帝
能用人傑不如子房陪清蹕之時巡致穹廬之宵遁天
旋日轉王曰旋歸霆埽風除敵斯殄㓕屬吾元老成此
大功方將俘馘名王灑埽陵廟遣戎兵以陟禹迹使吏
士復見漢儀某馳傳所縻拜塵伊阻路車乘馬而覲天
子咸仰容威衮衣繡裳而迎周公佇聆奏凱

　　賀張丞相兼都督啟　　　　　藺巨功


　　疇咨元老省冠鴻樞自祖宗欲再相於舊臣先施此典
宜神聖又一新於督府更舉徽章國重以人德浮於位
恭惟某官道侔三代之佐學闗百世之師即之温然乃
名滿寰區而不處識其小者謂才兼文武而有餘國論
萬變而守如初孤忠百鍊而難于合代馬南牧折箠以
覆其師衮衣東征投戈而拜吾父與其淹恤于邉闥曷
若遄歸於廟堂盖欲傾海以洗乾坤公之始願則不以
賊而遺君父誓不俱生上勉狥于忠誠禮始崇于宥宻

闗河響動華夏氣舒萬口歡呼孰不誦諸葛出師之表
諸生延竚又將賡武公入相之詩某吏最言還郵傳聿
至語心獨喜尚見太平於桑隂未徙之間引頸非遥行
望餘光于槐䕃已成之下

　　賀吕丞除都督啟　　　　　　李堯俞

　　再頒命册誕告多方極三公保傅之尊縂四海戎兵之
寄注安危之兩意天子是毗備文武之兼資萬邦為憲
允惟新命屬在宗公綸綍既行神人咸喜竊惟宰相之

用舎是係宗社之興衰考諸前人頗有異論好持重者
以不言為有體樂清静者謂無亊為可宗且端拜廊廟
而享太平何暇出旌旄而従戎事殊不知伊尹相湯而
伐桀乃作阿衡蕭何輔漢以滅秦遂為丞相仰惟都督
縂是太師東晉獨王導首専其權南宋在義公嘗假其
莭豈特擅征伐生殺之柄且將貴綏懐招撫之方風動
百蠻部分諸將任固隆于分陜威已重于専征恭惟某
官勲冠百王道隆三事豺狼叵猾悉就誅夷草木㣲生

咸歸燮理入則履赤舄而儿几出則揚白斾之央央假
八路經畧之謀兼二府樞機之要雖勞閫寄仍領臺司
某猥與斯民同依大庇其為幸願倍積悃悰

　　賀湯丞相都督啟

　　伏以首顓國柄併董戎昭馳中郎之使于單于將備正
名之典兼太尉之官于丞相示恢偃武之圖萬里揚聲
百蠻禠氣竊以搃兩科之見利漢固守以和親咨一德
以視師唐必先于宻宥盖交鄰國有道而重啟邉釁况

用真儒無敵而匪縁兵威矧夫華夷要約之未堅江淮
戍役之久暴用疇上宰悉䕶諸軍定功而不為貪功和
衆而非以動衆雖採晉朝之官號寔符治古之師行東
征若周公將是皇于四國北伐如吉甫本為憲於萬邦
坐令聖武之昭自致人兵之屈恭惟平章都督僕射相
公道闗百聖功冠兩朝輔帝舜以重華方值邉烽之告
警佐有商而専美深虞甲胄之起戎議靡惑于拘攣識
自㕘于寥廓果堅上志允合民心廟筭不移厲莭宜加

于體貌兵權是搃折衝正賴于精神收發蹤指示之功
廣輔賛彌綸之用某夙陶鈞播益聳巖瞻四方時靡有
争㑹見甲兵之洗三公官不必備即聞衮繡之迎

　　賀葉都督兼樞宻啟　　　　　白宋瑞

　　分憂宸極督戰江干諸將四馳競掃滔天之敵中原一
混悉歸輿地之圖宇宙廓清神人歡喜竊以冦賊姦宄
臯陶務正于典刑敵國渝盟孔子尤嚴于筆削盖以豺
狼之當道必率禽獸以食人此智者見㣲而預圖而仁

人感憤以流涕矧兹巨敵介彼朔方以其地則不大于
周之蠻荆以其民則不敵于漢之甌粤驅馳徒衆糜爛
生民清蹕翠華又駐東巡之駕載麾黄鉞未銷北顧之
憂驚風吹射於四方虐熖流移於三紀謀臣策士嘗厯
筭以周思悍卒武夫亦遊談于聚議雖曰礪乃戈而鍜
乃刃孰能犂其庭而掃其穴豈知興衰撥亂之功苟符
拯溺救焚之手恭惟某官洪深而肅括剛大以直方上
帝降康特頼傅岩之說皇天眷命挺生崧岳之申髙明

百世之師智勇萬人之傑自奮身于朝列尤切齒于冦
讐固嘗登㶚岸以望長安涕洟交集幾欲㑹涿郡而絶
大漠寤寐不忘逮秉西樞亟圖北伐念衆人有所不識
惟明主可與忠言廟謨朝奏于九天邉警暮馳于四鄙
士皆阻駭公獨請行謝安當淝水之師了無懼色裴度
董淮西之役敢計還期籌帷端坐于一麾軍氣頓增于
百倍旌旂所指漿食争迎前徒奔潰以倒戈元惡逡巡
而授首斷鰲足以立四極射旄頭以靖八荒故國山川

盡入職方之貢賦中原父老重瞻司𨽻之威儀曠古所
難非公孰克第功行賞當冠漢庭之十八侯裂土分茅
行錫魯邦之七百里某迹逺六符之采親聞三㨗之音
上喜慰祖宗在天之靈下幸息羣黎塗地之苦河如帶
而山如礪莫紀元功墨成海而筆成倉難形善頌

　　賀吴少師易莭啟　　　　　　毛伯潁

　　王者之兵本仁義方恢闢國之功天下之將通神明允
賴扞城之畧折遐衝于萬里注睿想于九重治兵方積

于朔庭求士每開于東閣雖絳侯之得劇孟已坐致于
敵情而許厯之謁趙奢猶願言于軍事爰自欃槍之彗
孛荐經薄海之沸騰率氊裘挽弓之民脅潢池弄兵之
子荐為虵豕既攘秦地于神臯未取鯨鯢敢睨蜀都之
沃壤仇讐宻邇疆場多虞長㦸勁弓難保山河之固靡
衣媮食但期朝夕之安逺貽當宁之憂每重登壇之舉
聽鼓鼙而思將帥之任賜弓矢以専征伐之威爰得偉
人以付全蜀岷梁境土坐收奠枕之安衛霍功名僅陪

扶轂之役究觀古昔孰與等夷恭惟某官賦性沉雄挺
資果毅隠若敵國典刑肅著于家聲賢于長城方畧力
扶于帝室任既隆于分閫志猶切于請纓綸巾屯渭上
之師繡㡌識山西之將采詩書禮樂而成其利有智信
亷勇而出以仁仰遵神武不殺之威盡得上兵伐謀之道
櫜兠㦸纛肅中權後勁之儀鼔鐸鐲鐃致布令陳辭之
用兇渠震攝羣醜追奔細栁營屯但聴亞夫之令曲梁
行陳孰干魏絳之刑思屬風雲威加草木廓清氛祲何

止勒燕然之銘宣暢威靈固將繼營平之頌申信賞于
山河之誓㕘休聲于金石之和不日而成惟天所授某
衰遲末路冗散下寮雖從齊魯之師儒頗慕秦梁之莭
義金閨通籍簉懐鉛抱槧之流油幙充員無飛章馳檄
之效久積依劉之願遂諧御李之榮寔獲我心云胡不
喜洗心滌慮倘陪鈴下之簪裾頌徳歌功願備嚢中之
翰墨

　　賀張督都啟　　　　　　　　張少瑜


　　遵命廟謨按行邉𤨏文昌上相光臨牛斗之墟太一靈
旗潜正鯨鯢之戮岳祗脩貢湘后静波縱巨艦之千艘
來長風之萬里賦青丘而吞雲夢遂播前歌登㶚㟁而
望長安方觀盛舉氣澄地表喜動天顔中興可期天下
幸甚恭以某官精忠貫日勁莭横秋論思自結于主知
康濟累陪于國是虞淵靖難井絡宣威整頓乾坤實社
稷萬年之幸用作霖雨盖君臣千載之逢揆路揚輝斗
樞兼運四海之亂離瘼矣敢憚于行重湖之户口蕭然

請觀其變齋壇受鉞柔日建牙望實所符神人攸相仁
風義象初不待于交兵兇渠逆儔旋即聞于授首信威
殊俗振旅還朝晉公之威譽已隆既平淮蔡蜀相之忠
心益壯當定中原方與士夫同兹勲伐某侵尋晚景孤
苦餘生榮養不留明恩未報膚功咸喜敢誦吉甫之詩
來事可為願賛燕然之勒路遥北闕氣爽西山兾精五
鼎之調式副六符之倚

　　宣撫


　　賀楊郡王除宣撫啟

　　伏審簡在宸𠂻倚敷廟算諒武王而肆伐已髙尚父之
勲命召虎以來宣庶盡淮夷之冦搃熊羆之列將拯鴻
鴈之遺民萬里揚聲百蠻禠氣恭惟宣撫太傅郡王才
長而慮博任大而眷隆高宻元勲冠漢室中興之將汾
陽偉業為唐將異姓之王勤勞久扈于岩除威譽還馳
于沙漠比提禁旅屢破敵兵屬大駕之還歸付中原之
經畧方將布天恩而軍情暖于挾纊據地利而兵勢順

于建瓴瞻望兩都則故宗廟宫室灑掃有期指揮諸將
則舊營壘麾幟精彩自倍某猥縻驛傳阻拜轅門四方
時靡有争看即清於王路三公官不必備還遂陟于師
垣

　　賀樞使除宣撫啟　　　　　　劉子駒

　　聖主乃眷北方慨然南面而嘆諸將未有所屬命我西
樞之臣往臨漢中鎮服境外豈徒連營喜而動色固亦
敵國畏而寢謀諒天啟于睿𠂻使公畢于能事盖新安

之晚嵗頗失統御之和况武興之重屯莫知斗伍之數
盡除斯弊今正其時恭惟某官深被簡知再居宥宻必
為國家畫經久之策遂于疆場圖備豫之方宿兵三邉
而部分未甚明拓地萬里而緩急何以守莫若坐轅門
而申令得超軍伍而自言各相推舉足以見議論之公
退加考察然後究才能之寔昔周世宗於是㧞以賢而
為何徽之代近曲將軍以此選于衆而得吴玠之才既
擇良將而付之戰攻又建强藩而為之扞蔽果令形勢

可得而恃則免倉卒不知所圗是為莭制之師悉據要
害之地明公可歸廟堂而端委有事則出羽檄而指揮
一定規模但觀機㑹當宁垂衣而何慮寰區奠枕而不
憂率土之濵莫非王臣兼可收于故地生民以來未有
夫子孰得比于元勲某竊願明公之名髙出古人之上
輙陳鄙夫管穴之見皆本當世縉紳之談敢兾髙明或
垂採納

　　賀王殿學除宣撫啟　　　　　馬子才


　　神旗翠盖方展義于江吳大纛髙牙實寄賢于岷蜀采
簮紳之宿望伏樽爼之宏謀長城巨防致邉烽之帖息
輕裘緩帶見民堵之歡呼鼎彛力奏于隆勲篋櫝兼收
于遺雋擊轅拊缶雖慙白雪之音彈幘振衣願附青雲
之足恭惟某官明堂杞梓清廟璠璵學問淵源博聞強
識之君子智謀經緯簡德易業之賢人戎昭累試于价
藩譽處獨髙于清槖屬聖主念坤維之凋瘵命大臣申
㢲虎之撫綏讀書命于行臺儼軍容于天府轅門玉帳

精神折於遐衝羽扇綸巾謀慮憺于勍敵不愆于素克
壯其猷朱英緑縢益盛魯公之徒旅彤弓玈矢將錫晉
侯之典章丕昭帝圖懋建臣績某瑣才弱貭懵學局聞
耻湮替于家聲冀徊翔于藝苑峩冠結綬幸隨芸閣之
員抱槧懐鉛誤玷蘭臺之侣株愚自守藍縷無成比牒
併名皆踐公卿之貴閉闗却掃盍謀田里之歸未成三
徑之賢猶苟一麾之禄念獲親于言笑深願就于範模
雖抱影于空廬每馳情于交㦸鳥則擇木果依嘉蔭而

棲魚潛在淵當幸餘波之潤

　　賀虞尚書除宣撫啟　　　　　邵公濟

　　光奉制詞併疏典禮分符莭而出使錫鈇鉞以専征進
龍閣首冠於羣儒升虎帳大䕶於諸將慶闗宗社歡動
神人恭惟某官博大宏深髙明忠恕揚厯三朝之舊進
登八座之尊家傳素書國有青史夙奉間燕之對初不
言兵終建保蜀之勲自能却敵異論薦興而功愈白邪
說中熾而道益尊雖滔天之甚危欲毁日而安可公不

為動上果無疑惟君臣賢聖之相知實天地鬼神之陰
相宣王止勤于北伐周公正賴于東征當上命之初頒
均下情而共快勍敵望風而退舎齊民指日以奠居人
若更生師占貞吉某盤跚不進結約無竒悼一飽之何
時窘千憂而繼日官已辭于州縣迹將遁於山林恐終
負于吹噓每自傷其流落裴度之平淮蔡得退之以載
頌詩李晟之復長安屬公異而為露布顧兹文翰之美
實為賔主之之榮念欲報于大恩或有須于末役自慙

不武敢曰論文果獲紀于成功庻得陪于盛事

　　賀虞宣撫啟　　　　　　　　李仲之

　　聖天子明見萬里深軫邉防賢宰相外撫四夷式酬睿
意大庭敷命諸夏傾心竊以坐廟堂而進退百官者臺
輔之權鎮方面而鞭笞羣兇者將臣之事内而身臂之
使指外而手足之捍頭任有不同才惟各稱成王造周
而西處一相王導輔晉而出督諸軍何荆揚輟輔弼之
臣盖朝廷重本根之地雖王道治近不治逺然聖人視

外猶視中禮樂固任于邇臣詩書亦謀於元帥然抵掌
鳴劍者武夫至於輕敵而雅歌投壺者儒臣足以折衝
故羊祜鎮南夏則陸抗深服其威祖逖據譙城而石勒
不敢為冦是宜外閫咸寄重臣恭惟某官天下偉人本
朝元老學者山斗國之蓍龜忠義出於本心文章特其
餘事曩長江之開釁致冦盗之凴陵百萬兇徒衆寔繁
于淝水二三大將誰有志於伊吾遂從言語之官出縂
師徒之任此方圍棊而對客謂尺箠之可笞彼欲投鞭

而斷流竟隻輪之不返凱歌既奏衮衣以歸旋持西府
之權許奉東征之使隠若敵國賢於長城俄別玉屏歸
調金鼎中國相司馬而無生事已折敵心江左有夷吾
而復何憂卒歸朝望志常在於報國心豈樂於愛身更欲
安邉而立功名不忍留賊以遺君父爰上封章之請即
加莭鉞之榮顧方欲結於兩官暫須取䕶於諸將左右
師保之永頼出入將相之有餘草木已知其威名乾坤
更賴其整頓天其或者生晟本為萬人帝曰欽哉倚度

足破方鎮某師門曲士洪造㣲生獲于聖時逢此盛舉
十陵祖考之咸相三秦父老之喜來還中原之舊都行
奬三軍之衆空朔庭于塞上佇觀一舉之功

　　賀王宣撫啟　　　　　　　　李仲言

　　天子明見萬里寛嵗時西顧之憂地官用知九州尚使
節東歸之役惟去留輕重之注意故内外彼此之無心
蜀道十年其已久矣漢廷一札尚且遲之安敢飾瑣瑣
稱慶之言特願致區區逺來之說某聞仁義之論至近

世言之而無補財賦之路在司省取之而益深十萬告
行大將誰知力辦千金取倍一日安可緩圖勞心于木
牛流馬之煩巧計于水舟陸䭾之苦愛民則兵匱養兵
則民窮古來計通變之才竟無兼兩全之策豈有兵出
期年如太平無事之日財歸外府無一錢意外之求智
名勇功清議甚白遵王權伯微意不傳成規燦然端可
百世而不易陰德大矣豈但千人之必封某又嘗聞遣
使寔難在古甚重于平時道達德意尤不可忽矧兵間

指授將帥豈曰姑行近者官軍巻甲敵境可為寒心
苟非王人仗莭閣門立致觧體此何止吾蜀之利害固
多繫宗社之安危唯公智識之髙當時擾攘之際不獨
裴度淮蔡三州之重要是春秋四海之通久留無嫌何
以為報㑹且歸矣社而稷之恭惟某官學明而氣髙才
博而意逺元祐之降得南豐豫章之正傳永嘉以還有
茂洪安石之可恃如五福太一之臨蜀若長城百萬之
折衝荷槖陞榮念法從貳卿之甚眷衮衣賜服當樞衡

兩府之久虛某之此來公尚幸見陪下客以學為政庶
幾一言終身之依開東閣以招賢人端欲異時九鼎之
重其餘欣詠未究敷宣

　　太尉

　　賀蔡太尉啟　　　　　　　　翟公㢲

　　伏審詔制廣西蠻洞納土置南丹州幅員萬里册詳太
尉者臨軒用樂以答元功告廟策勛以崇盛典盖名器
以實浮而增重惟德量故寵至而不驚戎夏聳聞神人

溢喜古者天子有道守在四夷賢人在朝折衝千里維
時巨室必有世臣使其國勢之輕重繫于存亡人才之
盛衰視其進退崇堂逺地知亷陛之難攀猛獸在山歎
藜藿之不採當今之世捨公其誰恭惟太尉輔翼聖朝
股肱帝室躬回天之勢而人主不忌有葢世之畧而天
下莫爭乃眷蠻方悉歸輿地闢國百里顧豈尋常通道
九夷比為狹隘用能當四輔三公之冠專五侯九伯之
征兼軍國之異容極將帥之隆數來威有克壯之元老

無競似烈文之辟公而况今者符貺並臻君臣歸美斂
嘉祥以誕敷𢎞業興雅頌以文致太平主上虛已以聽
公明公宏度以鎮物叶此羣后之讓永觀晟樂之成巋
如九鼎之安靈承帝鼐之固

　　賀吕太尉啟　　　　　　　　葛魯卿

　　伏審集路朝之班誕揚制命出少府之莭榮付帥垣輟
秘殿儒學之英提和門韜畧之要上心圖舊輿論交歡
恭惟某官資武以文氣剛而塞綽有亨嘉之會了無面

從之咨早識㧞于先朝嘗參持于大政入而訏謨在宥
非皋䕫之䇿不陳出則談笑臨邉比方虎之才何歉矧
敵騎縦横之際當彊圉扞禦之衝撫是瘡痍奮為貔虎
將五權而兼用月三㨗以告功增秩賜金屢回于睠注
登壇受鉞尤示于褒崇某夙荷知憐數承眄睐側聴都
俞之寵良深抃懌之懐其在詠思曷勝敷叙

　　賀張太尉啟　　　　　　　　崔德符

　　伏審誕頒宸制寵陟將壇喜氣光朝歡聲載路恭惟某

官直清博大沉厚髙明出入五朝身任四海之重雍容
三省望均九鼎之崇留縂全師薦禰累嵗繕保勝安邉
之策百廢具興奮鈎深致逺之威敵謀自寢果聞顯渥
敷告自朝豈獨光昭于弼臣固已聳震于遐裔名藩巨
鎮固人情之所共榮而大纛髙牙在儒者乃為可貴仰
名寔之具美揆古今而罕儔始游翰墨之場嘗光四海
之英俊逮徧機衡之任遂秉一方之莭旄凡此致身富
貴之功寔惟兼資文武之效元老全德夫何方虎之敢

倫逺馭長馳必適周召而後止某被眷惟厚受恩最深
方依莭制之尊未恨身名之晚其為欣抃更倍等夷

　　賀吕太尉啟　　　　　　　　黄金聲

　　勲書盟府寵錫師中朝野僉諧華戎同慶伏惟某官本
朝元老名世宗儒傳孔孟之微言藹皋䕫之素望廟堂
餘事何拘文武之方江漢竒功無取干城之末豈特復
近年之棄地盖將補前代之拙謀九壘相望隠若金湯
之固七軍用命坐收茅土之勲然登壇于二紀之前受

鉞于百罹之後果有天工之陰隲何須人事之多途白
翟烏延久任有同于里社碧油紅錦晝歸終逺於鄉閭
少紆籌算之衡固卒混同之業某少馳鴈塞晚以熊湘
行吟於楚澤之濵賈勇於漁舟之上樓船下瀬難施矍
鑠之能衮職東歸敢獻穆清之頌

　　賀劉太尉啟　　　　　　　　程元裕

　　伏審顯承制命榮建干旄公議所歸輿情交抃㐲惟某
官秉心忠厚率履端修威名久著於邉郵眷任素隆於

中宸果膺異寵顯寘元戎某首承翰襞之勤苐切悃悰
之愧凝寒在候珍嗇是祈

　　賀辛太尉啟　　　　　　　　綦内翰

　　出宣威命起進使權肅提貔虎之師撫鎮甌閩之地先
聲所被屬部知歸恭惟某官學勤韜鈴家傳旄鉞威名
馳閫外常坐折于遐衝氏族冠山西夙有聞于當世久
從艱險備著忠勞暫寛南顧之憂即正中權之拜某傾
聫從槖每接朝裾方得請于符章遂託安于旌莭驅攘

暴亂已聞鄱境之清蘇息彫疲佇慰部民之望其為欣
幸難盡敷陳

　　賀文太尉啟　　　　　　　　方雲翼

　　伏審誕布册書榮更將鉞衍封多賦增秩上公聖朝褒
德而録賢勛臣加地以進律逖聞休命良切忭悰伏惟
某官皇國表臣天元間氣夙禀忠嘉之德尤髙文武之
能先帝柬賢早㕘于機務聖王圖舊久付于邉權殄逆
鄧于羌夷震先聲于臨夏强梁禠氣獷戾悛心請為藩

翰之臣永獻河山之誓方銘功于彛器宜紀像于雲臺
歸冠寀寮叶調鼎鉉某塞垣庀事慶牘後時遐企節麾
苐勤心目其為抃仰未易究陳

　　賀文太尉啟　　　　　　　　程子山

　　光奉制書榮加寵命伏惟慶慰伏以太尉相公天資全
德岳降上靈黄石一編早契神傳之妙傅岩三命式符
帝賚之祥爰自蘭錡訓兵齋壇謀帥伏波方畧既暗合
于孫吴卻縠詩書遂率先于狐趙而鑿門受律堅壁防

秋斬級雲中克清氛䘲散金廡下大振威名旂常備載
于勲庸屏翰益光于倚注式分右地爰踐中臺申伯蕃
宣諒夾輔于周室段干偃息盖卧治于淮陽今者肆類
郊丘推恩方鎮進掌武之秩用冠三公加食采之封更
踰千户表聖朝之尚德見明詔以褒功慰四海之具瞻
寔九鼎之增重某分庭納贄雖殊荀范之衆人賀厦翹
誠莫預申陵之下客欣戀之致倍萬等夷

　　五百家播芳大全文粹巻十八

