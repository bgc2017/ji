







　　欽定四庫全書

　　五百家播芳大全文粹巻十三

　　宋　魏齊賢

　　葉　棻同輯

　　賀啟

　　貳卿(吏侍　户侍　禮侍　兵侍　刑侍工侍)

　　賀林吏侍啟　　　　　　　　周子充

　　伏審顯膺帝制擢貳天官當循名責實之朝任激濁揚

清之柄士林歸望從槖増華恭惟某官盛德在人髙名
映世引君當道盡居仁由義之心言古騐今富博物洽
聞之學早躅清雲之路寖深丹扆之知十道恩威肅擁
皇華之重中䑓綱轄允資成務之賢考嘉績於丕昭見
逺猷於已試果進甘泉之列遂專小宰之權惟九流人
物之凡必區以有别矧六典邦家之要時舉而自行非
明一代之憲章曷足寄四銓之刀尺山濤在晉灼知啟
事之公行儉居唐詎致長名之濫某晚窺崇仭逺托餘

光徒懐株守之安莫展厦成之慶欣聞善類得清鍳於
陽秋俯與蒼生待至和於霖雨

　　賀凌吏侍啟　　　　　　　　黄仲秉

　　伏審中宸錫命前席需賢䝉潤神京久殿長安之三輔
陞華仙禁首膺文昌之六聨注倚方隆流品自肅竊以
王畿近甸之劇或當輟侍從之臣天官小宰之崇尤宜
得豪傑之士宣化雖煩於久外吿猷允藉於居中恭惟
吏部侍郎毓粹自天研㡬於聖奏篇文陛夙髙晁董之

才載筆史垣更擅荀袁之體暫假麾於臨汝亟移鎭於
宛陵眷言選部之繁冝得禁途之舊四頒細札召寘都
䑓方將陳善閉邪納君於唐虞之盛豈止揚清激濁審
官如裴馬之能某幸託餘休欣傳成命把繡衣而問俗
方自愧於非才賜金鑑以表清願薦承於新渥

　　賀吳吏侍啟　　　　　　　　耿元鼎

　　京兆均勞被紫宸之新命甘泉席寵還碧落之舊班時
知物論之攸歸士識上心之所望向榮光而燭日騰喜

氣以浮春諒惟慶慰恭以某官稽古道隆佐王畧茂草
踐髙華之妙選藹聞直諒之休聲稍乘御史之驄常落
金吾之膽陸公仁義未妨錢榖之知賈誼治安纔奉鬼
神之對謂立當於要路俄勇退於急流使寒谷生春制
閫牧稽山之郡免鄰國為壑下車䟽鑑水之坡方興黄
谷之謡已䝉丹鳯之詔連升夕拜進陟天官欲田野之
間無嘆愁必輦轂之下先彈壓追前趙後張之政須左
禹右臯之才從朱轂之兩轓聊屈勤於妙手冠黄閣之

三輔合歸侍於清光果繇報政之功復拜銓曹之長對
揚天子想班居玉筍之前圖任舊人㸔名出金甌之下
某早䝉英眄方仰光躔屬盛事之傳聞欲中宵而起舞
駑馬十駕尚煩鞭䇿之加廣厦萬間永幸帡幪之託

　　賀凌吏侍啟　　　　　　　　趙彦瑞

　　顯膺帝制進擢天官正臣來歸識者相慶恭惟某官學
該邃古文冠清流退以潔身自養經綸之用進而論事
不知富貴之榮一違軒陛之嚴屢最藩宣之課道不容

而乃大名輔實而益髙與夫自葉流根逺借四方之助
曷若以人為鑑近承三接之光果奉賜環遂膺簮筆君
子在内自然表著之尊大匠掄才當出銓衡之外某論
交有素聞命増歡江海寖踈分隔文昌之歩雲龍方際
佇霑霖雨之私

　　賀沈吏侍啟(代)　　　　　　　熊子復

　　伏審妙簡清𠂻薦㳺華禁若時交舊復分職于中䑓乃
命為眞肇正儀於亞旅訓辭深切班列清明竊以文昌

政事之本源莫髙選部法從朝廷之羽翼尤貴二卿惟
已試之效則流品自清必久次之英則號名乃正眷焉
任重允也難才恭惟吏部侍郎藴藉醇深規模閎逺故
家遺俗累世猶存進士宏詞兩科連中貴名起乎日月
新渥照乎乾坤綸掖重陞既演商周盤誥之妙銓曹再
踐將履唐虞黜陟之公某猥系亢宗濫膺煩使如小子
之在吾黨每荷於眷私知同姓之異他人尚期於汲引
逖傳顯命倍激歡心銓總無私姑揚名於裴馬機衡有

待旋接武於䕫龍

　　賀葉户侍啟　　　　　　　　王民瞻

　　使指昭孚宸綸趣覲躐從九府進貳六官真賢登庸有
識胥慶竊以治道莫先於裕國人才猶貴乎適時葢國
用不足雖苟安而未可尚何以求大功時變不通雖小
試而莫稱尚何以頒逺用恭惟聖君所以圖治拳拳之
深意正以邦計未有綽綽餘裕之成謀特以中外詳試
之聨以求通達能濟之士意之所屬用豈徒然恭惟某

官能鉅而材宏識髙而量逺居常議論不為落落之虚
言凡所踐更莫不殫殫而可紀惟望實久馳於士夫之
表而謀謨適契於天子之𠂻宜是超遷益深眷注嘗謂
錢榖甲兵之問所當講於安平無事之時正惟言語侍
從之臣非特以簿書不報為恥故下焉則宜明歛散以
寛民力上焉則惟審取予以益邦儲苟蠧弊之源盡塞
其隙則財用之出坐見其饒想嘉謨嘉猷無以易此計
立政立事我其尸之遹觀厥成啓佑乃辟某居慙固陋

夙奉使令聞明制之初頒倍常情而増喜覊窮自縶既
未遑尾下客以前趨悃幅之私尚庶㡬假單詞以叙見

　　賀李户侍啟　　　　　　　　沈徳和

　　趨承天詔還貳地官雖佐王五教之敷人由求舊而去
國期年之久命則維新宿望來歸輿情胥悦恭惟某官
學根經術政號吏師勤勞有為而忠不辭難酬酢萬變
而事無遺慮布宣寛大仲山久擅於將明操制贏虚劉
晏葢知於取予屬時底治為國逺圖顧世業壊為并兼

未能復古然仁政必以經界宜以御今將令阡陌之餘
坐獲井田之利逮兹再舉遂都一新考均土於周官既
符令典法富民於漢相即慶成功某逺總轉輸欣聞渙
汗車煩馬殆莫收外府之饒貫朽粟陳徒仰大農之盛
依歸之始叙詠奚殫

　　賀宋户侍啟　　　　　　　　吳仲權

　　肅奉宸綸擢司邦計立政立事爰資經濟之才足食足
兵實藉斡旋之術郵音四達士氣増歡竊以建官惟賢

莫重文昌之六職裕民以政尤先地官之貳卿兼推愛
物之仁洞曉理財之義佐大司徒之治素號劇曹領少
常伯之名斯為清選果聞進用允屬雋良恭惟某官肅
哲凝姿剛方植操學該載籍又尚論於古人識貫羣倫
將兼善於天下所臨必最無施不宜自結主知益攄賢
業翺翔蘭省富哉倉庾之儲禆賛槐庭偉矣經衡之助
朋來異數進陟近班李元紘時政有聞已見賜衣之寵
竒章公清徳足尚佇觀命相之榮僉論攸歸斯言可必

某素承眄睞獲被聲容逖去崇墉彌積三秋之永遥瞻
英表豈勝千里之懐

　　賀趙户侍啟　　　　　　　　熊子復

　　伏審輟從天邑擢佐地官上簡帝心無越宗英之望下
蘇民力有嚴邦計之權是増屬籍之光豈特禁途之盛
竊以洪範八政食貨是先水衡九官錢帛為急自古資
為經費於今職在版曹雖崇儉去奢本躬行於聖主而
量入為出藉心計於良臣恭惟判部侍郎問學精㣲行

能髙妙挺出神明之冑蔚為邦國之華周旋振振望固
推於標的商邑翼翼化豈浃於本原遂分職於大農爰
進班於亞旅孟軻將有利國必陳仁義之言冉求可使
足民不忘禮樂之事某猥分偏壘阻拜崇墉錢榖之問
不至於廟堂暫煩獻納宰相之賢有出於宗室佇任弼
諧

　　賀錢户侍啟　　　　　　　　侯彦嘉

　　王廷揚命民部選賢弼五服以至五千輿圖是寄式六

官而屬六十從槖有輝凡暨速郵翕然交譽某官髙明
性稟忠孝家傳鄧氏世侯東京莫與為比裴公居位四
海不謂以親久矣外遷從兹朋陟榮解藩宣之政進専
經費之權貨財本末源流固資餘地朝夕論思獻納方
倚多聞少假禁途即梯公路某偶司近郡夙聽新除東
塾序賔阻厯階除之次尺書賛喜徒塵几案之間

　　賀(闕)户侍啟　　　　　　　　鄭少嘉

　　顯膺綸綍進陟版圖冕旒樂在於與賢簮佩聳聞而増

氣為時所重稽古為榮恭惟判部侍郎先生乾坤毓靈
海岳標異傳孔子顔孟之道誠明葢得於中庸藴公孫
晁董之才功業可見其施設揚簡要清通之譽結蟺蜎
蠖濩之知惟司元少常伯之權乃地官小司徒之職精
擇其堪為者進獻何獨無之於今選賢故以重崔羣之
命無何議相諒首可僧孺之名某竊食海隅承恩宁下
跂聆顯制喜溢重衿江山相遼莫陪賀客之後竿牘無
益聊効小夫之勤


　　賀吳户侍啟　　　　　　　　　　周子充

　　伏審榮奉賛書擢陞計省雖孟子七篇首闢言利乃賢
哲之本心然周官一部半繫理財亦國家之先務民要
資其蘇息帝聊試其緒餘郵報初傳輿情胥悦竊以戎
索未靖無財士固不來邦維不張有粟吾焉得食是故
寧死而詎可去信將富而必先為仁慕古之人縱稷契不妨自
比居今之世雖管晏又何足為恭惟判部侍郎問學精
㣲行能髙妙早由簡㧞多所踐敭輟使傳於王畿陞從

班於民部方當考祖宗經久之模而制國用安肯效漢
唐權宜之䇿而佐軍興佇契淵𠂻遂膺柄任某猥將漕
指逖聽除音徒欣廣厦之成莫展崇墉之慶

　　賀韓户侍啟　　　　　　　　陳阜卿

　　伏審顯膺帝制還總地官申錫詔書明諭徳意上恩至
渥輿論有光恭惟某官行能並髙學術兼富出入更踐
為時老成論議忠嘉有古風烈力求便郡以奉親輿惟
邦計之甚繁仰聖心之猶屬葢理財實周公之所學謂

富民非千秋其誰宜載錫寵章復還重任實自忠獻四
時皆縂於計司歴數搢紳一門獨專於盛事行登黄閣
盡繼青氊盍収陳列之功大慰具瞻之望某少慚妄作
老因卑飛墮筦庫者十年萃拙囏於一已惟是久塵於
眷奬足以自慰於衰朽竊有待於吹嘘兾少逢於枯藁
其為瞻頌未易究宣

　　賀秦禮侍啟　　　　　　　　張全眞

　　伏審光奉温綸益隆異數葢繇稱職爰昭因任之宜即

所居官誕拜為真之寵自開除目靡不甘心恭惟某官
道徳淵源智畧輻凑視儒者以百數經義獨髙課甲科
其幾人策名第一式從衆譽俾貳春官凡所建明率遵
周典之舊不為疏濶盡存漢制之詳本乎六藝之文以
定一王之法學師於古文便於今顧可見之事功其有
試矣使遂正其禄秩何以假為繄此殊恩無煩滿嵗維
太師常掌是禮而侍郎今貳春官父子一朝規模百世
上扶眞主知皇帝之彌尊下逮斯民歎官儀之復見某

自惟鄙陋猥辱知憐雖翻倒喜心有不假寐而形容盛
德曽弗能文更徯登庸以慰期望

　　賀吕禮侍啟　　　　　　　　熊子復

　　伏審輟繇螭陛擢貳烏䑓賜細絲之十行曽未乾於制
墨典秩宗之三禮遽又改於除音宸眷甚優輿情胥慶
竊以禮縁時制雖云損益之可知道待人行每嗟文獻
之不足考世系孰髙於宰相得老成因重於典刑葢述
作規模其故家猶有存者而儒雅縁飾豈俗吏所能為

之恭惟判部侍郎毓粹自天研㡬於聖故國非謂喬木
紹世業於韋平學者仰如泰山極師資於㳺夏早膺簡
㧞多所踐敭比從左掖之華進任南床之峻然柱後惠
文之治難屈於老儒豈野外綿蕞之儀可雜於昭代肆
改弁於宗伯俾考正於舊章洊睹殊遷佇升台席阻陪
賔客之趨曷深寤寐之喜

　　賀周禮侍啟　　　　　　　　朱節之

　　伏審親簡嗣皇眞除亞旅中䑓典禮既咨儒者之宗内

禁代言仍屬辭人之伯朝紳倚重從槖増光竊以稽古
禮文莫清於是職為時輔相多進於此途若司馬公之
定典儀如歐陽子之掌誥命卓爾異時之冠蔚為大用
之階邈前後以相望曠古今而僅有恭惟判部直院侍
郎妙宗道壼雄帥文壇節獨貫於險夷塗兩更於榮滯
西垣兼直舊哦紅藥之翻東觀並㳺首挹青藜之照已
預裁於七制乃登踐於六聨豈徒綿蕝於漢儀正資潤
色於鄭命仰見平時之筆陣獨掃千軍坐令今日之文

風炳同三代方結穆清之眷即陪宥宻之籌某猥試冷
曹聳傳温制欂櫨短植尚依仙宇之摩空紼纚輕帆或
附神州之濟海

　　賀趙禮侍啟　　　　　　　　翟公巽

　　伏審上佇辰猷中勤晝接六聨近綴尤妙選於秩宗兩
禁舊㳺宜眞除於亞旅輿情胥慶瑰望愈隆竊以商周
百世可知禮固縁時而制齊魯二生不能道實待人而
行兹既趣於旋歸果遂叅於述作恭惟判部侍郎氣嚴

而中裕體邃而外沖早由蜀道而來特出漢廷之右代
言西掖諸老先生所未能將命朔庭雖古虜使而猶劣
三年去國萬里還朝惟爾雅之文章已施於誥命而先
進之禮樂當藉於論思豈同叔孫綿蕝於漢儀猶勝燕
公粉澤於唐代佇循舊制擢亞中階某幸託餘休欣傳
成命鋪張揚厲願益展於祲容輔賛彌縫將晉陪於機
務

　　賀周兵侍郎啟　　　　　　　耿元鼎


　　伏審光被召恩榮歸邇列當偃第休兵之始佐司馬以
制軍備簮筆持槖之班簉屬車而陪論蔽自一人之眷
驩形四海之傳恭惟判部侍郎直道事君正心格物早
自結顒卬之睠嘗荐揚清切之班非道弗由有猷必吿
周旋五院眞能落膽於金吾洞悟九重益信簡心於上
帝蔑取容容之福專圖諤諤之昌俄帝治於中䑓善平
銓於小宰特躋逺用連殿近藩列岫忩中方快争先之
覩三衢陌上已喧來暮之歌迄用報成適當圖舊天如

欲治也舍孟子以其誰帝自謂過之思賈生而不見輟
前召南之愛付予圻父之權矧交脩玉敦之前盟思大
建金城之長策戒不虞而除戎器豈惟備先具於一時
及其暇以明政刑庶可折遐衝於萬里究觀賢業陞踐
政途某早幸登門尤深賀厦有是文者武必備進有徳
則朝可尊得結輩十數公諒慶陳於丹悃取武成二三
䇿期永輔於皇圖慶忭惟深敷陳曷既

　　賀湯兵侍郎啟　　　　　　　胡長文


　　寵奉宸綸榮陞禁路進總司戎之政蔚為法從之光凡
在庇休舉増欣忭伏惟某官鼎鐘偉量韶濩正音德茂
中庸師聖賢之有法才優通變應機務以無方自峻擢
於巍科頗倦㳺於常調守道難進得時則行彈擊百僚
獨聳烏䑓之望徘徊九列聿脩扈正之官輟卿月於金
門耀使星於玉壘七年夙夜一節險夷惟東西乆宿
於師屯故上下俱疲於饋餉帝心憂顧天詔哀矜爰遴
選於通儒俾典司於大計輕徭薄賦蠲重歛者不知㡬

科足食成軍儲羨財而更豐他日兵民兼裕官吏舉安
頌聲上達於四聪歸覲果膺於三接對揚慷慨褒諭頻
煩遂以一世之名儒亟擢九重之近侍論思獻納已髙
持槖之風輔賛彌縫行副秉鈞之任某逺聞新命喜極
卑情無從進旅於門牆以陪賀列但與去思之郡邑同
詠恩深

　　賀周兵侍啟　　　　　　　　翟公巽

　　伏審趨近清光寵膺華渥縂价人之重久屈殿於輔藩

居亞父之尊果復還於禁路郵傳四出頌歎一新竊以
文昌建六官之聨武部司五兵之籍然注擬右列自𨽻
於銓曹而筦執中權葢顓於樞府事較古而既異職在
今而獨清是宜帝簡之難允屬重塗之舊恭惟判部侍
郎氣嚴而中裕體粹而外充練達本朝之舊章洞明當
世之大務許身稷契既屢抗於忠言納君唐虞將登帝
於盛治遽懐永退殊鬱師瞻仙殿邃深班首通於論譔
神畿密邇職薦布於教條亟聞召節之頒歸備便朝之

對果眞除於亞旅益茂論思佇進翊於煩機用宏經濟
某猥縻漕計竊聽綸音阻陪賔客之趨曷勝寤寐之喜

　　賀史刑侍啟　　　　　　　　范致能

　　伏審輟從宰屬擢貳秩卿監古治以象刑式司邦禁列
從臣而第頌允穆朝僉休聲所同和氣自至竊以得賢
可及堯舜建官尤重於諸曹致治庶幾成康措刑宜先
於庶務匪疇間世之碩徳孰賛熈朝之極功恭惟判部
侍郎毓粹自天研㡬於聖濟世之道淵深而長流華國

之文芒寒而色正守險夷之一節更榮滯之兩塗上既
察於忠純時遂加於眷倚南宫之分六職既藉彌縫北
省之出萬機更資考覈果膺殊渥亟踐邇聨豈特取儒
雅而勝法家抑亦積譽處而登政路某久睽英表逺庇
餘休苐切忻於得輿阻趨慶於成厦進臯陶之淑問已
陟禁嚴用方叔之壯猷佇躋樞要

　　賀錢工侍啟　　　　　　　　張欽夫

　　誕揚宸命擢貳冬官天生五材盍謹民彛之用國有六

職尤難藝事之精朝著得人士心交慶恭惟某官氣涵
剛大行道中庸傳師友之法言淵𠂻有自明國家之大
體表裏無遺方賢業之時升固貴名之日起叅陪諸彦
久從藏室之㳺舉正宏綱式助文昌之政果由廸簡進
簉髙華峻從班於貳師之聨付邦土於起曹之重將展
近臣盡規之益且觀知者創物之能文武可尋方急備
脩之效元戎罕及坐期精巧之功某逺託餘光欣聞異
數屬自縻於符守莫親賛於厦成百工惟時既啟其凝

之治一德咸有行攄自任之心

　　賀姜工侍啟　　　　　　　　張安國

　　伏審祗奉賛書擢居起部神畿穣浩既久賴於將輸仙
禁邃清宜進聨於獻納有識交頌不謀同辭竊以天生
五材民斯並用國有六職工乃與居稽前後以建官設
貳卿而分職恭惟判部侍郎典刑前輩輔弼名家早著
宏猷布在公議挺松栢後凋之節藴蓍龜先見之明奥
甸行都特備光華之遣寳儲延閣屢膺清切之除果䟽

渥於嚴宸亟陞華於亞旅國家閒暇必先械器之脩朝
廷論思方盛謀猷之告某久暌崇仭逺托餘輝兹傳成
命之頒尤倍常情之喜以辨攲器姑暫縂於百工惟簡
帝心佇峻躋於八座

　　承轄(左丞　右丞)

　　賀王左丞啟　　　　　　　　秦少㳺

　　伏審光奉明恩進升左轄伏惟慶慰恭惟某官夙種間
氣早擅英聲學窮㳺夏之淵源文列班揚之伯仲周旋

不撓出處可觀共推天下之中庸自得賢人之簡易其
退也如陂萬頃撓不濁而澄不清其進也若火一然用
彌明而宿彌壯大任斯降貴名益昭曉達吏情戴胄旋
更之二轄潤色儒術平津即致於三公某辱在陶鈞(云云)

　　賀張左丞啟　　　　　　　　石敏若

　　妙呼吸百家之學久代王言奮經綸四海之才進陪國
論賢者在位君子得輿帝曰往哉汝諧人亦喜而不寐
恭惟某官斗間異氣天上謫仙進止輝華神氣髙邁飛

黄汗血卓為奔逸之孤標慶雲景星自是太平之美瑞
鰲山路逺鵬翼風髙越執政機翕從人望紫泥封詔明
天子之絲綸黒髪黄金大丈夫之仕宦非特搢紳領袖
葢作朝廷羽儀某寄身於造化間酌酒為中外慶一官
而旅空持燕厦之私心萬葢成隂莫綴龍門之賀客

　　賀劉左丞啟　　　　　　　　任元受

　　伏審自叅機政益著勲勞萬㣲資告后之猷四海仰躋
民之徳式昭眷寵増煥岩廊伏惟慶慰恭以某官博大

髙明忱恂亮直學貫九流之浩博文雕萬寶之英華惟
經濟有為之才足以酬酢事變惟剛方不屈之氣足以
聳動搢紳論者徒仰其調一之功人皆莫見其施設之
跡少酬賢業薦躋網轄之嚴益簡上心即正公台之重
某久塵委使素辱知憐獲欣聽於吉音方夙馳于逺塞
徒有䕃雲之幸莫殚賀厦之誠

　　賀李左丞啟　　　　　　　　汪彦章

　　伏審䇿言進居丞轄精忠貫日正二儀傾側之中凛氣

横秋揮萬騎談笑之頃國須賢立天為時生恭惟某官
厚德鎭浮英才經逺得文武弛張之樞要獨運胸中明
古今治亂之淵源不専紙上爰自踐揚之始每勤獻納
之忠老成既有於典刑天下想聞其風采昨屬殊鄰之
擾上貽當宁之憂夕烽既徹於甘泉清蹕將臨於汾水
惟公夙夜與圖存亡挺身六品之卑抗議九重之據留
家誓死㰱血書詞清大變於胚渾轉危機於呼吸暨干
戈之指闕爰桴鼓以登陴義動三軍人皆奮死氣呑異

域敵輙請盟身雖九殞而一生國則崇朝而再造昔李
晟子儀之功髙矣而未嘗空䇿張良謝安之謀至矣而
初不臨戎永惟元勲夐絶前古既名髙而衆嫉乃讒就
以身危士訟公寃亟舉幡而集闕下帝從民望令免冑
而見國人薦經艱難益見竒偉方主上大明之今日實
邦家希濶之昌朝欲庶賢同建於事功非雅望孰為之
師表將萬世維持之是賴何一時康濟之足云某久託
餘光欣聞盛事雖無縁進旅退旅陪賔客之後塵豈不

能特書屢書續山林之野史岩廊多暇嵗律方熈願精
寢膳之調用副華夷之望

　　賀梁左丞啟　　　　　　　　楊成功

　　伏承顯被制恩進登丞轄對裁國政均任柄塗不謀同
辭有識相慶竊以出納王命允惟喉舌之司綱紀天䑓
實摠樞機之務是為髙選以屬異人恭惟尚書左丞學
術淵㣲稟姿閎博温如清廟之器屹然大厦之才早歩
儒林徧天禄石渠之選晚登禁路極玉堂金馬之榮雋

譽藹然僉言藉甚是宜降之大任發舒經濟之謀何難
出而有為協賛太平之運果膺妙簡大慰輿情密勿廟
堂已丹青於神化調和鼎鼐佇登冠於鴻鈞某早陪寂
寞之㳺相忘形體之外鮑叔知我肯掩夷吾之非匠石
運斤嘗云郢人之堊賢愚之出處既異中間之書問莫
通念麋鹿之難馴分江湖之終老顧南隅之甚邈望東
閣以何期思舊敢懐寓言何極

　　賀王左丞啟　　　　　　　　李清叔


　　伏審進班上轄縂職文昌凡沐素知舉増劇抃竊以上
聖撫運函生底寧法度冠于三王徳澤横乎四海固嘗
厯數於在昔以為莫盛於當今仍得超世之鉅賢與賛
經邦之逺業伏以某官學窮道奥文粲國華納忠上前
通變適萬事之利馳譽天下明俊為一時之光宜䝉眷
於中宸特升榮於左輔某側聆褒命允恊師瞻其在懽
愉罔殚敷叙

　　賀李左丞啟　　　　　　　　陳師禹


　　被帝簡之温丈進天䑓之左轄垂衣舜世方輸製錦之
才體鼎周家果借調羮之手大厦成而燕雀賀隂雨膏
而黍苖興凡在甄陶孰不鼓舞竊以尚書者萬機之樞
㑹貳丞者百職之綱維於以糾正官聨於以肅清廟憲
賢而戴冑僅以彈舉顯直如常景纔以鯁亮名恢恢有
餘地者百無二三斷斷無他技者十常八九欲望重一
時之選須身兼萬器之能當有偉人出膺巨用伏惟左
丞天人先覺河嶽上靈有可大之業而持之以謙沖有

克壯之猷而嗇之以卑晦偶天地亨嘉之遇從風雲㑹
合之期以忠義親結主知以直方務盡臣道陸賈聲名
藉甚於朝右吾丘智畧輻凑於上前薦厯東曹素重公
方之譽進登廊廟果膺修整之稱澄百官之流品而人
無間言統庶務之淵源而事有成績當今之世舍孟軻
氏其誰北斗以南惟狄仁傑而已至公存乎宇宙清議
藹乎鄉閭士論僉前輿情共慶如某者江湖寸梗泰山
一塵自憐樗櫟之才得依桑梓之庇矧相府之鈴不沒

或許進言屬東平之幕初開頗聞奏記得不編摩重訓
呈露巴音代雉贄以脩名殫䑕能而自効瞻南山之巖
石積有嵗年活東海之巨波期在朝夕誓將謭薄辱在
品題

　　賀吳右丞啟　　　　　　　　秦少㳺

　　光奉明恩進升右轄伏惟慶慰恭以某官抱英傑之器
屬休明之期智無不照而御之以寛學無不窺而守之
以約待時藏器未嘗枉尺而直尋肆筆成書惟欲琢磨

而復朴風采凛乎其可畏議論坦然而易行俄鑿枘之
相投遽囊錐之穎出擢承御史人無間言進轄文章朝
有政事面折廷争已開國士之風内平外成行覩大儒
之效某叨分符(云云)

　　賀吳右丞啟　　　　　　　　劉子駒

　　拜命中宸分聨右轄正人既進朝廷之勢益尊大道將
興天下之民斯幸某官秉心直亮學古粹深常一志於
險夷恥因人而進退不可則止懐蓍龜先見之明於義

也剛挺松栢後凋之操屬大明之紹服攬羣俊以在朝
間自西州入升内相謂輔世必忠賢在上而順民惟政
事為先縂正䑓綱共謀王體六官成績方注意於名儒
萬世永圖將登庸於眞相

　　賀梁右丞啟　　　　　　　　周子充

　　祗膺恩制進貳宰司伏惟慶慰竊以國家正尚書之名
以搃録萬務髙丞轄之任以糾正六官既叅台鉉之尊
乃付股肱之寄眷倚斯重體貌加隆猗歟偉人卓當上

意恭惟某官素韜賢業雅負英才以謨謀忠藎世其家
以器度恢傑名於世始終著績出入宣勤果膺當宁之
求進筦中䑓之峻恢張王體何止國富而兵强翊賛帝
猷將見禮興而樂舉繄我哲輔實慰民瞻某叨把州麾
介居江國史標循吏自愧於前人頌播賢臣親逢於今
日忻踰踴躍實倍常情

　　賀李右丞啟　　　　　　　　龔實之

　　伏審榮被帝恩入提政柄宿儒登庸輿頌交歡伏惟某

官徳蹈中和識窮要妙可大有賢人之業不倚居君子
之强立乎朝廷風采聞於當世見之行事膏澤下於斯
民惟丞轄之近司實綱紀之重寄果膺高選式副具瞻
行觀帝載之熈進秉國鈞之重懋恩可待公論攸歸某
限守藩符阻趨賔館欣頌之懇倍萬常情

　　賀吕右丞啟　　　　　　　　王晦叔

　　伏審光被制綸顯司政轄上副帝心之拱俟下俞士論
之僉諧成命初傳輿情胥慶恭惟某官雄文華國敏識

際天異眷從容歩武屢驚於蓮燭殊私簡注姓名久覆
於金甌果膺體貌之隆進貳鈞衡之峻明良千載今古
一時廟廊隆九鼎之基象緯炳六符之色某叨陪寮宷
幸託聲光未遑慶牘之修先沐謙函之辱舜官拜首允
惟百志之熈周輔同心坐底萬物之治苐深欣抃曷究
感私

　　賀王右丞啟　　　　　　　　王季髙

　　伏審登進儒宗叅陪政路重熈累洽允惟一徳之相求

聚精㑹神盛矣千齡之罕遇綸言誕布輿論祗惟恭惟
某官問學際天謀猷映世緱山仙系傳鶴氅之風流淮
水家聲擅烏衣之人物鳯閣將荷於西省鑾坡視草於
北扉直將追三代之文章豈復論兩京之制誥至若進
聨四近入賛萬㣲朝廷渴見於規模搢紳想聞其風采
某早嘗傾摹晚獲披承風雨斯調企仰㤗階之明潤棟
梁已就願承厦屋之帡幪










　　五百家播芳大全文粹巻十三

