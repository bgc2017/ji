







　　欽定四庫全書

　　五百家播芳大全文粹巻六十六

　　宋　魏齊賢

　　葉　棻同輯

　　尺牘

　　與孫舍人帖　　　　　　　　唐子方

　　昨離上黨因便使拜狀諒呈几格介初三日到國門以
淮南舟航未至汴流淺涸寄寓僧舍今得朝㫖見須却

暫般入城京師大暑久在河東地凉乍此奔走不勝其
勞矣恭惟日来臨撫之暇起居冲適未縁奉見更乞順
時為國自重下情區區謹奉手啟

　　與呉殿院帖　　　　　　　　楊公濟

　　嚮以嫌避稍疎秪詣然傾慕之意則深矣戇川之行大
鬱輿論臺閣風采自兹益新不審何日遂行初秋殘暑
倍希遵繕而已

　　與李運使帖　　　　　　　　王平甫


　　早辱寵臨區區荷不遺之髙誼迫夜造門既而數客抵
暮方散腹虛不覺過飽難于乘馬又恐公凌旦啟行須
早寢遂輟是行亦不敢奉啟恐煩占答乃䝉賜教知己
為具良不自遑翊日府中陪座以聴餘教實鄙拙之幸
願也

　　與王學士帖　　　　　　　　黄安中

　　疲病幾不生比乏力未敢動勞雖坐阻君子心旌懸馳
不及奉啟以布區區特辱貶教甚慰甚慰某旬日可㕘

告迫逐長者矣

　　午間還舍得来示即捧謁門下值車馬出入不復侍對
但極悵望再被教約尤佩眷與之厚貺刻尊候安勝迫
夜已放從卒休矣翊旦再到宇下使旋草此佈謝

　　伏辱教益不勝佩荷然某邇日所苦亦漸平親意終不
願北去豈可再冒職事此心吾友必見亮矣前日已投
狀乞近郡合入官皆勉従親意者某不幸早竊禄仕衮
衮至今曽不能少有所聞而志慮凋喪竟何得也近念

及此中夜長歎冀得如所請而筋力尚完庶㡬尋舊學
以從師願兄素知我者故輒罄竭此深所望于左右幸
無秘音問而已諸俟續上狀聊此布謝

　　與李判銓帖　　　　　　　　黄安中

　　奉違已来困于行役以故不遑上狀及歸親側日有應
答之勞懶怠殊甚想䝉矜察某疾病少瘳親意不果北
去欲令求便家一晏非久投狀不識可得否久承教約
頓爾暌異臨書于邑何可勝道


　　與林秘書帖　　　　　　　　黄安中

　　昨日入局甚久疲而寢晚歸上馬矣辱諭要相見謂今
早必于檢院相值不復還局黎明乃知告假適在殿廷
不果即致問不審所履無甚苦欲謁恐未接客也

　　與孫校書帖　　　　　　　　黄安中

　　久欽髙誼往来府下迫于從事未果就見乃者不圗躬
損道義先辱臨貺既不獲見盛儀而復失候問所舍無
由走謝不敏之過將何以辭惟君子省察使得續謝于

他日何幸如之未間聊此為先某毎入謁府常辱臨存
欲修謁奉謝不識所舍無由一見比者到城下不少留
亦辱留刺乃知君子真有意于不肖欲推而友之也然
恨奔迫行役竟未見顔色故雖已領厚意然未釋然無
限望也諸俟他日面謁告戒區區報謝豈足言哉謹勒
㕘問

　　與彭學士帖　　　　　　　　蔡元度

　　今早講罷即止直舍承騶衞已出晚尤毒熱伏惟尊候

動止萬福某久慕下風比得親侍殆將一日竊仰髙明
欽戴無已㑹北還俟邇失依賴下情瞻戀何可以言拘
文非假不敢輒詣牆屏不宣

　　向者附啟以干記室竊揆已塵省覽呉中風物公所熟
游頥神燕閑想有怡適曕企旌斾㡬日來歸庶㡬區區
獲望步武矯首屈指不勝馳

　　久阻晤語不勝馳系昨日奉使奔走還家以来疲薾屢
病欲奏記左右尚未果也使至辱手筆切承暄和孝履

支福欣慰無已某得請宣城但須舟尚難得之得即東
矣未有展覲之期切冀節哀順變以副區區

　　與虞秘書帖　　　　　　　　蔡元度

　　不挹風度忽忽數月企仰之誠未嘗少置昨日得王令
書聞公行李已還不識呈試何如相去宻邇千萬枉扁
舟一來請坐兩日得知州中人事也病倦不及走見匆
匆上狀

　　與梁學士帖　　　　　　　　俞叔通


　　缺然承幸六年于兹困伏餘息逺斥窮海瞻望門牆邈
在天外區區欲勤一日灑埽之役不可復得矣某鄙賤
無取於世者希遇倖合既非所願為而於恩盼教誨之
舊徳竊亦自引於疎外而不敢為是數數私布悃欵其
心非有他也以謂士窮在下方退聴寂寞謹分安命而
事餘意外在所務畧不宜更攀縁聲勢以召譏笑雖道
義推重人人趨赴保無比疑矣而顧猶頳然誠以身世
衰頽猶或勉强似非其稱是以一書之間久不徹于麾

席也仰惟髙誼望末俗門下之列有能以是自信者得
無舍其怠絶而憐其窮極耶伏幸念之幸甚不宣

　　與李嘉甫帖　　　　　　　　俞叔通

　　身世紛擾日在馳走人事應答邇者尚失則逺者可知
矣故于公久别畧不能時為書問以自見其跂念之情
為恨為愧良益悁悒夏序已至伏惟蒞官餘休奉親多
裕某鄉居如故但以累日重衰廣憂深未易晚去耳追
昔握手之歡豈可復得耶官况必佳更切練養以須顯

擢匆匆上狀

　　阻逺言緒日深思仰私事萬端久矣馳問何勝愧仄比
辱教墨達紙存撫過厚尤為感戢且承視事已赫休譽
慰抃良劇不審邇来氣體何如末由㕘晤倍萬珍嗇行
對寵除

　　謝恵詩帖　　　　　　　　　彭器資

　　瞻仰髙義方切馳情辱教賜并示雄編竒詞俊筆兼諸
作者之體鄙目震耀恍然如迷誠何足以窺覘涯緒哉

伏讀長詠但知欽嘆而已雨凉即惟動止萬福不獲造
門以拜盛辱且請所未聞者區區祗益慚恨謹奉狀不
宣

　　與陸侍郎帖　　　　　　　　彭器資

　　雨後煩暑不審尊候何如伏惟萬福昨日拜貺出于稠
叠祗益慚感鄙文漫繕寫呈左右久廢筆硯强此抽軋
浮詞云云似涉多疎惟公不外倘賜竄改幸甚耑人謹
俟指誨


　　與李通直帖　　　　　　　　劉侍御

　　數日薄有春思不審所履何如上元計多出游来日午
間輒敢强枉軒從見過不以率易賜辱則幸之大也雖
然非所敢必也惶恐惶恐不宣

　　與周承議帖　　　　　　　　劉侍御

　　軒車到洛謂即得趨奉多故未果私懐惋結&KR0008;此煩燠
竊計寝味寧適洛城天下佳處而主公好客無倦况當
花時宜多勝賞敢冀歡讌餘隙陪加調節不宣


　　與沈秘丞帖　　　　　　　　張子厚

　　違去甚久雖起居之問不能以時修致而瞻慕盛徳葢
未始忘無狀幸忝里舊素多提誨之賜此極思膝下旦
夕又成行計嵗云暮矣驅馳周道良非得已執事以長
才逺業久淹外治休聲美譽播在衆口行聴襃擢以副
人望區區欽頌之至不宣

　　與陳奉議帖　　　　　　　　張子厚

　　鄙野之質事出濶疎獲從英游特辱見厚方此相得遽

復乖隔情思迄今惘然盈懐前日游西山登蘿目以望
城中浮圗樓觀隠隠可辨尤恨不得與公同之夜来抵
兹溪忽得手教慰釋無量即今至香山朝夕遂西滋逺
言笑倍希珍嗇臨紙悒悒

　　與楊承議帖　　　　　　　　錢秘書

　　一别又已改嵗雖不能以時上問而瞻鄉風誼常若趨
對即辰伏惟宰字有術神明隂相某逺借煇潤方此苟
禄再會未涯萬億加愛區區不宣


　　昔同桑梓今也衰親名在治封遂得與田里老稚均被
仁政誠為善幸然逺跂髙步非百里所能展用即聴迅
召入當要途

　　與陸承議帖　　　　　　　　方奉議

　　頃同里閈出于天幸今得明公治聞往来者稱道治譽
之善小民被澤以為平昔未之或遇獨以薄宦南北不
獲相共士人以歌舞盛化可量延頸耶然瀕海餘俗豈
能久屈當有弃拜使天下均受大賜可副輿議也區區

之願實在于此

　　與呉侍郎帖　　　　　　　　范景仁

　　近至京都旅見儀表不皇欵對第深依挹特承手教彌
切感懐比復忝姻末更増悚慊秋序向髙伏惟台候康
適某始至任所正逺門牆禱頌傾瞻倍百常品惟冀上
為宗社慎加寢興不宣

　　與李廷評帖　　　　　　　　蘇子瞻

　　經由特辱逺訪適以卧病數日及連日㑹集殊無少暇

治行怱遽不及詣謝明日解維遂爾違濶豈勝愧負謹
奉手啟布謝伏惟恕察不宣

　　答李端叔帖　　　　　　　　蘇子瞻

　　某聞足下名久矣又于相識處往往見所作詩文雖不
多亦足以髣髴其為人矣尋常不通書問怠慢之罪猶
可濶畧及足下斬然在疚亦不能以一字奉慰舍弟子
由至先䝉恵書又復懶不即答頑鈍廢禮一至于此而
足下終不棄絶遞中再辱手書待遇益隆覽之面熱汗

下足下才髙識明不應輕許與人得非用黄魯直秦太
虛輩語真以為然耶不肖為人所憎而二子獨喜見譽
如人嗜昌歜羊棗未易詰其所以然者以二子為妄則
不可欲以移之衆口又大不可也某少年時讀書作文
専為應舉而已既及進士第貪得不已又舉制䇿其實
何所有而其科號為直言極諫故毎紛然誦説古今考
論是非以應其名耳人苦不自知既以此得因以為實
能之故嘵嘵至今坐此得罪㡬死所謂齊虜以口舌得

官真可笑也然世人遂以某為欲立異同則過矣妄論
利害攙説得失此正制科人習氣譬之候蟲時鳥自鳴
自己何足為損益軾毎怪時人待某過重而足下又復
稱説如此愈非其實得罪以来深自閉塞扁舟艸屨放
浪山水間與樵漁雜處往往為醉人所推罵輒自喜漸
不為人識平生親友無一字見及有書與之亦不答自
幸庶㡬免矣足下又復創相推與甚非所望木有癭石
有暈犀有通以取妍于人皆物之病也謫居無事黙自

觀省回視三十年以来所為多其病者足下所見皆故
我非今我也無乃聞其聲不考其情取其華而遺其實
乎抑將又有取乎此也此事非相見不能盡自得罪後
不敢作文字此書雖非文然信筆書意不覺累幅亦不
須示人必喻此意

　　與章致平帖　　　　　　　　蘇子瞻

　　自儀真得暑毒困卧如昏醉中到京口自太守以下皆
不能見茫然不知致平在此辱書乃漸醒晤伏讀來教

感歎不已某與丞相定交四十餘年雖中間出處稍異
交情固無所増損也聞其髙年寄迹海隅此懐可知但
已往者更説何益惟論其未然者而已主上至仁至信
草木豚魚所知建中靖國之意可時以安又海康風土
不甚惡寒熱皆適中舶到時四方物多有若昆仲先于
閩客廣舟中准備家常要用藥百千去自治之餘亦可
以及鄰里鄉黨也又丞相知養内丹久矣所以未成者
正坐大用故也今兹閒放正宜成此然只可自内養丹

切不可服外物也某在海外作續養生論一首甚欲寫
寄病困未能到毘陵定叠檢獲當録呈也所云穆卜反
復究繹必是誤聴紛紛見及已多矣得安此行為幸更
徐聴其審某見今病狀死生未可必自半月來日食米
不半合見食即先飽今且速歸毘陵聊息居我里庶㡬
且少休不即死書至此困憊放筆太息而已

　　與道源秘校帖　　　　　　　蘇子瞻

　　謫居窮陋首見故人釋然無復有流落之嘆衰病竒拙

所向累人自非卓然獨見不以進退為意者誰肯辱與
往還毎唯此意何時可忘别来又復初夏思企不可言
逺想即日尊候佳勝兩辱手書懶不即答計已獲罪左
右然惟故人能知其性氣葢懶作書者有素矣中實無
他也更望寛之知到官又復對換想髙懐處之無適而
不可江令竟不肯少留健決非庸人所及也無由面言
萬萬以時自重不宣

　　與呉秘丞帖　　　　　　　　黄道夫


　　更夕冒涉外何如伏惟安佳昨日得奉清賞何勝慰愜
但以疾疢中不飲酒不敢曲留而雨作復不果追送良
惘然耳新詩奉覽留之未辱垂見何也山居秋色亦可
愛稍晴過天望矣攀仰攀仰

　　與運使國博帖　　　　　　　曹士衡

　　累日前顓走公皁恭致手狀計惟愚欵已塵清几伏審
邇日體中佳勝暑氣漸隆雅對伊邈惟冀公外精加保
練以慰瞻企謹奉手啟道誠萬賜終覽不宣


　　與呉朝奉帖　　　　　　　　李資深

　　比者朝葢因抵敝邑雖不獲欵奉教益然久别之心喜
于瞻拜故頃刻燕語猶足以解勞結之情違間踰旬向
往倍萬庚伏暑溽伏審寓居端閒尊候動止萬福某汨
汨于此過期不得北歸情悰無聊未易言道咫尺正阻
曕晤敢冀順時保育不宣

　　與王舍人帖　　　　　　　　李資深

　　伏䝉貶教情禮深厚非所敢當以太夫人銘文見屬愈

増愧慄夫為人子者莫不欲襃顯其親以詔後世也惟
有道君子為能言而又見信乎人若某者文詞行義不
為當世所取所謂有道君子者比肩閣下不即求焉而
乃屬某葢惟人心博愛欲顯其親而使不肖之名以托
于不腐耳敢以鄙陋同辭以負左右見愛之誠哉(闕)

　　敬聞命矣特先此敘謝

　　與丘宫舍帖　　　　　　　　李先之

　　自違離年載之久區區宦徑奔走靡常思企髙風愈愧

塵迹昨以取途滁陽冀遂刺謁及門不見固増瞻嚮朱
道士恵訪出吾兄書筆仍談忘榮樂道之趣養生保命
之訣蕭然風韻自得真尚不勝欽仰某仕宦之心亦衰
落更聞孤節益為慚負手尺布誠裁照一二不宣

　　與林宰帖　　　　　　　　　王介甫

　　數日得奉談笑殊自慰懐渇仰殊深伏惟動止萬福鷴
已領得感怍當有元給之直幸示下不然則魯自是不
續人矣按田良苦惟寛中自愛


　　與孟秘書帖　　　　　　　　王介甫

　　辱書感慰非兄之愛厚何其能勤勤不忘若此也奔走
南北而多不能如意去就之際未知所擇安能無勞于
心耶不知兄代何時到乎春暄千萬自愛以慰鄙懐也
時以書見及不勝幸願前辱書感慰相并按田勞苦希
自愛惟下户所得亦不多又誠可憫至于豪右雖蠲至
少未為損也仁明審處之而已質利甚輕但某亦自質
却數十千恐不免嫌謗也邑事但痛繩之豈有不從者

乎按置一二人自然趨令矣日夕思一見無由當因檢
覆至近郊能入城否或不欲入城憚請謁之煩即示近
郊示諭當走城外奉謁也

　　與劉秀才帖　　　　　　　　王介甫

　　久不聞問忽得書承侍奉萬福良以為慰見問進退去
就之意葢道之所存者意有所不能致而意之所致言
有所不能盡苐深考㣲子一篇則古之聖人君子所以
趨時合變葢可睹矣阻濶愈逺惟自愛數以書見及


　　與丁元珍帖　　　　　　　歐陽永叔

　　向在府中困于煩冗久不奉狀徒用瞻思専人劇来特
辱嘉問承涉夏以来體氣清福乃心欣慰元珍才行並
髙而困蹇如此吾徒之責也某昨被煩使初不敢辭然
緐劇之才素非所長加以早衰多病筋力不支屢自陳
乞䝉恩得解去實出天幸然請外之志尚未獲素心又
以殘史終篇有期夏秋之交可决南去相見未涯千萬
鄙懐臨紙不能悉布惟慎重自愛以順休嘏


　　元珍淹屈于外交游所宜出力既黙無所為而至于書
問亦不能時致其勤其為慙罪不待言矣元珍自䝉恩
歸院雖稍清閒而忽忽度日公私無所益此處京師者
汨汨之常態也某非甚愚頗知脱此而逺去然事有不
得遂去者古人所謂不如意者十常八九殆此類也今
嵗得人之盛中外共慶况在佳辰髙興良増喜慰因胡
推行謹奉狀相次陸君行當别布懇

　　與沈待制帖　　　　　　　歐陽永叔


　　數日不奉問苦暑非常嵗之比少壯者自不能當衰病
之人又更可知焉辱教承體氣清安甚慰俗以立秋日
卜秋暑多少譬猛鷙之性猶餘更猖狂耳然世言春寒
秋熱老健謂此三者終是不乆之物也介甫詩甚佳和
韻尤精㸔了却希示下

　　與劉原父舍人帖　　　　　歐陽永叔

　　數日不奉見餘暑頗甚伏惟起居佳勝某昨羣牧㑹以
熱中飲次過多偶為腹疾兼以少幹故逐日在告只三

兩日當即出㕘特煩問念感愧曷已乾燥非常何時可
飲未嘗如此寥落也人還謹啟為時自愛

　　専介辱書承此嚴寒為政外尊體休裕實慰企想某以
衰病當此煩冗已三請江西要在正初必可得艤舟亭
次寓目平山奉賢主人清論豈不豁然哉新春為時自
愛

　　與常先生帖　　　　　　　歐陽永叔

　　相别累年書問雖闕而思慕盛徳未嘗一日忘于心不

審即日體候何似某碌碌于此國恩未報而衰病日侵
進無少補于時退不得幅巾閭巷以從有道之樂豈勝
區區向䝉寵示盛文一編究味意趣殊發䝉陋珍玩秘
蔵未嘗暫釋續更有新作苟賜不鄙無外開示至幸至
幸深冬為道自重

　　與蔡省副帖　　　　　　　歐陽永叔

　　昨日無以為禮深用慚靦宿來動履想佳然中席遽起
遂不可留變此新例他時東齋之㑹敢不遵用故事也

適得冲卿簡言原父已送詩云某殊未有一句欲借一
拭目以發衰鈍三日欲去出城送冲卿能往否此不敢
强閒及之昨日知與冲卿賞月必有餘樂某亦邀同輩
二三人淡坐不飲殊亦鮮歡但飲冷過多又病真不能
追逐少年矣前時烏絲欄輒留欲書其後尚未有暇適
因尋書别得少佳者且納上聊資揮灑望賜之燕閒以
試為一閱後日方得奉見謹此啟布

　　與權郡國博帖　　　　　　　丘道源


　　河南丘濬謹致書于權郡國博名公几下某嘗以孤直
被時憎惡自滁移歙羸于是郡四海之廣既無所容遂
僑居于城之偏隅為貴地編氓首尾五載請官莊一區
謂之紫巖僦耕牛雇夫役競逐錐刀以瞻老幼值比年
俱旱租米不可輸今嵗尤甚飛蝗遮天蓋地仍新法沓
沓更易綱紀千變萬化使官私不得其安伏遇閣下當
仁廟朝嗣賢相國之後日覩燮理規範洎出鎮巨籓布
政行令細細大大如日星燦爛在上皆可閱視加之負

英特氣雄毅過古人誠信包當世民情吏事毫髮無隠
此乃大君子求瘼濟時之切也某在閒寂中于温飽外
值凶荒際比屋之中有利有害深欲稗于見聞徐而思
之况忝以道垂知己之遇豈敢惜其所得以犯乎僭易
之責也謹録其條件于左幸公暇稍賜一覽足表衰老
者有憂天下之志也不宣

　　與徐君㑹少卿帖　　　　　　丘道源

　　某頓首致懇于知府少卿君㑹麾下某六月五日遞中

䝉貺書誨發縢跽誦之至追念恩奬不覺淒沮然久暌
風鑒易遷蓂朔但仰至交以道敦守頥養有素豈非積
善慶于祖先締仙風于孝嗣在乎今日也某回秋浦近
兩月餘值梅溽連綿江堧卑濕雖敝廬髙爽奈隂沴煎
熬多稼來麰例皆蕩去逺邨近郭罕有按堵揣念故鄉
必不至此某尚賴脩鍊所守坦夷是任覩兹物態孰不
憫嗟但醉飽之餘枕簟可恣或脩合妙藥或曬曝古書
或埴蔬畦或補綴名畫散誕而過憤鬱都忘竊領北樓

清虛名園開豁池蓮晝麗山月夕輝琴薦棋枰箋詩茗盌
溪鱗供饌厨醖新篘在布政之餘當無事之際營慾悉
涓浩然自得亦足以優游于考績之外也某以里人來
唁既還託附䛕誠并新著三篇呈納冀助討論之萬一
也

　　與曹輔之著作帖　　　　　　丘道源

　　公皁至承示諭知乘弊政之後撥據不易況食其禄豈
憚勞煩但須勉旃别俟遷擢某雖寄輦下未有生計但

聚族蠶食而已如其于十二月二十日得替必離滁上
四月上旬方到待相見細縷若不替共謀久住計即且
盤桓三四年如其不然則且隨花木徜徉居于潤州也
却請得二十五個月折費及三節支賜粗可黽勉度及
春初之費矣勞生如此反被養家兒男俱不得力但危
坐愁歎而已如諸令似俱有成立大志左右又何愁欽
羨欽羡且自寛中節調為妙不宣

　　某泗上送吏回曽附書必達几下某十九日至滁孤苦

寂莫不可言狀左右必哀感之令嗣想上京否且望早
督之行為家中絶無管幹二子一病一懦須得之管勾
早圗船下来脫湯火之厄也切祝周親以某衰老送到
滁馬子告代步一兩程他不敢造次干凂某啟白直至
承示諭且審起居萬福喜慰可知也某一家幸平泰只
是此月十日聖㫖到候病痊日須令歸歙某兼為武林
物貴生涯難營不如歸去更敢煩朝廷也但以年老不
如求一安樂去處兼為吕郎中是故人大段為營置第

宅待某居住仍一切親友一一望歸也彼中飲膳柴米
頗賤易為過朝昏桑榆之影寜有㡬時若滿一百只有
四十年在況造化不可測耳且自寛心養道近日愈清
健祖龍圗甚相愛䘏津置前去極備恐知之左右偶疾
且宜將息挕節為妙若此病未愈將來或移入廣中彼
恐難為將息不如求取一監當差遣于江浙為妙浮生
區區又何必奔忙于名宦也請細付之

　　兩次歙州牙校上京曽奉書與令嗣上訂尊候必已達

視聴也夏熱亮視政外安裕否某還里中親友相待甚
厚頗得優稳因禍致福自古有之今復加脩練之功筋
骸清健萬倍于昔時兼亦一家和樂無滁上困窘之苦
愚男彦武于豐口開一酒邸營生周給不勞憂念他日
移命當有二廣之行況婺女是舊游之地必可經從一
相見也近得令嗣書知忽違和已㑹勿藥之喜少寛思
係貴閫眷如式或牙校回者各望音繹俾慰懐抱也

　　與張秘校帖　　　　　　　蘇子瞻


　　報恩院主才公近有書及茶來猶以記文為言僕近為
憂患所困苦㡬不能脫正坐作文字耳已燔筆硯不復
作一字矣且為道此意石觀音記特煩寄示豈敢作也
千萬察之

　　與髙夢得帖　　　　　　　　蘇子瞻

　　近辱臨訪喜接笑語從者遽還不盡區區人來領手教
開諭累幅足見相屬之厚然稱述過當皆非所敢當僕
舉動疎謬齟齬于世既忝相知惟當教語其所不逮反

更稱譽如此是重不肖之罪也悚息悚息新闋尤増咏
嘆然栢舟之諷何敢當此諸事但旦暮静黙事既無補
祗益増嫉耳如因入城幸畧見顧未間珍重不宣

　　某游門下久矣然未嘗得如此行朝夕繼見聞所未聞
慰幸之極已别悵仰不可言經宿伏惟台候康勝不敢
重上謁伏冀順時為國自重不宣

　　與徐安中帖　　　　　　　　蘇子瞻

　　寵禄過分煩致人言求去甚力而聖主特發玉音以信

孤忠特未敢遽去然亦豈敢復作久計也老兄淹留如
此終不能少為發明愧負何已宛丘春物頗盛牡丹不
減洛陽時復一醉否辱書伏承起居佳勝知辭還少緩
思仰勞賢者當進而久留不肖當去而不可得兩失其
安可勝嘆耶人還忽冗不宣

　　謝唐林夫帖

　　數日不接思仰可量隂寒伏惟起居佳勝生日之禮豈
左右所當屈致又辱髙篇借寵衰病感悚並集旦夕走

謝奉啟不宣

　　與曽子開帖　　　　　　　　蘇子瞻

　　經宿起居佳勝來日欲同錢穆父畧到池上扈駕還便
往公能來否别無同行穆父甚喜公來可攜㡌子凉傘
行也可否示諭不宣

　　與達道帖

　　杜甫詩云張公一生江海客身長九尺鬚眉白謂張鎬
也蕭之云用之則為帝王師不用則家谷一叟耳









　　五百家播芳大全文粹巻六十六

