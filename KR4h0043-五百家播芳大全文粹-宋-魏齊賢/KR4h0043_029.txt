







　　欽定四庫全書

　　五百家播芳大全文粹巻二十二

　　宋　魏齊賢

　　葉　棻同輯

　　賀啟

　　太守

　　賀蔣守啟　　　　　　　　　王介甫

　　伏審拜命徽章陞榮北省伏惟慶慰竊以上大夫為内

諫漢擢忠良府學士統要藩唐稱優顯迨宋兼任非賢
不居恭惟某官天與粹温岳儲靈哲夙抱經濟游天子
之彤庭首見推明為士林之髙選斷直躬以自處仗大
節而不囬名動一朝官歴兩省望之補外理固非宜陽
城拜官賀者甚衆上方圖任久有召書某展慶未遑抃
心竊倍顧言沉冗將幸坯陶依戴所深翰墨難致

　　賀張守啟　　　　　　　　　熊子復

　　伏以五馬經途比欵燦花之論雙魚遺翰載披麗藻之

詞審肇布于教條宜茂膺于福履伏惟知府賢丈受材
傑異造理精微碩徳瑞世若星鳳之始見瑰文邁俗豈
龍驥之能追早進列于朝紳亟出持于使節有功見知
則悦寵既辨于召環非道不敢以陳對果前于釐席寓
西清之近職殿南紀之舊封庭户初修已逹湖山之千
里方國是賜佇膺書札之十行論思歸潤於本朝功烈
用光於先世某未諧祠廩猶玷藩麾尺緘聊附於囬翔
寸抱苐増于揺曵


　　賀辛守啟　　　　　　　　　宋文淵

　　伏審寵膺中詔益峻近班再領舊麾追還移命喧道途
而載頌溢朝野以騰歡伏惟慶慰恭惟某官學探賢聖
之微識造天人之藴仁而能斷裁萬事於笑談知以不
苛鎮百城而偃息揚名當代藹譽本朝進崇文閣之華
益見上心之注古雄秦嶺外距邉陲付之股肱倚為屏
翰黠羌千帳一藉其威聲虎士萬羣咸聽於號令能寛
西顧允屬巨人行聞召節之趨入奉凝旒之對如魏相

以荐居洛邑黄霸之再守潁川咸以功庸登為輔弼某
退惟僝質辱在下僚但靴韎以趨風徒簡牘而奏記忻
愉併集敷叙奚殫伏乞上為邦家自衛寢息

　　賀李守啟　　　　　　　　　史鴻漸

　　省户握蘭共仰四仙山之名勝使符剖竹来臨三近古
之邦鄉方熊軾之載慿已蟆頤之増重斯文甚幸吾道
有光恭惟某官柱下該通龍門深濬探中庸大學之秘
時露端倪窮先天太極之微發為論議世仰西南之二

李名參嘉祐之三蘇百年今見于幾人賸馥多沾于後
學毫端飛動豈徒渇驥而怒猊文焰推髙但覺囬牛而
走虎盖嘗掌邦典以佐太史抑又作進學以誨諸生自
宜草天書于槐龍舞翠之間何乃把一麾于竹馬郊迎
之際諒以經術而飾吏事必漢名儒故知岳牧而用詞
人由唐舊典苐虞未煖之席已賜追鋒之車某起魯諸
生游鄭鄉校晝誦歐陽公而夢見㓜識范文正為天人
屬因叱馭而来喜遂摳衣之願從餘杭而講論竊甞慕

少章之賢歌京兆之平反行用繼蘇州之什

　　賀趙守啟　　　　　　　　　趙公迥

　　恩隆鳳檢據千騎之上頭信合虎符摠六龍之潛邸載
頒新政盡識故侯恭惟判府吏部龍圖玉樹臨風氷壺
射日青綾錦帳早升郎省之華紅斾珠幢洊領帥垣之
重惟不容然後見君子非難進無以為大臣斷由中宸
之知付以上流之寄惠孚千里聿歌鴻雁之詩威著三
軍坐肅貔貅之令或眷建安之舊鎮再煩郭伋之重来

與枌䕃以相連蔽常隂而未改詔令趨駕上深軫以宵
衣榮遂過家君何殊于晝錦靡容黔突亟拜紫泥某一
别英標五周嵗籥倚鄭國猶外府孰如同姓之親視忠
州為故人願借餘光之及永言欣抃莫既敷宣

　　賀趙守啟　　　　　　　　　髙文規

　　錦帳名郎開潛藩而載鎮青衫下吏服獄掾以来趨一
新前日之教條行快平生之瞻覩敬陳尺素以展寸誠
竊以州縣之勞莫先狴犴之重捶楚何求弗獲古人以

折獄為難刑戮不可復生君子以盡心為訓是以不及
兩辟之聽必歸五過之疵故列國之際取淑問如前修
三代以還推隂功於後裔漢東都以决曹而歸重唐名
士多法掾之屑為惟國朝專務于寛仁顧刑獄尤加于
欽恤以謂刑以裁姦而法既多其出入罪麗於法而情
或失于重輕遂創掾僚特專推鞫不必督府劇者乃置
二人至于重囚疑則仍容覆讞然或胥吏蔽欺則未懲
宿弊權勢枉撓則轉失初情故興國勅書列郡務更其

罷軟至天聖詔旨銓曹並選其强明要在不吐剛而茹
柔所以為明罰而飭法矧此連溪之巨屏實為今日之
价藩地大物夥而民訟固煩目見耳聞而人情喜鬬又
乃走集之境尤叢椎剽之姦念總總而生林林而羣雖
云多辟倘穆穆在上明明在下自曰不寃庶辟列曹少
寛吏責兹盖伏遇判府龍圖吏部生民先覺命世全才
黼黻文章秀分河漢之派璜珪璧珩蔚為宗廟之英遂
簡上心寖登華貫忠言嘉謨動膝前之眷崇論閎議興

見晚之嗟光煜筍班芳生蘭省專閫邊甸草木尚識其
威名分鎮上游江漢早思于遺愛既蜚聲而騰實乃更
治而有功盖朝廷已深知弱翁暨潁川當復臨黄霸憩
棠勿翦方思南國之教明騎竹紛迎争喜舊侯之約信撫
按昔時之父老布宣春日之詔書御衆惟寛齊民以禮
將見人重抵罪比屋化為善良物各厚生圜扉可臻虚
曠某木强不慧椎鈍無竒平昔之訓非為九章黽勉之
勞實在三釡斂參軍之板敢夷望于西山為㑹府之僚

輙濫吹于南郭盖念黄巻已廢丹筆行親不學之人曷
嘗斷斯獄矣投誠於上必然使無訟乎幸㑹之深敷陳
罔既

　　賀黄守啟

　　寓直西清分符東蜀已曲從于懇請故特示於褒優下
車之初浃境胥慶伏惟某官得先天康節之學俟後世
子雲之知其無時而不宜盖有本者如是被召殆行於
百里為郎僅及于六旬即當超遷乃復外補介于石故

能不終日艮其背所以不失時適斯道之固然抑逺民
之幸甚某顧惟踈拙荐獲依承特䝉惠問之勤益見同
寅之義

　　賀呂守啟

　　伏以九里餘波方藉寳鄰之芘五雲竒采遽䝉華牘之
貽仰以見于謙冲俯自憐於遲拙恢台對序畫諾顓城
諒大氣之順調有百靈之交護恭惟知府直閣英姿挺
出逸韻渾成師友淵源早紹家傳之粹儒雅縁飾久推

吏最之優自榮擁于守麾嘗特䝉于褒望積書而連雲
漢已通中秘之班聽履而上星辰佇簉内廷之列某昨
祈閒散誤易蕃宣鄰州之號神君稔聞異績紙書之賢
從事曲奉好音尺緘聊附于囬翔寸抱但増于揺曳

　　賀趙守啟　　　　　　　　　趙公若

　　光奉殊恩寵移舊鎮江山偉觀還曩日之雲烟桃李餘
隂話當時之雨露不特郡人之歌舞已聞江國之驩傳
恭惟恩府判府龍圖吏部先生學濬淵源徳新黼藻銀

潢天漢英華發天系之芳玉樹臨風儀彩動宸旒之鑒
早逢異識亟展壯猷才綽冠於朝聮譽寖髙於郎選出
持使節戢姦之志於登車攬轡而見之洊領郡符戀徳
之氓有卧轍扳轅而留者凡此循良之效本諸孝友之
誠盖日吹伯氏之壎而時戯老萊之彩惟夙純于内行
故特簡于上心江夏政成方以臧而奏課富沙地近已
得請于便親旌麾列千里之迎鼔吹聽十年之舊小兒
之乘竹馬見并州徳化之深夫人之御板輿倍潘岳家

園之樂此人子至難之榮養為士大夫無極之美談想
休聲益著于龍藩則平歩徑躋于鼇禁周姬姓封侯者
五十既賴藩宣唐宗室入相者九人當升宥宻側聆圭
覲别有柄除某素辱知憐緬懐恩紀鄭司農之推轂昔
已賴于陶成周刺史之題輿今復希于奬借何其際遇
再此依歸耳聆千騎之南臨心若百川之東折其為抃慶
曷既敷陳

　　賀王守啟　　　　　　　　　　胡仁仲


　　光奉宸綸榮紆郡紱當教條之初下藹謡頌以驩傳豈
弟所臨中和自致伏惟某官性資温厚器宇閎深經術
通明雅擅河汾之譽文章綺麗逺追滕閣之風早列巍
科寖階膴仕談兵清幕坐收樽爼之功佐刺緹屏亟上
農桑之課鶚章剡奏熊軾䟽榮分千里之顧憂豈勞游
刃被十行之渙渥行趣賜環入覲清光平躋華貫某濫
兹承乏獲遂依仁猥䝉牋翰之貽深荷情文之渥其于
銘篆罔罄敷宣


　　賀唐守啟　　　　　　　　　陳君舉

　　九天雨露渙黄麻紫誥之寵恩千里雲烟藹緑水紅蓮
之佳氣室家胥慶福禄自来寸心方樂于鶯遷尺牘宜
伸于燕賀恭惟某官陶唐析派岷蜀儲英學海波濤浩
錦江之萬頃詞林根柢屹劍閣之千峯望鵬路以横飛
指鳳池而峻陟主知固結宸惠至濃忽辭青瑣丹墀聊
擁朱幡皂盖判花塼上振相如揚子之芳塵夢草堂前
躡逸少謝公之邁軌精神秋月談笑春風飛紫馬之英

聲掃蒼鷹之苛政家給而衣贏五袴年豐而麥秀兩歧
未為商室之霖已沛潁川之雨禮晞東閣屢開北海之
樽性戒西門止用南陽之杖下車屬耳載路驩謡優為
列城二千石之良先逹當宁十二旒之聽宜䝉天渥尤
慰民瞻一札細書拜白水真人之賜千金増秩繼黄龍
循吏之名與星斗以争輝覺湖山之動色祗恐搢紳之
交薦不容州縣之徒勞朝廷以深知弱翁信將大用天
子久不見賈誼想亦深思某寄身鑪錘之間託迹帡幪

之下喜而不寐樂且有儀已幸營丘成五月報周之政
更期河内申一年借寇之言

　　賀鄭守啟

　　伏審荐膺明制易守藩符暫煩經濟之才俯就承宣之
地厭江湖之優逸臨闗塞之浩繁成命流行輿情慰悦
恭惟某官神機淵静器宇沉深學洞本源不數古人之
糟粕文參造化常先天下之英髦振藻書林躋榮禁槖
道既行而志益勵位雖貴而色不驕多士所以傾倒于

下風髙名以之暴白于當世進退以道不易操于險夷
巻舒惟時故冥心于欣慨果膺優渥還陟䆳嚴鑒觀山
河聊慰袴襦之望謀謨廊廟即觀衮繡之歸某早以青
衫列於絳帳今塵州序仍庇台光頌王襃樂職之詩猶
賢於童子賦魯侯采芹之頌願比于諸儒瞻抃載深敷
宣罔既

　　賀李守啟　　　　　　　　　鄭伯仁

　　仰膺鳳檢下綸綍于九重来鎮虎城歌袴襦于千里先

聲所曁公議攸歸恭惟判府都鈐轉運間世才猷際天
器識惟經綸之素藴宜柄用之踐更時斂散以厚生投
刀砉若謹轉輸而調度攬轡慨然使節屢持守符荐剖
豈弟素收于名望公忠自結于主知章貢澄清暫作龜
魚之主風雲際㑹行㕘鵷鷺之行某自顧鯫生尚資鴻
庇塗窮安往墻仭是歸雖無三語之能賴有二天之託
依芙蕖而泛緑水晚進何堪披雲霧而覩青天此生何
幸望塵伊邇引領尤深


　　賀任守啟　　　　　　　　　史伯鎮

　　祗奉詔音鎮臨寰服惟兹大賢之里本實東陽之墟徒
馭從容宿舂糧而已至吏民企羨晝衣錦以何殊恭惟
某官學冠時髦望隆禁路言底可績皆脗合于廟謨知
無不為幾轍環于方域既登共理之最力丐就閒之安
豈容與世以兩忘果為斯民而再起望九重之闕咫尺
不違据四逹之衢舟車相屬實資材敏以濟事叢諒游
刃之何勞抑賜環之有漸某一違誨益再閲嵗餘心揺

若旌幸奔走之少定地錯如繡復庇休之可依念披霧
之未諧已遡風而懐想

　　賀傅守啟

　　伏審鳳扆䟽榮帝遣一麾之出龍津増煥神催雙劍之
歸休聲所同和氣自至竊以前輩作牧必先教化之原
近嵗專城惟急貨財之務閭里欲消于愁恨廟堂肆擇
于循良盖善政流風其故家猶有存者俾囬心向道非
俗吏所能為之恭惟知府大夫藴藉醇深規模宏博蔚

有令望播于清朝佩刀久屈于囬翔簪筆合躋于華選
謂守紱乃人生之貴而親闈當日養之嚴乃付便藩以
煩共理雖地有溪山之勝而人無衣食之餘連年每值
于軍需下邑遂踰于法禁因縁藉口掊克恣情利源既
竊于胥徒賦額仍科于編户吏姦如此郡計若何倘先
桀黠之除即是撫摩之要某早䝉翼顧久隔光儀念孤
踪逢刺史之二天豈非幸㑹然去期類京兆之五日莫
遂稍留意向徒勤詞訥焉既


　　賀李守啟　　　　　　　　　鄭伯仁

　　肅膺芝檢榮鎮桐城分九重宵旰之憂當一面蕃宣之
寄帡幪所暨鼔舞尤聞恭惟某官直道致身孤忠許國
早登華第歴踐清除摛為炳蔚之文豹變則虎舒作陽
和之氣鷹化為鳩全活幾千萬人利害非尋常計氣概
激厲神明護持既身節以俱全宜襃嘉之屢稱典農東
浙方調斂散之宜司憲全閩已著平反之舉累宣勞于
劇部暫均佚于真祠顧泉南襟帶之區實江左輔車之

地祗求共理永屬惟良起謝安于東山慰斯民望命申
伯於南土付以邦條恩徳在人歡謡載路行播中和之
頌大臻清浄之風上方有為協濟中興之業公寧久外
竚膺廣内之求某曽忝屬僚屢䝉温盼適兹貳局但望
清塵楊氏之宅一區日依雲庇夫子之墻數仞心劇旌
揺喜與愧并意非言盡

　　賀韓守啟

　　繡幃畫㦸占東藩鼓角之雄寳學玉文新廣内圖書之

直入謁尚遥于賔榻修辭敢候于齋鈴恭惟某官粹量
淵停英姿山立學無不可凛乎當代之偉人政得其宜
卓爾中興之循吏九陛識尚書之履四方勞申伯之蕃
留籥九扉已壯長江之險戈船下瀨還清瀚海之波願
疇外屏之勲遂贊西清之畫某逖違墻仞多閲嵗時大
司寇之儀刑嘗拜家庭之賜小諸侯之述職敢忘方伯
之尊嗟問訊以成踈且懐恩而未報所祈宏度終諒微
誠律管峥嶸和門整暇兾益綏于純嘏亟趨覲于嚴宸


　　賀鄭守啟　　　　　　　　　何子建

　　伏審沓奏封章上還機政忱辭莫奪睿聴弗違冠秘殿
之䆳嚴宅名都之優秩髙風獨振輿論有光恭惟某官
博大踈明清忠端亮徳備隂陽之和氣學分造化之全
功發其淵源蔚為翰墨富雕萬寳力轉千鈞喻游夏之
不言寫淵雲之未賦達于政事粲芒刃之發硎服在廟
堂粹陶鈞之播物蠻夷震叠華夏奠安倦茵鼎之久勞
運天池而少息必當還慰蒼生之望豈可往從赤松之

游惟世所瞻有神克相某地寒寡與分薄數竒猥以窮
苦之辭驟獲吹嘘之力豈惟銘佩亦以激昻恩徳未酬
門墻寖邈傾餘照以長想撫孤根而自憐頌詠逾深精
誠並竭

　　賀張守啟　　　　　　　　　林豈塵

　　伏審宸庭賦命侯甸頒符厭承明禁直之聫冠章善清
官之選朝士莫不相賀國人亦皆曰賢恭惟吏部待制
行歸楷模智逺龜筴韞玉粹金相之器蜚筆精墨妙之

聲隆注想于冕旒聳觀瞻于簪紱諌垣宻勿茂揚謇諤
之風禁槖舂容益勵公忠之節惟國家共理以良吏故
岳牧特用以詞人矧赤城本今古之福庭在於越為東
南之佳郡如公有幾人者是行若登仙然伏想朱門畫
㦸之餘風用訪流水落花之舊跡且雲龍久契固未忘
北闕之心而風月相逢庶不負南樓之興雖五馬乃人
生之貴然雙鹿本公位之祥豈鈴齋久對于髙舂宜鋒
車早聞于趣召某從遊積素潦倒自慚方著刺史之近

除選得吾賢而大喜望㦸枝而睇逺想斾影以心揺桃
李無言自有成蹊之慕燕雀雖賤亦知賀厦之情苟富
貴未必相忘則故舊亦所不棄其于欣頌曷罄敷陳

　　賀龎守啟　　　　　　　　　鄭伯仁

　　佇膺鳳檢来鎮虎城民脱灰燼之餘政徯袴襦之美先
聲甫爾衆志翕然恭惟某官命世真儒鎮時宿徳議論
太平之根本猷為後進之規模延閣升華直奎壁圖書
之秘外臺畀寵歴江淮飛輓之勤未替龍光載分虎節

眷貢章之筦籥實湖粵之咽喉守牧之来老成是擇屬
驕卒弄潢池之刃惟烝民皆沸鼎之鱗士庶奔波隻身
不保閭閻比櫛一炬無遺其餘噍類之幾何跂踵以望
所幸来蘇之在邇奠枕可期薫為慈仁拯此凋瘵顧已
結知于九陛豈容巻澤于一方棠茇初臨芝函已下某
顧惟綿菲託芘帡幪廷趨斂板之有期心喜揺旌而已
極依芙蕖而泛緑水晚進何堪披雲霧而覩青天夤縁
有自


　　賀孫守啟

　　伏以聽尚書之履暫别宸廷懐太守之章復開盛府恭
惟某官三朝耆碩多士宗師學貫九流而探于精微文
追兩漢而髙于典冊早以人望簡於聖心直道而行柔
豈甘於結舌見幾而作後何悔于噬臍自領侯蕃益隆
天眷教條雖舊遺愛尚新入境抗旌擁歡迎之竹馬當
宁仄席行趣召于鋒車某久此周旋悵然離索褰裳濡
足愧明哲之髙風緩帯輕裘想蕃宣之樂事方深健羨

遽辱緘縢感悚之私叙陳罔既

　　賀李守啟　　　　　　　　　史唐英

　　顯膺芝檢肅鎮海邦開府之初輿情惟允恭惟某官儒
雅飾治慈愛洽民效方展于題輿眷已隆于當宁正當
臨民之選歴試三刀果聞化俗之能来蘇五嶺暢霜威
于羣醜覃河潤于鄰封行逹淵衷别加峻擢顧惟孱陋
託庇帡幪未通雙鯉之誠先沐五雲之寵謙冲俯逮慙
感交攻


　　賀熊守啟　　　　　　　　　黄景聲

　　奉選勞之新渥躋次對之舊班屏翰有光朝廷増重恭
惟某官英豪間氣道徳名儒學窮六藝之醇文起八代
之陋討論潤色崖因珠而不枯險阻艱難草以風而知
勁顧惟劇郡既訖外庸龍已升雲乃眷攀鱗之舊魚方
縱壑更逢激水之寛諒在遄歸即膺巨用澆𤓰為惠坐
令一境之安采菲不遺更荷五雲之及

　　賀馬守啟　　　　　　　　　王季髙


　　伏以千里廣輪久徯惟良之任一時賢哲驟膺陟拜之
榮渙宸命以維新釋民情之所望恭惟某官性函方重
鑒裁清淳謀謨治世之南車聞望士林之北斗經綸有
藴素推江左之才轉變不窮孰論吴中之敵負殊倫之
踐操未盡展于猷為方宵旰之憂民寄龜章而作守滿
城和氣皆袁扇之披揚闔境歡聲賴范襦之衣被即還
巨用豈久外更某竊伏輝華喜旋里燕必恭之禮未容
望履以修誠来暮之歌徒獲與民而同頌


　　賀趙守啟　　　　　　　　　　　趙承之

　　誕揚明制易鎮雄藩中二千石以寵守臣肆大開于侯
社方七百里而封同姓抑用壯于宗盟盛徳所加傳聞
相慶恭惟某官學通閫奥識鑒幾微子産仁心非有期
于輿誦荆州清徳本無意于人知自簡記于宸衷寖發
攄于賢藴惟章貢控臨之㑹當兵民冦宄之餘宣乃王靈嘗假
中權之節疆以戎索遂夷窮徼之風逮改畀于名臣始旋臻
于樂土牧養以平盗賊逺符渤海之良規簡易以便吏

民近追清獻之故事方朝論聳觀于奏課適江城正遴
于擇人四國于蕃爰取功能之效諸姬為近允惟休戚
之同居人雖鬱于去思行道已謡于来暮苐虞詔紫不
待突黔某自處泥塗莫窺星漢夙幸聫于子姓晚將列
于附庸誦葛藟之詩庶逺斧斤之患望蓮花之府實同
燕雀之歡

　　賀董守啟　　　　　　　　　趙承之

　　簡自淵衷起臨巨屏吏民拭目以改觀父老扶杖而服

教謂明詔圖任舊臣方咸登于衆正而上意不忘逺俗
乃加惠于一方必有霈然膏澤之施不惟因于文法之
故恭惟某官天才絶俗國瑞應時過庭而克世其家立
朝而無出其右主盟文教傳舊學於北方尚論循良還
淳風于西漢宻勿代言之地從容次對之班道格君心
之非辭鼔天下之動賢者在位豈徒潤色之功近臣盡
規實廣論思之益逮名髙而衆媢久身退以時潛坐觀
夸者之死權竊嘆貪人之敗類鯨吞鼉作曽砥柱之不

移露廓雲披見景星之獨出乃眷名藩之寄姑惟舊物
之還鳳方下以覽輝驥暫馳而歴塊江湖都㑹雖地望
之非輕廊廟逺圖豈聖時之易得灼知廷告不待政成
某孤學已踈微生且後誦名臣之事業殆若神人想前
輩之風流莫傳師友顧以附庸之列爰依大府之光瞻
董相之下帷徒仰諸生之幸從范公而慶朔欣陪上吏
之榮

　　賀張守啓　　　　　　　　　宋文淵


　　伏審軺傳一封暫弭觀風之軒盖金城千里載觀作牧
之威儀日聞綸綍之楊庭偶奉檄書而訊獄一清叢棘
三閲階蓂遂令萍梗之蹤不逹芝蘭之室退惟迂鈍實
負凌兢恭惟某官志烈秋霜教行時雨篤實輝光新其
徳仁義禮智根于心爰撫清時勉攄素業蘭江共理夙
隆二千石之權荔浦循行殆歴三十州之壌凉凉想聞
于風采皇皇綽有餘光華暨當雲陛之掄材復欵星沙
而將漕承命以往志宣激濁之威直道而行欲抗引嫌

之䟽既聞丹扆爰動清衷榮膺一札之温言寵易三刀
之重寄式臨長夏誕布寛條穆穆仁風恩已揚于羽扇
遲遲化日愛長滿于棠隂僉言豈弟以宜人咸詠中和
之樂職佇觀環召亟踐金門伏念某雖學為箕未能製
錦徒耗太倉之粟全乖貳政之謀幸托帡幪庶逃瑕垢
俯隨驥尾恭事大夫之賢仰兾龍門倘異衆人之遇

　　賀夏守啟　　　　　　　　　鄭顧道

　　伏以昔持金節榮膺使指之權今握竹符重領侯藩之

寄帝心簡在物論允諧凡屬統臨率從鼓舞惟上饒之
名郡實江左之奥區珠玉駢闐桑麻蕃衍江山秀發風
俗醇深逮夫比年以来不可同日而語軍儲星急榖價
日翔比屋剥膚莫應誅求之急羣山刳腹絶無粹美之
珍適丁旱暵之餘兼值瘡痍之後編民困敝屬邑彫殘
如脱沉痾尚有呻吟之苦若保赤子正須鞠育之恩誕
降明綸式煩良牧恭惟某官器宇宏博性天髙明文為
儒者之宗識通天下之務去就闗人才之得失用舍繫

朝廷之重輕早簡上知寖更要任當五百年之名世出
贊昌期執二千石之重權獲觀善政六條初布千里爭
馳威寒吏膽而聲疾雷霆化洽民情而恩濃雨露若水
之清嚴為治比徳猶慚子元之决遣如神論才尚小匪
賢刺史孰能與此雖古循吏何以加諸苐虞休譽之上
聞行難借寇正恐丹書之下逮佇見徵黄用資作礪之
求式慰為霖之望將使萬方之被澤豈惟一介之䝉休
矧此孤蹤獲依巨芘伏念某箕裘素業韋布晚生鄉老

薦書嘗竊叨于首選賢闗較藝繼每玷于上游數移絃
誦之春秋孰厭虀鹽之旦暮屬外寇猖獗之際當國歩
艱難之時義士痛心忠臣扼腕詔音懇切大興籌䇿之
科士氣奔騰樂赴功名之㑹競陳讜直争吐英竒遽叨
武弁之光翻笑儒冠之誤三年戎幕幸脱身虎口之中
十載書林恥投迹龍門之下念欲淬詞鋒而再舉誓將
攻筆陣於萬全際家徒四壁之空及門有偏親之養斂
版一官之列知我者天折腰五斗之間為貧而仕顧惟孱

瑣尚兾矜憐矧居桑梓之邦親被袴襦之化拭目快争
先之覩傾耳聞来暮之歌敢陳不腆之詞以兾非常之
遇鷦鷯有托已幸遂于巢林燕雀何知庶獲伸于賀厦
成文狂斐竚命驚惶













　　五百家播芳大全文粹巻二十二

