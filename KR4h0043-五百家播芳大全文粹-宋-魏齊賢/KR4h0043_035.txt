







　　欽定四庫全書

　　五百家播芳大全文粹巻二十八

　　宋　魏齊賢

　　葉　棻同輯

　　謝除授啓

　　執政　　侍從　　朝官

　　除㕘政謝兩府啓　　　　　歐陽永叔

　　寵兼憂而並至恩與愧以俱深叩讓靡從撫循無措伏

念某禀質孤懦賦識迂愚力微非致逺之材學陋無適
時之用徒縁士類早借稱揚幸㑹聖時過加奬擢既叨
塵于侍從遂竊與于謀謨待罪樞庭顧無功而可畧備
員政府用累日以叙陞豈惟致冦之虞奚逭曠官之誚
此蓋伏遇某官心存體國道廣濟時藹庶政之交修必
羣材而博取誤加品目俾玷光靈雖愚拙之無知豈忘
感勵苟疲駑之可䇿尚兾涓塵鄙訥之誠敷陳曷罄

　　除樞副謝宰執啓　　　　　歐陽永叔


　　叨膺聖選俾貳樞庭渙命已行循涯匪稱伏念某學非
臻奥才不逮中仰屬昌期猥塵膴仕抱孤忠而自許顧
獨立之易危竊比古人每常嗟其柔懦有志當世徒自
愧于衰遲雖䇿勵之愈勤信技能之奚取久尸厚禄進
無補于高明屢乞方州冀漸謀于退縮敢期誤寵謬及
匪材此蓋伏遇某官協贊大猷翊宣元化為時柱石持
物權衡急於甄材過及庸品第堅一節力勉不能上酬
聰睿之知次答陶鎔之錫


　　除禮書謝宰相啓　　　　　　邵澤民

　　天府備員已甘罷遣春官列屬復與選掄荷厚德之不
貲撫微躬而增懼竊以親見聖主實小臣之至榮驟遷
美官豈後進之宜辱惟敷奏詳敏可近穆穆之清光惟
望實優隆則非瑣瑣之膴仕于斯二者苟無一焉是曰
冒居豈所當得况先朝六官之制繼周官百世之規睿
聖嗣興宏模尤大鳴鑾振蹕親屈帝尊翥鳯翔龍每須
天詔必求禮樂之士以為宗伯之聯如某者樸&KR0609;散材

菲葑下體假衣冠而獲進恃門戶之未衰處世何為若
鳬鴈去來之數稱名無取乏鸞鵠停&KR0008;之風猥被簡知
始從童丱纔登仕版旋綴文階起于苫塊之中食以祠
宫之禄俾贊浩穣獲奉燕間盡出淵衷悉由宸翰天地
之恩甚大草木之質弗堪况昨遂對揚躬承訓飭謂大
父享耆寵于晚節謂先子盡勤勞於此生戒之使世其
家官之使卒其業顧未嘗聞俎豆事豈可使與賔客言
命出自天恩歸有地此蓋伏遇某官三朝大老一代真

儒力運化樞深明治本故九鼎為之増重而多士所以
知歸致此微生亦干鴻造夤緣父祖履造門墻蓋自初
年不獨今日某敢不勉修其職仰稱所䝉庶幾無襆被
之羞或可効銜環之報過此以徃未知所裁

　　除户書謝兩府啓

　　祗奉詔書入司邦計力微責重憂與愧并蓋厚民莫急
于理財而為國或難以節用天下太平為已乆海内生
齒益以繁太平乆則浮費多生齒繁則資産薄其為纎

悉至微之際尤難出入謹視之防故六曹之設而户部
為劇司八座之重而地官為要職冝有通習該洽之
妙選以副任用責望之至公如某者雖少壯精力之時
猶不敢任此豈氣血就衰之後固反易當之細思其由
厥有所自兹蓋某官大賢庇物厚德包荒隂為左右之
容曲借齒牙之論故兹庸瑣辱在收憐雖揣分量才粗
識古人之志而辭難就易恐非國士之風顧于遜避之
間莫知進退之所某戒途匪晚偃命而前歎中濶之巖

瞻徒有門墻之戀冀早還于柄用永為邦國之光

　　除尚書謝左右史啓

　　紬書秘殿乆冒隆名持槖禁塗載膺懋寵若為老退尚
玷褒崇伏念某簿書小吏之材章句腐儒之學偶緣際
㑹寖冒寵靈咎謫既盈憂患隨至餘年向盡膂力已愆
故不待易簀之時冀早遂抽簪之願事雖有故寵實非
常方收身寄麋鹿之羣尚通籍厠鵷鴻之列兹蓋伏遇
某官行著民之表則文為國之光華昔號邑中黔今為

柱下史眷言遺老久在窮途故因辭任之初曲借游談
之助採薇山上已無八公草木之驚聽蛙池中而有兩
部鼔吹之樂其為欣荷曷可勝陳

　　除中書舍人謝宰執啓　　　　曾子固

　　贊為名命資討論潤色之工服在從官備諏度詢謀之
用屬非常之興運經不世之大猷方追三代之風以建
一王之法其于講求體要裁正典章出獨斷之淵深號
積年之希濶所以訓齊羣下播告四方非究極于人文

曷宣明于上意矧㕘獻納尤謹選掄如某者識慮少通
襟靈多蔽徒恐墮于先緒頗能味于經言有顓愚好古
之心自知迂散無廣博為人之學分甘棄捐矧齒髪之
已衰困風波而且乆晚逄真主獨賜誤知取于寡與之
中假以踰涯之寵俾專吏法非薄質之能堪遂掌訓辭
豈謏聞之可稱况䇿名於要近預責實于論思揣已以
慙瘝官可畏何緣致此固有由然此蓋伏遇某官翼亮
天功彌綸世務仁於接物每樂育於時材義在承君故

旁招于衆俊致此頑鈍獲備甄收惟殫許國之誠彌堅
素志庶答知人之遇不在他門

　　除中書舍人謝宰執啓　　　　蘇子由

　　謫官江湖嵗月已乆置身臺省志氣未安繼登翰墨之
場勉出絲綸之語辭而不獲處之益驚凡物之生小大
異稱惟人所處閒劇有宜狙猨無事于冠裳爰居不樂
于鐘鼔操之則摽舍之則安是以造物者聽其自然而
用人者貴于因任然後才得其適性無所違某少而讀

書中頗喜事既挾䇿以干世誠妄意于濟時奏牘之多
既比强于方朔流涕之切亦効直于賈生比困幽憂始
聞大道汎若虚舟之獨徃寂如死灰之不然久于索居
遂以無用以謂良冶之砥石不能發無刄之金大匠之
斧斤不能器不才之木自放而已蓋將終焉豈謂大明
之繼升廣收諸賢以自助驥騄之乗而罷駑與焉楩楠
之木而樗櫟在是横䝉見録漫不自知此蓋伏遇某官
道大難名才高不器深念格天之業本由得士之功致

二老于幽遐罄九官之汲引下逮頑鈍或䝉甄收曾是
放棄之餘輙㕘侍從之列朝衣肉食雖懐歸而末由濡
足纓冠顧所居之當爾冀斯民之大定幸四國之無虞
碌碌何功猶㦯一書于竹帛堂堂偉績尚能悉載于聲
詩過此以徃未知所措

　　除中書舍人謝宰執啓　　　　蘇子瞻

　　叩被宸恩典司誥訓捫心増懼撫已奚堪竊以上之所
以通治道悉民情下之所以播德音宣上志形容鼔舞

者是惟詞誥討論潤色者必由人才然而時事有殊體
要不一撫慰以恩則暖如春日嚴厲以正則凛若秋霜
慮衆疑而弗明豈免丁寜而煩悉或理隐而未喻自宜
詰屈而聱牙必使有示四方傳之萬世讀詔而義士嘆
息聞檄而懦夫激昂惟我朝之治功日新而主上之聖
學天縱接語羣下造次之際而言合先王處畫萬幾從
容之間而理符六藝故凡峩冠入侍秉筆代言今尤謂
于才難職弗容于倖進矧惟外制日奉賛書凡襃德賞

功明刑飭法㧞任邊將進擢近臣次序婦官遷拜宗室
逮寵公卿之世收録忠義之孤無有重輕悉關沮勸宜
得博古之士以稱右文之朝如某者禀能不長渉道殊
淺寔用㒺禆于一介殘編徒誦于萬言頃以東部之傳
車召為太史之牛走坐竊榮禄固無勤能乃使之番直
掖垣記言殿陛越次見用愧出老儒之先滿歲為真遂
偕近侍之列此蓋伏遇某官佐佑真聖斡旋化鈞指南
本朝推轂多士培壅甚微之莩甲冀其長茂而成材吹

噓至弱之鴻毛欲使翾翻而戾漢敢不鞭䇿疲蹇濯磨
垢昬上達明主之知次酬元弼之造

　　除中書舍人謝宰執啓　　　　蘇子瞻

　　起于貶所未及期年擢置周行遽㕘法從省躬無有被
寵若驚竊惟人才進退之間寔為風俗隆替之漸必欲
致治在於積賢雖一薛居州齊言不能移楚而用范武
子晉盗可使奔秦崔琰進而亷儉成風楊綰用而滛侈
改度誠國是以先定雖名散而可収㧞茅茹者以彚而

征附馬棧者必先其直用舍既定好惡自明人知所趨
勢有必至今朝廷方講當世之務力追前代之隆雖改
定法令足以便事而未足以成俗是以登進耆老搜求
雋良将使士知向方民亦有耻如某者山林下士軒冕
棄材少而學文本聲律雕蟲之技出而從仕有狂狷攖
鱗之愚溝中不顧于青黄㸑下無心于宫徵誤䝉収拾
已出優恩荐履禁嚴殊非素望此蓋伏遇某官德配前
哲望隆本朝名重圭璋上助廟堂之用言為蓍蔡下同

卿士之謀餘論所加虚名增重知丹心之尚在憐白首
之無歸特借寵光以寛衰病任隆才下恩重報輕直道而
行恐非所以安愚不肖之分充位而已又不足以解卿
大夫之憂蚤夜以思進退維谷恐懼戰越不知所裁

　　除中書舍人謝執政啓　　　　　秦少游

　　一時承乏方慙越俎以代庖數月為真更愧操刀而製
錦才微任過恩重報艱竊以三省之興寔先朝之盛典
西禁之任尤當代之要津上則潤色于典謨訓誥誓命

之文下則稽參于吏户禮兵刑工之事自非詞章妙絶
吏術精明何以特被選揚預從班于仗内遂叨任使專
外制于筆端如某者少也鈍頑長而屯賤請鄰祭竈聊
為寄食之資賣劍買牛行作歸耕之計豈意千齡之㑹
誤䝉二聖之知猥從冗員屬居言責雖奮身不顧頗摧
當路之豪强而燭理未明莫正本朝之缺失日求罷退
聊避謗譏忽叨左史之除俄冒西垣之選曾非踊躍冶
金偶就于莫耶惟是青黄溝木遂成于犧象此蓋伏遇

某官道師古始識造幾微成就人材為今天下之計主
張善類有古名臣之風肆令衰病之餘獲預禁嚴之列
某敢不温尋舊學激勵晚途作漢文章何敢望相如之
輩正唐鹽法庻幾為處厚之徒過此以還未知所措

　　除辭掖謝漕使啓　　　　　　張安國

　　郎家安在方叨執㦸之勞君舉必書遽陪載筆之末冒
恩至渥論報獨難伏念某猥以鯫生濫追時雋考藝文
于東觀𨽻牋奏于南宫忽誤聽聞進躋班列典春秋上

書之簡冊何有編摩望清光太微之冕旒空塵供奉靡
容辭避端自吹嘘兹蓋伏遇某官學有本原智周事物
六轡按俗式專開闢之權三接造廷即賜清閒之燕不
遺故舊曲賜褒揚逺勤驛吏之臨特拜雲牋之祝齊誇
有鳥姑借喻于騁辭魯懼無鳩願推誠于發藥祇深感
忭莫託頌言

　　除知制誥謝執政啓　　　　　王介甫

　　據非其稱慚甚于榮竊以通朝㑹之籍于禁中敷誥命

之書于天下自昔必求乎良士方今尤謂之美官非夫
能道先王之言又通當世之務文章足以潤色知術足
以討論一有誤居必乖衆論某素出貧賤偶遭盛明讀
書雖勤未免是古之累更事雖乆終無適用之才製作
淹遲而不工思慮短淺而不敏有此一物自足窮于多
士之時兼是四端豈宜辱于邇臣之列此蓋伏遇某官
以忠純翼戴以寛大甄收謂其引分而無求倘或負能
而有待因加奬借使得超踰蓋大公之賜所加惟至誠

之報為稱敢不内盡致身之徳庶以上同許國之心

　　除辭掖謝楊舍人啓

　　投老丐閒䝉恩得謝皇明簡照尚綴内朝鵷鷺之班賜
禮䟽榮又玷西掖絲綸之重鞠躬拜貺舞手知榮伏念
某濩落無所取材踈愚不適于用移山之迂而力不逮
補天之缺而技已窮氣索于三竭之餘腸危于九囘之
後平生許國但有空言老去歸田更叨懋寵曷謂拂衣
之去自同衣錦之還兹蓋伏遇某官文章極潤色之工

議論得知言之要眷兹遺老被遇三朝屬有煩言投閒
一世髙辭起廢侔朱絃三歎之音溢美過情儷華衮九
章之服一門榮耀四野流傳豈獨慰百年垂盡之齡盖
將為什襲傳家之寳其為欣荷曷可勝陳

　　除辭掖謝同列啓

　　叨膺宸命進直掖垣竊以右文之朝尤重代言之職辭
章誇兩漢之盛冊書近三代之隆必得時才方稱邦選
豈兹庸瑣獲預兼収此蓋伏遇某官賢以下人虚而待

物素篤相先之意彌推樂與之誠裁謝未遑流音首及
深味眷存之厚詎殫愧諷之忱

　　除内翰謝諸公啓　　　　　　蘇子瞻

　　叨奉寵恩擢居禁近任逾器表憂與愧并内自顧于衰
遲宜退安于冗散豈期晚節復與英游此蓋伏遇某官
德配先民望隆多士至誠樂與共推人物之評雅量兼
容曲借齒牙之末致兹朽鈍亦踐髙華方修問之未遑
遽移書之見及其為感佩難盡敷陳


　　除内翰謝两制啓

　　拜恩天戺叨職禁林實疑于聲受盈其量于時謂之鉅
寵顧已以為深憂惟是瑣屑之材素無施設之用曵裾
朝序坐耗嵗年珥筆螭旁真慚禄食既陪西掖之近遂
預北門之㳺此蓋伏遇某官素厚奨憐曲為借庇報國
尚期于小補銘心永愧于誤知其在感惶未陳涯畧

　　除内翰謝張帥啟　　　　　　劉共父

　　楚湘制閫備數㒺功鼇禁代言冒恩逾分伏念某短才

何用樸學已陳四方蚤玷於清華兩郡蔑書於善最敢
期末路復冒修門分雙燭之餘光恍驚昨夢訪八甎之
舊影有愧重來揣弱植以無堪實游談之有自此蓋伏
遇某官仁不遺舊義在相先雖二人同心雅辱斷金之
好然巧匠袖手苐懐血指之慚寓書嘗見於謝誠端介
曲䝉于慶贊其為感佩罔既敷陳

　　除内翰謝長官啓

　　比叨宸檢進直禁林惟望實之非宜冒班稱而增愧兹

蓋伏遇某官學臻閫域名冠搢紳揚子好深湛之思孟
軻養剛大之氣忠誠許國獨蟠萬巻于胸中慷慨談兵
欲運四夷於掌上既負逸羣之俊乃兼好善之優每憐
衰朽之餘曾是交游之舊力加推挽坐致超踰雖仲尼
之數淹兆則行矣顧陳寔之未拜愧於先之方欲修誠
遽䝉枉問托雄文於不朽感高義以何窮

　　除内翰泛謝啓

　　祗奉恩靈叨聯禁近負且乘而非據名浮實以為憂顧

惟性質之惷愚愧無問學之殫洽逄知昭旦待罪從官
遷不俟期寵常躐等此蓋伏遇某官指南朝路推轂士
林兹誤辱於光榮諒素為於道地且承謙翰尤切感悰

　　除門下侍郎謝宰執啓　　　司馬溫公

　　祗奉恩綸進㕘國論力避不獲冒處尤慚伏念某識謝
通才學非貫道荷三朝之眷遇極四禁之清華備顧問
於經幃班詔條於藩服緣衰殘而自乞庇冗散以取容
彌歴歲時優游田里比卒陳編之業亟塵秘殿之班誤

簡聖知累紆召札方朝近陛遽陟東臺顧惟朽邁之資
曷稱輔相之任此蓋伏遇某官燮調鈞化勵翼帝猷啓
道淵衷甄收舊物致兹迂拙茂對寵休感佩之私喻言
奚既

　　加職

　　除大資謝宰相啓　　　　　　葉少蘊

　　繁纓以朝孰云可假懷璧其罪己亦知危荷奬予之過
優愧懇辭之弗獲某少而不敏晚益無竒士前望三十

人則為已過官欲止六百石况復加多故頻歲之懇祈
惟乞身之為請未償此志更沐洪恩兹蓋伏遇某官功
濟華夷志安社稷憫衰遲之一老借以寵光用風厲於
四方使皆興起仰懷盛德但愧本心勉欲効勞悵桑榆
之已晚雖云代匱顧菅蒯之何施徒有銘藏莫知報稱

　　除大觀文兩任留守謝執政啓

　　及瓜而代初無可録之勞采菲不遺遽竊非常之寵祗
承眷渥莫獲牢辭某本乏異能過叨重任空疎之學固

斐然不知裁之戇拙之才况老矣無能為也故承乏因
循者三歲而乞身懇請者六章何其避劇以求閒更復
逾涯而拜賜豈無再割人共笑其鉛刀雖强一陳已亦
慚其芻狗玆蓋伏遇某官權衡庻物柱石本朝追叙禹
謨協九功而共治輔成周命倡十亂以同心未遑捨舊
以圖新姑亦絶長而補短安國無功自愧本幸罷歸次
公有詔如前何能逾治未知報塞徒有銘藏

　　除待制謝門下侍郎啓


　　比者䝉恩就除前件職名者叨守海邦未周嵗籥陞華
禁從復玷龍光所望逾涯以榮為懼伏念某學弗造道
才非適時徒承清白之遺風幸遇昌明之盛旦頃從逺
列遽擢近班愧乏他長惟堅素守入㕘陪於國論無補
涓埃出兼總於帥權蔑聞紀律方慮譴尤之及敢圖優
渥之加維内閣之華資實中朝之清選固宜俊傑以登
用詎可庸虚而冒居此蓋伏遇門下侍郎翼贊大猷弼
諧元化徳既協仲山之直言允符后稷之忠綱紀百僚

緝熈庶績宻布卿雲之䕃蔚為蟠木之容遂致孤蹤誤
䝉顯命敢不欽承聖訓謹布藩條上酬覆冒之恩次答
陶鎔之錫

　　除修撰再任漕謝政府啓

　　轉秦關之漕計久負空飡㕘書殿之寵名亟慚非據超
踰分量羞愧靣顔伏念某早以散材猥塵繁使在陜服
為最久雖粗熟其人情無事功之可書祇益深於罪戾
敢忘罪譴大懼顛隮加以羸老偏親歸思彌甚艱難孤

迹省分靡遑瀝丹悃以自陳冀琳宫之得請乃䝉過奬
未許投閒特加峻於職名俾載塵於事任顧惟撰論之
職必資翰墨之功慚無秉筆之能聲曷稱集仙之妙選
當黜復陟欲去更留雖甚慚於初心益增激於晚節此
蓋伏遇某官以䕫龍之逺業佐堯舜之昌辰方當弼成
庶政之隆曾不棄遺一介之賤謂其粗知盡力顧豈辭
難察其本出為親蓋非謀已特紆顯渥以賁衰蹤某敢
不深體恩榮勉驅駑蹇顧安仁之將母雖懷洛涘之歸

笑長孺之謀私敢歎北平之逺期收尺寸仰報生成

　　除直閣謝政府啓

　　聖念遺忠恩加賤息被以絲綸之命列於英俊之躔深
愧異恩横流感涕伏念某生非競爽分有多艱傳忠孝
之遺風識君親之大義念昔先人之遭遇備䝉列聖之
寵嘉昔事昭陵載登上宰深惟萬世之大本首建至和
之忠言㧞立英宗翊戴神考晚被元豐之詔大明嘉祐
之功奎畫具存賡歌未逺子孫弗佀門户寖微獨干必

死之殊冀動蓋高之聽果承新渥盡滌徃愆乃備載於
䇿書俾增輝於彜鼎肆及孱陋亦玷寵光假守近藩入
對便殿親拜睿奬特留中都仰天恩而未酬顧小器之
已覆念承家之責獨蕞爾之身知為長之最難忽喧然
於衆口固自慚於不肖幸俯察其無他乃因慶澤之行
還付州麾之寄加憐衰緒過錫誤恩稽圖籍之攸儲列
蓬瀛而比峻矧遘重熈之世尤難並直之才顧實何堪
猥叨兹選此蓋伏遇某官以孔孟之學兼䕫龍之才位

冠師垣同符吕望宅分曲阜比跡周公収當代之時髦
各因其器能而彚進念累朝之故老不忍其門地之獨
衰維先子之平生實傾心於盛德逮更流落最倚哀憐
偶一子之僅存復數竒而可愍稍知世職俾嗣家聲逺
以揚先朝置相之明近以稱睿主念功之厚下泉被其
滲漏奕葉荷其帡幪修己克家無墜百年之舊徳捐軀
報國不慚千載之昌時

　　除閣職謝宰相啓　　　　　　侯彦周


　　潢池息警責偶逭於乏興冊府陞華恩遂叨於躐等豈
以轉輸之薄效遽㕘文字之英游靜揣僥踰悉歸陶冶
竊以中開四庫上應二星蔚為俊乂之居尤高論譔之
職蓋編名修飾潤色之末而綴武言語侍從之班凡自
外選號為要秩養賢待用類皆菁菁樂育之材礪世疇
庸必有顯顯可書之事如某者薾然綿力陋矣謏聞以
狗續貂蚤從大夫之後問牛知馬浸成俗吏之歸不惟
舊學之荒唐自分清塗之夐隔苐堅素履冀免空餐侵

尋遲暮之秋重叠光華之運蠻氛翳海嘗乘傳以招徠
郴獠依山亦鈎餌而討滅功何敢冒職所當為豈期眷
奬之隆猥賜便蕃之數况石渠虎觀所以待瓌偉翹傑
之士而伏臘枤杜何以厠紀述制作之聯顧不次以超
除實有慚於非據低徊隨牒僅同楚士之因人傴僂循
墻深愧鄭卿之辭邑此蓋伏遇某官甄明庻類勵翊羣
工同德相須運精神於一堂之上微勞必録勸功利於
四海之間遂使妄庸亦叨晉擢某敢不䇿其疲蹇収以

桑榆豈徒焜耀于榮名要在激昂于懦志珥筆靡一辭
之措雖懐竊位之譏登車勤四牡之馳始罄在公之節

　　除閣職謝宰相啓　　　　　　程子山

　　幽谷孤音陶太和而俱作嚴宸茂渥忽非據以䟽榮祗
服恩靈彌深震懼兹蓋伏遇某官以仁義興韶濩載賡
岩廊以禮樂易干戈綏靖海㝢故衆美之備具宜諸福
以㳫來俊乂嚮臻曾何數於臯朔頌聲胥穆蓋逺繼於
倚那微健筆其誰宜為豈老生敢專數事蕪詞累句亦

復見收延閣崇名猥加褒賞在於流落至斯寵光某敢
不體朝廷含垢之慈勵畎畆願忠之志指青山而長徃
忍自棄於明時鏤白玉以紀封尚竊期於後日

　　除閣職謝宰相啓

　　畎畆小忠不㤀自獻絲綸異寵亟冒隆恩祗服榮光彌
深感涕竊以大雅之音不作盛徳之事無聞屈宋勃興
蓋仍止乎正義班揚繼出已踵入於虚辭然氣骨猶高
而淵源具在粤時以降斯文遂卑比興之㫖莫傳形似

之功益勝蘭苕翡翠雖或可觀𤣥酒太羮鮮能知味故
以楚騷之芳潤要無穆若之風與夫漢頌之鏗鍧終乏
藹如之趣抱孤懐而誰語悵崇仞以何遥妄輙一鳴猥
䝉三歎兹蓋伏遇某官身當間世家自得師絶識超於
羣言獨探聖秘妙技窮於真訣更加恢竒惟憂患荒樂
之餘皆饜飫沾丐之及第甘泉之賦亦許兼收擬元和
之篇但慚不韙某敢不載尋舊學力勉新圖非堯舜不
陳安尚有靡者恐籍湜之竊效豈諒其然乎


　　除虞部謝執政啓　　　　　　蘇叔黨

　　擢從冗散未書嵗月之勞寵被使令蓋録涓埃之効伏
念某箕裘末學偶玷名科樗櫟棄材寖階膴仕服勤州
縣之役粗謹簿書之嚴屬此繕營與於奔走競收梓杞
慙無匠石之能經啟山林遂掌虞人之職量材何有拜
寵若驚顧非借助於游談又乏先容於左右夫何異選
亦及庸愚此蓋伏遇某官以道事君用人惟已得育才
之三樂無求備於一夫尺有短而寸有長將收薄用歲

有餘而日不足責以後圖某敢不盡瘁捐勞量功庀事
期少殫於夙夜庻粗合於生成

　　除郎中謝執政啓

　　楓宸賜對仰瞻北極之庭蘭省聯曹濫應南宫之宿寵
踰意表愧溢顔間竊以賈誼膺前席之求具道鬼神之
事相如䝉給札之召漫誇游獵之詞曾無補於蒼生多
有疵於濫說觀其所主輙欲為人初受知於呉河南豈
名世者既見薦於楊得意彼何人哉每觀班史之文竊

笑漢儒之陋曷若盛世誕敷逺猷聖主以文王之徳之
純烝髦士而並用真相以周公之才之美延白屋以同
升㧞茅有取於彚征采菲不遺於下體致令凡品獲對
清光乆馳魏闕之心適應鈞天之夢履玉堦方寸之地
奉天威咫尺之顔敷陳繼述之謀推明寛大之詔備論
本朝致治之美比隆三代享國之長仰契淵衷欽承聖
訓一見决矣幸逄大有為之君四方訓之當行不忍人
之政尤為太平之治逺追上古之風豈意芻蕘之言有

合冕旒之聽特頒宸札陞擢郎曹顧無起草之姿濫與
懷香之選孰為道地有此遭逄兹蓋伏遇少傅太宰相
公以王佐之才應千載一時之嘉會以公輔之量幹九
州四海於洪鈞每嘉善而矜不能必舉直而措諸枉旁
招俊乂過開閣之公孫奬鑑人倫如築臺於郭隗取人
不求其備相士豈失之貧遂令陋巷之書生獲覩清朝
之公議念上臣事君之意本自無私契百人知己之心
兹云無愧某敢不激昂晚節砥礪愚衷顧來事之可為

雖沒身而不殆㧞犀角而擢象齒自視何堪附鳯翼而
攀龍鱗庶幾有待

　　除左丞謝宰執啓

　　恩出中宸選備臺轄小才知愧空傴僂以循牆成命莫
回嗟負乗而致冦竊以先皇昔開於官制兩丞特異於
唐餘上㕘萬務之機下總六聯之劇既用人之不次宜
得士之非常如某者家世甚寒資望尤薄雖學存於古
而言輙謂迂志切於時而舉不知務禁林清要文譽缺

然憲府宻嚴忠言無幾方乞閒而自便遽躐等以叨榮
此蓋伏遇某官至德在人清議服物推轂多士雅聞成
就之功一意本朝樂有俊良之助積薪不嫌其居上蟠
木亟為之先容坐致空疎誤䝉甄拔其為感幸難盡言
宣

　　除右丞謝兩府啓

　　辱奉寵靈濫陞陪輔屢陳至懇祈還誤恩詔㫖丁寜訓
言深厚矍然趨位惕若包羞竊以歴世相沿建官失序

名實皆紊源流弗歸兹及熙朝特新聖作本賦政於三
省分聽治於六聯總持條綱是寄丞轄某材乏長技仕
無顯勞幸遇聖神之知久叨侍從之列俾長選秩甫踰
期年退守江湖之鄉是惟夙夜之望廼䝉宸寵擢與國
鈞此蓋伏遇某官作勵人材指南時論廣華堂之鉅庇
回甄冶之餘功致此妄庸過叨事任某惟堅素履用答
殊私

　　除大博謝執政啓


　　里閭湮沉乆安分守膠庠清邃驟被詔除夫何逖逺之
蹤猶在選掄之數竊以合烝髦于萬衆課以度程嗣絶
學於六經司其訓故名列成均之屬號為儒者之光于
秩雖微所繫甚大苟訓廸漸摩之本曾弗玩心則呻吟
佔畢之餘焉能塞責厥職升降視人重輕如某者氣禀
顓䝉志尚疎濶定交鉛槧不知嵗月之多借路常絃未
覺尤悔之寡毎因宴豫竊自揣量惟材謭故不足俎豆
英游惟識眊故不足權衡世變繼以閔憂之積益于寵

利之疎違命義而徼求匪惟失已飾庸虚而眩鬻又復
欺人欲粗試於州縣簿領之間曷能自通于廊廟鈞陶
之上忽冒除書之及罔知拜賜之端意者概視親疎曲
加誘掖畀教導之任使預懐蕪廢之慚寛奔走之期使
尚有討論之暇進之以作其息緩之以俟其成自視缺
然何以領此兹蓋伏遇僕射樞使相公翼賛天宰亮弼
皇猷深惟封植於丕謨疇若招徠於羣獻荆金梁鐵貢
九牧以並登粤鎛燕函列百工而咸在多取或容於舛

誤廣求遂待於孱愚某敢不編繹舊聞研思微㫖千年
蠧簡倘輸毫髪之勞一世龍門庶答丘山之施過此以
徃未知所裁

　　除國子監丞謝宰執啟

　　三年祠禄幸養疾於江村一日除書叨丞監于國子辭
不獲命懍無所榮伏念某乏通明之才守迂拙之學三
休自處素竊慕於忘懷七審旁求實有稽於立志明乎
憂患與故察乎好惡惟人九卦而三陳百慮而一致皆

上古聖人垂世之訓矧先進君子精意之求盡已以達
庶物之情考古以證當今之務兹無流弊始中經權若
理事之未融豈變通之無礙於斯未信遑暇應求退讀
先人之舊書精窺小已之永志察交養於動靜體升降
於隂陽敢遂安居庶幾復至信不宿諾義無難辭周旋
世舊之知容與秦淮之上會皇天監悖理兆亡之衆當
聖君舉承天應變之師六飛來臨羣賢拱輔誰謂邇臣
之薦適當一介之㣲誤入陶甄濫塵器使此蓋伏遇僕

射樞使相公道廣而多可德大而兼容成就衆材故不
遺於葑菲經綸大業或有取於芻蕘敢覲衰遲驟玷新
選某謹當遵明典故祗畏簡書守職是恭持已無息察
進退之義稽用舍之宜兩或難全一以正勝敢圗報於
明德庶有據於孤蹤過此以還未知所措

　　除國子博士謝丞相啟

　　上有恩言許解男邦之役生無朝蹟驟為國子之師出
諸金布之塵埃覿以誦絃之文物一陶厚矣重拜矍然

伏念某命與仇謀老將疾至垂獨釣於氷井是将何求
駕隻輪於羊腸乃以望進既未能以此而易彼又何病
持方而易圓環顧此生渺無所立落月滿梁而不寐山
鬼吹燈而不驚搔首著書頗欲為千載之計折腰作吏
長恐寒三徑之盟凄其歸心已焉榮望忽傳郵於細札
俾教胄於成均起高士於鷗鷺之羣近時已寡擢俗吏
於山水之縣此事人無兹蓋伏遇某官身為太平之基
首出中興之相盡發其七六經之學以斡萬微將恢此

一四海之功乃兼羣䇿惟是門下之賤質倍費化工之
宻庸蓋數年傾倒以竒其人乃一日甄冶而有其惠某
敢不勉耘其業無負所知士自有吾相以為之師如周
公者愚當與諸生而激於義獨何蕃歟

　　除太常博士謝宰相啟

　　便坐奏陳幸俯垂於淵聽曲臺訂議驟躐處於清塗繄
太鈞之無垠致小子之有造得非所望愧甚於榮竊以
奉常禮樂之司博士儒學之選欲情文之俱稱既頼講

求顧損益而可知必資裁正自非學該流畧識洞本原
究古今沿革之宜達聖賢作述之㫖何以剖析凝滯折
衷異同制度考文賁飾仰裨於盛世設官分職直清可
佐於宗儒豈伊疎慵足備推擇如某者才如韈線智非
囊錐問一得三幼被孔庭之訓在十去五長諳韓子之
窮雖薦中於儒科抑久勞於吏役倦遊州縣每同鳬鶩
之行夣想都畿絶望鴛鸞之綴人誰憐者止或尼之自
知凡骨之難仙殆覺壯心之已老忽聽召節俾對凝旒

恍驚沉滯之餘頓有逄遭之異蕪詞狂斐粗吐愚忱陋
質卑凡寧逃睿鑒屏息自期於誅譴量才敢覻於超踰
遽奉恩言悞䝉親擢特借衮褒之寵遂司綿蕞之儀秩
序寖陞脫簿書期會之故聲容有赫獲進退揖遜其間
初無蟠木之先容不待冶金之自躍盡出生成之洪造
是為特達之深知感不勝云報将安所兹蓋伏遇少傅
太宰相公忠衛社稷道貫堪輿任重經邦屹擎天之一
柱徳隆輔世峙鎮海之三山自專秉於國鈞爰栽新於

治具既覈名實以稱上意復躬吐握以收人才禮以導
中樂以導和務贊㐮於聖化賢者在位能者在職特協
理于事功不遺一介之微上達九重之邃眷兹毫髪悉
累陶鎔某敢不仰戴殊私益堅素守議禮不專胥史誓
殫小已之寸長銘功以示子孫願紀我公之成績

　　除樞屬謝宰執啟

　　簉班綴於中都已拜訓辭之寵備編摩於右府更叨除
目之榮被鴻造以頻仍拊微躬而感愧竊以樞宻之地

實惟政事之原帷幄運籌有社稷經綸之大計夙夜基
命皆廟堂獻替之逺猷雖當嚴秘而不傳詎可寂寥而
無術故事分職守時裨奏篇㕘周官宰事之聯倣漢相
議曹之任布文武之政於方策足觀紬繹之能處平勃
之間而從容允謂清華之選以先名輩以稱要途如某
者學不足以造微文未足以達意屠龍無用乆見困於
詞場畵虎不成晚遂從於門蔭半生艱厄萬里覊栖端
筴正龜虚訽於筮卜引㠶結栁每愧於霜星自托命於

陶鈞遂脫身於州縣逡廵累嵗僥倖三遷雖食併日而
出易衣未改窮愁之嘆然月費錢而嵗縻米已深尸位
之慚方興杜叟之歌敢獻揚雄之賦倐爾扶揺之借便
居然寒谷之囘春以江海之孤生獲奉昨朝之對以塵
埃之冗秩併勤異數之頒衰朽生華交親改觀詎意矜
憐之素更迂造化之私分以餘光引之自近受知黄閣
初無三語之稱借重紫樞曷佐六竒之畫凡兹忝冒皆
出生成兹蓋伏遇某官標凖斯文陶鎔多士以天下之

重而自任綽綽有餘裕哉立邦家之基於太平廓廓無
難事矣深惟掾吏寅奉機衡每於辟召之間務極選掄
之術方將相注安危之意共建事功必小大咸忠良之
懐庶能勵翼夫何無似亦荷兼收某敢不仰體恩知恪
居官次凡一日二日之務謹大書特書之文從兩府高
士之游誠有慚於非據備東曹邊瑣之列期少効於愚
衷










　　五百家播芳大全文粹巻二十八

