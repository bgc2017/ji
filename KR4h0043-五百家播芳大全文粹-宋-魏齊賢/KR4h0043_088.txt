







　　欽定四庫全書

　　五百家播芳大全文粹巻八十一

　　宋　魏齊賢

　　葉　棻同輯

　　祝贊疏

　　祝聖

　　祝皇帝聖壽疏

　　真乘演法常開最上之因寳藏繙文能起無邊之福敢

助䖍於覺力庶增祉於皇圗皇帝陛下伏願如日之升
如山之固永享諸天之祐長居北極之尊

　　祝皇帝聖壽疏

　　金仙建化啟第一之真乘玉偈演音集大千之妙利竊
慕華封之祝䖍依皇覺之文皇帝伏願慧日普臨禪天
畢覆永固南山之壽長居北極之尊

　　祝皇帝聖壽疏

　　后作民之父母咸賴昌期臣視君如腹心敢忘報上恭

依慧力仍仰真筌傃魏闕以馳神効華封而申祝伏願
皇帝陛下離明久照乾健常行益眷命於聖神九州共
貫承在躬之歴數萬壽無疆

　　祝太皇太后壽疏

　　玉相現前運能仁於普界金文演義導真諦於羣迷敢
崇輯於妙因庶助縁於遐歴太皇太后伏願如慈雲之
靡不覆如慧燭之靡不輝常居長樂之尊永侈太任之
徳


　　祝太皇太后壽疏

　　寳覺現前示能仁之慧力金輪秘藏宣真諦之密音恭
憑最上之縁仰薦延鴻之算太皇太后伏願慈如雲之
永蔭福如地之無疆常居慈閫之尊日致聖孫之養

　　祝皇太后壽疏

　　佛趣導迷慧力周於法界母儀正位陰教及於函生䖍
依蓮界之祠大啟海輪之藏庶崇勝果仰薦慈仁皇太
后伏願壽若靈山之髙福如厚地之固常親承於帝養

永同祚於邦國

　　祝皇后壽疏

　　演祇園之教悟夙智於本來繙貝葉之文資善音而普
覺䖍依梵界祈佑皇圗皇后伏願北極齊尊諸天密䕶
流景光而配日崇厚徳以儀坤

　　功徳疏

　　生日

　　師相生日功徳疏


　　元輔挺生應五百年之間世真皇調御懋一千嵗之昌
期仰假道勲上崇鈞算與山河而共固配箕翼以長存
庶使生靈永有依賴恭惟大道證明(闕)

　　張徽猷生日功徳疏

　　桑弧絢采顯逢申伯之生貝葉摛華丕贊魯侯之壽恭
惟知府徽猷為仁由已以道得民名在西清本奕世公
侯之閥閲政成南國皆傳家詩禮之典刑候適素秋祥
開黄髪王臣一節永扶有道之朝佛氏三乘彌介無邊

之福紺容易格丹悃難窮

　　楊殿前生日功徳疏

　　洪爐老火陶上将之精神遥闕髙真輔吉人之祿算式
逢誕日恭集道流啟秘典於瑶函祝遐齡於金籙恢恢
至教能廣慶於人天業業髙勲庶永齊於箕翼

　　代僧為丞相生日設齋功徳疏

　　去麟閣之儀容既勤繪事演鷲峯之古義用集殊因恭
惟某人道貫天人學超今古開物成務效已克彰尊主

庇民功無與二當泳游於覺海力衞䕶於正乘惟大悲
之道塲實成都之福地向縁睠奏遂得賜名某久以焚
脩親被恩澤絲綸降寵香火増輝是用嚴金碧於層樓
炳丹青於紛堵歸依寜替瞻仰無窮伏願密契真筌普
薰妙善體胖心廣類廣成子之不衰名遂功成似魯僖公
之難老坐陪熈運永贊皇猷

　　張知省生日功徳疏

　　金風玉露陶成物表之精神象軸琅函密贊人間之壽

考至誠所感純嘏是臻既殫肺腑於彤庭冝益年齡於
丹籍柏燭薦處映南極以增輝檀篆浮時拱北辰而共
永

　　漕使生辰功徳疏　　　　　　計敏夫

　　嵩嶽生賢以贊承平之運鷲峯闡教少伸集福之縁恭
惟某官學際天人志存君父榮方持於漕節慶適值於
門弧當此令辰屬城慶禱式憑具典用祝椿齡伏願宻
印嚴持普燈交照保形愈固類廣成子之不衰作徳長

新如魯僖公之難老

　　太守生辰功德疏

　　崧岳儲休實生賢佐鷲峯布教允佑吉人當誕月之令
辰裒屬城之歡禱皈依檀像演諷貝文伏願某官道氣
愈新如蓮不染徳容難老似柏長榮副睿聖之乞言荷
朝廷之圗舊

　　知縣生日功徳疏

　　吉人為善通於神明皇天無親俾爾戩穀啟三島不刋

之典當一同難偶之期恭惟某官士氣昂霄仙風絶俗
非禮勿視目嚴北極之秘文以仁存心時舉南邦之異
政峻秩早聨於紫府佳辰適遇於青春爰諷銀題仰千
金闕運而無所積新事業於熈朝取之不可窮永壽康
於坦履丹誠懇禱碧落照臨

　　太碩人生日功徳疏

　　與佛有縁生後如來之一日自天降祐身逢皇宋之七
朝既渉世途寜逃業障况以鶴髪期頥之齒久居鰐嶼

瘴癘之區寢食難調指顧生疾於陰功之有助殆人力
之難支奚罄丹悰仰皈皇覺假慈悲之願力作方便之
法門滌罪垢於六塵災消雪霰壯福基於甚善壽保椿
松

　　修造　佛事

　　脩聖祖殿疏

　　天體蓋髙神心莫測輙干洪造上布丹誠臣昔叩靈祠
恭陳祀事念棟楹之既久顧殿陛之未崇敢肆經營精

加興建造成峻宇仰奉睟容嚴寳構之清宫駐霓旌之
仙馭臣夙依道蔭不忘報稱之心永慕真詮敢怠脩建
之禮

　　興國寺佛殿畢工道塲䟽　　　王岐公

　　祇園之勝寳刹初成釋迦分身遍滿空界蓮華啟藏交
誦諦文起一切之至縁道十方之迷識永依慈力廣輯
圎音

　　發願脩水陸疏　　　　　　　蘇子瞻


　　苦海彌天佛為彼岸業風鼓浪法是慈航諸佛子等久
堕三塗備嘗百苦不遇善友永無出期今者各於佛前
同發此願願除無始以來貪嗔惡業願發今日已後清
凈善心願行行坐坐歸依佛歸依法歸依僧願世世生
生逺離財逺離酒逺離色既獲生凉之樂同濟極樂之
方普冀有縁皆證無漏

　　簡州道俗齋萬僧疏　　　　　黄魯直

　　續如來未刼之壽莫大乎法供養乞上方香積之餘不

可以意分别崇成三徳六味普飯十方衆僧貧女一錢
不以為少給孤側布不以為多知恩方解報恩辨心即
是辨供我軰生於五濁不遇三災鑿井耕田當知雨露
之力仰父俯子實依桃李之陰年且屢豐人有餘力興
兹美報式契羣心伏願皇帝陛下福基堅固如不動妙
髙之臺徳澤汪洋等甚大功徳之海兩宫同壽箕翼衆
星常拱太微河出九疇山呼萬歳乃至鱗符虎節千騎
二車下為動植之春上協太平之業凡我此㑹不勸而

成若見若聞隨力隨分

　　觀音道塲䟽　　　　　　　　李仁甫

　　是觀非觀如水底月是音非音如谷中聲自一月二月
至無邊月觀之者當自己心雖妙聲梵聲及説法聲聽
之者不從他是故我今心田一念専精耳根諸塵斷㓕
伏願觀世音菩薩廣上中下三乘之教化千百億無量
之身滌其罪垢罪自氷釋植以福田福如川至副太覺
明明之付囑滿衆生種種之願文


　　設觀音供疏　　　　　　　　劉仲逺

　　身是道塲心為佛土惟身安而道泰則心凈而佛來伏
念某㓜而愚迷莫曉操修之懿晚復衰病尚懷顛越之
憂仰願慈悲俯垂䕶念俾延年而壽考庶進徳於暮途

　　設供疏

　　楞嚴㑹上雖已證於圎通菩薩戒中亦嘗開於懴悔以
衆生之宿業致諸佛之興慈謹詣仁祠恭依梵律伏願
示大悲憫念多刼之塵勞放普光明度一切之苦厄長

在清夷之處逺離怖畏之災一心貫十方罪無實相業
通三世懴有明文敬仰威容式脩凈供伏願慈航濟難
法炬開明庶㡬有相之身永除無妄之疾一門皆吉諸
福大來誓脩精進之因期證圎通之果

　　祈福道塲諸長老升堂疏

　　竊聞昔妙應菩薩廼再世之辟支今長老禪師實後身
之圎智傳心一印利物同符以無等慈悲設無盡誓願
説無上法要度無邊衆生况某也持金剛誦般若破四

相詣一乘雖見如來無上等根性疑與善現是一㑹中
人妙諦儻聞道途頓免

　　看誦華嚴經䟽

　　因縁契合得有此經慶幸平生孰如今日實身貧而家
富将口誦而心通誓盡此生敬恭不怠在在處處如佛
之春刼刼生生以今為始伏願諸佛所説如慶喜而常
聞一生之間與善財而同證

　　懇普賢菩薩示現疏　　　　　王望之


　　峩眉異境普賢道塲顯殊勝之妙光救昏迷之末俗凡
兹瞻禮無間賢愚聖赴感以示慈人因相而生悟某等
願心雖篤宿障未除逮此來㳺起於一念初登山而雨
作既升頂之煙迷險路八十四盤已驚破胆白毫數百
千文未見示人恭惟普賢菩薩大士現如幻身具大慈
性埽重雲之陰冷階白日之光明使我同來之人得畢
此生之願誓兹以往永依上乘無任䖍懇之至

　　佛母孔雀菩薩疏


　　毒龍盡而釋迦出世乾坤還清泰之風未刼終而彌勒
下生日月垂貞明之像靜觀宿命彌切悲悰恭惟我佛
母孔雀明王大菩薩薄迦梵身獨路三界爍迦羅眼普
照十方凡屬含靈悉資覆育至使神明頓還舊觀雖捐
軀命莫報鴻恩私等再生感深零涕鷲峯話别坐擎天
上之春回象嶺言歸又是人間之夢覺

　　懴經疏　　　　　　　　　　蘇子瞻

　　如來大藏起於四十二章過去妙心流出萬五千巻前

言具在後句分明縱有古佛六通難轉老婆一巻念我
夙昔見此本原悟萬善之同歸豈一法之敢捨徧叅重
譯盡發秘函全見摩尼珠悉證貝多葉作此大事示諸
有情稽首雙林之輪不負二聖之偈

　　迎羅漢疏

　　寂㓕為樂清浄自居見如來於四𢎞願中起神變於一
刹那頃展坐具之一角地狹山摧浮拄杖於横流紋歸浪
改眉毛拶地指燄際天飼瑞鵲而一物等觀洒甘露而

衆生䝉潤薫脩精進虎為馳經諷誦勤渠桂専飄席或
禮薄伽梵或入般湼槃呼吸而電掣風生噫欠而雲興
霧合離諸着外持一鉢以何求住在無為偏右肩而常
祖支頥自逸隱几忘言靈山之鹿每銜花寳海之神端
獻供針峯甚峻宴坐有餘芥子雖微納山不礙

　　放生疏

　　天地闢而聖人生中天麗日飛潛蘇而王澤洽寰海歸
仁是資而屬之性靈以祝吾君之眉壽或逢誕節爰舉

彛章虫魚各遂其生廣唐虞好生之徳葵藿皆傾所向
贊箕翼有永之年

　　放生疏

　　汝剛足以自衞智足以自晦而乃見獲於徒摶之夫人
喜汝以八珍吾憐汝以一死捐百金以市汝而復納汝
於清冷之居汝其益志於晦用保厥剛以無速於戾也
夫

　　轉經藏疏


　　最上具文甚深花藏具大法眼是真道樞惟運轉之無
窮實皈依之有在圎機應物動化於一時善利循環幸
密於多福

　　福應廟乞加爵化縁疏

　　漢令有神舒民無斁将益隆於廟食用丕集於籝金翠
琰龜趺祕十行之溫詔寳韜玳軸來九命之真封兹事
不凡吾人何吝

　　祈禳　賽謝


　　設供禳災集福疏　　　　　　蘇子瞻

　　躬儉節用本嚴房闥之風遺大投艱猥當廟社之寄常
恐德之弗類于召災于厥身敢即仁祠肆陳凈供恭延
梵釋普施人天俾壽而康非獨輔安於寡昧與民同利
固将燕及於華夷仰冀能仁由垂昭鑒

　　畫羅漢慶讚設齋祈保疏

　　某方釋大憂初起重疾恐殘年之不遂念未緒之未傳
惟阿羅漢之慈悲受釋迦文之付囑有求必應無感不

通爰有異人是名禪月畫此天日之表應於夢昧之中
若有物以䕶持俾凡生而瞻仰某誓同妻妾皈依父師
三世之業可消百生之寃自解仰憑至鑒俯覺微誠危
涕交垂占辭未盡

　　華嚴㑹禳災疏　　　　　　　陳履常

　　毘盧遮那徧一切處惟佛所在名常寂光闡妙法於三
乘繹微言於九㑹圎融萬徳頓超有作之思維含吐十
方盡攝無邊之刹境以此發心則心地𡨕符於諸佛以

此脩善則善願皆服於衆魔比者邊候繹騷民㕓震擾
忠衞社稷誰傾漆室之憂力守封疆莫備耏門之役迺
合諏於衆志俾同結於凈縁仰瞿曇清凈之身起華藏
莊嚴之觀吉蠲蘋藻眂滌壇塲五體投誠六時行道百
千萬偈如聽普賢之宣揚五十三城悉遍善財之㳺歴
庶道迎於景貺一消弭於妖氛今則法事既周善功斯
立仰願寰區安乂再觀河洛之清晷緯宣明共仰璿璣
之正烽遂靡驚於幽障歌謡載穆於康衢萬壽無邊一

人有慶次願此方境内合道塲人咸罄悃誠各霑福利
一曰壽二曰富恵我無疆天生時地生財勤則不匱五
風十雨而氣序悉臻於調豫千倉萬箱而貲儲常保於
豐盈物無害生家有餘慶四恩三宥法界含情咸茂功
徳之林同泛福聚之海

　　六祖墖下禳災疏　　　　　　蘇子瞻

　　竄流嶺海前後七年契濶死生䘮亡九口以前世罪業
應堕惡道故一生憂患常倍他人今兹北還粗有生望

伏願六祖普覺真空大鑒禪主示大慈愍出普光明憐
㓜稚之何辜除其疾恙念餘年之無㡬賜以安閒軾敢
不自求本心永離諸障期成道果以報佛恩

　　逺任祈福設供疏　　　　　　李知㡬

　　荷國開恩有周歲二萬里之往復奉親逺役負全家三
十口之生成凛然性命之憂厚矣髪膚之託仰資仙蔭
聊課齋功伏願終恵長途早瞻先壟溫溫江瘴埽疫癘
以潛消節節風灘戢波濤而無聳伏願佛慈證


　　禱病道塲疏　　　　　　　　宋子京

　　聖覺流慈神華䝉䕶比縁椒極偶爽至和亟進七丹未
臻良已或慮晦明失展休王交期乘沴致愆直辰為厄
惟招禳之有典非妙湛而罔依已即堵波徧探句偈延
供十方之勝袚除六疾之微指日有瘳介祥無量益光
恵命祗飾齋誠

　　祈嗣道塲疏　　　　　　　　史天秩

　　孫又生兒乃有移山之志老而無子難忘隮壑之憂輙

生一念之誠仰扣九閌之邃某四世而下一子相傳積
累之澤不流嗣續之微如縷顧惟仄陋實忝繼承雖憑
祖考之休尚寡子孫之聚奉先思孝敬鬼尊神逹旦炷
香望髙禖而致禱迎春剪綵詣聖母以投誠久傾葵藿
之心未感熊羆之夢方炎帝執衡之候乃孀親設帨之
辰按大藏之古儀建圎通之勝㑹庶慿佛力上逹宸聰
伏惟帝釋天主道濟洪纎德包罔極生殖長養曲成而
不遺主張維綱善救而無棄特回昭鑒俯納䖍誠一毫

之片善可書三載之餘殃如埽䇿登九寸遇老嫗之授
符環列四枚感黄衣之獻玉庶㡬多子得以興宗誓勤陰
德之脩用答大鈞之賜

　　設羅漢供祈安䟽　　　　　　韓子蒼

　　菩薩應縁之號有長壽王聲聞利物之深唯阿羅漢肅
依禪衆仰即脩真伏願眷屬康寧子孫昌盛清凈少惱
常居福徳之鄉安樂延年重覩昇平之世

　　為妻禱病懴經疏　　　　　　韓子蒼


　　衆生困苦皆是宿因諸佛憫憐普加慈䕶惟華嚴之妙
典示法力之融通不可思議具如傳記伏願妻栁氏本
明養生無術嬰疾有年欲銷多刼之愆須伏一乘之教
願垂密祐早獲康寜使寒疾風虚悉離身而逺去凡湯
劑丸散咸應口以如神乃暨闔家並䝉百福

　　祈嗣賽道塲疏

　　神威不測早回從欲之仁佛力無邊願効知恩之報曩
縁賤息亟慁賢侯曾日月之未淹俄熊羆之協吉粲然

蘭蔭既回宇户之春籍甚具文爰謹柏庭之薦惟聰明
之嚮譽庶壽祿以時升

　　謝登第設羅漢齋疏　　　　　史天秩

　　天道雖逺其聽甚卑神居無方有求必應輙具蘋蘩之
供仰伸葵藿之心伏念某蹇淺孤生棲遲晚景此縁鄉
舉例試省闈愁入危腸懼脫奏名之籍夢還私空忽瞻
生世之顔致令失旦之窮獲預圗南之舉尋思榮倖出
自㝠扶方仲春驚蟄之辰值真宰降生之日勉陳清供

逺迓仙風伏冀大士監觀列真垂睠埽一生滯迹闢萬
里前程仕路亨通壽年綿逺

　　還家賽謝設觀音齋疏　　　　史天秩

　　某兄弟日者艱難逺役往返畏途覆語盈朝大仇塞路
孤迹共知於不免危腸獨保於無他仰惟佛菩薩之明
俯察賢不肖之實黙然有禱恍若可通無罪以書有枉
遂直敢伸凈供少報殊私伏願某名宦有來疾病良已
公議盡出毁言不聞全家安乎山林餘蔭均乎嬰孺悉

除三世之業永忘一至之心敢冀大恩俯垂至鑒

　　為子謝安設供疏　　　　　　韓子蒼

　　衆生困苦之中但知呼佛諸聖慈悲之故常善救人昨
以二子同時一春卧病既不勝於憂悃輙仰叩於真乘
𣆀耳梵容嘗形夢寐楊枝法雨坐獲清凉敢具伊蒲肅
延飛錫伏願遵如來之誨飭作濁世之依歸靡辭赴感
之勞常畀闔家之福

　　為子謝安設供疏　　　　　　韓子蒼


　　衆生願力無感不通古佛慈心遇縁皆應能令熱惱盡
變清凉頃以兒曹偶離疾厄不勝父子之愛仰叩人天
之師既獲痊安敢忘報謝伏願光明照了威徳䕶持壮
老康寜孩童壽福仰惟大覺俯鑒微誠

　　為女謝安道塲疏　　　　　　邵公濟

　　疾痛呼號於天煩惱根性自佛惟普陁大士之至聖與
閻浮衆生而有縁念弱女之疾甚危極常醫之技以拯
黙存善禱陰有感通夙按規儀敢忘報謝當更務于修

省冀益加於䕶持闔此衰門共臻殊祉

　　禳水疏　　　　　　　　　　宋子京

　　比以積雨過常伏陰為沴失於潤下逮此横流南屬豫
徐北綿河朔墊傷廬舎毁決防庸大田之稼其空比屋
之民胥歎雖天災代有或繫於禨祥而寡徳使然敢忘
於惕厲亟詢梵典祇結禬壇即秘宇之神深集勝流而
圍繞袚除金界宣震潮音庶慿䕶世之慈垂濟薦瘥之
困寖紓厄㑹回納太和促歸壑之有期俾服田之就緒

能仁普鑒大庇云依

　　禳水疏　　　　　　　　　　趙莊叔

　　平原出水皆縁吏治之失中小民無知尚幸佛慈之加
憫敬脩凈供夤奉真乘惟潼涪千里之邦帶東南二水
之阻漲不時落地無孑遺乃者暴雨連陰悍湍四決惟
鬼神虐用其罰起尋丈於斯須之間而民吏不奠厥居
寄性命於毫髪之上是用頓首皈命聲言求哀願䖍終
夕之香燈全獲一城之生齒仰惟觀音大菩薩廣大不

念罪慈悲不違人重雲歸水山漲返壑吏民免魚鱉之
食父老寛子孫之憂大徳難名大恩難報今者分飭屬
吏各洗厥心非佛疇依既免向隅之泣以民為急不忘
在莒之危誓守丹𠂻仰酬法力

　　水後禳謝疏　　　　　　　　李成李

　　我佛開方便門施智慧力哀衆生如窮子假大願為慈
航比者暴潦淹旬川流漲野駭孤城而若塊憂庶類於
其魚惟是熈寜之間将罹昬墊之患威神一叩瀦潦四

空再瀝丹𠂻上干靈鑒惟願散白毫於頂上盡逐頑陰
吞巨浸於毛端坐成沃野永賴總持之賜益堅回嚮之
心

　　凈獄

　　凈獄疏　　　　　　　　　　陳無己

　　幽圄空虗實作太平之象法筵崇飾聿脩典禮之常惟
此徐邦素稱劇郡獄無虚日市不絶刑解網施仁奉聖
朝之初政治絲從理資賢守之良能迨此空虚敢忘大

報伏願刑設不用人自不寃熈熈如登春臺濯濯鞠為
秋草更憑梵力溥及含生

　　凈獄疏　　　　　　　　　　蘇子瞻

　　民知榮辱自銷五福之疵政格平和遂弛萬人之獄今
者國家間暇囹圄空虚雖咸仰於帝仁亦陰資於神聽
是用集祗園衆大啟法筵蕩滌餘氛㧞升宿滯此則妙
音普贊勝果大圎振允泉寃枉之魂作萬古清凉之地
扉生茂草氣召太和歲常獲於豐登民永躋於仁壽


　　凈獄疏　　　　　　　　　　陳履常

　　道興乎世民格于中不犯有司蓋習是知非而致此必
使無訟豈承流宣化以能然誰其尸之神所勞矣肆嚴
法席恭薦慈容刑清政平已荷能仁之賜日來月往益
堅欲報之心

　　淨獄疏

　　朝廷尊道縣邑嚮風民有悛心但覺耕桑之美庭無留
訟遂多犴獄之虗治雖責於承宣恩實歸於覆幬敢羞

微禮上凟層霄刑清政平已荷無為之化家給人足更
資不宰之功仰鴻造以難酬與羣生而共慶

　　祈雨　謝雨　祈晴　謝晴　祈雪　謝雪

　　祈雨疏　　　　　　　　　　李成季

　　稼事方興時澤不足既濫承流之責宜先闔境之憂敢
露精𠂻上干慈聖伏願法雲徧覆神力總持遽興三日
之霖少蘇千里之旱仰惟恵照俯狥哀祈

　　祈雨疏


　　播兹多稼期於有秋雨澤愆期農夫失望倘陰功之不
與在人力以何能爰竭丹𠂻仰叨洪造尚憑願力以恵
嘉生

　　祈雨疏

　　慧雲垂潤本無間於羣生旱氣為妖慮有傷于百穀輙
殫凡懇上叩佛仁仰冀慈悲俯憐枯槁甘露一洒各䝉
生長之恩豐年可期共樂和平之化

　　祈雨疏　　　　　　　　　　林豈塵


　　如惔如焚正渴雲霓之望是穮是蓘久罹旱暵之虞祈
求既竭于忱恂恵澤未䝉于霑足敢邀仙馭来慰民情
况山川有蓄泄之靈而田畝正徯蘇之望伏願油然作
沛然下遂成三日以為霖陰無伏陽無愆未聞四月之
不雨庶少寛於吏責使不失於農時

　　祈雨疏

　　龍見而雩魃旱為虐原隰之田未徧播種井汲之泉㡬
涸源流恐宣化之澤未盡感孚使致和之祥有傷乖戾

輸誠効悃仰禱慈悲伏願風凄凄雨祈祈不失三時之
務苗芁芁稷嶷嶷式寛千里之憂

　　祈雨疏

　　惟兹穡事長茂於夏彌月不雨農人告病惟神血食此
方與守土之吏同任其責如能大赫厥靈以澤羣生不
惟解民之憂寛吏之責亦可以彰神之休

　　祈雨疏

　　金風扇德品彚收功火日揚輝歴旬不雨澤既愆於久

望功将壞於垂成俯竭丹𠂻仰叨洪造陰功黙相美利
曲成用濟羣生式貽靈祝

　　祈雨疏

　　神心莫測天鑒甚昭有感斯通善祈必報仰凟蓋髙之
聽輙傾小已之誠顧此疲民薦逢凶歲人方憔悴帝亦
哀矜當嘉穀之蔚興因常暘而欲槁稍愆雨候将致年
饑是用式謹明科恭趨真宇惟天威之洞照察臣志之
精求濟以豐年錫之甘澤仰冀曲成之賜普霑善貸之

恩

　　祈雨疏

　　慈悲救物立願𢎞深方便濟人運心廣大倘竭至誠之
懇必彰善應之功當時雨之屢愆念秋苗之将槁驕陽
未殄旱氣方隆是用恭欵梵宫嚴脩淨供伏願慧雲遍
施法雨普霑濟以豐年錫之甘澤仰冀無邊之力俯成
善貸之私

　　謝雨疏　　　　　　　　　　李成季


　　廣願不違至神能速梵磬鏘而震雷作凈香散而蒸雲
興一夕霑濡千里膏沃輙伸精㦝上報法慈誓堅回嚮
之心永賴函䝉之福

　　謝雨疏

　　雨暘失節民吏其憂方卜有祈先期是應精神所格在
菲德以何堪動植皆蘇惟大恩之莫報輙将卑懇以謝
無私

　　謝雨疏


　　以雨為命南畝之民膏澤有時歲時何望将率僚屬有
請於神密意潛通願答如響咸生皆遂厥功茂焉祇奠
祠庭以謝靈貺

　　謝雨疏

　　時丁旱暵方增耗斁之虞佛示慈悲曲應精神之感膏
澤一沛槁苖再生民有望於豐登國何憂於儲蓄恩波
廣被法力難思益推利濟之仁永息藴隆之害

　　祈晴疏


　　天作䨙雨中将敗於西成民有肅心敢上干於北極念
扞邊之師既力若調兵之食方勤必大積於廩囷庶少
寛於州縣願馳日馭函屏龍工開昱晝昱夜之輝式蘇
萬物發如坻如京之詠爰快三農惟帝降𠂻鑒人歸命

　　祈晴疏

　　佛以度物為心食乃生民之命比者時陽不固暑雨既
滛大貽南畝之憂将失西成之望仰伸誠祝上叩法慈
惟放白毫光如一念頃被頑陰於四極瑩麗日於九霄

永賴庇存益堅回向

　　祈晴疏

　　秋方登稔平鋪萬畝之雲時適斂收綿作彌旬之雨堕
農功之垂就殞民心於載憂謹瀝丹誠仰投皇覺願斡
回天之力潛施馭日之功亟埽妖氛廓開霽色耕而不
穫念兹終歲之勤得之則生保此有年之喜

　　祈晴疏　　　　　　　　　　文士頴

　　積陰作沴潤兹常雨之愆新穀未登懼失有秋之望敢

殫凡懇仰叩覺皇惟薄示於龍仁遂廓開於慧照清風
四起白日正中農畝既收軍餉無闕吏獲逃于曠責民
咸樂於豐年

　　祈晴疏

　　秋日凄凄亟隅為霖之害我黍與與莫輸是穫之勤惟
軍食之攸資豈農功之可後仰祈佛慧曲贊天陽起眉
間一毫之光羣陰若伏來郊外千箱之積百室用寜法
力無邊凡情有賴


　　謝晴疏

　　秋霖敗穫仰二諦以興衰佛日當空肅羣陰而退聽敢
罄歸誠之禮用酬從欲之人風雨攸除已丕承於法力
婦子寜止更卒享於豐年

　　謝晴疏　　　　　　　　　　李成季

　　佛果難量法門無礙天龍人鬼盡入總持地水火風一
歸變現託化身於千刼投苦道於衆生恭惟靈恵大師
位證真乘功深願海自有唐開元之際夙種妙縁由先

帝熈寜以來屢開靈感一方受賜萬目同瞻比者雨潦
因仍河流漲溢蛙鳴薪竈十日不炊槎擁戌樓四郊如
海已危生於朝菌将塟骨於湖魚屢瀝丹𠂻累通𤣥鑒
威神所應影響不違斡巨浸以東傾破重陰於一指天
青日白鸛鶴爭飛野濶天平牛羊可數凡在含生之類
共䝉再造之恩是用祇率薦僚肅陳凈供誓殫真信上
報深慈惟願遍福徳於未來廣津梁而不倦使四時調
序百穀滋豐少完瘡瘠之餘永賴生成之賜


　　謝晴疏

　　斂藏在候緜為霖雨之災齋沐致誠䖍以瓣香之禱以
爾農之勤苦見我佛之慈悲取墜景於虞泉飛祥光於
若木是刈是穫亟如冦盗之空載笑載言永保室家之
慶深仰無窮之恵空懷莫報之恩

　　謝晴疏

　　害粢盛而作䨙雨方以為憂披雲霧而覩天青翳誰之
力賴我菩薩現大神通憫此衆生罹兹災障頓息常陰

之罰用成大有之年以恵農工少寛吏責一心奉請已
昭能應之誠稽首皈依難論無窮之報

　　謝晴疏

　　近以霖湯為災盛陰積晦涓敷欵素詣叩慈仁果膺六
度之虛尋弭三農之患既垂真蔭爰舉梵儀彌慶皈依
庶伸謝答

　　祈雪疏　　　　　　　　　　李成季

　　佛果妙圎法力平等雖無求而不獲須有感而後通敢

竭精𠂻上干慈照比者冬陰不固時雪既愆㡬成焦旱
之災竊慮疾疫之變伏願不違本誓力度有情俯為三
日之期遍䝉一尺之瑞永堅回嚮益厲齋嚴

　　謝雪疏

　　一雪應祈初無所報三春謹始預有所蔪爰陬時日之良
載選池亭之勝肅嚴供具繼雪燈輪彼衆有情咸至道
塲之上此光無盡普輝法界之中庶仗妙因可裒勝果
伏願大宋世界汝州管下時人安樂歲事豐穰同發道

心各登佛地然後十方國土一切靈示雖各有縁等同
斯願恭惟三寳印知衆聖歆鑒















　　五百家播芳大全文粹巻八十一

