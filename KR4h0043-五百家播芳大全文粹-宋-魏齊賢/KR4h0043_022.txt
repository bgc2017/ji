







　　欽定四庫全書

　　五百家播芳大全文粹巻十五

　　宋　魏齊賢

　　葉　棻同輯

　　賀啟

　　加職

　　賀王龍圖啟　　　　　　　　洪景伯

　　伏審績著帥垣寵頒帝極虎韜竒秘仍顓南紀之封龍

閣高華遂冠西清之直實階從槖深艶儒紳恭惟安撫
龍圖瑞世傑才鎮時雅望夙膺妙注垂踐要途握英簜
之符薦分一道下青𡨕之越亟率十連果蒙宸衷之褒
進寓河圖之職諒趨一節即踐六聨某早奉外臺逖瞻
大府莫展仭墻之賀謾馳尺素之誠

　　賀陳天章啟　　　　　　　　汪彥章

　　寵膺恩制榮陟近班朝論僉諧公望益峻伏惟慶慰竊
以國朝敷求謨明輔弼之佐必先文學近宻之臣諒㣲

高世之盛名曷副一人之注意恭惟某官師筵舊徳籍
圃清流道術通明冠冕當世詞華頴耀領袖諸儒聊偃
息于藩垣遂進升于書閣行聞召節入正鼎司某服勤
小官僻在下邑已託庇存之賜終依陶冶之仁下情歡
愉未易敷罄

　　賀汪寶學啟　　　　　　　　熊子復

　　伏審績著坤維寵頒宸極陞冠寶儲之職實階台輔之
除一札疏榮百城增重竊以大藩總四路之師旅元侯

獨擁于帥旄延閣萃兩朝之圖書學士首聨于從槖惟
精神折衝之益逺故體貌厲節之愈新恭惟制置閣學
侍郎毓粹昭回儲精峻極早冠大廷之擢久聨清禁之
班昨自甌閩改臨巴蜀如張文定當至和之際鎮静以
綏逺方若趙清憲在治平之間亷平以變舊俗規模兼
擅于前輩風采凛傳于外夷宜渙明恩以章殊最雲章
奎畫聊進寓于隆名台象斗樞佇入陪于基命某猥聨
朝序喜聽除書玉壘銅梁悵莫趨于賔幕介圭赤舄兾

即迓于都門

　　賀芮顯謨啟　　　　　　　　　周行可

　　伏審疏渥中宸陞華内閣寶儲寓直寖鄰禁近之班繡
指趨還獨茂神畿之最有識交頌不謀同辭恭惟提刑
顯謨大卿藴藉深醇規模宏逺毫端扛百斛之鼎胸次
容萬頃之波夙妙簡于帝衷久榮躋于卿列寵垂持槖
偶廻方丈之風任屈乘軺復近長安之日兩躡臨于㑹
府三徧歴于提刑玉節宣風既光華於原隰錦囊留韵

復雅擅乎風騷克敦圭璧之修用赴風雲之㑹某猥當煩劇
夙荷知憐但竊羡于得輿阻趨慶于成厦使有功見知
則悅將勞還歸后克聖丕命其承即躋獻納

　　賀張徽猷啟　　　　　　　　　黄伯淵

　　光奉明綸榮陞邃閣伏惟慶慰恭惟某官業資乆大才
抱柔嘉學奥探於聖心任重志乎天下由明王敷徳以
懐逺故智者乘時而立功第進禁林尚留漕運畢諴入
拜諗裕於供軍蕭相受封愛疇于給食佇觀迅召别聽

登庸某(云云)

　　賀廣守加待制啟　　　　　　胡仁仲

　　伏承南塞安寧既獲長城之御中宸優眷寵陞延閣之
華方慚賀牘之未修遽辱珍題之下貺玩詳至再感懌
交深伏以某官忠結主知徳諧人望控百蠻之海道深
藉淵謀識列聖之奎文近聨法從履此禁嚴之地實為
柄用之階某拜晤未期詠瞻無斁勉祈珍䕶宻副上懐

　　賀林待制啟　　　　　　　　何子建


　　伏承宸扆䟽恩禁近陞職逖聞顯擢倍切懽悰竊以禁
域西清廣文内閣傍近群玉左睨延英寶創鬰若以中
天睿文深然而在笥掌此者兼從論思之地位是者必
陪卿側之臣用為階梯多至承弼伏以某官學深賈鄭
思掞常楊歴蘭臺載筆之司更柱史記言之任久翔藩
㑹數試政能果就拜于除書固雅宜于素譽某叨蒙眷
契尤慶寵音先辱縢緘第增銘荷

　　賀王英撰啟　　　　　　　　綦叔厚


　　伏審疏渥帝宸陞華遷殿示舊臣之亟召還亞旅之彛
章有識相趨不謀同慶竊以將降大任或勞其形未䘮
斯文人何畏彼是故枚臯小忍而嚴徐終與並進賈誼
見思而絳灌不能復揺歐公厄于巧誣而典内制于至
和坡老困于朋䜛而承上㫖于元祐道豈終否器須晚
成恭惟宫使侍郎藴藉醇深規模宏博辭坡入直既久
侍于王言從槖新除盖深符于士望暫違清禁既奉殊
庭果陞麗正之聨佇復承明之職遂陪幾務益展壯猷

某受知殊常别徳寖久第賛門墻之喜莫陪賔客之趨

　　賀沈帥加待制啟　　　　　　林豈塵

　　伏審渙命端宸陞班華秘承流宣化雖可為大丈夫之
榮增秩晋階亦庶幾古循吏之賞郵音遐播輿議允公
恭惟安撫待制逺識際天宏材緯世文章古人所不到
事業今日之未聞蟺蜎早結于深知華要薦揚于膴仕
方朝廷匪輕于外任故岳牧專用于詞人張子高之相
膠東先嚴賞罰龔少卿之治渤海毋問鉤鋤勸農蠶於

下車之初戮鯨鯢于安瀾之日青海無聞于傳箭潢池
不見其弄兵坐收堂上之竒誰是舟中之敵美歸士東
征之勞寛聖君南顧之憂燕寢香凝豈繼止戈之詠江
城緑秀何慚賣劍之風課政最以上聞疏寵恩而中出
八郡喧騰於輿頌九重願借其髙名人皆有草木之知
孰不為燕雀之賀某夙䝉剪拂厚見周稱適欣躍之耳
聞竟游揚而心喜三十年門墻已逺未嘗聞故人之情
二千里道路且長不能從賀客之後願為紙筆之間敢

布腹心之言

　　賀趙憲加秘監啟　　　　　　孫太冲

　　茂著顯庸光膺褒典道山玉宇越陞中秘之華漢使繡
衣仍總外臺之峻官隨望重職以名清恭惟某官靖深
而秉彛莊重而履坦才豪無敵一洗而凡馬空政妙有
成四顧而全牛解早由簡㧞多所踐揚乃眷閩封屢將
指使逮領平反之重尤資欽恤之良惟歌頌之方騰尚
容借㓂示論思之有漸姑畀登瀛矧藏室之清途實儒

林之榮遇星應東壁地稱西崑顧平日侍從之臣皆由
其選在異時宥宻之地非公而誰實衆望之當然豈私
期之獨耳某夙依大庇逖聽新除莫陪賔客之趨但増
寤寐之喜意傾彌切詞訥奚殫

　　賀王漕加起居舎人啟　　　　王望之

　　螭陛記言任專筆削隼旟按部職在澄清所以建使節
于外臺彯朝纓于文陛底慎財賦致軍國於富强昭明
䇿書舉春秋之凡例自非藴析豪之精力負掞天之雄

才聿當虚佇之辰豈副至公之選恭惟起居學士氣衝
斗極名震京師學通亡篋之書理勝論都之賦一自决
科漢殿通籍周行出頒詔條允洽二天之詠入奉計最
亟延三接之恩爰飛步于亨衢久育材于近署次宸章
於柏殿典秘記於蘭臺諍臣七人夙推蹇諤王畿千里
嘗督轉輸京坻載集于見粮綮肻固彰于餘地昨以河
出砥柱如竹箭以奔流郡立東平致金堤之壞决宣房
未塞夷儀卜遷瓠子興歌正下淇園之竹原田發詠大

懼歴陽之魚暫輟英賢式撫新邑期會簿書之急繕興
版築之勞祗役惟寅成功甚速水反故道免東海之桑
田人服先疇識新豐之雞犬永無虞于昏墊實仰賴于
神明既安堵以阜生將解龜而受代載加命數仍委事
權當九重注意之初在列郡承風之地海岱之壤俗號
富饒齊魯之邦氣多舒緩諒宣寛大之詔用躋仁壽之
期至如奉三尺之竹書克勤刺舉調千金之粒食無事
誅求此又揜心計于研桑笑霸圖于管樂良史之任聊

為假道之資富民之封固可翹足而待某幸窺除目方
切欣愉遽辱長牋過承謙損願言銘待無以喻云

　　賀漕使加起居啟　　　　　　邵澤民

　　竊以古者設記言之官立司過之史職當汗簡固君舉
而必書事及剪桐表王者之無戯爰自分漕兩掖通籍
九門陪鹵簿于明光出叅法從接公槐于文石入奉内
朝最親咫尺之顔實草起居之注自非通丘索典墳之
學挺肅恭懿文之資則何以束帶彯纓預周行于螭陛

懐鉊持槧約魯史于麟毫久屬時英克符師錫恭惟起
居學士詞源沃日文律融春潁水生賢占荀爽無雙之
譽漢庭發策得平津第一之科外叅竹使之符歸踐石
渠之署閲圖書於冊府方討典經幹鹽鉄於縣官遽商
功利自爾陟諍臣七人之列足太倉九歲之儲靡施刺
骨之文而庶邦震肅不假析毫之術而内帑充盈率經
義以治財奉詔條而集事爰膺妙簡聿副疇咨亟推進
秩之恩更賴當官之業昔張蒼以列侯之重主郡國之

計書杜預以常伯之崇領江淮之轉漕允資餘地兼總
外臺分南董之官漕運研桑之心術即俟上林朽貫復
全盛於西京大輅鳴鑾展封崇於東岱便入金鰲之叙
式揮玉牒之文翹祝之誠實在如此(云云)

　　賀陳漕加直閣啟　　　　　　毛伯頴

　　拜寵楓宸陞華芸閣屬公朝信賞之日增外臺持節之
榮恭惟某官夙被眷知特膺時選方六飛之南駐視百
粤為近藩協濟軍須實煩心計事尅期而取辦固非一

端下不擾以告成斯為盡美休功藹著優渥宜頒清游
始寓于瀛洲迅召行趨于天闕某言念崇墉之邇俯慚
名位之卑面賀無因心馳清切

　　賀王守加直閣啟　　　　　　汪彥章

　　光膺芝檢寓直蓬山式彰牧守之賢益重邊方之寄伏
惟某官忠嘉濟世儒雅自將渾金璞玉之粹純水鑑氷
壺之瑩徹一麾敷恵最淮甸之列城五袴作歌仰漢京
之循吏今日桑麻之野皆異時荆棘之場成績既優寵

光難後芸香群玉之府冝進躡于英躔荷槖大明之宫
將入叅于邇列某睽離滋久仰止實深曾馳慶之未遑
辱貽書之先及眷言感愧曷慶敷陳

　　建節

　　賀吕相建節啟　　　　　　　蔣子禮

　　伏審均儀宰席疏寵齋壇成命一頒懽聲四浹竊以裴
度之平滄景始進於崇階令公之兼邠寧本規于破虜
未有訂山河於盟府聳旄鉞於戎軒偃簿祠庭間遊廊

廟永惟殊遇盖有徳以簡于皇衷仰揆元勛殆無官可
隆于異數富貴溢世而人不厭精神折衝而國以尊故
晉室之眎台司止叅驃騎而漢侯之奉朝請靡建將牙
赫然王靈萃我哲輔恭惟某官股肱真主冠冕庶工忠
順勤勞類孔明管樂莫能過雄深雅健如太史崔蔡豈
足多既取日于層淵遂擎天而作柱再獲渭濵之兆無
煩商野之求運契時來更切安危之寄任重道逺但聞
夷險之同已欣衮繡之歸益侈鼎槐之業某罷柔不武

謬假節以䕶邊飄轉承流洊分符而坐鎮側聆制綍尤
激懦悰投老何為每荷故人之戀戀倦飛滋久願棲廣
厦之耽耽

　　賀汪相建節啟　　　　　　　汪彥章

　　誕布制麻榮分齋鉞即公台之舊望陞帝傅之新班恭
惟某官社稷宗工廟堂元老蕭曹興漢本豐沛之故人
閎散佐周乃唐虞之盛際浩然去國倐爾周星留萬里
之山川隔九霄之日月雖聖君軫念不忘附驥以攀鱗

而流俗妨功屢使䟦胡而㚄尾憤鬰既極精誠乃通力
排壅蔽之私入奉清閒之燕植牙建纛坐兼金印之重
列㦸面槐遂至布衣之極由淵衷之感㮣故異數之便
蕃矧黟歙之名區有平陽之望族閱古今之信史千載
於兹兼將相之崇資一人而已何意孤生之獨運幸䝉
餘潤以尤多恨違表著之班莫賛門墻之喜炎歊向末
俊乂居中願調茵鼎之宜行復鈞衡之拜

　　賀張節使啟　　　　　　　　張少瑜


　　疇庸秘殿錫命齋壇文武兼資益聳朝廷之望威名素
著薦隆輦轂之權渙號既頒師言咸穆惟近世將旄之
授多一時戰陳之功未有尹天子之一圻首叅侍從而
能啟元戎之十乘備舉官儀考故事以僅傳由中興而
創見恭惟某官學周經濟識洞幾㣲㑹有作之亨嘉行
所知之光大言忠而諒動殿陛之履聲教久而明絶閭
閻之桴鼔乃者天臨帝籍雲矗王城垂萬年不朽之規
舉百世罕行之典不愆于素迄用有成迨茲顯拜之孚

始識宣勞之自琱戈簜節獨高京兆之風尺籍伍符遥
改龍江之觀主徳方厚政柄焉歸某偶屬承軺阻陪賀
厦濫從蚤歲接冠盖于班曹終愧珍群望鴛鸞于霄漢
其為傾頌莫盡名言

　　遷秩

　　賀李帥遷秩啟　　　　　　　馬朝南

　　伏審天府第功雲章錫寵顯躋峻陟允答高勲外光帷
幄之謀内篤聖神之眷式為異數交慰輿情恭惟某官

明照幾先智周事表學識文武之大材兼道徳之全自
任以當世之功名盡繼乎古人之事業内昭王度庶政
修明外暢天聲四夷屈服惟湟中之新境實隴右之故
封充國陳漕運之功文淵䇿戰守之便形勢斯在沃壤
可知神考御天方昭睿畧泰陵述事遂格休功紛過計
以中更舉成謀而外棄皇靈震叠武旅驩趨勢固易于
建瓴歸遂同于縱壑金湯未改號令更新凡在闢國之
勲盡出指蹤之效宜光寵渥増賁賢勞冠千載之光榮

聳四方之觀聽某久塵膚使夙愧空飱獲聞三㨗之音
莫預衆賔之後喜深載躍望極增懐

　　賀黄漕遷秩啟　　　　　　　謝才叔

　　伏審祇承寵渥峻陟華資叙舜庭考績之優詔商典懋
官之舊遐聞成命增激懽悰恭惟某官器宇静深智猷
通博遇事有不疑之决在公惟匪懈之憂百吏承風凛
若神明之畏九年足食出于指顧之餘天子重稱其才
朝廷無出其右果膺殊眷特拜茂恩竦簮紱之榮觀契

明良之嘉㑹使軒留愛已夙慮于公歸廟鼎元勲將黙
符于帝賚即聞迅召入覲嚴寅某素托恩庥阻趨威
重

　　賀張漕改秩啟　　　　　　　史天秩

　　驟駕轉糧久膺煩使飛郵傳命新陟崇階榮居六品之
班光動二星之彩賔朋慶慰郡國歡呼凡屬奬題率增
抃蹈恭惟某官天球薦彩岳鎮儲靈鄉評群行之宗筆
陣萬人之敵鵬程易舉驥足難留閲樞府之牙籖巻王

宫之絳帳便親東海出開千里之藩持節夜郎入奏九
年之績英聲騰達夙望巍昂正柱下之法冠明陜中之
刑鼎肅將忠敏歴踐清華尚虛西掖之除復領東洲之
漕雲梯石棧不辭蜀道之難流馬木牛逺訪草廬之製
惠風扇物游刄發硎奮澄清之志於攬轡之中講水陸
之運於鑿潭之始蘇一方之疲瘵權萬貨之低昂非獨
觀風聽吏之才又能善富國强兵之術久勞心計簡在
睿思降一札之璽書加三年之課最優加賞典榮進勲

階汪洋玉冊之恩炳煥繡衣之寵表㣲一級雖含覽鑑
之情車相九遷應有封侯之地甘泉上計宣室見思即
趨曵玉之班行慰彈冠之望某禮庭餘子管席舊遊棲
遲黄綬之蹤偃仰赤衡之影官資冷落幾成梅福之狂
客路羈愁常恐長卿之病追想下車之揖側聆增秩之
榮搦管操觚望風引領金蘭不改既懐世契之私燕雀
有依敢後厦成之賀

　　賀宋漕改秩啟　　　　　　　俞仲舉


　　被恩行斾進秩榮階仰惟帝寵之申用慰賢勞之及屬
叨存記倍切忻愉恭惟某官氣渾南溟望高北斗綱提
鄉校應樂育于菁莪器用人材助能官于棫樸紛若舟
車之運裕然府庫之充中外一辭公私兩利風霜凛冽
已三換于乘軺雨露霑濡復五遷于寄禄佇由舜陟入
奉堯俞垂紳黄闥之嚴正席紫垣之峻伏念某誤縁礦
質暫假銅章染翰通誠預托𡨕鴻之去承顔稱慶即瞻
畫鷁之歸


　　賀蔣漕遷秩啟　　　　　　　馮圓仲

　　茲審第勞六勲遷秩二等欽聽寵榮之數尤深欣抃之
誠伏以某官學博古今美兼名實歴幹四方之劇固知
庶事之原方提六路之舟車以足上都之金榖俾圖言
狀上結淵衷之知刻景成功首聞慶賞之逮某素䝉眷
愛亟沐謙縢其在銘藏罔殫敷喻

　　賀邵憲遷秩啟　　　　　　　王昭祖

　　八寶慶成方霈恩于率土千齡啟運俄進陟于榮階聞

嘉報之誕敷激懦衷而增抃恭惟某官徳温荆璞量溢
黄陂該通古君子之風磊落大丈夫之器文章餘事舊
借飛聲功業顯途今看濶步暫屈星軺之重出持霜憲
之嚴天網恢恢幸寛容而有制王民皥皥服平允以無
寃累對昌辰茂膺天命南州總使已聞孔席之温北闕
思賢即竚曹裝之促某効官雖逺蒙庇極深景仰崇墉
恨無縁於接武發揚寒緒竊有望于知音暑氣正炎薰
風尚細願智恬之交飬庶福履之來綏


　　賀王倅遷秩啟　　　　　　　孫賔老

　　仰承天寵榮進官聨考績中朝正星郎之班序增榮别
駕重侯屏之威儀凡屬庇休舉欣鼓舞恭惟某官忠誠
許國仁厚存心巖巖然烈丈夫之規模郁郁乎士君子
之藴藉早膺簡注茂建勲庸冝源逺而流長至陰施而
顯報薦陞華秩旋陟要津頒號令于九重騰歡聲于千
里士民慶抃草木光輝暫出題輿寧久陳蕃之坐佇膺
前席式遄賈誼之歸某備數下僚棲身鉅蔭共裁竿牘

聊陳賀燕之誠跂望門闌莫預賔鴻之列

　　賀鄧倅遷秩啟　　　　　　　梁子輔

　　宣威玉壘克收平㓂之功通籍金閨庸正䇿勲之典式
頒明命允協輿情伏惟驩慶恭以某官識宏而深才大
而逺介圭之錫申伯睿眷愈隆衮衣之迎周公僉謀胥
協果膺温詔入侍嚴宸六經之道同歸聊資讜論五帝
其臣不及遂集大勲四征弗庭一戰而霸某受恩云舊
趨覿尚稽喜聞琳館之開當遂洪鑪之託


　　賀丁教授改秩啟　　　　　　李清叔

　　竊以師筵榮陞京秩命出九重之奥名叅八品之崇屬
荷眷憐倍深喜躍恭以某官文鋒頴脫經笥宏深美哉
君子之儒妙出聖人之域偃然絳帳小鳴未究于大鳴
紛若青衿後覺用資于先覺果膺顯渥峻陟榮階選調
曩居十九年之日月宦遊今逺九萬里之風雲佇從帝
簡之優允列朝僉之望願惟屬末幸託隣封念征棹之
方還覺慶緘之已緩雖蒙豐照未免包羞


　　賀張幹改秩啟　　　　　　　李仁甫

　　被恩宸檢通籍朝閨聞家報之誕揚激懦衷而增抃恭
惟某官誠明貫道純正飭躬早從師席之嚴擢貳使星
之照一經决第聲華方動于元符八品疏榮位貌果崇
于大觀兹聞㨗步即看横飛屬縁冷局之拘阻奉高門
之慶傾風徒切握管奚宜

　　被召

　　賀趙丞相被召再相啟　　　　毛伯頴


　　伏審鋒車入覲對揚天子之光魁柄再專增重本朝之
勢璽書誕告輿頌交歡竊以無競維人以勞定國唯君
能制命堅佑賢輔徳之誠則相亦有終致興衰撥亂之
效將紹隆于休運必先契于良圖百姓與能樂宸衷之
求舊萬邦為憲惟素望之所歸懿兹元臣光我盛舉恭
惟某官學通倫類性迪中和達可謂之天民每期兼濟
含章以從王事動不辭難自膺夢卜之求獨運陶鈞之
化裴度制千里之難綽有成謀陳平遂萬物之宜不勞

餘藴推誠心公道而人情自服加深思逺慮而國勢愈
尊閔勞蹔請於藩垣僉論難掩於衮繡果膺詔綍歸總
政機頒渙號于丹墀簮纓聳動壯威聲于紫塞牧圉妥
安佇光闡于淵謨以宣昭于盛業受彤弓而揚休命晉
侯觀三覲之儀錫秬鬯以告文人召伯獻萬年之頌成
功之懿振古莫倫某素被眷知喜聞登用簉賔僚于東
閣尚阻瞻承躬觀課于西疇但聞歌詠

　　賀趙丞相被召啟　　　　　　毛伯頴


　　冕旒注想嘉召伯之有成棟幹倚毘從韓侯之入覲侍
金華之勸講高玉陛之謀猷民具爾瞻再運鈞調之化
帝思俾乂遂成底定之功方當休運之開宜有繁禧之
介恭惟某官學窮道奥智測事機當軸處中美化行乎
邦國坐籌决勝威謀憺于羌戎方先獻社之勲遽請偃
藩之樂赤縣神州久稔陸沉之禍皇輿翠盖未還蠖濩
之宫悼心驚歲月之除屬目有山河之異鑿門推轂方
寄重于藩垣亂轍靡旗反大侵于境土無救溝隍之昏

墊空煩宵旰之焦勞天啟宸衷肆登庸于舊徳朝推素
望嘗展盡于成謀穆然宣室之思篤此翹車之寵萬事
不理智將問于胡公四方是維任宜專于尹氏恭惟某
官斯文矩矱吾道淵源崑玉秋霜挺立朝之節㮣太山
北斗為後學之表儀鯉庭躬詩禮之傳龍鄉推人物之
懿蘭臺編削踐班馬之章程鳳閣縯綸邁常楊之典則
司版圖于民部顓尹正于天畿忽驚魏闕之雰雺能奮
秦庭之涕泣千乘取信獨推季路之言萬人雖多不窒

孟軻之勇心既堅于忠讜事罔擇于危疑排難解紛不
受魯連之賞毁忠蔽信猶罹無極之䜛饍羞安彩服之
歡名字有金甌之記果再光于圖任以虚佇于弼諧帝
曰俞哉久深知于劉向民之望也願無出于謝安紳緌
多附駿之誠艅艎有登仙之望塤箎伯仲同節奏於大
韶酥酪弟兄助調胹于列鼎流音徽于簡䇿著勛伐于
旂常與古為徒自今以始某誤叨英眄似有宿縁悴句
短章首得拜龎公於床下稠人廣衆獨䝉識孟嘉于坐

中雖抱揚雄不激當世之愚頗負馮衍少事名賢之志
喜聞新命殊激懦衷立名願附于青雲求士必先于白
屋弹冠結綬喜聞衆正之塗搦管操觚願紀太平之象

　　賀劉太尉被召啟　　　　　　毛伯頴

　　芝檢遐頒楓宸促覲安民人而定社稷利久重于國家
説禮樂而敦詩書望宜歸于謀帥璽書誕布輿頌交歡
恭惟某官天挺雄沉神資果毅星軺出使已躬叱馭之
勞玉帳論兵獨奮請纓之志自遭罹于國難尤宣序于

家聲世濟功名幸西平之有子力清氛祲豈秦國之無
人果膺鼙鼔之思載篤弓旌之寵聚米而為山谷竚聞
入告之嘉謀折箠以笞羌夷克賛中興之丕績某從游
茲久欣抃實深拘輟簿書莫備巾車之役激昂鉊槧願
操銘鼎之辭

　　賀邵尚書被召啟　　　　　　毛伯頴

　　薦膺温詔促覲嚴宸丹扆注心俯契疇咨之望黄扉虛
位竚觀登用之榮民具爾瞻帝思俾乂將永清于寰宇

期大闡于經綸竊以右序有周偶值中㣲之運系隆我
漢實開再造之基能整天綱必翳人傑一昨初罹世變
孰主廟謀狐裘可歎于誰從玉鉉不聞于在上惟大信
可以服戎狄乃偷一切之安惟至誠可以格神明或昧
三無之奉狂瀾既倒蔓草難圖致使赤心運千變萬化
于掌上獨憑齋斧罹六韜三畧于胸中成此雋功每見
有為而必就膺兹異數尤恨無官而可酬眷注權輿寵
光雜㳫某自惟鯫品久賴鴻私諦觀綸綍之訓詞心旌

已動莫側門墻之賀履顔甲彌增喜頌惟深名言罔既

　　賀劉侍郎被召啟　　　　　　毛伯頴

　　茂膺芝檢從覲楓宸大冊高文即踐鼇峰之峻賛元經
體佇觀鳳沼之澄聳動縉紳計安社稷竊以國家垂萬
年之統業儒術為一代之規模號令教條意悉歸于忠
厚公卿侍從選咸自于詞章用能跨虞夏之彌文陋漢
唐之雜霸爰是熙寧法弊始用奔走及事之人宣和政
驕遂成阿䛕順㫖之俗指清談而廢務斥理學於空文

鷹擊毛鷙既毒于黎元火及崑岡遂焚于玉石卒然大
變何忍勝言尚賴九廟擁神靈之休萬方惇忠厚之澤
勃興睿主再造宏圖八年于兹可謂櫛風而沐雨四郊
未靖難于揉木而削金盖縁執事之臣未燭本原之㫖
長槍大劍雖云救世之便宜厚賦深刑未免斯民之愁
痛效晉臣束此輩於高閣談漢祖溺諸客之儒冠&KR0832;然
自高無復師古鑿門推轂方寄重於藩垣靡轍亂旗反
大侵于境土無救溝隍之昏墊空煩旰食之焦勞天誘

宸衷肆登庸于舊總朝推素望宜褒顯于斯文仰禆聖
謨大變頺俗必得國僑之辭可以服晉趙衰之文可以
抗秦賈誼陸贄之才猷洞明國體李膺劉蕡之學術切
中時機莫如我公稱兹盛舉恭惟某官景行先哲博極
羣書窮游夏之淵源煥雲卿之黼黻宏中肆外茹古含
今虎鳳蛟龍炳韓公之翰墨烟霞草木雄李白之篇章
叅韶濩之皦純配商周之渾噩横經東序久聞孔道之
明視草西垣坐見堯言之布至於激昂萬乘經營四方

引詩書之格言陳宗社之大計開陳切至見玉座之動
容成效著明宜金甌之注記倘從曲突徙薪之計當無
逆坂轉圜之艱是膺宣室之思再錫翹車之寵討論潤
色禆復古之大猷獻替論思訂禦戎之上䇿遂膺賛列
光踐階符陳伊訓說命之篇繼烝民崧高之什某用縁
薄技誤辱隆知摘句分章久服摳衣之訓歌功頌徳願
操銘鼎之辭情動于中言之不足

　　賀鄭憲被召啟　　　　　　　周彥質


　　伏審渙被宸俞欽承召札捧綸言之温宻脫炎嶠之荒
遐喜動高懐戀傾屬部恭惟提刑奉議剛明無蔽仁厚
有容欽慎用刑獄無一夫之枉中和御俗訟勤五聽之
詳民無隠匿之情士絶淹回之患歡聲周洽偉績著聞
已寛南顧之憂果奉西清之對三年使逺有同太史之
滯留萬里勤歸應嘆主父之見晚佇膺寵異行陟禁嚴
某夙荷殊私獲聞休命(云云)

　　賀張相入覲啟　　　　　　　毛伯頴


　　授齋鉞以出征獨高妙筭奉介圭而入覲克奠皇居宗
社尊榮人祇悅豫既多受祉方歌吉甫之歸克和厥中
允賴君陳之訓世爰資于哲輔天宜錫于繁禧恭惟某
官廣大精㣲温良恭儉以康王國久建晉侯之勲用格
皇穹孰高伊尹之徳自峻升于衮路每顓决于籌帷布
令陳辭韙真儒之無敵治兵振旅明大徳之克清既誅
淫慝之鯨鯢遂設功庸之筍簴臨大江而誓衆必翳翊
戴之功登喬嶽以告功終偶明昌之運願寵綏于福履

以隆就于功名某勉强餘齡撫循遐壤制節謹度唯知
遵職之勤經體賛元宻載濟時之願






　　五百家播芳大全文粹巻十五

