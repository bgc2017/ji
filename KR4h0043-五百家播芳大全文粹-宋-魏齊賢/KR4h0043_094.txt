







　　欽定四庫全書

　　五百家播芳大全文粹巻八十七

　　宋　魏齊賢

　　葉　棻同輯

　　賦　頌　詩

　　生辰

　　上文太師壽山賦

　　副墨之子游於揺蕩之塗適夫轇轕之寓崇山巍巍平

原膴膴仰觀形勢之嵯峨俯屬品彚之繁蕪怵心駭神悸
莫能殫所以適遇諸先生而問之曰此何境也試為我言
其崖畧先生曰唯唯子獨不聞有所謂壽山者乎夫壽山
之境也嵸巃㠎嶫嵣㟿盤紆旁接軒轅之土壤下臨汪氏
之龍魚周回廣袤曽不知其幾千里徒見夫南極起軫六
度有星揚輝而燦燦者正照乎其墟瑰琦崐閬巍躡蓬壺
丹丘崷崪以連鎮天封屹&KR1110;而扶輿上平衍而廣莫下峭
崿而﨑嶇瑶花&KR0008;爆濆其隈丹溪滂濞㵼其隅蕩邪之泉

毖湧而甍滴青岑之封涓涓而潄珠其植物則圓丘之竒
木鍾山之靈芝大椿擢榦而䔿䔿蟠桃結實而離離朱桂
折莖而黝□丹荑布葉而芳菲鬰根莖之萬種常聳幹而
葳蕤其動物則有游蓮之龜栖松之鶴靈烏堤堤而三尺
瑞麟彬彬而一角琴高赤鯉漾波而潑潑女仙白鹿走壙
而濯濯竒毛翼羽之繽紛充牣林巒之緜邈其藥物則有
赩熾之砂郁毓之蜜石芝之流英玉膏之瀝液昌永練色
之蓬虆安期固形之玊石集詭類之瓌竒想神農之未識

其間則有銀臺金闕石室雲宫文宇嶪嶪而動漢飛櫩䡾
䡾而凌空視倒影之釱列浮蠛蠓之䝉蘢游其門者蹤希
乎二老憇其宫者齒邁乎五龍喬松之儔雍容於其廡千
嵗之孫孩嬉於其中吾子果亦有意窺其藩籬而一觀乎
於是相與排玊戸颺金鋪開珠閣對綺疏偶列真之畢集
獲凝睇於躊躇莫不䇿靈夀之杖㨿不死之床履阜鄉
之舄居白蜺之堂或眉連而長睛或目方而乆視或煉
形而有常或變色而無止或掌摩乎銅人或云生堯之

丙子襂灑羽衣闖然填委名氏安能以周知僅識數人
而已廼揖副墨子遥指而告曰彼墊然被髪而立於獨
者老𣆀也彼暠然戴勝而濟萬世者西王母也彼千二
百嵗而形不衰者廣成子也彼上及有虞下及五伯者
彭祖也彼色若孺子者女偊也彼形若處子者藐姑射
之神人也中有一人焉徳宇晬穆道貎軒昻氣玉温而
郁郁骨山峙而堂堂服衮冕曵繡裳執植圭佩玉章溢
朱顔而不老揖仙客而徜徉者吾子亦曽識之乎副墨

子竦然而觀粲然而笑曰此非吾皇祐太師相公歟何
其出類㧞萃耶敢問太師逰遨於此而不厭者豈無得
而然哉先生曰亦知其故歟副墨子曰我其意者水虎
火龍交結乎廣廷之宫七還九返而葆其真乎奔日餘
圓光輝五色嚅嚌日乆而光其神乎名標天䑓人天環
仰逰於沙籠之邃逾乆而逾新乎先生曰此亦何足為
太師道夫太師之徳業大矣羙矣孰窮其源髙矣逺矣
孰議其捋如山之峻如地之方如海之量如雲之章乗

半千之運依日月之光作傅説之霖雨全姬公之斧斨
運機衡於掌握制四海於一堂賛皇明於旁燭增光烈
於焜煌放黜嵬𤨏登崇俊良禮樂著法度彰刑罰措紀
綱張仁漸義摩春雨秋霜學校如林絃誦洋洋拯哀矜
於無告滲漏擇於𣺌茫視一夫之失所如已納之於隍蠻
夷畏威而懐徳四海奠枕而皇皇英華浮沉洋溢八荒
鞏邦基於磐石之固延皇祚於箕翼之長宜神靈之扶
擁歴千載之彌康永安寧於祉福與國祚而無疆所以

游茲山而放曠更古今而有常者矣厥有儒林文人適聞
其語輾然而笑曰然則然矣豈䆒其所以然哉顧顧然
驚賔賔然請願聞至論以袪不敏丈人不答俄而歌曰
夀山髙兮靄白雲夀山深兮𤨏青春中有人兮契天真
探希夷兮復崑崙超九有兮掲乾坤幹造化兮如轉輪
月在天兮照無垠閲萬世兮湛然存於是三人意徹心
通眼如發䝉曰而今後乃知太師經邦之勲業執國之
公忠膺濟川之大任致纉紹之隆功有如宸章之褒列

而旌寵者特一戯之從容而胸中落落洒然無累夲恬
淡而真空相與再拜而超出誓時瞻詠無窮

　　上蘓國博生辰頌

　　申甫之生有神降嵩昴宿誕祥佑漢以隆山川星緯是
生俊雄為國梁棟克成厥功豈伊當年與天無窮東閩
之秀擅于壺公斗遶其躔瑞氣鬰葱挺生哲人斗杓欲東
和氣先春日星顯融哲人維何鼎角方瞳妙齡好學六
藝旁通摛為錦繡萬丈晴虹曵裾載長自芹祖雍屢以

文鳴聲滿寰中帝曰膠庠詎容闒茸擢公作師為萬儒
宗崔寧改學四海為宫帝曰淮壖疇撫其封藉公鎮臨
啟昏掲䝉棣蕚相輝親顔尚紅浙跨東西川媚山彤州一
十四秀竒所鍾自公鼎來字順文公曰士曰商曰工曰
農亦被公澤不謀歡同慶誕之辰和氣塞充有祥者烟
有清者風億萬羽翎飄然碧空篆飛香裊瑞靄溟濛士詠
民謡厥聲載鴻祝公之夀則椿則松期公之位則槐則
桐望公之名則䕫則龍爰自中葉澤被𦍑戎小儒作頌

以畀伶工

　　五言長篇

　　賀皇太子生辰詩　　　　　　楊廷秀

　　塞外乾坤净霜前殿閣新如何震一索頓有月重輪甲
觀堂初畫青宫牓更銀三天同日曉一氣八荒春東序
繙周學南陽摘漢親承祧英類祖問寢孝通神帝子臨
京邑藩寮着野人天將重九節瑞應誕彌辰茰菊䨇為
夀山河總効珍前星環紫極長照漆園椿


　　上富樞宻生辰詩

　　盈數知良月初絃耿素蟾慶門傳鶴質吉夢協熊占樞
府髙籌䇿琳宫養粹恬賔筵飛玉斝書架秩牙籖盛徳
三朝老元勲四海瞻佇公歸衮繡赤舄尚蒼髯

　　上范左丞生辰詩

　　皇統開堯歴千年景運符應期湏聖耦命世得真儒噐
量江河濶精神岱華孤風雲親際遇廊廟動都俞俊乂
來英選乾坤入化樞賡歌歸稷卨善政治唐虞協氣連

天宇驩聲浹海隅設施惟土苴品物自華胥下客慙踈
鈍趋風舊指呼塵埃嗟末路欵叚笑窮途未試饑鷹搏
誰憐守兔株大鈞糠粃物早晚覬亨衢

　　上陳右司生辰詩　　　　　　韓子蒼

　　悠悠大塊間萬類紛相敵偉哉㧞俗人真宰豈無力六
經䧟邪説諸儒共一律天未䘮斯文公生抱絶識著書
羅古今射䇿開胸臆前輩㡬欲盡後來昧所適天將激
頽波公生秉孤直數諌難居中三已無愠色海宇屬無

虞天公或曠職天實佑皇帝公生藴竒徳培擁棟梁姿
一旦壯王國禁網雖小寛疲俗未全逸天惟念我民公
生富才術發揚雲雨勢諸方待膏澤天既責公深眉夀
夫何惜行㸔佩相印不羡登仙籍南山雅望重北斗威
聲赫禀生固難朽吐納自不息惟昔軒冕徒尤喜山林
跡留侯追赤松志就亦何益傳説為列星但已脱寰域
孰知戚公貴與國長無極

　　上辛太尉生辰詩


　　昭代羣龍用名家奕世昌儲精生輔佐挺秀誕忠良郁
郁充閭瑞熒熒炤室祥蓮花雄址峻竹箭慶源長碩徳
宜廊廟英材合棟梁公清凌顥氣嚴肅厲秋霜蓮寳符
千載威名贍八荒量陂吞玉海言𣲖㵼銀潢功業彛章
顯謀猷棣蕚芳檢身金井㓗落節翆&KR0008;驤列郡依仁牧
千英服智嚢精忠裨主聖膏澤致時康鄧禹重興漢汾
陽再造唐公心平國是戮力振朝綱斧鉞安南服威稜
振北疆温恭謙節著仁惠徳風揚鸑鷟金昆盛貔貅虎

旅强望風辭印綬當路悚豺狼電埽除妖孽雷驅息叛
亡一心仁以厚五福夀而臧論議㽞青簡勲庸紀太常
鴻恩非易報盛徳固難忘便合持樞極那容著海鄉莊
椿祈不老遼鶴竚來翔願向中書府年年薦夀觴

　　上丘漕使生辰詩

　　淮海鍾神秀逄時出偉人熊羆符吉夢弧矢記佳辰瑞
世儀丹鳳占祥得石麟心田平若砥學海濶無津道任
阿衡重儒傳孟氏醇雄文追灝噩雅意藴經綸大䇿登

髙第英名動搢紳含香登粉署畫諾擁朱輪畫㦸聲稱
逺星軺寵數頻一時推厚徳列郡仰深仁槖紫殊恩近
官黄詔墨新風雲㸔際㑹廊廟喜同寅夀斚霞紋細香
蓮露臉勻願賡難老頌閲嵗等莊椿

　　上鮮于使君生辰詩

　　惟昔髙唐夢熊羆召吉占氣鍾西蜀秀時應仲秋嚴江
漢揮犀尾風雲起筆尖微詞追屈宋精義到黄炎操履
森寒栢名聲耿夜蟾擊强鵰鶚健冶劇鸊鵜銛使者旌

旄易將軍印綬添鴛鴦随歩武虎豹入韜鈐錦覆郎官
被彤垂太守襜兩行分蜜炬十里上珠簾禮士嘗懸榻
誅奸忽奮髯雨堂昏絳帳風帙亂牙籖銀漢星初煥金
莖露已霑歡聲連北固夀邑更東漸麗句充文几竒香
溢玉奩簮紳五福具樽爼四夷兼賤子真殊幸清標獲
屢覘談䝉雕朽木猥辱畫無鹽嘉運方熈洽英材豈滯
淹佇公歸法從斯道慰民瞻

　　上鍾太守生辰詩


　　道在軻雄出時平稷契生荆山方秀整金氣與髙明磊
落難藏噐峥嶸易得名宏才湏視草大手本調羮欲賦
龍驤逺方㸔鳯翥横海門迎五馬桂嶺換䨇旌漸許含
香侍寧為剖竹行悠悠真任物擾擾不関情札有十行
賜政應期月成風流前軰似文采後來傾日月開黄道
雲烟煥赤城還朝充柱石與世作權衡仙果千年實洪
濤㡬度清於公一俯仰几杖表餘榮

　　上趙倅生辰詩


　　世遇千齡遇皇圖永紹休天方祚堯舜家自産伊周㦸
路炎風轉弧門喜氣浮九苞惟得鳯三日已窺牛祖牒
綿𤓰瓞親庭結冕旒朱轓資佐理黄屋得分憂白賀才
名逺毛原徳業優維城流雅詠戯綵播民謳暫出丞侯
度行歸炳帝猷職堪調玉鉉名已覆金甌甲第開華旦
瓊筵盛薦羞寳釵分樂隊珠玉萃賔游龜鶴齊稱夀觥
舩逓獻酬後天長不老仙袂拍浮丘

　　五言八句


　　上何太宰生辰詩二首

　　斗杓西掲柄南吕已飛灰芝室占熊夢蓬山挺梓材世
欣金鷟見人慶玉麟來天意非難料行㸔位上台

　　皇穹符寳運嵩嶽降真賢明月中秋後黄花九日前潭
潭新紫府叠叠舊青氊遐想雲椿慶春秋合㡬年

　　上盧運使生辰詩四首(必得其夀為韻)

　　有玉山自輝無蠧木不疾人心𣺌難測天理坐可必我
公仁者静夀骨已&KR0886;嵂豈此山澤儒辛苦餌芝术


　　又

　　千載一生賢嘉㑹不易得自從懸弧矢稱願傾一國紫
芝眉宇秀見者總歸徳正如堯絃風一鼓解愠色

　　又

　　䄂有調元手辱使江之湄雅懐兼三王起問夜何其行
當發餘藴陶鑄臯與䕫功名格上帝黄髪齒復兒

　　又

　　春風桃李花結實老火候桃李初不言人迹自奔走恭

惟大雅姿篤實謝雕鏤使之立本朝一世可仁夀

　　七言長篇

　　上富樞宻生辰詩

　　嘗聞鄭公聲迹㽞契丹忠義肝膽人所難生民莫識兵
革靣坐令中國如石磐英靈鍾禀固有異端拜而議獨
胆寒在天景星地朱草無乃嘉瑞之鬰蟠鄭公遺範後
必大飛木架學罄苑蘭朝廷搜獵不待次樞柄足辦談
笑間幸令天下已妥帖夢寐聊以寄東山小春桃花破

紅蕚和氣簾幕風輕帆降嵩孕昴掩周漢酒杯㶑灔香
初䦨復聞五福一曰夀但願膺此比鶴鸞亟随環召歸
禁宻發揮事業安塵寰

　　上司空生辰詩

　　君不見玉皇殿上麒麟兒掣開金鎻馳如飛紫府洞中
尋不見人間輕跳何之竒又不見越王䑓上真仙島簇
簇靈光如燄火驪龍騰踏上天池透出月明珠一顆似
此嘉祥世希有今朝放入賢侯手長庚應向夢中來還

信崧神重台否欲知仁政多隂隲瑞氣融融靄春日廣寒
宫裏舊靈根昨夜新枝抽第一

　　上陳龍圖生辰詩

　　參差鴛瓦對清霜玉虬薦瑞初騰驤三山一夜應圖識
曉來沙磧堪蹇裳熒煌㦸戸掛弧矢瑞氣氤氲結霞綺
帝令來作金鼎和趂得寒梅雪香蕊精神炤坐如神仙
㴞㴞揮翰傾河源杜詩韓筆繼騷雅鳯髓鸞膠室世傳
皇皇轡駱耀鄉國春逐霜蹄滿南陌禁城龍閣儼書圖

班近天顔還咫尺泥書細札九天飛好㸔錦衣榮衮知
亨時得路方平坦沙堤斝錯黄金覉年年愛日回南陸
慶夀堦庭照蘭玉南極仙翁識姓名星宫曽見刋瓊籙

　　上丘郎中生辰詩

　　瑯琊崒嵂神仙居雲中縹緲飛雙鳬玉皇歩虛求真儒
翺翔萬里朝皇都金門待詔登公車彤墀耿耿攄良謨寵光
已覽升榮途握蘭華省嵗云徂下憐民物來剖符寛即
不猛鞭用蒲薫陶一味清和敷報政嘗聞帝曰俞要令

仁風及海隅光華玉節徯來蘓黄童白叟争歡呼不湏
輓粟更飛芻已見年豐樂有餘玉宇風清化日舒寳爐
烟裊度垂弧凴誰為我倩麻姑滿泛金波倒玉壺願君
不老八千嵗何啻二十四考居中書

　　上丘漕使生辰詩

　　金蜀自昔稱遐封師帥承流嘗澤通嚴宸軫慮文軌同
綉衣榮遣宣仁風思皇儲精動上穹炎正重開神降崧
天姿有道和氣融許國純誠嘉且忠暫借經綸粉省中

輶軒一動竦疲癃詔書誕布恩龎洪窮谷瀕川靡不䝉
取予轉輸公帑充歛匪加民用度豐樂育菁莪泮水宫
青衿咸仰百川東欽哉羙意奉淵衷多取平反囹圄空
名利全歸幹制功良法通商來往憧叠組重龜問望隆
誦有輿人謡有童但聞載途祝我公遐齡實惠俱無窮

　　上漕使生辰詩

　　於皇聖運齊中興地應嶽凟天垂星儲靈韞異一發越中
和備體生竒英清淮無波萬籟肅纎雲四巻澄水玉薫

風庭院倐經秋長庚入夢祥光燭童年氣韻已不羣四
座愕視天麒麟蘭筋勁翮翔萬里蓬山錦帳皆彌綸五
袴興謡溢三郡筠秦東甌漸澤潤褰幃便使八州清光
華併管三司峻髙懷違俗星斗寒偉度炤人雲夢寛刑
清財阜治尤最天語璿題永不刋夜觀三極三台上玉
節光芒邇天杖浮丘自是地行仙天遣䕫龍助君相仲
舒簡古帝所思弱翁治行已深知粉澤典章混文軌燕
許大手非公誰維南不為承恩祝直為蒼生並䝉福致

君堯舜憶千齡頌聲徧冩南山竹

　　上王太守生辰詩

　　碧落仙家瓊樹枝傳芳何䖏慶雲低人間鳯歴將移朔
天上瑶光欲轉西丹穴巢空騫瑞翼渥洼波漲奮霜蹄
堂堂風骨端如岳凛凛神姿秀入奎紫殿文章驚獨歩
黄金名字最先題䄂將蟾窟三春桂踏盡雲頭萬級梯
北闕一麾新出守南州五馬縂驕嘶鈴齋玉麈清談笑
晏館金花貼鼓鼙詩燄迸騰昏日月酒觴沉困吸虹蜺

未能度嶺尋真去直欲枯潭覔劍携千里暫煩傾皁盖
九重終㸔歩沙堤吏情何以為公頌祗賦嵩髙與夀齊

　　上黄倅生辰詩

　　羣隂剥盡陽方回石麟應期天上來盡鍾粹羙入風骨
餘妍散向江頭梅梅花冷艶排風雪相映姿韻俱瓊瑰
㑹將風味歸鼎鼐均調正屬經綸才令辰祝頌喧瑶席
共把梅花夀千百願公長與此花枝嵗嵗相逄無紀極

　　上傅守生辰詩(集句)


　　于公向日多隂徳(司馬君實)扶持自是神明力積善衮
衮生公侯神仙中人不易得(杜甫)此夜長天降瑞星(杜
光庭)賢佐乘時為國生(米元章)秋水為神玉為骨(杜甫)
士林皆賀振佳聲(劉禹錫)申伯黙儲嵩岳氣(米元章)玉
山炤人光彩異(魯三山)北斗以南能㡬人(秦少游)風塵
外物岩廊噐(魯三山)公之才業天下竒(三江)照山生玉
水生犀(歐陽永叔)公禀英靈真間出(三江)氣象往往干
雲霓(歐陽永叔)謝安肯為蒼生起(陳元老)文采風流今

尚爾(黄魯直)太學名華入紫宸(陳元老)妙年歴落青雲
士(李太白)麟䑓公監舊仙郎(劉禹錫)小郡何煩鳯翼張
(陳元老)詔書擢守二千石(黄魯直)緹騎千里炤路傍(劉
禹錫)朝廷清明天子聖(歐陽永叔)下車先使奸豪静(三
江)玉麟春踏武陽花(陳元老)年豐千里無夜驚(歐陽永
叔)金章紫綬炤青春(杜甫)儉節清明絶世倫鄉閭禮遜
已成俗(歐陽永叔)樽俎談笑多嘉賔(歐陽永叔)歌詠琅
琅振金石風生萬里華胥國(三江)坐令白日生春輝(石

敏若)長與聖明恢夀域(陳元老)一杯相屬時初冬(蘇子
由)正在乾坤和氣中(石敏若)感君生日遥稱夀(蘓子由)
百嵗湏齊衛武公(杜牧之)使君髙誼驅今古(杜甫)嵗之
旱兮待公雨(三江)九重明主正思賢(孫明復)吾君英濟
超光武(王介甫)鼇殿沉沉玉鎻関(陳元老)夀星元在碧
霄間(三江)黄閣此行膺大任(孫明復)祗對吟咏祝南山
(杜光庭)

　　七言八句


　　上太師公相生辰詩十首(并序)

　　某頓首百拜上啟竊以道欲興周嵩岳遂生
於申伯運將啟漢昴星爰降於鄼侯眷我聖
朝起兹人傑偶垂弧之盛旦屬偃革之昌期
天祐賢生時為國賀恭惟太師公相明堂一
柱滄海六鼇儲二水之英姿禀三山之秀氣
抗義不屈同杵臼之立孤仗節言旋邁子卿
之出使大講一時之利爰交二國之歡返騩

馭以慈寧天顔有喜收大阿而宻宥兵柄難
揺興禮樂而牖俗於中和設庠序而域民於
禮義是宜席開國承家之寵膺加地進律之
恩錫甲第以安居枉屬車之臨顧凡兹偉觀
足為羙謀某舊出陶鎔逺瞻門閥扳鱗附驥際
休運之半千滌硯薫毫頌大功之數十仰祈
椿筭愧凟鈞嚴某下情無任悚懼之至某頓
首百拜上


　　地靈人傑産忠良瑞靄龍蟠虎踞鄉天欲中興神降岳
世將嘉靖弼生商和羮早報梅花信夀酒先飛栢葉觴
笑指山南成帶礪龎眉與國等綿長

　　運鍾百六擾神州國祚當時劇贅旒獨藉竒材支大厦
允資巨力障横流嘯呼左袒安劉氏指顧南冠縶楚囚
整頓乾坤康濟了千齡翊宋永同休

　　掦眉吐氣快生風萬里歸來虎帳中竭節任公營大計
觧紛排難激丹衷只凴忠信行蠻貊遂使聲名等岱崧

一徳一心天所祐定知福夀享無窮

　　交歡鄰國獨推誠不顧流言斷必行直欲生靈躋夀域
聊將干舞觧平城坐扶國祚齊箕翼立挽天河洗甲兵
和議一成夷夏福蒼生擊壌咏昇平

　　談笑能令國勢强一時忠義凛秋霜挽回騩馭還長樂
直把鴻勲紀太常問寢東朝宫殿曉來庭北使塞垣長
輔成孝弟光寰宇竹帛仍傳萬世芳

　　䟦扈驕矜勢紏紛兵威不戢定將焚權歸宥宻消兵釁

力埽欃槍息祲氛鴻劍將軍休畫䇿捧觴都䕶罷論勲
四方廊廊無餘事咸仰伊周輔聖君

　　偃伯靈䑓滌翳昏太平有象更何言百神禋祀承天貺
萬里調元識定尊復見漢儀難並舉請觀周樂足同論
秉鈞當軸誠知體坐使先生道滿門

　　騎壒蒙蒙一洗空恢崇儒館闡文風正當世祖投戈際
逺邁元和沸鼎中坐使車書同萬里行㸔冠盖襲諸戎
我公勲業追王佐豈比區區頌泮宫


　　勤勞王室見周公報賜宜膺曲阜封兆見維秦符佐命
祥開有魏慶疇庸申加井賦思方洽倍衍圭腴賞正濃
一徳君臣千載遇九州四海仰雲龍

　　手扶日月補圜穹錫第庸旌再造功樂奏鈞天迎騎擁
詩歌湛露晏堂豐屬車臨幸龍顔喜㧞宅飛升帝眷隆
燕雀非惟依託計華夷億萬頼帡幪

　　上太師公相生辰詩

　　鷲嶺云何錫杖飛漢家社稷要扶持衮衣人共尊姬旦

木鐸天將以仲尼億萬生靈俱再造百年夀考復奚疑
欲枯滄海濡秋兔來冩門生獻夀詩

　　上蔡太師生辰詩四首

　　五百年來間氣鍾堂堂皎月衆星中鈞陶四海規模大
心膂三朝禮貎隆夀杖特尊黄髪老衮衣重拜黒頭翁
彭耼豈足為遐筭直與昇平到不窮

　　燕雀同欣大厦成公歸何處不歡聲全將和氣還羣物
不放纎塵㸃太清人指靈椿期夀考天將神鼎待功名

誕辰正得三陽莭已與東君助發生

　　君王正殿壓金鼇一品師臣待赭袍萬世規模神鼎重
八年勲業泰山髙崇寧樞筦聮領翼大觀蓬山擢鳯毛
介夀㡬何詞謾費為公仙谷問蟠桃

　　天遣飛仙下九州儗倫慎勿漢唐求他年吕望應黄髪
今日周公尚黒頭夾輔元勲歸玉鉉太平餘事入銀鈎
慶河一𣲖莆陽水長遶壺山滚滚流

　　上杜相公生辰詩　　　　　　宋景文


　　調元功就乆忘機三見東山拜詔時言在典謨經舜問
規留廊廟許曹隨人間嵗月尊黄髪方外謳謡續紫芝
舉酒祝公千萬夀逍遥長與赤松期

　　上蔡太師生辰詩

　　南有壺山壓七閩慶門髙對此山青時臨元旦前三日
天與中階第一星華衮名歸資大政綵毫分得續羣經
陋儒不與稱觴列聊假巴詞祝夀齡

　　上曹相公生辰詩


　　廿載三朝冕有蟬歸來今作地行仙且開金闕蕭何第
未放江湖范蠡舡老境已憐周吕尚慶門方似漢韋賢
一杯不足為公夀願賦長鯨吸百川

　　上張樞宻生辰詩

　　崧岳重生甫及申立朝風采正青春熊羆五十年前夢
龜鶴三千嵗後身雪窖寂無南牧馬桂林新有北歸人
黄封賜酒堪為夀願頌莊周上古椿

　　上富樞宻生辰詩


　　寒色曈曨曉色開五雲葱蒨䕶三台蒼穹宻起中興運
華閣重興上相才凛凛鳯儀呈鸑鷟翻翻羽杖下蓬萊
隱然萬巻蟠胸臆應作前身孔孟來

　　上富樞宻生辰詩

　　夢鷰當年勝夢熊凛然申伯誕喬松素韜成筭無遺䇿
宻賛沉機紀大功暫許身從赤松子㑹湏人㸔黒頭公
且將他日經綸志燕處包含藴藉中

　　上何太宰生辰詩


　　却數中秋已過旬老君親送石麒麟力侔二氣文詞重
逈繼諸公徳業醇論道他年要黄髪乃㸔仍世幹洪鈞
泰山如礪河如帶到此猶為劍履臣

　　上何太宰生辰詩

　　河嶽靈神擁瑞來劍川一夜起雲雷祥風破臘吹灰篆
和氣先春報砌槐龍邸乆膺心膂託金甌終為姓名開
年年已與梅花約長借清香入夀杯

　　上余太守生辰詩


　　瑞挺真儒翊聖時溈山秀氣育丰規慶符昌運千齡㑹
前應中秋十日期天上光連奎昴宿人間身占鳯凰池
枌榆暫領蕃宣寄榮誕衣冠祝夀眉

　　上丘運使生辰詩四首

　　天遣浮丘侍玉皇要將煩暑變清凉郎星已瑩氷壺操
使節重分月斧光肯羡薫風書殿壁行㸔藜杖炤文房
明年慶席風光列縹緲鈞天賜董觴

　　清淮繚繞向清河中有真仙積慶多西國玉枝家世襲

霸陵銅狄手長摩功名本是歸談笑夀考何勞著詠歌
行直紫宸清夜賞共驚蓮燭認鳴珂

　　堂堂英表典型存知是營丘㡬世孫已擅文章追逸軌
肯教勲業負華門三槐終對黄扉榻六莭聊凴錦使轓
更有人間真樂在滿庭蘭玉秀而温

　　想髙日永訟庭空獨弄朱絃奏古風趙客無心惟守壁
越人何事欲彎弓鑑分妍醜知無垢水燭鬚眉頼至公
造化從兹寧待祝頑金已寄大爐中


　　上李侍郎生辰詩二首

　　整頓乾坤得巨賢昴精間氣動星躔清秋届候逾旬日
景運儲休恰半千蟾苑少年為上客鳯池指日作真仙
椿松好借為公夀勁莭英姿獨凛然

　　天意追還治古風挺生賢佐振休功將令禹迹山川内
盡在周公井牧中徳業喧騰歌衆口勲庸簡著在宸衷
仰祈戬榖將何比地乆天長與國同

　　上呉監務生辰詩


　　五莢蓂開十月天出門洗眼㸔星躔儲精昴宿蕭丞相
人夢長庚李謫仙雀舌毫毛翻瑞雪龍涎獸口裊祥烟
傳聞北海樽中濶欲借劉伶一醉眠

　　七言四句

　　上太師生辰詩十首

　　堯舜垂衣明日月臯䕫論道際風雲湏知天地生成徳
間世真儒輔聖君

　　南北通和自古無如今萬里混車書聞傳每遣皇華使

外國人争問起居

　　徳望岩岩魯泰山功成天地亦清閒不湏百犬磨鐫刻
碑在農桑樂業間

　　西風原上巻黄雲歸作人間甕裏春拍手一樽歌既醉
閭閻俱是太平民

　　老農含笑指家丁偃白靈䑓始見生身手只今大如許
耳根不識鼓鼙聲

　　年年周孔道何多誰為緇黄保不磨却笑紛紛韓孟軰

空言無奈異端何

　　當年崧岳降申時底事先春五日期要是窮冬正氷雪
幹廻和氣遍華夷

　　羣生無路荅昇平只有年年善頌聲長願遥天無㸃翳
台星兩兩倍光明

　　下吏南洲挹郡符深恩猶未放江湖誕辰再拜無他祝
願獻蓬萊清淺圖

　　萬古叢中見玉英天教正味合和羮枝頭春色無窮在

乞與年年荐夀觥

　　上樞宻生辰詩八首

　　五雲深處老人星夜夜輝光炤廣庭已慶君王三萬夀
更符樞府數千齡(老人星)

　　赤松端指住瀛洲來往塵寰不計秋一任桑田變滄海
祗應長伴赤松逰(赤松子)

　　海上千年一度花結成嘉實映朝霞惟容曼倩三偷去
應送山中樞相家(蟠桃)


　　霧鎻烟籠㡬度春年年三秀不辭頻便甘採擷奉元伯
豈獨三山四老人(紫芝)

　　擢幹蟠根伴客神八千餘嵗是為春由來等數知多少
試問丹霞洞裏人(大椿)

　　修柯碧幹直叅天冐雪凌霜晚更堅信道青青長不朽
便同公夀數千年(長松)

　　曵尾逍遥不計年㑹當千載即巢蓮從今不入元君夢
長伴蓬萊最上仙(靈龜)


　　徘徊長占偃松棲朝戯芝田暮玉溪若問緜緜千嵗夀
故應端與我公齊(仙鶴)

　　上丘郎中生辰詩十首

　　暑令將收月漸圓朐山鍾秀為生賢雅知上界足官府
聊向人間作地仙

　　聊向人間作地仙少扳郄桂氣飄然栢䑓蘭省翺翔遍
三乞州麾興自便

　　三乞州麾興自便建安風彩最喧傳政成又上甘泉計

喜動龍顔席屢前

　　喜動龍顔席屢前便應緩歩玉堂甎上心猶顧南閩重
暫遣軺車下九天

　　暫遣軺車下九天歡逰竹馬競争先問公重到成何事
財阜刑清徳意宣

　　財阜刑清徳意宣潢池赤子盡趋田休聲時到岩廊上
寵就提封領漕權

　　寵就提封領漕權榮兼衆職任尤專裕民足國根儒術

應笑區區筭用鞭

　　應笑區區筭用鞭公餘引興入詩篇珠璣照䄂微哦罷
環擁諸郎對玉舩

　　環擁諸郎對玉舩生朝樂事慶俱全紅桃碧藕堪為夀
捧勸新聲更闘妍

　　捧勸新聲更闘妍我公歡喜浩無邉銜恩下吏將何祝
一炷深深栢子煙

　　上袁運使生辰詩十首


　　炎蒸已逐火雲歛爽氣方隨玉露瀼不是真賢來間世
争教煩暑變清凉

　　使莭雲間擁星爛計䑓池上見泉流光華勲業知何自
咸詠崧髙降甫侯

　　總計寧專借逺方髙勲盟府要深藏明年今日歸清禁
天語傳宣勸夀觴

　　白叟黄童喜色開歡呼都運誕辰來滿城牽挽門衙探
祝夀明辰薦㡬盃


　　蟾魄駸駸圓月窟長庚煜煜降星躔不知入夢縁何事
解使人間見謫仙

　　發糴轉溝蒙厚徳𦵏枯横野荷深恩當知仁者從來夀
鶴筭龜齡不足論

　　龎眉相對講英猷盡説當年氣食牛六十重新開甲子
八千從此富春秋

　　鵬程九萬翼方展桃實三千花正開再拜願伸難老頌
仙風定合繼蓬萊


　　瑞靄當年浮浙水歡謡今日滿閩川不知八郡人多少
一日湏添一百年

　　父老偏憐最小官晚來争借夀詩㸔舩門盡説難揮斧
句法丁寧子細安

　　上丘運使生辰詩十首

　　瑞應昌期岳孕靈定知仙韻出蓬瀛垂弧已射澄清志
恊夢終馳啟沃聲

　　當年領䄂見儒宫俗學紛紛一洗空多少執經懷槧者

於今遊泳化陶中

　　懷香更直待楓宸奏事嘗推謇諤臣華省信知符列宿
從兹要路是通津

　　五馬朝天寵眷榮復持金莭按閩城邦人洗眼觀星使
記得當年竹馬迎

　　不勞黼座更臨軒就易星台擅漕權故部重歸旌莭下
新恩優渥在中天

　　心計泉如地上流嘉謀碩畫冠中州襟懷别有安邦䇿

莫以區區國用求

　　累載仁恩在衆心世縁偏向此邦深一方難慰去思志
誰識敷天望作霖

　　九重春倚向來深消息新傳有召音子翼謾勤河内惜
行㸔乘馬去駸駸

　　閩嶠交馳拜賀章博山終夕瑞凝香皇華使節相輝映
偏愛薫風夏日長

　　一官牢落困塵容幸預洪爐造化中恩重丘山何以報

祝公眉夀等衡嵩

　　上傅太守生辰詩七首

　　十載江湖已濯纓扁舟直欲了平生南來千騎從民意
强巻絲綸作此行

　　火雲六日漲晴川一雨誰知刺史天聞道村村盡髙廪
逰人泥飲説豐年

　　曉景曈朧愛日升更將和氣逼嚴凝邦人莫説憂襦袴
樵水冬來不復氷


　　紛紛桃李競韶光怪底寒松獨老蒼回首霜天揺落盡
却湏此物薦明堂

　　俗學何曽辨坎離晴忩聊作五禽嬉餐霞辟榖空多事
淡泊能令日月遲

　　家在壺山向背中枌榆雖近苦西東一官牢落今如許
慙愧膺門識孔融

　　南州十月見寒桃萬瓦霜清氣自髙不用西行問金母
便應持此薦香醪


　　上知郡生辰詩十首

　　仙逰舍人聲逮中三論乆矣排羣雄季子專城今有耀
皇天兩耳元非聾

　　鶴髪仙人年徳尊大賢之後更多聞風流異日窺前軰
論議班班總不羣

　　當年膴仕早標纓不共兒曹校疾行居易獨能遵坦路
未妨七十到名卿

　　十年澤國泛呉航袖有新硎試未嘗聊把一麾施老手

便教千里作津梁

　　教令孚民一嵗期只將平易撫澆漓朝廷若用循良課
喚取樵川老吏師

　　桃花綵綬儼仙衣寳帯垂金腹十圍五馬人生真可貴
更欣桑梓共分輝

　　精藏烟目氣藏神笑語温然與物春靣骨如拳攙兩耳
此公夀相等銅人

　　堂前三鳯戯班衣堂下三槐擢秀枝一嵗倦游歸緑野

紫華鼎鼎㸔吾兒

　　寧武堂中白日長公庭訟息炷爐香禪床不作娥眉夢
一枕清風到夀鄉

　　秋水東籬破曉霜黄花不肯媚重陽花神愛惜縁何事
要向今朝薦夀觴

　　上蔡倅生辰詩八首

　　鐡靣霜髯氣象雄功名自奮額邉紅玉関虎帳他年事
凛凛人言有祖風


　　合上清雲却佐州才稱霹靂用非侔朝廷若問三年課
㸔取金波地上流

　　不愛官閑笑吏偷坐曹終日計牙籌抱書假寐前賢事
况省文書夜未休

　　青銅妍媸不可掩白璧瑕玷難為容何並從來惟有律
門前車馬任憧憧

　　吏軰難禁疾惡風向來嚢槖㧞皆窮食葱三斗渾閑事
只怕生逄屈突通


　　難兄要路稳加鞭時有新詩寄阿連報國薦賢休逺取
好來喚起共朝天

　　江山舉目感殊方未挫平生鐡石腸盡把才毫驅筆下
滿編雄徤拉風檣

　　好詩不為俗人裁今日吟邉滚滚來騰綴千篇盈篋笥
一年一詠薦金杯

　　上髙倅生辰詩三首

　　露眼元睛金作衣等閑一舉集華池來棲蓮葉知千嵗

引頸長江自有時(神龜)

　　洞中百葉總千葩中有蟠桃實可跨䖍把蟠桃來祝夀
三千纔是一畨花(蟠桃)

　　崧山當日已生申上有羲皇世大椿䖍把大椿來祝夀
八千纔是一畨春(大椿)

　　上嚴州太守生辰詩

　　嚴瀬灘頭寒潄玉烏龍山色翆磨穹願將二物為公夀
山不頽兮水不窮


















　　五百家播芳大全文粹巻八十七

