







　　欽定四庫全書

　　五百家播芳大全文粹巻六十七

　　宋　魏齊賢

　　葉　棻同輯

　　尺牘

　　與呉樞宻帖　　　　　　　　張太尉

　　比者叨奉制恩入陪機政衰拙無取非所宜稱逺辱台
翰重憎惶懼秋爽未由瞻奉伏惟保衞


　　與蔡學士帖　　　　　　　　王伯庸

　　累䝉軒蓋見過便合躬詣館舍實以秩牽不敢逺出未
果謁謝伏深惶懼辱索亂道謹呈藁草一巻不及令人
録上或寫畢幸冀封還并有奉送拙詩聊以將意不避
取噱謹奉手啟

　　使軒過都不得欵奉暌逺又更時序良為耿耿兹承視
事方欲馳啔先枉教幅珍重愧感何以云喻府事叢劇
正煩經制暑中更願加愛不宣


　　與劉判監帖　　　　　　　　張郎中

　　近兩辱賜教極于勤厚感戴風儀非一日可既伏審日
奉諮詢榮問休暢慰抃慰抃某被中㫖召書石經以字
體小成于義當往但愧無似孤奉粉飾之私耳即日沂
淮及泗舍舟而徒上元之前期至闕下投謁非逺預増
欣快未間伏望上為邦國嗇神自重

　　與虞秘校帖　　　　　　　　楊公濟

　　比入城莫得與公為集然以大暑伏牽于人事竟不能

從容以欵益論良不足也還家日欲馳問病懶遂成因
循比辱貶教尤荷存記仍審即時所養自勝聞行李非
久西上咫尺深欲一見數日炎氣如焚復乏人船不果
如願乍逺希自愛

　　與于朝奉帖　　　　　　　　王舍人

　　間闊之久所欲致于左右者蓋不待言也前此被教以
乍有職事未及上啟方期少間附問耑使辱賜書存諭
勤欵其所以慰藉使區區向仰之萬一若得侍謦欬之

餘也且審比日動止萬福闔第一一均休某竊禄承乏
于此兩月矣自惟孱陋無所補助惟慚恧耳正逺言色
切冀以時自愛不宣

　　與陸剛叔帖　　　　　　　　周開祖

　　欽仰徳誼為日益久第以疎逺末由㕘謁之期毎深引
向又前日率爾以上手狀方此曕依遽貶教賜此非謙
厚之徳發于誠心未易及此欽服不已伏審即日起居
萬福豈勝慰懌跂望門闌甚遼邈無縁一造左右以丐

教益臨風重為於邑更期向時厚養以迎休命

　　與范奉禮帖　　　　　　　　周開祖

　　一官海隅浸成俗狀久因縣道未能擺脫此任已過滿
數月而代者稽留未至遂至濡滯末由解去然敝邑幸
竊隣治境得託于仁芘之下所恨賤迹非久代去不得
久依賢者以觀善政為拙者師慕之法此私心之所帳
然也尚賴餘芘因風敢乞見教

　　與孫大博帖　　　　　　　　周開祖


　　不肖之迹竊同里閈講聞風誼為日益久蕞爾晚生無
由進望聲采但積欽仰兹者補官下邑復邇治封仰託
餘芘冀免譴斥而善政流聞多所師法退惟平昔嚮往
之誠慰幸何可言者區區未獲造請伏乞節宣自夀不
宣

　　與黄户漕帖　　　　　　　　毛澤民

　　頃移病在家從人過門而不以時告逮作簡求館舍少
遂區區已是還車之後矣辱教承未此見絶感愧感愧

大熱起居勝常未即占見切冀自厚不宣

　　久不奉欵思馳飢渇强顔于此形影蕭然為魚之心夢
寐去江湖間也顧如吾兄尚屈州縣復何言哉大熱非
人所堪眠食之外百事舉廢間惟挾䇿就枕相見千載
人物也金丹多謝如此豈實堪驅䇿以助餘勇耶一笑
適與客飯來介迫書以故畧甚

　　杜門于此甚廢事朋游益落寞願見公不可致大熱非
人所堪椽舍一大甑耳奈何杜門閱書時有所作不識

畧借以開發蕪鄙

　　與葛興祖秘校帖　　　　　　王　樂

　　病中數辱書相期甚逺深見君子厚意感悦感悦某請
郡雖懇宰執不果得黽勉又當扶力朝㕘美官清仕乃
使不才賤蹇之質是處自視豈得安哉諸宫教授舉人
甚多而諸公偶遺盛徳何愧如之遲之以俟彚征之吉
餘冀多愛

　　近得書不及附答復䝉恵問感戢良甚某在告月餘羸

尚未能復向苦攣痺今寖成緩弱逺行久立力皆不任
近時發懣悶乃知决是脚氣方書此候為劇不無憂怛
特淹然之軀迂疎之才尸占近職欲何之乎故毎疾作
屢丐閒退豈可以知止養恬自美實以官禄過量欲粗
緩他人誅譴之謀耳足下徒以一日之知不深索其真
有難堪者漫加進免期于逺大昔所謂責望賢人之大
道豈施于我輩者愧畏愧畏行求外補深負良箴承行
田良休暫乞縣邑惟强寛勉備灾之説文工事覈益見

為學之用欽善欽善不宣

　　與唐夢得秘校帖　　　　　　黄户曹

　　賤迹之到金華首聞君子之善相望百里常恐不遂願
見之鄙昔乃邂逅出自夤縁披晤雅風重為欽仰自别
日欲上狀塵累無窮力或不給過承賢者曲有頒教感
荷愧忭豈易殫陳即旦未審動止何似恭惟道腴自足
外毎多清福也不肖已歸金華未期并合渇慕渇慕餘
乞保愛不宣


　　與樓謙中秘校書　　　　　　黄户曹

　　講服徳誼久之鄰封數舍無縁展覯方此趨府寅縁一
見游從累日而立談有古風出語無俗忌坦然索我于
形骸之外而不啻十年之雅遽爾别去恍若有天但神
馳而形留方此懸懸遽辱教墨且感且愧山邑僻左如
坐深井書史束之髙閣而筆硯塵埃積有日矣未悉何
日得遂晤語有所啟發因風無吝恵音鞭所不及餘惟
眠食自重


　　浦江事簡加之明君子相與裁治聞日中則庭無留人
終日相與清談而已欽羡欽羡東陽山水固有之絶無
佳處但重崗峻壁㫁崖鳥道要非人迹之所至時有騐
定不免攀藤蔓縁蘿徑而上乃至絶頂下視萬仭之淵
令人股栗而背汗當此時乃知五斗米不易得也塵埃
奔走惟我為多而趨尚髙灑當君之所獨也為一家迫
以吏役出入畧無寧息鄉下得公書益深感愧跂仰風
範惟有馳情餘非筆舌之所能寄也


　　與林仲逺秀才帖　　　　　　鄒正言

　　違去左右倐忽累年下情仰徳何可云喻即日尊候動
止伏惟迪吉某抱虛頖宫未遂斥去餘芘所逮良以為
幸比來講習甚處所與共者虚誰公學術之優淹回久
矣此舉當遂奮亨以光下交更冀淬厲正阻前見切希
以時自愛不宣

　　與鄭武平宣義帖　　　　　　蔡推官

　　伻來辱書見意竊承忙政之暇由閫而内共保康佳逺

情深慰蹈老無少立但勉勉自全而已願無見恤清秋
景物登臨感慨而人擾擾如川之逝吾何能久皓首髙
志是以奚為悲夫勞生竟止此耳某人持觴覽詠意思
何如輟暇行樂人誰如之無自阻也時引望天末雲山
相接君子不可見乃心何如萬萬順時自重

　　與錢舍人帖　　　　　　　　蔣穎叔

　　舍人以職事得責此固賢人君子立朝之大節可無愧
于古人矣名望事業固已素重于天下而由此又益加

重在小人以為可唁而君子以君為可賀也士之進退
固有義命不計于一日升黜之間則今日之貶安知不
為後日光大之漸也世俗慰藉之辭皆非之竒之所當
陳左右者惟汎然自豫不問朝廷貶責之輕重隨所至
而安之以俟進用者此惓惓之所望也

　　近附宗魯以手狀通門下亮塵視覽即日舟御伏計已
至淮南尊候萬福舍人以忠正得罪内無所愧者然朝
廷之貶責亦太峻矣前未有此乃士大夫之深嘆而重

惜者在不肖尤為悵然也公議自存滁陽之行旦夕當
還願幸以道自處無以得喪經懐而安於義命乃區區
之望尚逺乞為國加重不宣

　　自舍人之貶所論者皆以嘆處比承居之安然殊不少
動何莫非君子所造之深而有以自得也然臺列無一
言以為援救而持公議者頗不平之舟御必已還鄉里
為時徑之貶所也千萬自愛

　　與錢舍人君倚帖


　　向䝉賜書未暇脩答忽聞有滁上之行自古君子立世
未嘗無此有道者恬然無戚不為世俗所窺區區之望
也滁雖窮僻然山泉飲食之樂能自處以理固無出處
窮達之愧况君倚學深守固必能了此惟慎宻勿以外
事切切凡百事自樂但時苦疾病然今頗康矣復何為
哉窮而益堅斥而益髙惟君倚勉之

　　與馮待制帖　　　　　　　　吕濟叔

　　辱教且審興居之詳冬日不宜疎利切忌動臟腑也連

日迎候亦以為勞不敢去求見恐妨息偃伯鎮之命固
知必有謂也然無根之語尋常自明必有知之者世路
難附甚矣俟面以罄不宣

　　與王承議帖　　　　　　　　張司農

　　昨日承教還華嚴適少幹不及隨答深喜體中寒壅已
安元正伏惟多納福休某罪大廢棄固宜朋友所當貶
絶而公誨慰者有加苐自感惻然自此遂得息心于此
庶㡬古人真境之游矣雪開俟車馬之音慰此牢落不

宣

　　與李大博帖　　　　　　　　馮當世

　　素未相知今遂得一見與君相愛懽如平生此以私跂
遽爾分别豈勝不足某今且在洛陽粗遣不煩念及回
首門牆傷如之何行矣自夀

　　與李龍圗帖　　　　　　　　馮當世

　　承示書深悉慶慰嘗一到府廨褊陋但東園差勝耳同
年七人皆動介甫何峻而君倚何衰也而君操又皆在

極寒日與噲伍何其異耶年來志氣消沮葢大憂累年
不能堪之耳日夜惟望南歸江湖予樂也寵及川牋至
愧至愧蒲萄四蘿輟附來介餘冀遵攀企攀企

　　與李大夫帖　　　　　　　　黄秘書

　　某備吏府下久託大庇如嬰稚之慕慈親鞠育教誨無
不朝夕有望仰惟顧遇之隆孰與儔比偶沿漕檄逺有
千里之役亟去門牆不勝眷戀中竊料中秋比還賤局
時執事已被嚴召趨赴近班悵然無所依附預深黯結

之誠炎暑向盛倍祈精調寢餗别膺大用無任䖍頌不
宣

　　與俞教授帖　　　　　　　　馬朝散

　　違離未久感戀良深奉惟自還郡而來所履無他門中
皆安也某月三日方渡江今留杭未能亟行㡬望恐方
北去益逺言笑千萬自愛不宣

　　與郭祥正太博帖　　　　　　章子平

　　介來辱書并恵雜言及新詩十首啟緘伸讀感與抃㑹

怳然若掀雷掣電霹靂羣動使人䰟驚魄悸何氣質之
壯至於此耶泠然若冰壺雪竇漱滌萬物使人骨寒而
神潹何詞句之清至於此耶而又揮毫落紙灑然如龍
蛇之蟠蟄烟雲之巻舒使人心開而目明何筆力之精
妙至於此耶天下之士其才性如功甫者孰為勍敵哉
鄭毅夫吾叔表氏及梅聖俞皆謂功甫為李謫仙之後
身吾不知謫仙之年如夫子之少時其標格淵敏已能
如此老成否惜乎賢士大夫未有以功甫之名為天子

道者予既力弱而言輕難取信於當世又不能與之陟
虛閣臨清流飛大白笑傲萬物聴玉聲之琅琅慊然於
中烏得而已耶春深氣暄强飯自愛不宣

　　與蘇世美殿丞帖　　　　　　沈叡達

　　近者幸得瞻奉實慰嚮往比復詣館轂乃承行矣即日
伏惟榮歸侍下動止萬福不審車馬早晚東下㑹晤無
由但有馳想暑甚敢希善愛以對光寵區區所望也

　　近幸欵奉少慰傾向不審還止嚴邑動止佳否某區區

更三五日遂歸明方逺言色千萬善愛子光居喪無恙
尚未出數求見之

　　借小航至杭省親不知局中有否不然僦一航亦可賤
累且束装矣

　　與吕尉帖　　　　　　　　　錢君倚

　　奉違未㡬殊深馳向使至先䝉圓封為貺益用欽戢伏
喜陽生尊候均福慰浣慰浣至節不果前慶唯冀倍迎
休祉佇期享此履長䖍祝萬一也


　　與郭功甫太博帖　　　　　　鄭毅夫

　　曩者辱示長篇病懶不即為謝前日劉推來又䝉手諭
及佳制巨編讀之令人直欲仙去耳欽嘆欽嘆荆州事
簡頗有勝境恨無健筆為之揮掃尤所懐想也初夏加
飡自夀

　　與曹輔之著作帖　　　　　　舒信道

　　某啟侍堅道兄讀書於越之䝉山山枕湖氣象頗清絶
復僻不即賔客援毫開巻間有倦色則短舟泛酒拾落

果釣溪魚醉倒于湖月影之下無用之身所失如彼所
得如此亦故不為世笑也

　　與吕少府帖　　　　　　　　舒信道

　　向以狂妄見黜於朝毁于鄉人深自退縮不求聞達也
承累索文字某不敢辭拒復承過有譽許此乃見左右
包荒溢美之情也餘留面目以盡區區

　　與蔡宻學帖　　　　　　　　張安道

　　乍比暌間良劇瞻詠使至承示盛詩辭㫖精確句竇流

暢真作者之言欽服欽服樞宻給事早在諫垣議論切
直輝映前後今所規正皆時之急何不可之有不宣

　　與金華宰帖　　　　　　　　陳郎中

　　近者有方臺之行而道出大邑承足下越數百里訪我
於山館經三四夕為之㑹聚舒笑相樂甚増方外之意
昔有解體世紛浪情物表者兹焉無所愧别後闕于贄
問惟瞻企粹表何勝依悒首夏希公外自重

　　與李通直帖　　　　　　　　王正通


　　昨日特承顧遇良深佩仰得簡喜起居安適昨晚歸後
懐佳山水之景非人世所當有欲作一詩未有好句以
稱之徒為恨耳有暇可以同見仲叟忙中不一

　　與李侍郎帖　　　　　　　　孫巨源

　　伏䝉寄恵妙墨尋滌硯試之其衆美備矣前後為充海
太(闕)　　不留意都無以為比誠文房之至寳也仰荷
厚意無以為報惟感荷無窮耳

　　與丘道源殿丞帖　　　　　　李仲求


　　無狀被逐幸見故人暫聞玉音實慰蓬累辱示手教并
佳篇㫖意髙逺讀之感慨不能已已季長相見當為之
盤桓况御史在船必無他謗唯湖隂宛陵不得不覺察
也呵呵景純又未及拜狀敢煩致懇山野之性乍得脫
此輒復放縱臨紙不竟所懐惟自重以副馳情景純下
問欲為易地之請此甚無妨願速投之従否計朝廷也
不宣

　　繼奉二教又辱佳篇感嘆無已冬仲加寒伏惟道氣冲

勝南譙詩得安問陵陽佳郡景純賢守樓觀歌舞一時
之盛道舊故為笑樂甚適無窮使印綬可投夜起待旦
東望賢聚恨恨耳二書輒寫以為秘蔵更煩見索謹納
行楮聞適外邑得無冒犯之勤日企還車以丐餘論惟
祝自夀不宣

　　與周朝請帖　　　　　　　　謝師直

　　中秋氣候蕭索不審邇日興居何似某無狀比讀書作
詩飲酒皆懶不喜唯嘿嘿瞑目燕坐或眠耳然則尚得

復為吏乎時得以方士語以解頥耳餘光無㡬且求自
便是為尚何暇一一為子孫計乎半夏陽起石防風之
類如不貴切寄恵殊所切用也藥彼有而此不如者願
勿惜也臨書馳結

　　與呉承務帖　　　　　　　　秦太虚

　　窮冬急景佛舍蕭然甚無聊賴以此頗深企想不審公
外履尚何如西臺法帖昨日方尋得謹馳上公家筆法
妙絶如此何必更求他日所書乎繆幅更不敢為献情

恕幸甚

　　與范堯夫帖

　　秋來雨水頻併聞府下民田多苦潦濕又蝗虫為害不
審如何勞煩撫綏將下兵皆西行巡邏例闕乂何以為
畫也此郡地帶江湖雨水差不為害田收可得七分又
蝗蟲自北來正礙泰山不能飛過乃稍循山向西南去
以故到此者亦少二事俱為幸旌棨相違咫尺阻奉言
笑傾渇傾渇


　　謝李運使帖　　　　　　　　元厚之

　　溽暑漸涼伏惟徳履清勝欽企欽企邇者兒子來辱恵
翰墨意愛加厚感慰無已小子愚騃足下以鄙夫故曲
垂存照凡今之世觀勢厚薄為之輕重乃知賢者富于
道義不為此態也銘感嘆服竊承漕事頗冗暫勞裁決
王卿出陸而來必非晚休息矣未涯瞻對惟冀以時保
重

　　答丘道源帖　　　　　　　　元厚之


　　暌間近二十年各乘風波久不㑹遇瞻企盛徳未始忘
也去冬自朔部移番禺泛潁絶江踰嶺萬里四月到官
六月遂還冒望大暑一家番病次臨川女子傾逝今將
其旅櫬西歸卜此月二十舉亡兄以下七喪歸塟先塋
到此旬日匆匆少暇未敢入城須襄窆已事乃修人事
前人見擇之言同年經遊在此方欲修問辱貺真誨但
深嗟感髙年多難惟宜自寛腹疾亮漸良已下弦到府
中即詣門館餘須面布未間夷中自愛不宣


　　與張龍圖帖　　　　　　　　邵興宗

　　首夏清和體履佳謐承出領留都涓日視事幸鄰封畛
先辱緘誨何媿如之未涯覯集惟以時倍加保䕶匆匆
脩謝不宣

　　答蘇子平帖　　　　　　　　錢濟明

　　昨日竟不得一别為恨欲上問又未果乃煩手教先及
感怍亡量餘暑伏承起居佳勝承遷居江上亦復擾擾
但文君相對四壁清風自可樂豈可與向來同日而語

耶蝗害小及已破五十斛倉儲書所謂有本者與公正
同也何縁晤欵萬萬以時自愛不宣

　　與吕縣丞帖　　　　　　　　錢濟明

　　衰病侵尋不能結茅山水間以遂魚鳥之性雖日杜門
未免喧囂緬懐淵明我醉欲眠抑當且去之適未易得
也毎念君家兄弟翩然鸞鶴姿耳又復不得相與助翔
雲杪向往可勝道哉了然師來出所恵教伏承履兹嵗
晏侍奉萬福某老懶百無所堪惟思睡耳了然來只説

閒話兩日之席已能使人胸中珠琲跳出公兄弟久與
之親耶亦聞有意見臨便欲倒屣須能屈就茅齋十日
晤語若作子猷訪戴孤雲去來只堪留與閒人傳作竒
話耳如何如何未縁一奉笑粲子平或歸願及意餘覬
履端以夀親庭無疆之休謹奉手啟不宣

　　與陸奉議帖　　　　　　　　趙提舉

　　稍寒伏惟布政之餘動止増勝某不肖講服聲稱為日
甚久比者獲倅永嘉而幸在鄰庇有若夙㑹方欲脩問

乃承賜教所以奬引之意良荷感慰而已尚遥㕘候敢
冀珍衞以須寵擢不宣

　　比由治邑幸際顔論辱顧殊厚感愧苐増奉違逾月雖
劇馳戀而别温匆匆未遑脩問首承賜教曷勝銘荷冬
凛伏惟自重不宣

　　與楊朝奉帖　　　　　　　　陳伯模

　　偃伏髙誼曠日持久比承下車阻逺不獲㕘賀即辰嚴
寒伏惟神决之暇榮候休福某鄙野無狀蹭蹬場屋始

竊一命守官淮甸土廣事煩固非愚拙所能當也到任
經年粗免曠敗敝鄉有幸而得賢守久欲馳書上問尊
候以賤局百冗出處不常用是遲緩深負愧歉臘窮春
啟切祈若時自重以對光寵不宣

　　與李秘校帖　　　　　　　　袁思正

　　前日特承在顧仍以竒文一軸見遺于不肖久此愧處
乍窺髙藴如于蔀室獲睹驪珠光耀襲人畧無間㫁一
何偉麗卓絶以至于是耶感戢感戢春寒伏惟徳履萬

裕某今日適有數親客見訪未及詣左右専人聊此布
謝萬一不宣

　　與周朝宗帖

　　陳留别後不復顔論者數年中間塵忝丁艱逮従仕宦
南行無由上狀以承動止唯是鄉往之懐未嘗于左右
廢也早春氣候微寒伏惟尊體起居萬福某待次全椒
在明年秋食貧里居殊惬鄙懐望塞垣㡬三千里何縁
㕘晤臨紙不勝惓惓餘惟眠食保重以對光寵不宣


　　調官京還席未暇煖即督赴官去月二十七日到縣交
割彈丸小邑聞見極少地褊迹寒何望知者廨舍粗完
園池亭榭畧有位置處更得盜息事簡拙者私幸前日
折腰趨府愧汗浹背半生讀書出應其數若此信知平
生健慕他人正是業識去鄉不逺常兾流音以慰孤陋
至望至望

　　與黄魯直帖

　　領太平事八日奉朝廷罷歸吏部當復還荆州稍謀生

事道出治部奉别才百許日及得瞻望實慰馳情秋候
小冷伏惟尊候萬福比晚詣賔次謹勒手狀不宣

　　春深多雨景氣未佳不審化境何如伏惟樂易之政民
得職雨暘時若粟麥茂好神所相勞寢食且宜前者人
還䝉答教且有招延之意感服無以為喻寓舍既完遂
成懐土未能即去答仰&KR1654;㦸何日不勤謹附承動静

　　承誨諭致蒲圻紙適家侄無悔蒲圻作尉即令往市紙
多滓又薄厚不均色黒似不堪用有人恵分寧化紙差

白但苦薄耳謾往五百或可作家書耳新雙井分上數
啜蕭君解岳陽尉歸廬陵乘鄂渚江至貴部欲得依髙
明得一舟至南康不審可否蕭君廬陵文士亦强毅有
立不肖與渠父子逰故輒恃眷與請之幸垂盻也

　　間者往來道出治部過䝉地主之禮勤重千萬别來懐
想何日不勤傾至武昌即留居完葺民屋久之乃小完
是欲脩記亦不暇也

　　日春寒不審尊候何如伏惟晏息安堵寢食之味神所

相勞(闕)　避范徳孺法當遷居輒欲就貴部求自謀一
舍不敢煩公(闕)　　知有責降宫觀人在貴州否某已
具人船聴誨諭乃發耳(闕)　　有親依之便望路欣欣
謹勒手狀以承動静(闕)

　　即日伏想尊候萬福和父所苦想漸平否時有清集以
謝(闕)　　比見逐客之名未有在貴州者但疑孔毅父
或歸來耳然(闕)　　屋在金陵不能無疑故不敢徑往
依投耳早得回書幸甚


　　奉别兩見秋暑懐想何日不勤夏中兩上狀不審皆得
達几格否不雨四十餘日嵗事㡬失望時雨三日甚慰
人意想貴部亦沾濡秋成有望憂民者可以加飡矣蕭
彦和解官去新通判謂誰相歡否某寓居䝉免未縁瞻
望臨書馳情伏祈為國自重

　　比來不審尊候何如伏惟平易得民人有和氣寢食之
味神所相勞時時到廬山否孔毅父竟來否何元吉必
時到樽前前書恐公茶具中有分茶盞有餘者乞一枚

乃是范徳孺所欲如有願輟恵也外甥前繁昌尉洪羽
謫處貴州當䝉庇賴欲得一安便泊家處盛暑煩溽不
審尊候何如伏惟民平易近民民已信服府庭清浄飲
食之味神所相勞傾者追盜急迫今必以肅然矣寄建
溪茗此間無有草蟲扇又及時併深感刻紙是鄉中莊
客所作品色極下但可代匱耳今再奉五百價亦極平
不必問也有小銙妙者時分五七片足矣未縁瞻望臨
書馳情伏祈為國為民自夀自重


　　昨䝉恵教勤懇并貺建溪珍品敬佩不忘之意即日霜
寒不審尊候何如伏惟忠厚樂易風行偃草樽俎談笑
自得江山之助承誨諭欲求閒冷恐不能無嫌也未有
瞻承之便臨書懐仰伏祈為民自重長使瘝寡得職

　　奉承清談不能三日遂作逺别何能不惘然承旌斾晚
即出城不審戾止寢膳安否千字文愈㸔愈好此字竒
書也遇知音必大賞之不肖何足惜重承囑累之勤謾
書數字或附此書傳耳旦暮啟行臨書懐仰伏冀珍嗇

再拜上六舅安撫龍圗専人及寓遞兩奉委曲審下車
南(闕)　　嘉靖慰喜無量即日天氣日凉想穣下雨餘
亦有秋成之望(闕)　　安樂來已半月五六日飲食起
居皆佳也七兄到此留十餘日(闕)行計五日以前必交
局矣諸處皆得安問承遣十七到謝家(闕)　謝推被攝
幕府書甚慰懸情耳阻參侍忽欲五十許日曷(闕)
伏祈為國自重以綏百福不備

　　與李端叔帖


　　久别教席仰詠不能已暑伏舟行良苦尊候起居何似
區區欽款緒餘常有願親不足之懐於是又將西去瞻
望數千里未卜承侍之期臨書黯然敢冀季順自衞鄙
誠千萬蓋非書所能盡切幸矜照不宣

　　自承召命白計行李須郊外迎見遽領教墨深愧已後
時矣將聞徳誨咫尺欣莞可知

　　兩日少故阻奉教席瞻向盛徳義不少忘伏惟從者無
恙承今日殿對遂即黼座問勞之際想慰淵衷佇望之

久方從出局偶餞一舊僚出城明日當叩師几久不承
師誨雖一再具書而瞻仰拳拳葢非紙墨可致者其欲
見之心不勝朝夕東引伏辱手教曲記過存伏審赴召
已次都邑霜寒尊候起居萬福出局遂造席末區區謹
俟侍坐布露

　　孤苦待盡久不得君子之教雖餘喘不復自理向往之
私惟日比永遞至忽奉手筆藹然風義未忘罪罰而遷
官之慶有愧通問之信獨緩比日復不審為況何佀恭

惟庭闈康靖眷集均福書成尚在改嵗常格所拘稍滯
雄奮古者治定功成之際玩心神明而沉敏之才多後
于躐等良務寛大以竚類求

　　自去冬南去即不與北事相接北歸亦不復可得不審
涉春有以自樂否成書杳不聞期計已有序何日可西
上公所謂信道䔍而自知明者淹回嵗晚不失為楊子
雲更期自厚以永終譽所寄詩寵及益見作者之髙興
坐汨塵坌能得諷詠之無窮也感服感服自餘頻寄聲

問

　　暑中不審旅食何似瞻企盛義無従請叩區區可知髙
文従容覽觀然未敢廣傳朝入匭暮徧天下矣何時再
幸占欵疲薾臨穎簡畧不宣

　　寒色伏惟尊履清勝眷聚無恙至節日阻陪樽下為夀
私心惟切頌禱不肖職事粗爾乍到冗瑣疲薾殊不支仰
思誨言馳情(闕)　　晚西來拳拳有道君子引企旦旦
不知其勞耳盛寒珍重時恵徳音不宣


　　前日連獲手教并盛文二篇曛黒索燭未及怳如在日
圍中矣既而研味髙致非特奴僕命騷人不知三代以
來作者尚可分路揚鑣與否神遊不逺竦然數日脾氣
作憒憒如醉人無縁欵曲承誨以悉别後牢結可知舟
従定在何日行毒日跧伏不易處吾生不如意事十常
七八毎于左右眷眷尚覬新春冬去再尋杖履之適自
餘不惜音驛交馳惟君勉强于我也千萬垂亮

　　近附遞脩記當凂左右兩日連捧賜教爛然禮意兼幅

不能盡畧其愚陋尋繹所貺浩乎若决天漢之瀦而渚
之廣漠之野難堪眷遇重為愧戴伏惟養素里中徳貺
佳豫眷聚寧勝昔龎士元為南州士人之冠以世論之
則兵戈之際與夫一道徳同風俗葢今日之盛也吾不
知賢士大夫能相先髙明以掠士元之美否區區願親
之誠非尺書可道指日以俟言欵

　　伏䝉不鄙孤陋過示盛文大編衍溢泫然雖前日蹈海
未能若此文章久不到此惜乎先帝不與見也然神逰

不逺固當有享輒已傳録願少寛假數日前日偶誦一
二對于同舍中徴索者紛紛日不自給瓌傑偉麗聳動
一至於此尤劇賞慕

　　春物已闌珊而寒色尚此偃薄不審比來起居何似茂
惟神之聴之福禄攸屆望門牆于數十里之外謁奉未
涯仰冀順令倍萬綏將即日異擢謹上


　　五百家播芳大全文粹巻六十七

