







　　欽定四庫全書

　　五百家播芳大全文粹巻三十五

　　宋　魏齊賢

　　葉　棻同輯

　　謝啓

　　薦舉

　　謝監司薦舉啓　　　　　　　李仁甫

　　備員下邑曾未淹時託庇崇墉僅能逃譴敢期收錄獲

預薦敭自惟愚不肖之微軀猥當賤有司之劇任德惠
不足以化俗威令不足以肅姦適民物凋弊之時承紀
綱隳廢之後師徒造境罄無一日之資糧詞牒盈庭曾
是積年之寃抑方虞戎兵芻粟之責豈特簿書獄訟之
煩殆寢食之靡遑窮朝昏而不給懼百姓疾苦之未究
寧一身勤瘁之敢辭屬使節之俯臨擁輿師而少駐治
狀甚拙固已熟於聽聞才術非長亦莫迯於鑒察誤䝉
褒拂罙切兢慙此蓋伏遇某官恕以及人忠於報國念

小智之自竭粗盡疲駑苟片善之可觀必加甄採致茲
孱陋亦免棄捐某敢不增激懦𠂻益堅素守上廣寛仁
之澤普及細民務收歲月之功罔干虛譽第無慙於内
省庶不辱於已知

　　謝監司薦舉啓　　　　　　　　周行可

　　特預薦章俾升幕佐名非實副感與愧并嘗聞人雖病
於難知士亦羞於詭遇謂能脩其身則天且不廢苟自
信其道則世誰可輕如玉韞匱以何沽况珠在淵而必

媚所期非速爲趨每高或片言而推其氣識之優或一
見而許以公侯之貴盖去就之有守在賢否以甚明故
時無滯才朝盡公舉惜乎風流既息古義寖衰蔽是非
之實以愛憎攖榮辱之情於得䘮霄漢扶持之速跬足
三公塵埃排擯之餘蒼願斗粟至使名身兩役物我更
持氷炭装懐夜忘卧夢風波駭目日起恚憂甚者巧希
合於情先閑險深於迹外邯郸善歩壽陵爭襲其趨螗
螂息隂黄雀已窺其後笑窮通之有序矜富貴於易媒千里坐

期一跌隨廢如某者生而寡見動則數竒趋時雖願於激
揚學道毎傷其遲後四百年之傳序世出聞人三千帙
之故書家無别槖引矚簮裾之列來游翰墨之塲見舟
即操往焉無懼取蜩猶掇顧者皆驚兩綴賢書再丁家
禍收餘生之殘稿擢一第於淹回尚憐垂翅之窮猶有
搶榆之决然而上京雄觀羣俊並驅談落落以相高意
僊僊而欲舉自惟瑣賤分取棄沉何期舊學之拙迂忽
誤近臣之論薦職之鄉校編以儒林脱敲扑之喧囂屏

簿書之倥偬弦歌終日酣味六經少釋爲賔之憂終懐
浮食之愧加以服大人之餘誨感末路之多虞益知勢
利之易汙未見紛華之可樂不肯碌碌與時太踈何爲
區區顧影自笑每欲玩林泉而伏老擷杞菊以茹饑放
浪形骸優游歲月向子平之家事猶累素心陶靖節之
吾廬但馳去夢遲遲斯返怱怱未遑愈深必退之思無
復儻來之望敢希孤宦輙動上官憫其短歩之勞挈以
循階而進此蓋伏遇某官至仁兼愛大雅不遺以長

取人由恕及物傅鳴鳩之羽翮文斷木以青黄必使接
天衢之游庶㡬成宗廟之器量能非稱荷賜過優某敢
不勵終身歸潔之心慕古人特立之義老將至耳未甘
四十而無聞學恐失之尤愧寸隂之可惜誓堅素守上
答明知

　　謝監司薦舉啓　　　　　　　　王元長

　　觀其爲主進身者豈易於依人舉爾所知爲上者亦難
於與物葢非義不合以道泛觀可否在我而不蔽其心

窮達自天而一尸諸命逮於名實不立風俗寖衰視聽
悠悠不斷於是非之際情僞擾擾必爭於得䘮之途至
有迕風多摧附火先熱蘭子之劍適著躍空東郭之竽不
知濫吹雖出愛憎之素昧卒成利害之相攻其或巧言
如流素書盈束幸韓荆州之一見借郭有道之片言高
談則自謂退藏大致則求爲容恱凄酸易感僅猶躑躅
以悲鳴嫵媚不情何異盱睢而獻笑斯皆學術無守氣
節不剛間有風波之虞莫測山川之險或三言而成虎或

一隙以沉舟甚則蜂蠆起懐豺狼當路狡兎未得韓盧
爭先螳螂方休黄雀窺後斯人也何所取爾爲士者不
亦難乎如某者少則甚愚壯而寡與棲遲末路蹭蹬累
年再領簿書嘗爲勾稽之失一臨民社敢言撫字之勞
所願者惟畏法而奉公自信者不罔民而病物訖無顯
狀輙玷誤知挈短歩於祿階脫卑飛於選集陶成有自
感服知歸此蓋伏遇某官大德有容至誠樂與傅鳴
鳩以羽翼文斷木以青黄使之物有成才器無近用致

此寒陋稍預選陞某敢不恪守官箴益脩德履不爲俗
吏之効勉蹈古人之風貴不可求敢妄干於寵祿志須
有立庶少濟於事功

　　謝監司薦舉啓　　　　　　　任子方

　　俯慙文槧居無補於毫釐旁睇匠師分見遺於樗散矧
羣材之在列競一盼以爲榮乃錄踈愚俾先流軰得逾
望始幸與愧并竊以自昔進賢皆期行道雖假借奬成
或甚於謀已然周旋惻怛咸出於爲公故上既已專得

士之名而下必有以爲知已之報古今一變真僞莫分
後生躡趨競之踪前軰乏品題之力是以田歆欲自用
一士猶足揚聲趙勝笑妄從兩人終多慙德力振深弊
宜屬昌時如某者弗自激昂浸趨頽靡文史足用不知
糟粕之已陳松菊猶存坐歎功名之既晚竊塵庠序再
閱歲年説詩不足解頤談通安能絶倒㑹新學制獲奉
成規當大斾之按臨仰下風而彚進亟聞誨飭俾逭譴
訶初無媒鬻之資驟被吹噓之力葢精神所照才欲辨

而已明雨露既濡物不祈而自獲至公之譽多士攸歸
恭惟某官明辨而有容崇高而善下博通之學足以討
論一代之典章經濟之才足以振動四方之政事自持
使節親擁將旄以謂太平之功必以人物爲本故勤收採
罔間么微某敢不仰範前脩式期來効依鞭䇿以希騏
驥既不遐遺咨陶冶而爲干將請自茲始

　　謝監司薦舉啓　　　　　　　　李廷玉

　　零落壯心未就求田之計徘徊末路猶懐入幕之謀中

愧本心外慙微分戴恩逾腆跼地弗容伏念某數則多
竒資惟極陋始遊翰墨謂功名可爲而亦可期逮渉艱
難知時命在彼而不在我雖已周於十載曾弗既於一
官諒拙疎之有餘故坎壈而未艾進惟聊爾資升斗以
代耕去亦欣然適榆枋而滿志偶參羣俊俾長諸生㑹
明詔之一新事當責實顧謏聞之已竭分合投閒懐曠
官以自危欲斂祍而不敢雖嘗殫夙夜之智力曾何
補毫髮之事功矧積咎愆久稽竄斥人皆謂之不祥而

弗顧公獨察某甚戇而可哀嗣加薦論俾適夷途此葢
伏遇某官義高乎一世識並於前人忠厚之風及物
而愈廣剛方之氣秉節而弗回其觀人也遺於短必求
其長其薦士也因其才不移乎勢受知者所以感激而
至於太息有識者莫不尊仰而為之聳聞顧樗櫟之
散才乃門墻之舊物載矜流落薦使遷陞昔孔融之得
禰衡既薦於前而無以躋之晚節晏嬰之遇石父雖脫
於難而不能舉於平時未有一叨顧盼之榮兩被吹噓

之德自惟㑹遇獨絶等夷而某智昧㡬先名編都下駑
駘失路固無歴塊之功鳥雀懐恩猶有銜環之報

　　謝監司薦舉啟　　　　　　　張全眞

　　無功而祿方愧平生之言宜黜而褒孰欺左右之聽伏
念某器非世用學與道踈翰墨爲娱經病衰而已廢山
林作計怳夢寐以空存惟五斗之倦游葢十年之陳迹
長裾不遂短製還新撫弔影以自憐捫苦心而太息尚
繄造物以付我公半面立談爲降諸侯之重高堂坐嘯

許陪下客之餘語有蠢而姑容慮雖愚而或取傾葢之
交雖偶泣途之感易深常恐賤微永乖報德之所敢恃
固陋更累知人之明載念微生自孤昭代賢貴力推則
意親而事逺英游並騖則人達而已窮雖平進誰所
不能而數竒自亦中廢梟盧不就笑五白之偶然虎豹
有神分九宫之邈爾自非宏偉不主故常豈由煨塵之
中猶分光潤之末相馬而失之瘦彼俗何知取人而抜
其尤匪才曷稱此葢伏遇某官體國重寄爲時逺圖道

遵前軰而善誘於後來政擅久成而兼收于未至盛矣
孔融之坐巋然韓愈之門介以妄庸是爲塵㸃敢不益
䖍所事毋替厥初皦皦寸誠徒記賞音之賜區區末路
豈專媒進之思

　　謝監司薦舉啟　　　　　　　黄夷甫

　　昔揚子雲被嘲老不曉事燭之武自謂壯不如人退惟
一已之間實兼兩人之短故規行矩歩窮且不回身後
人先困而莫悟勉從下䇿出効微官聚糧有三月之勤

發軔輕千里之逺流離半世奔走四方朅來大江之南
屬在使麾之下實曰天幸豈曰人謀恭惟某官一朝偉
人四海令望楩楠杞梓凛凛隆棟之姿鐘磬笙鏞肅肅
清廟之器而乃謙冲自牧畧去威儀忠厚有餘曲敦風
誼念廐馬雖老猶思芻秣之恩轍魚將枯欲借霑濡之
潤豈緣名勢特出奬憐髣髴古人遭逢今日居然感激
實倍常情

　　謝監司薦舉啟　　　　　　　史唐英


　　繆政流聞難逃公議薦書褒借大過本心雖外激於懦疲
實中含乎愧靦伏念某禀生駑緩但務退藏賦性堅頑
不知變化斷斷眞一介之士厭厭若九泉之人朅來御
吏以臨民果見隳官而墮事加以潜傷溪毒闇中山嵐
日益尫孱寖成沉痼杖扶骨立人掖尸行奠酒跪香固
難脩於祀事趨庭謁府頗久廢於官儀人有若斯世將安
用倘或含糊而竊祿必將顛蹶以隕身但兾生還敢論
榮進此盖伏遇某官才高兼物道大容人謂其臭味所

同故提撕孤賤憐其衰窮易德故收拾棄遺乃於垂
老之年獲霑不報之惠某敢不務求藥石冀保餘生益
慎始終庶全晚節亟爲歸計載嚢衣以行尚慰人心飲
盃水而去不慙吾道是答己知

　　謝監司薦舉啟　　　　　　　葉少藴

　　功慙實試祿愧空餐貸弗誅鋤已爲僥倖寵加論薦豈
所堪任伏念某渉世頑踈受才淺薄學雖有志徒知泥
古之虛言仕迄無成靡有資身之良䇿曾脩名之弗立

顧短技之已窮少忝盧前晚羞噲伍豈特汗顔而不耻
固以攘臂而自豪矧泉府之官寮皆外臺之辟置廪食
俱腆賞勸又優得之莫不欣然聞者亦或樂此自慙迂
拙敢歎衰遲夷甫於是言錢孫寳以之祭竈揚雄識字
方知鑄金莊叟忘筌尚驚躍冶蔑一毫之云補宜百罰
之所歸已幸并容仍加慰薦衆猶以爲不祥而弗顧公
獨察其甚愚而可哀載味品題更踰分量此蓋伏遇
某官純明弗撓閎裕好脩謂收名莫如薦賢而得人所

以報國猥容學歩來佐指蹤顧踈懶者書生之所同不
加譴斥而流落者人情所共憫更賜吹噓實盛德之所
臨豈初心之敢兾某敢不益堅微尚深仰前脩零落摧
翰敢復希於霄漢婆娑病木知徒費於生成但銘肺肝
莫報恩德過此以徃未知所裁

　　謝監司薦舉啟

　　戎軺謹職使指露章望不素然愧將何若伏念某器
踈寡用質闇鮮通早塵祿仕之遊竊有功名之志遂更

武列思具邊員南服之征亦嘗致力西隅之守未始曠
官汔至此邦勉勤爾事然而犬羊之聚僅得之歡心貔
虎之羣各循於著令此即守封之當務乗塞之本圖得
免吏訶已為天幸伏䝉某官俯憐舊物過睞涓
勞叨法座以言揚期上恩之器使俾無顛躓益用勸褒
謹當神明百爲終始一節更集軍中之効用酬門下之私

　　謝監司薦舉啟

　　使指肅將驛書聞上拜嘉伊始撫已懷慚伏念某性本

拙艱仕爲貧素累世之學竊甞自脩當年之功願有所
立濫齒朝紳之序獲更武弁之遊於時昊冦擾邊王師
宿野馳不測之地力就於戍城受必勝之謀嘗經于戰
陣自爾從征嶺表還守寒隅汔至此邦第爲常職若以
其謹封疆之備得種落之心俯逭人言已為天幸
伏䝉某官雲霓發潤衡度推公采累任之勤勞恤孤
蹤之留滯將期賞渥特露薦章謹當祗服官箴敬思爾
止更集異時之効仰酬舊日之恩


　　謝監司薦舉啟　　　　　　　　張舜民

　　初憂累罰將欲去歸豈意交章更形褒薦受知越次負
愧靡寧伏念某賦分竒窮禀生昧陋幸承閥閱亦綴冠
纓惟趨時不達於變通故應物多成于牴忤勉循三尺
濫分符竹之權僅守一官可謂斗筲之器誰爲汲挽敢
冀騰驤此盖伏遇某官理識絶倫聲猷跨世長趨濶
歩孰爭萬里之先大論高文自出一時之右肯憐孤蹇
曲爲播揚某敢不誓立清名堅持素守雖錐刀近利無

補於本朝而尺寸微功自期于他日庶㡬始末不辱高
明

　　謝提倉薦舉啟

　　百里雙鳬欲望風而引去九秋一鶚俄倚漢以横飛自
疑如出乎夢中爲幸實來於分外感深鏤骨愧極汗顔
某竊以觀賔於王顧下士莫非有德泰征其彚惟名卿然
後無私况屬盛時亟逢鉅哲惟月評而借譽緬風鍳以
生輝書自劉洪豈止賢於十部諾因季布政應勝得百

金肆令爛額焦頭端可攀鱗附翼獲是遇者獨何偉哉
某也文史陳人衣冠餘子祗因世冑冒玷官箴抗塵走
俗者二十年不堪回首號寒啼饑者數百指未免折
腰偶竊邑以庇身姑盡瘁而事國子文三仕浪云有功
而見知裴公一言固曰不求而自得靜言忝冒良有夤
緣此蓋伏遇某官直道而行樂善不倦敏手以衡其
輕重虛心爰燭乎幽深覩開闔斂散之要權務成就全
安於下吏盼睞而容光必照吹噓則與物爲春循致懦

衷亦叨奬拔某敢不靖共爾位夙夜在公正而不他第
堅持於一節老而益壯或少報於萬分

　　謝太守薦舉啟　　　　　　　楊嗣清

　　散木偃塗誤入公輸之度疲駑在廐叨逢伯樂之知服
寵增光被恩懐愧伏念某質非名碩才謝清流蟬腹龜
腸中慙義餒麞頭䑕目望絶侯封氣無湖海之豪心有
丘園之素政緣世累偶出仕途鬢颯二毛顧匪折腰之
具目迷三徑空懐種菊之思甘比羣鷄定非一鶚豈意

提衡之鑒濫加推轂之私優辱品題徒知慙仰此蓋伏
遇某官名高一世學貫九流身任道之汙隆言爲邦
之興替柔直有申伯之德四國于蕃文武兼吉甫之才
萬邦惟憲行賢而未嘗有已去智而不以驕人致此妄
庸亦加賞拔力借風雷之便將化龍梭肆調金石之音
更資牛鐸某敢不勉脩素業益勵壯心庶收翰墨之功
少答吹噓之賜

　　謝太守薦舉啟　　　　　　　王致君


　　職守方郡䑕技已窮名聞公車鶚書交上薦叨奬拔倍
負兢慙伏念某閥閱已衰名實素下挈瓶近智無所建
明刻玉小材安能施設雖殫意竭慮公以忘私而左支
右梧勤不補拙敢圖寵借下及孱庸此蓋伏遇某官
廟朝羽儀社稷寳鎮綴蘭臺之法從高踐亨衢殿淮海
之名邦光揚逺業尚收孤跡謂有可書欲使迅騰曲加
藻飾某敢不脩持晚節庶圖横草之功砥礪㣲忠更盡
鉛刀之用上酬天造次答已知


　　謝太守薦舉啟　　　　　　　魏伯友

　　靈恩朴拙何以立官𤣥保頓昏安能辦事政虞訶斥翻
辱薦論不敢矜榮祗以増愧伏念某人中下品海内单
門孝裕為衆所嫌叔夜處世不遇青雲絶望器許孰與
之佩刀白眼相看遺去㡬奪其手板不圖褒借猥被衰
寒此蓋伏遇某官百世華宗三呉望士榮躋内閣翺
翔侍從之班寵殿侯邦偃息藩垣之地曲憐去物遂及
孤蹤某敢不益慕前脩更敦素尚懐黄金而結紫綬豈

意於餘年飲墜露而餐落英行棲於舊隱未知圖報但
極悚銘

　　謝太守薦舉啟　　　　　　　宋嗣宗

　　委吏之賤疲於一官報政之遲踰於三月過蒙褒薦良
積悚惶伏念某椎鈍寡聞支離多病初無才藝以取聲
名豈有異能追攀豪傑韓吏部年老而身困孔北海意
廣而才踈自絶鶱騰孰能推挽第安林野以俟譴訶此
盖伏遇某官名映朝倫才高王佐謀猷宏逺史弼負

幹國之能德度恢鴻韋斌得大臣之體將陟鼎司之峻
先儲天下之才致兹虛庸亦預收採某敢不尚堅晚節益
勵㣲衷埽地焚香誓克修於素志澡身浴德期不累於清
塵

　　謝太守薦舉啟　　　　　　　宋敦詩

　　阨窮滋久聲跡浸微固已絶望于飛鶱詎復萌心於進
取忽薦言之下逮溢愧汗之交流伏念某愚不自量妄
嘗有志始遊翰墨謂功名可求而必可期中渉艱難知

時命在彼而不在我飄然隨牒聊以代耕幸獲造於門墻
欣竊聞于名理何止暫忘于羇旅固已倍借於輝光仍
沐恩私亟加慰薦載詳品目更極兢慙此蓋伏遇某
官德盛而有容望高而善下矜此踈愚之質許以無他
採其蕪累之詞謂之可教不忍遂隳其素志必使勉及
于前脩力賜吹噓庶㡬振起駑駘失路固無歴塊之功
頑鑛遭時尚有發硎之意未報恩德但銘肺腑

　　謝太守薦舉啟　　　　　　　　趙德莊


　　浮湛宦牒久絶意於清流洒埽門墻忽盗名於上客餘
光所被善類知歸伏念某愚不通今拙而嗜古百世而
下莫究聖人之大全中年以來不堪世路之多故簿書
汨没師友散亡驚短髪之既華悼初心其己逺靦從煩
劇尤失故常當民敝財殫爲方今之公患政苛斂急豈
學者之安行故嘗取予於權宜不盡拘攣於文法苟少
紓於罷俗亦何愛于微躬所幸仁主大明日月其照我
公盛德父兄乃心用能三歲之間或致一毫之效然塵

埃不可以薫沐拜起甚慙于歩趨舉瓢而酌天漿坐嘆
星辰之逺比屋而聞人籟益知耳目之卑謂當黜而外之
豈曰從之游者惟時指授不愛巧雕出五色於探嚢既
將脫其毛骨捐千金於敝帚又復借以齒牙豈徒了于
二生固足施於後世此蓋伏遇某官道存長育業懋
經綸世爲儒者之宗故常恐斯文之墜地身任天下之
重故隂求當代之遺材有如妄庸何以稱塞某敢不洗
心姱節俛首下風補劓息黥舎治人而治已淪肌浹髓

持報國以報公

　　謝太守薦舉啟

　　泮水横經慙蜀地學官之選天臺上奏玷汝南月旦之
評拜賜尊榮撫躬若惕竊以諸公要人之勢利亦何門
而可容先生長者之典刑或曠世而難遇寧賤貧而堪
忍惟道德之依歸一䝉備類于籠中足以成聲於海内
况此收憐之意出于特達之知未嘗待其自言亦匪因
于借助茲古人之能事今復見之顧新學之小生何以

得此伏念某顓䝉有守困拙無稱傳緒業于父兄乏淵
源于師友淺聞甚陋莫知貳負之名單見易窮豈識撐
犂之字粗勤操守敢昧端方愧在前之粃糠偶冠多士
玩既徃之糟粕未通羣書固宜守寒士之窮寧復有熱
官之望曾是鷯林之托據煩鶚表之騰假要路之梯航
借層霄之羽翼兹盖伏遇某官神機警悟德宇閎
深振絶學之無傳笑諸子百家之陋起斯文于既墜有
三代兩漢之風啟後覺於晚生凛清名于末俗四登二

千石之重咸著能聲一飛九萬里之途旋躋華衮益廣
江河之量不遺葑菲之微謂敗鼓之皮亦無嫌于芝术
而焦桐之尾或可備於宫商致此孱庸驟䝉推挽某敢
不益堅素尚勉力脩名國士之知期必酬于異日私門
之謝聊自同于衆人

　　謝太守薦舉啟

　　負弩馳驅方厠登門之列剡書慰薦濫當開府之初名
爲市駿之圖實出㸃蠅之誤事非願始榮與愧并惟縣

令視民爲親與諸侯分地而治以道自任昔人尚鄙於
催科厥流寖訛末節乃專於財賦緩之則乏供于公上
急之則起怨於里閭敝精神于錙銖之微捐名節于商
賈之賤良法具在鮮聞德意之宣仁人滿前不見循良
之政有能時其取予節以儉勤惟務本以飬民財毋奪時
以盡地力上不負明天子之詔下足以解賢刺史之憂
庶㡬隨亨可以益裕如某者不才自棄多難早衰百年
紙上之空言僅同畫餅十載幕中之漫仕殆若飛鳬退

將遂于歸愚進豈堪于治劇矧冠葢徃來之會乃江湖
卑薄之鄉邑居蕭條莫稱過客年榖豐美尚多流人固
當加意以撫摩安敢容心于攘剥吏責既曠人事寖睽
失伍待三甘于抵罪會課第六幸而免歸豈期悃愊之
愚乃動高明之鑒以平平而似簡謂兀兀以類勤引而
升堂温若挾纊退而論事應如叩鐘念欲罷而未能抑何
功而可錄伏讀褒語有靦過情而况法宫獨斷之餘惻
怛屢形于擇令大府簡僚之始激揚尤貴於得人有如

妄庸何以稱塞此蓋伏遇某官忠存社稷望重搢紳
潤色王言得典謨之正體作成士類起洙泗之遺風力
爲後進之階克罄上臣之節不忍狐白之反衣未厭緇
衣之改爲故于寸長或至三歎某敢不匪躬盡瘁篤志
好脩苟歎息愁恨之不聞有辭于上雖倥偬喧囂而自
困遑恤其私

　　謝太守薦舉啟　　　　　　　趙德莊

　　羣趨旅進官微尺寸之功衆棄獨收事絶尋常之表羇

窮增氣寒素懐歸伏念某名在腐儒初無長技挾䇿於
前軰彫零之後彈冠於殊鄉轉徙之餘老將至以徒勤
祿既浮而不愧逝從散地漸歸宿于夷途敢託上交自
衒媒於當世矧陪下走驟望餘光無簿書米鹽以奔走
後先有贈勞宴賄以勞費左右曾是品題之誤得諸拜
起之初畧後生之無聞謂孺子之可教采葑采菲草
芥已微如山如河塵露奚補深惟志士之報德坐恐餘
生之後時若爲推揚重以論薦言非俗好難語於通人

文與氣衰詎追於作者然而少學雖陋而粗耻於無用
孤宦已卑而竊期于盡誠使之少間貧病之憂有如過
聽妄庸之意尚思扶義不敢愛身悼此志之久違爲已
知之一發此蓋伏遇某官長民尚德憂國思賢身任
九流之銓衡各極器能之用經爲萬乗之師友兼收章
句之長下賔榻於塵埃訪遺賢於江海求之太廣濫者
或居某敢不益信所聞力鞭其後豈惟進退視為主於
逺臣尚謹始終用能施於後世


　　謝太守薦舉啟

　　伏䝉知府郎中奏舉改官任使者縣僚解局孰敢嘆三
年之淹郡守飛章獨念有一日之雅雖舉舊自昔以爲
義然改秩豈愚所可當固應得之若驚且幸伸於知已
某竊聞管仲以善交而友鮑叔亟䝉堂阜之迎王徽以
進士而附徐商爰受荆南之辟夫惟久與之出處乃能
備見其否臧未始擇焉而不精庶㡬舉者有所試斯謂
名止於實勿憂稱匪其人靜循黄綬之賤儒蓋辱朱轓

之曩好聽其言而觀其行既嘗博我以文據於德而依
於仁更欲成人之美借月評而激賞回風鑒以増輝書
自劉洪非特賢于十部諾因季布雅宜勝得百金坐令
門下之諸生不作溝中之棄物獲是遇者亦何偉哉某
也問禮聲微行歌族冷㓜被過庭之訓長從扶䇿之游
敬業樂羣粗熟周鄉之射御陳力就列浪陪唐彀之英
雄由東粤以奉親指南昌而竊祿鷄鳴狗盗偶終歲以
無聞馬勃牛溲亦有時而可用遂沐鄭莊之推轂式酬

貢禹之彈冠公叔同升大夫僎今猶古也臧文不與柳
下惠彼何人斯可以使鄙夫寛而薄夫敦眞所謂久相
待而逺相致裴蘭在野但知直道而行禰鶚横秋忽
慶不求而得退省際㑹實有夤緣此蓋伏遇某官閬
苑清流崑崗粹品名聨二俊允爲呉郡之文宗學貫六
經克紹松江之高士蚤决科于羣彦繼拔萃于庶工已
誇語三日而見竒何止歴四州而稱善達不離道進思
盡忠登芸閣者十八人獨推豪傑奏楓宸者三千牘夙

著謀謨綾食夜直以䰟清雞舌朝薫而暮爽遽辭榮於
丹禁聊共理于黄堂政布六條頌興五袴隼旟熊軾方
試可以蕃宣鳯沼鸞臺即升華于輔弼而又篤斷金之
宻契存結綬之遺風憐其附翼以攀鱗謂可昂霄而聳
壑故雖孱弱亦預奬提厚莫重焉綽有故人之意我之
懐矣忍忘平生之言某敢不謹所設施高其標置確乎不
拔窮且益堅萬里從軍喜吹噓之有便一心圖報惟職
守之是勤常俾能舉其官無負賢友不棄過此以徃未

識所裁

　　謝太守薦舉啟　　　　　　　趙德莊

　　乘流浪出猥㕘幕下之游旅進冥行庸覬坐中之識
上臣所志末俗以驚伏念某妄讀父書失師吏道江海
之送日月多病與衰雞豚以燕春秋久閒而廢維此羇
宦出于濫窮輕千里而朅來留二年而忘去遶樹三匝
其孰聽于悲吟賜璧一雙敢自徼于異遇方轓葢鼎來
之日聞道途相慶之謡謂平生先德而後刑且家世詘

身而下士私竊自幸庶㡬少安不意交游有及姓名之
賤廼于官府遂忘形迹之拘重遲而不以爲媠媮造次
而能照其悃愊至于寘諸尊俎之側雜以詩書之娯聆
高詠于胡床還素風于太始雍容文物主人何媿於湖
南尚想風流下客如升于東閣慨附麗之既晚顧遭逢
之已榮敢以私恩更汚公舉葢前軰與人而必舉而大
賢樂義以無窮使之假翼而冲霄猶將市骨而得駿此
蓋伏遇某官清而不撓大以有容愛善如愛厥民知

人如知其政包涵九德心期一代之英材進退百僚手
傳先生之能事眷主知之益厚繄士氣之方増有若妄
庸何以稱塞某敢不㝠心信古刻意好修裹章服以自
矜竊起彈冠之念望山林而告語共希曳履之光

　　謝薦舉啟

　　猥以庸虛過䝉知遇既免尤譴復加薦論自省孤危兼
之衰病生而賦朴野之性愚不識禍福之機但知任已
以直前不復周防以慮後動觸時忌言爲身災擠而去

之則為有功引而進之亦或招悔自非不以利禄為
意而以仁厚爲心顧茲鈍頑誰肯收錄伏惟某官時
望至重主知已深方將長育於羣材專務掩覆於小過
憫其持身之甚拙進絶望而退無歸知其爲政之雖迂
歲有餘而日不足特矯世俗借之齒牙某敢不祗畏簡
書益自脩飭豈云報德苟不辱知過此以還未知所措

　　謝薦舉啟　　　　　　　　　趙德莊

　　三年去國從學官簿領之書千里推賢辱宗衮陽秋之

字雖異姓古人之爲後然成材今日之居多特屈公言
豈非高誼惟汪氏蟬聨之緒出軒皇𣲖别之餘壽等神
仙祠伯有魚龍之號名聞軍旅聖人書社稷之功遥遥
譜牒之相傳没没衣冠之不振雖更晉魏之逺莫厠崔
盧之間敢期自附一代之英髦猶幸上同百年之鼻
祖間生賢德膺運半千坐使衰宗去天尺五𤓰瓞已興
于嗣歲豫章方託于深根非無他人未足知已矧何並
及君公之貴而謝莊從康樂之遊宜其臭味之同借以

齒牙之重幸雖至矣誠豈偶然如某者天與冥頑人誰料理
但欲陸沈於州縣未嘗鈎致于聲名一命江湖無蚍蜉
蟻子之援窮年書史有蝘蜓鳯皇之嘲中因俗駕之回
益嘆儒冠之誤政恐墜緒安能亢宗敢倚門䦨投為子姓
力推寒士以報國且喜富家之有人天生五材非聖賢
而曷用河潤九里資宗族以爲多此蓋伏遇某官經
術宏深人倫高妙青天白日誰不仰于清明璞玊渾金
終莫名於器用出入興賢之省始終當宁之知依菁莪

樂育之時爲巖石具瞻之地豈獨林宗之好士借之聲
光因知祐甫之無私多其親舊深憂謭薄難稱生成某
敢不持此銘心永爲鏤腑酬國士品題之賜附名家閥
閱之光

　　謝薦舉啟

　　棄地寒灰已絶思於温煖淪溝斷木何敢望于丹青物
理固然天意莫測借一毫造化之力爲萬物駭異之觀
冷焰將遂復然華藻至于均被搘頤退省㸃額銜恩竊

以行已甚難售知匪易馮煖激田君尚須彈鋏伯牙捨
子期遂至絶絃矧夫渉𤓰李之嫌甚矣有氷炭之隙撚
鬚太息知正道之孔艱撫掌長咍厭人情之甚薄爰用
時態慨念孤蹤謂學術空踈鄙之則宜以趨向謬誤逺
之則是苐栖栖而信命敢咄咄以尤人夷考前芬粗平愚
憤叔皮爲融幕之從事孟堅領憲府之䕶軍温造不辭
重𦙍之賔馬融嘗應鄧隲之召不特一時之樂事且爲
萬世之名談非倚高明莫緣敷叙自叨庥庇之幸首膺

盼睞之温遽辱褒揚不藉阮瞻之三語再䝉然諾殆逾
季布之千金已在品題終加収錄此蓋伏遇某官深
造道本洞燭事機矜小賢而不遺慮一夫之失所持心
渾厚優哉奬善勸能處已公忠足以磨世勵俗是致葑
菲之冗𤨏亦隨桃李之敷榮某誓當激昂懦衷勉堅壯
志慕子文之從仕少酬亷恪之稱鄙州犂之用情聊副
詳明之譽庶㡬罔悖鯉庭之訓抑亦不玷龍門之遊

　　謝薦舉啟


　　三年簿領方黙愧于仇鸞一日雲霄俄顯追於禰鶚恩
深河海感極肺肝某竊以運偶中興時多上哲務薦賢
而盡臣子之節期稱職以立邦家之基當得英豪若絶
類離倫之鮮儷庶觀器業皆窮高極逺之不凡靜循百
里之承宣庸副九重之任使公卿由此途出令尹難其
人哉儻非桑雉之前脩莫宜民上曽是轅駒之下品反
在選中必固與之可謂仁矣某也志雖尚德學不競時
師友古人幸襟期之猶在塵埃滿路惟世賞之可羞竊

斗粟以奉親誓寸心而報國靖恭花縣宻邇霜臺漢斧
生秋每欲望風而去鄒律噓煖嘗試瀝血以求將按劍
之是虞豈拔茅之或冀亟回鑑水曲省㸑桐念戢吏愛
民之方粗知留意曰趨事赴功之敏寧不厚顔俾脫免
于拘稽遂升華于撫字永言際會實有夤緣此葢伏遇
某官自誠而明樂善不倦包藴列城之簮笏靡恨遺材
發揮當路之權衡誕開公道肆令孱陋亦辱揄揚某敢
不朝虀暮鹽夙興夜寐甘官箴之藥石窮且益堅凛士

檢之氷霜死而後已用圖薄效少報殊私

　　謝薦舉啟　　　　　　　　　趙德莊

　　官分縣社初乏吏能書奏公車驟膺名薦荷恩増愧撫
已爲榮伏念某魯鈍少文木愚乏警志有丘園之素氣
無湖海之豪慕君子有所不爲知古人未嘗乏仕猥驅
俗駕濫綴官曹拄頰愛山未忘餘習折腰爲米已負初
心試綰銅章謬臨花縣鳴琴不韻製錦空傷政拙催科
考宜書於下下誰先傾倒人每見其平平疲駑絶意於騰

驤散木無心於琢削豈謂提衡之鑒誤加推轂之私此
蓋伏遇某官盛德表時淵謨經國宏才優於剸劇厚
性足以鎮浮允爲世臣卓備賢業權衡士類氷鑑人才
錄箕斗之虛名采菲葑之下體縱毛錐之脫穎許由瑟
以升堂致此凡庸亦加品目功借風雷之便將化龍梭
律調金石之音旁資牛鐸某者敢不勉以未至尊其所
聞上答已知下逃官謗

　　謝薦舉啟


　　松鄉佐職坐有三年之淹蘭省飛章初無一日之雅始
望不及此何徳以堪之榮聳簮紳感深肺腑竊謂惟善能
舉其類上臣事君以人簡賢而任良陋志目中眉之小
識息黥而補劓開攀鱗附翼之宏規靜言疑似之難分
動輒忠邪之相半必也久與之出處庶乎㮣見其設施
曾未聞無因而至前况敢兾不求而自得借有是事假
屬非才如某者少挾壯圖長辜素藴師門刻意耻自名
世祿之家仕路强顔寧復非良弓之子念再游于蓮幕

思一割于牛刀宓琴何益於民功禰鶚亟騰于士譽常
徒役役豈曰能賢善誘循循亦云可使昔未親謦欬之
末今乃置眄睞之中古人以是存心流俗爲之喪氣請
原其本有致而然此蓋伏遇某官進思盡忠逹不離
道早推先於人傑聊試可於天官春入綾衾寒谷已均
于餘暖秋横水鑑纎毫咸燭於清輝肆令慰藉之私旁
暨妄庸之吏某敢不申嚴士行寅舉官常植澗喬松不
爲三冬而變節辨途老馬常遵千里以効勤苟無爽于

初終或少酬於知遇過是以徃未知所裁

　　謝薦舉啟

　　右某伏准照牒保舉某暫充改官親民任使者居官莅
事初無毫髮之長爲國掄材誤辱齒牙之及省循非據
感愧交深竊惟古者薦能付之公道衆多奚擇惟輿論
之爲先容表裏相符雖小用可知大節此風不振有年
於茲非遇間世之賢曷復非常之選如某者儒生至陋
吏材尤踈初不能激激以沽名亦不肯冺冺而隨俗屬

佐一同之治獲趨五馬之塵當循名責實之時不容苟且
在趨事赴功之列各務進脩自視妄庸尚虞譴斥豈期
名姓夙誤聽聞方其下車之初已有推轂之意逮茲收
錄實倍寵榮茲蓋伏遇某官盛德鎮浮至誠格物以
清凈寡欲之道濟剛毅不屈之材非惟不畏于高明亦
且無遺于寒畯以所聞而㕘所見棄所短而取所長憐
其遲鈍之資僅能將勤而補拙知其奔走之暇尚以餘
力而學文遂加一字之褒以増九鼎之重某謹當勉所

不及行其已知今非介而前非通立聖人之中道仁不
憂而智不懼慕壯夫之逺猷期於終身上答知已

　　謝舉試刑法啟

　　伏䝉某官奏舉某堪充試刑法官者坐局何堪方喜崔
松之茂致身有幸亟聞禰鶚之飛愧益顔間恩從望外
某竊以俊乂在位明慎用刑顧六合横目之民或陷乎罪
念一人好生之德必欲其平惟能得于張之賢而薦諸
朝庶以輔堯舜之仁而極于治獲是遇者一何偉哉某

也樗櫟散材斗筲小器誤玷絲綸之寵猥忝簮筆之華
來百里以備員姑試承流之政執三尺而願學早萌折獄
之心借未能逺追淑問之臯陶庶亦或近取遺直之叔
向在我而已其誰知之非偶先覺之無私孰憐後進之
有得靜言提拂良出夤緣此蓋伏遇某官襟海非塵
懐氷不翳兼善一時之風俗周知百吏之否臧論道經
邦將䇿足青雲之上愛人利物尚留情載筆之中坐許
公膺例堪審克某敢不申窮律意寅奉官聨此生召伯

之甘棠㑹令封殖他日傅巖之霖雨更兾沾濡過是以
來未知所措






　　五百家播芳大全文粹巻三十五

