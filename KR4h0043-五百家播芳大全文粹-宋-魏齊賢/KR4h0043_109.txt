







　　欽定四庫全書

　　五百家播芳大全文粹巻一百二

　　宋　魏齊賢

　　葉　棻同輯

　　挽詞

　　仁宗皇帝挽詞(四首)　　　　　王介甫

　　去序三朝聖行崩萬國天憂勤無曠古治洽最長年仁
育齊高厚哀思罄幅員欲知千載美道德冠遺編


　　又

　　慿几㣲言絶羣臣涕泗揮哀號三級陛縞素九重圍天
上仙遊逺宫中御座非最悲帷幄侍不復未明衣

　　又

　　厭代人間世收神天上遊遽然虚玉座不復望珠旒待
旦移巾幘饔人改膳羞尋常飛白几寂寞暗塵浮

　　又

　　同軌羣方至因山十月催永違天日表空有肺肝摧帳

殿流蘇巻鈴歌薤露哀宫中垂曉軔西去不更回

　　英宗皇帝挽詞(二首)

　　御氣方尊極乘雲已泬寥衣冠萬國㑹陵寢百神朝夏
鼎傳歸啟虞羮想見堯誰當授椽筆論德在瓊瑤

　　又

　　玉册上鴻名猶殘警蹕聲忽辭千嵗祝虚卜五年征羽
衛悲哀送山陵指顧成謳歌歸聖子世孝在持盈

　　仁宗皇帝挽詞(五首)　　　　司馬温公


　　决事神明速任人金石堅天機先兆朕聖度藴淵泉仁
義生知性恩威獨化權乾坤無毁息長與大名傳

　　又

　　聴政涉中昃觀書達夜分周王忘自逸漢祖不知勤棣
蕚因心友雲章落筆文他年納石室光大繼皇墳

　　又

　　至德成無象徽名避不居期門弋獵絶步輦宴遊疎餞
别金缸暗兵嚴武帳虚蓬萊日安仗猶望駕宫車


　　又

　　鼇禁叨承詔金華侍執經㣲生輕草芥聖澤濶滄溟鹿
性安林野葵心注闕庭堯雲不可望白首涕飄零

　　又

　　式道清行馬靈輴下陛簾雲奔同軌集雨泣兆民瞻石
闕蒼烟暝松門白露沾戴弓徒隕絶無計附龍髯

　　神宗皇帝挽詞(二首)　　　　　王介甫

　　將聖由天縱成能與鬼謀聪明初四達雋乂盡旁求一

變前無古三登嵗有秋謳歌歸子啟欽念禹功脩

　　又

　　城闕宫車轉山林隧路歸蒼梧雲未逺姑射露先晞玊
暗蛟龍蟄金寒雁騖飛老臣他日淚湖海想遺衣

　　徽宗皇帝靈駕發引挽詞(四首)　汪彦章

　　圖治八王上増光六聖餘仁恩漸動植文物揜詩書未
及金縢啟俄成玉帳虚衣冠歸故國神已在華胥

　　又


　　三雍無逸雋四海屢豐年嘉瑞標圖諜休功被管絃鼎
成龍即去書逺雁空傳多少承平老遙悲杞國天

　　又

　　無心居大寳有子傳鴻鈞萬里方終宴千年忽上賓地
今從禹塟天不返虞巡愴極皇情處還觀吉仗陳

　　又

　　七聖迷途後宫車遂不回乘雲知益逺濡露但増哀日
卜天寧近山依氷固開千巖應更秀從此是軒臺


　　高宗皇帝挽詞(五首)　　　　　御　製

　　草昩千齡旦颷回九縣塵皇天開我宋丹極下真人指
顧山河定歡呼歴數新㫁鼇重立極更與物為春

　　又

　　赤伏興王業巍巍四十年佛狸方送死天馬合争先自
厭兵車㑹親提造化權此疆并爾界恩德到淵泉

　　又

　　揖遜光堯德重華愧有虞居然將菲質正爾紹皇圖履

燾兼君父文明炤典謨大恩渾未報血淚一時俱

　　又

　　不謂神仙窟今時異昔時鼎湖龍去逺杜首鳯來遲顧
畢三年制驚聞七月期痛心思繼代不忘有聲詩

　　又

　　夢㫁堯千嵗神遊漢五陵洛京元在望禹穴且相承仗
衛凄烟合笳簫凍雨凝漫縻千丈石未是頌中興

　　高宗皇帝挽詞(二首)


　　炎祚開中葉龍翔自有真揮戈回日炤洗甲挽天津立
極乾坤正循環雨露新嗣皇能繼志詩為武王陳

　　又

　　歴數堯咨舜羮牆舜見堯三加徽號册五日未央朝廟
祀瞻龍衮韶音遏鳯簫伏蒲思徃事淚湔浙江潮

　　高宗皇帝挽詞(二首)　　　　　周益公

　　社稷興中否干戈静四溟生年同藝祖(皆丁亥)慶壽似慈
寧(皆慶八十)人意庚庚兆天傾九九齡向來懷夏禹(建炎登嵇山閣

御詩懷哉夏禹勤)今袝越山青

　　又

　　大極乾元父清都大帝宫宴酣忘御駿仙去任遺弓音
遏堯仁逺旻號舜孝隆孤臣臺閣舊淚血洒春風

　　高宗皇帝挽詞(二首)　　　　　劉叅政

　　内襌堯咨舜中興夏配天鴻名光寳册奎畫動星躔静
享仁人壽書傳聖政編永言天下養胡不萬斯年

　　又


　　南北休兵久仁恩及物深九齡終帝夢四海遏韶音聖
學高于古衰衣始自今一抔陵上土他日卜嵩岑

　　高宗皇帝挽詞(二首)　　　　　蕭挺之

　　撥亂中興事艱難創業同好生天地德立極帝王功與
子基圖壯居尊福禄崇一朝違大養悽愴櫟陽宫

　　又

　　畫翣排仙仗龍輴去莫攀衣冠藏漢廟弓劍閟橋山宇
宙精神惨臣民涕泗澘堯階蓂莢在無復望慈顔


　　高宗皇帝挽詞(十首)　　　　　洪駒伯

　　寳歴中興業于今六十年洗光暘谷日錬補女媧天大
業超東漢皇恩蜴北燕聖謨誰可頌㑹有筆如椽

　　又

　　徃在艱難際乾坤震擾中京華元有主趙魏剪為崇整
頓頒神武扶持立雋功配天還祀夏真與少康同

　　又

　　紫塞連沙漠天親墮杳蓂竟能襄水祏復見養慈寧孝

道光千古精神格上靈典謨垂不盡赫赫照丹青

　　又

　　禍轉三軍衂天催五鼎亨只知江飲馬豈料觀封鯨士
感親征詔神扶義戰兵干戈俄載戢遺恨不收京

　　又

　　翼善能傳聖巍巍又見堯纔餘知命嵗已禪拱宸朝玉
册三加峻瓊宫十閏超大章章懿鑠稽古耀宗祧

　　又


　　聖學由天縱煌煌翰墨場臣中羞瓘靖户外立鍾王飛
動鸞窺藻昭回斗避芒煥文瞻仰處傑閣在西廂

　　又

　　北内神靈地期期億萬年巖廊明舜日宇宙戴堯天樂
事湖山盛英徽雅頌傳那知開玉鎻不戀地行仙

　　又

　　鶴馭臨丹極龍髯墮玉宸爐烟猶泛夜宫蕊已迷春夢
㫁無尋處神遊不見人傷心天壤内血淚染車塵


　　仙仗葳蕤去行行淛水東稽山元禹穴吳岫自堯宫帳
殿凄寒露笳城起瞑風霓旌不可望應在彩毫中

　　高宗皇帝挽詞(五首)　　　　　李　巘

　　建炎恢聖統太上極尊名夏祀參天永堯勲冠古榮艱
難成帝業付託本皇明俯閲人間世飈遊跨九清

　　又

　　壽厯開金筴皇歡奉玉顔難諶天道逺忽愴帝鄉還敷
德戎夷外安民禮樂間功崇超大禹神穴枕稽山


　　又

　　赫奕中興事洪圖久系隆垂裳三紀後脱屣再星終靈
馭龍騰座仙晨鶴翥空薫琴無盡意遏宻巻悲風

　　又

　　漢帝傷心地羮牆夢正勞珠藏超赤水鼎在泣烏號神
藻光仍煥仁風逺更翺百皇誰比德商廟獨推高

　　又

　　映日龍輴動喧天鳯吹休橋仙融路碧梧野結雲愁萬

葉休符衍三年孝制脩臣民瞻祖載慟哭拜江流

　　高宗皇帝挽詞(五首)　　　　　陳居仁

　　力拯艱難運天開聖哲君赤符恢世祚蒼籙炳人文帝
學窮淵奥宸奎照典墳三宗從著號超軼未前聞

　　又

　　天步方寧只民區復晏然心非堯位樂子授舜躬賢揖
遜高千古恬熈盛萬年乘雲歸帝所溥率淚成川

　　又


　　聖略如天大仁心亘古無神兵勝淝水鳴劍罷伊吾宵
旰逾三紀歌謠遍八區耆龎聴遺誥號絶更嗟呼

　　又

　　漢日朝前殿神堯宴大安徒誇一時盛誰似兩空歡謾
採瀛洲藥猶餘荆鼎丹傷心浙江畔縞仗自囘鑾

　　又

　　得壽尊慈扆怡神久北宫綵衣頻侍燕寳册屢垂鴻劍
落橋山外陵開禹穴東從今壽文母無復玉巵同


　　高宗皇帝挽詞(三首)　　　　　林黄中

　　倉猝扶宗社艱危啟聖神英雄歸駕御狂狡願和親汛
埽妖氛净恢張治化新倦勤三紀外頭白盡遺民

　　又

　　周漢中興勝唐虞内禪高髀消從馬腹屣脱等鴻毛弓
劍悲長在羮牆慕轉勞龍髯扳莫及四海共呼咷

　　又

　　兼愛無南北全能冠古今典墳供夜覽烽火自宵沉睿

藻成章煥宸鈞寓意深萬年垂統琬誰識至仁心

　　高宗皇帝挽詞(二首)　　　　　謝　諤

　　炎正中興日真龍應運翔山河重整頓宗社鎮安强付
託歸明聖優游享壽康自從遺詔下痛泣遍遐荒

　　又

　　孝德考千古艱難助有神祐陵崇吉壤長樂奉慈親三
紀規模逺羣生雨露均只今陶舜治推本感堯仁

　　高宗皇帝挽詞(二首)　　　　　黄　謙


　　火德興王統天威讋獷夷重恢周境土復振漢威儀顯
號崇瑤册耆年慶玉巵鼎成龍去逺扳慕不勝悲

　　又

　　整頓乾坤後邉烽久已銷和親來北虜温凊樂東朝厯
數躬傳舜文章煥有堯㑹稽天仗路傷心綵雲遙

　　高宗皇帝挽詞(二首)　　　　　楊廷秀

　　芒動長星帚親揮却日戈再令天有柱一定海無波黄
屋非堯樂薫琴付舜歌秖書巍蕩論誄語不須多


　　又

　　更造今光武中興昔武丁雲昭河洛畫天作典謨經立
極餘三紀頤神再一星堯山鄰禹穴松雪蔚争青

　　高宗皇帝挽詞(二首)　　　　　黄　倫

　　大業由身濟中興邁百王憂勤三紀治壽考九齡長棄
屣遺天下乘雲返帝鄉典謨應不冺奎畫煥堯章

　　又

　　湖鼎丹成日中天瑞鶴迎愁雲迷帝幄淚雨洒都城黼

翣増摧割龍輴忽啟行千官陪素仗九殞欲無聲

　　高宗皇帝挽詞(二首)　　　　　袁　樞

　　雲集燕城擾龍翔漢業興風燃燎衣火雪擁渡河氷險
難成戡定憂勞付纂成百年遺父老嗚咽望原陵

　　又

　　厯數欽堯命謳歌樂舜歸璣衡新日月黼黻舊裳衣姑
射遊神逺崆峒探道㣲龍髯攀莫及空悵白雲飛

　　高宗皇帝挽詞(二首)　　　　　倪著作


　　稽古神文煥中興武烈光挈圖親授子體道妙為皇萬
乘隆尊養千齡甫壽康龍湖俄趣駕遽返白雲鄉

　　又

　　黼翣方徐轉龍輴望已遙胥濤平似掌禹穴儼如朝喪
考群心痛號旻聖孝昭稽經崇廟號萬世永尊堯

　　高宗皇帝挽詞(二首)　　　　　許拾遺

　　鼇極恩難報龍髯恨莫扳興平三紀内壽老九齡間遜
德光千古仁心亘八寰數周將必復盍看版圖還


　　又

　　夷夏均哀涕空同只故仙衣冠趍禹穴雲日惨堯天嗣
聖昭誠孝通喪振古先小臣思罔極生長中興年

　　高宗皇帝挽詞(四首)　　　　　程太昌

　　先漢運嘗屯令周厯再新必知天地泰為有帝王真立
極綿三紀垂鴻更萬春鼎龍俄夭矯昇鶴肯逡巡

　　又

　　英明如藝祖慈厚類仁宗民隠深憂惻天驕入益容前

芳嘗北指嗚鏑自囘功戢動皆時當居然八政農

　　又

　　智超黄屋表不以位為怡罷省齋居事安持壽殿巵尊
榮天子父巍煥聖王師盛德㡬無古惟堯始濟兹

　　又

　　九齡㡬恊夢三載忽纒喪地卜周巡舊山因禹穴傍雲
卿飛步濶風沛着思長八表神遊處天高鞏洛陽

　　高宗皇帝挽詞(二首)　　　　　劉寺丞


　　河濟興王瑞乾坤立極功英雄歸道御仁愛與天同屣
脱昇平日琴歌長養風兩宫無少憾一洗漢唐空

　　又

　　紫殿鴻儀闡丹青玉色怡九齡開帝夢四葉茂孫枝吳
㑹烏號落中原白髪空鑾輿歸汴日無復未央巵

　　高宗皇帝挽詞(二首)　　　　　韓彦質

　　大厯開真主羣雄控大飛山河千載業天地一戎衣復
古邉疆定銷兵聖母歸依然興禮樂文武遍郊畿


　　又

　　為物聊經世本無黄屋心重明得傳器大業若遺簮典
册褒崇極庭闈孝養深普天歸德報不使二毛侵

　　又

　　八秩歸稀有三靈感貝衣鼎湖龍已逺汾水雁空飛羽
衛愁無色風雲惨不暉惟餘功與德千古歎巍巍

　　高宗皇帝挽詞(二首)　　　　　葉正則

　　何止超前代功隆道更尊㡬同造區夏還復外乾坤黄

屋堯仁度青山禹穴昏遺民猶望幸淚血洒中原

　　又

　　河濟初開府江淮晚視師纉戎繇子聖永命獨天知鶴
唳宫虚警雲生仗自移(時厭代之夕都下相傳有儀鶴綵雲之異)上哀何以
稱卒代繼周詩

　　憲肅皇后挽詞(二首)　　　　　陳無己

　　二妃端恊帝三后共興周决䇿天同力收功語不流權
宜從殺禮末命尚深憂鬱鬱佳城閉終天配壽丘


　　又

　　復辟先元約長年損積憂春衣柏城仗仙去帝鄉㳺德
並塗莘敏功臨馬鄧優千秋脩故事車馬戒如流

　　欽慈皇后挽詞(二首)

　　二祧從孝祀五典載虞嬪顯號追先志隂功見後人承
顔親不待罔極痛如新未有如椽筆光容可得陳

　　乂

　　靈岳占佳氣琳宫閟寳衣應祈符寳厯錫號煥皇扉日

月堯同數謳歌啟與歸傷心五雲去不見六龍飛

　　隆祐皇太后挽詞(五首)　　　　汪彦章

　　四紀歸坤極三朝賴母臨德齊先后懿恩及聖君深册
寳追崇祀衰麻欲報心哀榮千古事誰復嗣徽音

　　又

　　慶源由魏國奉事及宣仁盛德儀中壼私恩絶外親長
秋應不老厚夜忽無塵來嵗柔桑緑誰臨繭館春


　　乂

　　朔漠遐征後南州俶擾時人心憂社稷天意属簾帷擁
祐千齡主圖回萬世基中興能事畢儵與帝鄉期

　　又

　　化行江漢域人喜翟車還色養方無阻神游遽莫扳月
沉長樂殿雲繞慶都山不奉旋京駕千秋惨聖顔

　　又

　　德盛周文母儀尊嚳正妃山河隳地載星宿掩軒暉此
日哀笳曲他年大練衣越岡寧久駐㑹有灞陵歸


　　太皇太后挽詞(二首)　　　　　王介甫

　　國賴姜任盛門歸馬鄧高闗睢求窈窕巻耳念勤勞聖
淑才難擬休明運繼遭岡原今獻卜維扆正扳號

　　又

　　塗山女德茂京室母才難其美多前志餘光永後觀遺
衣遷館御祖載出宫菆終始神孫孝長留萬國歡

　　大行皇太后挽詞(二首)　　　　陳無己

　　德名三后並母道兩朝尊勇决高千古危疑定一言先

期還政事隆禮改山園哀挽西郊道雲愁晝亦昏

　　又

　　扶日行黄道乘雲上紫㣲憂勞形末命恭儉見陳衣布
德開刑網和戎戢武威要知懐惠處行路涕交揮













　　五百家播芳大全文粹巻一百二

