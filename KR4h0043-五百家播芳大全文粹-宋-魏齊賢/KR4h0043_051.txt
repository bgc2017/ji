







　　欽定四庫全書

　　五百家播芳大全文粹巻四十四

　　宋　魏齊賢

　　葉　棻同輯

　　上啟

　　赴任

　　赴任與職官啟　　　　　　　趙徳荘

　　功能無取輙自試於附庸號令所從竊願承於僚首敢

忘愚分用請下風伏惟某官杞梓良材珪璋令器文章
華國聊游戯於江湖術業康時姑剸材於州縣乃眷吏
民之慶㑹逢賔主之賢大袑褒衣信美風流之厚坐嘯
畫諾傳聞謡誦之驩當公道之甚夷適最書之連上近
而交薦大有特招某早以書生寖汙吏籍四方浪走莫
遂一㕓之安千里朅來實為一徑之計惟是林巢之寄
尚繄河潤之餘渤海既清坐恐水衡之召陽山雖陋或
瞻從事之臨


　　赴任上判官啟　　　　　　　林豈塵

　　傾蓋如故曽留五里之亭盍簮勿疑辱在十室之邑矧
宗盟之同好諒宿世之有縁恭惟某官淵量冲凝墻宇
峻嶷家學本儒林之傳授鄉評髙汝俗之品題棠影清
風笑伴黄堂之椽蓮花緑水獨榮紅幕之賔每雍容主
論事之籖豈濶畧渉占位之筆政聲騰逹舉最居先三
年然後有成雖區區勞州縣之職諸公唯能引類當衮衮
從臺省之登某世事茫然宦情聊爾老厭長途之奔走

行依厦屋之帡幪臭味既同請結金蘭之好膏肓有疾
願聞藥石之言欣忭何多敷陳曷既

　　赴任上推官啟　　　　　　　　王清仲

　　姬宗奕煜仰瞻葛藟之綿儉幕舂容喜見芙蕖之泛亶
為際遇行遂趨承敬奉尺書敢通丈席恭惟某官銀潢
禀潤玉牒聨輝江夏之畧而河澗之賢朱虚之忠而東
平之善麟千年而一角聲譽卓然鳯五色而九苞文華
燦若信振振之公子為蹇蹇之王臣方發軔於華途姑

借才於從事登樓興逸欵秋夜以清談拄笏才髙致朝
來之爽氣即膺薦剡妙簡宸旒擊水三千奮鵬程於溟
渤去天尺五𨽻仙籍於蓬萊某鈆槧腐儒箕裘末學分
隨太史牛馬走之賤濫登正元龍虎榜之科初試尉曹
未閑吏事居有面墻之患動多擿埴之虞所頼依仁少
稽曠職何其幸也獲披宿霧於公堂又有甚焉願借餘
波於君地

　　赴任與幕官啟　　　　　　　陳徳明


　　四户攝承已莫裨於潤色二車叨寵將何助於承流幸
陪緑水之雋游庶協黄堂之靜治恭惟某官儒資敏劭
吏術該明謋解雍容畫具聞於婉婉奏刀肯綮才素擅
於恢恢豈云淹州縣之勞行矣赴功名之㑹某夙叨華
貫濫佐專城儉幕多賢喜共承於嘯諾陳輿非㨿冀無
負於品題方為理槖之行首枉飛緘之問其為愧佩曷
罄敷陳

　　赴任上知録啟　　　　　　　王周士


　　尉曹賤役行將箠楚塵埃間賔幕游英正在操持紀綱
地亶為際遇行遂趨承敬奉尺書敢通丈席恭惟某官
摩雲閥閱揭日聲名文雄争造化之工學奥洞天人之
隐靈根挺秀鬰然四十圍之參天健翮横飛迅若三千
里之擊水即政途之赫奕姑府掾以舂容纚纚清談乘
興登南樓之夜飄飄爽氣拄笏對西山之期衆曹寧俟
於紏彈綱目已聞於振舉羅石温於幕下得頗牧於禁
中緑水紅蓮亟上剡章之薦丹墀青𤨏即持從槖之榮

某鉛槧腐儒箕裘末學分隨太史牛馬走之賤濫登貞
元龍虎榜之科初試尉曹未閑吏事居有面墻之患動
多擿埴之虞所頼依仁少稽曠職云胡不喜仰瞻從事
之衫吾誰適從願入人倫之鑒

　　赴任上知録啟　　　　　　　林豈塵

　　聲跡相聞初無一日之雅面目何在輙形千里之書夤
縁盖有自來寮宷將為同好恭惟某官器局夷逺韵宇
宏深蔚為皇裔之表儀姑作外臺之管轄獄市之寄勿

擾諒能體齊相之懐州縣之職徒勞想屢發梁生之歎
一郡之紀綱振舉六曹之風采聳聞陽春之召盖尚於
寛和嚴霜之誅何妨於擊搏依紅泛緑眷陪入幕之榮
拖紫紆青行席折圭之寵某動輙疐䟦謾何操持餬口
而之四方失之拙宦折腰而為五斗難以自髙遂盍朋
簮願承教樂

　　赴任上司法啟　　　　　　　王周士

　　順流而行北海即遂望洋拄笏而對西山將聞致爽亶

為際遇倍切忻愉仰布寸誠敬形尺牘恭惟某官令圗
經逺厚徳鎮浮波萬頃而度量恢洪壁千仞而操持挺
特文妙穿於月脇名髙揭於斗杓久仰踐揚盍躋清要姑
發詠梅之興即賡翻藥之詩為政寛仁逺歩徐君之躅
斷獄平恕逺追韋氏之風亟以剡聞即膺鋒召羅石温
於幕下未䆒英猷得頗牧於禁中益隆睿鑒某質顓性
窒才散慮踈分隨大史牛馬走之微濫登正元龍虎榜
之末叨登仕版謬試附曹始學入官動皆擿埴不習為

吏居若面墻所頼依仁少稽曠職何其幸也獲披宿霧
於公堂又有甚焉願借餘波於君地

　　赴任上司户啟

　　拄笏而對西山久聞致爽順流而行北海即遂望洋拜
履有期彈冠有慶恭惟某官才猷開濟徳履粹温丰神
寒露之玉壺節操中流之砥柱微言奥學逺探東魯之淵
源大册雄篇素有西劉之氣象早折郄林之桂尚淹儉
府之蓮名髙斗南之一人才冠河東之三絶少施霹靂

已見踐揚羅幕下之石温升禁中之頗牧老子興不淺
方乘月以登樓國人皆曰賢即排雲而趨闕某質顓性
窒才散慮踈分隨太史牛馬走之微濫登正元龍虎榜
之末叨塵仕版謬試尉曹始學入官動皆擿埴不習為
吏居若面墻所頼依仁少稽曠職何其幸也願披宿霧
於公堂又有甚焉願借餘波於君地

　　赴任與職官啟　　　　　　　陳阜卿

　　功能無取輙自試於附庸號令所從竊願承於寮首敢

忘愚分用請下風伏惟某官杞梓良材珪璋令器文章
華國聊游戯於江湖術業康時姑剸裁於州縣乃眷吏
民之慶㑹逢賔主之賢大祒褒衣信美風流之厚坐嘯
畫諾傳聞謡誦之驩當公道之甚夷適最書之連上近
而交薦大有特招某早以書生寖汙吏籍四方浪走莫
遂一㕓之安千里朅來實為三徑之計惟是林巢之寄
尚繄河潤之餘渤海既清坐恐水衡之召陽山雖陋或
瞻從事之臨


　　赴任上寄樞宻啟　　　　　　　王致君

　　叨塵使指出綍自天祗赴官朝驅車及境久聞善地素
有絃歌之聲一入樵城知為賢聖之國親仁有自為幸
方深恭惟至孝樞宻大資柱石本朝凖繩多士伊尹聖人
之耦夷吾天下之才塲屋高吟才壓東南之彦班行濶
歩秀傾冠盖之羣雖徳業由於世傳而雲霄乃其自致
以大手筆馳文章之鉅術以名臣風發議論之詳明一
言裁契於淵𠂻兩社已叅於近侍凡爭事人主之前者

一出於正故立身朝廷之上者居無㡬何迨此執喪確
然秉志推至性之有守屈成命於難囬晏嬰食粥而居
廬謂之有禮閔子要經之服事其何以心仰止仁人足
為世法某趨風自昔去徳有年惟昔先人受知前烈千
里命駕登呉㑹之門閭一面披襟剡解梁之尺牘奉承
再世綣繾一心豈徒賤子之生復見公孫之貴當六條
之亷察加二司之浩繁智與年衰懼廢郎中之守恩容
世及亦惟宇下之依節兆開秋氣纒流火願畧過哀之

慕俯循中制之宜禱頌之私敷宣㒺既

　　赴任上寄居叅政啟　　　　　晁子西

　　猥被上恩致臨劇屬問途於境上與老言知休駕於里
中有大臣在拊躬自慶進記宜先竊以古之為邦政有
先務莫敢無人於子思之側未嘗不式於干木之閭盡
其禮盖聞其言敬其徳所以訓其下而况廟堂之老近
居鄉黨之間籍其徳望則足以化民承其風㫖則足以
為政豈其迂拙乃此遭逢恭惟某官士之凖繩國之耆

艾懐藏天下之智謀而居於五畆之宅收歛天下之法
式而寄於三里之城浩然而歸始知孔子之反魯淡乎
不出皆惜孟軻之居休儀刑可師習俗自美人皆成於
謹厚吏相戒於貪殘吾黨小子不知所裁盡持循於善
道子孫黎民亦職有利或安樂於故鄉顧刺史何幸之
多將蔀豐不勞而治某暌離固久就見匪遥雖念樂正
子之來未定舍舘要事竒章公以禮乃重朝廷

　　赴任上寄居尚書啟　　　　　　王清仲


　　跂慕儒宗久仰韓公之斗祗趨吏役行披樂廣之雲望履
有期撫躬自慶敬脩尺牘用冩寸誠恭惟某官鍾乾坤
閒氣之先本忠憲元勲之後仕流冠冕吾道權衡宣慈
惠和追古人風含洪光大有天下量書讀平生未見學
叅前聖不傳羞崑崙薄蓬萊卓爾清髙之名節决汝
漢排淮泗沛乎浩瀚之詞文久矣踐揚藹然譽處早蜚
英於蘭省優被眷於楓宸綸誥揚庭深得舍人之様繡
衣持斧暫分使者之權旋歸北闕之班即典東曹之選

寧使私書之盈几必題啟事以㧞人屬天子銳於中興
借從臣倚以外輔肅臨近甸易鎮潜藩惟帝念兹特陞
華於邃閣奉身勇退乃均佚於殊庭未符四海之瞻依
益重九重之眷注出如綸出如綍佇聞玊璽之賜書用
作霖用作舟欽想金甌之命相某質顓性窒才散慮踈
偶叨竊於儒科遂濫塵於仕版定交鉛槧未明處事之方
借路韋弦莫識禔身之要何期葵戍獲拜荆承虎節專嚴
常與編氓之籍龍門邃逺敢期下客之塵顧僣躐之滋

多特寛裕之有素憐其懵若進而誨之庶㡬君子之歸
當為國士之目一貴一賤勢雖逺於門闌三沐三薰心
已馳於墻仞

　　赴任上寄居寶學啟　　　　　　周少藴

　　穿相如之犢鼻久困糟丘提言偃之牛刀幸臨花縣欲
抒情素宜布緘縢恭惟某官氣盖一時名髙四海不借
譽於臺省親受知於冕旒出鎮邊城夷狄想聞其威望
陞華延閣搢紳咸仰於風流雖居軒冕之榮尚有煙霞

之望杜門伏氣燕坐歡心奉香火於琳官久綿嵗月秉
權衡於鼎立蔑介胸懐某山澤臞儒塵埃俗吏入某國
而知其教已歎儒風居是邦而事是賢行依徳庇

　　赴任上寄居宗丞啟

　　久試何裨去尚乘於星傳舊游弗棄首特貺於雲緘念
素欽月旦之名兹益認嵗寒之意伏惟宫使提舉宗丞
氣嚴而中裕體邃而外冲質言行於先王三者備矣悟
忠恕於夫子一以貫之道徳乃其初心文章固其餘事

早預圗書之袐出分原隰之華雖勇退於急流尚立登
於要路養恬真舘方益懋於逺圗獻可熈朝即還躋於
近列某也自憐踈拙益愧叨逾弛擔云初失先馳於柔
翰盍簮伊邇喜預激於卑悰

　　赴任與寄居主管啟　　　　　熊子復

　　誤恩起廢猥假一麾妙語過襃寵踰十部荷意勤甚省
躬缺如某者處世多竒與時寡合諫垣有玷每惟仁義
以敬王册府無裨旋以語言而去國久自甘於閒散上

曲記於衰遲薦更南紀之麾後寓西清之職雖由坱圠
實藉吹嘘伏惟某官氣節凛然聲華籍甚殊庭均逸尚
鬰於壮圗要路陞華即膺於明制深憐踈拙曲借品題
尺緘聊附於囬翔寸抱但増於揺曳

　　赴任與寄居簿啟　　　　　　林豈塵

　　聊爾宦游昔所謂吏隐神仙之地何其多幸適然居賢
者禮義之邦新奉有期私悰為快恭惟某官墻宇髙嶷
波瀾老成三年之鳴驚人一第而徒慁子鯨魚可掣豈

容㸔翡翠於苕蘭鷹鸇不同未免栖鸞鳯於枳棘即傒
乏封之召宜需𤓰戍之期某墨綬濫汙青袍誤著登堂
問政固願聞藥石之言學道愛人庶無愧絃歌之戯其
為欣抃曷罄敷陳

　　赴任經由與宋宰啟　　　　　　髙子美

　　遡徳傾心跧伏阻瞻於芝宇之官假道馳驅將履於花
封償所願焉此其時矣恭惟某官天材粹美地望清華
宜致身於臺閣之中尚折腰於州縣之職牛刀游刅暫試

剸裁龍劍埋光㑹㸔飛躍某業儒以老為吏甚踈丐藏
拙於小邦多慙非㨿得見賢於大邑豫喜有虞風物方
薰視履惟吉尚謹天和之育以符民望之勤

　　赴任與知縣啟

　　宣布教條花已繁於潘縣奔趨戍役𤓰正熟於葵丘將
指日以叅承輙遡風而依嚮仰通丈席敬布尺書恭惟
判縣中大敦大粹和髙明博逹曲逆見志於宰社太丘
平心於率人學術自為名家文章特其餘事摶九萬里

而風斯在下行得路於青天屠十二牛而刅若發硎遂
收功於餘地姑墨綬銅章之綰即玊堂金馬之登自屈
飛鳬稔聞馴雉佇交騰於薦剡宜妙簡於淵𠂻君子學
道則愛人已播絃歌之化儒者在朝則美政少湏綸綍
之頒某鉛槧腐儒箕裘末學分隨太史牛馬走之賤濫
登正元龍虎榜之科粗知讀書不習為吏單衣介幘謬
試尉曹盛徳大名喜見儀矩敢不恭承嘉惠善事上官
庶㡬思之以圗其終安得食焉而怠其事何其幸也行

披宿霧於公堂又有甚焉願借餘波於君地朔風應
律良月紀時祈請茵鼎之調式副冕旒之眷

　　赴任上知縣啟　　　　　　　髙子美

　　考課為天下之最夙仰聲猷居邦事大夫之賢將諧志
願企琴堂而遡徳叩記室以脩誠隆寒正謹於窮冬碩
哲宜膺於備福恭惟某官清規映古大雅不羣學通四
部之書才號萬人之傑儒林烜赫青雲得路於妙年仕
籍輝華綵棒收功於不日欲展經綸之業先揚惠養之

能豈徒循吏之稱追蹤史傳自是郎官之宰上應列星
别聽寵除亟躋華要某講聞髙誼之久偶叨佐理之聨
顧從政之惟新未諳施設頼傾盖之如故因可師承行
且圗之何其幸也望履非邈傾心尤勤尚保綏於天和
以増重於民社自餘頌祝罔既敷宣

　　赴任上隣宰啟　　　　　　　林豈塵

　　桃李成蹊竊慕絃歌之化桑麻接軫將同寮寀之盟喜
非尋常幸則千萬恭惟某官學博游夏文麗卿雲收科

第若摘頷底髭取功名如探囊中物方揚鞭於雲路聊
製錦於江城王喬之隨鶴翎想太史候䨇鳬之影龎統
之淹驥足盖治中非百里之才暫屈髙名自有佳政當
以十旬而逺至何待三年而後成某銅墨該分簡書深忌
焉能治都昌而化豺虎僅若落山陽以尹鼯猱梅早杏
遲雖各藉春風之力家貧隣富豈無望宵燭之光忻懌
既深敷陳曷罄

　　赴任上隣宰啟


　　便道之官適蹈桑梓之境同寮異事宻依桃李之隣喜
其可知辭所難喻恭惟某官漢宗儀表晉族雋英濃薰
換桂之文章髙吐粲花之議論製錦姑煩於巨手揚鑣
尚屈於巍蹤武城而播絃歌未免牛刀之笑太史而俟
車騎誰知鳬舄之先特有天才藹聞妙政行㨿路津之
要遂為臺省之登某暫荒田園試宰山澗彭澤未及乎
少日浚儀何幸其同時庖人不能固難求越爼之代貧
女無頼庶㡬希借燭之光欣忭益深敷陳㒺既


　　赴任與丞啟

　　仰止士林之望識面無由居然宦牒之同論交有自非
人力致得我心期恭惟某官徳宇粹夷文華炳蔚駕車
熟路知逺業之方興發刃新硎惜竒才之未試過委千
金之重退潜百里之間美竹温蘭顧芬香之莫揜老槐
鳴水聊嘯咏以自怡時方急賢日冀異政某猥承銅墨獲
並茵憑當問道之未閒遽移書之下及珠玉在側敢逃
形穢之譏松栢後凋徒覬嵗寒之託


　　赴任與簿啟

　　拓落一官雖為令尹而無喜色夤縁共事未見君子而
有憂心敬脩咫尺之儀先致寒暄之問恭惟某官識度
清雅襟懐曠夷揚㽔儒學之林振歩宦游之路至如詣
習主簿或謂其徒者三十年之書但願識韓荆州人有所
弗羡萬户侯之貴聲名從此而大官職可卜其來姑煩
經濟之才暫試勾稽之任區區州縣之職固非為大賢
之容衮衮臺省之登當不在諸公之後某誤分銅墨聊

欲絃歌將同寮寀之盟復講詩書之好鸞鳯而棲枳棘
君豈為鷹鸇之如麕鹿以豐庖厨我未能豺虎之化願
言承教敢不盡心

　　赴任與尉啟　　　　　　　　王清仲

　　仰跂芳猷念未諧乎御李夤縁薄宦迺有幸於依劉承
顔有期撫已増抃恭惟主簿中大卧樓逸韻倒峽雄文
十二車呈照夜之珍莫名至貴九萬里展摩空之翼何
礙横飛暫淹經濟之才姑領紏稽之職事劇謾煩於一

閱學醇即遂於三遷喜河陽桃花之正繁見荆南杞梓
之競秀顧百里豈大賢之路姑少需之被十行皆細書
之文自此升矣某學非為己才不逮人分隨太史牛馬
走之塵濫登正元龍虎榜之列未閑吏事謬試尉曹動
多擿埴之疑居有面墻之蔽適代葵丘之戍迺同士㑹
之僚頼有依仁庶無曠職第虞奮迅殆非枳棘之栖安
得趨承向使芝蘭之化朔風應律良月紀時毖加所養
之經益茂維祺之介


　　赴任與尉啟　　　　　　　　林豈塵

　　閩為一鄉夙有桑梓之敬莆分百里願同桃李之盟喜
其可知幸則如此恭惟某官清襟映俗懿美軼羣黨閭
髙月旦之評人物想風標之異富貴可以必致材業盖
其有餘來游宦職之塲姑試神仙之吏空冀北之野正
騏驥長鳴之秋祝伊闕之灘應鸂鶒䨇飛之瑞行矣逺
到壮哉自期某禄以為親仕不擇地適𤓰戍之欲往顧
行李之未嚴少馳單騎之驅先奉䨇魚之問傾盖如故

將尋識面之求同官為寮庶結盡心之好

　　赴任與尉啟　　　　　　　　林豈塵

　　聲氣相同久重文章之價眉宇未見難忘名利之心偶
有宿縁將為新奉恭惟某官耿介髙俗卓犖徧人添前
字於題名得盈數於筮仕暫隨吏隐聊試仙才人言屈
為是行公亦竟非所好上平原之表鷙鳥累百而不如
祝尹闕之灘鸂鶒一䨇而自下路津之㨿當自百里始
臺省之登可為諸公期某文甚乎窮宦失之拙歎平生

之寡合幸同類之可求學而未優我固有面墻之誚政
而不逹君無為隣城之嗤欣慕既深敷宣㒺既

　　赴任與監稅啟　　　　　　　趙承之

　　倦游書劒飽聞竒士之風漫仕江湖適奉末塗之契幸
非自意喜至忘言伏惟某官胄出故家學該益友浮沉
世俗不卑筦庫之勞跌宕功名竊笑儒冠之陋方弛張
之並用雖俳側以無遺有如從者之淹實鬰輿人之誦
佇期類舉亟取壮圗某猥以妄庸將承光潤顧心言之

未抒辱口占之已先多病早衰永歎蒹葭之倚平生久
契庶㡬草木之同

　　交代

　　憲使與交代啟

　　粉闈分直已興歎於後塵澤國按刑乃重來而繼踵事
縁幸㑹愧溢情深恭惟某官奥學洞微英風載徳振元
祐六家之列想喬木之猶存誦河東三篋之書信老生
之莫及早蜚賢譽三錫召音賢闗咸仰於儀刑政省實

資於詳練栁惠不以三公易介每從容於進退之間淵
明寧為五斗折腰自勇决於歸來之賦雖屢將於使指
必嗣請於真祠解組而歸大有光於吾道焚芰而出寧
無意於斯人某夙忝從游申結契好雖禀質賢愚之有
間柰何比年出處之畧同再上湘江子厚嘗言於夢得
屢游呉㑹蘓公敢望於樂天分無竹馬之羣迎事愧鉛
刀之再割交無棄舊義必告新見賢思齊尚丐芝蘭之
馥愛人以徳宜聞藥石之規良覿非遥陳言莫䆒


　　憲使與交代啟

　　祗膺剡牘榮鎮憲綱新命誕傳輿情胥慶恭惟交代某
官風猷凝逺學識淵宏早擢秀於英躔浸陞華於膴仕
飛芻輓粟雅推轉漕之才攬轡登車宜展澄清之志果
膺遴選俯按祥刑某浮食無堪備貟浸久夫何樗櫟之
散偶兹糠粃之前顧雖兢慙實為幸㑹矧是兵戎之際
或滋狴犴之多望公之來以日為嵗庶㡬仁哲誕釋於
煩寃亦俾懦庸終逃於罪戾曕依之切敷述奚周


　　帥座與交代啟　　　　　　　張安國

　　五筦曠官已逭黜幽之典三湘謀帥又叨使過之恩亶
為衣鉢之傳實出陶鈞之自伏念某奉身無術與世全
疎𠖇行於利害之途窘處乎讒謗之藪載從去國屢遣
作州率以五六月之間則為數千里之役精神耗於憂
畏筋力敝於奔馳忽去忽來固未免揶揄之鬼乍賢乍
佞獨柰何萋菲之人豈無二頃之可耕况復䨇親之既
老方快盍簮之適弗因賜履之榮恭命而行懇辭不獲

兹盖伏遇某官學窮聖藴道覺先民羞崑崙薄蓬萊逈
立風塵之表决汝漢排淮泗横馳翰墨之塲比收一笑
之功遂殄陸梁之㓂雖在公以為餘事然寛上之所甚
憂肆予環而召歸當告册而爰立即以所臨之巨屏俾
之承學之諸生某敢不謹守規模益思䇿慮老吾老㓜
吾㓜深蘄錫福之私歩亦歩趨亦趨難望絶塵之軌

　　帥座與交代啟

　　喜閲吏書幸縁交契英躔旅進早聨桂籍之游帥閫來

臨晚辱魚符之代永惟幸㑹但積兢慙伏惟某官經徳
忱恂懿文炳蔚早踐揚於煩使久推揖於公言十國為
連方頼於蕃之重期年而化佇膺乃眷之求春序已闌
薰風載協方勤䟦履尚毖節宣

　　太守與交代啟

　　一臺貳事友義至深萬里合符心期如素聞先聲之近
止為美俗以欣然某恭惟某官行義有聞才猷不露自
奮身於學省至持槖於天官安恬馴致於功名篤實受

知於主相急流勇退矯習俗之奔馳大器晚成俟可為
之際㑹惟韜藏之事業已更歴於嵗時胡為一麾未厭
羣議某推擠不去叨㨿已多無善状以告新頼曠懐而
藏拙頌使君之徳美歴舉見聞使舊治之人情先知風
化

　　太守與交代啟

　　疏恩中禁移鎮近藩朝渙初頒已著搢紳之賀民言交
慶佇瞻旌斾之臨欽聽先聲喜馳下悃恭惟某官體文

華國清望傳家進為朝著之羽儀出作儒林之領袖聲
猷振發早躋從槖之榮中外踐更久被宸旒之眷惟武
陵之望郡本湖右之要邦欲重鎮臨實資名徳承流宣
化顧慙八座之崇論道經邦將待九重之邃某偶叨分
竹甚愧揚糠慕仰門闌敢貢誠於記史瞻迎道左行賛
善於邦人

　　太守與交代啟

　　剖竹分符久抱素餐之愧及𤓰有日式資善政之才獲

忝交承竊深榮慶恭以某官商巖華胄宋世名家器度
恢宏澄不清而撓不濁謀猷淵奥事能應而物能名精
忠既被於主知業履用光於朝著乃由睿鑒出領郡條
一麾未及於鎮臨千里預歌於來暮惟是先聲之藉藉
遥知游刃之恢恢宣化承流豈獨最牧民之課救偏補
弊所幸盖前人之愆雖穎悟之未遑茲䝉休之有漸其
為欣抃曷可名言

　　太守與交代啟　　　　　　　楊成功


　　講聞譽望積有嵗時歴下分符已出吏師之後漢南守
土又居仁政之前惟事契之稠重實愚𠖇之幸㑹比於
道路獲接光儀䝉特異於眷存仍曲加於燕勞諭情至
厚曽何謝於古人處義甚髙固可敦於薄俗違離未久
感戀交深亮惟得力之良甫及下車之始頒條多豫納
福甚隆伏惟某官積學内充懐材間出久更當世之用
自結明主之知博帶髙冠入綴班於九列輕車駟馬出
按郡乎百城方圗閒燕之宜自請蕃宣之便佇膺詔召不

待嵗成更惟上為廟朝善綏寢餗禱頌之至叙述奚殫

　　太守與交代啟　　　　　　　史友文

　　寢命西垣分符東海言從吏役獲繼老成聞大國之風
得依餘潤告令尹之政切仰後塵恭惟某官體被中和
化流愷悌三年云逺曽無奉計之淹五月有成獨先報
政之速乃縁僥倖得預交承咏嘯諾之風流接差池之
歩武剸煩市獄知游刅之有餘仍舊教條企伐柯之不
逺敢圗謙徳先辱誨音感佩之懐敷陳罔既


　　太守與交代啟　　　　　　李汝為

　　漢符出守符叨分竹之榮齊戍代更尚逺及𤓰之日顧
苟安於孱𤨏實借潤於交承輙介尺書少形寸臆伏惟
某官才周不器徳厚含章君子哉若人大夫之賢者清
而潔已髙懐貯秋月之明恕以待人和氣散陽春之燠
辭探理窟望蔚儒林早憑文字之三千亟奮扶揺之九
萬兆雲衢於鼎甲契月旦之輿言久著休聲荐膺膴仕
郎官應列宿嘗被寵於呉天刺史古諸侯顧維藩於鄂

渚謂當思賈行遂徴黄尚俟鳯閣之經綸來掌鴛湖之
風月顧惟逸乗屈踵疲驂深慙糠粃之在前尤愧薰蕕
之同器承流宣化不妨聊布於中和更治考功當見歸
陪於宻勿某自縁假道獲遂登門覘眉宇於紫芝已諧
慕願叨樽罍於北海復佩勤私悵粹表之久暌幸孤蹤
之肯繼後來居上竚觀異日之有為必以告新徒靦期
年之無補其惟嚮往曷既敷宣

　　太守與交代啟　　　　　　　周行可


　　仰膺風檢來鎮虎城遂令疎散之踪復與交承之契誠
未將於尺牘貺先辱於駢緘謙徳尊光盈懐咸懼恭惟
某官風猷卓絶器識宏深學所用以皆宜才無施而不
當木牛流馬薦持節於轉輸熊軾隼旟屢分符於屏翰
自是平時之望著不待期月而政成坐席未温台函已
促顧惟無似實素受知何期齒髪之衰猶有子孫之託
二十年之契濶再獲周旋百萬户之生靈更相受授倘
非棄常而捐舊尚㡬掩過以匿瑕承教匪遥想風彌切


　　太守與交代啟

　　歸相君之舍早貪附驥之榮分刺史之符俯愧續貂之
詠恭惟交代某官赫奕五公之胄循良千里之師解十
二牛而游刃有餘取三百囷而食功無愧亟奉璽書之
寵進陪夜席之前猥以孤蹤遂繼前躅韓荆州識面已
大慰於夙心楚令尹告新當率由於舊貫

　　太守與交代啟　　　　　　　髙子美

　　仰髙北斗念披霧以何階假守南州喜繼塵而有幸未

貢侍中之薄紙忽傳諫議之斜封祗服謙勤但深悚慰
恭惟某官萬石貴胄千巻名家純臣不墜於祖風逺量
復排於朝論薦由膴仕綿歴要途半刺分權夙載不空
之詠專城宣化今興來暮之歌麥已秀於兩岐河自潤
於九里㑹膺帝簡遄促公歸某也學陋才庸識暗術淺
一行作吏百不逮人偶逃渉筆之譏猥與分符之命始
華風於嶺表雖藉任君續善政於桂陽徒慙芡氏顧𤓰
時之俯及望芝宇以非遥伏惟馳情姑報五雲之子束

装就道尚圗三月之糧夏日初長薰風解愠願謹寢興
之節益為民社之休






　　五百家播芳大全文粹巻四十四

