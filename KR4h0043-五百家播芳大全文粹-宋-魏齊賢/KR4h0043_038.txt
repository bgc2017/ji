







　　欽定四庫全書

　　五百家播芳大全文粹巻三十一

　　宋　魏齊賢

　　葉　棻同輯

　　謝到任啓

　　倉使

　　倉到任謝政府啓

　　奉將使指久負空餐歸覲闕庭亟䝉誤奬特俾鄉部以

為親榮莫稱恩私但揮感涕伏念某奮身寒苦遭世休
明登元豐造士之科粗識淵源之所向參大觀掄才之
選益知忠義之可為自玷皇華不離巴蜀閱八年之既
久堅一節而粗完逮獲終更已驚遲暮聖時難遇心固
切於彈冠弱植易危功乃同於毁瓦謂宜置散敢冀叨
榮方入對於清光已亟聞於除目矧闗中之重地實天
下之上腴年榖豐登貨泉流布宜謹平均之法益隆熙
洽之功乃俾下才猥當優寄此盖伏遇某官身任社稷

之重道叅典謨之隆欲收四海之謀猷不鄙一夫之蹇
淺謂其屢更繁使未始辭難憐其久在逺方不敢擇地
曲借大鈞之力以成小已之私寵迎黄髮之偏親榮動
華原之故里歴數流輩孰此遭逢某敢不仰體陶鈞俯
殫駑蹇原因任之意固已久熟其官勉未力之功庶㡬
無失其職少收尺寸圖報生成

　　倉到任謝宰執啓

　　懷章列城方懼承宣之亡補出節少府遽叨臨遣之有華

殊恩允荷於皇慈同德亦歸於洪造捫心知愧洗骨篆恩
伏念某一介庸愚材惟樸拙半生清苦學久荒蕪蚤題
千佛之經猥緣弓冶連佐一雷之土徒汨簿書偶被召
恩謬膺除命亟大宗而需次丐小壘以便親仰䝉從欲
之仁獲罄問安之禮三年何補考下下以宜書一札亟
加天髙髙而實監惟是貨泉之富所資鹺茗之多積粟腐
紅更兼平糴熬波出素所貴阜通俾同時父子之榮一
路綱條之重左右就養不勞引領以望雲咫尺違顔

尤慶舉頭而見日雖使自為之計豈能少過是圖茲盖
恭遇某官勲塞穹窿量包溟渤計安大噐居懷兩地之
生靈身作元龜動合一人之謀斷生而論道進不隠賢
方將是所是而非所非莫不小成小而大成大致如樗
散辱在甄收某敢不思圜法之可豐聿方寸之弗亂念
天地之藏盡出山海忍為巨室之私使錢榖之問弗至
廟堂仰佐大農之用

　　漕到任謝侍郎啓


　　西府簡僚久蔑禆於宥宻南閩擇使茲謬玷於光華載
厚施於崇墉控危衷於竿牘竊以按倉儲而臨遣創自
熙寧寓冊府以襃延肇於紹聖既疇綿歴合授雋髦豈伊
駑下之資乃併龍光之渥伏念某學非為已才不適時
嘗辱試於郎闈亦濫游於王邸逮覈樞機之務畧亡毫
髪之功緣欲便私遂祈補外觀風而出既叨持節之榮
望雲而歸更竊過家之便自惟得此必有所從此盖伏
遇判部侍郎蘊藉名流英豪間氣博考古今而自得其

要薦更中外而不辭其難俯憐么麽之蹤每借吹噓之
論某敢不勉圖微効用答隆知惟侍從獻納之臣佇膺
柄用當朝覲從容之問冀不遐遺

　　倉到任謝知宗啓

　　備西府之未僚蔑禆宥宻分南閩之逺部猥玷光華素
積仰髙良欣借潤恭惟判宗寺丞氣渾而中裕體粹而
外冲議論該明蔚為近屬之冠文章雅健綽有古人之
風蚤踐殊科寖膺妙簡入丞卿列尚屈壯圖出典宗盟

咸推碩望佇宜頒於異渥還遂陟於要途某茲以誤恩
於焉託芘未展崇墉之敬敢持竿牘之誠

　　倉到任謝安撫啓

　　樞庭列椽早獲侍於階符海部分華茲復依於閫制甫
駐奔馳之迹首通狂簡之辭恭惟安撫叅政端明曠代
鍾才際空蘊識親見唐虞之盛自期稷契之良長諫垣
即莅於師干登政府尚臨於邊𤨏嘉謀則告繫安危成
敗之機直道而行全出處進退之節雖抗浮雲之志共

期霖雨之功揉此萬邦暫總帥權之重式是百辟佇顓
宰柄之崇某久試無禆誤恩有玷願以昔時之提掖移
於今日之帡幪頌嘆罙勤拙訥難盡

　　諸司

　　市舶到任謝宰相啓

　　北闕降書許上古瀛之印紱南州押舶遽紆禁掖之絲
綸望過所期感深而懼竊以外夷多土地之産南庫乃
&KR1299;&KR0008;之私於嶺海之陬實據要衝以閩浙而較號為繁

庶溪女洞丁而移珍成市胡商蠻賈而聚貨為臺李尚
書無苛謹之譏宋廣平有交易之則饗軍之堂作而賔
主可以覷禮周貨之燕罷而僕𨽻無所取材前輩之善
政尚存今日之茲選尤重凡資敏幹堪備㨂掄伏念某材
術不長噐能無取塵仕途者三紀賦民政者四州出門
幸免於揶揄渉世已嗟其潦倒金山珠海載司外帑之
儲蠻噐瘴衣敢憚炎方之逺靜言空忝若有宿緣茲盖
伏遇某官以道而鳴斯文所在泰山北斗而為世所仰

春風夏雨則在人而功與之以行二三子無隠於爾廓
乎其量數百輩其能容之待賢何厭於輟餐除吏悉由
其泚筆甚慙窳鈍亦就甄容號曰門生豈不知恩之所
自遇以國士終期報徳以無忘

　　制置到任謝政府啓

　　叅漕秦闗曽未周於綱目就書寳澤遽復冐於除書初
無攬轡之勞已即莅官之所戴恩彌厚撫已載驚伏念
某學迄無成仕嘗有志以所聞於詩禮欲自奮於功名

忽忘噐業之已卑盖恃休明之在運不鄙一介俾肩衆
賢收於江湖坎壈之餘付以劔閬光華之寄旋陞劇部
仍佐計權懼不免於簡書敢復希於寵渥矧司兩地之
鹽筴實冠一道之利源資望至輕恩榮過溢雖有逢辰
之幸固多負乘之羞此盖伏遇某官宏度兼容沉機獨
運致君之策輩伊周而並驅富國之謀陋管晏而不數
兼收餘溉以逮庶工某敢不仰體帡幪益堅操履猶有冀
於一得以少酬於萬分


　　大尹

　　洛守謝兩府啓

　　欽承温詔易守陪京頋職業之寖繁惟伎能之弗稱固
憂懦品仰累大鈞莅事云初循躬甚愧伏念某立朝無
補竊祿過豐方養疾於閒州冀息肩於晏嵗何圖國論
外擇藩臣起河橋衰倦之餘付洛邑居留之重此盖伏
遇某官道推仁厚功被肖翹執平衡嘉量之公收敝屨
遺簪之舊某懷恩為甚鏤骨知歸惟結想於門閎第馳

神於毫楮

　　洛尹謝宰相啓　　　　　　　蘇子瞻

　　濫司留鑰茂著事功易處藩方敢論治效省循甚懼踧
踖無容伏念某起自孤生期於平進猥奉前席之對遂
膺上聖之知首置郎曹旋陞内史綴七臣之近列亞八
座之崇資暨出綰於郡章亦叅榮於法從載惟僥冒一
出奬成恭惟某官光輔熙朝寵膺睿眷金聲擲地共推
華國之文玉德照人自是禮神之噐尚憐衰陋特為保

全某敢不秪奉彛章恪循分守誓仰酬於天造庶旁答
於已知

　　太守

　　徐州到任謝兩府啓　　　　　蘇子瞻

　　移守河中已愧超陞之異改臨泗上仍叨藩鎮之雄既
見吏民周覽風俗地形襟要當東南水陸之衝民食艱
難正春夏旱蝗之際宜得一時之循吏以安千里之疲
氓如某者才不逮人學非適用早塵䇿府自知拙直之

難安屢乞守符意謂苟全之善計然自往來三郡首尾
七年足蹈危機僅脫風波之險心存吏役都忘學術之
源既未决於歸耕敢復求於善地此盖伏遇某官權衡
萬物髙下一心頑礦悍堅實費陶鎔之力散材踈惡徒
施封植之恩謹當箠䇿疲駑鐫磨朽鈍上酬天造次答
已知

　　潁州到任謝執政啓　　　　　蘇子瞻

　　入叅兩禁毎玷北屝之榮出典二邦輙為西湖之長皆

緣天幸豈復人謀惟汝水之名邦乃裕陵之故國人淳
事簡地穰泉甘豈惟暫養於不才抑亦此生之可老恭
惟某官嘉猷經世茂徳範時元老廟堂自有權衡之信
餘生江海得同品物之安感物之私筆舌難既

　　象州到任謝相府啓　　　　　髙子美

　　州小地僻嘗注意於九重人微望輕輙承流於千里即
工云始曠職是虞仰恃包荒或能藏拙竊以伯禹佐舜
弼服極於要荒姬公相周辨邦治於蠻鎮罄敷天而作

乂本多辟之廸功眷此象臺邈在駱越雖雕題交趾之
俗滋變華風而含哺鼓腹之人雅貪醇政况時方臻於
寧一宜治不畧於幽遐必得循良以為師帥如某者業
儒甚陋為吏弗華載言僥冒之初亦與鈞陶之末賞薄
勞而進秩寵優祿以養親再試治功例叨陟舉過黃門
而聽進退深惕無堪畀皁盖而共理平重慙非據靜惟
遭遇益罄依歸茲盖伏遇某官道際乾坤恩周動植左
右元聖俾帝光丕冒於海隅師保萬民恥匹夫不獲於

天下且欲以儒而飭吏益期通務於知經肆令無似之
蹤亦復勿擾之寄某敢不廣布聖君之德澤逺揚真宰
之仁風敬簡臨民既得事為邦之語中和樂職更願陳
報上之詩庶竭微衷式酬洪造

　　登州到任謝兩府啓　　　　　蘇子瞻

　　迂愚之守沒齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗近齊魯之厚
迹皆秦漢之陳賔出日於麗譙山川炳煥傳夕烽於海

嶠鼓角清閑頋靜樂之雝名笑妄庸之竊據此盖伏遇
某官股肱元聖師保萬民才全而德不形任重而道愈
逺謂使功不如使過而觀過足以知仁特借齒牙曲成
羽翼某敢不服勤簿領祗畏簡書策蹇磨鈆少答非常
之遇息黥補劓漸收無用之身過此以還未知所措

　　齊州到任謝執政啓　　　　　晁无咎

　　擢躋中秘九換嵗華丐補外官兩從私便惟愚踈之何
有實幸會之已多弛負云初拊躬以惕伏念某總角之

嵗粗習義方始冠之年即嬰家難奮饑寒而自立信詩
禮以無師偶塵科名遂列學校至預讐書之選悉緣試
藝而陞蓬蒿仲蔚之園風雨子桑之屋技無庸而常佚
老將至而自驚是以陪羣俊而遵循思古人而緬邈自
請試事庶㡬食功還朝適以逾年於法又當為郡遂上
煩於聽察因俯狥於悃悰假以名城榮其將母既無烹
鮮製錦可採之譽滋有羸尫脫輻不勝之憂斯盖伏遇
某官以道事君有功及物推明先朝典章文物之具崇

養在位靖恭正直之心盖欲羣工助成累盛故茲優寄
猥逮非宜忘朽木之難雕責駑馬以勿舍人安其分事
可以興况復此邦素稱難治某自頋無術但知用心豈
惟鄉飲盥洗才薄不足以化民亦恐柱後恵文威克未
可以濟務尚稍寛於鞭策得小假於嵗時倘有秋毫上
酬鈞造

　　杭州到任謝執政啓　　　　　蘇子瞻

　　小噐易盈宜處不爭之地大恩難報終為有愧之人到

郡浹旬汗顔數四湖山如舊魚鳥亦怪其衰殘爭訟稍
稀吏民習知其遲鈍雖髙嬰於寵劇庶漸即於安閒頋
此惷愚亦䝉徼幸此盖伏遇某官輔世以德事君以仁
嘉善而矜不能與人不求其備故令狂直得保始終措
歩武於夷途收桑榆之暮景某敢不欽承令德推本上
心政拙催科自占陽城之考姦容獄市敢師齊相之言
庶寡悔尤少償知遇

　　潤州到任謝執政啓　　　　　張子韶


　　文章為學者餘事故先王不以經世富貴非人力所制
故君子以為在天而况脩辭蹇淺未渉作者之流趨世
濶迂毎在衆人之後則其投閒置散㚄後跋前在所當
然夫復何恨伏念某覊孤一介憔悴餘生困箠楚者十
年逭饑寒於斗祿仕已成於漫浪意何有於功名始誤
寘於成均復進陞於儒舘佐東觀之論著頗見舊聞紀
先帝之事功遂游藏室擢陞右史宻侍清光雖儒學之
至榮豈草茅之素望而疾病侵耗心力衰疲分散自安

義當引去駑馬自竭驥歴塊而已超神山在前風引舟
而忽逺尚叨便郡獲養殘軀盡循此恩盖有所自茲盖
伏遇某官曲成萬類噐使庶工直鏄䝉鏐疾之未嘗遽
發大杗小桷施之各以其宜致此枵虚未即捐棄獄
訟希簡職事不廢乎詩書山林幽深形骸頗為之清快
庶餘齡之可養幸沉痼之有瘳仰報至恩將必有在

　　陳州到任謝執政啓　　　　　　翟公巽

　　罪釁餘生苟庇身於祠舘懷安晚嵗永畢願於桑榆忽

分符竹之榮復有民社之寄頋憐謬戾仰愧甄鎔伏念
某處既近危動而得謗了何知於憎愛久已昧於周防
少苦病衰無復事為之志晚嘗憂患益頽榮進之心頃
以謝章再罹謫籍一隕身於衆口投散地者四年奪斧
是憂誰肯食漿而五餽翳桑之餒僅能餬口於四方敢
圖流落之餘終預眷憐之末尚容假守使得食功恭惟太
師經緯人文燮和天縡維持國勢於九鼎以福四方網
羅天下之衆能不遺一介獨茲枯朽之質倍費封植之

恩雖無責報之深敢忘施德之自復神明於舊觀已悟
昔非措歩武於夷途冀從今始

　　齊州到任謝執政啓

　　寢命西垣仍叨内閣分符東海尚玷名城亟遵道以疾
驅方下車而觀俗請問故老延見諸生周漢楚之舊封
覽山川之形勝帶牛佩犢襲土風奢侈之餘褒衣大袑
有掾曹舒緩之俗頋靣墻之不學懼製錦之徒傷伏念
某志古好修與時寡偶早從前輩聞長者之遺風晚託

後車竊先生之餘議自以附青雲而施後世無愧昔人
豈云懐琬琰以煨塵氛遽為棄物濫踰近服謬叨寵名食厚
祿以自私辜大恩而不報恭惟某官儀刑四海師表萬民
樂天下之英才收海内之名士乃如樸&KR0554;亦預甄鎔雖
剸煩治劇之未能倘奉令承教而猶可眷茲齊地著自
前聞求善政之所存去當時之雖逺師治道於相國當
以清凈而容姦遵遺俗於太公庶㡬簡易而報政

　　宫州到任謝兩府啓


　　分守符於支郡苟以庇身觀治行於臨民使之從政愧
非其任命不獲辭伏念某少自刻脩早罹憂患風波纔
息久負念於昔人衰病懐安了無心於世故頃由𤨏闥
屢乞州藩顧藐爾孱軀尚荷䝉天縡謂論思於侍從能
體朝廷使領職於禁嚴增榮湖海庶緣寛假暫就退閒
敢不祗奉官箴仰承優寄拙於謀已惟無愧之為安忠
以事君頋何適而不報

　　滄州到任謝丞相啓


　　城髙池深壯矣萬夫之守地大物廣富哉千里之封惟
偉人可以折衝非恵術不能媺俗先朝備禦雅資武畧
之長累世承平優假使華之舊如某者斗筲小噐章句
腐儒自知斷斷以無他不善沾沾而自喜渉世毎謀於
揭厲謀身素拙於從違安以乘流自信河中之水疲以
抱甕豈知井上之機才屢試而無聞志已衰而不警猥
叨進拔稍躐等夷澤虞從大夫之招已乖去就小人乘
君子之噐自取顛危濶踈初出於智昏繆誤殆由於魄

奪何獨有言之悔㡬成不敬之誅屬大事之告終法雖
可貸論有司之失職罪復何辭方且刻骨退思屏蹤侍
竄魯趙獻酒莫知薄酒者為誰臧榖亡羊何但讀書之
無罪遽從寛典猶領名藩借朽木以可雕收敝帷於已
棄此盖伏遇某官股肱王體柱石廟堂裴度之才上所
自用武公之後人無不宜大噐以天下為公至誠得仁
者之樂無一夫之失所雖小善以不遺曲全孤生尤被
厚賜雖江海之量無待細流之歸而燕雀之軀寧忘大

厦之託誓殫夙夜少補毫分悔不可追頋何功於犬馬
老當益壯庶有得於桑榆

　　潭州到任謝執政啓

　　卧尸廩祿豈罪戾之所宜超玷優除覺疲駑之弗稱橫
恩過渥感涕難收伏念某受才拙踈賦分蹇薄毎塵委
使狂妄居多雖叨竊寵榮咎愆隨至惟其甚愚而不知
變所以既老而無所成曩自抵於大痾猶近居於善地
旋歸故秩仍假祠宫洒埽先廬撫育孤幼既畢諧於私願

誠無憾於此生忽驚沉廢之覉蹤復玷陶鈞之大德假
之方靣寵以職名矧長沙之奥區實先人之舊治地大
形勝民庶事繁自憐憂傷之餘不稱師帥之選此盖伏
遇某官以孔孟之道德兼䕫稷之謀猷左右千載之昌
時發揮百王之能事博收羣策允迪庶功頋雖疲駑亦
弗捐棄某敢不更堅微尚增跂前修老馬之力已疲猶
能識路病雀之生無㡬或可酬恩

　　嚴州到任謝丞相啓


　　故里浮沉竊玉局再期之祿公朝抆拭付桐江千里之
民𤓰戍非遥竹符甚寵感淪病骨愧溢衰顔伏念某元
祐黨家紹興朝士池魚瀺灂本思自放於江湖社櫟支
離久已難施於斤斧由治生之素拙因從宦以忘歸頃
自呉中久留劍外頋彼衣冠之所萃頗以文字而相從
方深去國之悲敢有擇交之意流偶殊於涇渭風自隔
於馬牛睚眦見憎本出一朝之忿排擠盡力㡬如九世
之讐藐是覊孤孰為别白縱免投荒於大罰亦宜置散

以終身且定逺未歸惟望玉闗之生入輕車已老猶䕶
北平之衰秋豈有朝為閭閻廢斥之人暮竊畿輔承宣
之寄伏遇某官學窮宎奥勲塞堪輿南山巖巖冠公師
之重望赤舄几几同宗社之閎休念人才之實難悼士氣
之不振埏陶至廣收拾無遺方與物以偕春憫向隅之
獨泣燮和輿論濶畧彛章起安國於徒中較恩未大還
管寧於海外為力尚輕而某少非列於通才晚徒專於
樸學棄鷄肋而猶惜雖仰戴於深仁續鳬脛則自悲恐

難逃於薄命

　　榮州到任謝丞相啓　　　　　李漢老

　　佐黔巫之東鄙甘半刺之翶翔守巴僰之南榮累一陶
之坯冶幕府十年之未久角巾兩火之可逃間闗半春
辛苦萬狀甫茲領事率爾裁牋伏念某才不逾人學徒
泥古招諸生於舘下㡬毁於隨處别駕之彀中無材可
展姑候及瓜之代式遄行李之歸敢圖分銅獸之符猥
使展石龜之郡為和義之僻壤實灮廟之潛藩陞軍開

府獨未沾恩視邦選侯率多就近盖民田嵗租止五千
石而公使年計僅六百緡財匪鬼輸前仰作鹹之潤郡
資井養詎堪竭澤之漁比羽化於皁胥而遂草薙以赤
立欲俾尋常之外頓增十萬之輸數罟入池寧保四郊
之無擾强弩射市但嗟薄命之先穿上下交征公私可
痛弗獲於上不可治也欲加之罪其無辭乎恭惟某官
師保萬民弼亮四世天欲吾君繼夀皇之聖帝賚我公
紹忠定之勛禹以功臯以謨遹全絶德絳之果霍之勇

抑又餘收不惟垂紳正笏而措太山之安且復守志勵
操而抗浮雲之節勤勞二紀無寸晷之敢休邈避三公
至累年而不受戒謹恐懼之如此熾昌耆艾以固然周
公仰而思之不迷勤教伊尹聖之任也尤務旁招肆念愚
儒來効凋郡尚念某進退維谷戰兢履氷思庶民所以
安恐有負十行之賜得一事可自罷庶㡬免百謫之盈
輙脩謝上之緘併控申中之悃

　　髙郵到任謝丞相啓


　　頃辭東第往視西師駱轡晨征倐踰苕霅虎符夜下忽
莅秦郵身隨隻影之孤日趣九秋之變甫交賤職宣諭
勅書帶白垂髫逃空虛而出聽荒城斷壘慙笑語以迎
門不圖亂離復見官府知中朝之恤難與外服以更生
復以虛庸久焉閒散自改絃而善治始結綬以登畿出
相裕陵入奏便殿妄論中原之向背歴陳前事之是非
雖彼敵之驟暴强殆天亡者欲方今之言戰守往身任
之茲乘障以是來類請纓而自効登埤一望積水四環

南渡之初與楚俱必爭之地北盟而後以淮為稍富之
邦蘖芽其間蹉跌至此佳兵所處垂罄可憂軫念疲氓
跂濡涸轍之潤布告德意屢空挾纊之言矧青徐野之
相望有赤白囊之狎至官無遺鏃人盡銷兵采薇征夫
語慣飛於技劍集木歸羽心易動於傷弓將道之政齊
之刑然急則忿寛則肆戍樓夜靜戒傳警之無訛里門
旦開覺驚魂之漸定伏遇某官訏謨經逺宻慮銷萌沿邉
四十萬之屯戴懷饑渴在廷初什三之議黙識短長疆

塲之間風寒具䕶既芟稂莠深惜本根肆求柔立之人
力任拊摩之責遂容么麽獲備使令赤子龍蛇當平治
於弗順鳥啄參木敢錯迕於攸施亟營固圉之功尚逭
籌邊之頋

　　太守到任謝兩府啓　　　　　洪景伯

　　十六年之去國久隔鴛行三千里而遡江逺叨魚契焉
依厦屋敢後書郵伏念某生也多艱少而自苦頃中含
沙之射遂傷偃月之刀寃深不徹於九閽官薄退飛者

一紀幸改絃之盛旦得夸組於小邦窮猿投林見㣲柯
而亦喜枯魚涸轍得涓滴以更生茲盖伏遇某官勲聳
邦基望崇人傑採金匱六弢之秘分狼弧參伐之威貫
日月以輸忠凌氷霜而奪氣袴襦安堵沾恵露於羣黎
樽爼折衝作長城於重鎮某自憐骯髒獲托帡幪異世
荆州復有依劉之便列侯萬户何比識韓之榮

　　太守到任謝參政啓

　　攬轡登車方按星沙之俗求田問舍偶當衡嶽之陽禮

謹防嫌義難狥黙爰罄籲天之請遂從易地之宜弭金
節以言遄剖銅符而出守永惟恩眷實自吹揚伏念某
才非雕龍學同刻鵠徒循一身之謏見式逢千載之昌
期俯拔駑材曲加噐使頃從散地方澧陽二千石之權
薦忝皇華兼廣右三十州之治徒飽星霜之變莫殫圭
黍之勞茲以轉漕湖湘觀風郡邑屬九向迴蠻之境有
一成負郭之田念將激濁以揚清敢後䟽源而正本輙
干著定庶逺嫌疑敢期當宁之兼容迺俾承流而宣化

況武陵故郡常德新藩左連川蜀舟車之衝右控辰沅
谿洞之險農桑千里鷄犬萬家比嘗窘於羣兇今既清
於舊染東阡西陌雅多安集之民白叟黃童咸仰中和
之化當求成德式見輿情簡及匪才實為非稱茲盖伏
遇某官身負日月量括江湖確然許國之誠心富矣濟
時之妙畧阿衡任重欲使君為堯舜之君魏徵責難能
致治㡬成康之治爰自樞庭之峻宻旋叅政府之深嚴德
博位尊謀深慮逺旁採柚楊之善兼收澗沚之毛遂俾

游從亦偕顯設頋方勤於職守政阻拜於光議陳義甚
髙儻不遺於故舊餘光所逮猶有望於比隣

　　太守到任謝執政啓　　　　　　楊廷秀

　　一麾出守初引疾於清漳再命滋恭忽考功於馮翊欣
去天之無逺感易地之有從伏念某乃心山林漫仕州
縣頃緣諸老頗悅其狷者之風上逹四聰偶堕出勝流
之數拔乎細宻米鹽之利寘彼寒空鵷鷺之班頋患在
於好脩乃忽嬰其賈禍又復妄發不勝汲黯之狂非所宜

言正觸漢家之法㣲公朝之寛大豈孤迹之全安載言
將母之歸有獲拜州之請既已違北自分落南有命自天
對越十行之寵舉頭見日恍驚三輔之還謂播物之不
私奚窮人之及此茲盖伏遇某官道隆開闢忠貫昭回
舉五三六經之㣲言盡發揮於當世書二十四考之丕績
將逺過於古人旁招逸遺布列中外夫何近郡輕畀非
才某敢不策其𠖇頑繼以夙夜仰惟美意豈詭其俗吏
健决之能借曰不功猶守其腐儒撫字之說


　　太守到任謝宰相啓(代)　　　　耿元鼎

　　香火奉洞霄之祠甫安閒退管籥居雒邑之守遽冒寵
除遜命靡遑宣風云始伏念某少多竒蹇老益戇愚晚
負二三之臣初亡千一之慮允懷報國蔑輸橫草之勞
瀝懇籲天嘗有負薪之疾動闗心於藥裹思炙背於茅
簷少輔頹齡方從門舘門棲金雀未賖禁闥之趨符佩
玉麟更被鄉邦之選江山好在宫闕巍然頋委寄之非
輕媿倖踰之已甚茲盖伏遇某官英猷經逺律度包荒

進不隠賢盡闢大公之路坐而論道行陞上宰之權謂
大臣而慮四方欲一士而制千里茲辱記存於簪履豈
由入對於冕旒某上冡過家敢不頋瞻於喬木中流擊
楫能無慷慨於長江

　　太守到任謝執政啓　　　　　周少淵

　　淮海遷居作投老揚州之夢江湖得郡慰平生魏闕之
心廷見吏民敷陳德意衰遲興歎感幸何多伏惟某官
柱石本朝陶鈞庶彚老知壯决收拾無遺巧詐拙誠照

臨盡見察丹心之可寄憐皓首之無歸特假名州以光
暮齒有民有社固當自竭其愚足食足兵猶恨未知其
術更祈寛假庶免曠瘝

　　太守到任謝兩府啓　　　　　李成季

　　待罪平陽幸免曠官之責承乏泗上復叨假守之榮材
屢試而非長恩逾深而知懼伏念某噐能淺薄學術迂
踈遭會聖時依緣仕進一登朝籍已孤報國之勞五嶺
方州久濫長人之寄猥䝉優貸仍許再留遽遷督撫之

名藩俯在陪京之近服河山環路疆井浩繁宜有聞人
以資良幹豈容朽質輙玷誤恩此盖伏遇某官大業亮
天元功播物歡樂精神之㑹作成大小之材過憫孤蹤
與更善地某敢不奉循詔令究悉事功十駕雖勞冀不
忘於夙夜一毫有補庶無負於埏鎔

　　太守到任謝隣守啓　　　　　楊廷秀

　　僥倖得州僅能如斗逡廵避地未免循墻逮茲入境之
初復有善隣之幸恭惟某官才堪治劇仁足撫疲李將

軍之才噐無雙虜皆知畏黃潁川之治功第一課已上
聞雖是小邦介乎大國庶緣資藉少竊便安願偕齊魯
以同盟敢效滕薛之爭長況大君有命建萬國而親諸
侯則善人為邦當睦四鄰而蕃王室㣲風蕞爾髙誼赫
然愧馳謝以未遑徒望風而遐想

　　太守到任謝兩府啓　　　　　晁子剛

　　祗沐朝恩遽更士寄委民權於懦守付兵畧於迂儒内
省叨逾竊增愧惕伏念某雖安義分誠乏智能直遇聖

時夤緣顯用斗筲之噐無少補於毫釐蒲栁之姿已一
周於甲子進當事任難强勲勞久約交親退藏林畆何
䝉知於大冶猶改命於邊藩此盖伏遇某官輔相隆平
記憐孤逺欲因常事以致異材弗遺陳人用薄厚俗某
阻造庭而叙感第引領以馳心勤惓厥衷崖畧於是

　　太守到任謝兩府啓

　　二年待次粗充藜藿之甘一日莅官不逺松楸之慕獲
此便安之計盡繄特逹之恩竊以兵動以來民勞滋甚

急征橫斂輙為氓甿之瘡痍倦令煩文寖失吏曹之綱
紀故茲州郡之寄必繄師帥之良寛宸扆之頋憂助藩
維之扞蔽必得奉行詔令有驅馳狥國之誠綏撫里閭
知惻怛愛民之實無背公自營而費靡於帑廩無施勞
伐善而徼倖於官資庶㡬東漢循吏能興治古之風盛
唐守臣皆䝉光寵之福而某者迂愚自守拙訥無他刻
意古書僅不欺於暗室强顔流俗常自蹈於危機久親
州縣之勞粗識簿書之守江淮三舘謬從英俊之游山

谷一麾再冒承宣之寄初無見効猶辱記憐衰境倦游
不失東平之風土故鄉在望何啻永嘉之江山頋此叨
逾悉由奬借茲盖伏遇某官清明旁燭廣大兼容收拾
人材用仲尼之忠恕經綸國事得武侯之公誠方疇牧
圉之勲入踐階符之次椳闑扂楔用成匠石之功脯腊
膎胰聊備富家之積致茲孱𤨏亦被甄鎔叨廩祿以贍
妻孥奉教條而修職業某敢不清心率下戮力奉公躬
駑馬十駕之勞詭鉛刀一割之効


　　太守到任謝監司啓

　　叨奉新恩復還舊治勉涓時日恭布詔條幸託庇之不
移益鄉風而增慰伏念某任雖竭節才不逮人荷寵祿
以頻煩校事功而寂蔑惟浙西之都㑹冠江南之浩穰
湖山信美於他邦獄市亦繁於諸路故當平日尤重守
臣豈惟踈拙之資可稱承宣之寄賴餘波之逺及庶賤
迹之少安此盖伏遇某官奮時顯庸若古膚使蹇蹇匪
躬之故恢恢游刄之餘激濁揚清固且正義而直指匿

瑕含垢又將内恕以及人某䝉眷念已深莅官茲始屬
有郡符之守未遑賔謁之趨

　　移郡到任謝執政啓

　　叨膺詔禮就易州符朝辭於越之鄉暮及句呉之境荷
恩優便撫已兢慚伏念某材資無他志願有限端遇明
良之㑹浸尸寵祿之榮持槖趨朝涓塵弗效懷章補郡
嵗月浸淹矧茲督府之雄實冠浙西之盛昔嘗暫至笑
坐席之未溫今復重來喜青氈之不改夫何庸妄有此

叨塵此盖伏遇某官贊相天工弼亮帝業望有累朝之
重治皆三代之純野無遺賢既翹翹之畢至人不求備
亦斷斷以兼收故雖散材尚不遐棄某敢不體國眷倚
視民戚休講朝廷法令之源推庠序孝弟之化所願民
安其業非以求名不欲食浮於人庶其寡過

　　太守到任謝大漕啓　　　　　邵公濟

　　上自免之書求歸故壟奉報可之詔近易偏州睇窮塗
而少留撫初心而有愧伏念某學不足以自信智未可

以與權深虞毁來頋以嫌去桑梓雖非故國松楸實寓
空山籲天有辭易地以處茲盖伏遇某官早以盛德載
其能聲陳義甚髙抱負至重二都相接去國之念則同
百年舊遊通家之好故在猶記喬公之約深悲任昉之
孤特未忘於平生似欲華其晚景某敢不益思未至更
慕前脩已知朱墨之可親不歎鉛黃之久棄終不惜孤
危之迹期無負凋瘵之餘欣幸交深敷宣未既

　　太守到任謝監司啓


　　祗命宫祠久逺從臣之荷槖叨恩民社復分刺史之虎
符景仰下風切依條教此盖恭遇某官精神許國術畧
濟時頒朝廷寛大之詔書慰父老傾聽而扶杖頋如衰
朽敢自懷安冒東海之優除或容病守依潁川之厚德
未逐聾丞

　　太守到任謝監司啓

　　伏以窮閻閒寂方追蓮社之游大屏藩宣遽被楓宸之
詔未念凋殘之後詎堪衰病之餘屬在提封惟深欣幸

恭惟某官孤標邁俗令德宜民咸推通敏之才獨勵澄
清之志行膺寵渥入踐清華候使節於郵亭尚稽簡牘
奉私函於記室聊叙悃誠銘感之懷敷宣罔喻





　　五百家播芳大全文粹巻三十一

