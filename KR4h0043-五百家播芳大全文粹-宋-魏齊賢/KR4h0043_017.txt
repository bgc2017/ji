







　　欽定四庫全書

　　五百家播芳大全文粹巻十

　　宋　魏齊賢

　　葉　棻同輯

　　賀啓

　　簽樞

　　賀虞簽書啓(代)　　　　　　　熊子復

　　伏審召自輔藩擢於樞筦方天子振旅將廵於邊陲宜

人傑運籌决勝於幃幄師氣己倍敵情莫逃郵置初傳
道塗相慶竊以建隆之分宥府實並都臺興國之置簽
書通為執政必陞華於秘殿以借重於機廷昔聞典故
之存今見老成之用恭惟樞宻才豪一代名震四夷羽
扇綸巾却大敵笑談之易雕戈錫盾制上流經理之勞
比屬多虞正資逺畧雖作藩於近甸亦䝉福於京師必
本柄於中樞乃基命於宥宻果膺帝簡越贊神謨用儒
雅章句而先武夫昔觀己試遣將帥戍役而衞中國今

仰成謀豈惟折千里之衝方將建萬世之䇿某猥縻原
隰阻拜門牆廟筭不遺相契沈機之運台衡有待倚需
渙號之揚

　　賀王簽書啓　　　　　　　　馬子才

　　渙號王庭對揚天子之命叅謨樞府簡在上帝之心聲
名推重於朝廷華夏想聞其風采凡依德宇舉極歡心
竊惟樞柄之臣始自唐宗之制朱梁易之為崇政石晉
更以為宣徽分南院北院之稱有正使副使之任名雖

異致理實同條迨我宋之隆興鑒前朝之得失兼置簽
書之職並為執政之官盖將總禦於藩戎抑亦叅詳於
機宻安危所係授受非輕自非才畧兼優之人曷副聖
神注委之意廣謀庶位果得宗工恭惟某官識造淵微
學窮元本仰天庭而覩星辰之小浮滄海而知江湖之
汙六藝折衷於仲尼萬事不問於伯始仁經義緯藴和
順以積中玉振金聲致英華之發外確爾自守介然不
移其為氣也至剛有諸己之謂信青雲得路搏九萬里

之扶搖紫綬重金際一千齡之㑹遇頃從近列寖陟
華津振耳目於烏臺聳威稜於風憲巍巍然泰山北
斗無得踰焉凛凛如烈日嚴霜真可畏也身既與名
而俱顯功因得位以彌昭爰辱眷知亟叅樞要内以
制於羣牧外以鎮於四夷形勢强而王室尊賢能用
而天下治綸言誕布輿論允諧行慶九遷即登三事
如某者么麽細行運蹇浮生頃縁都下之遊獲識荆
州之面傾蓋如故陳義甚高兹聞台座而登庸竊偶

藩符而出守潭潭公府方欣仰託於帡幪六六錦鱗敢
後欽脩於竿牘

　　使相

　　賀蔡開府啟　　　　　　　　翟公巽

　　視秩公槐増華將鉞官儀䲭尾共瞻黃閣之崇命數蟬
冠咸仰黒頭之拜傳聞四逺頌歎一詞昔者周公之勲
封伯禽於魯國康公維翰命召虎於淮夷然而伯禽無
豫於成功召虎克承於先世猶且寫諸琬琰播在聲詩

豈有述作萃於一門事業煥乎當代朝廷無出其右簡
在帝心父子同升諸公貴窮人爵衮衣焜燿而交映革
履差池而後先稽叅舊聞曠絶無輩恭惟相公身兼數
品德範羣倫方當强仕之年巳佇登庸之望曲臺舊典
潤色倚以告成東觀諸儒總領資其折衷迨兹顯拜誰
曰不宜某夙荷眷知獨傾意氣七登三事願觀伯始之
榮四世五公當繼諸袁之盛

　　八座(吏書　户書　禮書　兵書　刑書工書)


　　賀蔡吏書啟　　　　　　　　趙徳莊

　　伏審益簡清衷晉疏華渥冠聨兩禁繼嘉祐之祖風總
職四銓舉元豐之帝典輿情允協瑰望愈隆竊以八座
貴而非賢莫居實亞機衡之任六卿備而各率其屬首
嚴銓總之司唯巳試之效則流品自分必久次之英則
號名乃正眷焉甚重允也才難恭惟吏部尚書粤學家
傳懿文古作早膺妙注徧歴要塗擢貳版曺著元和之
國計越居選部揚行儉之能名果遷常伯之尊益致本

朝之重尚書之為喉舌寖具師曕執政之猶股肱佇顓
國秉某猥叅漕指逖聴除音莫陪賓客之趨曷勝寤寐
之喜

　　賀張吏書啟

　　肅膺帝制進長天官叅八座之髙華領三千之要劇除
音騰播公論愉欣竊以任法不如任人清議存則風俗
可變用儒無如用舊老成進則朝廷自尊矧惟四銓之
司實冠六卿之職治源所出人弊相仍自非一代之耆

英曷稱九流之宗主恭惟某官芳猷世濟髙韻天成早
騰宇宙之名峻陟雲霄之路致身九陛言正大以無私
去國十年氣方剛而不撓頃從留鑰亟奉賜環冕旒渴
見於儀刑紳紱想聞於風采謂正人之見用斯治世之
可期宣室受釐奚止賈生之對東山堅臥肯容謝傅之
髙得行則行何恙不已趨勸路門之講聊從真館之遊
旋被湛㤙復還舊物官聯在昔是為冡宰之尊帝眷於
今必倚宗臣之重即登三事以器百工某年顔寖衰志

氣益落念報國之無補欲歸田而未能拭目以觀喜用
鄉人之善彈冠何敢惟求老者之安

　　賀王吏書啟　　　　　　　　李粹伯

　　召還𤨏闥資論駁之清規擢進銓曺付品題之重柄一
紆印綬萬集簮纓定權稱於胸中運甄陶於筆下屬叨
英盻倍切懽悰恭惟某官德量涵空神鋒脫頴坐仙山
而直釣掣盡六鼇望阿閣以來巢壓低三鳯白睂難辨
赤汗俱髙雍容方躡於禁林簡拔即登於法從旋聞授

鉞出試名藩保釐未著於東郊疆理先周於南海龍韜
寖著虎帳屢移輟温洛之除書分廣陵之節帥席猶未
煖車己戒行八鸞喈喈詠遄歸於山甫四壯奕奕歌入
覲於韓侯戛百僚鳴佩之音恢九載望雲之意對揚
文陛宻契淵衷探公論之盈庭勞巨儒之典選青錢學
士聲華己茂於昔時黒頭尚書班序正聨於今日渭清
涇濁韶美鄭淫皆曲盡於見聞終難欺於去取前馬裴
而後盧李豈足擬倫左稷卨而右皋䕫佇觀並列某久

睽㤙館窮處瘴鄉慚教職之無功誤薦章之及格敢投
知遇曲借生成曕鸛鵠之摩天莫攀迅翼起鷽鳩於控
地全賴髙風

　　賀温吏書啟　　　　　　　　王宣子

　　誕膺明制峻陟近班朝野交歡人神胥慶竊以周頒六
典首登太宰之官漢設四曺並建尚書之位魏崇八座
而名叅乎僕射唐列三銓而事領於宰臣盖端右之秘
居實殿中之峻秩布宣王命允為喉舌之司綜柄人材

盡執銓衡之柄爰求碩德當賴宗工恭惟某官元粹在
躬泰寧得運夙被凝旒之睠早歸側席之求昨柬賓僚
俶開王府擢在師儒之位進居保傅之官逮聖德之日
躋屬珍符之神授風雲感㑹雨露沾濡乾健御天己應
飛龍之造晉明出地徐觀庶馬之蕃眷注愈深倚毗加
厚監觀徃牒考騐先猷商美髙宗念甘盤之舊學漢嘉
成帝篤張禹之故恩果奉褒俞亟叅法從絳衣蒼珮典
禮奉常青𤨏黃扉居中給事侍金華之經幄領玉府之

書林僉謂該通衆推博雅越從嚴近日正浩穰惟千里
之都畿示四方之表則發奸摘伏賴廣漢之嚴明扶弱
抑強有孟容之威望未周嵗籥己奏功書遽陞常伯之
崇仍冠選曺之重士論惟允帝心所嘉進善㧞賢共仰
山濤之識揚清激濁皆推毛玠之風佇奉經綸入調鼎
鼐上紓逺業俯慰羣情某章句陋儒斗筲賤役賀厦之
燕但切安巢之心在鈞之泥即歸造物之日

　　賀韓户書啟　　　　　　　　陸務觀


　　伏審祗奉峻除榮遷劇部官儀如舊尚聨常伯之班帝
命維新全總大農之政有識交慶不謀同辭恭惟户部
尚書才髙絶人器大經世際熈辰之千載踐華境者十
年夜艾星稀獨長庚之有爛嵗寒木落惟孤松之不凋
蓋謀猷自簡於帝衷故遷擢式符於民望陟文昌之八
座聊率屬於中臺煥泰階之六符佇同寅於上衮某符
叨剖竹戍甫及𤓰但切欣於得輿莫趨慶於成厦仰止
門牆之際形於寤寐之間頌歎惟勤拙訥難盡


　　賀楊户書啟

　　顯揚帝制進長地官惟八座之尊崇接二府之嚴近士
夫快見夷夏聳聞恭惟某官學際天人才兼文武尚識
三朝之故老獨為一代之偉人論孔明保蜀之功得夫
子尊周之義令行千里之外法循三尺之中強敵畏服
其威名逺民舞歌於善政妄言欲毁於日月公心不動
於丘山獨當聖主之知盡伐宵人之計初解印綬即賜
佩環上意方隆下情益附某宦學衰落身世浮沈猥以

鄙文夙承異奬至自補於圉吏若有愧於館人浮議盡
消知謝傅之必起流言既辨宜周公以來歸共欣正道
之行實為中興之兆

　　賀王禮書啟　　　　　　　　陳君舉

　　伏審簡在嗣皇擢居常伯榮兼𤨏闥既謀猷啟沃之特
親䆳直鑾坡更號令文章之可述有識交頌不謀同辭
竊以世難得於全才人罕兼於數品而况總舜代䕫龍
之職擅漢庭賈馬之能挺岀熈朝并當殊選恭惟内相

尚書妙宗道壼雄帥文壇早膺丹扆之除久典紫垣之
誥屬謀元帥維時得頗牧於禁中果賢長城吾君置隴
蜀於度外適兹多故正藉逺猷追鋒促還側席虚竚儀
成長樂諸侯羣臣皆肅恭制下興元武夫悍卒亦感動
命更資於審駁功益著於論思某幸託餘輝欣傳異渥
曵星辰之履髙華己冠於清班紀日月之常久大方期
於相業

　　賀傅禮書啟　　　　　　　　汪彦章


　　光奉贊書進班常伯唯時改作須大儒專禮樂之司以
類俱升宜宿望次公台之任訓辭優寵班列清明恭惟
某官厚德鎮浮髙文行逺氣得古人之剛大學兼天下
之中庸自得位於朝廷即留心於人物力加慰薦每推
轂有味其言自處安恬或積薪後來者上昨屬殊鄰之
擾上貯當宁之憂唯公克念於生靈無日不謀於宗社
處雷霆之下宻輸忠讜之惓惓掲日月而行恥事功名
之赫赫果膺眷命首付彛章舜官尤重於秩宗漢爵莫

榮於稷嗣將萬世維扶之是賴何一時康濟之足言某
久託餘光欣聞盛事方隨宦牒望門牆無布武之階竊
讀除書喜賢者有得時之慶

　　賀孫兵書啟　　　　　　　　周　邦

　　堯殿十行夙被絲綸之渥漢家八座晉膺綱紀之權統
武部之五兵行司馬之九伐協賛文昌之政望樓目斷
於天邊親逢廊廟之知拜命恩先於日午卓爾不世出
之佐應乎大人造之朝恭惟尚書兵部道義髙明智謀

沈逺胸中學海可納禹貢之九河筆下詞鋒能敵單于
之萬騎養氣識若七年之杞梓收功名如一日之驊騮
譽播青錢再冠詞科之選身遊紅藥爭觀誥令之嚴恥
將赤子以事戎夷獨發大忠而顧社稷匈奴無事何勞
竇氏之逺征華夏旣寜果念曲江之先識亟奉紫泥之
詔進趨青𤨏之班著兩朝蹇諤之聲冠百僚倚毗之厚
駢膺睿眷峻陟夏官梁帝之用明少遐實繫朝廷之重
唐宗之擢令狐楚能清軍國之姦數獻謀猷頓清綱轄

青雲路𦂳已登六部之尚書黃屋恩濃更擁重金之寳
帶某濫綴門牆之日久側聞除目而喜深慶九萬之程
已鄰鳯沼歎差池之羽尚在雞羣簿書換文史之心筦
庫供江山之眼輙憑竿牘抒寫肺腸聖君儉朴以化民
攬收六合之豪傑我公忠純而致主定臻一代之太平
豈止伏伽之作誼臣重見叔敖之為賢相薫風滿於舜
綺畏日永於羲輪善䕶寢興前膺休寵

　　賀王兵書啟　　　　　　　　張子韶


　　伏審疇庸東掖率屬南宫常伯寵優佩錐成之寳劒司
戎職峻偃太乙之靈旗鄰宰鉉以平躋冠從塗而絶擬
有識交頌不謀同辭竊以祈父王之爪牙周蓋顓於九
伐尚書帝之喉舌漢實次於三公自開西府以本兵苐
列南宫而分職然裕陵肇脩官制猶虚位於夏卿至哲
廟博采師虞始新除於邦傑遄賛萬機之務蔚為千載
之逢恭惟兵部尚書才備全能識覃衆妙蚤以淵源之
藴發為經濟之圖擢貳憲臺絶震師之殄行越長諫省

攄告后之嘉猷譽益重於熈朝職遂專於武部曳星辰
之履姑聨八座之班紀日月之常即懋三階之績某晚
遊京轂屢叩門牆竦傳新渥之頒實倍常情之喜

　　賀韓刑書啟　　　　　　　　晁子西

　　伏審簡隆宸扆序陟禁塗畫舜代之冠方期於刑措曵
漢庭之履宜奉於制除有識相趨不謀同慶恭惟判部
尚書神標凝峙仙韻䆳清練逹本朝之舊章洞明當世
之先務學皆探賾本胸次以推行才足應機至目前而

迎解早膺親擢久列從班疇公望之最髙屬憲曺之建
長果陞華於八座併潤色於九章蓋自元豐之正名初
復六職至大觀之定令始顓一司兹得全才肆兼重任
某猥縻印綬阻叩門牆雖頌歎之彌勤顧編摩之尤拙

　　賀廖工書啟　　　　　　　　何子固

　　伏審益注凝旒晉班曵履百工皆聖所作疇推創述之
才八座非賢孰居宜被褒遷之渥師虞允穆朝序益清
恭惟判部尚書有經世之學守之沖深有華國之丈將

之敦厚告猷東掖納王命以囘天執憲南臺簡帝心而
易地肆佩龍淵之錫寖膺鳯沼之除將見技巧惟新自
元成而鮮及規模更逺至周召而迺留由階以升可拱
以俟某召丞巖邑早趨倚於龍門通守海邦比拜違於
烏府逖傳新命倍激孤衷頌歎彌勤編摩曷旣

　　西掖(中書　中書侍郎中書舍人)

　　賀王中書啟

　　寵隨龍馭榮陟鳯池當風雲感㑹之時復天地交泰之

象傳聞四海歡喜一辭竊以國步多艱方撥亂而反正
仕途久壅當為官而擇人况中書政事之原乃天下根
本之地有德在位斯民舉安恭惟中書相公學賛皇猷
才全王佐直方大以求諸己安平泰以濟斯民洗光咸
池親逢盛旦宣威沙漠定䇿元勳眷注益隆譽望彌著
某傾心盛德翹首下風附驥尾以無階賀燕厦之有託
仁者在髙位己符孟子之言聖主得賢臣願奏王褒之
頌


　　賀范中書啟　　　　　　　　晁之道

　　顯膺中詔晉陟兩臺歡聲所加和氣自應恭惟某官博
大髙明直方敦裕必欲致主唐虞之上固將列名䕫契
之間秉節不囘堅如金石盡言必効應若蓍龜乃自江
湖復於廊廟惟一人睿意之攸注與四海公議之所歸
共期更化之成惟恐登庸之晚果敷龍檢爰步鳯池方
且畢慮盡忠同心協德政圖於實不必髙明之拘法惟
其時要以安民為本事還舊觀人䝉更生故於朝夕之

間以格天人之應興滯補弊宣王所以康兆民壊植散
羣太公所以報明主仰聖哲之相遇揆詩書以同符上
帝於焉博臨萬世以之永賴某猥以頑蹇厚䝉眷私方
萬物同慶之時實一介有成之日矧摧頺暮境已竊哀
憐而孤憤愚忠尚思黽勉雖阻趨於門仞已坐謁於情
誠歡忭發中敷陳㒺旣

　　賀中書王侍郎啟　　　　　　晁之道

　　伏審入覲天光薦承帝制亟從真館進陟西臺乃顧政

事之本原宜歸天下之名德旣賀明良之㑹遂觀調一
之功伏惟慶慰恭惟某官賢為時生畧不世出剛方邁
徃之氣足以聳動搢紳英偉博通之才足以酬酢事變
富以孔孟道德之學緯以商周盤誥之文故論思獻納
之規獨髙乎從槖而啟沃謀謨之績見紀於廟堂恥媕
娿以幸容寧感激而遽去至言旣久而彌效忠節欲蔽
而愈光果錫寵靈還登輔弼恭惟聖主選衆起公之意
與夫嘉生仰徳望治之心必當加踐平昔之言期以盡

收太平之實惟因時而循理足壞植而散羣顧兹休功
有待今日某被眷惟舊受恩最深自欣投老之期獲覩
登庸之任

　　賀中書何侍郎啟　　　　　　劉文潛

　　伏審聖朝選衆帝制褒賢宻貳中臺實資右弼積勤廊
廟已髙綱轄之功深簡帝心遂付機宻之本伏惟慶慰
恭以某官端清忠亮博大疎明學術淵源陋兩漢而不
數文章爾雅追三代以同風行髙而能濟以寛才大而

不失乎正凛然風節一於險夷兹見古人之有常是謂
大臣之以道自登公輔益著賢勞立名䕫契之間致主
唐虞之上果聞寵命增煥爾司總庶政之源益茂謀謨
之績正具瞻之地更觀調一之功某猥以疎愚久塵委
使方風馳於窮蹇獲逺聽於吉音莫殫賀厦之誠徒有
䕃雲之幸

　　賀中書林侍郎啟　　　　　　汪聖錫

　　顯被制書進㕘機務輟詞臣於鼇禁訂國論於鳯池縉

紳聳聞中外交慶恭惟中書侍郎懿文華國直道致君
以淵雲之學自名一家以晁董之才親承大問始終全
節被遇累朝踐揚皆極於華塗圖任悉歸於黼扆繇北
門之獻納總右省之幾微深惟不世之姿洞逹當時之
務靡勞施設足見猷為方將沐浴於太和何以揄揚於
盛德永垂方冊屬我宗工某一走門牆六更符印忽驚
流落獲在陶鎔倘䝉庇於衰殘尚少圖於奮厲其為忭
悃倍萬常情


　　賀中書劉侍郎啟　　　　　　邵澤民

　　伏審詢求元德協賛萬機撫熈洽之隆方當接千嵗之
統盛繼述之烈宜得不貳心之臣與叅政事之本源益
廣聖賢之事業應為協氣格於萬方恭惟某官博大而
宏通髙明而惇裕學通六經之閫域文雕萬寳之英華
自為庠序之遊已積公輔之望丹鳯芝草實為聖時而
生美玊良金必名清廟之器逮逢真主亟服禁塗儀刑
特簡於淵衷論議必當於帝意果協明良之會進居綱

轄之嚴一德弗渝百工惟叙遂付幾微之本益觀經濟
之功方将壞植而㪚羣何止興滯而補弊是惟天意顧
豈人謀某曩以狂愚自干罪戾賤嗜貴獻情實靡他綆
短汲深言則甚陋豈不甘齎志而没又懼傷知人之明
大明燭天盲不見日青陽生物病獨違春顧知已之門
牆曠問安於時序腸九回其未己夢中夕而猶驚敢言
形迹之己疎尚兾精誠之有感倘䝉施恩不報之地為
一引於已墜之淵神若巫咸端能再造身同徐甲真遂

復生悵方窘於抱關慙莫諧於望履側聞孚號倍極懽
悰自欣投老之年獲覩登庸之日詎知餘生之有託方
欣萬物以同榮喜忭發中情誠並竭

　　賀中書王舍人啟　　　　　　晁之道

　　伏審前試大筆峻貳蓬山繼服上恩遂司誥命蓋前無
比可謂至榮吾道用光有知相慶恭惟某官涵養异禀
發揮斯文探唐虞之淵源備髙古淳和之氣攬班馬之
光彩極瑰琦彬蔚之姿於以用之無不可者當始進不

偶盖天俾感憤憂思以激其能逮一鳴可驚故人皆咨
嗟歎服而謂之稱諒從西掖進直北扉不越期年即登
台輔某少嘗有志晚迄不逢猥以狂言亟承誤奬貧兼
百疾老萃千憂學即廢而遂荒文寖衰而愈下惟觀騫
翥足慰窮愁顧趨慶之無階獨激心而有感

　　賀中書傅舍人啟　　　　　　祖擇之

　　伏審膺被宸寵典司帝謨凡在縉紳之間欣逢除目之
下竊以文章治道之鼓吹誥令朝廷之羽儀因人發揮

為世風采若才子遴集則勛華之典粹醇議臣奮登則
商周之書灝噩照爛徃册驚傳後人迨兹以還藐未足
紀惟嚴徐枚賈之於漢及常楊元白之於唐猶馳駿聲
僅躡遺躅於穆盛旦夐企古初下敞西掖之居仰模紫
垣之耀豈止演明賞罰之訓蓋以梯媒凝承之材自非
宗工曷副宏選恭惟某官器兼文武學貫天人志雖毅
正而所履融和外則敏強而其中易直久禆宸衮之闕
雅結淵衷之知宜渙恩靈遂陞禁近某寓名天禄屏迹

東溟苐増聆命之歡適阻造庭之賀

　　賀中書葉舍人啟　　　　　　蔣穎叙

　　伏審司言西掖易地禁闈朝廷用賢則榮益明盛時之
羽衛縉紳有徳者進猶為治道之光華伏以某官行中
表儀學通倫類言語妙於天下知畧輳於上前金玉乃
心冰霜其操自致功名之會親逢睿聖之知入直螭㘭
簮筆以司言動進遷鳯閣縁文以贊賞刑蹈仁義之夷
途輸忠嘉之微志宜在昭世蔚為良臣某初聆詔條方

切歡歎遽䝉函翰倍懐悚惶屬居守於窮邊顧弗先於
尺牘其為曕係未易究陳

　　賀中書洪舍人啟　　　　　　熊子復

　　伏審簡自宸旒擢居禁掖以詞林之傑而入掌於除書
以朝路之良而進陪於基命當今翰墨所載將與典謨
並傳何幸斯文有光今日竊以元豐外制之職仍歸舍
人紹聖宏詞之科以待文士然而居是職者未必擢於
辭級登是科者或不陞於制垣邈前後以相望曠古今

而一遇恭惟中書舍人道大而體粹才髙而氣渾空逸
步之馬羣長横飛之雁序手抉雲漢時旣埽於粃糠世
掌絲綸文自成於珠玉惟兹九試果遂真除獨髙西省
之聨兼寓北門之直操淵雲之精筆妙墨考昔無儔笞
秦楚之堅甲利兵庶今有助某猥居原隰逖望門牆但
切欣於得輿莫趨慶於成厦掌帝之制己潤飾於皇猷
秉國之鈞即彌綸於庶務

　　賀中書蔣舍人啟　　　　　　綦子復


　　伏審妙簡宸旒真除禁掖以辭人之伯而入掌於贊書
以儒者之宗而進聨於端尹増光典册竦動搢紳竊以
中書政事之原播告必資於大手元良邦國之本弼諧
允賴於正人匪卓冠於清班曷併膺於華渥恭惟中書
舍人詹事規模宏逺藴藉醇深文陛奏篇才己髙於晁
董史垣載筆法自過於荀袁久已攝於訓詞果遂正於
圖任風雷鼓舞旣專美於絲綸日星光輝更助成於羽
翼某依仁甚久去徳猶新逖聞成命之頒實倍常情之

喜掌帝之制方並寵於金鑾秉國之鈞即進陪於玉鉉

　　賀中書錢舍人啟　　　　　　謝子山

　　伏審膺被寵光典司名命真賢彚進公論協同竊以王
者攬萬里之微制四海之動曉致治之意必鼔之以文
辭成有為之功必先之以訓勅唐虞為盛温潤著於典
謨商周甚隆詰曲形於盤誥故惟文章制度之美實賴
修飾討論之才伏以某官徳性茂眀道心沖逺嘉言讜
論極天人精祲之微殫見洽聞該國家表裏之要上心

素屬輿望所符矧惟專對之勤宜正代言之選某首承
謙眷特貺筆牋感頌之私編摩罔旣

　　賀中書范舍人啟　　　　　　任子方

　　伏審被恩黼座進職綸闥賢哲彚升僉謀協慶竊以王
者之鼓舞天下必資名世之微言儒士之優㳺禁林久
號古文之精選洪惟前代具述彛章温潤著於典謨唐
虞獨盛詰曲形於盤誥商周繼隆闡揚道徳之淵源烜
赫古今之視聽自非偉俊孰副討論恭惟中書舍人德

履純明道心沖漠决科發䇿極天人精祲之微削草抗
章該國家表裏之要上心素屬輿望所符矧己載筆於
殿㘭宜亟贊書於星掖未遑修候先辱流音仰服謙沖
彌増銘佩

　　賀中書呂舍人啟

　　伏審顯被制書寵升禁掖伏惟慶慰伏以某官本深末
茂器博用周親逢郅隆奮起鴻學遊麗正圖書之館歴
奉常禮樂之司露嚢而論典刑簮筆以記言動耿耿惟

憂於國計訇訇益大於家聲既持一意之堅尤重重瞳
之眷果由近職入直紫薇汲鄭論思實漢庭之羽翼常
楊潤色為唐室之光華某叨聨從班毎瞻眉宇慶此得
賢之盛形於聞命之初賀牘未遑謙縢先辱懐感悰而
欲布顧濡翰以何能

　　賀中書陳舍人啟　　　　　　王履道

　　掖垣虚位久傒異才宸綍疎恩茂膺真拜由左史之髙
選升西掖之清班成命甫傳有識相賀伏惟慶慰恭以

某官髙文贍縟䆳學淵源筆叅造化而宛繼前芳腹貯
經綸而可當大任不勞追琢璠璵為希世之珍少假壅
培杞梓成合抱之器誠家學之克肖偉世業之能承譽
已滿於寰區眷尤隆於正宁顧蜀川秀美世不乏於淵
雲矧漢詔丁寧才正資於賈馬捋於已試何待旁求咸
稱詞苑之得賢愈覺皇朝之増重某逖聞新渥喜溢卑
悰屬坐守於郡符阻走趨於賓閣

　　賀中書陸舍人啟　　　　　　汪彦章


　　顯膺宸命進直掖垣於簮筆代言初陪法從之列然𤨏
窻批詔妙極儒生之榮矧選授之才堪凡聽聞而心服
恭以某官天資渾厚心術髙明卓然公輔之才加以聖
人之學文章爾雅追還三代之純議論正平多識累朝
之舊早叅依於日月中流落於江湖時乏居易之忠精
帝意仲舒之簡古問釐宣室結知無愧於昔人起草明
光能事更看於他日某銜恩未報佩德猶新前噡大厦
之光方懷阻濶忽返故棲之地皆出生成氣候清和論

思休暇願保節調之適仰承眷注之深

　　賀中書周舍人啟　　　　　　趙承之

　　光奉上恩榮司外制望隆朝野歡動搢紳伏惟慶慰恭
以某官擇乎中庸好是正直文彬彬而濟質志蹇蹇以
匪躬知無不為蓋官守言責之故義之所在實忠臣孝
子之心揚於王庭想見風采曾賜環之未幾以詔書之
屢遷矧詞掖之秘藏豫政機之宻勿豈特商盤周誥專
渾灝之文章抑亦堯咨舜俞備清簡之顧問得公為重

允帝之求某獲綴班聨猥承眷好䝉貺書之甚寵愧占
謝之不勤陛逺堂髙願篤協恭之義松茂柏恱敢私不
寐之誠情形於言書不盡意

　　賀中書梁舍人啟

　　右某啟伏自拜恩己嘗伸賀恭惟舍人壺冰峻彩巖電
英標禀秀氣於岷峨振雄名於京洛學惟覩奥入聖域
而己優辯可摧堅占議圍而無敵品格素髙於月旦詞
華早掞於天庭爰自先朝便升清貫内佐計相外剖使

符體寛大以布詔條用文雅以飭吏事坐堂聽訟克播
於歡謡視草求才果膺於急召爰九重而肆覲見萬乘
以垂知宣室前登問鬼神於前席禁林試可給筆札於
尚方一時之紙價頓髙䜿日之絲言薦降南宫臥錦既
改七兵之曺西掖判花便裁五色之詔將啟廸於帝載
實焜燿於儒林平奏議於省中佇神明於唐制頒號令
於天下同誕布於堯言三代之風不日而復某聲塵無
取名輩相遼偶諧附驥之誠亦在續貂之末幸依先覺

必免至於面牆怯見大巫己自甘於閣筆然得親於蘭
室須強厲於鉛刀顧函丈之有期忽尺題而為貺仰荷
勞謙之㫖愈増反側之懐内省庸虚何以克勝














　　五百家播芳大全文粹巻十

