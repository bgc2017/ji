







　　欽定四庫全書

　　五百家播芳大全文粹巻三十七

　　宋　魏齊賢

　　葉　棻同輯

　　謝啓

　　第一人及第

　　謝狀元及第啓　　　　　　　馮當世

　　雲龍之庭方第英選竇衡之士輙與魁掄據失其安憮

然自悸恭以國家覃洪鬯之徳立太平之基朝廷臯䕫
岳牧吕召文章䑓閣髙蹈商周之淳禮樂膠庠逺駕漢
唐之右何治臻此真賢効與豈不由數路而求上聞無
壅雖然兹一介之拔官使適當其取士也周其得人也
盛然猶虚懐未沃側席尚勞羔雁草萊弓旌巖穴無郡
不趨駕無鄉不獻書雜遝充庭覽輝而下光華逢旦聳
壑自期向非學四部書才萬人敵無踸踔之近韻有濟
寧之深圖則何以副上疇咨為人舉首如某者生江湖

卑薄之地逺京師英雄之躔徒憑藉於家傳復浸淫於
儒治然而辭氣骩骳不合古人經術疎通難應常務毎惟
奉檄之過喜又讀考槃之卒章以養干榮俯身圖進詔
方牒選郡以計偕射澤舉旌已無心於唱獲尚方奏牘
敢先意於觀書雖玷名聞卒虞報罷豈謂日月居上不
棄幽而照臨權衡在前不擇物之輕重夫何管見偶中
科程曽是下中之材敢當第一之選焉能致此信有由
然此蓋伏遇某官宗師上文器育名士大鈞坱圠難逃

真宰之私蟠木輪囷本自先容之賜致兹淺陋及此旌
揚謹當激昻自持磨厲無玷今而試治眷及清白之風
必也造庭免蹈阿諛之節毋愆雅志以答隆恩

　　謝狀元及第啓　　　　　　　劉光逺

　　楓宸序進方仰于天威臚唱下傳遽登于選首名𨽻恩
書之表躬華服賜之榮寵渥甚優省循増愧竊以聖人
分職貴乎量材君子入官中乎博選材拔乎類然後不
次而舉學足乎已然後有為於時是以任人無廢功在

朝無倖位兹君臣之大節實古今之常行我國家急於
求賢委之為治詠菁莪而長育法巻阿而詳延闢舜四
門開漢數路巖逋谷隠處我彀中相器將材由此途出
羣職盡翹翹之楚百年陶濟濟之寧巢由委質而尚訪
逸民臯䕫盈庭而猶思多士故於間歳設此雋科飽六
經者欲挽其滯淹抱碩畫者欲速於甄擢一封渙汗四
海嚮風于于而振衣冠嶄嶄而見頭角與鄉書者損之
過半試辭省者收之幾希披荆取蘭剖石求璞意欲精

擇勢當至難在於明庭尤貴茂實限晷刻而奏藝閱旬
浹而考文庇摘或形雲滓相邈覆較褎然之選欲収卓
爾之賢惟大蓄其徳者居之則宜非深造乎道者得之
為繆上以副虚宸襟而籲俊下以見陟亨衢而正君苟
屬匪人曷厭羣議如某者朴野庸質遐僻寒門學無淵
源幼則孤苦親亡而兄弟喪貲竭而賓舊疎陋室晝扄
無簞瓢而自樂隻形弔影任萍梗以何之挈空橐而起
江湖冒紅塵而客京國栖遲太學齟齬百端漸漬訓言

粗究經綸之略覬覦斗禄勉加篆刻之功不自媿羞時
以進取兩冠士籍固非和氏之珍一黜春闈有類齊門
之瑟黙量空瑣分欲退藏幸逢盛辰恥為棄物遽承明
詔再奮懦心復濫齒於薦書乂列偕於奏籍衆呈文於
左摵尤縮手於淵題牽傅僅成骩骳殊甚揣蹇難之常
分在寤寐而弗皇深憂闗市之民賈而不售豈意危巢
之鵓鳴輙驚人勍敵在前戰非必勝素修亡狀譽出不
虞朝乃窮民暮躋巍級顧惟蕞爾豈有致然兹蓋伏遇

某官潤色帝猷埏陶士類權衡待物日月照幽擴攄采
菲之仁始終推轂之賜致兹枯朽亦遂滋榮謹當充實
四端砥礪一節少成事業上答恩私過此以還未知所
措

　　及第

　　謝第三人及第啓　　　　　　張全真

　　自惟陋質偶中巍科顧此遭逢出於幸㑹竊以六藝之
學自昔以傳道三代之上無意於為文道既失而章句

始興文寖隆而理義愈晻上則設為科目以取天下之
士士則競馳枝葉以應縣官之須隨時抑揚與世馳逐
苟以譁言取衆不知其非争為巧説便詞用以自售明
經者但懐青紫之意稽古者廼貪車服之榮以彼其人
初若可用既施於事頗或不然蓋夫實不出而唯名之
求利既勝而於道為病今天子勵精求治崇化尚賢務
惟要政之謀閔兹氣俗之陋俾造大朝承聖問勿事虚
文方下明詔發徳音詎應故事所宜各露肝胆著在簡

編科别其條盡言無諱上副諮詢之意敢懐利禄之圖
而某性本蠢愚身更貧困竊習易象之奥精識聖經之
微謂開物成務盡備於此書而極深研幾斯可以御世
蓋甞探賾索隠俯察仰觀内揆一身外稽萬事廼知文
武之道未墜而猶存不歸堯舜之君持是而安徃幸因
䇿試獲事聖明自信於衷敢肆其説内既深慙於猥并
衆猶或病其濶疎竊憂稚圭之文有不應於卑令又懼公
孫之第且見貶於太常豈期偶當上心遽䝉親擢處之

數百輩之上獨在二三人之中重以不才夫何所取得
之非意可謂至榮此蓋伏遇某官親秉國鈞上毗王政
居然化育遂兹品物之宜凡所稱量妙盡權衡之信故
令么麽顯與甄收某謹當自省初心無忘故守學幾四十
雖未登無大過之年徳罔二三亦庶幾不逺復之吉或
晚成於器業庶仰答於私恩

　　謝及第啓　　　　　　　　　秦熺

　　春闈較藝已誤甄収天陛賜科更叨親擢名浮於實愧

甚於榮竊惟載籍之傳深著坦明之制上之取科也必
求實用士之為學者不俟空言雖居環堵之中已懋佐
時之略躬耕莘野期斯道以覺民爰起傳巖遂交修而
廸后蓋蓄積之有素豈僥倖於偶然千載之逢一見而
决為選舉之本意將網羅於若人暨乎中世之陵夷匪
復前蹤之髣髴學祗謀於利禄志靡在於經綸棄舊俗
者下喬而就幽求速售者變情而狥勢髙談王道為周
召而廼留夷考事功終管晏之弗及頋規模之陋矣嗟

人物之𦕈然肆吾皇之紹開屬昌期之興起表章聖教
發明六藝之歸潤色先猷度越百王之上方巍巍而措
治兹汲汲而得人遵三歳之規驟發由中之詔偕四方
之計朋來拔萃之才逮宗伯之貢名御廣朝而臨試威
顔咫尺清問丁寧格上帝而詔祖宗行孝治而安社稷
慮萬機之有闕合羣言而博詢畢竭臣愚求稱上㫖是
非論議成當世之務文章追作者之風講天人之際如
仲舒明治亂之原如賈誼仰膺帝舉庶協衆心如某者

性質甚卑淵源獨淺佩父師之教詔樂朋友之漸摩第
求家學之傳寧計世資之取謂一行作吏必將奔走於
簿書而萬巻有神曷若周旋於簡册莫窺閫奥徒積歳
隂悵素志之未充懼修名之不立實慙韓愈自謂無學
而能敢効文饒恥就有司而試攀英豪之逸駕奏翰墨
之新功慫惥欲前回皇失後幸諸公之過聽與多士以
同升釋屫離𬞞俾脱泥塗之辱馭風騎氣獲從汗漫之
游内省虚庸獨憂忝冒兹蓋伏遇某官善惟引類仁欲

達人黙付無心可謂至公之選一經精鑒孰懐偶失之
憂士喜遇於知音弊悉更於徃轍致兹薄技亦玷殊科
某敢不克己好修服膺知勉士非為禄雖自信於夙心
才不逮人恐漸忘於故歩誓益勤於大業期少答於深
知過此以還未知所措

　　謝第一人及第啓　　　　　　陳誠之

　　楓宸射䇿仰酬樂只之誠萱陛第名叨中褎然之選祗
膺渙汗深切兢慙竊以聖世搜賢非止奉行於故事儒

冠奏藝豈徒崇尚於虚文欲其明於道而達於時是以
考其言而求其效自成周舉士之法壊至西漢取人之
路多寖更魏晉之空疎薦厯隋唐之綺靡士風澆薄而
操守無當道術缺裂而議論不公又况經術之弊至於
乖異而尚専門辭章之失至於雕篆而暗大體雖人材
之盛號出於流輩而科目所得何補於國家追還上代
之純風允屬中興之華旦皇家投戈講藝歸馬修文詳
延四海之時髦薦講三年之里選講王體而昭國論雖

式資鈞軸之臣下明詔而發徳音猶博訪草萊之士秉
謙冲而在御發清問以臨庭俯收藥石之言盡捐鞶帨
之説毋甚髙論漢文所以命張釋之莫取虚名盧敏所
以告魏文帝兹實大公至正之選宜得絶類離倫之人自
非洞識時宜詳達國體如仲舒好古平昔所藴者盡發
於三篇如姚崇自知始終所行者不外於十事則何以
上副宸衷下當衆心如某者才非過人行惟修已軌躅
聖賢之訓箕裘詩禮之家少成慕曽省之三壯識愧淵

知之十歳陞黌舘分經舊占於無雙季試鄉闈較賦復
居於第一然而發辭未廣困躓尤多意増益不能而先
拂其所為故黽勉不及而猶恐其或失幸隨鳳詔忝預
鶚書勉陪濟濟之俊躔俄埽堂堂之文陣十倍増價豈
逢伯樂之知一鳴驚人頓聳齊庭之聽退惟虚冒實有
夤縁兹蓋伏遇某官間世碩儒斯民先覺當吾道不傳
之任振斯文乆墜之餘謂學者狃於見聞競肆異同之
論以公道正其取與用敦教化之原既嚴選以待其才

又兼收而無棄善遂令孱𤨏亦預品題某敢不益勵操
修冀全業履動警維鵜之誚勉企製錦之能滲漉恩深
上答飛龍之造帡幪庇厚永懐棲燕之安至此以還未
知所措

　　謝及第啓　　　　　　　　　李成季

　　興能而出治惟先王本俗以教民有徳者必言故近世
考文而取士發於里選簡在帝庭暮辭褐博之卑朝飾
青緺之貴聖人由是而政立君子資之而道行豈宜承

學之𤨏材冒厠諸儒之上列恩深渙汗愧若負芒甞聞
欲治之君以得士為難非常之材必待時而奮合謀以
計其事兩作以離其明惇徳允元二帝襲衣裳之化尚
賢絀惡三王同道徳之歸九官備而百工釐八政齊而
五士舉作人以東序西序辨志於小成大成論然後官
無假人之名器教之不率有移化之郊鄉後世失教育
之方學者喪艾淑之實天地之全既缺性命之理益微
操守不經繡已加於鞶帨重昏益亂巧尚弊於雕蟲於

皇我朝奮越治古方大明嗣服之始實百度作新之時
發揚聖經蕩除末學神奇出而臭腐化糟粕棄而醇精
流養成材於浸潤之微成徳性於髙明之至近觀之則
言行斯富大用之則禮樂可興自昔所難於今為易鳶
飛魚躍莫知鼔舞之神雲翔風從來格光華之㑹如某
者器惟拘小性匪近中讀書論世甞慕古人之逺逰心
竄句尚迷俗學之迂加之禍患侵陵事為乖迕三人行
而二人惑欲徃何之一日暴而十日寒所存能幾以謂

否必有喜窮當益堅幸留涸轍之軀復鼔敗軍之勇類
陪歳貢再踐春闈偶中藝於下陳旋奔哀於故里生無
以養逝者何追禄不逮親仕斯可已度餘年之殘槁憫
衰系之飄零勉奉寛恩朅來上國平日寛彈冠之援髙
門無曳履之逰術本甚殊惟恤不龜之劑義難自達恥
為躍冶之金接武掖門觀光黼座觸神逰於感忽奉清
問於雍容心目雖明氣辭幾困少年而動文帝固慙賈
誼之才徒歩以見太宗竊感馬周之遇各使發言而觀

志僅能引古以喻今盈溝之雨易窮暴日之暄奚補既
乏甚髙之論但虞無赦之誅舜用五臣蓋盡至精之選
羿虧一矢遂無必中之功尚優片善之求過預六人之
列量材匪稱戴寵若驚此蓋伏遇某官大雅存心至誠
格物知識足以發天人之藴聞譽足以為邦家之光才
富而若虚徳髙而善下憫不能而如已無求備以與人
過致繆庸輙承甄采敢不行其所欲不忘蚤夜之思慎
乃終身少答生成之賜


　　謝及第啓　　　　　　　　　晁之道

　　大廷獻䇿甞妄奏於朴中哲鑒辨才亦與榮於羣俊豈
愚者必有一得蓋明主可為至言幸非所宜榮以為懼
竊惟國家柄大公而取士闢數路以官人謂詞藻所以
程才故精以淵雲之賦謂經術所以造士故首以周孔
之文試益謹於端門䇿加詳於秘殿人思在列學愈專
精閭里之間笑不談於仁義公卿之胄恥獨美於膏粱
雖幸承家無忘獻藝競篤青箱之學争先黄絹之辭豈

以捷徑而並趨蓋恥前人之不逮上方勸學士已成風
一出此途多至名士欲副甚盛之選宜得非常之才如
某者學不適時器非渉道一官聊爾似是馬曹淺尚邈
然不堪吏職學孟軻之求已甘鄧禹之笑人雖獨好於
簡編本不長於科舉勇慙州綽詎合先鳴學謝公孫果
羞復上徒以遇時千載食徳百年四世繼直於書林五
葉踵登於詞級殆無虚牓並繼芳塵後生或以為難能
前輩亦許其盛事頋雖極陋亦恥無功幸三駕之有成

甘十年之不調窮雖借一氣尚當千唯人才本出於下
中故名字難居於甲乙圖王得覇雖非初心轉衣為裳
未為失計屬時家甫入與考官當殿上之臚傳越周行而
告謝搢紳賛喜父子交榮雖中鵠之未工庶續貂之已
幸退循忝冒實有夤縁此蓋伏遇某官盛徳熈朝髙風
蓋世文章議論後進宗師道徳淵源九牧稱嘆謂育才
所以為報故使人樂其有成憐此孱庸假之歳月俾不
迷於簿領庶或就於聲名凡兹尺寸之功盡出帡幪之

賜某敢不益堅矩尚期稱厚恩塵既望於堦墀力願伸
於犬馬阮瞻三語自分非才鬷蔑一言竊甞有志過此
以徃不知所裁

　　謝及第啓　　　　　　　　　唐子西

　　射䇿楓宸已甘退黜第名桂籍尚獲采収叨被寵榮唯
知感慨竊以文章君子之餘事忠義天下之大閑國之
休戚不係於文章士之進退莫先於忠義方天子臨軒
而䇿士豈徒求摛藻之華而諸儒充賦於在庭蓋亦取

切時之論欲考終身之節必觀筮仕之初宜有讜言少
裨睿聽如某者少不好學老方讀書左右圖史者十年
渉獵經傳者萬巻莊心寖癖竇性成癡雖古今成敗之
原粗知其略而篆刻雕蟲之學本非所長妄意揀金謾
來市璞青天萬里堪嗟蜀道之難白雪一聲難和郢中
之曲笙竽異好水石難投自知與世不諧幾欲拂衣而
去因縁附驥僥倖化鵬入瞻天日之光親奉絲綸之詔
周詢要務冀獲至言顧為學之荒疎愧乎無補若與時

而髙下誠所不為姑盡節以惓惓寧抱闗而碌碌夫何
獻白亦預拾青此蓋伏遇某官匠石羣材鈞鎔衆窳與
人而不求備嘉善而矜不能苟有寸長而未知尺退謂
其辭雖鄙呐論不將迎棄在邉庭必能裹尸於馬革置
之言路必能碎首於龍墀薄示甄收或堪器使某敢不
氷霜志操金石肝腸獄訟簿書豈辭勞於今日功名事
業將有望於他年庶免小人之歸永為國士之報

　　謝及第啓　　　　　　　　　蔣子禮


　　紫宸射䇿上塵乙夜之觀黄甲陞華中介三人之列方
流輩聳瞻於舉首而姓名忽次於臚傳人為之驚已得
不愧伏以國家接千歳之統文章同三代之風凡公卿
大夫之多皆庠序科舉中出經綸事業在當時固己發
揮耆舊老成至斯世賴其康濟得人之盛振古所無洪
惟上聖之興允繼右文之治自頃夕烽之未息猶講藝
於投戈迨今外戸之不扄益崇儒而重道禮闈大闢士
論交欣紛然躡屫以擔簦舉願䇿名而委質其進也爭

於售玉而選焉吝於汰金附鳳翼而攀龍鱗孰無是志
拔犀角而擢象齒競欲相先然微如爝火者或驚見日
月之光且來從下國者或未知朝廷之體則取青紫未
易於拾地芥而收科第安能如摘頷髭矧惟龍腹之榮
宜得鰲頭之俊豈伊䝉陋獲與選掄如某者賦性迂疎
受才謭薄幼荷鯉庭之訓粗工蟲篆之能三紙無驢自
知寡要一斑窺豹難語通方猥以世恩許聨士籍兩玷
外臺之鶚薦每至南宫而鷁飛乏萬選萬中之才懐再

進再屈之恥技止此耳望幾絶於清流行或使之前遂
忘於大敵嗟困獸之猶鬭俄死灰之復然然孟明三舉
以焚舟僅成霸業卞和兩獻而刖足幸遇良工勉造明
庭欽奉大對趨玉陛方寸之地瞻天顔咫尺之威恭傳
上問之淵源均見中興之樞要輙引經誼仰冒宸聰惟
易一書歴世三古識非輔嗣誰知初上始終之爻才謝
退之烏睹潔净精微之義逡廵短晷紬繹成文何草茅
之微言誤冕旒之親覽惟懼汗顔而血指敢言志目而

中眉初無黄絹之詞復得青氈之舊收故物於三十
年之後竊異等於幾千人之中百數何補於時曹參宜
次於蕭相二者皆出其下吳起敢先於田文冒寵已多
歸恩有自兹蓋伏遇某官禀天間氣為世大賢蓄文武
之全才藴經綸之妙畧忠嘉許國已深當宁之知典䇿
酬庸佇慰具瞻之望梯航吾道羽翼斯文包荒得尚於
中行采葑無以其下體致兹庸賤亦預甄陞斷木何知
誤被青黄之飾鏌鋣自躍實係陶冶之功某敢不益勵

操修恪遵檢押鵬摶鯤化尚庶幾九萬之程狗盗雞鳴
期不愧三千之客過此以徃未知所裁

　　謝及第啓　　　　　　　　　張全真

　　猥以𤨏材濫登黄甲自惟何者曷克居兹竊以道徳之
科固有次第文藝之事至為淺微雖在古則聖人之所
弗先於今則儒者於此可見國家稽仿前制課試諸生
苟無能稱類皆罷黜凡其尤異頗不棄捐惟去留盡出
於至公而上下莫容於私意故失之者不敢有怨而得

之者無所歸恩此本朝立法之良於進士得人為盛如
某者素不事學何所取材經固弗明道未有見至於自
苦志力而莫致稽古之效粗修章句而一無應敵之能
所以十年之間屢鼔不勝幸其氣之尚盛不至三竭而
再衰頋於文則已卑僅出二中而四下况復年齡已壯
時命未遭閔歳月以如流恐功名之不立抱其窮拙將
老丘園廼有夤縁獲見天日方主上内懼有闕退托不
能親屈帝尊下詢治道衆所條對皆可施行而某以朴

野固陋之人奉盛大髙明之問怵惕危厲不知所言蔽
罔遷延幾至失次本已無心於上第何慙尚列於丙科
視彼在前邈焉勿及使他人處此或悔其大謬不然而
以某居之則固亦甚喜其過望此蓋伏遇某官主持王
化樂育人材行以至誠非但崇於空語稽諸故事固不
止於具文方將獵天下之英擥國中之秀皆歸録用唯所
指呼致此凡庸亦䝉甄取唯兼收並蓄願推君子之廣
心而報徳酬言敢負小人之素志


　　謝及第啓　　　　　　　　　　石敏若

　　揚眉吐氣誓摩鵬翼之髙程血指汗顔亦作龍門之下
客戰之罪也天實為之竊以詩書無慕於功名文藝乆
卑於器識嵇康未甞挾䇿豪偉横行於萬人相如不善
决科風采縱觀於一座厯觀慷慨可喜之士類皆洒落
不覊之才擴閎靈府之宫庭刷剔腐儒之章句敗編缺
簡恥為紙上之塵言名山大川攬作胸中之秀氣平吞
雲夢而縱濶歩長揖乾坤之無四旁蓋抱其所得者駭

世驚人故施於有政者凌霄聳壑後世已矣澆風奈何
本真爛熳於英華名節飄浮於奔競偉服粲粲動數百
羣枯腸寥寥無五千巻安得巨力障其頽波幸逢君子之
持盈恭仰大人之繼照隆恩厚澤蒸寰宇以交流渙號
温辭雜歌聲而四起祖慶歴寛平之治重元豐教育之
光聖經無復面墻童子皆能執筆掀揚小技叱迅雷濃
霧之遲敞豁大迷覩白日青天之快某也觀此居甞慨
然如切如磋而師友起予必躬必親而父兄誨我奮發

綿力激昂壯心知短晷之易流惜清明之難得十年蒲
葉莫窺鳳虎之文章幾度桃花未聳蛟龍之頭角思慰
雙親之願望輙干三歳之賔興獲見收於鄉大夫遂入
貢於春宗伯况皇都搜拔之際皆傑士奔騰而來投五
十犗之餌以釣震海之魚開七百里之羅以掞截雲之
翼文决猛戰詞森徤鋒鳴漏一殘緑袍爛擁則有雄驁
孟東野汪洋韓退之變化轟雷霆光彩赫天地掉臂旁
若峩冠自如飛墨客之徽聲鼔丈夫之氣熖儒林根幹

直欺山木之百圍筆陣波瀾倒㵼銀河之千尺自笑淺
識輕追俊逰傾曦匿曜以廹逐鈍辭零雨其濛以催驚
懦胆吟聲起而百管動劍氣衝而羣怒張焦唇燥吻者
常然䑛筆含毫者屢矣執卑凡自得之貌而氷炭於時
輩飾怪險不媚之語而錙銖於有司置在末科預知如
此此蓋伏遇某官恢廓全度掩包不能凡為總角之兒
童亦識先生之姓字謫仙之髙吟醉掃千首焦遂之雄
辯卓驚四筵傲視軒冕之儻來急賦田園之歸去雲泉

潄玉溵幽人豹隠之情腰帶垂金佩天子龍光之渥挈
提後進分貸餘光私憐謭薄之材未免揶揄之笑雖充
唐彀尚辱膺門某敢不懐却敵之餘羞勉力行之後學
妄貪寸禄遂紆俗吏之青衫誰識此心長在古人之黄
巻

　　謝及第啓　　　　　　　　　趙承之

　　獻芻蕘之言方慙下俚拜雲天之賜偶玷上㳺冒寵若
驚撫躬知慨竊以至徳將降文章反以蠧聖真大道不

行聰明於是淫性本言隠於堅白自私之論辨生於曖
昧末學之徒六經支傳百氏蜂起髦士不烝於田畝碩
人自放於澗阿粤從兩漢而來無復三王之盛我宋以
右文崇化先皇以治經鑄人古義雖明灝噩之風不作
雅言或缺麗則之賦未工惟神聖之御時兼詞章而造
士非前瞻後頋之巧中左規右矩之能則何以掇如承
蜩取若拾芥如某者溺心故實滅質迷方永思簪紱之
傳勉學箕裘之繼叨冒清時之選企從羣俊之逰人或

握珠士多懐寳瓦墁效志顧何有於成功竽瑟獻音懼
靡諧於盡善敢圖一介之技謬厠十人之間自計夤縁
實出幸㑹此蓋伏遇某官至誠樂育大徳兼容越拘攣
以求才觀昭曠而格物鳳飛羽集温厚之氣應時茅拔
彚征上下之交離祉在衡石之有取雖葑菲而亦收遂
俾孱庸亦叨寵數某敢不進求宿道益講善經罄臣子
之孝忠循聖賢之義命兾十駕之駑歩躡足飛黄庶三
尺之龍泉淬鋒清水行平日所學之志為異時圖報之

心

　　謝及第啓　　　　　　　　　熊子復

　　獻賢能之書屢偕於秋計陳治安之䇿猥第於春庭年
浸老而可羞名浪得而為懼竊以設科不求實行世莫
復於商周對䇿徒尚空言人孰追於晁董非洞開寥濶
之見曷振起拘攣之文自熈寧天子之下詢方講明庶
事之闕而眉陽蘓公之上疏已譏斥諸生之諛厥後在
元祐者専事變更居紹聖者盛陳繼述惟上人先定於

國是則多士不至于學非當聖君御極之初固樂取芻
蕘之議獨大臣秉均之乆每諱聞骨鯁之辭比親攬於
權綱庸特黜於附㑹降十行之訓札既飭於有司宜一
介之讜言豈虞於不第如某者才底滯而不韻學荒淺
於不根應舉覔官未免雕蟲而篆刻賣文為活又幾毁
瓦而畫墁數報罷於太常每見憐於先達今者方鎻闈
之柝號諸公猶恐其或遺及淡墨之標名舉子共憐其
纔遇未有作者之毫髮空溷時人之齒牙既而旅見法

宫輩試文陛謂聖明出治固巍乎其有成功則疎賤進
言宜卑之無甚髙論寧姑為升斗之計不敢犯咫尺
之威聊脱落於白丁猥注擬於黄甲此蓋伏遇參政妙
宗道壼雄帥文壇學者仰如泰山言皆折衷蒼生望為
霖雨時即登庸行大道以示公得英材而為樂遂使溝
中之斷乃為席上之珍某敢不挹師友之淵源振文章
之光艶直言極諫雖莫紹於世科博學宏詞尚勉追於
時輩亦可弗畔不知所裁


　　謝及第啓　　　　　　　　　史天秩

　　程文秘禁上塵乙夜之觀唱第明庭幸預丙科之選寵
文被體愧汗溢顔竊以士欲得志而澤民儒以席珍而
待聘所學者立已立人之事所明者治家治國之經晨
炊不繼而有贍足一切之心短褐不完而有衣被萬物
之願立廣居而泰定養大體以曲全浩氣塞乎兩間汪
量涵乎萬頃義之所在一介不以取人寓若儻來萬鍾
何加於我以禮動以義止不榮通不愧窮守一性之宫

庭斥小夫之禽犢簞瓢如在處即顔巷之貧版築可捐
出應傅巖之夢此為士者所以行已而有國者於兹斂
才翩然遷谷之鶯振若充庭之鷺謀王體而斷國是於
以吐胸中之奇登金門而上玉堂故能任天下之重歴
古有作用儒為先洪惟治朝崇尚儒道備成禮樂煥有
文章主上以經術造士而人不讀非聖之書左右以儒
雅飭吏而世皆知王佐之學治具脩舉人才作興處賢
闗者不厭虀鹽游鄉校者競紆衿佩山東山西有將相

之器水南水北無釣耕之徒科詔一頒鄉書四集父子
懐歆向之學兄弟擅機雲之名揮袂如雲退毫似垤鳶
飛魚躍悉歸鼓舞之神車庶馬閑盡入鞭馳之手試業
以三年之逺考言於一日之長宜得絶倫博習之才以
應廣集詳延之意如某者武皇遺種西蜀鯫生聞詩饋
鯉之庭受教啖猪之手襲青氈之舊物對黄巻之聖人
不辭一字之師謾習三冬之學兩登鄉舉旋試省闈驅
馳危棧之中踐履畏塗之上徃復萬里猶甞膽之苦跂

仰一第若登天之難抱負塵編栖遲故國夜堂松月有
客子之悲吟春草池塘無王孫之好夢再拜神而乞巧
三揖鬼以送窮釣魚無得而信守不移畫虎未成而揶
揄者衆間遇改元之赦中宣免舉之文傷弓之羽已怯
於虚弦獻璞之趾又愁於再刖踟蹰中路荏苒六期更
開四壁之琴書屢受一窻之螢雪秋侵潘髩臨鑑生悲
愁入庾懐向風流悵賞音難必顧影自憐固甞欲問舍
求田又不忍裂冠毁冕感桑榆之晚景想塲屋之舊游

既叨再叙之恩願吐一鳴之氣省額六百儒冠萬千偶
以沙汰之中亦在招延之内南宫奏籍北闕宣題䇿以
道化而求設施之宜質之象數而驗通貫之學仰聖詢
之微妙顧素業之空疎思苦言艱幾於閣筆夜漁旦獵
僅獲終篇方懐報罷之虞遽拜言揚之命天威鑠目臚
唱駭魂黄甲勅符名籍恩綸之重緑袍手版身紆賜服
之榮脱白屋之塵埃向青雲之岐路静言忝冒實有夤
縁此蓋伏遇某官綘帳大儒青城名俊譽髙日下望重

斗南歴武賢闗埽千人之筆陣朅來秘府紓萬丈之文
虹旋探石室之書行赴金鑾之召温顔如玉咳唾成珠
羽翼斯文罏錘後進殘薪振響最為堂上之音敗鼔㽞
皮苦作籠中之物致使書癡之迹獲逢英彀之收某敢
不飭厲常心勉行所學靖共爾位不違君子之威儀歸潔
其身更尚古人之名節庶全微志上答鴻私

　　謝賜及第啓　　　　　　　　　陸務觀

　　明庭賜對晨趨甲帳之嚴親札疏恩暮拜丙科之寵感

深涓涕愧極汗顔伏以明廷取士之方固非一路學者
致身之始又惡多岐顧列聖豈私於俊造之科而羣賢
罕出於選舉之外至膺特詔尤號異人頌詩足以被絃
歌則梅堯臣見於皇祐文章足以垂竹帛則王安國起
於熈寧或友朋借譽而不以為私或兄弟當塗而莫之
或議顧惟至當故無可慚如某者齷齪而無奇迂疎而
寡要自悲薄命乆擯名塲敢謂一朝遂叨賜第門外之
袍立鵠怳記少時詔中之字如鴉猶疑夢事此蓋伏遇

某官股肱王室領袖儒林以謂張一目之羅殆非得爵
之道至于買千金之骨抑明市駿之心寧惜庸妄以風四
方弗欲拘攣而廢一士某敢不討尋舊學企慕前修儒
者之弊勞而無功誓少輸於實效聖君所行即是故事
時將得於遺材敢伸賀公道之開輙仰叙私情之謝

　　謝及第啓(受䕃人)　　　　　　　張全真

　　猥以不材獲與諸生之列自惟何幸輙叨六藝之科匪
實其能於兹有愧竊以進士之選為法最詳得人之多

莫此為盛初以待未命之士而不及已仕之人顧於收
材或有未盡又為之制以廣其求雖既與於官聨苟未
登於名第許從韋布之列同奏翰墨之功所以執經相
髙習業愈衆如某者幸䝉世賞不廢父書粗知師友之
淵源未究天人之分際唯恐典型之失弗克繼於老成
故於禮樂之間每務從於先進然常持所學見黜有司
姑息一慙敢懐二事至於屢辱不以為尤况夫平世之
尚文時乃異人之間出風聲所暨造化一新其有所長

孰不願試安能碌碌于俗吏未肯沒沒以終身某竊伏
思維深自砥礪寧知將老僅克有成兹蓋伏遇某官道
大經邦徳隆輔世薫陶品類盎然元氣之中教育人材
浸如時雨之化致此庸陋能與選收昔徳裕不喜决科
兹實太髙之論而王吉欲除任子病夫不學之流某志
在適中善惟從衆不敢為唐賢之異而或免漢人之非
將益行其所知庶以報於有徳

　　謝及第啓　　　　　　　　　張維之


　　首薦鄉書誤偕一鶚比逰英彀復貫雙鵰顧非黄絹之
辭曷副青錢之選榮生意表愧益顔間竊以振古以還
斯文幾喪六經毁於傳注大道碎於詞章收煨燼之餘
塵麗篆刻之華藻殘編魚蠧小技䑕窮公卿出於此塗
徳業愧於當世諸子徃而不返斯道潰而復興洪惟皇
宋之開基繼有真人之累葉化流華夏教育膠庠多士
聿臻異才間出闢百家之糟粕窮六藝之淵源集鷺西
雝采芹泮水巍巍唐虞之世洋洋洙泗之風率皆以一

而當千烏在拔十而得五坐將舟中之敵國孰非堂上
之奇兵欲空冀北之羣必擅斗南之譽如某者箕裘末
業樗櫟散材五嵗屬文肆小子之有造七年取友與先
生而並行鄴中無七子之聲稷下靡千人之服巨魚失
水幾同揺尾而乞憐飛鳥依人屢欲干霄而直上世味
漸猶於嚼蠟時名徒誚於畫墁管仲之器小哉汲黯之
戇甚矣帶牛佩犢乆窮南畝之耕潄石枕流已遂北山
之志屬芝函之下布廓槐市以彌新凡與成均普同長

育青燈待旦樂亦在中黄巻窮年老之將至遽承詔綍
慙推䕃於鴒原幾墜家聲愧題名於雁塔獨歎屠龍
之無用益羞畫虎之不成乆止齊庭復整三年之羽同
歎漢客誤乘八月之槎尚憐志目而中眉尤笑得盧而
勝雉禹門三級雖已棄于前功郄桂一枝猶獲收于後
效舉軍驚淮隂之將解衣識畫史之真兾飛翮長者之
在前若積薪後來之居上靖思際㑹實有夤縁此蓋伏
遇某官薦更華近夙著忠嘉參董羣綱總司百辟方宸

衷之簡在期台席以襃升慮及遐遺力扶後進務英雄
而入彀思俊乂之在官遂致寒蹤首叨榮選某敢不敦
修節㮣勉赴功名期忠孝曲全於身誓窮通不改其節
素絲効質白水盟心庶為君子之儒少答大人之賜

　　謝及第啓　　　　　　　　　李成季

　　獻䇿楓宸敢意四魁之列第名桂籍俄參六驥之聨踰
分已多視榮惟愧於皇烈考肇新宏規即義理之在人
心明道徳以訓天下士純習尚芟夷雕篆之浮華經有

師承剔抉章句之固陋越離明之繼照佑人文以化成
稽神措於熈豐昭前功於崇觀鄗都首善濬學海之淵
源泮水承流廣化風之鼓舞革歴世相因之科舉還百
王己墜之賔興與周並隆自我作古睿謨早定浮議莫揺
大典肆頒輿情更慶絃歌相屬癃者扶持以傾聞冠帶
環居逺夷解髮而内向一同中外咸仰聲明雖樵叟笑
不談王而懦夫皆有立志中材知進于君子之域曲學還
比於大方之家術業増崇英豪間出矧及三年之比㳫

來萬國之儒扶揺摶北海之鵬羽翼振西雝之鷺巨魚
縱壑快若爭先倉庚鳴春惡能自已宜得多聞之彦允
膺簡拔之光如某者識愧疎通器非凝逺才能至下初
乏豫章之知鄉里甞聞未探㑹稽之穴零丁末族孤苦
餘生蚤貽手澤之悲中困鴒原之戚雖永霜之志操有
在而土木之形骸僅存妄覬亨衢慕從芳餌鄉書四上
屢叨前列之龜禮部數奇更類退飛之鷁誰念黄金之
虚擲漫嗟明月之暗投進退茫然遲回乆矣忍清時之

自棄幸新學之具脩泮渙芹藻之游黽勉燈窻之樂方
幸收於貢版復濫中於春闈宜鼯䑕之技易窮而鉛刀
之割難再豈容僥倖每玷甄收至於披典謨渾灝之文
拜禮樂制作之問彤庭靚宻仰堯天之俯臨寸晷迅馳
覺雄思之盖苦敷繹罔究揚㩁未工即今考古而事頗
濶疎以言足志而文幾骩骳輙上塵於睿覽俾獲與於
甲科忝冒若斯夤縁有自兹蓋伏遇判部侍郎佐王逺
業命世宏材徳厚而純氣剛以大撫循京兆人有去思

協賛秩宗世稱平允上眷忠嘉之節士依衡鑑之公俾
備寸長得偕殊選某敢不益脩名檢祇服官箴勉所未
能期於自至蹈履率循於義命施為庶見於事功上酬
覆燾之恩次得吹嘘之力過此以徃未知所裁

　　謝及第啓　　　　　　　　　葛謙白

　　提無援之孤軍謂當折北奮卑飛之弱羽敢冀圖南忽
驚較藝以奏名繼荷臨軒而賜第逢辰特幸揣分奚堪
竊以國莫重於人材士要先於器識虞夏商周之際本

徳義以明揚秦漢隋唐以來用文詞而𫝊舉蓋深於涵
養則其歸必至於渾厚而慎於踐履則所到未易以測
量惟睿主之作成斯賢才之觀化國家偶中否之運聖
上挺勃興之資當用武而尤急於搜賢方在疚而不忘
於試士以賢良籲俊而仍舉三年取士之制以詩賦掄
才而兼求六經探道之人既容門子之登場又集宗英
而戰藝欲仗俊髦之衆共扶基本之强宜得英能以光
拔舉如某者碌碌餘子空空鄙夫早被訓於鯉庭旋摳

衣於虎胄大小百戰首末十年抱槧懷鉛屈首短檠
之燈火汗顔血指何心長鋏之車魚得齒官聨本縁門
調侵尋歳月奔走塵埃念弟兄中第者四人而父祖聨
科者三世失夀陵之歩恐負初心學裘氏之吟期承素
業再鼔餘勇復理舊文旅筆陣之千人效鉛刀於一割
敢圖精鑒不棄下材矧避旁觀之嫌闗付别頭之試紛
然多士取者五人非夙荷於吹嘘豈遽容於叨冒兹蓋
伏遇某官中興履杖後學蓍龜斯文魯國之真儒此道

商民之先覺每品題於人物用培植於邦基狂狷不違
是亦教誨而已賤微兼收而况親炙者乎實有夤縁致
此僥倖某敢不恪遵士檢篤守官常勉所不能鞭其不
及龍門㳫㳫粗逃㸃額之羞天漢迢迢更假乘槎之便













　　五百家播芳大全文粹巻三十七

