







　　欽定四庫全書

　　五百家播芳大全文粹卷八十

　　宋　魏齊賢

　　葉　棻同輯

　　勸縁疏

　　修造

　　建光孝寺經藏疏　　　　　　孫仲益

　　種福有福田施佛得佛果但志心三四五佛悉皆供養

應獲福千萬億刼不可稱量况毘盧藏所傳大乘經皆
釋迦文所説真實語若聞此經典不驚不怖不畏則所
得功德無量無數無邉種種裝嚴極八十一好之妙生
生徳度現三十二應之身眷此鴻因故應樂施

　　建開利寺經藏榜疏

　　釋迦如來為此因縁出現塵世彌勒大士建此寶藏示跡
天空眷言四十九年駕説五千餘卷若欲一切處作佛
大士要須諸信士歡轉法輪况經九死而取經譬捨全

身而求偈原夫至聖發四宏之願蓋為羣生𣺌八風之
波今既見佛聞經便好廻光反照庶續無窮之慧命永
作廣大之津梁便能抽出趙州轉處機闗自然㑹得藥
山遮眼時節

　　修泰通法堂方丈疏　　　　　吕伯恭

　　翬飛鳳翥昔雄誇于諸方䑕迹蝸涎今浸頽于舊觀遍
謁檀那之助聿圖輪奐之新善法堂前無復草深之嘆
凈名室内再聞花落之香


　　修法雲寺浴室疏　　　　　　蘇子瞻

　　浴為凈因佛所深讚以一念須破塵垢縁于三際中獲
妙湛樂永為悉達嘗感此以受生爰逮跋陁亦因之而
悟法本院規模素陋年祀寖多方澡雪於精神或震凌
乎風雨升堂入室未稱真游運水搬柴殊淹妙用新以
革故今正是時施及受人亦俱功德

　　修德清慈相寺月池疏　　　　吕伯恭

　　斷崖吐月纔出半規古甃涵星尚懐全璧乆矣寶奩之

廢時哉玉斧之修䕶此寒清被其氛翳名高詩社再傳
和仲之符價重帝城復置文饒之逓

　　建呉江教院塔疏　　　　　　孫仲益

　　長者布金號阿蘭若僧伽留錫在窣堵波人依十方之
尊地接三江之勝龍天栖止百寶莊嚴刼火洞然一夕
煨燼仰勤檀施共締鴻因巋然三百尺之高湧青蓮於
池上瞠若千萬人之衆標白月于指端

　　修明招寺疏　　　　　　　　吕伯恭


　　一生能著㡬輛屐阮使君陳迹猶存添得為山笑轉新
獨眼龍清風未盡境因人勝物由人興眷此道埸是真
福地老屋不禁風雨日就欹傾巨材宏架翬飛誰當借
助遇著挿一莖草底檀越梵利自周坐使不勞斧斤阿
師伎倆俱盡句中有眼笑裏知㡬索著不來切忌蹉過

　　修祖師院河堤疏

　　三乘佛地六祖道埸適憂東去之驚波將害西來之勝
境既非曹溪一滴盍障狂瀾如得陶朱千金乃成彼岸幸

矜誠懇特繫芳銜

　　修興福院疏

　　崎山勝踐古聖迦藍逺接蒼波浸灌湖田㡬千頃傍連
粉雉鎖斷閩城十萬家檜栢排青峯巒擁秀氣象依然
森列門庭那得蕭條興廢在時扶持有待更勞斧鑿振
居士植福之基願發囊金證如來顯化之地

　　修忠靖廟疏

　　棟宇恢閎子厚嘗致誠於太白堂陛頽落昌黎亦軫念

於相君神祇既安休祥自至惟黄柏洋埸之勝境自忠
靖昭烈之行祠無感不通所求皆應天寶之際誓挺身
於二賊之間熈寧以來尤發靈於七閩之地一指之棄
千載如生顧廟貌之未崇慮神游之弗稱此邦之念在
是過者為之憮然欲廣規摹一新廡殿何以侈憑附之
貭丹青之餙未能辨瓴甓之費板榦之工度財約千餘
緡落成需二三載願惟樂施同集殊縁特開嚴毅之顔
以介明靈之祐雨賜恊序即看彌望之耕桑詩書禮家

㑹見滿門之朱紫

　　修龍王廟疏

　　九秋龍躍萬里雲從方平陸以為淵念靈祠之無所願
叩陶朱之富室共新彭蠡之離宫神則奠居障百川而
歸海人斯䝉福隨四序以宜家

　　修通濟廟疏

　　南國大川洞庭極險上游郡祀通濟最靈實闗隂陽宰
制生死盛吸江吞海之氣有分風擘浪之權舟横中流

如幕上之巢燕人依大芘若仰息之嬰兒有知無知孰
敢不敬而此廟結構已乆理葺正煩大招開濟之徒肇
興重營之役期成功于不日共招福于來今

　　造鴻橋疏

　　東里子産以乘輿而濟人見譏孟子持地菩薩作橋梁
而度衆具載楞嚴故知儒釋之用心咸知功利之反物
顧此度漢之名郡實為井絡之要津頃緣木災大作民
害鴻橋既壞人迹不通岸上多爭度之喧舟中有掬指

之患州縣隔絶氣象荒蕪更恐文物之索然夫豈士夫
之忍視須憑四邑之領袖共作一邦之表儀輙布悃誠
共圖勝事

　　楓橋砌街疏　　　　　　　　孫仲益

　　車輪覆井彭公之懼溺則然乗輿濟河鄭僑之樂施如
此乃眷呉門之北實惟浙水之衝氷雪之辰風雨之夕
䧟泥蹶塊駕萬斛之舟挽葛捫蘿爭一線之路呻吟相
屬顛仆盈前欲出諸積淖之中共冥此坦塗之上雖道

路橋梁不治盍現宰官身而山河大地皆平實行菩薩
道

　　望像　經典　鑄鐘　化供　佛事　度牒

　　靈夀院塑佛疏　　　　　　　孫仲益

　　呉道于畫酆都宫而懼罪者不殺韓吏部題木居士而
求福者無窮雖名四大假合之身自成一念真實之相
庶憑善知識結此大因縁啟發真心極種種相好裝嚴
之妙増崇報地為生生福德具足之因


　　廣孝院鑄羅漢疏　　　　　　孫仲益

　　變化飛行本無住相莊嚴凈供須假信心欲持飾像之
良工當有布金之長者願祈樂施共結勝緣不到石橋
見尊者之五百何妨寶聚滿世界之三千

　　䂬子院塑佛疏

　　當山住持比丘某甲為今大殿釋迦文佛以次諸像裁
製庳小未全好相匪肅瞻依且欲改造具足端嚴種種
成就資爾衆信有大檀越聞而喜躍恭敬作禮而發是

言事無難易惟在一念一念精進平地須彌若墜一念
須彌自壊今此佛像亦復如是以是因縁而説偈言火
不在薪無薪無火月不在水有月無月佛不即像亦不
離像即像求佛閉門留月離像求佛毁鐘存鍠塵塵相
因無有是處諸仁者如彼古人燔燒氷像以思惟心指
像作佛云何惡報不當其身若人能以七寶嚴飾或用
鐵木漆布及泥又如童子爪甲戯畫以闡提心指像非
佛云何漸積功德無量興大悲心皆成佛道諸仁者認

心是佛不暇莊嚴名為外道此佛此像非即非離不作
妄觀自現無上菩提檀波羅宻

　　造佛菩薩像疏　　　　　　　趙莊叔

　　佛無在無不在深山窮谷荒郊斷塹虎豹蛇虺之所宅
榛莽塵穢之所聚一念清凈佛即現身蓋其道以無有
為宗以一死生齊寵辱為當然故曰欲求寂滅樂當學
妙門法彼視其身如泥沙塊壞破碎埽除踐履淟泪有
所不顧而况夫屋室堂殿金碧丹艧高潔深廣燦爛晃

耀而喜欲居之哉雖然天下之人達者寡而流者多不
嚴乎其外彼之中必有所不敬不示之以相彼之真實
必有所不固是故無量寶臺鐘磬幢幡香花燭燈種種
具足列乎吾前者蓋所以化之不敬不固有不得不然
者也丹心慧目寺有僧紹緣者年甚少事佛甚謹常以
寺闕菩薩之像為慊曰是罪在我乃謀乞貲二萬于諸
大檀越作菩薩像覆以夏屋夫豈不知華靡之不足以
奉佛然區區于是者其志蓋逺矣哉人孰不欣然從之

異日必有瞻禮再拜因敬生悟者此皆紹縁與諸施財
者之功也黄君浩然移書于某具述紹縁之意請書其
然固為書其所以然

　　香林院造佛疏

　　院于咸平初衛師所造大殿功德呈露儀刑陊落有知
見此無不愴然尚恐宗風因此陵替某等今欲揭此一
大事示諸長者有能于此五佛二神上結因縁啟願見
聞各各起大懽喜興此因緣譬如衲衣不在一縷無一

縷不能成衲又如以鑑分形形雖非鑑而設鑑知形以
像取佛雖非像而設像見佛謂鑑不是形而鑑現形謂
像不是佛而像是佛千人萬人載瞻載仰故曰不因裝
嚴化衆生焉得衆生成佛道

　　繪三清御容疏　　　　　　　趙莊叔

　　人心之好善也如水之濕如火之燥其所以自賊至于
桀紂盜跖者外不見其所敬故溷亂于中至于迷而不
返也吾嘗使天下之人春秋冬夏飲食起居目常見其

所不能見知其所不能知見者可敬而不可慢埽除潔
滌以葆其芳不善之心何由而生是故目者心之委也
心者目之歸也古之人所以設為圖畫之法者豈非欲
人見其所不見起敬起孝以固其良心者與是心一固
則可以通天地而貫日月去菑害而召戬榖不可謂無
也乙丑之嵗七月己巳道士令狐壽椿來訪既而言曰
壽椿入道之山有觀觀有壇壇有殿殿有三清玉皇上
帝御容三境高真一一具備每季春之日百里内外若

士若民奔走俯伏䖍祈景祝靈效大著來者日益然異
時道里或逺則人亦不能數數至也有志願而不能至
是斯人之心常不滿也嚴具繪像使有志願者無奔走
之勞而有瞻禮之益以滿其不滿之心壽椿竊有志焉
顧貧而無貲子盍為我一言某曰諾萬法皆偽也以偽
即亂不可以偽導善而終以獲福吾何尤哉人其忍辭
之

　　捨佛額水精珠疏


　　九重淵底嘉祥初發于人間六丈身中妙相遂嚴于佛
外顧此摩尼之有得本於象㒺之無心是大因縁作真
功德伏望昭明萬法示現衆生圓照用時如鏡出匣白
毫到處與月當天庶勝刹之難窮俾寒門而獲慶凡此
懇禱諸佛證知

　　置大藏經典疏

　　諸縁出世本縁説法利生衆生鈍根不能見性成佛所
以託胎卵濕化為正命認地水火風為自身將育引育

從苦入苦大可厭患况無出期故如來警之以雷震法
音示之以天然覺路設有七寶布施滿恒河沙不如四
句受持等虚空量而此小邑其中萬家雖建梵宫猶虚
龍蔵醍醐上味至死不嘗摩尼寶珠曠刼常棄豈不共
生慙愧同作因縁今聞上國伽藍適有古教緗帙題緘
萬巻價直千緡欲置六師殿堂不妨八部衛守普願聞
見咸發慈悲大事圓成諸方慶讚若僧若俗得誦得持
十地一乘性陸運而不染三塗八難罪湯雪以無餘或

素或緇曰男曰女不以多寡便為輕重惟能運喜捨則
必獲法施福

　　置道藏經典疏　　　　　　　陳君舉

　　自廣成子脩身千二百嵗始為神仙家肘後之傳至柱
下史著書八十一章遂與儒墨教鼎足而立吾道非感
于天堂地獄斯文當秘之玉櫃芝函欲鎮名山須藏真
典六七人羽玉其如汗牛充棟何三萬軸牙籖須杖傾
囷倒廩者


　　募人生日請僧誦金剛經疏　　葛謙白

　　生我劬勞載遇誕彌之旦俾爾昌熾必憑衆祐之功矧
惟般若之靈筌實冠修多之寶藏是曰真語如語不誑
語宜作悲觀慈觀清凈觀伏願若見若聞或道或俗流
通法藏荷擔如來捐金不靳于涓埃植福可同于海岳
雖三五而盈三五而缺了知幻化之須臾然八千為春
八千為秋可覬壽期之緜邈

　　茅山寉㑹鑄鐘疏


　　望中天之華表以迎遼寉之歸建東序之金鐘而聽蒲
牢之吼惟句曲洞列靈仙之籍實嘉平臘著内紀之謡
念乆閟于鴻音當仰資于衆善百求百得聚千鎰之多
而后成大扣大鳴徹九地之幽而皆應

　　化鑄鐘疏

　　佛身法身縁聲聞身而修證妙音梵音託世聞音而闡
揚眷惟龍藏之總持實賴鯨音而發越輒干檀信就此
勝因楖標扣門蓋將萬鈞之工直蒲牢躍冶豈徒百里

之見聞

　　辟支院化縁疏

　　辟支佛昔㳺南土示現神通古道場今在東山嗣承香
火頻年補廢事荐修惟三門滋歴于嵗時而四壁弗支
於風雨期鼎新于輪奐庸仰控于檀那倒廩傾囊尚幸片
言之忻合飛雲障日益嚴百里之瞻依

　　東禪化供疏

　　望州亭畔林木池沼皆演法音濯錦江頭鼓吹笙歌咸

宣至理居士怪曽提掇上人只麽經行一毫端妙恊機
峯盡大地春開筆舌潭空月皎也知應現無心齋鼓粥
魚坐覺叢林増氣三山簇寺而懶翁住處是大叢林一
路八州軍而仙府雋流皆舊檀越不厭丐縁頻數良由
願力洪深徒上流傳于時紹述相逢相見未舉已自先
知有始有終畢竟還他樂施

　　東禪化供疏

　　國一禪師云出家大丈夫事非將相之所能為誠哉是

言從上先聖存心入道以至㤀軀為法捨全身而求半
偈齊腰立雪斷臂安心豈不是歟何憚入鄽垂手化導
有清不顧寒暑逺涉山川不拘山林城市酒肆茶坊米
市魚行花街栁巷或瞋或怒或唾或罵逆順門頭是非
境界折伏慢幢誘掖一切不探虎穴安得虎子若無力
量豈能荷擔若能荷擔是名真正出家是謂真法供養
然後于微塵裏轉大法輪向一毫端現寶王刹豈不見
保夀和尚作街坊時于十字街頭一拳之下悟徹得恁

麽無面目可謂快人一言快馬一鞭築著盍著動地震
天流落叢林清風宛爾敏上人出那伽定法廣大心笑
持一鉢逺詣建水續舊目録訪諸檀那求餘法語求筆
書底塵中撞著知音必能肻首滿意歸來共五千指續
佛慧命豈小補哉止庵當為汝擊鼓升堂重說大義頌
曰裴公龎公建溪上何用區區别處尋玉户朱門相見
處不勞動舉盡知音

　　東禪化供疏


　　吐月吞風寺在千岩萬壑摩肩接踵僧來四海五湖雖
其人境爭高且要法食俱運惟富沙諸賢長者與真覺
有大因縁莫厭頻來信是人惟求舊無辭博施管取道
不虚行

　　東林化供疏

　　開蘭若門雖依佛住具伊蒲饌允頼能仁眷此叢林實
雄上國持鉢而食豈無獅子兒獻寶而來必有長者子
欲成大海要積涓流雖法力無邉自永周于沙界而因

緣有地冀永庇于一方

　　觀音院化供疏　　　　　　　陳無己

　　化無高下一念徧于大千施有多寡半果等于百億是
憑念力用作妙因樂與信心同兹勝利

　　六祖院化供疏　　　　　　　黄魯直

　　鐘魚鼓板痴禪盡飽而六祖饑卧具床敷濁禪盡温而
六祖冷使道人如此失所則檀越何處用心敢為諸仁
畧開少分相逢展手不妨貧者一錢隨喜轉頭便在龍

華三㑹

　　趙法師化供疏　　　　　　　葛謙白

　　蔡明逺一校耳尚為平原之賙陶胡奴何人哉不闕東
亭之贈某早承道䕃晚若風淫人事頓乖齊薰俱廢魚
躍萊蕪之釜粟虧栗里之瓶特傾持鉢之誠以覬指囷
之施敢望歸心霄極興念羽流豈無青精以助棗藜之
腹不如稊稗可充䔧莧之場

　　王道士化供疏


　　某結廬烟野寄迹道流煮石餐松未齊于逸駕吸風飲
露尚隔于仙逵必資稊稗之微以充口腹之養伏望見
聞樂施道俗興憐輸龠合于千箱起炊烟于破釡飯抄
雲子倘鐘鼓之復鳴福比河沙諒颷車之有報

　　結龍華㑹疏

　　象教垂文肇自釋迦老子龍華法㑹證于彌勒天尊當
知後世福田特在衆生心地是用廣裒凈賄普結勝緣
今晨共樂人天他時同生佛土但得四千年常無退轉

庶期八萬嵗在處相逢伏望見聞各生歡喜

　　崇安寺放生疏

　　齊宣王哀一牛之釁鐘無辠就死杜子美解衆雞之急
縛不忍遭烹故諸菩薩開方便門而大居士施無盡藏
閔此衆生羽毛鱗甲之屬貸其一時網羅鼎爼之虞洋
洋焉得其所哉舉有不驚不怖不畏之心皜皜乎不可
尚已應獲無量無數無邉之福

　　觀音道場設羅漢齋疏　　　　李去病


　　剛柔緩急取舎辟就凡人各有趣舎如十指然不可牽
抑或有持善因佛事者試為宣説纔歴耳根生大敬信
則符契脗合不差毫芒萬人之心一人之心也萬人趣
念一人趣念也諦觀諦聽初無勞煩乗其威神所周廣
大故以滋味為佛事者了滋味而舌得爽快以光明為
佛事者見光明而目得昭徹以安適為佛事者就安適
而身得自在以馨香為佛事者齅馨香而鼻得通達以
聲音為佛事者聞聲音而耳得聰辨以懴悔為佛事者

悟懴悔而意得解脫隨取隨求圓滿無量若水赴海殊
途同歸故今議以來春作觀音道場及羅漢齋一㑹如
上所布俾衆生證一切凡以諸種種身得度者各從所
現身而聽說法刻十六大士位證四果識具六通曠刼
住世有感斯應

　　禳孛星設醮疏

　　歲運方艱言念札瘥之苦星孛為彗必資禳袚之休助
設微科須憑苦友冀迎祥于九府俾集福于三元玉几

金檀竚疑雲車之至南箕北斗増崇夀岳之隆願洒芳
毫同成道果

　　化度牒疏

　　以財發身理固存于明訓見得思義士亦恥於苟求惟
無愧于道心庶可干於仁理願發櫝中之厚積共成方
外之勝縁倘聽蕪音幸回金諾

　　開利寺化度牒疏　　　　　　孫仲益

　　大士營堅牢寶藏世尊開方便法門自惟浮生四大無

常之身莫如歸命最上希有之法仰憑愽施共結勝縁
倘容此身度世依佛依僧敢㤀他日捐軀報恩報德

　　化度牒疏　　　　　　　　　蘇子瞻

　　參寥行者鍾守素事參寥有年矣未嘗見過失竊嘗宻
察其所為似有意于慕高逺者寥云秦太虚有意為率
交㳺間每人為出買詞部牒令得出家此亦善縁僕既
隨喜然參寥不喜干人故書此紙以付素使遇善知識
即出以示之隨意所辦即書于紙


　　化度牒疏　　　　　　　　　汪彥章

　　離愛出家期紹如來之種遇縁祝髮必資檀越之恩道
思雖匪上根蚤持凈戒乆執道人之巾屨未陪衲子之
鉢囊倘善知識之垂悲俾比丘身而得度唯兹財施誓
以法酬

　　化度牒疏　　　　　　　　　呂伯恭

　　香刹寶坊無人則廢梵容金像非衆疇依是知造寺之
功不若度僧之力敢持此說遍告諸賢續破闇之燈未

貴崑崗之寸熖假幽塵之翮須憑鵬背之一毛

　　化度牒疏

　　圓頂方袍名為僧相圓外方内號曰錢神要覔䕶身符
正須阿堵物歴三河祗而登覺苑始自今朝興六波羅
而開施門共成兹事

　　化度牒疏　　　　　　　　　趙莊叔

　　佛常云欲求寂滅樂當學沙門法深山窮谷麄衣糲食
務自枯槁此佛之所以日夜教人也今之學佛者則不

然裸其顛方其袍變易其姓名轉換其聲音形容不殊
而佛法微矣僧希成顧謂某曰言作彼相者幻也作是
念者亦幻也冠襟而入宗廟莊欽不勉而至杖屨而登
塋壠涕泗不期而至物固有變于外而遷于内者子以
音容之同不足以為佛獨不觀夫超徃三界證上乗妙
法有不自于音容之同者乎某笑曰汝有欲哉希成曰
童行道能從希成二十年矣欲歸誠佛僧囊無餘資惟
願慈悲為我等作語白諸大檀越令我童行道能得隨

佛出家某曰嗚呼道能而來前汝道能自從無始以來
焚諸名香至于今生自從今日有種種善因合受如是
報今諸大檀越聞汝出家生懽喜心各捨所有成殊勝
事如吾之窮無物可捨亦能為汝作言語明汝本心白
諸大檀越今汝受施自從今日乃至汝身不須念佛念
法念僧不須說戒説定說慧安排道具凈洗鉢盂假使
住世七十九年也受得許多布施乃至經歴百年萬刼
且作未來因縁


　　披剃比丘尼疏　　　　　　　晁無咎

　　山河大地尚因瞪發而生血肉幻身豈是金剛之法為
泡為沫為無量腥臊聚為苦為腦為百一疾病纒為火
宅已燒為丘井將墜晝作猖狂而不暇夜夢怵惕而自
驚無常大鬼之所驅有情更生而何往所宜厭患而反
欣喜控搏乃清淨童女杜氏小五娘賢公之孫信士之
子初聽結褵之議更盟落髪之誠至于是姑姊妹之行
譬若觀雀蚊䖟之過蓋戒定宿修于前世故因縁適㑹

於此生親杜姓中咸從本起之願姑晁氏配為營披剃
之資解紒著盤諸天八部而皆歎登壇受具大覺六師
而現前當有無舌瘖瘂人敎汝讀經而生育擿埴人指
汝見性滋長聖種斷除愛根用以加持晁杜兩族俱乘
勝因回向幽明二途永脫苦趣及此㑹中盡未來際助
縁随喜男子女人證眀此比丘尼令得不退轉同悟無
生忍曩謨佛陀邪

　　五百家播芳大全文粹巻八十

