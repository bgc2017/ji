







　　欽定四庫全書

　　五百家播芳大全文粹巻五十九

　　宋　魏齊賢

　　葉　棻同輯

　　叠幅

　　宮祠

　　上丞相宮使小簡　　　　　　毛伯頴

　　某請問起居狀大畧如右即日風霜益冷恭惟琳館宴

閒神佑勲徳鈞候萬福某孤蹤尚兹匏繫未能引去従
杖屨為超世絶俗之游瞻遡髙風下情不勝依戀之切
謹勒參候

　　一介之賤夤縁職事方幸得侍門墻遽逺芘誨南望惟
劇犬馬之戀即日不審鈞用何似冬律肇寒願言對時
致和宣滯茂經夀祉副天下拳拳之心

　　竊以功成名遂天之道近時王公大人非苟知之亦允
蹈之者唯相公耳某與士大夫既誦詠髙標逺躅有不

可跂及之嘆念方持顛扶危有能任重如相公者又為
國家惜其去也

　　前日方相公抗章謝客之際日至舟次既不容請間尚
庶幾追路一望台光而鈞㫖亟行風檣頃刻已邈然矣
徘徊江干瞻悵結戀有兒女之感即日跋履伏計已遂
寜居盛德所至固有神明扶持若退之所謂務為崇深
輒敢為左右之獻伏惟留意幸甚幸甚

　　某至愚極陋無取於世故冬相公復以舊物收録數月

之間樞屬宰掾皆平生夢想不敢到者相繼叨冒盡出
大鈞之播未知稱塞而相公有請去矣引領恩第祗益
戀慕某惇然於此欲請則未敢欲留則無依去留㡬如
觸藩羊矣相公尚軫念否耶

　　上樞宻使小簡

　　暮春之月景氣清淑恭惟勲大德隆髙蹈物表百神森
衞台候動止萬福某謹具竿牘仰候記史

　　申問起居已具右幅暑律寖近敢乞上為宗社彌嗇粹

和冲盛虛氣永服寵休區區頌禱實有識同之

　　奔走範圍之内頻有嵗思欲整冠抗容望天人之儀表
叢霄杳邈厥路無由惟知誦當世之偉文師厚俗之懿
行踴躍鈞播期不負於作成之化至若神馳夢想拳拳
於造化之門則又抱積結而已尚稽曕拜矯首凝睇惟
深景慕之懐

　　恭以某官以直道事聖主以厚徳浸黎元自初登朝已
傑然有公輔之望睿眷愈隆時論允屬年除嵗遷以登

近弼人咸謂宜従容廊廟致吾君於堯舜之上使斯民
鼓腹擊壤以樂太平者非公其誰倚正鼎軸之拜天下
為賀

　　仰惟大雅君子明哲自保旂常竹帛既了能事復乃辭
榮髙蹈毓和順志於冲澹之鄉川吟野詠以樂天真當
有安期赤松輩相與談笑於塵埃外也第恐冕旒注想
復為蒼生起太傅於東山耳後天下之樂而樂尚須貯
此以俟他日也冒言及此實用恧悸


　　某一介逖賤久困道路惟念家世以儒為業不敢失其
故習比者誤忝太常之奏猥玷銓籍實望不及此方兹
従官之初廼獲宻賴洪河之潤幸可言耶竊某荒唐之
學固自無取矧於吏事尤切茫然教載之職大儒所任
况家兄昔為尚書郎又出榜下倘不以某之不肖立之
庭而薫沐之俾得揚眉吐氣激昻青雲則平生所志庶
幾少伸於今日倘不屑教是亦教誨之而已某敢不謹
承下風


　　近者交代報以及瓜促使首塗行即趨伏軒墀之下欣
非來集預不勝情謹修啟牘以姓名自通於鈞覽併乞
恕其僭率

　　鈞閎寳眷恭被鼎來之祉

　　㳂路恐有委令拱聴要束

　　上樞宻宮使小簡

　　夏序清和恭惟耆英舊德燕頤琳館言論風㫖海宇瞻
頌神明鑒勞鈞候動止萬福某邈在陬徼無由欵墻仞

謹具承候下執事

　　某勉強於此且一年半矣毎有使介輒致書牘湖山綿邈沈浮
未知但増瞻嚮耳目近人還奉被去年五月二十一日誨墨置
之座隅一日三復仰佩盛徳不遺亡簪屨之義豈勝感激也
伏以某官道德文章冠映海内勲閥巍然朝野注望然深執
謙沖久就閒曠清議嗟嘆豈某窮薄蹇頓攀鱗附翼自有時
也更冀以時保練恵綏沖氣即膺典冊於穆天縡重副頌願

　　上大觀文宮使小簡　　　　　　　王練之


　　問訊起居狀粗如常禮已春寒色尚凛即日恭惟琳宮
邃清神䕶賢業鈞候萬福某頹齡暮景分宜退縮尚叨
祠館之禄盡出鴻造惟是邈然未有陪侍鳩杖之縁引
領髙風有弋人何慕之嘆謹勒叅候

　　故冬寓咫尺之書必凂聞聴繼以得請而歸跧伏田野
亡従訪便貢記室問區區之心祗益景慕仰蘄妙理冲
和茂綏福履以篤鈞閎之慶以副海宇之望

　　竊以艱危以來主上論相數人其間藉英雄之姿奮經

濟之業整頓乾坤再造王室有如相公者其誰哉今者
均逸上至士大夫下至軍民莫不喁喁佇衮衣之歸益
著士儒之效願戒舍人束裝以待輿論如此敢私布之
恭聞相公弭節天台居處飲食雖南北異宜仰惟相公
簡約之素隨所寓而安之如在維揚時也門墻下客唯日
聴鋒車之召耳

　　某一生艱蹇晚節末路獨相公遇為至厚此恩此義某
蓋銘之心矣自相公去國既失所依而孤迹之危如燕

巢幕逺於廟堂雖幸全生而歸退念孤負相公頻年奬
㧞成就之義此其愧負為無窮也然亦安知造物者不
為異時之地耳

　　上樞宻宮使小簡　　　　　　毛伯頴

　　春暉將杪恭惟燕衎琳宮神和道勝老成魁壘之舊海
内宗師神所鑒勞鈞候動止萬福謹具啟承候下執事
某官以道德文章為世儒宗遭時多艱請纓徇國威謀
知畧折衝萬里薦膺眷注入秉樞機正笏垂紳深謀逺

慮天下頌嘆更冀以時保練冲粹再膺贊列光輔王室
以究格天之業

　　伏以國步未夷士氣縮恧玩嵗愒日偷合苟容某官以
英偉傑特之姿浩然直養之氣言論風㫖頻伸顧盼有
識聳動皇天眷佑宗社休運勃興無競維人德望攸屬
豈宜久留閔勞均逸之地行聞備物典冊衮繡來歸當
軸處中以厭清議區區深切瞻嚮

　　某一介孱𤨏人㣲位下無所短長於執事初乏葭莩鴻

毛之重繼以嚮風慕義切於衷素頃者輒以不腆之記
率爾自通於執記實恃某官藴氣生風傑出流俗相士
以天機而遺其皮毛故敢進其區區果䝉不賜鄙夷垂
報教翰所以奬鑒整飭之至厚敢不鞠躬佩服勤勤勉
勵以無負一顧之重

　　某莫儔牓塵忝上舍及第流輪州縣垂三十年矣中間
備員揚州文館三忝郡寄而才力駑鈍觸事迂暗又不
能小亷曲謹恣睢抵㩬以投合流俗之好惡棲遲凋郡

動遭讒謗頻致怨憎顧影跼蹐惴惴度日今冬滿更方
駕柴車歸屏田畆惟望某官登庸百揆數贊皇猷大鈞
所播品彚皆遂則此生寸進終累陶冶耳

　　某承先人緒業摩研編削苦心勞意於翰墨畦徑初無
所造某官以儒林宗匠為世模楷筆端膚寸流潤末學而
某斐然以其憔悴菅蒯之質進於視聴乃䝉褒稱奬予形
於書牘竊用矜奮不啻見遇於大賢也韓文公有言身
在貧賤不為天下所知獨見遇於大賢乃可貴耳不圖

小子有此幸㑹謹以短啟少叙欣戴之素伏乞裁察

　　與侍制宮使小簡

　　夏序清和恭惟分秩祠庭棲冲業簡搢紳清言喁喁傾
屬神示相勞台候動止萬福末由侍杖屨更冀以道珍
練即膺寵數光裕吾道

　　自到眉山忽已踰嵗雖累致問牘然呉蜀萬里江湖悠
緬浮沉未可知也某迂踈不能隨順流俗日困風波口
語無復佳况拱俟更滿歸偃林壑耳某官年兄尚淹閒

曠輿論未惬豈衰蹤蹇步砥礪附託亦自有時耶臨紙
重増悵惘

　　與侍郎宮使小簡

　　仲夏毒熱伏惟燕申豐暇神明薦嘉鈞候萬福某竊食
行朝碌碌無補末由俯伏賔閎謹上狀記室某僣越皇
恐

　　敬問起居已具右副溽蒸在候調攝為宜敢乞為道自
重頤神養和以慰天下之所瞻仰


　　蹭蹬衰蹤素荷推挽戴恩戀德之誠頃刻不忘拜别崇
階忽已累歲何縁得侍函丈少聆書紳之訓區區師慕飢
渇莫喻

　　竊惟碩士元老德望藹然朝之羽儀上之體貌名遂身
退士夫榮之方兹匏繫阻陪巾履企仰髙風徒馳精爽

　　上觀文宮使小簡

　　問訊起居狀大畧如右即日秋暑恭惟琳館邃清天人
交相鈞候萬福某䝉恩備員都司末由趍府引領南鄉

不勝欣慕之至謹勒㕘候

　　某昨倅維揚偶従孔道出此邦夤縁得以望履繼此紛
擾遂逺門墻即日不審鈞候何似暑氣未艾仰冀為廟
社生靈保合太和前拜冊命以慰普天之望

　　某向自浙東航海以歸繼請祠館竄伏湖山殆與世隔
無従訪便寓狀故冬朅來行在已聞相公被命將離長
沙正恐道塗差池不敢輒具竿牘占叙區區之私某久
荷眷知其心未嘗一日敢忘恩意伏惟鈞慈賜察幸甚

竊惟相公以承天事業為時英輔粤従長沙均逸而歸
此中外所未喻也仰惟聖意趣鋒車之召濟中興之業
行有詔矣獨是鄉曲之私日以企望

　　某遲暮不才去冬復塵郎省一毫無補坐待汰斥而誤
恩踵至皆自相公平日知奬之賜匏繋於此無従伸一
言之謝仰懐恩私第劇感激倘行在或有使令願効犬
馬之力倘驅䇿之尤荷不鄙之德

　　宣撫　宣諭　總管　總領　茶馬　都督


　　上胡宣撫小簡

　　恭惟髙牙大纛作屏殿邦夙夜忠勤神所勱相鈞候動
止萬福謹具啟承問下執事

　　伏以秦隴繹騷岷梁疲弊主上側席憂顧肆命重臣任
保釐分陜之寄恭惟某官以道徳冠映簪紳疇咨僉同
誕膺典䇿天下幸甚一介孱陋辱在下風豈勝欣詠

　　某官德望之重峻極於天文律之髙黼黻河漢固當誕
登衮繡以正鼎足承君之任主上方紹隆聖統恢復土

疆惟是四川蕞爾居呉㑹上流之勢藩垣倚注宜用一
時賢業煩櫜鞬鞭弭撫綏黎庶命書始下和氣穆然四
川百域知所順勵敢冀保練冲和重副具瞻之望

　　川陜僻陋去輦轂下湖山繚絡路踰數千里某官建旄
分閫轅門茇舍冒渉險阻不無少勞神明仰惟股肱之
寄展盡忠力纓冠叱馭館穀次舍之間神明休勞百禄
具宜某蓬藋賤士當獲布武堂下以備埽除之役下情
無任竦企


　　伏以蜀地陬徼風聲氣習之陋無足比數然以朝廷徳
澤涵養之舊庠序衣冠畎畆陪𨽻粗知一心戮力出租
賦奉期約今日某官以柱石大臣受任一方布宣徳意
唯是元元蚩蚩罔不委心展體以聴教條之下奔走承
序敢盡布之伏惟幸察

　　某曩者備員渠川磨鈆䇿鈍粗免瘝曠繼䝉朝廷収録改
除眉州尋而㕘政席公俾暫攝幕屬悠悠碌碌無一最
一善俯仰羞愧方求罷居田舍待次兹者何幸當預門

闌卒吏曕拜光儀不勝夙夜砥礪以幸一顧

　　上劉宣撫小簡

　　恭惟帷幄豐暇神人具宜鈞候動止萬福某仰承託節
制之尊未骳司敗無由侍見伏冀為國以道自重幸甚
某官道德文章九牧之人所共尊仰輕裘緩帶暫寛西
顧衮衣繡裳即佇東歸益祈與時御宜調順鼎食用副
天下之望

　　伏奉鈞翰念其流落疾病之餘恩意甚寵跪坐以讀殆

欲殞涕區區依歸傾向之心尚幸矜照

　　寳眷幾時可至府第下邑有驅役願受令

　　上呉宣撫小簡

　　秋序澄穆恭惟玉帳靖嚴威加塞外忠謀勇畧為國長
城神明寵綏鈞候動止萬福具啟承候起居

　　伏以四川百城生靈億萬自中原震擾封豕長蛇日夕
窺覘劬勞極力為之屏翰遂使元元蚩蚩仰事俯畜得
以安其田里保生樂業大功鉅德冠映今古區區孱眇

濯冠潔佩敢不惕在下風

　　某官以精忠勁氣為國虎臣親董六師鷹揚電掣遂使
敵人讋慄追奔逺塞保固疆埸威望赫然伏冀為邦家
倚注之重念黎元仰戴之誠保練冲氣恵綏寵禄下情
瞻頌之至

　　某竊從搢紳之門每聞某官以豐功偉節傑出一代而能
降忠屈體賔禮寒士常願執鞭擁篲於士卒戎行之末
比者何幸獲修容於轅門之下躡履於油幕之前重䝉

謙光盛禮優待隆渥某委𤨏齷齪曷能堪任但知銘佩
至意激昻衰氣庶㡬稱塞萬分之一

　　某自逺錦城忽忽踰月偶以迎迓宣諭幕府事叢鞠躬奔
命日不暇給久不澡飾固陋諄復翰墨以致謝下執事竊恃
某官雄心大度不問㣲賤未貽譴斥敢率爾布之以幸悉察

　　上宣諭小簡

　　恭惟宣布多暇神明協相台候動止萬福某逺託恩庇
末由㕘覲伏冀為國以道自重


　　不審比辰寢餗何如髙名盛德九牧所知暫去禁庭逺
持華節恩言大布輿論交歡居報有期大用可必益冀
珍嗇以副中外之望

　　蜀非用武之國如孔明之賢其臨中原屢以糧餉不繼
而返今宿重兵餘十年聲勢隠然震於强敵將帥之建
功固髙而民力屈矣某官以文章議論受上異眷臨遣
之㫖實代予行國朝以來持節將命如富彦國之使河
北文寛夫之使河東韓稚圭之使陜西未有若此之重

者當有以大鎮撫之某將與州縣之吏重拜以賀區區
此心伏幸矜察

　　某為漢嘉踰年愛民戢吏艱勤儉約不敢具言易資中
到官未浹日適雨暘以時麥田甚美米斗至賤獄市不
擾内外無盗竊之虞民情甚安期有以上寛台抱憂䘏
萬一故并論之

　　上總管小簡

　　朔律届中寒凝方盛恭惟總戎多暇盖載薦休台候興

居萬福某備員偏隅逺叨庇輝尚稽曕對敢祈精毓天
和别膺召擢謹具啟承候

　　謹時裁詗已列右番即此亞嵗届期陽施隂化伏惟英
豪所履茂集殊休某拘縻郡事趨慶靡遑輒假緘封以
見誠悃其為頌禱毫紙難殫

　　恭惟某官智畧邁倫雄才冠世暫總戎於屯戍克精練
於師徒一路人民盡䝉綏鎮既威名之茂著宜眷倚之
彌隆佇聞進位元戎䇿勲帝室以副輿人之望


　　上總領小簡　　　　　　　　程子山

　　氣候漸熱仰惟使節在途雖有神明然妙䕶茵鼎以對
顯寵則又人士蘄嚮之誠所切拳拳焉敢以告於侍史
云

　　仰惟台座英規義㮣冠冕多士固宜雍容禁闥翊贊昌
圖而乃斜飛逺引握節西來孰不憮然然六月不可不
息七月當來及今見之矣士為貴用政恐不免如台座
非耶


　　伏審陞華省郎總計邦財榮寵鼎來徳威郵布甚盛甚
休惟台座清修博習聰明疏通凡時之緩急民之休戚
郡邑之虛實其無不察矣而以能為之才據可為之勢
如破竹如決水如轉圜石於千仞之山桑隂不移環蜀
數千里恵利霑洽以之更生豈待祠而祝哉少儲茂績
歸踐禁塗竊拱以俟

　　負罪脱死歸佐鄉邑已閲一嵗且半矣既不敢薄其官
而漫畧不省亦不敢出其位而妄求乎竒唯是潔己救

過庶少贖於方來乃今台座將四路之使為二天之徳
庇實窮途之大幸也然亦安敢恃而不恐以累知舊耶
惟髙明裁察

　　自經憂患焚棄筆硯久矣短牋姑以見其悃誠非敢言
文倘不鄙吝上紆匠目幸甚

　　似聞舟御順流之䑓府某一官有守無由亟従衣冠之
末少修贊慶之敬或者臨按少城得遂所願不勝大幸

　　上陳茶馬小簡　　　　　　　晁子西


　　涼秋至恭惟六轡行行原隰有光神明並相台候動止
萬福某敬遣一介以候前驅

　　邇日不審台用何如盛徳所臨百靈自當呵禦不祥伏
想當此炎夏山川之氣皆効清凉更乞盡消息之方不
勝至請

　　天下之俗委靡不振久矣士大夫習於寛簡非君子剛
大之氣其孰能起之某得之搢紳之論以為今可望於
此者舍節下其誰哉蜀郡聞風已皆有立志某獨恨所

被者狹耳何時曠然盡變天下之俗耶拭目以俟

　　𣙜牧之政蓋可以强兵而富國主上舉以屬之節下其
意深矣方此講好修睦正當閒暇之時便茶户富實取
其饒以助給軍食出徼外之駿以佐卒乘為之數年恢
復之計成矣節下當擅此功天下幸甚

　　某流落逺方以貧所驅而冒處劇部欲罷不能重以積弊之
後府庫空虚賦入不及所出之半視事踰月茫然不知所圖
維當夙夜匪懈而已更望髙明有以誨告之某之願也


　　上張都督小簡

　　仲春寖和恭惟坐鎮江陲運籌帷幄百神拱衞鈞候起
居萬福謹具公函仰塵記史

　　某審時之禮具載右紙不審邇辰鈞用何似仰惟盛徳
所至神人交贊福禄駢集敢乞上為宗祊倍隆調䕶某
下情不勝䖍禱之至

　　某比縁軍檄遂獲叅拜欵待約束曲荷恩光不以位貌
為間特加容接眄睞之私有逾於昔抑亦見大人君子

之心待遇門人之不替下情感戴雖刻骨銘肝未易敷
叙

　　恭審恩自九天總臨諸將職兼兵柄位冠元戎名實所
先華夷同慶某以猥職拘攣無縁再造鈞府以伸燕雀
之誠輒具短啟申賀然詞語蕪纇自取凟尊仰恃恩慈
有以矜恕

　　恭惟某官以道徳詞章標映當世譽望之懿自宜謀謨
天縡勵翼庶工丕昭格天之業暫膺眷注峻陟元戎方

將疇咨分陜之功光踐槐鼎以福寰海

　　安撫

　　上安撫丞相小簡

　　仲春令月恭惟玉節所臨列城風聳幽明協贊鈞候動
止萬福某拜手稽首敬裁柔訥申玷典籖

　　某申詗寒温之儀不敢不肅邇辰不審鈞用何似恭惟
元勲碩徳藩屏王家神相民依福禄繁衍更期毖調視
履宣節雨暘仰符當宁眷注之隆徇四海依歸之望


　　伏審榮膺帝綍雄殿侯藩詔書甫下於九天和氣已生
於列郡先聲所暨莫不交欣恭惟慶慰某屬以賤職拘
縻不獲迎拜道左輒藉毫楮以申燕賀之恭伏惟鈞慈
俯賜矜察

　　恭惟某官道全徳備海内之所宗師深謀逺識夷夏之
所畏服名齊嵩岱勲耀鼎彝經綸之業宜在左右今兹
斂恵一路而帝心圖舊佇見敬求孚號旋頒復専國柄
均福天下蒼生延頸以俟


　　某踈逖庸㣲瞻望台躔不啻雲霄之間承言敬慕何可
弭忘廼今幸㑹鼎來忝與俗吏之末行將躬詣大府受
約束於下執事其為欣抃不能自言瞻望旌㦸神爽飛
越

　　某學不聞道寸長無取繆當邑寄何補公家曠敗之虞
朝夕芒負今幸託芘於二天之下拳拳依嚮實切此心
倘䝉未賜罪逐誓當磨鈆䇿鈍期效補報之萬一仰乞
矜察


　　某不揆狂斐砌成短啟齋沐繕寫塵獻言語蕪纇不足
道古今而譽盛徳聊以見區區之誠耳倘䝉少霽霜威
一囬電盼幸甚幸甚

　　上安撫丞相小簡

　　孟夏啟序恭惟偃藩容與神明耆徳鈞候動止萬福某
謹齋沐奏記仰凟司事伏丐鈞察

　　謹時申詗右幅已肅邇辰不審鈞用何似敬惟盛徳所
臨宻有扶持景福潛介視履元吉清和在候更乞上律

天時俯遵月令葆練冲粹仰副隆委某卑情無任䖍禱
伏審某官清用剛辰肇開藩府吏民交慶規制鼎新恭
惟歡慶某沗與屬吏固當俯伏鈞墀伸賀伏聴鈞旨遣
還賤局聞命奔走即抵下邑謹具手訥敬布燕雀之誠
伏乞鈞察

　　恭惟某官奥學洞古今浩氣塞天地逢辰致生佐命中
興元勛碩徳輝映青史燁乎盛哉故雖均逸祠庭中外
繋望欽想簡注愈隆暫屈蕃宣之寄自頻而中復正台

司益茂賢業以侈社稷無疆之休天下幸甚

　　某一介寒㣲夙萌願見之心伏承玉節鼎臨迎拜道左獲
修屬吏之敬夤縁幸㑹慰喜無窮念自拜逺鈞墀復經
旬浹瞻望旌㦸邈在雲漢伏楮凝戀神爽飛越

　　某才學踈謬濫司百里嵗縻月費亡補縣官雖去替之
期僅存半載朝夕凛凛若何為善後計仰冀二天覆䕶
未賜譴斥誓當益加勉勵求稱使令訴情凟尊死有餘
罪伏乞鈞亮


　　某不避僭躐之罪敬申鈞閎瀛眷安問伏惟履兹初夏
内外駢擁自天之佑下邑恐有驅使事件乞鈞㫖行下

　　上汪安撫小簡

　　庚辛處躔恭惟髙牙在行神明䕶相台候動止萬福某
敬遣一介詣節下

　　比來不省台用何如益昌地接秦隴㑹當早寒計已授
衣遂御功裘更冀無犯風霜保合太和區區以為請

　　節下之治蜀蜀人皆歌舞其賜常願赤舄之留如韋南

康公坐至中書令位冠廷臣其如霖雨之施局於一方
使天下不被其澤庶聖上行當召公矣

　　杖鉞臨此四道蓋三年矣計其勤勞論其見效宜歸秉
魁柄乃為稱耳今兹制頒下領昭陵之圖書地近職崇
以示光寵蓋不欲奪蜀人之廕庥故也某敢不為蜀人
賀

　　某按刑兹部亦復期年而司存實近蠻徼向來諸公居
此極岌岌今乃得無事飽食者公來雪山重耳幸甚幸

甚

　　上安撫小簡

　　仲夏毒熱伏惟鎮撫豐暇神明薦嘉鈞候萬福某竊食
行朝碌碌無補末由俯伏賔閎謹上記室其僭易震恐
詗問起居已具右幅溽蒸在候天令不常伏乞特為宗
社妙嗇冲和以副九重眷倚之重

　　曩者參政當朝進退郡吏某備數省曺參謀相府實出
鈞化自違節麾三更嵗籥時事多艱塊處里閈不敢時

以私書干溷聴覽惟是瞻企門闌不勝駑馬戀軒之誠
仰惟參政盛徳元勛中外具瞻宜在廊廟康濟天下方
面均逸久鬱輿情匪朝伊夕當膺環召正位鈞衡以快
士夫之望

　　比自祠宫召寘省曺方愧叨冒復被誤恩為屬樞府皆
自平時推奬之賜第慙空疎初無一得之慮贊畫宥宻
日以憂懼尚賴洪庇或逃官謗幸甚

　　上安撫小簡


　　恭惟燕及列城神明薦祉鈞候動止萬福某賴洪庇如
昨末由趨侍拳拳門墻不勝燕雀之誠

　　故冬乘便寓狀記室竊謂僭率已在譴訶之下寛徳逺
量既畧濶之復肆誨報所以存奬慰藉甚寵仰佩謙眷
淪浹肌骨即日不審鈞用何如暑氣正酷敢祈上為廟
社對時節宣竚膺魁柄以慰普天之望

　　竊惟某官行孔孟之道致臯䕫之業器識之逺政事之
妙宜居廟堂共濟中興出殿大邦亦既踰年側聞公議

謂頒詔趨歸侍冕旒而參帷幄蓋旦暮事也某當𨽻屬
之末尤切悚望

　　某待罪計都已慙非據而宥宻之地平生夢想所不敢
到遽以叨冒遲暮之年實出參政従來鈞陶之賜某獨
隔濶無従占叙感激之私惟誓頂踵圖報萬一神實臨
之非敢妄也

　　上安撫小簡

　　暑伏歊熾恭惟保釐綏馭説禮樂而敦詩書方面隠然

有金城之重神理相勞戩穀具綏台候動止萬福謹具
手啟上塵記室

　　某官翺翔禁橐風華素履冠映搢紳其於論思獻納見
逺識㣲之明固主上所前席而思當饋而嘆也登延贊
列歸輔台鼎即在朝夕更乞飱禀太和益强體素行對
寵渥下情䖍頌

　　比嘗率爾具竿牘自惟撃轅拊缶悴音曲節凂凟至聴
宜䝉譴斥然某官寛隆盡下奬鑒多士清襟所照毎賜

酬酢箱篋几杖之間金石隠鈜警䇿寒陋一何榮幸

　　某一介凡窳備員部内固未嘗得戒衣冠奉杖屨奔走
使令於前恭惟某官樂育仁心兼收並蓄齒牙餘論激
揚寒素初無牖間一面之雅獨取堂下片言盱衡推轂
特形論薦凡材下乘頓増光價敢不勉强衰拙庶幾於
任重致逺無忝題目區區鄙悰不勝銘蔵荷戴之至

　　某猥䝉知遇置在藥籠之末恭惟某官以儒林宗匠受
任方伯風裁髙峻蔚為今世龍門而沉淪蹇頓濫被品

目岷峨人士聳然改觀實深榮幸謹具短啟小道謝悃
伏望燕閒之隙一賜觀采

　　上安撫小簡

　　暑雨蒸潤恭惟耆英鉅徳為國藩垣保釐督䕶之功百
城順賴神用顯相台候動止萬福謹具啟承候下執事
某官以簪紳素望冠映甘泉侍従之榮嘉謀嘉猷海内
稱頌方當䇿勲序爵翊贊鼎槐而當宁憂顧岷陬暫繋
鎮撫恭惟元戎十乘殿天子之邦億萬羣黎性命攸仰

伏冀保練冲粹精䕶寢興垂副瞻頌

　　某官伸謹侯度布宣王靈所下教條無非惻怛忠厚之
實立經陳紀禁暴律貪風尚凛然令行禁止休聲協氣
薫籲太和雨暘以時嘉生芃茂某辱在部吏得亹亹怵
惕恪恭於繩矩之末顧不幸甚

　　某比者不自揆度輒作骩骳之文仰干繩削某官以儒
林軌匠運斤成風膏馥之餘不我遐棄特捐書教褒稱
奬與許以竒古之目愧非顔淵附驥尾而行益顯感嘆

奮激不勝下情昔韓文公有言愈之所以志於古者不
惟其辭之好好其道焉爾短章悴句摩研編削之陋既
辱稱予敢不益思温尋研推淬濯砥礪庶幾乎言之必
可行無負崇邁世教之厚徳也

　　特䝉某官垂貺齊酎十壺仰承台眷拜受感悚恭惟荆
州平一之恵建康清醇之徳所以飲食教載示其仁心
者厚矣敢不屬饜盛徳銘諸肝膈

　　某蹉跎蹇步頓迹塵壒備員部下當物衆人夥政煩賦

重之際刻肌刻骨攻苦食淡無所云補毎用愧嘆伏遇
某官以篤實輝光之盛徳慴服郡吏奬鑒風材蔚為一
世之龍門而念此孤蹤自維揚入館三沗郡寄粗無瘝
曠今當關陞正任資序願與牛溲馬勃雞壅豨苓為藥
中一物以階寸進猥䝉矜念許賜收録區區不勝彈冠
振衣三浴三薫以俟齒牙之論也

　　上安撫小簡

　　仲秋謹時恭惟坐鎮侯藩撫綏多暇百神森衞台候動

止萬福某遥望旌㦸行有瞻拜之幸下情預切欣愉謹
具啟上塵記府

　　申問之禮不敢以㣲賤自廢具如右副維時玉律方中
凉飈應候不審邇辰台候何似恭惟分閫所寄恩威並
暢軌躅靖謐福禄駢臻更乞精練冲養即膺節旄之拜
魯悰傾祝倍切拳拳

　　疎逖一介竊服威名徳望積有日矣苐以隨牒南北無
縁瞻拜履舄惟是區區願事鞭靮之心耿耿不冺何期

幸㑹行奉台符於指顧之末下情不勝榮慰之極

　　恭以某官元勲盛徳久屬朝野之望經緯大畧夙簡主
知强敵未殄朝廷側席優賢以圖恢拓掃除氛祲寜濟
宇宙翼戴王室非公而誰輿議如斯非敢為佞

　　竊以中正大邦實右都國之㑹方此還定安集之初某
官仰體眷隆肅加鎮撫威恵並行羣㓙屏息苛慝不作
百姓寜福元功卓越前無古人嘉命顯書進秉樞筦折
衝廟堂之上期在朝夕


　　某猥𤨏庸流叨塵仕版再調銓部獲司曺掾遂以么麽
趍事麾下天與之幸感愧參集行將斂板公庭瞻望幕
府當竭疲駑用副鞭策下情欣抃之至

　　上安撫小簡

　　仲冬寒凛伏惟偃藩多暇天人協相鈞候動止萬福某
仰託帡幪末由俯伏鈞屏謹奉啟申候起居

　　上問絇履謹載右楮陽氣始萌伏惟順乘令序茀禄蕃
衍某拘轡不獲旅進階符稱慶伏乞上體眷懐精調饔

寢倍保鈞重至深祝望

　　廼者伏審某官均佚機務來牧要藩列城聞風莫不胥
悦某既無縁負弩少展望塵之禮復不敢坐通尺牘干
凂嚴重輒因新節聊述卑悰伏惟鈞慈特賜矜察

　　仰惟某官蚤以真儒擢居元輔當國步艱難之際奮然
以忠義自許不避險阻四海之内䝉被嘉澤幾年於兹
元勲舊徳謂宜來佐王室與宗社同休倚需節召還秉
國鈞以慰蒼生之望


　　竊承河南郡縣悉歸版圖中興之功誠日月可冀所賴
黄閣疇庸緝熙帝載俾寸地尺天皆入貢籍然後仰副
聖主憂勤之意某官任隆柱石茂績殊勲竹帛難紀禾
穎同秀衮衣東歸在此時矣搢紳喁喁非獨孱品所敢
謏也

　　某蚤遊賢闗虀鹽十載偶獲綴相公牓末是時雖不及
㕘識於稠人中瞻望風采昻昻若雞羣之鶴决知非池
中物也伏自相公當軸陶冶天下士類獨某以不才之

資無階可備器使賦分淺薄夫復何言引脰鈞閎徒増
惓惓
















　　五百家播芳大全文粹巻五十九

