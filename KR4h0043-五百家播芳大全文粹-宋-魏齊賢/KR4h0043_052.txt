







　　欽定四庫全書

　　五百家播芳大全文粹巻四十五

　　宋　魏齊賢

　　葉　棻同輯

　　上啓

　　交代

　　通判與交代啓　　　　　　　晁無咎

　　䝉恩外補承乏後塵惟慕義之素勤獲趨風而自慶恭

以某官夙懐賢業藹有令名行已不撓而衆推居官所
至而民願尚淹器幹屈佐藩維某質薄自憐學迂寡與
陪英髦於中秘非所宜堪奉甘㫖於宴閒盖其私便企
青雲而雖奮繼白雪以良難行造門墻粗窺矩範欣愉
幸㑹悃愊奚殫

　　通判與交代啓　　　　　　　李成季

　　濫趨末官獲佐近州吏牒分迷詎免曠官之黜塵蹤疲
曳屢懐解綬之歸豈私幸之倘來承更書而俯罷未見

君子實勞我心愧禮好之方修忽郵書而俯及瞿然拜
賜洒若對顔恭惟某官器度淵沉性姿踈敏仁恕為政
有古吏師之風聞譽在躬為時士人之望尚資闗决暫
鬰逺圖将聞濟水之名復起海沂之詠退慙淺薄輒預
交承乆雖學歩而未識國能素不善歌而敢期和者履
難加首顧賤質以奚堪瑜不匿瑕幸前非之将掩瞻風
甚邇晤徳猶賖

　　教授與交代啓　　　　　　　何道夫


　　倚席不講妨賢路以深慙就車肯來為文盟而一出士
知歸嚮道有宗師恭惟某官奥學心傳美材天亶元元
本本不獨求之於語言章句之餘井井嚴嚴盖常履之
於造次起居之際聽深沉於造化付邂逅於功名鴈字
聨翩豈宜獨後鶴書號召行遂超遷曽是冷官定非乆
計某承顔惟舊托契尤深荒陸氏荘實忝哲兄之門下
讀阿房賦嘗誇令子於巻中逺兹龜篆之交永矣雲仍
之好自聞除目即欲引歸以日月之少差於簡書而弗

應致煩家食坐閲嵗時竟䝉貪夫亡恥之汚名愈昭君
子難進之髙誼何以見魯衛之士但切兢惶奉而㳺歆
向之間未終斥責

　　教授與交代啓　　　　　　　陳彦昭

　　傳洛中之價乆已服膺傾麈尾之談未遑引袂比縁補
吏偶被誤恩輙當鄉校之官将承賢者之緒幸隨願獲
喜與愧并恭惟某官國器粹温天材超㧞應休期而筮
仕㧞上等以飛榮論議髙深下雄軻而不道文章古雅

揖㳺夏以相馳方君子之育材被諸儒之駕説横經師
席流化藩州洋乎盈耳之絃滿矣及門之履英豪軰出
道徳風移隱几絳帷已格泮宫之化懐鉛紫禁行追金
馬之㳺某猥以淺聞獲依成範奔蜂之祝化藿蠋以何
能黄狗之皮補狐裘而終累行須體踐尚免曠尤瞻晤
有期歡躍無已

　　教授與交代啓　　　　　　　沈唐叟

　　承乏鱣堂乆愧瓠𤓰之繫渇延騎從一新木鐸之音行

聞旌斾之戒嚴喜與衣冠而相賀恭惟某官斗南獨歩
冀北絶羣學有淵源洞聖賢之秘奥文無繩削兼天地
之純全早收功翰墨之塲既抗志功名之㑹三年枳棘
已負鸞栖萬里扶揺式觀鵬運暫輟蓬山之逸駕來為
芹泮之主盟鄭廣文道出羲皇何憂獨冷韓退之上窺
姚姒豈乆投閒苐虞坐席之未温旋被追鋒之迅召青
衫絳帳難留驥乘之蹤紫誥白麻亟試鑾坡之手某濫
司教導誤忝交承業也弗精固未免諸生之笑書焉懶

讀豈能逃弟子之嘲退慙糠粃之在前大懼範模之不
稱褰裳欲去掣肘未能春服既成先布及𤓰之請秋陽
以暴願觀行李之來

　　推官與交代啓　　　　　　　趙承之

　　接辭客路偶陪傾蓋之歡隨牒遐方忽冒續貂之幸退
循綿力仰慙更書伏惟某官徳宇粹温風猷凝逺率躬
以禮允惟戚畹之英劘上以忠獨偉公車之奏薦俯從
於簿領才未展於緒餘望髙適以旌旄不幾乎淺處崔

羣於幕府固非其宜行披霧隱之文亟奮風摶之翼某
迫於謀食誤此叨恩嘗恨暮來失桃李成蹊之後敢為
早計有菅蒯代匱之榮雖踵武之難能豈求交之易遇
汗顔自困預慙斵鼻之神前事可師徒覬伐柯之則

　　撫幹與交代啓　　　　　　　張全真

　　仰髙浸乆竊懐慕用之私從宦於今将踵仁賢之後以
兹幸會實慰生平伏惟交代撫幹學士質性髙明問學
通博持其能事顧無往而不宜凡所居官必有政之可

紀尚淹幕府而仕諸侯頗聞當路之見知固己上章而
交薦會膺除召亟即顯揚某自視非才何堪任職往思
夙夜勉遵可守之規曷有嵗年能盡無窮之好敢陳書
牘少布腹心若其精㣲未易叙述

　　幹官與交代啓　　　　　　　趙徳荘

　　河梁語别莫追談笑之餘海角宦逰乃出歩趨之後雖
﨑嶇無足道者然會合殆非偶然恭惟交代某官天與
宏才家傳奥學幕中之辦仰岑范之有聲天下之平信

于張之得助比借東都之重暫陪駟馬之行呑舟之魚
隂有資於漏網函牛之鼎行見取於和羮某早並官曹
復聨姻契逮捧更書之寵益知交際之親郤行以及前
人自憐末路長跪而讀尺素如接勝㳺喜愧兼深書言
曷既

　　宰與交代啓　　　　　　　　張壬仲

　　榮被帝俞顯膺民寄九霄改色光浮列宿之躔百里傾
心懽動諸侯之國方燕居而有裕宜吉履以無愆恭惟

交代知縣朝奉秀擢閩山清儲建水鵬摶文陣早飛玉
筍之名鶚立仕途乆著金閨之籍眷令尹承流宣化乃
朝廷任賢使能姑試牛刀暫留驥足先聲入境宿姦望
風而去之和氣囬春逺人将負而至矣佇最琴堂之課
即聨鼎席之班某夙昧治功亟叨交契舊規不足裕後
終鮮去思新政端可光前徒嗟來暮曽莫馳於汗簡輙
首辱於雲書形慰藉以良勤願感藏而曷已時丁寒律
神䕶冲襟幸滋對於休嘉用誕符於頌禱


　　宰與交代啓　　　　　　　　邵公濟

　　光膺表薦暫屈宰綏善良聞命以傾心豪猾望風而歛
迹况在交承之末尤増慶抃之私恭惟某官明習藝文
深通世務登髙能賦有列國大夫之才所去見思兼兩
漢循吏之績未翺翔於雲禁尤剸割於雷封百里江山
頓生輝彩萬家鷄犬倍覺恬嬉某乆别英㳺欣依末照
後先相繼偶當民社之權終始不渝誓繼子孫之好

　　宰與交代啓


　　東海之洋十年望歎景星之覩十目爭先甚虞製錦之
多傷獨幸伐柯之未逺恭惟交代某官忠純許國豈弟
宜民驥足已超許追參於十駕豹章甚蔚尚窺見於一
班眷言淮海之邦乆屈雲霄之歩盍歸帝所用副師言
奔逸絶塵莫繼大賢之躅優逰卒嵗敢忘後事之師

　　宰與交代啓　　　　　　　　趙徳荘

　　蚤嵗論交嘗出英㳺之後窮途為米復承善政之餘仰
止芳塵居深愧色恭惟某官受才卓爾育徳粹然門地

清髙親戚自為於師友吏能超越教條不出於詩書光
華乆接於星軺惠養姑臨於花縣退之山水之樂自得
於倦㳺元亮絃歌之風蓋成於餘事方最書之列上適
賢路之鼎開當陪名臣亟取虚位某猥持弱植獲請下
風千里興思乆隔闗河之夢五雲灑翰忽生懐袖之光
惟時遭逢又過疇昔将取典刑之自不徒文字之間却
行而及前人可笑不量之力策足而登要路實同所去
之思


　　簿與交代啓　　　　　　　　林豈塵

　　聲迹相聞未嘗半面朝夕願見實勞寸心兹何際會之
多遂有交承之契恭惟判簿儒林家學孝友祖風藹鄉
譽於旦評蜚政聲於仕路君固自謂州縣之職為徒勞
人予亦有言富貴之途皆由此始以報三年之政豈容
百里之留某辱在宗盟獲同鄉曲何幸牽絲之始輙為
佩印之交顧行李之敢遲恐及𤓰而願代曰未見止尚
期傾蓋以相忘睨而視之差喜伐柯之不逺


　　尉與交代啓

　　懽若平生心照未忘於傾蓋託諸不朽情親将遂於交
符深虞曠職以妨賢行聽先聲而載路敢慿尺牘用展
寸誠恭惟某官江左傳芳武夷孕秀談經奪席懐牙籖
三萬巻於胸中發䇿决科奏錦瑟五十絃於筆下優被
楓宸之妙選早騰桂籍之英聲學術蓋本於家傳政事
素明於吏治未展經綸之畧來司警捕之權惟宏才不
憚於徒勞故同列共欣於得助姦貪畏服望風預懾於

威名父老懽呼指日願觀於徳化雖曰南昌之仙吏寜
淹西掖之詞臣倚聽詔除入躋禁近某荆溪冷族璧水
臞儒慙蹭蹬之餘生僅叨塵於寸禄三載坐縻於嵗月
一毫無補於事功豈期爵位之先遂有子孫之契苐覆
轍有勞於鑒戒而解絃應費於更張行新號令之儀盡
革懦庸之弊賦舟揺風飄之句真興盡而欲還歌星言
夙駕之詩唯疾驅之是禱冬律云孟脂車戒嚴願調茵
鼎之宜式副冕旒之眷


　　干求

　　上沈丞相啓　　　　　　　　孫仲益

　　望平津閣素無輪囷蟠木之容伏光範門但有奔軼絶
塵之歎惟是廣厦千萬間之庇有如懸水三十仭之流
靡不包荒自然䝉潤伏念某斗筲器小鼯䑕技窮病鴟
欲死而瓦礫爭先瘦馬不收而鴻鴈為伴會介圭之入
覲正鼎席以登庸興哀些逐客之魂矜愚泣窮囚之罪
俾出九幽之壤復延兩曜之光抆拭垢汙滅除瘢疻寓

書殿邃嚴之直賦真庭廪稍之優理合罷休恩容再造
自憐髦矣無復蒼蠅附驥之心猶有待焉尚懐老牛砥
犢之愛恭惟僕射相公仁均一視善貸而曲成物有萬
殊合併而為大雖四海盡沐厖鴻之澤而一夫獨被特
達之恩詎敢起無厭之求更欲萌非冀之望所恃幼幼
及人之義每敦親親愛物之慈九仭為山尚當進簣百
川赴海猶待盈科仰惟不倦之仁俾獲有終之福予取
予求而不厭固難逃屢凟之誅自棄自暴而弗言又恐

貽後時之悔

　　上張丞相啓　　　　　　　　滕子昭

　　縶塪井而望蓬瀛夐隔滄浪之水乘浮槎而犯牛斗幸
瞻上相之星慰三十年仰止之勤忘數千里薾然之役
既遂趨鳬之願敢修執雉之誠恭惟某官名塞兩儀功
成九廟徳業聖神之佐學術帝王之師自委質而䇿名
每愛君而憂國當先朝之極治知黠虜之可虞時屬多
艱天降大任起應雲龍之會親依日月之光衮衣繡裳

備三公之典䇿碧油紅斾瞻上相之風稜慶在一人重
増九鼎道兼文武身任安危囬日御之再中斡斗樞而
獨運已斷蚩尤之肩臂請梟袁尚之頭顱思定中原誓
平北冦奮身難犯櫛風沭雨者五年决勝運籌折馘執
俘者萬計張尚父鷹揚之氣挫敵人虎噬之心若堂上
之兵不嬰其鋒則闗中之利已非我有顧猛虎在山之
若此乃飛鴻遵渚之謂何爰命召公尚期疆理於南海
降予伊尹又約左右於商王某夙倚門墻晚䝉陶冶假

以兩路督軍之檄脱其一家垂死之軀豈期流落之餘
生復聽遄歸之新詠屬以深居巖壑自逺光塵馮諼之
出無車原憲之貧見肘蹇驢肯借尚乏於東家稚子候
歸更迷於前路用莫趨於台席結轉激於蓬心遐睇海
鶴之姿共覩風雲之㑹衛武公入相曽無緑竹之篇仲
山甫永懐但誦清風之句

　　上曽丞相啓　　　　　　　　翟公巽

　　隨食四方倦㳺不遂定交當世窮困來歸仰幸寛容不

縁介紹蓋聞富貴求交於貧賤大其聲而乆傳布衣自
託於王公倚其名而引重惟兹不朽之寄甚矣相須之
難苟非其人無益於事禮樂後進蓋将先擇而後求名
實未加寜有無故而遽至深惟前代而進取皆欲致身
而有為時乎已往而不來事者難得而易失無君則弔
為士者必載贄而出疆負鼎之嫌雖聖人亦没身而渉
世往者不作今誰與歸後生任道而邀輕先進挾貴而
交傲方枘員鑿居然形器之乖鼓瑟求竽安得聲氣之

類自非得時行道而有意輔以志士仁人之用心庶幾
有成遇合相信某雖不肖預在下風哀今俗吏之能失
其邁往之氣以為賢相當國自度能聽大度之言竊慕
昔人褐衣一面而談當世之事材踈意廣則固無以當
交淺言深則安能自明以夜光投人猶㧞劔而相視况
䑕腊為璞不慢罵而幾希敢圖特達之知獨越拘攣之
議既已得其人物又復信其語言昔嘗嗟嘆今乃過望
恭惟某官弼亮三世儀刑四方功存社稷而不言徳被

海宇而深畏文致禮樂務收英髦寜捐末禮之至輕欲
求得士之所重孟嘉小異歎獨識於坐中鬷蔑一言遽
擕手於堂上昔者豪俊知已無所歸徳将以致主而顯
名忠臣薦士而不言功以為報國之公舉安取利合為
能乆要眷此散材未為棄物生與噲等為伍或辱衆人
之先願為諸君搴旗使知國士之報

　　上魏丞相啓

　　開賢人之閣榮有覬於登龍掃相國之門願庶幾於覩

鳳雖有不同之貴賤豈無可托之夤縁輙控愚衷仰於
明聽恭惟某官清廟重器間世真儒生平無不讀之書
胸次皆可傳之學才任棟梁而見於己試量涵湖海而
何所弗容有聲邁弱翁之賢善諫得鄭公之直去天尺
五嘗依龍衮之光為二千石暫假魚符之寵民安田里
吏服教條翕然興襦袴之謡富矣藹倉箱之詠政報九
重之上恩行千里之間歸調金鼎之鹽梅復侍玉皇之
香案竊念某乾坤棄物萍梗流蹤智謀不逮於中人聞

見未逢於達士備歴虀鹽之困徒勞嵗月之長姑藏霧
豹之文章空羡雲龍之頭角半生帝學獨後衆人入舉
禮闈每慙千佛慨感劉蕡之未第俱憐李廣之不侯淚
濕牛衣愁生髀肉惟大賢廓陽春均被其澤俾小已獲
死灰復然之歡品題一言聲價三倍與其進也或起哀
王孫之心何日忘之尚期圖國士之報

　　上丞相啓

　　伏以霄極三階仰止熒煌之座堪輿萬彚熈然坱圠之

鈞雖宗臣邈異於等威而元化不殊於品物况夙叨於
眄睞乆悵望於違離敢忘犯分之誅輙奏典籖之問伏
念某衰宗墜緒荒學鯫生天獨與之迂愚人皆笑其踈
濶賢闗肄業誰憐寗越之勤俊級登名敢謂賈生之少
一登宦路數困窮途雖升斗之禄既已及親而簿領之
書不堪作吏承流下邑寜供三徑之資佐刺邊城更冒
五溪之瘴官期僅滿家難相仍孤苦餘生未御商琴之
奏侵尋晚境更興莊缶之悲志氣摧殘鬢毛衰颯朝宗

萬里路迷楚塞之雲矯首一方身逺長安之日進不能
彈冠而結綬退無以耕墾而灌園奉嵗時之烝嘗不供
祀事廹兒女之婚嫁未畢世縁自非囬造物之仁誰復
軫納溝之念恭惟某官鍾英間世禀粹元精道足以範
圍覆載而必本於中智足以酬酢事幾而不失其正首
建和戎之䇿茂昭治國之功湯自得師眷求而有一徳
説惟肖象爰立而搃百官一新寰宇之風盡復祖宗之
舊壊植散羣以開衆正之路興滯補弊以立太平之基

神京屢致於豐年珠碧仰澄於圓象元勲冠古将追三
代以並隆雅度包荒豈忍一夫之不獲願留衡聽垂采
瞽言起膚隂於筆端力救焦原之旱慶宫商於物表重
囬寒谷之春使不以困窮而累心尚庶幾黽勉以從政
自媒之醜迫情意而使然欲報之誠没此身而後已

　　上右相啓

　　丹衷激切夙懐知遇之憂黄閣深嚴莫遂趨承之便彌
劇遡風之慕敢稽修敬之勤恭惟某官星斗垂文乾坤

廓量負五百年名世之傑展九萬里南溟之程經綸四
海而無所不長酬酢千變而未嘗或屈大節凛凛而可
畏宏猷綽綽而有餘懐堯舜之道以致君恥桓文之事
而在已朝廷由之為輕重天下繫之為安危自登槐席
之尊益注楓宸之眷謀王體而斷國論熙帝載而代天
工坐隆兵寢刑措之勲益致俗阜民安之效羣才登用
庶政修明一陶晏粲之期永輔盈成之業明良際遇載
賡虞氏之歌聖賢相逢願繼王襃之頌伏願某材猶樗

櫟景逼桑榆一官奔走於塵勞七任沉迷於簿領退有
啼號之迫進無左右之容栖栖歎已之未逢落落與世
而難合髙山流水覺乏知音白雪陽春終乖寡和幸遇
大鈞之播物况開東閣以招賢既乆托於帡幪當不㤀
於操履心同涸轍願歸滄海之波迹類寒荄覬沐陽春
之澤

　　上呂丞相啓(辭免)

　　伏奉制命授尚書左丞者歸侍宸庭纔更月律遽膺圖

任實非皇寜伏念某頃在先朝獲辭古枋雖外遷而浸
乆實内揣以為憂會丁訪道之辰首被執經之召方覃
研於舊學期啟廸以上心涓露之誠夙宵於是不圖衰
拙復玷寵靈矧惟喉舌之司叅斡股肱之重審雖虚受
已貢忱辭伏望某官亮乃至誠恕其不逮間因清問特
賜片言收成命於己行需傑才於僉舉偶安愚分實荷
洪私

　　上師相啓


　　切叨化育幸居罏冶之間敢冒罪誅輙布腹心之懇唯
其愚昧願賜矜哀伏念某本無技能猥經除用願蚤嵗
功名之志遭頻年困躓之餘憂患所承銷磨頓盡量材
揣分固将老焉投閒置散迺其可者然而意不克而自
定身未遂於歸休為饑所驅其畫無望一官逺役千里
暑行期月在途闔門抱疾而某血氣易動神形早衰既
不善於輔持遂幾至於委頓甫懐印綬祗見吏民政未
及施病不自力難復弱翁之善狀上覬深知素非長孺

之威名焉能卧治伏思孱陋必致咎愆今不早圖後難
苟免况以賦性雖鄙於事必親方當至郡之云初豈容
閉閣而不出縱佐史之足任與曹掾之見哀就使䝉成
詎能無愧至於糠豆不贍妻子可憐凡忍饑者四年尚
妄意於一飽使其尚足勉强猶當為之遷延重以風土
之不便誠憂畜疢之未已恐其寖劇莫克自還伏惟太
師僕射相公心存至誠惠周庶物察疲癃之可憫至危
迫以自陳俾幸脱於守符仍許叨於祠禄當奉香火少

安丘園庶專精神以近醫藥此恩果遂雖死莫忘苟未
填溝壑之中敢不盡犬馬之報

　　上湯丞相啓

　　伏以好生者天地之徳遂萬物各得其宜造命者主相
之權恥一夫不獲其所非有包海内之量安能以天下
為心歴觀古初以還好是正直粤自三代而上莫尚兩
公姬旦躬握髪之勤伊尹任内溝之重彼其汲汲於接
下是豈區區於近名蓋上臣之事君思得人而為國自

時厥後曠世無聞意斯道之不傳幸吾身之親見恭惟
某官真儒無敵大徳有容才冠一時而靡恃其全道濟
羣生而密藏諸用蚤以帝王之術自結聖神之知始來
京師擕束書角羣雄而奪之氣不出國門致上宰持衆
美而效之君推所學而力行有嘉猷而入告惟以明佐
聖而言不他惑故運籌决勝而謀能上同内修政事以
正朝廷外和戎狄以寜華夏躋民俗春臺之樂措國勢
泰山之安已永戢於干戈初不動於聲色取孟軻二三

之策賢崔浩十萬之師本規模素定於胸中斯談笑可
運於掌上功成不乏位隆益謙時來則為之士但識衮
衣之貴年不可及也公獨全綵服之榮迹其所以致主
而事親一皆出於好賢而樂善謂於人何所不容者君
子之道而好賢則錫之福者皇極之言矧方登明而選
公孰不願忠而望賜苟以是心而斯受豈曰無因而至
前中也養不中而才也養不才每俱收而並蓄小以成
小而大以成大率待用以無遺顧雖疎賤之蹤亦有陶

鎔之望伏念某性資固陋人品卑凡偶家聲襲文史之
傳而父兄以詞科而進幼嘗勉强於學徒能决起於飛
自貽控地之羞遂絶厲天之夢既叨漫仕浸忘故行位
貌不足以動衆人之知事業不足以徼上官之譽三年
効職甘心從事之勞百里承流盡瘁催科之役當循名
而責實宜置散以投閑僅逃譴斥於沸湯之中俾預奔
走於油幕之下雖四方糊口義難擇地而安然三月聚
糧勢若登天之阻蓋五千里山川之險擕數百指老幼

而行進則有道若僚之多退則有食不足之患危衷欲
折跬歩莫前如墜九仭之淵仰望千尋之綆幸大鈞之
播物以至仁而存心倘不投誠是殆自棄口将言而足
将進三及門而惴然力可為而器可施一垂手之勞耳
伏望賜以曲成之惠寛其不韙之誅使未殄於餘生誓
力圖於報効饑者易食而渇者易飲敢萌饜足之心制
之存法而行之存人其惟造化之命

　　上史丞相啓


　　索長安之米擬就辟書伏光範之門尚干賔謁特有惓
惓之意未敢察察而言輙以萬分冩之四六儀圖愛助
此周人待山甫之情翕受敷施亦虞舜舉臯陶之意他
無求者公幸聽之竊惟國家閒暇之時當思文武長乆
之術况外夷之雲擾貴自治之日嚴詎云行李之通可
緩苞桑之慮國虚難動民困易揺豈特謀國之數公知
諱用兵之兩字然能應則乃可謂定故欲翕者未始不
張今徒千里而畏人未思四境之不治一氣先竭百為

弗開羣材付之乍佞以乍賢正論聽其自鳴而自息耳
目之受既狹心腹之委亦偏為赤子為龍蛇未始得敵
情之實以皮幣以犬馬但云量自力之宜軍籍既隱於
蔽䝉將材又阨於媢嫉舟師未練馬政不修鑿斯池築
斯城豈可無九攻之具鍜乃戈厲乃刄孰能遏再鼓之
衰仰而思之無非事者上作而下不應朝廷每有是言
外呼而内不聞郡國亦為此論惟事事備乃可無患若
人人殊何以成功周得上漢得中䇿将安决蠡治内種

治外責恐宜分試考先朝立四總管之謀及觀諸儒分
三大鎮之説皆欲取之人望從而假以事權一用孔明
陸遜之規模力行晁錯充國之論議移江上之屯於淮
上實闗表之粟如闗中使權守禦之方漸講招懐之畧
衆犬方狺則養威持重兩虎既傷則取亂侮亡是為屈
羣策以共圖奚至無寸功之可論與其待一朝之患始
出於此孰若折千里之衝早為之所若任人而疑疑人
而任則聞事不實實事不聞何怪草野之私言動違槐

棘之成算日月逝矣風雨萃之無謂天變不足慮人言
不足從庶幾君子有所恃小人有所畏恭惟某官堪輿
間氣社稷世臣砥柱不移囬平原黄河之决終風且曀
洗咸池白日之光力調更化琴瑟之絃復享和戎金石
之樂如將道古今而譽徳亦可紀簡䇿以垂功然大師
維垣輔隆興不滿一嵗今西平有子相嘉定行且十年此
非門户之私榮實負乾坤之重寄用藥莫先於無病止
車當在於未奔相亦維終邦其無斁如某者拙由地禀

狷不時宜獨切考治亂之原知當謹幾㣲之㑹貧賤不
能以達志憂患又從而薰心昔在服中欲上范文正之
書而無路今來闕下顧作石徂徠之頌而難言薦之吾
相欲令主金耀之書謀及乃心則姑願應銅梁之辟仰
勤大播盍進小忠敢輸肺腑之㣲誠盡告腹心之元老
一毫有補萬死亦甘平津之招賢有三惜難受汲生之
戅洛陽之太息者六實欲全周勃之功

　　上叅政啟


　　闢黄扉而熈萬類雖後陶甄掞華衮而被羣材敢希題
品具輸悃欵登徹崇嚴竊以國家端出治之原宰輔受
舉能之責入則垂紳正笏日謂帝以進賢出則濡牘剡
章藏限員而薦士雖中外之同體共推揚於一心凡借
齒牙立生羽翼曽謂駑駘之賤妄經臯樂之前如某者
材謭命竒地寒族替弓冶淪箕裘之緒鼎儀墜閥閲之
傳顛躓窮途侵尋半世原念登門之始亟䝉下榻之知
時際秉鈞哀深陟岵適在幽隠之地莫逢造化之功墻

角殘蔬自絶阿衡之鼎海隅斷梗空瞻傅説之舟繼請
字民庶諧將母逮俯戍期之及㑹新遴選之嚴掃軌里
居已更六載易堦京秩尚闕四章在行道以猶憐矧趨
風之有舊恭惟某官爽邦碩輔命世真儒嗣洪烈於臯
䕫統正傳於洙泗建牙藩翰暫均剖竹之勞推轂英豪
㒺替㧞茅之志倘矜瑣陋當辱記憐賜之顧盻之隆假
以扶揺之便某謹當鏤膺戴徳銘几知恩是日崇墉獲
厠登龍之列異時大冶願攀附鳯之階


　　上執政啟　　　　　　　　　陳正之

　　圖任真儒進登元宰華夷鼔舞廟社増榮伏惟慶慰竊
以聖主得賢臣㑹實難於千載仁人在髙位福乃繫於
烝民考於竹帛之傳曠若叅辰之濶有若孟子不過聞
而知之至於太公則其齒已墜矣此堯舜之際所以擅
其全美而稷禹之譽乃或幾於過情欽惟甚盛之熈朝
誕啓至明之真主道先天而獨得神妙物以難名六籍
區區坐超於陳迹羣臣碌碌莫望於清光天欲興以太

平帝必賚於良弼使其粹鍾英氣崛起壯齡負王佐之
竒才協人心之公望處獨立之勢而不懼任至難之責
而不辭曽無曠日累月之暫勞盡得繼志述事之本指
光輔吾國有如我公恭以某官學通天人忠貫金石仕
未期於康濟氣已蓋於功名發於文章未嘗有世俗上
語望其容貌則知為神仙中人以六月息摶於鵬海之
中用十年飛到此鳳池之上惟元聖之在御若大明之
正中尤思壊植以散羣務使尊君而親上歩趨若一夫

子所以進顔淵心徳所同成湯於是舉伊尹上熈帝載
俯酌民言鳴琴乍調財果阜於四海和羮殊美味皆可
於衆人遂令宣和之民復覩元豐之治方且大恢罏冶
髙掲網羅籲羣俊以康朝勵庶明而承辟握瑜懐瑾既
咸出於彀中直鎛䝉鏐尚有求於門下伏念某人材甚
陋學術本疎陪多士以决科叨居第甲課宏詞而就列
誤在選中吹已濫而可羞技果窮而招辱虞庠襆被棄
置江湖衛幕從軍流離闗塞去國殆踰於一紀還朝已

度於半生頃繇蘭省之華復賛日畿之重髪蕭蕭而欲
雪目昏昏而已花敢忘茁壯於牛羊浸覺沉迷於簿領
司空城旦昔嘗笑於古人廣文先生今遂成於俗吏静
惟潦倒私念平生歎鍾儀之幽囚不忘楚奏顧亷頗之
衰老尤憶趙人果桑榆之可收豈邯鄲之遂失雖執事
所求於客必不責於鷄鳴然小人欲報之心尚或堪於
鈆割切懐悃愊輕用冒陳凡百所言一二莫既

　　上執事啟　　　　　　　　　吳孝叔


　　挾無知而逰世動則多違犯不韙以望人困而寡與蓋
勢踈者情隔能薄者力㣲信未感於言前志欲行於劵
外徑庭直往猶如寸梗之撞鐘呫囁自營僅若飛蚊之
過耳知難而退乃分之宜其或心以願違勢由私迫須
臾之渇未能穿九仭之泉跬歩所休何暇種十年之木
謂不才而無取宜廢於人見有力者必鳴或闗諸命伏
念某蚤從鄉校入踐書林學未達先王之言名不掛通
人之論耗精神於蹇淺困年力之衰侵是非不謬於自

知利害相摩於多故同堂笄冠嫁娶並舉者十人舊里
田園黍稷不供者數嵗加以伯兄長謝先壟未歸累然
諸孤殆絶生意獨有少弟僻在海隅將兀兀以窮年嘗
耿耿而不寐嚴助懐故土之樂罷直承明陶潜求三徑
之資願為彭澤而况手足寡急難之助閨門多凍餒之
憂期一假於外官顧何辭於俗吏有政事之責可以赴
功䝉廪禄之優足以收族恭惟某官大猷經世一徳亮
天利萬物以無私恥一夫之失所退惟頑陋夙被埏鎔

冒嵗月以淹囬乏毫銖之稱報因人並奏既同南郭之
吹竽以病得賙獨幸支離之受粟言斯甚迫理或可矜
竊以亷者之無求樂聞君子之虚受顧屠門之割大嚼
何為寄鷦鷯之棲一枝良足

　　上李左丞啟(干除擢)　　　　　周茂直

　　甄陶恩重夙傾巖石之瞻霄壌分殊仰極景星之覩迷
簿領以維日掃門闌而不時恭想治定于蕃(缺)

　　宣至和於六氣來嘉社於百神伏惟某官受天粹靈為

國瑞寳才周文武之用道曠聖賢之歸包七澤於胸中
莫涯其量囬萬牛於筆下大放厥詞蚤躅俊躔出陪熈
旦㑹精神於黄屋致富貴於黑頭潤色名髙妙極北門
之能事賛襄功大坐提左轄之宏綱嚴徐無晚見之羞
稷契有忠言之効逮兵塵之澒洞方吾道之凋零承平
之人物幾何耆舊之風流安在惟公挺立閲世再新邦
有守龜信大疑之無患人瞻喬木喜故國之不衰顧民
望之焉依宜主知之彌厚内聨秘殿懋増鼎鉉之華外

撫方維屢擁節符之重乃眷越都之舊壤實繄閩候之
要區是勤老成往搃條教將廣二公南北之化以光兩
漢循良之風雖自棄流根式資九里之潤然代天理物
終佇三階之平某學至濶疎緒尤單賤心不長而辰速
歩欲進而途窮一滯江城兩更嵗籥竊同斯立聊自適
於吟哦政恐督郵不姑容於拜起載循庸陋昔玷薦揚
品題雖出於私恩榮幸卒消於薄福孔鸞既舉而燕雀
莫附滄海益深而潢汙靡盈惟憐攀援之無階空歎浮

沉之不調深惟附麗之素獨覬始終之恩踦履云㣲忍
觀中道之棄遺簮何愛或存舊物之心倘桑榆尚得以
收功則草木未甘於俱腐嘉亨噢咻雄堂晏清願保福
於襟靈用慰思於遐邇




　　五百家播芳大全文粹巻四十五

