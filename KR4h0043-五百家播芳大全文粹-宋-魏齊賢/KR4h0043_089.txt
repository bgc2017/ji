







　　欽定四庫全書

　　五百家播芳大全文粹巻八十二

　　宋　魏齊賢

　　葉　棻同輯

　　䟽

　　追薦

　　祖父忌辰道塲疏　　　　　　黄魯直

　　昔嘗逮事荷欲報之劬勞今屬諱辰感至哀於冥漠式

陳凈供少助善縁恭對皇覺表白愚悃

　　祖父忌辰齋僧疏　　　　　　葛謙白

　　業鍾黑白各招果報之殊供及緇黄必獲超升之福仰
憑二教追泐一靈先公特進伏願頓悟上乘長棲道蔭
法空五蘊譴罷三官聞圎音於五毫之前受祕籙於瓊
章之上佛土三千界親禮世雄玉京十二樓徧㳺仙境

　　祖母忌辰道塲疏

　　朝夕寝門雖不逮事綢繆牖户燕我後生適當屬纊之

長深動降霜之感敬依梵刹延飯衆僧冀此妙因倘為
㝠助

　　祖母忌辰道塲疏

　　昔嘗逮事早纒風樹之悲尚憶分甘莫致氷魚之養式
逢諱日更切哀誠爰集苾蒭之僧躬設伊蒲之饌冀憑
慈力仰助超升伏願不昧本來承兹法施

　　祖母忌辰道塲疏

　　𤓰瓞有綿永感夫人之徳風枝不靜實惟先君之思爰屬

諱辰式追冥福恭惟大覺證知

　　薦考君設水陸疏

　　如來覩曠野之人嘗懷悲濟之念祖師當面壁之後遂
開拯㧞之科三檀之施既泪於廣筵十習之愆必消於
幽趣先考特進遽辭昭代奄届小祥痛惟罔極之恩爰
投無遮之㑹歸依薩婆若廣誦修多羅以伽陀之㑹而
施苾荔多之倫以蘇摩之燈而燭睒魔羅之界恩霑有
頂法被無邊庶仗薦嚴上兹英爽先考特進伏願得柔

順忍具智證通罪垢消除如風中之沙聚性真明悟若
掌上之庵魔以五根五力之殊因證三耶三菩之妙覺

　　薦考君懴大藏經疏

　　如來四十九年兹毎興於五濁大藏五千餘巻法備演
於三乗惟炎漢譯於摩騰泊大唐廣翻於𤣥奘道宏震
旦教接迦惟釐為經律論之文大㓕貪嗔癡之毒魔軍
敗北信士指南皎如暗世之燈明濟若巨川之船栰某
纒哀陟岵歸命世雄爰親閲於琅函若面承於金口願

憑妙刹式薦尊靈先考特進伏願絶邪見之稠林離三
有之窟宅蠲除業障報障煩惱障安住業根信根精進根覩
史天中速覲九廊之院安養國内坐臨七寳之池

　　皇考朝請忌辰道塲疏　　　　　黄魯直

　　二親之年如白駒之馳過隙百身以報如一滴之益滄
溟罔極之恩永思甚痛式當諱日恭設妙因倘成不二
之音咸開頓覺之路仰惟功徳證知

　　薦考君書維摩楞伽金光明觀世音經疏


　　黄魯直

　　天乗梵乗欲頓超於法界筆施墨施可追助於冥塗而
况談盡不盡於毘耶之地説俱不俱於楞迦之嶺信相
演偈於金鼓無盡施法於寳珠皆為法藏之祕文實亦
如來之了義䖍書梵䖍獲福河沙先考特進伏願避六
賊之林射四諦之的絶攀縁於驕幢幻蘂期超度於法
栰慈航正語正業之道支速能證入無量無邊之佛土
自下超升


　　薦考君道塲疏　　　　　　　葛謙白

　　禮制有盡䘮畢三年孝念無窮血霑九地昊天罔極夫
復何言恭聞諸佛示慈悲心行方便路胷開萬字誓度
四生不以禮薄不足以藹馨香不以人微不足以感髙
厚憫兹荼毒與作津梁倘使滯魄凝魂得乗威光慧力
回向初地不入塵流某也雖不能謝徳於無私亦安敢
忘情於不報

　　薦考君懴寳積經疏　　　　　葛謙白


　　迦文千百億身雖玉毫之未覩寳積四十九㑹皆金口
之所宣爰歸命於竺墳肆親披於苔表㝠資法力亟拯
幽塗先考待制伏願斷有漏縁破無明闇㓕障如風中
沙聚見性如掌上菴摩覩如來微笑之光滅多生習氣
之重為尊為上為妙永依三耶菩提作舎作救作歸即
詣一生補處

　　薦考君大祥道塲疏　　　　　邵公濟

　　元身已沒悵奄及於祥除令名益新既再䝉於褒贈永

念怙恃之徳不酬覆載之恩惟兹勝峯近臨大墓祥光
所燭吉地可通躬即仁祠夙脩净供近痛無父之國舊
悲見母之泉念孤苦之餘生冝委頓之末路未先犬馬
空難鳳麟追思先君子之平生當憑大菩薩之至鑒庶
𡨕福之可薦竭危懇之甚哀

　　薦考君飯僧疏

　　人生易失俄經六七之光陰佛慧難窮願照三千之世
界庶令英魄徑逹上方恭惟先考通直才富班揚學追

孔孟蚤飛鶚表即馳譽於儒林晚奮鵬圗遂升華於仕
版㓗已以進直道而行不為矯拂以沽名獨秉公忠而
報國一司邑尉宿姦皆逾境而去之四領縣章逺民有
負子而至者治聲籍甚士論藹然俄均逸於嵩山姑養
髙於淮甸放懷詩酒方陪蓮社之清游脱屣形骸忽起
蓬山之歸興念壽考本無足恨顧追慕獨不能堪用傾
欲報之情仰薦無生之福某恩深鍾愛義急傳家處帝
學者半年妄希曾子之三釜距親闈者千里久稽何蕃

之一歸既辜晨昏視膳之心更廢疾病嘗藥之禮竟作
終天之别徒増叩地之悲幸如來是真皈依使過去得
大饒益雖善人何必多懴而哀懇由兹少伸伏願先考
通直乗此妙縁悟諸無相蓮花不着水長解脱於九幽
明鏡亦非臺自圎成於一性斯謂不亡之壽式寛罔極
之思

　　皇考忌辰水陸疏

　　三塗苦海由一念以沉淪千聖覺航極羣迷而濟度蓋

死生之大變隨罪福之所招故孝子慈孫捐百身而莫
贖非利眼上智堕衆惡以何知惟我先人早探真諦髙
明不亂琅然易簀之言寡慾無邪允矣齋心之力光陰
迅駛諱日洊臨願孺慕之如新痛仙逰之愈逺爰脩凈
供普薦含靈自九土之波翻積十年之雲擾或被堅執
鋭筋力斃於封陲或斬将搴旗骨肉膏於原野孤忠莫
白幽魄誰依矧荒歉之相仍致流離之不保赤子棄置
於道路豈無惻隱之仁白首枕籍於溝渠寜有蓋藏之

望願依祕印來赴梵筵澡浴壞軀歸投正法從無始之
多刼息饑火之貪癡悟有生之皆空廓寃心於平等速
資懴㧞永斷攀縁仗先君為導師亟趨兠率與諸人為
善友同證菩提雖所求者奢而所挟之至狹将所格者
廣實所持之至誠集此無邊之妙因少酬罔極之隆施
仰祈大覺俯賜證明

　　先妣忌辰道塲疏　　　　　　黄魯直

　　天地罔極初無報徳之階日月不來每深濡露之感屬

當諱日更切哀摧爰以佛香普薫僧飯維九㝠寂寞而
積善之慶在心推諸佛慈哀則正覺之門有路伏惟萬
徳俯賜證知

　　薦母設齋道塲䟽

　　㧞邪歸正回苦作甘援汨投於濁流變清凉於惱地是
諸佛之洪願也鎸膚戴徳擢髮數恩感夭棘之甚勞嘆
蓼莪之罔報是人子之哀情也職居中饋業堕浮生况
兹有漏之軀動是無明之境則母親生之日也求免愆

尤肅羞蘋薦欲求懴悔祇啟具文資十善之津梁破三
途之苦惱則母親今之死也以諸佛之供誓憫人子之
哀情知生日之愆尤知死後之懴悔歴陳血懇仰凟鑒
知

　　請佛心和尚為亡妣説法疏

　　孤子某今日襄事啟靈石山佛心大和尚升法座為亡
妣説一句偈言使幽𡨕有知得親覩佛面承佛音㫖是
某所以為人子者報答親生之萬一也


　　中元薦考妣道塲疏　　　　　毛伯穎

　　生我劬勞罔極之恩曷報惟天陰隲予善之理弗渝故
我佛以入俗利生之慈垂奉先追逺之教當衆生休夏
之日實禮典嘗秋之時霜露既濡慨増永慕蘋蘩可薦
昭祀如存以真常微妙之文濟解脱超升之路恪遵梵
典恭設齋祠上以莊嚴諸聖於十方下以津濟含生於
六道庶憑願力追逺先靈伏冀内外宗親祖禰昭穆受
生樂國咸知先佛之言餘慶流宗永錫後昆之祉


　　薦母設羅漢齋疏　　　　　　李去病

　　不忘付囑有大因縁廓六通之神悉知悉見出三昧之
定來赴來臨為我母之導師登諸佛之補處下覃眷屬
咸契願心

　　盂蘭盆薦考妣疏　　　　　　葛謙白

　　日月其徂永動劬勞之感霜露既降難忘悽愴之心輙
縁自恣之辰䖍啟解懸之㑹以酥酡之味而供十方調
御以伊蒲之饌而延五戒桑門禮化佛之懴儀誦雨花

之祕咒香普薰於三界燈廣照於九幽叢此妙因用薦
冥福伏念悟無生之忍盡有漏之縁百生千生乃至億
生咸滌性遮之障一地二地乃至十地漸趨正覺之門

　　盂蘭盆薦考妣疏

　　開除禁制實為大歡喜之辰升濟神明必㐲解倒懸之
㑹輙伸誠悃仰叩覺慈伏念某稟賦孤惸早失怙恃低
徊仕路每興三釜之悲拯㧞幽塗尤念一乘之薦特蠲
蒲供䖍奉金容領鷲嶺之髙流演魚山之雅唄裒兹福

利上薦尊靈伏願摧煩惱之山裂愛慾之網心疑頓釋
若解百壘之花巾罪垢潛消如散八風之沙聚早生凈
土永脱塵縁

　　盂蘭盆薦考妣疏

　　盂蘭建㑹為一衆自恣之辰貝葉垂科實二尊追福之
日輙憑梵侣仰叩覺慈伏願依最上乘悟無生忍業障
報障煩惱障罔不蠲除信根定根精進根普皆證入受
生補處得大總持誦蓼莪之章勞瘁敢㤀於親徳啟盂蘭

之㑹薦嚴恭仗於佛乘躬即寳祠用伸丹悃伏願領
後三義悟不二門薩婆若海中備聞法要波羅密字内
親覩佛光

　　薦考君懴華法嚴經疏　　　　葛謙白

　　香水海中塵塵盡為佛土摩竭國内句句皆演真乘能
依菩薩之園林坐覩華嚴之境界先考待制伏願被精
進之甲胄㧞生死之淤泥五根五力五覺支十行十住
十回向普皆證入頓致圎明悟毘盧之法身不待寳金

蓮綻受彌勒之祕記何須樓閣門開

　　薦考君著四大部經疏

　　竺乾遺教備演三乗寳藏疏文獨先四部爰肅寜於梵
侣俾持誦於真詮恭啟法筵别施僧次設桑門蒲塞之
饌焚此岸旃檀之香綜此殊休䖍祈㝠福先考待制伏
願聞第一義入不二門性業遮業則無不消融理障事
障則悉皆開悟由寳積之路早登湼槃之山乘般若之
船坐入華嚴之界


　　薦考君懴湼槃經疏

　　娑婆䨇樹迦文顯示於泥洹拘尸大城師利親承於付
囑雖金剛之身豈虧於堅固然玉毫之相稍閟於光明
冝憑最後之談用作将來之眼先考待制伏願㑹無為
之舎斷有漏之縁苦諦集滅道諦則無不證知常想我
樂靜想則普皆證入百俱眩刼常現無邊之身一刹
那門超生不動之國

　　薦先妣忌日親誦維摩楞伽金光明楞嚴圎覺

法華經疏

　　稱性宣揚義存貝葉悼先持誦福過河沙而况毘耶談
不二之門楞伽演百八之句百刼衆惡懴悔入金鼓之
聲一解六亡綰叠契革巾之喻銷幻翳而顯本性之不
動滅化城而知二乘之非真是皆法藏之祕文實亦如
來之了義䖍宣梵庋用薦𡨕塗先妣魏國夫人伏願絶
邪見之稠林離三有之窟宅安養國内坐臨七寳之池
覩史天中速到九廓之院


　　追薦考妣道塲疏　　　　　　李去病

　　父嚴遽棄愴已改於新年母慈大違痛又臨於諱日深
念恃怙之徳實均覆載之恩顧不孝不肖之餘生負未
死未報之重責雖知己隔於幽顯尚求升濟乎神明恭
揚貝葉之文妙設伊蒲之供伏願先考脩撰先妣真寜
碩人初心不昧宿垢盡空直見佛於祇園不㳺魂於岱
岳再念某近臨大墓肇啟新祠稍治林泉粗興土木不
知忌諱或犯威靈雖妄作之過難逃而追逺之心可憫

欲陰譴之獲免賴聖力以無邊柏茂松深天長地久靜
寐已安於丘壟髙名永播於古今盡力哀誠仰慿至鑒

　　薦亡妻淑人水陸疏　　　　　孫仲益

　　伏以常住真心一塵不立妙莊嚴海五濁皆空是故諸
佛開衆生方便之門自然一念證無上菩提之路伏念
某亡妻淑人章氏十年好合憂患乖離萬里來歸死生
契濶屬臨諱日祇叩真乘𢎞宣多貝葉之文瞻禮青蓮
花之座龍天釋梵水陸空行㳺戯神通恭敬圍繞伏願

淑人章氏厭離火宅超悟三乘綰叠革巾解除六結
後身了了畫沙之智已成曠刼冥冥觀河之見不昧

　　薦妻懴親誦華嚴經疏　　　　葛謙白

　　依輪囷十萬億刹實顯性宗訪知親一百十城俱談真
諦欲追影福爰效薰特亡妻安人樊氏伏願壞無明鈎
破隨眠甲視幻境如熱時之燄消業障如風中之沙荘
嚴閣前彈指親聞於彌勒蘇摩國内按頂常遇於文殊

　　介休縣君忌辰道塲疏二首　　黄魯直


　　穠如桃李鞠為松柏之陰澗有蘋蘩莫助豆籩之薦歲
将二紀哀念如新式以諱辰敬脩㝠福顧平生之競爽雖
絶域而感通

　　江山阻長嵗月徂謝塚上之木已拱室中之言未寒屬
當撤瑟之辰深念采蘋之助恭脩佛供用薦冥塗稽首
覺皇俯垂哀救

　　薦兄道塲疏

　　入手功名凜凜平生之壮志囬頭夢幻悠悠去國之孤

魂行闕秋風忽辭塵土故鄉明月空撫松楸一旦生違
百年死别念骨肉之恩莫報惟津梁之力可憑爰竭丹
悰仰皈皇覺夜臺寂寂幽明已隔於七旬法界恢恢煩
惱頓超於六道

　　嗣功十八弟推官舉哀疏　　　黄魯直

　　禮服之哀雖名初從兄弟之義不異同生孤苦相依夷
險一㮣來問投荒之客書墨未乾追尋細席之言徳音
猶在不謂禍成山岳痛割肺腑然以宿植善根已成道

種式筵凈土少助勝因陳法供於祇園演金文於貝葉
伏願嗣功十八弟推官最初一念不昧本來隨願世縁
還為骨肉歸依大覺為作證明

　　薦男請長老陞座疏　　　　　鄧志宏

　　幻體反空已失倚門之望潮音振地寜須建鼓之求蓋
禪悦之門不殊今古故㳺戱之際可度人天惟亡男歐
寜令尹紹業箕裘律身氷雪雖苦學志於附鳳而渉世
終於割鷄陶令徑歸雅有林泉之趣子文無愠何妨菲

萋之讒氣方屬於長虹身忽先於朝露欲追九泉之福
可無一滴之禪而等慈有大比丘土面灰頭初不落於
兎角拈花竪拂亦何與於卵毛盡吸西江均為法雨生
吞栗棘髙視叢林願假妙音喚囬英魄已脱南閻之苦
便躋兠率之㳺

　　薦女水陸疏　　　　　　　　孫仲益

　　伏以死生之分定應同露電之觀父子之情鍾尚懷駒
犢之愛仰憑十力俯薦一哀伏念某亡女小師自天降

凶遭世罔極父罹大謗罪遷於嶺表母懼不測憂死於
蓐中以㷀㷀童孺八歳之餘而呱呱號慕三年之久
孤危極矣何恃而存疾病乘之遂殞其命念私門之降
戾致稚女之䝉辜歲行一周生還萬里不免水火永負
九原沈痛之寃示見神通獨仗諸佛慈哀之救是用集
桑門之勝侣演秘藏之真乘洞然無藏之燈彌滿衆
香之鉢海潮殷地花雨翳空升濟幽明歸依佛祖伏願
亡女洗心償一念之債彈指斷三生之縁降伏衆魔㓕

除諸障觀一切有為之法悟四大無常之身普同有情
俱證無漏

　　薦李氏女水陸疏　　　　　　孫仲益

　　伏以衆生造十習因受無量苦諸佛證三摩地示大悲
心一指彈而沙界已周五體投而應身出現仰伸𢎞願
俯罄一哀伏念某人六妄所纒十生相續屬免身之彌
月忽遇疾而暴亡四大無常百藥莫救恍如一夢已隔
九泉念兹囓臂之初莫捄投車之痛是用皈依寳王刹

稽首大法輪發意圎成佇佛求應千燈普現八鏡交光
五色摩泥照濁水之源百寳蓮花雨婆娑之界伏願悟
三生之宿障洗曠刼之塵勞破煩惱濁為解脱門斷生
死根為菩提種㓕諸國土障見自在天身如來㑹中作
法王子三千世界十二類生同躋極樂之方共獲逍遥
之果

　　舅母十三子君舉哀疏　　　黄魯直

　　從學外家早䝉慈誨竄身裔土孤奉至恩拜書墨之

未乾忽訃音之來及瞻雲萬里空盡於一哀報徳九㝠
恭投於三寳伏惟大覺證明

　　薦秦國夫人道塲疏二首　　　歐陽永叔

　　淑懿之質已賁追榮之典陰幽之助仍資衆善之因爰
即華林載陳法供冀慈仁之逺被均勝利於無窮乘此
妙縁超升福果

　　覺慈廣被兼濟於含生𡨕福所資必憑於慧力惟懿柔
之秉徳享壽考而有終隆睿眷以不忘集勝縁而増備

願乘妙道超薦真乘

　　追薦請長老陞堂疏

　　開闢已降惟佛獨尊供養之中以法為勝荘嚴此座祈
為讚揚行解如師方堪舉唱潮音一吐沙界咸聞倘神
識之有知庶輪囬之不滯

　　追薦請長老升座疏

　　金甌浮雪玉篆團雲麫密奉珍蘋蘩薦徳以種種供養
某所能也進禪説羞具法喜膳香浮乳酪味過醍醐以般

若供養某所不能也蓋聞某師宗通説通我利人利以
三昧口舌作六道津梁聲動人天恩滋存殁

　　追薦講圎覺經疏　　　　　　邵公濟

　　四大分離誰為和合三世平等本無去來伏冀㓕空翳
花了幻垢相依清凈願力了増上妙心永斷輪回往大
圎覺已向眼光落時薦取豈待葛滕髻頭方知普使一
切衆生同證不讓法性

　　追薦設八菩薩道塲疏　　　　韓子蒼


　　有終有始雖今古委化之常惟孝惟慈乃子母無窮之
義况追感之無地而永别以終天表哀痛心必皈依佛
是用兩夕薫修之勝㑹修八菩薩之道塲伏願彌勒指
南普賢灌頂地藏處堅固地觀音發微妙音生生妙吉
祥念念除業障虗空藏破開業力金剛手遮䕶凡情乘
此大縁永歸妙果愆子孫之順孝保門户以亨昌凡厥
有情同沾勝利

　　追薦道塲疏　　　　　　　　汪彦章


　　伏以即水成漚起滅孰為自性将花覔果因縁悉是無
明蓋圎通一了則觸境皆真取執二途則無方不得况
履六塵之揺奪妄隨四大以拘纒現前而互别羣機究
境而本無一物出沒死生之苦海生成煩惱之癡根月
以指標詎可指端而認月跡因空有云何跡以忘空若
非法力之宣揚誰識心源之解脱是佛慈悲之勝力隨
人方便以開權伏念某人慧性夙明真詮𡨕契昔時鷲
嶺同為聽法之人今日龍宫偶堕無男之數自返湼槃

之趣俄興窀穸之哀雖多生分叚之何常然善眷攀縁
之罔極是用前瞻瑞相恭啟琅函乘微笑而演圎音説
大乘而旉滿字願託人天之調御長陪帝釋之遨逰於
彈指頃而超過十方於刹那間而普知三世維摩室内
頓憑燈相以囬心舎利縁中速轉女身而證道

　　追薦師友　尊官

　　追薦東坡先生疏　　　　　　李方叔

　　端明尚書徳尊一代名滿五朝道大不容才髙為累惟

行能之蓋世致忌媢之為仇久蹭蹬於禁林不遇故去
遂飄零於障海卒老於行方幸賜環忽聞亡鑑識與不
識罔不盡傷聞所未聞吾将安倣皇天后土知一生忠
義之心名山大川還千古英靈之氣繫斯文之興廢占
吾道之盛衰兹乃公議之共憂非獨門人之私義所恨
一違師席九易歲華意徒生還遂為死别慕子貢築塲
之意每罄哀誠誦普賢行願之文庶資𡨕福阿僧祇刼
為轉法輪兠率陁天頓居福地仰祈諸聖俯鑒微情


　　追薦秦太師齋僧疏

　　濟世出世圎機蓋本全提捨生受生㳺戱不妨自在要
知無上妙用當屬沒量大人恭惟太師申王愍海懸百
戰之難起石室三昧之定出赤子於兵火置之清凉立
皇基於金湯屹然鞏固既畢濟於悲願乃復歸於凈方
彼時此時初無差别前佛後佛皆我導師尚不忘於津
梁俾悉趨於覺路

　　追薦曾丞相疏　　　　　　　毛伯穎


　　人之云亡時既傷於殄瘁士為知己義不負於幽明故
相黄公披禍亂以立朝廷薦賢才而報人主功虧一簣
恨徒積於重泉難贖百身墳已荒於百草山川攸逺歲
月𦕈徂永懷夙昔之音容誰主春秋之祭祀邱墟東閣
空嘆彈鋏之聲慟哭西州莫致生芻之奠屬此中元之
日聊伸下客之情憑仗佛乘資薦𡨕路伏願聰明狥逹
之性不昧本來清凈荘嚴之鄉早登解脱法界海恵猶
如虚空世世生生相為善友


　　追薦席大資疏

　　髙山仰止方勤模範之依梁柱摧乎忽報光靈之殞歎
斯文之将墜悼知己之難逢江海脩塗訃音逺至衣冠
清儀悲憤同聲天道難諶百身何贖撫棺一慟奔馳難
造於几筵築室三年封植未知於丘壟興言及此堕淚
何勝惟憑西竺之凈縁仰薦東維之逝魄殁故叅政大
資相公伏願本來道學不時死生夢寐可占猶識衞公
之精爽山丘所歴還同謝傳之生存證曏真乘超登覺

路一彈指頃徧慈氏樓閣之㳺正法眼中入普賢行願
之海

　　追薦秦少游疏　　　　　　　蘇子瞻

　　生前莫逆蓋縁氣合而類同死獨未忘将見情鍾而禮
具伏為殁故少游秦君學士早雖穎茂觸事邅迍晚向
仕途方霑祿養未厭北堂之懽樂遽逢南海之播遷頓
足牽衣哭妻孥於道左含酸吐苦顧鄉國於淮壖首尾
八年憂驚百變同時逐客膺大霈而盡復中原唯子莫

年厄終窮而殁於瘴域林泉夜夢猶疑杖屨之竝㳺風
月扁舟尚想江湖之共泛追傷何補焚誦乃功庶仗真
詮埽除夙障而况真源了了素已悟於本心凈目昭昭
無復加於妄翳便可神游淨土岸到菩提永依諸上善
人常住無所邊地

　　追薦馮大學疏　　　　　　　李去病

　　伏以鄉閭晚軰毎望先生之後塵詩禮衰門豈有孺子
之可教辱知辱愛愈久愈新念臭味之偶同譬諸草木

而蹤跡之相避動如參商夢寐常勤於寸心寒溫久廢
於尺紙以一介煙沉之舊當衆人趨附之初媿無因以
得前安所恃而自棄三薰三沐方圗晚節之歸一死一
生已抱窮天之恨式陳凈供仰薦冥㳺既宿植於善根
想益堅於願力諸妙樓閣早伺彌勒之登九品蓮花永
受慈尊之記

　　追薦邵先生疏　　　　　　　毛伯穎

　　築室三年悼光靈之寖逺生芻一束慨精爽之如存敢

集秘言少資冥路某官文章爾雅德義可尊沉魄浮魂
當作山川之綱紀格言善行蔚為老成之典刑壽考歸
全哀榮無憾願垂歆答早遂超升垂裕後昆克保韋平
之繼世鑒臨知舊永為孔李之通家

　　追薦知命百日疏　　　　　　黄魯直

　　脊鴒在原汝有急難之義虎兕出柙我無保恵之功書
墨未乾訃音來即水火不免将何面以見先親股肱或
虧念誰依而終晚歲逮此卒哭㡬於無生躬埽秘園親

供緇侣冀憑大覺之力少慰九冥之思稽首慈尊惟
垂悲救















　　五百家播芳大全文粹巻八十二

