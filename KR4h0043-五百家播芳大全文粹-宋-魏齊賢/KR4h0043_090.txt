







　　欽定四庫全書

　　五百家播芳大全文粹巻八十三

　　宋　魏齊賢

　　葉　棻同輯

　　祝文

　　國家祈禱祭祀

　　明堂大禮册文　　　　　　　汪彦章

　　昊天上帝


　　嗣天子臣某敢昭告於昊天上帝伏以明明在上臨照
四方惟我邦家夙膺景命世脩禋類猥及冲人祇見合
宫敢忘其舊謹以玉帛犧齊粢盛庶品肅恭禋祀式展
誠欽太祖啟運立極英武睿文神徳聖功至明大孝皇
帝太宗至仁應道神功聖徳文武睿烈大明廣孝皇帝
配神作主尚饗

　　皇地示

　　伏以肇禋明堂享帝之盛於赫厚載與天同尊二儀合

祛厥有常典敢罄齋栗用祈顧歆謹以玉帛犠齊粢盛
庶品肅恭禋祀式展誠欽太祖啟運立極英武睿文神
徳聖功至明大孝皇帝太宗至仁應道神功聖徳文武
睿烈大明廣孝皇帝配神作主尚饗

　　太祖太宗

　　伏以於皇祖宗肇有四海陟配上帝百年於兹眇然冲
人嗣主兹祭報以崇極舊章敢忘謹以制幣犧齊粢盛
肅恭明薦侑神作主尚饗


　　太廟

　　伏以維徳不類嗣承明禋乃涓剛辰祇見上帝燕及崇
祏垂休亡窮謹以嘉玉量幣柔毛剛鬛明粢薌合薌萁
嘉蔬嘉薦清酌式陳明薦尚饗

　　明堂大禮奏告諸陵宗廟祝文　汪彦章

　　伏以自頃郊見復兹歲臨将擇季秋之辰恭惟重屋之
祝

　　明堂大禮奏告太祖太宗祝文　汪彦章


　　伏以比涓剛日恭致嚴禋昭五室之祲容輯兩朝之靈
貺禮有登配神所顧歆爰殫孝享式舉累朝之典不
敢不告

　　大禮畢恭謝景靈宫諸殿神御祝文

　　汪彦章

　　伏以比即崇筵具陳嘉玉幸髙穹之顧答知景祚之靈
長坐格熈成實詒燕翼敢懋菲凉之質永承錫羡之休

　　改元奏告天地社稷諸宫觀祝文


　　汪彦章

　　比以薦更大故思靖羣生乃即履端之辰博稽居正之
義疏恩肆眚易號冠元尚祈降鑒之明克集係隆之慶

　　太后受册祭告祝文　　　　　蘇子瞻

　　祇事親闈庶㡬考治配徳祖考既務極於推崇篤生眇
冲亦敢忘於褒顯将奉寳册率循舊章涓日甚良先期
已告

　　公主下嫁祭告祝文　　　　　汪彦章


　　天屬至親王姬貴胄爰卜國婚之吉兹逢后族之良車
服有輝将成夫婦之教蓍龜咸喜爰知祖宗之心謹以
以良辰申兹吉禮

　　大明祝文　　　　　　　　　葛謙白

　　惟帝神龍感孚瑞火名官斲揉之功垂憲億代今歲将
道盡聚物䝉享其敢乏先農之祀

　　后稷氏祝文　　　　　　　　葛謙白

　　惟帝神武赫靈覃訏禀質教民粒食民以弗飢月臨嘉

平土反其宅司嗇之祀敢効吉蠲

　　歲星祝文　　　　　　　　　葛謙白

　　惟神著象圎清騰光下土安靜中度為時之祥赤黄而
沉農扈告念國有儲峙翳神之休

　　脩前殿告祭祝文　　　　　　歐陽永叔

　　神㳺所格秘寢有嚴役事時興方勤於締葺后祇安靜
頗懼於震驚菲薦式陳明靈昭鑒

　　繕治禁河祭告河神祝文


　　天子以别都之重原廟之嚴而宫闕未崇制度多畧既
敕有司以時繕治矣然山髙谷深水所不至故園囿池
沼之大灌溉滌濯之用綆挽缶汲不足以濟乃者吏嘗
架河膚引金水屢作雨輟績用弗成今奉詔㫖疏渠於
七里之川役不淹時功用克立謹涓元日逹此新溝惟
神之靈實相帝祉濬道之始敢不昭告

　　太一宫脩殿祭告祝文　　　　蘇子瞻

　　於穆祠宫有嚴春祀吏以時而按視工揆日以脩完庶

就㓗新永綏靈御仰祈昭鑒大庇含生

　　洛陽天津橋導水祝文　　　　竹隱畸士

　　洛陽天子之别都宫闕在焉而馳道之衝梁毁弗治吏
既失職民以病渉某實奉詔典司役事屬徒數方興作
累月而雨潦弗作癘疾莫興是神之有大賜於兹役也
今梁既克建工用告成謹導大川於此穀旦伏願沛然
就下陰賜䕶持顯揚善利之靈祇若大君之命亦有幣
帛粢盛以永事神不怠


　　洛陽天津橋成導水祭神妃祝文

　　竹隱畸士

　　自江河淮濟以逹於海凡水暨之所神輙董司之朝廷
所以屢進封爵而褒顯神之功徳者可謂備至矣豈不
以利澤之及於物者廣且博扵今洛水貫與西都而天
津之梁跨立其上工既成矣方将導川而東之吏則不
敏弗能稱職意者非神之威靈有以陰相而黙助之殆
且莫之託也敢涓告辰先事以吉維神降格實顧歆之


　　太廟繕治祭告祝文　　　　　蘇子由

　　廟室久安霖雨乘隙飭工繕治運日告䖍棟宇益堅威
靈無疎

　　繕治禁河祭告河神祝文　　　竹隱畸士

　　洛川之陽芒山之麓宫闕在焉地既積髙水則弗至而
苑囿池沼之大灌溉滌濯之用凡所以奉至尊共朝夕
者無所仰給吏用是懼之距城之七里實得美泉方将
繕治隄防溝而約之禁中此神之職所冝聞也凡事之

始不敢不告

　　景靈宫脩水渠祝文　　　　　蘇子由

　　靈宇邃嚴周渠捍密有司繕故以時易新既命涓辰敢
告經始

　　脩諸壇祭告祝文

　　壇壝之嚴神明所格以時脩舊式叶彛儀涓此吉辰用
申昭告

　　洛陽橋成導水祭洛神祝文


　　昔者禹得九疇肇自龜書周人定鼎卜惟洛食天下名
山大川之神助國者蓋亦多矣然帝王之興洛輙預有
符焉神實司之可謂盛矣今宫闕居其陽馳道出其上
某奉詔㫖為梁以濟賴神之休既克有成方且導川而
東之謹涓吉辰先事以告伏願弭節安行波恬不興母
作怒流以順帝命則神亦有無窮之聞顧不韙歟

　　上清宫成詔告諸廟祝文　　　蘇子瞻

　　上清儲祥宫成敷宥四海均福於下有詔守臣凡在秩

祀罔不祇薦惟神導和却沴保民無疆以稱朝廷至仁
之意

　　脩城門告祭祝文　　　　　　宋子京

　　國塗南出城闔内嚴将屬煙燔稍加脩飾揷壘丕集穿
築為傾仰冀靈休助竣役事

　　脩殿門告祭祝文　　　　　　宋子京

　　比僝庶工聿新嚴闔日無淹久績乃雄成上棟有初擊
臯云息俾陳令薦以答潛休


　　陵山一路告祭祝文　　　　　楊大年

　　太宗皇帝龜洛開符龍輴戒道仰秦毉之廟貌陳周禮
之樽彜用昭格於神明蓋聿脩於彛典恭惟正直俯鑒
吉蠲扁鵲祇宫興沴汾水登遐驅八翣以啟行届䨇鳩
之舊壤瞻龍顔其如在顧蜃輅以難留謹用苾芬以求
肸蠁(厄井)

　　脱屣人寰遺弓僊路爰屬因山之禮用脩假道之宜仰
惟窈窕之容俯鑒馨香之奠(左夫人)


　　鑄鼎功成夢齡數廹畢陌之笳簫載咽鮒魚之弓劍其
期式瞻廟食之靈恭展徳馨之奠(救㧞山神)

　　厭世上僊因山啟卜儼塗芻而成列奉窀穸之有期爰
假道於嚴祠輙薦誠於薄酧(右夫人)

　　龍鑣上漢鳳翣戒塗爰陳埽地之至誠周告㧞山之英
魄仰惟如在俯鑒惟精(大力)

　　飛名帝籙釋負人寰𤣥堂将瘞於衣冠清祀式陳於醆
斚䖍脩彛典俯鑒丹誠(五通)


　　運屬𡨕升灾興夕駕祀國動崩天之戚橋山當復土之
期式瞻西伯之嚴祠近在東周之舊壤恭陳清酌用告
明神(周文王)

　　攀髯不駐復斧云歸儼天仗以徐行指虹橋而徑度聿
陳薄酧用告明靈(金均)

　　乘雲不返同軌有期儼龍馭以兇行指虹梁而利渉聿
脩祀亊式薦明誠(任店)

　　安御容祝文　　　　　　　　歐陽永叔


　　宗廟之禮是為典彛衣冠以游實有故事載嚴寳構以
奉威靈涓吉月以有初庶真馭之斯格

　　遷御容祝文　　　　　　　　蘇子由

　　終南積髙神明是宅仙廟夙設容御攸存屬當圗新敢
忘遷寓少祈安妥旋復故常

　　安御容祝文　　　　　　　　歐陽永叔

　　雨水為灾殿塗増葺亦既新於叢構庶來復於真游爰
揆靈長冀慈安妥緬為慈佑丕鑒乃誠


　　安御容祝文　　　　　　　　蘇子瞻

　　於皇在天丕冒下土矧此山陵之近顧瞻兩都宅於嵩
洛之間上聨五聖有嚴凈宇祇奉睟容願追梵釋之㳺
永答人天之望

　　安御容祝文　　　　　　　　蘇子瞻

　　唐虞稽古雖絶名言文武重光已新叢構下慰華夷之
望仰慕天日之容将往宅於靈宫永懐攀慕願少安於
秘殿庶盡瞻依


　　郊禮赦書告祭百神祝文　　　竹隱畸士

　　皇帝陛下親政之五年民人協和天地並况符璽自出
厲烖不興涓選元辰躬奉郊祀被甲子詔書凡郡國山
川百神之在令典者吏趨㓗齋具薦嘉旨惟神顯徳實
佑斯民其敢不䖍肅致明祀益廣恵澤以稱我天子之
休命

　　徳音告祭諸廟祝文　　　　　竹隱畸士

　　皇帝仁聖敬恭明神勤勞萬㡬比爽和豫明詔惻怛恵

寛囚辜申命有司嚴舉祀事惟神胙國導迎喜氣佑我
元后亟臻平康俾我永永承事不怠神亦與有無窮之
休

　　登極赦告諸廟祝文

　　皇帝聖徳克堪對天惟新陟王付畀重器初以冕服臨
見羣臣天人和同不約共慶被庚子詔書凡名山大川
與諸廟食之神勅吏以時咸秩祀亊肆用諏日薦陳犧
牲神其燕歆相我后以永天之命


　　徳音祈福祝文

　　天以聖母用綏定我國家今功業方凝内外禔福乃降
災疹以弗康於寝興皇帝孝恭肆用齋栗祇懼不愛牲
幣以徧請於羣神惟帝神降𠂻右我文母蠲去藥石亟
臻痍瘳則惟帝神之靈其曷敢不報

　　北岳祈福祝文

　　惟我文母擁佑聖皇勤勞邦家功在社稷爽於夙宵上
用祇懼勅遣守吏㓗齋以祈願錫祉福亟臻平康俾我

聖皇共養不怠我亦以幣與牲俟帝休命

　　被詔告祭諸廟祝文

　　惟聖御極立愛惟親明靈所依罔不欽奉肇造寳宇以
寜列聖之神祖宗顧懷報以景福明詔祇栗弗敢以専
申命有司咸秩祀事具薦豐㓗神其鑒之

　　赦後祭告諸廟祝文　　　　　蘇叔黨

　　恭惟主上欽崇天道敷佑下民躬薦徽稱以嚴上帝沛
鴻恩以率土秩元祀於百神乃眷明靈實參化育名紀

載籍功冒黎元冀昭鑒於徳音益導迎於和氣均播厥
福永孚於休

　　日食祈禱祝文　　　　　　　蘇子瞻

　　嗚呼日官底日實昭天戒正陽之朔将有薄食上心震
懼側身脩徳誕布休命赦宥多僻凡在祀典罔不咸秩
惟神聰明照鑒誠忱消復大𤯝迎導和氣俾我有邦享
天之𠂻民皆康阜以永保神之休無斁

　　星變祈禱祝文　　　　　　　邵澤民


　　今天子嚴恭寅畏奉若天道邇者星文變異實軫聖心
乃下哀痛之詔出罪已之言澤及萬方以恪天之明命
又俾郡邑使凡秩於典祀之神咸往告焉惟神聰明正
直同國休戚其導迎和氣消彌妖祥慰我天子厥報無
爽

　　赦後省賽祝文　　　　　　　秦少㳺

　　祇奉綸音徧脩羣祀導迎善氣加恵元元敢不恭進酒
牲備嚴薦獻以承休命神其鑒之


　　徳音改元祭告祝文　　　　　毛伯穎

　　皇矣上帝方隆申命之符古之明王咸有禦灾之術恭
惟睿主再造宏基将祇迓於天休廼載新於年紀赦過
宥罪而與民更始㓗粢豐盛而靡神不宗惟爾明靈享
兹信順五兵不試盡消冦竊之憂百榖用成茂介烝黎
之福

　　赦後祭郡神文

　　真主紹統覃慶萬方若時明神悉均渥澤神其顧享密

相皇家使四夷咸賔盗賊不作年穀屢登則豈特斯人
之幸雖神之祀亦将與國無窮神之聽之母辱君賜

　　赦後祭郡神文

　　來復一陽郊見天地晏溫澄霽盛節用成若時百靈實
燕實相四均渥澤並舉常祠神其顧歆益揚乃職佐佑
萬乘永孚王室之休無負聖君之寵

　　生皇太子祭郡神文

　　炎宋中興本支百世若時元子育慶椒塗爰沛湛恩誕

均幽顯惟神陰相簡在帝心牲醴苾芬庸示昭報神其
欽止勿替前休

　　出師告廟祝文　　　　　　　邵公濟

　　強敵怙强違天逆理窮兵六月流毒四方某備位戎司
義當報國蓋敵加而後應冀師出而有功伏願神聰俯
垂陰佑用克彰於靈應俾盡埽於妖氛倘遂感通敢忘
報事

　　獲賊告裕陵祝文　　　　　　蘇子瞻


　　大獮獲擒必有指蹤之自豐年髙廪孰知耘耔之勞憬
彼西戎古稱右臂自嘉祐未木征擾邊至熈寜中薰羶
方命於赫聖考恭行天誅非貪尺寸之疆蓋為民除蟊
賊遂建長久之䇿不以賊遺子孫而西畨首領鬼章首
犯南川北連拓㧞申命諸将擇利而行旋聞偏師無往
不克吏士用命爭酬未報之恩聖靈在天難逃不漏之
網已於八月戊戌生獲鬼章頡利成擒初無渭水之恥
郅支授首聊報谷吉之寃謹當推本聖心益脩戎畧務

在服近而來逺期於偃革以息民仰冀威靈曲垂昭鑒

　　謁宣聖

　　祭饗　　辭

　　謁宣聖祝文　　　　　　　　張敬夫

　　某以愚陋被命臨民早夜恐懼未知所濟惟當精思聖
經之法言體而行之庶㡬萬有一獲寡於罪悔視事之
始敢祇見於學宫

　　新學落成祭先聖祝文


　　伏惟廟學新成謹率僚吏與鄉之士行釋菜禮敢不稽
首再拜思所以祇告明訓

　　奉安先聖祝文

　　兹新棟宇亦既告成敬奉神像即安於宫敢告

　　謁先聖祝文

　　某恭承皇命來守遐藩視事之初祇見於廟為政之方
備嚴經訓雖曰不敏敢不夙夜敬思力行庶㡬萬一

　　謁先聖先師祝文


　　某以承學濫兹為邦視事之初祇見於廟佩居敬行簡
之言推學道愛人之志雖曰不敏敢不夙夜庶㡬萬一

　　祭先師祝文

　　伏以廟學新成謹率僚吏與鄉之士釋菜於先聖敢以
先師鄒兖國公配

　　辭先聖祝文　　　　　　　　竹隱畸士

　　某猥以諸生攝官承乏政也無良而歲則大有獲免罪
戾適及期年䝉恩還朝其敢不告


　　謁先聖祝文　　　　　　　　秦少㳺

　　惟王道備天人功崇列聖大成既集六藝期明内聖外
王所同憲法山川鳥獸形亦裕如萬世尊親天下通祀
惟時士子生逢休命讀玩棄餘作為藝業有司論定天
澤遂覃推本所從實王芘貺敢涓時日薦見朝廷

　　謁先聖祝文　　　　　　　　秦少㳺

　　羣守被命於朝既至治所則必告於境内之明神禮也
矧惟先聖實我儒祖薦見之禮敢後羣祠是率僚屬爰

及士子躬趨於庭以執祀事

　　謁先師祝文　　　　　　　　秦少㳺

　　惟公聖師所鑄號古哲人凛然髙風聞者為起諸生敏
求不覺累年依憑餘光以得名官時方尚徳進爵既崇
祭重報先敢忘大賜祠以薄饌公其鑒之

　　謁夫子廟祝文　　　　　　　趙德莊

　　古者有大政事必出於學今亡矣特以養士而已然羣
邑之吏始至者必先見於先聖先師越三日又見焉然

而退而從政示人有所本也某不佞而學徒也其敢叛
去以不循其本尚饗

　　鄉飲釋奠夫子廟祝文　　　　趙德莊

　　洪惟聖王丕闡文教揆時制禮有合於鄉校肆我附庸
欽率令典齒徳在次爵洗在榮毋敢慢爭以瀆五行一
獻之禮因先厥誠

　　辭夫子廟祝文　　　　　　　趙德莊

　　某不佞獲從卿大夫士釋菜奠飲於先聖先師之宫蓋

三春且秋矣内不及已外不及民先友漆雕開之所畏
也而某蹈之雖幸而免其顙泚如朝聞夕死尚鞭其後
敢昧以拜

　　辭學祝文　　　　　　　　　趙德荘

　　不量學力妄意為人名虗祿浮禍疾洊作知難而去神
鑒所臨尚抱遺經以全晚節

　　謁先聖祝文　　　　　　　　趙德荘

　　歲比不登民食二鬴天子憂之申命老臣以脩荒政惟

先聖有言不患寡而患不均不患貧而患不安某敢不
思所以均而安之者以無忘先聖之訓而奉天子之詔
其尚克鑒之

　　謁先聖祝文　　　　　　　　葛謙白

　　某嘗聞之夫子曰君子學道則愛人未嘗不書諸紳也
今天子不以某不肖使藩於江城其敢不事兹語以施
於有政尚饗

　　謁先聖祝文　　　　　　　　汪彦章


　　某奮自諸生䝉聖恩移守此土視事之初祇謁廟下誓
行所學以臨其民雖在軍旅敢廢爼豆尚饗

　　祭宣聖祝文　　　　　　　　崔德符

　　宗周之晚道術既分諸子相騰邪説紛揉惟王徳髙将
聖道極大成煥焉垂世之書以作生民之範某摳衣詣
席早預諸生擁笏造朝晚登仕版介居江國亦領縣章
式謹彛儀肆陳薄奠

　　祭十哲祝文　　　　　　　　崔德符


　　猗歟夫子道冠羣倫諸生三千周旋天下惟神或譽髙
入室閾名著升堂卓然羣弟之間逈處十人之列被服
真儒之道優游名世之賢國有彜章歳脩祀事

　　祭兩廊諸子祝文　　　　　　崔德符

　　在昔晚周異端並起翳我先聖闡揚道真維神或親見
於當年或相望於異世咸能服膺夫子之道髙踐聖人
之門垂千百年著見方册功存名義報有常典

　　謁先聖祝文　　　　　　　　朱元晦


　　某早以諸生推擇為吏中遭疾病即退丘園乃得其耕
耨之餘日伏讀先聖先師之遺書夜思晝行不敢以昧
陋自棄者二十餘年於此矣䝉聖恩假守兹郡懇辭不
獲輿曵而來疇昔所聞庻㡬小試蒲柳之質衰不待年
憒眊支離已深不夢之歎大懼弗稱以辱君師祇事之
初敢誠告惟先聖先師之靈實鑒其𠂻使幸不獲罪於
其民而蚤遂歸田里以終故業則某不勝幸甚

　　祭文宣王祝文


　　某誦先聖之言於百世之後尊先聖之道於千歲之前
志存於道紳書其言四惡惟屏五美是尊庶㡬治政以
臨其民某叨受朝寄俾守方面祇見於學敢遵常典

　　辭文宣王祝文

　　某祇受朝命來守兹土誦夫子之言行夫子之道尊美
屏惡居敬行簡以施於政以臨其民知自勉而已兹縁
申命領計東南去此有日敢不致恭宇下伏惟尚饗

　　謁文宣王祝文


　　某本以諸生起家為吏䝉恩之誤承乏此邦既有民人
又有社稷學優則仕雖有愧於格言寛以愛民其敢忘
於聖訓蒞事之始敢不祇見

　　辭宣聖祝文　　　　　　　　黄泰之

　　某少而知學以絺章繪句為餘習凡先聖之訓可推而
行者服念惟謹備員試郡他不遑務日孜孜於學道愛
人之規持之而固措之而宜政成寵加不敢以叨榮而
祇懼惟不負之學自此願益加勉焉


　　祭先聖祝文　　　　　　　　王介甫

　　惟王之道内則玅萬物而外則師王者為緒餘於一時
而鼓舞於萬世學者範圍於覆幬之中而不足以酬髙
厚之徳今與諸生釋奠而不敢後者兹學校之儀而興
其所以愛禮之意也

　　祭先師祝文　　　　　　　　王介甫

　　外物不足以動心而樂者可謂知性矣然後用舎之際
始可以語命而三千之徒聖人獨以公預此所以學校

有釋菜之事而以公配享焉
















　　五百家播芳大全文粹巻八十三

