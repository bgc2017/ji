







　　欽定四庫全書

　　五百家播芳大全文粹巻四十一

　　宋　魏齊賢

　　葉　棻同輯

　　謝啟

　　惠文

　　謝幕官惠文啟　　　　　　　　楊大年

　　某啟數日前伏䝉宗慈以灊山詩筆兩編曲垂惠貺躭

玩之際歎服彌深竊以王粲從軍嘗聞流詠莊生試吏亦
復著書頗或名家兼形傳誦其如文多齊氣深貽舒緩之
譏道異丘門用成恢詭之說非優入于聖域曷垂厥于
方來恭惟某官命世之才爲時而出膺五百之運豈愧
史遷冠三千之徒獨稱顔子矧于同氣俱負大名一枝
連得于桂林兩驥並馳于金埒雄詞冠古將掞天庭後進
望風如登龍坂爲斯文之盟主擅當代之師門自屈佐
于初筵亦乆沉于下位矧羣舒之劇郡控九江之奥區

皖伯古城舊主咎繇之祀灊峯勝地曽經漢武之游真
仙所慿司命有集靈之宇禅林時盛祖師開說法之堂
朱邑桐鄉之遺祠麴令望江之舊治著于方志並在郡
封標舉猶存風流未逺自昔登髙能賦始爲大夫因事
陳詞爰稱殿最非懐才傑出命世挺生識際天人學該𤣥
史將何以敷陳三道塞清問于當陽區别九流究㣲言
于墜簡此爲遴選允屬當仁學士岩電竒姿天球逸韻
翔而後集同威鳳之得時聲必成文類洪鐘之待扣一

昨聖君虛佇明詔誕敷舉爾所知公卿開慰薦之路輔
予不逮制䇿有勞謙之言供筆札于尚方臨軒墀而旰
食文不加㸃蓋抑患多之才喜于同時猶恨相見之晚
乆契得賢之美果膺加等之恩佐惟月之卿曹升集仙
之書府琭琭如玉固待價而已沽菁菁者莪但育才而
俟用某内惟慶幸獲覩騫騰白虎深嚴已窺條對紫㣲
清切仍草除書亦契夤縁唯増企慕敢期眷念特示牋題
仰惟藻縟之詞彌切欽隆之懇


　　謝生日惠文啟　　　　　　　翟公巽

　　伏䝉某官垂記射弧之日特貽華衮之文欽誦至言永
懷謙徳占風人之吉夣追紀佳祥問綘老之疑年顧嗟
遲暮

　　謝生日惠文啟　　　　　　　　翟公巽

　　桑弧成禮尚記始生綵服拜嘉獲從嬰慕豈謂謙光下
賁寵以雄文婉晚餘姿錫之難老賦攝提之嵗喜初正
于孟陬論沙隨之年驚四終於星紀載惟眷予但格感

藏

　　謝黄漕貽書啟　　　　　　　　趙德莊

　　竊以弱嵗趨風竊仰鳳笙之瑞窮途漫仕宻瞻斗牛之
輝雖拜塵已後于吏民而遺愛尚存于草木屬此米塩
之賤缺然鈆槧之修辱雲翰之遽臨望星軺而若厲粲
然華衮固多褒寵之榮烱若明珠殆有暗投之累靜言
倒置過示尊謙徒内訟之靡遑亦中藏之無斁恭惟某官
宏猷不器盛徳有容政出神明縁以儒先之術論闗治

忽形于國士之風自膺當宁之知乆寄外䑓之重以平
日澄清之志宣明時寛大之書亷以律貪吏有望風而
解去取而知予民無益賦而用饒宛彼大江之南沛然
君子之澤方權綱之獨攬繄雄俊之彚征考厥官能孰
若潁川之第一表于朝著正湏江夏之無雙宜有詔音
以從民望某非才自棄多難早衰沉埋州縣之勞已忘
嵗月俛仰門墻之舊有愧姓名顧方夐絶于天淵不敢
進儕于賔客豈圖宏度尚軫孤蹤慨然金蘭之思溢于

筆墨之外倒陳遵之牘知不遇于衆人曵鄒陽之裾端
自期于後日餘暑謝去新凉未歸願宣六氣之和以導
百神之祉

　　謝吳屯田惠鉤隠圖啟　　　　缺名

　　伏承長牋爲惠者夫易以象爲占象由數而起其間終
始之所㑹上下之相參從而著言得以明道然三古而
降九師其亡學者之繁名家自尚獨惟劉氏之說盡見
聖人之心仍著于圖頗重於世恭以某官識繫之表執

經之權謂本末貴於兩存謂同異不可一貫盡窮它習
特貴斯書欲廣其傳且有所惠既使後來之取法抑知
君子之存誠永以秘藏豈勝談悉

　　謝吳太博新注揚子見惠啟　　缺名

　　伏承新注揚子先之長牋爲惠者惟雄之書與聖相輔
要以至正歸于大醇其或語備而艱㫖邃而隠當在講
解始能究陳此蓋伏遇某官學有本源道無崖異患釋
者之意舛馳而不根判儒人之疑㫖析而至著此施于

教固有所尊何約已以相先特遣辭而見貺實惟巾衍
之玩其承子孫之傳

　　謝吳禹功送行序啟　　　　　缺名

　　伏䝉知縣奉議以某貢赴辟雍賜序一篇爲餞者廣場
較藝濫收㸑下之桐圜水移裝更累文中之虎劉書一
紙季諾百金非徒贈人以言蓋欲譽士之善摘句而讀
拭目以觀爛然明月之珠光浮暗室鏗若鈞天之奏夣
爽清霄顧行色以甚榮佩恩輝而尤渥退循際㑹實荷

眷憐此蓋伏遇某官學冨天資望隆人傑鼓千波之鯨
海不謝參謀採萬里之風謡未多協律壓倒元白之妙筆
扶起周孔于斯文固宜先覺是賢寧恤後生可畏乃眷布
韋之賤曲貽翰墨之新和郢中有數千盡降才刄吞雲
夣者八九空嘆詞源况復毫端直出意表粲星離雲布
之狀擅鳳舉鸞驚之評願比瓊瑶永藏金匭既遇知于
國士即照耀于皇都燕谷回春幸借吹噓之便莊鵬擊浪
遂期羽翼之成


　　謝舒宰惠先正龍圖文集啟

　　伏䝉知縣朝散先生以某嘗再奉書乞先府龍圖文集
今四月日特遣專使寵頒一部者秘踰什襲尊不朽之
家傳賜重萬金煥無窮之世寳顧非循然善誘孰肯應而
不藏驩動閭閻光浮齋几某竊以有教立道吐辭爲經
諸子圖徽尚列百家之學羣公先正宜居一代之宗偉
述作以何多亘古今而獨在若昔元老爲時哲人十二
庫之遺編如指諸掌三千牘之讜論不愧于天凡發乎

身而加乎民皆依于仁而游於藝充周誥商盤之體陋
燕歌趙舞之評綽然有餘裕哉確乎能其事者雖仙籍
早聨于箕尾然詞鋒長逼於斗牛一話一言未嘗無誨
萬選萬中可以爲師豈家至而日教之亦心恱而誠服
也既已刻之琬琰且將編于詩書是惟偶鄒魯之真賢
廼堪嫓丘軻之奥典某也螢忩寒客蟫簡腐儒恵施
五車無貽譏于書簏原憲二屋茲見辱于錢神下愚不
移方興未艾百舍重趼走廣川而扣董帷七日贏粮下

㑹稽而探禹穴勤勤志其大者往往幸而得之矧當積
善之家茲謂功臣之世作室貴夫肯構良弓屬以爲箕
手澤生輝汗青倍價一百里之師帥文不在兹乎五十
巻之縑緗人病不求爾肆竭蕪音而有請亟分鳳藻以
無違明月夜光投諸闇而自惜陽春白雪和者寡以彌
珍靜循僥倖之原良出矜憐之素此蓋伏遇某官幹父
用譽事君則忠仲郢風規正應習于名教文饒氣節何
必試于有司是以似之又盡善也聞詩聞禮固幼學而

壯行有社有民紛逺來而近恱小以成小而大以成大
中養不中而才養不才謂能尚論古人庶可請事斯語
宣舉錦嚢之蓄誕増圭竇之榮投以𤓰而報以瓊望不
及此根于心而見于靣喜當奈何某敢不春誦夏絃夙
興夜寐斂而無失雖風雨以靡逾用之彌明與子孫之
咸賴

　　雜謝

　　賜金紫謝漕使啟　　　　　　晁之道


　　雲天遼廓絶望華途寶帯陸離忽紆新渥幸踰其分愧
甚于榮伏念某初乏技能乆叨任使雖知盡瘁豈足爲
勞敢期溢美之言誤徹蓋高之聼貸其罪戾錫以恩光
分内府之貢珍極上方之制作仰窺奪目俯揆汗顔考
國朝之舊章惟侍從之成徳乃膺此寵是爲至優夫何
弱植之㣲亦玷邇臣之賜此蓋伏遇某官誠心舉類厚
徳鎮浮推緒餘以及人固多霑溉極周旋于薦士益大
規模每于議論之間曲借吹噓之助居然孱陋有此叨

逾某敢不審求諸身期稱所報庶激昻于駑蹇勉稱答
于恩榮造謝無階銘心有寄

　　教官謝太守詣學啟　　　　　盧商卿

　　樂泮水而假烈祖頌述僖公即學宫而見諸生史稱何
氏載在芳牒留爲美談昔雖剽聞今乃親見恭惟某官
英標映世奥學傳家銀漢非人間之流玉麟真天上之
瑞激昻膴仕凌厲亨衢𤨏闥綸闈寖更清選儀曹經緯
蔚有休聲益注意于九重亟陞華于八座屬藩垣于千

里正藉撫綏輟廊廟之長才用寬憂顧載膺紫詔夙
戒朱轓方此下車未遑他務念賔興賢能者孰先于善
教而經緯天地者莫大乎斯文五馬擁麾光臨黌序三
鱣開講首及腐儒既承命以升堂擬執經而避席欽崇
愈謹荒陋奚堪好爲人師固嘗遭于聚罵此非子坐徒
自取於嘖言况昧書癡敢誇易聖荄滋誤襲太極誰傳
平日牀頭僅存帙簡暫時紙上曷究淵源賴海量之兼
容雖蛙聲而俯聽愚者必有一得尚冀樂成刺史入爲

三公行㸔迅召伸于知已便于近人誓竭疲駑力圖報
稱

　　謝挍文畢回任啟　　　　　　　熊子復

　　伏以彈冠晚出每願托于洪鈞懷檄逺來乃獲窺于崇
仭䝉上宰絶殊之寵實小儒希曠之榮方銘刻于寸𠂻
用控忱于尺牘竊以姬室賔興而與賢者盖當大比
之期房公尹京而試選官必屬鴻生之望仰惟舊相起
殿近藩如阿衡之佐商家已聞專美若周公之來洛邑

兹見咸勤比延應詔之諸生併寵挍文之郡吏有如淺
學亦荷深知伏念某乆困膠庠晚離塲屋辱選掄于巖
廟猥傳授於泮宫倘令更試于棘闈當知後生之可畏乃獲
與評於文巻實笑有司之不明偶逭羣嘲實依大庇此
蓋伏遇判府大觀文相公道闗百里名震四夷風俗再
淳相堯舜而在上文章三變推燕許以為宗暫典輔
郡屬賔俊士君子時雨之教既益廣于陶成師尹巖石
之瞻佇復專于柄用肆推餘潤施及孤蹤某曷報此恩

惟勉所學欂櫨弱植尚依仙宇以摩空紼纚輕㠶或助
神舟而濟海

　　謝沈帥送酒客　　　　　　　留嗣宗

　　頃膺特達陪孔融坐上之樽未學歸休有彭澤籬邊之
餉喜踰望外興動顔間恭惟某官性禀中和氣鍾渾厚
涵泳六經之㫖沉酣百氏之流自得於中厭古人之糟
粕必形諸外芬作者之英華醖藉過人醇雅飾吏玉壺
瑩徹于襟臆金甌乆留于姓名挹爽氣於溪山幾勞觴

咏暢皇華于原隰益見澄清顧淮陽方溢萬口之歡謡
而魏闕正渴重瞳之注想龍章召對醲分九陛之天香
虎節掲來醸就七閩之春色麴蘖未施于功業樽爼閒
收于笑談惟吏與民式歌且舞芙蓉幕下想多式燕之
娛桃李城中敢意餘波之及愧深顧渥感極心醒某獵
渉不醇言語無味歎沉迷于州縣獲傴僂于門墻豈期
識靣以知心不待乞漿而得酒青州從事已開北海之
尊烏有先生不起東坡之賦恩重百朋之錫醉期千日

之榮恐無徳以將之抑未知其趣爾猖狂走筆誰相從
於文字之間慷慨忘懷孰索我于形骸之外雖三杯可
通大道而一斗未能百篇乃日省于吾身敢沉荒于厥
邑撥煩剸劇猶勝不醉之人激濁揚清且笑獨醒之客
僚屬想陪于河朔兒童謾唱于銅鞮何妨協氣之醲再
浹鳴絃之舊生而願足此時已識韓荆州來欲有言他
日更依曹相國

　　謝講拜禮啟　　　　　　　　陳阜卿


　　伏䝉枉示牋詞曲敦拜禮老而耄及方屏迹于投閒齒
以德尊敢當仁而借重辱承謙抑尤倍兢慙恭惟某官
賢以下人貴不驕物念青衫傾蓋屢陪笑語之餘今白
首分符復忝交承之末特伸雅契將激頽風然而某倦
翼投林虚舟倚岸舊學飄零于晚景初心凋䘮於畏途
敢以衰病之鄙夫輙領勤劬之盛意禮惟其稱也豈過
于情文拜不已重乎願容于遜避但深佩服曷究悃悰

　　謝張相譔墓銘誌　　　　　　缺名


　　行過古人雖繫操修之效信傳來裔必資論譔之功獲
托斯文有光前史感榮交集涕淚横流伏念某早襲箕
裘粗聞詩禮頃大門之嘉遯慕昔人之髙風栖遲一畆
之宫睥睨萬物之表同席而坐率多名世之賢曵履而
歌但樂垂衣之治膺神考之昌運遇熈寧之丕圖士無
懷寶之羞人有㧞茅之望東湖水濶方欣蛙吹之喧北
闕雲開遽被鶴書之召屬負薪之引疾非俟駕以徐行
輙披肺腑之誠遂獲芻蕘之請名綴熈朝之仕版身爲

清世之逸民堯舜乃神始縱巢由之洗耳漢皇大度不
留黄綺之居朝人即後夜之歸但切逝川之痛塜木已
拱幽碣未刋誓托知音發揮遺範講求師友考論淵源
叔向深仁女齊有託山公尚在嵇紹不孤猥沐矜容爰
賜鴻筆張述盧篆崔湜推二美之稱顔書李文魯山兼
四絶之號豈繄盛事乃集私門此蓋伏遇某官德厚鎮
浮清名激濁制作侔于造化論議通乎古今言無愧詞
功必及物力辭黄閣之柄速慕赤松之遊把袖拍肩嘗

荷解顔之盼伸紙濡墨特迂華衮之褒丕揚潜徳之光
茂著乆幽之操山林之士相慶里巷之老驚傳義冠幽
明恩沾存歿某謹當勒諸琬琰傳示子孫克紹祖風期
不忘于家學俾増世美誓必報于恩門

　　得州學職事謝太守啟　　　　缺名

　　游談無取方升君子之堂讐校非長遽舘諸侯之學居
有事賢之幸退慙飬士之仁竊以一巻之書尚有師友
之教千乘之國盍恢儒藝之方矧扶風馮翊之邦篤黨

庠遂序之化垂籖揷架擬石渠天禄之藏斷簡殘編備
魯壁汲書之富惟古今之並列實真贋之相仍凡章句
義疏之文與偏傍㸃畫之字必假朱黄之正廣稽魚魯
之分宜得該通以之訂正豈容不肖亦游人間某也讀
書不多識字有數幸年嵗之未暮憑文章以自宣斗酒
百篇無復長安之豪氣一唱三嘆空餘清廟之遺音累
十上而敝貂裘分無真賞一再見而賜拱璧乃辱謬恩
知我者希得此蓋寡茲蓋伏遇某官以藩鎮之重屈韋

布之流凡一時賔客之間皆天下豪傑之士裂裳褁足
無復四方之游抱槧懷鉛益精六藝之術

　　乆不貢書謝宰相啟　　　　　滕子昭

　　竊以仰泰階之六符未遂披雲之願轉洪鈞之一氣乆
䝉播物之恩敢憑盈尺之書少伸方寸之志伏念某稟
資甚拙賦性至愚初乏非常傑出之才欲爲甚髙難行
之論耻蹈常而襲故思舍舊而圖新強以艱深之詞用
飾固陋之質陳言務去戞戞乎其難哉故歩俱忘規規

然自失也坐此不敏之咎缺然修敬之儀審人殆無所
容拊膺殊不可解豈有迹幸處化鈞之内名不聞記室
之前既未能髙舉逺引不在乎人間寧無望兼收並蓄
待用于門下縱不求于聞達曽何繫于去來矧久困于
遐荒敢自絶于造命正以朝夕營度之窘不知日月積
累之深吻欲出而聲益悲筆將下而書復止徒爾自苦
竟不能竒矜持悉嘆于空函萋斐今成于貝錦已負凶
德之譴遂致間言之乘命也奈何時哉易失苟一慙之

不忍恐三至之愈疑蘄貰不韙之愆惟恃有容之徳念
韓愈亦人耳傲翰林相國將何求豈孟軻好辨哉距楊
朱墨翟不得已伏望某官待物以恕存心至公浸潤之
譛不行愛惡之惑立辨深得聽言之道大推觀過之仁
察其竭節盡瘁方切于售知何至埽迹㓕影自甘于擯
棄非素有䘮心之疾蓋失于用意之勤三年飛三年鳴
固將有待一人毁一人譽其敢求全倘少寛後至之誅
庶不為先鞭所奪君子之仕行其義雖成功之在天小人

之過謝以文冀歸恩之有地其爲激切難罄敷陳惟乞
鈞慈俯垂原貸

　　謝陳州李丞相治具餽送啟　　　楊大年

　　肅奉簡書言旋京邑經凃攸出授館未遑忽汙丞相之
車俯及旅人之次置之右席接以温言趨衛幕之嚴初
令長揖設曹樽之味猶許獨醒乃至芻禾百車籩豆九
品一日再駕式顧于郵亭終夕九廻不遑于肺腑加以
預西園之宴陪東閣之賔奉簮履以爲榮羡車魚而同

賜禮唯異數恩實非常褒深極華衮之殊顧瞩比陽春
之暖玉斝斟酌靡許固辭台座熒煌尋容下拜得厠原
嘗之上客復見隂郭之小侯且陪秉燭之歡仍恕吐茵
之失挹江海之量寧測冲深聞爼豆之談自驚淺陋奬
憐彌極短拙尤多燕昭築䑓雖從郭隗而始陳蕃解榻
誠非徐孺莫當以此揣情若爲克勝幸盤桓于信宿得
企仰于雲天屬發軔之靡遑嗟戀軒而何及既寵貺之
雜佩又出餞于長亭元戎十乘以啟行清酒百壺而帳

飲都人改觀行路增輝矧乃慮逆旅之餒而别出萬錢
之饌念中途之勞而特假千里之駒使飽徳之無厭且
致逺而不泥何漢相之至重顧魯儒之太深吐握之勤
實先於令徳鳴吠之賤豈忘於大恩循載籍以遐思撫
方寸而激厲述王粲從軍之詠良或未諧慕馮煖市義之
心終期有報

　　謝莫提刑臨訪啟　　　　　　趙承之

　　比者循陔就養奉雉從親驅朔野以抗塵戾鄴都而釋

蹻夤縁天幸邂逅使華聆弩矢之方前趯然螽躍覘雲
霓而在望瑩若露披輙修固陋之容獲拜熒煌之坐即
焉温厲霽以威嚴亟迂玉趾之勤特枉蘧廬之顧侯嬴
遭罵謬當虛左之臨李賀得名始自高軒之過寵循墻
而莫避懼集木以何勝蓬飄遽阻于依風杓直俄驚於
改嵗逖瞻持斧第劇揺旌仰惟翕受春祺誕均保佑恭
以某官文丈昴精鍾粹箕尾孕靈嗣裘學以彈冠副弓
招而入彀掞庭摛藻無文士之爭鋒重席解經有儒生

之折角亟簡都俞之眷屢專盤錯之權宣化承流民歌
來暮登車攬轡家積去思刃恢乎其有餘波撓之而不
濁粉闈宻勿蘭在握以彌芳玉節雍容繡表衣而增煥
職峻兩河之寄法提三尺之平人自不寃雀靡疑于穿
屋聼使無訟燕獲理于爭巢姦贓消縮而若臨其家長
老稱道而不容于口固已聲蜚當宁譽滿諸公齊政報
成僅周于五月漢台登拜靡待于十旬竚膺丹詔之咨
求式慰蒼生之願望而復盱衡奬善推轂援能常躧履

以烝髦每虛襟而籲俊出雌黄于唇吻有味其言變霜
露于呼吸無私于物故得英翹企踵踈逖傾心居忘重
繭之勞樂就執鞭之役自矜頴脫難求售于嚢錐争附
家儲盡布充於藥籠夫何小已亦在下風如某者鳬脛
㣲蹤鶴枝弱植幼棗昏而不慧長樗散以無成議絶月
評愧難言之童子學乖日就非可畏之後生徒以教謹
析薪望深肯構俯青氊而自惕對黄巻以徒勤妄意絶
編愚殆迷于數馬僅成燥吻技益悔于雕虫遽牽骫骳

之文輙玷科程之選上由誤墨因強飾于蠅頭志在續
貂遂兼收于犬尾顧濫滔之若此宜跼蹐以何如靡圖
衡鑒之私每借牙齒之論與以潔已振以餘光鳩傅翼
以奚堪羊䝉皮而益畏載懷提耳誓謹書紳誼重通家
切遂登龍之慕跡殊在寢猥階附驥之榮某敢不勉強
蠖信庶幾鉛割期少増于拳勺願終托于鋋鎔此日趨
隅已忝升堂之幸異時望舄冀逃媚竈之譏輙布悃誠
上塵聰聴陽和滋燠憲務彌清敢乞倍珍寢興永綏福

履

　　謝蘇帥延遇啟　　　　　　　趙承之

　　掃舍人之門素馳心曲斂參軍之板獲造庭隅曽㣲左
右之容輙仰熒煌之座飾鄒陽之固陋雖罄私誠霽魏
相之威嚴蓋踰始望恩加一盻榮重千鈞矧曲垂體貌
之隆竊等門䦨之役賜韋公之雲朶圭竇生輝頒文舉
之酒樽龜腸徑醉屬廹循陔之養亟成遵陸之行代馬
増依居逺北風之傃井蛙自失夣囘東海之游悵挾日

以旋驅邈如秋而結戀雅俗坐鎮人民大和澹乎自持
綽然有裕伏以某官熈朝間氣冠古真儒所謂千載之
逢奮于百世之上躬蹇蹇以匪故民巖巖而具瞻續春
秋以著書權衡王道旁離騷而掞藻衣被詞人顯膺謀
帥之求出總殿邦之寄軍中改觀閫外生風竚動宣室
之思行迅鋒車之召師榮三錫奉穆穆之綸言階煥六
符据潭潭之槐府信諧輿議實允壯猷某方走魏臺浸
睽燕館撫萍蹤而地僻望棠舍以天遥冬律向遒塞垣

滋凛

　　平海冦轉秩謝政府啟　　　　真西山

　　銅竹分符實任九重之托營鈴撤警幸臻千里之安逭
責已優叨榮爲甚伏念某材非敏㨗志切撫摩田里熈
熙粗喜鼓桴之息波濤洶洶忽聞舟楫之驚念非逆折
其萌芽將恐難圖于滋蔓協兵民而進討來將士之宣
勤怙衆陸梁始猶出柙之兕望風披靡卒爲游釜之魚
迄憑藉於國威遂肅清于海服效非循吏敢期漢璽之

褒名在大夫俾陟唐階之選退循非據莫獲終辭恭遇
某官偉業濟時宏模復古可以予可以無予姑從厲世
之權簡厥修簡或不修宻賛馭臣之柄雖云駑怯敢昩
激昻爵及㒺功愧貽譏于鵜翼心期報上誓輕死于鴻
毛

　　江東賑濟無罪可待謝丞相啟　缺名

　　巧語上聞方抗章而自列隆恩下逮况赦過以求誅捧
詔凌兢拊躬感惕某本慙通敏徒抱濶踈入侍軒墀每

見玉色憂民之切出乘使簿復觀璽書恤下之頻誓竭
駑材祗承徳意屬江左並罹于旱暵而桐川尤慘于凋
殘䝉賑贍之特優懼奉行之弗稱夙宵一念民饑奚啻
于已饑經畫百爲王事特同于家事所冀推仁恩而均
被靡皇顧文法以自營頃當原隰驅馳之時備睹田野
焦熬之實欲糴則人苦青秧之寡欲濟則官無紅粟之
儲抑立視其死歟既有負求芻之托苟利專之可也又
難逃矯制之刑與其失職以偷安寧若殞身而任責勉

效便宜之舉亟䝉報可之音顧小臣敢隕于拘攣見盛
世素行于寛大是乃彰朝廷之美何至干堂陛之嚴以
王命而賙民囏本其所職貪天功而爲已力焉有此心
正虞止棘之讒乃出剖符之守情狀深藏而叵測有愧
先知語言妄發以不倫本無足辨荷天日照臨之赫脱風
波淪䧟之危此蓋伏遇某官以至公而秉化鈞以深仁
而培邦本謂羣臣之善亦王之善齊人嘗有格言而衆
職之功乃相之功栁子誠爲確論凡悉力以俾荒政乃

盡忠以報公朝肯令譛愬之得行馴致是非之易位特
加全䕶俾逭譴訶某敢不仰佩鴻私益堅素守

　　代胡侍郎謝朝士賀生日啟

　　生我劬勞撫藐孤而増感俾爾耆艾捧連璧以知慚恭
惟某官厚徳噓枯髙詞發藻五十之年過二應憐坡老
之衰三萬之日無多欲擬茶山之老華其斑白飾以青
黄人情欲壽欲安顧所䝉矣君子善頌善禱何以報之










　　五百家播芳大全文粹巻四十一

