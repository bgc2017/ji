







　　欽定四庫全書

　　五百家播芳大全文粹巻九十五

　　宋　魏齊賢

　　葉　棻同輯

　　祭文

　　名賢　　尊官

　　三省祭楊信王文　　　　　　趙德莊

　　四七之際雲雷以屯真人出焉帝命聿新何以畀之是

生虎臣維四三公莫與之倫顯允信王實久實親始焉
鷹揚其動疑神晚而山立所擔自賔海無揚波邊靡游
塵玉帶貂蟬日朝紫宸光明便蕃兩宫則均周廬岩岩
我法是遵長淮茫茫我䇿是因凡士大夫多素拊循逝
焉可贖人百其身惟帝念功殊典具臻錫之山川王爵
用真金匱石室凌煙麒麟匪賁其私皇威允振乃眷三
世其忠其純不顯在茲尚啟後人惟時政路素接車茵
悼賢憂國有涕盈衿嗚呼哀哉尚享


　　郎官祭陳文恭公文

　　嗚呼中興之相前後幾公功名盛矣鮮備于終公以何
道行乎是中生而望尊殁而禮崇我聞王音曰文與恭
匪我敢知尚耳其風夸者死權倡邪害忠帝用躬覽公始
奮庸惟公之大衆寡畢容化為清朝莫不我從神聖授
受天意所鍾揖遜在上堯舜與同惟公之誠貫通兩宫
乃慈乃孝其樂雍雍虜狂無厭棄吉為凶猛士駭顧曷
禦其鋒公曰我靜為群動宗民恃公在有如長虹(闕)

　　讀如工和戰之議樊然相攻事至而驚宰席為
空公曰我重彼偽自窮民拜公來有如卧龍漢節既班
有來斯戎賴公端冕劍履在躬皎然日星以瞭彼蒙豈
期夢奠暴疾是逢天雨固陰震驚清衷備物典冊致哀
于隆嗚呼曩公暫休四海顒顒今其已矣愚智所恫丹
旐素車感泣兒童矧茲省户寔厠羣工一觴致軷莫報
所䝉

　　路祭王樞密文


　　鳴呼聖賢相逢廟堂孔尊國家閒暇賢雋滿門公居其
中恊調化元屹如巨嶽鎮彼厚坤云胡不留夜舟遽奔
意公清明視茲囂煩相彼故鄉乃丘乃園盍告其歸脫
冕與軒民我不念尚曰子孫堂堂去之豈其少息維古
至人逝而長存化為星辰上登紫垣天人之樂非世所
論我挽而拜公不我言長江其流飛旐其翩都門之奠
祗消我魂

　　路祭王樞密文


　　嗚呼大江之東江湖漭瀰篤生異人為王者師坐撫宇
宙浩其無涯豈曰雲夢萬頃之波有開必先非世敢知
遇龍于潛天意在茲左右是侍西南是釐曷逺匪邇曷
險匪夷爰其來歸大計所咨有筮其短忘我寳龜國論
既公允也其時乃眷兵本密命以基玉帛之交桑土之
思如厦新楹如汲斯縻惟公堂堂松栢是儀吉月不朝
遽駭良醫何以報上忠言是遺何以傳世盛德是貽凡
我省户公寔我私有來郊奠莫極其詞


　　祭程相公琳文　　　　　　　王介甫

　　嗚呼公在京師為天子毘發論彊彊不苟其為公于四
方為鎮為屏推良抑姦兩適寛猛自伯休父有稱于周
及公千年追配前休時文而文時武而武顧我無狀辱
公等仵庶見吉召乃聞凶歸馳哀一觴終古之違

　　祭韓丞相文　　　　　　　竹隱畸士

　　我欲哭公涕淚交頥公之于我未嘗有私我欲不哭心
傷志摧不假以淚孰知我哀公之平生富貴夀考何所

欠亡使我傷悼公之初終進退毁譽我知哭公無豫以
此再世相國士滿天下今還故鄉誰哭公者非公媾㛰
獨我之哭如公也存昔官太學遂斥江左我則負公公
寔知我十年之間顛頓困窮所以不晦懼其辱公今公
逝矣莫逺公喪欲我之齒哭公不忘

　　祭范丞相文　　　　　　　　陳了翁

　　維年月日叙復宣德郎陳某謹遣人以清酌庶羞之奠
致祭于故觀文相公范公之靈昔文正公在仁祖時忠

于謀國衆在所依心虚而明照了不疑先事而慮告如
蓍龜兩遭勅榜益奮不移外禦元昊數蹈禍機國勢既
安奚惜我危考公行事允也似之安不擇地難不敢辭
至於言兵則曰不知豈曰為畧各遵其時不述其迹是
乃無違三年遽改生事者誰蔡公南行公獨救之一勝
一負其兆在茲公可以黙又進忱辭人亦有言公爾忘
私孰能臨義捨安取危一斥四年宣發始歸天子哀憐
拜命涕洟其口不言意欲有私人願公留為帝龍䕫病

不能對人所嘆咨天子曰吁疾尚可為錫以上劑臨遣
國醫丁寧訓飭速療勿遲云何不救竟至于斯嗚呼哀
哉公果已矣與世思公公不來矣人之于公有合有暌
聞公之殁暌者亦悲情隔生死公論乃出悲公之人始
自今日臨終不昧忍死有述小其一身大我王室置小
恤大自初訖終可使聞者勸而作忠太宗征遼喬死不
忘公之所慮奚獨一二願借生靈願合朋黨願為宣仁
一洗誣謗願正其事願辨其人願以中道行帝之仁嗚

呼哀哉言惟心聲孰無此聲孰有此誠神氣雖大如人
之形愛養胃氣可以保生陽明之經徧于四體呼吸之
間無有不至左絡連右首脈應趾中經流行寧有定位
彼執一者棄異取同異我曰偏同我曰中語各有心心
各有物孰能審是而不恤彼公獨有言繼者誰乎公薨
我悲豈縁葭莩公昔南遷我在北陲側身以望心往從
之及公之還我有言責陳留雖近欲往不得平生想慕
獨未識公見公之心何必取容文正殁後公又亡矣仲

季方興公復有子其門益大其道益光公可無憾我亦
奚傷嗚呼哀哉伏惟尚享

　　祭吳沖卿相公文　　　　　　王介甫

　　嗚呼公命在酉長我一時公先我茁我後公萎中間仕
宦有合有離後我所踐公輒仍之出則交轡處則連榱
坐肘則並行肩則差豈願敢及天實我貽公之停蓄及
所設施有誥有誄亦有銘詩又將有史傳所不疑我既
憊耗何辭能為㛰姻之故唯以告悲尚享


　　祭陳秀公墓文　　　　　　　態子復

　　惟公道闗百聖浩浩大儒功著三朝岩岩真宰晚以丹
陽之節歸于緑野之廬傳說騎箕遂復星辰之列周公
塟畢尚留丘壟之藏克也孤生最為後進雖不及見夫
子于鄉黨側聽微言然亦嘗趨丞相之祠堂仰瞻遺像
茲陳菲具敬拜佳城去嵗百以若存諒九原而可作

　　祭髙樞密文　　　　　　　　王介甫

　　越初生民降訖于茲廢興亂治成敗安危猷為之君辨

論之師章書傳記箴賦銘詩乖離詭駁有萬其詞公于
其間靡所不知江含海蓄其富益訾孰窮其源孰究其
涯作時宗工出長羣司洋洋厥聞可以敷施謂且永年
左右輒咨曷云其凶弗耄弗期凡我常僚曷已其思為
此薄物以將我悲

　　祭宋樞密文　　　　　　　　王元之

　　嗚呼昔在先朝命卿赴舉公名藉甚衆推獨步伊予不
佞敢云接武片善謏聞亦或許與公既䇿名予果下第

恨不同時終身負愧其後九年俱陞掖垣更置鎖闥對
掌王言銀艾金紫渥澤便蕃公領秋漕我司大理執法
議刑以直被毁側目倖臣搶頭獄吏由我之褊為公之
累謫去周行商于武當共嗟懸磬俱有髙堂都門馬上
洒涕其滂徵還館殿斂翼徊翔牽復綸閣重霑寵光曾
未滿嵗齊歸玉堂嗟予蹇剥黜去滁陽三年兩郡奔走
靡遑歸來相見家憂國喪拊膺殆絶腸目增傷推轂相
授拔茅盡力公登内樞我還西掖又領齊安曾未煖席

惟公驚怛為我開釋來訪衡門不慮近職吾兒作掾吾
家在京問訊餽餉見公之誠八鑾順動萬務縱横運籌
扈蹕勞心竭精既神用之無恡致風恙之内并扶疾而
還捐館澶淵恩加等兮死王事夀知命兮終天命嗚呼
哀哉誰知昔别便為永訣燕許文章歐虞筆札識度精
逺行義髙潔孝友無倫謙和有節惟懿範與清芬肯誰
物而殞絶嗚呼哀哉虵虺有毒何享年而不死狐狸無
德何通神而難老淑人君子胡不夀考黄河之涘清江

之渭未脫郡印遥瞻繐帷黙黙千古悠悠四時音容寂
寞涕泗漣洏冩哀誠而一奠兾神靈予格思伏惟尚享

　　祭江端明文　　　　　　　　吕伯恭

　　嗚呼開之大者若將有屬聚之粹者其不徒生猗衆萬
之弗齊公取數其獨贏培之以鎮岳之渾厚瀹之以
澗瀍之清明其任重則軼材絶識不能足其志其道逺
則貴名顯仕不能留其行既予其資又乘其㑹盖南渡
羣賢皆在之時而北方餘論未衰之際欵門墻而遍歴

躋堂奥而獨詣合諸老之規模而融其異同摠一代之
統紀而㩜其精粹更侍從于兩朝凛大節之弗渝慮先
本根則或以為緩動据憲章則或以為拘奮論陳義則
或尤其亟彌綸藏用則或咎其徐少而論和既不詭隨
於小人之黨晚而論戰復不能苟同於君子之徒雖屢
起而屢仆守常度而自如外屏衞于翰藩亦大體之可
識明振毫末而終出于恕知兼僚屬而各付以職外視
髙雅而中寔密察外視寛弛而中寔肅給鎮撫經逺不

求嵗月之效悃愊務寔不事耳目之飾雖權脅而勢移
迄巋然而山立晚進後出自相長雄廣坐衆席舊人罕
逢大雅之音尚聞於公學則正統文則正宗樂易平曠
前輩之風崇深簡重前輩之容士駭未見或姍或攻以
身存法獨殿其衝典則不墜繄公之功嗚呼進退有義
弛張有時其用其舍我不敢知至於濩落叢祠之秩所
取者甚狹荒寒蕭寺之居所處者甚卑假十數年之夀
考作二三子之指歸共簞瓢之淡薄緝簡編之闕遺于

造物其何費乃一夕而奪之然則開之大者竟亦何意
聚之粹者盖亦何為瞻天運之鴻濛非小人之所闚呼
蒼昊而上愬則匪公之素期嗚呼繼自今以往鎮定大
事顧盻係輕重者不復嗣矣敷建大論呼吸判成敗者
不復聞矣百年未明之心迹不復究其實矣羣籍未辨
之真贗不復審其是矣斯文將安所寄斯民將安所徯
矣某佩韘趨隅木行兩周録其世舊教育綢繆肝膈洞
照冺然相投大何理之不講小何事之不諏幸三邦之

接畛謂事業之可醻濶謦欬其未幾忽赴車之停輈亟
宿舂而聽役淚淋浪而莫收炯話言之如在䇿蹇步而
敢媮蠲此心而明薦夫何有乎醪羞尚享

　　祭王端明文　　　　　　　　張敬夫

　　嗚呼公之盛名盖四十年有如黄鐘大吕巋然在懸使
未考擊人之望之亦知其為衆樂之先惟平日之所履
每務倣乎昔賢不與世以交騖不絶俗而孤鶱獨孝義
以欵欵而懷忠之拳拳苟片善之足取必挽後而推前

或所趨之有違敢妄假於色言顧規摹之若是當斯世
之其然昔棲遲于下僚窮師友之淵源逮顯用于王朝
論据經而不偏寔衆芳之所宗蔚佩蘭而握荃屢賦政
于藩方亦惠澤之究宣晚卧柯山靜觀其旋方玩心于
羲經不自放而益䖍隠聲寔之逾隆竚側席之招延何
大命之止斯嘆莫返于逝川痛易簀于蕭寺無居宅之
一椽嗚呼前輩風流于今邈焉典刑云亡後生孰傳念
言愚蹤公所知憐義篤金石久而彌堅書猶在手人隔

九原屬拘印綬奔走莫縁孰知予悲涕泗洏漣尚享

　　祭姚端明文

　　惟公早試劇煩見才猷之敏邵晚登廊廟都寵數之便
蕃方新十國之瞻遽作九原之隔凡茲民吏孰不傷嗟
某昔嵗朝班嘗奉笑言之欵如今官守幸遵規畫之餘
願托契于交承敢異情于生死逺將一奠少見鄙誠尚
享

　　祭石安正御史文　　　　　　趙承之


　　公之少時以學自善讀書不休下筆滿紙囊雖無金甑
則有塵挾書琅琅聲聒四鄰乃游京師乃試太學凜然
長空見此一鶚公既壯矣乃試為吏城旦之書初不經
意顧謂洪令豈逺人情刺得其端老胥大驚安宜之政
譽出一口民到于今蔽芾五柳才良行完早夜刻治勇
于有為以自設施元符之初乃擢御史聖皇有作復續
其事遂遷執法以長憲僚言如轉規契若投膠寵靈便
蕃聲望翕赫霖雨逡巡衮衣咫尺勤其一生維志之求

既恊于時命乃不謀嗟乎悲矣公曰衰矣曰未渠央而
止斯矣嗚呼哀哉鈞臣昔者佐公為縣傾盖之歡自于
一面逮于兒女綢繆密姻終始倚愛寔懷髙詣公病卧
家謂必復起如何忽然而以訃至衣冠偉若笑語諄如
我不見矣泣淚漣如嗚呼哀哉龜筮既吉塟車在途豈
不欲往畏此簡書有肉在俎有酒在罍我不飲食孰知
我哀尚享

　　祭薛大資文　　　　　　　　汪彦章


　　嗚呼惟公道學得之鍾公如郢堊鼻揮斤者般坐根聲
譽雷驚瀑潺帝顧駔駮宜歸廐閑首付言責繩愆紏奸
旋置臺閣翺翔兩班學省詞禁英髦所寰公一揚歴陳
言悉刪遂秉大政嘉謀必闗功在宗祏澤流寡鰥為時
元老二十年間身被三組腰圍九鐶榮寵雖極視猶觸
蠻某也晚學羈靡鈍頑當路孰視云誰肯扳公獨與進
為之解顔曰此孤秀擢于蓁菅極力推挽卒辭伏跧嵗
在丙午威弧始彎天子南狩朝廷孔艱公實舊德人期

賜環顧斂英氣蘋洲&KR1419;灣詩酒陶冩漁樵往還許國心
壯憂時鬂斑猥辱茲土日虞曠鰥公屈小擢來臨市闤
燕笑未幾遺言已頒夀且八十人猶公慳望柩百里無
縁往攀一樽馳酹詞訖涕潸尚享

　　祭許大資文　　　　　　　　季伯紀

　　嗚呼天地磅礴河岳炳靈篤生異人鬱為世英長松老
鶴其儀刑也粹玉精金其性情也澄淵藻鑑燭理明也
設準持衡稱物平也經緯書史文章成也貫通古今議

論閎也金石鏗鏘詩句清也鸞鵠翔翥字畫精也勇于
名義去就輕也憂國如家秉忠誠也致位通顯不自榮
也恬憺寂寞得此生也士一于此垂世立名而公兼之
以大其聲嗚呼哀哉易道陰陽消長盛衰春秋名分褒
貶是非彌綸天地立萬世規先聖制作孰大于斯公獨
潛心抉摘杳微解駁三傳粃糠九師發明象數得其指
歸羲畫麟經粲然有輝嗚呼哀哉漢有禄隠時惟子雲
英林拔萃髙識邁倫擬古著書法言太𤣥士有異論或

否或然公獨教之推尊其人計釋微詞奥義一新所見
絶俗豈其後身嗚呼哀哉我之識公踰二十年史館同
僚飽聞緒言樞府槐堂兩接官聨引身以退歸騎連翩
我則湖外公寓江邊邂逅相遇廬山之樊握手深談達
旦不眠我適嶺海觸冒瘴烟與死為鄰鮫鰐垂涎尺書
屢及夫豈相憐迨其比隣喜見顔間願言相從杖屨林
泉云湖奄忽朝露溘先傷心涕零三支之篇嗚呼哀哉
國步艱難賢知驅馳梁棟之壞哲人遽萎藐然一老天

不憖遺人之云亡有識同悲旅櫬漂泊臨川之湄無適
非土公其永歸聊具薄奠侑此以辭英爽不冺庶其聽
之尚享

　　祭吳尚書文　　　　　　　　趙承之

　　昔在元符我官定武公秉使節來攝軍府我穉且愚語
不出口公獨憐之顧我良厚有詔求士陋不及我公曰
子偕衆不我可其後七年歸自越川流離困苦維食是
謀豈無髙門懦不敢倚雖或見公盖一再耳公眷之甚

不知我頑欲以䑕璞側諸玉間經營苦辛卒見笑鄙公
䝉其羞我故之以我雖蹭蹬公厚不薄慰薦以詞志從
其各惟士遇合必以其徒王公之門利達所趨公位寖
顯不棄我輩其所以逐豈容人累嗚呼哀哉再召還朝
謂必師保既老而歸曰其夀考誰弗慗此兩俱失之有
德有言豈遽没之我賤且窮隨牒邊鄙觴以將公慟哭
而已尚饗

　　祭劉尚書文　　　　　　　　祝咨謀


　　嗚呼士有負髙明之學而不見知于人主茲為可恨也
公則無之士有抱經濟之才而不見施于當世茲為可
恨也公則無之公有可為大恨而識與不識亦當不為
恨者事親孝而凶人以為不孝是為曾參殺人也可不
為大恨乎事君忠而凶人以為不忠是為夷齊盗國也
可不為大恨乎尚賴天子仁聖皇天降監蹈不測之禍
而能出萬死之中觸瘖霧之中而卒能保其躬數盡而
逝人誰不然命乎天耶夫復何言試淚一奠永訣終天

嗚呼哀哉尚饗

　　祭王殿撰文　　　　　　　　吳元及

　　江海炳靈為公之氣局嵩衡孕粹為公之神鋒妙齡秀
發藉藉時譽壯嵗從官蹇蹇匪躬若乃作尹赤邑轉漕
畿東吏術之髙權貴斂手心計之妙天府日充即退之
今河南士安領鹽鐵髙蹈古人之蹤名實播于衆口姓
字達于帝聰謂當膺百世非常之選羽儀臺閣獻納殿
陛究其所學而暴白其事功進不由道公寧固窮嗚呼

大觀政和之間柄臣專政呼吸雷風仰公之俊德願出
我門人心則同公若必貶則鑾坡玉堂荷槖簪筆固在
公之劵中直道而行不卑小官繡衣金節淹囘于外臺
者盖將一星搢紳歎息而公曾不畧芥帶于心胸其人
御天風虎雲龍抗章請老均逸詞宫杖屨逍遥黑髪方
瞳子孫玉立綵衣䝉茸森王家之杞梓芬謝砌之芝蘭
知公陰德之有後羡公流慶之甚豐宜齊齡于遼鶴比
秀于莊椿哲人其萎莫量彼窮某以小女之無似獲奉

巾幘于公之叔嗣愧女蘿之短弱幸依託于長松念蕭
寺之言離陪樽俎之從容恍一别之七年徒書問之時
通忽丹旐之來歸痛涕泗之無從有殽在籩有酒在樽
(闕)　　　　　　　　　　兾公情好之如生魂髣髴
而鑒其衷尚享

　　祭鄭狀元文　　　　　　　　黄國録

　　惟靈處畎畝而志在廊廟以韋布而氣凌公卿成均獻
書天子色動金鑾秀筆摧毫膽驚華問鍧錚于宇宙髙

文烜赫于著庭盖其學本仁義故無詭說中蹈中庸故
無矯名方習俗之澆薄賴公稽古之禮行古之道以藥
其意病方士風之委靡賴公其操也特其論也正以支
其將傾含香蘭省姑試其攝事剖竹名城將觀其治民
如鵬之飛勢摩九霄胡為而遽折其翼如車之載日適
萬里胡為而遽毁其衡雖公之精神同流天地固不恃
形而立然公死之異逺近傳播孰不驚嗟而涕零某等
久諧色笑俄隔幽㝠菲奠告哀盖亦傷乎吾道之無人

尚享

　　祭鄭狀元文　　　　　　　　黄國録

　　惟靈不逺之復由顔而得故視聽言動已常自克至大
之養自軻而傳故貧賤富貴氣常浩然以布衣陳事而
敢論時政之可論以詞坡對策而能言諫官之未言小
人以懼而君子以持士氣益增而吾道益尊何承明之
厭直將力求于補藩何迓者之在途而弔者盈門豈非
以直道處世者易以罹人于機穽故運神而解者亦所

以全其天某忝同舍選叨在盧前屬以多病賴公着鞭
以塞學校師儒之責以酬君親教育之恩駭聞凶訃如
失鴒原含哀菲奠少慰幽魂尚享

　　祭吕侍讀文　　　　　　　　王介甫

　　嗚呼伯夷相唐尚父賔周受氏胙國重光奕休千辰之
逢發我文靖公寔冢嗣纘前之慶御書翰林典禮太常
是為世臣焜燿家邦方騫方奮厥隕誰使震驚咨嗟上
自天子凡居此列惟公弟僚于公之殯祗薦醪羞尚享


　　祭鄭庭誨文　　　　　　　　毛　滂

　　石梁鬱然上有佳氣下走清湍音聞異人相攜盤桓寥
寥至今漁樵所安尚意山間人必有異下乃君廬長廊
甲第記初識君在稠人中狐熊傲兀知不可籠一見傾
盖定交樽俎豈惟聨姻氣則相許予才闒茸寡諧于世
所賴得君差强人意奮然髙談氣盖一座有非吾曹瞪
目欲唾君實偉人秀眉竒狀使當卒學仕必人上退託
于酒日飲亡何羽衣岸巾枕麴而哦小詩立成晚更婉

熟不樸不圓元和賸馥揮金如土結客如市逺韻翛然
形骸之外名利之徒其隘如髪敗意苦心十居七八開
口一笑人生能幾君醉不知笑以不齒君年不足行樂
則過胡用百憂齒揺髪墮曩予西征相酌以酒酣歌悲
壯起舞為夀予為此别行當來歸當益釀酒從容遨嬉
予歸酒熟公不復臨有佳風月如聆車音薦酒君堂予
目泫然呼君不聞是豈醉眠

　　五百家播芳大全文粹巻九十五

