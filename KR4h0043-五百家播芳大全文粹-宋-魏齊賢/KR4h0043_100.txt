







　　欽定四庫全書

　　五百家播芳大全文粹巻九十三

　　宋　魏齊賢

　　葉　棻同輯

　　上梁文

　　府第

　　新居上梁文　　　　　　　　辛幼安

　　百萬買宅千萬買鄰人生孰若安居之樂一年種榖十

年種木君子常有静退之心久矣倦㳺于焉卜築稼軒
居士生長西北仕宦東南頃到郎星繼聫卿月兩分帥
閫三駕使軺不特風霜之手欲龜亦恐名利之髪將鶴
欲得置錐之地遂營環堵之宫雖在城邑闤闠之中寔
出車馬囂塵之外青山居上古木千章白水田頭新河
十頃亦將東阡西陌混漁樵以交歡稚子家人共團欒
而一笑夢寐少年之鞍馬沉酣古人之詩書雖云富貴
逼人自覺林泉邀我望物外逍遥之趣吾亦愛吾廬語

人間奔競之流卿自用卿法如扶脩棟庸慶抛梁

　　抛梁東坐㸔朝暾萬丈紅直使便為江海客也應憂國
願年豐

　　抛梁西萬里江湖路欲迷家本秦人真將種不妨賣劍
買鋤犂

　　抛梁南小山排闥送晴嵐遶林鳥鵲安枝後一枕薫風
睡正酣

　　抛梁北京路塵昏斷消息人生直合在長沙欲擊單于

老無力

　　抛梁上虎豹九關名莫向且須天女散天花時至維摩
小方丈

　　抛梁下鷄酒何時入鄰舍只今居士有新巢要葺軒窗
㸔多稼

　　伏願上梁之後早收塵迹自樂餘年鬼神呵禁不祥伏
臘倍承日給坐多嘉客日悦芳樽

　　花信亭上梁文　　　　　　　洪景伯


　　歴載買山方䇿勲于此日羣芳得地有喜報之祥風乃
作新亭用酬勝槪盤洲老人酷好行樂雅知倦游治盤
洲百畆之宫費中户十家之産物非容易而盡獲事厯
艱難而晚成東閣西樓僅有一牛鳴之隔左花右竹㡬
乎兩蝸角之争弗芥蔕于胸中若羈縻于化外灰心久
矣唾手得之胡越為一家無爾界此疆之異雲夢吞九
澤合逺山近水之奇草木皆知燕雀相賀畫棟侈丹青
之飾雕欄呈紅紫之妍四時携酒則親朋足以娛嬉千

里命駕則故舊斯焉欵曲野無青草擁春徑之名葩菊
有黄花送秋林之清馥閲冬蒨夏敷之相繼任朝榮暮
落之自然已駕虹梁須吟蠻紙

　　抛梁東日日來占花徑風長把芬香迎杖屨不將消息
便鱗鴻

　　抛梁西丹桂盈林菊滿畦霜可拒時花恨老憂能忘處
草慙低

　　抛梁南芍藥留春不脱驂夾岸芙蓉争濯錦雙頭倒影

媚澄潭

　　抛梁北鷗思從容魚足食梅花滿眼雪花飄玉骨氷肌
同一色

　　抛梁上東盻雙溪西楚望稍踈問信竹平安貪看穿花
蝶來往

　　抛梁下蕙蘭叢菊宜在野閑披花史傍欄杆我欲雌黄
賡演雅

　　伏願上梁之後風光益好樂事不衰三百六旬而歲成常

常乘興二十四畨之花信一一飄香凡我同盟逢場作戲

　　容膝齋上梁文　　　　　　　洪景伯

　　寸地休心或發置錐之誚數椽容膝大勝環堵之區非
坐井以觀天猶乘槎而問漢杗桷但求於細木門䦨不
納于髙車斤斧論功龜魚獻瑞盤洲老人技窮知止興
盡倦飛半百年而日苦無多乂踰十稔九萬里而風斯
在下安敢肆言鷦鷯不過于一枝鳯凰始翔于千仭因
山之麓倚竹為廬或駐屐而少留必横琴而獨樂塵

外欲招于五老飲中難著于八仙抵掌而談不出栁州
之景曲肱而枕可尋蟻蛭之㳺晝掩巻以盟鷗夜舉杯
而勸月小以成小斯焉取斯霧塞華榱沈沈者所以敗
也風生圭竇綽綽然有餘裕哉雖不上言何妨下筆

　　齋之東九曲雙溪在眼中人世最難開口笑興來寧惜
酒盃空

　　齋之西矮桃得地漸成蹊㳺鯤自逐天池樂此處相忘
及澤鯢


　　齋之南斗大生涯亦可貪仙鳥有名身不到個中真趣
上登三

　　齋之北坐看蠻觸干戈息度地休吟葛屨詩開疆盡埽
槐安國

　　齋之上芥納須彌休說妄淺聞狹見小丈夫豈識汪汪
千頃量

　　伏願落成之後四時常徤一室易安危坐蒲團烏有髀
消之患緩行草徑更無股栗之憂凡今之人與我共此


　　聚螢齋上梁文　　　　　　　洪景伯

　　三葉决科更編花蕚之集一經趾羙當慕桂芳之詩月
兔未明風螢可聚授諸梓匠建此山房盤洲老人世擅
儒宗名標藝苑演輪鰲禁仍父子者四人結綬鵷行踵
兄弟于二府兒輩久聞于師說孫枝半離于童䝉欲増
門户之輝常佩輪輿之戒念焚膏而繼晷尚鑿壁以偷
光肄業旣勤䇿勲可必張口如吐雲霧雖懐綳簮笏以
徒然聴履而上星辰盡燈火簡編之所致莫惜數年之

苦學誓圖千佛之榮名良弓之子必為箕存心相續强
弩之末不穿縞勉力有終兹頓雙枝試聴六詠

　　抛梁東一生窮逹卜童䝉拚却數年稽古力拾青拖紫
笑談中

　　抛梁西景到桑榆謾噬臍趂取光輝對黄巻任他簷外
玉繩低

　　抛梁南燒燭尋書過草庵月練螢窗如白晝牙籖挿架
好窮探


　　抛梁北更漏迢迢天又黒短檠叅用也無嫌莫使凝塵
棄墻側

　　抛梁上萬㸃飛星迷四望案頭乾死可憐渠人倦欲眠
渠亦放

　　抛梁下不但膏油顓午夜清霜十月嘆飄零便有雪花
可假借

　　伏願上梁之後筆更不輟書癖休醫詩書承家長作蟾
宫之想朝昏挾䇿無貽螢燭之差傳之雲仍味有藥石


　　楚望樓上梁文　　　　　　　洪景伯

　　江漢分楚望昔聞騷客之詞西北有高樓兹占蠙州之
景工師喜于得木龜筮未嘗違人䋲墨旣陳鑿枘相合
盤洲老人六年治圃三徑來蹊桃塢梨原雜百花而競
秀溪堂水閣湧雙𣲖以交流戱魚識鳴屐之聲馴鶴顧
隨軒之步復營飛觀以俯西郊慕元龍百尺之名哦孫
楚伍尋之賦變雲梯之新級如履坦途試耿雪之曲欄
已横踈影縱目而天光無際怡顔而日力有餘丘壑足

以起予草木誰不知我旁瞻廬阜納爽氣于軒楹前對
鄱江發長謳于楫櫂將以登臨之暇時乎酬唱之娛從
他燈火下歌䑓且向園林窮勝事舞低楊栁月久灰年
少之心棲老鳯凰枝獨結歲寒之友脩梁升也短韵來歟
抛梁東雉堞連延紫極宫漁子入關争早市艫人擊水
快清風

　　抛梁西天際羌廬入望低花蕚樓䑓纔五尺廋笻來往
印長堤


　　抛梁南萬頃風煙性所耽細草重茵春亘野澄江横練
月闚潭

　　抛梁北羙竹如椽瀟洒國巢雲上下啟輕窗一覽芝山
盈秀色

　　抛梁上落霞飛霧供清賞一聲長笛倚欄時待得蟾光
縈蕙帳

　　抛梁下剩作茅廬容櫪馬藕花開後羽觴頻風掩窗扉
回俗駕


　　伏願上梁之後日涉而風雨不渝雲卧而神仙可學笋
葅魚醢進野老之晨羞羽衣虹裳邀江妃而夜話其誰
歇馬同我盟鷗俛仰之間詠歌不足

　　小樓上梁文　　　　　　　　葛謙白

　　考成板屋何慙南岳先生未辨石樓終愧香山居士歸
愚老人上韓愈宜春之印歸肩吾霅水之廬芟薙北隅
經營後圃將使樾䕃几席花艶壺觴雖無佛國之優曇
上欠仙家之旌節然鉢盂傳杜鵑之種羯鼔開繁杏之

柯牡丹送婺女之星芍藥醉楚狂之子漁郎漾舟于桃
花之側孺人戞瑟于辛夷之前亦足以暢叙幽情淹留
歡緒爰登層䑓下視綺原梟梟露梢蒸綵霞而拂檻重
重烟葉展翠幄以承榱有是賞心何辭屬役旣謀龜筴
用舉虹梁

　　抛梁東曲港飛橋一葦通鹿苑寺前魚酒市趂墟時有
杖藜翁

　　抛梁西倒影千峯落畫溪一望滄浪芳薄裏㡬畨腰褭

緑楊枝

　　抛梁南鐵鳯華鯨響净藍飛錫何方來白足為人時演
後三三

　　抛梁北岩岫峩峩生翠滴山中莫遣曉猿驚驛路湏防
德璋勒

　　抛梁上醿幄翻空薇作帳凭欄細細萬花梢要看春工
雕刻相

　　抛梁下閒裏花隂買無價蒼苔繡地長鋤痕眢井汲泉

生石罅

　　伏願上梁之後享衞武之百年朋魯僖之三夀一百九
十䇿榮及曽孫三萬六千觴醉同賔友緜茲福筭波及
閭里

　　獨善堂上梁文　　　　　　　熊子復

　　葺汾曲之廬首奉丹青之像襲茂陵之藁高叅金石之
藏祠堂用炤于赤堤書閣更凴于翠壟恭惟先君獨善
居士誠存省已孝篤慕親逺求百世之師近取一鄉之

友錦囊收拾擷詩人之芳腴瓊簡發揮探道家之秘妙
葢隐以求其志彼用相忘而窮則善其身此宜自號纔
躋下夀殊欝長才藐茲小子之惸痛我先人之逝積有
餘慶方啟世科潜發幽光尚資野録載營敝墅肇舉脩
梁屋茅捲去三層夙已聞于徹故井泉掘通九仭嗣將
見于取新採建溪稚子之謡彰宋野遺民之迹(先君亦號宋野
遺民)

　　抛梁東鸛巢山翠倚春空誰過仲舒塋下馬賢良百載

有高風(先祖賢良墓在其東)

　　抛梁西百尺潭中曉霧迷仙槎有客乘將去遡紫凌青
路較低

　　抛梁南採藥仙童記二三丹成只在元㳺處昨夜靈光
現翠嵐

　　抛梁北武夷九曲仙人宅幔亭燕罷挐舟來好傳天上
真消息

　　抛梁上小築臨清無大壮星踈不但少㣲明曽占日暈

中興象

　　抛梁下十里渾無高浪駕有時風動錦霞翻一葉中流
翁未怕(雨珠波上擲霞錦浪中翻先君詩句也)

　　伏願上梁之後徑存松菊而想昔之樂園收芋栗而幸
今之豐滄浪清水之濯纓既招孺子竅靄渌山之燃竹
更伴漁翁挹此間之爽氣接吾父之流風

　　寺觀

　　金山大殿上梁文　　　　　　孫仲益


　　萬川東注一島中分長江介吳楚之衝故刹踵梁陳之
舊肇新蘭若寅奉金仙都尉太尉得正法眼藏而現宰
官了一大因縁而作佛事眷茲勝地獨有頽基鍾鼓不
鳴龍象皆泣毘耶城大居士已屬當仁妙高䑓老比丘
而為說法指囷分粟除地布金嗣開祗樹給孤之園首
建釋迦莊嚴之殿六鰲負出三神山仙聖之宫一鷲飛
來四大海神龍之㑹逈起諸天之上中嚴兩足之尊仰
止仁祠俯伸報地大安國步如北海若之難窮永鍚帝

齡等西方佛之無量爰屬脩梁之舉共賡擊壤之歌

　　抛梁東赤岸銀河一水通萬叠彤雲竟天起六龍推出
半輪紅

　　抛梁西草舎廡城望眼迷日脚未收蜺飲海濤頭初上
雪平堤

　　抛梁南一勺中泠乳水甘殿閣風來鈴自語曼陀花雨
落毿毿

　　抛梁北北户星光珠的皪夜鶴休驚蕙帳空古佛同龕

有彌勒

　　抛梁上堂堂丈六真金相光華五色爛摩尼八部龍天
盡回向

　　抛梁下二士三生本同社庭前枯柏自長春䄂裏靈珠
光不夜

　　伏願上梁之後四恩擁祐十方䕶持萬德從衆香之缽
而來羣魔分一炬之燈而去三登歳羙百順人康六合
渾同城池有金湯之固千齡際㑹山河書帶礪之盟凡

在見聞共茲快樂

　　資聖寺上梁文　　　　　　　孫仲益

　　肇門勝地化出寳坊大啟重闉同登覺路恭惟資聖堂
頭圓明大師悟最上乘法現比丘尼身住舎衞國給孤
之園坐毗邪城維摩之室佛光續千燈之照天花呈五
葉之祥鼎新六代故刹之遺雄視一方叢林之冠乃涓
榖旦爰舉萬德瞻依百神呵䕶迎白象駕擁金盤陀開
黄龍關踞鉄門限月標指上珠現衣中穴癡蠅之紙而

見日光發醯鷄之䝉而暏天大盍申善頌用佐歡謡

　　抛梁東一㸃龕燈照佛紅卧聽木魚呼曉粥悠悠殘漏
履聲中

　　抛梁西直指靈山路不迷莫作瑶池阿母看全身自拍
佛肩齊

　　抛梁南待試曹溪一勺甘嶺上伽梨拈不起凴師更說
後三三

　　抛梁北身前身後三生石住世因循五百年兩手摩挲

話銅狄

　　抛梁上寳葢盤空䕃龍象堂堂一路摠持門煌煌百寳
光明藏

　　抛梁下地布黄金光不夜湧出青蓮十丈高不比凡花
有開謝

　　伏願上梁之後三靈丕應千佛光臨㤗堦調玉燭之和
寳歴騐蘿圖之固官僚有九遷之喜士庶迎百順之休
應生不住布施之心同證無上菩提之道


　　醴泉觀三門上梁文　　　　歐陽永叔

　　我國家膺三靈之眷命革五代之荒屯多壘削平包干
戈而偃武四方無警銷烽燧以承風逮先聖之撫臨躋
羣生于富夀乃欲追羲軒以並軌欵雲䑓而勒成容典
交脩遂舉曠古難行之禮瑞應來集有非人力可致之
祥卿雲矞露之光紛綸而雜委朱草靈芝之秀焜燿而
叢生爰有神泉湧茲福地甘如飲醴羙可蠲痾湛靈液
以淵渟敞琳宫而崛起嵗時猶豫順民俗之樂康棟宇

翼嚴來京師之壮麗近以有司不謹飛熖延災皇上愛
物推仁因民所利顧遺基之巋爾回聖慮以惻然爰飭
良工載新有作捐其土木之費所以寛民適以奢儉之
之中俾之可久用涓吉日搆此脩梁盍効歡謡形于善
祝

　　抛梁東危搆岧嶤彩露中欲識聖君仁及物靈源一勺
本無窮

　　抛梁西金碧相輝俯仰迷萬瓦寒光浮瑞露層簷晚景

掛晴蜺

　　抛梁南善利功深不可談但喜斯民無疾癘誰知靈液
有餘甘

　　抛梁北觀者如雲來九陌四方萬國㑹京師有類衆星
環北極

　　抛梁上棟宇規模標大壮落成行即慶良辰望幸何時
來綵仗

　　抛梁下祈福為民崇慶厦四時和氣致休祥萬國多歡

洽朝野

　　伏願上梁之後三辰順軌百榖豐登卉服雕題咸被垂
衣之化行歌戴白永垂擊壤之文

　　天慶觀上梁文　　　　　　　吕貴克

　　藝祖建國章聖崇真爰詔邇遐各嚴祠宇雖邉徼蠻荒
之服頒天書金寳之祥名山大川咸介無疆之夀皇天
后土永隆不㧞之基眷我樵城舊崇天慶奉帝祖儲休
之所乃祥符植福之宫不幸妖烽遂為廢地列聖升騰

于寥廓九龍潜躍于淵深(觀舊名九龍見有九龍池)成一區瓦礫之
荒埸晦千里江山之秀氣黄冠羽服立心廣募于衆縁
富室大家恊力共成于盛事神靈不昧興復有時殿堂
増壮于前規鐘鼓一新于舊觀獨繙經之堂未剏而祝
堯之地方虚久矣無聞誠哉闕典有一居士率上大夫
作意經營同誠勸化曽未期年之久俄驚輪奐之新棟
宇翬飛榱題山立衆稱盡羙豈但苟全似仙家官府之
雄疑神運鬼功之速載涓榖旦用舉脩梁命彼倫伶同

伸善頌

　　抛梁東地逺山高仰日宫拱極星明光燦燦繼明兩帝
夀崇崇

　　抛梁西十里來山出澗溪福地古先誰卜兆地靈興廢
豈無時

　　抛梁南得道真人聚碧嵐寄語蓬萊方丈客不須海上
有三山(郡南有山號道人二峯)

　　抛梁北文字五千談道德華封祝罷効嵩呼不愧金門

稱羽客

　　抛梁上聖治太平安有象千秋萬歳樂時康祝夀可能
忘将相

　　抛梁下歳歳秋冬春復夏黄童白叟慶年豐鼓腹謳歌
陶聖化

　　伏願上梁之後升堂肅肅祝夀琅琅二帝同歡睿筭高
深于嶽瀆中原恢復版圖記載于山川多士以寧百僚
任職金枝蓊蓊玉牒離離宗廟威靈保邦家于永固祖

宗德澤惠民社于無窮

　　玉仙堂上梁文　　　　　　　熊子復

　　天開大府六龍升代邸之潜地作高䑓雙鶴下浮丘之
馭若時勝境孰㑹靈蹤玉洞鸞洲岡阻而列其真宇金
坡鳯掖岳牧而用此詞人知府待制尚書妙學除空雄
文振古粃糠盡掃傳家分雲漢之裳藻鑑獨持致位上
星辰之履暫來宣于藩化佇入贊于廟謀繄風月之誰
分諒江山之我助具宫可俯漾寳額于重淵丹灶尚存

耀靈光于絶巘肆褒舊跡肇掲新名燕寢香凝曉開㐮
陽叔子之閣寒城烟淡晚上武昌元規之樓有覺其楹
不愆于素翬騫畫棟回江淹碧草之春虹引雕梁散張
湛紫雲之雨冝形頌嘆以壮經營

　　抛梁東舊尹重來千騎雄鳯苑靈牙抽曉露鶴峰王氣
靄晴空

　　抛梁西雲合秋空映彩霓神藻飄來洞靈宇仙花泛出
武夷溪


　　抛梁南烟外孤鸞有客驂梅灶仙傳丹鼎液芝峯帝兆
紫泥函

　　抛梁北漢闕詔歸前夜席窻扃雲霧拱皇居履曵星辰
環帝極

　　抛梁上寥廓太虛含萬象揮斧輕裁寳月團乘槎稳泛
銀河浪

　　抛梁下庭轉棠隂日多暇山襟水帯望重城風震雨凌
依廣厦


　　伏願上梁之後甘棠教羙華黍時豐乘蓬萊之清風㳺
雅懐于塵外依芙渠之渌水聚雋宷干幕中兵絶弄而
潢池旣息形弗犯而囹圄斯空早旋歸于政府永輔贊
于法宫

　　廟宇橋船

　　夫子廟上梁文　　　　　　　石守道

　　日月不盛大星辰不衆多無以昭天之明山岳不磅礴
江海不横㵼無以彰地之載制度不恢廓宫室不壮麗

無以示聖人之尊天明不照衆庶何所仰也地厚不載
萬物何所附也聖人不尊羣儒何所法也况藝祖始興
之地先皇親狩之都鼎峙為京自四畿相附而先聖廟
齷齪僻陋不堪其憂何以壮逺人之望示四方之則哉
留守尚書公下車日餘政未及施首嚴聖祠亳人承風
偃化相率出錢二百萬購材于河陽咸得大木以新厥
居輪焉奐焉京邑翼翼衆人開聾發瞽知聖師之尊且
大廟作凡三月而成功有司告十二月二日吉請上梁

焉公命盛食以落之

　　抛梁東夫子之道岱岳並崇

　　抛梁西夫子之道太華與齊

　　抛梁南夫子之道衡岳相參

　　抛梁北夫子之道常山北極

　　抛梁上夫子之道如天可仰

　　抛梁下夫子之道如地不㵼

　　伏願上梁之後留守尚書公入持國鈞正位台席行聖

師之道上以致君于堯舜之上下以躋斯民于仁夀之
域萬斯年兮主聖臣直

　　北岳景貺門上梁文　　　　　程子山

　　山尊常岳府秘蘭䑓光分畢昴之精肇建神明之宅配
天作鎮盤三千里之宏基與地儲靈産十九種之神草
有嚴閟宇夙奉晬容四時之牲幣交修一方之耳目咸
仰歳月滋久梁棟弗修方妙道之勃興當真人之在御
載新寳構大闡琳宫益彰帝所之尊用侈民心之報恭

惟皇帝陛下懋建皇極允執道樞諸佛効祥衆珍來集
九功惟叙百榖用成茂對天休恩答神佑乃眷明靈之
嘉德増崇館御之宏模鎮朔之殿旣嚴景貺之門有閌
丹輿緑輦駐真馭之翺翔碧瓦朱甍儷帝居之縹緲克
舉脩梁之吉日敢伸善頌之歡謡

　　抛梁東禮樂車書萬里同政出青陽明杲日仁漸滄海
作和風

　　抛梁西葱嶺來王路不迷四海一家無事日聖人萬福

與天齊

　　抛梁南璧門金闕斗相參山同天保詩人詠星入清秋
太史占

　　抛梁北岳靈鎮地扶天德五兵不試静邊塵玉帛年年
朝萬國

　　抛梁上千楹寳構嚴神像來㳺來燕福無疆屹立皋門
昭景貺

　　抛梁下瓊輪羽蓋神來舎千秋萬歳夀君王九功八政

安華夏

　　伏願上梁之後宸心悦豫寳厯綿長帝業等河山之固
皇明垂日月之光天瑞申錫邦基永昌九譯夷情之悦
四方民俗之康頼一人之有慶保萬夀之無疆

　　溪東祠宫上梁文　　　　　　黄泰之

　　築室于道維艱其成有功于民式嚴厥祀矧此山川之
勝寔惟香火之慿風雨百年寖隳其故里閭萬口易舊
而新人不告勞神亦隂助修梁載舉善頌攸陳


　　抛梁東東倚崇崗氣象雄社社鷄豚迎歳事村村花栁
足春風

　　抛梁西無限青山遶碧溪流水迢迢環玉帶横橋隐隐
接雲梯

　　抛梁南排闥羣峯擁翠嵐出相佇符岩石望祝君長與
老人叅

　　抛梁北北嶺嵯峩陵斗極何處推來重叠山祗應鎮鎻
英靈宅


　　抛梁上漠漠祥烟迷四望天開符䜟應重來人指規模
今益壮

　　抛梁下一𣲖清漪入圖畫兩度重看虎榜來十年又是
龍頭跨

　　伏願上梁之後神靈安止民物熈然里無犬吠之防道
乏喘牛之問文風益茂盛事鼎來導景貺于無窮指榮
封之有日

　　龍溪橋上梁文　　　　　　　黄㤗之


　　天不靳材橋斯重建人方病涉事可辭難旁觀争䄂手
之時亦投機不容髪之㑹旣郷民攻于不日而斤匠用
以成風冝指撝叱咤而一新雄偉之功俾艱難嶮巇者
均獲坦夷之樂上梁協力拍手同歌

　　抛梁東東望羊峯氣象雄已覩瑞光浮曉日㑹㸔新奐
駕東風

　　抛梁西㡬曲清溪映緑霓拭目渾疑朝雨足捲簾更看
暮山低


　　抛梁南崇夀峯高碧落參望極瞻星長祝筭披風憇暑
為停驂

　　抛梁北北嶺嵯峩陵斗極梢雲長榦斡天機蔽日清隂
分野色

　　抛梁上歴歴羣山環四望夜喚騷人潄月杯春邀野客
尋芳杖

　　抛梁下一帶縈紆入圖畫當年何必濟乘輿異日長㸔
乘駟馬


　　伏願上梁之後懋無于有易塞而通峙宏基于不朽綿
巨濟于無窮載績厥功猶是百年之父老坐䝉其利更
娛㡬代之兒童旣山川之改觀冝福禄之來同

　　巨艦上梁文

　　竊以江西右連荆楚左涉勾吳萬壑喧豗聲揺厚地三
江澒洞勢蹴遥天浩乎雲水之郷必也舟船之利某官
英姿肅毅茂識踈通大振紀綱笑談自若力摧姦惡智
畧有餘乃鳩集于良工仍選掄于名木萬指敏于風雨

兩艦屹若丘山卜此吉辰謀升巨棟兒郎醉飽已慰其
勤勞士女歡呼願聞于歌頌

　　抛梁東巨艦如山浩淼中寄語不須紅錦䌫詔書新用
紫泥封

　　抛梁西向道江南踏浪兒不用吳音相調笑使君能製
櫂歌詩

　　抛梁南揖仙橋下水拖藍怖殺黿鼉與龜鱉紅舡百丈
照青潭


　　抛梁北他日王孫朝上國龍翁願借一帆風飛過江西
如電射

　　抛梁上莫放蛟龍掀翠浪要湏置酒坐船頭下㸔江練
平如掌

　　抛梁下㸔取一川青䆉稏兒郎醉看不須憂今年米熟
無高價

　　伏願上梁之後某官身名益峻夀禄加隆綵衣日戲于
庭幃紫綬入翔于近列從容千里莫知水國之遥安稳

一㠶不覺長安之逺







　　五百家播芳大全文粹巻九十三

