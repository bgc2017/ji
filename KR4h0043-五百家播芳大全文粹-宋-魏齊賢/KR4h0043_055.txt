







　　欽定四庫全書

　　五百家播芳大全文粹巻四十八

　　宋　魏齊賢

　　葉　棻　同輯

　　回啟

　　轉㕔為韓觀文啟　　　　　　　韓宗魏

　　祗奉明恩謬陞止轄雖剡章而引避終渥寵以難周自
顧缺然居常惕若伏念某賦才菲陋起迹覊孤幸䝉累

聖之誤知遂極一時之顯遇設簮筆以游禁闥秉籍以長
吏曹迨叅弼翼之聫何補朝廷之務不能則止徒懐知
耻之心無勞而遷數冒禁林之謗榮憂交萃啟處弗遑
此盖伏遇某官推轂人才指南物論夙借言揚之賜致
茲眷任之殊其在感銘豈勝敷叙

　　轉㕔回外任兩制啟

　　謬膺恩制進守省綱懇避弗遑兢憂罙甚伏念某才非
適用仕遇逢辰荷累聖之誤知極一時之顯遇叅陪近

臣荏苒周星迨聫承弼之司何補朝廷之事荐䝉渥寵
愈愧斐能茲盖伏遇某官志在同寅愛行樂與夙加推
引到此叨逾荷芳翰之見貽積感悰而良厚

　　回文太師辭免還洛啟

　　竊承懇避政㡬願還里第士心惋愕睿意遲㽜囊奏弗
俞公車復上者六七詔書來下使人亟諭者再三况聞
徧勅于有司毋得亟通于所請重貽教翰尤切愧悰伏
以太師紀象雲䑓銘功彛噐朝相仁祖以躋嘉祐之太

平謀謨先朝克奉英皇之餘緒鬯武業于甘陵之下首
忠策于至和之間近起菟裘再隆師席矧惟二聖之謐
治方賴元臣之賛襄雖小爽于天倪况已臻于藥喜兾
體中宸之眷勉趨路寢之期其在勤惓固難敷悉

　　回韓丞相辭免啟

　　光奉制函顯陞宰席凡居陶冶靡不懽愉詢謀已出于
僉同抗疏尚聞于懇切伏惟某官養氣剛大抱才敏通
早逢同徳之辰自奮有為之業忠能任重雖蹈險而不

移厚足鎮浮常處難而若易䝉知先帝乆執天樞恊翼
嗣皇親扶日御夙著蓍明之望宜登勱相之崇願屈固
辭俯從師錫

　　回韓丞相判北京辭免啟

　　誕布册書寵升公衮顧在蓍明之重宜兼將相之崇睿
眷素隆師言乆恊尚深冲避固欝具瞻伏惟某官望冠
羣工道符熈運大忠至正誠為邁越于昔賢近弼逺臣
孰不儀刑于元老惟安危之注意屬文武之全能矧先

帝之眷知冝嗣皇之圖舊叅榮中鉉視秩泰階迺從西
洛之符再換北門之籥兾承温詔仰副清𠂻某特沐謙
光何勝佩悚

　　回門下韓侍郎辭免啟　　　　　文頴叔

　　光奉宸㤙進升省闥盖徇僉同之志難從謙挹之私伏
惟某官直道在躬重名冠世愛民如子蕃宣皆豈弟之
誠許國在家獻替罄中嘉之論壯猶彌劭晚節弗渝乆
席寵于禁嚴乃侍言于殿幄果躋柄用久協志心長孺知

經父子繼登于三事彦將稽古兄弟同貴于一門顧輿
頌之交歡雖露章而莫遂兾膺明命早副具瞻

　　回王左丞辭免啟　　　　　　石懿文

　　廣寵制書冠榮省轄問望所屬懽抃攸同伏惟某官温
厚以明恵和而敏以學術藻飾吏治騰躍士林以忠義
輔翼政㡬被知宸扆果副搢紳之論盖升丞弼之崇尚
執謙光未膺成命重䝉流誨曲示冲懐兾回懇避之誠
上副倚毘之意願言銘禱曷罄敷陳


　　回相使啟

　　伏以衰境倦㳺方丐辭于郡紱嚴宸過聴俾進讀于經
帷念叨冒之優隆方凌兢而遜避屢形奏牘尚期賜可
之音遽辱珍函益佩撝謙之美恭惟某官英姿絶俗厚
徳鎮時洞韜畧之縱横得詩書之醖藉擁貔貅而制勝
既分閫于將壇冠鴛鷺以通班復視儀于宰路動庸著
笑威望隠然邁文武之兼資係安危而注意抗兹强敵
乆勤南仲之城方歸其侵疆允賴召公之闢國帝𠂻彌

簡公望益崇惟氣序之新凉宜福基之增固瞻承尚阻
徒逺遡于旌麾眷倚方隆願益調于茵鼎

　　回史督相啟　　　　　　　　方秋崖

　　邉城分閫曾㣲赤羽之勞書殿通班忽峻紫宸之寵無
因至此何徳以堪豈有方辭太常伯之除而迺驟躋真
學士之冠已控陳于免牘滋愧負于賀言伏念某本乏
修能誤膺重寄虜敢盗邉而凌中夏端由䕶塞之非人
嫠不恤緯而憂宗周竊憤臨淮之多壘使當扆莫安于

丙枕趣兵符亟下于庚牌如有老熊當道之威安得佛
貍窺江之事興言及是厥咎安歸顧雖遄走于貔貅抑
亦大驚于鴻雁慨烟火萬里之氣象㡬不聊生撫山河
兩戒之輿圖可為痛哭思欲自拘于司敗孰云荐被于
賛書躐登麟趾之華愈重狐氷之懼兹遇某官潤澤以
霖雨之手包涵于雲夢之胸以其介圭入覲于王自任
天下之重得諸傅岩爰立作相每嘆人材之難㣲如腹
背之毛亦玷齒牙之論然端殿所以昭異數而大梱所

以重中權顧惟何人敢當茲選某抗章之懇得請為期
人欲天必從之諒無勤于再命波及君之餘也覬乃賛
于一詞是謂玉成敢忘環報

　　回孫參政啟　　　　　　　　李太尉

　　和門授鉞未奏戎功宸陛出綸旋叨郡寄自惟塵跡獲
邇台光葢有夤縁尤深慶幸恭惟某官鎮時重噐間世
真儒文章紱藻于王猷議論蓍龜于國政經綸事業賛
大化于黄屝巾履嵗時適雅懐于緑野行膺丹詔佇復

青氊某樸&KR0554;無堪帡幪是賴誠未馳于尺牘貺先辱于
駢緘

　　回張太尉啟　　　　　　　　李太尉

　　比膺中㫖逺討羣凶幸三鼓而得成蔑一囚之漏網有
征無戰雖慿咫尺之天威適㑹成功亦賴輔車之隣助
自量緜力畧効㣲勞未釋介胄之塵埃允辱緘題之黼
藻其為愧感曷勝敷宣

　　回吕太博啟　　　　　　　　張敬夫


　　茲䝉薫慈委貺牋翰不為華藻無非忠信之言歴舉大
猷偹著切磋之義詠味數過感藏至深伏惟某官世徳
相傳天資甚茂立志靡追于時好行身立慕于昔賢暫
分典于泮宫益養成于逺噐某相聞雖乆既見末由永
惟事道之難莫若求人之要考麗澤之象正資講習之
功誦伐木之詩益見和平之助顧驅車之寖邇知傾葢
之可期所期有過之必聞庶或臨民之寡悔

　　回張閣學啟　　　　　　　　張全真


　　祗奉宸恩猥叨郡寄方宻依于大芘側聞長者之風將
冒布于尺書已辱一介之使寵貽牋翰下逮鄙人窃窺
筆墨之光華仰服徳意之謙厚内顧不敏罪焉所迯恭
惟某官材任大臣望隆法從文章爾雅葢盡見于典刑
論議有餘冝與聞于政事尚淹在外未使居中方今神
明之不遺必圖柱幹之固守㑹聞詔下亟以公歸某自
分迂愚何心㳺宦顧甚矣衰殘之乆聊復此来而嚮者
慕用之誠于今增劇敢意曲全于契好迺䝉備賜于拊

存匪惟小子之增榮益使孤蹤之有恃炎暑正爾燕處
裕如諒繁祉之方来相直道之所履願體眷意加輔寢
興瞻頌之深敷宣罔既

　　回劉閣學啟

　　出綸北闕賜履東川臣作股肱宜職五言之納王之喉
舌洊勤四國之藩西顧既寛南圖益大恭惟某官清標
拔俗厚徳鎮浮二十四郡之無人己見真卿之節一千
餘家之新火何勤長孺之行然使玉帳之輕孰借銅符

之重元戎小隊聊復班石谷之春方國紬書恐趨侍雲
䑓之下某乆燕居息復鳩僝功慿飛㢘以寄聲若為厚
報望崦嵫而勿廹猶佇遄歸

　　回畢致政啟　　　　　　　　李成季

　　謬膺煩使方愧于澄清夙仰髙風雅懐于瞻覿遣牘未
遑于郵置貺音先辱于縢圅伏惟某官藹著令名乆躋
膴仕逡巡易退之節士夫共仰于懸車優㳺佚老之庸
談咲未承于揮塵即圖披晤深祝保綏感係之誠叙陳

奚既

　　回沈提刑啟　　　　　　　　李太尉

　　比膺中㫖逺討羣凶偶三鼓而得城無一囚之漏網退
惟僥倖寔藉威稜恭惟某官學有淵源噐無塵滓議論
太平之基本文章後進之規摹盛旦早逢亨衢濶步羽
儀仕路聲華居海内之先禆賛公家財賦幹城中之半
已深眷注行服寵光某素禀麄疎幸依仁厚未拂塵埃
之介胄猶抱焦勞遽承珠玉之緘題過形撫問


　　回鎮江安撫啟　　　　　　　翟公巽

　　假守藩符獲依鄰境封疆宻邇相聞鷄犬之音政化流
行不待馬牛之及恭惟某官躬行豈弟體備中和乆推
重于縉紳固想聞于風采出臨藩屏紏合義師元帥搃
戎首預幄中之畫敵人奔走獨專方面之勲乃眷殊方
創為輔郡疇咨師帥允藉威名䝉福京師已賴洪河之
潤倚强王室重增磐石之隆敢謂謙光首貽書誨徒佩
芝蘭之臭未修桑梓之恭


　　回南京㽜守王侍制啟

　　試守東州初無善狀奉使西道信有誤恩被聖訓之丁
寧奉明詔之寛大惟此八州之衆荐更連嵗之凶視凋
瘵以興嗟顧濶迂而無術莫寛憂顧徒積兢慙伏惟某
官學以名家行為世法隠然天下之望蔚為君子之儒
比事屬時名出漢庭之右愛民憂國政居良吏之前方
此有行未遑政問不圖貶損遽屬褒嘉喜懼不勝筆舌
難盡


　　代回王大卿啟　　　　　　　李漢老

　　入覲楓宸升卿棘寺民之攸墍乆凝畫㦸之清香王曰
遄歸復畀青氊之舊物恭惟某官噐質膚敏機量浚明
京兆有王之歌至今未冺江東無卿之嘆所去見思輟
自銀符入躋金掌敬爾攸獄監于祥刑民自以不寃行
課清明之效王言惟作命即登獻納之班某過沐幸臨
更勤委重菰寒氷玉覺執熱之頓清金錯瓊瑶愧報嘉
之不腆


　　代回成都吳制置啟

　　裁一箋而起敬未宣推謝之私累尺幅以鳴謙仍拜駢
章之寵施輕報重虚往寔來佩故舊之髙情發衰遲之
深愧恭惟某官知推人傑學覺天民屹偉績以控荆蔚
竒勲以諭蜀凛然趙清獻之氣節行以張忠定之規模
撫五十四州之軍民瘡痍帖泰壯一百八盤之門戸氣
色晶明雪山之重既多沙堤之築非逺某不堪視䕃復
此綴班無以公歸或一見而後去豈惟我賀亦衆目之

具曕

　　代回李制師啟

　　疇庸帥閫升鎮制垣犀甲熊旂名在江淮之草木麟符
魚鑰光通河洛之圖書甚愜師言可謂國賀恭惟某官
材由世濟學與古稽自其不卑于小官人知將降之大
任故國非喬木之謂夙盤仙李之根今人莫常棣之如
皆近宫槐之影雅聞偉望尤抱長材洊分半虎之符妙
落全牛之刅風寒數處人物渺然固封守以畫郊圻徒

得君重訖外庸而作丞輔無以公歸某濫守洪都宻依
廣厦落霞秋水漸欲尋吳㑹之舟暮日春天安得對江
東之酒

　　代董侍郎回四川辛運使啟

　　帖荆報政泝峡觀風原隰之事孔殷正賴咨度疆塲之
虞未靖尤藉轉輸賢者之來民所攸賴恭惟某官天資
凝逺風韵浚明巍峩千佛之姓名早宜䑓閣屈折三神
之歩武晚落江湖兹煩漢節之華來假䕫藩之重跨灔

澦之象不辭王事之艱難俯常山之蛇要識老臣之開
濟飛騰自此翹企俟之某别徳恍然為僚幸甚尚憐往
日聽夜雨于巴山安能扁舟披朝雲于巫峡

　　回尤提舉啟

　　去國奉祠乆抱伐檀之愧起家進職忽叨分竹之榮曾
巽謝之未遑何謙撝之甚寵恭惟某官見聞殫洽議論
崇谹尚書之履有聲典刑是似部使之斧直指風采凛
然皇華寕乆于咨諏清切即觀于猷納某同為吳客濩

落楚鄉徳必有隣倚輔車而增重服之無斁藏簡牘以
為榮

　　回湖北曹提舉啟

　　短衣疋馬又塵紫槖之班長跪雙魚如見繡衣之面雖
無以報敢誦所聞恭惟某官學本遺經用周當世一種
陶潜之秫冄依王儉之蓮扞黠敵于淮濆屹長城于漢
水恢然㳺刄經肻綮之未嘗快哉此風摶扶揺而在下
屬重湖之瘡瘵煩一節之咨諏因而桃源之桃不妨假

舘恐未熟橘洲之橘己見趨裝某乆于離羣兹焉還綴
老夫耄矣更數旬金馬之門我公歸兮或一咲銅駞之
陌

　　回浙東孟提舉啟

　　肅將星駕分察日畿逺而光華况去天之尺五近在旦
夕佇撃水之三千曾旅進之末由何謙撝之先辱恭惟
某官噐資凝重徳宇浚明方公少年嘗栖棘于獨秀之
下維時老子偶泛蓮于鬰孤之旁屢獲過從不勝傾倒

凄其三紀存者㡬人細思一夢之回何翅千帆之過天
子有詔選公卿于西漢之循太守謂誰疑姓名必東家
之故顧取斜飛之勢又為直指之行登蓬萊宫問百萬
蒼生之辛苦探㑹稽穴添一部史記之雄深舉頭即在
于長安濯足㑹登于雲漢某雞豚共社虎䑕同宫方欲
冩賛喜之懐乃先沐過情之謝承明之廬勞侍從之事
無以公歸邦家之光非閭里之榮豈惟我賀

　　回衢州王郎中啟　　　　　　李太尉


　　和門仗鉞未奏成功宸陛出綸遽叨郡寄顧凉㣲以何
取寔奬提之有由恭惟某官學海龜龍詞林麟鳳荷槖
藹聲華之素棠郊同豈弟之多皂葢雍容旌節暫頒于
屏翰青幢飛裊賜環倚俟于登庸某沗守郡符逺資河
潤往來扉履獲假道以無虞瞻望門墻冄承顔之末卜

　　回栁嚴州啟　　　　　　　　張敬夫

　　奉詔牧民方待臨州之次䝉恩易郡更叨桐水之除自
揆初心敢忘素守已上奉祠之請輒辭乘傳之行豈不

知在今此州寔拱行闕仰雲天之在望知日月之可依
地望既隆民俗且簡几席枕湖山之上簿書雜魚鳥之
間前瞻文正之風流尚想子陵之節㮣叨逾過分夫復
何言然某方兹退伏于里閭且欲從于學問斯未能信
敢言輕試于治人道之難明祗合靜求于在己庶㡬有
得不辱其先日冀大君之仁俯從小已之願豈謂山川
之阻忽勤魚素之攽敢占蕪辭少叙鄙意恭惟知府朝
議以徳履之甚茂全天才之有餘惟自處期忠厚之歸

故所至于牧養為事翺翔中外益著聲猷詠中秋之詩已
騰聲于近服陳治安之策即趨對于明庭某未諧先覩
之期徒負告新之意敢備偃藩之樂少㽜坐嘯之娱秋
律既深霜颷愈厲願體眷毘之厚益精調䕶之宜瞻頌
之深敷宣罔既

　　回方守啟(代)　　　　　　　　　鄭敦夫

　　伏辱撝謙特貽諄誨奬提過分感畏交懐恭惟某官學
術淹該天資粹拔議論太平之根本規摹後進之先師

軒昻妙齡翺翔膴仕累分憂于茅竹暫均逸于枌榆琳
館優㳺素藴經綸之成畫玉除簡注竚膺朝野之具瞻
某備乞下僚仰資餘範未遂登龍之便徒增希驥之勤

　　回覃靖州啟　　　　　　　　蘇叔黨

　　狐狸未盡宜鵰鶚之横飛騏驥先驅甘駑駘之在後頋
蹉跎而無用雖矍鑠以奚為過辱緘題重垂存籍仰君
子之有道識仁人之用心感極成悲驚定而愧恭惟某
官才推人傑名擅國珍相有擲筆之虎頭終封定逺忠

並伏波之馬革不畏蠻溪閭里觀楊樸之懐黄道路聳
賈臣之衣綉某忝兹别乘預切依仁方殘暑之秋風多
生寒之夜雨更期善攝以永夀祺

　　回李守侍郎啟　　　　　　　張正巳

　　别徳五年瞻風千里豈意專城之任獲依鄰境之光恭
以某官才過萬人身兼數噐早仕清朝之計相蔚為當
世之吏師方屬邊鋒暫汙州綬與我共理豈惟求田里
之安入而為公將即備廟堂之闕某曾未遑于問訊乃

先枉于誨存銘感至深敷陳曷既

　　回强守啟　　　　　　　　　孫仲益

　　慿熊軾而驅方切仰髙之慕卧牛衣而泣莫申事大之
恭敢謂漂流契濶之餘尚勤撫奄矜存之意恭惟某官
七廟儒學一世吏師萬乘之噐晚成千嵗之姿難老奚
屬下車之始遽叨求舊之光著屐歡迎詎知折齒撫筝
嘆詠殆欲挽鬚髙節邁倫衰病增氣諸儒談道所願陳
葢公清淨之言小子學詩猶能賦王襃中和之頌其為

忻幸莫究名言

　　回鄰守啟　　　　　　　　　翟公㢲

　　假守郡符獲依鄰境封疆宻邇相聞鷄犬之音政化流
行不待馬牛之及恭惟某官心存豈弟體被中和乆推
重于搢紳固想聞于風采某仰承徳廕賴分燭之餘光
矜式吏師知伐柯而取則不圖謙益先辱誨諭感佩之
懐敷宣曷喻

　　回沈㽜守啟　　　　　　　　李成季


　　瀝懇乞麾方自規于假守被恩易地猶外總于祥刑視
事云初賜圅先及伏以某官雅推令矩乆著能名請㽜
鑰之䑓綱暫資宿望披中宸之芝檢行踐華途覿徳未
遑致郵不敏良有後時之愧益深内訟之私感怍既并
叙言罔既

　　回太守啟

　　比貢柔緘寺塵清覽禮無不答書匪盡言上君子之堂
未遑引袂拜使者之賜叠幸置懐竊惟鎮撫之餘茂有

福祥之助恭惟某官聲猷華國器業在民早膺出使之
華尚屈偃藩之寄報政之速固無待于期年聞命而趨
將入陪于禁從佇聞瞻謁少罄叙陳

　　回太守啟　　　　　　　　　崔徳符

　　比祗行役逺造巨藩獲仰覿于下風俾俯酬于素志過
䝉延勞偹極謙冲方結怨于旌麾已曲煩于煘感情文
具腆慙佩逾深伏惟某官渾厚而疏通髙明而敬謹乆
踐更于要地聊偃息于大邦聽中和之詩嘗窃窺于政

迹錫光大之寵行峻陟于禁途某蹔息驅馳方遥披覽
兾布宣之餘暇緩寢餗以惟和曕頌逾深悃誠罔既

　　回太守啟　　　　　　　　　趙承之

　　班列追随數瞻眉宇川塗隔阻屢易嵗華缺焉竿牘之
修乆矣飢渇之念亟聞開府切用鄉風伏以某官發揮
懿文揚歴膴仕眷素深于平日名猶盛于一時未容湖
海之淹聊付藩垣之寄北門清切吏豈識于嚴徐南畝
歡呼民但歌于召杜諒少須于報政行復慶于賜環某

智淺憂深才輕責重幸有光輝之託兾無罪戾之虞屬
未暇于占書已先䝉于賜教仰懐謙挹倍切感藏悃愊
之私梗㮣于是

　　回安慶陳知府啟

　　望郎引外不孤銅虎之分倦客得遷只動蓴鱸之想未
遑修記遽辱鳴謙恭惟某官奥學淵洄清標山峙氣沮
金石豈徒黄絹之好詞世掌絲綸宜得青氊之舊物亦
既累年于東觀非惟百日于南宫乃懐棠棣之碑徑賦

桐鄉之政朱光嘗為皖守非此地耶汲黯不薄淮揚今
召君矣某乆荒三徑又長十連望吳㑹于雲間恨無飛
羽借頴川之河潤但切馳心

　　回金黄州啟

　　百舍思賢夣過黄泥之版一書委貺坐來赤壁之風讀
之洒然何以得此恭惟某官彯纓膴仕脱頴竒材屢風
月之平分葢雲霄之獨歩屬當冦至能與城存遂就畀
于麾符俾益堅于保障綸巾羽扇訪故壘于西邊畵㦸

清香歌大江之東去何以累君子猶有十萬之羸進而
疆本朝行膺尺一之詔某既乘下澤又戀屬車邊秋一
雁聲漸起江湖之興人生五馬貴願精茵鼎之調

　　回姚開州啟

　　題慈恩之姓乆遂託交傳盛山之詩始知出守逺勤委
翰更費屬辭恭惟某官續三世科為諸儒倡頡頏飛霞
之佩宜在漢庭簸㺯明月之珠乆㽜蜀道㑹膺表選亟
有裡除某洊守銅魚甚思蓴鱠同年千里恍如琴上之

星何日一樽共聽簾間之雨

　　回福州蔡守啟　　　　　　　陵務觀

　　識面卜鄰固常懐于鄙志杜門埽軌殊未接于英㳺于
此相逢慨然永嘆恭惟某官城南舊望江左名流髙韵
照人清言絶俗過眼不再真讀五車之書落筆可驚倒
流三峡之水豈有如公之人物猶令随牒于海邦政恐
驛召之行弗容席暖之乆某奔馳斗粟流落二年乆親
柱後之恵文髙束床頭之周頌㑹湏名理之語一洗簿

書之塵

　　回瞿通判啟　　　　　　　　張敬夫

　　徳門雅望聖世美才乆更踐于民情益推髙于吏治出
分屏軾尚淹半刺之權入佩荷囊行被九重之眷知有
斷金之義偶同退鷁之飛逺勤專介之臨重辱長牋之
貺褒揚過實展讀懐慙千里叙情愧非子雲之筆札一
時仰徳未由披彦輔之雲天瞻頌之深敷宣罔既

　　回鄭通判啟　　　　　　　　趙承之


　　紫極壯游嘗快謫仙之覩臨卭末宦敢迂貴客之過撫
嵗月以若驚拜書言而甚寵情逾舊好喜倍新知恭惟
府判判院懿徳渾成清芝絶出騐今于古有七相五公
之傳貫道以文必三代两漢之作早屬休明之應運横
翔英雋之蜚聲奏金石于蛙音和之葢寡按鼓旗于小敵
就者其誰惟才大以未容亦器藏而有待粤從外屏荐
駕別車牛斗夜明方動徳星之氣江山春麗信增筆墨
之光乃眷先猷宛存遺愛弔韋堤而繚若慨峴石之蒼

然周人之思召公尚勿殘其草木齊國之慕石相葢以
勸于子孫第虞詔紫之新不待突黔之乆某濫由早嵗
嘗際後塵識張籍于衆人慙非軰行問車師于半面辱
記姓名兹妄意于親仁乃傳聞于便道迯虚乆矣想聞
玉趾之音話舊歡然猶覬綈袍之賜

　　回洪通判啟　　　　　　　　　孫仲益

　　蓬萊方丈早窺雙璧之連雲夣南州又見一枝之秀顧
服膺之已乆念修䞇于無因恭惟某官文中两科聲馳

九牧倚牛角而獨唱和者㡬人跨鯨背以逺游超然萬
里陳義振哀窮之恵占書移起廢之文末路增光衰顔
動色誦佳句于百僚之上固已習于剽聞識小異于千
人之中獨未先于快覩

　　回竹通判啟　　　　　　　　張敬夫

　　義形辭色識辨安危惟險阻之備嘗宜功名之立致豈
期嵗月之乆尚爾淹遲迺于州縣之間更煩闗决湏自
吳門之別繼為南楚之歸寤寐雖勤書辭莫及知有斷

金之義偶同退鷁之飛兹承專介之臨首辱明緘之問
辭㫖敷暢展讀冄三事理分明惟知感歎騏驥伏櫪無
忘驤首之時鵰鶚在天更㸔冲霄之翼

　　回鄧通判啟　　　　　　　　熊叔雅

　　叨膺宸命濫窃使華顧庸妄以何堪寔吹嘘之所自恭
惟某官行能超越學術深醇政所至于有聲才無施而
不可符分半虎諒猶欝于逺猷刄蔑全牛顧未施于利
噐佇登優最蔑對異恩某方修問之未遑忽飛緘之先

及感愧交集敷序奚殚

　　回韓通判啟　　　　　　　　趙承之

　　過都問俗首欽通徳之名慕義趨風方正治平之刺載
惟遇合寔慰覊窮恭惟某官世躡髙華家傳儒業敏而
好古足以御令粲然有文因之飾吏事煩而才乃見用
小而聲自宏仲舉清明豈特豫州之望平原俊氣尚為
洛下之光佇觀驛召之嚴難遂里居之佚某拙無所試
困不知歸攘臂受薪自為得計抗容走俗何以見賢矧

聞同列之英更出華茵之近委書辭而過厚眷契義以
惟新並游氷玉之間自慙朽質修報瓊瑶之外徒激懦
𠂻

　　回胡參議啟　　　　　　　　張敬夫

　　空兾北之野昔知人物之英佐湖南之軍今喜風猷之
近辱書先及佩意惟深伏惟某官以淳茂之資冨通明
之學持心近厚蔚聞平讞之風正色不求雅有安恬之
樂惟瀟湘之都㑹控江漢之上流溪山阻深户口繁夥

雖民安俗阜必資元帥之得人然川泳雲飛亦賴嘉賓
之賛畫是煩蓍徳來慰輿情諒坐席之未温即鋒車之
趣駕某自惟無補退切自修好語見貽知有斷金之義
從游在即更歌伐木之詩

　　回楊教授啟

　　鱣堂受業風教攸資鯉素輸誠謙光是感伏惟某官天
資醖藉學術淵源登桂籍以成名就芹宫而設教絳幃
奕奕姑發藥于羣書青𤨏林林行並驅于衆彦某鉦鼙

方釋爼豆是修有愧古人在泮而献囚馘尚期後日
執經而問春秋欣抃惟深敷宣罔既

　　回孫教授啟　　　　　　　　張芸叟

　　伏承專使兼辱珍函陳義甚髙多聞為富顧兹衰朽何
事雕鐫伏惟某官髙藝懿文至誠尚志每念階庭之蘭
蕙忽收滄海之珠璣千里在駒一毛得鳳奏長楊之賦
代有其人求茂陵之書行㸔故老

　　回吳教授啟　　　　　　　　戴谷老


　　疏榮芝檢典教芹宫學道愛人雖嘗佩聖門之教以經
飾吏今幸依師匠之模帝遣公來天為僕設恭惟某官
治聲第一經術少雙以心傳曾子之心所學得顔氏之
學題千佛經而蚤馳雋軌作三語掾而蔚有休稱方種
徳以欽刑又助君而明教葢張南浦之風猷如在而周
濂溪之衣鉢尚存暫借文衡上續道脈小子皆有造樂
依鑪錘之功先生自此升大作棟梁之用不待煖席信
見予環某朴矣無庸冐焉學製從事爼豆而困于軍旅

勞心保障而加之繭絲嗟哉驢技之已窮幸甚鱣堂之
伊邇全資甄就庶獲璧全一巻之書必立師願安承教
十室之邑使為宰或可圖終頌詠之私編摩罔既

　　回徐司户啟　　　　　　　　周茂真

　　頃程多士獲窺黄絹之工今綴姻僚未覘紫芝之表懐
髙山而仰止荷尺素以先之恭惟某官藝絶兾羣器韜
崐璞學能必至水萬折而東之問靡不知龜千年而一
聚早摘髭于上第將策足于要津某乆矣嚮風幸兹託

契清潤相資于氷玉情辭益固于金蘭㑹面無從徒想
千人之異詔書甚寵莫將十部之賢

　　回蕭提空啟　　　　　　　　張全真

　　曏守謙勤驅後車而来過方欣晤語悵行李之言歸政
欲裁書少陳謝意遽貽翰墨具見情辭伏惟提空學士
師友淵源文章爾雅有聞于世偶時命之未遭以彼其
才尚陸沉而在下稽諸論者孰謂且然顧豈無人為言
于上㑹見詔書之来聘亟聞除目之新頒某僅接從容

又將乖隔重荷褒揚之過寔豈其愚陋之敢䝉既感徳
以彌深唯向風而增遡

　　回胡糧料啟　　　　　　　　孫仲益

　　三世青箱之學卓冠儒宗一時黄絹之詞具存家法函
書臨授跴履趋迎謬膺先進之從罙切後生之畏恭惟
某官學窺聖域文掞國華重五十席于講肄之間奏三
千牘于公車之上貴名日起一坐盡傾俊辨風馳萬夫
皆廢家傳衣鉢固應在龍虎牓中世掌絲綸又將集鳳

凰池上猶勞謙于下問欲洪益于多聞聆妙寄于哀彈
雖粗識流水髙山之意委殊珍于大貺終莫報明珠白
璧之投感頌之私占言難盡

　　回屬官啟　　　　　　　　　李太尉

　　和門仗鉞偶奏成功宸陛出綸復膺郡寄退惟謭陋全
自奬提伏惟某官濟世大猷過人噐識早峩冠于盛旦
爰濶歩于亨衢姑試經綸暫作皇華之屬客行膺識擢
入陪青𤨏之英游自顧萍蹤嘗瞻芝宇誠未馳于尺

牘貺先辱于駢緘感愧惟深敷陳罔既

　　回檢法啟　　　　　　　　　　趙徳莊

　　貴名赫奕乆願列于下風覉宦浮㳺敢自期于方駕從
㳺有地慕用増懐恭惟某官體被中和才周果藝勤勞
州縣不邀當世之知練習憲章多傳通儒之議比簡平
反之望出陪直指之行紙上深文快埽煩苛之弊毫端
隂德自為富貴之符某猥以窮途將承餘映倦㳺半世方
嗟舊事之空妙礼五雲窈喜新知之厚永言感抃曷罄

敷陳

　　回司理賀月旦啟　　　　　　張雲翼

　　文塲薦鶚夙欽科甲之榮縣棘棲鸞暫屈雲霄之望方
用經術而飾吏且執古道以御今果推不疑之平寃共
識仲由之折獄恭惟某官才周世務智逹人情義不辭
難事奚擇地遂有祥明之選深期審克之精民為不寃
豈積髙門之慶雀寧無角宜歌行露之詩属兹吉月之初
先辱謙辭之及永言欣佩莫罄敷宣


　　回余節推啟　　　　　　　　趙承之

　　江城投分嘗陪觴豆之歡海國倦㳺猥託茵憑之契載
循菲質敢麗英流恭惟某官天與長才日新懿徳本本
北方之學嗣乃家傳循循西漢之風發為官政蚤踐登
于要路晚猶客于諸侯崔李所崇主人可知其徳范岑
是與太守不有其功方交薦于公車佇入趍于魏闕某
粤從雨别坐想風期顧弛擔之未能辱占辭之遽及簡
書自縳徒興棠棣之思懐袖生光殊愧木𤓰之報


　　回州縣官啟　　　　　　　　張敬夫

　　南為祝融客方自屏于江湖郡枕子陵溪忽豈分于符
竹雖公朝之不棄在私義之未遑盖退而治已尚多缺
然則出而臨民其敢率爾輙上祠宫之請自維編簡之
求豈期薫慈逺貽慶問三復辭情之美益増顔靣之慙
恭惟某官論議該深見聞卓異素所蓄積蔚為瑚璉之
珍暫爾淹遲莫該牛斗之氣未遂同僚之幸徒勤仰徳
之懐愧感之深敷宣罔既


　　回新應靈趙知縣啟

　　一門父子謂皆分唐室之珪五色神仙顧少屈趙家之
玉有來委翰知可得朋恭惟某官千里名駒九苞威鳯
宗室随二千石飽聞議論之髙文章長萬丈光坐想垠
崖之豁况已摩空而奏賦不難趾美以决科何為渭北
清新之材乃屈河西凄凉之職吟竹弓之射姑唱東野
之詩登文石之途即上南昌之疏某舊交中壘今見休
侯正望弓刀帖䑕窈狗偷之警却從筆硯窺蛇神牛鬼

之竒

　　回趙主簿啟　　　　　　　　方巨山

　　麟黌分夜雪之燈未寒草夣魚素逓春風之訊適近枳
棲跂重論疇昔之心喜不隔同年之靣恭惟某官聲光
如斗氣韵欲仙小奚佩古錦囊吟盡風檣之騷句太乙
然青藜杖讀殘寳苑之秘書乆已騰淡墨之輝何至賜
勾朱之朂雲深曉殿盍随鵷鷺之行花動春城式快鸞
鳳之翥竚頒瑶札儀我銀潢某拙則未除資亦不改弓

韜一尉樗櫟之才何堪硯老半生虀鹽之味故在抵掌
豈甘于俗吏折腰猶近于世情羣然厖吠之中以螫蜂
蠆之毒官事未易了也無已太癡吾道其果非耶奚為
敢愠延覬金蘭之好恵垂玉薤之規野梅吹江路之香
尚湏佳晤山雨語廬髙之舊重挹清芬

　　回張縣尉啟　　　　　　　　李漢老

　　瞻海上之槎恨差池于八月取圯下之履望傳授之一
編袖牋臨之展巻愧甚恭惟某官負材孔碩蓄學不貲

英英修月之文飄飄凌雲之賦朝華本髙于夕秀夙知
乃墜于暮成入對大庭良負誦書之三箧出次逺闕尚
賢不調之十年况長江素委之詩人豈市門可逺于仙
吏暫返輕舟于吳㑹即歸大老于周家某甫欲欵門先
䝉命駕以霸陵李將軍之老倘不見呵則天上張公子
之賢敢忘加敬

　　回王僊尉啟　　　　　　　方巨山

　　飄飄仙吏寕窮隠山冉冉老農有来妙墨彼美㕠溪之

秀可忘三徑之荒恭惟某官詩書典型家世文獻問訊
淳熈之相印嵗月㡬何起分寳婺之天章江山故在何
意解牛之刅小迂射鴨之弓盖鯤鵬九萬之程始從足
下想鸂鶒一毫之瑞已在目中某冒然得州决矣學圃
爾杞爾菊維今無吠月之驚某水某丘誰與共耕雲之
樂尚驅㹀犍快覩匿犀

　　回陳簽判啟　　　　　　　　髙子美

　　老得下州慰意豈闗于朱紱賢推上佐傾心正屬于緹

油慶交印之云初省馳緘之不早詞華下逮悚汗愈増
恭惟某官地望峻髙天材英特談笑剪緑林之盗雍容
綰花縣之章茂著顯庸亟遷華要暫賛烹鮮之治聊觀
展驥之長惟是老成宜膺重寄拭目鼎来于驛召奮身
優膺于時須某共理無堪同僚有賴知克希于嘉㑹葢
獲任于長材跂詠雖勤顧乏佩刀之贈追從非晚徒伸
别榻之恭

　　回鄭宰啟　　　　　　　　鄭敦夫


　　承宣雷地豈弟攸聞披覩雲天翹跂以望未遑尺牘先
辱駢緘雖然以道為懐寕不于心有愧恭惟某官風猷
卓絶器局宏深以從容適時之才而周旋當世之務學
優而仕剸然漫試于牛刀課最以聞識擢行膺于鳳詔
某自惟塵跡素仰英標愧兹蓮幕之冗僚窮途何取賴
有花城之賢士餘潤是圖

　　回王都監啟　　　　　　　　趙徳莊

　　聞風嚮往乆馳胡粤之心為米朅来乃近芝蘭之臭事

雖邂逅榮過平生伏惟某官智畧通明才猷敏劭策勲
書劍不孤烈士之壯心㳺意壺歌未覺將軍之好武乆
欝中權之選猶分外府之師羅節制于萬營雖借爪牙
之衛注安危于三柄佇聞鼙鼓之思某猥以妄庸獲依
光潤顧心言之未抒辱口占之已先不善操刀將發旁
觀之笑相逢傾盖尚期忠告之私

　　回李監稅啟　　　　　　　　趙徳莊

　　迺者辱枉華軒况臨敝邑謙謙君子之徳先以書辭戀

戀故人之情溢于眉宇佩金蘭之罔替愧藥餌之莫陳
别去向新曕依如昨伏惟某官學深奥閫行踵前修蕭
育才能寔傳名世之緒王忱雋望雅有外家之風乆專
翰墨之塲小試舟車之筭致層䑓于覆簣發㳺刅于新
硎好賢若緇衣方仰清門之盛舉士于筦庫矧當公道
之行某託契自先聞風甚美常恨登門之晚豈期㳺宦
之同綵衣袨然尚想徳星之聚練冠沱若何勝風樹之
悲庶相與以盡心用無忘于永好


　　回監稅啟　　　　　　　　　趙徳莊

　　倦㳺書劍飽聞竒士之風漫仕江湖適奉末塗之契幸
非自意喜至忘言伏惟某官胄出故家學該益友浮湛
世俗不卑筦庫之勞跌宕功名竊笑儒冠之誤方弛張
之並用雖隠側以無遺有如從者之淹寔鬰輿人之誦
佇期類舉往取壯圖某猥以妄庸將承光潤顧心言之
未抒辱口占之已先多病早衰永嘆蒹葭之倚平生乆
要庶㡬草木之同


　　回郫縣侯監稅啟　　　　　　李漢老

　　無隴西李博之材濫兹巢幕有夷門候嬴之智亦爾抱
闗委䞇相先報章敢後恭惟某官學卑衆楚家近三蘇
衫曵枯荷難褁崔嵬之氣手摛𤣥草漫為拓落之官暫
屈闗譏聊從吏隠佇漢庭之用老從吳市以登仙某未
洗袴袍辱迂車轍載披郇翰有言何至于失人倘憶郫
筒無酒或容于酤我

　　回周監酒啟　　　　　　　　李漢老


　　叨恩試郡正懼曠瘝聊事同僚幸逢名勝愧陳箋之不
敏辱垂問之相先伏惟某官抱負恢宏典刑膚碩暫屈
糟丘之隠小試清醇諒知酒誥之篇益加醲郁佇階騰
踏即踐髙華某老矣倦㳺冒焉逺戍對北海而捉私釀
免俗未能交公瑾如飲醇醪同寅是望其為傾徯罔既
敷陳

　　回李監酒啟　　　　　　　　李漢老

　　元辛之號重光天回西顧剛夘之稱单閼日麗東迎亨

在泰通祥因履考恭惟某官清才曠逹懿識規圓蒼璧
絶瑕彌聳旦評之望青旗簇仗行登元㑹之班諒封於
菟之交益介踞龜之夀某尚稽賀牘過辱頌言尚可歸
田正有望土牛之送不堪立伏詎肯希櫪馬之喧

　　回張茶馬啟　　　　　　　　方巨山

　　奏最蕃宣易司𣙜牧臥雲而逼象緯榮分東壁之光摘
山而市駿蹄益固西秦之圉恭惟某官味甘若水心秉
塞淵出乘兩掖之清風已親法駕勒回中道之奔電歸

捍氐羌兹揚春山之旗久擁東方之騎非環非玦上有
雙鸞載馳載驅駕彼四牡取月團三百片之美包以緗
奩供天子十二閑之須爛如雲錦佇頒鳳詔趣扈龍旂
某有味溪芽無心天駟烹玉澆過秦之論徒抱渇塵薾
雲作徠徯之歌更觀逸足

　　回聶提舶啟

　　肅駕星軺總司海舶舳艫千里有無得以懋遷胡越一
家内外服其平凖是為膚使允屬通材恭惟某官世濟

象賢早騰燕譽青氊舊物曾旋北斗之樞畫㦸凝香晚
試南交之宅不嚴而化所去見思惟是嶺陬乆資碇稅
扶胥黄木習亷介之具浮銀甕白環紛貢珍之並入貪
泉酌水已知吳隠之心祥颷送飄佇膺孔戣之召某卜
鄰有幸賀厦已稽六秬五羊難續仙㳺之梦尺書雙鯉
空慙寄驛之情

　　回王先軰謝及第啟

　　伏承擢秀儒林策名仕版素缺雅問倍極驩悰惟是穆

清之臣尤高亷茂之選人侵文治術陶聖真闢衢途以
待奔逸之才畧華藻而收根本之學與以奥問巨目評
以宗工碩生充賦者數雖三千中等者纔堪一二預於此
者不其榮哉而况奮飛接羽於鴒原煒煜聫芳於棣蕚
固為朝野之異觀坐挹淮湖之駿聲仍沐冲懷逺貽長
牘其於景佩曷既喻言

　　回士人謝觧啟

　　嚮㳂臺檄往攝文評幸獲時髦以安鄉諭竊以近之取

士其實不自有司蓋辭之精粗有明形而理之通塞有
公議如射之中也否也非我力之可以為如繪之是耶
非耶亦衆目之不能掩况榮辱皆係於此豈好惡敢私
其間頋惟淛俗之尚儒尤謂毘陵之多士碩師賢守之
所倡竒童茂學之所趨褒衣危冠者郵希軻雄搦毫伸
紙者皆小莊老且所取者十二數而來賦者逾二百名
苟或得之可為難矣恭惟先輩足下才傾庠序氣秀湖
山素亦貫穿於本原不獨玲瓏於黼藻方慶漸鴻之舉

亟行汗竹之儀其在感藏曷勝悃愊

　　回士人謝解啟

　　校藝棘圍標名楮牓遍里閭而交慶偕縣邑以増輝伏
惟解元錦繡肺肝珠璣咳唾起文章之光焰得師友之
淵源素馳譽於鄉闗果登書於天府未遑短啟先辱長
牋永為篋笥之藏深乏瓊瑶之報欣成八月已稳泛於
靈槎喜俟三春更高攀於仙桂

　　回陳將仕啟　　　　　　　　林清甫


　　彭澤清行聊適弦歌之嘆單父方至何來冠蓋之迎猥
辱長牋益欽雅意况久聞鄉曲之譽實素推人物之評
召見高年當先問益昌之政苟有貴客可同為臨卬之
恭

　　回宋掌儀啟

　　都騎而有貴客未為臨卬之恭㕠鯉而遣長鬚已識玉
川之意何十幅八行之駢儷無一文半字之類瑕慰籍
甚勤周稱太過為令尹而無喜色葢非所能見君子則

降我心猶恨其晚

　　回縣學職事啟　　　　　　　林豈塵

　　武城而有戲言安得弦歌之笑單父而聞鈎道何煩軒
蓋之迎方為新樂之知猥辱華牋之貺深虞過譽亦見
高懐頋精學校之勤行為場屋之用冉求使之宰我慙
居弟子之先趙德可以師君無愧衙推之請

　　回鄭秘校啟

　　自逺方來始合有朋之趣見鄉人喜少寛去國之思况

我輩罕有相投若吾子不可多得識之已恨其晚欣然
欲與之㳺觀其養氣則平生之耿耿常存至於論交則
輕薄之紛紛何數豈一文半字之或吝以兩紙八行之
見遺明珠雖為暗投美玉自有定價青眼以待佳士雅
在夫一日之間白首而逢壯夫情將見於十載之後

　　回鄭解元啟

　　弦歌聊試初為彭澤之行車騎甚多未展臨卬之敬辱
君之好惠我以文想其胸襟藏鄴侯三萬軸之書能以

汗墨得樊南四六集之體載眈方味益見高情苟以為
賀又何足云至於稱譽太過十室之邑可使宰此未免
士大夫之譏一巻之書必立師頋曲從群弟子之請

　　回畢安撫正啟

　　天運璇璣又届履端之始春生玉帳載迎善政之祥恭
惟某官豹略沈深虎符静謐麥苗緑漲挽回㡬千萬户之
和栁葉青歸喚起二十四橋之夢三陽為泰百禄交升
某方欲具箋猥勤委翰椒盤啟節莫殚頌禱之私玉燭

朝天願保功名之重

　　回周馬帥正啟

　　正月始和光輔崇蘭之畹元戎小隊暖生細栁之營恭
惟某官克壯其猷共武之服東風解凍知挾纊於雲屯
北斗回杓即出綸於天陛某濫持荷槖莫捧椒觴玉漏
聲長行或聫於朝著金印斗大願益懋於勲名


　　五百家播芳大全文粹巻四十八

