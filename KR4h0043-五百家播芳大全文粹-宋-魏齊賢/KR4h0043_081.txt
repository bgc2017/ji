







　　欽定四庫全書

　　五百家播芳大全文粹巻七十四

　　宋　魏齊賢

　　葉　棻同輯

　　青詞

　　祈嗣

　　祈嗣設醮青詞　　　　　　　楊祐甫

　　大道善應無方體之可求人欲必從有情性而不忒敢

傾微悃上凟髙聴伏念臣&KR1094;綮童心顓䝉駑質雖肖翹
於一氣譬蠕動之何知少也不祥早神傷於陟岵長而
無頼徒情恃於凱風以小善無益而莫為故定命靡諶
而弗祐綵衣以飬寜慰於母心筦簟空陳未遑於熊夢
輙慿清侣仰叩員真庶通葵嚮之誠隂錫椒蕃之福伏
望大鈞廣運洪造曲成肇舉添丁兾共勤於農秬常樂
有子永均頼於國風

　　催生保安設醮青詞　　　　　劉忠肅


　　大道無形莫求於聲臭至仁愛物善應於洪纎輙欵靈
壇瀝陳丹悃伏念臣本非元識幸齒最靈䴉彼林鷦願
安於常分愚如芻狗但樂於至仁今臣之妻方身於此
考夢祥之戒兆念寳典之有祈序協嘉平迎厥誕彌之
月朔維乙亥又其本命之辰并此吉時恭陳清醮㓗誠
齋戒祗事夙宵瞻顥圓而若臨岐景緯之在望伏兾上
真孚佑列聖儲休拂其災害之虞錫以康寜之福䖍其
寳鑑仰凟髙靈


　　誕免禳謝設醮青詞

　　圓穹垂祐非求報於有生庻類䝉休合知歸於洪造輙
輸愚悃仰凟髙靈昨者以臣妻任氏夢祥届期乳産叶
吉起居向背寜無奸於隂陽食飲節宣固有蠲於拘忌
而既生育而無疾災由列聖大孚以仁使一物皆得其
所輙齋戒於靖館伸報謝於洪私凡在生成雖無物足
以稱徳苟能齋戒雖惡人可以事天更兾錫以夀康為
之終始


　　生子賽願設醮青詞

　　洪造無私仰荷生成之賜微誠曷報少伸感幸之悰伏
念臣向因彌月之辰嘗露籲天之請丹𠂻上逹善願俯
從居然就蓐之生坐獲懸弧之吉悉䝉恩祐敢負初心
䖍修清净之科進凟髙眀之聴伏願上穹降鍳列聖垂
休從兹襁褓之男日増長茂更畀閨門之集時遂康寜

　　誕免賽謝設醮青詞

　　大徳曰生已協熊羆之夢至誠無息敢傾螻蟻之心比

臨蓐以懐憂輙欲望雲而請命亟頼乾坤之孚佑肆令
母子之驩康爰按真科用酬丕貺以似以續幸家世之
有傳難終難窮庶年齡之未艾

　　禱病謝安

　　為父禳災設醮青詞　　　　　王望之

　　愛敬盡於事親敢忘喜惧齋戒可以事帝惟務感通輙
欽翼翼之誠仰凟髙髙之聴伏念臣某髙年耄矣衰髪
皤然少違攝飬之方稍至虚羸之疾胃弱倦於飲食疥

痒疲於抑搔敢應元命之辰恭設上穹之供仰祈真聖
俯鍳丹心病勿藥而遂瘳夀如山而益固誓崇至道永
答諸恩

　　為母保安設醮青詞

　　赫赫在上無聲臭之能通欵欵之愚有精誠而可格敢
冒雷霆之譴兾申駒犢之情伏念臣乆寘周行上依洪
造一門受禄恩逮旄倪六嵗守邊效無毫髮幸啟居之
良便獲温凊之不違属當揫歛之初間多耋艾之感用

深沐惕懼失和平敢涓時日之良具致黄汙之薦祓除
舊悔召致吉祥伏願上帝博臨衆真昭格錫以康娱之
應蠲其約結之勞天地至仁豈棄捐於螻螘母子為善
當傳付於子孫

　　為母禳災設醮青詞

　　欲夀其親實人心之至願無私於物仰天監之弗違畢
竭精誠懇祈孚佑伏念臣母封邑某氏嘗嬰疾疹備極
憂虞雖諧藥石之功尚有夙宵之惧盖慮曩愆未弭隂

罰猶深恭啟净筵仰干洪造願賜康寜之福偕登耆耋
之年均逮家庭悉仰夀祉

　　為母禱病設醮青詞　　　　　林豈塵

　　天道難諶莫測髙眀之妙母氏聖善或庸疾痛之呻輙
露丹𠂻仰干洪造伏念臣少孤多蹇偏恃焉依僅忝一
官之微方詣三釡之飬而母妾張氏比縁往臘偶跌殘
軀迨今延七八月之間而脉有五六至之數往來寒熱
喘急浮虚雖藥石以交攻矧桑榆之已暮念下堂而傷

足行或使之惟反本以呼天勢莫急此適值旁於本命
用嚴按於真科伏願何禍不消勿藥有喜百拜手以為
夀固人子之至情一跬歩而不敢忘仰真功之宻䕶

　　為母禱病設醮青詞

　　犬馬有飬乃往聖之格言螻蟻輸誠頼皇天之昭鍳輙
伸危懇仰凟盖髙伏念臣母永夀縣太君王氏克配先
臣肇興衰緒衣被三百指勤勞六十年有造家之大功
無持身之小失偶嬰疾疹乆歴嵗時浸至尫羸實深憂

惧此盖子孫稔惡門户匪昌降殃乃及於老親誅罰不
加於小已是用籲天引咎伏地祈哀載㓗清壇恭延開
士伏願上真垂祐列聖䧏𠂻察慈母之生平感孤臣之
末路沉疴頓去亟収勿藥之功盡室何為惟結省愆之
誓

　　為夫禱病設醮青詞

　　宣化承流或蹈隂陽之患赦過宥罪願囘天地之心若
時良人充職下邑欲更新於百弊宜積怨於一身西館

經營冒方隅而罔測東垣版築臨嵗序以奚逃加之五
命九星偶此三刑六厄接春夏而猶挭衝己亥以仍災
藥石滿前曽莫施於人力雲霓在望當曲借於神威㑹
習是而知非庻轉禍而為福一洗腹心之苦肆令膚革
之充既安既寜永夀期於千載有慵有性仰道䕃於九
霄

　　為男禱病生日設醮青詞

　　作善而降之祥事固闗於天道不誠而未有動理亦繫

於人心輙瀝丹𠂻仰干洪覆伏念臣男具官某年方羇
貫寵冒簮裳近拙衛生旋致隂陽之爽未痊勿藥實深
父子之情是用皈命綘霄投誠黄宅恪取誕生之旦躬
陳醮謝之儀遵琅函瓊笈之科覬風馬雲車之㑹䖍期
降鍳早廸吉康夀綿三素之雲氣暢七蕤之籥俯殚精
意固備冩於翹勤仰凟圓清願黙垂於孚佑

　　為女禱病設醮青詞

　　天地之徳常均覆載之仁父母之心不勝駒犢之愛敢

瀝殚於懇悃以冒凟於蒼穹臣資乏進修積多憂患歴
年於此疾㡬徧於一門渉春以来病復侵於長女悵藥
石之弗效惧膏肓之已深與其委命於巫醫不若求哀
於仙聖肆式羽衣之典兾延風馭之臨伏願上帝垂恩
諸真降鍳念其稚齒素勤孝弟之修愍此沉疴賜以痊
安之應當共期於頂踵庶仰謝於生成

　　為女禱病設醮青詞

　　穹然上儀蠢爾大類天人之際固逺而莫交影響所通

有誠而可格祗伏清場之次䖍敷丹欵之辭伏念臣稟
此微生陶乎大化冒國恩於中外由帝力之生成而臣
之第二女趙氏婦佺爰自舊年偶嬰内疾隂陽之升䧏
或失其序脾肺之逆順不相違和氣液轖乎中形色變
乎外乍退而復進謂有而若無殆及嵗期未収藥喜意
其運厯之有㑹選或者星宫之所加臨空復惧心莫能
致力夫惟物一失所則造化以為病人有不得則呼號
以及天謹稽式於科文用歸誠於禳謝伏願上真孚徳

列聖協仁祓其旡妄之災錫其降康之祐庶獲安於常
序仰無累於大鈞

　　禱病東嶽設醮青詞

　　表儀四鎮孰尊喬嶽之靈臨長百神爰有天孫之貴廓
洪慈而溥施應精禱以咸孚伏念某頃自初秋寖嬰微
疢恐尤違之斯積致譴責之攸加盛厯數之將衰慮年
齡之不永省躬自刻敢少怠於忱恂降福維新實仰慿
於隂隲是用祓除庭宇尊按科儀延飈馭於紫清罄悃

誠於丹素伏願真靈孚佑慈寳鍳臨崇降嘉祥滌除灾
癘誓竭精純之守仰酬洪覆之恩

　　禱病保安青詞

　　人大患為有身豈免井毗之冦天盖髙敢不跼用蘄孚
佑之仁輙羞蕙蒸蘭藉之儀式延風馬雲車之馭望九
閽而稽首罄十念以陳詞伏念臣早服微官晚叨内職
七年去國敢妄意於功名五月飬疴猶未蠲於藥石今
則患纒右足脉滯三經雖不爽於良行然猶愆於逸歩

或謂風滛未解或云氣濇弗宣嬰病者日兾於十全理
疾者猶持於兩可是用輙攄丹懇仰叩髙真伏祈覆載
之慈特畀康寜之福齋戒以事帝既殚精意之誠忱痛
疾則呼天盖出人情之廹切

　　禱病設醮青詞

　　昊穹杳邈無逺不周螻蟻微賤在誠可格仰叩昭昭之
鍳俯陳欵欵之餘伏念臣起自孤寒擢居侍從冒寵靈
之已過輸績効以無聞雖夙寤宵興期臻利益然任重

道逺惧積愆尤而况䕶絶塞者五六年繞属城者十一
郡政刑寛猛倘或失中囹圄重輕未能無誤兹獲神眀
之譴用招疾疢之侵雖曲荷於哀憐已頓諧於痊愈尚
餘纎末未復故常敢稽首而叩閽誓洗心而改過伏願
上真旁燭諸聖溥臨大囘日月之光深愍駒犢之病赦
其罪戾賜以夷瘳溝壑未填倘尚依於覆載頂踵何忌
願少謝於生成

　　禱病設醮青詞


　　應天以實敢陳文過之辭小智自私輙露貪生之請仰
惟乾坤之大造俯鍳螻蟻之微誠伏念某生而顓愚幼
多罪戾驕奢自恣猖狂妄行爰自無始以來飬成莫大
之患皆縁貪嗔癡之宿習造為殺滛盗而不知罪釁所
鍾疾疢斯累喘滿害於飲食支離㡬廢起居恐遂沉綿
莫知圖救捫心自省難追既往之愆囓指啣哀覬許自
新之路輙慿道侣恭演真科精意黙通髙真垂佑願賜
再生之澤早臻勿藥之期誓畢此生歸依大道


　　禱病設醮青詞

　　禍滛福善於昭天監之眀視履考祥莫非已求之自敢
殚誠赤上達圓清伏念臣樸學罔庸頽齡侵逼昨日㽞
都而瀝請獲歸故里以飬安荷君上之大恩未知稱塞
取朝廷之公器已極叨逾由盈溢之生灾果隂陽之致
冦食衰恃粥曽何尚飯之能足不良行且有既微之腫
望扶持安全之賜歸包含徧覆之仁是用董祓忱𠂻歸
投洪造伏望三清昭格列聖溥臨虧除愆尤敷錫祉福

疾遄有喜庶㡬勿藥以遂瘳老無能為更兾及年而得
謝

　　禱病設醮青詞

　　三年於此愧無補於承流百堵皆興念有心於革故偶
當二黒七赤之次重詒五臓六腑之憂餐洩兼旬寒潄
達旦氣獨升而不降萬苦嗔胷疾已却而復來衆醫拱
手廼决疑於象數亟歸命於穹蒼盖去弊必欲從權既
往不咎誤心初非為已雖悔可追肆嚴禳禬之科一救

繕營之失方習是知非而有請宜赦過宥罪以無私神
之格思庶共安於㝠漠天其或者將遂畀以夀康誓犬
馬之餘生圖報乾坤之大賜

　　禱病設醮青詞

　　疾痛呼天本凡人之常態齋戒事帝實先民之格言既
可微詞敢忘重謝伏念臣先乘一障近控二邊多以鬼
稱殆非人境暴風發屋毒霧障山有三百指性命之憂
無二千石仕宦之樂隂祈拯䕶黙賜感通灾疾既平終

更以理冲科恭閱寳席夙薫尚欲徼恩未知報徳伏願
大神昭鍳衆宰溥臨佑此凋年敷之羡福當益持於晚
節用少荅於殊休

　　謝安設醮青詞

　　天道助順方丕佐於私門人情喜安敢獨忘於隆施静
惟一介乆去四眀庭闈時奉於好音閨壼日從於燕處
誕均百福旁暨羣兒雖大化宻庸曽莫知其所謝而至
誠能動或可藉以為辭恭對蘭塲恪羞蘋薦庶竭歸依

之力用酬覆燾之恩室家臻臻已無憂於旦暮吉祥止
止當不變於初終

　　謝安設醮青詞

　　苟有眀信雖微物足以薦神惟能㓗誠故惡人可與事
帝幽顯之際影響昭然道固無私理則有感凡具生知
之類咸資覆育之恩盖如父祖之用心均欲子孫之得
所僣陳危懇仰叩至真願憐廹切之愚𠂻曲賜聪眀之
鍳照伏念臣禀生陋劣受性顓䝉道不可違而豈能無

違道之愆情不可任而間亦有任情之失詩書夙好居
雖勵於修為覆幬照臨恐未逃乎愧怍往嵗辛夘㳂檄
彭門偶調䕶之失宜致寒熱之交戰醫師措手藥物呈
能坐集百憂尚稽小愈乃呼天而請命繼决臆以陳辭
夫何溥博之洪鈞不忍細微之告病髙其母而下其耳
遽沐降康甘其食而安其居遄臻勿藥静念神眀之所
畀豈容僥倖以及斯得逭死亡唯知感戴欲具蘋蘩之
禮適丁苫塊之艱本惧觸於尊威致未伸於薦獻即此

惕易重成罪尤苟察其中之無他猶兾上天之必赦今
者恭按科儀嚴列供張庶効涓塵之報式殚犬馬之誠
茗椀薫爐在凡情而無怠雲車風馬希帝澤以來臨於
忙忙恍惚之間望欣欣樂康之應咎潜埽蕩災絶侵陵
生存獲夀命之長死歿投幽隂之苦凡此私禱深凟髙
穹

　　謝安設醮青詞　　　　　　　黄泰之

　　承流宣化敢忘撫字之勤耗慮疲精是致節宣之爽宻

祈隂隲用廸吉康稽顙知歸瀝𠂻有請伏念臣蒲栁易
衰之質樗櫟無用之材兹小試以臨民實見憐於造物
憂慮悔吝未免閑愁之入心扶持安全果使沉痾之去
體甫臨書考復忝召恩謾輸螻懇之再三未報鴻私之
萬一輙慿青醮用薦微誠仰兾髙真俯垂昭鍳爰自復
陽之始益開泰道之亨居厭海邊幸脱跡瘴雨蠻烟之
外恩隆天上遂託身春風和氣之中

　　謝保安設醮青詞


　　監觀四方天盖垂於顯道齊眀盛服人必効於敬心臣
冒寵清時得閒暮景滿盈是戒敢忘止足之恩疾疢易
生每幸康寜之保皆化工之攸芘豈綿力之可酬適届
初春䖍修羞供伏願上元校籙均庶彚以承休投老年
齡與闔門而無恙

　　禳時災

　　禳火災設醮青詞

　　讁居髙安行將再嵗杜門自省日惧禍災乃者火焚閻

閭勢極熾猛風從北来正趨館舍治任挈族未知所適
而風囘火轉幸免焚爇向非神祇鑒察憐憫困窮則雖
免灰燼之虞必有狼狽之患敢陳菲供少荅靈聪伏願
洗滌宿殃稍垂慶祐

　　禳星變設醮青詞

　　惟天佑聖昭垂儆戒之文聖惟畏天克盡嚴恭之實交
修庶政祇飭清躬固已式叶於帝心方且仰囘於星馭
乃欽眀命載欵殊庭嚴寳籙之上儀傒飈靈之丕鍳叶

成休氣敷暢皇家外暨多方咸浸厚祿

　　禳水災設醮青詞

　　静専動直示禍福以無私隂惨陽舒幹災祥於莫測輙
罄修禳禱祠之禮用囘生植長飬之心乃眷淮壖猥當
江滸適届九秋之候遂傷三日之霖一月不息平時闤
闠半為魚鱉之淵樂嵗田疇盡作舟航之地方巢居而
茹歎宜蘋薦以祈哀謹叩丹霄恭投血懇既動紫辰之
視聴亟祛緑水之波瀾千室以寜豈獨逭承宣之責一

方懐恵又兼明覆燾之恩惟帝矜憐鍳人歸命

　　禳水災設醮青詞

　　萬物皆係於天五行初一曰水流不軋道害欲沉堤非
人力所能支吾繄神造為之主宰式敷誠懇仰叩昭眀
伏念臣職在河防分先士卒惟賦才之甚下固用智之
不先載顧狂瀾遽有漂山之勢雖殚狂力渺無由地之
期豈徒深曠職之憂殆且有墊溺之惧仰祈隂祐俾即
安流沉芻不揺浮梁益固息譴訶於厥職省勞費於攸

司

　　祈水退設醮青詞

　　天不私於愛物人無告則呼天比者雨潦既瀦川流暴
溢鸛鳴於垤未瞻杲日之光城復於隍㡬有襄陵之患
命且危於晨暮力已竭於捍防敢謁真宫仰祈元聖惟
兾享其精意矜此下民詔風伯以驅雲遣波神而洩水
復變桑麻之野不為魚鱉之隣永頼生成敢忘歸報

　　祈雨　謝雨　祈雪


　　祈雨設醮青詞　　　　　　　張参政

　　木饑水旱雖闗㝠數之推移金簡玊書能拯含生之疾
苦輙披危悃仰凟髙靈伏念臣叨領帥藩未周嵗律幸
姦偷之屏跡期閭里之奠居脫死之民力耕者無㡬垂
成之稼計日而望収自夏至秋不雨踰月飄風震蕩雲
欲歛而還開烈日炎威泉有源而亦竭嘉榖焦槁而就
盡老農籲號而莫聞富室已閉糴而幸災米商亦騰價
而射利將成赤地難逃饑饉之憂且惧綠林復起椎埋

之慕由臣非才假守無徳及人刑政或恐干隂陽之和
精誠無以格幽眀之祐靡神不舉徒自竭於愚𠂻謂天
盖髙終必從於人欲是用即仙聖飛昇之故地嚴髙真
館御之殊庭從建净筵宣揚秘笈伏願靈斿鍳顧亟禳
旱魃之威膏澤誕敷曲借雨師之力沛然霑足蔚矣昭
蘓収薄稔於桑榆豈云小補救餘生於溝壑永戴鴻恩

　　祈雨設醮青詞

　　鶴鳴九臯上雲霄之不聞蟻居大澤知隂雨之方来盖

動蠕之惨舒皆範圍於覆載民之苛瘠帝實矜憐伏以
八卦位而四時成六氣和而萬物得因其材而篤焉則
易為力非其時而望之則無見功敢殚祇祓之心倘動
昭囘之鍳維是民社介乎江山以陂澤為家以稲秔為
命仰口而哺者盖且十萬塗足而耘者逮其惸婺夏方
用事而飬禾土則溽暑而不雨失此機㑹且為饉凶走
百神而告哀蒙小恵而未濟是用洗心虚寂戒日吉蠲
欵帝昏之崇髙請民命於溝壑惟天地實民父母忍赤

子之渇飢雖山川能出風雲必有司於號令恭惟成就
萬得照知四方顧哀下土之黔坱圠鴻鈞之造錫予膏
澤躋登豐年重念賤微一介之臣典司百里之命傾投
五體瞻望紫宸無任祈天俟聖激切依歸之至

　　祈雨設醮青詞　　　　　　　熊子復

　　上天愛物必令萬彚之蘇小吏字民願救一同之歉仰
㧞真宰俯控危𠂻維此暨陽荐罹旱嵗臣比初達於封
境即親視於郊原麥苗雖出而悉已萎黄溪港不通而

僅存涓滴持百錢糴三升之米多入粃糠越數里汲一
罌之泉半和泥滓畎畆坼裂不堪鋤犁室廬空虛無可
貨鬻念荒時之難度惟造物之能蠲祇即琳宫企迎瓊
馭伏願雨雪之滋潤慰田野之焦熬民所欲天必從諒
蒙休應今以始嵗其有庶望小康

　　祈雨設醮青詞　　　　　　　晁子西

　　為政不善害於時和自夏以来再以旱吿固知上天不
宜屢凟每念荒年實有可虞豈惟轉車人徒之属連無

以奉饟亦恐父子兄弟之離散不能為邦願憫夏畦乆
勞而未償無使秋稼垂成而或敗嵗則大熟民可小康

　　祈雨設醮青詞　　　　　　　林豈塵

　　農心閔雨深懐失業之憂吏職承流敢殚責躬之請俯
輸愊悃仰凟髙眀伏念蕞爾莆城瀕乎海嶠地狭半涵
於瘠齒人稠惟事於耕耘倘田疇之不収則溝壑之立
至梅蒸失潤秧挿已枯𠻳𠻳既嘆於如焚慓慓實深於
若撻謹延真馭敬集靈塲豈能出力以為人且務齋心

而謝過伏願乾坤䧏鍳畢月争輝雨澤應期願觧亀文
之坼秋成在望可占魚夢之祥

　　祈雨設醮青詞

　　十日之雨乆愆時若之期八口之家行失西成之望禱
羣祠而精神未格諒百神之譴怒未休吏雖無良宜獨
當於災咎民亦何罪俾重困於凶荒惟昊天有育物之
仁惟上帝體好生之徳若不籲號而瀝懇曷致監觀而
俯從敢因舊儀祇薦誠悃伏惟元功不宰至道無私用

昭善應之休以救如焚之勢作為甘澍潤澤嘉生周寰
宇以廓清沛田疇而霑足下全民命載釋吏憂天地交
而萬物通已除凶嵗寒暑節而五榖熟佇報豐年

　　祈雨設醮青詞

　　民之貧困未有甚於此時田無斂収則使餓於我土惟
天眷祐以時雨暘乃自是月以来遂致膏澤不下田畆
之苗莫立隄閼之水未通今者部封惕焉憂惧倘三日
之不雨必百榖之無秋如此閔閔農工丕䧏汝罪吿於

皇天后帝寜丁我躬咿喔以祈隕越於下

　　祈雨設醮青詞

　　嵗事至重惟天實為民食不豐繄吏之咎仰凟窮髙之
聴敢陳懇請之辭伏念流行之災雖云代有太甚之旱
亦或可推臣等涖官於兹奉職弗謹惟恐失政不能致
和故使四境之間至於連月不雨懼有槁苗之患莫救
嘉榖之傷深憂如薰彌祀不効其用輙遵道教恭設科
儀伏願享此忱誠鍳其瞻仰錫以霶&KR0034;之澤助夫稼穡

之成若乃亦有秋是為農夫之慶則何以卒嵗不起小
民之咨此如微臣實受厚福

　　祈雨設醮青詞

　　雲霄髙逺聴無卑而不聞螻蟻細微必有誠之可格眷
兹州境連属嵗荒萬口嗷嗷慮深填壑三農閔閔志切
望霓雖羣祀之徧修尚甘澤之未應仰慿道力恭叩天
閽伏願上帝垂仁諸天䧏鍳震雷出令盡興乆蟄之龍
破塊流恩一洗將枯之麥


　　謝雨并祈榖青詞　　　　　　熊子復

　　旱當七八月之間比殚䖍禱雨既三五日以往仰荷靈
休有開必先無徳不報庸即琳霄之雨聿遵瓊簡之科
恭設净壇企延飈馭爰念黍苗之未實尚憂螟螣之為
災民所欲天必從願畢垂於孚佑今以始嵗其有庶薦
格於豐穰

　　謝晴青詞

　　九月築圃方興南畆之歸三日為霖或作西成之害天

不言而善應民所欲而必從曀曀其隂蠢爾一時之蘖
杲杲出日驩然百里之和帝意何私人心易感謹輸丹
悃上凟紫霄神之格思仰九霄而難報物其多矣庶萬
庾以咸登

　　祈雪設醮青詞

　　天施地生既莫知於所報旱乾水溢尚未免於有求敢
緣覆載之恩用竭吁嗟之懇惟趙之北自東以来雲欲
族而遽収雪嘗䧏而未渥雖徧走羣祀之衆曽莫肯聞

而仰呌髙窮之嚴盖不得已伏願上清䧏鍳諸聖感通
號令川嶽之靈奮起龍蛇之蟄沛為嘗潤澤此焦枯兾
蒙父母之慈不違螻蟻之願

　　祈雪設醮青詞

　　上帝䧏觀善於救物下民靡告危則呼天此者時雪既
愆宿麥將槁吏雖不徳人亦何辜敢瀝丹𠂻上祈真聖
願施一尺之澤俯紓千里之憂益罄齋䖍少酬蒙覆

　　祈雪并禳火災設醮青詞


　　髙天在上故無棄人至誠如神可以事帝比者時方卒
嵗陽反代隂水不堅凝木多燥槁牟麥已播未霑為瑞
之滋綆缶相望每有救焚之恐敢伸醮設共罄懇祈庶
有感而必通將轉禍以為福伏願三清覆祐列聖鍳觀
髙澤應乎豐年熒惑循於常次揚熛不作無徙薪曲突
之勞盈尺既優遂飽食逸居之樂共荷生成之賜不忘
歸報之勤

　　追薦


　　薦父九幽設醮青詞

　　無父何怙可勝痛割之情謂天盖髙俯聴忱恂之懇幽
眀雖異祈報則均伏念臣亡父某人弗享遐齡倐歸㝠
路居諸云邁追悼何窮於其得疾之時嘗有祈𠂻之請
謂天官赦罪時適際於中元而人子愛親心敢忘於一
念薄陳清醮少答髙窮盡除疇昔之尤或在超生之域
禴祭實受其福願竭誠心死者不可復生姑償夙願

　　薦父九幽設醮青詞


　　髙穹㝠漠惟誠意可以潜通滯魄幽沉伏慈光為之下
照顧兹懇切敢不皈投伏念臣亡父某向佛精勤奉真
黽勉叨蒙仙籙願享遐齡何其得疾之弗瘳遽嘆飬親
之不待雙輪易邁三七俯臨輙伸哀悼之誠用薦幽㝠
之地惟願九天原赦承㧞亡超度之恩百苦消除享自
在逍遥之樂

　　薦父百日設醮青詞

　　年始及筓預卜有家之願生何報徳俄虧陟岵之瞻蹐

地靡圖籲天敢吿伏念臣亡父某慈祥賦性朴直謀生
豈云無妄之災輙有不虞之禍毉徒屢試雖百藥以無
功夢則先知盖十年而以騐固死生之有命在幼穉以
何堪適當弗反之旬爰起悼亡之感尚期大造俯格微
誠憐人子荅親之心曲垂昭鍳赦先父既徃之咎俾脫
沉淪

　　薦母設醮開壇青詞

　　枕塊寢苫方深念母披肝瀝膽敢不籲天願慿不宰之

功少度無邊之苦伏念臣母自從無始爰及有生於身
三口四之中造人百已千之業奄歸長夜恐滯幽津重
惟後嗣之積愆大惧往年之元路倘非道廕孰洗罪根
乃修靈寳無上之齋庸兾昊天罔極之徳伏願三清上
聖曲垂赦過之恩十極髙真同賜度生之力速招滯魄
使濟法橋此界地方觧百生之寃結人門天上還一念
之本真皆與含靈同歸道㟁

　　薦母設醮散壇青詞


　　囂塵湫隘肅陳擁霧之壇惚恍希雲若覩排空之馭顧
人寰之甚濁諒天衆之難掩函笈散音真逰反斾念蘋
繁蕰藻之献雖或致䖍而香火𤓰華之間尚多弗敬祈
欲赦罪尤頼䧏𠂻願捨過以錄功惟濟生而度死速引
慈親之去識徑上三天少酬人子之孝思未沒九地

　　薦母設醮青詞

　　日往月来倐爾再期之及肝枯腸裂莫名方寸之誠敢
求天上之𤣥靈庻薦九幽之滯魄是宜延羽衣於麻室

開寳軸於琅函聿修黄籙之宜用竭丹心之懇祈聪眀
之俯聴兾風馬之来臨伏念臣妣某棄館捐生不覺遷
延嵗月而孤子某含恩報徳當求薦㧞津梁思令見性
以生天莫若囘心而嚮道庶㡬脫地獄寃愆苦生人間
善樂緣引援孤魂滌多生之罪垢開眀一性獲大道之
歸依

　　薦母設醮青詞

　　夭夭棘薪痛劬勞於母氏蕩蕩上帝宜濟度於下民敢

瀝血誠仰干洪造伏念某一違色飬六換齋辰禍及凶
殚天摧地裂念平生百為之際雖切自修而宿業三世
之通未容寡過欲期觧脫可不皈依庸大啓於蘭塲庶
少延於飈馭三薫三沐載過載瞻伏願八羽龍軒暫去
玉京之邃九光鶴盖俯臨蓬户之卑曲鍳勤拳溥垂救
㧞

　　薦母忌日設醮青詞

　　母兮鞠我懐昊天罔極之思祭則致嚴盡大孝終身之

慕敢因諱日輙啓清塲慿度人𣺌𣺌之誠格福善髙髙
之鍳伏念臣學踈且怠才短無能徒空誓志之堅未遂
揚名之顯晨昏定省雖諧慶侍之勤朝夕思維實慊再
生之報九囘腸而不足一跬歩以難忘惟念崇修可伸
追想偶緣道行欲執牒以離塵用設靈神因濟人而薦
識伏願髙穹垂聴上宿下臨迂龍鸞甚盛之軒俾令快
覩馨蘋藻至微之禮庶遂懇求

　　薦母九幽設醮青詞


　　窮則呼天仰頼無私之鍳母兮鞠我難酬罔極之恩謹
瀝丹𠂻上干洪造伏念某先妣沉迷世網淪溺愛河前
因病疾之躔莫藉扶持之力爰披心素跪許醮羞豈期
一夢之不還俄遽八旬之俯及偹藻芹而是賽竭螻蟻
以致恭式按冲科敬延真馭願慿妙善併薦幽魂三十
三天獲遂往生之樂百千萬刼永消過去之愆

　　薦妻九幽設醮青詞

　　科傳黄宅㑹啓特於九幽魂度朱陵身必超於十極輙

輸危悃上凟髙聴伏念臣妻安人樊氏夙慕真詮乆承
道䕃遽染河魚之疾旋興隙駟之嗟念積習愆尤或尚
標於黒簿肆披陳情懇用䖍拜於綠章延羽士於雲壇
秩醮筵於衡宇茭龍傳信柏簡陳儀焚百和之寳薰諷
九天之隱韵邀迎瓊駕俯享蘭羞拯㧞一靈俾超諸趣
玉京金闕歩八景之雲霞圓嶠方壺住上山之樓觀

　　薦妻賽願設醮青詞

　　句曲名山隐茅君之鵠馭崇禧珍館棲玉帝之龍轅輙

瀝丹𠂻仰干洪造伏念臣妻某氏早依道䕃夙慕真詮
未届中年遽淪長夜嘗禱仙壇之秘許修寳籙之儀今
者特啓净筵庶酬初願經誦琳臺之札香騰金獸之煙
柏簡授符茭童傳信所期滌除罪垢升濟神眀罷對三
官名黙消於黒簿超生七映魂速度於朱陵

　　薦㧞設醮開壇青詞

　　天髙髙而在上覆既無私道蕩蕩以難名感宜有應輙
持精一仰格清光况凡懇之是求増哀情而愈切今則

醮壇嚴設公宇肅恭風飈感往之悲香滌剖城之潔敢
仗羽衣之侣上叩帝閽庶延仙從之車下垂法席天人
相際存沒有干伏願迂龍鸞甚盛之軒俾令快覩歆蘋
藻至微之禮得遂勤依

　　薦㧞設醮散壇青詞

　　嚴潔奉天知致齋之惟謹質眀行事慮繼燭之不恭省
已未安瀝誠再凟伏念臣因悼亡之無益謂訴帝之可
求尤懼乖違反招譴怒適丁罷散罄竭卑𠂻願堊鍳之

海容盡捐細故當仙車之雲歛廣賜哀憐俾亡室王氏
寃上徹於天庭魂速登於仙界羣哀有訴同體無悲但
居螻蟻之微永念丘山之賜

　　薦㧞設醮青詞

　　死生有定子不能為其親私窮苦方深天尚或從於人
欲輙傾哀訴仰凟髙眀伏念臣乆稔愆尤荐罹憂患疇
昔趨庭之訓已失先傳中年陟屺之思復違志飬禍一
至此痛將奚堪斬然縗絰之中非敢愛死惟是蒸嘗之

事尚忍偷生聊慿拯㧞之儀少致劬勞之慕洪惟髙鍳
普濟迷途赦既往以維新願除罪苦盡未来而不作一
洗業根

　　卜𦵏還願青詞

　　百身何贖痛銜罔極之哀再世有歸隂頼至仁之相敬
陳謝禮少畢愚𠂻伏念臣不孝之罪上通於天沓来之
禍駭聞於世十年縗絰四壁几筵雖隕滅而尤悲亦哀
號而僅属扶持忍死黾勉送終當因宅兆之多疑輙叩

昊穹而請命神眀䧏鍳龜筮協從聿修大事之襄敢効
初心之報伏願照臨有赫覆載無私旁燭幽都等先靈
於樂國横流恵澤囘生意於寒根誓罄餘齡仰酬洪造

　　焚黄設醮青詞

　　哀深悼父懇廹號天永惟劬勞之親生禀慈恵之性區
區捐已汲汲振貧躬行而莫矜其能厚施而未食其報
嗟乎不孝之罪大致此嚴誅之亟来子職莫修俾遂棄
終身之飬君恩雖重不及汙再命之榮閱嵗月之奔馳

俄周祥而遄至念非歸依至真之大道何以少報罔極
之深恩爰仗羽衣式遵蘂笈敢兾妙力以通於幽眀庶
㡬恩封不間於生死何勝蓼莪之痛輙犯蕭斧之威方
伏苫塊如臨水谷

　　薦夫設醮青詞

　　衆生苦凶沉淪未免於三塗大道恢洪救㧞普同於一
切欲悼亡而莫及期薦往而有由疾首痛心神魄隕越
呼天叩地涕泗滂沲輙傾丹素之誠爰告紫金之闕伏

念臣妾夫乆湮選調曷究宏途五千方謂富貴之年妻
妾未敢棄去一日忽嬰跖盩之疾砭&KR0008;施之罔功朝露
既晞悲風徒切扶靈輀而欲去恐旅魄之弗招忽託夢
於同僚祈追修於上果用伸嬰慕式仗聖慈塵翳永消
靈眀獨耀蠲除拘滯啟無遮無碍之道塲超度往来傳
長樂長安之真境尚期幽魄俯鍳忱誠

　　薦夫設醮青詞

　　中元紀節聿垂宥過之文寳席躬薰少盡酬恩之意悵

既虧於形影思升濟於神眀伏念臣妾亡夫某早出寒
鄉偶通朝籍奄辭昭代不享遐齡垂年之老母可悲别
宗之繼子不振重服即吉餘哀尚新僅存未亡之人敢
效從死之妾凡可追導罔殚薦修夢若平生言猶有負
特延開士恭按冲科伏願至鍳所臨微誠不隔綠章既
徹黒簿盡除果三天之秘可通盡九地之幽必照庶㝠
福之有助竭危懇以甚哀

　　薦弟還願青詞　　　　　　　孫仲益


　　天地之恩螻蟻之微何報兄弟之義手足之愛所鍾仰
瞻咫尺之威俯罄再三之凟兾垂哀憫以鍳愚𠂻伏念
某始自幼年恭承嚴訓一門十口同産三人教以詩書
安於貧賤布衣草履糲食藜羮相與終身今猶在耳已
乃觀兄蚤殁得偕峴弟俱存爰自青衿以至白首中緣
際㑹過冒寵榮嶺海竄流骨肉阻絶旋䝉觧網獲遂首
丘誓言躬耕不復求仕饘於是粥於是無一日不從歌
於斯哭於斯盖二紀於此云何不淑奄棄而先念其忍

死之言固嘗有夙昔未償之願迨此卧痾之日亦屢申
吁嗟歸命之求用是汛埽家庭延登道侣悉從治命不
爽初心髙誦靈萹躬羞净供望三清而稽首仰列聖以
馳誠懼其多生身口意之間慮有一切貪嗔癡之罪念
此急難之情至切矣俾從逍遥之樂以超然一死一生
已抱終天之恨三薰三沐敢忘伏地之恩

　　薦男九幽設醮青詞　　　　　黄㤗之

　　七情顛倒沉㝠利害之途一念皈依度脫死生之境爰

披誠懇仰叩髙真伏念某次男某愚不知方學未聞道
心猿意馬不禁奔馳飄瓦虛舟無情繫觸寃寃未觧業
疑三世之通種種俱融醮仗九幽之設肅延羽属宻案
𤣥科以清净緣破昏迷障頓令去魄隨符簡以超昇更
保全家與嵗時而開㤗



　　五百家播芳大全文粹巻七十四

