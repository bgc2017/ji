







　　欽定四庫全書

　　五百家播芳大全文粹巻一百一

　　宋　魏齊賢

　　葉　棻同輯

　　祭文

　　朋舊

　　祭林三山文

　　昔我伯父西垣公躬受中原文獻之傳載而之南徘徊

顧瞻未得所付踰嶺入閩而先生與二李伯仲實來一
見意合遂定師生之分於是嵩洛闗輔諸儒之源流靡
不講慶歴元祐羣叟之本末靡不咨以廣大為心而陋
專門之曖昧以踐履為實而刋繁文之枝葉致嚴于辭
受出處而欲其明白無玷致察乎邪正是非而欲其毫
髪不差昕夕函丈聞無不信信無不行前望聖賢大路
九軌自詭以必可至三嵗一詔士子莫重焉先生方上
名于春官慨然㑹合之難而緒業之未竟也亟改轅解

鞅而輟行其視内外重輕可謂審矣里居之良若方
若陸旁郡之士若胡若劉相與倡和于寂莫之濱韜積
渟蓄固未有所謂為人意也未㡬輝光篤實而不可遏
州黨推擇居東靣之席踵門請至再至三然後抗顔
臨之長樂之士知卿大學知尊前輩知宗正論則皆先
生及二李公之力焉嗚呼西垣公既不及公道之開而
二李亦皆以布衣終獨先生甫入東觀若將有為而病
輙隨之中原諸老之規模冺焉不得再白于世其用舍

必有所繋矣嗚呼心迹之判非達者之論區區專信耳
目而量君子之用心則亦有大謬不然者先生所遇多
忤少合意雖可尋而事不大見中雖無愧而外不及知
悠悠斯世識此心者㡬何人哉嗚呼先生之臥家左支
廢右支緩手不能指授口不能劇談若無與乎世道之
升降抑不知百圍之木顛童立枯猶足為丘樊之鎮一
旦仆地則意象衰落無復故國之遺矣嗚呼痛哉某未
冠綴子弟之末行期待之厚獨出于千百十人之右顧

謭薄安所取此實惟我西垣公之故施及其後人培植
湔祓閔閔焉如農夫之望嵗也齒髪日衰業弗加脩愚
不自惜大懼先生之功力為虚施每靦然慙惕然恐也
聞先生之喪念以辭侑奠惜思慮不專條貫靡究筆屢
下而復泥也既半嵗矣而所言乃止于是葢至善難名
至庸無文而迄不能成章也先生之存音問雖疎舉首
南望猶有虞焉今遽撤其所畏㡬何而不為小人之歸
耶惟當與二三子尊所聞行所知使先生未伸之志猶

有考也尚饗

　　祭太學同舍文　　　　　　　汪彦章

　　嗚呼某人命止斯耶以君之年如猗蘭杞菊方欲擢秀
而遽揠其芽以君之才如連城玢珞方欲追琢而遽裂
于瑕矧君之慈祥豈弟尚友之久而中道奪去其誰不
嗟嗚呼哀哉人生世間如沫聚水合散須臾寧有定體
虫臂鼠肝均在鑪錘方生方死其樂等爾子返其初何
足追企但悲夫北忩之間几席蕭然霜月眀空秋風激

天想音容尚存而人則已矣况于家山阻深夐絶千里
夀親在堂誰繼甘膬室有孺人今則誰恃旅魂孤㷀何
日歸歟興言及此殞涙如洗嗚呼哀哉悠悠百年夀夭
一終死必有所予今者白馬素車敢替交情于元伯隻
鷄斗酒聊申哀醊于橋公嗚呼尚享

　　祭鄒次魏文　　　　　　　　孫仲益

　　嗚呼繄我惷愚屢属罪罟白首龍鍾投畀南土交情解
散莫復瞻顧如避垢汚掉臂而去病臥空山一室環堵

争席滿前誓不共處之子英妙文中之虎擕書銜袖過
余逆旅議論蠭出稽今引古西階東序九鼎十鼓翰墨
之塲群獻俁俁引脰一鳴千鈞射䑕我老歸耕十變寒
暑相望一涯二江之阻被襆嚢書獨行踽踽惠然顧
我漢隂之圃倒衣迎門喜抃欲舞促膝晤言殺鷄炊黍
訣别㡬何俛仰再撫千里訃聞方食失筯豈其夢耶而
遽如許老人無徒吾孰與處子有齋室圖書之府製名
耘業義取韓愈書來徴銘藥石之補遺墨燦然尚秘箱

笥文成欲致未及子睹掩巻驚呼老淚如雨子今在
殯寧聞我語庶㡬掛劍徐君之墓嗚呼哀哉尚享

　　祭飛英子文　　　　　　　　葉儀鳯

　　嗚呼飛英命止于斯耶吾不敢怨蒼蒼恨冥冥不生子
則已既生子形又賦子才奈何子之夀遽止于斯耶子
以少年豪邁之氣可以貫日月凌青雲葢將尅日起家
夫何一跌秋圍槐花有恨竟以明月之珠夜光之璧暗
頓委于風沙嗚呼飛英古來才大難為用志士幽人莫

嘆嗟子安知其終不售乃鬱鬱憤悶一至于斯耶嗟子
之文妙奪春葩振陽和于筆端筆端之樹皆萌芽嗟子
之賦飛霜晨露莫能過嗟子之詩池塘春草何以加雲
山之㑹萬里圭璧赤城之岩萬丈雲霞惜乎不為封襌
書不作洛圖頌奈何撑爾腸拄爾腹抱萬巻而為灰耶
嗟子之筆龍騰虎拏得手應心不模而佳行行春蚓字
字秋蛇非顔非栁迥然一家不書磨崖碑不冩洛陽
賦奈何捲銀鈎收鐡畫握雙拳而去耶嗚呼飛英子何

徃子雖徃而神不没吾疑天上玉樓成地下脩文闕不
然紫陽真人銘新宫玉皇上帝頒折札夫何德星降
此酷罰青帝春風竟十八嗚呼凝爾神駐爾車試為我
留須㬰敢再拜而三奠告汝曰自古到今靡不有終董
常以弱冠死顔回以壯室殁仲淹悲之深而掩涕宣尼
哭之慟曰天喪予子以董顔之賢而夀且不及我無孔
王之德而哀誠有餘嗚呼飛英子何辜傷如我者古未
有天如此慘酷古亦無此言不必文此意不必攄嗚呼

汝知之乎填然鼓聲大昕聚徒蹌蹌躋躋摳衣趨隅當
此之時子安在情何如月淡管絃風清綺疎銀缸掩映
琅琅誦書當此之時子安在情何如嗚呼飛英得無怨
乎天隂雨濕欲一覿子之靣可復得乎空街步月欲一
執子之手可復得乎琴劍縱横手澤如故嗚呼飛英安
在去此而死乎子之得疾一切廢置問則詩書惟慮學
廢吾傷子之賢吾戚子之鋭造化之間倘有再生之理
則必為名卿鉅公而續厥志子之將行子無他説但呼

嚴君告以枯竭余聞此語嗚哽咽唈嗟乎天地之魂消
山川之氣絶春江鴨緑兮浪千頃春桞鵞黄兮怨萬結
春風怨兮春花殘吾故人兮千秋永訣痛割腸而欲斷
酸逼肝而欲裂心寒寸寸灰淚泣滴滴血九泉深處聞
不聞有恨終天兮飛英此别嗚呼哀哉

　　祭無旁菴主人　　　　　　　翁元廣

　　嗟乎無旁乎而已反其真時至便行差不少待兮豈造
物之不仁頓使𤣥寂寞英㮣沉淪此士友之痛惜鄰里

之悲辛者也至于季行役而未歸(其景文出館潭之帥)訣倚門之
慈親想其易簀之際抱餘恨亡垠嗟乎無旁可奈何顧
有生之脩短與斯道之屈伸而固悟之蚤矣豈假詞之
諄諄䰟今何之言有素徴始請仙宰之號曩之託我
者翰墨猶新今果是即歟我未能之于相徒曕望前塵
持此巵酒來哭公靈念眼寒于斯世無復見此偉文尚
享

　　婦女


　　祭潘賢妃文　　　　　　　　葛謙白

　　惟靈婉嬺淵令淑謹慈和誕發蘭儀刑我宫掖春秋鼎
盛俄閟瑤光命之弗融盡傷情愫今靈輴慘騖飛旐啟
途軫痛椒風纒悲繐帳寓哀祖饋遣宷致儀尚歆寵私安
此窀穸嗚呼尚享

　　祭史丞相母夫人文　　　　　熊叔雅

　　惟靈懿範藹乎閭里慶紀緝乎閨門早占夢熊之祥是
産調鼎之傑踐公槐而擁帥鉞綵服娛親覧帝畿而還

家園板輿佚老固一時之罕並實五福之兼全嗟弗弔
于上穹嘆莫留于長謝某寔縁自昔守職于兹顧靡逮
于升堂敢薄陳于奠斚

　　祭劉樞宻母夫人卓氏文　　　趙德莊

　　嗚呼公輔之門其華弈弈何以相之風自火出展如夫
人秉是懿德象服焜煌以宜家國厥初百兩既富以吉
曷佐于中勲在王室慶積而流前事有述養以大亨名
冠樞極孰下有年維孝乃秩孰不有初盍觀其卒嵗隂

之窮原野蕭瑟胡不吉行丹旐翼翼斯哀斯榮閭里動
色有酒載途肴豆伊苾維我假守縻是簮紱一奠之誠
以代執紼嗚呼哀哉尚享

　　祭秦國夫人文　　　　　　　王介甫

　　於惟夫人順慎和恭上之岐岐寔䕶于中開號大邦福
禄之隆康寧夀考而以榮終喪車其行肇此明發上用
舊德情之鬱結凡我在位敢忘心怛奠云將之具此薄
物嗚呼上享


　　祭楚國太夫人文　　　　　　吳元及

　　嗚呼惟夫人胄出相門早歸名族以忠顯公勲勞之著
夫人作其配以寳文公昆弟之賢而夫人為之母則夫
人之淑質懿行不俟稱述葢可見矣忠顯公以没身社
稷而寳文公伯仲高才偉望振于當時惜乎設施未究
而天不愸遺三數年間珠沉玉折相繼而逝惟夫人享
封大國富貴康寧猶如一日意其百齡極此五福豈謂
塵境不留仙馭長&KR0616;訃音忽逮聞者驚吁嗚呼哀哉某

等鄉曲晚生韋布賤士異日固稔聞夫人之盛德又甞
一登寳文公之門今兹瞻望靈輀不任傷悼輙敢薦其
菲薄以伸桑梓之誠夫人其鑒之否乎尚享

　　祭魯國太夫人文　　　　　　汪彦章

　　蠲日既良窆儀將舉新阡在望旁可置于萬家襄事益
光後益隆于五鼎辱在分符之地獲陪執紼之賓敢駐
遣車恭陳祖奠尚享

　　祭周國太夫人文　　　　　司馬温公


　　某辱前丞相之深知荷太夫人之懿德趨走門下累紀
于兹每登堂拜伏或違離在外撫存問遺一均子姓何
期一旦永不侍前薄具薦誠悲號摧絶嗚呼尚享

　　祭吕望之母郡太夫人文　　　王介甫

　　嗚呼賢矣夫人善持門閭皓若玉雪一其終初允孝維
婦允仁維姑實生才子我所嘆譽秉義率法困而不渝
夫人之教著不可誣歸殯窀穸無悔無渝維子之故具
此爼壺尚享


　　祭韋氏夫人文　　　　　　　王元之

　　嗚呼隂偶陽竒天地拘百六之數勞生休死古今同七
十之期適&KR0616;雖闗于冥契扳號實動于孝思凡人有喪
猶匍匐兮必救無母何恃固劬勞兮孔悲惟靈貞純内
藴柔順外馳以上容兮己任葢令淑兮天資祖德有光
豕韋與五百之數婦道斯備采蘋列二南之詩在昔羔雁
成禮室家用宜環珮之音全莭保阿之訓無遺事舅姑
兮嗃嗃睦親族兮熈熈儼如賓之容式符閫則稱未亡

之日躬脩于母儀仁或親兮我髪必㫁鄰或善兮我居
必移故得花磚啟封煥耀從夫之貴桂枝並折旌酬訓
子之規或青宫兮賛導或墨綬兮撫綏立朝者誨之以
直道字人者戒之以無私慶高門兮若是躋上壽兮何
疑嗟人生之無定信天道之難知年來兮霜滿洞庭猶
思懷橘日兮人廻上國已報焚芝心肝摧兮若剖割涕
泗亂兮如綆縻䰟魄兮已沉蒿里哀號兮莫覩靈輀鐘
鼎珍羞家廟徒陳于異代封崇典册泉扄止漏于他

時有富貴兮不能及也念鞠育兮何日忘之顧泣血兮
罔極諒終天兮已而某欽慕德門交游令子同年幸忝
于丹墀結綬仍連于百里食而舍肉方健羨于穎封今
也則亡又同悲干渭水聊薄奠以是陳庶英魂兮降此

　　祭鄒侍郎母郡太文　　　　　　　陳了翁

　　鄒公有母海内所知新昭之文夫人安之何以安之命
之使為行必萬里再竄南陲白首相娛鼓舞聖時此樂
未饜化為齎咨福不盈眦傷如何其子則公也其誰不悲亨困脩

短司此者誰嗚呼夫人亦止于斯

　　祭楊夫人文　　　　　　　　　　趙承之

　　於惟夫人有蔚其華胄貴門高文公之家嫓誼配德必
以其倫來嬪田公諌議之孫錫爵封君禄二千石不顯
惟子官亦朝籍人生實難鮮克耆壽七十之年五福具
有令終淑使可以無悲惟其懿德殁有餘思嗚呼哀哉
弱弟不肖獲姻慶門綢繆被愛夙昔承恩天降鞠凶喪我
先子兄弟惸惸誰恤誰恃如何夫人遽亦辭世嗚呼哀

哉荼蓼之故几筵在堂匍匐而弔心&KR0616;形妨恭以牢醴
致于使人誠因志展哀豈言伸嗚呼尚享

　　祭李彦思母曾夫人文

　　曾氏世顯名德相望釐爾士女亦藹其芳惟夫人季孟
之列歸于賢夫仕有竒節式榖似子不殞厥問當官而
行在黜不愠宜壽其母以慰其子如何夫人而止于此
我于夫人如予輩行胡寧忍予遽隔泉壤今我之至入
門失聲涕泣陳詞維以薦誠嗚呼尚享


　　祭張㡬仲母吳夫人文　　　　趙承之

　　士有一善足以發身閨門之美人莫得聞史所載書竹
帛如櫛彤管之傳葢不千一如有所譽宜有所試較吾
夫人全德之士昔事君子逮及養姑左右色難曰我兒
如不第無禄亟喪良人鳲鳩之德四子則均拊嬰摶孤
甚愛其季有不順隨却食貶味子祇其教莫我敢遺並
官于朝兄弟熈熈伯叔官達既顯于國誨之諄諄不借
詞色伯任廷尉人以不寃甚似釋之繄誨則然出縂兵

戎連率方伯綵服于旁其養有赫公家之政預不在衰
從容平時戒勿生事故伯之將于邉八年鎮静之澤被
于幽燕嵗時烝嘗昩旦以服婦職之勤執事有肅子孫
林林拊嬌弄稚如兒之嬉笑語遨戯享兼五福養極萬
鍾有髪雖白視顔則童衆謂夫人殆且難老庶㡬百年
其壽可保嗚呼奈何而止八十有子華顛孺慕泣血嗚
呼哀哉昔以軍招遂吏門下夫人顧憐等于姻婭既餞
漳水獲拜于堂温然其容雖瘠而康曽不期年變故如

此何恃之悲痛若在已嗚呼哀哉凡吏于門莫如我久
欲知夫人孰出余右銜哀叙詞綴緝毫末酹兹一觴再
拜永訣嗚呼哀哉尚享

　　祭滕夫人母楊夫人文　　　　蘓子瞻

　　嗚呼士盛慶厯如漢武宣用兵西方故西多賢維時滕
公寔顯于西文武殿邦尹范是齊功名不終有命有義
我時童子知為公喟四十餘年墓木十圍乃識其子傾
葢不疑忠厚且文前人是以秉心平反慈訓則爾仰止

德人如岡如陵升堂而拜猶愧未能豈其㣲疾一慟末
已胡不百年以慰其子壽禄在天考終非亡鵲巢之應
子孫其昌

　　祭歐陽文忠公夫人文　　　　蘇子瞻

　　嗚呼文忠之薨十有八年士無所歸散而自賢我是用
懼日登師門既友諸子入拜夫人望之愀然有穆其言
簡肅之肅文忠之文雖無老成典刑則成何以嗣之使
世不忘諸子惟逮好學而剛夫人寔使兄弟吾孫徼福

文忠及我先君出守東南徃違其賢病不能見卒以訃
聞自歛及塟饋奠莫親匪愧于今有靦昔人寓辭千里
侑此一樽尚享

　　祭詹淑人文　　　　　　　　朱晦翁

　　某來㑹公塟問舍脩容乃聞夫人遽亦薨逝其為駭愕
良不自勝恭惟夫人克有令德作配君子賓敬齊莊化
被閨門怡愉肅穆胡不眉壽以永德聲兩殯在堂行道
悽惻一觴奉奠少見鄙誠敬想淑靈諒垂歆鑒


　　祭趙淑人文　　　　　　　　汪彦章

　　嗚呼天奪我中饋之良二紀于兹矣墓松乖隔亦復年
多幸叨榮于朝屢䝉天子恩數褒我賢配命書具存乃
涓剛辰告于墓下惟靈不昩鑒而受之

　　祭壽光縣君文

　　某等得罪神明傾奪兹隂㷀然孤露駒犢不知日月有
期禮當即逺扳號莫及糜潰肺肝不敢㓕生以死為殉
忍羞甘㫖如奉晨昏瀝血呼天寃訴何所嗚呼哀哉伏

惟尚享

　　祭壽光縣君文

　　嗚呼太丘之孫懿德藹聞相爾攸矣平陽繼殯舅姑不
逮慕老終身歳時祭享必㓗必親采蘋其職法度是循
鳲鳩其德惟一惟均受鍚爾邑從爵爾君篤生令子事
業青雲義方詒訓遂大厥門榮養踰紀忽反其真令終
有淑夫復何云牛眠吉卜指日高墳爾酒既㫖爾肴伊
芬臨岐阻奠用表精勤嗚呼尚享


　　祭李德素縣君文　　　　　　黄魯直

　　嗚呼夫人幽閒静恭來嬪大家肅肅雍雍嫓德娠賢為
世名士人皆願然有子如此惟我息女獲羞蘋蘩夫人
慈哀教訓拊憐之子于歸我竄蠻僰令我不憂維夫人
德耆老就養訃音忽傳嗚呼夫人胡不萬年絶域羞奠
如親酌獻以文代哭靈鑒無逺嗚呼哀哉

　　祭靖安縣君文　　　　　　　汪彦章

　　嗚呼余之先人遺息十數事親日長惟余與汝相望卒

歳汝遽余先曽未再稔先人不天嗚呼哀哉天倫云亡
誰不痛楚今余此遭倍極摧苦雖汝福惠不見缺虧出
嫓高族慶無不宜大邑啟封焜燿宗祐而不永年天獨
何嗇嗚呼哀哉死如有知從地下遊得侍先子承容薦
羞顧予纍然越在苦次扳慕無由生孰知死嗚呼哀哉
人生百年如穴過風况今白首㡬不汝從叙訣祖行在
此巵酒同氣之恩寧復歆否

　　長老


　　祭北山元長老文　　　　　　王介甫

　　自我壮强與公周旋今皆老矣公棄而先逝孰云逺十
方現前饌陳告遣世禮則然尚享

　　祭圜明大師文　　　　　　　黄魯直

　　謹以北焙龍茗海南水沉時果齋疏致祭于故圜明大
師無演公曰嗚呼萬人之傑千人之英向使為儒師友
琢磨庸詎不為子雲長卿向使為吏為師為長庸詎不
為翁歸張敞雖被佛縳于師有光筆端舌本什公支郎

以檀嚴佛能軒輊不作則已作必駴世文章記問圖畫
詩人一為多獨能兼之一朝棄家文脱其羈浮江下漢
訪道求師譬如蒼龍脱其大身留體一髪巻藏自珍&KR0616;
誰出家日用世法作無義語覆不净業行求正眼還我
光明作為雷霆以雨四溟方行萬里出門折軸清明粹
温今見朽骨歸舩雨泣天容岑岑我羞清供如公初心
尚享

　　祭臥雲和尚文　　　　　　　僧昆融


　　噫建炎二年我忽顛怪拈下幞頭禠下腰帯夜盜師庭
遭師捉敗既亡一物空禮三拜自是退思恨弗少解人
或稱師道超佛祖量廓滄海我則舉杖擊其頭碎人或
罵師老不唧𠺕了無能解我則撫手仰天慶快况師將
行呼我進几珍重良久奄如棄屣人悲無窮我笑無己
為甚若此只為從前較些子尚享











　　五百家播芳大全文粹巻一百一

