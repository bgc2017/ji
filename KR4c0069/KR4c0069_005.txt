白氏文集卷第五
閑適一古調詩凡五十三首
常樂里閑居偶題十六韻兼寄劉十
五公輿王十一起吕二炅吕四穎崔
玄亮十八元九稹劉三十三敦質張
十五仲元時為校書郎
帝都名利場雞鳴無安居獨有懶慢者日
高頭未梳工拙性不同進退亦遂殊幸逢
太平代天子好文儒小才難大用典校在
祕書三旬兩入省因得養頑疎茅屋四五
間一馬二僕夫俸錢萬六千月給亦有餘
既無衣食牽亦少人事拘遂使少年心日
日常晏如勿言無巳知躁静各有徒蘭臺
七八人出處與之俱旬時阻談笑旦夕望
軒車誰能讎校間解帶卧吾廬䆫前有竹
翫門外有酒沽何以待君子數竿對一壺
答元八宗簡同遊曲江後明日見贈
長安千萬人出門各有營唯我與夫子信
馬悠悠行行到曲江頭反照草樹明南山
好顏色病客有心情水禽翻白羽風荷嫋
翠莖何必滄浪去即此可濯纓時景不重
來賞心難再并坐愁紅塵裏夕鼓鼕鼕聲
歸來經一宿世慮稍復生賴聞瑶華唱再
得塵襟清
感時
朝見日上天暮見日入地不覺明鏡中忽
年三十四勿言身未老冉冉行將至白髮
雖未生朱顔巳先悴人生詎幾何在世猶
如寄雖有七十期十人無一二今我猶未
悟往往不適意胡為方寸間不貯浩然氣
貧賤非不惡道在何足避富貴非不愛時
來當自致所以達人心外物不能累唯當
飲美酒終日陶陶醉斯言勝金玉佩服無
失墜
首夏同諸校正遊開元觀因宿翫月
我與二三子策名在京師官小無職事閑
於為客時沉沉道觀中心賞期在兹到門
車馬迴入院巾杖隨清和四月初樹木正
華滋風清新葉影鳥戀殘花枝向夕天又
晴東南餘霞披置酒西廊下待月杯行遲
須臾金魄生若與吾徒期光華一照耀樓
殿相參差終夜清景前笑歌不知疲長安
名利地此興幾人知
永崇里觀居
季夏中氣候煩暑自此收蕭䬃風雨天蟬
聲暮啾啾永崇里巷静華陽觀院幽軒車
不到處滿地槐花秋年光忽冉冉世事本
悠悠何必待衰老然後悟浮休真隠豈長
遠至道在冥搜身雖世界住心與虛無遊
朝飢有𬞞食夜寒有布裘幸免凍與餒此
外復何求寡欲雖少病樂天心不憂何以
明吾志周易在床頭
早送舉人入試
夙駕送舉人東方猶未明自謂出太早巳
有車馬行騎火高仾影街鼓參差聲可怜
早朝者相看意氣生日出塵埃飛羣動互
營營營營各何求無非利與名而我常晏
起虛住長安城春深官又滿日有歸山情
招王質夫自此後詩爲盩厔尉時
作
濯足雲水客折腰簪笏身誼閑迹相背十
里别經旬忽因乘逸興莫惜訪囂塵䆫前
故栽竹與君為主人
祇役駱口因與王質夫同遊秋山偶
題三韻
石擁百泉合雲破千峰開平生烟霞侣此
地重徘徊今日勤王意一半為山來
見蕭侍御憶舊山草堂詩因以繼和
琢玉以為架綴珠以為籠玉架絆野鶴珠
籠鏁冥鴻鴻思雲外天鶴憶松上風珠玉
信為美鳥不戀其中臺中蕭侍御心與鴻
鶴同晩起慵冠豸閑行猒避騘昨見憶山
詩詩思浩無窮歸夢杳何處舊居洛水東
秋閑杉桂林春老芝术叢自云别山後離
抱常忡忡衣繡非不榮持憲非不雄所樂
不在此悵望草堂空
病假中南亭閑望
欹枕不視事兩日門掩關始知吏役身不
病不得閑閑意不在遠小亭方丈間西簷
竹梢上坐見太白山遥愧峯上雲對此塵
中顏
仙遊寺獨宿
沙鶴上階立潭月當戸開此中留我宿兩
夜不能迴幸與静境遇喜無歸侣催從今
獨遊後不擬共人來
前庭涼夜
露簟色似玉風幌影如波坐愁樹葉落中
庭明月多
官舍小亭閑望
風竹散清韻烟槐凝綠姿日高人吏去閑
坐在茅茨葛衣禦時暑蔬飯療朝飢持此
聊自足心力少營為亭上獨吟罷眼前無
事時數峯太白雪一卷陶潛詩人心各自
是我是良在兹迴謝争名客甘從君所嗤
早秋獨夜
井梧凉葉動鄰杵秋聲發獨向簷下眠覺
來半床月
聽彈古淥水
聞君古淥水使我心和平欲識慢流意為
聽疎汎聲西䆫竹隂下竟日有餘清
松齋自題時爲翰林學士
非老亦非少年過三紀餘非賤亦非貴朝
登一命初才小分易足心寬體長舒充腸
皆美食容膝即安居況此松齋下一琴數
帙書書不求甚解琴聊以自娛夜直入君
門晩歸卧吾廬形骸委順動方寸付空虛
持此將過日自然多晏如昏昏復默默非
智亦非愚
冬夜與錢員外同直禁中
夜深草詔罷霜月凄凜凜欲卧煖殘杯燈
前相對飲連鋪青縑被對置通中枕髣髴
百餘宵與君同此寢
和錢員外禁中夙興見示
䆫白星漢曙䆫暖燈火餘坐卷朱裏幕看
封紫泥書窅窅鍾漏盡瞳瞳霞景初樓臺
紅照曜松竹青扶疎君愛此時好迴頭時
謂余不知上清界曉景復何如
夏日獨直寄蕭侍御
憲臺文法地翰林清切司鷹猜課野鶴驥
德責山麋課責雖不同同歸非所宜是以
方寸内忽忽暗相思夏日獨上直日長何
所為澹然無他念虚静是吾師形委有事
牽心與無事期中臆一以曠外累都若遺
地貴身不覺意閑境來隨但對松與竹如
在山中時情性聊自適吟詠偶成詩此意
非夫子餘人多不知
松聲
月好好獨坐雙松在前軒西南微風來潛
入枝葉間蕭寥發為聲半夜明月前寒山
䬃䬃雨秋琴泠泠絃一聞滌炎暑再聽破
昏煩竟夕遂不寐心體俱翛然南陌車馬
動西鄰歌吹繁誰知兹簷下滿耳不為喧
禁中
門嚴九重静䆫幽一室閑好是修心處何
必在深山
贈吳丹
巧者力苦勞智者心苦憂愛君無巧智終
歲閑悠悠嘗登御史府亦佐東諸侯手操
糺謬簡心運決勝籌宦途似風水君心如
虛舟况然而不有進退得自由今來脱豸
冠時往侍龍樓官曹稱心静居處隨迹幽
冬負南榮日支體甚溫柔夏卧北䆫風枕
席如凉秋南山入舍下酒甕在床頭人間
有閑地何必隠林丘頋我愚且昧勞生殊
未休一入金門直星霜三四周主恩信難
報近地徒久留終當乞閑官退與夫子遊
初除戸曹喜而言志
詔授戸曹掾捧認感君恩感恩非為已祿
養及吾親弟兄俱簪笏新婦儼衣巾羅列
高堂下拜慶正紛紛俸錢四五萬月可奉
晨昏廩祿二百石歲可盈倉囷喧喧車馬
來賀客滿我門不以我為貪知我家内貧
置酒延賀客客容亦歡欣笑云今日後不
復憂空鐏答云如君言願君少逡巡我有
平生志醉後為君陳人生百歲期七十有
幾人浮榮及虚位皆是身之賓唯有衣與
食此事粗關身苟免飢寒外餘物盡浮雲
秋居書懷
門前少賓客階下多松竹秋景下西牆凉
風入東屋有琴慵不弄有書閑不讀盡日
方寸中澹然無所欲何須廣居處不用多
積蓄丈室可容身斗儲可充腹況無治道
術坐受官家祿不種一株桑不鋤一壠榖
終朝飽飯飡卒歲豊衣食持此知愧心自
然易為足
禁中曉卧因懷王起居
遲遲禁漏盡悄悄暝鵶喧夜雨槐花落微
凉卧北軒曙燈殘未滅風簾閑自翻每一
得静境思與故人言
養拙
鐵柔不為劒木曲不為轅今我亦如此愚
蒙不及門甘心謝名利滅跡歸丘園坐卧
茅茨中但對琴與鐏身去韁鏁累耳辭朝
市諠迢遥無所為時窺五千言無憂樂性
場寡欲清心源始知不才者可以深道根
寄李十一建
外事牽我形外物誘我情李君别來久褊
恡從中生憶昨訪君時立馬扣柴荆有時
君未起稚子喜先迎連步笑出門衣翻冠
或傾掃階苔文綠拂榻藤隂清家醞及春
熟園葵乘露烹看山東亭坐待月南原行
門静唯鳥語坊遠少鼓聲相對盡日言不
及利與名分手來幾時明月三四盈别時
殘花落及此新蟬鳴芳歲忽巳晩離抱悵
未平豈不思命駕吏職坐相縈前時君有
期訪我來山城心賞久云阻言約無自輕
相去幸非遠走馬一日程
旅次華州贈袁右丞
渭水綠溶溶華山青崇崇山水一何麗君
子在其中才與世會合物隨誠感通德星
降人福時雨助歲功化行人無訟囹圄千
日空政順氣亦和黍稷三年豐客自帝城
來驅馬出關東愛此一郡人如見太古風
方今天子心憂人正忡忡安得天下守盡
得如袁公
醻楊九弘貞長安病中見寄
伏枕君寂寂折腰我營營所嗟經時别相
去一宿程攜手昨何時昆明春水平離郡
來幾日太白夏雲生之子未得意貧病客
帝城貧堅志士節病長高人情隠机自恬
淡閉門無送迎龍卧心有待鶴瘦貌彌清
清機發為文投我如振瓊何以慰飢渴捧
之吟一聲
禁中寓直夢遊仙遊寺
西軒草詔暇松竹深寂寂月出清風來忽
似山中夕因成西南夢夢作遊仙客覺聞
宫漏聲猶謂山泉滴
贈王山人
聞君減寢食日聽神仙說暗待非常人潛
求長生訣言長本對短未離生死轍假使
得長生才能勝夭折松樹千年朽槿花一
日歇畢竟共虛空何須誇歲月彭生徒自
異生死終無别不如學無生無生即無滅
秋山
久病曠心賞今朝一登山山秋雲物冷稱
我清羸顏白石卧可枕青蘿行可攀意中
如有得盡日不欲還人生無幾何如寄天
地間心有千載憂身無一日閑何時解塵
網此地來掩關
贈能七倫
澗松高百尋四時寒森森臨風有清韻向
日無曲隂如何時俗人但賞桃李林豈不
知堅貞芳馨誘其心能生學為文氣高功
亦深手中一百篇句句披沙金苦節二十
年無人振陸沉今我尚貧賤徒為爾知音
題揚穎士西亭
静得亭上境遠諧塵外蹤憑軒東望好鳥
滅山重重竹露泠煩襟杉風清病容矌然
冥眞趣道與心相逢即此可遺世何必蓬
壺峯
題贈鄭秘書徵君石溝溪隠居
鄭君得自然虛白生心胷吸彼沆&KR1197;精凝
為冰雪容大君貞元初求賢致時邕蒲輪
入翠微迎下天台峯赤城别松喬黃閣交
䕫龍俛仰受三命從容辭九重出籠鶴翩
翩歸林鳳嗈嗈在火辨良玉經霜識貞松
新居寄楚山山碧溪溶溶丹竈燒烟熅黃
精花丰茸蕙帳夜瑟淡桂樽春酒濃時人
不到處苔石無塵蹤我今何為者趨世身
龍鍾不向林壑訪無由朝市逢終當解纓
網卜策來相從
及第後歸覲留别諸同年
十年常苦學一上謬成名擢第未為貴賀
親方始榮時輩六七人送我出帝城軒車
動行色絲管舉離聲得意減别恨半酣輕
遠程翩翩馬蹄疾春日歸鄉情
清夜琴興
月出鳥栖盡寂然坐空林是時心境閑可
以彈素琴清泠由木性恬淡隨人心心積
和平氣木應正始音響餘羣動息曲罷秋
夜深正聲感元化天地清沈沈
效陶潛體詩十六首并序
余退居渭上杜門不出時屬多雨無以自
娛會家醞新熟雨中獨飲往往酣醉終日
不醒懶放之心彌覺自得故得於此而有
以忘於彼者因詠陶淵明詩適與意會遂
俲其體成十六篇醉中狂言醒輒自哂然
知我者亦無隠焉
不動者厚地不息者高天無窮者日月長
在者山川松栢與龜鶴其夀皆千年嗟嗟
羣物中而人獨不然早出向朝市暮巳歸
下泉形質及夀命危脆若浮烟堯舜與周
孔古來稱聖賢借問今何在一去亦不還
我無不死藥萬萬隨化遷所未定知者修
短遲速間幸及身健日當歌一罇前何必
待人勸念此自為歡
翳翳踰月隂沈沈連日雨開簾望天色黃
雲暗如土行潦毁我墉疾風壊我宇蓬莠
生庭院泥塗失場圃村深絶賓客䆫晦無
儔侣盡日不下床跳鼃時入戶出門無所
往入室還獨處不以酒自娛塊然與誰語
朝飲一杯酒冥心合元化兀然無所思日
高尚閑卧暮讀一卷書會意如嘉話欣然
有所遇夜深猶獨坐又得琴上趣按絃有
餘暇復多詩中狂下筆不能罷唯兹三四
事持用度晝夜所以隂雨中經旬不出舍
始悟獨住人心安時亦過
東家采桑婦雨來苦愁悲蔟蠶北堂前雨
冷不成絲西家荷鋤叟雨來亦怨咨種豆
南山下雨多落為箕而我獨何幸醞酒本
無期及此多雨日正遇新熟時開瓶瀉罇
中玉液黃金巵持翫巳可悅歡嘗有餘滋
一酌發好容再酌開愁眉連延四五酌酣
暢入四肢忽然遺物我誰復分是非是時
連夕雨酩酊所無知人心苦顚倒反為憂
者嗤
朝亦獨醉歌暮亦獨醉睡未盡一壺酒巳
成三獨醉勿嫌飲太少且喜歡易致一杯
復兩杯多不過三四便得心中適盡忘身
外事更復強一杯陶然遺萬累一飲一石
者徒以多為貴及其酩酊時與我亦無異
笑謝多飲者酒錢徒自費
天秋無片雲地静無纖塵團團新晴月林
外生白輪憶昨隂霖天連連三四旬頼逢
家醖熟不覺過朝昏私言雨霽後可以罷
餘罇及對新月色不醉亦愁人床頭殘酒
榼欲盡味彌淳携置南簷下舉酌自殷勤
清光入杯杓白露生衣巾乃知隂與晴安
可無此君我有樂府詩成來人未聞今宵
醉有興狂詠驚四鄰獨賞猶復爾何況有
交親
中秋三五夜明月在前軒臨觴忽不飲憶
我平生歡我有同心人邈邈崔與錢我有
忘形友迢迢李與元或飛青雲上或落江
湖間與我不相見于今四五年我無縮地
術君非馭風仙安得明月下四人來晤言
良夜信難得佳期杳無緣明月又不駐漸
下西南天豈無他時會惜此清景前
家醞飲巳盡村中無酒賖坐愁今夜醒其
奈秋懷何有客忽叩門言語一何佳云是
南村叟挈榼來相過且喜罇不燥安問少
與多重陽雖巳過籬菊有殘花歡來苦晝
短不覺夕陽斜老人忽遽起且待新月華
客去有餘趣竟夕獨酣歌
原生衣百結顏子食一蕇歡然樂其志有
以忘飢寒今我何人哉德不及先賢衣食
幸相屬胡為不自安況兹清渭曲居處安
且閑榆柳百餘樹茅茨十數間寒負簷下
日熱濯澗底泉日出猶未起日入巳復眠
西風滿村巷清凉八月天但有雞犬聲不
聞車馬喧時傾一罇酒坐望東南山稚姪
初學步牽衣戲我前即此自可樂庶幾顏
與原
湛湛罇中酒有功不自伐不伐人不知我
今代其說良將臨大敵前驅千萬卒一簞
投河飲赴死心如一壯士磨匕首勇憤氣
咆勃一酣忘報讎四體如無骨東海殺孝
婦天旱踰年月一酌酬其魂通宵雨不歇
咸陽秦獄氣冤痛結為物千歲不肯散一
沃亦銷失況兹兒女恨及彼幽憂疾快飲
無不消如霜得春力方知麴糵靈萬物無
與疋
烟雲隔玄甫風波限瀛洲我豈不欲往大
海路阻脩神仙但聞說靈藥不可求長生
無得者舉世如蜉蝣逝者不重迴存者難
久留踟蹰未死間何苦懷百憂念此忽内
熱坐看成白頭舉杯還獨飲顧影自獻酬
心與口相約未醉勿言休今朝不盡醉知
有明朝不不見郭門外纍纍墳與丘月明
愁殺人黃蒿風颼颼死者若有知悔不秉
燭遊
吾聞潯陽郡昔有陶徵君愛酒不愛名憂
醒不憂貧嘗為彭澤令在官纔八旬愀然
忽不樂挂印著公門口吟歸去來頭戴漉
酒巾人吏留不得直入故山雲歸來五柳
下還以酒養真人間榮與利擺落如泥塵
先生去已久紙墨有遺文篇篇勸我飲此
外無所云我從老大來竊慕其為人其他
不可及且傚醉昏昏
楚王疑忠臣江南放屈平晉朝輕高士林
下棄劉伶一人常獨醉一人常獨醒醒者
多苦志醉者多歡情歡情信獨善苦志竟
何成兀傲甕間卧憔悴澤畔行彼憂而此
樂道理甚分明願君且飲酒勿思身後名
有一燕趙士言貌甚竒瓌日日酒家去脱
衣典數杯問君何落拓云僕生草萊地寒
命且薄徒抱王佐才豈無濟時榮君門乏
良媒三獻寢不報遲遲空手迴亦有同門
生先升青雲梯貴賤交道絶朱門叩不開
及歸種禾黍三歲旱為災入山燒黃白一
旦化為灰蹉跎五十餘生世苦不諧處處
去不得却歸酒中來
南巷有貴人高盖駟馬車我門何所苦四
十垂白鬚答云君不知位重多憂虞北里
有寒士甕牖繩為樞出扶桑藜杖入卧蝸
牛廬散賤無憂患心安體亦舒東鄰有富
翁藏貨徧五都東京收粟帛西市鬻金珠
朝營暮計筭晝夜不安居西舍有貧者疋
婦配疋夫布裙行賃舂短褐坐傭書以此
求口食一飽欣有餘貴賤與貧富高下雖
有殊憂樂與利害彼此不相踰是以達人
觀萬化同一途但未知生死勝負兩何如
遲疑未知間且以酒為娛
濟水澄而㓗河水渾而黃交流列四瀆清
濁不相傷太公戰牧野伯夷餓首陽同時
號賢聖進退不相妨謂天不愛民胡為生
稻粱謂天果愛民胡為生豺狼謂神福善
人孔聖竟栖遑謂神禍淫人暴秦終霸王
顏回與黃憲何辜早夭亡蝮蛇與鴆鳥何
得夀延長物理不可測神道亦難量舉頭
仰問天天色但蒼蒼唯當多種黍日醉手
中觴
白氏文集卷第五
