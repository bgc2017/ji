白氏文集卷第四
諷諭四新樂府三十首
驪宫高
高高驪山上有宫朱樓紫殿三四重遲遲
兮春日玉甃暖兮温泉溢嫋嫋兮秋風山
蟬鳴兮宫樹紅翠華不來歲月久牆有衣
兮瓦有松吾君在位已五載何不一幸乎
其中西去都門幾多地吾君不遊有深意
一人出兮不容易六宫從兮百司備八十
一車千萬騎朝有宴飫暮有賜中人之産
數百家未足充君一日費吾君修已人不
知不自逸兮不自嬉吾君愛人人不識不
傷財兮不傷力驪宫高兮高入雲君之來
兮為一身君之不來兮為萬人
百鍊鏡
百鍊鏡鎔範非常規日辰處所靈且祗江
心波上舟中鑄五月五日日午時瓊粉金
膏磨瑩已化為一片秋潭水鏡成將獻蓬
萊宫楊州長吏手自封人間臣妾不合照
背有九五飛天龍人人呼為天子鏡我有
一言聞太宗太宗常以人為鏡鑑古鑑今
不鑑容四海安危居掌内百王治亂懸心
中乃知天子别有鏡不是楊州百鍊銅
青石
青石出自藍田山兼車運載來長安工人
磨琢欲何用石不能言我代言不願作人
家墓前神道碣墳土未乾名已滅不願作
官家道傍德政碑不鐫實錄鐫虚辭願為
顔氏叚氏碑雕鏤太尉與太師刻此兩片
堅貞質狀彼二人忠烈姿義心若石屹不
轉死節名流確不移如觀奮擊朱泚日似
見叱呵希烈時各於其上題名諡一置高
山一沈水陵谷雖遷碑獨存骨化為塵名
不死長使不忠不烈臣觀碑改節慕為人
慕為人勸事君
兩朱閣
兩朱閣南北相對起借問何人家貞元雙
帝子帝子吹簫雙得仙五雲飄颻飛上天
第宅亭臺不將去化為佛寺在人間粧閤
妓樓何寂静柳似舞腰池似鏡花落黃昏
悄悄時不聞歌吹聞鍾磬寺門勑牓金字
書尼院佛庭寬有餘青苔明月多閑地比
屋疲人無處居憶昨平陽宅初置吞併平
人幾家地仙去雙雙作梵宫漸恐人間盡
為寺
西凉伎
西凉伎假面胡人假師子刻木為頭絲作
尾金鍍眼睛銀帖齒奮迅毛衣擺雙耳如
從流沙來萬里紫髯深目兩胡兒鼓舞跳
梁前致辭應似凉州未陷日安西都護進
來時須臾云得新消息安西路絶歸不得
泣向師子涕雙垂凉州陷沒知不知師子
迴頭向西望哀吼一聲觀者悲貞元邊將
愛此曲醉坐笑看看不足享賓犒士宴三
軍師子胡兒長在目有一征夫年七十見
弄凉州仾面泣泣罷歛手白將軍主憂臣
辱昔所聞自從天寳兵戈起犬戎日夜吞
西鄙凉州陷來四十年河隴侵將七千里
平時安西萬里疆今日邊防在鳳翔緣邊
空屯十萬卒飽食温衣閑過日遺民腸斷
在凉州將卒相看無意收天子每思常痛
惜將軍欲說合慙羞奈何仍看西凉伎取
笑資歡無所愧縱無智力未能收忍取西
凉弄為戲
八駿圖
穆王八駿天馬駒後人愛之寫為圖背如
龍兮頸如象骨竦筋高脂肉壯日行萬里
速如飛穆王獨乘何所之四荒八極踏欲
遍三十二蹄無歇時屬車軸折趁不及黃
屋草生棄若遺瑤池西赴王母宴七廟經
年不親薦璧臺南與盛姬遊明堂不復朝
諸侯白雲黃竹歌聲動一人荒樂萬人愁
周從后稷至文武積德累功世勤苦豈知
纔及四代孫心輕王業如灰土由來尤物
不在大能蕩君心則為害文帝却之不肯
乘千里馬去漢道興穆王得之不為戒八
駿駒來周室壊至今此物世稱珍不知房
星之精下為怪八駿圖君莫愛
澗底松
有松百尺大十圍生在澗底寒且卑澗深
山險人路絶老死不逢工度之天子明堂
欠梁木此求彼有兩不知誰諭蒼蒼造物
意但與之材不與地金張世禄原憲貧牛
衣寒賤貂蟬貴牛衣高下雖有殊高者未
必賢下者未必愚君不見沈沈海底生珊
瑚歴歴天上種白榆
牡丹芳
牡丹芳牡丹芳黃金蘂綻紅玉房千片赤
英霞爛爛百枝絳艷燈煌煌照地初開錦
繡段當風不結蘭麝囊仙人琪樹白無色
王母桃花小不香宿露輕盈汎紫艷朝陽
照耀生紅光紅紫二色間深淺向背萬態
隨仾昂映葉多情隠羞面卧叢無力含醉
粧仾嬌笑容凝掩口疑思怨人如斷腸穠
姿貴彩信竒絶雜卉亂花無比方石竹金
錢何細碎芙蓉芍藥苦尋常遂使王公與
卿士遊花冠盖日相望庳車軟轝貴公主
香衫細馬豪家郎衛公宅静閉東院西明
寺深開北廊戲蝶雙舞看人久殘鸎一聲
春日長共愁日照芳難住仍張帷幕垂隂
涼花開花落二十日一城之人皆若狂三
代已還文勝質人心重華不重實重華直
至牡丹芳其來有漸非今日元和天子憂
農桑卹下動天天降祥去歲嘉禾生九穗
田中寂寞無人至今年瑞麥分兩岐君心
獨喜無人知無人知可歎息我願暫求造
化力減却牡丹妖艷色少迴卿士愛花心
同似吾君憂稼穡
紅線毯
紅線毯擇蠒繰絲清水煑揀絲練線紅藍
染染為紅線紅於藍織作披香殿上毯披
香殿廣十丈餘紅線織成可殿鋪綵絲苴
茸香拂拂線軟花虛不勝物美人踏上歌
舞來羅韈繡鞋隨步没大原毯澁毳縷硬
蜀都褥薄錦花冷不如此毯温且柔年年
十月來宣州宣城太守加樣織自謂為臣
能竭力百夫同擔進宫中線厚絲多卷不
得宣城大守知不知一丈毯千兩絲地不
知寒人要暖少奪人衣作地衣
杜陵叟
杜陵叟杜陵居歲種薄田一頃餘三月無
雨旱風起麥苗不秀多黃死九月降霜秋
早寒禾穗未熟皆青乾長吏明知不申破
急歛暴徵求考課典桑賣地納官租明年
衣食將何如剥我身上帛奪我口中粟虐
人害物即豺狼何必鉤爪鋸牙食人肉不
知何人奏皇帝帝心惻隠知人弊白麻紙
上書德音亰畿盡放今年稅昨日里胥方
到門手持勑牒牓鄉村十家租稅八九畢
虛受吾君蠲免恩
繚綾
繚綾繚綾何所似不似羅綃與紈綺應似
天台山上月明前四十五尺瀑布泉中有
文章又竒絶地鋪白煙花簇雪織者何人
衣者誰越溪寒女漢宫姬去年中使宣口
勑天上取㨾人間織織為雲外秋鴈行染
作江南春草色廣裁衫袖長製裙金斗熨
波刀剪紋異綵竒文相隠映轉側看花花
不定昭陽舞人恩正深春衣一對直千金
汗沾粉汚不再著曳土踏泥無惜心繚綾
織成費功績莫比尋常繒與帛絲細繰多
女手疼扎扎千聲不盈尺昭陽殿裏歌舞
人若見織時應也惜
賣炭翁
賣炭翁伐薪燒炭南山中滿面塵灰烟火
色兩鬢蒼蒼十指黑賣炭得錢何所營身
上衣裳口中食可怜身上衣正單心憂炭
賤願天寒夜來城外一尺雪曉駕炭車輾
冰轍牛困人飢日巳高市南門外泥中歇
翩翩兩騎來是誰黃衣使者白衫兒手把
文書口稱勑迴車叱牛率向北一車炭千
餘斤官使驅將惜不得半疋紅綃一丈綾
繋向牛頭充炭直
母别子
母别子子别母白日無光哭聲苦關西驃
騎大將軍去年破虜新策勲勑賜金錢二
百萬洛陽迎得如花人新人迎來舊人棄
掌上蓮花眼中剌迎新棄舊未足悲悲在
君家留兩兒一始扶行一初坐坐啼行哭
牽人衣以汝夫婦新嬿婉使我母子生别
離不如林中烏與鵲母不失雛雄伴雌又
似園中桃李樹花落隨風子在枝新人新
人聽我語洛陽無限紅樓女但願將軍重
立功更有新人勝於汝
隂山道
隂山道隂山道紇邏敦肥水泉好每至戍
人送馬時道傍千里無纖草草盡泉枯馬
病羸飛龍但印骨與皮五十疋縑易一疋
縑去馬來無了日養無所用土非宜每歲
死傷十六七縑絲不足女工苦疎織短截
充匹數藕絲蛛網三丈餘迴鶻訴稱無用
處咸安公主號可敦遠為可汗頻奏論元
和二年下新勑内出金帛酬馬直仍詔江
淮馬價縑從此不令疎短織合羅將軍呼
萬歲捧授金銀與縑綵誰知黠虜啟貪心
明年馬多來一倍縑漸好馬漸多隂山虜
奈爾何
時世粧
時世粧時世粧出自城中傳四方時世流
行無遠近顋不施朱面無粉烏膏注脣脣
似泥雙眉畫作八字仾妍蚩黑白失本態
粧成盡似含悲啼圓鬟無鬢堆髻㨾斜紅
不暈赭面狀昔聞披髮伊川中辛有見之
知有戎元和粧梳君記取髻堆面赭非華
風
李夫人
漢武帝初哭李夫人夫人病時不肯别死
後留得生前恩君恩不盡念未已甘泉殿
裏令寫真丹青畫出竟何益不言不笑愁
殺人又令方士合靈藥玉釡煎鍊金爐焚
九華帳中夜悄悄反魂香降夫人魂夫人
之魂在何許香烟引到焚香處既來何苦
不須臾縹緲悠楊還滅去去何速兮來何
遲是耶非耶兩不知翠蛾髣髴平生貌不
似昭陽寢疾時魂之不來君心苦魂之來
兮君亦悲背燈隔帳不得語安用暫來還
見違傷心不獨漢武帝自古及今皆若斯
君不見穆王三日哭重璧臺前傷盛姬又
不見泰陵一掬淚馬嵬路上念楊妃縱令
妍姿艷質化為土此恨長在無銷期生亦
惑死亦惑尤物惑人忘不得人非木石皆
有情不如不遇傾城色
陵園妾
陵園妾顔色如花命如葉命如葉薄將奈
何一奉寢宫年月多年月多春愁秋思知
何限青絲髮落藂鬢疎紅玉膚銷繋裙縵
憶昔宫中被妬猜因讒得罪配陵來老母
啼呼趁車别中宫監送鏁門迴山宫一閉
無開日未死此身不令出松門到曉月徘
徊柏城盡日風蕭瑟松門栢城幽閉深聞
蟬聽鷰感光隂眼看菊蘂重陽淚手把梨
花寒食心把花掩淚無人見綠蕪牆遶青
苔院四季徒支粧粉錢三朝不識君王面
遙想六宫奉至尊宣徽雪夜浴堂春雨露
之恩不及者猶聞不啻三千人三千人我
同君恩何厚薄願令輪轉直陵園三歲一
來均苦樂
鹽商婦
鹽商婦多金帛不事田農與蠶績南北東
西不失家風水爲鄉船作宅本是楊州小
家女嫁得西江大商客綠鬟富去金釵多
皓腕肥來銀釧窄前呼蒼頭後叱婢問爾
因何得如此壻作鹽商十五年不屬州縣
屬天子每年鹽利入官時少入官家多入
私官家利薄私家厚鹽鐵尚書遠不知何
況江頭魚米賤紅鱠黃橙香稻飯飽食濃
粧倚柂樓兩朵紅顋花欲綻鹽商婦有幸
嫁鹽商終朝美飯食終歲好衣裳好衣美
食有來處亦須慙愧桑弘羊桑弘羊死已
久不獨漢時今亦有
杏為梁
杏為梁桂為柱何人堂室李開府碧砌紅
軒色未乾去年身殁今移主高其牆大其
門誰家第宅盧將軍素泥朱板光未滅今
歲官收别賜人開府之堂將軍宅造未成
時頭已白逆旅重居逆旅中心是主人身
是客更有愚夫念身後心雖甚長計非久
窮奢極麗越規模付子傳孫令保守莫教
門外過客聞撫掌迴頭笑殺君君不見馬
家宅尚猶存宅門題作奉誠園君不見魏
家宅屬他人詔贖賜還五代孫儉存奢失
今在目安用高牆圍大屋
井底引銀瓶
井底引銀瓶銀瓶欲上絲繩絶石上磨玉
簮玉簮欲成中央折瓶沈簮折知奈何似
妾今朝與君别憶昔在家為女時人言舉
動有殊姿嬋娟兩鬢秋蟬翼宛轉雙蛾遠
山色笑隨戲伴後園中此時與君未相識
妾弄青梅憑短牆君騎白馬傍垂楊牆頭
馬上遙相頋一見知君即斷腸知君斷腸
共君語君指南山松柏樹感君松栢化為
心暗合雙鬟逐君去到君家舍五六年君
家大人頻有言聘則為妻奔是妾不堪主
祀奉蘋蘩終知君家不可住其奈出門無
去處豈無父母在高堂亦有情親滿故鄉
潜來更不通消息今日悲羞歸不得為君
一日恩悞妾百年身寄言癡小人家女慎
勿將身輕許人
官牛
官牛官牛駕官車滻水岸邊般載沙一石
沙幾斤重朝載暮載將何用載向五門官
道西綠槐隂下鋪沙堤昨來新拜右丞相
恐怕泥塗汚馬蹄右丞相馬蹄踏沙雖淨
潔牛領牽車欲流血右丞相但能濟人治
國調隂陽官牛領穿亦無妨
紫毫筆
紫毫筆尖如錐兮利如刀江南石上有老
兔喫竹飲泉生紫毫宣城之人采為筆千
萬毛中揀一毫毫雖輕功甚重管勒工名
充歲貢君兮臣兮勿輕用勿輕用將何如
願賜東西府御史願頒左右臺起居搦管
趨入黃金闕抽毫立在白玉除臣有奸邪
正衙奏君有動言直筆書起居郎侍御史
爾知紫毫不易致每歲宣城進筆時紫毫
之價如金貴慎勿空將彈失儀慎勿空將
錄制詞
隋堤柳
隋堤柳歲久年深盡衰朽風飄飄兮雨蕭
蕭三株兩株汴河口老枝病葉愁殺人曾
經大業年中春犬業年中煬天子種柳成
行夾流水西自黃河東至淮綠影一千三
百里大業末年春暮月柳色如烟絮如雪
南幸江都恣佚遊應將此柳繋龍舟紫髯
郎將護錦䌫青蛾御史直迷樓海内財力
此時竭舟中歌笑何日休上荒下困勢不
久宗社之危如綴旒煬天子自言福祚長
無窮豈知皇子封&KR0566;公龍舟未過彭城閣
義旗已入長安宫蕭牆禍生人事變晏駕
不得歸秦中土墳數尺何處葬吳公臺下
多悲風二百年來汴河路沙草和煙朝復
暮後王何以鍳前王請看隋堤亡國樹
草茫茫
草茫茫土蒼蒼蒼蒼茫茫在何處驪山脚
下秦皇墓墓中下涸二重泉當時自以爲
深固下流水銀象江海上綴珠光作烏兔
别爲天地於其间擬將富貴隨身去一朝
盜掘墳陵破龍椁神堂三月火可憐寳玉
歸人间暫借泉中買身禍奢者狼藉儉者
安一凶一吉在眼前憑君迴首向南望漢
文葬在灞陵原
古塜狐
古塜狐妖且老化為婦人顔色好頭變雲
鬟面變粧大尾曳作長紅裳徐徐行傍荒
村路日欲暮時人静處或歌或舞或悲啼
翠眉不舉花顏低忽然一笑千萬態見者
十人八九迷假色迷人猶如是真色迷人
應過此彼眞此假俱迷人人心惡假貴重
眞狐假女妖害猶淺一朝一夕迷人眼女
為狐媚害即深日長月長溺人心何況褒
妲之色善蠱惑能喪人家覆人國君看為
害淺深間豈將假色同眞色
黑潭龍
黑潭水深色如墨傳有神龍人不識潭上
架屋官立祀龍不能神人神之豐凶水旱
與疾疫鄉里皆言龍所為家家養豚漉清
酒朝祈暮賽依巫口神之來兮風飄飄紙
錢動兮錦傘搖神之去兮風亦静香火滅
兮杯盤冷肉堆潭岸石酒潑廟前草不知
龍神饗幾多林鼠山狐長醉飽狐何幸豚
何辜年年殺豚將餧狐狐假龍神食豚盡
九重泉底龍知無
天可度
天可度地可量唯有人心不可防但見丹
誠赤如血誰知偽言巧似簧勸君掩鼻君
莫掩使君夫婦為參商勸君掇蜂君莫掇
使君父子為豺狼海底魚兮天上鳥高可
射兮深可釣唯有人心相對時咫尺之间
不能料君不見李義府之輩笑欣欣笑中
有刀潜殺人隂陽神變皆可測不測人间
笑是瞋
秦吉了
秦吉了出南中彩毛青黑花頸紅耳聰心
慧舌端巧鳥語人言無不通昨日長爪鳶
今目大觜烏鳶捎乳燕一窠覆烏啄母雞
雙眼枯鷄號墮地燕驚去然後拾卵攫其
雛豈無鵰與鶚嗉中食飽不肯搏亦有鸞
鶴羣闲立颺高如不闻秦吉了人云爾是
能言鳥豈不見鷄燕之冤苦吾闻鳳凰百
鳥主爾竟不為鳳凰之前致一言安用噪
噪间言語
鵶九劍
歐冶子死千年後精靈闇授張鵶九鵶九
鑄劒吳山中天與日時神借功金鐵騰精
火翻焰踊躍求為鏌鎁劒劒成未試十餘
年有客持金買一觀誰知閉匣長思用三
尺青蛇不肯蟠客有心劒無目容代劒言
告鵶九君勿矝我玉可切君勿誇我鍾可
刜不如持我決浮雲無令漫漫蔽白日為
君使無私之光及萬物蟄虫昭蘇萌草出
采詩官
采詩官采詩聽謌導人言言者無罪聞者
誡下流上通上下泰周滅秦興至隋氏十
代采詩官不置郊廟登歌讃君美樂府艷
詞悅君意若求興諭規刺言萬句千章無
一字不是章句無規刺漸及朝廷絶諷議
諍臣杜口為冗員諫鼓高懸作虛器一人
負扆常端默百辟入門兩自媚夕郎所賀
皆德音春官每奏唯祥瑞君之堂兮千里
遠君之門兮九重閟君耳唯聞堂上言君
眼不見門前事貪吏害民無所忌奸臣蔽
君無所畏君不見厲王胡亥之末年羣臣
有利君無利君兮君兮願聽此欲開壅蔽
逹人情先向歌詩求諷刺
白氏文集卷第四
