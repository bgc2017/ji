白氏文集卷第三十六
中書制誥六新體凡四十八首
鎮州軍將主怡判官李序先被賊中誅
因並死各贈官及優䘏子孫制
武寧軍陣亡大將軍李自明贈濠州剌
史制
裴弘泰可太府少卿知左藏庫出納制
李昌元可兼御史大夫制
田穎可毫州剌史制
薛伯高等亡母追贈郡夫人制
李佑授晉州剌史制
武寧軍將王昌涉等授官制
馬揔亡祖母韋氏贈夫人制
路貫等授桂州判官制
駙馬都尉鄭何除右衛將軍制
封太和長公主制
宋朝榮加常侍制
贈陣亡軍將等剌史制
諸道軍將等授官制
裴度韓弘等名賜一子官并廻授姪女
壻等制
入廻紇使下軍將官吏夏仕戡等四十
人授卿監賓客諮議衞佐同制
盧昂可監察御史裏行知轉運永豊院
制
張惟素亡祖紘贈戶部郎中制
興州剌史鄭公逵授王府長史李循授
興州剌史同制
權知陵州剌史李正卿正除剌史制
知渭橋院官蘇浰授員外郎依前職前
進士王績授校書郎江西廵官制
湖南都押衙監察御史王璀可郴州司
馬依舊職制
安南告捷軍將黃士傪授銀青光禄大
夫試殿中監制
王鎰可刑部員外郎制
亰兆府司錄參軍孫簡可檢校禮部員
外郎荊南節度判官浙東判官試大
理評事韓欣可殿中侍御史廵官試
正字朝朴可試恊律郎充推官同制
冀州奏事官田練可冀州司馬兼殿中
侍御史同制
薛常&KR1304;可荊州剌史本州團練制
牛元翼可檢校左散騎常侍深州剌史
御史太夫制
王衆仲可衡州剌史制
田盛可金吾將軍句當左街事制
陳楚男王府諮議參軍君賞可定州長
史兼御史軍中驅使制
崔承寵可集州剌史制
前貝州剌史崔鴻可重授貝州剌史制
前吉州剌史李繁可依前吉州剌史制
瀛漠州都虞候萬重皓可坊州司馬制
崔墉可河南府法曹參軍制
前河陽節度使魏義通授右龍武軍綂
軍前泗州剌史李進賢授右驍衛將
軍並檢校常侍兼御史大夫制
李玄成等授官制
馬揔准制追贈亡父請廻贈亡祖制
權知朔州剌史樂璘正授兼御史中丞
制
神策軍推官田鑄加官制
裴敞授昭義軍判官裴侔授義成軍判
官各轉官制
雲州剌史高榮朝除太子賓客河東都
押衙制
韋綬等賜爵制
烏重明等贈官制
羽林龍武等軍將士各加轉制
新羅賀正使金良忠授官歸國制
鎮州軍將王怡判官李序先被賊中
誅囚並死各贈官及優䘏子孫制
勑朕常思鎮冀之間弔伐之際有仗順死
義不吾聞者因命弘正列狀以聞而某官
王怡等頃陷艱虞思伸忠效或名節將立
併命於幽憂或義烈臨奮失身扵戮辱履
危如虎尾視死如鴻毛若無褒揚何勸天
下既降飾終之命仍知身後之禮追榮延
寵有越常倫冀使死節之魂忠憤之骨知
我憐憫殁無恨焉怡可贈左僕射序可贈
給事中
武寧軍陣亡大將軍李自明贈濠州
刺史制
勑王師之討蔡平鄆也自明為武寧裨將
隷于元戎凡所指蹤必先致命三軍之士
于今稱之有勞未圖無禄早代生不及賞
殁而加恩庶使猛將義夫聞而相勸曰死
猶不忘況生者乎可贈濠州刺史
裴弘泰可太府少卿知左藏庫出納
制
勑前度支河北榷鹽使朝議郎檢校尚書
刑部郎中使持節貝州諸軍事兼權知貝
州刺史侍御史充本州防禦使上柱國賜
紫金魚袋裴弘泰九土之貢百品之貨辯
其名物謹其出納常在外府綂以上卿宜
求幹敏之才以為之貳而弘泰頃分榷務
兼撫郡民當軍興之時法行政立則受藏
之府事繁物殷量其器能可以專委勉膺
是任無替前勞可守太府少卿知左藏庫
出納散官勲賜如故
李昌元可兼御史大夫制
勑通議大夫使持節儀州諸軍事儀州刺
史兼御史中丞上柱國李昌元弓裘令子
疆場勞臣能讀父書甚識戎事每在戰陣
未嘗無功及委蕃條亦聞有政而知臣者
君也賞勞者爵也亞相之秩威重寵崇加
乎爾身以勸能者可兼御史大夫餘如故
田穎可亳州刺史制
勑正議大夫前檢校右散騎常侍使持節
洺州諸軍事兼洺州刺史御史大夫充本
州團練使上柱國賜紫金魚袋田穎自别
屯將壘專領郡城而能勤恤師人與之勞
逸故臨戎則士樂爲用撫下而衆知嚮方
忠勲既彰能政亦著牧守之選吾所重之
譙鄼之間人亦勞止授爾印綬往勞來之
宜推前心佇立後效可檢校左散騎常侍
使持節亳州諸軍事兼亳州刺史御史大
夫本州團練使鎮遏使散官勲賜如故
薛伯高等亡母追贈郡夫人制
勑某夫人某氏等始播婦儀終垂母道教
其令子為我良臣而皆茂著才名榮居爵
位永言聖善宜及顯揚俾追啓邑之封式
表綂家之訓可依前件
李佑授晉州刺史制
勑牧守之官與吾共理下之安否繫乎其
人必稽前功方降是命某官李佑夙負材
器累經任用當領軍郡頗著政聲而平陽
舊都近罷征鎮土疆事物既廣且殷藉爾
良能為予撫字夫均其征役簡其科禁謹
身省事以臨其人而人不安未之有也往
弘是道以康晉人可依前件
武寧軍將王昌涉等授官制
勑王昌涉等早以材力召募從軍元和已
來南征北伐咸有勞績著于一時主帥上
聞乞加褒賞故以寺卿憲職序而寵之無
棄前功在申後效可依前件
馬揔亡祖母韋氏贈夫人制
勑某官馬揔亡祖母韋氏播兹懿範貽厥
嘉謀施及孝孫實居貴仕將明餘慶其在
追榮不唯垂裕後昆抑亦光昭幽壤宜降
封丘之命以慰令伯之心可贈某夫人
路貫等授桂州判官制
勑藩隅之重委以侯伯軍府之要掌在賓
寮貫等以文行修身以智謀從事佐廉問
澄清之務撫華夷錯雜之人俾其乂安實
在參贊宜及寵命以光所從可依前件
駙馬都尉鄭何除右衛將軍制
勑周設七萃漢列八屯皆以拱衞王宫肅
嚴徼道統兹騎吏其屬親賢某官鄭何擢
秀士林挺質公器以貞和陶其性以禮樂
文其身善積德門慶連戚里况久踐名軄
累著聲猷念舊奬能宜加榮寵環列之尹
不易其人俾宣力於爪牙不失親於肺腑
可右衛將軍餘如故
封太和長公主制
勑公主之封號也或以善地或以嘉名立
愛展親兹惟舊典第四女端眀成性和順
禀教靜無違禮故組紃有常訓動必中節
故環珮有常聲歲茂穠華日新淑問乃眷
肅雍之德俾開湯沐之封可封某公主
宋朝榮加常侍制
勑河東節度都押衙試太子賓客兼御史
中丞宋朝榮嘗因戰功擢領邊郡揆能適
用故有轉遷龍樓上寮牙門右職雖有兼
命未表殊恩宜加騎省之榮不改憲臺之
重以兹寵任足報忠勲爾其敬承無隳乃
力可檢校左散騎常侍餘如故
贈陣亡軍將等刺史制
勑故某官某等王師問罪至于淄青爾等
同執干戈親當矢石忠而盡瘁勇以亡身
或退卒于師或進殁于戰俱死王事深惻
朕心念捐軀於軍前宜追命於泉下郡守
之貴以示襃榮可依前件
諸道軍將等授官制
勑平齊之役也諸軍指期衆校合戰某官
等各輸戮勇同樹勲勤永思積日之勞頗
愧踰時之賞故於奬授有所超遷朝右貴
班宫坊清秩或參憲職分以命之庶知我
心不忘忠力可依前件
裴度韓弘等各賜一子官并授姪女
壻等制
勑某官某等謁廟郊天改元肆眚是為大
慶與衆共之矧股肱心膂之臣與吾同體
延賞任子其可廢乎爾等或以文華或以
吏職有所修立禀扵義方自當褒升况霑
慶澤俾舉展親之典用叶推恩之道猶子
愛壻各命以官爾其敬承無忝朝奬可依
前件
入廻紇使下軍將官吏夏侯仕戡等
四十人授卿監賓客諮議衛佐同制
勑某官夏侯仕戡等前命鄭懽之入迴紇
也爾等參護使車用祗王命悉心盡力有
恪恭䟦滯之勤焉宜以省寺軍衛之班宫
坊府邸之列舉為賓典分以寵之辯等旌
勞扵是乎在可依前件
盧昂可監察御史裏行知轉運永豐
院制
勑虢州司戸參軍盧昂前負瑕疵事多曖
昧今聞修省善亦昭彰況有大僚同知情
狀且明非罪仍舉有才吾信人言遂可其
奏爾思自效無辱所知可依前件
張惟素亡祖紘贈戸部郎中制
勑右散騎常侍張惟素亡祖某縣令某德
合上玄才終下位命屈於當代慶流於後
昆故其孝孫實登貴仕經曰無念爾祖詩
曰貽厥孫謀此言孫之謀能顯揚其先祖
之德能垂裕于後也不追榮於列宿旌精
德於太丘可贈戸部郎中
興州刺史鄭公逵授王府長史李循
授興州刺史同制
勑鄭公逵等或以行稱或以才舉進修所
致班秩不卑改命序遷各適其用且乘朱
輪於郡邸曳長裾於王門士子名官至斯
亦不為不遇也立朝案部各敬爾官可依
前件
權知陵州刺史李正卿正除刺史制
勑審材之要考察爲先吾之扵人試可乃
用李正卿頗闚吏道因假郡符畏法愛人
善於其職夫速旌其能則吏勸久於其政
則化成未可轉遷就加真秩副吾知奬無
怠始終可陵州刺史
知渭橋院官蘇浰授員外郎依前職
前進士王績授校書郎江西廵官制
勑某官蘇浰嘗以幹良分領劇務受任稱
職主者上聞績既有成賞安可闕前進士
王績亦以藝學籍名太常著其令聞及此
慰薦一以課進一以才升咸加班榮同以
襃奬臺官校職爾各欽承可依前件
湖南都押衙監察御史王璀可郴州
司馬依舊職制
勑某官王璀郡司馬之官秩禄頗厚凡在
戎行有軍課者多兼命以優寵焉而璀以
鞭弭櫜鞬從事征鎮前後主帥咸稱有功
宜加新命仍率舊職蓋欲旌往勞而責來
效也爾其勉之可兼郴州司馬
安南告捷軍將黃士傪授銀青光禄
大夫試殿中監制
勑某官黃士傪戎首來降陪臣告捷服勤
靡鹽將命無違宜以恩榮奬其勞效貴階
崇秩兼而寵之可依前件
王鎰可刑部員外郎制
勑刑曹郎缺朕詔執事擇可以善於其職
者而殿中侍御史王鎰自居殿中能察非
法連鞫庶獄多叶平允加以温敏靜專可
當是選一歲之獄決在秋冬今方其時宜
敬乃職
京兆府司錄參軍孫簡可檢校禮部
員外郎荆南節度判官浙東判官試
大治評事韓佽可殿中侍御史廵官
試正字晁朴可試恊律郎充推官同
制
勑某官孫簡等凡使府之制量職之輕重
以命官揆時之遠近以進秩俾等衰有常
序遷次有常程勞逸均而名分定矣簡自
登憲司佐相幕府暨紏天府皆有可稱而
佽等亦以文學發身謀畫效用荆陽浙右
實籍賓寮况今之公卿大夫皆由此塗出
慎爾職事爾無自輕可依前件
冀州奏事官田練可冀州司馬兼殿
中侍御史制
勑某官田練幹敏立身公勤濟事奉州將
之手䟽達軍人之血誠念其忠勞宜有寵
擢假憲名扵殿内遷郡秩扵治中兹謂兼
榮爾其敬受可依前件
薛常翽可邢州刺史本州團練使制
勑新授深州刺史薛常翽平蔡之役常領
偏師實立勲勞遂膺寵任今屬方隅多故
將守用能宜以翽之長材居邢之要地故
命魚符換郡熊軾移轅夫事至而功成時
來而節見此忠良之事業也爾其念之哉
可依前件
牛元翼可檢校左散騎常侍深州刺
史御史大夫制
勑某官兼御史中丞權知深州事牛元翼
命官之要凡試吏者必俟成效然後即真
而元翼有理戎之才扞城之略權領軍郡
能修武經士樂人安厥有成績是用假威
臺憲真拜郡符仍以金貂示其兼寵吾聞
忠臣立節列士垂名其要無他得時而已
勉竭材力副予斯言可依前件
王衆仲可衡州刺史制
勑前虔州刺史王衆仲聚學修身由文飾
吏累經任使頗著良能前牧南康亦聞有
政宜新印綬載領藩條而衡湘之間蠻越
雜處無以俗陋不慎乃事無以地遠而怠
厥心副吾陟明俟汝奏課可依前件
田盛可金吾將軍勾當左街事制
勑右金吾衛將軍田盛夫仕宦至執金吾
古今所榮重也而盛生勲德門有文武略
居貴介而無佚領誰何而有勞言念徼廵
之功宜及轉遷之命處左攝事以表使能
可依前件
陳楚男王府諮議參軍君賞可定州
長史兼御史軍中驅使制
勑某官陳君賞夙承義訓幼有令聞專繼
弓裘之名通知軍旅之事因仍憲職兼佐
郡符敬服寵章勉從任使
崔承寵可集州刺史制
勑太子左諭德崔承寵早登班級亟換星
霜自陳力於貴朝屢奉辭於外國職因事
博績以勞成就列宫坊既申贊諭之美分
符郡邸佇聞刺舉之能宜勵公心怟承寵
命
前貝州刺史崔鴻可重授貝州刺史
制
勑前貝州刺史崔鴻嘗牧貝丘能修其職
及辭印綬頗有去思相時之宜從人之望
俾換新命再臨舊邦况聞貯蓄時材諳詳
物務而方州思理侯伯薦能勉勤為政之
心勿忝知人之舉
前吉州刺史李繁可依前吉州刺史
制
勑前吉州刺史李繁累奉藩條皆奏課第
故移縉雲之政俾牧廬陵之人雖降璽書
未臨郡邸屬魚章改造熊軾追還事既謀
新職宜仍舊勉率分憂之任庶成來暮之
謠
灜漠州都虞候萬重皓可坊州司馬
制
勑某官萬重皓嘗資武力早備戎行頗歷
艱虞亦聞勤效而藩隅未靖遷轉從宜言
念前勞宜加優秩可坊州司馬
崔墉可河南府法曹參軍制
勑鄆曹觀察判官監察御史裏行崔墉文
行飾躬公清奉職士林推美藩府薦能軍
旅之間久資其用忠勤之後不殞其名宜
拔才於功臣俾試吏於府掾可依前件
前河陽節度使魏義通授右龍武軍
綂軍前泗州刺史李進賢授右驍衛
將軍並檢校常侍兼御史大夫制
勑夫文武之才内外迭用軍國之任出入
遞遷斯所以優勲賢而均勞逸也某官魏
義通以戎功積久榮委旌旄某官李進賢
以軍課居多寵分符竹各勤其職咸用所
長是以河陽三城鎮靜而不擾泗濱一郡
緝理而有勞我有禁軍爾宜分領親信則
倚為心膂動用則張為爪牙苟非其人不
付此任咸假貂蟬之貴仍兼憲職之榮勉
哉二臣無替一志可依前件
李玄成等授官制
勑黔州觀察使與度支使言玄成等或蘊
蓄能才咨謀是籍或分領劇務課績有成
並可奏書各遷憲職勉勤乃事無忝所知
可依前件
馬揔准制追贈亡父請廻贈亡祖制
勑夫積善者慶鍾于後顯揚者光昭于先
而揔貴為邦君賢為國士荷貽謀之訓用
率義之文上獻表章有所陳乞朕念其祖
德襃以臺郎所以復陳寔必興之言慰范
喬泣涕之思庶使幽顯兩無恨焉可贈某
官
權知朔州刺史樂璘正授兼御史中
丞制
勑樂璘專習武經旁通吏道試補郡守以
觀其能連帥上聞果副所舉夫審官之要
在因其所長而任之則政速成而化易就
也才既試可官宜即真何以寵之就加憲
職可朔州刺史兼御史中丞
神策軍推官田鑄加官制
勑田鑄官列環衛職參禁軍慎檢有聞恭
勤無怠頋是勞效例當轉遷郡佐官寮以
示兼寵
裴敞授昭義軍判官裴侔授義成軍
判官各轉官制
勑裴敞等昭義義成今之重鎮實藉賓介
以參謀猷而二帥皆勤於奉公精於辟土
度才而授職循序而請官頗合所宜咸可
其奏可依前件
雲州刺史高榮朝除太子賓客河東
都押衙制
勑高榮朝常領銳師入攻堅寇因累奬賞
位至專城才有所長宜遷戎職功不可忘
兼進榮班勉事元戎無替勞效
韋綬等賜爵制
勑韋綬等去年春夏同奉寢園事集禮成
副吾哀敬宜加封爵以報恪勤可依前件
烏重明等贈官制
勑故某官烏重明等夫生樹功勤殁加褒
飾有國之常典也重明等在興元初常執
勤于奉天策勲為定難無禄即代有勞未
圖星歲屢遷光塵不昧聞鞞之念予心曷
忘俾慰幽泉各追顯秩可依前件
羽林龍武等軍將士各加改轉制
勑夫軍衛警則内外嚴爵賞明則忠勤勸
爾等咸以材力列于禁營屬去年已來屢
陳儀仗雖加賜與未答勤勞因詔有司舉
行賞典吾匪虚授爾宜敬承文武班資各
從序進可依前件
新羅賀正使金良忠授官歸國制
勑新羅使倉部郎中金良忠等朕以文明
御時以仁信柔遠聲教所及駿奔而來况
溟漲一隅舟航萬里爾慕我化我圖爾勞
隨其等倫命以寵秩無替前效永為外臣
可依前件
白氏文集卷第三十六
