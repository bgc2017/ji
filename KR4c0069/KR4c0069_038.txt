白氏文集卷第三十八
翰林制詔二凡四十三道
杜佑致仕制
鄭涵等太常博士制
除韓臯東都留守制
中書舍人韋貫之授禮部侍郎制
薛存誠除御史中丞制
前長安縣令許季同除刑部郎中前萬
年縣令杜羔除戶部郎中制
京兆少尹辛祕可汝州剌史制
除李遜亰兆尹制
除孔戣等官制
除李建吏部員外郎制
除劉伯芻&KR0593;州剌史制
除周懷義豐州剌史天德軍使制
除王某魏博節度使制
除某節度留後起復制
除薛平鄭滑節度制
除盧士玫劉從周等官制
張正一致仕制
張正甫蘇州剌史制
崔淸晉州剌史制
除柳公綽御史中丞制
除田興工部尚書魏博節度制
除鄭餘慶太子少傅制
除裴堪江西觀察使制
贈杜佑太尉制
除孔戢萬年縣令制
除裴向同州剌史制
除武元衡門下侍郎平章事制
除李夷簡西川節度使制
除袁滋襄陽節度制
歸登右常侍制
李程行軍司馬制
李䎖虞部郎中制
牛僧孺監察御史制
裴克諒量留制
張聿都水使者制
薛伾鄜坊觀察使制
韓愈比部郎中史館修撰制
李暈安州剌史制
竇易直給事中制
孟簡賜紫金魚袋制
盧元輔杭州剌史制
錢徽司封郎中知制誥制
獨孤郁司勲郎中知制誥制
杜佑致仕制
勑盡悴事君明哲保身進退始終不失其
道自非賢達孰能兼之司徒同平章事杜
佑以長才名略為國元臣歷事四朝殆逾
三紀出專征鎮為諸侯帥入贊台衮為王
室輔嘉猷茂績中外洽聞寵任既崇勤勞
亦至頃以年登致仕退請懸車方深倚注
久未得謝勉就牽率迨兹累年今抗䟽披
誠至于數四敦諭頗切陳乞彌堅期扵必
遂理不可奪守沖知止佑實有焉賢哉大
夫今古同道宜從優異之命式表襃崇之
禮尚資耆望俾傅東朝可太子太師致仕
如天氣晴和亦任朝謁昔祁奚申叔皆就
請老國有大事入議否臧忠臣愛君豈必
在位永觀前事期副兹懷
鄭涵等太常博士制
某官鄭涵等並早以文行久從吏職輩流
之間頗為淹滯况雅有學識進修不已禮
官方缺宜當此選凡朝廷禮制或損益有
疑中外謚議或褒貶不決爾為博士皆得
正之所任非輕各敬乃事並可太常博士
除韓臯東都留守制
國之都府半在東周未遑時巡方委留鎮
非位望崇盛加之勤舊者則不足以允僉
屬而副重寄也刑部尚書韓臯名德之後
鬱然公才正行通規貫于終始累遷臺府
連鎮藩維入修職業出樹風聲故事遺愛
著聞中外况一登朝序殆三十年舊德耆
望無居其右俾乂東夏僉以爲然乃加家
卿以示崇寵敬服嘉命永孚于休可檢校
吏部尚書東都留守
中書舍人韋貫之授禮部侍郎制
典郊祀之禮獻賢能之書今小宗伯實兼
二事非直清明正者不足以處之中書舍
人韋貫之沈實賢峻文以禮樂行成於内
移用於官公直之聲滿於臺閣頃以詞藻
選登禁掖秉筆書命時稱得人久積勤勞
宜有遷轉可使典禮以和神人可使考文
以第俊秀儀曹之選僉議所歸往修乃官
無替厥問可禮部侍郎餘如故
薛存誠除御史中丞制
庶官之政得人則舉况乎執憲準繩之司
所以提振紀綱端肅内外盖一職修者其
斯任之謂歟給事中薛存誠選自郎署列
于左曹居必靜專言皆讜正章䟽駮議多
所忠益可以執憲立于朝端况副相方缺
臺綱是領紏正百官爾得專之夫直而不
絞威而不猛不附上以急下不犯弱以違
強卒是而行號為稱職敬服斯命往其懋
哉可御史中丞餘如故
前長安縣令許季同除刑部郎中前
萬年縣令杜羔除戸部郎中制
前長安縣令許季同前萬年縣令杜羔等
頃自郎署分宰京邑而長吏待之小乖常
禮雖同辭託故動未得中然遠恥以退道
不失正各從免職亦既踰時况文行政能
皆推於衆詢諸時議宜有遷授尚書郎缺
方選才良憲部人曹俾膺並命季同可刑
部郎中羔可戸部郎中
京兆少尹辛祕可汝州刺史制
亰兆少尹辛祕頃守吳興時逢擾亂安人
殄寇節效可稱出倅戎車入貳亰輦亦有
政績著于官常今以汝汾軍郡之大方求
良吏委之分憂詢事考能爾當其選往即
乃土以舒吾人可汝州刺史
除李遜京兆尹制
近歲亰兆長吏數遷誠不便時抑有其故
或鈐鍵不謹吏掾為姦或鉤距太煩人受
其弊既非中道皆不得已而罷之宜求恬
智寬猛相濟者親諭斯旨使久於其職以
息吾人浙江東都觀察使御史中丞李遜
十年以來連守四郡或紛擾之際或荒饉
之餘威惠所加㒺不和輯賞其殊績擢在
大藩自臨會稽一如舊政况省科禁以便
俗通津梁以息征動遵詔條深副朝旨江
南列鎮良帥則多集課程功爾為稱首而
内史之選久難其人今予所求唯爾可使
雖表率州部其委非輕然尹正京師所資
尤急宜輟材於浩壤佇觀政於輦轂望爾
有成無替厥命可權知京兆尹
除孔戣等官制
渾金璞玉方圭圓珠雖性異質殊皆國寳
也是故能官人者亦辯而用之諫議大夫
孔戣靜專貞白不涉聲利執言守事無所
依違駕部郎中薛存誠廉㓗直方飾以詞
藻中立不倚介然風規吏部員外郎王涯
端明精實加之以敏懿文茂學尤推於時
並歷踐朝行恪勤官次諫垣郎署藹其休
聲宜加公奬擢在近侍左右禁闥可以同
升必能評奏臺議發揚綸誥臨事有立屬
詞可觀各隨所長分命以職祗奉乃事無
替厥猷戣存誠並可給事中涯可兵部員
外郎知制誥
除李建吏部員外郎制
六官之屬選部郎首之歷代以來諸曹郎
之中擇其踐歷久考第高加以有器局律
度者遷焉今之選任亦由是矣兵部員外
郎李建文行才理公勤課績可謂具美宜
居厥官歲調方殷勉勤爾事可吏部員外
郎
除劉伯芻虢州刺史制
給事中劉伯芻以文雅才名給事左闥實
掌駮議再逾歲時亦謂恪勤宜從遷轉而
虢略近郡黎人未康藉爾良能為予撫字
懸賞佇效勉哉是行可授虢州刺史
除周懷義豐州刺史天德軍使制
西受降城尤居邊要西戎北虜介乎其間
委之郡符建以戎號將守之選宜乎得人
前汝州刺史周懷義久列禁衛嘗從征伐
又領軍郡率著勤功宜加奬用可屬憂寄
况兹要鎮實扼戎吭掎角諸軍扃鐍右地
牧人訓旅兼領非輕無替前勞在申後效
可豐州刺史天德軍使
除某官王某魏博節度使制
師長之選重難其人况河上列城鄴中雄
鎮初喪良帥思安衆心若親與仁方膺是
命某官王某出忠入孝根乎至性好學樂
善出於餘力發自修已施于爲政可以守
土可以長人今兩河之間三軍乏帥是用
命爾領兹大藩澄清魏風輯理相土爲我
垣翰永孚于休往其欽哉無替厥職可魏
博等州節度觀察使
除某節度留後起復制
懋勲德者慶鍾于嗣襲忠順者教本于親
於是乎有代及之恩有賞延之命所以光
子道而激臣節也兹惟舊典可舉而行某
官某惟乃祖父勤勞王家咸有忠功書于
甲令降及於爾亦克負荷早承義訓久倅
戎麾自罹憫凶能著誠敬恭俟朝命靖安
人心雖在幼冲足可嘉奬今屬元戎初喪
衆望顒然宜選親賢以爲統帥留府之事
俾爾專之加戎秩以奪哀遷冬卿以示寵
奉揚新命無忘前修爾宜懋哉懸賞佇效
可節度留後檢校工部尚書
除薛平鄭滑節度制
武牢以東至于白馬形制之地水陸之會
宜擇文武兼備者以爲守臣右衛將軍薛
平自司禁旅爲我爪牙訓整警廵能宣其
力嘗使于絶國可謂有勞嘗牧于大郡亦
聞有政况忠厚爲質通明爲用秉吏道之
刀尺襲將門之弓裘可以爲三軍之帥可
以理千乘之賦俾輟才於北落往節制於
東方爾宜式遏四封輯寧百衆明簡稽以
實軍旅信賞罰以勸吏人勉率乃職無忝
厥命仍以冬卿副相兼而寵之可檢校工
部尚書兼御史大夫
除盧士玫劉從周等官制
君有舉左史得書之政有闕諫官得補之
二職者歷朝之清選也前侍御盧士玫嘗
在西川時爲從事亂危潛伏能㓗其身前
監察御史劉從周頃佐宣城奉公守政端
士之操終然不渝時所稱論並宜甄奬况
學術詞藻見推於衆並命清貫僉以爲宜
記事盡規各佇能效士玫可起居郎從周
可右補闕
張正一致仕制
前諫議大夫張正一學行器用爲時所稱
擢居諫官冀效忠讜雖年齒未暮而衰疾
有加所宜頥養不可牽率俾移優秩以從
致政可國子司業致仕
張正甫蘇州刺史制
浙右列城吳郡爲大地廣人庶舊稱難理
多選他部二千石之良者轉而遷焉鄧州
刺史張正甫自領南陽僅經三載廉平清
簡以臨其人人安政和理行第一宜以大
郡推而廣之用旌前勞且佇來效可蘇州
刺史
崔清晉州刺史制
左司郎中崔清以才良行敏補尚書郎頗
積功勤宜加奬任頃嘗爲郡亦聞有政平
陽舊壤時謂名藩得才與能方可共理安
人訓俗佇有成績可晉州刺史
除柳公綽御史中丞制
中憲之設紏謬懲違一引其綱百職具舉
非清與直不稱厥官諫議大夫柳公綽忠
實有常文以詞學介然端直有古之遺風
頃居臺憲累次郎位持平守正人頗稱之
擢首諫司器望益重今副相缺位中司專
席惟有守者可以執憲惟無私者可以閑
邪詢事審官爾當是選光昭新命振起舊
章宜一乃心以揚其職可御史中丞
除田興工部尚書魏博節度制
馭下安人其道不一或序能以次用或因
效以拔才所命雖殊同歸共理某職某官
田興時屬本軍初喪戎帥亂政咸啓群心
不寧而興列在偏禆奮其義勇謀成必中
事至能斷智略所及指麾所加一軍獲安
百衆悅附連獻章䟽恭俟制命有節有禮
朕用嘉之夫以將材如彼軍情若此元膺
不次之舉可責非常之功是用寵之冬卿
擢爲大將仍以印綬就拜軍中行乎敬之
哉無墯乃力可檢校工部尚書兼御史大
夫魏博等州節度觀察等使
除鄭餘慶太子少傅制
東朝三少歷代重選不必備位在乎得人
吏部尚書鄭餘慶貞明儉素有古人風發
自修身施於爲政出入中外多歴要重咸
有勤績存于官次况動中禮法學綜儒玄
是謂羽儀之臣可居師傅之任輔我元子
爾其勉歟可太子少傅
除裴堪江西觀察使制
江西七郡列邑數十土沃人庶今之奥區
財賦孔殷國用所繋兹爲重寄宜付長才
同州刺史裴堪素蓄器幹久經任遇日者
資其忠諒入爲諫議大夫藉其良能出爲
左馮翊曾未周歲政立績成區區一郡未
盡其用鍾陵要鎮可以委之夫簡其條章
平其賦役徇公率正以臨其人而人不安
未之有也祗服厥命往修乃官仍兼中憲
以示優寵可江西觀察使兼御史中丞
贈杜佑太尉制
生有爵禄殁有褒贈此王者所以崇哀榮
之禮厚君臣之恩况有輔臣所宜加等某
官致仕佐以通濟之才公忠之節逢時入
用爲國大臣外領藩鎮内參台鉉積勤盡
悴迨過三紀左右于位亦既八年天不慭
遺奪我元老憫然興歎實軫于懷永言榮
褒俾峻禮命上公之秩用賁幽靈嗚呼錄
舊旌勞于不忘可贈太尉
除孔戢萬年縣令制
京邑令缺多擇尚書郎有才理者補之兵
部員外郎孔戢自御史府遷夏官之屬凡
所莅職一心奉公在郎署間稱有名實加
以文學緣飾吏能俾宰亰劇佇有成效
除裴向同州刺史制
馮翊之地密邇郊畿分内史之政參京師
之化俾善所職其在得人京兆少尹裴向
器藴利用學通政事久試吏治頗著良能
累守大郡入亞天府奉上撫下皆有可稱
左輔之重爾膺其選況征賦猶重人庶未
康實望良才與之共治勉副所舉往修厥
官可同州刺史
除武元衡門下侍郎平章事制
朕嗣守丕業將十年實頼一二輔臣與之
共治故外鎮方域則仗以爲將有絳侯厚
重之質有邴吉寬大之風自登台司克厭
人望頃屬巴蜀軍後人殘權委節旄俾往
鎮撫信及夷貊恩加疲瘵每因利以施惠
不易俗而修教政無苟得人用便安惠兹
一方時乃之績報政既久屬望益深宜歸
左輔以參大政夫坦然公道可以叙衆才
曠然虚懷可以應群務弼違救失不以尤
悔爲慮進善懲惡不以親讎自嫌用此輔
君足爲名相欽率是道往復乃官可門下
侍郎同中書門下平章事
除李夷簡西川節度使制
征鎮之大實惟蜀川西距于戎南漸于海
有重江複山之險有長轂堅甲之旅水陸
交會華夷雜居疇能治之我有良帥山南
東道節度使某官李夷簡以正事上以簡
臨下仗兹器用累當任遇執憲之難也爾
爲臺丞其職甚舉司計之重也爾調邦賦
其效可稱爰資長才出領重鎮自揔符鉞
于漢之南專奉詔條削去弊政均榖籍不
一之賦罷舟車無名之征近悅遠來歸如
流水俗用丕變人迄小康三載考功爾爲
稱首進其右秩遷于大藩以均惠乎四方
以旌勸乎群吏昔文翁明於教化种暠優
於政能巴蜀之間遺美猶在不替前效可
以嗣之佇聞有成用光厥命可檢校吏部
尚書劒南西川節度等使
除袁滋襄陽節度制
漢以二千石之良者入爲公卿周以六宫
之賢者出兼侯伯内外之任所命則殊至
扵治軍國寵忠賢共致一也戶部尚書袁
滋奉上甚勤臨下甚簡安人附衆尤是所
長頃資其能移鎮東郡略其科禁緩其征
徭政不滋彰人用休息在部七載績成課
高璽書徵還益聞遺愛老幼遮道事鄰古
人朕方勤䘏疲民褒奬循吏累月再命其
有旨哉舉鄭滑之政也故旌武公之美寵
以司徒憂襄漢之人也故仗叔子之才委
兹征鎮類能而使其在此乎勉揚厥聲無
替前效可某官山南東道節度等使
歸登右常侍制
近侍之列騎省爲貴歷代迄今選任頗重
必詢望實而後命之工部侍郎歸登朴中
沈厚心無詭詐介圭不飾止水無波澹然
自居以致名稱抱此素行歷踐清貫掌議
左掖貳職冬官歲時滋深體望益茂可以
備顧問應對之選列言語侍從之臣冠附
貂蟬立之于右訪諸時論僉以爲然可右
散騎常侍
李程行軍司馬制
隋州刺史李程頃自周行出分憂寄漢南
大郡守之五年頗著良能宜當選奬況專
習文學通知兵事西南重鎮初委元戎愼
選副車爾當此舉三軍之重俾往貳之仍
加憲職以示優寵可御史中丞劒南西川
行軍司馬
李䎖虞部郎中制
金州刺史李䎖雅有文藝飾以政事早從
吏職久領郡符謹慎廉平頗副所任虞曹
郎缺命以序遷敬兹寵名勉守厥位可尚
書虞部郎中
牛僧孺監察御史制
河南縣尉牛僧孺志行修飾詞學優長頃
對策于庭其言甚直累從吏職頗謂滯淹
訪諸時論宜當朝選俾升憲府以觀其才
可監察御史
裴克諒量留制
華州刺史奏華隂令裴克諒在官清白奉
法考秩向滿其政如初借留三年用觀成
績朕方旌求良吏俾養黎元適副所懷宜
可其奏
張聿都水使者制
前湖州長史張聿頃以藝文擢升朝列嘗
求禄養出署外官名不爲身志亦可尚喪
期既畢班序當遷俾領水衡以從優秩可
都水使者
薛伾鄜坊觀察使制
鄜畤延安抵于中部羌夷種落散在其間
戎夏雜居易擾難理宜選寬明之使通知
邊事者委以符節而紏綏之右金吾將軍
薛伾服勤戎職練達吏道出入中外緜歷
歲年能一乃心以宣其力自加寵遇再執
金吾徼巡有嚴夙夜匪懈在公若是何用
不臧况爲人沈静内肅外和按俗守封是
其所善宜輟務於誰何俾宣風於廉察庶
乎勞俫諸部綱紀列城奉詔條以安人參
戎索以訓旅欽承厥命往復乃官仍踐冬
卿式光重寄可檢校工部尚書充鄜坊等
州觀察使
韓愈比部郎中史館修撰制
大學博士韓愈學術精博文力雄健立詞
措意有班馬之風求之一時甚不易得加
以性方道直介然有守不交勢利自致名
望可使執簡列爲史官記事書法必無所
苟仍遷郎位用示褒升可依前件
李暈安州刺史制
宿州刺史李暈勲閥之門嗣生才略久參
戎衛頗著勤勞試守列城觀其爲政屬汴
泗之右創畫州居府署城池委之經始一
日必葺三年有成且聞公勤宜有遷轉重
分憂寄再佇良能往安吾人無忝厥命可
安州刺史
竇易直給事中制
前御史中丞竇易直器質識智厚重開敏
文合法要學通政經累踐臺郎擢司邦憲
寬猛舉措甚得其中官不易方府無留事
前因病免今以才遷俾升瑣闈以備頋問
夫制令奏議官獄典章苟有依違皆得駮
正所任不細宜敬乃官可給事中
孟簡賜紫金魚袋制
漢制二千石有政績者就加寵命不即改
移蓋欲使吏久於官人安其化也常州刺
史孟簡簡易勤儉以養其人政不至嚴心
未嘗怠曾未再稔績立風行歲課郡政毗
陵爲最方求共理實獲我心宜加命服以
示旌寵庶俾群吏聞而勸焉宜賜紫金魚
袋
盧元輔杭州刺史制
河南縣令盧元輔早以學藝列在周行嘗
守商都頗聞有政再領京縣益見其才江
南列郡餘杭爲大征賦猶重疲人未康籍
爾登車往分憂瞩勞俫安輯稱朕意焉懸
賞旌能以佇報政可杭州刺史
錢徽司封郎中知制誥制
中臺草奏内庭掌文西掖書命皆難其人
也非慎行敏識茂學懿文四者兼之則不
在此選祠部郎中翰林學士錢徽藹然儒
氣&KR1662;然詞藻縝密若玉端直如弦自參禁
司益播其美貞方敬慎久而彌彰應對必
見於據經奏議多聞於削藁迨今六載其
道如初嘉其忠勤宜有遷擢俾轉郎吏仍
參綸閣兹乃榮奬爾其敬承可依前件
獨孤郁司&KR0564;郎中知制誥制
考功員外郎知制誥獨孤郁學識文行時
論所推選自外郎擢居右闥綸言樞命旣
重且推委以發揮甚聞稱職而端諒忠謹
介然自居爲臣若斯足可嘉奬官滿當歲
職亦逾年宜從美遷以光近侍可司&KR0564;郎
中知制誥
白氏文集卷第三十八
