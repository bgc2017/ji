白氏文集卷第五十三
律詩凡一百首
元微之除浙東觀察使喜得杭越鄰
州先贈長句
稽山鏡水歡遊地犀帶金章榮貴身官職
比君雖校小封疆與我且為鄰郡樓對翫
千峯月江界平分兩岸春杭越風光詩酒
主相看更合是何人
席上答微之
我住浙江西君去浙江東勿言一水隔便
與千里同富貴無人勸君酒今宵爲我盡
杯中
答微之上船後留别
燭下樽前一分手舟中岸上兩迴頭歸來
虚白堂中夢合眼先應到越州
答微之泊西陵驛見寄
烟波盡處一點白應是西陵古驛臺知在
臺邊望不見暮潮空送渡船迴
答微之誇越州州宅
賀上人迴得報書大誇州宅似仙居猒看
馮翊風沙久喜見蘭亭烟景初日出旌旗
生氣色月明樓閣在空虚知君暗數江南
郡除却餘杭盡不如
微之重誇州居其落句有西州羅刹
之謔因嘲兹石聊以寄懷
君問西州城下事醉中疊紙為君書嵌崆
石面標羅刹壓捺潮頭敵子胥神鬼曾鞭
猶不動波濤雖打欲何如誰知太守心相
似抵滯堅頑兩有餘
張十八員外以新詩二十五首見寄
郡樓月下吟翫通夕因題卷後封寄
微之
秦城南省清秋夜江郡東樓明月時去我
三千六百里得君二十五篇詩陽春曲調
高難和淡水交情老始知坐到天明吟未
足重封轉寄與微之
酬微之
滿袠填箱唱和詩少年為戲老成悲聲聲
麗曲敲寒玉句句妍辭綴色絲吟翫獨當
明月夜傷嗟同是白頭時由來才命相磨
折天遣無兒欲怨誰
餘思未盡加為六韻重寄微之
海内聲華併在身篋中文字絶無倫遥知
獨對封章草忽憶同為獻納臣走筆往來
盈卷軸除官逓互掌絲綸制從長慶辭高
古詩到元和體變新各有文姬才稚齒俱
無通子繼餘塵琴書何必求王粲與女猶
勝與外人
答微之詠懷見寄
閤中同直前春事船裏相逢昨日情分袂
二年勞夢寐並牀三宿話平生紫微北畔
辭宫闕滄海西頭對郡城聚散窮通何足
道醉來一曲放歌行
酬微之誇鏡湖
我嗟身老歲方徂君更官高興轉孤軍門
郡閤曾閑否禹穴耶溪得到無酒盞省陪
波卷白骰盆思共彩呼盧一泓鏡水誰能
羡自有胷中萬頃湖
雪中即事寄微之
連夜江雲黃慘澹平明山雪白糢糊銀河
沙漲三千里梅嶺花排一萬株北市風生
飄散麫東樓日出照凝蘇誰家高士關門
戶何處行人失道途舞鶴庭前毛稍定擣
衣碪上練新鋪戲團稚女呵紅手愁坐衰
翁對白鬚壓瘴一州除疾苦呈豐萬井盡
歡娱潤含玉德懷君子寒助霜威憶丈夫
莫道烟波一水隔何妨氣候兩鄕殊越中
地暖多成雨還有瑶臺瓊樹無
醉封詩筒寄微之
一生休戚與窮通處處相隨事事同未死
又鄰滄海郡無兒俱作白頭翁展眉只仰
三杯後代面唯馮五字中為向兩川郵吏
道莫辭來去逓詩筒
除夜寄微之
鬢毛不覺白毶毶一事無成百不堪共惜
盛時辭闕下同嗟除夜在江南家山泉石
尋常憶世路風波子細諳老校於君合先
退明年半百又加三
蘇州李中丞以元日郡齋感懷詩寄
微之及予輒依來篇七言八韻走筆
奉答兼呈微之
白首餘杭白太守落拓抛名來已久一辭
渭北故園春再把江南新歲酒杯前笑歌
徒勉強鏡裏形容漸衰朽領郡慙當潦倒
年鄰州喜得平生友長洲草接松江岸曲
水花連鏡湖口老去還能痛飲無春來曾
作閑遊否憑鶯傳語報李六倩鴈將書與
元九莫嗟一日日催人且貴一年年入手
早春西湖閑遊悵然興懷憶與微之
同賞因思在越官重事殷鏡湖之遊
或恐未暇偶成十八韻寄微之
上馬復呼賓湖邊景氣新管絃三數事騎
從十餘人立換登山屐行攜漉酒巾逢花
看當妓遇草坐為茵西日籠黃柳東風蕩
白蘋小橋裝鴈齒輕浪甃魚鱗畫舫牽徐
轉銀船酌慢廵野情遺世累醉態任天眞
彼此年將老平生分最親高天從所願遠
地得為鄰雲樹分三驛烟波限一津翻嗟
寸步隔却猒尺書頻浙右稱雄鎮山隂委
重臣貴垂長紫綬榮駕大朱輪出動刀槍
隊歸生道路塵鴈驚弓易散鷗怕鼓難馴
百吏瞻相面千夫捧擁身自然閑興少應
負鏡湖春
答微之見寄
可憐風景浙東西先數餘杭次會稽禹廟
未勝天竺寺錢湖不羡若耶溪擺塵野鶴
春毛暖拍水沙鷗濕翅低更對雪樓君愛
否紅欄碧甃點銀泥
祭社宵
城頭傳鼓角燈下整衣冠夜鏡藏鬚白秋
泉潄齒寒欲將閑送老須著病辭官更待
年終後支持歸卧看
閑卧
盡日前軒卧神閑境亦空有山當枕上無
事到心中簾卷侵床日屏遮入座風望春
春未到應在海門東
新春江次
浦乾潮未應堤濕凍初銷粉片粧梅朵金
絲刷柳條鴨頭新綠水鴈齒小紅橋莫怪
珂聲碎春來五馬驕
春題湖上
湖上春來似畫圖亂峯圍繞水平鋪松排
山面千重翠月點波心一顆珠碧毯線頭
抽早稻青羅裙帶展新蒲未能抛得杭州
去一半勾留是此湖
早春憶微之
昏昏老與病相和感物思君歎復歌聲早
雞先知夜短色濃柳最占春多沙頭雨染
班班草水面風驅瑟瑟波可道眼前光景
悪其如難見故人何
失鶴
失為庭前雪飛因海上風九霄應得侶三
夜不歸籠聲斷碧雲外影沈明月中郡齋
從此後誰伴白頭翁
自感
宴遊寢食漸無味杯酒管絃徒繞身賓客
歡娱僮僕飽始知官職為他人
得湖州崔十八使君書喜與杭越鄰
郡因成長句代賀兼寄微之
三郡何因此結緣貞元科第忝同年故情
歡喜開書後舊事思量在眼前越國封疆
吞碧海杭城樓閣入青烟吳興卑小君應
屈為是蓬萊最後仙
同諸客攜酒早看櫻桃花
曉報櫻桃發春攜酒客過綠餳粘盞杓紅
雪壓枝柯天色晴明少人生事故多停杯
替花語不醉擬如何
柳絮
三月盡時頭白日與春老别更依依憑鶯
爲向楊花道絆惹春風莫放歸
早飲湖州酒寄崔使君
一榼扶頭酒泓澄瀉玉壷十分蘸甲酌瀲
灔滿銀盂捧出光華動嘗看氣味殊手中
稀琥珀舌上冷醍醐瓶裏有時盡江邊無
處沽不知崔太守更有寄來無
病中書事
三載卧山城閑知節物情鸎多過春語蟬
不待秋鳴氣嗽因寒發風痰欲雨生病身
無所用唯解卜隂晴
與微之唱和來去常以竹筒貯詩陳
恊律美而成篇因以此答
揀得琅玕截作筒緘題章句寫心胷隨風
每喜飛如鳥渡水常憂化作龍粉節堅如
太守信霜筠冷稱大夫容煩君讚詠心知
愧魚目驪珠同一封
醉戲諸妓
席上爭飛使君酒歌中多唱舍人詩不知
明日休官後逐我東山去是誰
北院
北院人稀到東䆫地最偏竹烟行竈上石
壁卧房前性拙身多暇心慵事少緣還如
病居士唯置一牀眠
酬周恊律
五十錢塘守應為送老官濫蒙辭客愛猶
作近臣看鑿落愁須飲琵琶悶遣彈白頭
雖強醉不似少年歡
題石山人
騰騰兀兀在人間貴賤賢愚盡往還羶膩
筵中唯飲酒歌鐘會處獨思山存神不許
三尸住混俗無妨兩鬢班除却餘杭白太
守何人更解愛君閑
詩解
新篇日日成不是愛聲名舊句時時改無
妨悅性情但令長守郡不覓却歸城祇擬
江湖上吟哦過一生
潮
早潮纔落晚潮來一月周流六十迴不獨
光隂朝復暮杭州老去被潮催
聞歌妓唱嚴郎中詩因以絶句寄之
已留舊政布中和又付新詞與艷歌但是
人家有遺愛就中蘇小感恩多
柘枝妓
平鋪一合錦筵開連擊三聲畫鼓催紅蠟
燭移桃葉起紫羅衫動柘枝來帶垂鈿胯
花腰重帽轉金鈴雪面迴看即曲終留不
住雲飄雨送向陽臺
急樂世辭
正抽碧線繡紅羅忽聽黃鸎斂翠蛾秋思
冬愁春悵望大都不稱意時多
天竺寺送堅上人歸廬山
錫杖登高寺香爐憶舊峯偶來舟不繫忽
去鳥無蹤豈要留離偈寧勞動别容與師
俱是夢夢裏暫相逢
除官赴闕偶贈微之
去年十月半君來過浙東今年五月盡我
發向闕中兩鄕默默心相别一水盈盈路
不通從此津人應省事寂寥無復逓詩筒
留題郡齋
吟山歌水嘲風月便是三年官滿時春為
醉眠多閉閤秋因晴望暫褰帷更無一事
移風俗唯化州民解詠詩
别州民
耆老遮歸路壷漿滿别筵甘棠無一樹那
得淚澘然稅重多貧戸農飢足旱田唯留
一湖水與汝救凶年
留題天竺靈隱兩寺
在郡六百日入山十二迴宿因月桂落醉
為海榴開黃紙除書到青宮詔命催僧徒
多悵望賓從亦徘徊寺暗烟埋竹林香雨
落梅别橋憐白石辭洞戀青苔漸出松間
路猶飛馬上杯誰教冷泉水送我下山來
西湖留别
征途行色慘風烟祖帳離聲咽管絃翠黛
不須留五馬皇恩秖許住三年綠藤隂下
鋪歌席紅藕花中泊妓船處處迴頭盡堪
戀就中難别是湖邊
重寄别微之
憑仗江波寄一辭不湏惆悵報微之猶勝
往歲峽中别灧澦堆邊招手時
重題别東樓
東樓勝事我偏知氣象多隨昏旦移湖卷
衣裳白重疊山張屏障綠參差海仙樓塔
晴方出江女笙簫夜始吹春雨星攅尋蟹
火秋風霞颭弄濤旗宴宜雲髻新梳後曲
愛霓裳未拍時太守三年嘲不盡郡齋空
作百篇詩
别周軍事
主人頭白官仍冷去後憐君是底人試謁
會稽元相去不妨相見却殷勤
看常州柘枝贈賈使君
莫惜新衣舞柘枝也從塵汚汗霑垂料君
即却歸朝去不見銀泥衫故時
汴河路有感
三十年前路孤舟重往還繞身新眷屬舉
目舊鄕關事去唯留水人非但見山啼襟
與愁鬢此日兩成班
埇橋舊業
别業埇城北抛來二十春改移新逕路變
換舊村鄰有稅田疇薄無官弟姪貧田園
何用問強半屬他人
茅成驛
汴河無景思秋日又淒淒地薄桑麻瘦村
貧屋舍低早苖多間草濁水半和泥最是
蕭條處茅成驛向西
河隂夜泊憶微之
憶君我正泊行舟望我君應上郡樓萬里
月明同此夜黃河東面海西頭
杭州迴舫
自别錢塘山水後不多飲酒懶吟詩欲將
此意憑迴棹與報西湖風月知
途中題山泉
决决涌巖穴濺濺出洞門向東應入海從
此不歸源似葉飄辭樹如雲斷别根吾身
亦如此何日返鄕園
欲到東洛得楊使君書因以此報
向公心切向財疎淮上休官洛下居三郡
政能從獨步十年生計復何如使君灘上
久分手别駕渡頭先得書且喜平安又相
見其餘外事盡空虚
洛下寓居
秋館清涼日書因解悶看夜䆫幽獨處琴
不為人彈遊宴慵多廢趨朝老漸難禪僧
教斷酒道士勸休官渭曲㽵猶在錢塘俸
尚殘如能便歸去亦不至飢寒
味道
叩齒晨興秋院静焚香宴坐晚䆫深七篇
眞誥論仙事一卷壇經說佛心此日盡知
前境妄多生曾被外塵侵自嫌習性猶殘
處愛詠閑詩好聽琴
好聽琴
本性好絲桐塵機聞即空一聲來耳裏萬
事離心中清暢堪銷疾恬和好養蒙尤宜
聽三樂安慰白頭翁
愛詠詩
辭章諷詠成千首心行歸依向一乘坐倚
繩牀閑自念前生應是一詩僧
酬皇甫庶子見寄
掌綸不稱君應笑典郡無能我自知别詔
忽驚新命出同寮偶與夙心期春坊瀟灑
優閑地秋鬢蒼浪老大時獨占二䟽應未
可龍樓見擬覓分司
卧疾
閑官卧疾絶經過居處蕭條近洛河水北
水南秋月夜管絃聲少杵聲多
遠師
東宮白庶子南寺遠禪師何處遥相見心
無一事時
問遠師
葷羶停夜食吟詠散秋懷笑問東林老詩
應不破齋
小院酒醒
酒醒閑獨步小院夜深涼一領新秋簟三
間明月廊未收殘盞杓初換熟衣裳好是
幽眠處松隂六尺牀
贈侯三郎中
老愛東都好寄身足泉多竹少埃塵年豊
最喜唯貧客秋冷先知是瘦人幸有琴書
堪作伴苦無田宅可為鄰洛中縱未長居
得且與蘇田遊過春
求分司東都寄牛相公十韻
忽忽心如夢星星鬢似絲縱貧長有酒雖
老未抛詩儉薄身都慣疎頑性頗宜飰麄
飡亦飽被暖起常遲萬里歸何得三年伴
是誰華亭鶴不去天竺石相隨王尹貰將
馬田家賣與池開門閑㘴日遶水獨行時
懶慢交遊許衰羸相府知官寮幸無事可
惜不分司
酬楊八
君以曠懷宜静境我因蹇步稱閑官閉門
足病非高士勞作雲心鶴眼看
履道新居二十韻
履道坊西角官河曲北頭林園四鄰好風
景一家秋門閉深沈樹池通淺沮溝拔青
松直上鋪碧水平流籬菊黃金合䆫筠綠
玉稠疑連紫陽洞似到白蘋洲僧至多同
宿賓來輒少留豈無詩引興兼有酒銷憂
移榻臨平岸攜茶上小舟果穿聞鳥啄萍
破見魚遊地與塵相遠人將境共幽汎潭
菱點鏡沈浦月生鉤厨曉烟孤起庭寒雨
半收老飢初愛粥瘦冷早披裘洛下招新
隱秦中忘舊遊辭章留鳳閣班藉寄龍樓
病愜官曹静閑慙俸禄優琴書中有得衣
食外何求濟世才無取謀身智不周應湏
共心語萬事一時休
九日思杭州舊遊寄周判官及諸客
忽憶郡南山頂上昔時同醉是今辰笙歌
委曲聲延耳金翠動搖光照身風景不隨
宫相去歡娱應逐使君新江山賓客皆如
舊唯是當筵換主人
秋晚
煙景澹濛濛池邊微有風覺寒蛩近壁知
暝鶴歸籠長貎隨年改衰情與物同夜來
霜厚薄棃葉半仾紅
分司
散帙留司殊有味最宜病拙不才身行香
拜表為公事碧洛青嵩當主人已出閑遊
多到夜却歸慵卧又經旬錢塘五馬留三
匹還擬騎遊攪擾春
河南王尹初到以詩代書先問之
别來王閣老三歲似湏臾鬢上班多少杯
前興有無官從分緊慢情莫問榮枯許入
朱門否籃轝一病夫
池西亭
朱欄映晚樹金魄落秋池還似錢塘夜西
樓月出時
臨池閑卧
小竹圍庭匝平池與砌連閑多臨水坐老
愛向陽眠營役抛身外幽竒送枕前誰家
卧牀脚解繫釣魚船
吾廬
吾廬不獨貯妻兒自覺年侵身力衰眼下
營求容足地心中准擬掛冠時新昌小院
松當戶履道幽居竹遶池莫道兩都空有
宅林泉風月是家資
題新居寄宣州崔相公
門庭有水巷無塵好稱閑官作主人冷似
雀羅雖少客寬於蝸舍足容身疎通竹徑
將迎月掃掠莎臺欲待春濟世料君歸未
得南園北曲謾為鄰
憶杭州梅花因叙舊遊寄蕭恊律
三年閑悶在餘杭曾為梅花醉幾場伍相
廟邊繁似雪孤山園裏麗如粧蹋隨遊騎
心長惜折贈佳人手亦香賞自初開直至
落歡因小飲便成狂薛劉相次埋新隴沈
謝雙飛出故鄕歌伴酒徒零散盡唯殘頭
白老蕭郎
病中辱張常侍題集賢院詩因以繼
和
天祿閣門開甘泉侍從迴圖書皆帝籍寮
友盡仙才騎省通中掖龍樓隔上臺猶憐
病宮相詩寄洛陽來
早春晚歸
晚歸騎馬過天津沙白橋紅反照新草色
連延多隙地鼓聲閑緩少忙人還如南國
饒溝水不似西京足路塵金谷風光依舊
在無人管領石家春
贈楊使君
曾嗟放逐同巴峽且喜歸還會洛陽時命
到來湏作用功名未立莫思量銀銜叱撥
欺風雪金屑琵琶費酒漿更待城東桃李
發共君沈醉兩三場
贈皇甫庶子
何因散地共徘徊人道君才我不才騎少
馬蹄生易蹶用稀印鏁澁難開妻知年老
添衣絮婢報天寒撥酒醅更愧小胥諮拜
表單衫衝雪夜深來
池上竹下作
穿籬遶舍碧逶迤十畝閑居半是池食飽
䆫閒新睡後脚輕林下獨行時水能性淡
為吾友竹解心虚即我師何必悠悠世人
上勞心費目覓親知
閑出覓春戲贈諸郎官
年來數出覓風光亦不全閑亦不忙放鞚
體安騎穏馬隔袍身暖照晴陽迎春日日
添詩思送老時時放酒狂除却髭鬚白一
色其餘未伏少年郎
别春爐
煖閤春初入温爐興稍闌晚風猶冷在夜
火且留看獨宿相依久多情欲别難誰能
共天語長遣四時寒
汎小䑳二首
水一塘䑳一隻䑳頭漾漾知風起䑳背蕭
蕭聞雨滴醉卧船中欲醒時忽疑身是江
南客
船緩進水平流一莖竹篙剔船尾兩幅青
幕幅船頭亞竹亂藤多照岸如從鳳口向
湖州
夢行簡
天氣妍和水色鮮閑吟獨步小橋邊池塘
草綠無佳句虚卧春䆫夢阿憐
題新居呈王尹兼簡府中三掾
弊宅湏重蓇貧家乏羨財橋憑川守造樹
倩府寮栽朱板新猶濕紅英暖漸開仍期
更攜酒倚檻看花來
雲和
非琴非瑟亦非箏撥柱推絃調未成欲散
白頭千萬恨秖銷紅袖兩三聲
春老
欲隨年少強遊春自覺風光不屬身歌舞
屏風花障上幾時曾畫白頭人
春雪過皇甫家
晚來籃轝雪中迴喜遇君家門正開唯要
主人青眼待琴詩談笑自將來
崔侍御以孩子三日示其所生詩見
示因以二絶和之
洞房門上掛桑弧香水盆中浴鳳鶵還似
初生三二魄常娥滿月即成珠
愛惜肯將同寳玉喜歡應勝得王侯弄璋
詩句多才思愁殺無兒老鄧攸
與皇甫庶子同遊城東
閑遊何必多徒侶相勸時時舉一杯博望
苑中無職役建春門外足池臺綠油剪葉
蒲新長紅蠟粘枝杏欲開白馬朱衣兩宫
相可憐天氣出城來
洛城東花下作
記得舊詩章花多數洛陽及逢枝似雪已
是鬢成霜向後光隂促從前事意忙無因
重年少何計駐時芳欲送愁離面須傾酒
入腸白頭無藉在醉倒亦何妨
晚春寄微之并崔湖州
洛陽陌上少交親履道城邊欲暮春崔在
吳興元在越出門騎馬覓何人
城東閑行因題尉遲司業水閣
閑遶洛陽城無人知姓名病乘籃轝出老
著茜衫行處處花相引時時酒一傾借君
溪閣上醉詠兩三聲
寄皇甫七
盡夏愛吾廬陶潛語不虚花樽飄落酒風
案展開書鄰女偷新果家僮漉小魚不知
皇甫七池上興如何
訪皇甫七
上馬行數里逢花傾一杯更無停泊處還
是覓君來
白氏文集卷第五十三
