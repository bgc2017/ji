白氏文集卷第五十七
律詩五言七言凡九十首
戊申歲暮詠懷三首
窮冬月末兩三日半百年過六七時龍尾
趁朝無氣力牛頭參道有心期榮華外物
終須悟老病傍人豈得知猶被妻兒教進
退莫求致仕且分司
唯生一女才十二秪欠三年未六旬婚嫁
累輕何怕老飢寒心慣不憂貧紫泥丹筆
皆經手赤紱金章盡到身更擬踟蹰覓何
事不歸嵩洛作閑人
七年囚閉作籠禽但願開籠便入林幸得
展張今日翅不能辜負昔時心人間禍福
愚難料世上風波老不禁萬一差池似前
事又應追悔不抽簪
贈夢得
心中萬事不思量坐倚屏風卧向陽漸覺
詠詩猶老醜豈宜憑酒更麄狂頭垂白髮
我思退脚蹋青雲君欲忙秪有今春相伴
在花前䞉醉兩三場
想東遊五十韻并序
大和三年春予病免官後憶遊浙右數郡
兼思到越一訪微之故兩浙之間一物以
上想皆在目吟且成篇不能自休盈五百
字亦猶孫興公想天台山而賦之也
海内時無事江南歲有秋生民皆樂業地
主盡賢侯郊静銷戎馬城高逼斗牛平河
七百里沃壤二三州坐有湖山趣行無風
浪憂食寧妨解纜寢不廢乘流泉石諳天
竺烟霞識虎丘餘芳認蘭澤遺詠思蘋洲
菡萏紅塗粉菰蒲綠潑油鱗差漁戶舍綺
錯稻田溝紫洞藏仙窟玄泉貯怪湫精神
昂老鶴姿彩媚潛蚪靜閱天工妙閑窺物
狀幽投竿出比目擲果下獼猴味苦蓮心
小漿甜蔗節稠橘苞從自結藕孔是誰鎪
逐日移潮信隨風變棹謳逓夫交烈火候
吏次鳴騶梵塔形疑踊閶門勢欲浮客迎
攜酒榼僧待置茶甌小宴閑談笑初筵雅
獻酬稍催朱蠟炬徐動碧牙籌圓盞飛蓮
子長裾曳石榴柘枝隨畫鼓調笑從香毬
幕颺雲飄檻簾褰月露鉤舞繁紅袖凝歌
切翠眉愁絃管寧容歇杯盤未許收良辰
宜酩酊卒歲好優遊鱠縷鮮仍細蓴絲滑
且柔飽飡為日計穏睡是身謀名愧空虛
得官知止足休自嫌猶屑屑衆笑大悠悠
物表疎形役人寰足悔尤蛾須遠燈燭兔
勿近罝罘幻世春來夢浮生水上漚百憂
中莫入一醉外何求未死癡王湛無兒老
鄧攸蜀琴安膝上周易在牀頭去去無程
客行行不繫舟勞君頻問訊勸我少淹留
雲雨多分散關山苦阻脩一吟江月别七
見日星周珠玉傳新什鵷鸞念故儔懸旌
心宛轉束楚意綢繆驛舫粧青雀官槽䬴
紫騮鏡湖期遠汎禹穴約冥搜預掃題詩
壁先開望海樓飲思親履舄宿憶並衾裯
志氣吾衰也風情子在不應須相見後别
作一家遊
病免後喜除賓客
卧在漳濱滿十旬起為商皓伴三人從今
且莫嫌身病不病何由索得身
長樂亭留别
灞滻風烟函谷路曾經幾度别長安昔時
蹙促為遷客今日從容自去官優詔幸分
四皓袟祖筵慙繼二疎歡塵纓世網重重
縛迴顧方知出得難
陜府王大夫相迎偶贈
紫微閣老自多情白首園公豈要迎伴我
綠槐隂下歇向君紅旆影前行綸巾髮少
渾欹仄籃轝肩齊甚穏平但問主人留幾
日分司賓客去無程
别陜州王司馬
笙歌惆悵欲為别風景闌珊初過春爭得
遣君詩不苦黃河岸上白頭人
將至東都先寄令狐留守
黃鳥無聲葉滿枝閑吟想到洛城時惜逢
金谷三春盡恨拜銅樓一月遲詩境忽來
還自得醉鄉潛去與誰期東都添箇狂賓
客先報壺觴風月知
答崔十八見寄
明朝欲見琴樽伴洗拭金杯拂玉徽君乞
曹州刺史替我抛刑部侍郎歸倚槽老馬
收蹄立避箭高鴻盡翅飛豈料洛陽風月
夜故人垂老得相依
贈皇甫賓客
輕衣穏馬槐隂路漸近東來漸少塵耳閙
久憎聞俗事眼明初喜見閑人昔曾對作
承華相今復連為博望賓始信淡交宜久
遠與君轉老轉相親
歸履道宅
驛吏引藤轝家僮開竹扉往時多暫住今
日是長歸眼下有衣食耳邊無是非不論
貧與富飲水亦應肥
問江南物
歸來未及問生涯先問江南物在耶引手
摩挲青石笋迴頭點檢白蓮花蘇州訪故
龍頭暗王尹橋傾鴈齒斜别有夜深惆悵
事月明雙鶴在裴家
蕭庶子相過
半日停車馬何人在白家慇懃蕭庶子愛
酒不嫌茶
答尉遲少尹問所須
乍到頻勞問所須所須非玉亦非珠愛君
水閣宜閑詠每有詩成許去無
詠閑
但有閑銷日都無事繫懷朝眠因客起午
飯伴僧齋樹合隂交戶池分水夾階就中
今夜好風月似江淮
同崔十八寄元浙東王陜州
未能同隠雲林下且復相招禄仕間隨月
有錢勝賣藥終年無事抵歸山鏡湖水遠
何由汎棠樹枝高不易攀惆悵八科殘四
在兩人榮閙兩人閑
答蘇庶子月夜聞家僮奏樂見贈
墻西明月水東亭一曲霓裳按小伶不敢
邀君無别境絃生管澁未堪聽
偶吟
里巷多通水林園盡不扃松身爲外戶池
面是中庭元氏詩三帙陳家酒一瓶醉來
狂發詠鄰女映籬聽
白蓮池汎舟
白藕新花照水開紅䆫小舫信風迴誰教
一片江南興逐我慇懃萬里來
詶今狐留守尚書見贈十韻
長慶淸風在䕫龍&KR1858;理餘大和膏雨降周
邵保釐初嵩少當宫署伊瀍入禁渠曉關
開玉兔夕鑰納銀魚舊眷憐移疾新吟念
索居離聲雙白鶴行色一籃轝罷免無餘
俸休閑有弊廬慵於嵇叔夜渴似馬相如
酒每蒙酤我詩常許起予洛中歸計定一
半爲尚書
池上即事
行尋甃石引新泉坐看修橋補釣船綠竹
挂衣涼處歇清風展簟困時眠身閑當貴
真天爵官散無憂即地仙林下水邊無猒
日便堪終老豈論年
酬裴相公見寄二絶
習静心方泰勞生事漸稀可憐安穏地捨
此欲何歸
又一首
一雙垂翅鶴數首解嘲文摠是迂閑物爭
堪伴相君
答夢得聞蟬見寄
開緘思浩然獨詠晚風前人貎非前日蟬
聲似去年槐花新雨地柳影欲秋天聽罷
無他計相思又一篇
得夢得新詩
池上今宵風月涼閑教小樂理霓裳集仙
殿裏新詞到便播笙歌作弊章
令狐尚書許過弊居先贈長句
不矜軒冕愛林泉許到池頭一醉眠已遣
平治行藥逕兼教掃拂釣魚船應將筆硯
隨詩主定有笙歌伴酒仙祗候高情無别
物蒼苔石笋白花蓮
自題
老宜官冷静貧賴俸優饒熱月無堆案寒
天不趁朝傍看應寂寞自覺甚逍遥徒對
盈樽酒兼無愁可銷
答崔十八
勞將白叟比黃公今古由來事不同我有
商山君未見清泉白石在胷中
偶詠
禦熱蕉衣健扶羸竹杖輕誦經憑檻立散
藥遶廊行暝槿無風落秋蟲欲雨鳴身閑
當將息病亦有心情
答蘇六
但喜暑隨三伏去不如秋送二毛來更無
别計相寬慰故遣楊關勸一杯
秋遊
下馬閑行伊水頭涼風清景勝春遊何事
古今詩句裏不多說著洛陽秋
偶作
張翰一杯酒榮期三樂歌聰明傷混沌煩
惱汚頭陁簟冷秋生早階閑日上多近來
門更静無雀可張羅
同崔十八宿龍門兼寄今狐尚書馮
常侍
水碧玉磷磷龍門秋勝春山中一夜月海
内兩閑人共是幽棲伴俱非富貴身尚書
與常侍不可得相親
遊平泉贈晦叔
照水容雖老登山力未衰欲眠先命酒暫
歇亦吟詩且喜身無縛終慙鬢有絲迴頭
語閑伴閑校十年遲
不出門
不出門來又數旬將何銷日與誰親鶴籠
開處見君子書卷展時逢古人自静其心
延夀命無求於物長精神能行便是真修
道何必降魔調伏身
勸病鶴
右翅低垂左脛傷可憐風貎甚昂藏亦知
白日青天好未要高飛且養瘡
臨都驛送崔十八
勿言臨都五六里扶病出城相送來莫道
長安一步地馬頭西去幾時迴與君後會
知何處為我今朝盡一杯
送滕庶子致仕歸婺州
春風秋月携歌酒八十年來翫物華巳見
曾孫騎竹馬猶聽侍女唱梅花入鄕不杖
歸時健出郭乘軺到處誇兒着繡衣身衣
錦東陽門戶數滕家
雨中訪崔十八
肩舁仍挈榼莫怪就君來秋雨經三宿無
人勸一杯
拜表早出贈皇甫賓客
一月一廻同拜表莫辭侵早過中橋老於
君者應無數猶趁西京十五朝
對鏡
三分鬢髮二分絲曉鏡秋容相對時去作
忙官應太老退爲閑叟未全遲静中得味
何須道穏處安身更莫疑若使至今黃綺
在聞吾此語亦分司
勸酒十四首并序
予分袟東都居多暇日閑來輒飲醉後輒
吟若無詞章不成謠詠每發一意則成一
篇凡十四篇皆主於酒聊以自勸故以何
處難忘酒不如來飲酒命篇
何處難忘酒七首
何處難忘酒長安喜氣新初登高第客乍
作好官人省壁明張牓朝衣穏稱身此時
無一盞爭奈帝城春
何處難忘酒天涯話舊情青雲俱未達白
髮逓相驚二十年前别三千里外行此時
無一盞何以叙平生
何處難忘酒朱門美少年春分花發後寒
食月明前小院迴羅綺深房理管絃此時
無一盞爭過艷陽天
何處難忘酒霜庭老病翁暗聲啼蟋蟀乾
葉落梧桐鬢為愁先白顔因醉暫紅此時
無一盞何計奈秋風
何處難忘酒軍功第一高還鄉隨露布半
路授旌旄玉柱剥葱手金章爛椹袍此時
無一盞何以騁雄豪
何處難忘酒青門送别多歛襟收涕淚蔟
馬聽笙歌烟樹灞陵岸風塵長樂坡此時
無一盞爭奈去留何
何處難忘酒逐臣歸故園赦書逢驛騎賀
客出都門半面瘴烟色滿衫鄉淚痕此時
無一盞何物可招魂
不如來飲酒七首
莫隠深山去君應到自嫌齒傷朝水冷貎
苦夜霜嚴漁去風生浦樵歸雪滿巖不如
來飲酒相對醉厭厭
莫作農夫去君應見自愁迎春犂瘦地趁
晚餧羸牛數被官加税稀逢歲有秋不如
來飲酒相伴醉悠悠
莫作商人去恓惶君未諳雪霜行塞北風
水宿江南藏鏹百千萬沉舟十二三不如
來飲酒仰面醉酣酣
莫事長征去辛勤難具論何曾畫麟閣秪
是老轅門蟣虱衣中物刀槍面上痕不如
來飲酒合眼醉昏昏
莫學長生去仙方悞殺君那將薤上露擬
待鶴邊雲矻矻皆燒藥纍纍盡作墳不如
來飲酒閑坐醉醺醺
莫上青雲去青雲足愛憎自賢誇智慧相
軋鬭功能魚爛緣吞餌蛾燋為撲燈不如
來飲酒任性醉騰騰
莫入紅塵去令人心力勞相爭兩蝸角所
得一牛毛且滅嗔中火休磨笑裏刀不如
來飲酒穏卧醉陶陶
和令狐相公寄劉郎中兼見示長句
日月天衢仰面看尚淹池鳳滯臺鸞碧幢
千里空移鎮赤筆三年未轉官别後縱吟
終少興病來雖飲不多歡酒軍詩敵如相
遇臨老猶能一據鞍
即事
見月連宵坐聞風盡日眠室香羅藥氣籠
煖焙茶烟鶴啄新晴地雞棲薄暮天自看
淘酒米倚杖小池前
期宿客不至
風飄雨灑簾帷故竹映松遮燈火深宿客
不來嫌冷落一樽酒對一張琴
問移竹
問君移竹意如何慎勿排行但閒窠多種
少栽皆有意大都少校不如多
重陽石上賦白菊
滿園花菊鬱金黃中有孤叢色似霜還似
今朝歌酒席白頭翁入少年場
偶吟二首
眼下有衣兼有食心中無喜亦無憂匹如
身後有何事應向人間無所求静念道經
深閉目閑迎禪客小低頭猶殘少許雲泉
興一歲龍門數度遊
晴教&KR3424;藥泥茶竈閑看科松洗竹林活計
縱貧長淨潔池亭雖小頗幽深厨香炊黍
調和酒牎暖安絃拂拭琴老去生涯秪如
此更無餘事可勞心
夜題玉泉寺
遇客多言愛山水逢僧盡道猒囂塵玉泉
潭畔松間宿要且經年無一人
何處春先到
何處春先到橋東水北亭凍花開未得冷
酒酌難醒就日移輕榻遮風展小屏不勞
人勸醉鸎語漸丁寧
勉閑遊
天時人事常多故一歲春能幾度遊不是
塵埃便風雨若非疾病即悲憂貧窮心苦
多無興富貴身忙不自由唯有分司官恰
好閑遊雖老未能休
寄兩銀榼與裴侍郎因題兩絶
貧無好物堪為信雙榼雖輕意不輕願奉
謝公池上酌丹心綠酒一時傾
慣和麴蘗堪盛否重用鹽梅試洗看小器
不知容幾許襄陽米賤酒升寬
小橋柳
細水涓涓似淚流日西惆悵小橋頭衰楊
葉盡空枝在猶被霜風吹不休
哭微之二首
八月涼風吹白幕寢門廊下哭微之妻孥
朋友來相弔唯道皇天無所知
文章卓犖生無敵風骨英靈歿有神哭送
咸陽北原上可能隨例作灰塵
馬上晚吟
人少街荒已寂寥風多塵起重蕭條上陽
落葉飄宫樹中渡流澌擁渭橋出早冐寒
衣校薄歸遲侵黑酒全消如今不是閑行
日日短天隂坊曲遙
初見劉二十八郎中有感
欲話毗陵君反袂欲言夏口我沾衣誰知
臨老相逢日悲歎聲多言笑稀
送劉郎中赴任蘇州
仁風膏雨去隨輪勝境歡遊到逐身水驛
路穿兒店月花船棹入女湖春宣城獨詠
䆫中岫柳惲單題汀上蘋何似姑蘇詩太
守吟詩相繼有三人
福先寺雪中餞劉蘇州
遂君何處展離筵大梵宫大雪天庾嶺
梅花落歌管謝家柳絮撲金田亂從紈袖
交加舞醉入籃轝取次眠却笑召鄒兼訪
戴只持空酒駕空船
醉中重留夢得
劉郎劉郎莫先起蘇臺蘇臺隔雲水酒盞
來從一百分馬頭去便三千里
雪夜喜李郎中見訪兼酬所贈
可憐今夜鵝毛雪引得高情鶴&KR0769;人紅蠟
燭前明似晝青氊帳裏暖如春十分滿盞
黃金液一尺中庭白玉塵對此欲留君便
宿詩情酒分合相親
任老
不愁陌上春光盡亦任庭前日影斜面黑
眼昏頭雪白老應無可更增加
勸歡
火急歡娛慎勿遲眼看老病悔難追樽前
花下歌筵裏會有求來不得時
答王尚書問履道池舊橋
虹梁鴈齒隨年換素板朱欄逐日修但恨
尚書能久别莫愁川守不頻遊重移舊柱
開中眼亂種新花擁兩頭李郭小船何足
問待君乘過濟川舟
晩歸府
晚從履道來歸府街路雖長尹不嫌馬上
涼於牀上坐綠槐風透紫蕉衫
從龍潭寺至少林寺題贈同遊者
山屐田衣六七賢搴芳蹋翠弄潺湲九龍
潭月落杯酒三品松風飄管絃強健且宜
遊勝地清涼不覺過炎天始知鶴駕乘雲
外别有逍遥地上仙
夜從法王寺下歸嶽寺
雙刹夾虚空綠雲一徑通似從忉利下如
過劔門中燈火光初合笙歌曲未終可憐
師子座舁出淨名翁
宿龍潭寺
夜上九潭誰是伴雲隨飛蓋月隨杯明年
尚作三川守此地兼將歌舞來
嵩陽觀夜奏霓裳
開元遺曲自淒涼况近秋天調是商愛者
誰人唯白尹奏時何處是嵩陽迥臨山月
聲彌怨散入松風韻更長子晉少姨聞定
怪人間亦便有霓裳
過元家履信宅
雞犬喪家分散後林園失主寂寥時落花
不語空辭樹流水無情自入池風蕩醼船
初破漏雨淋歌閣欲傾欹前庭後院傷心
事唯是春風秋月知
和杜錄事題紅葉
寒山十月旦霜葉一時新似燒非因火如
花不待春連行排絳帳亂落剪紅巾解駐
籃轝看風前唯兩人
題崔常侍濟上别墅
求榮爭寵任紛紛脱棄金貂秪有君散員
䟽去未為貴小邑陶休何足云山色好當
晴後見泉聲宜向醉中聞主人憶爾爾知
否抛却青雲歸白雲
過温尚書舊莊
白石青泉抛濟口碧幢紅旆照河陽村人
都不知時事猶自呼為處士莊
天壇峯下贈杜錄事
年顔氣力漸衰殘王屋中峯欲上難頂上
將探小有洞喉中須嚥大還丹河車九轉
宜精鍊火候三年在好看他日藥成分一
粒與君先去掃天壇
贈僧五首
鉢塔院如大師
百千萬劫菩提種八十三年功德林若不
秉持僧行苦將何報答佛恩深慈悲不瞬
諸天眼清淨無塵幾地心每歲入關蒙九
授慇懃一戒重千金
神照上人
心如定水隨形應口似懸河逐病治曾向
衆中先禮拜西方去日莫相遺
自遠禪師
自出家來長自在緣身一衲一繩牀令人
見即心無事每一相逢是道場
宗實上人
榮華恩愛棄成唾戒定真如和作香今古
雖殊同一法瞿曇抛却轉輪王
清閑上人
梓潼眷屬何年别長夀壇場近日開應是
蜀人皆度了法輪移向洛中來
彈秋思
信意閑彈秋思時調清聲直韻疎遲近來
漸喜無人聽琴格高仾心自知
自詠
隨宜飲食聊充腹取次衣裘亦煖身未必
得年非瘦薄無妨長福是單貧老龜豈羡
犧牲飽蟠木寧爭桃李春隨分自安心自
斷是非何用問閑人
分司初到洛中偶題六韻兼戲呈馮
尹
相府念多病春宫容不才官銜依口得奉
禄逐身來白首林園在紅塵車馬迴招呼
新客旅掃掠舊池臺小舫宜攜樂新荷好
盖杯不知金谷主早晚賀筵開
白氏文集卷第五十七
