白氏文集卷第十一
感傷三古體五言凡五十三首
初入峽有感
上有萬仞山下有千丈水蒼蒼兩崖間闊
狹容一葦瞿唐呀直瀉灧澦屹中峙未夜
黑巖昏無風白浪起大石如刀劒小石如
牙齒一步不可行况千三百里苒蒻竹篾
&KR1850;欹危檝師趾一跌無完舟吾生繫於此
常聞仗忠信蠻貊可行矣自古漂沉人豈
盡非君子况吾時與命蹇舛不足恃常恐
不才身復作無名死
過昭君村
靈珠産無種彩雲出無根亦如彼姝子生
此遐陋村至麗物難掩遽選入君門獨美
衆所嫉終棄於塞垣唯此希代色豈無一
顧恩事排勢須去不得由至尊白黑旣可
變丹青何足論竟埋岱北骨不返巴東魂
慘澹晩雲水依俙舊鄕園妍姿化已久但
有村名存村中有遺老指點爲我言不取
往者戒恐貽來者冤至今村女面燒灼成
瘢痕
自江州至忠州
前在潯陽日已歎賓朋寡忽忽抱憂懷出
門無處寫今來轉深僻窮峽巔山下五月
斷行舟灧堆正如馬巴人類猿狖矍爍滿
山野敢望見交親喜逢似人者
初到忠州登東樓寄萬州楊八使君
山東邑居窄峽中氣候偏林巒少平地霧
雨多隂天隱隱煑鹽火漠漠燒畬烟頼此
東樓夕風月時翛然憑軒望所思目斷心
悁悁背春有去鴈上水無來船我懷巴東
守本是關西賢平生已不淺流落重相怜
水梗漂萬里籠禽囚五年新恩同雨露遠
郡鄰山川書信雖往復封疆徒接連其如
美人面欲見杳無緣
郡中
鄕路音信斷山城日月遲欲知州近遠階
前摘荔枝
西樓夜
悄悄復悄悄城隅隱林杪山郭燈火稀峽
天星漢少年光東流水生計南枝鳥月没
江沉沉西樓殊未曉
東樓
脉脉復脉脉東樓無宿客城暗雲霧多峡
深田地窄宵燈尚留熖晨禽初展翮欲知
山高低不見東方白
寄王質夫
憶始識君時愛君世緣薄我亦吏王畿不
爲名利著春尋仙遊洞秋上雲居閣樓觀
水潺潺龍潭花漠漠吟詩石上坐引酒泉
邊酌因話出處心心期老巖壑忽從風雨
别遂被簪纓縛君作出山雲我爲入籠鶴
籠深鶴殘顇山遠雲飄泊去處雖不同同
負平生約今來各何在老去隨所託我守
巴南城君佐征西幕年顏漸衰颯生計仍
蕭索方含去國愁且羡從軍樂舊遊疑是
夢往事思如昨相憶春又深故山花正落
南賓郡齋即事寄楊萬州
山上巴子城山下巴江水中有窮獨人強
名爲刺史時時竊自哂刺史豈如是倉粟
餧家人黃絲褁妻子莓苔翳冠帶霧雨霾
樓雉衙鼓暮復朝郡齋卧還起廻頭望南
浦亦在烟波裏而我復何嗟夫君猶滯此
招蕭處士
峽内豈無人相逢非所思門前亦有客相
對不相知仰望但雲樹俯顧惟妻兒寢食
起居外端然無所爲東郊蕭處士聊可與
開眉能飲滿杯酒善吟長句詩庭前吏散
後江畔路乾時請君携竹杖一赴郡齋期
庭槐
南方饒竹樹唯有青槐稀十種七八死縱
活亦支離何此郡庭下一樹獨華滋蒙蒙
碧烟葉嫋嫋黃花枝我家渭水上此樹蔭
前墀忽向天涯見憶在故園時人生有情
感遇物牽所思樹木猶復爾况見舊親知
送客回晩興
城上雲霧開沙頭風浪定參差亂山出澹
泞平江淨行客舟已遠居人酒初醒嫋嫋
秋竹梢巴蟬聲似磬
東樓竹
蕭灑城東樓遶樓多脩竹森然一萬竿白
粉封青玉捲簾睡初覺欹枕看未足影轉
色入樓牀席生浮綠空城絶賓客向夕彌
幽獨樓上夜不歸此君留我宿
九日登巴臺
黍香酒初熟菊暖花未開閑聽竹枝曲淺
酌茱萸杯去年重陽日漂泊湓城隈今歲
重陽日蕭條巴子臺旅鬢尋巳白鄕書久
不來臨觴一搔首座客亦徘徊
東城尋春
老色日上面歡情日去心今旣不如昔後
當不如今今猶未甚衰每事力可任花時
仍愛出酒後尚能吟但恐如此興亦隨日
銷沉東城春欲老勉強一來尋
江上送客
江花巳萎絶江草已銷歇遠客何處歸孤
舟今日發杜鵑聲似哭湘竹班如血共是
多感人仍爲此中別
桐花
春令有常候清明桐始發何此巴峽中桐
花開十月豈伊物理變信是土宜別地氣
反寒暄天時倒生殺草木堅強物所禀固
難奪風候一參差榮枯遂乖劣况吾北人
情不耐南方熱強羸壽夭間安得依時節
早祭風伯因懷李十一舍人
遠郡雖𥚹陋時祀奉朝經夙興祭風伯天
氣曉冥冥導騎與從吏引我出東坰水霧
重如雨山火高於星忽憶早朝日與君趨
紫庭步登龍尾道却望終南青一別身向
老所思心未寧至今想在耳玉音尚玲玲
花下對酒二首
藹藹江氣春南賓閏正月梅櫻與桃杏次
第城上發紅芳爛簇火素豔紛圍雪香惜
委風飄愁牽壓枝折樓中老太守頭上新
白髮冷澹痛心情暄和好時節故園音信
斷遠郡親賓絶欲問花前樽依然爲誰設
又一首
引手攀紅櫻紅櫻落似霰仰首看白日白
日走如箭年芳與時景頃刻猶衰變况是
血肉身安能長強健人心苦迷執慕貴憂
貧賤愁色常在眉歡容不上面況吾頭半
白把鏡非不見何必花下杯更待他人勸
不二門
兩眼日將闇四支漸衰瘦束帶賸昔圍穿
衣妨寬䄂流年似江水奔注無昏晝志氣
與形骸安能長依舊亦曾登玉陛舉措多
紕繆至今金闕籍名姓獨遺漏亦曾燒大
藥消息乖火候至今殘丹砂燒乾不成就
行藏事兩失憂惱心交闘化作顦顇翁抛
身在荒陋坐看老病逼須得醫王救唯有
不二門其間無夭壽
我身
我身何所似似彼孤生蓬秋霜剪根斷浩
浩隨長風昔遊秦雍間今落巴蠻中昔爲
意氣郎今作寂寥翁外貌雖寂寞中懷頗
冲融賦命有厚薄委心任窮通通當爲大
鵬舉翅摩蒼穹窮則爲鷦鷯一枝足自容
苟知此道者身窮心不窮
哭王質夫
仙遊寺前別別來十年餘生别猶怏怏死
別復何如客從梓潼來道君死不虚驚疑
心未信欲哭復踟蹰踟蹰寢門側聲發涕
亦俱衣上今日淚篋中前月書憐君古人
風重有君子儒篇詠陶謝輩風襟嵇阮徒
出身旣蹇連生世仍須臾誠知天至高安
得不一呼江南有毒蟒江北有妖狐皆享
千年壽多於王質夫不知彼何德不識此
何辜
東坡種花二首
持錢買花樹城東坡上栽但購有花者不
限桃杏梅百果參雜種千枝次第開天時
有早晚地力無高低紅者霞豔豔白者雪
皚皚遊蜂遂不去好鳥亦棲來前有長流
水下有小平臺時拂臺上石一舉風前杯
花枝蔭我頭花蘂落我懷獨酌復獨詠不
覺月平階巴俗不愛花竟春無人來唯此
醉太守盡日不能廻
又一首
東坡春向暮樹木今何如漠漠花落盡翳
翳葉生初每日領僮僕荷鋤仍决渠剗土
壅其本引泉溉其枯小樹低數尺大樹長
丈餘封植來幾時高下齊扶疎養樹旣如
此養民亦何殊將欲茂枝葉必先救根株
云何救根株勸農均賦租云何茂枝葉省
事寬刑書移此爲郡政庶幾甿俗蘇
登城東古臺
迢迢東郊上有土青崔嵬不知何代物疑
是巴王臺巴歌久無聲巴宮没黃埃靡靡
春草合牛羊緣四隈我來一登眺目極心
悠哉始見江山勢峯疊水環迴憑高視聽
曠向遠胷襟開唯有故園念時從東北來
哭諸故人因寄元八
昨日哭寢門今日哭寝門借問所哭誰無
非故交親偉卿旣長往質夫亦幽淪屈指
數年世收涕自思身彼皆少於我先爲泉
下人我今頭半白焉得身久存好在元郎
中相識二十春昔見君生子今聞君抱孫
存者盡老大逝者已成塵早晩升平宅開
眉一見君
郡中春宴因贈諸客
僕本儒家子待詔金馬門塵忝親近地孤
負聖明恩一旦奉優詔萬里牧遠人可憐
島夷師自稱爲使君身騎牂牁馬口食塗
江鱗闇淡緋衫故斕斑白髮新是時歲二
月玉曆布春分頒條示皇澤命宴及良辰
冉冉趨府吏虽虽聚州民有如蟄蟲鳥亦
應天地春薰草席鋪座藤枝酒注樽中庭
無平地高下隨所陳蠻鼔聲坎坎巴女舞
蹲蹲使君居上頭掩口語衆賓勿笑風俗
陋勿欺官府貧蜂巢與蟻穴隨分有君臣
開元寺東池早春
池水暖溫暾水清波澹灧蔟蔟青泥中新
蒲葉如劒梅房小白褁柳彩輕黃染順氣
草薰薰適情鷗汎汎舊遊成夢寐往事隨
陽焱芳物感幽懷一動平生念
東澗種柳
野性愛栽植植柳水中坻乘春持斧斫裁
截而樹之長短旣不一高下隨所宜倚岸
埋大幹臨流插小枝松栢不可待楩柟固
難移不如種此樹此樹易榮滋無根亦可
活成隂況非遲三年未離郡可以見依依
種罷水邊憩仰頭閑自思富貴本非望功
名須待時不種東溪柳端坐欲何爲
卧小齋
朝起視事畢晏坐飽食終散步長廊下退
卧小齋中拙政自多暇幽情誰與同孰云
二千石心如田野翁
步東坡
朝上東坡步夕上東坡步東坡何所愛愛
此新成樹種植當歲初滋榮及春暮信意
取次栽無行亦無數綠隂斜景轉芳氣微
風度新葉鳥下來萎花蝶飛去閑携斑竹
杖徐曳黃麻屨欲識往來頻青蕪成白路
徵秋稅畢題郡南亭
高城直下視蠢蠢見巴蠻安可施政教尚
不通語言且喜賦歛畢幸聞閭井安豈伊
循良化頼此豐登年按牘旣簡少池館亦
清閑秋雨簷果落夕鐘林鳥還南亭日蕭
灑偃卧恣疎頑
蚊蟇
巴徼炎毒早三月蚊蟇生𠯗膚拂不去遶
耳薨薨聲斯物頗微細中人初甚輕如有
膚受譛久則瘡痏成痏成無柰何所要防
其萌麼蟲何足道潛喻儆人情
登龍昌上寺望江南山懷錢舍人
騎馬出西郭悠悠欲何之獨上高寺去一
與白雲期虚檻晚蕭灑前山碧參差忽似
青龍閣同望玉峯時因詠松雪句永懷鸞
䳽姿六年不相見况乃隔榮衰
郊下
西日照高樹樹頭子規鳴東風吹野水水
畔江蘺生盡日看山立有時尋澗行兀兀
長如此何許似專城
遣懷
樂往必悲生泰來猶否極誰言此數然吾
道何終塞嘗求簷尹卜拂龜竟默默亦曾
仰問天天但蒼蒼色自兹唯委命名利心
雙息近日轉閑安鄕國亦休憶迴看世間
苦苦在求不得我今無所求庶離憂悲域
歲晚
霜降水返壑風落木歸山冉冉歲將晏物
皆復本源何此南遷客五年獨未還命迍
分已定日久心彌安亦嘗心與口静念私
自言去國固非樂歸鄕未必歡何須自生
苦捨易求其難
負冬日
杲杲冬日出照我屋南隅負暄閉目坐和
氣生肌膚初似飲醇醪又如蟄者蘇外融
百骸暢中適一念無曠然忘所在心與虛
空俱
委順
山城雖荒蕪竹樹有嘉色郡俸誠不多亦
足充衣食外累由心起心寧累自息尚欲
忘家鄕誰能筭官職宜懷齊遠近委順隨
南北歸去誠可憐天涯住亦得
宿溪翁
衆心愛金玉衆口貪酒肉何此溪上翁飲
瓢亦自足溪南刈薪草溪北修牆屋歲種
一頃田春驅兩黃犢於中甚安適此外無
營欲溪畔偶相逢庵中遂同宿辭翁向朝
市問我何官祿虚言笑殺翁郎官應列宿
重過壽泉憶與楊九別時因題店壁
商州南十里有水名壽泉湧出石崖下流
經山店前憶昔相送日我去君言還寒波
與老淚此地共潺湲一去歷萬里再來經
六年形容已變改處所猶依然他日君過
此殷勤吟此篇
西掖早秋直夜書意自此後中書
舍人時作
凉風起禁掖新月生宮沼夜半秋暗來萬
年枝嫋嫋炎涼遞時節鍾鼓交昏曉遇聖
惜年衰報恩愁力小素飡無補益朱綬虚
纏繞冠盖栖野雲稻粱養山鳥量力私自
省所得巳非少五品不爲賤五十不爲夭
若無知足心貪求何日了
庭松
堂下何所有十松當我階亂立無行次高
下亦不齊高者三丈長下者十尺低有如
野生物不知何人栽接以青瓦屋承之白
沙臺朝昏有風月燥濕無塵泥䟽韻秋摵
摵凉陰夏凄凄春深微雨夕滿葉珠漼漼
歲暮大雪天壓枝玉皚皚四時各有趣萬
木非其儕去年買此宅多爲人所咍一家
二十口移轉就松來移來有何得但得煩
襟開即此是益友豈必交賢才顧我唯俗
士冠帶走塵埃未稱爲松主時時一愧懷
竹䆫
嘗愛輞川寺竹䆫東北廊一別十餘載見
竹未曾忘今春二月初卜居在新昌未暇
作厩庫且先營一堂開䆫不糊紙種竹不
依行意取北簷下䆫與竹相當遶屋聲浙
浙逼人色蒼蒼烟通杳藹氣月透玲瓏光
是時三伏天天氣熱如湯獨此竹䆫下朝
迴解衣裳輕紗一幅巾小簟六尺牀無客
盡日静有風終夜凉乃知前古人言事頗
諳詳清風北䆫卧可以傲羲皇
同韓侍郎遊鄭家池吟詩小飲
野艇容三人晩池流浼浼悠然倚棹坐水
思如江海宿雨洗沙塵晴風蕩烟靄殘陽
上竹樹枝葉生光彩我本偶然來景物如
相待白鷗驚不起綠芡行堪採齒髮雖巳
衰性靈未云改逢時遇杯酒尚有心情在
晩歸有感
朝弔李家孤暮問崔家疾廻馬獨歸來仾
眉心鬱鬱平生所善者多不過六七如何
十年間零落三無一劉曾夢中見元向花
前失漸老與誰遊春城好風日
曲江感秋二首并序
元和二年三年四年予每歲有曲江感秋
詩凡三篇編在第七集卷是時予爲左拾
遺翰林學士無何貶江州司馬忠州刺史
前年遷主客郎中知制誥未周歲授中書
舍人今遊曲江又值秋日風物不改人事
屢變况予中否後遇昔壯今衰慨然感懷
復有此作噫人生多故不知明年秋又何
許也時二年七月十日云耳
元和二年秋我年三十七長慶二年秋我
年五十一中間十四年六年居譴黜窮通
與榮悴委運隨外物遂師廬山遠重弔湘
江屈夜聽竹枝愁秋看灧堆没近辭巴郡
印又秉綸闈筆晩遇何足言白髮映朱紱
銷沈昔意氣改換舊容質獨有曲江秋風
烟如往日
又一首
疎蕪南岸草蕭颯西風樹秋到來幾時蟬
聲又無數莎平綠茸合蓮落青房露今日
臨望時往年感秋處池中水依舊城上山
如故獨我鬢間毛昔黑今垂素榮名與壯
齒相避如朝暮時命始欲來年顏已先去
當春不歡樂臨老徒驚悞故作詠懷詩題
於曲江路
翫松竹二首
龍蛇隱大澤麋鹿遊豐草栖鳳安於梧潛
魚樂於藻吾亦愛吾廬廬中樂吾道前松
後脩竹偃卧可終老各附其所安不知他
物好
坐愛前簷前卧愛北䆫北䆫竹多好風簷
松有嘉色幽懷一以合俗念隨緣息在爾
雖無情於予即有得乃知性相近不必動
與植
衰病無趣因吟所懷
朝飡多不飽夜卧常少睡自覺寢食間都
無少年味平生好詩酒今亦將捨棄酒唯
下藥飲無復曾歡醉詩多聽人吟自不題
一字病姿引衰相日夜相繼至况當尚少
朝彌慙居近侍終當求一郡聚少漁樵費
合口便歸山不問人間事
逍遙詠
亦莫戀此身亦莫厭此身此身何足戀萬
劫煩惱根此身何足厭一聚虚空塵無戀
亦無厭始是逍遥人
白氏文集卷第十一
