白氏文集卷第二十
律詩五言七言凡一百首
初罷中書舍人
自慙拙宦叨清貴還有癡心怕素飡或望
君臣相獻替可圖妻子免飢寒性疎豈合
承恩久命薄元知濟事難分寸寵光酬未
得不休更擬覓何官
宿陽城驛對月自此後詩赴杭州
路中作
親故尋迴駕妻孥未出關鳳皇池上月送
我過商山
商山路有感并序
前年夏予自忠州刺史除書歸闕時刑部
李十一侍郎戶部崔二十員外亦自灃果
二郡守徵還相次入關皆同此路今年予
自中書舍人授杭州刺史又由此途出二
君已逝予獨南行追歎興懷慨然成詠後
來有與予杓直虞平游者見此短什能無
惻惻乎儻未忘情請爲繼和長慶二年七
月三十日題於内鄕縣南亭云爾
憶昨徵還日三人歸路同此生都是夢前
事旋成空杓直泉埋玉虞平燭過風唯殘
樂天在頭白向江東
重感
停驂歇路隅重感一長吁擾擾生還死紛
紛榮又枯困支青竹杖閑捋白髭鬚莫歎
身衰老交遊半已無
逢張十八員外籍
旅思正茫茫相逢此道傍晚嵐林葉闇秋
露草花香白髮江城守青衫水部郎客亭
同宿處忽似夜歸鄕
赴杭州重宿棣華驛見楊八舊詩
往恨今愁應不殊題詩粱下又踟蹰羡君
猶夢見兄弟我到天明睡亦無
寓言題僧
劫風火起燒荒宅苦海波生蕩破船力小
無因救焚溺清凉山下且安禪
内鄕村路作
日下風高野路凉緩驅疲馬闇思鄕渭村
秋物應如此棗赤梨紅榖穗黃
路上寄銀匙與阿龜
謫宦心都慣辭鄕去不難緣留龜子住涕
淚一闌干小子須嬌養鄒婆爲好看銀匙
封寄汝憶我即加飡
山泉煎茶有懷
坐酌泠泠水看煎瑟瑟塵無由持一盌寄
與愛茶人
郢州贈別王八使君
昔是詩狂客今爲酒病夫強吟翻悵望縱
醉不歡娱鬢髮三分白交親一半無郢城
君莫厭猶校近亰都
吉祥寺見錢侍郎題名
雲雨三年别風波萬里行秋心正蕭索况
見故人名
重到江州感舊遊題郡樓十一韻
掌綸知是沗剖竹信爲榮才薄官仍重恩
深責尚輕昔徵從典午今出自承明鳳詔
休揮翰漁歌欲濯纓還乘小艛艓却到古
湓城醉客臨江待禪僧出郭迎青山滿眼
在白髮半頭生又校三年老何曾一事成
重過蕭寺宿再上庾樓行雲水新秋思閭
閻舊日情郡民猶認得司馬詠詩聲
贈江州李十使君員外十四韻
我本江湖上悠悠任運身朝隨賣藥客暮
伴釣魚人迹爲燒丹隠家緣嗜酒貧經過
剡谿雪尋覓武陵春豈有疎狂性堪爲侍
從臣仰頭驚鳳闕下口觸龍鱗劒珮辭天
上風波向海濱非賢虚偶聖無屈敢求伸
昔去曾同日今來即後塵中年俱白鬢左
宦各朱輪長短才雖異榮枯事略均殷勤
李員外不合不相親
題別遺愛草堂兼呈李十使君
曾住鑪峯下書堂對藥臺斬新蘿徑合依
舊竹䆫開砌水親開决池荷手自栽五年
方暫至一宿又湏廻縱未長歸得猶勝不
到來君家白鹿洞聞道亦生苔
重題
泉石尚依依林疎僧亦稀何年辭水閣今
夜宿雲扉謾獻長楊賦虚抛薜荔衣不能
成一事嬴得白頭歸
夜泊旅望
少睡多愁客中宵起望鄕沙明連浦月帆
白滿船霜近海江彌闊迎秋夜更長煙波
三十宿猶未到錢塘
九江北岸遇風雨
黃梅縣邊黃梅雨白頭浪裏白頭翁九江
闊處不見岸五月盡時多惡風人間穏路
應無限何事抛身在此中
舟中晚起
日高猶掩水䆫眠枕簟清涼八月天泊處
或依沽酒店宿時多伴釣魚船退身江海
應無用憂國朝廷自有賢且向錢塘湖上
去冷吟閑醉二三年
秋寒
雪鬢年顔老霜庭景氣秋病看妻檢藥寒
遣婢梳頭身外名何有人間事且休澹然
方寸内唯擬學虛舟
初到郡齋寄錢湖州李蘇州
俱來滄海郡半作白頭翁謾道風煙接何
曾笑語同吏稀秋稅畢客散晚庭空霽後
當樓月潮來滿座風霅溪殊冷僻茂苑太
繁雄唯此錢塘郡閑忙恰得中
對酒自勉
五十江城守停杯一自思頭仍未盡白官
亦不全卑榮寵尋過分歡娱已校遲肺傷
雖怕酒心健尚誇詩夜舞吳娘袖春歌蠻
子詞猶堪三五歲相伴醉花時
郡樓夜宴留客
北客勞相訪東樓爲一開褰簾待月出把
火看潮來艷聽竹枝曲香傳蓮子杯寒天
殊未曉歸騎且遲廻
醉題候仙亭
蹇步垂朱綬華纓暎白鬚何因駐衰老只
有且歡娱酒興還應在詩情可便無登山
與臨水猶未要人扶
東院
松下軒廊竹下房暖簷晴日滿繩牀淨名
居士經三卷榮啓先生琴一張老去齒衰
嫌橘醋病來肺渴覺茶香有時閑酌無人
伴獨自騰騰入醉鄕
虚白堂
虚白堂前衙退後更無一事到中心移牀
就日簷間卧卧詠閑詩側枕琴
閑夜詠懷因招周協律劉薛二秀才
世名檢束爲朝士心性疎慵是野夫高置
寒燈如客店深藏夜火似僧爐香濃酒熟
能嘗否冷澹詩成肯和無若厭雅吟須徹
飲妓筵勉力爲君鋪
晩興
極浦收殘雨高城駐落暉山明虹半出松
闇鶴雙歸將吏隨衙散文書入務稀閑吟
倚新竹筠粉汙朱衣
衰病
老與病相仍華簪髮不勝行多朝散藥睡
少夜停燈祿食分供鶴朝衣减施僧性多
移不得郡政謾如繩
病中對病鶴
同病病夫憐病鶴精神不損翅翎傷未堪
再舉摩霄漢只合相隨覓稻粱但作悲吟
和嘹唳難將俗貌對昂藏唯應一事宜爲
伴我髮君毛俱似霜
夜歸
半醉閑行湖岸東馬鞭敲鐙轡瓏璁萬株
松樹青山上十里沙隄明月中樓角漸移
當路影潮頭欲過滿江風歸來未放笙歌
散畫戟門開蠟燭紅
臘後歲前遇景詠意
海梅半白柳微黃凍水初融日欲長度臘
都無苦霜霰迎春先有好風光郡中起晚
聽衙鼓城上行慵倚女牆公事漸閑身且
健使君殊未厭餘杭
白髮
雲髮隨梳落霜毛繞鬢垂加添老氣味改
變舊容儀不肯長如漆無過揔作絲最憎
明鏡裏黑白半頭時
錢湖州以箬下酒李蘇州以五酘酒
相次寄到無因同飲聊詠所懷
勞將箬下忘憂物寄與江城愛酒翁鐺脚
三州何處會甕頭一盞幾時同傾如竹葉
盈樽綠飲作桃花上面紅莫怪殷勤醉相
憶曾陪西省與南宫
花樓望雪命宴賦詩
連天際海白皚皚好上高樓望一廻何處
更能分道路此時兼不認池臺萬重雲樹
山頭翠百尺花樓江畔開素壁聮題分韻
句紅爐巡飲暖寒杯冰鋪湖水銀爲面風
卷汀沙玉作堆絆惹舞人春艷曳勾留醉
客夜徘徊偷將虛白堂前鶴失却樟亭驛
後梅別有故情偏憶得曾經窮苦照書來
晩歲
壯歲忽已去浮榮何足論身爲百口長官
是一州尊不覺白雙鬢徒言朱兩轓病難
施郡政老未答君恩歲暮別兄弟年衰無
子孫惹愁諳世網治苦頼空門擥帶知腰
瘦看燈覺眼昏不緣衣食繫尋合返丘園
宿竹閣
晚坐松簷下宵眠竹閣間清虚當服藥幽
獨抵歸山巧未能勝拙忙應不及閑無勞
別修道即此是玄關
暮枉衢州張使君書并詩因以長句
報之
兩州彼此意如何官職蹉跎歲欲除浮石
潭邊停五馬望濤樓上得雙魚萬言舊手
才難敵五字新題思有餘貧薄詩家無好
物反投桃李報瓊琚
和薛秀才尋梅花同飲見贈
忽驚林下發寒梅便試花前飲冷杯白馬
走迎詩客去紅筵鋪待舞人來歌聲怨處
微微落酒氣熏時旋旋開若到歲寒無雨
雪猶應醉得兩三迴
與諸客空腹飲
隔宿書招客平明飲暖寒麴神寅日合酒
聖卯時歡促膝纔飛白酡顔已渥丹碧籌
攅采椀紅袖拂骰盤醉後歌尤異狂來舞
可難抛杯語同坐莫作老人看
小歲日對酒吟錢湖州所寄詩
獨酌無多興閑吟有所思一杯新歲酒兩
句故人詩楊柳初黃日髭鬚半白時蹉跎
春氣味彼此老心知
錢塘湖春行
孤山寺北古亭西水面初平雲脚仾幾處
早鸎爭暖樹誰家新鷰啄春泥亂花漸欲
迷人眼淺草纔能没馬蹄最愛湖東行不
足綠楊隂裏白沙堤
題靈隠寺紅辛夷花戲酬光上人
紫粉筆含尖火𦦨紅烟脂染小蓮花芳情
香思知多少惱得山僧悔出家
重向火
火銷灰復死疎棄已經旬豈是人情薄其
如天氣春風寒忽再起手冷重相親却就
紅爐坐心如逢故人
候仙亭同諸客醉作
謝安山下空攜妓柳惲洲邊只賦詩爭及
湖亭今日會嘲花詠水贈蛾眉
城上
城上鼕鼕鼓朝衙復晚衙爲君慵不出落
盡遶城花
早行林下
披衣未冠櫛晨起入前林宿露殘花氣朝
光新葉隂傍松人迹少隔竹鳥聲深閑倚
小橋立傾頭時一吟
送李校書趁寒食歸義興山居
大見騰騰詩酒客不憂生計似君稀到舍
將何作寒食滿船唯載樹栽歸
題孤山寺山石榴花示諸僧衆
山榴花似結紅巾容艷新妍占斷春色相
故關行道地香塵擬觸坐禪人瞿曇弟子
君知否恐是天魔女化身
獨行
闇誦黃庭經在口閑攜青竹杖隨身晩花
新筍堪爲伴獨入林行不要人
二月五日花下作
二月五日花如雪五十二人頭似霜聞有
酒時須笑樂不關身事莫思量羲和趁日
沈西海鬼伯驅人葬北邙只有且來花下
醉從人笑道老顚狂
戲題木蘭花
紫房日照煙脂坼素艷風吹膩粉開怪得
獨饒脂粉態木蘭曾作女郎來
清明日觀妓舞聽客詩
看舞顔如玉聽詩韻似金綺羅從許笑絃
管不妨吟可惜春風老無嫌酒盞深辭花
送寒食併在此時心
西湖晚歸廻望孤山寺贈諸客
柳湖松島蓮花寺晚動歸橈出道場盧橘
子仾山雨重栟櫚葉戰水風涼煙波澹蕩
摇空碧樓殿參差倚夕陽到岸請君迴首
望蓬萊宫在海中央
湖中自照
重重照影看容鬢不見朱顔見白絲失却
少年無覓處沉他湖水欲何爲
贈蘇鍊師
兩鬢蒼然心浩然松䆫深處藥爐前攜將
道士通宵語忘却花光盡日眠明鏡懶開
長在匣素琴欲弄半無絃猶嫌莊子多詞
句只讀逍遥六七篇
杭州春望
望海樓明照曙霞護江隄白蹋晴沙濤聲
夜入伍員廟柳色春藏蘇小家紅袖織綾
誇杮蔕青旗沽酒趁梨花誰開湖寺西南
路草綠裙腰一道斜
飲散夜歸贈諸客
鞍馬夜紛紛香街起闇塵迴鞭招飲妓分
火送歸人風月應堪惜杯觴莫厭頻明朝
三月盡不忍送殘春
湖亭晚歸
盡日湖亭卧心閑事亦稀起因殘醉醒坐
待晚涼歸松雨飄藤帽江風透葛衣柳隄
行不厭沙軟絮霏霏
東樓南望八韻
不厭東南望江樓對海門風濤生有信天
水合無痕鷁帶雲帆動鷗和雪浪飜魚鹽
聚爲市煙火起成村日脚金波碎峯頭鈿
點繁送秋千里鴈報暝一聲猿已豁煩襟
悶仍開病眼昏郡中登眺處無勝此東軒
醉中詶殷恊律
泗水城邊一分散浙江樓上重遊陪揮鞭
二十年前別命駕三千里外來醉袖放狂
相向舞愁眉和笑一時開留君夜住非無
分且盡青娥紅燭臺
孤山寺遇雨
拂波雲色重灑葉雨聲繁水鷺雙飛起風
荷一向飜空濛連北岸蕭䬃入東軒或擬
湖中宿留船在寺門
樟亭雙櫻樹
南館西軒兩樹櫻春條長足夏隂成素華
朱實今雖盡碧葉風來別有情
湖上夜飲
郭外迎人月湖邊醒酒風誰留使君飲紅
燭在舟中
贈沙鷗
老逼教垂白官科遣著緋形骸雖有累方
寸却無機遇酒多先醉逢山愛晚歸沙鷗
不知我猶避隼旟飛
餘杭形勝
餘杭形勝四方無州傍青山縣枕湖遶郭
荷花三十里拂城松樹一千株夢兒亭古
傳名謝教妓樓新道姓蘇獨有使君年太
老風光不稱白髭鬚
江樓夕望招客
海天東望夕茫茫山勢川形闊復長燈火
萬家城四畔星河一道水中央風吹古木
晴天雨月照平沙夏夜霜能就江樓銷暑
否比君茅舍校青涼
新秋病起
一葉落梧桐年光半又空秋多上階日涼
足入懷風病瘦形如鶴愁燋鬢似蓬損心
詩思裏伐性酒狂中華蓋何曾惜金丹不
致功猶須自慙愧得作白頭翁
木芙蓉花下招客飲
晚涼思飲兩三杯召得江頭酒客來莫怕
秋無伴醉物水蓮花盡木蓮開
悲歌
白頭新洗鏡新磨老逼身來不柰何耳裏
頻聞故人死眼前唯覺少年多塞鴻遇暖
猶迴翅江水因潮亦反波獨有衰顔留不
得醉來無計但悲歌
江樓晚眺景物鮮奇吟翫成篇寄水
部張員外
澹烟疎雨間斜陽江色鮮明海氣涼蜃散
雲收破樓閣虹殘水照斷橋梁風飜白浪
花千片鴈點青天字一行好著丹青圖寫
取題詩寄與水曹郎
夜招周恊律兼答所贈
滿眼雖多客開眉復向誰少年非我伴秋
夜與君期落拓俱耽酒殷勤共愛詩相憐
別有意彼此老無兒
重酬周判官
秋愛冷吟春愛醉詩家眷屬酒家仙若教
早被浮名繫可得閑遊三十年
飲後夜醒
黃昏飲散歸來卧夜半人扶強起行枕上
酒容和睡醒樓前海月伴潮生將歸梁鷰
還重宿欲滅䆫燈復却明直至曉來猶妄
想耳中如有管絃聲
代賣薪女贈諸妓
亂蓬爲鬢布爲巾曉踏寒山自負薪一種
錢塘江畔女着紅騎馬是何人
奉和李大夫題新詩二首各六韻
因嚴亭
箕潁人窮獨蓬壺路阻難何如兼吏隠復
得事躋攀巖樹羅階下江雲貯棟間似移
天目石疑入武丘山清景徒堪賞皇恩肯
放閑遥知興未足即被詔徵還
忘筌亭
翠巘公門對朱軒野逕連只開新戶牖不
改舊風烟空室閑生白高情澹入玄酒容
同座勸詩借屬城傳自笑滄江畔遥思綘
帳臺庭前隨事有爭敢比忘筌
予以長慶二年冬十月到杭州明年
秋九月始與范陽盧賈汝南周元範
蘭陵蕭悅清河崔求東萊劉方輿同
遊恩德寺之泉洞竹石籍甚久矣及
兹目擊果愜心期因自嗟云到郡周
歲方來入寺半日復去俯視朱綬仰
睇白雲有愧於心遂留絶句
雲水埋藏恩德洞簪裾束縛使君身暫來
不宿歸州去應被山呼作俗人
早冬
十月江南天氣好可憐冬景似春華霜輕
未殺萋萋草日暖初乾漠漠沙老柘葉黃
如嫰樹寒櫻枝白是狂花此時却羨閑人
醉五馬無由入酒家
歲假内命酒贈周判官蕭恊律
共知欲老流年急且喜新正假日頻聞健
此時相勸醉偷閑何處共尋春脚隨周叟
行猶疾頭比蕭翁白未勻歲酒先拈辭不
得被君推作少年人
與諸客攜酒尋去年梅花有感
馬上同攜今日杯湖邊共覓去春梅年年
只是人空老處處何曾花不開詩思又牽
吟咏發酒酣閑喚管絃來樽前百事皆依
舊點檢唯無薛秀才
醉送李恊律赴湖南辟命因寄沈八
中丞
富陽山底樟亭畔立馬停舟飛酒盂曾共
中丞情繾綣暫留恊律語踟蹰紫微星北
承恩去青草湖南稱意無不羡君官羡君
幕幕中收得阮元瑜
内道場永讙上人就郡見訪善說維
摩經臨別請詩因以此贈
五夏登壇内殿師水爲心地玉爲儀正傳
金粟如來偈何用錢塘太守詩苦海出來
應有路靈山別後可無期他生莫忘今朝
會虚白亭中法樂時
見李蘇州示男阿武詩自感成詠
遥羨青雲裏祥鸞正引鶵自憐滄海畔老
蚌不生珠
正月十五日夜月
歲熟人心樂朝遊復夜遊春風來海上明
月在江頭燈火家家市笙歌處處樓無妨
思帝里不合厭杭州
題川北路傍老柳樹
皮枯緣受風霜久條短爲經攀折頻但見
半衰當此路不知初種是何人雪花零碎
逐年減烟葉稀疎隨分新莫道老株芳意
少逢春猶勝不逢春
題清頭陁
頭陁獨宿寺西峯百尺禪菴半夜鐘烟月
蒼蒼風瑟瑟更無雜樹對山松
自歎二首
形羸自覺朝飡减睡少偏知夜漏長實事
漸消虚事在銀魚金帶遶腰光&KR0680;
二毛曉落梳頭懶兩眼春昏點藥頻唯有
閑行猶得在心情未到不如人
湖上醉中代諸妓寄嚴郎中
笙歌杯酒正歡娱忽憶仙郎望帝都借問
連宵直南省何如盡日醉西湖蛾眉別久
心知否雞舌含多口厭無還有些些惆悵
事春來山路見蘼蕪
自詠
悶發每吟詩引興興來兼著酒開顔欲逢
假日先招客正對衙時亦望山勾檢簿書
多鹵莽隄防官吏少機關誰能頭白勞心
力人道無才也是閑
晚興
草淺馬翩翩新晴薄暮天柳條春拂面衫
袖醉垂鞭立語花隄上行吟水寺前等閑
消一日不覺過三年
早興
晨光出照屋梁明初打開門鼓一聲犬上
階眠知地濕鳥臨䆫語報天晴半銷宿酒
頭仍重新脫冬衣體乍輕睡覺心空思想
盡近來鄕夢不多成
竹樓宿
小書樓下千竿竹深火爐前一盞燈此處
與誰相伴宿燒丹道士坐禪僧
湖上招客送春汎舟
欲送殘春招酒伴客中誰最有風情兩瓶
箬下新求得一曲霓裳初教成排比管絃
行翠袖指麾船舫點紅旌慢牽好向湖心
去恰似菱花鏡上行
戲醉客
莫言魯國書生懦莫把杭州刺史欺醉客
請君開眼望綠楊風下有紅旗
紫陽花
何年植向仙壇上早晚移栽到梵家雖在
人間人不識與君名作紫陽花
李德𥙿相公貶崖州三首
樂天嘗任蘇州日要勒須教用禮儀從此
結成千萬恨今朝杲中白家詩
昨夜新生黃雀兒飛來直上紫藤枝擺頭
撼腦花園裏將爲春光揔屬伊
閑園不解栽桃李滿地唯聞種蒺藜萬里
崖州君自去臨行惆悵欲怨誰
白氏文集卷第二十
