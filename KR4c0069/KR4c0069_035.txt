白氏文集卷第三十五
中書制誥五新體凡五十道
亰兆尹盧士政除檢校左散騎常侍兼
中丞瀛漠二州觀察等使制
武寧軍軍將郭暈等五十八人加大夫
賓客詹事太常卿殿中監制
贈僕射蘇兆男三人妻兄一人並被蔡
州誅戮各贈太子贊善大夫等制
王士則除右羽林大將軍制
前穀熟縣令李季立授奉天丞兼監察
御史充廻鶻使判官制
李懷金等各授官制
王日簡可朝散大夫德州剌史制
薛元賞可華原縣令制
王承林可安州剌史制
嚴綬可太子少傅制
源寂可安王府長史制
鄭枋可河中府河西主簿制
喬弁可巴州剌史制
薛戎贈左散騎常侍制
辛弁文可淄州長山縣令制
知汴州院官侍御史盧濛可檢校倉部
員外郎陜府院官盧台可兼侍御史
鄭滑院官李克恭可試大理評事獨
孤操可䘙佐並依前知院事同制
王智興可檢校右散騎常侍兼御史大
夫充武寧軍節度副使領本道兵馬
赴行營制
田群可起復守左金吾衛將軍員外置
兼澶州剌史制
楊於陵母亡祖母崔氏等贈郡夫人制
邵同貶連州司馬制
鄭公逵可陜府司馬制
劉泰倫可起復謁者監制
王師閔可檢校水部員外郎徐泗濠等
州觀察判官制
薛從可右淸道率府倉曹制
義武軍行營兵馬使高從政等五人河
東節度行營兵馬使傅義等二十四
人並破賊可御史大夫中丞侍御史
制
故奉天定難功臣試殿中監陳日榮等
一十二人可贈商鄧唐隋等州剌史
制
叚斌宗惟明等除檢校大理太僕卿制
戶部尚書楊於陵祖故奉先縣主簿楊
冠俗可贈吏部郎中於陵奏請廻贈
制
故光禄卿致仕李恕贈右散騎常侍制
劉悟妻馮氏可封長樂郡夫人制
夏州軍將二人授待御史制
日試詩百首田夷吾曹璠等授魏州兖
州縣尉制
衛佐崔蕃授樓煩監牧使判官校書郎
李景讓授東畿防禦廵官制
李愬李愿薛平王潛馬揔孔戢崔能李
翺李文悅咸賜爵一級并迴授男同
制
故工部尚書致仕杜羔贈右僕射制
幽州兵馬使劉悚除左驍衛將軍制
前幽州押衙瀛州剌史劉令璆除工部
尚書致仕制
盧衆等除御史評事制
張偉等一百九十人除常侍中丞賓客
詹事等制
梁璲等六人除范陽管内州判司縣尉
制
渤海王子加官制
石士儉授龍州剌史制
韓萇授尚輦奉御制
孟存授成都府少尹制
杜元穎等賜勲制
商州壽州將士等賜勲制
内侍楊志和等授朝散大夫制
内侍常趙弘亮加勲制
烏行初授衛佐制
烏重胤妻張氏封鄧國夫人制
亰兆尹盧士玫除檢校左散騎常侍
兼中丞瀛漠二州觀察等使制
勑夫疆理天下壤制四方乘時省置何常
之有故方隅未寧務先經略則專委方伯
以揔綂之及兵革甫定思弘風化則並命
連帥以分理之朕常以幽薊一方環封千
里延袤廣莫專制實難屬元改轅新帥進
律因而制置以叶便宜蓋王者弛張變通
之要也亰兆尹盧士玫為人端和為政寬
簡自尹京輦人甚便安今司徒總籍甚爾
名叶從人望河間列郡乞委士玫因而可
之必易為理況新造之府經始之政勞俫
安輯是爾所能俾珥左貂兼執中憲寵任
不細勉哉是行可依前件
武寧軍軍將郭暈等五十八人加大
夫賓客詹事太常卿殿中監制
勑某官某頃以齊寇發狂王師致討武寧
裨將五十八人雖有元戎指蹤制勝實由
衆校同心許國合力成功宜以憲秩儲寮
寺卿府監舉申賞典用益勲庸可依前件
贈僕射蘇兆男三人妻兄一人並被
蔡州誅戮各贈太子贊善大夫等制
勑故某官男某等淮寇之起爾陷其中能
守父訓不失臣節竟遇蠭蠆並為鯨鯢葵
將死而心傾劒雖埋而氣在毒延禦侮禍
及維私將賁幽魂宜追寵命俾贈青宫之
秩用伸赤族之冤可依前件
王士則除右羽林大將軍制
勑羽林所設上法星文軍衞之中號為雄
重稱兹選任不易其人左驍衞將軍王士
則勲戚之家義方之子發身學劒餘力知
書早踐班榮累參環列職近而身彌檢慎
任久而心益恭勤卑以自居勞而不伐況
一備禁衞四為偏將滯扵久次宜有超升
俾領上軍仍遷右廣綂良家之騎士訓期
門之材官寵任不輕無墮於事可右羽林
軍大將軍
前穀熟縣令李季立授奉天丞兼監
察御史充迴鶻使判官制
勑某官李季立蕃國通聘使臣告行上請
屬寮同役王命以爾常為令長頗有幹能
加之恪恭可備選擇假威憲職兼命邑丞
足示優榮勉勤任使可依前件
李懷金等各授官制
勑博野鎮都虞候殿中監李懷金等戮力
戎行叶謀王事既展扞城之效彌彰奉國
之心不加寵榮何勸忠勇敬授爵命勉思
令圖可依前件
王日簡可朝散大夫德州刺史制
勑前代州刺史代北軍使王日簡吾聞任
有才則事集奬有勞則功勸以日簡嘗為
代守軍睦人安旌效所能可居要地是用
超登階級遷領郡符勵精壹意其聽吾言
夫主憂則臣勞時危則節見今寇戎暴起
封域未寧是忠臣奮竒謀烈士展殊效之
日也朝立功而夕受賞汝其念之哉可德
州刺史
薛元賞可華原縣令制
勑前大理丞薛元賞甸服之制也樹以尹
正承以令長上下有綂而理化行焉以元
賞前為廷尉丞察獄評刑頗聞敬慎寺卿
奏課邑宰缺員故移欽恤之心使布惠和
之化上承爾長下字吾人無或越思而垂
統理可華原縣令
王承林可安州刺史制
勑安陸古鄖國矣介荆漢之間承軍旅之
後宜得謹良長吏以養理之也前相州刺
史王承林比刺安陽勤修其職錄勞奬善
故申命焉况爾生勲伐之家早階寵禄宜
自修立以光大其門爾當思勤儉以檢身
務廉平以臨下率吏用禮勸人歸農勿慎
勿佻一遵吾之約束可安州刺史
嚴綬可太子少傅制
勑東朝保傅歷代尊崇漢擇名儒任先䟽
廣晉求耆德選在山濤實資六傅之賢用
弘三善之道檢校司徒兼太子少保嚴綬
文雅成器恭謙致用出領重鎮以帥諸侯
入為具寮以長卿士歷踐中外備嘗艱虞
殆三十年勤亦至矣况理心以體道知命
而安時是謂教誨之人可領調護之任由
保遷傅爾其敬之可太子少傅
源寂可安王府長史制
勑義成軍節度判官檢校兵部員外源寂
早膺慰薦累展才能謀畫有終恭勤無怠
守臣推善列狀升聞可使束帶立朝庭曳
裾遊藩邸俾從賓佐入補王宮
鄭枋可河中府河西主簿制
勑鄭滑觀察推官試太子通事舍人鄭枋
名列士林職參軍府修身無闕從事有勞
既展效於即戎宜試能而補吏俾之紏邑
庶有可觀可依前件
喬弁可巴州刺史制
勑權知巴州刺史喬弁前假竹符俾臨巴
郡一意為理三年有成州人借留廉使置
奏既因會課宜及陟明九仞之功無虧一
簣無忸真授而怠初心可巴州刺史
薛戎贈左散騎常侍制
勑夫有名扵時有勞扵國盡忠以事上遺
愛而及下則必生享寵禄歿加褒崇所以
旌善人而勸来者故浙東觀察使越州都
督兼御史中丞薛戎挺英於冠族擢秀於
士林凡踐官榮皆著聲績及授符節委之
察廉自江而東政成人又老而將智病且
知終方覲闕庭而捐館舍是用廢朝軫念
加賻申恩俾增九原之光追備八貂之列
可依前件
辛弁文可淄州長山縣令制
勑趙州臨城縣令辛弁文既有英材又知
臣節遁逃寇難奔走道途言念忠勞宜加
恩奬俾換銅墨移宰長山可依前件
知汴州院官侍御史盧濛可檢校倉
部員外郎陜府院官盧台可兼侍御
史鄭滑院官李克恭可試大理評事
獨孤操可衞佐並依前知院事同制
勑鹽鐵官漕運職小大遠邇羅布於四方
自丞相播兼領以來而撮大綱覆群吏職
以能進能秩由課遷法無僭差人有懲勸
今台濛克恭操等咸當是舉分命以官勉
副已知無忝成命可依前件
王智興可檢校右散騎常侍兼御史
大夫充武寧軍節度副使領本道兵
馬赴行營制
勑沂州刺史御史大夫王智興李愿李愬
之鎮武寧地汝為裨將勵節忘身濟成大
功汝實有力奬其誠效擢授郡符海沂之
間又著聲績宜加新命以寵舊勞仍提銳
師往副戎律夫將之撫衆如子弟則衆之
視將如父兄苟推赤心而無疑必蹈白刃
而不悔勉親士卒佇翦寇戎可依前件
田羣可起復守左金吾衞將軍員外
置兼澶州刺史制
勑前左武衞將軍田羣忠謹立身韜鈴嗣
業自參戎衞尤見恭勤而燕薊之間澶為
要郡公侯之後羣有令名俾分符竹之榮
佇濟弓裘之美宜奪情禮起而用之
楊於陵母亡祖母崔氏等贈郡夫人
制
勑大孝存乎始終殊恩被扵幽顯追榮之
命安可廢耶戸部尚書楊扵陵亡祖母崔
氏等風範有初光塵未昧發揮婦道標表
母儀施及孝孫陟于高位夫藴德者垂裕
于後揚名者光昭其先俾彰積慶扵中故
許推恩而上各從寵贈用顯貽謀可依前
件
邵同貶連州司馬制
勑朝議大夫守衞州刺史兼御史中丞邵
同寵在專城職當守土不承制命擅赴闕
庭違越詔條叛離官次將懲慢易宜舉憲
章可連州司馬仍馳驛發遣
鄭公逵可陜府司馬制
勑朝議郎守原王府長史上柱國賜緋魚
袋鄭公逵衆推士行時許吏才自列班榮
尤彰恭恪夙夜匪懈春秋已高宜罷曳裾
之勤往贊坐棠之理是為優秩用答令名
可守陜州大都督府右司馬散官勲賜如
故
劉泰倫可起復謁者監制
勑朝議郎前行内侍省内謁者監上柱國
賜紫金魚袋劉泰倫古者有中涓謁者皆
侍奉親近之臣也今之寵秩亦由舊焉況
泰倫有行藝可以飾身才幹可以掌務監
臨内署朝請中闈謹密端和甚宜厥職久
於其事無之實難宜加進秩之恩仍舉奪
情之典勉承奬任勿替初終可起復朝議
大夫行内侍省内謁者監
王師閔可檢校水部員外郎徐泗濠
等州觀察判官制
勑前徐泗濠等州觀察支使朝議郎殿中
侍御史内供奉上騎都尉賜緋魚袋王師
閔朕以師律授智興智興以軍書辟師閔
才既為知已用官不俟滿歲遷所以使能
而責理也然則贊廉察安戎旅既命之後
吾有望於爾焉勉副所從佇展來效可檢
校尚書水部員外郎兼殿中侍御史充徐
泗濠等州觀察判官勲賜如故
薛從可右清道率府倉曹制
勑三品子薛從惟汝父平守吾藩鎮能以
忠力殄寇安人疇庸既以啓封延賞亦宜
及嗣勉承義訓無忝寵章可朝散郎行右
清道率府倉曹參軍
義武軍行營兵馬使高從政等五人
河東節度行營兵馬使傅義等二十
四人並破賊可御史大夫中丞侍御
史制
勑古者賞不逾時所以勸勲庸也爵有加
等所以激忠勇也而某官高從政等以義
武之師綂晉陽之甲前蹈白刃中推赤心
大摧賊徒連告戎捷超榮速賞爾實當之
故視軍功遞遷憲秩破竹之勢其思有終
可依前件
故奉天定難功臣試殿中監陳日榮
等一十二人可贈商鄧唐隋等州刺
史制
勑春秋崇褒善之義國家厚追榮之寵其
身歿而名不殞時去而恩未及者大司馬
得稽勲籍舉而行之故某官某等凡十二
人按狀徵書宜加寵命飾終之典其可廢
乎可依前件
叚斌宗惟明等除檢校大理太僕卿
制
勑義武軍節度都押衙兼侍御史叚斌衙
前虞候撿校太子賓客宗惟明等寇虞未
平將校方用宜以爵賞勸其忠勞而斌奔
命獻俘惟明奉章告捷各勤乃事咸造于
庭並加寵榮以示優奬斌可試太僕卿依
前兼侍御史惟明可檢校大理卿餘各如
故
戸部尚書楊於陵祖故奉先縣主簿
楊冠俗可贈吏部郎中於陵奏請迴
贈制
勑故某官楊冠俗貽厥孫謀垂裕後世揚
其祖美不忘先也以冠俗之棲遲下位道
屈扵時以於陵之光大其門慶鍾于後生
不逮事歿有追榮宜加義率之心用舉飾
終之典可贈吏部郎中
故光禄卿致仕李恕贈右散騎常侍
制
勑故某官某國老之子藩臣之兄嘗列棘
以承家竟懸車而捐館生加爵寵殁及襃
榮兹惟舊章用慰幽穸
劉悟妻馮氏可封長樂郡夫人制
勑古者有策名命婦賜號夫人盖積善於
閨門而受封扵國邑也澤潞節度使劉悟
妻馮氏傳芳茂族作合良臣成此忠貞之
功因於輔佐之力禮從夫貴慶叶家肥俾
開大郡之封以正小君之命可封長樂郡
夫人
夏州軍將二人授侍御史制
勑某官某等早稱武藝久隷軍麾稟命元
戎服勤王事或千里移鎮從為紀綱或十
乘啓行倚為肘腋緜歷年月積成勤勞不
加寵榮何勸忠效並命憲職宜敬承之並
可兼侍御史餘如故
日試詩百首田夷吾曹璠等授魏州
兖州縣尉制
勑乃者魏兖二師以田夷吾曹璠善屬文
貢置闕下有司奏報明試以詩五言百篇
終日而畢藻思甚敏文理多通賢候薦延
宜有升奬因其所貢郡縣各命以官而倚
馬員外衣錦歸去以文得禄亦足為榮可
依前件
衞佐崔蕃授樓煩監牧使判官校書
郎李景讓授東畿防禦巡官制
勑某官崔蕃等咸因文行自致班序或佐
衞蘭錡或典校蓬山各從所知將展其用
夫司牧坰野備禦都畿所以班馬政而遏
寇虞也兹皆重務爾勉贊之可依前件
李愬李愿薛平王潛馬揔孔戢崔能
李翺李文悅咸賜爵一級并迴授男
同制
勑封爵之設在乎賞勸有以襃德有以序
勤聳善興功實由兹道而某官李愬等或
望崇台鼎或委重旌旄爰及藩條共分憂
寄有勞於事無怠于心宜䟽爵以啓封許
推恩而及嗣祗受厥命永孚于休可依前
件
故工部尚書致仕杜羔贈右僕射制
勑故某官杜羔生扵士族發為公器敦厚
孝友本乎天性文學政事出於餘力自立
朝右藹然素風司諫平刑駮議廉問凡所
踐歷不懈于位以年致政以疾就第出處
進退皆叶時中遽此淪謝惻惻興念夫生
有榮禄歿有寵贈所以極君道厚時風亦
望人有始卒之義也宜追端揆以申褒飾
猶有精爽知吾不忘可贈尚書右僕射
幽州兵馬使劉悚除左驍衞將軍制
勑某官劉悚夙負氣槩早習騎射才推燕
趙之士學究孫吳之書加以忠厚可當任
用況有令弟為吾信臣節著艱貞情鍾友
愛夫寵寄於外莫重於藩垣委任於中莫
親於禁衞加此一職寵示二人豈不為榮
季出叔處可左驍衞將軍
前幽州押衙瀛州刺史劉令璆除工
部尚書致仕制
勑某官劉令璆勲伐之家弓裘之嗣嘗修
戎職亦領郡符迨此遲暮知有止足夫壯
而奮發以忠事國老而知退以道安身人
所難能理宜嘉尚俾超崇秩以寵高年可
工部尚書致仕
盧衆等除御史評事制
勑幽州節度判官盧衆等幽薊重鎮盧龍
舊軍是吾北門委在上將實資寮佐以濟
謀猷爾等或參務戎旃或專司奏記俱因
事任各展才能而御史府官庭尉寺吏用
申褒奬以勸忠勤勉奉元戎佇成嘉績
張偉等一百九十人除常侍中丞賓
客詹事等制
勑盧龍軍押衙兵馬使什將隨軍某等夫
爵賞行於上則忠勞勸扵下有國之典其
可廢乎吾思薊師自將及吏合聚衆力鎮
寧一方緜以歲年積成勤效今以朝右貴
秩宮坊清班舉為寵章用申酬奬
梁璲等六人除范陽管内州判司縣
尉制
勑盧龍軍節度要藉梁璲等咸以幹能早
膺任使各參軍要同濟戎功言念恭勤宜
加優奬郡掾邑佐分而命之仍兼舊職勉
申來效可依前件
渤海王子加官制
勑渤海王子舉國内屬遣子來朝祗命奉
章禮無違者夫入修職貢出錫爵秩兹惟
舊典舉而行之
石士儉授龍州刺史制
勑石士儉東川帥涯上言士儉久習武藝
兼通吏事可使為郡責成其功吾聞江油
巴夷雜處勿以遐陋而忘緝綏奉法愛人
無負知已可龍州刺史
韓萇授尚輦奉御制
勑韓萇局分六尚職奉七輦兹惟優秩列
在通班以爾立身頗恭守事甚謹宜有所
奬可升於朝可尚輦奉御
孟存授成都府少尹制
勑孟存嘗參劇務亦牧疲人咸有能名得
於主師三蜀征鎮屯于成都雖有忠賢委
為尹正至於贊修庶務通統諸曹承而貳
之實資亞理勉勤厥職無累所知可成都
府少尹
杜元穎等賜勲制
勑中書舍人杜元穎等有位於朝有勞扵
事不加慶賜何勸恪勤宜各策名列于勲
籍可依前件
商州壽州將士等賜勲制
勑某官某等大勲者所以馭貴叙勞亢身
庇族非因大慶不降殊恩爾皆委質從軍
服勤事國宜按勲籍分而賜之可依前件
内侍楊志和等授朝散大夫制
勑楊志和等咸分要職列在内司慎靜檢
身恭勤守事宜以章綬命為大夫佩服寵
光爾無失墜可依前件
内侍常趙弘亮加勲制
勑内侍常趙弘亮等列名禁籍祗命宫闈
多歷歲時積成勞效宜加勲賞以洽恩榮
可依前件
烏行初授衞佐制
勑烏行初重胤之子早稟義方詩禮弓裘
式聞不墜賞延之典本勸忠勲環衞之官
兼資慎擇非唯父任亦以才升可左衞曹
參軍
烏重胤妻張氏封鄧國夫人制
勑古者夫為大夫則妻為命婦况在小君
之位未加大國之封豈有唯廢徽章抑亦
無勸忠力也某官某妻某氏以鳲鳩之德
作合邦君輔成勲猷馴致爵位雖從夫貴
未授國封今以南陽本邦善地錫為湯沐
加號夫人兹乃殊榮足光閨閫可封鄧國
夫人
白氏文集卷第三十五
