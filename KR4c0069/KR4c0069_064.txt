白氏文集卷第六十四
律詩凡一百首
六年冬暮贈崔常侍晦叔時爲河
南尹
鬢毛霜一色光景水爭流易過唯冬日難
銷是老愁香開綠蟻酒煖擁褐綾裘巳共
崔君約樽前倒即休
戲招諸客
黃醅綠醑迎冬熟絳帳紅爐逐夜開誰道
洛中多逸客不將書喚不曾來
十二月二十三日作兼呈晦叔
案頭曆日雖未盡向後唯殘六七行牀下
酒瓶雖不滿猶應醉得兩三場病身不許
依年老拙宦虚教逐日忙聞健偷閑且勤
飲一杯之外莫思量
七年元日對酒五首
慶弔經過懶逢迎拜跪遲不因時節日豈
覺此時衰
又一首
衆老憂添歲余衰喜入春年開第七袟屈
指幾多人
又一首
三杯藍尾酒一楪膠牙餳除却崔常侍無
人共我爭
又一首
今朝吳與洛相憶一欣然夢得君知否俱
過本命年
又一首
同歲崔何在同年杜又無應無藏避處只
有且歡娱
七年春題府廳
潦倒守三川因循涉四年推誠廢鉤距示
耻用蒲鞭以此稱公事將何銷俸錢雖非
好官職歲久亦妨賢
早春醉吟寄太原令狐相公蘇州劉
郎中
雪夜閑遊多秉燭花時暫出亦提壷別來
少遇新詩敵老去難逢舊飲徒大振威名
降北虜勤行惠化活東吳不知歌酒騰騰
興得似河南醉尹無
洛下送牛相公出鎮淮南
北闕至東亰風光十六程坐移丞相閤春
入廣陵城紅旆擁雙節白鬚無一莖萬人
開路看百吏立班迎閫外君彌重樽前我
亦榮何須身自得將相是門生
箏
雲髻飄蕭綠花顔旖旎紅雙眸剪秋水十
指剥春葱楚艷爲門閥秦聲是女工甲鳴
銀玓瓅柱觸玉玲瓏猨苦啼嫌月鶯嬌語
詆風移愁來手底送恨入絃中趙瑟清相
似胡琴閙不同慢彈迴斷鴈急奏轉飛蓬
霜珮鏘還委冰泉咽復通珠聮千拍碎刀
截一聲終倚麗精神定矜能意態融歇時
情不斷休去思無窮燈下青春夜樽前白
首翁且聽應得在老耳未多聾
洛中春遊呈諸親友
莫歎年將暮湏憐歲又新府中三遇臘洛
下五逢春春樹花珠顆春塘水麴塵春娃
無氣力春馬有精神並轡鞭徐動連盤酒
慢廵經過舊鄰里追逐好交親笑語銷閑
日酣歌送老身一生歡樂事亦不少於人
酬舒三員外見贈長句
自請假來多少日五旬光景似湏臾巳判
到老爲狂客不分當春作病夫楊柳花飄
新白雪櫻桃子綴小紅珠頭風不敢多多
飲能酌三分相勸無
將歸一絶
欲去公門返野扉預思泉竹巳依依更憐
家醖迎春熟一瓮醍醐待我歸
罷府歸舊居自此後重授賓客歸
履道宅作
陋巷乘籃入朱門挂印迴腰間抛組綬纓
上拂塵埃屈曲閑池沼無非手自開青蒼
好竹樹亦是眼看栽石片擡琴匣松枝閣
酒杯此生終老處昨日却歸來
睡覺偶吟
官初罷後歸來夜天欲明前睡覺時起坐
思量更無事身心安樂復誰知
問支琴石
疑因星隕空中落歎被泥埋澗底沉天上
定應勝地上支機未必及支琴提攜拂拭
知恩否雖不能言合有心
自喜
身慵難勉強性拙易遲廻布被辰時起柴
門午後開忙驅能者去閑逐鈍人來自喜
誰能會無才勝有才
裴常侍以題薔薇架十八韻見示因
廣爲三十韻以和之
託質依高架攅華對小堂晚開春去後獨
秀院中央霽景朱明早芳時白晝長穠因
天與色麗共日爭光剪碧排千萼硏朱染
萬房烟條塗石綠粉蘂撲雌黃根動彤雲
湧枝搖赤羽翔九燈炫轉七寳帳熒煌
淑氣熏行徑清隂接步廊照梁迷藻梲耀
壁變雕牆爛若藂燃火殷於葉得霜燕脂
含笑臉蘇合裛衣香洽恰濡晨露玲瓏漏
夕陽合羅排勘襭醉暈淺深粧乍見疑迴
面遥看誤斷腸風朝舞飛鷰雨夜泣蕭娘
桃李慙無語芝蘭讓不芳山榴何細碎石
竹苦尋常蕙慘隈欄避蓮羞映浦藏怯教
蕉葉戰妬得柳花狂豈可輕嘲詠應須痛
比方畫屏風自展繡傘蓋誰張翠錦挑成
字丹砂印著行猩猩凝血點瑟瑟蹙金匡
散亂萎紅片尖纖嫰紫芒觸僧飄毳褐留
妓冒羅裳寡和陽春曲多情騎省郎緣誇
美顔色引出好文章東頋辭仁里西歸入
帝鄕假如君愛殺留著莫移將
感舊詩卷
夜深吟罷一長吁老淚燈前濕白鬚二十
年前舊詩卷十人酬和九人無
酬李二十侍郎
笋老蘭長花漸稀衰翁相對惜芳菲殘鸎
著雨慵休囀落絮無風凝不飛行掇木芽
供野食坐牽蘿蔓挂朝衣十年分手今同
醉醉未如泥莫道歸
和夢得
綸閣沉沉無寵命蘇臺籍籍有能聲豈唯
不得清文力但恐空傳冗吏名郎署廻翔
何水部江湖留滯謝宣城所嗟非獨君如
此自古才難共命爭
贈草堂宗密上人
吾師道與佛相應念念無爲法法能口藏
宣傳十二部心臺照耀百千燈盡離文字
非中道長住虚空是小乘少有人知菩薩
行世間只是重高僧
喜照密閑實四上人見過
紫衫朝士白髯翁與俗乖疎與道通官秩
三迴分洛下交遊一半在僧中臭帤世界
終須出香火因緣久願同齋後將何充供
養西軒泉石北䆫風
贈皇甫六張十五李二十三賓客
昨日三川新罷守今年四皓盡分司幸陪
散秩同居日好是登山臨水時家未若貧
常醖酒身雖衰病尚吟詩龍門泉石香山
月早晚同遊報一期
微之敦詩晦叔相次長逝巋然自傷
因成二絶
併失鵷鸞侶空留麋鹿身只應嵩洛下長
作獨遊人
又一首
長夜君先去殘年我幾何秋風滿衫淚泉
下故人多
池上閑詠
青莎臺上起書樓綠藻潭中繫釣舟日晚
愛行深竹裏月明多上小橋頭暫嘗新酒
還成醉亦出中門便當遊一部清商聊送
老白鬚蕭颯管絃秋
凉風歎
昨夜凉風又䬃然螢飄葉墜卧床前逢秋
莫歎須知分巳過潘安三十年
和高僕射罷節度讓尚書授少保分
司喜遂山水之作
暫辭八座罷雙旌便作登山臨水行能以
忠貞酬重任不將富貴礙高情朱門出去
簪纓從綘帳歸來歌吹迎鞍轡閙裝光滿
馬何人信道是書生
送考功崔郎中赴闕
稱意新官又少年秋凉身健好朝天青雲
上了無多路却要徐驅穏著鞭
重修香山寺畢題二十二韻以紀之
闕塞龍門口祇園鷲嶺頭曾隨減劫壞今
遇勝緣修再瑩新金刹重裝舊石樓病僧
皆引起忙客亦淹留四望窮沙界孤標出
贍洲地圖鋪雒邑天柱倚崧丘兩面蒼蒼
岸中心瑟瑟流波翻八灘雪堰護一潭油
臺殿朝彌麗房廊夜更幽千花高下塔一
葉往來舟岫合雲初吐林開霧半收静聞
樵子語遠聽棹郎謳官散殊無事身閑甚
自由吟來攜筆硯宿去抱衾裯霽月當軒
白凉風滿簟秋烟香封藥竈泉冷洗茶甌
南祖心應學西方社可投先宜知止足次
要悟浮休覺路隨方樂迷塗到老愁須除
愛名障莫作戀家囚便合窮年住何言竟
日遊可憐終老地此是我莵裘
送楊八給事赴常州
無嗟別青瑣且喜擁朱輪五十得三品百
千無一人須勤念黎庶莫苦憶交親此外
無過醉毗陵何限春
聞歌者唱微之詩
新詩絶筆聲名歇舊卷生塵篋笥深時向
歌中聞一句未容傾耳巳傷心
醉送李二十常侍赴鎮浙東
靖安客舍花枝下共脫青衫典濁醪今日
洛橋還醉別金杯翻汙麒麟袍喧闐夙駕
君脂轄酩酊離筵我藉糟好去商山紫芝
伴珊瑚鞭動馬頭高
醉別程秀才
五度龍門點額迴却緣多藝復多才貧泥
客路粘難出愁鎻鄕心掣不開何必更遊
亰國去不如且入醉鄉來吳絃楚調瀟湘
弄爲我殷勤送一杯
自詠
白衣居士紫芝仙半醉行歌半坐禪今日
維摩兼飲酒當時綺季不請錢等閑池上
留賓客隨事燈前有管絃但問此身銷得
否分司氣味不論年
把酒思閑事二首
把酒思閑事春愁誰最深乞錢羈客面落
第舉人心月下仾眉立燈前抱膝吟憑君
勸一醉勝與萬黃金
又一首
把酒思閑事春嬌何處多試鞍新白馬弄
鏡小青娥掌上初教舞花前欲按歌憑君
勸一醉勸了問如何
衰荷
白露凋花花不殘凉風吹葉葉初乾無人
解愛蕭條境更遶衰叢一匝看
池上送考功崔郎中兼別房竇二妓
文昌列宿徵還日洛浦行雲放散時鵷鷺
上天花逐水無因再會白家池
自問
依仁臺廢悲風晚履信池荒宿草春自問
老身騎馬出洛陽城裏覓何人
送陳許高僕射赴鎮
敦詩閱禮中軍帥重士輕財大丈夫常與
師徒同苦樂不教親故隔榮枯花鈿坐遶
黃金印絲管行隨白玉壷商皓老狂唯愛
醉時時能寄酒錢無
青氊帳二十韻
合聚千羊毳施張百子弮骨盤邊柳健色
染塞藍鮮北製因戎剙南移逐虜遷汰風
吹不動禦雨濕彌堅有頂中央聳無隅四
嚮圓旁通門豁爾内密氣溫然遠別關山
外初安庭戸前影孤明月夜價重苦寒年
軟煖圍氊毯鎗摐束管絃最宜霜後地偏
稱雪中天側置低歌座平鋪小舞筵閑多
揭簾入醉便擁袍眠䥫檠移燈背銀囊帶
火懸深藏暁蘭熖暗貯宿香烟獸炭休親
近狐裘可棄捐硯溫融凍墨瓶煖變春泉
蕙帳徒招隱茅菴浪坐禪貧僧應歎羨寒
士定留連賓客於中接兒孫向後傳王家
誇舊物未及此青氈
答夢得秋日書懷見寄
幸免非常病甘當本分衰眼昏燈最覺腰
瘦帶先知樹葉霜紅日髭鬚雪白時悲愁
緣欲老老過却無悲
同諸客題于家公主舊宅
平陽舊宅少人遊應是遊人到即愁春榖
鳥啼桃李院絡絲蟲怨鳳凰樓臺傾滑石
猶殘砌簾斷眞珠不滿鉤聞道至今蕭史
在髭鬚雪白向明州
答夢得八月十五日夜翫月見寄
南國碧雲客東亰白首翁松江初有月伊
水正無風遠思兩鄕斷清光千里同不知
娃館上何似石樓中
初冬早起寄夢得
超戴烏紗帽行披白布裘爐溫先煖酒手
冷未梳頭早景烟霜白初寒鳥雀愁詩成
遣誰和還是寄蘇州
秋夜聽高調凉州
樓上金風聲漸緊月中銀字韻初調促張
絃柱吹高管一曲凉州入泬寥
香山寺二絶
空門寂静老夫閑伴鳥隨雲往復還家醖
滿瓶書滿架半移生計入香山
愛風巖上攀松蓋戀月潭邊坐石稜且共
雲泉結緣境他生當作此山僧
送舒著作重授省郎赴闕
三歲相依在雒都遊花宴月飽歡娱惜別
笙歌多怨咽願留軒蓋少踟蹰劒磨光彩
依前出鵬舉風雲逐後驅從此求閑應不
得更能重醉白家無
同諸客嘲雪中馬上妓
珊瑚鞭嚲馬踟蹰引手低蛾索一盂腰爲
逆風成弱柳面因衝冷作凝酥銀篦穩篸
烏羅帽花䄡宜乘叱撥駒雪裏君看何所
似王昭君妹寫眞圖
喜劉蘇州恩賜金紫遥想賀宴以詩
慶之
海内姑蘇太守賢恩加章綬豈徒然賀賓
喜色欺杯酒醉妓歡聲遏管絃魚佩葺鱗
光照地鶻銜瑞帶勢冲天莫嫌鬚上些些
白金紫由來稱長年
藍田劉明府攜酎相過與皇甫郎中
卯時同飲醉後贈之
臘月九日煖寒客卯時十分空腹杯玄晏
舞狂烏帽落藍田醉倒玉山頽貌偷花色
老暫去歌踏柳枝春暗來不爲劉家賢聖
物愁翁笑口太難開
劉蘇州以華亭一鶴遠寄以詩謝之
老鶴風姿異衰翁詩思深素毛如我鬢丹
頂似君心松際雪相映雞群塵不侵殷勤
遠來意一隻重千金
早春憶蘇州寄夢得
吳苑四時風景好就中偏好是春天霞光
照後殷扵火水色晴來嫰似煙士女笙歌
宜月下使君金紫稱花前試知歡樂堪留
戀其奈離鄕巳四年
嘗新酒憶晦叔二首
樽裏看無色杯中動有光自君抛我去此
物共誰嘗
又一首
世上強欺弱人間醉勝醒自君抛我去此
語更誰聽
負春
病來道士教調氣老去山僧勸坐禪辜負
春風楊柳曲去年斷酒到今年
池上閑吟二首
高卧閑行自在身池邊六見柳條新幸逢
堯舜無爲日得作羲皇向上人四皓再除
猶且倢三川罷守未全貧莫愁客到無供
給家醖香濃野菜春
非莊非宅非蘭若竹樹池亭十畝餘非道
非僧非俗吏褐裘烏帽閉門居夢遊信意
寧殊蝶心樂身閑便是魚雖未定知生與
死其間勝負兩何如
早春招張賓客
久雨初晴天氣新風煙草樹盡欣欣雖當
冷落衰殘日還有陽和暖活身池色溶溶
藍染水花光熖熖火燒春商山老伴相收
拾不用隨他年少人
營閑事
自笑營閑事從朝到日斜澆畦引泉脉掃
徑避蘭芽暖變牆衣色晴催木筆花桃根
知酒渴晚送一甌茶
感春
老思不禁春風光照眼新花房紅鳥觜池
浪碧魚鱗倚棹誰爲伴持杯自問身心情
多少在六十二三人
春池上戲贈李郎中
滿池春水何人愛唯我迴看指似君直似
挼藍新汁色與君南宅染羅裙
翫半開花贈皇甫郎中八年寒食
日池東小樓上作
勿訝春來晚無嫌花發遲人憐全盛日我
愛半開時紫蠟黏爲蔕紅蘇點作蕤成都
新夾纈梁漢碎烟脂樹杪眞珠顆牆頭少
女兒淺深粧駮落高下火參差蝶戲爭香
朵鸎啼選穏枝好教郎作伴合共酒相隨
醉翫無勝此狂嘲更讓誰猶殘少年興未
似老人詩西日憑輕照東風莫殺吹明朝
應爛漫後夜更離披林下遥相憶樽前暗
有期銜杯嚼蘃思唯我與君知
池邊
柳老香絲宛荷新鈿扇圓殘春深樹裏斜
日小樓前醉遣收杯杓閑聽理管絃池邊
更無事看補採蓮船
家釀新熟每嘗輒醉妻姪等勸令小
飲因成長句以諭之
君應怪我朝朝飲不說向君君不知身上
幸無疼痛處甕頭正是撇嘗時劉妻勸諫
夫休醉王姪分疎叔不癡六十三翁頭雪
白假如醒得欲何爲
送常秀才下第東歸
東歸多旅恨西上少知音寒食看花眼春
風落第心百憂當二月一醉直千金到處
公卿席無辭酒盞深
且遊
手裏一杯滿心中百事休春應唯仰醉老
更不禁愁弄水迴船尾尋花信馬頭眼看
䈥力減遊得且須遊
題王家㽵臨水柳亭
弱柳緣堤種虛亭壓水開條疑逐風去波
欲上階來翠羽偷魚入紅腰學舞迴春愁
正無緒爭不盡殘杯
題令狐家木蘭花
膩如玉指塗朱粉光似金刀剪紫霞從此
時時春夢裏應添一樹女郎花
拜表廻閑遊
玉佩金章紫花綬紵衫藤帶白綸巾晨興
拜表稱朝士晚出遊山作野人逹磨傳心
今息念玄元留語遣同塵八關淨戒齋銷
日一曲狂歌醉送春酒肆法堂方丈室其
間豈是兩般身
西街渠中種蓮疊石頗有幽致偶題
小樓
朱檻仾牆上清流小閣前雇人栽菡蓞買
石造潺湲影落江心月聲移谷口泉閑看
卷簾坐醉聽掩䆫眠路笑淘官水家愁費
料錢是非君莫問一對一翛然
晚春閑居楊工部寄詩楊常州寄茶
同到因以長句答之
宿醒寂寞眠初起春意闌珊日又斜勸我
加飡因早笋恨人休醉是殘花悶吟工部
新來句渴飲毗陵遠到茶兄弟東西官職
冷門前車馬向誰家
玉泉寺南三里澗下多深紅躑躅繁
艷殊常感惜題詩以示遊者
玉泉南澗花奇怪不似花藂似火堆今日
多情唯我到每年無故爲誰開寧辭辛苦
行三里更與留連飲兩杯猶有一般辜負
事不將歌舞管絃來
早服雲母散
曉服雲英漱井華寥然身若在烟霞藥銷
日晏三匙飯酒渴春深一椀茶每夜坐禪
觀水月有時行醉翫風花淨名事理人難
解身不出家心出家
三月晦日日晚聞鳥聲
晚來林鳥語殷勤似惜風光說向人遣脫
破袍勞報暖催沽美酒敢辭貧聲聲勸醉
應須醉一歲唯殘半日春
早夏遊平原迴
夏早日初長南風草木香肩轝頗平穩澗
路甚清涼紫蕨行看採青梅旋摘嘗療飢
兼解渴一盞冷雲漿
宿天竺寺迴
野寺經三宿都城復一還家仍念婚嫁身
尚繫官班蕭洒秋臨水沉吟晚下山長閑
猶未得逐日且偷閑
侍中晉公欲到東洛先蒙書問期宿
龍門思往感今輒獻長句
昔蒙興化池頭送今許龍門潭上期聚散
但慙長見念榮枯安敢道相思功成名遂
來雖久雲卧山遊去未遲聞說風情䈥力
在只如初破蔡州時
奉和晉公侍中蒙除留守行及洛師
感悅發中斐然成詠
鸞鳳翶翔在寥廓貂蟬蕭洒出埃塵致成
堯舜升平代收得䕫龍強健身抛擲功名
還史冊分張歡樂與交親商山老皓雖休
去終是留侯門下人
送劉吾司馬赴任硤州兼寄崔使君
位下才高多怨天劉兄道勝獨恬然貧於
楊子兩三倍老過榮公六七年筆硯莫抛
留壓案簟瓢從陋也銷錢郡丞自合當優
禮何况夷陵太守賢
菩提寺上方晚眺
樓閣高仾樹淺深山光水色暝沈沈嵩煙
半卷青綃幕伊浪平鋪綠綺衾飛鳥滅時
宜極目遠風來處好開襟誰知不離簪纓
内長得逍遥自在心
楊柳枝詞八首
六么水調家家唱白雪梅花處處吹古歌
舊曲君休聽聽取新翻楊柳枝
陶令門前四五樹亞夫營裏百千條何似
東都正二月黃金枝映洛陽橋
依依嫋嫋復青青勾引清風無恨情白雪
花繁空撲地綠絲條弱不勝鸎
紅板江橋清酒旗館娃宮暖日斜時可怜
雨歇東風定萬樹千條各自垂
蘇州楊柳任君誇更有錢塘勝館娃若解
多情尋小小綠楊深處是蘇家
蘇家小女舊知名楊柳風前別有情剥條
盤作銀環㨾卷葉吹爲玉笛聲
葉含濃露如啼眼枝嫋輕風似舞腰小樹
不禁攀折苦乞君留取兩三條
人言柳葉似愁眉更有愁腸似柳絲柳絲
挽斷腸牽斷彼此應無續得期
浪淘沙詞六首
一泊沙來一泊去一重浪滅一重生相攪
相洶無歇日會教山海一時平
白浪茫茫與海連平沙浩浩四無邊暮去
朝來洶不住遂令東海變桑田
青草湖中萬里程黃梅雨裏一人行愁見
灘頭夜泊處風翻暗浪打船聲
借問江湖與海水何似君情與妾心相恨
不如潮有信相思始覺海非深
海底飛塵終有日山頭化石豈無時誰道
小郎拋小婦船頭一去没廻期
隨波逐浪到天涯遷客生還有幾家却到
帝鄕重富貴請君莫忘浪淘沙
白氏文集卷第六十四
