白氏文集卷第三十七
翰林制詔一凡三十四道
除裴垍中書侍郎同平章事制
除叚祐檢校吏部尚書兼太子賓客制
除趙昌檢校吏部尚書兼太子賓客制
除鄭絪太子賓客制
加程執恭檢校尚書右僕射制
除王佖檢校戶部尚書充靈鹽節度使
制
除閻巨源充邠寧節度使制
授吳少陽淮西節度留後制
除程執恭檢校右僕射制
除郎官分牧諸州制
除張弘靖門下侍郎平章事制
授范希朝亰西都統制
贈吉甫先父官并與一子官制
除李綘平章事制
授韓弘許國公寶封制
除裴度中書舍人制
除蕭俛起居舍人制
除崔群中書舍人制
獨孤郁守本官知制誥制
授沈傅師左拾遣史館修撰制
除許孟容河南尹兼常侍制
除李程郎中制
裴克諒權知華隂縣令制
贈高郢官制
貶于尹躬洋州剌史制
贈裴垍官制
除軍使邠寧節度使制
除韋貫之平章事制
除拾遣監察等制
除范傳正宣歙觀察使制
邊鎮節度使起復制
除任迪簡校校右僕射制
除常侍制
除裴武太府卿制
除裴垍中書侍郎同平章事制
門下朕聞后德惟臣良臣惟聖在太宗時
實有房杜贊貞觀之業在玄宗時實有姚
宋輔開元之化咸克佑我烈祖格于皇天
朕祗奉丕圖懋繼前烈思欲貞百度和萬
邦建中于人垂拱而理永惟房宋之化寤
寐求思至誠感通上帝春祐果頼良弼輔
予一人正議大夫行尚書戸部侍郎上柱
國賜紫金魚袋裴垍器得天爵文為國華
行有根源詞無枝葉忠敬恭順貰之以誠
心方潔貞廉輔之以通識玉立不倚金扣
有聲洎内掌綸言密參樞務嚴重有大臣
之體溫雅秉君子之文每獻納之時動有
直氣當顧訪之際言無隠情遠圖是經大
事能斷匡予不逮時乃之功及領他官且
司邦賦會計務劇出納事殷投利刃而皆
虚委棼絲而必理歷試已久全才益彰宜
登中樞以副僉望夫宰輔者下執邦柄上
代天工為國蓍龜注人耳目爾尚降乃德
以親百姓廣乃志以序九流匡朕心以清
化源從人欲以致和氣予欲宣力汝為股
肱予欲詢謀汝為心膂予違望于汝弼勿
謂不從汝言逆于朕心必求諸道獨立勿
懼直躬而行明聽斯言敬踐乃位嗚呼罔
俾房宋專美于前可中書侍郎同中書門
下平章事散官勲賜如故主者施行
除叚祐檢校兵部尚書右神策軍大
將軍制
門下為君之心惟功勞是念有國之典以
賞勸為先其有輯睦師徒保綏黎庶盡勤
王之節建護塞之勲則宜進以官常委之
軍要兼文武之秩參内外之榮斯所以彰
念功而明懋賞也四鎮北庭行軍兼涇原
等州節度支度營田觀察處置等使光禄
大夫檢校工部尚書使持節涇州諸軍事
涇州刺史兼御史大夫上柱國鴈門郡開
國公叚祐早膺事任累著公忠名因義聞
位以勤致自分戎閫實控塞門眀舉武經
大修邊備士卒有勇保障無虞虜不近邊
農皆狎野展執珪之勤禮瀝戀闕之深誠
方圖爾勞且遂其志夫六官庀職大司馬
列于前二廣分師上將軍處其右長夏官
以率屬領環衛而拱宸苟非信臣安可兼
委嘉乃實效副予虚求將慎重其腹心宜
進登於喉舌敬服休命勉揚令圖可檢校
兵部尚書右神策軍步軍大將軍知軍事
散官勲封如故主者施行
除趙昌檢校吏部尚書兼太子賓客
制
門下王者以尚齒尊賢為體以念功任舊
為心况文武之才有以兼備則中外之職
所宜迭居所以寵舊勲而優耆德者也前
荆南節度管内支度營田觀察處置等使
金紫光禄大夫檢校兵部尚書兼江陵尹
上柱國天水郡開國公趙昌聚學飾身修
誠致用久膺事任累著勲猷綂護交州威
惠之聲克振鎮臨南海撫循之政有經自
移部荆門馳心魏闕增修職貢益勵忠勤
爰舉寵章用旌茂績夫望優四皓然後能
調護春闈才冠六卿然後能紀綱會府惟
爾年德足尚可以周旋其間宜增喉舌之
榮以崇羽翼之任服我休命其惟懋哉可
檢校吏部尚書兼太子賓客散官勲封如
故主者施行
除鄭絪太子賓客制
門下王者重輔弼之任明進退之宜見可
即升知否則捨兹朕所以推誠不惑與物
無私者也銀青光禄大夫守門下侍郎同
中書門下平章事兼弘文館大學士上柱
國陽武縣開國侯鄭絪早以令聞入參禁
署永惟勤績出授台司期爾有終匡予不
逮歲月滋久謀猷&KR1051;微罔清淨以慎身每
因循而保位既乖素履且鬱皇猷宜副羣
情罷兹樞務朕以其久居内職累事先朝
思厚君臣貴令終始俾就優閑之秩用申
寬大之恩可太子賓客散官勲封如故主
者施行
加程執恭檢校尚書右僕射制
門下職參揆務權揔戎麾必惟其人乃授
斯柄自非望崇垣翰功著旂常則何以副
儀形之求稱節制之任我有休命爾其敬
承銀青光禄大夫檢校兵部尚書使持節
滄州諸軍事兼滄州刺史御史大夫横海
軍節度支度營田滄景等州管内觀察處
置等使上柱國邢國公食邑三千戸程執
恭義勇立身忠慤成性聚為事業發為勲
猷歷事先朝久專外閫殿邦而山岳比鎮
奉國而金石為心動修武經居有循化洎
執珪入覲班瑞言旋忠懇内激於心誠恭
順外形扵詞氣爰舉疇庸之典稍增命秩
之榮方圖前勞且有後命朕思安封域望
在勲賢任既切於腹心位猶輕於喉舌以
守土勤王之效雖進官封念來朝述職之
忠未加寵數特升右揆俾壯中權勉終永
圖無替成績可檢校右僕射餘並如故
除王佖檢校戸部尚書充靈鹽節度
使制
門下靜邊之要選將為先夫有統馭之才
然後授以節制之任有撫備之略然後鎮
以夷夏之衝期乎懷遏寇虞慎固封域今
予命爾時謂得人開府儀同三司檢校刑
部尚書兼右衛上將軍寧塞郡王食實封
二百五十戸王佖忠厚立誠果斷效用慎
始終而行有枝葉踐夷險而道無磷緇早
練武經累從軍職頃逢多壘實佐元戎節
著臨危功參定難位由勞致名以忠聞自
列六卿且司七萃星霜屢變金石彌堅宜
申命於北轅俾遏戎於南牧進地官以崇
新命極勲秩以褒舊功中簡朕心外諧僉
議况五原重鎮諸夏長城修戎政莫先於
威聲牧邊民莫尚於惠實師雜昆夷之悍
訓必在和地為獯虜之鄰撫宜以信勉率
是道往分朕憂歲時之間期於報政委望
斯在爾其聽之可檢校戸部尚書兼靈州
大都督府長史御史大夫充朔方靈鹽定
遠城節度副大使知節度事管内支度營
田觀察處置押蕃落等使仍賜上柱國散
官封實封並如故主者施行
除閻巨源充邠寧節度使制
門下華夷要地實為蕃漢鈇鉞重柄必授
忠賢况乎椅角諸軍金湯中夏有坐甲護
邊之旅任切於拊循有引弓犯塞之虞寄
深於備禦内作心腹外張爪牙苟非信臣
不在兹選奉天定難功臣開府儀同三司
檢校尚書右僕射兼羽林軍統軍御史大
夫上柱國定襄郡王食邑一千三百戸閻
巨源備知虜態明練兵符永惟頗牧之能
宜授郇邠之寄長南宫而遷左揆壯西郊
而委中權既圖前勞且佇來效於戲十聮
之帥可以觀政萬夫之長可以樹勲勉弘
令猷副我休命可檢校尚書左僕射使持
節邠州諸軍事兼邠州刺史御史大夫充
邠寧慶等州節度管内支度營田觀察處
置等使功臣散官勲封並如故主者施行
授吳少陽淮西節度留後制
門下議事以制擇善而行是適變通庶臻
康濟此王者所以弘德而息人也況閫外
重寄淮右成師建有德以統藩方擢有才
以領留府抑惟令典今舉行之彰義軍馬
軍先鋒兵馬使正議大夫檢校右散騎常
侍使持節申州諸軍事申州刺史兼御史
大夫會稽郡王吳少陽忠勞許國貴介承
家蓄武略於韜鈐宣吏能於符竹屬元戎
既歿謀帥其難朕將選衆以升試可而用
推掌戎務已逾歲時而能和輯師人勤修
土貢布寬簡有恒之政動悅人情守恭順
不踰之心靜俟君命有嘉大節可假中權
宜進列於貂蟬俾增威於貔武仍加勲秩
式茂寵章嗚呼重觀其能我故委之留事
載佇其效爾宜勉於後圖敬思是言往率
乃職可銀青光禄大夫檢校左散騎常侍
依前兼御史大夫使持節蔡州諸軍事權
知蔡州刺史充彰義軍節度管内支度營
田申光蔡等州觀察處置等使留後仍賜
上柱國封如故主者施行
除程執恭檢校右僕射制
門下臣之節極乎忠功君之柄先乎爵賞
欲忠者之克懋也故爵有加等欲功者之
速勸也故賞不逾時古先哲王實用兹道
今我命爾因其舊章横海軍節度支度營
田滄景等州觀察處置等使起復冠軍大
將軍左金吾衛大將軍員外置同正員檢
校兵部尚書使持節滄州諸軍事兼滄州
刺史御史大夫上柱國邢國公程執恭業
傳將略名在勲籍藴天爵以修已忠孝兩
全竭臣節而事君夷險一致紀綱我列郡
節制我成師動揚休聲靜著茂實自合符
徵旅奔命出疆暴露歷於三時供億出於
二郡整衆而身作師律伐謀而心為戰鋒
服金革而無辭當矢石而有勇雨晦識雞
鳴之信風高見隼擊之威遠略既申茂勲
方集朕以恒陽之衆蠢爾無知敺彼生人
致之死地每一念至惻然久之與其傷和
而濟功曷若含垢而修德既罷師旅爰圖
勤勞效且居多賞宜從重俾自夏官之長
特升右揆之崇奬忠勸功於是乎在承我
休命爾其欽哉可檢校尚書右僕射餘並
如故主者施行
除郎官分牧諸州制
漢宣帝云與我共理者其惟良二千石乎
誠哉是言朕每三復安得循吏副吾此心
今之臺郎一時妙選嘗經任歷率有才用
雖典曹庀事其務非輕而䘏隱分憂所寄
尤重是用並命分牧吾人歲時之間期於
報政戸部郎中某可某州刺史兵部員外
郎某可某州刺史朕高懸爵賞佇期酬效
咨爾夙夜其念之哉無俾龔黃專美前代
除張弘靖門下侍郎平章事制
夫佐佑天子爕理陰陽平章法度登進賢
哲外撫夷狄内安元和使百官修其職一
物不失其所此宰相之任也朕思得良弼
馴致此道咨予命汝其殆庶乎某官張弘
靖惟乃祖乃父代居相位咸有成績書于
旂常爾有忠正恭肅文以禮樂日濟其美
振揚家聲一時之人謂之才子亟登清貫
益著令聞洎出刺陜部移鎮蒲坂政不苛
細甚得人心寮吏將卒皆樂為用清簡之
化聞于亰師由是鄭風緇衣之好漢庭玄
成之美朝望時議翕然與之人謀既同朕
志亦定乃用登爾于左輔授爾以大政尚
克欽乃嘉命業乃代官竭其股肱服我前
訓嗚呼三代為相邦家之光爾其念哉無
替乃前人之徽烈
授范希朝京西都統制
閶闔風至太白星高謀帥護邊國之大計
某官范希朝忠貞勤儉以為質惠和智勇
以為用一代名將三朝信臣朕以西邊列
鎮三四若有揔綂則易成功思得良帥有
威名者并護諸將歲一廵邊乘秋順令揚
其威武則南牧之馬引弓之人知我有備
不戰而去誰可任者無如希朝以爾有朔
方之勞有振武之效功在疆場名聞羌戎
惟實與聲皆副是選今拜爾為大將尊爾
為司徒節制進退一令諮禀倚望如右可
不慎歟可充亰西都綂
贈吉甫先父官并與一子官制
勑某官李吉甫出入將相迨今七載而能
修庶職叙彝倫毗予一人以底于道夙夜
不怠厥功茂焉夫忠於君者教本於親寵
其身者賞延于嗣於是乎有飾終之命有
任子之恩所以感人心而勸臣節也惟兹
舊典可舉而行
除李綘平章事制
昔在堯舜聰眀文思尚頼良臣實相以濟
况朕薄德不逮先王是用急疾於求賢置
之於左右俾承弼納誨以匡不逮言雖逆
耳必求諸道事苟利人咸可其奏兹足以
宣股肱之力成天下之務歷選多士爰得
良輔乃降厥命其聽之哉某官李絳齊莊
嚴重内明外直進退舉措有大臣體自參
内職每備顧問忠讜之操終然不渝及貳
地官專領財賦未逾周月亦有成績歷試
多可人望攸歸俾登中樞無易綘者於戲
爾有以文學入仕以正直奉上才膺大用
職亦屢遷十年之間位至丞相可以報國
在乎匪躬欽哉懋哉無忝朕命
授韓弘許國公實封制
梁宋之交水陸合會人雜難理軍暴難戢
因變肆亂往往有焉唯此一方朕常憂慮
今有良帥鎮而撫之政立功成宜舉賞典
某官韓弘以長材大略作我藩臣本於忠
力輔以政理自分閫寄在浚之郊嚴貞師
律恭守朝憲訓兵積粟明罸信賞軍和食
足禮節並行河南晏如于兹一紀是則有
大勲於國有大惠於人會課義功無出其
右夫有過人之效則有加等之命古之王
者所以賞一人而天下勸者用此道也可
不務乎是用建于上公授之眞食以示殊
寵以旌殊績欽我休命子孫其保之
除裴度中書舍人制
司勲郎中知制誥裴度以茂學懿文潤色
訓誥體要典麗甚得其宜施之四方朕命
惟允况中立不倚道直氣平介然風規有
光近侍臺郎滿歲班列當遷綸閣之職所
宜眞授
除蕭俛起居舍人制
左補闕翰林學士蕭俛頃居諫列職同其
憂夙夜孜孜拾遺左右朕嘉乃志選在内
庭自參密近益見忠讜終始不替尤足多
之記事之官一時清選俾膺是命以弘勸
考功員外郎史舘修撰獨孤郁為人沉實
敏行寡言粲然文藻秀出扵衆累升諫列
再秉史筆洎掌功論率以直聞求之周行
不可多得而掖垣近職綸閣重選俯詢時
議爾宜居之
授沈傅師左拾遺史館修撰制
亰兆府鄠縣尉沈傅師庶職之重者其史
氏歟歷代以來甚難其選非雄文博學輔
之以通識者則無以稱命今兹命爾其有
旨哉昔談之書遷能修之彪之史固能終
之惟爾先父嘗譔建中實錄文質詳略頗
得其中爾宜繼前志率前修無忝爾父之
官之職可左拾遺史舘修撰
除許孟容河南尹兼常侍制
昔吳公袁安為河南尹守皆能以廉平清
肅馭吏教人孰能繼之我有良吏某官許
孟容才志甚大言論甚高在臺閣間藹然
公望嘗尹京邑觀其器用臨事能守當官
敢言不吐剛以茹柔不附上以急下政無
煩碎甚合衆心及是轉遷頗有遺愛河洛
千里都畿在焉凡所選任必歸望實考言
詢事非爾而誰不忘舊政可立新績仍以
騎省申而寵之
除李程郎中制
隋州刺史李程頃以詞學入參訓命旋以
才用出領詔條漢東大郡委之共理勵精
為政三年有成中外序遷朝之彝典尚書
郎缺爾宜補之
裴克諒權知華隂縣令制
華隂令卒非選補時調租勉農政不可缺
前鎮國軍判官試大理評事裴克諒久佐
本府頗有勤績屬邑利病爾必周知宜假
銅墨試其才理待有所立方議正名
贈高郢官制
故尚書右僕射高郢立身從事皆有本末
在亂不汙可以言忠守官不撓可以言直
以道佐主可以言正以年致仕可以言禮
有一於此人鮮克舉况備四者不亦君子
乎天不憖遺深用軫悼宜加褒贈以旌其
風仍俾善人聞而知勸可贈某官
貶于尹躬洋州刺史制
中書舍人于尹躬其弟臯謨贓汙狼藉雖
無從坐之法合當失教之責然以典職詔
命恭勤五年我即念勞爾宜思過俾居近
郡兹謂得中
贈裴垍官制
故太子賓客裴垍忠正恭慎佐予爲理事
君盡禮徇國忘身積憂與勞遘成疾恙以
至淪逝念之惻然頃屬多故未申禮典永
惟褒飾寧忘于心今則命數之間宜從加
等庶使忠扵君者有以勸焉可贈某官
除軍使邠寧節度使制
金方之氣凝爲將星王者法天選命豪傑
授之以鉞拜爲將軍以威西戎以護中夏
而倚望若是安可非其人哉某官某出忠
入孝仗信抱義行有餘力學劒讀書鬱然
將材用兼文武自領軍衞為我爪牙夙夜
警巡不懈于位材官知訓環列增勲服勤
五年兹為成績可以移用使之守疆郇邠
大藩控扼胡虜若得良將則無外虞知臣
者君非爾不可仍加副相以重是行勉樹
勤勞式光寵擢
除韋貫之平章事制
周宣漢宣繼之體主一得申甫一得魏丙
咸克致理號為中興朕嗣位以來永鑒前
烈惟是賢俊寤寐求思歷選周行乃獲時
彥宜以政柄舉而授之某官韋貫之温重
明正國之公器當官必守臨事能斷簡在
朕志迨今累年乃者擢居諫司以觀其直
出領符竹以觀其理煩之劇務以觀其用
訪之大政以觀其體歷試必中衆望允屬
倚之為相僉曰宜哉可中書侍郎同中書
門下平章事夫臣事君以忠后從諫則聖
靡不有始鮮克有終理化不成恒由扵此
今我與爾永終是圖雖休勿休以臻其極
嗚呼二宣之業吾有望焉
除拾遺監察等制
渭南縣尉庾敬休等咸文行清茂士之秀
者宜從吏列擢在朝行各隨才用分命以
職司諫執憲佇有可稱
除范傳正宣歙觀察使制
古之諸侯三載考績選其賢者命爲長率
所以勸功行而興理化也蘇州刺史范傳
正文學政事二美具焉選自郎署出分符
竹江南列郡連領者三所至之部悉心爲
理明諭朝旨恭守詔條謹身省事以臨其
下政簡而肅意誠而明吏不能欺人是以
息而去思之歎來暮之謠往復有政聞扵
人聽雖古循吏蔑以加之朕以陵陽奥壤
土廣人庶其地有險所寄非輕跡其前效
可當此選况黝歙之遺愛尚在吳興之新
政方播升車便道足慰人心固當望風自
安計日而理倚注於爾往宜欽哉
邊鎮節度使起復制
執親之喪三年禮也聖人不得已而奪之
金革之事無避權也忠臣不得已而從之
某官某握我兵要守在塞門忠勇威惠合
以為用師人悅付戎虜畏服迨彼諸部聞
其姓名况歲廣屯田日討軍實載陳遠略
方集大勲自罹家艱遽致公政茹茶銜恤
已過旬時而軍旅不可以無帥疆場不可
以無主且慮人慢或生戎心蓋臣節大於
孝思王事急扵情禮捨輕從重徇公滅私
變而通之正在於此俾加戎秩申護邊封
往服舊職無違朕命
除任廸簡檢校右僕射制
書曰德懋懋官功懋懋賞此先王所以匡
飾天下也其有忠勞輸于國惠澤及于人
高位厚賞朕無所愛某官任廸簡頃以本
鎮元戎來朝俾佐師律實掌留務屬偏禆
不軌誘動軍部亂行忤命至于再三而迪
簡冒白刃於戎首置赤心於人腹挺身誓
衆㒺不率逆羣情既歸因命為帥况閻閭
蕩析倉廪匱竭野有餓殍軍無見粮又能
推恩信以結衆心率勤儉以勸生業士旅
悅附流庸思歸周月之間泰然安堵開置
幕府叶和親鄰俾予無憂時乃之力夫為
將守立功如斯不加爵賞何勸來者建官
惟百端揆長之自非勲賢不在此選以是
加等之命寵乃殊常之績俾增威扵閫外
仍就拜於軍中爾其欽哉無替厥命
除常侍制
某官某往以強毅剛直見稱於時擢在佐
曹俾之駮議旋以言動小有過差左遷遠
藩亦聞有政雖經三黜僅歷二紀而堅直
之氣終然不渝人之所難亦足嘉尚宜可
束帶立之于朝正色讜言時有所取俾登
西掖仍珥右貂從容前後以備頋問
除裴武太府卿制
聚九州之賦辯百貨之名按其度程謹其
出納孰為主者外府上卿務殷秩崇不易
其選某官裴武有通敏之識有倚辯之才
以兹器用早膺任使小大之務㒺不勵精
累有勤績存乎官次而受藏之府國用所
資若非使能何以集事俾昇顯列仍委劇
務爾宜率其官屬欽乃職司會努藏出入
之要修權量平校之法以遵成式無使改
易謹而守之斯為稱職
白氏文集卷第三十七
