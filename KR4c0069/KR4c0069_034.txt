白氏文集卷第三十四
中書制誥四新體祭文冊文附
凡五十道
贈劉緫太尉冊文
傳良弼可鄭州剌史制
河北榷監使檢校刑部郎中裴弘泰可
權知貝州剌史依前榷鹽使制
崔陵可河南尹制
侯丕可霍丘縣尉制
崔楚臣可兼殿中侍御史制
王庭湊曾祖可贈越州都督祖未怛活
可贈左散騎常侍父昇朝可贈禮部
尚書制
崔群可祕書監分司東都制
董昌齡可許州長史制
柳經李襃並泗州判官制
張諷等四人可兼御史中丞侍御史監
察御史同制
啖異可滁州長史許志雍可永州司戶
崔行儉可隋州司戶並准赦量移制
程執撫亡父懹信贈太保李佑亡父景
略贈太子少傳栢耆亡父良器贈太
子少保白餘盛亡父孝德贈太保同
制
嚴譽可桂管觀察使制
杜式方可贈禮部尚書制
武昭除石州剌史制
梁希逸除蔚州剌史制
盧元勳除隰州剌史制
楊孝直除滑州長史制
張嘉泰延州長史制
魏玄通除深王府司馬制
楊造等亡母追贈縣太君制
張植李翺等二十人亡母追贈郡縣夫
人制
陳中師除太常少卿制
衢州剌史鄭群可庫部郎中齊州剌史
張士階可祠部郎中同制
元稹可太子左諭德依前入蕃使制
盧昂量移&KR0593;州司戶長孫鉉量移遂州
司戶同制
李石楊縠張殷衡等並授官充涇原判
官同制
李演除左衛上將軍制
康昇讓可試太子司議郎知欽州事兼
充本州鎮遏使陳後可試太子舍人
知巒州事兼充本州鎮遏使李顒可
試太子通事舍人知賓州事兼賓澄
巒横貴等五州都遊奕使馮緒可試
太子通事舍人知田州事充右江都
知兵馬使滕殷晉可試右衛率府長
史知瀼州事兼充左江都知兵馬使
五人同制
西川大將賀若岑等一十二人授御史
中丞殿中監察及諸州司馬同制
前右羽林將軍李彦佐服闋重除本官
兼御史中丞知軍事制
奉天縣令崔鄯可倉部員外郎判度支
案制
翰林待詔李景亮授左司禦率府長史
依前行詔制
故監州防秋兵馬使康太崇贈鄧州剌
史制
劉緫外祖故瀛州剌史盧龍軍兵馬使
張懿贈工部尚書制
劉緫外祖母李氏贈趙國夫人制
蕭俛一子迴授三從弟伸制
賈疄入迴鶻副使授兼御史中丞賜紫
金魚袋制
張屺授廬州剌史兼御史中丞制
韓公武授左驍衞上將軍制
姚元康等授官充推官掌書記制
楊玄諒等三十人加官制
李益王起杜元穎等賜爵制
王計除萊州剌史吳暐除蓬州剌史制
義武軍奏事官虞候衛紹則可檢校祕
書監職如故制
深州奏事官衛推試原王友韓季重可
兼監察御史充職制
袁幹可封州剌史兼侍御史制
華州及陜府將士吉少華二千三百三
十五人各賜勲五轉制
祭廻鶻可汗文
贈劉緫太尉冊文
維長慶元年四月某日皇帝若曰朕聞古
有履忠仗順生而太有為者又有功成身
退殁而永不朽者非正氣令德間生挺出
則高名大節孰兼之哉故天平軍節度使
檢校司徒兼侍中楚國公劉緫降自天和
立為人傑得君於先帝叶運於昌時纂戎
弓裘守土燕薊迨此一紀北方晏然有開
必先納欵于我沈斷大事奮揚竒謀捧幽
都四封之圖挈盧龍三軍之籍盡獻闕下
高謝人間感動君臣驚激忠義頋妻子若
脱屣視富貴如浮雲惟道是從奉身以退
仲連事成而蹈滄海子房名遂而追赤松
賢明所歸今古一致朕方改授兵柄移鎮
鄆郊命作司徒倚為左相期奮乃志將沃
朕心而天不慭遺邦失柱石夫臣戴君如
元首則君視臣如股肱股肱或虧何痛如
是兹朕所以廢朝軫念備禮加恩庸建爾
于上公蓋襃贈之崇重者也嗚呼爾緫尚
知之乎今遣使某官某副使某官某持節
冊贈爾為太尉
傅良弼可鄭州刺史制
勑金紫光禄大夫使持節沂州諸軍事行
沂州刺史兼御史中丞騎都尉傅良弼燕
冀之間紛擾之際多壘失守孤城保全介
于險中率乃麾下轉戰郊野來覲闕庭徇
義滅親忘家喪子忠勤勇烈人所難能若
不褒升何勸來者海沂剖竹未足報功溱
洧頒條可兼觀政敬承後命無替前勞可
使持節鄭州諸軍事行鄭州刺史兼御史
大夫散官勲如故
河北榷鹽使檢校刑部郎中裴弘泰
可權知貝州刺史依前榷鹽使制
勑某官裴弘泰以幹蠱之才領鹽鹵之務
管榷條制動皆得宜觀其所能若有餘地
可假兼職俾之牧人而河北列城久乏良
吏俗多思理政不難施亦猶凍餒之人易
為衣食今予命爾煦而飫之襦袴之謠佇
入吾耳可兼知貝州刺史
崔陵可河南尹制
勑河洛千里都畿在焉俾之又安屬在尹
正鳳翔隴州節度觀察處置等使正議大
夫檢校禮部尚書兼鳳翔尹御史大夫上
柱國開國男食邑三百戸賜紫金魚袋崔
陵有精敏之用㓗直之操施于有政由是
知名始資州縣之勞卒致公卿之位况刺
部有理行主計無愆違尹右輔而鎮西郊
蓋奬能報勤之旨也昔吳公為河南守謹
身廉平人服教化袁安為河南尹政令清
肅號為嚴明誰其嗣之無易陵者往為袁
則勿替能名可檢校禮部尚書兼河南尹
散官勲封賜如故
侯丕可霍丘縣尉制
勑賜太常寺奉禮郎翰林待詔上護軍侯
丕夫執藝以事上奉詔而處中其於出入
謹身夙夜祗命比他局署實倍恭勤既寵
之以職名又優之以禄俸蓋先勞後食之
義也汝其承之可守壽州霍丘縣尉依前
翰林待詔勲如故
崔楚臣可兼殿中侍御史制
勑成德軍節度押衙銀青光禄大夫檢校
太子賓客兼監察御史崔楚臣材膺瓜士
職在牙旗每祗命以奉辭必竭誠而得禮
既嘉詳敏亦念恭勤式示寵名宜遷憲秩
可殿中侍御史餘如故
王庭湊曾祖可贈越州都督祖末怛
活可贈左散騎常侍父昇朝可贈禮
部尚書制
勑成德節度鎮冀深趙等州觀察處置等
使金紫光禄大夫檢校工部尚書兼鎮州
大督府長史大夫上柱國大原縣開國男
食邑三百戶王庭湊曾祖故忠武將守左
武衞大將軍員外置同正員兼試太常卿
五哥之等鬼神有知履孝敬者福禄王侯
無種仗忠信者富貴來我有列臣本於良
胤奮發而勵節許國感激而揚名顯親夫
教必有初德無不報安有收其材而遺其
本愛其後而忘其先乎是用褒崇以弘寵
澤庶使聞者起孝作忠可依前件
崔群可祕書監分司東都制
勑前武寧軍節度徐泗濠等觀察處置等
使正議大夫檢校兵部尚書使持節徐州
諸軍事兼徐州刺史御史大夫上柱國賜
紫金魚袋崔群受天至寶為國重器始自
修己移於事君輔弼藩宣不失其道及離
征鎮召赴闕庭方登道途遂遘疾恙正在
頤養之際豈任朝謁之勞誠宜許以便安
不可闕其禄食而移秩外史分曹東周加
寵優賢無易於此且有後命俟其有瘳可
守祕書監分司東都散官勲賜如故
董昌齡可許州長史制
勑將仕郎權知泗州長史兼殿中侍御史
賜緋魚袋董昌齡頃為宰邑今贊郡符皆
聞約已之名每展在公之節稽其器局允
謂廉能議以稍遷用彰勤效可許州長史
兼侍御史散官勲如故
柳經李褒並泗州判官制
勑徵事郎前河南府河南縣尉柳經儒林
郎試太子通事舍人李褒等瀕淮列城泗
州為要控轉輸之路屯式遏之師故府有
寮軍有倅選擇補署得聞於朝庭而經等
皆有所長宜當是選守臣置奏因而可之
仍加秩命用示優寵經可監察御史充泗
州團練副使散官如故襃可試太常寺恊
律郎充武寧軍節度泗州兵馬留後判官
仍故名言散官勲如故
張諷等四人可兼御史中丞侍御史
監察御史同制
勑義成軍節度馬步都知兵馬使光禄大
夫檢校太子詹事兼侍御史上柱國張諷
等御史府自中執憲暨察視之官皆顯秩
也唯懷材而展效者可以授焉爾等昨領
偏師出疆赴難指蹤而去摩壘而還忠勇
勤勞宜有加奬故以憲職第而寵之可依
前件
啖異可滁州長史許志雍可永州司
戶崔行儉可隋州司戶並准赦量移
制
勑守袁州司馬員外置同正員啖異等有
司奉新制明舊章凡負疵瑕必霑慶澤况
爾等各有才用多淹歲時譴累重輕遞從
恩貸班資遠邇率以例遷如聞進修豈忘
牽復可依前件
程執撫亡父懷信贈太保李佑亡父
景略贈太子少傅栢耆亡父良器贈
太子少保白餘盛亡父孝德贈太保
同制
勑中散大夫檢校右散騎常侍兼右神武
軍大將軍知軍事御史大夫上柱國河東
縣開國男食邑三百戸賜紫金魚袋程執
撫父贈太子太保懷信等咸有忠勲播為
先德悉承義訓垂在後昆故吾令臣皆乃
愛子襲弓裘而稟詩禮猶水木之有本源
將使天下之為人子者感恩天下之為人
父者知勸宜加寵贈以表顯揚可依前件
嚴謨可桂管觀察使制
勑漢置部刺史掌奉詔條紏吏理蓋今觀
察使職耳桂林秦郡也東控海嶺右扼蠻
荒自隋迄今不改戎府地遠則權重俗殊
則理難馴而化之非才不可朝議大夫前
守祕書監驍騎尉賜紫金魚袋嚴謨嘗守
商洛刺黔巫州部縣道謐然安理是能用
寬猛相濟之政撫夷夏雜居之人故也跡
其往效式是南邦况爾操行端和文學精
茂賓寺書府善於其官勉副前言佇申後
命可使持節都督桂州諸軍事守桂州刺
史兼御史中丞桂州本管都防禦觀察處
置等使散官勲如故
杜式方可贈禮部尚書制
勑生有寵禄殁有襃崇此王者所以明終
始之恩厚君臣之道也故桂州本管都防
禦觀察等使正議大夫使持節都督桂州
諸軍事守桂州刺史兼御史中丞上柱國
南陽縣開國男賜紫金魚袋杜式方慶襲
台庭任當垣翰服名教乃保家之子樹風
聲為守土之臣盡禮事君勞心奉職奄忽
淪逝念之惻然況近屬連姻遠藩捐館聞
訃之命實悼中心贈飾之恩宜加常等俾
趨榮於八座用賁寵於九原可贈禮部尚
書仍賻布帛二百叚米粟二百碩委度支
逐便支遣
武昭除石州刺史制
勑某官武昭王師伐蔡爾在行間致命奮
身挑戰當寇忠憤所感卒獲生全求之軍
中不可多得司馬以爾信直謹厚可領邊
城爾宜酬乃已知副我朝奬撫獯戎雜居
之俗安離石重困之人勉而莅之其任不
細可石州刺史
梁希逸除蔚州刺史制
勑某官梁希逸頃為蔡將陷在賊庭知有
君臣不顧妻子率其所屬當戰陣前反旆
倒戈飜然歸我忘家之士希逸有之間從
司空再平淮右指蹤銜命皆稱所使可以
移用俾之守疆北邊列城蔚為衝要雄右
軍號務兼錢刀醻勤選能俾乃兼領宜思
來效以續前勞可蔚州刺史兼横野軍使
并知本州鑄錢事
盧元勲除隰州刺史制
勑盧元勲乃者鎮師身喪戎師承元納欵
之際栢耆將命之初軍情洶然未知嚮化
而元勲挺身奮臂出於衆中指明安危分
别逆順顔色不撓聲氣甚厲言行事立朕
甚多之雖有優升未酬義烈宜以一郡寵
而旌之用勸四方聞其風者可隰州刺史
楊孝直除滑州長史制
勑楊孝直早以材力從戎冀方專習武經
通知吏事承元移鎮孝直實來詢謀驅馳
有所禆助軍郡之佐寵秩非輕用答忠勞
以明勸奬可滑州長史
張嘉泰延州長史制
勑前丹州司馬張嘉泰一從戎旅多歷歲
時奉職有勞率身無過軍部長佐資秩不
卑自丹轉延頗為優穏題輿便道往守乃
官可延州長史
魏玄通除深王府司馬制
勑魏玄通有禦侮之才扞城之略服勤戎
職善守邊州訓旅牧人有可稱者夫文武
迭用出入序遷所以關才能而均勞逸也
爾宜解綬郡邸曳裾王門飾躬慎儀以奉
朝謁可依前件
楊造等亡母追贈太君制
勑通事舍人楊造翰林待詔某亡母等生
播徽華殁留儀範訓保家之子為有國之
臣或相禮&KR0686;庭或待詔金馬咸居禁近率
有忠勤風樹之心必憂深而思遠蓼蕭之
澤宜自葉而流根並啓邑封各從子貴揚
名之孝與汝成之可依前件
張值李翺等二十人亡母追贈郡縣
夫人制
勑壽州刺史張植亡母某氏等夫忠於上
者教有所自仁於下者恩有所延孝理之
風實繇此作當今良二千石皆與朕共理
雖禄不逮養而名可顯親將慰匪莪之心
宜流自葉之澤俾從子貴咸贈邑封
陳中師除太常少卿制
勑尚書吏部郎中兼侍御史陳中師早以
體物之文待問之學中鄉里選第甲乙科
及筮仕立身皆有本末不背俗以矯逸不
趍時以沽名從容中道自致問望累踐郎
署再參憲司官無卑崇事無簡劇如玉在
佩動必有聲為時所稱何用不可朕以立
國之本禮樂為先今之太常兼掌其事貳
兹職者不亦重乎歷代迄今謂之清選往
復是命佇觀有成予方急才爾寧久次可
太常少卿
衢州刺史鄭群可庫部郎中齊州刺
史張士階可祠部郎中同制
勑某官鄭群等今之正郎班望頗重中外
要職多繇是遷故其所選不得不愼必循
名實而後命之群與士階久典名郡謹身
化下有循吏之風會課陟明宜當是選國
之大事在祀與戎一掌祠曹一司武庫各
領其要爾宜敬之群可庫部郎中士階可
祠部郎中
元稹可太子左諭德依前入蕃使制
勑通事舍人元稹東宫之有諭德猶上臺
之有騎省也清班優秩所選非輕朕前遣
使臣往修戎好以稹言信行敬命為介焉
揚旌出壃反駕奔命有所啓奏多叶便宜
乃知得人可以卒事故加是命以寵勸之
可太子左諭德依前入蕃使
盧昂量移&KR0593;州司戸長孫鉉量移遂
州司戸同制
勑萬州司戸參軍盧昂等頃負疵瑕各從
譴謫或遠竄荒裔或未復班資既逢蕩滌
之恩俾及轉遷之命况聞修省以克已固
將校試而用能吾無棄人汝宜自效可依
前件
李石楊縠張殷衡等並授官充涇原
判官同制
勑李石等用武之地曰涇與原合為一鎮
控扼夷虜朕授布鉞責其成功布乃祗惕
受命思有以自輔者因上言石縠殷衡等
學業才畫堪置幄中分務列官咸可其請
而布憂邊甚切選士必精爾宜各竭所能
為知已用可依前件
李演除左衞上將軍制
勑王者法勾陳設環列非勲勤之將信近
之臣則何以久張爪牙轉置肘腋者也某
官李演嘗從德宗皇帝南蒐于梁籍名功
臣謂之定難洎出分戎律入拱宸居内外
周旋不懈于位交戟之下周廬肅然今之
轉遷示益親信移領左廣仍參夏卿夫八
屯之警廵七萃之勤墯爾為其正盡得察
之宜惜前勞無隳乃力可依前件
康昇讓可試太子司議郎知欽州事
兼充本州鎮遏使陳倓可試太子舍
人知巒州事兼充本州鎮遏使李顒
可試太子通事舍人知賓州事兼賓
澄巒横貴等五州都遊奕使馮緒可
試太子通事舍人知田州事充右江
都知兵馬使滕殷晉可試右衞率府
長史知瀼州事兼充左江都知兵馬
使五人同制
勑容州本貫經略招討左押衙兼右廂兵
馬使康昇讓等有奉職徇公之勤有理戎
殄寇之效其帥公素上章以聞吾方念勞
爾宜受賞况容之諸郡有大小郡之兼職
有重輕量能第功分命而往噫方藩雖遠
朝聽甚卑有善必聞無功不錄吾言及此
欲爾知之可依前件
西川大將賀若岑等一十二人授御
史中丞殿中監察及諸州司馬同制
勑丞相鎮蜀志在憂邊俾靜蕃蠻實資將
校故加寵任以責成功某官某等若干人
類例勲勞進登班秩憲官名重郡佐禄優
參以命之足為榮奬爾宜恭承主帥慎守
封疆戮力一心無落戎事可依前件
前右羽林將軍李彦佐服闋重除本
官兼御史中丞知軍事制
勑軍有羽林用法星象綂之爪士以拱宸
居某官某前以忠勞選登戎衞而能訓勇
力之士以備時使申誰何之令以奉徼廵
夙夜祗嚴不懈于位既終喪紀宜復官常
假中執憲之名行上將軍之事勉修舊職
用副新恩可依前件
奉天縣令崔鄯可倉部員外郎判度
支案制
勑奉天縣令崔鄯大凡南宫郎無非慎選
者也况官之屬有堆案盈机之文有月計
歲會之課故員郎不可逾時缺不待滿歲
遷事劇才難斷可知矣而鄯自操白簡宰
赤縣繩舉違謬惠養鰥惸皆有善聲耆于
官次豈能於彼而不能於此乎爾宜率廩
人佐計務决繁折滯期有可觀可依前件
翰林待詔李景亮授左司禦率府長
史依前待詔制
勑某官李景亮夫執藝事上者必揆日時
計勞績而後進爵秩以旌服勤況待詔宫
闈飾躬晨夜比於他職宜有加恩宫坊衞
官以示優奬可依前件
故鹽州防秋兵馬使康太崇贈鄧州
刺史制
勑故某官康太崇嘗習韜鈐夙稱拳勇使
之訓旅能叶武經使之守疆能著戎績永
言殂謝宜及襃榮俾追寵於朱轓庶知恩
於黃壤可贈鄧州刺史
劉緫外祖故瀛州刺史盧龍軍兵馬
使張懿贈工部尚書制
勑故某官張懿德善者將啓後人忠孝者
克揚前烈有美必復宜其然乎而懿仗忠
履義體仁養勇學究韜略藝窮騎射負幽
燕之勁氣雖振其名有將相之長才不得
其位命屈當代慶流後昆有外孝孫為吾
賢帥以忠許國以順克家揚名顯親自義
率祖推恩外族歸美前修俾追八座之榮
以輟九原之歎可依前件
劉緫外祖母李氏贈趙國夫人制
勑李氏族茂本枝行光内則柔明繕性和
淑保身輔佐良人克諧家道訓成賢女作
相令門善積於中福延於後叚公威德當
流慶於外孫令伯孝心願推恩於祖母式
遵贈典用贊德芬宜崇大國之封追正小
君之命可贈趙國夫人
蕭俛一子迴授三從弟伸制
勑吏部尚書蕭俛頃在台庭時逢郊禮大
行慶澤先及輔臣當延賞於胤嗣願推恩
於友愛厥有典例因而從之爾弟伸可
命可河中府參軍
賈疄入迴鶻副使授兼御史中丞賜
紫金魚袋制
勑少府少監賈疄行人之官官必有介所
以敬王事而重國命也以爾疄禀訓台鼎
飾躬搢紳自登班行多歷年祀恪勤官次
保守令名斯可以卒貳使臣諭申朝旨宜
假憲秩仍加命服以示兼寵俾之出疆況
繼好二邦奉辭萬里副車之任選亦不輕
兹吾使能期爾復命可依前件
張屺授廬州刺史兼御史中丞制
勑盧龍軍節度判官檢校刑部郎中張屺
司徒緫言爾從事於幽薊之間有年歲矣
嘗委事任備觀器用務叢而益辨職久而
彌勤頗出輩流宜加奬擢況公侯之嗣幕
府之英餘慶所鍾有才如是今以名郡寵
而任之旌善勸能仍兼中憲可廬州刺史
韓公武授左驍衞上將軍制
勑朝散大夫檢校左散騎常侍兼右金吾
衞將軍御史大夫上柱國賜紫金魚袋韓
公武我元老之令子也孝於家忠於國故
出則秉旄鉞入為執金吾寵任益崇謙敬
彌著而勤於夙夜疾癘所侵上陳表章乞
就頤養夫環衞之列心膂之臣雖親信之
寄則同而勞逸之間或異宜輟繁重俾從
便安可檢校左散騎常侍兼左驍衞上將
軍御史大夫散官勲如故
姚元康等授官充推官掌書記制
勑朝散郎行祕書省祕書郎姚元康儒林
郎試太常寺恊律郎鄭懿等益部浮陽皆
大征鎮也文昌全略皆賢將相也而能以
禮聘士以職任才多聞得人咸樂為用況
爾等籌謀文藻各負所長苟能贊察廉掌
奏記孜孜不怠翩翩有聲慰薦襃升其則
不遠元康可試左武衞倉曹參軍充劎南
西川觀察推官散官如故懿可試左金吾
衞兵曹參軍充横海軍節度掌書記散官
如故
楊玄諒等三十人加官制
勑右神策軍忻州行營兵馬使試太常卿
楊玄諒等夫材不錄則勸善之道廢勤不
賞則念功之典缺而玄諒輩凡三十人咸
列禁戎遠從征討臨難有身先之勇奔命
無道弊之勞宜以禄秩酬其忠效所謂材
不失選賞不逾時亦欲使為善者不疑有
功者速勸也可依前件
李益王起杜元穎等賜爵制
勑李益等去年春朕以陵寢事大哀惶疚
心而益等齋慄奔走各率其職俾予孝道
刑于四海何嘗一日而忘之耶因命有司
舉常典凡爵之高下視執事之重輕有司
亦能遵我成命第而次之進給益封無有
不當由益而下爾宜欽承可依前件
王計除萊州刺史吳暐除蓬州刺史
制
勑王計等咸以材略載筆從軍藝學智謀
霈然足用多歷年紀備嘗艱危進退周旋
不聞失道司徒弘正詳奏以聞因以竹符
分命試吏而萊蓬二郡各介一方牧人者
但不擾其心不奪其力則雖華夷南北土
物不同皆可以自足自遂矣宜用此道往
安養之可依前件
義武軍奏事官虞候衞紹則可檢校
祕書監職如故制
勑某官衞紹則服勤藩鎮敷奏闕庭奉主
帥之表章達軍府之情狀嘉其忠效宜可
襃升俾洽新恩用充舊職可依前件
深州奏事官衞推試原王友韓季重
可兼監察御史充職制
勑某官韓季重上將臨戎陪臣將命詳其
奏報頗盡事情特加寵章用奬勞效王官
憲職以示兼榮可依前件
袁幹可封州刺史兼侍御史制
勑安南兵馬使封州刺史兼監察御史袁
幹委質藩方悉知戎旅嘗驅宼盜累著功
勞故命遷領郡符超升憲簡足以安荒俗
耀遠人敬而承之無替前效加封州刺史
華州及陜府將士吉少華二千三百
三十五人各賜勲五轉制
勑某官吉少華等距河重鎮分陜近藩俾
遏寇虞實資士旅勞既同力賞宜徧行次
第其名書于勲籍可各賜勲五轉
祭迴鶻可汗文
維長慶元年歲次辛丑月日皇帝遣使朝
議大夫檢校右散騎常侍兼少府監御史
大夫雲騎尉賜紫金魚袋裴通致祭于故
愛登羅汨没蜜施毗伽保義可汗之靈奥
以英武之姿雄奇之策撫有九姓制臨一
方氣吞諸戎名播上國況能嚮風納欵繼
好息人代為親鄰歲入職貢方頼威略共
清寰瀛倚為長城永固中夏而天殱驕子
國喪名王奪氣色於隂山霣精光於昴宿
凶訃云至悲懷用深故遣使臣往將國命
展弔奠之禮申哀榮之恩猶有明靈當鑒
誠意尚饗
白氏文集卷第三十四
