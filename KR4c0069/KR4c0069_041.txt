白氏文集卷第四十一
奏狀一凡十首
初授拾遺獻書
論制科人狀
論于頔裴均狀
論和糴狀
論太原事狀
奏請加德音中節目
論于頔進歌人狀
論魏徵舊宅狀
論王鍔欲除官事宜
論裴均進奉銀器狀
初授拾遺獻書
五月八日翰林學士將仕郎守左拾遺臣
白居易頓首頓首謹昧死奉書于旒扆之
下臣伏奉前月二十八日恩制除授臣左
拾遺前充翰林學士者臣與崔君同狀陳
謝但言忝冐未吐衷誠今者再黷宸嚴伏
惟重賜詳覽臣按六典左右拾遺掌供奉
諷諫凡發令舉事有不便於時不合於道
者小則上封大則庭諍其選甚重其秩甚
卑所以然者抑有由也大凡人之情位高
則惜其位身貴則愛其身惜位則偷合而
不言愛身則苟容而不諫此必然之理也
故拾遺之置所以卑其秩者使位未足惜
身未足愛也所以重其選者使上不忍負
恩下不忍負心也夫位未足惜恩不忍負
然後能有闕必規有違必諫朝廷得失無
不察天下利病無不言此國朝置拾遺之
本意也由是而言豈小臣愚劣闇懦所宜
居之哉况臣本鄉里豎儒府縣走吏委心
泥滓絶望烟霄豈意聖慈擢居近職每宴
飫無不先及每慶賜無不先霑中厩之馬
代其勞内厨之膳給其食朝慙夕愓巳逾
半年塵曠漸深憂愧彌劇未伸微效又擢
清班臣所以授官已來僅將十日食不知
味寢不遑安唯思粉身以答殊寵但未獲
粉身之所耳今陛下肇建皇極初受鴻名
夙夜憂勤以求致理每施一政舉一事無
不合於道便於時故天下之心顒顒然日
有望於太平也然今後萬一事有不便於
時者陛下豈不欲聞之乎萬一政有不合
於道者陛下豈不欲革之乎候陛下言動
之際詔令之間小有遺闕稍關損益臣必
密陳所見潛獻所聞但在聖心裁斷而已
臣又職在中禁不同外司欲竭愚衷合先
陳露伏希天鑒深察赤誠無任感恩欲報
懇欵屏營之至謹言
論制科人狀
近日内外官除攺及制科人等事宜
右臣伏見内外官近日除攺人心甚驚遠
近之情不無憂懼喧喧道路異口同音皆
云制舉人牛僧孺等三人以直言時事恩
奬登科被落人怨謗加誣惑亂中外謂爲
誑妄斥而逐之故並出關外官楊於陵以
考策敢收直言者故出爲廣府節度韋貫
之同所㘴故出爲果州剌史裴垍以覆策
又不退直言者故免内職除戸部侍郎王
涯同所坐出爲&KR0593;州司馬盧坦以數舉事
爲人所惡因其彈奏小誤得以爲名故黜
爲左庶子王播同之亦停知雜臣伏以裴
垍王涯盧坦韋貫之等皆公忠正直内外
咸知所宜授以要權致之近地故比來衆
情私相謂曰此數人者皆人之望也若數
人進則必君子之道長若數人退則必小
人之道行欲卜時事之否臧在數人之進
退也則數人者自陛下嗣位巳来並蒙奬
用或任之耳目或委以腹心天下人情日
望致理今忽一旦悉疎棄之或降於散班
或斥扵遠郡設令有過猶可優容况且無
瑕豈宜黜退所以前月巳来上自朝廷下
至衢路衆心洶洶驚懼不安直道者疚心
直言者杜口不審陛下得知之否凡此除
改傳者紛然皆云裴垍等不能委曲順時
或以正直忤物爲人之所媒孽本非聖意
罪之不審陛下得聞之否臣未知此說虚
實但獻所聞所聞皆虚陛下得不明辯之
乎所聞皆實陛下得不深慮之乎虚之與
實皆恐陛下要知臣若不言誰當言者臣
今言出身戮亦所甘心何者臣之命至輕
朝廷之事至大故也臣又聞君聖則臣忠
上明則下直故堯之聖也天下已太平矣
尚求誹謗以廣聦明漢文之明也海内巳
理矣賈誼猶比之倒懸可謂痛哭二君皆
容納之所以得稱聖明也今陛下明下詔
令徵求直言反以爲罪此臣所以未諭也
陛下視今日之理何如堯與漢文之時乎
若以爲及之則誹謗痛哭尚含容而納之
况徵之直言索之極諫乎若以爲未及則
僧孺等之言固宜然也陛下縱未能推而
行之又何忍罪而斥之乎此臣所以爲陛
下流涕而痛惜也德宗皇帝初即位年亦
徵天下直言極諫之士親自臨試問以天
旱穆質對云兩漢故事三公當免卜式著
議弘羊可烹此皆指言當時在權位而有
恩寵者德宗深嘉之自第四等拔爲第三
等自畿尉擢爲左補闕書之國史以示子
孫今僧孺等對策之中切直指陳之言亦
未過於穆質而遽斥之臣恐非嗣祖宗承
耿光之道也書諸史策後嗣何觀焉陛下
得不再三省之乎臣昨在院與裴垍王涯
等覆策之時日奉宣令臣等精意考覆臣
上不敢負恩下不忍負心唯秉至公以爲
取捨雖有讎怨不敢棄之雖有親故不敢
避之唯求直言以副聖意故皇甫湜雖是
王涯外甥以其言直合收涯亦不敢以私
嫌自避當時有狀具以陳奏不意群心構
成禍端聖心以此察之則或可悟矣儻陛
下察臣肝膽知臣精誠以臣此言可以聽
採則乞俯迴聖覽特示寬恩僧孺等准往
例與官裴垍等依舊職奬用使内外人意
歡然再安若以臣此言理非允當以臣覆
策事涉乖宜則臣等見在四人亦宜各加
黜責豈可六人同事唯罪兩人雖聖造優
容且過朝夕在臣懼惕豈可苟安敢不自
陳以待罪戾臣今職爲學士官是拾遺日
草詔書月請諫紙臣若默默惜身不言豈
惟上辜聖恩實亦下負神道所以密緘手
䟽潛吐血誠苟合天心雖死無恨無任憂
懼激切之至
論于頔裴均状
于頔裴均欲入朝事宜
右臣聞諸道路皆云于頔裴均累有進奉
並請入朝伏聞聖恩巳似允許臣側聽時
議内酌事情爲陛下謀恐非稳便晝夜思
慮不敢不言伏見貞元巳来天下節將握
兵守土少肯入朝自陛下刑服三兇威加
四海是得諸道節度使三二年來朝廷追
則追替則替奔走道路懼承命之不暇斯
則聖德皇威大被于四方矣夫謀宜可久
事貴得中當難制之時則貴欲令其朝覲
及可制之日則不必使之盡來何則安衆
心收衆望在調馭之得其宜也臣伏見近
日節度使或替或追稍似煩數今又許于
頔等入奏或慮便留在朝臣細思之有三
不可何者竊見外使入奏不問賢愚皆欲
仰希聖恩傍結權貴上須進奉下湏人事
莫不減削軍府割剝疲人每一入朝甚於
兩税又聞于頔裴均等數有進奉若又許
来荆襄之人必重困於剥削矣奪軍府疲
人之不足奉君上權貴之有餘伏料聖心
知之深所不忍此不可一也臣又竊聞時
議云近日諸道節度或以進奉希旨或以
貨賄藩身謂恩澤可圖謂權位可取以入
覲爲請以戀闕爲名湏來即来須住即住
要重位即得重位要大權即得大權進退
周旋無求不獲天下節度盡萌此心不審
聖聦聞此議否今于頔等以入覲爲請若
又許之豈非須來即來乎既來必以戀闕
爲名若又許之豈非須住即住乎則重位
自然合加况必求之乎大權不得不與况
必圖之乎重位大權人誰不愛于頔既得
則茂昭求之臣聞茂昭又欲入朝巳謀行
計茂昭亦宰相也亦國親也若引于頔爲
例獨不可乎若盡與之則陛下重位大權
是以人情假人也授之可乎若獨與彼不
與此則忿爭怨望之端自此而作今倖門
巳開矣速杜之又今于頔等開之臣必恐
聖心有時而悔矣其不可二也臣又竊見
自古及今君臣之際權太重則下不得所
勢太逼則上不甚安今于頔任兼將相來
則揔朝廷之權家通國親入則連戚里之
勢勢親則疎者不敢諫權重則群下不敢
言臣慮于頔未来之間内外迎附之者其
勢已赫赫炎炎矣况其巳来乎臣恐于頔
未到之間内外合言者巳不敢言矣况其
巳到乎脱或至此陛下有術以制馭之邪
若用術制之不如不制之安也若又無術
將如之何且于頔身是大臣子爲駙馬性
靈事迹陛下素諳一朝到来權兼内外若
繩以規制則必失君臣之心若縱其作爲
則必敗朝廷之度進退思慮恐貽聖憂其
不可三也凡此三不可事實不細伏乞聖
覽再三思之今臣所言皆君臣之密機安
危之大計伏望祕藏此狀不令左右得知
况臣以䟽議親以賤論貴語無方便動有
悔尤言出身危非不知耳但以職居近密
身被恩榮苟有聞知即合陳露儻言而得
罪亦臣所甘心若默而負恩則臣所不忍
伏希聖鑒俯察愚誠謹具奏聞謹奏
論和糴狀
今年和糴折糴利害事宜
右臣伏見有司以今年豐熟請令畿内及
諸處和糴令收賤榖以利農人以臣所觀
有害無利何者凡曰和糴則官出錢人出
榖兩和商量然後交易也比來和糴事則
不然但令府縣散配戸人促立程限嚴加
徵催苟有稽遲則被追捉迫蹙鞭撻甚於
税賦號爲和糴其實害人儻依前而行臣
故曰有害無利也今若有司出錢開場自
糴比於時價稍有優饒利之誘人人必情
願且本請和糴只圖利人人若有利自然
願來利害之間可以此辯今若除前之弊
行此之便是真得和糴利人之道也二端
取捨伏惟聖旨裁之必不得巳則不如折
糴折糴者折青苖税錢使納斛斗免令賤
粜别納見錢在於農人亦甚爲利况度支
比來所支和糴價錢多是雜色匹叚百姓
又須轉賣然後將納税錢至於給付不免
侵偷貨易不免折損所失過夲其弊可知
今若量折税錢使納斛斗既無賤糶麥粟
之費又無轉賣匹叚之勞利歸扵人美歸
於上則折糴之便豈不昭然由是而論則
配戸不歸開場和糴不如折糴亦甚明矣
臣久處村閭曾爲和糴之戸親被廹蹙實
不堪命臣近爲畿尉曾領和糴之司親自
鞭撻所不忍覩臣頃者常欲䟽此人病聞
于天聦疎遠賤微無由上達今幸擢居禁
職列在諫官苟有他聞猶合陳獻况備諳
此事深知此弊臣若緘默隱而不言不唯
上辜聖恩實亦内負夙願猶慮愚誠不至
聖鑒未迴即望試令左右可親信者一人
潛問鄕村百姓和糴之與折糴孰利而孰
害乎則知臣言不敢苟耳或慮陛下以勑
命巳下難扵移攺以臣所見事又不然夫
聖人之舉事也唯務便人唯求利物若損
益相半則不必遷移若利害相懸則事須
追攺不獨於此其他亦然伏望宸衷審賜
詳察謹具奏聞謹奏
論太原事状
嚴綬輔光
右嚴綬輔光太原事迹其間不可遠近具
知臣前日對時巳子細面奏今奉宣輔光
巳替嚴綬續追此皆聖鑒至明左右不能
惑聽合扵公議斷自宸衷内外人心甚爲
愜當其嚴綬早須與替不可更遲緣與輔
光久相交結軍中補署職掌比来盡由輔
光今見别除監軍小人乍失依託或恐嚴
綬相黨曲爲妄陳軍情事宜之間湏過防
慮伏望聖恩速令貞亮赴本道便許嚴綬
入朝
貞亮
右貞亮元是舊人曾任重職陛下以太原
事弊使替輔光然臣伏聞貞亮先充汴州
監軍日自置親兵數千又任三川都監日
專殺李康兩節度使事迹深爲不可爲性
自用所在專權若貞亮處事依前即太原
却受其弊雖將追改難以成功其貞亮發
赴本道之時恐須以承前事切加約束令
其戒懼此事至要伏惟聖心不忘
范希朝
右希朝前在振武威令大行至今蕃戎望
風畏伏况又勤儉信實所在士卒歸心今
若太原要人無出希朝之右伏恐聖意慮
其有年臣又訪聞希朝筋力猶堪驅使但
且令鎮撫必愜軍情待其一二年間威制
成立然後擇能者即必易守成規則雖老
年事湏且用其靈武比太原雖小亦是要
鎮如納臣愚見伏恐便須擇人與希朝相
代謹具奏聞謹奏
奏請加德音中節目
緣今時旱請更減放江淮旱損州縣
百姓今年租税
右伏以聖心憂軫重降德音欲令實惠及
人無如减放租税昨正月中所降德音量
放去年錢米伏聞所放數内巳有納者縱
未納者多是逃亡假今不放亦徵不得况
旱損州縣至多所放錢米至少百姓未經
豐熟又納今年税租疲羸中重此徵迫人
力困苦莫甚扵斯却是今年伏望聖恩更
與宰臣及有司商量江淮先旱損州作分
數更量放今年租税當疲困之際降則隱
之恩感動人情無出於此敢竭愚見以副
聖心
請揀放後宫内人
右伏見大曆巳來四十餘載宫中人數稍
久漸多伏慮驅使之餘其數猶廣上則虚
給衣食有供億縻費之煩下則離隔親族
有幽閉怨曠之苦事宜省費物貴遂情頃
者巳蒙聖恩量有揀放聞諸道路所出不
多臣伏見自太宗玄宗巳来每遇災旱多
有揀放書在國史天下稱之伏望聖慈再
加處分則盛明之德可動天心感悅之情
必致和氣光垂史冊美繼祖宗貞觀開元
之風復見於今日矣非小臣愚懇不能發
此言非陛下英明不能行此事如蒙允許
便請扵德音中次第處分謹具奏聞伏待
進旨謹奏
論于頔所進歌舞人事宜狀
右臣三五日來聞於時議云前件所進者
並是于頔愛妾被普寧公主闇欲選進今
于頔所進事非獲巳者臣未知此說虚之
與實再三思之皆爲不可何則于頔自入
朝来陛下待之深得其所存其大體故厚
加寵位知其性惡故不與威權中外人情
以爲至當在扵于頔亦自甘心今因普寧
奪其愛妾衆人既有流議于頔得以爲詞
臣恐此事不益聖德在臣愚見豈敢不言
伏見陛下數月巳来分别邪正所有制斷
所有處置無不合於公論無不愜於人情
唯此一事實乖時體關於損益臣實惜之
今道路云云皆有此說是于頔自進亦恐
外人不知去就之間恐須却賜于頔内足
以辯明聖意外足以止息浮詞又令于頔
有所感戴臣所聞所見如此伏恐陛下要
知輒敢密陳庶裨萬一謹具奏聞謹奏
論魏徵舊宅狀
李師道奏請出私財收贖魏徵舊宅
事宜
右今日守謙宣令撰與師道詔所請收贖
魏徵宅還與其子孫甚合朕心允依來奏
者臣伏以魏徵是太宗朝宰相盡忠輔佐
以致太平在於子孫合加憂䘏今緣子孫
窮賤舊宅典賣與人師道請出私財收贖
却還其後嗣事關激勸合出朝廷師道何
人輒掠此美依宣便許臣恐非宜况魏徵
宅内舊堂本是宫中小殿太宗特賜以表
殊恩既又與諸家不同尤不宜使師道與
贖計其典賣其價非多伏望明勑有司特
以官錢收贖便還後嗣以勸忠臣則事出
皇恩美歸聖德臣苟有所見不敢不陳其
與師道詔未敢依宣便撰伏待聖旨謹具
奏聞謹奏
論王鍔欲除官事宜狀
右臣竊有所聞云王鍔見欲除平章事未
知何故有此商量臣伏以宰相者人臣極
位天下具瞻非有清望大功不合輕授王
鍔既非清望又無大功若加此官深爲不
可昨日裴均除平章事内外之議早巳紛
然今王鍔若除則如王鍔之輩皆生異望
之心矣若盡與則典章大壊又末感恩若
不與則厚薄有殊或生怨望倖門一啓無
可奈何臣又聞王鍔在鎮日不䘏凋殘唯
務差税淮南百姓日夜無憀五年誅求百
計侵削錢物既足部領入朝號爲羡餘親
自進奉凡有耳者無不知之今若授同平
章事臣恐四方聞之皆謂陛下得王鍔進
奉而與宰相也臣又恐諸道節度使今日
巳後皆割剥生人營求宰相私相謂曰誰
不如王鍔邪故臣以爲深不可也其王鍔
歸鎮與在朝伏望並不除宰相臣尚未知
所聞信否貴欲先事而言或恐萬一巳行
即言之無及伏惟聖鑒俯察愚衷謹具奏
聞謹奏
論裴均進奉銀器狀
右臣伏聞向外傳說云裴均前月二十六
日於銀臺進奉前件銀器雖未審知虚實
然而物議喧然既有所聞不敢不奏伏以
陛下昨因時旱念及疲人特降德音停罷
進奉天意如感雨澤應期巷舞途歌咸呼
萬歲伏自德音降後天下顒望遵行未經
旬月之間裴均便先進奉若誠有此事深
損聖德臣或慮有人云裴均所進銀器發
在德音之前遂勸聖恩不妨受納以臣所
見事固不然臣聞衆議皆云裴均性本貪
殘動多邪巧每假進奉廣有誅求料其深
心不願停罷必恐即日修表倍程進來欲
試朝廷嘗其可否何者前月三日降德音
准諸道進奏院報事例不過四五日即裴
均合知至二十六日進物方到以此詳察
足見姦情今若便容果落邪計況一處如
此則遠近皆知臣恐諸道依前從此不守
法度則是陛下明降制旨又自棄之何以
制馭四方何以取信天下臣反覆思慮深
爲陛下惜之伏准德音節文除四節及旨
條外有違越進奉者其物送納左藏庫仍
委御史臺具名聞奏若此事果實則御史
臺必准制彈奏諫官必諫宰相必論天下
知之何禆聖政以臣所見伏望明宣云裴
均所進銀器雖在德音之前恐四方不知
宜送左藏庫收納如此則海内悅服天下
歡心事出宸衷美歸聖德又免至御史諫
官奏論之然後有處置在於事體深以爲
宜伏願聖心速賜裁斷謹具奏聞謹奏
白氏文集卷第四十一
