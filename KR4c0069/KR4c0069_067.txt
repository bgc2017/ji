白氏文集卷第六十七
律詩凡七十五首
司徒令公分守東洛移鎮北都一心
勤王三月成政形容盛德實在歌詩
况辱知音敢不先唱輒奉五言四十
韻寄獻以抒下情
天上中台正人間一品高休明值堯舜勲
業過蕭曹始擅文三捷終兼武六韜動人
名赫赫憂國意忉忉盪蔡擒封豕平齊斬
臣鼇兩河收土宇四海定波濤寵重移宮
籥恩新換閫旄保釐東宅静守護北門牢
晉國封疆闊并州士馬豪胡兵驚赤幟邊
鴈避烏號令下流如水仁霑澤似膏路喧
歌五袴軍醉感單醪將校森貔虎賓僚儼
隽髦客無煩夜柝吏不犯秋毫神在駑駘
助魂亡獫狁逃德星銷彗孛霖雨洗腥臊
𤇺戍高臨代關河遠控洮汾雲晴漠漠朔
吹冷颾颾豹尾交衙戟蚪鬚捧佩刀通天
白犀帶照地紫麟袍羌管吹楊柳燕姬酌
蒲萄銀含鑿落盞金屑琵琶槽遥想從軍
樂應忘報國勞紫微留北闕綠野寄東臯
忽憶前時會多慙下客叨清宵陪讌話美
景從遊遨花月還同賞琴詩雅自操朱絃
拂宮徵洪筆振風騷近竹開方丈依林架
桔槹春池八九曲畫舫兩三舠逕滑苔粘
屐潭深水没篙綠絲縈岸柳紅粉映樓桃
爲穆先陳醴招劉共籍糟舞鬟金翡翠歌
頸玉蠐螬盛德終難遇明時豈易遭公雖
慕張范帝未捨伊臯眷戀心方結踟蹰首
巳搔鸞鳳上寥廓鷰雀住蓬蒿欲獻文狂
蕳徒煩思鬱陶可憐四百字輕重抵鴻毛
和東川楊慕巢尚書府中獨坐感戚
在懷見寄十四韻
我是知君者君今意若何窮通時不定苦
樂事相和東蜀歡殊渥西江歎逝波只緣
榮貴極翻使感傷多行斷風驚鴈年侵日
下坡片心休慘戚雙鬢巳蹉跎紫綬黃金
印青幢白玉珂老將榮補帖愁用道銷磨
外府饒杯酒中堂有綺羅應須引滿飲何
不放狂歌緜水通巴峡香山對洛河將軍
馳銕馬少傅步銅駞深契憐松竹高情憶
薛蘿懸車年甚遠未敢放相過
分司洛中多暇數與諸客宴遊醉後
狂吟偶成十韻因招夢得賓客兼呈
思黯奇章公
性與時相遠身將世兩忘寄名朝士籍寓
興少年場老豈無談笑貧猶有酒漿隨時
求伴侶逐日用風光數數遊何爽些些病
未妨天教榮啓樂人恕接輿狂改業爲逋
客移家住醉鄕不論招夢得兼擬誘奇章
要路風波險權門市井忙世間無可戀不
是不思量
小歲日喜談氏外孫女孩滿月
今旦夫妻喜他人豈得知自嗟生女晚敢
訝見孫遲物以稀爲貴情因老更慈新年
逢吉日滿月乞名時桂燎熏花果蘭湯洗
玉肌懷中有可抱何必是男兒
閑吟贈皇甫郎中親家翁
誰能嗟歎光隂暮豈復憂愁活計貧忽忽
不知頭上事時時猶憶眼中人早爲良友
非交勢晚接嘉姻不失親最喜兩家婚嫁
畢一時抽得尚平身
夢得卧病攜酒相尋先以此寄
病來知少客誰可以爲娱日晏開門未秋
寒有酒無自宜相慰問何必待招呼小疾
無妨飲還須挈一壷
詶思黯戲贈
鍾乳三千兩金釵十二行妬他心似火欺
我鬢如霜慰老資歌笑銷愁仰酒漿眼看
狂不得狂得且湏狂
又戲答絶句
狂夫與我世相忘故態些些亦不妨縱酒
放歌聊自樂接輿爭解教人狂
令狐相公與夢得交情素深眷予分
亦不淺一聞薨逝相頋泫然旋有使
來得前月未殁之前數日書及詩寄
贈夢得哀吟悲歎寄情於詩詩成示
予感而繼和
緘題重疊語殷勤存殁交親自此分前月
使來猶理命今朝詩到是遺文銀鉤見晚
書無報玉樹埋深哭不聞最感一行絶筆
字尚言千萬樂天君
洛下雪中頻與劉李二賓客宴集因
寄汴州李尚書
水南水北雪紛紛雪裏歡遊莫猒頻日日
暗來唯老病年年少去是交親碧氊帳暖
梅花濕紅燎爐香竹葉春今日鄒枚俱在
洛梁園置酒召何人
看夢得題答李侍郎詩詩中有文星
之句因戲和之
看題錦繡報瓊瓌俱是人天第一才好遣
文星守躔次亦湏防有客星來
閑適
祿俸優饒官不卑就中閑適是分司風光
暖助遊行處雨雪寒供飲宴時肥馬輕裘
還粗有麄歌薄酒亦相隨微躬所要今皆
得只是蹉跎得校遲
戲答思黯
何時得見十三絃待取無雲有月天願得
金波明似鏡鏡中照出月中仙
詶裴令公贈馬相戲
安石風流無奈何欲將赤驥換青娥不辭
便送東山去臨老何人與唱歌
新歲贈夢得
暮齒忽將及同心私自憐漸衰宜減食巳
喜更加年紫綬行聮袂籃轝出比肩與君
同甲子歲酒合誰先
早春持齋答皇甫十見贈
正月晴和風景新紛紛已有醉遊人帝城
花笑長齋客二十年來負早春
戲贈夢得兼呈思黯
雙鬢莫欺今老矣一杯莫笑便陶然陳郎
中處爲高戸裴使君前作少年顧我獨狂
多自哂與君同病最相憐月終齋滿誰開
素湏䛏奇章置一筵
早春憶遊思黯南㽵因寄長句
南㽵勝處心常憶借問軒車早晚遊美景
難忘竹廊下好風爭柰柳橋頭冰消見水
多於地雪霽看山盡入樓若待春深始同
賞鶯殘花落却堪愁
詶皇甫十早春對雪見贈
漠漠復雰雰東風散玉塵明催竹䆫曉寒
退柳園春綠醑香堪憶紅爐暖可親忍心
三兩日莫作破齋人
奉和思黯自題南㽵見示兼呈夢得
謝家别墅最新奇山展屏風花夹籬曉月
漸沈橋脚底晨光初照屋梁時臺頭有酒
鸎呼客水面無塵風洗池除却吟詩兩閑
客此中情状更誰知
送蘄春李十九使君赴郡
可憐官職好文詞五十專城未是遲曉日
鏡前無白髮春風門外有紅旗郡中何處
堪携酒席上誰人解和詩唯共交親開口
笑知君不及洛陽時
自題酒庫
野鶴一辭籠虚舟長任風送愁還閙處移
老入閑中身更求何事天將富此翁此翁
何處富酒庫不曾空
寒食日寄楊東川
不知楊六逢寒食作底歡娱過此辰兜率
寺高宜望月嘉陵江近好遊春蠻旗似火
行隨馬蜀妓如花坐遶身不使黔婁夫婦
看誇張富貴向何人
醉後聽唱桂華曲
桂華詞意苦丁寧唱到常娥醉便醒此是
世間腸斷曲莫教不得意人聽
詶夢得以子五月長齋延僧徒絶賓
友見戲十韻
賓客懶逢迎翛然池館清簷閑空鷰語林
静未蟬鳴葷血還休食杯觴亦罷傾三春
多放逸五月暫修行香印朝烟細紗燈夕
熖明交遊諸長老師事古先生禪後心彌
寂齋來體更輕不唯忘肉味兼擬減風情
蒙以聲聞待難將戲論爭虚空若有佛靈
運恐先成
奉和裴令公三月上巳日遊大原龍
泉憶去歲禊洛見示之作
去歲暮春上巳共泛洛水中流今歲暮春
上巳獨立香山下頭風光閑寂寂㫌旆遠
悠悠丞相府歸晉國太行山礙并州鵬背
負天龜曳尾雲泥不可得同遊
又和令公新開龍泉晉水二池
舊有潢汚泊今爲白水塘笙歌聞四面樓
閣在中央春變烟波色晴添樹木光龍泉
信爲美莫忘午橋㽵
早夏曉興贈夢得
䆫明簾薄透朝光卧整巾簪起下牀背壁
燈殘經宿熖開箱衣帶隔年香無情亦任
他春去不醉爭銷得日長一部清商一壷
酒與君明日暖新堂
春日題乾元寺上方最高峯亭
危亭絶頂四無鄰見盡三千世界春但覺
虚空無障礙不知高下幾由旬迴看官路
三條線却望都城一片塵賓客暫遊無半
日王侯不到便終身始知天造空閑境不
爲奔忙富貴人
奉和思黯相公以李蘇州所寄太湖
石奇状絶倫因題二十韻見示兼呈
夢得
錯落復崔嵬蒼然玉一堆峯騈仙掌出罅
坼劒門開峭頂高危矣盤根下壯哉精神
欺竹樹氣色壓亭臺隱起磷磷状凝成瑟
瑟肧廉稜露鋒刃清越扣瓊瑰岌嶪形將
動巍峩勢欲摧奇應潛鬼怪靈合蓄雲雷
黛潤霑新雨班明點古苔未曾棲鳥雀不
肯染塵埃尖削琅玕笋窪剜馬瑙罍海神
移碣石畫障蔟天台在世爲尤物如人負
逸才渡江一葦載入洛五丁推出處雖無
意升沉亦有媒拔從水府底置向相庭隈
對稱吟詩句看宜把酒杯終隨金礪用不
學玉山頽䟽傅心偏愛園公眼屢迴共嗟
無此分虚管太湖來
奉和思黯相公雨後林園四韻見示
新晴夏景好復此池邊地烟樹綠含滋水
風清有味便成林下隱都望門前事騎吏
引歸軒始知身富貴
晚夏閑居絶無賓客欲尋夢得先寄
此詩
魚笋朝飱飽蕉紗暑服輕欲爲牎下寢先
傍水邊行晴引鶴雙舞秋生蟬一聲無人
解相訪有酒共誰傾老更諳時事閑多見
物情只應劉與白二叟自相迎
寄李蘄州
下車書奏龔黃課動筆詩傳鮑謝風江郡
謳謠誇杜母洛城歡會憶車公笛愁春盡
梅花裏簟冷秋生薤葉中不道蘄州歌酒
少使君難稱與誰同
憶江南詞三首
江南好風景舊曾諳日出江花紅勝火春
來江水綠如藍能不憶江南
江南憶最憶是杭州山寺月中尋桂子郡
亭枕上看潮頭何日更重遊
江南憶其次憶吳宮吳酒一杯春竹葉吳
娃雙舞醉芙蓉早晚復相逢
詶思黯相公晚夏雨後感秋見贈
暮去朝來無歇期炎涼暗向雨中移夜長
秪合愁人覺秋冷先應瘦客知兩幅彩牋
揮逸翰一聲寒玉振清辭無憂無病身榮
貴何故沈吟亦感時
久雨閑悶對酒偶吟
淒淒苦雨暗銅駞嫋嫋涼風起漕河自夏
及秋晴日少從朝至暮悶時多鷺臨池立
窺魚笱隼傍林飛拂雀羅頼有杯中神聖
物百憂無柰十分何
雨後秋涼
夜來秋雨後秋氣颯然新團扇先辭手生
衣不著身更添砧引思難與簟相親此境
誰偏覺貧閑老瘦人
詶夢得早秋夜對月見寄
吾衰寡情趣君病懶經過其柰西樓上新
秋明月何庭蕪凝白露池色澹金波况是
初長夜東城砧杵多
題謝公東山障子
賢愚共在浮生内貴賤同趍群動間多見
忙時已衰病少聞健日肯休閑鷹飢受縛
從難退鶴老乘軒亦不還唯有風流謝安
石拂衣攜妓入東山
謝楊東川寄衣服
年年衰老交遊少處處蕭條書信稀唯有
巢兄不相忘春茶未斷寄秋衣
詠懷寄皇甫朗之
老大多情足往還招僧待客夜開關學調
氣後衰中健不用心來閙處閑養病未能
辭薄俸忘名何必入深山與君别有相知
分同置身於木鴈間
東城晚歸
一條卭杖懸龜榼雙角吳童控馬銜晚入
東城誰識我短靴低帽白蕉衫
與夢得沽酒閑飲且約後期
少時猶不憂生計老後誰能惜酒錢共把
十千沽一斗相看七十欠三年閑徵稚子
窮經史醉聽清吟勝管絃更待菊黃家醖
熟共君一醉一陶然
與牛家妓樂雨夜合宴
玉管清絃聲旖旎翠釵紅䄂坐參差兩家
合奏洞房夜八月連隂秋雨時歌臉有情
凝睇久舞腰無力轉裙遲人間歡樂無過
此上界西方即不知
和楊六尚書喜兩弟漢公轉吳興魯
士賜章服命賓開宴用慶恩榮賦長
句見示
華筵賀客日紛紛劒外歡娱洛下聞朱紱
寵光新照地彤䄡喜氣遠凌雲榮聮花萼
詩難和樂助塤箎酒易醺感羨料應知我
意今生此事不如君
自詠
鬚白面微紅醺醺半醉中百年隨手過萬
事轉頭空卧疾瘦居士行歌狂老翁仍聞
好事者將我畫屏風
夢得相過援琴命酒因彈秋思偶詠
所懷兼寄繼之待價二相府
閑居静侶偶相招小飲初酣琴欲調我正
風前弄秋思君應天上聽雲韶時和始見
陶鈞力物遂方知盛聖朝雙鳳栖梧魚在
藻飛沉隨分各逍遥
九月八日詶皇甫十見贈
君方對酒綴詩章我正持齋坐道場處處
追遊雖不去時時吟詠亦無妨霜蓬舊鬢
三分白露菊新花一半黃惆悵東籬不同
醉陶家明日是重陽
慕巢尚書書云室人欲爲買置一歌
者非所安也以詩相報因而和之
東川巳過二三春南國須求一兩人富貴
大都多老大歡娱太半爲親賓如愁翠黛
應堪重買笑黃金莫訴貧他日相逢一杯
酒樽前還要落梁塵
杪秋獨夜
無限少年非我伴可憐清夜與誰同歡娱
牢落中心少親故凋零四面空紅葉樹飄
風起後白鬚人立月明中前頭更有蕭條
物老菊衰蘭三兩叢
憑李睦州訪徐凝山人
郡守輕詩客鄕人薄釣翁解憐徐處士唯
有李郎中
蘇州故吏
江南故吏別來久今日池邊識我無不獨
使君頭似雪華亭鶴死白蓮枯
得楊湖州書頗誇撫民接賓縱酒題
詩因以絶句戲之
豈獨愛民兼愛客不唯能飲又能文白蘋
洲上春傳語柳使君輸楊使君
天宮閣秋晴晩望
洛城秋霽後梵閣暮登時此日風烟好今
秋節候遲霞光紅泛灔樹影碧參差莫慮
言歸晚牛家有宿期
酬夢得暮秋晴夜對月相憶
霽月光如練盈庭復滿池秋深無熱後夜
淺未寒時露葉團荒菊風枝落病梨相思
懶相訪應是各年衰
同夢得和思黯見贈來詩中先叙三
人同讌之歡次有歎鬢髮漸衰嫌孫
子催老之意因繼妍唱何兼吟鄙懷
醉伴騰騰白與劉何朝何夕不同遊留連
燈下明猶飲斷送樽前倒即休催老莫嫌
孫稚長加年湏喜鬢毛秋教他伯道爭存
活無子無孫亦白頭
聽歌
管妙絃清歌入雲老人合眼醉醺醺誠知
不及當年聽猶覺聞時勝不聞
三年冬隨事鋪設小堂寢處稍似穏
暖因念衰病偶吟所懷
小宅非全陋中堂不甚卑聊堪會親族足
以貯妻兒煖帳迎冬設煴爐向夜施裘新
青兔褐褥軟白猿皮似鹿眠深草如雞宿
穏枝逐身安枕席隨事有屏帷病致衰殘
早貧營活計遲由來蠶老後方是蠒成時
初冬即事呈夢得
青氊帳煖喜微雪紅地爐深宜早寒走筆
小詩能和否潑醅新酒試嘗看僧來乞食
因留宿客到開樽便共歡臨老交親零落
盡希君恕我取人寬
自罷河南巳換七尹每一入府悵然
舊遊因宿内廳偶題西壁兼呈韋尹
常侍并贈張處士韋山人
蘿襟蕙帶竹皮巾雖到塵中不染塵每見
俗人多慘澹唯逢美酒即殷勤浮雲心事
誰能會老鶴風標不可親世說三生如不
謬共疑巢許是前身
天寒晚起引酌詠懷寄許州王尚書
汝州李常侍
葉覆冰池雪滿山日高慵起未開關寒來
更亦無過醉老後何由可得閑四海故交
唯許汝十年貧健是樊蠻相思莫忘櫻桃
會一放狂歌一破顔
四年春
柳梢黃嫰草芽新又入開成第四春近日
放慵多不出少年嫌老可相親分司吉傅
頻過舍致仕崔卿擬卜鄰時輩推遷年事
到往還多是白頭人
白髮
白髮生來三十年而今鬚鬢盡皤然歌吟
終日如狂叟衰疾多時似瘦仙八戒夜持
香火印三元朝念蘃珠篇其餘便被春收
拾不作閑遊即醉眠
追歡偶作
追歡逐樂少閑時補帖平生得事遲何處
花開曾後看誰家酒熟不先知石樓月下
吹蘆管金谷風前舞柳枝十聽春啼變鸎
舌三嫌老醜換蛾眉樂天一過難知分猶
自咨嗟兩鬢絲
公垂尚書以白馬見寄光㓗穏善以
詩謝之
翩翩白馬稱金羈領綴銀花尾曳絲毛色
鮮明人盡愛性靈馴善主偏知免將妾換
慙來處試使奴牽欲上時不蹶不驚行步
穏最宜山簡醉中騎
西樓獨立
身著白衣頭似雪時時醉立小樓中路人
迴顧應相怪十一年來見此翁
書事詠懷
官俸將生計雖貧豈敢嫌金多輸陸賈酒
足勝陶潛床暖僧敷坐樓晴妓卷簾日遭
齋破用春頼閏加添老向歡彌切狂於飲
不廉十年閑未足亦恐涉無猒
酬夢得比萱草見贈
杜康能散悶萱草解忘憂借問萱逢杜何
如白見劉老衰勝少夭閑樂笑忙愁試問
同年内何人得白頭
問皇甫十
苦樂心由我窮通命任他坐傾張翰酒行
唱接輿歌榮盛傍看好優閑自適多知君
能斷事勝負兩如何
早春獨登天宮閣
天宮日暖閣門開獨上迎春飲一杯無限
遊人遥怪我緣何最老最先來
送蘇州李使君赴郡二絶句
憶抛印綬辭吳郡衰病當時巳有餘今日
賀君兼自喜八迴看換舊銅魚
館娃宮深春日長烏鵲橋高秋夜涼風月
不知人世變奉君直似奉吳王
長洲曲新詞
茂苑綺羅佳麗地女湖桃李豔陽時心奴
巳死胡容老後輩風流是阿誰
白氏文集卷第六十七
