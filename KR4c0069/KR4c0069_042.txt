白氏文集卷第四十二
奏狀二凡二十四首
論孫璹張奉國狀
奏所聞狀
奏閿鄕等縣禁囚狀
論承璀職名狀
論元稹第三狀
請罷兵第二狀
請罷兵第三狀
論嚴綬狀
論孟元陽狀
謝官狀
陳情狀
謝官狀
謝恩賜設狀
謝恩賜衣服狀
謝三月三日賜宴狀
謝九月九日賜宴狀
謝臘日賜口蠟狀
謝中和節賜尺狀
謝賜新火狀
謝恩賜冰狀
謝賜新曆日狀
謝賜茶果等狀
謝賜設及匹帛狀
謝社日賜酒餅狀
論孫璹張奉國狀
孫璹
右伏以鳳翔右輔之地控壓隴蜀又近國
門最爲重鎮承前巳來多擇有功勲德望
者爲之節使昨者孫璹忽除此官臣緣素
未諳知不敢輕議可否及制下之後甚不
愜人心孫璹雖久從軍不聞有大功效自
居禁衞亦無可稱至於姓名衆未知有縱
有才略堪任將帥猶宜且試於小鎮不合
便授此重藩豈唯公議之間以爲過當亦
恐同類之内皆生倖心况今聖政日明朝
綱日舉每命一官一職人皆側耳聽之則
除授之間深宜重慎今孫璹巳受成命未
可遽又攺移待到鳳翔觀其可否巳後不
可不審伏恐聖聦要知
張奉國
右奉國當徐州用兵之時巳有殊效及李
錡作亂之日又立大功忠節赤誠海内推
服近來將校少有比倫巳蒙聖恩授金吾
大將軍以示奬勸以臣所見便宜與一方
鎮以感動天下忠臣之志以摧懾天下姦
臣之心何者奉國之事無人不知方鎮之
榮無人不愛若奉國更得節度使天下聞
知人皆爲貪寵榮誰不爭效忠順萬一若
一方有事一帥負恩則麾下偏禆竸爲奉
國亂臣賊子不敢不息一則明勸忠貞二
則闇銷禍亂聖人機柄正在於斯今奉國
聞巳有年亦宜速用事不可失臣深惜之
然以奉國未曾爲理人官恐未可便授大
鎮若近邊次節度有要替處與奉國最爲
得宜謹具奏聞謹奏
奏所聞狀
向外所聞事宜
右伏見六七日來向外傳說皆云有進旨
令宣與諸道進奏院自今巳後應有進奉
並不用申報御史臺如有人勘問便仰錄
名奏來者内外相傳不無驚怪臣伏料此
事多是虚傳且有此聞不敢不奏伏惟德
音除四節外非時進奉一切並停如有違
越仰御史臺察訪聞奏今若不許報臺不
許勘問即是許進奉而廢德音也伏以陛
下憂人思理發自深誠德音中停罷進奉
最是大節昨者裴均所進銀器發在德音
之前猶慮四方不知將謂容其違越特令
送出外庫宣報所司遠近傳呼聞於道路
此則不獨人心欣躍感動四方實亦國史
光明垂示百代今未踰數月忽有此消息
賀德音之使未絶於道途許進奉之聲巳
聞扵内外此衆情所以警愕而不測也臣
昨訪聞又無明勑伏料聖意必無此處分
但恐宣傳之際或致疑誤遂令内外有此
流傳實恐旬月之間散報諸道虧損聖政
無甚於斯若此果虚即望宣示内外令知
聖旨使息虚聲伏願宸衷速有處分謹具
奏謹奏
奏閿鄕縣禁囚狀
&KR0593;州閿鄕湖城等縣禁囚事宜
右伏聞前件縣獄中有囚十數人並積年
禁繫其妻兒皆乞於道路以供獄粮其中
有身禁多年妻巳攺嫁者身死獄中取其
男收禁者云是度支轉運下囚禁在縣獄
欠負官物無可填陪一禁其身雖死不放
前後兩遇恩赦今春又降德音皆云節文
不該至今依舊囚禁臣伏以罪㘴之刑無
重於死故煞人者罪止於死坐贓者身死
不徵今前件囚等欠負官錢誠合填納然
以貧窮孤獨唯各一身債無納期禁無休
日至使夫見在而妻嫁父已死而子囚自
古罪人未聞此苦行路見者皆爲痛傷况
今陛下愛人之心過扵父母豈容在下有
此窮人古者一婦懷冤三年大旱一夫結
憤五月降霜以類言之臣恐此囚等憂怨
之氣必能傷陛下隂陽之和也其囚等人
數及所欠官物并赦文不該事由臣即未
知委細伏望與宰相商量兼令本司具事
由分析聞奏如或是實禁繫不虚伏乞特
降聖慈發使一時放免一則使縲囚獲有
生死皆知感恩二則明天聽及卑遠近自
無冤滯事關聖政不敢不言臣兼恐度支
鹽鐵使下諸州縣禁囚更有如此者伏望
便令續條流具事奏上
論承璀職名狀
承璀充諸軍行營招討處置使
右緣承璀職名自昨日來臣與李絳等巳
頻論奏又奉宣令依前定者臣實深知不
可豈敢順旨便休伏望聖慈更賜詳察臣
伏以國家故事每有征伐專委將帥以責
成功近年巳來漸失舊制始加中使命爲
都監頃者韓全義討淮西之時以賈良國
爲都監近日高崇文討劉闢之時以劉貞
亮爲都監此皆權宜且爲近例然則興王
者之師徵天下之兵自古及今未有令中
使專綂領者今神策軍既不置行營節度
使即承璀便是制將又充討軍招討處置
使即承璀便是都監豈有制將都綂而使
中使兼之臣恐四方聞之必輕朝庭四夷
聞之必笑中國王承宗聞之必增其氣國
史記之後嗣何觀陛下忍令後代相傳云
以中官爲制將都統自陛下始伏乞聖慮
以此思之臣又兼恐劉濟茂昭及希朝從
史乃至諸道將校皆恥受承璀指麾心既
不齊功何由立此是資承宗之計而挫諸
將之勢也伏乞聖慮又以此思之臣伏以
陛下自春宫以來則曾驅使承璀歲月既
久恩澤遂深望陛下念其勤勞貴之可也
陛下憐其忠赤富之可也至於軍國權柄
動關於治亂朝庭制度出自於祖宗陛下
寧忍徇下之情而自隳法制從人之欲而
自損聖明何不思於一時之間而取笑扵
萬代之後今臣忘身命瀝肝膽爲陛下痛
言者非不知逆耳非不知危身但以螻蟻
之命至輕社稷之計至重伏乞聖慮又以
此思之陛下必不得巳事須用之即望攺
爲都監且徇舊例雖威權尚重而制度稍
存天下聞之不甚驚聽如蒙允許伏望速
宣與中書攺爲諸軍都監臣不勝憂迫懇
切彷徨之至
論元稹第三狀
監察御史元稹貶江陵府士曹參軍
右伏緣元稹左降事宜李絳崔群等再已
奏聞至今未蒙宣報伏恐愚誠未懇聖慮
未廻臣更細思事有不可所以塵黷至扵
再三臣内察事情外聽衆議元稹左降不
可者三何者元稹守官正直人所共知自
授御史巳來舉奏不避權勢只如奏李公
佐等之事多是朝廷親情人誰無私因以
挾恨或假公議將報私嫌遂使誣謗之聲
上聞天聽臣恐元稹左降巳後凡在位者
每欲舉事先以元稹爲戒無人肯爲陛下
當官執法無人肯爲陛下嫉惡繩愆内外
權貴親黨縱横有大過大罪者必相容隱
而巳陛下從此無由得知其不可者一也
昨者元稹所追勘房式之事心雖奉公事
稍過當既從重罰足以懲違況經謝恩旋
又左降雖引前事以爲責詞然外議諠諠
皆以爲元稹與中使劉士元爭廳自此得
罪至於爭廳事理巳具前狀奏陳況聞劉
士元踏破驛門奪將鞍馬仍索弓箭嚇辱
朝官承前巳來未有此事今中官有罪未
見處置御史無過却先貶官遠近聞知實
損聖德臣恐從今巳後中官出使縱暴益
甚朝官受辱必不敢言縱有被凌辱敺打
者亦以元稹爲戒但吞聲而巳陛下從此
無由得聞其不可者二也臣又訪聞元稹
自去年巳來舉奏嚴礪在東川日枉法收
没平人資産八十餘家又奏王紹違法給
劵令監軍神柩及家口入驛又奏裴玢違
勑旨徵百姓草又奏韓臯使軍將封杖打
殺縣令如此之事前後甚多屬朝廷法行
悉有懲罰計天下方鎮皆怒元稹守官今
貶爲江陵判司即是送與方鎮從此方便
報怨朝廷何由得知臣聞德宗時有崔善
貞密告李錡必反德宗不信送與李錡李
錡大怒遂掘坑縱火燒殺崔善貞未數年
李錡果反至今天下爲之痛心臣恐元稹
左降後方鎮有過無人敢言皆欲惜身永
以元稹爲戒如此則天下有不軌不法之
事陛下無由得知此其不可者三也若無
此三不可假如朝廷誤左降一御史盖是
小事臣何敢煩黷聖聽至于再三乎誠以
所損者微所關者大以此思慮敢不極言
陛下若以臣此言爲忠又未能別有處置
必不得巳則伏望且令追制攺與一京司
閑官免令元稹却事方鎮此乃上禆聖政
下愜人情伏望細察事情斷在聖意謹具
奏聞謹奏
請罷兵第二狀
請罷恒州兵事宜
右緣討伐恒州事宜前者巳具奏聞此事
至大至切臣不合一奏便休伏願聖聦再
賜詳省臣伏以河北事體本不合用兵既
巳用兵亦希萬一所以人意或望成功今
看事勢保必無望何者陛下本用兵之初
第一倚望承璀第二准擬希朝茂昭今承
璀自去已來未敢苦戰巳喪大將先挫軍
威至今與從史兩軍入賊界下營未得從
史雖經接戰與賊勝負略均況奏報之間
又事恐非實遷延進退貴引日時不唯意
在逗留兼是力難支敵希朝茂昭數月巳
來方入賊界據所奏到賊新市城一鎮便
過不得又奏深澤縣今却被賊打破則其
進討之勢想亦可知劉濟親領全軍分圍
樂壽又奏賊城堅守卒不易攻師道季安
元不可保今看情狀似相計會各收一縣
便不進軍如此事由陛下具見據其去就
豈有成功未審聖心何如更有所望以臣
愚見速須罷兵若又遲疑其害有四可爲
陛下痛惜者二可爲陛下深憂者二何則
若保有成功即不論用度多少既的知不
可即不合虚費貲糧悟而後行事亦非晚
今遲挍一日有一日之費更延旬月所費
滋多終須罷兵何如早罷臣伏見陛下比
來愛人省用發自深心至於聖躬每事節
儉今以府庫錢帛百姓脂膏資助河北諸
侯轉令富貴強大臣每念此不勝憤歎此
所謂陛下痛惜者一也臣伏恐河北諸將
見吳少陽巳受制命必引事例輕重同詞
請雪承宗若章表繼來即議無不許請而
後捨模㨾可知轉令承宗膠固同類如此
則與奪皆由鄰道恩信不出朝廷實恐威
權盡歸河北臣每念此實所疚心其爲陛
下痛惜者二也今天時巳熱兵氣相蒸至
於飢渴疲勞疫疾暴露衣甲暑濕弓箭瘡
痍上有赤日前有白刃驅以就戰人何以
堪縱不惜身亦難忍苦況神策官健又最
烏雜以城市之人例皆不慣如此忽思生
路或有奔逃一人若逃百人相扇一軍若
散諸軍必搖事忽至此悔將何及此其爲
陛下深憂者一也臣伏聞廻鶻吐蕃皆有
細作中國之事小大盡知今聚天下之兵
唯討承宗一賊自冬及夏都未立功則兵
力之強弱資費之多少豈宜使西戎北虜
一一知之忽見利生心承虚入寇以今之
勢力可能救其首尾哉兵連禍生何事不
有萬一及此實關安危臣每思之憂入骨
髓此其爲陛下深憂者二也伏惟詳臣此
狀察臣此心審賜裁量速有處分如此則
是陛下社稷宗廟之福不獨天下幸甚謹
具奏聞
請罷兵第三狀
請罷恒州兵馬事宜
右臣所請罷兵前後巳頻陳奏今日事勢
又更不同比來日月漸深憂惶轉甚若不
極慮若不切言是臣懼罪惜身上負陛下
伏希聖鑒憐察血誠知臣心如此更詳此
狀臣伏以行營近日事體陛下一一具知
師道今收棣州至今竟未奉詔至於表章
詞意近者亦甚乖宜季安等心元不可測
與賊計會各收一空縣而巳相顧拱手便
休聞昨者澤潞潰散健兒其間有入魏博
却投邢州者季安追捉並按軍令昨所與
詔都不禀承據此情狀略無形迹但恐今
日巳後此輩無不辨爲又比來所望有功
只在南北兩道今北道希朝等屯軍向欲
半年過新市一鎮未得茂昭又稱兵少特
地方請加兵則南道勢力今亦可見北道
承璀竟未立功元陽新到邢州又奏兵數
至少請諸軍兵馬議不可抽假使承璀等
竭力盡忠終恐不副聖意據此事勢萬無
成功陛下猶未罷兵不知更有何所待臣
伏恐劉濟近日情似盡忠今忽罷兵慮傷
其意以臣所見理固不然劉濟大姦過於
群輩外雖似順中不可知有功無功進退
獲利初聞罷討或可有詞見雪恒州必私
懷喜何則與承宗本末之勢同也假令劉
濟實忠實盡陛下難阻其心猶須計量重
輕捨小圖大豈緣劉濟一人惆悵而不顧
天下遠圖況今事情又不至此伏望聖意
斷之不疑臣昨者以軍久無功時又漸熱
人不堪命慮有奔逃前狀之中巳具陳奏
今果聞神策所管徐泗鄭滑兩道兵馬各
有言語似少不安臣自聞之不勝憂切一
軍若不寧帖必扇諸軍之心自此動搖何
慮不有事忽至於此者則陛下求不罷討
得乎一種罷兵何如早罷必待事不得巳
然後罷之只使陛下威權轉銷天下模㨾
更惡如此事勢皆在目前只合逆防不合
追悔今盧從史巳歸罪左降王承宗又乞
雪表來元陽方再整本軍劉濟且引兵欲
進因此事勢正可罷兵赦既有名罷猶有
勢若又此時不罷臣實不測聖心臣伏料
陛下去年初銳意用兵之時必謂討承宗
如討劉闢李錡兵合之後坐見誅擒豈料
遷延經年如此然則始謀必剋猶不可知
後事轉難更何所望至於竭府庫以富河
北諸將虚中國以使戎狄生心可爲深憂
可爲痛惜巳具前奏不敢再陳況今日巳
前所惜者威權財用今日巳後所憂者治
亂安危國家有天下二百年陛下承宗社
十一葉豈得以小忿而忘國家大計豈得
以小恥而忘宗社遠圖伏願聖心以此爲
慮臣前後巳獻三狀不啻千言詞既繁多
語亦懇切陛下臣所見非是所言非
忠況又塵黷不休臣即合便得罪若以臣
所見爲是所言爲忠則陛下何忍知是不
從知忠不納不然則臣合得罪不然則陛
下罷兵伏望讀臣此狀一二十遍斷其可
否速賜處分臣不勝負憂待罪懇迫兢惶
之至謹奏
論嚴綬狀
奉宣令依中書狀撰制除嚴綬江陵
節度使
右臣伏以趙宗儒衆稱清介有恒嚴綬衆
稱怯懦無恥二人臧否優劣相懸宗儒自
到江陵雖無殊政亦聞清淨境内頗安縱
要攺移即合便擇勝宗儒者且嚴綬在太
原之事聖聦備聞天下之人以爲談柄陛
下罷其節制追赴朝廷至今人情以爲至
當今忽再用又替宗儒臣恐制書下後無
不驚歎兼邪人得計正人憂疑大乖群情
深損朝政臣前後所奉宣撰制若非甚不
可者亦不敢切論今此除授實甚不可伏
望聖意更賜裁量其制未敢便撰伏待聖
旨謹奏
論孟元陽狀
奉宣令依中書狀撰制除孟元陽右
羽林軍綂宣仍封趙國公食邑三千
戸
右臣伏以孟元陽溵水有功河陽有政自
到澤潞戎事頗修但以老年事須與替比
諸流輩事迹不同今所除官合加優奬昨
者范希朝在太原日昏耄不理人情共知
及除綂軍衆猶謂屈今元陽事迹不同希
朝又除綂軍恐似更屈雖加封爵悉是虚
名況元陽功效忠勤天下有數今以無能
者一例除攺無所旌別臣恐今日巳後無
以勸人以臣所見若攺除金吾大將軍輕
重之間實爲得所只如柳惟晨李簡之輩
有何功業合比元陽猶居此官動逾年歲
伏望聖慈以此裁量其制未敢依中書狀
便撰謹具奏聞伏待聖旨謹奏
謝官狀
新授將仕郎守左拾遺翰林學士臣
白居易
新授朝議郎守尚書庫部員外郎翰
林學士雲騎尉臣崔群
右臣等伏奉恩制除前件官今日守謙奉
宣進旨特加慰諭并賜告身者聖慈曲被
寵命猥加俯以拜恩跪而受賜蹈舞離次
驚惶失圖伏以郎吏諫官古今所重位當
星象職在箴規皆須聞望清方行實端慤
然可以佐彌綸於草昧能正其詞盡獻納
於芻言必直其節苟輕所選實忝厥官臣
等學識庸虚才質愚懦自居近職忝冐巳
深況超擢榮班慙惶交至初授殊常之寵
聞實若驚再思難報之恩感而欲泣唯當
奮勵駑鈍補拾闕遺中誓赤誠上酬玄造
俯伏憂愧若無所容無任感恩兢惕之至
謹奉狀陳謝以聞謹奏
奏陳情狀
翰林學士將仕郎守左拾遺臣白居
易
右今日守謙奉宣聖旨以臣本官合滿欲
議攺轉知臣欲有陳露令臣將狀來者臣
有情事不敢不言伏希聖慈俯察愚懇臣
母多病臣家素貧甘旨或虧無以爲養藥
餌或闕空致其憂情迫於中言形於口伏
以自拾遺授亰兆府判司往年院中曾有
此例資序相類俸祿稍多儻授此官臣實
幸甚則及親之祿稍得優豐荷恩之心不
勝感激輒敢塵黷無任兢惶謹具奏陳伏
待聖旨
謝官狀
新授京兆府戶曹參軍翰林學士白
居易
右伏奉恩制除臣前件官今日守謙奉宣
聖旨特加慰諭兼賜告身者俯傴拜恩怵
惕受命戰越跼迹驚惶失容蹈舞屏營不
知所據臣叨居近職巳涉四年自顧庸昧
無禆明聖塵忝歲久憂慙日深況於官禄
之間豈敢有所選擇但以位卑俸薄家貧
親老養闕甘馨之費病乏藥石之資人子
之心有所不足昨蒙聖念雖許陳情敢望
天恩遽從所欲况前件官位望雖小俸料
稍優臣今得之勝登貴位此皆皇明俯察
玄造曲成念臣爲子之誠賜臣及親之祿
臣所以撫心知愧因事吐誠烏鳥私情得
盡歡於展養犬馬微力誓效死以酬恩榮
幸不止於一身感戴實深於萬品無任荷
恩抃躍之至
謝蒙恩賜設狀
右今日守謙奉宣聖旨以臣初入院特賜
設者臣生長窮賤才質孱微草野鄙夫風
塵走吏豈期聖造選在禁闈煦以天慈賜
以御食臣所以凌兢受命俯伏荷恩心魂
不寧手足無措況樽開九醖饌列八珍惠
過加籩榮優置醴金罍引滿將王澤而共
深玉饌屬厭與聖德而俱飽終食且歎捫
心自驚戰汗慙惶隕越于下謹奉狀陳謝
以聞謹奏
謝恩賜衣服狀
右今日守謙奉宣聖旨以臣初入院特賜
衣服者臣自入禁司纔經旬月未陳簿效
累受殊私况前件衣服等獻自遠方降從
御府既鮮華而駭目亦輕煖而便身臣實
何人堪此榮賜臣必擬祕藏篋笥傳示子
孫何則顧陋質而懷慙貌非稱服撫微軀
而荷寵力不勝衣因物感恩無任愧懼謹
奉狀
三月三日謝恩賜曲江宴會狀
右今日伏奉聖恩賜臣等於曲江宴樂并
賜茶果者伏以暮春良月上巳嘉辰獲侍
宴於内庭又賜歡扵曲水蹈舞跼地歡呼
動天况妓樂選扵内坊茶果出於中庫榮
降天上寵驚人間臣等謬列近司猥承殊
澤捧觴知感終宴懷慙肉食無謀未展㳙
埃之效素飡有愧難勝醉飽之恩以此兢
惶未知所報謹奉狀陳謝以聞謹奏
九月九日謝恩賜宴曲江會狀
右臣今日伏奉進旨賜臣等於曲江宴會
特加宣慰并賜酒脯等者伏以重陽令節
大有豐年賜宴扵無事之朝追歡於最勝
之地況天厨酒脯御府管絃寵賜忽降於
寰中慶幸實生扵望外仍加慰諭曲被輝
華臣等各以凡才同參密職幸偶休明之
日多承飫賜之恩樂感形骸歡容動而成
舞澤均草木秋色變以爲春徒激丹心豈
報玄澤謹奉狀
臘日謝恩賜口蠟狀
右今日蒙恩賜臣等前件口蠟及紅雪澡
豆等仍以時寒特加慰問者伏以時逢臘
節候屬祁寒豈意聖慈不忘微賤念嚴凝
而加之煦嫗慮皹瘃而潤以脂膏喜氣動
中歡容發外挾纊之恩所勉和則體舒不
龜之澤既霑感而手舞臣等省躬懷愧因
物諭情豈止飲德瑩心唯驚寵賜必擬澡
身勵節以答鴻私感躍之誠倍萬恒品謹
具奏聞謹奏
中和日謝恩賜尺狀
右今日奉宣賜臣等紅牙銀寸尺各一者
伏以中和届節慶賜申恩當晝夜平分之
時頒度量合同之令况以紅牙爲尺白銀
爲寸美而有度煥以相宣逮下明忖度之
心爲上表裁成之德慶澤所及歡心畢同
臣等塵忝日深寵錫歲至雖恩光下濟咫
尺之顔不違而尺素内慙分寸之功未效
捧受愧畏倍萬恒情謹具奏聞謹奏
謝清明日賜新火狀
右今日高品官唐國珍就宅宣旨賜臣新
火者伏以節過藏煙時當攺火助和氣以
發滯表皇明以燭幽臣顧以賤微荷兹榮
耀就賜而照臨第宅聚觀而光動里閭降
實自天非因榆柳之燧仰之如日空傾葵
藿之心徒奉恩輝豈勝欣戴
謝恩賜冰狀
右今日奉宣旨賜臣等冰者伏以頒冰之
儀朝廷盛典以其非常之物用表特異之
恩況春羔之薦時始因風出當夏蟲之疑
日忽自天來煩暑迎消凉飊隨至受此殊
賜臣何以堪欣駭慙惶若無所措但飲之
慄慄常傾受命之心捧之兢兢永懷履薄
之戒以斯惕厲用答皇慈謹奉狀陳謝以
聞
謝賜新曆日狀
右今日蒙恩賜臣等前件新曆日者臣等
拜手蹈舞鞠躬捧持開卷授時見履端之
有始披文閱處知御曆之無窮慶賀既深
感戴無極謹奉狀陳謝
謝恩賜茶果等狀
右今日高品杜文清宣進旨以臣等在院
修撰制問賜茶果䊍脯等曲蒙聖念特降
殊私慰諭未終鍚賚旋及臣等慙深曠職
寵倍驚心述清問以修詞言非盡意仰皇
慈而受賜力豈勝恩徒激丹誠詎酬玄造
謝賜設及匹帛狀
右今日高品劉全節奉宣進旨以臣等在
院覆策畢特加慰問并賜設及匹帛者臣
等職在掌文詔令考策雖竭鄙昧猶懼闕
遺豈意皇鑒下臨聖慈曲至惠加賜食榮
及承匡寵厚縑緗仰難勝於玄貺恩深醉
飽退有愧於素飡徒積慙惶何酬慶賜
社日謝賜酒餅狀
右今日蒙恩賜臣等酒及蒸餅䬼餅等伏
以時唯秋社慶屬年豐頒上尊之酒漿賜
太官之餅餌既非舊例特表新恩空荷皇
慈豈伸丹慊謹奉狀
白氏文集卷第四十二
