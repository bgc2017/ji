白氏文集卷第五十六
律詩五言七言凡一百首
太和戊申歲大有年詔賜百寮出城
觀稼謹書盛事以俟采詩
清晨承詔命豐歲閱田閭膏雨抽苖足涼
風吐穗初早禾黃錯落晚稻綠扶疎好入
詩家詠宜令史館書散為萬姓食堆作九
年儲莫道如雲稼今秋雲不如
贈悼懷太子挽歌辭二首
竹馬書薨歲銅龍表葬時永言窀穸事全
用少陽儀夀夭由天命哀榮出聖慈恭聞
褒贈詔軫念在與夷
又一首
剪葉藩封早承華冊命尊笙歌辭洛苑風
雪蔽梁園鹵簿淩霜宿銘旌向月翻宫寮
不逮事哭送出都門
雨中招張司業宿
過夏衣香潤迎秋簟色鮮斜支花石枕卧
詠蘂珠篇泥濘非遊日隂沉好睡天能來
同宿否聽雨對牀眠
和集賢劉學士早朝作
吟君昨日早朝詩金御爐前喚仗時煙吐
白龍頭宛轉扇開青雉尾參差暫留春殿
多稱屈合入綸闈即可知從此摩霄去非
晚鬢間未有一莖絲
送陜州王司馬建赴任
陜州司馬去何如養靜資貧兩有餘公事
閑忙同少尹料錢多少敵尚書秪擕美酒
為行伴唯作新詩趁下車自有鐵牛無詠
者料君投刃必應虚
對琴待月
竹院新晴夜松䆫未卧時共琴為老伴與
月有秋期玉軫臨風久金波出霧遲幽音
待清景唯是我心知
楊家南亭
小亭門向月斜開滿地涼風滿地苔此院
好彈秋思處終須一夜抱琴來
早寒
黃葉聚牆角青苔圍柱根被經霜後薄鏡
遇雨來昏半卷寒簷幕斜開暖閤門迎冬
兼送老秪仰酒盈樽
齋月静居
病來心静一無思老去身閑百不為忽忽
眼塵猶愛睡些些口業尚誇詩葷腥每斷
齋居月香火常親宴坐時萬慮消停百神
泰唯應寂寞殺三尸
宿裴相公興化池亭
林亭一出宿風塵忘却平津是要津松閣
晴看山色近石渠秋放水聲新孫弘閣閙
無閑客傅說舟忙不借人何似掄村濟川
外别開池館待交親
和劉郎中望終南山秋雪
遍覽古今集都無秋雪詩陽春先唱後隂
嶺未消時草訝霜凝重松疑鶴散遲清光
莫獨占亦對白雲司
廣府胡尚書頻寄詩因答絶句
尚書清白臨南海雖飲貪泉心不回唯向
詩中得珠玉時時寄到帝鄉來
送鶴與裴相臨别贈詩
司空愛爾爾須知不信聽吟送鶴詩羽翮
勢高寧惜别稻粱恩厚莫愁飢夜棲少共
雞爭樹曉浴先饒鳳占池穏上青雲勿迴
顧的應勝在白家時
令狐相公拜尚書後有喜從鎮歸朝
之作劉郎中先和因以繼之
車騎從新梁苑廻履聲珮響入中臺鳳池
望在終重去龍節功成且納來金勒最宜
乘雪出玉觴何必待花開尚書首唱郎中
和不計官資秖計才
送河南尹馮學士赴任
石渠金谷中間路軒騎翩翩十日程清洛
飲冰添苦節碧嵩看雪助高情謾誇河北
操旄鉞莫羡江西擁旆旌何似府寮京令
外别教三十六峯迎
讀鄂公傳
高卧深居不見人功名斗藪似灰塵唯留
一部清商樂月下風前伴老身
賦得烏夜啼
城上歸時晚庭前宿處危月明無葉樹霜
滑有風枝啼澁飢喉咽飛仾凍翅垂畫堂
鸚鵡鳥泠暖不相知
鏡換杯
欲將珠匣青銅鏡換取金樽白玉巵鏡裏
老來無避處樽前愁至有消時茶能散悶
為功淺萱縱忘憂得力遲不是杜康神用
速纔分一盞便開眉
冬夜聞蟲
蟲聲冬思苦於秋不解愁人聞亦愁我是
老翁聞不畏少年莫聽白君頭
雙鸚鵡
綠衣整頓雙棲起紅觜分明對語時始覺
琵琶絃莽鹵方知吉了舌參差鄭牛識字
吾常歎丁鶴能歌爾亦知若稱白家鸚鵡
鳥籠中兼合解吟詩
贈朱道士
儀容白晳上仙郎方寸清虚内道場兩翼
化生因服藥三尸餓死為休粮醮壇北向
宵占斗寢室東開早納陽盡日䆫間更無
事唯燒一炷降真香
昨以拙詩十首寄西川杜相公相公
亦以新作十首惠然報示首數雖等
工拙不倫重以一章用伸答謝
詩家律手在成都權與尋常將相殊剪截
五言兼用鉞陶鈞六義别開爐驚人卷軸
須知有隨事文章不道無篇數雖同光價
異十魚目換十驪珠
和令狐相公新於郡内栽竹百竿拆
壁開軒旦夕對玩偶題七言五韻
梁園脩竹舊傳名久廢年深竹不生千畝
荒涼尋未得百竿青翠種新成墻開乍見
重添興䆫静時聞别有情煙葉蒙籠侵夜
色風枝蕭䬃欲秋聲更登樓望尤堪重千
萬人家無一莖
重答汝州李六使君見和憶吳中舊
遊五首
為憶娃宫與虎丘翫君新作不能休蜀牋
寫出篇篇好吳調吟時句句愁洛下林園
終共住江南風月會重遊由來事過多堪
惜何况蘇州勝汝州
見殷堯藩侍御憶江南詩三十首詩
中多叙蘇杭余嘗典二郡因繼和之
江南名郡數蘇杭寫在殷家三十章君是
旅人猶苦憶我為刺史更難忘境牽吟詠
真詩國興入笙歌好醉鄉為念舊遊終一
去扁舟直擬到滄浪
聞新蟬贈劉二十八
蟬發一聲時槐花帶兩枝秪應催我老兼
遣報君知白髮生頭速青雲入手遲無過
一杯酒相勸數開眉
贈王山人
玉芝觀裏王居士服氣飡霞善養身夜後
不聞龜喘息秋來唯長鶴精神容顔盡怪
長如故名姓多疑不是真貴重榮華輕夀
命知君悶見世間人
和劉郎中學士題集賢閣
朱閣青山高庳齊與君才子作詩題傍聞
大内笙歌近下視諸司屋舍仾萬卷圖書
天禄上一條風景月華西欲知丞相優賢
意百步新廊不踏泥
觀幻
有起皆因滅無睽不暫同從歡終作慼轉
苦又成空次第花生眼須臾燭過風更無
尋覓處鳥跡印空中
病假中龐少尹攜魚酒相過
宦情牢落年將暮病假聫緜日漸深被老
相催雖白首與春無分未甘心閑停茶椀
從容語醉把花枝取次吟勞動故人龐閣
老提魚攜酒遠相尋
聽田順兒歌
戞玉敲冰聲未停嫌雲不遏入青冥爭得
黃金滿衫袖一時抛與斷年聽
聽曹剛琵琶兼示重蓮
撥撥絃絃意不同胡啼番語兩玲瓏誰能
截得曹剛手插向重蓮衣袖中
酬令狐相公春日尋花見寄六韻
病卧帝王州花時不得遊老應隨日至春
肯爲人留粉壊杏將謝火繁桃尚稠白飄
僧院地紅落酒家樓空裏雪相似晚來風
不休吟君悵望句如到曲江頭
和劉郎中曲江春望見示
芳景多遊客衰翁獨在家肺傷妨飲酒眼
痛忌看花寺路隨江曲宫牆夾樹斜羡君
猶壯健不枉度年華
送東都留守令狐尚書赴任
翠華黃屋未東廵碧洛青嵩付大臣地稱
高情多水竹山宜閑望少風塵龍門即擬
為遊客金谷先憑作主人歌酒家家花處
處莫空管領上陽春
自題新昌居止因招楊郎中小飲
地偏坊遠巷仍斜最近東頭是白家宿雨
長齊鄰舍柳晴光照出夾城花春風小榼
三升酒寒食深爐一椀茶能到南園同醉
否笙歌隨分有些些
南園試小樂
小園班駮花初發新樂錚摐教欲成紅萼
紫房皆手植蒼頭碧玉盡家生高調管色
吹銀字慢拽歌詞唱渭城不飲一杯聽一
曲將何安慰老心情
和微之春日投簡陽明洞天五十韻
青陽行已半白日坐將徂越國強仍大稽
城高且孤利饒鹽煑海名勝水澄湖牛斗
天垂象台明地展圖瓌竒填市井佳麗溢
闉闍勾踐遺風覇西施舊俗姝船頭龍夭
矯橋脚獸睢盱鄉味珍彭越時鮮貴鷓鴣
語言諸夏異衣服一方殊搗練蛾眉婢鳴
桹娃角奴江清敵伊洛山翠勝荆巫華表
雙棲鶴聫墻幾點烏煙波分渡口雲樹接
城隅澗遠松如畫洲平水似鋪綠秧科早
稻紫笋折新蘆暖踏泥中藕香尋石上蒲
雨來萌盡達雷後蟄全蘇柳眼黃絲纇花
房綘蠟珠林風新竹折野燒老桑枯帶嚲
長枝蕙錢穿短貫榆暄和生野菜卑濕長
街蕪女浣紗相伴兒烹鯉一呼山魈啼稚
子林狖挂山都産業論蠶蟻孳生計鴨鶵
泉巖雪飄灑苔壁錦漫糊堰限舟航路堤
通車馬途耶溪岸迴合禹廟徑盤紆洞穴
何因鑿星槎誰與刳石凹仙藥臼峯峭佛
香爐去為投金簡來因挈玉壺貴仍招客
雨來萌盡達雷後蟄全蘇柳眼黃絲纇花
房綘蠟珠林風新竹折野燒老桑枯帶嚲
長枝蕙錢穿短貫榆暄和生野菜卑濕長
街蕪女浣紗相伴兒烹鯉一呼山魈啼稚
子林狖挂山都産業論蠶蟻孳生計鴨鶵
泉巖雪飄灑苔壁錦漫糊堰限舟航路堤
通車馬途耶溪岸迴合禹廟徑盤紆洞穴
何因鑿星槎誰與刳石凹仙藥臼峯峭佛
香爐去為投金簡來因挈玉壺貴仍招客
宿健未要人扶聞望賢丞相儀形美丈夫
前驅駐旌旆偏坐列笙竽刺史旟翻隼尚
書履曳鳬學禪超後有觀妙造虚無髻裏
傳僧寳環中得道樞登樓詩八詠置硯賦
三都捧擁羅將綺趨蹌紫與朱廟謀藏稷
卨兵略貯孫吳令下三軍整風高四海趨
千家得慈母六郡事嚴姑重士過三哺輕
才抵一銖送觥歌宛轉嘲妓笑盧胡佐飲
時炮鼈蠲酲數鱠鱸醉鄉雖咫尺樂事亦
須臾若不中賢聖何由外智愚伊予一生
志我爾百年軀江上三千里城中十二衢
出多無伴侣歸只對妻孥白首青山約抽
身去得無
酬鄭侍御多雨春空過詩三十韻
南雨來多滯東風動即狂月行離畢急龍
走召雲忙鬼轉雷車響蛇騰電策光浸滛
天似漏沮洳地成瘡慘澹隂烟白空濛宿
霧黃闇遮千里目悶結九廻腸寂寞羈臣
館深沉思婦房鏡昏鸞滅影衣潤麝消香
蘭濕難紉珮花凋易落粧沾黃鸎翅重滋
綠草心長紫陌皆泥濘黃汚共淼茫恐霖
成怪沴望霽劇禎祥楚柳腰肢嚲湘筠涕
淚滂書昏疑是夜隂盛勝於陽居士巾皆
墊行人蓋盡張跳蛙還屢出移蟻欲深藏
端坐交遊廢閑行去步妨愁生垂白叟惱
殺踏青娘變海傷須慮為魚慎勿忘此時
方共懼何處可相將已望東溟禱仍封北
戶穰却思逢旱魃誰喜見商羊預怕為蠶
病先憂作麥霜惠應施浹洽政豈假揄揚
祀典脩咸秩農書振滿牀丹誠期懇苦白
日會昭彰賑廩賙飢戶苫城備壊墻且當
營歲事寧暇惜年芳德勝令災弭人安在
吏良尚書心若此不枉繫金章
和春深二十首
何處春深好春深富貴家馬為中路鳥妓
作後庭花羅綺驅論隊金銀用斷車眼前
何所苦唯苦日西斜
又一首
何處春深好春深貧賤家荒凉三逕草冷
落四鄰花奴困歸傭力妻愁出賃車途窮
平路險舉足劇褒斜
又一首
何處春深好春深執政家鳳池添硯水雞
樹落衣花詔借當衢宅恩容上殿車延英
開對久門與日西斜
又一首
何處春深好春深方鎮家通犀排帶胯瑞
鶴勘袍花飛絮衝毬馬垂楊拂妓車戎裝
拜春殿左握寳刀斜
又一首
何處春深好春深刺史家隂繁棠布葉岐
秀麥分花五匹鳴珂馬雙輪畫戟車和風
引行樂燁燁隼旟斜
又一首
何處春深好春深學士家鳳書裁五色馬
鬛剪三花蠟炬開明火銀臺賜物車相逢
不敢揖彼此帽仾斜
又一首
何處春深好春深女學家慣看温室樹飽
識浴堂花御印提隨仗香牋把下車宋家
宫樣髻一片綠雲斜
又一首
何處春深好春深御史家絮縈騘馬尾蝶
繞繡衣花破柱行持斧埋輪立駐車入班
遥認得魚貫一行斜
又一首
何處春深好春深遷客家一杯寒食酒萬
里故園花炎瘴蒸如火光隂走似車為憂
鵩鳥至秪恐日光斜
又一首
何處春深好春深經業家唯求太常第不
管曲江花折桂名慙郄收螢志慕車官場
泥鋪處最怕寸隂斜
又一首
何處春深好春深隠士家野衣裁薜葉山
飯曬松花蘭索紉幽珮蒲輪駐軟車林間
箕踞坐白眼向人斜
又一首
何處春深好春深漁父家松灣隨棹月桃
浦落船花投餌移輕擑牽綸轉小車蕭蕭
蘆葉裏風起釣絲斜
又一首
何處春深好春深潮戶家濤翻三月雪浪
噴四時花曳練馳千馬驚雷走萬車餘波
落何處江轉富陽斜
又一首
何處春深好春深痛飲家十分杯裏物五
色眼前花餔歠眠糟甕流涎見麴車中山
一沉醉千度日西斜
又一首
何處春深好春深上已家蘭亭席上酒曲
洛岸邊花弄水游童棹湔裾小婦車齊橈
爭渡處一匹錦標斜
又一首
何處春深好春深寒食家玲瓏鏤雞子宛
轉綵毬花碧草追遊騎紅塵拜掃車鞦韆
細腰女搖曳逐風斜
又一首
何處春深好春深博奕家一先爭破眼六
聚鬭成花鼓應投壺馬兵衝象戲車彈碁
局上事最妙是長斜
又一首
何處春深好春深嫁女家紫排襦上雉黃
貼鬢邊花轉燭初移障鳴環欲上車青衣
傳氊褥錦繡一條斜
又一首
何處春深好春深娶婦家兩行籠裏燭一
對扇間花賓拜登華席親迎障幰車催粧
詩未了星斗漸傾斜
又一首
何處春深好春深妓女家眉欺楊柳葉裙
妬石榴花蘭麝熏行被金銅釘坐車楊州
蘇小小人道最夭斜
詠家醖十韻
獨醒從古笑靈均長醉如今斆伯倫舊法
依俙傳自杜新方要妙得於陳井泉王相
資重九麴蘗精靈用上寅釀糯豈勞吹范
黍撇篘何假漉陶巾常嫌竹葉猶凡濁始
覺榴花不正真甕揭聞時香酷烈缾封貯
後味甘辛捧疑明水從空化飲似陽和滿
腹春色洞玉壺無表裏光搖金盞有精神
能銷忙事成閑事轉得憂人作樂人應是
世間賢聖物與君還往擬終身
池鶴二首
高竹籠前無伴侣亂雞羣裏有風標低頭
乍恐丹砂落曬翅常疑白雪銷轉覺鸕鶿
毛色下苦嫌鸚鵡語聲嬌臨風一唳思何
事悵望青田雲水遥
池中此鶴鶴中稀恐是遼東老令威帶雪
松枝翹膝脛放花菱片綴毛衣仾徊且向
籠間宿奮迅終須天外飛若問故巢知處
在主人相戀未能歸
對酒五首
巧拙賢愚相是非何如一醉盡忘機君知
天地中寬窄鵰鶚鸞凰各自飛
蝸牛角上爭何事石火光中寄此身隨富
隨貧且歡樂不開口笑是癡人
丹砂見火去無迹白髮詆人來不休頼有
酒仙相煖熱松喬醉即到前頭
百歲無多時壯健一春能幾日晴明相逢
且莫推辭醉聽昌陽關第四聲
昨日仾眉問疾來今朝收淚弔人迴眼前
流例君看取且遣琵琶送一杯
僧院花
欲悟色空為佛事故栽芳樹在僧家細看
便是華嚴偈方便風開智慧花
老戒
我有白頭戒聞於韓侍郎老多憂活計病
更戀班行钁鑠誇身健周遮說話長不知
吾免否兩鬢已成霜
洛橋寒食日作十韻
上苑風烟好中橋道路平蹴毬塵不起潑
火雨新晴宿醉頭仍重晨遊眼乍明老慵
雖省事春誘尚多情遇客踟蹰立尋花取
次行連錢嚼金勒鑿落寫銀罌府醖常教
送官娃喜要迎舞腰那及柳歌舌不如鸎
鄉國真堪戀光隂可合輕三年過寒食盡
在洛陽城
快活
可惜鸎啼落花處一壺濁酒送殘春可憐
月好風涼夜一部清商伴老身飽食安眠
消日月閑談泠笑接交親誰知將相王侯
外别有優游快活人
送令狐相公赴大原
六纛雙旌萬鐵衣并汾舊路滿光輝青衫
書記何年去紅旆將軍昨日歸詩作馬蹄
隨筆走獵酣鷹翅伴觥飛北都莫作多時
計再為蒼生入紫微
不出
簷前新葉覆殘花席上餘杯對早茶好是
老郎銷日處誰能騎馬傍人家
惜落花
夜來風雨急無復舊花林枝上三分落園
中一寸深日斜啼鳥思春盡老人心莫怪
添杯飲情多酒不禁
老病
晝聽笙歌夜醉眠若非月下即花前如今
老病須知分不負春來二十年
憶晦叔
遊山弄水攜詩卷看月尋花把酒杯六事
盡思君作伴幾時歸到洛陽來
送徐州高僕射赴鎮
大紅旆引碧幢旌新拜將軍指點行戰將
易求何足貴書生難得始堪榮離筵歌舞
花叢散候騎刀槍雪隊迎應笑蹉跎白頭
尹風塵唯管洛陽城
琴酒
耳根得所琴初暢心地忘機酒半酣若使
啟期兼解醉應言四樂不言三
聽幽蘭
琴中古曲是幽蘭為我慇懃更弄看欲得
身心俱静好自彈不及聽人彈
六年秋重題白蓮
素房含露玉冠鮮紺葉搖風鈿扇圓本是
吳州供進藕今為伊水寄生蓮移根到此
三千里結子經今六七年不獨池中花故
舊兼乘舊日採花船
元相公挽歌詞三首
銘旌官重威儀盛騎吹聲繁鹵簿長後魏
帝孫唐宰相六年七月葬咸陽
墓門已閉笳簫去唯有夫人哭不休蒼蒼
露草咸陽壠此是千秋第一秋
送葬萬人皆慘澹反虞駟馬亦悲鳴琴書
劒珮誰收拾三歲遺孤新學行
卧聽法曲霓裳
金磬玉笙和已久牙牀角枕睡常遲朦朧
閑夢初成後宛轉柔聲入破時樂可理心
應不謬酒能陶性信無疑起嘗殘酌聽餘
曲斜背銀釭半下帷
結之
歡愛今何在悲啼亦是空同為一夜夢共
過十年中
五鳳樓晚望六年八月十日作
晴陽晚照濕烟銷五鳳樓高天泬寥野綠
全經朝雨洗林紅半被暮雲燒龍門翠黛
眉相對伊水黃金線一條自入秋來風景
好就中最好是今朝
寄劉蘇州
去年八月哭微之今年八月哭敦詩何堪
老淚交流日多是秋風搖落時泣罷幾迴
深自念情來一倍苦相思同年同病同心
事除却蘇州更是誰
送客
病上籃輿相送來衰容秋思兩悠哉涼風
嫋嫋吹槐子却請行人勸一杯
秋思
夕照紅於燒晴空碧勝藍獸形雲不一弓
勢月初三鴈思來天北砧愁滿水南蕭條
愁氣味未老已深諳
酬夢得秋夕不寐見寄
碧簟綘紗帳夜涼風景清病聞和藥氣渴
聽碾茶聲露竹偷燈影烟松護月明何言
千里隔秋思一時生
題周家歌者
清緊如敲玉深圓似轉簧一聲腸一斷能
有幾多腸
憶夢得
齒髮各蹉跎疎慵與病和愛花心在否見
酒興如何年長風情少官高俗慮多幾時
紅燭下聞唱竹枝歌
贈同座
春黛雙蛾嫰秋蓬兩鬢侵謀歡身太晚恨
老意彌深薄解燈前舞尤能醉後吟花叢
便不入猶自味甘心
失婢
宅院小墻庳坊門帖牓遲舊恩慙自薄前
事悔難追籠鳥無常主風花不戀枝今宵
在何處唯有月明知
夜招晦叔
庭草留霜池結冰黃昏鐘絶凍雲凝碧氊
帳上正飄雪紅火爐前初炷燈高調秦筝
一兩弄小花蠻榼二三升為君更奏湘靈
曲夜就儂來能不能
戲答皇甫監
寒宵勸酒君須飲君是孤眠七十身莫道
非人身不煖十分一盞煖於人
和楊師臯傷小姬英英
自從嬌騃一相依共見楊花七度飛玳瑁
牀空收枕席琵琶絃斷倚屏幃人間有夢
何曾入泉下無家豈是歸墳上少啼留取
淚明年寒食更沾衣
池邊即事
氈帳胡琴出塞曲蘭塘越棹弄潮聲何言
此處同風月薊北江南萬里情
聞樂感鄰
老去親朋零落盡秋來絃管感傷多尚書
宅畔悲鄰笛廷尉門前歎雀羅綠綺䆫空
分妓女綘紗帳掩罷笙歌歡娛未足身先
去爭奈書生薄命何
白氏文集卷第五十六
