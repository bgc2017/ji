白氏文集卷第十九
律詩五言七言自二篇至四十
韻凡一百首
吟元郎中白鬚詩兼飲雪水茶因題
壁上
冷詠霜毛句閑嘗雪水茶城中展眉處只
是有元家
吳七郎中山人待制斑中偶贈絶句
金馬東門隻日開漢庭待詔重仙才第三
松樹非華表那得遼東鶴下來
和張十八祕書謝裴相公寄馬
齒齊臕足毛頭膩祕閣張郎叱撥駒洗了
頷花飜假錦走時蹄汗踏眞珠青衫乍見
曾驚否紅粟難賖得飽無丞相寄來應有
意遣君騎去上雲衢
答山侣
頷下髭鬚半是絲光隂向後幾多時非無
解挂簪纓意未有支持伏臘資冒熱衝寒
徒自取隨行逐隊欲何爲更慙山侣頻傳
語五十歸來道未遲
早朝思退居
霜嚴月苦欲明天忽憶閑居思浩然自問
寒燈夜半起何如暖被日高眠唯慙老病
披朝服莫慮飢寒計俸錢隨有隨無且歸
去擬求豐足是何年
曲江亭晚望
曲江岸北凭欄干水面隂生日脚殘塵路
行多綠袍故風亭立久白鬚寒詩成闇著
閑心記山好遥偷病眼看不被馬前提省
印何人信道是郎官
初除主客郎中知制誥與王十一李
七元九三舍人中書同宿話舊感懷
閑宵靜話喜還悲聚散窮通不自知已分
雲泥行異路忽驚雞鶴宿同枝紫垣曹署
榮華地白鬢郎官老醜時莫怪不如君氣
味此中來校十年遲
西省對花憶忠州東坡新花樹因寄
題東樓
每看闕下丹青樹不忘天邊錦繡林西掖
垣中今日眼南賓樓上去年心花含春意
無分別物感人情有淺深最憶東坡紅爛
熳野桃山杏水林檎
寄題忠州小樓桃花
再遊巫峡知何日揔是秦人說向誰長憶
小樓風月夜紅欄干上兩三枝
中書連直寒食不歸因憶元九
去歲清明日南巴古郡樓今年寒食夜西
省鳳池頭併上新人直難隨舊伴遊誠知
視草貴未免對花愁鬢髮莖莖白光隂寸
寸流經春不同宿何異在忠州
春憶二林寺舊遊因寄郎滿晦三上
人
一别東林三度春每春常似憶情親頭陁
會裏爲逋客供奉斑中作老臣清淨久辭
香火伴塵勞難索幻泡身最慙僧社題橋
處十八人名空一人
和元少尹新授官
官穏身應泰春風信馬行縱忙無苦事雖
病有心情厚祿兒孫飽前驅道路縈花時
八十直無暇賀元兄
朝迴和元少尹絶句
朝客朝迴迴望好盡䊸朱紫佩金銀此時
獨與君爲伴馬上青袍唯兩人
重和元少尹
鳳閣舍人京亞尹白頭俱未著緋衫南宫
起請無消息朝散何時得入銜
中書夜直夢忠州
閣下燈前夢巴南城底遊覓花來渡口尋
寺到山頭江色分明綠猿聲依舊愁禁鐘
驚睡覺唯不上東樓
醉後
酒後高歌且放狂門前閑事莫思量猶嫌
小戶長先醒不得多時住醉鄕
待漏入閣書事奉贈元九學士閣老
衙排宣政仗門啓紫宸關彩筆停書命花
甎趁立班稀星點銀礫殘月墮金環闇漏
猶傳水明河漸下山從東分地色向北仰
天顔碧鏤爐煙直紅垂珮尾閑綸闈慙並
入翰苑忝先攀笑我青袍故饒君茜綬殷
詩仙歸洞裏酒病滯人間好去鵷鸞侣沖
天便不還
晚春重到集賢院
官曹清切非人境風日鮮明似洞天滿砌
荆花鋪紫毯隔牆榆莢撒青錢前時謫去
三千里此地辭來十四年虚簿至今慙舊
職殿名擡舉號爲賢
紫薇花
絲綸閣下文書静鐘鼓樓中刻漏長獨坐
黃昏誰是伴紫薇花對紫微郎
後宫詞
雨露由來一點恩爭能遍布及千門三千
宫女燕脂面幾箇春來無淚痕
卜居
遊宦京都二十春貧中無處可安貧長羡
蝸牛猶有舍不如碩鼠解藏身且求容立
錐頭地免似漂流木偶人但道吾廬心便
足敢辭湫隘與囂塵
題新居寄元八
青龍岡北近西邊移入新居便泰然冷巷
閉門無客到暖簷移榻向陽眠階庭寬窄
纔容足牆壁高仾粗及肩莫羨昇平元八
宅自思買用幾多錢
登龍尾道南望憶廬山舊隠
龍尾道邊來一望香爐峯下去無因青山
舉眼三千里白髮平頭五十人自笑形骸
紆組綬將何言語掌絲綸君恩壯健猶難
報况被年年老逼身
馮閣老處見與嚴郎中酬和詩因戲
贈絶句
乍來天上宜清淨不用廻頭望故山縱有
舊遊君莫憶塵心起即墮人間
見于給事暇日上直寄南省諸郎官
詩因以戲贈
倚作天仙弄地仙誇張一日抵千年黃麻
勑勝長生籙白紵詞嫌内景篇雲彩誤居
青璅地風流合在紫微天東曹漸去西垣
近鶴駕無妨更著鞭
題新昌所居
宅小人煩悶泥深馬鈍頑街東閑處住日
午熱時還院窄難栽竹牆高不見山唯應
方寸内此地覓寬閑
西省北院新構小亭種竹開䆫東通
騎省與李常侍隔䆫小飲各題四韻
結託白鬚伴因依青竹叢題詩新壁上過
酒小䆫中深院晚無日虛簷凉有風金貂
醉看好廻面紫垣東
酬元郎中同制加朝散大夫書懷見
贈
命服雖同黃紙上官班不共紫垣前青衫
脫早差三日白髮生遲校九年曩者定交
非勢利老來同病是詩篇終身擬作卧雲
伴逐月須收燒藥錢五品足爲婚嫁主緋
袍著了好歸田
初著緋戲贈元九
晚遇緣才拙先衰被病牽那知垂白日始
是著緋年身外名徒爾人間事偶然我朱
君紫綬猶未得差肩
和韓侍郎苦雨
潤氣凝柱礎繁聲注瓦溝闇留䆫不曉涼
引簟先秋葉濕蠶應病泥稀鷰亦愁仍聞
放朝夜誤出到街頭
連雨
風雨闇蕭蕭雉鳴暮復朝碎聲籠苦竹冷
翠落芭蕉水鳥投簷宿泥蛙入戶跳仍聞
蕃客見明日欲追朝
初加朝散大夫又轉上柱國
紫微今日煙霄地赤嶺前年泥土身得水
魚還動鱗鬛乘軒鶴亦長精神且慙身忝
官階貴未敢家嫌活計貧柱國勲成私自
問有何功德及生人
行簡初授拾遺同早朝入閤因示十
二韻
夜色尚蒼蒼槐隂夾路長聽鐘出長樂傳
鼓到新昌宿雨沙堤潤秋風樺燭香馬驕
欺地軟人健得天涼待漏排閶闔停珂擁
建章爾隨黃閤老吾次紫微郎並入連稱
籍齊趍對折方鬭班花接萼綽立鴈分行
近職誠爲美微才豈合當綸言難下筆諫
紙易盈箱老去何僥倖時來不料量唯求
殺身地相誓答恩光
立秋日登樂遊園
獨行獨語曲江頭廻馬遲遲上樂遊蕭䬃
涼風與衰鬢誰教計會一時秋
新秋早起有懷元少尹
秋來轉覺此身衰晨起臨階盥漱時漆匣
鏡明頭盡白銅瓶水冷齒先知光隂縱惜
留難住官職雖榮得已遲老去相逢無别
計強開笑口展愁眉
夜箏
紫袖紅絃明月中自彈自感闇仾容絃凝
指咽聲停處別有深情一萬重
妻初授邑號告身
弘農舊縣受新封鈿軸金泥誥一通我轉
官階常自愧君加邑號有何功花牋印了
排窠濕錦幖裝來耀手紅倚得身名便慵
墮日高猶睡綠䆫中
送客南遷
我說南中事君應不願聽曾經身困苦不
覺語丁寧燒處愁雲夢波時憶洞庭春畬
烟勃勃秋瘴露冥冥蚊蚋經冬活魚龍欲
雨腥水蟲能射影山鬼解藏形穴掉巴蛇
尾林飄鴆鳥翎颺風千里黑蓺草四時青
客似驚弦鴈舟如委浪萍誰人勸言笑何
計慰漂零愼勿琴離膝長須酒滿瓶大都
從此去宜醉不宜醒
暮歸
不覺百年半何曾一日閑朝隨燭影出暮
趁鼓聲還甕裏非無酒牆頭亦有山歸來
常困卧早晚得開顔
寄遠
欲忘忘未得欲去去無由兩腋不生翅二
毛空滿頭坐看新落葉行上最高樓暝色
無邊際茫茫盡眼愁
舊房
遠壁秋聲蟲絡絲入簷新影月仾眉牀帷
半故簾旌斷仍是初寒欲夜時
錢侍郎使君以題廬山草堂詩見寄
因酬之
殷勤江郡守悵望掖垣郎慙見新瓊什思
歸舊草堂事隨心未得名與道相妨若不
休官去人間到老忙
寄山僧
眼看過半百早晚掃巖扉白首誰留住青
山自不歸百千萬劫鄣四十九年非會擬
抽身去當風抖擻衣
慈恩寺有感
自問有何惆悵事寺門臨入却遲迴李家
哭泣元家病柿葉紅時獨自來
酬嚴十八郎中見示
口厭含香握厭蘭紫微青璅舉頭看忽驚
鬢後蒼浪髮未得心中本分官夜酌滿容
花色煖秋吟切骨玉聲寒承明長短君應
入莫惜家江七里灘
寄王祕書
霜菊花萎日風梧葉碎時怪來秋思苦緣
詠祕書詩
中書寓直
繚繞宫牆圍禁林半開閶闔曉沈沈天晴
更覺南山近月出方知西掖深病對詞頭
慙彩筆老看鏡面愧華簪自嫌野物將何
用土木形骸麋鹿心
自問
黑花滿眼絲滿頭早衰因病病因愁宦途
氣味已諳盡五十不休何日休
送客南遷
我說南中事君應不願聽曾經身困苦不
覺語可寧燒處愁雲夢波時憶洞庭春畬
煙勃勃秋瘴霧冥冥蚊蚋經冬活魚龍欲
雨腥水蟲能射影山鬼解藏形穴掉巴蛇
尾林飄鴆鳥翎颶風千里黑爇草四時青
客似驚弦鴈舟如委浪萍誰人勸言笑何
計慰漂零愼勿琴離膝長須酒滿瓶大都
從此去宜醉不宜醒(異故依舊存之云是一篇重出而字小)
行簡初授拾遣同早朝入閤因示十
二韻
夜色尚蒼蒼槐隂夾路長聽鐘出長樂傳
鼓到新昌宿雨沙堤潤秋風樺燭香馬驕
欺地軟人健得天凉待漏排閶闔停珂擁
建章爾隨黃閤老吾次紫微郎並入連稱
籍齊趨對折方鬭班花接萼綽立鴈分行
近職誠爲美微才豈合當綸言難下筆諫
紙易盈箱老去何僥倖時來不料量唯求
殺身地相誓答恩光(出做舊存之是一萹亦重)
新昌新居書事四十韻因寄元郎中
張博士
冒寵已三遷歸朝始二年囊中貯餘俸圍
外買閑田狐兔同三逕蒿萊共一壥新園
聊剗穢舊屋且扶顚簷漏移傾瓦梁欹換
蠧椽平治遶臺路整頓近階甎巷狹開容
駕墻低壘過肩門閭堪駐蓋堂室可鋪筵
丹鳳樓當後青龍寺在前市街塵不到宫
樹影相連省吏嫌坊遠豪家笑地偏敢勞
賓客訪或望子孫傳不覺他人愛唯將自
性便等閑栽樹木隨分占風煙逸致因心
得幽期遇境牽松聲疑澗底草色勝河邊
虚潤冰銷地晴和日出天苔行滑如簟莎
坐軟於緜簾每當山卷帷多待月褰籬東
花掩映䆫北竹嬋娟迹慕青門隠名慙紫
禁仙假歸思晚沐朝去戀春眠拙薄才無
取疎慵職不專題牆書命筆沽酒率分錢
栢杵舂靈藥銅瓶漱暖泉鑪香穿蓋散籠
燭隔紗然陳室何曾掃陶琴不要絃屏除
俗事盡養活道情全尚有妻孥累猶爲組
綬纏終須抛爵祿漸擬斷腥羶大底宗莊
叟私心事竺乾浮榮水劃字眞諦火生蓮
梵部經十二玄書字五千是非都付夢語
默不妨禪博士官猶冷郎中病已痊多同
僻處住久結靜中緣緩步攜笻杖徐吟展
蜀牋老宜閑語話悶憶好書篇蠻榼來方
瀉蒙茶到始煎無辭數相見鬢髮各蒼然
喜敏中及第偶示所懷
自知群從爲儒少豈料詞場中第頻桂折
一枝先許我楊穿三葉盡驚人轉於文墨
湏留意貴向煙霄早致身莫學爾兄年五
十蹉跎始得掌絲綸
久不見韓侍郎戲題四韻以寄之
近來韓閣老疎我我心知戶大嫌甜酒才
高笑小詩静吟乘月夜閑醉曠花時還有
愁同處春風滿鬢絲
寄白頭陁
近見頭陁伴云師老更慵性靈閑似鶴顔
狀古於松山裏猶難覓人間豈易逢仍聞
移住處太白最高峯
和韓侍郎題楊舍人林池見寄
渠水闇流春凍解風吹日炙不成凝鳳池
冷暖君諳在二月因何更有冰
勤政樓西老柳
半杇臨風樹多情立馬人開元一株柳長
慶二年春
偶題閣下廳
静愛青苔院深宜白鬢翁貌將松共瘦心
與竹俱空暖有仾簷日春多颺幕風平生
閑境思盡在五言中
予與故刑部李侍郎早結道友以藥
術爲事與故京兆元尹晚爲詩侣有
林泉之期周歲之間二君長逝李住
曲江北元居昇平西追感舊遊因貽
同志
從哭李來傷道氣自亡元後减詩情金丹
同學都無益水竹鄰居竟不成月夜若爲
遊曲水花時那忍到昇平如年七十身猶
在但恐傷心無處行
送馮舍人閣老往襄陽
紫微閣底送君廻第二廳簾下不開莫戀
漢南風景好峴山花盡早歸來
莫走柳條詞送別
南陌傷心別東風滿把春莫欺楊柳弱勸
酒勝扵人
酬韓侍郎張博士雨後遊曲江見寄
小園新種紅櫻樹閑遶花行便當遊何必
更隨鞍馬隊衝泥蹋雨曲江頭
元家花
今日元家宅櫻桃發幾枝稀稠與顔色一
似去年時失却東園主春風可得知
代人贈王員外
好在王員外平生記得不共賒黃叟酒同
上莫愁樓静接殷勤語狂隨爛漫遊那知
今日眼相見冷扵秋
惜小園花
曉來紅萼凋零盡但見空枝四五株前日
狂風昨夜雨殘芳更合得存無
蕭相公宅遇自遠禪師有感而贈
宦途堪笑不勝悲昨日榮華今日衰轉似
秋蓬無定處長於春夢幾多時半頭白髮
慙蕭相滿面紅塵問遠師應是世間緣未
盡欲抛官去尚遲疑
草詞畢遇芍藥初開因詠小謝紅藥
當階飜詩以爲一句未盡其狀偶成
十六韻
罷草紫泥詔起吟紅藥詩詞頭封送後花
口坼開時坐對鉤簾久行觀步履遲兩三
叢爛漫十二葉參差背日房微歛當階朵
旋欹釵葶抽碧股粉蘂撲黃絲動蕩情無
限仾斜力不支周迴看未足比諭語難爲
句漏丹砂裹僬僥火熖旗彤雲䞉根蔕絳
幘欠纓緌况有晴風度仍兼宿露垂疑香
熏罨畫似淚著烟脂有意留連我無言怨
思誰應愁明日落如恨隔年期菡萏泥連
萼玫瑰刺繞枝等量無勝者唯眼與心知
喜張十八博士除水部員外郎
老何歿後吟聲絶雖有郎官不愛詩無復
篇章傳道路空留風月在曹司長嗟博士
官猶屈亦恐騷人道漸衰今日聞君除水
部喜於身得省郎時
與沈楊二舍人閣老同食勑賜櫻桃
翫物感恩因成十四韻
清曉趨丹禁紅櫻降紫宸驅禽養得熟和
葉摘來新圓轉盤傾玉鮮明籠透銀内園
題兩字西掖賜三臣熒惑晶華赤醍醐氣
味眞如珠未穿孔似火不燒人杏俗難爲
對桃頑詎可倫肉嫌盧橘厚皮笑荔枝皴
瓊液酸甜足金丸大小勻偷須防曼倩惜
莫擲安仁手擘纔離核匙抄半是津甘爲
舌上露煖作腹中春已懼長尸祿仍驚數
食珍最慙恩未報飽餵不才身
送嚴大夫赴桂州
地壓坤方重官兼憲府雄桂林無瘴氣栢
署有清風山水衙門外旌旗艛艓中大夫
應絶席詩酒與誰同
春夜宿直
三月十四夜西垣東北廊碧梧葉重疊紅
藥樹仾昂月砌漏幽影風簾飄闇香禁中
無宿客誰伴紫微郎
夏夜宿直
人少庭宇曠夜涼風露清槐花滿院氣松
子落階聲寂默挑燈坐沉吟踏月行年衰
自無趣不是厭承明
七言十二句贈駕部吳郎中七兄
四月天氣和且清綠槐隂合沙隄平獨騎
善馬銜鐙穏初著單衣支體輕退朝下直
少徒侣歸舍閉門無送迎風生竹夜䆫間
卧月照松時臺上行春酒冷嘗三數盞曉
琴閑弄十餘聲幽懷静境何人別唯有南
宫老駕兄
玉眞張觀主下小女冠阿容
綽約小天仙生來十六年姑山半峯雪瑶
水一枝蓮晚院花留立春䆫月伴眠迴眸
雖欲語阿母在傍邊
龍花寺主家小尼
頭青眉眼細十四女沙彌夜静雙林怕春
深一食飢步慵行道困起晚誦經遲應似
仙人子花宫未嫁時
訪陳二
曉垂朱綬帶晚著白綸巾出去爲朝客歸
來是野人兩飡聊過日一榻足容身此外
皆閑事時時訪老陳
晚庭逐凉
送客出門後移牀下砌初趁凉行繞竹引
睡卧看書老更爲官拙慵多向事疎松䆫
倚藤杖人道似僧居
曲江憶李十一
李君歿後共誰遊柳岸荷亭兩度秋獨遶
曲江行一匝依前還立水邊愁
江亭翫春
江亭乘曉閱衆芳春妍景麗草樹光日消
石桂綠嵐氣風墜木蘭紅露漿水蒲漸展
書帶葉山榴半含琴軫房何物春風吹不
變愁人依舊鬢蒼蒼
聞夜砧
誰家思婦秋擣帛月苦風凄砧杵悲八月
九月正長夜千聲萬聲無了時應到天明
頭盡白一聲添得一莖絲
板橋路
梁苑城西二十里一渠春水柳千條若爲
此路今重過十五年前舊板橋曾共玉顔
橋上別不知消息别今朝
青門柳
青青一樹傷心色曾入幾人離恨中爲近
都門多送别長條折盡减春風
棃園弟子
白頭垂淚話棃園五十年前雨露恩莫問
華清今日事滿山紅葉鏁宫門
暮江吟
一道殘陽鋪水中半江瑟瑟半江紅可憐
九月初三夜露似眞珠月似弓
思婦眉
春風摇蕩自東來折盡櫻桃綻盡梅唯餘
思婦愁眉結無限春風吹不開
怨詞
奪寵心那慣尋思倚殿門不知移舊愛何
處作新恩
空閨怨
寒月沈沈洞房静眞珠簾外梧桐影秋霜
欲下手先知燈底裁縫翦刀冷
秋房夜
雲露青天月漏光中庭立久却歸房水䆫
席冷未能卧挑盡殘燈秋夜長
採蓮曲
菱葉縈波荷颭風荷花深處小船通逢郎
欲語仾頭笑碧玉搔頭落水中
鄰女
娉婷十五勝天仙白日恒娥旱地蓮何處
閑教鸚鵡語碧紗䆫下繡牀前
閨婦
斜凭繡牀愁不動紅銷帶緩綠鬟仾遼陽
春盡無消息夜合花前日又西
移牡丹栽
金錢買得牡丹栽何處辭叢別主來紅芳
堪惜還堪恨百處移將百處開
聽夜箏有感
江州去日聽箏夜白髮新生不願聞如今
格是頭成雪彈到天明亦任君
代謝好答崔員外
青娥小謝娘白髮老崔郎謾愛胷前雪其
如頭上霜別後曹家碑背上思量好字斷
君腸
琵琶
絃清撥利語錚錚背却殘燈就月眀頼是
心無惆悵事不然爭奈子絃聲
和殷恊律琴思
秋水蓮冠春草裙依俙風調似文君煩君
玉指分明語知是琴心佯不聞
寄李蘇州兼示楊瓊
眞娘墓頭春草碧心奴鬢上秋霜白爲問
蘇臺酒席中使君歌笑與誰同就中猶有
楊瓊在堪上東山伴謝公
聽彈湘妃怨
玉軫朱絃瑟瑟微吳娃徽調奏湘妃分明
曲裏愁雲雨似道蕭蕭郎不歸
閑坐
煖擁紅爐火閑搔白髮頭百年慵裏過萬
事醉中休有室同摩詰無兒比鄧攸莫論
身在日身後亦無憂
不睡
熖短寒釭盡聲長曉漏遲年衰自無睡不
是守三尸
白氏文集卷第十九
