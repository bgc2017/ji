西村集卷三明史鑑撰
五言律
送莫同知弟北歸赴試
省墓纔南下辭家又北征淮山臨驛路易水遶都城夜
雨鴒原夢春風雁塔名遙知曲江畔騎馬看花行
送吳鐡峯
春色濃如酒行行勸一杯送君嗟此别執手問重來野
鳥迎人語林花著雨開維舟未忍發日暮更徘徊
竹房
愛此竹房好偏宜方外情前村江動月清梵晝銷聲講
後雨花亂風來天籟鳴與師分半榻高卧盡餘生
送母舅朱漁隱
十年纔一見離合動悲傷授璧投河水驅車送渭陽青
山明夕照黃菊欵秋光莫惜頻來過慈親鬢已霜
哭何以高
少日才名重平生分誼親酒多應是病金盡未為貧往
事成春夢殘花逐市塵天涯空悵望零落轉傷神
斗室為澄道巖賦
斗室開幽處雲門俯水涯四方裁十笏一座演三車簷
短容明月窗低映襍花休言此中小世界亦恒沙
梅軒為李天瑞賦
愛此梅花好移來對草堂水邊微見影雪裏只聞香庾
嶺春如海西湖月似霜從教日吹笛無夢到含章
樂清
未老成歸計房開祇樹林青山塵外相明月定中心近
水行秋影焚香坐夜深世人尋不見惟聽海潮音
吳溪草堂
繼志能歸璧貽謀在肯堂重來山不改舊種樹加長燕
雀曉相賀芝蘭春更芳還聞放雞犬猶自認門墻
和吕别駕九日登姑蘇臺韻
偶遇登高節相為弔古遊砧聲吳苑暮雁影太湖秋得
句頻催和行杯更旅酬風流堪入畫妙手學營邱
一鶴為南京唐道士賦
愛爾仙家驥蒼松映縞衣一聲清夜唳片影上天飛赤
壁横江過青城被箭歸飄然遊物外幾見世人非
泊虎山橋(曹太史名亭曰擅勝)
雨後水初漫日斜山更明地居吳下勝人似越中行掃
石看題字臨流試濯纓橋南一亭好新得翰林名
憩奉慈菴
松頭孤鶴下石罅亂泉鳴入隖疑無路逢山屢問名客
行忘遠近僧老廢將迎一笑出門去五湖風浪生
送范世良
弱柳不堪折相攜話水邊離杯傳日暮歸路在春先凍
雪寒欺馬空江曉渡船永懷交際久况是昔人賢
菊莊
種菊久成莊門前水亦香花時常把酒日暮擬為糧正
色純無雜遐齡老未央何當事筐筥來此采餘芳
送王静深還合州
風波纔定日舟楫又歸程月冷巴猿嘯人悲蜀道行陣
圖依舊壘山勢接孤城最是臨岐别秋高斷雁鳴
挽蕭以信
人道從軍樂誰知悞一生元戎歸旅櫬邊將失干城草
檄今無敵封侯竟不成空遺舊提劍淪落海西營
送康驛丞還廬陵(有金魚白鷺二洲)
握手獨相送君行我自歸風波千里遠烟樹一村微地
勝金魚近江清白鷺飛鴒原應在念回首思依依
吳興道中有懷汝其通曹顒若
杳杳長途異悠悠逝水流江村孤宿夜風雪遠行舟寒
重偏欺客凌浮迥結愁故人應在念日暮尚登樓
夜宿奉先寺洪上人房
孤舟薄暮宿古寺奉先名地迥諸天近樓高片月明爐
香清作供漏水凍消聲愛此無生說流連過二更
題吳鐡峯家假山
仲子為山處容人得屢過峯巒平地起水木到門多欲
雨生雲霧經春長薜蘿流鶯如愜意百囀襍笙歌
飲烏步顧氏村居
去郭逾千步淳風自一鄉日斜魚市集歲久水祠荒草
色遙連浦花枝半出墻西南山更好欲渡苦無梁
喜張子静見過詩以送之兼柬沈彦祥
擾擾百年内相逢能幾回折麻空有意抱病強登臺苕
水太湖接故人今雨來因風問東老何日共深杯
寄慈感寺一峯上人(其師圓如規號蘭公)
能詩蘭谷老化去已多年霅上一峯秀燈前三昩傳蓮
花滴漏水月色照歸船記得長松下曾參玉版禪
孤山
一上孤山望春波帶夕曛西來千嶂合南下兩湖分路
遶前朝寺雲埋處士墳畫船歸去晩歌吹月中聞
送靈隱書記淨無瑕遊京師
披衣新得戒杖錫又登程世路隨緣去空門為法行浮
雲上國遠片月故山明心地平如水風波自不驚
與汝其通觀錢塘江
渺渺春江迥無風亦有聲地平波動石海接氣浮城戰
馬屯砂磧潮頭也世情臨流將喚渡南向越中行
將遊金陵夜泊震澤
朝飲平湖酒宵停震澤航從兹登遠道猶未出吾疆月
隱星光爛花穠露氣香路人初不識笑問客何方
遊天申宫(張公洞旁)
問訊天申路期尋福地遊風林松子落石竇乳泉流溪
女行隨伴山花插滿頭道人能好客炬火不須求
遊報忠寺(善權洞旁)
選佛開名刹因山號善權地深青嶂合天近白雲連門
對長松樹池分小洞泉不知楹上篆雷震是何年
經下菰城(春申君所築)
靡懷函谷敗却事下菰營蕞爾非天險當時盛甲兵空
城烏鳥樂廢堞野雲平不獨吳宫裏離離蔓草生
溧陽道中
水盡行舟止途平抗策宜車聲來往道天氣雨晴時赤
阪黃塵起青山碧草滋居人當路語留客飯松&KR1492;
經瀨水(即伍子胥乞食之所)
匍匐昭關下倉皇瀨水潯飯賢同漂母報德異淮隂一
死名無忝千金漫爾沉停車弔遺跡長嘆不成吟
魯廷瞻葉廷縉徐憲之送至龍江而别夜坐有
懷
晩泊龍江上君歸我未行乘流喜風順看月待潮生水
市浮舟賣漁燈入夜明鄉心與離思擾擾夢難成
華容十詠為毛同府賦
渺渺江南夢英英雲上生緒風吹不散懸火照還明涼
沁臯蘭被晴連湖水平時飛傍親舍遊子若為情(夢澤晴雲)
全楚疲興築諸侯賀落成侈心滋未足大屈好非誠往
事不可問野花空復情秋禽委毛羽猶似斷王旌(章臺古跡)
利涉在崇朝沱溪一水遙誰能須我友多是就人招乘
月影零亂傍船波動搖晨雞猶喔喔客路正迢迢(沱溪曉渡)
山峯儘竒絶雪羃更精神玉筍抽當震瑤簮出奠寅高
低同一色草木借三春欲訪仙廬跡漫漫認未真(東山雪霽)
湖水流無際山形蕩欲漂雲生齊北斗脉衍自南條朱
鳳高飛盡蒼梧别望遙禹功垂萬古祠宇亦蕭蕭(山有禹廟)
(南山遠翠)
横木為梁處舟車日夜過彩虹垂飲渚靈鵲下填河雪
水西從蜀湖流北受沱吞崖溷牛馬鳴瀨失蛟鼉(板橋春漲)
斜日章臺下杏花猶自紅古今皆過客開落盡春風楚
芉腰支細息媯言笑通那能久容冶相映酒帘中(杏村夕照)
水月原同氣高卑特異形運行常不息流動亦無停象
緯昭天闕容光小洞庭浮槎失南北隱隱數峯青(青湖夜月)
亭廢獨遺基靈蹤托雨師湖山元自勝風月故相宜龍
駕雲中度鸞笙嶺上吹世人空想像齎酒日來嬉(赤亭遺址)
驛路長松樹風來作萬呺龍吟翻翠蓋鳳舞奏琅璈列
陳初嚴鼓連營乍竪旄猶疑宋飛將水上戰方鏖(驛路松風)
荻溪道中
搖搖理舟楫杳杳事徂征溪姓猶緣荻村名半帶城凍
雲含雪意老樹挾風聲霜月欺寒雁嘹嘹中夜鳴
遊三茅觀
山勢西來盡江流北望遙神仙長在世日夜再聞潮藥
采新生术籬編舊種椒不須句曲遠聊此永今朝
夜投殊勝寺真上人房
春風苦無頼野寺暫相依静夜名香遍空堂漏水微語
投機自息坐久世疑非愛爾東林月流光照客衣
元日(弘治六年)
流年今六十壯志日蹉跎得此已為幸更來能幾何青
山遊未徧白髮在無多去去不須道逢春且嘯歌
立春日
北向梅開未東行月建寅有生皆自樂無處不宜春似
我容顔老逢兹氣象新百年今大半猶是未閒人
謁張子静墓
弭棹鴻村道來尋處士墳淚痕沾宿草悲思接愁雲繫
樹嗟無劍名家幸有文東風吹野水流響不堪聞
碧巖(在弁山之隂)
問路捫蘿上遙尋鐘磬聲雲流看棟濕樹挺識人行澗
水晴懸瀑松風巧韻筝山蒼與湖綠點染自天成
瀑布泉(在碧巖之右)
愛此巖頭瀑分明白練垂被風吹不斷得雨灑尤竒流
出有來處散開無盡期廬山亮同此只欠謪仙詩
鴨綠漾
近接太湖水倒涵蒼弁峯地無高麗險色比漢江醲蕩
漾數十頃嵐霏三四重碧巖長在望日暮忽聞鐘
大雷小雷
雙螺浸湖水萬古鎮龍宫小大名形異東西奠位同嘗
聞出光怪於此驗凶豐欲往嘆無翼憑誰學御風
與沈啟南從徐亞卿何中丞相度水道
濟世未為術逢人聊用情海桑惟日變水土幾時平遠
雁和雲杳寒潮趁月生茫茫不相識沿路問鄉名(渡吳淞江)
暫出靡行役隣封非異鄉偶因停泊處始定往來方海
迥月浮水夜寒天雨霜終宵成輾轉歸夢與途長(宿徐公浦)
岸崩橋易圮水闊渡難招浦溆遙通海舟航半趁潮市
聲先旦集野樹未霜凋明月如相識依依伴寂寥(經上海縣)
不到雲間久於今四十春山川仍舊物交友半陳人梵
井鰻光泯華亭鶴唳新扁舟有歸興斜日下通津(至松江府)
和石田自壽詩韻
流年今四紀強半在城中畫好能名世文成擬送窮趨
庭懽令子勿藥喜而翁昨夜燈前飲清吟對阿同
登吳山絶頂
古廟經年久荒臺落葉深江湖分向背城市遶山林盡
道迎秋榜誰同坐夕隂樵歌歸滿路驚散暮栖禽
哭林侍御五首(并序)
侍御莆田人也成化間皇儲未定用事之臣有謀
為殷道親親之說以市權者人以事為未著而不
敢言公獨謂著則事成不可止矣乃先劾時宰以
折之雖以忤旨受杖然其事竟議格不行矣宰啣
之公謝病免宰去再起廵按浙之東西不以形迹
自拘好賢下士詢訪不倦且不避權要吏民愛之
亡何移疾代者未至乃上詔勅納印符絶乘傳而
歸歸三年卒哀哉初公之歸也(某)别於平望公屢
誦李商隱他生未卜此生休之句悽然泣下者久
之嗚呼公歿矣仰公高風偉公竒節感公知遇詩
以哭之
遠聞林侍御一夢掩泉宫隴樹猶森栢山靈已避驄禍
消未萌際勇退急流中無限憂時淚因君泣未窮
雲掩前星位人心去就間惟公上封事深斥柄臣奸㶚
上空留說梁王竟出關大功安社稷瞻望孰能班
解綬歸田日相呼在驛樓共嗟臨水别真作此生休忽
得莆中問今為地下遊空揮兩行淚寄與海波流
酸風射眸子南望淚盈襟曾枉下車揖敢同行路心隻
鷄千里弔匹馬萬山深此意未能遂凄涼轉不禁
繩愆共所職下士出常情茶譜羞充貢醫方欲衛生人
間不久住世外若為行想溘埃風起乘雲掩上征
題旌功廟(并引)
少保于公廟在西湖墓上成化二年復公官爵遣
人諭祭廵按劉魁立祠於故第曰憐忠今上賜謚
賜廟額曰旌功有司歲祀
萬馬環行幄平沙走控弦萬方三日臨九鼎一絲懸不
有維藩議將為舉國遷救時平禍亂功業冠羣賢
李綱纔仗鉞謝傅尚圍碁廟議如羹沸都城累卵危維
公際艱步異世若同時指授諸戎帥從容盡合宜
二聖弘興繼綸音賁貺同易名維一惠賜廟錄元功精
爽風雲接恩光雨露濃公神如不死感荷九原中
過横塘
西向横塘過風涼天又晴兩山沿路轉一舸問津行野
水飛雲度斜陽去鳥明采蓮人不見遙聽唱歌聲
久客無礙方丈贈覺源講師
碧殿明秋水香臺下夕隂堂空蓮漏迥徑轉竹房深習
静疑忘世含虛已定心何時謝塵鞅來此事幽尋
中秋聞諸弟宴集湖上有懷
樂事愁邊減流年客裏過桂香秋色好天迥月明多欲
共嫦娥語其如良夜何遙知湖上飲達曙尚酣歌
蕉窗
愛此禪房好芭蕉綠滿庭雪中疑入畫定起自翻經曉
色和雲動秋聲襍雨聽心源有甘露一滴可通靈
冬夜逢臨川聶雲章話舊
頻年違晤語此日賁林坰鬢髮緣愁白家山入夢靑功
名成潦倒書劍尚飄零明發松陵道離歌惜共聽
登多景樓
客裏一登臨長歌愜壯心江山自今古人物幾消沉潮
落淮南近天垂海外深改之詩尚在讀罷欲沾襟
遊甘露寺
清晨遊古寺雲氣晝昏昏列嶂環京口長江赴海門平
臨當北斗特立見中原無限興亡事傷心不忍論
與沈繼南登虎邱天開圖畫閣奉柬其兄啟南
投閒倚高閣林莾半斜曛山勢東南盡河流遠近分鳴
泉亂秋雨落葉下寒雲欲賦不能道空慚對卯君
送趙孟昂歸吳興
不到霅中久登高空自嗟好山多近郭有客喜還家一
帶白鷗水幾枝寒食花故人如見問愁鬢已霜華
登江淮勝槩樓
遠水際長天逢春更可憐鐘鳴褁山寺人喚渡江船漁
隖夕陽裏酒家疎雨邊因悲客程事俯仰欲澘然
瓜步阻雨
客裏遠經遊那堪有滯留雲山幾千里風雨一孤舟樹
影連江動潮聲撼地浮故園歸未得南望使人愁
至通州
孤城控一區形勢扼東隅海水分鹹淡民風襍楚吳蜃
樓凝復散沙島漲還無問道尋魚客中宵望斗樞
其二
絶域經遊少重關啟閉嚴官租兼菽粟民業盡魚鹽海
氣朝成市潮聲夜入簾狼山渺何許空翠遠浮尖
天目山
岧嶤古道前一上思茫然廢井存遺跡殘碑記往年巖
隂交草色林薄起炊烟南望鄉關遠浮雲何處邊
和徐天泉劉完菴同過沈石田友竹居韻
去湖三里近種竹萬竿餘徑轉通幽處朋來問索居散
金時買畫補屋為藏書千古王摩詰輞川應不如
過沈繼南墓
寂寞空山下凄涼野水濱易名嗟有日掛劍愧無人月
冥猿啼夜天寒草未春素車來較晩灑淚忽盈巾
謁徐武功墓
絮酒來何暮凄涼百感生文名推獨步相業沮垂成才
大人多忌功高謗易行只應墳下水流恨去難平
七言律
分題得太湖送鄔用明還鄞
一水遙遙與海通舟行疑似入虛空三江共接朝宗勢
萬古長懷底定功茂苑人烟帆影外洞庭山色浪花中
登瀛有客頻來往欲駕雲濤趁便風
贈金本清中翰
少將詞賦繼班揚館閣周爰歲月長朝罷獨書天上詔
使歸那有槖中裝齊棺古隸先秦出岐鼓遺文後世光
乞得鑑湖三十里四明原是賀公鄉
寄震澤道士沈長春
春風歸騎柳邊停一上仙臺思杳冥苕水遠從天目下
弁山長遶太湖青片雲孤鶴吹笙度千樹啼鶯把酒聽
最愛籠鵝能好客無人援筆寫黃庭
翫月和教諭陳啟東韻
閩嶺岧嶤路幾層孤舟載雪興難乘中秋月好應同見
近海樓高不共登千里信音回旅雁半生心事對寒燈
悲歌莫倚能彈鋏衣馬輕肥讓五陵
吳廷暉令子領舉予往賀以詩見贈次韻答之
渺渺韭溪居上流相思無奈駐行舟天香和月浮丹桂
秋水到門來白鷗教子今為探花使憂君欲起見京樓
留連故有新詩贈高誼難將雜珮醻
和吳益之留題接待寺之作
旅寓松陵厭市聲偶從蘭若暢幽情水邊行道來僧影
壁上籠紗護客名荷葉補衣秋色淨竹房清暑夜燈明
廟堂雖與江湖接未許投閒老此生
送吳澤民歸梅堰(澤民家有芝秀堂)
賓館窮經獨下帷吾家同叔每相資青山折簡招歸隱
白首逢人在别離此日梅花應待雪新年芝草又生池
溪邊無數垂楊柳欲綰行舟住少時
留别胡有夲
秦溪分手各天涯燈市相逢喜又嗟遠地故交能幾會
滿城春雪向誰家川原近海潮多應光景催人日易斜
明發歸舟渺烟水思君雙鬢欲成華
西園八詠(為三原廵撫王公賦)
牙籖縹帶滿堂垂未許沂公獨擅竒請俸寫來還自校
借人看去豈為痴晴窗露展虞生蠧淨几潛披矢下帷
培養真成濟時具又將餘力教家兒(藏書屋)
試擕宫硯洗洄瀾漬墨淋漓最可觀龍尾蘸波玄玉淨
馬肝浮水紫雲寒風飄科斗文難定月射方諸濕未乾
頭白上卿臨帖罷又書封事獻金鑾(洗硯池)
長松戶外欝蒼蒼卷幔蛟龍勢欲翔韓起曾經譽嘉樹
召公今又憩甘棠風生隱几聊聞籟雨後呼童試采肪
君子由來善居室吾鄉亦有歲寒堂(范文正公舊宅有歲寒堂堂下種松)
(松蒼軒)
内家叢裏許分移富貴應為造化私承露玉杯和月冷
惜春羅幄護風吹紫臺姓魏猶循故紅萼名鞓似較竒
一自旬宣江漢後花開多不在家時(秦府賜紅紫白三色樓子牡丹圃)
隴頭雲氣如車蓋變化油然去復留起處四方沾潤澤
乘時六合可浮游風吹度影迷親舍日映成文捧御樓
楚水秦山千萬里停車北望思悠悠(隴頭雲)
亭亭如蓋挺孤標先世遺來匪一朝色借綠袍榮及第
枝嬌黃鳥愜遷喬長承雨露當霄漢迥出風烟帶驛橋
不似㶚陵原上樹管人離别半無條(門前柳)
渭水園林尺五天繡衣筆勢更翩翩能文况是同年好
叙事還期後世傳坐見華風生草木端知采色畫山川
長安紙價應增貴到處令人快覩先(繡衣記)
當朝太史漢中郎曾誌先公百世藏指事特書彰直筆
為銘傳後發幽光從教雨日長淋炙莫遣風雷下取將
試檢平生信無媿穹碑不獨妙文章(太史銘)
和秦太守廷韶遊虎邱韻
虎邱寺裏相逢處柳嚲花嬌路不分澤畔紉蘭為雜珮
壁間剜蘚讀遺文清吟羨得江山助老懶思將筆硯焚
晩潄餘酣泉上立萬家烟火隔松雲
登吳興慈感寺閣
亭亭高閣倚斜暉廿載曾從此地歸往事已隨春草換
重來似覺故人稀孤城近水青山映遠樹和雲去鳥微
欲繫扁舟嗟未得蘼蕪新綠釣魚磯
曹顒若載酒過訪以詩贈别
一樽相對思依依老大空悲始願違華髮鏡中看漸短
故人天際信全稀黃梅雨少河流澁綠樹隂多日影微
欲把漁竿江海上却愁風浪濕荷衣
與姚視卿遊鴛鴦湖
鴛鴦湖上蕩舟過鐘鼓聲稀擁楫歌落日亭亭經遠樹
涼風嫋嫋動微波孤村近水聞雞犬小駟穿花見綺羅
暝入芙蓉弄秋色滿身香霧月明多
夜宿嘉興漏澤寺寧慶山房
訪舊天涯未即歸且來林下叩禪扉孤城暮雨沉更漏
二月餘寒勝客衣近市不眠人語雜隣僧齊出夜燈稀
中宵忽作還家夢無奈鐘聲下翠微
春陰
浮雲蔽日不舒光那更東風故作狂宿雨未收添積水
餘隂猶在閟諸陽山林有約空勞望桃李無言也自傷
園柳鳴禽俱寂寞只生春草滿池塘
訪吳廷暉偶成
訪君還作看花行宛宛溪流兩岸平久雨閉門芳草徧
亂禽栖樹莫烟生更籌夜送人皆醉童子春深服已成
明日新晴天氣好相攜臨水濯塵纓
遊勝果寺赴沈文伯之招
天地茫茫幾廢興中峯依舊有巖亭江流到海逢潮轉
山勢如城遶寺青仙洞隔花春寂寂野雲將雨樹冥冥
幽禽似惜韶光暮頻喚提壺笑客醒
遊南峯寺(支遁道場有放鶴亭馬跡石)
擾擾浮生鬢已星南峯此日始來經真僧化後今無馬
野鶴飛歸尚有亭清梵消聲蓮漏永夕陽鳴磬石門扄
登車欲去猶延竚滿樹啼鶯正好聽
送智天然住嘉興東塔
山中晩學修禪定又出升堂了世因漢守故居今入寺
(寺故朱買臣宅)吳僧新住舊為隣(智先住白蓮在東塔之東)池分二水心同
淨(寺有青白二池)塔近諸天供獻頻我亦鴛鴦湖上客(予先世嘉興人)
欲來松下問前身
沈啟南與余約遊金陵而先余至又先余歸嘗
聞余談義興山水之勝故舍大江與丹陽而
不事竟取道於兹將審余之說也因詩以送
之
草綠鶯啼淮水流柳花如雪暗行舟來期自信成先後
為客那堪有去留此地片時還獨住他山佳處已曾遊
東歸若遇鄉人問春盡乘潮下石頭
吳元玉招賞牡丹以無都扶圖呼為韻
洛陽花事久應無勝賞今逢在舊都春色祗緣人自惜
衰顔還藉酒相扶時無永叔誰重譜座有徐熙合寫圖
夜静更持紅燭看滿庭如晝鳥驚呼
遊靈谷寺
緩轡吟行紫禁中襍花千樹映禪宫山藏靈谷聲疑應
水出皇陵勢自東池上泛杯脩故事松間掃石坐清風
老僧延客無他語只數前朝有誌公
登獅子山遊盧龍觀(高皇帝駐蹕指揮六軍敗陳友諒)
玉輦宸遊事已遙尚遺臺觀在山椒長江自古為天塹
王氣於今屬聖朝四海乂安兵久息千年豪傑恨應消
徘徊忽動西遊興欲借東風駕晩潮
登甘露寺多景樓
滿目山川又獨來白頭懷抱易興哀郡城宜此開江嶂
佛殿何緣化劫灰萬里中原勞悵望千年鳴鶴自飛回
東浮西泛無窮艦總被潮聲日夜催
沙溪夜泊柬沈啟南
有約東遊久未齊孤舟終日住回溪行厨火斷從人乞
中夜潮生覺岸低風急海雲迷去雁雨深沙市悞鳴雞
明朝應得隨君後遮莫春泥汚馬蹄
沈啟南訪汝其通不遇寫畫賦詩寄之率爾次
韻
虛室塵埃滿榻生故人來往惜空行剡溪莫謂終無對
震澤從今重得名山寺水村和夢遠渚花汀葉趁江清
題詩寫畫遙相贈未必王郎有此情
夢草哀海鹽王輅
一枕遊仙夢復醒無端芳草最關情生時不惜春風力
見處偏驚夜雨聲原野綠齊疑蝶化華胥調引亂蛙鳴
西堂睡起成陳迹佳句長留萬古名
哭武功伯徐公
星霣中庭夜已分始知天欲喪斯文導河猶有隨山迹
鑄鼎誰銘取日勲四海故人空許劍萬家歸馬舊從軍
東吳不是西州路也學羊曇哭暮雲
聚遠樓
新起高樓九溪上無邊風景在虛櫺太湖一水際天綠
洞庭兩山終日青帆帶夕陽來冉冉雁拖秋影入冥冥
何人卷幔吹簫坐明月滿空涼露零
于府尹景瞻張太守靖之劉邦彦沈明德寳峯
宴集
瀕湖樓閣少風塵勝日登臨屬縉紳北道且依山作主
南飛又見雁來賓霜微嶺樹紅猶淺水落江蘺綠未勻
老我已忘歌舞樂只將談笑欵杯廵
謝沈彦祥茶魚之貺二首
新采雷鳴寄草堂未開先作滿林香囊裁白絹封三印
芽茁黃金露一槍鬭處連場誇得雋烹時比屋散分嘗
睡魔渴病俱消却欲報慙無織女章
釣得魴魚碧浪中遠煩分惠到吳東漢江縮項本同調
松水細鱗斯下風鰭鬛亂欺林筍綠腹腴微帶法糟紅
珍藏不敢成私享留待先祠薦麥同
問劉邦彦疾
遙聞末疾漸加瘳時向湖山續舊遊杯酒尚須行樂用
花枝多為養生休春風楊柳迷歸騎秋水芙蓉隱釣舟
何日從君柁樓底卧聽横笛起中流
遊黃山隖(湖州長興縣吕山山中)
行行東去欲何依為愛禪房入翠微山在不知陵谷變
鶴歸應見世人非烟中草樹含春色嶺外雲霞斂夕霏
自笑遠人眉目異野禽驚起遡風飛
留别吳興諸君子
楊柳風和溪水平掉頭歸去趁春耕青山滿眼渾相識
白鳥隨人似送行遠地幾時重握手孤城今夜獨聞更
離心好是秋霜劍無數塵埃拂又生
戊子歲秋夜泊松陵與沈啟南慶雲飲别
城隂分手即天涯嶺樹江雲别路賒未到故園猶是客
忽聞鄉語似還家燈前今夜愁無寐鏡裏明朝鬢有華
欲問歸舟何處宿月明和雁在蘆花
送吳禹疇之廣東憲副任
持節遙遙五嶺行瘴烟蠻雨避前旌已知吏戢無漁獵
莫倚時平弛甲兵詩句擬從官長學舶船多候海風生
隱之自是君家事不為貪泉易此情
送鄒師孔遊維揚
憐君失意向天涯雨歇虹亭日已斜對酒不須嗟往事
渡江知是客誰家孤城猶繫揚州郡四海空傳后主花
莫過雷塘弔陳迹只今殘柳尚啼鴉
喜舍弟鐸病起得子
卧病經旬為爾憂今朝最喜是全瘳子雖生晩終延後
菊縱開遲尚係秋杯酒諒隨詩共廢田禾無奈雨來收
故交頼有宗人在(宗人指正夫也)時肯相過盡日留
送汪世望還吳興
頻年蹤跡遍天涯書劍蕭條興味賒楓冷吳江人執手
月明苕水客還家霜前黃菊驚寒早湖上青山易日斜
落魄布衣今白首也將詩酒度年華
送韓綮丞河内
領得除書下九重翩翩花縣去哦松吏人呈案無鉗紙
星駕行春屢勸農河内水流城外過太行山色雨餘濃
寇恂去後今陳迹千古遺民說再逢
鶴舟(為陳良佐賦)
幽人養鶴愛風標行動常令載近橈丹頂映波春泛雨
縞衣籠月夜乘潮幾聲篷底清宜聽片雪船頭白未消
我欲從君渡江水扣舷歌罷又吹簫
次進士馬中錫吳淑遊京師西山韻八首
同年期集鳳城西盡日吟遊信馬蹄河水合流滄海接
山陘回繞白雲齊(連山中斷曰陘太行山第八陘在幽州)離離遠樹行人
杳渺渺平沙去鳥低共幸成名今刻石不須重向塔前
題
繡幰朱輪駕曉風青山行盡見離宫水通河漢浮天碧
雲護蓬萊映日紅千里關城臨絶塞萬家園圃灌連筒
登高作賦忘歸去薄暮纔云馬首東
訪水尋山幾日程清明時節喜新晴太行天限幽并域
靈物人呼大小靑花雨霑香迷蝶夢松風鳴籟和泉聲
九重垂拱廵遊少已廢前朝避暑亭
西山遙望日氤氳矯矯東馳萬馬羣固國已知天設險
為霖還頼石生雲根盤鉅野河流繞勢接諸陵王氣殷
聞道朋遊多樂事春風吹酒不成醺
渺渺西湖映綠袍相攜臨水試連鰲已教潁上居風下
未許杭州索價高波接玉河通御氣雲流銀浦見秋毫
芙蓉萬頃皆蒙澤不信東風在杏桃
瓊林宴罷出瑤京勝水佳山處處行鄉使南歸金帖寄
日華東上慶雲横人間富貴春三月天上中和樂九成
自笑無媒林下客白頭猶未濟文明
北望居庸萬仞關重重深鎖白雲間金湯塞險都城壯
亭障乘邊苑馬閑田畯勸農春茇野虞人校獵曉罝山
郊行祗擬觀形勝不為韶華久未還
天風吹送上雲梯羅襪生塵草被隄黃榜題名雙闕下
青山迎馬九門西花明禁苑春初媚柳拂宫袍綠未齊
幾度醉歸更漏永銀河斜轉玉繩低
送曲主簿運糧之京(曲登州人將便道還鄉其人好獵)
贊公新董歲漕行舸艦乘風五兩輕瓜步寒潮中夜落
潞河春水及時生禁門聽漏朝天闕歸路還鄉入海城
此地從來好畋獵臂鷹驅馬少年情
挽黃夢熊
湖山嘉遯謝塵纓纔入中年命忽傾舊宅一區猶令子
遺文千首付諸生詩名到處人争誦墓上逢春草又萌
後死從來未相識聞風也自不勝情
送張世鴻還杭州
酒盡歌停夜静時醉看明月上花枝神交已恨相逢晩
老至方知送别悲野店聞雞舟發早海天零雨雁來遲
吳山翠滴西湖水水遠山長不盡思
送計正言
元夜燒燈送酒頻共憐明發有行人情知白首偏傷别
莫信青袍已誤身歸棹遡流溪路狹東風和雨柳條新
從今一去相逢少夢裏尋君恐未真
和沈啟南登鳳凰臺韻(并引)
嗟予以後至金陵不獲從啟南先生登斯臺也但
能於詩畫之間想慕勝遊戀戀而已因賦以續貂
春草萋萋被路生荒臺空有鳳凰名三山二水固長在
四海一家將再鳴津樹故迷桃葉渡江流今避石頭城
謫仙賦後君斯和落日浮雲無限情
送徐憲之選貢入京
朔風吹雪水流澌歲晏逢人别更悲吳會民饑猶病税
洛陽年少正憂時徂征漸覺川途異草對應忘刻漏遲
自笑臨岐空執手贈君無地覓松枝
次沈履德集古詩韻
休文孫子錢塘住日日笙歌湖上聞花映酒杯邀夜月
山行衣袂濕春雲逢人傾蓋能如故集古詩成自不羣
知我無聊遠相慰一篇直欲掃千軍
贈張太守靖之
龍去孤臣泣抱弓平生心事有誰同青春甚惜居閑地
白首相逢在客中雲氣冥冥山寺晩花時冉冉野亭空
殘衣留取休沽酒歲暮還堪禦北風
遊天界寺(有僧道成者高皇帝命住兹寺辭以不能參禪上乃頒旨不許參禪)
聯騎春遊入化城松風澗水自泠泠山門迎日諸方仰
劫火何年此地經故事放參僧不語遺基猶在草長青
西菴看竹流連久歸路冥冥暮雨零
春夜仝汝其通曹顒若吳永年宴魯廷貴别館
病起逢人笑口開春江花月共追陪離家未遠難云客
會面無多暫接杯浮雲富貴今何在樂事平生得幾回
正爾厭厭賞清夜鐘聲又自水南來
哭沈繼南
去年曾約看山行誰道重來隔死生身後未成妻子計
水流難盡父兄情交遊屈指嗟無幾修短令人怨不平
下馬哭君斜日裏西風斷雁共悲鳴
哭完菴劉僉憲
嗟君一夢入槐宫回首平生事已空闕下論刑親上殿
河東行部舊乘驄湖山曾有遲來嘆朝野猶聞男退風
年少自憐交最晩幾番揮淚夕陽中
送俞大尹欽取御史之京
徵賢詔下五雲深鸞鳳齊飛入上林驄馬候朝趨闕下
繡衣聽漏立花隂登車素有澄清志簮筆寧忘獻納心
寄語行人且相避漢廷桓典重於今
其二
詔許推賢送上天此行真不異登仙郡中豈獨聞三異
囊底何曾受一錢已解銅章辭外補定持霜簡拜新遷
長洲苑裏甘棠樹留與吳民說往年
許克大分教桐城道過余家留詩見柬賦以謝
之
翰墨論交歲月賖朱顔今已鬢成華兩回經見曾因客
三度相過不在家芳草伴人吟道上亂雲隨鶴渺天涯
歸來讀罷留題句搔首無言對落花
秦淮夜泊
滿地月明淮水流帝城南畔大航頭鑿山曾費前人力
逐利今宜過客舟六朝舊事消磨盡四海安生割據休
玉樹哀音已亡國更無人在隔江謳
與金仲和飲别和沈啟南韻
尋醫兼作送春行又遇離人問去程深夜欲眠還起坐
老年為别最關情楚雲將暝吳鄉杳蜀雪初消漢水生
北望中原應不遠可能從此駐行旌
西郭
幽居西郭且婆娑古屋年深老薜蘿門對寒塘秋色早
城平斜日晩隂多施林罝兔時丁祭教子明經世甲科
除目一來須強起野花啼鳥奈君何
聞汝行敏之京不及往餞賦此以送(時寓杭州)
偶接家書喜復驚故人今作上都行吳山淛水非吾土
薊樹燕雲費客程投老每傷千里别向風難致一杯情
銓衡今是王司馬應念頭顱白漸生
寄劉有隆
窮居久與故人違始覺平生事盡非兩地風波驚乍息
十年鴻雁惜分飛花穠野寺山行遠草綠閑門巷出稀
令子能來慰愁寂可堪臨水送將歸
送凌漢章赴秦王之招(王號賓竹道人)
老大辭家西入秦㶚陵原上柳條新毉和自得生斯地
扁鵲於今見後身設醴且陪花作友曳裾還伴竹為賓
一鞭已被君先著悵望咸陽渭水春
題扇寄閻尚温
鴻雁秋來春復回音書兩地各徘徊夢中不道關山遠
鏡裏空嗟歲月催吳苑朋遊非舊雨秦川車轂轉輕雷
相逢驛使無相贈聊托清風當隴梅
登長安龍祠道院閣
函香來禮玉宸君試上仙臺日已曛㶚上地名重此出
浙西河水又平分天垂螮蝀光流渚風振琳琅響入雲
黃葉滿亭秋色淨洞猿林鶴自成羣
淩天羽要遊臨平湖之讀書堆呈在席諸君子
無量聲光已陸沉書堆猶得住湖心山&KR0742;落日天將暝
人鑑寒潭水尚深開塞舊聞關治亂羈遊今幸與登臨
明年擬趁桃花入只恐仙源未易尋
又和徐肅夫原韻
蜩鳩何用羨鵬飛自分林泉老布韋青鳥不傳王母信
白鷗能識海翁機荷鋤隴上躬耕出倚杖門前數畜歸
衣食苟充吾願足浩歌乘月掩荆扉
送稽揮使還長安
落花時節子規啼中散還鄉馬首西漢苑别來為日久
秦川行到覺天低雲程遠見三春雁關法今無半夜雞
不獨銷魂㶚橋上闔閭城外亦凄凄
其二
行行西邁古函關到處鶯聲似故山當代名藩推陜石
今王大雅繼河間香凝命服趨朝罷樂奏軒縣勞使還
戚里由來居肺腑咨詢長得侍宫班
送楊宗周歸維揚
江亭酒盡客登舟落木紛紛下未休南路風波偏覺險
北方裘馬正宜秋天垂迥野山横接潮入平川海倒流
二十四橋行樂處月明歌吹在層樓
都玄敬見訪夜話
跫然步履忽聞聲喜極翻成倒屣迎一别五年如轉眼
重來信宿見交情溪雲杳杳隨流去池月娟娟入牖明
夜半孤燈挑欲盡更傳餘爝在薪荆
步出閶門書事
街巷泥融屐齒侵臘藏春色未堪尋路逢故舊顔多改
城受冰霜剝漸深世自隨時成變易天應無意在晴隂
歸來獨坐篷窗底笑引春醪度越吟
哭崔淵甫
績學攻文豈致災花時無柰雨相催天公似欲讐斯道
山木由來夀不材千里霜蹄中路蹶九霄雲翼下風催
忘年誼重今何望淚灑青山日幾回
贈頤浩寺辨如海上人
行徧江湖老始歸故山猶有佛相依裝輕惟貯吾徒贈
緣淺難留刺史衣貝葉編成看獨久曇花拈出笑曾微
相尋欲了神交念非是來參不二機
從徐侍郎相度水道過吳興寄沈彦祥吳汝琇
碧苕溪上暫維舟行役匆匆不自由使者擬平洪水患
聖王時軫下民憂非才敢任求賢責傳食難忘怠事羞
目斷滄洲烟樹外故人能不為時謀
還家有作
杖策相從使者行欲除民瘼豈求名言微難解旁人惑
才弱空期洚水平公論有時還自定浮雲於世本無營
西風吹動歸歟興笑對滄浪咏濯纓
遊報恩寺
祗樹隂隂輦路通禪林遙在百花中龍宫湧出疑天造
人力裝成象鬼工仙梵入雲聞下界寳光浮日現虛空
長廊畫壁看難遍忽聽鳴鐘憶遠公
送諸立夫還杭(時聞西鄙有兵)
月斜霜冷夜烏鳴匹馬蕭蕭候曉行黃葉關河今日淚
青燈風雨故人情山連海岸孤城近潮入錢塘古渡平
聞道秦川新有警可能談笑去休兵
送表兄凌太常省親還京
綵服寧親暫乞歸思君行復上王畿孤雲回首頻南望
旅雁逢春又北飛水驛月明人語静禁門風細漏聲稀
宫中入覲天顔喜日日含香侍瑣闈
寄陜西干布政
襄陽出守遂休兵(曾任襄陽知府時流民作亂討平之)藩屏攜家陜右行
化雨又生秦地草遺民猶住漢時城函關西據河山險
渭水東流日夜聲聞道王師新定亂(時王師西征干在行間)論功
應在一書生
送沈上舍省墓復還靖州(沈吳江人今戍靖州)
巴陵南面古沅湘背嶺孤城閉夕陽地接五溪蠻洞襍
水通三峽楚雲長去時車馬經來路到日兒童問故鄉
聞道元方新出戰(時其兄以戰功陞千戶出征廣西)功成相與沐恩光
送中竺佑禪師還杭州
片雲孤鶴共閑身杖錫南歸遠問津山水别來頻入夢
江湖行盡不逢人中峯古寺松枝轉東院禪房草色新
試看西湖舊梅樹花開何似故園春
送傅上人住杭州保叔
瓶錫隨緣去入杭湖山今已屬支郎前朝古寺多南渡
下界空華出上方滿地白雲朝入定孤峯片月夜焚香
明年不負登臨約應叩禪扉借竹房
弔内閣陳某
何事先生早蓋棺薤歌聲裏路人嘆填門客散恩何在
負郭田多死亦安鹽海已無前日利冰山誰障舊時寒
九原若見南陽李為道羅生已復官
之通州與吳永年飲别於垂虹亭
王事馳驅賦遠遊野亭杯酒為君留湖山有約憐同社
楊柳多情拂去舟花下歌聲催越女斗間精氣解吳鈎
明朝兩地相思處江北江南各倚樓
晩次吳門
扁舟晩泊古城隂野店吳歌攪客心蝴蝶夢中春草遠
杜鵑聲裏落花深漁燈隱隱明沙岸江雨霏霏濕布衾
一曲瑤琴許誰聽江湖隨處有知音
泊楓橋
千古楓橋尚有名孤舟來泊最關情江村漁火愁仍對
山寺疎鐘夜不鳴兩岸帆檣春水上萬年樓閣月華明
夢回試向篷窗聽無復烏啼繞樹聲
錫山道中聞子規
行行西上竟何依一片春帆帶落暉歸夢獨隨流水遠
客程惟覺故人稀飛花小圃鵑聲急芳草平原樹影微
惆悵鄉關渺何許東風回首欲沾衣
至京口
北上南徐艤畫橈欲將興廢問前朝依山城郭高低堞
近水人家早晩潮風到海門鷗社散草青江路雉媒嬌
夢溪風物今何在故壘離離細柳凋
遊鶴林寺
潤州城外古招提杖策來尋日向低林廢不堪黃鶴怨
花空惟聽杜鵑啼香臺草長迷行迹竹院苔深漫石題
坐對青山無一語出門蹊路失東西
渡江
解纜朝離鐡甕城倚篷偏使客心驚雲連極浦千山繞
風轉危檣五兩輕淮甸日斜春草綠海門潮落大江横
興亡盡付東流水日夜滔滔似不平
郭璞墓
一石巉巖似琢成何年此地卜佳城&KR0742;刀自信難逃禍
撒豆徒聞可化兵雨過隧前無草色月明江上有潮聲
鵲巢雙樹南崗路千古人傳死後名
廣陵懷古
滅項誅秦始剖符江東千里盡封吳鑄銅為鏹山仍在
煮水成鹽海未枯几杖未能慙賜賚干戈何事起謀圖
到頭兵敗身隨殞贏得功名屬亞夫
其二
黷武窮兵未肯休都將覇業葬揚州迷樓珠翠雲間出
内苑笙歌月下遊眉掃遠山螺黛盡風生流水妓航浮
江淮欲據仍無策引鏡堪羞嘆斫頭
其三
龍舟行樂到蕪城極侈何愁四海兵神器共傳歸李子
樂章先識去宫聲鳳池有水鷗常下螢苑無人草自生
寂寞西園明月夜只今惟有草蟲鳴
其四
何遜能詩最有聲思梅還復到蕪城風臺徙倚看花繞
月觀徬徨對影横粉蝶已無春曉夢翠禽時聽夜深鳴
客愁此日醲如酒安得寒香為解醒
其五
北風吹霧晝昏昏獨守孤城節義存一劍身持惟有死
四郊兵合竟無援烟生睥睨焚降詔血濺旌旗灑淚痕
落日重遊弔陳迹買絲空欲繡平原
其六
淮海名花世所尊當年培植徧諸園玉盤盂小春光淺
金帶圍偏曉露繁卿相昔聞千古賞子孫今見幾家存
東風掃地城南路蔓草寒烟欲斷魂
其七
淮海維揚鎮楚郊江山環抱勢岧嶤月明十里珠簾捲
風度千門翠幕飄羽客腰纏思駕鶴玉人攜手教吹簫
於今風景多蕭索原草離離野火燒
其八
春風孤棹遠經過千古繁華逐逝波楚地江山今尚在
隋堤楊柳已無多璚花臺古遊仙往芍藥廳荒牧竪歌
二十四橋明月夜吹簫人去奈愁何
狼山
狼山一上思依依烟景蒼茫入望微江水東流千里去
海天南望幾人歸雲迷遠樹啼鶯杳麥秀平原獵騎稀
寄語沙鷗莫相避客懷蕭索久忘機
劍山
水流花落送殘春偶逐漁郎一問津山頂著鞭猶有迹
海濱驅石已無人風來野戍邊聲起雨歇平原草色新
欲覓麻姑探消息弱流清淺幾揚塵
軍山
軍山東望遠依依芳草平蕪客去稀風急海鯨吹浪過
月明神女弄珠歸孤峯縹緲青天遠弱水茫洋白鳥微
欲賦壯遊無警句令人重憶謝元暉
龜田
經界分明出化工寳龜形狀儼相同荆州納錫充王貢
洛水呈祥助聖功千歲不巢蓮葉上一秋長入稻花中
野人共信神靈在豚酒時來卜歲豐
海
浩浩洋洋望欲迷風帆無路認東西一丸地據中央小
萬里天垂四面低元氣淋漓浮日月洪波洶湧起鯨鯢
堪嗟秦漢求仙者幾望蓬萊竟莫躋
西村集卷三
