西村集卷二明史鑑撰
五言古
芙蓉
皎皎芙蓉花盈盈出秋水美人蕩舟來容顔宛相似采
之欲為衣離居有君子路遠莫致之引領徒為爾但恐
秋風生零落從此始
夜宿吳原博修竹書館時與玉汝别
歲暮入城郭攬衣獨裴徊(叶)晩過修竹園主人故所知
所知誼不薄執手言相思復有青雲士遠行從此辭相
延入中林呼童啟雙扉(叶)北風何烈烈萬籟鳴參差向
夕燭繼之壺觴相為持初月出雲間殘雪擁寒階(叶)獨
鶴失其雌中夜鳴聲悲會面不可常况逢生别離共言
盡今夕鷄鳴各東西(叶)出處自有時人生安得偕(叶)顧
慙鶉與鷃不隨黃鵠飛(叶)各各重自愛冀以奉前規
懷古貽朱堯民
晉氏昔奔潰(叶)中原亂如沸區區廣陵相亦欲盜江介
(叶)不有顧元公(名榮)禍亂斯其殆(去聲)旣成揮扇功終定繼
牛位盛德百世祀胡為忽云廢古墓逼耕犂荒祠雜妖
厲過者豈無人誰能一留睇遙遙千載間哀哉日陵替
陵替信有由好古無其人請看王侯墓十樹九無存(叶)
謝公(名應芳字子蘭毘陵人)避地士栖栖不遑寧(叶)時無戡亂才
干戈日相尋(叶)九原今不作䀌然傷我心(叶)上書告縣
令(周舜臣)祭掃除淫昏(叶)碣石永其傳(周伯溫撰)栽梧表其名
(叶)同時文章家頌咏費敷陳廢興如循環旋復委荆榛
荆榛易永久百歲等須臾守令檢文法長年惟簿書一
為高世談舉俗笑其迂纍纍道路邊誰復賁斯墟朱君
志好古覩此興長吁輯錄匪求名庶幾能者須遺祠幸
見復廢墓未應蕪雖非令式載允為名教圖君其加勉
㫋慎毋忘厥初
讀楊君謙古樂府
去古日已遠雅樂久沉淪桑間與濮上靡靡多哀淫(叶)
楊君媚學子高志故不羣(叶)一聞世俗音謂非吾所湛
(叶)冥心太古初識樂得其真律吕既調協五音和且平
(叶)咸英與韶頀曠世今再聞(叶)豈惟以自娛擬將獻吾
君奏之郊廟上庶以和神人
謨無猷邀飲於南虛室讀壁間馮明府詩有感
獨客困泥雨閉門愁索居天晴氣微和欲出嗟無輿隣
僧念孤寂招邀過精廬緒風泛林條溜水鳴階渠良友
四五人壺觴聊爾娛陶情匪絲竹冥心遊古初為樂苦
不常奈此年歲徂一適非偶然且復少躊躇興懷舊遊
者由來心迹俱風波一分散判然區域殊精神莫與通
夢寐時交胥願言此浮雲隨風往微軀
韜光庵
韜光古精舍遠迹西山岑岡岫屢回複雲嵐杳深沉流
泉激修竹綠蘿被青林密葉翳朝陽芳柯承夕隂杖策
遵微徑逝將支遁尋行行未易即遙聞鐘磬音徙倚絶
塵想冥思諧道心搴芳咏招隱松風和悲吟
臨清軒為吳士延賦
達人尚幽勝葺宇臨清流清流宜濯纓深渚可容舟周
流元不息晝夜恒滔滔(叶)微風蕩生瀾木葉下驚秋流
響歸空房浮光映高樓芙蓉緣極浦杜若被芳洲於焉
事栖息駕言聊出遊榜舟張水嬉擁楫和長謠(叶)犀然
窮怪物蓮折傾龜巢(叶)鳴更出靈鼉媵予躍文魚(叶)境
勝良自愜慮淡信無求惟應素心人來此共逍遙(叶)
贈沈啟南
椅梧生南岳枝葉交相加(叶)孤生不自異衆木何其多
鳳凰翔中天時來息其柯中郎久不作奈此良材何誰
能為琴瑟奏曲諧雲和遂令清廟器寂寞捐山阿
贈汝其通
江南有淑女婉孌美清揚芳馨振微風容華耀朝陽被
服鮮且麗不殊古姬姜蹇修來何遲幽獨處蘭房匪無
室家願夙以禮自防一朝君子求玉帛以時將御車迎
百兩道路宛生光和鳴合琴瑟宴衎吹笙簧顧兹待年
者後處亮無忘
寄許克大
春風布寥廓萬卉咸華滋灼灼滿中園娩綠還抽緋芙
蓉抱幽獨兀兀空江湄誰云發生晩無乃未逢時一朝
秋節至盈盈花滿枝回看艷陽質孰與孤高姿時來即
成就晩達奚足悲
丙午初度題像(時年五十三)
自我得爾來忽忽已三載憂樂不相關貧病安能凂兹
晨遇初度舉酒一相灑我貌日就衰爾顔常不改過此
復幾時應知愈不逮觀者問為誰曰我咸疑紿惟餘舊
親識追想為爾拜茫茫天地間歲月不相待終當委運
去誰亡復誰在謂是無所知言非亦何觧一笑兩茫然
浮萍渺滄海
送梅刑部彦常
臨江理舟檝駕言辭故鄉故鄉非不安憂君未能忘握
手一長嘆出門何慨慷所遇無險夷行行盡周行老驥
志千里遊子懷四方豈知轅下駒局促徒悲鳴(叶)聖朝
雖致治庶事未盡康江南多苦雨江北多愆陽遺民日
啼飢已空糟與糠救荒豈無政何能補流亡秋高塞馬
肥徵師守邊疆行者犯鋒鏑居者共餱糧遣使出監護
冠蓋恒相望未聞奏捷功聲勢徒張皇君昔在郎署明
刑凛秋霜仁聲久洋溢遠追于與張兹行定高擢指日
登巖廊願弘濟時具拯斯昏墊民(叶)莫以合燭故愛此
東壁光丈夫得行道離别何足傷
過梅花道人墓(元吳仲圭嘉善人)
問津武塘下攬衣獨吟行徘徊古道旁纍然見孤塋荆
榛竄狐兔牧䜿時來登橡樹半無枝曲池猶未平哀哉
梅花菴一仆不復興空遺水墨蹤允為後世程高風董
巨間不得名丹青古碑亡文章但銘卒與生生前徇名
教豈樂浮屠名將非有深識季世多兵争愚人信因果
庶幾保其形同時富豪家厚葬侔山陵毀盜殆無餘遺
骸縱復横珠柙去已久蔓草來相縈何如一抔下晏然
無震驚取重亮在人信非山水靈采芳薦清醑日落風
悲鳴遙遙望遐躅感歎有餘情
遊寳石山有懷舊遊劉廷美沈啟南繼南兼柬
徐時用仲彦輝諸立夫
山靈謝逋客隂雲故瀰漫(叶)淫雨日潺潺朝來稍停倦
出門望西湖如見故人面眷兹寳石峯樓臺憶曾館(叶)
老僧擁破衲松下一笑粲(叶)興懷舊遊者零落已將半
(叶)凄然不成歡臨風發長嘆(叶)主人遠追隨况乃集文
彦共言春將歸與子同飲餞徙倚被層闌逍遙寄華燕
暢心風振衣屬耳泉鳴澗無端霧雨霏須臾益零亂(叶)
初疑水氣浮復訝山林暗(叶)佳景能娛人過眼無留盼
一適乃云可得喪非所患(叶)嗟彼牛山遊胡為淚如霰
南山道中(約劉邦彦諸立夫虎跑相會)
我行南山中忽忽日將午連岡兀如城盤回抱林隖嵐
氣鬱以深原田何膴膴長松挺人立怪石驚獸怒道旁
何青青幽蘭間芳杜古洞閟烟霞流泉瀉風雨緬懷如
玉人先期在幽阻停車望白雲光儀渺何許
送節推華公謫官
張飲春江湄送此倦遊客冠蓋何營營臨行紛贈策吳
人感恩深攀路隨充斥行藏固由命但為公論惜楩柟
棄中野蘭蓀槁深澤良時難再遇杳然山海隔黃鳥嚶
其鳴青驪逝安適浮雲忽歸山霖雨不成滴湛湛長江
水粲粲水中石風波汨其泥所遇非故迹惟其有本性
居然自清白勿以窮自卑徽音慰離析
頃以多故絶不作詩春暮霖潦為灾榖未入土
恐有過時之憂聊命紙筆以諗同志云
生生本陽德萬物咸華滋窮隂忽為咎積雨無晴時顛
風泛洪濤蕩決渰畬菑溝壑有遺民憔悴半流離空林
少烟火晨膳夕無炊縣官急租稅督責煩鞭笞但知赴
期會誰能恤寒飢日月更相送春事奄無遺過時而不
耕秋成安可期雖有勸農令文具亦何為傳聞盜賊起
民窮多致斯咄唶有深憂豈惟漆室葵
賀其榮病京師吳原博舁歸第中而卒為之殮
殯其榮父作感義詩謝之要予同賦
翩翩宦遊子抱疾居京師俗習有由來病者栖簷垂一
命亮莫延孱哉斯兩兒(時携子姪同往)夫君數往視念彼形神
離舁歸以待盡後事經營之封書告其家殮服飾其尸
塗殯就客位受弔居東階(叶)且為錄行槖以俟歸葬期
死者如反生不媿臨訣辭朋友居五倫幾人能弗虧勢
利相驅合禍衰隨背馳况乎死生際避遠固其宜有能
聞斯舉其顙泚乎而題詩頌高誼且以箴吾儕(叶)
鍾希哲者台州人也妙於傳神成化二十年春
沈君啟南偕余訪之欣然命筆咸云甚似因
賦詩記之是歲四月十二日余初度也書於
豫章堂
人生無百年五十又過一去者日以多來者日以偪情
慾與寒暑晝夜相剽賊徒行已須杖短髮不任櫛顧茲
孱弱軀那為久存物一朝隨化盡形容不復識鍾生妙
傳寫為我聊把筆傅染藉丹青經營自胸臆精神與形
似毫髮無所失端如鏡中影恍若水底石大均斯賦形
其理固莫測孰知毫采功妙奪造化力我聞先正言自
治不外飾求真既為妄望久寧非惑君看古人像存者
百無十惟能慎厥修庶幾為永則
遊飛來峯
久圖山澤遊苦為風雨欵驚雷破重陰及晨光已顯逶
迤入幽深厲揭度清淺靈山傳飛來合澗互回轉蘿垂
手可捫松高蓋惟偃陽厓丹霞凝隂洞蒼雪滿秀色如
可攬絶巘竟誰棧衆竅因風號羣芳遲春衍追念平生
歡歷歷猶在眼匪無新相知已少舊遊伴老僧久見招
相攜集閒館解衣任盤礴覽物適蕭散形忘慮則消情
至心莫展寄言同懷人對酒歌勿緩
夜宿虎跑蘭若
我昔遊虎跑旋歸一何蚤奄忽逾十年尋常掛懷抱題
詩寄尊宿平生緣未了(予前歲曾寄詩僧敬祖規有翠濤軒上重遊約此是平生未了)
(緣之句)兹遊非偶然歷境極深窈山靈喜客至隨方故呈
巧鐘梵鳴雲間樓臺出林杪涓涓石中泉天遺潤枯槁
瀹茗味更佳煩勞頓如掃載咏坡仙詩翛然出塵表夕
陽下高樹暝色栖芳草攜被卧重巖山空寂以悄神清
不能寐轉輾達昏曉晨光忽熹微啁哳聞啼鳥攬衣出
烟蘿從人問周道
落景村(為沈啟南賦)
羲和駕驟驥杳杳經天衢向夕廹崦嵫弭節少躊躇餘
光爛未收冉冉下桑榆歸雲栖遠岫暝烟生廢墟野雉
雊中林牛羊下城隅回風忽復來灌木吹笙竽野老耦
耕倦盥濯歸茅廬曳杖數雞豚引水灌畦蔬達人尚真
意寫圖聊自娛天機宛流動匪為形似拘
一木(為李思式賦)
木以棄而壽人以晦自全君看櫟與樗蔽牛非偶然乃
知為世用孰若全天年覽物有深感悠悠復何言
題劉大參(名欽謨)所藏蘭圖(圖上逐段摘書離騷句)
秋蘭何青青羅生湘水旁芳馨隨風發菲菲久彌章嗟
哉好修士采襭紉為纕人多貴蕭艾謂斯為不芳草木
猶未得珵美奚能當若人寫毫素鍳之宜不忘靈修苟
見察萎絶亦何傷毋為翫形似無實徒空長浩歌離騷
經余襟涕浪浪
余自病目閒居寡歡丁未歲初度試展余真命
酒相對嗟歲月之不留悼面目之非舊因戲
為問答以自釋焉
形體本天賦全生無少缺去冬嬰禍罹一眚肆微孽藥
石豈不良終焉左其眜譬彼陽光微有星俄爾孛子雖
我寓形自來相附結如何視得喪曾不致悲說將非坐
斯累乃與子乖别恝然如無情默爾斯結舌子應徇世
情盛衰因改節有情與無情畢竟同歸滅慷慨奏清謠
輕雲蔽明月(問真)
我生非孕育因君試經營形神日相向如影長隨身君
惟昩調爕氣淫斯疾臻胡為不自省乃獨尤我云我不
與君厚舉世誰復親改節或他人匪為我與君我雖具
形似生而無性情休戚殊不知是非安得言病目固為
患未足傷君生勵志苟不衰存賢沒稱神廢視傳春秋
聖門名素臣視日能不瞬亡宋實斯人乃知善與惡豈
由盲不盲君其務自勖我亦同令名(真答)
送劉德美之京
風吹大河水晝夜無停流嗟君萬里行且復須臾留王
命自有程安能顧朋儔執手兩茫茫日暮登行舟皇家
重賢才一藝咸見收况茲衛生功妙與元化侔譬彼照
乘珠所往無不售(叶)願言進明德流光被中州
神樂觀送沈啟南
暮春和氣暢冠紳集城隅振策闖竒蹤流目盻靈區圜
邱鬱中天皇矣神明居飛宇入浮雲光景曄朝霞(叶)交
龍麗瑤砌摰獸緣金鋪川梁駕流虹靈泉激深渠嘉樹
夾道生芳柯綴丹敷奏風何泠然鈞天張清都娛戲易
永日列筵湛清酤宣和頼聲樂間以嘯且歌(叶)彼美邱
園客逝將賦歸歟羈縈怨遲暮臨風發長吁
十八日登含虛閣
圓景光漸闕海溢秋生潮禪林敞高閣勢欲凌雲霄老
僧敬遠客良夜相招要焚香足清供舉酒聊逍遙河漢
西南流微風忽刁調夜氣悄且清川原何寂寥悠然動
遐想凭闌發長謠商聲出金石餘音一何嘹願隨瑤臺
鶴高舉乘飄颻
遊金粟寺(在澉浦西北)
我行為尋山言至東海隅連峯盡成童黃茆彌所如於
焉載瞻矚盎然風氣殊杖策試探討聿來金粟居山形
既環合土壤還膏腴澗水絃鳴琴松風簧亂竽蒼龍與
青鳳聯翩戲庭除好鳥鳴高枝嚶嚶如有須老僧聞足
音延客入精廬名香手自焚茗供與之俱言論即契合
不異相煦濡向夕猶未歸欲别更踟蹰兹遊幸一適如
此良非虛浩歌下山去人生電影如
贈支硎山人
幽人戀墳墓搆此山澤居層巒代屏障積石當階除飛
泉潄瓊瑤靈籟鳴笙竽清音度回風頽響栖芳株入耳
盡成曲喈喈良不殊臨軒睇冥鴻坐石見游魚飛潛各
有適悠然忘所如緬懷放鶴人不得同交娛商歌滿天
地如與金石俱富貴非吾欲逍遙真有餘
送周元基之京
孟冬寒氣肅鴻雁飛南翔嗟我同心人翩翩翻北行(叶)
朔風捲征旆轅馬忽悲鳴(叶)僕夫在門前親賓張道旁
心知生别離取醉暫相忘君昔負竒志少年懷四方廹
促未得施所業但文章兹行騁良圖騏驥超康莊行道
在濟時豈惟名譽揚野人幸東壁冀願承餘光
謝吳鐡峯法酒糟魚
秋水滿陂澤高榆蔭村墟閉戶動經旬未能忘索居足
音何跫然忽枉故人書欵曲念暌違况有庭實俱法醖
出上尊海魚離糟邱(叶)香味良薆然夐與常調殊懷惠
欲報之顧無瓊與琚惟於引觴際頗覺愁思祛分甘餉
吾兒俾知君意劬努力苟能珮免為人所尤(叶)
經玉遮山
夜宿光福里晨行玉遮山玉遮何深秀岡岫相回環古
來賢達人纍纍塚其間碑文半磨滅松栢多摧攀子孫
不復來存亡非所關感此成獨立臨風涕潺湲
登鳳岡
睠兹鄧尉山盡日窮吟行(叶)晩登鳳岡頂四顧何蒼蒼
羣山如列城峯嶺互低昂杳杳西日下澄湖浮練光野
鳥相和鳴涼風吹我裳梵宇襍民居樓閣鬱相望聞有
賞心人疇昔此徜徉况當梅花時玉雪被連岡題詩動
幽興寫畫在遊蹤(叶)去後訂重來中為事所更(叶)乃知
百年内為樂安能常興懷發孤咏浮雲共悠揚
聽鶴
明月出滄海流光照中庭翩翩青田姿深夜時長鳴一
聲聞於天露白涼風生鏗鏘激金奏悠揚協鸞笙達人
厭絲竹隱几冥心聽高低盡成律入耳通心靈沉吟不
知味恍若聞韶韺但恐衆仙至驅之遊太清
送郭訓導
仲秋百卉腓旅雁思南翮涼風吹客衣嗟君事行役三
調不徙官依然在儒籍皇朝重文教此任故精擇諸生
得造就疑義資剖析入室與升堂煌煌盡圭璧冷熱固
人情於君自無斁浩歌菁莪篇芳塵滿瑶席
送魯舉人廷瞻廷對
秋風動地起原野忽蕭條之子遠行遊心旌自搖搖中
夜視明星鳴雞正嘐嘐晨興戒徙御四牡一何驕傾城
此送别張席俯西郊杳杳即長路依依謝故交故交從
此别執手未能發向夕起重雲白日光明滅維兹大廷
對盡言斯效節效節自吾分過此非所缺不聞劉去華
沒世名愈烈努力景前修徽音慰薄劣
訪沈啟南中道相遇既示斐章且形繪事賦答
病起言出遊行行入吳苑懷我同心人去此苦不遠安
能待折麻始為情可展榜舟泝川流疾進猶言緩天寒
鴻雁哀水落灣碕淺顧望念何深獨行畏日晩日晩將
何之風悲雨凄凄君子枉前途引領見容儀精神亮相
契遇此如有期何必造門屏然後盡中懷(叶)君行當入
城余亦從此歸方舟且容與未忍言别離别離悵悠悠
於焉聊寫憂暝投蘭若中宴衎叙綢繆起坐臨前除彈
琴和清謠(叶)重隂翳明月寒風振山邱慷慨令心悲欲
罷不能休沉吟出門去雞鳴忽嘐嘐(叶)
蓬壺道人
登高望瀛海弱水何茫茫巨鰲戴三山屹立水中央金
銀為宫闕玉樹森成行微風振其柯泠然奏琳琅中有
遺世士餐霞仍𠻳陽飛龍為我駕瓊糜為我粻容顔若
嬰孩不老凋三光悲哉世間人年命如朝霜
遺橘吳鐡峯
中園有佳橘結實何纍纍經霜不盡采時為窮歲資念
此難獨有一朝遺所思所思亮不乏聊用致我懷(叶)
雲巖書屋
幽人厭城市言就雲嵓居嵓居杳且深所藏惟簡書五
車未為富萬卷良有餘白雲出巖間俄來集窗虛風吹
去復來似為君子娛於焉日容與庶幾名實俱
挽吳安晩(即鐡峯)
徂謝易永久奄忽移隂陽涖卜告門東日月得其良祖
載出中庭送子歸山崗愁雲結重隂白日黯無光前旌
御廣柳丹旐隨風翔徒御皆涕零素驥亦悲鳴(叶)行行
適幽宅税駕斯焉藏明器雜前陳苞筲瘞柩旁顧視但
漫漫長夜永無明(叶)骨月行當化魂氣杳飛揚慟哭不
復聞祭奠安能嘗送者各自歸誰為少徬徨狐兔如有
情時來戲玄堂千秋萬古後猶悲思故鄉
慈節吟
薄命嬰禍罹良人忽摧夭哀哉襁中兒呱呱泣昏曉殉
死非所難奈此孤而藐宗祊與族姓所繫良不小忍死
少須臾辛勤撫而保盛年謝膏澤潛身處深窈近市媿
軻親延賓慕陶媪兒成奉祠祀春秋薦蘋藻身為朱氏
婦庶幾以終老榮名靡所圖節義乃常道
讀釣臺集
子陵遯世士因亂在齊邦羊裘物色中三徵往帝鄉傲
睨帝王尊唾視名利場辭榮良足欽適用非所長觀其
卧床對豈不由衷腸願從巢父流接跡潁水陽詔許放
還山於焉漁且耕君臣義交盡故舊情靡忘希文守兹
郡披榛弔頽荒飾詞薦蘋藻伐石銘文章節禮兩言立
日月可争光如規莫加圓如矩莫加方後賢務新竒論
議太低昂遂令禮賢舉造化聚訟端(叶)唯陵固漢人清
節起東京(叶)况之三代士斯言殊未當逝者如有聞應
亦以為平(叶)遙遙望雲山永言多慨慷
秋日襍興和程學士克勤韻
㶁㶁澗下水蕭蕭竹間風愛此幽且深葺宇當其中旣
無紛囂雜且有静省功吾道在方策雋永將無窮至理
苟冥會萬象咸昭融悠然起遐思忘彼南山崇
其二
率溪有精舍是為咸買居所惡乃聲利所好在詩書閉
關謝往來長年味道腴衣食常不給舉世笑為愚孰知
南山翁懷此久踟蹰魚鳥雖可樂獨行無與俱惟應浴
沂者庶幾為我娛
答沈彦祥賀生孫作
生兒免無後未别為賢愚日夜望成人粗令業詩書兒
今復有子頭角宛相如得孫固云喜無乃添吾憂(叶)痴
兒不好學枵然腹空虛未知為人子徒令尊自居故人
繆相愛遺我瓊琚詞(叶)上言由先德下言擕掌珠何時
得良晤看此庭中趨
贈王文冕
少懷四方志乘時遠遊嬉西經宜興市落魄無人知夫
君何自喜枉駕與之歸華燈坐良夜高論露中懷古今
無窮變亹亹解人頤雷驚蟄斯啟鐘鳴霜乃飛相知苦
不久旋復成乖離出門即長路驅車獨栖栖浮雲蔽關
山洪流帶邦畿可望不可親悠悠勞我思秋蘭抱幽香
寒松挺孤枝芳華信能保應無遲暮悲
再疊圖塋致思四首
遙遙天馬山羣行出城外(叶)澗水東南流禾黍資灌溉
(叶)地幽抱神界穴秘聚生氣繡衣念厥祖營為卜遷計
謂彼穀城藏於中猶有悔兹焉事改作辛勤閱年歲種
樹皆十圍畚土非一簣魂氣無不之體魄永攸利夏官
如有知含笑於下地載誦思亭章令人發深嘅(叶寳澗西原)
茫茫天地間壽者何其少哀哉象峯麓孤墳埋百草下
有潜寐人長夜無時曉當其蓋棺日孤兒未離褓抱道
竟不施策名空太蚤郡守解憐才於焉卜其兆穿中既
深錮營旁亦高燥兒今立要津英名流四表褒封賁泉
壤奎章掞天藻夫君身後名有如白日皦(象峯東麓)
莆中地濱海羣山多象形眷兹鳳凰山名之斯稱情盤
廻若飛舞峙止疑栖停五隴相起伏形勝由天成林侯
卜其吉為母開佳城樹檟匪求材礱石斯為銘五患既
盡除一抔期永寧雨濡與霜降春履仍秋行感此狐兔
迹况聞風木聲凄然淚承睫寒泉亦悲鳴(鳳山北隴)
死生晝夜理在人皆善言及乎處其際變色不能前徬
徨顧妻子事事成悲憐請看塗嶺穴中有長生天上書
論國憂志欲除其姦天人與順逆大義何昭然玉工昩
其理反為和氏愆營兹以待終將歸要領全聖皇重直
諫再命居臺端直氣不可回風節故桓桓容悦亮非歡
忠義素所安豈如莊列輩呴呴談神仙(塗嶺南窩)
介子永齡遘厲頻死味芝陳先生實生之用求
姻家沈君啟南寫圖復系之以詩聊報萬一
云
愛子本天性少者亦何深念兹成童年苦為瘧所侵寒
熱日交戰孱弱詎能禁人云鬼之為毋乃隂陽淫先生
希聖流用推仁者心一投去其苦再服保其真寢食如
平時竒功妙入神老南寫斯圖為是平生親種杏固寓
言况此及物仁圖亦有時旣言亦有時泯(叶)惟應受賜
者身存恩亦存(叶)
舒嘯亭為東林山陳氏賦
淵明一代士所懷在本朝棄官歸去來舒嘯登東臯將
為憤懣渫豈以音節超亦有逸羣人葺宇此逍遙發口
忽成音逸響一何嘹長風集萬里游雲薄九霄幽深比
琴瑟清激超竽簫綿駒喪其精王豹亡其謠眷兹自然
妙何須鍾律調遙遙蘇門山至人當見招
三天竺
浮屠善幻化利益誇羣愚未能空諸有亦復崇其居巍
巍金銀宫湧出空山隅興廢固由人無乃法所驅眷兹
天竺名古來封域殊移之被此地欲表神靈區地勢既
形勝人情亦奔趨我來適閒曠二三同志俱登頓雖云
勞逍遙還足娛仰睇羣峯秀俯循流水迂微風動靈籟
滿耳聆笙竽徘徊將日暮浩然賦歸與
一愚為沈廷望賦
人以智自衒子以愚自矜愚智盡天賦有無何重輕紛
紛效愚者卒獲詐以名外飾中或殊居然汨其真子能
慎自踐斯名方稱情俞也不可及回也言如之險艱致
其力退省發其私愚於此何有聖言當不欺
折楊柳送張子静歸吳興
下馬折楊柳春淺條未長東風吹落日行人歸故鄉朝
發閶門道暮宿碧瀾堂仰看天上月千里共流光
贈李中翰貞伯
層城多甲第朱門赫峩峩曲水起飛橋樓觀相陂陀何
人拊瑤琴獨坐當中阿朱絃激清商慷慨和悲歌回風
振叢薄游魚躍靈波大雅久不聞舉世尚淫哇知音既
云少笑者亦已多沉吟下階陛感嘆將如何
贈陳玉汝
少婦婉清揚當戶織玄黃朝朝弄機杼曄曄成文章筐
篚遠貢之裁為君衣裳衣裳近玉體衣被自生光苟非
尺寸益焉能置君旁
有懷沈啟南吳廷暉二姻家
日落照高樹枝葉何輪囷上有嚶嚶鳥鳴聲如索羣與
君别離久邈若參與辰結交非不多何如兒女親河水
盡日流浮雲盡日行行雲與流水不及思君情
賦泰伯祠送李舍人
行行閶門道清廟臨通津借問此何居至德垂鴻名(叶)
疇兹商周際天命固難諶(叶)避狄始寧居翦商志將萌
(叶)聖孫天所啟周道方日新夫君見其微遠竄來蠻荆
(叶)冠冕化文身禮義開吳民讓國非求名此意難具陳
顧惟君臣誼况乃父子親向無宣尼言誰能識其心(叶)
李膺吳中彦懷古意何深(叶)行當侍帷幄揚芳播清塵
七言古
題沈啟南畫月下杏花
我昔慶雲看杏花春雲壓樹埋晴霞無端風雨中夜作
狼藉滿地同泥沙十年蹭蹬不復見無乃天意於吾賖
老南忽往花正好兩株繁華對晴昊白日苦短看不足
更向良宵事幽討月明照花花在地恍若清波漾文藻
夜深露下花更佳汗濕蛾眉淡於掃巫山神女朝夢雲
洛水靈妃夜當道知君好事不可當遶樹行吟被花惱
詩成得意難具陳片紙再與花傳神品高意遠迹逾妙
反覺樹上花非真須臾喧傳動城郭借看累月紛蹄輪
君不見虎頭曾圖瓦棺壁觀此雜沓輸其珍老僧老僧
收拾去且莫出示無錢人
紫陽庵
玉光薰天天帝怒勅遣天丁劈雷斧電掃霆驅葬海中
散落南山把山補龍血淋漓凝紫璚玉枝瑶草交瑩英
桂影蘭香泣秋色仙妾坐花吹玉笙千年老鶴噤不語
蕭颯蛾眉怨神嫗(有丁野寉遺蜕其妻亦出家於此)東望蓬萊一水間
黃塵霏霏正如雨
梅月
老兔爬天團玉生山河影動參星横羿妻潛奔姑射笑
霜氣作華凝珮纓瘦影寒香塞天地茅店村醪冷無味
翠禽忽聽啼一聲凍雲零落東方明
秋江客思
洞庭嫋嫋涼風起木葉驚飛下江水江水悠悠烟景微
江頭有客未成歸身經北渚雲山杳家住南京音信稀
乍見霜前飛塞雁還聞月下搗寒衣寒衣作就家家寄
可是儂家遠難致男兒出門不返顧直欲浪遊天盡地
輕舟短棹恣經過水遠山長風浪多花艷驚郎大隄女
聲諧流徵郢城歌歌聲入雲花滿堂夜夜朝朝樂未央
勸君莫上瞿塘去兩岸猿啼能斷腸
送樊司理考滿
東方日出城門開雨灑道路無塵埃傾城出送使君去
前車後車相逐來路旁弱柳不堪折秖把新詩贈離别
使君巖巖廊廟姿三尺由來能自持平反不待慈母問
考課行對尚書期最君治行當第一一蹴登臺不為疾
君不見漢朝任人尚法律獄吏往往為公卿釋之世謂
冤民少定國人稱用法平况君明經取高第比擬不能
無重輕更將古義決疑獄莫謂明時無董生
澄上人房紫牡丹開觴予以酒因詩以記
入春風雨長交作水波遶舍如湖濼桃李沾泥海棠謝
負却人家看花約追呼聞欲檢民數愁疾強扶來縣郭
市中湫隘不可居却向禪林借高閣忽驚妖艷破寂寞
况乃駢花與重萼芳心暈露金粟敷嬌態迎風紫綃薄
初疑僧伽演妙義天女來聽鬘瓔珞又如洞庭張廣樂
仙姝聯翩揚戍削傳聞此種出羅山未必分根盡河洛
姚家荒蕪魏家廢總有華容亦非昨品題何須較優劣
但得相娛不為惡老夫睹此喜欲狂遶花吟行不停脚
只愁兩日損顔色好事誰能致油幕又無仙家漆姑汁
可使濃華不凋落老僧破戒為儂喜斗酒沽來對花酌
掃除熱惱得清涼攪就醍醐出酥酪人生真賞貴適意
不在歌鐘始云樂夜深秉燭更相照春城月暗鳴宵柝
送浦汝方訪姚侍御
君家寫山樓上住(浦樓名)掃盡雲山入毫素扁舟六月泝
吳江欲向丹邱最深處丹邱主者繡衣人年來畫筆如
有神遠慕荆關探妙訣旁尋吳盛接芳隣與君舊日相
知久握手無言驚白首怒呼銀鹿掃庭花笑倩瓊姬獻
杯酒酒酣鬭畫為歡娛峯巒歘來當座隅摩挲老眼識
真趣脱帽席地驚相呼我欲從君往盤礴無奈塵紛苦
纏縛臨江送君君不留離情直與江東流
送康驛丞之京
皇天不雨江欲枯有客棹鞅遊南都南都煌煌在天上
虎踞龍蟠屹相向城中美酒斗十千臨行請君沽百錢
鳳凰臺頭弄明月拍手醉唱名都篇
渡奔牛閘
下河水低上河漫春雷吼閘奔流悍鼓聲鼕鼕催發船
百丈牽連若魚貫船頭水湧沉且浮順風張帆那可留
行人來往日南北惟有水聲千古流
過吕城&KR0309;
河水湯湯向東注壘土横河障波住往來舟檝恒苦停
首尾相銜纔得渡車聲轔轔綆痕急船頭向天如欲立
龍門一躍直下來灘聲雷吼鮫人泣
題可菴老人寫竹
國初寫竹王舍人筆端生動妙入神風流太常繼其後
片紙一出人争取可菴老人得此傳聲價在人尤赫然
江南賢豪動百數家家屏障生風煙前年寄我雪竹圖
天地慘淡雲糢糊大枝橫斜小枝亞金鞭擊折青珊瑚
今年寫竹吳江見寫出千人萬人羨鸞鳳盤空雲日翻
蛟龍出海風雷變鷓鴣無聲錦瑟稀湘娥披雲未遮面
老人老人勿自珍筆力轉多方絶倫高山流水志有在
莫謂識面無其人
雜言古
秋林會友圖
青山巃嵸凝紫霞飛泉如虹飲渥洼楓林接葉紅於花
上有鸞鶴下麏麚玉樓珠箔仙人家仙人顔色常美好
瑶池桃花得春蚤門前石楠秋葉香滿地綠雲風不掃
有客來遠方驅車涉羊腸車聲到門止揖讓升高堂高
堂奕奕凌雲漢瑤爵金盤青玉案華燈煌煌照宴嬉漢
女為生洛妃旦浮雲不行天欲低回風動地飛花亂悲
歡離合樂未央起視明星夜將半夜將半舞且歌發激
楚奏陽阿巧笑兩頰生微渦蛾眉曼睩光騰波平生樂
事良蹉跎對此轉覺哀情多明朝忽驚雙鬢皤其奈流
光如箭何
許子厚約遊石湖余以事沮詩以謝之
杭州擅西湖烟花瀰漫天下無石湖在吳苑佳麗亦足
雄吾蘇青山巃嵸抱湖涘吳臺越城兩荒址紫薇舍人
天上歸乞得天書賁湖水湖水東西流世人相續遊古
人不可見今人來不休古人今人日更改湖上青山鎮
長在梵宇琳宫幾廢興湖波依舊東流海許君約客為
春遊繡被錦帆青翰舟攀巖踐穴肆探討□洄擊汰相
夷猷山嵐湖淥可手掬大笑拂入杯中浮舉杯仰天作
鯨吸沃溉胃腎資冥搜時時得句輙嘔出錦囊錯落驪
珠投暮歸列炬照湖上水波湧沸魚龍泅蹇余汲汲塵
中走與約誰知此言負想像清歡寤寐間側身西望長
搔首作詩聊寓不平鳴有命重遊尚須後
題沈啟南西林唱和
故人訪我來長洲半道却入西林遊西林蕭蕭倚絶壁
仰見白日西南流林僧晝眠開北牖驚呼謂是吾師友
遣人四出招良朋露坐中庭接杯酒東方月出星滿天
抗褎起舞心茫然白璧無由報知已丹砂不復延流年
延流年真浪語何如飲美酒沉酣不知暑曇花菲香充
佛廬爝火流光駭仙鼠既歌且謠其樂陶陶不有君子
那能逍遙詩成寫圖徐隱几頃刻雲烟生滿紙天機到
處人莫知明日喧傳動城市
萬竹亭賦贈吳汝琇
我家竹林在平地土淺叢疎葉顦悴君家萬竹連高崗
儷美瀟湘與清渭崖光谷色相吐吞石澗潺湲瀠復奔
鷓鴣啼秋白日暝蛟龍捲雨翻滄溟紅泥亭子開中央
朱闌碧甃周為防孔屏翠帳齊騰光秋蘭羅生瑤徑旁
光風泛轉菲菲香翠隂滿地凝不散綠水蕩漾雲茫茫
美人挾瑟調清商朱絃高張分雁行一彈再鼓發浩倡
清聲入雲哀怨長鳳凰翺翔下寥廓帝子不見山蒼蒼
我為萬竹歌歌長唾壺缺平生不飲今醉之醉後不禁
雙耳熱夜深起舞月明中猛虎一聲山石裂
暮春訪沈啟南道中作
姑蘇城中桃李花風吹雨批成泥沙離羣客子正無頼
對此不飲空咨嗟美人别來應瘦生思之忽泛婁江行
芳洲杜若何青青青林隔岸啼春鶯春鶯嚶嚶求友聲
人之聽之無限情無限情在今夕疑義竒文賞還析大
勝山隂興盡回道路空留往來迹
重陽庵(道家謂王重陽修煉之所)
我遊重陽庵不見重陽子丹成飄然與世辭騎龍遨遊
太清裏三山等鰲簮四海猶杯水萬里一瞬間千年片
時耳後人作屋青山頭重陽不來人自遊長風蕭蕭日
杲杲醉卧白石臨清流青衣洞深且幽銜花野鹿鳴呦
呦仰招浮雲喚白鶴吾將與爾仍丹邱
西村集卷二
