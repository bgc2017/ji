杏庭摘槀别集類四(元)
提要
(臣)等謹案杏庭摘槀一卷元洪焱祖撰焱祖
字潛夫歙縣人是集前有危素序稱為徽州
路休寧縣尹致仕而叙其仕履乃曰年二十
六為平江路儒學錄浮梁州長薌書院山長
紹興路儒學正調衢州路儒學教授擢處州
路遂昌縣主簿天歴元年年六十二致其仕
不及其嘗為縣尹考宋濂序稱其自儒官起
家四轉而為遂昌主簿遂以休寧縣尹致其
仕盖是時猶沿宋例致仕者率進一官使歸
實未嘗任其職也焱祖嘗作羅願爾雅翼音
釋至今附願書以行又有續新安志十卷亦
繼願新安志而作盖亦博洽之士是集為其
子浦江尉在所編所居有銀杏樹大百圍焱
祖嘗以杏庭自號因以名集其詩以古近體
分列然五言律下注曰長律附不從高棅稱
排律七言律下注曰拗律附亦宋人之舊名
盖猶當日原本未遭明人竄亂者也其詩雖
純沿宋調而尚有石湖劍南風格抗衡於虞
楊范揭諸家則不足以視宋季江湖末派則
蟬蜕於泥滓之中矣乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
杏庭摘稿原序
杏庭居士集故徽州路休寧縣尹致仕洪先生所著詩
文也先生諱焱祖字潛夫年廿有六為平江路儒學錄
浮梁州長薌書院山長紹興路儒學正調衢州路儒學
教授擢處州路遂昌縣主簿天歷元年年六十有二致
其事去明年卒于家此先生之履歴也其為學官興修
學舍其佐邑富民不敢蹐門土豪強買民田不收税壹
為正之甲或敺乙瀕死反自□其面以誣乙冀脱其罪
先生卒坐甲訟由是息囹圄為空浦城偽鈔誣遂昌富
者十有六家尉卒持公櫝至先生立遣之南有大溪遇
霖雨不可涉乃捐廩禄為之倡作長橋夏旱禱于龍湫
輒雨此先生之為政也初先生謁宋尚書方公逢辰于
建德方公大竒之其後客杭師事建德守方公回建德
與先生同郡先生之生父程公建德同舍生也客信從
學校授四明戴公表元游至若高郵龔君繡吳興姚君
式南城李君淦皆東南名士則又與之同僚此先生之
師友也由是觀之先生終始可得知矣先生既沒其子
在述其行以先生踐履純篤為政清慎邅回半生位不
充其才為痛余則解之曰前史所載丞相御史大夫大
將軍名姓相望其穹官峻爵焜耀一世論其所可傳則
蔑如也先生之文根極理要而憂深思遠超然游意於
語言文字之表彼丞相御史大夫大將軍雖尊顯寧有
是哉然則為在者可以無憾矣先生所著别有續新安
志十卷爾雅翼音註三十二卷已刻于徽學其所居有
銀杏大百圍故以為號因名其集云在以門廕為征官
今調浦江尉將去京師屬余序其篇端迺為之書至正
九年七月己亥應奉翰林文字文林郎同知制誥兼國
史院編修官危素序
杏庭摘槀序
濓昔受學於河東公獲見新安洪先生詩十餘篇心甚
樂之竊意先生之所述篇章必富而新安遠在數百里
外常媿弗能一見先生以窺夫大全及河東公殁先生
之子存心來為浦江尉濓始得悉受而伏讀之不覺嘆
曰嗚呼是豈非詩哉夫詩未易言也商周之時三頌二
雅泊夫十五國風之作既經孔子所刪列為一經固將
與天地相為終始若秦漢以來至於近代其間雕肝琢
腎以自馳騁於一世者不為不多果能傳之千萬載而
弗泯幾何人哉縱傳矣求其無媿於孔子之删定者又
幾何人哉盖必有超絶之識充以包羅宇宙之象濟以
俊偉光明無所不通之學然後始能與于斯不然則流
連光景之辭爾尚得謂之詩矣乎新安為江東一大郡
自舊多文學之士及吏部朱公兄弟以詩倡於建炎紹
興間而作者益盛流風遺韵直至于今不衰先生之生
雖後朱公百餘年嘗及接鄉之諸老故聞見甚多而講
索甚精其發之於詩和而不怨平而不激嚴而不刻雅
而不凡庶幾忠厚惻怛有三百篇之遺意者嗚呼是豈
非詩哉濓頗觀今人之所謁詩矣其上焉者傲睨八極
呼噏風雷專以意氣奔放自豪其次也造為艱深之辭
如醉夢人亂言使人三四讀終不能通其意又其次也
傅粉施朱類燕姬越女巧自衒鬻於春風之前冀長安
少年為之一顧詩之至此亦可哀矣求其如先生之作
尚可多得耶濓方將謄置東明山中與二三子共學焉
而存心以四方之士多願觀之俾濓摘其古今詩若干
首鍥梓以傳先生之詩誠不宜無傳故濓特舉詩之未
易言而先生絶出於今人者序之于首簡惜乎河東公
墓木已拱無從質其說之然否也先生諱焱祖字潛夫
自儒官起家四轉而為遂昌主簿遂以休寧縣尹致其
事其善政可稱述而不係於詩者不書至正十五年春
三月十五日金華後學宋濓序
杏庭摘槀
元洪焱祖撰
五言古詩
蠶婦辭
貧家桑地狹買葉療蠶飢葉價貴如金賣釵仍典衣所
得弗償費况乃筋力疲蕭條鏡中顔伊軋忩下機都將
寸心苦織入千萬絲帛成不敢裁支梧廹公私端居被
文繡媿爾西家施
宿中灤
曉出酸棗門暗與夷山别睡睫風沙濛凍須露華結小
車駕雙驢箕踞坐卼臲野闊迷去程鐸鳴避來轍亭午
過黃河濁浪半天掣雷聲撼乾坤土色暗日月雜以牛
馬車百命托孤葉含靈幸有知帖妥無踶齧妄動或側
欹均同一漚滅到岸已斜陽相慶猶餘懾人稠屋稍華
炊過炕喜熱問名知中灤境壤衞輝接買飯直不廉年
飢斷麯蘖旅卦尚資僕數竒我俱闕遠遊觸事非陋學
謀身拙兹行似可笑内顧奚所挾體疲即就枕衾薄盡
發篋淅淅瓦霰鳴前途明日雪
文安縣
文安隸霸州顯德州始置蕭蕭風捲沙渺渺天裹地駞
載雜驢車日落喧市肆酸虀芼湯餅我亦解鞍憩維昔
石晉興結遼與共事割畀十六州貿易一閏位世宗取
三關銳意平幽薊破竹功垂成服藥志勿遂金甌竟莫
完鐡硯真左計藝祖繼揮戈似亦欠乘勢後人不量力
輕舉速顛躓中原百戰爭亂極數當治大物自有歸追
思一長喟
宿蒼嶺絶頂
行窮磵百折始上深山高峥嶸歲年晩蹭蹬人馬勞積
雪凍如鐡寒雨細於毛但見石犖确而聞草蕭騷亘古
無日色白晝有鬼號谷甿驚過客奔竄捷猿猱商賈虞
剽劫出没森弓刀嶺半乃有店三州犬牙交歴險得一
息詎敢輕衡茅飢炊甘如飴况覬豐饌醪嗟予本孱儒
早與世故鏖欣怖從何生夢幻隨所遭昔賢仗忠信嶺
海氣愈豪矧此奚足云内視固有操窗開風滅燭松響
鶴歸巢思詩夜無寐霽月生林梢
宛丘
壽春之宛丘十日復五日河盤常山蛇舟舞宋都鷁途
長冬景短坐卧厭跼蹐未知䟽鑿意何苦紆弗直恭惟
大聖人環轍于斯厄神龍困泥沙祥鳳栖枳棘平原澹
荒烟猶帶愠見色知士多嶮艱愚夫抱安逸有懷重徘
徊延佇三太息路轉見孤村垣低出古驛過雨蔓菁青
凉風木綿白林疎散鷄豚土廣饒菽麥紅裙搖清漪浣
女秋波急柳邊當壚婦倚閣看過客數戶賦一兵優游
且殷實北人尚并兼差徭合衆力束矢莫能折牀膚詎
剥及南人雖弟昆小戶亦縷析歲久弱弗支貪官肆蠶
食何當此卜居賣書買璽栗
黃巖盛景則來為吾郡征官見示詩文因成一章
昔我遊公鄉瞻望弗及見公今仕吾州過從兩不倦人
生水上萍邂逅隨風轉端能相知心豈在蚤識面高文
久自珍屢請容一眄如升泰山頂朝觀海日眩雲濤浮
青紅光采生萬變新詩更圓美花暖嬌鶯囀忽疑龍掛
天飛雨響銀箭嗚呼此事難補衮非襪線沉吟拊几案
便欲棄筆硯終然齒未衰猶冀骨可換跪請九還訣晝
夜鍜復鍊驂鸞侍遠覧八極如抹電寧同井底蛙局促
自矜衒
再用韵答景則
風騷久寂寥作者未多見四靈晩唐家諷詠使人倦恭
惟浣花翁下筆坤軸轉豈爲黃陳私萬世當北面海闊
蒼天高未易窮睇眄吾曹夜迷方仰斗可無眩讀之三
十年陋質稍覺變羡君得其髓不隨羣鳥囀出戶合車
轍兩鋒交快箭織成紫綃衣非假五色線官閒竹滿軒
賓退雲生硯擊節獨長謠連城肯輕換春山芝术香委
羽好修鍊掛冠歸何時牛背射巖電逝將從遊歌抱月
謹勿衒
羣校思樂亭對酒
高齋俯遠山煙樹疑無地急雨破微晴餘春起秋思念
彼荷蓑人原田各趨事勞生有近功實務非清議而我
獨何為窮年守經笥講授信多娛撫躬祗自喟
問政山
行窮白雲塢步入青松林飛花去人間好鳥鳴春隂黃
冠雅好客瀹茗澹冲襟灑之幽蘭芬弄以清泉音懷哉
媚丹灶諒矣輕華簪常年聶仙子出處知何心徘徊揚
州鶴悵望故山岑仙遊不可問古墓蓬蒿深
次韵奉酬孟能靜見貽之什
公生富貴家被服同寒俊一官成一集詩學源流正後
生競傳誦心服非貎敬豈惟言語工先後典七郡鴟鴞
懷好音鴻雁托安定紛華劇相攻不戰以道勝五十未
為老臥疴謝朝請世議日以隘強起寧肯更憶昨臨新
安味同獲親近一朝驚送别桀黠共相慶頃余續州乘
特筆紀善政歲晏客衢城因風辱佳詠清時故將軍吾
黨大司命後凋松柏姿彌烈薑桂性彼昏冒寵榮會有
暗鬼偵相期身後名永與日星暎
戴就
東都有一士天賦豈尋常屈居倉曹掾衆未察所長一
朝薛從事未按郡守贓收就錢唐圄五毒既偹嘗燒斧
挾肘腋辭色愈慨慷焦毁肉墮地掇以充飢腸覆船薰
馬通三日孰可當發視意其死大罵目方張鍼爪使杷
土彭考無餘方寧死白于天終不枉忠良其事竟得釋
太守免歸鄉我觀此丈夫性命輕毫芒心非兒女脆膚
亦鐡石剛見義不見身遥恤支體傷古今幾冤獄蔀屋
埋日光由來獨行少史冊徒芬芳
正月二十二日押綱離杭是夜泊舟浮山
客船撥不開見船不見河官船亦齟齬護送煩麾訶逡
廵各歛避容我躍丈波千篙正插笋一隻俄騰梭出郭
曉初分到江午已過日月互答吐海天相盪摩越樹綠
攢薺吳山青點螺舍狹就空曠登仙超網羅將夕忽風
順綱軍鳴鼓鑼上水帆若箭夜宿依寒坡乘快終有險
耐遲庶無它河江置勿論嗟我鬢既皤之官半載餘行
路五月多下瘠上弗察孤清衆難知勞形兼費槖癡戀
欲如何
寓舍近溪有大木數章休暇輒遊息其間偶得二
詩
吏卒各已休獨步風林下雨餘堤草青亦放庭前馬隔
水呌黃鸝千山暗初夏非無可樂資孰是同情者春去
不留花青隂滿山縣天生溪上林息我簿書倦濟世本
無能觀心如有見攜瓢酌淸波三潄復三嚥
永康道中
懸崖忽褰開放目詩滿野千林併一青秀色森可把水
光相映發農事皆幽雅誰遺孟諸樵汨没風塵下
過貴義嶺入龍泉縣界
原泉落青天當道巉翠壁界破一條虹東西流兩邑兩
邑民頗淳不勞官置驛後村報前村輿夫歘然集慣行
輕積險改負逞新力而我坐何安大半親降陟吁嘘鄰
封訟使往平曲直道喪巧偽滋論公貪猥嫉愧爾荷鋤
翁身劬心最逸
七言古詩
次韻府尹范松石遊柯橋
天邊洞戶長不扄洞口芝田龍自耕靈楳已逐風雨散
飛花亂點仙人枰五馬踏雲山鬼驚九霞觴勸瑶琴鳴
玉虹僵卧衆峯鎖雷斧剜開一竅明輕身欲跨碧煙去
宿習要湔塵界清倚松默念黃庭經酌泉更嚥紫石瑛
飬聖懷胎十月滿子建吟詩七步成歸來凝香灑醉墨
三復使我迷魂醒
次韵荅天台楊景羲擬杜陵曲江體五首
天台山深秋月明幽人見月偏多情伐木𢋫詩求友生
我亦彈琴不成調風清露冷越江横
快劍斫水水不絶同心何恨音書闕莪蒿兩地中腸熱
還憐瘦馬繫空階得似青鞋踏沙月
百川赴海海不滿志士意長日月短金丹九轉成功晩
台山采藥聽清猿剩欲投簪寄閒散
城中幘峯高插天竹房煑茗僧汲泉半江雲影危闌前
秋風吹去一隻鶴老我回頭三十年
洞天夜讌桃花下座中都是能文者銀燭穿山閙車馬
當年此會幾人存安得雲龍逐東野
題魚浦晩歸圖
近村寂寞孤炊起遠樹微茫沽酒市柳絲高掛新月鈎
平者是沙流者水黃頭攤網兒刺船腥風瑟瑟魚平舷
沙鳥背人羣欲睡林禽追棹去相先千金何處得此紙
咫尺煙波含萬里不納租庸過一生提魚換酒仍賖米
仙源路遠桃花殘人間踏地多驚湍珍重江湖釣竿手
莫遮西日向長安
大雨次韵劉成德
斷鼇立極水倒流當時何處辨九州玄圭告成綠字顯
下有桑土高山丘六甲乾坤納壬癸習坎卦中雲雨起
女丁婦壬傳世婚相王休因此常理如何祝融灰不然
今年冥頊獨司天隂旌高張帝鼓閙逆捲平陸成奔川
驚心白晝重泉杳素練當簷垂未了徹夜彌加氣勢酣
兼旬猶恨滂沱少思徵麥麯醫河魚何惜千金購提壺火
烏濡翅飛不得怒鼉撞城來突如揭竿求子紛呌喘沉
竈産蛙多嘆吁試登岡阜望原野彷彿天吳掛海圖我
聞五行各有叙月離于畢工招雨桃花紅綻壯波濤梅
子黃肥蒸溽暑焉知極偹反致凶蕩析盖藏埋棟宇照
泥占星信屢騐灼蔡卜晴殊未許列仙高居瓊樓深赤
子坐受顛崖苦為糜食餓豈無人禱社榮門傳自古
衢牧范松石為余作秋江晩渡圖
風帆已落山生烟霜葉半紅新雁天野店小橋通綫路
孤峯古寺斜陽邊荷擔驅驢者誰子滿衣山翠凉娟娟
一人趁渡出沙際何處撑來鷗外船使君為我圖此景
披閱令人發深省一日將昏一歲秋大似百年逢老境
如何抛却雲水鄉總是埋頭聲利場早覓家居到彼岸
莫待月黑迷津航
搖兀篇
官輿兀兀官船搖日百廿里馳輕飆輿夫舟子氣色驕
老我搖兀不自聊顛頓肺腸酸髀腰體疲寒熱來如潮
昏暮稍憩沽酒澆鷄啼蓐食愁明朝更愁椎鼓發中宵
翻羹倒釡弗停橈憶乘下澤何逍遥誤落塵網中心焦
古人所見何其遼尚厭聒耳棄一瓠渠肯受此風旌飄
五言律詩(長律附)
鳳凰洲
有許閒田地惟宜牧馬牛平生未到處極目更清秋綠
水來桐柏青山入壽州斜陽無限意落雁鳳凰洲
長薌歲暮二首
隂陰四山合杳杳一川平暮色雜歌哭年光催死生灶
陘芬糗餌家廟潔粢盛骨肉望歸切何由風翮輕
落日窗未掩忘言几獨憑鄉心生遠嶠節意入孤燈吾
道虎為鼠何時鵾化鵬歲年渾不吝亹亹向人增
浮梁秋曉書事三首
竟日風兼雨荒山坐復眠收心葬書窟飛夢入詩天寗
戚歌牛下昌黎拜馬前卿當用卿法我懶覺猶賢
舜陶開利孔山骨竟為虀野碓多舂土溪船半載泥風
煙秋更慘瓦礫路全迷隨牒何來此無階老稚圭
衆山圍我獨極目但風烟政自門無轍何湏坐有氊謫
龍才七日鳴鳥待三年豈不心如鐡居然髮早宣
彭城懷古二首
霸業重瞳子雄才大耳兒河山猶表裏今古幾興衰彭
祖終遺墓蘇公僅有碑伊誰居里閈寒餓得聞思
戶口十餘萬承平亦富哉人烟今寂寞洪勢自喧豗可
有名駒子空餘戲馬臺登臨興不盡挽䌫故相催
歲前立春
死草能重碧蒼顔得再韶春從年内到雪向雨中消小
甕醅新漉芳郊薺可挑從今抛筆硯一意事漁樵
寓杭有感二首
此郡頻來往如今四十年舊交多不在吾老亦非前山
寺添新塔江潮閱幾船湖邊閒眺望寂寂鏡中天
一器成初售爭先樣又新低昂百工手鼓舞四方人雕
刻知何極漸磨豈易淳光隂併紅紫衮衮付泥塵
上饒送别戴丈帥初
濮上音如沸房中樂浸微夫君魯一變餘子鄶亡譏客
路班荆晩平生刻楮非公歸我亦去歲晏重依依
遂昌紀事
萬嶂周遭立雙溪會合流雖晴雲可掬但雨漲堪憂嶺
不通商擔湍偏拒客舟穹林長似暮亂石自生秋僻壌
連衢婺遺風染粤甌百家成聚落何地許遨遊曉市花
猪肉宵檠菜子油清醇誇好酒白粲勝他州富貨資杉
栰貧羹仰芋疇伺窺多鬼蜮談笑乏朋儔俗樂軍中借
歌筵夢裹求畫仙丹灶冷詩衲翠峯幽(縣南有瑞山蕭梁時葉先生得)
(道騎虎上升丹井猶存繼之者范子珉亦尸解范善畫牛縣北十八里翠峯菴五代僧貫休所居)箭竹
尋常采綿華𤨏屑收銀坑歸武斷鐡冶費冥搜野性常
輕死官方亦欠優昔常騷寇賊今幸偃戈矛歲熟寬租
賦庭空省繫囚扶顛如有策安分復奚尤
七言律詩(拗律附)
朝元宫
雙閣通明暎太微玉皇金殿邃朱扉照天萬瓦琉璃動
跨水三橋螮蝀飛中土角蝸今日定七真笙鶴幾時歸
前朝教主多遺迹難把興亡問羽衣
艮岳
龍檜金芝久鞠𬞞絳樓遺址野人居空餘靈壁太湖石
好在玉京仙掌書一片猶須萬牛力層巔遑恤九州墟
玄門不救青城禍千載排空志覆車(艮岳石刻有所謂玉京獨秀太平巖)
(崆峒仙掌諸峯尚無恙)
荆山
閉戶徒勞孫敬學浪遊别換子長文方穿甓社珠宫月
又泛荆山玉窟雲淮水西來千騎捷渦河北下九天聞
會同齊赴南溟遠清濁如將獺膽分(淮清河濁會于荆山之下)
自會稽如武林
大禹山頭秋葉飛伍胥廟下暮潮歸觧貂換酒風流在
放鶴尋僧伴侣稀漁唱樵謳入詩卷巖烟谷雨冷征衣
行年懶問君平卜更看天河織女機
瓶笙
離坎絪緼一氣盈媧皇遺調自天成滿堂静聽不知處
從古善吹無此聲守口似違平日誡熱中能作許時鳴
世間有韻皆因激火冷夜深空月明
次韻陳山長送春紀事二首
怪事凶荒有此年春來癘鬼更行天為誰鶯燕語能好
無主麥桑青可憐誰謂十旬全渴雨坐令萬井不生烟
相逢且喜身俱健困厄終勝死道邊
越上今春不見春花枝憔悴柳眉顰嗟公縲絏元非罪
笑我儒冠早誤身睡起烹茶聊永日饑來乞米向何人
相期辟穀仙山去行止毋勞問大鈞
一笑
一笑難逢天下白相看誰免甑中塵荷花香斷官湖淺
紙竹叢深山聚貧好向西湖徙遊惰盡歸東土闢荆榛
淳熙使者祠堂冷荒政文移墨尚新(文公救荒案牘具存稽山書院)
次韻王監簿曉荷
胎息初勻飬玉池曉風殘月見花竒妙香偏向推窗覺
清意未教擕酒知神女行雲廻夢後太真餐露解酲時
天星寥落佳人遠手折幽芳欲贈誰
次韵萬紅中一朵白蓮之作
龍涎萬斛絳雲重彼美西人一粲逢獺髓無痕冰作骨
羽衣初試水為容瑶池燕罷醒看醉月殿粧來淡勝濃
未許何郎能闘潔詩仙玉立衆賓從
次韻春懷
鳩喚春陰鵲噪晴静中觀動晦還明山林歲月身將老
湖海風濤夢亦驚不飲未應為酒困忘言何用以詩鳴
看花啜茗須公軰湯熟銀瓶細細傾
送李明德上合肥縣尹
未拜柏臺真御史暫為花縣古諸侯詩書河北無雙士
山水淮西第一州但學此邦包孝肅會看今世魯中牟
龜峯目送風帆遠别後新文肯寄不
解官西歸
今日身輕棹更輕柯橋碁局且推枰公心豈免招私謗
古道猶須徇俗情萬事不如歸最好諸人方以出為榮
江風只說商船險漁艇逍遥過一生
四月二十八日離杭泝江喜晴得風
抖擻城中萬斛埃天晴眼豁意悠哉江經馬目排雲下
潮到桐廬帶月迴價壓紅陳新麥熟光生綠暗早榴開
吟情欲緩官船急夜半風帆過釣臺
新歲言懷
雨滲春蕪綠似油官居溪屋冷於秋與錢久已無司業
束帶猶須見督郵冰檗三年人共笑虀鹽半世老何求
交承只待西風起賣却羸驂買去舟
蒼嶺
浙東斯嶺何巍然雪雨在下人行天千年石上怪松偃
六月岩前寒溜懸危途羊腸不可並秀色雁蕩遥相連
終朝寂寂商旅斷忽遇樵叟疑其仙
舟次嘉禾
昨宵雨急爭過堰今日風顛俱泊船前途難料每若此
遊子相顧空悽然挽弓翻勝一丁字佩印何如二頃田
笠澤鱸魚洞庭橘誰家酒樓新插天
春晴行園
新歲以來晴旦稀鵲聲忽報金烏飛煙光染深草色紺
雪水融入花根肥懸弧在昔端有志抱甕如今甘息機
多情蜂蝶想自得先我到此遊芳菲
初冬晴暖歴永康武義金華三縣境賦吳體以紀
之
我行婺女愛平陛遠勝括山多澗岡千林桕子凍的皪
數點梅萼春微茫窮簷炙背傲行客新店當壚多豔粧
薑疇蔗壠不足筭木綿軋軋霜機張
絶句
歌風臺二首
可是歌風念故鄉匹夫萬乘豈尋常不知身後閨門禍
只道無人守四方
暮年鴻鵠發悲歌不似歌風慷慨多霸氣雄心加海内
却從袵席暗消磨
汴學
朝元競詫新宫麗相國猶存古寺雄壁水枯荷人不到
石經零落臥秋風
瓊花觀
彩雲飛入玉皇家后土秋風更有花壇上雕闌圍贗本
遊人無數賞仙葩
題楊妃圖
自是三郎溺燕私千年禍水說蛾眉驪姬殺子九齡去
妾在壽王宫裏時
越飢謠六首
冶翠妖紅滿境湖扁舟曾繫綠楊株重來風物今如許
安上門前舊畫圖
野無青草樹無膚人腹為棺葬萬夫落日臥龍山下路
腥烟數里鬼相呼
攫一杯糠欲下咽疾風如走雨如拳饑腸未補身先毁
不暇憐人不自憐
骨肉相吞已可吁城中高下井皆枯此時斗水錢三百
山客苞封致一壺
萬花風雨總飄零抹粉塗朱鬻斗升太平纍纍渡江去
此生從此别西興
西望繁華舊鳳城隔衣帶水自昇平越鄊三月未春意
漸死漸空無哭聲
曉出跨湖橋
扁舟東下却西還秋在湖光欲曙間送客出城無吝色
青青惟有卧龍山
甲子元夕二首
燈市羣嬉綵服鮮回頭追憶少年年何曾得似渠儂樂
未有生時已不天
四十年來懶看燈元宵長是守書檠如今并與書檠廢
只有丹心對月明
讀名臣言行錄有感二首
太平宰相十分賢惜也天書一髮愆只為尊珠曾受賜
嬋娟不與駐長年
強將神道釋河圖倉卒還憐杜鎬愚怪底歐公全不信
分明立教矯祥符
劉山驛
山當驛舍恰中分地隔人煙斷見聞使客來眠清到骨
夜忩燈點半天雲
縣廳獨坐
瑞山花發雜青紅案牘全稀犴獄空𢾗片閒雲窺使散
飛來庭下舞輕風
中秋宿貴義嶺下是夜無月
亂山深處過中秋只有風湍拍石頭賴是今宵無月色
若令月出轉添愁
馮公嶺
路遶朱闌一文寬須臾平地上雲端承平事事加開闢
蜀道如今未必難
