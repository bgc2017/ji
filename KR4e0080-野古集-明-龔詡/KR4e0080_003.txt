野古集卷下
明龔詡撰
七言律詩
寧親堂為闕是賦
事親常欲使親安羨子能行世所難既失形聲求視聽
更於服食謹暄寒設令貽辱牲牢養爭似無憂菽水歡
棠棣有詩昭古訓更須同氣好相看
哭金縣丞(名華蕭山人)
患難歸來僅兩春少聞官長愛斯民適逢被水連三歲
始見憂時只一人正是羣黎交頌德如何二䜿遽亡身
老夫雖未沾私惠公論難忘淚滿巾
並漁圖
方舟何處兩漁翁滿眼溪山樂趣同得失總歸談笑裡
功名都付等閒中鬢毛不是緣愁白面色常因醉酒紅
去住問渠誰得似行雲流水任西東
溪行
一溪沓沓通潮汐兩岸蕭蕭響荻蘆水鳥傍人來復去
山嵐入座有還無夷猶魯望烟波棹黯淡元暉水墨圖
對此不勝懷感慨便宜拂袖老江湖
和屈寓菴寫愁韻
寓菴詩云荒凉舊業嘆無成憂患其如百感并
滄海十年羈遠戍薄田三月廢春耕荷衣舊製
秋雲薄蓬鬢新添曉雪明正是愁懷消不得更
堪牀下亂蛩聲
底事中宵夢不成一身無那萬愁并飄零蹤跡隨蓬轉
澹泊生涯費舌耕短蠟燒殘寒漏永慈烏啼斷月華明
年來多少傷心恨都付梅花曉角聲
過顧玉山舊宅二首
阿瑛舊宅綽山前父老猶能話昔年樓閣儼如真洞府
主賓渾似小神仙花時不絶笙歌宴門柳常維書畫船
肯信只今無片瓦平蕪漠漠鎖寒烟
當時富貴號無前屈指繇來未百年好事主人金粟老
能文館客鐵龍仙歌兒舞女花間席茶竈筆牀湖上船
今日我來都不見數家田舍起炊烟
屈季恒輓詩
東吳南越久暌離凶聞傳來尚可疑一死果符沈海夢
(季恒當除南海丞日前一夕夢沈海中)此生無復到家時季方忽動元方
哭管仲空憐鮑叔知最是數行題壁字一番吟咏一傷
悲
舟中有作
楊城湖口暫經過沽酒無錢可奈何白水煮魚嫌味淡
濕薪炊飯苦煙多落帆且入三乂港脫險方離萬頃波
東望小橋烟柳外喜聞漁父一聲歌
寄沈誠學
黃童白叟真吾徒田園荒蕪身自鋤不知黑髮變華髮
誰問今吾非故吾時逢知已話半日每對好山傾一壺
世間萬事不足道醉鄉即是神仙都
登虞山寄朱孟祺
此日虞山試一登四觀佳致翠層層近城市店多沽酒
傍水人家半下罾紅葉幾村秋老樹白頭何處晚歸僧
分明一段江南意借問王維畫未曾(孟祺善畫山水有名)
亡内女兄徐氏哀輓
一從夫死誓終天甘守貧寒八十年名姓自期書太史
風聲未肯讓前賢苦心只有孤燈識清夢惟憑獨鶴憐
如此正宜為世表不蒙旌異為無錢
芝塘道中即事
北望寶芝三十里村墟六月雨餘天一灣流水一灣竹
兩岸垂楊兩岸蟬謝老久荒先世宅平章猶記古時田
浮生始悟真如夢一度經過一愴然
王氏玉立亭詩
愛君玉立亭子好三世傳來今百年挺挺尚存先氣槩
依依不改舊雲烟並當恭敬三槐樹(王氏有三槐堂)獨任文章
老鐵仙(元楊廉夫先生有玉立亭詩)今日我來重醉酒不勝瞻仰嘆
前賢
送馮翼夫廣文先生分題得魯橋瞻岱
一肩行李惟書劍北上神州道路長迤邐渡沂遵魯望
迢遙仰嶽辨齊疆濛濛欲雨春雲重鬱鬱凌霄晚岱蒼
便好舉身登絶頂曉看紅日浴扶桑
馬鞍山下陳氏故園
主翁久作黃泉客後事無聞繼者誰竒石總為他有物
翠萍空涸舊存池埜花蜂蝶春遊處荒草牛羊曉牧時
念昔經營良不易山靈應笑世人痴
歸自婁東寄張文翔
憶昨訪君婁水曲輕風寒食小桃開形容客况憑詩句
消遣春愁藉酒杯白髮千莖雖似雪丹心一寸未成灰
交遊獨有君知我都付無言一笑迴
寒家况味詩三首
迷途役役可哀憐誰悟膏明取自煎花為可簮遭屈折
草因無用得新鮮分無求外時時樂物不貪竒種種便
從此閉門甘寂寞一囊羞澀任無錢
人道先生貧可憐先生自幸省憂煎詩無俗氣篇篇好
菊有清香朵朵鮮尚友古人誠我志折腰兒輩豈吾便
老妻莫管瓶無粟自有韓康賣藥錢
辛勤種植本堪憐齒為辛勤易惱煎瓜瓠及時肥更好
芥菘得雨嫩而鮮傳家枯淡一生樂隨分羹蔬四季便
說與兒孫休羨肉阿翁囊裡素無錢
五言排律
種園有感
憶昔經營始年華已覺衰衆人皆笑晚獨我不嫌遲橘
記移根處梅思種核時竹松培得所桃李值隨宜夏恐
蒿萊没冬憂霜霰欺備乾深積水防踐密編籬不憚揮
鋤倦寧知抱甕疲願為經久計恥作苟安期已見花盈
樹行看子滿枝乃知功既至自有效相隨助也徒為害
忘之亦可悲
六言絶句
歸自琴川哀義孫
誰信八旬之老反哀十歲之孫最苦歸來元亮稚子無
人候門
題畫
千尺虯形矯矯四時翠色蒼蒼但見氣雄林壑不知飽
閱風霜
五言絶句
田家詞(選六)
積絲方滿寸累尺漸成端持入公門裏何人著眼看
有女年方長其如家食貧鬻為豪右妾不得嫁比隣
烈日曬皮膚皮膚似漆烏郎君矜白面應笑種田夫
種田良不易盡力費耕鋤入囷方為有在田猶是無
縣吏打門急聞聲心膽寒受荆因脫袴露出去年瘢
舉網秋江上鮮鱗尺許長丁寧莫輕食留薦里胥觴
傷田家(選二)
布穀催春種南村又北村可憐逃竄盡能得幾家存
布榖催春種千聲復萬聲一身無託處安敢話歸耕
南園十詠為南野先生賦(選二)
紅藥翻階
嬌態殿餘春芳名豔花譜樽酒暖風前僛僛為君舞
碧梧夜月
清暉流玉宇繁陰覆金井露警鶴鳴餘先生酒初醒
陳蒙允德東莊八景(選三)
悠然處
採菊見南山佳興與心會淵明千載餘高情付吾輩
秋水亭
碧水涵秋空幽花映竒樹茅亭四面開是儂釣遊處
清風逕
自别東莊來歲月易成久披圖懷此君清風想依舊
偶成
故人久不來意趣未能愜但見空庭中紛紛走風葉
寂寞歲云暮古樹嚴風號自知非范叔何敢望綈袍
題宋鄭清之畫雙鳥為顧宗術賦
紫翠湖山傍枝頭閙雙鳥長憶夢中聞西谿竹窗曉(宗術)
(别號西谿)
丙子暮春偶成咏落花
雨後殘霞褪風前碎錦飛自知春已去敢恨蝶來稀
為玄明村楊俊齋題周德玄畫
玉笛吹殘夜聲聲太古情美人何處覓霜月正凄清
題小畫二首
我本林下人城市少蹤蹟有癖愛看山時來坐磐石
山中無俗事林下有閒人我亦無媒者歸來願卜隣
題畫竹
渴虬迸石出下飲清冷湍想當揮灑處逸興滿毫端
題畫梅月寄淮陰陸仲孚兼柬杜可平
江夜月微明梅花瘦影横念君千里外多少歲寒情
題雙鵲圖
道人心已靜得失久忘情寄語枝頭鵲無勞送喜聲
題畫小景
古木晝陰陰山高流水深翠苔磐石上誰識坐來心
七言絶句
客中思親(三首)
才看黃落梧間葉又見青歸柳上枝慈母髩毛紛似雪
小兒方寸亂如絲
江山不阻還家夢筆札難窮感舊愁回首北堂心最切
可憐無計買歸舟
烏母含飢守故巢烏兒折翅墮林皋相呼相應空相憶
夜冷霜清月正高
題畫
竹樹&KR0034;&KR0034;過雨青沈烟一穗繞雲屏道人無復封侯夢
自讀浮丘相鶴經
閒居四景
吾家烟樹水南村盡日觀書靜掩門地僻喜無車馬過
春風正滿綠苔痕
門巷蕭然午睡餘紛紛鳥雀噪階除明窗淨几無閒事
自錄農桑務本書
偶栽佳菊傍幽泉歲晚泉清菊更妍掬飲掇餐聊適意
不圖却疾制頽年
林下漁樵平日侶雪中梅竹歲寒交幽居賸得春風力
不放紅塵過小橋
題寫竹贈陳九我
記得淇園帶雨移春風又見長孫枝夜來月映南州榻
一段高情孰許知
邂逅相逢酒一樽清風明月滿柴門長安道上塵如海
不到江南水竹村
題畫
生綃一幅寫烟蘿燕尾蜂腰曲折多最愛小橋楊柳外
可能容我著漁蓑
題畫竹贈袁宗魯
落花飛絮自紛紛歲晚相看獨此君却憶西齋明月夜
滿窗清影共論文
鸚鵡
身繫雕籠翠羽摧故山千里夢中迴如何性識誇靈慧
不悟能言是禍媒
燕
春風茅舍兩烏衣花徑芹塘任意飛自與主人相識舊
不唯鷗鳥解忘機
鷺
愛爾翩翩白雪衣水雲深處伴鷗飛不應既出風塵表
猶有窺魚一點機
畫鳥
曉來微雨濕花梢何處飛來拂羽毛正好安棲莫輕舉
野人張網在林皋
梅花
好處非關竹外斜自緣能向雪中華若隨桃李爭春色
縱有清香未足誇
冰雪姿容鐵石腸毅然孤立拒風霜高情却怕行人折
不放横枝易出牆
梅實
慣經巖下朔風寒青子纔成已帶酸正味不諧時俗口
未經沾舌已眉攅
趙松雪竹石
舊宋王孫元學士草堂心事玉堂身筆端寫出江南意
落日西風為愴神
雜詠
狂瀾萬仞湧銀山坐見傾危瞬息間舟子慣施僥倖術
滿張風幔意如閒
白髮二首
斗星初轉建寅標已見春風在柳條堪嘆髩邊新白髮
不隨牆下雪俱消
鏡裏容顔奈老何流光瞬息易蹉跎却嫌白髮無公道
偏使愁人分外多
墨竹贈陳存誠
雨梢風葉夜颼颼長憶溪堂下榻留清氣逼人眠不得
吟詩直過五更頭
一别知心幾許時每因風月寄相思定知詩骨秋來瘦
應似霜餘翠竹枝
畱侯
已聞赤帝收秦鹿又見烏江刎楚猴一點報韓心已遂
重輕宜不較封留
題畫竹石二首
憶移蘭棹過茗溪溪上天寒日欲西歌罷竹枝風正急
亂雲生處鷓鴣啼
霜清木落九秋天十里寒江罩晚烟記得故人舟泊處
釣竿生在石崖邊
歸婁江
昔年曾住婁江上看到園林幾樹春今日歸來風景異
梅花獨識舊時人
懷季友梅(并序)
時有司以仲怡博識敦請預修大典訪採物産
地名韓墩有棃風味極美誠異種也仲怡謂收
入郡志則常歲當貢獻不無貽患百姓遂削而
不書甚愜士論予故於卒章及之
知已堪憐會面難久無魚鳥問平安遙知風雪虛齋裡
人與梅花共歲寒
舉世唯知婦寺忠茘枝興嘆只坡翁羨君識鑒追前哲
敢不低頭拜孟東
雙竹圖為陳止菴賦時余歸玉峯是夕寓其館
難弟難兄一樣清襟懷同抱歲寒情夜來醉倚南州榻
愛聽風前珮玉聲
田園雜興(選六)
十載飄零東復西故園花木總成谿歸來但覺清貧好
有舌何曾肻示妻
風吹鶴髮短蕭蕭數首新詩酒一瓢愛看前村風色好
不知行過竹西橋
稚子囊書僕抱琴梅花香裡獨清吟人言恰是西湖景
只是先生不姓林
厚味何如淡味長充庖不羨大官羊老妻昨夜挑新菜
釀得黃虀滿甕香
草菴新結傍清溪種得梅花與屋齊結實未圖調鼎鼐
歲寒聊取作詩題
布被稜稜似鐵寒一宵詩夢屢更端覺來愛煞窗前月
送我梅花瘦影看
題畫
不向東華踏軟紅却來江上汎孤篷水光山色知多少
都入先生笑詠中
閨怨
枝頭花落減春光遊子歸期正渺茫啼鳥數聲驚夢斷
一庭芳草又斜陽
春來日日望郎歸轉覺天涯信字稀回首又驚三月暮
東風門巷柳花飛
玉容花貌日摧頽夫婿他鄉未卜歸一點妾心何所似
精金百鍊不成灰
陶子巽惠扇以詩酬之
昨荷緘書問起居清風一箑意何如報瓊只有言相贈
燈火新凉好讀書
夏暑
一寒一暑自循環無伐天和付等閒却笑世人因苦熱
就凉爭欲倚冰山
題畫
每憶家山樂事多小橋烟柳蘸晴波只今已辦歸休計
問字誰當載酒過
秋况
歲晚天寒木葉稀敝廬無恙尚堪依如何苦戀魚羹飯
孤負黃花待客歸
秋日寄袁宗魯
此身憔悴如秋葉每見凉風只欲飛想得故人新酒熟
應培黃菊待儂歸
詠菊
曾見陶公拂袖歸晚香佳色傲霜威過時只抱枝頭老
不學狂花到處飛
林和靖觀梅圖
頽然醉貌古衣冠酷愛梅花冒雪看疎影暗香吟已就
但知詩好不知寒
暮春有感
客邊情緒苦多違光景那堪過眼非不覺此身忙裏老
忍看春色雨中歸
歸莊圖為俞景明賦
青山綠樹映波光有客歸來趁野航柔櫓數聲歌一闋
知君應是和滄浪
永思亭為宗善賦
源發岷峨可濫觴滔滔東注接扶桑最憐之子思親念
箇樣淵深箇樣長
周廷悅以畫梅二幅求題將勉其義子馬綱
玉妃曾服丹霞釀冰雪雖寒暈自紅不似陌頭桃與杏
強誇顔色媚春風
題周豫怡園(選二)
柳堤鶯韻
搖曳春風綠萬絲笙簧朝暮語鶯兒誰知孝子傷心處
不見停杯側耳時
竹塢棋聲
對客圍棋萬玉中子聲剝啄度春風仙翁久出巴山橘
遺蹟難忘手澤工
題時苗留犢圖
去官留犢記當年爭道沽廉未足賢自已不能嫌勝已
幾人歸去汎空船
陳允德湄溪新詠(選二)
柳塘春水
湄溪新水碧如苔溪上垂楊夾岸栽詩酒畫船來住慣
眼明鷗鷺不相猜
綠蔭黃鸝
過雨溪山古木齊亭臺清閟綠陰迷黃鶯亦似憐佳境
飛去飛來不惜啼
風浪漁舟圖為族孫以行賦
巨浪打翻高岸石狂風吹折古松枝漁郎要整絲綸釣
好待風恬浪息時
記會稽周士翔先生遺語二絶句(并序)
余憶十載前假館常熟南野陳氏頻年與會稽
周士翔先生往來聯榻士翔嘗語余記其先翁
有言當元末閩中某城遭陳友定之亂兵圍久
之有城主忘其姓名固守不下城陷被執友定
謂曰汝不知有天數耶其人曰我但知為臣死
忠為子死孝固不知天命為何等物也遂被害
又有一人亦忘其姓字殺父讐於既赦之後憲
司執之問曰汝不知國家有赦耶答曰殺人賊
國家之法有赦人子之心不赦也竟致於理嗚
呼士翔當日之言歴歴在耳今士翔仙去久矣
昨夜忽夢見之既覺因憶舊言為賦此以紀之
非惟先哲之忠且孝得以不冺抑亦足以為名
教之一助云峕甲戌二月七日也
不知天數為何物忠孝唯求死即休只此一言才出口
遂令亂賊永含羞
父讐不報活何為樂府曾聞太白詞(李太白瀆漉篇)人子不從
天子赦片言千載有餘師
民風絶句寄葉給事(選五)
昨見城闉未死人青蠅千萬已周身憐渠父母初生日
憂暑憂寒幾許仁
塗松市上漆溪濱多少嗸嗸丐乞人不道孤舟風雪裡
老夫亦是一饑民
鍋無粒粟竈無薪只有松楸可濟貧半賣半燒俱伐盡
可憐流毒到亡人
年年村鼓響鼕鼕知是田家樂社公不道今年逢社日
但聞人哭水聲中
鄉村疫癘肆流行死者如麻實可驚天獨憖遺應有意
要令操筆寫民情
重到湄溪廷悅求詩爰題二絶
勝境森森古木齊孤禽曾借一枝棲重來何處尋知己
不是湄溪即印溪
怡園不到已三年鬱鬱常勞夢寐牽今日重來因話舊
不知清淚墮樽前
秋江待渡圖琴川朱孟祺過余逸老菴為作此畫
見遺後八年天順己夘吾姻友邵師舜先生築
春水堂於馬溪之上適成見而愛之余因舉以
為贈并賦一絶句
愛爾草堂清可憐常因溪隔造無緣如今略彴通舟道
不用高聲喚渡船
濯足圖
買得如梭一葉舟水雲深處伴閒鷗從今洗却雙塵足
不向京華謁貴遊
詠蚊
嘴利體輕乘夜出羣鳴音響似雷同不知血飽身肥後
性命懸人掌握中
過芝塘將謁馬字昌斷岡道中二首
狂風急似離弦矢白雪輕如過眼花北望故人猶數里
禦寒沽酒向誰家
雪隨風力亂飛揚道上行人凍欲僵却笑老奴如便了
鼻隨清涕尺餘長
題謝孔昭畫山水和邵師聖韻
懶逐諸公入省臺分甘無用老岩隈憑君說向清風道
莫放紅塵到此來
夏木垂隂圖
愛爾幽亭俯碧溪扶疎古木與雲齊凉隂滿地日停午
掩卷無言聽鳥啼
題凌貞婦卷(時㓋水横流官府督民堤築過季英處義方追貞婦貞婦曰我為婦人豈)
(可與鄕男同事耶遂自縊死)
貞魂一點鎮常存肯逐飛揚嶺上雲惟有嫦娥最知己
清光不惜照孤墳
有感
惟將富貴耀家門風節廉隅總不論世上幾多貪父母
忍將銛刃剚兒孫
屈原圖
愛君惟欲悟君心歌罷離騷抱石沈忠義一心如許切
汨羅千丈不知深
歸自北莊
離却南沙已夕暉隨潮小艇快如飛多情最是波心月
一路相隨伴我歸
早梅
雪窗忽見兩三花便覺詩情漸有涯應是東君念窮獨
春風先遣到儂家
柏子庭畫蒼蒲
愛爾青青石上蒲寒泉清浸一塵無世人不識無鹽女
姣媚惟知羨子都
癸未清明同八九友伴之玄明村為宋侍御樂菴
先生掃墓
道窮千載樂菴翁埋没孤墳草莽中今日我曹來拜掃
紙錢搖曳舞春風
題聽泉圖
萬竹林中一草亭亭前潄石水泠泠道人不是箏笆耳
靜倚闌干自在聽
負薪圖
會稽愚婦厭夫貧辭去何曾愧失身富貴自期年五十
買臣亦是一常人
有感
羣峰叠叠水滔滔跋涉都忘舊日勞唯有不平常記得
每因感觸便長號
晚菊
寧憂失所困風霜自信生平晚節香一任寂寥無客賞
看花原不為重陽
觀梅
梅花與我最相知看了南枝又北枝如此冷風如此雪
無人不笑老翁痴
歸自城中遇雪
雪景詩情兩得宜枝藜何惜晚歸遲因過野老溪橋畔
又為梅花立少時
偕周季宏遊東皋亭
琅玕萬箇繞庭栽無數青陰覆綠苔漫煮鳳團燒玉版
不妨日日與君來
遊西疇竹林
森森萬玉俯清溪徑入蒼雲杳欲迷珍重主人勞載酒
琅玕節下為留題
枯荷
紅衣落盡翠盤傾浣我清波一鑑明說與兒童須摘盡
莫留餘葉引秋聲
庭松
歲寒羣木總凋零愛爾亭亭色愈青誰信道人心似鐵
小窗相對澹忘形
謝南埜先生作棺見贈
大患應知為有身鳶烏螻蟻豈疎親只緣未達莊生意
尚以遺骸累故人
和孫格軒為余題泛舟圖
不慕瀛洲十八仙青雲無意事攀援只憐南國溪山好
風月琴樽共一船
道中見弋人有感而賦
負弩蹲軀隱薜蘿鶴媒前導舞婆娑鳬鷖只合高飛去
同類應知誤汝多
和金耑居為陳羽伯頻寫竹韻
耑居詩云海虞山下久盤桓最愛西隣竹萬竿
欲造可憐無路入半梢惟許隔牆看
旅館西風九月寒脩篁搖翠兩三竿最憐明發歸舟裏
可得推篷帶雨看
題西谿書舍贈顧宗術
西谿高隱有餘清最愜閒中野老情秋夜幾迴來借榻
竹聲清比讀書聲
癸亥民情
太守安居花錦城眼前兒女沸歡聲豈知田野通宵雨
救水渾如救火情
驟雨狂風日夕并農夫淚眼幾時晴中秋賞客南樓上
唯恨頑雲蔽月明
乙丑冬大雪時邑宰以雪作戲故賦之
衣破那禁透骨風雪花如掌暗長空憂民太守方沈醉
熟睡紅爐煖閣中
臘雪連朝冷氣嚴喜聞宜麥更宜蠶老夫正為蒼生幸
凍死窮廬分亦甘
丁卯初夏
水旱農家兩不禁旱憂枯槁水憂沈可憐昔日求晴意
即是今朝望雨心
夜歸
短棹孤篷一葉槎南周村裏訪俞華還家已及黃昏後
細雨斜風兩岸蛙
任溪道中
縈迂曲徑隨溪轉吚軋肩輿傍柳行忽聽竹林茅屋下
琅琅一派讀書聲
南望玉山三十里從容時坐復時行不獨少寬輿從力
看花兼得聽啼鶯
偶題
性耽閒澹拙趨奔一任旁人笑我村自負疎狂抱竒氣
平生不欲受人恩
過芝塘東虞宅廢園
棃花雪白海棠紅詩酒笙歌歲歲同不道世移人事改
野花無數領春風
題畫
翼然亭子面江開亭下危磯鎖碧苔日日老翁來此釣
見潮西去見潮迴
自述衰謝一首
自憐百技一能無兩眼昏花四體枯不解禦凶兼歲去
此身真是舊桃符
自題晚歸圖(并序)
友人史君實為余作此畫適余歸自彦中氏遂
題以詩君實和云日短天寒易落暉渡頭風起
浪花飛濟川有興無人識好逐漁郎作伴歸
紅樹離離映夕暉水天空闊雁高飛扁舟一箇輕如葉
常載先生半醉歸
移居二首
飽翫青山性所耽晚從平遠寄茅庵年來苦被前村隔
又擬移家更向南
小虞塘上屋三間雖道無錢且得閒更喜望中無隱蔽
東西全體是青山
與王忠孟登玉峰共飲春風亭
山水千重復萬重少年相别老相逢春風亭下一杯酒
山色不如人意濃
西疇二首
金橘圃
滿樹霜丸萬顆垂年來惠我侑芳巵常因剖食憐佳味
憶得窗前種核時
梅花隴
壟上梅花開百株歲寒詩酒足清娛不知風雪溪橋路
近有何人跨蹇驢
題宗善所藏漁父圖
清溪清似鏡新磨照見先生白髮多自幸素無官爵累
得從漁父老烟波
畫題詩士女
過雨湖山紫翠旁桂花香透藕絲裳不知綵筆蠻箋上
和到關雎第幾章
夢覺偶成
夢裏千山復萬山家鄉迢遰苦思還覺來却在家鄉住
又恐家鄉亦夢間
賀程侯喜得子
久慕君家積德多晚生英物喜如何老夫更著數年活
當賦徐卿二子歌
夜過沈時用宅
扁舟夜過溪橋下譙鼓遙聞第二撾不敢扣門緣底事
恐妨驚起樹頭鴉(以人好烏亦好也)
漫興
盡說先生甑有塵先生自道未為貧請看歲晚東籬下
無數黃金與白銀
五松圖(并序)
古人有題松詩末句云一事頗為清節累秦時
曾受大夫官余甚不然故賦此以伸五松不平
之氣云爾
羣居抗節德非孤肯為狂秦作大夫試想當年風雨裏
此身曾屈祖龍無
野古集卷下
