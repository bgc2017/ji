野古集卷中
明龔詡撰
七言古詩
甲戌鄉中民情長句寄彦文布政
景泰五年甲戌歲正當南畝耕耘際忽然驟水漲江湖
汹湧浩漫良可畏更堪滂沛雨兼旬大岸小塍俱決潰
田家男婦犇救忙力竭氣窮無術備沈竈産蛙雖古聞
今實見之非漫記東隣西舍咫尺間無舟不得相親慰
况逢缺食方阻饑女哭兒啼割心肺哀哉此情當告誰
上有青天下無地悲悽喑嗚無一言兩眼相看只垂淚
官倉儲積豈無粟有司吝出牢封記千年汲黯今無人
誰與皇家壯元氣縣宰懼難佯風顛飽食閉門經月睡
一朝謀定人不知半夜攜金遠逃避郡侯坐視付不知
但挾娼優日酣醉徇私掘去抵湖堰横流自此無能制
甫差周倅問疾苦攫去白金如土塊府公唯責舊負逋
不問蒼生問魚膾按察徒懲小小疵曲徇鄉情舍姦弊
便宜太保幸見臨香火滿城人鼎沸羣姦媚事靡不為
溷浴都將布衣&KR1455;令行雖僅免輕徭薪米從兹價增倍
勸諭賑給浪得名偽錢糖粃成何濟雖擒妖人許道師
多少無辜枉遭累一夫一婦皆王民鼓弄如何等兒戱
昨來輕發激變語聞者至今猶戰悸功能人苟得專殺
法律底須存八議萬一有失忠義心宵旰深憂豈微細
乃知不學無術人隘陋終同斗筲器婁城老卒張文翔
不忍憸邪肆欺蔽片言出口禍即隨從此無人觸奸吏
只今所在皆凶荒未必不繇斯道致朝廷若不懲此曹
無日可回天地意嗚呼我民今年性命已難保明年豈
有全生計老夫殘喘不足惜横死深哀後生輩昨夜虚
齋聽雨眠轉輾不能成一寐起來賦得民情詩惠政思
君錄相寄
右拙作奉寄彦文布政賢侄相公庶幾得審鄉
曲真情非敢招人過也此輩無活人手段但有
殺人手段是詩萬勿示人毋使老拙復作張文
翔也然老拙餓死有日恐不久於世他日歸省
之餘幸致一樽酧我於溝壑中耳是年六月望
日因人便書此以告别
歸自雲間道經澱山湖與竹莊同賦
澱山水深清到底俯視魚蝦遊鏡裏老夫偶此棹孤舟
不是鴟夷載西子往還不覺數日留三&KR0873;九峰都遍遊
船中有酒有知己不醉忍使湖山羞興闌我欲婁城還
回首馬鞍金碧堆未知何年復到此重與湖山酬一杯
山亭鼓琴圖為顧宗術賦
嘈嘈市喧不到耳衮衮臺省那經心悠然獨坐草亭下
一曲為鼔瑤芳琴瑤芳琴傳太古不比近來新樂府子
期去後誰知音高山流水元無譜
丙子夏秋苦旱呈鄭明府
北山有雲不為雨南山有雷空作聲田疇龜裂稻苗死
農夫日夜形哀鳴前歲滔天遭大水去年疫癘人多死
甫能今歲可圖生旱魃為灾又如此嗟哉我民何罪愆
罹兹荼毒連三年老夫作詩問造物天乎天乎何以然
題葉義士討賊鷓鴣天詞後
為元叔季綱維絶天狗下䑛生人血草萊隨處起戈矛
人命輕如冶中雪姑蘇城東淞水南有巍佛廬名福嚴
中潛秃虺二三輩怒嘘毒氣光炎炎時逢毅哉葉君子
不是世間文墨士智謀勇烈出萬夫竟取凶狂付殊死
一從歌罷鷓鴣天民方帖席得安眠至今聞者比昨日
毛髮如竹猶森然春去秋來百年久精爽不隨骸骨朽
玩寇高駢劉巨容地下相逢忸怩否繇來五世得賢孫
善保忠孝弘家門人見黃河浩浩入東海誰信發源萬
里來崑崙(五世孫與中守獨石有聲)
庚辰苦雨謠時五月至六月隂雨兼旬所在禾苗
浸沒殆盡憂民感時殊無好况不能措一辭以
寫悶六日僅得片時晴霽七日又雨為作此謠
重重叠叠隂雲痴疾風驟雨常淋漓横流潏㶁晝夜響
不息大塍小岸日欲傾倒無能支為問天公如何不肯
暫時霽得非怪我噤口不作詩老夫今日作詩矣天公
自合生歡喜早賜暘光照四方丁寧農夫作急為我車
出田中水爛苗或有迴生理但得官租不負民不饑敢
惜妻孥飽糠粃
續賦苦雨謠
今日雷明日雷雷聲未絶雨即隨五月初旬作雨始六
月中旬猶未止田中水增五尺高南風吹作如山濤更
堪海潮挾湖水衝盡岸塍無可抵嘉禾萬頃爛根苗百
姓寸心如火燒晝夜踏車敢辭苦不憂擂破牛皮鼓天
公倘有哀憐心太陽早賜驅羣隂不然我民必當死天
公惻隠何安此我今粗述民間風願達仁明太守公濟
時肯布萬全策我民感激情何窮
王君澤以白叠扇求詩
王郎手持白叠扇過我草堂求作歌作歌鄙俚豈足道
巴唱吳歈争不多此扇骨格能抱節配以楮生如玉雪
卷舒自我付等閒用舍繇人不須說冬則守寒歸篋笥
夏則招凉解炎熱君不見齊紈出入君懷袖晚景可憐
中道絶我歌此扇止於斯莫羨團圓似秋月諸君諸君
聽我歌昔人解此唯東坡一朝飽喫惠州飯富貴一場
春夢婆
題山居讀書圖
寒泉古木山之隅塵土不到幽人廬清風一榻酒微醒
坦腹自讀羲皇書門逕蕭然寡輪鞅易安隠約柴桑居
平生心迹許誰共展圖令我思歸與君不見諸公衮衮
登雲衢車馬甲第争紛如無勞肉食已自愧進退况復
懷次且又不見百年光景過隙駒邯鄲一夢俱成虛彼
常不足我有餘冥鴻高舉誰能拘
姑蘇夜泊
闔閭城西越溪北扁舟夜泊官亭側人家燈火亂明星
二鼓市諠猶未息衰翁轉輾不成眠歷想山川感今昔
賢愚成敗非一人後世徒能記遺迹城頭烏啼霜氣寒
江心水澄月色白沾衣幾許牛山情都付漁翁一聲笛
追賦陸烈婦歌
烈婦沈氏琴川人夫死自盡繇其家世貧賤無
人齒錄鄉人張有定為余言之故為賦此
陸家有子賤且貧一生家住琴川濱唯能擊鼓與吹笛
更無餘策堪資身其妻本是田家女目不知書心却古
蓬頭垢面破衣裳樂與夫君共甘苦夫君卧病忽經年
瓶無粒粟囊無錢晨昏何以給饘粥一飽十饑誠可憐
眼中骨肉猶行路况彼鄉鄰肯相顧徬徨悽楚只天知
嘿嘿更無人可訴一朝乞得斗升歸濟急庶以全燒眉
不道抵家日將暮夫命已逐殘雲飛躃地號天幾絶氣
祭畢隨將死相繼誰知村落婦人心有此堂堂真節義
老夫聞此十餘年每嘆丈夫多不如芳名未免久湮沒
春秋大筆何人書君不見豪兒剥民恣封殖輸榖公門
僅千石如何反得義民名華表旌門炫金璧(時入粟得名義民旌)
(表)
為周德元題陳如隠畫梅
若人情氣蟠胸次素與梅花共心事苟托松滋與管城
寫出孤山早春意不知前代有華光自許今人無第二
千花萬蘂信心手妙處不緣香色泥君不見逋仙宅畔
一枝開雪凛風寒見高致誰知清曉角一聲已醖商家
鼎中味
題印上人所藏趙子昂楊廉夫二公墨蹟卷
馬鞍之山殊峭拔秀麗蒼然壓吳浙暮靄朝嵐聳畫屏
古檜長松挺高節豈無超然出塵土託跡幽深守孤潔
林泉賴此增光輝不負清風與明月吁嗟世變罹兵戈
一時盛事隨消歇蒿萊滿眼鎖寒烟牛羊就牧狐狸穴
見山有院人不知一記惟存趙松雪孟張屬和久寂寥
膾炙幸聞仙伯鐵二公自是文場豪墨妙詞鋒總竒絶
月潭何處得此卷寳愛深逾古環玦老夫為爾賦長歌
待補山中名勝缺只疑二老冥冥中撫掌相看笑粗拙
秃奴詩戲寄沈誠學
東村二八張小姑髩髮油油如漆烏朝朝不惜五更起
對鏡千梳并萬梳争似吾家阿奴秃落落數竿刪後竹
一生不費膏沭資日出酣紅睡方熟君家有婢亦如此
何幸少年猶有齒夜寒聊取代湯婆殊勝當年玉川子
題阿翌寫墨梅
翌生寫梅不寫迹不用臙脂唯用墨乃知鐵石歲寒心
粧點何須事顔色君不見牝牡驪黃付等閒無鹽應笑
西施白
梅花莊詩為朱明仲賦
先生卜築吳城曲䞉種梅花繞吟屋自期歲晚供詩料
豈慕平泉與金谷花開時節天正寒雪花亂灑迷林巒
杖藜引鶴飽幽翫不與梨雲同夢看歸來袖手寒窗坐
石鼎有茶爐有火神交不覺兩忘情誰是梅花誰是我
自述和沈誠學壯遊詩意
先生卜築江之皋屋廬歲久渾無茅薄田數畝書一束
耕耘誦讀忘疲勞旁人笑我謀生拙不道胸中藴竒絶
幾多明月與清風一一難將向渠說年去年來春復秋
隨宜無喜亦無憂眼中富貴等螻蟻一點不使靈臺留
風雪行看歲寒至破褐從教露雙髀待得春來生意迴
還我一身和暖氣
為彦中題畫
青山之青如佛頭白雲化作寒泉流世間塵土飛不到
眼中景物俱清幽若人自是好静者豈非五柳先生儔
每托琴書寫高興脱屣樂從魚鳥遊却笑時人苦不達
但知聲利孜孜求無異貪程夜行客漏盡鳴鐘猶未休
君不見小虞塘西玉峰下一菴已遂吾菟裘共論心事
肯相過斗酒當為山妻謀
採桑曲
桑柘雨晴如綠雲誰家女兒茜紅裙採桑纖纖露玉笋
低首不肯觀使君採之採之弗容緩爭柰筐深未能滿
只愁歸晚正蠶饑不道使君欲腸斷
偶題逸老菴
居臨流水縈紆門對青山突兀四時風月雲烟總是吾
家舊物但知安分休休不作書空咄咄且喜盈樽有酒
何羨滿床堆笏君不見朝來簷日暖融融笑看梅花坐
捫虱
題王樸菴隠居圖
王君隠居臨漆浦物雅風淳真樂土杖履時來看故人
滄浪日聽歌漁父盡力耕桑事衣食飽閱詩書驗今古
老夫平日荷知已放棹頻過竹梅所(王氏軒名)琴樽動輒數
日留忘却人間有官府憶昨别君滄浪邊東西魂夢勞
相牽時馳歲去已堪惜物在人亡猶可憐賢郎孝友出
天性對此遺澤號蒼天點隨淚落樹梢雨聲助嗚咽山
中泉我今看畫題一篇含愁閣筆增悽然無繇得與同
遊賞鶴歸華表知何年(樸菴昔以此畫求詩留余室久矣不幸而卒聊賦此寓哀悼云)
續鐵心行
男兒心腸硬如鐵婦人䜛言如火烈置之壚冶鼓風搧
須臾硬鐵柔如線長鍼持出砧砆上火星四出誰能向
一椎重兮一椎輕聲聞遠近錚錚鳴椎後復燒燒復椎
或鋤或钁隨手成乃知男兒有慾心易軟豈能不惑常
保骨肉之深情我願丈夫心如金莫如鐵一迴鍛鍊一
迴堅彼火灰寒自當滅
寓意
天上雙星有常處夫為牛郎婦為女東西相望自年年
只隔天津一泓許耕田匪易織亦勞不得從容相慰語
傷心一掬淚如珠灑向人間作秋雨
竹枝歌
朝見浮雲飛出山暮見浮雲飛入山浮雲自是無心物
郎既有心胡不還
題雙松圖
豫章楩楠中梁欐未免匠石斤斧尋嶧陽桐梓作琴瑟
塵匣空恨無知音何如君家兩松樹飽含風露垂清隂
輪囷雖不獲世用老氣自足雄山林長空六月灑蒼雪
清絶不受塵埃侵夜來月出東山岑影落萬丈寒潭深
道人大醉發長嘯直疑驚起雙龍吟
五言律詩
客中秋夜
仲秋纔十日此夜已三更蕉葉兼梧葉風聲雜雨聲故
園初斷夢逆旅未歸情無那庭階下蛩音響到明
寄陳存誠
南野先翁業東皋素隠亭玉森三逕竹翠展一池萍水
接清源活山隣古洞靈舊遊憐别久深荷眼終青
碧蘚常封逕紅塵不到門處卑謙德厚用拙道心存制
作追前古窮探到本源每思燈火夜時得耳高論
民風
潮挾兼旬雨登時水横流鯉從床下躍鷗向枕前浮措
手知無地將何望有秋野翁如杜老日夜為民憂
題西疇草堂
閒人無俗事幽境有清娛樂與禽魚共情隨草木俱琴
樽花外席茶筍竹間厨世路輕肥客相逢莫問渠
七言律詩
吳淞漁隠為陸大用賦
吏人家住吳淞上不着羊裘只着蓑紅蓼白蘋隨處泊
清風明月任情歌鬱林有石家聲舊甫里無官野興多
昨夜秋風吹客夢問君鱸鱠味如何
新秋
夜來絡緯知秋早一片新聲出槿籬鱸鱠夢迴無限興
羅紈題就不勝悲思親腸斷雲飛處憶友心摧月落時
無柰江山苦留客故園歸計尚遲遲
漫興
辛苦寒窗理舊編不知黑髮變華顛壯心日就如灰冷
瘦骨年來似石堅詩句偶成還自和酒杯得趣與誰傳
功名事業君休問都付青春美少年
秋興二首
井上梧飄一葉秋天邊復見火西流炎威乍熄人皆喜
寒氣方來我獨憂及早好修江上屋趁時宜補篋中裘
却憐兒輩疎狂甚攜酒方登賞月樓
眼底年華次第過此身未老鬢先皤形容憔悴已如此
事業蹉跎將柰何德薄敢辭知已少患深轉覺一身多
秋風忽起江東興謾託蓴鱸發浩歌
和唐陸龜蒙鵁鶄詩
自是禽中隠逸流雕籠寧似舊汀洲菰蒲夢憶雙飛曉
雲水愁憐一望秋素質豈招今日累文章翻致此身讐
他時倘獲山淵惠好學高飛海上鷗
訪倪道士不遇因寄以詩
芒鞵竹杖皂綸巾來覓烟霞洞裏人何處去尋騎鶴侣
山隂負此好鵝賓風飄桂子香逾遠雨洗苔花色轉新
為寄短歌申後約不妨多釀甕頭春
季仲怡江上閒居
白沙翠竹淨無塵歲晚棲遲寂寞濱小艇繫門輕似葉
鮮鱗出水白如銀兒童笑語能留客鷗鷺分飛不避人
我亦未除山水癖載書願結米家隣
漫興
草座麻衣苜蓿盤雖貧未足害清歡階前嫩草抽書帶
溪上新篁長釣竿陶亮日從親舊樂龐公獨遺子孫安
閉門著得書盈篋未許旁人得借看
竹林深處為九我賦
知君素抱歲寒心晚結茅茨向竹林書幌色侵蒼靄重
釣船隂鎖綠雲深溪山李白三杯酒風月嵇康一曲琹
自欲杖藜時直造囊中恨乏買隣金
九我欲買山結室以贈賦詩却之
問山屹立幾何年閱歷應從太古前巖穴晦明遲旦暮
松蘿濃淡任雲烟昨看猿鳥迎新客今見狐狸卧舊阡
自信命非金石固不勞重費戴符錢
述懷一首
自嘆微軀一羽輕去留無定似遊僧病隨春草年年長
愁逐秋潮夜夜增定省久違思老母心胸日塞念良朋
何時得泛歸吳棹重讀父書親夜燈
丙申九月十六夜寓琴川客館夢亡徐氏女兄
月冷霜悽夜未終偶然相見夢魂中從容尚說平生話
清瘦還如舊日容生死固知難再會幽明何幸得重逢
覺來無語空垂淚恨煞穿雲曉寺鐘
張觀復先生哀輓二首
昔年幸獲叨文會今日那知死别離我輩正懷瞻北斗
先生何忽跨南箕濟人誰施囊中藥傳世空遺篋裏詩
道路行人盡流涕况予深荷叔牙知
先生德業超流俗遠近咸推君子儒蜀郡未消司馬渴
彭城已發范增疽雖無好爵書華表却有芳名照海喁
今日九泉歸葬處澗聲嗚咽助欷歔
寄俞處士
湖海歸來味道腴甘心寂寞卧衡廬玉堂金馬無新夢
竹几芸窗有舊書方寸净圓秋月似一身閒逸野鷗如
歲寒老我思三益正恨離羣久索居
寄寫竹金端石
湖海聞名已有年欲求識面苦無緣每於筆底觀秋意
已信胸中有渭川萬蘀起雷思老可一枝垂露想坡仙
草堂久矣無顔色願乞飄蕭數葉烟
雜興
歲晚歸耕學老農無拘無束甚從容詩朋酒侣時時會
牧䜿漁郎處處逢風月每酣清晝夢塵埃不涴綠苔封
有時醉顧山妻笑我欲唱歌卿和儂
送羅孟維歸越中兼柬陳正菴
論心未盡又分襟唱徹離歌酒漫斟杖履數陪尋往蹟
鄉關無那促歸心楓林晚映烟光薄江水秋涵鴈影深
他日相思隔吳越便風須寄短長吟
夜宿淮雲寺二首似用上人
朝來玉阜向芝川暮轉婁城百里懸僮識我心寧悼苦
馬知人意不須鞭青青隴麥迷殘照靄靄江村鎖夕烟
甫到淮雲星月爛扣門驚破老僧禪
偶來借榻淮雲寺愛爾禪房事事清烟穗繞屏香漸爇
雪花浮鼎茗新烹蘿窗有月還生白簷鐸無風或自鳴
他日遠尋蓮社約也須沽酒慰淵明
秋日苦雨
九日江皋秋向深農家刈穫苦多隂誰知此日祈晴意
即是前時得雨心野鳥正呼泥滑滑途人方嘆水涔涔
何當盡掃頑雲翳獨使陽烏普照臨
詠松
亭亭獨立秀穹林得地何愁枳棘侵老節定經千歲久
直根應透九原深塵埃不染憐渠貌風雪難移信此心
却怪祖龍封爵汙不平時作怒濤音
農樂軒為陸安道賦
耕耘雖苦非為苦貧賤堪憂未足憂老婦一生甘食藿
稚孫十歲解騎牛官租已畢知無事鄰社相邀慶有秋
絶勝眼中金與紫施施難免乞墦羞
趙氏雙桂軒
趙公二子美無度雙桂名軒擬弟兄已信結根同得地
更憐交葉總含清肯隨桃李争顔色要與松篁一性情
笑煞田家紫荆樹却從憔悴復重榮
寄懷袁兄
雙丸逓走疾如梭老色駸駸可奈何白髮盡從愁裡得
青春都向客中過壯懷久息營為嬾往事難忘感慨多
珍重故人知我意停雲回首付悲歌
郭公輔輓詩
古婁樽酒憶相違瞬息那知往事非生死可憐客易别
交遊轉覺老成稀謫仙此日騎鯨去丁令何年化鶴歸
老眼一泓懷舊淚隨風散作雨霏霏
和寓菴登山韻
情親酒旨復餚佳又煮蒙山石上茶黃菊賸開如有意
青山無價似容賖狂歌感舊聲逾激醉筆題詩字半斜
歸卧草堂成一覺已無魂夢到京華
遊南園
最愛南園風致好不妨日造兩三回漫燒玉版供茶椀
旋網銀梭薦酒杯清興豈因春去减新詩不待雨來催
自憐南北東西客可得長叨杖屢陪
宿姑蘇半塘寺贈覺師
平生不到半塘寺今夕方來借榻眠水綠山青塵外境
風清月白雨餘天穹碑三復知前事廢業重興憶老禪
珍重覺師能繼武不教松檜减雲烟
和張文翔在獨石見寄(文翔諱翼太倉人時為言事被謫)
長思遠道正綿綿南北暌離思慘然明月照人千里共
愁雲迷目萬山連恨孤慈母衡門倚痛念難兄白日眠
我亦為君知所戒唯憑一嘿免招愆
送張先生辭順德館西還
春雪初消柳尚疎行人揮涕問前途忘憂已謝霜餘草
返哺空歸月下烏歲月無情雙鬢老乾坤有恨寸心孤
文情付與湄溪水相送歸舟過尚湖
歸自琴川春暮偶成
一身南北勞奔走不覺眼中三月殘水流花去送春色
風挾雨來生晚寒缺食小民方困苦憂時野老正辛酸
聊成短述歌時事或備風謠得採觀
移家小虞浦上二首
清風明月小虞濱鶴髮蕭蕭一老身自信胸中無一事
得居林下作閒人無錢無粟未妨樂有酒有書誰道貧
滿野閒花并野草無非都是自家春
歲晚移家寂寞濱茅菴一箇僅容身昔為風月舊交友
今作溪山新主人白髮被肩渾忘老清霜到骨不知貧
年來學得邵康節拍拍滿懷都是春
陳氏印溪書堂(時琴川陳公範為師甚方正博文)
印溪源委遠而深溪上書堂隠竹林日究周情并孔思
時鳴點瑟與回琴千之自得為師道申國能全愛子心
舉世不知慈大小惟圖厚積滿籝金
寄張文翔
一自婁城别醉顛嫦娥不記幾回圓放舟久負青竜(嘉定)
(地名)約對鏡空悲白髮年既賀晚成揚子宅不圖先着祖
生鞭肯來逸老菴中話當問髯狂(謂誠學)借酒錢
夜歸東莊
夜來覓棹返東莊遙望東莊道路長書畫滿船風與月
蒹葭兩岸露為霜荒雞遠唱如人哭潮水東歸似客忙
更念田家勤苦甚晨炊燈火已煌煌
歸自海上
久别故人邀酌杯趁潮遙自海濱逥風吹蘆葉響如雨
浪打船頭聲似雷友病尚淹勞夢想詩成未穏費敲推
候門稚子正相望極目馬鞍金碧堆
甲戌民風近體寄葉給事八首
疫癘饑荒相繼作鄉民千萬死無辜浮屍暴骨處處有
束薪斗粟家家無只緣後政異前政(時改周公法)致得今吳
非昔吳寄語長民當自責莫將天數厚相誣
昨過任溪南北村百家能得幾家存春秋旦暮常愁餓
父母妻孥半病瘟荇粉磨成連濁土榆皮剝盡到深根
相逢無復人形狀兩頰何曾斷淚痕
釜可生魚甑有塵此言今日始知真極貧只為無恒業
大患皆因為有身顧義恥隨偷作伴惜名樂與死為隣
西風昨夜催寒信凍殺街頭多少人
賦得田家苦楚吟一番歌詠一傷心妻孥命賤等黃土
薪米價高同白金四隅常有盜賊警百里寂無雞犬音
相逢父老聚頭哭淚滴洪波到底深
自憐鬚鬢白如銀不道今年遇此迍數畝薄田俱付水
百般老病盡隨身念渠漂泊無家者與我同為失所民
終夜憂吟聲不絶半因憂已半憂人
一經水旱便流離風景蕭條思慘悽到處喚春空有鳥
連村報曉寂無鷄頽垣廢井荒蕪宅垢面蓬頭瘦損妻
更有社公同寂寞年來不復享豚蹄
驟雨狂風日夕并海濤奔湧勢如城一朝稻付深淵沒
不復人從大道行官府乏儲難畫策田家無計可求生
老夫亦是溝中瘠莫怪歌聲似哭聲
田疇不見見江湖烟火人家大半無薄熟豈能周晚歲
實徵安得副官租豸冠素解矜民瘼奏牘終能達帝都
昨日喜聞停免政不憂鞭撻爛皮膚
千墩夜泊上鄭明府
扁舟夜泊千墩浦耳内都無鷄犬聲到處試從村老問
無人不頌宰官清一年秋賦相將畢兩月春田次第畊
惻隠願加時賑給莫勞安撫問民情
陳安止孟東輓詩
幸接芳隣竝早孤如魚同隊長東吳余豈遠作逋逃客
公已高登貴顯途故里菊松三逕在歸舟囊槖一錢無
澄思七十年前舊淚眼何曾為老枯
送郁老友歸芝塘
細雨弄晴三月天故人辭我歸芝川墻頭燕子語留客
溪上柳花飛撲船小姬拍案調新曲野老揮毫書大篇
(沈誠學有序)最是落紅如惜别隨風點點墮樽前
春江别意圖送友人
江上春風拂柳絲畫船撾鼓送君時壯行賴有詩盈軸
拚醉何辭酒滿巵風月自今勞遠夢溪山從此起遐思
交情别意知多少惟有青山䞉得知
過虞家宅
廿載流光快擲梭虞卿宅畔重經過白頭野老都成鬼
紅粉村娃總作婆官賦孰如今日重人家不似舊時多
夕陽野草花橋路不覺徘徊發浩歌
送王公亮之桂林
春雨初晴春日暄行人話别水西軒一壺易盡辭吳酒
萬里難留適越轅壯志豈愁南海障寸心惟念北堂萱
客中情緒多傷感莫向瀟湘夜聽猿
寄淮安杜可久可平兄弟
顧我容顔今老大憶君兄弟更辛酸别來十載又廿載
歷盡千難與萬難舟檝幾遭風浪險竹松多受雪霜寒
武陵橋上今宵月千里相思不忍看
題東峰菴為王庭美賦
東峰境界無塵土華扁未寒前日盟茶話偶來留坐久
功名頓覺等閒輕春風秋月(馬鞍山東西二亭名)副吟賞夜鶴曉
猿無怨聲主人焚香讀經罷多少青蓮南海情
自况
短髮被肩霜雪如怡然自樂易安居不圖時譽貧辭富
豈謂來生老讀書(嘗見一老人年九十手不釋卷人問之曰讀來生書耳)無愧自
然成快活多財未必見贏餘眼中役役蝸蠅輩過眼浮
華總是虛
送陳說菴先生歸尚湖舊隠
攜取舊書歸舊隠匆匆惜别意如何自憐野老愚蒙甚
每荷先生啟益多客夢遠懸親塜樹鄉心長憶尚湖波
自今良會知何日翹首虞山付短歌
過任陽有感
任水灣灣南北流人家多住竹林幽舊堤不見尋梅舫
遺趾空聞夢鶴樓漠漠草萊將薄暮離離禾黍已深秋
可憐當日歡娛地不道今成滿目愁
前此承與中約同諸士友登玉峰弔祭宋先賢衞
文節公祠有感
衞公名德久傳芳祠宇荒凉付夕陽地絶掃除多積蘚
逕通樵牧半無牆不緣著績薰穹壤安得懷賢奠酒漿
流俗但能知諂媚強將夫婦塑城隍
寄淮安陸仲孚
康王宅畔舊比隣樽酒相違二十春俗態已翻千百樣
故交今失幾多人一般有累丹心苦聞是無兒白髮新
若遇便風如見憶鯉書無惜寄歸頻
送陸德深歸河陽
江上一壺新熟酒擔頭數卷聖賢書也知無計留歸棹
未卜何時過草廬子弟匆匆方惜别烟波渺渺正愁予
到家暇日遙相憶尚為先生候鯉魚
别沈克懋
十載西齋瞬息過不堪雙鬢已成皤每驚春鴈添歸興
常見秋風發棹歌久客何君知我厚暫違憐我望君多
匆匆莫訝輕分手争柰婁雲入夢何
别俞景明
多君積學富才賢文采風流屬少年拙句每成勞屬和
苦心無訴賴相憐離樽忍醉江頭酒别鶴愁聞月下絃
歲晚有情如見憶雪中當泛子猷船
和屈季恒寫懷韻因以餞之
季恒詩云青雲望斷哭途窮白首從戎碧海東
詩酒盟寒嗟會少田廬業廢嘆囊空虛名徒爾
為身累往事真成與夢同後夜相思在何處海
天明月照孤篷其兄孟東和云念汝親情豈有
窮那堪遙隔海西東致身雲路知無分寄迹窠
巢嘆一空花萼庭前徒自好琴樽客裡與誰同
愁來不覺垂雙淚長向鴒原望轉篷友人袁宗
魯和云丈夫雖困豈終窮天使丁寬載易東義
重念遺鄉國遠理明心豁海天空琴書此日分
攜去詩酒何年復與同他日老予思誨益烟波
渺渺望歸篷
四十餘年吾道窮一身南北又西東家山杳杳徒勞夢
事業茫茫總付空自謂此情唯吾有豈知今日與君同
題詩不盡相思意目送悠悠泛海篷
和安止歸田
相逢莫嘆二毛侵共喜羈禽返故林因與對床談往事
不知擊節起長吟簮纓已果平生願桑梓今全夙昔心
好約明春真率會看花酌酒更彈琴
吳塘夜泊懷屈季恒
孤舟夜泊吳塘渡兩岸秋風響荻花寧海驛潮開畫舫
古婁城戍咽悲笳雨聲一夜不離枕客慮萬條都在家
甫睡又成懷友夢遠隨征鴈過南沙
晚自崑城歸北郊别墅
獨步出城光景暮村居處處起炊烟團圓未見月離海
歷落已看星在天别墅牛羊歸逐逐遠汀鳬鴈下翩翩
茅茨一點青燈在知是老妻猶未眠
和安止秋日見尋
匆匆歲月去如流又見凉風起荻洲眼底故人年未暮
就中唯我鬢先秋壺觴漫託耆英會山水寧辭爛漫遊
聞道北莊饒勝槩宦情得似野情否
送袁兄宗魯入京
少小論交至老成悲歡離合幾關情桑榆正擬同幽賞
書劔那知復此行膝下苦違頭白母囊中况乏孔方兄
孤鸞别鶴愁無限謾託瑤琴訴月明
苦旱
狂風日烈迷塵道不奈為災旱魃何病草渴心思化雨
涸鱗翹首望恩波湫潭靈物空為禱田野農夫彊作歌
若箇解伸探月手煩君為我挽銀河
題金耑居為陳羽伯畫竹居圖次張觀復先生韻
明月清風境界寬不栽凡卉只琅玕庭除䞉有三湘意
枕簟能無六月寒時見啄苔來縞鶴每驚拂石舞青鸞
故人詩畫俱清絶可得頻過一借看
閒居即事
幽居景物自清妍入眼經心事事便暑氣漸消秋近候
凉風欲動雨餘天庭除千葉舒紅槿盆盎雙頭吐白蓮
更有芭蕉尤可愛最宜濡墨寫長篇
與袁葛二兄泛舟至婁東
風滿孤篷雨灑窗故人同載下婁江綠疇南北連千畝
白鳥高低去一雙濁酒任斟那計數野歌隨意不論腔
紀行豈是無新作正愧曹鄫淺陋邦
漫成
遠慕淵明自把鋤從渠兒輩笑迂夫生憐花鳥如兒女
酷愛溪山似畫圖不飲幸然無酒債好吟長自負詩逋
年來尚覺疎狂在折簡應知未易呼
侯門深鎖曳長裾相府尤慚進謁書破甕有虀聊當肉
直鈎無餌豈圖魚清風皓月終歸我紫綬金章總付渠
謾喜工師求大木不曾回顧道旁樗
自愛閒居雅趣多不容塵土涴松蘿幽深彷彿元公洞
安樂依稀邵子窩或武或文燒藥火非商非徵採樵歌
年來久息趣炎夢冷笑飄飄赴燭蛾
田家苦楚吟(己未秋作)
極目滔滔水横流不分高壟及低疇往來客子嗟無路
刈穫農夫恨乏舟爨下鯉魚聞撥刺枕邊鷗鷺見沈浮
官家不信民風苦方擬騰書賀有秋
野古集卷中
