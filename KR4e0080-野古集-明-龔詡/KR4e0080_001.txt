野古集卷上
明龔詡撰
五言古詩
送徐氏兄子牧之司訓青田
凉颷動林柯零露淒以白曰予感衰暮撫景重悽惻况
居憂病中復送遠行客惟子方妙齡精進有餘力窮經
期致用雲海奮鵬翼安知時命竒失意主司格分教赴
青田吳越千里隔雖云官卑冷禮數抗侯伯州縣非不
華奔走泚訶責知子素明達榮辱判胸臆一朝别我去
毅然無難色相見知何時雲樹杳南北願遵姬孔教麗
澤競晨夕清風與高節當立萬仞壁尤宜戒垂堂少慰
二親憶栝蒼古名郡文憲富資益幸寄北飛鴻啟我久
茅塞
題賓月軒
悠悠軒中人皎皎天上月良宵忽邂逅敬待兩無䙝素
心期共明雅質願同潔但求保終始何暇計圓缺來亦
不須迎去亦不須别淡交有餘情莫與世人說
分金圖為廷悦賦
古人交有道貴義不貴金悠悠千載餘猶見管鮑心洪
水方湯湯羣生困凶歉溝壑同胞人君其幸相念
田家詞
浮雲終日行雨點不曾絶自從秋分來罕得見日月禾
頭半生耳蝗囓莖梗折一愁官賦急二恐衣食缺哀哉
田野情言之淚流血
南野先生哀輓
彭澤去千載誰念田園蕪卓哉南野翁乃是斯人徒讀
書通大義恥逐章句儒修身事三省惠人期八厨雅性
任真率襟懷恒豁如東皐樹嘉木西疇藝名蔬適意任
所之殽酒隨籃輿兒孫奉賓友歡聲溢庭除每從微醉
時擊節歌唐虞顧我朽腐材不異櫟與樗謬據西齋裀
曾不鄙迂疎星霜二十周始終心不渝暌離幾寒暑雲
樹勞嗟吁復憐身後窮棺食預為儲如此綣戀情寧與
管鮑殊方圖去茅塞時得親高居德業望規箴優游共
桑榆如何志未遂頓隔幽明途載瞻湄暘原痛切心如
刳臨穴當兹辰忍奠一束芻淚為知巳流老眼誰云枯
落葉吟
落葉復落葉階前漸積多雖知無反期未能忘舊柯誰
知舊柯心己萌新葉意故情雖不同能不我遐棄作書
報新葉且莫誇逢時西風一朝起此情當自知
梅花
風雪方嚴凝乾坤發清氣馨香遠彌佳顔色淡逾貴一
聞鳴玉聲已醖調羹味衆芳當避路讓他出頭地
七言古詩
鐵心行寄沈誠學
我有胸中一塊鐵贈君鍛鍊成寳刀不殺狐狸及鼷鼠
要斬南山白額長橋蛟視蛟如蚓虎如猫心不為功力
不勞功成畢竟藏諸韜肯將割肉供君庖縱教埋沒不
復用終使神光夜燭牛斗高
萊菴先生歌(先生姓周字敬修芝川人隠君子也)
先生雅志樂田野結屋東皐事耕稼不比當年捷徑人
暫託終南待高價不憂丞相嗔不遭官長罵不騎馬旁
人門不低頭出胯下白梅翠竹繞屋栽歲晚吟觀樂清
暇粗衣糲食飽暖休容膝茅&KR1492;只三架窗前書卷聖賢
心林下漁樵今古話一出一處聽自然一死一生隨造
化從今寄語郭景純莫為顔含占易卦
觀梅圖
先生雅操如冰玉不愛繁華愛幽獨有足不踏公家門
有口不食非義粟却來山水最竒處賸種梅花搆吟屋
霜林雪逕常獨遊竹杖芒鞋巾一幅疎影暗香詩一聯
千年膾炙無人續鶴骨久仙吟夢寒畫圖尚爾清人目
君不見湧金門外西湖邊花柳富貴人争傳年年二月
三月天士女嬉游多畫船望中一點青青然為識先生
名更妍
山居讀書圖
先生好遁藏幽谷考槃自樂忘榮辱朝看黃鶴天際飛
暮見白雲簷下宿霜後班班&KR0964;葉紅雨過青青書帶綠
螢窗雪案聖賢書不惜勤劬終歲讀每當心領神會處
如見孔顔真面目信知名教有樂地何羨輕裘與粱肉
飢鼠行
燈火乍熄初入更飢鼠出穴啾啾鳴囓書翻盆復倒甕
使我頻驚不成夢狸奴徒爾誇銜蟬但知飽食終夜眠
痴兒計拙真可笑布被蒙頭學猫呌
續白額行
白額白額猛且雄居然據我林之中白日出林取人食
饞口大開如血紅搖頭掉尾似得意流血滂滂無慘容
遂令自古南山下大道盡日無人縱一朝忽與獵夫遇
密網強弓繞林樹白額計窮無所逃四足如豚縛將去
雖然搖尾乞人憐積惡過深寧汝恕却憐三四假威狐
遁跡潜形在何處
稽山送别圖為陸則明賦
越山青青越水白古來勝景多遺跡離人話别不勝情
往往圖之贈行色陸君來此成清遊行行直上稽山頭
若耶秦望翫未己興盡忽泛山隂舟盍簮士友遠相送
為寫新圖託規諷惓惓忠孝遠相期此意須知愛君重
君今快着祖生鞭明年應轉東南轅擬沽濁酒候江上
共拚一醉春風前
瘦馬圖
有馬生來異骨骼老病多年伏槽櫪皮肉消盡精神衰
無復長驅騁材力憶昔爾當雄壯時一食或盡粟一石
鞍韉既被不着鞭千里脩途如咫尺安知今日乃如此
欲比駑駘豈能得有時自悼一長鳴奴隸無知謂求食
殘芻敗草隨意與半饑半飽度朝夕哀哉爾馬誠可憐
伯樂無人誰汝惜生時識者既寂寥死骨豈復千金直
老鶴
骨節稜稜冰玉清羽毛翩翩霜雪明不隨神仙去紫府
與我共結林壑盟寧甘饑渴守我分飲啄肯與羣鷄争
竹間花外每獨步風前月底時一鳴有時向我展翼舞
似欲和我吟詩聲君不見弋媒徇食良可耻衞國乘軒
何足榮願言與爾共卒歲不必雲霄馳遠情
雲鷗歌
白雲閒似白鷗閒鷗在清溪雲在山道人家在溪山間
日與雲鷗相往還雲無期兮鷗不約自信溪山有真樂
好爵未足攖我情俯仰雲鷗無愧怍雲耶鷗耶不可忘
等閒為爾開壺觴醉來雲散鷗亦去一榻清風夢正長
題畫竹石寄馬字昌沈養明(并叙)
二生於余有從游之舊别久不能為情近陳羽伯以
寫竹石見遺因賦此寄之
國風興淇竹易繇云介石我思千載人時能踐其迹武
公之德不可忘周公之辭何孔章乃知在意不在畫無
鹽底須脂粉粧馬生沈生我湜籍頗知好古循規則椎
鑿不斵太古心霜雪寧凋歲寒色别來又見秋風凉相
思之情江水長為書古道用相勉願視竹石同羔墻
自題畫像并送康友竹歸慶安
十年不見康友竹一日客裏驚相逢江湖落魄總相似
生意不殊心事同為施丹青造化筆寫我山林枯槁容
鐵冠布衲草為履抱琴瘦僕行相從寒風兩鬢吹蓬鬆
雪中古木霜中鴻風流敢託歸來翁一團清氣蟠心胸
功名不羨褒鄂公莞爾一笑浮雲空今年五十已過二
六十相將在眼中君今還西我歸東一聚一散真萍蓬
他時何處可得復相遇為我添箇尋詩笻
送琴士吳先生南歸
先生犖犖真竒士瑩若冰壺貯秋水茫茫宇宙一閒身
南北東西任行止平生知已只桐君出入與俱忘汝爾
每逢佳境得幽趣輒發長歌奏清徵南窺禹穴抵吳宫
洗盡少年筝笛耳先生所寳清如此凡塵不受纖毫滓
却視營營世路人一生何殊負塗豕我從南園一見之
笑談如在春風裏金蘭投分即弟兄交親何必生同里
君今别我甬東去湖海後期那可擬倘因雲樹寄相思
會向江頭候雙鯉
題朱舍人畫南軒放鶴軒壁墨竹
郎官歸自絲綸閣醉向高堂寫林薄修篁挺挺石蒼蒼
細雨濛濛烟漠漠坐令咫尺見千里信爾胸中有邱壑
南野老人真好竒舉酒屬客要題詩座中英彦六七輩
文彩照耀光陸離文雄畫妙兩絶作悦目洗心良可樂
吁嗟老我駑鈍姿浪跡江湖久淪落邇來謬據西齋裀
知己歲寒欣有託清風明月幸平分時得吟觀伴孤鶴
懷東莊
我家瀟洒同三徑車馬不聞塵土净白雲流水互濛回
翠竹蒼松相掩映甕有新醅架有書果蔬自足供盤飣
老妻甘與共清貧勸我不須干趙孟十年作客南野堂
麋鹿未忘山野性惓惓雖荷故人情食粟每羞才不稱
西風昨夜動林柯浩然忽起歸來興殷勤為我報東君
好着梅花待吟咏
謝孔昭畫山居圖為存誠賦
大山峩峩氣凌衆小山拱揖如賓從流泉一派入溪遙
古木千章含雨重碩人自愛考槃樂風光不减元公洞
盤中苜蓿長闌干松葉釀成香滿甕詩書萬卷聖賢心
一生自足供我用世間名利等韁鎻豈肯垂頭受羈鞚
不到城中知幾年稚松尚憶移根種憐渠世路苦奔馳
得失總成蕉鹿夢我生雖久在樊籠每向江湖羨鱗縱
明當拂袖賦歸來風月烟霞幸分共
觀泉圖
蒼壁倚空如削鐵一帶寒泉噴飛雪只疑天上漏銀河
萬古千秋流不竭若有人兮清且狂平生泉石存膏盲
科頭箕踞翫不已塵慮一洗無毫芒老我飄蕭同野鶴
税駕每懷山水樂願得相從杖履間濯纓濯足隨清濁
梅花三公圖為龔紱朝美賦
何人善寫生下筆極精妙一枝早發擅魁名三鳥安棲
得公號點染雖人為活動等天造應知寓託有深意不
作纖竒取時好之子嗜文學致澤期遠到一朝無心得
此畫無乃開先露機兆鼎鼐調和時冰霜歲寒操願言
有志事竟成吾輩宗盟幸輝耀
詠紙被
紙衾方幅六七尺厚軟輕温膩而白霜天雪夜最相宜
不使寒侵獨眠客老夫得此良多年舊物寳愛同青氊
不論素&KR0008;出南海豈羨文錦來西川受用將圖此生過
争柰義孫要與阿翁相伴卧阿翁夜夜苦丁寧莫學惡
睡驕兒輕踏破
織機娘詩
織機娘織機娘豆花籬落風露凉連宵織得幾疋布一
疋不知多少長豈知東家新婦性拙慢惟解貪眠飽餐
飯生憎爾曹吚&KR2374;不肯休看渠晚歲衣裳問誰辦
風狗行
風狗風狗名為猘舌吐涎流尾垂曳狂奔迅走不知歸
惡勢横行無所忌行人萬一為渠囓失療死亡知必至
鄉村城市一經過誰不丁寧戒迴避白日都忘戀主心
黑夜全無防盜意必當為人擊死棄中流帷盖終無可
埋地
詠湯婆長句寄談勿菴勉之共發一笑
歲晚江鄉雪盈尺小齋不禁寒氣逼先生獨卧不成眠
兩脚渾如水中石今宵何幸得温温伸去縮來隨意得
非關被底别藏春深藉湯婆有餘力此婆生來名阿錫
紡織無能有潜德緘口何曾說是非謀身不解求衣食
寂寂無聲伴到明不作驕癡取憐惜君不見此婆有妹
名青奴骨格玲瓏如姊默不容暑氣侵肌膚亦與先生
舊相識只因寒暑不同時棄捨塵中倚空壁
野古集卷上
