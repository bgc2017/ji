雙溪類槀卷五宋王炎撰
古律詩
次韻韓毅伯趣諸先軰送茶
脫腕符移日旁午魚眼浮香湏一煮客来捧腹共軒渠
暫時撥置官文書喜客恨無鮮可擊滿盂脫粟飢時喫
睡魔不待巧擠排雪花小啜清風來人生何苦浪馳逐
但得所求心自足意在春風曉露邊愛惜一旗輕萬錢
碾破雲龍還不飲灧灧金荷扶玉筍渠方醉魄甘沉迷
我自詩情要勾引
再用元韻因簡縣庠諸先輩
書生卯飯動及午薑糝莱絲煩自煮異時甘脆屋渠渠
出自空腸千卷書竹間杵臼相敲擊茶不療飢何苦喫
泉新火活費裁排呼奴更挈銅缾来蜀客見之心逐逐
暫借紙窗休繭足歸歟家在淮湖邊草魁可買無青錢
不辦雲腴供粥飲空有束詩如束筍青箬小分鷹爪香
江上拏舟當遠引
和韓毅伯擬别
踉蹡揖客客為誰依舊驪珠色陸離不謂遠遊来此地
未能小隱待何時慣看覆手仍翻手休問開眉與皺眉
歸去淮山訪猿鶴清風滿袖自披披
江上為韓毅伯訪得便舟
銅墨纏腰雪上頭人生一飽亦難謀天明忽暗釀梅雨
風暖又寒催麥秋老矣不堪時節換粲然方幸故人留
白雲呼去淮山住強為江邊問買舟
再用元韻二首
牛千蹄角橘千頭嘆息斯人善自謀文氣如虹徒貫日
筆耕有榖不逢秋悠悠何啻十年别得得纔為一月留
女嫁男婚吾未了夢随鷗鷺學操舟
倦游莫忘大刀頭老去行蔵要熟謀少病若能如萬福
上書安用學千秋碧雲合處來何緩黃鶴飛時挽不留
後夜月明烟水闊更呼兒輩洗瑶舟
次韻韓毅伯誌别
江頭三老風檣急詩叟欲行還却立剛腸不解兒女悲
肯為别離襟袖濕翰墨場中空白眉宦游不遂休奔馳
平生訥室有秘訣持以贈君君可歸静而無譁氣方定
清而寡慾心自正耳根毁譽等風波眼界枯榮俱泡影
得此還家雖退蔵被褐懷玉中含光踏破青鞋行萬里
猛省昨非今近是但看汚瀆有靈龜莫道蹄涔無尺鯉
次韻韓毅伯别許宣教
自說羈懷老更慵淮山入夢碧叢叢一尊醽醁人將别
三疊陽關曲易終此去若無鴻鴈信相望未免馬牛風
耕雲釣月平生事我亦謀歸古歙中
題岳陽守張仲駿浮光亭
三邊水墨畫遥山下有玻瓈萬頃寒蟾兔上時留倒影
魚龍無處動微瀾舊來樓觀東西出未覺乾坤表裏寬
更向上頭高着眼湖光今作一杯看
又題月臺
天心湖面月團圓中着胡床坐廣寒玉鑑照空無盡境
冰輪碾水不生瀾搗成兔藥人難老舞徹霓裳夜未闌
願躡兩鳬陪鶴駕從公飛到九霄看
縣圃黃梅半堕草間
荷鋤芟草喚畦丁手拾黃梅遶樹行結子青青随雨老
開花白白本冰清嘗新争擘紅泥酒知味誰調玉鼎羹
齒軟眉顰遭棄擲誤從雪裏競欣榮
招同官諸宣教一飯用舟字韻成拙句
士要飛騰及黑頭肯來揮麈試同謀已擕荷葉招歡伯
莫笑花枝欠杜秋老我餘年思釣渭諸君他日合封留
胸中器度須深闊江漢方行萬斛舟
飲闌月上不能留客再成一篇
綠幄隂深數樹梅胡床相對手行杯茫茫世事愁眉斂
亹亹談諧笑口開欲把清風留客坐更呼明月出雲來
咄嗟難辦厨中具興盡翩然命駕回
居民多疫為散藥
不信醫方可活人但随巫語去迎神憑誰妙手如和緩
調護江臯萬戶春
聞田家插秧已畢
聞道田家日夜愁黃雲白雪不全收稻畦插遍青如染
滿望今年倍有秋
偶行後圃成三絕
繁紅飛盡綠成隂更有忘憂草色新吏隱何心来對景
化工随意自留春
琅玕十丈籜龍孫已向梢頭散綠隂他日雪霜顔色好
正緣外直内虛心
園蔬入市不論錢忍口休參玉版禪留得新梢過舊榦
清風六月亦蕭然
小鳬
母雞伏得兩鳬雛馴食庭除不待呼水浴泥行随分足
不知鷗鷺有江湖
蛙聲
官蛙不問雨兼晴閣閣無端聒耳鳴對客自誇聞鼓吹
稚圭此語豈真情
勸農出郊三絶
小煩脚力上崔嵬意為仙翁特地來只有白雲蔵古洞
不知黃鵠幾時回(古仙洞)
桃花一笑弄春晴布榖瀾翻亦勸耕十雨五風蒙帝力
願同父老慶秋成(勸農)
邊頭萬馬似雲屯凖備秋風壓戰塵何日將軍收虎帳
道旁築屋免勤民(馬驛)
出郭視田訟三絶
撥置文書小據鞍舉頭歷歷見青山老農指點黃雲好
為駐雙鳬一解顔
木末鷓鴣相應鳴路危笑我不能行湖光淺綠山容碧
頗覺心清境亦清
草生棄地沒牛深豈是膏腴畝一金野老雙蓬俱半脫
尚憑蝸角起争心
覓李尉白犬
長安少年好狗馬日日遨遊五陵下八尺騰驤行地龍
突過無前追疾風一箭穿空兩鵰堕尚挾白羽腰騂弓
回鞭更踏南山路射殺山中白額虎却解重環四尺獒
快逐豐狐搜狡兔獵罷歸来喚歌舞釃酒割鮮供笑語
窮巷書生那有此毛穎陶泓守環堵老来無力跨蹇驢
少日青鞋只徒步何况平生非獵師何須有犬如韓盧
青氊舊物猶在室吹燈未滅憂穿窬似聞黃耳雲來孫
豐顱拳尾雪不如從公覓取扞門戶主人高枕偷兒避
和黃先卿即事五首
見說幽棲地長年只杜門誰知雙井後今有此公存釣
月操蓮葉批雲卧竹根静中觀物化畫外識乾坤
二
鴻鴈南随暖璣衡北轉杓忍貧居自穩得句興偏饒藜
杖難頻出蒲輪合見招惜無推轂手寂寞老漁樵
三
水落洲争出天寒日易昏倦遊来異縣小隱住荒村鶴
骨緣詩瘦雞膚借酒温長鬚煩洒掃吾欲叩柴門
四
生理今何似豐年亦屢空有愁催髮白無樂駐顔紅歸
計何時决詩家乃爾窮悲風吹宰木吾亦夢江東
五
此客来湖上驪珠照北垠山林成獨往風月許誰分寂
寂無波井悠悠不雨雲莫年詩更好何止掃千軍
題巴陵宰鄧器先北窗
權利炙手熱争道俱着鞭雞鳴已盥櫛日莫未息肩中
宵一假寐夢想游鈞天達人袖手觀方寸常超然冰壺
不受暑凛凛含清寒消摇北忩下俯仰宇宙寬千詩句
有眼一曲琴無絃開尊對白堕拂榻飽黑甜功名不挂
念氣定神自閒淵明亦一出未倦飛已還我常疑若人
本不欲閉關漫仕今墨綬閱世垂蒼顔卷舒各有時隱
顯皆足賢先正文昌丞玉立四近班風流被後昆世以
忠孝傳丹扆新日月黃圖舊山川故家喬木高義氣許
國堅前賢經濟心不在軒冕間才猷時所須何得無裏
言高枕恐未穩鳴珂終小騫煌煌漢元侯事業光青編
用元韻寄周推蕭法
隔岸好山羅數峯遶簷脩竹添深叢雲溪有此兔一窟
將雛德曜随梁鴻一飢難忍出謀食志鬱不伸成怪松
彼美湓城二君子昔未識面先聞風一如龍媒氣深穩
不騖捷徑行怱怱管城之外别用志懶哦五字吳江楓
動中養定自有道鬚豈不白顔甚紅一如鵷雛出丹山
律吕節奏蔵扵胸即之肅肅又盎盎意在寥廓觀鴻濛
蹣跚勃窣我何者亦許附在交游中少時浪迹鹿在藪
垂老能言鸚入籠心官鄙吝如膩垢見此水鏡一洗空
霏霏伏雨濕楊柳滴滴寒露凋芙蓉日月逝矣足可惜
夢魂不入槐安宫破觥暖浪侵浮蟻小鼎生烟明宛虹
為公更作商聲歌朔風惨淡吹葮蓬精金美玉有定價
嘆息鉅眼無坡翁
用元韻荅汪廣文
十丈花開玉井峯藤蘿亦附灌木叢可憐浮食不根着
南北羇旅如燕鴻倦飛欲返返未得夢魂時遶三徑松
故人相見發孤笑執熱一濯清穆風小傾家釀歌驪駒
有懷未吐行怱怱山寒不開北枝梅地遠誰樹南荆楓
欲談此意無為領撥灰消盡麒麟紅未免随俗且折腰
薄以今古澆其胸六經之澤溉萬世譬如畦稻宵露濛
陳言有味可涵泳環堵差勝朝市中退之一賦吾未許
二禽雅意豈願籠乘軒執珪何有哉日光熠熠塵飛空
由來賢達多下位高原不解生芙蓉龍魚仙伯妙此理
垂雲小憩来儒宫洞庭湘山入詩句借與光彩勝赮虹
百聞不及一見面獨對霜月搔飛蓬清光何事亦多闕
試為問之修月翁
用元韻荅鄧宰兼簡華容孟宰
我行六六黃山峯山中瑶草多芳叢浮丘笑我無此骨
倏然飛去如孤鴻随流遂轉水上萍失地更屈澗底松
絶憐拄笏頻看山未免舉扇一障風長沙三歲坐兀兀
洞庭千里來怱怱擁衾時作故鄉夢寒鴉無數啼丹楓
繭絲未辦竟何補強飯空耗桃花紅巴丘健令工製錦
况有奎璧星羅胸明月璀璨堆我前老眼照開春霧濛
西寄華容雙鯉魚欲挽淵明來社中頗聞餘事戲毛穎
亦舞玄蛟蒙碧籠心雖入俗不受塵出岫白雲行太空
蒹葮四澤風露冷有此美德如芙蓉尋幽或訪墨山寺
弔古可賦章華宫何時冄揖兩鳬仙共喚麴生行偃虹
無邊湖水似少海一點君山疑小蓬城南老樹無恙否
煩渠試為呼回翁
用元韻荅徐尉
于越亭亭羊角峯下有團團桂樹叢何人為賦反招隱
虞羅亦罥碣石鴻學詩妙處如學仙功成換骨參喬松
肯來洗我箏笛耳檿絲古曲彈南風喜君到此極亹亹
惜君去此尤怱怱百年莫作千歲調試往一看楓橋楓
湘山幸有數斗酒江蟹肥大霜橘紅梅仙陶令連兩璧
得酒可澆丘壑胸漁蓑風月笛三弄虬龍起舞凌空濛
馮夷不得閟此境湖山收入奚囊中沙寒往事有銅鏃
波穩清時無水龍人生所須行樂爾嗟我愁絶逃虛空
己悲朽質悴蒲柳豈解巧笑開芙蓉青燈照牖似書舍
素琴挂壁疑僧宫懸知堂上一杯水難飲天邊千丈虹
大用自當擁金蓮小用亦合登少蓬騰身雲路五千里
定笑白鳬成老翁
和許尉小洞庭韻
古縣周遭臨水涯中有勝地蔵幽竒向來墨綬不領略
付與漁樵輕棄遺我乘蒼螭上其頂憑高小築誅茅茨
未能隱去學魯山且可尋幽如退之炊烟百堵共一市
民氣稍稍春臺熙至尊豈為繭絲計老令恨無桃李蹊
解衣一浣三年緇微風碾碎青琉璃魚龍悲嘯吹白浪
煙靄吐吞蒙翠微湖中一點小君山誰琢瑶琨圓中規
朱絃一曲舞馮夷凌風駕我雙鳬飛遠喚古仙笙鶴来
月寒共醉玉東西天高可逐霞佩去兒女牽衣吾未宜
一官傴僂百僚底蒼髯欲雪將何為徘徊在此為五斗
時亦諷誦淵明詞兹亭信美非我有夢遶故園還欲歸
再用元韻
少時耕釣為生涯早知臭腐空神竒一丘一壑有佳處
人棄我取如拾遺晚將數雛就斗食非願厚禄多如茨
山林習氣今尚在前身疑是王獻之君王垂拱似虞夏
朝野多暇時雍熙公庭日晡鳬鶩散屐齒小穿山徑蹊
隱仙一見即首肯百鍾索酒傾琉璃湖山亦為開畫笥
烟霏空翠俱熹微幼輿風度極灑灑計然策畫徒規規
蒼松奮鬛倚風嘯候鴈張羽粘天飛君山洞庭日在眼
不復引領巴丘西急呼泓穎共着語境勝頗與詩相宜
詩成却憶梅子真烏用一官黃綬為江頭誰是吹笛叟
為公度此瓊瑶詞喚起羣龍出平湖屬渠扶柂從東歸
和吳秀才二絶
楮幣半千米一斗聊為逆旅之費割俸故不能多承
惠佳句敬用元韻成兩絶丐一覽
句法洪徐可逼真摩挲老眼見斯人憐渠袖有釣鰲手
要試虹竿欠李紳
世人相馬苦嫌瘦誰識龍媒氣逸羣歸傍青燈對賢聖
漢庭射策待方聞
送相士管明甫
嵐光野色共扶輿見說壺天氣象殊疊巘吞雲圭角露
寒泉觸石篆文紆荒凉佛屋存遺像窈窕仙嵓有别區
何日青鞋親扣歷細評佳致染松腴
臞仙窟宅獻幽竒付與藍田煅鍊詩佳處盡從公指出
勝遊應笑我來遲品題泉石非無意依約烟霞未有期
獨幸胸中丘壑在不湏目擊始心知
右清水嵓
老南蛻骨幾何年揖客支郎謾曲拳本自心清無染着
豈因境静息攀緣我行不值揮犀語公到惟堪掃榻眠
尚有詩魔降未得不禁物色巧勾牽
未聞衲子着深功但見龍孫送好風尊宿尚留雙塔在
衆丘皆讓一山雄禪關暫到何須住法窟雖深豈用窮
若問如如心自在夢魂不入大槐宫
右黃龍山
和陸簿九日二首
西風拂面飲微酣小摘茱萸手自簮極羡酒兼詩共好
正緣人與景相參杜門不復貪游賞落帽無由際劇談
嘆息登高兄弟遠目随鴻鴈過天南
風露蕭蕭葉半黃老来情薄似秋陽一樽冷落思佳客
九日凄凉在異鄉採菊何心追靖節哦詩無語荅仇香
危臺戲馬今安在休惹清愁攪石腸
喜晴行呈陳宰
秋盡黃雲漲南畝修我囷倉築場圃不堪雨脚如懸麻
坐見禾頭欲生耳令君意與神明通爐熏未斷来天風
吹開六出花數點轉盼杲杲扶桑紅日下鳥烏聲亦樂
村北村南争刈穫白酒香浮老瓦盆樵歌緩扣烏犍角
有客擕家来受廛豐登未見如今年老農扶杖笑相語
只恐雙鳬朝日邊
陸簿生日
冬令始嚴肅淑氣回晏温簾幃映瑞色見此天上麟蒙
羽有再来機雲定前身清標入黃綬胸次不受塵洗玉
酌流霞眉間喜津津飛龍御天位喬木思世臣功名固
自有難得惟青春
溪上晚步二首
山静色不改溪深流自遲緩行聊寓目小立却支頥樵
斧寒尤響漁舟晚更移老夫無伴侣穉子獨追随
二
風定留黃葉波清湧白沙前山惟道院斷岸半漁家老
去忘時事閒中度歲華經旬如再出便可探梅花
宋可挹挽詩
萬卷蔵書富千金市義多斯人今止此造物意如何風
月空投轄烟波冷㬠蓑林間誰挂劔清淚堕悲歌
用十梅韻荅馮簿
今代馮野王聲滿東海濱可敬亦可愛温然氣如春綠
綺絃朱絲為我調白雪此亦公緒餘所長兼五絶嘗試
評公詩崖岸極孤絶同僚筆可焚後學巾宜折清真去
邊幅明白傾底裏枳棘見鸞凰十倍跫然喜講道師友
少稽古編簡殘何以起斯文念之心為寒銀鈎入翠珉
文字本膚淺以書不以辭恃此或行遠人品如許高不
卑一官小居之以廉勤王事豈難了霏霏玉麈談鄙吝
堪澡雪每見輒有聞敢憚頻磬折道本無垢净境自有
喧寂願聞禪說中何以得真實黃門執戟翁晚乃薄詞
賦我宜草玄文未必知妙處
和何應辰過山谷墓韻
何年馬鬛埋玉樹上有喬木清風寒琳瑯金薤落四海
萬象頓挫随毫端追攀前軰豈無意偶来弛擔鳴珂里
生恨與公相後先臨風三嘆不能已論詩誰解鍼膏肓
人間今日無黃香經過一酹尊中碧明月灣頭山閴寂
新晴出溪上因訪王伯明詹望之
萍轉滯巖邑簡出而深居兒輩不自量妄意游璧池日
占烏鵲喜不寄黃犬書積雨蒸溽暑客思鬱不舒新晴
一散策消摇滌煩紆意行入幽徑籬落相蔽虧竹萌茁
鳳尾瓜蔓纏龍鬚物化日夜流嗟我方棲遲莫受憂患
煎素髮無再緇扣門謁二友清坐俱久如莊語間善謔
相視一解頥静窺勢利場疾足争驅馳自念甘斂退非
黠仍非癡茗乳泛輕雪爐熏駐游絲且勿談世事揮犀
聊說詩
用元韻荅詹望之
随牒久浮食弛擔來卜居鷦鷯一枝足不羡飛天池盥
濯朱墨手拂蠧理故書識字非子雲下帷慚仲舒第喜
官情薄未解歸思紆對境有喧寂即理無成虧動以静
為根輪柅常相須捷徑易傾覆夷途固逶遲巷南有廛
隱白玉不受緇熟視眉睫間容色常穆如伯仲吹箎塤
北堂奉期頥時亦踏街塵意馬不外馳見我床頭易信
我殊不癡喜言雖溢美老眼眩色絲相期到妙處不止
奚囊詩
溪上尋梅不遇
玄冬用事秃千林蓓蕾凌寒瘦不禁已喚蒼頭篘臘脚
未逢玉頰吐春心客居避俗遨遊少老境看花感慨深
屬付綠衣歌舞地吹香一笑慰幽尋
寓居分寧去故鄉千里不歸者二年思念松楸
成長句
曖曖風日暖林薄皆蕃鮮好鳥仍嘯歌晚花亦嫣然問
之此何時春莫將禁烟家家饌觴豆拜掃墟墓間飛鳴
烏攫肉叢木挂紙錢而我獨不樂慨然坐長嘆開編不
能讀當饋不能餐豺獺尚有祭誰忍忘其先念為貧所
驅随牒二十年少壮不可留覽鏡將華顛空慚北山移
未表南陽阡闔門有百指負郭無一廛坐此客異鄉歸
思空纏綿憶昔初筮仕吾母猶朱顔三釡不及養遽悲
蓼莪篇侵尋歲月久百感難具言傷心思宰木清淚如
流泉狐死必首丘古人亦重遷况我雖宦游十世家星
川親朋日在眼可以相周旋土風有不同客意終未安
花落草凄凄青山啼杜鵑
即事六絶
焚香清坐對韋編妙處懸知不可傳三畫分明寄玄旨
誰將脩綆汲深泉
半生飄泊將雛意百感凄凉䑛犢情露電終非真實相
彭殤何者是長生
布衣蔬食且随緣睡起時参柏子烟欲倚繩床拈白拂
何人真解意中玄
了無俗駕到蝸廬隱几閒翻貝葉書屬付蒼頭休洒掃
綠苔随意上階除
拂拭青奴供晝眠半晴半雨釀愁天夢回不到南柯境
風過綠隂號晚蟬
孫竹新添綠玉枝穉禽學習遶簷飛動中會取歸根意
雨過白雲横翠微
遊南山寺題澹軒
雲根露竒怪上有青蓮宫軒窗極净麗疑入懸壺中凭
檻俯寒流披襟納清風跏趺坐少定滯念冰雪融人生
蟻旋磨世故鳥印空道眼一回光味與嚼蠟同此意誰
為領白雲横遠峯
用元韻荅麟老
登臨倚木末下瞰魚龍宫我方解墨綬着身丘壑中翩
然一清游飛舄可御風前瞻鳳山尾老衲如懶融見處
詣實際非色仍非空笑我蠟屐行亦與玩物同燕坐不
出門心游妙高峯
再用元韻荅麟老
七閩名家子祝髮隱梵宫碧海掉尾鯨不堕世網中熏
爐起香霧㯶拂生清風寂寂枯木巖中有春意融杖屨
厭山水習氣一洗空違俗非崖異入俗非雷同乃知行
市廛宛如坐孤峯
述懷三首
久客二年半故鄉千里餘兒曺穿草屨老子挂柴車世
事杯中物生涯篋裏書一廛何日辦衰晚憶吾廬
二
宦薄因謀拙心安任數竒功名半幅紙權利一鈎絲已
作絡頭驥殊慚曳尾龜暫時深袖手風月話襟期
三
百指久轉食一身今倦遊事無非堕甑心本是虚舟儻
不嘗艱阻渠能寡悔尤管城雖解語懶賦畔牢愁
次韻荅熊朝英
杜門燕坐閱黃庭道在靈臺莫與京少日忍貧吾志得
莫年為吏此身輕始知軒冕有塵累不似山林無俗情
綘帳先生應撫掌南箕北斗只虛名
再次韻
秋風相挽出門庭東望雲邊白玉京婚嫁自嗟何日了
利名誰信本来輕揮毫為我光行色傾盖知公不世情
文字清新有如此底緣淡墨未題名
勝賞亭
路入三家市墻圍十畆園雲山如畫出人住小桃源
贈郭相士
兩眼明如月江湖度十春問誰當鼎貴笑說未逢人
雙溪類槀卷五
