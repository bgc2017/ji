雙溪類槀卷二宋王炎撰
古律詩
夏日雨過
雲潤日杲杲渠澀泉泠泠羣山曉過雨一沐千髻青岸
巾納微凉庭戶留餘清喬木俯佳色野卉含幽馨昔来
挽枯條今来見欣榮榮枯亦何有對此難為情長年心
事多撫髀只自驚冰炭交中腸吾生安得寧好風吹我
裳頗覺耳目醒暇日可少憩安用心營營高卧綠隂底
玄蟬相對鳴
村行(二篇未第時在大坂作)
青山護村落暗水通溝渠人行禾黍間漫漫迷所之里
社壓新醪擊鮮賽叢祠田父相勞苦雨暘無失時龍骨
挂屋敖秋熟可預期行行度岡澗泉石多幽竒微風發
清籟好鳥吟高枝此中有佳趣豈無幽人知去住兩不
可空吟招隱詩
雪晴即事
宵㸑懸釜星曉光落忩牖烏鵲如謟人賀語亦交口收
盡白氍毺青山併還舊門巷未掃除家童具箕帚物色
不招挽顧盻左右有梅兄可納交竹弟亦耐久毛錐得
竒助引我琢句手酒國百無憂問津其敢後逐逐春意
來孤村又花柳
吕待制所居八詠
半隱
舉世競寵利嗜進無肯休山林槁項輩又乏經濟謀朅
來半隱寮再拜瞻吕侯袖手辭富貴結廬清且幽我從
為兒時久矣聞風流父老數時賢若人真少儔已覆金
甌名姑作綠野遊四海望霖雨争欲挽之留向来釣璜
老一出扶宗周廊廟方側席公肯幡然不
舒嘯
黃山峙立高崔嵬上有飛仙時往来問之誰作東道主
舒嘯亭中人姓回坐對危峰倒樽酒偃仰胡床篆烟吐
劃然清響透雲端此意悠悠𦕈千古好是夜深孤月明
風松泉石清更清我來擬作叔夜輩一聽空山鸞鳳聲
緩步
躍馬乘軒四十年誰知公是地行仙向來曳履星辰上
今作遊山杖屨緣總為鼻端清栩栩能令脚底步翩翩
青鞋若許陪行樂早晚誅茅半隱邊
月臺
我欲登仙換凡骨飛上雲頭窺月窟羿妻問我何自來
笑指廣寒令徑入歸来却見半隱翁月臺如在神仙中
霓裳歌舞不用覷把酒長嘯生清風
藤洞
空中一洞足清風上有長藤翠蔓穠說與山靈護持取
蒼皮瘦骨恐為龍
歲寒
春陽競嫵媚百卉顔色好凉秋風露来往往競枯槁一
朝受霜雪脫落遽如掃特立金石姿青青未嘗老下視
軟美輩摧折不自保古人幾失言疾風知勁草
朝陽
腷膊雞聲夜向晨東方飛景到雲林簾幃已是曈曈曉
庭戶全無曀曀隂可是梧桐長得地也知葵藿久傾心
日邊早晚来環賜見說清光注意深
醉松
虬髯鐵榦老嶙峋氣格儼然冠劍臣應為孤高多絶物
未妨偃蹇且全身雪中屈折如頽玉雨後淋漓又吐茵
撫手摩娑三嘆息世間那有獨醒人
太平道中遇流民(己丑)
丁男負荷力已疲弱妻稚子顔色悲親戚墳墓誰忍棄
嗟爾豈願為流移春蠶成繭穀成穗輸入豪家無孑遺
豐年凛凛不自保凶年莱色將何如但憂銜恨委溝壑
豈暇懷土安室廬故鄉既已不可居他鄉為客將誰依
黃雞啄黍白酒熟去家未久吾懷歸農桑不事得温飽
見爾令人顔忸怩
遊硯山(壬辰)
他山石徒多噐寳匿幽僻産璞芙蓉坑金聲而玉德岡
巒外鈎聮地勢中斷隔曲塢八九家路入羊豕迹澗水
抱石根石骨多紺碧北山上攙天南山勢蟠伏硯工二
百指日鑿崔嵬腹篝燈礪斧斤深入逾百尺我行冒風
雨周覽不知夕夜宿茅茨下青燈照岑寂酒闌呼匠氏
訪之語纖悉冰蠶吐銀絲鮫人織霧縠巧手琢磨之價
直黃金鎰斷嵓半傾欹舊穴久湮塞旁求得他材飲水
不受墨堅滑已支庶麤燥乃臧獲信知天壤間尤物神
所惜罕見固為貴有亦未易識瑉玉混一區語盡三嘆
息摩莎蒼蘚崖此言可鐫刻
山間偶成二絶(庚寅)
人家雞犬近相聞村落紆回古木深山客一來塵想盡
水聲終日奏鳴琴
隔枝啼鳥喚幽夢排闥青山無世情綠樹隂隂遮日影
虚忩卧看白雲行
雪中懷韓毅伯
雞罷三號來曉色披衣起見瓦溝白雪花初墮雲遽回
天意應憐未歸客男兒鐵石為剛腸忍窮不見可憐色
當知曳履郭先生可作餐氊蘇屬國
和韓毅伯詠鴈
孤飛欲作上林遊塞北来時天始秋世路豈無矰繳慮
水鄉聊作稲梁謀摩雲不憚關山遠刷羽定非雞鶩儔
待看草青烟浪暖帶將春色離南州
梅花
歲暮殺氣惨草木華葉萎寒梅吐新萼娟娟擁疎枝清
意塵俗遠幽香風露知孤絶慣守獨晚出甘後時細推
萬物理榮謝相乘除桃李向來繁試問今何如
犬捕鼠
黠鼠穴居工匿形宵竊吾餘頻有聲狸奴已老無足忌
對面侮人渠得志韓盧千載雲来孫平時禦盗嚴司存
小施逐兔騰山力不露爪牙潜有獲主人高枕終夜安
論功法吏能掃姦繩以漢家三尺律鼠罪貫盈猫不職
春日
小凭笋輿行野田麥芒桑蕾春無邊勒回風物未全好
小雨班班天護寒入門烏鵲枝頭語鴻鴈好音慈母喜
車馬不來門巷窮桃花自作深深紅世間萬事易冰冷
春来無處無東風
春日書懷二首
杜門值春初出門已春莫子規日夜啼為我訴春去萋
然草彌望綠暗谿臯路百尺游絲高摇摇引心緒歸来
坐忩底有句不能吐喚取黃嬭來且嘗黑甜味
二
餘月雨新歇風日亦已和佳木頗秀整好鳥仍嘯歌今
我苦不樂如此春意何喧寂有異境窮達元同科此道
貴堅壁外物將倒戈有慨懷古人執柯能伐柯
荅韓毅伯五首(用游子莫何之為韻)
為别未一日思君如三秋解后孤城中握手復少留士
方未遇時鮮不困宦游君獨芻豢色胸次回萬牛自愧
得之淺誤欲代君憂白璧識者稀駑馬市者稠莫作分
外慮輕重終不侔諸公競推轂失士固所羞
二
情義如投膠去意如激矢險阻要備嘗山川餞行李霜
雪衣裘单燈前話兒女下堂辭親去上堂拜親喜燕頷
能飛揚何必毛錐子
三
憶君初至時投宿村店莫門巷冷如冰漫刺来一顧升
堂方下榻出戶復就屨綈袍寒不温北風攪庭戶念君
何以堪此意推不去強飯登前塗為親善調護
四
老松寒不凋古井風無波斯人閱千古所得亦已多句
法餘事爾高處凌隂何寧為擁膝吟無作扣角歌
五
三書上時宰我常疑退之士窮見素守躁求亦何為蜀
客聞此語為我一解頥歲晚歸未得且過江之西未到
意先喜主人賢足依江西魚稲鄉米熟蟹螯肥不妨且
醉飽利達自有時
漁人
西南月未堕白霧吞青山渡口無人行老漁一舟還呵
手繋短纜襏襫犯夜寒捕魚養妻子誰謂斯人閒
促織
春山布榖勸耕事秋園絡緯催機杼大家未織吏索租
小家欲織無絲縷無絲可織寒無衣輸租後期罪當笞
悲鳴終夜不能已嗟爾候蟲何自苦
大水行
屯雲墨色日將暮晦明揮霍雨如注水聲夜半摇匡床
平旦出門吁可畏盤渦溔瀁吞邊旁悍流洶湧行中央
日中雨復綆縻下溝塍水躍皆渾黃黑風拗怒雷擊地
浪頭起立三丈彊&KR1166;枒老木根株拔崚嶒古屋椽桷裂
快馬萬蹄迸突而憑凌靈鼉百面澒洞而砅砰銳兵鏖
戰城柵倒猛虎嘷吼崖谷崩旁觀氣奪目力眩瀕流上
下俱不寧升高辟害呌舟楫篙工倚柂不敢行寂寥向
晚頗衰落斷霞返照回新晴鳥飛不盡天界闊蒼烟淡
淡山青青銜杯引滿幸無恙收召魂魄猶屏營往年秋
水沈半壁闔門九死得一生今日思之痛方定一見洪
波心震驚吾聞山挾河回衝底柱峽束江盤投灧澦魚
龍百怪家其中風濤暴横無終窮小溪常時清且淺漪
漣不動平扵板淺津可涉深可梁一旦沸騰能漭茫傳
聞潰渱山裂破黑蛟夜出作竒禍抉崖走石勢力粗十
家六七無室廬百年枯塚尚漂泊變生倉卒人為魚君
不見去年四月不雨至七月澗谿一綫皆斷絶川居人
曾死扵暍山居人今死扵溺下田黃塵曾蓬勃高田白
沙今障沒嗚呼災害何其頻𠞰民之命誰肯任勦民之
命誰肯任蒼天蒼天實照臨
冬日即事
曝背茅簷下驅寒得曉晴杜門来客少開卷此心清晦
迹存吾道端居閱世情南山無改色相對免將迎
春興二首
蔓長宜誅草花飛可弔梅斷雲將雨去啼鳥喚春回書
亂時開帙樽空久覆杯長年觀景物不復起衰懷
二
山遠煙蒙樹汀回水嚙沙雲隂初解駁春色已光華土
潤麥争秀日蒸桃欲花杜門無可喜鵲語誤楂楂
旅興(己丑郡中)
白眼看時事剛腸厭俗流也知蜂有毒未信鼠堪投熟
睡消磨日清吟撥置愁倚門應望切早晚賦刀頭
蔬食(己丑郡中)
瓠白吾何有人言太瘦生富兒皆肉食我輩但藜羹安
得萬錢費應無五鼎烹飢腸雷欲吼一飽亦何營
春雨
喚雨蒼鳩罷山高雲更隮泥深妨著屣水足有扶犁索
酒無同飲哦詩只自題小忩回午夢鄰舍一聲雞
石盆荷葉
月明露冷淨娟娟收入窗間一掬泉不用亭亭張翠盖
也能細細疊青錢時因新汲分瓶杓暗有微香散簡編
留待移根栽玉井開花十丈藕如船
忩外紫竹
疎籬短柵外鈎聮聚立龍孫已嶷然向日斧斤幾不赦
而今苗裔尚能全少時秀色青珉潤歲晚英標紫玉堅
借與風煙扶直氣稍加歲月定參天
秋日晚晴
斷霞縷脉淺深紅雨挾凉来助好風心厭亂蟬專美蔭
目随高鳥度晴空此身尚落功名外生理方侵念慮中
坐到夜深明月上秋聲故故遶梧桐
和毅伯見寄
欲問故人歸未歸江湖不見雁南飛青雲未上辭鄉國
白璧無因困褐衣客裏書来行李滯江南春盡落花稀
倚門望斷山川遠我却疑君此策非
喜祝季通相訪
一笑掀髯語不休隻雞斗酒少淹留讀書未療一身困
彈劔同懷千歲憂喬木擁煙村落冷西風吹雨稻粱秋
此中可覓離騷句躍馬重来谿上頭
和祝季通韻
踏破蒼苔馬有聲百金一諾不寒盟揮犀議論高流輩
落筆典刑追老成犯雪方知松節直截河不變濟流清
論交獨許吾同調翻覆從渠自世情
南齋中秋小酌
銀河絡角晚風凉月入庭除滿地霜夜静老翁閒玉斧
天寒仙子舞霓裳田家旋斸蹲鴟美野店新篘綠蟻香
草草杯盤供一笑暫時耳熱發清狂
南齋書懷
幽居用拙懶追尋小徑無人苔半侵燕子已歸知社近
桃花半破覺春深長編短簡資身策故歲新年念母心
拂拭横床眠未穩匆匆屋角有鳴禽
和韓毅伯韻三首
鵲寄先聲到敝廬故人回首意何如我方無事能高枕
子亦徐行可當車小甕牀頭新注酒青燈窗下静觀書
虀鹽冷淡商今古恐勝朱門食有魚
有客回車肯再過天寒冰雪滿關河家貧草具惟雞黍
地僻柴門但雀羅人固剛腸窮已甚天無老眼命如何
男兒自許功名事相對肯悲彈劔歌
萬里乾坤尚側身諸公青眼拂埃塵平生毛穎義相許
今日方兄情稍親信有朱絃能使鬼肯將拱璧暗投人
不妨歲晚留行色梅柳梢頭已報春
再和前韻三首
扣關剥啄到吾廬覺我論才有不如道在褐衣懷美玉
文成熟路駕輕車而今談笑不携手他日寒温徒寄書
勢利之交兒輩事何須有客佩金魚
窮巷曾勤特地過瀾翻舌本落懸河君方迹未離塵土
我亦身嘗堕網羅幸有吾曺相爾汝肯教俗子更誰何
詩成騷雅遺風在壓倒南山白石歌
小屈青雲富貴身翻翻倦脚踏街塵黑貂久弊歲云晚
鴻鴈不來家有親客路山川聊緩帶天關虎豹莫憎人
一寒元是功名兆落筆能回桃李春
追念鱅谿老人
交游大半上青雲可使斯人竟陸沈寒日亂山皆慘色
北風古木亦悲吟傷情空拜丹青像提耳不聞金玉音
舐墨欲書耆舊傳無言三嘆我何心
追悼鱅溪老人
遶屋青山鎖白雲其人如玉已埋沈瘦笻未掃往来迹
遺墨半存長短吟有客不堪頻墮捷此生無復見知音
天寒日短凄凉甚老眼皇天照此心
如大坂二絶
輕風掠面作微凉盡日筍輿行澗岡畦稻欲花新得雨
老農屈指計秋嘗
盤薄解衣方少休青山白水挽吾留一聲杜宇喚歸意
百囀黃鸝生客愁
田間閒步
春光挽我出柴扄道上陳根換短青尚怯東風寒料峭
已聞好鳥語丁寧
晚浴溪上
山脚草深樵徑沒溪頭水落石梁高一川風露無人占
古柳玄蟬處處號
自南齋晚歸二絶
返照南山脚西風古渡頭破烟雙鷺晚抱葉一蟬秋
二
溪凉魚發發山静鳥飛飛草笠兒驅犢荆釵女浣衣
到白石先妣新塋
淚滴松楸意轉哀欲歸小立更徘徊春風不管人間恨
溪上櫻桃花自開
新晴二絶
初春欲暖未全暖小雨妨晴還得晴多謝東風舊相識
少年樂事已寒盟
鴝鵒喜晴鳴竹枝一篙新浪拍漁磯春寒稍向日邊破
花信欲從風際歸
溪上晚望二絶
溪深一股渌浮浮橋斷人歸拏小舟煙淡雲黃来暝色
青山數疊不遮愁
日墮西山煙水昏寂寥雞犬數家村滄洲歸鷺客停棹
古寺疎鐘人掩門
春日書懷
自憐童穉色凄凉偃伏田廬歲月長用拙漫令文有冢
避愁不慣醉為鄉春来雨禁鳥烏樂天末風回鴻鴈行
軒冕山林兩無得諱窮徒覺意蒼茫
送詹少游之平江
溪上相逢把盞時回頭今是一年餘聞君有喜驅都騎
顧我無聊守敝廬信道此行騎鳳背未知何日寄魚書
月明千里關山隔莫為新情忘故居
春日遣懷
感懷細數十年事養拙略無終日閒景物自新春稍稍
吾親漸老髮斑斑豈曾有夢到天上且任此生浮世間
願約漁樵同小隱謂予不信有南山
題古塔主語錄
震雷動地音元寂白月當空指即迷天下老師應鎖口
此公不肯止兒啼
田間麥秀因成絶句
老穉緣崖鋤草根炊烟不起自酸辛東臯春到青青麥
屈指何時可食新
麥苗已有生意掘烏稬者未止
兒童飯犢女採桑水滿東臯耕事忙稻秧半綠麥半黃
天許食新饘粥香田父咨嗟仍笑語赤地一年今得雨
紫&KR2240;有根妻子喜免填溝壑棄閭里
雨晴出田間
去年龜兆生田臯今年龍骨挂屋敖烏牛告休卧籬落
夫耕婦饁亦既勞䄺稗不生白水滿荷鋤出見禾苗高
屈指何時築場圃割雞炊黍觴新醪人言饑饉有豐稔
一笑破除心鬱陶
得昭叔弟書
十年客館出無車倦迹歸来守敝廬林下巢傾烏哺斷
天邊風急鴈行疎欲傳消息苦無便喜報平安今有書
行李何時能緩帶對床風雨且幽居
梟羹(事出漢書)
日轉槐隂宫漏遲蘭湯新浴生凉颸四方清晏上燕衎
千官鳴玉趍丹墀鸞刀象箸薦多品豈無炙鵠兼蒸鳬
射聲彈弋不虚發獨取鳴梟供膳夫卵翼深恩作竒禍
有此大罪宜翦夷臣工拜手謝君賜惟忠與孝終無虞
高皇盛德號寬大惡不可赦彭黥菹惜哉雲夢信先縛
功盖一世人所疑賜之屬鏤前事失滛刑以逞誰無辜
留侯辟榖以智免鄼侯縲紲幾身危君不見避人不出
畏矰繳商雒深山鸞鳳飛
聞虎傷人
胸臆包蔵不可窺誰能攘臂編其鬚未論犬牛俱受禍
飽人之肉人何辜騶虞不肯食生物自古及今長罕出
吁嗟虎豹山林多䧟穽弓刀如彼何
賀景高新居
百楹夏屋勢渠渠氣象巋然壓里閭庭下紫荆方秀茂
階前玉樹亦扶疎門容駟馬于公宅客佩金魚吏部廬
莫使烏衣文彩減諸郎勤讀五車書
元日書懷
年光除日又元日心事今吾非故吾兩板不須書鬱壘
一杯亦強飲屠蘇添丁解事尋王母内子傷時念老姑
欲報情深恩罔極不終反哺愧林烏
到大坂
經年不踏鱅溪路此日重来訪舊游溪上老人今不見
凉風細雨四山秋
江夏道中值雪
歎息謀身拙棲遲簿領間朔風吹密霰瘦馬踏窮山游
宦亦何好浮生元自閒去年溪上雪高卧掩柴關
蒲圻道中遇雪二首
馬上寒生手欲龜田廬人静㸑烟稀疑逢海上雙銀闕
想見雲中萬玉妃野店避風聊解轡地爐圍火自熏衣
勞生今被微官縳何日衡茅獨掩扉
天慘雲垂地風寒雪塞塗驟看花滿眼已覺粟生膚冷
屋無鳴漏冰枝有立烏馬寒如蝟縮行役厭馳驅
再如蒲圻二首
雲暝雨將雪天低風正寒簡書端可畏行李不遑安要
路飛騰好窮途進取難折腰徒自苦吾亦悔儒冠
二
北走蓴塘路從公敢憚行凄凉當短日寂寞過荒城薄
禄非吾願塵緣窘此生丘園如可樂何必問功名
行湖路
落日行湖尾重袍不禦寒亂流横短棹入暝解征鞍梅
瘦覺春未鴈来知歲殘何時休跋履猶幸得平安
送游堯臣歸閩六首
荆璞天下珍價重金百鎰誰能玉其德有亦未易識陸
沈黃綬間心不計喧寂挽之置通津誰借一臂力窮山
抱白虹緹襲貴燕石
良農種嘉榖未必皆歲豐世間固無巧得喪係其逢汾
上百斛鼎嶧陽七絲桐清廟不豋薦造物頗未工不移
金石心前哲能固窮
攫金不見人士以貪自欺玉壺有清冰皎皎不受緇畏
義如畏刑律已吾所師一尉百僚底三歲袖手歸鄙夫
顙有泚行李惟嚢衣
宦游適四方僚友兄及弟所惡薰有蕕氣味不相似黃
鵠來自南俛首啄禾黍意欲摩雲霄石交予與汝雞鶩
安用喧短翼無遠舉
火流暑將退車馬戒行役可不舉一杯明日川陸隔北
堂太夫人綠鬢今未白雝雝鳳將雛此樂豈易得軒冕
儻來爾為親謹眠食
松楸不掃灑吾甚思江東七閩在其南雲間無去鴻關
山共明月何時一尊同小游忘年友努力翰墨中鑄金
作龍淵世豈無國工
和游堯臣出郊二首
﨑嶇深谷與崇岡王事有期行李忙玉佩泉鳴清醉耳
劔鋩山峭割愁腸鳥鳴花發年華改雨暗雲昏客路長
且喜歸来同笑語蒲團棐几似僧房
小窗獨坐怯輕寒一穗香雲遶博山鵲語忩忩來屋角
梅花點點下欄干馬蹄破雨休行役麈尾生風共燕閒
只恐日邊需振鷺鋒車早晚趣君還
送游大冶歸建陽
西風來鴈歲欲晚衰柳鳴蟬人語離市道交游何足數
君家父子總相知讀書要見古人意立事正須年少時
話舊班荆尚無日莫忘苦語有箴規
送張飾之
俗子問寒温吾儕相爾汝二年坐窮山蛛網懸一塵剥
啄誰扣關欲語不敢吐有客騎鯨魚迎之倒雙屣家聲
本光融人物亦英偉胸次蟠江湖筆端走風雨贈我瓊
瑶章白虹貫囊禇我如穿鼻犢涉世多齟齬君如側翅
鷹雲路未軒翥杯酒接慇懃縱談傾肺腑百圍飽雪霜
士要嘗艱阻傅說起胥靡夷吾出囚虜淮隂有寄食新
豐有逆旅饑饉必豐年乘除乃天理豪傑就功名但問
歲寒爾相對一掀髯窮通忘愠喜
題周功甫總領石溪三亭(并序)
周丈有石溪三亭題詠者衆炎為崇陽簿㳂檄到郡周
丈作手簡封示南軒三詩令炎留題其意甚厚炎既投
三詩又一歲再見周丈乃云三詩被游成之擕去今炎
再錄一本後二十餘年炎假守吳興朝辭入都周丈子
時為寺丞又言及三詩則炎所以見知扵周丈者不過
此三詩爾感念知已故詳述扵篇首
溪亭
表章泉石幽領略鷗鷺閒隂隂楊柳邊小築置曲欄平
鋪簟紋綠俯仰眼界寬俗塵不可汚漁艇時往還是心
淡如水聲名落人寰身行霄漢上夢遶滄波間我欲從
公游斫鱠覆酒船三弄噴霜竹月高風露寒
雪亭
竹忩環佩聲瓏玲開忩不見山眉青玉妃翦水墮花片
龜手入袖膚粟生紫茵錦幕燎爐熾不知酒面寒欲冰
春葱百指酌暖玉似勝煮茗松風鳴亭中主人笑無語
雪景佳處未易評詩成呵筆筆随凍冥搜有味銀海明
天風浩浩吹鶴氅欲跨白霓凌太清負暄曝背者誰子
此亭可望不可登
嫣然亭
桃花結子杏花落蛺蝶飛來遶新綠臙脂如醉春意濃
嫣然一笑桃杏俗薔薇之露不涴衣玉頰彷彿生頩姿
無雙國色自愛惜描貌安用詩人詩雨濕東風三月尾
夜寒燒燭照花睡索花勸飲乾百壺美人羞死顰眉翠
題陳巽叔適軒
消摇鵬鷃游小大各有適士墮躁欲中束身就徽墨桃
溪有市隱被褐懷拱璧袖手閱世故不變芻豢色小忩
一蒲團燕坐琴書側豈不對客語青眼送鴻翼自言肥
遯好外物斷欣戚千金戒垂堂一跌在所惜笑我踏風
波轅駒窘羈靮
黃一翁自郡城回
千金一璧傾秦都此璞未剖衆所疑朱絲度曲有山水
袖手不鼓無人知黃香裋褐走江漢失脚未上青雲衢
此客胸中有佳處笑人論士相目皮敂關謁我即辭去
赤霄孔翠不可呼江城邂逅共杯酒麈尾清風生綌絺
步行觸熱兩足繭别後略無雙鯉魚楚山摇落歲又晚
花信首回南北枝青燈抽穟出金粟喜見間關行李歸
粲然為我啓貝齒知我不見如調飢揮毫妙入斵輪手
倒囊盡出驪龍珠朱朱白白顔色好春風爛漫催花時
肯留花底共醉倒為君春酒滿眼酤褦襶推之不肯去
忍使故人天一涯摩挲老眼望寥廓願見秋鶚凌風飛
雙溪類槀卷二
