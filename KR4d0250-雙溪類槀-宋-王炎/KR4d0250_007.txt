雙溪類槀卷七宋王炎撰
古律詩
送謝庭玉二首
舊事十年久故人千里疎喜逢青眼語勝寄錦鱗書草
草銜杯酒怱怱返笋輿桂山今健否煩為問興居
二
話舊情非淺遄歸意謂何杜門元簡出命駕特相過黃
鵠仙翁逝青衿子姓多屬渠勤肄業歲月易磋跎
送劉都幹
本歎儒冠誤因思學六韜侵尋身尚困凌厲氣當豪生
理舊良薄親年今已高匣中雄劍在早去樹旗旄
清江勸駕送舉人二首(此以上臨江所作)
藏山有良玉潛淵有明珠寶氣露光彩見者詎肯遺賢
士抱良貴又與珠玉殊方其未達時𦕈然一布韋時來
取通顯乘軒而執珪鶴書出閶闔嗣聖清明初彈冠今
彙征駸駸上天衢顯親與事君忠孝當無虧
二
黃堂暫虛位勸駕屬守丞金石方遏密不敢歌鹿鳴吉
蠲置觴豆少洽賓主情西風吹桂枝馬首將東行春官
奏高第天子開延英親策降清問健論攄丹誠解褐躋
膴仕何止為身榮二劉與三孔至今流芳馨願言踵前
脩勉矣垂令名
次韻分寧胡宰贈行
别駕無才堪展驥解印來歸私自喜意欲息肩猶未能
政坐文窮巧為祟鳬仙傾蓋如舊知冰玉清言心可洗
況逢父老誇長官撫字有恩淪骨髓俶裝暫去桃李隂
遽勤飲餞枉車騎自憐孤冷仍數竒諸公薦口頗難啓
溪上只今梅未花歸時春燕定成壘妙語吹噓恐過情
甚慚綠綺奏山水君才過我蓋十倍乃容蹇足陪驪駬
異鄉為客更别離寒日纁黃催短晷平生惜飲亦徑醉
放歌不記南山鯉
次韻巴陵羅簿送行二首
旌陽峯下水成淵可約鳬鷗共一川種秫漸營浮蟻甕
結茅重理蠧魚編敢期晤語方傾蓋遽有新詩當贈鞭
仰望青雲多鼎貴無由換骨學飛仙
削去浮夸意味真襟期殊不似今人慶傳於後珠成樹
德潤其身玉有筠在昔㕍行嘗並進只今寉髮獨相親
仕雖不達俱強健剥復何須問大鈞
次韻分寧羅簿贈行二首
剛腸厭徇俗老眼飽閱世讀書學經綸亦頗識一二妄
意糟粕中啜嚌得馨旨終然不可用落落多左計慨念
古人遠莫救吾道弊脩溪有短簿今代習鑿齒貽我瓊
瑶章有美而無刺内視才具短不能尺有咫贈言雖甚
寵借玉恐未是公等必飛揚我老惟退避
二
己丑太常第君家登兩翁黃鵠久仙去不亡有流風小
阮最逸羣未幾魚化龍江城始解后岩邑仍過從謂予
偕二父聮名千佛中一見辭色莊再欵肺腑通議論到
易象或借聽於聾我行踏京塵君棲簿書叢情親不厭
久語别殊怱怱回首川陸隔天寒悲塞鴻
郊祀慶成詩(此以下中都所作)
燕翼傳丕緒龍飛襲慶基萬年新景命三歲始親祠脩
已崇仁儉承顔洽孝慈和平調玉燭靜謐偃鋒旗九廟
歆禋享三宫集夀祺馨香端可薦降鍳本無私寶律迎
長至觚壇蕆上儀貢金來牧伯執玉列丞疑祼鬯清宫
後燔蕭太室時青城收宿靄黃道煥晴曦六驥鑾輿穏
千牛彩仗移聲文蒐舊典誓戒儆前期陟配尊皇祖靈
承合大示陶匏浮泛齊繭栗用騂犧皦繹圜鍾奏忱恂
祝冊辭夜分風籟靜天近斗杓垂聖意彌寅畏臣心盡
肅祇欽柴靈下墮拜胙福來綏樂與民同慶寧顓已受
釐榮光浮翠輦歡抃擁彤墀日騎屯方罷雲韶樂共隨
一聲傳入蹕萬目望華芝丹鳳端門聳金雞渙號施厖
恩沾動植協氣暢華夷星拱班徐退天容喜可知乾符
宜永握瑞諜遂停披嵩嶽聲洋溢鈎鈐色陸離永承長
樂養恭奉未央巵鍚羡均家國儲祥衍本支函生蒙帝
力擊壤共春熙
送吳司令知金州
曩時異姓新安王中興功烈書旗常邊兵不敢窺蜀塞
至今恃此為金湯我生久恨在王後幸識王孫人物秀
立朝日淺即西還自詭一州宜試守媯墟北望臨咸陽
往事令人多感傷清時乘障姑緩帶試問澆瓜兼採桑
湖上花光濃似酒紫微惜别同携手一杯為夀謝不能
千里關山漫回首春秋鼎盛握虎符此行善保千金軀
籌邊熟慮得全策歸來却獻平戎書
和李提幹携詩相訪
古來論人物西蜀名士多李侯有醖籍自愛如隨和不
肯扣朱門漫刺獨我過筆端金石鳴音節如九歌小拂
榻上塵揮麈傾懸河歲月易晼晚功名忌蹉跎西風向
摇落如此羈旅何倦游且西還萬里行江沱士誠有所
挾光彩終不磨翰墨更著鞭淵雲可同科
用前韻答李提幹
交游不厭廣益友未必多晚乃識斯人心肅而氣和薄
言臭味同屢枉高軒過手携綠綺琴絃以白雪歌别易
會合難預愁隔關河老我無所營豈復憂蹉跎才高位
猶下君意將如何有玉不願獻誰能涕滂沱自可薦藻
藉政須工琢磨何以贈君行聖門晞四科
九日登寶叔塔同游者楊大著李校書馮正字
曾著作易校書
湖邊老石立巨鰲背負浮圖千尺高升高望遠天界闊
海山江樹皆秋毫蓬萊藏室極清靜雖有暇日無遊遨
不應令節亦虛度特為萸菊觴新醪樽前一笑豈易得
身涉百憂今二毛茲游回首便陳迹事如逝水流滔滔
明年九日定何許未用感慨增煩勞半生隨牒落州縣
莫年結綬來神臯去留聚散偶然耳且覆一杯持蟹螯
用元韻答楊大著李校書
蓬萊雲氣依海鰲中有詩仙流品高子雲抄書自點勘
方瞳烱烱分纖毫仲元公退便燕坐日涉藝圃當遊遨
烏衣裔孫不解此但摘青蘂斟官醪壯年落筆無好語
況復衰颯垂霜毛二豪拔足立塵表下視流俗徒滔滔
詞鋒健鬭取一快往復險韻不憚勞旁觀微之敵白傅
自分司馬優枚臯倡而不和當受罰丐公酌酒羞二螯
送王巽澤侍郎
今代王文度聲名滿日邊中年登近侍早歲悟深禪要
路頻回首名藩小息肩卷舒無不可胸次本超然
二
屈指桃溪上差池二十年知心寧易得識面豈無緣離
别何須恨平安可數傳異時如索我小隠翠微邊
張尚書挽詩
魏國扶天力荆州貫日忠堂堂惟此老凛凛尚英風地
寄陪京重名加秘殿隆望徒高四海身不到三公
二
細數青雲士如公有幾人登龍心不遂烹鯉字猶新後
進思高誼中朝念信臣百年喬木折有識共酸辛
李少保挽詩
潔已惟清德攖鱗有格言位雖居鼎鼐心已在丘園身
退名增重年高道愈尊哀榮無可憾餘慶子孫蕃
二
昭代多諸老惟公有典刑上方思舊弼天亦畀脩齡竟
委元成笏俄傳有道銘只期麟閣上遺像拜丹青
太皇太后挽詩
弧矢能天授詩書德日新中興扶漢祚内禪贊堯仁鏤
玉三朝慶塗椒四世親乘雲今不返垂白泣遺民
二
離日升黃道簾中出玉音位高踰薄竇德盛掩姜任七
紀哀榮備三宫愛慕深補天生萬物何以答仁心
從范秘監過城南陳亦顔讀書樓
客來揮麈對觥船客去焚香閱簡編車馬軟紅塵裏走
不知委巷有壺天
軒冕浮夸不繫情山林清奥可逃名如何結屋依廬阜
又却移家近玉京
次韻楊秘監館中即事
簾箔風清乳燕飛綠隂遶殿覆銅池九衢達宦爭馳轂
羣玉詩翁獨下帷鳳餅正當分賜後牙籖又近曝書時
管城寫出琳琅句付與神靈為護持
次韻午睡不知雨作
曲肱幽夢午風凉銷盡熏爐一穗香急雨蕭蕭猶未覺
浮塵熠熠更相忘自非靜處心神定誰識閒中氣味長
隠几豈容無一事願將竒字問偏旁
次韻楊秘監館中留題
把杯方喜挹流霞照眼驪珠重拜嘉庭下滿生書帶草
胸中宜吐筆頭花敢言策足攀賢躅獨幸游心泳聖涯
誰謂蓬萊雲氣遠此中清閟即仙家
又題
紅塵飛不到壺天風月幽懷屬老仙自笑枯腸無好語
且呼黃妳曲肱眠
九日陪楊秘監游真珠園屬炎賦詩
珍重蓬萊老携壺領客來湖山羅畫笥風物獻詩材素
髮難重染黃花有再開莫憂身外事且覆掌中杯
送黃尚書帥蜀
六蜚駐蹕臨東吳益州遠在西南隅君王右顧入念慮
選用名德分麟符文章政事俱第一袖手未肯持鈞樞
清獻之清過於水忠定之信孚豚魚二賢寂寂未有繼
蜀人惟恐公來遲泝江萬里飛鷁首祝公善保千金軀
髮須未見一絲白歸來便可居丞疑清時緩帶鎮方面
問民疾苦勤褰帷頗聞今蜀與昔異昔日民肥今已臞
願言細意護根本要令可與同安危更須推轂拔人物
勿念折箠笞羌夷想見明年初下車錦官城裏花正都
四郊按堵但耕鑿春風蕩漾隨旄麾遨頭一笑父老賀
九重不用憂坤維
題徐商叟參議儒榮閣
神臯北望幾傷情海上何人議北盟青簡成編裨史事
紫泥封璽奬儒榮書藏金匱人爭問身到蓬山志亦亨
佩印纍纍真漫耳婆娑林下有香名
銛老許相過不至炎約堯章訪之又以事奪銛
寄二詩次其韻
聞道幽棲好天香坐上飄熟知甘淡泊甚欲識孤高縱
有門關隔元非道路遥恐公真簡出不過虎溪橋
二
南山藏霧豹幾欲訪幽深詩到如相挽盟寒尚可尋惠
初從柳子支遁會山隂此事今寥落期公慰我心
游劉寺次林子長郎中韻
琳瑯觸目聚潛郎假日相携入酒鄉小凭笋輿穿野徑
却尋蕭寺涉脩廊意行塵外襟懷爽身坐梅邊笑語香
頭白倦游休嘆息喜迎一線日華長
炎十世先隴在婺源不歸拜掃者九年清明有
感遂成小詩
九陌黃塵裏不知桃李開怱怱春又過逐逐老相催浮
脆身如露紛華念已灰松楸無恙否久客盍歸來
同李魯二郎中游三茅觀
羽衣邀我坐團蒲一穗香雲遶竹爐九陌紅塵飛不到
疑從木未入懸壺
愁邊無處寄幽懷擬傍梅花把一杯玉靨含香渾未吐
嘗携歡伯為重來
路入疎梅密竹間俯看水墨畫湖山玉妃妬我清游好
剪水飛花作苦寒
用元韻答李郎中
未問仙家九節蒲且持茗盌對熏爐黃冠也肯迎留客
咀嚼梅花費一壺
冰玉談清洗老懷興濃亦覆手中杯平生蠟屐登山慣
豈必因花特地來
地近觚稜雲氣間蘂珠宫殿壓青山雲根盡處天風急
疑是人間有廣寒
用元韻答銛老
人間得喪等樗蒲何似繙經擁地爐尚學湯休頻覓句
儻逢元亮一傾壺
舐犢酸辛入客懷何堪婪尾更傳杯却思拈拂談名理
肯憚携笻數往來
墮在黃塵九陌間羡君小隠住南山梅花香裏尋支徑
屢有盟言不可寒
臘中得雪快晴成古風呈堯章銛老
蒼頭熟睡喚不應光射紙窗疑月明更籌可數夜方半
杙上一雞先誤鳴曉起飛花堆戶外幻出人間無色界
九街車馬不知寒蹴蹋銀杯翻縞帶杲杲日升東海東
須臾光彩蒸霞紅不憂桂玉頓增價人在冲融和氣中
貝闕珠宫五雲際遥知天上龍顔喜麥畦白白覆青青
農事來年定豐美
用元韻答李郎中
何人喚得滕六應遣我通宵銀海明起來無以助清興
銅瓶煑茗松風鳴恍疑拔脚塵寰外玉田萬頃無疆界
蒼官青士亦改容高下瑶林相映帶騎鯨人在日華東
曉踏天街無軟紅雪車冰柱堪著語何止爭雄郊島中
翩翩寉氅凌風際得句摇毫心自喜從渠春笋捧金荷
醉倒氍毺貪睡美
游水樂洞(戊午)
路向峯腰轉泉從洞口來決渠飛瀑布伐石作崔嵬勝
境難頻到幽懷只暫開登臨興不盡日昃故須回
出城
郊原雨過草萋萋桑柘隂濃麥穗低春色難留人易老
落花風裏杜鵑啼
即事四首
游宦初心改殷憂素髮稀稍閒甘晝寢已暖怯春衣遮
眼惟黃卷關心在翠微去留俱有恨不見二雛飛
二
髮秃憐毛穎纔供米帛謀才疎無可用身老更何求燕
語催春事花飛惱客愁行藏猶首鼠歸夢遶滄洲
三
半日肩輿走歸來已薾然倦談懸麈尾清坐炷龍涎有
累緣糊口何時可息肩靈襟要淘洗盥手閱韋編
四
京國三年夢家山二子喪淚乾昏老眼痛極斷中腸數
盡誰無死情鍾自不忘餘生寧有幾回首意茫茫
汪秘校携詩併雪月二賦相訪次其韻
自從就食寄他州不到鄉關近十秋文采誰能如象齒
交游今乃見龍頭携詩過我情何厚落筆驚人語不休
雪月賦成凌二謝高懷肯述畔牢愁
送朱大卿歸龍舒
觚稜挂曉日浮鷁違都城今代朱伯厚勇去投簮纓津
津眉睫間不見離别情問之何能爾内重外物輕聲利
誘一世漏盡猶夜行豈不厭逐逐無由息營營若人著
眼高不受世網攖奮身許國久艱險亦飽更乘傳上蠶
叢擁旄到龍廷中朝豹尾班詎可欠老成一旦念丘園
拂衣即遐征君相雖貪賢欲留終不能班以内閣奥秩
之間館清皖山插天翠淮水到海平婆娑山水間可築
半隠亭雞豚入新社鷗鷺尋舊盟收身謝危機至此全
脩名嗟我為糊口偃蹇侵頽齡仰羡冥鴻高俯慙曉猿
驚青山不負約行矣謀歸耕
題徐商叟所藏李伯時四天王圖
龍眠有巧手幻出汗血駒老衲或戒之回向心地初遂
畫白衣仙蘄與梵釋俱北方四天王亦附瞿曇居雜以
馬龍像宿習終未除四王名字異且復形狀殊信者謂
其有疑者意其無蕩蕩天門高誰能凌空虛何以信不
疑取諸貝葉書子不語怪神從釋恐畔儒語之且不可
筆之其可乎因畫議及此於公意何如
次韻胡連翁携詩見訪
蘄春别駕寡交游獨肯對君青兩眸我亦杜門嫌俗子
今方下榻得詩流環溪陳迹幾如掃鄂渚遺文散不收
訪舊九京無起日臨風三嘆不能休
太上皇后挽詩
紫殿尊嚴地黃圖揖遜辰一言裨大策萬物賴深仁配
極乾坤大重輪日月新遽違天下養氛祲揜鈎陳
二
大帝資隂德吾皇仰母慈盛儀猶澣服新樂在含飴玉
冊將增慶椒庭遽共悲憂勤終損夀天道果難知
太上皇帝挽詩
揖遜承虞治謳歌與啓賢御圖纔五載垂統可千年明
有重離繼高居太極先四朝三内禪盛美古無傳
二
億兆方同慶三宫洽孝慈坤輿俄㢮衞天極遂纏悲共
憾遺丹鼎無由奉玉巵光輝終不熄徽號日星垂
題姜堯章舊游詩卷
出郭栽花涉小園歸調琴譜輯詩編少年豪健今揫斂
休羡騎鯨李謫仙
和九日堯章送菊
對花懶舉玉東西孤負金錢滿綠枝短髮不堪重落帽
枯腸何可強搜詩
花品若將人品較此花風味似吾儒秋英飡罷含清思
曾有離騷續筆無
送陳華文出守當塗同僚餞别分韻得立字
今代陳仲弓人門兩難及長離五色羽覽輝早翔集功
名雖鼎來未肯心汲汲自請牧一州小民要安輯維時
春將半桃李露華濕慈顔御輕軒綵服隨坐立行行即
下車嘯諾解苛急凝香宴賓從仁氣散臯隰政恐席未
暖追鋒已催入塗轍可通行青雲如陟級
即事(時寓清化)
久輟囊中句時看肘後方有家如旅舍無事似僧房梅
白墻頭笑榴紅甕面香杖藜如可出溪上探春光
庚申元日
九陌歡聲合三宫瑞氣開隂雲催歲換霽日迓春回鬱
壘還當戶屠蘇強舉杯二雛無返日羸老不勝哀
和楊郎中北廊梅花
不臨水曲與山隈却在天臺獨自開幽韻可居蘭友上
孤標惟許竹君陪廣寒仙子雲中下姑射神人海上來
冰玉皎然清徹骨南廊亦欲斸根栽
和陳右司春雪
換却人間色界塵千林别作一家春風姨寒重吹飛絮
月姊光凝映爛銀曳履獨游無此士閉門高臥有何人
試從羣玉山頭看似與瑶臺貝闕鄰
送楊明夫郎中持節閩中
稍覺飛騰疾方知選擇公雲霄移列宿泉嶺度春風問
俗窮閻底搜材薦墨中褰帷先辨此續續寄詩筒
壬戌立春(日寓清化)
晼晚流年度凄涼短景催月圓疑臘半歲閏已春回一
箸青絲菜三杯白玉醅主人無喜事蠟炬誤花開
賀吳興郡王生日(壬戌)
花萼樓臺畔年年瑞氣新慈闈歡愛洽帝殿寵光頻清
靜心如水和平氣似春自然眉夀永何必羡松椿
登四望亭(饒州甲子)
春老飛花盡園林遍綠隂憑高聊寓目念遠更傷心劇
郡才難稱衰年病易侵不如休歇去吾意決投簮
閒居即事(自饒州回武口)
稍稍開三徑徐徐辦一廛歸來非失計老去只隨緣旋
蠟登山屐時操泛月船生涯且如此蕭散樂餘年
二
壯年多旅寓晚歲遽鰥居傷往遂成賦解嘲休著書經
營惟種蒔來往但樵漁百念今灰冷雖貧自晏如
三
四面青山合中藏小隠家謀栽陶令秫學種邵侯瓜笋
長多添竹荷高漸有花林泉宜寂靜鼓吹厭鳴蛙
喜晴
欲了老妻窀穸事屈指前期日無幾羊腸路險不容車
水澀石高灘齒齒天公憫我憂惱深一雨驟添三尺水
黃流又恐舟難行落盡雪花天宇清六龍扶轂日杲杲
更乞天公旬日晴襄事歸來閉門坐但擁竹爐多熾火
用元韻答秀叔
休將世事關身事自數頽齡尚餘幾那堪老賦悼亡詩
不見蛾眉瓠犀齒熏染可無知見香澡雪正須功德水
風波跌足今憚行林下獨居心迹清冷看世態有翻覆
蚌則欲雨鷸欲晴何似消摇常燕坐雪白蓮花生烈火
用元韻答秀叔二首
人生昏宦只二事憂喜相纏不知幾我今豈可老更癡
頰有霜髭口無齒舉案齊眉安在哉獨自飯蔬而飲水
半生同住不同行稍感傷悲心亦清雉鳴雌應春日暖
鳩喚婦歸天雨晴斷除此念如尸坐調護坎離交水火
老身強健幸無事舊日交游存者幾後來阿秀詩句新
露滴金莖寒著齒笑我胸中千斛塵解纓未濯滄浪水
翠微嘗約載酒行洗耳潺湲泉石清天寒短策未可出
更約東郊春日晴且來伴我窗間坐黃妳在旁同附火
秀叔和章自言及再娶之事用元韻戲荅之
寤寐閒思疇昔事來往于懷日凡幾伯鸞不可無孟光
豈為青眉并玉齒阿咸今與我不同蛩蛩得草魚得水
流蘇帳暖雙杯行春近梅粧香更清試唱劉郎竹枝曲
道是無晴還有晴長夜老夫方獨坐手把楞伽對燈火
池邊梅花一株盛開
天外青鸞不復歸蕭蕭短髮日成絲寒梅不管人憔悴
故著新花滿舊枝
老來裘褐怯風吹難傍花邊把一巵嚼蘂嗅香清興在
尚呵凍筆欲題詩
戲江子大
莫年尚戀蛾眉斧平日空談蠟脚禪應笑老夫甘寂寞
只將黃妳替嬋娟
用元韻答子大
桃花映面方留咏藤刺纏身始悟禪短髮鏡中霜薄薄
脩眉窗下月娟娟
追悼親哥
昔在清華日明珠掌上新豈期吾薄福不見汝成人荒
塜魂長夜空山草自春淒涼無限恨獨坐一沾巾
送石宰
溪頭雪後梅花發飛鳬東去朝雙闕涉溪父老肩相摩
再拜路旁皆惜别問侯何以能得民胸中仁氣如陽春
攀轅徒切侯不住金馬石渠須若人雲溪野叟久閉戶
時枉高軒肯相顧何不臨分把一杯天寒懶出無他故
别離羞作兒女悲此行穏上青雲衢相思要得知健否
寄我平安雙鯉魚
念舊
香銷篋裏舊裳衣回首人間萬事非天闊海寬魂杳杳
雲軿何日復來歸
老懷易感淚汍瀾塵世分明一夢間精爽乘鸞雲外去
空留玉骨葬青山
久雨無聊成兩詩呈秀叔并簡繼韓
花落雨不止鶯啼春又徂曲肱眠短榻擁雪坐團蒲梅
子今堪摘松醪不待酤兩君能坐隠泥濘肯來無
二
避濕屋多漏怯寒窗不開龍涎時吐霧麈尾任生埃獨
與韋編對誰能蠟屐來天知蠶麥病願喚雨師回
雙溪類槀卷七
