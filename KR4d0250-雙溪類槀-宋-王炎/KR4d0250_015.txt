雙溪類稾卷十五宋王炎撰
啓
賀趙總領冬啓
黃鍾肇始甫當來復之時金節有光倍擁類升之福某
官才周世用望著宗盟華貫翺翔旣含香於郎省上
游控帶暫餽餉於師干宜同陽德之亨益茂神釐之
介某叨乘使傳阻造賓墀敢伸削牘之恭遥贊稱觴
之慶
吳提刑
象候清堂日躔南至灰飛緹室卦直中孚繇議獄之持
平用對時而迪吉某官端莊而無偽簡易而有文雖宣
布詔條凛若清霜之肅物然哀矜鰥寡温如和氣之嘘
枯宜五福之類升協一陽之來復某密鄰使傳阻造賓
閎敢伸削牘之恭少贊稱觴之慶
吳提舉
七日陽來協天正之肇始二星光著映雲物之殊祥旣
復而亨為泰之兆某官高文炳蔚敏識清通布上湛恩
日可愛而羣情胥悅係時公望春未回而萬物先知默
觀天地之心當啓明良之會某密依使傳阻造賓閎敢
伸善頌之誠以贊繁禧之介
馬提刑
日躔南至卦直中孚繇簡書議獄之持平宜玉節對時
而迪吉獲預同寮之好敢忘善頌之私某官體道据中
秉心迪哲輟名卿之聞望增膚使之光華雖吏膽俱寒
凛若清霜之肅然民情胥附温如愛日之和迪五福以
類升恊一陽之來復某乘軺伊邇望履無繇莫順下風
舉一杯而為夀敬因榖旦修尺牘以將誠
汪提舉
時當來復微陽潜應於黃鍾物以類升和氣先隨於玉
節獲預同寮之好可無善頌之勤某官喬木故家渾金
厚德分持一節雖專筦山海之饒恭布六條不但挾風
霜之肅宜神休之滋至與陽德以俱亨某幸近乘軺稍
疎會弁舉鸞觴而為夀阻造賓閎修魚素以將誠敢陳
記室
京運使
天正謹始氣旣協於三微星使觀風祥宜膺於百福某
官受材英特毓德清明入處烏臺隂自消於見睍出持
龍節物俱望於回春况黃鍾應律之時兼畫戟凝香之
樂宜神休之滋至與陽德以俱亨某望履非遥登門無
自莫致稱觴之慶敬伸削牘之誠
賀蔡總領正啓
辰起蒼龍日行青陸王正肇始氣旣協於三陽使節揚
休慶宜膺於百福某官英猷經遠敏識見微結宸眷於
九重陞華嚴近總邦儲於六路借重將明宜翕受於春
祺即茂承於天寵某分符有守望履無由輙修削牘之
恭用贊稱觴之喜
京運使
蒼龍移陸青帝司春式迎端月之和茂迪使星之慶某
官德温而理氣肅以清暫輟直於烏臺出董輸於驪駕
湖山清遠散一節之仁風天地和同擁雙旌之喜氣旣
協泰來之吉即承晉接之榮某目企門闌身縻符竹阻
奉觴而為夀但削牘以寓誠
吳提刑
春王謹始迓淑氣之潛回星使觀風擁殊祥之滋至某
官處心豈弟應物清明分瑞節之皇華光臨南楚鞠圜
扉之茂草仁轉東風即承晉接之榮用協泰來之吉某
屬縻符竹莫望茵憑但修削牘之恭遥贊奉觴之喜
趙丞相
斗指孟陬律諧太蔟日行青陸和方散於東郊星拱紫
微光下臨於南楚對四時之攸始集萬福以惟新某官
秉德格天體仁育物曩者運璣衡於左揆四海回春今
焉擁牙纛於上游一方蒙福肇兹人正介以神釐三之
日開泰以時欽承注意萬斯年匹休於國永頼調元某
目想台閎心驚歲籥莫陪旅進奉椒醑以輸誠但祝公
歸冠槐庭而正位
曹守
攝提紀次太蔟宣和道迎木德之亨裒集竹符之慶甫
寫誠於一紙重委貺於朋緘恭惟某官摘伏精明撥煩
閒暇旣積優而治最洊假寵於侯藩惠浹四郊方班春
於漢詔喜隨一節行就日於堯庭某敬閱雲牋莫瞻星
弁遥贊履端之吉但勤善頌之私
趙丞相
辰起蒼龍日行青陸儼上公之衮繡德與時新擁大府
之旌旄喜隨春至三朝謹始萬福來宜某官道妙彌綸
志存康濟乾坤洪造資金鉉之調元江漢上游屈玉麟
之出守兹履端於人正彌受益於天休佇聞晉接之勤
用協泰來之吉某職縻剖竹心感頌椒望雙節之煌煌
莫陪旅進占太階之兩兩但祝公歸
蔡總領
斗指孟陬律回太蔟王春頒朔肇開泰道之亨卿月凝
暉益介鼎新之慶某官才推秀整氣備清温茂對寵光
擁使軺而星指總司餉饋護師壘之雲屯迓三陽奏地
之和申百福自天之祐歸承晝接道與時亨某借潤雖
深趍風無自介兹眉夀愧莫奉於椒觴寫此心期敬遠
馳於魚素
汪提刑
青規發育肇開泰道之亨玉節光華宜受鼎新之福某
官清和兼備寬厚有容折獄哀矜歛威嚴之霜肅問民
疾苦宣德意之春温茂迎端月之和益介自天之祐佇
見雙旌之喜色歸瞻九陛之清光某阻望星軺洊更歲
籥鄰封相比獲依棠茇之隂賓序非遥莫獻椒觴之夀
陳運使
辰指孟陬歲開朔旦占門庭之色澤喜與春浮擁繡斧
之光華福承天錫某官韻諸宫角德韞圭璋將使指以
轉輸宣德心之温厚茂迎端月丕介殊祥政貴鼎新方
喜雙旌之至時逢泰吉佇聞一節之趍某借潤有初披
雲無自介兹眉夀歎莫奉於椒觴寫我心期但遠馳於
魚素
趙守
日行青陸方肇三陽春擁朱轓宜增百福某官才稱梟
俊志在鷹揚未施金匱之六韜暫總銅符之千騎民歌
襦袴東郊旣散於仁風上錫璽書北闕即承於晉晝某
載馳軺傳莫造鈴齋重勤行李之音但感頌椒之咏
馬提刑
王春謹始化方運於青規卿月迎輝和自隨於玉節茂
對三陽之泰坐迎五福之升某官氣肅而温德剛以順
執法嚴理官之守讞疑增膚使之華荐對東風變圜扉
之草色更觀遲日轉茇舍之棠隂行膺晉接之榮以迪
鼎新之慶某濫司戎閫獲邇星軺苐修尺牘以將誠莫
舉一杯而為夀
汪提舉
斗指孟陬律回太蔟璿璣默運四序更端金節道和百
祥並集某官德則温其如玉氣亦煖然似春將指乘軺
六轡有光華之盛推仁發庾百城在涵養之中道旣與
時而行進當承晝之接某定交旣舊聮事惟新遠想賓
閎但感頌椒之咏敢干記室用伸授簡之誠
與交代區權縣啓
小邑備員得下澤葭葦之境賢侯攝事借春風桃李之
隂苐愧續貂不能睎驥未敢趣装於下走合先修敬於
隸人某官文掞春華學通時務積年頓挫而不試養之
使全遇事醻酢而有餘見者稱善屬一司之瘝職資三
異以承流有如游刃之才高所恨割雞之用小諸公推
轂將下轉而上聞要路着鞭亦先鈍而後利炎不嫺吏
治偶脫選曹久矣諱窮無一㕓而寄足急於就食為五
斗而折腰雖瑟調不可以更張然錦美豈容於學製顧
瓦礫在後必無趣辦之能毋金玉爾音惟幾告新之益
與鄧教授啓
承乏校官嘗近德星之里社備員屬邑獲依泮水之先
生適有此緣不勝其喜敬致雙魚之素仰塵三鱣之堂
某官行必踐言志惟徇道韞圭璋而内映所飬者醇決
江漢以東流其文有本聊作外諸侯之客不卑郡博士
之官豈惟膏馥之品儒正要淵源之灌注雖布衣承學
之士願公少留然金馬著作之庭以賢為重不煩推轂
即有賜環炎近脫選曹未聞縣譜繇銅章之俗狀望絳
帳之清姿偶然游宦之同迥若仙凢之隔惟儒學詩書
之化一變民風庶訟庭牒愬之稀少寬吏責區區所藴
喋喋難窮
與趙節推啓
開青雲而覩雉緬懷鄂渚之舊游泛綠水以依蓮屬在
巴邱之下邑其為間闊之日久矣願申疇昔之好可乎
摇我心旌望公眉宇某官圭璋其德斧藻以文脫腕萬
言藉藉有聲於江漢摘髭一第駸駸可上於星辰繇黃
綬以借資贊朱轓之畫諾千里隂受其賜居多入幕之
謀諸公交薦其賢行見追鋒之召炎浪隨宦牒偶脫選
曹朅來親㕍鶩之塵乃墮在蒹葦之澤未知縣譜恐戾
官箴頼有故人可講一日從容之雅庶幾明府肯垂二
天覆護之恩悃愊之情編摩罔旣
與饒節判啓
有事拙謀墮葭葦瀕江之地人誰庇已仰芙蓉幕府之
英敬自逹於姓名因少攄其情實某官識精而敏德簡
而文有飛黃致遠之材不行捷徑具結綠含章之美可
敵連城惟史君撫千里之封故賓佐極一時之選陪畫
諾黃堂之上挹凝香畫戟之間赤壁江寒洞庭波穏胡
床談笑不妨風月之平分魏闕進趍即看雲霄之直上
炎學非有用仕本為貧蕞爾井疆之微蕭然風景之陋
雖所製固非美錦而在前乃有覆車自顧腐儒曾未聞
於縣譜幸依君子庶無戾於官箴祈向之私有言莫旣
與梁知錄啓
脫選曹而試縣拙矣割雞攀府掾而事賢難乎附驥妄
意快景星之覩終期借慶雲之隂某官族系光華材猷
膚敏長離之文五色歛翮將翔豫章之榦百圍深根自
養屈居上佐糾正同寮以哀矜察庶獄之情以精練了
公家之事英聲藉藉已聞推轂於當塗緩步翩翩即見
着鞭於要路炎得邑蕞爾揆才闕然豈惟未辦種河陽
之花抑亦無以藝彭澤之秫幸逢明府君寬厚之政可
以少安更頼大君子挈提之私略其不逮
上林倅啓
與生徒誦說古今夲無他技為臺府督催租賦未必能
官幸而依半刺之寬洪或者容一夫之遲鈍敬修奏記
仰告戍期某官卓爾真賢起於華胃龍文赤鼎獨立可
以鎮浮驥足青雲緩步終於致遠深袖經綸之手不萌
進取之心曩嘗撫花縣之封民懷其惠逮此貳竹符之
守衆頼以安聞將觧綬以造朝必有追鋒之急詔儻或
趣舍人之装於踰月尚能通閽吏之謁以趍風炎無尺
寸之長急斗升之禄拙於擇地一鄉蕞爾而甚微責以
取材千戶蕭然其無有雞戶之小如此鼠技之窮謂何
拭目緹屏所恨事賢之日淺束身墨綬不勝依德之情
深
與巴陵郭簿啓
談詩書半水之宫技止此爾分民社一雷之地人謂斯
何幸魯柝之相聞有潘花之可蔭自惟依德之情切矣
願講交鄰之好可乎某官佩明月之珍抱青雲之噐豈
但勾稽之縝密吏不能欺至於剖决之精明民皆相慶
發於小試動則有聲飛舄雙鳬安得回翔於壯縣剡章
一鶚即當軒翥於亨衢炎不憚折腰正緣糊口所謂米
鹽之務惟旣厥心更期金玉之音俾提其耳庶見發硎
之銳免為製錦之傷
與巴陵吉尉啓
葭葦之中為縣甚矣拙謀蘭菊之芬襲人幸哉接境謂
其聞魯之擊柝而以借楚之餘波詎得無言以申此意
某官敏無滯事清不近名凛然綵棒之風生里閻相賀
隱若洞庭之波穏舟楫不驚雖雅意不貪於着鞭然諸
公願為之推轂摶九萬里之翼宜致遠於天衢照十二
乘之珠幾分光於鄰邑炎正緣糊口不憚折腰將欲束
装而來若為撫字之策儻獲傾盖而語可得箴規之詳
欣幸之私有言不旣
上岳州盧守啓
法有所限莫辭墨綬之塵勞事非敢專必聽黃堂之約
束雖所製未為美錦而在前乃有覆車惟厚德恢乎其
能容故私心恃此而不恐三薰身而修敬九頓首以馳
誠某官淵靜鎮浮清明燭遠律吕自黃鍾而始氣備中
和圭璋乃白玉之文道兼華實久儲公望寖著民庸閱
柳子黔山巫水之銘旣招懷於蠻獠訪周郎赤壁巴邱
之跡荐綏輯於兵農燕寢凝香胡床坐嘯得其體要足
矣不親細務之米鹽何以督責為哉稍寬屬邑之轡策
新賣劍買牛之習興無襦有袴之謠公盍少留争願借
竹符之守上所注想當徑陞荷槖之班炎無尺寸之長
急斗升之禄謬於擇地一鄉蕞爾而甚微使之理財千
戶蕭然其無有雞戶之小如此鼠技之窮謂何蔭樾焉
依儻容其遲鈍之恭職散材無用但誓以庶勤而奉公
悃愊之情編摩罔旣
荅隂學諭啓
作縣之難今世以為通患從政之敏儒者未必皆能幸
而在君子之鄉或者寬長官之責某人詞華之美操履
之純為領袖於諸生廣絃歌於千室與邑子游鄉校而
議政固所願聞使里人望廬舍而息争尤為有頼未遑
修記驟辱貽牋陳誼甚高愧於得錦繡之叚而無以報
依仁孔邇庶乎入芝蘭之室而聞其香心之所懷言不
能旣
上趙丞相啓
賤有司之為邑怵惕於中大丞相之開藩照臨其上自
顧挈缾之守素無製錦之能孰為廣厦之帡幪幸近洪
鈞之坱圠三薰身而修敬九頓首以馳情某官惟德格
天以誠許國言皆可績副聖主之所願聞事在必為
任諸公之所不敢然而道大則難合所以位高而弗居
進退以時卷舒自我身雖遠而在外義則顓於愛君寬
朝廷西顧之憂司管鑰北門之寄以整暇練三軍之
步騎以慈祥輯四鄙之耕桑緩帶輕裘威譽旁行於邊
瑣清香畫戟仁聲充滿於江臯竊聞道塗之言歴數將
相之舊惟公耆德為世重臣與其鎮撫於山川曷若謀
謨於廊廟俯觀物望仰察帝心即上玉麟再調金鉉展
經綸可大之業成恢復無疆之休炎出自困窮安於瓠
落雖有脫選曹之喜而思為縣吏之難蕞爾一鄕蕭然
千里欲撫字則財於何取欲趣辦則民所不堪厥或曠
官若為苟禄望繡裳之密邇歎墨綬之拘縻三事掄材
尚不遺忘於微賤十連察吏庶其覆護於孤寒欣畏交
懷瞻依在念
迎賀荆南帥閻侍郎啓
上初嗣服欲得封疆之重臣衆有公言無踰臺閤之舊
德自漢中而移鎮撫荆渚以臨邊隠如長城扞此方國
某官淵源之學經緯之文䟽通之才剛大之氣潛蓄者
如此其厚發揮之自然不窮間關出蜀道而來風采在
漢庭之右夫内則處六官之列與外而位九牧之尊是
曰得時便於行志衆人視此鮮不以利逹動乎其中君
子居之必欲以功烈見於當世况方面之輕重係敵情
之屈伸兹為上游之衝古稱用武之國幸而無方内之
犬吠可以集目前之燕安民兵散於田畆而虚有其名
未能熟旗鼓之節官健聚於營壘而不作其氣徒以耗
金布之藏私商盛則盗伏其間緩之必縱而急之必變
常賦輕而民窮於下督之不可而弛之不能朝廷為
是選文武之英會府所以兼兵農之寄惟閒暇經營之
不苟毋務因循則安坐談笑而有餘何憂倉卒在今
日清明之初政宜此邦屬望於元侯然而為之藩垣特
一方之福爾至於授以魁柄又四海之願然炎以一陋
儒在此彫邑遇事多掣其肘字民徒勞於心𦕈然無異
於庸人何以求知於先進踴躍自喜欲少見平昔依歸
之誠猖狂妄言不但作尋常賀慶之語其為悃愊罔旣
編摩
迎賀岳州田倅啓
外諸侯之守鎮撫斯民半刺史之尊通行其政上所識
擢衆皆觀瞻某官實浮于名德見於行噐堪致遠常陪
玉節之英游智在養恬不問青雲之捷徑從題輿之借
重承剖竹之維藩三江五瀦雖據形勝之地四邑萬戶
未復承平之時藹然仁厚之聲慰此旄倪之望專城畫
諾固資别乘之功當宁思賢行拜出綸之召炎不暇擇
地正緣為貧有如投足於薄冰憂其不免兹幸庇身於
廣夏或者少安欣抃之私編摩莫寫
迎賀梁總領啓
重兵宿於要地以信臣領其轉輸明詔謀於大庭許諸
公有所論薦竟繇親擢乃得實能綸命流傳輿情欣愜
某官才全而識敏志定而氣和術業足以濟時聲名著
於將指觀風行而草偃推善人去殺之仁知川竭則谷
虚體王者富民之意帝念上游之萬竈日殫經費之千
金選擇自乎淵衷光華增於星使固吾邦之守衛形敵
國以富強操六路之贏資錢流地上入九關而計奏敵
在目中即綴近班盡攄素藴炎起家寒甚得邑蕭然繭
絲保障不可以兩全簿書期會若何以逃責一官乃身
之累髮種種以彫殘萬間為庇之多心摇摇而瞻遡
與周知錄啓
英躔所次榮居府掾之先法守至詳糾正官寮之失依
芙蓉而增麗萃棣萼以聮芳某官學積於身仕行其志
高足安於徐步終到亨衢敏手妙於撥煩常新游刃使
所居之官大見有用之才全吏不能欺財何憂乎不足
獄無所枉民自喜於無冤佇聞推轂之裏言别拜出綸
之新渥炎隸於屬邑仰止清規遥睇茵憑心雖馳而身
縶敬修竿牘詞則淺而情深
回唐觧元啓
待有司之公選抱先聖之遺經笑談場屋之中自期得
雋睥睨譙門之下果見飛英鼠輩何為龍媒遂出某人
文無蹈襲行亦雅馴雖懷璧不可以越鄕幾於賈禍然
發矢必期於破的所以運竒從容畫史之神閒披靡小
巫之氣索取青氊之舊旣可壓於争心奪錦標而歸當
更觀於巧手
回胡解元啓
寉書求士鶚薦推賢姓名在百里以單傳詞賦於一州
而獨步喜英材之翔翥起老令之摧頽某人學務汲深
識思致遠擔簦久出素有志於功名挾策來歸果獨先
於流輩聞陽春之寡和合月旦之公評樂止一夔所謂
少之而為貴經聮千佛即當自此以超凢贊慶之私有
言不旣
回徐尉啓
里門密邇廼無識面之因宦牒差池適有同寮之幸喜
蕞爾蒹葭之渚來蔚然蘭菊之芬某官學非空言文得
正法决科入仕議論直而無欺歴考借資志意恬而不
躁德兼慰畏盗必逃奔綵棒在門將快百里之先覩金
閨通籍佇有羣公之裏言炎翰墨陳人簿書俗吏慚無
仁術致桑下之雉馴尚倚英風止花隂之犬吠敬酬函
賜翹想車音
回彭秀才啓
蒼蠅點璧物惟其潔而易汙鴻鴈傳書事或以虛而成
實然知過貴於能改而止謗在乎自修某人將出幽而
遷喬無惡濕而居下誰能膠其目而不視未免困於心
而後懲雖無桑中之期難學柳下之可往者不可諫矣
勿蹈前非此物奚為至哉盍思自返長牋委貺雅意甚
勤敢陳藥石之言愧匪瓊瑶之報
賀趙倉啓
平糴惠民顓任皇華之胄使䟽榮將指孰踰棣萼之懿
親方析魚符就頒龍節先聲藉甚輿誦藹然某官體道
据中見幾廸哲屬尊且近先周室之宗盟政簡而寬冠
漢京之循吏所以蓄儲於公望不惟撫字於侯藩天空
而日月自高仰聖心之繼照夲固而枝葉必茂閱燕齒
以求賢暫凝坐嘯之香即攬按行之轡八政先於足食
農末何傷六條顓以察州官曹皆肅不待奏甘泉之計
即當陞文石之班炎困頓半生艱危萬狀只緣糊口未
免折腰繭絲保障不可以兩全簿書期會若何而逃責
一官乃身之累髮種種以彫殘萬間為庇之多心摇摇
而瞻遡
賀薛漕啓
命出中除任顓外計部刺史之選上欲寄以咨詢諫大
夫之來下熟聞其風采輶軒壓境輿誦載塗豈無他人
可以付漕轉之事必有君子乃能蘇凋瘵之民某官人
物超乎漢唐師友得諸洙泗潜心默識養以湛深之思
正色盡言見其剛大之氣第知許國不自為謀調萬物
之鹽梅鼎方折足蓄九淵之雷電龍有逆鱗肫然獻忠
聞者動色惟仁人獨勇於義雖昔賢猶病其難用之則
不負所學而求容捨之則自得於中而無悶然有德去
留之决乃本朝輕重之幾盖為之兆而賜環故起於
家而持節先聲騰湧協氣薰陶姑慰一方之情尚違四
海之願謂宜端委盡發經綸斷國論於文昌紫微之廷
還士風如慶歴元祐之際炎未煩䥴遣將近終更慮折
族庖之刀願歸間道之璧自悲俯啄而仰顧孰肯右挈
而左提三年飽百里之艱難一旦有二天之臨照雖未
瞻於履舄如素出於門墻萬金書扎之中尚蒙慰薦六
轡茵憑之側豈忍弃捐仰瞻鴻㕍之飛不勝燕雀之賀
賀張總領啓
遠聞使指近在王畿竊謂一時人物之英豈顓平糴是
以千里音書之賀未徹記曹不踰朞年果有新命升中
郎於華貫總外計於上流喜溢三軍風行六路某官有
雄識雅健之文而加之篤實有正大高明之學而揆以
中庸暫擁皇華而按行獨當上意之選擇倚之於封疆
扞禦所以飬其望處之於錢榖浩穰又以觀其材江漢
數屯半天下勁兵之聚湖廣四面供軍中經費之湏實
難其人可付此寄今以明公之至盛際於昭代之有為
春秋如大川之方增聲譽如北斗之高揭行其平生德
業之所蓄願以遠大規模而自期憂民憂國之深固其
素志足食足兵之外别有遠猷勲庸當自此而益新富
貴亦鼎來而未艾炎久拘吏鞅忽近師門輿誦藹然皆
動色而相語私心喜甚不待言而可知未侍茵憑倍增
向仰
賀張倅啓
詔璽疏榮題輿借重外諸侯之守職在藩宣監御史之
嚴事皆關决先聲藉甚衆志悚然某官今事指南儒流
華盖倚徙藍田之千竹已著真清徊翔葉縣之雙鳬輙
騰治最不行捷徑以訖外庸對畫戟以交輝擁緹屏而
競爽得湖山之勝於坐上雖可登臨聽雞犬之聲於民
間未能富庶特煩半刺來貳五符佇歌别駕之功即拜
賜環之命展一編於籌策復三戟於門庭炎不憚折腰
只緣糊口有簿書即有期會觸事懷憂為保障不為繭
絲視民多愧轍中之魚涸矣幕上之燕危哉活窮鱗以
一勺之清波棲倦翼於萬間之廣夏依歸之切咏誦奚
殫
謝岳州劉守啓
宦牒縻於墨綬幾不自量薦牘出於黃堂素非敢望未
去覺吏民之改觀將歸傳親舊以為榮竊以作縣之難
今世以為通患入官之意古人亦或為貧苟無拔萃之
才難副陟明之選炎繆於擇地何以字民蕭條百里之
窮瑟縮三年之久繭絲保障理不可以兩全刀筆簿書
罪易盈於百謫幸玉音之有旨削版帳之無名部使者
廉問至詳明府君奉行惟謹蘇疲民於憔悴之後脫小
吏於煎熬之中已及終更未煩䥴遣念厥初之移病恐
至噬臍及其後之丐祠又憂濡尾豈謂升階之漸乃承
褒衮之華某官恕以及人清而容物假借屬縣輙符移
趣辦之嚴收羅滯材借廊廟平章之用顧如炎輩所謂
鯫生學術盖空空然何能純正吏事又碌碌耳烏得詳
明弃之如犛牛之一毛取之非鴻鵠之六翮誤蒙慰薦
莫稱品題炎敢不行所聞知厲其遲鈍進修則勉諸在
已窮逹則歸之於天無累知人斯為報德
謝薛漕啓
邑下效官初無善狀臺中取士俯及臞儒不止一諾重
於黃金是謂隻字踰於華衮未去覺吏民之改觀將歸
傳親舊以為榮且知人莫貴於知心而守已必先於守
道習俗之流弊也甚矣操履之有常者難哉自非卓爾
之賢安得介然之節炎學非適用仕不逮人與物多違
雖佩韋而自儆蒞官不敏顧製錦以何堪繭絲保障難
至於兩全刀筆簿書易盈於百謫幸玉音之有旨削版
帳之無名遂獲終更免煩䥴遣此心自揆竊憂日暮之
倒行敢意深知乃謂歲寒之可保盖某官斯文司命善
類主盟聲名震於一時許與信於四海顧如炎輩出自
寒鄉憐其困躓之孤蹤借以吹噓之餘論苐慚固陋莫
副品題炎敢不行所見聞審於義利視桑榆之將晚素
髮雖生睎松栢之後彫丹心猶在益修志意以荅恩私
雙溪類稾卷十五
