雙溪類槀卷十宋王炎撰
長短句(幷序)
長短句序
古詩自風雅以降漢魏間乃有樂府而曲居其一今之
長短句蓋樂府曲之苖裔也古律詩至晚唐衰矣而長
短句尤為清脆如么絃孤韻使人屬耳不厭也予於詩
文本不能工而長短句不工尤甚蓋長短句宜歌而不
宜誦非朱唇皓齒無以發其要妙之聲予為舉子時早
夜治程文以幸中於有司古律詩且未暇著意況長短
句乎三十有二始得一第未及升斗之粟而慈親下世
以故家貧清苦終身家無絲竹室無姻侍長短句之腔
調素所不解終喪得簿崇陽逮今及五十年而長短句
所存者不過五十餘闋其不工可知矣今之為長短句
者字字言閨閤事故語陋而意卑或者又為豪壯語以
矯之夫古律詩且不以豪壯為貴長短句命名曰曲取
其曲盡人情惟婉轉嫵媚為善豪壯語何貴焉不溺於
情慾不蕩而無法可以言曲矣此炎所未能也曹公論
雞跖曰食之無益弃之可惜此長短句五十餘闋亦雞
跖之類也故裒而集之因發其意於卷首云嘉定十一
年四月朔日雙溪王炎序
蝶戀花(崇陽縣圃夜飲)
纖手行杯紅玉潤滿眼花枝雨過臙脂嫩新月一眉生
淺暈酒闌無奈添春困喚起醉魂君莫問憔悴顔容
羞與花相近人自無情花自韻風光易老何須恨
點絳唇(崇陽野次)
雨濕東風誰家燕子穿庭戶孤村薄暮花落春歸去
浪走天涯歸思縈心緒家何處亂山無數不記來時路
臨江仙(吳宰生日)
欲近上元人意好月如人意團圓暖風催趣養花天三
山來寉駕萬戶識鳬仙手種河陽桃李樹暫時花發
春妍綵衣一笑棹觥船明年當此日人到鳳池邊
好事近(同前)
時節近元宵天意人情都好煙柳露桃枝上覺今年春
早遏雲一曲鳳將雛疑是在蓬島玉筍扶杯瀲灔願
黑頭難老
水調歌頭(留宰生日)
愛日護輕暖醖造小春時桃溪雲斂一點郎星吐清輝
鍊玉顔容難老點漆精神如舊不用摘霜髭厭薄蓬萊
景戲踏兩鳬飛潘花底陶柳外細民肥萬家喜色融
作瑞氣擁牙緋憑仗春葱洗玉領略朱櫻度曲引滿又
何辭只待琴歌畢安步上丹墀
又(夜泛湘江)
江月冷如水江水碧於空晚來一霎過雨為我洗秋容
悄悄四山人靜凛凛三更露下天闊呌孤鴻喚醒篷窗
夢身在水晶宫揖湘妃招月姊御清風素琴韻遠不
覺醉眼杏花紅禹穴騎鯨仙去東海釣鰲人遠此意與
誰同倚柂一長嘯出壑舞魚龍
又(登石鼔合江亭)
千里倦游客老眼厭塵煙蒸湘平遠他處無此好江山
把酒一聽欸乃過了黃花時節水國倍生寒輸與滄浪
叟長伴白鷗閒傍江亭窮杳靄踞巉嵓水深石冷聞
道别有洞中天待倩靈妃調曲喚起馮夷短舞從此問
羣仙雲海渺無際波湧緩移船
念奴嬌(菊)
小粧朱檻護秋英千點金鈿如簇黃葉白蘋朝露冷只
有孤芳餘馥華髮蒼顔宦情羈思來伴花幽獨廵簷無
語清愁何啻千斛因念愛酒淵明東籬雅意千載無
人續身在花邊須一醉小覆杯中醽醁過了重陽捻枝
嗅蘂休嘆年華速明年春到陳根更有新綠
蝶戀花(壬子)
柳暗西湖春欲暮無數青絲不繫行人住一點心情千
萬緒落花寂寂風吹雨喚起聲中人獨睡千里明駝
不踏山間路謾道遣愁除是醉醉還易醒愁難去
念奴嬌(海棠時過江潭)
曉來雨過遍海棠枝上臙脂如滴桃杏不堪來比並信
是傾城傾國藏韻收香誰能描貌閤盡詩人筆從教睡
去為留銀燭終夕不待過了清明綠隂結子無處尋
春色蔌蔌輕紅飛一片便覺臨風悽惻莫道無情嫣然
一笑也似曾相識惜花無主自憐身是行客
浪淘沙令(菊)
秋色滿東籬露滴風吹憑誰折取泛芳巵長是年年重
九日苦恨開遲因記得當時共撚纖枝而今寂寞鳳
孤飛不似舊來心緒好惟有花知
採桑子(秋日丁香)
一番染就春風巧細著工夫點綴紅酥此際多應别處
無玉人不為花為主辜負芳菲香透簾帷誰向釵頭
插一枝
好事近(早梅)
玉頰映紅綃攙報東風消息雖則清臞如許有生香真
色相看動是隔年期忍不飲㳙滴莫待輕飛一片却
說花堪惜
鷓鴣天(梅)
淡淡疎疎不惹塵暗香一點靜中聞人間怪有晴時雪
天上偷回臘裏春疑淺笑又輕顰雖然無語意相親
老來尚可花邊飲惆悵相携失玉人
臨江仙(落梅)
雪片幻成肌骨月華借與精神一聲羌笛怨黃昏吹香
飄縞袂脫迹委紅裙枝上青青結子子中白白藏人
那時别是一家春擘泥嘗煮酒拂席卧清隂
阮郎歸
落花時節近清明南園芳草青東風料峭雨難晴那堪
中宿酲回首處自銷凝誰知人瘦生倚欄無語不禁
情杜鵑啼數聲
青玉案
深紅數點吹花絮又燕子飛來語遠水平蕪春欲暮年
年長是清明時候故遣人憔悴竹雞啼罷山村雨正
寥落無情緒猛省從前多少事綠楊堤上樓臺如畫此
景今何處
卜筭子
膩玉染深紅豔麗難常好已是人間祓禊時花亦隨春
老喚取麴生來醉賞惟宜早此去隂晴十日間點點
粘芳草
木蘭花慢(莫春時在分寧)
博山香霧冷新雨過怯單衣正飛絮濛濛平蕪杳杳家
在天涯春難住人易老又等閒過了踏青時枝上紅稀
綠暗杜鵑剛向人啼依依謾嘆鏽生鐔鋏塵滿絃徽
想北山猿寉南溪鷗鷺怪我歸遲青雲事今已晚倚小
窗誰與話襟期對酒有愁可解擘牋無怨休題
浪淘沙令(丙寅在大坂)
流水遶孤村楊柳當門昔年此地往來頻認得綠隂携
手處笑語如存往事不堪論強對清樽梅花香裏月
黃昏白首重來誰是伴獨自銷魂
木蘭花慢(同前)
緗桃花樹下記羅襪昔經行至今日重來人惟獨自花
亦彫零青鳥杳無信息徧人間何處覓雲軿紅錦織殘
舊字玉簫吹斷餘聲銷凝衣故幾時更又誰復卿卿
念鏡裏琴中離鸞有恨别鵠無情齊眉處同笑語但有
時夢見似平生愁對嬋娟三五素光暫闕還盈
阮郎歸(霅川作)
幾回幽夢繞家山怯聞梅弄殘蕭蕭黃落客氊寒不禁
衣帶寬身外事意闌珊人間行路難尋思百計不如
閒休貪朱兩轓
小重山(至後一日長興趙宰到郡併招歸安烏程二宰及項廣文同飯)
日脚纔添一線長葭灰吹玉琯轉新陽老來添得鬢邊
霜年華換歸思滿滄浪喚客對凝香公庭鳬鶩散緩
行觴何須紅袖立成行清談好勝似聽絲簧
臨江仙(莫子章郎中買妾佐酒魏倅以詞戲之因次韻)
試問休官林下去何人得似高年壺中不記歲時遷吹
簫新有伴飡玉共求仙有客樽前曾得見月眉雲鬢
娟娟斷腸刺史獨無緣誰能聞一曲偷向笛中傳
又
思憶故園花又發等閒過了流年休論陞擢與平遷拂
衣歸去好無事即神仙況是老人頭雪白羞看紅粉
嬋娟鸞孤鳳隻且隨緣莫將桃葉曲留與世人傳
水調歌頭(送魏倅)
新漲鴨頭綠春滿白蘋洲小停畫鷁莫便折柳話離愁
縹緲觚稜在望不用東風借便一昔到皇州别酒十分
酌何惜覆瑶舟從此去上華貫入清流風姿如許自
合唾手復公侯老我而今衰謝夢繞故園松菊底事更
遲留早晚挂冠去江上狎浮鷗
清平樂(越上作)
呢喃燕語共訴春歸去春去從他留不住落盡枝頭紅
雨老翁袖手優游閒愁不到眉頭過了麥黃椹紫歸
期只在新秋
乂
兒曹耳語借問何時去家在翠微深處住生計一犁新
雨客中且恁浮游莫將事挂心頭縱使人生滿百筭
來更幾春秋
南柯子
天末家何許津頭客未歸柳梢綠暗早鶯啼胡蝶不知
春去遶園飛選勝多游冶當爐有麗姝青翰載酒漾
晴暉不忍十分寥落負花時
好事近
閒日似年長又在他鄉春莫柳外一聲鶗鴂怨落花飛
絮苧羅只似舊時青人今在何處試問鴟夷因甚載
西施同去
朝中措
杜鵑聲斷日曈曨過雨濕殘紅老色菱花影裏客愁蕉
葉香中柳梢飛絮桃梢結子斷送春風莫恨春無覓
處明年還再芳叢
南柯子(秀叔娶婦不令人知以小詞為賀因戲之)
對鏡鸞休舞求凰鳳自飛珠鈿翠珥密封題中有蠻牋
細字沒人知環佩燈前結輜軿月下歸笑他織女夜
鳴機空與牛郎相望不相隨
朝中措(九月末水仙開)
薔薇露染玉肌膚欲試鏤金衣一種出塵態度偏宜月
伴風隨初疑解后湘妃洛女似是還非只恐乘雲輕
舉翩然飛度瑶池
西江月(用荼䕷釀酒飲盡因成此敬呈繼詩)
蔌蔌落紅都盡依然見此清姝水沉為骨玉為膚留得
春光小住鴛帳巧藏翠蔓燕釵斜嚲纖枝休將往事
更尋思且為濃香一醉
浪淘沙(辛未中秋與文蔚逹可飲)
月色十分圓風露娟娟木樨香裏凭欄干河漢横斜天
似水玉鑑光寒草草具杯盤相對蒼顔素娥莫惜少
留連秋氣平分蟾兔滿動是經年
柳梢青(鄭宰母氏生日)
葭管風微萊衣香軟歌鳳將雛笑酌流霞問人何處别
有瑶池相將月佩霞裾領鳬舄歸朝玉墀管取長年
進封大國穏住清都
踏莎行
木落天寒年華又暮老來多病須調護詩編酒榼總無
緣閒中贏得瞢騰睡塵暗犀梳香消翠被悄無音信
來青羽新愁正自上眉峰黃昏庭院瀟瀟雨
清平樂(壬申除夜)
一杯椒醑惜飲難成醉爆竹聲中人未睡共道今宵守
歲不如且就衾裯誰能細數更籌三百六旬過了明
朝却是年頭
卜筭子(癸酉二月雨後到雙溪)
渡口喚扁舟雨後青綃皺輕暖相重護病軀料峭寒還
透老大自傷春非為花枝瘦那得心情似少年雙燕
歸時候
又
散策問芳菲春半花猶未蓓蕾枝頭怯苦寒恰似人憔
悴人莫恨花遲天自催寒去雨意纔收日氣濃玉靨
紅如醉
江城子(癸酉春社)
清波渺渺日暉暉柳依依草離離老大逢春情緒有誰
知簾箔四垂庭院靜人獨住燕雙飛怯寒未敢試春
衣踏青時懶追隨野蔌山殽村釀可從宜不向花邊拚
一醉花不語笑人癡
虞美人(甲戌正月望後燕來)
鏡中失盡雙青鬢懶更占花信小梅半謝雨垂垂未許
輕紅破蕾綴桃枝社前歸燕穿簾語似說人憔悴自
緣老去少歡悰不是春寒料峭怯東風
南鄉子(甲戌正月)
雲淡日曨明久雨潺潺乍得晴社近東臯農務急催耕
又見菖蒲出水青池面縠紋平掠水迎風燕羽輕試
出訪尋春色看相迎巧笑花枝似有情
南柯子
山暝雲隂重天寒雨意濃數枝幽艷濕啼紅莫為惜花
惆悵對東風蓑笠朝朝出溝塍處處通人間辛苦是
三農要得一犁水足望年豐
憶秦娥(甲戌賞春)
臙脂點海棠落盡青春晚青春晚少年遊樂而今慵懶
春光不可無人管花邊酌酒隨深淺隨深淺牡丹紅
透荼䕷香軟
夜行船(賀將使叔成寶相寮)
淡飯麄衣隨分過新成就庵寮一箇靜處藏身十分自
在只恁麽有何不可過眼空花都見破紅塵外獨行
獨坐也沒籌量也沒繫絆更覓甚三乘四果
臨江仙(和將使許過雙溪)
鶗鴂一聲春事了不知苦勸誰歸花梢香露染薔薇小
梅酸著齒酒榼正堪携鴨綠一篙新雨過遠山半出
脩眉仙翁理棹欲來時遶簷烏鵲喜報與主人知
驀山溪(巢安寮畢工)
鶯啼花謝斷送春歸去雨後聽鵑聲恰似訴留春不住
韶光易過暗被老相催無箇事沒些愁方是安身處
栽松種菊相見為賓主終日掩柴扉但只有清風時度
不忺把酒又不喜觀書飢時飯飽時茶困即齁齁睡
憶秦娥
頭如雪塵緣衮衮無休歇無休歇買田築屋是何時節
從今事事都休說巢安寮裏藏疎拙藏疎拙許誰為
伴溪山風月
滿江紅(至日和黃伯威)
宦海浮沉名與字不能彰徹青雲上諸公衮衮難登狹
劣結綬彈冠成底事解頥折角皆虛說待黃粱夢覺始
歸來非明哲易消釋空中雪多虧闕天邊月筭人生
必有衰羸時節任是一陽來復後梅花柳眼先春發料
明年又老似今年當休歇
玉樓春(丙子十月生朝)
壯年糊口謀升斗朱墨塵埃黏兩袖黃粱夢斷始歸來
依舊琴書當左右而今藏取持螯手林下獨居閒散
又問之何以得長年寡欲少思安老朽
又
大都四序隂晴半天上油雲舒又卷若還心也似雲閒
老色何由來上面生平辛苦今蕭散得喪榮枯皆歴
徧人言不死是神仙我但耳聞非眼見
雙溪類槀卷十
