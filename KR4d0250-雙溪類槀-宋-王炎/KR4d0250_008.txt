雙溪類槀卷八宋王炎撰
古律詩
賀吳興郡王生日四絶(丙寅)
德聲不減漢間平玉鑑冰壺表裏清休問南山山色翠
淡然無慾自長生
黃門宣賜出丹墀花萼樓邊禁漏遲天上龍顔生喜色
鶺鴒飛在萬年枝
長樂觚稜接未央至尊友愛獨賢王宫中共用家人禮
日近清光侍太皇
斑衣盭綬兩光輝和氣融融洽孝慈千載蟠桃今日熟
喜同王母宴瑶池
念往
生别有見日死别無返時綢繆結髮初百歲以為期豈
意中道間弃我忽如遺玉骨空委蛻青山未同歸晤語
永已矣衰懷寧不悲
疇昔鏞溪翁重為子相攸謂我稍可教許以相匹儔此
德未及報黃髮歸山邱今又捨我去垂老增百憂深念
不能置泫然清淚流
半生共飄泊所至無定居晚有一區宅乃以喪來歸樂
少辛苦多嗚呼止於斯臨沒尚了了儆戒皆可書子言
不可忘我意當何如
有姑共饘粥有子自抱乳人亦有困窮子獨最艱苦晚
歲未即安此身先逝矣逝者不可作在者誰與處欲以
理奪情悵然還念起
子大有游東山之約以詩相趣因次其韻
家如錦里先生甫詩似錢塘處士逋若解山中安穏住
定勝軟飽臥流蘇
今昔東山約略同但無紅袖肯相從不妨小試游山屐
因訪騤騤陸士龍
萬杉深處一軒開秀色參天費壅培我為不知林壑趣
黃梁夢覺却歸來
猛省香山及輞川句中摹寫共流傳煩公檢點遺編看
二老元曾賦幾篇
紙被行
瑶姬不觸麒麟紅金壺㶑灔琥珀濃狐裘公子喜夜永
杯行暖玉煩春葱簷頭雪花大如掌洞房但覺春融融
豈知有客方貪睡漏盡更闌不能寐花紅玉白不相隨
賴有楮生為伴侣生家住處近麻姑亦能幻出冰肌膚
絶嫌墨客蠅頭汚懶入官黃藏蠧魚寧隨人意任舒卷
雖則軟美非胎韋風姨霜女皆退舍稍覺和氣生氍毺
梅花破雪催寒去春回人向花前醉女郎霧縠試輕衫
至此失時因坐廢綠槐影底夏日長人間只要一味涼
青奴元自不嫵媚居然負恃能專房秋風一夜來消息
又却見渠先棄擲冬來復挽楮生歸屬付蒼頭輕拂拭
用則鋪張舍則藏喜愠未嘗形玉色世事乘除無不然
安用動心三嘆息
京丞相挽詩
嗣聖登皇極真儒秉大鈞三宫方愷樂萬宇浸熙淳碧
落龍髯去青山馬鬛新衣冠同墮淚桃李失陽春
二
山立羣公表朝廷勢自尊遠謀安廟社厚德鎮乾坤帝
念經綸廣人思色笑温騎箕今不返麟閤盡空存
三
鬱鬱松坡上潭潭甲第成家方藏寶墨地已獻佳城拱
極三階動扶天一桂傾祇應餘慶遠遺德在蒼生
游東山(并序)
子大約予游東山足迹不到凡二十年小徑曲折自
麓至岡或磐石可坐或結茅可憩大抵視舊有加山
中杉木萬根昔所見拱把今日霜皮雨榦亦有老色
昔人有言樹猶如此人何以堪然萬古一軌不必嘆
也暇日婆娑清談暢飲相與開口一笑身外成虧一
切付諸造物足矣子大作而言曰今日之游誠樂明
日便成陳迹此山未有雲溪詩為我落筆可乎予笑
曰從公游本冀一日之閒乃反以詩債窘我然技癢
亦自不禁夜歸明日酒醒追述其意而尾之以詩
田舍
結廬稍近樵牧豈亦甘心陸沈自古明時難遇未宜長
往山林
松風
松公奮鬛如嘯終日清風颯然佳處元非宫徵誰能寫
入朱絃
爛柯
手談一局未了葉落花紅幾回只恐雲迷歸路不容樵
客重來
舒嘯
幽人獨坐空谷最愛夜深月明雲外一聲長嘯四山木
偃風生
待月
只有麴生為侣夜涼同迓冰輪未審素娥知否惟予與
影三人
棧徑
詰曲羊腸中斷小安略彴通行緩臂不携藜杖翩翩自
喜身輕
入翠
路入半山深處穿雲竟日㤀歸若扣山中何有濛濛空
翠沾衣
磐吉
客來捧腹一笑抹月批雲療飢只此如何獲吉為無富
貴危機
披雲
上到蒼螭絶頂四邊無數青山下視樓臺一簇超然身
在雲間
胡清卿來訪留一日亟求去云欲謁鄭宰因以
小詩佐其行
跋涉山川歲一歸奚奴古錦慣相隨自憐機杼無遺巧
却怪珠璣不療飢酌酒挽君澆舌本解驂許我話心期
空嚢羞澀將焉往笑說鳬仙舊見知
用元韻答清卿并簡蔡尉
貂裘半敝復來歸正坐剛腸不詭隨見說史君嘗餽贐
似聞内子亦啼飢經年一别方相遇他日重來未有期
試問此行誰借重梅仙青眼是新知
次韻謝胡清卿
殷勤訪我到山中一笑依然尚諱窮氣老絶非年少銳
詩新殊勝舊時工劇談不惜麈尾落歸路難淹馬首東
若遇故人相借問為言衰朽學農功
汪直卿相招以病爽約因成拙句併呈子大
一聲鶗鴂落紅稀試問春餘幾許時多謝佳招頻卜日
自慙衰朽却愆期但能有酒肯留客莫恨無花空折枝
邑下老禪無恙否可同談笑一開眉
汪直卿相招子大先至有詩炎後至子大再至
因次其韻
笋輿嘔軋度何許水滿東臯新過雨主人倒屣出門迎
喜氣津津貫眉宇别易會難宜少留清談絶倒殊不休
青衿誦詩勸客飲客亦歡然爭旅酬向來青鬢今白首
自古交情難耐久從今乘興時一來請屬細君多釀酒
榖雨後一日子大再有詩次其韻
花氣濃於百和香郊行緩臂聊翺翔壺中春色自不老
小白淺紅蒙短墻平疇翠浪麥秋近老農之意方陽陽
吾儕飽飯幸無事日繙芸簡尋遺芳閒中更覺春晝長
酒酣耳熱如清狂自憐藿食徒過計袖手看人能蹶張
鱅溪行(并序)
開禧丙寅冬到大坂作此情見乎辭若過於傷感而卒
歸於正蓋庶幾變風發乎情止乎禮義云
小溪一曲山四合溪邊楊柳藏門闌當時玉人在花下
對花窈窕矜紅顔一雙白璧不可聘許我結佩乘青鸞
我時年少氣方銳自負落筆翻波瀾謂趁春風上霄漢
可以終老同清歡不知辛苦得一第始見﨑嶇行路難
有如萍草無根蒂二紀流落江湖間莫年通籍入金馬
虎豹嗔人窺九關天邊失脚身墮地春風破浪扁舟還
雲軿未幾舍我去空委玉骨埋青山重來溪上事皆變
惆悵齊眉難再見王母麻姑安在哉過眼百年皆露電
老身長子恩義深不為向來花映面花枝一謝明年開
玉人一去何時回人今不見花亦盡至此終日空徘徊
百川寧有西流水萬古滔滔同一軌不堪回首細繹思
臨没之言猶在耳蜀鄉有鳳空求皇秦樹無烏共將子
年來年去春復冬此生有盡情無窮一泓清淚洒不斷
四山蕭颯來悲風惟有老人老更健年過九十如霜松
尊則吾母舅親又吾婦翁收淚相勞問停車少從容悲
思無益不自禁暫時借酒澆心胸明年強健再省覲尊
前更酌真珠紅
次韻子大四絶
世路羊腸久憚行歸來自喜一身輕故人零落今無幾
獨幸相逢底裏傾
一榻塵埃書滿前愧無絲竹宴彭宣而今又斷功名念
只擬躬耕郭外田
抽身幸免坐氊針鏡裏休憐白髮新杖屨消摇共來往
更添林下一閒人
主人速客重尋盟不但郊居氣象清家釀滿壺留醉倒
驪駒未可度歌聲
送僧惠日歸蟠龍山
宴坐團蒲穏何緣有此行理元無作止事亦要經營寉
錫尋歸路龍宫出化城更於文字外會取法無生
秋旱得雨子大詩言祈禱所致炎謂不可貪天
之功次韻以見區區
宦游錄錄本無竒失脚歸來莫皺眉只合一廛修穡事
豈堪千騎把州麾旱乾偶得崇朝雨秋熟應無卒歲飢
耕鑿熙熙皆帝力豐年請為續周詩
金夫人挽詩
兩大家聲著三從婦德全金珠捐玩飾蘋藻薦恭虔眉
夀無遺恨心空悟秘詮生芻來奠客千兩擁新阡
萬宣教挽詩
家有青箱學文名早擅場諸公爭汲引萬里可騰驤豈
料才如此空嗟命不長雲山埋玉樹松栢倍凄涼
汪貴之挽詩
洗滌膏粱習熟熏班馬香吹竽多炫鬻韞玉獨深藏不
作山中相應為地下郎一夔家有子雖沒未云亡
周仁甫挽詩
人物今難得如君孰比肩干將鋒立斷神駿氣無前官
不過為縣天胡嗇與年空聞精爽在廟食桂江邊
盧夫人挽詩
在室從名父宜家配大賢上公調玉鉉中道失雲軿一
品夫人貴千秋列女傳貂蟬今合窆恰值白雞年
奏事入都出西湖上成四絶
西湖
呼舟特地度西湖欲訪山中幽子居山色湖光渾似舊
人間萬事有乘除
四聖觀
羽衣引我度松關借得湖山一眼看去棹來橈皆物役
箇中惟有白鷗閒
南園
花騘油壁隠輕雷消却冰山不復來墳土未乾為餒鬼
園花雖好為誰開
淨慈
鼎新堂殿鬱嵯峩中有方袍千指多未審雪山黃面老
樹邊一宿意如何
招諸宰飯六客堂以小詩代折簡(以下湖州所作)
雙袖日沾朱墨塵風流那復似前人梅花香裏傾杯酒
略與鳬仙一探春
通守趙侯改倅會稽以詩餞行
我來席未温君去袂難摻所喜相知新所恨相見晚吏
能極縝密風度乃蕭散同僚有斯人可近不可遠漕渠
新漲生輦路春風滿置之緹屏中驥足終未展夫豈無
裏言相與共推輓語别一杯酒何時對青眼願保千金
軀努力加飡飯
勸農道場山
練日遵詔條行春勸耕事擁旆有傳呼據鞍小馳騖兒
童競聚觀父老歡來詣松徑度坡陀蓮宫得清閟此行
非遨遊所職在撫字示之淺易語諭以丁寧意扶杖既
言歸解衣聊少憩山中無俗情物外有幽趣僧閒衆所
羡農困吾甚愧不敢飽登臨肩輿下山去
招魏倅項教授小飲
菖葉青青初出水布榖聲中耕事起去年蝗旱傷農收
今年日望歲豐美聞道郊原麥浪平但慮飛蝗遺孽耳
甚欲往來阡陌間稍與田家共憂喜老大心情畏忌多
攬轡未行還自止假日公庭吏牘稀祗可清談共揮塵
小園春色亦自都醉日杏桃嬌欲語舉杯相屬謝東風
莫待枝頭落紅雨
用前韻酬魏倅
手把一麾求霅水身似痿人方暫起此行本為貧所驅
非戀吳中風土美浩蕩煙波隔白鷗間關道路勞黃耳
幸而别駕有詩流相逢眉睫津津喜我今白首君黑頭
莫訝鐘鳴不知止每因揖客愁下榻豈暇談玄頻捉麈
忙裏偷閒花下飲更約廣文同笑語把酒消憂憂更來
見說東臯今渴雨
夜半聞雨再用前韻
轆轤百尺汲無水映日四山雲不起朱轓浪說勸農桑
衣食何從可甘美禱而得雨不苦旱竊疑此殆偶然爾
夜半潺潺簷溜鳴孤枕夢回心失喜兒童挽犢婦餉饁
襏襫耕夫亦勤止鼠跡印我榻上書蛛絲罥我壁間麈
抖擻胸中三斗塵強欲吟哦無好語請公酌酒更揮毫
快寫珠璣歌喜雨
魏倅同杜仲高游黃龍洞次韻
風流别駕臨苕溪行厨携客尋幽竒五湖浩蕩三江永
綠淨不知凡幾頃憑高縱望心目開便可一傾三百杯
疑與塵寰不同宇彈壓風光須妙語只恐揮毫驚蟄龍
金相玉質音玲瓏
郡中游觀之地清風樓為第一前此諸公有詩
似覺摹寫未盡輒成唐律一篇約魏倅同賦不
拘和韻可也
山屏四面碧相重苕霅無聲瀉玉虹萬戶連甍皆在下
一樓飛棟獨當中不容半點浮塵到但覺無邊爽氣通
安得翛然辭物役披襟終日挹清風
和項廣文喜雨
雨師雲將莫論功天意元因聖德通不但水生苖厭厭
也應土潤黍芃芃田間老稚交相語秋後倉箱定不空
絳帳先生妙言語請歌嘉定比元豐
與魏倅葛書記同謝雨于黃龍洞回憩小玲瓏
晚飯魏倅有詩次其韻
政術平生欠講明賴公關決可蒙成食新雖有豐登望
闔郡寧無嘆息聲因為賽神携一榼暫能擇勝駐雙旌
歸來依舊塵勞在不盡逍遥物外情
苦脾泄在告因飲白酒一杯小愈魏倅有詩已
而病復作因次韻見意
羸老畏風濕河魚將奈何玉友豈不佳終難護天和數
息謾吐納鍊形空按摩自笑來日短殘漏鳴銅荷吏事
如衣垢濯之費挼挲養痾諒非宜山林歸興多
賀皇太子生辰
鳳姿日表極高明講習詩書若性成參決萬機裨獨斷
力行三善荅輿情綺園何必來為助啓誦安能更擅名
日侍兩宫慈孝洽萬年主鬯共安榮
鬱葱佳氣擁天庭申命無疆啓震亨少海永重瀛海潤
前星長拱極星明螭旗色轉秋風爽雞戟光凝曉月清
遥想宫僚斟玉斝進趍無地倍馳情
題歸鴈亭
江湖冰泮草生時鴻鴈南來又北歸莫謾說歸歸不早
青雲高處有危機
題白蘋亭
得句柳刺史築亭顔魯公二賢雖異代千古有遺風苕
水永不盡蘋洲今半空老懷多感慨訪古意無窮
題碧瀾亭
一色挼藍染碧流翬飛恰對白蘋洲風清六月非朱夏
氣爽三時似素秋自笑品題無翰墨也知領略欠觥籌
鳬鷗定怪霜髯叟難洗胸中萬古愁
六客堂
一樽相屬更何人六客當年事已陳扁榜特書名尚在
篇章深刻字猶新關心吏事方窮日企踵前賢分絶塵
涉筆符移憂百謫偷閒來此一嚬呻
生日魏倅惠三詩
四海眼獨高江湖走蹣跚帝念風霜飽命之官仙班刺
天紛羣飛政爾衮衮難鹿挾朱輪去勇哉支狂瀾
二
作州豈無人孰别涇與渭仰止雲溪老靜處酌古味庭
戶令無譁晝閒棠蔽芾吳儂了不知但說物吐氣
三
門左何煙霧挾將小春還千鍾酒拍浮一笑衣斕斑醉
上樓百尺可仰不可攀定應切星辰天風吹酡顔
酬俞子清侍郎惠畫韻
筆端元有畫中詩寫出三浯一叚竒追憶舊游如昨日
艤舟細看中興碑
一去星沙二十年夢魂時到橘洲邊從今不起南征念
移得湘山在目前
送蓬庵梵老
緩行聊復倩人扶烱烱精神兩碧矑落筆語言清透骨
恐公胸次有冰壺
為我衝寒特地來扁舟興盡又須回相思若要問消息
早寄一枝墻角梅
梵老以小詩為夀和韻答之
不問鸞驂鶴駕仙且游無色界中天更煩辦取詩千首
一歲從公索一聮
呈游大冶
昔在桃溪少壯時而今衰颯鬢成絲悲歡三十年中事
付與寒窗酒一䲭
送游大冶歸建陽
震澤黃柑熟苕溪紫蟹肥天寒留客舍歲晚念親闈抱
負須時用行藏與志違臨分話情素衰謝亦謀歸
魏倅和銛老一詩因次其韻
俯為生靈與敵和君王何忍憤揮戈信行塞外還交聘
人在軍中可雅歌金帛莫嫌今重費丁黃將見歲加多
漢淮千里惟青草乘此屯田可就麽
趙處州挽詩
秀邸多英俊惟公最有聲君陳兼孝友子政極忠精白
璧千金價青雲萬里程皇天無老眼名位止專城
二
白首來苕霅深知有故人登門雖不數傾蓋本相親浮
鷁行方遠烹魚墨尚新青山埋玉樹老淚漫沾巾
題墨妙亭
晉唐行草可同科樂石雕鐫便不磨幾載雨淋兼日炙
一朝雲集又星羅要知訪古搜求盡應為凝香暇逸多
瀟洒高懷堪健羡簿書堆案意如何
送魏倅
俗士不聞道利欲熏其心陽浮外酬酢中有機穽深宛
陵有君子殊不同今人矯矯鵷鷺姿入俗不受塵挹之
淡於水即之暖如春筆端奏金石妙處無新陳念我久
頓挫晚歲乘朱輪烹鮮易以擾御黠難使馴賴有賢貳
車一心同撫循遂於吏事外拂拭綠綺琴為我肯屬耳
領會山水音持此定交契愈久情愈親東風二月初梅
花照溪津語别一杯酒莫辭十分斟聚散亦常事豈必
含酸辛重念髮種種不禁憂患侵君今入觀闕我亦返
山林行藏異塗轍何日再盍簮所藴勿卷懷朝廷須世
臣
二月望日留越上偶成(此以下紹興所作)
擺脫軒裳累此身今自由餘生能有幾外物已無求婺
水自堪隠稽山姑少留千岩并萬壑春暖一遨遊
謁告成廟
玉帛何年會衣冠此地藏物存惟窆石神變失梅梁並
海山川盡踰河道路長六臣陪廟食千古共烝嘗
游稽山
失脚來苕霅春風一棹還尋幽探禹穴問訊到稽山意
在煙霞外身居井邑間桃花應冷笑頭白不能閒
題大禹廟
夏后南廵地登臨一慨然卑宫今造寺菲飲孰名泉古
道知難復人情信誤傳不隨時俗改惟有舊山川
鑑湖
粼粼萬頃碧玻瓈今日耕鋤半稻畦菡蓞開時還自好
買舟一醉玉東西
二月中休日黃帥領客登望海亭有詩因次其
韻
翬飛棟宇壓危峯面面風光入座中潮汐近通天闕下
蓬瀛疑在海門東廵行誰說秦皇事疏鑿今餘夏后功
空闊無邊惟此地君矦心與境相同
追悼昭叔弟
昭叔弟不禄數年夫婦皆未葬危坐悲念時自吳興
罷官來越上候歸當為卜地此詩所以誌也
老去無他念追懷手足親學成雖漫仕客處只長貧在
昔為三友如今少一人青山未歸窆回首獨傷神
贈岩電道人
胸次有藻鑑聲行朝野間我來勾踐國君住少微山青
眼肯相顧白頭今得閒窮通無可問歸去掩雲關
賀監宅
輕解金龜呼酒徒却問君王求鑑湖歸來蹁躚著鶴氅
自辦米帛供妻孥鸞驂一去杳無跡數畆荒園生草棘
惟有青青秦望山曾識湖邊老狂客
游景德
老怯鶯花笑春殘一出游城隅尋古寺柳下繫扁舟身
健聊乘興心閒不著愁支郎能欵語清坐小遲留
即事
故里只十舍滯留猶未歸湖山無此好父子且相依白
璧難磨玷黃間暗發機平生丘壑在一笑釋前非
麝香萱草
穠綠叢中出嫩黃折來時吐麝臍香朝開夕謝休惆悵
我已無憂不待忘
寄潘維節
黑貂裘敝君窮甚黃犬書來我慨然肯到越中同住否
秋深即上歙溪船
兩鶴
仙家墮下兩騏驎寄食庭除未易馴正為白頭違世路
要須丹頂伴閒身高飛横絶心雖在短舞婆娑意亦真
同返故山依蕙帳莫思三島十洲春
食楞梅
是處楊家果求如此種難色深渾是紫味美更無酸磊
磊堆盤潤津津遶齒寒品高何以辨但把一楞看
會稽六月初五日新米入市價減舊以升計之
凡十二三聞海商米船方集亦損其直
大侵難宿飽小熟有晨炊歲事早如此人情喜可知田
家甘糶賤海賈恨來遲粒粒皆珠玉無忘餓殍時
七月二十二日遣懷
寥落求凰鳳凄涼䑛犢牛有時追往事無處著清愁世
故今猶古年華春復秋西風乘一舸歸去理莵裘
二十五日聞德瑩弟訃音越三日悲不能禁以
小詩自解
我以官為累君因病得衰豈知成永訣不及待歸期遣
至書來疾賫回藥去遲餘生來日短終不免深悲
病中書懷
秦望山光翠欲流荷花落盡鑑湖秋不堪衰病歸心切
難為湖山更少留
雙溪類槀卷八
