雙溪類槀卷四宋王炎撰
古律詩
春日叢桂書舍偶成二首(江潭所作)
芳草青青晝掩關倦游心緒歎重山寒生怪雨盲風後
春在斜陽暮靄間杜宇勸人歸小隱桃花笑我欲蒼顏
腐儒未解謀生理魚蠧陳編不自閒
簷頭燕子話新晴客裏春來何似生短榻曲肱眠未穩
好花刺眼笑相迎生憎重碧杯中物懶趁踏青江上行
燕坐翛然有佳處耳根更聽讀書聲
用前韻荅彌明聖言二首
清晝渾無客敂關不知春色滿溪山少年側目雲霄上
今日蔵身翰墨間揮麈逢君談世事舉杯為我變衰顔
歸来更倚繩床坐賸得勞生一日閒
游絲落絮弄春晴挽我花邊喚麴生挈榼在門驚剥啄
褰裳出戶喜逢迎小園曲折蔵三徑暇日從容共一行
且復解頥談衮衮聖賢深處不容聲
冄用前韻荅繼周丈二首
雲路鵷鴻度九關誰知霧豹隱南山追懷先世交朋舊
幸拜英姿丈席間歎我壮年猶白髮知公有道養朱顔
運斤肯試成風巧當許摳衣侍燕閒
士女春遊喜得晴焚香燕坐太清生遶枝烏鵲如相語
排闥青山不待迎倦客琴書來寓處前人杖屨昔經行
平生父黨惟公在發藥宜聞謦欬聲
家僕來叢桂告米粟不繼
來時花柳未全春燕子將雛已夏深破鏡望中占遠信
扊扅歌裏有悲音青衫得禄猶彈鋏白髮欺人欲上簮
築室買田謀小隐探囊何日有黃金
書舍遣興二首
意裏謀功業閒中度歲年詩嚢渾漫興酒榼更無緣久
客荒三徑歸耕欠一廛懶扶藜杖出回眼入陳編
二
山好晴邊出風微雨後凉憑欄幽鳥語步屧草花香塵
事何時了浮生有底忙此身垂老大不自决行蔵
即事
桑盡蠶皆繭秧成麥已秋山雲翻黑雨溪樹没黃流紅
粟方翔貴蒼生未病瘳茅茨烟不起飽飯得無憂
賀吳繼仲母氏生日
青都仙子玉鍊顔五雲深處乘青鸞桃花欲實王母老
桂花半落嫦娥寒芝英瓊蘂薄滋味絳霄倒景窺人間
風微水麝香可掬雨定海榴紅欲燃中州風物亦自好
翩然萬里來雲軿潭潭院落春不老别有日月蔵壺天
狻猊不動烟縷直吹笙伐鼓開賓筵九重紫誥照環佩
兩兒綠綬扶金船南山可平海可竭高堂歡樂無窮年
清化寓居
委巷何深僻僑居太寂寥古墻行絡石喬木上凌霄賦
就貧難逐詩成隱莫招固窮吾輩事心地要逍遥
秋旱得雨
下田出龜兆高田半黃埃禾穗槁欲死益以蟊賊災鉦
鼓競禱祈民病神所哀劃空走笑電隱地鳴怒雷雲將
為前驅頗送甘雨來老穉喜欲狂稍覺生意回雞豚賽
秋社屈指篘新醅米價免翔貴我亦懷抱開凉聲遶松
梢披襟可徘徊執熱汗如雨得此亦快哉短歌當甿謠
因以侑一杯
夜坐偶追悼豬哥不覺流涕因以絶句寫其悲
三年娠孕疑希有千里鄉關不共歸旅殯新墳今宿草
西風老淚更沾衣
除夜官舍獨坐(此以下潭州所作)
半世更憂患微霜入鬢邊旅懷尊有酒官况客無氊故
國踰千里浮生又一年遥憐小兒女今夜話燈前
到城南園瞻南軒先生遺像
入門荷香净步屧柳隂濕欲寫情鬱陶翻引興蕭瑟瞻
望堂中人玉色而山立六學妙經綸未試百之一身存
天下望身没海内惜此道付誰傳丹青但陳迹樓邊好
山近竹底凉風入两鶴韻亦高導我轉湖側獨游何太
清滯念亦可釋門關莫返鎖願言日散策
用前韻荅彪講書
薄游城南園堕睫衣袂濕斯人既騎箕有客猶鼓瑟凛
然氣如生可使懦夫立當時道義交彪子居其一嘗試
問所疑傾倒無吝惜逝者不可作往訪杖屨迹欲返更
徘徊遠岫邀日入緬懷經世心伐輻置河側立朝道不
容憂國意難釋敢負門下知晨夕自警策
送李侍郎歸衡州二首
繫䌫南風直轉柂北風微輕雲載雨來凉意生綌絺江
神真解事穩送六幅蒲篷忩卧胡床鷗鷺相追随落帆
衡陽岸新舊迎公歸兒童競挽袂父老前捋鬚明時有
勇退晚歲善自頥稍添數髭白不改兩頰朱松菊對主
人亦自清而腴門外無車馬室中但琴書青鞋時出遊
不用藜杖扶翛然萬物表意得樂有餘乃知上要津不
若還幽居
道重物自輕心清内無慾未定胸中見難行天下獨冠
盖上青雲著鞭競馳逐南山有德人一笑遺寵辱巋然
殿諸老足以鎮浮俗一出上禁林再出擁牙纛本無圭
組累歸去便野服譬如山中雲潤澤滋草木未雨出嵓
岫已雨反幽谷明月共樽罍清風滿松竹問誰從之游
韋編能熟讀人生了婚嫁意願何時足儻肯割半山誅
茅從卜築
和謝安國求硯
靈均葬魚腹賈傅問服臆挽我來訪古窮鬼信有力敢
恨客氊寒私喜無吏責稍稍集韋布時時論文墨濯纓
湘水清拄笏湘山碧陶泓耐久朋笑我玄尚白今代謝
叔源人物居第一詩来招石友願費黃金鎰冰絲固希
有霧縠亦罕得何以報明珠更覺意羞澀回首歙溪上
寂寞子雲宅當求玉堂樣特來獻詞伯胸中五色絲一
用可華國視草湏若人擕之上文石
和謝安國韻
虎豹嗔人上九關不妨拄笏看雲山家聲元是封胡後
人物還如晉宋間解組聞公真有意折腰顧我亦何顔
故園無地開三徑敢說歸耕是等閒
送謝安國歸清江
軒冕喜而憂山林静而閒寵辱皆妄事請看槐夢安世
人悟此少低頭縳微官足跌尚欲趍翼倦不肯還謝公
湖海士着眼高塵寰心如玉壺冰當暑氣自寒懷璧不
願市懶上青雲端親朋勸之仕晚出彈其冠未令據槐
廳亦合登蓬山造物拙用大束帶來侯藩掉頭厭多事
袖手思故園眉間已黃色鏡裏猶朱顔家住玉笥西别
有壺中天千畝稻秫肥三徑松菊繁妙得詩酒趣小作
杖屨緣鴻飛霄漢外蟬蛻塵埃間我方自窘束仰屋坐
長歎欲仕苦無津欲歸苦無田野鹿念豐草老驥困短
轅終當抱琴書從公掩雲關
題王倅來泉
寒泉一竇行脩渠日夜輸來為納湖荷花菱葉並籬落
平分十頃青玻瓈錫山老湫暗流注此泉疑自玉龍吐
問公泉中何所有明月可弄不可取
又題巢林
闤闠深居似林谷緣坡手種青青玉市聲不向耳根來
蒙密中間深結屋鷦鷯但願巢一枝鸞停鵠峙意何如
青雲千級風在下飛翰穩去摩天衢
過浯溪讀中興碑
日光玉潔元子辭銀鈎鐵畫顔公書百金不憚買墨本
摩挲石刻今見之猗那清廟久不作其末變為王黍離
春秋一經事多貶魯頌四篇文無譏漁陽鼙鼓入潼華
公卿徒步從六飛朔方天子扶九廟京師父老迎千麾
紫袍再拜謁道左上皇萬里旋鑾輿牝雞鳴晨有悍婦
孽狐嘷夜有老奴扶桑杲杲未翳蝕但歌大業吾何疵
首章義正語未婉前軰不辨來者疑正須細讀史克頌
未用苦說涪翁詩許張勁節震金石李郭壮武如虎貔
斷崖蒼石有時泐諸公萬古聲烈垂天憐倦客有所恨
雨濕江寒催解維神州北望三嘆息翰墨是非何議為
和趙行之三首
未暖柳梢綠已暖花梢紅胸次有天和本與春意同士
戒溺扵慾物忌居其雄西山有理窟一室惟清風
二
義利毫髮間其末分舜跖葛藟多攀援喬松但孤立陽
鱎貪芳餌鵷雛食竹實知道貴含光露牙多召敵
三
轉㗋有觸諱拭面或逢嗔刳心踏風波未免悔吝生葵
猶衛其足况此千金身山林本逍遥無虞莫從禽
湘中雜咏十絶
朝陽嵓下莫雲冷冉水磯邊秋樹深欲弔元和柳司馬
溪山無力挽歸心
江樹疎疎兼密密雲根怪怪復竒竒風光冷落無人問
付與漁翁理釣絲
昨日北風頻打頭今朝風定却安流江山如畫供詩眼
隂雨無端釀客愁
有懷冉水柳司馬更憶浯溪元道州仕宦兩公俱落莫
斯文千古共傳流
順流鳴櫓不論程上水開帆取次行逆順自從人意轉
風生波湧本無情
江天雲暝雨垂垂日暮移舟口岸時拈筆欲題還袖手
細搜摩詰畫中詩
中流四顧浪花平雙櫓夾船鵝觀鳴欸乃聲中山水綠
不妨緩緩計歸程
蕩槳妨人擁衲眠篷忩細雨濕炊烟江神念我怯行險
收却風波穩放船
江頭昨夜雨何似新漲平添一丈強倚柂稳如天上坐
順流明日到衡陽
舴艋輕輕載短蓑蘋花風急起滄波憑誰喚取玄真子
更作湘中漁父歌
秋懷二首
鏡中忽忽老侵尋政坐文窮自陸沉獨對西風搔短髮
欲謀小隱背初心江湖鴻鴈天將冷籬落黃花秋又深
拄笏看山聊爾耳懶彈綠綺索知音
朅来雲夢澤南州風物蕭蕭兩見秋三徑草荒真左計
一官冰冷更何求莫招毛穎論時事且喚麴生澆客愁
短艇輕蓑良不惡此心何敢負江鷗
游岳麓三絶
湘山湘水極清遠特地來登百尺臺不盡胸中丘壑意
又從沙尾喚舟回
百級蒼珉到佛宫汲泉煮茗聽松風不須騎鶴摩雲去
只要心游碧落中
山椒却立小遲留欲傍江山洗客愁不覺憑高來遠念
此心潜與水東流
冬日書懷四首
治身如治玉所貴無瑕疵玉美不願市身修豈求知人
生為糊口乃爾斂板趍漸失兩鬢青莫浣雙袖緇勿用
懷不平張急聲易悲
韲鹽雖淡泊義理極雋永士唯知此味未語已相領同
流有淄澠何用勤造請不敢眼青白口諾心未肯平生
環堵中三徑自冰冷
客来倦捉麈客去徐挾書兒曺厭官冷數問何時歸豈
知庇風雨未辦蝸牛廬老我懷百憂又自一解頥雨流
木偶行久矣無定居
結茅綠隂下四壁但圖史時亦有好事相過欵名理捨
之學宦游蓬轉不自已豈無山水音塵埃被綠綺幽夢
遶雲溪拏舟弄清泚
雪中官舍獨坐聞薪炭翔貴因成長句
天寒吹堕一尺雪官冷釀成千斛愁酌酒到花非所欲
束薪如桂若為謀風前鶴氅誰擕策江上漁蓑自艤舟
憑仗六龍回日轂稍分輕暖到南州
蕭參議雪中宴客朱僉判有詩因次韻
飛花落絮自何來勾引詩翁酌梓罍濯鼎有冰宜煮茗
擕笻無路可尋梅江城瓊玉踰千頃古錦珠璣溢百枚
聞道夜闌車馬散難窺寉氅御風回
不慣長安曳履游貪看冰柱滿簷頭素花一色如梅嶺
碎玉無聲欠竹樓蠟炬欲殘方夜永金釵半醉自春浮
無氊獨坐君知否也捲陳編索酒舟
和林寶文鹿鳴宴韻
材如杞梓總堪論氣壓龍媒定躡雲畫戟凝香供張飲
彤墀射策待方聞月中折桂雖堪喜馬上看花未足云
憂國愛君伸素志始酬勸駕意殷勤
和林寶文喜雨
山椒靄靄暮雲徂一雨翻盆物盡蘇父老相逢笑相語
今年和氣舊時無
豐年謠五首
滿箔春蠶得繭絲家家機杼換新衣五風十雨天時好
又見西郊稻秫肥
縦横南陌接東阡婦餉夫耕望有年前此丁黃飢欲死
今年米賤不論錢
洞丁猺戶盡歸耕篁竹無人弄寸兵要識二天恩德廣
黃雲千里見秋成
睡鴨陂塘水慢流離離禾稼滿平疇共言官府催科緩
飽飯渾家百不憂
稻如馬尾覆溝塍桑柘隂中雞犬鳴收穫登場便無事
輸租人不入州城
和林寶文吹暑軒二絶
木末長風送雨來田家遠近稻花開披襟燕坐黃堂静
一笑江山爽氣回
藕花香裏畫船横人静惟聞洗玉聲四野清平公燕喜
隱然方面有長城
再和林寶文三絶
要知好雨自何來和氣連雲撥不開廊廟為霖須妙手
即看力斡大鈞回
千里山川含秀色四郊雞犬散歡聲更呼屏翳從頥旨
潤澤無邊浹屬城
陽開隂闔四時更誰解均調玉燭明畫戟香中沛恩澤
祥風甘雨自流行
李閣學挽詩三首(代林寶文)
物望推耆哲巋然可鎮浮莫年登近侍再起殿南州不
樂分銅虎方期杖玉鳩胡然歸未久仙去杳難留
二
止水中心静浮雲外物輕行蔵無悔吝存沒備哀榮士
類思前軰朝廷失老成衡湘人物盡念舊若為情
三
頻歲仍饑饉三湘要撫綏分憂承帝命遺愛結民思自
有欒公社何須叔子碑若書耆舊傳清德不磷緇
魏丞相挽詩三首(代林寶文)
士論崇高節宸心眷樸忠調元纔玉鉉均佚即琳宫補
衮嘉謀密平衡道揆公惜哉當國淺不及究成功
二
冠劒青雲士艱危孰奮身向來持漢節徑去犯邊塵既
用公為相方知國有人凛然生氣在端合畫麒麟
三
衮繡遺三事松梅共一川小溪空勝景先隴忽新阡上
悟流言妄人思舊弼賢忠嘉雖削槀合付殺青傳
黃致政挽詩二首
後學資模楷先生久里居兩兒聯玉筍三命佩銀魚米
廪無重席蓬山孰校書如何遺此老宰木遽蕭疎
二
禄養更迎侍消摇介夀康壮圖雖偃屈潜德竟輝光可
惜今埋玉無由自奠觴他年觀上冡千騎擁龍岡
賀東宫誕辰(代林寶丈)
萬國乾符正千齡鼎祚長春禖膺眷顧甲觀肇休祥紫
極聯前曜青宫位少陽五雲凝喜色重日爛榮光繼體
臨崇福承顔侍未央犀簮羣后表象輅兩宫旁氣接金
行爽天開火德昌慈皇年有永大帝夀無疆欽愛誠彌
篤温文德自彰喬枝方疊蔭瓜瓞寖垂芳儲禁銅扉肅
官僚玉佩鏘旌麾張十戟筍簴列三廂恭命來南紀馳
情望左坊也叨持虎節莫預獻鸞觴海潤涵羣彙霞騫
映四方願言申戬榖夷夏仰元良
和王右司游南岳得晴
笑披鶴氅上坡陁風籟無聲日氣和絶頂瓊瑶蒙竹樹
上方宫殿隔藤蘿雪花夜堕方如許天宇晨開豈有他
一點春陽温厚意積隂消釋自無多
和蕭參議游岳麓八絶
登臨湏返意須留目力無邊不着愁收拾風光歸古錦
千嵓萬壑獻清秋
逐客當年出帝鄉不容蹤跡到黃堂蒼崖屐齒今安在
公獨懷思未忍忘
凭欄落照俯江天睥睨詩翁翰墨傳試為江山重着語
筆端桃李恰争妍
泉遶雲根玉雪清蒼珉百級可階升汲泉煮茗松風起
誰識無塵有髮僧
清風峽裏水清泠不但琮琤可静聽秋桂秋蘭在深谷
更堪鼻觀挹幽馨
每到精廬即少留品題清境甲湘州游山脚力猶強健
緩步曾登最上頭
蕭寺相望湘水西談玄誰解析精微聖門自有超凡地
懶向林間問衲衣
近来曾與二三子凖擬誅茅紫翠間老石摩挲堪篆刻
恨無筆力記西山
和王右司游南岳三絶
懶跨狨鞍趁曉班却穿蠟屐小游山山頭草木生光彩
玉節曾行紫翠間
喬岳雄扵楚粤間衆丘迤邐釀高寒青藜拄到雲霄上
見得心如眼界寬
祝融獨秀壓羣峯登覽雖終興未窮人物與山争峻特
也宜班爵視三公
林寶文生日
乾健運元氣斗杓默回旋千歲生一聖半千生一賢間
世有異禀天意非徒然皇極在人心俗學無自得天意
興斯文公獨抱深識微言發緒餘河漢浩無極士氣久
不振罷軟無剛風天意眷吾君公獨奮精忠雷霆不能
驚正色攖神龍膏澤不下流閭閻有憔悴天意佑斯民
公獨藴慈惠春風小披拂萬物回生意既賦以全德必
益以夀祺其顔如渥丹天意可測知再拜上黃堂一洗
玉屈巵戬榖既鼎來何以致祝辭在外守麟符十連蒙
寵綏在内調金鉉四海無憂虞邦人丐公留天子遄公
歸臞儒願控鶴雲路從先驅
和王右司回鴈峯韻
宦途多遠游王事無寧居人生亦何求意足即有餘候
鴈到衡陽不肯更南去達人識其幾青雲首回顧不受
寵辱驚進退皆裕如平生金石心此詩豈欺予田園歸
去來千載淵明語妙句當並傳來哲定深許
送王右司移江西憲
日邊好音來繡斧移軺車九重寄視聽四牡煩詢咨才
德難兩全有即時所須平生經綸學豐蓄乃嗇施底柱
閱頽波去就難招麾湘濱督飛輓未曾費符移舉鞭有
流錢民瘠亦自肥攬轡不可留父老結去思星臺照芹
水寒士增光輝心旌遶門闌意往身縶維叱馭豈憚行
願言謹馳驅遥知章貢上喜色生里閭舊聞珥筆風家
有城旦書公行將直指淑問如臯蘇桁楊無幽枉雨露
皆沾濡東望尺五天入覲聊假途善類望主盟至尊渴
謀謨正須畫麒麟未用思蓴鱸
和馬宜州卜居七首
卜居
一丘一壑胸次來在市廛結廬只恐飛騰燕頷未容袖
手深居
足堂
身外成虧萬事人間寵辱百年絲毫不挂念慮一榻清
風晝眠
復齋
哲人慾不喪道昧者是難勝非學貴復之不遠在知心
體危微
退圃
争利慾心汲汲争名私智閒間公獨退身一步静中着
眼回看
欣欣亭
卉木俱含喜色日迎杖屨床前晚秀早芳相續四時留
得春天
冰雪軒
史君甚愛竹弟欲與渠為二難歲晚青青玉立不須俗
眼同看
白蓮池
處士幽居安在荷花十里西湖無謂一池褊小以人為
重何殊
九月到白石先妣塋所(此以下自長沙歸鄉所作)
不瞻宰木過三年霜露凄凉倍愴然馬鬛但驚荒宿草
龜趺未辦表新阡平生鍾釜空遺恨舊物桮棬半不傳
鴻鴈差池風雨急吞聲清淚徹黃泉
次韻胡元龍擕詩相訪
杜門度永日蒼苔生柳隂欹枕喚黃妳頽然厭披吟剥
啄来者誰一笑逢知心試歸與婦謀無酒堪共斟解頥
只玄談清風拂衣襟奚囊出妙語戞玉而鏘金為公歌
數詩絃以綠綺琴歡伯舊有盟可寒猶可尋
丙午中秋夜
玉斧經年不暫閒脩成今夜月團圓老蟾是處光皆滿
飛鵲如予意未安免與朋儕争翰墨聊呼兒女具杯盤
飲酣尚起飄然興欲訪羣仙到廣寒
次韻李仲永擕詩相别(將赴臨湘)
李侯人物極清真氣似靈犀可辟塵平日論心思益友
而今刮眼見詩人有官堕在蒹葭境為政恐無桃李春
撫字要湏寬猛濟誦公佳句合書紳
和至卿叙述三首
長年英氣易消磨窮達其如有命何進德要須涵養熟
讀書不在見聞多揮犀欵曲思君話烹鯉殷勤約我過
鏡裏素絲侵綠鬢着鞭聖域莫蹉跎
木偶漂漂無定蹤歸来依舊嘆途窮與君趍向元相似
涉世行蔵略不同縦使寒松生澗底也勝澤雉蓄樊中
一丘一壑平生願他日俱為桑苧翁
襟期難與俗人論擺落浮名莫絆身妙理自能中酒聖
清談不肯問錢神世情一任手翻覆此道元如肘屈伸
隱約形容不枯槁秪應胸次有陽春
和至卿述懷二首
管城脫帽即詩成尚挾琴書困筆耕自可追風千里去
何妨警露九臯鳴心扵外物無榮辱身與虚名孰重輕
醉裏工為青白眼定應阮籍是前生
老氣軒昂驥躡雲丘園盤薄不求聞詩方平淡如摩詰
人亦清真似右軍無以為家那得爾幸哉有子不徒云
鳳雛自是堯廷瑞翰墨場中早策勲
弔禰正平(并序)(此以下臨湘所作)
蜀人韓毅伯游武昌作詩弔禰正平專詆黃祖祖不
足責其言盖有為而發也昔孟子謂盆成括小有才
而未聞大道則足以自殺其軀正平未免坐此就東
京人物論之郭林宗徐孺子黃叔度之樊墻正平未
能窺也乃書數語述此意
曺瞞忍殺楊德祖不敢復害禰正平區區黃祖雀鼠輩
乃以嬉笑生五兵才雖可愛亦可忌人間險過羊腸路
不鋤驕氣禍之媒祖也不仁衡未智黃鶴樓前江水平
鸚鵡洲邊春草青憑君酹酒弔孤塚古來賢哲非貪生
處士一死泰山重文舉一死鴻毛輕
和韓毅伯知命
春風盎盎杯中酒流水潺潺膝上琴箇裏有人真得趣
槐安一夢莫關心
和韓毅伯求鹿皮韻
文豹以皮豜以肉鹿兼坐此命難贖梅花膚革充鞾材
人恰跣行畏傷足
次韻韓毅伯病瘧
胸襟玉氣吐長虹扶老猶須藥物功示病維摩非實相
戲人瘧鬼助文窮筆頭排悶詩千首甕面消愁酒一中
無悶無愁始安樂此身何日不春風
次韻韓毅伯謝人惠茶
一線金沙泉脉来官焙初香春未雷雲龍小餅到天上
露芽濯濯千嵓隈縑緗空滿石渠閣鴻漸經成方有託
喚作酪奴真薄夫雪乳雲腴何可無哦詩舌本費澆灌
畏遭水厄徒拘拘豈知佩印乘軒客醉飽犧尊羊鼎側
要試江山第一泉紫鳳盤旋蒼璧圓書生品味惟三九
性自嗜茶如嗜酒
和韓毅伯述懷
洗琖從容對聖賢笑談未了意悽然折腰我既慚陶令
肆志公宜學仲連三沐三熏嗟已晚一觴一詠樂餘年
人窮愈甚詩方好留取珠璣向後傳
雙溪類槀卷四
