雙溪類稾卷十七宋王炎撰
啓
回高舍人
璧水談經甚慚不學木天挾册尤愧非才洊玷公朝
之誤恩悉繇先達之借譽伏念炎拙於瓦合坐是陸
沉已分此生終迷朱墨自憐垂老久棄鉛黃詎期脫
州縣之勞輙獲綴師儒之末未知奥義姑誦陳言
不能亹亹而解頥豈辦錚錚而折角方憂官謗忽奉
除音讀未見之書雖獲酬於夙志負寡聞之誚實難
厠於時髦非藉吹噓曷膺選擢某官斯文司命吾黨
主盟未嘗恃己之長顓務成人之美承顔侍教旣許
摳衣緩頰游談遂勤推轂偶緣請告稍稽造謝之恭
敢意撝謙特枉贈言之寵躬俟進趍之際面陳感怍之
情
謝余丞相(代)
銓綜之難盖繇德進論思之命乃許序遷仰玷誤恩遠
承褒語念久隨於宦牒乃晚綴於朝紳俄備諍臣洊班
常伯時無營繕何以鳩工世旣敉寧幸而偃武盖甚慚
於尸素敢有冀於陞華况古號冢卿實位六官之長而
今稱劇部仍兼四選之繁借曰充員得無曠職顧兹假
寵必有先容某官廸哲爽邦奮忠衞上當少海日升之
始冠泰階星拱之聮備著勤勞不居寵利黃金駟馬暫
優丞相之告歸赤舄衮衣旋命上公而為伯乃心王室
有意人材顧嘗被於陶鎔獲供噐使尚不忘於推輓遂
至階升甫傳郵置之音即枉記曹之教撝謙已甚拜賜
難安將睎行儉之知人雖无藻鍳若效巨源之啓事猶
有朴忠當自竭以奉公或可期於報德
回黃少卿
將指觀風固須膚使刺經議禮尤藉通儒某官秉德高
明禔身莊靖有元元本本之學素號洽聞明是是非非
之公堅持正論昨繇諫省出奉詔條周行嶺海之間旣
騰異最光奉絲綸之寵入冠清流方欲謄書驟蒙貽問
雙魚甚美空懷拜賜之慚四牡且歸日佇同朝之喜
回武舉李状元
龍飛策士將收天下之竒才豹變發身遂占廷中之前
列某人英姿卓越壮氣激昂早厭儒冠思登勇爵欲跨
雲霄而直上果超流輩以先鳴臚句一傳僉言無間未
及面陳於賀臆乃蒙首貺於華牋由韋布以起家今見
奉親之喜屬櫜鞬而從事更堅報國之忠佇觀富貴
之鼎來以副交游之屬望
賀京丞相
恭惟大廷讀命亞保升華明良會遇之難期諸千載家
國榮懷之慶寄在一賢旣有茂勲可無醲賞某官出逢
昭代超處宗工有包四海之量而其動也中有周萬物
之智而所居者正斷鰲足以立極底定丕基攀龍鱗而
升雲大符公望志惟安於社稷心無怍於神明翊我
聖君享于烈祖開清廟成華之瑞兆慈皇介福之祥
定省從容愛欽浹洽雖感格本繇於孝德然彌縫全仗
於忠誠喜溢三宫懽騰六合豈錫類不遺於黎老而疏
恩可後於元臣畀以篆車俾正貳公之位授之青社仍
關大國之封將恨無官爵之可酬方奮起事功而未艾
繄主上擬勲華而不愧則我公視益稷以何加炎鉛
槧孤生茵憑下走金門待詔裁詩幸繼於諸儒石室紬
書記事又陪於太史念朝野之共喜曰君臣之俱榮為
父母億萬年方展盡悅親之道上符瑞百千所又寖彰
受命之休凢有識知悉同祝頌用是敷陳於賀悃初非
修飾於䛕辭
賀高内翰
中宸疏寵内相升華久虛位以俟賢下皆属目今正名
而申命士悉降心豈惟儒者之至榮抑亦朝廷之盛
事玉堂增美素推訓誥之最工金鉉在前即見經綸之
有日炎辱知甚厚贊慶尤深納謁賓閎寧鳬趍之敢後
貢牋記府蘄燕賀之争先
賀陳舍人
疏寵中宸陞華左史雖曰序遷於清貫實惟妙簡於淵
衷斯文有光善類相慶盖步武聮於法從而眡瞻際於
清光此吾儒之至榮非他職之可比兼書言動旣載筆
於螭㘭顓掌訓辭即揮翰於鳳沼屬趍朝而奏對仍被
命以校文仄聽除音阻陪賓序喜雖盈於心曲意莫盡
於毫端
回趙教授
宗盟之秀獨立不羣文藝之高屈居第二敢謂謙勤之
厚意肯貽駢儷之華牋某官穎異出於神明清苦同乎
寒素耻隨俗靡欲以文鳴劉子政經術冠於諸儒李長
吉篇章傳於天下雖公族之希有豈今人之不如暫為
侯泮之明師即簉王庭之諸彦願充遠業企及前修拔
茅茹以同升雖有見賢之喜投木瓜而莫報空懷愛我
之私
賀許國正
掌璧沼之規旣膺妙選通金閨之籍驟進華階在雅懷
寧計班級之崇卑然吾黨共喜英豪之選擢向雖偃屈
今則騫騰嘗幸同寮尤深贊慶適拘謁禁阻造賓閎敬
以寸誠寓於尺牘其為頌咏罔旣敷陳
謝范舍人
掌書藏室已玷英游汗簡著庭洊叨新命惟記事繫於
日月如編年謂之春秋孰謂非才可充此選盖昔者聮
名於虎榜而今焉承教於麟臺内揆僥踰悉繇汲引属
拘謁禁尚阻造門敢意謙光首勤削牘其為感怍罔旣
名言
賀易秘書
綸綍之恩並登二妙圖書之府獨至三遷是曰蘭臺之
英可增蓬山之重遠業益深於涵飬亨途即見於騫騰
念辱在於同僚且叨聮於新命其為欣愧罔旣名言
謝謝給事
史觀充員已慚非據郎闈攝事尤恐弗勝悉繇汲引之
私辱在選掄之數盖以主張於國是因而愛惜於人才
皂盖蕃宣嘗厠登門之列黃扉獻納不忘推轂之勤方
圖面控於謝悰遽荷首攽於褒語罙深感怍莫旣名言
賀姚中丞
疏恩北闕進位南臺大司馬列於六官第修邦政中執
法長於三院實正朝綱未得其人久虛此職兹自宸衷
之親擢俯稽輿誦以僉同公論固待之而後明善人亦
恃焉而無恐炎密叨大庇且辱深知非徒幸小已之有
依抑實為清朝而贊慶尚俟雁行而進併攄燕賀之誠
賀京丞相
金鑾作命誕告大庭玉鉉增華晉居上宰德望足以鎮
四海宜加體貌之崇名位至於絶百寮愈覺觀瞻之峻
三宫燕衎九鼎尊安某官聖域真儒熙朝元老以寬大
納萬殊於度内以精深照庶務於幾先光輔一人逮今
五載正邪有辨君子進而小人之道消信義不踰内治
伸而外侮之情屈刑清兵寝人懷其生物阜年豐天錫
以福成功若此輿誦翕然如漢蕭何任已顓於一相視
周姬旦位合首於三公豈惟主上虛心而待之抑亦中
外屬目者久矣自右弼而升左輔可殫經濟之謀以聖
主而得賢臣允属亨嘉之會不移魁柄益煥階符道將
追稷契以為徒治可繼勲華而無間炎自惟困吝初無
先容誰賜生成乃有大造衮繡又加其舊搢紳相賀於
朝旣幸而逢交泰之休可無以致私心之喜言雖不敏
誠則難緘伏乞鈞慈俯垂鑒念
賀謝右丞相
誕布制麻晉升宰席運樞機而經武旣展壮猷秉鈞
軸以調元宜膺大任三宫燕衎九鼎尊安竊以二相經
綸一人垂拱並立有同於柱石相資當似於塩梅亦惟
謀國之協心斯可仰成而共己某官氣和而心肅學奥
而識精當龍飛御極之初冠鴻漸在庭之列間於兩社
今也五年造膝輸忠虛懷納善清明中正君子進而小
人之道消安靖和平内患寧而外憂之途屈五兵不試
人懷其生百榖屢豐天錫以福成功如此輿誦翕然宜
啓金甌以光玉鉉物情所願思如姚宋當國之太平
帝旨一頒果同文富並命而相賀炎自惟困吝初無先
容誰賜生成乃有大造衮繡有加其舊搢紳皆有所依
旣幸而逢交泰之休可無以致私心之喜言雖不敏誠
則難緘伏乞鈞慈俯賜鍳念
賀何知院
顯膺命策晉位元樞顓藉壮猷本萬兵而立武仍贊同
德次二相以經邦朝廷恃此而體尊強敵聞之而氣
懾竊以邦國之勢以人而重輕政事之機因時而舒卷
廟堂正色百辟承風樽爼折衝六軍增氣兼二者之大
任必一時之偉人某官學高明而不羣氣剛大而有守
君子倚其特立盡卻邦邪異論折於公言大明國是遂
以初潛之舊學亟參鬷假之明謨彌縫輔贊道合於一
堂安静和平福加乎四海宜處東西之兩地庶攄文武
之全才自行人玉帛之往來盖歴歲干戈之包裹孰言
選將智愚未分孰議練兵健懦無别軍儲欲裕邊瑣尚
嚴雖旣和而戰非可忘縱不戰而守宜有備圖之亟切
事未立而衆先譁救以舒徐弊漸去而功可集竊窺遠
慮必有成規炎無為先容久分平進晚逢知己敢不歸
心苟可酬恩寧辭隕命輒因賀慶之語一吐狂愚之言
伏乞鈞慈俯垂鍳念
賀許同知
繼治慈皇勤成巨典疇庸近弼序進崇資君臣俱榮中
外咸喜某官秉心廸哲體道据中進翊鴻樞攄忠精而
衛上系隆駿命贊孝治以奉親乃作一經以垂萬祀侈
家邦之盛事著明聖之宏休今迄終編旣上陪於清覧
曩嘗載筆宜特渙於恩章體貌加隆股肱增美炎仰蒙
大造稍振孤蹤豈惟私已之有依實為公朝而共慶明
良嘉會親逢千載之期富貴鼎來將進羣公之表其為
欣抃罔旣編摩
回王守
鷁首泝江間關萬里虎符畫壤鎮撫一圻慰遠俗之觀
瞻布朝廷之德意某官起於華胄濟以真才風流覺談
笑之多聞慷慨以功名而自許奔電躡雲之足中亦少
休斷蛟裂兕之鋒今方小試遥知洗篆條教一新已遂
凝香剸裁多暇吏立春冰之上人行古鏡之中即有賜
環不容煖席炎自憐寡與乃幸納交懷綬來朝雖喜從
容而晤語銜杯話别驟驚隔闊於英姿欲伸竿牘之寒
温浩嘆關山之遼遠敢期高誼貶賜華牋妙語難酬虛
辱雙魚之厚貺中心所願惟蘄五馬之遄歸悃愊之誠
敷陳罔旣
謝范侍郎
麟臺抱槧誤玷除音鳳沼揮毫驟貽褒語惟唐虞之二
典宜輯成書有遷固之三長可顓實錄何下資於寡見
盖旁借於游談曩共取青聮姓字於慈恩之塔今將垂
白追步趍於著作之庭薄技且窮殘膏可丐
回林判院
哲人制行可為法於將來孝子顯親欲揚名於不朽謚
雖一惠法有兩端限以班資之崇在乎貴貴參諸德義
之善又以賢賢豈特廣恩盖將示勸先正侍郎位不登
於三品望實重於一時以淵源六學之精微有充塞兩
間之剛大事當立斷詔旨奪之而必行義有力争舉世
非之而不顧去就之際雍容可觀死生之間清明不亂
是當求之古人爾可不謂之賢者乎朝惜鑑亡士悲梁
壊難拘禮寺之條例當凖淳熙之制書惟簡可以見其
正直而無私惟肅可以示其剛方而有守考諸謚法揆
以公言用此易名初無浮實方聞奏牘之所請深喜承
家之有人逮綸誥之疏榮辱華牋之委貺摛辭有爛陳
義甚高念昔年隨牒於長沙以晚學備員於泮水教之
話言以開其固陋賜之薦墨以振其孤寒顧涉世之多
竒嘆知心之無幾緬懷舊事契闊堪傷今見後昆風流
尚在偶獲陪於末議覬少發於幽光因念仰高無復九
原之可作惟蘄濟美庶幾千載以猶生
饒州到任上吳提點
中都結綬嘗陪一日之雅游支郡把麾遂竊二天之大
庇敬裁奏記仰告戍期某官今事指南名流華盖春陽
温厚外示德人之容止水清明内潜君子之智三異仁
孚於衆志十竒聲徹於宸聰雉監考工方晉在儲才之
地虎符分守乃果於請郡而行望實浸高眷知彌篤盡
提泉貨專属星軺總十道以鑄山運一鞭而流地但見
阜通於九府不煩分隸於三官佇看外庸即登近侍炎
曩緣超躐自速顛隮散吏祝釐方思循省誤恩起廢盖
有夤緣靖言抆拭之由皆仗吹噓之賜分憂所寄志雖
切於字民治劇非長心甚虞於曠職瞻承在望欣懼交
懷仰藉帡幪幸獲依於德宇更期儆策庶無戾於官箴
翁提刑
祝釐閒館驟剖魚符受察外臺幸依龍節敬裁奏記仰
告戍期某官體道据中秉心廸哲清而容物使人鄙吝
之意消善不近名與世浮誇之趣異慈祥布政一駕朱
轓明恕平刑三持繡斧望日邊而密邇環江表以咨詢
旣訖外庸必歸近列其鴻博可演綸於西掖其剛方宜
端簡於南臺召節且來促装可俟炎曩緣超躐自速顛
隮竊食祠官投閒地冷承流支郡起廢恩深僥倖為多
夤緣有自昔遠游湖外嘗親飛舄之郎官今假守楚東
獲事褰帷之膚使瞻承在望欣懼交懷四牡光華獨近
照臨之末六條廉問尚期寬假之私
于倅
引買臣之綬假守何堪題仲舉之輿同僚是恃方將聮
事敢不通名某官識遠見微才高便劇嘗紆墨綬流豈
弟之仁聲肯駕緹屏徇安恬之雅志惟是蕃宣之寄資
於按察之嚴旣信立而令行即民懷而吏畏正恐下車
之未幾即聞召節之鼎來炎垂老投閒誤恩起廢固欲
盡心於撫字頗憂臨事而鈍遲頼半刺之通行容一麾
之畫諾勉其不逮雖自加儆策之勤增所未能實有待
彌縫之益
陳教授
倚席上庠識英才之拔萃分符支郡得益友於同僚某
官學博而識精行修而志立取漢庭之上第訓魯泮之
諸生職號師儒豈止講論於綘帳義同賓客尤資諷議
於黃堂自顧陳人决非能吏力加鞭策不無曠職之憂
頼有箴規庶遂輔仁之願
諸縣宰
垂老投閒未能忘禄誤恩起廢亦許為州方欲謄書遽
勤貽問某官以才自奮其譽甚休負抱旣高合着鞭於
雲路進趍有節聊飛舄於雷封念假守之无堪惟曠官
之是懼理財患乎苛亦患乎弛聽訟欲其恕尤欲其明
恃有縣大夫之賢共修職業庶幾明天子之德下究
閭閻少叙鄙懷用酬來貺
趙路分
属目戎㫋仰止護軍之貳縻身郡紱隸於属部之中恭
職有期通名敢後某官天資敏銳人品高明抗子政之
忠精懷道宗之方略天山三箭有志矦封金匱六韜不
顓古法道本无殊於文武上方並用於親賢暫屬鞬
櫜總列城之步騎佇分旄鉞建上將之鼓旗炎垂老投
閒誤恩起廢幸而假守可以依仁横槊賦詩願熟聞於
健論治民振旅尚少起於衰懷
職官
垂老投閒旋開三徑誤恩起廢獲把一麾幸擊柝之相
聞愧謄牋之不敏某官才猷精練閥閱光融自治横翔
聞青雲而覩雉不嫌小却泛綠水以依蓮便坐凝香可
无婉畫諸公推轂必有裏言炎正為食貧未能忘禄不
嫺吏事恐戾官箴思竭力以支梧藉同僚之佽助用酬
來貺薄叙鄙悰
通問陳待制
誤恩與之便郡幸薄官期先逹居於是邦可為師法敬
修奏記仰徹㳙人某官諫省名流文昌雅望先知不惑
獨能明乎天下之是非自信甚堅未始眩於衆人之毁
譽卷舒有道進退無疵琳館飬高松班寓直公固无心
於經世上方有意於任賢一代偉人久如砥柱之特
立四朝耆老今乃靈光之獨存雖欲追赤松而與遊恐
復為蒼生而強起炎昨於日下嘗獲瞻承退在山中无
由候問因剖魚符而撫字可陪鳩杖之從容有社有民
教誨願聞於餘論事賢事貴敬恭務竭於誠心
謝宰執
祠庭賦禄旣叨抆拭之恩鄰郡字民遂玷蕃宣之列便
安如此糜殞以之伏念炎坎壈孤生棲遲拙宦晚荷
聖明之采擇遍更學館之清華兼攝郎曹徑升戎監不
思超躐宜速顛隮察物理之乘除災生於福順天機之
往復困極而通再閱朞年洊承新命暫祝釐而置散即
假守以分憂惟徽饒兩郡之間封圻相望然顔范二賢
之遠風烈如存得近地以欣然企昔賢而愧甚自知駑
緩難稱鴻私兹盖伏遇某官道揆公平德心廣大瑕瑜
不掩豈因一𤯝而廢人長短兼收將集羣材而立政雖
如庸陋亦未弃捐炎敢不厲已勤廉問民疾苦廣朝廷
寬大之意專務撫摩消田里愁嘆之聲稍蘇彫瘵
謝臺諫
三徑屏居祝釐閒散一麾假寵得郡便安抆拭恩濃挈
提力大伏念炎倦游寡與平進无階晚蒙上聖之誤知
遂玷中朝之清貫超踰至此顛沛從之初如鷁退於過
都今乃馬還於出塞旣賦祠官之禄洊分長吏之符惟
徽饒兩境之交封圻相望而顔范二公之遠聲烈如存
得近地以欣然企前賢而愧甚伏遇某官秉德剛方而
有守持心仁厚而不苛謂長短兼收將集羣材而立事
則瑕瑜不掩難因一𤯝而廢人特賜主盟免為弃物炎
敢不省躬玷闕厲志廉平專務撫摩上體朝廷之寬大
庶蘇彫瘵下消田里之嘆愁
通致政王温州
郡太守分憂之職顓以字民鄉先生得謝于家宜先問
政行將入境可不通名某官德齒俱高人門兩重其通
介不隨乎流俗其廉㓗可厲於貪夫握銅虎以開藩盖
嘗小試杖玉鳩而佚老隨即居休細考行藏可無悔吝
在諸生當日陪於几席如長吏合時造於門墻炎備數
祝釐蒙恩起廢江城假守願克己以奉公星社依仁請
委心而承教
檢法
由祠官假守於銅符幸蒙抆拭有仁者為僚於綉節可
藉帡幪未敢俶装合先奏記某官通才無滯華問甚都
自宜接金馬之英游且復贊軺軒之臬事其處心仁厚
則民无所枉其用意精密則吏不能欺豈止讞疑可執
臺中之法行將擢用以為天下之平炎三載投閒一麾
起廢叨居長吏兼蔽要囚先德後刑當體上心之欽
恤稽經諏律願承使指之哀矜尚丐函容可逃瘝曠
陳主管
抆拭恩深玷銅符之假守帡幪地近有玉節之同寮敬
馳奏記之誠預逹依仁之意某官人門兩大才德俱優
百年喬木之故家于今有幾千里青雲之遠噐其進无
難暫佐星軺兼司泉貨足國用者在此將聞貫朽於中
都選世臣而用之即見階升於清貫炎投閒三載起廢
一麾盖平生懷覩鳳之私而今日有登龍之便撫耄倪
於封内受約束於臺中職在藩宣敢不講求於民莫心
祈覆護庶幾免戾於官箴
陳知監
殊庭賦祿誤蒙起廢之恩便郡分憂適有依仁之幸某
官起於華胄濟以真材陪星次之輶軒衍泉流之寶藏
貫朽而不可校佇聞九府之充盈歲計之則有餘何待
三官之鼓鑄苐超升於清貫難久屈於賢勞炎三載投
閒一麾假寵曠瘝是懼撫字何堪將合魚符可講同僚
之好先憑鯉素稍攄慕誼之誠
湖州到任謝宰執
掃軌窮山分无榮望分符近甸誤有恩除自量困躓之
餘難稱使令之意惟吳興之一郡近魏闕之九重丁黃
之籍浸繁金布之輸不給與之共理將以分憂若非通
材必且曠職炎壮猶无用老復何為嘗抱槧於瀛洲亦
把麾於鄱國皆因速謗再至投閒敢期賜對於便朝尚
許攽條於輔郡非平心何以折民訟非㓗已何以率官
僚不特投諸繁劇之中未免拙於催科而已某官以凖
繩揆萬事以陶冶噐百工掩其瑕疵加以抆拭炎敢不
切於補過期不負民内顧夙心豈衒引會稽之綬願全
晚節行當挂神武之冠倘不辱身是為報德
謝從官
屏居三徑越在窮山起把一麾密依行闕抆拭之誤恩
甚寵吹噓之大造為多伏念炎碌碌亡竒惸惸寡與瀛
洲抱槧鄱水分符誰謂數竒動而速謗自知識暗謀不
周身此宜終老於樵漁何敢希榮於牧守况古稱苕霅
為浙右之名城而今視京畿乃日邊之輔郡寬厚者長
於撫摩而短於治劇精練者急於辦集而緩於字民於
斯二端未有一得付以藩宣之寄擢於廢弃之餘曾是
傷弓若何全璧伏遇某官嚴於律己輕以待人推君子
包荒之心廣朝廷使過之意雖菅蒯以无廢或桑榆
之可收炎敢不振衰遲之蹤殫牧飬之力使之彈治諒
无梁國之能督以催科寧若道州之拙
謝孟漕
鳳闕非遥虎符有守便朝賜對詔旨趣行主上之德
意寬仁臺治之教條簡易於斯撫字可謂便安載念此
州殊非曩日三賢祠在誰希前哲之高風六客堂空无
復宦游之樂事旣紛紛於牒訴又汨汨於簿書征𣙜之
利日取之若甚多金布之輸歲計之常不足何以免催
科之拙庶乎為保障之謀伏遇某官令問冠於朝端名
門甲於天下以能治劇兼兩道以裕財其實留中近
九重而駐節炎幸緣一日之雅素可竊二天之庇庥雖
无御黠馬之嚴稱為能吏願戒烹小鮮之擾加惠齊民
荅韓總管
假守朱轓將合符於近甸董戎玉帳亦稅駕於是邦方
欲謄牋遽勤貽問某官受才英特執德靖恭系胄出於
貂蟬韜略通乎虎豹未際功名之會小施整暇之能暫
佐中權總千羣之步騎行登上將護一面之金湯炎老
矣无堪懦而不武念仰高之有素幸借潤之可期悃愊
所懷編摩莫盡
荅魏倅
外諸侯之守在於撫字其民半刺史之權所以通行其
職辱講同僚之好首蒙枉教之歡某官世閥光融才猷
敏邵展士元之驥未足究其所長題仲舉之輿是宜借
以為重何期天幸獲共官聮庶幾繾綣以相依必肯彌
縫其不逮瞻風非遠披霧有期胸次所懷毫端莫盡
荅長興安吉知縣
朱轓蒞事固无取夫煩苛墨綬近民尤貴察其肥瘠欲
為循吏難矣願與執事圖之某官行已清修撥繁敏决
方縣官之意雖專於保障而郡守之責在拙於催科要
當處之適中相與去其太甚黃堂不至束手而无措赤
子亦可息肩而少休但使田里无嘆愁之聲不負朝
廷有寬大之意佇觀優課即上亨途聊發鄙懷用酬先
施
荅烏程歸安德清武康知縣
隼旟假守偶及戍期鳬舄同僚遽來教賜某官疏通無
滯廉謹自將小試民庸暫行邑事若以仁厚之意寓於
催科之間萬戶按堵而居不病烹鮮之擾諸公推轂而
上何憂展驥之難自顧陳人豈堪劇郡所願同心而共
濟必無䄂手以旁觀悃欵之情敷陳罔旣
荅項教授
上庠倚席識英才於廣座之中近甸分符得益友於同
寮之右引領至止開緘洒然某官行無瑕疵文有警策
拜優恩而觧褐入膴仕以彈冠自宜登道家之蓬萊乃
肯采侯泮之芹藻小褰絳帳使知模範之良間造黃堂
必有箴規之助
謝王縣丞
拏舟甫至素非識面之交曳履相迎遽有贈言之寵為
公歛祍而莊誦使我置書而永嘆追憶舊游恍如昨夢
乃蒙綴拾其陳迹曲畀褒嘉之過辭見謂全才誠為溢
美是非不詭豈應專於頌而无規直諒相資尚冀有所
聞而必告
荅嘉興程寺丞
蓬戶諱窮久借卿雲之潤竹符分守又依鄰燭之光方
欲謄牋遽勤貽問某官䟽通之學雅健之文馳妙譽於
搢紳之間无能先者升華貫於荷槖之列姑少徐之自
請一麾小觀治最行攽二節入覲清光上以贊朝廷
之遠猷下以增鄉曲之榮觀炎貧猶戀禄老復為州自
顧繆悠深慮奏刀之折尚祈庇護或能全璧而歸悃欵
之情敷陳罔旣
交代吳仲寬
老上挂冠之請強此行春衆期憑軾之來甚於望歲旣
為公而供洒掃敬遣騎以問寒温某官喬木故家渾金
厚德寬和樂易恢然有長者之稱詳練清通蔚爾在人
材之選自合繼論思於瑣闥胡為煩畫諾於黃堂顧是
一州號今三輔衣冠雖衆掣肘者稀金布无贏究心亦
辦苐蝗旱之相繼未免凶荒若蠶麥之皆登可无餓殍
專俟撫摩於新尹盡蘇彫瘵之窮民恐未駕兩轓而行
即聞趍二節之召炎貧猶戀禄倦亦懷歸松菊荒凉桑
榆晼晚緬思少壮同難兄題淡墨之名敢意衰遲與執
事有合符之契是謂託子孫之好豈徒交季孟之間心
曲所懷毫端難盡熙春寒往君子道亨願調護於鼎茵
益介綏於戬榖
雙溪類稾卷十七
