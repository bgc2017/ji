雙溪類稾卷二十五宋王炎撰
序
送曾鴻父序
慶元元年夏炎與鴻父解后于豫章時鴻父方召還匆
匆語未竟即别去二年冬炎自臨江來中都遂與鴻父
偕為博士尋相繼入三館自念場屋陳人流落已久而
鴻父春秋鼎盛蔚然有聲於一世志趣所向疑若難於
契合而鴻父與予交意良厚鴻父數丐補外丞相愛其
材堅留之不可遂剖滁陽之符以行於是寮友相與酌
酒賦詩以餞之炎短於詩拙於文而又不得無言鴻父
是行以奉親為請夫起於布衣諸生甫踰弱冠對策大
廷臚傳第二一旦聲滿天下今年僅三十有三即處顓
城之重具慶在堂其騶從供給之人趍走先後以待頥
旨之使令而朝夕甘膬之奉不索自辦足以遂其承顔
養志之願為子如此親亦榮矣滁陽又淮上佳郡泉甘
壤沃而民風朴厚易以撫摩其賦入至簡部使者無所
督辦他郡所罕及也求其山溪登臨之要則醉翁遺跡
在焉暇日婆娑覽琅邪之深秀聽釀泉之潺湲游觀甚
美他郡所無有也夫為天子守千里之地入則有以娱
其二親出則無符移督辦之煩而有林壑游觀之樂鴻
父之自為謀誠善然吾君吾相徇其孝養者將以責其
忠報不奪其私者所以望其奉公竭節也燕坐江沱之
南無意北方昔人以為深譏劉琨敗祖逖沒晉之君臣
終置河洛於度外至今無以杜議者之口今自滁陽北
望不滿百里衣冠淪於草莽封略阻於烽煙志士獨能
無感乎三國鼎立南北瓜分之際兩淮間常為天下戰
場孫仲謀立塢濡湏曺操先計後戰不能爭也謝幼度
師于淝上苻堅擁衆山立不能抗也沈璞守一盱眙佛
狸傾國南向往復再攻其城不能下也若謂兩淮無險
阻决不可守抑過矣且挽強執銳儒者誠有不能料敵
情虚實决兵機勝負亦曰不能可乎哉羊叔子杜元凱
貌甚不武其於軍旅之事如何也世之俗吏非習因循
以苟目前則尚誕慢而饕富貴此二人者顧何足與有
為而腐儒又多不通世務由是士稍有所負抱語及功
名衆且姍笑愚心殊不以是為然故於鴻父有望焉鴻
父才力精悍試以一州盖安坐談笑而有餘在予不能
有所規甲科朝廷所重又以才諝將之異時入處華要
猶階而升堂在予不必有所祝故苐以遠且大者期之
某老矣結茅南山種黍東臯不以世事攖懷老者所當
務也養其經綸之業以俟事功之會無令已失時壮者
所宜有志也與鴻父處幾二年非不深語而未始及此
炎宜去而暫留鴻父宜留而姑去要之人生會聚少而
離别多故於其將行索言書之以為贈
二堂先生文集序
炎昔從先大夫讀書于不窺齋是時北山翁即世方十
有四年其遺文編次整整無遺佚者然炎才年十四五
學作舉子文字未能詳觀縱使詳觀亦未能識其指趣
其後挾琴書鬻文以糊口既得一官又隨牒奔走於四
方曩時家集雖欲一見無由矣中間解臨湘縣印歸里
中其孫畤属炎為序炎即如江西寓居久之為序一通
附歸而翁之文寔未嘗得熟復披閱也去年自楚東罷
歸首求家集已散失不存再三搜訪乃於其曾孫從之
處得書啟雜文二帙又於族孫實處得古律詩一帙合
所得編次之分若干卷盖所有者十之六七亦非全書
編次畢喟然嘆曰此天下之傑作也其初也秘而不傳
其後也佚而不傳失今不搜訪且將湮沒無傳今幸傳
矣雖然所傳者翁之文也文之外有不傳者炎咨嗟痛
惜不止於喟然而嘆也翁守上饒日青溪之盗因時升
平俶擾東南䧟睦䧟杭䧟歙䧟處䧟婺䧟衢處之守臣
彭汝方死之其餘不走則降賊乘銳來犯上饒翁以孤
城捍其鋒屹然如巨防之制水奏用其属吏鉛山宰王
舜舉為倅使城守監鑄錢院高至臨使提軍出戰而翁
調兵食籌守戰之策以授二人使行之賊攻城不能得
志其氣稍衰退屯柳家都至臨夜率銳士銜枚火其營
鏖戰賊狼狽敗走乘勝遂復衢州奏功徽宗皇帝嘉
歎降詔褒奬進官職二等王甫方當國與翁舊有嫌
&KR0945;其功用御筆改知嚴州上意悟復還信州翁於是
作二堂摘詔中語榜以示後人盖以侈聖上之賜而
甫銜之不置嗾御史摶吠所憎以快意會憲臣張苑
者希甫意以事中翁翁論爭之辭色甚厲甫等愈怒益
媒孽之是以詔旨逮翁欲泄積忿鍛鍊無所得獄吏曰
如是不免煩朝散一行翁慨然曰天乎有是哉吾為人
子豈可牽連垂白親入牢戶乃自誣服坐是流離竄逐
久乃還家高宗中興吕元直丞相當國知公之冤乃為
上言其無罪盡還舊秩驛召詣行在所連降詔促其
行未至以淮上多盗遂知無為軍繼而戚方擾江東
漕使朱公異奏知信州張琪踐蹂宣徽制置使權公邦
彥奏知徽州而公已老矣遂解印綬以歸歸六年終于
牖下近年郟升卿師古為守属羅愿端良修新安志有
族子館于郡壁端良問翁出處本末族子無遠識不能
為翁辨誣又不能明翁之功翁之子孫亦不以告端良
遂略而不書然信州之功有天子之詔有内翰汪公
藻二堂之碑有信州寓公寄客數十人破賊保城詩頌
粲然如五緯七宿光芒在天志雖不書未足多恨炎嘗
執筆隸太史氏石室金匱所藏皆得見其副墨意公姓
名必載諸汗青然非特不得立傳并徽宗皇帝紀中於
公破賊一事不書又求之方臘傳中首敗於信州一節
亦不書盖王甫用事於内既娼公之功而童貫握兵于
外又欲自專其功故汝方死賊之節見錄而吾翁破賊
之功見遺史臣所不得而書也昔者漢之韓安國唐之
郭元振皆凛凛為時名臣而晚節偃蹇困躓而不振然
名在冊書千載之下尚得見其行事而知其為賢翁之
智略才氣足以傑立於萬夫之上見於小試不見於大
用而聲烈竒偉如此儻翁得志謀謨中朝則其所成就
者從可知矣不幸以無罪為小人所誣以有功為小人
所掩重不幸其姓名不著於冊書日遠日忘且將無傳
於來世炎之咨嗟痛惜者在此故因而次其遺文懇切
言之不能已也翁之詩大篇舂容而力常有餘短章清
美而意無不足他文亦有典有則皆非苟作識者當能
辨之無待炎之稱贊翁諱悰改諱愈字原道官至朝請
大夫職至秘閤修撰晚自號北山老人今題其遺文曰
二堂先生文集者著信州保城庇民之功也
綠淨文集序
綠淨文集族伯父萬載丞所著也古律詩四十詩頌三
偈一表牋十有七書二序二述一墓表一樂語一長短
句一釐為上中下三卷公諱昭德字子輝北山翁長子
才氣秀邁輔以淹博之學由鄉貢入太學三試南宫始
中選未及廷對而沒某少時聞諸父皆推公能文然不
獲見其片言隻字近方於公從孫從之處得詩文一帙
亦非全書編次篇目如右其漏佚者不可復得矣公少
從三衢毛逹可學其文逼真逹可見之擊節稱善今所
編次其詩文皆有典則節奏清越步驟蹀躞而超卓之
才秀傑之氣於文字中尚可見其髣髴而某於心有感
焉集中所言三二叔者族祖墻東先生也真老者從伯
父小雲溪翁也文剛者族伯父鎮江通守冰玉老人也
方其時王氏為婺源著姓而人物文采彬彬如此墻東
氣豪健自負不薄而老死於布衣公與小雲溪翁又皆
早世其年僅及三十北山翁悼公詩有云皎然玉樹照
珠林俊逸天材夐不羣天上樓成要作記地中宫闕去
修文當年暫泊嘗經此今日重來獨念君撥置清樽雙
淚落人間此恨豈堪聞嗚呼三復此詩云亡之嘆豈特
父子真情宗族中有識者所共也兩翁二父某皆不及
見惟於冰玉老人獲侍杖屨承教誨然捐館舍亦四十
有二年矣山川如舊人物皆非此某所以起九原可作
之念不覺為之堕睫也
南窗雜著序
先大夫平生詩文遺藁題曰南窗雜著諸孤不天先大
夫捐館舍于今四十有五年其不肖孤某用先大夫之
學僥倖登科處則鬻文以補伏臘之不給出則隨牒轉
徙糊其口於四方歲月侵尋許久而遺文未及編次追
念先大夫事祖母太夫人極愛敬問起居視飲食日日
皆有常節有疾不離左右藥必嘗而後進承顔養志惟
謹執喪苫次三年不飲酒不茹葷不入私室事兄嫂致
恭且順行之以禮終其身無違言教兄子以詩書不啻
如已子間有違之者待之泰然如常時未始含怒燕居
與先太宜人相敬如賓未嘗見其疾言遽色臧獲有恩
意蓄産二字不出諸口隠德奥行如此可以追配古人
某不肖既不能發揚其幽光而遺文在篋手澤如新又
不能編次成書跼天蹐地何所逃罪曩自臨湘解官歸
里中携遺藁如分寧及臨江解官入中都歸故里遺藁
留分寧寓居遠不可即致儻更失於會粹大懼湮沒無
傳無以見先大夫於泉下乃訪於親舊得其副墨所傳
者輯為一編分數十卷盖所佚者三分之二尚俟他日
取分帙所藏本足之
冰玉老人集序
某弱冠時見先大夫與諸父唱酬有上元雪詩用崢嶸
字韻某不揆斐然成一篇綴卷尾有鼇山聳處尚崢嶸
之句先大夫為一啟齒傳至諸父處族伯父鎮江通守
見之莞爾笑曰上元用鼇山事於押崢嶸韻有意思吾
軰不如後生乃能為此語當是時羣從昆弟數十人而
伯父獨每見某欣然談笑忘倦其教誨奬提良厚後四
年當紹興辛巳先大夫弃諸孤又三年當隆興甲申伯
父捐館又五年當乾道己丑某始登科而先大夫與伯
父皆不及見某心切切以為恨自己丑距今三十有七
年某髮種種而伯父之後亦衣冠零落不振矣每一念
此喟焉太息以悲去年其曾孫師楚持畫像來某敬贊
之曰不問有無知其如玉石之清不校通塞知其如金
石之靜所懷不試是曰有命繪事彷彿神清氣定凛然
如生見者起敬文雖不工盖紀實也今於族弟夢宣處
得家集編次釐為若干卷讀誦其詩文而味其意旨竦
然如立乎几杖之側慨然如聞乎其謦欬之音詩曰高
山仰止景行行止中心藏之何日忘之某於伯父雖欲
勿思烏得而勿思自伯父云亡某雖竊進士第學不加
進而曩時為儀曹郎因牋表諸公頗相稱許追惟所自
伯父教誨之力為多今編次遺文不敢無語敬叙其編
首曰伯父今人與居古人與稽内不立城府外不事邊
幅故發於詩文易直平淡如行雲流水讀之文從而字
順翫之理到而味長與繩削織繢以為工者異矣自號
冰玉老人故題曰冰玉老人文集若其出處本末某將
為小傳以著其詳
本草正經序
本草舊三卷藥三百六十有五種梁陶宏景附名醫别
錄亦三百六十有五種分七卷唐顯慶中蘇恭增百十
有四種國朝開寶中盧多遜重定增百三十有三種
元祐中掌禹鍚補注附以新補八十有二種新定十有
七種合一千七十有六種分二十有一卷新舊混并經
之本文遂晦今摭舊輯為三卷序之曰衣有蔽膝樽有
玄酒樂有土鼓葦籥存古也存古者何不忘其初也世
莫古於上古人莫聖於三皇伏羲有易神農有本草黃
帝有素問等書醫在後世據方投疾則聖人濟天下之
仁術也古書竹簡火於秦易以卜筮存本草素問以方
技存其天乎西漢去古未遠班固蓺文志序醫四種三
十有六家獨弃本草不錄淮南王安曰神農嘗百草滋
味一曰七十毒醫方始興樓緩少誦醫經本草方衍數
十萬言平帝元始五年舉天下通醫術本草者吏為駕
軺傳遣詣京師時重本草如此固不錄何也梁七錄始
載神農本草三卷或者謂初未著文字師學相傳謂之
本草頗疑其不然今考其書論藥性温凉味甘苦多異
殆後人所附益非本文古之人能謹起居薄滋味嗜慾
故受病少醫又神聖則用藥三百六十有五種有餘矣
後之人不能攝生風濕寒暑侵其肌膚勞苦無極弊其
筋骨飲啖無度傷其腸胃嗜慾無已竭其精髓故受病
多醫又上非和緩巧非扁倉故用藥一千七十有六種
而猶若不足是以刪取本文三篇以存古又以儆庸醫
和緩已遠扁倉不生藥視古三倍庸醫借此射利幸而
中攘臂有矜色不中病者死醫盖自如與操刅殺人者
相去幾何噫
五顯靈應集序
凢郡縣必有明神司禍福之柄庇其一方在吾邑則五
顯是也闔境之人旦夕必祝之歲時必爼豆之惟謹神
之靈應不可殚紀然當論其大而略其細何也地方百
餘里民近數萬戶水旱有禱焉而無凶饑疾癘有禱焉
而無夭折其庇多矣餘威遺德溢於四境之外逹於淮
甸閩浙無不信向靈應孰大於是若夫時出變異以聳
動愚民之耳目此特其小小者耳邇者太常加封以聰
眀正直之德著於顯號非論其大而略其細歟夫神人
一也神廟食於一方如長吏禄食於一州一縣也為長
吏者廉以潔其身公以平其政愷悌以撫其民是謂循
良若其貪若其私若其薄則於善之大者無稱焉或能
决一疑獄察一隠慝豈足以為賢哉故論神之靈略於
其大而詳於其細非特識者疑其近誣神亦且以為凟
矣或曰如公所言則神之靈應皆無庸編輯乎曰事神
者敬而已矣不因靈響而敬心常存者君子也因靈響
而不敢不敬否則慢者愚民也神之意將假是以警愚
攝其凶戾而生其善心存而不議不亦可乎
樗叟詩集序
樗叟王氏子字至卿於先大夫族孫行也少從先大夫
學某與之友良善先大夫既沒某宦游四方而至卿浮
沉里中挾琹書鬻文以為生某每歸與相見惟話舊論
文不厭塵俗事一毫不挂牙頰不相見雖千里尺牘問
寒温無虚歲及某自中都罷歸而至卿已亡其子天隲
裒至卿詩文釐為若干卷属某為序至卿少時意亦欲
馳騖當世其為文引筆亹亹不休然性簡率胸次無城
府好莊周書李白歌詩頗自放於酒累試有司不得志
晚自號樗叟遂弃舉子事業而專於詩雖若不甚經意
而属詞精確用韻妥貼他人竟不能過又愈出愈富前
後無一語一聮相犯詩之大略如此可傳已至卿始薄
有田園不計有無久而貧桑柘數畝茅茨數椽處之泰
然不特其詩可傳其人固可尚也故併著于篇首歸諸
天隲使藏之
松窗醜鏡序
三山鄭中卿來宰婺源予郊居杜門相見不能數間一
見相與論古人成敗得失商天下事利害如指諸掌而
緒餘及於文章其言纚纚使人属耳忘倦予因知其蓄
之淵淵軫之源源也久之中卿始出平日所著示某其
别有六一梅隠二哦松三南游四北轅五經論六詩餘
而總目為松窗醜鏡且曰廬陵曾幼度嘗為序請益之
予視幼度之序已詳尚何言然不可以無言也先秦古
書不論西漢以文名世者自賈誼始政事一疏過秦一
論鵩鳥一賦筆力頓挫卓詭此天下傑作也誼之後文
章支而為三晁錯之文出於雜學主父偃徐樂嚴安似
之而廣博不及董仲舒之文出於經術公孫宏劉向似
之而純正不及枚乘司馬相如之文出於楚騷王褒揚
雄似之而玅麗不及是三者如淄澠合流而異味非易
牙莫能辨也自漢而下以文鳴者雖接踵而古人秀傑
之氣渾厚之質蕭散之趣衰矣至有唐詩稱李杜文稱
韓柳然後唐之文方駕乎漢之文至我朝有宋文有歐
蘇古律詩有黃豫章四六有王金陵長短句有晏賀秦
晁於是宋之文掩迹乎漢唐之文夫自漢至今上下二
千年間卓然名世者不三十人噫難矣哉今前軰彫謝
翰墨中未聞有與古人比肩者予得醜鏡閱之議論以
意勝詩以格勝詞以韻勝中卿雖慨焉以文鳴自許是
誠無與多遜而乃自以為醜不以為美何也豈不足則
夸詡有餘則貶損故耶雖然此一說也而予又有一說
予觀韓柳元和聖德詩與平淮夷雅十琹操與鐃鼓歌
送文暢高閑與送浩初序未知其孰優孰劣至羅池廟
碑鄆州溪堂詩奔軼絶塵子厚不止交一臂而失之矣
是故東坡歛波瀾而為簡嚴金陵去繩削而為閒雅豫
章罷追琢而為高古皆其老筆如此夫文生於才養之
以學將之以氣中卿才高而學博其氣不挫今日之文
可幾於古他日之文又過於今其名世也孰禦
送曹成之序
談地理吉凶如魏管輅晉郭璞唐泓師世不可多見予
本不曉此亦不甚信此中更憂患三子短命老婦淪謝
或者歸咎先壟不吉予始惑之自楚東罷歸謀葬亡婦
慮術者不可信搜集諸家地理書考其本末如入式歌
八分歌指意或可取其言已不雅馴其次如銅函記金
華經宗廟秘訣等書未免溺於一偏不可盡用又其次
有所謂行程記龍子經等猥俚士大夫不復可稱說矣
古書惟狐首經及郭璞葬書尚存論地理者當以是為
祖而庸術往往不讀或讀之句讀既誤字音又訛其義
則懵然不曉所挾以求售者貪狼巨門星有吉凶紫褥
紅旗氣有吉凶青嚢飛星壺中放水之類皆變換名目
務為廋隠欲使人不可曉者其大要不過變卦生絶五
行盛衰而已而專務誑惑流俗縱横射利䧟人於禍患
者良多予察見其誕凢登予門者多却而不受同郡曹
成之獨不然狐首經郭璞葬書尋龍七星歌覆誦如流
其論地吉凶皆有據依非臆說罔人於地理家鐡中錚
錚者也然性戅直不肯巽詞色以求容故聽其言者皆
不喜術雖精反不如庸術能售予謂此非成之失聽其
言者之誤也順我者言甘而用其言後必有禍忤我者
言苦而用其言後必有福善擇禍福者不以言甘為善
言苦加憎斯謂之智矣成之不可謂世無智者堅守其
術而不變可也
讀易筆記序
未有書契之初羲皇首畫八卦文字生焉則易之有書
由有畫也畫以數起數之用於占者世雖未之能學至
其本元河圖起於天一地二而變於九六七八天一之
畫竒其數以太陽之九地二之畫耦其數以太隂之六
蓍之用衍以少陽之七七卦之重定於少隂之八八此
學易者所通知也由數起畫畫者象之所寓象者理之
所託也捨象則理不著矣捨畫則象不眀矣故三畫為
八卦六畫為六十四卦畫變則象異畫不變則象同象
有體而理無迹也有體則顯無迹則隠本隠以之顯聖
人立象之意也即顯以索隠學者觀象之方也文王猶
懼後人未能有見故發其凢於卦之彖周公又本文王
之旨著其變於卦之爻爻彖之詞具而於象與理可以
見其端倪矣雖然聖人之經或言約而旨博或語密而
義深讀者未必遽了非文王周公故隠而不發也開其
端於言之中而存其意於言之外欲學者深思而自得
之則象所藴畜義味深長可玩而不可厭也尼父生知
之聖也而讀易韋編三絶且曰假我數年則於易道彬
彬矣十翼訓釋不惮辭費學者豈得易言之哉秦焚古
文字易以卜筮之書幸存此天地鬼神之所護持以詔
來世而自漢以來易道不明焦延夀京房孟喜之徒遁
入於小數曲學無足深誚而鄭玄虞翻之流穿鑿附會
象既支離理滋晦蝕王弼承其後遽弃象不論後人樂
其說之簡且便也故漢儒之學盡廢而弼之注釋獨行
於今然木上有水為井以木巽火為鼎上止下動為頥
頥中有物為噬嗑此四卦雖弼不能削去其象也夫六
十四卦等耳豈有四卦當論其象六十卦可略而不議
乎弼之言曰筌所以在魚得魚而忘筌蹄所以在兔得
兔而忘蹄言者象之筌也象者意之蹄也捨筌蹄無以
得魚兔則捨象求意弼亦知其不可而猥曰義苟在健
何必乾始為馬類苟在順何必坤始為牛是未得魚兔
先弃筌蹄之說也或者知象不可去既不能盡通又不
肯闕所不知則為之說曰易之有象猶書有譬諭詩有
比興也象不可去亦不必泥得其意足矣此與弼說無
異亦未為確論也夫易三聖人所盡心也立義深於詩
書而措辭嚴於春秋書之有譬詩之有比惟意所之初
無定旨易象反是以竒耦之畫摹寫天地萬物之形似
而寄於六十四卦之中一卦六畫畫有此象聖人即著
之於辭畫無此象不泛然旁引曲取也豈得執詩書比
諭為例哉前軰嘗有疑其不然者故於象數求之加詳
然掇拾先儒舊說嚼糟粕之餘失甘香之味其所發明
無幾耳炎讀易三十年不得其門而入歲在辛亥始脫
為縣之厄明年歸自中都僑寓古艾杜門却掃尋繹舊
學久之若有所悟譬猶往來熟習於山海之間雖未能
手探其玉然寶氣所在或望而見之因釋然笑曰觀六
畫之象而未合於爻彖之辭是未得其象也玩爻彖之
辭而未合於六畫之象是未得其辭也象與辭未能融
會而曰得聖人之意其中否特未定也管蠡之見何足
以窺測高深本之於畫驗之以辭對觀互考二者如合
符契則筆記之其未逹者闕焉以為聖經不可易知固
不可強通也而河南邵氏曰畫前有易刪後無詩不特
以象為可忘且併以畫為可遺其說高矣易而可以無
畫但不知三聖人盡心於此以垂世立教者其旨果安
在也或曰然則易盡於畫乎曰易者變也其變始於乾
坤天地闔闢一乾坤也吾身動靜亦一乾坤也而畫能
盡之乎自乾坤而上不可以象求以通變而不窮者命
之曰道藏用而不測者命之曰神立獨而無對者命之
曰太極而畫能示之乎雖然無畫而可以體易伏羲文
王之事也有畫而後可以語易學者之事也不玩周公
尼父之辭而曰吾求易於六爻之外此係風捕影之類
而炎則不敢已矣將以此得罪於傳道之賢哲未可知
也將以此見取於好古之君子亦未可知也
懶翁詩序
詩文當論工拙不當論窮逹逹者未必皆工窮者未必
不工也唐人尚詩士以能詩取高科登逹宦者接踵然
王昌齡孟浩然孟郊賈島之徒其身至窮而言語之妙
有不可揜沒者文章天下公噐其品級高下當定於公
論非私意所能翕張富貴利逹則其言語常重貧賤隠
約則其言語常輕乃區區世俗之論識者顧安取此予
從兄懶翁壯年慨然欲以翰墨自見於世題所居之室
曰鐡硯其學貫穿經史其文自出杼軸不肯蹈襲而終
以不耦今老矣惟誦佛氏書不輟其意若有所悟解而
不能釋尤喜蒔花卉欲以觀造物之巧其心樂之不厭
也出則徜徉里巷間好事者飲以酒即徑醉絶口不談
世事入則蕭然茅茨之下淡泊無營素嗜詩今亦不復
吟咏親舊間從索所作乃裒其舊稿凢若干篇以書來
属炎為序炎誦之終編見其語精而意婉如孤桐之琹
清玉之佩節奏鏘然知音者聞之自當属耳非炎之私
言也郊島困窮詩誠工語多酸寒且有怨懟翁則不然
辭氣恬淡而和平不激不戚其所得有在詩之外者
可以為賢矣翁名綱字德維姓王氏晚自號懶翁
東都紀年序
東都紀年三十卷炎述九朝歷年行事成書也慶元三
年八月炎奉詔自太學博士入秘書省為郎眀年兼實
錄檢討尋入著庭為佐郎又明年為軍噐少監而職兼
檢討如故於是金匱石室所藏炎皆窺見副本因念漢
人荀悅唐人柳芳吴兢軰於當代正史外皆别自著書
成一家言悅有漢紀三十卷芳有唐歷三十卷兢有唐
春秋三十卷獲與正史並傳炎今援是比用國史本紀
參校為紀年一書於三朝本紀其辭頗有所損於兩朝
四朝本紀其事或有所增視李燾長編熊克通略炎不
如其博王稱事略本紀炎竊病其簡豐約中度炎固不
能而私有志焉又随所紀附以提要為三十卷提要之
目有二曰注則有所辨曰證則旁叙其事也炎又伏念
神宗皇帝嘗詔曾鞏以三朝兩朝國史合為一書鞏雖
承命書不果成炎愚乃欲採掇九朝故實合三為一甚
見其不知量然所述止於本紀不及志傳是以忘其狂
斐懷不能已畢力編摩書未及成會某負罪去國居閒
處獨再加考訂今方脫藁不敢閟在私室謹齋戒練日
進于大庭故序所以記述之意如右起建隆庚申終靖
康丁未百六十有八年一祖八宗創業守文宏遠之規
模與夫庶事之弛張忠邪之消長敵國之屈伸其大略
可覩矣雖不足以發揚宋德之代光紹明惟陛下寬蕭
斧之誅賜以一覽若幸而獲傳庶幾無愧於荀悅柳芳
吳兢輩某死且不朽謹序
雙溪類稾卷二十五
