雙溪類槀卷三宋王炎撰
古律詩
秋懷五首簡陳巽叔徐伯老
西風脫數葉木末秋有聲團扇内箧中肅肅庭戶清公
退頗無事解衣坐東榮本乏霄漢心未斷丘壑情日月
不肯留奪我雙鬢青陳編堪解頥凉夜親短檠
二
凉風挾秋回蒲柳青欲黃桂樹枝相繆采采含幽芳清
香美無度坐憂露為霜志士有所懷後時多慨慷
三
西南天漢流蟠蟀鳴露草黃鵠垂其翼坐看歲年老寸
隂輕尺璧進德恨不早百圍飽風霜蹭蹬何足道
四
我来今幾時寒暑已一變回首望江東天末鴈行遠弧
矢四方志别離詎能免有懷先君子生理只鉛槧相憶
可相忘問學當自勉
五
我家南溪上老屋四立壁俗子呼不来巷無車馬跡公
庭有將迎未免眼青白陳徐臭味同吾獲雙拱璧拂我
榻上塵與君商六籍
又五首(以游子悲故鄉為韻)
一身將百指就食家浮游清霜木葉黃弊笥無完裘平
生三釡心山阿種松楸圓枘運方穿命不與己謀盥濯
朱墨手清江操釣舟
擇友得石交心腹管城子可憐老而秃我窮正坐此玲
瓏玉其音六學有妙理抱此為身媒前賢恐不爾翩翩
肉食飛書生懦扵武
東風黃鳥鳴白露寒蟬悲去日何太短種種髮欲疎人
言了婚嫁此事今何如欲耕無一廛兒女牽人衣蠶以
繭自纏深念難為娱
跣行我足傷涉世無夷路三復貝錦詩讒口古亦惡兒
女附耳言譽喜訴其怒勿用驅青蠅玉質自如故
竹間有數椽讀書樂未央稻粱自為謀風散鴻鴈行叔
氏從我来季子天一方人生手足愛念之攪中腸誰不
思息肩我豈樂異鄉何時一青燈夜雨同對床
用前韻荅黃一翁五首
天寒鴻鴈低客子亦倦游憶昔少年時風埃蔽貂裘欲
辦一束茅不種千章楸黃鵠入雞鶩亦為飲啄謀豈有
斗升水能行千斛舟
吾友西家黃筆力壓餘子金馬可曳裾胡為亦留此整
整插架書拂蠧自料理三年飛不翔袖手今且爾儀鳳
五色文霄漢終接武
楚客抱玉虹刖足只自悲有寶不韞櫝此計亦未疎子
虛一賦成日邊問相如老眼閱人多君豈一布衣箧中
有瓊瑶把玩聊自娛
秣馬踐古轍經術導先路士要人品高與俗殊好惡忮
心蠆尾毒褊心螳臂怒唾面令自乾吾今乃非故
青雲諸貴人鳴玉朝未央我無封侯骨難入鵷鷺行生
女不出門生男志四方十年九不就食薺苦我腸未能
返故園且可歸醉鄉細君諭此懷春溜鳴糟床
廨舍梅花欲開三絶
花開不肯待春融恐混繁枝深淺紅潔白天然貞女操
清癯獨立古人風
懷人不寄隴頭信寓興亦無東閤詩坐裛暗香供鼻觀
小忩寒月浸疎枝
頗怪涪翁錯下言水仙許入弟兄間恨無好語供題品
花定嗔人頽玉山
郊外見梅再用前韻三首
四山有雪未全融蓓蕾梢頭茁小紅也欲索花同一笑
蒼顔羞澁見春風
皎如玉雪不容緇乞我寒香苦索詩輸與西湖閒處士
解吟籬落忽横枝
故園疎竹蔽柴關手植孤根在竹間别後疎枝無恙否
寂寥風月冷溪山
題咸寧江宰德先清遠堂
築屋俯平湖百頃風漪漣湖底行白雲湖外横青山仙
官踏兩鳬游戲来人間清都在天上欲去懶著鞭百里
可盤薄苦無敲扑喧試出持蟹手為民奏鳴絃潘郎兒
輩爾栽花作春妍淵明未甚高料理種秫田捲箔坐繩
床香吐一縷烟白鳥入空濛飛鴻度雲邊箇裏不着愁
心與物共閒漁榔勸客飲玉色亦粲然目極意不盡老
蟾生莫天
生朝無以自慰作留貧薦一杯
私居飯半菽官舍食無肉何乃太清生囊無一錢蓄人
言骨相寒有智不如福貧者輕扵葉富者重如玉輕重
信然否世情手翻覆相彼守錢虜無厭溪壑欲口不談
古今枵然瓠壺腹渠固笑我癯我亦笑渠俗珊瑚數十
株胡椒八百斛冥冥鬼瞰室一跌赤其族未若貧而安
高枕睡常熟我家雲溪陽欹側數椽屋屋後蒔菘韭屋
前種梅竹室中四立壁但有書可讀世故驅我来營此
升斗粟仕不上青雲何如返耕牧頗怪草玄翁乃謂貧
可逐卒歲一布裘終朝一饘粥此外何所求吾生無不
足
用前韻荅黃一翁二首
緼袍敵狐裘晚飯可當肉諱窮竟未免豈不愛儲蓄嗜
利顙有泚恐愧王承福財固禍之媒越鄉忌懷玉君看
座右器已滿即傾覆聖賢用功處清心而寡欲扵世淡
無求乃能實其腹誰令入青衫失策混流俗黃子振鷺
姿筆力扛百斛笑人龜手藥欲售先聚族知予頗清苦
應物未圓熟游宦不能巧俯首立矮屋鍛鍊知精金祁
寒見松竹自立不堅定庸行徒聖讀誰謂漆園高俯首
欲丐粟窮作扣角歌老厭淄川牧古道寖斵喪時人方
逐逐有田南山南可辦一盂粥請賡歸去来世路早收
足
豆羹采藜藿鼎食厭梁肉士欲齊得喪胸次要涵蓄我
晚頗聞道寧有慧無福外物皆浮雲此道等珠玉閱事
如閱棋已過安用覆回光照諸妄稍稍淡無欲與君共
玄談一笑時捧腹更以詩留貧此語頗驚俗細看苜蓿
盤豈減檳榔斛見金不見人渠輩非吾族君獨臭味同
吾固知之熟平生求益友今日並墻屋不肯兄事錢寧
以君呼竹力學追古人經史費抄讀我方病少瘳擁衲
膚有粟百念漸灰冷有牛不須牧君如汗血駒堕地必
馳逐甘為走踆踆耻作雌粥粥有玉未嘗獻豈憂終刖
足
過幕阜山
昔聞幕阜古洞天偶馳瘦馬行山前諸峯却立一峯出
蒼龍堕地走復蟠誰燒丹竈汲丹井絶頂萬丈巢飛仙
捫蘿攀磴敢憚險欲往未有一日閒仙翁見我定拍手
笑我詰曲来人間雨淋日炙行路難何如鸞鶴游雲端
人生不比金石堅向来青鬢今蒼顔百年富貴草頭露
何乃自苦縻一官雖無道骨可不死亦欲早挂頭上冠
南山之南北山北築屋翠微高枕眠
平江道中
筍輿踏瘦石揮汗日亭午山斷忽眼明人家住溪滸解
衣近綠隂隔枝鳥相語好風送凉来坐久失畏暑潭潭
一水綠可以浣塵土樵歌響空谷漁艇散前浦丘壑太
寂寥從俗祗自苦征夫問前途欲往空顧佇
喜雨歌
去年夏旱田原枯龍骨取水禾不蘇張頥待哺神所憫
吏既禱之甘雨随東阡西陌喜相賀化我磽确成膏腴
炊稉釀黍作秋社翁媪醉飽兒孫嬉今年種藝方入土
梅天宜雨還不雨高仰之田龜兆開汚邪亦半無流水
帝從人欲不待祈豐隆擊鼓羣龍趍山南山北起雲霧
雨脚急來如綆縻富家安坐有紅粟田家作苦惟饘粥
丁壮力耕兒飯牛旱時得雨勝珠玉
㳂檄如蒲圻訊民之食菜事魔者作詩憫之
三代日方中為民破重昏既蝕復光融孔孟道益尊古
禮今則亡陳編意猶存飲燕用觥籌薦享羞羔豚瞿曇
何為者髠首徒實繁不飲非畏義不殺非知仁舉世昏
不悟跣足行荆榛胎禍産妖幻與佛岐又分俗愚有罣
誤吏議多深文怒言必溢惡疑似恐不根黔首亦何罪
可憫不可嗔大道若返古怪說難眩民帝居虎豹守此
語誰扣閽
和沈粹卿登南樓韻
鼓角聲悲城上頭沈郎懷古一登樓下臨平楚容回顧
北望神州定欲愁呌日征鴻雲路冷嘶風戰馬塞垣秋
人間俯仰更興廢江漢滔滔萬古流
晚春書懷簡陳巽叔二首
畏病不多酌遣情時自吟絮飛春漠漠樹密午隂隂壮
縣今岑寂微官有陸沉青山啼杜宇未斷故園心
二
花片已零落綠隂遮短墻園蔬春笋長官酒臘醅香揮
麈故人少杜門閒日長不妨時過我談笑倚繩床
和廖守岳陽樓韻三首
湖水無波赤蹴天君山蟠結獨巋然未須弔古懷騷客
聊復憑虚揖吕仙霽月光風供笑傲長篇短句總流傳
尊中况有蒲萄綠試作長鯨飲百川
蛟螭旗尾擁樓頭偃仰胡床護一州水闊三江成滙澤
風高六月有清秋長吟不減白蘋句坐嘯能分黃屋憂
凭檻可窮千里目角聲嗚軋楚帆收
清香燕寝憩儒先出對湖山一莞然紅旆小驅聊緩帶
青雲直上且揚鞭肯容坐客同揮麈莫憚行厨費擊鮮
種就巴丘桃李逕不應畫諾更留連
和留獻之出郊勸農
瀾翻布榖喚春晴浩蕩花風擁旆旌野老無知須戶曉
長官着意自山行四郊烟火皆新集百里汚莱未盡耕
前日惰農今力穡閭閻閒暇政寬平
和游堯臣勸農韻
傳呼穏凭筍輿行喜見漫山麥浪平道上老農皆好語
年來瘦地有新耕草深黃犢陽坡暖雨過青蒲野水生
桃李隂中春事好田家雞犬亦歡聲
到胡道士草庵二首
清風颼颼竹萬箇白日寂寂茅三間春深只有鳥呼夢
地僻略無人叩關豈但壺中堪避世也勝圖上可遊山
出門回首不能住輸與道人閒復閒
綠隂啼鳥戶庭幽解帶聊為一夕留行李未知何日了
轉蓬方覺此生浮市朝役役兔三窟今古悠悠貉一丘
得似黃冠林下住何須控鶴上瀛洲
旅中書懷
燕子未歸寒已退海棠半落雨初晴他鄉異縣見春色
遠水平蕪關客情道路不来黃犬信烟波深負白鷗盟
數竒落在千官底敢嘆儒冠誤此生
到夀安精舍
佛宇崇崇倚翠微萬株松盖碧相圍﨑嶇短策頻行路
盤薄胡床暫解衣自笑將身為馬走不妨着眼趁鴻飛
枕流漱石平生事却為蝸蠻定是非
歲莫官舍書懷二首
九霄側目不飛揚落在荆湖又一霜寒日無輝溪水凍
春風有信野梅香少年豪氣今揫斂小隱生涯尚渺茫
歎息衣襟漬朱墨鏡中容易鬢毛蒼
三徑無資出宦游歸心日夜遶松楸絡頭不盡奔騰志
側翅聊為飲啄謀捉麈縦談無好客捲書獨坐有清愁
陶泓毛穎成何事彈指人間歲月流
聞杜鵑
稻秧出水綠初齊憶在田間把一犂留滯天涯歸未得
杜鵑何苦向人啼
野鳧
白水滿塘蒲荇青野鳧相對浴春晴背人飛去猶回顧
我已忘機莫浪驚
林監生日
玉融秀參天人物時炳靈小春氣候佳産此千人英酌
酒為君夀不惟祝年齡君家屋渠渠鶴髮居中庭前有
棣華秀後有蘭芽馨安用執象簡始足為君榮置身瓶
盎間恐損雙鬢青試占眉間黃身閒即蓬瀛
留獻之初得孫
藍田美玉驪龍珠天馬之駒丹鳳雛平生眼底未曾見
物以希有為珍竒世間凡子乏英骨㹠犬雖多安用為
留侯豐下宜有後更積隂德栽培之大兒嶄然露頭角
胸中箧笥羅詩書文章機杼有家法睥睨雲漢思高飛
小兒學語解揖客眼如點漆膚凝脂家庭有此萬金産
何憂門戶無光輝乃翁昨日坐堂上津津黃氣溢兩眉
女奴走報子舍喜紫蘭玉樹生孫枝不須老釋親抱送
此真天上麒麟兒我来欲與湯餅客對翁夀以金屈巵
看渠一歲能識字八歲落筆驅文辭三衢之留世冠冕
公侯衮衮當無疑他年我未髮鬚白已見此子摩天衢
野次欲訪于從周不果因寄二首
見說南山下雲霞好隱居草深幽徑斷心遠俗人疎倚
杖時觀穫焚香只讀書宦游無此樂令我憶吾廬
二
佳士不可見清游難豫期此心雖眷眷欲去却遲遲白
酒應新熟黃粱亦可炊稍閒當躍馬說與主人知
過鳳隱山
落日孤村静青松一徑斜問程愁客路託宿到僧家香
鼎生雲穗茶甌湧雪花胸襟添道氣隱几息喧譁
出游郊外七絶
漠漠野田新水生花枝一笑欲傾城孤村曲塢皆春色
信有東風不世情
幽鳥共歌春意好閒花巧笑客愁多酒徒詩社俱疎隔
如此東郊景物何
閉戶不知春色佳柳梢欲暗可蔵鴉鴨頭新綠齊腰水
女頰輕紅刺眼花
道上東風掠面輕一犂雨足得新晴草頭蛺蝶自由舞
林下鶌鵃相對鳴
孤烟近見數椽屋急水時行獨木橋入眼異鄉風景别
脩眉一抹暮山遥
快馬駸駸穿野徑春風處處見山花不須舉首看回鴈
家在南頭天一涯
雲昏山色收圖畫雨過泉聲雜管絃馬上得晴春滿眼
好花迎客亦嫣然
旅中思家
野田既雨水皆滿山路無風花自香且復將身供世事
也能随處對春光絶嫌俗物眼多白未辦生涯髯已蒼
待看樝梨粗可教老夫耕釣即韜蔵
至灌溪予瓌老二首
春風一路百花開踏遍空山特地来莫道漚麻池水淺
千尋飛瀑吼春雷
食肉定知非虎頸騰身自笑不鳶肩相逢莫話青雲事
借我清風一枕眠(瓌談相)
宿野人家
破籬犬吠月將落曲沼蛙號天欲晴日出東方塵滿眼
不如欹枕夢魂清
聞蟬
綠隂遮日忽鳴蟬堕地殘紅色未蔫兩岸垂楊低蘸水
夢魂時到故溪邊
山行二絶
路回穠綠屢低盖風定落紅時點衣行李馳驅無暇日
客情鄉思兩依依
盡日扶輿度亂山石根古澗水潺潺孤烟時傍翠微起
疑在新安道路間
春日二絶
柳影人家燕子飛東風落絮罥游絲欲題崔護桃花句
惆悵春深子滿枝
野花無賴作紅白香力也能來着人古澗寒泉山下路
道人别作一家春
到常清寺予哲師三絶(哲亦徽人)
扣關解后老支郎見我丁寧問故鄉自說病身歸不得
花開葉落幾凄凉
寂寂松門古道場暫容倦客拂横床老僧欲盡殷勤意
林下春風茗椀香
古井寒泉久不波豈貪好夢到南柯夜來雨過嵓花落
好鳥留春自嘯歌
晚憩田家二絶
家書未到鵲先喜春事無多鸎又啼偶對好山留客坐
綠隂遮屋日將西
山間一徑牛羊迹林下數家雞犬聲底事居人苦争畔
閒田官正募民耕
留山間即事
暫留野次倦征行差覺山林氣味清日釀梅酸新雨過
山連空翠淡烟横東臯水滿起農事南國草青回鴈程
撥置文書聊隱几笙歌一部聽蛙鳴
出郊書懷
扁舟蓑笠寄平生元是江湖一白丁偶着青衫持手版
懶占黃色上天庭正須每事問三尺未暇對人談六經
啼鳥數聲春事了故鄉回首幾長亭
野次遇雨
木末雲屯飛雨音柳梢水到小溪深身随王事有行役
家在江南無信音但得林泉堪著眼莫將軒冕更關心
拂衣何日徑歸去青鬢不禁愁緒侵
酬陳叔裕四首
扣關倒屣略從容驚見文章豹管中水闊山遥俱倦客
花明柳暗又東風錦囊收拾語皆好黃卷沉潜經可窮
會看卧龍騰踏去知賢吾或似龐翁
花枝破蕾作輕紅漸有春愁入眼中儻可登樓銷暇日
幸無舉扇障西風朱絃自奏難諧俗白璧深蔵莫醜窮
樽酒論文期欵曲驪駒催客陋江翁
未能築室隱墻東偶爾書名宦牒中羅雀門空無俗物
騎鯨客至有仙風刀頭雖折故鄉遠錐末不營生理窮
意欲挽君来酒國接䍦倒著任山翁
天台遠在浙江東景物應曾到夢中但有錦嚢盛白雪
苦無羅襪舞回風閉門花鳥春心薄隱几詩書日力窮
益友琢磨吾豈敢西隣仙吏有詩翁
上已
莫春祓禊好天氣不到水邊流一杯旋擘紅泥嘗煮酒
自循綠樹摘青梅淹留異縣客多病迢逓故鄉書不來
歷歷舊時行樂處凭欄小立首空廻
過靈塔寺
蕭寺經新雨山間六月清松梢凝翠滴蕉葉自風生古
塔巋然在僧魚冷不鳴旅懷多感激高樹又蟬聲
過西崙莊一宿
南首巴陵道籃輿小作程欲随王事去頗戀佛廬清一
雨暑欲退四山秋有聲流年欺鬢髮摇落又關情
酬李秀才
繫馬松根倦欲休入門解逅得詩流暑天客裏難行路
莫雨山間便覺秋共對青燈譚世事惜無斗酒破牢愁
黃花可摘吾當返肯過桃溪一醉不
湘隂道中
道出昌江險翩翩馬足輕流萍嗟遠宦行李偶南征地
帶長沙濕川通湘水清凄凉懷屈賈天闊莫雲平
喜晴
雲上山椒鳴竹雞愁行客路踏青泥窮人也得天調護
乞與新晴可杖藜
雨中山行
暝烟有客投茅舍春水無人渡板橋滿地落花愁寂寂
連天芳草思迢迢
春日即事四絶
晚晴鸜鵒自相語春冷海棠猶未花把酒排愁先畏病
擁衾作夢欲還家
年少逢春喜欲狂長年心事易凄凉胸中不可無今古
坐閱陳編自炷香
着人春氣濃扵酒老眼倦看深淺紅只有睡魔降未得
銅瓶魚眼沸松風
小園桃李怯風雨春事一年渾得晴燕子欲相牽率去
踏青吾不敢徒行
雨後繼成二絶
草泥融處堕蔫紅社近寒生雨又風未辦把杯供一醉
花開花落太怱怱
水摇山影綠沉沉雨打花光故惱人賴有海棠傾國色
嫣然一笑解留春
陪留宰游灌溪回飲縣圃六絶
泥融紫燕欲營壘日煖黃蜂争取花試向静中觀物化
蒲團相對坐僧家
花暖不勝胡蝶狂松間支徑午隂凉漚麻别自有春色
鼻觀同參佛土香
樽中歡伯解人意乞我桃皮杏眼紅一笑勞生那易得
回鞭落日馬嘶風
入眼山花盡笑迎雙鳧飛處雨初晴二年踏遍桃溪路
擕酒尋春只此行
高燒䗶炬照深紅恐負一年花信風惡客敢辭今日醉
明年别去定匆匆
東風桃李可招客吏事塵埃能困人醮甲一杯留我醉
知公胸次有陽春
和留宰賞荼䕷二絶
郎官喚客坐花旁盡日杯行笑語香醉看綠雲籠暖雪
不知憔悴落他鄉
得酒衰懷亦滿觴不禁花氣逼人香醒時忍見風吹盡
玉質温柔是故鄉
陳推官幽居十詠
彭蠡歸舟
三老檣邊爾汝頗疑居士知津賴有白鷗無恙肯來迎
棹相親
山堂曠望
俗物令人眼白鈎簾領略湖山袖手倚楹獨立孤鴻滅
没人間
重湖泛月
四顧水光無際自操一葉輕舟天闊冰輪欲墮短橈猶
在中流
星灣晚釣
割据一灣風月棹行衝破青蘋未有霜鱗貫柳注心不
在垂綸
雨後觀瀑
銀漢倒傾波浪玉龍怒挾雷霆雨後遥看更好斬新泉
白山青
松徑閒步
兩行松盖遮護下有蒼苔地衣試我青鞋布襪支笻却
立忘歸
溪上賦詩
閱遍岸花汀草撚髭危坐漁磯一笑冥搜得句溪山争
吐光輝
林下避暑
灌木樛枝密葉南風細細無聲不用蒲葵到手箇中六
月秋清
載酒尋梅
幽花信美如玉不願游人見知喚取麴生同載為春物
色南枝
雪中訪隱
寒氣侵凌鶴氅蒼頭急打柴門鵲把冰枝欲語山人喜
色春温
宿公安二聖寺
蒙城一市萬人聚一堤如虹作遮護風濤悍怒魚龍宫
瀕流壓以青蓮宇潭潭廣殿不動尊夾立二丈力士身
楚帆蜀柂日銜尾過者蹴然生畏心粥魚齋鼓二千指
我貧未辦作檀施明朝踏霜出江頭借佛定力扶扁舟
寓江陵能仁僧舍二首
客裏歲月晚春生梅柳枝弟兄嗟别久兒女話歸遲拙
直將安用飛騰敢自期老支剛笑我底事作癡兒
二
容膝非無地安心即是家焚香翻貝葉汲水養梅花無
客同持酒呼僧共煮茶夜寒風力勁誰是老丹霞
夜坐
月白侵衣冷窗閒對一燈淹留歸未得進取我何能空
室無夫女清談只衲僧不嫌身寂寞絶喜睡瞢騰
復州道中二首
歲事已告華客行殊未歸蔞蒿穿雪長水鳥背人飛沮
洳蒹葮遠村墟烟火稀邊風吹莫色短策度斜暉
二
私喜歸期近天邊更遠遊士須嘗險阻吾敢恨淹留塵
事蟻旋磨浮名魚中鈎春風桃李月倚柂看東流
夜宿江上
夜宿江邊蘆葦叢江流浩浩吼天風西南闕月淡無色
擁衲不眠聽塞鴻
贈李居士棄官為僧二絶
踏破青鞋走四方年来收脚坐禪床更無言下商量處
静對忩間一炷香
遮寒破衲雪蒙頭笑我浪懷千歲憂解下腰包只如此
赤無莫莫與休休
雙溪類槀卷三
