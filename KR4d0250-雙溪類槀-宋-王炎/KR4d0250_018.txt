雙溪類稾卷十八宋王炎撰
啓
賀徽州趙守
守股肱之郡選擇非輕任肺腑之親藩宣惟允一麾風
動千里春回某官系胄出於神明操履同乎寒素以凖
繩之行矯貴游之習以經緯之文决英俊之科三緩帶
於蓮池一鳴絃於花縣雅懷平進題輿姑駕於貳車治
最升聞給餉遂班於六院上欲試之馮翊公非薄於淮
陽乃眷此邦今為近輔輿賦之催科已重閭閻之疾苦
頗多自明府之開藩聞老甿之相語必寬平而无擾庶
彫瘵之有瘳豈止文吳冠漢京之循吏當如毛畢首周
室之諸卿炎需次里中受廛宇下百本薤一畦韭方遵
奉於教條三鍾粟十束薪又薄沾於稍食其為贊慶罔
旣名言
回交代周郎中
昨登三館幸接英游今合五符又叨交契雖在後難
攀乎逸駕然告新必授以成規遥睇茵憑敬修竿牘
某官學深聖域文掞國華是謂勝流嘗已紬書於
金匱如其小用亦宜演誥於黃麻乃欲訖其外庸
而暫違於帝所遠追冉季擅政術於四科高視趙張
騰治聲於三輔衆雖詣闕難以借留朝有賜環趣之
來覲嘉猷告于后即升獻納之司利澤施于民盡展
經綸之藴炎侵尋未路困吝孤蹤起廢恩深撥繁才
短恃有教條之井井可以蒙成更蘄誨約之諄諄使
之免戾
賀吳興郡王
大庭讀命亞傳升華鏤玉增徽慈孝洽兩宫之慶篆車
彰采友恭形四海之風盛事流傳歡聲洋溢某官端莊
而好禮靜厚而尚仁晨趍辨色之朝其儀唯謹日致承
顔之養於志无違屬聖君方駿惠於先猷為太母衍鴻
休於顯號令眷懿親之近無踰介弟之賢視公府之多
儀未為異數詔王朝之特揖庸示殊恩萼樓益美於相
輝棘位超升而在左慈闈喜懌兹惟系出於孝皇属藉
榮華豈止事同於信邸炎贅員間館依德高墉夢斷日
邊阻進瞻於衮綉身居林下但傳誦於絲綸
通孟守
馮軾徐驅鼎來千騎結廬屏處幸受一廛行將伏謁於
道周可不通名於記室某官蒞官之清如水接物之和
似春於進取也甚廉以宏深其所飬豈不貳邊城之守
衞亦嘗提民部之𣙜酤欲訖外庸暫臨近輔仰瞻行闕
在今日則地優舊號富州視異時而民瘠先聲所至衆
志已孚必知以撫字而為先非曰置催科而不問苐恐
未下車之際已聞不俟駕之招炎困吝之餘棲遲於此
聽父老扶杖而相語謂史君合符之有期日望班條風
行闔境遽蒙謙抑先委貺以五雲之書倍喜衰遲獲託
迹於二天之庇
與王監丞
曩嘗傾盖觧后日邊今獲受廛棲遲宇下可无一紙往
徹雙旌某官負卓越之才懷經綸之志萬言落筆四海
无人自合横翔徑處紫禁玉堂之上曷為小却尚留清
香畫戟之間惟其所飬者閎深是以獨廉於進取暫臨
近輔可訖外庸發摘吏姦如神明撫摩民莫如父母此
士庶之所属望亦君侯之所優為苐恐賜環不容煖席
炎平生多難垂老投閒属憑軾之鼎來方杜門而屏處
阻干典謁莫陪賓從之追趍但與野人共喜閭閻之清
晏
賀石宰
一元天統肇始三微百里人和集為多福某官屈金閨
之步武試墨綬之剸裁飛舄將朝鳴絃无事爰體復亨
之動以迎泰吉之來氣感荔芸共借此時之冬日隂成
桃李姑留嗣歲之春風炎掃軌潛身望門矯首莫持杯
而為夀徒削牘以將誠
回蔡尉
物萌赤色律應黃鍾察其時則隂已極而生陽探其道
則復必亨而成泰矧文豪之柳子為吏隠之梅仙宜其
迓天正之三微可以擁神釐之百順一杯為夀莫陪賓
客之下陳尺素馳誠姑綴耄倪之善頌
回浮梁趙宰
時當亞歲氣變新陽溢父老之懽聲祝令君之介福某
官藹才華於天族屈步武於雷封民不忍欺盖前政之
所未有事皆迎觧亦今人之所難能逮兹復反之亨即
有泰來之吉舉杯為夀莫陪賀客之聮削牘修辭又在
記曹之後
回鄭宰
山川改觀逢新尹之鼎來田里即安與老農而胥慶稍
稽奏記遽辱貽牋某官學識俱高人門兩大宜青雲之
直上無白璧之小疵已嘗佩銅墨於日畿聊復寄絃歌
於岩邑雖然小却决不久淹政術素優豈憚煩於盤錯
治聲難掩即躐處於清華炎屏迹无堪依仁甚幸非公
事不至武城之室殆所當然以老人獲升單父之堂諒
難及此尚期一見以寫百懷
回浮梁趙宰
班歷清臺肇新歲紀鳴絃壮縣茂介春祺某官由國懿
親為時循吏迓三陽之開泰集五福之類升必有裏言
豈淹外服念閒居之掃軌幸近花隂想賀客之稱觴徒
馳椒頌
回鄭宰
太史授時肇新歲事令君布政茂介神釐况當㳙日視
篆之初即有頒春勞農之喜仁風披拂和氣冲融馴雉
田間聲即騰於三異飛鳬天際薦豈待於十竒自顧陳
人方依明府一杯為夀愧趍進之莫前尺牘將誠又稽
遲而不敏徒深祝頌罔旣名言
生朝謝惠詩
揆楚客之庚寅適逢初度問堯時之丙子未至疑年蒙
分銜䄂之珠璣尚記懸門之弧矢念劬勞於此日倍覺
凄凉息飄泊於頽齡已成衰朽過勤祝禱彌極感藏謾
談赤松子之長生寥寥安在愧无青玉案之厚報負負
何言
回石宰
一元紀歲符鼎象之取新百里承流協泰爻之廸吉某
官清修律己平易近民馴雉中牟方布班春之惠飛鳬
葉縣即膺晉晝之榮炎投老薾然依仁幸甚掩荆扉而
掃軌坐閱流年想椒醑之稱觴阻陪賀客
回鄭宰
三朝之始天令惟新百里之間人情胥慶某官凝郎宿
之采迓王春之祺椒酒浮杯奉慈顔而介夀葭灰從律
導仁氣以發陳自此泰亨宜於晉接靖言羸老阻陪鶴
盖之隂徒有賀悰敬致魚書之獻
回翟丞
送臘迎春於一日之間歲時旣正去故取新於三朝之
始福禄攸宜某官恬静自將剛方有守以精練通行於
邑事盖回翔久欝於賢勞兹乘交泰之亨必有允升之
吉炎侵尋晚節涉歴年華望松竹以依仁苟安里閈酌
桂椒而為夀阻造賓閎
回浮梁趙宰
鳳歷當三朝之始天令惟新鳬仙撫百里之封人情胥
慶某官凝郎宿之采迓王春之祺椒酒浮杯奉慈顔而
介夀葭灰從律導仁氣以發陳當内外之修攘兼親賢
而晉用旣騰治最必有裏言即乘交泰之亨茂廸允升
之吉炎竊依桃李屏處枌榆引領門闌方阻陪於賀客
將誠竿牘又反後於記曹
回希聖
大饗均釐小邦䟽爵方屏處蓽門之陋亦叨分蒲璧之
榮敢曰亢宗復青氊之舊物乃蒙共喜貺黃絹之新詞
感刻之私敷陳罔旣
回鄭宰
禄不及親未免抱百年之憾人皆欲夀姑強為一日之
懽家童具湯餅於厨中兒輩薦觥籌於席下豈意上勤
於執事亦蒙軫念其初生祝以修齡賜之妙語晼晚桑
榆之景衰殘蒲柳之姿假寵何多拜嘉有靦高處定勝
郢人之白雪許我聞之索居恨无樊素之朱櫻為公歌
此若為摧謝第有珍藏
謝縣官
禄不及於二親終身有憾年又過於七袠來日無多敢
意謙撝記其弧矢之初度俯憐衰朽貺以瓊瑶之雅辭
自顧蒼顔雖欲具一杯而為夀但無皓齒莫能發三嘆
之遺音徒劇感悰曷酬厚施
謝士人
生我勞瘁悲不見於慈親俾爾夀臧荷曲形於善頌雖
耋老歲增其齒而懽悰日去於心敢期褒衮之華尚記
垂弧之始自慚衰朽莫能致下叟之辭但有感藏无以
報仁人之贈
回趙丞
時頒鳳歷辰起龍躔適值贊公之賢攝行令尹之事藹
然和氣散在東郊宜集春祺用迎夏正况以宗盟之俊
兼之吏治之優開泰之亨豈淹外服允升之吉必有裏
言俯念陳人又更獻歲舉一杯而為夀莫預進趍裁尺
牘以修辭徒深贊慶
又
龍躔起度鳳歷更端惟我少公之賢暫安吏隠當兹端
月之始茂介春祺用乘泰道之亨允廸升階之吉念桑
榆之暮景依蘭菊之清芬属以病軀疎於會面
與趙宰
擢秀宗盟撥煩壮縣將寄受廛之迹可稽奏記之恭某
官英俊萃於一門聞望高於同姓漢邸賢王之胄繼以
才華慶元上相之家篤於行義宜騫騰於雲路尚盤薄
於雷封蒲穀所臨枌榆孔邇旣熟知其疾苦必加惠以
撫摩製錦之優即收異最追鋒之召豈待終更炎昨分
竹符偶在珂里乃於今日獲際下風老矣无能守蝸廬
而屏處喜而不寐幸鳬舄之鼎來
賀趙宰
璿璣占象天令鼎新榖璧字民春祺輻凑以間平之令
德藹卓魯之仁聲上方眷於宗盟棣華競秀人共期於
泰吉茅茹同升佇聞趍召之來允協履端之慶念庇身
於宇下方屏迹於田間納謁公庭莫預鳬趍之列修辭
記室敬伸燕賀之誠
賀趙丞
迓王春之謹始方値三朝亞郎宿以為丞宜新多福而
况宗盟之重且兼吏道之優豈得淹留黃綬之間自可
騰踔青雲之上因履端而有慶即趣召以來歸念方却
掃於荆扉莫陪旅進雖欲效勤於椒醑徒激懽悰
賀趙宰
天正一陽方回淑氣雷封百里共溢和聲福以類升道
斯來復暫弦歌之小憩即璽詔之遄歸一杯為夀之勤
莫陪旅進尺牘修辭之敬薄寫懽悰
又
時當亞歲律轉新陽沸里社之懽聲增縣公之介福某
官聞望高於天族才猷見於雷封人行古鏡之中吏立
春冰之上盤根游刃有成不俟於三年要路着鞭來復
可期於七日炎投閒已老頼庇為多望賀客之下陳進
趍不迨干記曹之清視祝頌惟深
又
青帝回春黅天司化三朝伊始萬福惟新某官帝室懿
親相門華胄自合登日畿而結綬肯來蒞岩邑以鳴絃
其清㓗足以為吏師其惠慈足以孚衆志宜迓泰亨之
吉即承晉接之榮炎久矣倦游退而屏處幸桑榆之暮
景依桃李之穠隂自憐扶杖而後行阻陪賀客不獲舉
杯而為夀徒有祝辭
荅劉宰
分守江城昔嘗聯事受廛岩邑今獲依仁遽辱緘謄未
忘衰朽某官久懷才諝克紹家聲雖韜藏不急於人知
而抱負可供於世用需章交薦終著休聲便殿通班遂
升華秩尚安外服亦小試於民庸必有裏言即入登於
朝著炎風波跌足林壑藏身以老人可升宓賤之堂敢
希眷予非公事不至言游之室可遠嫌疑
賀劉宰
頒歷清臺肇興歲事字民壮縣茂輯春祺某官廸德惟
新對時有俶孝友内行於閨梱慈祥外洽於閭閻宜乘
泰道之亨允廸升階之吉炎受廛耕牧掃軌郊坰椒酒
獻酬悵莫陪於下客魚書祝頌敬自逹於中㳙
又
三微之始天正更新百里之間人情懽洽某官中和廸
德豈弟宜民榮領金章散仁風於花縣喜隨綵服增介
福於萱堂宜即復亨遂膺晉接炎論交惟舊頼庇尤多
遥睇賓墀莫奉一杯而為夀仰千記室苐修尺牘以將
誠
荅詹守
歲時告朔謹始三朝宇宙回春後期十日以預迎於協
氣可增鬯於繁禧某官近雙闕以開藩迓三陽而交泰
占龍躔之常度于以勸耕考象魏之舊章因而布治事
施行而有序民觀聽而惟新行即還中寧容久外炎受
廛宇下卧病山中阻造臺門即首時而展慶謹修竿牘
祝眉夀以將誠
荅陳宰
緬懷先世嘗接迹於朝端今見象賢復受廛於宇下未
遑奏記遽辱貽牋某官學自家傳仕由才奮諸公推轂
宜騰踔於雲霄百里鳴絃暫徊翔於岩邑靖言弊俗久
負惡聲在賢大夫必不鄙夷其民如古循吏將行平易
之政但憂坐席之未暖已見鋒車之鼎來炎與世无求
投閒已久朵雲拜貺念其老病而不遺元日履端知與
耄倪而更始
謝陳宰
絳人甲子嘗有疑年楚客庚寅不忘初度門懸弧矢空
思昔日之劬勞袖出珠璣乃辱令君之祝頌度英詞於
白雪動清唱於朱唇生也不榮念衰遲之已耄報於何
有嘆駢儷之非工
賀孔守
雞日履端甫應丹天之運龍躔起度即回青帝之春沸
闔郡之懽謠介專城之景福某官寬仁廸德樂易近民
中朝慶賜之行茂迎協氣近輔藩宣之善必有殊榮迓
此泰來宜於晉接佇拜紫泥之詔入登文石之班炎俯
念老羸仰依庇護椒杯為夀悵莫與於進趍藜杖扶衰
但遥伸於祝頌
荅永興鄭宰
壮縣鳴絃子姓有續貂之喜窮山掃軌老夫辱烹鯉之
音得此為榮若何圖報某官七閩名士兩學勝流旋奏
第於南宫宜飄纓於上國雷風盤薄乃亦有三年之淹
雲路軒騰終難遏千里之駿由兹入覲必有裏言平遷
即上於蓬山小却亦游於璧水炎生平困躓晚節浮沉
非宦路之多艱乃拙謀之不耦英才得用尚為衰朽之
光來裔不忘永念交承之契
納幣
瓜葛相依追尋舊好蘋蘩可薦締結新姻乃因媒妁之
言遂得閨房之秀炎孫璋麤聞詩禮已登受室之期某
人令女素習組紃當遂宜家之好吉諧占鳳美類食魴
信必踐言諾重黃金之百菲難廢禮意踰白璧之雙
請大媒
掌男女之判固藉行媒議婚姻之親必由尊属兼是二
者豈同他人可无一言以告下吏炎孫璋年過旣冠麤
聞詩禮之傳某人令女歲已及笄自是閨房之秀昨得
百金之諾今修五兩之儀仰頼主盟永堅好援
媒人
合姓有婚姻之好知名頼媒妁之言將欲宜家旣資緩
頰今方納吉何以將誠尚冀仁慈特垂容納
賀孔守
氣回緹室垂半仲冬福集黃堂茂迎亞歲某官以魯國
真儒之後居漢庭多士之先姑暫守於武符宜超登於
文陛論其道則復必亨而成泰察其時則隂方極而生
陽即當趍以還中豈得淹於報政靖言衰朽仰戴帡幪
處圭竇以潜身望臺門而矯首一杯為夀莫陪賓客之
下陳尺牘修辭但綴耄倪之善頌其為欣愧罔旣敷宣
雙溪類稾卷十八
