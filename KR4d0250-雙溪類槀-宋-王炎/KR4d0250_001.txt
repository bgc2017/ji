雙溪類槀卷一宋王炎撰
古賦
水西風光賦(并序)
隆興癸未冬龍圖閤待制吕公來守新安覽其山川而
樂之後八年卜居于城西南隅榜其樓曰水西風光門
下客王炎賦之附于衆作之末其詞曰
古歙為郡山水竒秀飛仙往往窟宅扵其中號居江左
十州之右至扵水西之勝槩又稱甲扵一州挾以披雲
之孤峯遶以漾沙之寒流昔翰林之詩伯騎鯨魚而来
遊至今墨客騷人無不劇談其高風而漁翁樵老亦能
尋訪其遺迹人與景而俱勝首尾三百餘年而不可再
得那知神崧夫子之卜居而氣象反高乎疇昔豈非人
物為主山川為賓故風光雖滿扵天下然大半落莫而
無聞苟有恃而獲傳歷千載而不朽有白傅而知香灘
因叔子而知峴首浣花寄聲扵工部醉吟之篇輞川託
跡扵右丞丹青之手况如我公三朝廊廟之夀俊六世
軒裳之故家何紫乎文石鳴玉乎金華一旦丐閒引身
而退傲睨扵烟塵之表袖手扵功名之外遂令水西之
聲稱自于今而益大飛檻渠渠壓城之隅予雖未獲寓
目扵几席之末緬想其臨高眺遠凡可以悅耳目而娛
心志者一皆領略而無遺公舊為伯扵此邦留去思扵
千里父老兒童見公而喜故雖山靈與溪神争欲回巧
而獻技攬波光空翠扵冥濛杳靄之間閱雲烟沙鳥扵
旦莫晦明之際飄然如坐蓬萊方丈而下視人間之世
憩曲几以欠伸撫修欄而倚徙彼謫仙放浪而一来非
可同日議也無已則猶有太公望之事乎處則釣渭水
之璜出則佐六州之王方聖天子之仄席登耆英扵廟
堂胸中之策十未用其五六恐未可留意扵山水之風
光
竹賦(并序)
小人之情得意則頡頏自高少不得意則摧折不能自
守君子反是竹之操甚有似夫君子者感之作賦以自
箴其詞曰
晦叔讀書南齋之上門巷僻左交游日稀環以桑麻之
場帶以瓜芋之區路折西南萬竹蒼然下緣乎曲澗之
湄其清可以延風月其高可以擾雲霓珊珊乎鳴蒼玉
之佩摇摇乎舒翠鳳之旗森森乎甲胄之襍峙而切切
乎矛戟之參差其偃蹇挫折者如忠臣節士赴患難而
不辭其嬋娟蕭爽者如慈孫孝子侍父祖而不違其挺
拔雄勁者氣毅色嚴又如俠客與勇夫其孤高介特者
格清貌古又如騷人與臞儒予雖朝夕吟嘯扵其下曾
無以名其美而状其竒然泛觀宇宙之中萬物均函育
扵一氣而有剛柔堅脆之不齊榮者必悴盛者必衰實
繁者易剥色麗者早萎惟松柏之有心及竹箭之有筠
足以閱寒暑而貫四時春日載陽山川含滋零露兮宵
潤惠風兮曉披或萼或條或茁或荑含英吐華夭夭怡
怡竹扵是時清而不腴冬日祁寒天地積威雪慘兮冰
堅風號兮日凄川原千里木脫草枯香盡芳歇掃迹無
遺竹扵是時秀而不癯今而後見其含德之有常特操
之不移此吾所以無羡渭川之千畆有取淇奥之猗猗
願定交扵金石邀歲寒以為期否泰兮消長剥復兮乘
除秉吾心之堅一視此君乎庶幾
雉賦(并序)
之野外見一雉為野人所得悼其輕敵不戒而斃焉因
作賦以自警其詞曰
絳冠兮綠跗翠衿兮錦衣耿介兮自守雄鳴兮雌随平
原兮淺草徐啄兮卑飛何野人之機巧乃以媒而致之
方氣驕而賈勇敢直前而不疑事常敗扵輕敵碎身首
扵須臾肉不登扵鼎爼毛或用扵旌旗子玉無禮而殞
命趙括狂勇而喪軀酆舒怙俊而遭殺卻至稱伐而見
尸苟謀身之有累皆災害之所罹翠有羽而就羅雞以
尾而為犧鴈不鳴而先烹鸚巧言而長羇信涉世之孔
艱雖後悔而何追惟羽族之至靈獨丹穴之鵷雛噰噰
兮音聲鏘鏘兮羽儀摩千仞而高翔豈矰繳之敢施兹
吉人之能事扵鄙夫兮何誅
夏日郊行賦
四月維夏先晦三日子王子散策扵東臯之上爾汝老
農問勞既畢遂曳履乎委巷之間反而息肩乎喬木之
側喟然嘆曰以吾流目之所見物化之亟如此哉麥穟
穟而餅餌桑隂隂而繭絲麻旆旆而沒人秧芃芃而布
畦蜩解甲而效鳴鸎遷喬而載飛雀遶屋而孳尾烏俯
巢而哺雛是孰斡其機緘至扵日運而不齊也耶吾聞
二氣噓吸一瞬不留向之温然者俄而為今日之夏今
之燠然者又且為後日之秋所以使人慷慨增懷踴躍
自激感歲月之遄邁畏功名之湮沒故志士之競時殆
不容乎寢食如予之椎鈍遲魯則姑苟安而休息者也
人方逐逐我獨徐徐人方役役我獨于于諒愚智之懸
隔宜動静之殊塗其在武水之曲有先人之敝廬一裘
一葛日飯一盂非掃軌以謝物且杜門而讀書付榮枯
扵自然庶順命而無違抑古人有言曰優哉游哉聊以
卒歲是其獲我私者乎
喜雨賦(并序)
丙申夏四月武昌闔郡不雨越五月三日崇陽宰吳侯
以誠禱雨遂優渥按春秋僖公三年春正月不雨夏四
月不雨六月雨說者曰書不雨者閔雨也書雨者喜雨
也喜雨者有志扵民也今吳侯禱雨以誠不崇朝而雨
随之可謂有志扵民矣作喜雨賦其詞曰
歲行扵涒灘之辰斗建扵實沈之次環鄂渚之七縣值
亢陽之為沴風自南而且霾日將北而如燬雲霓鬱而
不興旱魃驕而孰禦策余馬扵郊牧喧龍骨之咿嚘滮
池瀦其既竭陂堰支其斷流視衍沃而龜坼况高田之
未耰苗已悴而半槁懼西疇之不收幾張頥而待哺舉
蹙頞而增憂粤桃溪之令君念民命之惟穀兹土曠而
農惰雖儋石而無蓄繄告糴之少艱米翔踴而如玉儻
既月而旱甚民必仆扵溝瀆講雩祀之故事虛心齋而
竭誠謁梵王之蓮宫羞蘋蘩之潔清欵仙伯之靈巖釋
輿馬而草行隂曀曀以随盖颸悠悠而擁旌柱礎濕其
有汗鐘鼓鞳其無聲紛舉手以加額曰雨兆其已形龜
日蕆儀肅我庭宇駕龍驂螭攸屇攸止雲將前驅雨師
踵至越三日而為霖罄一同而均利稼芃芃而驟蘇澮
汨汨而如注免為殍扵凶年占築場扵樂歲沸輿頌而
載涂歌令君之隂賜其歌曰霡霂兮涵濡汚邪兮滿車
其饟兮有黍稲稉兮可炊豈弟之澤民肥不臞我字我
撫公留勿歸均此大惠公歸勿徐吳侯聞而哂之曰父
老之言何美之溢也向也民憂而憂此吏責也今也民
喜而喜吏不敢以為德也然旱而禱禱而雨如重負之
獲釋也酌我醑醴旅我殽核合僚友而一笑吾敢忘夫
帝力
中隱賦(并序)
三衢留侯以中隱自處范石湖為書二大字以表章之
侯有中隱對自叙甚詳夫若隱若顯内心泰然不為圭
組所累侯之志高矣顧進為扵世功大名白民受其賜
侯未可辭此責也乃賦之曰
子留子道高而位下豐蓄而嗇施發揮所有可以雷霆
一世而畏人之知沈酣自得扵理義之府盤薄不鶩扵
功名之塗廼以中隱扁其室廬圑蒲曲几詩編酒壺凡
世間尤物一切無有盖淡乎如逋客之舍幽子之居吾
見其鼻間栩栩芻豢顔色殆將貴吾身扵隋侯之珠𦕈
外物扵秋蝉之翼此所謂與道逶迤一龍一蛇不露文
彩如玉如石者耶夫孤竹二子采薇西山揭日月扵百
世之上可望而不可攀槁項黃馘山澤下士徒悅其風
未喻斯旨友麋鹿扵閒曠之墟玩魚鳥扵泬寥之涘惟
陸沈而無用徒牢關而固拒故荷蕢與耦耕均聖門所
不許萬夫一賢天地間氣海涵岳負以育德游刅迎解
以為智陽潜于泉則草木無色雲出于山則膏澤千里
古之抱此道者屣脫富貴而無累蝉蛻塵埃而不緇然
燕坐一室而經營四海未嘗泊然與世而相遺投耒耜
而執玉釋版築而乘車萬物賓從受其寵綏蕭條陋巷
之布衣詰屈乘田之小吏非為我而不為盖欲為而不
遂先生彈冠而出曳履而趨豈無意扵斯人而何以隱
為漆園傲睨達近乎詭金馬玩世和失之鄙凖繩以中
又安取此有如樂天可謂賢矣不膏盲扵邱壑之下不
柴柵扵紳脩之間招釋子扵匡廬之阜呼酒徒扵香林
之灘得喪兩忘去就俱閒無乃欲眇今世而尚友與斯
人而比肩雖然進退有正以義為主可否無固因時為
度元和之際猶莫盡其所懷長慶之後可飄然而引去
時既異而轍殊何必追其故步曲阜之野麟出而非岐
山之陽鳳鳴而宜可隱而見其中躁可見而隱其德孤
吾欲與白傅異議廼申以招隱之詩其詩曰白銀雙闕
高巍巍佩印如斗生光輝藥石之妙國可醫縮手未試
衆遲之前旒側席九天上青雲發軔遄其驅
釣臺賦(并序)
自乾道丙戌至紹熙辛亥凡四過嚴瀨此身老矣閱世
寖久更事滋多感今懷古有慨然扵心者&KR0712;舟徘徊久
之遂賦曰
理予舟而東逝兮言將至于中都過釣臺而屬目兮少
弭節而躊躇山寂静而江空兮中有高人之祠去之千
有餘歲兮清風至扵今而凛如慨予懷之有感兮思鬱
紆而欲攄昔者夘金嘗一仆而再起兮真人翔扵參虛
羣公攀附其鱗翼兮策高足扵天衢功烈蔵在金匱兮
封爵載諸丹書大冠長劍之陸離兮又寫以南宫之圖
先生適際斯時兮獨深潜乎江湖雖可致不可屈兮思
魚釣吾其徑歸羞富貴耽貧賤兮夫何眇一世而偭馳
粤若聖賢之制行兮其大致惟出處之兩岐人臣仗鉞
而觀兵兮二子餓首陽而采薇君王溺冠而傲士兮四
老遯商顔而茹芝意固各有所為兮非好惡獨與人殊
載考西都之將季兮先自裂其廉耻之維饒悻直剄于
闕下兮章忠諫斃于縲纍彼豢扵寵禄而不去兮惟其
上所招麾孰肯為我死亡兮金城圮而莫枝莽上下其
目以旁睨兮敢挾斗筲而覬覦雄作美新以蒙羞兮歆
獻符命以導諛可勢奪與利啗兮龜鼎遂随之而轉移
世祖折節以下巖穴兮盖懲夫覆轍之車訓仁義而戒
阿諛兮亦豈無意扵當時重臺閣之繩督兮輕廟廊之
訏謨前有軒冕之榮兮後有斧鉞之誅朝正位扵公府
兮夕隕命扵囚徒羊裘逝而不留兮非特先見乎幾微
上以警一人之失刑兮下以厲多士之廉隅噫有國者
亂亡相尋兮未始不自夫名節之先隳麟鳳曠世不一
見兮是焉可以縶維瀝酒扣舷而遐想兮乃申以斐然
之辭玉帛雖不到藪澤兮豈無逸民老扵樵漁私其身
不憂其君兮何取夫遠走高飛而獨居
林霏賦(并序)
致政胡丈思成燕居之所扁以林霏模寫其景寄扵詩
嚢畫笥誦其詩觀其畫令人心志翛然厭薄塵垢因成
古賦一首其詞曰
倚蕭灘之北漘萃闤闠之萬家獨德人之結廬却市聲
而無譁開樓觀之淨麗納江山之幽遐疑老仙之一壺
蔵物色之清佳招鷗鷺與忘機湛方塘之淺綠衛以竹
君之蕭森絢以蓮娃之温淑鬱喬木其參天輸清隂而
覆屋抱虛白而不染攬空翠而可餐酌癭藤之釀玉彈
素琴之無絃睇飛鴻之冥冥覺燕處之超然主人為誰
澶淵居士方時承平家在中土偶赤縣之陸沈随一龍
之浮渡非無意扵著鞭可聞雞而起舞恥捷徑之别驅
甘康莊之徐步張使旜扵蜀道把州麾扵淮浦回老眼
而内觀笑浮名之絆身遂選勝而卜居以頥神而保真
規子美之浣花摹樂天之香林尊德誼者陪鳩杖而舂
容談勢利者望龍門而逡廵乃相與竊議曰此非持已
之潔而矯俗之汙者歟有卷舒之道而無悔吝之疵者
歟𦕈外物扵螽股而貴吾身扵驪珠者歟徜徉塵垢之
外而與喬松為徒者歟居士聞之局局然笑曰斯言過
矣吾何有扵是其歸来若差後扵淵明其止足尚庶幾
扵疏傅既婆娑而即安亦逍遥而無累客乃櫽括其辭
以命管城簿寫林霏之佳趣
石菖蒲賦(并序)
予書室中有石菖蒲一本鬱然暢茂盖資水石之清幽
以遂其性此物醫經所論可以延年可以成仙第人取
而食之蒲喪其生矣然則為人養生者非蒲之願也因
讀北山翁集有水菖蒲賦一篇三折四復詞既妙麗而
興託高遠乃拾其遺論而賦之曰
老石嶙峋金鐵貞兮浮雲所根氣潜蒸兮下漱冽泉玉
鏘鳴兮蹙節盤屈託以生兮附堅涵潤密如積兮四時
青青不改色兮烈日凝冰無能厄兮潜蓄幽馨如有德
兮后土富媪載品彙兮其秀其英拔類萃兮虬髯者松
負勁氣兮惟竹虚心古君子兮蘭有國香儕高士兮梅
也如玉勝静女兮得土則繁否則悴兮獨根于石孰如
蒲之精粹兮有荇有藻産漣漪兮可薦可羞播聲詩兮
亦有芙蓉媚芳池兮紅衣素裳美且都兮下視其本著
淤泥兮潔淨不汚孰如蒲之清癯兮来自澗谷入吾室
兮鑿石瀦水保蓊鬱兮零露宵泫珠的皪兮甘雨時濯
淄塵滌兮中心愛之久無斁兮方士者流言可飡兮養
心益髄將引年兮一寸九節可登仙兮帝經君錄其言
然兮予乃獻疑進末議兮彭聃最夀終亦逝兮喬松飛
昇今安在兮屑而餌之蒲何罪兮毁璞雕刻玉不幸兮
枯骨抱易龜隕命兮破為犧樽木失性兮彼美維蒲吾
良朋兮前有韋編後黃庭兮全真育和共欣榮兮優游
卒歲淡然其忘情兮
辭
鳴水洞辭(并序)
艾西有澗水自黃龍山西流達扵巴陵郡之平江而注
于湘水平江故羅縣以地志考之此水即汨之原也其
間泉石最佳處曰鳴水洞青山中裂水行石上懸注崖
下為瀑流遠望之如曳縞素迫視如撞璚玉而碎之瀑
布上水徐行則皺綠度石齒間多沸白如操琴筑音又
其上石絶水為亹石之窪大小不一皆如古樽罍錡釜
狀水與石爭怒聲澒洞如風旋雷吼兩崖皆峭險不可
陟降蒼松數百株相扶瘦立枝格偃屈据木末俯視崖
下使人神凄髮竪有蕭條遺世之意崖上有轉雷亭韓
舍人子蒼作而名之歲久亭壊惟故址僅存沈粹卿擕
酒邀予遊其上愛其景清甚欲去復留予不能飲亦累
數觴不醉薄莫始歸粹卿曰此境視之不減匡廬三峡
畫之當勝輞川惜其在窮山深谷人無知者移而近通
都大邑其價可值萬緡予謂泉石之奇絶山靈愛護留
以遺幽人勝士非求知扵世俗也馬蹄車轍不至山間
乃能全其清耳粹卿以予言為善因識其大槩而系之
以辭曰
艾之西兮汨之原山石劃斷兮穹㠌而嶄嵓瀑流下注
兮其上絶而為亹有蛟有龍兮伏而不怒雷鳴崖下兮
窮年風雨誰斧鑿此雲根兮遺予以罍洗松有樛枝兮
屋之深深苔蘚斑斕兮織繢以為茵觴酒于上兮聽潺
湲西峰䘖日半規兮徘徊猶未忍旋予欲縆朱絲兮節
清音而度曲招玄鶴使舞兮醉予醽醁有玉韞櫝兮幽
人之軸秋蘭之珮兮夫容之服瘦石寒泉兮矢其弗告
四墉無隙兮巘㟧青青白雲漠漠兮截洞口以為扄輪
鞅莫來兮無傷我清不執劵而兼并兮莫予與爭
懷忠堂辭(并序)
顔魯公知湖州作放生池又刻碑池上其碑見存池畔
有魯公祠堂題曰懷忠北山程公嘗作楚辭一章刻石
廡下其辭甚古然未盡事實因以辭續之
跂逸駕兮前修佩武符兮典州迹已陳兮德新可敬而
慕兮幾春復秋意其存兮閟千萬年之原謂其逝兮乃
在浮羅之顚奮忠精兮取義貫羲娥兮爛然隘塵寰兮
上征揮八極兮為仙黃鵠脫驂兮素虯停駟幾弭節兮
念遺民而来顧高弁蒼蒼兮清苕瀰瀰公来遊兮湖山
增美遊觀罷兮来歸有蒲與荷兮清泠之池魚鳥懷生
兮欣欣焉其有依銀鈎蠆尾兮燦翠珉而陸離絃琴兮
擊鼓羞羔豚兮酌醑跪起以薦兮願公燕喜公燕喜兮
吾民樂康却災沴兮蠲除不祥雲來兮萬祀烝嘗兮不
忘
頌
太廟瑞芝頌(并序)
聖天子光奉貽謀嗣守神器兢業不懈日親萬幾間五
日一朝于兩宫蒸蒸翼翼問安侍膳惟謹聖孝昭假天
地祐助祖宗顧歆乃慶元五年秋八月壬申玉芝産于
太廟太室之西楹越十日辛巳有司以聞詔丞相帥百
僚縦觀參考圖諜是為上瑞維時近重明節鑾輿詣夀
康宫奉香以進太上燕豫天顔怡懌越六日丙戌朝于
夀康宫欵侍至日中昃清蹕始還九月庚寅朔用家人
禮奉玉爵上千萬夀于宫中孝慈浹洽佳氣葱鬱扵是
公卿大夫及都人士女外薄海隅無不歡喜乃知國有
大慶中外禔福廟社奠安休徵之来符應彰灼如此臣
不肖秉筆隸太史氏敬敷叙本末書之汗青蔵諸金匱
石室以昭示来世永永無極又念昔漢甘泉宫九莖效
異唐延英殿三花吐秀與産于廟楹不可同語而一時
君臣動色相賀歌而詩之以自夸詡載在方冊猶為美
談今瑞不虚出慶事鼎来福禄曼羡是宜被之管絃播
扵樂府以鋪無前之宏休臣職在鉛槧喑無歌詠附入
英莖之奏則歸美報上義誠有闕心甚懼焉謹拜手稽
首獻頌曰
宋紹天命列聖重光丕緒舄奕施于無疆少海日升慶
元五祀淵默面南格于天地於穆清廟玉芝呈瑞蔓蔓
其華麗于丹楹匪根斯殖匪葩斯榮和氣融液不春而
生其瑞維何祖宗咸喜神孫致孝孺慕無已有開必先
産祥隤祉其孝維何神明可通問安寢門四輔翼從洗
爵為夀雍雍在宫莫大之慶朝野攸同賚爾高年曰予
錫類頒爵輔臣曰汝予助三宫豈樂萬姓歌舞維我高
廟中興集勲神器所傳藝祖之孫重華之斷夀康之仁
凝神冲漠不俟倦勤羣黎屬望天啟元子四聖揖遜千
古顓美主鬯匪易秉心肅莊以奉重闈媚扵慈皇崇德
尚賢心膂股肱盡擯浮偽慈皇是承醻酢萬微未明當
依不蔽不疑慈皇是以民附于仁天鑒厥誠對越在上
祖宗之靈貺以瑞物胙其德馨昔在紹興芝嘗再茁仁
皇英皇二祖之室曾孫篤之克肖其德受是珍符寵綏
四國曷以祝之萬夀無極又曷申之子孫千億有德有
瑞隱顯合符自今以始史將婁書皇德日新勿替厥初
樂府
明妃曲
掖庭國色世所稀不意君王初未知欲行未行始驚惋
畫史乃以妍為媸約言已定不可悔氈車萬里随單于
玉鞍紅頬空回首烏孫公主王明妃高皇兵敗白登下
歸遣帝子稱閼氏欲平兩國恃一女烏乎此計何其疎
至今和親踵故事延夀欺君何罪為此生失意甘遠去
此心戀舊終懷歸塞雲惨淡氣候别風沙四面吹穹廬
琵琶曲盡望漢月塞鴈年年南向飛
公無渡河
黃河浩浩不可航腰壺欲渡何其狂嫗挽翁衣願無渡
忠愛深言反逢怒河流滔滔翁溺死老嫗搏膺淚如雨
行人勸嫗莫痛傷痛傷之極能斷腸古来愎諫多不祥
鴟夷浮江吳國滅老臣疽背覇王歇
雉朝飛
飛飛野雉雄挾雌相與孳尾為之妃人生誰不有配耦
我生垂老為鰥夫永巷蛾眉幾千指一妻一妾庶人禮
壮年受室不及時老去自憐身獨處短布单衣誰為縫
東臯種黍誰共舂蒼天高高不可問願照衡茅有孤悶
關山月
隂山蕭蕭木葉黃風高馬健弓力強鐵衣萬騎向北去
仰看鴻鴈皆南翔身在邊頭家萬里嗚咽悲笳壮心死
功成歸取漢爵侯戰敗沒為邊地鬼團團霜月懸中天
閨中少婦私自憐捐軀許國丈夫事莫恨不如霜月圓
白頭吟
青絲織作雙鴛鴦紫絲繡成雙鳳凰在家不敢窺屏著
心願出門逐夫壻琴中解道人心事不辭半夜將身去
君親滌器妾當壚豈料賦成天上知臨邛舊事不記省
千金多買青蛾眉嫁時衣裳今尚在妾貌未衰君意改
當時去家恨太遲今日思家翻自悔玉環既斷不復連
青銅既破不復圓古来佳人多薄命不見鸞膠能續絃
但願新人同燕婉桃花長春月長滿
飲馬長城窟
春風塞草青邊城區脫静秋風塞草黃邊騎角弓勁秦
人驅丁夫築城備匈奴城成有虧日匈奴無巳時哀笳
中夜起戰馬竪雙耳蒼茫沙上月幽咽隴頭水征人悲
故鄉閨人守空房安得霍嫖姚飲馬瀚海旁
門有車馬客
烏鵲遶屋鳴有客停征騑問客何自來君家寄家書攝
衣起迎客開書多苦辭蕣花不長好玉顔亦易衰水行
有却流人行無反期置書拜謝客豈不心懷歸事君有
明義不得顧所私作書附客返路遠幸勿遺上言重自
愛下言長相思相思勿相怨自古多别離
出塞曲
羽檄走邊遽虎符出精兵壮士卷甲起骨肉送之行擊
筑歌易悲挈榼酒更傾關山殺氣纏寒日無晶明箭落
紫塞鵰馬裂黃河冰豈畏敵騎多只憂將權輕閫外不
中制一賢當長城鼓行渡沙磧願勒燕然銘
遠别離
静女不下堂游子志四方五花驕馬金絡腦出門僕從
生輝光草青沙軟濕春霧玉蹄聮翩踏花去樓頭明月
闕又圓西風一夕生庭樹明璫綴以木難珠錦衣繋以
貂襜褕青眉玉頰為誰好天闊飛鴻無素書今年花落
容華在明年花發容華改離鸞别鵠不自憐人生難得
長少年
擬古閨怨三首
為郎縫春衣春盡郎未歸羞見庭下花一雙胡蝶飛
二
良人久在外想像裁香羅放下金粟尺無言顰翠蛾
三
花開復花謝堕在藩溷邊不惜花落盡惜無長少年
粧樓怨(并序)
曾開府有内嬖二人置之别第曾死夫人逐之扄其門
無為王宰曾客也為賦粧樓怨蜀人韓毅伯賡之毅伯
過臨湘話其事因出詩藁炎亦賦一篇
長安甲第凝丹碧門外如雲珠履客主人對客懶將迎
别有洞天雙國色簾幃不動春風香廼翁但醉流霞觴
綠絲垂地細君惜從今可老温柔鄉歡樂短憂恨長鳳
飛何在遺其凰不言不笑念恩怨明月無情窺象牀春
暖花枝啼曉露此身今是花無主可憐高塚卧麒麟不
許畫樓棲燕子
薄薄酒
薄酒可成禮何必飲上尊醜婦可成室何必求麗人人
生有欲皆求得誰能有得終無失多蔵未免誨穿窬厚
味亦能生疢疾青鞋緩步可當車不用駟馬黃金羈茅
簷之下庇風雨不用丹碧文榱題緼袍布衾亦自暖不
用狐裘蒙錦衣莱羹脫粟亦自飽不用五鼎羞鮮肥月
盈不償闕物盛必有衰逐客可相亦可夷餓隸為王又
為菹欲從意滿神所忌吉凶反覆相乘除吾聞猩猩罵
人非不智以醉就禽猶惜屨黿鼉窟穴深更深卒為人
得由貪餌古來達識照其幾外物視之雙弊屣於陵辭
聘寧灌畦禦寇辭粟寧忍飢逃榮無辱二疏去今是昨
非陶令歸請君莫嫌薄酒薄瓦甕匏尊任斟酌請君莫
嫌醜婦醜荆釵布襦與偕老天寬地大得自由如此足
矣何多求
雙溪類稾卷一
