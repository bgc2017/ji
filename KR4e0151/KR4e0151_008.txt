山齋文集卷八
明鄭岳撰
奏議
先公自筮仕郎署至謝本兵歸遇事執奏不少遜避
疏凡七十二章俱火壬戌城䧟之變今僅於國史中
得疏略一二梓之亦少暴忠悃之萬一云
申明職掌疏略(時任大理寺卿)
臣惟内臣賈全等侵盗倉庫宜伏正法而特蒙曲貸將
使左右效尤恣意侵盗設至敗露又圖幸免其害不可
勝言且自皇上即位以來如陵戶任文舉法司查例免
差乃因太監扶義之請特免全戶千戶鞠王英法司依
律坐徒乃因太監閻洪之奏特調外衛火者邵經分贓
滿貫太監傳倫借債鉅萬法應提問俱送司禮監發落
夫法者所與天下共者也事涉近倖輒有輕重是法不
信於天下矣古人有言法行自近始又曰宫中府中俱為
一體故申屠嘉辱鄧通而文帝不以為忤韓琦安置任
守忠而英宗不以為專前史書之以為盛事陛下宜遠
鑒前代之規近守祖宗之法自今内官内使等有犯悉
聽部院問擬發本寺審錄則可以昭聖朝平明之治矣
保聖躬以綏福履疏略(時任大理寺卿)
臣惟陛下春秋方盛聖體未充尤宜慎重請遵聖祖寡
欲勤政之訓宫寢限制進御有時清心省事自然有益
退朝之後即御文華殿裁决章奏日暮進宫不惟修身
立政所以養壽命之源亦在於此
復勘甘肅兵變疏(時任大理寺卿)
臣等頃奉命往勘甘肅兵變事臣等謹與該鎮撫按會
鞫原任總兵李隆等謀殺巡撫都御史許銘事具得其
實按隆與銘本同里人銘初至鎮每事持正隆不得致
私欵而所裁革占役諸弊不少假借隆意其害已及散
月糧令依時直折銀隆積有米麥不得冐厚利遂恨銘
刺骨密令指揮楊淮嗾諸部卒詣銘復掠治為首者二
人隆欲邀結衆心藉此䧟銘遂令諸部卒各備鮮明衣
甲具三日糒待操約以告增糧價須劄隊毋還城不聽
即殺之詰旦銘及隆與鎮守太監董文忠俱至公議府
隆使人約諸部卒今日告必不聽毋散衆遂益恣文忠
向隆營解不可得衆圍繞薄暮隆又使人激諸部卒曰
事已至此可已邪卒栗不老等遂火大門擁衆進索銘
文忠以身蔽之衆拉出文忠門外步脱還府搤銘出亂
毆之死集木具火焚其屍衆散隆騎導回府衆卒毁銘
所居公署盡掠其衣物銘幼男許二哥子逃匿文忠處
獲免衆復大掠城中釋獄囚劫官軍越三日乃得收殮
銘餘骨隆遂迫脅文忠反誣奏銘尅减軍糧激衆致變
冀以緩罪臣等謹與該鎮撫按諸臣再三鞫審銘之死
實由隆主之隆亦辭服隆當謀殺人造意律斬栗不老
比殺祖父律凌遲同惡楊淮等各以差論死流放太監
董文忠副總兵李義臨事不能解紛反扶同妄奏罪亦
難宥文忠宜罷義宜降調臣等謹具狀以聞
復處大同叛卒疏略(時任兵部右侍郎署部事)
臣頃奉旨集廷臣會議大同事臣惟往者張文錦之事
失於姑息未正國法以故悍卒愈驕屢行稱亂今若又
專為撫處則聲威損於九邊紀綱難以復振宜選才望
知兵大臣為總制率都督魯綱領營兵三千薊鎮精兵
三千并發宣府銳卒進營大同近地仍先降勅大同鎮
巡官令曉諭鎮人擒獻首惡即奏請班師不者整兵進
剿無赦號令再三當自有起而應之者戶部遣官齎銀
八萬兩銀牌五百面縀絹千匹以備賞賚且懸賞格募
之令鎮巡官悉受總制官節度不用命者都指揮而下
得以軍法從事大同城内親王宗室及鎮巡三司官吏
士民兵進恐不能保全固當顧慮然此寇不除則羽翼
愈大養亂深將遂不利於國家輕重之際則又自較然
况此寇顧戀妻子或冀親王宗室如前疏救必不敢輕
犯矣
正刑獄失平疏略(時任大理寺卿)
臣惟王欽罪當誅死贓至百萬今雖發遣合將家産抄
沒各營牧馬草場侵費百萬罪雖遇革贓應入官兩廣
總兵朱麒縱僕為患屢經參奏應合革回内官石明因
追私債毆殺平人法當成獄乃因妄訴冤枉斷發充軍
給事中劉最御史黃國用主事羅洪載郎中顔如瓌給
事中鄧繼曾各所犯罪薄而充軍為民降調似為太重
南京署員外郎李棠該守備衙門參奏遠拏下獄事難
追究乞解回南京法司問擬試監察御史馬明衡朱淛
因皇太后聖旦免朝賀輒有論列事雖欠審心亦無他
試御史季本陳逅員外郎林應驄列疏論救乃併下獄
乞將諸臣早賜寬釋以慰羣情
上水利疏略(時任大理寺卿)
臣勘事陜西道經畿内河南諸處見太行西倚淮關繞
懷衛北極燕薊其水皆東注南入于海盧易滹沱流離
漳洺衛泌洛瀍其大也宜督居民瀕水開田築提防以
障汎溢鑿溝渠以通灌溉其平疇廣土無川洋之利者
量鑿洄澮或為陂塘下通水泉之出上取雨潦之入每
府增置通判一人以江左人諳水利者居之督率羣邑
專理農事則數年之後皆為沃壤而水旱不足憂矣
山齋文集卷八
