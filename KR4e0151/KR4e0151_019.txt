山齋文集卷十九
明鄭岳撰
墓表
處士張君墓表
嘉靖五年丙戌二月二日南坡處士張君惟正卒于家
其冡子文鎬方試南宫中式越三月廷試第進士試都
察院政五月十七日始聞訃匍匐就道哀毀幾絶既抵
家亟圖葬事卜以是冬十二月十二日窆焉其墓在縣
北五里許其地即君所取號曰南玻者君嘗手營其麓
葬其配陳氏兹君之葬也文鎬請于方都憲松厓銘之
顧未有表碣復於余請泣且言曰二公鄉之望也吾先
君得惠儌以垂不朽不肖孤亦得以少逭罪責余謝不
可迺受狀而讀之君諱基字惟正世居縣郭蜚鳳山下
鄕人稱曰縣張蓋仙之著姓也肇居于唐招討副使公
濬入國朝有諱鐩者為儀禮序班諱洪者國子上舍君
之高曾王父也祖琳早卒祖母王氏以貞節旌于門父
炯號水月母周氏生君兄弟三人君其季也家故裕至
水月時詘舉贏卒之日舊産多棄而取貸者蝟集母孺
人深以為憂君跪曰是毋庸慮兒能任之迺棄舉業治
家政綜理節縮動有矩法以嚴御家衆不憚勤瘁久之
家漸振棄者復而貸者酬操其餘以拓居第以新祠宇
舉三世之喪而安厝之不令二兄均任其費正德已夘
寇入縣居第蕩焚君又獨出貲完構而文鎬適以是秋
舉鄕薦人以君積孝義宜受其報晩得末疾謝人事於
屋西構祠置祭田於南坡置墓田凢為燕翼謀者莫不
備舉庶吉士林汝雨所述行狀謂君能光前裕後信不
誣矣况有子文鎬駸駸嚮用其顯揚於他日者固未艾
也文鎬二弟文鎡著錄邑庠文鏌方就學皆秀發五女
皆嫁士族孫學澄學浩其詳具墓誌余惟剝而復蠱極
當治天道與人事每每相乘若張之中微賴君復振所
謂幹蠱用譽碩果不食者徵之今尤信余故表其事以
為世式
明旌表孝廉文林郎雲南道監察御史如賓陳先
生墓表
先生諱茂烈字時周浙之瑞安人曾祖伯洪功授興化
衞總旗世其籍先生少孤且貧親負土葬父事祖母及
母曲盡誠愛既得祿迎養母母益老棄而歸養人謂之
孝舉進士節推吉安入為御史盡瘁舉職有冰蘖聲廬
舍服食如寒畯人謂之廉始治舉業即慕古顔曾氏為
省克錄書所獨得者為靜思錄又嘗面受陳公甫靜一
之訓玩心淵微動不渝禮世稱孝廉殆未足以盡之天
子聞其賢食以晉江學禄辭特給月米以資孝養辭不
獲始受及卒表厥宅里祠鄕賢優給其家蓋異數也年
五十八無子以族子遠揚後既葬方伯伍公符郡守馮
侯馴郡丞李侯縉節推傅侯朝縣尹雷侯應龍立石表
墓其友山齋鄭岳括狀中語劖之使觀者式焉
山齋文集卷十九
