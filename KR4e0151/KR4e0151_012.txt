山齋文集卷十二
明鄭岳撰
記
山翁樂丘記
壺山莆巨望也余嘗陟其巔窮其脉絡其山自西南來
近百數十里分為三支其一支北行至木蘭陂而止一
支東行突起兩峰狀類壺故名壺山東為梅花山下為
梅隴其一支繞出壺之背由柯山為五侯為文峰由石
牛為石巖紫泡菩提&KR2675;尾過榖城其水流出山背為磨
坑循兩溪下新塘與木蘭之溝會其大勢如是余謝事
歸將營一丘自老錦衣徐君元道舊識也善地理一日
告余曰梅隴林氏居址可卜也林舊姓中微其地已瓜
分僅存古屋一區與以厚直俾徙去屋後為平壠由梅
花一脉再起再伏蜿蜒而下其勢專其形厚再起頂而
落穴焉坐辛向乙穴之後方若展屏而壺峰尖員高出
其上左右連峰夾護而左山直趨新塘與前&KR2675;尾石巖
諸山聯絡迴抱其凹處五侯突出與壺峰對峙而文峰
榖城亦間出焉其下皆稻田溪水環流又界脉一小溪
詰曲流與前溪合溪久淤今設斗門因濬而闢之以通
舟楫水口堆土為羅星築長埂遷里社於其上山前後
售于他姓者盡復之幅員可六十餘畆於是築墓凡二
竁去穴二丈許甃石為祭臺為庭旁列石器前為明堂
為三門門左右為屋前後各三楹左為祠右寓守墓之
僕又前為甬道界墻路仍南出為重門表以石扁曰山
翁樂丘其外復纍細石為週垣開池瀦水取土補山其
平處為田為園樹有松榕果有員荔及他雜植難以數
計環蔭蓊鬱皆百餘年物也其始有力者屢圖弗就余
偶得之豈造物者固有待歟或曰子城居頗隘而務廣
其塋無殆非所急乎余曰然莆自唐宋以來名公卿大
夫貴顯一時今訪其故居漫不可得惟墟墓纍然獨存
至今展掃不廢其或胤嗣微弱弗振詔書每下勑有司
葺治禁其樵牧則居與墓也孰永且吾落跡兹山以息
以遊生為别業死為永宅又奚往非居邪問者語塞因
備述其事鋟梓而碑于門之右以為山翁樂丘記
桃源謁廟記
桃源去郡城東北六十里許自吾始祖太府卿露公居
南湖四傳至唐刺史肇公暨子倉曹楨公徙其地再傳
瑄公丁五季之亂立砦保境宋藝祖開基率衆欵附勑
受静邊都統帥子仁暢公左兵馬使仁錫公兵馬副使
都統公殁廟食其土著靈異焉其事載之家譜及宋郡
志所謂静邊都是已自後簮組相承登科甲者四人中
特科者六人其他請曹試由諸科進者十餘人盖嘗盛
矣元季寇發子孫散徙各聚為族而其地遂墟相傳福
州之上鄭航頭莆之涵江望江諸鄭皆是出也地隔譜
逸未暇遍考其在城中則今御史啟範同知士望及予
三家而已予家自先侍御公翛以宋遷蒲坂先理卿府
君復遷入城啓範八世祖提舉朝公以元季遷士望曾
祖慎思公以國初遷予高叔祖貢士公廣曾叔祖通判
公有傳洎啟範曾叔祖訓導公容進士公華士望祖教
諭公重光伯教諭公敏皆嘗詣桃源展謁祠墓予懷是
念久矣既謝事家居而啟範丁厥考教諭善卿憂士望
以遷官歸省其父訓導文學一時良聚遂約偕行以是
月六日丁未晨出拱辰門暮宿江口張生思程家明日
由舘後經故廟凡四渡溪并山行二十餘里連峰疊巘
磥砢多石閴無人居既至則山皆圓曼環峙沿溪盡墾
為田荒墟一簇喬木合抱問之土人曰此鄭故居也披
草視之階礎宛然稍進則草樹蒙翳不敢深入歴溪阪
詰曲渡水覓都統舊廟傾圮已久但存故迹耳土人草
構小屋塑二像於中陋甚不稱神棲乃以茅藉牲祇薦
祀事徘徊久之循廟側越田埂有泉出地上瀦而為池
其清可鑑其溫可浴宋志所謂溫泉是已土人指其上
有墟墓譜稱刺史公葬於廟側及倉曹都統兵馬諸墓
相去不數里皆未及披尋暝色匆匆僕夫促返夜一鼓
始至江口鄭善端家吾族也子姓詵詵猶有故家舊習
次日士望北去予與啟範歸因而嘆曰是地之勝以桃
源名復以洞名豈神仙家所謂小有洞天邪豈以宅幽
勢阻易於避亂如古之武陵邪然盛於宋衰於元之季
盛則聚衰則散散之久久又將復興而有數行於其間
傳曰公侯子孫必復其始數之復其在今之時乎顧今
修墓立廟役甚鉅當以漸而圖之因略紀山川形勝所
經命工為圖標志歲月家藏一軸用貽後人俾毋忘其
所始
逸老會圖記
合逸老七人為圖并坐聽琹者林翁翠庭吳翁臨淵也
據案撫琹者林翁頥晦也稍下坐則為宋翁友泉若林
翁他石寒谷對展詩卷讀之搦筆伸紙若締思者余山
齋也衣巾古雅鬚髮蒼白徜徉於山雲水石間所謂大
塊逸我以老者非邪始余數人者倦遊而歸將如香山
睢陽耆英故事結社為樂而人事離合不齊嘉靖丁亥
冬余僭為首會賦詩招致于梅峰别業合席列坐殽不
過五味菜果羹脯不限酒五七行客不飲亦不強示真
率也自是率為定規以次舉行既歴平綠溪閣流泉南
山諸勝處復嘆曰莆名山南有壺公北有陳嵒紫霄古
囊遠不過二三舍吾儕老且死不一至其處亦太俗矣
於是遍遊諸山登高望遠復得大觀維時李翁壺塘間
而羡之以居遠間一預焉且嘗招白塘之遊己丑翠庭
有大理卿召命懇辭不赴而寒谷適致仕歸預焉因念
唐宋諸賢之為會也圖形繪象詩文傳布至今吾莆勝
國時吳四輔方時舉輩為壺山文會其詩亦有存者今
兹之會漫無紀述可乎於是取累會之詩銓次成帙且
命工為是圖以齒最後者宜受役為記余不得辭爰考
香山耆英諸老年多八九十以上其次亦滿七十獨司
馬溫公以年六十四援狄兼謩例入會耆年碩德繫望
一時今惟翠庭年七十五臨淵頥晦皆六十七友泉他
石皆六十五寒谷六十四余年六十三耳幸皆康彊無
恙未知來日之壽視昔人何如壽及矣而德或愧焉非
所尚已余不敢望溫公而諸翁亦豈能無意於白杜文
富諸人矣乎幸際清時天開夀域吾人所以圖報答者
道固在是易不為大耋之嗟衛武公既耄猶箴警於國
夫老成典刑風教之助也然則今日豈徒讌遊為邪幸
圖其終以毋忘規勸
雲渠記
漢留侯遇老人於圮上其地去莆遠甚莆有山曰榖城
地曰黃石何耶山如覆釜巖石竒壯環其下屋居鱗次
士多業儒其幽人雅士亦各開家塾結唫社文物爾雅
甲諸鄉井故昔之好事者因以仙境名之也陳君宜中
世居書街代有聞人君於聲華勢利恬如也於所居之
左得地一區繚以週垣雜蒔花果中鑿方渠以蓄水泓
涵澄澈時有雲影卷舒往來於其間與水光相為映射
君樂之迺面渠為軒扁之曰雲渠因别以自號云軒之
前為亭半臨渠上操琹彈棋時扣檻而歌曰渠之水兮
漣漪漾白雲兮堆玻璃浮光下上兮鑑鬚眉蒲荇青青
兮魚可劙吾將樂此兮皓首以為期於簪纓乎亦何之
歌竟引滿大酌既醉不知天壤間何樂可以易此也客
有遊者亦屬而和之其子婿王生懋咸請為之記夫雲
隂陽之氣也山巔水澨悠揚自適而與幽人雅士興致
頗類故悦而玩之而託於雲以終老焉易小畜曰密雲
不雨自我西郊夫雲能成雨者也居不得位則不能及
物其九五之爻曰有孚攣如富以其隣然則渠之雲亦
將有施乎請以是廣君之志其有待於後人耶余每慕
君高風暇日陟榖城訪松隠而求艾軒先生東井講道
之處尚欲於雲渠寓目焉君其㵸茗以俟
瞻華臺記
梅墅方君茂卿治夀藏于九華山之南麓曰歸全背紫
霄而面八壺列亭榭置花石延納幽勝詳具見素記之
矣維真寄亭東數武有地隆然其高可隠君時陟其上
望九華作而思曰是山之坳先大夫質菴公丘隴在焉
曾幾何時松楸蓊鬱荒烟宿草將無狐兔窟穴樵兒牧
豎躑躅而嘯歌乎於是悽然悲澘然而淚下也迺因兹
丘加土而環甃以石廣二尋袤三廣之二立石表之曰
瞻華臺以伯氏松厓之命屬予書于石之隂夫九華雄
峙坡陀下屬隠隠而起為歸全歸全固九華之支也若
吾身者非親之支乎山行數里迴復眷顧若不忘於其
始矧人靈於物顧於親而忘之耶故古之君子僾然見
於其位而肅然愾然若接其形聲固弗忘也况於丘隴
體魄之藏繫屬尤重其又忍忘之邪魏鄭公獻陵之對
一言悟主君之為是盖得鄭公之遺意大而顯親次弗
辱凡以慰親之心於地下者將無感於是臺乎松厓孝
友天至將無同是感乎孝子不匱永錫爾類是臺卜之
矣併書之以詔後之人
三峰亭記
陳生文瑞於所居之北得隟地焉盖亭鑿池襍置花石
色色可喜披經史于亭中日從事焉面挹九華左顧梅
峰右盻烏石得三峰之勝因以名亭且别其號也夫以
城居闤闠屋宇鱗次偶見一峰争誇詡以為竒以兹亭
尋丈之地盡攬三峰而有之亦罕矣以予號山齋固知
夫山者請為之記夫山為艮之象見於易者詳矣山上
有澤咸山下有澤損山下出泉蒙地中有山謙天在山
中大畜君子觀於山有契焉必懲忿窒慾以致其損果
行育德以破其蒙承之以謙受之以咸而多識前言往
行以畜之則於山得所助矣且遊息藏修皆古人所謂
學也焚膏繼晷日佔畢於汗蠧之餘苦其拘閡而難入
而強焉以求之於我無得也惟優游容與以静觀造化
之玅默焉而悟㗳焉而忘則物皆我也若九華之雄峙
梅峰之蜿蜒烏石之磥砢起伏異勢向背異宜屹然不
見其運用之迹然而寒暑隂晴晨夕變態日相尋於無
窮蒸氣成雲觸石而雨其澤物之功亦豈少哉夫惟會
之於心無為形迹之拘且存夫静之體冺其用之迹吾儒
之學具是矣若徒飾亭榭以為瓌竒之觀將不免於玩
物喪志之累矣夫其慎所從焉
建巡海道碑記
閩東南際大海國初倭寇内侵環海要害地立衛若所
若水寨棋錯星列所以備禦之者其制甚嚴厥後倭寇
寢熄濱海惡少駕大舶出入風濤中遠通番國近掠商
舟而海島居民時罹其害朝廷以為憂迺簡憲臣授璽
書往涖之專其任也然憲臣率寓總司歲一再巡歴猝
有警文檄往來動淹旬日嘉靖庚寅都憲淮陽胡公重
器奉命巡視閩浙其秋抵漳閱兵弭盗謂憲副四明謝
公汝儀曰漳為盗之根柢而遥制于省城非便若巡海
職也其開署于漳親臨調度庶克有濟謝公曰然謹奉
職以從於是胡公既以聞諸朝即命漳守陸君金曰若
為營巡海分司務俾壯觀用寧厥居其費出公帑勿它
斂通判陳必升宜相其役迺度地于城東得鎮撫司舊
址且復其旁侵地幅員可十餘畆以是冬十一月肇工
迺建正堂建後堂堂各五楹規制宏敞以出政也中聯
以穿堂左右翼以廂房憲史居之堂之前為月臺為甬
道中為儀門列左右為舍以宿隸兵外為外門列左右
為舍以處書椽以宿機快門之外列左右為館以處官
屬之有事候謁者立綽楔于前曰控制全閩又前界以
屏墻月臺之左别為門以通燕處前堂後寢翼以東西
廳前東為樓外為門為垣規制差殺以退休也月臺之
右别為門以通射圃其後並為崇樓十有二楹曰鎮寧
樓觀德圖事亦於是乎在庖湢圊所各有位置而繚以
周垣越明年閏六月工告成堅礎隆棟高門夷庭樓觀
矗矗階序秩秩周阿峻整丹臒輝煥觀者以分司鉅麗
實甲閩中其規畫形制皆受指于謝公而後定迺授簡
具圖走价于莆請記予老廢鉛槧謝不敏既閱圖作而
嘆曰昔馬總節度嶺南也大拓饗軍之堂李衛公之鎮
蜀也高搆籌邊之樓今兹分司實具二美是可書也且
以漳為盗區托重憲臣以專制之威聲震疊羣狡消沮
則泉興二郡皆得安堵無事矣二公相繼備兵漳南熟
知地利故能處置得宜而重繫一方保障如是尤可書
也胡公宏才宿望今改江西巡撫謝公以殊異被特薦
即擢雲南大參以去然兹役也二公實致其勤且將為
經久之圖嗣是居者尚無忘其所始
山齋文集卷十二
