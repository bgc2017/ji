山齋文集别集類五(明)
提要
(臣)等謹案山齋文集二十四卷明鄭岳撰岳字
汝華號山齋莆田人弘治癸丑進士官至兵
部右侍郎岳素著風節官江西按察使時首
折宸濠逆謀反為所誣搆逮問及官兵部復
以議興獻祔廟忤旨力請致仕後議禮諸臣
皆蒙追恤賜諡而獨不及岳盖孤介寡援其
天性然也柯維騏續莆陽志稱其所作詩文
俱暢達藴藉而謝山子亦稱其詩深於諷諭
之體所著有蒙難錄西行紀南還錄山齋吟
稿漫稿净稿續稿奏議因雕本燹燬所存不
過數種是集乃萬歷間其曾孫炫蒐輯重鋟
詩七卷文共十七卷謂較舊集十未能存二
三今觀所作當信陽北地初起之時文格未
變猶恪守茶陵之矩度雖條暢有餘竒麗不
足而質實平易不染塗飾鉤棘之偽體固宜
以其人存之者矣乾隆四十五年二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
