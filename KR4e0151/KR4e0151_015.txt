山齋文集卷十五
明鄭岳撰
行狀
資政大夫南京工部尚書致仕進階資德大夫
正治上卿竹田林公行狀
嘉靖五年二月初七日南京工部尚書致仕竹田林公
以疾終于家享年七十有七其子國子生玉汝走僕至
莆告訃且具公履歴事蹟請為行狀嗚呼岳為鄉晩進
且嘗為屬吏往在江西為逆濠所搆禍叵測公時在廣
嘗力拯之暨遷南部特取道于江挈予妻孥同歸所謂
生死肉骨其有德於我甚厚狀其敢辭公諱廷選字舜
舉竹田號也世為福之長樂縣人晉招遠將軍祿之後
元季有諱萬原者生子昊生贅于築堤樊氏生二子曰
異良曰光榮因從樊姓光榮生汶號巖耕巖耕生宗禮
號梅隠俱贈右都御史為公祖若考母鄭氏累贈夫人
以景泰元年十一月十五日生公于築堤公少穎異嗜
學選補郡庠弟子員學益力梅隠公病亟以先世譜圖
授之意公必顯屬以復姓成化丁酉舉于鄉眀年禮部
會試第乙榜公雅志欲就教職養母所司偶遺公姓名
公訴之主者慰之曰子自是甲科器兹偶遺殆天意乎
公亦悟歸益肆力于學辛丑舉進士授蘇州府推官郡
劇訟繁悉心法理每為死獄求生有婦誤殺母黨者前
官以坐其夫陸士能久繫未決嘗夢人語之曰爾事必
遇林尚書乃白果得公辯其獄公之復姓歴官皆預兆
焉屬縣有鄧珙者累年訐訟株連百數人勘官更數輩
不能決三原王端毅公為巡撫委公親至其地訊鞠參
伍悉得其情列狀上報王公訝其速親覆于庭無不欵
服始大加奬歎蘇人至有青天之謠桑通判悦作賦以
紀之弘治改元戊申聞母鄭夫人憂既而吏部以急缺
風憲行取辛亥服闋始赴部選山東道理刑壬子實授
浙江道監察御史癸丑疏得復姓差巡按廣西時夷寇
犯永安府江道梗亟兼程至謀諸總鎮大臣討平之捷
奏孝宗詔加俸一級賜銀幣焉劾罷不職武臣貪墨郡
守凡數人還朝考三年最得封贈父母及妻丙辰陞浙
江按察司僉事已未轉副使奉勅整飭温處兵備公在
浙最久事無劇易處之裕如往來士夫稱譽籍籍前後
巡按御史交章薦達南京十三道御史會舉天下賢能
方面知府十七人公預焉乙丑轉廣東按察使廣俗健
訟前官多巧比文致其辜公平法以處之人無冤告正
德戊辰轉江西右布政使已巳轉左浙江尋陞南京大
理寺卿晉都察院右都御史總督兩廣軍務兼理巡撫
公歴宦其地素知地方險易土酋順逆夷獠巢穴遠近
在廣五年以地方多寇連歲用兵倉卒應變懸合機宜
尤惓惓以嗜殺為戒前後擒斬賊級二萬三千有奇撫
而復業者甚衆薦受勑諭奬勵者八金幣之賜者五公
自以官高地重連進五疏乞休俱荷温旨慰留有曰林
某處置軍務方有成效有曰卿敭歴中外多效賢勞有
曰林某才望素著不准休致壬申公乃上三年績例得
誥命進階資政大夫贈祖父父俱右都御史祖母母妻
俱夫人癸酉復因病乞休甲戌又乞俱不得允尋陛南
京工部尚書先是有甘露降于故里之台石山閱三月
果大拜公復疏乞休徑還家俟報武宗察其誠懇特賜
勑允致仕其制詞有曰性資清慎才識高眀撫瘡痍而
疲民安堵治軍旅而巨寇咸銷顧委任之方隆乃累章
而求退特賜允俞以遂高尚令有司月給食米一石歲
撥人夫二名應用嗚呼始終之際古今所難惟卿久歴
宦途人無訾議功成身退不失其時誠有未易得者蓋
是時公年僅六十五同時若太宰林泉山司徒林成齋
都憲王新齋皆以耆德歸休稱為閩中衣冠盛事所司
為立三尚書坊于通衢今(原闕)
山齋文集卷十五
