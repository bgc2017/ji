山齋文集卷十三
明鄭岳撰
碑
吳長官廟修祀碑
莆水利南稱李長者北稱吳長官長官名興唐建中時
人性慷慨嗜義前時故興化縣諸水東流滙于延壽溪
出杜塘趨海長官既塍海為田迺於杜塘築長隄遏大
流南入沙塘阪釃之為溝殺之為泄以灌北洋之田約
二千餘頃時有蛟為孽長官誓衆持刀入水斬蛟卒與
蛟俱斃鄉人廟而祀之宋封為義勇侯於戲長官不階
寸柄奮農畆興大利而以身殉焉較之冥勤其官而水
死烈又過之古者水庸田祖皆有祭祭法能捍大患則
祀之長官廟於唐封于宋歴元至今五百餘禩而祀廢
弗舉庸非郡之曠典與今年春侍御李君元陽按莆兩
庠諸生具以事白檄郡丞譚侯鎧覈實乃命所司歲舉
一祭禮如李長者廟譚侯方與郡推沈侯鎜圖飾廟宇
以嚴祀事適郡守吳侯逵朝正還式修其役謂予嘗贊
是舉且肇祀伊始宜有以詔諸後迺稽郡乘謹書其槩
而系以詞曰若有人兮江之湄含靈氣兮燿竒姿捐家
貲兮千億堰溪流兮成陂何怪物兮為祟赴滄波兮手
刃妖螭變斥滷為膏壤兮粳稻離離閱百千祀兮民食
其遺廟雜叢祠兮祭久隳涓兹佳辰兮郡侯蒞之堂廡
既飾兮殽核維時靈其偃蹇兮芬菲穆將下兮逶迤駕
龍輈兮建雲旗慰我民兮不嚬以嘻
郡守黃侯修築石隄碑
昔賢治蹟若召埭韋隄可考也維莆自唐觀察使裴次
元長官吳興始隄海為田延袤數百里若遮浪東角尤
當海濤勍敵歲吞嚙以為民患揭陽黃侯一道來守嘆
曰摶柔土以抗狂濤非計也於是殫慮區畫白其事于
巡按方君涯報曰可侯迺於遮浪築四石磯外楗松木
實以亂石數百艘以殺潮勢迺傅隄疊石高九尺長一
千四百餘丈横亘屹立勢若長城計用石十倍其長之
數若木灰徒傭費甚夥給公帑不滿百金税畆以助之
且多措置罰贖簡能授算以去歲五月始工越八月告
成於戲侯於兹役固一郡之大計也嘗聞洪武永樂間
隄兩決矣其時白浪直趨壺山下草木盡死其後積歲
修治苟安目前卒未有計經久議用石者鎮定坤維消
弭海禍若侯可謂不世之功矣侯剛果敏逹勞心勤民
郡無遺便此特其大爾兩鄉之民議立生祠祀侯取埭
田十畆以充香燈且礱石竪碑用紀厥績侯既去郡郡
丞譚侯鎧終其役余迺追述其槩刻之碑系以詞曰粤
惟遷史河渠有書循吏繼作水利是圖召埭城北韋隄
江西眷兹捍海功實與齊狂飈鼓浪長城屹如奠居袵
席沃壤秔稌昭揭駿功廟貌翼翼望洋興思永世無斁
增修艾軒林先生墓域碑
艾軒林先生宋南渡大儒其道德問學風節載諸國史
郡乘可攷也同時若朱晦翁過莆聞其說道理精細為
之踴躍忘寐其在後省封駁謝廓然詞頭吕東萊曰此
舉過江以來未有也平生保認此老不虚矣其與朱吕
陸象山俱以道學倡東南而艾軒年最高稱南夫子云
若夫文逼檀弓詩兼蘇黃迺其餘事耳官終工部侍郎
諡文節先生晩歲講道城南因家焉其卒也郡為立祠
有師儒坊今遺跡蔓沒獨墟墓纍然道左前分巡僉事
林君克賢提學副使邵君銳知縣雷君應龍相繼修治
復田竪表然歲久復圮海虞陳君逅由名御史再轉閩
臺貞操敏識雅志古人一日按節過墓下既展謁躊躇
者久之顧謂知縣陶謨曰先賢墳墓荒穢如是不可不
亟治陶子曰諾迺於墓前構亭一區君以為表崇未備
爰達之察院白君賁白君喜曰此風教首務也悉如議
為之於是檄陶子增闢墓道繚以週垣樹之松栢而封
域式完又念無以彰往行以詔來進俾增飾是亭而刻
之碑猥以文見屬於戲莆稱文獻舊矣然道南一脉實
自艾軒啟之至于今遺澤未斬惟道在人心曠世相感
君子見墟墓則哀心生况於賢者之藏乎嘗聞過董仲
舒之墓者必下馬致恭艾軒其仲舒之流乎朱晦翁守
南康訪劉凝之之墓為立門垣君得無晦翁之意歟其
風聲振激將必有感而興者矣岳忝鄉國晩生乘兹盛
舉亦安得以謭陋自委靳一辭以紀成蹟
蒲坂興造碑
蒲坂舊為南洋奥區壺山南峙蘭水西下沙溝折北而
東分一支逆注坂中昔人嘗引沙溝而合之未能也又
嘗於坂之東北隅為橋垂成而廢於橋之右為佛刹久
而圮於是襟壅背虧民居弗寧人文亦幾乎熄矣鄉族
父老患之致厚屬於余愸寘之懷嘉靖四年秋余謝事
歸適高安傅侯朝晉丞吾郡爰告以是侯慨然曰水利
橋梁有司職也迺議市田率里人鑿渠横亘百二十餘
丈引沙溝逹諸坂中轉而東注而溝成迺即橋之舊址
纍石横梁改塗東出而橋成迺又即佛刹舊址為屋四
楹以祀土榖二神旁祀他神前闢為門後棲巫祝且聚
土植木而社又成傅侯躬蒞督率擘畫五十金江丞宇
八金助費溝橋余終其凡役里人樂其成礱石請記夫
以百千年墜廢畢舉於今固有握其機而綱維之而人
事之修適應其會豈非數之然歟紀兹役之成并系以
詩曰繫兹蒲坂實惟水鄉東釃一渠直注中央西望沙
溝阡陌微茫決而通之其流泱泱前繞東滙搤以鉅梁
濁流為清可飲可湘渠道不紆以舟以航即橋為閘旱
不能傷維社有神保障一方既奠厥棲降福穰穰百千
年來墜廢畢張形勝改觀人文發祥睠兹渥澤曷其敢
忘劖辭珉石式垂無疆
孝廉陳先生祠堂碑銘
正德丙子冬監察御史如賓陳先生卒維時巡按御史
王君應鵬具事行以聞詔以孝廉立坊列祀鄉賢仍優
䘏其家王君復别給百五十金為立祠費至是祠成其
友山齋鄭岳為之記曰先生諱茂烈字時周先世浙之
瑞安人由軍功注興化衛總旗居梅峰先生幼有至性
痛失怙奉母太孺人張氏貧苦相安勵志力學舉弘治
丙辰進士節推吉安俗健訟先生弛敲朴動以至誠訟
者皆往往輸情以去以最徵為御史疏糾尚書縱子受
賕及道士不宜為尚書者風裁隠然念母老乞歸終養
凡十餘年安貧守道不干人以私臺省交薦詔改晉江
學諭以便養親辭不拜復詔給月米三石以資孝養又
辭不允及是卒特加䘏典皆異數也先生天資近道務
為向裏之學嘗作省克錄以自考奉使廣東謁陳石齋
得聞静一之說晩年造養益深有得即書作静思錄玩
心虚明操節堅苦而槩以孝廉稱非其至也始林見素
與余議别卜地立祠竟弗就既而林公亦卒余愳祠之
墜也迺相厥居屋後餘地考卜形勝指授嗣子遠揚構
屋五楹中廳事左右為房為廡前為抱廳門中出路折
東行適巡按御史聶君豹至助二十餘金迺立門坊遠
揚復於廳事後構數楹為私居而祠益完余惟先生於
鄉賢忠孝二祠皆列祀於官矣兹則孝廉專祠而俾其
子孫主之崇德象賢垂風聲於無已固於是乎在謹書
其事而系以詞曰漢制近古策舉孝廉州郡鮮應其選
尤嚴迨隋設科士以文取浮華是競蕩無繩矩吁嗟如
賓天性是敦約身勵行冰寒玉溫體玩既深充養益粹
艾軒復齋遺響未墜仕不違親貴而能貧名教巨防帝
念純臣生給禄養沒優䘏典憲臣表章廟祀式顯棟宇
翼翼籩豆維馨揭虔妥靈永垂典刑
書烏門黃氏碑隂
維兹鳳凰山右麓為烏門黃氏直庵易庵父子之墓林
司寇見素既為誌銘納諸幽矣易庵之配鄭宜人復念
門戶弗振墓久或堙不可以無表識余為題其氏里位
號于碑且撮其事行大略勒諸隂曰維黃有諱韺者教
授廣元得師道生直庵諱綱字廷立以子顒貴再受封
其為人洒洒樂易少不詘於貧晩不張於勢坦洞無他
腸顒字伯望號易庵弘治庚戌進士為戶部屬沈毅内
植周司徒經委掌章奏釐革蠧弊部為改觀有戚畹得
賜第請更造者君抗疏止之曰臣為朝廷惜法為國家
惜財且為張家惜福也朝論韙其言擢守肇慶鋤強植
弱濬黃桐之溝革中官市布之擾郡多盗議征君嚴捕
斃于獄卒不煩大兵御史欲行其私君持不可啣之攟
摭其治盗大酷卒得白復補武昌治蹟益章轉廣東左
參政以卒僅一子應軫天以宗人之子州後嗚呼黃自
廣元世有積德至易庵始大器局端凝有識斷人咸器
以公輔竟止於是而祀且中絶天之道非邪抑所值之
數適然天固不能違邪雖然生無愧色而沒有令名其
天道之終定乎吾故揭而書之俾後之人過而式曰是
為黃氏之阡
山齋文集卷十三
