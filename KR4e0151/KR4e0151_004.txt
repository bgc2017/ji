山齋文集卷四
明鄭岳撰
五言律詩
泰陵望引哀歌
山陵功已奏儀衛出都城萬姓驚相弔千官泣從行雲
寒移羽葆風慘雜金鉦天道憑誰問人方倚太平
其二
統極乾坤正垂衣十八年雷霆威不失日月照無偏玉
几傳遺訓烏號哭御筵中興還有頌千載播瑶編
其三
孝道追虞舜寬仁過漢文屢蠲天下賦深却四夷勲郊
廟精禋格宫闈問寢勤大臣時賜對左右不曾聞
其四
十載沾微禄君恩大造同迂狂曾有疏奔走竟無功遺
詔江湖外行舟雨雪中傷心違執紼涕淚洒悲風
曲江鴈塔
曲江斷流水鴈塔突層空一代豪華地千秋悵望中荒
階晴積蘚隂洞晝生風俯仰無窮事青冥一斷鴻
吳門即景
短棹下吳門連朝雨色昏青山斜帶郭碧水曲通村香
稻秋將熟幽花晩更繁歸途無限意惆悵與誰論
送徐用勵侍御赴京
深春辭故國積雨滯行裝草色渡頭滿江流天際長花
明迎繡斧鳥過避封囊樽酒情無盡雲山故故蒼
奉候林見素都憲平蜀寇致仕三首
洪都通驛使廬阜候仙舟一水遥相望羣山獨對愁交
情憐白首歸興憶滄洲身退功成日川江正急流
國步艱難日天書趣赴時金牛新戰壘白帝舊城池羽
檄申嚴令鐃歌雜雅詞乖崖留像處聊慰蜀人思
幕府功頻上騷壇興每登江搖青嶂影樹入碧雲層陣
法依諸葛詩篇出少陵蒼崖看墨蹟長憶漢中丞
武功阻雨呈康德涵狀元三首
雍原臨古邑信宿雨淹留樹色沈官舍溪聲傍驛樓懶
吟翻舊稿暝坐擁重裘嘉客能相過開樽一散憂
雨色終朝暝空堂望眼孤詩篇傳候吏雞黍戒行廚慷
慨談時事迂疎愧腐儒修翰飛不盡萬里睇雲衢
關輔多英俊掄魁迥不凡清樽延欵語細雨濕征衫絶
粒離烟火行空脱轡銜西歸仍有約拉我訪雲巖
過同年胡伯鍾家留題
别離經十載今雨到君家村徑斜穿竹江流曲擁沙魚
肥翻細網莧美摘新芽契闊談無盡宵殘更煮茶
題陳山人所居
山居成小聚野戍襍耕屯雞犬時登屋軒車少過門高
舂含暮景芳樹漏春痕風物居然别桃源何處村
江行即事二首
閩江江水惡一歲九經過近午霧方散中流石更多漁
樵荒舊路豺虎據深窩最念沿江戍天寒獨枕戈
荏苒歲云暮天涯臘月初夢中鄉路遠病裏鬢毛疎水
落灘逾險瘴深草未除獨憐梅樹發偏近野人居
分司夜坐
急雨鳴空過疏星綴月生露含庭草潤凉入葛衣輕落
魄平生念悲歌此夜情南歸定何日寇盜未銷兵
春夜不寐
耿耿意何如疎燈四壁虚風波淹異域花竹憶吾廬雨
洒殘更斷寒消積雪餘悠然忘世念一枕到華胥
宿蒜嶺驛書懷二首
信宿人還去乾坤此驛亭皇華随處轉羲馭為誰停鳥
帶林光夕雲含海氣腥南歸猶倥偬何日謝山靈
冠冕慚吾分勞生亦此官皇圖多遠略世路乏清歡毒
霧迷閩嶺驚雷下建灘經過雖已慣猶遣壯心寒
送柯奇純疏病南還
李泌名方起休文病轉縈望鄉愁思減去國宦情輕江
淨孤帆影天寒落葉聲烏山深築室坐養寸丹成
送啓範進士北上
超悟年何早吾宗幸有人高文自機杼厲志任酸辛雲
散長亭雨冰消上國春九逵看逸足騰踏出風塵
月峰寺次見素韻送陳惟濬正郎時謫戍過此
溪聲寒潏潏峰影晝沈沈落日孤臣淚疎砧故國心江
村竹葉酒野寺木綿衾邂逅緣非偶山川幸一臨
送洪商臣出鎮水寨
年少多英略提兵羨此行柁樓明海色鼙鼓震邊聲浪
沒鯨鯢窟雲閒鳥隼旌梅峰清夜月應照水西營
楚城端午弔古
屈子力扶楚懷王悞信秦浴蘭傳舊俗包黍薦明神奇
字終投閣諛文獨美新反騷空有賦千古愧纍臣
客路
客路經行處今還識舊津短篷懸暮雨斷鴈沒秋旻草
土六年夢乾坤一罪人麥舟懷往事惆悵淚沾巾
野望
病告捐微禄官閒帶舊銜提攜惟藥裹懶慢廢書緘海
闊浮孤嶼天空掛一帆吟眸随處著秋色滿衣衫
硤石阻雨
積雨滯行裝山坳坐驛堂危岡迴馬首細路遶羊腸躡
磴防泥滑添衣覺晝凉客懷正寥落重感鬢毛蒼
雨不絶
薄晩看晴色中宵復雨聲疎鐘京國夢孤燭異鄉情岐
邑勞供應關山斷送迎行藏信天道不必問隂晴
新嶺望壺山
凌晨登絶嶺遥見八壺青屹立撑霄漢盤迴障渤溟為
誰還作怪笑我亦鍾靈精舍依深麓相期在暮齡(朱晦翁自)
(新嶺望壺公嘆曰莆許多人物此老作怪也)
古溪亭為盧師陳進士題
皛皛湖光净分流到石莊鳥歸山色暝風度雨聲凉秋
水茱萸沜烟蘿華子岡小詩供日課幽興一何長
送王應時奉使南還二首
奉使非君職凄然念死生旅魂迷舊國嫠室寄孤城梅
雨南天迥星河北極明筆峰休戀住預計簡書程
觸暑臨官道含情對别樽吟懷緣病減旅思及秋繁負
郭一犂少遺孤滿眼存知君心力盡人紀古來敦
題林汝桓戶曹夢槎奇遊卷
地盡南溟杳雲横北闕深敢為浮海嘆共識濟川心渴
飲萊公井閒聽單父琴扶桑看曉日直上閬風岑
竹莊為丁揮使繼卿題
煙雨湛寒碧山莊趣更幽將軍日無事步屣一來遊萬
壑生虚籟三湘接素秋物華轉銷歇歲晏為君留
過沛縣
破屋浮波面輕帆繫樹腰歌風何慷慨擊筑竟蕭條故
里英魂戀荒臺霜氣銷向來湯沐地無處問漁樵
别豫章
時物新驚眼幽居已隔年仳離當盛暑汗漫越長川送
客飛江燕移家上楚船西山多秀色相望獨依然
陽朔書事二首
山城纔半里面面有奇峰虚峒生雲氣清江瀉石淙行
臺稀訟牒野戍肅軍容農畝收新稻時聞雲外舂
一水鳴環遶羣峰列戟圍秋高風動響庭静月流輝客
夢悲離合宦途有是非桑榆景將暮游子未能歸
冒雨至太平驛
隂晴曉未分驅馬出驛門野闊雷聲殷雲低水氣昏旅
遊今日味風雨幾家村候吏逢鄉舊慇懃勸酒樽
送顧憲副朝京
萬里還閩客題詩復送行秋聲聞落葉鴈影度寒城天
表瞻依近臺端舉刺明吳門來往路兼慰故鄉情
别王顯忠還莆
舊族餘風韻辛勤守一經勞生頭共白訪舊眼仍青積
雨浮江閣輕鷗落晩汀倦遊將解組先我慰山靈
阻雨鳳翔官舍詠竹二首
霖潦浮階漲篔簹滿院隂風高秋瑟瑟城迥晝沈沈一
徑穿苔破孤亭積翠深霜臺移種晩聊閱歲寒心
秋暮雨凄凄開軒萬竹齊震雷驚笋迸積霧壓枝低嶰
谷伶倫杳湘江帝子迷岐山回首近還待鳳凰棲
清水道中
百里關山隔千林氣候分霜華飛冉冉木葉墜紛紛日
照雲根濕溪迴草氣芬澗泉流細響雨過更堪聞
棘寺後軒芍藥盛開邀諸同寅小酌
棘臺當晝永藥圃過春殘對客偶多興憑軒一試看蛾
眉分黛綠鶴頂妬瓊丹開落年年事芳根閱歲寒
通州道中奉柬費湖東石熊峰賈南塢三閣老
出晝經三宿吾行未厭遲羣公期出祖滿卷重貽詩天
地開晴旭山川耀遠姿去途淨如洗塵土豈容緇
雨中憶華山
昨日觀西岳奇峰面面環境幽將獨往興盡更遲還雨
色冥濛外鐘聲杳靄問使歸仍過此直欲步孱顔
野宿
浹旬長苦雨今夕月生光影動晴峰雪寒凝碧瓦霜盤
飱羅野蔌雞犬静村莊重引還山興題詩寄草堂
見冰
野次凌晨發前旌阻亂灘峰巖度隴峻氣候近邊寒澗
淺冰先結泥深凍未乾北歸愁雨雪迢遞望長安
北壇夜坐
出郭謝塵鞅幽虚復此軒神清渾少睡心遠不聞喧樹
影寒欺燭蛩聲暗到門晨朝助明薦端坐欲忘言
春日泛舟木蘭二首
南郭曉初霽維舟曲岸傍踏青林莽净修禊水雲長汀
霧晴猶濕潭花落更香木蘭知不遠漁唱隔滄浪
蘿徑登溪閣憑虚一嘯吟鳥聲林屋迥樹色石壇深春
晩催農事人間養道心絶勝風雪夜迢遞訪山隂(同遊蔡希)
(淵郡博山隂人故云)
西洲偶成
瓜圃秋延蔓粳田晩種苗三農逢稔歲一飯答清朝野
曠炎威散人閒世慮消受廛吾計定不待小山招
黃伯固起大理寺丞得枯株類石愛而藏之戲
題
自分委溝壑歲深始一遭主人愛奇古此物出林皋斑
剥深紋斷崚嶒老氣豪坐看長芝菌生意未蕭騷
湘源别妹婿陳德昭還莆
旅館年光暮殊方意緒長束裝辭五嶺並棹下三湘殘
雪分歧路飛雲認故鄉三年廢甘旨為我慰慈堂
宿石泉寺修先墓感懷二首
石泉舊名寺廢墜亦堪哀巖桂春開落溪雲日去來基
荒選佛閣草沒雨花臺世界歸空寂乾坤幾劫灰
曲澗依高坂荒墟帶遠林封培六世壠跋涉兩山岑湖
海多年夢松楸此日心昊天何可極老淚洒衣襟
送陳生南還
榆柳散輕烟春風又别筵帝鄉逢故侣客思入新年鏡
裏冰霜色囊中錦繡篇小西湖上月相望幾回圓
次前韻送陳山人還莆
素紙落雲烟書名動四筵卜居元共巷别路已經年逸
少籠鵝興公孫舞劍篇古碑随處見筆意更清圓
吳門卧病承同年王敬止枉顧
藥餌扶餘病江山負賞心閉門憐獨卧枉駕遇知音澤
國鴈聲早吳門秋色深稍須精力健同上虎丘岑
嘉興遇同年胡静庵亞卿夜話
我即南歸路君當北上時方舟侵夜話聚首積年期兵
柄難操切宦途多嶮巇平生重節槩出處復奚疑
重陽日經車盤驛
迢遞車盤道閩關望不賒四年憐作客萬里喜還家樹
隠山含霧溪明水印沙重陽風日好一任葛巾斜
淇縣道中
一雨炎歊淨輕隂匝柳堤津亭流亂水轍跡陷深泥餘
潤寧翻井荒原盡舉犂農家休嘆晩猶及餉蒸藜
秋夜感懷寄邵二泉宗伯二首
悄悄空庭暮啼烏集子城疎燈懸夜雨落葉散秋聲遁
跡元無累憂時獨繫情何當逢北使欵語及昇平
天道開皇極人心望太平八蠻俱入貢四海且休兵獻
納多英俊謀謨足老成何當變新局快意較輸嬴
乙酉除夜二首
荏苒歲云暮悠悠此夕除城闉人語寂燈火夜堂虚娛
老樽餘醁詒謀架有書春來身尚健綠野課耕鋤
去國歸輿論還家值歲和高談成濩落宿計任蹉跎椒
葉熏人醉梅花照鬢皤奚囊檢詩課較與去年多
擬古何處難忘酒二首
何處難忘酒春風欲暮時蟲魚荒素業鍾鼎負前期白
社風烟古滄洲藥草滋此時無一盞奚以慰支離
何處難忘酒間關世路難虚名慚海内孤跡滯江干燕
避重簾遠花經宿雨殘此時無一盞寂寞對誰看
挽王廷玉乃父(嘗經土木之難)
豈無死綏志慟哭向隂山失險六師破冒圍一士還儀
床衣尚赤墓道草空斑邊釁何人啟忠魂繞漢關
挽王存敬郡公
海内名流少嗟公又夢楹飄零千里道慟哭萬家城山
谷留詩句乖厓足治聲棠梨花發處南國有遺情
挽故守潘公舜絃
别郡初傳訃因風遠寄悲檢田民不擾判案吏難欺叔
度來時頌何公去後思千年輿論定名宦列高祠
西郭經故友陳如賓墓二首
德言猶在耳洒泣忽經春川嶽收光氣冰霜老素臣手
營墳域近祀託族枝親物論從前定乾坤只一真
考亭遺道脉落落竟誰扶獨立凌千古清風振八區聖
心憐最苦時論病猶迂俯仰懷知己空山一束芻
李大理仲陽邀遊白水塘夜宿泛波樓有作
開軒臨北渚見月上東溟爽氣生衣袂清光溢戶庭映
空塘水白隔岸海峰青夜静微波起浮槎犯斗星
答林侍御時獻招飲流泉
開荒臨野浦結屋俯流泉地僻何曾俗人閒即是仙銀
絲魚膾美錦籜笋芽鮮雨後添新綠前溪可放船
晩秋社會溪閣二首
溪閣重遊地秋光欲盡時石崖懸瘦影巖桂媚幽姿野
闊雲俱斂波深鳥獨知黃家有盆樹向晩看尤奇
勝遊成屢約俗事苦相妨疊石横沙渚清溪進野航稻
香仍候雨木落始知霜節物時時變難禁鬢髮蒼
約遊次林都憲孚可韻
雨深花落盡泥濕燕來新拙性多違物餘年早乞身勝
遊懷獨往俗事苦相因在處存調燮微斟竹葉春
秋日邀社友泛舟
逸老成嘉會今來又一週寒聲催落葉月色近中秋感
物時應變勞生事已休滄浪歌鼔枻天地一虚舟
暮春社會東山樵舍
樵舍東山近僧巖北郭深多時成契闊晦日試登臨春
暮花争發林深鳥一吟塵寰應迥隔聊共滌煩襟
宿弘慈寺
暝色下城闉禪關隔素塵竹枯含舊凍梅放漏先春臧
否從時論行藏識古人羈棲猶未定瞑坐養吾真
誕日謁先考妣墓
九我恩難報悽然感誕辰松楸今日淚天地此生身壯
志消蓬矢休祥負紱麟一杯酹黃土肸蠁不無神
榕臺
過眉方竹杖扶醉上榕臺萬木横空繞羣峰到海迴桑
麻懷栗里笙鶴隠蓬萊結社誰同調白蓮花正開
避暑梅莊
門巷埋深轍軒楹俯淺山百年餘此日萬事近衰顔漆
室空憂世鹿門獨閉關物情各有適日暮鳥飛還
春日梅隴書事
步屣仍扶杖抛書獨凭闌凝烟迷野望積雨釀春寒麥
隴抽新綠花枝綴渥丹韶華不覺換猶作去年看
蒲坂構祠書事
故里心長繫新祠喜落成好山當面立流水入懷清文
獻開先裔公侯復始情衰年頭重白力盡此經營
夜宿月峰蘭若
道心常自適塵界詎能迷榆景偶多暇禪林時一棲鐘
聲風斷續樹影月高低萬有皆虚寂晴忩聞曉雞
首春邀鄰曲二三友遊梅隴兼卜新兆曠然有
懷二首
小丘聊試卜高下屢移籌造物藏深巧人生圖永休決
渠分麥隴趁雨種松楸雞黍堪供客無妨信宿留
歲華驚忽改草構喜新成鄰舍舊儔侣吾家老弟兄登
臨尋宿約歡笑慰平生明日歸城市悠悠無限情
春日山中雜詠三首
避俗尋幽壑度閒課小詩城中消息斷林下起居遲農
事鄰翁話機心野鶴知峰頭雲忽變薄暮雨來時
一春常苦旱入夏望猶慳薄午雷方震通宵雨未闌溪
流分遠碧草色變新斑田父驅牛出簷鳩喚婦還
歲儉人方困春深力未齊平洋初插蒔高隴欲翻犂雨
色連村暗簷聲入戶低豐年兹可卜滿意是山栖
夏日梅隴雜咏二首
樹雜常遮日牆低不礙風高眠三伏静宴坐一塵空齒
豁仍愁痛鬢疎更覺蓬渭濱老漁釣無意夢非熊
地曠無拘礙林虚轉寂寥蛛絲懸近戶鳥語隠深條多
病依農畝餘生荷聖朝獨慚無厚德閒福恐難消
舟夜二首
寂歴江村暮歸舟欸乃歌千峰含宿靄一水漾清波揮
燭驅蚊去鈎簾待月過老夫興不淺端坐夜如何
日斂江光暝風寒水氣凉舟帆低著岸月色近臨牀感
慨仍多事棲遲自一鄉古今徒俯仰兩鬢已成蒼
曉發建溪
夜雨添新漲傍舟與岸齊漫灘浮亂石疊嶂夾危溪夷
險心無累行蔵道豈迷故園覺清曠更好結幽棲
八月二十四日雨雪二首
門徑絶行蹤晨雞復暮鐘斷橋深阻客積潦久妨農隂
結三秋雪寒生八月冬茫茫真宰意欲問苦無從
仲秋交雨雪父老道前無粟穗登場少麥花觸凍枯乾
坤存燮理民物重艱虞昨夜傳飛檄河西更戒塗
馬嵬
割愛苦不早臨危奈若何聞鈴斜谷道埋玉馬嵬坡寶
靨銷殘粉霓裳失舊歌千年亡國地惆悵一經過
華州郭汾陽故里
汾陽舊居里乃在華山阿列岫疑分壘攢峰類偃戈孤
忠扶日月百戰奠關河善處功名際萋斐奈爾何
秦州
成周仍祀益非子始封秦列國輿圖盡西戎霸業新山
川猶故國宇宙一浮塵杜老僑居處詩篇尚有神
天津紀勝
萬國舟航會諸河渤澥通星躔環極北兵衛控京東人
逐魚鹽利天開形勢雄時平仍設戒永不動戈戎
九鯉湖
擁被宿雲館神清夢亦安水聲喧夜雨山氣挾春寒簷
箔明星度溪薌白露團神仙隠名姓厓上不須鑱
林見素出殯感傷二首
雲莊還舊隠夀水復新阡宅兆青山改精靈白日懸乾
坤收正氣朝野失名賢身後無遺表恩波隔九泉(公沒未蒙)
(䘏典故云)
喬嶽頽鄉望悲風動士林三孤酬晩遇再疏遂初心歸
老同投笏論文每盍簪追思麗澤處執紼淚沾襟
陳石峰出殯感傷
輀車垂素幕欲發故遲遲雨濕銘旌冷風寒鼓角悲青
丘成永别白首失相知物論從前定無慚郭泰碑
方松厓出殯感傷
六桂傳芳韻二難振羽儀平生多節槩吾道有光輝十
里佳城在三生舊話非客途曾夢我迢遞勸君歸(公在衢州)
(嘗夢予言曰松厓只合歸休公曰何待公言因是歸志益决得正首丘云)
和汝儀招遊溪閣韻
溪舫臨門繫茒堂背閣開歲從忙裏過春向老邊來嚴
韻賡新句醇醪酌淺杯烟光延夕景留興未能回
次翠庭折柬招飲韻
泥雨愁方困緘書喜見招亭臺荒積蘚松桂發新條有
酒須傾倒無詩恐寂寥慇懃催早赴語僕戒晨朝
贈楊子豐尹河源
理郡名猶在移官事頗奇人生應有分世路亦多歧素
節看逾壯丹衷諒不移羅浮高倚劍越井淨流巵
題林希虞别駕亭子二首
牢落辭名郡棲遲返故山興垂青野迥心與白雲閒茒
屋清溪曲鳳毛碧漢間更期燖火候坐見大丹還
臨流閒自適寤往未為遲門静雲深鎖天空鳥獨知衣
巾還古調歌咏樂清時隔水鄰莊近相過不用期
韓忠獻公祠
遺像三間屋庭荒碧草春千年人血食一代宋名臣碑
古字多缺神幽祀屢新獨憐南渡後苗裔竟誰親
曹氏園亭阻雨雜詠
地僻人蹤斷亭幽鶴夢長繁花交短徑瘦竹倚巍牆信
宿情猶戀平生意敢忘辛勤三十載無計辦山莊
過伏城驛
驛舍通幽處紛披花滿畦皇華多駐節素壁盡留題暫
爾開塵眼終然愛野棲僕夫促前路去去意還迷
題狎野亭
黃石烟霞處桑麻十畝多亭前環藥圃榻外即雲坡趁
雨耕僮出尋春訪客過主人無俗慮浩浩只長歌
山齋文集卷四
