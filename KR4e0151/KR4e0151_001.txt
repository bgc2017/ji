山齋文集卷一
明鄭岳撰
五言古詩
立春和林見素韻
人生百歲期荏苒十踰四春陽布德新花鳥各自媚鬢
髮日以種歡悰與昔異寢食淡無營絪緼護元氣朝雨
洗春痕南山已堆翠幽勝愜素期糾紛傷往事所貴一
身存儻來物皆寄破屋城南隈百需無一備雲莊結比
鄰時往佳章遺諷詠激微衷懷哉邈高致
秋齋為周彦通侍御題
午夢忽驚覺呼童開竹扉借問客為誰青驄束金羈手
持卷一握錯落瓊琚詞展玩重太息遐心將在兹二氣
互翕張真宰執玄機物盛不可過斂舒各以時露凝天
宇淨樹變郊原稀芝蘭抱孤芳鷹隼奮高飛齋居感深
念流光倏如馳及時當自勵毋令華髮滋
后峰篇贈黃伯固正郎
九峰何崔嵬屹然鎮坤維泉石挹明秀草木含華滋最
後有奇峰退讓乃卑卑謙光豈容掩靈淑良在兹高文
合典則懿行無瑕疵歴宦十餘年既罷將安歸悠然念
出處戒途仍迂遲經營四方志况當強壯時去去濟時
艱終豈好爵縻山中精舍在歲晏期相依
送何子元少宰改任南都
夏秋多霪雨沈隂翳晨光積潦斷衢塗欲濟苦無梁送
子出城闉策馬登前岡回颷激流雲顥氣變清商憑高
一舒睇天宇何茫茫感兹物候異鬱鬱情内傷古稱楚
多才弱冠已擅場博學富文藻節操誠慨慷兹行豈徒
然抗言繫綱常南望鍾山遥白雲懷帝鄉風露日夕清
蘭桂發幽芳與子結綢繆望望不得將平生契分深白
首相激昂浮榮難久恃萬世一何長願言保終節青簡
諒毋忘
幽居公署書懷(處憂患能以義命自安詩見之矣)
寧庶人宸濠久蓄異志予由臬轉藩裁抑逆
萌濠不能堪隂嗾同寮横加誣訐威賂上下
文致其辜逮繫踰年始得罷歸憂患中嘗作
蒙難錄兹摘其槩書之
咄咄日書空禍階嘅伊始蟻穴昔何微潰川浩無涘數
至諒難違修身以順俟明夷古所悲演易在羑里厲貞
乃終吉齋心悟玄理
其二
谿壑絶險巇千仞猶可窮人心如其面談笑伏兵戎田
灌平生交杯酒不相容魏其力解紛乃并遭禍凶往事
昧明訓邈哉廉藺蹤鷸蚌久相持漁人並收功
其三
平生相傾慕會合意何敦相期振頽靡撫心憫元元如
何自猜忌枝葉傷同根川洛搆黨禍善類鮮安存王導
仇伯仁千載抱煩冤古來同嘆息棄置復何言
其四
鴉鳥棲前楹啞啞動哀鳴須臾雙鵲呼下上如有營既
憂還復喜徒亂羈旅情毁譽随愛憎吉凶竟難憑聵聵
絶聰聽冥心游太清
美女篇(此篇以美女自况讀之悲惋)
美女出瓊閨姿容皎白晳婉孌當盛時丹鉛去華飾豈
徒誇靡曼禮度謹修飭少從柯斧言與君結良匹纖手
敢自愛辛勤事家室烹餁奉賓祭機杼務組織雞鳴起
盥漱昏暮未遑息始時君家貧數歲頗儲積將諧百歲
歡一朝遭譴斥萋斐成貝錦青蠅間白璧貞性豈善婬
蛾眉生妬嫉懊惱難自明撫床時掩泣族里為咨嗟姑
嫜誰顧惜娉婷將奚歸皓首不更適祝髮習道經焚香
誦晨夕天心如有感庶幾終察識
遊俠篇(此篇意以宸濠比吳王濞其事果驗亦詩䜟也)
戰國貴公子孟嘗最稱賢食禄儗萬乘養士滿三千雞
鳴與狗盜生死同周旋信誓重然諾服御鬭芳妍一言
偶合意不惜千金捐後宫出綺麗歌舞醉華筵晝夜務
經營力折王公權殺人報睚眦道路不敢言頽風一以
開延蔓彌八埏漢網方疎闊吞舟漏重淵吳濞招死士
密置淆澠間豈知真將軍輕車出藍田逆節竟鑕斧明
鑒垂簡編
復回省城待報幽中書懷
重門晝深扃蔓草沒行跡舊侣何寥寥危途轉相逼計
功獲深酬蹁躚圖遠適詘辱甘予愚誰為世道惜
其二
一氣播洪鈞萬物各有適予生亦豈徒知命奚慼慼軒
冕儻來物去去無復惜抗志本不高末路嗟跼蹐從今
謝樊籠遥空振六翮
其三
社櫟辭剪伐蘭膏坐銷鎔巧拙各有宜所貴保初終緬
懷見素翁進退何從容盛名難久居林壑寄幽蹤幸兹
返初服雲岑老相從
林竹田司空自予蒙難屢為救解兹過洪都挈
予妻子同歸感而有作
司空並鄉國弱歲挹光儀意義重相許肝膽不復疑名
位日以崇詎肯忘賤微臨難力相拯千里歸厚遺縈紆
枉川陸為我解纍羈舉家脱虎口相將返柴扉深衷懷
感激不覺涕交頤時情轉盼異古道誰復持祁奚免叔
向豈為平生私高情激千古流俗安足希
九江阻風泊舟有感
白浪起層層峰頭雲正黑迴舟入小港聊兹一憩息路
梗難為期滄波浩無極坐觀北來船帆掛千仞直篙工
意閒暇津津動顔色緬懷造化心施予難為力往船風
宜南來船風宜北南北本異途彼此那俱得物理每循
環明朝未可測隠几澹無營冥心悟羲易
過水口
建溪昔稱險横流多怪石參錯列牛馬廉利侔劍戟篙
工慣習水禱賽資神力前後互招呼分寸恐或失激盪
轟雷鳴沫流飛雪白諦觀毛髮竪一命試輕擲逶迤過
水口灘盡溪流碧棹歌發清響貰酒娛西夕患至慮煩
紆險過事愉懌物理固其然臨流長太息
送吳伯貞還漳
青陽布時序游子戒晨裝崎嶇越鄉郡迤邐登我堂感
舊一揮涕相視鬢逾蒼念昔縈微禄相遇天一方風濤
起奄忽章水鯨鯢揚削地誅晁錯繫獄悲鄒陽戢羽還
故棲仰視天茫茫昏霾一朝解日月回精光天人盡紓
憤豈伊私願償子獨秉高義意氣相激昂涓辰集朋舊
壺榼宴山莊人生適意耳此會安可常冥鴻謝矰繳去
去天路長
題頤晦亭
結屋城東隅縈紆遞幽境亭榭鬱以深竹石秀而整好
鳥鳴春烟芳池湛秋影爐熏對書榻端坐思欲瞑虚室
晝生白真機時悟領渾涵謝圭角文字何雋永匡時豈
無術素尚事幽屏際世幸黃唐獨兹慕箕潁
上清宫修造
江國歲仍饑處處盜尤劇閭里鮮聊生况兹興鉅役土
木極工麗輝煌燿金碧各務出新智規恢過疇昔内帑
不惜費列郡捐餘積畚鍤役萬人筋力誰顧惜所祀何
代鬼杳幻難具識漢季有張陵五斗米中賊干戈幸逋
誅遺種復滋息竊據山水勝蔓延徧區域崇奉日轉加
勢與闕里逼大道久晦冥爝火何時熄
嘉靖二年六月十九日予使事西行夕宿良鄉
晨赴涿州即事
商颷應時序溽暑倏云徂微凉襲衣襟病骨覺已蘇宵
短不遑寐晨興赴前途前途紛交馳縣道直皇都民勞
困征徭蔽體無完裾所幸秋稼豐維黍復維稌淫雨不
為災旬月當得餔
過函關
建都據形勝自昔稱關中我今歴崤函險絶凌蒼穹一
夫當關守百夫不敢攻秦皇藉餘烈諸侯俱景從漢高
既滅項高拱洛陽宫婁敬脱輓輅一語回天衷即日幸
車駕定鼎垂無窮决機振長策識度誠豪雄
發陜城
長安古都會弭節暫盤桓羣公日惠顧樽俎接清歡如
何别此去遥遥赴臯蘭維時秋已分日夕風露寒清霜
肅原野草樹漸摧殘玄蟬噤其聲蟋蟀鳴夜闌客子感
時序悽然懷永嘆迴望雙闕遥迢遞層漢間清光勞夢
寐行役何時還
馬嵬之南數百武為逆璫劉瑾故宅噫楊妃以
此地沒而瑾復以此地生豈事有適然歟均足
示戒
明皇西幸蜀嵬坡駐鑾旂六軍不肯發宛轉縊蛾眉悠
悠百世下撫跡空嗟咨妖氛豈未散閹豎復生兹懷奸
竊大柄國勢欲潛移事頗天寶類幸爾亟誅夷羣奸起
嗣虐四海成瘡痍亂階鑒婦寺永垂萬世規
秣陵歲暮
閒居近十載風土樂餘生兒曹驩節至歲事多經營如
何從遠役遥遥赴神京旅遊已厭歴况欲競浮榮自昔
際遇難幸兹世運亨草澤訪耆彦拔茅以彙征負暄安
足獻食芹豈忘情冲抱徒區區蹇拙竟奚成
潞河舟中
潞水何悠悠日夜東南流東流幾時還到海始云休物
性固有然人心亦奚求所求諒非遠庶以道自修憶昔
罹横灾十載卧林丘自分亦已矣雲水結綢繆聖皇訪
遺耉樗散謬見收省寺屢遷秩愧莫展良猷兢兢循素
節庶以效前修萋斐一朝起竟莫詰其由輿論皦日星
拊躬本無尤心跡幸已白名位焉足留讒言變白黑世
道良足憂
謁闕里途中即事十一韻
遲遲待明發肅肅戒行輈郊原俯阡陌道途廣且修朝
雲結層隂雨澤尚滯流鬱蒸氣未解風露何當秋役夫
苦流汗吾行豈漫遊壯齒走四方老至行且休睠兹毓
聖鄉欲詣竟無繇於兹不修謁終身抱悔尤迢遞展慇
懃闕里暫綢繆秋陽方皜皜緬邈仰風猷倦息杏壇隂
渴飲泗水流
塞下曲四首
邊郡良家子結髮即從軍彎弓射邊月揮戈開塞雲黃
河十月冰敵騎日成羣突來犯我壘决戰死生分冒危
殺首賊不得敘階勲
邊人慣騎射奄忽若星馳朔風吹馬來四面衝我師我
師莫輕動持滿以待之徉北勿輕追恐為敵所欺
漢皇開五郡本為制匈奴士馬日南侵發卒守邊隅主
帥多刻剥軍吏恣徵需一食尚不飽安能執戈殳儻無
内顧憂安敢愛微軀
豪酋相讐殺奔潰入西番西番不能制被驅若孤豚番
夷勢漸合種類日益繁長驅向洮岷千里沙塵昏我兵
既寡弱剪滅何敢論
隗囂
新都滅炎精四海方悲嘆隗囂起秦隴借名圖復漢豪
傑多景從生民懼塗炭南陽帝業新羣雄俱解散西州
獨阻險偃蹇成僭叛么麽不自量神器豈容濫伏波始
識真東廡白幘岸聚米導先驅倉黃西域竄何不效竇
融歸朝膺顯宦
度關山
昔聞關山險今作關山行登危復盤曲十步始一平秋
潦混泥途崖石亂縱横仄徑俯頽坡僕馬度凌兢薄暮
至絶巔天地劃開明飄風吹暝色凜然寒氣凝慨念兹
川嶽設險輔秦京時危資竊據歴代紛戰争昌時久混
一六合且休兵憑高一舒嘯緬懷千載情
内丘憫旱
内丘數十里磽确環高原十旬不得雨四野沙塵昏黍
粟焦且死艱食憫元元官柳摧為薪煑葉充晨飱老稚
出趁食破屋棄荒村公庾素乏儲富室徒勸分鮒魚得
斗水猶幸性命存安得沛甘澤萬物回枯根
蘭州以山名北枕黃河城之西有唐帽山尤秀
特彭司馬幸庵先塋在焉地靈人傑堪輿家之
說豈盡誣邪
南望臯蘭山北枕大河流山勢相蜿蜒河流去不休華
夷界南北關陜扼襟喉中有唐帽山高壠鬱松楸靈氣
鍾之人元老克壯猶邊事久經略樽俎運深籌
真定會劉南坦中丞以詩卷託和
侵晨即長途亭午臨古縣赤日炙肌體黃埃汚顔面神
昏思伏枕臂弱強持扇密柳方連隂凉颷時一薦披襟
為輸寫暫憩忘饑倦鄉思亂飛雲宦情牽弱線朝廷重
綱紀邊鄙罹禍變行役敢辭勞縱觀殊未厭中原多古
蹟垂老幸一見西行抵關塞閱歴行當遍
舟中阻風
潞河晨解纜即欲抵河西詎為風所阻竟日蟠淺泥暑
雨久浸淫四望長蒿藜荒村破茅屋日午不聞雞泊舟
此非處日晩風更凄憂心倏如惙孰能究端倪天道易
反覆人事常不齊
覺衰
今年頓覺衰不謂病忽至早春解敝裘酸痛傷左臂伸
縮自弗堪拘攣重為累血少失養筋風冷潛入骴藥餌
殊罔功針灸亦弗利白髮倩人梳衣帶不自締况能彎
騂弓何由拔赤幟歲月去鮮歡世事老無味衡門歸養
疴稽首深拜賜
梅峰小隠奉招會友
丁亥之冬林翁孚可汝儀時獻吳翁約中結
為社會予僭為首倡會于梅峰其次年宋翁
良翰林翁以永皆預焉
香山與洛濱結社獨名世齒德相推致名位豈暇計標
望重一時文采照來裔吾儕踄世途投老脱羈繫丘園
多暇日高蹤良足繼俯仰愧前修欲舉旋復替友泉亦
何為超忽遠行詣人事嘆多忤天機窈難契及時且為
歡荏苒歲將逝籬菊寒始花幽香雜蘭桂眷兹舉一觴
梅峰掃荒翳真率循前規山堂登瑣細詰朝幸早臨焚
香候輿隸
秋日偕社友遊溪聲閣
凌晨出南郭悠悠衢路長褰幨臨迥野迴颷遞微凉蒸
鬱漸以舒顥氣應清商農家收稿秸禾稼已登場幸兹
歲頗熟閭閻得小康凝烟翳林莽鸛雀相翺翔古來賢
達士墟墓列道傍感兹起遐念人生安可常涓辰集儔
侣迤邐越林岡梵宇隠寥廓溪聲瀉琳琅山廚登野蔌
石鼎炷篆香談諧淹竟日薄晩雨冥濛老至惜頽景駒
隙度流光及時恣遊賞毋徒傷慨慷
林都憲翠庭邀遊南山登高隴歴諸名勝有作
城郭風塵滿籃輿遠追尋崎嶇歴田埂轉望鳳山岑松
柏翳原野中有大夫林斂袵肅下拜廉退昔所欽山川
莽回護佳氣鬱以深東岡列僧舍樓閣散清隂推忩延
遠景啜茗滌煩襟拜亭倍虚敞深樹響鳴琴時平偃兵
革禾黍復森森吾儕幸無事及兹盍朋簪清歡雜嘲笑
美酒時共斟歲月豈久待騄驥已駸駸疇能究緣業且
諧塵外心
和林汝儀招飲溪閣韻
旭日散林霏澄波銜山影離城纔幾許已覺非人境侵
階雨氣潤攪樹風力猛采采園中蔬盈盈水中荇更覓
前溪魚垂竿移舴艋占年慰夙期刺水秧千頃几杖松
壇幽雞犬柴門静幸逢素心人高談白日永
黃仲陽東洲别業
北郭亘芳阡延矚鬱幽邃木蘭及使華二水於兹會墟
曲藹人烟平疇間溝澮澄潭集漁網沃土供王税結構
際交流儼與羣峰對閒庭芳草積隙牖蛛絲綴慮澹物
俱忘知寡我為貴兹勝君先得吾駕將焉税磽确多棄
壤所求亦易遂衡茅成小築徐徐理荒穢來往話桑麻
聊兹閱年歲
鶴峰為蔡君題
考亭昔為吏遺愛流清漳世遠道益孤墜緒何茫茫蔡
君負英資博學知向方少懷四方志預以試一鄉道義
素所敦慕古心如狂龍池卜新居清淑氣攸藏維東有
鶴峰嶻嶪臨吾堂朝夕與之對端冕肅以莊山高猶可
梯且欲凌其岡復翁有遺矩千載何能忘
題黃孝女刲股愈疾卷
儒門白晳女婉孌髮垂眉念父遠行役獨與母相依母
病困牀褥家貧莫致醫嘗聞昔人言股肉乃良劑顧念
此微軀本是母所遺一死尚可捐何惜方寸肌磨刀試
割取肉斷血淋漓一念格彼蒼神物隂護持母疾亦良
已族里驚且悲末俗好奇詭昌黎深致譏此女出貞性
於世無所希親疾不嘗藥愧死世間兒
楊烈婦(國子助教楊孟洪子婦)
白晳名家女婉娩嫻壼儀二十嫁君家與君相唱随君
志在青雲偃蹇未得施一朝齎恨歿棄妾忽若遺薄命
喪所天何用此生為九原會相從瞑目甘如飴尊嫜相
慰藉豈不念恩私歲月方悠悠世路亦多歧一死吾事
畢此心良不欺吁嗟烈婦操千載名永垂
湯隂羑里文王廟
商辛肆淫虐諸侯多就誅西周秉臣節亦乃遭囚拘憂
思鬱以深默焉悟玄虚羲畫闡幽秘至理諒無餘天地
豈不寬臣跡不敢踰日月豈不明君怒或可舒進女事
解脱遷史何其誣
淇縣有殷三仁祠將至衛輝有殷太師比干墓
廟
秋黍何離離驅馬登殷墟孟門與太行左右相縈紆狡
童不我好萬乘為獨夫圖任惟奸回親賢反見疎矢心
各自靖揆道豈云殊埋骨邈千年廟貌猶古初孔聖贊
一詞永與天壤俱
安肅南出有劉伶墓碑
鹿車一壺酒荷鍤以自随云死即為埋曠達不可羈如
何此墟曲有塚高纍纍刻石紀道旁無乃好事為沈酣
棄禮法車服焉得維遭危故有託舉世人莫窺苦節多
湮沒怪爾名獨垂
過楊伯起墓
自知誠不易知人良獨難薦賢本為公私念安得干暮
夜懷金來相對多靦顔傷哉市道交古意何時還幽明
寧可欺此心炳如丹千載誦遺言清風墓道寒
題黃時簡臺旌孝廉卷
崇仁除目下朝野咸稱難澆俗相糾結積蠧穴其間自
昔官於斯鮮能保終完君少出宦門吏治識其端曰兹
機在我民性豈終頑冰蘗凜自持晝夜思民艱政平訟
亦理田里方相安聞君忽遭喪相顧盡悲酸知君行槖
貧相與助清寒君誼一不受徒跣奔訃還觀風賢柱史
聞之亦永嘆廉孝苟不彰何以勵庶官千里遥致奠九
原慰親歡兹舉誠異典輿論永不刊士習日趨下砥柱
迴狂瀾願君益修飭白首如紅顔
題教授黃公悦偕弟公本鳳山遐思卷是其先
員外參藩墓
崒嵂鳳凰山上有千年柏誰家卜佳城眠牛雙勝跡有
美黃石公於此藏其魄伊人邈何之奕世瞻載德祥烏
止其隅啼猿朝復夕悲哉二子心感焉岵與陟
大司空林公歸榮
四序有代謝卷舒惟其時達人戒止足寵禄豈足縻結
髮事明君誓竭股肱為服官歴中外積譽日以馳撫摩
育羣生斬刈平諸夷文武時並用嶺海恬以熙宸衷眷
勞勣平土陟攸司累章不得謝卧家復懇辭璽書重褒
慰廉退乃其宜輿夫并月俸優老恩復滋桑榆延餘暉
山水發幽姿鋤荒步層曲抱杖臨清池泉山諸老翁還
往良無期衣纓傾洛社風流將在兹
山齋文集卷一
