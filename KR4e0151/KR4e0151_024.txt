山齋文集卷二十四
明鄭岳撰
雜文
感知清頌
正德八年某以迂戅積忤禍叵測同時寮舊懼將及已
依違避就間怵於勢啗於利落阱下石附和以成文某
方坐井無所於告一惟委命於天而已竹田林公自嶺
南聞之力為申救至再不已且遺十金為供費明年擢
大司空留都乃度嶺而西至洪面啓寧藩釋某家累同
歸于閩凢其所以救䘏周防之者殆無遺力某公鄉後
進嘗為屬吏非有私厚於公方其危難顛沛之中親與
交漠然公獨繫戀救䘏之如此豈易得者哉昔郭令公
納官以貰李白王佑以百口保符彦卿史册傳為盛事
其後子孫貴顯累世或位至三公論者以為佑賢庇善
之報公所存無愧二公平生敭歴中外所以護養士氣
保全善類又豈特區區一人而已耶以此卜公之植德
委祉以貽來世者蓋駸駸乎未可量也某既釋罪歸田
圖報無階謹製韻語賡詠成帙幸藉是編之傳俾酬知
已於萬一云
跋陳古崖詩選
汝瀾因刻是集欲附以誌銘等作予曰不類迺蹙然曰
誦其詩不知其人可乎予曰詩本性情讀是詩見之矣
且近世誌銘類多䛕詞人不之信無已則郡乘之列傳乎
其文約其事覈且非一家之書也迺刻二傳
族祖清公墓誌銘跋
右族祖清公墓誌銘得之桃源洞口董山民家掘地出
之宗人御史洛書力致歸我以吾蒲坂物也其石理頗
麄刻字小宛宛可讀誌中所載世次甚明有可以正家
譜之缺誤者如云露公梁陳時人唐觀察常衮推尊鄉
先師表贈太府卿諸家之譜皆無之此必别有所據又
謂致政楷公生翛公遷塗坂塗坂即蒲坂也翛公官南
臺侍御吾家舊祠神主題云始祖南臺侍御二十二冲
遠公舊傳義遜契亦云蒲坂鄭氏南臺二十二侍御之
後而家譜乃沒其官是以新祠題主以譜為據又譜云
楷公生二子信僖僖公生衍衍公生致一致一公生冲
遠公今誌直以楷公生翛公夫以都統瑄公宋藝祖時
人副使得南公以景炎丙子葬于石門洞則宋末人矣
宋歴年三百約以世數不應一十四世今以楷公生翛
公僅一十一世且翛與信僖字皆從人而翛字冲遠其
義甚合舉此數端先後契勘譜之誤明矣夫疑以傳疑
非有的據不敢輕改惟此誌石埋伏百四五十年去之
五六十里一旦於荒山古隴中得之且免毁棄缺裂之
禍使得有案據上正數十世沿襲之誤其所關繫豈細
哉抑亦精神一脉有所感召固非偶然而出也於是改
題神主修正譜牒置此石於祠壁而誌其顛末以詔後
人
題孝節雙芳卷
自大道隠而世崇詭異故劉向稱通儒其傳孝子節婦
盡千餘年僅僅如許又多奇絶而鮮純篤豈其遺者多
與抑亦特取難甚者以示勸與然奇者或詭於道而純
篤者非可以勉而能也壺前鄭君子會業儒純孝室張
氏士族女也苦節厲行孚浹鄉邦無異議焉并蔕之祥
斷指之義蓋咏歌之者非一其子世光繪為圖題曰孝
節雙芳請予弁諸首予惟子會之孝徵於物又為親而
喪其軀張氏斷指以示信又傾貲以送諸姑皆事之近
於異者也然孝子之事親也知有親而不知有已子會
之孝知有親而已身固弗論也婦之節也不死其夫而
已張氏斷指以殉而不敢以家故薄其諸姑妹也是無
以有已而惟君子之命而已故守身以事親子會之孝
未盡焉而心則甚純立孤與死蓋張氏能兼盡之也然
使天假以年子會得出而用世則以身徇國死生以之
必其人也張氏之子弗克自樹則順夫之命適足以替
其家而已是又有天者以主乎其間吾聞世光之子讀
書過目輒成誦則天又必昌之以廣子會之傳而侈張
氏之事於無窮顧其所可與者在純篤而不在奇絶故
特發衆論所未及而序之如此
陳林墳山紀事
祖有墳山一所坐陳林落前元時葬我八世祖七十八
朝奉公暨八世叔祖八十二朝奉公墳墓二所在上元
時立有祭租元季多故租多出售他姓我高祖大七公
以僅存祭租二十四石與長房曾孫大五公我第三房
曾孫貴一公貴二公貴三公輪收祭掃至今不廢其山
原係長房報戶永樂元年長房大五公已故絶貴一公
收回本山五畝七分入戶納糧隨葬德十公及貴一公
在上至天順六年貴三公之孫時雨公復就大五公妻
林二姐戶内收回山八畝二分入戶納糧成化等年續
葬貴三公時雨公以下墳墓四所在上近因各房子孫
執稱祖山有分時往砍伐松木時雨公之孫舜卿静卿
等慮其傷殘風水屢行禁阻且欲因納糧認為己山以
此紛紛爭論不平今以事理議斷其山原葬朝奉公墳
墓經今二百餘年矣今見在四房皆朝奉公𣲖下子孫
墳既同祖則山為衆山也明矣且貴一公時雨公二次
所收俱是本山不係私買别姓或别房人物業不然豈
無文契可證及查成化八年本府丈量條叚内載本山
四至實該三十二畝九分明開業主鄭淑清鄭時雨鄭
時德三人姓名淑清公則貴二公之孫也其為衆山又
復何疑若以丈量畝數論之每房該八畝有零若以報
戸納糧論之僅一十四畝貴一公貴三公二房先後葬
墳六所合除所報山一十四畝與伊載墳外餘山盡合
歸衆但自兹以後再不許各房子孫於本山砌墳各墳
切近松木俱要存留遮蔭風水其離墳無碍山所松木
每三年一次衆賣與人落楸銀兩入祠公用如有私砍
者每一根罰銀一錢示衆毋挾私見變亂舊規毋貪小
利破壊大體上以延祖宗覆庇之澤下以全宗族敦睦
之風兹特詳述顛末曁今戒約付各房收執存照且備
錄于烝嘗簿及族譜以示子孫永宜遵守如敢違悖執
此鳴官究治族弟輝卿八十二朝奉公八世孫也自其
高祖貴四公與我四房輪收烝嘗租致祭祠墓至其祖
賢弼公將祭田分去一畝五分遂不預祭其父宜獻又
將所分祭田典與族衆故今只作四房輪收然而祠堂
墓山尚應有分今議冬至致祭七十八朝奉公墓就請
八十二朝奉公祔食輝卿於祠於墓俱當預其祭掃因
附記於此
族祠祭紀
莆右族必有祠祠必有祭祭之豐約視田之所入稍存
餘利以優族人禮義興焉吾鄭族祠自吾九世祖副使
公始立祭田計租六十石元季政繁大半入他姓吾高
祖大七公以僅存田租二十四大石照舊輪收祭掃今
扣小石三十三石一斗族衆嘗欲盡賣之賴吾母太淑
人阻止遂傳至今歲冬至祭副使公及朝奉公墓中元
舊設醮後改為祭矣正月八日處士百十三公忌祭就
掃墓四月初三日供僧初五日妣林氏忌祭獨於始祖
先祖合祭顧缺焉程伊川謂冬至祭始祖立春祭先祖
朱子晩疑其僭然今族祠既立始祖神位不得不倣程
子之意而行之也禮謂厥初生民為始祖吾祠肇祀始
遷南湖太府卿公為始祖始遷桃源刺史公始遷蒲坂
侍御公皆謂之先祖副使公處士公則嘗立祭田岳不
肖賴先世遺慶幸而有今欲圖報本力固未贍迺以田
租十四石三斗入祠用補立春之祭兄嵎撥租五石五
斗以充冬至之祭嗚呼私田易售祭田獨得久存以其
主之者衆也我後子孫苟有人心不得擬賣祭田以滅
先祖之祀不孝之大者也族之賢者必能執之以告於
官縦有戶役宜照丁糧俱辦其或脩祠脩墓義不可已
則許抽租或折祭為之子孫仕宦若富而好義續增祭
田猶有望也今將房分田叚租額并祭祀月日品物儀
式酌豐約立為定規以與各房從事云
世祠祭田紀範
莆世族祭田遠自唐宋傳至今尚存以族衆相維不得
私售若私田不過數世輒為他人有矣以是知祭田最
重上以延宗祀下以遺子孫可為經久之圖吾起家艱
難鏡觀是事雖私田不多必欲增立祭田居官中外三
十年來祿積買置計租一百五十餘石今世祠始建吾
兄弟各割租二十石及祖遺麥豆租通計二百三石有
奇内取石泉院坑租四十九石五斗為墓田子孫應當
軍戸役者給租二十石應當民戸役者給租一十石各
與日食餘皆為祠田總名曰祭田祠墓二田分年遞收
歲有豐儉率取十之二别貯木倉至次年三四月易錢
入公篋又倣他族規例長男生彌月者入銀一兩長男
婚而廟見者入銀二兩次男以下各減其半貧則衆議
量減公篋所貯主祀者司其數富而知義者司其財凢
以備脩祠墓及一切公費子孫能讀書選入學者助銀
一兩預秋試者助銀一兩預春試者助銀五兩男女過
時不能婚孤子節婦無所依及喪不能葬者俱量為資
給其子孫仕宦及積有厚産者量力買租入祠凢祭田
糧差伯仲二房均辦向後本房子孫毋以立田自我規
規藉口致傷和氣甚至侵奪變賣别房子孫亦毋以收
租納糧視為共分物業希圖侵沒近見人家不肖子孫
指以戶役或與人爭訟輒賣祭田殄絶祀典不孝之大
者也吾宗不幸有是族衆協力阻執告之官治罪然此
特舉其大凢耳尊祖睦族因時處宜固望賢子孫推廣
而潤色之兹將祭田段落畝數開列如左
鄭汝學壙誌
汝學生於成化癸巳四月二十八日卒於嘉靖丁亥三
月二十九日享年五十有五辛夘歲其子質夫始克襄
葬事獲地於維新里牛眠岡之陽未山丑向即穴以筮
貞否悔觀筮者曰吉是為金來居土之象宜稍高承九
四之動可也後必有蒙其祉而仕於王朝者既定穴葬
未有日又筮貞大壯者大事吉也需者需此以定也且
乾金為體震木為用日宜木震變之坎水木相生必壬
寅也果壬寅寔為是歲十二月念三日也諱明德字汝
學别號直菴生平篤義好禮勤本厚植曠懷雅度於人
不少疑里有枉直者片詞而解又輕財樂施無所吝惜
賑窮賙乏汲汲如不及舉先世不能葬者四喪皆極完
緻性方嚴治家有度子姪輩見之儼然無敢譁言規模
宏闊欲有所創作以恢裕世業竟賫志以歿命也謂之
何哉卒之日人皆為之悼惜疾將革衆咸請治命只瞑
目答曰吾有後吾有後夫復何言遂終於正寢嗚呼夫
以愛親敬兄睦鄰恤族慎終追遠損已益人皆人所難
者而享年止此其有後也宜哉矧視履考占無往不吉
則宜其言之徵也不其信然矣乎配黃氏子男二長即
質夫次亨夫女一適陳學遙孫男二穎頲考琴字宜和
大父志字寧紹皆隠德弗耀出唐中郎將莊公後則寔
宋漁仲大儒裔云
山齋文集卷二十四
