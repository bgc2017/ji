四六話卷上
宋王銍撰
宋元憲晚歲有詩云老矣師丹多忘事少之燭武不如人其後
元厚之作執政參知政事一日奏事差誤神宗顧謂曰卿如
此忘事耶明日乞退遂用元憲語作乞致仕表云少之燭武尚
不如人老矣師丹仍多忘事神宗讀表至此憐其意而留之歐
陽文忠公謝致仕表云雖伏櫪之馬悲鳴難戀於君軒而曳尾之
龜涵養未離於靈沼元厚之後作致仕表云蹌蹌退舞敢
忘舜帝之笙鏞翯翯歸飛亦在文王之靈沼又謝致仕表云冥
鴻雖遠正依天宇之高華微藿雖傾尚遡日華之明潤其意謂
萬物不離於天地雖致仕亦不離君父也子瞻為筆說大以此
為妙云古人謝致仕表未有能到此者
元厚之作王介甫再相麻世以為工然未免偏枯其云
忠氣貫日雖金石而為開䜛波稽天孰斧斨之敢闕上
句忠氣貫日則可以襯雖金石而為開是以下句䜛波
稽天則於斧斨了無干涉此四六之病也元厚之取古
今傳記佳語作四六雖金石而為自開西京雜記載揚
雄全語也日華明潤李德裕唐武宗畫像贊也四六
尤欲取古人妙語以見工耳
元厚之久作藩郡後聞儂智高餘黨寇二廣移知廣
州而所傳乃妄改知越州厚之謝上表云忽聞羽檄之
馳謂有龍編之警横水明光之甲得自虚聲雲中赤白
之囊倡為危事用李德裕獻替記伐劉稹李石令中人
石元貫奏横水明光之甲曳地何由取他德裕曰從
伊十五里精兵明光甲曳地必須破却此賊後所傳
果妄遂誅劉稹焉
神宗友愛嘉岐二王不許出閤固辭者數十其後改封
先召翰林學士元厚之謂曰卿可於麻辭中道殺勿令
更辭也略云列第環宫彌聳開元之盛側門通禁共承
長樂之顔
四六有伐山語有伐材語伐材語者如巳成之柱桷略
加繩削而已伐山語者則搜(搜山一作披山)山開荒自我取之
伐材謂熟事也伐山謂生事也生事必對熟事熟事
必對生事若兩聯皆生事則傷於奥澁若兩聮皆熟事
則無工蓋生事必用熟事對出也如夏英公辭奉使表
略云頃歲先人沒於行陣春初母氏始棄孤遺義不戴
天難下單于之拜哀深陟岵忍聞禁佅之音不拜單于
用鄭衆事而公羊謂夷樂曰禁佅此生事對熟事格也
後永叔作歸田錄改云義不戴天難下穹廬之拜情
深陟岵忍聞夷樂之聲夏英公免起復奉使表世以為
工然其間一聯云王姬築館接仇之禮既嫌曾子回車
勝母之遊遂輟此聮亦不減前一聯也
先公言本朝自楊劉四六彌盛然尚有五代衰陋氣至
英公表章始盡洗去四六之深厚廣大無古無今皆
可施用者英公一人而已所謂四六集大成者至王歧
公元厚之四六皆出於英公王荆公雖高妙亦出英公
但化之以義理而已
表章有宰相氣骨如范堯夫謝自臺官言濮王事責
安州通判表云内外皆君父之至慈出處蓋臣子之常
節又青州劉丞相罷省官謝起知滑州表云視人郡章
或猶驚畏諭上恩旨罔不歡欣又云詔令明具止於奉
行德澤汪洋易於宣究愛其語整暇有大臣氣象劉
丞相守鄆謝表云雖進退必由其道所願學者古人顧
功烈如此其卑終難收於士論此真罷相表也
沈存中緣永樂陷沒謫官久之元祐中復官分司以
表謝曰洪造與物難回霜霰之餘聖恩及臣更過天
地之力又曰雖奮竭之心難伸於巳廢之日惟忠孝之
志敢忘於未死之前皆新語也
錢易希白子彦遠字子高明逸字子飛俱以賢良登科
族人藻醇老既應說書進士俱中第又應中大科熊伯
通以啟賀藻知制詰曰七年三第閱賢良文學之科一
門四人襲潤色討論之職四人謂易惟演明逸及藻也
蘇子瞻作翰林林子中方以言者去國在外以啟賀曰
父子以文章名世盡淵雲司馬之才兄弟以方正決
科邁晁董公孫之學與其後為中書舍人謫二蘇告
詞之語異矣
子瞻幼年見歐陽公謝對衣金帶表而誦之老蘇曰汝
可擬作一聮曰匪伊垂之而帶有餘非敢後也而馬不
進至為穎川因有此賜用為表謝云枯羸之質匪伊垂
之而帶有餘歛退之心非敢後也而馬不進後為兵部
尚書又作謝對衣帶表略曰物生有待天地無窮草木
何知冒慶雲之渥采魚鰕至陋借滄海之榮光雖若可
觀終非其有四六至此涵造化妙旨矣
文章有彼此相資之事有彼此相須之對有彼此相須
而曾不及當時事此所以助發意思也唐人方有此格
謂之互換格然語猶拙至後人襲用講論而意益妙如
楊汝士陪裴晉公東雒夜宴詩曰昔日蘭亭無艷質此
時金谷有高人止於此而已至永叔和杜祁公詩曰元
劉事業時無取姚宋篇章世不知二美惟公所兼有後
生何者欲攀追其後蘇明允代人賀永叔作樞密啟曰
在漢之賈誼談論俊美止於諸侯相而陳平之屬寔為
三公唐之韓愈詞氣磊落終於京兆尹而裴度之倫實
在相府然陳平裴度未免謂之不文而韓愈賈生亦嘗
悲於不遇蓋人之於世美惡必自有倫而天之於人賦
予亦莫能備此又何啻出藍更青研朱益丹也後至荆
公賀韓魏公罷相啟略云國無危疑人以静一周勃霍
光之於漢能定策而終以致疑姚崇宋璟之於唐善致
理而未嘗遭變紀在舊史號為元功固未有獨運廟堂
再安社稷弼亮三世敉寧四方崛然在諸公之先煥乎
如今日之懿若夫進退之當於義出入之適其時以彼
相方又為特美此又妙矣
譚昉曲江人荆公少年仕宦韶州之友也特善牋表荆
公在金陵稱其一對云車斜韻險競病聲難競病二字
曹景宗故事也白樂天與元微之書曰何處春深好詩
以斜車二字為韻往來幾百篇
王荆公父名益以都官員外郎通守金陵而元厚之作
金陵幕官其契分久矣荆公既相神宗欲慎選翰林學
士時厚之久在外老於從官荆公對曰有真翰林學士
但恐陛下不能用耳上固問之因道姓名上久之曰元
絳在外久不以文稱且令為制誥如何荆公曰陛下果
不能用爾況已作龍圖閣直學士難下遷知制誥遂自
外徑除翰林學士中外大驚既就列有稱職之譽不久
遂參大政故厚之深德荆公其後荆公居金陵厚之以
太子少保致仕歸平江以啟謝荆公曰眷林泉之樂方
遂乞骸望衮繡之歸徒深引脰
丁晉公文字雖老不衰在朱崖荅胡則侍御書曰夢
幻泡影知既往之本無地水火風悟本來之不有在海
外十四年及北遷道州謝表云心若傾葵漸暖長安
之日身同旅鴈乍浮楚澤之春又謝復祕書監表云
炎荒萬里歲律一周傷禽無振羽之期病樹絶沾春
之望人亦哀之
唐張籍用裴晉公薦為國子博士而東平帥李師道辟
為從事籍賦節婦吟見志以辭之云君知妾有夫贈妾
雙明珠感君纏綿意繫在紅羅襦妾家高樓連苑起良
人持戟明光裏知公用心如日月事夫誓擬同生死還
君明珠雙淚垂何不相逢未嫁時先子元祐中除知陳
留縣唐君益帥荆南方董辰沅邊事辟先子通判沅州
先子已得陳留而辭之以啟謝君益曰抱璧懷沽雖免
匹夫之罪還珠自歎空成節婦之吟
孫賁公素除河東轉運使託先子代作謝表蓋河東堯
故都之地曰富歲三登有唐叔得禾之異輿情百樂興
堯民擊壤之歌末云過太行回顧雲下義感親闈望長
安遠在日邊心馳帝闕公素讀之笑曰公乃末篇寓忠
孝之意也
先子嘗言四六須只當人可用他處不可使方為有工
邵䶵自陜西運使移知鄧州先子以啟賀之云教實自
西浸被南明之國民將愛父竚興前古之歌乃邵氏自
陜移鄧之啟也
廖友明略作四六最為高竒嘗謂僕言須要古人好
語換却陳言如職名二字便不可入四六如上表云初
見吏民已宣條教之類真可憎惡爾明略賀安厚卿啟
曰遠離門墻遁迹江湖之外闚望麾葆榮光河洛之間
又賀張丞相啟云中台之光下飾萬物前箸之畫外制
四夷進有德而朝廷尊用真儒而天下服又云日月亭
午信無邪隂山川出雲亟有時雨又謝厚卿荅書之啟
云寂寞江濱若戎車之陷淖棲遲嵓邑信塞馬之依風
暐然晨光照此蔀屋許安世少張自蜀漕責房州倅
謝執政啟云賤貧於有道之邦自知愧恥負犯於可封
之日無足哀矜議者謂引咎歸已不文過以自矜得責
降之義
閻令洵仁善四六而一字不肯妄下必求警策以過人謝
再除陜西轉運使表曰識道重來端同老馬操刀却視
若宰全牛謝復官表曰悲未見於齊羊笑中分於鄭
鹿臨死作發運使表曰轉輸九路回泝萬艘過冒軄名
出持使旨夢游帝所驚晬色之回春來自日邊覺容
光之照水漸浮楚澤回望堯雲伏念臣少也羇孤長而
疵賤學宗論語孟子粗識指歸仕遇神考泰陵俱蒙奬
擢而臣志未伸於每剉恩不報而逾深髀消乘傳之餘
心折號弓之後侵尋晚景辜負明時頃畢通喪適逢初
政饟軍西塞賜對中宸曲荷聖知徑除宰屬忽除怨府
升寘儒林未勉螢窗之瘽但愧桑榆之晚三光倒影自
一壺中萬里提封幾半天下然而承平既久積弊日深
公私困於盜攘官政習於涵養偷安則如抱薪救火欲
速則如以堇療饑必待更張庶能漸正然恐約束未周
於郡縣謗傷已達於闕朝明月夜光寧無按劍高山流
水自有知音仰恃聖明俯殫勤拙矢心論報沒齒為期
天聖中劉子儀賀五王出閤啟云芝函曉列星飛降天
上之書棣萼晨趨嶽立受日中之字皆隠用五字王字
也
唐鄭準為荆南節度使成汭從事汭本姓郭代為作乞
歸姓表云居故國以狐疑望鄰封而鼠竄名非伯越浮
舟難效於陶朱志在投秦出境遂稱於張禄未遑辨雪
尋涉艱危其後范文正公以隨母冒姓朱以朱說既登
第後乞還姓表遂全用之云志在投秦入境遂稱於張
禄名非伯越乘舟偶效於陶朱議者謂文正公雖襲用
古人全語然本實范氏當家故事非攘竊也
元豐末劉誼以論常平不便罷提舉官勒停遊金陵以
啟投王荆公令其再起稍更新法之不便於民者荆公
荅以啟略曰起於不得已蓋將有行老而無能為云胡
不止
盧多遜丞相謫海外國史載其謝表末云流星已遠拱
北極以無由海日空懸望長安而不見又其孫載作范
陽家誌附其臨終自作遺表略云昔日位居黃閣衆口
鑠金此時身謝朱崖蔓草縈骨雖有五代衰氣然亦
可哀矣
熙寧中彗星見是歲交趾李乾德叛邕州二廣為之騷
動朝廷遣郭逵趙卨討之荆公作相草出師勅榜有云
惟天助順已兆布新之祥為彗星見而出師也行年河
洛記王世充假隋恭帝禪位策文云海飛羣水天出長
星除舊之徵克著布新之祥允集荆公用舊意為新
語也
楊子安侍郎坐黨籍謫官洛陽其謝再任宫祠表云
地載海涵莫測包荒之度春生秋殺皆成造化之功邸
報至丹陽蔡元度在郡見報驚歎諷味之
熊伯通任金陵為王荆公幕府官代公作立貴妃表云
有警戒相承之道無險詖私謁之心荆公取而用之後
人因用此一聯相聯不已
鄧温伯知成都謝上表云捫參歴井敢辭蜀道之難就
日望雲愈覺長安之遠自後凡官兩川者謝表相承用
此一聯
滕元發光禄受知神宗最在諸公之先以議政與荆公
不合遂出為帥又以妻黨李逢事謫知池安二州既罷
安州許朝見至國門將復用之又中飛語再謫知筠州
是時尚艤舟國東普照寺也先子實公之客是時在京
師托撰陳情表自辨先子為公草之盡載於此曰人情
不問賢愚莫不畏天而嚴父然而疾痛則呼父窮窘則
號天蓋情發于中而言無所擇豈以號呼之故謂無嚴
畏之心今臣之所患不止於疾痛而所憂有甚於窮窘
若不號呼於君父更將赴愬於何人伏望聖慈少加矜
察臣本無學術亦無材能惟有忠義之心生而自許昔
季文子見有禮於君者事之如孝子之養父母也見無
禮於君者誅之如鷹鸇之逐鳥雀也臣雖不肖允蹈斯
言但信道直行謂人如巳既恃深知於聖主肯復借交
於衆人任其疎愚積成仇怨一日離去左右十有餘年
攻臣之言何所不有偶因疑似直欲中傷至如臣頃在
京東謬當帥路材微任重禄過災生驗凶人始造謀之
年乃愚臣未到任之日其時陛下特遣親信就以體量
在於臣身並無詿誤言事之臣不知本末或罔臣以失
察或誣臣以黨姦欲於寬大之朝為臣終身之累幸
賴聖君之照鑒力排衆議以保全爰自偏州漸移節鎮
昨因考滿許赴闕廷中書既不外除交代又巳到任官
為近侍理合朝參實欲叙愚臣久蒙含垢之恩謝陛下
稍復善藩之賜況臣素無黨援唯祈一望清光今者纔
入國門復除江郡戀闕之心徒切見君之日無期拜命
徬徨不知所措尋觀誥意復領裝錢方悟此行非緣
重譴臣是以敢陳危&KR0548;上目天聰輒希行葦之仁曲軫
遺簪之眷竊緣筠州闕次尚在來春鄉里田園素來微
薄家貧累重四方無歸臣非敢别有僥覬更求錄用但
患難之後積憂傷心風波之間畏怖成疾伏望皇帝陛
下愍餘生之無幾究前月之異恩改授臣潁壽湖潤一
郡稍便醫藥漸謀歸休異日復得以枯朽之餘一瞻天
日之表然後退歸田里歌詠太平自述臣子之遭逢歸
詫鄉鄰之父老區區之願求畢於斯滕公讀至戀闕之
心徒切見君之日無期起執先子手揮涕曰此予心欲
言而不可得者也表入神宗大悅以滕公知湖州湖乃
公所乞也是時林子中作禮部員外郎與公壻何洵
直邦彦同曹聞滕公得湖州以詩賀邦彦曰清風樓
下兩溪春三十餘年一夢新欲識玉皇香案吏水晶
宫主謫僊人謂公初登第時倅湖州距是三十年矣
(先子為滕作陳情表手簡尚在今乃誤印在東坡市本文内)
四六話卷上
