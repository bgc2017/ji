海叟集卷二
明袁凱撰
五言古詩
新治圃成
隙壤所自治剪荆去蘢茸幸無棼穢雜況此清泉涌灌
滋竟朝夕勾萌各森聳青蒲已彌澤黃瓜方卧隴春菁
尚堪把秋梨日應重自余通宦籍職事勞紛冗祿食雖
云美私心恒自恐歸来得蕭茆采擷聊自奉且遂丘園
樂永謝承明寵
適揚州(適一作過)
淮海表兹郡東南誠要津近代亦雄藩親王涖斯民荆
吳自兹入燕趙亦来臻舟車無停運孳貨若丘墳冠盖
充廛里歌吹咽城闉美酒既如澠粱肉夾道陳休養近
百年富庶難具論大道無恒處榮悴每相因風煙一披
拂奄忽同埃塵空屋嘯蹲鴟崩垣走驚麏萑蒲交四野
骴骼儼若薪貴賤不復知賢愚安能分予有山陽遣經
過屬秋辰憑高肆遐覽落日無行人欲繼蕪城作薄劣
愧參軍
自揚子舍舟步入常熟縣
水行已兼旬舟檝若馳逐晨昏侣鮫鱷出入同雁鶩黑
風無終竟白浪仍反覆鏗鍧絶天樞漰湃折地軸旋淵
屢傾墜利石時抵觸淪喪固非遠哀籲寧辭黷皇天實
隂隲兹辰遂平陸神魂息漂蕩手足散頑木徒侣紛慶
来酒胾及奴僕況茲春風和百草回新綠山桃亦多花
逶迤自相屬枌榆已在邇曠隔無再宿從兹謝奔走且
飯東臯粟
書北山精舍壁
夙昔慕幽曠中年值奔走及兹始知返顧已成皓首兹
為山水選風氣固深厚崒嵂皆巘崿綿邈盡林藪清泉
瀉幽磴白雲被層阜既多緇素流況有耕釣叟初心已
云協雅言得兼受始来疎梅堕復此山櫻剖庶幾去日
遲誰謂行當久揮手謝朋侣吾將寄衰朽
送吳本立歸吳門
九月氣已肅蟋蟀入牀下&KR1523;&KR1523;南来雁寂歴江上雨傷
哉遠歸人斯時不遑處豈惟懷鄉里塋域久蓁莽樵蘇
無可禁奠謁曠時序長年抱憂感悒鬱相(一作將)誰語兹
行遂初志況復念勤苦勾吳不可見迢迢望煙渚
久旱雨後行園
旱雲不可沮丘園生意窮旨蓄已無遺何以御吾冬昊
天無終極玄化沛神功密雲興四郊飛雨蔽遥空涸池
既灌蕩長溝復淙潨衰茄漸回紫梨亦高垂紅堤柳更
薄隂汀花還短叢荒隴愛登陟平林望青蔥即此已愉
悅固知慰疲農愧無詩人德何由歌屢豐
辛酉大醉書東郊主人壁(洪武十四年)
人生百年中疢疾與灾危風雨愆期至歡樂能幾時仲
春二三月桃李正華滋蝴蝶滿東郊倉庚鳴且飛招我
同心人策馬試輕衣東家飲美酒西第彈鳴絲鳴絲未
及已四座賦聲(一作新)詩日暮始歸来明旦復如斯君看
多財子計惜在毫釐終夜不能眠握算至晨曦一朝籍
縣官雖悔何所追
擬曹丕芙蓉池上作
葱蘢佳木隂蕩漾綠水池月出麗高城流光溢前墀芳
草生路旁馥郁随風吹臨軒酌芳醴秉翰賦新詩雖非
賢主人列坐皆瑰竒而況同一心相愛不復疑君看隨
陽鳥洲渚亦相依四海皆兄弟斯言豈為非願敦夙昔
好黃髮不可違
夏景南宅擺霞
高齋夜方永明燈吐光華賓友遠来集笑語紛已譁中
庖出肥鮮盈盤叠赬霞獸鼎翻濤瀾象箸正交加屢漬
不厭頻啖之味逾佳春醪亦時至醉飽豈云賖我本羇
旅人不復知嘆嗟何以著斯美永言發淫哇
淮安道中
花明野館靜樹暗流鶯語行雲千里来凌亂傷心緒傷
心復何事家在江南渚日暮莫回頭脉脉江南雨
偕友人早出郊
離羣寡遊豫得朋殊繾綣相將度春水散漫入芳甸班
荆烟乍斂摘花露猶泫林鶯坐未出沙鳥飛還見遥山
浮空翠晴雲曳輕練一聽野人言復起滄洲願(李舒章云清疎)
(掩映)
詠池上雜花
猗那臨池沼的皪異蒿蓬丹鳳已軒舉牽牛亦蒙茸天
蓮碾輕碧春羅敷淺紅浥露方卧隴因風更依窗離立
各為侣纏綿復成叢乃知生物心非藉雕琢功淋漓元
氣問洪纖係其逢悠悠念吾始默默思何窮
送縣學生顧立夫歲貢入京
霰雪殊未已山川氣方冱千里向蕭條胡為事奔赴明
廷策多士歲貢有程度海隅蒼生地慎選恐違誤況兹
生民秀聲聞見庠序居然瑚璉器匪但才華富兹行協
輿論拭目俟騫翥朋遊極追仰張設臨浦溆疎柳凝晚
色幽花抱寒素嗟余久衰邁復此動離緒悵望天際帆
徘徊郭西路
池上二首
秋池行樂去(一作處)池樹色已暝露下夕衣凉月上風簾
靜飢禽墮疎竹鳴蛩出深井夜久人事息蕭然諸念屏
振衣書齋客逍遥池上步林隈薄霧起石隙幽泉度鷗
迷夕樹返魚觸秋荷去清聲水上来欲去更延佇
席上懷吳善卿
荒城下餘照高樹留殘雨林靜微花落梁空孤燕語美
人事征討日夕嚴虎旅接袂竟何由持杯望煙渚
范氏溪南野色樓
水北有層構軒忩靜沈沈下視平郊迥草樹亦蕭森莽
莽區落間迢迢烟霧深幽花被高阜夕嵐滿遥岑歸鴻
共遵渚海鶴逓鳴隂我聞鴟夷皮輕舟去江潯安知遠
孫子高卧遂閒心焉能税吾駕從爾日登臨
題東齋壁
林廬寄幽曠墟落但煙霏澤葵依廢井秋瓜生故籬左
右皆鹿場水鳥終夜飛我来歲云久似與世相違讀書
不聞道聊復自娛嬉濁酒雖不多酌之亦㤀飢仲父雖
云仁樹塞猶見非小人固有分儉陋乃其宜原思坐鳴
琴允也百世師
鄉友攜酒至舍下
野老何所將春醪及園蔬遥遥適我舍相與為歡娛上
談羲皇際下逮唐與虞秦漢無足論且復話樵漁樵漁
雖微賤頗似淳古初戒之勿易言相顧但嗟吁且盡一
日樂焉能念其餘
置酒
今日非昨日(一作田間好風日)置酒衡門前林花發光彩飛鳥
亦翩翩弱女時往来小兒誦詩篇細君亦不惡中饋能
周旋春蓀前後至炮鼈味亦鮮自我来此居倏爾已三
年終歲不能安憂患相纏牽乃今得此樂豈復為偶然
壺盡汝當沽醉来我自眠
詠池上芭蕉
亭亭虚心植冉冉繁隂布既掩猗蘭砌還覆莓苔路卷
舒今自知衰榮随所寓默契方在兹臨軒挹清醑
早出田所
愧無經濟術徒有茂異名行遊三十年不見有所成歸
来得荒地僶俛始學耕方春多雲氣甘雨亦時行大澤
含澄瀾溝澮皆滿盈清晨出門去路與烟霧并庶幾望
秋實敢懷勤苦情日午有濁醪揮汗且復傾
耕田
窳薄非令器容受固不宜六籍雖云誦於道竟何知晚
途棄末學農圃以為師方春治臺笠南畝秉鎡基出入
田水間霑濕豈暇辭但願秋穀成童稚有粥糜沮溺自
辭世小人安敢期
送林仲鏞崑山學職(仲鏞博學有才行惜乎死扵山東之亂往教崑山崑人至)
(今稱林夫子云)
詰旦寒雨歇幽澤多蘅杜美人治舟楫言往崑山下崑
山萬家邑於焉有庠序談經子所安操袂吾所慮會面
不可知江水渺難度日暮獨凝思藹藹烟中樹
題望雲卷
遊子行遠道孤雲天際飛吾親舍其下道遠不可歸道
遠將奈何孤雲正飛揚飛揚無時已淚下沾衣裳衣是
親手縫線長縫亦密見衣未見親萬里空相憶相憶復
相憶山川中間之兒髮今已白親顔當就衰雲亦日夜
生親亦日夜安行當見親面無用涕闌干
古意二十首
八紘何茫茫千里復萬里六馬方驕悍踸踔終未已東
臨碣石岸西涉流沙水炎州氣輝赫幽谷水迤瀰白日
墮崦嵫倉皇將何止王良本賤工善御徒云爾焉能縶
其足伏櫪噉芻豉
翩翩為學士冠帶自成羣朝去莫来歸終歲常辛勤盈
盈發春葩燁燁競芳辰飄風倏然來零落成埃塵黃鵠
遊四海日暮集崑崙願言息爾駕還居守蓬門
團團明月珠堕此濁水中光彩雖未泯淪没豈有窮拔
山固神力舉鼎亦無雙徒有千尋綆挽之竟何從顔生
不遠復斯為盖世雄
楚人好魚目越人薦明珠一日三至門主人行徐徐相
見纔一言薄送下前除洛陽蘇季子黃金滿後車鄒孟
誦堯舜白首走道途
蓐食出門去慘慘踐嚴霜問子將何之千里赴洛陽洛
陽有劇孟任俠世稱強我願從之遊氣勢相頡頏路逢
二三子被服儒衣裳少長各有禮講誦麋鹿場中心忽
愛慕與彼遂相忘
中夜治舟楫越海遠游遨游遨將何為萬寳聚岩坳珊
瑚七尺餘珠樹羅蓬蒿持之向中國可以金張豪出門
忽不樂欲進心恒慅但恐蛟龍怒骨月淪波濤人生亦
有命聖賢莫能逃遺穗尚(一作倘)可拾言歸卧林臯
秦師困邯鄲趙氏旦夕危魯連山中来排患在重圍折
衝不復言辭金忽言歸清風映東夏千載以為竒我思
鄒孟氏處世一何宜被髮雖可救閉戶終可為斯言足
明訓賢獨未之思
茫茫古人中我愛原子思食粟豈云飽衣裘豈應時憔
悴衡門下彈琴唱逸詩大夫適何来駟馬行騑騑入門
即長嘆念子病何危貧病固不同發言忽若斯誰為同
門生白首不見知
莊周善著書汪洋不可禁時時詆仲尼何況賜與參南
金鑄芻狗隋珠彈微禽自昔多横議言高罪彌深
李斯遊洛陽名遂身亦危一人具五刑於古豈有之呼
兒語黃犬相顧涕交頤斯時夏黃公商山方採芝
段生方踰垣泄柳方閉門二子豈獨善盖亦避世喧種
粟在南野種葵在東園日夕飯一盤萬鍾何加焉周孔
有遺書學士有遺言吟詠荒園裏聊以終歲年
朝坐高堂上白飯鯉魚羹暮歸高堂上華燭送清觥況
有四海人相愛如弟兄彈琴析疑義歡樂各有情以兹
度一世聊重不為輕不學狂圖(一作徒)子空山望長生
登高望八荒未見不死人徒看後来塜纍纍傷我神伯
僑與安期於今亦不存如何學仙侣服食正紛紜獨羡
顔氏子陋巷以為仁
陶潛不願仕既仕亦為貧遥遥去鄉曲當時已酸辛衣
冠對俗吏自夘直至申終日惟一飱濁醪豈霑脣歸来
荒園裏此志乃復伸清風坐北窗雞黍會四鄰茫茫宇
宙中我思見其人
白日生東海倏忽堕崦嵫皓月方滿盈斯須亦已虧淮
隂有竒功赫赫在一時焉知束縛去還為兒女欺大道
每如此人事安足悲獨羡䲭夷子輕舟去江湄
迢迢青雲上自昔為亨衢亨衢豈無極下視乃泥塗商
君變法時寧知裂其軀貴賤更迭来榮辱在須臾願為
雙黃鵠遊戲江與湖
關中論功業相國稱發蹤一朝請苑地廷尉忽相逢免
冠且徒跣局促如兒童陸生雖䜿儒進退頗從容
文皇好直言容受無留停鄭公在當時頗得諫諍名一
稱田舍翁千載傷我情攖鱗固為難回天亦非輕先人
有薄田歸與長沮耕
幽谷有貧士白髮被兩肩人事既乖互年運亦迍邅敝
屣久不縫短褐夙已穿讀書雖聞道好酒況無錢常遭
富人笑豈有貴人憐我聞齊景公千駟亦徒然夷齊餓
西山後世稱聖賢
十五志為學四海訪鉅儒低回梁宋郊浩蕩齊魯區庶
從父老問得親交遊徒惜哉戎馬起中道乃趦趄歸来
卧荒園白首成下愚
鄒園十詠(集入五律中誤)
釣磯
白石自團團春流亦漾漾閒漚雨邊至輕絲風外颺既
寡羡魚情還聞濯纓唱嗟彼磻上翁投竿復何向(集失後四句)
柳堤
柔條被晴莎密隂覆芳杜逶迤起沙際寂寞連水滸鷗
眠雨未歇鶯叫烟初曙還將竹竿去從爾釣春渚
碁墅
矗矗林影靜白石況如砥幽幽青苔色離離見屐齒豈
無橘中叟還逢爛柯士日入始言歸相送青川涘
瀑布
青崖瀉流淙蜿蜒在窗戶臨風噴輕雪穿林散飛雨高
源出無盡餘澗霑還溥羡彼軒中人似坐匡廬下
桃蹊
繁花亦何言人至迹愈顯因石自高下緣源屢回轉鶯
啼隂久匝雨霽苔猶淺漁父欲問津烟中聞雞犬
魚淵
幽壑湛虚靜衆鯈遠来歸遊泳方自得沈潛亦其宜既
無網罟憂荇菜復参差辟彼翔集鳥悠然竟何疑
濯清
潭自川上来泓澄復奫淪涵虚既皛皛度遠方粼粼番
番中林叟長纓久埃塵臨風且浩歌似念滄浪人
蓼灘
衍迤近横塘陂陀間幽渚輕穗含夕霏叢條偃秋雨縱
横覆魚隊閴寂来鷗侣杖策時一臨逍遥更延佇
松壑
矯矯千歲姿生此衆石間微颸度巖阿殷殷起波瀾幽
人一壺酒日夕自怡顔安得川上舟與子相往還
杏塢
窈窕石徑深参差繁英滿發采已云竒生香殊未斷依
依午橋路粲粲朱陳阪月色散疎景時時坐横管
與倪元鎮飲得江上雨
霡霂飄無際凭闌千里隂芳田霑泥泥清波望沈沈楚
客帆已重吳宫樹轉深歸鴻無肅羽别渚有哀吟君知
此時意寧識故園心(此係五排誤入)
賦得綠珠
於越山水秀自古有名娃綠珠雖後来聲名天下誇明
珠&KR0978;盈斛輕綃亦論車衆人不能得獨向石崇家名園
臨紫陌高樓隠丹霞文犀飾窗檻白玉綴簷牙為樂未
及終竒禍忽来加厚意何可㤀微命何足多委身泥沙
際終令後世嗟殷女曾滅國周褒亦亂華古人已如此
今人將奈何猶勝中郎女清淚濕悲笳(海叟再賦綠珠殆為楊完者聘)
(丞相之女而作也)
出西郊
谷陽門西路瀄汨澍清川舟艫相縈帶蒲荷亦芊綿依
依望江渚漠漠盼湖田湖田今有秋老穉飯紅蓮此實
父母邦亂離乃棄捐垂老幸得歸不識陌與阡卜築願
兹始逍遥終百年
復出西郊
步出城西門春岸多流水&KR1523;&KR1523;沙雁去茷茷(一作漠漠)江雲
起居民亦何事南畝將耘耔提攜汀沙際吳語烟霧裏
自予離兵燹廿載勞轉徙歸来展遊眺泫然懷我里餘
年幸有待萑菅終可理
賦得泰伯廟送倪元鎮
翦商肇基迹傳季思逮聖兄弟逃荆蠻謀德一何盛千
家聿来從勾吳始開境遥遥至裔孫(一作闔閭)欲(一作國)大心
逾騁深宫貯妖麗高臺瞰遐迥既拒伍胥忠還甘太宰
佞隣邦樹讎怨上國肆爭競社稷終變遷軒楹(一作窗)獨
完整相傳在閭里灑掃致嚴淨歲時具牲醴歌舞勞送
迎楚鬼久無食越魄誰將禜強暴有湮晦聖哲無終竟
於焉送將歸舟艫得依並是時春氣和氤氲滿芳徑渚
花動幽彩汀蒲發深靘江水去不息烟霞日將暝斂衣
拜階下懷哉起孤咏
遊西墅
吳王逐獸地士衡聞鶴亭古人不可見荒原今獨行遺
堵儼若存阡陌復縦横依稀望極浦迢逓盼春城江樹
既晻靄原花復晶熒長烟覆漁屋白水亂鳬汀山川豈
云異人事有消停即此傷往時聊復樂其生寄言後来
士此理可自明
懷廣西省朱郎中熙
洞庭秋色晏蒼梧雲氣深夫君萬里去山水迥沈沈竟
日凌浩渺連天眺岑崟(一作嶺岑)黿鼉遊近渚猿狖戲遥林
荏苒杜若香蕭條楓樹隂皇朝重兹土遠氓方致琛而
我將何念歲莫獨離心離心一何極日夕遲徽音衡陽
雁不到搔首更沈吟
新除監察御史辭貫涇别業
側席念賢俊旁求逮凡鄙謬當南宫薦重此柏臺委命
嚴孰敢後中夜去田里鄰友贈予邁切切語未已妻孥
獨無言揮淚但相視於時十月交悲風日夜起輕舟泝
極浦瑟瑟響枯葦驚鳬亂沙曲孤獸嘷荒市回首望舊
廬烟霧空迤邐撫膺獨長嘆胡為乃至此顧予久縱誕
遠迹隨鹿豕乃兹年已邁精氣固銷毁趨事深為難速
戾將在是皇恩倘嘉惠還歸卧江水
察院夜坐
吏散車馬寂(一作寧)月色東城上斂衣高堂坐重門靜無
響文奏屏在篋朱墨委虚幌簷影望参差霜氣(一作影)紛
(一作孤)蕩瀁耳目幸無役心意多遐想園廬日應敝蘿蔦
春還長況兹綱紀地王事方鞅掌安得春江棹東原歸
偃仰
下直懷北山隠者
載筆侍雲陛向夕始餘閒撫彼清冷觴慰此憂戚顔出
軒月纔皓臨街露已繁廣庭行且止修檻去復攀幽樹
藹深翠餘花發微殷俯仰不知久星漢忽西還歸来空
房卧嚴城漏欲殘鴉鳴九井動劔珮亦珊珊將隨䕫龍
後祗肅謁重關緬懷息心侣遺世在雲山焉能從之去
逍遥巖桂間
答禮部江主事漸
谷鳥嚶其鳴求友聲亦屢況生烝民間豈不念朋助齊
魯久咨訪梁宋亦馳騖末路值伊人歡然樂平素文義
既雅馴操存復貞固輔仁將在斯有挾非所慮欣然得
嘉會終歎少暇豫爾贊宗伯禮予牽中臺務俱限清切
地日夕徒思慕兹辰委篇什衷情極披露綢繆卜隣意
委曲耕稼訴靖節休官辭安仁歸田賦二子不可見千
載同軌度嗟予甚蹇劣豈復希高步聊伸菲薄意用答
賢俊顧東歸果能遂林廬得依附杉榆輝映帶雞犬互
来去開園每賞新散帙共温故兹意幸勉旃歲久恐遲
暮
京師歸别業
郊園草已遍雜卉駐餘春遊絲牽木杪孤鶯鳴水濱羈
人懷舊居日夕自傷神遥遥千里途豈復念苦辛欣然
入場圃兒女各来親當軒釋負擔拂去衣上塵老夫行
役久歸来志復伸陶潛愛清風張生思故蓴援筆為此
詩示我隣里人
新得溪上茅屋
食肉賤糠覈飢人安敢辭狐貉輕裋褐寒士固為竒自
予遭世故舉室盡流離東臨滄海岸北度三江湄蛟螭
時作横鯨鼉屢見欺展轉及衰暮始見此門楣徒壁類
司馬上漏似原思既無陳平席豈有董生帷覆簣或成
墻編葦聊當籬迢迢白沙岡當戶勢逶迤遥遥秋浦波
臨軒散漣漪翻飛野鳥羣参差灌木枝賦此平生意庶
為百世規湫隘誠可哂欣幸方在兹
茅宇
丘中有茅宇賤子所自治東西貯筐釡中堂誦書詩雞
豚各有家蒲荷亦有池農器更相貸種樹及時為朝出
在田中日暮還此歸隣里相往来春醪亦共揮老夫年
既邁筋力固當衰厚祿非所慕好爵不願縻但願衡門
下長無寒與飢
題陶九成南村草堂
多士方見材斯人乃梧檟秉心自超越當時識趨舍迢
迢溪南村流水亦清寫草木發深潤里俗況淳雅於焉
事結搆面勢臨曠野分明治畦町日夕供灌灑秋菰已
堪煮春菘行可把子真久在谷幼安去諸夏囂雜既云
(一作已)遠憂患兹為寡願謝鸞鵠侣從君雞豚社
題葛洪移家圖(有序)
按晉書葛洪字稚川當東晉元帝時王導舉為散騎
常侍時江左卑弱亂臣叛將迄無寧歲一時諸賢如
周戴劉鍾俱斃於桀逆之手洪於是求為勾漏令覓
丹砂為神仙事神仙虛無君子之所不道以予觀之
其與留侯從赤松子意同世俗不知遂以為真有此
事甚可笑也吾友顧德文蓄洪移家圖一卷觀其妻
子奴僕牛畜家具纍纍相從皆人道之常求仙者固
如是乎此盖院人筆當時亦知神仙為不足信略無
一毫詭怪荒誕之意予甚愛之因為賦詩一章以祛
千載之惑而申洪之志云
當時司馬衷愚騃回不慧牝雞肆淫虐骨肉互吞噬淵
聰乘時起諸夏受其敝瑯琊遂東来單弱何由濟頼此
晉夷吾草草正神器國步未盡康祸亂亦遄至王敦反
上游蘇峻復凶悖淵顗已云亡超雅從兹斃葛生當是
時幡然思遠逝駕言覓丹砂神仙或可致青牛載妻子
舁册付奴婢遥遥向南海盖欲避斯世嬴秦亂黔首留
侯佐高帝婉婉幕中畫取勝千里外韓彭既誅醢相國
下廷尉辟穀謝人間赤松乃吾契明哲終保身疇能測
其意生也雖後来心迹頗相類茫茫宇宙中清風飄無
際斯人不可見撫卷增歎喟
題張國祥三昧軒(名麒號靜鑑)
惟昔司馬氏奕葉遂紛披兄弟自魚肉宇内生瘡痍當
時四海士委質去相随既往不知返焉能顧危機至今
鶴唳歎凄其有餘悲矯矯張季鷹明哲終見幾秋風西
北来悠然起遐思微物殊可念榮爵竟何為晨興命吾
駕千里乃東歸斯人已亡遠沈冥復誰知夫君實其裔
遁迹江水湄嘉名極仰止巍巍蔭華榱庶幾戶牖間日
夕得自師明哲得保身發軔方在兹屬辭雖云俚可配
吉甫詩
七言古詩
賦朱焕章所畜鵜鶘鳥
朱(一作東)家有鳥名鵜鶘意度自與凡羽殊冥蜚時時近
丹穴夜宿往往歸蒼梧當時六翮須無禁何乃困頓来
庭除玄雲飄蕭羽衣碎俯仰飲啄随人意空簷燕雀亦
何心喧噪廹逐無寧地孤雌孤雄復何所落日烟波隔
吳楚沈思當日伉儷初豈料如今各羈旅衆雛衆雛尤
痛惜父既不歸無可食縦有弱母汝念深浪高風急身
無力我言鵜鶘君莫嗔忍恥含悲度此身不見四海干
戈際多少思家失路人
王叔明畫雲山圖歌
有客来自高句麗遺我一幅丈二紙纖白只如松頂雲
光明不減吳江水藏之篋笥今七年妻孥愛惜如紈綺
至正乙巳三月初王郎遠来訪老夫升堂飲茶禮未畢
索紙為畫雲山圖初為亂石勢已大橐駝連拳馬牛卧
忽焉拔地高入天欲堕不堕令人怕(叶破)其陽倒挂扶桑
日其隂積雪深千尺日射隂崖雪欲消百谷春濤怒相
激林下丈人心自閒被服如在商周間問之不言喚不
返源花漠漠愁人顔老夫見之重歎惜(以上七字一作愁人顔空歎息)
何由致我共絶壁王郎王郎莫愛惜我買私酒潤君筆
觀朱澤民所畫山水有感
朱公畫圖愛者衆聲價端如古人重王公鉅卿數見尋
往往閉門稱腕痛我時挾册来郡城朱公愛我詩律精
時時沽酒留我宿共聽西窗風雨聲清晨起来忘洗盥
短衣飄蕭臨几案太行中條眼底生巖岫冥冥氣凌亂
禹鑿龍門疏洚水根入黃河源(一作元)不斷南及衡陽抵
桂林東入會稽連海岸是中寘我一畝宫正如浮萍在
江漢溪流涴涴石齒齒夾岸桃花迷遠邇原頭烟霧散
雞犬屋裏詩書雜童穉扁舟遠来知是誰豈是昔日鴟
夷皮五湖蝦菜殊可樂千古功名何足竒只今四十有
三載公竟不歸畫圖在世間好手豈易得終日紛紛勞
五采感時念舊心獨苦況我頭顱白如許呼兒捲却不
忍看白髮高堂淚如雨
徐子修畫山水歌
夏家高堂生晝寒徐卿畫圖墨未乾深山大澤貯烟霧
黑處似有龍蛇蟠襄陽小米師董源妙處不受繩墨牽
頃刻萬里皆自然房山尚書世稱賢化為白雲滿晴巔
李家將軍極清妍畏避退縮不敢前至今海内人爭傳
卿惟得此二家意損益往往無凝滯意思元居造化先
筆力正在蒼茫際前年為客寫林麓百道飛泉出幽谷
老夫醉来不敢眠深慮波濤捲茅屋長堤曲坂路如線
遠入深林時隠見水上人家不閉門門外幽花滿芳甸
徐卿徐卿吾所慕廿載相看髮垂素安得瀟湘三尺水
更畫城東種瓜處
陶與權宅觀張子正山水圖
陶翁畫圖眼見稀自言愛之重珠璣清晨掛向草堂上
已覺几案生烟霏蒼梧雲深衆鬼泣笠澤雨重羣龍歸
崖深谷黝望不極獨有黃鵠摩空飛飛来潭上啄丹實
牽動百尺藤蘿衣藤蘿飄蕭露石角林西更見幽人扉
幽人長年不出戶薇蕨短小身常飢嗟嗟此是誰氏筆
張君吾友精天機君家祖父盡卿相門戶貴顯中衰微
讀書學古有至行粉墨特用相娛嬉憶昔東城飲春酒
汪家林木含春暉當時揮洒每見及破屋往往增光輝
自從喪亂盡失去至今夢寐猶依依偶来此處見此本
欲去不忍(一作去)徒歔欷行當買船秋浦上請君同作釣
魚磯
王若水為畫秋江衆禽圖
錢唐王宰心思長欲與造化爭毫芒下筆百鳥相趨蹌
前身豈是孤鳳凰江頭芙蓉花正開花下細浪亦縈廻
鴐鵝貼貼天際来雄雌相随氣和諧一雙鴛鴦睡沙尾
野鳬翩翩唼菰米羣鷗爭浴故未已傾落枯荷葉中水
鶺鴒飛飛多急難雎鳩意度誠幽閒(一作和鳴幽閒閒)乃知良
工有深意不在丹青形似間姑蘇臺前秋氣孤五羊城
下烟疎疎此時此景真相似獨少扁舟歸釣魚宰也至
今成老夫愛我不辭為此圖我今親老無可養慎勿重
添反哺烏
送曹生從師
白沙入泥沙自黑蓬生麻中豈不直生子當置鄒魯間
禮義薰陶易成德三江雪花没馬牛曹生扣門言遠遊
天地苦寒子何往負笈從師清&KR0873;頭魯(一作曾)君為儒吾
所知規矩進退無差池座中弟子十餘輩森森玉立多容儀
子往拜之聽教誨師嚴友親各從類一簣為山古所聞
百川與海終相會他時還鄉拜庭闈百年門戶頓(一作有)
光輝里中父老皆稱歎勝似蘇家相國歸
送齊文韶歸東阿
江上晴雲晴復濕落絮飛花滿原隰此時君扣主人門
七尺長身如鵠立自言稷下舊諸生奉命江南宰山邑
三年仕宦多變故八口飄零少收拾只今零落江海邊
終日遑遑但憂悒主人聞之不暇沐握髮出戶遽延入
淨掃南軒催下榻更開西第同宴集時余挾册依主人
升堂再拜還相揖一時愛厚忘爾汝況肯瑣屑論階級
朝向春國恣遊衍暮歸雪案同温習爾来倏忽將五載
歲月荏苒如呼吸君居北海我南海馬牛之風豈相及
偶然相值若兄弟信是前生有因&KR0670;今晨忽言歸故鄉
主人錯愕余驚惶干戈未息多盜賊霜露既降無衣裳
君言狐死尚首丘況我先隴安能忘聞君此語良可傷
欲留不留空斷腸殷勤勸爾一杯酒明日思君江水長
病阿蘇(阿蘇蒙古别號也)
杭州阿蘇病可傷況復四體多金瘡口糧開除但乞丐
終日哀鳴行路(一作道)旁自言家在雲中住兄弟既死惟
爹娘往年江南妖賊反聖旨差我随平章同行二千五
百輩輩輩選用皆精強熟知江南風土異不比中原盡
平地中原地平好馳逐一人騰驤(一作攘)萬人廢江南地
卑山林密泥深馬滑無由立角弓著雨軟如綿咫尺相
看不能射九月十月歲云暮賊兵突入觀音渡平章脫
身向東去(一作走)大半盡死無人顧我幸不死病已危丞
相被逐無依歸異鄉此日誰相慰只似天邊孤鴈飛(時甲)
(申歲丞相逹實特穆爾為張士誠所逐)
大醉後率爾三首
白頭書生何所作獨把塵編海邊坐上書格君事已晚
殺賊救民力尤懦四十無聞五十来不如牛馬空長大
身是江南儒家子十五學經二十史低回欲得聖賢心
浩蕩更覓先儒旨當時自謂才可重豈料中年人不用
白頭縱得溪上田手脚生疎不能種
腐儒學經經不明腐儒欲耕無地耕讀書耕田兩無成
不如相随劇孟輩博錢喫酒洛陽城
江上送高文起夫分韻得暮字(集入七言律中誤)
青春送客黃家渡千里汀洲帶芳樹烟中歴歴白鳥来
日晏翩翩綵舟去主人置酒江上屋遠客哦詩水邊路
明朝花落更思君海束月上青山暮
夜經胥浦鄉時新被寇(丙申冬)
枯蒿茫茫雪初集青泥小岸硬復濕草鞋斷盡餘兩耳
十步九倒何由立空村無人不敢入野狗齦齦累百十
溝中死人血未乾終夜冤魂自相泣
夜雨
黑風漫天天雨汁海水蕩潏如山立沙頭舊屋四角崩
草茅無人不收拾此時歸来夜將半短衣無綿滿身濕
西隣燈火喚不應飯冷欲食何由食
老夫五首
老夫避兵荒山側三日無食在荆棘鞋襪破盡皮肉碎
血被兩踵行不得於時瘦妻實卧病十聲呼之一聲應
夜深困絶倚枯樹逐魂啼来雨如注(逐魂怪鳥啼則雨)
老夫避兵黃浦上八月秋濤勢逾壯蛟龍變化不自謀
鯨鯢偃蹇還漂蕩船中小兒懼且泣婦女嘔吐無人色
我獨兀坐面向天篙師疾呼更索錢
老夫避兵三江口江中夜夜蛟龍吼&KR1154;然一聲腦欲裂
千尺長隄忽如走須臾海門風雨来江水震蕩如奔雷
同行百船半沈溺無力救之空歎息
老夫避兵三&KR0873;邊泖水闊絶無人烟惡風三日天正黑
濕雲臭霧相盤旋草頭飛蟲嚙人肉更有青蛇口尤毒
小兒無知恣奔走我欲近前捉其手
老夫避兵東海頭海風吹衣夜颼颼黃蒿斷岸少人迹
飢鳶無食聲啾啾狐狸向人呼姓名兩脚直立當前行
自信從来膽力壯此日對之魂欲喪
海叟集卷二
