海壑吟稿别集類五(明)
提要
(臣)等謹案海壑吟稿十一卷明趙完璧撰完
璧字全卿號雲壑晩號海壑膠州人由歲貢
生官至鞏昌府通判是集詩六卷文五卷王
三錫序其詩集謂嘉靖間筮宦司城抗直忤
權奸與楊椒山公同厄按集中北司獄中七
言律二首序云嘉靖甲寅秋秋曹檄捕豪校
某因獲罪東湖翁劾執坐死賴元老科臺之
力僅復瓦全云云東湖者陸炳别號也時炳
為錦衣衛都督與嚴嵩表裏為奸其勢張甚
完璧以指揮末秩能與之抗其獄中與楊繼
盛倡和諸詩有辛苦不妨淹日月援書喜有
漢良臣等句繼盛死西市完璧作楊烈婦詞
以哀之有小雅怨悱之遺可謂志節之士其
詩多觸事起興吐屬天然絶無呌囂怒張之
態亦與有明末造矯激取名者有殊徒以名
位未高史不立傳遂幾於湮沒不彰僅賴此
集之存猶得略見其始末亦足見正直之氣
有不得而銷蝕者矣乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
海壑吟稿序
海壑趙先生今年八十餘矣吟稿其平生所肆力且以
自媮快者也蓋先生位不償才故以其未盡用之志寄
之於詩久而成家積之成帙云先生之子為今大名守
清廓君於余弟輔為寮長而與余姪坤同進士也則余
於先生有世好之誼焉一日弟輔受是稿於清廓君既
付之梓已又偕大名倅韓君等致書於余索余言以弁
其端余取而閱之因得以見先生於詩詳先生之始末
則益嗟嘆歆慕之矣昔太史氏有云詩三百篇大抵聖
賢發憤之所為作也迄至盛唐如李翰林杜工部二大
家古今稱卓爾者亦皆意有所鬱結不得通其道耳先
生幼負才氣謂功名可指取已而數不偶從歲薦就秩
都下而先生業已著詩自娱無他愠居無何績效懋著
聲籍籍於縉紳間人謂先生脱穎之才已試囊中矣然
先生一意危行不為媕妸媚世竟以被中逮繫方其時
人皆為先生震怖顧先生特屹不為動適椒山楊公同
時在獄與之吟咏酬答以道義相得甚驩於利害之臨
泊如也故余讀是集中至獨知心上原無累與授書喜
有漢良臣之句則輒變色動容亟服之焉最後謝天水
之郡判以歸世方彈指咄咤以未能究先生之用為惜
而先生内沾沾自喜以長有天地之日而竟其適於詩
為幸蓋自其立朝時已嘗自命云何時謝朝組隨意踏
莓苔由是以觀則先生者尤泥塗軒冕浮游塵埃之外
古之所謂達者也先生既歸徜徉林壑觸趣成聲或幽
蹤雅致廣蕭散之懷或精裁婉托寓無聊之感憫時廸
志談理訓真則翛然方之内含和茹泊悟玄超凡則悠
然方之外其所咨嗟咏嘆即時或自鳴其鬱結不平而
絶不為呌噪怒張以恣其臆蓋先生之發憤於詩垂數
十年而不為儻來之物以滑其内而奪其功故振之以
䧺麗而出之以優游卓絶一時有如斯者語曰用志不
分乃凝於神豈謂是與假令先生以其直節壯猷托景
青雲係籍華懋表樹嵓廊之上馳騖萬里之途其勲烈
可勝道哉廼其所歷宦蹤僅僅止此遂卷之於泉石巖
谷之間非其當矣然先生志不鬱道不窮其發為詩章
必不能自力以致必傳於世如今雖使先生究所施舊
勲烈於一時吾不知先生肯以此易彼否也雖然吾又
聞先生年已逾耄而神猶屹屹不衰其文思不少减於
壯歲矧今太守君抱猷宏峻且偉然有公輔之望由茲
以往先生之未艾者年未巳者詩而未可量者後人之
勲業也則先生於不朽之事可謂兼之矣余復讀先生
詩至庭下伊臯之語歷古詩家詎能有之乎&KR0008;嗟先生
固足以自媮快矣哉濟郡見峰王之垣頓首拜撰
