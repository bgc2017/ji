海壑吟稿卷二
明趙完璧撰
五言律詩
昌平道中
濛濛寒食雨翦翦暮春風醉眼開新綠征衣點落紅山
光憐靄靄王事苦匆匆空復尋芳意凄其望海東
安寧寨曉發
微雨曉初霽揚帆亦快哉輕風疎柳下晴景斷崖開簾
影青山過潮聲雪浪迴憑虚來浩渺頓覺出煩埃
德州
畫舫來天上黃昏泊德州滄波千里迥殘月片帆收吾
境欣初入他鄉嘆遠遊雲山開曉色早晩步瀛洲
阻雨安寧寨
小雨阻孤村千山雲霧昏方舟繫枯柳落日傍柴門颯
颯蒹葭冷悠悠蟋蟀頻疎燈照秋夜欹枕自驚魂
癸酉新秋二首
玄運不自巳清秋暗迫來金風軋煩暑爽氣溢樓臺世
事全如夢韶華半不回餘光更幾許相賞莫相猜
又
幽賞莫相猜蟬聲故復催煩襟凉似洗塵慮暗須裁月
轉高天朗花隨淡日開清風樽酒在千古幾人回
再賦新秋
清曉一登樓新凉報早秋風輕梧葉響露重竹光流山
意淡青眼波澄瑩白頭老懷憐暮景瀟洒作閒遊
冬日靖虜曉發
初冬發靖虜殘雪照山頭冽氣凝青嶂寒光迫翠裘孤
臣愁絶塞萬里望中州擾擾無東計悽悽欲歲遒
寄黃海野天曹郎謫歸
不見黃生久塵襟耿未忘玉堂周禮樂綵筆漢文章碧
樹虚秋思黃花負晚香擬為滄海慰不久滯懷王
登閱江亭(亭在鎮江江南岸簡閱舟師者)
獨上江亭望長江豁壯眸風帆隨霧捲雪浪拍空浮天
塹中原迥王靈百世悠酒酣千里客聊爾一優游
新中驛夜雨
即次昏黃雨瀟瀟夜未停孤燈燒欲暗宿酒醉初醒輾
轉那能寐淋淫不忍聽何如飛夢去遶我故山亭
房山道中
曉日房山道行看亦自幽空山鳴野鶴小水立閒鷗斷
靄迷村樹晴雲結海樓東風吹欵段倦客重回頭
送范惠泉地曹南守滸關(都城作)
别送滄江渺憐分青海情楚天春草合吳水暮烟平蘿
月清無寐絲桐秘不聲關山勞望迥報績計仙程
都城西望湖亭
雲外下長坂湖南過小亭寒泉冷石竇細草暗沙汀駭
鷺開青靄遊魚破翠萍釣磯來暫息波影俗懷醒
縱舟張家灣
早解雲邊纜初歸海上賓雙鳬衝翠靄孤鶴出紅塵回
首燕臺月離情漢苑春雨昏留别浦沽酒暫相斟
晚泊長蘆
晚泊長蘆月凉生瀛海風雲川凄暮笛岸葦泣寒蛩酒
盡空明裏詩成欸乃中天涯浮桂棹星畔老槎翁
月夜飲静寧劉陵沙太守
凉月飛寒巘清宵遇故人共將遼海思相慰塞垣春把
酒黃塵倦論文清興新挑燈放襟抱海内為誰眞
贈許空石解元刺史貴南
荆識今何幸萍蹤亦可憐聲光齊魯外俊逸漢唐前塞
日孤城暮蠻烟萬里天何當一朝寵相慰五雲邊
廣濟寺
迢遞驅山逕倥偬入梵宫長廊喧燕雀古殿鬱杉松採
藥神僧去霏香禪榻空清魂欲延佇俗役未從容
寄丘月林給事
曠望天低樹孤吟月滿林斷雲春寂寂落日晚沈沈青
瑣欽懷玉滄溟擬斷金封書將别恨迢遞過西岑
月林見枉遙踐琴約西還賦送
故人歡有隕永夜問何其釂飲酬良覿調絲慰夙期霜
寒紅蠟短水冷玉龍遲竹裏清風起連牀無寐時
晚行溪畔
翠蓋斜陽外雕輿綠水邊清風吹細葛微雨散遙天沙
鳥盟何在溪魚樂自牽好來垂釣處只是近人烟
初秋暑退晚坐
蟋蟀鳴階下凉風動檻前露華侵袂濕月魄綴簷翩酷
暑知何去清宵自不眠幽吟對修竹相與鬭㛹娟
對雪限韻
錯落明垂地岑寥冷閉關寒庭花滿樹青海玉連山作
賦才難企高眠迹可攀懷人清興發孤棹夜中還
夏夜獨坐
獨坐芳庭晚遙依銀浦清竹風披溽暑山月静荒城有
酒閒仍醉無官負自輕年年滄海上高興此平生
雨中
冥雨朝還暮凄風夏作秋竹光聮榻潤苔色上衣浮古
木驚濤轉飛甍瀑布流清軒人獨倚盡日看浮漚
官衙夜雨
清館鳴寒雨離人寄遠天高風歲欲暮孤燭夜如年妻
病沈雙鯉兒官苦獨賢羈愁千里外魚目五更前
鹽城聞促織
忽聞鳴促織應自感清秋花底來何暮風前聽未休異
鄉人不寐故里思難酬骨肉經年别湖天回白頭
八月四日官署晚坐
海邑消煩暑星河坐晚凉清風來獨樹新月掛危墻水
氣生寒早蛩聲向夜忙客懷秋漸老官邸漏初長
鹽城八月十五夜二首
飛鏡當庭静銜杯向夜深清光霜滿地寒色水侵襟不
覺銀河落偏宜玉漏沈暫將江國景聊慰海瀛心
八月鹽城客孤吟桂魄秋閱時常惜老對月欲銷愁把
酒添清興酣歌慰白頭郎官今不斁猶慊此同遊
淮隂冬夜
羈客當寒夜驚魂自不眠風簾清寂寂霜月冷娟娟衰
鬢淮隂道歸心歲暮天敝裘擁獨坐譙鼓暗雲川
弔黃海野早發
殘月策行驂青娥戒曉嚴征衣鳴落葉宿鴈起寒湍烟
迥蒼茫外曦明紫翠間北風吹老淚悽惻度林巒
歸宿柴溝
餘映沈岡疾悲風捲地寒烟中度淮水月下扣柴關半
醉霜猶冷孤眠燈欲殘可憐今夜夢腸斷野雲間
十二月立春日簡欒侍御二首
臘日逢春日新年入舊年野梅殘雪後江鴈暖風前老
眼園林霧閒身湖海天朱顔那可再偷向醉中還
鼓角春初報陽和物自私冰溪澌欲綠岸柳媚將絲雲
壑堪乘興霜臺好賦詩相知無異地相賞莫相違
秋日出西直門
秋日遊晴曠西風被面凉征袍紅葉滿羸馬白沙長曲
水驚閒鷺荒池度野芳碧峯千萬點一望慰愁腸
秋日興教寺
古寺青林外輕車白日斜秋懷開野色午茗愜僧家山
鳥清吟興雲松静物譁禪關醒俗夢坐晚意猶賖
都城送欒岱滄進士尹溧水
相逢忽復别羈客不勝情衰柳高秋晚寒山淡日明歌
殘春酒盡帆遠暮潮生何慰潘郎夢芳聲達鳳城
都城冬日公出同楊東川寅丈宿僧舍二首
冬夜宿僧房萍蹤覯帝鄉松風韻騷屑窗月照蒼凉不
寐清宵短論文雅誼長誰憐沈伯起相與慰壺觴
僧寺清無極羈臣愁未涯月明寒吠犬風静夜啼鴉心
苦仍依國魂飛不到家悲歌逢義士彈鋏和京華
朝回望西山
初日早朝回金天秀色開綵雲連巘崿翠靄接城隈幽
遠牽高興奔趨笑俗埃何時謝朝組隨意踏莓苔
獄中不寐
身老名何在歲殘人未歸烏紗成晚祟白髮悟前非十
口知誰託千山隔鴈飛淚痕揮不盡暮雨北風微
落日
落日崦嵫外新蟾粉蝶邊嚴扉栖暮靄悲角調霜天倦
點燈前易徐調膝上絃酒醒無限恨頭白梵鐘前
代送人二尹聞喜
闌暑金風早離觴野館西關河秋杳杳雲雨晚凄凄良
吏新承寵殊方久望霓即看今日業擬與古人齊
次韻山行即事
白雲幽石古青壁瀑湍鳴空翠侵衣濕山花照眼明啼
鶯寒谷静落絮晚風輕何處彌征蓋松門一慰情
次韻宿弘恩寺
殘陽投古寺乘月訪高僧佛土風塵淨禪心池水明玄
關欣妙悟白首絆浮名半榻三生幸千緣一芥輕
東歸過鄒平山下
昔去冰霜歲今歸五六年青山如舊約赤日自堪憐兩
鬢空成雪孤忠負所天偷閒過海畔故舊半蕭然
硤石
昔聞硤石嶮此日度應難烟洞深無極雲梯不可干人
從天上落樹向井中看空翠茫茫裏征衣暗浥寒
張茅道中
世路應愁絶胡為來此哉嶮巇崖畔度窈窕壑中回仰
面青天小低頭黃霧來艱危向衰老不覺此心灰
郭城驛道中
塞鴈驚斜日邊沙捲北風敝輿山霧裏冷飯驛亭中黃
草連雲暗青巒帶雪叢壯懷元不老猶慕伏波翁
塞垣曉行
野寺疎鐘盡寒山殘月斜冰溪驚鴈陣石徑破霜花杯
酒全無力邊風不可遮孤臣一萬里腸斷塞垣笳
次韻夜過六盤山
初月上銀盤登高夜倍寒谷風肌粟慄山露鬢珠團身
為微名苦心應老病酸秦程良不易蜀道浪驚難
次韻夜過分水嶺
素娥迎暮嶺青女伴寒空龍劍明搖雪貂褕薄透風征
車長入夜王事久忘躬穏羨山翁睡獨慚西復東
静寧道中用韻寄凌沙太守
霜氣曉仍肅烟花迥未銷龍冰千尺遶烏景一鐺高同
氣青天遠孤征紫塞遙行行不自己翻恨我車膏
舟中夜雨
細雨江風晚蕭條落小舟一身千里外百慮五更頭水
遶還鄉夢雲凝去國愁沈沈不知曉一鴈叫寒洲
聞蛩
疎簾玉露冷深院候蛩鳴切切寒如訴悠悠夜幾更半
窗山月白一榻竹風清秋色竟何意愁人自有情
楊花
點點過樓臺因風何處來庭空雪歴亂簾静日徘徊漢
苑春仍老吳宫寂可哀飄颻度江水腸斷幾時回
春日西疇
春日踏西疇東風陽焰浮暖雲屯隴畔活水浸溪頭百
畝周王業一犁莘野謀此身同鹿豕此樂豈人侔
次韻除夕
燈前辭臘盡漏底易年華撥火圍青夜傾醪泛紫霞清
香流栢葉懿頌起椒花學道侵衰暮經年愧聚沙
彈琴
彈琴有佳音對竹彈且吟清風來几席俗慮滌胸襟青
峯對終日綠酒沽千金太古慕高調冥冥獨此心
春日過凉臺寺
野寺風塵静乘春一暫遊參禪違俗世駐履傍林丘貝
葉僧窗寂金沙聖跡留慇懃訪學地隨意却聞愁
碧溝戰場
微雨曉初歇隂烟過戰場悲風翻野蔓流水咽荒塘枯
骨生新蘚殘魂斷故鄉誰輸全勝策干舞念虞皇
月下聞鐘
鴉影風前定鐘聲月下聞高僧閒暮靄古寺隔河濆冷
度千門雪清分雙樹雲夙懷超静土終愧戀塵氛
茨菰花
忽訝秋風玉由來冰雪姿孤光明綠葦獨秀出汚池寵
謝華堂翦閒依野釣絲清芬烟水外不受一塵欺
送姜省吾少參駐撫商州
人去三秦地花飛四月天離魂銷别浦斷靄暗前川美
政酬明主芳聲茂昔賢商山兼吏隠清暇抱琴眠
晩發萊城
羸馬策新秋清光自可遊殘霞依古木野水艤孤舟人
跡新沙潤蟬聲落日遒征鞍何處息沽酒便淹留
次韻南莊
一心無俗物滿眼是春光楊柳孤村静烟花曲徑芳看
山同野鹿藉草當胡牀回首紅塵裏無如此地狂
重陽
佳節際重陽西風野日黃鳴鴻雲外度細菊目前香遣
興詩從拙衝愁酒放狂獨醒還獨醉塵俗默低昂
次韻雪聲
片片落來輕幽聽細細鳴撲紗燈影静瀉竹夜深清夢
破黃蘆鴈愁添紫塞兵何堪擊鵝鶩蔡下不分明
次韻雪色
窮隂凝皓潔青女未依稀越犬風前吠梁園月下歸疎
梅迷玉魄孤鶴失仙衣粹質誰能奪緇塵迥自違
野鶴
野鶴集沙渚悠悠向曉陽長鳴寒野闊振翼海天茫仙
格違塵俗閒身足稻粱好隨王子去已與衛軒忘
無題
秦筝聲琅琅越女歌遶梁響劇傾衆耳曲終斷人腸高
情五陵客醲賞一朝償古音豈不雅寂然貯錦囊
冬月感懷
窗月明如練松風輕入簷不成清夜寐相對燭花殘往
事翻新恨凋年損故顔餘齡春酒在何必問還丹
招蜂
何處黃蜂集招來野叟家鑿苔仍歲計掇蕊閱年華努
力知誰利依人正爾嗟君臣負明識何事戀塵譁
乙丑正月二日愼脩北赴禮闈十一日大雪懷
思
兒作燕山别親留溟海情北風吹大雪何處駐行旌春
入瓊林早雲開玉殿明望遙天漸邇計日慰佳聲
用韻寄答萊城張南溪老長府舊友
相思分異地相應自同聲各抱懸懸意頻看字字情餘
年知幾許何日續重盟南北應天限離鴻怨弟兄
五言排律
曉霽(五仄五平)
細雨夜漸歇侵朝雲初晴竹檻宿靄散松階餘寒清旭
日野鶴奮輕烟林鴈鳴遠巘潤畫碧新榮鮮圖猩亂蘚
疊紫翠平池搖空明啓牖爽氣溢開簾微風生俯仰盡
勝覽徘徊多高情作賦謝妙思横琴鳴佳聲撫翫興未
巳蕭然偕誰賡
煎茶(都城作)
斧冰寒泉下粉玉石瓶中鳳團沈夜寂獸炭燒春紅霜
清上桂魄人静騷松風芳香渙瑞靄靈味湍華鐘孤坐
寒不寐一飲清無窮枯腸潤仙液輕汗回春融興逸崑
崙外神爽桃源叢可以發清詠兼之韻枯桐長嘯仰蒼
昊矯首聽高鴻壯心逐雲翮奮翼來天東
西莊晚歸十韻
褰帷一東望溟海正蒼然浪激潮頭雪山涵浦外烟蓬
瀛迷落日蛟蜃幻長川孤鳥飛還沒歸雲暗欲連偶來
逸清興勝覽脫塵緣景入仙源晚神遊霞際天短柯情
自在一葦夢相牽慨古超塵外嗟今老目前不成黃鶴
客深愧綵毫篇片片輕鷗下悠悠祗對眠
中秋對月小飲十韻
寂寂蒼虚闊明明皓魄來清風下黃葉白露濕青苔聽
竹幽懷静掃花逸興開霜前驚雁度歲暮感蛩哀桐影
侵瑤席鐘聲度玉臺賞心仍獨坐對影暫相陪把酒吞
星冷浮生怯電催高歌謝塵慮清詠愧非才老矣休林
際瀟然醉海隈百年寡知已蚌守竟凡埃
代高時齋節推賀平渡李兩山太守八袠有三
二十韻
渺渺雲龍裔悠悠蓬島春精英集海岱劒舄出風塵襟
抱乾坤外風流泗水濱淳還高邃古玄養裕天真芝采
今來漢桃花久避秦朝廷須鶴髮俎豆瀆鴻賓晉楚聲
光迥山川雨露均功成從絶粒冠挂學全身幽谷虚千
載長林覯一人雲霞韜古洞麋鹿老比隣丹鼎追瑤兔
清波跨紫鱗再週新甲子七守舊庚申耄協姜侯返齡
超籛老倫滄洲娛蔗境青鳥迓芳辰道氣通無極家聲
演至仁芳流丹桂遠秀吐玉蘭新秋錦誇三捷春雷奮
一伸優閒一國老模範四朝臣竊幸紫關客會依青海
津擬將冥造破遙祝老人頻
悼世皇三十韻
聖帝今何在皇恩不可酬康平叨四紀德業慰千秋刑
賞天王政奸諛遐邇休神功昭絶域靈瑞輯中州尺土
一心澤秋毫萬里眸唐虞軼高志秦漢𦕈凡儔千古英
雄主羣生際會優一朝三世禄兩誥五雲浮羅織曾生
死權豪已破謀晉慙天日末歸乞隴雲遊白面新承寵
金門早見收天波春溢海晚眷雪盈頭終自懷芹曝無
由報馬牛夙期天保祝不為鼎湖留龍劒空陳迹烏號
遺世憂天風悲海岳雲日慘旌斿山色悽還變江聲咽
不流麻衣飛暮雪杜宇劇春愁賓旅辭華館絃歌静玉
樓鳳膏寒貝闕孔蓋杳瀛洲仙骨一區木神龍數尺丘
忠肝悽欲裂苦節竟何求夏啟歸賢嗣周成佐故侯兒
曹貞信義王業勉伊周壯士應崇孝殘軀不解籌徒將
庭教意不盡此生謀力竭懷終古哀餘抱寸幽龍顔瞻
失覩天闕負無由悵望蒼梧老啼痕湘水侔山川兩不
滅此恨共悠悠
海壑吟稿卷二
