欒城集卷第二十六
祭文一十七首
祭歐陽少師文
維年月日具官蘇轍謹以清酌庶羞之奠致祭于故
觀文少師贈太師九文之靈嗚呼嘉祐之初公在翰
林維時先君處于西南世所莫知隠居之深作書號
公曰是知予公應嗟然我明子心吾於天下交遊如
林有如斯文見所未曾先君來東實始識公傾蓋之
歡故舊莫隆遍出所為嘆息改容歴告在位莫此蔽
蒙報國以士古人之忠公不妄言其重鼎鍾厥聲四
馳靡然向風嗟維此時文律頽毁奇邪譎怪不可告
止剽剥珠貝綴飾耳鼻調和椒薑毒病唇齒咀嚼荆
棘斥棄羔胾號茲古文不自愧耻公為宗伯思復正
始狂詞怪論見者投棄踽踽元昆與轍皆來皆試於
庭羽翼病摧有鑒在上無所事禖馳詞數千適當公
懷擢之衆中羣疑相豗公恬不驚衆惑徐開滔滔狂
瀾中道而廻匪公之明化為詼俳公德日隆歴蹈二
府轍方在艱撫視逾素納銘幽宅德逮存故終喪而
還公以勞去公年未衰屢告遲莫自毫徂青迄蔡而
許來歸汝隂嘯傲環堵轍官在陳於潁則隣拜公門
下笑言歡欣杯酒相屬圖史紛紜辯論不衰志氣益
振有如斯人而止斯耶書來告衰情懷酸辛報不及
至凶訃遄臻嗚呼公之於文雲漢之光昭回同達無
有采章學者所仰以克嚮方知者不惑昧者不狂公
之在朝以直自遂排斥姦回罔有劇易後來相承敢
隕故事雖庸無知亦或勉勵此風之行逾三十年朝
廷尊嚴庶士多賢伊誰云從公導其先自公之歸忽
焉變遷又誰使然要歸諸天天之生物各維其時朝
暘薰風春夏是宜凍雨急雪匪寒不施時去不返雖
強莫違矧惟斯人而不有時時既往矣公亦逝矣老
成云亡邦國瘁矣無為為善善者癈矣時實使然我
誰懟矣哭公於堂維其悲矣嗚呼哀哉尚嚮
祭文與可學士文
維元豐二年歲次己未二月庚子朔具官蘇轍謹以
清酌庶羞之奠致祭于故吳興太守與可學士親家
翁之靈嗚呼與君結交自我先人舊好不忘繼以新
姻鄉黨之歡親友之恩豈無它人君則廉之君牧吳
興我官南京從君季子長女實行君次于陳往見姑
章使者未反而君淪亡于何不淑以至于斯匪人所
知神實為之昔我愛君忠信篤實廉而不劌柔而不
屈發爲文章實似其德風雅之深追配古人翰墨之
工世無擬倫人得其一足以自珍縱橫放肆久而疑
神晚歲好道眈悅至理洗濯塵翳湛然不起病革不
亂遺書滿紙嗟乎今日見此而巳我欲哭君神往身
晉遣使往奠涕泗横流幡絳素車歸安故丘嗚呼哀
哉尚饗
祭永嘉郡夫人馬氏文
維元豐元年八月壬寅朔十八日巳未具官姓某謹
以淸酌庶羞之奠祭于故永嘉郡夫人馬氏之靈惟
夫人毓德大宗作配仁人富貴顯榮居之若無寬裕
慈祥終身不改晚通至道游心空寂啓手即化容如
平生登證妙果古人是似歲月遷逝歸全南野君子
在位嗣子在列都人出祖欷歔歎息軾與弟轍皆遊
門下義均親戚令德懿行夙所聞知恭致祀奠禮薄
誠至尚饗
祭王虢州伯敡文
年月日具官某與弟某謹以清酌庶羞之奠致祭于
故虢州使君伯敡朝散親家翁之靈軾官吳中昔始
識君愚不自量欲裕斯人衆目睢盱更笑迭瞋君在
其閒乃獨不然危弦急張時一弛寬我頼以全民亦
少安事之難知君以罪廢還家宋都轍適在是簿書
之間往走君廬忘其厄窮笑歌讙吁夜飲不歸月墮
城隅閒屏僕夫與我深言今昔之故君何不聞指後
將然已而信然見遠識微我不如君我遷于南一往
六年歸來執手白髮侵顛遂以息女許君長子朋友
惟舊親戚惟始西虢之行過我都城慨然憂世不憂
死生訃來自西驚怚不信車過城東往奠不辰追懷
平生哭于寢門漬酒東脯以寄酸辛嗚呼哀哉尚饗
祭鄧内翰母郡太君文
惟靈祇服圖史肅恭蘋蘩擢芳江漢之濱齊聲尹姞
之盛篤生賢子揚于帝廷北扉代言訓誥如古南宫
庀職賓旅有儀聮袂以朝列鼎而養織屨以就方進
豈惟古人翦髮以成陶公復見南國耄期不亂子孫
滿前福祿所鍾方期永世喜懼相繼八吊於廬今者
丹旐告行靈舟將啟僚舊之故肴醴式陳䰟而有知
嘉此試意尚饗
祭曹演父朝議文
我官宋都晨出南河逢公北征吏卒譏呵相揖于輿
莫復遑它伯氏之南見公符離傾蓋相歡執手無疑
公顧我笑我猶未知逮伯遷黃公在浮光山聮川通
可跂而望有饋豚羔報之醪漿始於朋友求我婚姻
數歲之間相與抱孫我雖未際而日以親我夢皎然
有告不祥凶訃在門凄絶肝腸諸子纍纍匍匐哀荒
公嗜讀書贍于文詞亦達于政實惟吏師惟人莫知
而止於斯匪我知公我兄實知哭公寢門兄在禮闈
嗚呼已矣寄哀此詞尚饗
祭范蜀公景仁文
維元祐四年八月十日丁未龍圖閤學士朝奉郎知
杭州軍州事蘇軾與弟翰林學士朝奉郎知制誥轍
謹以清酌庶羞之奠致祭于故端明殿學士贈金紫
光禄大夫忠文范公之靈公之少年初以賦鳴挾策
來東氣和而平微見圭角人人自驚宋氏叔仲典司
衆盟見公所為屣履以迎自毁其文以致公名士滿
太學莫之敢争公之中歲始以諫逐堯老將傳未有
立子羣公欲言以目相視公獨發之自跪以死帝知
其忠始怒終喜後有繼者實蹈公軌公亦自信卒老
言事公之末年終以節聞國有蟊賊當之以身力言
不從遂致為臣開門接士不怨不憤羣枉既消衆屈
當伸有欲援之同撫我民公笑稱病誓不復振凡世
之人有一于是翹然自名足以為貴公有其三豈不
卓偉位雖顯融有不盡志嵩隗之間潁潩之測有廬
可安有田可食顧惟平生篤志鍾律既成既上疾亦
告革嗚呼昔我先人公早知之白首相歡事往莫追
軾方在朝公舉諫官卒以獲罪而無一言轍來自東
復館于門曾患之不䘏而惟義是敦今其云亡無復
斯人嗚呼哀哉尚饗
祭忠獻韓公文
維元祐五年歲次庚午正月二十三日己丑具官蘇
轍其官趙君錫謹以清酌庶羞之奠致祭于故某官
韓公之靈轍等游公之門迹有戚疎長育成材公志
不殊譬諸草木農夫所區方其播之匪擇瘠腴既苗
且實物自凾徐究觀厥成功在于初公之事君社稷
是為允有膂力以執大器既安且平物頼其賜豈惟
吾儕有禄與位自公云亡日月遄邁蒼然墓木過者
垂涕轍與君錫偕使于遼駟車往來實出其郊顧瞻
西山與公俱高使事有期當復于朝觴豆甚微懷想
則勞且謁且辭㐮回奈何尚饗
祭姪林文
年月日從叔某以肴酒之奠祭于亡姪十六郎之靈
嗚呼小宗之傳五世於是甚謹而信孔孝而悌既冠
而孤方壯而死何辜于天至此極也昔我來東恃爾
於斯憂樂相知有無相資千里故鄉相視忘歸奈何
忽焉去而莫追王城西原土厚而温上爾先君下爾
弟昆一畆之丘三人終焉弱子僅存始行而言自今
以往見此而已予撫予育曰比汝後庶幾鬼神憐汝
無罪畀之壽考以繼家事嗚呼哀哉尚饗
代李公儀諫議祭張丈裕侍郎文
惟公擢秀齊魯朴厚忠良自下升高勤勞四方操行
之堅老而益強蒼眉皓髯邦家之光既謝於朝偃息
帝鄉高風凛然公卿是望于何不淑震悼周行喪歸
于東邦人慨慷肅之於公朋好有年繾綣王事出入
周旋孰云委化不告而先念昔方壯交游滿前俯仰
幾何凋落紛然富貴壽考神弗能全有如公躬十無
一焉公今安歸來舉豆籩尚饗
代張公安道祭李宥侍郎文
元豐元年歲次戊午二月丙午朔二十一日丙寅某
官某謹以淸酌庶羞之奠祭于故太子賓客贈工部
侍郎李公之靈世稱至治咸平景德士生其間端良
純一公進以文而以德稱不介不隨自然静深推以
予人恕而多矜下御吏民如恐不勝晩登朝廷逡巡
自得獨立不競浮夸是律卒引而去識者歎息歸老
濉陽環堵而終更三十年乃葬元豐世遠人亡誰復
知公反兆東圻祖奠有時訊銘考行則猶可知没而
不亡雖久何悲嗚呼公乎今世之師尚饗
代南京晉守祭永嘉郡夫人馬氏文
鵲巢之風久矣其亡有德斯潜亦耀于鄉宜其家人
退食廟堂夀考而終令問不忘有崇其丘都人所望
某守土于茲襄事告時尊德以教惟吏之宜生有邑
膰没有廟祠今則不能念昔行之致是菲薄惟愧矣
夫尚饗
代張公祭蔡子正資政文
嗚呼公材甚長無適不宜公氣孔堅勇而敢為厥初
磐栢亦躓不顯守邊西方鋒潁乃見聲聞于朝遂付
兵樞剔朽鉏荒許之馳驅有志不從疾病支離中道
不行轝扶而歸嗟我與公少年相親鄉黨之遊繼以
昏姻我老厭事求歸不能公敏而強力罔不任謂當
敷施慰我友朋奈何不淑棄我而先遣奠有時泗涕
何言誰實使之要以問天嗚呼哀哉尚饗
代毛筠州祭王觀文韶文二首
公學敦詩書性喜韜略奮迹儒者收功戎行千里開
疆列鼎而食豐功偉烈震耀當年絳纛朱幡留連列
郡用舍之際方共慨然存没之來孰云止此子幼方
仕母老在堂百口有藜藿之憂十年為夢寐之頃士
夫殞涕道路興嗟某比綴未姻仍叨屬部笑言未接
涕泣長辭攀望靈車寄哀薄奠伏惟尚饗
嗟人之生夢幻泡影短長得失何實非病惟公少年
闊略細行從軍西方聛聣隣境手探虎穴足踐荒梗
遂開洮岷歸執兵柄功名赫奕富貴俄頃未安西樞
斥就南屏磐栢武昌偃息洪井國方用兵邊鄙未靖
謂當再駕没齒馳騁嗚呼不淑一寐不醒老幼盈前
饘粥誰省盛衰奄忽驚怛羣聽惟公晩年自謂見性
死生變化其已安命世之不知奔走弔慶寄奠一觴
孰為悲哽尚饗
代三省祭司馬丞相文
嗚呼元豐末命震驚四方號令所從帷幄是望公來
自西會哭于廷搢紳咨嗟復見老成太任在位成王
在左曰予惸惸誰䘏予禍白髮蒼顔三世之臣不留
相予孰左右民公出于道民聚而呼皆曰予父歸歟
歸歟公畏莫當遄反洛師授之宛丘實將用之公之
來思岌然特立身如槁木心如金石時當宅憂恭默
不言一二卿士代天斡旋事棼如絲衆比如&KR0808;治亂
之幾間不容髮公身當之所恃惟誠吾民苟安吾君
則寧以順得天以信得人鉏去太甚復其本原白叟
黃童織婦耕夫庶幾休焉日月以湏公乘安輿入見
延和裕民之言之死靡它將享合宫百辟咸事公病
于家卧不時起明日當齋公訃暮聞天以雨泣都人
酸辛禮成不賀人識君意龍衮蟬冠遂以往襚公之
初來民執弓矛逮公永歸既耕旦耰公雖云亡其志
則存國有成法朝有正人持而守之有進毋隕匪以
報公維以報君天子聖明神母萬年民不告勤公志
則然死者復生信我此言嗚呼哀哉尚饗
代三省祭門下韓侍郎曾孫文
惟靈淵源深長才質純茂出從仕籍有聞搢紳苕穎
方興秀而未實寵禄將至往而莫留日月有時出祖
于道尊親之愛感念則深同列增嘻行路興歎精誠
未民來舉一觴嗚呼尚饗
祝文一十六首
陳州日食禱諸廟文
年月日具官張芻謹以清酌庶羞之奠昭告于太昊
之神嗚呼日官底日實詔天戒正陽之朔將有薄食
上心震懼側身修德誕布休命赦宥多辟凡在祀典
罔不咸秩惟神聰眀照鍳誠忱消復大青導迎和氣
俾我有邦享天之衷民物康阜以永保神之休無斁
尚饗
陳述古舍人辭廟文二首
某來守是邦于今未幾恭承嘉惠即工南服自初始
至逮兹解去雨暘時若災厲不起豈某之能繄神之
功風俗淳厚獄訟稀少豈某之教繄神之舊獲免罪
戾敢忘大賜誠薦爼豆匪以報也尚饗(右辞太昊廟)
某奮自諸生列位近侍凡出守之地雖鴽不才所至
輒繕其學官修其禮物見其學士大夫教其子弟庶
幾有成以無忘夫子之業及來是邦獲再執幣爵以
見於廷慨然頋瞻思繼前志而詔書來被移殿南服
將以是月甲子有事於行登薦菲薄惟告不敏尚饗
(右辞孔子廟)
齊州祈雨雪文二首
惟神出入造化呼召風雲播灑甘澤膏潤下土今兹
歴時不雨麥不得種饑饉既至疫癘將起守土之吏
知任其憂而不知所為神能仁愛斯民又能作為雨
雪以生育萬物是以敢告苟克有應嘉雪時降以寬
民之言徼神之福吏實職之苟克有應敢忘其報尚
饗
南京祈禱文七首
熙寧十年九月戊辰某官某謹告于某神曰今兹禾
稷將登銍艾滿野隂雨爲沴彌月不止穗者將腐角
者將落徐方大水將浸東境溝洫盈滿流潦橫至民
貧無食恃穫以飽官貧無蓄恃稅以給而雨并害之
公私困竭神亦將乏享吏旣不職無以格神之休敢
困民心以乞晴于爾有神神能掃除隂雲顯見白日
使秋稼畢登宿麥咸蓻民免於飢吏免於罪則神之
賜多矣其何以報謹告
九月甲戌某官某謹以清酌庶羞之奠告于神曰民
能盡力於而耕水旱之變不能知也吏能盡力於治
而饑饉之憂不能為也斡旋隂陽開闔天地其職在
神此吏民之所恃而依也雖然叩之而必聞號之而
必應人有不能而况於神之遠而微也今者以雨病
告不旋日而雨止種麥穫豆不失其時也太守不德
而蒙貺自視缺然知無以堪之也酒醴㓗芳肴䔩備
具匪以為報惟致其意也尚饗
十二月已亥某官某謹以酒果之奠告于某神宋維
大都兵食夥繁一歲之奉仰于諸藩自河爲災千里
汗漫隣邑告病我邦獨完賦税百須所恃惟田終歲
不雪麥將大乾患始于民卒迨于官神仁愛人忍坐
以觀卷舒隂陽職上通天勞不崇朝雨雪紛然民食
宿麥癘疫莫于久而不施莫知誰愆吏則不德而民
當哀憐歸誠于神其終捨旃尚饗
元豐元年正月庚申某官某謹以肴酒之奠祭于句
芒之神木氣既應田事將起肇出土牛以令早晩惟
神體仁司春發生萬物時節風雨祐我農夫苟東作
順叙將終歲允頼邦有舊典敢率以告尚饗
二月已未某官某謹以肴酒之奠告于某神某來守
是邦自秋徂春政事不修雨暘失候始以水告繼以
旱請玩神瀆祀至于再三中心𧹞焉懼獲譴咎然今
宿麥將槁時雨不降流亡布路倉廩莫繼與其病民
寧我獲戾是用恭卜良日申禱有神其尚哀矜農夫
賜以膏澤尚饗
六月十七日具官某謹以肴酒之奠告于某神梁宋
之郊頻年旱饑盜賊煩興囹圄填充粤自兹夏農穫
六七流亡既去桴鼓隨息庶幾秋成民以阜安而滛
雨不節水潦橫漬荏菽禾黍鞠為汙澤秋氣方始田
可更種神誠愛民錫之開晴積水時去晩稼復蓻則
民報神之心不在爼豆將世以奉承母有厭斁尚饗
七月五日具官某謹以肴酒之奠告于某神乃者暑
雨荐至溝澮滿盈淤田棄水相繼為虐秋稼滿野淪
胥以敗民號無告吏莫之救酌酒告神庶幾哀憐曾
未旋踵秋暘炳耀匪神之仁化為凶年雖使民竭其
所有無以報稱奉觴再拜惟誠而已其尚驅除隂沴
以終大賜尚饗
績溪謁城隍文
某以不才忝臨民社謹因舊禮拜謁祠下神仁愛民
恭率神意不敢不勉神亦時節風雨驅除癘疫以佑
相我治謹告
謁孔子廟文
某結髮學問今始為邑無由之政事而治蒲無偃之
文學而治武城進謁祠下惟愧惟栗謹告
祭靈惠汪公文
維元豐八年歲次乙丑八月壬戌朔十六日丁丑承
議郎知縣事騎都尉蘇轍謹遣男造以巵酒特羊致
祭于靈惠公汪王之神神有功斯民世享廟祀某來
長是色即神舊邦蒙神之休雨暘以時稼穡大熟賦
役畢具獄訟衰少才短政拙何以獲此意由僥倖以
致疾癘寒熱為虐下逮兒女更相播染卧者過半迄
茲痊損自夏及秋中間禱禳神不厭瀆卒保康又皆
神之恩兹用恭致薄禮以謝不敏敢告驅除瘴癘時
節風氣使民不告病而吏與蒙貺尚饗
青辭三首
齊州祈雨青辭
嗚呼民愚無知吏怠弗教鬼神不享積釁成厲旱氣
充塞五種失蓻饑饉既至疾疫將起禱求百神寂寥
無聞民既窮瘁吏亦震恐各知咎殃將自洗濯而神
怒未怠膏澤不至栗栗危懼無所歸命敢因舊儀祗
薦誠悃維皇天后土靡不覆燾日月宿燿靡不臨照
山川岳瀆靡不容載哀矜無辜縱舍有罪并包含養
與道為一祓除妖孽布導和氣時播甘雨以救民命
亦俾我守臣閒蒙大賜以寬憂責
南京祈晴青辭
嗟民之艱豐歲常少粤維茲夏牟麥小熟飢者未飽
而滛雨為沴秋稼殄瘁淪為塗潦宿藏將盡歲計莫
續盜賊將起犴獄充斥民之無辜誰為此禍吏實不
德得過於神胡為殃民以重吏愆今茲歸誠天地布
其腹心神仁愛人豈終病之其尚振揚清風以逐屏
翳使太陽顯行后土以乾民趨于田既獲且耕亦有
高廪以𣏌以養吏蒙其賜不知其報此亦天地之大
德下民之所仰望而求也
筠州祈雨青辭
臣來是邦歲比不登去夏大水汎溢城邑繼以秋旱
民食不足庶幾今歲五種歲茂以釋餘病而亢陽爲
災不雨彌月水泉耗竭多稼殄瘁雲物告異災火時
發上下恐懼不知所措惟吏之不德無以仰當天心
惟民之無良有以召致神怒雖自洗濯並走祠望而
誠意淺陋靈貺不答將嘿不以告而民不可棄神亦
不終棄人謹歸誠天地請命百神尚克收如焚之威
以布甘雨使民得稼穡各安其居使我守土之臣亦
蒙大賜
欒城集卷第二十六
