欒城集卷第十八
辭五首
御風辭(列子祠題鄭州)
子列子行御風風起蓬蓬朝發於東海之上夕散於
西海之中其徐泠然其怒勃然衝擊隙穴震蕩宇宙
披拂草木奮厲江海強者必折弱者必從俄而休息
天地肅然塵壒皆盡欲執而視之不可得也蓋歸於
空今夫子晝無以食夜無以寢鄰里忽之弟子疑之
則亦鄭東野之窮人也然而徐行不見徒步疾行不
見車馬與風皆逝與風皆止旬有五日而後反此亦
何功也哉子列子曰嘻子獨不見夫衆人乎貧者葺
蒲以爲履斵柳以爲屐富者伐檀以爲輻豢駟以爲
服因物之自然以致千里此與吾初無異也而何謂
不同乎苟非其理屨屐足以折趾車馬足以毁體萬
物皆不可御也而何獨風乎昔吾處乎蓬蓽之間止
如枯株動如槁葉居無所晉而往無所從也有風瑟
然拂吾蘆而上攝衣從之一高一下一西一東前有
飛鳶後有遊鴻雲行如川奕奕溶溶隂陽變化顚倒
横從下眎海嶽晃蕩青紅蓋雜陳於吾前者不可勝
窮也而吾方黜聰明遺心胷足不知所履手不知所
馮澹乎與風爲一故風不知有我而吾不知有風也
蓋兩無所有譬如風中之飛蓬耳超然而上薄乎雲
霄而不以爲喜也拉然而下隕乎坎井而以爲凶也
夫是以風可得而御矣今子以子爲我立乎大風之
隧凛乎恐其不能勝也蹙乎恐其不能容也手將執
而晉之足將騰而踐之目眩耀而憂墜耳洶湧而知
畏紛然自營子不自安而風始不安子躬矣子輕如
鴻毛彼將以爲千石之鍾子細如一指彼將以爲十
仞之墉非傾而覆之拔而投之不厭也况欲與之逍
遥翺翔放於大空乎子雖蹈后土而倚嵩華亦將有
時而窮矣古之至人入水而不濡入火而不熱苟爲
無心物莫吾攻也而獨疑於風乎於是客起而歎曰
廣矣大矣子之道也吾未能充之矣風未可乘姑乘
傳而東乎
上清辭(同子瞻作宫在太白山)
帝蕩蕩其無尊兮居深高乎九閽顧后土之茫昩兮
若世人之觀天雲冥冥其無見兮曰其下維神姦山
重深而海廣兮憂百鬼之傷人屬神媪以九土兮畀
海若以九川時節降以督視兮下斗鬼之神君吁嗟
君兮吾不可得而訊也庸使我待之人兮其使我以
爲神也朝求兮山顚夕采兮澗涘取荷華兮菱實拾
芳蘭兮白芷鹿伎伎兮來罝魚揖揖兮趨餌秋風高
而稻熟兮寒泉冽其清泚爲酒醴以跪酌兮斷白茅
而爲委嗟天上其何食兮畏神君之不吾以進屏息
以薦恪兮退俯傴而仰俟爲善得福兮畀惡以死恐
懼受賜兮怠傲獲罪玉食有不享兮會潢汙蕨薇之
不棄謂神君之不可知兮何好惡之吾似跨脩龍之
百尋兮騰怒髮而上指從千騎之飄忽兮拂長劔其
天倚隕星殃於太極兮霍雲散而風靡還祕殿之清
深兮目流電其不可仰視望威神而股栗兮知其中
之人耳致吾有以薦誠兮庶其可得而祀也
楊樂道龍圖哀辭(并叙)
嘉祐五年三月轍始以選人至流内銓是持楊公
樂道以天章閣待制調銓之官吏見子於稠人中
曰聞子求舉直言若必無人畋願得備數轍曰唯
既而至其家一見坐語如舊相識明年予登制科
公以諫官爲考官祕閣又明年四月公薨方其病
也予見於其寢莫然無言曰死矣將以寂滅爲樂
蓋子之識公始三歲矣三歲之中不過數十見公
齒甚長予甚少公已貴子方貧賤見之輒歡樂笑
語終日不厭釋然忘其老且貴也
相與痛惜其不幸而予又竊有以私懷之公本河
東人家世將家有功於國公始以文詞得官其後
將兵南方與蠻戰亦有功其爲將能與士卒均勞
苦飲食比其最下者而軍行常處其先以此得其
死力常學李靖兵法知其出入變化之節其稱曰
今之人才不及古人多將輒爲所昏嘗於南方以
數千卒自試自度可以復益數千人而不亂然公
之與人謹畏循循無所迕平居遇小事若不能次
人皆怪其能將以破賊凝其無以處之不知其中
有甚勇者人不及也蓋其謹畏循循者所以爲勇
而人莫知之卒時年五十有六素病瘦甚羸然平
居讀書勤苦過於少年好爲詩喜大書皆可愛有
子一人生始二歲將卒名之曰祖仁既卒家無遺
財以故衣歛仰於官及其友人以葬以克養其家
將以七月葬于洛陽五月其家以其柩歸作哀辭
以遺其紼者歌之辭曰
嗟夫楊公歸來兮洛之上其土厚且温生年五十六
有子以祭兮何慕而不若人天子憐爾贈金孔多兮
家可以不貧平生不爲惡死而有遺愛兮雖亡則存
家本將家有功而不墜兮配祖以孫爲人至此非有
不足兮可以無憾而人爲悲辛嗟夫楊公歸來兮家
有弱子恃爾神
劉凝之屯田哀辭(并叙)
元豐三年九月辛未廬山隱居劉凝之卒于山之
陽其孤格書來赴曰君昔知吾兄旣又識吾父今
不幸至於大故其爲詩使授者歌之以厚其葬十
月乙酉葬于清泉鄉書不時至緩不及事乃哭而
爲之辭始于自蜀遊京師識凝之長子恕道原博
學強識能通三墳五典春秋戰國歴代史記下至
五代分裂皆能言其治亂得失紀其歲月辨其氏
族而正其同異上下數千歲如指諸左右其爲人
剛中少容是是非非未嘗以語假人人多疾之翰
林學士司馬公方受詔紬書東觀以君爲屬公以
直名當世而君尤甚雖公亦嚴憚之士知君者曰
君非獨然君父凝之始以剛直不容於世俗棄官
而歸老於廬山二十年矣君亦非久於此者也旣
而君得請以歸養其親三年得疾不起今年春予
以罪謪高安過君之廬傷君之不復見拜凝之於
牀下其容晬然以温其言肅然以厲環堵蕭然饘
粥以爲食而遊心塵垢之外超然無慼慼之意凛
乎其非今世之士也然予之見凝之始得道士法
郤五榖煑棗以爲食氣清而色和及其没也晨起
衣冠言語如平時無疾而終予然後知君父子皆
有道者然道原一斥不用遂往而不能返凝之隱
居絶俗三十餘年神益疆氣益堅盡其天年物莫
能傷其清則同而其擴逹自遂道原不及也辭曰
伯夷之清百世而一人兮其生也薇以爲食餓死於
首陽世之士謂清不可爲兮計較得失以和爲臧信
和之可以浮沉而自免兮彼爲和者何三黜之皇皇
曰爲道者不與命謀兮非和實得非清實喪若凝之
爲父與原之爲子兮絜廉不撓冰清而玉剛如世之
言當皆折兮原何獨短凝何獨長要長短之不可以
命人兮適天命之不可常惟溷濁之不可居而狷㓗
之難久兮吾將與凝乎同鄕
鮮于子駿諫議哀辭(并叙)
中山鮮于子駿弱冠而仕老而不得志買田於陽
翟蓋將終焉元祐元年始召爲諫議大夫朝廷以
得人相慶而子駿亦不敢以老爲辭意將有所建
焉居數月得足疾不能造朝卽自引去得請淮陽
未幾以不起聞士之識與不識皆爲之出涕夫死
生得喪非子駿之憂而有志不獲爲可悲也子駿
於書無所不讀而善屬文晚節爲楚詞得古之遺
思其文與蜀郡文與可相上下與可没將十年而
子駿亡蜀人皆悲思之其子頡求子爲挽歌作楚
辭以授之以爲子駿之意也
豋嵩高兮捫天涉清潁兮波瀾中休息兮故韓有美
人兮來居曳佩玉兮長裾内諒直兮外脩車還軫兮
莫予晉築室兮䟽流植幹兮蒔芳雪積兮中谷曰予
俟兮春暘春風至兮百鳥鳴升高禾兮兩亦晴鳴一
再兮驚人時不予兮徂征美人兮駕長離來逡巡兮
往奔馳命不可兮奈何號帝閽兮訴予予騫木蘭兮
茹紫芝予飲石泉兮濯流波不妄食兮裴回莫之飽
兮不飢游於斯兮伏斯命有盡兮孰違心不滅兮亭
亭倚嵩少兮長欷
詩二首
太白山祈雨詩(瞻作同子)
田漫漫耕挹挹拔陳草生九榖人功盡雨則違苖不
穗莩不米哀將飢兮
山巖巖奠南西嗟我民匪神依伐山木蓻稷黍求旣
多訴不已猶我許兮
山爲灰石爲炭水泉沸百草爛神予我旱奪之孰爲
是驕不威尚可弛兮
雷馮空雨騰淵誅孽妖反豐年顧千里瞬三日神在
堂龍爲役是何惜兮
雨既止百糓復築場壌治囷簏爲酒醴伐豚羔舞長
袖擊鳴鼉匪以報兮
舜泉詩(并叙)
始余在京師遊宦貧困思歸而不能聞濟南多甘
泉流水被道蒲魚之利與東南北東方之人多稱
之會其郡從事闕求而得之旣至大旱幾歲赤地
千里渠存而水亡問之其人曰城南舜祠有二泉
今竭矣越明年夏雖雨而泉不作人相與驚曰舜
其不復享耶又明年夏大雨霖麥禾荐豋泉始復
發民驩曰舜其尚顧我哉泉之始發瀦爲二池釃
爲石渠自東南流於西北無不被焉灌濯播灑蒲
蓮魚鼈其利滋大因爲詩使祠者歌之詩曰
歴山嵓嵓虞舜宅焉虞舜徂矣其神在天其德在人
其物在泉神不可親德用不知有冽斯泉下民是祗
泉流無疆有永我思源發于山施于北河播于中逵
匯爲澄波有鼈與魚有菱與荷蕰毒是洩汙濁以流
埃壒消亡風火滅收藂木敷榮勞者所休誰爲旱災
靡物不傷天地耗竭泉亦淪亡民咸不寧曰不享耶
時雨旣澍百殼旣登有流泫然彌坎而升溝洫滿盈
鰕黽沸騰匪泉實來帝實頋余執其羔豚蘋藻是菹
帝今在堂泉復如初
銘二首
彭城漢祖廟試劔石銘
漢高皇帝廟有石高三尺六寸中裂如破竹不盡
者寸父老曰此帝試劔石也熙寧十年蜀人蘇軾
爲彭城守弟轍實從入廟觀石而爲之銘曰
維漢之興三代無有提劔一呼豪傑奔走厥初自試
山石爲剖夜斷長蛇旦泣神母指麾東西秦項授首
歛然三尺一夫之偶大人將之山嶽頽仆用巨物靈
不復凡手武庫焚蕩帝命下取巋然斯石不尚有舊
凰咮石硯銘
北苑茶冠天下歲貢龍鳳團不得鳳凰山味潭水
則不成潭中石蒼黑堅緻如玉以爲研與筆墨宜
世初莫知也熙寧中太原王頥始發其妙吾兄子
瞻始名之然石性薄厚者不及寸最後得此長博
豐碩蓋石之傑子瞻方爲易傳日效於前與有功
焉爲之銘曰
陶土塗鑿崖石玄之蠧潁之賊涵清泉閟重谷聲如
銅色如鐵性滑堅善凝墨棄不取長歎息招伏羲揖
西伯發秘藏與有力非相待誰爲出
頌二首
筠州聰禪師得法頌(并叙)
禪師聰公昔以講誦爲業晩游淨慈本師之室誦
南嶽思大本和尚口吞三世諸佛語迷悶不能入
一日爲本燒香本曰吾疇昔爲汝作夢甚異汝不
悟即死不可不勉師茫然不知所謂既而禮僧伽
像醒然有覺知三世可吞無疑也趨往告本本曰
向吾夢汝吞一世界一剃刀汝今日始從迷悟是
始出家真吾子也乃擊鼓升座爲衆說此事聰作
禮涕泣而罷聰住高安聖夀禪院子嘗從之問道
聰曰吾師本公未嘗以道告人皆聽其自悟今吾
亦無以告予予從不告門久而入道乃爲頌曰
道不可告告即不得以不告告是眞告敕香嚴辭去
得之瓦礫臨濟不喻至愚而悉非愚非瓦皆汝之力
有不至此是非出家夢吞剃刀髮落如花遊行四方
物莫能遮終亦不告獨障其邪弟子度者如恒河沙
等軒頌
南豐張君家有等軒問我何者是平等法我告張君
物之不齊何所不有長短大小淨穢好醜雜然首陳
參差不等亂我身心耳目鼻口欲求平等了不可得
忽然覺知身心本空萬物亦空諸差别相皆是虚妄
無有失性熟爲不等等爲一空尚無平等何處復有
不平等者遍觀萬物無等不等是謂眞實平等法已
欒城集卷第十八
欒城後集卷第十八
表䟽一十九首
汝州謝上表一首
(臣)轍言伏奉告命差知汝州軍州事臣巳於四月二
十一日到任上訖者論事非宜本虞於大譴承命出
守猶荷於寬恩臣轍誠惶誠恐頓首頓首伏念臣性
本迂愚學非練達頃值時乘之始偶同彙進之餘由
一邑之棲遲歴九年之僥倖遍塵侍從未聞毫髮之
勞久處廟堂滋見斗筲之陋疎拙日慙於君父滿盈
每誚於友朋貪戀寵光不知引避愚而自用言之不
疑寡慮直前初獨任其狂斐于時妾作信自取於顛
隮尚頼深仁黜臨善地此蓋伏遇皇帝陛下堯舜相
受常懷善繼之心父母兼容深照不逮之實稍寬憲
法特許省循收去幹之䰟雖知甚幸若喪家之犬私
竊自憐恐懼未忘寢興何暇有民與社永知愧於明
時使過與愚冀或收於異日臣無任瞻天荷聖惶懼
戰越之至謹奉表稱謝以聞臣轍誠惶誠恐頓首頓
首謹言
分司南京到筠州謝表一首
(臣)轍言臣前得罪蒙恩落職知汝州六月十二日再
被告降三官知袁州即治陸行趨陳晉具舟赴任九
月十日行至江州彭澤縣界復被告降授試少府監
分司南京筠州居住尋拜受前行於九月二十五日
至筠州居住訖者愚守一心漫無趨避歲更三黜始
悟愆尤臣轍誠惶誠恐頓首頓首伏念(臣)家傳樸學
仕偶聖時本無意於功名徒自勤於翰墨因時乏使
亟塵言事之班竊食無功復預聞政之列纔經九歲
遍歴要塗人心忌其超遷天意惡其盈滿捫心自省
事猶可追任意直前罪所從出惟闇故不明利害惟
拙故不達幾微以至罪積如山命輕若髮荐經彈擊
雖九死以猶輕黜守幽遐累千里而為近今兹責分
晉務棄置陋邦不親吏民許追思其過咎稍霑禄秩
俾粗免於飢寒人微固無可言恩深繼之以泣自違
天日分委泥塗朝爲無言恩出獨斷此蓋伏遇皇帝
陛下法天廣覆配地兼容雖雷霆之震驚與雪霜之
嚴冽未始絶物之命要在厚民之生故兹賤微猶得
陳述臣自處本復何言顧惟兄弟二人迭相須為性
命江嶺異域恐遂隔於存亡况復墳墓闊䟽父子離
散若臣家之憂患實今世之孤窮靖言思之誰可告
者惟有自投於君父庶幾有冀於生全泣血書詞叩
閽仰訴生有捐軀之日死存結草之誠臣無任瞻天
望聖激切屏營之至謹奉表稱謝以聞(臣)轍誠惶誠
恐頓首頓首謹言
明堂賀表一首
(臣)轍言伏覩今月十九日赦書明堂禮畢大赦天下
者饗帝尊親古今之大典推恩肆青天地之至仁舉
此盛儀併在今日臣轍誠懽誠忭頓首頓首伏惟皇
帝陛下以仁御世以誠事天乾清坤寧兵戢民阜人
悦故神罔不宥物備故禮得以成一享圓丘三謁路
寢誠敬之心與日兼茂寬大之澤靡物不蒙能事既
修全福自至方將享堯舜之上壽膺成康之令名民
願所同天心是若(臣)頃侍帷幄稍歴歲時譴責之深
坐甘没齒江湖之遠猶冀首丘久蟄泥塗聞震雷而
惕若深囚籠檻得清風而自疑(臣)無任瞻天望聖激
切屏營之至謹奉表稱賀以聞(臣)轍誠懽誠忭頓首
頓首謹言
雷州謝表一首
臣轍言臣先蒙恩責降分司南京筠州居住於今年
閠二月内又蒙恩責授化州别駕雷州安置已於今
月五日至貶所訖者謪居江外巳閱三年再斥海濱
通行萬里罪名既重威命猶寬臣轍誠惶誠懼頓首
頓首伏念臣性本朴愚老益頑鄙連年驟進不知盈
滿之為災臨出妄言未悟顛危之巳至命微如髮釁
積成山比者水陸奔馳霧雨烝濕血屬星散皮骨僅
存身錮陋邦地窮南服夷言莫辨海氣常昏出有踐
蛇茹蠱之憂處有陽淫隂伏之病艱虞所迫性命豈
常念咎之餘待盡而巳伏惟皇帝陛下仁齊堯舜政
述祖宗日月之明無幽不燭天地之施有生共霑憐
(臣)草木之微念臣犬馬之舊未忍視其殞斃猶復許
以生全臣雖棄捐尚識恩造知殺身之何補但没齒
以無言臣無任感天荷聖激切屏營之至謹奉表稱
謝以聞(臣)轍誠惶誠懼頓首頓首謹言
移岳州謝狀一首
得罪南遷於今七歲投竄嶺表又巳四年瘴癘所侵
僅存皮骨親屬淪喪生意幾盡自分必死荒徼不復
歸見中原豈意聖神御極恩貸深廣不遺舊物尚許
北還元子赦書重加開宥事出特旨恩實再生臣見
具舟前往自爾稍近華風遂脱瘴死君恩至厚力報
無由臣無任云云
復官宫觀謝表一首
(臣)轍言昨於虔州准告授臣濠州團練副使岳州居
住臣尋乘船至鄂州復准告授臣太中大夫提舉鳳
翔府上清太平宫外州軍任便居住臣巳望闕祗受
訖者謪徙南方自分必死恩移近地巳若再生復兹
舊秩之還仍領真祠之祕居從私欲感極涕零(臣)轍
誠惶誠懼頓首頓首伏念臣禀生甚微處世多難反
身自省本欲忠孝於君親報國何功粗免愧畏於俯
仰徒以冰炭難於同器仇怨因而滿前被以惡名指
為私黨將杜其生還之路遂立為不赦之文前後三
遷奔馳萬里瘴癘纏繞骨肉喪亡聞者為臣傷心見
者為臣鄖涕雖百夫所聚公議自明而衆楚相咻有
口誰訴此者伏遇皇帝陛下體天地之造坦然無私
奮堯舜之明斷然有作自初踐阼即聞德音内推聖
母之慈仁外照羣臣之情偽荐垂恩宥至於再三春
雷發聲蟄戶咸震臣得以遲莫復覩盛明頃嘗卜居
嵩潁之間粗有伏臘之備杜門可以卒歲蔬食可以
終身生當擊壤以詠聖功死當結草以效誠節至於
隂陽之施草木何酬(臣)無任瞻望闕庭披瀝肝膽激
切屏營之至謹奉表稱謝以聞(臣)轍誠惶誠懼頓首
頓首謹言
南郊賀表一首
臣轍言伏覩今月二十三日皇帝親饗圓丘禮成肆
赦者臨御再朞初見上帝神人交感德澤旁周臣轍
誠懽誠忭頓首頓首伏以本朝六代八聖承平之久
曠古所未聞三年一郊極盛之儀有唐之成法因四
海來祭之廣成百神受職之文推演神休肆宥多辟
恭惟皇帝陛下體天地之大德性堯舜之深仁受命
之符本緣斯致御世之道亦由是隆復因行禮之終
益廣好生之澤臣頃斥居荒服豈意生還今密邇邦
畿亟聞敷命造庭稱慶雖絶望於餘生鼓腹載歌竊
有幸於今日臣無任瞻天望聖踊躍屏營之至謹奉
表稱賀以聞(臣)轍誠懽誠忭頓首頓首謹言
降朝請大夫謝表一首
(臣)轍言伏奉告降授朝請大夫賜紫金魚袋差遣勲
封食實封如故者罪大恩寬言者未厭官高德薄法
所不容尚領真祠實出寬憲臣轍誠惶誠恐頓首頓
首伏念臣早塵近列無補明時下則拙於身謀上則
闇於國體先朝矜其愚陋宥以遐荒前後七年浮沉
萬死偶真人之御歷敷大號以惟新普復舊官亟叨
厚禄然(臣)年迫衰暮知復何為身利退藏顧未敢請
因循於此黽俛自慙雖復追削者五官仍且獲於安
閑局涵恩至厚為幸已多此盖伏遇皇帝陛下以堯
舜之仁行成康之政衷未忘於舊物恩許畢其餘生
(臣)謹當杜門躬耕没齒蔬食知生成之難報姑静默
以待終匡無任瞻天望聖激切屏榮之至謹奉表稱
謝以聞(臣)轍誠惶誠恐頓首頓首謹言
謝復墳寺表一首
(臣)轍言准潁昌府牒准御筆手詔節文應係籍宰執
墳寺昨經改正仍並給還者名書罪籍慙負明時恩
念私塋特還舊刹九泉受賜荒隴生光(臣)轍誠惶誠
恐頓首頓首伏念(臣)早以空疎叨居近密始終無補
愚不自量恩禮誤加驟及旣往一被黨人之目上遺
先臣之憂舊恩巳移没齒何覬豈謂詔恩一出故物
復還丘𡑞絶芻牧之虞松檟變燋枯之色骨肉感涕
間里咨嗟此盖伏遇皇帝陛下性仁無私聖孝不匱
覧二帝初潜之地動一物失所之懷號令所加存没
感頼(臣)衰病巳久報恩之日不長子孫在前竭忠之
心未替過此以往無所裁之臣無任瞻天望聖激切
屏營之至謹奉表稱謝以聞(臣)轍誠惶誠恐頓首頓
首謹言
謝復官表二首
屏居田里忽捧絲綸恩旨非常驚喜交至(臣)中謝伏
念(臣)向者叨塵名位自取顛隮亟蒙召歸即還舊物
之厚中雖貶奪不失便地之安衰老之餘退藏為幸
閉門念咎既久謝於交游没齒無言蓋僅同於木石
雖未即死豈復干榮此蓋伏遇皇帝陛下聖德日新
仁心天覆躬受八寶推恩萬方朝陽一升雖幽咸照
時雨既至靡物不蒙遂使死灰再然朽骨重肉顧(臣)
筋骸巳憊不任鞭策之施耳目俱昏絶望清明之化
論報無日荷恩則深臣無任云云
誕膺八寶承天地之休連錫二階均雲雨之施恩深
難報感極何言(臣)中謝伏念(臣)憂患餘生老病兼至
廢黜雖久尚霑品秩之餘奉養雖微更獲耕耘之助
一毫以上皆出於君恩累歲偷安有慚於公議復叨
寵數深屬無名兹蓋伏遇皇帝陛下天造曲成聖功
獨運深憐枯槁重許發生示人以無私之心施德於
不報之地臣雖頑鄙粗識恩私筋力巳衰莫展驅馳
之用忠誠尚在豈以生死而移臣無任云云
皇太后上僊慰表一首
(臣)轍言㐲覩今月十四日大行皇太后遺誥至潁昌
府者母儀淪喪率土震驚臣轍誠哀誠殞頓首頓首
大行皇太后定策艱難之中力辭政務之要功存社
稷德及生靈奉諱云初痛心罔極伏惟皇帝陛下方
以天下為養遽有終身之憂孝愛兼隆哀慕日遠(臣)
久居謪籍適此召還感恩至深奉慰無路臣無任瞻
望闕庭哀慟殞越之至謹奉表陳慰以聞(臣)轍誠哀
誠殞頓首頓首謹言
欽聖憲肅皇后祔廟慰表一首
(臣)轍言伏聞今月二十六日欽聖憲肅皇后神主祔
廟禮畢者復土告終祔姑成禮悲動宸極痛徹寰瀛
臣哀誠頓首頓首欽聖憲肅皇后内治有光坤元至
順方艱難之際好謀而成迨聽斷之辰退藏於密奄
棄萬邦之養永嚴七世之祠伏惟皇帝陛下仁孝自
天感慕踰等捨曾閔匹夫之志念文武創業之艱深
抑誠心以幸天下臣限以在外不獲奔詣闕庭(臣)無
任瞻望摧咽激切屏營之至謹奉表稱慰以聞臣轍
誠哀誠殞頓首頓首謹言
欽慈皇后祔廟慰表一首
(臣)轍言伏聞今月二十六日欽慈皇后神主祔廟禮
畢者孝不及養永深敬愛之情禮極追崇亟成陵廟
之制臣轍誠哀誠殞頓首頓首欽慈皇后毓德仁里
作嬪皇家蚤棄宫闈未遑禕狄之盛禮誕育仁聖克
復祖宗之舊章神人共依中外追感伏惟皇帝陛下
孝恭成德思慕終身雖盡顯親之儀未忘念母之志
中外瞻仰啓處不遑臣限以在外不獲奔詣闕庭臣
無任瞻望摧咽激切屏營之至謹奉表陳慰以聞
轍誠哀誠殞頓首頓首謹言
大行太皇太后上僊功德疏一首
臣伏以道大難名本無心於民上功成即去空結想
於人間贄罷棗脩禭陳禕狄敢薦竺文之祕少資天
福之餘大行太皇太后伏願乘佛妙因稱民善禱超
升彼岸既資福於今生降澤斯民終未忠於故國臣
無任瞻望涕泗激切屏營之至謹疏
皇太后上僊功德疏一首
右(臣)伏以仙馭賓天聖功在物哀纏率土痛切遺(臣)
伏惟大行皇太后祖烈崇高坤儀博厚定立長之大
議宗社以安避成功而不居中外咸仰奄棄東朝之
養倏起西方之遊易月有期因山非遠願假佛乘之
妙少資净土之因超三界以無方福羣生於罔測臣
無任瞻望涕泗激切屏營之至謹䟽
哲宗皇帝大祥功德疏一首
右(臣)伏以日月有期祥禫成禮甫終遏密滋極痛傷
伏惟哲宗皇帝陛下臨御積年威神在物紹聖考之
遺業啓華鄂之遠圖至矣成功衋然永慕爰假佛乘
之妙少資仙馭之遊伏願追列聖於九霄齊光斗極
福遺黎於四海等固山河臣無任瞻天望聖激切屏
營之至謹疏
天寧聖節功德疏一首
臣伏以地厚天高取數固多於萬物堯仁舜孝降年
獨永於百王理雖出乎自然事必從乎衆欲是用假
佛乘之至妙祝宸筭之無疆皇帝陛下伏願追繼祖
宗之隆度越漢唐之盛恭儉以永仁而仁至愷悌以
祈福而福生兼獲華夷之心大副臣民之望臣無任
瞻天望聖激切屛營之至謹䟽
東塋老翁井齋僧䟽一首
降授朝請大夫護軍賜紫金魚袋蘇轍伏爲東塋老
翁井近歲以來泉源耗竭人失烹餁田失灌種先壠
攸託中情惕然今因姪孫新授廣都主簿元老西歸
謹請戒律僧就墳側晨設齋轉經夜設水陸道埸以
祈冥應謹具疏如後
齋僧七人每僧各轉妙法蓮華經一部七卷設
水陸道場一夜
右伏以先君太子太師兆自東山躬卜靈宅泉出右
麓流于西南旱暵不乾霖潦不溢實有常德紀于耆
舊越自近歲漸致枯竭永惟艮坎之德行止相尋山
下出泉在易為蒙蒙極必發失其常性厥咎在人轍
以愚暗曩竊名位積譴致罰以累兹泉今者歸依佛
乘救拔衆苦伏願道埸清淨山神歡喜泉流瀵發草
木滋潤居人蒙賜瑩域增固伏乞三寶證知稽首謹
疏
欒城後集卷第十八
