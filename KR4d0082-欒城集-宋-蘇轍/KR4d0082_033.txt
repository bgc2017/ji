欒城集卷第三十三
北門書詔五十四首
麻制十三首
除苗授保康軍節度知潞州制
門下上將之任本智略以爲先萬夫所望亦材武之
兼尚惟擢拜之未幾亟辭疾以告勞言念悃誠式敷
明命殿前副都指揮使武泰軍節度黔州管內觀察
處置等使持節黔州諸軍事黔州刺史上柱國濟南
郡開國公食邑二千八百戶食實封三百戸苗授蚤
讀兵法有志事功久踐戎行自奮邊鄙入參環列旣
被遇於先朝累積歲勞適謀選於元帥遂分旄節之
寄克諧卒乘之懽宿衞逾年勤勩爲請愍獨賢於煩
使俾暫佚於近藩爵加貴名邑衍眞食潞子之舊俗
武而淳守土之臣事簡且暇於戲建纛而出知寵數
之不移勿藥有瘳幸年歲之夫暮卧理非壯士之節
力疾有忠臣之風勉竢安平起就勲業可特授檢校
司空持節房州諸軍事房州刺史充保康軍節度房
州管内觀察處置等使知潞州軍州事兼管內勸農
使兼提舉澤晉絳慈遼州威勝軍屯駐駐泊就糧本
城兵馬巡檢公事替韓宗古加食邑五百戸食實封
二百戸勲封如故主者施行
除劉昌祚武康軍節度殿前副都指揮使制
門下多畜衞兵莫如國朝之盛次𥙷元帥蓋本祖宗
之常頋惟萬騎之選師重以千盧之嚴徼欲衆心之
素服非宿將而莫當誕告在延咸聽朕命侍衞親軍
步軍副都指揮使冀州管内觀察使持節冀州諸軍
事冀州刺史上柱國彭城郡開國侯食邑一千九百
戸食實封一百戸劉昌祚奮由弓劒資以韜鈐整於
治軍才出邊將之右勇於對敵聲著隴山之西乃者
取其先朝指蹤之餘授以平涼緫護之貴種羌久困
旣𣢾塞以來庭環尹適虛歸釋甲而御衆爰加旄節
之重以壯轅門之觀旌旆不移什伍如故當使少加
號令自益精明於戲仁足附衆則六師不擾威能克
愛則萬夫可齊亦俾貔貅之徒咸知忠孝之節勉矣
來效往其欽哉可特授持節洋州諸軍事洋州刺史
充殿前副都指揮使武康軍節度洋州管內觀察處
置等使勲封食實封如故主者施行
明堂吕大防加恩制
門下昔吾祖宗革五季之遺復三王之舊皇祐之盛
始寓緫章於外朝元豐之隆載嚴上帝之定位物有
成憲敷遺後人朕因而循之罔有失墜乃辛巳之吉
躬被冕服祅帥羣工禮成不遺神貺昭答誕降多福
均卑在廷太中大夫守尚書左僕射兼門下侍郎上
柱國汲郡開國公食邑二千九百戸食實封六百戸
吕大防篤實而文寬厚而栗在英祖時納忠不回爲
名御史在神考時宣力不懈爲賢守臣逮茲纉承卽
與丞弼旣全付之鈞軸遂能任我棟梁正顔色而誠
意宜出詞氣而忠邪辦左右三載咸乂四方民無煩
苛羌率舊職稼穡茂遂神人燕安俾我釐事告成舊
章不墜雖荷帝祉時惟乃功宜因賜胙之恩遂行進
律之典增大國邑衍食眞封疇爾茂勲勸我多士於
戲公爾忘私非獨得君亦以獲祐於帝寬而有制非
獨善始亦以克要厥終及玆休成同底至道可特授
依前官職加食邑一千戸食實封四百戸勲封如故
主者施行
皇伯祖宗暉加恩制
門下宗祀配天所以教諸侯之孝加地進律所以廣
上帝之恩矧維天屬之尊世奉濮園之享相子肆祀
綏我思成躬率父兄之和以致天人之應用敷大號
昭告治朝皇伯祖鎮南軍節度洪州管内觀察處置
等使檢校司徒開府儀同三司持節都督洪州諸軍
事洪州刺史上柱國嗣濮王食邑一萬二千一百戶
食實封三千七百戶宗暉爵封世王名冠屬籍貴而
能降富而不驕孝弟肅恭率本天姿之懿威儀問學
蚤承師訓之良同我絜齊獻於饋熟進退和於禮節
升降比於樂章逮此休成宜均多福益衍舊封之廣
仍加眞食之優於戲承安懿之後思繼前人之令猷
兼將相之隆勉圖夾輔之休烈玆因受爵之寵益起
循牆之恭庶無閒然克有終譽可特授依前官職加
食邑一千戶食實封三百戸勲如故主者施行
皇叔祖宗祐加恩制
門下朕出欵原廟之嚴入謁緫章之秘師臣外帥多
士以靖吾國宗卿內帥諸父以正吾家親賢旣和天
人咸若膺受多福施及四方矧惟族屬之尊宜有寵
光之異皇叔祖寧遠軍節度容州管內觀察處置等
便持節容州諸軍事容州刺史上柱國鞏國公食邑
五千八百戸食實封一千六百戸宗祐耻爲富貴之
習動由禮義之中祗順父兄親近師友肅若閨門之
治穆然朝謁之容秉旄鉞而四方之志行錫茅土而
諸侯之禮備遠鎮容管近殿洛師處之若無久而益
慎爰推大賚之澤益彰有德之榮增衍故封懋錫直
食於戲考之晉人則安平之於武帝求之唐室財元
嘉之於高宗皆以德重屬高恩隆禮異往祇服於明
命思無愧於古人可特授依前官職加食邑七百戸
食實封二百戶勲如故主者施行
皇叔祖宗楚加恩制
門下漢封同姓之國勢遂䟽於本朝唐任宗室之隆
用毋雜於它族祖宗酌古今之典篤兄弟之親雖極
茅土之封常居朝謁之地眷禮特異前世莫倫皇叔
祖建武軍節度邕州管內觀察處置等使持節邕州
諸軍事邕州刺史上柱國隕國公食邑五千八百戸
食實封一千六百戸宗族孝友根心文藝飾性居處
恭故不聞過行室家理故可以涖官師保不煩朋友
稱信乃者顯相原廟之祀齋宿緫章之廷鬷假無言
質明成禮顧惟大賚之澤宜處羣臣之先益衍
故封陪敦真食於戲宗祀之典所以教孝於諸侯賜
昨之恩所以均福於上帝誠觀禮以知義尚修身而
保終祗服寵光永有燕譽可特授依前官職加食邑
七百戸食實封二百戸勲如故主者施行
皇帝徽宗加恩制
門下朕惟成王尚幼而紹文武任姒之業時其諸弟
之貴則有邢晉應韓之封皆克保邦以輔王室令子
仲叔之衆咸訓祖考之謀方宗祀于文人以陟配于
上帝禮成弗越孝思無窮爰因降福之多以均同氣
之盛皇弟鎮寧軍節度澶州管內觀察處置等使検
校太尉開府儀同三司持節澶州諸軍事澶州刺史
上枉國遂寧郡王食邑六千戸食實封一千九百戸
名得天之粹克孝于家典學之初弗煩于傳觀其率
禮之意旣有成人之風受冊苴茅巳賜盟於如礪備
儀出閤終有頼於維城朕方推神之休布澤于下豈
玆貴介而有怱遺宜增多戸之封并衍眞食之賜於
戲富而知稼穡之事則富可保貴而知君臣之節則
貴可全受爵旣先於四方修己豈後於群辟祗服明
訓其永有詞可特授依前官職加食邑一千戸食實
封三百戶勲如故主者施行
皇弟似加恩制
門下朕明發而興有懷文武之烈孝愛之廣施及兄
弟之親茲擇季秋之良躬展緫章之祀升侑烈考昭
配昊天執幣以前愾然如在念遺意之所屬頋同氣
之當先皇弟集慶軍節度亳州管内觀察處直河堤
等使檢校太尉開府儀同三司持節亳州諸軍事亳
州刺史上柱國普寧郡王食邑五千戸食實封一千
七百戸似幼有岐嶷之姿長見肅雝之美克勤朝夕
旣巳無違於家日親詩書知其有志于學爵分茅土
之貴任兼將相之榮身能處之不驕人亦期之可久
宜益舊封之廣仍加真食之多於戲顯宗之於東平
下腰腹之詔明皇之於隆慶歎羽翼之詩朕旣無間
於伯仲之間爾亦無忘於孝友之行外以事國內以
顯親可特授依前官職加食邑一千戶食實封三百
戸勲如故主者施行
皇弟偲加恩制
門下古者教成於家治定於國九族旣睦萬邦咸和
今子季弟之親未遑就傳之禮追先帝眷懷之深意
推東朝鞠育之異恩錫命之隆可後於衆皇弟武成
軍節度滑州管內觀察處置河堤等使檢校太尉持
節滑州諸軍事滑州刺史上柱國祁國公食邑三千
七百戶食實封一千二百戶偲生而敦大長則惠和
氣禀淸明有室家君王之喜心懷徇逹知師保教訓
之方乃者擇季秋之良修宗祀之禮事天所以報本
嚴父所以顯親罄海宇之人孰非付託之重念天倫
之戚永懷頋屬之隆宜因慶賜之行并衍封食之賜
於戲父兄皆萬乘之富豈其患貧爵秩旣五等之尊
貴於能降罔恃得之之易當念守之之艱滿而懼傾
高則不墜可特授依前官職加食邑七百戶食實封
二百戶勲如故主者施行
馮京加恩制
門下世臣之於故國增望實之隆老成之於典刑有
諮謀之益眷吾嘉祐侍從之列實惟朝廷心膂之臣
迨今所存數人而巳乃者合宮肆祀百辟駿奔頋贍
舊人方在外服懷想風聲之懿豈忘霈澤之加保寧
軍節度婺州管內觀察處置等使持節婺州諸軍事
婺州刺史上柱國始平郡開國公食邑六千六百戸
食實封二千戸馮京敦大敏明肅恭和惠名冠多士
徧居臺省之高華德合前人遂攬兵政之微密納之
煩劇而不亂湼於渾濁而不緇心與善人望推前軰
丙吉雖病以隂德而復全蕭傳出藩懷本朝之雅意
頃膺旄節之重以當趙魏之衝坐使中朝不勞比顧
宜衍大邦之履仍加眞食之封於戲身歴四朝履夷
嶮而一致心通庶事閱義理者尤多豈以中外之殊
而廢謀猷之告介爾眉夀左右皇家可特授依前官
職加食邑五百戶食實封二百戸勲封如故主者施
行
劉昌祚加恩制
門下朕因路寢之正舉合宫之祠禮樂法商周之隆
車服兼漢唐之盛出𣢾原廟還享上穹職貢充庭工
師履位兵衞如植旌旆不煩實惟有人以克成禮殿
前副都指揮使武康軍節度洋州管內觀察處置等
使持節洋州諸軍事洋州刺史上柱國彭城郡開國
侯食邑一千九百戸食實封一百戶劉昌祚天資鷙
勇性本忠良結髮征羌號馬上之飛將授鉞臨塞皆
關中之要區方西鄙之須材會中軍之謀帥卑之旄
節之重付之貔虎之師歸閱浹旬旋聞輯睦逮此熙
成之慶頼其宿䘙之勤旣增封爵之崇仍加眞食之
厚於戲古之明主立賞以待有功古之賢將有功而
耻自列服子霈澤之異勉爾勲名之思貴當益恭老
當益壯可特授依前官職進封開國公加食邑七百
戸食實封二百戶勲如故主者施行
除文彦博太師河東節度使致仕制
門下周公未嘗之魯老亦居豐晉侯晚雖強飡終不
任事蓋委寄之重初無間然而止足之風所不敢廢
惟我耆舊歴事祖宗纉服之初復命以位雖師保之
地優佚不煩而立樊之心朝夕以請布告在位俾聞
高風太師平章軍國重事上柱國潞國公食邑二萬
八千一百戶食實封一萬一千八百戸文彦博克孝
而忠允文且武其在師旅有方召之勲其在朝廷有
崇景之業士民視其去就夷狄震其威名時更四朝
躬蹈一節先皇帝愍勞以事旣許其歸越予訪落之
年凛有涉淵之志起之旣老待以仰成出入五年終
始全德進而論道日聞與訓之言倚以折衝卒靖邊
防之警委成功而不處指莫景以求安勤請屢聞誠
心莫奪顧瞻閭井近在洛師郭氏有永巷之嚴裴公
有綠野之勝豈以簮絞之累久致形氣之勞貴極上
公旣無復加之爵秩分領全晉仍卑久還之節旄增
廣舊封益衍眞食殫盡人臣之寵歸從父老之游於
戲音聲不遐尚有就問之禮几杖以俟復期親祀之
陪勿以進退之殊而廢謨猷之告式燕且譽俾壽而
康可特授太師開府儀同三司大原尹充河東節度
管內觀察處置等使致仕加食邑一千戶食實封四
百戸勲封如故仍令所司檡日備禮冊命主者施行
除馮京彰德軍節度使制
門下備河禦胡固天下之要地建都置守皆前世之
重臣雖中外之無虞實根本之所在非其人則視若
虚邑得所付則坐爲長城是用敷告外廷復任舊老
保寧軍節度婺州管內觀察處置等使持節婺州諸
軍事婺州刺史知大名府兼北京晉守司公事畿内
勸農使充大名府路安撫使馬步軍都緫管上枉國
始平郡開國公食邑七千一百戸食實封二千一百
戸馮京名冠多士望高累朝和而不同性有鹽梅之
德磨而不磷志懷金䂖之堅入則參領萬幾出則潘
屏四國頃加旄鉞之寵俾臨趙魏之衝宜民宜人靖
重而不擾無怨無惡樂易而可親朕不忍奪民所安
故命易節而處升視冬卿之秩併加邑戸之封蓋官
宿其業則事無不知民習其上則信而易使方今河
流所出近在都城之西故道巳堙而歲有衍溢之虞
北流旣䭿而方患隄防之缺介衆所利卿靡弗聞舊
德所臨朕亦何慮於戲兵民細故責之將佐而可爲
邦國大猷非吾耆老而誰聽勉盡白首之節以寬北
頋之憂可特授檢校司空持節相州諸軍事相州刺
吏充彰德軍節度相州管内觀察處置等使再任知
大名府兼北京留守司公事畿內勸農使充大名府
路安撫使馬步軍都緫管仍加食邑五百戶食實封
二百戸勲封如故主者施行
詔勑四十一首
尚書左丞韓忠彦免弟嘉彦尚主不許詔
勅忠彦覧所劄子奏伏聞聖恩宣召臣弟嘉彦赴禁
中引見欲令尚主伏望以長主之貴更加慎擇事具
悉惟先正魏公光輔三世有勞宗祧雖没元身其報
在後先皇帝追懷忠厚之德許以婚媾之親逮茲奉
行實出遺旨雖卿以惡盈爲戒深欲固辭而朝廷謂
無德不酬莫回成命謙冲之意嘉歎不忘所請宜不
許故茲詔示想宜知悉
不允詔(同上條)
昔王導以輔政之業郭子儀以專征之功肆其後人
皆聮戚里衣冠之盛晉唐所稱未聞其子孫以盈滿
爲言而朝廷聽辭避之請也今子先正實配前人築
館之恩報功斯在蓋便蕃之寵屬於乃父而事不在
卿選擇之命出於先朝而朕不敢易體茲至意罔或
固辭所請宜不允
門下侍郞孫固乞致仕不允仍給寬假詔
勅孫固省所劄子奏春中以被病危重乞一致仕名
目聖恩深厚未忍遽從今氣血益以羸耗在假已二
十日坤成聖節不能勉強趨赴伏望聖慈察臣出於
至誠曲成其志事具悉朕以篤老之臣於國有肝膽
之親而命以位非責其趨走之勞也卿以垂白之年
許朕以股肱之用而受其託非徒爲朝謁之勤也今
者眷倚之厚朕方未怠聞望之隆人亦無間徒以壽
日方迫疾勢未平不能造朝遂欲謝事旣非朕所以
待卿之本意亦非卿所以事朕之素心人其謂何朕
實未諭旣命賜告以自養卿其少安而勿違所請宜
不允仍給寬假將治故玆詔示想宜知悉
韓忠彦乞外任不許詔
勅忠彦覧所劄子奏兄爲執政第爲駙馬未有似此
體例不若自求罷免伏望許解近司處之外任事具
悉魏公之功没而不朽先帝之命久而不忘吾有懷
舊動擢卿於六官之貴繼因遺旨屬嘉彦以副車之
姻推吾此心蓋非一日本將弁錄其子以寵其父豈
欲獨收其弟而棄其兄比因力辭嘗巳臨諭有唐故
事非獨一家本朝巳行亦存近比尚兹勤請殊失眷
懷吾欲伯伸相望於朝以示國家不替舊德起視乃
職罔復煩言所請宜不許故茲詔示想宜知悉
不允詔(同上條)
勑忠彦省所創子奏兄爲執政弟爲駙馬未有似此
體例不若自求罷免伏望許解近司處之外任事具
悉君臣之間以誠意相遇則事無不可以形迹爲務
則理或難通朕惟魏公歷事三朝咸有一德功存社
稷澤及子孫追懷茂勲述行先志以卿性資忠良久
更事任可以寄股&KR2698;之託以嘉彦業履純絜方及冠
歲可以與姻親之選各隨材分以答勲勞由義而言
略無嫌疑之可避顧卿何慮特假形邇以爲辭况考
之古今亦有成例祗服朕訓何䘏人言其同復辭以
安厥位所請宜不允故茲詔示想宜知悉
孫固乞致仕不允詔
勑孫固省所二上劄子奏乞致仕事具悉卿以疾辭
位義也而朕以事晉卿亦義也旣皆爲義則卿之所
執雖未爲過而朕之所設亦豈遽非乎尚何力辭以
廢成命今者四方無虞廟堂之上非有艱難之慮緩
急之政也卿疾雖未復而勢巳有間日雖稍久而事
則無損誠能得告以養疾疾愈而造朝宜若於體無
害也治疾以安身身強而圖報宜若於國有𥙷也尚
何所疑而辭之不巳乎勉徇前命無復煩請所請宜
不允故茲詔示想宜知悉
趙君錫免刑部侍郞不允
勅君錫省所奏辭免恩命事具悉朕以卿仁恕不苛
必能哀矜有罪寬平盡下可以詳究微文矧在東臺
逮兹累歲觀封駮之無避知廉直之有餘衆言旣孚
朕志亦定往祗成命罔復固辭所請宜不允故茲詔
示想宜知悉
吕公孺免戸部尚書不允詔
勑公孺省所奏辭免恩命事具悉方今賦有常供無
暴歛之人用循故事有不給之虞朕眷求長材委以
足用虛位以竢累月于茲卿家本世臣早更事任頃
涖京邑亦旣久勞辭而不居誰使任事所請宜不允
故兹詔示想宜知悉
太皇太后明堂禮成罷賀賜門下手詔
勅門下皇帝臨御海内晏安五經季秋再講宗祀克
有君德以享天心顧吾何功獲被斯福今有司因天
聖之故事修會慶之盛禮將俾文武稱慶于廷吾自
臨决萬機日懷祗畏豈以菲薄之德自比章獻之明
矧復皇帝致賀于禁中羣臣奉表于闈左禮文旣具
夫又何求前朝舊儀吾不敢受將來明堂禮畢更不
受賀百官並内東門拜表故玆詔示想宜知悉
太師文彦博乞致仕不許詔
勅彦博覧所劄子奏陳乞致仕事具悉吾之用卿本
以公義卿之事人亦非私意起於旣謝凡以爲民矧
於陟降之間未覺筋力之憊苟誠在愛民則愈老而
民不厭誠在許國則愈久而君益親卿旣以道深結
於朝而欲以私自便而去義有未可非吾所知所請
宜不許故玆詔示想宜知悉
不允詔(同上條)
勑彦博省所劄子奏陳乞致仕事具悉絜去就之分
厲廉耻之風此新進之士立名於世者之所爲也以
朝廷爲家以社稷爲悅此老成之臣竭忠於國之者
所志也卿昔以八十之年不䘏小廉出徇朝命旣得
之矣歲月未幾體力猶康遽欲告歸朕所末喻豈以
老成之望而蹈新進之爲謂宜少安卒輔予治所請
宜不允故茲詔示想宜知悉
文彦博致仕甫免兩鎮不許詔
勑彦博覧所再上劄子奏辭免恩命乞只以河東一
鎮致仕貼麻處分事具悉朝廷數以兩鎮命卿而卿
率以固辭獲免抑有由也或特恩之横被或謝事而
得休歷考前後所加猶是公相常禮今者老而復起
起而復歸率自帝師之隆未見前人之比兼持旄節
夫豈過哉巳却封章姑止可也所請宜不許故玆詔
示想宜知悉
不允詔(同上條)
勅彦博省所再上劄子奏辭免恩命乞只以河東一
鎮致仕貼&KR0984;處分事具悉命由君出禮以義起豈必
皆有故事然後得以奉行卿有德有年在朝不見其
比或出或處自昔未聞其人矧復兩鎮之異恩旣有
先朝之成命蓋昔日之勲未若今日之盛則今日之
受豈必前日之非勉聽朕言祗受冊禮所請宜不允
故茲詔示想宜知悉
文彦博三免兩鎮不許詔
勅彦博覧所三上劄子奏辭免兩鎮恩命止授河東
一鎮致仕事具悉卿股肱四朝而爲二帝師求之古
今末見倫擬得謝而去在禮宜殊佩相印持將鉞以
爲未足故并付以蒲中漢中之衆所以華國非特以
爲卿寵也今辭之不巳深所未喻吾志先定卿其勿
辭所請宜不許故茲詔示想宜知悉
不允詔(同上条)
勑彦博省所三上劄子奏辭免兩鎮恩命止授河東
一鎮致仕事具悉朝廷之命審而後發非力辭之所
得免也卿親對便坐繼三上章詞巳竭矣而朕之素
心終不可易日卿兩以師臣歸第前無其比而後(無其)
繼雖兼擁二節孰以爲非者哉所請宜不允故茲詔
示想宜知悉
文彦博免兩鎮許詔
勅彦博覧所累上劄子奏辭免兩鎮恩命乞秪帶河
東一鎮致仕事具悉恩之不勝義舊矣卿旣告老而
吾以至恩授卿二鎮朝有成命而卿以大養執節固
辭雖欲不聽其如義何况卿所陳關國之體以謂宗
室之故不當施於羣臣而非法所加亦難行於治世
辭之以禮衆實謂宜吾豈以一時之恩而廢天下之
義哉勉從所請還卿舊節再惟誠悃不忘嘉歎特依
所請換授依舊領河東節度使致仕故玆詔示想宜
知悉
允詔(同上條)
勑彦博省所累上劄子奏辭免兩鎮恩命乞秪帶河
東一鎮致仕事具悉朕惟先朝嘗以兩鎮寵緩大臣
者惟魏國忠獻韓公與卿爲二忠獻旣巳一辭於前
而卿亦嘗再辭於後先帝亮其至意爲改冊書天下
旣頌先帝之明復嘉二臣之義今朕嗣守成憲率而
行之以卿累章稽之故事實無違者古之君子愛人
以德朕豈忘斯義而廢卿言特依所請換授依舊領
河東節度使致仕故玆詔示想宜知悉
河東官吏軍民示喻勅書
勑河東官吏軍人僧道百姓等朕以文彦博四朝舊
臣一時耆德起於旣老之後輔予纉服之初奏章屢
陳歸意莫奪師臣之貴爵無復加將鉞之崇恩俾還
舊矧爾故鄕之父老安於前尹之威懷比聞冊書想
多歡慰今特授文彦博太師開府儀同三司太原尹
充河東節度管內觀察處置等使致仕加食邑一千
戸食實封四百戸勲封如故故玆示諭想宜知悉將
士等各得平安好參佐官吏僧道耆壽百姓等並存
問之遣書指不多及
孫固乞致仕不允詔
勑孫固省所劄子奏自去年正月未涉夏兩次重病
蒙聖恩寬假得遂生全然臣一年飲食减少氣力羸
乏仰于天聽以祈矜憫許臣休致事具悉朕屬任耆
老本非旅力之求卿被遇股肱豈可一朝而去雖自
以羸瘠爲苦朝謁多艱然而遇事不廢思慮之明進
對每有諮謀之益何損於政遽當告歸矧今邊防無
異域之虞宥府有同寮之助勉親藥餌仰徇邦家神
之聽之介以壽考所請宜不允故茲詔示想宜知悉
韓忠彦免同知樞密院不久詔
勑忠彦省所劄子奏伏覩除同知樞密院伏望追改
新命事具悉朕以西樞緫領兵要綏御邊防事有失
於須臾患或貽於久遠是用輟卿左轄之要付卿右
武之權分職雖殊柄用則一易地而已力辭謂何矧
復親黨之微嫌豈爲腹心之深累勉起視事尚體眷
懷所請宜不允故玆詔示想宜知悉
蘇頌免尚書左丞不許詔
勑蘇頌覧所劄子奏辭免恩命事具悉卿家世名臣
少小篤學在昔圖史包括無遺本朝典章指陳可數
中以直道廢於一時終守金石之姿不爲燥濕所變
白首在列丹心甚明進轄中臺斷自吾意服勉休命
勿爲固辭所請宜不許故玆詔示想宜知悉
不允詔(同上條)
勅蘇頌省所劄子奏辭免恩命事具悉卿日奉寶訓
進讀金華詞氣裕然進退以禮朕旣巳熟聞講觧之
益抑又究觀業履之詳臺中紀綱責任丞轄卿其以
平昔舊聞施於政事朕亦以所參庶政驗卿前言母
爲固辭當取成效所請宜不允故玆詔示想宜知悉
蘇頌再免左丞不許詔
勅蘇頌覧所再上劄子奏辭免恩命事具悉卿昔在
仁祖之朝巳預石渠之選一時同列于今幾人結髮
翰墨之場白首忠信之節議論如故志意不衰擢任
柄臣蓋旌耆德辭至于再殊匪吾懷所請宜不許故
玆詔示想宜知悉
不允詔(同上條)
勅蘇頌省所再上劄子奏辭免恩命事具悉二轄之
司萬幾所萃不明故事政或失於紛更不逹當今用
或病於膠固朕以卿誦習典章而不厭更閱義禮者
尤多擢實左右之聮實求咨訪之益雖力辭之不巳
頋成命之難回所請宜不允故茲詔示想宜知悉
知樞密院孫固乞避親不允詔
勑孫固省所劄子奏伏覩除韓忠彦同知樞密院事
緣臣有女嫁忠彦之弟純彦有此親嫌理合廻避伏
望罷臣知樞密院事獲遂休退事具悉朕惟先朝同
秉樞機之臣有以近親不許避免之比是以並建長
貳之懿不取形迹之嫌今卿以謂無他同寮詣循著
令雖祖宗舊法不可遂忘而君臣同德故爾無害豈
以纖芥之故遽爲退老之謀再閱謙詞徒用嘉歎所
請宜不允故玆詔示想宜知悉
周尹進興龍節無量壽佛勑書
勑周尹省所進奉興龍節無量壽佛一軸事具悉佛
心無爲佛壽無量有能繪其真相俾來獻於誕辰勉
我以淸淨之風祝我以期頥之福忠勤深至嘉歎不
忘故茲示諭想宜知悉夏熱汝比好否遣書指不(多及)
范百禄免侍讀不允詔
勑百禄省所上表蒙恩除兼侍讀伏望特寢譔恩事
具悉卿秉心直諒臨事莊栗頃貳憲部持法寬平不
屈於權要及領選曹馭吏詳察不撓於煩劇其逹於
吏治朕旣知之矣至於通經博古慨然正論昔由此
進今以是老朕窹寐格言而獨未聞焉挾策進讀其
勿復避所請宜不允故茲詔示想宜知悉
趙君錫免吏部侍郎不允詔
勑君錫省所奏辭免恩命事具悉卿孝友慈祥可以
施於有政寬栗柔立可以命之有家適從議讞之勞
遷領銓綜之重蓋因巳試之效非有躐等之嫌選劇
務繁不可久曠勉力思報賢於固辭所請宜不允故
茲詔示想宜知悉
文彦博免孫男康世章服不允詔
勅彦博省所劄子奏辭免孫男康世章服事具悉卿
以耆老給扶子孫以進見授服前後旣異豈以重復
爲疑奏牘上聞何其畏慎之過巳頒成命罔復重辭
所請宜不允故茲詔示想宜知悉
孫固乞致仕不久詔
勑孫固省所劄子奏以老病情迫累乞休致未賜開
可緣年齒晚暮疾病侵陵今日筋骸困憊至此無復
安全之理伏望哀憐早降俞旨事具悉卿逮事聖考
於潜宫與開先朝之大政貴老求舊屬任之意方隆
引疾告歸退避之言巳甚君臣同德夫豈當然體力
雖衰姑復自勉所請宜不允故玆詔示想宜知悉
宰相吕大防等爲旱乞退不允詔
勑大防等省所劄子奏時雨不足乞罷免職任事具
悉歴時告旱歲事可虞精禱未孚神貺猶嗇朕側身
思咎終夕靡遑卿等躬任爕和志同憂患雖引義自
責大臣之體則然而釋位求安有國之計何頼尚講
救荒之攻以助憂民之誠苟能使旱不爲炎則朕復
何咎所請宜不允故茲詔示想宜知悉
太皇太后以旱賜門下詔
勑門下吾母臨四方親决萬務淸心克巳凡以爲民
而天意弗或歴時災旱宿麥幾盡秋稼未立饑饉旣
至疫癘將起齋祠雖切漠然弗應吾則不德民實何
罪中自循省寢食皆廢豈政治失當事之害物者尚
多上下否塞情之不通者非一刑或不稱其罪用或
不當其人有一于斯皆足以上怫天心下擾民聽循
致斯旱咎實在吾皇帝遇災恐懼不敢自佚旣命有
司降食避殿罷五月朔朝吾亦自合月二十三日後
减常膳側身念咎固無吝於改爲恊德濟民尚有永
於列位故茲詔示想宜知悉
皇帝以旱賜門下詔
勅門下朕奉承統業于今五年臨御崇高未逹庶政
夙夜祗懼若涉淵冰常恐德之弗類無以卜慰民望
上當天心今者冬雪不效春雨弗若逮此孟夏旱災
如焚麥不允食禾未出土歲事凛凛民且狼頋雖禱
祠備至而神莫之答惟循省自克則災或可消意者
政令寬弛吏或爲害而莫懲歟賦役失當民病於事
而莫察歟忠言有壅而未逹賢才有抑而未用歟念
之雖勤行則未至昭明恐懼之誠意庶幾隂陽之不
違可自今月二十三日後减常膳不御前殿及將來
五月一日罷文德殿視朝朕上奉東朝深愧常珍之
日缺下臨庶尹猶冀嘉言之上聞苟利於人其無不
可故茲詔示想宜知悉
鄧温伯免翰林承旨不許詔
勑温伯覧所奏辭免恩命事具悉卿以文史足用久
在禁林慎靖寡尤首承密旨雖云新命率皆前官尚
此盤桓固求引避旣違朝廷號令之信徒有道路進
退之嫌其尚亟前勿爲煩請所請宜不許故茲詔示
想宜知悉夏熟卿比平安好遣書指不多及
不允詔(同上條)
勅温伯省所奏辭免恩命事具悉翰林以議論爲官
而承旨以年德爲選茲所以歴求多士復用舊人卿
旣久在朝廷當識朕意遷延退託雖多長者之風號
令文詞宜得宿儒之用成命不反固辭實難所請宜
不允故茲詔示想宜知悉夏熟卿比平安好遣書指
不多及
吕大防等再爲旱乞退不允詔
勅大防等省所再上劄子奏近以旱暵爲沴乞罷職
任伏蒙詔命不從所請伏望早賜施行事具悉常暘
爲災民瘠已甚朕爲之父母而卿等爲朕股肱相與
憂之固其任也然至於求罷職事則匪朕心朕旣自
以失德爲疑卿等姑復以粃政爲念因民情而圖救
脩早備以防微旣能夙夜在公豈必逡廵去位朕志
如是卿其少安所請宜不允故茲詔示想宜知悉
彰德軍官吏軍民示喻勑書
勅彰德軍官吏軍人僧道百姓等朕以魏都要地宇
難其人馮京名臣姑易其節假爾鄴城之重壯我晉
鑰之聲矧旄鉞之得賢抑吏民之增氣巳頒大號想
慰輿情今特授馮京檢校司空持節相州諸軍事相
州刺史充彰德軍節度相州管内觀察處置等使再
任知大名府兼北京晉守司公事畿內勸農使充大
名府路安撫使馬步軍都緫管仍加食邑五百戶食
實封二百戸勲封如故故玆示諭悉宜知悉將士等
各得平安好參佐官吏僧道耆壽百姓等並存問之
遣書指不多及
馮京免彰德軍節鉞不許詔
勅馮京覧所上表辭免恩命事具悉老臣所在衆志
(安自)邊鄙震其威名吏民習於條教事可坐定政無更
張是用因魏都之舊疆換鄴城之新節孚號旣布僉
謀畢同方慶得人之難遽覧飛章之請吾命惟允卿
其勿違所請宜不許故玆詔示想宜知悉夏熱卿比
平安好遣書指不多及
不允詔(同上條)
勑馮京省所上表辭免恩命事具悉魏博重鎮舊用
老臣旄節寵章制存易地朕以卿著稱多士旣歴三
朝卧治此邦於今再歲復欲借君以爲重蓋亦因民
之所安豈其固辭而可得免祗服成命永綏北郊所
請宜不允故茲詔示想宜知悉夏熱卿比平安好遣
書指不多及
文彦博免致仕合得五人恩澤詔
勑彦博省所劄子奏今來致仕依條合得五人恩澤
乞賜寢罷事具悉朝廷以恩遇老臣無所不厚而卿
以禮自免辭不敢居卿旣能見得思義以律貪夫朕
豈不能成人之美以明晚節蓋知損之爲益是以高
而不危所請宜允故玆詔示想宜知悉夏熱卿比平
安好遣書指不多及
范百禄免翰林學士不久詔
勅百禄省所上表辭免恩命事具悉卿蚤以直言預
英祖之選中以直道干神考之知侃然立朝老而益
劭朕欲訪經籍討論之助求文章潤色之工旣巳寘
卿金華之中玆又擢卿玉堂之上矧復班六曹之首
無躐等之嫌繼仲父之賢有位家之慶朝有成命勢
不可違時方須才義亦難奪所請宜不允故玆詔示
想宜知悉
欒城集第卷三十三
