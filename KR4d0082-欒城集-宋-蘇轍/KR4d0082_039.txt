欒城集卷第三十九
右司諫論時事五首
論戶部乞收諸路帳狀
准尚書戶部牒元祐元年七月二十五日敇節文
一府界諸路州軍錢榖文帳舊申三司昨撥歸逐
路轉運提刑司點磨歲終刑部尚書點取勾訖帳
勘覆今上件諸州軍錢榖文帳欲收歸戶部點磨
一府界諸路州軍常平等錢榖文帳舊申司農寺
昨撥歸逐路提舉司點磨戸部右曹歲取提舉司
勾訖帳赴部點磨今上件諸州軍錢榖文帳欲收
歸戶部點磨者
右臣竊聞熙寧以前天下財賦文帳皆以時上於三
司至熙寧五年朝廷患其繁冗始命曾布刪定法式
布因上言三部胥吏所行職事非一不得專意點磨
文帳近歲因循不復省閱乞於三司選吏二百人顓
置一司委以驅磨是時朝廷因布之言於三司取天
下所上帳籍視之至有到省三二十年不發其封者
蓋州郡所發文帳隨帳皆有賄賂各有常數常數已
足者皆不發封一有不足即百端問難要足而後已
朝廷以布言爲信帳司之興蓋始於此張設官吏費
用錢物至元豐三年百尾七八年間帳司所管吏僅
六百人用錢三十九萬貫而所磨出失䧟錢止一萬
餘貫朝廷知其無益遂罷帳司而使州郡應申省帳
皆申轉運司内錢帛粮草酒麴商税房園夏秋税管
額納畢鹽帳水脚鑄錢物料稻糯帳本司别造計帳
申省其驛料作院欠負修造竹木雜物舟船柴炭修
河物料施利橋船物料車驢草料等帳勘勾訖架閣
蓋謂錢帛等帳一司總領國計須知其多少虛實故
帳雖歸轉運司而又令别造計帳申省至於驛料等
帳非三司國計虚羸所系故止令勘磨架閣又諸路
轉運司與本部州軍地里不遠取索文字近而易得
兼本道文帳數目不多易以詳悉自是内外簡便頗
稱允當今戸部所請收天下諸帳臣未委為收錢帛
等帳耶為并收驛料等帳耶若盡收諸帳為依熙寧
以前不置帳司不添吏人耶為依熙寧以來復置悵
司復添吏人耶若依熙寧以前則三二十年不發封
之弊行當復見若依熙寧以来則用更六百人磨出
失陷錢一萬貫而費錢三十九萬貫之弊亦將復見
臣乞朝廷下戸部令子細分析聞奏然臣竊詳司馬
光元奏自改官制以来舊日三司所掌事務散在六
曹及諸寺監戸部不得總天下財賦帳籍不盡申戶
部戸部不能盡天下錢榖之數欲乞令戸部尚書兼
領左右曹其舊三司所管錢榖財用事有散在五曹
及諸寺監者並乞收歸戶部推其本意蓋欲使天下
財用出納舒卷之柄一歸戶部而戸部周知其數而
已今戸部既已專領財用而元豐帳法轉運司常以
計帳申省不為不知其數也雖更盡收諸帳亦徒益
紛紛無補於事矣臣謂帳法一切如舊甚便乞下三
省公議然後下戶部施行謹錄奏聞伏候勑旨
言責降官不當帶觀察團練狀
右(臣)伏以朝廷典章百世所守因事變法為患常多
祖宗之世使相節度不領京師官局其奉朝請必改
它官或為東宫三師或為諸衛將軍太平興國中以
趙普之勲自河陽還朝止為太子少保以向拱張永
德之舊並為環衛至今諸道鈐轄總管以防團老歸
者亦以諸衛處之蓋其遺法也至眀道中錢惟演以
章獻皇后親嫌罷樞密使始以保大節度為景靈宫
使治平中李端愿以長公主子亦以武康節度為醴
泉觀使恩倖一啟自是戚里以節察居京邑不治事
者肩相磨也然猶未見以罪降黜而以觀察團練享
厚禄居謫籍者近日李憲以宣州觀察使提舉眀道
宫王中正以嘉州團練使提舉太極觀二人貪墨驕
横敗軍失律罪惡山積雖死有餘責聖恩寬貸皆寘
之善地而又首亂國憲假以使名臣恐後世推壊法
之始歸咎今日謂宜考修制度追還誤恩以存舊典
且使罪人知有懲艾謹錄奏聞亦非小補也臣不勝
區區守法愛君之心欲乞追還前命使天下眀知朝
廷不以私愛害公議干冐鉄鉞俯伏待罪
再論京西水櫃狀
右臣三月中奏乞令汴口以東州縣各具水櫃所占
頃畝及每歲有無除放二税仍具水櫃可與不可廢
罷如决不可廢即當如何給還民田以免怨望尋蒙
朝旨令都水監差官相度到中牟管城等縣水櫃元
舊浸壓頃畝及見今積水所占及退出數目應退出
地皆撥還本主應水占地皆以宫地對還如無田可
還即給還元估價直聖恩深厚棄利與民無所靳惜
所存甚遠然臣訪聞水所占地至今無官地可以對
還而退出之田亦以迫近水櫃為雨水浸淫占壓未
得耕鑿知鄭州岑象求近奏稱自宋用臣興至水櫃
以来元未曾以此水灌注清汴清汴水流自足不廢
漕運乞盡廢水櫃以便失業之民臣愚以為信如象
求之言則水櫃誠可廢罷欲乞朝廷體念二縣近在
畿甸民貧無告特差無干礙水部官重行體量若信
如象求所請特賜施行不勝幸甚謹錄奏聞伏候勑
旨
乞復選人選限狀
右(臣)竊聞監察御史上官均上言極論官冗之弊已
蒙朝旨降付給舍左右司看詳施行臣伏見祖宗舊
法凡蔭補子弟皆限二十五歲然後出官及進士諸
科釋褐合守選人并州縣選人除司理司法縣尉外
得替日皆合守選逢恩放選乃得注官所從来久遠
仕者習以為常雖經涉歲月不以為怪及先朝患天
下官吏不習法令欲誘之讀法乃令蔭補子弟不復
限二十五歲出官應係選人皆不復守選並許令試
法通者注官自是天下官吏皆爭誦律令於事不為
無益然人既習法則試無不中故蔭補者例減五年
而選人無復選限遂令吏部員多闕少差注不行訪
聞見今已使元祐四年夏秋季闕官冗之患亦云極
矣臣愚以為方人未習法誘以免選於理亦宜及其
既習雖無免選不患不習且為吏而責之讀法本事
之當然不為過也謂宜追復祖宗守選之舊而選滿
之日兼行先朝試法之科此亦今日之便也欲乞以
臣所言付給舍左右司一處看詳立法謹錄奏聞伏
候勑旨
論諸路役法候齊足施行狀
右(臣)訪聞諸路所定役法限日已滿近日䕫州等路
文字相繼申到旋已逐一進呈施行(臣)竊惟諸路役
法所係民間利害至深至廣雖逐路事體各别條目
必有不同而朝廷變法從便措置大意所謂海行條
貫者不得不同也(臣)竊恐詳定役法所急於行法每
遇逐路申到文字不候類聚參酌見得諸路體面即
便逐旋施行因此致諸路役法大體參差不齊使天
下之民不得均被聖澤欲乞指揮本所候諸路所申
文字稍稍齊集見得諸處役法不至大段相遠然後
行下謹錄奏聞伏候勑旨
申書舍人論時事一首
申本省論處置川茶未當狀
朝廷若罷益利路榷茶之法只榷陜西沿邊諸郡不
許客旅私販仍將沿邊每歲合用益利諸場茶色及
斤重配在諸場令及時立限和買(比民間價例微高隨每歲茶價高下)
(立定州縣不得低佑茶價令人戶不肯申官以致出一如尋常和糴米粟之比可也買茶之限令茶場司)
(仍得不过展每茶戶入場中賣須即時棟選秤買限如有事故湏至展限者具事由申本司量展五日)
(茶戶結保請領及時送約以上並不得輒行仰靳不得輒有晉滯或更依客旅体例秋冬先放茶價令)
官買數足方許私下交易除沿邊所榷地父外一任
客人興販如此擘畫比之頃年全榷益利及陜西諸
州其利有五益利茶戶不被官場以賤價大秤抑勒
收買一也昔茶未有榷民間採茶凡有四色牙茶早
茶晩茶秋茶是也採茶既廣茶利自倍自榷茶以來
官中只要早茶其餘三色茶遂棄不採民夫茶利過
半今既通商則四色茶俱復採二也官所運茶止於
邊郡所須比榷茶之日所運減半則茶遞役兵及州
郡顧脚皆得輕減三也陜西茶商旣行岐雍之閑民
皆食賤茶四也益利諸州百貨通行酒稅課利理當
自倍五也若比之今來有司所議但榷名山梁洋三
處放行益利諸埸茶貨其利有四名山梁洋三處榷
法如舊而不榷之地犬牙相錯榷與不榷茶戶利害
相遼例皆王民而咫尺之間不宜頓有此異一也榷
與不榷地分不遠小人易以起動茶戸借如名山之
西南出茶之地尚有雅州盧山榮經等處若放令此
茶北出道過名山彼此相雜不可辨認若放令此茶
由水路入嘉眉則名山之茶亦當從此走失寬則榷
法自廢急則民遭誣罔横被從配二也官中所買只
用早茶則牙茶晚茶秋茶亦為棄物民失厚利與頃
歲無異三也沿邊諸州蕃部所要茶色各別今只將
名山梁洋三色茶與之彼既未諳茶性必有不售四
也若比之今來或人之說兼榷陜西裏外諸州據合
用茶數於益利諸場和買官自般賣和買之餘成都
路客人販茶不得過劒門利州路客人販茶不得過
陜西其害有三盡奪茶利商賈不行百貨不通酒稅
課利自减一也運茶既多遞鋪役兵及州郡顧脚勞
費與頃年無異二也岐雍之民仍食貴茶三也由此
觀之朝廷若但和買邊郡合用茶數只於邊郡立榷
法其餘率皆通商此法一行則上件三說之弊自除
至於供給蕃部收買戰馬之利則與三說無異以此
較之利害可見謹錄奏聞伏候勑旨
戶部侍郎論時事二首
因旱乞許羣臣面對言事劄子
臣伏見二年以來民氣未和天意未順災沴荐至非
水即旱淮南饑饉人至相食河北流移道路不絶京
東困弊盗賊羣起二聖遇災憂懼傾發倉廪以救其
之絶獨此三路所散已僅三百萬斛矣異時振恤木
見此比然而民力已困國用已竭而旱勢未止夏麥
失望秋稼未立數月之後公私無繼羣盗蜂起勢有
必至臣未知朝廷何以待此臣竊見太皇太后陛下
清身奉法與物無私皇帝陛下恭默靖慎動由禮義
皇天后土照知此心而和氣不應深所未喻陛下嘗
䆒其說否臣聞天氣下降地氣上騰隂陽和暢雨澤
乃至君廣聽以納下臣盡言以奉上上下交泰元氣
乃和今二聖居幃箔之中所與朝夕謀議者上止執
政大臣下止諫官御史不過數十人耳其餘侍從近
臣雖六官之長皆不得進見而况其遠者乎(臣)以謂
羣臣識慮深淺不同其心好惡亦意故須兼聽廣覽
然後能盡物情而得事實今陛下聽既不廣則所行
之事不得不偏聽狹事偏則隂陽亢隔和氣不效必
然之理也臣觀祖宗故事百官有司皆得以職事進
對從容訪問以盡其情今二聖臨御四方履人主之
位而謙恭退託疎遠羣臣不行人主之事遂使百官
不敢以職事求見臣謂宜因此時明降詔書許百官
而奏公事上以盡羣情之異同下以閱人才之賢否
人心不壅天道必從則久旱之災庶幾可息(臣)蒙國
厚恩此聞詔書引咎自責避正殿損膳分命(臣)僚並
走羣望私心踧踖不敢遑寧輒推天意人事影響之
應庶幾有補萬一惟陛下恕其愚僣略賜采擇取進
止
論西事狀
右(臣)伏見西夏頃自秉常之禍人心離貳梁氏與人
多二族分據東西廂兵馬勢力相敵疑阻日深入寇
之謀自此衰息朝廷略加招納隨即伏從使介相尋
(臣)禮甚至只自今年春末夏初以來始有桀心出兵
數萬掩襲涇原殺虜弓箭手數千人復歸巢穴朝廷
方事安衆難於用武接以君臣之禮加以冊令之恩
特遣使人厚賜金幣戎狄獸心敢為侮慢輒以地界
為詞不復入謝至於坤成賀使亦遂不遣中外(臣)子
聞者無不憤怒思食其肉臣忝備侍從主憂臣辱義
不辭勞况臣擢自小官列於禁近議論幾事既其本
職感激思報宜異常人是以冒昧獻言不避罪戾庶
幾聖意由此感悮雖被譴逐臣不恨也(臣)竊惟當今
之務以為必先知致寇之端由審行事之得失然後
料虜情之所在定制敵之長算誠使四其畢陳於前
羌戎小醜勢亦無能為也董氊本與西夏世為仇讎
元昊之亂仁宗頼其牽制梁氏之簒神宗籍其征討
世效忠力非諸蕃之比乃者董氊老病其相阿里骨
擅其國事與其妻契丹公主殺其二妻心牟氏其大
將鬼章及溫溪心等皆心懷不服阿里骨欺㒺朝廷
自稱董氊嗣子朝廷不察情偽不原逆順即以節鉞
付之謀之不臧患目此起阿里骨既知失衆虐用威
刑衆心日離而鬼章自謂與阿里骨比肩一體顧居
其下心常不悅夏人乘此間隙折節下之先與阿里
骨解仇結懽令轉說鬼章舉兵入寇復誘脅人多保
忠令於涇原竊發黨與既立羽翼既成是以敢肆狂
元昊之亂仁宗頼其牽制梁氏之簒神宗籍其征討
世效忠力非諸蕃之比乃者董氊老病其相阿里骨
擅其國事與其妻契丹公主殺其二妻心牟氏其大
將鬼章及溫溪心等皆心懷不服阿里骨欺㒺朝廷
自稱董氊嗣子朝廷不察情偽不原逆順即以節鉞
付之謀之不臧患目此起阿里骨既知失衆虐用威
刑衆心日離而鬼章自謂與阿里骨比肩一體顧居
其下心常不悅夏人乘此間隙折節下之先與阿里
骨解仇結懽令轉說鬼章舉兵入寇復誘脅人多保
忠令於涇原竊發黨與既立羽翼既成是以敢肆狂
言以動朝聽向若阿里骨以董氊之死來告立嗣朝
廷因其所請遍問鬼章溫溪心等以惟實當立若衆
以阿里骨為可立則既立之後衆必無詞若以為不
可則分董氊之舊秩以三使額授此三人阿里骨無
僥倖之命鬼章無怨望之意則夏人無與為援安能
動摇加以數年以來朝廷本厭兵事羌中測知此意
亦以自安頃者忽命熙河點集人馬大城西關仍云
來年當築龕谷聲實既暴虜心不寧舉兵自強釁亦
由此此所謂致寇之端由也先帝昔因梁氏簒逆之
禍舉兵誅討侵攘地界為怨至深羌虜之性重於復
讎計其思報之心未嘗一日忘也徒以喪亂相繼兵
力凋殘陛下臨御之初意切懷納是以連年入貢以
休息其民雖有恭順之言蓋亦非其木意矣假令犯
順固猶有詞今朝廷因其承襲之後賜之册命捐金
錢二十餘萬緡以爲之禮彼旣與我有君臣之分然
後可責以忠順之節朝廷此舉於義甚長而羌虜無
謀遂肆桀傲内則其國中士民自知不直必不爲用
外則中國兵將皆有鬪志易以立功曲直之幾於此
始定雖棄捐金弊以封殖寇讎小人謂之失策而分
别曲直以激勵將士智者謂之得計此所謂行事之
得失也元昊本懷大志長於用兵亮祚天付兇狂輕
用其衆頃為邊患皆歴歲年然而國小力微終以困
斃今梁氏專國素與人多不協内自多難而欲外侮
中原料其姦謀蓋非元昊亮祚之比矣意謂二聖在
位恭默守成仁澤之深遠近所悉既無用武之意可
肆無厭之求蘭會諸城鄜延五寨好請不獲勢脅必
從以為狂言一聞求無不得今朝廷既已漸為邊備
益兵練將則羌虜之心已乖本計不過秋冬寒凉之
後小小跳梁以嘗試朝廷而已若朝廷執意不摇守
邊無失則𣢾塞請盟本無愧恥若朝廷用心不一惟
務求和則求請百端漸不可忍此所謂虜情之所在
也凡欲應敵必先正名夏人初起邪謀必有一說其
一以為慢詞既逹則地界可得無窮之請因以滋彰
其二以為雖不得地實亦無損猖狂力屈稍復求和
中國厭兵勢無不許方其不遜則張皇事勢夸示諸
戎及其柔伏則略為恭順使中國黽俛而聽今朝廷
遣兵積粟地界之請固已不從然而號令未明逆順
未著臣恐夏人未知朝廷不憚用兵之意無以折其
姦心又恐將來姦窮力屈略修臣禮便與講和要約
不堅必難特久昔趙欲與秦為購其謀臣虞卿以為
從趙為購不若從秦為購於是東結齊人而秦人自
至區區之趙尚知出此而况堂堂中國畏避畜縮媮
於無事不一分别曲直而反聽命於羌人哉臣願陛
下明降詔書榜㳂邊諸郡其大意略曰夏國頃自亮
祚喪亾先帝舉兵弔伐既絕歲賜復禁和市羌中窮
困一絹之直至十餘千又命㳂邊將吏迭行攻討横
山一帶皆棄不敢耕窮守沙漠衣食併竭老少窮餓
不能自存朕統御四海均覆無外閔此一方窮而無
告遂敕諸道帥臣禁止侵掠自是近塞之田始復耕
墾既通和市復許入貢使者一至賜予不貨販易而
歸獲利無算傳聞羌中得此厚利父子兄弟始有生
理朕猶念孤童幼弱部族攜貳若非本朝賜之策命
假以寵靈則何以威伏酋豪保有疆土是時朝士大
夫咸謂夷狄反覆心未可知使者將行言猶未已朕
有存亾繼絶之志欲修祖宗爵命諸侯之典以為寧
人負我斷而不疑故遣使出疆授以禮命金錢幣帛
相屬於道邊人父老觀者太息以為仁義之厚古所
未有而狼子野心飽而背德不遣謝使不賀坤成朕
㠯君道拊之而不以臣禮報朕天地所疾將相咸怒
朕惟狂謀逆節止其一二姦臣國人何辜當被殺戮
是以弭兵安衆未議攻討然而逆順之理不可不明
其令沿邊諸將飭勵兵馬廣為儲峙敢有犯塞即殺
無赦彼既背逆天理不有人禍必有鬼誅姑修吾疆
以待其變臣料此命一出羌人愧畏雖未即款伏而
姦計沮屈無以號令其下諸路兵民知彼曲我直人
思致死勇氣一發邊聲自倍此必然之勢也今朝廷
日夕備邊常若寇至而但曲加隠忍不降此命使虜
衆一旦犯境終亦不免交鋒若聽臣此言要之亦不
出兵坐而待敵初無有異而使士氣感忿以思戰虜
情知難而自屈求和之請其至必速此所謂制敵之
長筭也(臣)竊聞朝廷近巳添屯兵將增廣邊儲議絶
和市使熙河帥臣招來阿里骨鬼章溫溪心人多保
忠等此兵法所謂上兵伐謀不戰而屈人者陛下若
能饒之以金錢而寬其䋲墨使將帥得盡其心間諜
得盡其力則事無不成而虜漸可制矣然有一事似
非(臣)所得言者但以蒙國厚恩不敢不盡昔熙寧元
豐之間所行政令雖未必便民然先帝操之以法濟
之以威是以令無不從而事無不舉頃者朝廷削去
苛法施行仁政可謂善矣然而刑政不明多行姑息
中外觀望靡然有縱弛怠惰之風平居無事姑以媮
安可耳今虜方不順勝負之變蓋未可知緩急之際
威令無素何以使衆臣謂宜因事正法以明示夫下
(臣)前所言去歲大臣承用阿里骨欺罔之奏授以節
制致令鬼章懷憤入寇夏人乘釁違命此則當時宰
相樞密使副苟簡無謀之罪也近者涇原賦馬至者
數萬殺略數千斥候不明備禦不及熙河賊退經今
累月而殺傷焚蕩之奏至今未止此則將帥弛慢不
畏朝廷之罪也陛下恬不爲怪略無責問政之不修
敦大於此中外相視以爲疑怪朝廷方將使人蹈白
刃赴湯火臣有以知其不能矣昔公孫洪爲相諸侯
有逆謀請歸侯印以塞責諸葛亮為相任馬謖不當
請自貶三等以右將軍領事蓋大臣體國不惜身自
降黜為衆行法今陛下何不取去歲冊命阿里骨與
議大臣不論去位在位皆奪一官至於兩路將帥雖
寄任不改而法不可廢皆使隨罪行罰以此號令四
方庶幾知所畏憚政修於朝廷之上而敵人恐懼於
千里之外勢之所至不足怪也今陛下未能正羣臣
而望西羌之畏威不可得矣(臣)聞范仲淹守慶州因
葛懷敏之敗請以任將非人因兩府遜謝損其勲爵
而復其位以激厲諸將感慰邊兵時雖不用而仲淹
之言至今惜之臣雖不敏究觀往事以為可施於今
不敢默已小(臣)狂僣斧鉞之誅無所逃避惟陛下裁
察取進止
貼黃或言阿里骨之請命與乾順之嗣立事
體無異今臣言冊命乾順為得策而封拜阿
里骨為失計似言之未當者臣以謂不然阿
里骨之請命可否在我而乾順之嗣立朝廷
且不得而知况能制其可否乎故臣以乾順
之命為是而以阿里骨之命為非不為妄(也論)
欒城集卷第三十九
