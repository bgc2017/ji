欒城集卷第三十四
北門書詔祈祝九十首
批答四十四首
門下侍郞孫固乞致仕不許不允批答二首
覧表具之吾不出帷幄臨御家邦實頼股肱之良以
持綱紀之要於其進退頋可輕聽之哉卿頃自近藩
擢貳東省本以年德之故非有䈥力之求若夫正顔
色出詞氣使人望之而忠誠可信鄙倍自遠斯可矣
豈以一病未能造朝遂欲舍而去哉誠請雖勤於義
未也所請宜不許
省表具之卿事先帝於東宮覧兵要於西府忠厚之
節始終不渝朕敷求舊人所得無幾親之信之以爲
手足尊之重之以爲耆龜非有大故不可棄也豈以
一病而輕去哉雖會朝之常儀與坤成之大慶未能
白力蓋亦何疑尚寧乃心終輔予治所請宜不允
劉昌祚免殿前副都指揮使不許不允批答
二首
覧表具之衞兵虛帥累月于玆召節亟還辭章繼入
旣匪眷懷之素復稽緫護之宜與其飾說以固辭孰
若勤職而圖報所請宜不許仍斷來章
省表具之卿結髮兵間著績境外臨緫環衞本以次
遷懇避節旄再形謙請頋成命之不反宜就職以無
辭所請宜不允仍斷來章
文彦博乞致仕不許不允批答二首
覧表具之卿以衞武之年踐吕尚之位安然無作則
功名自隆默然無言則卿尹自化當以至靖之德坐
鎮羣動之樞不勞施爲以憊䈥力今者初畢元祀遽
聞告歸幾務多閑朝謁非病屬任旣重披閱爲疑方
假百年之令猷以觀庶尹之成效來請雖切殊匪吾
心所請宜不許
省表具之老而謝事古之禮也而勢未可去蓋有不
得謝者矣卿元豐之間引年而歸隆知足之風元祐
之初承詔而起敦急病之義旣進退之兩得謂始終
之不渝方朝廷政事之優閑而卿志氣之康𥙿雍容
師保之地儀刑卿士之前朕之望卿意未有艾誠請
雖至義不可從所請宜不允
吕大防免明堂恩命不許不允批答四首
覧表具之吾聽政九重逮今四載觀孝孫之致享奉
文子以配天神人旣和禮樂備舉終事如素孰尸厥
功顧惟元臣宜與有慶往服休命其勿復辭所請宜
不許
省表具之朕臨御諸夏俛仰四年格茲秋成躬致禋
祝爕和鎮撫卿與有勞豈惟一朝顯相之勤實頼同
德贊襄之益國有成憲時錫寵章其罔復辭勉服休
命所請宜不允
覧表具之寵至而辭抑惟常禮義當而受頋亦何疑
永言宗祀之嚴實頼顯相之助加惠百辟罔遺一人
豈其股肱之良而無封邑之寵成命不易祗受勿違
所請宜不許仍斷來章
省表具之朕奉祀合宫祗見上帝諸侯致享邇臣侍
祠凡執豆籩咸被慶賜矧予元宰實代天工獨執謙
言孰先多士勉膺成命罔復固辭所請宜不允仍斷
來章
皇伯祖宗暉免恩命不許不允批答四首
覧表具之季秋致享羣后在廷卿奉祀濮園首帥宗
子相我熙事不忘肅雍逮茲禮成宜受帝祉矧朝廷
之寵數皆祖宗之舊章雖孰謙辭莫回成命所請宜
不許
省表具之朕推廣帝澤覃及海涯惟英祖伯仲之親
與濮園烝嘗之奉顯膺異數實先諸臣矧茲均福之
餘本緣升侑之慶祗服成命其又何辭所請宜不允
覧表具之無言不酬無德不報古之道也緫章之祀
成于顯相雖駿奔走執豆籩皆被其澤矣而况於王
乎雖復固辭難遂來懇所請宜不許仍斷來章
省表具之屬尊則禮必異親近則寵必先國之舊章
朕何敢廢矧惟合宫之祀實頼顯相之勤雖欲不居
懼失常典載嘉誠請難徇固辭所請宜不允仍斷來
章
皇叔祖宗祐宗楚免恩命不許不允批答四
首
覧表具之吾祗命元孫躬饗上帝父兄在列君臣肅
然熙事告成大霈時舉宜因休命之降以爲群臣之
先執謙而辭殊匪吾意所請宜不許
省表具之朕躬享上帝陟配文考事天事親一舉而
得旣受帝祉懼不敢專思與父兄共享其福若尊屬
懿親辭而不有謂羣臣何其聽朕命服此休寵所請
宜不久
覧表具之祭祀之澤神所照臨祖宗之舊吾無加損
卿侍祀夙夜終事肅雍旣同百僚咸被光寵豈獨㓗
巳固陳謙詞懇請雖堅成命莫改所請宜不許仍斷
來章
省表具之朕旣有事于明堂凡執事之臣咸與有慶
矧諸父兄之責朕所尊禮而祖宗之所顧享者耶辭
至干再深所末諭尚體至意無復煩請所請宜不允
仍斷來章
皇弟佶似偲免恩命不許不允批答四首
覧表具之吾奉承先緒成就諸孫宗祀合宮玆見元
良之盛大霈寰㝢特先仲叔之賢率時舊章錫以休
命體我眷厚其勿謙辭所請宜不許
省表具之兄弟之義譬如手足憂喜同之朕有事于
合宫徼福于上帝中外臣庶咸被其澤豈子諸弟之
親而不遍者乎朕命惟允其勿辭可也所請宜不允
覧表具之席父兄之貴居王公之尊典禮旣行爵命
自至茲以廣愛豈將期驕與其被命而力辭孰若居
寵而知畏祗服異數毋忘益恭所請宜不許仍斷來
章
省表具之宗祀文王以配上帝此周禮也議于諸儒
歴世不决逮我聖考一言而定朕奉而行之罔有增
損至於禮樂之文赦宥之澤咸有成法非朕所私豈
予諸弟之賢弗迪前人之訓祗服寵命其勿固辭所
請宜不允仍斷來章
劉昌祚免恩命不許不允批答四首
覧表具之卿國之虎臣帥我爪士緫章大祀宿衞有
勞宜爲六軍之先以承大賚之慶辭而不有殊匪吾
心所請宜不許
省表具之卿爲環列之尹職在訓齊方緫章之祠勞
於宿衞禮成加惠國有舊章上自將帥之聮下逮什
伯之長咸錫休命罔遺一夫苟將獨辭何以率衆所
宜請不允
覧表具之朝廷治安將帥閑暇因慶推賞或疑無名
孰知飬之之優蓋由責之之重鎮靖吏士折衝蠻夷
苟誠能之尚有大者往服成命毋復固辭所請宜不
許仍斷來章
省表具之朕三歲親祠百辟來助因上穹之降福縻
好爵以廣恩非獨爾私尚將何避若夫閫外之寄師
中之權朕旣不以私假人卿亦宜以功受禄今此成
命其勿固辭所請宜不允仍斷來章
中書侍郎劉摯免恩命不許不允批答二首
覧表具之吾雙日而朝勤勞政事四歲之久庶幾成
功幸斯民之小康見合宫之再享豈伊寡德實頼羣
公苟天下之信安夫何賞之不可大賚之慶胡以辭
爲所請宜不許仍斷來章
省表具之朕歴三歲以親祠罄四海之來祭雖祖考
之德足以致此而左右之助豈其無人卿夙夜在公
直諒不倚成我熙事爾勞居多惠澤之均率由舊典
巳行之命其罔固辭所請宜不允仍斷來章
尚書右丞許將免恩命不許不允批答二首
覧表具之祭有大澤惠及庶工凢自通籍之臣莫不
指日而待卿位在丞轄手執紀綱辭而不居衆或未
喻矧成命之不反宜勉受以勿違所請宜不許仍斷
來章
省表具之朕祗見昊穹嚴奉文考卿蚤以儒術用於
先朝蓋圖任有求舊之心而顯相有逮事之感實先
多士推霈渥恩其勿固辭往服成命所請宜不允仍
斷來章
文彦博致仕免兩鎮不許不允批荅二首
覧表具之凡自一命告老于朝考之舊章必加以爵
蓋所以敦始終之義礪廉退之風國之故常吾敢失
墜卿自祖宗之世兼將相之擢得謝神考之朝旣履
師臣之貴老而復起功成告歸豈以上公之尊不如
命士之寵兼鎮之重故事可推雖曰非常之恩孰是
元臣之比勉膺成命毋煩固辭所請宜不許
省表具之朕越自冲年嗣承大統念昔師臣之美起
卿謝事之餘元老在朝國勢增重誨言時至典學日
新方當問道之秋遽聞歸老之告留之不可爵之無
加推考舊章以錫成命因有餘而戒得雖嘉乃心念
不足於報功亦伸朕志所請宜不允
韓忠彦免同知樞密院不許不允批答二首
覧表具之吾以二三大臣分領兵政庶務雖職之煩
簡或異而事之緩急略殊然而屬任惟均出入無間
卿旣與聞國論豈不明吾此心安有緫轄中臺則足
以參幾微之决至於論議西府則不能處軍旅之
尚體春懷毋復謙請所請宜不許仍斷來章
省表具之惟乃先正歴事累朝經國論道有賢相之
規治兵禦戎得名將之略風績猶在子孫不忘今朕
舉以試卿意卿得其遺意勉膺成命其勿煩請上可
以幹國之蠱下可以信父之志所請宜不允仍斷來
章
蘇頌免尚書左丞不許不允批答二首
覧表具之國方治安典章文物可以御世朝有耆老
風采議論足以服人吾以卿夙守名節練逹故事舉
而用之豈苟而巳勉起就職毋廢成命所請宜不許
仍斷來章
省表具之朕若稽古訓况於祖宗之法何所不考思
得良士逹於今昔之故明以來詔以卿立朝滋久稱
道不亂擢寘綱轄之地以爲先後之寄明體茲意毋
復來請所請宜不允仍斷來章
吕大防等乞御正殿復常膳不許不允批答
二首
覧表具之吾勉而臨政志切爲仁凡克巳以濟民皆
力行而不悔矧今及旱傷稼憂在阻飢豈以菲食逾
旬指爲難事而卿等因是微澤率然上章雖嘉乃誠
殊匪吾意夫旱災之後荒政之所備者尚煩秋種雖
生終歲之可虞者非一與其君臣釋然而忘患孰若
上下相儆以圖安姑存降食之文以示畏天之實所
請宜不許
省表具之歷時不雨天之告戒巳深因旱責躬朕之
誠意未怠今雖小雨繼至而二麥巳傷饑饉有巳見
之形禾黍無必獲之理卿等遽陳誠請復求故常朕
仰畏天威下念民瘼深愧治朝之盛未知肉味之丼
矧復神毋愛民憂心如昨朕獨何意遄舉舊章湏歲
事之有成與天意而皆復所請宜不允
第二表不許不允批答二首
覧表具之吾性本恭儉居不求豐時方旱災懼若無
措是用側身念咎貶食以其上將答於天下心以慰
於民望今者膏澤旣至黍稷可期此則上帝仁愛之
深斯民鰥寡之幸在吾祗懼何敢弭忘卿等備位股
肱亮此誠意豈可因風雨之微順忽隂陽之久愆方
歲事之多虞姑復少竢苟民食之旣足吾亦何辭所
請宜不許仍斷來章
省表具之朕獲守丕基未習師保之訓不有善政以
干隂陽之和去冬以來時雨弗若譴告之久逮今半
歲有餘戒懼之誠豈以一雨而足永惟朝會之禮百
辟具來膳飲之常庶珍咸在方斯民之未裕匪朕意
之所存卿等寄在腹心志同憂樂奉我以黼扆之盛
不若處我於無過之中厚我以玉食之華不若助我
以兼濟之善所請宜不允仍斷來章
第三表不許不允批答二首
覧表具之乃者雩而得雨牟麥旣傷田雖可耕禾黍
猶病吾惟農夫之不易歲事之多艱未忘戒懼之誠
不遑口體之養今者時雨旣至秋稼稍蘇卿等遽與
庶官求信首請吾將推先王菲食之意以終斯民豐
歲之祈行之雖久而不謂勞卿其姑止以成吾志所
請宜不許
省表具之朕庶政不明常暘爲譴奔走祠望降黜典
常亦旣逾時僅而獲雨永惟天意之難復民食之未
充庶幾終歲之登成未免玆心之怵惕虛治朝之列
位損內饔之常羞於朕心猶曰未安而卿等遽以爲
請昔成湯自省以六事楚莊常懼於無炎朕旣嘉前
王之小心豈以一雨而遂懈所請宜不允
第四表許允批答二首
覧表具之吾聞天之降異本以仁愛人君君知畏天
乃克保有邦國故旱雖傷稼而恐懼修政則變或可
消雨雖應祈而怠忽忘災則歲未可必頃者膏澤荐
至羣言上聞吾夙興念此降食如故今勤請繼至屢
却弗回惟衆意之不可重違故事之不可終廢膳羞
之設雖勉強以復常修省之心終頃刻而不去尚頼
多士同致此誠所請宜許
省表具之畏天䘏民本朕躬平日之志避殿損膳抑
祖宗故事之常乃者亢陽爲災丼澤未遍朕祗率舊
典以行本心茲因屢請之勤審知時雨之足苟毋憂
於民食豈必廢於邦常朕旣川僉言正坐食珍不改
國朝之舊卿等亦廣吾意修政謹備常若水旱之來
所請宜久
書九首
皇帝明堂宿齋第一次問太皇太后聖體答
書
太皇太后致書于皇帝祗事緫章竭誠齋宿上承天
以報本内嚴父以顯親克慎多儀永膺繁祉
皇太后答書
皇太后致書于皇帝國有舊章禮嚴宗祀祓齋殿幄
之袐和調玉食之精益慎孝思以逆純嘏
皇太妃答書
皇太妃致書于皇帝齋居外朝躬承太祀穆然重室
之邃煥乎右坐之嚴祗率舊章以承天貺
第二次太皇太后答書
太皇太后致書于皇帝祀嚴三歲卜告中辛旣結佩
以齋心將奠玉而致享克勤陟降以接明靈
皇太后答書
皇太后致書于皇帝講禮令宮祇事上帝將儀式於
文考以教孝於諸侯尚愼威儀以承佑享
皇太妃皇書
皇太妃致于書皇帝上帝降衷文考升侑精誠盡於
齋宿進退比於樂文罔之告勞以湏降福
皇帝謝禮畢太皇太后荅書
太皇太后致書于皇帝奉承天休纉嗣先烈四及季
秋之吉再𣢾合宮之嚴禮成不違神貺昭答益懋仁
孝之本以格天人之和
皇太后答書
皇太后致書于皇帝秋物豐成克致粢盛之奉群心
祇若式觀職貢之來內盡紀誠外殫庶物遂與多儀
之盛何慙累聖之隆降福孔多克勤無斁
皇太妃答書
皇太妃致書于皇帝絜齋居外有夙夜之勤旋辟致
恭盡禮樂之變仰以報功於上帝俛以祈福於斯民
及此休成蓋亦勞止永膺福祚以保家邦
祝文十二首
北京南開二股河祭河瀆星辰祝文
維元祐四年歲次巳巳月朔日嗣天子名謹遣承議
郎行太常博士充祕閣校理武騎尉劉唐老敢昭告
于尾宿星乃者暑雨過常河流東溢因有司之來告
請以時而決䟽兵役暴興冀明靈之垂祐民心苟利
幸開塞之恊宜尚饗
景靈宫安鐡冰窗祝文
維元祐四年歲次巳巳八月戊戍朔十六日癸丑皇
帝遣昭宣使和州刺史内侍插班管勾景靈宫趙世
長致祭于里域真官伏以靈宇邃嚴周渠捍密有司
繕故以時易新旣命涓神敢告經始尚饗
後苑祈晴祝
維元祐四年歲次巳巳八月戊戌朔二十二日巳未
皇帝遣入内內侍省内東頭供奉官句當後苑譚扆
等請僧三七人於後苑華景亭𨳩啓祈晴道埸伏以
秋稼方登滛雨作沴矧合宫之大禮迫季月之近期
塗潦爲憂寢食幾廢仰祈法力之勝時歛積雨之祥
開示秋䁑以成歲事下慰勤農之念上全享帝之誠
謹言
大廟整漏奏告宣祖皇帝祝文
維元祐四年歲次巳巳九月戊辰朔六日癸酉孝曾
孫嗣皇帝臣名謹遣朝請大夫守太常少鄉直龍圖
閣柱國賜紫金魚袋臣李周敢昭告于宣祖昭武睿
聖皇帝伏以廟室久安霖雨乘隙飾工繕治選日告
虔棟宇益堅威靈無竦尚饗
後苑粉壇祈雨祝文
維元祐五年歲次庚午四月丙申朔皇帝遣入內內
侍省內東頭供奉官句當後苑譚扆等請僧三七人
於後苑華景亭開啓粉壇祈雨道埸伏以自冬常暘
涉夏未雨四方千里二麥一空惕焉不德之慙貽我
烝民之病爰假佛乘之妙力大啓天竺之淨壇庶使
鍾𣑽旣交作雲雷於淸晝膏澤普潤復禾黍於有秋
豈獨微衷之私實亦衆志之願謹言
五岳四瀆祈雨祝文
維元祐五年歲次庚午月朔日皇帝名謹遣左朝散
郞充集賢校理守尚書禮部郞中崔公度敢昭薦于
東嶽天齊仁聖帝伏以君德不修天澤弗應自冬涉
夏困於常暘失麥與禾何以卒歲率土之廣匪神孰
依雖或政令之失宜嗟彼烝庶之何罪尚祈丼雨克
卑豐年衆之所同神罔終棄尚饗
謝雨祝文
維元祐五年歲次庚午月朔日皇帝名謹遣左朝散
郞充集賢校理守尚書禮部郎中崔公度敢昭賽予
東嶽天齊仁聖帝伏以自冬歴春雨雪弗效由近及
遠麥禾可憂懼成凶年病我赤子神明昭答膏澤普
加力回大旱之餘卒致有秋之喜不腆之薦誠意斯
存尚饗
鳳翔府太平宮修殿告遷太宗神御祝文
維元祐五年歲次庚午月朔日孝曾孫嗣皇帝臣名
謹遣臣某敢昭告于太宗至仁應道神功聖德文武
睿烈大明廣孝皇帝伏以終南積高神明是宅仙廟
夙設容御攸存屬當圖新敢告遷寓少祈安妥旋復
故常尚饗
奏告五星祈雨祝文
維元祐五年歲次庚午四月丙申朔八日癸卯嗣天
子(名)謹遣左奉議郞守尚書吏部員外郞趙屼敢昭
告于東方歲星伏以膏澤不時咎在邦政烝庶何罪
橫罹深災惟神聦明實司造化尚霈丼雨卒成豐年
衆所共祈神豈弗答尚饗
天地社稷宗廟謝雨祝文
維元祐五年歲次庚午五月乙丑朔十三日丁丑嗣
天子臣名謹遣中大夫守門下侍郞柱國彭城郡開
國公食邑二千戸食實封五百戸賜紫金魚袋臣劉
摯敢昭賽于昊天上帝伏以旱始于冬牟麥旣病勢
延于夏禾黍亦傷憂心如焚靡神不舉雖責躬而何
益頼靈德之好生甘澤霶流羣槁復作民有望於饘
粥國無廢於粢盛仰止鴻私莫知所報尚饗
神廟寺觀謝雨祝文
維元祐五年歲次庚午五月乙丑朔十三日丁丑皇
帝謹遣左朝散大夫尚書吏部郎中胡宗回敢昭賽
于護國顯應公伏以民以食爲生神以民爲主亢陽
爲厲頋多匪德之慙靈雨既周終頼無私之施釋三
農之憔悴復九糓於登成利澤無窮恩德何報尚饗
嶽瀆謝雨祝文
維元祐五年歲次庚午月朔日皇帝名謹遣某官某
敢昭賽于東嶽天齊仁聖帝乃者歲方常暘民旣艱
食振倉廪而何救殫雩禜而莫聞雖懷閔雨之誠頋
乏應天之實是以並走羣望靡神不宗神惟不終棄
民國亦因以受賜油雲屢作甘雨俄均禾黍復生麻
菽可蓻民旣勤止朝夕耘耔之間神終相之時節風
雨之至尚饗
青詞十二苜
福寧殿開啓明堂頋告道埸青詞
維元祐四年歲次己巳八月戊戌朔十三日庚戍嗣
天子臣名請女道士二七人於福寧殿開啓明堂道
場一月罷散日設醮一座一百二十分位謹上啓元
始天尊太上道君太上老君混元上德皇帝伏以嗣
守丕業于今四年躬祀緫章方期再見講魯之舊當
先事于泮宫稽國之常亦預祈千中禁祓除祕殿祗
竢真游降福儲祥望璇霄而非遠奉珪奠幣冀釐事
之有成無任懇倒之至謹詞
罷散青詞
維元祐四年歲次己巳九月戊辰朔十三日庚辰嗣
天子臣名請女道七二七人於福寧殿罷散明堂道
埸設醮一座一百二十分位謹上啓元始天尊太上
道君太上老君混元上德皇帝伏以將𣢾合宫祗見
上帝遵道家之秘籙先祓不祥企眞馭於太虚罔違
誠悃錫玆社福卑我休成無任懇倒之至謹詞
北京南開二股河道場青詞
維元祐四年歲次巳巳月朔日嗣天子臣名謹遣承
議郎行太常博士充秘閣校理武騎尉臣劉唐老請
道士二七人爲開二股河開啓道場七晝夜罷散日
設醮一座一百二十分位謹上啓元始天尊太上道
君太上老君混元上德皇帝伏以大河西行巳見歴
年之久漲水東溢疑還故道之流兵役亟興民力重
困顧河朔災傷之未復惟天心惻怛以無私式遏橫
流少安北道無任懇倒之至謹詞
中太一宮祈晴青詞
維元祐四年歲次巳巳八月戊戌朔二十二日巳未
嗣天子臣名謹遣入內內侍省内侍高品臣楊偁請
道士三七人於太一宮眞室殿開啓祈晴道場謹上
啓元始天尊太上道君太上老君混元上德皇帝伏
以多稼如雲淫雨若注勢逾三日害及百嘉永惟刑
政之失中顧念蒼黔之何罪矧復宗祀有日百執致
功泥潦塞途中外告病仰惟眞聖之妙實司隂陽之
權廓淸繁雲煥發朝日屈伸俄頃變化無方使民獲
收歛之功而國遂齋祠之禮永望霄極祗薦勤誠無
任懇倒之至謹詞
明堂禮畢福寧殿道場青詞
維元祐四年歲次巳巳九月戊辰朔十四日辛巳嗣
天子臣名請女道士二七人於福寧殿開啓明堂禮
畢道場一七日羅散日設醮一座一百二十分位謹
上啓元始天尊太上道君太上老君混元上德皇帝
伏以因聽政之堂修饗帝之祀陟配文考大賚四方
禮成不違神貺昭答念非寡德之致顧依妙道文餘
祗祓禁塗遠逆眞馭誠心上逹微供獲陳無任懇倒
之至謹詞
罷散青詞
維元祐四年歲次己巳九月戊辰朔二十日丁亥嗣
天子臣名請女道士二七人於福寧殿罷散明堂禮
畢道埸設醮一座一百二十分位謹上啓元始天尊
太上道君太上老君混元上德皇帝伏以饗帝合宮
獲成嚴父之志薦誠秘殿復陳終事之儀靈科旣修
眞貺斯格肅若神光之下怳然誠意之通明德甚微
愧天心之博應神功莫澗保邦祚於無疆無任懇倒
之至謹詞
景靈宮預告稚飾聖祖青詞
維元祐四年歲次巳巳九月戊辰朔十七日甲申嗣
皇帝臣名謹遣昭宣使和州刺史內侍省内侍押班
管句景靈宫臣趙世長請道士二七人於景靈宫天
與殿開啓稚飾預告道場三晝夜罷散日設醮一座
二百四十分位謹上啓聖祖上靈道高九天可命保
生天尊大帝伏以威神在天像設有位稍經歲月寢
失光儀輒因靈科以告增飾無任懇倒之至謹詞
裝飾聖祖御容青詞
維元祐四年歲次巳巳九月戊辰朔二十日丁亥嗣
皇帝臣名謹遣昭宣使和州刺史內侍省内侍押班
臣趙世長謹上啓聖祖上靈高道九天司命保生天
尊大帝伏以眞聖所依宜極華煥歲月旣久必有增
嚴茲因卜日之良敢告飾工之始無任懇倒之至謹
詞
雅飾了畢開啓奉安聖祖真容道埸青詞
維元祐四年歲次巳巳九月戊辰朔二十七日甲午
嗣皇帝臣名謹遣昭宣使和州刺史內侍省內侍押
班管句景靈宫臣趙世長請道士二七人於景靈宮
天興殿開啓奉安道埸三晝夜罷散日設醮一座二
百四十分位謹上啓聖祖上靈高道九天司命保生
天尊大帝伏以靈德常新威顔有耀儼若斯民之望
怳然眞馭之臨肇自殊庭卽安珍館稽首延佇降福
無疆無任懇倒之至謹詞
西嶽謝雨青詞
維元祐五年歲次庚午月朔日皇帝名謹遣入內內
侍省内(東頭供奉官張怀宝請道士二七人於開啓謝雨道場晝夜設醮分位恭于)
金天順聖帝㐲以靈雨愆期農民驚顧精禱旣格神
應不違牟麥復存禾黍可望永惟千里之澤豈獨一
人之私尚終降休迄有豐歲無任懇倒之至謹詞
中太一宫祈雨青詞二首
維元祐五年歲次庚午二月丙申朔二日丁酉嗣天
子臣名謹遣入内內侍省内東頭供奉官臣李永言
請道士三七人於中太一宮真室殿開啓祈雨道場
謹上啓元始天尊太上道君太上老君混元上德皇
帝伏以冬雪不效春雨過期雲族屢興風災輒至牟
麥旣病秋種未入嗟民何罪籲天不聞惟側身念咎
之誠不敢自赦而絜齋祈福之舊亦莫少愆庶見膏
澤之滂流尚俾飢民之粒食懇禱斯極眞聖所臨無
任懇倒之至謹詞
維元祐五年歲次庚午五月朔日嗣天子名謹遣入
内内侍省内東頭供奉官句當三館秘閣臣李永言
請道士三七人於中太一宮真室殿開啓祈雨道場
謹尚啓元始天尊太上道君太上老君混元上德皇
帝伏以常暘爲雪夏以及中精禱未浮雨不逾尺麥
雖粗入未足以充八口之飢禾則始生猶當竢三日
之澤人謀竭矣天意謂何惟至道之密微運元化於
俄頃慈閔衆庶覆護邦家召呼風雲廣施千里之潤
勃興黍稷終致百室之盈永與斯民同仰靈德無任
懇倒之至謹詞
朱表七首
福寧殿罷散明堂預告道埸朱表
臣名言絜誠致享近在外朝先事告誠祗祓中禁企
聖眞於璇極嚴科式於靈埸忽怳攸通福祥來曁冀
奠玉而神享迄升煙而禮成終始莫違上下蒙慶臣
無任精虔激切之至謹奉表奏告以聞臣名誠惶誠
懼頓首蝢首謹言
北京開二股河罷散日道場朱表
臣名言秋水洊至河流灌盈溢於北都之南疑有東
行之漸亟興兵役永念民勞仰祈幽贊之功式遏横
流之勢浮議一定疲俗再安覬洪造之無私庶微衷
之不昩臣無任精虔激切之至謹奉表奏告以聞臣
名誠惶誠懼頓首頓首謹言
明堂禮畢福寧殿罷散道場朱表
臣名言親祠之重每三歲而後成陟配之隆及中辛
而旣舉顧非薄之何有頼真聖以焉依祗按靈科絜
齋祕殿仙游降格神貺普存上保邦家之休下祈民
物之定眇然微悃過此何求臣無任精虔激切之至
謹奉表奏告以聞臣名誠惶誠懼頓首頓首謹言
景靈宮奏告雅飾聖祖罷散道場朱表
臣名言於赫皇祖敷祐下民眷真宇之靚深儼粹容
之肅穆雖道存不變而體有從將旣祗薦於科儀期
永安於像設臣無任精虔激切之至謹奉表奏告以
聞臣名誠惶誠懼頓首頓首謹言
景靈宮奉安聖祖眞宗御容罷散道場朱表
臣名言眞源永久福千世以無疆邃宇穆淸延萬靈
之景從肇新遺像祗薦薄誠庶資法會之功敷錫烝
民之祉臣無任精虔激切之至謹奉表奏告以聞臣
名誠惶誠懼頓首頓首謹言
西嶽罷散謝雨道埸朱表
臣名言歴時不雨千里同憂顧民何知惟帝是頼精
禱旣應多稼獲存饘粥之餘倉廩攸實仰憑道供少
答神休臣無任精虔激切之至謹奉表奏告以聞臣
名誠惶誠懼頓首頓首謹言
諸宮觀罷散謝雨道場朱表
臣名言生靈多罪丁旱暵以知窮眞聖至仁視疾苦
而能救不嫌屢請之黷漙施丼澤之滋禾黍復生囷
倉可望仰企霄漢莫報恩私臣無任精虔激切之至
謹奉表奏告以聞臣名誠惶誠懼頓首頓首謹言
表五首
泥飾諸陵神臺奏告表
臣名言伏以威神如在陵寢無疆風雨侵尋塗丹脫
落時加新飾以謹故封敢因良辰式告安宅臣無任
精虔激切之至謹差某官臣某奉表奏告以聞臣名
誠惶誠懼頓首頓首謹言
泥飾永𥙿陵神臺等奏告表
臣名言㐲以陵臺鞏固殿瓦峻嚴雨澤浸滛丹粉墮
落恭擇良日以命衆工彩飾再完威神不竦臣無任
精虔激切之至謹差某官臣某奉表奏告以聞臣名
誠惶誠懼頓首頓首謹言
明堂禮畢内中奏謝諸佛表
伏以躬薦徵誠克終大典致周公嚴父之志逹聖人
享帝之能顧菲薄之何功頼僊眞之垂祐歸依靡極
荷戴不忘臣無任精虔激切之至謹差某官臣某奉
表奏告以聞臣名誠惶誠懼頓首頓首謹言
露香表
伏以大享告成舊章不墜祗答昊穹之貺升侑文考
之靈精意潜通多福荐至敢因清夜躬薦薄誠臣無
任精虔激切之至謹差某官臣某奉表奏告以聞臣
名誠惶誠懼頓首頓首謹言
永𥙿陵添修屋宇奏告表
臣名言伏以宫寢崇深廊廡缺圯敢涓良日祗命衆
工庶復從新以資永固臣無任精虔激切之至謹差
某官臣某奉表奏告以聞臣名誠惶誠懼頓首頓首
謹言
欒城集卷第三十四
