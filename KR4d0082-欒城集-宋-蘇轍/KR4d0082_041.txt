欒城集卷第四十一
戶部侍郎論事時三首
乞裁損浮費劄子
(臣)等竊見本部近編成元祐會計錄大抵一歲天下
所收錢榖金銀幣帛等物未足以支一歲之出今左
藏庫見錢費用已盡去年借朝廷封樁米鹽錢一百
萬貫以助月給舉此一事則其餘可以類推矣臣等
聞古者制國之用必量入為出使三年耕必有一年
之食故三十年之間而九年之畜可得而備也今者
文武百官宗室之蕃一倍皇祐四倍景德班行選人
吏胥之衆率皆增廣而兩税征商榷酒山澤之利比
舊無以大相過也昔祖宗之世所入既廣所出既微
則用度饒衍理當然爾今時異事變而奉行舊例有
加無損今日天下已困弊矣若更數年加之以饑饉
因之以師旅其為憂患必有不可勝言者臣等備位
地官與聞朝廷大計而喑默不言異日雖被誅戮何
補於事故(臣)等願及今日眀勑本部取見今朝廷政
事應干費用錢物者随事看許量加裁損使多不至
於傷財少不至於害事二聖以身率之大(臣)以身行
之使天下曉然皆知事之當然而非朝廷有所靳惜
則誰不信伏昔治平熙寧之間因時立政凡改官者
自三歲而為四歲任子者自一歲一人而為三歲一
人自三歲一人而為六歲一人宗室自袒免以上漸
殺恩禮天下晏然莫以為言此則今日之成法也臣
等伏乞檢會寳元慶曆嘉祐故事於本部置司選擇
近臣共議其事嚴立近限責以實效法度一成數歲
之後費用有節府庫漸充傳之無窮久而不弊則其
於聖德實非小補也(臣)等愚拙不能修眀職業以廣
財賦冐昧獻言罪當萬死取進止
貼黃勘會頃降朝旨令本部裁减浮費前後
所减三十餘事率皆浮費之小者然所减已
約及二十餘萬貫不爲無補今若事無大小
並量行參酌裁損則爲利必大伏乞聖慈早
賜施行
論侯偁少欠酒課以抵當子利充填劄子
(臣)竊見今月二十二日勑滑州韋城縣百姓侯偁少
欠酒務課利等錢特許將子利並充欠數已拘收抵
當契書依舊在官仍許納錢收贖所欠課利等錢與
均作七年送納仍免差人監催餘人不得援例(臣)竊
以民間欠負合催合放皆有條法上下共守凡有寬
貸皆先經戶部勘當於法無礙然後施行未有如侯
偁之比直自朝廷批下聖旨更不問條法可否一面
行下仍令衆人不得援例者本部官吏皆竊疑怪不
敢奉行深恐此令一行應干欠負之家皆懷不平之
意已具狀申尚書省乞朝廷裁酌施行去訖臣今竊
聞候偁係皇太妃親戚二聖篤於恩愛特爲降此指
揮疎賤之臣不當更有論奏然臣職在右曹專掌坊
埸法度祖宗條約當與天下共之不宜以宮禁以私
輒有撓敗(臣)恐此門一啓宫中遞相扳援其漸可畏
臣若失職不舉其罪大矣竊惟皇太妃供養二宮動
循禮法外廷雖疎未聞有過差之事今侯偁所欠不
過萬數千緡耳若以私親之故出捐金帛以濟其急
下足以存骨肉之恩上足以全祖宗之法天下傳誦
無復間言公法旣完國勢增重其於太妃盛德亦非
小補也臣不勝區區守法愛君之心欲乞追還前命
使天下眀知朝廷不以私愛害公義干冐鉄鉞俯伏
待罪取進止
貼黃契勘人戶承買埸務如有拖欠官錢已
拘收抵當在官其所收子利自合納官兼拘
收抵當亦合依條出賣今所降聖旨有此違
礙
再論裁損浮費劄子
(臣)等近奉勑裁減冗費上自宗室貴近下至官曹胥
史旁及宮室械器凡無益過多之用皆得量事裁減
唯獨宮掖浮費名件不少有司不得盡見未敢輙議
竊見近降詔書以方將裁損入流以清取士之路遂
命今後每遇聖節大禮生辰太皇太后皇太后皇太
妃所得恩澤並四分減一欲以身先天下詔書既出
中外(臣)庶皆知聖眀以私徇公至有感激流涕者(臣)
等仰測聖意克已爲人無所不可其欲裁損宮掖浮
費與裁損私門恩澤何異然而至今未見施行者蓋
有司失於建眀則臣等之罪也謹案寳元二年嘗命
近臣詳定裁損冗費時諫宫韓琦建言請令三司取
入内内侍省并御藥院内東門司先朝及令来賜予
支費之目比附酌中減省其無名者一切罷去時有
詔禁中支費只令入内内侍省御藥院内東門司相
度減省報詳定所其(臣)僚支賜即許會問入内内侍
省等處施行及慶曆元年又詔入内内侍省等處取
先帝時帳籍比較近年内中用度之數以聞是時所
損浮費數目極多為益不細(臣)等欲乞陛下推廣前
日減省恩澤已行之心仰法寳元慶曆祖宗已試之
效使天下眀知陛下節用裕民自宮禁始則凡有裁
損誰不心服臣等不勝區區干犯鈇鉞取進止
翰林學士論時事八首
論黃河必非東决劄子
臣去歲領戶部右曹以財賦不足而開河之議不决
河北費用不貲曾三上章論河流西行已成河道而
孫村以東故道高仰勢决難行是時大臣之議多謂
故道可開西流可塞朝廷因遣范百禄趙君錫親行
相度以人情論之符合大臣則易為言違背大臣則
難為說而百禄等既還皆謂故道不可開而西流不
可塞何也地形高下可指而知水性避高趨下可以
一言而决故百禄等不敢蒙昧朝廷希合權要效其
誠說而致之陛下陛下亦知其言眀白信而行之中
外公議皆以為當今自夏秋之交暑雨頻併河流暴
漲出崖由孫村東行以理言之蓋河上每歲常事耳
其都水監勾當公事李偉與河埽使臣因此張皇申
報以分水為名欲因發回河之議都水監從而和之
亦以僥倖欲成回河之役(臣)竊以為此輩類多小人
不知遠慮河若安流則無以興起功役功役不起則
此軰差遣請受不可僥求惟有河事一興則求無不
可而况大臣以其符合已說樂聞其事乎(臣)竊聞見
今河道西行孫村側左大約入地二丈以来而見今
申報漲水出崖由新開口地東入孫村不過六七尺
欲因六七尺漲水而奪入地二丈河身雖三尺童子
知其難矣然朝廷遂為之遣都水使者興兵工開河
道進鋸牙欲約之使東今方河水盛漲其西行河道
若不斷流則遏之東行實同兒戲昔鯀堙洪水汩陳
五行逆天地高下之性九載而功不成鯀以殛死今
一河雖小而河朔百萬生靈安危所係柰何不計利
害而輕動之哉臣願陛下急命有司且徐觀水勢所
向依累年漲水舊例因其東溢引入故道以舒北京
朝夕之憂其故道堤坊壊缺之處略加修完免其決
溢而已至於開河進約等事一切不得興功仍不許
奏辟官吏調發夫役候河勢稍定然後議之不過一
月之後漲水旣落則西流之勢決無移理而群小妄
說不攻自破矣若不待水勢稍定倉猝之間即行應
副大役一起小人旣得差遣請受因緣生事勢難禁
止則河北之患有不可知者矣臣兄軾前在經筵因
論黃河等事爲衆人所疾迹不自安遂求引避(臣)今
出位而言正與兄軾無異然不忍朝廷莫大之害而
舉朝臣僚懲創前事無有一人為陛下言者是以不
能自已狂愚率易伏俟誅譴取進止
貼黃訪聞孫村出崖漲水今已斷流河上官
吏未肯奏知朝廷臣乞特降聖旨差不干礙
官司體量聞奏
乞罷修河劄子
(臣)於去年嘗再具劄子論黃河漲水於孫村出岸東
流本非東決而吳安持李偉等附會大臣欺罔朝聽
欲因此塞斷北流東復故道差官調夫於今年春首
興起大役臣竊疾之是以不避煩瀆越職獻言以為
河北生靈連歲灾傷不宜輕有舉動乞陛下斷之於
心力止其事是時大臣固執前議天聽高遠言不能
回臣尋被命出使契丹道過河北見州縣官吏訪以
河事皆以目相視不敢正言及今年正月還自虜中
所過吏民方舉手相慶皆言近有朝旨罷回河大役
命下之日北京之人驩呼鼓舞以為二聖眀見千里
之外雖或巧為障蔽而天日所照卒無能為惟減水
河役遷延不止耗蠧之事十存四五民間竊議意大
臣業已為此勢難遽回既為聖鑒所臨要當迆邐盡
罷今月六日果蒙聖旨以旱災為名罷修黃河候今
秋取旨大臣覆奏盡罷黃河東北流及諸河功役民
方憂旱皇皇之際聞命踊躍實荷聖恩然臣竊詳聖
旨不謂減水河必不可開而託名旱災曲全大臣不
欲眀指其過而大臣復請遍罷諸河以蓋獨罷減水
之迹上下相蒙體實未便何者北流堤防積歲不沱
近来南宮宗城等處決溢皆由堤防怯薄夏秋水漲
勢不能支都水官吏竊幸其事因以為回河減水之
說既不依常理興功貼築甚者又大計閉塞决口功
料以形比孫村回河之費意謂彼此費用相若則孫
村之役不為過當由此北流之患漫不禁止臣昨過
瀛深洺等州界吏民皆言今年若不治堤數州之民
受害尤甚至於東流故道地勢積高必不可復所聞
減水河雖不開掘每歲漲水必由此行歲歲於高往
事可騐縱復開掘深廣河淤一上勢不復存於此施
功顯是枉費國力而捨彼為此欺罔可知然臣之所
憂非特在此何者河流之不可復東若使上下誠有
不知誤興大役雖傷財害民為患不小而事有過誤
於君臣之間逆順之際未為大不便也今者大臣之
議違衆悖理决不可為而恊力主張膠固為一去歲
所罷今歲復行順之者任用違之者斥去雖被聖旨
猶復遷就以便其私陛下之言上合天意下合民心
因水之性功力易就天語激切中外聞者或至泣下
而大臣奉行不得其半由此觀之則是大臣所欲雖
害物而必行陛下所為雖利民而不聽至於委曲回
避巧為之說僅乃得行君權已奪國勢倒植臣所謂
君臣之間逆順之際大不便者此事是也董仲舒有
言尊其所聞則高眀矣行其所知則光大矣今陛下
既得其所聞知然未能尊而行之臣恐羣臣顧望有
不為陛下用者矣故臣願陛下有所不知知之必行
有所不行行之必盡黃河既不可復回則先罷修河
司只令河北轉運司盡將一道兵功修貽北流堤岸
罷吳安持李偉都水監差遣正其欺罔之罪使天下
曉然知聖意所在如此施行不獨河事就緒天下臣
庶自此不敢以虚誑欺朝廷弊事庶幾漸去矣臣待
罪翰苑身無言責冐昧納忠譏訶貴近罪合萬死然
念頃自初任知縣蒙二聖非次拔擢首尾五年叨在
禁近恩德深重羣臣少比臣而不言天下無敢言者
矣斧鉞之誅所不敢避取進止
貼黃訪聞修河司承受内臣鄭居簡近為黃
河故道不可復行不敢虚占本職請受乞先
罷任已蒙朝廷允許以此觀之顯是修河司
不消復存其吳安持李偉尚自貪禄怙權未
即引去伏乞早賜罷免所有修河見司管職
事即乞依去年正月二十八日已降指揮令
河北轉運司結絶
訪聞修河司妄舉大役略無所益而費用錢
糧物科萬數不少河北災傷之後極不易應
副縦是封樁錢物亦出自民力深可痛惜臣
欲乞委河北提轉不干礙官具前後所費用
過數目結罪保眀聞奏所貴朝廷上下具知
蠧害之實今後慎於興作
北使還論北邊事劄子五首
一論北朝所見於朝廷不便事
(臣)等近奉使出疆見北界兩事於中朝極爲不便謹
具條列如後
一本朝民間開版印行文字(臣)等竊料北界無所
不有(臣)等初至燕京副晉守邢希右相接送
令引接殿侍元辛傳語(臣)轍去令兄内翰(臣謂)
(軾兄)眉山集已到此多時内翰何不印行文集
亦使流傳至此及至中京度支使鄭顓押燕
為(臣)轍言先(臣)洵所為文字中事迹頗能盡
其委曲及至帳前館伴王師儒謂(臣)轍聞常
服伏苓欲乞其方蓋(臣)轍嘗作服伏苓賦必
此賦亦已到北界故也(臣)等因此料本朝印
本文字多已流傳在彼其間(臣)僚章疏及士
子策論言朝廷得失軍國利害蓋不為少兼
小民愚陋惟利是視印行戲褻之語無所不
至若使得盡流傳北界上則洩漏機密下則
取笑夷狄皆極不便訪聞此等文字販入虜
中其利十倍人情嗜利雖重為賞罰亦不能
禁惟是禁民不得擅開板印行文字令民間
每欲開板先具本申所屬州為選有文學官
二員據文字多少立限看詳定奪不犯上件
事節方得開行仍重立擅開及看詳不實之
禁其今日前已開本仍委官定奪有涉上件
事節並令破板毁棄(犯之文不必毁全集看如一集中有犯只毁所)
(准前法詳不实亦)如此庶幾此弊可息也
臣等竊見北界别無錢幣公私交易並使本朝
銅錢沿邊禁錢條法雖極深重而利之所在
勢無由止本朝每歲鑄錢以百萬計而所在
常患錢少蓋散入四夷勢當爾也謹案河北
河東陜西三路土皆産鐵見今陜西鑄折二
鐵錢萬數極多與銅錢並行而民間輕賤鐵
錢十五僅能比銅錢十而官用鐵錢與銅錢
等緣此解鹽抄法久遠必敗河東雖有小鐵
錢然數目極少河北一路則未嘗鼓鑄(臣)等
嘗聞議者謂可於三路並鑄鐵錢而行使之
地止於極邊諸州極邊見在銅錢並以鐵錢
兊換般入等裏州軍如此則雖不禁錢出外
界而其弊自止矣伏乞下戶部令遍問三路
提轉安撫司詳講利害如無窒礙乞早賜施
行惟河東路極邊數郡訪聞每歲秋成必假
銅錢於北界人戶收糴乞令相度若以紬絹
優與折博有無不可此計若行為利不小
二論北朝政事大略
(臣)等近奉敕差充北朝皇帝生辰國信使尋已具語
錄進呈訖然於北朝所見事體亦有語錄不能盡者
恐朝廷不可不知謹具三事條列如左
北朝皇帝年顔見今六十以来然舉止輕徤飲
㗖不衰在位既久頗知利害與朝廷和好年
深蕃漢人戶休養生息人人安居不樂戰鬭
加以其孫熙王幻弱頃年契丹大臣誅殺其
父常有求報之心故欲依倚漢人託附本朝
為自固之計雖北界小民亦能道此(臣)等過
界後見其臣僚年高曉事如接伴耶律恭燕
鄭顓之流皆言及和好咨嗟歎息以為自古
京三司使王經副留守邢希古中京度支使
所未有又稱道北朝皇帝所以館待南使之
意極厚有接伴(臣)等都管一人未到帳下除
翰林副使送伴副使王可離帳下不數日除
三司副使皆言緣接伴南使之勞以此觀之
北朝皇帝若且無羔北邊可保無事惟其孫
燕王骨氣凡弱瞻視不正不逮其祖雖心似
向漢未知得志之後能彈壓蕃漢保其禄位
否耳
一北朝之政寬契丹虐燕人盖已舊矣然(臣)等訪
聞山前諸州祗候公人止是小民爭鬭殺傷
之獄則有此弊至於燕人強家富族似不至
好此契丹之人每冬月多避寒於燕地牧放
住坐亦止在天荒地上不敢侵犯税土兼賦
役頗輕漢人亦易於供應惟是每有急速調
發之政即遣天使帶銀牌於漢戶須索縣吏
動遭鞭箠富家多被強取玉帛子女不敢愛
惜燕人最以為苦兼法今不眀受賕鬻獄習
以為常此盖夷狄之常俗若其朝廷郡縣盖
亦粗有法度上下維持未有離析之勢也
一北朝皇帝好佛法能自講其書每夏季輒會諸
京僧徒及其羣臣執經親講所在修盖寺院
度僧甚衆因此僧徒縱恣放債營利侵奪小
民民甚苦之然契丹之人緣此誦經念佛殺
心稍悛此盖北界之巨蠧而中朝之利也
右謹錄奏聞乞賜省閱亦足以見隣國向背得失情
状取進止
三乞罷人從内親從官
臣等近奉使北朝竊見每番人從内各有親從官二
人充牽櫳官訪聞自前牽櫳官並只是宣武長行不
差親從官止於近歲始行差充緣親從官多係市井
小人既差入國自謂得以伺察上下入界之後恣情
妄作都轄以下望風畏避不敢誰何雖於使副亦多
蹇傲夷狄窺見於體不更昨来左番有李寔一名見
作過犯已送雄州枷勘施行緣選差使副責任不輕
謂不湏旁令小人更加伺察况已有譯語殿侍别具
語錄足以關防欲乞今後遺使其牽櫳官依舊只差
宣武長行更不差親從官取進止
四乞隨行差常用大車
(臣)等近奉使北朝每番於車營務差到車六兩般載
官司合用諸物其車多是低小脆惡纔行一兩程即
致損壊沿路不輟修完僅能到得雄州極爲不便盖
爲國信内有鞍轡等匣舊例不使常用大車須得别
凖備此車專充入國既居常不使風雨暴露積久損
爛臨時差撥但取數足致有此弊竊見每歲按送伴
臣使只便常用大車頗極牢壯今若令入國亦只遷
差常用大車四乘令勾當使臣等自辦簟竹於車箱
前後夾縛安置諸匣别無不便免使㳂路修車煩擾
州縣極為穩便取進止
五乞立差馬及駞日限
(臣)等近奉使北朝竊見一行所用馬及橐馳並於太
僕寺及駞坊差撥撿會條貫俱未有差撥日限由此
坊監公人例於使副臨起發日然後差撥盖逐坊監
多有病患駞馬本處避見倒死科較利在臨時差撥
雖要期限廹促入國使副雖知不堪無由退換以此
入界之後經涉若寒嶮遠多致倒死有誤使事欲乞
今後所差入國駞馬並於起發半月以前差定仍即
時關報使副令看騐㨂擇取進止
為旱乞罷五月朔朝會劄子
臣伏見去冬無雪今歲春夏時雨絶少二麥不收秋
種未入旱勢闊遠歲事可慮伏惟太皇太后陛下皇
帝陛下聖心焦勞禱請備至發倉粟留上供米以救
飢饉苟可利民無所愛惜而天意未回旱氣日甚臣
實憂之竊惟古之眀君遇灾恐懼内既竭其誠心嗇
用勸分以濟民厄外必避殿減膳廣求直言以答天
意今二聖既勤其内而外事未修五月之旦將御之
德朝羣臣臣恐九重之秘憂懼之實民莫得知徒見
陛下晏然坐朝臨御大衆民愚無知或謂陛下不畏
天灾不䘏民瘼人心一疑天意弗順以此救旱所損
大矣臣愚伏願陛下舉行祖宗故事眀詔有司罷朔
會避正殿損常膳令百官吏民皆得上封事指陳時
政闕失如此施行雖未得雨而人知陛下寅畏天戒
不吝改過羣情悦伏神亦將助以此救旱非小補也
近日執政大臣雖曾奏乞解罷職任以答天變而所
請未力無益於事今若陛下既自引咎則大臣勢難
獨止雖未可遽從若且例降一官埃得雨而復君臣
恊心災庶可止臣備位禁林心有所見不敢緘嘿或
加采納乞不出臣此章只作聖意行下於體尤便取
進止
欒城集卷第四十一
