欒城集卷第三十五
制置三司條例司論事狀(奏乞外任狀附)
轍頃者誤蒙聖恩得備官屬受命以來於今五月雖
勉強從事而才力寡薄無所建明至於措置大方多
所未諭每獻狂瞽輒成異同退加考詳未免疑惑是
以不虞僣冐聊復一言竊見本司近日奏遣使者八
人分行天下按求農田水利與徭役利害以爲方今
職司守令無可信用欲有興作當别遣使愚陋不逹
竊以爲國家養材如林治民之官棋布海內興利除
害豈待他人今始有事輒特遣使使者一出人人不
安能者嫌使者之侵其官不能者畏使者之議其短
客主相忌情有不通利害相加事多失實使者旣知
朝廷方欲造事必謂功效可以立成人懷此心誰肯
徒返爲國生事漸不可知徒使官有送迎供饋之煩
民受更張勞擾之弊得不𥙷失將安用之朝廷必欲
興事以利民轍以爲職司守令足矣盖勢有所便衆
有所安今以職司治民雖其賢不肖不可知而衆所
素服於勢爲順稍加選擇足以有爲是以古之賢君
聞選用職司以責成功未聞遣使以代職司治事者
也盖自近世政失其舊均稅寬䘏每事遣使冠盖相
望而卒無絲毫之益謗者至今未息不知今日之使
何以異此至於遣使條目亦所未安何者勸課農桑
墾闢田野人存則舉非有成法誠使職司得人守令
各舉其事罷非時無益之役去猝暴不急之賦不奪
其力不傷其財使人知農之可樂則將不勸而自勵
今不治其本而遂遣使將使使者何從施之議者皆
謂方今農事不修故經界可興農官可置某觀職司
以下勸農之號何異於農官嘉祐以來方田之令何
異於經界行之歴年未聞有益此農田之說轍所以
未諭也天下水利雖有未興然而民之勞佚不同國
之貧富不等因民之佚而用國之富以興水利則其
利可待因民之勞而乘國之貧以興水利則其害先
見苟誠知生民之勞佚與國用之貧富則水利之廢
興可以一言定矣而况事起無漸人不素講未知水
利之所在而先遣使使者所至必將求之官吏官吏
有不知者有知而不告者有實無可告者不得於官
吏必求於民不得於民其勢將求於中野興事至此
蓋巳甚勞此水利之說轍所以未諭也徭役之事議
者甚多或欲使鄕戸助錢而官自雇人或欲使城郭
等第之民與鄉戸均役或欲使品官之家與齊民並
事此三者皆見其利不見其害者也役人之不可不
用鄕戶猶官吏之不可不用士人也有田以爲生故
無迯亡之憂朴魯而少詐故無欺謾之患今乃捨此
不用而用浮浪不根之人轍恐掌財者必有盗用之
姦捕盗者必有竄逸之弊今國家設捕盗之吏有廵
檢有縣尉然較其所獲縣尉常密巡檢常疎非巡檢
則愚縣尉則智蓋弓手鄕戶之人與屯駐客軍異耳
今將使縣人捕盗則與獨任廵檢不殊盗賊縱横必
自此始轍觀近歲雖使鄕戶頗得雇人然至於所雇
迯亡鄕戸猶任其責令遂欲於兩稅之外別立一科
謂之庸錢以備官雇鄕戸舊法革去無餘雇人之責
官所自任且自唐楊炎廢租庸調以爲兩稅取太歴
十四年應于賦歛之數以定兩稅之額則是租調與
庸兩稅旣兼之矣今兩稅如舊柰何復欲取庸蓋天
下郡縣上戶常少下戸常多少者徭役頻多者徭役
簡是以中下之戸每得休間今不問戸之高低例使
出錢助役上戸則便下戸實難顛倒失宜未見其可
然議者皆謂助役之法要使農夫專力於耕轍觀三
代之間務農最切而戰陣田獵皆出於農苟以徭役
較之則輕重可見矣城郭人戸雖號兼弁然而緩急
之際郡縣所頼饑饉之歲將勸之分以助民盗賊之
歲將借其力以捍敵故財之在城郭者與在官府無
異也方今雖天下無事而三路芻粟之費多取京師
銀絹之餘配賣之民皆在城郭苟復充役將何以濟
故不如稍加寬假使得休息此誠國家之利非民之
利也品官之家復役巳久議者不究本未徒聞漢世
宰相之子不免戍邊遂欲使衣冠之人與編戸齊役
夫一歲之更不過三日三日之雇不過三百今世三
大戸之後自公卿以下無得免者以三大戸之役而
較之三日之更則今世旣巳重矣安可復加哉蓋自
古太平之世國子俊造將用其才者皆復其身胥史
賤吏旣用其力者皆復其家聖人舊法良有深意以
爲貴之以學而奪其力用之於公而病其私人所難
兼是以不取奈何至於官戸而又將役之且州縣差
役之法皆以丁口爲之高下今巳去鄕從官則丁口
登降其勢難詳將使差役之際以何爲據必用丁則
州縣有不能知必不用丁則官戸之役比民爲重今
朝廷所以條約官戸如租佃田宅斷買坊埸廢舉貨
財與衆爭利比於平民皆有常禁苟使之與民皆役
則昔之所禁皆當廢罷能之則其弊必甚不罷則不
如爲民此徭役之說轍所以未諭也轍又聞發運之
職今將改爲均輸常平之法今將變爲青苗愚鄙之
人亦所未逹昔漢武外事四夷內興宮室財用匱竭
力不能支用賈人桑羊之說買賤賣貴謂之均輸雖
曰民不加賦而國用饒足然而法術不正吏緣爲姦
掊克日深民受其病孝昭旣立學者争排其說霍光
順民所欲從而與之天下歸心遂以無事不意今世
此論復興衆口紛然皆謂其患必甚於漢何者方今
聚歛之臣才智方略未見桑羊之比而朝廷破壊規
矩觧縱繩墨使得馳騁自由惟利是嗜以轍觀之其
害必有不可勝言者矣今立法之初其說甚美徒言
徒貴就賤用近易遠苟誠止於此則似亦可爲然而
假以財貨許置官吏事體旣大人皆疑之以爲雖不
明言販賣然旣許之以變易矣變易旣行而不與商
賈爭利者未之聞也夫商賈之事曲折難行其買也
先期而與錢其賣也後期而取直多方相濟委曲相
通倍稱之息由此而得然至往往敗折亦不可期今
官買是物必先設官置吏簿書祿廪爲費巳厚然後
使民各輸其所有非良不售非賄不行是以官買之
價比民必貴及其賣也弊復如前然則商賈之利何
緣可得徒使謗議騰沸商旅不行議者不知慮此至
欲捐數百萬緡以爲均輸之法但恐此錢一出不可
復還且今欲用忠實之人則患其拘滯不通欲用巧
智之士則患其出没難考委任之際尤難得人此均
輸之說轍所以未諭也常平條勑纖悉具存患在不
行非法之弊必欲修明舊制不過以時歛之以利農
以時散之以利末歛散旣得物價自平貴賤之間官
亦有利今乃改其成法雜以青苗逐路置官號爲提
舉别立賞罰以督增虧法度紛紜何至如此而况錢
布於外兇荒水旱有不可知歛之則結怨於民捨之
則官將何頼此青苗之說轍所以未諭也凡此數事
皆議者之所詳諭明公之所深究而轍以才性朴拙
學問空疎用意不同動成違忤雖欲勉勵自效其勢
無由苟明公見寬諒其不逮特賜敷奏使轍得外任
一官苟免罪戾而明公選賢舉能以備僚佐兩獲所
欲幸孰厚焉
條例司乞外任奏狀
右臣近蒙聖恩召對便殿面賜差使仍奉德音不許
辭避伏自受命於五月雖日夜勉強而才性朴拙議
論迂疎每于本司商量公事動皆不合伏惟陛下創
置此局將以講求財利循致太平宜得同心恊力之
人以備官屬而臣獨以愚鄙固執偏見雖欲自效其
勢無由臣巳有狀申本司具述所論不同事件苟陛
下閔臣孤危未賜誅譴伏乞除臣一合入差遣使得
展力州郡敢不策勵駑鈍以酬恩私臣無任聸天請
命激切屏營之至
陳州爲張安道論時事書
伏以中外臣庶各有職事越職而言國有常憲臣守
土陳州非有言責而輒言之計其狂愚玆實有罪然
臣伏念頃以老疾不任吏事陛下未忍廢棄親擇便
地以遂安飬將辭之日面奉德音以爲大臣之義皆
當爲國謀慮不宜以中外爲嫌有所不盡古人有言
雖乃身在外乃心罔不在王室伏惟聖德廣大無所
不容而臣自到任以來于今一歲心目昏眩有加無
瘳故嘗乞匈餘生求還閭舍區區之誠久而未獲陛
下視臣志氣一衰至此豈復有意别白是非而與世
俗爭議也哉是以得失之閒久無所與今者竊有所
懷上爲陛下參之官吏下爲陛下驗之百姓而安危
之機實在於此自惟受恩累聖邦之休戚身實同之
志力雖衰於義不可嘿巳然臣之所欲言者非敢遠
引前古逆探未然以惑陛下之聦明也凡皆陛下之
所嘗試而臣愚之所與聞者耳臣伏見陛下即位費
始計慮深遠凡有所建動合天心始議山陵深䘏費
用之廣推明先帝薄葬之命以詔有司四方聞之無
不感泣其後一年之間誕布號令勸率宗族惇孝弟
之行勉勵州郡先農桑之政復轉對以廣言路議徭
役以寬民力盛德之事不可具紀是時天下雖大變
之後而無不翹然想聞德音以忘其憂兩宫歡欣九
族親睦羣臣萬民蒙福而安紛紜之議不至於朝廷
謗讟之聲不聞於里閭陛下優游無爲而天下巳治
矣爲國如此豈不樂哉陛下自今視之當日之政其
可悔恨者凡有幾以臣觀之非獨陛下無所悔恨難
天下之人亦未有以爲失當者也何者政令簡易而
人情之所安耳易曰易則易知簡則易從易知則有
親易從則有功有親則可久有功則可大嚮使陛下
推行此道始終不變則臣以爲久大之功可得而致
矣其後求治大切用意過當姦臣緣隙得進邪說始
議開邊以中上旨於是延安有横山之謀保安有招
謗之計陛下饒之以金帛假之以干戈小人貪功慮
害不遠輕發深入結怨西戎攘奪尺寸無用之土空
竭內府累世之積大者疲弊秦雍小者身死寇讎西
鄙騷然不寧而陛下始一悔矣然而陛下天姿英果
有漢武宏逹之量雖復兵吏失律而立功之意未嘗
少衰是以左右大臣測知此心復進財利之說陛下
樂聞其利而未暇深究其害於是舉而從置之條例
司以講求天下之遺利巳酉之秋新政始出自是以
來凡所變革不可悉數其最大者一出而爲常平青
苗再出而爲㨂兵併營三出而爲出錢雇役四出而
爲保甲殺閱四者並行於世官吏疑惑兵民憤怨諫
爭者章交於朝誹謗者聲播於市陛下不勝其煩爲
之當宁太息日昃而不食矣然猶幸其成功力排衆
人之議而固守之大下方共厭苦而不知其所止也
而㨂兵併營之策其害先見武夫凶悍爲怨最深爲
患最急陛下知其不可於是多支月糧復收退卒以
順適其意而陛下旣再悔矣然軍中之口猶復匈匈
不靖陛下雖推恩撫之而終不以爲惠反謂陛下畏
之耳不幸邊臣失筭再生戎患惟幄之臣謀之不臧
不務安之而務撓之臨遣執政付以疆事多出金幣
豫書誥勑以成其深入之計當此之時天下之心知
其必敗矣而陛下與一二臣者方以爲萬舉而萬全
旣而出兵無人之境築城不守之地困弊腹心以求
無益之功使秦晉之民父子流離肝腦塗地戎人徼
勌受屈巳築之城隨即傾覆救援之兵相繼潰叛四
方震動君臣宵旰而後下罪巳之詔投竄元宰以謝
二鄙而陛下旣三悔矣夫此三者方其未悔也陛下
亦以爲是邪非邪陛下犯逆衆心力行不顧其必以
爲是不以爲非也然而其終卒至於此然則方今陛
下之所是而未悔者無乃亦類此歟臣聞衆而不可
欺者民也勇而不可犯者兵也儉而不可侮者隣國
也今陛下旣巳欺民犯兵而侮隣國矣夫犯兵侮隣
變速而禍小至於欺民則變遲而禍大變速而禍小
者瓦觧之憂也變遲而禍大者土崩之患也今瓦解
之憂陛下旣知悔矣而土崩之患陛下未以爲意此
臣之所以寒心也易曰不遠復無祗悔元吉事之未
敗也陛下不悟其非必俟其敗而後悔如向三者則
陛下之復巳遠而悔亦大矣且臣觀之方今陛下之
所是而未悔者亦有三而巳責苗助役保甲三者之
弊臣不復言矣何也言事者論其不可非一人也百
姓毁壊支體燻灼耳目嫁母分居賤賣田宅以自脫
免非一家也陛下其亦知之矣徘徊而不改使民無
所告訴加之以水旱繼之以饑饉積憾之民奮爲羣
盗侵滛蔓延滅而復起英雄乘間而作振臂一呼而
千人之衆可得而聚也如此而勝廣之形成此所謂
土崩之勢也臣恐陛下至此雖欲復悔而無所及矣
故臣願陛下取即位之政與今日之事而試觀之天
下擾擾不安孰與今日之甚羣臣交口爭辯孰與今
日之衆陛下聽覧疲勌孰與今日之多悔恨自責孰
與今日之切陛下誠以此較之則不待臣言之終而
得失可以自决矣且夫即位之政陛下之本心也今
日之事臣下之過計也陛下棄卽位之本心而徇臣
下之過計臣竊以爲過也雖然臣竊聽之道路方今
陛下則亦悔之矣悔之而不變非陛下之意也迫於
建議之臣耳夫人臣進謙於其君苟事之不遂而變
以從衆則人主有以測其深淺人主有以測其深淺
則其用捨之命在於人主此人臣之所以不便也臣
竊痛陛下爲社稷之計欲改過以安天下而怙權固
位之臣持之而不釋陛下聦明睿智廢置自我而獨
爲此鬱鬱也漢宣帝與趙充國議擊匈奴魏相非之
以爲當與平昌侯樂昌侯平恩侯及有識者詳議乃
可此三人者非賢於趙充國也然其與國同憂樂無
僥倖功名之心與晞望爵賞之意則過於充國遠甚
充國猶不可聽而况不如充國者哉陛下將安民保
國而與喜功代好權利者謀之臣不知其可也臣不
勝區區忘身憂國之誠是以勢疎而言切惟陛下察
之
自齊州回論時事書
臣自少讀書好言治亂方陛下求治之初上書言事
陛下不廢狂狷召對便殿親聞德音九品賤官自此
始得登對論事當此之時陛下好間之聲震動海內
愚賤之人篤信寡慮以爲天下之事可得徐陳遍舉
指顧而定矣旣而誤蒙恩澤之受職條例抗論得失
與有司不合得請外𥙷於今七年而天下之治安終
未可見臣竊疑之伏惟陛下天縱聖德聦明睿智不
學而具其於謀慮措置曾何足云然自頃歲以來每
有更張民率不服蓋青苗行而農無餘財保甲行而
農無餘力免役行而公私並困市易行而商賈皆病
上則官吏勞苦患其難行下則衆庶愁嘆願其速改
凡此四者豈陛下之聖明有所不知耶臣以爲非也
陛下之聖明無所不知何以言之二年以來陛下屢
發英斷廢置大吏數其罪愆明示臣庶凡天下之所
共疾惡者陛下無一不知由此觀之凡天下之所共
厭苦者陛下何所不察今者皇天悔禍啓道聖意易
置輔相中外踴躍思覩寬政而歴日彌月寂寞無聞
衆心皇皇如久飢而不得食臣雖愚陋竊獨爲陛下
恨也陛下自即位以來求治之心常若不及意將以
堯舜之隆平易漢唐之淺陋不幸左右不明陵遲以
至於此天下之人孰不知之今也旣知其不可用而
去之又循其舊術而不改將遂代之任咎此臣之所
以爲陛下恨也且今天下之安危智者不再計矣水
旱連年死者將半遺民飢困盗賊滿野疆場未寧軍
旅在外府庫空竭邊餽寡少事之可憂者何可勝數
術之不效斷可見矣然陛下獨遲遲而不決意者巳
爲之而巳廢之恐天下有以窺其深淺邦臣聞人主
之德如天天之於物也熾然而旱赤地千里草木皆
死可謂虚矣然至雷雨時作膏澤洋溢百榖奮起民
復粒食鼓舞盛德而忘旱之虐何者度量廣大改過
無疑也如使密雲而不雨旣雨而中止遲疑猶豫久
而不忍則天之生物盡矣傳曰君子之過也如日月
之食焉過也人皆見之更也人皆仰之今陛下誠先
治其心使虛一而静湛乎彼我得失莫能嬰也去惡
如棄塵垢遷善如救飢渴與民一新罷此四事青苗
之旣散者要之以三歲而不收息保甲之旣團者存
其舊籍而不任事復差役以罷免役之條通商賈以
廢市易之令行之朞年而觀之苟民不安居水旱復
作盗賊復起財用復竭誠有一事以憂陛下臣請伏
罔上之誅以謝左右陛下誠不信臣數年之後親受
其弊矣古人有言曰一慙之不忍將終身慙乎惟陛
下爲社稷籌之臣謹列四事之害畫一以獻不勝愚
忠憤懣之誠干犯天威伏俟鐡鉞臣轍誠惶誠恐昧
死上書
畫一狀
謹案青苗免役保甲市易四事得失最爲易見上自
中外臣竂下至田父野老無有一不知者但以朝廷
所行言其是則有功言其非則有罪是以畏避鉗默
不敢正言臣今謹采衆議人所共知灼然可見者畫
一開坐如後
一議者皆謂富民假貸貧民坐收倍稱之息是以
富者日富貧者日貧今官散青苗取息二分
收富人并兼之權而濟貧民緩急之求貸不
異於民間而息不至於倍稱公私皆利莫便
於此然公家之貸其實典私貸不同私家雖
敢利或多然人情相通别無條法今歲不足
而取償於來歲米粟不給而繼之以芻藁雞
豚狗彘皆可以還債也無歲月之期無給納
之費出入閭里不廢農作欲取郎取願還郞
還非如公家動有違礙故雖或取息過倍而
民恬不知今官貸青苗責以見錢催隨二稅
隣里相保結狀請錢一家不至九家坐
赴城市糜費百端一有逋竄均
相迨要以皆斃而後已朝廷雖
救其失而其實無益也
一議者又謂平時差役破壊民家一夫爲役舉家
失業故使逐戶出錢官爲顧人謂之免役出
錢雖多而民免於破家之患以此爲說行之
不疑然不知三代之民以力事上不專以錢
近世因其有無各聽其便有力而無財者使
效其力有財而無力者皆得顧人人各致其
所有是以不勞而具今也棄其自有之力而
一取於錢民雖有餘力不得效也於是賣田
宅伐桑柘鬻牛馬以供免役而天下始人病
矣且夫錢者官之所米爲粟布帛者民之所
生也古者上出錢以權天下之貨下出米粟
布帛以𥙷上之闕上下交易故無不利今青
苗免役皆責民出錢是以百物皆賤而惟錢
最貴欲民之無貧不可得也至如京師百司
郡縣刑法之吏無禄而役爲日久矣周制庶
人在官雖曰有禄而事簡吏少勢或易供非
如今時員數猥多不可供億况三代兵出於
民而今世之兵坐而仰給若又兼舉大費爲
力實難然議者以爲給之以祿然後可責之
以廉蓋朝廷選吏之精必不如擇官之慎祿
吏之厚必不如禄官之多今愼擇多禄之官
猶不免於貪而况於吏人乎且昔之爲法也
計贓得罪無禄者减等今用倉法則吏之得
罪反重於官顛倒失宜尤爲未可若朝廷誠
患吏貪但使官得其人則吏之受賕自有分
限若猶未也則雖重禄深法不能禁矣
一議者又謂三代之盛兵出於農故團結伍保以
寓軍令朝廷喜其近古亦謂可行然而三代
之民受田於官官之所以養之者厚故出身
爲兵而無怨今民買田以耕而後得食官之
所以養之者薄而欲責其爲兵其勢不可得
矣盖自唐以來民以租庸調與官而免於爲
兵今租庸調變而爲兩稅則兩稅之中兵費
具矣且又有甚者民之納錢免役也以爲終
身不復爲役矣今也旣巳免役而於捕盗則
用爲耆長壯丁於催稅則用爲戸長里正於
廵防則用爲巡兵弓手一人而三役具焉民
將何以堪之且其爲巡兵弓手也一保甲之
中丁壯旣出老弱守舍盗賊秉間如入無人
之境而其上番之期又不過旬日坐作進退
未能知也代者旣至相率而反往來道路勞
弊何益至使盗賊縱橫官吏蒙責嘯聚羣黨
攻剽州縣未必不由此也古之循吏使民賣
劒買牛今也使之棄其農具而置兵器小民
無知緣以爲惡良民之畏事者一入而終身
不得脫姦民之好權者一𥙷而終身不得免
其爲患害有不可勝言者矣
議者常患百貨輕重制在富民少則貨賣以取
贏多則賤買以要利利有所壅商賈難通於
是置市易之官以平貴賤有司誠守此議不
更别有所營則雖繁碎難行然亦未有深害
今自置市易無物不買無利不籠命官遣人
販賣南北放債取利公行不疑杜絶利源不
與民共觀其指趣非復制其有無權其輕重
而已也徒使小民失業商旅不行空取專利
之名實失商稅之利國體卑辱海内離心巍
巍盛朝何苦於此况復小民好利類無遠見
爭取官債以救自前欺謾父兄妄引抵當期
限旣迫迯竄無所婦子離散行路咨嗟奈何
爲此䧟穽誘而納之也至於姦民巨賈窺伺
間隙取利則多或輸滯積不售之貨以易見
錢或指殘破無用之屋以賖實貨巧智百出
難以具言有司蒙蔽指以爲利泉幣一散汗
漫難收官之所藏徒文具而巳竊聞朝廷近
日將議窮究然而旣弊之法葹行未巳買賣
百物猶且如故譬如舍茹毒藥喉舌破敗胸
腹脹滿知其非矣然且閉口不吐安坐切脉
廣永方書其於速愈之術疎矣
右臣所陳畫一事件皆是耳目所接衆庶共知朝廷
清明豈有不察若誠有意改易非復難行但朝出一
紙詔書四弊夕去非如前代積弊或在列國或在四
夷欲議改更恐其動摇海內故且維持含養苟自使
安今事在朝廷出命則巳聚所系望勢難文晉而私
自頋戀遲遲不決以失天下之心臣竊不取也愚惷
之人志在憂國言詞激切干犯典刑區區寸誠丼竢
誅戮謹具狀奏聞伏候勑旨
欒城集卷第三十五
