欒城集卷第三十
西掖告詞五十九首
姚勔宗正丞
勅具官某進取之士志於功名不得廉退靖重之人
以鎮之則往而不返流以成俗朕方博求賢雋以助
成治道聞爾淡於榮利未老而歸宴居丘園稱道不
亂是以擢丞宗正以風勵天下勉從弓旌之命使士
大夫知篤行之貴可
林希湖州周之純宣州沈季長秀州
勅具官某等江浙之間山川民物之勝有唐臺省之
士求守其地有不可得者矣今兹士大夫重内而輕
外胙之千里之社或缺然不滿其意此豈朕不泄邇
不忘遠之意哉以邇希蚤與從官文學足用之純昔
嘗奉使才幹有聞季長久於滯淹風力不替朕惟吳
郡宣城嘉禾三郡之富思得才者付之吏民勉究乃
心毋以内外為高下之意民苟安汝朕不汝遺可
李傑梓州提刑陳鵬運判
勅具官某等東蜀諸郡頃以西南夷之亂輸輓供億
民不堪命朕旣寬而養之疲瘵未復而春夏繼旱有
艱食之憂是以刺舉之吏其選尤急以爾傑頃參使
事久勞于職習知其故以爾鵬生於其鄕長為之吏
詳其得失故使傑察其刑鵬佐其漕朕於遠人所以
念之者至矣推予此心各勉於治可
吕陶京四運副上官均比部員外郎
勑具官某等士任言責則無官守以言取人而不試
以事朕以為未也昔漢宣帝以諫大夫通政者補郡
國守相而唐世御史與尚書郎相出入也蓋前世之
所以用人者至矣今陶由殿中擢與七人之列而均
以監察遷為副端之重其為朕明是非辨邪正者多
矣其以陶刺舉許洛諸郡而以均校計出納諸籍苟
試之以事而人無間言焉則才可見矣可
史宗範知涇州
勑具官某安定雖非極邊而聚糧訓兵為疆埸之重
所頼者多矣爾歷試諸郡治辨之聲逹於朝廷是以
召之江淮優佚之邦付之金革備禦之地勉修厥政
緩懷兵民而撫循將佐以稱予選任之意可
黃慶基鴻臚丞
勅具官某鴻臚之於諸寺號為少事矣然皆朝廷所
以長育人材之地未嘗妄授也爾通守南邦蓋未嘗
求而選擢自至其克自奮勵使天下信吾用人之公
非苟然而已也可
張峋戶部員外郎錢長卿刑部員外郎
勑具官某等六卿之屬其切於民事者地官制其衣
食而秋官治其生死有非其人或受其病以爾峋將
漕右輔民不告勞長卿司計中臺事不失統是用以
時進之俾佐二部夫職日以高則責日以重惟能以
遷爲憂而不以爲嘉則職事舉矣可
大名府驍武第一指揮都虞候楊政等七人
可並左右侍禁
勑具官某等承平旣久貔虎之士以歲月爲勞坐致
好爵旣登仕籍復從吏治惟廉與慎可以安受寵祿
可
韓維守本官資正殿學士知鄧州
勅朕承祖宗之丕業訪求黎老與共國事矧復裕陵
藩邸之舊父兄世臣之餘民望所依朕何敢後然而
華髮在御有賢勞之嗟旅力旣愆以出守為樂進退
之際禮義存焉具官某湏以耆艾恬於燕閒召寘邇
英頼其勸講之助擢居黃闥付以議論之權任寄方
深歲月未幾惟廊廟有日吳之務而方州存卧治之
風眷南陽之大邦本故鄕之近地仍還舊職以示往
恩尚俾中外之臣知予終始之意思永終譽克緩厥
心可
李士京將作丞余中軍器丞
勑具官某等匠事之不可廢與戎備之不可忘其職
均耳以親為嫌法所尚避往祗新命率職無怠可
劉務誠三班奉職
勑具官某吏自宣猷改隷奉常歲月滋久勤亦至矣
錫爾好爵勉於廉節以安寵禄可
王衮知兖州
勑具官某吏道以律令為師然讀其書誦其數而不
知所以行之未足與言治也爾明習三尺出守列郡
臨長吏民知弛張之方有循良之譽急於親養來請
鄕邦朕不爾違以勸能吏祗服休命益勉無怠可
馮宗道遥郡刺史
勅朕嚴内外之分飭左右之戒是以近習之臣雖才
智敏強見於内廷而外無知者具官某蚤蒙器使荐
經事任出入諸道靖而不煩比緣積勞之久擢參後
省之祕而重愼祗肅有加於前宜因寄資之崇益以
閱月之效佩之郡印以寵貂冠勵爾在公清我禁闥
可
胡田(州改為軍除為知軍先以宫苑副使知誠州)
勅某沅誠皆南邊新郡而誠之於沅地不能半官吏
兵丁餽餉勞止比因有司之請易以軍壘之稱爾因
領舊治以撫遠民均為長吏毋以名號之殊為輕重
之意可
陳安石知襄州
勑襄陽古都會也山河雄勝居楚越之上游風俗剽
悍兼雍洛之餘習在戰國為用武之地方承平為無
事之國牧守之勝圖諜具在具官某起自世族華髮
一心試之中外清節可紀比者解印西土持節南陽
坐席未温捧詔入覲眷荆州之重地方守臣之闕人
匪為爾私將適氏望勉圖安静之術思繼循良之風
可
孫懷用知寧化軍郝逢知岢嵐軍
勑具官某等嵐谷固軍皆樓煩之故地民事雖簡而
邊政為重守土之吏必慎所付爾等咸以選任習於
疆埸之政惟恩與信可以附吾民而服隣國勉思訓
言無怠於事可
王愈光禄丞
勅某政無大小以得人為重雖復膳羞之末足效才
否之實爾久試於外而來居此勉修厥職毋忝朕命
可
姚勔秘書丞
勅具官某爾以清節懿行聞於鄕黨公卿譽者交至
於前乃者擢丞宗正實刊玉牒顧惟東觀之重號為
衆材之委往服厥職益懋乃德以稱予待爾之意可
蒲宗閔知興元府史宗範知廬州
勑具官某等漢中蜀之大都而合肥楚之奥壤守臣
之選不在有司以爾宗閔入治郎曹出將使指以爾
宗範踐歷藩屏宜於吏民因其已試之效付以共理
之柄往祗厥服俾二郡之民被豈弟之政以助予治
可
林顔權知泉州
勅某禄廪之給官有常日爾奉使于外而取逾於法
以致人言將何以率厲群吏責之廉節乎宜罷所領
假守方州祗服寬憲修省無怠可
孔平仲大常博士
勅具官某刑政之得失衆人知之然其所興壊止於
其事而已禮樂之得失視之未必見也而治忽之端
或自是起故朕於奉常之官擇之必愼用之亦速爾
以儒術精博吏治通敏以在茲選其克為朕别嫌明
微以詔爾長俾上下内外不愆于舊章則爾職舉矣
可
西蕃首領温溪心心年欽氊二人並除化外
州團練
勑具官某等天之於人善惡必報朕上法天道以爵
命四方有能忠勤必保富貴爾等才雄諸部心奉本
朝審於禍福之原明於逆順之理團兵寵秩蓋旌守
節之堅絶等異恩當竢成功之報可
鄭佾知單州
勑某公卿之世有列於朝不患不用而患不立爾名
臣之後以詞藝自奮入佐卿寺出典藩服由河内領
單父恩亦厚矣毋忝乃祖勉思所以報者可
孫之敏知雍丘楊瓌寶知咸平
勑某等畿邑大夫古所謂内諸侯也仰有朝廷俯有
吏民善惡之妨朝夕可見以爾之敏家世名臣才穎
自著以爾瓌寶宦學歴歲志節不回試以鄕遂之民
將觀政事之實在邦必逹爾尚勉之可
許懋右司郎中
勅某萬幾出納萃於中臺詔剌稽停文案壅滯自唐
正觀之盛而患之矣矧今俗弊政煩實倍前世雖上
有管轄而郎不得人罔與共濟以爾奮自周行亟更
劇務強敏樂易所至有成是以召自南服還領右部
尚能體余不决之舉勉盡匪躬之節虛位以竢爾其
欽哉可
陳軒主客郎中
勅某春官之屬皆郎之清選也爾昔以文藝發身名
在甲乙中以靖退補外安於遐逖還朝已久素守不
渝今典祠溢員而司蕃虛位祗服朕命往勤厥官可
豐稷殿中侍御史
勅具官某孔子稱有德者必有言德之無素而言以
為責則言有失當而聽者惑矣爾昔為御史不得其
言而去出使諸道入居郎曹端良之聲予有聞焉其
尚一乃心時有德言來告俾予一人獲聽德之助可
陳知晦蔡州薟判
勑具官某五世舊臣百年遺老求之於時蓋無幾矣
今其子弟官於四方左右莫與為養大臣來告惻焉
疚懷以爾篤於孝弟服勤無斁雖從事汝南疑於左
遷而朝夕之奉實惟汝志可
向宗旦司農少卿
勑具官某司農掌倉庾委積舟楫苑囿之政合以時
行視吏卒因其勤惰而正其黜陟蓋亦勞矣異時二
卿共事猶或不給今萃于一安得不告勞乎爾以世
家之盛兼外戚之寵而仕由科舉官有風迹往為之
少俾羣司競勸衆務咸舉以稱朕命可
侯利建京東漕井亮采河東漕
勅具官某等齊魯之富甲於四方而連歲水旱民艱
於食盗賊將起汾晉之貧甚於西邊而逮秋豐成粒
米狼戾收歛為急朕思得良使者以濟二方之宜以
爾利建忠節強勁安靖不擾以爾亮米才力敏濟察
舉有方卓然已試之效庶幾諸道之選往祗厥服使
民食無匱而邊儲有繼此予所以命汝意也可
馬城湖北憲
勅某爾轉漕汾晉之間以羡𥙷不足歴年于茲亦旣
勞矣荆楚雖遠而庶獄之治方漕為簡其克清心愼
聽使江漢之間無冤愬之民以荅恩寵可
林積知福州
勅某長樂大藩七閩之冠衣冠之盛甲于東南工商
之饒利盡山海然以地狹故民多不足俗巧故吏或
不稱爾旣生於其鄕長習為政歴試列郡服勞諸卿
今予命爾懷組而歸非獨觀榮於故鄕蓋將責實於
來效可
朱服擢發遣泉州
勑某爾昔嘗備左右史矣出涖京口于玆在朞朕比
以常法遷爾長樂而有司言爾事親不謹為吏不職
朕方以恕臨物不忍究也清源大府往為假守内飭
孝弟之行外循律令之禁日夜不忘庶免來咎可
林顔知濠州
勑某汝奉使閩越不聞令譽而臨財弗慎以致煩言
朕因其悔過待以寬憲而公議不置封章繼聞濠雖
小邦有民與社服我恩貸勿忘省循可
令毣以率府率講書授通直郎
勅某先皇帝厚於宗室勉以為善有能通於經術率
常試以吏事爾誦習典謨明其義訓往服通籍之寵
以為維城之勸可
張崈古知豋州
勑某文登濱海有邊防之責上出守其地非選不授
爾服勤南宫以積勞而往勉自修飭無忝眀命可
高遵易改知全州
勑某黔南雖遠而任寄為重爾以親往憚於嶮艱改
命清湘以安禄養孝治之篤豈惟爾私可
何琬工部郎中
勅某漢宣帝信賞必罰綜核名實至于技巧工匠噐
械元成之間鮮復能及永維熙寧元豐之政其微見
於百工之事與漢宣比朕雖繼之以恭儉而至於練
精之功其可忘之爾歴使諸道吏能有聞入贊冬官
厲精庶務勉循舊章以毋失其故可
崔公度知穎州
勅某汝隂土沃民移有魚稻之饒而訟訴之煩亦倍
它郡守得其人則湖山之勝足以為樂苟非其人犴
獄煩多日不遑給爾蚤以文詞備選更踐吏事亦云
久矣勉勤政事母爲穎俗所撓以稱朕命可
黃祹知賓州錢師孟知橫州
勑具官某等嶺南諸郡土曠民稀而密通夷落以疆
埸之政爲重故守土之吏常選於右府以爾祹仕至
通籍而帥臣任以軍政以爾師孟雖爲勇爵而習於
文法之治安城寧浦有民有兵其先爲安靖以待外
侮知予所以命爾之意可
石景略可宣德郎
勑具官某朝廷因唐之故以六曹寺監綱紀百執事
之治凡祖宗法令之舊合散出入有司有不能知者
是以分命近臣條祈為書於茲歷年爾與有勞焉功
雖未究而考應於格舉自縣令寘之通階毋郡邑之
勞而被斯寵爾其勉之可
范純禮發運副使
勅具官某慶曆名臣莫如文正之賢者朕訪其後人
寘之於朝如見遺老以爾愼靖而文肅恪而通能世
其家是以擢於文昌之要付以禮樂之事而乃畏避
權寵自嫌閥閱東南漕事國用之根本任人之重朝
廷難之均通有無以實中都非特私請之便實亦當
今之急也可
張汝賢右司郎中
勅某東南都漕出納財賦幾半天下左右都司綜執
綱紀與聞治要雖有内外之異而用人之慎其選維
均爾比自文昌出緫饋運治辦之稱朕用嘉之還爾
舊司益勉毋怠以稱朕委寄之重可
韓宗道太府卿朱光庭太常少卿
勑某等西漢之治以九卿為重隋唐以來政在中臺
則寺監之事蓋無幾矣然至於奉常司府禮樂財賦
之所在用人之慎初無間焉宗道奮於世族之良練
逹政治之要光庭比自諫諍之列出佐綱轄之司而
皆敦朴自守才力有聞擢居二寺之重益觀歴試之
效深自勉勵以究成功可
李之純寶文閣直學士知成都府
勑蜀雖嶮遠而民習禮義易與為善難與為非一遇
循良懷之沒齒少加虐政病不自申昔張詠出守方
兵革之後撫之以義民欣戴之趙抃奉使方泰侈之
餘節之以禮民安樂之及其復來吏民驩呼唯恐其
去得失之效昭然著明具官某性本靖深政實寬厚
處東南苗役之際簡以易從當西南征伐之衝安而
弗擾遺澤猶在父老知之是以改重職於西清付遺
黎於右蜀勉因舊治追繼前人毋使張趙之賢獨專
巴漢之譽可
廖正一祕書省正字
勑某朕豋延雋良策之翰林爾推言往古以及當世
挺然不回朕甚嘉之東觀圖書之府挾冊考義游於
其間者皆士之選也爾往講習道藝長育才幹敦業
以待舉吾於養士亦厚矣勉於問學思所以成之可
劉舜卿加遥郡團練馬軍都虞候
勑朕臨御華夷不求功伐本欲屈已以安衆故務柔
遠而息民蠢披屬羌夙號逋寇誘䧟思立得罪先朝
置而不誅冀其改過乃敢結連西夏攻圍南川竊據
邊城窺伺便利天奪其魄無復畏忌之心人嫉其姦
思致殄殱之勇時予良帥集此膚公具官某學通詩
書才任斧鉞静而知變勇且有謀至則避其銳鋒去
則攻其不備臨洮堅壘破不崇朝講珠長橋殘於一
炬元惡受首種羌震驚折馘執俘恩旣均於諸將發
蹤指示賞不可以逾時宜錫州團之名仍遷軍候之
職河湟遺種未忘反側之心帷幄深謀當審恩威之
用勉思全勝以究前功可
游師雄改奉議郎陜西運判賜緋
勑某伐叛柔服朝廷之大義避實擊虛將帥之成筭
爾出使西鄙灼知虜情能宣朝論之詳以助元戎之
决縳致首惡壊其密謀諸羌震驚邊吏增氣遂以文
史之舊與有矛戈之功增秩易章未足為寵奉使將
漕益觀厥成予欲戢兵固所望於爾者兵利乘隙豈
可以為常哉可
廖正古通判滄州
勑具官某景城負海帶河為一都會養兵備邊仕兼
將帥當得才士往為之佐爾昔為小官疾姦除惡以
能名聞祗服寵命勉思所以為報可
龐元英鴻臚少卿
勅某朕嘉祖宗將相之臣有德于朝有勞于邊訪其
後人長育成就以勸勵百辟矧爾風力強濟出入有
聞贊導國容職高而事寡茲朕所以追寵先正之意
爾往勉之可
張琬知秀州
勅某有司進退多士必以資考為之銓次爾入官雖
久而法當為邑擢守嘉禾出於異恩其克臨民以寬
勿為苛亟馭吏以嚴勿為姑恩思所以答奬用之意
可
曾孝序通判莫州
勅某河決而西北方並塞之地頻年水災民艱於食
爾以才選往貳守事其思所以圴通有無䟽導堙塞
使吾邊民免於流徙之患則吾爾嘉可
劉言可内殿崇班
勑某爾章獻外家予生於䊵綺而能勉自飭勵以成
淑均之行選與宗姻旣緣華族特增美秩茲有舊章
益務自脩以永終譽可
張峋戶部員外郎改戶部郎中
勑具官某爾旣出使近部入贊民曹其爲屬任均矣
然猶以資考之異别中外之民用人之愼國有常典
益勉於事以觀成功可
韓緒等(守有劳或獲傷中韓緒韓進轉二官楊西賊攻圍鎮戎軍南川寨等処緒䓁戰)
(遜各轉一官吉池評趙說臧)
勅韓緒等夏戎背恩侵我彊埸犬羊之羣遍滿川谷
諸將戮力清野以須或斬馘酋豪折其凶氣或堅完
壁壘保我烝徒雖矢刃夷傷而忠節彌壯遂使醜類
奪氣引兵遁還得不償費無以復令其下論功行賞
國有舊章疇其勞能增其爵秩朕旣無德不報爾尚
勉於立功可
蕃官党令征攬哥趙令景覃恩改宫
勅某等朕嗣守丕業凣在臣庶罔有内外咸欲先之
以恩而後責其所報爾等守在蕃服世篤忠勤朕(以不)
遠故遺爾增秩賜邑與朝臣比勉(自思)效以答恩寵可
顧臨再授給事中
勑朕歷觀多士惟有實者可以久用而不見其敗若
夫無實之人朝為端良而莫入於邪具官某質重而
文不阿世俗比從將漕擢寘東臺封駮之風震竦朝
聽旋以河漳之害出使趙魏之衝面直聲在人公議
所惜因其入奏俾復舊司勿改平日之心審察未行
之政朕有過舉不憚改為苟無布於四方害及民物
則朕為有知人之哲爾亦有常德之譽矣可無勉哉
可
孔文仲中書舍人
勅政合之出公卿為朕行之而臺諫為朕言之方其
未行内史舍人得聞其議與其旣行而後言孰與未
行而議之哉具官某蚤以直言鋪陳治要流落雖久
氣節不衰比自右史遷長諫列朕審聽其言未嘗吐
剛茹柔慨然有仲山之節是以擢寘西掖試以代言
夫文墨雍容旣爾舊學論思密勿毋替前勞可
張頡待制河非都運
勑河決累年隄防未立西山諸水汗漫無歸屬此秋
霖鞠為汗澤朕北顧之念窹寐不忘雖振禀已行而
宿麥未廣欲使斯民無艱食流亡之患要在使者有
受人惻恒之誠具官某蚤分刺舉之權旋委方州之
重以勤勞久次之選居出納右部之繁趙魏之憂宜
任其責農桑之政勉盡所宜特加延閣之華以重外
臺之寄可
欒城集卷第三十
