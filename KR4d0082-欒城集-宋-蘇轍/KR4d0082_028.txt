欒城集卷第二十八
西掖告詞六十一首
郟亶通判永寧軍
勑具官某北邊俗淳而士武隣好輯睦日以無事爾
昔嘗以才任刺舉矣久而不試往貳博野尚勉無怠
可
叔攷等三十二人並除右班殿直
勑具官某男某等士勤身苦節從事於文武積累歲
月僅乃禄仕以免於耕勞亦至矣今宗室之子始名
而官其克孝悌於家忠信於國識吾尊祖敬宗之意
以終保禄位可
王宗孟母(寿昌縣太君上宗孟南京推官母年九十三封)
勑具官某母某氏年及耄期而家有壯子非有馴行
不能致此福也寵之封邑不吝常典尚俾天下知貴
老教孝之意可
胡宗愈吏部侍郎
勑吏部分列三銓而長貳各領其一其為權任重矣
天下官吏至於其間長短有度輕重有數而猶患不
得其當者吏撓之也朕敷求儁良付之流品意在是
矣具官某學術之茂冠於東南操履之固不流世俗
試於封駮任職不阿方今吏員冗溢待次者無筭爾
其去晉難之吝寬滯積之歎毋使吏操其柄而士失
其職可
顧臨給事中
勑朕欲網羅天下之士而患知人之難唯有歴試之
詳重以旋觀之久雖復堯舜何以尚之具官某撲厚
之性出於自然直諒之才可備三益守道安命端靖
不回二十餘年晏然一節外督漕事公議惜之維是
東臺封駮之司實予萬幾出納之地宜得守法之士
以爲過舉之虞爾其稽考典常附以經術令有不便
知無不言使天下之人不能指摘而議則爾職舉矣
可
范子竒司農卿
勑司農之政歸于地官則卿事寡矣然朕觀兩漢之
士政事如朱邑儒學如鄭衆皆老於此官則前代用
人蓋不輕矣具官某家世名臣詳練吏事出入中外
治辦有稱居九卿之列修后稷之政益勉無怠以答
恩命可
馬默河東連使
勑具官某汾晉之民儉而能勤易以術富比緣兵役
之後瘡痍未復思得靖重愛民之人為朕伺察害政
之吏以爾博學不勌從政有方文登之民至今頌其
遺愛彭城之治復能首發巨姦是用輟從大農寬我
西顧朕於用人無中外之閒爾於報國無終始之殊
務安邊民以稱朕意可
岑象求利州運判何琬江西運判
勑具官某等朕為官擇人不惟其才之儁良亦因其
人之便習欲使上下相得所至即安以爾象求學有
本原持心近厚昔在蜀部遠民宜之以爾琬才力敏
明為政不擾頃居江左列城頼焉往修鄰道之政無
替已成之效使西南之人雖在遐僻千里之外咸知
朝廷愛之之意可依前件
常安民鴻臚丞
勑具官某爾進由儒術舉以民政朕將觀爾於近以
信其遠典客之職號為優暇益勉無怠蓋將有考焉
可
李詵自軍頭司除知忻州
勑具官某武吏當守四方以于城吾民冗於内服縻
以吏事雖有才力智勇無自而見爾世本將家習於
武事求試於外朕不汝違夫治兵欲整而治民欲安
能整且安則疆場之事吾無慮矣可
郟亶通判睦州
勑具官某仕官之優莫如鄉國知其吏民之態習其
風俗之宜所至而安於治為易矧桐復廬之勝加以
才力之優懷組而歸益勉無怠可
李琬太醫丞充中嶽廟令
勑具官某爾久習禁方善救諸苦勉思賦禄之厚益
勵好生之心可
王鞏通判揚州
勑具官某爾故相之孫而名臣之子也生於富貴而
篤志於學勇於議論而不謀其身淮南大邦民病水
旱往貳其事益試爾才
劉奉世起居郎孔文仲起居舍人
勑欲治國家當先得士頃者人物之評廢而長育之
道微朕顧瞻周行惻焉興歎或盤栢久次而未用或
沈伏下僚而莫知將以責成治功折衝遐邇人不素
具其何頼焉具官劉奉世家世名臣才穎秀發試以
治劇煩而益明具官孔文仲進以直言文史足用責
之典禮守正不回斯皆一時之儁良多士之領袖方
欲寘之侍從益當養其才能左右史官號為要地前
後逹者皆由此途手刊冊書足以明狂直之效密侍
殿陛足以觀進退之詳益勉自修以須不次可
胡宗炎將作少監
勅具官某宫室都城責在工正朕方以恭儉自居以
法度自律宜得㥀静之吏以督繕治之功爾昔居此
官號為任職往貳其事無改厥勤可
向宗良知衛州
勑具官某士生於富貴者常患其懷安佚樂怠於功
名爾以外戚之懿求試治民永惟此心有足嘉歎衛
雖跨河地實近輔勉脩爾政朕將觀焉可
郝觀(字生辰除借職皇大后殿管句文)
勑具官某朕恭養隆祐朝夕無違爾久此服勞適當
誕慶錫爾一命無改厥勤可
曾肇中書舍人
勅朝廷以號令鼓舞四方言之不文行之不遠昔河
西諸將讀璽書而知天子之聖明河北叛臣間赦令
而致武夫之涕泣故朕思得良士俾代予言知民物
之至情識邦家之大體擇之久矣僅乃得之具官曾
肇少知為文久益更事家傳父兄之學言有漢唐之
風汗簡編年手紬金匱執筆紀事密侍丹墀比於簡
牘之餘試以絲綸之作油然不竭煥乎可觀俾卽拜
於西堩將益觀其來效雖文稱蘇李未足以爲賢而
事問高崔庶幾於適用勉於自竭以稱異恩可
邢恕知汝州
勑具官某老吾老以及人之老此朕所以教天下之
孝也爾比自漢東恩移汝海國有常典中止不行朕
終念篤老之親宜得便安之養特申前命以慰慈心
服我異恩益思報稱可
李周陜西運使
勑具官某關中之民勞於征伐而弊於飢饉久矣朕
既為之含垢以和諸戎天維顯思助我豐歲粒米狼
戾法當歛藏繼出中都之泉以廣窮邊之積猶恐吏
不時具而民或未寧分吾此憂責在漕吏爾忠厚之
性見紀於時治辦之才屢試以事往推朕旨去蟊賊
之害而督僃禦之宜使疆場永安而民以無事可
劉淑蘇州胡宗哲宿州
勅具官某等姑蘇之饒冠於吳越符離之災接於徐
毫因其富庶而待之以法郡乃可治乘其饑饉而濟
之以惠民亦肯懷苟得其人所至而定以爾淑治郡
有方吏民不擾以爾宗哲臨事必辦才力有餘往因
其民以立其政使富而不溢貧而不怨以稱朕意可
許彦先知隨州
勅具官某隨於春秋雖號小國然觀其應接鄰敵常
有賢者今以吾士大夫之多而顧無善人以為之守
乎爾蚤有文譽晚習吏治尚無菲薄其民往求所以
安之可
孫諤大學博士
勅具官某士溺於專門之學而不治諸書不達前世
施之於事罔焉不知朕甚患之爾博於文史不流不
固往司講解思所以救其失者可
王佺通判荆南
勑具官某南郡控引江湖商賈之淵而盜賊之會也
守貳之事於南方為劇爾游官之久才力有聞往贊
其治益勉毋怠可
韓玠通判河南
勑具官某爾家世公卿當識治體而西南之政俾民
驚擾逹於朕聽往貳西都服我恩命無怠循省可
占城國進奉判官蒲霞辛可保順郎將
勅具官某航海而至奉琛在廷心知禮義之榮身無
遐邇之異特頒恩命昭示遠人可
劉攽中書舍人
勅士有博學而不文甚文而不達於政者矣朕惟人
才之難拔士之急凡所擢用惟其所長矧夫名在文
學之科才兼政事之選釋而不用夫又何求具官某
能讀墳典丘索之書習知漢魏晉唐之故中秉直諒
發為謀猷方其流落之中益聞豈弟之政比召還於
冊府將漸寘於近班適以病辭勉從所請汲黯雖安
於卧治蕭生雅意於本朝飬予侍從之華實司號令
之本惟詳練可以彌縫庶政惟辯博可以鼓舞四方
爾其勉盡所長朕將觀爾於是可
曹誦遙團知保州
勑具官某惟爾先臣克平吳蜀仁澤之深與江漢無
極于今四世子孫盛大時出能者昔漢唐功臣高密
汾陽之家傳世赫奕不殞其業予甚嘉之今爾奮於
閥閱之中休有搢紳之望練達兵事翼贊西樞屬邊
守之須才加使名以為重子欲不違和好之舊而得
嚴整之稱體國承家有望於爾可
王獻可火山軍李昭叙石州
勑具官某等河東邊城俗儉而兵勁吏能守法易以
為治爾等才稱武吏之選家本名將之裔往修厥政
以寬治民以嚴御兵思稱朕意可依前件
鄒極江西提刑何琬府界提刑
勑具官某等朕惟古之聖王不泄邇不忘遠雖在江
湖萬里之外眎之如畿甸之間是以並擇才能以察
犴獄以爾極出將使指入參郎曹以爾琬比在江淮
積有歲月咸能慎所施設紀於吏民夫冤民滯訟苟
為不察雖堂上有不能矚苟為察之雖遠何患往祗
爾事克慎庶獄以稱朕意可依前件
葉温叟度支郎中
勑具官某朕既克已裕民凡非法之求罔不罷去而
團之經用率如故初是以思得敏強之臣理財節用
以羡補不足爾以儒推吏術有聞於時其能量入爲
出助成地官以濟我邦計可
吳革江西運判
勅具官某江西地薄民貧嶮而好訟頃者有司失計
以鹽賦民愁嘆無聊困弊愈甚朕雖已弛其峻密復
其故常而瘡痍未平念之未嘗忘也爾以才敏擢守
廬陵知其吏民之艱究其本末之變往佐漕事思所
以安而養之以稱朕意可
杜常兵部郎中
勅其官某夏官掌天下兵事而邊防禁旅馬牧之政
比皆隷於西樞則事益鮮矣爾以吏能久於其屬於
法當遷夫以久習之吏而治益鮮之宜事其無不辦
也往率乃職益勉毋怠可
榮咨道通判鎮戎軍
勑具官某被邊之地政兼兵民武吏以奮其威文吏
以治其政凡所以愛民備敵之道至矣爾頃以博學
多聞試於奉常出佐疆場勉勤職事益以觀爾可
錢式三班借職
勑具官某國家廣漕東南以實中都爾董其事免於
亡失錫以一命益勉無怠可
翰林醫官陳易簡六人比舊各减三官牽復
勅具官某等醫如函人皆志於仁不幸失之法不可
廢而情則可恕爾等奪官既久稍復其舊體予至恩
益勉毋怠可
李括知洋州
勑具官某益昌諸郡莫如梁洋地通蜀漢之饒俗廉
秦隴之勁每欲擇守常難其人爾頃為赤令勤勞茲
久懷組過家無異鄉國服我恩寵勉思治民可
張士澄通判定州
勅具官某君子之仕不以高下易其心爾昔以才敏
嘗奉使指茲予命爾佐中山守往悉乃力益勉於事
則予汝嘉可
彭次雲吏部郎中
勑具官某以資格用人所以為公也而賢不肖雜糅
無以奬勸士大夫朕既命有司講求其方矣爾為地
官屬以才能稱進領銓事其悉心流品思稱朕意可
章楶吏部馬珫戸部韓宗右司封吳安憲都
官黃景職方郎官
勑具官某等先帝以禮樂刑政責成於文昌用人之
難非它官比清曹劇部尤重其選惟能試之有漸是
以用無不宜以爾楶按察西南治辦不撓珫典領徒
隷從容有餘宗古出入臺閣有靖慎之風安憲家世
公卿有練習之譽景質性端茂學術有聞並稱一時
之良爲我庶政之助譬如衆輻各致其用然後大車
得以運行勉悉爾心以稱朕命依可前件
盛僑國子司業
勅具官某先帝肇新辟雍以養多士於兹歴年學者
雲集師儒之任比益重焉是以增命樂正之官以輔
司成之教爾以老成端厚久於郎曹往祗厥職勉於
訓勵無使陽城韓愈之流專美於前世可
黃庭堅著作佐郎
勑具官某左右史記言動之詳而宰臣紀時政之要
以授東觀會而成書然後善惡之實後世得以考焉
苟非其人何以取信爾孝弟之美著於閨門文史之
功稱於朋友昔張衡崔駰張華束晢皆以才行久於
此官朕既思見古人爾尚追配前烈可
陳伺直祕閣知梓州
勅具官某朕憂勞遠人過於畿甸以為吏之侵漁細
民者遠則莫見民之呻吟疾苦者遠則莫聞是以選
任守臣惟難惟慎爾以臺閣之舊出臨關陜曾未朞
歲厥聲茂焉朕惟東蜀郡縣之多思得循吏鎮撫其
俗進直書閣寵光西南尚無菲薄其民勉修安靖之
政可
晏知止成都運副秦中梓州運副
勑具官某等蜀嶮而遠民弱而畏吏失其道民始無
告久而不堪或以生事故朕選任使者必先循良將
使吏不為暴而民不失職以爾知止賢相之後文雅
有餘以爾中治術之精前後可紀託以二蜀之重分
吾千里之憂爾其急吏緩民深體朕意可
游酢太學錄
勑具官某凡有職於成均者皆士之秀也爾以學業
之茂獲與兹選勉修其行使士大夫有觀焉可
張舜民監察御史
勑具官其御史之官知無不言則朝廷肅時然後言
則天下信嘉謨嘉猷朕之所急也用人之慎孰先於
此爾以文行風節見紀於時方召寘石渠而臺以名
聞往祇厥服使言必有物行必有常以稱朕命可
張績祕書省正字
勅具官某用之則行舍之則藏此孔顔之行而士之
所師法也爾昔以直言進流落不用十有餘年安於
潜默不愠不求今予命爾於東觀將用之也其勉修
所以行之者以稱朕意可
李執柔司農寺丞
勅具官某大農事歸於地官則丞事益簡然卿寺之
屬皆吾養材之地也爾家世名臣業履修飭往祗厥
官無墜先烈可
陳烈落致仕福州教授
勅具官某惟孝友于兄弟是亦爲政爾以篤行見紀
於東南雖老而不試可以無憾朕方欲推爾所爲施
於鄉人其起視學校使諸生有所矜式可
龔原國子監丞
勅具官某爾昔以經術教國子矣中以罪廢而士大
夫高爾之義有司薄爾之過其往涖丞事使
朝廷用人之周無善不舉可
仲葩遙刺
勑具官某古者宿衛之臣勤勞于内刺舉之吏捍守
于外蓋官稱其事禄視其功事功既修然後得之今
朝廷以仁治親爵秩之施舉從其厚故爾以積年為
勞考課當遷然非其孝弟恭儉持身有法則亦何以
及此其服我恩命勉於自修使寵禄日至而無滿盈
之患以稱朕意可
吳淵西頭供奉官俞諤左侍禁
勑具官某等爾以吏事宰府久勤於職懇求補外惟
廉且慎可以終荷寵禄可依前件
袁說知博州
勅具官某吏部以格用人嚴銓綜之叙雖有賢者不
得獨進故使政事之臣視其才能資任而以時用之
然後法不亂而才不滯爾以吏能見紀歴典劇郡河
朔之民方以饑饉為憂往勤勞徠以弭流亡之患可
閻木太學博士葉濤正
勅具官某等天下之士視成均之所趨向以為風俗
朕方患其學術之雜駮而文體之流蕩思得知本務
實之士相與正之木才質端厚學有原本濤議論堅
正行極純絜其往帥多士喻以朕意可依前件
宋寶(一百歲餘承務郎深澤主簿威之父)
勑某祖宗以來以仁率天下肆予士民皆得保其天
年爾以行義之厚獨享期頥之福一鄉所重朝所尊
禮歲時有束帛之寵廵守有就見之義宜加一命以
成子孫禄養之美可
韓忠彦樞密直學士知定州
勑有唐開元之初以儒將守邊静則詳於治民動則
計而後戰邊鄙不竦號稱得人茲于祖宗阜康兆民
和諸戎狄垂白之老不見兵革亦惟禮樂之士能收
干城之功用人之明豈獨前世具官某元臣之後風
力自將拔於周行旋付河間之重入參法從遂膺宗
伯之選世有明德人無間言惟乃顯考嘗以旄節為
中山守寬厚之化浹於斯民整嚴之聲震於鄰國三
十餘年故吏遺民猶有存者今予命爾以要職撫寧
斯土爾亦益懋乃德視乃先烈使北邊之人知韓氏
有子予亦有臣豈不休哉可
劉敏知辰州
勅具官某武陵被邊舊難其守比斥廣沅溪而控扼
諸夷實頼茲土爾才堪煩劇累更事任尚能持身㓗
廉與物安静以循養斯民懷服異類可
龐希道復翰林醫學
勑具官某爾以醫從仕始以不驗失官終以有勞獲
叙功過相除固法之所許也既復爾舊益懋乃術以
答恩寵可
克勍仲詧並磨勘改正任防禦使
勅唐始以防團領四方之戎事中以刺史持節兼治
兵民國朝參其舊章因其爵秩以錄親報功恩禮尤
重以爾具官克勍力行孝弟著於閨門具官仲詧服
勤詩禮信於朋友皆董司環衛兼領遙州積勞之久
歲月應格俾正使名之重益隆磐石之宗夫富而能
約者可以保家貴而知降者可以安職服是恩命思
予訓言可
蔡確改知安州
勅朕體貌大臣務全終始有善則藩飾褒顯以風勵
天下有過則遷就諱避以曲全舊恩至於用法蓋不
得已具官某早以才力奮於下寮旋蒙器使致位元
宰弟碩不類貪冐有素而溺於私愛以廢公議曲從
舉吏之請遂成黷貨之辜其驕奢淫縱之狀理無不
知而涵養蒙蔽之甚殆非體國致煩言之並作雖欲
宥而不能默守小邦仍禠舊職往自循省尚體至恩
可
吕公孺知秦州
勑秦故重鎮統制西戎乃者肇復河湟邊候浸遠雖
復號稱近地而實據其本根用人之難與昔無異具
官某故相之後風流未亡舊德之重出入見紀臨民
有寬厚之美治兵知節制之方偃然長城可託西碩
朕方包裹兵甲以懷柔異類督厲將帥以完整邊防
蓋非靖重無以爲安非繕治無以特久祗率朕意勉
成厥功可
欒城集卷第二十八
