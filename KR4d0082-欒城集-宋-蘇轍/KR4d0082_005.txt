欒城集卷第五
詩六十六首
次韻子瞻吳中田婦歎
久雨得晴唯恐遲既晴求雨來何時今年舟楫委平
地去年簔笠為裳衣不知天公請怨怒棄置下土塵
與泥丈夫強健四方走婦女齷齪將安歸榻然四壁
倚機杼收拾遺粒吹糠粃東鄰十日營一炊西鄰誰
使救汝饑海邊唯有鹽不旱賣鹽連坐收嬰兒傳聞
四方同此苦不關東海誅孝婦
次韻子瞻遊道場山何山
兩山相負為峯麓流水重重注溪谷遊人上尋流水
源未覺﨑嶇病雙足山深下視雲漫漫徑垂石底千
屈盤松林隂森白日靜忽驚人世如奔湍客行不避
苦寒出僧定端居不下席人生嗟與草木同置身所
在由初植堂中白佛青䯻鬟氣象冲淡非人間坐令
遠客厭奔走徑欲築室依空山木魚桹桹夜將旦星
斗欹斜掛山半行役有程未可晉將出山門復長歎
癸丑二月重到汝隂寄子瞻二首
憶赴錢塘九月秋同來潁尾一扁舟退居尚有三師
在好事須為十日晉傾瀉向人懷抱盡忠誠為國始
終憂重來東閣皆塵土淚滴春風自不收
百頃西湖十里源近依城郭帶川原古臺駊騀先臨
水野寺參差半掩門遠泛便成終日醉幽尋不盡數
家園錢塘未到能先說更着青山兩岸屯
次韻子瞻二月十日雪
春雪漫天密又稀勾芒失據走靈威故欺貧窶冬裘
盡巧助遨遊酒盞飛林下細花添百草階前輕素剪
新機老農先解憂桑柘九月家人當授衣
和子瞻題風水洞
風送江湖滿洞天洞門可聽入無緣土嚢欝怒聲初
散石齒聱牙勢未前樂奏洞庭真跌宕歌傳帝所亦
清便何人隠几觀遺韻重使顔成間嗒然
次韻子瞻新城道中
春深溪路少人行時聽田間耒耜聲饑就野農分餉
黍迎嫌尉卒閙金鉦閑花開盡香仍在白酒沽來壓
未清此味暫時猶覺勝問兄何日便歸耕
次韻子瞻山村五絶
山行喜遇酒旗斜無限桃花續杏花與世浮沉真避
世將家漂蕩似無家
塍間白水細照聲日暖泥融草不生似恐田家忘帝
力多差使者出催耕
旋舂紅稻始經鐮新煑黃雞取次甜無慕無營人自
樂莫將西子愧無鹽
升平亊業苦怱怱未信浮名到底空何用橐馳朝塞
外試聽碌軸語埸中
貧賤終身未要羞山林難處便堪愁近來南海波尤
惡未許乘桴自在遊
次韻子瞻遊富陽普照寺
塵埃日巳遠斗藪更無餘寺到逢門入詩成信手書
山深僧自樂路遠客終疎訪盡前朝景它年一告予
次韻子瞻自普照入山獨遊二庵
披榛入山山路細鐘聲出寺門將閉石苔冉冉上芒
鞋草露漙漙著衣𬒮野人茅茨苫竹屋終身局促無
生計天公未省長困人春田米盡秋田繼老妻稚子
亦自樂野草山花還插髻長笑人間醉未醒終老辛
勤漫欺世
次韻子瞻與蘇世美同年夜飲
晚歲事遊宦相從未嘗足羨君四海皆兄弟棧中直
木不容曲臨安老令况同科相逢豈厭樽中醁潦倒
誰憐澗底松歲寒尚有霜前竹聞道渠家八丈夫它
日歸耕免幽獨
次韻子瞻病中遊虎跑泉僧舍二首
掃地開門松檜香僧家長夏亦清凉公庭多事久來
厭靜處安眠計甚長脩竹填窗藤簟綠白蓮當戸石
盆方香厨晚飰紅粳熟忽憶烹雞田舍嘗
澗谷新晴草木香野情消散自生凉雨添山色翠將
溜日轉松隂晚更長病客獨來唯有睡遊僧相見亦
它方還家煩熱都消盡不信醫王與藥嘗
和子瞻東陽水樂亭歌
君不見武安前堂立曲旃官高利厚多憂患又不見
夏侯好妓貧無力簾箔為衣人莫識兩人操行雖不
同辛苦經營實如一不如君家激水石中流聽之有
聲百無憂笙竽窈眇度溪谷琴筑凄咽穿林丘高人
處世心淡泊衆聲過耳皆為樂退食委蛇石上眠幽
音繼續床前作正如古人樂易多歡娛積土為鼓塊
為桴但能復作太古意君家水樂真有餘
次韻子瞻有美堂夜歸
飲闌鐘虡欲移軒香霧猶殘金博山明月飛來松嶺
外遊人散落馬蹄間城嚴畫鼓初傳角路暗山花自
落鬟清境暫時都不見夜深人静始來還
次韻子瞻祈雨
世故紛紛誰復閑蛟龍不雨獨安眠人間已厭三秋
旱澗底猶慳一掬泉廟令酒殽時醉飽田家糠粃久
安便憂心未已誰知䘏更把爐香試一燃
次韻子瞻再遊徑山
我兄東南遊我亦夢中去徑山聞已熟往意穿雲霧
夢經山前溪足冷忽先渡舉頭雲峰合到寺霜日莫
香厨饌巖簌野徑踏藤屨平生共遊處蹇足躡高步
﨑嶇每生胝眩晃屢回顧何年棄微官攜手衆山路
(遊山中故為此篇得此詩後夢與兄同)
王仲儀尚書挽詞
謝公德業久彌新幼度英竒也絶倫父子俱賢真不
朽功名自致豈相因邊兵屢動思良將廷論蕭條憶
諍臣青史世家他日事新芊宿草倍沾巾
次韻范景仁侍郎移竹
雙檜生南戸叢筠種北墻交隂奉君子為伴老中堂
露洗秋階綠風含夏簟凉栽花知已誤新上一番霜
寄題蒲傳正學士閬中藏書閣
朱欄碧瓦照山隈竹簡牙籖次第開讀破文章隨意
得學成富貴逼身來詩書教子真田宅金玉傳家定
糞灰更把遺編觀得失君家舊物豈須猜
自陳適齊戲題
庠齋三歲最無功羞愧宣王禄萬鍾猶欲談經誰復
信相招執籥便須從陳風清淨眠真足齊俗疆梁懶
不容久爾安閑長自怪此行磨折信天工
送董揚休比部知真州
奏課西南最分符江海衝往來觀惠術蟠錯試餘鋒
文字從堆案尊罍疆解容金山只隔水時復聽晨鐘
送排保甲陳祐甫
我生本西南為學慕齊魯從事東諸侯結綬濟南府
誰言到官舍旱氣裂后土饑饉費囷倉剽奪驚桴鼓
緬焉禮義邦憂作流亡聚君來正此時王事最勤苦
驅馳黃塵中勸說野田父穰穰百萬家一一連什伍
政令當及期田閭貴安堵歸乘忽言西劬勞共誰語
送韓祗嚴戸曹得替省親成都
宦遊東土暫相依政役頻煩會合稀每恃詳明容老
病不堪羈旅送將歸思親道路寧論遠入蜀山河漸
覺非我有舊廬江水上因君聊復夢魂飛
和孔教授武仲濟南四韻
環波亭
南山迤邐入南塘北渚岧嶤枕北墻過盡綠荷橋斷
處忽逢朱檻水中央鳬鷖聚散湖光淨魚鼈浮沉瓦
影凉清境不知三伏熱病身唯要一藤床
北渚亭
西湖已過百花汀未厭相携上古城雲放連山瞻嶽
麓雪消平野看春耕臨風舉酒千鍾盡步月吹笳十
里聲猶恨雨中人不到風雲飄蕩恐神驚
鵲山亭
築臺臨水巧安排萬象軒昂發瘞埋南嶺崩騰來不
盡北山斷續意尤佳平時戰伐皆荒草永日登臨慰
病懷更欲晉詩題素壁坐中誰與少陵偕
檻泉亭
連山帶郭走平川伏澗潛流發湧泉洶洶秋聲明月
夜蓬蓬曉氣欲晴天誰家鵝鴨横波去日暮牛羊飲
道邊滓穢未能妨㓗淨孤高每到一依然
踏藕
春湖柳色黃宿藕凍猶僵翻沼龍蛇動撑船牙角長
清泉浴泥滓粲齒碎冰霜莫使新梢盡炎風翠蓋凉
和李誠之待制燕别西湖(并叙)
熙寧六年九月天章閣待制李公自登州來守此
邦愛其山川泉石之勝怡然有久晉之意此邦之
人安公之惠亦欲公之久於此也然自其始至而
民知其方將復用懼其不能久矣明年二月詔書
移牧河間邦之父兄皆惜其去雖公亦將晉焉而
不可得也於是數與其僚燕於湖上曰北方幸安
余將復老於此酒酣賦詩以别從而作者三人公
平生喜為詩所至成編及來此邦而未嘗有所為
故尤貴之遂相與刻於石以慰邦人之思焉
東來亦何恃夫子此分符談笑萬事畢樽罍衆客俱
高情生遠岫清興發平湖坐使羈遊士能忘歲月徂
縱歡真樂易恨别不須臾廟幄新謀帥河間最近胡
安邊本餘事清賞信良圖應念兹園好流泉海内無
送李誠之知瀛州
少年學詩書晚歲探至道豈伊封疆臣乃是廊廟寶
苦恨富貴遲聲名得空早憶惟西羌桀始建元戎纛
恩威炳朝日號令靡秋草功勲不容究孤高易摧倒
歸來易三邦但養胷中顥寧知北邊將還須用耆老
春風吹旌旆先聲遍城堡往事安足懲遺黎待公保
西湖二詠
捕觀漁
西湖不放長竿入羣魚空作淘河食漁人攘臂下前
汀蕩漾清波浮兩腋藕梢菱蔓不容網箔作長圍徒
手得逡廵小舟十斛重踊躍長魚一夫力柳條穿頰
洗黃金鱠縷堆盤雪花積燒薤香橙巧相與白飰青
蔬甘莫逆食罷相携堤上步將散重煎葉家白人生
此事最便身金印垂腰定何益
食雞頭
芡葉初生縐如縠南風吹開輪脫轂紫苞青刺攅蝟
毛水面放花波底熟森然赤手初莫近誰料明珠藏
滿腹剖開膏液尚模糊大盎磨聲風雨速清泉活火
曾未久滿堂坐客分升掬紛然咀噍惟恐遲勢若群
雛方脱粟東都每憶會靈沼南國陂塘種尤足東遊
塵土未應嫌此物秋來日嘗食
次韻孫推官朴見寄二首
蒙愠未能憂悄悄得閑時復醉昏昏知君亦學無言
語豈悟維摩不二門
病懶近來全廢學宦遊唯是苦思鄉粗知會計猶堪
仕貪就功名有底忙懷舊暗聽秋鴈過夢歸偏愛曉
更長故人知我今何念擬向東山賦首章
送張正彦法曹
憶見君兄弟相擕謁侍郎通經誇早歲落筆盡成章
試劇何風發當官便激昂三年知力竭大府覺才長
知巳未如格歸貲纔滿嚢舊書還讀否師說近凄凉
(第今廢此科君以三傳及)
送青州簽判俞退翁致仕還湖州
不作清時言事官海邦那久復盤桓早依蓮社塵緣
少新就草堂歸計安富貴暫持朝露過江山故國水
精寒宦遊從此知多事收取楞伽靜處看
和青州教授頓起九日見寄
歲月飄然風際煙紫萸黃菊又霜天莫思太室杉松
外且醉青州歌舞前(嵩頂時正重九昔年與頓君同登)杯酒追歡真
一夢天涯回望正三年近來又欲東觀海聽說毛詩
雅頌篇(講詩君善)
題徐正權秀才城西溪亭
竹林分徑水通渠真與幽人作隠居溪上路窮惟畫
舫城中客至有罾魚東來只為林泉好野外從教簿
領疎不識徂徠石夫子兼因女壻覓遺書(女壻也徐生石介)
和子瞻喜虎兒生
生男如狼猶恐尫寅年生虎慰爺孃汝家家世事文
史門戸豈有空剛強識看猛虎在山谷斧牙鈎爪旗
尾揚徐行當道擇牛羊狐狸驚走熊豬忙我今老病
思退藏生子安得尚激昂不見伯父擅文章逡巡議
論前無當
次韻子瞻病中贈提刑段繹
京東分東西中劃齊魯半兄來本相從路絶一長嘆
前朝使者還手把新詩玩憐我久别離卷帙為舒散
誰言窮陋邦得此唱酬伴相逢傾盖間晤語何旦旦
宦遊少娛樂纏縛苦文案能於王事餘時作楚詞亂
臂如近膏油未肯忘濯盥賢豪真勉強功業畏遼緩
伊余獨何為舊籍西南貫竊禄未遑歸自笑嗟已懦
方當四海寒戀此一寸炭主勌客欲留逡廵要奪館
奈何獨見收軟語強温煖此意定難酬還予授子粲
次韻子瞻賦雪二首
麥苗出土正纖纖春早寒官令尚嚴雲覆南山初半
嶺風乾東海盡成鹽來時瞬息平吞野積久欹危欲
敗簷強付酒樽判醉熟更尋詩句鬭新尖
點綴偏工亂鵠鴉淹留亦解惱船車乘春已覺矜餘
力騁巧時能作細花僵鴈墮鴟誰得罪敗墻破屋若
為家天公愛物遥憐汝應是門前守夜叉(雪尤甚烏是歲京師)
(如積鳶凍死)
次韻韓宗弼太祝送遊太山
羨君官局最優游笑我區區學問囚今日登臨成獨
往終年勤苦粗相酬春深綠野初開繡雲解青山半
脫裘回首紅塵讀書處煮茶晉客小亭幽
次韻劉敏殿丞送春
春去堂堂不復追空餘草木弄晴暉交遊歸鴈行將
盡蹤跡鳴鳩懶不飛老大未須驚節物醉狂兼得避
危機東風雖有經旬在芳意從今日日非(日立夏四月十一)
次韻趙至節推首夏
首夏尋芳也未遲遶園紅紫尚菲菲無心與物真皆
可有酒逢人勸莫違夢逐楊花無限思身慙啼鳥不
如歸官居寂寞如僧舍海燕憐貧故入扉
次韻李昭叙供備燕别湖亭
池亭雨過一番凉雲髻羅裙客兩旁不覺行人離恨
遠貪看積水照筵光滿堂樽爼歡方劇極目江湖意
自長歸去伊川瀟洒地不須遺念屬清湘
送李昭叙移黎陽都監歸洛省親
與君非舊識傾蓋便相親共事林泉郡忘歸南北人
煑茶流水曲載酒後湖漘未覺遊從厭空驚别恨新
瀕河今重地知已舊元臣洛下聞雞犬家書不浹䀏
西還倚門罷北渡羽書頻忠孝傳家事風流待一振
遊太山四首
初入南山
自我來濟南經年未嘗出不知西城外有路通石壁
初行澗谷淺漸遠峰巒積翠屛互舒卷耕耨隨欹側
雲木散山阿逆旅時百室兹人謂川路此意屬行客
久遊自多念忽誤向所歴嘉陵萬壑底棧道百廻屈
崖巘遞崢嶸征夫時出没行李雖云艱幽邃亦已劇
坐緣斗升米被此塵土厄何年道褒斜長嘯理輕策
四禪寺
山蹊容車箱深入遂有得古寺依巖根連峯轉相揖
樵蘇草木盡佛事亦蕭瑟居僧麋鹿人對客但羞澁
雙碑立風雨八分存法則云昔義靖師萬里窮西域
華嚴具多紙歸來手親譯蛻骨儼未移至今存石室
遺文盡法界廣大包萬億變化浩難名丹青畫京邑
粲然共一理眩晃莫能識末法漸衰微徒使真人泣
靈巖寺
青山何重重行盡上囊底嚴高日氣薄秀色如新洗
入門塵慮息盥潄得清泚高堂見真人不覺首自稽
祖師古禪伯荆棘昔親啓人跡尚蕭條豺狼夜相觝
白鶴導青泉甘芳勝醇醴聲鳴青龍口光照白室陛
尚可滿畦塍豈惟濯蔬米居僧三百人飲食安四體
一念但清凉四方盡兄弟何言庇華屋食苦當如薺
嶽下
東來亦何求聊欲觀海岱海西尚千里將行勇還退
岱隂即齊疆南往曾歴塊春深草木長山暖冰雪潰
中巷無居人南畝釋耕耒車徒八方至塵坌百里内
牛馬汗淋漓綺紈聲綷䌨喧闐六師合洶湧衆流匯
無復問誰何但自舍耽愛龍鸞畫車服貝玉飾冠佩
驊騮蹴騰騫幡旆飛䁆曖腥羶及魚鼈瑣細或蒲菜
遊墮愧無齎技巧窮殊態縱觀&KR0787;未巳精意殫一酹
出門青山屯遶廊遺迹昧登封尚壇壝古觀寫旗隊
戈矛認毫末舒卷分向背雍容太平業磊落豐碑在
往事半蓬蒿遺氓但悲慨回瞻最高峰遠謝徂徠對
欲將有限力一放目所迨天門四十里預恐雙足廢
三宿遂徘徊歸來欲誰懟前年道轘轅直上嵩嶺背
中休強飲食莫宿時盥頮稍知天宇寬不覺人寰穢
歲時未云久䈥骸老難再山林無不容疲&KR1170;坐自礙
自知俗緣深畢老守闤闠何當御清風不用車馬載
送王璋長官赴真定孫和甫辟書
昔年旅南服始識王荆州威動千里肅恩寬行客晉
從容見少子風采傾凡儔温然吐詞氣已覺清且脩
不見十五年相逢話百憂青衫走塵土白髮各滿頭
新棄東海巳願從北諸侯北鄙事方夥饑饉連戈矛
盟好未可輕念當事懷柔主將今老成勉盡良計籌
寄孫朴
憶昔補官太皥墟泮宮蕭條人事疎日高鼾睡聲嘘
嘘往還廢絶門無車君為戸曹畏簡書放懷疎懶亦
似余相逢語笑夜躊躇烹煑梨栗羞殽蔬官居一去
真蘧蘆東來失計悔厥初夜聞桴鼓驚閻閭事如牛
毛費耘鉏違失真性從史胥目視紾臂邀徐徐美君
不出心自如北潭秋水多芙蕖青荷包飰蒲為菹翛
然獨往深淵魚人生如此樂有餘胡為自投檻中徂
和韓宗弼暴雨
執熱臥北窗淋漓汗流注蛟龍遁水府誰起叩天戸
偶然終日風振擾北山霧崩騰轉相軋變化不容睹
雷聲運車轂雨點傾豆黍逡廵溜河漢指顧纔笑語
破屋少乾床茅苫固難禦出門泥沒足此厄比鄰溥
苟令終歲熟敢有今日怒晚照上東軒清風襲虚廡
微生免荷鉏但喜脫煩暑農父更事多缺塘已增土
舜泉復發
奱奱清波舊遶城旱來泉眼亦塵生連霄暑雨凉初
接發地春雷夜有聲復理溝渠通屈曲重開池沼放
澄清通衢細灑浮埃淨車馬歸來似晚晴
次韻徐正權謝示閔子廟記及惠紙
西溪秋思日盈牋幕府拘愁學久騫記廟終慙無好
句酹墳猶喜有前篇(閔子文先生作祭)屏除筆硯真良計寫
寄交遊畏妄傳吳紙贈君君莫怪耕耘廢罷有閑田
張文裕侍郎挽詞
持節西南二十年華堂遺像巳蒼然歸來侍從三朝
舊老去雍容平地仙落筆縱横題壁處誦詩清壯舉
杯前東遊邂逅迎歸旐淚落城南下馬阡
東方書生行
東方書生多愚魯閉門誦書口生土窗中白首抱遺
編自信此書傳父祖辟雍新說從上公册除僕射酬
元功太常子弟不知數日夜吟諷如寒蟲四方窺覘
不能得一卷百金猶復惜康成穎逹棄塵灰老耼瞿
曇更出入舊書句句傳先師中途欲棄還自疑東鄰
小兒識機會半年外舍無不知乘輕策肥正年少齒
疎脣腐真堪笑是非得失付它年眼前且買先騰踔
送韓宗弼
大野將凍河水微慨然臨流送將歸登舟上帆手一
揮脫棄朋友如弊衣我來三見芳草腓來時同寮今
已非念昔相從未嘗違西湖幽遠人事稀青蓮紫芡
傾珠璣白魚掉尾黃龞肥客醉將起命闔扉方橋月
出風露霏星河下照搖清輝喧呼笑語相嘲譏歲月
一逝空長欷交遊去盡將誰依君家漢代平與韋藹
然令德傳餘徽鳴鳩著地鴻高飛安得久此同縶鞿
送劉長清敏
汝州太守臥病年亹亹猶復能清言平生雄辯嗟不
見風流尚有曹州存歷下東遊少相識歡喜聞君在
西邑舊知兄弟無凡儔相逢一笑開顔色三年政令
如牛毛思歸南畆皆蓬蒿羨君飲酒動論斗引觥向
口收狂潮醉後胷中百無有偃然嘯傲傾朋曹中朝
卿士足官府君歸何處狂謌謠(病歸余始識之劉原甫自長安)
汝尚將歸吳興齊州記室蘇子由辱詩為送
因逐韻謝之云
釋屨從軍蚤濫官已衰能復尚盤桓爾來齒髮羞相
問乞有衡茅覓自安使我襟懷遺内熱誦君詩句襲
人寒知誰便是知音者且作巖溪雪景看
高祖卽中頃蒙以御史召力辭不允解組
而歸先生作詩以送之高祖溪堂集中
亦嘗賡和淳熙丁未瀓假守筠陽謹刊篇末
欒城集卷第五
欒城三集卷第五
詩賦銘贊共十首
種藥苗二首(引并)
予閑居穎川家貧不能辦肉每夏秋之交菘芥未成
則槃中索然或教予種&KR1125;粟决明以𥙷其匱寓潁川
諸家多未知此故作種藥苗二詩以告之皆四章章
八句
種&KR1125;粟
築屋城西中有圖書䆫戶之餘松竹扶疎拔棘開畦
以毓嘉𬞞畦夫告予&KR1125;粟可儲&KR1125;小如&KR1125;粟細如粟
與麥皆種與穄皆熟苗堪春菜實比秋榖研作半乳
烹爲佛粥老人氣衰飲食無幾食肉不消食菜寡味
柳槌石鉢煎以密水便口利喉調養胏胃三年杜門
莫適往還四人衲僧相對忘言飲之一杯笑失欣然
我來潁川如遊盧山
種决明
閑居九年禄不代耕肉食不足蔾藿烝羔多求異𬞞
以佐晨烹秋種&KR1125;粟春種决明决明明目切見本草
食其花葉亦去熱惱有能益人矧可以飽三嗅不食
笑社陵老(匕)人平生以書爲累夜燈照惟末曉而起
百骸未病兩目告瘁决明雖良何𥙷於是自我知非
卷去圖書閉目內觀妙見自如聞阿那律無目而視
决明何爲適口乎爾
上巳一首(六言)
春服初成日暖潩河漸滿風涼欲復孔門故事略有
童冠相將城西百步而近杏花半落草香欣然願與
數子臨水一振衣裳故人有酒未酌爲我班荆舉觴
我雖少飲不醉未怪遊人若狂春風自爾一月花絮
極目飛揚誦詩相勸行樂良士但取無荒
上巳後一首(六言)
上巳巳過旬日西湖尚有遊人老人復歸閉戸戸外
百事日新呼兒試問築室春晚何日堂成我家舊廬
江上隱居三世相因晏子不願改卜我今巳愧先君
始有苟合則止巳老姑欲安身西望烝嘗有處傳家
圖史常陳門中此外何事世故有耳不聞食訖跌坐
日吳此心皎皎長存萬事汝勿告我婚嫁自畢諸孫
堂成一首(四言)
築室三年堂成可居我初不知諸子勞劬父母老矣
風雨未除橐裝幾何勿問有無伐木於山因此舊廬
不約不豐燕處無餘堂開六楹南北四筵晝明廓然
夜冥黯然四鄰無聲布披麤氈身非蚌螺一睡經年
夜如何其卧坐燕安善惡不思此心自圓東廂靖深
以奉嘗烝老佛之廬朝香夜燈西廂千卷圖書之林
先人所遺子孫是承杖屨經行直如引繩顧視而笑
此如我心諸子之宫左右吾皆將食擊板一擊而會
爪畦芋區分布其外鉏去瓦礫壤而不塊廢非重浚
泉眼仍在轆轤雷鳴丼雨時霈園夫能勤家足于菜
有客叩門賀我堂成揖客而笑念我平生三世讀書
粗免躬耕明窗脩竹惟我與兄蔭映茅茨吐論峥嶸
猖狂妄行以得此名老而求安匪以爲榮
雙柳一首(四言)
我作新堂中庭蕭然雙柳對峙春陽旣應千條萬葉
風濯雨洗如美婦人正立&KR0808;髮髮長至地微風徐來
掩冉相繆亂而復理垂之爲纓綰之爲結屈伸如意
燕雀翔舞蜩蜇嘶鳴不召而至清霜夜落衆葉如剪
顔色憔悴永愧松栢歲寒不改見嘆失子聊問淵明
攀條嘯詠得酒徑醉一㕓粗給三黜不去如亦展惠
卜居賦一首(并引)
昔予先君以布衣宦學四方嘗過洛陽愛其山川
慨然有卜居意而貧不能遂予年將五十與兄子
瞻皆仕於朝裒槖中之餘將以成就先志而獲罪
於時相繼出走予初守臨汝不數月而南遷道出
頻川顧猶有後憂乃晉二子居焉曰姑餬口於是
旣而自筠遷雷自雷遷循凢七年而歸頻川之西
三十里有田二頃而僦廬以居西望故鄉猶數千
里勢不能返則又曰姑㝢於此居五年築室於城
之西梢益買田幾倍其故曰可以止矣蓋卜居於
此初非吾意也昔先君相彭眉之間爲歸全之宅
指其庚壬曰此而兄弟之居也今子瞻不幸巳藏
於郟山矣予年七十有三異日當追蹈前約然則
頻川亦非予居也昔貢少翁爲御史大夫年八十
一家在瑯瑘有一子年十二自憂不得歸葬元帝
哀之許以王命辦護其喪譙允南年七十二終洛
陽家在巴西遺令其子輕棺以歸今予廢棄久矣
少翁之寵非所敢望而允南舊事庶幾可得然平
昔好道今三十餘年矣老死所永能免而道術之
餘此心了然或未隨物淪散然則卜居之地惟所
遇可也作卜居賦以示知者
吾將卜居居於何所西望吾鄉山谷重阻兄弟淪喪
顧有諸子吾將歸居歸與誰處寄籍頻川築室耕田
食粟飲水若將終焉念我先君昔有遺言父子相從
歸安老泉閱歲四十松竹森然諸子送我歷井捫天
汝不忘我(匕)不忘先庶幾百年歸掃故阡我師孔公
師其致一亦入瞿曇老聃之室此心皎然與物皆寂
身則有盡惟心不没所遇而安孰匪吾宅西從吾父
東從吾于四方上下安有常處老聃有言夫惟不居
是以不去
銅雀硯銘
客有遊河朔登銅雀廢臺得其遺瓦以爲硯甚堅
而澤歸以遺子爲之銘曰
土生萬物而能長存銅雀初成萬瓦雲屯得水而埏
得火而堅水乾火冷而土不遷石質金聲水火則然
臺毀棟摧誰使獨全披榛得之如見古人來爲吾硯
明䆫細氈老尚著書撫之長歎川捨有時一愚一賢
壬辰年寫真贊
頻濱遺民布裘葛巾紫綬金章乃過去人誰歟丹毒
畫我前身遺我後身一出一處皆非吾眞燕坐蕭然
莫之親與
管幼安畫贊(并引)
子自龍川歸居頻川十有三年杜門幽居無以自
適稍取舊書閱之將求古人而與之友盖於三國
得一焉曰𬋩幼安寧幼安少而遭亂渡海居遼東
三十七年而歸歸於田廬不應朝命年八十有四
而没功業不加於人而予獨何取焉取其明於知
時而審於處巳云爾盖東漢之衰士大夫以風節
相尚其立志行義賢於西漢然時方大亂其出而
應世鮮有能自全者頻川孫文若以智策輔曹公
方其擒吕布斃袁紹皆談笑而辦其才與張子房
比然至於九錫之議卒不能免其身彭城張子布
忠亮剛簡事孫氏兄弟成江東之業然終以直不
見容力争公孫淵事君臣之義幾絶平原華子魚
以德量重於曹氏父子致位三公然曹公之殺伏
后子魚將命至破壁出后而害之汝南許文休以
人物臧否聞於世晚入蜀依劉璋先主將克成都
文休逾城出降雖卒以爲司徒而蜀人鄙之此四
人者皆一時賢人也然直巳者終害其身而枉巳
者終喪其德處亂而能全非幼安而誰與哉舊史
言幼安雖老不病著白帽布𥜗袴布裙宅後數十
步有流水夏暑能策杖臨水盥手足行園囿歲時
祀其先人絮帽布單衣薦饌饋跪拜成禮予欲使
盡工以意髣髴畫之昔李公麟善畫有顧陸遺思
令公麟死久矣恨莫能成吾意者姑爲之贊曰
幼安之賢無以過人予獨何以謂賢賢其明於知時
審於處巳以能自全幼安之老歸自海東一畆之宫
閉不求通白帽布裙舞雩而風四時烝嘗饋奠必躬
八十有四蟬蛻而終少非漢人老非魏人何以命之
天之逸民
欒城三集卷第五
欒城後集卷第五
雜文一十二首
和子瞻沉香山子賦一首
仲春中休子由於是始生東坡老人居於海南以
沉水香山遺之示之以賦曰以為子壽乃和而復
之其詞曰
我生斯晨閱歲六十天鑿六竇俾以出入有神居之
漠然静一六為之媒聘以六物紛然馳走不守其宅
光寵所眩憂患所迮少壯一往齒摇髮脱失足隕墜
南海之北苦極而悟彈指太息萬法盡空何有得失
色聲橫騖香味並集我初不受將爾誰賊收眎内觀
燕坐終日維海彼岸香木爰植山高谷深百圍千尺
風雨摧斃塗潦齧蝕膚革爛壊存者骨骼巉然孤峯
秀出巖穴如石斯重如蠟斯澤焚之一銖香蓋通國
王公所售不顧金帛我方躬耕日耦沮溺鼻不求養
蘭茝棄擲越人髠祼章甫奚適東坡調我寧下我息
久而自笑吾得道迹聲聞在定雷鼓皆隔豈不自保
而佛是斥妄眞雖二本實同出得真而喜操妄而慄
叩門爾耳未入其室妄中有眞非二非一無明所㕓
則眞如窟古之至人衣草飯麥人天來供金玉山積
我初無心不求不索虚心而巳何廢實腹弱志而巳
何廢強骨毋令東坡聞我而咄奉持香山稽首仙釋
永與東坡俱證道術
和子聸歸去來詞一首
昔予謪居海康子瞻自海南以和淵明歸去來之
篇要予同作時予方再遷龍川未暇也辛巳歲予
旣還潁川子瞻渡海浮江至淮南而病遂没於晉
陵是歲十月理家中舊書復得此篇乃泣而和之
蓋淵明之放與子瞻之辯予皆莫及也示不逆其
遺意焉耳
歸去來兮歸自南荒又安歸鴻乘時而往來曾奚喜
而奚悲曩所惡之莫逃今雖歡其足追蹈天運之自
然意造物而良非蓋有口之必食亦無形而莫衣苟
所頼之無幾則雖喪其亦微吾駕非良吾行弗奔心
游無垠足不及門視之若窮挹焉則存俯仰衡茅亦
有一樽旣飯稻與食肉撫簞瓢而愧顏感烏鵲之夜
飛樹三遶而未安有父兄之遺書命却掃而閉關知
物化之如幻蓋捨物而内觀氣有習而未忘痛斯人
之不還將築室乎西㕓堂巳具而無桓歸去來兮世
無斯人誰與游龜自閉於床下息眇緜乎無求閱歲
月而不移或有爲子深憂解刀劔以買牛拔蕭艾以
爲疇蓬累而行捐車捨舟獨棲棲於圖史或以佞而
疑丘散衆說之紏紛忽冰漬而川流曰吾與子二人
取巳多其罷休巳矣乎斯人不巧惟知時時不我知
誰爲晉歲云往矣今何之天地不吾欺形影尚可期
相冬廩之億秭知春壟之耘耔眎白首之章韍信稚
子之書詩若妍醜之巳然豈復臨鏡而自疑
潁州擇勝亭詩一首
子瞻爲汝隂守以幄爲亭欲往卽設不常其處名
之曰擇勝爲作四言一章轍愛其文故繼之云
我嗟世人誰實與謀生伏其廬死安于丘既成不化
窘若縶囚我行四方所見或不江海之民生託于舟
前炊釜&KR1092;後鑿匽溲晝設豆觴夕張衾禂出入濤瀾
歸宿汀洲與風皆行與水皆浮坐食網罟以魚去晉
居無四鄰行無朋儔胡貊之民駕車以游外纏毳韋
内輯貂鼬美水薦草驅馬縱牛逐射兔鹿聚爬薪槱
食肉飲水雨雪相咻草盡水乾風捲雲收所至成羣
不懷一陬今我柰何横自綢繆翼爲華堂湧爲層樓
繚以修垣貫以通溝勢窮物變何異一漚棄之不忍
徙去莫由矧茲士夫况焉周流如鷰巢春知不期秋
脩椽高㨂徒與民仇一日安居百年怨尤我兄和仲
塞剛立柔視民如傷有急斯周視身如傳苟完不求
山磐水嬉習氣未瘳豈以吾好而俾民憂潁尾甚淸
湖曲孔幽風有翠幄雨有赤油匪舟匪車亦可相攸
民曰公來庶幾無愁
和子瞻次韻陶淵明停雲詩一首
丁丑十月海道風雨儋雷郵傳不通子瞻兄和陶
淵明停雲四章以致相思之意轍亦次韻以報
雲跨南𬈑南北一雨瞻望豈遥䧟穽斯阻夢往從之
引手相撫笑言未半捨我不佇晩稻欲豋白露霄濠
人飲嘉平漿酒如江(凡三日飲酒作楽雷人以十月臘祭)我獨何爲觀
成于窗此心了然來無所從欣然而笑是無枯榮手
足相依所鍾則情情忘意消神凝不征可以安身可
以長生䟦扈飛揚誰匪南柯運歴相尋憂喜雜和我
游其外所享則多削迹拔木其如予何
和子瞻次韻陶淵明勸農詩一首
子瞻和淵明勸農詩六章哀儋耳之不耕予居海
康農亦甚惰其耕者多閩人也然其民丼於魚鰍
蟹鰕故𬞞果不毓冬温不雪衣被吉貝故蓻麻而
不績生蠶而不織羅䊵布帛仰于四方之負販工
習於圖杜故用器不作醫奪於巫鬼故方術不治
手居之半年凡羈旅之所急求皆不獲故亦和此
篇以苦其窮庶或有勸焉
我遷海康實編于民少而躬耕老復其真乘流得坎
不問所因願以所知施及斯人我行四方稻麥黍稷
果𬞞蒲荷百種咸植糞漑耘耔乃後有穡爾獨何爲
開口而食掇拾于州搜捕于陸俯鞠婦于仰薦昭穆
閩乘其媮載來逐逐計無百年謀止信宿我歸無時
視汝長久孰爲沮溺風雨相耦築室東臯取足南畆
后稷爲烈夫豈一手斷木陶土器則不匱績&KR0984;繅壐
衣則可冀樂餌具前病安得至坐而告窮相視徒愧
莫爲之先冥不謂鄙一夫前行百夫具履以爲不信
出視同軌期爾十年風變而美
沐老圖贊一首
老𥅆新沐晞髮于庭其心迫然若遺其形夫子與回
見之而驚入而問之強使自名曰豈有它哉夫人皆
然惟役於人而喪其天其人苟亡其天則全四支百
骸孰爲吾纏死生終始孰(吾為)遷彼赫赫者將爲吾温
肅肅者將爲吾寒一温一寒交而萬物生焉物皆頼
之而况吾身乎温爲吾和寒爲吾堅忽乎不知而更
千萬年葆光志之夫非養生之根乎
香城順長老眞贊一首
長老順公昔居圓邇從先子游數日耳頃予謪高
安特以先契訪予再三予嘗問道於公以搐鼻爲
荅予即以偈謝之曰搐鼻徑參眞面目掉頭不受
别鉗鎚公頷之紹聖元年予再謪高安而公化去
巳愈年矣其門人以遺像示予焚香稽首而贊之
曰
與訥皆行與璉皆處於南得法爲南長子成就緇白
可名爲老慈愍黑闇可名爲姥我初不識以先子故
訪我高安示搐鼻語再來不見作佛縑素向也無來
今亦奚去
自寫眞贊一首
心是道士身是農夫悞入廊廟還居里閭秋稼豋場
社酒盈壺頽然一醉終日如愚
六祖卓鍚泉銘一首
六祖初住曹溪卓鍚泉湧清凉滑丼贍足大衆逮
今數百年矣或時小竭則衆汲于山下今長老辯
公佳山四歲泉日湧溢衆嗟異之聞之作銘曰
祖師無心心外無學有來叩者雲湧泉落問何從來
初無所從若有從處來則有窮初住南華衆集須水
水性融會豈有無理引鍚指石寒泉自列衆渴得飲
如我說法云何至今有溢有祜泉無溢枯盖其人乎
辯來四年泉水洋洋烹煑濯漑飲及牛羊手不病汲
肩不病負匏勺瓦盂莫知其故我不求水水則詐我
訊于祖師其亦可哉
代李樵卧帳頌一首
子瞻在黃日以卧帳遺李樵以頌問曰問李儼老
何心居此愛護鐡牛障闌佛子樵不能荅紹聖二
年九月訪予高安戲代荅之
鐡牛正卧佛子正渴奪我與爾是天人業爲我害爾
是地獄業安卧此間我爾休歇茲大寶帳爲降魔設
夢齋頌一首
曇秀上人遊行無定予兄子瞻作夢齋二字名其
所至居室爲作頌曰
法身充滿虞處皆一幼身虛妄所至非實我觀世人
生非實中以寐爲正以寐爲夢忽寐所遇執窹所遭
積執成堅如丘山高若見法身窹寐皆非知其皆非
窹寐無非遨遊四方齋則不遷南北東西法身本然
抱一頌一首
道士朱元經舊居光州彭城曹九章演甫少年過
光元經謁之演甫曰聞君未嘗求人今求我何故
元經曰君後自當知之後若干年演甫知光州復
見元經元經知黃白術演甫每問之元經不答曰
有抱一法君不問我問此何用演甫在光而元經
蛻去演甫爲治後事此元經昔見演甫之意也崇
寧甲申歲予閑居潁川演甫之子煥爲我道此因
釆道書中語作抱一頌此非獨道家事乃瞿曇正
法也
眞人告我晝夜念一行一坐一眠一食一子若念一
一亦念子子不念一一則去子子若得一萬事皆畢
飢而念一一與子糧渴而念一一與子漿寒而念一
一與子裳病而念一一與子方鬭而念一一與子兵
念一之至至於忘一忘一之至與一爲一與一爲一
人火不然入水不溺是謂念一
欒城後集卷第五
