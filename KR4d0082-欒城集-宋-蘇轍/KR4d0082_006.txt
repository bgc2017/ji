欒城集卷第六
詩一百首
題張安道樂全堂
天命無不全人事每自傷譬如摩泥珠宛轉有餘光
藻飾不能加塵垢豈有亡世人未嘗識姑射手自將
我公體自然率性非勉強驅馳四十年不入憂患埸
晩歲事蒙養歛退就此堂小儒豈知道宿昔窺門牆
申屠師無人無足亦自忘如逢鄭執政一笑先生傍
和鮮于子駿益昌官舍八詠
桐軒
桐身青琅玕桐葉蒲葵扇落落出軒墀亭亭奉閒燕
夜聲疎雨滴午影微風輔秋飈一凌亂浙瀝驚葱蒨
朝日失繁隂青苔覆遺片空使坐中人慨然嗟物變
竹軒
幽軒離紛華惟有一叢竹纖梢起餘寒紫筍散輕馥
擢幹春雨餘挺節秋霜足不知歲時改守此娟娟綠
上有吟風蟬空腹未嘗食翦伐非所辭不受塵土辱
栢軒
室築城市間移栢南澗底山林夙所尚封植聊自寄
﨑嶇脫巖石擁塞出棼翳上承清露滋下受寒泉惠
秋來采霜葉咀嚼有餘味苦澁未須嫌愈久甘如薺
巽堂
山前三秦道車馬不遑息日出紅塵生不見青山色
峰巒未嘗改往意自奔廹誰言幽堂居近在使者宅
俯聽辨江聲却立睨石壁藤蘿自太古松竹列新植
暑簟臥清風寒樽對佳客試問東行人誰能同此適
山齋
平地厭喧囂虛齋上山足蕭條遠城市坡陁富林麓
簡書日填委杖屨每幽獨豈無山中士高臥白茅屋
逢人默無語長嘯響巖谷此室庶可招夜月相從宿
閑燕亭
登山稍巳高曠望良亦遠危亭在山腹物景行自變
諸峰宿霧收草木朝陽絢盎盎雲出山溜溜泉垂坂
徐行得住處永日遂忘返此樂只自知傍人任嫌懶
會景亭
亭高衆山下勝勢不自收岡巒向眼盡風籟與耳謀
鳶飛半嶺息雲起當空遊視身如乘風超然忘百憂
暮歸室中居唯見窗戸幽視聽隨物變恍誰識其由
寳峯亭
昔過益昌城莫登君子堂駕言念長道未暇升崇岡
今聞寳峰上縹緲陵朝陽三休引蘿蔓一覽窮蒼茫
微雲靄雙劒落日明故鄉奔馳迹未安山藪意自長
漂搖萬里外手把新詩章宦遊不忘歸何異鳥欲翔
塵土汙顔面年華侵鬢霜何時首歸路所至聊徬徨
樽爼逢故人亭榭凝清光為我具斗酒宿恨猶可償
次韻分司南京李誠之待制求酒二首
世上升沉都夢裏春來疆健鬭樽前公田種秫全抛
却坐客無氊誰與錢
春深風雨半相和節物令人意緒多中酒何須問賢
聖和詩今尚許羊何
送施歷城辯歸常州
高人不受塵土侵三年浙江藏何深久閑物理有相
復歷城官事森成林乘時歛散逐十二鞭撻逋負徒
哀矜一杯相屬未嘗得百畆歸去將安能潛逃雖出
知者後黽勉尚見仁人心歸期忽告三月尾強晉不
顧千黃金河豚雖過鱸鱖在粳稻正插風雨滛酒肴
勞苦罄隣里期會迫隘思僚朋山川吳越我所愛扁
舟佗日要追尋滯留未用便相詫半年歲月行駸駸
施君既去復以事還戲贈
令尹西行去又廻西湖重把舊樽罍吏民再見雞棲
乘猶道吾公挽不來
和文與可洋州園亭三十詠
湖橋
湖南堂宇深湖北林亭遠不作過湖橋兩處那相見
横湖
湖裏種荷花湖邊種楊柳何處渡橋人問是人間否
書軒
綠竹覆清渠塵心日日疎使君遺癖在苦要讀文書
冰池
水深冰亦厚滉蕩鋪寒玉好在水中魚何愁池上騖
竹塢
空陂放脩竹肅肅復冥冥莫除塢外筍從使入園生
荻浦
離披寒露下蕭索微風觸摧折有餘青從横未須束
蓼㠘
風高蓮欲衰霜重蓼初發會使此池中秋芳未嘗歇
望雲樓
雲生如涌泉雲散如翻水百變一凭欄悠悠定誰使
天漢臺
臺高天漢近匹練掛林端秋深霜露重誰見落西山
待月臺
夜色何蒼蒼月明久未上不上倚城臺無柰東南嶂
二樂榭
動靜惟所遇仁智亦偶然誰見二物外猶有天地全
灙泉亭
泉來草木滋泉去池塘滿委曲到庭除清泠備晨盥
吏隠亭
隠居亦非難欲少求易遂有意未成歸聊就茅簷試
霜筠亭
林高日氣薄竹色淨如水寂歷斷人聲時有鳴禽起
無言亭
處世欲無言事至或未可如有此亭空燕坐聊從我
露香亭
重露覆千花繁香凝畦圃不忍日將晞散逐微風去
涵虛亭
虛亭面疎篁窈窕衆景聚更與坐中人行尋望來處
溪光亭
溪亭新雨餘秋色明滉漾鳥渡夕陽中魚行白石上
過溪亭
溪淺復通橋過者猶恨懶頼有沙上鷗常為獨遊伴
披錦亭
春晩百花齊緜緜巧如織細雨洗還明輕風卷無迹
禊亭
觴流無定處客醉醒還酌母令仲御歌空使人驚愕
菡蓞軒
開花濁水中抱性一何絜朱檻月明時清香為誰發
茶䕷洞
猗猗翠蔓長藹藹繁香足綺席墮殘英芳樽漬餘馥
篔簹谷
誰言使君貧巳用谷量竹盈谷萬萬竿何曾一竿曲
寒蘆港
蘆深可藏人下有扁舟泊正似洞庭風日莫孤帆落
野人廬
野人三四家桑&KR0984;足生意試與叩柴荆言辭應有味
此君庵
風梢遶簷匝霜榦當窗淨遥知素壁上醉墨森相映
(冠絶今世與可墨竹)
金橙逕
葉如石楠堅實比霜柑大穿逕得新苞令公憶鱸鱠
南園
官是勸農官種桑亦其所安得陌上人隔葉攀條語
北園
使君美且仁遍地種桃李豈獨放春花行看食秋子
次韻吳興李行中秀才見寄并求醉眠亭詩
二首
才堪簿領更無餘贏得十年閑讀書寵辱何須身自
試窮愁不待酒驅除故人歸去無消息佳句新來屢
卷舒前日使君今在此不妨時復置雙魚(興移齊南李公悻吳)
右和見寄
是非一醉了無餘唯有胷中萬卷書已把人生比蘧
傳更將江浦作階除欲眠賓客從教去倒臥氍毹豈
暇舒京洛舊遊真夢裏秋風無復憶鱸魚
右醉眠亭
和子瞻玉盤盂二首(白芍藥子瞻新為此名東武蘇莒公家園中千葉)
千葉團團一尺餘揚州絶品舊應無賞傳莒國遷鍾
虡移憶胡僧置鉢盂叢底留連傾鑿落缾中捧擁照
浮屠強將絳蠟封紅萼憔悴無言損玉膚
故相林亭父老知出羣草木尚何疑無多産業殘花
藥幾許功名舊鼎彛豐艷不知人世别佳名新換使
君詩明年會看花尤好剥盡浮苞養一枝
寄題密州新作快哉亭二首
車騎崩騰送客來奔河斷岸首頻回鑿成戸牖功無
幾放出江湖眼一開景物為公爭自致登臨約我共
追陪自矜新作超然賦更擬蘭臺誦快哉
檻前濰水去沄沄洲渚蒼茫煙柳勻萬里忽驚非故
國一樽聊復對行人謝安未厭頻擕妓汲黯猶須卧
理民試問沙囊無處所于今信怯定非真
贈馬正卿秀才
男兒生可憐赤手空腹無一錢死喪三世委平地骨
肉不得歸黃泉徒行乞丐買墳墓冠幘破敗衣履穿
矯然未肯妄求取耻以不義藏其先辛勤直使行路
泣六親不信相尤愆問人何罪窮至此人不敢尤其
怨天孝慈未省鬼神惡兄弟寧有木石頑善人自古
有不遇力行不廢良謂賢
答文與可十首
遠遊既為東魯遷居又愛南山齒髮自知將老心懷
且欲偷安
舜井溢流陌上歴山近在城頭羇旅三年忘去故園
何日歸休
野步西湖綠縟晴登北渚煙緜蒲蓮自可供腹魚蟹
何嘗要錢
飲酒方橋夜月鈎魚畫舫秋風冉冉荷香不斷悠悠
水面無窮
雨過山光欲溜寒來水氣如烝勝處何須吳越隨方
亦有遊朋
揚雄執戟雖久陶令歸田未能眼看雲山無柰神傷
簿領相仍
終歲常親鞭朴此生知負詩書欲尋舊學無處時有
故人起予
故人遠在江漢萬里時寄聲音聞道禪心寂寞未廢
詩人苦吟
佳句近參風雅微詞間發離騷竊欲比君庾信莫年
詩賦尤高
相思欲見無路滿秩西歸有時及君鈴閤少事飲我
松醪滿巵
次韻李公擇寄子瞻
青蒲一下復東來擁扇西風滿面埃擊柝自營何擇
地鋪糟同醉未須回孤高振鷺瞻初下淡泊嬰兒及
未孩我亦漂流家萬里年來羞上望鄉臺
次韻李公擇以惠泉答章子厚新茶二首
無錫銅瓶手自持新芽顧渚近相思故人贈答無千
里好事安排巧一時蟹眼煎成聲未老兔毛傾看色
尤宜槍旗攜到齊西境更試城南金線竒(齊州城南金線泉在)
新詩態度靄春雲肯把篇章妄與人性似好茶常自
養交如泉水久彌親睡濃正想羅聲發食飽尤便粥
面勻底處翰林長外補明年誰送霅溪春
和李公擇赴歴下道中雜詠十二首
泛清河
南北無多水﨑嶇未捨船何時好霖雨是處有通川
墳壠看書卷興亡指道邊蒼茫半秋草猶復較愚賢
將至桃園阻淺且風不得進
卷帆倚棹淺河津憶泛長江步步新未免生涯寄風
浪不堪舟楫委埃塵往來欲就沙囊堰深淺時看舉
策頻一望雲霓百憂集應思平地隠居人
桃園阻淺將易小舟一夜水大至復乘便風
頃刻百里
此生與物妄相仇欲往長嫌苦見留淺瀨何知向人
惡漲溪豈復為公流雨痕忽到工催客風信初來轉
打頭舉目汀洲都未改忽添清興滿行舟
下邳黃石公廟
圯下相逢南北人三邀不勌識天真十年却見榖城
下寂寞同收一夢身
宿遷項羽廟
尺箠西來壠畆中驅馳力盡衆兵衝舊封獨守君臣
義故國長修爼豆容平日軍聲同破竹少年心事喜
摧鋒錦衣眷戀多鄉思肯顧田家社酒濃
呂梁
出沒懸流雖有道憑陵險地本無心未能與物都無
礙咫尺清泉亦自深
梁山泊(次䫟)
近通沂泗&KR0984;鹽熟遠控江淮粳稻秋粗免塵泥汙車
脚莫嫌菱蔓繞船頭謀夫欲就桑田變客意終便畫
舫遊愁思錦江千萬里漁蓑空向夢中求(乾此泊以時議者將)
(麥種菽)
梁山泊見荷花憶吳興五絶
南國家家漾綵&KR2802;芙蕖遠近日微明梁山泊裏逢花
發忽憶吳興十里行
終日舟行花尚多清香無柰着人何更須月出波光
淨臥聽漁家蕩槳歌
行到平湖意自寬繁花仍得就船看回頭却向吳儂
說從此遠遊心未闌
花開南北一般紅路過江淮萬里通飛蓋靚粧迎客
笑鮮魚白酒醉船中
菰蒲出沒風波際鴈鴨飛鳴霧雨中應為高人愛吳
越故於齊魯作南風
次韻李公擇九日見約以疾不赴
它年逢九日杯酒逐英豪漸老經秋病獨醒何處高
床頭添藥裹坐上減牛毛寂寞知誰問煩公置濁醪
喜雪呈李公擇
秋來旱已久雪至亦不薄沉沉夜未眠簌簌聲初落
霏微入疎戸眩晃先朱閣披衣視羣動照屋始驚愕
晨起犯清寒繁隂看溟漠喬林凍相倚隙瓦乾猶爍
孤村掩圭竇深逕沒芒屩平野恣汗漫四山增犖确
晚色漏斜陽林光粲相錯氛埃一清蕩疫癘解纏縛
寒蔬養春芽宿麥布冬脚官居亦何頼歲事信所託
逋逃幸一飽剽盗止羣惡無事樂自多有酒庶可酌
我行今不久公到時方昨豐穰識天意暇豫可前約
齋廚雖無餘賓客甚易諾行須酒壺倒莫待隂雲剥
次韻范郎中仰之詠雪
倉廩未應空長天霰雪濛瓊瑶布地淨組練出師雄
雲闊諸峰遍花繁百草同農謠麥壠外客興酒杯中
聚散占風力消螎驗藥功(山其上不晉雪歷城西北陽起石)遠遊聊
自喜三見歲時豐
次韻李公朝著作見贈二首
遠客徒為爾江邊有故丘汀洲信廣大鳬鴈任漂浮
好事時携酒歸心久倦遊還鄉定衰老朋友肯相收
又
稽古終何力扶衰謾有方故人憐困躓佳句贈輝光
未暇抽身去安能插趐翔空存疎懶性高臥笑羲皇
惠穆呂公挽詞二首
全齊開故國清廟饗元功德業真無沗勲名但未充
邊防推信惠社稷倚勤忠不作司徒貴何慙鄭武公
又
風俗非平昔賢豪棄此時新阡長宿草行路拜豐碑
惠術遐方記嘉猷信史知悲凉哭墳客不爲受恩私
次韻蔣䕫寒夜見過
都城廣大漫如天旅人騷屑誰與歡北風號恕屋無
瓦夜氣凝冽冰生槃雪聲旋下白玉片燈花暗結丹
砂丸叩門剥啄驚客至吹火倉卒憐君寒明時未省
有遺棄高論自笑終汗漫識君太學嗟歲久至今客
舍猶泥蟠正如憔悴入籠鶴坐見摧落凌風翰明朝
尚肯過吾飲有酒不盡行將酸
次韻王鞏廷評招飲
病憶故鄉同越舄性安田野似禆諶都城歲晚不歸
去客舍夜寒猶獨吟樽酒憐君偏好客詩篇寄我謬
知音會須雪裏相從飲履迹旋平無處尋
雪中會孫洙舍人飲王氏西堂戲成三絶
新歲逼人無一日殘冬飛雪已三廻百分琥珀從君
勸十里瓊瑶走馬來
南國高人真巨源華堂邂逅接清樽十年一見都如
夢莫怪終宵語笑喧
傾盡香醪雪亦晴東齋醉臥已三更佳人不慣生疎
客不盡清歌宛轉聲
雪中呈范景仁侍郎
羈遊亦何樂幸此賢主人東齋暖且深高眠不知晨
開門驚照曜舞雪方繽紛繁雲覆庭廡落勢一何勻
霏霺本無着積疊巧相因萬類忽同色九衢淨無塵
園林開組練觀闕堆瓊珉蟲書散鳥足縞帶翻車輪
遠遊浩千里欲出迷四隣誰言助春農亦善欺客貧
頼我古君子高談吐陽春當方庇華屋豈憂無束薪
次韻景仁丙辰除夜
數舉除夜酒稍消少年豪浮光寄流水妙理付濁醪
微陽未出土大雪飛鵝毛試問冰霜勁春來能久牢
次韻景仁招宋温之職方小飲
高人兩無事相見輙傾懷時以酒相命何妨心自齋
燈期飛雪亂春候苦寒乖不就頹然醉難堪風且霾
次韻景仁飲宋温之南軒二首
白髮迎新歲皤然國老更感時能細說對酒任徐行
畫軸高分品詩詞妙入評疎狂先醉倒應許恃鄉情
又
飲闌缾已罄話久僕須更高會良難得危言豈易行
歸休便老計得失任臺評猶有青編在它年不世情
次韻景仁正月十二日訪吳縝寺丞二絶
夜雪滿庭雞失晨瓊田早出不驚塵急須卷凍鋪黃
道欲看燈山萬萬人
濁醪時飲十分杯萬象溟濛曉氣皚醉倒藍輿夜歸
去金吾寧復識誰哉
柳子玉郎中挽詞二首
晩歲抽身塵土中灊山仍乞古仙宮羞將白髮隨馮
叟欲就丹砂繼葛洪龍虎未能留物化芭蕉久已悟
身空騷人欲作招䰟賦蟬蛻疑非世俗同
新詩錦繡爛成編醉墨龍蛇灑未乾共首卜居空舊
約宛丘擕手憶餘歡風流可見身如在鄉國全歸意
所安行到都門送君處長河清淚兩汍瀾
贈淨因臻長老
十方老僧十年舊燕坐繩床看奔走遠遊新自濟南
來滿身自覺多塵垢煖湯百斛勸我浴驪山衮衮泉
傾竇明窗困臥百緣絶此身瑩淨初何有清泉自清
身自㓗塵垢無生亦無滅振衣却起就華堂老僧相
對無言說南山采&KR0818;軟未乾西園擷菜寒方茁與君
飽食更何求一杯茗粥傾銅葉
次前韻答景仁
儒林談道亦云舊遠自太史牛馬走區區分别意何
為擾擾秪添心上垢道大如天不可測異出同歸各
穿竇浩然一水散千漚却觀彼我曾無有我丈中心
冰玉絜世上浮雲盡灰滅終年行道自不知笑指空
門名異說此心未信道不生石上下種何由茁道在
起居飲食中安問胡僧分五葉
遊城西集慶園
送客城西客已遠歸路北池接南苑冰澌片斷水光
浮柳線和柔風力輭繚牆朱戸誰家園流水平畦春
日淺禁河分溜一池足洛圃移花百金賤飛甍斤斧
聲未絶翠栢栽培影初遍傍人笑指高臺處前年過
見荒榛滿金錢力奪天地功歲月未多風物換人生
富貴無不成都門坐置山林觀暖風遲日時一到早
出莫歸應未晚主人最貴稀出城長使憧憧路人看
遊景仁東園
新春甫驚蟄草木猶未知高人靜無事頗怪春來遲
肩輿出東郊輕裘試朝曦百草抱生意喬松解寒姿
尺書招友生冠蓋溢通逵人生瞬息間幸此休暇時
濁酒瀹浮蟻嘉蔬薦柔荑春來莫嫌早春去恐莫追
公卿多王事田野遂我私松筠自擁蔽里巷得遊嬉
隣家並侯伯朱門掩芳菲畦花被錦繡庭檜森旌旗
華堂絢金碧疊觀凝煙霏髣髴象宮禁蕭條遠喧卑
徐行日一至何異已有之都城閉門早衆客紛將歸
垂楊返照下歸騎紅塵飛但卜永日歡未與清夜期
人散衆嚻絶庭空星斗垂安眠萬物外高世良在兹
欒城集卷第六
欒城第三集卷第六
策問論一十七首
問大泉直十行於世僅十年矣物重而泉輕私鑄如
雲百物踴貴民病之久矣朝廷知之凡官府之積以
數千萬計而民間之畜不可勝數以民之不易也棄
而不惜十損其七聖人仁民之意可謂深矣然竊意
舊泉耗於盗鑄新泉在者十三而公私百用大率如
故求所以善其後者不可不預講也願著之于篇有
司將有採焉
問堯舜周孔之道行於天下無一物而不由無一日
而不用而佛老之教常與之抗衡於世世主之欲舉
而廢之者屢矣而終莫能此豈無故而能然哉諸生
皆學道者也請推言其所以然辯其不可去之理與
雖不去而無害於世者詳著之于篇
問河朔有橋非古也河流於澶而橋始成南北通行
契丹來和百有餘年夫豈偶然也哉今河出於滑古
所謂白馬之津也白馬之津是謂官渡渡則可橋則
否橋屢成矣而河漲輒敗以虜使之歲至也而不能
已朝廷睦鄰之意厚矣而河朔之人或以爲病方今
之計其便安在
問士大夫居閭閻間習知民病其多不可盡言也姑
問其六曰何以使民習於孝弟而無邪僻何以使士
安於實行而無矯僞何以使吏食其禄而無妄取何
以使文符稀少而賦歛時辦何以使兵安其戍而無
逃叛何以使囹圄空虛而無數赦
問堯憂浲水之害朝多賢者不用而用鯀鯀九年無
成功民被其患者多矣武王克商微子帝乙之元子
其賢聞於天下不立而立武庚武庚卒與三監叛幾
爲周室大患此二聖人者知其不可用而用之耶抑
亦未之知耶宜有以辦之
問孔子稱顔子簟食瓢飲不改其樂一時門弟子莫
及之者而韓子以此爲哲人之細事子路稱千乘之
國師旅饑饉之餘可使有勇而知方孔子目之以政
事不以仁許之而孟子以爲賢於管仲孟子韓子之
言果得孔子之意矣乎
問三代聖人其所以治天下大者諸侯其次井田其
次肉刑自三代之衰強弱相吞而諸侯自滅貧富相
并而井田自壞劓刖傷人而肉刑自廢漢唐之間儒
者咨嗟太息欲復三代之故而不能者多矣請詳論
之此三者誠非耶三代聖人以此治天下凢千有餘
年而未嘗變當時亦莫以爲非者誠是耶自漢至今
亦數千載時用時舍迨今掃蕩無餘而天下未嘗不
治學者宜知其故不可不論也
問學者皆宗孔孟今考之於書猶有異同之說姑論
其一二孔子之於管仲雖以爲小器而許其九合之
仁其於子路雖稱其有折獄之明無緼袍之耻而知
其不得其死至於孟子則高子路下管仲孔子之於
伯夷叔齊以爲古之賢人稱柳下惠言中倫行中慮
而譏其降志辱身至於孟子則皆以爲聖人然則學
者今將從孔子歟從孟子歟其明言之
問舜命九官凢爲國之政無一不舉歷夏商至周宅
六官之典備至于今循之然以今之官考舜之舊而
虞稷二官獨廢而不修蓋耕耨稼穡草木鳥獸皆民
之所頼以生而國用之所由以足者而獨無以專治
其事豈后稷伯益之官皆爲虛設而舜之所命亦有
不切於事者歟可詳論之
問魯自宣公失政三桓竊撫其民至昭公五世不競
將逐季氏遂以失國然孔子相定公將墮三都費人
不順兵及公側僅而勝之成人拒命伐之不克幾至
於亂孔子之爲是何也及其自衞反魯雖爲大夫不
任其事矣季氏將用田賦使冉有訪焉默而不答然
齊有田氏之禍則沐浴而朝請舉兵討之夫哀公君
(臣)非能正鄰國之亂者孔子以爲是亦何也
問郊祀天地見於詩書固有國之常禮也三代旣衰
禮失其舊秦漢之間祀五畤封太山禮汾隂雜出於
郊祀之外儒者以爲此禮之大者然五畤廢於漢元
封禪止於晉武當時自以爲賢於秦漢今將考論其
實此三者於唐虞三代抑嘗行之乎所謂封禪七十
三君亦可信乎秦不足言漢之諸儒初不言封禪封
禪之端發於相如相如之言抑可信乎
問祖宗承五伐之餘禮樂未完學校未立其所以爲
天下者皆漢唐之遺事也然自今觀之其削平僣亂
攘却夷狄戰必勝攻必取及天下巳平祥符景德之
間百姓家給人足相賢將勇中外無事朝廷有諍臣
州郡有循吏至於文章之盛至與漢唐相若改問其
所以致此者何也今自十有餘年禮樂學校之政幾
一新矣其將追繼祖宗而上耶漢唐不足言其於三
代其亦庶幾矣乎
問柦文五伯之盛也方是時楚以諸侯而僣稱王召
陸之會桓公責包茅之不入而不及其僣柯之盟曹
沫兵劫桓公以求侵地而桓公不以爲罪城濮之戰
文公以君避臣而不以爲耻圍鄭之役秦伯私與鄭
盟引兵先歸而文公不討其貳敢問伯者之盛固若
是而可乎
問人之所同好者生也所同貴者位也所同欲者財
也天下之大情盡於是矣然此三者常相爲用生者
人之本也無財則無以生無位則無以養生而理財
作易者盖知此矣旣言三者而參之以仁義其旨安
在
問賢不肖之不能相及雖父子兄弟之間有不免焉
堯舜之朱均周公之管蔡盖無足疑者至於孔子門
弟子三千餘人其所謂賢者十人而巳此十人者與
孔子周旋於天下久者數十年其歴試而詳觀之者
審矣然子路事衛出公莊公自晉反衞刧孔悝而盟
之子路爲孔悝攻莊公於臺上不知父子争國之不
可也田常亂齊宰我助田氏以䧟於大戮此二人者
亦何爲立於孔氏之門乎
問善爲國者惟其稱耳其取士也因官而取人故士
無溢員其用財也量入以爲出故財無不足其治邊
也量力而闢土故邊無不守今也取士日廣則官不
能容用財無藝則常賦不足開邊日遠則見兵愈勞
將以救此盖有舉意而辦者亦有改途易向雖久而
不能辦者試詳論之
觀會通以行典禮論
論曰事物之變紛紜雜出若不可知然而有至理存
焉禍福治亂之際傾側多故若不可處然而有夷路
存焉世之人不知至理之所在也迷而妄行於是有
風波作於平地親戚化爲仇怨者矣聖人不然虚心
以待物物至而情僞畢陳於前夫知所以御之是以
遇繁而若一履險而若夷未嘗有所難者易曰聖人
有以見天下之動而觀其會通以行其典禮繋辭焉
以斷其吉凶是故謂之爻會通者理之所出也典禮
者其所以接物也易有八卦重而爲六十四卦有六
爻爻之多至於數百皆聖人指會通以示人陳典禮
以教人者也今將言之其多不可勝舉姑以乾坤明
之乾之初不潜則危其身四不躍則喪其功二不田
則無以廣其德五不天則無利於人至於坤之初警
之以履霜其上戒之以龍戰其三教之以無成其四
愼之以括囊凡易之談會通而陳典禮者可以類求
矣舜之爲庶人也父頑母嚚象傲艱哉舜之處於其
家也周公之爲冡宰也外則管蔡䜛之以爲將不利
於需子內則成王疑之殆哉周公之立於其朝也然
四岳之稱舜曰烝烝乂不格姦詩(人之)美周公曰狼跋
其胡載疐其尾公孫碩膚赤舄几几盖舜與周公臨
天下之至變履天下之大艱而泰然如拱揖於廟堂
之上跪起於尊爼之間可不謂善觀會通以行典禮
也哉昔庖丁之論解牛曰良庖歲更刀割也族庖月
更刀折也今臣之刀十九年矣而刀刃若新發於硎
彼節者有閒而刀刃無厚以無厚入有閒恢恢乎其
於游刃必有餘地矣蓋聖人之於事如庖丁之於牛
知之明故處之暇處之暇故事無不濟者此其所以
爲聖人也謹論
欒城三集卷第六
欒城後集卷第六
孟子觧二十四章(本近得之故錄於此予少作此解後失其)
梁惠王問利國於孟子孟子對曰王何必曰利亦有
仁義而已矣先王之所以爲其國未有非利也孟子
則有爲言之耳曰是不然聖人躬行仁義而利存非
爲利也惟不爲利故利存小人以爲不求則弗獲也
故求利而民爭民爭則反以失之孫卿子曰君子兩
得之者也小人兩失之者也此之謂也
齊宣王問曰文王之囿方七十里有諸孟子對曰於
傳有之周雖大國未有以七十里爲囿而不害於民
者也意者山林藪澤與民共之而以囿名焉是以芻
蕘雉兔者無不獲往不然七十里之囿文王之所不
爲也
孟子曰以大事小者樂天者也以小事大者畏天者
也樂天者保天下畏天者保其國小大之相形貴賤
之相臨其命無不出於天者畏天者知其不可違不
得巳而從之樂天者非有所畏非不得巳中心誠樂
而爲之也堯禪舜舜禪禹湯事葛文王事昆夷皆樂
天者也
齊景公作君臣相說之樂其詩曰畜君何尤孟子曰
畜君者好君也君有逸德而能止之是謂畜君以臣
畜君君之所尤也然其心則無罪非好其君不能也
故曰責難於君謂之恭陳善閉邪謂之敬吾君不能
謂之賊
孟子學於子思子思言聖人之道出於天下之所能
行而孟子言天下之人皆可以行聖人之道子思言
至誠無敵於天下而孟子言不動心與浩然之氣凡
孟子之說皆所以貫通於子思而巳故不動心與浩
然之氣誠之異名也誠之爲言心之所謂誠然也心
以爲誠然則其行之也安是故心不動而其氣浩然
無屈於天下此子思孟子之所以爲師弟子也子思
舉其端而言之故曰誠孟子從其終而言之故謂之
浩然之氣一章而三說具焉其一論養心以致浩然
之氣其次論心之所以不動其三論君子之所以逹
於義逹於義所以不動心也不動心所以致浩然之
氣也三者相須而不可廢孟子曰我善養吾浩然之
氣其爲氣也至大至剛以眞養而無害則塞于天地
之間是何氣也天下之人莫不有氣氣者心之發而
巳行道之人一朝之忿而鬪焉以忘其身是亦氣也
方其鬭也不知其身之爲小也不知天地之大禍福
之可畏也然而是氣之不養者也不飬之氣橫行於
中則無所不爲而不自知於是有進而爲勇有退而
爲怯其進而爲勇也非吾欲勇也不養之氣盛而莫
禁也其退而爲怯也非吾欲怯也不養之氣衰而不
敢也孔子曰人之少也氣血未定戒之在色及其壯
也血氣方剛戒之在鬪及其老也血氣旣衰戒之在
得一人之身而氣三變之故孟子曰志一則動氣氣
一則動志夫志意旣修志盛奪氣則氣無能爲而惟
志之從志意不修氣盛奪志則志無能爲而惟氣之
聽故氣易致也而難在於養心孟子曰我四十不動
心而告子先我不動心告子曰不得於言勿求於心
不得於心勿求於氣不得於心勿求於氣可不得於
言勿求於心不可何謂也告子以爲有人於此不得
之於其言勿復求其有此心不得之於其心勿復求
其有此氣夫言之不然而心則然者有矣未有心不
然而氣則然者也故曰不得於心勿求於氣可不得
於言勿求於心不可由是言之氣者心之使也心所
欲爲則其氣勃然而應之心所不欲而強爲之則其
氣索然而不應人必先有是心也而後有是氣故君
子養其義心以致其氣使氣與心相狎而不相難然
後臨事而其氣不屈故曰志至焉氣次焉志之所至
而氣從之之謂也昔之君子以其眇然之身而臨天
下言未發而衆先喻功未見而至先信力不及而勢
與之者以有是氣而巳故曰志氣之帥也氣體之充
也養志以致氣盛以充體體充而物莫敢逆然後其
氣塞于天地雖然心之所以不動者何也博學而識
之強力而行之卒然而遇之有自失焉故心必有所
守而後能不動心之所守不可不多也多學而兼守
之事至而有不應也是以落其枝葉損之又損以至
於不可損也而後能應故孔子謂子貢曰賜也汝以
予爲多學而識之者歟曰然非歟曰非也予一以貫
之北宫黝之養勇也曰吾無辱於兩也孟施舍之養
勇也曰吾無懼於爾也無辱勇矣而未見所以必勇
也無懼而後能必勇故曰北宫黝之守氣不如孟施
舍之守約北宫黝似子夏孟施舍似曾子曾子之所
以自守者曰自反而不縮雖褐寬博吾不惴焉自反
而縮雖千萬人吾往矣夫縮入也入受也自反而心
受之以爲可爲者無憾於吾心也則吾心囂然爲之
而吾氣勃然應之矣孟子曰其爲氣也配義與道無
是餒也行有不慊於心則餒矣夫餒不充之謂也有
行於此而義不受則心不慊心不慊則氣不能充體
氣不能充體之謂餒矣故心不能不動也而有待於
義君子之所由逹於義者何也勉強而行之則勞苦
而失其眞放而不之求則終身而不獲孟子曰必有
事焉而勿正心勿忘勿助長也夫君子之於道朝夕
從事於其間待其自直而勿強正也中心勿忘待其
自生而勿助長也而後獲其眞強之而求其正助之
而望其長是非誠正而誠長也迫於外也子夏曰百
工居肆以成其事君子學以致其道待其自至而不
強是學道之要也
孟子曰我知言詖辭知其所蔽滛辭知其所䧟邪辭
知其所離遁辭知其所窮何謂也曰是諸子之病也
孟子之於諸子非辯過之知其病而巳病於寒者得
火而喜以爲萬物莫火若也病於熱者得水而喜以
爲萬物莫水若也一惑於水火以爲不可失矣誠得
其病未有不覺而自泣也彼其爲是險詖之辭者必
有以敝之而不能自逹也爲是滛放之辭者必有以
䧟之而不能自出也爲是邪辟之辭者必有以附之
而不能自解也苟能知之發其蔽平其䧟解其離未
有不服者也不服則遁遁必有所窮要之於所窮而
執之此孟子之所以服諸子也
孟子曰仁者如射射者正巳而後發發而不中反求
諸巳夫射之中否在的而所以中否在我善射者治
其在我正立而審操之的雖在左右上下無不中者
矣顏淵問仁孔子曰克巳復禮爲仁一日克巳復禮
天下歸仁焉請問其目曰非禮勿視非禮勿聽非禮
勿言非禮勿動夫居於人上而一爲非禮則害之及
於物者衆矣誠必由禮雖不爲仁而仁不可勝用矣
此仁者如射之謂也
龍子曰貢者較數歲之中以爲常樂歲粒米狼戾多
取之而不爲虐則寡取之凶年糞其田而不足則必
取盈焉故曰治地莫善於助莫不善於貢貢者夏后
氏之法也而其不善如此何也曰何特貢也作法者
必始於粗終於精篆之不若隷也簡策之不若紙也
車之不若騎也席之不若牀也爼豆之不若盤盂也
諸候之不若郡縣也肉刑之不若徒流杖笞也古之
不爲此非不智也勢未及也寢於泥塗者寘之於陸
而安失自陸而後有藁秳自藁秸而後有莞簟捨其
不安而獲其所安足矣方其未有貢也以貢爲善矣
及其旣貢而後知貢之未善也法非聖人之所爲世
之所安也聖人者善因世而巳今世之所安聖人何
易焉此夏之所以貢也
陳仲子處於於陵齊人以爲廉孟子曰仲子所居之
室伯夷之所築歟抑亦盗跖之所築歟所食之粟伯
夷之所種歟抑亦盗跖之所種歟人安能待伯夷而
後居而後食若是則孟子之責人也巳難曰否居於
於陵而食其食非孟子之所謂不可而仲子之所爲
不可也仲子以兄之禄爲不義之祿而不食也以兄
之室爲不義之室而不居也天下無伯夷仲子之義
爲不居且不食也天下不可待伯夷而後居而後食
然則非其居於於陵食於辟纑之果汚也而不食於
毋避兄之室之不可繼也故曰以毋則不食以妻則
食之以兄之室則不居以於陵則居之是尚爲能充
其類也乎君子之行爲可充也爲可繼也然後行有
類若仲子將何以繼之故曰禦人于國門之外而餽
以道則不受以不義取之於民而餽以道則受於孔
子以不義取之於民者猶禦也其受於孔子何也曰
以其非禦也非禦而謂之禦充類至義之盡也君子
充其類而極其義則仲子之兄猶盗也仲子之兄猶
盗也則天下之人皆猶盗也以天下之人皆猶盗而
無所荅則誰與立乎天下故君子不受於盗而猶盗
者有所不問而後可以立於世若仲子者蚓而後充
其操也孔子曰鳥獸不可與同羣吾非斯人之徒與
而誰與蓋謂是也
學者皆學聖人學聖人者不如學道聖人之所是而
吾是之其所非而吾非之是以貎從聖人也以貎從
聖人名近而實非有不察焉故不如學道之必信孟
子曰君子深造之以道欲其自得之也自得之則居
之安居之安則資之深資之深則取之左右逢其原
是以君子欲其自得之也
孟子曰天下之言性者則故而巳矣所謂天下之言
性者不知性者也不知性而言性是以言其故而巳
故非性也無所待之謂性有所因之謂故物起於外
而性作以應之此豈所謂性哉性之所有事也性之
所有事之謂故方其無事也無可而無不可及其有
事未有不就利而避害者也知就利而避害則性滅
而故盛矣故曰故者以利爲本大人之方無事也物
未有以入之有性而無物故可以謂之人之性及其
有事則物入之矣或利而誘之或害而止之而人失
其性矣譬如水方其無事也物未有以參之有水而
無物故可以謂之水之性及其有事則物之所參也
或傾而下之或激而升之而水失其性矣故曰所惡
於智者爲其鑿也如智者若禹之行水則無惡於智
矣禹之行水也行其所無事也如智者亦行其所無
事則智亦大矣水行於無事則平性行於無事則静
方其静也非天下之至明無以窺之及其旣動而見
於外則天下之人能知之矣天之高也星辰之遠也
吾將何以推之惟其有事於運行是以千歲之日可
坐而致也此性故深淺之辨也
孟子嘗知性矣曰天下之言性者則故而巳矣故者
以利爲本知故之非性則孟子嘗知性矣然猶以故
爲性何也孟子道性善曰無惻隱之心非人也無羞
惡之心非人也無辭讓之心非人也無是非之心非
人也惻隱之心仁之端也羞惡之心義之端也辭讓
之心禮之端也是非之心智之端也人信有是四端
矣然而有惻隱之心而巳乎蓋亦有忍人之心矣有
羞惡之心而巳乎蓋亦有無耻之心矣有辭讓之心
而巳乎蓋亦有爭奪之心矣有是非之心而巳乎蓋
亦有蔽惑之心矣忍人之心不仁之端也無耻之心
不義之端也争奪之心不禮之端也蔽惑之心不智
君之罪也是八者未知其孰爲主也均(扵出)性而巳非
性也性之所有事也今孟子則別之曰此四者性也
彼四者非性也以告於人而欲其信之難矣夫性之
於人也可得而知之不可得而言也遇物而後形應
物而後動方其無物也性也及其有物則物之報也
惟其與物相遇而物不能奪則行其所安而廢其所
不安則謂之善與物相遇而物奪之則置其所可而
從其所不可則謂之惡皆非性也性之所有事也譬
如水火能下者水也能上者亦水也能熟物者火也
能焚物者亦火也天下之人好其能下而惡其能上
利其能熟而害其能焚也而以能下能熟者謂之水
火能上能焚者爲非水火也可乎夫是四者非水火
也水火之所有事也奈何或以爲是或以爲非哉孔
子曰性相近也習相遠也夫雖堯桀而均有是性是
謂相近及其與物相遇而堯以爲善桀以爲惡是謂
相遠習者性之所有事也自是而後相遠則善惡果
非性也
孔子曰上智與下愚不移故有性善有性不善以堯
爲父而有丹朱以瞽䏂爲父而有舜以紂爲君而有
微子啓王子比干安在其爲性相近也曰此非性也
故也天下之水未有不可飲者也然而或以爲清冷
之淵或以爲塗泥今將指塗泥而告人曰雖是亦有
可飲之實信矣今將指塗泥而告人曰吾將飲之可
乎此上智下愚之不可移也非性也故也
孟子曰伯夷聖之淸者也伊尹聖之任者也柳下惠
聖之和者也孔子聖之時者也孔子之謂集大成集
大成也者金聲而玉振之者也金聲也者始條理也
玉振之也者終條理也始條理者智之事也終條理
者聖之事也智譬則巧也聖譬則力也以巧諭智以
力諭聖何也巧之所能有或不能力之所嘗至無不
至也伯夷伊尹柳下惠之行人之一方也而以終身
焉故有不可得而充至於孔子可以速而速可以久
而久可以仕而仕可以處而處然後終身行之而不
匱故曰由射於百步之外其至爾力也是可常也其
中非尔力也是巧也是不可常也巧亦能爲一中矣
然而時亦不中是不如力之必至也
語曰齊人饋女樂季桓子受之三日不朝孔子行孟
子曰孔子從而祭膰肉不至不稅冕而行二者非相
反也孔子之去魯爲女樂之故也去於膰肉之不至
爲君也於其君之有大惡也孔子有不忍行焉於其
君之無罪也孔子有不安行焉曰上以求免吾君下
以免我是以去於膰肉之不至曰是可以辭於天下
也故曰乃孔子則欲以微罪行不欲爲苟去君子之
所爲衆人固不識也孟子曰君子不亮惡乎執必信
之謂亮孔子曰君子貞而不亮要止於正而不必信
而後無所執否則執一而廢百矣
孟子曰存其心養其性所以事天也夭壽不貳修身
以竢之所以立命也天者莫之使而自然者也命者
莫之致而自至者也天卑我以是心而不能存付我
以是性而不能養是天之所以受我者有所不事也
壽則爲之夭則廢之夭壽非人所爲也而寘力焉是
命有所未立也修身於此知夭壽之無可爲也而命
立於彼矣
孟子曰莫非命者順受其正何謂也天之所以受我
者盡於是矣君子修其在我以全其在天人與天不
相害焉而得之是故謂之正忠信孝弟所以爲順也
人道盡矣而有不幸以至於大故而後得爲命巖牆
之下是必壓之道也桎梏之中是必困之道也必壓
必困而我蹈之以受其禍是豈命哉吾所處者然
也
人之爲不善也皆有愧耻不安之心小人惟奮而行
之君子惟從而巳之孟子曰無爲其所不爲無欲其
所不欲如斯而巳矣
孟子曰舜爲天子臯陶爲士瞽叟殺人臯陶則執之
舜則竊負而逃於海濱吾以爲此野人之言非君子
之論也舜之親事烝烝义不格姦何至於殺人而負
之以逃哉且天子之親有罪議之孰謂天子之父殺
人而不免於死乎
孟子曰形色天性也惟聖人然後踐形形色者所強
於外也中雖無有而猶知強之孟子以是爲天性也
有人於此其進之銳也則天下以爲不速退矣是不
然勉強而力行之則其進也必銳不勝而怠厭之則
其退也必速曷不取而覆觀之於其不可已而巳者
無所不巳於其所厚者薄無不薄也故曰仲子不義
與之齊國而不受人皆信之是舍簟食豆羔之義也
人莫大焉亡親戚君臣上下以其小者信其大者鳥
可哉亡親戚君臣上下而可是所謂不可巳而巳者
也能居於於陵食於辟纑而不頋而不能以不義不
受齊國是所謂進銳而退速者也
孟子曰不仁而得國者有之矣不仁而得天下者未
之有也孟子之爲是言也則未見司馬懿楊堅也不
仁而得天下也何損於仁仁而不得天下也何益於
不仁得國之與得天下也何以爲異君子之所恃以
勝不仁者上不愧乎天下不愧乎人而得失非吾之
所知也
孟子曰人能充其無欲害人之心而仁不可勝用也
人能充無穿窬之心而義不可勝用也無欲害人之
心與無穿窬之心人皆有之然苟將充之則未可以
言而言可以言而不言猶未免乎穿窬也此所謂造
端乎夫婦而其至也察乎天地也歟
欒城後集卷第六
