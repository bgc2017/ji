欒城卷第二十一
上皇帝書一首
熙寧二年三月日具位臣蘇轍謹冒萬死再拜上書
皇帝陛下臣官至疎賤朝廷之事非所得言然竊自
惟雖其勢不當進至言於報國之義猶有可得言者
昔仁宗親策直言之士臣以不識忌諱得罪於有司
仁宗哀其狂愚力排羣議使臣得不遂棄於世臣之
感激思有以報為日久矣今者陛下以聖德臨御天
下將大有為以濟斯世而臣材力駑下無以自效竊
聽之道路得其一二思致之左右苟懲創前事不復
以聞則其思報之誠沒世而不能自逹是以輒發其
狂言而不知止臣聞善為國者必有先後之次自其
所當先者為之則其後必舉自其所當後者為之則
先後並廢書曰欲登高必自下欲陟遐必自邇世未
有不自下而能高不自近而能遠者然世之人常鄙
其下而猒其近務先從事於高遠不知其不可得也
詩曰無田甫田維莠驕驕無思遠人勞心忉忉以為
田甫田而力不給則田茀而不治不若不田也思遠
人而德不足則心勞而無獲不若不思也欲田甫田
則必自其小者始小者之有餘而甫田可啓矣欲來
遠人則必自其近者始近者之既服而遠人自至矣
苟由其道其勢可以自得苟不由其道雖強求而不
獲也臣愚不肖蓋嘗試妄論今世先後之宜而竊觀
陛下施設之萬一以為所當先者失在於不為而所
當後者失在於太早然臣非敢以為信然也特其所
見有近於是者是以因其近似而為陛下深言之伏
惟陛下即位以來躬親庶政聦明睿智博逹宏辯文
足以經治武足以制斷重之以勤勞加之以恭儉凡
古之帝王曠世而不能有一焉者陛下一旦兼而有
之矣夫以天縱之姿濟之以求治之心施之於事宜
無為而不成無欲而不遂今也為國歴年於兹而治
不加進天下之弊日益於前世天下之人未知所以
適治之路灾變横生川原震裂江河湧沸人民流離
灾火繼作歴月移時而其變不止此臣所以日夜思
念而不曉疑其先後之次有所未得者也夫今世之
患莫急於無財而已財者為國之命而萬事之本國
之所以存亡事之所以成敗常必由之昔趙充國論
備邊之計以為湟中榖斛八錢糴三百萬斛羌人不
敢動矣諸葛亮用兵如神而以糧道不繼屢出無功
由是觀之苟無其財雖有聖賢不能自致於跬步苟
有其財雖庸人可以一日而千里陛下頃以西夏不
臣赫然發憤建用兵之策招來横山之民將奪其險
阻破壞其國而後巳方是之時夏人殘虐失衆横(之山)
民厭苦思漢而又乘其荐飢苟加之以兵此非計之
失者也然而㳂邊無數月之粮關中無終歲之儲而
所興之役有莫大之費陛下方且泰然不以為憂以
為萬舉而有萬全之功既而邊臣失律先事輕發亦
既入踐其國係虜其民矣然而陛下得其地而不敢
收獲其人而不敢臣雖有成功而不敢繼也其終卒
致於廢黜謀臣而講和好夫陛下謀之於朞年之前
而罷之於既發之後豈以為是失當而悔之哉誠無
財以繕其後爾且夫財之不足是為國之先務也至
於鞭笞四夷臣服異類是極治之餘功而太平之粉
飾也然今且先之此臣所以知其先後之次有所未
得者也今者陛下懲前事之失出祕府之財徙內郡
之租賦督轉漕之吏使備沿邊三歲之畜臣以此疑
陛下之有意乎財矣然猶以為未也何者祕府之財
不可多取而內郡之民不可重困可以紓目前之患
而未可以為長久之計此臣所以求效其區區而不
能自已也蓋善為國者不然知財之最急而萬事頼
焉故常使財勝其事而事不勝財然後財不可盡而
事無不濟財者車馬也事者其所載物也載物者常
使馬輕其車車輕其物馬有餘力車有餘量然後可
以涉塗泥而車不僨登坂嶮而馬不躓今也四方之
財莫不盡取民力屈矣而上用不足平居惴惴僅能
以自完而事變之生復不可料礕如弊車羸馬而引
丘山之載幸而無虞猶恐不能勝不幸而有隂雨之
變陵谷之嶮其患必有不可知者故臣深思極慮以
為方今之計莫如豐財然臣所謂豐財者非求財而
益之也去事之所以害財者而巳矣夫使事之害財
者未去雖求財而益之財愈不足使事之害財者盡
去雖不求豐財然而求財之不豐亦不可得也故臣
謹為陛下言事之害財者三一曰冗吏二曰冗兵三
曰冗費冗吏之說曰請原古之所以置吏之意有是
民也而後有是官有是官也而後有是吏量民而置
官量官而求吏其本凡以為民而已是以古者即其
官以取人郡縣之職缺而取之於民府寺之屬缺而
取之於郡縣出以為守令入以為卿相出入相受中
外相貫一人去之一人補之其勢不容有冗食之吏
近世以來取人不由其官士之來者無窮而官有限
極於是兼守判知之法生而官法始壊浸淫分散不
復其舊是以吏多於上而士多於下上下相窒譬如
决水於不流之澤前者未盡來者已至填咽充滿一
䧟於其中而不能出故布衣之士多方以求官已仕
之吏多方以求進下慕其上後慕其前不愧詐偽不
耻爭奪禮義消亡風俗敗壊勢之窮極遂至於此夫
人情紓則樂易樂易則有所不為窘則懣亂懣亂則
無所不至今使衆人相與皆出於隘足履相躡肩肘
相逮徬徨而不得進又將禁其奔走而爭先者苟將
禁之則莫如止來者而闢其隘今也驅市人而納之
不勝其多也設嶮於中塗而艱難之是以法愈設而
爭愈甚惟陛下以時救之下哀痛之書明告天下以
吏多之故與之更立三法其一使進士諸科增年而
後舉其額不增累舉多者無推恩其說曰凡今之所
以至於不可勝數者以其取之之多也古之人其擇
吏也甚精人知吏之不可以妄求故不敢輕為士為
士者皆其修絜之人也今世之取人誦文書習程課
未有不可為吏者也其求之不難而得之甚樂是以
羣起而趨之凡今農工商賈之家未有不捨其舊而
為士者也為士者日多然而天下益以不治舉今世
所謂居家不事生産仰不養父母俯不恤妻子浮游
四方侵擾州縣造作誹謗者農工商賈不與也祖宗
之世士之多少其比於今不能一二也然其削乎僣
亂創制立法功業卓然見於後世今世之士不敢望
其萬一也士之多不及於今世而功則過之無足怪
者取之至少則人不敢輕為士其所取者皆州郡之
選人也故為是法使人知上意之所向十年之後無
實之士將不黜而自减且夫設科以待天下之士蓋
將使其才者得之不才者不可得也吾則取之而彼
則不能得猶曰雖不能得而累舉多者必取無棄則
是以官徇人也且累舉之士類非少年矣耳目昏寨
䈥力疲勌而後得之數目而計之知其不能有所及
也則其為政無所頼矣今有人畜牛羊而求牧既取
其壯者又取其老者取其壯者曰吾取其力也取其
老者曰吾憐其老也如憐其老而已則曷為以累牛
羊哉苟誠以為有遺才焉則今所謂遺逸之書有以
收之矣其二使官至於任子者任其子之為後者世
世禄仕於朝襲簮綬而守祭祀可以無憾矣然而為
是法也則必始於二府法行於賤而屈於貴天下將
不服天下不服而求法之行不可得也蓋矯失以救
患者必有所過而後濟臣非不知二府之不可以齒
庶官也其三使百司各損其職掌而多其出職之歲
月其說曰百司臣不得而盡詳也請言其尤甚者莫
如三司三司之吏世以為多而不可損何也國計重
而簿書衆也臣以為不然主大計者必執簡以御繁
以簡自處而以繁寄人以簡自處則心不可亂心不
可亂則利至而必知害至而必察以繁寄人則事有
所分事有所分則毫末不遺而情偽必見今則不然
舉四海之大而一毫之用必會於三司故三司者案
牘之委也案牘既積則吏不得不多案牘積而吏多
則欺之者衆雖有大利害不能察也夫天下之財下
自郡縣而至於轉運轉相鈎較足以為不失矣然世
當以轉運使為不可獨信故必至於三司而後巳夫
苟轉運使之不可獨信而必三司之可任則三司未
有不責成於吏者豈三司之吏則重於轉運使歟故
臣以為天下之財其詳可分於轉運使而使三司歲
攬其綱目既使之得優游以治財貨之源又可頗損
其吏以絶亂法之弊苟三司猶可損也而百司可見
矣然而此三法者皆世之所謂拂世戾俗召怨而速
謗者也今且將行之臣非敢犯衆人之怒而行世危
事也以為有可行之道焉何者自臺省六品諸司五
品一郊而任一人自兩制以上一歲而任一人此祖
宗百年之法相承而不變者也而仁宗之世則損之
三載而考績無罪者遷其官自唐以來亦未始有變
者也而英宗之世則增之此二者夫豈便於世俗哉
然而莫敢怨者以為吏多而欲損者天下之公義其
不欲者天下之私計也以私計而怨公義其為怨也
不直矣是以善為國者循理而不䘏怨非不䘏怨知
其無能為也且今此三法者固未嘗行也然而天下
亦不免於怨何者士之出身為吏者損其生業棄其
田里以盡力於王事而今也以吏多之故積勞者久
而不得遷去官者久而不得調又多為條約以沮格
之減罷其舉官破壊其考第使之窮窘無聊求進而
不遂此其為怨豈减於布衣之士哉鈞之二怨皆將
不免然使新進之士日益多國力匱竭而不能支十
年之後其患必有不可勝言者故臣願陛下親斷而
力行之苟日增之吏漸以衰少則臣又將有以治其
舊吏使諸道職司每歲終任其所部郡守監郡各任
其屬曰自今以前未有以私罪至某贓罪正入已至
若干者二者皆自上鈞其輕重而裁之已而以他事
發則與之同罪雖去官與赦不降也夫以私罪至某
贓罪正入已至若干其為惡也著矣而上不察則上
之不明亦可知矣故雖與之同罪而不過今世之法
任人者任其終身苟其有罪終身鈞坐之夫任人之
終身任其未然之不可知者也任人之歲終而無過
任其巳然之可知者也臣請得以較之任其未然之
不可知雖聖人有所不能任其已然之可知雖衆人
能之今也任之以聖人之所不能既不敢辭矣而况
任之以衆人之所能顧不可哉且按察之吏則亦不
患其不知也患其知而未必皆按曰是無損於我而
徒以為怨云爾今使其罪及之其勢將無所不問陛
下誠能擇奉公疾惡之臣而使行之陛下厲精而察
之去民之患如除腹心之疾則其以私罪至某贓罪
正入已至若干者非復過誤適䧟於深文者也苟遂
放歸終身不齒使姦吏有所懲則冗吏之弊可去矣
冗兵之說曰臣聞國朝創業之初四方割據中國地
狹兵革至少其後蕩滅諸國拓地既廣兵亦隨衆雍
熙之間天下之兵僅三十萬方此之時屯戍征討百
役並作而兵力不屈未嘗有兵少之患也自咸平景
德以來契丹内侵繼遷叛逆每有警急將帥不問得
失輒請益兵於是召募日增而兵額之多遂倍前世
其後寶元慶曆之間元昊竊發復使諸道點民為兵
而沿邊所屯至七八十萬自是天下遂以百萬為額
雖復近歲無事而關中之兵至於二十八萬舉雍熙
天下之衆適以備方今關中一隅之用兵多之甚於
此見矣然臣聞方今宿邊之兵分隷堡障戰兵統於
將帥者其實無幾每一見賊賊兵常多我兵常少衆
寡不敵每戰輒敗往者將帥失剃木有不以此自觧
者也夫祖宗之兵至少而常若有餘今世之兵至多
而常患於不足此二者不可不察也兵法有之曰興
帥十萬出征千里百姓之費公家之奉日費千金内
外騷動怠於道路者七十萬家而愛爵禄百金不能
知敵之情者不仁之至也故三軍之事莫親於間賞
莫重於間間者三軍之司命也臣竊惟祖宗用兵至
於以少為多而今世用兵至於以多為少得失之原
皆出於此何以言之臣聞太祖用李漢超馬仁瑀韓
令坤賀惟忠何繼筠等五人使備契丹用郭進武宋
琪李謙溥李繼勲等四人使備河東用趙贊姚內斌
董遵誨王彥升馮繼業等五人使備西羌皆厚之以
關市之征饒之以金帛之賜其家屬之在京師者仰
給於縣官貿易之在道路者不問其商税故此十四
人者皆富厚有餘其視棄財如棄糞土賙人之急如
恐不及是以死力之士貪其金錢捐軀命冒患難深
入敵國刺其隂計而效之至於飲食動静無不畢見
每有入寇輒先知之故其所備者寡而兵力不分敵
之至者舉皆無得而有喪是以當此之時備邊之兵
多者不過萬人少者五六千人以天下之大而三十
萬兵足為之用今則不然一錢以上皆籍於三司有
敢擅用謂之自盗而所謂公使錢多者不過數千緡
百須在焉而監司又伺其出入而繩之以法至於用
間則曰官給茶綵夫百餅之茶數束之綵其不足以
易人之死也明矣是以今之為間者皆不足恃聽傳
聞之言采疑似之事其行不過於出境而所問不過
於熟戶苟有籍口以欺其將帥則止矣非有能知敵
之至情者也敵之至情既不可得而知故常多屯兵
以備不意之患以百萬之衆而常患於不足由此故
也陛下何不權其輕重而計其利害夫關市之征比
於茶綵則多而三十萬人之奉比於百萬則約衆人
知目前之害而不知歲月之病平居不忍棄關市之
征以與人至於百萬則恬而不知怪昔太祖起於布
衣百戰以定天下軍旅之事其思之也詳其計之也
熟矣故臣願陛下復脩其成法擇任將帥而厚之以
財使多養間諜之士以為耳目耳目既明雖有強敵
而不敢輒近則雖雍熙之兵可以足用於今世陛下
誠重難之臣請陳其可减之實何者今世之強兵莫
如沿邊之土人而今世之惰兵莫如内郡之禁旅其
名愈高其廩愈厚其廩愈厚其材愈薄往者西邊用
兵禁軍不堪其役死者不可勝計羌人每出聞多禁
軍輒舉手相賀聞多土兵輙相戒不敢輕犯以實較
之土兵一人其材力足以當禁軍三人禁軍一人其
廪給足以贍土兵三人使禁軍萬人在邊其用不能
當三千人而常耗三萬人之畜邊郡之儲比於内郡
其價不啻數倍以此權之則土兵可益而禁軍可損
雖三尺童子知其無疑也陛下誠聽臣之謀臣請使
禁軍之在内郡者勿復以戍邊因其老死與亡而勿
復補使足以為內郡之備而止去之以漸而行之以
十年而冗兵之弊可去矣冗費之說曰世之冗費不
可勝計也請言其大與臣之所知者而陛下以類推
之臣聞事有所必至恩有所必窮事至而後謀則害
於事恩窮而後遷則傷於恩昔者太祖太宗敦睦九
族以先天下方此之時宗室之衆無幾也是以合族
於京邑久而不别世歷五聖而太平百年矣宗室之
盛未有過於此時者也禄廪之費多於百官而子孫
之衆宫室不能受無親疎之差無貴賤之等自生齒
以上皆養於縣官長而爵之嫁娶喪葬無不仰給於
上日引月長未有知其所止者此亦事之所必至而
恩之所必窮者也然而未聞所以謀而遷之古者天
子七廟三昭三穆與太祖而七以人子之愛其親推
而上之至於其祖由祖而上至於百世宜無所不愛
無所不愛則宜無所不廟苟推其無窮之心則百世
之祖皆廟而後為稱也聖人知其不可故為之制七
世之外非有功德則迭毁春秋之祭不與莫貴於天
子莫尊於天子之祖而廟不加於七何者恩之所不
能及也何獨至於宗室而不然臣聞三代之間公族
有以親未絶而列於庶人者兩漢之法帝之子(王為)王
之庶子猶有為侯者自侯以降則庶子無復爵土蓋
有去而為民者有自為民而復仕於朝者至唐亦(故然)
臣以為凡今宗室宜以親疎貴賤為差以次(之出)使得
(仕從)比於異姓擇其可用而試之以漸凡其禄秩之數
遷叙之等黜陟之制任子之令與異姓均臨(以之)按察
持之以寮吏威之以刑禁以時察之使其不才者不
至於害民其賢者有以自效而其不任為吏者則出
之於近郡官為廬舍而廪給之使得占田治生與士
庶比今聚而養之厚之以不訾之禄尊之以莫貴之
爵使其賢者老死鬱鬱而無所施不實者居處隘陋
戚戚而無以為樂甚非計之得也昔唐武德之初封
從昆弟子自勝衣以上皆爵郡王太宗即位疑其不
便以問大臣封德彛曰爵命崇則力役多以天下為
私奉非至公之法也於是䟽屬王者降為公夫自王
而為公非人情之所樂也而猶且行之今使之爵禄
如故而獲治民雖有內外之異宜無有怨者然臣觀
朝廷之議未嘗敢有及此何者以宗室之親而布之
於四方懼其啓姦人之心而生意外之變也臣竊以
為不然古之帝王好疑而多防雖父子兄弟不得尺
寸之柄幽囚禁錮齒於匹夫者莫如秦魏然秦魏皆
數世而亡其所以亡者劉氏項氏與司馬氏而非其
宗室也故為國者苟失其道雖胡越之人皆得謀之
苟無其釁雖宗室誰敢覬者惟陛下蕩然與之無疑
使得以次居外如漢唐之故此亦去冗費之一端也
臣聞漢唐以來重兵分於四方雖有末大之憂而餽
運之勞不至於太甚祖宗受命懲其大患而略其細
故歛重兵而聚之京師根本旣強天下承望而服然
而轉漕之費遂倍於古凡今東南之米每歲遡汴而
上以石計者至五六百萬山林之木盡於舟楫州郡
之卒弊於道路月廪歲給之奉不可勝計往返數千
里飢寒困迫每每侵盗雜以它物米之至京師者率
非完物矣由此觀之今世之法直以其力致之而不
計其患非法之良者也臣願更爲之法舉今每歲所
運之數而四分之其二即用舊法官出舡與兵而漕
之凡皆如舊其一募六道之富人使以其舡及人漕
之而所過免其商税能以若干至京師而無欺盗敗
失者以今三司軍大將之賞與之方今濱江之民以
其舡為官運者不求官直盖取官之所入而不覆較
者得其贏以自潤而富民之欲仕者往往求為軍大
將以此推之宜有應募者其一官自置場而買之京
師京師之兵當得米而不願者計其直以錢償之夫
物有常數取之於南則不足於北捨之於東則有餘
於西此數之必然而不可迯者也今官欲買之其始
不免於貴貴甚則東南之民傾而赴之赴之者衆則
將反於賤致賤必以貴致貴必以賤此亦必然之數
也故臣願為此二者與舊法皆立試其利害而較其
可否必將有可用者然後舉而從之此又去冗費乏
一端也臣聞富國有道無所不䘏者富之端也不足
䘏者貧之源也從其可䘏而收之無所不收則其所
存者廣矣從其無足䘏而棄之無所不棄則其所亡
者多矣然而世人之議者則不然以為天下之富而
顧區區之用此有司之職而非帝王之事也此說之
行於天下數百年於兹矣故天下之費其可已者常
多於舊臣不敢遠引前世請言近歲之事自嘉祐以
來聖人迭興而天下之吏京秩以上再遷其官天下
郡守職司再補其親戚自治平京師之大水與去歲
河朔之大震百役並作國有至急之費而郊祀之賞
不廢於百官自横山用兵供億之未定與京西流民
勞徠之未息官私乏困日不暇給而宗室之喪不俟
歲月而葬臣以此觀之知朝廷有無足䘏之義臣誠
知事之既往無可為者然苟自今從其可䘏而收之
則無益之費猶可漸减此又去冗費之一端也臣不
勝拳拳私憂過計為是三冗之說以獻伏惟陛下思
深謀遠聽斷詳盡於天下之事無所不屬臣之所陳
何足言者然臣愚以為苟三冗未去要之十年之後
天下將益衰耗難以復治陛下何不講求其原而定
其方略擇任賢俊而授之以成法使皆久於其官而
後責其成績方今天下之官泛泛乎皆有欲去不久
之心侍從之臣逾年而不得代則皇皇而不樂今雖
不能使之盡久然至於諸道之職司三司之官吏沿
邊之將佐此皆與天子共成事者也天下之事將責
成之而不久其任開其源者不見其流發其謀者不
見其成功此事之所以不得成也陛下誠擇人而用
之使與二府皆久於其官人知不得苟免而思長久
之計君臣同心上下恊力磨之以歲月如此而三冗
之弊乃可去也然而為此猶有所患何者今世之士
大夫好同而惡異疾成而喜敗事苟不出於已小有
齟齬不合則羣起而噪之借如今使按察之官任其
屬吏歲終而無過此其勢必將無所不按得罪者必
將多於其舊然則天下之口紛然非之矣不幸而有
一不當衆將羣指以罪法一不當不能動不幸而至
於再三雖上之人亦將不免於惑衆人非之於下而
朝廷疑之於上攻之者衆而持之者不堅則法從此
敗矣蓋世有耕田而以其耜殺人者或者因以耕田
為可廢夫殺人之可誅與耕田之不可廢此二事也
安得以彼而害此哉故夫按人而不以其實者罪之
可也而法之是非則不在此苟陛下誠以為可行必
先能破天下之浮議使良法不廢於中道如此而後
三冗之弊可去也三冗既去天下之財得以日生而
無害百姓充足府庫盈溢陛下所為而無不成所欲
而無不如意舉天下之衆惟所用之以攻則取以守
則固雖有西戎北狄不臣之國宥之則為漢文帝不
宥則為唐太宗伸縮進退無不在我今陛下不事其
本而先舉其末此臣所以大惑也臣不勝憤懣越次
言事雷霆之譴無所逃避臣轍誠惶誠恐頓首頓首
謹書
欒城集卷二十一
欒城後集卷第二十一
雜文一十三首
汝州龍興寺修吳畫殿記一首
子先君宫師平生好畫家居甚貧而購畫常若不及
子兄子瞻少而知畫不學而得用筆之理轍少聞其
餘雖不隋深造之亦庶幾焉凡今世自隋晉以上畫
之存者無一二矣自唐以來乃時有見者世之志於
畫者不以此爲師則非畫也予昔遊成都唐人遺跡
遍於老佛之居先蜀之老有能評之者曰畫格有四
曰能妙神逸蓋能不及妙妙不及神神不及逸稱神
者二人曰范瓊趙公祐而稱逸者一人孫遇而巳范
趙之工方圜不以規矩雄傑偉麗見者皆知愛之而
孫氏縱横放肆出於法度之外循法者不逮其精有
縱心不逾矩之妙於眉之福海精舍為行道天王其
記曰集潤州高座寺張僧繇予每觀之輒歎曰古之
畫者必至於此然後為極歟其後東遊至岐下始見
吳道子畫乃驚曰信矣畫必以此為極也蓋道子之
迹比范趙為竒而比孫遇為正其稱畫聖抑以此耶
紹聖元年四月予以罪謪守汝陽間與通守李君純
繹遊龍興寺觀華嚴小殿其東西夾皆道子所畫東
爲維摩文殊西爲佛成道比岐下所見筆迹尤放然
屋瓦弊漏塗棧缺㢮幾侵於風雨蓋事之精不可傳
者存乎其人人二十而迹存逹者猶有以知之故道
子得之隋晉之餘而范趙得之道子之後使其迹亡
雖有逹者尚誰發之時有僧惠眞方葺寺大殿乃喻
使先治此予與李君亦少助焉不逾月堅完如新於
殿危之中得記曰治平丙午蘇氏惟政所葺衆異之
曰前後葺此皆蘇氏豈偶然也哉惠真治石請記五
月二十五日
汝州楊文公詩石記一首
祥符六年楊公大年以翰林學士請急還陽翟省親
疾繼稱病求解官章聖皇帝以其才高名重排羣議
貸不加罪逾年以祕書監知汝州公至汝常稱病以
事付僚史以文墨自虞得詩百餘篇既還朝汝人刻
之於石皇祐中郡守王君為建思賢亭於北園之東
偏紹聖元年四月予自門下侍郎得罪出守兹土時
亭弊巳甚詩石散落亡者過半取公汝陽編詩而刻
之仍增廣思賢龕石于左右壁嗚呼公以文學鑒裁
獨步咸平祥符閒事業比唐燕許無愧所與交皆賢
公相一時名士多出其門然方其時則巳有流落之
歎既没十有五年聲名猶籍於士大夫而思賢廢於
隷舍馬廏之後詩石散於高臺華屋之下矣凡假外
物以為榮觀蓋不足恃而公之清風雅量固自不隨
世磨滅耶然予獨拳拳未忍其委於荒榛野草而復
完之抑非陋歟抑非陋歟
李簡夫少卿詩集引
熙寧初予從張公安道以弦誦教陳之士大夫方是
時朝廷以繇役溝洫事責成郡邑陳雖號少事而官
吏奔走以不及為憂予獨以詩書諷議竊禄其間雖
幸得脱於簡書而出無所與遊蓋亦無以為樂也時
太常少卿李君簡夫歸老於家出入於鄉黨者十有
五年矣間而往從之其居處被服約而不陋豐而不
餘聽其言未嘗及世俗徐誦其所為詩曠然閑放往
往脫略繩墨有遺我忘物之思問其所與遊多慶曆
名卿而元獻晏公深知之求其平生之志則曰樂天
吾師也吾慕其為人而學其詩患莫能及耳予退而
質其里人曰君少好學詳於吏道蓋嘗便諸部矣未
老而得疾不至於廢而棄其官其家蕭然饘粥之不
給而君居之泰然其子君武始棄官以謀養浮沈里
閭不避勞辱未幾而家以足聞陳人喜種花比於洛
陽每歲春夏遊者相屬彌月君擕壺命侣無一日不
在其間口未嘗問家事晩歲其詩尤高信乎其似樂
天也予時方以遊宦為累以謂士雖不遇如樂天入
為從官以諫争顯出為牧守以循良稱歸老泉石憂
患不及其身而文詞足以名後世可以老死無憾矣
君仕雖不逮樂天而始終類焉夫又將何求蓋予未
去陳而君亡其後十有七年元祐辛未子以幸遇與
聞國政禄浮於昔人而令名不聞老將至矣而國恩
未報未敢言去蓋嘗恐兹心之不從也君之孫宣德
郎公輔以君詩集來告願得予文以冠其首予素高
君之行嘉其止足而懼不能蹈也故具道疇昔之意
以授之凡君詩古律若干篇分為二十卷
王子立秀才文集引一首
昔予既壯有二壻曰文務光王適務光俊而剛適秀
而和子方從事南都二子從予學為文皆長於詩騷
然務光之文悲哀摧咽有江文通孟東野感物傷巳
之思予每非之曰子有父母昆弟之樂何苦於此務
光終不能改也既而喪其親終喪五年而終予哭之
慟曰悲夫彼其文固有以兆之乎始予自南都謪居
江南凡六年而歸適未嘗一日不從也既與予同憂
患至於涵泳圖史馳騖浮圖老子之說亦未嘗不同
之故其聞道益深爲文益高而予觀之亦益久蓋其
於兄弟妻子嚴而有恩和而有禮未嘗有過故予嘗
曰子非獨予親戚亦朋友也元祐四年秋予奉詔使
契丹九月君以女弟將適人將鬻濟南之由以遣之
告予爲一月之行明年春還自契丹及境而君書不
至子固疑之及家問之曰噫嘻君未至濟南病没於
奉高予哭之失聲君大父諱鬷慶曆中樞密使以厚
重氣節稱考諱正路尚書比部郎中樂易好施得名
於士大夫而君以孝友文章居其後謂當久遠而中
道天理有不當然者况予老矣而并失此二人能無
悲乎君之没女初未能言而子裔未生君弟適昔與
君客徐姑識予兄子瞻子瞻皆賢之意王氏之遺懿
其卒在適乎適裒君之文得詩若干賦若干雜文若
干分為若干卷以示予予讀之流涕為此文冠之庶
幾俟裔能立以畀之
子瞻和陶淵明詩集引一首
東坡先生謪居儋耳寘家羅浮之下獨與幼子過負
擔渡海葺茅竹而居之日㗖蒣芋而華屋玉食之念
不存於胷中平生無所嗜好以圖史為園囿文章為
鼓吹至此亦皆罷去獨喜為詩精深華妙不見老人
衰憊之氣是時轍亦遷海康書來告曰古之詩人有
擬古之作矣未有追和古人者也追和古人則如於
東坡吾於詩人無所甚好獨好淵明之詩淵明作詩
不多然其詩質而實綺癯而實腴自曹劉鮑謝李杜
諸人皆莫及也吾前後和其詩凡百數十篇至其得
意自謂不甚愧淵明今將集而并錄之以遺後之君
子子為我志之然吾於淵明豈獨好其詩也哉如其
為人實有感焉淵明臨終䟽告儼等吾少而窮苦每
以家貧東西遊走性剛才拙與物多忤自量為已
必貽俗患黽俛辭世使汝等幼而飢寒淵明此語盖
實錄也吾今真有此病而不蚤自知半生出仕以犯
世患此所以深服淵明欲以晩節師範其萬一也嗟
夫淵明不肯為五斗米一束帶見鄉里小人而子瞻
出仕三十餘年為獄吏所折困終不能悛以䧟於大
難乃欲以桑榆之未景自託於淵明其誰肯信之雖
然子瞻之仕其出入進退猶可考也後之君子其必
有以處之矣孔子曰述而不作信而好古竊比於我
老彭孟子曰曾子子思同道區區之迹蓋未足以論
士也轍少而無師子瞻既冠而學成先君命轍師焉
子瞻常稱轍詩有古人之風自以為不若也然自其
斥居東坡其學日進沛然如川之方至其詩比杜子
美李太白為有餘遂與淵明比轍雖馳驟從之常出
其後其和淵明轍繼之者亦一二焉紹聖四年二月
十九日海康城南東齋引
六孫名字說一首
予三子伯曰遲仲曰适叔曰遜始各一子耳予年六
十有五而三人各復二子於是予始六孫昔予兄子
瞻命其諸孫皆以竹名故名遲之子長曰簡幼曰策
易曰乾以易知坤以簡能易則易知簡則易從易知
則有親易從則有功有親則可久有功則可大可久
則賢人之德可大則賢人之業故簡之字曰業乾之
策二百一十有六坤之策一百四十有四易之始未
有策也文王演而重之然後策可見故策之字曰演
适之子長曰籕幼曰範書起於篆而究於隷史籕始
篆篆隷皆成於滋也故籕之字曰滋範法也王良與
嬖奚乘不獲一禽曰我爲之範馳驅終日不獲一爲
之詭遇一朝而獲十我不貫與小人乘請辭故範之
字曰御遜之子長曰筠幼曰築始予得罪於朝而放
於筠遜從而筠生傳曰禮之於人如松栢之有心也
如竹箭之有筠也皆其堅者也故筠之字曰堅孔子
曰譬如為山未成一簣止吾止也譬如平地雖覆一
簣進吾往也為山者必築前無所見則未成一簣而
止苟有見矣則雖覆一簣而進進而不止雖山可成
也故築之字曰進予蓋老矣而三子方壮將復有子
而予不及見乎則巳矣如猶及見焉則又將名之竢
其長而示之使知名之之意焉可也
書孫朴學士手寫華嚴經一首
開府孫公歴仕四朝與聞國政者再經涉夷險而不
改其度世皆知貴之矣至其中心純白表裏如一平
生無負於物則世之人未必盡知之公之守眞定也
聞其覺山僧惠實說法惻然有契於心遂以為善知
識復受詔祈雨此山能出其靈蛇以救枯槁此僧此
蛇豈其用意專精獨有以識公誠心歟公亦嘗為請
於朝得間歲度僧又為實立碑于塔終身眷眷若有
遇於此公子元忠復手書此經藏之山中以成公遺
意如佛所說因緣不為妄語則予兄子瞻所記可信
不疑矣元祐八年十二月八日
書楞嚴經後一首
予自十年來於佛法中漸有所悟經歴憂患皆世所
希有而真心不亂每得安樂崇寧癸未自許遷蔡杜
門幽坐取楞嚴經翻覆熟讀乃知諸併湼槃正路從
六根入每跌坐燕安覺外塵引起六根根若隨去即
墮生死道中根若不隨返流全一中中流入即是涅
槃真際觀照既久如净琉璃内含寶月稽首十方
三世一切佛菩薩羅漢僧慈悲哀愍惠我無生法忍
無漏勝果誓願心心護持勿令退失三月二十五日
志
書金剛經後二首
予讀楞嚴知六根源出于一外緣六塵流而為六隨
物淪逝不能自返如來憐愍衆生為設方便使知
出門即是歸路故於此經指湼槃門初無隠蔽若衆
生能洗心行法使塵不相緣根無所偶返流全一六
用不行晝夜中中流入與如來法流水接則自其肉
身便可成佛如來猶恐衆生於六根中未知所從乃
使二十五弟子各說所證而觀世音以聞思修為圓
通第一其言曰初於聞中入流無所所入既寂動静
二相了然不生如是漸增聞所聞盡盡聞不住覺所
覺空空覺極圓空所空滅生滅既滅寂滅見前若能
如是圓拔一根則諸根皆脫於一彈指頃遍歴三空
即與諸佛無異矣既又讀金剛經說四果人須陀洹
名為入流而無所入不入色聲香味觸法是名須陀
洹乃廢經而歎曰須陀洹所證則觀世音所謂初於
聞中入流無所者耶入流非有法也唯不入六塵安
然常住斯入流矣至於斯陀含名一往來而實無往
來阿那含名為不來而實無來蓋往則入塵來則返
本斯陀含雖能來矣而未能無往阿那含非徒不往
而亦無來至阿羅漢則往來意盡無法可得然則所
謂四果者其實一法也但歴三空有淺深之異耳予
觀二經之言本若符契而世或不喻故明之言經言
如來有五眼近矚牆宇遠覧山河肉眼也隨其福德
見有遠近天眼也知物皆妄坐而轉物惠眼也入萬
法遍法界法眼也以惠眼轉物以法眼遍物佛眼也
謂如來有惠眼法眼佛眼可也何肉眼天眼之有曰
如來為衆生故入諸趣在人則同其肉眼在天則同
其天眼如聲聞人住無為法而畏生死則亦有惠眼
而已耳
書白樂天集後二首
元符二年夏六月予自海康再謪龍川昌大暑水陸
行數千里至羅浮水益小舟益庳惕然有瘴暍之慮
乃晉家於山下獨與幼子遠葛衫布被乘葉舟秋八
月而至既至廬於城東聖壽僧舍閉門索然無以紹
日欲借書於居人而民家無畜書者獨西鄰黃氏世
為儒粗有簡冊乃得樂天文集閱之樂天少年知讀
佛書習禪定既涉世履憂患胷中了然照諸幼之空
也故其還朝為從官小不合即捨去分司東洛優游
終老蓋唐世士大夫達者如樂天寡矣予方流轉風
浪未知所止息觀其遺文中甚愧之然樂天處世不
幸在牛李黨中觀其平生端而不倚非有附䴡者也
蓋勢有所至而不能已耳會昌之初李文饒用事樂
天適巳七十遂求致仕不一二年而没嗟夫文饒尚
不能置一樂天於分司中耶然樂天每閑冷衰病發
於咏嘆輒以公卿投荒僇死不獲其終者自觧予亦
鄙之至其聞文饒謪朱崖三絶句刻覈尤甚樂天雖
陋蓋不至此也且樂天死於會昌之初而文饒之竄
在會昌末年此决非樂天之詩豈樂天之徒淺陋不
學者陋益之耶樂天之賢當為辨之圓覺經云動念
息念皆歸迷悶世間諸修行人不墮動念中即墮息
念中矣欲兩不墮必先辨真妄使真不滅則妄不起
妄不起而六根之源湛如止水則未嘗息念而念自
静矣如此乃爲眞定眞定旣立則眞惠自生定惠圓
滿而衆善自至此諸佛心要也金剛經云應無所住
而生其心旣不住六塵亦不住静六塵日夜遊於六
根而兩不相染此樂天所謂六根之源湛如止水也
六祖嘗告大弟子假使坐而不動除得妄起心此法
同無情卽能障道道須流通何以却住心心不住即
流通住即被縳故五祖告牛頭亦云妄念旣不起真
心任遍知皆所謂應無所住而生其心者也佛祖舊
說符合如此而樂天八漸偈亦似見此事故書其後
寄子瞻兄
書鮮于子駿父母贈告後一首
中山鮮于子駿世居閬中昔伯父文甫郎中通守是
邦子駿方弱冠以進士見伯父稱之曰君異日學為
名儒仕為循吏遂以鄉舉送之其後子駿宦學日以
有聲予侍親京師始從之遊已而予在應天幕府子
駿以部使者攝府事朝夕相從也元祐初予為中書
舍人子駿為諫議大夫出入東西省無日不見是時
司馬君實吕晦叔范堯夫皆在朝廷與子駿有平生
之舊方將大用之而子駿巳病矣是歲明堂赦書贈
其先人金紫光禄大夫安德郡太夫人予適當制實
為之詞未幾子駿以疾不起歸葬陽翟後十年士大
夫遭南遷之禍凡亡年予自龍川歸潁川子駿之子
綽來見涕泗言曰伯兄頡季弟焯不幸亡矣惟羣綽
在公與先君有文字之好願錄舊詞將刻之石以慰
諸孤思慕不巳之意予亦流落南荒不目意全得至
于此撫念存没流涕而從其請建中靖國元年三月
十七日記
欒城集後卷第二十一
