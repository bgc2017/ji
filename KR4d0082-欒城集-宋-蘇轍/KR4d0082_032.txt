欒城集卷第三十二
西掖告詞四十九首
苗貴妃三代
曾祖
勑昔我仁祖刑于室家以御于邦國下迨嬪御化其
德風罔不賢淑迄茲三世猶有耆舊儀于六宫故其
祖考日益尊顯貴妃苗氏曾祖祚潜德不耀久而後
彰至于曾孫寵託宫掖茲因大享祗率舊章命為上
公封以成國九原有知尚克嘉此可
曾祖母
勅天之報施昭然不誣世之顯榮皆有由始而況迨
事皇祖流澤私親夫豈偶然而至於是貴妃苗氏曾
祖母馮氏柔嘉之德見紀於族人慈儉之風有聞於
後世乃眷曾孫之貴親承大享之休易湯沐之舊封
為窀穸之新寵服我成命世世不忘可
祖
勑朕嗣守鴻圖初見上帝推衍天澤丕冐海隅矧惟
先朝舊人外家通貴恩自近始宜無與先貴妃苗氏
祖仁恭隱約之中操修以禮被寵光於來裔知報施
之不誣官為上公已極人臣之貴地分全楚復推列
國之雄錫是閔章以賁幽壤可
祖母
勑朝廷寵綏臣庶褒顯其先惟有四輔之崇乃錫三
世之命其於禁掖殆無幾人貴妃苗氏祖母袁氏容
德之修著於宗黨福祿之盛及其子孫方予熙事之
終胙以成國之賦賁爾廟祀世世保之可
父
勑於赫皇祖仁覆四方永懷弓劒之遥不忘簮履之
舊而況逮事左右今為老成宜其尊親特被休寵貴
妃苗氏父某躬有懿行篤生淑人旣壽且康允仁而
信荐經元祀之慶每極追崇之榮肇錫大名以配隆
爵密章之賜澤及九泉可
母
勑故舊不遺則民不偷矧吾三朝之人獨享百年之
福眷爾近戚予何可忘貴妃苗氏母裴氏徽柔靖恭
幽閑肅敬行應家人之美慶鍾女子之祥玆予大享
之成肇易新邦之寵漏泉之澤存没兼榮可
文臣升朝封父母妻
父
勅具官某父某朕毖祀緫章陟配神考子大夫奔走
厥服咸與有勞推予嚴父之心為爾顯親之慶錫命
之寵壽考不忘可
母
勑具官某母某氏慈惠有以宜家肅敬可以教子乃
者大享之禮百執咸事朕寵綏忠孝之心推本源流
之自䟽爾爵邑以榮子孫可
妻
勅具官某妻某氏士大夫出仕于朝能以恭儉正直
成羔羊之美必有淑女以治其私用能退食委蛇無
内顧之慮朕方推帝澤於天下其何愛一邑不以寵
其家人可
文臣升朝追封父母妻
父
勑朕具官某父某合宫之享義存嚴父朕惟天下之
士追養之誠上下無間是用推予錫命之寵旌爾教
忠之勤九原有知尚服休命可
母
勅具官某母某氏生能正家没有良子欲盡劬勞之
報莫如爵命之隆方大賚於緫章宜肇新其湯沐服
我休命世世不忘可
妻
勑具官某妻某氏恭事君子宜其家人勤勞則同而
寵榮莫及存没之念終身惻焉方予慶賜之行肇加
脂澤之奉賁于窀穸尚克嘉之可
范鎮父
勑士有歴事三世秉持一心志懷金石之堅言爲社
稷之計耄期不亂淸静無求訪之古人殆亦無幾朕
旣復命以位思見其人旋觀德業之崇知有源流之
自具官某父某隱居閭巷名出搢紳以孝弟爲傳家
之資以詩書爲教子之實自修於方寸之内責報於
百年之間子孫勃興冠冕相繼方予大享之慶錫以
追崇之榮開府之儀比隆於三事漏泉之澤少慰於
終天可
鮮于侁父
勅朕旣得直謀多聞之士而寘之禮樂之司擢之諫
諍之列矣乃者緫章大享來相于庭因予嚴父之心
成爾顯親之願具官某父某懷抱美志博通古文上
自河圖洛書下及天文地理無有不綜庶幾古人卷
懷而歸以遺後嗣金章紫綬雖不及具平生蜜印閔
書示追榮於泉壤可
母
勑婦人之賢室家所頼上能使其君子有羔羊正直
之行下能政其後世有麟趾信厚之風詩人所嘉於
今猶信朕旣得其子以知其親具官某母趙氏江漢
之行山河其容手執詩書親教子弟雖負來而養自
有孝弟之歡而列鼎以祠莫盡劬勞之報宜易脂田
之奉仍加䄖翟榮追賁九原以慰存役可
陳曼父閨(九十一以赦封承務郎曼任登州錄事父閨年)
勅具官某父某緫章之慶凣通籍之士皆獲爵命其
親朕惟子大夫沉於下僚家有耄期之養而寵榮不
及念之惧焉錫爾一命以綏子孫之志可
錢勰父母
父
勑錢氏舉國内附俾吳越之人免兵革之亂子孫受
封帶河礪山藏在盟府矧其後世賢傑間出赫奕相
望其於追崇安可復後具官某父某貫穿墳史練逹
典章博辯有文絶出倫軰父子兄弟進以直言譽喧
一時望以卿相中道而隕報在後昆儼然侍從之革
與我緫章之祀寵之開府載是閔書九原有知服命
無斁可
母
勅婦人之貴當從其夫禮變古今義均存没肆予大
享之慶俾極追封之榮具官某母某氏育德高門作
嬪大族生知圖史之樂不煩保傳之箴餘慶在其子
孫清風播於宗黨肇封成國光有翟衣錫此密章寵
爾廟祐可
李瑺三代
曾祖
勑昔我仁祖敦睦九族以和萬邦顧惟念母之深特
厚外家之禮往事雖遠此思未移具官李瑋曾祖具
懷抱美志浮沉人間孝弟篤於父兄忠信驗於朋友
天道不謟報在子孫人爵自高寵極師保肆予大享
之慶肇易三秦之封九泉有知服我休命可
祖
勑成王之母邑姜齊侯世受其祉宣王之母申后申
伯亦頼其寵矧我皇祖之聖重以李氏之賢子孫相
承冠冕日盛追崇之典國有舊章具官李璋祖某隱
約之中操修以禮克有淑女篤生聖人寵雖不逮於
平生澤尚可加於來裔比因秋享肇易國封錫是閔
書以寵廟祀可
父
勅朕深惟仁祖之意寵綏元舅之家申錫婚姻以固
恩禮乃眷奠邦之嗣來相合宫之祠熙事告成鴻恩
先及具官李瑋父某貴而能降富而不驕諸子之賢
迭為將帥大邦之寵更王齊秦肇新錫命之書以慰
終天之感可
王堅父
勅朕惟景德祥符之間治定功成庶幾三代時維丞
相魏公左右厥辟同底于道於穆清廟卒配丞享至
於慶曆嘉祐之際克有賢子不墜厥家出入中外允
文允武玆予季秋大享追念先正之後有能在朝相
我熙事宜有褒寵以勸百官具官某父某始以諫諍
名聞朝廷終以將帥威加戎狄父錫之慶子成厥功
故雖富貴顯融赫奕再世而天下之議不以為過生
為六官之長没加三事之榮匪予爾私惟德之報可
曾布父
勅曾氏系出東魯淵源師友本於孔氏譜牒詳具雖
遠而明子孫盛大繼顯於世具官某父某文學之美
肖其先人議論之長信於來世仕而不遇志存於書
没而愈彰慶鍾厥子屬詞比事粲然有古人之風理
財禦邊卓然有當世之具才智競爽爵秩同升其於
搢紳殆無一二朕旣任以事思寵其先今玆大享告
成顯親沛澤追錫崇階之贈以慰九原之知可
蔡確父
勅位極三師而爵封大國雖元勲盛德有不能至者
矣而將相大臣欲顯其親者得之吳是以知積善之
為難而有子之為貴也具官某父某潜於下僚不求
聞逹躬有懿行久乃發揚美哉中子之賢任予元宰
之事久厭機務退守便藩深念教忠之勞求易苴茅
之賜大名奥壌雖為甸服之雄全楚新邦願即故鄕
之近九原未泯尚克嘉之可
母
勑貴以其子而爵從其夫此婦人之禮也時予舊相
之寵告我念母之誠亦何愛於大邦不以成其純孝
具官某母某氏仁以逮下嚴於治家禮先中饋之勤
恩遍外姻之廣命之不淑没有餘哀肇易脂田之封
永保荆人之國寵爾廟室以利後人可
秦晉國安仁保佑夫人張氏
祖
勅具官某祖某朕追懷弓劒之遥不遺簮履之舊矧
功存於保護而寵極於平生宜因大享之恩成其尊
祖之念寵加列衞追賁九泉可
祖母
勅具官某祖母某氏朕祗祀合宫嚴配聖考思其志
意恍焉如存是以推廣舊恩施及幽遠肇易脂田之
奉以申追遠之誠可
父
勑具官某父某朕孝愛之深無德不報永惟保育之
舊夙著劬勞之恩方大享之告成宜顯親之施及諸
衞之貴存没兼榮可
母
勑具官某母某氏爾蚤以息女之良功存藩邸之養
報已隆於貴顯恩宜逮於存亡肇新湯沐之封以為
幽冥之慰可
世采母李氏安康郡太君世智母何氏永昌
郡太君
勑嚴父配天國之大禮也以子貴母三代之舊章也
茲予大賚之慶澤被含生之倫矧於近親志切追遠
錫命之典其何可忘具官某母某氏承上克恭臨下
以禮生著御家之法没聞有子之賢賜湯沐於大邦
為窀穸之餘寵九原未泯尚克嘉之可
李端愿父
勑富而好禮貴而不驕勢憑戚里之榮躬被儒者之
節昔聞其語未見其人具官某父爵某本傳家親聮
築館進退以禮無世禄之非交友多賢盡當時之傑
被遇前聖流芳後來有子而賢久列東宫之貴開府
以贈仍因西土之封錫是閔章賁爾幽隧可
母
勅帝乙歸妹而交泰之功著王姬之車而肅雝之禮
成風化所由恩禮當異具官某母某氏淵源之盛當
世莫倫禮義之隆至今傳誦儼若姑章之奉穆然閨
壼之風車服下於王后而不以驕人子孫衆如螽斯
而要於守法故能奕世不墜休聲愈隆茲予大享之
成因爾故封之廣閔書密印寵數不渝可
張方平祖
勅朝廷優二府之臣列三世之贈眷我耆舊退處鄕
閭方大享之告成宜申錫於休命賁及祖廟進封大
邦具官某祖某修身正家而聲被於宗黨居約履順
而福流於子孫力行於方寸之間得報於百年之後
朝之大老惟爾元孫肇新淇奥之封增寵師臣之貴
告于幽隧服此優恩可
父
勑士之懷抱志節老於山林不求聞知者何可勝數
永惟公卿之貴本由父祖之賢行義絶倫聲聞不著
特緣有子得列於朝追想風猷不忘嘉歎具官某父
某性本静重行極高明宴坐一室之間心遊萬物之
表澹然自守寡笑與言遂以絶人之姿深積傳家之
慶柱石之奇嘗參二府之崇几杖之儀又已十年之
久比緣昭配許以侍祠宜因均福之恩懋錫追崇之
典地分全魏爵列上公九原有知服我休命可
富紹庭母
勅朕追懷先正之臣建功當年流澤後世時惟丞相
臨淄公以丼盤之舊股肱太平丞相韓公以魏丙之
賢翼亮數世風流水遠家事落然比因大享之成重
興追遠之念具官某母某氏臨淄公之子而韓公之
配也幼服圖史之訓晚同忠義之勤有德有年五福
兼備奄從淪謝中外咨嗟茲用不忘舊勲寵加新命
因其封國之故以明有子之良賁爾宗祧世世無斁
可
蔡朦父挺贈開府儀同三司
勑昔我皇考分命守將鎮憮四夷時惟西羌弗克靖
順實頼良帥是震是服遂以顯績進登西樞命之不
融中道而殞聲蹟之美于今不志具官某父某謀猷
靖深勲業崇茂治邊之略紀于一時經遠之功著于
來世比緣陟配之享永懷先正之良追錫崇階比儀
三事有子之慶奕世嘉之可
劉攽母
勑婦人之賢著於麟趾贈禮之盛極於翬衣朕親享
合宫加惠百辟矧復從官之列來告念母之誠可無
異恩以示追遠具官某母某氏篤生大族作配名儒
環佩之聲動必由禮蘋藻之薦舉不失時追懷令猷
尚有諸子守道不倚則漢中壘尉博學不倦則唐居
巢侯美哉有子之良爲我得臣之助祚之大郡慰爾
九原可
奉議郎任斯年祖母黃氏(授永寿君以母封回)
勑朕親享合宫均慶多士以寵榮其親推而上之又
及其祖其於親親尊祖之義備矣美名大邑介爾眉
壽子孫不忘益勉忠孝可
張琬父昇追封韓公
勅朕追懷祖宗下逮先正聞嘉祐治平之盛宗臣大
老相望於朝永思其人如見風采具官某父某始以
直氣振於中司終以令德長於西府歴事二祖懇欵
一節歸老嵩少追迹松喬殂謝未幾風烈猶在比緣
合宫之祀嘉其有子之慶旣封鄕國以賁私祧九原
有知服此休命可
安燾知樞密院贈三代
曾祖
勅樞臣之長戎政出焉內則張皇六師以禦外侮外
則綏懷四夷以安中國久虛之位歷試以庸特推三
世之恩以示百官之勸具官安燾曾祖某處躬甚厚
與世無求人莫能知而天相其善身隱不仕而世承
其休逮爾曾孫之良冠予西府之列折衝之效偃革
可期斯用錫帝傳之隆名賁私祧之常祀九原未泯
百世不忘可
祖
勑古之賢君有帥臣之義朕臨御百辟想見其人眷
予宥密之賢夙承祖考之烈積德之厚獲報甚隆寵
之上公以見予意具官某祖某賦性端慤終身退藏
孝弟發於自然忠信驗於來世松生於谷閱歲不衰
泉發於山造平而大啓良心於嗣子胙多福於元孫
巋乎家廟之隆數致閔書之賜賁于幽隧宜爾後昆
可
父
勑子之能仕父教之忠率循孝弟之風施及邦家之
廣朕旣用其子不忘其親荐錫崇階之榮以寵退食
之養具官某父某資性淳篤旣愼靖以安貧操行堅
強亦恭儉以居富一變簮裳之盛親見廊廟之崇循
致承平旣股肱之允頼報之寵禄宜命數之超升壽
考且寧訓敕無怠可
王汝舟祖母胡氏封嘉興縣太君(叙封回受汝舟乞以妻)
勅某合宫之慶士得以其親及其室家之封封其大
父母今汝舟願以妻之叙而加其祖母恩從其厚將
以極尊祖貴老之義而已綏爾眉壽服寵無斁可
皇兄令擢等所生母贈縣太君
勅某母某氏合宫之慶澤被存没爾篤生令人當以
子貴肇錫湯沐之奉以慰怵惕之感䰟而有知嘉此
休命可
富弼贈太師
勑慶曆之盛朝多偉人維范與富才業名位實相先
後海内稱誦見於聲詩比之䕫契經涉險阻繼以存
亡惟天所佑克享全福歴相三世配食清廟肄予大
享加寵先正亦克有子列于在廷具官某父某德及
夷夏功載史冊出盟獯鬻復結二國之歡入秉陶鈞
首開萬世之議性本直諒終身不回心樂虛閑超世
自得音容未遠風烈可追錫以上公之章明我師臣
之意告于幽隧慰爾後昆可
劉沆追封秦國公
勅生而秉鈞顯名於世没而有子通籍于朝家存舊
德之餘國有世臣之盛比緣大享之慶來告顯親之
誠勲舊旣隆恩寵亦異具官某父某奮身南國致位
中台風蹟之優效見於民政勤勞之久聲載於圖書
頃自告終奄更三世爵極師保之重國分吳會之雄
宜錫社於秦亭示追崇於家廟九原未泯服此鴻恩
可
盧政贈司空
勅祖宗懷柔四方兵革不試雖有貔虎之士擁旄鉞
之寄皆老死侍衞之間不見才武之效然其聲績未
泯子孫在廷追遠之恩國有常典具官某父某弓劒
之任推雄萬夫韜略之賢著稱當世卒能保寵以没
其身茲大享於合宫示追崇於列辟宜錫冬官之印
以增家廟之榮䰟而有知服寵無斁可
王存妻胡氏齊安郡夫人
勅朕敷求哲人咨以大政知其有孝恭祖考之義則
爵其三世以禮其私祧知其有慈愛室家之心則封
之大郡以助其內治凣所以深慰其情而優為之禮
者亦已至矣具官某妻某氏舉無失中言必由禮起
於糟糠而善處窮約逮其富貴而不聞驕奢茲使君
子綽有成德遂登丞轄之位率由夙夜之佐是用望
郡以為湯沐翟茀以與會朝勉修令猷答此休命可
楊王第三女封安定郡主
勑朕有懷二宗思見文武之盛念我叔父亦配間平
之賢粤維禮命之優蓋有朝廷之舊女旣及笄而字
爵當裂土而封恩禮之隆孝敬斯在楊王第三女幼
而好禮姆教不煩長而知方婦德已備茲擇良士亦
惟外親將修纁鴈之儀肇錫湯沐之奉惟恭且儉可
以保是美名惟孝與和可以安於二姓風化之首其
尚勉之可
欒城集卷第三十二
