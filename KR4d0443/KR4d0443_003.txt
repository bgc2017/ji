紫山大全集卷三元胡祇遹撰
五言古詩
寄平章相公
正夫苟立志自負期有成矧曰廊廟材所係良非輕可
憐子房公微疴屢纏縈服食日節慎竟不傷和平志壮
氣不衰終能保遐齡勲業千世後光與日月爭乃知命
世才造物豈虛生黃金到百鍊然後見堅精我能却厚
味誰與生五兵我能薄嗜欲何者為傾城讀書有餘力
或可窮醫經為國當自愛鄙言出真誠
寄張平章
鼎不可拄車馬不可守廬所用違所長事廢身受汚牧
民豈閒職擇人頗荒蕪屈伏不為恥將身辦奔趨奴顔
映婢膝自謂與世符偷竊供賄賂甘與貪吏俱喧爭肖
羣鷄錯雜同亂鳬中置一老鶴矯亢形影孤飲啄既相
異飛鳴不相如未免生忌疾天稟不可誣豈無清溪水
充飢足菰蒲豈無清山雲曳曳澹相娛塵網會可脱此
志老不渝誰憐孟公綽黽勉滕大夫
贈答王子淵
幼年氣血滑得枕即成睡邇來一何衰既寤不復寐寒
齋夜迢迢展轉擁衾被所喜得佳友對榻話相慰上論
古先哲下議及當世訂定到數返朗豁發蒙蔽餘談及
文辭歴歴舉凡例人生豈無友晝接暮分袂豈如吾二
人親戚同比翼不因抱官囚此志何由遂已失羈旅懷
愛悦那有既譬彼瘖瘂人食蜜自知味三益不可忘况
復辱佳製他年再相逢一笑成故事至元四年冬迤邐
及春季作詩匪誇言聊以紀時歲
馬仲驤持紙索詩書此以贈
平生無嘉言所作不留藁年來志已衰漫與尤草草應
物隨遺忘寧堪挂懷抱長笑嗜詩人肺肝百搜攪區區
好名心雕斵求媚好得句如得官窮苦甘衰老此心幸
無事何勞慕郊島我幸脱此疾捫腹喜安飽可憐梅聖
俞思澁費探討仲驤持紙來求詩大堅禱恨無草堂筆
快意一揮掃書此自解嘲相對為絶倒
贈霍秀才賢父子
舉世趨近利晨樹午求陰例將賢子姪置身惡木林朝
伴豹虎攫暮逐鴟梟吟結習熟貪鄙何者為良心所獲
毛髮比所喪江海深英哉霍氏子好古不同今學為孔
孟學俗儒非所欽優游天爵貴不希帶横金一言我相
勖正學久消沉虛文慎勿作聖道日搜尋胷次富義理
咳唾錦漓淋洙泗路非遥千載有遺音蘇旱或可遂滿
袖傳雲霖
贈劉道濟
自聞道濟名於今踰十年不識道濟面懸想心茫然今
朝忽相見久渴逢清泉何勞話平昔聲跡稔相傳苦學
得深趣性理自一天辯論千古事水鑑臨蚩妍恥與俗
士伍奮拔希前賢自負良不淺但恨天公偏喪偶二十
載枯淡成癯仙父子夜讀書晨㸑寒無煙四壁倚甔石
壮心窮益堅題詩窮勝槩忘歸縱留連名僧及幽士倒
屐歡招延人皆見委順是未知君全志大惜未遂孤影
成華顛嘗觀造物理否泰無定專物將亨於後未免空
於前大器貴晚成不與細物肩皇皇聖天子選士窮八
埏只今數時彦定讓先蕢先長才了經濟五馬乘華軒
粉白間黛綠一一要君憐富貴忽相逼勿忘余知言
贈張經歴
丈夫貴剛勇應物宜中節義理與血氣善惡不同跡剛
勇不好學狂亂交相賊失善而入惡背吉成凶德潜心
聖門學體認何細密惡不遜為勇惡訐以為直惡居下
訕上惡果敢而窒惡勇而無禮惡以剛成愎剛勇豈如是
聖訓甚明白改過毋少吝見善如不及利欲莫能動威
武不能屈大勇與至剛坦途豈難識舍彼而取此黽勉
趨聖域
寄王子勉侍郎
劉生投京師意欲求薦章位卑人望輕安能助揄揚朝
廷念知識孰信朴直腸騏驥奮鬛鳴顧我非王良呶呶
百稱譽幾何不為狂我言一脱口反恐生雌黃仕途亦
多岐有之皆騰驤譬如徑寸珠炯炯照夜光人皆知可
寶安忍道路傍臺閣富才彦舉能秩所當去去振羽翮
一舉誰能量
答張經歴乞言
友道廢已久謟媚相逢迎意氣少乖忤蓄怨生怒憎三
益與三損取舍誰復明接際若膠漆機穽伏戈兵嗤愚
鄙不肖妬賢而病能無先後貴賤把持復侵陵常使我
負人百偽不一誠厚薄無定在勢利為枯榮習俗日薄
惡鬼蜮紛縱横經歴清河公刮目求良朋徵解索告戒
庶作座右銘我師馬伏波格言常服膺朋友有過惡如
聞父母名閉口不可道勿妄生譏評寧使人負我有犯
忘較爭宗族稱孝弟忠順事公卿德如金玉溫氣若芝
蘭馨所聞止於此清聽恕狂鳴
寄子裕參議
大賢不叢生大器不早成才學兩超絶幾人遇休明壯
年復幾何倏忽如流星古來豪傑士賫志埋幽冥我輩
何多幸筮仕逢昇平有口得盡言有學不留行海嶽無
可補禄秩春陽升共兜雖雜進奚損䕫臯名元惡蒙顯
戮端人整朝纓近來到京闕臺閣列羣英選材極精粹
大厦安無傾天眷日益厚西北漸休兵元勲踵賢王無
恙朝天庭聞說京師人喜劇默無聲聖賢復相合草木
含芳馨人生值兹時菜食亦已榮致懇諸時彦壯心勿
凋零
寄張郎中可與頥貞
高齋號頥貞斂袵難為銘不識主人面因名見幽情舉
世愛春華何人樂秋成此心失正鵠無異波上萍客來
話高義事事喜且驚汪洋萬頃陂誰能測沉冥洪濤觸
砥柱困憊自東傾貞者事之幹學易良精明真積力已
久氣以集義生正當服官政非君孰澄清豈同口舌儒
文筆了生平何時遂願見再拜咨易經
答洹溪見贈
先生挟雄才早以文字名古文學西漢立志不自輕天
步忽改玉潮落閒長鯨棲遲鎮州幕探討益深精豐碑
每旌紀有客來求銘得文蔡中郎死生兩為榮胷中金
石列輕重持權衡十年總雄藩理劇筆不停篇章偶游
戲擲地皆金聲金鑾選羣彦拜詔升帝庭九制付一掃
腕健秋風生人生獨何幸談鋒得時聆三年侍几研神
膏洗昏盲狂斐不自量惡語瀆門屏豈期辱裁答愧汗
沾塵膺新詩一何似練練秋江清變律出新意暗覺無
劉應閒忩得首肯安用四壁驚世無謝玄暉兹言欲誰
評俯慙舞籬鷃仰空望雲鵬我廩亦已倒君囊未云傾
願賜起予念得與詩壇盟定應勞薰沐踏月扣深扄
贈畫師張潤之
造物生異人妙處不自知畫師奪天巧徑欲形似之以
神貫彼人滿紙見丰姿朱粉一融化如以印印泥我心
適有在示汝横氣機勿作真寔相此理誰窮推必欲得
吾真刮目深窺窺
寄李二衎甫友舊
緫角慎擇友似君能幾人君心淵以默我懷粹以春外
若不易合中情藹相親聮句風雪夜並轡花柳晨相離
復相覓敬慕日益新君慕我無偽我敬君無塵有失須
告教接納從具陳有美不口譽暗若獲嘉珍古人不可
到已脱鷄鶩隣相逢百慮消何者為賤貧年來成遠隔
欲會良無因君思我應切我夢君亦頻千里共明月出
門望通津尺書何寥闊亦豈少鴻鱗寒溫諒無益懶散
任情真君閒日無事田園坐荒榛我官久不調進退兩
邅迍相思復相笑有愧半百身萬事盡乃爾一心恒苦
辛何當謝手板復我洹水濱舉網得嘉魚杯羹雜薇蓴
再遂林下約困羽時一伸踏雲共携杖對月同岸巾有
子辨溫飽世作無懷民安知青雲表高閣聳麒麟
寄李裕卿友愛
憶昔少年日不識分擕愁朝為閭里嬉莫為閭里游憙
如同隊魚相失即相求江山為我妍日月為我留古今
共掊擊詩文相唱酬艤舟南塘夏戲馬廬山秋入門父
子歡出門朋侣稠笑談俯仰間宇宙一蚍蝣朱顔映綠
髮一官非所憂自期學業成舉翮超崑丘得失道復行
絶足追伊周坐信古人書歲序闇如流龍飛啟昌運仕
籍粗見收隨廢復隨起急雨水連漚朝應列宿光暮與
編民儔我趨東州幕君登省郎輖我曳辭林裾君轅復
西州相望五千里萍梗兩悠悠相憶不相見塊若鷹坐
鞲碌碌逐人後不異羣飛鷗反為流俗嗤誰復信良籌
夜為一無頼晨封千戸侯舉國疾有口一拜參廟謀人
生各有命敢欲誰怨尤念君得税駕桑梓復優游吟登
舒嘯臺醉下飲酒樓讀書復觀物萬象愁冥搜笑我宦
遊惡相如今白頭進退良有道用舍隨沉浮已慙三徑
草更愧五湖舟
薦士一章呈子方郎中飛卿侍御子裕尚書受
益侍郎
鷙鳥雖類百一鶚不易求大厦萃羣木梓人慮何周選
賢尚公舉四海無朋儔同已不敢親異已不敢仇為國
而得人此心何休休羣彦入臺閣有口皆謌謳下滿萬
民望上解吾君憂我作薦士詩未審垂聽不人生無全
才用舍隨所優洹水誠淺澁固有萬斛舟一二濟川手
試用當急流馬驤字希驥實學無虚浮論事到通方有
唱而輙醻修鱗縱大壑俊鶻横清秋亦有張仲豪氣壓
元龍樓明敏不疎放縝密無停留耿介崔子冲縣治何
優游五年官炎方還家去時裘三人者如此鄙言非暗
投儻遂處囊錐脱穎非悠悠
寄宋齊彦
丰度嘗暫違令人生鄙吝一别十七年杳不接音問孤
陋寡交遊庸懦不自振看書未開卷衰思巳昏悶異時
或相逢老醜勞細認闒焉成坐睡妄想俱忘盡覺來問
童僕又欲黃昏近廟堂咨故老謨議發硎刃秉筆白玉
堂羣賢仰清峻人來話起居德業日升進詩文肆口成
草聖電雷迅老耳聞斯言夢寐見神俊斯文天未喪付
託當自信大賢不虚生晚節宜重慎
寄答王仲謀
心交義已重世契情尤親結髮相追隨歲年偕七旬所
學與踐履言行頗同倫俯慙太疎懶仰慕能精勤文章
妙天下更欲名千春讀書老益壯立言日求新客來辱
佳什字字希世珍日長正昏睡拜誦整冠巾勤厚思報
復握筆不能文南望徒引領青山生暮雲
寄伯禄繼先子裕伯宣
泉源出山巔潤下能及遠居官處廟堂長才庶可展恩
澤霑四海竹帛燦華顯豈同州郡職碌碌互流轉傳聞
得榮拜清議稱妙選何煩責望深自期良不淺老懷喜
不寐芥蔕日消遣貪為中外賀鄙語失裁剸
答子昭贈筆
子昭喜法書能知筆工拙玄霜煑鼠鬚得藝到精絶纖
圓見倫理遒勁傲盤折起伏應提案頓挫愈健捷筆疵
良多端試為一論列鋒危多困弱過促亦驁桀中虛易
渙散太寔傷擁結而能四者間求全得心訣學書運筆
耳十筆九凡劣就能到神御終亦因點畫筆人例塵俗
定謂何妄說子昭非賤工英氣溢眉睫輪扁老斵輪進
道時自悦老㕙貢霜毫湘筠效竒節弄侮管城侯冠巾
髮如雪老我初學書筆塜擬山疊每恨毛穎公違忤不
相恊自兹可適意買紙整囊篋但恐求書人笑我閾無
鐡
送祝仲容都事之任湖北
朝廷求治切仕途故平寬一言與片善暮進朝拜官况
以吾弟才游刃豈多艱處囊今始得脱穎驚衆觀鄂岳
湖北道事務固殷繁民情大可見饑者易為飡德政一
流行歡聲海波翻閒登岳陽樓塊視湖南山先賢文正
公立志當追攀幕官非久留引領望歸鞍
寄贈河南監司
不識相公面仰聽相公名何時拜清光老眼昏復明近
世為學人志在求禄榮所學非所用真狗苟蠅營滛辭
徼寵利前學已忘情以言較行實奚啻炭與冰悖遠聖
賢域絶口不談經懦為胥吏弄強逐姦邪行甘溷涇流
濁厭惡渭波清竊名實嗜利犯義仍犯刑儒學乃如此
莫怨人賤輕用若輩臨政何事得平寧相公出貴種世
為貴公卿力學君子儒直造東魯庭正已而物正清心
照邪横事業期伊尹與世為權衡我雖老腐儒不流為
流萍狂言凂清聽終當拜嚴扄
邇來復齋洹齋二學士屢以五言相唱酬不鄙
愚庸每成章即亦垂示賞嘆誦咏贅作六章
時至元四年七月也
致力師前言每堕詞語陳冥心效前意興寄不得新辭
理捨前哲孰洗胷中塵寥寥入深心作氣時自振博學
以廣才一引思百伸斂彼言外意養我筆底春要當青
出藍終恥隨效顰英哉杜少陵作語期驚人
太白固豪放不受義理拘誦詩想其人飛龍呌天衢萬
籟不敢鳴雷霆隨叱呼海江共一唾幾吸四溟枯&KR1480;霈
瀉時雨餘霏散璣珠甘潤著萬象英華散春腴王風久
不振要接大雅裾俯視建安人委靡幾嬰姝
沉沉杜少陵坐笑太白豪作詩每持贈時亦示譏嘲後
人定優劣洶湧如風濤二賢豈難辨口舌徒呶呶文章
貴適用美惡不可逃政教苟無補辭雄亦徒勞
發興如湧泉愈汲味愈清安用啜糟粕虚無剽竊名百
物來扣心肆口即成聲了不見牽合精粗聊稱情采菊
東籬下何時值淵明
開口論時政位卑罪言高開口談今古是非九牛毛開
口說物理理微足譏嘲開口議文章聽者厭呶呶百慮
無營為冥心味詩騷木落恐草稀雲清金氣豪得句時
自娛長吟行樂郊
大哉風雅頌用之亦非輕至情為物激哀樂即成聲民
心見向背國政知瑕貞薦享拜郊廟昭假歆百靈聽聰
吴季札審樂知庶徵所以孔聖訓諄諄于過庭可憐千
載後秖以寫閒情貴達無一言窮窘恒咿嚶不為怨怒
語即為寒乞鳴遂令當路人聽之等蛙蠅雅樂不復作
鐘鼓徒彭鏗
贈孔子五十四世孫曲阜令
人為名父子尚恐寡肖似受身於聖人惡可不尚志聖
德若唐虞一傳苦無嗣洋哉聖師澤無代無名士德與
天地並報享窮天地東望竊有感嘘嚱隨涕泗漢唐傳
至今崇敬到極至襲封衍聖公賓禮貴無二百家林廟
戸洒掃幾千祀譬彼江與河萬古流不廢不意便斬絶
茅茨暗階陛兹事世共知廟算非失計人苟不自侮云
誰敢相戲嗣聖既無人勿怨虚其位敢告曲阜令聖學
當自致皇皇建極功安忍輕暴棄國家崇聖心日夜求
英裔
懷康兄國材
君材若鵰鶚海運羞寧居胡為斂長翮郊野葺園廬無
乃厭官卑禄薄不腴軀請為君解嘲匪我相佞諛丈夫
期濟世豈以寒餒驅萬鍾不義受傲晲如芥珠朝為麤
官怒暮聽俗吏呼一善未能行百辱相縻汙人生異雞
狗衣食何足圖負郭五頃田有奴代耕鋤放水不勞力
種藕春滿湖循牆及園圃木奴養千株素候日高起甘
旨從妻孥容為巢許隣聖世超唐虞
寄復齋洹齋二學士
辭多亦奚為字字合精深辭理兩俱勝粹若百鍊金口
稱竟何榮要使愜予心太羹無遺味大樂無遺音我師
少陵語詩罷自長吟
送彦才參政西行
翩翩海東鶻舉翮數千里整毛萬仞山得食青冥裡栖
栖場圃雞尋丈不能起一飽不異營啄啄尋螻蟻君才
班定遠洗劒西海水老我馬少游將迎心已矣舉杯送
君行兹行誠可喜長才當大用豈徒封爵美我朝際天
覆車書一文軌沙磧吾近郊誰能作邊鄙以君經略材
須君勞尺箠邏列拜馬前微垢不煩洗西寧金氣穰三
錢輸斗米
寄崔中丞
大臣思報國所急惟薦賢得人政乃舉無人法空懸我
家大忠厚輕重略衡權邪正既混雜是非亦紛然賢愚
豈難辨試功不以言國人皆曰貪未嘗私一錢國人皆
曰廉門闌如市鄽毁譽求善惡聽納寧不偏執事主臺
政選賢少安眠聽言復觀德取長不求全為國得一士
引挽恐不前因士得一語力行不留連執事持此心烱
烱金石堅聖鑑照此心聽納如轉圜廟堂富梁棟臺閣
足龍鸞庶政無廢事太平日如年歸功更誰往國史青
長編
送王錄事秩滿北上
能吏多健羡於道未為貴秪得上官憐非為細民利賢
哉王錄事深恥矜小慧百冗繁劇間有餘求月計雖無
驩忻譽亦無猛虎畏三年安陽民夜犬不聞吠叩門來
告别秩滿當隨例愧無薦鶚書臨岐但揮涕吏部清鑒
明終難久沉滯
贈送劉濟甫之大都
清議廢已久士價一毫輕可憐薦士詩唧唧寒蟲鳴人
如孔文舉虛文尚誰聽况我老腐儒素與才無名愛汝
有用姿送行豈無情一言亦不惜係汝何枯榮丈夫當
自奮去去投帝京作文謝浮辭論事令世驚仕途太平
寬自薦鳴不平壯志已棄繻長才宜請纓望望追電足
萬里不留行
送僉事清甫應都省勾請
天下一大厦完密資羣材巨細各識職永永無傾摧古
來知人難明哲慎鑒裁拔萃豈易得灌莽雜蒿莱百圍
樑棟資寒暑幾往回良匠失時遇偃蹇倚巖隈大臣佐
明時求賢不忘懷遴選得一士拔擢超資階都省總大
政諭議須全才徵書照齊魯攬轡勿徘徊
寄王樞府
一歲凡三遷臺院爭薦舉通才切時用豈與噲等伍疾
邪發竒章談兵示英武正言滿烏臺婉畫鳴樞府長翮
得雄風摩雲日騫翥紛紛庸俗子黽勉困規矩老眼見
竒特衰懦成鼔舞今春餞君行有言未能吐魯鈍留至
今負罪那可補鄙俚聊謝賀粗代寒溫語
贈送安郎中仲容還吏部
古今世禄家例為豪習誤富貴可坐得竒偶不知數翩
翩安公子拔萃能穎悟學語知好學誓不勤師傅裘馬
如土芥取受脂粉汚詩文字畫餘精敏識時務一片經
濟心耿耿無寐寤天官乏中郎元豹難隱霧筆端山谷
啟軒豁快呈露乃見仁者心善惡公好惡願君持此志
絶足得長路功名正黑頭努力未遲暮
寄杜提學
前年得君詩似亦怨枯槁作詩欲裁答恐君嗤草草念
君瓌瑋志奚啻圖溫飽致身青雲上舉措伸斯道諫章
爛雲錦萬類遂安好竒勲映佳名曉日同杲杲人誰無
是心衡門坐空老古今懷材人立身苦不早宣尼果何
心俯默藴天藻甘蒙陽貨譏迷邦獨懷寶一食魯倉粟
安危不自保車轍滿天下皇皇傷潦倒豈知千載後世
變益紛擾一正敵萬姦能為不傾撓我懷素餐憂我言
非佞巧有子幸克家心閒世緣了著書貽後人什襲珍
遺藁俯視論功人滄海一行潦寄詩命安齋熱中應一
掃
贈孔子五十七代孫曲阜尹
身為聖人後責任良非輕朱均固自汚亦匪堯舜榮聖
人不可階賢堂宜力升一編中庸後代代多名卿淺深
固有間咳唾循典刑金塵與玉屑賦禀異精英衍聖人
絶襲夢寐當憂驚百餘香火戸近亦隸編氓此誠姦吏
計奚傷日月明奉先思盡孝寧可同凡情身先篤為善
英譽升天庭誠敬率諸生行修益明經作成三數子張
主斯文盟洙泗續遺響師表佐昇平
送趙季明赴召北上
氣質萬不同聖凡係所受天禀何高邁得造物神秀日
記數千言一覽不勞又胷中九經笥字字無遺漏前言
與往行知識若親舊以兹窮義理何事不詳究以兹吐
文章筆落風雨驟譬如日月光天地河山透又如春風
生川谷成錦繡聖訓多見聞所恨窘愚陋回也其庶幾
哀哉夭不夀所以嘆才能懼乏斯民救異人豈易生聖
賢千載遘天生瑞聖世奚欲專句讀朝夕備顧問置之
宜左右上談唐虞盛下及五季後所問無不知所知日
敷奏蒙詔令疾趨玉殿開清晝一封政事書四海恩深
厚嗟嗟老病身不及詩擕袖側耳聽佳音扶杖起衰謬
