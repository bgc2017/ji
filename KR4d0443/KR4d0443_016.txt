紫山大全集卷十六元胡祇遹撰
碑
舒穆嚕氏神道碑
天將以神武睿聖之君開基革命則必錫以智勇雄偉
之材為之將相成湯得阿衡而革夏武王獲尚父而翦
商秦得蒙恬白起漢得子房韓信視取萬方奠九有如
捲席破竹摧枯拉朽不勞力而定自是以降迄於今一
廢一興修短治亂雖不同而君臣際會股肱心膂莫不
皆然我太祖皇帝起朔方入中夏不數歲而奄奠萬國
攻堅平險伐謀破詭固出於神武睿知之獨斷而其陽
開隂闔鼓雷霆之先聲虎搏鷹揚震風雲之餘勇者豈
無人焉河山左界東際于海北首燕雲南抵淮漢摧鋒
挫鍔聲實相應順則撫之逆則折之一戎衣而為我有
者實太師穆呼里國王忠武之功也太師之貳將曰鎮
國上將軍御史大夫舒穆嚕公公薨五十有五年公之嫡
曾孫良輔狀公之平生以神道之石來徵言謹序而銘
之公姓舒穆嚕氏小字額森其先特爾格人仕遼世為大
官兵亂譜牒廢世次莫能考公幼穎悟未冠雄勇過人
以將家子弓槊鞍馬不習而能及長精通吏事契丹女
直兩朝語言風俗政治典故耳目習熟仕金為譯事未
幾以明辨廉幹遷西北路招討使幕官繼以軍功拜萬
夫長公請讓職於族兄章達納願以副貳自處金帝嘉
其遜悌友愛而從之今自道陵崩逆臣擅命乾綱解弛
宗室貴戚素無威柄重以宴安佚樂昇平日久平居無
事口脂面藥軟媚如婦人女子一旦内亂遽起惶駭憂
懼莫知所為我太祖提兵南下所過城邑從風而靡公
歎曰天時人事上下相應金德衰矣事可知矣中擾而
外潰吾以窮身孤軍其將疇依天命其在北乎逆天者
不祥遂同族兄率所部之衆而歸太祖皇帝帝以公隸
太師穆呼里國王帳下王適欲取東京兵駐臨潢高州
以公為前鋒覘其虚實圖攻拔之策公倍道兼行距城
甚邇道值新官留守來之任公襲殺之獲其章服誥命
遣吏紿報城守者曰新官至矣守城吏出迎即入公廨
中聽事謬謂僚佐曰城樹以兵何也吏以邊聲對公曰
吾新自朝廷來他郡寂無此音且俱不設備毋妄苦士
民下令撒兵安以溫語老幼為之帖然潛遣使以告太
師太師兵至不血刃而得一大郡口數十萬公之用兵
可謂仁且智矣太祖南伐太師奏公知兵承制以為托
和倫塞勒弼之副將軍事一决於公敵城之堅瑕人情
之向背目中所得莫能逃其算遂自北京幽薊益都大
名皆下之以功歲乙亥五月特恩錫虎符拜鎮國上將
軍以御史大夫提控諸路元帥府事是歲十月詔同左
監軍王守玉偕來至闕勅自灤水東遼水西土地郡邑
一聽公約束歲丁丑六師復南公帥諸將攻蠡州親執
桴鼓為諸軍先以死報效殞於矢石之下時年四十有
一嗚呼以公之才方之古良將不為過惟其忠於為國
不有其躬置身於死地而不自惜竟以勇斃惜哉公天
資廉潔身後家無餘貲訓兵持賞罰甚平不以親戚而
屈法不以仇怨而沮功夫人三長曰蒙古氏次肖氏耶
律氏四子長曰察喇次曰轄克錫次曰博囉次曰琨察喇
轄克錫博囉蒙古氏所出也察喇剛直有父風發矢無
不中嘗一日射飛雉三十歲戊寅襲父貴從太師西征
取平陽太原隰吉岢嵐諸城歲丁亥從博囉國王攻益
都堅守不下力窮出降諸將以久拒命欲屠之察喇切
諫以殺降不吉國王從之闔城得以免死歲辛丑太宗
皇帝以察喇功臣子能繼立戰功授真定路達嚕噶齊
兼北京路達嚕噶齊歲癸卯享年四十有四卒扵柳城轄
克錫不仕博囉志大而早世琨耶律氏所出勇力兼人
善射嘗知興中府後隠居不仕一女曰夀仙適遼王子
孫二人長曰庫嚕默氣質超邁剛正善弓矢承父職兼
尹興中府中統二年皇帝思念先朝舊臣有勲於我家
授黑軍總管三年平李璮亂以疾卒於漁陽享年四十
有三次曰彦文純厚孝友興中諸軍鄂勒長曾孫三十
餘人某某玄孫若干人良輔庫嚕默子也世父官銘曰
志士有言馬革裹屍不材擁腫夀考奚為維公天禀得
熊虎姿風際雲會貳我太師兵不師古有正有竒智信
仁勇左右具宜廓清㝢縣𫝊檄可期猛不懼險忠以忘
危失我名將孰云不悲公乃夷然視殞如歸英名天壤
豹死留皮宜其有後若若累累世握兵柄益光前輝遼
陽之野灤水之湄大書深刻有豐者碑千秋萬古不劘
不隳過者斂袵如拜生儀死事一傳孰措其辭忠武一
諡子孫孝思太常太史視此銘詩
李隠者墓碑
中大夫同知福建道宣慰司事李侯狀其考妣之行踵
懇謁曰先人隠德百年不求聞逹不肖自膝下受教至
粗見成立承意先志溫凊甘旨之養百未一遂風樹之
憾竟棄藐諸孤於今二十有一年矣先妣前此二載亦
以疾棄世以吉卜巳得同窆惟是表封者無有石已礱
矣敢百拜以請謹按君諱聚世為安陽人謹厚有襟宇
完顔金未亡之二年歲次壬辰河南北兵荒人不地著
東平嚴侯檄君招集流散而撫安之居者寧竄移他鄉
者有所依頼不妄遷徙是時新獲生於兵隴畝關市外
内蕭然足食者十不二三君能出囊篋以周給衆皆感
戴略無德色不責報償衆皆悅服長於生財不三數年
益致富有君與乃兄幼失怙恃兄以多疾父母憐之凡
可以娛悅其心者縱使為之因是不事家人生産毬鞠
博奕靡不精絶長年絶以游戲為樂君委曲承順怡然
泰然課童僕負錢幣以供具兄禀賦躁急少不如意輙
怒形於辭色甚則及於笞詈君敬畏卑遜承以和氣婉
容必致其允若歡欣而後巳兄後得風疾飲食湯藥必
親嘗之首尾十年猶一日也配謝氏蘄黃元帥謝公之
女也亦能恭順孝友敬夫事長如嚴舅姑性儉素不喜
錦繡纂組惟以緝絍為務慈愛僮僕如子姪雖有大過
諄諄而教口無惡言鄉黨鄰里事上教子必舉李氏夫
婦以為法君享年八十至元六年十二月日以疾卒於
正寢夫人享年八十有三見其子同知福建道宣慰司
事以夀終至元戊子九月日同祔葬於安陽郭村之先
塋一子名才郞少中公也子妻王氏婦德毋儀一如姑
德少中公之勲業見於某州去思碑效忠堂記兹不復
云孫男若干女若干銘曰
里仁而我亦仁未足多異民鮮而我獨能庶幾高致嗚
呼噫嘻教衰道微兄弟為讎相怨相尤父母俱存離析
乖分兹時兹辰而得斯人事兄如父敬嫂如母逄彼之
怒有順無忤孝弟之誠通於神明天報其德乃生賢息
懋建殊勲致身青雲晦久而彰宗族生光松檟千章豐
碑深藏繩繩繼繼百世其昌
故磁州安撫使李公神道碑銘
公諱平字平甫世為邯鄲人祖考皆隠於農公體貎魁
偉既冠喜交結豪俠輕財尚義氣貞祐兵亂金自燕走
汴河北不能有以隆慮險固可守命宗室惟弘為河北
宣撫使置司事擢公為磁州判官未幾陞本州刺史懷
遠大將軍歲庚辰宣撫司事廢無所依恃帥材勇三千
人衆五萬口詣軍投身我朝太師國王承制授公輔上
將軍&KR0008;源軍節度使行元帥府事佩金虎符雄鎮河朔
壬辰春太師竒爾濟蘇奏奉朝命以公移潼關軍民千
餘口於磁撫綏之前職如故庚子秋公以勲舊改本州
安撫使逋逃復業者踵踵不絶是歲民乏食發倉粟千
斛以給飢殍臨政正已率下不可干以私歲辛亥例罷
宣撫司公高卧不起丙辰正月十日以疾卒於私第享
年六十有五祔葬於縣南文莊里先塋配許氏趙氏申
氏丁氏康氏子男五長曰天祐襲爵再除磁州勸農使
次曰天瑞滏陽行軍百戶次曰天禄鄂勒百戶次曰裕
曰祚磁州稅使猶子德滏陽尉女二人長適行軍千戶
王玉次適管匠達嚕噶齊安祚孫男八長詢大都鈔庫
副使次誼郁欽欽行軍百戶次成溫讓義公自致政燕
居奉養豐腆賓客恒滿門秋冬携子弟遊獵春夏課童
僕種藝鄉里榮之後三十有六年天禄求文士杜琪狀
公之德業持狀以墓碑來求銘敝邑武安磁之屬縣義
不可辭銘曰
世胄所起丈夫所恥不墜門閥一舉千里風虎雲龍神
授天啓將兵子民德威可紀赤舄虎符煌煌煒煒英嗣
賢孫世濟其美開國承家似公能幾遺愛流芳百世不
已太行巖巖&KR0008;泉瀰瀰銘碑永年夷山涸水
王晉卿父王隠士神道碑
奉訓大夫僉江東建康道提刑按察司事王可與奉監
察御史張之翰之手狀曰此先君生平之大略願吾子
銘其墓碑敢再拜以請既唯命誦其辭玩其事而知其
人然後知古今天禀高邁力於為善者世不乏人特以
子孫之不肖友朋之不能文有國者不尚賢是以不得
褒美稱揚使後世泯沒無聞為可傷悼不寧唯是又因
以知為善則一而得名於後者多挾權處勢高明之徒
而不獲見稱者類皆無勢位側陋隠微之士于是而得
一賢子孫繼志述事不滅前人光廣其聲增其大業請
文於朋友請傳於國史得諡於太常刻之金石播之無
窮可尚也夫公諱政世為上黨人靖康之亂徙相之臨
漳祖庭父元皆潛德不耀妣李氏貞祐中金遷汴奉父
母居陳之項城時衆以避兵失鄉井例不聊生公買田
千頃因以致富仰食役力親依者如父母歲久不忍相
舍去金亡北渡流離頓挫之際罄囊橐以濟貧乏親戚
鄉里老幼困病難於徒步者車載以歸既復桑梓時移
世變田園廬舍已為豪強之所有因餘貲以通有無再
致豐厚父年高洊經喪亂以公之賢足以付託故不事
家人生産日招親友飲食歡笑道舊公能承意先志以
致其樂事繼母李氏尤孝謹母亦盡其慈愛雖鄉井姻
戚不知其為非所出也晚歲貨殖充足樂復於農耕田
鑿井相依者成市鄉人目之曰王氏井嘗戒其子可與
曰吾不幸生長亂離不得讀書以儒學起宗又不獲務
本力田晨昏具甘旨夏秋供賦役以循天吾不忍復置
汝於壟斷之間汝當力學以成吾志故於求師取友必
端必慎卒成其子為名士材大夫享年七十有一至元
七年五月二十有七日以疾卒於正寢娶呂氏婦德母
儀兩盡其道子一人即可與也孫男四人長曰默侍御
親軍都指揮使司令史餘幼未名至元甲戍二月日袝
葬於安陽成村之先塋禮也銘曰
積而能散以財發身所居成市以德致鄰無社無民而
有循吏之仁孝能養志慈能成子敬以擇師誠以接士
不經不史而得學道之旨究其端倪天姿粹美動静語
默適義循理隆墓豐碑銘其可已百世千秋過者讀之
猶足以激浮薄而愧貪鄙
衞輝提領長官蕭公神道碑
公諱璘字文玉姓蕭氏其先祖圖薩拉世遼之貴族贈
奉國上將軍四世祖阿薩爾仕遼為羣牧使正隆中子
孫以屯戍遷清平之杏園營遂為清平人高祖竒拉爾
贈鎮國上將軍上騎都尉河南縣開國子妣耶律氏河
南縣太君曾祖栢德本贈輔國上將軍輕車都尉河南
縣開國伯妣耶律氏河南郡太君考德亨奉國上將軍
知彰德路總管府兼行軍總帥府事公警穎辨利玉色
揚休勇力騎射絶人能以禮自將不敢以富貴才美驕
人歲壬寅公年未弱冠奉國君異其不凡命提領本路
司縣事臨政明敏雖老姦巨猾亦不敢欺剖决如流事
無留滯奉國君知其可用未幾改授權知彰德路總管
府事南北要衝使者旁午事務殷繁代父兄之勞應期
會簿書之劇雖老於吏事者不能堪公處之裕如也遷
授新舊衞輝三州提領長官振領大綱簡而有要誠以
御下三州之内屬吏效忠民用不擾朞歲後賦稅增而
獄訟簡上計於郡為他州最時江表未下糧餉切急民
力不能支公輙立已劵稱貸於富室以供其兵役故事
得辦集而民不告病歲戊申南伐以材陞千夫長佩金
符主將竒其軍功錫以名馬玄纁錦綺各有差用是知
名諸軍上乎大理以扈從忠勤蒙寳劒之賜師還叙勞
定功人將以為有不次之用以是年月違疾卒時年三
十有二聞者莫不哀悼嗚呼公生而為貴公子略無驕
奢滛佚之習挺身立事早能有成其賢於一時閥閱子
弟遠矣大勲異業其可量也哉惜乎天不假年遂以夭
殞悲夫然而方諸恃財挾勢以墮志不自樹立不成一
事荒湛於裘馬酒色之娛雖康寧無事而獲上夀何足
貴哉夫人滿扎氏幽閒貞静端莊雅重失儷以來能以
禮自防膏沐容飾屏絶不事子男一人名世傑有父風
釋褐唐州判官自幼孤以至成立皆母夫人教之之力
也以至元七年某月日安厝於塾西北原豐安里又八
年以公之神道碑來請銘銘曰
魯莊之威儀技藝智伯之陵人五賢才則高矣德無有
焉偉歟蕭公才兼二子以德將之世濟其美鵬翼垂天
一舉萬里豈其一疾而竟不起壯士聞之有淚如洗我
思蕭公虎視鷹揚劔鋒一揮前驅莫當宜其佩金符之
榮耀蒙寳刀之寵光一世之夭萬世之長骨朽名存公
為不亡
德興燕京太原人匠達嚕噶齊王公神道碑
公諱德真字濟凖世為渾源人大父始遷隆興之豐利
考諱資榮妣史氏公生九歲而孤太祖皇帝提兵南下
敗金軍於野狐嶺得公喜其頭顱不凡命宮掖撫養之
三年通蒙古語言譯說辯利太祖出入提携之丁丑冬
太祖巡狩於圖拉河匠官史大使帥羣工懇訴於公
曰吾儕小人以絶食而殍者已十七八存者亦將垂死
微公其誰救之公即言於上凡所獲獵獸盡以給餓者
繼賜以牛羊又弛塔拉布哈松實之禁得采食用是困
者起瘠者肥免扵溝壑者不知其幾歲乙酉會同扵布
哈綽克察太祖以官制未備凡當職分者稱集賽以公漢
人定名為奉御實與伊蘇巴爾塔布岱扎固喇台同列
三人者貴官勲臣也軍國重事悉委任焉公知無不言
竭忠盡瘁事關利病有犯無隠或至夜分敷陳於御榻
下太祖喜其忠直多允其奏又命公兼掌二皇后宫政
后撫之如子嘗謂所親曰此吾之竒凌扣也丁亥春正
月太祖征西夏嚴李王誅之怒其負固不服欲屠其城
羣臣莫敢言公諫曰犯順效逆者既已就戮民各為其
主百萬之罪宜活陛下同仁一視子憐萬國非敵百姓
也幸寬天誅太祖悅悟遂赦之上欲伐鞏公曰西夏已
平鞏不足拔不必勞師用衆臣請諭之禍福遂持節以
往鞏開門出降歲庚寅太宗皇帝以公先朝舊臣服勞
王家不欲勞以煩劇賜公金符授德興燕京人匠達嚕
噶齊歲壬辰蘇布特圍南京城守崔立遣使納欵情偽
未可知公與來使同往立出降時有詔命公集諸匠一
日應募者數千適歲飢人相食公出已財糧以食之脫
死者不可計率諸匠北來至太原較其伎藝率多畏死
冒充而實不能者公亦不之罪諭以溫語示以程法積
以日月後皆為良工歲丁酉後除德興燕京太原人匠
達嚕噶齊中書耶律公從容謂公曰公啓運勲舊宜侯牧
一路不然公且留中相與同心協力匡輔聖政公力辭
曰僕幼蒙國恩撫養禁掖出入行陣粗有歲年大政高
位實非敢居中書君知不可留乃止六皇后攝政執政
者擬公為西京等路廉訪使先帝南征大臣又奏公可
為平陽太原等路廉訪使皆以疾辭一日召諸子曰余
以垂髫野竪被日月之光沾雨露之澤歴仕五朝而無
纖芥之補今老矣不可厚積官謗遂上章告老朝廷憐
公耆舊俾其子孫襲爵既得請燕居於太原之私第往
來别業山水間讀書學養生十有餘年嫁妾三人放驅二
十人焚毁諸人負錢劵二百餘張至元九年八月甲午
以夀終於正寢享年七十有一夫人四李氏張氏劉氏
呼嚕氏子男六人什喇哈斯張出也次曰納延次曰居
實劉出也次曰曩嘉特次曰居廉居安女四人某適某
次曰某適某人孫男八人某以某年月日葬於某里銘
曰
得君已久畏怯莫前諫聽計從顧忌弗言太祖天威百
王凛然公之遭際未閱幾年活百萬命忠懇迴天扈從
兩朝雨雪戈鋋武成告廟定功後先三土五爵烜赫聯
翩何力之有願處卑偏緝熙百工曲盡精專優游常職
百務棄捐晚年知書聞善拳拳恬淡虚静吐納希仙夀
七十一正寢歸全生平手奏格言成編世雖莫聞後當
有傳考始要終玉潤金堅汾水之湄東社之原喬木豐
碑高塜新阡陵移谷變不崩不穿
舒穆嚕某神道碑
侯諱某字某姓舒穆嚕氏其先遼貴族家於遼碣間高祖
阿薩爾仕為羣牧使正隆中子孫以屯戍遷清平之杏
園營遂占籍焉曾祖竒拉爾妣耶律氏祖栢德本妣耶
律氏父圖薩拉妣耶律氏歲丙午行省太師統諸道兵
破大名侯遂隸帳下拜館陶招撫使俄遷東平大名招
撫使元帥左監軍留事東平行臺嚴公以取磁州功遂
兼知州事復以取林州功遷同知彰德府總管事丁亥
四月收復彰德陞林州彰德府事某年月日以事死於
燕邦人悲之年五十有八夫人若干人子男若干人女
若干人孫男若干人女若干人某年月日卜葬於某所
某原銘曰
金亡河朔兵塵紅天威張皇開四封網羅豪俊圖巨功
割疆自立從羣雄趙南衞北實要衝十室九罄糜銛鋒
失侯得將如萍蓬以暴易暴承僨蹤維侯孤騫逆長風
提携猛將來羆熊撫摩痍瘵濡疲癃翦夷棘莽成桑農
黃金臺高心益恭幕賓濟濟人中龍歲時朝覲或會同
高壓羣牧聲隆隆蒲鞭仁慈出天衷公私倉廪俱阜豐
誘民以善民易從一緘幽恨埋閟宫英魂夜半號蒼穹
吁嗟大福潛大凶高鳥既盡藏良弓太行西峙漳水東
邦人思侯哀無窮
故鎮國上將軍總管砲水手軍匠元帥府清州
張侯神道碑銘
天運人事否極則泰亂極則治理固然爾然而開泰定
亂洗妖氛服羣雄千戰千勝一清四海乘時佐命立萬
世太平之基苟非勇可以敵萬人智可以伐羣謀矯矯
烈烈出羣命世之大才則不能也清河元帥砲手張侯
當我朝開創智名勇功是諸大將之一也侯世為清州
人諱榮體貎雄偉智勇超邁金主走汴歲次甲戍侯以
武勇選守戍燕都太祖皇帝整師南下侯揆以天時人
事率衆同明安大保詣軍門請受命太祖皇帝壯其材
志錫虎符授懷遠大將軍元帥左監軍侯感荷殊遇誓
效死為國立功業每戰身先將校同勞苦士卒亦樂為
之用戰勝攻取所向無敵首平河間下大名繼收東平
濟南益都江郡聲日益振太祖皇帝征回鶻六師至莫
蘭河流澌湍急衆莫能前侯立縳戰艦百艘全師畢渡
直抵城下未合圍侯列樹危竿飛石石下如雨城不能
堅回鶻請降由是忻都欽察諸國接踵納欵西戎遂平
論功最諸軍未幾扈從取河西河西負固堅守侯如前
攻城破衆潰以功陞鎮國上將軍總管砲水手軍匠元
帥拔關右五路攻鳳翔勇不顧身砲傷髀近侍尚醫勞
問調護腹背相望疾愈歲辛卯從太上皇由金昌取均
州諸城明年壬辰以王事終於軍子忠仁襲爵勇略如
父從闊出太子進討兩淮經略江漢取川蜀歲不家食
戊午先皇帝西征師次釣魚以將家子仍舊職拔為上
將冐險先驅所過戰功居多聖上即祚志在平南選將
居邊被命戍守均房領漢軍萬戶丁夘二月以疾卒於
大都之行館孫男君佐承職散官如前仍兼利津海道
糧運管軍萬戶用兵臨政同符祖考君佐以某年某月
某日遷葬於鎮定縣之某村從吉卜也既葬以神道碑
來請銘銘曰
乾坤草昧昌運開乘時佐命須雄才龍拏虎摶岳麓摧
除凶翦暴如蒿萊喑嗚叱咤生風雷廓清四海無纖埃
戰功稠疊寵渥偕虎符錦綬光昭回忠武壯節高崔嵬
遺恩餘慶貽後來將門出將真將才子孫襲爵皆英哉
鐡槍可埋名不埋豐碑高塜西山隈彤弓家廟齊雲臺
大元故元帥左都監曲周縣令杜公神道碑銘
公諱泉其先潞人高祖而上徙居廣平之曲梁祖榮善
植生産年逾七十優游以夀終考貴承先業增崇生息
遂以財雄鄉里積而不居推以濟不足人多德之交游
豪貴日滿門頗樂鷹犬中夀而殞公資禀俊偉幼異凡
兒宗族有識者曰此子必亢吾宗既長讀書略通大義
遇事力行卓卓自持歲庚辰我師南下公帥衆詣軍門
降太祖皇帝姪王承制封拜嘉其義勇即署行軍提控
以隸大將索和爾平山東下東平舍利等諸栅前鋒殿
後勇冠諸軍辛巳秋七月征河東破青龍石家等堡越
河中收撫關右定西夏招懷攻擊所向無敵公之力為
多壬午三月還師秋從索和爾北拜王於行帳優蒙賞
慰佩金符充曲周丞兼管軍民畏威慕德不嚴而化甲
申夏五月東山草寇奄至城下所過燒毁室廬驅掠人
畜公奮身衞衆手殺數十人賊退門吏白令旨金符為
賊盗去帥猛士百人邀其歸路殄殱而還由是姦宄破
膽不復侵軼戊子春二月王懋成績復賜令旨金符光
寵之升爵昭勇大將軍官曲周元帥監左都縣職如故
辛夘冬征河南克鈞州平汴差次戰功諸將擢焉歲乙
未武成大定皇帝受羣臣朝割茅土以賜勲親邢洺等
四州隸右壁萬戶公任職如舊歲庚子總府薦公勲舊
升曲周令立市勸耕賑乏問疾不四三年視諸邑為樂
土癸卯秋八月朔遘疾越三日終於私第之正寢春秋
五十有四總府賵金以葬邑人路祭巷哭夫人王氏出
衣冠盛族女則母儀内外慕效再娶趙氏侯氏俱名家
淑靖懿恭子男六人海源淵珪演季曰弘毅海襲爵治
大縣所在有聲去則民思之今任廣平路總管府判官
源邢洺路鄂勒提領淵忠顯校尉出軍總把兼萬戶府
都鎮撫軍功將略能世其家孫男十二人世傑世英國
用國才君輔雲甫餘幼未名公殁後四十年至元壬午
春正月十二日安厝於新安鄉鄭晏里之新塋從吉卜
也公生長兵革鞍馬間不資教養而踐履篤至事二兄
極友愛樂赴人之急難惟義所在禍患不恤也嘗積粟
數千歲凶則借貸不責償初壬辰平河南迴俘以百餘
口父子兄弟夫婦去就聚散之可哀憫者多縱遣之仍
為經紀其生理握兵臨陣不妄誅戮一旦臨民專務撫
養齊家教子不積貨財此人之所尤難者洺水簿林慮
徐異狀公之平生也如是總判公奉狀以神道碑來請
銘銘曰
勇不嗜殺息亂底寧惠而知政煦煦無聲惜也跼驥足
於百里匣鏌鎁於發硎夀不稱德歿有餘馨用不盡才
志其可平天其或者流於既濫之餘發於持柄之末積
厚報於賢嗣享安富而居高榮出總大府子為名卿蘭
芽玉屑繼繼繩繩孝思起塜如崗如陵孝思刻石既堅
既貞使過者拜手拊碑而歎曰有是父而有是子父種
德於子子揚名於父斯言也足為千秋百世之銘
同知石州事高公神道碑
公諱岡字陟夫姓高氏石州寧鄉三聖里人世世孝弟
力農以德以勤遂以土田緡錢雄鄉里考諱順妣郭氏
謹厚勞苦增廣前業以公天資不凡不類農家兒夫婦
相與謀曰教子訓孫固當不易世然是子終不可以服
田畝即今治平無事國家以儒學官人苟使之從師讀
書必能光大吾聞出幽谷而遷喬木不愈於以畎畝之
不易為憂乎故公八歲入小學十六而知為學之方自
是日藏月修六經外傳及羣書釋老二書一一涉獵連
射策於有司不合時好不中第泰和八年入粟補官監
寧鄉酒稅事我朝兵南公帥衆降太師國王承制授寧
鄉尉外戶不閉累歲無犬吠之警歲戊子縣陞為州就
陞軍判歲庚申中統建元太原總管府申河東道宣撫
司薦改授同知石州事公自等級積官知民情識時務
老於吏事三年之内優游卧治不嚴而政舉五年二月
四日以壽終於私第之正寢享年六十有九聞者莫不
流涕夫人李氏生子男三人孟曰鳳仲曰彦英皆早卒
季曰彦萃襲爵今累官承務郞同知磁州事一女適平
陽太原路巡監視運官陳政再娶馮氏無子再娶楊氏
生二女長適張暉次適郭邦寧孫男四瓚璲琬僧奴瓚
主家事璲監本州酒稅琬本州孔目官僧奴尚幼孫女
四人曾孫一十五人以某年某月某日祔葬於三聖里
之先塋彦萃狀公之生平請銘其墓碑銘曰
學言有知為兒不嬉卓然秉彜晨昏趨庭自持自矜暮
史朝經積而不居克諧時須起身亨衢殷墟麥秋挺身
歸周邦人咸庥州縣翺翔春露秋霜白首馮唐中統飛
龍選實論功榮拜新封載飛載揚桑梓有光死生故鄉
子孫繩繩繡衣珠瓔克廣家聲故園故山松栢芄蘭神
靈妥安豐碑嵳峩我銘可歌百世不劘
王忠武墓碑銘
朝列大夫尚書戶部侍郎王桓桓母弟奉政大夫淮東
道提刑按察司副使構同状西來曰我先人忠義事君
棄藐諸孤八年於兹墓木已拱而經紀寂寥敢以再拜
墓銘為請謹按張澤狀公之德業曰公諱公淵字潤甫
其先秦將翦之苗裔也世為濰之北海人七世祖徙居
東平考鐸官忠顯校尉妣杜氏大父瑀正隆五年登進
士第官奉訓大夫今妣范氏及其内皆文正公之後曾
大父尚智金初登進士第官朝散大夫妣崔氏高氏范
氏興家五年東平内屬三兄避兵南遷公以死守宗祀
嚴武惠承制授公忠武校尉從事戎幕十有餘年亂定
得歸田里自號鳳山逸叟日課僮僕力田教子讀書每
戒之曰自汝遠祖令公儒素超宗登仕版者代不乏人
箕裘之業不可廢也三子遵之竟得成立至元十七年
歲庚辰以次子桓構共為朝官就禄養焉明年夏六月
丁卯夫人薛氏以疾終命桓等歸葬於東平北乘丘山
陽之先塋將行戒之曰封樹畢即俱來是歲冬十月乙
未與長子楨還家卒於行館辛亥祔葬焉享年八十有
四公天資誠敬純善重厚寡言飲食不問美惡貧居晏
如亦未嘗有不足之念犯而不校曰柔能勝剛僮僕不
率教者諭以溫言終不加訶責與人交愈久愈敬平生
無狎友性喜讀書尤嗜古文篆隸遂極其趣夫人亦士
族為婦為母順姑敬夫慈子中表可法夀七十有四三
男楨桓構楨為山東濱鹽司勾判官女二人長適商福
次適蔣起男孫二人士煥士爚女孫六人先世舊德備
於三老堂永錫堂記兹不復云銘曰
危檣巨舟勇回急流世繼其美不忮不求積而不廢雙
鶚橫秋敭歴中外有為有猷扶搖天風一日九州雲路
方始朱顔黑頭未見其止邈焉寡儔乘丘蒼蒼泉水悠
悠王氏塋域羊虎松楸若堂之封纍纍塜丘五百年中
大夫公侯表碣碑銘珠貝金璆我何人斯荒辭贅疣竊
助孝思歲時薦羞
大元故順天路總管府權府事王公神道碑
治亂廢興之氣機隠伏於冥冥而發見於昭昭惟明者
見之才者因之或出或處與時偕行金主紹承世宗章
宗五十年太平之緒優游踐祚而識者憂之知其無人
君之度非南面之器也未幾遇弑我太祖皇帝一舉而
金祚不守是時屈伏草莽者齊舉並起雲會響應順天
蔡國公羣豪之一也而權府王公實贊成之公名沂字
振文童幼穎悟過人比冠通方識務金主走汴燕薊騷
然順天迫於燕公揆以人情天意知帝王之有真天命
之在北處身亂離中與人豈弟樂易不樹風岸人多愛
慕願與之交遇事明敏謀議處决動合衆意時雖板蕩
凶殘儕輩或語訟紛競必諄諄切切勸以德義戒以法
律使人和解而服罪以是人争歸之所居成聚蔡國張
公起閭里相帥歸命我太祖皇帝謨畫軍事多從公出
順天既内附蔡國公承制辟公錄事判官兼規措大使
不再朞流竄者還僉辭以幹局稱輿議請命改充本路
總管府判官是時四方猶未平例以長官主征伐民政
悉聽於倅貳公均租庸謹調度扶弱推強風雨寒暑不
敢告勞屬郡鄜州號為難治加以蝗旱相仍流散未集
以公廉能陞知鄜州事敦本抑末篤教緩刑吏不嚴而
畏民不戒而勸未幾擢權順天府事同僚優游仰成府
治當南北要衝郵傳如織而民不知擾退食雍容讀書
學道煮茗賦詩延接賓友晚年詩益工以老致政一日
寝疾遺訓諸子曰我白衣至此本無他能平日所守者報
國以忠接物以誠而已言絶笑談而逝享年七十有三
夫人艾氏婦德母儀中表可法夀七十有八四子仲仁
仲義仲禮仲智仲仁即同僉公也以書自東川來諭其
子宏曰吾父子兄弟蒙國家福澤既優既渥誓以死報
惟光昭先人之令德無片石以旌紀負罪何言汝當承
吾之志乞文以圖不朽使吾後嗣有以知祖考積德累
功之漸子孫蒙慶之自汝為我力成之宏既承命持侍
衞親軍萬戶府從事安陽王可與之狀來以神道碑請
銘銘曰
虎頥未鬚遭時艱虞枕戈講學弁武心儒衆不可失藏
疾納汚識真歸命振袂亨衢良二千石聲流八區引年
致仕左詩右書富貴夀考德業聲譽人或不足公獨有
餘孰謂渭釣而無遠圖孰謂莘耕老死犂鉏處不失義
出應時須同我太平武略文謨子孫繩繩玉佩瓊裾勒
銘豐石光照幽墟百世不磷過者下車
