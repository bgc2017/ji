紫山大全集卷二元胡祇遹撰
五言古詩
歌風臺
吕政毒四海弔伐良有人斯高蠱胡亥匹夫可亡秦咸
思出湯火誰能舍寬仁所幸遇項籍恃勇私一身三傑
屈羣策五星聚昌辰人天苦兵亂一劒淨風塵歸來過
故家冠盖雜鄉鄰酒酣唱高歌天日為一新除凶信英
偉惜哉多因循猛士守四方以是了經綸挾書豈佳律
速去誰汝嗔覆車宜改轍羸政胡可遵直紹夏商周建
極明人倫長陵土未亁子死牝鷄晨苟非天祚漢國步
卒艱辛不循湯武軌不新唐虞民自是一再降晉武與
隋文受命創業主處心當憂勤上以答天眷下以翼子
孫勿謂功苟就佚豫撫嚴宸
䟦真率會圖
古人重交游文會以輔仁德業日修進分義日情親臨
死生貴賤不改金石真一舉稱管鮑再舉稱朱陳今人
有勢利性行本不倫朝為膠與漆暮為行路人美哉真
率會可使風俗淳鄭國昭温公德星聚天津藹藹十一
人儀鳳暎祥麟口吐堯舜語衣振周孔塵雍雍庭戸間
四時一陽春洛人何多幸朝暮同鄉鄰想像此一時市
井無頑嚚佳會不可見再拜畫中神
登鳴琴堂故基
吏以身化民民自樂循理善誘無惡言風俗日淳美春
風和氣中周旋樂與禮不大聲以色絃歌而已矣宜乎
聖師言許與稱君子我慙領郡符學道不修已區區終
日間喋喋費唇齒民有不若德未免以鞭捶一時雖面
革中心頑無恥循吏未可攀聖域安敢跂再拜登茲堂
沾衣汗如洗
哀第四子於濟寧官舍
有樂即有哀無哀乃無樂人生非木石憂喜互纏縳所
以漆園翁要使情愛割吾知固勉強此理亦不惡老牛
䑛犢慈天性不可削子夏喪其明乃爾自殘虐五十不
知毁父母豈為薄聖教意良深此味宜細嚼我生失子
哀累累不可脱人為與天命疑難誰判鑿要當自消釋
中懷漸空闊
老懷已索寞憂患何相陳十年失三子新婦偕逝傾百
端自解釋不覺淚縱横聚散固不免數理吾頗明余生
命何薄明滅如風燈得孫近十人夭殞皆孩嬰二女亦
成立相繼歸幽冥婢僕十五人飽暖壯且獰得疾即不
救歲歲無安寧小術隂陽家空亡運使令若云禍有緣
罪惡何貫盈報應不可曉哀怨何時平恐此皆偶然幻
化難倚憑跖夀與顔夭一一誰秤停喪亡莫悲苦生聚
毋過榮老淚不多得任運勿傷生
慶王晉卿僉事母八十
成子頼賢母敭歷貴公卿悦親得純孝坐享五鼎榮母
子本一氣慈孝通神明有感獲明應夀母臻八齡起居
亦強健儀訓尤嘉貞盛事耀閭里美譽飛天廷錫類化
天下簡冊有名馨母執即吾母拜慶舒中情但愧才品
凡偉節難贊銘薦章豈無人史傳當自成母夀益延永
子業益飛騰里門儻旌表願以慈孝名
題雪堂和尚雅集圖
主人學苦空虛左天下士衣冠固不同氣味本相似大
道原于天至性寧有二小智徒自私汝非而我是短白
映長紅萬象皆春氣甘苦齊結實總待西風至高情悟
兹理四海皆兄弟佳客實滿門亦起專酒食性理談天
人游戲到文字三生白蓮社千載修禊事公案又一新
清詩掛名氏不知幾千年而復有茲會所欠龍眠畫風
采發英粹詩像同刻石傳芳流百世方駕晉名流我言
不阿比
租無田
井田不能復限田亦不舉富家連阡陌貧人無畎畆地
税隨推收控告亦無所賣者歲不除買者積倉庾農人
惜寸田吝惜過兒女忍淚立賣書誰憐此情苦看人耕
且穫鋤耰倚環堵里胥徵秋糧催喚急風雨此冤誰辯
明申部部不許訴天天何高泣地地無語舉家欲奔竄
飢殍因難阻茫茫天壤間何地為樂土
七月望霖雨感懷
客懷本悒欝更值秋雨滛逹旦復連夜出門泥淖深目
倦掩書坐簷溜聲浪淋稚子來隨仕孤悶不可禁伴我
如枯禪相對静沈沈千里故園路一掬他鄉心今晨七
月望佳節世所欽麻榖薦新祭兒女連袂襟遥遥應相
憶念我歲寒侵秋衣尚未寄婦姑勤暮砧豈知長安客
宦情雪盈簮男女願家室獨我如商參積隂天易暝四
壁秋蟲音
石硯屏(有序)
至元十一年客太原得石硯屏高不咫廣不尺粗見
文秀如山形樹影以謂不足珍玩置之箧笥又七年
家居無事整緝編簡之散落者復得是石於其中反
復把玩若可愛者然而未敢必其天成人偽也滌去
塵垢平以礪光澤以砥拭而視之涸隂沍寒中雪山
明滅山下老樹根榦而枝樹外山根土坂遠近高下
濃淡位置姿色元氣淋漓溪光掩黯若為寒雲宿霧
蒙幕者文華無面背石皆表裏洞徹噫造物之巧無
不有無不在人見其外而不見其内見其發而不見
其含蓄感而為之詩
蟠塞天壤間名山幾千億神化興雲雨秀潤藏金璧竒
獸雜珍木聖哲不盡識兹石一何異高廣不盈尺天地
與海岳納影無遺跡孕秀幾萬年元氣尚蒸濕乃知造
物巧神妙不可測問道何所在糞壤及瓦礫無小大美
惡孰能少隔絶人出萬物表胡為自戕賊發我雲漢章
眀我天地德我心無不有無徒玩兹石
題飛狐王國寳南塘圖楊郎中徵詩故也
人生行樂耳每恨不可必紛紛守錢虜蹙縮死寒乞披
圖翫南塘奚啻千金值華屋麗飛甍溪亭疊危石名花
雜珍木葱青光照席舉杯桃李隂春晴鶯嚦嚦放舟芰
荷香凉月不虚夕婆娑溪上影醉袖天地窄我知主人
心默悟駒過隙子孫幸能家樂此自恬適愧無良題評
璀璨悦佳客千里來徵詩鄙語不容惜白日戰黃塵翛
然脱羈靮悠悠想丰姿雲山阻平昔我詩非竒詩風期
得情實屬君磨南山大書復深刻異時過君門洗耳溪
流碧
題閔子祠碑隂
聖門七十子入道何殊形善誘亦善學各因其所明柴
愚與參魯一唯豈徒譍賢哉子閔子以孝趨聖庭直差
顔子肩竟以德見稱孟氏具體賢至論豈阿情區區季
氏宰何物來纏縈餘光千萬載炳炳垂日星我來拜祠
下豐碑刻新銘烏王二賢侯為政知重輕坐令此邦人
務本羞徑行大哉堯舜道始於事父兄
前題
古人嚴事神報效勲與德叔世僥倖心妄為禍福惑祀
典久衰訛滛祠委叢立詭怪雜凶妖巫覡增蠁肸西鄉
簫鼓喧東社羊豕集有司不知禁敬奉翻踧踖坐視賢
聖祠風雨摧破壁我登閔子堂拜抃三嘆息歷人知敬
公于公定何乞悠然汶上行不忍汙僣賊親疎無間言
至行貽世則二善能傚公厚福非神錫在公何虧增齊
俗粗有識南山細如礪尚作麗牲石
安氏孝義詩卷
孝弟本良能教衰俗乃惡周秦均此民厚薄何寥廓父
子雖同居井竈異㸑鑿於斯有人焉内則無愧怍羣鷄
正争食蕭然見孤鶴門閭獲旌表詩詠滿囊槖携卷來
乞言與善敢他託欲知義利分子孫慎所學庶幾孝義
心永永不衰薄
䟦宋徽宗自畫詩意圖展卷執筆微吟深思
作詩本言志而况于大君一日總萬幾安可同騷人識
慮不深遠憂禍從厥身琅琅勑天歌萬古宜書紳
題王侍郎子字說詩卷并序
近世父名子師名弟多誇美而少戒勵以致子弟驕
矜自得不知其職遇長者父執則昂然與之並行事
官長則侵忽陵犯此固禀賦氣質之偏亦為父為師
者姑息許與太過耳今觀提刑王公為侍郎王公之
子命名立氏之說其高於流俗遠矣盖亦熟知其父
教以義方所以求名之意云
成子良有道取友宜慎明為善與為惡皆是朋從生庭
訓固諄切出門孰偕行一暴而十寒良苖豈能榮王侯
作字說照見叔世情要助義方教反覆何丁寧我詩贈
元益此語宜服膺謝絶奢滛子結交皆老成日見所未
見日聆所未聆才學念增廣器業自堅凝幸為名父子
有善易飛聲世冑門第高舉足趨天庭不為賢牧守定
作貴公卿
題田經歷夢諸葛武侯詩卷
一心生萬慮善惡影響從琅琅夜氣說萬世同禹功人
為氣血役百年昏寐中夢中復說夢自盲還自聾殷中
夢傅說孔子夢周公吉人常夢吉凶人多夢凶吉凶果
孰召此理詎難窮田子晚知學有惡能自攻一念或少
差中慙面生紅出口擇邪言立事遠邪縱心誠得正夢
若與神仙通顛沛不由徑要與正人同
題義商詩卷
為富多不仁况復市井身天資苟超邁薄俗不能塵利
者義之和憂道不憂貧人能踐斯言萬金同一緡張許
二商隠氣宇高絶倫臨財能乃爾汗背讀書人
䟦孫尹逐山魈詩卷
五祖治即墨下車逐妖狐縣人以為神祠碑照城隅一
正慴萬邪此理不可誣孫尹亦良吏小魈遠逃逋想像
宰邑日政與常人殊嗟今守土官心術何﨑嶇坐為姦
吏謾黽勉同贓汚人妖不易治隂邪豈能除判筆孰傳
神幾度鬼揶揄
題理宗書
晉武唐太宗健筆如飛龍一傳至孫子蠕蠢食葉蟲乃
知氣盛衰雲泥迥不同宋自宣政初宸扆人已空南渡
百餘年苟延蟄坯封不聞嘗膽苦尚求書翰工痿弱如
病女弄筆無慚容一時阿諛子装背錦纏蒙惜無柳公
權拳拳納深忠
祖宗儘神武定亂甲躬擐後嗣何懦孱把筆氣消散蛙
坎吳山宫魚蝦海腥爛北顧豈無事區區學書翰精妙
到鍾王能救將肉袒所得僅如此不滿一發歎我知帝
王書天章燦雲漢隻字落人間神鬼亦嚴憚豈同閒適
人揮洒一銷飯
題解州鹽池詩
人生須五味口體乃充悦甘辛與酸苦不備非所屑惟
兹鹹鹺供有口不可闕我行濱滄野煮海力疲絶中原
腹心地有此大寳澤每當三庚暑風火戰凝結溶溶鴨
頭綠倏忽百里雪聚積千銀山投集不再月瀚海分一
杯歲繙億兆舌隨取復隨平萬古永不竭我謀夫誰從
一二迂闊策黃流通百水一一具舟楫太行開坦途夜
黑見車轍所及無畔限工價隨例撤圜池樹帑藏山立
得金帛
䟦柳公權帖
文章即情性骨勁柳誠懸心正筆乃正百世歆名言婉
順避顯諫不取訐直愆此幅出居憂哀感心拳拳奚暇
工點畫觀者無求全
讀易堂偶題
大氣舉大地升降三萬里氣出則地落氣入則地起地
落白晝長地起永夜晷呼暖吸生寒氣機自能爾聖人
畫八卦知者世有幾洞見神明德悟悦變化理一隂復
一陽其勢不容已五行而萬物一源分萬委隂處二陽
下巽伏而風靡陽居二隂下雷震安可止隂居二陽上
兑澤不勝喜陽居二隂上止畜不移徙二陽包一隂附
麗火終始二隂藏一陽從盛而為水隂陽互為根中乃
其根柢三隂與三陽父母未生子八卦再交錯萬類無
窮矣
後樂堂為廉相題
憂樂人孰無小大各殊職野夫憂百畆歲宴有餘適皇
皇萬乘相憂虞何時畢禮尊庶僚絶祿厚萬鍾食入朝
覲天光宸扆賜顔色出朝坐廟堂百司候呼叱崇榮既
無倫重負胡可釋四海係安危九朝資柱石所以賢者
心了不事安逸報君寧有身盡瘁猶汲汲一夫不獲所
深夜時自責廷争宜有言惟恨無百舌惡能同括囊得
計樂緘默大政宜力為朝行不容夕奚為持兩端首尾
生畏戚不憂䜛詬傷所恤公論直不求百年安萬世恥
慙德視財惟恐多安忍復豐殖澹然李文靖欄折不加
葺視權惟恐危安忍矜自得儼恪王文正恩不由己出
挺挺一范公立志寡儔匹慨以天下任百姦潜屏息徂
徠良知言直擬䕫與稷至今勲業光烜赫奪星日一片
憂國心照耀雲水白我朝賢相君奕世扶王室英姿百
鍊鋼雅量雲夢澤經學造精微義利分白黑宴居蕭然
士漠不見豪習飜飜書滿几燦燦琴在壁客來談古今
義理窮得失上虞衮職闕下憂萬民瘠虚堂名後樂舉
目成感激范公心可師異世幸親炙范公才可學烈烈
踵高跡匪同好名人門楣取華飾大勲豈易量燁燁髮
如漆致君唐虞上有志不難必三年登公堂拱默慙侍
席謹掇士論餘作詩聊紀實
冀正甫需軒詩
人挾剛健才見險不能止暴虎而憑河夭横不知悔季
路升堂人竟不得其死昭昭需卦象少忍須臾爾八月
輿梁成亨途日千里
誠悦堂
父母愛其子常憂過與疾孝子知此心慄慄恐失德承
意先志外持身日嚴勑言行兩相顧至善以為職晨昏
問起居親顔有愉色居官服難事父母不戚戚登降誠
悦堂庶幾心自得
題鄆城湯鼎臣汲古齋
人心隨俗移趨向竟汚下一聞談古昔愕睨雜譏罵恨
恨不下達鬼域日欺詐知利不知恥犬豕同椸枷倡優
所不愛百辱百凌跨有客携客來從容聽言話喜與端
人交俗語口不掛母夀近百齡温清日冬夏結茅號汲
古法書映名畫再拜求詩文與潔喜不暇古人誰復言
古轅誰復駕市井得斯人失聲發悲咤
厭氣堂
望氣不經見此理誠有疑日月與爝火小大異光輝大
人虎文炳君子著威儀焄蒿與昭明亦各從興衰四百
年炎漢禎祥豈細微人而欲勝天巧詐真兒嬉周德亦
已滅寧與吕不韋積惡如丘山殺人血成池此身得苟
免僥倖不自知荒臺如廢堞千載未平夷詬罵貽萬世
駐馬一吁嘻
聖人有天下此心了不與天位惡能私萬世獨我據王
氣誰使然乃不畏天怒吕與羸何親天已開漢祚滛刑
血四海尚可踐天步借問壓勝臺何如羑里庫王者不
可殺徒為速衆怒七廟寒無光獨夫尚驕固子戮國亦
亡何暇自哀悟我詩貽後人永監秦車覆
題鹿庵書
書法立氣韻點畫乃輿隸一將誠鷹揚萬卒自精銳後
人學顔書區區較形似問渠胷臆中有此忠義氣假屍
以反魂體同神已異鹿庵氣高邁心畫能勁利追蹤瘞
鶴銘安肯求妍媚世無涪江翁誰人作儕輩已来四十
年書學坐衰廢惟公振英風進道仍進技方蒙提耳訓
冥鴻忽飛逝千里遥相望撫卷增歎喟
安邑尹申子游山圖
申生閥閱子宰邑頗幹局公孫喜閒談不為聲色欲樂
哉游山圖盤礴膝横竹丈夫當妙齡經濟志宜篤懷才
值明時秋風送飛鵠胡為慕村叟烟霞友麋鹿汝心吾
再思要享知止福凡人居富貴貧賤使可復終勝無恥
人龍鍾竊官粟
題張和卿舒嘯亭
人生作卑官屏氣不敢息趨迎事官長呐呐伺顔色所
以靖節公拂袖辭祿食曳杖東臯上舒嘯天地窄寥寥
千載後何人踵前跡螺山依雲深汶水照天碧詩成一
長唫凉月送佳夕南呼公孫和一杯可用吸
微風引和聲杳渺穿雲逕疎篁搖輕烟醉夢亦甦醒月
明河漢傾空山有人聽
閏五月朔移居遣興
歷徧人間事見徹天地心動静互摩軋萬物何林林巨
細隨賦禀善惡從陽隂一受其成形有我古到今六合
一傳舍生滅萬浮沉人生百年物行路日駸駸貴賤與
夀夭彼此不相侵分限前我定人心自邪滛強健昇平
日有酒當自斟
八日旬休端居
簿書雜詞訟紛擾無緒端剖决乏明敏昏倦生憂患皇
恩憫疲憊旬日一休閒翛然掩關坐元氣徐生還官事
豈易了旨哉意外言
治郡甫半歲吏民未相信忽驚除書來改拜憲使印憲
司主擊彈不才慙魯鈍貪汚在在同冤抑積成坌我無
片言敏一一費窮問非道固難欺巧詐不易訊無私自
生明羣邪莫逃遁我心如止水妍醜何勞認我心若權
衡輕重自退進毁譽非所知改過吾不吝
草堂獨坐
飛飛出林鳥曳曳還山雲鳥出固求食雲歸定何心往
還不暫息萬古以至今勞生三十年歸來雪盈簮静坐
觀萬變造物何長勤
辛巳九日草堂獨坐
佳節豈不多賢者愛兹晨我思古人心發興良有因孤
芳止幽菊陽鳥來自賓過此屬孟冬肅殺非陽春豈徒
徂年悲白髮日益新有酒不暢飲奄忽同一塵千載諸
我友悠悠柴桑人
郭西草堂獨坐
古人事道德今人憂賤貧富貴一朝得患失不顧身身
名兩俱辱種種同一塵余生千載後風期與誰親所幸
愚且拙不獲乘要津緬思淵明賢投紱事耕耘秋穫雖
不足掩關樂天真移竹出高笋種蔬日芳新披襟北窗
風天遠無纖雲悠然一長嘯孰為羲皇人
因反葬還鄉僦舍以居面南山獨坐而作
京塵二十年耳目厭紛競今年遂歸來山城樂深静十
室九親舊情好足成敬往還無將迎語話絶諛佞舉足
皆坦途不復憂機穽但知平易歡孰羡才華盛人生粗
温飽安用聞時政緬懷居微官心體交相病窗涵倚天
山門掩綠蘿徑好鳥鳴樹巔似與吟和應心從無事來
西日覺遲瞑讀書既少通奚必遠求正一琴静無絃無
意求人聽移文不湏來茲心久已定白髮還故鄉亦豈
要時聘一杯對南山滿引時自慶
王經歷恒齋詩
易經雷風恒象義甚精究六爻五凶羞聖訓豈誣謬恒
德何鮮能不恒自貽咎高齋揭茲名命意亦深厚朝由
仁義行夕惕惟恐後終食不違仁月將而日就常懼名
過實一失不可救靡靡衰薄中得此拔華秀所以天下
士贈詩如輻輳我言何輕重謹譲羣英右乍作而遽息
每每䧟茲疚見賢思與齊援筆不自陋
草亭隠几詩
發土築垣墉坎深作蓮池種蔬平凹疊因高為亭基親
友笑荒陋童僕不告疲游觀與栖息我心惬所宜清風
送佳月細水生漣漪茅簷不尋丈坐與浮雲齊
題朱晦庵周易横圖
伏羲畫八卦萬象已圓明文王八其八注觧己丁寧又
恐人不悟繫辭仍定名周公何殷勤每爻言庶徵孔子
繼三聖披閱極精誠細䟽作十翼廪倒而囊傾所恨王
輔嗣四聖為一經讀之使人迷不見賓主情賢哉子朱
子復還舊畦町探原寫横圖始終一筆成一隂復一陽
七級得全形首尾皆自然安用口舌争
退食自責
憂世復憂身無病欲成疾舉杯不歡飲對案不甘食人
皆日忻忻我獨常戚戚感激一飯惠圖報等深德意氣
一然諾履信不可失十年受國恩舉家不耕織有生俱
皇皇闔門享安佚澤民昔自負不聞一言直論兵嘗自
賢開邊默無策書生例空言素學當再習
公退有感
黎明入官府問米鹽細務簿書堆几案過午仍判署王
事有程課日月敢遲悮但恐致疎虞困憊奚足慮退食
例申未有時沾薄暮觧巾僦舍底塵顔髮垂素飯餘推
枕卧夜短天易曙妻子隔千里八年苦孤寓禄食豈不
榮弱質困馳騖仰慚經濟才萬鈞不勞負談笑天步清
謦欬民室富勲名紀太常軒盖沙堤路華屋豔神仙八
珍不下筯賜予快恩賞誅鋤酬怨怒才命各有分無為
生怨慕
退食静坐
看書才識弱濟世權分卑人生未中年飽食將何為歲
糜太倉米報效無毫釐偷安固自便謗責將誰歸趨朝
署紙尾公退掩柴扉有舌戒莫捫有心廢深思流光何
足惜永嘆傷明時
四月十一日静坐
人皆厭閒寂閒寂豈容得散步既少倦澄心坐自息真
氣忽我從心境一融適深扃隔囂紛良貴無儔匹開卷
晤賢聖鄙吝悉冰釋雖非羲皇人聊爾免羈靮孰能踏
紅塵蜂蟻同汲汲
偶然感懷
士無憂世心何異燕巢幕突熾幕既焚不救巢離墮嫠
不恤其緯所以懼此禍可憐賈長沙痛哭不安卧公卿
盡庸流百口紛沮挫却令主父偃爛額延上座
静坐有感
人生本無事營營復區區朝為利所誘暮為名所驅畏
途冒馳騁權門妄奔趨惡貧憂不足求富豈有餘天爵
不自貴甘作外物奴所喪如丘山所得無錙銖下成妻
子禍上連祖宗汙奴顔復婢膝赧汗沾襟裾殘杯與冷
炙何異餔糟猪天地生萬物厚薄暗乘除與齒即去角
二美不可俱付我以忠信飽我以詩書授受亦已厚粗
不乏所須同胞億兆人凍餒無綀𥜗征戍百萬卒不如
首丘狐余生負何德潭潭府中居有口若瘖瘂有目如
盲夫負罪不知愧尚忍貪膏腴有屋庇風雨尚忍求高
閭有馬不徒行尚忍思駟車息心安命分萬慮俱晏如
宸恩同雨露四海皆霑濡諸子粗成立復我瓜田廬
題姜節婦傳(京父之妹商相作也)
羞惡志莫奪貞節以死守此心人孰無可暫不可久失
夫失其天冰蘖成白首婦道得所安不為名不朽重令
馮瀛王泚顙凝妻手
閱物
人生一何愚精魄常外馳入門嘆貧窶出門慕輕肥神
為事物耗夢逐聲利飛朝遂僥倖志暮愧顛覆悲百事
欲佳美一身不自持此身如舍屋主者當日治此心同
主者有物當依歸屋空主不在屋壊主不知主人定何
適狂醉寢街泥未醒輙復飲老死甘昏迷舍主兩傾散
妖怪相追隨我心非苦空我言豈侏&KR0867;作詩聊自警神
志常融怡
題張公佐畫寒江圖
黯慘發凝沍雪壓長江船崇山界天白僵木無春妍萬
物歸閉藏地裂縮愈堅二老何許來醉歸傲冰天公佐
亦竒士徑拍范史肩筆挽玄冥威毛骨生凛然會當六
月火海沸石吐烟燔爍不可觧展卷時在前
題顧大夫詩卷
醫工顧良輔持卷來求詩我欲相告教醫非我所知我
欲相稱譽不知難為詞漠然還卷軸佳意不可違農皇
去已久夭枉誰傷悲術訛殺天下人命如塵泥豈惟醫
藥子牧民亦如茲我言非詬世顧生宜深思不經三折
肱惡可為良醫
王仲略之子持卷求詩
仲希能尚友遺山善忘年草聖新樂章子孫宜世傳邇
來風俗薄情以勢利遷漠然見父執手澤隨棄捐仲略
吾世契有子乃爾賢迄今四十年墨光猶烱然秋澗題
訓辭廣文贈佳篇不鄙賤衰朽千里來乞言乃伯辭理
盡援筆還自憐願言通家好世世金石堅
寓懷
掩關誦醫方無疾不可治出門值微恙羣方坐虚費藥
品非不佳術業亦深䆳主人信且誠標本吻相對竟無
一效功斂手默辭退天命固難明人事本不昧君子貴
反身愀然還自愧
自釋
天地亦云大傾缺不平滿可能螻蟻軀一一必所願挑
燈悲夜長攬鏡驚歲晚古來大名下素志浩千萬未絶
獲麟傷又起思鳳嘆經世愧無能著書復才短身安子
孫賢賤貧從懶散
書生慕黃卷愛玩倦復披蠅頭錄細字兩眼成昏眵苦
心入冥搜綠髮成霜絲塊坐尺椽下握縮同寒龜冬暖
兒號寒年登妻啼飢尚云有真樂老死不為疲立言發
新論聖道是耶非肺肝良苦心僅得招謗譏壯哉班定
遠奮厲投毛錐生前志已酬身後名益馳一篇西域傳
萬古功巍巍我豈窗下人久堕故紙癡立術當慎始既
久不可移利百方易業此語誠良規萬事莫非命慎勿
羞前為
效李屏山狂童怪語
釋老圖冥獄僅能駭庸愚六經語名教才得籠世儒一
有不羈事蹴踏如土苴豈惟禍未及厚福集其軀天心
驕若人鬼神將何如
有感
聖人善眀理理有不可必聖人善知變愈變愈無極古
今夀且貴一一誠大德古今賤且貧一一皆鄙質成敗
亦若是附會論得失萬事盡偶耳龜蓍昧前識區區賈
長沙徒爾長太息祖父躋餘蹤却享五鼎食
前題
馬援因炎瘴還憶少游辭東坡貶海南始愛淵明詩二
賢人中英豈為聲利迷長才良有餘前途忘險巇猛虎
堕䧟穽飛龍困沙泥回首青雲鶴不落網罟機載瞻九
霄鳳翺翔覽德輝緬懷四賢心誰是又誰非未就武成
功寧食首陽薇
前題
氣機始一動宇宙不自寧一生復一殺舒慘為枯榮巨
運已不齊萬類何能平未滿五千歲已自差中星日月
屢昏蝕河山亦枯傾乾坤時振裂星妖幾峥嶸較以句
月間七晦而三晴大變不可數細異奚足驚所以人世
間治少而多兵正氣未少蘇隂邪已憑陵端人杳粟芥
憸惡同陵京弱肉強者食屈直誰汝明均為風化羽燕
雀茹鵰鷹均為水中物魚蝦飽長鯨始知氣運機萬古
一紛争區區名教言呶呶誰爾聽
天道良好還一一相乘除始焉若太偏了不争錙銖身
居萬鍾富子孫乏簮襦暮為新豐客朝曳朝堂裾慶者
甫臨門弔者已在閭莫喜無故福禍亦與之俱此身幸
苟免後嗣將何如萬事明對待有目何昏愚自甘造物
戲哀樂良區區就舍不失義禍福非所虞不見有道翁
氣數不可拘不見輕世士語默樂有餘不為外物屈無
往不安舒蛟龍一有嗜豢人能醢葅蟲蛾爾何物宜以
燭焚軀
題楊氏家藏山水横幅
畫師貴細密格俗失高趣士夫尚簡潔云遠生意具天
際得歸舟微茫見烟樹重嵓映幽居雲水自朝暮細路
遶寒山還家人獨去吾鄉富此景未遂風烟屨題詩一
嘘嘻把翫洗塵慮
題四皓圖
漢高或罵儒所遇非英偉前星一蕩搖良軰不能止邂
逅園綺徒羽翼已成矣始知高皇心未嘗不重士紛紛
𤨏屑材一罵已汙齒事定復還山世塵豈能凂彼哉魯
兩生固陋竟不起遂令朝廷上永絶二代禮
䟦山谷書藁
修辭立其誠下筆無草草尺牘亦細事謹密猶起藁後
人何荒唐萬言一揮掃侈心誇敏捷自謂足妍好閒窗
明眼人咀嚼細論討萬山無寸玉棄擲復誰寳開卷愧
前賢得名何太早
自適
作詩匪求名言情代吟嘯作字非悦人形寫胸中妙辭
筆偶從心美惡忘譏謂人生各有嗜一一豈同調孰無
功名心應時發輝耀自非瑚璉噐惡得升廊廟幸兹謬
通籍禄養離屠釣鉛槧老年華自憐還自笑
無人静掩關日永如歲年不著牀下履凝然肖枯禪羣
鳥何許來相呼鳴樹顛書帙盈几案閱卷時一眠欠伸
還坐起簾影日西偏安得騎鯨客細詠坐忘篇
題耕讀軒沁州韓君錫之所居也乃子來請詩
遺山諸公先有此作
有田能力食恥學官倉鼠著書澤後世不願隨人語長
松北窗風疎竹南楹雨枕上羲皇人外物皆糞土
自遣
賜也不受命貨殖亦已豐回也樂安分簞瓢恒屢空齊
在聖門下學術已不同莫訝叔世士隨俗論窮通年來
墮游宦年去風轉篷桂薪米玉地兩見燕雪冬旅進狂
斐辭唧唧吟砌蛩坐看封侯人吐氣飜長虹我豈無口
耳抱膝如瘖聾恥窺端木墻願躡顔氏蹤熱中不可作
長嘯來清風
䟦徽宗所書千字文
書翰乃心畫因外以知内羲皇畫八卦天地萬象備人
文化天下聖功非進技晉武唐太宗猶足見英氣吁嗟
宣和殿顧影求妍媚日與童蔡流瘦硬誇新製他日韓
州行擲筆始知愧
題惠崇瀟湘煙水圖
惠崇烟霞人蕭散江湖身心與雲水一禽鳥亦相親物我
共閒適萬象同陽春愛畫非畫師模寫造化仁獐猿兩
癡黠相戲復相馴鵝鴨雜鴻鴈游泳全天真汀花迷岸
草茂林連修筠風蒲霜葦外紅蓼欹白蘋物物自榮悴
不知憂斧斤寫生得生意一洗俗筆塵我生亦良苦公
廨困冠巾民訟千萬端吏罪如魚鱗訓諭不能息笞箠
慘傷人對畫空自慙何時風俗淳萬類各得所同作太
古民魚鳥亦咸若草木含芳新
偶成
人材應時須用舍奚在已所以掩鼻笑正恐不免耳生
與噲等伍背汗增愧恥螻蟻既墮地未見寒餓死可憐
奔競徒賤辱無不至蹴爾而與之乞人且不視
無題
此心本虚明百欲日昏蔽譬如鏡積塵不復加磨礪愈
遠愈㤀反與馬牛無異既無賢父兄學校久亦廢耳目
所見聞倀鬼雜魑魅習熟為當然寧復知慙愧天道如
循環亂極應還治英哉賈長沙太息更流涕可憐漢孝
文苟且承秦弊茲時去古近三代良可繼失時而不為
令人增嘆喟
氣質苟不高百為皆瑣屑趨向日汚下逐逐聲利轍年
來省前非改圖當勇决堯舜至周孔八聖吾慕悦立德
與立言汲汲追前烈求心即師友自語自磋切必待文
王興庸懦非英傑松柏一出土便與蓬蒿别已見千尺
姿從渠歲寒雪
五十無所聞固為聖人棄矧余已六旬耳目漸昏瞶雖
逢庸鄙人謂我不足畏壯年不可追知悔當自勵倒行
而逆施斯言何自棄莊敬可日強憤悱通必邃夀考吾
不知力進王良轡
夜行固云差失道苦不遠天明得正途歡喜忘呀喘我
車頗堅完我馬亦強健白日雖過年僕御皆再飯周道
直如矢良辰未晡晚聖域望九關觀光得吾願
拘以形氣微與天不相似我心即天心人天本無二凡
天之所有我無一不備克去形氣私量包天地外知化
且窮神述事而繼志彌綸復裁成了却大人事
衛青霍去病起身自滛奴所知勤皂隸何者為孫吳一
朝當帝意總節持兵符出塞三十萬入塞三萬餘無人
問二子方略果何如李廣飛將軍受制於庸愚敗死不
封侯數竒良悲夫
賈誼真英才王道乃素學孝文好無事欲為還齷齪公
卿盡庸愚厭已忌超卓鵩鳥亦知天飛飛入帷幕不遇
庸何傷王道惜冥漠
朝誦論孟辭暮誦六經言臨事毛髮比一一皆差愆此
病果何在不識我之天我天殊不遠性理即真源真源
一淵静動止合自然泓澄百鍊鏡流行派萬川
去月呼使君今月呼參卿而我竟為誰側耳隨呼譍貴
賤不自持甘為世枯榮譬如畫家筆汙潔幾紅青又如
築夫幹從人恣沈升人生豈物耳終老無定稱夢寐驚
寵辱俯仰徇虛名
禀受作猛虎一飽肉百斤脱殼為秋蟬饜飫風露晨二
蟲各有適不知天地仁人出萬物表反自喪其真既羡
晉楚富復傷顔氏貧物生本不齊安能同一均奪彼以
與此怨尤徒悲辛
顔淵問為邦樊須請學稼同在聖門中人品自高下執
一不知人玉石俱同價所以三閭翁寧死不廽駕
胸中富義理肆口能成文區區既問學漫費綴緝勤余
生過中年讀書頗有聞物外不眩惑少覺德性尊聖域
固云遠循序亦能臻
瞑坐惜眼力絶慮静靈源四十無所聞安用贍空言毋
貪文字名正坐蠧塵昏呫呫誰汝聞何異蚊雷喧書生
太癡絶甘愛古語謾坐看青雲士龍馬乘高轅秋風墮
木葉蕭蕭走前軒歲序與流水冉冉相馳奔
好事得入手急行能幾多况復墮閒散萬慮成蹉跎惟
余誰作祟搜抉傷天和擾擾靈府間起落如飜波以茲
銷年光冤哉雙鬢皤
近喜蔬食故效淵明形影神相贈之什
木借土為天人以食為夀精粗苟無毒隨遇宜即受鼻
竅矜小慧愛惡辯馨臭舌本亦多事咀吮分薄厚交為
心主累梗塞不下脰鼻舌誇忠勤百味不易售枯腸殷
雷鳴怨謗生訾詬四體隨怨尤癯瘁如在疚榮衛日枯
澁毛髮復萎瘦心君不自安久乃悟昏謬坐為二子欺
我思一何繆人生各有分萬鍾而一豆庾郎三韭貧何
曾萬錢富夷齊首陽薇漢武上林狩豐約貴安命可知
不可究以爾婦寺忠適足為吾垢
才答命
鐵利成名劒銅良作明鏡受才苟不佳莫致千金聘雖
為愚瞽售究竟乃僥倖識者一過目捉擲糞壤並見棄
誠當然寳藏諒非正顧我才不才何故為定命
戲問正平求卜有感而作
龜筮問前期前期豈難知只取已去日前期即如茲天
壤一枵瓠百蠧分膏肥萬事亂無緒今古一棼絲小知
良苦辛得失分銖錙豈知咸偶然才術將何為天公設
權衡低昂竟誰特理有不可窮愈窮心愈迷去日何了
了前途復何疑前非較今是了不争毫釐高哉靖節公
把菊醉東籬
君復卿契失明作此寄慰
前歲聞吾兄目疾既而又聞日漸昏眊不意竟至幽
障以吾兄平日仁静淡薄不宜致此亦宜順受其正
寄呈鄙語情見乎辭
子夏晚喪明羣友走慰哭不意我良友亦復遭此毒初
聞驚痛心憂疑日三卜傳者審不悮老淚寫幽獨作書
將拜問書成不忍讀恐傷吾友心置書塵滿幅愚計雲
蔽日不久明當復誰謂歲月深神光不容贖壯志宜自
寬内視炳如燭高情素深静萬事不掛目鏡心自清昭
受順耆年福
送王文琬北行
騏驥萬里足芻豆非所急志士百年心不在升斗食賈
誼政事書王通太平策忠悃三愛君惻楚重憂國所懼
非饑寒此志竟誰識此生何多幸乞言辱前席良玉宜
三獻兩足不可惜去去持素學青雲展長翮勿為圖一
官巡門不寒乞
腹疾自警
胃廪良有限口貪欲多有多欲無所容養生反招咎邇
來得腹疾諸藥莫愈救自思致疾源禍腹以悦口口悦
媚斯須腹疾係夭夀美味如佞人急拒已喜受所以神禹
心覆杯惡旨酒養小以失大茲言銘不朽
五月十四日晨起自警
壯年懶讀書志與聖人遠炎炎競功利安佚事游衍老
來頗知味精力警衰晚五十三年非自愧足徒踐覆轍
既知改白雪鏡未滿我心固非石堅定不可轉晚節得
聞道往罪庶當免老懷期益壯滄海一蠡淺
雨過路滑蹉跌傷右手自訟自怨而作
老大氣血衰保護不充續胡為致蹉跌顛仆損筋骨腫
痛色青紫百療苦餘毒呻吟三十日面垢廢盥沐緬懷
樂子春下堂忽傷足自怨復自艾不孝那可贖行父母
遺體㤀敬自貽辱我今得此罪嘉言才三復從今一言
動敬慎仍約束抑抑衛武公愈老行愈篤弗畏即入畏
聖訓惜虚讀
