提要别集類四(元)
紫山大全集二十六卷
(臣)等謹案紫山大全集二十六卷元胡祗遹
撰祗遹磁州武安人元史本傳載其字曰紹
開然今民將在祗遹乃文考紹聞衣德言實
周書康誥之文核其名義疑紹開當作紹聞
元史乃傳刻之訛也中統初張文謙宣撫大
名辟祗遹為員外郎後官至江南浙西道提
刑按察使延祐五年追贈禮部尚書謚文靖
是集為其子太常博士持所編前有其門人
翰林學士承旨劉賡序稱原本六十七卷歲
久散佚今據永樂大典所載裒合成編釐為
賦詩餘七卷文十二卷雜著四卷語錄二卷
其間雜著一類祗遹一生所學具見於斯然
體例最為冗𤨏有似随筆劄記者有似短章
小品者有似莅官條約者有似公移案牘者
層見錯出殆不可名以一格考賈誼新書皆
以所作治安策及言事諸疏割裂顛倒各自
為章别標篇目說者以為平時記錄之稿其
後聯綴成篇而上之祗遹是集或亦是例歟
史稱其官右司員外郎時以論事忤姦相阿
哈瑪(案阿哈瑪原作阿合馬今改正)外遷太原路治中提舉
鐵冶欲以歲賦不辦責之及其莅職乃以最
聞官荆湖北道宣慰副使時辨誣告不軌之
獄官濟寧路總管時擘畫軍政八事並修明
學校之法又稱其所至皆抑豪右扶寡弱敦
教化厲士風蓋以吏材名一時而無一語及其
文章今觀其集大抵學問出於宋儒以篤實
為宗而務求明體逹用不屑為空虛之談詩
文自抒胸臆無所依仿亦無所雕飾惟以理明
詞逹為主元代詞人往往以風華相尚得兹布
帛菽粟之文亦未始非中流一柱矣惟編錄
之時意取繁富遂多收應俗之作頗為冗雜
甚至如黃氏詩卷序優伶趙文益詩序贈宋
氏序諸篇以闡明道學之人作媟狎倡優之
語其為白璧之瑕有不止蕭統之譏陶潜者
以原本所有姑仍其舊錄之而附糾其謬於
此亦足為操觚之炯戒也乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
紫山大全集原序
文章以氣為主其為氣也至大至剛以直養而無害則
塞乎天地之間賡讀紫山胡公文集見之矣紫山公自
號也諱祇遹字紹開磁之武安人大父嵩泰和名臣考
德珪正大四年進士儒林郎主耀州富平簿北渡後公
未及冠便能從諸生習為程文非所好也潛心伊洛之
學慨然以斯文為已任一時名卿士大夫咸器重之中
統龍飛銳於求治張左丞文謙宣撫大名辟公員外郎
入為中書省詳定官至元改元詔立學士院以應奉翰
林文字被召俄兼太常博士百年墜典一朝而復天下
翕然稱之以為禮樂文物盡在是矣中書以公優於為
政輟充戶部員外郎尋轉省左右司直言正色無所顧
忌重忤相臣意出為太原治中外示優容内實中傷之
會改河東提刑副大使而罷省幕同僚有驟至執政者
終銜之江南下調荆南宣撫副使十九年權奸事敗庶
政一新掄選牧守授濟寧總管考課為天下最擢山東
憲使齊魯風俗為之一變就拜翰林學士不赴又明年
提按淛西平江税司邏卒恐嚇市民贓露公决遣之行
省頗有違言即輕舟還相下築讀易堂以居若將終身
焉二十九年制詔以耆儒碩德徵凡十人公在第一辭
以疾不起時年甫耳順矣卒年六十又七書法妙一世
脱去翰墨蹊逕自成一家唯鹿庵紫山兩公而已平生
著述易解三卷老子解一卷詩文號紫山集者六十七
卷公薨二十年賡以事道過彰德其子太常博士持將
鋟梓以夀其傳懇以序引為請賡以不敏辭迨四三年
而請益堅嗚呼賡嘗師事鹿庵先生得告還東平前諸
生謂公曰敢以是數後進累吾紹開且命之羅拜公避
之鹿庵良久曰以師友之間待乎公遂諾焉賡才力譾
薄獲與搢紳之列殘膏剰馥得公沾丐者多矣此意豈
可忘哉公之出處行已大方有野齋秋澗所撰神道碑
祠堂記在感念疇昔非敢以為序也姑述其梗槩云爾
延祐二年重九日翰林學士承旨榮禄大夫知制誥兼修
國史門生劉賡序
