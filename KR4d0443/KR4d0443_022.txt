紫山大全集卷二十二元胡祇遹撰
雜著
寶鈔法
凡物貴生於不足賤生於有餘不足人實為之近年五
糓布帛諸貨百物湧貴者物不足也鈔法日虚者鈔有
餘也有餘則作法以斂之不足則作法以增之方今之
弊民以飢饉奔竄地著務農者日减日消先疇畎畆抛
棄荒蕪灌莽荆棘何暇開闢中原膏腴之地不耕者十
三四種植者例以無力又皆滅裂鹵莽五糓布帛民生
日用急切之物豐年已不足少至水旱十室九空物安得
為之不貴趨末利學異端奢侈滛靡衣不以蠶食不以
耕游惰僥倖之人與農相半生之者寡食之者衆物安
得而有餘哉由是觀之五糓衣帛常苦於不足不足則
不得不貴失胎無母之鈔十巳六七加以川流海溢泛
濫四出巳苦於有餘有餘則安得不賤為今之計可斂
者鈔而無法以斂可增者農而無法以增饑寒日用之
物日益不足權信之楮幣日益有餘貴者益貴賤者益
賤雖使桑弘羊劉士安之徒復出亦無以為計矣為機
變之巧者必曰有是哉子言之迂子智之拙也農不可
一日而成鈔不可一日而闕今之鈔即古之錢行錢之
法民患輕則作重幣以行謂之毋權子若不堪重則多
作輕而行之謂之子權母重者行其貴輕者行其賤鈔
法亦然曷若改印新鈔一當舊五朞年之内舊鈔自廢
鈔與百物適平愚難之曰是恐不然鈔代百物之交易
所恃者信而巳一失其信民莫之從新舊均為之鈔何
優何劣非若五金之精粗鼔冶求索之難易也難者必
曰鈔者國之大權大法一輕一重出自一言何不可之
有是又不然漢武帝以白鹿皮幣直四十萬錢果可行
乎以新換舊徒失其信積鈔之家不勝其損破家壞産
粟帛之家不肯從賤或至閉糴愚恐農工兩受其禍無
益於國上策莫若務農務農則地無遺利粟麥布帛如
水火斗米三錢其祥自至務農之要莫先於抑末何謂
抑末竒技滛巧不鬻於市冠昏喪祭吉凶慶弔之禮飲
食衣服車馬宫室上自公侯下及黎庶各有等差定為
令式越禮踰制者有罪務從敦朴純儉凡有力役不奪
農時悉以游手不農者當之去不急之有司減冗官削
冗吏沙汰僧道醫儒僧道醫儒其名而商賈小人其行
者皆入編戸願為農者五年無役為農者衆布帛五糓
豐足百物之價不勞估計均平而日自減賤不妄費賞
賜支發兼以銀兩粟帛則鈔價日實方今工農交易鈔
雖虚物雖實而民不甚苦者百物工價彼此稱量相敵
而若不相虧惟省部隨朝官吏與外路無公田者曰費
不足若減去冗文則冗員可削其半所謂月俸貫石相
半春羅秋綾斟酌給降足以養廉有公田者不在此限
前人有言無以小害大又曰功不百不變法慎不可以
一二不便者輕變成法以愚觀之向之耗壞鈔法之弊
如立總回易庫諸路行錢以鈔貴買諸物買金換銀良
馬美女竒珍異貨之賄賂貢獻今皆革去但能節用務
農戒奢侈去浮冗抑游惰只此數條不惟實鈔一舉而
數得實天下無窮之福古人用錢後世易而為鈔止欲
便交易賫使流通糓帛均百貨之價而巳非欲求利也
非不欲也勢不敢也何為而不敢夫物之寒可以為衣
饑可以為食者貿易之際略不相信猶棄擲而不為用
况無用之物乎此不難諭正如北方刻木交質以易馬
羊牛一失其信則刻木其足恃乎故行鈔之法鈔為子
而百貨為母母子相守内外相應貨重而鈔輕則斂鈔
鈔重而貨輕則收貨一弛一張權以取中母子既以信
相應鈔貨價平而不偏如此則雖行之於萬世而無弊
捨此之外一有營利之心則其法自壞方今鈔太重而
物太輕比之初年一貴一賤或至加五或至減半主權
衡者利其鈔價之高多發而易行不恤傷農不知務權
細民所有者布帛官司所收者寶鈔賫布帛赴庫換鈔
司鈔者懼其割之難託以無鈔而不售布帛之價日損
日減近年市價絲一斤直鈔九錢官司限定百姓每着
絲一斤折納鈔一貫伍百鈔價日增絲價日賤復壅滯
而不售民甚苦之姦貪乘利之人市井之間又立擇鈔
硬鈔之目愈高其價是使國家流通均平百貨之寳化
而為傷農刻價壅滯諸物之一虐法耳主之者不知民
情所苦之為可懼不務均平其法又將隨路諸庫鈔母
輦至京師以備不測之用何不思甚也積厭苦虐法之
情又示之不信儻市井唱呼曰鈔無母多失吾苦虐法
也久矣又以吾民寄庫金銀一旦詐一片紙而巧取之
所存者無用之敗楮耳寶貨之法民不信矣至此則雖
有心計若弘羊鞭算如劉晏亦無如之何矣蒙判送講
究行用銅錢事銅錢交鈔寒不可以衣饑不可以食均
之二物皆非切身實用之貨聖人以其絲絹綿布之不
可以零分粟麥百糓之不可以遠賫假二物守之以信
以便交易而巳以優劣較之則交鈔優於銅錢請以今
日之事言之元寶貫鈔行之十有餘年鈔法愈實通利
如流水者以其母行在貫鈔獨行無他貨以相雜也一
有他貨以相雜便有優劣輕重銅錢與鈔並行是以他
貨相雜也即今前代舊錢銷費無幾縱有當立法一新
亦不可用銅器亦糜費無多必當設官置吏即山冶銅
方得鑄造工本亦不為輕至於懷挾賫擎遠近交易不
若貫鈔之便利兼鈔法通利錢法必不能相勝少鑄則
不能徧及天下多鑄則虚費工本堆積而無用徒雜亂
鈔法貨立二價漸不為便亡金風俗積錢而不積鈔是
以鈔法屢變而屢壞蓋以錢鈔相雜錢重鈔輕又不能
守之以信故也今披詳通典所載天寶中鑄錢一貫工
本亦相近一貫廢本勞力並無利息目今每歲印鈔八
萬餘錠蓋以絲線包銀宣課官為收鈔所以流傳通行
略無凝滯今既鑄新錢布散民間絲線包銀宣課必當
依貫鈔例收錢不收則法不行假若收錢一萬錠減貫
鈔一萬錠收錢二萬錠減貫鈔二萬錠則鈔法不減而
自減不澁而自澁積錢既多每遇大支發如襄陽用兵
一歲不下支鑄二三萬錠若全支發鈔則不唯鈔數不
敷亦致銅錢積滯而不行必須錢鈔兼支且如支銅錢
一萬錠每小錢一貫重七斤五十貫重三百五十斤五
百貫用車一輛計用大車一千輛豈止虚費脚力實亦
失誤急速支持至於西蜀四川之賞河西諸路之應辦
開元遼東等路之調度上都等路之和糴又不下數萬
餘錠必須錢鈔相兼似此斤重恐失措置難者若曰遠
方則用鈔京師近裏城邑則用錢兩不相妨何必搬運
是大不然錢鈔中停尚有偏枯有無不均必生偏弊若
欲就彼鎔鑄錢法初行民未取信數處分鑄鮮不為姦
若為鑄錢工本深重儻别立錢價則鈔法隨即虚壞鈔
虚而錢不適用兩者俱失尤為不可竊恐萬一徒以廢
工難用之錢沮亂其易造流通之鈔上阻國用下惑民
心鑄錢之議似為未便謹具錄通典天寶鑄錢科例在
前洪範三八政一曰食二曰貨蓋食者民之天民者邦
之本國無民則君誰與守民一日不再食則飢又飢屢
飢則死然則國無三年之食國非其國豈虚言哉饑寒
切於身雖慈父不能保其子君安能以有其民哉貨泉
貨本之輕重流通所以平百物而信萬民一失其本一虧
其信則百物之貴賤無凖或壅滯而棄如糞土或翔湧
而重於金或物輕錢重或錢輕物重傷農傷工皆受其
禍信既少虧衆莫憑據古人之於貨泉豈敢斯須而不
為之權衡哉又鈔法平百物貴賤之失中便萬民交易
之難准故立帛布交鈔之法上下相信信以濟事非欲
以不可食不可衣無用之紙而易下民汗血所致有用
之糓帛也為國家者度量百物交鈔之孰多孰寡而散
斂弛張之物重則鈔輕鈔輕則作法以斂之鈔重則物
輕鈔重則作法以出之是物價與鈔法兩得其中農工
不傷子母相藉國不求利而利益大中統建元鈔法初
立公私貴賤愛之如重寶行之如流水交鈔一貫買絹
一匹鈔五六十文買絲一兩米石鈔六七伯文麥石鈔
五六伯文布一端鈔四五伯文近年以來價增六七倍
漸至十倍以至諸物及傭工之價直亦莫不然反覆思
之時和歲豐無旱乾水溢之災米粟非不多也布帛非
不廣也戸丁滋壮商旅絡繹百物出積然而物價日增
日貴者鈔虚故也鈔多則物自重執政者當知其弊而
拯救之今略舉致弊之由陳其救弊之術伏乞詳酌施
行
一天下戶口若干商旅賣買收税若干茶鹽課程若
干包銀絲綿若干和買和雇造作用鈔若干百官俸
若干總計已上諸名項及該載未盡錢物每歲公庫
收發私家消用計可用鈔若干昏爛燒燬鈔若干計
其數度其出入多寡而印造之如此則庶有成法權
衡在我不致多印妄費鈔虚而物貴不致少印鈔寡
而物賤即今略不會計止知多行印造更於支發供
給是以鈔日益虚
一盜臣私家盜印姦貪無厭車載船装徧行諸路回
易物貨假如米麥每石時估本直一貫行鈔者利於
得物自添價數倍如此則鈔安得不虚物安得不貴以
致無胎之鈔遍滿天下若不作法以斂之物價終不能
賤鈔法終不能實斂收之法無多大凡為盜臣印錢無
問多寡悉皆官鈔究問見數即日仰所在官司盡數拘
收入官别議支發行用
一盜臣置立總庫舉放利息無賴狂貪買官之人一言
片紙動輒數千萬貫即今本利落空賣官者得鈔復增
價以易諸物自盜臣覆敗總庫雖罷打算徵收未見立
行亦合一一推驗本息盡數徵收入官别議區處
一鈔法每鈔二貫文當白銀一兩鈔一十四貫八百文
當黃金一兩盜臣自壊其法徵金於辦課官金一兩收
鈔百兩南省官賣官鬻獄止要黃金金一兩賣至鈔百
五六十貫回易於官庫則官庫無金是使人明犯私買
私賣之罪金價日增鈔法日虚自盜臣傾覆金銀雖自
减價然禁人於官庫不得倒換金銀此弊尚存宜速改
正
一盜臣嗜利賄賂公行所取者良金大珠美女名馬
竒珍異貨求官枉法者不得此貨不能得官故視鈔
如糞土近年京師官吏筵會飲食淡薄者費鈔十餘
錠甚者倍之此風不可不禁苞苴交往嚴行治罪酒
筵奢侈勿循前愆衣服裘馬務從儉素此亦寶鈔之
一端也
一諸路官鈔庫近年並不關諸上司抑勒不放支發
為無倒換官吏攅典閉門閒坐虚食月俸因緣移易
借貸多有失䧟官吏既無倒換民間私自回易富者
乘時以邀利貧者甘心於損折鈔權重輕孰主張是
今欲鈔法流行諸路鈔庫點勘見數無失䧟者即委
本官赴戶部呈省關支失䧟者勒令倍償别委新官
交代倒換流行毋致澁滯
一近年零鈔銷磨盡絶至於百文者亦絶無而僅有
所以元直十文五文之微增價數倍交易之間不能
割絶以致即當寄留欺謾澁滯如諸路鈔庫關請十
分為率百文以下零鈔當發七八分以救積弊以便
市易兼交鈔所以便於交易者以其比之絲絹麻布
金銀縀匹能分能零也且小民日生旅求升合者十
盖六七圖錙銖之利者十盖七八若無零鈔何以為
生何以為成市寶鈔法除印造諸路倒換昏鈔外無
多印造賞賜諸人當給見在諸物無給寶鈔民間昏
嫁四季衣服各一套氊被首飾外不得多索財錢妄
費越分紛華美麗無官之家不得衣金錦插珠翠居
第衣服車馬筵宴當立貴賤定制物不妄費則百物
有餘百物有餘則價錢日減百物價賤則鈔法日實
矣
又鈔法虚之弊
一風俗奢淫于下妄費榖帛穀帛妄費則實用之物不足
不足則物價日增物價增則鈔日益虚婚姻喪祭吉慶
田宅車馬衣服飲食之類略無貴賤等級
一支發妄費於上則散布日廣鈔廣物儉買物者衆生
物者寡鈔有餘而物不足不足者貴有餘者賤安得不
虚
論聚斂
傳曰與其有聚斂之臣寧有盜臣然則為大臣而務聚
斂見棄於聖人見疾於天下見絶於後世直比以為盜
聚斂之惡其可為也哉以今觀之欲為聚斂而材不能
濟其惡智不能遂其姦負盜臣之名而實非穿窬之傑
何則古之聚斂之臣財聚於上民怨於下猶能使國富
兵強帑藏充實而施為遂意如秦之商鞅尚功趨利漢
之桑弘羊唐之劉晏籠絡鹽鐵使富商大賈不得其利
農民不被其害宋王荆公立新法青苖助役又劉晏之
罪人尚以巧取暗奪日削月消使民陷於貧瘠罪戾而
不自知聚斂之惡至此可為極矣今之聚斂則不然不
規畫不會計不知生財之道取財之方不量民力之重
輕田力之厚薄水旱疾疫殍餓流亡舉不知之直挾朝
廷之威而督責號令白取於民今歲賦稅百萬緡石来
歲加倍来歲又加倍正如竭澤而漁於我何有牛山之
木旦旦而伐使天地生息之仁不能相繼尚不知懼自
以為忠勤吁悲夫照勘近年費用日廣絲銀宣課税糧
民力困敝不敢增加常遇豐年蠶麥大熟盡力辦集尚
有逋欠量入為出之法既不敢裁減審天下之大計者
宜如何哉將坐視帑藏之空乏而加徵巳困之民歟抑
當立法以救歟竊見開場之利不為無補夫天地之生
物南北異宜懋遷有無堯舜之所必行當時偶有以停
罷聞奏者辭勝於理無有面折廷爭之人聖旨權依停
罷今日大臣誠能款曲陳說以為當行之事公私兩便
解前日之惑理到言盡聖意未必不從但數年以來無
人再言所以停止不復舉行即今南貨銷鎔盡絶價增
數倍我家中原所出之貨每歲虚隨土壤棄擲腐朽而
不為用謂土産之藥物人参防風甘草等物輦之而南
則為寶貨積之於本土則為棄物農人無地耕穫不能
為他藝者旬月之勞㔉草藥三百斤可賣錢十餘貫終
歲差發可辦商賈之有財本者以千貫之物往返半歲
之間化為數千貫何憚乎生理之不厚科差之不供貨
既流通轉相貿易舟車流行店舖和煦居者行者有智
有力者皆得養生之利自罷場巳來坐賈無所獲行商
無所往舟車留停道路蕭條以我所有易得致富之貨
廢棄而為無用我之所無必用之物湧貴無所致得計
失計於斯灼然倘蒙聖衷允許開場之法當改前轍公
選品官中通錢糓廉幹者數員充場官官賫寶鈔我之
商旅諸貨至場估計元本及路費脚錢外更給加五利
息給付寶鈔令客旅還家買到諸貨北場官與南官官
為貿易仍於許州南京置局停積見數驗戸口多寡分
散諸路平凖庫及鈔庫依市價官為貨賣得到本息徑
赴中都萬億庫送納以供經費如此歲為定法場官非
其人則換易别差物價隨時高下慎毋致商旅之無利
能使舟車如流諸貨輻湊此亦錢流之一端也
論司農司
樊遲請學稼子曰吾不如老農蓋學業有專攻苟以不
通無用之虚言亂人耳目則不若不論之為愈也老子
亦曰我無事而民自富唐柳子厚見當時勸農之弊反
致勞民廢奪農務故以種樹為喻而作郭槖駝傳誠萬
世不刊之名言也誠使外無兵事内無土功租賦輕薄
官吏省事蠶而得一絲為農者曰此吾篋笥中物也耕
而獲一粟則曰此吾囷倉中物也如此則父詔其子兄
勗其弟姑訓其婦唯恐耕蠶之後時菑穫繅織之不盡
善何待勸諭而後勉焉今之為農者賣新絲於二月糶
新糓於五月所得不償所費就令豐積亦非巳有加之
事役逼迫略無虚日屋宇損壞不暇修補貧苦憂戚遑
遑相仍若然則雖以甘辭巧語百端訓諭亦徒應命而
莫之能行矣勸之以樹桑畏避一時捶撻則植以枯枝
封以虚土勸之以開田東畆熟而西畆荒南畆治而北
畆蕪就有務實者從法而行成一事而廢一務必不能
兼全何則力不足故也農官按治司縣供報簿集數目
似為有功核實農人篋笥倉廩一無實效他日以富實
之虚聲達於上姦臣乘隙而言可增租税矣可大有為
矣使民因虚名而受實禍未必不自勸農始而況中間
教條有不能行者三之二勸以親睦而鬭訟並興諭以
力勤而偽惰百出至此則非無知小民之罪教之者致
其罪也古人一夫受田百畆餘夫二十五畆田畆與民
力相應今欲使一夫效兩人之力一日成二日之功斷
無是理方今之務莫若敦本抑末古人孝弟力田者别
加旌表今之最苦者農民而游手好閒以口舌趨末利
商賈之徒挾輕貲而無定居不占籍不應租税者甚衆
倡優雜類茶酒店戸飲食衣服華麗於仕宦之家而國
家莫知禁遏反得納交於王公貴人之門纖巧滛技全
免差役傳曰示之以好惡而民知禁以此較之今日所
好所貴者何人而所惡所賤者何類也好惡相反如是
而欲為農者勸不亦難乎古語曰功不百不變法利不
百不易業故於變常改作之際論議思慮周折詳盡詢
謀僉同衆心樂為然後舉而行之近聞司農司陳兩省
議分立諸路水利官某僣冒位卑言高之罪妄議以為
不可者方今四道勸農號令聚集呼召教諭一夫百畆
常力常業之外督責種木區田等事義社義倉民巳困
於煩擾請以目今實事證之均為一水其性各不同有
薄田傷禾者有肥田益苖者懷州丹沁二水相去不遠
丹水利農沁水反為害百餘年之桑棗梨柿茂林巨木
沁水一過皆浸漬而死禾稼亦不榮茂以此言之利歟
害歟似此一水不唯不可開當塞之使復故道以除農
害此水姓之當審不可遽開一也荆楚吴越之用水激
而使之在山此蓋地窄人稠無田可耕與其飢殍而死
故勤劬百端費功百倍以求其食我中原平野沃壤桑
麻萬里雨風時若一歲收成得三歲之食荒閒之田不
蠶之桑尚十之四但能不奪農時足以豐富何苦區區
勞民反奪農時一開不經騐之水求不可必之微利乎
此二不可也前年在京以水上下不數里小民雇工有
費鈔數貫過於一歲所有絲銀之數竟壅遏不能行何
况越山踰嶺動輒數百里其費每戸豈止鈔數貫其功
豈能必成有天地以來歷數千萬年之久經千萬有智
之士其事既不舉行足見其不可為用此三不可也且
如滏水漳水李河等水河道岸深不能便得為用必於
水源開鑿不寬百餘步不能容水勢霖雨泛溢尚且為
害又長數百里未得灌溉之利所鑿之路先奪農田數
千頃此四不可也十年以來諸處水源淺澁御河之源
尤淺澁假諸水之助重船上不能過唐莊下不能過楊
村儻又分衆水以灌田每年五六百萬石之糧運數千
隻之鹽船必不可行此五不可也四道勸農巳為擾民
又立諸道水利官吏土功並興紛紛擾擾不知何時而
止費俸害衆此六不可也愚繆所見如此伏乞詳酌施
行
論農桑水利
一論人無餘力而貪畎畆之多詩曰無田甫田惟莠驕
驕古者一夫受田百畆步百為畆比之二百四十步為
畆不及其半耳地非不足而儉於百畆大扺一夫之力
終歲勤動無懈無怠百畆之田猶不能辦後世貪多而
不量力一夫而兼三四人之勞加以公私事故廢奪其
時使不得深耕易耨不順天時不盡地力膏腴之地人
力不至十種而九不收良以此也
二論牛力疲乏寡弱而服兼并之勞地以深耕熟&KR0008;及
時則肥能如是者牛力耳古者三牛耕今田之四十畆
牛之芻豆飽足不妄服勞壯實肥腯地所以熟今以不
芻不豆羸老困乏之牛而犂地二百餘畆不病即死矣
就令不病不死耕豈能深而&KR0008;豈能熟歟時過而耕犂
入地不一二寸荒蔓野草不能除去根本如是而望畆
收及於古人不亦艱哉
三論有司奪農時而使不得任南畆農以時為先過時
而耕植力雖能辦亦必不穫况力不足耶今日府州司
縣官吏奸弊無訟而起訟片言尺紙入官一言可決者
逗遛遷延半年數月以至累年而不決兩人爭訟牽連
不干礙人四鄰親戚鄉老主首大戸見知人數十家廢
業隨衙時當耕田而不得耕當種植而不得種植當耘
耨而不得耘耨當收穫而不得收穫揭錢舉債以供奸
貪之乞取乞取無厭不得寧家所以田畆荒蕪歲無所
入良可哀痛雖設巡按察司略不究問縱恣虎狼白晝
食人誰其憐之
四論種植以鹵莽滅裂而望豐穰土不加糞耕不以時
&KR0008;不破塊種每後期糓麥種子不精粹成熟不鋤不耘
雖地力膏腴畆可收兩石者亦不得四之一儻不幸雨
澤不時所得不償所費
五論不遵古法怠惰不敏暵地社種麥皆團科種一粒
可生五莖地不殺暵天寒下種子一粒止得一莖所獲
懸絶如此糓宜早種二月尤佳糓生兩葉如馬耳便鋤
既徧即再鋤鋤至三四次不惟倍收每粟一斗得米八
升每斗斤重比常米加五今日農家人力弱貪多種糓
苗高三四寸才撮苗苗為野草荒蕪不能滋旺叢茂每
科獨莖小穗勤者再鋤怠惰者遂廢所收畆不三五斗
每斗得米五升半為糠粃
六論勸民務農而不使民知為農之樂古人之勸農春
省耕則補不足秋省斂則助不給問民之所疾苦而哀
憫子育之愚不能者則欵曲細密教道之以法非不量
其力之所不及而督迫鞭扑之一夫之力而責以當數
人之任聚集期會而反廢時日官吏雜沓使民供給酒
食之不暇水旱風霜蟲蝗之災不恤不憐歲不登家闕
食而賦税如故虐下欺上徒取文具官不得富實之利
私不能免凍餒之苦棄本逐末賣田賣牛流離奔竄皇
皇然無定居産業丁口衆多不能移徙者代當逃戶差
役日就困苦貧乏冤苦失職不可枚數此其略也
七論農家隨俗亦皆奢侈過度而妄費糓帛匹夫匹婦
終歲勤動歲終所獲除納官奉公之外不能供半歲之
口體今日男婚女嫁吉凶慶弔不稱各家之有無不問
門第之貴賤例以奢侈華麗相尚飲食衣服擬於王侯
賤賣有用之糓帛貴買無用之浮滛破家壞産負債終
身不復故業不償稱貸農室既空轉徙逃避農業亦廢
有司略不禁治豈不可嘆
論逃戸
漢人鑿井而飲耕田而食蠶績而衣凡所以養生者不
地著則不得也故安先世之田宅服先疇之畎畆守前
人之世業十世百世非兵革易代擄掠驅逐則族墳墓
戀鄉井不忍移徙此漢人之恒性漢人之生理古今不
易者也今也背鄕井棄世業抛擲百器遠離親戚姻婭
轉徙東西南北而無定居寄食於異鄉異域一去而不
復返此豈人之性也哉是有不得巳焉耳矣勞筋苦骨
終歲勤動豐年不免於凍餒稱貸無所得里胥鄉吏蚤
督暮逼絲銀之未足兩稅之懸欠課程之未納和雇和
買造作之未辦百色横斂急於星火糠粃藜藿百結而
不能自䘏仰瞻父母俯顧妻子而謀曰今日尚矣明日
將如何矣吾血肉不堪以充賦稅吾老幼不足以供賃
傭與其閉口而死曷若苟延歲月以逃於是遠徙他所
廢主戸為客戸分耘人田托棲簷隙皇皇焉惴惴焉惟
懼刷逃竄責逋欠者之相尋也人生至此可哀之甚也
今之牧民者恬不矜恤一念申呈上司之不准再念戶
口消耗之責巳三念照刷之劬勞四念乘人之危困乘
時政之失反可因緣而為姦利今歲某鄉某村逃訖某
戸即將本戸抛下屋宇若干田畆若干其他産業若干
會計其直督令鄰里及本土主首或典或賣以充本戶
合該差發有餘則官分其半吏分其半來歲如有典賣
不盡者一遵前例田宅既盡披散逃戸分數於見在戸
繼有逃戸則亦然假如某村某年元抄十戸累歲逃訖
六戸七戸八戸見在三戸二戸抵當十戸差發以至應
當不前竟亦逼迫逃去遂成空村復將空村抛下分數
普散於一縣以近年見在戸所當差發較之初定元額
豈止十倍而巳耶下民無所控告以至於此司縣官三
年一轉官得解事而去復得美除以虐民之罪為進階
之功侵漁僥倖普天同風吁貪殘無厭上行下效刑之
則不可勝刑然則如之何其可也當立格限自某年為
始巳逃竄者官為贖買元棄田宅以招來之撫安之免
三年之租稅而温厚之見在者除去代當他人分數以
安全之有産業而三年不復者不在贖買之限無産業
而願安他所者聽從民便今後再有逃戶不即申報所
屬者罷官治罪又踵前非擅賣民業者重行治罪
論復逃戸
三尺之童皆知有天下者以民為本不可使之不安然
而去鄉井舍恒産東西南北就口食而逃賦役可謂安
乎為政者首以招集逃戸為亟務明示黜陟勸懲府州
司縣牧民之官廣推恩惠復業者一年租庸調皆免二
年征其半勞心畫策可謂勤矣以愚觀之似救其末而
不救其本口惠甘美而實德未洽以此為計正猶以無
枝之木来衆鳥潢汙行潦聚羣魚不為不集集則何以
為巢為穴乎民之去業也出於不得巳也貧苦不能自
存田産物業典賣質當十去其半今日出門明日上戸
隣佑坊正曰吏曰官者公明典賣即今濟寧一路逃戶
八千而有土田官司知數者無十數戶是果無所遺乎
足見公私蒙蔽質典貨賣無餘矣然則招来復業而無
業可復木之無枝尚不能集鳥水之行潦尚不能聚魚
而况童山涸轍乎愚熟思之逃民之不能還業其難有
十無抛下事産来無所居欠少錢債来不能償一也他
處得生理二也元籍非本鄉已得還鄉漂流已久地理
窵遠無力提挈移徙四也流移遠方為商賈為工匠五
也元抛産業已為他人所有六也夫亡妻適他人七也
父母已老死子孫不知原籍八也子孫作贅於人九也
因流寓而戸絶十也復業則有此十難而况無業可復
就令還家便得所遺事産舍屋推倒垣墉無有反若異
鄉兼一年之内能作何活来歲又復當差租稅從何而
出論至於此無惑乎逃竄之不復自壬子籍戸到今三
十餘年上策莫若再籍以籍為定中策莫若勒令守土
官隣佑人供責逃戸元抛土田事産官為見數招人種
佃所得子粒官為收貯復業者連産業與所收子粒併
給之三年全免差役下策信從虚文今年招到復業戶
若干明年却報逃竄公私無益虚費紙筆為姦吏所弄
論積貯
俚語曰豐年積穀太史公食貨志曰賤取如珠玉人恃
食以生故視五糓為貴重以天地之視五糓亦百草之
一草耳僕自垂髫記每歲百草之榮枯品類大率不同
土惟舊壤草與歲新今歲為蓬藋来歲為蓬蒿义来歲
為茨棘又來歲為菰蒲又来歲為藜藿為枲耳是蓋風
露發生之氣不同故百草隨其氣而榮瘁亦不一邵康
節明造物之理曰露化物之草其說信有徵矣五糓亦
率若是農里之言曰寅夘多種田隄防申酉年蓋謂豐
歉相仍如畫之有夜水旱相逐如環之循轉百菓今歲
之實繁來歲必為之減少大熟之歲五糓豐碩場圃囷
倉如京如阜盛極而衰實甚而耗氣數物理定不可逃
于此不取狼戾棄擲是居高明處大位素以人材自負
者反不若農里之先見一旦歲或不登使四海之人流
離餓殍倉廩空虚無食以濟為卿相者則曰我未嘗負
國家非予之罪也寧無愧于心歟常平倉既立即今空
無一粟宜因今歲夏秋俱大熟粟麥如糞土萬億庫絲
帛堆積陳腐可支常課織造及一切經費至元八年絲
銀聽從民便照依時估折納粟麥以實常平倉使農無
以粟易鈔賤糶之損官無高價和糴坐為奸人之飛耗
一歲積蓄得三年之儲設遇凶歲可以紓憂軍不缺食
民無流餓斂有餘賤棄之滯貨補一旦急闕之實用一
舉而獲數利當途者宜思之糓帛者人之天糓帛有餘
則人無凍餒飽暖易得百物皆賤人無貴賤賢不肖雞
鳴而起德業技藝雖各不同所以區區勞心勞力者養
生養口體而已所以養口體者糓帛而已糓帛湧貴則
百物安得而賤百物出于人力百工所以貿易榖帛耳
終日勤動而不能營一飽終歲勤動而不能營一暖是
以百物亦從而增價求脱凍餒耳中統建元以來三十
年間無大旱大水蟲蝗之災厄近年以來糓帛愈貴者
何也田蠶者日寡不田蠶而衣食者日衆所以公私倉
廩箧笥皆無蓄積剩餘豐稔則不能支歲用若遇堯湯
之水旱則人相食矣故曰饑寒切于身則慈父不能保
其子君安能有其民哉韓文公曰農之家一而食粟之
家六若之何民不貧且盜也以今觀之農者日消日減
食粟者日增日廣略具不農品類于左
儒釋道醫巫工匠弓手曳刺
祗候走解冗吏冗員冗衙門優伶一
切坐賈行商倡伎貧乞軍站茶房酒肆
店賣藥賣卦唱詞貨郎隂陽二宅善
友五戒急脚廟官雜類鹽竈戸鷹房戸打
捕戸一切造作夫役淘金戸一切不農雜戸
豪族巨姓主人奴僕
右諸人每丁所費十農夫不能供給何則膏粱醪醴養體
則絺綌羅縐綿綺裘馬宫室金玉珠翠加之禁網疎闊無
貴賤等級冠婚喪祭吉凶慶弔窮奢極侈而無忌憚費有
用為無用里諺曰高樓一席酒貧家半月糧以今較之一
席所費有至千貫者匹夫匹婦日米二升又奚啻終身一
世之糧價矣為政者舍此而不恤不慮曰以聚斂為務百
姓不足君孰與足何不思之甚也聖人之治天下庶富而
教政舉兵強泰山金城百千世而上下相安豈以此也
時政
諸倉糧腐爛(官非其人收受不精倉厫不整曝晾不時)
諸局織造雜作(或妨奪工役或本官侵欺造作不時)
一歲會計無量入為出之數(當立籍冊每歲奏聞)
農司水利有名無實有害無益宜速革罷(或併入按察司)
按察司今已三四歲不過翻閱故紙鞭扑一二小吏細
過而已不聞舉動邪正勸激勤惰
吏部所舉取人入仕之法止有歲貢一科所舉例皆不
公兼不經程試縱非無頼小人即此無學新進又况即
令六部待闕承權者已近百人一二年後不能補正歲
貢可且停罷
吏人出身太速才離府州司縣即入省部才入省部不
滿一考即為府州司縣官
任子一科非取人之良法前代止以為監當官未聞便
使臨民為職官者如不可罷亦止可以為監當官籌增
歲久廉幹有稱則方議出職
鈔法以信為本不可侵使以致虚無信止則鈔法即壊
武衞軍三萬當作土功以代雇夫之費
襄陽軍可減半屯田以省餽餉之費
童男斷沒人歸順人可令習百工免致摘撥當差富戸
一土功造作長川不絶兼工役日廣府庫每歲所得有
限支持常用尚恐不敷若更加横支比至歲終消費無
餘已借過錢本數萬錠今後夫工不宜雇覓當用武衞
軍謂鹽糧應役兼所撥武衛軍俱於軍戸中選到富強
之家假令止於軍前應役或親身出軍或雇人代當每
歲不下費鈔一百貫今撥充武衞無鋒鏑矢石之苦無
飛芻輓粟之勞安坐無事又食鹽糧比之軍前出軍之
人勞逸奚啻百倍出軍之人歲費鈔百貫又與國爭城
奪地出生入死無一毫犒賞武衞軍不費鈔一文又請
鹽糧安坐無事一有造作土功又令日支公價彼太勞
此太逸實為偏重兼既比出軍軍人省鈔百貫是已賜
鈔百貫矣今後日工不宜支價
即今弊政
一大臣當決大政不可煩勞困以細事
一事有定例者當各歸之六部與各屬有司
一省部臺院者百司郡縣之本源綱領法度所從出者
也政無小大新舊久近皆當知其本末即今每事皆無
簿籍文册自開國至累朝條例亦無纂集備細每遇一
事如戸口銓選軍站工匠錢糓地土城邑等事反取問
于司縣不惟取天下譏笑侮玩倉卒率多悮事
一立功責效為官擇人未聞為人擇官者也故書曰任
官惟賢才左右惟其人官不及私昵惟其能爵罔及惡
德惟其賢又曰賢者在位能者在職又曰無曠庶官天
工人其代之即今注官不問其才之可否一聽求仕者
之所欲有平生不執弓矢而為縣尉捕捉之職者有未
具如前四字不能觧說而為首領官吏員者有孝經論
語不知篇目而為學士者有衆星不能辨次而主天文
者何乖謬之若是也推原其弊人皆知之而不能革者
何也請託得行而無敗官責成之罰耳市井細民欲營
一室欲造一器亦必問其匠之工拙未有求金工于木
工之門責陶埴于織紝之手者職官則問其材之能否
吏員則試以案牘然後委任一俚諺曰車無餘材輻二
輞一則不少不多輞一輻三則何所安頓豈惟輿輅至
于衣服宫室一切百物亦莫不然何獨至于設官分職
而十羊九牧哉即今冗官冗職冗吏冗員多合減削
一案牘者紀事代言立政而已闕則廢事多則紛擾頻
怒則不威責人不以理則言不行即今無用之冗文十
去其七則吏簡政清下不煩勞矣
一立功立事積以歲月庶有成效孔子曰如有王者必
世而後仁又曰善人為邦百年亦可以勝殘去殺矣又
曰如有用我三年而後有成况庸人乎故古人三考黜
陟幽明即今官吏未期月而遷徙數四矣安得不為苟
且僥倖哉歲月未滿不宜改遷至于内外掾吏一歲之
間五七轉按合任歲月不三之一已行遷注是以舉事
不知首尾責以稽遲違錯則無所詰問無所歸着
一生財有大道生之者衆食之者寡為之者疾用之者
舒則財恒足矣力田者衆無游手浮技者冗官冗吏十
減其半則生之者衆食之者寡矣不奪農時人牛有餘
力則為之者疾矣罷不急之工役革奢侈之妄費則用
之者舒矣若田野開闢粟衆如土商賈絡繹貨財如山
每歲合入官者不見增羨此為政者不得其術坐視姦
盜之侵欺而不知鈐束也即令鈐束掌錢糓官不過添
增額辦耳官課增一分則下民受一分之病五糓布帛
百物日貴而鈔法日虚矣國家收鈔雖多寔利則不及
上年十分之一何以言之上年收鈔一貫可買紬一匹
絲二十兩粟三石麥二石今日收鈔十貫不能買上&KR2018;
諸物百物皆然然則課額雖增果何益哉人生一日不
再食則飢終歲不製衣則寒國家所用切急之物糓與
帛耳糓帛不足而鈔積如山不數年之後壞毁肩輿而
不能博升斗之米粟尺寸之布帛矣
論定法律
即今上自省部下至司縣皆立法官而無法可檢泰和
舊律不敢憑倚蒙古祖宗家法漢人不能盡知亦無頒
降明文未能遵依施行去歲風聞省部取泰和律伺聖
上燕閒擬定奏讀愚料聖人萬幾豈能同書生老儒縷
縷聽聞若復泛而不切聞之必致倦怠一與上意不合
為臣子者不敢塵瀆不能早定愚者不自揆竊謂宜先
選必不可廢急切者一二百條比附祖宗成法情意似
同者注以蒙古字蒙古語解釋粗明庶可進讀庶幾時
定上有道揆下有法守則天下幸甚
革昏田弊榜文
一昇平無事民安地著逋逃者還業五糓增價土田每
畆價值比數年前踴添百倍所以典賣之間不無詐冒
昏頼以致詞訟紛紜連年不絶府司今議得每一社議
令社長集衆公議推保公平官牙人一名能書寫知體
例不枉屈寫契人一名本縣籍記姓名凡遇本社買賣
租典土田及一切房屋事産人口頭匹交易合立文契
者止令官牙人作牙官立定書寫人寫契違法成交者
此工人當罪到官毁交不經此二人成交者毁交治買
主賣主罪文契分明庶革前弊
一省部明文諸交易文契雖以諸物成交止合價錢並
以貫鈔並不得書寫金銀絲絹綿布諸雜物貨府司照
得濟寧一路諸雜交易多寫絲貨絲價或增或減市色
不定以致詞訟不絶府司遵依上司格例今後諸交易
交契並不得書寫雜貨上寫貫鈔若干違者先罪牙人
寫契人買主賣主同罪
一昏田屋宇因事到官縣司兩平斷定各無詞訟不半
年一歲吏人與姦人作弊滅毁訖元斷文卷再令翻告
新官新吏不知始末根因見解處心公私不同以致欺
罔百端反復無定府司擬定今後凡經官斷定土田房
舍事業等事隨即當官出結合同公據執照令各人收
執如有翻告者後官以為凴據斷決公平依法者不可
改斷偏曲不平者或欲改斷備開前斷錯失亦依前出
結公據執給庶幾杜塞紛競及官吏作姦之弊
一昏田相爭事關農務故有務開務停之限濫官汚吏
不肯公心及早剖決反執格限以為姦是以累年不決
府司擬定凡遇此事比三月務停不決者照依格例稽
遲日期嚴行斷罪
一作姦造偽之人務開之月不行告官直至正月盡二月
初將過務停興辭到官雖遇明敏公平官吏往復移關
勘會亦不能處決府司擬定十月初為頭至正月上半
月興詞赴官官為受理二月初興詞者官司不須受理
是月占據爭奪人土田者坐昏賴之罪
昏姻聘財雖有定例立格之日民已不從蓋緣後有自
願者聽之一言故也又兼立格之年絹一匹直鈔一貫
今即絹一匹直八貫他物類皆長價八九倍十倍雖嚴
加罪責勿喻定例民亦不從百貫寶鈔能買幾多縀匹
裏絹金銀頭面不若再立上中下三等嫁財定立上戶
嫁財縀子裏絹各幾匹金銀頭面各錢兩非品官之家
不得衣金衣服中下戶近減一等永為定例踰越者各
杖七十下
軍政
本朝最偏重者無若軍政最紛亂者無若軍政貧富強
弱百倍相懸非偏重而何大無綱統細無紀目非紛亂
而何自有事江淮以來分隸頻碎源委隔絶棼絲沸羹
互相爭奪内立樞府兵部無簿籍之可尋外設行省統
軍萬戸府無一定之行伍出入進退更代逃亡無法鈐
制貧苦病疾事故無法憫恤作姦造罪防閑管軍官鄂
勒官文字往復略無凖則憑據試以一歲較之逃亡事
故應役放還殆無虚日起遣勘當保結開申吏不停筆
官吏走卒監送逓遣腹背相望失期過限呻吟捶楚之
聲月不空旬自開國至于今執此之政日甚一日七十
餘年矣夫物之剛徤者無大於天地生長於春夏而收
藏於秋冬昭朗羣動于白晝而冥默安息于暮夜飄風
驟雨雷轟電掣于斯須而和煦霡霂于永久天地之動
靜尚且若是安有祖考子孫繼繼于勞苦征伐死亡殺
戮無息肩之涯涘而不憊且困哉一時之戰氣強於一
鼓再鼓而衰三鼓而竭物力之必然雖烏獲賁育兼人
之勇亦不能久而況常人乎武克商歸馬放牛亂寧而
與民休息好殺無道莫過于秦六國既平猶銷鋒鏑漢
之滅秦約法清靜與民寧一一亂一治不得不爾古人
有言曰貴為一人富有四海疆理天下至于四海則至
矣極矣盡矣無以加矣海不可越猶天之不可階而升
洪海之内雖有一二島夷鳥言獸形得之不可以為臣
妾服食器皿皆不足用山川土地不能立斥堠而城郭
之不能牧牛馬而田獵之不惟不可取抑亦不足取今
南方已定六合混一天意人心皆以太平安堵為可樂
天下雖安兵不可忘内立諸衛外於要害設置折衝府
三五十府冗員亂卒俱合省併三時務農一時講武毋
使軍官憔悴而苦虐之凡困窮老弱不堪服力者一切
放罷為農十去三四亦不為少苟能休養生息十年之
内力可數倍舍此不務縱恣貪暴好生事之小人略不
知止非所以為宗廟社禝之福
又一重役一重差之苦状
軍政本無重役重差之弊始於展轉分擬隸屬别管
頻繁細碎各無籍帳元屬老役或占吞而不發或朦
朧收係新管官司驗名追勾鄂勒官兩依来文起發
督逼抑勒無所控告有父子二人兩處應當兄弟三
人三處應役鄂勒官吏千百中間有一二肯為分解
淹延逗遛申院呈省文字往復疏駁南北迢逓二三
千里一問一答動逾半年或遇籍貫姓名元役今役
少有争差奄忽一年二年不得替罷歸一似此重併
冤苦一家之内併起二軍三軍寔可哀憐又有軍已
為民已當絲銀差發軍身不得放罷又有民簽為軍
已當軍役民籍不得除差又有元係正軍後為消乏
貧難各併於他人戶下已為貼戶猶當正軍身役以
此極多申院申部十餘年不得結絶
前件愚見古人軍政至精至明甚易知甚易見不當
若是之重併何以言之自伍人為伍十人為十累至
百戶千戶萬戶元帥雖所統千萬人其法不出一人
所管者九人耳是以疾病死亡逃竄即時周知其數
坐作進退出入起居無片時相離悉知其状無所隠
伏故軍前明有軍籍鄂勒官有鄂勒籍軍前發還鄂
勒官即知其来家鄂勒官起發應役把軍官即知其
在軍替換有時交代有法死亡患難有所存恤詐偽
逃竄有所拘執防閑何為若是之紛紛也惟是數者
舉皆無法官吏因緣而為姦果使置籍明白歸身無
二屬處心公正不相侵紊立法周密無所隠伏三者既
備此弊自除民自不冤
又二軍前身死在逃之弊状
吳起之用兵與士卒同甘苦士病疽則親為吮古人之
愛民也如是故得人之死力安忍有違背棄絶不相親
附者哉今之管軍官視軍如草芥如糞土少有技藝
者日程月課不得休息不許人替代無技藝者種田
種菜打墻盖屋打捕牧放風雨寒暑不勝困憊十日
半月一點集一出令責其所無之物令於己家貴買
軍無盤費不許於諸人處借貸須於己家取債不百
日半年而出利過倍所以勞苦憔悴困餓愁戚疾病
逃竄死亡無所不有管軍官恐負逃軍之罪責皆以
死夭申報復来鄂勒起發補數本家執状申訴曰我
家某人累有家書見於某所當役不曾身故亦有貪
財喜功用兵無法軍以敗亡不敢以實報復申曰在
逃本家執状申訴曰苟若在逃經今數年本人有家有
子即今又無外國何不還家鄂勒亦無可騐明作姦
之人乘此不誠相欺務為欺謾不貧難而告貧難不
殘疾而訴殘疾不身死而告身死孔子曰上好信則
民莫敢不用情豈虚言哉
前&KR2018;愚見當戒諭軍官愛士卒如子姪無得以私事
困苦私怨捶撻有病者善為醫藥必不能救而死者
當明注年月日身死病證牌子頭姓名身故人司縣
村莊籍貫姓名埋瘞處所如在逃者先罪責牌子頭
五十戶有失關防及移文鄂勒詰問本人何故在逃
治罪起發無有欺謾不敢重併庶幾不致逃竄
又三貧難消乏之弊狀
匹夫之身不三數年之中有疾病旺衰數口之家或
子姪兄弟衰旺或家業興衰旱乾水溢年歲豐凶之
無定運命吉凶人為巧拙勤惰之不一既不能長富
亦不能長貧此造物消長之理故前人之為政三年
一大比造戶籍上計帳每造凡三本一留縣一送州
府一申省部覆實無偽騐其力之增减而輕重其賦
役黠吏姦民不能詭偽一富一貧不待申訴如指諸
掌故下無妄訟官無繁文無廢事良以此也我朝之
於軍民一籍之後近則五七年遠者三四十年略不
再籍孰富強孰貧弱孰丁口增加孰丁口消亡皆不
能知臨事賦役一出於姦吏之手一聽姦民之妄訴
中間亦有實是消乏獨夫寡妻孤子無産業者亦不
能辨明近年徒行虚文每遇或告貧難勒官吏依出
軍例保結從州府定擬富強者執苞苴行賄賂反以
為貧乏而坐家作活貧乏者持空拳無杯酒之禮反
以為富實而督勒出軍強者愈強弱者愈弱若此冤
抑何以能明
前件愚見自開國簽軍累至近年宜騐各簽年分辟
舉廉幹官吏分路排門據即目實在丁口事産物力
符同給戶帖造籍冊仍細注元簽起時屬何屬再撥
屬何屬目今見屬何屬當役因而將民籍站籍匠籍
諸一切戶籍細細目覩手抄造籍各三本以為定例
自此之後三年一籍經手官吏冒偽不實者若干戶
杖罪若干戶處死經此一籍逃亡事故不勞招誘一
一自見貧難富強不必推排一一明白難者必曰似
為搖動騷擾經曰以佚道使民雖勞不怨以生道殺
民雖死不怨殺者又曰不患寡而患不均不患貧而
患不安一經著籍既均且安民何怨之有姑息之言
恐不可聽富強姦偽隠伏狡獪者多不愛此舉朝廷
苟從愚計臨時細立程法以防姦蔽
又四勾起正身之弊
簽軍與起軍法自不同簽軍之時不取丁多富強之
家則不能持久應役起軍之際不選踏弩挽弓負甲
執殳視死如歸勇徤強猛之人則無以取勝破敵用
兵之意不過如此初不限以正身戶頭貼戶雇身照
得累簽軍戶除農人服勞者正身堪以應役於内亦
有老幼懦弱疾病正身必不堪充者又兼索居市井
商賈工匠刀筆醫藥諸雜一切不曾服力之人一旦
使之負重挽強搴旗斬將登城陷陣不惟徒棄人命
又何以開疆勝賊取威定亂管軍官吏豈不知此而
每起必勾正身不容雇覓而正身未嘗應役者豈忠
誠為國之心哉不過恃權斂賄而已耳昔南方未平
猶可託曰正身則戀妻子不投逆雇覓則何所顧藉
或叛或逃决不得用今日四海為一家何以藉口
前&KR2018;愚見正身之弊肥軍官之私門削弱軍人之氣
力不可不丁寧誡約明示責罰除自願正身出軍者
聽毋得抑勒勾追聽從軍便或雇覓或親戚或奴僕
取其堪充軍當役者出軍
又五印書之弊
立法防姦而不能欺者良法也可欺則不惟不能防
姦而因以生姦即今軍前公文起軍曰在逃曰身死
本家赴鄂勒官申訴曰我家某人見於某處應不身
死不在逃官司不信視此近日印書鄂勒官憑准合
申無印章白書則不准且如兩家俱該起軍一行正
係乎有印無印耳即今軍官自鎮撫總把百戶千戶
萬戶帥府招討諸司百局大小貴賤有印章者不可
勝數印章出自吏手計不難得所刻字畫孰辨真偽
近年省印部印尚有詐冒而况卑官小職江山遥遠
安敢必其無偽又安知主鄂勒案牘之吏中間不假
借以要利助姦人而為地不詐造以取賂乎兼近日
起軍官却不凖印書須要起遣
前&KR2018;愚見私書使公印不可為法雖有印亦不可憑
據請移文軍前有司毋印私書有事則公文往来不
敢欺謾實為允當
又六保結之弊
軍無簿籍富實貧難無實可照一憑司縣依刷保結
由是觀之是出軍不出軍權不出於朝廷一出於司
縣之手今日司縣官吏果皆廉明公幹之人歟私徇
貪汚十盖六七習以成風死且不懼保結一言何難
脱口按察司官吏雖往来如織略不紏察舉劾以富
為貧以強為弱將焉是懼總府官理難一一家至戶
到親身詢問上司徒取文具放富差貧不勝情弊
前件愚見軍無簿籍一聽貪汚者高下其手將䑃蔽
日深真偽日亂造籍劾實庶革此弊
又七軍官有名無實之弊
國家駕御羣才激勸軍功曰名曰實耳何為名百夫
長千夫長萬戶元帥等官是也何為實應所名之官
而寔有百夫千夫萬夫三五萬夫之呼召指使旗旄
弓矢導前擁後賞功刑罪殄寇樹勲者是也自江淮
用兵人立戰功國家不吝名噐隨即酬答昨日散軍
今日陞為百戶再一陞而為千戶又一陞而為總管
又一陞而為萬戶一門之内父子兄弟俱為勲官錫
爵既多實不副名名為萬戶麾下無百餘人千戶則
不滿二三十人總把百戶則無一二走卒之役使負
榮貴之名而無榮貴之實佩品官章服而與小夫賤
隸無異安在其為報功也
前件愚見以功而貴無降黜之罪禄之可也授之以
實權可也今欲足其軍卒之數則無兵可與久勞者
宜享其逸照依本等換除民官何為而不可不猶愈
於輿臺胥史末技雜流叨居列位濫玷搢紳者乎
又八合併偏重之弊
古人兵農不分一夫受田百畆方里而井井九百畆
八家同力公田之百畆而官入其租一井之賦兵車
甲士卒均有定數三時務農一時講武無事則為農
有事則為兵自井田廢阡陌開受田無法取民無制
矣受田無法則貧富不均取民無制則文案為姦強
益強弱益弱矣漢魏而下猶立限田近世以来限田
亦廢兼併削弱自不能已然而猶推物力以定賦役
無物力者無賦役國制兵自兵而農自農肥瘠不相
救助每次簽軍貧富強弱自已不同自壬子至至元
十一年前後五次簽軍例取上戶富強丁多有力之
家且如某村計一十戶從上簽軍鼠尾至第五次五
戶與第一戶一例當軍強弱分撥相懸奚啻數倍密
院知其偏重近年分揀軍戶遂為貼併官吏因法受
賄富與富併則氣力有餘貧與貧併主客皆弱以致
破家壊産舉家逃竄請以各年簽訖軍人籍帳推排
考校丁産強弱自見地數十頃親驅數十丁又有門
面營運當軍一名單丁寡婦無産業當軍一名如此
不均寔為冤枉
前件愚見兵貴精而不貴多在強而不在衆果能如
虎如貔如熊如羆力扛鼎射命中古人已有以五千
之卒戰敵三十萬以三萬之衆禦百萬之師者方今
四方底平鰥寡孤獨疲癃殘疾無産業單丁者皆宜
放罷為民除去軍籍此數者在仁政之所當養濟雖
合併十戶為一戶二三十戶為一戶亦不為用徒費
文墨今年勾追明年刷勘後年起遺保結勘當止與
吏人供酒食之貲苞苴之費而已其次年壮有妻室
子孫田畆及頃者四丁併為一戶輪番周歲當年或
身故而子孫未成丁或凶年食不足官為賑濟不得
貨賣土田孳畜消折氣力
