碧雲集卷下
郵亭蚤起
郵舍殘燈在村林雞唱頻星河吟裏曉川陸望
中春舊友青雲貴殊鄕素髮新悠悠念行計難
更駐征輪
客中寒食
旅次經寒食思鄕淚濕巾音書天外斷桃李雨
中春欲飲都無緒唯吟似有因輸他郊郭外多
少踏青人
旅館秋夕
寥寥山館裏獨坐酒初醒舊業多年別秋霖一
夜聽砌蛬聲漸息䆫燭影猶停蚤晚無他事休
如泛水萍
宿青溪米處士幽居
寄宿溪光裏夜涼高士家養風䆫外竹呌月水
中蛙靜慮同搜句清神旋煑茶唯憂暁雞唱塵
裏事如麻
維舟秋浦逢故人張矩同泊
卸帆清夜碧江濱冉冉涼風動白蘋波上正吟
新霽月岸頭恰見故鄕人共驚別後霜侵鬢互
說年來疾逼身且飲一壷銷百恨會須遭遇識
通津
代别
明日鳴鞭天一涯悠悠此夕怯分離紅樓有恨
金波轉翠黛無言玉筯垂浮蟻不能迷遠意迴
紋從此寄相思花時定是慵開鑑獨向春風忍
掃眉
悼懷王喪妃
花綻花開事可驚暫來浮世返蓬瀛楚宫夢斷
雲空在洛浦神歸月自明香解返魂成浪語膠
能續斷是虚名音容寂寞春牢落誰會樓中獨
立情
酒醒
睡覺花隂芳草軟不知明月出墻東杯盤狼籍
人何處聚散空驚似夢中
送虞道士
煙霞聚散通三島星斗分明在一壷笑說餘杭
沽酒去蔡家重要會麻姑
懷舊夜吟寄趙𣏌
長笛聲中海月飛桃花零落滿庭墀䰟銷事去
無尋處酒醒孤吟不寐時萱草豈能忘積恨尺
書誰與逹相思悠悠方寸何因解明日江樓望
渺瀰
宿臨江驛
候館寥寥輟棹過酒醒無柰旅愁何雨昏郊郭
行人少葦暗汀洲宿鴈多干禄巳悲凋髮鬢結
茅終愧負煙蘿篇章早晚逢知巳苦志忘形自
有魔
途中柳
翠色晴來近長亭路去遥無人折煙縷落日拂
溪橋
隔墻花
顔色尤難近馨香不昜通朱門金鎻隔空使怨
春風
廣陵寒食夜
廣陵寒食夜豪貴足佳期紫陌人歸後紅樓月
上時綺羅香未歇絲竹韻猶遲明日踏青興輸
他輕薄兒
寄廬山㽵隱士
煙蘿擁竹關物外自求安逼枕溪聲近當簷岳
色寒藥苗應自採琴調對誰彈待了浮名後依
君共掛冠
吉水寄閻侍御(時公調官瀑川)
何處懷君切令人欲白頭偶尋花外寺獨立水
邊樓不得論休戚何因校獻酬吟餘興難盡風
笛起漁舟
送張惟貞少府之江隂
相送煙汀畔酒闌登小舟離京梅雨歇到邑早
蟬秋俗必期康濟詩誰㸦唱酬晚涼諸吏散海
月入(一作上)虚樓
鍾陵禁煙寄從弟
落絮飛花日又西踏青無侣草萋萋交親書断
竟不到忍聽黃昏杜宇啼
夜泊江渚
水鄕明月上晴空汀島香生杜若風不是當年
獨醒客且沽村酒待漁翁
吉水縣依韻酬華松秀才見寄
官況蕭條在水村吏歸無事好論文枕欹獨聽
殘春雨夢去空尋五老雲竹逕每憐和蘚步禽
聲偏愛隔花聞詩情冷淡知音少獨喜江皐得
見君
貽廬山清溪觀王尊師
霞帔星冠復杖藜積年修鍊住靈溪松軒睡覺
冷雲起石磴坐來春日西採藥每尋巖逕遠彈
琴常到月輪低鼎中龍虎功成後海上三山去
不迷
王昭君
蛾眉翻自累萬里䧟窮邊滴淚胡風起寬心漢
月圓飛塵長翳日白草自連天誰貢和親策千
秋汚簡編
送姚端先軰歸寧
知君歸覲省稱意涉通津解纜汀洲曉張帆煙
水春牽吟芳草遠貰酒亂花新拜慶庭闈處蟾
枝香滿身
江村晚秋作
高秋水村路隔岸見人家好是經霜葉紅於帶
露花臨&KR0699;魚易得就店酒難賖吟興胡能盡風
清日又斜
蛩
月冷莎庭夜巳深百虫聲外有清音詩情正苦
無眠處愧爾階前相伴吟
感秋書事
宦途憔悴雪生頭家計相牽未得休紅蓼白蘋
消息斷舊溪煙月負漁舟
訪廬山歸章禪伯
沉沉石室疎鍾後寂寂莎池片月明多少學徒
求妙法要於言下悟無生
廬山栖隱洞譚先生院留題
壇畔歸雲冷濕襟拂苔移石坐花隂偶然醒得
㽵周夢始覺玄門興味深
江行值瀑風雨
風狂雨暗舟人懼自委神明志不邪投得葦灣
波浪息岸頭煙火近人家
杪秋夕吟懷寄宋維先輩
江島窮秋木葉稀月高何處搗寒衣苦嗟不見
登龍客此夜悠悠一夢飛
七夕
星河耿耿正新秋絲竹千家列綵樓可惜穿針
方有興纖纖初月苦難留
吉水作尉時酬閻侍御見寄
謬佐驅雞任常思賦鵩人(時閻公謫官吉州)未諧林下
約空感病來身鏁逕青苔老鋪階紅葉新相思
不可見猶喜得書頻
清溪逢張惟貞秀才
洞隱紅霞外房開碧嶂根昔年同鍊句幾夜共
聽猿考古書千卷忘憂酒一樽如今歸建業雅
道喜重論
送閻侍御歸闕
羡君乘紫詔歸路指通津鼓棹煙波暖還京雨
露新趍朝丹禁曉聳轡九衢春自愧湮沉者隨
軒未有因
甲子歲罷吉水縣過鍾陵時暮春維舟
江渚謁柴太尉席上作
公侯延駐暫踟蹰況值風光三月初亂落杯盤
花片小靜籠池閣柳隂疎舟維南浦程雖阻飲
預西園興有餘却笑田家門下客當時容易歎
車魚
海上春夕旅懷寄左偃
柳過清明絮亂飛感時懷舊思悽悽月生樓閣
雲初散家在汀洲夢去迷髮白每慙清鑑啓酒
醒長怯子規啼北山高卧風騷客安得同吟復
杖藜
江次維舟登古寺
輟棹因過古梵宫荒涼門徑鏁苔茸綠隂滿地
前朝樹清韻含風後殿鍾童子縱慵眠壞榻老
僧躭話指諸峯吟餘却返來時路迴首盤桓尚
駐笻
春日招宋維先輩
甕中竹葉今朝熟鑑裏桃花昨夜開爲報廣寒
攀桂客莫辭相訪共㘅杯
吹笛兒
隴頭休聽月明中妙竹嘉音際會逢見爾樽前
吹一曲令人重憶許雲封(雲封開元善笛者)
所思
解珮當時在洛濱悠悠疑是夢中身自從物外
無消息花謝鶯啼近十春
吉水縣酬夏侯秀才見寄
啓鑑悠悠兩鬢蒼病來心緒易淒涼知音不到
吟還懶鏁印開簾又夕陽
和友人喜雪
臘雪頻頻降成堆不可除半吟花莫並銷瘴藥
何如謝女詩成處袁安睡起初深迷樵子徑冷
遍旅人居惹砌催罇爼飄䆫濕簿書最宜樓上
望散亂滿空虚
感事呈所知
競愛松筠翠皆憐桃李芳如求濟世廣桑柘願
商量
送汪濤
知君別家後不免淚霑襟芳草千里路夕陽孤
客心花飛當野渡猿呌在煙岑霄漢知音在何
須恨陸沉
言志寄劉鈞秀才
童稚親儒墨時平喜道存酬身指書劔賦命委
乾坤秋爽鼓琴興月清搜句魂與君同此志終
待至公論
訪澄上人
尋師來靜境神骨覺清涼一餉逢秋雨相留坐
竹堂石渠堆敗葉莎砌咽寒螿話到南能旨怡
然萬慮忘
經古寺
殿宇半隳摧門臨野水開雲凝何代樹草蔽此
時臺遶塔堆黃葉沿階積綠苔踟蹰日將暮栖
鳥入巢來
送王道士遊東海
巨浸常牽夢雲遊豈覺勞遥空收晚雨虚閣看
秋濤必若思三島應須釣六鼇如通十洲去誰
信碧天高
貽青陽宰
徵賦常登限名山管最多吏閑民訟少時得訪
煙蘿
哭故主人陳太師
十年孤跡寄侯門入室升堂忝厚恩遊遍春郊
隨茜旆飲殘秋月待金罇車魚鄭重知難報吐
握周旋不可論長慟徘徊逝川上白楊蕭颯又
黃昏
秋江夜泊寄劉鈞
萬里江山歛暮煙旅情當此獨悠然沙汀月泠
帆初卸葦岸風多人未眠巳聽漁翁歌別浦更
堪邊鴈過遥天與君共俟酬身了結侣波中寄
釣船
和潯陽宰感舊絶句
追感古今情不巳竹軒閑取史書看欲親往哲
無因見空樹林風襟䄂寒
又
潯陽物景眞難及練瀉澄江最好看曾上虚樓
吟倚檻五峯擎雪照人寒
又
園林春媚千花發爛漫如將畫障看惟愛松筠
多冷淡青青偏稱雪霜寒
又
知君百里鳴琴處公退千山盡日看政化有同
風偃草更將餘力拯孤寒
又
昔歲尋芳忻得侣江堤物景盡情看就中吟戀
垂楊下撼起啼鶯晚吹寒
哭柴郎中
昔歲遭逢在海城曾容孤跡奉雙旌洒邊不厭
笙歌盛花下只愁風雨生棋接山亭松影晚吟
陪月檻露華清音塵自此無因問淚洒川波夕
照明
訪章禪老
比尋禪客叩禪機澄却心如月在池松下偶然
醒一夢却成無語問吾師
泊秋浦
葦岸風高宿鴈驚維舟特地起鄕情漁兒隔水
吹橫笛半夜空江月正明
閑居言懷
未逹難隨衆從他俗所憎閑聽九秋雨遠憶四
明僧病後倦吟笑貧來疎友朋寂寥元合道未
必是無能
舟次彭澤
飄泛經彭澤扁舟思莫窮無人秋浪晚一岸蓼
花風鄕里夢漸遠交親書未通今宵見圓月難
坐冷光中
宿鍾山知覺院
宿投林下寺中夜覺神清磬罷僧初定山空月
又生籠燈吐冷豔嵒樹起寒聲待曉紅塵裏依
前冒遠程
遊茅山
綠蘚深迎步紅霞爛滿衣洞天應不遠鸞鶴向
人飛
又
茅許僊蹤在煙霞一境清夷希何許叩松逕月
空明
鶴
九皐羽翼下晴空萬里心難駐玉籠清露滳時
翹蘚徑白雲開處唳松風歸當華表千年後怨
在瑶琴别操中好共靈龜作儔侣十洲三島逐
僊翁
暮春吟懷寄姚端先輩
無柰詩魔旦夕生更堪芳草滿長汀故人還爽
花前約新月又生江上亭莊夢斷時燈欲燼蜀
魂啼處酒初醒何時得見登龍客隔却千山萬
仞青
送圖上人歸廬山
蓮宫舊隱塵埃外策杖臨風拂䄂還踏雪獨尋
青嶂下聽猿重入白雲間蕭騷紅樹當門老斑
駮蒼苔鏁徑閑預想松軒夜禪處虎溪圓月照
空山
送相里秀才之匡山國子監
氣秀情閑杳莫群廬山遊去志求文巳能探虎
窮騷雅又欲囊螢就典墳目豁乍窺千里浪夢
寒初宿五峯雲業成早赴春闈約要使嘉名海
内聞
漁父
偶向蘆花深處行溪光山色晚來晴漁家開戶
相迎接稚子爭窺犬吠聲
又
雪鬢衰髯白布袍笑携頳鯉換村醪慇懃留我
宿溪上釣艇歸來明月高
旅次聞砧
砧杵誰家夜搗衣金風淅淅露微微月中獨坐
不成寐舊業經年未得歸
寄楊先生六言
僊翁別後無信應共煙霞卜隣莫把壷中祕訣
輕傳塵裏遊人浮生日月自急上境鶯花正春
安得一招琴酒與君共泛天津
對酒招陳昭用六言
花開葉落堪悲似水年光暗移身世都如夢役
是非空使神疲良圖有分終在所欲無勞妄思
幸有一壷清酒且來閑語希夷
旅夜聞笛
長笛起誰家秋涼夜漏賖一聲來枕上孤客在
天涯木末風微動䆫前月漸斜暗牽詩思苦不
獨落梅花
送紹明上人之毗陵
忽起毗陵念飄然不可留聽蟬離古寺携錫上
扁舟月出沙汀冷風高葦岸秋回期端的否千
里路悠悠
再到山陽尋故人不遇
維舟登野岸因訪故人居亂後知何處荆榛匝
弊廬
又
欲問當年事耕人都不知空餘堤上柳依舊自
垂絲
寄廬山簡寂觀重道者
憶昔採芝廬岳頂清宫常接絳霄人玉書閑展
石樓曉瑶瑟醉彈琪樹春唯恨僊桃遲結實不
憂滄海易成塵似醒一夢歸凡世空向彤霞寄
夢頻
思湓渚舊居
昔歲曾居湓水頭草堂吟嘯興何幽迎僧常踏
竹間蘚愛月獨登溪上樓寒翠入簷嵐岫曉冷
聲縈枕野泉秋從拘宦路無由到昨夜分明夢
去遊
思朐陽春遊感舊寄柴司徒
王孫昔日甚相親共賞西園正媚春醉卧如絪
芳草上覺來花月影籠身
又
煙鋪芳草正綿綿藉草傳杯似列僊暫輟笙歌
且聮句含毫花下破香牋
又
南陌風和舞蝶狂惜春公子戀斜陽高歌飲罷
將迴轡衣上花兼百草香
又
春郊飲散暮煙收却引絲篁上翠樓紅䄂歌長
金犖亂銀蟾飛出海東頭
又
昔年常接五陵狂洪飲花間數十埸别後或驚
如夢覺音塵難問水茫茫
泉
潺潺青嶂底來處一何長漱石苔㾗滑侵松鶴
夢涼泛花穿竹塢瀉月下蓮塘想得歸何處天
涯助渺茫
題徐五教池亭
名士池塘好塵中景恐無年來養鷗鷺夢不去
江湖泉脉通深澗風聲起短蘆驚魚跳(一作藏)藻
荇戲蝶上菰蒲泛泛容魚艇閑閑載酒壷漲㾗
山雨過翠積岸苔鋪花影沉波底煙光入座隅
曉香憐杜若夜浸愛蟾蜍步逸心難厭看吟興
不辜憑君命竒筆爲我寫成圖
遥賦義興潛泉
見說靈泉好潺湲興莫窮誰當秋霽後獨聽月
明中濺石苔花潤隨流木葉紅何當化霖雨濟
物顯殊功
和毗陵糾曹昭用見寄
决獄多餘暇冥搜萬象空卷簾疎雨後鏁印夕
陽中還往多名士編題尚古風宦途知此味能
有幾人同
貽毗陵正勤禪院奉長老
隨緣駐瓶錫心巳悟無生默坐煙霞散閑觀水
月明竹深風倍冷堂迥磬偏清願作傳燈者忘
言學淨名
舟次吉水逢蔡文慶秀才
別後音塵斷相逢又共吟雪霜今日鬢煙月舊
時心艤棹夕陽在聽鴻秋色深一罇開口笑不
必話昇沉
新喻縣偶寄彭仁正字
經年離象魏孤宦在南荒酒醒公齋冷雨多歸
夢長志難酬國澤術欠致民康吾子應相笑區
區道未光
和彭正字喜雪見寄
千門忻應瑞偏稱上樓看密洒虚䆫曉狂飄大
野寒園深宜竹樹(一作栢)簾卷洽杯盤巳作豐年
兆黎民意盡安
海上和柴軍使清明書事
清明時節好煙光英傑高吟興味長捧日即應
還禁衞當春何惜醉朐陽千山過雨難藏翠百
卉臨風不藉香却是旅人恓屑甚夜來魂夢到
家鄕
壬申歲承命之任淦陽再過廬山國學
感舊寄劉鈞明府
三十年前共苦心囊螢曾寄此煙岑讀書燈暗
嫌雲重搜句石平憐蘚深各歷宦途悲聚散幾
看時(一作流)輩或浮沉再來物景還依舊風冷松
高猿狖吟
留題胡參卿秀才幽居
竹廕庭除蘚色濃道心安逸寂寥中扣門時有
栖禪客灑(一作漉)酒多招採藥翁江近好聽菱芡
雨徑香偏愛蕙蘭風我慙名宦猶拘束脫屣心
情未得同
放鷺鷥
池塘多謝久淹留長得霜翎放自由好去蒹葭
深處宿月明應認舊江秋
柳絮
年年三月暮散亂雜飛花雨過微風起狂飄千
萬家
早春
一種和風至千花未放妍草心并柳眼長是被
恩先
春雲
隂去爲膏澤晴來媚曉空無心亦無滯舒卷在
東風
送姚端秀才遊毗陵
毗陵嘉景太湖邊才子經遊稱少年風弄青帘
沽酒市月明紅䄂採蓮船若耶罨畫應相似(若即)
(溪石在毗陵)越岫吳峯盡接連此去高吟須早返廣
寒丹桂莫遷延
和朐陽載笔魯𥙿見寄
燕臺多事每開顔相許論交淡薄間飲興共憐
芳草岸吟情同愛夕陽山露濃小逕蛩聲咽月
冷空庭竹影閑何事此時攀憶甚與君俱是别
鄕關
叙吟
往哲搜羅妙入神隋珠和璧未爲珍而今所得
慙難繼謬向平生著苦辛
又
成僻成魔二雅中每逢知己是亨通言之無罪
終難厭欲把風騷繼古風
梅花
群木方憎雪開花長在先流鶯與舞蝶不見許
因緣
冬中書懷寄惟眞大師
自別吾師後風騷道甚孤雪霜侵鬢髮音信隔
江湖擾擾悲時世悠悠役夢途向公期盡節多
病怕傾壷賤跡雖慙滯幽情忍使辜詩成天外
句碁覆夜中圖落壁燈花碎飄䆫雪片麄煑茶
燒栗興早晚復圍爐
獻中書潘舍人
運叶半千數天鍾許國臣鵬霄開羽翼鳳闕演
絲綸顧問當清夜從容向紫宸立言成雅誥正
意叙彛倫朴素偕前哲馨香越搢紳褒辭光萬
代優旨重千鈞公退誰堪接清閑道是隣世間
身屬幻物外意通眞弔往兼春夢文高賦復新
(舍人有弔往文春夢賦行於世也)琴彈三峽水屏畫十洲春庭
冷鋪苔色池寒浸月輪竹風來枕簟藥氣上衣
巾茶譜傳溪叟棋經受羽人清虚雖得趣獻替
不妨陳𣏌梓呈材後神僊入侍頻孤寒皆有頼
中外亦同忻有士曾多難無門得望塵忙忙罹
險阻往往耗精神尋果巢枝願終全負米身遭
逢敦孝治蹇塞值通津最慶清朝禄還霑白髮
親甘柔心旣遂虚薄報何因遠宦聮綿歷卑栖
夙夜勤良時空愛惜末路每悲辛骨立駒猶病
顔凋女尚貧而今諧顧遇尺蠖願求伸
碧雲集卷下
泰興季振宜滄茟氏珍蔵
