唐愚士詩卷三
明唐之淳撰
安山驛
地凁河水涸北風吹衣裳豈但歲月晚所思道路長昨
日安山湖湖流浩湯湯今朝安山驛河淺失故常辛勤
自兹始艱險亦備嘗三朝歴半里五日一舍強呌呼錯
昏旦面日無精光船人赤脚泣行子中夜傷赤脚水破
骨夜傷悲故鄉
決河
近年黃河決其半民所居高者為洲渚下者為沮洳昔
逢禾與麻今見鼈與魚園廬盡漂蕩桑棗遺朽株尚留
水中央撑拄不可除參錯犬牙峙纍纍星斗如舟行一
有遇墊沒無復餘我昨經春初瀰漫若江湖及還值冬晏
水縮成丘墟我舟既已膠我僕亦已痡瀝觴禱河伯利
涉期無虞
鄆城縣
夜聽墻下雞曉掃墻上霜雞啼霜正白繁星粲成章維
兹古鄆城廢塔河冰傍亦復有民社雞犬聲相望我舟
泊已久徒旅行未遑回瞻百里間形勢轉倉皇悶來走
平陸臨眺齊魯疆汶濟日夜去青徐互低昂泰山嶽所
尊鳧繹聖之邦歸田事則遠懷古心孔傷
曉起
驚犬吠荒村靈雞送曉暾風嚴銷酒色河漲沒沙痕黑
處山峯遠青邊野燒繁朝來日南至倚櫂憶家園
長至日
一年時序總途中(正旦元宵在抗州花朝在滁陽清明兩河口端午到大寧夏至六王川中)
(秋留薊門重九寓北平皆客中)古鄆城中復遇冬漫把詩篇供物色惟
憑酒力破塵容船頭月落長亭鼓河面風傳遠寺鐘自
嘆身隨戎馬後故山春事負耕農
夢北郭生(濟寧道中)
美人星冠雲綺裳自我不見今三霜常時開口詠鳳凰
律中角徵宫羽商江妃河伯權相將山鬼木魅無精光
俄然一斥萬里鄉十口奔馳饑無糠昆明池寒荷葉黃
椒花瘴重餐楓香昨夢遇之天北方手㪺瓊漿在我傍
或被短髮涕泗滂人耶鬼耶杳莫詳有魚不得升天潢
有鴈不得過衡陽此生已矣空慘傷他生尚卜同翺翔
圈里村
曉望嘉祥山晚投孫家圈墟曲烟火亂天高雲景鮮道
旁一廢碑糾結苔蔓纏知是古鄉校篆筆有瑶鐫況兹
鄒魯邦文物自古先云何喪亂後爼豆沒戈鋋當時揖
讓地草木牛羊羶方今際文明百舉無棄捐子産如可
作諸生思執鞭
懷鄉中馬蔡三友生(十一月十日沛縣作)
分首春燈後懷人臘雪邊河山經沛邑行李滯樓船茗
煮瓊芽嫩醅浮綠螘圓此期知不遠歸及燕鶯天
古碣時時讀長河處處通所嗟行役地不與故人同雀
啅深愁雪魚吹細起風尺書雖滿紙鴻鴈幾曾逢
沛縣
順流兼長風席挂風轉急雲寒景色晏人遠鷗鷺集久
行厭風水數日臨險澁逆浪側倒翻洑包沙流入睢盱
勞頸脰頹倚若維縶幸此天意泛談笑開怏悒眼明清
鏡朗思湧源泉汲谷亭回首遥豐沛行將及山殘王氣
歇牛卧角濈濈巍然歌風臺于以覽原隰
夾溝驛待後船不至
待船兩河口沽酒夾溝邊羇旅身如病淹留日似年層
冰因雪急破浪得風偏京國三千里蟾蜍兩度圓
東昌得家書
七月家書遠使將那知今夜泊東昌朝來曾與家人說
蠟燭開花鵲噪檣
徐州
前舟及彭城後舟過豐沛河冰堅無聲相隔兩舍内舍
舟輕覓車累日不得至欲飛乏羽翼欲渡安能濟朝登
柂樓望林壑聳晴翠山中幾陳蹟一一皆可喟到今飛
鳥盡何以留淹滯重懷眉山翁文治今誰繼
秦梁洪
前月公使還送之聊城東今日公使出遇之秦梁洪公
如虬與龍來往無定蹤我如萍與蓬流轉何終窮淹留
千里内再得仰音容下馬野人家星稀月當空山爐爇
枯桑土甑炊新舂問言及母妻慇勤慰冲冲復許還故
鄉送之以僕僮期以閱歲見鐙罷桃花紅一飯恩必酬
禽魚戀淵叢明日車馬異天涯矯冥鴻
黃樓(十一月十七日為船凍登車以下皆車中作)
東方明未明殘月光睒睒首路黃樓南樓鼓聲紞紞我
來何苦難日月徒荏苒川行無全功陸涉此其漸橋危
驚路折牛顫畏坡險僕夫又已病衣破脛不掩風淒手
足皴霜重語音慘我非肉食者安坐敢自慊
宿州
我車何啍啍駕出城東門城小州事殷應荅民力煩夕
驅荒莊北香山含半醺莽然百里内宿草蔓平原前經
石橋阻始見雞狗喧又聞衡門下兒童誦王言土儒不
識字訓解失本源下車使之前父老咸駭奔重為正譌
舛欽哉期勿諼
固鎮
匯河鎮門東河水清如苔其原發湖澗其流入長淮是
日天氣和惜此風日佳試臨清泠淵洗我骯&KR1507;懷漁人
四五舟中流正徘徊時復發清嘯白鷗無驚猜我本垂
綸者結茅東海隈一年苦行役不上釣魚臺順流絶奔
鱗安巢無夭胎跼蹜塵土人焉能與之偕
自徐抵宿道中紀事有懷北平頥庵公松軒公子
船上復車上徐州仍宿州不因河凍合那起客鄉愁曉
飯霜侵匕宵眠月擁裘家人裁小帽鄰伴餉乾餱坂曲
驚疑簸川平穩勝舟紖寒牛背澁軸墊僕心憂古跡迎
人問詩題隔日搜計程常屈指惜别屢回頭豈有懽傾
盖誰能怒挾輈因思安穩客文酒日風流
車上
老牛羸僕費驅馳遠道黃塵日暮時每為乘橋占去住
却因下阪識安危五雲宫闕徐王隴千載英靈閔子碑
欲斧澗冰磨剰墨駐車重寫出關詩
徐王廟下作
好在徐王廟下鄰鄰人出酒飲行人自說王家多寵庇
差科不動是閒身
鳳陽府
青天雨黃沙白日赤若血孤城臨長河況在苦寒節去
城五里近仄徑又西折税車槐屋下几榻稍羅列況乃
公子賢饋酒甚清冽僕人半已睡呼起沾口舌飢寒固
已慰羇旅亦可悦山鳥則在巢家雞則于桀我異鳥與
雞奔馳何時歇
徐子方&KR1846;軒記
余先世居杭之新城自先大父以下始寓於越在元盛
時聞吾鄉有方員(仲鈞治書經)徐鉉(子聲治詩經)馬章(玉相治詩經)三
先生者以詩書經教授于家得其指授者往往為名進
士而徐之二子伯與仲與亦有聲余生晚不及拜三先
生又重以私門多故不獲一還故鄉交其門人為憾也
一日仙居教諭徐君子方以書抵余自言與余同里閈
為世婣且以所名&KR1846;軒者俾余為之記余雖未識君間
詢君所深友則知君之尊府君德卿先生與三先生為
契家而君嘗登三先生之門又從伯與君游最久譬之
田焉治其菑畬而不蕪者也譬之禾焉灌溉芸耨而有
秋者也又知君尚氣重義少壯時慨然有志於當世今
老矣方試其學為百里師而且以&KR1846;名自勵噫君亦可
謂有志者矣余也孩幼多疾未壯而孤家學荒落五榖
不熟不若荑稗之有成尚能為君記斯軒邪雖然余生
田間頗嘗習夫農事矣其畊之也必深播而耰之也必
時&KR1846;而沃之也必勤既然矣日以烜之風以簸之雨露
以滋之而熟矣人之學也亦然講習以明之師友以成
之貧賤憂戚以困之富貴利澤以厚之而已矣然其所
以盡之者人也所以成之者天也余知盡夫在已者而
委諸命焉是故舍田而芸人者忘已者也揠苗以助長者不
知天者也忘已者蔽也不知天者惑也吾知君不蔽不
惑者也將操吾耒耜而從君於學圃之中君庶以鄉故
毋絶我
王克仁記
徐甲孫乙者饒州餘干人也餘干初為州甲與乙爭山
乙偽異代劵為已物知州事唐毅頗嗜地理學州有葉
道士挾是術與毅善遂右於乙甲屈不肯平訴西提刑
司司下府君州往復數四卒直乙甲母兄王克仁故猾
吏也忿其甥不能申且將肆毒而無由因激之曰爾老
矣何生為甲訴愈力府檄傍邑安仁為覆驗州耆老吳
谷良等數人詣邑言乞歸地置獄自旦至暮不决各散
去惟谷良以善奕留邑長所甲呼谷良為助谷良不答
甲歸亡聊至夜自刎於邑之柳王廟門外克仁告州誣
乙殺之并道士谷良等皆坐繋拷掠不能勝乃皆誣服
谷良二弟丙丁及其子辛日遇克仁於塗輒言父兄之
冤詈辱之無不至適克仁之二子往其女兄家修佛事
還渡沙港港水湍悍日晚多大風二子不能舟溺焉少
頃主濟者來視舟見篙㯭墮水舟有遺槖且共僧食駭
曰此必王外郎家兒也持槖告之克仁輒笑喜曰吾計
得矣止家人勿出聲召漁者王大眼十數人出二子斧
其尸束縛之若加害者復投水中水濱有亡卒朱寄兒
匿林薄間須夜以渡悉得之克仁以吳氏口語故白州
曰吳氏殺我二子州追丙丁辛三人訊之莫得其尸巡
邏者顧見烏鳶啄水中舉而暴諸官三人之獄乃具府
司案下如法寄兒亦被獲諸都督府將出獄撫丙械言
曰殺二子有人非汝也丙泣問何人寄兒不肯言丙挽
衣不使去州幕長亦叩之寄兒言官但問王大眼言訖
而出大眼至自言我於二子無故人莫知其由克仁亦
爭之厲甚不能服丙復令谷良次子庚訴提刑司司下
其事如初州以疑讞慮其他訴并庚繫之谷良道士輩
已瘐死獄中矣辛季弟驢兒年十五請母自行竟訴闕
下上以付詔獄追寄兒湖廣且得其溺死狀并克仁賂
大眼等銀榖事方二子溺時出外索租去港八十里止
宿飲食物色可左驗詔克仁大眼等磔於市并誅克仁
家屬先主獄官若吏及仵作誅徙有差仍賜丙丁辛銀
若干兩以釋之時洪武三四年事也青州左衛百戸州
人葉莊椿為余道其事乃論著之曰徐甲之死過矣克
仁實使之乃以誣其讐并其所與讐者二子之死不幸
矣天實報之克仁又忍僇子之尸以賂夫人以誣其所
為口語者卒敗於亡卒小童是何哉易曰惡不積不足
以滅身身死家滅子無遺類天理之不可泯也如此然
而牽聯數十人或死於獄或死於術或死於變或死於
賂或死於法盖有幸不幸焉噫克仁之不仁甚矣猾吏
之&KR0852;極矣
贈段鎮撫詩序
鳳陽留守中衛鎮撫滕人段君世英以通敏武給之才
為上官所器使者久矣今年春天兵下朔方我曹國李
公奏世英以從事上可其請盖世英嘗逮事先岐陽武
靖王以所以事王者事公而公亦以世英為舊人禮待
加等凡甲兵金榖之數悉委之征戍調發之務悉資之
而世英亦盡厥所事一乃心力不告勞勩既三軍凱還
公方以事馳奏于朝命世英從行既奏上嘉其勤賜楮
幣五定以遣之還經濠梁見蜀王於邸第復有賜如前
數既侈上及王之賜得便道過鄉以省其親夀鄉之人
榮之為其僚友者咸為歌詩以豔之時余在公幕府且
俾為之序余思與世英初出關﨑嶇戎馬中風飡雨臥
未嘗少閒據鞍覽古抵掌談笑未嘗不同善者掖之否
者替之又未嘗不胥助也每南望白雲孤飛彼齊魯吳
越觸目動心又必相與歎息或至泣下噫觀其事公之
勤思親之切則其所以事先與事其親者可知矣觀其
待余之誠之厚則其所以交夫凡百朋友者又可知矣
乃今寵錫優渥榮家及親思以答所知者圖報乎朝廷
思以榮乎鄉者圖顯乎父母若然則福禄之至庸有既
乎余也闕定省幾十數載旦夕將請予公以歸獲由山
東拜聖人之宫展顔閔之墓仰瞻徘徊歴覽文獻因得
登而翁之堂賡陟岵之歌諒未晚也請為滕人陳之洪
武二十年秋九月既朢會稽唐之淳序
將及鳳陽奉懷南澗公子二首
王孫送我最多情馬過新城復舊城鶯弄曉聲風正軟
草鋪春色雨初晴坐中别酒巡巡換卷裏新詩字字生
明日相逢更相愛為言軍旅在幽并
去時楊柳線藏烟歸日梅花雪滿天北鎮山川行處别
東夷鼓角聽來便青年從事慚孫楚白首窮經慕伏虔
喜得重過南澗曲欲分淮水洗鞍韉
池河驛
前日中都雪都人慶豐年今日池河雪寒冰在前川平
明集僕夫飯熟猶晏眼高呼強之飯牛凍車不前黃犢
成素驪烏巾為白氊却憶荆山外别有瓊瑶田去京尚
十舍去鄉仍渺綿安能訟滕六旭日布九天
清流關
過阪當牽驢過關當下車下車當用扶牽驢當用驅同
雲蔽曾岡積雪平丘墟行客歌苦寒羸童嘆無襦稍見
遲日升輕冰猶在鬚仰懷多病母長年卧茅廬靜言思
奮飛迫切危險塗危險不足恤菽水當何如
道中懷故鄉諸友
暗中櫛髮月中飡驢足凌兢度晚山殘雪滿川遺萬玉
好峯留霧失雙鬟此身老去星霜改遠道歸來歲月閒
想得故鄉諸舊友青綾高卧掩松關
滁州逢王雲莊談蔡蘿屋
舊事吁可怪客鄉聞亦驚風波開貝錦雲路失鵬程莫
惜干城噐難忘伐木情臨岐無復得知作貴州賓
到京得毛鼎仁金齒書(十二月初一日)
萬里書來已二年驚聞不死却悽然家人縱有惟存半
别夢雖多不記全目斷蠻雲心似雨淚兼蒲墨字如烟
可憐謝野原頭路誰向春風掃墓田
自京還越道中雜占六絶句(初八日出通濟門以下皆車船上所作)
脱却雙輪換獨輪乘船人作坐車人明朝又復乘船去
却畏風波不畏塵
曉日蒼凉帶水烟畏途行盡半平川臨流自顧戎衣笑
車馬驢船過一年
毘陵郭外早行車小店鷄聲古廟鵶棟樹東邊門巷曲
隔墻新見臘梅華
數峯高擁見岧嶤一鶴長鳴破寂寥欲過虎丘尋劒石
望亭亭上望楓橋
黃昏月出大湖東霜葉無多也自紅一色金波三萬頃
垂虹亭子正當中
齊雲樓上大飛沙楚國祠前箭似麻事業緫隨流水去
空餘人唱石榴花
常中過鄉中二僧官
去京三四日乍喜見扁舟塞夢猶驚馬詩懷却借鷗耳
邊吴語熟雲外楚山稠更得逢禪侣羊車肯暫留
南澗書屋詩序
南澗者我隴西李恭獻王之墓之原也書屋者王之孫
君讀書之所之名也堂以書名而書堂以南澗名示不
忘其先且有志於學也恭獻王為帝近戚恭獻之子武
靖王以帝甥為開國元勛二王德業具載國史君之兄
既以襲封于曹君以貴介公子遭時平康若可以優游
家邦無事乎詩書者矣然方被旨居中都之賜第距南
澗不遠恒閉戶却掃日誦數千言時時登墓躑躅攀樹
哀慕擷其藻芹薦其時食其暇則過諸先生長老辨疑
析難俾益其所不足又其暇則吐為歌詩清婉麗逸與
山僧野夫較尺寸輕重不厭非篤志于學圖紹厥先者
能然乎今年冬眉山蘇伯衡先生嘗登斯堂而為君記
之矣他日復命其客會稽唐之淳序諸作者之詩辭盖
將輯而為篇什焉之淳庸陋何足以序之雖然竊嘗聞
之人莫不飲食也鮮能知味也若君之於學食而知嗜之
嗜而知樂之豈徒餔其糟粕以自昏竊其浮滓以自肥者
哉必也薰陶乎醇醲屬厭乎旨甘不自知德之潤乎身
而晬面盎背之可喻也故凡天地隂陽造化之理人物
鳥獸草木之故古今興衰治亂之原與夫三綱九法之
所以扶植淪斁者皆於書可究也君讀而究之究而知
之書何負於人哉藉出而用諸朝廷措諸事業不怍不
愧俾人曰惟恭獻有孫惟武靖王有子惟公有弟人何
負於書哉唐有良將相曰鄴侯泌西平王晟然鄴家多
書而其子繁不善讀西平身有大功而其子愬克踵其
武昌黎韓子咸為詩以頌之然其中寓美刺焉後之人
詠其詩懷其人未嘗不為之感激歎息也今君之姓氏
與之同其先勲業與之同其家藏書又與之同則所以
思為其子孫者宜同乎愬以自期勿同乎繁以自勵也
嗚呼四海之廣都會之大繼自今而咏南澗之詩者豈
無韓子其人哉敢請序而俟之是年丁夘十二月既朢
之淳序
題葉貢士湖曲草堂(十二月十七日抵家以下皆家中作)
客來不騎馬反作艇子嬉醉來不著巾倒著白接䍦門
前一頃菱箇箇如紅玉收取當秋租食菱勝食肉湖稲
大顆粒湖魚三尺強稲可飯朝夕魚可煑羹湯東頭賀
監居西頭放翁宅看渠作官歸與渠作相識
題汪季子煮雪軒
煮雪當山泉松罏裊竹烟玉花光欲動蟹眼味初全法
自陶家得經從陸羽傳幾迴寒夜渴謀借剡溪船
送貢士會試
别酒頻頻把離絃欵欵聽舊霜楓葉赤新雨柳條青月
斧看修桂牛刀試發硎故山空蕙帳誰照讀書螢
題畫稲
稲田到秋熟歲歲常食粥食粥可療飢種田當及時
題畫菜
開畦分種味插竹當垣墉安得身無病長為賣菜翁
弔錢塘盧清源墓
三尺新碑處士墳鄉人猶解說清源東阡西塚多金玉
不及盧家好子孫
杏田農贊(為醫者作)
有儒而醫杏田之農不稼穡而三百其廛不耒耜而其
崇如墉湯液以沃其内針砭以耘其外明五運而無水
旱之菑却三尸而絶螟螣之瘵杏之殖矣猗儺其實人
飽我德我食其力斯人也固非舍已而耘人亦非揠苗而
助長盖將祀董奉為先田歌靈蘭而擊壤輔大德之生
生而無愧於俯仰者也
賦崔彦暉雪林小隱
羃䍥更氤氲林居静不喧晝光琴薦濕玉氣石牀温夜
雨泉驚枕春雷筍到門看知書畫法幽趣許誰論
題趙彦徵晴雙騎圖
得鞚金羈不動塵新蒲細柳曲江春瀛洲學士參差是
十八人中見兩人
留别錢塘友人戴錢二公(正月朢日)
每向天涯共憶君及歸來日又離羣故人暫得從頭數
好句須留會面聞西子湖邊燈照月李陵臺下雪如雲
一身萬里尋常事塞北江南幾夕曛
戊辰藁
過江浦縣與高昂霄聮句
西收風正一帆開江浦城高曉角催初日晴分駱駞嶺
五雲光湧鳳凰臺驛亭旗影藏新柳野店醅香帶落梅
北望醉翁亭子到欲尋遺刻步蒼苔
滁山道中雜題
谿暝深藏柳坡晴濕護苔只驚聮騎去不見一人來
麥隴叢叢綠梅香樹樹香山禽驚客夢村酒割人腸
虎過山風急山家早閉門遥憐未投宿月黑正銷魂
浮圖連石磴略彴枕溪灣驢背東風裏遥瞻管店山
人到說旌麾前朝過下邳自慚行旅滯非是戀吟詩
春樹留殘葉晴峯帶宿嵐滁陽山水秀人道似江南
林密草纖纖卑枝拂帽簷春光來一月猶畏曉霜嚴
公館借吟詩行厨送午炊數株臨水柳曾得繫金羈
狹路轉多歧多歧可問誰試詢曾到客猶似未來時
獨樹廟門前鴉巢挂紙錢欲尋遺像問塵沒已多年
下阪復登崗前看道路長不知行幾日能得到淮陽
宿草發新荑沙乾葉未齊待教寒食雨綠映錦障泥
自濠抵邳雜詩
暖日輕風古道傍平原宿草正茫茫過橋驛聽津亭鼓
隔水船窺估客檣圯下無人邀孺子小山有賦憶淮王
細思楚漢爭雄日此地今餘幾戰場
河北三春雨天南五夜雷山川新氣色車馬息氛埃燕
逐遊蜂至鶯催候鴈回不逢沽酒館何以得銜杯
山石搘橋險似梯下窺流水淨無泥水邊多少垂楊樹
著個黃鸝來上啼
紅白花開宿莽間長亭小店接村灣行人未識邳州路
馬首先看虹見山
銅雀瓦硯歌
漢日欲沒衆星紫老瞞干天擾天紀身辭簒弑遺厥嗣
却付分香兼賣履銅爵高臺五雲裏聲色娛人死無已
西陵墓草青如洗舞塵細逐歌聲起臺傾土荒産荆杞
遺瓦深川良有以豫章得之䛕墓鬼琢配翰墨象焦尾
仍銘其陽志其喜硯工文竒稱二美隴西王孫武靖子
寶之不翅瓊瑶比芳春燕客陳棐几冷電晴雲照秋水
研辭釋文拂塵滓紅絲無光馬蹄毁鄴城狐嘷豫章死
一甓千年置郵耳欲鐫短歌愧無似乞借揮毫刪魏史
題趙文敏公書韋蘇州詩後
余聞前輩論二王書古人文章皆因人與文而異其體
如樂毅論之方整莊重東方朔畫像贊之跌宕不羈曹
娥碑洛神賦之憂苦飄逸要當心領神會今觀趙文敏
公所寫唐韋蘇州三詩亦然謹為之評曰水流花開鳶
飛魚躍秀野行雲晴空舞鶴南澗公其寶之洪武二十
一年歲次戊辰二月上丁日會稽唐之淳書于鳳陽行
第之梧月軒
賦高氏苔竹軒
蒼苔綠竹誰所憐高君作軒苔竹邊三春雨濕錦紋亂
六月風寒丹鳳眠有時自引階前鶴踏破雲根竹華落
有時自煑石鐺茶輕烟冥冥縈屋角我來正值清明時
蝸篆生香入硯池青葱色裏無人掃剥啄聲中有客棋
我知此君愛幽獨亦欲依君結茅屋乞借墻隂半畆苔
更植階西數竿竹
登邳城樓(二月六日到邳以下皆邳州作)
挂劍臺前事已非絆戈山下草離離城門日沒烏栖早
野渡風高客過遲十萬牛羊新部落五千貔虎舊旌麾
泗河東接沂河去曾與行舟記下邳
邳州八景
岠峯霽雪
玉龍行處夜無聲北面峯巒失翠屏天上白榆寧有種
人間瑶草不知名青燒獵火朝烟濕紅露仙樓夕照横
記得塞天曾見慣薰風時節到遼城
僊掌晴霞
何處丹霞似赤城仙人掌上最分明若非玉女裁衣罷
定是天孫織錦成孤鶩齊飛天欲雨斷橋斜映夜還晴
會須絶頂營茅屋采作朝飡嚥日精
圯橋夜月
泗水西邊沂水東留侯黃石有遺蹤一編不受秦人火
三寸終成漢室功曙色蒼凉茅店月履聲寂寞柳營風
我來圯下留多日幾度興懷聽漏終
磬石秋風
水濱浮石勢參差風急秋清出韻遲總是虞廷春貢後
不同蕭寺夜禪時響連月壑蛟龍懼静荅霜林虎豹知
何處鐘聲起迢遞分明律吕遠相隨
鹿湖烟雨
雨稀烟暝水增波鷗泛春聲入棹歌楊柳人家茅屋小
鱖魚時節釣船多暗歸浦溆鏘環珮密掩峯巒濕髻螺
定有仙人騎白鹿夜闌來此奏雲和
沂水春瀾
雪融冰泮發漪瀾望入河流杳靄間杜若未生黃鳥起
夕陽猶在白鷗間聲翻煖浪沉芳樹色漾晴嵐滅遠山
春服已成來禊祓傍花隨柳欲忘還
魚亭晚釣
亭前不改舊山河落日垂綸感慨多客至已非金谷會
風來猶起晉時波珊瑚摧折遺蒲柳錦帳荒涼長薜蘿
更莫臨流奏長笛渚花汀鳥奈愁何
劍臺野望
荒郊不見徐君墓此地空聞挂劍臺三尺英靈如有在
九原魂夢亦堪哀林烟拂水青萍合山雨飛空紫電來
望極吳中憶遺廟春風幾度野棠開
射狼曲
甲士重重旗簇簇一色晴原春草綠將軍小隊出嶧陽
健如飛鷹不可當馬人傳令弓人受騂弓在前箭在後
士雄馬肥弓力強膽落北山雙白狼吕梁洪邊鼓聲起
毛血斕斑狼墮水
題張從禮掩骼埋胔卷
洛陽張從禮之寓於邳也始至視其郊關荆榛翳如視
其原野白骨紛如則戚曰人實我敵人死人恤暴骨之
謂何我不彼瘞我則非人帥役者具畚插掇拾任載無
遺焉擇燥剛之土若州之西北郛若南門之東若木社
若沙坊之隂為冢五邳人歌曰孰掩者骼張公之德孰
埋者胔張公之義張公其痛瘞骨五區實豐其區而虚
其家既成時其春秋而設其奠又歌曰列塚惟五死骨
起舞籩豆孔嘉鬼飽而歌瘞於斯享于斯來者其冢之
後十有八年越人唐之淳過而聞之遂書以附于州之
志
喜國公大人奉詔北征
使節方臨外兵符忽自中素心承一德綸語冠羣公馬
熟茐河草旗生瀚海風曉占幽薊色雲物霽崆峒
張從禮傳
張從禮雒陽人其先仕元有至行省左丞路總管者以
是久留于燕至正末歲大歉從禮多賑䘏之義聲隱隱
諸公間中執法陳魯公思謙郡人也臨薨托其幼子麓
於其友中書參政李公孟豳公為求昏于從禮從禮因
以女歸之而拊其家甚至洪武初年自燕徙濠未幾聽
自便居邳時兵戈甫定邳故軍壘骨胔旁午四郊無居
人從禮率童奴環百里内輒得輒收瘞多者千數少不
下數百凡為大冢五冢墓既成歲時徧祀之迄今弗替
歲癸亥春不雨吏民患之禱于城隍神則不應于羣望
則又不應有以滄浪淵神祠告者從禮則徒跣往禱浹
旬乃還復躬乞水于嶧陽山故漢令韓稜祠則又不雨
衆志方懈從禮誓于衆必得雨乃已已而雨如注吏民
德之間竊自念曰人孰無祖亦孰無死吾去墳墓餘四
十年年幾八十祖兆蕪矣死期至矣恐身先朝露何顔
見先人於地下乎且麓已死惟有一息魯公之緒不絶
如縷吾二氏丘隴相望乃攜其外孫以行至則負土封
樹之時天大旱邙山草木無生色土墳龜拆版築不興
從禮慟哭籲天天為澍雨僅足襄事五里之外無霑焉
鄉人歎異為泣曰是還也不惟張氏之為飽鬼陳氏之
鬼亦不饑矣他如歛浮河之尸歲凶為粥以食餓者死
不能歛歛不能藏者為之治其槥若墳遇遺楮幣於道
必詢其人以歸之其於周窮念故汲汲若嗜欲不倦不
顧家之有無盖其天性然也從禮名異四方之人識不
識咸稱為張義士高其行而紀述歌咏之若干人洪武
十八年有司以掩瘞事聞嘗書其姓名于旌善亭云會
稽唐之淳曰余讀五代史獨行傳歎夫世衰道微苟一
行之可書者必為之表見于世甚盛心也矧今從禮之
可書者衆也孝以事親誠以格神仁及乎朽骨義周乎
人人顧今耄矣無一丈夫子天之報施者何如也然其
聰明康彊視聽不衰夀考之福盖未艾耳余北游過邳
嘗登所謂義冢北臨嶧陽西望季子臺弔羽布用兵處
沂泗流其下洶湧有聲朔風蕭騷落日照野草而巋然
之冢與彼數者參差乎其間從禮其無聞也邪其可傳
也邪悲夫
奉和憶邳城寓館之韻(三月二十五日發邳以下係舟中所作)
陸賈曾存越班超解拓邊公方持羽檄吾豈戀舟船蒲
葉迎旋旆桐花落舞筵明朝氊帳月光照柂機眠
舟中有作奉呈公相
喜得天風送去舟還從楚尾識吳頭浪花白處魚吹雨
梅子黃時麥弄秋一派棹歌連觱篥兩行旌旆雜兜鍪
路人解說朝天馬昨日清明過泗州
和荅南澗公晚别後見寄之韻二首(三月二十八日到鳳陽以)
(下係舊城作)
晚天相送不相隨正是初三月上時想得到城門半掩
一簾燈火數聮詩
寄來詩句慰情親首首清和字字真不合王維合王建
前身多是盛唐人
四月六日宿方東軒觀方集有作
星離歎暌乖簮盍欣會晤幸兹燈燭光獲覩鏗鍧句雄
若河注海纖若繭抽緒靜若禪士定專若獰婦妬朱絃
閟郊壇畫戟森武庫高將蹤漢蘇近或企唐杜羇悰滌
故煩雋腹飽新飫座有吳子賢雅多延陵譽衆樂方具
列善聽别音度愧余窘行役聚鮮别乃遽坐席未及温
秣馬已在馭詩殊伐木吟曲擬驪駒賦時夏宵苦長天
涼雨如絮城更猶隱樓庭鷄忽號樹悵矣明發辭餘音
寄遐慕
發鳳陽途中呈徐公子(四月八日以下係道中作)
聮騎發濠州梅天雨似秋馬多同棧樂人少異鄉愁小
嶂藏輕霧深渦走濁流榆花零落盡春去若為留
唐愚士詩卷三
