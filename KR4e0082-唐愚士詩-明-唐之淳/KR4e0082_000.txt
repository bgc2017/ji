唐愚士詩别集類五(明)
提要
(臣)等謹案唐愚士詩一卷附會稽懷古詩一
卷明唐之淳撰之淳字愚士亦以字行山陰
人肅之子也建文初詔詞臣修鑑戒錄方孝
孺薦之授翰林院侍讀與孝孺同領書局卒
於官明史文苑傳附載王行傳中徐禎卿翦
勝野聞載明太祖以布囊貯之淳夜越宫墻
入便殿點竄十王冊文一事其事荒誕不經
殆委巷小人因之淳文思敏捷造是妄語張
芹遺忠錄稱洪武中有薦之者謝不就曹國
公李景隆俾其子師焉征行四方皆與俱歷
燕薊秦周覽前代遺蹟援筆而賦凌轢一時
考明史李文忠傳景隆以洪武十九年襲封
曹國公不載其非征事惟馮勝傳載洪武二
十年與傅友德藍玉趙庸等北征常茂李景
隆鄧鎮皆從是年歲在丁夘與集中寓寧軒
記所載洪武丁夘相合當即其時也是集僅
其丁夘戊辰二年所作似非完本又詩文相
間成編而總題曰詩亦非體例疑當日雜錄
手稿存此一帙後人因鈔傳之故編次叢雜
如此歟其詩雖未經簡汰金礫並存而氣格
質實無元季纖穠之習其塞外諸作山川物
産尤足以資考核會稽懷古詩一卷乃其少
作凡五言古詩三十首題下各有小序仿阮
閱曾極張堯同之例其中如舜廟不取地志
象耕之說禹廟不取禹穴藏書之說皆為有
識此卷本於集外别行然篇頁寥寥今綴於
集後末附長洲戴冠和詩三十首大抵凑泊
成篇不及之淳原唱以舊本所有姑亦並存
焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
