唐愚士詩卷二
明唐之淳撰
憶吴越風景
最憶吴中與越中四時風物總相同夏田苗麥雲頭綠
秋水荷花酒面紅調馬岡前看夜月呼猿洞口納天風
于今忽作邊城客白草黃沙兩鬢蓬
最憶吴中與越中千崖烟雨六橋風歌傳桃葉圍紅袖
酒熟松花注碧筒山面城池高閣繞水心亭院小船通
于今忽作邊城客辜負滄浪一釣翁
最憶吴中與越中一江潮水限西東當壚村媪高頭髻
出港菱船小樣蓬鱠切銀絲開臘酒飯抄雲子芼秋菘
于今忽作邊城客飽食黃羊斷野葱
最憶吴中與越中黃梅時節雨濛濛松間採术尋真侣
竹下分茶立小童千頃白雲丹井月數行青紵酒樓風
于今忽作邊城客破帽戎衣逐塞鴻
最憶吴中與越中千年遺跡見高峯山隂道士籠鵝帖
笠澤仙人射鴨弓六寺烟花迷遠近五湖風浪錯西東
于今忽作邊城客得失應期問塞翁
最憶吴中與越中好山相映翠溟濛桃花鸂鶒三春雨
蓴菜鱸魚九月風李白酒船尋賀老林逋鶴塚問蘇公
于今忽作邊城客矯首南雲歎轉蓬
最憶吴中與越中山樓月色野亭風江湖魚菜時時有
村巷桑麻處處同旋折藕花行酒令細書蕉葉送詩筒
于今忽作邊城客歸夢常飛東海東
大寧雜詩
正月丹符出紫宸三軍萬里淨邊塵天垂平野星辰近
地入皇圖雨露新已見城池開道路早聞禾黍變荆榛
燕然賸有磨崖石留待班生頌聖明
邊頭極目正漫漫隨處平川似海寬地勢北來通白霫
塞塵西去接烏桓冰霜山谷千秋雪風露衣裳六月寒
故國老親知念我憑誰傳語報平安
城郭迢遥雉堞危新添四面壯威儀日華煖映青油幕
雲氣時分赤羽旗塞口古河非禹跡塜邊荒寺有唐碑
正南回望家山遠挂席三江未可期
六月二十二日雨
永夜風翻海終朝雨蔽天乍醒猶有夢多冷却思綿白
浸千秋雪青沉萬竈烟惟應洗兵馬喜氣溢山川
茶熟詩成後香燒睡起初幾回聞塞雨何處得家書雲
擁門前岫泉添井畔渠漸看生意滿早晚食園蔬
始食菜
脂舝青陽初結車朱夏末絶塞饒風沙秋聲無時發僕
本吴越士懷歸若饑渴況乃藜藿姿羶食非所悦當庭
播嘉種日夕遲其茁甘雨從東來夜氣亦旁達勾萌既
膚寸顔色轉葱鬱朝來芼吾羹風味不可奪未論五内
駭已畏匕箸竭津潤生齒牙精神及毛髮道固希為珍
物有微見拔由來盤中飱豈是塞上物從兹慰羈旅灌
溉自無闕博矣天地仁永願充採掇
對昏鏡
白髮新添十數莖苦為看鏡太分明如今喜得青銅暗
紗帽籠頭照不成
嘲破帽
風吹帽破不中修葉葉烏紗笑黑頭莫待學來弓馬熟
還家換取鐵兜鍪
晚步菜畦
雨滋沙土作青泥蘆菔蔓青各自畦今日無風天較暑
紵袍蒲扇覓新題
晚見胡蝶
晚風庭院蝶來頻可是多情慰遠人亦欲種花留蝶住
塞天寒冷不禁春
晚望奉懷軍前公相
馬嘶何當還鶴望亦已久道遠捷報遲天涼秋氣首沙
風動百草城月照高柳心隨土河流迤邐達遼右
榆菴記
菴之名始于漢許慎說文不載其事或謂作闇古諒闇
之闇讀如䳺皇甫規傳言規為將親入菴廬省視士卒
盖奄之字從草奄聲又掩之省也古者師行止頓大則
為壘障小則為營塢信宿則張幕幔持久則縛草為菴
廬以處焉周宇文憲令永昌公椿代栢為菴此又示敵
以甚久者也近世學佛者取以名其居而菴之名遂冺
其所自出亦可嘅也已今年夏余隨軍塗陽既雨閱月
懼夫秋高塞寒復構小室為塞向墐戶之制地多産榆
足以充用自是椽楹梁棟皆榆也其上則覆草加土以
障風雨倣宇文故事題之曰榆菴因竊自念方今王師
百萬烜燿朔土以開我疆宇天子公卿謀議於上將帥
百執事奔走於下智者獻其策武者效其力河南北平
山東西之民具舟輿載餱糧水浮大河陸出松亭以給
士大夫於數千里之外山川鬼神莫不震疊而吾也不
能出一謀效一力手不知弓身不識甲猶且挾冊以吟
安坐而食者果誰之賜歟夫榆之為木挺立而不倚介
也羣處而不疑和也雜施而不遜才也堅緻而不柔剛
也取火以應候時也介以立之和以處之才以周之剛
以决之而以時出之斯菴之名其足以警矣或謂予曰
是木也易螙以壊有若不足稱者何必眷眷於此哉答
之曰是菴也容吾之身禦吾之寒足吾所寓之日而止
矣彼梗楠豫章之居其能保夫久而不壊乎因識斯言
于壁
塗陽八咏
金山積雪
積雪不知年炎天生晝寒南人初出塞渾作玉屏看
富谷晴雲
溶溶谷中雲西來復東去雲歸人未歸朝朝望雲樹
蕭寺曉鐘
朝聽蕭寺鐘暮聽蕭寺鐘當年鑄鐘者陵雲起秋風
玉川秋草
川上王孫草秋風幾度黃太平休戰伐邊樹射黃羊
温泉煖浪
玉女來浴時丹光落秋水到今尚温温煖浪因風起
土河夜雨
滉漾復瀠渟分明見底清塗山一夜雨流水惠州城
西峰夕照
西峯含積隂落日載暝色照見獵歸人揚聲下沙磧
東崦春嵐
雲破始見日雪消微露嵐馬頭春夢裡驚道是江南
北平白先生并四公子以詩文見寄喜而有作
先生詩篇漢魏體公子文章雲錦才一千里外相憶處
六月盡邊方寄來乍驚軒忩燦星斗已覺懷抱消塵埃
安得凌風綠玉杖共醉秋月黃金臺
立秋日
炎曦留徂夏金候應初秋烈風無時作星火西南流自
我違上國歲月忽已悠匈奴未克夷王師為淹留宵眠
枕干櫓晝食親戈矛伐榆結菴廬采菽充乾餱詎無飢
寒念遑恤為安謀所懷藥蘭北遠在金山陬列營正碁
峙鼎釡尚魚遊賁育奮其武樓陳壯其猶將略貴持重
皇心在懷柔但俟銜璧至焉能事窮搜鳥獸尊鳳麟列
邦必宗周寄與同征者薄勞當永休
秋日雜題
月沒荒城曉角催風清平野暮雲開射鵰都尉分弓去
殺虎將軍奏捷來
蠮螉塞外風吹雨雞鹿山頭露欲霜為恐寒驚慈母線
起來先著舊衣裳
一泓清水古時河洗馬歸來飲槖駞不信邊州住多日
胡兒頭唱漢兒歌
深帽胡鷹綠錦韝高蹄駿馬玉雕鎪向人意氣爭馳獵
欲取沙場第一籌
自為邊客早知秋聽得秋聲起别愁野粟垂花羊乳子
一年多半在幽州
處處簫笳接旆旌時時風雨送秋聲紫駞白馬三千帳
野草荒烟十二城
三月邊城沒酒嘗朝朝飽飯索茶湯有時吟苦心如醉
吟得驚人似醉狂
萬里歸心折大刀三軍何日解征袍不如歸喫南中飯
綠芋紅鱗紫蟹螯
題秋山曉霽圖六言
藤杖高縣曉日筍鞵軟踏秋雲好拉鏡湖賀老同尋句
曲茅君
奉懷北平莊上將出關者
使到燕臺好趣裝馬蹄何日遇灤陽捷書已報還師近
歸及秋原草未黃
出關容易入關遲久客尋常恨别離昨夜燈花開半朵
也因相見不多時
七夕
江南遊子遼東客元夕辭家今七夕塞中烽火幾回看
園裏嘉蔬三度折今夜月色天下同牽牛織女精靈通
烏鵲橋成夜光濕黃姑渚落秋機空再拜持觴問牛女
乞取河流化甘雨淨洗天兵歸内府萬歲千秋奉明主
客睡
客睡渾無寐歸心况入秋月色圓又缺行色去仍留多
病非關酒長吟不破愁家書空寫徧無計達南州
富谷驛雨過
晴時上馬雨時歸馬上看山失翠微七十里程三度水
不逢蓑笠盡氊衣
别大寧(七月十五日發大寧以下皆道中作)
十二城中百日留來逢初夏去逢秋塗山今夜團圓月
猶送清光照馬頭
雨宿石洞
道傍石壁高崔嵬上有空洞玲瓏開我行遇雨今寄宿
天氣黯黮雲徘徊洞前秣馬洞底卧蝙蝠飛來虎狼過
滴瀝微聞谷溜鳴凌兢恐踏雲根破夜深雨逼䰟夢寒
意是物外非人間僕夫未眠告明發回首但覺蒼然山
神仙驛曉發
川光連莽蒼曉氣入空虚烽火清平際城池喪亂餘馬
諳來路熟人憶異鄉疎記取平戎事歸煩大史書
寬河城夜宿
新城聞鼓不聞鐘一夜潺湲瀉碧峯頃報入關多好夢
明朝應到喜相逢
入關
六王川上風如獵九公嶺頭天似秋欲知地氣分南北
減却衣裳入薊州
宿松亭關有懷松軒公子
獨行無所語公子在何方不作邊頭客仍居谷口莊山
川欣自慰書信好誰將今夜松亭夢琴尊興甚長
薊州逢頥庵先生及四公子(以下皆薊州作)
四月暌離一日逢漁陽驛裏薊門東更相存問兼相遇
若箇傷離有瘦容
又和頥庵見貽韻
自别金陵笑語稀中途相見得相依也知幕府無多客
共候將軍幾日歸
薊州官署松鶴得城字
公舘闢軒楹長松有鶴鳴色兼秋共迥聲與月同清花
向吟邊落苔從舞處生吏歸門半掩不道在邊城
登崆峒山謁崔府君廟得暉字
杳杳祠宫壓翠微團團庭樹下晴暉石幢薤葉垂秋露
畫壁蛛絲織夜機駿馬頻嘶知路滑馴烏不動覺雲歸
欲尋往事題名姓白髮殘僧記憶稀
登獨樂寺觀音閣得聞字
層級帶城雲仙凡此地分野花為佛供庭栢當爐燻雨
壊簷前鐸蝸添石上文憑虛應領妙亦足破聲聞
分題得垂絲槐
葉如江上柳枝長花比巖前桂子黃自笑不隨秋試去
却騎戎馬入關忙
鶴夢得人字
夢隨明月下秋旻歛翅凝眸若有神偶到洞天經赤壁
舟中逢著姓蘇人
登薊州城樓得園字
塞北城當薊北門三河流接九河源霸圖已逐秋雲遠
節制新添虎衛尊幾處桑麻思樂業千家砧杵靜朝暾
此時天畔登樓望眼入西風憶故園
香林寺尋僧不遇得霞字
門掩北城霞庭空駕鹿車留題分貝葉汲井落藤華不
繫元無住忘生詎有家雲歸占杖錫人到禮袈裟石響
惟聞溜燈明不礙紗徒勞諸弟子香飯進胡麻
八月二日漁陽驛觀降王入朝得青字
此地降王欵聖明千麾萬馬自龍庭百年王會開圖畫
一代衣冠見典刑兵氣晴連遼水白路塵秋染薊峯青
佇看大史褒皇化不但燕然為勒銘
槐亭得長字
剪翠納天光因枝結棟梁月翻蒼雪冷暑借綠雲涼戶
密鶯窺慣簷卑客到妨不同穿螘穴詩夢入秋長
候國公旌旆未至得春字
遼海無波氣色新路人久已望車塵曉聽烏鵲心先喜
夜卜燈花夢轉頻已見單于來欵塞亦知天子絶和親
幾時旌節歸臺閣共祝皇基億萬春
重游香林寺得游字
廢刹委荒丘重來是薄游詩因靈轍賦衣為大顛留榻
煖深宜晚鐘清迥得秋細思關去住欲别更須謀
寄香林僧得聽字
日斜人散鎖寒廳羈思詩愁兩不醒輸與山僧無一事
白蓮花漏六時聽
松稍月色得西字
鶴枝不動兔輪低蘿逕無多影欲齊吟到斗横河漢落
殘光猶在畫墻西
喫秋桃有感
看得花開到熟時一年多半客邊陲明年秋摘知何處
重到劉郎未可期
觀薊州文廟秋奠
畫戟門開兩陛嚴銀河不動夜厭厭儒冠曉逐文星集
教雨秋隨湛露沾樂備鼔鐘明燎火禮陳犧象列形鹽
皇威聖德同無外絶塞偏州喜具瞻
薊州觀市集
九陌動秋煙千區列土廛物情占貴賤人語雜幽燕酒
瓮黃粱博柴車黑㹀牽自驚重出塞聊為買長鞭
薊門秋色得消字
秋色望中消黃微伴碧寥陣邊窺萬騎獵處落雙鵰雲
白初翻海虹銷半掩橋已今添客恨仍值雨休朝
聞國公重鎮大寧得雲字
秋風吹角動三軍入塞聲為出塞聞後隊隔山旗面改
前驅傳令馬頭分朝廷未下還師詔幕府重書諭蜀文
自愧身輕如野鶴一年來往逐邊雲
謝姬太守惠鶴
借來公舘作齋居復有仙禽伴讀書每送清音當五夜
時隨閒詠及三餘啄殘苔徑和烟掃舞罷霜翎帶月梳
明日南還須愛惜筠籠輕貯入藍輿
中秋夜燕集
白雲破秋色飛蟲起商聲漁陽明月夜鐘鼔閟寒城城
寒逼塞門櫪馬蕭蕭鳴及兹展良會座客欣合并飛觴
接軟語鶴髮間華纓明河西南瀉列宿正縱横雖非帝
鄉見稍慰羈旅情木落長白山霜飄大寧營上公未旋
旆我輩當遐征且盡今夕樂戎車有嚴程
又次頥庵老丈韻
崆峒山前夜看月月色秋空兩竒絶不知何處爛銀盤
飛上嗟峨白瓊闕蟪蛄啼霜秋氣悲烏鵲遶樹人思歸
天南有星千萬點離恨不敢分明窺亭亭長松古階下
松枝無聲露飄洒倚松踏露勸解公手中偏著青瑶斝
願公飲此夀百千樂如食密無中邊四夷不驚風雨順
月光如鏡長團圓匣底龍泉玉三尺英姿自可千金值
酒酣拂拭試舞之虹光倚天如月白今宵之樂當奈何
自古漁陽豪傑多臨風更賦漁陽歌
訪馬參卿得微字
公舘秋清坐不歸酒巵茶盌送斜暉相逢盡是天涯客
且借桐琴奏式微
送松軒公子之大寧
玉殿承恩日秋風出塞時山川開道路書劍逐旌麾文
雅時賢惜聰明聖主知鶺鴒原上望莫遣馬行遲
四牡去駸駸來鴻送别音塞雲低晚色關日下秋雲篋
有新題句囊餘舊賜金空同今夜客去住兩關心
送袁公子省親大寧
共是蟠山客我歸君出關别愁多夜月詩思减秋山野
淨風烟斷天清士馬閒庭闈開幕府亦足慰親顔
送高公子還京師
燕山九月沙草黃曉河浮冰天雨霜狐裘烏鞾騎馬郎
馬蹄踏踏歸帝鄉黃金臺前新酒香子須先嘗我盡觴
半年同客情難忘白日聮鑣夜共床笑談在耳書在囊
子今去矣誰翺翔北來鴻雁斜作行河中鯉魚三尺長
我未得歸心獨傷子肯寄書魚雁將
八月二十四日遇國公入奏得星字
仙槎八月赴滄溟永夜三台動使星身上賜衣金虎面
馬頭飛箭黑鵰翎威光已接恩光近秋氣還連劍氣腥
誰道驛亭閒白晝却瞻斧鉞上青冥
題衍斯道詩卷後(自八月二十六日入北平城以下並在湛露府中作)
二十年來老輩稀白頭僧見說當時西風落葉前朝寺
讀遍燕山一卷詩
首首開元大歷間月中星瀑雨餘山自緣嬾寫勤看咏
欲得從師借不還
北平學觀石鼔(八月二十八日)
郡學舊辟雍中有岐陽鼔古今所聞十左右各惟五離
離大星隕兀兀壊雲補纍纍營竈減落落陣沙聚質若
切玄玉制若覆冷釜氣若鎔五金文若斷釵股孤峯割
秋瘦千蘤摺春嫵森嚴列戈矛爾雅冠章甫厓冰溜靜
懸海煖浪掀舞催輈半折軸敗舫或遺櫓小龍彭蠡歸
大鵬扶搖舉斷苔明翠錦古墨漬潤礎思昔委秦郊雷
電驚草莽來牛礪其角鑿臼加以杵幸令依聖宫星日
照廊廡圭璧遜其光俎豆與之伍脱非天意存或是明神祜
深簷白晝永老屋祥鸞翥晴連畫戟隂冷濕宫墻雨諸生
獲講解髦士資訓詁啓鑰煩豎閽碑本利商賈韋辭表
姬周韓語懷李杜雄章迭鏗鍧遺恨寄酸楚紛紜歐蘇
作詰屈韋鄭譜雖靡定彷彿詎非慕隆古鯫生千載下
匏繫三江滸神徒馳周南足不出城府適從遼碣役遂
作幽燕旅平生慕竒聞一日獲佳覩初臨色愈莊欲狎
氣斯沮如親至東都揖讓申與甫如親與田獵搏攫兕
與虎如虚藜莧腹享大牢肥羜如洗蟬蜩耳聆笙磬柷
敔羈愁破昏懜喜氣浹眉宇時維躔夀星歲甲在疆圉
天寒號鴟梟城荒茂禾黍宗周本余懷覽古亦天與摩
挲重圖訓䠞蹜愧庠序聊陳曹鄶風式繼韓蘇武
九日得鄉字
薊門秋月猶在眼燕臺九日仍舉觴病翁同舍喜無恙
公子出關情可忘鏡中頭髮忽欲白階前菊花空自黃
試開懷抱取一醉莫為音書牽兩鄉
月橋晚步
鳳沼龍舟事已湮月橋烟島晝生塵芙蓉冷落菰蒲老
波面游魚却避人
兩樓鐘鼔自西東野水長天夕照紅一片閒鷗飛盡處
數家茅屋酒旗風
過高麗寺又小高麗寺
金銀畫壁謝觚稜中國人留外國僧今日寺存僧去盡
淡烟明月是香燈
繫馬荒宫讀古碑寺名猶識小高麗傷心莫問前朝事
吹落椒花見黍離
謁關侯廟(廟在海子月河橋之西嘗感於夢中重為修)
綠柳蒼松取次栽靈旗風煖廟門開百年遺構重修處
曾得親王入夢來
奉和松軒公子敬受鞍馬鷹鶻之賜
沙塞得風霜王庭被寵光錦韝鷹眼疾玉勒馬蹄香搏
擊當思奮驅馳未可忘恩榮有如此知爾繼岐陽
殘菊聮句三十韻
佳節忽如遺殘菊凍猶綻深黃媚秋清(白)淡碧留日晏
微微霜粉傅(唐)滴滴露珠間餘馨不盈匊(白)短幹纔過
骭灌頻畏色損(唐)愛重疑景幻紛披藉楥扶(白)灼爍資
茗涮凍蝶隔幔窺(唐)寒蝸緣徑綰參開星鼎峙並擢子
雙孿霞翻日炙殷(唐)襭絢雨披幔荆鐫玉一圍(白)沙揀
金千瓣廵防閨婢摘(唐)移恐園翁訕衰思還丹駐(白)媚
得粉黛扮風前醒醉眸(唐)月下影童冠優游奈晚圃(白)
蕭爽宜夕間悠然陶令思(唐)佚以魏公宦飲甘制穨齡
(白)佩臭却沉患屈辭飡豈真(唐)蘇詠落非贗茹苗嘗雜
杞(白)護本當去薍聊供開口笑合作青眼盼蘭茝本同
方(白)松篁須共豢色連芸帙淨(白)隂動緗簾幔炎凉飽
所歴(白)文酒陪之慣寧為抱枝乾(唐)不作裂車轘幸兹
異鄉對(白)庶使羈愁鏟時冬改商律(唐)授服補新䋎莎
階已罷蛩(白)榆關久來鴈親如螘付羶(唐)戀若馬䑛棧
有田惟種秫(白)無麥不為䴮百篇詩已成(唐)千斛醑可
辦君毋蠧花妖我敢思筆諫(唐)
和荅衍斯道見貽
五色雲緘喜自開驪珠遥帶佛香來孰知近處無靈轍
可信前生是辨才白馬秋清陪鶴駕貝章風靜啓蓮臺
飛虹橋下重尋日煩具鄉山綠茗杯
送袁公子回濟南
遼竭幽燕去遠征那堪送别在燕城居庸風色盧溝月
併作離亭一夜情
送黃大舍回山東
白霫漁陽又北平時常同住又同行于今忽送山東别
兩地相思共月明
暫宿八魯莊夢頥庵公獨宿城中
偶因送客入城遲舊院空牀旦宿時夜半月明山鶴呌
猶疑西閣共聮詩
為留人陳子新賦松隱
昔隱榖城山結巢松樹間巢深雲氣密常有好容顔一
從離隱所雲袂飄飄舉手中五粒花服食生毛羽五年
在淮南十年在燕城安知赤松子即是安期生朝縣白
玉壺夜鍊芙蓉鼎春風熟杏田秋雨鳴丹井井香田有
歲人夀已長年山中猿鶴怨遲爾亦未延
漫翁禪師枉顧寓所適送友未還明日以詩奉謝
出郭餞所知行軒枉禪伯笑談詎無人惋恨余方積城
寒雨柝迥月出霜鐘白宵長夢轉孤跡疎心自密浮雲
本無期一念即命策
題劉道權寫雨後雲林春山蕭寺二小幅(自九月五日遷)
(文明門新寓以下皆寓中作)
榜船楊柳根雨罷溪水響深林人未還白雲自來往
寶殿插崚嶒松門半古藤日斜鐘磬發應有未歸僧
和頥庵翁贈窗下菊韻二首
半宜晴日半羞寒得近公家十二闌好覓畫人傳色樣
黃金新鑄不曾乾
膩黃殘綠底禁寒移傍書帷更作闌自是愛深看養别
向陽澆灌不教乾
燕山八景
薊門飛雨
出自薊北門試尋桑乾源飛雨四面至河山為之昏高
有營隖處驚沙走穨垣下有戰死骨白兼沙土痕奔潨
萬雷喧赤石孤電翻詎知蒼茫際神明悼其冤驅車過
古城暝拉翁投村解衣燎新火松亭已升暾
瑶島春隂
王城古帝都宫闕宏且麗中有千仞峯岧嶤壓幽薊念
昔椎鑿初本自人力致燒蜃插文石竒功奪天地蛟鸞
失其儀濤岳遜其勢況當靈雨餘葱鬱藹生意深留雲
霧隂潤聚圭璧氣忽聞桑扈鳴君王思秉耒
太液秋風
靈源道天潢滉漾裂厚坤邇兹日月輝星宿江吐吞其
深産菱芡其淺秀蘋蘩蘋蘩以共采菱芡以侑尊事殊
漢昆明派匪華清温時秋風露寂玉浪芙蓉翻行宫罷
夕月蘭芳菊揚蓀願同靈沼魚喣沫生成恩
盧溝曉月
侵星度輿梁落月溝水上月光金鏡側梁影玉虹樣照
人跬步間光怪百千狀得非夸毗子持此為譎誑意欲
剷琱琢寸刃不可向日出塵霧黃駞馬雜車輛喧靜猶
晝夜循環不須讓梁石有時泐泉流無得喪
居庸疊翠
駐馬居庸關仰瞻軍都山山深關隘險石角泉潺湲昔
之巡幸跡今乃莓苔班尚遺千丈嵐蒼翠不可攀朝隨
飛雲出晚逐歸鳥閒片隂雨三尺一日四序環北顧道
阻長風沙正漫漫内華而外夷慨然起深歎
玉泉垂虹
羈束戎馬間佳勝每虛歴及兹臨玉泉垂策任所適仰
瞻飛竇瀉玉流粲瓊液俯目視修梁縣虹飲春澤從龍意
徒在為雨功未畢思昔未亂初游賞隘泉石浮華等烟
電歌管化荆棘臨流歎遲莫暝樹起秋色
道陵夕照
房山秋氣深陵寢久蕪沒羊馬穴蒼鼠麒麟卧秋月凄
凉雄圖盡寂寞王氣歇空遺夕照明遥瞻孤鳥沒有祠
山之傍聖代重先烈鴈魚固無靈蘋藻禮不缺側聞三
史統南北互馳突董狐無其人於此一慘怛
西山積雪
維西有崇山其上太始雪天風吹不消海日照還結疑
是仙子居璚樓夾銀闕白榆種成林瑶草紛可悦我遊
值歲晏寒風為騷屑斧冰澗底泉敲火石上月道逢獵
歸人歌笑變凛冽川長狐兔淨旗颭鼔聲咽
舟中生日(十月十三日是日大風以下並舟中作)
客裏逢生日舟中况苦寒家人具湯餅童子獻蔬盤風
送歸心切天長望眼寬唯餘親友念此日轉無端
直沽口占
一年長客旅卸馬復登船碣石山東面黃河水北邊形
容消霧雨行李得風烟更作南還韻山川信有緣
送仲權百戸之山東兼問薛正言
薊門同看月汶上獨登舟風雨青燈夜旌旗玉帳秋乍
分偏憶舊久客會禁愁若過菜州驛煩君問薛收
河西驛
午辭潞陽城明發河西驛寒雲遰蒼茫回雪舞虛白飛
鳥不得下驚潨暗相射停橈散水華依樾避風力暖浪
換春酒杯陳十指直翻思出塞苦寒氣殊未極馬毛山
蝟縮人面深墨黑幸此舟楫安高枕候霽色
滄洲
雪河浮長冰沿轉見絶岸人烟市集稀燈火舟楫亂漁
人扣舷語篙子中夜飯水宿有常程回首歲月晏龍卧
江海泠石出梁路斷晶熒雲表星慘切煙際鴈驛鼓咽
不舒天鷄曉相喚鄉山夢中來塗回未能半
德州
德州俯要衝地當舟車會浮梁直郭門亦以司啓閉東
南出齊魯西北達幽薊人民屋室稠商賈語音異聞此
古陵縣側塞隈風氣置牧超等秩自我聖明世戍兵三
千人將校十數輩河山為之雄城郭為之麗我來艤戎
艦登覽不暇備譙樓角聲動小卒催鼔枻
甲馬營
長河抱曲洲河轉洲面窄前瞻甲馬營近可半舍隔水
傍一鱖魚腹剖尾正赤知是獺所祭餘餕遺人食役夫
取以至令我三歎息自我去桑梓海月十掛壁薦奠誰
其尸蘋藻空自碧食魚感時序行矣望鄉國
臨清閘
長舟走浮梁雙槳如鳥羽今日復何日欣然慰羈旅所
忻遇我公使節還天府文章為冠佩仁義作干櫓鏗鏘
燭下詠脱略酒邊舞頋慚蜀嚴幕賓客非杜甫寒生臨
清關白日欲亭午淹留當異途躊躇起凄楚
東昌府
夜深抵聊城城寒鼓聲四缺月翳復出人影霜在地繫
船驛亭樹門閉久無吏邀呼其縣官如見燈火至披衣
待明星忽遇南來使手中尺素書上有平安字慇懃老
母念懇欵故人意緘封秋氣始展對歲欲季回思萬里
别喜極繼以泪聊為數刻畱拂曉悵分袂
十月二十一日夜次甲馬營遇我公使還遂登舟
陪至東昌行三百里餘公出示頥庵先生及公
弟松軒見寄詩喜賡其韵詩凡四首其一以識
邂逅之遇其三以答頥庵松軒金臺同寓之情
云後四日安山湖舟中記
不奈寒侵季子裘忽驚同載李膺舟使星一點依南斗
肯作聊城五夜留
内墻隂處月橋西記得聮鑣覓故溪千里北風成悵望
幾時南客重提攜
琵琶山人白髮翁金玉文章冰雪容鳳凰臺下時常見
野鶴羣中不易逢
錦袍公子最多情每許山人並馬行今日獨乘官艦去
却瞻馬首曳心旌
唐愚士詩卷二
