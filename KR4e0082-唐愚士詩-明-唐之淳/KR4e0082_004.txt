唐愚士詩卷四
明唐之淳撰
奉和公相池河驛中留示之韻
君親俱在念風雨肯遲留不作隨陽鴈真如泛水鷗寸
心馳萬里一日似三秋料得承恩處南薰五鳳樓
過清流關追和宋滁守林公石刻詩韻
亂後關山開王氣雨餘行李帶春泥鵓鳩啄椹蠶開簇
布榖催耕水沒犂壁上好詩無客和井邊遺廟有烏啼
翻思野渡舟横處只在滁州西澗西
附林詩
病起溪翁枯佀木語多村叟醉如泥麥邊雨剰水鳴
隴月裏農忙雲破犂山柳帶愁知客意野禽解事向
人啼明年此日華時節我也東歸君也西
贈袁公子(四月十二日還京以下並新居作)
往年同事李輕車幕府青年總不如談陣愛知司馬法
臨文能讀魯連書弓刀北塞秋風勁燈火西堂夜月虚
今日相逢畏相别天池早晚化鯤魚
東軒記
夫士有堅忍之操方未達時攻苦食淡人不堪其憂何
則素所養者然也至富貴之人舞歌聲色熟於耳目輿
馬服食便於口體諸所欲為無求而不可得脱能遺世
利擺斥舊習盖千百而什一耳此吾於曹國李公東軒
見之公富貴人也非賤士也三世兩王身襲重爵凡人
之所謂富貴者公一切屛斥不務凡士之所務者則惟
日不足焉方闢一室於中霤之東偏揭張子東西銘朱
子敬齋箴於坐隅朝夕覽觀以為修進之助其志之所
在有韋布之士不可及者之淳忝門下士知公為深觀
公之退食自公書思對命儼乎若至尊之在上而陟降
乎左右也齋明孝思致敬思慤凜乎若祖考之尚存而
愾乎若聞乎其聲氣也應接事類酬酢事變薰乎其春
温而脗乎其有度也竊嘗因而論之周公孔子之歿久矣
真偽善治之泯乎其無文也亦久矣或有其具而無其
位者有之獨漢諸葛孔明負王佐之才都將相之位其
在草廬也抱膝長嘯慨然有志於當時及其貴也廩無
餘粟庫無餘財猶與其子言學須靜也才須學也是則
草廬之困不能易廟堂之崇三分之權不能變靜學之
守真所謂豪傑之士也至宋魏國公大丞相之子張公
敬夫學孔明之所學志孔明之所志日居南軒究夫天
人性命之旨嘗著武侯傳以見志位不稱德識者恨之
今公家有魏國之勲身慕南軒之學譬之太山之雲足
以雨諸天下將見夫觸石而起耳然則南軒之所不竟
者於公盖將無憾焉且東之義於時為春於心為仁惟
不殺以為威故煦乎其若春惟惻隱以為心故肫肫其
如仁此又名軒之微意也詩曰維其有之是以似之又
曰靡不有初鮮克有終敢因記而并及之不然則公又
何以春風和氣名燕居之堂乎洪武二十一年歲在戊
辰夏四月既朢會稽唐之淳謹記
五月朔日雨中有懷靈谷禪師
涔涔西塘雨曀曀北山雲雲從望邊起雨向睡中聞徂
雨迷故轍歸禽失前羣異鄉多知友繾綣獨論文
和徐公子懷公相兩歲不得同賞端午韻
漲天風雨攬離情忽得新篇破宿酲眼底字疑山月照
耳根聲似石泉清每經佳節身多客却憶征途夢亦驚
艾葉榴花濠上酒元戎此日共誰傾
送敷竺曇住義烏雙林寺二十韻(寺有雲黃山并塔又有雙神堂)
(傳大士道場也)
雙林古名刹婺女之烏傷雲出漢水白雲歸山氣黃維
昔傳大士依山開道場六時動天樂草木生妙香峯頭
七佛塔塔下雙神堂堂中席久虚猿鶴愁怨望吾師霞
外秀六十須眉蒼祝髮石橋左挂衣雙澗傍小笠冒暑
雨輕袍帶晨霜手持文部檄脚踏龍河航訪我玄津西
送之鍾山陽是時五月朔綠樹薰風凉薝葡白勝雲菖
蒲過人長我留看歸去遲迴以彷徨師行過越鄉煩師
一徜徉鄉中多親友念我幾迴腸為我少安慰令我羇
思忘馬羣有騏驥羽族有鳳凰覽德匪稱力如火不用
光大士遲師久勉哉宜自彊
和徐公子同遊
地拱皇都接太微寺連岡阜勢峩巍殿門幡動朝行道
塔院燈明夜啓扉中使傳宣香滿袖胡僧露坐罽為衣
偶因晴日陪遊賞喜得祥雲傍馬飛
訪友不遇
觸熱訪君池上宅草屋竹籬新板扉黃塵撲面日卓午
知在翰林歸未歸
雨中遣興二首
舉觴問酒亦何如四月初連五月初出水大魚看處好
望晴乾鵲報來虚睡多夢熟還鄉路濕久蝸沿插架書
安得此身輕似鶴雲頭松頂寄巢居
已晴還雨半隂天石榻紗厨不碍眠新水白翻風裏浪
好山青染夜來烟心同渴驥奔鯨海身學浮萍拂釣船
故國老親思望切數行音信若為傳
送白先生還越
三年兩度賜金歸南極文星隱少微聖主恩深才不忝
上公情重禮無違問船回馬丹陽郭臨水登山白苧衣
自念同征不同去煩君為我訪庭闈
賦徐公子澄碧軒十二韻
賜第古城東池連舊辟雍畫簷涵浩渺素壁動沖融公
子聞軒處長雲野望通影沉南寺塔聲浸北山鐘曲檻
臨流得横橋到岸逢龜翻荷盖雨鶯擲柳絲風莎借秋
簾綠萍欺曉幔紅蝸傳書法古魚識陣圖雄舞劍驚飛
鶴談詩起蟄龍自天恩澤溥向煖墨華濃氣浥研朱露
光浮射鴨弓我思分釣石莫遣碧苔封
暑坐喜雨
涷雨塵外飛凉飇霎然至遠岫分夕隂輕雷閣炎氣雲
端去翼滅石罅奔流駛境勝神亦融無言轉多思
讀和古體凡二十有六韻豐腴醇重有順無彊第
其間與予過實君子寧失於厚公則有之受而
不慚正恐不免見譏於識者别用奉答以謝愚
拙時戊辰六月癸亥朔日也
王郎長詩壁壘堅老將睥睨不敢前方公偏師扼其吭
如竇車騎登燕然我聞一鼔避三舍鏃不破的敢言射
閉關朗咏二公篇纍纍星斗鍾山夜
賦得乾坤一草亭
天地之間寄此身九州隨處結比隣鄧林東影扶桑國
弱水西沉析木津坐上竹書開宇宙壁間藜火落星辰
不愁風捲三重破惆悵誰為百歲人
六月十日夜宿江上韓橋店(是日舟發玄津橋以下舟中作)
晨艫畏炎曦夕枕愛輕爽星搖大江動月送驚潮響微
鐘答野吹短夢興遐想雨止流螢來熒熒度疎幌
登觀音山洞(十一日)
懸厓臨江臯飛閣棧石面空中金像古舄下雲濤濺淮
楚指顧間河漢中流見幸與風水遭寧辭登涉倦
渡江至儀真(十四日)
山月未落潮水平不聞潮聲聞㯭聲乍徐忽遠復興舉
宛若秋天鶴鸛鳴龍潭已過儀真近江南行更江北聽
瓜步屯邊戍卒閒白沙壩下鹽船並桑麻旆旆黍油油
楚色江光萬戶秋七十里程弦樣直好風今夜宿揚州
揚州(十五日)
蕪城草色綠迢迢勝國繁華寄寂寥紅藥無人開錦幄
玉樓何處教鸞簫荒祠古木雷塘路細雨平莎揚子橋
五日惡風今日好攤書高卧仰青霄
揚子橋
白浪迎船走玉龍船頭人聽廣陵鐘朱簾寂寞瓊花落
二十四橋空碧峯
邵伯鎮龍王廟
夜合花香槐子肥廟門人集祭龍妃靈風洒面雲旗濕
知是朝來行雨歸
高郵湖(十五日夜)
高郵湖湖中飛蚊不可驅六月七月日未沒春雷隱隱
鳴菰蒲飢蚊如鍼峯飽蚊如櫻珠遶船大呌掌流血有
夢不得游華胥前人寄語後人道不信但看露筋廟(廟在)
(湖南)
淮安月夜
處處南風藕自香人烟多處是山陽兩城對壘車輪小
一水中流衣帶長哀怨昔曾歌布粟盛衰元不問金湯
今宵偶作淮東夢無柰月明思故鄉
夜過泗州(十七日)
明月長淮水孤帆永夜船缺雲呈遠漢涼露落高天州
近更聲急山微塔影偏江湖多興緒吾亦信吾緣
寓淮北行府呈公相(十九日抵鳳陽以下皆鳳陽作)
府第雄深出聖裁濠城北面接魚臺恩波正比淮流遠
瑞靄多從禁國來周室藩邦基百世漢家戚里近三台
金魚玉帶親調饍日對南山舉夀杯
奉和公相韻
小雨濕斜暉殘紅閣翠微寺遥僧過少河漲客來稀習
静留雲住乘閒放鶴飛幾農侵月散知罷桔橰歸
夀公相(初三日)
南極明黃閣長庚映紫垣地居勲戚右身處相臣尊金
狄符仙籙丹心照寵恩階蓂三葉秀和氣靄東軒
淮上七夕遇雨
雨雨風風淮上城水禽山葉送秋聲可憐今夜星橋月
不著清光照客情
往荆山道中即事(七月九日登舟)
小河水深沒馬頰浴盤浮渡如浮杯碾渦咫尺不可上
四夫争挽聲喧豗大河雨餘勢業業邑人來迎具舟楫
片帆天際落春雲萬斛空中舞秋葉東邊雨響西邊日
船上鼔鳴船裏笛餘霞閃映一川明大魚驚跳雙尾赤
帆迴棹進指淝河塗山荆山顰翠蛾當年輯玉會朝處
今日西風生短莎山前屯兵半降虜山後人家盡禾黍
倚灘晚飯已黃昏將軍横槊方懷古
游塗山記
洪武二十一年六月既朢會稽唐之淳從曹國李公治
兵于鳳陽七日辛巳以上命賜楮幣于懷遠屯甲申度
于淝涉于渦入于邑逾于淮歴荆山弔卞和抱璞處登
塗山騎行五六里始險仄乃舍騎而步至山巔謁有夏
皇祖祠祠有白杏一本高可五十尺婆娑狀車盖正東
一榦旁出不葉而下垂如乳然相傳每霧雨乳輒津潤
以皿受之可共道人食乳下有池方數尺全石而無土
邑人以六月六日修祀事至者無衆寡随汲随溢今涸
云祠下南行半里許觀啓母石石具人體昂首蟠腹而
蹲踞其言不經見疑石工所為也地多山查子正紅如
丹砂可取以食又有石蓮産岩厓上大如杯絶類芙蓉
華白色無葉好事者采去懸著戶牖間能久而不萎又
行二里乃騎而下至山趾入黃熊廟廟祀禹父鯀黃熊
即左氏所稱者也廡下有祖無擇所為碑文斷缺不可
讀今為老子宫一黃冠主之黃冠奉瓜茗以供公與客
步楸梧之隂念疏鑿之功德與日月常在慨夫九河十
城八堰九澗者或興或廢或在或亡或已湮沒而無聞
矣遂賦以紀兹游抵暮宿淝上野人劉氏家明日浮淮
而還之淳復書其始末以為記
陪南澗宿(七月十七日夜)
銀燭爛春霞高樓隱暮笳月光侵坐薄雨氣入簾斜醉
眼翻嫌酒詩腸却愛茶語多渾不睡秋思逼窗紗
是夜蒙公相寄示三首因用韻以成
雲頭鶴背碧迢迢仙子飄然不受招直入銀河秋水去
好風明月是輕橈
日長公府坐論思羽扇風清虎帳垂望見石枰斜點筆
不知詩句欲懷誰
淮北淮南兩地情藕花菱子月三更心同老鶴無多睡
聽得東軒剪燭聲
和南澗經然燈寺韻
長塗策征騑解后棲禪處入門坐盤石果得山僧遇隂
泉浥雨漪陽坡蔭雲樹衣留大顛室馬繫支公墅一息
神已怡忘言轉多趣所嗟塵鞅羈又復揚飇去
和公相曉出中都父道門韻(二十一日發鳳陽以下舟中作)
太微連甲第黃道接天居月柝收更罷星軺發軔初鞭
聲喧野渡旗影照村墟欲出懷調饍言歸畏簡書寵光
朝奏畢物色苦吟餘自笑從公後烟波負老漁
和公相舟行即事韻
水面吴歌接楚歌歌聲不似水聲多卸帆搖㯭過湖去
一路秋香生晚荷
擬唐人遊仙二首
度海乘龍底用船上清知號不知年西分弱水澆丹竈
東入扶桑繫馬鞭文字每書龍漢後封章多到玉皇前
幾逥下視人間世碧落空歌動八埏
家住蓬萊第幾峯靜如雲水動如龍九天官府無人到
八海山川有路逢岩畔牧羊曾化石坐中吹飯或成蜂
夜來青鳥雙飛去寄得麻姑信一封
揚州竹枝詞四首
隋家楊柳古揚州楊葉無多野水流莫說小紅樓畔路
瓊花觀裏少人游
小年曾入鎮南家回首西風白日斜獨抱胡琴理胡曲
白菱飛上野菱花
十里珠簾賣酒旗一時都逐火雲飛傷心欲問前朝事
白髮淮人即漸稀
往年歌管不曾閒遮莫商船到北灣今日樵兒吹野曲
猶傳一曲漢東山
送一齋公子還鳳陽四首(七月二十七日到京以下皆京師作)
同泛樓船上玉京獨騎歸馬向濠城日斜烟淡山如寫
江北江南一段情
綠浪輕帆潮熱後白雲歸路鴈啼時望來鞭影旗亭暮
吟過滁州幾首詩
疋馬新從闕下辭揚鞭疾去莫教遲尋常一樣中秋月
誰似升堂捧夀巵
明朝送客出城隅先向東家借蹇驢僕健馬肥泥水少
料知三日到中都
和昂霄見懷韻
偶作淮甸遊空煩故人待執熱思雨涼馳情寄雲海豈
無黃髮期但恐朱顔改共保金石軀芳名歲寒在
讀千里題賞靜詩因而有寄
舊聞詩學有淵源喜見新題賞静軒拾得珠璣愁海客
織成雲錦費天孫竹烟茶熟風生枕鶴夢秋清月到門
我亦鍾山愛唫者好煩尺牘寄瑶琨
千里有詩見貽次韻以答
自入秋來相見頻手揮談麈愛清新三冬文史青燈夜
七尺丰姿玉樹春馬上射生聞膽略坐間寫詔得精神
爾家慈母王家女宅相于今見此人
題徽宗寫秋塘翡翠圖
藕花紅墮蓮房老藕根水澁波聲悄一雙翡翠破蒼烟
銜魚出波飛向天日暮無人來盪槳半黃殘柳寒蟬響
書趙吳興書畫後
吳興公畫馬神氣雄俊書韓昌黎雜說於其左筆意飛
動真竒品也或疑公之意寓畫者恒有而識畫者不恒
有有如千里馬不遇伯樂世之駢死者何限使有善畫
雖斷縑寸楮閱百世猶一日尚何患無賞識者哉余恐
公意未必然也洪武二十一年歲在戊辰八月既朢會
稽唐之淳謹識
懋公輔文集序
余讀經史之暇嗜觀漢以來諸家文辭怪其博而寡要
至得西山真氏文章正宗則豁然似得其要領何則其
所類者大略有四一曰辭命二曰議論三曰叙事四曰
詩賦四者之間非持論純正有關於政治者弗取盖辭
命者有國之先務而代言者之所職也故以是先之而
次之以議論之為重乎苟叙事而已矣詩賦而已矣非
吾真氏之所與者也余恒取以自式而且以求諸當世
流輩之論文者間得其一人曰懋公輔氏者爲臨海人
余亦居浙河東雖不遠千里然未嘗有一日之雅竊於
文字間窺其為人思欲與之交際而接其語言意其皆
鑿鑿乎中道理者也去年來始獲識公輔信乎不特其
文辭而目其儀容而耳其笑談而味其旨趣而純乎論
議之公而有關於政治者也第以其職居下僚未克
立乎代言之地其見於著述者論叙詩賦而已耳觀其
大篇小章根據理義開闔往復各出機軸不勦說以為
同不矯情以為異如興仁義之師以弭猾橫之宼如持簡
易之方以伐疴瘵之疾我之所以致陳施藥者固未嘗
赫赫以為威切切以為功而彼之所以銷衂化毒者自
有所不暇非長於論議者能之乎余方樂與之游願學
之而未能一日友人顧君文昭謂余曰子既好其文盍
序以貽之余謝以不敏雖然公輔余之所畏也其於文
辭無所不能也無所不長也而予特以論議發之者譬
之箾以名韶韶非箾而止也鹵以簿衆衆非鹵而止也
舉二噐而禮樂之名立正宗之於文豈誠有見於此乎
公輔碩茂爽朗方翹然有聲朝野間行登兩制無疑也
他日大全有集必有若西山先生者為之彙而列之文
昭試以余言諗諸其以為何如
題十六羅漢畫卷
十六應真誰為寫無住菴主隆茂宗茂宗親入龍眠室
意匠彷彿將無同結跏趺坐侍天女偏袒右肩降神龍
手乂布衲雲石静背倚蒲團秋樹空或圓其顱獰若怒
或帽其首皤而翁或持經卷面新竹或撚長鬚修古容
或陪語笑蔭嘉木或袖麈尾鄰枯笻或憩犖确枕蒼虎
草木衣袂皆天風或老無力挾以幼牙齒脱落雙鬢童
一翁羽扇治茗飲二士徐行相與從就中筆法各臻極
體態一一清而丰非仙非神亦非鬼特以戲幻施神通
我去天台不千里赤城烟霞魂夢中胡麻飯熟木瓜爛
桃花流水春溶溶每思石橋若天上有脚未踏心忡忡
今日何日展圖畫鍾山秋雨鳴梧桐欣然矯首望瀛海
應真有靈當我逢
竹坡辭為湯公子賦
繄坡陀兮岩谷蔭蒙蘢兮脩竹月湛湛兮照夜烟冥冥
兮升旭坡之人兮相羊依密蔭兮開洞房剪春籜以為
冠兮製秋雲以為裳截高枝以為竿兮釣溪流之鯉
魴竅玲瓏以為管兮集高臺之鳳凰鳳凰兮來下食有
魚兮飲有醑挺持節兮養幽素坡之人兮受天祜
期高公子不至分韻得佳字
坐起對涼雨綠苔生碧階如何跬步間竟作萬里乖遠
鴈送秋色白雲滿秦淮所思如鍾山日夕空自佳何能
一飛墮翔泳展中懷
和答趙孟玘二首
同抱琴書客異鄉巷南巷北見尋常論交有道傷時俗
沽酒無錢愧客囊騏驥夜寒沙塞雨蟪蛄秋老石林霜
何時重理漁蓑去短楫長竿鏡水傍
睡起多從池上行不宜風雨只宜晴看知鳥鵲營巢意
聽得魴魚散子聲夕徑響添驚木落秋袍凉透覺雲生
客邊喜遇談詩友時復相過慰旅情
中秋有懷
去年夜醉漁陽月身逐邊鴻寄天末幕中文采六七翁
歌舞喧呼至明發今年獨客鍾山陽有家不歸仍異鄉
午時雨落晚未息桂樹無影星收芒寒砧楚曲秋聲早
南北東西故人少明年又復在何鄉且吸清尊慰懷抱
雨忩睡起賦得浪字
倦來随意卧匡牀歸路無多客路長簾幕已空秋社燕
房櫳猶貯午時香錦菭生戶蛛絲合銀燭當簷雨氣凉
記得暫時逢酒伴瓦甌篷底醉滄浪
奉懷國公大公兼寄楊鎮撫
一從馳驛向西秦幾欲封書托使臣渭水白雲生馬足
函關紫氣接車塵衆中持節傳宣久到處題詩訪古頻
藩府官寮多屬望料知楊震獨情親
九月六日催菊賦得何字
江雨茫茫漲白波東籬秋色竟如何十分猶較三分少
九日争先二日多西子睡濃方歛笑太真嬌重不成酡
花神好雨匆匆發莫負公家金叵羅
九日分韻得壺字
偶逢佳節寄京都家遠親朋一字無睡起晚雲生枕席
雨餘秋水足江湖石城木落砧聲早天塹風高鴈影孤
北望蔣陵纔咫尺不曾與客共攜壺
九月十一日天禧寺訪盧月桐觀畫壁回口占二
絶句以寄
秋路沙晴不起風長干寺裏訪盧鴻瓦棺已失維摩樣
畫壁他年看月桐
月桐不似虎頭癡頗學王維愛作詩煩君滿壁滄洲畫
畫我萍居聽雨詩
望鍾山有懷靈谷濬禪師分韻得靈字
城外鍾山山外寺慣曾看對不曾經東家駿馬客騎去
西土經書亦愛聽何得烟霞回俗客便將文字乞山靈
曉來風雨添秋爽惟見晴嵐滿郭青
送蘭古春往淞江兼寄楊林寺如一庵
訪舊來京國乘流到海濆梵音三泖雨香氣九峯雲業
是隨緣得名因出世聞高秋江寺别烟草沒鷗羣
松上好山川曾遊二十年雲連雙樹下天與一僧傳海
日生齋盋江華起法筵楊林煩與問何日買歸船
題東牧青山白雲圖
殘雲近縣山落日遠江樹潮歸人未歸孤舟伴閒鷺
山居八事詩序
山居八事詩者五雲山人盧東牧志其所居之有也
山在錢唐徐范二村之間盧氏世居之地地宜畊桑
東牧與其弟東野畊田以養母飯牛以共畊故作畊
田牧牛篇侑食也必以蔬已疾也必以藥故作灌畦
蓺藥篇飲不能以無茗炊不能以無薪故作采茶拾
薪篇松穉也必栽之竹繁也必洗之故作栽松洗竹
篇詩既成或誚之曰居山者不以麋鹿為禮居澤者不
以魚鼈為禮東牧之咏斯事也宜若無所咏焉可也
余解之曰豳風七月衣食具焉吉日車攻田獵載焉
觀罝兔而知其公侯好仇觀伐檀而美其非力不食
上而朝廷下而民俗詩人之辭固不得而廢也雖然
山居者衆矣惟東牧居之而樂之樂之而咏歌之斯
亦異夫他之居山者乎時之能詩者且從而和之斯
亦樂東牧之所樂者乎詩凡若干首余亦和者也思
以樂衆人之樂故又為之序以告諸觀民風者焉洪
武二十一年秋九月既朢會稽山樵者唐之淳序
畊田
飯牛每遇夜半犂田喜及春初但祝五風十雨不愁官
税私租
牧牛
耕雲東塢西塢飲水前溪後溪野老時能叩角家童已
解扶犂
灌畦
飲食秋菘春韭不辭短瓮長瓶漢隂丈人知已北山隱
者同盟
蓺藥
雲護靈苗勝雪日蒸香氣成霞自擬老來扶疾傍人錯
道醫家
采茶
雨露香生蓓蕾烟霞滿貯笭箵學得盧仝煮喫去從陸
羽修經
拾薪
煎茶煮藥供炊拾薪掃籜歸遲山北山南萬樹斧柯不
到青枝
栽松
道士傳將種法山僧乞與松栽日日閒中愛看不論晴
雨須來
洗竹
節下洗出繁葉向陽留護高枝待取好風涼月不教雨
怪雲竒
送津上人住杭州興福寺
一錫下禪關西湖蒼翠間路連天竺寺門對浙江山雨
起龍瓶濕雲歸鴿座閒倦遊嗟我在怊悵爾東還
病起池上作
坐卧對池水西風生白蘋有家寧免累多病轉思親客
畫醫王佛人分藥竈薪形骸空自笑輕快即閒人
一齋銘有序
隴西李公子有讀書之室請名于其師白頥庵先生
先生題之曰一齋既為文以記之矣公子復俾余伸
其說焉余嘗以為天地至高大也其為物不貳則其
生物不測人生天地間稟天地之氣其體即天地之
體也其心即天地之心也天以一理賦之於人散而
為萬善惟聖人合天下之萬善而全之於一身此堯
舜禹之惟精惟一成湯伊尹之咸有一德文王之德
純亦不已孔子語曾子之一貫孟子之萬物皆備於
我者此也聖賢不獨身有其德而且垂諸經焉是故
易也者一之誠也書也者一之揆也詩也者一之性情
也禮也者一之宜也樂也者一之和也春秋也者一之
大防也是故君子之於學也觀乎易以立其誠讀乎書
以揆其事詠乎詩以得其性情禮以宜之樂以和之
使吾身順正以行其義而無越乎春秋之大防焉斯
可無愧乎名齋之義矣因為之銘以相其志云銘曰
天地之道博厚高明惟其不二物乃化生人生兩間貴
乎克一一則無欲靜虛動直在昔伊尹相于商湯咸有
一德訓其嗣王姬文法湯純亦不已參登孔門一貫而
唯下學希聖致禮治躬勿二勿三勿西勿東及其至也
一於恭敬恭則體信敬則達順信體順達禮明樂崇誰其
尸之位育之功有媺公子一名齋室我刻斯銘敢告無斁
十月十一日夜登天喜寺塔
九級門開八面風蓮燈點點奪星紅大千世界銀河外
十萬人家明月中自怪躋攀窮烏道人驚笑語落天宫
漏聲暗與經聲接院院分明白晝同
和答頥庵先生寄示二絶句之韻
住依公府枕河灣野老王孫日往還莫道草堂無樣制
聖恩曾許屋三間
鳳凰臺上望莊臺喜得雲緘手自開就裏頻頻問鄉信
阿羅三月沒書來
題桐廬孫盤谷中峯先生兄弟墓銘卷後
盤谷先生賢伯叔棣萼熒熒照岩谷伯也仕宋不仕元
叔也居家不干禄一門恂恂服儒雅講道哦詩化鄉族
白雲原上掃烟霞桐君山中友麋鹿當時故老歌黍離
前代龍頭秉鈞軸先生謝病王公起方守再來留相辱
弟兄心事向誰訴釣臺蒼蒼江水綠百年夀考摧棟梁
雙冢青葱蔭松竹幽光潛德誰所寫阡表埋名耀珠玉
榮名過眼等流電節義於人有餘馥後來孫子亦多賢
帶經鋤田故山麓到今過者仰高風草際碑文再三讀
(王公謂應龍方公謂回留相謂夢炎)
江淮舟中雜詩
潮落沙虚星斗光渡頭燈火送昏黃鹽飛白雪明魚鱠
酒熟金甌漬蟹筐地老猶存千歲塔江寒欲釀五更霜
一年來往經三度淮楚征塵點鬢蒼
短日生寒悶客懷擁衾危坐類僧齋枕中道路無非越
篷外山川盡屬淮聽得漁歌思白紵著來戎服愧青鞵
雲閒木落魚龍卧自笑浮生未有涯
靜裏尋詩不厭舟夜看星影辨牽牛雨稀雲葉清如鶴
浪蹙霜華白勝鷗頗愧江湖無報答敢思陶謝與同遊
安能百斛玻璃酒訓練吟兵破宿愁
重至邳州(十月初五日)
寥落古邳州州城亂後修青徐開野色沂泗入河流月
冷孤桐夜風高磬石秋從來愛登覽况復是重游
雪
入夜風猶勁崇朝雪正飛自天分物色隨地得光輝清
逼茶烟細寒驚火力微西山可田獵狐兔怯重圍
夜讀門山靜居二先生遺集
月色讓殘雪角聲淒斷鴻從軍泗水上飛夢大江東風
冰綴簷鐸隣火送春舂臨文懷二老清淚濕焦桐
讀左氏新作
林生本知友勞子及神交螭蟠或在野鳳翥乍升朝文
收藝苑實思擁學江濤懷人對新製客城寒漏遥
雪水烹茶
乞得銀河水來烹龍井茶槍旗開雨葉風浪熟天華
玉液滲雲旗寒鐺獨煑時一甌醒酒困誰道愧麄兒
奉和公相羣齋夜話之韻二首
幕府趨陪舊寒齋興緒新敢&KR0829;詩作友寧卜醉為隣月
沒三更夜陽回四海春來朝好雲物紀述定頻頻
節盖重臨日轅門號令新將才原不忝文字更無隣箭
射張山雪談生羽帳春自慚門下士訓倡敢辭頻
十一月二十日夜陪我公校閱所抄唐人絶句詩
因擬作五首奉獻
姓字從頭數篇章愛好抄唐朝人物盛一一許神交
燈窗繙閱久丹墨校讐多總喜珠還浦誰疑豕渡河
公方躭古律我亦愛評詩首首聽歌起誰占作者誰
讀罷鼔三撾香消燭卸華苦寒除是雪頻起聽窗紗
虎帳螭頭鼎犀牀鴈足燈韔弓收夜月詩硯得春冰
鷹攫鳥呈公相
海西黃鷹雙翅團繡帽錦韝霜日寒忽然乘風張老拳
批殺鴟梟松樹端身輕勢急飛復墮梟鬼無聲鷹眼怒
願公奮翼如此鷹翦除梟獍威憑陵不擊凡鳥誇多能
奉和寄存翁善世之韻
禪心京國寺雲樹大江東法象超塵外清譚入夢中朝
趨春殿日經禮夜壇風應喜淮陽信天寒有鴈通
雪中偶成
雪花兼夜復終朝臘日侵尋煖尚遥絶壑冷飛巫峽雨
遠峯晴湧越江潮誰憐狡兔空三窟共仰雲鵬落九霄
幕府夜深寒不寐為將文墨事嫖姚
碧落鸞車碾玉塵上方臺殿失金銀迴風密洒棃園夜
小雨斜飛柳巷春萬國山河同氣色五更星月讓精神
懸知太史占嘉瑞願祝豐年荷聖仁
戱題桐窗
春時桐樹葉幢幢風動書籖月浸窗重到已為人剪伐
一階殘雪吠驚厖
答友人
嶧陽之山看孤桐昔來春初今暮冬天寒日薄河水凍
圯下不逢黃石公州城之南古儒宫老屋數間圍破墉
入門穹碑立四五石黑字青苔蘚紅中有一士瓌而顒
問之姓名無極翁自言少壯取科甲明光奏賦聲摩空
運移世改雙鬢秃寄食齊魯如萍蓬見我揖我&KR0829;我坐
示我新詞兼古風讀之琅然合音度如列犧象鳴笙鏞
乍疑淵源瀉江漢浩浩萬里來朝宗又驚百卉兢春媚
秀者傑出惟孤松贈我雄文更竒絶組織經史成山龍
俄然謂我古作者愧我所得非所蒙是日積雪明遠峯
夕霞照作青芙蓉空庭馬嘶客當去隣壁鷄啼人曉舂
子坐臯比詠芹藻我走南北如賓鴻區區聚散何足恤
獨有道義能初終酬子短歌歌未工凍墨著紙書秋蟲
城南有酒薄如水與子一醉三千鍾下視麄俗猶盲聾
奉懷白先生兼寄二公子方大參
臨流脉脉懷歸客檢歷怱怱欲盡年公子坐分除夜酒
故侯來渡夕陽船燈前鄉夢煩龜卜霞外仙書倩鶴傳
誰道相違不相憶心同淮泗日洄沿
目病中聞打圍作
新按胡鷹舊雪香三千人馬出圍場自憐患眼寒窗下
高擁青綾夢射狼
十二月二十四日夜憶母親作三首
雲白星稀夜氣清家家祠竈學隂生我方寄食公厨飯
却憶慈親坐到明
去歲還家逼歲除厨人燈火祭更初懸知今夜團欒說
說著邳州不得書
堂上慈親鶴髮垂幾迴空負倚門思定因說向孫兒道
知在京師在下邳
除夜立春
今年殘臘今宵盡明歲新春明日來天上列星歸次舍
人間萬物動胚胎土牛鞭映椒花酒綵燕風吹爆竹灰
塵世百年驚四十可堪時序兩相催
歲暮奉呈公相
發春食沂水歲晏復來兹如何羇旅蹤涉歴綿綿時朝
從我公出馳獵北山陲騂弓挾白羽紫燕從文驪莫歸
戎府閒初月照大旗城近刁斗急令嚴人語稀亦有二
三友摛毫匹書詩鏗鏘節征鼓倡和叶塤篪今夕匪恒
夕歲律行推移作樂陳火戱張燈送瑶巵獻酬豈不懽
終觴前致辭春秋貴謹始君子慎知幾願公益崇德如
彼星日輝上為國柱石下作民蓍龜受脤殄凶醜垂紳
贊雍熙惟音和則鈞在器滿乃隳吾人依末耀共仰黃
髮期
唐愚士詩卷四
