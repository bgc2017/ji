虛舟集卷二
明王偁撰
五言古詩
遊小雄澗壑有成
隂島變殘雪流新吐溶溶偶尋一徑微獨與採樵同兩
崖濕花霧衆竅吟天風雲根濯苔髮亂篠相冥濛盤嵓
折磴道似各冥搜窮石門忽中斷曠望開烟叢蘿雨澤
毛髮松栝清心胸了然青洲霞照影寒潭空始知人境
外别有仙源通振舄揮片雲投情依遠鴻玄棲極要𦕈
神遊小崆峒真仙金鵝蕊一室丹火紅勅授紫囊訣永
期變鶴蹤却憶望城市白日氛埃中
尋小雄仙嵓二龍潭值風雨歸草堂作
昔人洗玉髄幽洞驅龍耕丹成輟瑶耒成此秋水泓飛
厓夾兩鏡洞見雲霞生百鬼不敢啼雌雄常夜鳴有時
湍瀨寒幾曲流瓊英清秋堕蟾影白日聞雷聲偶兹訪
靈竒掃石窺清泠洗心盟鷗鷺濯髮解冠纓長風動懸
羅颯爽毛骨驚飛雨洒而至萬壑秋冥冥歸途檉桂影
了了心目醒到家興未已石室披丹經
登屴崱峯宿湧泉寺得仍字
翠微白雲裏逢秋思一登聳身躡雲壁飛泉搖古藤洞
豁海天際坐見萬景澄飲澗動羣鹿宴林逢真僧邀我
宿化城珠林懸古燈寥寥片月上悄悄天籟凝因悲向
城市塵髮秋相仍
水亭夜懷黃八粲林六敏
孤亭水雲深人境自幽絶七絃罷鳴彈桐隂初上月偶
酌尊中醪高卧望雲闕荷露清角巾松飈濯毛髮寥寥
天籟寒吟咏了未輟志偕南阜隠興藉東山發同心念
離居中坐思超忽
入西山訪張隠士
兩涯噴飛瀑結屋烟蘿裡山人不冠履客至同隠几獨
鶴海上歸孤雲澗中起净掃白石牀風來堕松子
晩至石潭遇孤鶴懷仙
洞口拾瑶草石流正淙淙尋源信輕策一徑披鴻濛攀
緣雜花島亂聒松桂風石牀留片雲玉鏡莓苔空少焉
羣壑靜落景明西峯獨鶴何處來舞影寒潭中因之想
長馭乘化入無窮
遊清源别後寄温陵田處士
夙性慕玄賞少年復離羣囊書不得意菽水懷親恩請
纓卑任俠點筆徒工文腰間脱寶劔歸卧清溪雲擢歌
有時閒放浪滄海濆雲水秀孤島石壁澄霞紋茸茸紫
藤花濯濯敷泉根鶴影波上歸龍吟水中聞興來拂瑶
軫蘭情灑餘芬曲罷劃長嘯衆籟清衣巾夫子弄玉簫
邀予醉瓊尊紅泉看洗藥碧澗思垂綸區緣一以說恍
若超埃氛别後緬靈境中夜飛吟魂昨夢紫峯岑月色
何紛紛清光阻天未眇懷猶為君拒我手中策拂我衣
上塵明當營丹砂去與壺公隣
晚至嚢山寺
蒼山入疎烟狀若土嚢决振衣秋磵鐘投舄化城月天
吟動風籟霞想陋雲闕沉沉慧燈影了了見毛髮余生
值多故所性慕禪悦偶偕真僧期始若妄緣絶冥心依
覺場度世賴慈筏誰能量虚空澹爾離言說
自牧居士與玉壺道人古嚢善復二師共結三生
之社書來與余論老釋二師遂用畣之
觀空冺羣有崇虛悟真玄微言掃煩障妙契排冥筌况
之憩遠跡邈在雲蘿巔空香入人境花雨來諸天三緣
等無生衆妙同自然喻心了無取濯濯如清蓮襄城除
害馬祗舍留真銓願君解明月示我造劫前
遊清源山道院
仙人有竒觀鷄犬白雲裡春至桃花開千枝映流水星
壇藥草青夜空丹光紫天上期鶴笙人間識島履伊余
倦俗流千載困泥滓久矣期大還乘風一來此金書啟
真秘石洞洗玄髄河車信可營心期羡門子
登薛仙峰寄自牧知已
小年學劍術穎脱神鋒生身嫺韜略書吐論吞從横傍
搜百家言復得夷鞅情自顧萬人豪不慙一代英擔簦
赴神州十上空無成巍巍黃金臺邈哉阻天庭歸來守
故墟索寞羅秋螢作書謝知已閉門絶浮榮悄悄林下
居一室有餘清閒尋白社約或作青山行傲吏期解冠
漁父同濯纓縦酒竹林逸尋仙松子盟匣中雙寶器棄
置蛟龍鳴偶兹凌丹梯足下雲霞昇孤鴻天外出白日
波上明九節菖蒲花採掇延吾齡飄颻羽人居蜕骨遺
玄經吸景若可弄丹砂思一營惟君抱孤絶襟懷洞春
冰相期苟有志雲鴻極冥冥
與鳴秋趙山人夜宿山居述懷有贈
塵居厭湫隘抗節慕遠遊道逢佺喬侣假以雙翠虬周
覽六合虚閬風不可留兹山富形勝歸來事玄謀紉蘭
理初服飲水期前修芳盟及歲晚世事輕雲浮伊人負
竒抱泛若乘虚舟斂跡三十年不應當世求高齋探玄
默衆妙窮冥搜有時發逸興登臨眺高秋鳴奕送天籟
酌酒環清流朝尋蘿谷曉暝期蓮社幽布衾清夜闌欵
語相綢繆冲懷薄華組心跡同悠悠青楓落遠磵芳蘭
蔽層丘眇彼天際雲非君誰與儔
送陳貢士
陳生江海士趿履當豪門五侯少知已倚劍思平原海
國一相訪别余歸故園杯銜霜夜月袂拂秋山雲四望
大野空蕭蕭鳴鴈羣意氣但自許離懷何足論
送黃紀事濟
寶劔雙轆轤鍔吐青芙蓉臨岐一脱贈恍若騰蛟龍君
行感我懷起視雲海空百年閱幻境萬里吹飛蓬登天
覽餘暉孰挽濛汜東詩書古有立貧賤道何窮常希日
月私獨負雨露功長卿卧茂陵不為世所容季子黑貂
敝當年怨秋風泥塗困布衣渭水悲釣翁山松落澗草
海鶴羞樊籠大運自古來俛仰那能終感兹不成歡别
去何匆匆城南登高丘眺遠情所鍾一水瀉寒練斷雲
引歸鴻中座擊筑心醉吟氣頗雄興落遠天碧思染秋
山紅暌離自茲始夢繞青林楓
存耕堂
原田積荼堇莆田莠驕驕何如方寸間濯濯敷靈苗内
顧無町畦孰能辨肥磽蟊賊莫我害旱暵莫我焦但願
保良稼毋令崇艾蕭
悦心齋
稟化凝正氣虛靈淡無為鑿鑿方寸間熒熒啟天機匪
伊芻豢甘不假文繡資一理苟不昧為善咸足怡雍雍
樂道園蕩蕩崇德基往哲有遺訓服膺諒無違
守默
礪石鼓天讒敖客司南箕昭茲捲舌戒可喻緘口辭無
言希聖謨守中當我師誰知淵默中成貸良在茲
其二
哲人守樞機所慎在禍門存心堅玉鑰内顧乃靜專金
人垂往訓白圭有遺編三復諒不忘令名當與全
其三
便便夸毗子辯口相矜欺寧知起羞訓悖出來亦違一
朝捫舌悔四馬曠莫追我思磨兜堅千載猶須斯
其四
躁妄伐天性幽元養明神如何嗇夫雄喋喋忘苦辛辯
鉅恒若訥辭多非吉人君看桃李花無為禍所隣
素齋
大樸斵已久斯人抱冲襟寥寥一室間坐契千古心片
月瀉寒練疎雲澹流隂俗塵飛我緇名跡寧見侵靜念
真素流端居積幽沉何當啟玄秘一奏瑶華音
褧齋
黃中貴通理至文斯黯然如何表暴士藻飾徒外鮮斯
人當自治齋居日乾乾褧衣服明訓白賁守聖言豈無
黼黻章所惡非至玄山輝玉藴石川媚珠藏淵炳外會
有時弸中道彌宣
慎獨
㳙流一髮細厥患誠滔天煌煌燎原火起自冥爝間人
生理欲幾相去良亦然滋明實隠微昭灼天與淵所以
往哲謨慎獨垂至言存誠保天君兢懼無過諐撲燄在
始熱塞患當其源美哉屋漏詩三復當拳拳
拙齋
渾沌七日死衆巧雕斵之孰知希夷初民生乃無為所
以漢隂叟機事戒莫施抱甕豈不勞我心恒自怡
習靜山房
潛虛念無事幽齋閉空林超然燕坐間孰識靜者心悠
悠塵慮忘悄悄天籟沉良斯守玄默何必丘中琴
其二
萬物互轇轕探探無停悰我心念何為淡然惟抱冲鑑
明止水靜雲斂青山空始知造化樞乃在淵默中
其三
齋心遁喧俗一室絶垢氛寥寥天宇空鏡覽萬化源芳
林謝春花空山變浮雲理勝亦有時於茲可忘言
其四
莊生守宇泰老氏念無為惟應屏物累可與悟玄機狂
流射波瀾世路多險巇此心方寂如安能為變移
養素為黃山道士賦
太始遠無象浮生多磷緇紛紛白黑間誰能辨雄雌至
理一朝變文章雜然施雕斵樸已喪青黃木為菑念子
葆冲素觀養得所宜一氣每獨完三素流華滋黃農有
真趣坐見淳風熙
味菜居為俞延平賦
菜根有真味淡漠良自然長筵列冰壺愧彼腥與膻况
君理劇郡日晏飽一饘已瘠民以肥何必具萬錢鄙哉
肉食譏不顧口爽言惟應勵斯節可以酌貪泉
永思堂
茫茫宇宙内蕩蕩成古今凄凄霜露繁惻惻遊子心終
天何漫漫長夜竟沉沉庭闈不復趨宰木風滿林林中
有啼鳥嗚嗚吐哀音感茲物性微我懷良不禁入室若
有見焄蒿或來臨區區抱遺體戚戚幽怨深嗟余念弗
髦多難早見侵為君賦永思潸然淚盈襟
夢萱堂為孫進士子良題
堂前種嘉草端以志親憂我憂何能忘愛日遲此留如
何一朝變庭樹驚高秋悲風委殘綠薄暮寒颼飀緬懷
堂上人欲展情無由慘慘隔下泉冥冥閉荒丘惟應中
夜魂庶以慰永愁
其二
中夜有遐思寤寐忽見之覺來起徬徨四顧令心悲是
時返哺烏方遶庭樹枝微禽果何知亦各懷其私念我
罔極恩欲報情何施鑑帷月娟娟動幔風凄凄鸞哀不
成章隕涕雙漣洏
其三
白楊風蕭蕭日久來古道不見堂下萱空吹墓間草緬
懷疇昔時如何間音儀入室若靡至出門當訴誰上山
山有巔涉水水有涯傷哉陟岵心永作終天悲
其四
日沒晨復旦海落潮再生如何長逝魂終天竟冥冥長
風振林柯颯爽久不停心將寸草折淚逐衣線零倚門
不可見登輿竟誰榮眷兹椿與梓頫仰當中庭
愛日堂為陳編修全賦
羲和整六轡晝夜無停機青陽方届候朱火倏已馳壯
士感芳歲佳人惜流暉懷我孝子心視景起徘徊奉觴
庭闈趍喜懼恒共之去日不可留來日方在茲中堂絃
管清疏房幃幄垂誰揮魯陽戈為我駐四時
節婦吟為上虞黃氏作
祁祁寒日暝嫋嫋秋風涼凄凄捲素幔切切悲空牀昔
為雙飛鴻今作獨宿凰妾身豈復惜子幼姑在堂捐生
諒非難老稚誰扶將日月良有食海水良有極妾身千
秋年當化山頭石
虛舟
剡桂破崑玉刳蘭移楚芳濟深良可憑横淺徒自傷偶
值蒙莊叟無心寄大荒
山中寄郡城諸生
還山見孤雲悠然與心契素琴横石牀泠泠寫秋意却
憶社中人寥寥在城市
歷峰蘭若宿偉上人禪房
烟林晚蒼蒼白石開禪扉閒中叩幽寂恍似東林時大
千息羣動水月破隂霏出世逢真僧允矣旃檀枝空香
出深竹棾貝諸天随真源寂無取化有潛一機嗟我食
色身未能釋羣疑嘗希妙高聚洞豁杳莫窺因心了衆
幻稽首成皈依
秋夜齋居懷唐泰
高梧月未出暝色疎烟裏雝雝鳴鴈來聲在秋塘水孤
燈捲簾坐寒影對忩几青空吹微霜瑟瑟動輕葦援琴
不成音感别在千里誰值晨風翰淮波盼游鯉
寶山蘭若
山門隠松桂花雨浮半空金仙青蓮居乃在烟霞中石
竹覆紫苔四璧泉濛濛因窺一燈影晏坐萬劫同衆籟
清棾音浮塵愧微蹤願言别苦海永矣投禪宫
登仰山一覽亭
久懷名山遊偶宿翠微寺化城依寶坊累劫即初地心
空萬籟寂夜久衆壑閉寥寥水月觀了了獨忘寐凌晨
覽孤峰更在白雲際躋攀興未已恍惚身若寄危欄儵
而倚曠望海天細松際烏鳥巢簪裾落烟翠惟時物候
肅千里軼纖翳神行極空闊豁爾心目霽翩翩鸞鶴影
冉冉芝蘭氣浮蹤浩天遊蟬蜕隔人世顧余眷名藍似
與夙緣契因偕緇錫侣尚覺章甫累便當脱塵纓投情
緬靈異
牛路春耕
晨光照墟里屋下春泉鳴驅牛出東阡旦作農事畊不
惜筋力劬但願禾黍成遐哉鹿門意千古斯能并
龜湖晚釣
投竿緬平湖興與雲水俱直鈎豈無取所志不在魚荷
蓧者誰子得匪商賢徒偶來坐磐石共諒希夷初
兔峰孤月
靈鵲堕寒羽清輝澹溶溶誰將一片秋絓向溪南峰蔓
壁絡金鏡隂忩鳴夜桐幽懷迥未已香靄東林鐘
鶴峰閒雲
前溪孤嶺秀旦夕浮雲隂暝結鳥巢白靚連蘿蓽深蕭
蕭丘中賞游心在鳴琴悠然太古調相期鸞鶴岑
龍寺寒泉
靈源沁寒泉仍在翠微頂中有修鱗蟠白日烟雨暝山
仙習止觀水客照孤影予亦洗心人坐來白雲冷
烏崖積雪
隂崕積空雪粲粲照前嶺山人拂瑶琴風來布衣冷疎
林浮曙色孤鶴沒去影疑有剡中人溪頭櫂歸艇
塹石歸樵
旦出事斤斧薄暮歸青林澗迷猿鹿引路滑莓苔侵白
雲覆我頂山風吹我襟嘯歌靜炎燠邈矣烟霞心
漳溪晚渡
微鐘逗前林林端晚烟發扁舟去俄頃雲水空超忽中
流離思起天際孤帆沒日夕緬同心相看成楚越
草堂成題以見志
幽棲搆茆宇窈窕雲蘿中潛光葆真素遂此達世蹤青
山列前楹金飈但鳴松聽之比竽瑟玩之若芙蓉簪玉
豈不華列戟非凢庸重關邈天路短翮慙排風瓢飲潁
水淥邑謝駢氏封散帙期道侣假寐登方蓬茲焉遂偃
仰沆瀁應無窮
其二
五陵遊俠場中林隠淪託寄情傲世詮矯志在玄漠况
茲棲息地風景擅丘壑瑩神汰餘滓引氣事虛蹻匠樗
笑支離莊瓠慙濩落有時睇崇丘緬想契衛霍雲霞冠
層巔松桂被叢薄金膏遠輝煌水碧亦連礫采掇欲有
貽玄情在寥廓
其三
自惜藜藿腸不懷肉食憂鳳凰覽德輝黃鵠千里遊出
處各有宜何必相嘲尤羊質冐虎皮祗足承之羞誅茅
架岩壑遠託茲山幽追攀絶人競靜然保自修朝擷石
上英夕漱澗底流五難一脱略養生復何求
其四
金張七葉貴出入珥漢貂亦有張仲蔚中園隠蓬蒿窮
達自有分貴賤匪一鑣誰知衡茅中於焉可逍遥閒從
閔叔飯幸有顏氏瓢夜來白露團商聲振林飈泠然白
雲章遠和綠水謠緘辭寄三島目極天寥寥
其五
寒谷待鄒律虞韶來鳳儀堪坯育萬化感召理亦微谷
風應兔嚎空雲擁鱗飛茲生豈不念潛躍會有時况予
輪翮纖而乏塵世姿雖不事巢蠡敢與周任規超遥一
死生散朗忘是非陸沉古有然安用人所稀
瓜田寄南山處士
種瓜一畆間榛蔓苦翳之雨深苖未抽惻然令我悲侵
晨行荷鉏芟刈亦忘疲仰觀天宇寬俯視羣物滋却憶
南山老終年澹無為
練溪
波小水溶溶湍急秋濺濺颺風皺微綃漱月皎平練鮫
人寧敢專謝客或來玩
菊逸為三衢金山人賦
百草委霜露黃花濯其英端居忽見之遂此遺世情臨
風擷朝餐採掇巾袖盈顑頷良所願况云製頽齡
其二
閒居何所營種菊繞籬下種之亦何為愛此傲霜者秋
香襲衣裾寒色堕杯斝豈無洛陽華所貴輪鞅寡
其三
結廬避喧俗青嶂託四隣乃知寰壤中而有羲皇民閒
邀白衣酒坐對黃花晨所樂憂患除陶然任天真
其四
郊原掩窮秋孤思久寥寂賴此霜下英庶以見顏色開
尊命濁醪取酒聊自適坐望飛鳥還不見南山夕
點蒼山為戴少府賦
峨峨雲中山萬點積蒼翠壯為九夷尊獨立九嶽外孤
峰盪層雲衆壑走空籟仰瞻參旗光坐見斗杓大乾坤
寄端倪日月論顯晦真流入微茫僰鳥飛霮䨴秋高崖
勢豁春至林影碎天聲迴滄溟曉色浮渤澥登攀客趣
恬眺覽宦情醉搴帷與駐笏為我謝先輩
畫馬篇為童將軍賦
聖皇覽乾馭天駟流星芒太乙貺靈異倏見渥水傍神
精何權竒意氣尤軒昂两顴夾明月四蹄亂秋霜早為
汗血駒三載清大荒長驅掩上征逸態凌雲翔驍騰日
萬里脱略誰能當歸來驂六龍殊恩擅中黃賜浴天池
津剪拂鬚鬛張顧影驕玉姿含嘶泛清商丹青特餘照
對之亦騰驤駑駘世豈乏伏櫪空成行
題醫師卷
相業久寂寞濟世誰稱賢賴有肘後書可拯斯民顛親
逢長桑君飲以上池泉置之百一方洞見五臟偏羣生
欲為闊夭札相沿旋七粒或見遺沉痾頓而蠲至哉神
聖功可以侔化玄中和遠莫躋獨與岐黃專奈何&KR0945;疾
者尚忌良工先腠理忽不治膏肓竟胡痊因君感吾衷
示此元命篇
晚宿雙峰驛樓與故人陳哲言别
山暝烟已斂林凉月初生扁舟沿江汜候吏欣相迎登
樓引孤興開筵坐空明杯分斂溪綠簾捲雙峰青几席
湛碧流蘭氣浮冠纓泠泠露叢鵲中夜四五驚偶因念
物性終焉感吾情十載懷一枝三匝棲未寧茲晨胡為
哉又逐孤雲征良宵一邂逅明發增屏營蕭蕭衆籟寒
萬壑同時鳴緘辭别知已解纜搖行旌
讀書樓為四明王子沂賦
曠野豁烟翠層梯標石叢奎輝貫忩牗颯颯來天風良
宵清諷音飄落如半空雅調既云遠古心誰與同豈無
華搆崇飛軒切層穹春風羅綺醉落日烟花紅詎知靜
心者兀坐窺鴻濛游心太古巢寤寐雲霞中幽豔適自
媚清芬在無窮
題畦樂處士成趣園
凌晨啟柴扉有客過我廬雕鞍照玉勒輕紈曳羅襦入
門坐高堂騶從閒且都自言匪他人少小六郡徒二十
登漢朝三十執金吾五侯吐然諾七貴相追趨笑我久
淪落勸我無迂疏富貴不早致白首徒棼如而我聞其
言笑謝陳區區緬彼堂構姿安用散與樗以茲避軒裳
悟靜解天誅况云樂丘園取適自有餘朝搴邵侯瓜夕
灌鮑氏蔬榮辱不我干憂患豈我虞閒心託浮雲不知
卷與舒揖客上馬去還歸倒一壺
其二
遠生貴忘我守靜體自然外物苟不榮取樂無過愆鼎
食豈不甘軒裳詎匪賢大功難久居盛名難久全淮隂
登將壇條侯寄重邊寵辱一朝異殞替誰能憐寧茲遠
世氛寄身在中園閒濯魚父纓時誦老氏篇曠志適古
初冥心超至玄知止幸不殆胡必誇輕儇嗤彼當世人
碌碌随貸遷端居有真趣此意誰能傳
其三
勞生厭喧市養痾閉幽樊角巾念何從孤興寄南園南
園曠且深春至卉木繁嘈嘈鳥雀鳴聒聒泉流喧呼兒
牽蔓籬殷勤薙荒殘時雨倏已至佳蔬茁而蕃臨風襲
芳馨繞籬擷蘭蓀倦來聊自息支頤對前山載歌綠水
詞和以白石言東陵有傲吏邀我相與旋取意一自慰
此外寧復論
其四
稍烟吹林墟微雨被空谷雜來翳層陂秀色宛如沐籬
落相逶迤鳥雀繞我屋行行出幽徑散帙寧見束濯纓
臨清流解帶絓修竹殘花明亂畦曲沼蔭喬木神行趣
已恬理愜心自足閒情適虚曠空籟時斷續茲焉謝紛
擾亦以靜歊燠山風吹衣巾落日候樵牧顧同張翰心
寧事季主卜
題友松軒
交友道日喪伐木空遺音因人樹榛杞感物論素心豈
無桃李花朝芳夕仍改何如松樹枝青青色長在傾蓋
白日晚忘形霜霰深庶其歲寒意永矣諧南金
題黃鸝圖
伐木輟遺響索居抱幽清緬此幽谷姿如聞求友聲我
欲往和之水綠春山青
辨誣代常山吳權作
相逢白晝間豈盡攫金者亦有披裘生採芝當盛夏東
陵高西山孰辨真與假長睇天地間茲懷向誰寫不疑
懷直躬取惑在同舍白璧棲青蠅可損連成價大夫垂
貞觀庶雪覆盆下
古意二首寄鄒參政濟
火旻儵西流庭柯落疎影端居掩空闈懷人思方永月
華漏疎隙風籟籥玄牝殘編散金帙鳴琴罷瑶軫相望
更何許迢迢寄江嶺折芳欲有贈奈此霜露緊憂來當
何理一夕變玄鬒
其二
亭亭江上樓綺忩洞然開上有愁思婦感嘆當為誰良
人别經年遊宦苦不歸憂來不自媚堂下尋履綦感彼
三春花將同秋葉飛中懷如轆轤日夜不停移高堂張
素絲彈作别鶴悲餘音入雲漢何由使君知
晚至洞神宫
晚直下仙關乘閒清道機福地集萬靈迢遥麗神圻入
門喧有息微風吹我衣烟林閉虚境密竹垂隂扉於時
東嶺霽素月流清輝妙賞愜初願閒心不知歸夜桐有
商意掃石横金徽
遊靈谷寺
東城領霞矚北山開禪宫松聲度衆壑塔影懸晴空衣
冠有時暇幽期白雲中八水覓解流三生咏玄風上人
啟竺墳說法超羣蒙是時寶花堕十里香濛濛别來問
玄度幾日還相從
楊進士新卜幽居
大隠在朝市蕭然小蓬丘藥欄醉歌鳥竹逕沿清流良
朋偶而集雜花映觥籌遂忘簪組念頗似山林幽片雲
池上來傍我几席浮重遊未超隔佳會何能酬
與諸公同遊神樂觀
凉雨度高閣蕭條秋氣深洞門薄微寒逸興生前林道
人琳館靜開忩修竹隂詎因避書簡偶此諧纓簪掃石
鳴素絃遂忘名跡侵前山倏已見秀色浮重襟翳翳青
桑枝颯颯來遠音笑言欲遺返落影明西岑
畫菖蒲
晞髮慕遠遊端居閱玄文願言金光草緬此九節根芳
叢何葳蕤冉冉幽澗濆溪雨濯秀色林風動清芬嘗聞
嵩山客乃是九疑君採佩却百邪服餌諧仙真蓬壺翠
水區玄圃鸞鶴羣吾將整吾駕去與烟霞親
寄壺山道士
清溪幽且深猿鶴邈雲嶠中有冥棲士隠几若埋照我
昔從之遊遠落蘇門嘯顧余指石髄示以斯道妙其言
直而純梗槩領其要别來在風塵摧赧中若燎未遂鴻
鵠舉將貽碧山誚因之寫雲緘日夕引遐眺
題林處士璧
荒居厭藜莠寂如張仲園閒來枕肱卧廓爾排真筌仰
觀浮雲生舒卷任自然綬無蕭氏結冠乏貢公彈暝色
起修竹寒光流遠川因心玄冥子共樂壺中天
别意寄友人
北風吹浮雲飛度秦淮水西江與之馳迢迢去千里端
居懷離憂對此曷能已在昔巧笑言宛若雙飛翰别來
不須臾邈在天南端為君啟瑶琴臨風時一彈中有白
雪操哀響聲未闌日月有弦望寒暑亦循環棄置苟不
移相期金石堅
寄題吳太僕鑑滁州皆山軒
環滁富山水秀特東南叢蒼蒼瑯琊峰削出金芙蓉芙
容夾蕙帳萬壑縈相向岩烟吹亂霏滅沒不可望昔人
五馬來笑舉青霞杯雙旌舊遊處石徑滋莓苔至今餘
松聲瀟洒在林薄絶巘瀉飛泉孤亭倚寥廓懿哉延陵
君此地懷清芬開忩引列岫坐詠醉翁文醉翁久不作
羡子有仙骨良時但開尊公暇惟拄笏雲生島樹沒雲
散翠微連璧月動海色亘若壺中天嗟予戀塵鞅青山
勞夢想為君發孤吟風泉寄遺響
秋夜同諸公神樂觀玩月
秋臨萬象空良夜寂如水了然東山月照影清尊裡塵
蹤厭汨沒緬此方悠然况有仙壇高俯瞰區中緣坐授
紫霞笙嘯引琪林鶴參差斗未横零落露已薄朋簪諧
夙驩佳期感二難中思拂衣去永卧烟霞間
初秋夜坐寄王紋
輕飈生早凉孤館清興發桐隂落前墀遥空瞰華月方
此抱冲素况值清境豁濁酒聊自持瑶琴弄應闋知音
念乖阻咫尺不可越相思良未已坐見曙河沒
送張謙
東風變碧草積雪開紫垣都門集同袍酌酒送行軒劍
歌一何長波烈驚心魂丈夫顧義分豈為兒女言名駒
出幽隠枳棘鳴祥鵷千年值嘉運萬里期騰鶱
其二
崑山固多玉抵鵲良可悲羣龍方盈庭子行獨何之空
懷徑寸珠粲粲五色輝相投不相矚魚目甘同歸至寶
豈真秘良材終見希誰能辨瑜瑾遲爾黃金閨
其三
醉呼秦淮酒臨岐歌慨慷吳姬小垂手一曲春風長扁
舟不停橈去路但茫茫青山入楚甸白雲思越鄉豈無
壯士懷擊節心飛揚憑將繞朝策一贈嚢中裝
其四
海鶴青雲姿豈解司晨鳴時來暫斂翮終當遊太清奔
鶉復何知開口笑沉冥飢來不飲啄再唳長風生請看
昂藏軀寧與雞鶩争維應瑶臺鳳可與蜚英聲
其五
故人發白馬翩翩臨路歧腰間脱玉劍贈子表相思霜
鋏爾勿彈狂歌欲為誰英風洒毛骨四座驚别離别離
豈足惜意氣方在斯何當凌九萬並駕青雲歸
投胡學士
撫劍坐中夜長吟思一彈彈之有餘音激烈摧心肝出
處分以然中道敢不安但恐春華衰白日凋朱顏伊余
羽翼微宜棲枳棘間清樾苟自適誰能事鵬摶那因遇
知己刷羽排鵷鸞雲霄一翺翔九萬期風端昔侣丹穴
雛志薄金瑯玕今如涸轍鮒鬐鬛空摧殘有沬不自濡
焉能禦所患淮山饒桂枝楚澤有芳蘭欲去戀明主引
領徒悲歎故人把天瓢豈憚一滴艱願因終號呼庶以
脱險艱毋令東溟使仰候西江瀾
送僧歸越中
錫挑龍河雲衣帶越溪雨說法方西來随緣復東去松
枝偃故房栢子落庭樹從此上方遥人間但凝佇
虚舟集卷二
