唐孫樵集第十卷
讀開元雜報
罵徸志
復夻堰籍
讀開元雜報
樵曩於襄漢間得數十幅書繫日條事不
立首末其略曰某日皇帝親耕耤田行九
推禮某日百寮行大射禮於安福樓南某
日安北諸蕃君長請扈從封禪某日皇帝
自東封還賞賜有差某日宣政門宰相與
百寮廷爭十刻罷如此凡數十百條樵當
時未知何等書徒以爲朝廷近所行事有
自長安來者出其書示之則曰吾君長安
中新天子嗣國及窮虜自潰則見行南郊
禮安有耤田事乎况九推非天子禮耶又
嘗入太學見叢甓負土而起若堂皇者就
視得石刻乃射堂舊址則射禮廢巳久矣
國家安能行大射禮耶自關巳東水不敗
田則旱敗苗百姓常入賦不足至有賣子
爲豪家役者吾嘗背&KR0990;走洛遇西戍還兵
千人縣給一食力屈不支國家安能東封
從官禁兵安能仰給耶北虜驚嚙邊甿勢
不可控宰相馳出責戰尚未報功况西關
復驚於西戎安有扈從事耶&KR1061;皇帝以御
史竊議宰相事望嶺南走者四人至今卿
士齚舌相戒况宰相陳奏於仗乎安有廷
奏諍事耶語未及終有知書者自外來曰
此皆開元政事蓋當時條布於外者樵後
得開元錄驗之條條可復云然尚以爲前
朝所行不當盡爲墜典及來長安日見條
報朝廷事者徒曰今日除某官明日授某
官今日幸于某明日畋于某誠不類數十
幅書樵恨生不爲太平男子如覩開元中
事如奮臂出其間因取其書帛而漫志其
末凡補缺文者十三正訛文者十一是歲
大中五年也
罵僮志
孫樵既黜於有司忽怳乎若病酲之未醒
茫洋若癡人之暝行據床隱几懣然不寐
二僮以樵尚甘於眠偶語戸間且曰吾聞
他舉進士者有門吏諸生爲之前焉有親
戚知舊爲之地焉走徤僕囊大軸肥馬四
馳門門求知所至之家入去如歸閽者迎
屈引主人出取卷開讀喜歎入骨自某至
某如到一戸口口附和不敢指破親朋扳
聯聲光爛然其於名達進取如掇今主遠
來關東居長安中進無所歸居無所依忿
割口食以就卷軸冐暑觸雪攜出籍謁所
至之門當關迎嗔俛眉與語授卷而去望
一字到主人目且不可得矧其開口以延
乎時或不棄而遇主人推心於公是者當
開緘引讀苟合心曲又曰彼何人耶彼何
自耶况所爲幽拙大與時闊凡爲世人宛
顔巧脣望風趨塵以售其身則必淡面鈍
口戅揖癡步昧於知機買嫌於時凡爲讀
書東獵西漁粗知首尾則爲有餘則必燈
前月下寒朝暑夜磨礱反覆期入聖域徒
苦其神孰禆其身凡爲文章拈新摘芳鼓
勢求知取媚一時則必擺落尖新期到古
人上規時政下逹民病句句淡澀讀不可
入徒乖於衆孰適於用凡爲造謁去冷附
熱大求其力小求其得則必擁門掃跡寂
寞是適所至之處雀羅在戸人皆嫌去愈
恭好慕凡爲結交搜羅英豪相醉以酒相
飫以庖則必屑去溫燠膠牢淡泊時或藂
處凍冷徹曙晨起散去潔腹出戸迨慕以
故學獵今古不爲衆譽文近於奇不爲人
知九試澤宫九黜有司十年輦下與窮爲
期一歲之間幾日晨炊饑不飽菜寒無襲
衣此皆自掇何怨於時浪死無成孰與歸
耕言始及是樵聞起喜二僮遽匿呼諭不
得遂敲几而歌曰
彼以其勢我專吾勤彼以其力我勤其學
學之不修骨肉如讐學之苟修四海何讎
噫吾之所貴僮之所薄吾之所惡僮之所
樂僮何知吾豈獨無時
復召堰籍
會昌元年漢波逾堤陸走漂民襄陽以渚
於是天子曰戸部侍郎盧某前爲廣州治
稱廉平家無餘儲府有羨財耕夫無所徭
舶賈無所征蠢蠢海隅頼之而安其以襄
陽之殘民屬治之盧公既來襄陽始用李
從事胤之畫能成新堤卽問可以爲治狀
對曰天子以襄陽饑甿寄活於公宜有以
休養之者襄陽之屬城爲唐州唐州之支
邑爲泌陽泌之東有二流走出斷堤嚙道
而西沠于二流南别爲溝壤高岸頽水不
得行昔召信臣嘗爲南陽能爲民障水泉
廣溉灌世賴其利俗用蕃富嘗披地圖北
盡南陽故地豈古所謂召堰者耶代邈時
移功不加修堤割于流浸洩爲波自泌陽
以南平民以西居民甚逋墾田甚凋公則
能復信臣舊規眞民十世利者盧公立召
管田部將出卒與糓率以聽命李從事卽
爲條分程度指畫經略且使跡其故堤以
鯁二渠鑿其枯溝折爲南流水門既陳百
瀆脉分蔓蔓于原枝枝于屯數百里間野
無隟田旱無稿苗召堰旣成秋田大登八
州之民咸忘其饑范陽盧庠能道李從事
佐盧公事且曰盧公自南海主襄陽再以
李從事參畫軍事凡其所居鏗耀有聞及
爲潞州聲光削然發戍兵甲興而譁盧公
駭咤謂他從事曰使李從事從我寧及此
耶是時李從事䧟於讒言獲譴當奪權自
盧公黜畱樂陽如此則李從事佐前盧公
宜如何哉李從事去襄陽五年召堰之利
益大於民歲增良田頓至四萬樵惜李從
事之跡不爲人知作復召堰籍
乙丑春吳馡攷
訂鋟於石香館
唐孫樵集第十卷
