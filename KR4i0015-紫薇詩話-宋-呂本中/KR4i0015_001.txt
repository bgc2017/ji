紫薇詩話宋吕本中撰
晁伯禹載之學問精確少見其比嘗作昭靈夫人祠詩
云殺翁分我一杯羹龍種由來事查冥安用生兒作
劉季暮年無骨葬昭靈
晁知道詠之西池唱和詩有旌旗太一三山外車馬長
楊五柞中柳外雕鞍公子醉水邊紈扇麗人行殆絶
唱也
高秀實茂華人物高遠有出塵之姿其為文稱是嘗和
予高郵道中詩有中途留眼占星聚一宿披顔覺霧
收之句便覺予詩急迫少從容閒暇處
汪信民革嘗作詩寄謝無逸云問訊江南謝康樂溪堂
春木想扶疎高談何日看揮麈安步從來可當車但
得丹霞訪龐老何須狗監薦相如新年更勵於陵節
妻子同鉏五畝蔬饒德操節見此詩謂信民曰公詩
日進而道日遠矣蓋用功在彼而不在此也
洪龜父朋寫韻亭詩云紫極宮下春江横紫極宮中百
尺亭水入方州界玉局雲映連水羅翠屏小楷四聲
餘翰墨主人一粒盡僊靈文蕭采鸞不復返至今神
界花冥冥作詩至此殆無遺矣
宣和末林子仁敏公寄夏均父倪詩云嘗憶他年接緒
餘饒三落托我迂疎溪橋幾換風前柳僧壁今留醉
後書忘記下四句饒三德操也
表叔范元實既從山谷學詩要字字有來處嘗有詩云
夷甫雌黃須倚閣君卿唇舌要施行
從叔知止少年作詩云彭澤有琴嘗無絃太令舊物惟
青氊我亦四壁對默坐中有一牀供晝眠元實深賞
愛之云殆似山谷少時詩
外弟趙才仲少時詩夕陽綠澗明等句精確可喜才仲
少學柳文曾内相肇晁文以道說之皆以才仲能為
古人之文也
夏均父倪文詞富贍儕輩少及嘗以天寒霜雪繁游子
有所之為韻作十詩留别僥德操不愧前人作也
晁季一貫之嘗訪杜子師與不遇留詩云草堂不見浣
溪老折得青松度水歸
衆人方學山谷詩時晁叔用沖之獨專學老杜衆人求
生西方高秀實獨求生兜率
叔用嘗戲謂余云我詩非不如子我作得子詩只是子
差熟耳余戲答云只熟便是精妙處叔用大笑以為
然
王立之直方病中盡以書畫寄交舊余亦得書畫數種
與余書云劉玄德生兒不象賢蓋譏其子不能守其
圖書也余初未與立之相識而相與如此夏均父嘗
寄立之詩云書來整整復斜斜蓋謂其病中作字如
此
饒德操酷愛徐師川俯雙廟詩開元天寳間衮衮見諸
公不聞張與許名在臺省中之句
張先生子厚與從祖子進同年進士也張先生自登科
不復仕居毗陵紹聖中從祖自中書舍人出知睦州
子厚小舟相送數程别後寄詩云籬鷃雲鵬各有程
匆匆相别未忘情恨君不在蓬籠底共聽蕭蕭夜雨
聲先生少有異才多異夢嘗作夢錄記夢中事予舊
寳藏今失之先生夢中詩如楚峽雲嬌宋玉愁月明
溪淨印銀鈎襄王定是思前夢又抱霞衾上玉樓又
無限寒鴉冐雨飛紅樹高高出粉墻之句殆不類人
間人也紹聖初嘗訪祖父滎陽公於歷陽既歸乘小
舟泝江至烏江還書云今日江行風浪際天嘗記往
在京師作詩云苦厭塵沙隨馬足却思風浪拍船頭
也
汪信民於文無不精到嘗代滎陽公作張先生哀詞云
惟古制行必中庸兮降及末世戾不通兮首陽柱下
更拙工兮其餘忘之矣
紹聖初滎陽公自浙中赴懷州叔祖赴睦州邂逅於鎮
江别後叔祖寄絶句云江南江北來昨夜同枝宿平
明一聲起四顧巳極目
江西諸人詩如謝無逸富贍饒德操蕭散皆不減潘邠
老大臨精苦也然德操為僧後詩更高妙殆不可及
嘗作詩勸予專意學道云向來相許濟時功大似頻
伽餉遠空我巳定交木上座君猶求舊管城公文章
不療百年老世事能排雙頰紅好貸夜窗三十刻胡
牀趺坐究幡風
邠老嘗寄德操均父詩云文如二稚徒懷璧武似三明
却韔弓松檜參天西邑路時時騎馬訪龐公文如二
稚謂德操武似三明謂均父也後德操為僧名如璧
殆詩之䜟也
吳春卿參政以資政殿大學士知河南過郭店謁文靖
公墓詩云漢相巖巖真國英門庭曾是接諸生陽秋
談論四時具河嶽精神一坐傾議者以為頗盡文靖
儀觀論議云
滕元發甫賀正獻公拜相啓云玉璜釣瀨家傳渭水之
符金鼎調元代出山東之相又云寰區大抃盡還仁
祖之風朝野一辭復見申公之政當時稱誦之
劉師川莘老丞相幼子力學有文嘗贈舍弟詩云大阮
平生予所愛小阮相逢亦傾蓋濟陰未識情更親信
手新詩落珠貝楊氏作公誰料理臧孫有後誠可喜
長亭水落風雨多無酒飲君如别何余時為濟陰縣
主簿大阮謂知止也
曾子固舍人為太平州司戸時張伯玉璪作守歐公王
荆公諸人皆與伯玉書以子固屬之伯玉殊不為囑
禮一日就設聽召子固作大排唯賓主二人亦不足
一談也既而召子固於書室謂子固曰人謂公為曾
夫子必無所不學也子固辭避而退一日請子固作
六經閣記子固屢作終不可其意迺謂子固曰吾試
為之即令子固書曰六經閣者諸子百家皆在焉不
書尊經也其下文不能具載又令子固問書傳中隠
晦事其應答如流子固大服始有意廣讀異書矣
晁丈以道言劉斯立跋初登科以賢稱就亳州見劉貢
父所稱引皆劉所未知於是始有意讀書以道又言
少年讀書時嘗鄙薄蔭補得官以蔭補得官不是作
官後從李德操遊德操更輕賤科名議論高遠方有
意於為學矣
叔祖待制公嘗與賓客飲酒時大有尚幼侍側叔祖令
大有作四聲大有應聲云微雨變雪
元祐中諸阮族人居榆林甚盛嘗一日同遊西池有士
子方行觀歎曰紈袴不餓死儒冠多誤身從叔叔巽
應聲問曰秀才汝讀書破萬卷下筆如有神也未士
子甚驚歎
東萊公嘗與羣從出城至村寺中寺僧設冷淘止具酢
無他物令衆對入寺冷淘唯有酢叔巽應聲對云出
門蒸餅便無鹽衆服其敏
崇寕初晁以道居登封滎陽公嘗寄詩云將謂清風全
掃地世間今復有盧鴻以道和詩中渭濱人老釣綸
中晚歲那知有早窮顧我巖棲終作底謾將病目送
飛鴻
崇寧末東萊公迎侍滎陽公居真州船場晁以道赴官
明州來訪公留連數日而去别後以詩寄公云鳳老
不行食子復將衆雛一門三世行名數文章俱自可
不富貴天德公巳餘公乎默終日誰言得親疎人間
亦何事前賢重作書公豈不窮愁聊為筆墨娛掩卷
長歎息曷不巖廊歟却慙小人計不當君子居可恨
只江水潮生明月初捩舵讋北客别去敢踟蹰回首
望丹穴涕泣日漣如
曾元嗣續政和間嘗作十友詩蓋謂顔平仲岐關止叔
沼饒德操節高秀實茂華韓子蒼駒及余諸人九十
人也其稱予詩云呂家三相盛天朝流澤于今有鳳
毛世業中微誰料理却收才具入風騷
崇寧初滎陽公守曹州陳無巳以詩寄公云往生三呂
共修途擬上青雲近玉除中道勒回犇電足今年還
直邇英廬縱談尚記華嚴夜枉道難回刺史車剰與
寬為七字句逢人聊代八行書紹聖初滎陽公罷經
筵出舍城東華嚴寺無巳與晁伯禹載之唐季實之
問皆來訪公每晨興公未起三人者皆揖於門外及
寢公就枕三人者皆揖於門外如親弟子云
崇寧初滎陽公自曹州與相州太守劉壽臣唐老學士
兩易會於滑州滑守陳伯修師錫殿院也坐中有詩
云金馬舊遊三學士玉麟交政兩諸侯蓋記當時事
也
楊念三丈道孚克一呂氏重甥張公文潛之甥也少有
才思為舅所知年十五時在鄂渚作詩云洞庭無風
時上下皆明月微波不敢興甚靜蛟蜃穴元符初滎
陽公謫居歷陽道孚為州法曹椽嘗從公出遊以職
事遽歸遺公詩云雨綠霜紅郭外田山濃水淡欲寒
天參軍抱病陪清賞一檄呼歸亦可憐公甚稱之
李方叔廌嘗作寒食詩千株蜜炬出嚴闉走馬天街賜
近臣我亦茅簷自鑽燧煨針燒艾檢銅人又嘗贈汝
州太守詩云安得吾皇四百州皆如此邦二千石方
叔祭東坡文云皇天后土實表平生忠義之心名山
大川復收自古英靈之氣
滎陽公紹聖中謫居歷陽閉戸却掃不交人物嘗有詩
云老讀文書興易闌須知養病不如閑竹牀瓦枕虚
堂上卧看江南雨外山
滎陽公元符末起知單州登城樓詩云斷霞孤鶩欲寒
天無復青山礙目前世路﨑嶇飽經歷始知平地是
神仙
東萊公元祐中西池詩云遊人初避熱多傍柳陰行崇
寧中閑居符離嘗步至村寺作詩贈僧云柳外陰中
簷鐸鳴老僧拄杖出門行自言老病難看讀只坐蒲
團到五更
饒德操初見潘邠老和山谷中興碑詩讀至天下寧知
再有唐皇帝紫袍迎上皇歎曰潘十後來做詩直至
此地位邪
邠老送山谷貶宜州詩可是中州著不得江南巳還更
宜州山谷極稱賞之
何斯舉頡嘗和余詩云秋水因君話河伯接籬持酒對
山谷斯舉即無巳詩所謂黃塵投老遇何郎準擬明
年共我長者也然斯舉與余初不相識
晁叔用嘗作廷珪墨詩脫去世俗畦畛高秀實深稱之
其詩云君不見江南星官有諸奚老超尚不如廷珪
後來承晏頗秀出喧然父子名相齊百年相傳紋破
碎彷彿尚見蛟龍背電光燭天星斗昏雨痕倒海風
雷晦却憶當年清暑殿黃門侍立才人見銀鈎灑落
桃花牋牙牀磨試紅絲硯同時書畫三萬軸二徐小
篆徐熙竹御題四絶海内傳祕府毫芒惜如玉君不
見建隆天子開國初曹公受詔行掃除王侯舊物人
今得更寫西天貝葉書
東萊公嘗言少時作詩未有以異於衆人後得李義山
詩熟讀規摹之始覺有異
東萊公深愛義山一春夢雨嘗飄瓦盡日靈風不滿旗
之句以為有不盡之意
楊道孚深愛義山嫦娥應悔偷靈藥碧海青天夜夜心
以為作詩當如此學
仲姑清源君嘗言前身當是陶淵明愛酒不入遠公社
故流轉至今邪
吳正獻夫人最能文嘗雪夜作詩云夜深人在水晶宮
吳正獻夫人知識過人見元祐初諸公進用人才之
盛歎曰先公作相要進用一個好人費盡無限氣力
如今日用人可謂無遺才矣吳正獻作相時蓋元豐
間也
孔毅甫平仲學士建中靖國間作吳正獻夫人輓詩云
贊夫成相業聽子得忠言其子蓋傳正安詩舍人也
傳正有賢行紹聖初以左史權中書舍人欲論事而
懼其親老未敢夫人聞之屢促其子論列時事傳正
由此遂貶夫人不以為恨也(輓詩乃蘇子由作)
紹聖初蘇子由罷門下侍郎知汝州吳傳正當制行詞
云薄責尚期改過原情本出愛君
李怤去言公擇尚書猶子少能文詞年十七八時作詩
云去國城春桃李花楓林葉病尚天涯今年九日風
前帽北客李舟雨後沙忘下四句汪信民甚稱之以
為有過其姪商老處然商老詩文富贍宏博非後生
容易可到方臘之亂去言有詩蒼黃避地小兒女漂
泊連牀老弟兄亦佳句也
夏均父稱張彦實詩出江西諸人彦實送均父作江守
詩云平時衮衮向諸公投老猶推作郡公未覺朝廷
疎汲黯極知州郡要文公均父每諷誦之
張子厚先生紹聖中蘇常道中題予授讀書卷後云一
水帝鄉路片雲師子山不知此何人詩也
正獻公自同知樞密院出知定州謝上表有云特以百
年舊族荷累聖不貲之恩一介微軀辱上主非常之
遇又云謂臣世服近僚有均休共戚之義察臣旁無
厚援絶背公死黨之嫌又云進不敢希功而生事退
不敢弛備以曠官
正獻公自中司罷後數年起知河陽謝上表云三學士
之職嘗忝兼榮中執法之司亦蒙真授蓋公嘗為翰
林學士兼侍讀學士寳文閣學士官至侍郎拜中丞
銜内不帶權字公為中丞時官巳至侍郎故云亦蒙
真授也
正獻公知揚州賀景靈宮成表有云即上都之福地再
廣真庭會列聖之晬容益嚴昭薦又云回廊曼衍圖
拱極之近僚内殿重深列儀坤之正位
正獻公守河陽范蜀公司馬温公往訪公其燕設口號
有云玉堂金馬三朝侍從之臣清洛洪河千古圖書
之奥
夏英公賀文靖公兼樞密使啓云三公之尊古無不統
五代多故政乃有歸又云部分諸將獨出於禁中制
決竒謀不關於公府又云當清明之盛旦布焜煌之
册書(啓事乃宋子京作)
孫廣伯術謝東萊公舉改官啓云清朝薦士寒門蒙座
主特達之知絳帳傳經賤子辱侍講非常之遇蓋孫
公莘老受知正獻公廣伯常從滎陽學也
朱巽子權荆門人崇寧初嘗客予家未有聞也其後赴
舉滎陽公送之以詩子權後見胡康侯給事康侯問
朱子久從呂公亦嘗聞呂公議論乎朱曰未也獨記
公有送行詩卒章云他日稱成毛義志再求師友究
淵源康侯曰是乃呂公深教子以子問學為未至故
勉子再求師友爾子權由是發憤為學與兄震子發
俱從師請問焉
叔祖待制尊德樂道以父師禮事滎陽公嘗寄公詩有
久矣摳衣闕過庭之句
汪信民嘗和予欲晴詩云釜星晚雜出雨脚晨可歇又
嘗和予春日絶句云晏坐黌堂一事無居官蕭散似
相如偶違濁酒風前約不見繁英雨後疎
張丈文潛大觀中歸陳州至南京答予書云到宋冐雨
時見數花凄寒重裘附火端坐略不類季春氣候也
顔夷仲岐舊嘗從滎陽公問學予為濟主簿夷仲適在
曹南嘗贈予詩念昔從學日同升夫子堂夫子蓋謂
滎陽公也予罷官歸作詩留别夷仲云昔者同升夫
子堂如今俱是鬢蒼浪蓋用其語也
饒德操作僧後有送别外弟蔡伯世詩云要做仲尼真
弟子須參達摩的兒孫時諸說禪者不一故德操專
及之
未改科巳前有吳儔賢良為廬州教授嘗誨諸生作文
須用倒語如名重燕然之勒之類則文勢自然有力
廬州士子遂作賦嘲之云教授於廬名儔姓吳大段
意頭之沒全然巴鼻之無
前輩有士人登科作太原職官能文輕脫嘲侮同官為
衆所怨太師戒之因作啓事謝云才非一鶚難居累
百之先智異衆狙遂起朝三之怒副總管武人嘗戲
之使對句云快咬鹽虀窮措大其人應聲對曰善飱
倉米老衙官雖云輕佻然自改科後士人亦不能為
此語矣
李尚書公擇向見秦少游予正獻公投卷詩云雨砌墮
危芳風輕納飛絮再三稱賞云謝家兄弟得意詩只
如此也
予舊藏秦少游上正獻公投卷張丈文潛題其後云予
見少游投卷多矣黃樓賦哀鎛鍾文卷卷有之豈其
得意之文歟少游平生為文不多而一一精好可傳
在嶺外亦時為文此卷是投正獻公者今藏居仁處
居仁好其文出以示予覽之令人愴恨時大觀改元
二月也
文潛嘗為其甥楊道孚作真贊云其氣揚以善動其神
鶩以思用盍觀老氏之言乎君子行不離輜重蓋規
之也
楊十七學士應之國賓力行苦節學問贍博而弘致遠
識特異流俗常題所居壁云有竹百竿有香一爐有
書千卷有酒一壺如是足矣伊川正叔先生嘗以為
交游中惟楊應之有些英氣
邢和叔尚書嘗以丹遺伊川先生先生以詩謝之云至
神通化藥通神遠寄衰翁救病身我亦有丹君信否
用時還解夀斯民
司馬温公既辭樞密副使名重天下韓魏公元臣舊德
倍加歆慕在北門與温公書云多病寢劇闕于修問
但聞執事以宗社生靈為意屢以直言正論開悟上
聽懇辭樞弼必冀感動大忠大義充塞天地横絶古
今固與天下之人歎服歸仰之不暇非於紙筆一二
可言也又書云音問罕逢闕于致問但與天下之人
欽企高誼間有執鞭忻慕之意未嘗少忘也又書云
伏承被命再領西臺在於高識固有優游之樂其如
蒼生之望何此中外之所以鬱鬱也
王荆公嘗寄正獻公書云備官京師二年鄙吝積於心
每不自勝一詣長者即廢然而反夫所謂德人之容
使人之意消者於晦叔得之矣以安石之不肖不得
久從左右以求其放心而稍近於道猥以私養竊禄
所以重貪汙之罪惓惓企望何以勝懷因書見教千
萬之望
崇寧初楊丈道孚見寄數絶有云東平佳公子好學到
此郎别去今幾日結交皆老蒼又一絶云不知更事
多但覺拜人少其餘忘之
張子厚先生嘗遊山寺詩有凍僕堆堆依竈燎山僧草
草具盤飱井丹巳厭嘗葱葉庾亮何勞借薤根之句
蓋寺僧具食極疏略也
晁丈以道嘗以所為易解示謝丈顯道他日顯道還其
書因批其後云事忙不及相難
以道嘗令子弟門人學易先治李鼎祚解或以語楊丈
中立中立問其故其人曰以其集衆說楊丈笑曰集
衆說不好者
潘邠老哭東坡絶句十二首其最盛傳者元祐絲綸兩
漢前典刑意得寵光宣裕陵聖德如天大誰道微臣
敢議天公與文忠總遇讒讒人有口直須緘聲名百
世誰常在公與文忠北斗南
歐陽季默嘗問東坡魯直詩何處是好東坡不答但極
口稱重黃詩季默云如卧聽疎疎還密密曉看整整
復斜斜豈是佳邪東坡云正是佳處
山谷贈晁无咎詩云執持荆山玉要我雕琢之蓋无咎
初從山谷理會作詩故无咎舊詩往往似山谷
僧守訥圓照師門人本衣冠家子弟後從圓照師祝髮
辯博能文元符末上皇踐阼遠近稱頌新政守訥以
詩寄滎陽公野夫生長仁皇世再見仁皇御太平是
時天下稱小皇為小仁宗云
劉跋斯立莘老丞相長子賢而能文建中靖國間丞相
追復斯立以啓謝諸公云晚歲離騷旋招魂於異域
平生精爽猶見夢於故人
李光祖元亮野夫學士之孫少有俊聲與蔡薿同學舍
薿既貴元亮猶蹉跎場屋薿在金陵以同舍故先謁
之元亮以啓事謝之云跣足而見長者古猶非之輕
身以先匹夫今無是也
知止叔少時嘗作初涼詩云西風吹木葉庭戸作涼時
夜有愁人歎寒先病骨知予每喜誦此句邇來少年
能為此詩者蓋少矣
范正平子夷丞相忠宣公長子少有高節專務靜退紹
聖中欽聖向后為其家作功德寺為屋數百間百姓
訴其地民間地也朝廷下其事開封府府尹王震戸
部尚書蔡京皆定以為官地民訴不巳再委開封尉
覈實時子夷適為開封尉驗治實民間地哲宗問正
平何人家執政對曰純仁子也上曰名家有手詔改
寺城外王震蔡京各贖金用事者怒之開封縣有兩
尉一尉治内一尉治外子夷治外尉也治内尉失囚
被譴遂并子夷衝替子夷不恤也常以為好事到手
難得豈可不做做而被罪其庸多矣後益連蹇不進
恬如也常乘一馬卑小謝公定贈詩云一官如馬小
衆眼似衫青
崇寧間談命術者多言叔祖待制子進與曾内翰子開
皆宰相命也或有以吉凶占於紫姑神者代書村童
即書於紙云待曾呂相方發人皆以二公可必相也
然皆不驗豈鬼神亦但聞人所說而遂以為然乎叔
祖有詩云夢寢西山結草廬逝將臨水詠游魚何人
見卵求時夜更著閑言問藐姑
崇寧初叔祖待制自瀛帥改知潁州過曹南省滎陽公
見學院諸生作詩因和之騏驥方騰踏蚊䖟敢撲緣
明年小期集請看十廬鞭紹聖間調知歸州過太平
州亦和諸生詩其末句有何處孤城號秭歸之句
紫薇詩話
