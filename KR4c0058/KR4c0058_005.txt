孟東野詩集卷第五
山南西道節度參謀試大理評事平昌孟郊
遊適下
汝州南潭陪陸中丞公燕
一雨百泉漲南潭夜來深分明碧沙底寫出青
天心遠客洞庭至因兹滌煩襟既登飛(青一作)雲
舫願奏清風琴高岸立旗戟潜蛟失(互一作)浮沉
威稜護斯浸魍魎逃所侵山態變初霽水聲流
新音耳目極眺聽潺湲與嶔岑誰言柳太守空
有白蘋吟
汝州陸中丞席喜張從事至同賦十韻
汝水無濁波汝山饒竒石大賢爲此郡佳士來
如積有客乘白駒奉義愜所適清風蕩華館雅
瑟泛瑶席芳醑静無喧金樽光有滌縱情孰慮
損聽論自招益願折若木枝却彼曜靈夕貴賤
一相接(憂一作)憂(情一作)悰忽轉易會合勿言輕别
離古來惜請君駐征車良遇難再覿
夜集汝州郡齋聽陸僧辯彈琴
康樂寵詞客清宵意無窮徵文北山(䆫一作)外借
月南樓中千里愁併盡一樽歡暫同胡爲戞楚
琴(瑟一作)淅瀝起寒風
同年春燕
少年三十士嘉會良在兹高歌搖春風醉舞摧
花枝意蕩晼晚景喜凝芳菲時馬跡攅騕裊樂
聲韻參差視聽改舊趣物象含新姿紅雨花上
滴綠煙柳際垂淹中講精義南皮獻清詞前賢
與今人千載爲一期明鑒有皎潔澄玉無磷緇
永與沙泥别各整雲漢儀盛氣自中積英名日
四馳塞鴻絶儔匹海月難等夷鬱折忽已盡親
朋樂無涯幽蘅發空曲芳杜綿所思浮跡自聚
散壯心誰别離願保金石志無令有奪移
羅氏花下奉招陳侍御
眼在枝上春落地成埃塵不是風流者誰爲攀
折人寧辭波浪闊莫道往來頻拾紫豈宜晚掇
芳須及晨勞收賈生淚強起屈平身花下本無
俗酒中别有神遊蜂不飲故戲蝶亦爭新萬物
盡如此過時非所珍
遊石龍渦(四壁千仞散泉如雨)
石龍不見形石雨如散星山下晴皎皎山中隂
泠泠水飛林木杪珠綴莓苔屏蓄異物皆别當
晨景𣣔暝泉芳春氣碧松月寒色青險力(隂力一作)
此獨壯猛獸亦不停日暮且迴去浮心恨(尚一作)
未寧
浮石亭
曾是風雨力崔嵬漂來時落星夜皎潔近榜朝
逶迤翠瀲逓明滅清潨瀉欹危況逢蓬島仙會
合良在兹
看花五首
家家有(如一作)芍藥不妨至温柔溫柔一同女紅
笑笑不休月娥雙雙下楚艷枝枝浮洞裏逢仙
人(仙人立一作幸逢)綽約青(清一作)宵遊
芍藥誰爲壻人人不敢來唯應待詩老日日殷
勤開玉立無氣力春凝且徘徊將何謝青春痛
飲一百杯
芍藥吹欲盡無奈曉風何餘花欲誰待唯待諫
郎過諫郎不事俗黃金買高歌高歌夜更清花
意晚更多
飲之不見底醉倒深紅波紅波蕩諫心諫心終
無它獨遊終難醉挈榼徒經過閑花不觧語勸
得酒無多
三年此村落春色入心悲料得一孀婦經(它一作)
時獨淚垂
濟源春
太行横偃脊百里芳崔嵬濟濱花異顔杤口雲
如裁新畫彩色濕上界光影來深紅縷草木淺
碧珩泝洄千家門前飲一道傳禊杯玉鱗吞金
鈎仙璇琉璃開朴童茂言語善俗無驚猜狂吹
寢恒宴曉清夢先迴治生鮮墯夫積學多深材
再遊詎癲戅一洗驚塵埃
濟源寒食七首
風巢嫋嫋春鵶鵶無子老人仰面嗟柳弓葦箭
(蒿矢一作)覷不見高紅遠綠勞相遮
女嬋(蟬一作)童子黃短短耳中聞人惜春晚逃蜂
匿蝶踏地來抛却齋麋一瓷椀
一日踏春一百迴朝朝没脚走芳埃饑童餓馬
掃花餵向晚飲溪三兩杯
莓苔井上空相憶轆轤索斷無消息酒人皆倚
春髮綠病叟獨藏秋髮白
長安落花飛上天南風引至三殿前可憐春物
亦朝謁唯我孤(獨一作)吟渭水邊
枋口花間掣手歸嵩陽(山一作)爲我留(駐一作)紅暉
可憐躑躅千萬尺柱地柱天疑(今一作)欲飛
蜜蜂爲主各磨牙咬盡村中萬木花君家甕甕
今應滿五色冬籠甚可誇
遊枋口二首
一步復一步出行(行路一作)千里幽爲取山水意故
作寂寞遊太行青巔高枋口碧照浮明明無底
鏡泛泛忘機鷗老逸不自限病狂不可周恣閑
饒淡薄怠玩多淹留芳物競晼晚綠梢挂新柔
和友鸎相遶言語亦以稠(遠飛鷹亦以稠一作和友鶻相)始知
萬類然静躁難相求
聳我殘病骨健如一仙人鏡中照千里鏡浪洞
百神此神日月華不作尋常春三十夜皆明四
時晝恒新鳥聲盡依依獸心亦忻忻澄幽出所
怪閃異坐微絪可來復可來此地靈相親
與王二十一員外涯遊枋口柳溪
萬株古柳根挐此磷磷溪野榜多屈曲仙潯無
端倪春桃散紅煙寒竹含晚淒曉聽忽以異芳
樹安能齊共疑落鏡中坐泛紅景低水意酒易
醒浪情事非迷小儒峭章句大賢嘉提携潛竇
韻靈瑟翠崖鳴玉珪主人稷卨翁德茂芝木畦
鑿出幽隠端氣象皆昇躋曾是清樂抱逮兹幾
省溪宴位席蘭草濫觴驚鳬鷖靈味薦魴瓣金
花屑橙韲江調擺衰俗洛風遠塵泥徒言奏狂
狷詎敢忘筌蹄
與王二十一員外涯遊昭成寺
洛友寂寂約省騎霏霏塵遊僧步晚磬話茗含
芳春■(作)瑶策冰入手粉壁畫瑩神頳廊芙蓉
霽碧殿琉璃津(勻一作)玄講島(海一作)岳盡淵詠文
字新屢笑寒竹讌況接青雲賓顧慙餘眷下衰
瘵嬰殘身
嵩少
沙彌舞袈裟走向躑躅飛閑步亦惺惺芳援相
依依噎塞春咽喉蜂蝶事光輝群嬉且已晚孤
引將何歸流艷去不息朝英亦疎微
旅次洛城東水亭
水竹色相洗碧花動軒楹自然逍遥風蕩滌浮
競情霜落葉聲燥景寒人語清我來招隠亭衣
上塵暫輕
洛橋晚望
天津橋下冰初結洛陽陌上人行絶榆柳蕭疎
樓閣閑月明直見嵩山雪
居處
北郭貧居
進乏廣莫力退爲蒙瀧(籠一作)居三年失意歸四
向相識疎地僻草木壯荒條扶我廬夜貧燈燭
絶明月照吾書欲識貞静操秋蟬飲清虚
題陸鴻漸上饒新開山舍
驚彼武陵狀移歸此巖邊開亭擬貯雲鑿石先
得泉嘯竹引清吹吟花成(討一作)新篇乃知高潔
情擺落區中緣
題韋承緫吳王故城下幽居(門子孫韋生相)
才飽身自貴巷荒門豈貧韋生堪繼相孟子願
依隣夜思琴(酒一作)語切晝情茶味新霜枝留過
鵲(鶴一作)風竹掃蒙塵郢唱一聲發吳花千片春
對君何所得歸去覺情眞
蘇州崑山惠聚寺僧房
昨日到上方片雲掛(封一作)石牀錫杖莓苔青袈
裟松栢香晴磬無短韻古燈含永光有時乞鶴
歸還訪(放一作)逍遥場
題從叔述靈巖山壁
換却世上心獨起山中情露衣凉且鮮雲策高
復輕喜見夏日來變爲松景清每將逍遥聽不
猒颼飀聲遠念塵末宗未疎俗間名桂枝(科一作)
妄舉手(意一作)萍路空勞生仰謝開淨絃相招時
一鳴
題林校書花嚴寺書䆫
隠詠不誇俗問禪徒淨居翻將白雲字(寺一作)寄
向青蓮書擬古投松坐就明開紙䟽昭昭(綿綿一作)
南山景獨與心相如
藍溪元居士草堂
市井不容義義歸山谷中夫君宅松桂招我樓
蒙籠人朴情慮肅境閑視聽空清溪宛轉水脩
竹徘徊風木倦採樵子土勞稼穡翁讀書業雖
異敦本志亦同藍岸青漠漠藍峯碧崇崇日昏
各命酒(返一作)寒蛩鳴蕙叢(鳴荒叢一作寒鹿)
新卜青羅幽居奉獻陸大夫
黔婁住何處仁邑無餒(飢一作)寒豈誤舊羈旅變
爲新閑安二頃有餘食三農行可觀籠禽得高
巢轍鮒還曾瀾翳翳桑柘墟紛紛田里歡兵戈
忽消散耦耕非艱難嘉木偶良酌芳隂庇清彈
力農雖一事趣世徒萬端静覺本相厚動爲末
所殘此外有餘暇鋤荒出幽蘭
酬孟十二新居見寄陸長源
大道本夷曠高情亦冲虚因隨白雲意偶逐青
羅居青羅分蒙密四序無慘舒餘清濯子衿散
彩還吾廬去歲登美第榮名在公車將必繼管
蕭豈唯躡應徐首夏尚清和殘芳遍丘墟褰幃
蔭䆫柳汲井滋園𬞞達者貴知心古人不顯餘
愛君蔣生逕且著茂陵書
題韋少保静恭宅藏書洞
高意合天製自然狀無窮仙華凝四時玉蘚生
數峯書祕漆文字匣藏金蛟龍閑爲氣候肅開
作雲雨濃洞隠諒非久巖夢誠必通將綴文士
集貫就眞珠叢
生生亭
灘閙不妨語跨溪仍(宜一作)置亭置亭嵽嵲頭開
䆫納遥青遥青新畫出三十六扇屏褭褭立平
地稜稜浮高冥一日數開扉仙閃目不停徒誇
遠方岫曷若中峯靈拔意千餘丈浩言永堪銘
浩言無愧同愧同忍醜醒致之未有力力在君
子聽
寒溪九首
霜(路一作)洗水色盡寒溪見纖鱗幸臨虚空鏡照
此殘悴身潛滑不自隠露底瑩更新豁如君子
懷曾是危陷人始明淺俗心夜結朝已津淨漱
一掬碧遠消千慮塵始知泥步泉莫與山源隣
洛陽岸邊道孟氏莊前溪舟行素冰拆(行芰荷一作舟)
(折)聲作青瑶嘶綠水結綠玉白波生白珪明明
寶鏡中物物天照齊仄步下危曲攀枯聞孀啼
霜芬(宿雰一作)稍消(蕭索一作)歇凝景微茫齊癡坐直視
聽戅行失蹤蹊岸童斸棘勞語言多悲悽
曉飲一杯酒踏雪過清溪波瀾凍爲刀剸割鳬
與鷖宿羽皆翦棄血聲沉沙泥獨立欲何語默
念心酸嘶凍血莫作春作春生不齊凍血莫作
花作花發孀啼幽幽棘針村凍死難耕犂
篙工磓玉星一路隨迸螢朔凍哀徹底獠饞咏
潛鯹冰齒相磨嚙風音酸鐸鈴清悲不可逃洗
出纖悉聽碧瀲卷已盡彩縷飛飄零下躡滑不
定上棲折難停哮嘐呷喢冤仰訴何時寧
一曲一直水白龍何鱗鱗凍飈雜碎號韲音坈
谷辛柧椾吃無力飛走更相仁猛弓一折絃餘
喘争來賓大嚴立小殺不復陳皎皎何皎
皎氲氲復氲氲瑞晴刷日月高碧開星辰獨立
兩脚雪孤吟千慮新天讒徒昭昭箕舌虚齗齗
堯聖不聽汝孔微亦有臣諫書竟成章古義終
難陳
因凍死得食殺風仍不休以兵爲仁義仁義生
刀頭刀頭仁義腥君子不可求波瀾抽劒冰相
劈如仇讎尖雪入魚心魚心明愀愀怳如罔兩
說似訴割切由誰使異方氣入此中土流翦盡
一月春閉爲百谷幽仰懷新霽光下照疑憂愁
溪老哭甚寒涕泗冰珊珊飛死走死形雪裂紛
心肝劒刃凍不割弓絃彊難彈常聞君子武不
食天殺殘斸玉掩骼胔吊瓊哀闌干
溪風擺餘凍溪景銜明春玉消花滴滴虬解光
鱗鱗懸步下清曲消期濯芳津千里冰裂處一
勺暖亦仁凝精㸦相洗漪漣競將新忽如劒瘡
盡初起百戰
立德新居十首
立德何亭亭西南聳高隅陽崖洩春意井圃留
冬蕪勝引即紆道幽行豈通衢碧峯遠相揖清
思誰言孤寺秩雖未貴家醪良可哺
聳城架霄漢挈宅涵絪緼開門洛北岸時鎻嵩
陽雲夜高星辰大晝長天地分厚韻屬疎語薄
名謝囂聞兹焉有殊隔永矣難及羣
賓秩已覺厚私儲常恐多清貧聊自爾素責將
如何儉教先勉力修襟無餘它良棲一枝木靈
巢片葉荷仰笑鵾鵬輩委身拂天波
疎門不掩水洛色寒更高曉碧流視聽夕清濯
衣袍爲扵仁義得未覺登陟勞遠岸雪難暮勁
枝風易號霜禽各嘯侣吾亦愛吾曹
﨑嶇有懸步委曲饒荒尋遠樹足良木疎巢無
爭禽素魄銜夕岸綠水生曉潯空曠伊洛視髣
髴瀟湘心何必尚遠異憂勞滿行襟
懸途多仄足﨑圃無脩畦霜蘭與宿艾手擷心
不迷品子懶讀書轅駒難服犂虚食日相投夸
腸詎能低恥從新學遊願將古農齊
都城多聳秀愛此高縣居伊雒遶街巷鴛鴦飛
閻閭翠景何的礫霜颸飄空虚突出萬家表獨
治二畆𬞞(餘一作)一旬一手版十日九手鋤
手鋤良自勖激勸亦已饒畏彼梨栗兒空資玩
弄驕夜景卧難盡晝光坐易消治舊得新義耕
荒生嘉苖鋤治苟愜適心形俱逍遥
玉蹄裂鳴水金綬忽照門拂拭貧士席拜候丞
相軒德疎未爲高禮至方覺尊豈惟耀兹日可
以榮遠孫如何一陽朝獨荷衆瑞繁
東南富水木寂寥蔽光輝此地足文字及時隘
驂騑仄雪踏爲平澀行變如飛令畦生氣色嘉
綠新霏微天意資厚養賢人肯相違(至日鄭相末二章冬)
(意在焉至門以屬)
孟東野詩集卷第五
