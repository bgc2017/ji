苕溪集卷二十九宋劉一止撰
青詞祭文
還醮
臣伏以天聽甚高難窺肸蠁誠心雖近可貫幽明顧危
悃之已陳伏飛章之上達伏念臣禀生么麽涉世謬悠
犯難兹多歴官既久曾滿盈之不戒固顛躓之是宜一
自墜傷七經旬浃楚痛小减步履尚艱昨叩洪慈仰承
真誥謂飲食之貽咎致疾疚之在身自有乖䟱復審悔
懼尚祈蒙覆曲賜湔洗愚衷倘格于聖衷藥力必資於
道力庶凡骸之復舊當盡室以知恩
又還醮
乾坤施厚念覆育之難名螻蟻命輕亦兢慚而知謝敢
殫誠悃上叩真慈伏念臣賦性顓愚禀生孱劣由寒暑
之不時致疾疚之交攻忘已甚微叩天求祐隂頼神靈
之相遂收藥石之功雖報禮之弗虔豈斯言之敢食尚
祈哀憫曲遂生成
焚黃祭文
某不肖承先人緒業遊學覓舉垂三十載名八上於春
官再賓興於鄉里年踰強仕始竊一第二釡之祿不逮
親存心自悼念罪通於天又十一年通籍於朝得官御
史會天子明堂禮成眷及幽顯贈先人之官從八品寔
為初典先妣曰太安人超初贈二等某属有官守不獲
躬展墓下謹遣長孫巒奉綸綍以告嗚呼漏泉之澤雖
曰有光陟岵之思惟知罔極仰祈不昧服此上恩
祭江子我郎中文
嗚呼子我行如古人而不有合於今志如古人而不克
行於時疾邪佞其如讎欲捽辱而鞭笞懷胸中之不平
用申吐於其詩自仕言之以處士起為望郎固非終否
自公言之或以為不遇且仕且隱蓋次山之聱牙漫浪
而太白之磊落嶔㟢僕始識公嚴灘之湄接詩酒於逡
廵陪杖屨以遨嬉曾一别之幾何乃生死之乖暌雖無
斗酒隻雞之約車過而不下則何以寫吾心之悲一觴
之微匪以為重亦庶幾澆公之磥磈也公其尚聞之乎
尚饗
祭方時敏學士文
天之畀人在厥初生迹其初生則有順逆順者以喜逆
者以怒幸與不幸繫其所遭賢才富貴無德阨窮遭其
喜也怒則反是君子幸其喜而順而順者常少小人幸
其怒而逆而逆者常多盖天之少喜多怒抑若人之情
歟嗚呼時敏才大意廣識高理明文足以起當世之陋
學足以訂百氏之惑抵掌雄辯前無古人其與人交一
語道合握手論心傾囷倒廩金石之堅莫能移之非我
臭味鉅公長者有弗顧也嗚呼知我時敏盖莫如僕謂
當羽儀朝廷金玉王度盡發藴藉措之事業仕宦浸久
失其所途私心怪之然終不以吾時敏為不遇也意將
有待嗚呼哀哉今則死矣我望絶矣且天之生斯人也
為有意耶為偶然耶深維其故不在於今在於初生逢
天之怒不逢其喜盖吾之說信也如其不然天之於人
顛倒違謬豈若是耶人誰不達公獨困蹭人誰不壽公
獨早世安能釋吾心之悲哉僕也無似早獲定交伯仲
之間周旋二紀情若弟兄憫其流落振其饑寒不鄙其
愚過相稱道凡交游間無從見譽私問其故則曰得之
伯仲之言公寔寡合不輕然諾他人未始得此於公僕
亦轉展自疑然其去年夏秋詞官京師公從北門帥幕
之羣訊問一通則見令子得公起居僕尋東歸未更三
時已聞其訃號呼稱冤且信且疑會有賓客自北来者
頗言公喪以至國門諸孤館食於仲氏居然則信矣悲
將奈何永望靈車生笑無路緘詞遣奠以寓此懷僕心
誠悲詞不能文公其鑒之尚饗
祭族兄無言修撰文
嗚呼天之生才豈曰無意既授之以能為之質必處之
以可為之地苟異於是者其必有謂矣夫天地之秀在
人為賢才在物為山嶽彼山嶽者亦貴夫為羣物之利
是故丹砂金玉之寳楩楠栝栢之材取之而不窮用之
而不匱至於竒峯峭壁無所依而獨峙不借土以發生
則世不求其用而以為瑰偉絶特之觀盖造物者之戲
也嗚呼公之生也自其少時有不可抑之氣既沈涵乎
六籍又均陶夫百氏其雄辭妙思裂金石而感鬼神風
雅離騷配聖經而發鼓吹當其抵掌而劇談操筆而論
著老師宿儒引避太息而後軰初學袖手屏息而側睨
使其從容夜半奉宣室之問曾何有夫賈生代言内相
參戡難之功而使武夫悍卒感泣思奮亦何取夫陸贄
顧四紀之迴翔嘗踐更乎中外雖復踞蓬山之上游贊
明堂之坐治與未為使者牧守所至有絶人之稱而用
違所長故識者以為公之才未試也嗚呼今則已矣豈
非造物者用公為戲劇且自誇其神麗耶僕又悲夫人
誰不達而公獨弗遇其如是也僕等於公有昆弟宗族
之親而兼師友之義曾閱歴之幾何乃暌違而隔世感
兹知遇於疇昔心悵焉而增愧恐(闕)夜之莫追遡西風
而隕涕獨緘詞以寓哀尚平生之不昧嗚呼詞有窮矣
而哀未既也公其聞知之乎尚饗
祭族兄希范資政文
惟公孕川嶽之神姿懷金玉之英華問學紛以鈎貫辭
采蔚其緯經行神茂以篤實論感激而深明唾掌以取
富貴俛首而拾功名御王良而足驊騮既决驟而長鳴
方安轡以徐驅寄萬里於修齡曷歲月之不淹卒憂患
其與并自他人視之公則遇矣若自公視如龍泉太阿
手持而不試曾未足以快其生平斯民之望也庶幾乎
為霖雨以終惠何遽騎箕尾而自比乎列星惟賤子之
蠢愚席累世之宗盟接步武於左廱事終歲之筆耕雖
通塞之殊途寧喜戚之異情望五嶺之還轅居刺促而
靡寧奉哀訃于不虞淚迸散而沾纓驚云寄之晚弦悵
覆水之不返孰知此世之均夢何得喪之足評姑酌酒
以呌公尚髣髴其音聲尚饗
祭張參政文
岳岳惟公至德内充擇乎中庸靡介靡通論議設施孰
復利疚不為今妍不襲往陋惟活其心以觀物宜用能
泛應不久其持惟下其心由古於學聖經沈酣百氏揚
搉氣涵清夷識洞緬邈發為文章豐潤偉卓粤從妙齡
擢秀上第旋中異科聲絶倫類不卑小官以淬以礪建
炎之初始為御史造膝所陳惟理是詣宰相之官詎以
賞功帝度其言有嘉其忠爰自螭坳代言西掖新我王
度討論潤色執憲中司紀綱是飭時方艱虞民情屼岌
公居禁林獨擅手筆詔令頒傳曲折煩悉父老扶觀武
夫感泣扈蹕東廵入贊樞機海邦单外憂勤百為既參
大柄正路爰啟賢哲彙征號令風靡出臨會稽實分憂
顧易帥於閩百廢具舉公之為政甚鄙鈎距不怒而威
莫予敢侮兵民興訛變在漏刻公獨堅卧已乃情得有
猷入告不遠王室去而揚之曰后之德帝曰遄歸予惟
汝哲悌政未孚有若隨會晉盗奔驅重来越絶載欣載
愉我馬未前竹馬在途建業留鑰控臨長江帝曰重臣
匪公誰䨇公至勞民顧色舒舒將士欽然驕矜内鋤帝
方倚公勢如長城淹忽訃聞朝野震驚嗚呼哀哉天不
憖遺喪此哲輔山頽梁壊不足以喻公之居家履行純
龐孝友雍睦刑于鄉邦公在朝廷國有蓍龜民所具瞻
士曰得師汲引後進起仆振淹篤若天性不見所難我
實愚陋公不鄙夷厥初拜公於霅之湄有酒飲我詩文
是追凡我往來無從見之究所以然公實謂之乖暌會
合三紀於兹逮公鼎貴我困莫治避地飄流拜公在所
公哀我窮委曲見語時方須才子不可去他日丐歸或
繼以怒公意必欲寘我周行蓬萊道山儒士之光濫巾
實慙公未厭斁或挽或推不遺餘力我獨何人得此殊
遇志窮術䟱報塞無路謂德如公固當期頤公不百年
我心孔悲永愴士神十舍有溢嗟我老癃淹淹氣息往
拜勿躬而愧心側緘辭遣奠涕隨感出嗚呼哀哉尚饗
祭胡浚明文
嗚呼浚明允毅且直行警頑貪文追麗則牀頭置經朝
暮紬繹詆訶者聞論必已出其在鄉間有如古人斗粟
壺漿輯睦四鄰彼民有争詣若求信申是辨非諭道諄
諄強梗肆暴呼嘯相因聞君怨嗔鳥伏獸馴家無盖藏
妻子寒饑君了不聞與客笑嬉彼窶人子叩門求師分
少絶甘受而不辭我官於越閱歲其幾自始識君一星
終矣惟時多難敵人干紀飲馬於江横剽田里擕孥造
君實昧疇昔君與元昆喜見於色笑言相温以飯以食
踰月避胡深踐草棘驚懼少間談書與詩二雛在旁精
爽權竒笑我㹠犬如景升兒我子實愚願言迨婚庶幾
潘楊永好是論君晩從仕噐業居勵冗不言治百來一
試從子之官奉祠均秩三釡之禄萬鍾有溢如何說養
樂不百年天報善人寧有竒偏七十者稀君實無憾我
獨何爲中夜慨歎翁湖之隂山海之陽孰致生芻永望
涕滂緘辭祖奠寓此一觴尚饗
祭褚邦直文
嗚呼君之母與我母俱傅出余晚而仕於越則吾母既
下世且二紀矣始獲拜姨母於堂上姨母之遇余猶子
姪而邦直之禮余猶其元昆也知邦直宜詳嗚呼邦直
質直而好義難容而履常余貧邦直能館食之余疾邦
直能訪醫購藥物以拯治之余仕於王所猶一載遇余
以相存也别十有餘年余投閒里居而老且病相望益
遠惟不得復見是懼曾謂邦直乃先我以殁耶身世夢
幻則余既審此矣所深怪者以邦直之敦龐粹美而禄
不稱德年不登耳順凡其親戚鄕黨與朋游往來者奚
不爽然若有所失盖非時舍也嗚呼今邦直已矣而其
子若姪咸克家顧必有昌者後之人或以是為相乘除
獨情好之篤契闊死生不能使余心之不恨也嗚呼哀
哉尚饗
祭吳敏求文
嗚呼毘山之集甲子一終我年未冠而子尚童誦詩琅
琅辨對纚纚我時心識偉此童子浸長以來宦學並驅
我西子東子出我居我年加子滿十去一間關窮途亦
合困抑庚子之冬俱來京師僧窗從容對案並棲子時
方強謂我清羸啣杯潄醪與相娛嬉曾謂鄕閭不若羈
旅襟抱曲折始克申吐嗚呼敏求才噐絶人談經析理
窮其涯根舒為文辭旨切氣振聲馳左廱見推輩倫俛
拾科第如探懷袖春官再上吐竒莫售從使三韓始得
一官子亦何有姑為親歡筮仕以來意氣彌厲錯節盤
根見於屢試迹其平生實茹辛苦遇事輙前不有此身
嗚呼敏求甚孝於親生事死葬不愧於神一昨葬親叩
我以銘纍然骨立如有所嬰曰初卜宅徧歴嵌嶔戢沐
雨風夜卧菅荆兆隧舍廬是經是營一身百湏朝暮戴
星凡其飾終備盡典刑孰不生兒乃有寧馨無憂富貴
我嘗告渠不在於初在於晚途既為外郎奕奕有光顧
視要路將翺將翔云何不淑天嗇其禄如子之身百身
奚贖嗚呼哀哉豈無友朋子獨我惇情義周旋有踰弟
昆當其乖暌書每見存遠致藥物輔我本根子歸毗山
我家旁縣百里相望不得數面子昨念我擕孥以來我
時喪妻事與意乖永愧此情未克往報不圖一朝乃得
訃告我方瘧寒病卧於寢大聲呌呼淚注席袵遣我兒
行薄寫我胸云我有瘳往哭必躬嗚呼哀哉尚饗
苕溪集卷二十九
