苕溪集卷三十一宋劉一止撰
外制
田永年乞將父實爲建州軍賊殺死恩澤補女
夫許登承信郎
勅具官某朕於死事之臣未嘗不惻焉動心恩其族類
惟恐或失所以勸義士而羞叛人也爾其異姓之親與
霑命秩宜知自節以稱所蒙可
桂陽監司理李士權平陽縣令趙景韓推恩各
合循一資
勅具官某日者湖湘之寇負固阻險侵軼郡縣至煩王
師僅乃克滅軍須辦給爾與有勞第賞進階國之常典
可
吴希祥降一官仍罷邵武軍通判
勅具官某朕念大江之西俗習輕悍選擇能吏固將安
之爾爲州治中始聞潢池弄兵之警詭求避去便文自
營朕何頼焉論者以聞罪其可逭貶秩一等免所居官
自爲寬典念恩循省可
前辰州沅溪令王汲禦盗有功循一次
勅具官某曩者鼎澧之間盗賊竊發迄於平定爾與有
勞賞以懋功國之典也可(宗亞昌云曩者荆江郡縣陳樸云狂寇弄兵侵軼旁近下)
(詞同)
進武校尉張安道王正臣差齎文字過界各與
轉一官
勅具官某爾等傳命越疆咸以能選進官一等以為爾
寵往其勉之可
樞密副使左通議大夫王庶除資政殿學士知
潭州
朕緝熙庶政允資左右之良體貎大臣務極始終之遇
雖進退之間或異而内外之勢惟均具官王某氣禀直
方學兼文武夙負敢為之略獨高應變之方草木知其
威名夷狄問其年狀朕念兵民之大計求縉紳之實能
召自遠方俾還近列旋授樞機之柄方湏帷幄之籌何
引疾之甚堅屢抗章而莫止眷湖湘襟帶之地連東南
形勢之區疲甿未蘇鄰盗僅息是用開元戎之巨屏錫
秘殿之隆名勉爲朕行徒得君重勿謂長沙之地狹不
足回旋當思隴右之風流尚在忼慨服我明命佇觀壯
猷可
中書舍人勾龍如淵除御史中丞
御史列職皆朕耳目之官而中執法實爲之長其任重
矣苟非其人朕不虛授具官某藴經濟之術負絶特之
才授自時髦薦更噐使學通以博若賈誼之明治安論
政而堅若陸贄之本仁義每獻可而替否不吐剛而茹
柔逮其立言足以華國考稽公議益簡朕心是用命爾
搃持憲綱以肅在位俾中外士夫知朝廷之尊有簡書
之畏則於汝嘉是曰稱職可
游損除太府寺丞
勅具官某太府之職出納邦財丞於其間事任惟劇爾
詳練通敏有稱於時往究乃心用觀來效可
知洪州李光除吏部尚書
朕憂勤在御當饋興嗟思得耆艾骨鯁謀國不貳之臣
獻納論思以裨予治以表庶工俾四方萬里之遠聳聞
而跂慕知朝廷之尊不待告令而民自化焉顧不偉哉
具官某師古聖賢執義堅固志節之厲凛如秋霜被遇
累朝始終惟一出入中外險夷屢更朕熟察其所言又
詳試之以事盖有日矣是用召從藩屏還長天官激濁
揚清惟爾之舊謀猷告后益罄厥忠使朕知人之明不
愧於古爾則與有無窮之聞可
郭師偉宋元換給付身
勅具官某爾等往者奮於行陣嘗有顯勞賞不踰時既
霑渙渥申以書命其益知榮可
宋亮臣幹事回轉官兩資高震轉官一資
勅具官某服勤奔走嘗有顯勞序進一官以為爾寵且
用以勸來者可
王利用除祕書郎
勅具官某圖書之府儲養英俊猶藝林於圃時而用之
爾文學志行秀於士林所謂豫章楩柟者也承郎之職
其選甚高益勵爾修以俟採擇可
吴世才世榮以父歿於王事各合得恩澤一資
勅爾父董所兵部與賊决戰至於殞身朕心憫焉疏恩
其孤以慰九泉以為爾寵可
李珏贈官
勅具官某昨者虜犯河朔遠近俶擾士大夫去職避難
志求苟免者終不得免焉爾以州從事之卑奮厲捍敵
與城俱亡可謂知所處矣自古有死爾亦何恨畀官二
等升錄其孤精爽如存尚克知享可
高承儀軍中起復張全同安岊同
自昔名賢雖宰一邑而要絰從戎當世不議其非盖知
所急也况爾有位於軍服勤既久乃欲以家難去職其
可乎哉孝有移忠禮有奪情爾無恨焉可
曹璉除湖北路提刑宗樗除潼川府路提刑
勅具官某朕惟荆湖巴蜀之北遠于朝廷刑之頗數獄
之頗紛吏治之無良民情之多疚至有不得而聞者况
得察治之乎則部使者之責固亦重矣爾等性資通明
藝能果逹或選自郎省或擢從外官分畀一道之權以
觀底績書曰欽哉欽哉惟刑之恤哉詩曰剛亦不吐柔
亦不茹無從詭隨以謹罔極刺舉之能於是乎在其勉
服古訓以副朕心可
安邡除荆湖北路運判李倫清除淮南東路
勅具官某朕念荆湖之北長淮之東民食尚艱兵儲未
廣惟時漕計之臣非有機智絶人彷彿劉晏之流者豈
足以當是任哉爾邡通於吏道譽處甚休爾倫清才高
識明動有可紀是用命爾分行一道其庶幾悉乃心力
體朕至懷俾民不病斂士無饑色則惟爾能嗣有褒寵
可
苕溪集卷三十一
