苕溪集卷四十六宋劉一止撰
外制
馬純江西運副
勅具官某大江以西地稱沃壌賦租之入視他路為多
而艱難以來使者數易鮮克勝其任者以爾逹練明敏
智術甚優博識多聞論議衮衮兹用命爾往司漕計事
無劇否惟才是須行爾所知則有餘地尚勉之哉可
上殿鮮于參典改合入官
勅具官某朕燕見臣工訪求民瘼雖隆寒盛暑不敢自
暇庶幾廣覽兼聽有禆治道爾以孤遠入對殿中論議
詳明有當朕意進更官秩是為異恩其勵爾修以圖稱
塞可
王利用成都府路提刑
勅具官某御史出領外臺挈持憲綱以肅所部盖累朝
故事示中外為一體也爾居三院分紏六曹守道不回
見謂稱職夫刑辟不苟用也刑期無刑辟以止辟五禮
之教存焉經不云乎士制百姓於刑之中以教祗德其
體兹訓以圖厥中可
王璧秘書省正字
勅具官某以言取人尚矣朕又網羅博洽能文之士習
為典章復其科目以别異之爾在選中既閱歲矣禁林
發策酬對衮衮亦復可觀夫道山藏書之府朕所以飬
賢而待問爾往讀未見之書增其所聞揚摧古今令可
施用無自畫焉可
李維浙東提刑除直秘閣
勅具官某朕於遣使授指未嘗不訓告煩悉而况刑獄
之事乎漢景之詔曰獄人之大命死者不可復生言至
切也爾學古入官為時望仰顧平昔講論必有得朕心
之所同者與其殺不辜寧失不經不易此言矣寓直中
秘以寵爾行往其懋哉可
徐俯知信州
勅入聞機政參帷幄之籌出鎮坤維居師帥之任我圖
舊德兹錫贊書具官某道廣器固才雄識敏文章至於
剛大之氣問學得於深湛之思粤自艱虞召還禁近屢
罄謀猷之益旋登宥密之司謝公實賴於同憂汲黯固
優於補過浩然辭位久矣奉祠觀鐘鼎猶山林豈特棲
心於澹泊以翰墨為主客殆將卒歲以優游惟是上饒
號稱名郡教條簡肅足以綏彼遠民巖壑覽觀足以休
其暇日往欽成命毋或留行可
曾幾廣西運副吕用中福建提舉茶事
勅具官某閩嶠去朝廷遠郡縣之吏玩治病民視部使
者能不能以為廉貪勤惰其來久矣爾幾文學志節出
入數等爾用中識慮明審達於事情兹錫贊書分行一
道耳目所及靡有逸遺使彼遠民不病於吏則為爾能
轉之勤摘山之秩爾等所能習聞也成法在焉勉之而
已可
程克俊起居郎王鉌起居舍人
勅具官某朕設左右程史之職簪筆殿㘭言動必書實
用自警非但率循故事而已選任之重異於庶官惟克
俊鉌博物能言絶出倫類檢由識耀克俊次遷蔽自朕
心式昭寵遇勉之無斁將觀爾能可
隨龍慶國柔懿淑美保慈夫人吳氏上遺表特
贈柔懿淑美端靖肅恭保慈夫人
勅朕隆恩念舊追往厚終眷惟慈保之勲敢後哀榮之
典慶國某夫人吳氏婉嬺淑美端莊裕和行悉中於壼
彛言不踰於内則儀型禁掖居有令名擁佑眇躬至登
大寶念艱虞之方靖固康樂之是圖庶安鐘鼎之榮遽
覓壑舟之遠愍章雖寵顧莫寫於予悲素號有加冀益
昭於爾德惟光靈之未冺尚誠意之可通可
祝師龍太府寺丞
勅具官某太府之職出納邦財丞於其間事任惟劇爾
才能小異達於聽聞往服厥官以佐爾長可
故保慈夫人親屬孫女雍氏故男新婦陳氏並
封孺人
勅某氏眷惟保慈之德實佑朕躬奄其云亡中心是悼
疏恩之典并及懿親祗服寵休毋忘所自可
故保慈夫人本位官承節郎代手分蘇練特與
轉兩官
勅具官某眷惟保慈之德實佑朕躬奄其云亡中心是
悼疏恩之典下及儲胥祗服寵休毋㤀所自可
范同除檢正
勅具官某两禁腹心之地帶轄萬務賦於中臺爰置屬
僚總司其出以爾同學問淹貫志行卓偉更閱既久聲
稱蔚然稽於羣言宜在兹選嗚呼命令之出實艱厥初
毫釐之差繆以尋丈爾居其位職思其稱焉勉之毋忽
可
朱松吏部郎官張宦司勲郎官喻汝礪駕部郎
官
勅具官某中臺總天下之政列屬分曹序於左右既重
其選旋以次遷將使明習憲章周知其故則朕儲蓄待
問不為無人惟松與宦一時之望汝礪召自遐服敷表
可觀兹錫贊書各事其事無使來效有愧朕言可
陳昱大理寺丞
勅具官某獄重事也人有智愚官有上下獄疑者讞至
移廷尉則他無所控告矣今命爾往為之屬以觀厥能
俾民自以為不冤則為稱職可
楊邁知䕫州
勅具官某䕫居楚蜀之間控臨三峡是為咽喉之地建
牙分閫重於他邦爾邁敏識絶人通才識變更閱既久
譽稱其實我圖帥守僉曰汝宜綏靖兵民布宣惠澤汝
之職也往其懋哉可
王次翁工部侍郎
勅宫室器械之政營田山澤之令名在冬官職存事典
惟時卿貳選任匪輕具官某行稱其言識根於學頃自
柱史擢居掖垣謀猷卑鄭國之討論制作得漢家之深
厚迴翔既久進秩是宜疇若予咨莫如汝可往欽成命
無替厥終可
程克俊中書舍人
勅柱史記言動之官中書基命令之地非一時之傑不
與選掄而兩禁之嚴均為邃密兹錫贊書之寵序陞法
從之功具官某志行不羣論議守正履聖賢之閫閾咀
典籍之英華發為文辭最宜訓詔服我新渥攄爾舊聞
予欲觀仲舒之古風見於有作予欲問崔琳之今事益
所未能勉追昔人以稱朕意可
周葵起居郎
勅左史載筆職在記動進直螭陛退居鸞臺是惟儒者
一時之榮以爾葵執德清夷秉心端亮两居御史風節
凛然有藜藿不採之風見松栢後凋之操引以自近益
觀厥猷我乃正心爾無曲筆庶幾終譽不愧前聞可
李仲孺知廬州
勅具官某合肥地控江淮為今重鎮搶攘之後民物尚
繁必得一時通敏之才付以千里帥守之任爾器能宏
博論議激昂奉使典州所臨底績易俾方面以究爾長
詩曰不剛不柔敷政優優又曰豈弟君子神所勞矣服
我明訓毋失厥中可
苕溪集卷四十六
