苕溪集卷一宋劉一止撰
古賦
秋郊賦寄友人
紛吾忻此凛秋兮汨吾行此樂郊郤游氛而懭悢兮斥
萬里于澂霄日暠暠而逾厲子天迥迥而益高潦水收
而泓渟兮微風過而蕭條軼爽思以遐騖兮逝幽懷之
遠飄神眐眐而直上兮意渺渺而獨超悼時運之不留
兮嘉節物之見邀莽四野其無人兮兀平崗之岧嶤驚
獨鶴之清唳兮咽殘蟬之三嗷燕如客而歸告兮鴈哀
鳴以求曺相老農之就閒兮晚霜鎌之在腰登禾黍于
囷箱兮場圃晏乎其逍遥伐社鼓之坎坎兮掛杖頭之
空瓢繄境會而情感兮傷志大而形么獨相羊以無匹
兮起悵望而翹翹嗟佳人之何在兮倚翠袖而若招思
夫君而不可見兮挽蓬首而屢搔歲月駿駿而遂往兮
悵此情之不自聊亦何憂之不臻兮緒軋軋其如繅總
事業之無聞兮想富貴之不能徼將今世之舍旃兮盖
令名之勿劭力古人而願學兮泝千載而上交嗟人生
之南北兮况截道之驚颷顧筋力能幾許兮苟比(音頻)年
而遠徭曾一飽之不謀兮豈吾分之巳叨世種種其奚
數兮信我行之每勞豈無林壑之舊游兮方駕言其出
遨策高足于青冥兮昔歲莫其同袍通舊籍于禁門兮
幸新時之適遭諒從此以遐舉兮稅修梧以安巢彼出
處固異宜兮奚獨緬想而心搖省定命之可安兮人何
資於卜兆維南之山兮有䔩與肴維溪之水兮可以容
舠既瀕我先君之幽宅兮復舍此而焉逃營庇身之三
椽兮緝一把之盖茅美秋月之如珪兮又春卉之窮妖
飽松風於長夏兮拾東畦之墜樵宜上天之見貸兮賦
此樂其特饒希吾髮兮崕澨散吾趾兮山椒庶無聲而
無臭兮眷夀命於松喬
三友齋賦(并序)
余行年二十有四不知取友即家君游息之會別為
一小齋可方丈許當兀兀獨坐恨孤陋而寡偶也有
一麈尾命曰白友一拳石曰碧友一琴曰黑友因名
其齋云
劉子三友白碧黑也各以色稱因其適也謂友伊何心
莫逆也并我而四共兹室也不笑不言淡而默也不見
其損亦不見其益也客有造余曰吾聞古聖賢之取友
以人而不以物以德而不以色直諒多聞豈非德之人
與今子友是不可則也余曰不然天地剖判萬物權輿
適然有生若吸若嘘寄一温於全潮互出沒於太虛均
形色其天性奚物我之差殊審如子言則既惑矣雖然
請為子言之余觀世間争名於朝争利於途翕習沸渭
駘蕩温舒閭閻紛其森羅冠盖儼其馳驅淨者易染清
者易汙維是白友湼而不緇有於陵仲子之潔也高下
相形利害所怵信者可偽智者可愚勇者猶豫辯者呫
嚅摧百鍊於繞指回鼓瑟於吹竽維是碧友介然莫移
有伯夷氏之特也至於鈎絃柱指函宮泛商寫天地之
淳和雜古今之興亡㦯疏而越或嘽而緩或奮而厲或
發而散國風雅頌和而質也騷人逐客忠而激也巍巍
湯湯奔放而屼岌也促促刺刺切切眤眤怨斷而幽憶
也余於是乎玩其聲而略其意寓於手而忘于心喜怒
悲憤初無所随俄而奏罷風恬籟寂反於無迹是黑友
者其庶幾乎老聃氏之常德不忒也嗟乎余於三友雖
以物取而人存其間雖以色命而在德罔棄盖所謂若
有德而不知其德者耶客俯焉而嘆爽然而自失出以
告其徒曰吾得取友之術矣二三子何患乎無友
苕溪集卷一
