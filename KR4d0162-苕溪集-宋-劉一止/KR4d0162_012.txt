苕溪集卷十二宋劉一止撰
劄子
上殿論用君子小人之說
臣聞天下之治衆君子成之而不足一小人敗之而有
餘何者君子雖衆其道則孤小人雖寡其勢易蔓君子
之憂在於天下國家小人之憂在於一身君子之於法
度紀綱必欲正之故為之也難小人之於法度紀綱必欲
亂之故為之也易自古聖賢之君未嘗不欲近君子而
遠小人也小不加察而小人已至故立政之書曰繼自
今立政其勿以憸人其惟吉士又曰時則勿有間之所
謂間之者非君子小人並進也衆君子而一小人亦足
以為間而敗政臣請以易之說明之夬之為卦以五陽
决一隂陽為君子隂為小人故繫辭曰夬决也剛决柔
也君子道長小人道憂也夫以五君子决一小人不曰
小人道消而曰道憂何也盖上下交而志同如泰之時
然後小人之道不行若乃以五君子臨一小人徒能使
之憂而已矣惟其有憂則將圖之無不至矣恭惟陛下
躬天縱之聖懋日新之舉通達古今洞照治體日者好
惡既明黜陟既允矣臣猶以是為言者誠以事之幾微
小不加察則小人者乘間伺隙而入其害至於敗政不
可不懼也臣以一介之賤驟對清光謂天下事尤急於
君子小人之說故首用為獻伏惟留神幸察取進止
論人主不憚改為
臣竊觀自古人主處非常之時建非常之業謀无遺策
事靡不濟者無他焉機變敏速不憚改為而已臣請以
漢高帝之事言之始高帝聽酈生撓楚之計封六國後
且將刻印付之聞張良之說旋悟其非亟命銷印羣臣
勸都雒陽議既定矣聞婁敬之說即日徙都何其易改
耶處非常之時建非常之業不得不如此也方今盗起
中原四郊多壘軍旅薦興國用耗竭可謂處非常之時
矣陛下所與羣臣早夜圖維者無非安朝廷定社稷弭
難銷兵足國裕民之事可謂建非常之業矣然而機事
之來間不容髮謀不能皆密也知其疎則改之舉不能
皆當也知其非則改之機變敏速正在此耳臣伏覩陛
下近降詔旨以謂承中否之運不啻創業之難自非陛
下既知其難聡明宏達思慮至到惡能知其難若此哉
臣謂陛下既知其難則當以前古創業之君如漢高帝
者為法凡羣臣論議於前陛下固當審思然知其可用
則敏而行之無憚改作如是乃可以濟功如其循習拘
攣若可若否則雖平居閒暇且猶不可况今日之事哉
伏惟留神財幸取進止
論人主力行果斷
臣聞之書曰非知之艱行之惟艱又曰為治者不在多
言顧力行如何耳盖自古有為之君未嘗不慨然欲聞
天下之言而求其利害之實也既聞之則安之乃不果
於行者往往皆然此無他疑似之論有以惑之且不能
自克故也恭惟陛下憫宿蠧之未除念頽綱之不振政
煩民困用廣財殫申詔大臣置司講究凡不可於民而
害於政者皆罷行之德意至渥也然曾未聞有所施行
臣之私憂過計頋恐有以疑似之說欺陛下之聽者曰
苟如此將失人心矣臣故欲為陛下言之夫所謂失人
心者懼刑政之苛虐賦役之猥多失百姓之心也懼好
惡之不公賞罰之不明且失士君子之心也若皆無是
則所失者小人之心耳失小人之心而得百姓士君子
之心又何病焉臣願陛下當今日之政宜審知其利害
所當罷行者斷自聖心勿貳勿疑庶幾速見成效而事
之委靡不振者伏惟留神幸察取進止
論尚書六曹及百司法令之弊
臣愚不自揣蒙恩擢寘臺察之司伏見尚書六曹下逮
百司比所用法令初無畫一之論類以人吏省記便為
與奪盖法令具在奸吏猶得侮之今乃一切聽其省記
顧欺弊何所不有欲與則陳與例欲奪則陳奪例或與
或奪在於其頬其患可勝言哉陛下聖明灼見此弊嘗
降處分令左右司郎官以其省記之文刊定頒行然左
右司職事號為最煩竊恐於此不能專一無由速得成
書臣愚伏望聖慈持降睿旨改送詳定一司勅令所立
限刊定鏤板頒降内吏部條法最為急務乞責近限先
次施行庶幾杜絶奸吏弄法受賄之弊天下幸甚取進
止
論令監司守臣各舉所知
臣竊惟在外之官賦政煩劇深察民隱莫急於縣令總
按羣吏風動列城莫要於監司二者不可不擇明矣臣
謂朝廷有選擇之名無選擇之實何也陛下聖德隆寬
憂民深切頃降詔旨令内外侍從官各舉材堪縣令者
二人謂縣令不可不擇也然臣嘗得其所舉之目而詢
求之十不得一二又除用監司率以他才有殊不曉政
事者如此尚可恃以為治乎臣故曰有選擇之名無選
擇之實也臣愚欲望出自聖斷令諸路監司列郡守臣
各舉所知曾任縣令民所便安有顯效者一二人條具
以聞無其人則闕之遇監司有闕者擇所舉之人拔而
用之以示褒寵其誤者坐以欺君㒺上之罰天下豈有
能為縣令而不能為監司者乎審如此可謂两得之矣
陛下垂意人材自小官識擢任用者多矣獨未聞拔一
循吏而驟用之此疎遠之臣所以不加勸也黃霸以治
郡有稱入為三公今以良縣令為監司不亦可乎伏惟
聖慈特賜詳酌施行取進止
論選擇州縣之吏
臣竊謂州縣之官莫難於縣令而治獄次之此两者盖
不可不擇而朝廷求所以選擇之名而未得者有年於
兹矣銓曹注擬按格而授初無予奪之法又員額至多
雖欲選擇有所不能恭惟陛下自即位以來為民擇吏
之詔固已屢下而司政典獄或非其人未有以仰副憂
勤惻怛之意臣竊惟之伏見知温州章誼奏請於所屬
官吏擇其能者易寘縣令已蒙俞允臣謂此舉誠得選
擇之道具要而易行惟是典獄之官未聞有以移易為
請者刑憲所加非所宜忽臣愚欲望聖慈更賜詳酌明
降指揮今列郡通知應縣令治獄之官並許以所屬幕
職州縣令官以下選擇移易各不理為違闕其請俸自
有等若州郡所謂供給應移易之人聽從多給如或郡
守有挾私意妄加移易者聽監司紏察以聞庶幾吏知
嚮方民受實德無蠧政濫刑之害取進止
乞令縣丞兼治獄事
臣竊惟治獄之官號為難能責任專一俾得究心猶不
能保其不為奸吏所移而况任之不專者乎縣獄是也
獄之初情實在於縣自縣而達之州雖有異同要之以
縣獄所鞫為祖利害不輕今所謂縣令者旦朝受牒訴
暮夜省案牘牒訴之多或至數百少者不下數十案牘
之繁堆几溢格其間名為強敏者隨事剖决不至滯淹
已不可多得儻復責其餘力足辦獄事訊鞠得情吏不
敢欺民不被害誠恐百人之中未必有一也郡之獄事
則有两院治獄之官若某當追若某當訊若某當被五
木率具撿以稟郡守曰可則行至縣則不然令既不暇
專察佐官雖名通簽終以嫌疑不敢侵預其追呼訊鞠
具名以禀悉出吏手故其事與州郡不同臣恭惟陛下
躬好生之德視民如傷寬詔屢下未嘗不以哀矜庶獄
為言如此利害較然明白而人莫敢以縣邑專置獄官
為請者誠恐增員太多故也臣愚見以為縣獄之事宜
專委丞如州郡两院之官日入治獄凡追呼枷訊等事
丞先以禀令然後得行其餘悉如舊制則丞無侵預
之嫌令有同心之助相為可否其得必多借使為丞者
未必皆能其事不猶愈乎付之黠吏之手乎伏望聖慈
特賜詳酌施行取進止
論重監司之選
臣竊惟設官分職内外小大各有體統輕重之勢失之
毫釐則名已不正矣况其實乎國朝以來諸路監司之
官於秩雖卑而責任則重總按一道紏察其奸而督其
稽違莫敢不肅者以郡守之官其秩亦卑得相臨制之
道也方今輿地未復州郡數少侍從加多前日號為最
小郡壘往往以處侍從而以庶官臨之輕重之勢於是
倒置漢制部刺史秩六百石今監司是也而郡太守乃
二千石故何武翟方進論之以為春秋之義用貴治賤
不以卑臨尊刺史位下大夫而臨二千石輕重不相凖
失位次之序其事類今日臣愚以為在今之日宜增重
監司之任轉運使副至提點刑獄並以曾任侍從官為
之提舉茶鹽市舶等並以曾任左右司郎中以上為之
庶幾輕重相凖得位次之序而况輕重之柄實在朝廷
以為重則重以為輕則輕而亦何常之有伏望聖慈下
臣議更賜詳酌施行取進止
論斷罪囚
臣契勘州縣凡禁勘大辟公事除深僻幽隱處行劫或
謀殺外其餘殺人自有一時知見之人自合一面研窮
根勘務盡情實其間却有豪強有力之家殺人公事意
在變易情節囑託官司或賄承勘胥吏多以知證通說
未明為由以乘差官體究而所差官亦止是一到地頭
呼集鄰社保甲詢問供折而已然因此得變易情節出
入人罪又况豪右之家所居鄉村宗族姻親佃客之屬
常居其半宛轉為奸符合供証致使失實臣愚以行下
所屬州縣約束應今後承勘大辟公事並責令當職官
先將犯人根問一時知見之人追取炤勘以騐囚辭即
不得輙差官體究(闕)深恐州縣不得切遵依欲望聖慈
特降睿旨立法施行取進止
乞令侍從臺諫舉縣令
臣聞刺史入為三公郎官出宰百里守令之任在古甚
重其體惟灼灼朝廷循襲故常漫不加擇惟郡守間蒙
選除外縣令法擬悉歸銓曹臣竊以謂近民之官縣令
為最豈得若此而况今日中外多故軍旅薦興安民保
疆其事不一為縣令者非但如前日出入阡陌勸督農
桑謹期會簿書而已苟非其人為患滋大唐太宗嘗詔
内外五品以上舉任縣令者於是官得其人民無愁歎
漢馮野王上書願試守長安令宣帝竒其志然終不以
與之盖遴選如此臣愚以謂莫若倣古之意令侍從臺
諫各舉所知可充縣令者若干人上之朝廷左右司置
籍以備選用然後命監司守臣察縣令之不職者汰之
以所籍姓名隨闕除授假以五品之服任滿稱職有進
秩陞等之賞其治行尤異者不次拔擢使之歆豔則人
人激昂以赴事功舉當者有重賞舉謬者有薄罰庶幾
近民之官拔十得五有以仰副陛下仁民愛物之意取
進止
上殿劄子
臣竊惟陛下側身修行克自抑畏布德行惠頼及四方
自即位至今星紀一周天始悔禍夷狄革心歸我輿圖
休兵息民既有成約中興之功未有高焉者也然而智
者於此竊有懼焉何也懼朝廷有一朝之喜而忘憂畏
也而况經理之初事亦各種未易槩舉若軍儲民食之
有無可防邊境之備禦既不可預計而逆度亦未可悉
舉而並行是必知其所謂而復圖之傳曰廊廟之材非
一木之枝帝王之功非一士之略則儲蓄人才以備任
用豈得不為先乎矧陛下已降數令加惠所復郡縣之
民將有以大慰其心蠲稅相寬戍徒固理之所不免然
則經費所出實在乎牧民御衆之官顧安得不擇使智
使愚使功使過在兹時矣臣愚欲望聖慈特除明詔令
内外侍從監司守臣各舉所知才堪任劇忠不辭難者
不限員數咸以名聞命有司籍記之以次除用其有以
瑕纇坐廢與異時僥倖冐進之徒苟有才能亦在所舉
觀其後效如有顯勞随事旌擢若不改悔復為奸利則
終身廢之庶幾人人知勸以赴事功有以助成經理之
政取進止
論禁戢私酒
臣契勘禁戢私酒及販外界酒入禁地之法率計勝鬪
私罪立賞近因官吏申陳增立告賞比之紹興法殆及
數倍内有一經告賞以犯人所居舍屋什物並沒官臣
竊觀著令有立定笞杖徒流四等罪賞量所犯大小以
為重輕此不易之理也今以犯人所居舍屋什物沒官
不分輕重此何理哉遂致州縣行法之際有所不忍名
為增嚴其實廢法臣愚見欲將造販私酒及販外來官
酒入禁地之人如所犯正係笞杖罪只依舊法賞格追
賞若罪至徒流即行舍屋什物沒官指揮庶幾法意人
情皆得允當且使可行伏望聖慈詳酌取進止
苕溪集卷十二
