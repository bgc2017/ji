苕溪集卷二宋劉一止撰
古詩
小齋即事二首
憐琴為絃直愛棋因局方未用較得失那能記宫商我
老世愈疎一拙萬事妨惟此二物随不係有興亡
又
旱夏甘雨零坐見草木長天憐官窮隘乞與風颷爽四
簷溜通池激激聽微響雖非山林間故作山林想
道中雜興五首
瀕春欲生妍梅萼先媚好寧辭犯霜雪漸擬蘇百草耿
耿甘獨待餘恩及枯槁
二
姚黃花中君芍藥乃近侍我嘗品江梅真是花御史不
見雪霜中烱烱但孤峙
三
晴風掃頑雲白日光在地雲翳無幾何聚散等懸寄所
以寸草心各各抱根蒂
四
麥頭漸青青麥田何井井黃雲被原野衆草昏未醒方
知天壤間春風有畦畛
五
長亭連短亭隻堠復雙堠居然送行客歷歷記奔走十
里同五里先後無好醜
識舟亭一首
渺渺歸帆江北渚脉脉相望那得語舟中賈客嬋娟女
朝樂瀟湘暮荆楚我欲招之問計然浮名唾去如飄烟
買魚沽酒嘯儔侣槌鼓弄笛凋殘年
過新開湖呈無言兄御史
整整斜斜村舍居十十五五沙中鳬潛魚釣影水深淺
高柳着行烟有無天闊雲低過平楚巳覺淮音近吴語
淮南米賤好留儂正恐不歸心更苦
腰鎌一首
腰鎌行稻區引挽親刈熟黃雲卧千頃彌望極平陸潦
水秋未收褰裳聽滿足為士復兼農自身仍當僕書年
賀豐稔天事誠委曲辛苦豈敢辭幸此卒歲蓄歸來妻
孥笑風日緇面目未覺城市朦生理係斗斛少年事筆
耕初不辨穜稑讀書舌本燥得食僅半菽人言清有餘
自哂瘦如竹虚名真畫餅逸景等轉燭今我更百態漸
巳不諱俗杯水重萬言嚢錢踰滿腹却嗤祖士少未免
懷愧恧客來詎相訪底用身障簏
無言兄以銀壺作粥糜頗極其妙舟居夜饑頃
刻可辦戲作此詩
少年愛酒不廢沽滑稽鴟夷每随車春禽似是知我意
日日勸我提葫蘆侵尋老境筋力異宿昔百嗜今一無
羇窮未免走四方是口時賴薄粥餬憐君巧作此瓢壺
善為口計真不疎上盖下豐腹胍&KR1975;(昔人以腹大者為胍&KR1975;上孤下都)空
洞可置升米餘釜湯外沸如隔膜氣塞不作聲盧胡須
臾巳復成淖糜勻滑不減傾醍醐篷忩夜饑急星火咄
嗟而辦功可書山僧歙鉢未足詫考父古鼎非時須我
聞壺中有高隠日月或類蓬萊居神仙有無事恍惚山
澤形貌常多臞不如一飽睡清熟個中便是真華胥
盧駿元憲使寄示會稽競秀閣識舟亭二詩為
各賦一首
葱籠秀擁秦山落盡日春風吹嶺脚朝來領略到忩几
誰遣虚空出阿閣南臺御史去天近身與孤雲生兩角
(古語孤雲兩角去天一握)胸中摸索千丈絃更恐并呑有衡霍海門
山邊初落潮西興渡口浪痕高渺渺目亂翻雲濤心識
不語迎歸橈江亭晩日風蕭騷軋啞鳴櫓相向搖平頭
鴈落沙沒腰舟人底處尋青招
天長道中作饑來驅我去二首寄呈劉盧二御
史(初在錢塘與二公相別而西)
饑來驅我去去去復何之西風迎馬頭背日霜林披十
年京洛塵衣弊因改為豈惟衣日化面目亦巳緇功名
誤少小辛苦道老黧追惟中自驚恍聲失旦鷄安得如
虚空萬境俱一齊我心無去來我馬随東西
又
饑來驅我去去去復何如我饑亦何慙所歎為此軀眀
發著征衫薄暮投郊墟烟林號怒風牛背立饑烏境惡
夢多悸愁孤鬱難舒念初別鄉邦短檝穿菰蘆眼中兩
御史烱烱冰在壺清游失追攀負此山繞湖我行日巳
西回首風牽裾兩公飫文章筆端吐新腴願言繼殘膏
兹腸正空虛
拱州道中二首
城樓百尺兀相望帝作東輔拱神州當日隋家漕渠柳
至今春在末梢頭
又
柳條眀媚欲變色便想春思浩無涯行人牽挽不忍斷
云此生意方萌芽
家姪季高作詩止酒戲賦二首
淵明出從仕務亦計林田一朝倦束帶唾棄如飄烟無
酒每從人兹事若可憐醉來便逐客卿去我欲眠了知
此賢胸醒醉皆超然胡為遽止酒而作止酒篇此身役
萬物不使一物偏有偏即是累任性皆非圓我樽可忘
酒我琴故無絃擕琴玩空樽惟我樂也天
又
淵明賦止酒止酒未嘗止今朝詩固云從此真止矣我
觀他日詩說酒特未巳必飲誠有累必止亦非理無如
作病何聊用忘憂耳得失定相半随過無彼此何為我
阿咸深拒堅壁壘子言故多師烏有與亡是獨此止酒
詩字字如信史恐子昧圓通未究真止義嘗觀諸世間
一一等幻戲死生尚云爾何乃較醒醉操瓢起相從無
為乏我事
方時敏寄和詩復用韻報之并簡季高理前止
酒之語季高嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲烟我
乃世背馳公獨肯顧憐追思十年夢僅熟一覺眠念當
老扁舟生理師計然不意菰蘆中復見瓊瑶篇筆力如
置陣彌縫認先偏從容步武間左右方若圓大如清廟
音三歎聞疏絃安得化為雲追逐飛上天
又
阮籍劉伯倫嗜酒不知止顛狂欲求名此計真陋矣酒
中有何好正自未能巳愁來得暫驅洞若適妙理我豈
沈酣徒公亦聊爾耳世間寄夢間未悟彼易此阿高志
得殊家學自中壘嗷嗷求獨醒今昨較非是無心窮酒
聖有意造詩史自言古鄼侯告戒存密義逡巡若神授
恍惚類兒戲不須更論酒春夢本如醉我知昴星精不
管太白事
次韻趙端直貽何子楚卜居山間二絶句
賀老晚乞一曲湖絶勝叔平千頭奴端直自是功名人
未用早計此索居
又
後堂彈絲嬌不止知有性靈雙婢子歌詞自製清如水
却怪驚塵暗中起
次韻子楚秀才
何郎卜築呑江湖下瞰培塿皆僕奴山川勝絶本相假
正復此士堪此居(子楚卜居富陽山下瞰九江)
又
何郎歸與直至止所恨扁舟欠西子山高日長貪睡美
不有江聲誰喚起
贈道人王生一首
夜來清商入梧桐策策不巳鳴霜風故烟一碧萬烟樹
惨淡巳有傷秋容嗟哉造物本何意安得永賴長養功
獨我冷眼閱榮悴心與日出清霜融子奚不來助我喜
甕頭春風生麴米人間有酒誰不醉知其天者我與子
我身雖無雙羽翰欲將夢到三神山借爾八尺龍鬚席
蘧然一覺俱飛還
家弟元成將參部來取別是夕忽夢與元成跨
馬並行隠隠聞車轂聲如在道途覺而作詩并
以贈行
荒凉半畆居風烟夜沈沈安得清夢間尚有車轂音自
我客京華半世歷崎嶔日月不相貸鬢有微霜侵騎馬
着青衫兹事巳不任如何棲遲中心跡猶差参夢境通
前生染習良巳深歲月不可磨愈厲如精金富貴豈足
道大是功名心勉哉子馳驅壮志方在今勿學嬾似儂
膏肓恐難鍼
次韻寄酬無言兄頒政二首
鳳不出丹穴姬孔歎且思忽來乃為時不計身安危采
色炫世服鳴聲漏天機高梧寄孤巢俯仰反自悲矧復
鷃雀儔妬喘如筒吹我知盛名下憂惙甚井眉寵辱更
事耳何異秦晉饑生身寄世間寧免相貸資公乎豈人
謀天特相兹時奈何不自量徑欲力撼之如我實助喜
良是昔所期蜀牋冰不如忽枉灑蘭辭三復重太息無
術可肉飛安着筆如椽空改生民詩
又
自公之出矣豈不旦夕思人情劇險艱太行未足危十
年江湖心鷗鳥識忘機却來鵷鷺行方寸交喜悲晚被
天語溫習如和風吹凡公宿昔交誰不勝兩眉如我故
陸沈筆耕遇比(音頻)饑胸腹抱介介何以取世資時哉今
唐虞不出斯無時苕之水洋洋我饑實樂之如何磊落
人頗復誤見期誰能叩人門受彼在亡辭吸飲風露寒
身輕令孤飛明時自嗟拙敢賦衡門詩
與家姪季高夜語用毛内相韻
儒生習氣非偶然出入文史東西家掃除淨盡如宿草
春風一夕巳復芽子方妙年有竒氣我巳種種成蒼華
文章百巧坐一窮無地可學東陵瓜嚅嚌山色呑湖光
凜凛尚可驅百邪子昔自云有仙骨夢騎青螭籋飛霞
要與李杜高頡頏下視餘子窘可嗟寒燈夜語耿不寐
自覺冰雪生齒牙頗言室有法喜妻幸是元無翁可撾
何如從吾巢雲巔共訪葛洪學丹砂
贈別歸安周縣丞二首
自我居里間連墻絶未去非我敢杜門客實莫我顧頽
然坐空廬習懶巳成痼惟有一束書遮眼慰遲暮周郎
來何許文字得我怖淵源笑鯢桓采色隠豹霧追随古
汀洲山色入幽步詩文互徵逐酒鸞及時具如我衆棄
餘君意獨何慕入蘭室知芳逐臭無乃誤君亦忘機人
足跡亂鷗鷺堂前種白蓮心境涵淨土觀空本無說目
物自吐露往來忘時節相對兩如寓屈指說去官始憶
三年住囅然同一笑歲月真脫免我不記前三更問末
後句
又
庭前百个竹眼見三隕籜不知如許久巳復東行槖君
初先住想晚去亦不惡官身等出家随牒即行脚笑傲
雲烟間何適非至樂嗟我獨奈何生理自窘縳四十三
年非醖造此大錯從今便上上萬事付莫莫張公留衣
鉢綠蓑與青篛會當老扁舟相與同啐啄更看後五日
放過前一着
宿溪口一首
溪聲來天邊風水共豪縱夜氣劇奔馬侵曉不能控書
生有情癡詠雪寧忽凍胡為枕寒流故遣不成夢
賦建安林尚能家追遠堂一首
履霜存永慕風樹寄悲惋古來孝子心百歲常輾轉雞
豚逮親存適意寧一臠他時轂千乘泣涕顔有靦生世
苟如此豈得但理遣所以奉嘗事自竭詎不勉尚能七
閩秀器識頗凝遠求官自束髮捧檄恨晼晚歸懷追養
勤作堂近山巘欲招九原魂髣髴此息偃牛羊家自腯
菘韭傍可剪春秋及時禮情物兩俱腆遂令里間兒歎
詫知禮典孰先如此堂孰孝如此悃從今大爾門至行
神所戩
苕溪集卷二
