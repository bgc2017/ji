苕溪集卷十九宋劉一止撰
表
代賀元旦表
屬正月之始和載新治典眷拜揚之丕享大正縟儀慶
浹神人懽騰遠邇臣中賀恭惟皇帝陛下聖由天縱道
與時升御六氣隂陽之和受四海梯航之䞇百蠻冠帶悉
歸王會之書萬里山河盡入職方之服著曠古未聞之
偉績有異書不載之珍符方將鋪張奕世之宏規於以
繡繪太平之熙事肆頒明詔益講弭文雕輦出房路朝喚
仗九賓就列儼冠珮之鵷鸞五輅在庭建旂常之日月
肅太微華盖之次警御史執法之嚴導迎至滋之休均
錫履新之慶臣身縻符竹望遠宸楓上九行之觴莫與
璁珩之列遇千歲之日徒傾葵藿之心
代賀斬獲四軍大王表
天聲甫震醜類革心我武載揚凶渠授首盖威懷之两
盡在古昔以罕聞臣中賀竊以虞舜舞干誕敷文德周
王受命有此武功雖云去殺以勝殘亦或侮亡而取亂
惟燕雲十六州之聚沒犬羊二百年之間明時負固以
偷安累聖包荒而不問遽易腥膻之舊來歸禮義之鄉
威儀遂識於漢官冠帶悉同於王會天其或者事豈偶
然寧容一夫尚假餘息恭惟皇帝陛下乾剛獨運神斷
不疑擥故籍以開疆斬窮酋而獻馘功在漏刻勢如風
霆納呼韓之降既增光於史諜傳郅支之首用垂戒於
羌夷方將告清廟以彰奕世之勲御明堂以受四方之
賀而臣身縻列郡望遠嚴宸庭設九賓莫與璁珩之列
嵩呼萬歲佇觀封禪之儀
代賀正表
青陽坐治布正月之始和庶國履新頼一人之有慶化
均夷夏喜浹神民臣中賀恭惟皇帝陛下躬對天之宏
休嗣無疆之大歷騐三正而用夏與萬物以為春多福
鼎來配升恒於日月神基增固等高厚於乾坤臣職在
治中身縻補外周家告朔緬懷清廟之衣冠漢殿奉觴
莫陪彤庭之鵷鷺仰雲霄而目迥傾葵藿以搖心
代賀藉田表
皇輿夙駕適協上春之期帝籍時開丕講累朝之制化
行畿甸風動寰區臣中賀臣聞政之本在農禮之經惟
祀教諸侯之飬事尤重於躬行契三神之歡物莫先於
已出故因民力庸示親耕豈徒知稼穡之艱難盖欲奉
粢盛之豐潔著為彛典號曰上儀恭惟皇帝陛下覆育
羣生憂勤庶事開疆闢土共欣和氣之游振廩勸分自
致豐年之應更道故事以勸多方歌載芟之詩田祖受
職即思文之次甸師告成贊天地之全功備帝王之盛
事臣方馳驛騎阻造闕庭想耒耜之載塗莫陪奔走冀
倉箱之滿野庶採歌謠
代賀道君皇帝表
與天為徒方獨觀於衆妙自我作古乃退避於萬機久
隆儲貳之宫闈爰畀盈城之基業神靈咸仰華夏均懽
臣中賀恭惟道君太上皇帝緯武經文體元用妙懷翼
翼之心以昭事烈考躬乾乾之德以臨御庶邦昩旦視
朝齋居决政以跨軼商周為不足道以陶鑄堯舜為非
難能夢受帝言力恢道運將自安於澹泊期罔釋於憂
勤惟一索而得男故受之震俾重明以麗正盖取諸離
及兹神器之有歸盡出睿謀之獨斷書傳之所不載今
昔之所未聞豈惟重規叠矩之交榮抑亦内聖外王之
两得臣身縻補外職在衆流念莫簉於班行徒交深於
抃舞
代賀淵聖皇帝登極表
膺圖出震纂極承乾山川鬼神敢不祗告華夏蠻貊永
有依歸臣中賀恭惟皇帝陛下以天縱之姿懋日新之德
緝熙聖學極經天緯地之文明察事機有冠古超今之
識主器職存於長子問安孝備於寢門是宜協萬國之
歡心膺三靈之眷佑受無疆之休命集丕享於庶邦盖
將措天下於泰山之安於以增國勢於九鼎之重宅心寬
大永思守位之仁體道冲虚自享消兵之福臣欣逢盛旦
屬守偏州莫參鵷鷺之行徒極雲霄之望
代謝皇子封昭慶軍節度使勅牓告諭本州軍
民表
胙土苴茅肇隆於帝嗣建牙授鉞爰逮於吳邦民社知
榮山川改觀臣中謝竊以並封同姓昔稱磐石之宗兼
總价藩益壮維城之業眷惟元子尚闕徽章始將宏賁
於我家必或申嚴於師閫豈伊列辟休有寵光此盖皇
帝陛下當萬物見離之明應六龍建仁之會仁沾行葦
澤被蓼蕭載敦胄緒之私丕講禮文之事臣敢不仰承
典憲揭示吏民職本支百世之隆增夀考萬年之祝
代謝除判宗表
寵渥驟加省循靡稱逡巡拜貺俯仰甚慙臣中謝竊以
堯帝德明序莫先於睦族成周治盛禮特重於惇宗豈
明倫善俗之是資抑強幹弱枝之相芘以今凖古踵事
增華少長有分院之推官曹見列坊之盛餼廩既備教
𨗳益嚴惟時董正之師必擇賢能之長而臣生非岐嶷
學愧空疎託神明之系以叨恩處位望之尊而動色兹
盖伏遇皇帝陛下天臨九有子育萬民治假有邦化行
自内雖在艱難之日曲敦胄緒之私臣敢不仰體聖衷
俯勤職守義不愆於恩掩教必自於身先尚取寸尺之
勞以答生成之施
代謝回授封贈先祖表
抗章瀝懇仰干不測之誅出綍疏榮濫被曲成之賜寵
蒹存歿愧動心顔臣中謝伏念臣以駑鉛無用之才受
弓冶素傳之業初登黃甲實自白丁效官浸歴於使令
政位遂塵於通顯重惟大父終老寒儒嘗為後學之楷
模頗有古人之趣操推食以交游士捐金以訪異書韋
賢雅志於遺經疏廣每虞於益過謂詩及禮愈於問舍
而求田意子若孫庶或封侯而起第敢云無似乃副所
期矧臣父垂七十之年恩未忘於陟岵而臣身有千一
之遇澤儻及於漏泉是用忘越分之愆竭叩閽之請不
圖誤眷猥降俞音發原壌之幽光為里門之盛事豈惟
為老父報親之念又以伸微臣飬志之私情事两全感
銘何喻兹盖伏遇皇帝陛下功深覆載明並照臨御下
一出於慈仁懋賞盖先於勸激遂令孱𤨏有此叨踰臣
敢不念不世之遭逢荷殊恩之委曲誓兼忠孝用訓雲
來
代謝轉官表
賜札十行仰窺深厚進官一列横被寵靈念成命之莫
辭俯懦衷而知愧臣中謝伏念臣越從疎逖屢玷使令
顧力不量徒欲徇朝廷之急揣分已過何敢饕恩施
之蕃曩凶逆之弄權盖人神之同憤天聲有赫王旅如
飛㒺愆係頸之期大正然臍之戮而臣職在分閫理應
調兵時乃糗糧偶無餉餽之乏於彼原隰莫效馳驅之
勞苐賞所加於臣何有兹盖伏遇皇帝陛下用人惟已
以道觀能雖小善而弗遺靡一士之失職致此序遷之
典亦為孤進之榮臣敢不益勉事功自矢報稱顧東隅
之已遠尚末路之可圖
代謝除禮部尚書表
祇奉寵靈薦膺器使位參八座名視六卿念地近而秩
優顧材微而植弱懇辭靡獲俯仰知慙臣中謝竊以在
昔成周作新治典惟時宗伯號總要司豈惟侈太平黼
藻之文兹實重稽古討論之事三代以降六經沒微叔
孫高堂之流本由於草創開元顯慶之制㒺見施行祝
史乃得揖遜其間學者謂之迂闊於事眷兹盛節尤屬
熙朝謂百年而後興固宜隆禮樂之用若三歲而大比
則必進賢能之書祭祀以交神人饗燕以昭慈惠具形
時制仍有司存要非通儒不在兹選伏念臣親逢休旦
奮自寒鄉以鋤耰固陋之姿歴翰墨清華之職濫竽芸
省簉武蘭臺記言動於螭坳掌絲綸於鳳閣稔春官之
貳政備朱邸之談經報稱蔑然叨踰甚矣方奉祠於真
館將引迹於長林夫何罔功復玷異數兹盖伏遇皇帝
陛下日新聖德天縱睿謨遹駿有聲以緝熙乎先烈式
序在位以陟降乎百工遇以始終使殫寸尺臣敢不勉
尋問學深體眷私幸未迫於桑榆終少酬於造化
代辭免除參政表
弗堪重任將有近憂託命至仁籲天誠懇臣中謝伏念
臣擢從冗散寢歴近嚴揣踰分之已叨念大恩之未報
既無崇論宏議以禆廟畫又乏壮猷精識以折敵衝閱寇
戎之馳驅致宇縣之殘毁雖聖神罪已庸示曲全而天
日鑒忱不敢自恕追愆尤而未冺驚寵數之無從曾是
諛聞禆參大政非常之舉惟帝所難伏望皇帝陛下垂
雨露之私發淵泉之慮謂兹事體大宜無反汗之嫌顧
已試罔功當得循牆之請豈惟見公朝之難幸抑使知
定命之可安區區之心拳拳於是
代宰執以久旱待罪表
天道無私不爽災祥之應輔臣失職伏思譴咎之歸敢
露忱辭仰干淵聽臣等中謝伏念臣等猥以庸妄寖冐
寵榮位在近司日聞大政曾不能廣宣仁德導迎至和
坐閱五旬不霑寸澤驕陽肆虐旱氣如焚田半折而欲
荒歲向成而觖望受小民之咨怨貽上聖之焦勞桑林
之禱雖堅雲漢之憂未解臣等負此愧恧何施面顔尚
頼曲全兹容自劾伏望皇帝陛下乾剛獨斷威命顯行
顧方厲銷變之圖莫若正黜幽之典庶回協氣以福羣
生
代謝賜對衣金帶表
衣裳出笥加博帶之兼金駔駿在庭被華廌之錯采逡
巡拜貺欣躍交懷臣中謝伏念臣人地甚微才能居下
浸更選任無補盛明每惟弱植之不勝常恐恩綸之誤
及詎意便蕃之使仍叨服乘之良伏遇皇帝陛下以純
儉履躬以慈仁接下甄陶庶類黼黻人文凡列職於禁
嚴率加崇於褒賞臣敢不圖回末路黽勉宿心攬袂起
行雖愧九環之寵據鞍自誓冀殫十駕之勞
苕溪集卷十九
