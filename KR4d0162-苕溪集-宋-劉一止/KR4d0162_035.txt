苕溪集卷三十五宋劉一止撰
外制
禮部侍郎曾開除寶文閣待制提舉江州太平
觀
勅侍從之臣朕所倚重雖出處之事各異而禮遇之意
不殊具官某早以文學志行受知先朝亟登要路淹留
江海積有歲時朕眷求名賢服在近列庶幾論思之益
共濟中興曾閱日之幾何乃抗章而别去辭情懇至慨
莫得留寵之延閣之華俾即真祠之秩忘爾身之在外
惟我后之告猷時乃之休抑朕所望可
恭州壁山普澤廟神封威濟侯
勅某神朕閔夫農夫之望歲惴惴朝夕雨暘小愆籲天
號呼若無所托命焉故於命祀之神有德於民一方是
頼則惕然動容不愛褒崇之典以寵靈之且俾其民知
所報事有永而無替也今有司以爾神聪明正直未嘗
出其靈響惟水旱疾苦之事有謁必獲聞於朕聽是用
欽嘉錫之侯封以荅神貺其服我休命益相彼民毋俾
歲艱神亦與有飲食可
右千牛衞將軍士渗依例合換武節郎
勅具官某朕惇叙近属列處環衛厚其廩秩而不煩以
官職之事至有欲自見其才願出補吏者亦所不拒焉
爾寅恭造朝閱歲既久因其有諳易畀官序俾之從政
其率義蹈憲毋或惰偷以速官謗則予汝嘉可
王倫除同簽書樞密院事迎請梓宫太后交割
地界使仍賜同進士出身
勅朕搃攬羣工圖回萬務眷言宥密實秉樞機體隆參
伍之聯位在凝丞之次亶惟用德亦以勸功具官某宇
量坦夷機神敏悟出先王名賢之德有流風遺範之存
事不擇難行不擇利奉萬里之使無以家爲道二國之
言皆如意出卓爾傾河之辯毅然叱馭之忠酈生凴軾
以下齊城毛遂定盟而重趙國揆其成效佈溢前聞朕
念陵寢久荒梓宫未返東朝契闊星紀既周北道謳吟
民心未改幸信書之來諗知永好之不渝爾其肅迓還
轅就承故壤爰陟本兵之重仍兼賜第之榮惟既厥心
毋乏吾事噫服文武之境朕將無愧於古人合晉楚之
成爾乃增光於史册可
藍公佐除宣州觀察使借保信軍節度使提舉
萬壽觀充副使
勅行人之選自古所難故叔向進子員於朝以為道二
國之言無私周家遣使必曰周爰咨詢盖惟忠信之人
而後可用信乎其不可不審也具官某淹練敏明習於
故事服在近密頗閱歲時俾使殊鄰有嘉忠實是用命
爾復爲朕行今通好息兵既有成約輿地將復梓宫將
還母后宗親指期可俟往從而長益殫厥勤肅迓還轅
就成故壤陟爾廉車之峻以為行色之光服我茂恩尚
圖來效可
傅嗣延等二十九人從使出疆有官人轉官無
官人補授(白身先補承信郎進士先補上州文學有官人先轉三官)
勅具官某朕選任近弼出使殊隣一時從行悉聽自擇
惟川途之脩邈念王事之馳驅錫以典恩超進官秩(初補)
(官人云俾霑命秩)尚思黽勉以稱寵榮可
和安大夫惠州刺史李安仁特落致仕發赴之
行在供職
勅具官某爾以和綏之術歴事累朝績效著聞度越流
輩雖告老得謝而精爽未衰其服故官益修爾職可
南劔州沙縣民兵首領樂輝親獲兇賊余勝等
七人特與轉一官
勅具官某爾以智能率衆捍寇執俘獻馘嘗有顯勞懋
賞進階以爲爾寵可
劉錫知鼎州
勅鼎為湖湘望郡異時創殘行旅蕭然今流亡既歸田
野加闢惟是存勞安集之政属於守臣朕所遴擇具官
某執憲蹈義飾以文雅頃侍殿岩識朕愛民之意剖分
符竹往慰彼民惟既爾心無俟多訓可
右承直郎楊抗特改次等合入官
勅具官某乃者選任近列出使殊隣載嘉體國之忠抑
有乃僚之助稱功第賞爾實居先并叙舊勞俾更秩序
尚圖後效以答茂恩可
觧潜罷軍職特除正仕承宣郎
勅侍衞之臣朕所倚重雖出處之事各異而眷遇之意
惟均具官某忠謹不浮沈深有斷屢著捍城之略夙推
經遠之才召自遐方再司軍政忽露章而引去諒雅志
之莫回勉徇其私以均勞佚留務之職式寵其行惟爾
以勲業自期見謂忼慨尚觀他日益展壯猷可
韓世良特與轉行左武大夫遙郡防禦使
勅朕制横列之官以待異能之士其選重矣苟非其人
不以輕授具官某沈機服衆義勇冠軍屢立戰功不自
矜伐典司軍政亦既淹時肆因慶賚之行陟此高華之
秩兼崇使號併示眷私爾其服我訓辭益殫夙夜要使
旂常之績獨高伯仲之間則予汝嘉是曰報稱可
藍公佐父安石特贈節度使
勅朕用心廣愛御于家邦厚往飭終存乎禮典具官某
禔身有裕率禮不違祗事宫闈浸更歲月死而未冺尚
克教忠爰申追錫之恩懋建節旄之重神靈如在庶或
知榮可
右承直郎陳楊上書可採特與改合一官
勅具官某朕不愛爵賞以求至言苟可施行則若已出
爾以孤外忼慨獻書論議詳明有當朕心錫以渙恩俾
更秩序其益勉勵以稱所蒙可
忠訓郎閤門看班祗侯藍師稷換授右承務郎
勅具官某朕申遣信使遠適殊隣被以寵光悉無所愛
爾以從行之賞就易文階有榮耀焉其思稱此可
將仕郎鍾離咸亨以昨充計議使属官循一資
合入修職郎
勅具官某向是委任信使通好殊隣休兵息民既有成
約從行之賞朕何敢忘其服茂恩益思報稱可
權同知閣門事何彦良特與落權同字除右武
大夫
勅爵賞之設用勸臣工凡官修其方吏宿其業所應褒
進者朕無所愛焉具官某謹愿恪恭服在近密更閱歲
月無改厥勤方將申九賓臚句之文候百辟會朝之禮
簡求爾類無易舊人進秩横階正多上閤益思稱職以
答茂恩可
苕溪集卷三十五
