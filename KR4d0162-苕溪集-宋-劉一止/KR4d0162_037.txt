苕溪集卷三十七宋劉一止撰
外制
蘇符除給事中
勅朕敷求俊乂協濟事功惟東臺封騐之司在禁闥樞
密之地出納所係付委實艱有非其人不在此選具官
某學窮壼奥業茂經綸躬古人品行之醇有先世流風
之似頃從識拔偹見猷為旋陞法從之崇遂掌綸言之
重文章體裁累漢家深厚之辭論議規模畀鄭國討論
之事載稽人望有簡朕心是用峻陟𤨏闈亟頒名命爾
其深維事任益罄忠規遠追批勅之風毋墮回天之力
尚觀來效有溢前聞可
謝祖信太常少卿
勅具官某朕惟多故以来禮文缺廢無所更索肆命儒
臣考昔據經講求參訂庶乎一代之典垂絶而僅存無
甚恧焉爾問學淵源見謂博洽志節砥礪稱於薦紳頃
為耳目天官已效謀猷之益曲臺之貳其選甚高僉曰
汝宜抑朕所属勉攄藴藉蒐補舊聞踵事增華則爲稱
職可
王利用監察御史
勅具官某御史一員爲朕耳目之官而六察分掌列曹
之事糾其稽偽慢命者以告於上而誅賞之其任盖亦
匪輕爾強識博聞度越流輩執誼堅固恥於自售退然
如不能傳曰人有不爲也而後可以有爲朕有虞於爾
矣其思所以稱焉可
侯公達准差齎詔撫諭陜西先與改合入官
勅具官某朕惟關隴久隔王靈爰降詔音往宣至意爾
以才選倍道疾驅錫以恩綸俾更秩序於汝厚矣亦思
報乎可
黃熟轉一官
勅具官某日者盗犯南安有嬰城固守之勞第賞進階
往其祗服可
李彌遜除徽猷閣直學士知漳州
勅甌閩一方被山帶海其地狹隘險阻其俗趨利剽輕
其人多文學藝能之士朕選擇賢能爲之師帥庶幾風
化之美不易其宜而隂有革焉具官某氣邃識明行義
甚修被遇先朝踐更試用朕召從外服置在近班西掖
代言多潤色論思之益地官分職有阜財足國之方引
疾執章遽求補郡辭情懇到挽留莫獲眷是漳浦有魚
鹽之饒民裕而安于今爲烈爰錫左符之命仍升延閣
之華朕輟侍從之良俾之均佚其自為計若䟱而于遠
民則厚矣體兹至訓益𢡟爾猷可
袁柟除大理評事填見闕
勅具官某廷尉設属責任惟均爾以才稱參與讞决惟
明克允古有成言往究厥心以佐而長可
左從政郎李棠充東京留守司幹辦官先次循
兩資
勅具官某朕眷中都久更戎壘留鑰之重属于近臣惟
時乃僚序進官秩以寵其行爾其勉哉可
莫淵等軍中過犯降官
勅具官某爾等服在戎行自貽厥咎姑從薄罰以戒弗
虔其自今勉之可
曾統殿中侍御史
勅具官某朕於遠近之臣不能周知其才問其所主與
為所主而已主於風憲之地實寄耳目義均一體必出
自擇不以遷次高下為重輕焉爾行師古人學有家法
頃由簡拔更踐華要謀猷之益亦既稔聞朕思見老成
召從外服俾再居言路益廣聪明惟吏之無良政之多
纇紀綱未盡振舉仁賢不肖未盡襲情此耳目之臣當
任其責而朕之所圖于爾者也可不勉哉可
謝祖信改除殿中侍御史
勅具官某爾學慕古人識通今事頃由簡拔更踐華要
亦既稔聞生之竒論召從外服俾列舊班輟自曲臺再
居言路益觀藴藉廣朕聪明(上下詞同殿中侍御史曾統)
周聿權刑部侍郎
勅書曰伯夷降典折民惟刑士制百姓於刑之中以教
祗德盖禮刑之官相為後先刑辟之說匪用為威用以
弼教是亦教焉而巳嗚呼使四方司政典獄之吏皆知
此道其庶幾不失忠厚以稱朕心具官某端亮有守忠
實不浮鈎貫六經兼通三史官在廷尉頗閱歲時平恕
之稱孚於朕聽是用擢爾攝司寇貳卿接武法從有榮
耀焉惟爾念死者不得復生益究乃心省閱成牘無爽
古義可為汝嘉可
曾統改除左諫議大夫
勅漢諫大夫秩八百石與掌論議至國朝始制從班居
内禁朕心之地上廣聪明俾補遺闕于人主莫親焉非
但肅正官邪執持風裁而已疇咨列位我得其人具官
某行義之修不越壇宇忠節之勵凛如冰霜多見異書
明習故事是其能任獻替之責引君於當道者也雖然
朕之望爾若是其至爾將何以增其所未能救其所既
先使朕日聞其過劘切浸潤知自求之益而不得已焉
豈不休哉可
周葵太常少卿
勅具官某朕念邊境肅清民物綏靖宜公朝典禮之事
增重于觀瞻顧曲臺論議之臣不輕於付畀爾文偹體
要學通天人頓被簡知薦居華要召從外服命典奉常
益觀博物之能垂訓責成之意制度多缺冀賈誼之有
陳儀注復尊頼叔孫之知變尚思稱職無愧前聞可
朱勝非知湖州
勅朕增隆輔郡任不敢輕眷懷弼臣起以自近庶得股
肱之托有同心膂之親具官某道際聖賢學通今古體
方重而任大事抱純誠而經遠圖方時多虞惟爾一德
才幹十樞之運力扶天步之艱入告謀猷有舟楫濟川
之利不動聲氣措宗社覆盂之安辭功名而弗居寄山
林而均佚粤從得請亦既淹時爰錫命于家庭俾就臨
於方面眷惟苕霅望最江吴魯公之名節尚存謝傅之
風流未冺矧孝思不遠時得近于松楸而仁政所加愛
不殊於桑梓苟愁歎消於田里則潤澤及于京師其服
訓辭勉思報塞可
吴革除直龍圖閣京畿都轉運使兼開封少尹
勅具官某朕慨念中都久更戎壘王畿千里行旅蕭然
遺黎凋殘今其餘幾比遣忠信之常往任保釐之托宣
道至意摩手拊之至于觀風問俗之使寄朕耳目豈可
緩哉爾以通才敏識揚歷中外所臨有聲是用付以輸
將之職并貳尹事河圖之峻庸示寵私尚須爾成嗣有
褒典可
張柄除授直祕閣京畿提刑兼提舉大内不去
勅具官某(上同詞)爾以通才敏識所臨有稱輟自望郎俾
持外憲并省視宫闈之事寓直中祕以寵其行尚湏爾
成嗣有褒典可
趙開復右文殿修撰除都大主管成都府利州
熙河蘭廓秦鳳等路茶事兼提舉陜西等路
買馬監牧公事填見闕
勅具官某摘山市駿通番漢之利肇自元豐置司設監
搃領之任其選甚高軍興以來秦蜀道阻𢡟遷之政無
復存焉爾才術之優見於已試心計之妙不减古人肆
命爾復領是事爾惟整肅綱條時其出納與夫除蓐置
廐絜泉美薦勿替於昔則以谷量馬將在于中國論撰
之職用勸爾功尚其勉之可
苕溪集卷三十七
