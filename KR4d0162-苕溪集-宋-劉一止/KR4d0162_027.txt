苕溪集卷二十七宋劉一止撰
請䟽題䟦
(一)請承天文長老䟽
道人分上隨處縱横佛氏門中臨時顯設而况開千年
之祖席新一日之叢林頃是作家承當此事長老文公
天僮嫡嗣黃龍諸孫久為道俗之宗師端是人天之眼
目機鋒電掣棒喝風生惟承天道場盖會稽名刹百衲
之規繩久廢潙山之警策無聞近自琳宫復歸蘭若尺
天寸地共知道化同流萬壑千巖請向要津坐斷當仁
勿避正令湏行
請天章長老再入䟽
在在處處皆是道場刹刹塵塵無非佛土而况風篁絶
景巖壑故棲修竹茂林有東晉羣賢之勝蹟琅凾鈿軸
藏西清列聖之寳章惟此住持不同眇小長老某人機
鋒獨出福慧䨇行雲門宗支密傳心印蘭亭世襲自立
家風此時無異彼時已住不妨再住直湏化出善財彈
指之閣再安維摩方丈之居是為末後神通為作當来
利益僉言所属仁者何辭
請天寧覺長老䟽
越絶城中宫如化出窣堵坡下峯是飛来鐘鼓四聞烟
雲環拱堪作人天眼目方可住持正當時節因緣不容
放過長老覺公宗門先覺古佛後身誓不二于默然擲
大千於方外全潮不露孤月現前雖云自已家風要是
為人邊事臨時顯設在處神通無舉足下足之殊何彼
方此方之擇再試金剛寳劒拈出古廟香爐尺地寸天
同歸指掌千巖萬壑此是要津已属當仁不妨坐斷
請天台教院開闍黎疏
一心三觀盖從空假中求萬論千經不離言說邊事兼
融此義湏假通人闍黎開公威德嚴身清真拔俗游戲
三昧心筆力為神通和會兩家作儒書以術事惟天台
净刹據越絶要津自利利他正要㕓中之隱無說說法
始名教外之傳僉曰當仁毋勞㒺避
請圓通教院如闍黎疏
領略真機覺悟止緣一宿縱横妙旨談說至於九旬有
覺非真多談亦妙欲了此間勝義直湏本分導師闍梨
如公學道䆳深辨才通敏支遁之善標宗會雅蒙謝傅
之知道安之略徧羣書宜得習公之譽矧圓通之古刹
號靈感之道場人于大士有緣食是諸天打供苟非宿
望難服衆心舉步而識象王兹焉取法探穴而得虎子
誰敢争行(教僧舊呼師為如虎子)要恢東越之宗風無愧靈山之
聽象
請天長知觀蕭法師疏
鑑湖一曲琳館百楹草木葱蘢烟霞清潤賦詩載酒䟦
翰林外監之蹤騎氣御風有安期羡門之侣惟是勝士
乃堪此居知觀法師挺拔俗之孤標秉棲巖之素志丹
經石髓曾遇異人金母木公為傳真語主張道紀領袖
羽流庶幾惠然肯来為成此叚竒事
請龍瑞知宫棲法師疏
會稽鎮山陽明洞府齋宫宏啟羽帔四臻必等名流為
扶道紀知宫法師神棲物表心拜帝關讀三洞之秘言
受七真之妙訣飛符噀酒未忘救物之誠採术茹芝便
作住山之計僉言所属仁者何辭
龍瑞宫開堂疏
太上妙道體合自然三洞靈文言無韻麗欲開此祕必
得其人知宫法師慕箕潁之高風有孫許之逸韻巖棲
穴處不妨風馭之從游心拜默朝自覺帝關之咫尺来
從東秀坐鎮陽明傾耳蘂書浣心益衆祝君王之萬壽
贊寳祚之中興
題褚氏印施金光明經後
會稽褚邦直印施大乘金光明經薦嚴二親用報㒺極
属余題其後每得書問無恙外未嘗不以為言余謂孝
子之于親無所不用其至以為親之德不可報者終於
不報而已若曰必報在一念頃盖以周徧十方於光明
會王菩薩諸佛如一一親至其前承事供飬無空過者
而况此經一句一偈一字一義了然在目其為莊嚴亦
豈有量乎哉余之言無能加損也紹興五年十二月戊
申吳興劉某題
䟦李尚書贈政上人三詩
政上人擕尚書隴西公送行三詩見示將刻之石俾余
䟦其後隴西公胸中如水鑑所見外物不能以情遁師
既經題品矣黃龍三關不足道也紹興五年三月日吳
興劉某題
題章致平丐父内徙表後
故禮部章公刺血上疏匄父内徙懇到深切辭氣交盡
既上半歲而得請家人子弟鮮有知其事者後四十年
而公之真蹟乃存於一故時相之家公之次子今上饒
使君實得之嗚呼豈偶然也哉豈偶然也哉使君不圖
見請且使䟦卷軸後某伏讀數過且喜且悲之悲公誠
孝之實久埋而未耀喜公之有子能致之於流落艱難
之中俾公行義略見於此書而世襲之美抑他日又有
大焉者也紹興十四年六月某日吳興劉某記
䟦司業許公墨帖後
司業許公在太學時某為諸生實相先後因獲從師德
游公行義文學一時宗師非但鄉里後進如某者知敬
慕而已逮今逾五十年前輩軌迹既不可追師德又下
世而得此卷軸於師德之令子展讀感歎謹識
䟦孫求仁運属夢記石刻後
求仁三歲而孤又二歲喪所恃寄飬外家世間可悲愍
事無越於此當是時人其謂我能自奮身大其家風種
學績文為多縉紳光賁泉壤如今日之懿乎成否有命
雖求仁亦不敢自必抑其先德有以見符見於夢寐殆
誠孝所感發云紹興二十九年六月辛丑吳興劉某書
䟦南宫唱和詩後
太僕公最先得詩名後来宗英皆莫及計與東坡先生
同官時距今七十年中間某居太學不敢以姓名累典
謁晚乃得此卷軸於公之曾孫師醇某年已八十矣追
前軰事三歎而歸之紹興丁丑八月上澣吴興劉某題
䟦莫用之書藏經
同郡莫用之未老而請老好閒而得閒予甚喜之久不
得面一日持所書釋氏藏典曰寳積華嚴涅槃經及大
智度論等累四百五十餘卷通為四十八函見示以薦
其親又於報本禪院創修輪藏以貯此經累歲而後辦
嗚呼亦良苦矣予真為之喜三歎而歸之曰用之於今
志願已畢真得閒矣真得老矣紹興二十九年七月丙
戌劉行簡書
題費校書被召書命軸後
毗陵費懿恭校書之子錯為歸安丞一日過余出其先
君同陳去非大參張彦寔舍人召對書命於今三十年
三君子皆一時名士士之畏服者也其後陳張二公位
通顯懿恭僅居三館已而歸隱錫山再召不起盖其志
也世人以進退議得失余以謂士各有志亦有命焉苟
遂其志均為得也何失之有獨喜懿恭有子能世其家
若相乘除云紹興三十年正月(闕)吴興劉行簡書
苕溪集卷二十七
