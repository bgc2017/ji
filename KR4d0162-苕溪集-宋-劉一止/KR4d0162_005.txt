苕溪集卷五宋劉一止撰
律詩七言
次韻虞仲容詠雪一首
十年九作窮途客慣見天花面旋飄江上舞鷗如背我
沙邊立鶴獨齊腰衣黏落片行呼酒船觸輕冰平渡橋
誰識此時詩思亂緩歌黃竹想西瑶
宿揚子江口一首
客檣沙觜渺縱横二紀風烟老此行待得江頭明月出
却當船底暗潮生旅人夢冷無留想別浦帆歸有呼(去聲)
聲斷念此生惟付酒為誰驚走撰瓶&KR0902;
次韻朱賓老删定月夜相訪一首
一水相望十里餘扁舟夜載月明俱今君身為故人出
我亦年來此客無夜久燈孤疑是夢樽空僕卧不成呼
殘年會見干戈息共買嵌巖著老軀
次韻宋希仲侍郎見貽一首
今古宦遊長作客每逢佳處欲忘年頗將幻境觀塵世
始信臞儒是列仙野色分橋山帶邑晚雲藏寺水黏天
公身未属烟波管莫向津頭買釣船
睡足齋一首
此地誰令着此翁角巾欹倒鬢如蓬興高絶壁松聲外
夢破寒花雀啅中睡債幾時償賽足書淫前日洗除空
故人若問安心法一酌村酤薦晚菘
摘星嶺一首
籋磴緣梯興未窮青冥有路欲乘風朝雲暮雨在脚下
井鉞參旗落手中比世此身長作客半癡半黠忽成翁
枕抛偃蹇巔崕上一洗平生眼界空
次韻鄭維心詠梅一首
山路雪消梅半吐隔林光巳見疎明凍醪似蜜從誰賞
斲句如冰得我驚卧樹照溪春思净細香留客暮寒清
胡塵未遠邊風急十載花前笑不成
次韻林少瞻遊禹廟一首
客裡杯觴不易逢越王宫好莫匆匆春容雨打風吹後
山色朝來暮去中京國昔從秋序別齋厨猶憶飯時同
清時更作他年約七塔三山夢巳通
元日得雪三日立春
斗柄御山晚直寅夜聞笳鼓又迎春尚欣窮臘酬三句
更見嘉蔬繼五辛鳩杖多情扶我老琪花有意為誰新
甲兵不用銀河洗始覺今年一笑真
比過石壁訪王元渤舍人欲觀棋戰聞同魚軒
出遊獨與戎琳二師對語久之明日元渤有詩
見貽次韻奉酬
緩緩遊春且莫催而今揮麈短轅回一百五日天氣近
二十四番花信來賭墅未容窺謝傅印心聊復探黃梅
歸來索共梅花笑老眼如何得暫開
次韻奉酬元渤見過奕棋小飲及觀館閣題名
之作
珠玉當年欬吐成元劉何自敢齊名夢回雲海西崑逮
春到江村北渚明誰為少陵償酒債更憐侯喜得詩聲
杯中賢聖君休問局上光隂我獨驚
方欲相約為孔侯溪上之遊忽辱佳篇復次元
韻
山色溪烟淡墨成隔溪幽鳥自呼名未妨濁酒陪心賞
更借清詩作眼明桃葉不關今夕恨松枝猶是古時聲
扁舟醉後從漂兀到處應無寵辱驚
次韻周秀實監丞嘉仲府判叔姪貽王元渤舍
人二首詩中見反且恨不與奕棋之會
不踏清門曉鼓朝山林真樂在朋曹烏衣賢胄風流遠
赤壁諸郎氣義高㡳事裁詩多態度也應索酒甚粗豪
殘年我獨棋中影從此天刑儻遯逃
又
人言我老是頑仙坐隠紋枰不計年何用山㕓分小大
直將壺嶠比方圓争雄未羡七擒略見事常輸一着先
好覓周郎雲水外紅渠千頃藕如船
次韻鄭維心見貽一首
身病何因到赤墀眼昏不復下書帷杯觴有限長羞澁
故舊無多足別離對白抽黃餘習氣看朱成碧記當時
(看朱成碧醉中眼施粉太白樽前人此維心舊詩僕初相識時所見也)江村投老俱牢落
猶喜詩情似拾遺
維心以僕假守毘陵與嘉禾南徐弟姪分符接
壤作詩見貽次韻一首
家風五字作長城四至何曾慕九卿問舍山林端欲老
分符湖海尚叨榮北南二阮俱貧士大小兩馮慙頌聲
獨羡書成鄭夫子會令千載意分明
次韻萬廷老見貽一首(時共語於梅花亭上)
梅花村上駐歸帆知有幽人住此菴誰遣疎香随柁尾
故憐春色在枝南溪前水落沙痕出門外山横雪意酣
詩似何郎情不淺更留會處後來談
次韻王柱史題密印師竂一首
巖下風清進竹凉道人身共翠梢長饑腸欲和春泉響
鼻觀先參煮菜香何處人間有癡黠不將身外較閑忙
鄰家柱史哦詩夜未厭敲門月到墻
留題呂宣義知命小園一首
雖無萬竹等封侯半畆清隂趣自幽菘韮未能供早晚
菊蘭聊欲記春秋歸來久巳同彭澤休去寧須問石頭
短褐飄零嗟我老他年未往亦風流
登學宫城墻眺望寄曾宏父
寂寞無氊老鄭虔登臨此日意茫然雲開孔渚炊烟外
春到西城戰血邊江草喚愁無畔岸官梅動興得清妍
南風藻思傳家舊好寄東風御柳篇
同諸曺泛舟城南曾守饟酒示詩次其韻
十年溪渚夢經行更借風烟作眼明官身擬赴鷗鷺約
小敵忽逢詩酒勍今者不樂愧幽子日後欲醉無麴生
五馬會尋芳草路肯教綠葉便隂成
題章右推砥齋一首
今古時清罰亦清由來讞獄賴儒生將軍誤怪獄吏貴
廷尉今稱天下平萬態詎容逃水鏡此心真欲似權衡
公家世德高門閥更看隂功踵令名
題道場山一首
雲亂修堂水不如妙香随處滿空虚頭陀浩劫衣塵在
回向此生心地初涉世情疎終簡懶愛山緣重費消除
道人勸我發深省相對五更聽粥魚
莫師文以訪弟調官巴川用周子醇韻作詩贈
行
三刀昔夢劍東州援筆今看峽倒流晚歲拾遺長憶弟
異鄉王粲忍登樓微官等是身懸寄平世何曾道阻修
他日歸飛兩黃鵠伴儂苕渚共𢋫酬
次韻邵子非見貽一首
夢想丰神不記春相逢欲看夢中因安知晚歲歸吴客
却見當時入洛人(僕崇寧間與子非同學校今始相識)賦似文園真有氣
詩非子建諒誰親會須剪燭西忩語莫怪床頭酒事頻
從子非登月波樓戲用前韻并簡何子楚
洗醆初嘗麴糵春一樽相屬是前因忽驚萬頃月波上
相對九霄風露人十載京塵如夢破半生鷗鳥巳心親
他時喚取何郎到要遣官梅動興頻
寄燕山帥幕家姪季高一首
疇昔江湖自在身而今騎馬犯邊城寧無楚尾吴頭夢
歷徧燕南趙北春壮士似渠終有遇衰年如我尚誰親
屈州抑縣不伸里老此嶔崎可笑人
禹廟一首
苗山風馭日翩翩人道桐棺葬此巔今事獨聞鵶種麥
故村不見鳥耘田遠憂邊塞清無日更望倉箱屢有年
收攬封疆歸禹貢忍看兵氣汙山川
謝會稽守翟内相臨學行鄉飲酒之禮
清曉傳呼振戟衣泮林雲日炫旌旗風塵貼妥投戈後
色笑雍容勸學時先世流芳今有繼聖衷圖舊正疇咨
王褒願草得賢頌可但中和宣布詩
次韻方允廸祕監會稽相遇懷吴興舊遊二首
故山疇昔奉英遊老去功名失路頭江海一官如許冷
田園三載不知秋謝公塘外千峰紫何楷廬邊一径幽
心折少陵存殁句恨無酒力破勞愁(舊遊方時敏吴亦虚皆巳物故)
又
鑑湖列嶂自天開雲色嵐光入酒杯忽遣同遊有陶謝
故應交契擬陳雷他鄉日日典衣醉公事時時牽馬來
要買扁舟窮勝絶共追樵径晚風回
檇李從允廸借居鸕鷀源上沈必先侍御有詩
寵其行次韻并呈二公二首
飄零暮景今如許慙愧高人久卧廬好客兒童捴歡喜
多情草木自扶疎百年夢幻真何有一壑風烟尚借居
寄謝南臺溫御史此身休戚正關渠
又
向來多病更多憂命與誰謀出怨仇坐念甘泉方避暑
不知楚澤又悲秋長蛇肆毒心猶在戰馬何時鞚暫休
横榻故人身衛主素書能復訊儂不
再用韻呈允廸祕監江子我郎中二首
二紀風埃長作客了知身世是蘧廬老來詩酒多無味
亂後交親未肯疎曾見雄風追楚賦尚堪雌霓讀郊居
願公先卜嵌巖隠秦利寧忘鄭國渠
又
異時畎畆不忘憂避俗今猶若避仇直指威聲曾震嶽
封章義氣欲横秋詩成故客知無敵酒盡憑誰為起謀
歲晚相逢山在眼從公脚歷頗能不
次韻必先侍御和鄭維心憶梅并寄維心
紫梅溪上春先到餘不沙邊草未芳五字真曾賦桑落
四絃猶憶調楓香雪中孤豔應愁絶竹外斜枝不掩蔵
永望佳人在空谷此時幽獨未須傷
再用韻寄沈次律學士
溪上青雲覆短墻杖藜誰共掇幽芳忽驚候館梅花破
想見山齋竹葉香倦客鬢絲今點染使君心事獨韜蔵
何當歸赴春盤約苦苣嘉蔬未足傷
次韻維心賦次律見一亭二首(次律自號柯田山人)
向來金埓與銅山可是無由未得閒紙上功名追逸景
鏡中心事迫摧顔溪雲慣作多時別隴月今迎一箇還
始信柯田棃棗地不令榛棘有遺删
又
循除春水漸淙淙心静魔軍久巳降未省芳菲誰是伴
不妨鶯燕自成雙眼中濁酒傾如海門外清溪欲擬江
會見扶藜添一老共聽疎竹響風窗(僕所借德清僧舍居有竹林流泉之)
(勝恨未得見也)
次韻維心赴次律賞芍藥一首
巖前紅藥媚深幽更為餘春一笑留疇昔鄒枚俱倦客
而今陶謝得同遊真香雨裛來無盡妝艷風熏喜欲浮
未羡木奴千戶比主人原是醉鄉侯
次韻維心贈葛魯卿待制求花栽一首
此日寧無健步移春前行近看花時故園樂地今餘幾
小縣風光客不知剰買名裁令亂眼却嫌芳思只撩詩
屬公歸賦丹青手問圃尋農獨我宜
盧叔才相過夜話戲成一首
七年詩酒恨難同未省相看作麽容多病襄陽長瑟縮
苦心冬夜更龍鍾巳知昔者非今者莫問渠儂勝我儂
手剪西忩深夜燭細聽吴語話心胸
寄雲門長老持公一首
夢境清遊記昔曾而今雙鬢巳鬅鬙此生有分尋雲水
到處逢人說葛藤紫芋波稜真在眼青鞋布韈未輸僧
會投枯木堂中老只恐詩情罷不能
次韻宋希仲貽故人虞仲容一首
亂前交舊今餘幾道故傷時得涕零門外溪山無頼碧
眼中鬚鬢可憐青十年持槖氣横出三斗朝天心獨醒
却喜元龍豪放在不妨下馬索銀瓶
送希仲出守三衢一首
臨別溪山眼重開秋風揚旆更悠哉平生氣槩今逾壯
一郡清平欲挽回喪亂有誰談舊事論思此日要真才
公行勿亟朝天路帝有甘泉密詔來
次韻寄懷王元渤舍人一首
倦飛鸞省戢脩翎乞與雲山作卧屏醉裡書床堆束筍
夢餘楸局見稀星君心儻似當時赤吾髮應無耐久青
老去尚堪驅使在會持歸檝到溪亭
林懿成檢正見貽次韻謝之林乃同年
集英唱第偶追攀老着青衫獨汗顔富貴逼公那得謝
雲泉招我久應閑鸞臺着展經綸手鼇禁行趨供奉班
黃髮故人空跂想應無春夢到林間
將如會稽用允廸韻留別子我諸公一首
對酒休悲落木秋霜花猶足當傳籌每憐別賦空多感
晚信離騷併是憂盞底聖賢何足論眼中涇渭正争流
時危忍袖經綸手行見聘書如鶴頭
送方務德提幹赴官浙西一首(時同在鸕鷀源)
二十年前湖海舊而今人物粲琅玕文章自襲家風美
骨相仍無容父寒會有忠誠能貫日不應漫浪嬾為官
他年鵷鷺行中見儻似鸕鷀源裏看
次韻沈必先尚書見別一首
翩翩旗尾破新晴頗似龍駒脫在坰再上封章辭雨露
故令高節煥丹青卿雲媚日懷仙隠白鷺迎舟宿晚汀
預想山齋春酒熟可無殘夢到南屏
次韻傅子駿右司見貽一首
大旆華鑣晝掩扉松門沙步帶山圍循除漲水春來急
釋嶠孤雲懶後歸試看青鞵緣磴道不妨野服坐苔磯
應嗟客路風塵暗遶樹驚烏未得依
次韻無言兄卜築二首
求田問舍豈徒為晚悟前言不我欺地占玉杯初應卜
門臨苕水宛分枝鄉關怪客歸何早聖主思賢降不遲
磊落胸中三萬字不應無意拯時危
又
石枕方床綠浪籐清談散帶似懷冰蔬盤尚雜水中蟹
肘翣莫揮瓜上蠅五斗為貧真世業一㕓歸隠豈人能
冥鴻萬里今何慕應笑饑飛側翅鷹
張仲宗判監別近三十年經由餘不訪余有詩
次其韻
亂前猶省當時事亂後渾如隔世人得見昇平且歡喜
莫將心念到亨屯銜杯儻辦中山醉覓句誰如小庾新
三十年前癡半黠相逢終不忘天津
次韻沈次律家並蔕芍藥一首
習家池館酒如淮為破幽人一日齋前廡芳菲駢蒂萼
後堂鶯燕嘯朋儕忽驚暗綠將成幄却喜雙紅欲綴釵
草木會為門戸慶而今蘭玉巳當階
次韻牧菴禪師持公見貽一首
䄂㡳摩尼直萬金半生空探九淵尋波離懴罪何名罪
老可安心不見心碧澗寒泉流自古齋厨煮菜味常今
牧菴巳斷人牛跡純白何妨黑半侵
次韻鄭禹功見貽一首
當年負笈京華客振臂論交法從班何武誦經來蜀郡
士龍持論出雲間杯觴引滿風流甚歲月驚心昨夢還
短檝未妨相訪覓要看拄頰面西山
次韻徐季山學正釋奠先聖之作
闕里躬祠通古昔昇平禮樂信光眀威儀復見周多士
迂鄙何求漢兩生佩委霜侵裳繡冷庠開風振戟衣鳴
使君肅穆神心格更看雍容佐國衡
次韻吳興守到官見貽一首
步武初辭玉筍中旌麾疑是到珠宫窗間巖岫争如入
筆下雲烟洗不空千里喜深車後雨一堂仁浹扇時風
賓筵浪許陪真賞㡳用蹣跚一秃翁
次韻吴興守雨中即事一首
雨檻風簷欲墊巾護花常恐減青春融怡巳復生頳頰
料峭真應恕老人睡鴨吹香空結篆遠峰攅碧似凝顰
野棠泪濕愁如許半面徐妃不受勻
次韻春日書懷二首
居士而今有㡳忙生涯草草度年芳平林漸見蔫紅委
野店初聞煮酒香尚有佳人來得得不甘春事去堂堂
勝遊早晚追千騎更看揮戈駐日光
又
水面紅雲次第鋪東君未肯向人疎興高碧嶂千尋外
春在黃堂一笑餘只怕玉醅浮醆斝不嫌花片落襟裾
公歸行侍甘泉宴留得新詩酒不如
次韻吳興紀事一首
懷紱初辭玉帝宫白蘋洲在亂雲中勸耕漢守宣恩詔
賣劍吳儂襲古風花好未應慚洛浦酒香何羡過新豐
他年圖畫賓筵勝錦瑟傍邊有病翁
次韻九日四首
九日佳名今古重鳳城秋色正眀樓厨供清釀香浮袂
恩賜黃花憶滿頭(魏帝九日以菊花一束賜鍾繇)千里風煙殊未惡五
亭吟嘯不應休眀年歸覲酬前賞倘念衰翁尚四愁
二
懷紱欣臨柳惲州據床寧羡庾公樓雲横浦溆無重數
花遶巖巒最上頭詩遣羊何聊共和語驚陶謝未知休
自緣風物撩人意不為閑情作許愁
三
蒲團趺坐冷知秋笳鼓聲傳出郡樓(聲一作風)閱世夢中知
是夢說禪頭上更安頭邦君化得俱吟詠居士年應賦
莫休只恐官梅能動興從梁江草喚人愁
四
向來風韻煩清秋氣壓元龍百尺樓倒載時時憶池上
朝回日日醉江頭甘泉正念論思舊輔郡仍推譽望休
勃窣媻姗老歸客頼公與酒得澆愁
次韻雪中聽琵琶一首
燕堂曾許陪真賞似識唐昌一樹花鶴骨松身公耐雪
龜腸蟬腹我羞茶星弰萬點疎還密月帔千尋整復斜
要趁回風看舞態莫令矯恨入琵琶
題毗山吴約仲曠遠亭一首(唐吴筠詩平湖曠以遠吴子及取以)
(製名芮國器為之記山盖吴筠舊隠當時語曰吴筠碑樸古竒稱其文辭之美也余未冠與約)
(仲諸友讀書此山)
追思五十年前夢山&KR1062;平湖水次門白鷺未慙公子貴
青松不屈大夫尊文辭樸凸推鼻祖標致孤高到耳孫
更喜新亭名意好吴郎清峻芮郎温
苕溪集卷五
