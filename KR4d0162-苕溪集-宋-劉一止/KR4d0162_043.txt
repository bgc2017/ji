苕溪集卷四十三宋劉一止撰
外制
范璿王鉌左司郎官潘特諫魏良臣右司郎官
勅具官某文昌政事之本分曹設屬序於左右宰士總
其凡彌綸(闕)軼以佐其長以告於上而予奪罷行之其
任顧不重耶爾璿静默邃深惟義之守爾鉌安恬樂易
遇事必為爾特諫行顧其言有長者之譽爾良臣才周
於事有健敏之稱或以序遷或由選擢周官有云以倡
九牧阜成兆民盖六卿之責也爾則與焉其思以稱此
無羞朕命可
周綱檢正晁謙之檢詳
勅具官某二省基王命之地右府本兵柄之嚴爰建属
僚總司出納庶幾習熟聞見為大用之階爾綱守道不
違持心近厚敭歴中外藹然休聲凡政令之事爾其審
觀無使頗僻爾謙之名卿之胄學有家法徊翔省寺見
謂明敏凡疆埸之謀戰多之賞爾悉關决以協事功其
各究乃心職思其稱朕於此觀能焉可
周葵殿中侍御史
勅具官某治疾以苦口之藥疾已而藥可捐治身以苦
口之言身修而言有味君子以是知言之不可忘也爾
頃以文行為朕識擢既居御史知無不言言皆有益比
其去也朕心思焉兹用詔除復畀言路上有仳政朕所
樂聞吏之多奸惟爾勿貸但朕以治已之道治人君子
進為小人退聽天下蒙福其庶幾乎可
何鑄監察御史
勅具官某御史三院共總憲綱而六察糾政令之稽遲
以佐朝廷之賞罰其選惟遴爾執義蹈禮藴藉深厚見
之事業必有可觀肆朕命爾為耳目之官往其懋哉尚
有後渥可
韓珉江東運判
勅具官某江左地重勢臨三吴師屯列營取給漕食爾
謹身奉法恪勤勿懈輸將之職公論謂宜至於省察吏
姦訪求民瘼此部使者所當自任毋煩訓言可
周三畏大理卿
勅具官某昔者謂廷尉天下平特以持平之難也天下
之冤至於廷尉而不得伸則控告無所矣夫豈容於不
平爾迴翔諫寺有年於兹議法不私處心近厚人無間
言是用正位九卿以旌爾勤嗚呼張釋之于定國何人
哉爾其盡心奚遜之有可
向宗厚吏部郎中
勅具官某時廵以來典籍散逸選曹品式幾亡勤守雖
有憶之文稍從編次而予奪之例出入尚多以爾執德
清夷宅心堅正踐更中外譽處甚休我圖老成俾還省
戶夫豈特重三銓之寄亦庶幾清列宿之行益懋爾猷
毋俟多訓可
李迨京畿都轉運使
勅朕慨念舊都中更戎壘封圻千里田野蕭然比命邇
臣往司管籥可無膚使省觀民風具官某才足以應時
須智足以周事變薦膺選任名實具孚朕簡求侍從之
良增重轉輸之寄布宣至意有若親臨歛薄施豐惟其
僅足嗚呼爾無以鍼砭為遠惟拊摩之是先爾無以斧
柯為功惟萌芽之是察勉修厥職以副朕心可
環慶帥臣趙彬遣敦武郎張允弼進本路圖籍
等特與轉兩資
勅具官某爾奉章詣闕䟦履修塗有嘉其勤進秩二等
服此光寵益勵厥修可
趙令衿福建提刑
勅具官某法弊於吏所從來久楚漢之法非亡也而或
為之上下其手輕重其心則雖曰法存不已廢乎爾宗
胄之良見謂清審出入中外多所踐更攬轡一方其為
朕察其所由然者一切以柱後惠文彈治之俾民自以
為不冤則為稱職爾其毋怠可
王述監永通監日欺隱官物累年不行送納特
降一官衝替
勅具官某爾受郡國羡財入於泉府乃敢稽違不以時
上原情議法罪其可迯貶秩免官茲亦恕矣可
吴偉明除直秘閣應天府路提刑
勅具官某梁宋之區封圻千里創殘十稔版籍始歸比
命邇臣往司留鑰可無膚使省觀民風以爾静正寡言
循良近古輟從治郡易畀列臺考之于詩盖忠信之人
是任授之以職惟刑辟之事是專刑乃期于無刑訟必
使之無訟何以臻此爾其懋焉庶幾慈惠之風不辱(闕)
華之命可
陳遠猷除四川轉運副使
勅具官某全蜀之饒弊於兵賦兹有年矣朕心憫焉簡
求忠厚之臣往任轉輸之寄爾通才識變敏識絶人更
踐煩劇厥有聞譽輟從帥幕就畀使軺饋師牧民悉惟
汝責通融之妙其必有方非朕所能知也知汝責而已
尚其勉之可
曾楙知潭州
勅長沙居湘川之奥人豐土闢南通嶠嶺唇齒荆雍分
閫之任朕不敢輕具官某篤寔純明䟽通將略名德之
懿表于縉紳早辭法從之班久袖經綸之手時方謀帥
允属老成兹朕付爾荆湖一都會之雄封疆數千里之
廣惟所節度有兵有民勉思其艱以圖其易威德兩濟
時乃之休可
仇愈除寶文閣直學士陜西都轉運使
勅朕惟三秦之地雄視九州臨遣漕臣自昔任重矧兹
王略始及舊疆必求忠信之稱往布惠綏之實具官某
才能卓偉問學淹該識每洞於幾微刃可施於盤錯眷
關隴乖暌之久属干戈蹂躪之餘餽師牧民觀風問俗
澄清攬轡非汝孰宜陞内閣之崇資增使華之重寄送
之以禮式勉其行嗚呼爾惟参术之是施勿攻以毒爾
惟稂莠之是去勿剪其良服我訓言益思其稱可
向子諲轉一官致仕
勅樂于進為則以逢時是幸安於静退則以得去為榮
鐘鼎山林各存志慕朕又烏能必以官職之事累之哉
具官某修潔博習甚敏而文勵行砥名自殊肺腑閱歴
多故勤勞百為頃辭法從之班出領輔藩之重浩然請
老去不待年結社香山豈特棲心於澹泊角巾東路殆
將卒歲以優游賢哉大夫自此遠矣進官一等用寵其
行服我訓辭益綏壽祉可
吕頥浩贈太傅
勅砥節礪行者為臣之能事追往厚終者有國之大經
矧惟耆艾之英實受股肱之託可無愍册以寄予哀具
官某氣禀純全學探藴奥通出將入相之略有經文緯
武之才慷慨百為周旋三紀衮衣赤舄再登揆路之崇
玉節琱戈屢即齋壇之拜事書勲府名在史官辭富貴
而勿居處山林而寄傲比欣入覲旋復戎行慕赤松之
高蹤返東蒙之舊隱僅踰浃日遽殞元身念一老之不
遺固中心之是悼肆頒徽數正位上公惟誠意之可通
尚光靈之未冺可
苕溪集卷四十三
