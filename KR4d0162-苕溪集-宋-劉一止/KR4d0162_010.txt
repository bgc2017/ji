苕溪集卷十宋劉一止撰
講義
下武
經緯天地曰文文所以立德戡定禍亂曰武武所以濟
功以武繼文者以功濟德也周家之興太王肇基王迹
王季其勤王家文王克成厥勛非無功也以德為主武
王於此將以昭三后之功顧必有聖德然後能集天命
則功不期昭而昭矣大明之詩曰文王有明德故天復
命武王此詩曰武王有聖德復受天命然則天命所在
在兹德也所謂德者宜若在我而詩以謂天之復命武
王乃自於文王之有明德何也盖天方授周則世有哲
王以相纉述克就大業豈人之所能為哉詩曰篤生武
王保佑命爾燮伐大商推本言之則武王之能昭先人
之功也抑天而已哲者知之加乎人主所為不如是不
足以昭德塞違臨昭百官也先王以是造始後王以是
續終故曰下武維周世有哲王也書曰兹商多先哲王
在天所謂在天言其神也於三后言在天則知武王所
以配之者以聖德而已惟武為足以繼三后之文惟聖
為足以配在天之神故曰三后在天詩言命此文王于
周于京則天為將命文王君天下於周京之地武王之
作鎬京於是配行其德焉故曰王配于京夫孝者善繼
人之志善述人之事曰世德作求者盖作而求先王之
欲善繼志者也曰昭哉嗣服善述事者也書曰其在四
方用丕式見德老子曰常德不式為天下式君人者孰
不欲天下之丕式哉上無以配天命則下無以立信於
民下無以立信於民則欲其式之也難矣故曰永言配
命成王之孚成王之孚下土之式孝子不過乎物所謂
則者性之物則而已故曰永言孝思孝思維則曰媚茲
一人則道足以媚上下曰應侯順德則德足以應民物
易曰天之所助者順也人之所助者信也履信思乎順
是以上天佑之武王所以得天人之助者以此而已夫
然故百姓與能而天降之福焉非徒與之又將來賀非
徒賀之又將奔走而佐助之曰昭兹來許則許其能昭
先人之功焉百姓與能者也曰于萬斯年受天之祜天
降之福者也曰受天之祜四方來賀非徒與之又將來
賀者也曰于萬斯年不遐有佐非徒賀之又將奔走而
佐助之者也孟子曰得道者多助失道者寡助多助之
至天下順之况其近者乎寡助之至親戚畔之况其遠
者乎嗚呼昭先人之功至於四方奔走而佐助之斯真
有道矣驗於詩書以四方則無思不服以諸侯則不期
而會鷹揚之師起於渭濱獻獒之貢及於西旅微盧彭
濮稱戈而輔九夷八蠻通道而至侯衛駿奔而奉祀巢
伯來朝而嚮方則其奔走來佐可知矣竊嘗原詩之意
所以臻此有兩言焉哲見於外孝存諸内而已何以言
之自昔創業守文之君未有不本於哲世有哲王非特
周也酒誥曰在昔商先哲王迪畏天顯小民經德秉哲
無逸曰自商王中宗及高宗及祖甲及我周文王兹四
人迪哲然則其來尚矣於此欲以昭先人之功顧非哲
不能也中庸曰武王其逹孝矣乎又曰武王纉太王王
季文王之緒壹戎衣而有天下身不失天下之顯名尊
為天子富有四海之内宗廟饗之子孫保之於是詩見
焉然則得天與民顧非孝不能也不然是詩何以首言
哲王屢言孝思也哉
立政
明王立政不惟其官惟其人則政之所由立也無他道
焉得人而已是道也三代共之莫不皆然而周公於成
王又告戒熟復若是其至者以用人之際不容於或失
也國之強弱以之國之治亂以之國之興亡以之然則
如之何亦曰審擇而已審擇之要必自近始王左右之
臣其近者也所謂左右之臣者常伯也常任也凖人也
綴衣也虎賁也常伯庶官之長所謂在位者也常任任
事之臣所謂在我者也凖人非伯非任王所取以為凖
者也綴衣則内侍之類皆舉矣虎賁則外衛之類皆舉
矣是五者宜王之所尤審擇而周公之所當先告也故
曰王左右常伯常任凖人綴衣虎賁抑嘗觀夏之事矣
宅乃事宅乃牧宅乃凖所謂三宅者是也抑嘗觀湯之
事矣用三有宅曰三有俊者是也以夏商之事為未至
也又以文王武王克知三有宅心灼見三有俊心告焉
所謂三宅者居常伯常任凖人之位而既用者也三俊
者有常伯常任凖人之才而將用者也在夏之君則居
之而安矣故曰宅乃事宅乃牧宅乃凖其商之君則用
之而就其事稱之而就其才矣故曰用三有宅克即宅
曰三有俊克即俊在周文武則又能克知灼見其心故
曰克知三有宅心灼見三有俊心所謂強弱以茲者何
曰古之人迪惟有夏乃有室大競則以無其人為不競
也非強弱以之乎所謂治亂以兹者何曰其在商邑用
協於厥邑則以無其人為不能協厥邑也非治亂以之
者乎所謂興亡以之者何於文武曰以並受此丕丕基
則以無其人為不足以共興起也非興亡以之者乎強
弱也治亂也興亡也其因則人而其成則天得天在乎
得民得民在乎得賢故夏之尊帝商之丕釐周之欽事
皆以有是三宅三俊而得乎民得乎民盖所以得天也
非特左右之臣也自王庭以及乎都邑之臣自諸侯以
及乎夷狄之官皆以得人為本自三宅至百司庶府王
庭之官也自藝人至於尹伯都邑之官也司徒司馬司
空亞旅諸侯之官也夷微盧烝三亳阪尹夷狄之官也
内之王庭外之都邑遠之諸侯又其遠之於夷狄皆得
常事之士以充其任此文武所以並受大業之基也三
代之政皆以得人為本則為成王以繼其後者當何如
哉益求人以自輔而已故以庶言庶獄庶慎則戒之以
思成德之彦於立政立事則戒之以其惟吉士又戒之
以克用常人然後内足以相國家而成文武之業外足
以詰戎兵而陟夏禹之迹也然既曰成德之彦矣既曰
吉士矣又終之以繼自今立政其惟克用常人何也是
篇語名官之意皆取其有常德焉曰常伯常任凖人則
非有常德之人不可以居是選也常之為義大矣哉荀
卿論曰天有常道矣地有常數矣君子有常體矣君子
道其常小人計其功中庸曰庸德之行庸言之謹有所
不足不敢不勉有餘不敢盡皆取諸常也恒卦之象曰
雷風恒君子以立不易方至於不恒其德或承之羞則
其失見於九三常有之次五曰天地之常君臣常也至
於月不常臣失幸也則其咎見於次曲都人士謂有常
以齊其民常武言有常以立武事語曰人而無恒不可
以作巫醫緇衣曰人而無常不可以為卜筮然則取諸
人以立政也其可以無常乎曰吉士曰常人其揆一也
此篇曰庶常吉士臯陶謨曰彰厥有常吉哉則知吉士
未始不有常德而常德所以為吉士焉耳雖然得常吉
之士矣有一憸人間之則政亦無自立焉是書告戒尤
詳於君子小人之際曰用憸人不訓於德是罔顯在厥
世又曰其勿以憸人又曰時則勿有間之言憸人不容
有也盖君子小人並立於朝廷之上而小人者以其類
至矣此無他君子之道剛小人之道柔君子未嘗謀小
人小人必謀君子也夬之為卦以五陽決一隂故曰夬
決也君子道長小人道憂也夫以五君子決一小人不
曰小人道消者小人之道不得行焉非無小人也小人
之道消也在泰之時上下交而志同雖有小人惡得行
其道哉若乃君子乘小人釁則小人之道憂而已矣惟
其有憂則將謀之雖以一小人之寡或能為衆君子之
害正復有待焉耳此所以不容有也故曰勿有間之
說命下
自王曰來汝說以下高宗以師道命傅說自說曰王人
求多聞以下傅說以學告高宗自王曰嗚呼說四海之
内咸仰朕德以下高宗知說所以教而更命之說拜稽
首曰敢對揚天子之休命則傅說知高宗所以命而終
成之也君奭曰在武丁時則有若甘盤則高宗嘗學於
甘盤而不終其業矣無逸曰舊勞於外爰暨小人作其
即位爰知小人之依則遯於荒遠而險阻艱難備嘗之
矣其所以有望於傅說者盖困而知學焉酒醴不能自
發有以發之者麴糵也猶才不能自逹有待於逹之者
歟羹不能自和有以和之者鹽梅也猶德不能自成有
待於成之者歟曰交修予罔予棄予惟克邁乃訓則許
之以受教而不拒也說於是乎可以語學學之道莫先
於求多聞求多聞所以學古也不通於古則處經事而
不得其正蒞變事而不知其權亦惡能有所建立哉非
特不足以建立抑將墜先王之緒而不克永久也故曰
王人求多聞時惟建事學于古訓乃有獲事不師古以
克永世匪說攸聞惟學則知道知道然後樂循禮故曰
遜志學如不及猶恐失之故曰務時敏學自外至故曰
厥修乃來至是則日知其所亡月無忘其所能故曰道
積于厥躬不足則學有餘則教故曰惟斆學半記曰教
學相長此斆學半之謂也始於學終於教學不可已也
故曰念終始典于學積善在身猶日長加益而人不知
故曰厥德修罔覺湯之於伊尹學焉而後臣之故不勞
而王然則高宗之務學可不以成湯伊尹之事為監乎
則說當式克欽承以輔王之學非特克式欽承也又旁
招俊乂列於庶位以成交修之志焉高宗於是乎知識
所以教而更命之所以更命之者先正保衡俾厥后惟
堯舜憫一夫之不獲其自任以天下之重如此又其效
至於佑我烈祖格於皇天則今安得有愧於是乎罔俾
阿衡專美有商克紹乃辟於先王永綏民則非特說無
愧於阿衡我亦無愧於先王矣是乃說所以教而欲成
之之意也故曰敢對揚天子之休命竊嘗論之事不可
以不師古苟師古不可以不務學苟務學不可以不隆
師古之賢君所以能大過人者無踰於此三言者矣且
君之於臣也豈特臣之而已哉有不得而臣者則友之
費惠公曰吾於顔般則友之矣王順長息則事吾者也
有不可得而友之者則事之子思曰古之人曰事之云
乎豈曰友之云乎曰事者師焉而已矣經曰能自得師
者王謂人莫已若者亡傳曰其君賢君而有師者王其
君中君而有師者霸然則固不可以無師也黃帝學於
務成禹學於西王國湯學於伊尹文王學於疇子斯武
王學於郭叔周威公學於寗越齊小白學於管仲魏文
侯學於子夏晉獻公學於祖朝燕昭王學於孫臏何必
高宗古之人皆然至於功德有遠近成就有大小所學
有賢不賢則繫乎人而已然則固不可不學也嘗觀堯
舜之為君禹臯陶之為臣都俞吁咈共濟於一堂之上
宜必有甚高難行之法度不可逮及之謀謨更新一時
焜燿來世不然何以得聖君賢臣之名於霄壤間哉及
考書之所載不稱其能作古而稱其能稽古曰若稽古
帝堯曰若稽古帝舜曰若稽古大禹曰若稽古臯陶君
臣之間皆稱稽古焉然後知雖聖帝賢臣未有不本於
師古所謂學者學此也所謂教者教此者也詩曰不愆
不忘率由舊章書曰無作聪明亂舊章然則事不可不
師古明矣由得師以務學由務學以師古以至於建立
無愧乎先王此高宗之所以為賢君者也孟子曰大有
為之君必有所不召之臣欲有謀焉則就之其尊德樂
道不如是不足與有為也嗚呼所謂大有為之君盖不
世出然而無是君則已苟有是君未有無其臣焉此殆
若符契之合故曰必有所不召之臣高宗即位之初精
誠感格夢賚良弼得說於傅巖置說於左右以版築之
賤位冡宰以人臣之卑處師道君任之而不疑臣居之
而無畏此非有神契默會惡能臻於是哉文王之得臧
丈人高宗之得傅說原其遇合盖有異於人矣宜其相
得之深無所疑畏焉然說之始對高宗曰疇敢不祇若
王之休命者彼以臣之事責我也卒曰敢對揚天子之
休命者彼以師道望我也謂之對揚則若與為敵焉有
道之士處辭受之間無可苟也且當其任不辭其責有
是實不辭其名孟子之於齊王且將以師道自居也而
况有高宗之君乎湯之於伊尹學焉而後臣高宗之於
說臣焉而後學其事雖殊然其成功一也
苕溪集卷十
