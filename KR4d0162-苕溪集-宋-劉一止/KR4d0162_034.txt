苕溪集卷三十四宋劉一止撰
外制
都虞侯郭永王金劉干等遇明堂大禮合該換
授忠訓郎
勅具官某爾等各在赤籍積日累勞易畀官聯是為舊
典往秪厥事以稱茂恩可
成忠郎楊青軍中失火降一官
勅具官某爾居師屯不戒扵火自速咎戾其又奚言姑
禠一官俾知循省可
忠訓郎魏存謀要打劫降五官
勅具官某爾為田官不能謹身容納匪人與通姦利貶
秩五等是為寬恩可
杜琳降官
勅兵法曰令素行則人服令素不行則人不服一軍之
中如身使臂臂使指上下内外罔敢差池一有不嚴則為
亂階漸不可長具官某早以材武見推輩流命統偏師
列屯以守而乃奉令不恪遣卒越疆規求錐刀旋至亡
失大將言狀朕不敢私姑貶階官以戒來者是謂寬典
其務省循可
郎誠以妻父朱弃奉使未回恩澤補承信郎
勅具官某信使出疆淹時未返惕然興念厚恤其家爾
惟外姓膺此命秩其知自飭以稱寵榮可
寇忠陣亡贈承信郎與一子恩澤
勅具官某爾奮於行陣固敵是求令爾殞身朕實有愧
寵以命秩並錄其孤魂而有知歆此至意可
顔魯公遠孫師與補右廸功郎
勅具官某朕遭世中否思古興懷眷唐室之多賢壯平
原之大節英風可想恨不與之同時遺像儼然至今猶
有生氣訪求遠裔僅齒齊民肆加異恩寵以命秩錄功
臣之世朕無誚於周詩對前人之光爾尚存於家範可
劉大中落職依舊宫祠
勅含齒之類共知篤於愛親垂髫之童亦復羞稱不孝
豈有居儀刑之重任爲名教之罪人民罔具瞻朕有逸
罰具官某頃由過聽擢在要津猥以小才遂當大用忘
所生之天属視厥父如路人炊烟不同寢疾弗問事皆
有狀聞者寒心人誰無親誠所切齒覽彈章之沓至知
公議之靡容其鐫秘殿之崇尚即真祠之舊噫始終之
遇朕猶屈於彛章喜懼之年爾盍圖於改事可
林子堯等補保義郎係從賊黨出首自新
勅具官某慶賞之設非但勸善苟知過而自新則亦在
所錄焉盖忠厚之至也爾頃䧟非類晚而悔之轉敗爲
功審於自擇寵之命秩其尚知榮可
殿前司托試到舊行門孫佐王節周宣李勝等
武藝與換敦武郎
勅具官某爾以虎士警衞周廬易畀官聯是惟舊典服
此休命無放厥勤可
王庶落職宫祠
勅朕履兹艱虞靡敢寧處惟是二三執政任之不疑庶
幾左右宅師用底於治脫或懷徇私之志無憂國之風
論日以乖朕將安頼具官某曩更中外粗閱歲時召自
藩維服在近密授以樞機之柄俾參帷幄之籌所冀同
寅以克有濟而乃大言惑衆小智飾奸既陳立異之辭
旋有壊成之意倘謂和戎之非策則雖執義以何慚乃
因知已之莫留始欲脫身而要譽第務死黨寧知有君
顧已照其肺肝尚曲全於體貎假之異數出殿大邦属
公議之既喧匪私心之敢貸其鐫秘殿往即真祠噫才
各有長爾豈無用任過其量朕則使然服此訓言毋忘
循省可
泗州兵馬鈐轄趙時奉命有勞轉一官
勅具官某爾搃戎之官厥職既修傳命越疆亦著勞效
進秩一等以示寵褒可
保義郎李全禦賊陣亡贈兩官
勅具官某爾以小吏奮身抗賊死不返顧彼爵崇禄厚
者能毋愧乎古語有之寧以義死不營幸生於爾見焉
進官二等用錫愍章尚其不亡欽此至意可
吳藹以妻父陳思恭陣亡恩澤補承信郎
勅具官某朕憫夫忠義之士殞身矢石不得終於牖下
也厚恤其家以及姻黨亦獲霑命秩其思所以稱之可
賈進賊黨自首補承信郎(史宣歸正轉承節郎換給付身詞云爾耻)
(於從偽自擇其明有嘉其忠超進官秩申以書命其尚知榮)
勅具官某爾審於自擇轉敗為功可謂忠矣錫之命秩
其尚知榮可
武平縣丞宗誠彦平虔賊有勞循一次
勅具官某鄰盗弄兵侵軼爾疆捍禦之勞達於朕聽進
階一等以示寵褒可
嘉州第四將官高貺犯賊罪降一官衝替
勅具官某爾不自飭䧟於吏議罪涉已私勿可追已貶
秩一等免所居官其自今戒哉可
權南豐廵檢高騰因本寨兵卒聶成等作亂勦
殺净盡轉一官
勅具官某卒驕倡亂威不素行非一日之積也錄爾倉
猝弭亂之功而略其不素訓整之罪兹可謂厚矣進官
一等其克欽承可
忠翊郎李侁元係尚書省額外都事陳狀乞比
換使臣出職吏部勘當申省狀内刮補添注
舉發到官虛妄特降一官依衝替人例
勅具官某銓曹天下之公不容以私凂爾不知畏以自
速辜聊示薄懲且戒來者可
苕溪集卷三十四
