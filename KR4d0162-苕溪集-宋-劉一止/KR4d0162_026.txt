苕溪集卷二十六宋劉一止撰
祝文疏語
春祭諸廟祝文
季春謹時春物既陽日直夫久戴勝降桑農夫力田婦
服懿筐神貺以時適兹雨暘守土為民敢替厥祥于以
告虔牲肥酒香
秋祭諸廟祝文
惟時仲秋百物順成秀且實其實離離黍稷嶷嶷將穫
積雨暘小愆民則怨咨吏當責若其成功吏亦何有繫
神德春秋祈報著于禮典守土職神其鑒兹修惠我民
毋爽忒自今以往釃酒炰羔燕此佚豈惟我民神亦庶
幾有飲食
冬祀赦祭諸廟祝文
展采崇壇秉圭奠璧風雲奔走各以其職皇帝曰嘻惟
時幽眀交相厥事同我慶成昭天漏泉沛澤均被賜命
有邦稱秩羣祀天子萬年宣室受釐亦惟爾神永有依
歸
赦祭諸廟文
皇帝以正陽之月復正大位肆赦多方稱秩羣祀我守
土臣用祗祓以告嗚呼天惟祚宋若周邦卜世卜年以
永無斁惟神各率廼職用奠方隅弭難消兵毋有不庭
為君民憂則神之有主民有報事尚勉哉
皇帝登極赦祭諸廟文
皇帝摠師靖難勤勞王家功大德備念&KR1318;數之有在審
謳歌之已歸廼以五月朔旦登受大寶天地交感日月
揚光赦令既頒澤及幽顯遠近臣吏下逮黎元扶老擕
幼手足蹈舞或至感泣願少須臾無死以觀中興豈惟
臣民神亦永有依歸各率廼職用勱相我國家其無斁
車駕廵幸祭山川文
皇帝南廵諸侯寵綏吳越寬政毁關薄歛已責德意甚
厚於是命有司修柴望謹故事也惟山川之靈各率廼
職用先後奔走勱相我王家妥安爾封疆則爾神亦有
光寵
誕皇子赦祭諸廟文
皇帝詔承丕緒卜年以永九廟儲休是生元嗣配天其
澤敷錫萬邦賜命守臣稱秩羣祀用祗祓以告
越州修城祭廟文
郡介居江湖之間環水為城山瀑暴集衝墊圮剥閱日
滋久襟抱虧䟱無所蔽障某承乏帥事甫見吏民問所
先務咸曰無城何以保民慮事量功所不敢後凡板榦
畚築之具土物遠近之宜分授有司㳙日剏始惟神其
相兹役使工不勞病期不愆素以迄有成惟神之休敢
不知謝
重修告成觀奉安聖像祝香文
伏以會稽鎮山陽明洞府昔聞䆳館上奉高真既圮剥
而弗圖懼欽崇之靡稱是用新絳闕通明之殿嚴紫清
睟穆之容爰擇吉辰具陳妙供臣有愚悃仰冀降衷两
宫蒙塵念絶幕之既久嗣聖既政曾奠枕之未遑外虞
猾夏之遠夷内有弄兵之密寇非穹蒼之悔祸豈人力
之能謀伏願眷我家邦錫時祉福回鑾並駕見二聖之
重懽弭難消兵衍一人之有慶
代太守謁廟文
某服天子命以有民社維日乙已臨視印章越三日丁
未用祗見于羣祀惟是愚暗拙䟱無補事功以為大懼
仰惟先聖先師寔寵靈之俾安厥我某亦不敢忘所學
祭句芒文
故事立春出土牛耕以于耕之早晚惟帝布令神實相
之尚左右民俾以為阜歲
儺祭文(太隂神)
刺史啣天子命有民社將壽民無妖凶惟時季冬日歴
虛危陽鬱未伸強隂負時百鬼憑依幸時不虞躁戾隂
肆跳踉上下嘘氣為疹使人寒燠求食嘔泄不知愧恥
刺史不得不為民憂是用考稽禮典索室驅疫旁磔于
四門之外擊戈揚楯廹逐以出屏之遐陬惟神卒相此
民其毋惠姦刺史將究聖天子涵養吹噓與物為春之
德
天寧節祝上皇回鑾䟽語
朔漢飛沙遠想鳴鑾之節首冬在候俛臨誕聖之朝惟
是舊臣敢忘善頌太上道君皇帝伏願明神薦祉鄰敵
革心佇龍旂早晚之還副蘭殿晨昏之慕
胡地風霜念属車之遠狩漢家歴數當嗣聖之中興緬
懷孝飬之勤爰罄誕彌之禱道君皇帝伏願夀隆箕翼
福固山河慶萬里之遄歸儼百靈之森衞
歲星屡易尚勤絶域之遊誕節俛臨益動故臣之感惟
時中外敢罄禱祈道君皇帝伏願壽與天齊福侔川至
儼百靈之警衞慶萬里之遄歸
徽宗皇帝顯肅皇后大祥就法慧寺修水陸道
場并齋僧䟽語
仙遊已邈永遠率土之瞻依祥祭甫臨難抑舊臣之悲
慕有嚴法會祗誦秘文用自竭于丹誠庶少資于冥祐
徽宗皇帝顯肅皇后伏願圖成妙果超證上乘至彼帝
鄉居先王之左右永兹世祚燕後嗣之子孫
天中節祝聖䟽語
九廟儲休三靈錫羡篤生上聖用啟中興占誕彌厥月
之祥罄億萬斯年之祝皇帝陛下伏願乾坤共久箕翼
比隆上恬下嬉燕周家之禮樂東漸西被奠禹貢之山
川
宗廟儲休克相纉承之始人神交慶属當震夙之辰爰
假妙因仰伸善頌皇帝陛下伏願丕承帝眷誕保皇圖
率土底寧歸謳歌于四裔後天難老卜歴數于萬年
天祚宋德將底于中興福孕宗祊篤生于上聖采天保
六章之義罄華封三祝之勤皇帝陛下伏願鞏固山河
比隆箕翼乃文乃武益光並受之丕基得壽得名克纉
無疆之大歷
苕溪集卷二十六
