苕溪集卷五十三宋劉一止撰
樂章
洞仙歌
細風輕霧鏁山城清曉冷蘂疎枝為誰好對斜橋孤驛
流水濺濺無限意清影徘徊自照何郎空立馬惱亂
餘香綺思凴花更娟妙腸斷處天涯路遠音稀行人怨
角聲吹老嘆客裏經春又三年向月地雲階負伊多少
夜行船
一頃疎梅開半就折芳條嫩香沾袖今夜何郎樽前疑
怪花共那人俱瘦測測輕寒吹散酒高城近怕聽更
漏可惜漢橋月明風露長是在人歸後
念奴嬌和曾宏父九日見貽
江邊故國望南雲縹緲連山修木遠憶淵明束帶見鄉
里兒曹何辱世味醺人折腰從事俯仰何時足可憐菊
下醉吟誰共徵逐我愛九日佳名飄然歸思想當年
邱谷夢繞籬邊猶眷戀滿把清樽餘馥援筆洪都如君
英妙滿坐芳傾屬月臺揮袖叫雲聲斷横玉
又
故山秋晚歎蕭蕭華髮霜林同色崖谷題詩追舊賞往
往蒼苔緣壁二士權竒一翁衰病努力攀笻屐佛香吹
過了知境是空寂别後風月佳時拄頥何事想東林
遙碧小砑蠻牋驚秀句天巧何曾雕刻倚馬宏才凌雲
逸氣路覺丹霄直三千牘就看君歸奏文石
又和陳元載中秋小集
燕臺暮集對秋容凄緊松隂羃羃徙倚欄邊臨翠壑千
頃風烟横出坐待冰輪天空雲散一色如蒼璧姮娥有
意為誰來赴今夕身世如許飄流佳時輕過乃他年
空憶我輩情鍾端未愧昔日蘭亭陳迹坐上何人驪歌
凄斷話别還應惜有心紅燭替人珠淚頻滴
又中秋後一夕泊舟城外
水烟收盡望汀蘋千頃銀光如羃霜鏡無痕清夜久惟
有驚魚跳出月在林中我疑天公歡飲仍如璧姮娥應
為後期償賽今夕遥想當日同盟山齋孤諷有新詩
相憶聚散難常空悵望萍梗飄流蹤跡明月明年此身
此夜知與誰同惜參横河側短篷清露時滴
踏莎行遊鳳凰臺
二水中分三山半落風雲氣象通寥廓少年懷古有新
詩清愁不是傷春作六代豪華一時燕樂從教雨打
風吹却與君擕酒近欄杆月明滿地天無幕
虞美人族兄無言赴召
浪花雲葉交加舞身近青冥路天知此客解騎鯨今夜
一江明月送行行從今直上鰲峯去應記經行處莫
將險語亂江聲却怕月中高臥彩虹驚
江城子送王元渤舍人將赴吉州日作此以
獻之
秋香巖下着樽罍少徘徊莫停杯來歲花時相望兩悠
哉看取修眉縈度曲真個淚界香腮船頭擊鼔月帆
開曉風催首應回景物撩人詩思不勝裁會有江山凄
惋句凴過雁寄儂來
臨江仙餞别王景源赴臨江軍
柳外雙旌斜照日怱怱去意難留大江滂畔老諸侯舉
觴仍氣槩覓句更風流遲暮不堪容易别溪聲為寫
離愁自從今日轉船頭他時扶杖叟獨立向滄洲
又和王元渤韻
落日西風原上好笛聲誰奏伊凉緩尋山徑掇幽芳平
生真自許江海老潛郎最愛杯中浮蟻閙鵝兒破殼
嬌黃使君醉裏是家鄉更追修禊帖一詠一傳觴
雪月交光
正五雲飛伏縞練纖裳亂空交舞拂石歸來向玉階微
步欲喚冰娥暫凴風使為掃氛驅霧漸見停輪人間未
識高宜真侣千里無塵地連天迥倦客西來路迷江
樹故國烟深想溪橋何處雲鬢分行翠眉縈曲對夜寒
樽爼清影徘徊端應坐有風流能賦
望海潮
垂楊深院啼鶯清晝東風細繞簷牙野色亂春嬌雲捧
日燕翻蝶舞交加溫詔下天涯早畫船飛檝疊鼓鳴撾
共挽旌幢緩留絲竹醉韶華江都自古豪誇正迷樓隨
絮月館吹花玉扆眷深金甌望重何人暗草黃麻歸接
堤沙宴上林風月紫闕烟霞鳳檢飛來便將春色到朝
家
醉蓬萊秀城元夕
正官橋柳潤候館梅開暮雲凄冽澤國春歸是曉燈時
節吹綻紅渠挽低星斗共水光澄澈霜瓦樓臺參差似
與蓬萊相接千騎遨遊萬家嬉笑簾捲東風弄粧成
列慢舞樽前看輕盈回雪來歲今宵舞韶聲裏對六鰲
雙闕鳳檢飛來玉驄去踏青門華月
望明河贈路侍郎使高麗
華旌耀日報天上使星初辭金闕許國精忠試此日傅
巖濟川舟楫向來鷄林外况傳詠篇章雄絶問人地真
是唐朝第一未論勲業鯨液霽雲千疊望仙馭縹緲
神山明滅萬里勤勞也等是壮年繡衣持節丈夫功名
事未肯向樽前傷輕别有飛棹歸侍宸遊宴賞太平風
月
驀山溪葉左丞生日
卿雲衍苒翠璧天開就移下小方壺照初日嘉林濯秀
君恩暫許邱壑憩䕫龍開徑竹續巖花小試丹青手
聲名德業漢代誰居右紅旆碧油幢想今古山中未有
霜松手種應待茯苓生齋釀熟玉泉香還上萱堂夀
生查子
城頭長短更水調高低唱别酒不盈斟淚洒風烟上
明年二月時更向城隂望只有舊歌辭傳作風流樣
清平樂
相望吳楚遠信無凴據欲倩春風吹泪去化作愁雲恨
雨春應已到三吳楚江日夜東徂惟有价流魚亦不
知尺素來無
青玉案
小山遮斷藍橋路恨短夢難飛去長記修眉索曲度約
花開檻映風招袖總是憐渠處(闕)
暮猶有多情舊時句極目高樓千尺許竹枝三唱為君
凄斷東日西邊雨
夢横塘
浪痕經雨鬢影吹寒曉來無限蕭瑟野色分橋剪不斷
溪山風物船繫朱藤路迷烟寺遠鷗浮沒聽疎鐘斷鼓
似近運過驚心事傷爵客新醅旋壓鵝黃拚清愁在
眼酒病縈骨繡閣嬌慵争解說短村傳憶念誰俾塗鴉
維髻嚼蕊吹花弄秋色恨對南雲此時悽斷有何人知
得
西河
山驛晚行人乍停征轡白沙翠竹鏁柴門亂峯相倚一
番急雨洗天回掃雲風定還起斷崖樹愁無際念凄
斷誰與寄雙魚尺素難委遥知洞戶隔烟忩簟横秋水
淡花明玉不勝寒綠樽初試冰蟻小歡細酌任歌醉撲
流螢應卜心事誰寄天涯憔悴對今宵皓月明河千里
夢越空城疎烟裏
眼兒媚
度歲經年兩看承誰信有輕分從前穏過如今方悔不
會溫存眼前無限經行地何處不銷魂多應為你不看
風月睡過黃昏
水調歌頭和季恭發尚書泊舟嚴陵
千古嚴陵瀨清夜月荒凉水明沙淨波面一葉弄孤光
北望旄頭天際殺氣遥昏楚甸雲樹失青蒼愁絶未歸
客衰鬢點吳霜聽江邊鳴寶瑟想英皇騎鯨仙裔高
韻清絶勝風篁醉入無何境界却笑昔人底事遠慕白
雲鄉不見咸陽道烟草茂陵荒
又
縹緲青溪畔山翠欲黏天縱雲臺上攬風招月自何年
新舊今逢二妙人地一時清絶高並兩峯寒歌在烟霏
外人在去留間着方床容老子醉時眠一樽相屬高
會何意此時圓况是古今難遇人月竹花俱妙曾見句
中傳不向今宵醉忍負此嬋娟
鷓鴣天
巖下秋隂引興長坐中初識令君香攬將風月歸詩藪
乞得溪山作醉鄉憐我老子傳觴吳霜點鬢又何妨
只應銀燭交紅夜羞對雙歌髮彩光
木蘭花
桂香臺上秋風嫋鴨綠溪前離思渺一巵芳醑細深傾
聽盡陽關須醉倒政成早晚成溫詔莫戀江城歌吹
繞明年身到鳳池邊重看春波生故沼
浣溪沙
午夜明蟾冷浸溪姮娥應有辟寒犀桂巖仍在曲闌西
襭蕊攀條情未已經邱尋壑想招擕不應癡馬惜鄣
泥
點綘唇
洞戶香凝晏間特地風烟好靚粧娟妙玉雪光相照
認是桃源綠水紅雲遶真曾到漾舟人老應被桃花笑
又
雲鬢分行照人明豔新粧就御香忩牖細酌鵝兒酒
鐡撥深弦一試春風手龍仙奏綘霄聲透不許人間有
臨江仙
臺上風光濃欲滴傍欄芳桂隂成亂山相對長官清琢
詩能句好舉酒見心傾團扇不應秋後棄幾年仁惠
風行渭城柳色若為情一樽松竹底三唱和秋聲
驀山溪
王家人地奕奕争高秀金紫照青春想當日烏衣巷口
聲名氣概今見兩朱旛詩似錦酒如澠屬意風光厚
釀泉石壁未減南陽夀清興與誰同探梅萼溪橋驛候
東風御柳應是此韓翃歸步穏赤墀邊肯記幽棲否
念奴嬌
小舟漂兀犯溪烟深入無窮寒碧路繞蓮塘渾亂眼千
頃朱朱白白聞說高情尋盟鷗鷺愛此風標客掀髯一
笑頓忘身世形迹我愛古邑風流碧峯争秀時相持
如掖製錦才雄應未怕百里文書堆積吏散庭空舉觴
邀月引興何妨劇却憐宣子杖頭纔掛錢百
柳梢青
柳行烟暮常記岸幘風流張緒酒興詩情而今移向那
邊佳處使君自樂蕭閑未肯副巖廊虚佇不念寒忩
老人幽夢追尋無據
鵲橋仙
春風真個取將花去酬我青隂滿院名園清晝漏籖遲
未肯負酒朋歌伴使君情在暮雲合處臥看碧峯峩
弁向來魂夢幾曾真休怨斷樓高不見
浣溪沙
曾向蓬萊得姓名坐中省識是飛瓊琵琶翻作步虛聲
一自當時收撥後世間絃索不堪聽夢回悽斷月隴
明
點絳唇和王元渤舍人見遺
歲月飄流故人相望如箕斗畔愁千首詩骨能清瘦
昔日鵾絃同看春風手君知否袖痕别後猶有臨岐酒
又
山色新凉夜堂爽氣侵南斗為誰驤首月冷冰娥瘦
八萬二千雕琢瓊瑶手君知否待君歸後雙照杯中酒
望海潮
東郊人報春風消息先歸御柳宫梅殘雪戀枝輕隂閣
雨鬱葱瑞氣佳哉清曉九門開聽舜韶聲舉迤邐天街
雙闕連雲六鰲横海駕峯來華燈競簇樓臺正豐年
共樂歡意徘徊簾捲弄粧塵香趁馬輕寒細入人懷争
持鳳&KR1221;回看一天星斗移下蓬萊是處歌謠太平聲入
萬年杯
青玉案
馬頭雙鵲飛來喜暗凝望音書至一掬離懷千萬事綠
忩深夜短牋封就應也尋人寄春風鬢畔疎梅蕊映
粧豔清如洗苦恨眼邊長憶記楚宫行路倚橋攀驛供
盡梅花淚
喜遷鶯
曉光催角聽宿鳥未驚鄰雞先覺迤邐烟村馬嘶人起
殘月尚穿林薄淚痕帶霜微凝酒力衝寒猶弱嘆倦客
悄不禁重染風塵京洛追念人别後心事萬重難覓
孤雁托翠幌嬌深曲屏香暖争念歲寒飄泊怨月恨花
煩腦不是不曾經着這情味望一成消滅新來還惡
踏沙行
淡月精神疎梅風韻粉香融臉胭脂潤袖痕猶帶玉虬
烟六朝窄樣裁宫錦眉黛分愁眼波傳信酒闌畫燭
交紅影有期無定却嗔人索強我早諧伊性
浣溪沙
莫問新歡與舊愁淺顰微笑總風流眼波横注楚江秋
十字街頭家住處心腸四散幾時休攬風招月是朱
樓
苕溪集卷五十三
