苕溪集卷四十二宋劉一止撰
外制
孟庾除知河南府兼充西京留守
勅入聞機政参帷幄之籌出殿方維居牧伯之任我圖
舊德用錫寵章具官某氣禀天全識周世變履險挺不
渝之操事君懷盡瘁之忠更踐居多聲華益茂頃辭輔
郡均佚真祠眷言西雒之雄實戾神州之右留鑰之寄
属於大臣帥閫之嚴兹惟重地當風塵之初靖念條教
之未孚資爾老成為朕卧護噫吏以循良為稱職政以
平易而近民拊摩凋瘵之餘宣布惠綏之實祗若休命
遹觀厥成可
武功大夫李懷軍中探報有功特除遥郡刺史
勅具官某鄕者疆事繹騷爾謹候人之職功宜受賞久
乃未伸郡刺之榮是為異典往其祗服益勵後圖可
臨汝軍等處差來投進表章等兵郭思温成謹
龔宥各轉一官仍支賜錢若干
勅具官某爾等奉章詣闕䟦履甚勤進秩賜金以為爾
寵可
鄭鬲除宗正寺丞
勅具官某司宗之臣搃攬名籍佐朕惇叙之政凡其僚
属使任惟均爾智識敏明聞於朕聽俾居厥次以觀汝
能尚其勉之可
俞俟知揚州
勅具官某廣陵斗牛之樞地控淮海為一都會自昔守
臣有連率之重以爾屢試煩劇才具有餘吏畏其明民
懷其惠肆以命汝盖不惟其官惟其人之意也爾其布
宣德澤拊其凋瘵使一方安爾之政則為稱塞可
蔣璨兩浙運副梁澤民江西運判米友仁浙西
提舉茶鹽鄭僑年江東提舉茶鹽王榕江西
提舉茶鹽
勅具官某朕經理中原費出尚廣惟是四方賦租之入
山澤之利以佐大農部使者實總其事故於選任之際
所不敢輕爾璨通練明敏聞於朕聽爾澤民莅事不苟
屢試有稱其為朕服輸將之勤勿愆于素爾友仁爾僑
年爾榕實業之茂咸有可觀通貨阜財惟爾之責其秪
若于訓懋乃職守罔曰弗克惟既厥心書之戒也今朕
亦云可
李櫂磨勘轉左朝散大夫進封開國伯加食邑
三百戶
勅朕頒爵制禄以為天下之公黜幽陟明以為人才之
勤由左右侍從之列暨中外大小之臣稽厥歲成俾從
序進具官某學探聖域才擅國華薦更内禁之嚴旋位
六官之長辭榮丹陛均佚殊庭属會課以知勞宜懋官
而錫命仍加徽猷庸示眷懷毋怠爾修以須後渥可
趙霈知平江府
勅姑蘇望於東南壯哉郡也地廣民衆股肱王所共理
之責其選實艱非左右侍從之臣有慈惠明察之譽朕
弗以付之具官某學問邃深才識通敏歴諫省腹心之
任佐中臺政事之司名實具孚未忘簡記剖分符竹益
試爾能川陸相望朕聽不遠庶幾治效朞月有聞尚勉
之哉可
朱彪御史臺檢法官
勅具官某御史列属從長官自擇於令中舊矣以爾志
尚清高才力強敏見於表薦人無間言欽厥攸忠以佐
爾長可
朱澣吏部郎官賀允中倉部郎官邵相戶部郎
官錢葉兵部郎官
勅具官某文昌列属居治教政事禮刑之職以佐其長
而施行焉區别戶分責任惟等以爾澣才識超詣已試
有聞爾允中廉静無營遇事勇决爾相有當官之譽爾
葉有行義之稱錫以贊書各事其事書不云乎功崇惟
志業廣惟勤爾往懋哉毋棄朕命可
崔佺自川陜至行在投下機密文字忠義遠來
理宜優異特轉兩官(張挽叚庭珪詞云爾奉章詣闕䟦履良勞序進)
(一官以為爾寵)
勅具官某爾奉章詣闕備見忠勤躐進官聫錫以書命
於爾厚矣其尚勉之可
劉觀知瀘州
勅瀘川望於劔南壤地沃衍控臨蠻徼委寄之重選任
惟艱具官某文有古風學通今事頃委六官之貳仍更
兩禁之嚴氣節凛然聲華籍甚我圖守帥僉曰汝宜惟
爾習於土風知民利疚布宣惠澤綏靖邊隅行乎勉之
毋墮乃力可
草上席益特贈五官依條與致仕遺表恩澤詞
勅生而有位於朝死則追賁其第此人臣之哀榮有國
之彛典也而况服在朕列為朕股肱者哉具官某學足
以濟時文足以華國識足以見形於未兆辯足以應變
於無窮唾手而取功名俛首而拾富貴迴翔要路被遇
先朝属朕多艱入参機政智略輻凑風采想聞繼出鎮
於坤維旋遭罹於家禍孰云去位遽殁元身以彼其才
何適不偶而天嗇之年弗與位稱朕心悼焉於是知命
有所制人力之不足恃也賜頒異數超進文階流澤及
其裔孫愍册光于厚夜英魂如在尚克鑒兹可
𣙜貨務都茶場監管馮延之等推賞轉官
勅具官某爾等職事告辦應於賞格進官一等是用勸
勞尚勵厥修以須後渥可
岳州通判王觀國失收搃制錢特降一官
勅具官某郡縣羡財佐國經費凡其出納盖有司存爾
為州事其實掌斯事而漫不加省至於逸遺使至以聞
咎將誰執褫官一等姑罸其偷服我寬恩毋忘自訟可
閭丘沂權吏部侍郎
勅吏部銓叙人品激濁揚清古之制也今也一切從事
於法無所變更察吏之欺而已然吏固不易察也具官
某學行純茂智識明敏粤自臺僚進居宰属揚於厥職
守道不回爰錫贊書俾参禁路小宰之事爾則優為惟
公足以服人惟明足以見事而予奪之制不得以疑似
見欺尚勉之哉無替朕命可
陳槖權刑部侍郎
勅惟我祖宗以聖繼聖好生之德無愧有虞肆朕纂成
惟刑之恤故於四方具獄來上未嘗不惕然動容懼其
濫及無辜以傷列聖之德然則小司寇之任詎可非其
人哉具官某學通而明氣邃而剛居家有曾閔之孝為
吏有龔黃之政朕聞之審矣居於宰士閱日既多攝貳
秋官僉言惟允其體朕至訓益究乃心無使聲稱减於
治郡可
王次翁中書舍人
勅代言之任古所謂難非以文辭之難也賞善之言煖
然似春罰惡之言揫焉似秋俾朕心腹腎腸一見於訓
告誓命之間讀之者感於中而動於色知其悉出於忠
厚而無所私也於是為至難具官某學博而有原志剛
而不惑純茂篤寔遠師古人爾代予言天下不以為欺
矣矧其辭之工耶西掖邃嚴進班法從論思之益抑有
望焉可
林待聘起居郎
勅具官某柱史之職實記言動魏謩之善對褚遂良之
守官朕想聞其風矣庶幾其有繼焉爾志行修潔論議
激昂更歴險夷執義深固召從外服俾貳列卿雖譽處
之甚休念猷為之未究載頒書命進直殿坳勉追古人
以稱朕意可
程克俊起居舍人
勅具官某古之盛王設敢諫之鼓立誹謗之木與夫近
臣盡規瞽史教誨猶以為未至也而命柱史之官記其
言動且用以自警焉嗚呼豈特為文具而已哉爾問學
邃深行義純固薦更𨕖任稍見設施進直螭坳退居鸞
省儒者之遇寵莫加焉爾究乃心職思其稱無使直筆
之譽有愧前聞可
曹國彦改正授承節郎
勅具官某爾奮身行陳嘗有顯勞載錫命書俾更秩序
尚思黽勉以稱所蒙可
觧尅換給武德大夫(王信同)
勅具官某爾以舊勞既沾賞格申以書命其益知榮可
右儒林郎張綱省劄差往海州及東平府幹事
回特與改承奉郎
勅具官某爾曩者銜命馳驅曾無廢事有嘉勤恪超進
官聯祗服異恩宜思報塞可
苕溪集卷四十二
