苕溪集卷二十三宋劉一止撰
記戒諭詔
建章宫記
漢武帝以乾封五年親祠后土於渤海還以栢梁臺災
(闕)甘泉宫方士言粤俗有火災復起屋必以大用(闕)
此建章宫之所為作也宫之制度張千門立萬戶
張華能為晉武陳之後世莫得聞焉見於史者臺則神
明通天樓則井幹闕則銅鳳祈風壁門池則泰液亭曰
商中殿曰駘蕩曰馺婆曰枍詣闕之高踰二十丈臺與
樓之高至五十丈池中又為蓬萊方丈瀛洲壺梁象海中
神仙龜魚之屬班固賦云順隂陽而開闔觀東為祈風
西為商中則集名義或然餘可概見宫室之盛自三代
以來未之有也武帝承文景之後侈心生於富饒鴆毒
起於晏安内巡行天下外甘心夷狄開玉門通西域牂
牁越嶲大宛安息之役連年不已殊方異物四面而至
於是營千門萬戶之宫以饗四方賓客誇酒池肉林之
富陳巴俞都盧漫衍魚龍角觝之戲以觀視之用度既
乏𣙜鹽税酒筭及舟車民力殫屈盗賊蠭起繡衣持斧
之使出焉嗚呼征輸之煩力役之苦未有如斯時者矣
愚雖欲侈其宫闕壮麗之容而駭嘆之有不忍也高帝
七年蕭何營未央宫帝怪其過度何曰天下方未定故
可因以就宫室非令壮麗亡以重威且亡令後世有以
加也於時項氏雖滅黠將劇賊未盡誅鋤乃欲於此就
宫室何哉意者搶攘之時勞苦之事民所更習且未知
歸怨之所若天下既定乃始為之怨有歸矣自始皇起
驪山阿房之役後世靡於見聞厥成告以茅屋采椽之
事且未之信不若極其壮麗以為永久之傳不然異日
必有改為之者是不欲以土木奢靡勞民召怨之過遺
後人嗚呼何之慮誠深矣僅閱四世而建章作其所以
遺後人者果安在乎是故三代受命之君未嘗不以儉
德詔天下其後不免有瓊臺瑶室之興而况以奢靡示
之哉使其子孫而賢則露臺百金之費有所不忍如其
不然後世復有如武帝者雖處以千門萬戶之宫其心
未必厭也如何者盖深於慮而淺於識故并論之以為
古今鑒云謹記
雲臺功臣記(擬詞科題)
永平中顯宗追感前世功臣用麒麟閣故事圖畫二十
八將於南宫雲臺以示不忘其外又有王常季通竇融
卓茂合三十二人卓茂以德餘皆以功皆能以功名始
終者也甚矣功名之難全也豈惟其全之難抑其全之
者為尤難何也高祖一見黥布以為淮南王一見韓信
以為上將軍一見彭越以為丞相其後皆連城十數南
面稱孤所與高祖清羣盗滅項氏而成帝業者大抵皆
三人之功其英謀偉略非後世所能跂及史臣曰勢疑
則隙生力侔則亂起嫌疑之勢既成讒間之禍必至當
是時雖欲圖全盖已晚矣矧自負功大志意易驕光武
深鑒乎此天下始定以三公起卓茂以厚禮聘嚴光異
時功臣率不以任職至於封爵錫土不過大縣數四所
加特進奉朝請而已嫌疑䜛間何從而生非但如此中
興之將二十有八其數乃多於高祖創業之時後世無
能識其意者以傳考之惟鄧禹寇恂當腹心之任略比
蕭張耿弇賈復受爪牙之託略比信布而此四人者好
學有識故委寄特重其餘僅立一二功或一節可觀無
卓越積累之勤可以自負然後知光武多任將帥而分
遣之殆不使功高而難制驕肆而禍及其所以保全之
實在其始前世之將雖有裂地封王之貴而葅戮随之
雖有高世驚人之略而終為叛逆求為列侯奉朝請以
終其身生受恩寵歿有顯榮而又能使後世之君思念
之不忘至繪形像如雲臺之臣其可得乎嗚呼功名之
難全而全之者為尤難豈不信哉故并論之以為後世
之鑒且以見雲臺功臣之榮非得君如光武未易致也
謹記
擬戒諭監司按察姦貪之吏詔
朕惟設官置吏本以為民朕為天下父母吏亦為民之
父母顧所以子惠斯民俾無歎息愁恨之聲者其理則
均然而比年以來屈法受賄賊害善良達於聽聞者甚
衆豈朕所以設官為民之意哉嗚呼朕之憂民至矣爾
部使者宜知之曾不能為朕察害民之吏而悉陳之豈
狃習故常安於苟簡弗加之意耶抑收長者之稱沽游
士之譽為詭竊進取計也昔岑熙為魏郡太守民歌之
曰我有枳棘岑君伐之我有蟊賊岑君遏之夫興民之
利而除其害者古之吏也今吾吏乃不能而反為之枳棘
蟊賊爾部使者又勿稍禁將誰使伐之且遏之歟其自
今加察焉害民之吏悉以上聞朕所不貸亦將以是為
爾殿最有不然者厥罪惟鈞朕不敢有佚罰其勉之哉
其念之哉
擬戒諭守令勸課農桑詔
朕惟周家之興先王先公致王業之艱難見於七月之
詩者非有甚高難行之說不可逮及之事考其旨不過
占日星雪霜之候欽授民時必作事厚生凡農桑衣食
之務致力焉而已然後知聖人之化與所以立國者莫
大於敦本周官六遂之所教皆以稼穡種藝為先而不
耕不蠶者俾之出征且勸罰其勤惰當是時家給人足
而頌聲興朕甚慕之粤自臨御以來屢下敦本裕民之
詔意者郡守縣令最為近民顧必能體朕之誠出入阡
陌躬行勸課使倚市門者轉而緣南畆且將廪有餘粟
篚有餘帛樂其業而懷其生施之久矣而效未之見其
無乃急其所緩緩其所急忽遠略而求近功竊虛譽而
規進取弗克以民為意耶其自今勉之爾誠有愛民之
心則凡見於施行者皆勸課之實不然則委詔令掛牆
屋為虛文而已也昔齊威王親政召即墨大夫而語之
曰自子之居即墨也毁言日至然吾使人視即墨田野
闢民人給是子不事吾左右求譽也封之萬家召阿大
夫問之曰自子之守阿譽言日至然使人視阿田野不
闢民貧苦是子厚幣吾左右以求譽也是日烹阿大夫
而齊國震懼不敢飾非嗚呼朕獨不能為威王之事哉
顧告戒不得不預亦惟爾識朕意焉
擬戒諭内外從官舉薦遺才詔
朕惟致治之本莫先得人故自臨御以來虛心聽覽側
席異聞庶幾魁壘絶特超羣邁往之士為時而出圖惟
事功勱相我國家以輯寧爾多方於兹既久未有聞焉
豈朕之誠意有所未盡耶將狷介媢疾之徒無憂國之
風者或抑厭而不揚也其令内外從官採訪山林不求
聞達文武材能之士具以名聞朕將以禮招聘期於必
至傳曰上臣事君以人又曰進賢受上賞爾其體事君
之言朕不敢愛進賢之賞無使君臣之間有愧古人則
予汝嘉
苕溪集卷二十三
