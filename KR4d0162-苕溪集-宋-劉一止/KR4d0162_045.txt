苕溪集卷四十五宋劉一止撰
外制
胡交修除兵部尚書兼權翰林學士
勅朕惟自昔聖哲之王所以戡難定功敉寧方夏豈特
神靈威武所變化莫敢侮予抑亦訓誥誓命之恢洪不
匿厥指故于簡在文武之懿列於侍從之班未嘗不當
饋興嗟想見其人而用以自助者也具官某噐周而用
博學茂而辭雄早以重名偏儀要路粤自禁林之近旋
居常伯之尊守道不回孤忠自信朕慨念典刑之老乂
安湖海之游爰錫贊書併還舊物搃司戎之政令兼視
草之雍容事絶前聞兹從近比庶幾一舉而美具焉頗
牧在於禁中燕許擅其手筆惟爾得位惟朕有臣豈不
休哉可
譚知柔除大理少卿
勅具官某朕哀矜庶獄明審用刑與其殺不辜寧失不
經爾宜知之熟矣其亦識朕遷序勸功之意乎爾中外
踐更智識通敏俾貳廷尉益究厥能傳曰刑者侀也侀
者成也一成而不可變故君子盡心焉朕之訓言於是
乎在可
趙不退轉右奉議郎(左廸功郎趙善時循資詞同上)
勅具官某國家以三歲之舉網羅羣彦爾宗子之秀刻
意藝文與寒畯等遂膺賜第朕心嘉焉躐進官聯以為
爾寵抑以為爾曹之勸可
陳良能母李氏年九十以上特封太孺人
勅李氏朕歛時五福敷錫萬方存勞百年被以恩禮爾
積行閨壼克享上壽朕心嘉焉錫之命書以榮其老抑
以為年高德卲者之勸可
吏部員外郎向宗厚通理知州資序合陞郎中
勑具官某尚書列曹於今為重非秩視郡守則皆員外
置也爾出入中外多所踐更砥節礪名休有譽處再居
省戶正位中郎益懋爾猷以稱兹寵可
向宗厚除浙西提刑
勅具官某爾昔以尚書郎出刺浙右忠厚明察身正而
令行民安而俗不偷朕因任羣才無間中外兹復命汝
往司刑憲乘軺之寵仍異固封雖曰外臺實在轂下爾
毋以不得居中為恨焉益勵厥修以俟寵擢可
京畿都轉運使司属官李誾之等循轉官資
勅具官某朕簡求漕臣經理畿甸凡其僚属聽以名聞
爾等獲在選中以才自奮進官一等以寵其行尚勉之
哉可
晁謙之除右司郎中陳正同除樞密院檢詳
勅具官某中臺萬化之原右府本兵之地其属皆一時
妙選而省觀出納以佐其長則有總司其凡者焉爾謙
之才高識明見於屢試爾正同志行粹美克世其家夫
邦國之政疆埸之事爾悉關决而罷行之其責重矣盍
思所以稱是哉可
賀允中吏部郎官劉景真倉部郎官姜師仲刑
部郎官許忻吏部郎官陳膏工部郎官
勅具官某文昌郎吏分掌天下之事雖任有劇易位有
等差而選用之艱爾等宜知之矣亦無所以致此與遷
叙之意乎志節清厲如允中行義堅正如景真師仲忻
已邃於聞譽膏也敏於吏能不如是朕不以輕授也詩
曰靖共爾位好是正直爾等居其位則思所以稱焉守
此兩言而已可
逄汝霖利州路運副徐天民廣東運判趙不凡
淮東提鹽陳正由福建提舉茶事
勅具官某郡邑之賦山澤之利以佐大農部使者總其
政令稽其出入多寡之數以告於上賞勉而罰偷其事
重矣爾等皆以才選分任一道軺車之出遠而有光其
思所以稱焉可
林待聘除中書舍人
勅代言之重自昔所難眷予復古之初將開右文之化
與司名命允頼雋人具官某識茂而明學通以博頃更
簡拔備見猷為豈惟優世叔之討論抑亦妙君房之言
語輟自柱史進居掖垣雍容清切之班焜耀寵靈之渥
嗚呼予欲德意志慮追三盤五誥之風予欲號令文章
新四方萬里之聽攄爾素藴毋羞前聞可
周綱除權吏部侍郎
勅自昔銓選有任人任法之殊非予奪不公則賢愚同
滯得失相混未知孰賢惟我國朝循用唐制著為資格
以為利人而病法孰若因舊而法存遴簡官曹典司其
事檢察吏欺而已具官某藴有用之學負能為之才凡
所踐更皆有可紀刃每施於盤錯操不易於風霜比自
近藩入專宰属雖稍聞於論議殊未究于設施攝貳天
官進班法從兹為異數庸示眷私服我訓辭職思其稱
無使居中之譽减於治郡之時可
蘇擕除太常少卿
勅具官某朕惟艱難以来制度多闕豈惟思得博洽之
士蒐補異聞而敷錫萬方存勞百年被以祖宗舊典亦
欲訪之故家庶幾文物之盛無所愧焉爾志行得於心
誠學問由於世濟更閱浸久論議有餘往貳典臺莫如
爾可永懷先正凛然風烈之高喜見後人尚有典刑之
似勉修厥職以稱簡知可
利州路運副鉤光祖落職放罷降一官
勅具官某爾為漕臣搃司金穀出納之吝在所當先而
法守蕩然擅行貨易成案來上朕何敢私褫職貶官以
戒不敏可
汪藻磨勘轉左太中大夫
勅虞舜三載考績之法成周因之大計羣吏其詳莫得
聞焉後世遵用以為序進之典務適厥中而已具官某
法從之懿為今老成聲華&KR1509;絶於一時出處不愆於素
履奉祠真秩閱日既多會課三銓進官一列雖非異數
庸示不忘可
李唐孺除直徽猷閣陜西路運副陳古除直徽
猷閣秦鳳等路提點刑獄鮮于翰除直祕閣
永興軍路提刑
勅具官某秦隴之地暌隔生靈於今十稔朕懼夫刑政
之纇有未盡更賦役之苛(闕)蠧尚在選任使者固將安
之且寄朕耳目者也爾唐孺爾古爾翰材術之偉見於
屢試分行一道省觀風謠求利疚之所以然悉以上聞
俾朕之德澤得以下究兹非耳目之任所當為哉爰升
延閣之華式重軺車之寵往其祗服益懋厥猷可
四川轉運副使陳遠猷除右文殿修撰張深除
直徽猷閣並兼陜西路轉運副使專管熙秦
兩路
勅具官某書殿延閣寓直之名所以勸功而懋德授受
之際朕不敢私以爾遠猷智識之明爾深聲實之茂增
隆寄委兹用序遷夫秦蜀之饒有無相足乖暌十稔始
還其舊民物利疚兩地惟均爾等所宜知也轉輸之任
其為朕并任之取諸濟而已尚勉之哉可
張燾權吏部尚書
勅天官位六卿之長尚書搃三銓之政資格既定古法
寖亡而辨流品專予奪抑貪冒進賢能無所與焉朕思
得端亮之臣冠於法從俾激濁揚清之旨見於論議舉
措之間而百吏凛然向風知所畏慕則銓綜之妙有不
待法而存者顧不偉哉具官某宅心高明飬氣剛大文
足以起俗習之陋學足以探聖經之微閱時艱難引義
忼慨有言必盡遇事不辭念裨益之居多亦廻翔之既
久攝居常伯兹用序遷尚體訓辭益思砥礪惟爾得盡
忠之譽則予有知人之明可
苕溪集卷四十五
