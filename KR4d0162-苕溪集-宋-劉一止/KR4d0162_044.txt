苕溪集卷四十四宋劉一止撰
外制
劉昉除禮部郎官張擴祠部郎官朱敦儒都官
郎官
勑具官某文昌政事之本分曹列属其職雖異要其胸
中皆有治具然後授之如昉才高識明論議不苟如敦
儒擴停涵蓄飬邃於學而妙於辭盖一時之選禮刑之
事爾等習焉母俟多訓可
宋棐除江西運判蒲贄湖北運判曾律淮東提
舉茶鹽
勅具官某經費之重實在大農而賦租之入山海之利
繫於邦國者惟部刺者是貴其選宜遴爾棐爾贄術業
屢試綽有能稱兹用付以輸將之事爾律名家之子甚
敏而文通貸之機實宜受任朕惟江湖淮海之區利孔
所出盖非一端所不欲聞也責爾等者經費而已可不
懋哉可
蔣汝翼特與補正左奉議郎依舊通判涇州府
勅具官某爾係心王室悔罪而歸奔走鼎来叩閽自列
朕念華夏本吾臣民洗滌舊汚被以新寵俾還厥職仍
正官聫其深體於厚恩益自期於忠孝可
忠訓郎董言管押馬綱稽留作過特降一官仍
依衝替人例施行
勅具官某爾以右牽之事稽留道途乃官其私事在必
罰免官貶秩兹謂小懲其尚循省可
劉才邵除秘書丞李百藥秘書郎
勅具官某册府士之冀北追風汗血之駿在焉識者朝
暮而取之無留良也爾等召自外服問以所知論議切
至有當朕意丞郎之職其選甚高往厲爾修以俟識拔
可
上殿人鄭邦哲與循兩資令還任
勅具官某爾往從而長將命隴蜀選奏所聞通練明敏
進階二等用答爾勤可
左宣教郎任紳乞以所轉左奉議郎一官封母
劉氏與封孺人
勅具官某母劉氏朕因擴心之教惠於百辟不愛爵賞
以風厲之矧其有子孝如閔顔且欲以官秩之寵易俾
其親者乎惟爾修身與其教子不待言而信矣疏封之
典其尚知榮可
左承議郎鄭轂除御史臺主簿
勅具官某御史府風憲所在其属皆一時異選簿領鈎
稽之職非他有司比也爾志行老成謹厚通敏俾居厥
次公論謂宜尚勉之哉可
邵溥磨勘轉左朝議大夫(胡舜陟辭自具官某才識精敏論議激昂)
(中外踐更休有譽處其餘上下詞同邵溥)
勅朕著考績之令校功數最一本至公雖侍從之臣禮
遇有異而積日聽遷厥叙惟等具官某才識超詣論議
有餘經學傳家典刑未冺奉祠均佚亦既淹時會課三
銓就官一列雖非異數庸示眷懷可
葛勝仲磨勘轉左正奉大夫
勅(上詞同邵溥)具官某文學志行表於縉紳進退雍容不愆
禮義奉祠均佚亦既淹時會課銓曹正秩三品優賢求
舊庸示不忘可
郭仲荀兼營田大使
勅昔趙充國馳至金城圖上方略願罷騎兵為營田之
策雖璽書詰責屢至不移於是知賢人君子之忠於謀
國不顧其身有如此者魏置典農而中原富貴晉開汝
潁而河汴委儲足國裕民兹為根本付委之任謂可非
其人哉具官某頃以真才首膺異選往司管鑰綱紀舊
都眷輿地之始歸慨田疇之未墾肆頒新渥崇建使旌
爾惟深體朕心考稽事實俾規制一定功利可期無使
營平專美有漢則予汝嘉可
劉無極除知大宗正丞
勅具官某朕以司宗之職付之伯臣而置丞以文士由
其政令以敦叙属籍且教且治之爾無極學有本原語
妙天下藴藉之懿無施不宜勉服厥官以湏後渥可
毛敦書除大理正丞
勅具官某獄者人之司命而廷尉之事四方取則焉選
於時才以爾為正盖卿之亞非其旅也勉修厥職稱是
寵休可
向伯奮起復充河南府留守司參議官
勅具官某朕念畿右重地久隔王靈肆命弼臣往司管
鑰惟時僚佐選任實艱爾心計有餘屢更煩使起之苫
塊要絰以從孝有移忠具存古訓勉祗厥事爾無恨焉
可
劉式章藴差充留守司官准備差遣先轉一官
勅具官某(上詞同前)爾等咸以才猷權居幕府進官一等用
寵其行尚勉之哉無忝朕命可
陶愷除司農少卿
勅具官某司農搃倉廩委積之事受而尸之稽官吏宫
掖賦粟鍾庾之數以時出焉任至劇也爾才識通敏心
計有餘俾亞列卿公議惟允勉修厥職嗣有寵褒可
梁喜分路催發回易錢稽違不往特降兩官
勅具官某爾受檄以出閱歲乃還事效蔑然惰偷失職
褫官二等以示薄懲可
謝祖信除徽猷閣待制知潭州
勅長沙為一都會襟帶湖湘唇齒荆雍地廣物夥甲於
他路帥守之責選任匪輕具官某學富而文雄才通而
識敏論議之偉見於告猷究觀規模朕所倚辦兹用輟
自禁近俾殿南服假以握符之重仍陞次對之華服我
茂恩益圖乃績無使智略不稱在前可
范振除江西提刑
勅具官某部使者之職寄朕耳目選用之際所不敢輕
以爾振經學邃深文詞温麗施于政事亦復絶人輟自
望郎往司刑憲夫為朕廣好生之仁諭哀矜之旨使四
方司政典獄欽恤明允民用不冤兹非俗吏之所能為
也爾往懋哉毋棄朕命可
曾楙改知信州
勅朕以牧養之政寄之郡守慮百姓疾苦壅於上聞而
上之德澤弗克下究嘗惕然憂未嘗恝然忘也共理之
責顧不重哉具官某法從老成道廣噐周功利及物隨
所施用上饒為郡居四達之衝有山谿之勝土風俗習
可問而知矧兄弟分符疆連壤接魯衞之化宜相後先
朕於彼民可無憂矣可
苕溪集卷四十四
