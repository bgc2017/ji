苕溪集卷二十五宋劉一止撰
疏語
祈晴疏語
瀕海之郊水乏瀦積雨暘涉旬反覆旱溢乃春甲子連
雨不止民之望秋自於兹始春澤既多其後則愆消息
卷舒理有必然惟神相民憐此過計無使僣差以託嘉
惠
環湖作郡繚郭為田當三農舉趾之時抱百日連隂之
雨顧斯民為可哀憫惟大士是真依歸爰起净筵仰延
瑞像廓山川之氛翳還日月之清明庶幾佛慈不違民
願
自冬徂春雪繼以雨實淋淫而未已惟墊澇之是虞安
能致力於人為惟有投誠於天造願收隂慘覆以春温
民將有事於農吏亦獲逃其責庶殫薄效仰報為恩乃
運在木饑既爽一年之蓄候當隂肅更被三日之霖耕
夫共苦於沾寒穡事尚幾於薄少願廓山川之翳俾終
場圃之功
雨三日曰霖過則非福雪盈尺作瑞甚者為災婦子有
號寒之聲衣褐無卒歲之備惟民可憫願帝霽威秋稼
方德我田既臧兹惟上帝之降康寧使成功之或爽風
雲驅掃願即霽於隂威穜稑後先俾悉臻於堅好
積潦十旬方拜時暘之賜疏苖千隴又懷垂槁之憂雖
屢凟以知慙念歸誠之有素慈雲廣覆願舒不盡之隂
法雨滂流更借無邊之潤
謝晴
雨淫不止民懷墊澇之憂農事少愆吏受怨咨之責忱
辭潛達嘉應巳彰卲惟神靈近薦影響念天地之大施
雖曰難名效螻蟻之小勤庶云知報
常寒為沴積潦是虞祗欵净筵用伸微悃随緣赴感若
影響之於形聲反雨為暘盖威神之所變化吏敢忘報
民實知歸尚期無礙之慈終此有年之賜
暑雨祈寒念羣情之多怨金穣水毁諒歲事之可回職
在近民責則歸已方冀忱辭之上達敢圖哲鑒之下臨
莫報洪慈誓堅精意
曩者積隂於兹再凟惟大士其慈悲力度衆生以方便
門僅同指顧之間忽若形聲之感伊何微報徒激懦衷
淫雨不止穡事稍愆念小民寒暑之怨咨實司其職惟
大士神靈所變化何有甚難甫露微誠遽蒙嘉惠仰戴
生成之德敢忘報事之私
廼者有淫潦之憂祀告羣祀神明顧答如響惟神惠民
吏則知德其何敢不拜
祈雨
故歲不登新田未墾曾無寸澤坐閱上春仰天地之垂
慈有風雲之赴感國無六年之蓄曰急矧今民之方饑
雨自三日以往為霖願濟時而僅足
郡號瀕海壌地實腴而陂澤無瀦蓄之利雨暘過差民
悉以告於吏吏持牲酒禱羣祀不則縮手無他力也今
境内不雨僅閱兩旬河流日損舟楫告病農懷隠憂吏
已罔知所出惟神明食此久矣曲折之状宜知之詳其
終惠之敢同以請
謝雨
以心為心不奪衆生之志願曰雨而雨了知大士之威
神民用交欣吏慙莫報尚冀覺慈之無礙終令歲事之
有成
曩者有旱暵之憂祗告於神應期而雨越二日復霽如
初懼吏不知謝克不終受神貺嗚呼田壠拆矣禾不得
滋以穗也井洫涓矣民不得酌以溉也神其思聞之乎
敢涓辰往拜以謝以請
祈雪
郡境自秋閱冬甘澤甚愆河流告涸麥田龜拆民懼疫
癘歲云盡矣雪當應期是用祗見羣祠嗚呼匪惟民實
依神神亦惟民之依其庶幾發盈尺之祥沛優渥之德
也惟吏與民敢不知謝
十旬旱鬼方疫癘之自虞一夕同雲識豐穣之有兆惟
此及民之實何殊雨粟之功盖知大士之普慈曲赴衆
生之微感已拜先春之賜尚須盈尺之期
謝雪
海邦千里念甘澤之久愆帝闕九閽冀飛章之上達仰
凟盖高之聽自忘不測之誅豈意洪慈俯垂嘉應同雲
驟合巳沾濡槁之恩尺瑞可期願卒有年之慶
苕溪集卷二十五
