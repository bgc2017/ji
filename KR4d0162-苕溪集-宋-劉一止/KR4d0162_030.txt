苕溪集卷三十宋劉一止撰
祭文行狀
代祭王廉訪文
在昔成周化一内外則有行人誦道志意惟我國家與
周匹休遣使自中分察九州惟公堂堂獨禀忠厚薦更
使華績業滋茂惟時東南狂賊震驚來炤一方帝命老
成自始拜公顔色温凊服誦先言實聳觀聽謂公早晚
將復於王起仆植僵我民實望攝提之春服正里門奄
忽變化奪此德人靈車則歸西指帝鄕公不能言我民
盡傷一觴之獻故人所重千里長途式酬以送尚饗
代祭李提舉文
惟公昔官淮甸賊兵薄城堅守不屈朝廷嘉之擢部使
者實治會稽某始見公温然而和厲然而莊緩而不䟱
清而有容竊意其藴藉有大過人者而恨其未用未幾
得疾遂病不起嗚呼其眞可痛者耶抑某之期公過也
雖然公之節義既略見於前日天不報其勤而奪之年
悲哉尚饗
代祭張提舉文
昔者黠虜犯順樞察清河公以輔郡兵先入衛已而抗
論虜營守正不撓扈從朔方方今皇帝嘉清河公之忠
寵靈其家而錄其子惟使者以才能膺選任實刺浙郡
凡属部之士民若吏聞使者之賢能世其家且將以惠
我民也始至以疾告未幾遂病以不起聞行路之人咨
嗟惜之其縉紳士夫則竊有恨焉曰清河公忠孝若是
而天勿祐其子吾勿知天道為何如也某承乏於兹與
使者因王事曾未及識其生也而視其亡能不悲哉酒
肴之薄匪以稱禮寓其悲也使者其聞之乎
代祭吕丞相文
維師尚父太岳之裔相彼武王于爕伐事光昭後人克
紹厥懿惟公之生英特偉異心雄萬夫身兼數噐拳拳
愛君曾靡敢易天固異之其必有意公實自以遭遇不
世義所當爲九殉勿避帝嘉乃績社稷是利謂督不忘
俾踐厥位再持魁柄埏埴品彙慨時艱難志等外内出
入將相文武兼備命圭崇崇赤舄几几秉旄仗鉞富貴
始終天子有命公實至止分陜之重將公自倚俄以病
告勿克入侍我時視公尚能強起顧瞻精爽何患不已
詎公之歸閱日未幾遽聞訃音失聲嘆喟喬嶽峯摧壑
舟夜逝我不意公而乃至是遡風永懷淚溢兩眦奠此
一觴尚公不昧尚饗
臧記室行狀
曾祖祖父
公諱詢字公獻湖州安吉人世居於梅溪少孤事母朱
夫人以孝聞諸兄覓舉以公任家事公意不懌私取書
讀之皆通其義經理内外不廢考飬諸兄憐而教焉始
授之書淹貫如老成人未幾肄業大學聲稱籍甚及元
豐二年進士第調歙州黟縣尉再調睦州桐廬縣令丁
母夫人憂服除朝廷以公元豐舍選除汾州州學教授
任滿改宣德郎知淮陽軍下邳縣事遇今上登極轉奉
議郎賜五品服授簽書廣信軍判官廳公事未赴時相
萬公有旨召對除太僕寺丞踰年遷鴻臚丞坐太僕誤
支馬事免所居官更二年始復除管勾元豐庫明年遷
諸王府記室參軍中間序進及經八寶赦恩至朝請郎
大觀四年冬以疾請致仕卒於京師享年六十寔十一
月壬辰也公性資警悟筮仕不習文法嘗曰儒者安事
三尺顧理之所在何如耳事無鉅細應聲剖决徐質以
法往往契合信道自將不憚強貴在桐廬時使者行部
令而下斂板道左使者在輿仰視不降接公挽寮佐無
得前揖使者怒麕縣事無所得復隂遣吏伺公短吏因
緣擾民公呼治之以聞使者心嘉焉縣有兵官繩治卒
伍差峻東南卒素驕至是銜怨連結謀入縣盗庫兵爲
亂邑人大恐告公公曰寧有是事翼日方攬訟牒卒百
餘輩聯裾相属驟至於庭左右股慄不自持公若無覩
徐呼前曰而輩遽至庭下顧令不揖且無所言豈令有
負汝乎皆曰令無負我官兵實見虐公曰我以為令負
汝也若官兵見虐令其為汝移半紙檄請於郡即黜之
耳且吾聞邊陲士卒冐矢石忍凍餓至相腕藉以死而
輩寒則索裘饑則命餉父母妻子嬉怡在前官家恩汝
厚矣吾恐汝不能有此逸樂將自禍也公反覆諭以禍
福卒衆相視觧裾羅拜既而猶偶語公謬為動其官狀
及遣所親隂白諸郡郡識公意即日檄兵官公卒衆遂
觧其後稍移易離其謀黨得渠魁十餘人治之邑人以
謂非公機辯敏給變在漏朝矣同寮有坐累去官者累
重不能歸京師至乞食於道公聞之出俸錢並拉僚佐
得二十萬遣人訪之乃依古祠宇問方役人丐百錢活
旦暮及得所贈涕泗交下貽書謝公并致弓矢且曰吾
乞食寒陲寄此為命者將數十年以君能活我故用為
報公反其弓而納其矢焉其周人之急類如此下邳郡
民有所逋責之急縊死田間者其妻引富人爲仇公按
問無狀即日出之已而果謬聞者歎伏曰是公明可及
也果敢不可及也公家甚貧持身益廉收養孤甥及族
黨之貧不能婚姻者以身任之無難色中間仕宦齟齬
困於京師親戚仰給有不安者公喻曰業已托我雖飲
冰不相捨也與人交握手出肺肝了不見畦畛抵掌談
辯雜以詼笑聽之衮衮令人忘倦得酒輙醉萬事都捐
便若超出世外其爲文章不蹈襲前輩一語落筆數千
言淹頃可待尤喜爲詩辭藻雄麗士大夫往往傳誦有
文集十卷藏於家公三娶初許氏封旌德縣君次舒氏
壽安縣君次裴氏南華縣君一子寧以公致仕補將仕
郎明州奉化縣尉二女長適將仕郎江寧府上元縣尉
吳槖次適從政郎劉某孫男一人曰協寧以明年某月
某日葬公於某縣某鄕某山之原既葬五年而寧卒協
以寧命属某狀公之行將匄名於一時鉅公且表之墓
上嗚呼以公之噐業宏遠不大用於世而蹭蹬以死豈
命也夫異時執政盖有知之者且將峻擢公出語勁直
不能委曲伺人意用是中輟嘗曰吾以胸中介介者與
言語文字卜知干人則是非所能也幸見用敢不勉不
然姑已耳嗚呼其賢哉謹叙其事如左以俟擇採謹狀
知樞密院事沈公行狀
曾祖原贈少保曾祖妣方氏贈榮國夫人
祖渙贈太師嘉國公祖妣孫氏贈奉國夫人
父彦修贈少師妣丁氏贈淑國夫人
公諱與求字必先世爲吳興德清人按沈氏之先於周
爲子男之國其地即漢汝南平輿縣沈氏是也魯昭公
二十二年為吳所滅(闕)後見至定公四年又滅於蔡沈
遂不祀其後子孫分散漢晉之世著名簡册者盖有其
人至六朝而盛家於武原之臨溪唐天寶間析臨溪為
邑是為德清國初雖稍微而公之族祖暨諸父以儒學
踵取名第至公乃大光顯望於吳興公自少穎異讀書
属文不煩教督識慮辯詰已如成人未冠以藝業試鄕
校流輩莫與争長公既丁少師公㐮憂自以家素貧乏
母夫人以已為命相與致志於學律身益嚴未幾薦名
鄕書尋爲太學生試選屢魁多士名稱蔚然及政和五
年進士第授濮陽縣縣學教授以道遠不便親養改常
州州學教授任滿授秀州司兵曹事兼推勘公事公治
獄不以委吏事皆躬决多所平反再歲丁母夫人憂服
闋除太學錄靖康改元至京師遷儒林郎除太學博士
建炎初車駕幸廣陵公始赴官同薦改通直郎會罷太
學除通判明州改兩浙路提舉市舶未赴御史薦公對
便殿除監察御史上疏論執政過失遷兵部員外郎公
自劾以爲言苟不當宜黜不應得遷上感寤行公言更
除殿中侍御史被旨鞠獄江外車駕廵海上公還趨行
在所奏事尋扈從至會稽而敵寇尚留江左公首陳追
襲之計不果用是時江淛創殘之餘盗賊繼作民蠧未
除吏奸滋甚憲網闊䟱追論同知樞密院事兩浙西路
宣撫使周望擁重兵於吳門不能扞蔽脱身先遁以至
連城䧟没與諸郡以城降賊並緣爲奸掠取民財等事
乞正典法時占象者言西北有赤氣蔽天中有白氣如
練犯北斗文昌紫薇公極論時政得失宜遣使省陵寢
定駐蹕之地宰相不可虛位及用祖宗數事令參知政
事與宰相輪日知印諸將兵各立軍額蠲租賦以寬民
力信賞罰以明功罪凡十許事尋除侍御史宰相以年
少驟進不更世務公上疏極陳恐誤國事上初難之會
近臣李陵獻言宜詔宰執於罪戾中選擇實能付之以
事仍諮臺諫為國擇人勿復冄言出榜朝堂公曰自古
豈有禁臺諫不言者乎復論列其略曰任賢使能人主
之柄也獻可替否臺諫之職也任使失當則其禍移獻
替失當則其職曠是以自古明哲之君開廣言路所以
防蔽塞而杜私邪上下相須乃成治道今乃詔宰執用
罪戾之人而令臺諫不言是必不識事體之人持淺狹
自私之見文巧偽觀望之言以誤陛下使陛下虛負拒
諫之名是何不忠之甚也且自古以來有責臺諫以不
言者矣有旌臺諫以能言者矣未聞明揭榜使勿言也
翌日上爲降旨李陵身為侍從乃復疑誤朝廷上言乞
詔宰執用蔡京王黼張邦昌苗傅劉正彦等一時罪戾
之人箝閉臺諫使不得言欲收惡黨之恩遂陳迷國之
計可罷侍郎與在外宫觀沈與求上疏乞明指獻言之
人顯行黜責其論爲常至云變朱成墨指鹿爲馬言太
深切使大臣不敢安位可罷侍御史除職與郡尋除直
龍圖閣知台州待次累月上思公有旨召還再除侍御
史上嘗從容言王安石之罪在行新法公對曰王安石
以已意變先帝法度誤國害民誠如聖訓然人臣立朝
未論行事之是非先觀心術之邪正揚雄名世大儒主
盟聖道新室之亂乃爲美新劇秦之文馮道左右賣國
得罪萬世而安石於漢則取雄於五代則取道臣以是
知其心術不正則奸偽百出僣亂之萌實由此起自熙
寧元豐以來士皆宗安石之學沈溺其說節義彫喪馴
致靖康之禍汚偽賣國一時叛逆尚逭典刑願陛下明
正其罪以戒為臣不忠者先是上欲究僣偽事因公有
言上大感悟公再居言路附麗前宰相用事者意公悉
論出之公聞之曰近世朋黨習以成風凡人材不論賢
否皆視宰相出處爲進退盖上之人驅之使然余待罪
言路荷上知遇苐當分别人之邪正能否而公言之余
之職也豈可謂一時所用皆不賢而使視宰相爲進退
哉止擇一二明附稔惡者列於上羣情遂定明年春駕
幸臨安遷御史中丞時軍儲窘乏公極陳屯田利害爲
古今集議上下二卷上之上用其言始定營田之議禁
衞單寡兵機不在朝廷公上言仰惟陛下移蹕東南將
圖恢復之舉先務之急宜莫如兵漢有南北軍唐自府
兵彍騎之法既壊猶内有禁兵外有諸鎮之兵上下維
持使無偏重之勢其意遠矣今圖大舉而兵權不在朝
廷雖有樞密院及三省兵房尚書兵部但奉行文書而
已願詔大臣講求利害而舉行之使人情不駭而兵政
益修助成經理中興之志浙郡淫雨害稼穡公上疏云
伏見中夏以來霪雨過度浙西數郡之田垂熟淹没者
十七八民有饑饉之憂徽嚴州水泉暴湧浸城郭漂廬
舍比者臨安火延民居無慮萬餘家甚於去歲會稽之
變豈小異哉仰惟陛下遭時多難厲精爲治宵衣旰食
靡遑靡寧天地顧臨宜有福應然隂陽乖和灾異仍見
陛下亦嘗於行事之際思所未至者乎苟未至焉則亦
加之以誠而已矣子思曰誠則形形則著誠之至也参
天地贊化育况於行事之際厥類章章靡有不著者也
今九廟邱墟兩宫隔絶夷狄之禍未殄僣叛之黨未平
下民嗷嗷厭亂思治以日爲歲痛如焚灼覩此灾異心
折骨驚而談者至謂澤國夏潦地氣使然火延民房救
者不力宜不足勤聖慮臣恐此言日聞誠意日替臣是
以泪流落而不自禁也陛下誠以臣言思之凡陛下所
以畏天愛民用人聽言追祖宗之法惇骨肉之親薄閽
寺之權正宫闈之化一出於誠有勉強而行之者耶畏
天不以誠則工祝雖具近於致凟愛民不以誠則詔令
雖繁終於失信用人不以誠則䜛間日進將以疑似而
遠正人聽言不以誠則阿諛日聞將類忌諱而惡直士
追祖宗之法而不以誠則不無背戾惇骨肉之親而不
以誠則不無猜嫌薄閽寺之權而不以誠則雖名為裁
抑而桀黠之輩不除正宫闈之化而不以誠則雖外示
樸素而奢靡之習猶在凡陛下見於行事臣固知一出
於誠而非勉強然臣所謂譊譊者願陛下加之意而已
矣誠意既修則天地感格隂陽和平灾異之興轉爲福
耳上嘉納焉兩浙轉運使徐康國自温州奏發宣和間
所製間金鎻金屏障什物上命上之而康國已猝發至
行在所公曰吾君勤儉德侔大禹漢文帝以下不足道
也異時駐蹕廣陵有進而用華靡者立命焚之通衢今
康國不識事君之禮尚習故態欲以微物累盛德乞用
廣陵故事斥而焚之仍顯黜康國明示好惡且爲小人
希指之戒上悉從之公在言路首尾四年凡所論列不
避權要頗忤時宰意至是改除吏部尚書兼權翰林學
士兼侍讀未幾除龍圖閣學士荆湖南路安撫使兼知
潭州公以疾乞置閒散改除提舉江州太平觀明年除
知鎮江府兼兩浙西路安撫使公到官招集流亡俾之
復業異時士卒凴陵居民聞公威名重足屏迹無敢犯
法威德並行内外綏安秋八月仍復以吏部尚書召尋
兼權翰林學士兼侍讀九月除參知政事是時虜偽入
寇兵已壓境上决意親征訖有成功公居帷幄實與其
事上親御翰墨書車攻詩賜焉再歲乞奉祠除資政殿
學士知明州疏再上改提舉臨安府洞霄宫公之出也
以在政府凡所議論皆出臆見無纖毫阿附督府治兵
欲大舉公勿與聞公曰此大事也豈可身居近輔而獨
不與哉數上疏求去上不得已而從之駕幸平江明年
春以提舉萬壽觀兼侍讀尋召除同知樞密院事從駕
至建康遷知樞密院事公首陳恢復之計練兵市馬積
粟聚財分布將帥以待機會而同列不察疑公沮之且
冒昧欲舉率不克就上憶公初言决意召公盖欲大用
僅閱累月得小疾一夕薨實紹興八年六月甲子也上
痛悼輟視朝一日贈左銀青光禄大夫賜水銀龍腦以
斂又賜田十頃以恤其家以今年季秋之甲申葬於邑
之永和鄉馬鞍山之原取同郡范氏贈吴興郡夫人夫
人有美德先公四年卒三子曰雲紀右從事郎曰雲章
右承務郎曰雲卿未任以官息女三長適左從事郎兩
浙路轉運司准備差遣元益餘在室公自被遇簡知歴
御史三院於内外事知無不言前後論列凡四百奏其
間如收攬主權愛惜名噐斥逐邪佞親近正人未嘗不
反覆言之至于糾官邪劾贓吏將帥得失政事是非與
州縣抑配擾民獄訟過差監司郡守選除不當軍興以
来進戰退守之策積穀訓兵之要不可概舉上以公論
天下事淹練通達克已聽納言之切直自敵以下有不
能堪者上不罪焉一時臺綱自公大振武將訓敕其下
必曰汝不識沈中丞耶其見憚如此大將入覲有進繒
帛方物者既分賜六宫公以謂此事雖微自政和宣和
以來進獻稍侈今艱虞之時不宜有此乞斥還之時方
暮夜上得公疏即命追取斥還仍降札諭公公感泣草
謝自以不世遭遇蒙上聽納無愧古人顧未知效死地
耳公自爲執政凡所規益雖家人莫得聞所薦人才至
多受薦皆莫知也上每以知人稱之自小官至宦達攻
苦食淡處之晏然天性孝友所得俸禄以給宗族兄弟
無難色於文無所不能晚歲益工尤善爲詩引類托興
有作者風氣凡人以為難者公熟視落筆便造壼奥有
文集二十卷奏議三十卷藏於家一止從公游踰三十
年自鄕校至立朝雖有出處契闊之異而相厚之意不
少衰公嘗見薦爲御史属官初未嘗言心獨識之然知
公莫詳焉竊嘗歎息以爲君臣之遇自古所難有聽諫
之君又有能言之臣然後君臣俱榮名譽日彰不幸而
無其臣則君雖有屈已聽納之誠而臣言不足以發之
遂至於兩無稱焉可不惜哉若魏徵之遇太宗韓休之
遇明皇包拯之遇仁祖公之遇主上盖所謂君臣俱榮
者矣雲紀属一止狀公之行將求諸立言大君子誌公
墓公名節之偉議論之懿縉紳所共知也一止不敢私
謹狀
苕溪集卷三十
