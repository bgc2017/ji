苕溪集卷十五宋劉一止撰
故事
漢武帝向儒術丞相竇嬰太尉田蚡亦俱好儒術推轂
趙綰為御史大夫綰薦其師申公天子使使束帛加璧
安車駟馬以迎申公既至天子問治亂之事申公年八
十餘對曰為治者不在多言顧力行如何耳是時天子
方好文辭見申公對默然然已招致即以為太中大夫
舍魯邸命議明堂事
臣嘗謂申公之言天下之至言也自古好治之君未
嘗不慷慨思見天下之賢士求天下之議論次第而
施行之已而利害之實旣了了扵胷中則忍而不
能决見利不克興知害不克除談有餘而實不足者
往往皆然中庸曰好學近乎知力行近乎仁武帝之
初盖未辨知此也故於申公之對有惑焉其後罷黜
百家表章六經制禮樂易服色典章文物燦然大備
意有所在皆力行之不見甚難安知非申公之言有
以發之歟使其所行不改文景之恭儉向專在於愛
民利物之間則後世必以為賢哲不世出之君矣然
武帝席文景極治之後於天下之事尚謂猶不可不
力行如此况多難之時乎臣故曰申公之言天下之
至言也
魏文侯與士大夫坐問曰寡人何如君也羣臣皆曰君
仁君也次之翟璜曰君非仁君也曰子何以言之對曰
君伐中山不以封君之弟而以封君之長子以此知君
之非仁君也文侯怒而逐翟璜璜起而出次至任座文
侯問寡人何如君也任座對曰君仁君也曰子何以言
之對曰臣聞其君仁者其臣直向翟璜之言直是以知
君仁也文侯曰善召翟璜入拜為大卿
臣觀翟璜之諫近乎直任座之諫近乎諷諷諫為上
直諫次之何也二子之諫同出於忠也任座能正其
逐諫臣之過而翟璜不能救其封子之失是直不如
諷明矣然則翟璜知直之可為而為之歟抑知其不
可為而故為之歟曰如其不可為而故為之有恃者
也然則何恃也曰恃同列之有君子也使同列有非
君子者交鬭其間鬼神勿助之翟璜之禍豈特見逐
而已哉然則任座謂文侯為仁君其出於誠耶其不
出於誠苟以救其過耶曰是惡言也事君者可不以
誠乎哉君子之諫其君量而後入不入而後量所謂
任座者固恃其君之能改過而翟璜亦知其終見容
也特先發後繼勢有不同而已然則如文侯者安得
不謂之仁君乎嗚呼同列而無君子不可以立人之
朝矣何獨翟璜古之人皆然要之朝多君子不問而
知其君之為仁君矣
魏武侯謀事而當羣臣莫能逮朝而有喜色吳起進曰
今者有以楚莊王之語聞者乎武侯曰未也莊王之語
奈何起曰莊王謀事而當羣臣莫敢逮朝而有憂色申
公巫臣曰君朝而有憂色何也莊王曰吾聞之諸侯自
擇師者王自擇友者霸是已而羣臣莫之若者亡今以
不榖之不肖而議於朝羣臣莫敢逮吾國其幾於亡矣
是以有憂色莊王之所以憂而君獨有喜色何也武侯
逡巡而謝曰天使夫子振寡人之過也
臣嘗謂人主之憂莫大乎國無謀臣苟無謀臣不可
以為國矣故有為之君不以獨智先物為能而以衆
智不足為憂懼事變之鼎來而謀不勝應也今羣臣
之謀反不逮君謂之無謀臣可也楚莊王之所憂而
魏武侯乃以為喜是何見之相戾耶晁錯謂五霸不
及其臣故屬之以國任之以事使其臣之謀乃不逮
君則臣知其不能霸矣漢高帝嘗曰運籌帷幄之中
决勝千里之外吾不如子房盖不以不如為恥此其
所以能兼衆智屈羣策而成大功也書曰能自得師
者王謂人莫已若者亡謂人莫已若者好自矜大而
已然猶懼焉况其臣真莫及之將誰與謀臣故以國
無謀臣為人主之大憂也
魏文侯謂李克曰先生嘗有言曰家貧思良妻國亂思
良相今所相非成則璜二子何如對曰卑不謀尊疎不
謀戚臣在闕門之外不敢當命文侯曰先生臨事勿譲
克曰君勿察故也居視其所親富視其所與達視其所
舉窮視其所不為貧視其所不取五者足以定之矣何
待克哉文侯曰先生就舍吾之相定矣
臣嘗聞前修之言以謂知人無法臣心疑之夫知人
堯之所難也故皋陶為舜陳九德之事曰寬而栗柔
而立愿而恭亂而敬擾而毅直而溫簡而廉剛而塞
強而義此知人之訣也而謂之無可乎及求之孔孟
之書而得其說者有二曰視其所以觀其所由察
其所安人焉廋哉一也聽其言也觀其眸子人焉
廋哉二也然後知是道也不可以言可言者其迹
而已至於曉然獨得於心者豈言之所能盡哉謂之
所以也所由也所安也與夫言辭眸子之間不知何
者為是何者為非何者為君子何者為小人皆未嘗
言其狀而大佞似聖大智似愚亦未易以此辭辨察
則知人之難也雖聖人不敢易言之然則知人之道
非内明而無所蔽惑又惡能曉然獨得於心哉惟明
也一見而得之眉睫之間為有餘如其不然則終日
與之言而不知其人之心由是論之所謂知人者謂
之無法可也皋陶之陳九德特言其所可言者與其
成德之事而已其不可言者不在是焉魏文侯謀相
而未定也問諸李克克以居視其所親富視其所與
達視其所舉窮視其所不為貧視其所不取五者足
以定之文侯之意遂决其故何哉公子成與翟璜皆
賢也文侯固知之深矣其得於所親所與所舉之間
豈一日之積哉不然不如是之决也臣獨喜李克之
言誠有助於後世知人之道雖所謂獨得於心者不
在於是而於吾聖人之說亦無所戾云
楚莊王問於孫叔敖曰寡人未得所以為國是也孫叔
敖曰國之有是衆非之所惡也臣恐王之不能定也王
曰不定獨在君乎亦在臣乎孫叔敖曰國君驕士曰士
非吾無由貴富士驕君曰國非士無由安強人君或至
失國而不悟士或至饑寒而不進君臣不合國是無由
定矣夏桀商紂不定國是而以合其取舍者為是以不
合其取舍者為非故致亡而不知莊王曰善哉願相國
與諸侯士大夫共定國是寡人豈敢以禍國驕士民哉
臣竊惟國是之說不聞於堯舜三代之時莊王之問
叔敖之對不知何自而言其無乃為姦人之資乎天
下之士一是一非寧有定哉君子之所是小人以為
非小人之所是君子以為非雖一物之是非有不能
定况於國乎君人者知任賢而巳任賢勿貳去邪勿
疑君子進為小人退聽羣枉之門塞衆正之路開君
不以已之取舍病民臣不以巳之愛憎㒺上如天地
四時之化未嘗有心如是而天下不治者未之有也
又烏取國是之名也哉如其反是所謂小人者亦將
立國是之名(闕)天下劫持其君使必從之賊害善
良植其徒黨而天下日趨於亂桀紂之主以合其取
舍者為是以不合其取舍者為非則是私欲已勝無
所適從尚何國是之有而叔敖乃曰由不定國是而
亡豈不陋哉嗚呼名不可妄立也審矣名一立必有
挟斯名以為奸如前所云者臣故曰其無乃為奸人
之資乎
李道裕於貞觀末為將作匠有告張亮反者詔百官皆
言亮當誅獨道裕謂反形未具帝怒不暇省斬之歲餘
刑部侍郎闕宰相屢進不可帝曰朕得之矣是嘗議張
亮反者朕時雖不從今尚悔之遂命道裕
臣竊謂臣受知於君不以一時遇合為難而以知其
心之所存為不易太宗之於道裕也始棄其言卒乃
用之豈以疇昔之事為過而悔之歟曰不然太宗願
治之主也其措心積慮未嘗不在於天下國家雖一
事之疑必悔之况其平時欽恤用刑每决死罪必三覆
五奏而後定意太宗之斷未必為疎而追悔不忘若
是者豈恤刑之心誠有合耶嗚呼人主未嘗無願治
之志然而不克有濟者誠不至而已矣苟出於誠則
反覆念慮浸久而不忘惟其當而後已故於聽用之
際有合於其心者雖棄之於前而收之於後不以自
慊也若德宗之於陸贄則不然當危難時惟贄言是
聽天下既定乃追仇盡言怫然以䜛悻逐猶棄梗焉
以此一事足以觀人主之用心矣何必多耶
苕溪集卷十五
