苕溪集卷十七宋劉一止撰
表
謝主管台州崇道觀表(罷起居郎責授)
祇奉訓辭伏思適咎惟臣自取跼地知慙臣某中謝伏
念臣出自寒微誤膺簡拔以鋤耰固陋之質歴臺省清
近之班自始及終不由他力從頂至踵皆出上恩而臣
所更既多未有禆補欲初其議則竊自薄陋以為可用
則無所短長仰帷聖德之方隆内懼史書之有闕臣之宜
去誰不謂然不圖威命之行尚得祠官之奉兹盖伏遇
皇帝陛下游心太古側席異聞作成士類而明試以功
愛惜人材而闊略其過憐臣之罪以戇察臣之志靡他
薄示譴呵止投閑散省躬已辜固將安分之宜沒齒何
言惟有負恩之愧臣無任
謝除直顯謨閣表
念咎洗心三移歲律典州奉使再錫命書敢圖延閣之
華又玷直廬之列逡巡拜賜跼蹐自疑臣某中謝伏念
臣曩昔無從遭逢特異遽由臺屬進直殿㘭獨恃上聖
之知不借游談之助恩已隆而未報量既過而不辭固
弱植之難安豈疾顛之敢悔夫何庸陋猶在記憐假之
内閣之名以重外臺之寄寵光併及枯槁再春兹盖伏
遇皇帝陛下懋成湯之寬仁躬堯帝之神聖兼物衆智
猥及臣愚而臣悵末路之難圖誓初心之不昧天高地
厚若為稱塞之階人微命輕會有縻捐之所
謝提點刑獄浙東到任表
不違顔於咫尺拜寵知慙送以禮而光華豈臣敢辱疾
驅軺傳已見更新臣中謝伏念臣智昩知時學不適用
誤竊聖人之眷嘗躋清近之班曾報主之不能乃蠧書
而何益粤從去國寄江海以偷生自意此身與草木而
皆腐孰云記錄尚及孱微收五年閑放之心總一道平
反之寄豈獨庶獄之當審抑將荒政之是修任固匪輕
責何以塞兹盖伏遇皇帝陛下法堯言之清問躬舜德
之好生憐臣寄孤雖功名之難幸謂臣樸拙尚豈弟之
有餘臣敢不深體設施勉圖後效布宣寬詔願為慈惠
之師銷折姦萌不愧安静之吏庶收寸尺仰答生成
謝除中書舍人表
載筆殿㘭初遠舊物演論詞掖遽錫贊書恍莫知其所
從凛以榮而為懼臣中謝竊以自昔聖主建立非常之
功必有能臣發揮難論之旨殆天所備不謀而同故煥
乎謨訓誓命之文於斯為盛而粹然德意志慮之實㒺
不自孚矧今綱紀萬微鼓舞庶類堯年廣大商語丁寧
是非得仲舒之古風熟崔琳之今事顧於述作曷副選
綸伏念臣器窘而用微才疎而術陋自守樸學甘為臞
儒精喪耗於幽憂藝業荒於不試敢圖遲暮之景猥受
聖神之知頂踵皆出於睿恩踐歴每從於親擢至於陞
華法從接武近臣豈其平生有此過覬兹盖伏遇皇帝
陛下聰明稽古慈恕及人惟廣覽兼聽之是圖曾小善
寸長之不棄况乎盛大德業比隆於乾坤昭回文章苐
輝於奎璧而臣搜研末技綴緝諛聞以腐草之明而禆
赫日之光以秋蟬之翼而增九鼎之重何能有補祇益
自勞敢不勉竭孤忠誓堅晚節雖有慙於潤色庶無奭
於告猷
謝除給事中表
寵錫自天懇辭無地祇拜莫回之命俯慙未報之恩驚
懼交營周張失次臣中謝伏念臣少非特立老不自強
謂當静退之年無復進為之志不圖晚遇乃玷誤知持
槖近班代言西掖正上聖作興之日躬萬幾總攬之勤
與禁省之腹心而臣乏謨猷之益竊訓辭之手筆而臣
無潤色之工思軋軋其如抽心搖搖而若失宜在黜幽
之域更叨躐等之榮矧是東臺最為要地號人才進退
之關鍵為王命出納之咽喉豈容迂疎膺此責任兹盖
伏遇皇帝陛下皇明廣被英斷獨成宏開復古之規克
盡官人之美長材成厦未㤀樸遫之蒹收衆駿在閑尚
意疲駑之可勉敢不激昂末路殫竭諛聞軀命幾何顧
無益邱山之重飛鳴自誓庶少償烏鳥之私
謝授提舉江州太平觀表
罪大責輕感深涕殞臣中謝伏念臣淺聞單見極陋至
愚受知殆閱於十年冐寵浸更於两禁不量弱植濫據
要津屬上聖之思賢戒邇臣而舉類而臣棲幽居之日
久識中原之士希智實昧於是非迹遂成於乖繆揆其
重負合寘嚴辭正削從班俾安散地兹盖伏遇皇帝陛
下勵精政化加惠臣工若天地之含生心不私於與奪
猶父母之怒子教終厚於譴呵遂以庸材蒙此善貸再念
臣賦命蹇薄如出仇謀偶世闊疎率與禍會知非晩節
既踰蘧氏之年受罰閒身尚竊侏儒之飽念報恩之無
所嗟視蔭其幾何惟有靦顔至於沒齒
謝叙復秘閣修撰表
毖祀告成湛恩旁洽不圖蕩宥逮及孤危既安祠館之
游仍俾書林之職兢慙在邑涕泗交頥臣中謝伏念臣
少也湮微晚而遺遇學不通於今事志徒慕於古人以
田野樸拙之姿與英俊峥嶸之列論思禁省近類腹心
勸講露門號為親密祸實由於量溢天弗誘於臣衷上
玷誤知自貽大戾顔忸怩而加厚神惝恍而靡寧追五
十九年之非於今已後閱三百六旬之日遽許更新驚
朽株之再春覺沉疴之去體兹盖伏遇皇帝陛下躬乾
坤之高厚大德曰生並日月之清明容光必照哀矜舊
物假借寵靈豈非削籍於丹書抑使增華於白首臣敢
不捫心誓報擢髮知愆被銘骨之恩則如隔世有粉身
之路不敢偷生
謝再任宫祠表
恩厚不貲感深吹骨臣中謝伏念臣受性樸拙遭時休
明曩膺禁省之驟遷實是聖神之樂育比其去國猶得
奉祠而臣生理窮空孥累猥衆瓶無餘粟不殊靖節之
居甑有積塵幾類范丹之室屬三歲之當罷悼一飽之
無從忘已甚微仰天求裕詎意由衷之請遽叨從欲之
仁脫困獸於觸籓濡窮鱗於涸轍圍門失喜少蘇併日
之長饑摩腹起行便覺餘年之尚適兹盖伏遇皇帝陛
下德侔造化行通神明視覆載之間一均涵飬矧盖帷
之舊寧忍棄捐但獲便安仍佔俸稍臣敢不循躬自幸投
足知愆顧論報以無階獨此心之不昧
又謝再任宫祠表
祈哀得請凟有愧於再三失喜拜恩威不殊於咫尺臣
中謝伏念臣器薄而用窘智陋而術疎無昔日之聞知
幸一日之遭遇冐居華要馴致愆尤自歎沉舟之迂但
覺形容之異田園何有溝&KR0676;可期敢云廢籍之身又續
祠官之食兹盖伏遇皇帝陛下幽微之燭覆冐無私曾
小善之不遺憫一夫之失所致兹孱𤨏亦與生成臣敢
不受德知歸循躬惟謹窮途易與庶寬妻子之饑啼晚
節難工獨慕侏儒之飽死
謝落職依舊宫祠表(除敷文閣待制因除免語誤)
人微恩重罪大罰輕祇服訓辭復增感涕臣中謝伏念
臣受才謭薄賦性凡庸更閱雖多報稱何有矧年齡之
頽暮加疾疚之兢昏比奏封章懇辭誤寵荷再生之大
賜念幾死以難酬昧於叙陳卒至乖謬魄由天奪戚乃
自貽尚頼隆寬特從末減復俾祠官之秩仍沾廩稍之
優委曲保全始終哀憫兹盖伏遇皇帝陛下乾坤覆載
父母生成舜德洽於民心堯言布於天下蒹容世類一
本至仁遂令下愚蒙此蕃貸而臣視殘骸之巳病知來
日之無多惟有啣恩至於結草
謝再任宫祠表
甫上由衷之請遽叨從欲之仁拜命以還循躬知戴臣
中謝伏念臣曩以愚陋浸被使令報無塵露之微恩有
丘山之重粤從去國猶獲奉祠逮其終更復伸前懇詎
意衰殘之景仍沾俸稍之優顧臣何人得此厚幸兹盖
伏遇皇帝陛下睿謨天縱孝治日新規模宏啟於隆平
德澤咸濡於動植有如么麽亦在記憐臣敢不仰體生
成益知銘佩幸全家之飽煖樂化日之舒長未盡之年
皆上所賜
謝復秘閣修撰致仕表
投老乞身既逹由衷之請疏恩出綍復叨遇主之榮感
懼交懷周章失次臣中謝伏念臣受性愚暗逢時休明
以田野固陋之安冒禁省論思之地報效何有踐歴已
多粤從去國以來猶竊奉祠之秩及兹疾疚斗覺支離
學無藝苑之工職在書林之列不圖得謝乃更增華兹
盖伏遇皇帝陛下天地之德曰生日月之光必照俛憐
末路不忍棄遺始終保全委曲成就而臣迹居窮&KR0676;絶
望修門納禄辭名期少延於喘息擊瓶拊缶尚同樂於
昇平
謝除敷文閣待制表
乞身故里已叨從欲之仁通籍甘泉更冐踰渥之寵自
天錫命蹐地靡容臣中謝伏念臣逢時休明受性暗漏
誤膺識拔薦被使令報無絲髮之微德有丘山之重辭
榮納禄既逾七十之年窮思畢精莫辨三千之牘不量
淺薄輙露悃誠採田夫野老之謠述帝德王功之盛乾
坤之大日月之眀豈繪畫之所能顧迂愚其已甚敢云
宏度俛鑒懦衷俾列職於近班以增華於末路得此殊
遇繄臣何人兹盖伏遇皇帝陛下躬聰明睿智之資藴
廣大精微之學疏觀百王之法超視三代之隆總攬化
樞激揚士類有如么麽亦在甄收驟頒渙汗之新垂
記生成之舊而臣迹居窮&KR0676;望遠修門心未替於傾葵
誓獨存於結草
謝除敷文閣直學士表(落致仕召赴行在懇辭至再除職依舊致仕)
祇承嚴召悵旅力之久愆加賁恩章許餘生之自佚仰
拜自天之錫俯增蹐地之慙臣中謝伏念臣奮由寒鄉
出迎盛旦以儒生之固陋塵法從之高華悉出誤知不
由他力粤從去國旋自乞身猶辱記其姓名俾復趨於
表著而臣老随年至形以病羸驅馳徒有於此心跪起
懼乖於常度達忱誠之懇欵荷聰聽之矜從直内閣以
躋榮駕安車而遄反縉紳改觀閭里生光惟初終被遇
之過優雖頂踵縻捐而莫報兹盖伏遇皇帝陛下仁深
覆載明並照臨察臣曩歲之遭逢粗存忠謹知臣今日
之疲曳非敢懷安矧當聖政之新尤以人材為急凡在搜
揚之數舉興奮勵之思獨臣數竒賦分至薄正周室任
賢之日既自至於不能遇漢家好老之朝又阻陪於在
列時哉難得命也奈何念虛受於寵靈曾莫酬於寸尺
望雲注想永懷戀慕之誠擊壌成歌願述治安之樂
苕溪集卷十七
