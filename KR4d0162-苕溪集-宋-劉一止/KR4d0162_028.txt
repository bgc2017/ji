苕溪集卷二十八宋劉一止撰
啟狀致語
答高麗先状二
伏承茂膺朝選入覲天津效梯山航海之勤有就日望
雲之喜郊坰迎勞行修授館之儀牋翰輸情有愧執謙
之厚眷言欣悚罔既敷陳
又
伏承遡鯨波而修貢趨鳳闕以觀光亦既勤勞有嘉忠
恪行展班荆之勞遽蒙枉牘之私感愧惟深名言罔既
謝土物状二
貢篚星陳方謹多儀之享餘珍波及不圖私好之隆靖
言此心惟德其物感銘滋厚敷叙奚殫
又
華旌暫弭式覩於清規方物再陳更煩於私餽輸情良
厚永好敢忘愧佩之誠名言罔既
回旦望啟二
季秋謹時肅霜在候恭惟某官遠修方貢備著賢勞宜
神物之隂扶擁福祉以来集未遑修慶先辱枉緘感愧
之私名言靡究
又
斗當建戍節謹授衣恭惟某官享上惟忠宅心以道宜
百神之交相茂多福以来綏曾修慶之未遑遽貽書之
猥及眷言感愧罔既敷宣
回高麗使先状二
伏審抗旌修貢將覲於日邊飛鷁候途已臨於浙右行
展郊坰之勞仍瞻原隰之華修問未遑占書猥及眷言
感愧罔既敷陳
又
伏承泛雪海之浩茫欣兹入覲想天津之壮麗行矣觀
光辱函牘之過勤知舟師之在望即諧瞻晤良極忻愉
謝高麗使副土物狀二
稱贄鼎来僅展行艫之勞輸情良厚更分貢篚之餘既
用拜嘉敢忘佩德
又
畫鷁經行幸清規之獲展殊珍問遺豈私好之難期仰
被牋牘之勤抑認情文之盡逡廵拜貺欣愧交懷
答贈物狀二
竊以適程子之驩心贈之束帛酬季札之嘉惠獻以紵
衣輙陳薄儀用答厚意有少土物具在别牋
又
竊以惠好猥加感深贈帶物儀甚厚愧匪報瑶有少土
毛具在别紙
回使副不赴排宴状二
授館方初瞻風是幸我有旨酒冀陪揮麈之歡客歌驪
駒莫遂攀轅之願枉華牋而敦喻佩謙德之彌光感愧
惟深敷宣罔既
又
飭厨傳以稱客盖列辟之常儀銜杯酒以接歡實鄙人
之私願䆳蒙誨諭仰認勤誠諒温詔之趣行及需雲而
稱壽挽留莫遂悵怏何勝
代貢土物状
侯邦歲聘既遵典禮之常天子時廵爰襲祖宗之舊辱
在守土敢廢多儀前件物三壤所宜九賦攸出莫備充
庭之實用伸旬日之誠
代會高麗國信樂語
鳳檢十行往賁三韓之國鯨波萬里少勞一葦之航恭
惟國信某官驚代人豪柱天賢業處漢廷諸公之右受
上聖非常之知眷彼遐方夙殫臣節肆奉光華之命往
宣問勞之恩念將聳異域之榮觀顧必極中朝之妙選
二三子莫出孰為安魯之謀第一人肯来自足增唐之
氣而况間文武之安否傳白傅之篇章雖曰賢勞實資
重望仗平生之忠信席大國之威靈涉雲海之浩茫望
神山之咫尺一何壯也不亦快哉知府某官喜接行艫
宏開雅宴願盡舉觴之禮少延揮麈之歡某不揆荒蕪
上獻口號令聞說清臺入夜觀文星今合照三韓頗知
禮樂尊周室更遣威儀識漢官海若驅龍迎瑞節飛廉
隨鷁借輕翰歸来玉殿承新渥凖擬黃麻仔細看
代送京西運使樂語
華旌耀日莫留使者之登車綺席臨流遽見主人之送
客矧知舊郡仍是故鄉願桃李之在人甚多豈楊柳之
攀條無贈恭惟某官珪璋瑞噐嶽凟英資曩膺宸扆之
簡求出搃東南之大計規模宏遠聲實著聞得請真祠
久遂優洊之樂觀風近甸更欣將命之榮共知行旆之
西飛正是鋒車之便路佇參密命入踐禁途知府某官
久奉勝遊曲投雅好繁絃九奏重增南浦之傷别酒一
樽願盡陽關之唱某等叨居樂部獲侍台墀不揆荒蕪
上獻口號願盡離筵三百杯星軺西去幾時逥銅駞
柳外飛華節金谷花邊望使臺富國倉箱歸善計濟川
舟楫頼宏才公行勿亟朝天路帝有甘泉密詔来
代會使相上冡回致語
牙璋前辱聳里閈之旁觀綵䌫徐牽指日邊之歸路縉
紳共仰出處兼榮恭惟某官霖雨聖時股肱國體紹復
先王之大業鋪張對天之宏休鸞省倦遊楓宸予告都
門供帳寧論疏傅之歸鄉宫錦賜袍特寵元忠之拜掃
方體望之本朝之意須鄭公上冡之還從舟楫以戒途
擁節旄而就第入搃均衡之重求綏槐鼎之榮知府某
官喜接台光宏開雅宴願盡舉觴之禮少延揮麈之歡
某等不揆荒蕪上獻口號勲高一品重朝班暫擁麾
幢耀里間疏傅莫誇供帳寵魏公今賜錦袍還畫船即
赴青門召田里休營綠野閒直待汾陽書考滿始應几
杖傲湖山
代秀守請交代致語
樓船飛下暫遣北闕之星辰瑞節初臨增煥南州之風
景歡聲在路和氣生春恭惟知府某官川嶽英姿珪璋
粹質繡衣持斧薦更使驛之光華錦帳握蘭夙著丹墀
之聞望謂持荷之下遠始剖竹以均勞特借經行少勞
坐鎮一方濡槁共知甘雨之隨車千里噓枯已覺仁風
之在扇知府某官恭迎旌旆喜接清光情深契闊之私
義重夜承之契願盡舉觴之禮少延揮麈之歡某等不
揆荒蕪上獻口號樓船疊鼓破烟輕欣見兒童竹馬
迎錦帳握蘭乘寵眷繡衣持斧茂威聲共知甘雨隨車
到已覺仁風逐扇行自是玉皇香案吏肯容蕭散寄江
城
聖節勾隊
雲霄在望遥瞻北極之尊劍佩相磨共罄南山之祝宜
命蹁躚之侣少資和合之容緩引笙簧舞重入隊
問隊
命侣嘯傳有翩若驚鴻之態整衣搖珮豈暮為行雨之
人来近台階盡言爾志
放隊
回雪輕盈既呈於楚舞行雲流轉宜返於巫陽再拜台
階相將好去
女童隊心致語
某聞里祉開祥當良月先春之候華封獻祝卜後天難
老之期並舞簮裳遥瞻魏闕恭惟皇帝陛下聰明元后
博大真人已昭極治之功宜享無疆之歷廣成子千二
百歲未足誇多天皇氏萬八千年於兹為盛卿雲紛郁
化日舒長共殫祝聖之勤均錫在公之酒星陳樽爼鼎
沸金絲某等獲侍台階欣逢盛會願綴容於六佾庶共
樂於千齡未敢自專伏候台旨
代請越帥致語
師徒取道共知元帥之行父老出郊争覩藩侯之至可
無樽爼少駐旌旄恭惟某官節厲冰霜量涵江海臨難
得仁者之勇接人皆有德之言更惠愛於六州歴光華
於五閤惟兹舊治實戴殊恩孤城獨存頼魯公忠義之
力雅俗未改服劉寬孝弟之規故應清夢之餘尚記甘
棠之舊當年追餞見攀轅卧轍之悲今日約行有分閫
建牙之喜某官甫迎舟艦欣望光塵十乘啟行難留於
去傳一觴為壽少盡於羣情云樓船十里駐郊坰老
幼扶持夾道迎卧轍攀轅曾結戀建牙分閫喜經行樽
前歌舞皆親按眼界風烟特地明要看山公歸倒載莫
辭芳醑絤深傾
苕溪集卷二十八
