苕溪集卷三十六宋劉一止撰
外制
郭仲荀除東京副留守兼節制軍馬
勅諸侯朝於方岳未忘廵狩之勤王略及於舊都實重
居留之任肆頒明命庸示眷懷具官某賦性通明受材
英特兼子房之智勇慕郤縠之詩書夷險屢更忠勤不
替執干戈以衛國援枹鼓而忘身入侍殿巖載肅貔貅
之衆出分帥閫每寬疆埸之憂建大將之節旄加二公
之位號功高不伐寵至益謙朕永念神州薦更戎壘悵
遺民稔禍之久属殊隣修好之初故臣流落以焉歸行
旅凋零而未集是用疇咨宿望申錫渙恩往司管籥之
嚴仍搃兵符之重惟爾拊厚疲瘵勞来散亡慰父老之
謳吟消田里之愁歎俾知朕指有若親臨則予汝嘉嗣
有褒寵可
張浚叙復左宣奉大夫提舉臨安府洞霄宫
勅朕福威在巳操八柄以馭臣忠厚宅心不一眚而掩
德矧惟舊弼嘗總百工可無投報之恩以示終始之遇
具官某天姿英特謀府靚深奮身孤遠之中相朕艱危
之際忠勤有偉勲伐未忘喪孟明殽陵之師事非意出
分孔戩東都之務歲已再更比通好於殊隣既言歸於
故壤肆均慶賚用慰遐邇稍還官秩之崇俾遂祠庭之
佚朕心爾識報禮是圖可
汪伯彦復觀文殿學士依舊宫祠
勅(上詞同張浚)具官某噐資方重德宇靚深早依日月之光
乃際風雲之會相朕初載共濟多艱一德保躬自適隱
岩之樂十年去國每動故老之思比通好於殊鄰既言
歸於故壤肆均慶澤以慰遐邇申加秘殿之崇仍即祠
庭之舊朕心爾識報禮是圖可
趙瓘王昇陳裕趙軏差充皇太后本殿准偹使
換轉官請給依中節人例施行
勅朕念東朝在道川陸阻修豈惟䟦履之甚勤抑懼奉
承之不肅爾等出自選擇超進官聯惟勤惟忠則爲報
稱可
右修職郎新邵州錄事參軍王健以叔倫奉使
恩澤改舍入官
勅具官某朕委任近弼遠使殊鄰寵賁所加惟其自請
爾以猶子超進官聯服此茂恩其思報稱可
進武林尉王用因軍功轉四資換授付身
勅具官某爾服在戎行屢霑賞秩易俾書命於前有光
益究乃心以圖所報可
左修職郎潮州司理王晞韓權及推正平人蔡
城等九人疎放賞轉兩資
勅具官某朕哀矜庶獄之不辜屢降詔旨丁寧熟復俾
四方司政典獄之官知所欽焉今爾以平反受賞朕所
樂聞服此茂恩更圖來效可
王銍進七朝國史列傳重加添補成書共二百
一十五册特與轉一官
勅具官某朕修廢典於風塵之後訪遺書於煨燼之餘
既累歲矣顧中祕所得外有愧於士大夫之家而史氏
闕文亦或未補朕心閔焉爾好古博雅自其先世属辭
比事度越輩流乃者裒集累朝故實而附益以其所聞
成書來上有嘉其勤序進官聯以爲爾寵且以爲多士
之勸可
明州觀察使入内侍省都知梁邦彦祗應大金
人使有勞遥郡上轉一官
勅朕嚴責實之政而以恕行之苟有勞能雖小不棄具
官某機神敏悟多所踐更祗事宫闈見謂忠謹乃者授
館鄰使事每肅然不見缺遺雖爾以禮法自閑無所求
取顧於褒賞出自朕心其服訓辭益思來效可
陳永錫等二十七人各轉一官
勅具官某(上四句同前詞)乃者授館鄰使爾等蒞事辦給㒺有
缺遺有嘉其勤序進官秩非特為爾之寵俾後之奉公
有若爾者皆知勸焉可
左儒林郎前知南劒州順昌縣江鈿獲賊改官
勅具官某爵禄國之砥石所以厲世磨鈍而無所私焉
今有司言汝有捍寇執俘之勞故於𢡟賞亦思所以稱
此超進官秩是爲汝榮其尚勉之可
徽猷閣待制潼川府路宣撫使邵溥誤收試舉
人降一官
勅法者天下之公無間遠近苟戾於此朕不敢私具官
某頃以時髦擢登禁路出總藩翰分國顧憂乃者試士
禮闈弗懲其濫有司言狀咎當誰執貶秩一等以戒惰
偷非特為爾識也服我明訓尚厲後圖可
藍師䕫除閤門宣贊舍人
勅具官某上閣之職實相禮儀非性識通明不在此選
爾聞見習熟度越輩流往祗厥官無忘報稱可
梁偉陳靖並爲閤門祗候落看班字
勅具官某(上四句同藍師䕫)爾巳試之效見推輩流其正厥官
益思報稱可
忠翊郎成道陣亡特贈兩官與一子恩澤(石瑀同)
勅具官某死者人之所必不免也至於死義死職之臣
則惕然愧之若不自勝懼其名之不揚也褒進官秩以
錄其孤使聞者哀而榮之嗚呼兹可以識朕心矣可
武功大夫温州刺史吴本降一官
勅具官某爾所治郡旁連五溪盗竊肆行俗習相冒非
成德素著未有能綏靖者也今部使者言爾治無善狀
權移吏胥至於行旅居人起相撻擊兹可謂無政也已
貶秩一等以戒惰偷服我寬恩尚圖来效可
右承直郎侯公達換給付身
勅具官某爾以儒服奮身戎行亦既疇勞與霑官秩載
申書命益觀爾能尚勉之哉可
右朝散大夫程昌禹叙元降一官(趙開亦同皆曾任徽猷閣)
(待制)
勅賞勉罰偷者繄國之典赦過宥罪者時予之仁爾名
在丹書事存白簡頗閱歲時之久仍更蕩宥之恩補復
故官俾從叙格服我明訓勵爾後圖可
樓炤除翰林學士
勅自昔有道之世建立規模必有能言之臣發揮德意
非特功名之會亦惟聲氣之求用能訓誥誓命之敷不
匿厥指庶幾虞夏商周之盛復見於今念方疇咨莫如
試可具官某養光大之氣好深湛之思強識博聞足以
華國被文相德可用為儀繼東臺批敕之風擅西掖演
綸之譽蔽自朕志兼直禁林當二國玉帛之往來正一
時書詔之填委意坦明而肖體詞曲折而不煩義激武
夫茂興元戡難之略人知聖主似建武中興之年遂拜
為真固應錫命惟爾抱適用之噐處可為之時豈徒潤
色之工更頼告猷之益使朕小雅之政見稱復古則爾
内相之任其用有辭可
苕溪集卷三十六
