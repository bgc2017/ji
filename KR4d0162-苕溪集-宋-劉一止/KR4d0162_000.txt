苕溪集别集類三(宋)
提要
臣等謹案苕溪集五十五卷宋劉一止撰一
止字行簡湖州歸安人宣和三年進士紹興
初召試除秘書省校書郎歷給事中以敷文
閣直學士致仕事蹟具宋史本傳按陳振孫
書錄觧題稱一止居𤨏闥僅百餘日忤秦檜
罷去閒居十餘年後檜死復召仍力辭不起
年八十二乃終盖亦守正不阿之士其殁也
韓元吉為作行状稱其文章推本經術出入
韓柳不效世俗纖巧刻琢雖淹迤宏博而關
鍵嚴備其為詩寓意高遠自成一家吕本中
陳與義讀之曰語不自人間來也是其著作
亦盛為當代所推矣行狀及宋史本傳皆稱
非有齋類稿五十卷書錄觧題亦同此本前
有曝書亭印記盖朱彛尊家舊鈔題曰苕溪
集不知何人所改又詩文共五十三卷末附
行状一卷誥詞一卷凡五十五卷數亦非其
舊或後人掇拾遺篇增附其後因而更名歟
乾隆四十四年九月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
