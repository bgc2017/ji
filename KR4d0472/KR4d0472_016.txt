蘭軒集卷十六元王旭撰
銘
故孔目康公墓碑銘
至元甲午冬康仁伯安奉其先大父孔目公行實一通
詣予致其尊人之命曰先君藁殯未即安宅心不遑寧
有年矣今力稍舒將以某年月日改厝於康家莊之先
塋竊惟平生行事不可泯没敢請文以表諸石予寓安
陽四年矣伯安從遊甚厚又其尊人之命如此義不得
辭乃按其狀序而銘之公諱玉字仲祥姓康氏其先出
周文王之裔康叔封之後曾祖諱時祖諱仔世居碭山
皆以農為業考諱玩器度魁偉尤長法律因河為患僑
居宋之夏邑娶劉氏名族也有子五人禎寧玉宥榮禎
仕金為尚書戶部掾汴京失守從駕出幸不知所終寧
無嗣玉即公也弟宥嘗為濟寧兖單三州都總管府經
歴官别墳於濟州任城之東弟榮養志弗仕公賦才明
敏精於吏術嘗試府掾以廉幹稱壬辰河南饑亂遂與
昆季北歸時總帥丁公權行徐州節度使事於市立寨
聞公名羅幕下厚禮而咨詢焉贊助良多或有餽遺輙
責以汚已立却之人服其清後移立碭山縣於寨中濟
州石總管命公典其事民樂其德歸者甚衆迄今富庶
實其力也公天性潔素物無妄費一鞾十年尚如新其
他類此晚而退閒優游鄉里嘗謂其子翊曰人之為儒
當貫三才為道當造玄入妙為農當順天時盡地力為
吏當明法律本仁恕果如是斯可以無愧於已而責命
於天矣觀其言則志可知也不得大用於世以䆒其所
有惜哉以至元戊寅仲冬廿有一日終于家享年八十
三權殯於城南之别業娶駱氏劉氏俱邑之望族也先
公卒生男女各一人女適李氏男諱翊劉出也前碭山
縣典史清修畏慎愷悌慈祥所至有善人之目娶胡氏
張氏生男十有一人女四人男長曰仁明達精敏才識
甚高嘗充淮西江北道提刑按察使司書吏綽有能名
已而還家事親讀書遂不復肯仕鄉人重之孫男一十
五人銘曰木秀深山孰知其棟梁蘭芳幽林孰聞其國
香遇者其常弗遇亦奚傷有美康公才德俱良不宏其
施道止一鄉積崇報豐後世其昌新塋有銘永示不忘
故宣武將軍朐山令王公墓碣銘
公諱義字某姓王氏其先出周靈王太子晉之後故太
原琅邪之族於世為最著公自高祖而下累居碭山縣
之胡父鎮祖諱某配楊氏善星歴風水之學嘗試司天
臺授隂陽管勾考諱晉娶胡氏傳家學知名遠近生二
子長曰善幼捨俗為僧次即公也豪俊慷慨才識過人
時值金末將亂輙自奮應募從軍隸臨淄郡王左副元
帥兼鄭州防禦使張忠帳下戰累有功於元光元年充
正班序使又於大安二年以功遷宣武將軍朐山令有
善政年八十有一終于家妻趙氏生一子諱仲賢姿狀
魁梧性行勤謹充縣巷長人敬服焉凡有營幹衆必倚
藉其於宣聖三皇二廟始終皆其監治之力也仲賢娶
楊氏生一男五女男名用早卒次室劉氏生男一人名
某娶劉氏一日仲賢詣余言曰先世塋域本在胡父鎮
南門外出賢村龍鱗溝之西經值河淤今不復存嘗别
卜新塋於本縣南關之南種木已成列矣惟是先人宣
武公之事蹟祖宗之世次既不能譜其詳而所略能記
憶者儻又無以紀之則大懼泯滅於後而無以逃不孝
之罪今將叙而銘之石惟子是請余不獲辭因摭其略
而書之如此銘曰王姓蕃昌源流甚長胡父鍾祥宣武
堂堂夀衍名彰舊塋既亡新塋是藏珍木成行中存棟
梁本根無傷枝葉彌芳乃孫烝嘗不離其鄉孝思勿忘
泰安申君墓碣銘
公諱道安字德卿世居潞州高祖因宋亂徙單州之武
城居四世而公之伯叔六人其三即公之父也精於醫
嘗為歸德府醫學教授公昆仲七人其次在六值金季
避亂寓海州數年家資鉅萬忽一朝盡散之擕其孥往
維州既而海州䧟於宋衆多遇害公家獨全人乃服公
之先見公治家嚴與人忠臨財義避兵時與親舊數十
百家老幼相依而行公備極艱難同其甘苦終無遺棄
遂得俱完既而天下平定思還鄉里行至宫里村因家
焉享年六十有九而終卜葬於此妻王氏生子一人名
國瑞字伯祥明敏剛果見義必為敦尚詩書於醫尤䆳
嘗節素問宣明論補名醫錄行於世至元間兩為泰安
州醫學教官衆無不推服者妻胡氏生子三人長曰必
端次曰必誼次曰必偕俱傳父學有立女三人長適時
侯孫次適趙某次適劉氏伯祥再娶高氏吳氏必偕嘗
從學於余而伯祥又余之所素敬者今將以其先人之
行著之石而不鄙以見委既不獲讓因直書其事而係
以銘銘曰申以國氏其來甚長迨公之生屬時擾攘散
材全宗避弋高翔淵珠弗耀櫝玉終藏慶鍾後人俾大
而昌刻銘於石昭示不忘
碑
宣授武德將軍鄧公新建祖塋之碑
夫功名出於力為富貴由乎身致謂無預乎祖宗而譬
諸靈芝之無根醴泉之無源者乃流俗之恒論而非君
子之格言也易曰積善之家必有餘慶慶之所鍾即富
貴功名之所自來乎彼世之豪傑或起布衣而登將相
拔泥塗而奮雲霄焜燿當時而榮華一世者是雖才氣
過人之所致然亦祖宗積累之餘澤家世休祥之明報
也故觀於子孫之盛衰可以占知其祖宗之得失矣若
今安陽鄧氏者其殆積善餘慶之所鍾乎謹按鄧本蔓
姓殷之侯國也春秋時有鄧侯吾離朝於魯後亡於楚
子孫因以國為氏後漢高密侯禹起南陽佐世祖定天
下功名為中興之冠而南陽之族遂盛於世人材相望
照耀青史代不絶書君家自喪亂以來亡其譜牒故高
曾而上莫能詳曾祖諱世昌前金泰和間登進士第官
至秘書丞娶衛氏生二子祖諱珍即秘書之長子也豪
邁俊爽尚氣重義有古俠士之風值金末之亂糾率義
勇以捍寇敵部曲數千公為統制號令無敢違者一方
賴之以全安及蔡州之陷公歎曰吾本志欲為國家立
功今無所及然吾心之忠天地鬼神其必有以知之矣
且吾擁衆數千於艱難擾攘之際惟以救人為念而未
嘗妄有殺戮天道倘可信後世子孫必將有以享其報
乎年若干以夀終於家配張氏子男一人諱海生兵革
間雖不知學而能敦孝讓崇信義睦鄉閭勤稼穡見者
莫不愛而敬之稱善人焉娶馮氏生男三人女五人男
長曰德魁梧倜儻才堪有為紀綱家務不克試於時娶
黃氏生子七人女二人次曰青即武德公也幼而不羈
負性慷慨才志竒偉嘗謂所親曰大丈夫生人世間當
以功名富貴自顯白於時安能區區老為田舍翁乎至
元四年充攝本縣廵檢之職即有能名六年以百夫長
從征南宋圍襄樊累有功蒙上賞至十二年三月内與
南宋安撫高某戰於岳州之洞庭湖勝之又攻荆南之
沙市取之奏功勑授忠顯校尉銀牌總把次又收復江
南諸州邑及以從征廣東之功宣授武略將軍管軍千
戸仍頒䧏印綬繼復平蠻寇於廣東甲子門進授武德
將軍職事如故乃十五年七月也厥後屢著顯績於東
南如擒化東之趙元帥禾山之顔萬三廣東之黎德歐
將軍等皆叛逆劇賊表表在人耳目所共知者其餘招
降堡寨及克捷平蕩之功尚多未易遍舉也行省官及
樞密院皆知美君之功奏求遷賞朝廷以衆例遲之而
為先䧏金符以示褒嘉之意然公膂力方剛謀猷克壯
功名日起福禄鼎來他時所至豈可量邪勉而弗懈則
安陽之族亦將由公而大矣嗚呼鄧氏祖宗積德之報
其驗於斯與公娶劉氏生三子董氏生二子女二人弟
源篤實通敏佐兄德理家事鄉黨有孝弟稱焉今年秋
武德公奏事闕廷衣錦過其家聚族協謀思所以廣孝
於祖考者乃卜高原擇爽塏大治新塋選良日而遷窆
焉仍礱玉石以表阡首一以紀祖宗世次源流相承之
懿一以著武德公立身揚名顯親之美辭非黃絹姑用
播於清塵傳列青編尚有期於鴻筆銘曰鬱鬱新阡佳
氣攸萃誰其卜之曰維鄧氏維此鄧氏源流甚長以侯
建國自彼殷商春秋吾離子孫用顯下逮南陽族大以
遠漢唐迄今世有聞人眷兹碭邑慶源肇新煌煌秘書
英英統制天啓厥祥有善其繼其繼伊誰曰武德公寵
佩金符為時英雄福如川海滔滔未己壯志四方青雲
萬里俟其他日功業之成嗣書琬琰以永休聲瞻彼先
塋既安且吉相我後人休祥㒺極子孫鑒之種德無斁
有不予信請示斯石
故宣差水軍總管宋公神道碑
鴻鵠之飛必奮翼於九霄虎狼之行必食肉於千里夫
物有出倫之能者必不自困於尋常之内也况英雄魁
偉之人乎其乘時奮起取功名以自見於當世而不肯
碌碌以終其身蓋亦所負之當然而非偶然者矣若我
宣差總管宋公者其人與公諱德甫清州會川縣人也
祖某父某皆力本治生種德弗仕公之生也雄傑多力
慷慨不拘嘗督綱船於御河衆畏服無敢違其一語者
後值天兵南下河朔失守因率衆渡河寓於陳州是時
金人都汴國勢日蹙詔舉才勇之士不次用之衆以公
應遂擢居都統之職戰數有功適行省官有貪賄而不
足於公者羅致其罪衆辱之將謀害焉公怒且懼謀之
於衆衆曰天道在北汴都終亡公不見幾死無日矣且
吾輩力戰而不為人所知亦何為辱於此哉不如北附
以圖全公廹於衆不得已乃帥麾下壯士三百餘人北
歸我太祖皇帝得之大喜即頒金虎符以授之俾統其
衆既而征河西有功又特賜衣糧人口及宣德州第宅
一所以賞之仍自黃河以北水軍皆隸焉時李昌使南
宋未得入境乃詔公以百人往竟能定其約取彼報使
及表章進獻之物以還其後收汴都及累征南宋公輙
以水軍預其行至於蘄黃襄樊荊山廬夀維揚連海等
州其攻圍鈔略修築首尾數十年間勞苦功高簡在上
心雖茅土之封未遑而賚與重疊其恩渥矣中統元年
今上即位公以老請致仕朝廷雖甚眷而莫違遂以子
某嗣其職而聽之中統五年六月二十有六日終於家
春秋七十有七葬於夏津縣順化鄉之宋莊以夫人王
氏祔焉禮也子男三人長曰元伯次誠次良弼元伯即
嗣公職事者質直好義氣節過人有古豪侠之風中統
三年平亂有功遂兼領益都路軍民鎮撫及博興路總
管後還職水軍總管至元十六年因病請休致朝廷命
其長男從政承替即優游家居無復仕進意誠早嘗顯
達後亦退間良弼前縉山令今富庶令皆有善政可紀
公之薨於今二十有六年而元伯每以墓碑未立為恨
一曰奉家狀來謁曰伏惟先人起身艱難建功國家流
慶子孫宜有碑以表墓道久而闕如某等之罪也今幸
具石願子有以文之余辱君知厚義有不獲終辭者乃
摭實而書庶幾芳聲之不冺而有以取信於將來也銘
曰宋國殷後微子之封代不乏人有耀其宗眷兹會川
英靈所鍾公生其間實為長雄春雷起蟄羣蛇輔龍西
伐南征靡役不從烈烈真勇堂堂駿功皇心用嘉賞賚
優崇金虎之符命總元戎胡不錫之山川附庸天意垂
裕俾滋其豐有繼源源如水之東顧瞻九原松柏號風
英靈不昧神理長通刻辭貞石昭示無窮
縣令潘君墓碑
至元癸丑秋安陽潘君庭玉持其先人縣令安遠君行
狀一通詣予以墓碑為請曰伏惟先人起身勤勞致有
爵位功存鄉邑慶流子孫今月日已遠而墓碑未立豈
非某等不孝之罪哉此旦夕憂思不遑寧處者也願先
生幸有以諾之余不獲辭因閱其狀序而銘之謹按潘
氏之先出於周文王後畢公之子季孫食邑於潘因氏
焉公諱某世為碭山人自高曾而上經亂譜牒不存莫
能詳考父諱浩仕金為某官娶臧氏生一子即公也自
少倜儻才力過人承父廕充穆昆及金季河北兵亂公
帥衆保市力寨壬辰國兵南來迎䧏以功充本縣丞仍
行縣事於寨中招集三千餘戶既而南來張秦二安撫
入境破寨掠老幼數百口而去公時在外聞之帥壯士
追擊奪所掠還朝廷嘉其功遷五官授安遠大將軍仍
前碭山丞繼改碭山令其後朝廷以本縣不及千戶併
屬單父公遂閑退終于至元乙亥之四月享年七十八
葬於市力寨室四人曰臧朱吳楊生男女各七人長曰夐
娶黃氏生四男三女嘗監本縣祗應務酒事次庭玉娶
賈胡傅曹四氏生男女各一人累受省部付身管領庫
務事至元二十六年勑授通州豐利場同管勾庭玉氣
質魁偉而德行温厚才任煩劇而志存遠大非碌碌者
也次瑛嘗充平江路財賦提領娶張氏曾氏生二男一
女次珪娶丁氏生男女各一人嘗監本縣祗應務酒事
五曰瑾管治莊産事娶徐余二氏生三男一女六曰琇
娶薛氏林氏生三子嘗兩受濟寧路檄監本縣酒稅至
元三十年以本戶居縣之最赴京都充司倉七曰譯妻
邵氏二男一女至元二十年勑授將仕郎南陵縣丞嗚
呼潘氏之子孫何其蕃盛而長也如此豈非祖宗以來
積善餘慶之所鍾乎培其根益茂其枝濬其源益長其
流是又祖宗望于後人之意也他日門族昌大而世業
榮華則焚黃告寵可以慰祖宗於九原而無憾矣銘曰
遠矣潘氏源周𣲖楚晉嶽之文吳璋之武奕奕有人輝
映千古惟安遠君遥承厥緒奮身獨起保障鄉土既有
名位光榮父祖生七男子竒俊軒舉積善流慶天將昌
汝如火始然攸灼攸叙如泉始達波流東注赫赫君家
其興可覩佳氣攸萃新阡之所松栢長青有隆其祜咨
而後人共承善處母忘孝思以永終譽神之聽之莫敢
或侮刻銘貞石用代家譜
傳
趙節婦傳
大德庚子秋余友李公敏袖書一通過高氏中和書院
示余曰此李君仁甫之所銘也其母趙氏賢而有節仁
甫幼失父頼母之教以有成今亡矣無以慰凱風寒泉
之思願先生芟其繁蕪而叙著之此仁甫之意也敢因
以請余義不得辭乃為序之李氏之先蓋河南人經亂
譜牒不存無以詳其世次源流之懿高曾而下有諱與
者仁甫之祖也其配尹氏生三子曰滋曰潤曰信始因
亂北渡寓河間獻州之樂夀縣數載而卒滋等三人遂
徙家長蘆滋殁有子珪及孫定山紹厥後信亦有子二
人業於農潤即仁甫之父也倜儻好義憂人之憂樂人
之樂不幸早卒其配趙氏生子二人曰壁曰仁女三人
適任氏齊氏田氏孫四人趙氏治家嚴而不傷恩寬而
不失義寡居三十年守身如玉雪之潔勤於婦功教育
其子鄉里賢之或議欲以節婦薦趙聞而止之曰志不
願也臨終召二子戒以同心理家友恭之義勉以親賢
遠佞解紛避害之言卒于元貞元年二月又二日夀六
十三&KR0830;于鎮東五里小許村之先塋余謂古之婦人不
以容色才智稱而獨以節義稱故文如蔡女辯如王妻
而君子有所弗取宋共姜魯陶嬰柏舟之詩黃鵠之歌
見重于千載之下豈非以節義之故與今仁甫之母寡
居三十年其志其節視古無愧固可書而傳之以為人
倫風俗之勸矣仁甫兄弟好賢樂善友恭不衰亦可謂
無負於母訓者矣是歲冬十月書
任義士傳
任可字獻之居滄之長蘆鎮稍饒以財中年未有子而
母得危疾醫藥莫能痊憂甚拜禱於天曰倘獲神祐俾
吾母痊安而身有後願捨餘財以濟鰥寡於是發帑廪
大施其惠既而母病良愈不六七年舉三子君心益感
激他日具前事白其母曰天之報某者厚矣而某之所
以承天意者懼未能盡也願將諸人所負債劵悉焚毁
而不徵如何其母時年八十矣聞言大喜拊君之背而
勉之曰此善事汝行復何疑君即取劵欲焚之又念諸
負債者多商賈在外恐不及知則終疑畏而莫敢速反
於是牓姓於通衢以示之凡毁六十餘劵計楮幣五萬
三千餘貫君一日過余高氏之書院語及其事余因褒
之君愀然歛容曰某此事本以踐吾禱天之初言而報
神之厚賜非有矜世釣名之心也誠使吾母終上夀而
三子有成雖貧亦足矣不然萬金何用哉余於是賢其
言而高其用心因歎曰昔馮驩收債於薛焚劵市義而
還以孟嘗君之賢而猶不悅况其他乎今君散財數萬
皆出中心之誠而無一毫勉彊意其賢於人遠矣豈非
義士也哉
李神童傳
滄州李仲實行年六十有六生次子曰柰驢四歲能辨
字之偏旁若夙習者大德四年二月仲實生朝對衆戲
之曰汝既幼慧我今老矣汝能夀吾一詩乎其子前此
未之習即應聲曰父年七十四筋力未全老但願長太
平金石同夀考時年九歲矣座中咸驚異焉蘭軒曰余
聞天地有清明靈異之氣鍾而為人則為哲為賢然是
氣也遇之為甚難故古今賢哲之士或間世而一見焉
然或鍾是氣而有其質矣顧乃學問之功不至而終于
常人者亦有之前金時以神童稱者盖四人厥後唯麻
九疇知名於天下餘三人者無聞焉豈非學與不學之
故與今李氏子不由師資於文字若夙習是禀氣之靈
異而有賢喆之姿矣可不思其難遇而成之以學問之
功哉仲實勉之幸不以余言為過
節婦誌(附)
清亭耿樞從余講讀之暇首言其曾祖母之守節為可
尚恨世人無知之者願得先生數語以表之因次第其
事以請予不得而辭也謹按耿氏祖居長清南一鄉萬
灘保以農為業有曰五郎者于樞為高祖其妣周氏生
男一人房次亦第五娶王氏生男曰乞兒耿五享年三
十而卒王氏時年二十五其後乞兒年十二又溺水以
死王氏既寡守節愈固恒痛念舅姑之櫬在淺土心不
遑安遂于至元二十九年秋八月十有八日竭其力改
葬于祖塋之内既老無歸乃依族孫耿某于清河之西
耿亦孝行純篤奉養無違庶可以終其身而無失其所
矣噫節婦之旌表乃朝廷之令典也豈不為有關于人
倫風化之重與故共姜柏舟之詩不刪於聖筆陶嬰黃
鵠之歌見重于魯人如王氏者其志其節獨何愧于彼
哉世之君子必將有取于斯矣大德二年冬十月有五
日樞將歸省因為書之王氏時年八十有一
蘭軒集卷十六
