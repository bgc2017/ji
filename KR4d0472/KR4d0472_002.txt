蘭軒集卷二元王旭撰
五古
漢柏
白雲泰山麓有柏森仙宫其大蔽牛馬其高攀蒼穹枝
幹老益堅摩挲若青銅我來問故老因得知始終漢帝
昔封禅侈心秦比崇乃於五松外興此栽培功至今千
載餘盤鬱勢愈雄争知茂陵上無樹起秋風乾坤俯仰
内日月興廢中英靈為護持不逐劫火空無意棟明堂
何心俟良工詩成重徘徊遙憶杜陵翁
人家種榆柳得力一何早首尾十年間森然已連抱匠
斧隨所用何嘗到枯槁蒼蒼泰山柏漢物傳故老養材
今千歲造物非草草腹朽半空虛根危欲顚倒明堂何
時構日月難永保物生有盛衰時至無醜好倚杖三嘆
嗟誰能測天道
旅懷
平生心閒事未了不得閒驅馬踏落月悠悠度荒山木
杪風淅淅石根水潺潺山川有竒句盡在行役間自我
别家來三見月半彎懸知北堂心日夕望我還念此心
若飛有句不暇删
題陳魯彦肅齋詩
人心不可放唯敬斯長存用力當何如以肅為入門竦
然一念間正立百邪奔靈臺自清明安得惑與昏暴慢
由此遠德性由此尊有如金天氣消彼春陽温盡將物
精華收歛歸本根天人無二理造化同一原大哉肅敬
功未可造次言陳君士林秀為肅名齋軒勉旃毋自怠
聖學此淵源
有感
太古衣鳥獸公私兩無規逮乎蠶之生食葉吐柔絲絡
緯上機杼羅綺遍天涯官心益貪鄙盡取無復遺蠶婦
辛苦餘雪霜無完肌安得還太古各衣鳥獸皮
送劉經歴
天平古名郡選治須時英君來佐蓮幕婉畫煩經營愛
人夲學道氣象寬以平胷中秋月懸筆㡳春風生三年
如一朝可見不息誠餞行洗離腸酌此汶水清芳樽豈
無酒取醉非君情
魯義姑廟
荒凉道傍祠荆布知誰氏相傳魯孀婦制行高百世逃
生廹干戈割愛明信義大者前妻兒夫子令拊字幼者
已所生臨危甘捐棄生死全一諾幽冥要無愧誠心動
乾坤齊將兵亦退斯人雖繼母用意何獨異掇蜂伯竒
逐歸胙申生縊滔滔二千載義躅嗟誰繼何當繪遺像
遍向人間置庶使嚚母心觀之减凶戾
晚菊(分韻得圓字)
風霜歲已暮孤芳為誰妍蕭蕭憔悴餘怪此節意偏猗
猗翠莖疎粲粲金英圓幽賞歡後時荒畦卧寒烟日夕
有騷人療饑荒叢邊落英不滿掬相對空凄然
通玄子壽堂詩
世人紛嗜慾慾以喪其真至人獨清静静以全其神真
喪形幾何神全壽千春古來長生者此道實要津吾觀
通玄老清静超羣倫逶迤道德中隠几幾忘身明日閟
九淵返照無纖塵湛然方寸地長守羲皇醇霜雪凋六
合不敢傍松筠方瞳一百歲服鍊初無因厭世不肯住
歸為玉皇賓清都𦕈何許徒慕區中人傳道道常在著
書書已陳只應千載下名與日長新
崔吉甫慶親八十之壽
人生願長年天命豈力為古稱仁者壽斯語不予欺崔
君古循吏有親仁且慈康寧登八袠春氣浮鬚眉施隆
報必豐善慶壽亦宜綵服捧霞觴侑以南陔詩仙桂枝
已茂靈椿隂未移融融天性間樂哉復何思
滕州王氏慶雙親八十之壽
悠悠東溪水源深流𣲖長彼美溪上人種德溉其芳所
積非一朝宜哉神降祥五福壽為首非天人孰強翁媪
如畫圖白頭坐中堂問年過九九康寧殊未央春風吹
綵服綠酒開瑤觴山川助元氣草木浮輝光只應仁者
里便是長生鄉我歌偕老詩和以白雲章青天望黃鶴
寄贈滕東王
雜詩
青青南山樹託根一何高雨露雖早承風霜亦先遭修
榦拂雲漢清隂蔽猿猱歲寒枝葉盡樵斧將焉逃
煌煌珊瑚樹託根萬仞淵陽光照羣物海㡳無青天絶
寳世所稀幽沈多棄捐誰能理鐵網採獻君王前
扶桑出火日助此三伏威水沸魚不游林焚鳥安歸更
堪晝夜間擾擾蚊蠅飛風霜一朝至豈恤身無衣
讀李公敏集
吾觀李公詩骨氣何老蒼如有渥洼龍千里思騰驤又
如南山松獨立凌風霜不架屋下屋不疊牀上牀言志
與紀實句句出肺腸用事無牽制吐詞多鏗鏘養源自
崑崙可見東流長六經博其趣諸子發其光他時再相
見吾敢輕論量
送趙景鹽使南歸
南國有美人容華粲春輝江山不敢隠貢之侍皇扉朝
浴蕙蘭湯慕被雲錦衣承恩歌舞罷觧佩思還歸扁舟
泛炎暑不待秋鴻飛遨遊水晶宫簸弄明月璣白蘋滿
芳洲採勝西山薇人生雖行樂天命豈可違要於進退
間審此安危機酒闌惜離别更取瑤琴揮曲終三嘆息
知音從此稀
玉女池詩
來登日觀峯因謁嶽神殿殿側有寒潭甘冽可供薦山
澤本通氣况乃神所眷大旱溪澗乾湛然終不變夜深
詩思渴汲取無人見清涵明月輝冷浸白雲片世味洗
一真華池助三嚥天明再拜歸可敬不可玩
東郊閒步
桓君有别墅近在郭門東今晨宜出游日暖天無風樂
哉二三子杖屨能我同草木藹生意乾坤運神功物我
兩無間一氣春融融寧教酒罇罄莫遣詩囊空詠歌莫
歸來想見浴沂翁
贈崔壽之
崔君性明逹有古循吏姿游刃簿書間公廉了無私官
僚頼贊助學校資扶持一寸好賢心獨與霜松期三年
鯨川幕行事我所知峩峩則堂翁老筆豈予欺才高處
位下未得盡施為香風藹林谷豈無蘭與芝傾筐委道
周借問採者誰自古卿與相時來則為之天命苟未通
委吏屈聖師用舍非在我行藏復奚疑但當守初志堅
白無磷緇贈君乏瓊瑤慷慨賦此詩
送趙克明太守之任城
凡仕非為已所憂在斯民勞心博寸禄受直傭其身此
理甚昭然知之能幾人自從世道衰愈覺民生貧悠悠
古循吏誰復嗣芳塵但見彼貪暴縱横蛇虎均俯仰宇
宙間我心未易陳趙侯富才術有志存經綸三年佐吾
州一德通明神論政貴無訟聖門知問津寬和守中道
惻怛懷深仁君看甘棠樹勿翦豈無因好將愛物心去
作東南春
初到泰安游佛峪寺
平生愛竒勝歷覧心未足今朝復何朝泰山在吾目未
暇登絶頂先來訪佛峪靈境開洞天清游浣塵俗時當
仲春半陽氣浮草木雲烟色葱蒨禽鳥聲斷續仰觀萬
仞峯俯臨千丈谷徑滑槲葉黃棚低松盖綠老僧喜延
賓掃搨留我宿神清夜無寐衣潤雲滿屋天明盥玉泉
整駕呼童僕尚慚纏世網使我歸息速山英許相招來
往從兹熟
喜雨
秋旱野未耕當春猶赤土絶糧半天下蒼生命如縷牲
帛赴羣望山川遍齊魯帝哀斯民窮呼龍降甘雨君看
一晝夜黃金滿寰宇神功未易議帝力誰敢侮圜丘埋
蒼玉瓊茅縮綠醑烈烈山焚蘭坎坎社擊鼓幸免中野
殍報神同歌舞
初夜月照窗夜久雲屯屋喜聽塵夢餘淅瀝鳴松竹三
春未耕種一雨如金玉願龍遵無私四海同霡霂哀愁
變歌舞生意涵草木天晴禽鳥聲處處催布穀安得逐
良農共耕春野綠
江山千里圖
平生愛山水有疾成膏肓勺泉與拳石遇之輙徜徉中
華齊魯郊平陸何茫茫杖履黃塵間此願安得償振衣
賦遠遊十載客南方江行三千里夢繞魚龍鄉如華如
芙蓉滴翠逐飛航匡廬高萬仞秀色凌穹蒼餘者難悉
數高低互相望舉杯峩眉亭猶想謫仙狂英靈助吟嘯
浩蕩洗肺腸快哉疇昔心遺恨無毫芒歸來舊書室籠
禽謝飛翔培塿為泰華蹄涔即滄浪遠興無百里雄襟
欝摧藏閒思舊經行一一不可忘君來示我畫開卷妙
難量江山十年夢喚醒在此堂宛若當日時繫舟巖樹
傍掩卷三嘆息因之遂成章
晚春有懷
東風三日雨雨止花亦殘坐令芳春意悠悠遂無歡幽
鳥破孤寂綠隂生晚寒懷人不可見月出青雲端
晚秋湖上獨行以日暮碧雲合佳人殊未來為韻
人生固長勤世事何時畢聊將山水樂一洗幽憂疾瀟
瀟楊柳風淡淡芙蓉日長歌謝城闕永懷山林逸
其二
幽人出無侣獨行湖邊路湖水清漣漪濯纓此其處引
袂摘瑤草霑裳畏多露已矣予所思佳期恐遲暮
其三
湖邊夜來霜草木非舊色念此感秋人悲吟頭亦白悠
悠逐風波渺渺去鄉國詩成歸興牽山水增晚碧
其四
我愛林和靖高情超世氛不作封禅書祇卧孤山雲妙
絶梅花詩千秋獨有君西湖綠如酒可酹山中墳
其五
身遊江湖上迹與漁樵雜慚非徐孺子可下陳蕃榻古
來豪傑士與世多難合再詠考槃詩悲風起蕭颯
其六
錢塘繁華地山水麗以佳蘭舟載歌舞遊賞是誰家北
風吹岸草白露凋巖花此意不可言詩成看昏鴉
其七
芙蓉洗秋露嫋嫋香無塵我欲折此花遠寄平生人烟
波渺無極道途良苦辛歸尋桃李蹊坐待朱門春
其八
秋氣行肅殺秋風遍寰區有生同一衰未覺蕭蘭殊野
菊懷晚香依依傍晴湖無人共幽賞日晏空躊蹰
其九
乾坤限南北寒暑異時氣江湖十月交冰雪意全未偃
蹇高卧心凄凉倦游味故園今可歸何必待富貴
其十
獨吟還獨和清興亦悠哉閒攀水邊樹困卧石上苔惜
無一樽酒招此逋仙來道人期後游笑指梅花開
孫泰山書院故基詩
惟昔孫泰山著書祛世惑麟經晦三傳探討獨有得尊
王名分定返正亂賊息坐令元聖心千載一朝白懷人
不可見訪古戀遺跡我欲祠先生配以徂徠石浮雲滿
空山西風掃無力正邪有消長耳目異疇昔倚杖聽寒
松兹情竟誰識
宋承五季衰文氣卑已極天將啟淳源談經起孫石巍
然齊魯間師弟無愧色尊王一書成坐釋麟經惑至今
學者心講貫知用力邇來二百年何人繼其跡故居雖
未毁見者為嘆息天寒孤鳳去日暮羣鳥集回首瞻泰
山巖巖自寒碧
寄子周老兄
鵷鶵自南來遺我雲錦書開緘再三讀言盡意有餘青
山叙舊約白髮悲離居繼以九章詩燦若堆驪珠高懷
放林野與世宜闊疎憂時忽慷慨此心竟何如予衰一
無能道卷不復舒近得至人教反觀忘故吾火宅化清
淵中有金芙蕖風霜不搖落彩色涵空虛懷君未得見
渺若隔江湖何時一晤語撫掌驚樵漁
照蝎
夏夜茅堂空有物緣虛壁幽人坐其下袒裼心惕惕恐
是蠆尾蟲呼兒舉燈索果然黑暗處潛毒伺吾隙殺之
還歴照盡掃無遺跡歸來故坐處拊心三嘆息毒蠆滿
天地於何求安宅殷勤理門戶聊可度今夕
師曠廟
子野晉太師知音古今善胡為有遺祠乃在魯東縣問
俗知其鄉懷賢起欽戀古樂久崩亡新聲日惑眩斯人
不可作雅鄭何由辨客行無牲酒歌詩代陳奠感慨千
古心因之此中見
挽楊庸齋先生詩
我於天地間知有庸齋名道德施一方鑪錘造羣英燕
山幾還往登龍負平生皇天不憗遺此恨終難平頼有
嗣人賢煌煌宏厥聲南來一傾盖氣宇何高明讀書百
家盡下筆四座驚乃知元氣在未覺鱣堂輕公乎可無
憾世業方峥嶸
文廟種栢(分韻得強字)
東風五侯門桃李摇春陽幽人歲寒心獨為松栢忙劚
山破烟霧移種成新行遠色帶林壑清風生廟堂鬱鬱
龍蛇姿未滿三尺強我來日摩挲恐被兒童傷養之以
雨露成之以風霜参天二千丈他日殆難量題詩貽後
人著意護棟梁
人生七十稀栢生千歲強種栢待其成汝生寧獨長不
如種桃李三年滿春光春光亦能幾過眼旋消亡落落
大君子作事超尋常拔桃樹松柏遠意誰能量寒烟生
泮宫翠色來山岡森然如兒童羅列成新行身猶短荆
棘氣已含風霜坐看龍蛇活行當鸞鳳翔但恐種柏人
他年遊四方不見枝榦成風雨摩穹蒼作詩告後來愛
惜無摧傷後此五百載為君充棟梁
登萃美亭
移家岱宗下日與山相親登臨得佳處來往不厭頻蒼
崖俯西溪攝衣上嶙峋危亭萃衆美構者知何人想見
當日遊曠懷樂天真舉杯一笑罷萬象紛前陳歲月不
相待廢興良有因我來訪遺址時節正殘春關關羣鳴
集欝欝衆綠新絶壁開日觀寒泉落天紳逍遙一枝笻
縹緲千仞身浩歌雲霞上謝彼區中塵飄然隨飛仙汗
漫遊我神此志恐未可歸哉從隠淪
登臨得竒勝杖屨不容懶山風吹白雲野服稱疎散危
亭今何在翠嶺烟霞滿悠然物外心會者應亦罕浮世
黃塵深青天白日短且將山中樂供我一笑莞
勝槩亭(為丁仲文賦)
山川有竒趣俗子無由知兹亭發天巧借問作者誰令
威古仙伯簿領真游嬉亭成身不居遠與幽人期白雲
朝自閒黃鶴暮何之古來山林士用之王者師孤芳石
上蘭五色巖間芝秋風霜露寒采采恐後時安得一樽
酒歌我山中詩
七古
宋高宗御書扇頭
靖康事遠日已忘武陵花草春生香德壽宫深日月長
思陵天筆超鍾王石碑久湮世無有倬彼昭回煥星斗
劫火焚天鬼神守我昔見之恒拜手歸來一夢墮渺茫
眼前想像蛟龍翔心貪石刻成膏肓况有真迹如君藏
泥金小字青綾扇當年知有南薰殿新詞莫遣歌喉囀
世事何心到游宴白日未招沙塞魂北風又散吳山雲
興亡有數夫何云一笑且賞書林珍
憶梅(得月字)
凍雲釀就江天雪正是梅花放時節可憐身世墮塵埃
不到瓊妃白玉闕情隨烟水渡微茫夢繞湖山記愁絶
驛使不來春寂寞南枝雖在誰攀折素衣人去又横參
畫角聲殘空落月相思一夕腸千結况是天涯又離别
非無毛穎觧傳神瘦影寒香終欠缺幾時携酒花前去
細把幽懷向花說詩成一笑付東風未害廣平心似鐵
行路難
泰山無石海無珠沈沈古井生珊瑚碧雲埋空白日暮
美人邈在西山隅手中萬古軒轅瑟一唱三歎咸韶俱
調高曲古知音少哀哉不及齊門竽
陳氏老人慶八十詩卷
人生五福壽為首七十猶稀八誰有自非積德慶源長
安得天公獨為厚黃金白璧齊山斗難買期頥超輩偶
燕山之陳衆所推好事聲名傳已久今年八十大作慶
想見歡聲動親友堂前蘭玉歌白華堂上斑衣勸春酒
寒松色貫四時青回視風霜笑蒲柳君家昆季予所知
禮合稱觴嗟掣肘他年賦就漆園椿再拜攜來獻公壽
壽杜元亮
憶昔共游三山東呼吸沆瀣吞鴻濛醉中喚起長眉翁
夜上雲漢騎蒼龍招搖前導飛廉從手援北斗呼豐隆
瑤池玉醴觴千鍾浩歌攀損蟠桃叢呌排閶闔滋不恭
上帝怒勑雙玉童飛符譴墮塵寰中摧折要與凡夫同
嗣宗放逹嵇康慵落落與世難為容簞瓢蕭然四壁空
聳肩孤吟伴寒蟲四十流年如轉蓬依然豪氣飄長虹
摩挲金狄偶相逢握手三嘆思前蹤青天漫漫碧海重
仙籍未除終許通靈根廓逹必無窮突兀千卷堆其胷
朅來南游興方濃椽筆敵却江山雄清辰戶掛扶桑弓
佳氣鬱鬱還葱葱舉杯致辭前鞠躬願君壽如南山松
願君富貴山比崇圖形麟閣誇元功兒女奕世俱官封
榮華蟻穴矜盲聾何如兩鬢吹天風萬里游獻蓬萊宮
野鶴乘軒鳳在籠悠悠萬事隨天公且看醉臉映春紅
次韻送王知事
平生口不談阿堵却笑黃金築郿塢春風蓮幕過三年
上下情通若桴鼓名場勝負但旁觀未肯梟盧争一賭
枳叢或可棲鸞鳳兔網安能挂龍虎已識風流返故鄉
空留惠澤霑吾土嗟余浪走成何事十載江湖悲逆旅
今歲歸來時已暮鏡裏青絲變霜縷樽酒相逢一笑間
姓名誤作詩人數感君知我為君吟不覺毫端落風雨
贈陳公望
憶昔往見滄浪翁示我詩法祛盲聾當年門下作者衆
只有君我心相同或問瓊宫飲沆瀣或跨騄駬行虛空
或傾銀河洗明月或掃碧海乘清風相期在遠不在邇
意欲八表超樊籠參商一别忽十年形影隔絶無由通
大江南北浙東西寄食飄飄如轉蓬舊學荒凉誰復理
但覺荆棘生胷中簞瓢還家歲月暮歌和山鬼號幽蟲
北堂親老甘旨闕憂心旦夕常忡忡羡君出處何雍容
聲名藹然道義充浴沂歸來有真樂性天心地俱春融
今之隠几非昔人海山何止移琴工學海波瀾有餘富
文場旗鼓誰爭雄徵書飛來天九重玉堂東觀論亦公
風淫末疾行當愈但恐三徑留無功天球河圖非世物
不置清廟將安庸嗟予碌碌負初志徒有白髮悲兒童
塵編萬卷守環堵茫茫道體深難窮如乘一葉入滄海
浩蕩四顧迷鴻濛三生書債償未了鄙質正頼君磨礱
區區此意何所似韓公之雲東野龍願得世間無離别
四方上下長相從
贈潘景山(并序)
景山潘君妙星歷之學言禍福如指諸掌為予推行
年深有感於心者臨别書此以贈
江南術士如繁星就中景山孤月明朅來相逢一樽酒
議論滚滚江河傾此人胷中涵太清象緯度數窮縱横
隂陽一氣貫五行萬物禀之然後生大而國家小而物
氣數榮悴無差爭君從何處傳此學大小不遺俱妙精
如燭取影鑑照形禍福指掌令人驚天生我辰今安在
半世空亡事不成為言金木相尅害不但箕斗徒虛名
扁舟勸我北歸去歲暮冰雪方崢嶸他時相望二千里
客星定憶嚴君平
至元二十二年九月二十五日早過燕南盧溝
橋
天星寥寥霜露寒行人早起衣裳单野烟如水白不散
山月照衣黃色殘鼇背橋高馬蹄滑羊腸路澀車聲乾
十年來往燕南道客裏情懷長草草黃塵老盡英雄人
千古西山為誰好
江山千里圖
大江東流渺無窮羣山夾峙何青葱江山形勢幾千里
一旦落我書堂中我知畫者非庸工雲夢八九吞心胷
想當盤礴下筆時變化惨澹愁天公憶昔扁舟泛南國
醉魂飛遠馮夷宫蒼崖冥冥嘯虎豹白浪浩浩吹蛟龍
歸來閉門心不樂登高却羡南飛鴻會當續我遠遊賦
青鞋布襪隨秋風
蛻仙巖
玉堂遺老滹南翁平生景慕恨莫從著書辨明經史惑
議論至今學者宗一朝東游登日觀笑視八表開塵胷
歸來中途憩盤石遽謝浮世騎蒼龍天風縹緲導笙鶴
弱水不隔蓬萊峯我行道此不能去摩撫短碣懷高蹤
青山千疊雲萬重隂吹浩浩生寒松獨立蒼崖空四顧
神交何必真相逢
謝翟仲寧惠端石硯銅蟾青金筆架等物
文星何年下虛碧化作端溪水中石兩點寒光上下分
猶似煌煌照東壁自從天上失此星萬象昏蒙慘無色
太隂司夜懼獲愆故遣蟾蜍下求覓爬沙行遍山林内
歲暮過期歸不得一朝二物忽相逢脱身來訪鄃城翟
翟公本是不羈人醉眼時嫌天地窄二物淹留心不樂
意欲飄然謀遠適夜深私語君聞知送與蘭軒伴孤寂
蘭軒一見雙眼明傾盖端如舊相識摩挲三嘆愛且敬
再拜延之為上客几淨窗明春晝永管城脱帽銅山立
共來催促要題詩笑我無非翰林伯鸞坡玉堂天九重
虎豹關深風雨隔是中有人司帝命揮洒黃麻布天澤
或從太史住東觀褒貶成書繼麟筆策勲二者無不可
奈汝時乖命屯厄蘭軒今為五窮主好古躭竒已成癖
與伊便結三生緣永鎮文房勝珠璧荒詩為謝愧不工
但覺壯懷增感激
猛虎篇
有足莫踏猛虎尾有手莫捋猛虎鬚南山崔嵬壯士死
至今人弔黃公愚平時閉門不敢出日暮况乃君樵蘇
猛虎飽肉牙可捫飛龍厭豢角可馴古來使鬼須銅腥
無金妄動天公嗔窮愁欝結天地死不教白屋生青春
匣中長劍漫悲吼非時汝亦安能神撐腸拄腹五千卷
贏得兒童唾人面談天說劒三萬言蒼蠅謗語何喧喧
謗亦不足云唾亦不足道人生窮逹誰能料君不見白
頭棘津叟一旦風雲起屠釣人生神物合有時未可書
癡論年少
透光鏡
何人鑄此青銅鏡表裏通明玉潭淨開奩却立不敢觀
但見寒光相射映菱花金雀雖有合背面殊形安可並
春風桃李秋蓬藋興廢不知傳幾姓造物攜來落君手
從今世上妍媸定世言回仙曾點藥幻語無稽吾所病
或云當年鼓鑄時日月之精曾感應博物時無張茂先
此事根源誰與訂我有一鏡得之天廣大規模方且正
光明無晝亦無夜照徹乾坤涵動静玉臺若要不塵昏
别有神方傳往聖世間百物總無功唯在閑邪守吾敬
題墨梅有感
杖藜踏雪西湖路為愛梅花幾來去暗香疎影月黃昏
更遣寒枝啼翠羽十年一夢隨東風回首清游覓無處
憶梅欲寄斷腸詩每恨塵埃無好句他年再與梅相遇
定擬花邊結茅住江南春色今如何驛使不來空歲暮
花光老筆通三昧剰挽陽和發天趣風神良是昔容非
應為緇塵染衣素蘭軒幽客避繁華終日閉門香一炷
瑶臺仙子來何方病目增明喜如故相逢便可倒清樽
不須更草招魂賦
秦碑
周亡六國歸秦嬴祖龍肆欲窮蒼生禱祠求仙遍天下
翠華萬里長征行登封直上泰山頂刊頌功德垂休聲
侈心未極天命去西歸不到咸陽城驪山之藏肉未冷
函谷已納諸侯兵可憐區區亥與嬰乞死不得為編氓
廢興悠悠二千載閱世只有山無情日觀峰頭蒼石屏
我來摩拂叩山英莓苔風雨字殘缺彷彿認得臣斯名
前王失道致顛覆後王鑑之宜改更漢唐以來凡幾君
誇大欲與秦爭衡泥金檢玉竟何事太平粉飾初非誠
唐崖紀號空自衒我心感憤終難平天門回首一長嘯
落日萬壑松風鳴
送杜子榮之官濟南(并序)
大德五年冬杜君子榮自太府少監出為濟南治中
過鯨川留數月因得接光儀奉談笑君外若同俗而
中不苟尤長於詩温麗圓熟入作者之域而未嘗以
自負其風流藴藉使人樂之盖可與為善而不可與
為惡者也東風扇暖僕夫告行諸君攀送可廢贈言
之義乎
濟南山水多清輝我思往游願輙違塵埃南北五十載
引領東望常依依杜君本是雲霄客文采風流當世稀
一朝展驥作别駕白晝山川衣錦衣送君此行空健羨
恨不插翅相隨飛人生志在行所學豈是裘馬圖輕肥
餔糟勿羡旁人醉挹彼寒泉有真味吏奸民隠更留心
他日甘棠可無愧
送彭仲英
與君昔作金陵客詩酒高樓醉春色風流雲散忽三年
歌吹相逢廣陵陌春風蘭省姓名香世有雲泥心不隔
錢塘三載尤相得暇日歡遊即相覓西湖烟雨採蓮舟
尚記樽前紅袖濕簿書到手無繁劇經濟才高有餘力
脚㡳靈槎可上天看君只恐功名廹我自迂疎墮泥滓
千里歸來家四壁纏心正有蓼莪悲不待衰年頭已白
隠身糊口鄃城邑木槁灰寒生意息君來忽若降自天
入座神光照珠璧十年聚散江湖夢一笑停杯話疇昔
破鏡飛空興未闌行旌又指天西北平生故人今廟堂
青眼望君非一日我夢清都隔塵世好趁羣仙朝北極
更將長策贊經綸坐使蒼生沐仁澤不然衣錦却南歸
猶有清風繼今夕
觀海
平生愛山仍愛水培塿蹄涔逢亦喜山登岱嶽願始酬
水欠滄溟心未已歲當庚子秋八月偶與鯨川數君子
飄然有此觀海行正值東風暮潮起馮夷擊鼓天吳趨
白馬素車來萬里乾坤搖蕩霧雨昏走鬼奔神辨竒偉
可知河伯昔東游向若望洋羞欲死沙邊立馬聽天聲
風雲怒吼千雷霆須臾潮退風亦息但見浩渺涵青冥
興盡歸來天已夕暗思浮世心還驚瀟瀟茅屋秋氣清
夢逐羣仙訪蓬瀛珠宫貝闕延我入注酌玉醴烹長鯨
金支翠旗映歌舞舉手笑謝安期生雄鷄喚人天五更
起觀日出不可停白虹氣射青玻瓈赤玉盤擎紅水晶
水天上下同一色五彩照耀扶桑國六龍促駕不肯留
走上寒空猶帶濕雙眸眩極浮空花不覺潮生没岸沙
從此胷中有東海問津何必待靈槎天吳躍馬導馮夷
河伯江神首自低日月浮沉為窟宅乾坤軒豁露端倪
蟠空蜃氣千樓閣捲地潮聲萬鼓鼙我欲醉乘風雨去
直尋蓬島跨鯨鯢
登泰山歌
我生齊魯間早聞泰山名塵埃五十載始有今日行鳥
道盤中溪浮雲同上征時節當孟夏風暄雨初晴紅綠
分夾道禽鳥鳴嚶嚶經過蛻仙巖拜酬玉堂英滹南不
復歸春隔芙蓉城屢憩到黃峴脚底諸山平於兹觀岱
宗始見真儀刑壁立五千仞仰看入青冥御帳久寂寞
流泉自清泠天門十八盤步步喘汗併披雲立絶頂回
望還自驚三神之山竟何許但見碧海翻長鯨蒼梧虞
舜呌不返白日慘慘無光晶望中百二形勢強彈丸黑
子奚足爭燭龍銜光照玄野近向掌上窮幽并眼中天
地只如此一笑宜將人世輕高大乾坤五嶽四未到想像
應知昔抗衡須彌載物書崑崙詫山經二山極高大豈
不神且靈然皆荒迷九州外且恐寓言難凖程爭如兹
山在中國磅礴尊嚴秀以崢自非謫仙之才少陵筆有
句誰敢輕題評夜宿玉女祠天低寒氣生羽人談封禪
歴歴言可聽雄華竟安在千古一夢醒天風起夜半萬
壑松杉鳴欲往觀日出峯危足難停披衣還入戶坐待
東方明取水玉女池調以沆瀣精三潄復三嚥洗我物
慾情願從白雲半間屋鍊此九轉仙丹成下觀人世不
歸去坐使千歲還童嬰從渠爭名復爭利蜂衙蟻穴紛
營營嗟予有志未能遂拂袖空留長嘯聲
明月歌
明月出兮東方衆星淡兮無光有白雲兮飛來暎河漢
兮英英英英兮何為備彩色兮成行北風起兮雲退藏
蕙草歇兮天雨霜嗟所思兮道悠長心鬱鬱兮增煩傷
我樽既酌兮我琴既張獻酬無人兮知音渺茫願明月
兮相知永千秋兮不忘
明月皎兮中天挽風露兮留連有高樓兮美人舞霓裳
兮慕嬋娟袖五色之雲兮騎黃鵠之翩翩招彼月中之
人兮曰何為乎孤眠仙人笑兮不答倚桂樹兮超然託
蟾蜍以寄聲兮願清光之永圓
明月落兮西極繁星燦兮如積風瀟瀟兮四起紛草木
兮狼籍玄鶴饑鳴兮潜蛟凍泣衆昏昏兮同夢欲晤語
兮安得倘明月兮廻光尚佳人兮可覿
明河歌
至元壬辰秋八月二十有九日夜闌酒醒起步扵庭
仰觀明河賦詞三章聊寄聲於騷人之末
明河在天兮可望不可親明月出海兮流清光而照人
露霑裳兮風吹巾遊無侣兮居無鄰種瑶草兮堂隂歲
悠悠兮未春琴有絃兮樽有酒聊酣歌兮樂吾貧
明河在天兮南北西東人生有命兮禍福窮通或風虎
兮雲龍或霧豹兮冥鴻觀古今兮賢哲事何必兮皆同
華星皎皎兮雲光沒素月娟娟兮烟霽空憶美人兮天
末折瑶草兮山中歲既晏兮路復遥馬玄黃兮車未攻
歸來兮息駕勞心兮忡忡
明河在天兮莫濟吾舟北斗南箕兮事亦悠悠呼天風
兮未來嘆黃鶴兮淹留瑶水兮崑丘羣僊兮遨遊潄沆
瀣兮洒甘澤洗黃塵兮清九州樂下土兮逍遥復駕言
兮將何求
文孝王廟迎送神歌
天門曉兮玉鎻開朝萬靈兮君始來駕雲車兮策風馬
君無為兮久徘徊潔精誠兮薦丹素我民籲兮君所哀
瑶芳兮玉醑山吟兮水舞神樂兮民勸祀益隆兮千古
靈宫峩峩兮山之幽神方樂兮胡不少留簫鼓咽兮樽
俎徹松桂悲吟兮山水愁保康寧兮驅厲疫終千古兮
荷神休
登憲陵
陵崔嵬兮映山脚人惆悵兮懷天末天悠悠兮山冥冥
雲溶溶兮煙漠漠恨翠鸞兮無書悵離情兮莫託蘭無
馨兮蕙衰我胡為兮空盤礴澹容與以忘歸兮招吟魂
於寂寞忽雞犬其何處兮淡夕陽之城郭獨翩然以長
嘯兮振疎風於林薄思賢王之樂善兮恨九原之莫作
廽愁心於萬里兮攬不盈於一握已矣哉古原空兮青
草合隂風起兮白日落歲月冥兮行人稀天地荒兮虎
狼惡悵茫茫兮何歸吾將浩歌長往赴松喬之約
蘭軒集卷二
