蘭軒集卷八元王旭撰
七律
芳州亭夜坐呈賈元播詩
菡蓞池邊夜氣凉幽人逃暑戀吟床乾坤半枕星河影
風露一襟花草香便擬將身遊汗漫不湏濯足問滄浪
西園賦客今誰在公子清遊興未央
圍爐
多謝良朋不我疎肯來書室共圍爐既將蓮社盟同結
便覺蘭軒興不孤洩洩歡情到樽酒融融春意滿團蒲
淡中趣味閑中樂說與傍人觧得無
西湖
綠波三面浸青山樓閣香圍萬頃寒蓬島忽驚塵世外
蘭舟如在畫圖間從來富貴歡遊處合作風流鴆毒看
斗米千錢人餓死近來簫鼓覺聲閑
某丞相出示御賜白海青馬圖
劍翮星眸百鳥雄九天擎出賜元功神姿净刷隂山雪
逸氣寒吹碧海風掣電驚看千里速下鞲寧許一拳空
江湖不隔長楊夢如在君王指顧中
次韻酬王夢臣見贈
尋芳踏遍半人寰近向吾宗得蕙蘭才軼青雲攀豈易
詞高白雪和應難謙恭接物人人喜禮法持身步步安
更愛風流笑談處略無一語帶寒酸
紅葉
春風剪葉作琉璃秋染胭脂又一竒裹樹得非吴錦繡
萆山仍似漢旌旗林間收去因燒酒水上漂來為寄詩
羡殺風流顔色好飄零只是不多時
過淮
萬古支祁鎻未開波濤誰遣怒雲雷欲隨同侣匆匆渡
更待長風緩緩來水怪呈形隂惨澹舟人失色浪崔嵬
半竿斜日山陽郡愁聽南風鼓角哀
立春
光隂流轉若循環白髮催人老不難世事未知何日了
土牛還向此時看梅花送臘愁辭樹蔬甲供春喜入盤
咫尺西園芳意動擬將詩酒慰荒寒
段宰吉甫金壇回舟有詩次韻
不肯折腰彭澤令清風留與後千年雪殘鳷鵲人回首
路近蓬萊風引船故篋書隨朝服觧老梅枝映燭花燃
天下竒才段公子未應歸問酉陽田
遊竹林寺得裳字韻
嶽麓西溪古佛堂塵心到此便清凉隂生禪榻松篁冷
春入齋厨筍蕨香但得山靈留杖屨從教嵐氣濕衣裳
高歌欲盡登臨興惆悵碧雲遮夕陽
賀張可與郎中
日下天書拆紫泥異恩新拜九重知和陽氣轉東南域
造化春生左右司簿領要清官府事紀綱當正廟堂規
經綸才力如公少青史功名好自期
呈張可與郎中
共說庖丁善治庖觧牛新試發硎刀逸才騏驥空羣馬
醉眼螟蛉小二豪雲氣任從蒼狗變玉輝依舊白虹高
無窮宇宙無窮事且讀離騷飲濁醪
禍福窮通付與天只將名節較前賢孤根傲雪羣芳後
一尾追風萬馬前西北樓高雖可慕東南地下亦堪憐
麻衣自笑何為者空抱沈憂夜不眠
百鍊難消萬折東良金流水此心同卷舒由己雲誰繋
飲啄因人鶴可籠塵土路長霜鬢短江湖天闊月船空
南來無限梅花興正要吹香鼻觀風
遊甘露寺詩
江山竒觀入遊遨千古塵心洗欝陶寺好不知臨地險
詩成方覺倚樓高風霜歲暮南征遠鄉國情深北望勞
我欲問津還自笑人間何地不滔滔
欲訪金焦怯怒濤北山招我翠岧嶤中蔵古寺名甘露
上有飛樓倚碧霄窗几周圍納吴楚欄干直下看金焦
詩成寒氣生毛髮知是江風送晚潮
北固山頭甘露寺詩人來此看江濤笻拖翠壁足方倦
樓倚白雲身最高天地華夷今混一山川吴楚舊雄豪
登臨得句無人和萬里長風吹鬢毛
贈詩人劉叔敬
鑾江初識紫芝眉湖海風流氣自竒玉斧有神修月早
靈槎無力上天遲樽前風月忘懷酒䄂裏山川得意詩
千古文章心印在與君深結暮年期
下邳有感詩
圯橋千古舊名存猶指留侯話本因進履不逢秦父老
策封安得漢宗臣壯懷欝欝重回首世事悠悠一欠伸
三卷素書傳教了不應豪傑便無人
感懷
南遊風阻洞庭船書劍曾依賈鹿泉跨鶴意輕金十萬
登龍名重客三千傷心東閣人何在回首西江月又圓
淮海樓高風雨暮哀歌誰和白雲篇
贈人
半夜天風起鄧林寒枝無侣墮驚禽茫茫宇宙無窮事
鬱鬱英雄未了心不向青雲争得路且將白雪覓知音
招䰟幸有巫陽在山鬼寧憂薜荔深
詩號山鬼漫通靈正事何曾補半星千里江湖南北路
三年風雨短長亭鄉心杳杳孤雲遠旅思綿綿宿酒醒
賴有黃金臺上客不妨彈劍寫飄零
龍
背上金鱗九九排驅馳神化走風雷抱珠入海蟠千尺
降雨興雲遍九垓夏后庭中空自訴葉公堂上為誰來
沉沉貝闕知何處深鎻滄溟呌不開
題靈隠寺
九里松風隔世塵山中别是一乾坤雲飄盖影隨人脚
水寫琴聲出石根佛刹丹青窮土木檀那香火閙晨昏
我來本為遊山事懶叩維摩丈室門
懷古
行盡蘇公萬柳堤却經琳館上崔嵬蓬萊閣後渾栽竹
香月堂前總是梅羽客似為雲挽住詩仙不共鶴歸來
荒祠寂寞清風在敬酌寒泉奠一杯
探梅得前字
月底横枝夢隔年春風無恙想依然天涯驛使音書遠
雪裏幽人杖屨先翠䄂籠香斜倚竹金鈴低水瘦含烟
清樽未洗何郎恨聊賦新詩慰眼前
書史陳君孝養詩卷
浚有寒泉樹有烏北堂甘旨未嘗疎靈椿夀入稱觴裏
萱草春深戲綵餘穎叔遺羹心正切毛生捧檄意何如
自慙白髮庭闈遠長向天涯望倚閭
贈馮孝子
美矣馮君以孝名皇家特與賜門旌天心只用誠通貫
無目唯將舌䑛明青史書中傳姓了綵衣堂上看春生
有身誰獨非人子正要聞風慕效行
讀書心在聖賢鄉戲綵身居孝友堂俯仰不將天地愧
往來爭慕姓名香堂中夀酒靈椿老庭下春風玉樹芳
千古南陔詩意在為君歌此補亡章
落梅
夢裏霓裳返月宫酒醒誰與伴師雄探來么鳳腸應斷
舞到山香曲又終晴日驚飛千點雪晚香愁捲一簾風
留教烟雨青青子他日調羹别有功
上解萬戶
奏捷丹霄獨列名劍鋒終擬戮長鯨素書夜講神機密
白羽朝揮號令明指顧蠻荆落姦膽笑談樽俎出竒兵
龍驤未老樓船在人道江南不足平
劍倚青霄氣吐虹聲名慷慨冠羣雄九重天上無䨇譽
四海人間第一功金鼓暫將留峴首樓船終擬下江東
春風看奏金陵捷不數當年老阿童
遊南山寺
為愛南山若畫屏白雲扶杖上崚嶒香風似到諸天外
心印知傳佛祖燈誦磬驚回春哢鳥齋魚呼起晝眠僧
一甌茶罷題詩去懶話渠家舊葛藤
蚯蚓詩
形状蜿蜒任卷舒每因隂雨見庭除能傳地底閑歌曲
觧寫泥中古篆書螻螘得時雖暫困蛟龍失水亦同居
飲泉食土平生操未必於陵仲子如
瀛山隠者
瀛洲仙人作隐君山與蓬壺為一羣颷風輾輪不著地
海水接天都是雲蟠桃結子自足食大棗如瓜誰與分
見說閬山有樵者空歌碧落兩相聞
送傅夢得
驪龍貪抱海珠眠雷雨成功晚十年羽翼起摶風九萬
雲霄飛擬路三千才名不負金閨彦彩筆行追閬苑仙
明月鳳樓歌酒夜相思早寄斷腸篇
送李清甫
才氣縱横本不拘弟兄賢逹更相扶平生思義遵先訓
此日移忠展壮圖身似海鵬初變化勢如天馬試馳驅
功名建立他年了不愧人間大丈夫
蜂衙
常愛蜂兒兩度衙海潮相應未嘗差也知官府無多事
要識君臣自一家考課聲喧因釀蜜赴班身晚為尋花
百年浮事紛紛裏一笑東風日又斜
過彭城
書劍離家第七程扁舟今始過彭城風雲不老山川勢
草木猶疑楚漢兵落日正悲浮世事奔洪忽送怒濤聲
黃樓有賦人何在讀罷殘碑觧䌫行
上高侍郎聖舉
樂奏鈞天備八音羌絲羯鼓漫哇淫齊梁掃去文方正
洙泗傳來道更深黃閤素隆當世望白雲元有出塵心
高門不厭麻衣客試作南山白石吟
雪
去冬無雪旱連春今歲天公不負人風景忽於窮裏變
物華渾比夜來新敲窗細點時兼雨照眼寒光不受塵
欲草豐年太平句可無樽酒助詩神
寒屋瀟瀟覆夜雲夢回驚見月華新開門無復乾坤舊
到此方知造化神僵卧凍吟真我事淺斟低唱是何人
憑誰為向東君道飛盡楊花不用春
和家兄韻
一夕寒齋卧欲僵起來天已降休祥聲兼凍雨初蕭颯
勢逐隂風忽簸揚閬苑有花開玉樹仙人無事舞山香
農家莫問來年事管取相逢說大穰
雪夜舟行
沙留殘雪照平灘舟擁輕冰下急湍兩岸清風人語静
一川明月櫓聲寒逢人漸覺鄉音異屈指還驚歲序殘
滿眼雲山歸計在家貧親老自難安
挽汴長老
空門得法萬緣銷龍象高名動兩朝筆有雷風唐智永
詩無蔬笋宋參寥魂抛宇宙雲歸岫會散人天海罷潮
千古龍興寺前月夜來依舊挂青霄
白髮
點破春風兩鬢青素絲長短映梳明愁邊舊說三千丈
病後新添一兩莖苒苒塵埃侵暮景瀟瀟江海半餘生
回頭宇宙無窮事一笑蓬窗曉日晴
睡境
物外乾坤本渺茫也無城邑限封疆昏昏倦枕投身入
蕩蕩玄風與世忘佛氏號為清净國詩人呼作黑甜鄉
希夷欲訪真消息試問南柯古郡王
送崔令北上
百鍊鋼磨製錦刀吏姦民隐動秋毫三年有作人皆順
五事無虧政可褒雲氣任從蒼狗變玉輝依舊白虹高
鳴琴本是經綸手莫遣功名愧二毛
牛刀一試訟庭空大着規模起學宫屈指試將今日數
用心誰與我公同應酬官務非無事作養人才别有功
聞道九重方構厦棟梁宜在斧斤中
冰花
只道窮冬萬物蔵玄冥誇巧出瓊芳形超衆色空無界
面妬春風冷不香桂影分眀横璧月梅枝彷彿卧銀塘
寒齋一笑驚看處未要扶桑上太陽
送杜按察還家
閩海清風掃瘴烟洗冤澤物過三年都將水月澄心地
不遣塵埃染性天政有生碑留别國身無餘物入歸船
故鄉雖好知難戀共望經綸秉化權
出都
書生情性本疎慵剛被窮愁著力攻自昔何人知相馬
只今有技漫屠龍可憐寒食風光好又向長安客舍逢
看盡紅芳一千樹歸尋秋水種芙蓉
姑蘇臺
自古奢淫是禍胎姑蘇何用起高臺屬鏤才賜忠臣去
麋鹿便隨春草來風雨尚餘遺迹在山川空使後人哀
一杯略挽樵翁住共話興亡坐石苔
長橋夜月
巨浸誰施利涉功飛梁千尺跨長虹拖笻影照吴江月
倚柱凉生笠澤風塵土不生冰界内乾坤都在玉壺中
漁歌遥聽知何處烟水茫茫四望空
歌風臺
沛水橋邊土一堆行人云是漢王臺悲歌一旦風雲斷
往事千年老父哀富貴不㤀生處樂英靈猶想夢中來
若知猛士真難得盖世韓彭安在哉
蝌蚪
尾細頭圓色墨如一生常向水中居不因數粒丘甌藥
得見千年孔壁書生菜豈知遺種後震雷方識化形初
他時若作蟾蜍去莫上青天惱望舒
讀荆軻傳
燕弱秦強可奈何區區徒倚一荆軻雄心不了咸陽事
餘恨空留易水歌立志本將賢自許書名翻與盗同科
可憐豪傑千年下猶撫遺編感慨多
欲報燕丹豢養恩直將匕首入強秦君王有變親環柱
壮士無功謾殺身嫌此武陽非我客愛他屠狗是何人
千年易水悲歌在長使英雄恨若新
蘭軒集卷八
