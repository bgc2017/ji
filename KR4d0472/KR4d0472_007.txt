蘭軒集卷七元王旭撰
七律
良馬
足躡清風傲八荒虎文龍骨氣昂蔵相無伯樂應嫌瘦
御有韓哀始信良竒種舊傳青海畔遠游曾到白雲鄉
千金買骨人何在落日鹽車路正長
螘陳
只知終日慕羶忙豈料槐安有戰場隊伍勒成階下陣
干戈擁出穴中王兵端不解渠誰怒物像雖微事可傷
山雨忽來蹤跡滅回頭何處問興亡
悼鴈
避弋冥飛遠禍殃將軍神箭竟難防上林無復傳書信
南國空聞飽稻粱恨滿霜天寒日短愁連煙塞暮雲長
庖羹味美非吾事惆悵西風惜斷行
和張繡江見寄聞鴈有感韻
鴻鵠翩翩晚倦飛稻粱稀處網羅稀但教飲啄無相累
何處山林不可依日月易催人老大塵埃難察事機微
春風來歲家園路絶勝天涯夢裏歸
歸鴈
春風吹綠洞庭波又見歸鴻片影過萬里随陽勤若此
一身懷土意如何别來故國音書少飛向城邊射獵多
且莫肥身戀粱稻更須高舉避雲羅
塞北風霜避侣稀江南煙水稻粱肥閑身正好三春住
老翅誰教萬里歸遊子念親驚歲月尺書憑爾寄庭闈
人間繒繳無窮事著意東風穩處飛
上賈參政
十年攻武復攻文壯志曾期解世紛碧海有船空載月
青山無地可耕雲悠悠擬附圖南翼碌碌誰分冀北羣
聞道龍門愛竒士暫將帆影繋斜曛
留别張參政
丹成原不慕飛昇為謁羣仙到玉京人海涉來風浪惡
家山歸去白雲輕西溪雖有盤桓志東閣能無眷戀情
珍重廟堂經濟手早將霖雨慰蒼生
朝元宫
紫極塵生萬象昏誰移玄圃下崑崙當年帝子宫何在
此日元君位更尊金狄有時逢薊子鼎湖無處問軒轅
秋風莫上朝元閣一片興亡斷客魂
元日
昨宵守歲坐寒齋今日還添一歲來兒女但知年可賀
光陰寧覺老相催乾坤元氣誰消長造化神機自闔開
知命樂天吾事了閑愁安得到靈臺
二月二十七日自鄃城還東平拜掃途中作
連日陰寒近暮春今朝晴色喚行人青天已散雲三面
老樹猶留雪半身野氣茫茫如積水日華冉冉動游塵
東風羸馬荒山道遥憶松楸灑淚頻
宿田家
夜凉雞犬靜柴門白露蒼苔發興新落葉數聲風繞樹
瘦笻三尺月随人向來漫託親朋力此去誰知道路貧
甘旨但供晨夕了折腰誰復事紅塵
九日
秋風砧杵動蕪城旅舍蕭蕭夢自驚排悶強斟黃菊酒
憶歸非為紫蓴羹柴桑詩好人何在楚澤蘭衰恨未平
戲馬登龍非我事鋏歌聲裏暮愁生
木落亭皋鴈過初感秋書客意何如蓴鱸有興鄉心重
萸菊無情節物疏漠漠風塵驚短褐悠悠天地入閑居
相逢賴有知音客時著新詩為起予
宿龕山夢中作
海上清風吹白雲閑來獨訪玉宸君妖氛未洗蛟龍雨
逸氣空驚鸞鶴羣滄海劫來塵擾擾華胥春老絮紛紛
故山有伴合歸去浮世功名值幾文
詩壇
詩中誰立將壇高不犯人間板鍤勞上下自然分等級
古今惟許拜風騷旌幢共仰曹劉盛鼓吹曾登李杜豪
白玉仙梯三萬丈未應平步到吾曹
詠蟬
穢質元甘糞壤埋誰知羽化出塵埃爭來碧樹高低噪
誤作銀箏斷續猜千古恨留千古恨一聲哀似一聲哀
高枝莫道長堪戀會有狂風横雨來
蛙
疥體青圓尾亦無全非蝌蚪舊形模不辭絳老泥塗辱
空作儀同鼓吹呼蝕月雖能上霄漢全身何似老江湖
荒池正與書齋近儘意爭鳴聒老夫
退居
九萬扶摇儘未閑鷦鷯何似一枝安人情始向危中見
天理終從定處看花隖蝶飛春事曉松梢鶴唳月明寒
袖中詩句樽中酒高挂塵冠不用彈
幽居
白髮窮經晝掩門就中何事可深論中庸今古聖賢學
太極陰陽天地根外物浮雲當漸掃此心明月要長存
呼兒欲出還惆悵日暮南山雨氣昏
秋懷次韻
滿意新凉雨後添詩随幽境覺情遷鱗鴻錦字誰堪寄
風雨瓊芳自可憐枕上青山留倦客鏡中華髮歎流年
離騷說盡獨醒意世事無邊且醉眠
虎尾鞭
生前曾恥穽中搖死後仍從馬上招密節纏筋堅可翫
腥風随手勁難消攜將北野看馳逐指向南山歎寂寥
一笑詩人安用此蹇驢風雪灞陵橋
上史行省
藉藉勲名動九天雄文英武事俱全扇揮白羽軍容肅
鉞擁黃金帝命專遺德嗣音來峴首捷書飛喜入甘泉
征南咫尺平吴了麟閣風清一萬年
呈王信卿提領
剸治才優刃發硎唱酬詩好玉流聲權衡有道心何預
冰鑒無私物自平霖雨未随經濟展春風常向笑談生
青雲萬里前途在要與斯文力主盟
留别王子謙
挈累西來一歲餘主人恩禮不曾疏人生雖樂英材聚
師席終慚道業虚半世行蔵身未定中年離别意何如
知君積德門將大莫遣賢郎廢讀書
至元庚寅春留别夏津諸公
西來兩見歲華更眷顧留連感衆情深愧無能叨文席
何曾有益到諸生心懷雨露霑濡感身迫松楸拜掃行
想得還家他夕夢依然長只在鄃城
真州將之杭留别賈元播
春到江湖鴈北歸扁舟南去寸心違門闌顧盼前恩重
詩酒風流後會稀日月百年雙轉轂功名千古一危機
九臯風露青田鶴未羨乘軒飲啄肥
將之長沙留别建康王宣慰仲思
十年親友半凋零會面天涯喜復驚載恨帆檣江漢水
論心詩酒建康城天門虎豹身難上人海風波事易生
後夜長沙千里月可能東閣便忘情
次韻楊朝舜留别三首
不恨生涯伴五窮恨無才學動羣公誰知槁木寒灰外
忽堕光風霽月中道義難量胸次妙文章何止筆頭工
一杯從此論交後肝膽平生了異同
詩似春雲態度多高談滾滾更懸河駑駘欲擬驊騮步
下里終慙白雪歌弭節天門愁虎豹停橈人海畏風波
相逢只有樽前好奈此關山離别何
憂患年來不自禁蓼莪那忍為君吟行蔵未了三生活
分義先論一寸心白璧連城無近價朱絃清廟有遺音
一枝勸我營巢了誰羨扶桑與鄧林
用崔郎中送行韻留别
十年南北與西東世路風波處處同立事我無今日分
好賢君有古人風蠅羞驥尾甘鑽紙女妬蛾眉懶入宫
回首故山春色動採芝歸伴白雲翁
吕梁洪
波濤相望控黃流萬古行舟到此愁聲鬭雷霆終日險
寒生風雨四時秋路當南北通行處地接徐邳兩界頭
我識古人疏鑿意建瓴奔水要停留
送石仲遷還家
泮水秋風木落初歸心應不為鱸魚黃塵游子朝彈鋏
白髮慈親暮倚閭詩句有靈山鬼泣行囊無物世情疏
還家袖取江山筆勉力功名剰著書
還家
布囊探盡遠游金物外靈槎懶重尋莫遣家人問主事
且留山鬼伴孤吟夜寒鄰女機絲苦歲晚幽人巖穴深
擬傍梅花種瑤草春風不到草堂陰
枸杞茶
為愛仙巖夜吠靈故將服食助長生和霜搗作丹砂屑
入水煎成沆瀣羹頰舌留甘無俗味旗槍通譜亦虚名
臞儒要鍊飛昇骨莫厭秋風古廢城
晚宿山家
行過荒山日已昏人家雞犬隔林聞風聲怒撼臨頭樹
雨氣寒吹過面雲借屋眠來人幸許呼燈餐畢夜將分
倒身未穩還思句自笑詩翁有許勤
戴花詩
倚欄終日對花吟爭似分來坐上簪春色偏宜映紗帽
天恩何必宴瓊林青春共道留連好白髮誰知感慨深
非為風流詫兒女一枝遥寓故園心
落花
萬點紅飛綴已難捲簾空作斷腸看綠窗人靜苔留在
紫陌塵香馬踏殘長樂夢回風力惡武陵春盡水聲寒
燕泥蜂蜜飄零外獨賦招魂倚畫欄
題留侯廟
擬報韓仇散萬金當時寄意亦何深擊關本為亡秦事
燒棧初無佐漢心黃石教來書不昩赤松游去迹難尋
行人再拜荒祠下風義千年激素襟
醉鄉
醉鄉元只是華胥浩浩淳風一事無風月誰賓復誰主
乾坤忘我亦忘渠欲抛塵世來歸隱宜向糟丘細問途
幸自此中封域闊愁城何戀不移居
醉後
萬象茫茫醉眼高泰山元不勝秋毫靈臺有守神方逸
欲海無邊夢亦勞兼善久期天下士屢空誰識聖門豪
乾坤上下春容滿閑倚春風看桔橰
賢母李氏卷後
女中稱孝婦稱賢教子成家母道全華髮任生青鏡裏
春風長在綵衣前珠明玉潔塵埃遠桂秀椿榮造化偏
正要高人揮健筆姓名書與四方傳
鐵拄杖
入手寒生重且堅試拖石上響錚然山川每伴經行處
日月誰知始鑄年豺虎風塵方滿地蛟龍雷雨未還天
相逢若說扶顛力藤竹從今不值錢
竹瘦藤輕苦未堅鐵君剛質出天然只應鍛鍊成功日
便是顛危效力年常愛衞身艱險地却嫌冰手歲寒天
相從未厭提攜重更擬春風挂百錢
贈易卜程仲揚
太古囊中一卷書情懷無繋任居諸秋毫漫騁離婁目
赤水終還象罔珠易講天人窮逹了道嚴龜策鬼神趨
年來世路機關惡擬就清廉覓坦途
旅懷
鶖在魚梁鶴在林美人千里重勞心關山歴歴夢魂遠
世路悠悠風浪深芳草有情春自綠浮雲多事暮還陰
歸來夜半寒齋雨山鬼青燈伴苦吟
泊舟黃蘆港
黃蘆灣口夜停船烟霧茫茫水拍天世事關心低首坐
病身無力曲肱眠天涯鄉國信音遠雨後江湖秋氣偏
倚杖中州看牛斗客星槎上又三年
碧桃
曾種蓬萊海外山仙根誰遣到塵寰細看碧萼風流處
當在青梅寄夢間金母宴餘春色淨玉笙吹罷晚香閑
對花一笑三千歲未覺劉郎兩鬢斑
讀離騷
詩到東周雅頌亡詞興南國自流芳天門日暮靈修遠
瑤草春深佩服香姦骨百年塵共朽忠名千古日同光
呼兒掩卷還欹枕風雨無邊夜正長
寄閻學士
海人辛苦不求仙銀漢乘槎亦偶然内相肯輝扛鼎筆
書生合了住山緣文章自古多憎命窮逹從今不問天
只有歲寒心一寸感恩終擬報他年
蓬萊山上玉堂仙一别音容又幾年誰辨連城買燕石
空思流水和牙絃棲遲正坐貧窮累感激常因記憶篇
欲作龍門千里夢寒齋風雨不成眠
欲倚雲霄萬丈梯閬風高處振塵衣仙游無力情終懶
世變驚心事更違歲暮龍蛇歸蟄臥天寒禽鳥傍巢飛
平生知己人何在遥望文星隔紫微
蓼莪心苦百憂纏挈累西來亦偶然&KR2448;鷃敢窺雲外路
醯雞聊舞甕中天青氊縱有人相問絳帳終無道可傳
糊口鄃城今歲了未知何處過明年
聞砧
秋夜人家競擣衣西風斷續月徘徊玉門關遠寒衣促
白帝城高暮景催力盡深閨雙杵急聲來孤館寸心摧
誰憐季子貂裘敝腸斷天涯未得回
守歲
偶書春帖未忘情又向天涯感慨生守歲不能留歲住
固窮安用送窮行數莖白髮人將老一寸丹心燭自明
草草杯盤供祭罷強随兒女坐殘更
磨劍
神物千年號太阿土花生澁要重磨鳳山石細聲如雨
龍沼泉清影射波光照雪霜寒不定氣衝星斗夜猶多
尚方未遂朱雲請且伴先生彈鋏歌
蘭軒集卷七
