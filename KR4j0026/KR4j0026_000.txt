提要
無住詞詞曲類一(詞集之屬)
(臣)等謹案無住詞一卷宋陳與義撰與義有
簡齋集别著錄陳振孫書錄解題載其無住
詞一卷以所居有無住菴故以名之與義詩
師老杜當時稱陳黃之後無逾之者其詞不
多且無長調而語意超絶黃昇花菴詞選稱
其可摩坡仙之壘至於虞美人之及至桃花
開後却匆匆臨江山之杏花疎影裏吹笛到
天眀等句胡仔漁隱叢話亦稱其清婉竒麗
盖當時亦絶重其詞也此本為毛晉所刊僅
十八闋而吐言天拔不作柳嚲鶯嬌之態亦
無蔬筍之氣殆扵首首可傳不能以篇帙之
少而廢之方回瀛奎律髓稱杜甫為一祖而
以黃庭堅陳師道及與義為三宗如以詞論
則師道為勉強學步庭堅為利鈍互陳皆迥
非與義之敵矣開卷法駕導引三闋與義已
自注其詞為擬作而諸家題本尚有稱為赤
城韓夫人所製列之仙鬼類中者證以本集
亦足訂小說之誣焉
潄玉詞詞曲類一(詞集之屬)
(臣)等謹案潄玉詞一卷宋李清照撰清照號
易安居士濟南人禮部郎提點京東刑獄格
非之女湖州守趙眀誠之妻也清照工詩文
尢以詞擅名胡仔苕溪漁隐叢話稱其再適
張汝舟未幾反目有啟事上綦處厚云猥以
桑榆之晩景配兹駔儈之下材傳者無不笑
之今其啟具載趙彦衛雲麓漫抄中李心傳
建炎以來繫年要錄載其與後夫搆訟事尤
詳此本為毛晉汲古閣所刊卷末備載其軼
事逸文而不錄此篇盖諱之也案陳振孫書
錄解題載清照潄玉詞一卷又云别本作五
卷黃昇花菴詞選則稱潄玉詞三卷今皆不
傳此本僅詞十七闋附以金石錄序一篇盖
後人裒輯為之已非其舊其金石錄後序與
刻本所載詳略迥殊盖從容齋五筆中抄出
亦非完篇也清照以一婦人而詞格乃抗佚
周柳上張端義貴耳集極推其元宵詞永過
樂秋詞聲聲慢以為閨閣有此文筆殆為間
氣良非虚美雖篇帙無多固不能不寶而存
之為詞家一大宗矣乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
