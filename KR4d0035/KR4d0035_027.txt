蘇魏公文集卷二十七
宋蘇頌撰
内制
明堂奏告太廟八室册文
維元祐四年歲次己已九月戊辰朔十三日庚辰孝曾
孫嗣皇帝臣某謹遣某官臣某敢昭告於僖祖文獻睿
和皇帝伏以德厚流光發祥自遠子孫萬世以顯以承
顧惟眇躬克荷隆構季秋吉卜宗祀明堂前飭攸司祗
嚴祼獻惟誠克孝庶或享之謹以嘉玉量幣柔毛剛鬛
明粢薌合薌萁嘉蔬嘉薦清酌式達至誠文懿皇后崔
氏配尚饗
宣祖册文
宣祖昭武睿聖皇帝伏以維天之命有開必先挺生真
人繼育神聖文謨武烈奄有多方式舉宗祀載懷祖德
先期備物用展孝思有菲惟羞至誠是達昭憲皇后杜
氏配
太祖册文
太祖啓運立極英武睿文神德聖功至明大孝皇帝伏
以運當五季天祐下民上聖膺期光宅四海削平多壘
載張皇綱肆及菲凉獲承統業祗循祖武敢怠時思享
嘗大庭前期祼獻遣臣攝事尚監兹誠孝惠皇后賀氏
孝明皇后王氏孝章皇后宋氏配
太宗册文
太宗至仁應道神功聖德文武睿烈大明廣孝皇帝伏
以武定天下文致太平盛德成功重規疊矩子孫承繼
方夏謐寧時維季秋霜露既肅大庭宗祀清廟告虔祗
荐苾芬用達誠懇率禮弗越維其右之淑德皇后尹氏
懿德皇后符氏明德皇后李氏元德皇后李氏配
真宗册文
皇高祖考真宗膺符稽古成功讓德文明武定章聖元
孝皇帝伏以祖宗受命維皇繼之禮樂告成于時備矣
保和戎狄勒崇岱宗治道粲然敷遺後嗣季秋大享夙
展時思永言保之福禄攸降皇高祖妣章懷皇后潘氏
皇高祖妣章穆皇后郭氏皇高祖妣章獻明肅皇后劉
氏皇高祖妣章懿皇后李氏配
仁宗册文
皇曾祖考仁宗體天法道極功全德神文聖武睿哲明
孝皇帝伏以崇道尚德持盈守成四紀君臨萬方底定
仁霑動植恩及蠻夷翼子謀孫後世永賴涓卜秋季祗
事上神荐告宗祧用嚴孝享皇曾祖妣慈聖光獻皇后
曹氏配
英宗册文
皇祖考英宗體乾膺歷隆功盛德憲文肅武睿神宣孝
皇帝伏以昊天睠命文祖受之至德升聞萬方歸往靈
承前烈汔致隆平遹駿有聲用開厥後顧惟眇質獲嗣
丕圖宗祀路庭陟配昭考聿嚴薦享用達衷精庶幾顧
歆永綏福禄
神宗册文
皇考神宗英文烈武聖孝皇帝伏以聖德神功文經武
緯臨御四海十有九年修己安民仁霑恩洽肆惟寡昧
荷兹燕貽大享總章祗修嚴配先辰荐祼庶達孝思
表
皇帝宿齋第一日問太皇太后聖體表
臣某言齋幄端誠恭致總章之祀寢門問膳阻趨崇慶
之朝定省以時晨昏在念仰惟興止彌固福禧
問皇太后聖體表
臣某言奉堂筵之大享預㓗齋居侍晨夕之温顔少違
慈幄興言視膳惟切馳誠慎御太和益介丕祉
問太妃牋
某言禮嚴宗祀方㓗慮於精明躬遠慈顔闕問安於晨
夕乃誠眷戀不捨斯須仰惟興居克保休福
皇帝齋宿第二日問太皇太后聖體表
臣某言合宫致孝禮先内外之齋西朝問安心結晨昏
之戀迨兹越宿阻於承顔益御天和永隆邦祉
問皇太后聖體表
臣某言交於神明將奉帝親之享思其志意載嚴祭祀
之齋瞻望庭闈不遑朝夕仰惟比日燕御安和
問皇太妃牋
臣言嚴父配天屬謹齋祠之恪晨羞夕膳少違就養之
方宫閤非遥瞻言尤切届兹霜序順履歲祥
皇帝為禮畢謝太皇太后表
臣某言肅若舊典大庭具舉於宗祈燕及皇天文母誕
膺於繁祉惟是熙成之備率由慈訓之隆省侍非遥慶
欣兼集
謝皇太后表
臣某言講三歲親祠之典奉季秋大享之儀宗祀禰宫
克配上帝遂慶成於熙事盖承訓於親庭即獲瞻承倍
深慶豫
謝皇太妃牋
某言季秋仲辛大庭宗祀上帝是享文考配神惟鉅典
之休成本慈躬之訓助即還寧省竊抃衷悰
明堂禮畢奏謝内中諸殿閣三清諸聖等表
伏以歷吉季秋展祠陽館躬執珪幣並享帝親荷神靈
之顧歆蒙貺施之均溥永思昭報敢怠衷精
明堂禮畢奏謝内中欽先殿諸帝后表
伏以三歲親祠國之大事合宫禋享月以季秋祗薦上
神陟配昭考竭至誠於備物祈厚福於黎元荷天降祥
已事如禮敢忘翼勵仰荅靈休
諸帝后等陵奏謝明堂禮畢表
臣某言近以季秋仲辛明堂大享獲休成於熙事賴敷
祐於明神言念貽謀(后云先慈)敢忘勵翼即陵宫而展報冀
冥鍳之丕昭恭達孝思永期福祚
明堂禮畢奏謝諸陵帝后表
伏以禮行世室遵嚴父配天之文澤布寰區遂協氣祥
風之應實孫謀之燕翼致熙事之備成顧惟眇沖敢忘
祗率式陳薦報冀達精誠
明堂禮畢奏謝内外諸神廟嶽瀆等處表
伏以合神事於内朝聿嚴宗祀致燎煙於太一遂底熙
成荷錫羨之降康實敷天之蒙福仰惟靈祐相此成儀
是罄芳馨不忘貺施
明堂禮畢奏謝内外諸宫觀表
伏以大事在祀躬展享親之儀精意曰禋克遵配帝之
典薦盥云畢神靈居歆汔此休成率繄沖貺爰致吉蠲
之報永孚穹昊之休
永厚陵等處泥皮墜落修完奏告懿德皇后英宗
皇帝表
臣某言伏以式瞻陵闕近在都圻歲月屢遷風雨攸斁
禮有增飾工用圬墁興事之辰不敢不告臣無任精虔
激切之至謹差某官某奉表奏告以聞臣某誠惶誠懇
頓首頓首謹言
元祐四年十月日孝孫嗣皇帝臣某上奏永昌陵
下宫前殿廊屋等處疎漏奏告太祖皇帝表
臣某言伏以祗奉崇陵式嚴閟宇歲月滋久風雨攸侵
慮摧剥於榱楹當繕完於土木恭因揆日敢告僝功臣
無任精虔激切之至謹差某官某奉表奏告以聞臣某
誠惶誠懇頓首頓首謹言
元祐五年二月日孝曾孫嗣皇帝臣某上奏罷散
朱表
臣某言近以霖雨不時原田寖害託居人上懼失農收
罄精禱於天神冀廓清於雲族芳薰始荐霽景遽開荷
陰隲之昭融致函生之泰豫有虔報禮式竚監觀祈萬
靈之降休俾庶證之時若益加嚴恪仰對明威
神宗皇帝忌辰朱表
臣某言永懷昭考遺弓劍以上賓始屬諱辰案科儀而
殖福延企列真之祐仰資仙馭之游罙竭孝思虔希冥
助謹奉表奏告以聞臣某誠惶誠懼頓首頓首謹言
在外諸宫觀五嶽四瀆等處罷散明堂禮畢道場
朱表
臣某言近者殊庭荐鬯太室升煙克成帝享之儀實賴
淵宗之廕禮嚴昭報誠盡吉蠲仰依沖妙之功永祚丕
平之運
坤成節奏告内中露香表
伏以祗荷慶靈協臻泰定適届誕彌之吉載殫精慤之
誠肅荐芬馨上通霄極庶回况施益嚮壽康
永昭陵神臺泥皮墜落奏告仁宗皇帝慈聖光獻
皇后表
臣某言伏以陵寢崇嚴塈塗完密偶兹摧圮即用修墁
敢祗告於祠庭冀克寧於神宇仰瞻如在尚鑒兹誠
青詞
中太一宫謝晴青詞
嗣天子臣某謹遣某官臣某請道士三七人於太一宫
開啓謝晴道場七晝夜罷散日設醮一座二千四百分
位謹上啓元始天尊太上道君太一老君混元上德皇
帝近以常陰作沴滛雨彌旬下民其咨多稼將害因肅
嚴於真館期降格於昊穹精意上通膚雲遽斂感不旋
日實賴於神休歲亦有秋敢忘於美報尚繄沖廕冀底
登平無任懇倒之至謹詞
景靈宫天興殿雅飾了畢開光明奉安奏告聖祖
御容青詞
維元祐四年歲次己巳九月戊辰朔二十七日甲午嗣
皇帝臣某謹遣昭宣使和州刺史内侍省内侍押班管
勾景靈宫臣趙世長謹上啓聖祖上靈高道九天司命
保生天尊大帝伏以帝福萬世開景命於皇基道法自
然奉真儀於靖館屬載嚴於像飾用祗告於常居仰竚
飆遊即安䆳宇寧神斯在介祉無疆無任懇倒之至謹
詞
西太一宫開啓神宗忌辰青詞
維元祐五年歲次庚午二月丙申朔五日庚子嗣天子
臣某謹遣供備庫副使管勾西太一宫臣任克明請道
士三七人於太一宫開啓神宗皇帝忌辰道場一月罷
散日設周天大醮一座二千四百分位謹上啓元始天
尊太上道君太上老君混元上德皇帝伏以先皇厭世
垂盛烈於無窮大道案科荐洪禧於罔極式臨諱日預
叩真乘庶憑齋禱之功永助仙遊之邈無任懇倒之至
謹詞
中太一宫真室殿開啓祈雨道場青詞
維元祐五年歲次庚午二月丙申朔二日丁酉嗣天子
臣某謹遣入内内侍省東頭供奉官勾當龍圖天章寳
文閣臣王綬請道士三七人於中太一宫真室殿開啓
祈雨道場謹上啓元始天尊太上道君太上老君混元
上德皇帝伏以春為陽中萬物待資生之澤雨弗時若
庶民懷焦亢之憂敢致潔於清場用祈靈於真室伏冀
穹旻降鑒甘澍普霑獲五稼之豐登俾羣生之茂遂仰
繄神貺克底時康無任懇倒之至謹詞
明堂前二日於景靈宫保寧閣上下分獻青詞
維元祐四年歲次己已九月戊辰朔十二日己卯嗣皇
帝臣某謹遣翰林學士承旨光禄大夫知制誥兼侍讀
上護軍武功郡開國侯食邑一千二百戸臣蘇某謹上
啓聖祖上靈高道九天司命保生天尊大帝六位仙官
伏以涓季秋之仲辛奉大庭之宗祀禋類上帝升配禰
宫敢率祭儀恭陳荐禮無任懇倒之至謹詞
在外諸宫觀五嶽四瀆等處開啓謝明堂禮畢道
場青詞
維元祐四年歲次己巳某月某朔某日某甲子嗣天子
臣某謹遣某人請道士某人於江寧府茅山開啓明堂
禮畢道場某日罷散日設醮一座二百四十分位謹上
啓元始天尊太上道君太上老君混元上德皇帝近以
宗祀明堂克配上帝仰資沖廕遂底熙成敢遵科醮之
儀昭達衷精之懇尚祈道妙敷祐邦圖庶臻泰定之祥
永荷清靈之貺
齋文
後苑華景亭開建謝晴齋文
維元祐四年歲次己巳九月戊辰朔二日己巳皇帝遣
入内内侍省内東頭供奉官勾當後苑譚扆等請僧三
七人於後苑華景亭開建謝晴道場七晝夜近以候屬
秋成時恒雨若民憂害稼禮有禜門即禁籞之華林闢
祇園之净會覺慈垂祐陰沴遽消載嚴贊唄之儀用荅
休嘉之應庶蒙神貺永庇人天謹言
相國寺開啓謝晴道場齋文
皇帝遣某官某請僧三七人於大相國寺大殿上開啓
謝晴道場七晝夜近以天作滛雨民閔有秋致禱仁祠
式殫精意祈覺皇之垂祐庶氛祲以潛消不越匪朝遽
升杲日丕顯諸方之應翕臻四氣之和再闢清場恭陳
謝禮庶蒙善利永庇含靈
後苑華景亭開建祈雨齋文
維元祐五年歲次庚午二月丙申朔二日丁酉皇帝遣
入内内侍省内東頭供奉官管勾後苑譚扆等請僧三
七人於後苑華景亭建祈雨道場伏以自冬徂春稍闕
滂沱之潤彼民望歲深懷愆亢之虞爰仗佛乘仰祈神
貺修舉六時之供導迎四序之和冀甘澤之霑濡俾嘉
生之茂遂緬維大覺昭鑒丹誠謹言
五臺山等處謝雨齋文
維元祐五年歲次庚午某月某朔某日某甲子皇帝遣
入内内侍省内東頭供奉官李嗣元於五臺山請僧三
七人開啓謝雨道場啓告於文殊菩薩近以氣序愆陽
冬春閔雨恭禱羣望祗叩覺慈惟善應之無方召至和
而來格雷雨作解獲霑足於農疇力穡有秋遂慰安於
民望敢忘至懇仰荅鴻休謹言
祝文
五龍廟賜會應廟為額祭告五龍之神祝文
維元祐四年歲次己巳八月戊戌朔十日丁未皇帝謹
遣某官某致祭於五龍之神伏以雲行雨施實賴陰功
廟食壇祠抑惟舊典粤瞻靈宇載飾崇堂方屬考成特
加顯號神其安妥惠此黎元尚享
景靈宫天興殿雅飾了畢開光明奉安奏告聖祖
御容祝文
維元祐四年歲次己巳九月戊辰朔二十七日甲午孝
曾孫嗣皇帝臣某謹遣昭宣使和州刺史内侍省内侍
押班臣趙世長敢昭告於皇高祖考真宗膺符稽古成
功讓德文明武定章聖元孝皇帝伏以靈德在天豈忘
處語時思有廟虔奉衣冠屬增煥於晬儀冀即安於寧
宇恭陳薦告永譽燕詒尚享
五嶽四瀆等處祈雨祝文
維元祐五年歲次庚午某月某朔某日某甲子皇帝某
謹遣某官敢昭薦於東嶽天齊仁聖帝伏以春序方中
驕陽為沴託居人上深軫農收邈瞻靈祠虔致精禱伏
冀無方善應有渰上隮流膏澤而徧大田消祲氛而為
樂歲敢申至懇仰荷神休尚享
會應廟安掛牌額奏告五龍之神祝文
維元祐五年歲次庚午二月丙申朔二十八日癸亥皇
帝謹遣左宣德郎知開封府倉曹參軍公事史邈致祭
於五龍之神伏以四靈之長時乘默助於化工五方之
神廟祀特崇於顯號載嚴棟宇式表題顔敢告就工冀
蒙後應尚享
天地社稷宗廟宫觀等處祈雨青詞祝文
維元祐五年歲次庚午三月丙寅朔四日己巳嗣天子
臣某謹遣太中大夫守尚書左僕射兼門下侍郎上柱
國汲郡開國公食邑三千九百戸食實封一千戸臣吕
大防敢昭告於昊天上帝伏以雨暘弗若稍愆六氣之
和穀麥未滋慮失三農之望託居人上祗畏天明虔齋
祓以致誠冀神靈之降祐霈滂沱之澤普浹原田廓氛
祲之祥化為樂歲將俾動植均蒙福休尚享
在京會應廟等處祈雨齋祝文
維元祐五年歲次庚午三月丙寅朔四日己巳皇帝謹
遣朝奉大夫試尚書刑部侍郎上護軍河南縣開國男
食邑三百戸賜紫金魚袋趙君錫恭告於五龍之神伏
以驕陽為沴時雨稍愆庶民其咨嘉種將槁仰憑神化
垂恤黔黎合膚寸之雲霈為大澤育來牟之實登乃有
年彌罄精衷恭期善應尚享
五嶽四瀆等處為謝明堂禮畢祝文
維元祐四年歲次己巳十月某朔某日某甲子皇帝某
謹遣某官敢昭荐於東嶽天齊仁聖帝近以度堂格廟
嚴父配天克成宗祀之儀實賴神靈之祐式修報禮祗
秩祠宫冀錫純禧永庇蒸庶尚享
景靈宫分獻諸帝后祝文
維元祐四年歲次己巳九月戊辰朔十二日己卯孝曾
孫嗣皇帝臣某謹遣翰林學士朝奉郎知制誥上騎都
尉賜紫金魚袋臣蘇轍敢昭薦於宣祖昭武睿聖皇帝
伏以講三年之親祀將享合宫奉七世之宗祧式瞻原
廟崇嚴文考陟配上神祗荐苾芬庶殫誠孝尚享
五嶽四瀆等處奏謝明堂禮畢祝文
維元祐四年歲次己巳某月某朔某甲子皇帝某謹遣
某官敢昭薦於東嶽天齊仁聖帝伏以卜吉季秋肇禋
陽館既成熙事實賴神休載欵嚴祠式陳報禮冀垂歆
鑒永祐黎元尚享
景靈宫石橋安构欄子動土祭告里域真官祝文
維元祐四年歲次己已十一月丁卯朔二十八日甲午
皇帝遣西京左藏庫使嘉州刺史入内内侍省押班管
勾景靈宫梁惟簡致祭於里域真官伏以崇嚴閟宇秘
奉真游屬有欹摧再加完飾顧兹吉土主爾明神涓選
嘉辰敢告興事尚享
蘇魏公文集卷二十七
