蘇魏公文集卷三十
宋蘇頌撰
外制
觀文殿學士兵部尚書知青州歐陽修可檢校太
保充宣徽南院使判太原府
勅國家規恢裔邊並建帥領惟河汾之一道搤獯狁之
二垂爰咨衮路之賢往付并門之筦仍遷近府用壮奥
藩以爾具官某道德文章為時矜式謀猷忠亮預政累
朝自獲解于台司已再更于郡寄委遠時柄爾雖樂于
燕安尊任賢能朕豈忘于寤寐眷言大鹵方擇守臣俾
從表海之邦就改近邊之鎮班通四貴所以褒寵于舊
勲節制諸戎所以倚成于外閫惟爾同寅之德體予注
意之隆亟即新州毋辭遠略可
前戶部尚書參知政事張方平可依前官充觀文
殿學士知河南府兼西京留守司
勅三年之喪聖賢不可踰禮六職之任朝廷所以仰成
粤予鼎飪之良近闋苴麻之制甫更中月當復通規就
委居留之權固無中外之間具官某藴天人相與之學
挺金石不移之心被遇累朝極清崇于禁複逮予初政
遂擢贊于鈞衡適告訏謨俄嬰鉅創服衰去位久深欒
棘之情鑚燧變時已畢縞纖之祭矧任崇于體貎方渴
佇于猷為姑還革履之朝仍錫玉符之寄殿塗秘職盖
優異于老成洛宅中圻俾尹釐于王會是惟付畀之重
式示眷毗之隆宜諒至懷往欽成命罙務同寅之守副兹
注意之勤可
翰林學士右諫議大夫知制誥王陶可依前官充
侍讀學士知蔡州
勅左右之臣内則參毗于國論屏翰之任外則綜輯于
民經矧予禁複之賢屢啟偃藩之請特推寵數使遂宴
安以爾具官某風節峻凝謀猷敏濟預兩朝之言責陪
望苑之雋僚肆朕纂承間咨忠益典領臺閣嘉言日聞
于前宣布中和惠問風傳于下入揔大計再登内庭方
竚有為之圖俄聞移疾之告懇辭事柄祈析州符既重
違于至誠姑為擇于便郡陪京而近莫如淮右之優進
職而行遂易金華之秘爾其敷施寬政迎導粹和神明
泰寧則何恙而不已邦國順否當乃心而不忘深體眷
懷尚期來譽可
翰林學士承旨兼端明殿學士翰林侍讀學士給
事中知制誥王珪可禮部侍郎
勅惟我仁祖享國永年盛德成功將傳于萬世備言廣
記必藉于三長間咨博洽之材入預刊修之職筆削之
載方覽奏篇之來感愴之餘良嘉善志之美以爾具官
某文章高第經濟閎才承密命于内庭屢聞忠益領諸
儒于東觀甫就編研追書四紀之見聞大備一朝之典
法言觀類例咸自裁成惟史氏之懋官有前書之舊比
宗伯典禮天臺貳卿用旌善職之勤且慰述先之念欽
兹寵渥體我眷懷可
翰林學士守尚書禮部侍郎范鎮可守尚書戶部
侍郎
勅夫廣記備言之書編年繋日之史古稱善志時謂難
才矧乎仁祖之聖德神功一朝之文紀武律載述之任刊
輯良勤既克成于信書宜顯褒于直筆以爾具官某識
通器遠學富文高内庭嘉獻納之謨東觀預編摩之選
發凡起例有古良史之風積思潛精成我一王之法奏篇
甫上懋賞宜優中臺常伯之聮左戶地官之貳叙陞厥
秩用奬爾勞往膺遷渥之華益竚猷為之美可
尚書祠部員外郎充集賢校理陳繹可度支員外
郎依舊充職
勅具官某昔揚雄稱太史遷所記謂之實錄然則實錄
之名盖取夫不虚美不隠惡而為言也今夫紀一朝之
典法事有巨細辭有詳略載述之際去取良艱必資衆
才以禆闕漏以爾博學敏用久次詞林往行前言多識
古義命討論于史觀助刊約于信書發例惟精奏篇益
善序進望郎之秩且甄載筆之勤茂對寵章無忘勉懋
可
昭宣使入内内侍省内侍副都知利州刺史充本
州團練使張茂則可宣政使餘如故
勅先帝之史朕不敢輕自丞相至于儒館之士預其職
者更五六人焉可謂重矣而又擇親信之臣以關掌世務
所以欲其謹嚴而無廢闕也以爾具官某端良矜恪久
侍禁庭典領周旋備觀才致揔史闈之政令更歲律之
炎凉属其成書嘉乃勤事寵進使名之美用增近序之
華往服恩章益宣忠藎可
尚書刑部郎中充天章閣待制再任知渭州都總
管經略安撫使蔡挺可右諫議大夫依前充天
章閣待制令再任
勅朕以平凉之郊搤戎夏之要乃眷西顧每念謀帥之
艱既得其人良思責任之久就加顯命式壮塞垣以爾
具官某時才敏明士論嘉美服朝之寵陟天臺禁閣者
累年由陜而西更漕節將牙者三府矧自殿臨于藩隴
益能控制于氐羌保鄣繕完士伍服習方倚保邊之重
遽聞換郡之求雖諒乃誠尚難其代夫將帥戒乎數易
夷狄畏乎宿名宜躐進于右坡俾重留于外閫爾其體
國深意毋憚久勤講邊善謀克終厥譽坐恢遠略用副
眷懷可
屯田郎中張次立可都官郎中
勅具官某六書之學世久不傳文字舛偽通俗交錯非
夫貫習于古隸詎能訂正于簡編以爾博學名聞潜郎
歲久游心墳史之暇刻意蒼雅之餘典校鴻都既復中
經之備體章言字學多沿鏤版而失眞刊而定之成
篇來上嘉其積思寵以一官往惟欽哉膺兹顯命可
未復舊官人都官員外郎董經臣可職方員外郎
勅具官某或謂赦非公平之典然而在仕者或緣詿誤
而寘于理非有寬宥則廉良之士曷由而洗滌乎以爾
向典方州縱逸有罪在法當黜度情非它属逄慶霈之
恩固有原官之比復還舊秩仍列清郎毋以一眚之微
而忽遠圖之效可
屯田員外郎鄭顗可都官員外郎太常博士陳紘
可屯田員外郎秘書丞彭慥可太常博士
勅具官某士之通籍于朝而服職于外積累日久且四
期矣既克成于治效又能逭于過尤兹而不遷何用勸
善以爾詞學中科選閥閱陞閨臺荐者稱其廉勤有司
上于課最咸應恩格宜有甄揚稍進一官之榮使有羣吏
之勸體兹恩渥懋乃事功可
金部員外郎沈扶可司勲員外郎虞部員外郎
張宗道可比部員外郎
勅閨臺之選昔重為郎閥閱之優法當遷秩属攸司
之上課加在事之歴年用示恩褒具如令格以爾具官
扶仕富吏資之敏任更使節之煩以爾具官宗道地承世
胄之華職預計籌之佐咸有善状應于最條况久陟于
省闈宜遞陞于官次等功清列司計右曹嘉爾有勞
使之進拜茂對疇庸之命益思任責之艱可
屯田員外郎李景融等轉官
勅具官某南宫為郎昔號清要太宰計吏法有黜陞嘉
上課之應條宜甄能而進秩以爾士科擢秀朝會參華
涖官聞敏給之稱布政協廉良之善省闈承務蚤踐于
六聮恩典陟明復遷于一等服我甄褒之渥勉思忠藎
之誠可
秘書丞充三司勾當修造案公事孔嗣宗可太
常博士餘如故
勅具官某夫列朝閨之籍雖以次遷參計省之僚本由
才選閱乃年資之久嘉其治等之優所宜甄疇稍進班
級以爾學緼充茂才資敏明試吏有勞知巳言状寘之
大農之属亦既宿官陞以奉常之聮聊用旌伐欽承奬
擢之命益念忠良之為可
國子博士李及可虞部員外郎
勅具官某仕宦至尚書郎者在古為要今雖不涖省
事徒假名秩顧其品列猶為顯華以爾策名清時通籍
閨著入奉朝請出為民官結課有司校勞累歲擢進中
臺之序兹為近路之榮祇服恩褒勉勤績用可
守殿中丞姚稱可國子博士
勅具官某國家校羣吏之勞有四載之比雖積日頗久
而辨材益精苟非顯庸不在遷比以爾仕列通籍職更
治民幹敏有聞循廉可任爰覽計書之上當陞班著之
榮祇服恩華勉收治效可
前權大名府推官蘇轍可西京留守推官
勅具官某富文敏學早擢秀科大對危言繼膺清舉方
講圖于才畫助寬析于計條遽有開陳願從補外復優
參于賓幕且贊務于留都既遂爾私益思遠用可
西京左藏庫副使高遵裕可依舊西京左藏庫副
使兼通事舍人
勅具官某惟上閤贊司之職盖右列清要之塗非夫材
稱顯聞不得兼領以爾勲門華緒内使宿名久戍邊防
克奮忠毅圖上方略嘗聞善謀守圄封疆方收遠績擢
預典儀之秩用增武爵之榮益思盡規以答殊寵可
皇城副使桑湜可西京左藏庫使
勅具官某井絡之野畫為二川帥節撫臨每擇近班之
彦兵防督護參咨内使之良以爾素練機鈐累更事任
提兵隴右已著能名易地劒南荐分優寄仍進京司之
長用光蜀道之行體我推恩更思竭節可
海州刺史充本州團練使王振可左千牛衛大將軍
海州團練使
勅内領諸衛外揔團兵視武爵以甚高非勞臣而弗處
將優舊望使得兼榮以爾具官某拳勇之謀早司禁旅
公忠之守屢試邊防閔其年事之侵思有華階之寵陞
之環列仍彼使權既遂處于安榮尚不忘於報稱可
西京作坊使知忻州孫京可尚書虞部員外郎
勅具官某士之懷材抱器惟所以見用於時然後功名
可冀豈有文武之異哉爾向列朝閨荐者謂爾通知四
夷故易以内使之名而付以邊兵之寄属時無事不克
設施章言自陳願還故守郎官清要復以命爾治人循
法皆爾所宜惟其盡規乃有成效可
内殿承制王克昌可供備庫副使
勅具官某守邊之吏以綏靜為功滿秩有勞寵褒何吝
爾向由廷列往護蠻陬撫字之勤汔無曠累廉平之守
復逭過尤宜進秩于内司用甄能于遠效荷兹優典罙
盡忠規可
内殿崇班任雍可内殿承制
勅具官某夫列職廷中秩視閨臺之貴提兵塞下任均
師律之嚴皆右著之優遷非良才而靡稱以爾精剛之
質久事周行積累之勤亦應比最特遷承于朝制仍往
護于師屯益思盡忠乃克任事可
樞密院兵房主事李景先可吏房副承旨
勅具官某宥密之嚴地均公府丞史之任職專吏門雖
曰次遷尤為遴擇以爾首公勤辦在事謹廉嘉積久于
勤勞當進聮于曹務益宜欽愼思對恩榮可
東頭供奉官南永可内殿崇班
勅具官某内殿之列秩有二等皆通籍于朝閨而隸名
乎樞府由三班吏以次遷者校其年資亦已久矣惟爾
治效有應斯格擢陞近序所以甄勞罙堅瘁勤用稱恩
奬
東頭供奉官竇世隆可率府率致仕
勅具官某七十致仕禮經之訓也爾為吏有年飭躬寡
悔顧筋力而難強豈簪裳之可縈嘉其自陳宜有優寵
陞以東儲之秩俾為居里之榮祇服恩私足慰遲暮可
奏舉人前權知䕫州節度推官張擇言等改官
勅具官某等九卿之属皆有丞佐視其閒要以為等差
非得廉良不在兹選以爾等或詞科之秀或世緒之華
試吏有勞荐章交至宜各因于資籍俾並列于京司被
兹寵擢之優益念公忠之報可
奏舉人前杭州昌化縣令章蒙等改著作佐郎
勅具官某在昔明世莫重親民之官肆我治朝爰開舉
吏之法得人既效懋賞必行以爾術業甚修廉方自表
久從銓筦之調已試宰字之能累歲有勞知已言状擢
序蘭臺之秩漸階鸞黨之榮益愼持操乃副甄奬可
前權雄州防禦推官張天占前天平軍節度推官
知遂州遂寧縣事韓繹前權府州軍事判官張
禧可並大理寺丞
勅具官某等或决科從仕或延賞入官並有良吏之資
外從諸侯之幕臺章言状銓筦條勞辦職者敏幹可稱
字民者拊循有效用擢王官之列且丞刑寺之聮勉思
後勤勿渝素守可
試秘書省校書郎知海州海豐縣黃長裕可大理
評事
勅具官某瀕海之郡去朝廷遠甚而寇賊乘險剽掠使
民不得寧居斯長人者之所共病也以爾為令于彼能
勤厥官親格奸兇遂平宿黨擢升京寺之籍用勸才勞
之臣往服優恩益圖後效可
太子少師致仕趙槩奏男光禄寺丞元緒可大理
寺丞親孫大理評事嗣眞可光禄寺丞
勅具某官等大臣請老當推寵異之恩世嗣傳家爰錫
顯揚之命以爾等蚤由門調並列京司属我耆英歸休
里第特厚賞延之渥遞增禄秩之榮列卿之丞初仕為
貴宜勉遵于緒業庶能保于慶宗可
行太常寺奉禮郎席延年可行大理評事
勅具官某仕者世禄所以承家官以賞延是亦近古復
沿考陟之比間有次遷之榮循致華階由此始矣爾之
資履既應于吏條國有彛章當陞于班等往承斯渥益
念後勤可
丁憂人前寧州司戶參軍楊傳可特免持服充忠
武軍節度推官同管勾鄜延路機宜文字
勅具官某親喪之重情不可違王事之嚴禮有權奪爾
為邊州掾以才略聞遭憂免官倚廬行服宜起腰于墨
絰且陞宷于賓筵往典軍書而贊帥略毋堅爾恤當體
在公可
文林郎守南康軍都昌縣令裴士章等職官知縣
勅具官某縣令之于民最親也一失其人則下有受敝
自保任之法興而多以稱職聞者甄勞奬善其可廢乎
惟爾之能實應兹選宜陞賓幕之秩再付邑章之榮爾
其善撫元元克終厥問褒擢之典吾豈吝焉可
德妃苗氏奏遇南郊乞親侄習進士苗仲淵可將
作監主簿
勅某朕親祀郊丘布慶中外眷惟妃戚之族例有賞延
之科而爾之諸姑職崇宫掖言爾有立祈寘仕階京籍
起家勉思宦學可
儒林郎前乾寧軍司理參軍孟英可試大理評事
勅具官某爾從久選調歴職掾曹齎閥天官之銓試吏
丞相之府事稱勤辦法應次遷姑從事于奥藩典支計
于外府宜收課最竚副甄揚可
翰林傳寫待詔承務郎守少府監丞顔和可河中
府榮河縣太寧廟令
勅具官某居工技之列擅寫照之能執事有年服勞可
紀因自陳于暮齒願退居于祠官既遂爾私宜勤厥守
可
右班殿直孔竧可洺州别駕致仕
勅具官某爾為吏有勞擢陞仕籍效官寡過進列廷班
年未至而告休力不能而知止宜遷州佐之秩使遂退
居之安既適爾私是謂優渥可
登仕郎守利州文學趙象可利州司馬
勅具官某登名為吏坐法奪官向叙散曹適逄大霈稍
遷典午之秩庸示棄瑕之恩可
溪洞高州四甲廵檢田守元男洪惟可銀酒監權
充溪洞高州四甲廵檢
勅具官某介于邊裔服我聲明属乃父之云亡攬邊臣
之列奏命爾襲職特示推恩美秩榮階並優于渥澤深
溪重嶺就俾于邏循宜罄忠純用保寵禄可
河北都轉運司空名攝助教五道
勅漢法使民入粟縣官得以拜爵今爾以貨貲應募州
郡得不推恩而奬勸之假秩一命俾為爾榮益思良心
以對甄渥可
磁州空名助教二道
勅某朕閔民阻饑遣使賑恤且俾土豪之入粟用助縣
官之振窮爾財雄州閭義服隣里來應募格願輸滯藏
嘉其嚮勸之誠錫以甄旌之命尚安鄉校足為寵光可
蘇魏公文集卷三十
