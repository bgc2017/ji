蘇魏公文集卷五十三
宋蘇頌撰
碑銘
資政殿學士通議大夫孫公神道碑銘
有宋四朝耆德之臣資政殿學士通議大夫兼侍讀提
舉中太一宫兼集禧觀公事柱國樂安郡開國侯食邑
一千六百戶食實封三百戶贈銀青光祿大夫謚康簡
孫公墓在汝州襄城縣永安鄕某里孫氏世為趙郡人
自公之曾祖贈工部侍郎諱澄而上皆居平棘死則葬
其邑祖給事中集賢院學士判西京留守御史臺贈工
部尚書諱冲以官終洛陽因葬襄城父贈銀青光禄大
夫諱旦徙占潁昌府長社縣子孫遂為許人公以元祐
二年正月壬午薨於京師嗣子承事郎愭護喪南歸卜
其年五月庚申祔於祖塋之次越四年春愭袖公履歴
功狀泣訴於某曰愭罪逆未殞已畢祥除而終鮮兄弟
獨任宗事行當去遠墳墓重惟先人之大行大節則有
今右丞相高平公所撰德銘存焉然而石納幽堂人莫
得見謹案禮令官終三品立碑墓下今龜螭具矣敢緣
平日之雅請文揭於神道使得終事死無憾矣某辱與
公游且三十年昔官同省後位同列出入趣舍亦多同
者紀述遺德可無言乎公諱永字曼叔生十年而失所
怙大父愛育置之子行再奏守將作監主簿慶歷二年
服祖重畢自列於朝正其三代而官之詔換試銜六年
擢進士第補汝州襄城縣尉所部列薦遷襄州宜城縣
令考課改著作佐郎轉秘書丞太常博士歴知蔡州確
山縣公吏事明逹民情隱伏方俗媺惡靡不究其纖悉
一有教告則民信而服在襄城修保伍相司之法而宿
奸僑寇為之屏遠在宜城復長渠灌漑之利前後太守
為之表章用水多寡之節刊為定令至今不改在確山
立兩稅輸納之限不煩督責而編戶相戒應期自集嘉
祐二年御史中丞賈公薦公文中御史詔且下矣以母
錢塘郡太夫人錢氏高年不當任言責力辭不拜未幾
三司奏選為京東西淮南三路寬恤民力公所至詢民
疾苦得其弊在鄉戶吏主持物務及漕運緩急輕重不
均致有亡家破産之患因考輯衆論斟酌裁定著為成
法上之朝廷頒行諸路皆以為便韓康公帥環慶表公
管勾機宜文字英宗即位遷尚書屯田員外郎轉都官
府罷於審官格當注遠官亦以母故求任筦庫時大司
徒韓忠獻公當國擢公提舉河北糴便糧草踰年召為
權發遣三司開拆司公事治平三年諸王出閣建府選
公為侍讀神宗初潛好學不倦一日出新錄韓非子屬
府僚讎校公進白曰韓非險薄刻覈背六經帝王之旨
願勿留意神宗曰錄此聊以備藏書之數非所好也明
年升儲以公為司封員外郎太子舍人神宗即位拜工
部郎中充天章閣待制主管三班院案條束吏躬操簿
籍凡有員闕取選者績效高下到選先後預銓次之至
集注日依名唱授無復爭訟出為陜西體量安撫使時
諸路旱歉使者四出轉粟以哺流殍公會所在倉庾軍
食之餘悉以振贍故民頼以全活者為多值有中旨捕
送叛人景詢族屬入西界者不以赦原公言陛下新即
位首布大號惡逆者猶蠲除之緣坐者反不宥非所以
考春秋謹始之義而取信於天下也歴河北陜西都轉
運使是時以邊用不足解鹽市馬别為一司外臺不得
干預公奏曰鹽馬國之大計使者耑其柄旣無統隸苟
為非法孰從而制之耶熙寧元年秋遷龍圖閣直學士
充秦鳳路經略安撫使知秦州時有布衣上書言邊事
稱旨擢為判司書寫秦鳳路經略司機宜文字執政亦
以書抵公言其才至府首談恢復熙河之畫公謂之曰
邊陲方靜若無故搔動恐變生不測非敢聞命也遂密
䟽其非便旣而青唐族兵壓邊境謂漢人將錮我青紅
鹽之利公遣副帥劉昌祚馳往喻以無是事酋豪聽命
而去會新建劉構堡失守有勸公曰此帥事也戮其偏
禆可以塞責公曰居敵必爭之地孤軍絶援兵法所謂
不得而守者也尤人以全已豈將帥所為乎緣此斥去
吾之幸也後竟從坐降授天章閣待制知和州三年四
月以提舉詳定熙寧編勅兼知審官東院召還又命為
契丹國信使屬執政建議復肉刑事下編勅所公辭日
面奏曰刻人肌膚深害仁政漢文有所不忍陛下乃欲
行之何也上曰事固未決需卿北歸乃定後竟不果行
尋復學士出為高陽關路安撫使兼知瀛州河決貝丘
瀛冀諸郡尤被其害民戶賦租前以災傷已嘗倚閣而
州縣拘常平法坐視流離科催如故公累章論曰臣言
與法盭用事者所不便非出獨斷則一路之民流亡無
日矣特詔從其請仍命發廪粟以助救䘏白溝界河常
患北人絶河捕魚巡檢趙用擅引兵北渡焚蕩其族帳
故致數侵略境上邊郡為之震恐上聞至遣中使密訪
虛實公奏南北信好無間隙但緣趙用侵暴生疑正用
罪則無事矣執政繼以書問息耗公答敢以一門保無
他後北人軍連珠等寨亘四十里謀起舟師邀邊臣會
議公立遣使諭以邊吏冒禁巳繫獄矣隣邦何至輕動
耶答曰若罪人已治能以糒醪犒師立自歸矣公命霸
州遺而遣之用本沿邊安撫司所辟公慮其銜前隙復
致生事遂便宜易置皆中機會有旨並塞城寨官雖非
所舉亦聽自辟六年加樞密直學士權知開封府畿内
新行保甲訓練之令緣案教所須多出編戶有訴貧不
能辦者它官司皆拒不納至公受而言之稍懲其弊七
年春降授龍圖閣直學士提舉中太一宫兼集禧觀公
事再以親疾求補外出知潁州又丐閒局以便晨昏改
判北京留司御史臺八年冬復舊職遭母喪去位元豐
元年服除判軍器監有司患皮角不足以給造作奏重
隱匿不輸之科亡頼輩因此搜剔告訐至及婦女首飾
者公為之請應私有皮角使人得鬻於官中度者善價
售之不堪者仕其貨易自是材用足而告訐者息矣冬
十一月拜河東路經略安撫使知太原府公三為邊帥
務以安靜為治常飭守吏謹約束毋得妄起事要功以
速禍敗故二境帖然戎漢未嘗有相侵犯者時謂公寬
以得士心信以懷異俗真治世之良帥也三年秋以判
將作監召明堂禮畢特拜太中大夫充端明殿學士病
不任朝請得提舉嵩山崇福宫踰年起知陳州蔡渠水
溢將冒城郭居民驚擾遷徙避溺者不可遏公躬自臨
視先嚴禁盗之令訖水退復故安居如昔雖匕筯亦無
失者在郡興葺學舍督教官躬課試之程於是禮教行
於鄉黨矣京西初行保馬監司趣其期冀速賞格公諭
民詔限本寬不必預蓄密奏監司違法病民之弊有旨
詰責使如前詔七年移知潁昌府八年覃霈遷通議大
夫永裕陵役兵數萬轉運使請雇民舟車運許汝諸州
常平粟輸陵下州各數十萬斛公言方佃作時調人牛
數萬不能無妨農之害䟽入而獲免今上初即位太皇
太后臨朝共政詔求直言時政之闕公首陳保馬保甲
免役錢三事最敝願一切罷之籍見馬隸軍復監牧如
舊募保伍之材勇者為兵行前朝差科之政今上皆嘉
納之冬十二月詔除工部尚書兼詳定役法今左僕射
吕公右僕射范公大資政韓公實並命也一日召對簾
前面諭以雇役大率上戶太優下戶不易所以專委卿
等詳定是時故相司馬溫公首議變法命官雜論其所
宜未就而溫公薨或有異議欲用輸錢雇役公力陳不
可狀及法成多合所議元祐元年三月遷吏部選法擬
舊以功過及薦者多寡為差公曰以薦者差其高下是
教人奔競以干薦也乃定選闕惟無過有薦者不限多
寡以到選為差次人皆便之未幾以痼疾辭位封章連
上明年正月進資政殿學士兼侍讀罷選事提舉中太
一宫未及拜命以不起聞制贈銀青光祿大夫公為人
外和内勁出於天資其論議平易施設務循故常不求
詭異之迹事或悖於義雖逼以山岳之勢亦不為屈然
亦未嘗矯抗形於言色故入領臺閣出典州郡職事所
及知無不言言無不盡其要領前後有論數十事其尤
著者初歸自歴陽陛見日上問近執政建青苗助役之
法將以紓民以為便否對曰法誠善矣然強民出息輸
錢代徭不能無重斂之患若用以資經費非臣所知也
初禁倉庾吏受賕滿百金則配隸為軍京司府史有犯
亦如之謂之倉法有司奉行極於峻密上常問公曰倉
法之行吏尚為姦乎對曰強盗罪死犯者猶衆況配隸
乎上曰若爾將縱之乎對曰人但畏法而不能革其心
雖府吏臣亦不敢必其無犯它日有敗露是臣今日面
欺也赴并門日上詢方今時務所切公言軍器監造作
倍常外議以為將有事於征討夫兵非輕用之物魯衆
仲有弗戢自焚之戒漢魏相有兵應者勝之論安危禍
福之機不可不慎也上曰兵備不虞若宼戎無警朝廷
豈有輕動之理卿言是也公之開陳世務切劘上意多
此類也熙寧中言利者欲使都城市行輸錢以免直初
下開封詢究便否掾曹議無不便公亦循例書其紙尾
後躬訪民間多言不便詔公與今大資政韓公同體問
利害無何韓公出守河陽公獨任其責時方行市易抵
當法貸民錢以期限輸息下戶有取貸及期不能償而
自裁者上頗知之一日遣中使密問姓名而提舉者懼
先罷免月出錢萬緡矣它日公復對言市行之筭下逮
錐刀之末有變其名號以昧上耳用事者知之劾奏公
前書府議無不便今乃異論言不以實意在沮撓新法
用是罷府河東以監牧廢地招置弓箭手養官馬習戎
事公言應募者皆流移僑寄旣非武斷鄉曲之人又無
愛戀閭里之意不若罷之以養正兵便忻代二州産鹽
苦惡不可食轉運使司旣立監臨增虧之格又重盗販
透漏之科巡檢兵吏由是得罪者甚多公奏鹽民食也
不可禁兵武備也不可闕今以惡鹽累防兵非所以固
圉也是數者皆當時所甚患而言事者畏縮不以聞公
極陳其本原深悟上聽先帝以公東宫僚舊待遇特厚
凡有所陳皆加意復熟雖或行或格而察公悃愊無它
益以信任初病不任朝親遣上醫調診六命近侍問安
否且宣諭云欲與卿議邊事何日可出尚虚樞密員以
待公辭不能興懇請道宫以就頤養又遣樞密副使孫
公臨問所以欲去之意公具言其狀上皆從之前歲疾
再作太皇太后命内侍賜御膳視所苦旣罷天官錫服
升班皆如尚書及薨特遣内貴人存拊其孤賻以銀絹
各一千又命中使護喪歸潁昌府并勑潁昌汝州共辦
葬事其恩禮始終近世未有也公自少敏於文詞嘗從
諸生肄業西京國子監公私試常在第一尚書公謂之
曰洛陽英俊所集爾年少不宜多上人因不復令與諸
生員校試自爾每有制作衆皆傳誦學問之餘游思書
畫特妙行草喜晉唐諸賢帖臨習逼真當時士大夫得
其尺牘藏去以為珍玩碑誌不得公筆子孫以為不足
有集三十卷藏於家初忠獻公之知公也因得其詩稿
讀之歎愛稱譽不巳一日相見慰籍如平生謂之曰公
貴人也遂見引用儲僚之議它執政未有知者忠獻公
出其文稿示之咸曰真舍人才也曁公聲稱大顯皆謂
忠獻公為知人公善與人交開懷見心中無町畦間以
談謔言婉而中理所與游者多一時偉人然於是非當
否不少徇情以此或有忤時因之齟齬公亦不悔故更
利害歴夷險未嘗芥蔕於中心其内行尤篤與諸父之
黨友愛情至有無共之人不知屬之親疎也二妺以寡
歸養視於家教其子學以任子恩薦大甥李氏子而以
張生猶未及公病亟語愭曰遺奏當先之幸上哀憐澤
及張族吾目瞑矣後卒如言公娶京兆康氏某人之子
封許昌郡君先七年而亡三男伯慥通直郎季悅並先
卒仲即愭也五女一早卒四適人壻將作監主簿朱得
象長社縣尉謝愔榖城縣令王士彦宣義郎通判施州
燕若材孫男四曰佾曰偓並承奉郎曰倚承務郎曰俶
尚幼孫女八人三適人壻曰蘄縣尉張道承奉郎吕仲
衍宜芳縣令韓奕賢五幼曾孫二人曰計曰評惟公言
行操履見於行事者蓋略得其大要顧鄙言未足以發
其藴微竊伏讀某日贈制曰事上見不欺之誠治民多
可紀之績此可以見公之忠誠著於朝廷矣又讀考功
諡誥曰内外以愛民利物為心平生無怨仇不足之人
此又可以見公之行義信於士大夫矣若是則不朽之
大名大迹皦然自顯不待刊之金石乃見其美實然則
墓之有碑其來遠矣姑紬次其所見聞者以塞孝嗣之
請銘曰
赫赫炎宋明明神宗紹仁遐武繼英烈功朱邸初開皇
僚妙選孰主畫諾孫公康簡康簡之進司徒所知擢於
遠仕寘彼通閨始信其言再試之吏績著王家明稱國
器公自幼齡嶷然大成文傳西學名動留京初仕州縣
不汙卑賤苟利於民瘵勦匪倦其在省臺知無不為及
遷御史力以親辭左右東朝導揚三善書斥刑名經崇
訓典乾龍天飛風雲會時光華禁序啟納忠規入輔出
藩在遠如邇陳戒佳兵深明治體元豐末命二聖臨朝
召彼故老服在大僚考工典選議役修令新書舊章自
我而定凡公所言邦本為先罷租兩市息警三邊人謀
近計我圖長利議雖屢格事迹遄濟先帝知公悉心匪
躬公旣感遇相亦惟終雖極九遷不登三事上思遺直
寵加賻襚穎川公鄉襄城公藏三世之墓塋闕相望坎
堂有銘延道有表岸谷或遷令名不朽
皇城使李公神道碑銘
原武李氏冑出隴西成紀自西漢前將軍廣始著其邑
涉魏晉至隋唐代有顯者在晉則昭武王暠以英姿偉
度據有梁秦是為唐室始祖王别子之後有魏尚書僕
射冲以文學端亮振名一代其裔孫君威仕隋唐至禮
部侍郎是嘗集東晉至陳隋八書為南北史未竟而子
延夀卒其業者其後失官居鄭卒於滎陽縣之野舍子
孫遂占籍焉其居原武者曰顒顒生光光生元超並殖
産不仕為鄉里所敬元超生贈左驍衛大將軍諱興咸
平二年冬契丹舉衆内寇以東班殿侍從彰國軍節度
康保裔戍高陽關護一旅之衆與宼苦戰而援兵不至
軍敗死之朝廷賻䘏甚厚錄其一子為西班殿侍即公
也公諱樞字仲訥始七歲受父官以材敏精辯稱於所
部未二十年七遷為東頭供奉官歴巡轄南雄韶州香
藥馬遞舖監鄭州賈育山採石場仁宗初預修永定陵
勤最於儕等自殿直擢涇原儀渭州鎮戎軍巡檢徙三
門往來催驅鹽綱趙僖質公罷樞密副使出知河中府
舉監本府酒務歲課溢九千萬方是時元昊以靈夏反
陜陲用兵右職之任事者以數百人公籍籍有聲班行
中帥府爭欲延致之初從客省使知鄜州張亢辟為本
州兵馬監押特旨兼主管駐泊軍馬公事召試弓馬策
略中程補閣門祗候陜西四路經略使夏文莊公奏改
都監再任移慶州淮安鎮都監管幹東西谷寨會涇原
經略使夏公安期奏復瓦亭寨以援原州德順鎮戎兩
軍請以公為駐泊兵馬都監從之嘉祐初用刑部尚書
李莊公應詔舉提點廣南東路刑獄廣源蠻儂智高入
宼廣帥仲簡倉卒不知所圖即以事移公公寘其家曲
江獨與子昌齡間道赴難在重圍五十六日出竒制變
賊卒不能勝事平自内殿崇班閣門祗候遷供備庫副
使充廣南西路鈐轄故太子少保元公時為轉運使三
奏理公於廣人有大功一官賞薄不足以稱其效於是
又遷西京左藏庫副使滿秩超拜供備庫使知儀州以
治行優異擢知鎮戎軍就移成都府利州路鈐轄代還
例當進秩上書丐移以加贈父一官詔可又用工部尚
書知廣州余襄公辟命以文思使充廣東鈐轄就加康
州刺史恩數並視三路英宗登極轉左藏庫使歸朝遷
皇城使管勾本司神宗覃恩換賀州刺史充本州團練
使累表告老請致為政上察其精力猶強職事無廢面
諭令再任乃謂親友曰予憑籍先人餘烈遭遇四朝繇
冗從無尺寸功伐次遷使持節得備宿衛年過七十有
蒲城之敝廬可以佚老而天子仁恩弗忍遽棄尚使充
位未遂素志雖然異時若死牖下從蒲津先人之墟墓
亦不失其願也熙寧四年年七十九卒於官所諸孤護
喪西歸以其年九月三日葬於河中府河東縣陶邑鄕
仙觀里驍衛將軍墳之左次遵治命也公為人外和裕
而内勁挺遇事無劇易處之皆有條理議論平允人不
能以非義奪善與人交其游皆一時俊傑尤尚氣節不
為炎凉易操素善种世衡及廢免勞問周䘏厚於平時
世衡謂人曰自吾之黜不改故舊者李君一人而已自
嶺外歸驟苦失明名醫高手咸曰疾不可為也時有蜀
川道人李士寧者言事頗異一見公曰是類有隂德者
疾自當愈後強治之果如士寧言夫人韓氏某官之女
以某年某月卒葬某所繼夫人譚氏遂州觀察使贈太
尉廷美之孫崇儀副使贈左金吾衛大將軍繼倫之女
封某縣君子男六人曰棻今為中散大夫知邠州曰昌
齡三班差使曰蕖某官曰&KR0034;某官二未名與昌齡皆先
亡女九人一學浮屠為比丘尼早卒六已從人壻曰某
官張毅某官趙寅某官薛昌圖某官鮑朝賓某官聞人
通某官高宣某官劉濟孫三人曰佐某官曰偉曰僅並
某官曾孫幾人曰垂用公遺恩今為某官先是衛將軍
殁後六十三年嘉祐六年某月公舉其柩曁母夫人永
安縣太君朱氏葬河中得故相王荆公文載於碑公之
葬也又得荆公之亞弟平父銘誌其墓可為盡禮而盡
孝也而諸子猶曰未也以謂誌藏於坎人不得而見之
日月旣邁則懿行偉蹟久或不傳而吾親所終官在令
當立碑若得銘揭於道則其傳不朽矣謂僕與中散君
同年進士不為無素因以事跡見屬僕昔者一拜公前
固已高其行義又聞平父嘗稱衛將軍死於國事公以
才謀顯於邊鎮中散君以詞學取科第&KR0034;求解所居官
服親喪蓋亦一門之美事也因記其書齋為忠孝文武
以表之誠欲叙其始卒以示後來然有雄辭大筆著於
前雖欲文之亦難為工矣姑攟摭前言次而詩之所以
成孝子之志也銘曰
李著隴西鼻於廣祖系遠族分别占原武原武裔孫曰
衛將軍以死勤事不屈契丹公嗣厥武隸籍西班服勞
六紀遂顯厥官爰初奮迹間關小職見稱巨公謂當遠
蹠解池督鹽賈山伐石課溢平時人亡苦役旣徙陜陲
方起西師計臺帥閫辟書屢移涇有戍卒叛逃外移數
出侵掠捕輙竄馳公以名購得而殺之州人德公久益
見思鄜守患城議徙山北命公帥師版築勿亟曾不踰
時嶄嶄堅壁四路開府副帥治軍戎事毛密動必咨詢
用其遠謀遂集成勲獄囚殺卒夜出為變公掩獲焉帥
欲章薦堅辭不請恐吏受譴漕臺亡金搜牢甚急公曰
不遠當在近習一往即時羣偷就縶淮安近胡熟羌喜
亂隂破其謀邊遂無患瓦亭當衝廢久復建招懷初附
悉如舊貫南使五嶺刑清盗迸賀有大獄株連儕等軺
車即訊重繫半挺活死千餘恕吏一眚儂變内侵封康
道梗進逼廣城帥軍不整悉以諉公使當兇獷躬先士
奮介馬馳騁外斷重圍中如沸鼎縋卒突門得賊要領
遂闢南闉人安市井賊梯雲飛我箭火猛攻具盡摧醜
徒莫逞將尋海道潛謀越境公曰歸善彼有健令使子
昌齡間道往請合謀出竒盪焚棹艇腥臊夜遁海隅遂
靜有來自賊納之不疑稚弱棄道拊如嬰兒由是疲人
赴之如歸事已論功昌齡居最公曰吾子此亦何頼軍
賞雖優子獨不逮公初進官使者屢言功厚賞薄豈足
勸旃再命增秩俄亦召還送者隘途涕泣留連再領西
州儀及鎮戎二邦惠化夷漢懷風昔守用間諜撓其中
今悉斥去遠近附從昔苦平糶邊儲薦空今逢樂歲囷
倉積充總兵益利政成愷悌人圖其像配昔賢帥廣管
飛章辟公副貳天子嘉之恩踰常比衆謠交人浮海且
至居民駭驚爭出避地公曰變情吾所嘗試此必奸言
爾衆毋避倉場夜火獨馳一騎亟往視之火亦隨翳於
是廣人伏其強明知有預備邑居用寧還朝奏功恩留
輦下典領禁城匪躬夙夜封章告老上為慰籍七十九
年猶不得謝公方壯時築室於蒲期以年至歸佚吾廬
志卒不就人為欷歔考終視履又何慊歟峩峩新丘在
河之滸大筆摛詞鑱於沈礎烝烝孝嗣事靡不舉謂銘
旣藏人孰與覩維彼豐碑揭於大逵載琢斯文飾以龜
螭庶幾遺德顯揚於時用慰孝嗣終天之思
蘇魏公文集卷五十三
