蘇魏公文集卷二十一
宋蘇頌撰
内制
明堂赦書
門下治人莫急於重祭嚴父孰大於配天昔者周公宗
祀明堂而致孝鴻惟仁祖規撫路寝以尊親參合古今
之宜兹謂情文之盡肆我昭考稱秩彛祠周爰羣策之
長專崇一帝之配聖作明述事並功偕稽吕令之文則
享以秋季案魯經之載則日用吉辛允協靈心奉為常
憲朕纂圖宸極承訓慈闈事舉於中禮循其舊嚮講親
祠之制一遵先聖之謨對越上神翕受純嘏五韙來備
三稔扵兹屬方隅之底寧嘉河流之順復物無疵癘民用
平康荷穹昊之降休致函生之蒙祉復會一郊之歲前
詢七數之謀而乾象垂文晨覿房心之次朝儀取法是
為政教之宫適及其時兹用展采陳千乘萬騎之儀衛
極四海九州之貢羞皆欲有以致其嚴猶懼無以稱其
德前期戒衆各揚職以盡恭先甲端誠中集虚而思道
始欽柴扵真館旋備物扵大庭作主侑神帝與親而並
享奠匏及瓉薦暨祼以交行一純罄而高明歆四氣和
而諸福應有司已事祝嘏既告以孝慈與物惟新風霆
爰布扵號令式均惠澤溥被敷天可大赦天下(云云)延
州要藩上郡舊境皇朝建彰武之節以開帥庭先帝寵
王爵之封以賜朕履惟山川之嚴峻本土族之敦厖宜
加府號之稱用旌受命之地延州陞為延安府於戲合
内朝之神事既因錫羡以推仁得萬國之歡心又將使
民而知孝蓋布德行惠者非賢罔乂任大守重者惟后
克艱尚賴文武藎臣股肱碩輔共底緝熙之治庶成忠
厚之風咨爾羣倫其體朕意赦書日行五百里敢以赦
前事言者以其罪罪之主者施行
麻
太師文彦博加食邑制
門下季秋大享周公之禮見扵經三歲親祠國朝以來
著為令恭惟皇祐之制肇崇路寝之居稽參節文舉合
彛典朕遹遵先憲祇率舊章奠真祖而欵殊庭奉昭考
而配上帝休成熙事爰霈澤扵多方乃眷帝師預制儀
扵前識誕均神貺用奬王勲頒以策書告扵朝宷太師
平章軍國重事上柱國潞國公食邑二萬七千一百戶
食實封一萬一千四百戶文彦博温良恭儉明允篤誠
受天純粹而生為國夐求而仕方仁皇之在御得元精
之佐臣四方于宣文武見乎事業一相處内謀猷著扵
幾康屢委柄而出藩遂傳家而佚老肆朕纂服渴見儀
形起真拜扵上司冀翼成扵初政副文母之咨訪慰眇
躬之寤思閔煩以摠職之勞專任以代工之重四朝元
老深有頼扵謨明三事大夫皆仰承扵矩度屬舉宗祈
之典獲詢肆類之文逮此慶恩久當封扵成國徇其謙
請但增數扵爰田惟邑賦與真租示褒功而崇德於戲
國有大賚蓋是富扵善人惠于宗公期永錫扵難老尚
交修於一德庶終譽扵萬方惟竭乃誠同底扵道可
皇叔徐王顥加食邑制
門下稽古仁皇肇太室宗祈之典思文聖考奉一天崇
配之祠朕祇遹先猷稱秩元祀侑神作主克崇嚴父之
恭與物惟新因霈自天之澤式孚庭號用顯宗英皇叔
永興鳳翔等軍節度管内觀察處置等使守太尉開府
儀同三司雍州牧兼鳳翔牧上柱國徐王食邑一萬二
千八百戶食實封四千三百戶賜贊拜不名顥以族屬
之尊處公侯之上親則叔父爵為真王而德性明誠行
能純備孝友内著靡待喬梓之觀言動有常不越宫壇
之表而自苴茅建國列邸奉朝名位並高親賢莫貳建
雍岐之雙節奄鳬繹之大邦正考之三命益恭顔淵之
一善弗失惟詩書是好非禮義不談得先秦之古文幾
同漢室識前朝之舊典莫如東平所謂邦家之翰垣宗
室之儀表永為藩輔上奉母儀比禋禮之休成錫純禧
而均被告扵列位寵以徽章增命數扵王家廣土田扵
邑戶仍扵書詔賜以不名於戲積厚者流光雖自文昭
之慶位高者禮異抑由王行之賢茂對明緡之恩益增
磐石之固可
皇叔祖華原郡王宗愈加食邑制
門下國家六聖貽謀百年制禮在我昭考崇奉親配帝
之儀逮兹眇躬思繼志述事之訓永惟大享之報適協
季秋之中時其宗尊實相熙典奉璋在列儼乎陟恪之
容渙汗均休厚乃褒優之命皇叔祖寧國軍節度宣州
管内觀察處置等使檢校司空開府儀同三司持節宣
州諸軍州事宣州刺史上柱國華原郡王食邑七千八
百戶食實封二千四百戶宗愈天資渾厚躬服謙撝地
承帝室之華系衍王家之慶其言甚大深知樂善之方
力行有餘常事學文之語自先朝之睦族首同姓以分
封列邸留朝久席王侯之寵擁旄拜衮復兼將相之崇
處貴不驕好禮有立方其與祭之日能謹事神之難雖
百執盈庭皆奉各揚之職而三獻成禮允資終事之勤
不有異恩曷彰懿行是用因美原之故壤即宛陵之大
邦再徹土田並增邑戶醻勲之典有國所先於戲歌我
將之詩克昭先烈流祭澤之廣用奬親賢祇荷厖鴻之
休益思寅畏之戒永保天禄克終令名可
皇叔祖安康郡王宗隐加食邑制
門下天載無聲雖備物不足稱其德父尊莫抗非陟配
何以昭其功故仁祖所以躬太寝之祠神皇所以專一
帝之奉逮此三年之報率遵二聖之謨奠玉祼圭既畢
儀而升燎垂纓委佩多顯相之在庭宜舉慶條首褒宗
戚告扵朝寀用廣神休皇叔祖保信軍節度使廬州管
内觀察處置等使檢校司空開府儀同三司持節廬州
諸軍事廬州刺史上柱國安康郡王食邑七千八百戶
食實封二千一百戶宗隠挺質端良處躬循謹衍天源
之流潤為邦族之尊宗早分列郡之封位兼王爵繼荷
陟壇之拜秩視公台執禮不愆樂善無厭經籍文史常
置扵巾箱車馬輿臺不踰扵科品有大而能謙必豫位
高而受命益恭屬禋祀之慶成推渙恩而自近井田真
食保增錫扵戶封將相重侯故優崇扵命數酬勲有典
賦禄非私於戲天祐我家宗戚固多扵賢懿祭有大澤
寵章寔異扵等倫勿替兢修以永終譽可
皇弟大寧郡王佖加食邑制
門下朕歴吉季秋蕆事太室尊聖考而配上帝克盡孝
誠祈厚福以浸羣元式孚渙號惟予介弟時乃宗英早
緣帝子之恩已開爵土今拜大神之貺宜峻等夷皇弟
山南東道節度襄州管内觀察處置橋道等使檢校太
尉開府儀同三司持節襄州諸軍事襄州刺史上柱國
大寧郡王食邑六千戶食實封一千九百戶佖擢秀天
枝分暉星采生知忠孝跬步不忘扵君親夙慕善良比
年已習扵弦誦爰自勝衣趨拜擇日受封擁漢沔之節
旄宅吉陽之疆土巳崇上衮益知傴僂之恭雖處深宫
如臨師保之敬屬精禋之竣事敷惠澤以均休爰即舊
封薦加優命增以轅田之賦衍乎真食之租誕告大庭
式揚熙霈於戲大事在祀執膰所以惠諸侯宗子維城
懷德所以固寧宇思處家為善之樂知制節謹度之宜
期底大成無違策旨可
皇弟咸寧郡王俣加食邑制
門下朕承列聖之休光荷文母之慈訓追養繼孝感時
念親交扵明神展嚴父配天之禮友于兄弟厚同氣異
息之恩屬兹慶賜之行首舉懿親之命告於庭宷布乃
言綸皇弟定武軍節度定州管内觀察處置等使檢校
太尉開府儀同三司持節定州刺史上柱國咸寧郡王
食邑五千戶食實封一千七百戶俣岐嶷之姿見扵幼
惠温文之美有若夙成勝衣乃拜扵官封授策巳兼扵
將相未就外傅字書已習扵竒觚早肄少儀行步不踰
扵佩玉適遘禋祀之慶進加命數之崇稽案舊章誕頒
徽典擁節旄扵新樂不改故邦廣國壤扵宜川再隆異
渥戶田加賦幹食增封寔均神貺之孚益重天倫之愛
義兼敦睦恩越等威於戲祝嘏既告以孝慈成予精享
公侯以為之藩屏繄爾懷寧惟詩禮可以飭躬惟仁義
可以保國勉思遠度無忘訓辭可
保康軍節度使苗授加食邑制
門下行莫大扵孝孝以尊親為先祭則致其嚴嚴以配
天為重朕欽承謨烈昭事穹旻歴季秋之吉辛躬三歲
之大享樵蒸焜上既接禮扵明神祼將于京遂昭功扵
聖考迨兹竣事推以渙恩褒嘉元戎亶揚丕命保康軍
節度房州管内觀察處置等使檢校司空持節房州諸
軍事房州刺史上柱國濟南郡開國公食邑三千三百
戶食實封五百戶苗授天資端厚性緼沈雄傑然師帥
之才奮於州縣之職干戈衛社隠若敵國之堅談笑臨
邊㗲無武將之體冒犯矢石保守封疆先帝知其才謀
委成戎閫前歲召扵邊徼入長殿廬謙而有光寵至
益戒以疾屢請辭劇彌堅解蘭錡之親兵領關陘之重
鎮精禋既戒祭貢預虔熙典克成寵章載錫加數邑田
之廣衍封幹食之多褒命非私疇功惟允於戲聽鼓鼙
而思將帥予不忘扵舊勲守富貴而和人民爾宜圖扵
遠略祇服明訓往惟欽哉可
駙馬都尉李瑋加食邑制
門下朕祇遹先謨欽崇神事惟天惟祖宗之敷祐敢忘
報本之恭以禋以肆獻而展儀期盡克誠之享粤在秋
旻之季載嚴宗祀之文汔盛禮之休成賴庶工之助相
嘉與勲戚同兹慶欣平海軍節度泉州管内觀察處置
等使檢校太師持節泉州諸軍事泉州刺史駙馬都尉
上柱國平原郡開國公食邑六千七百戶食寔封二千
四百戶李瑋系出王門行如素士早厭紛華之習樂為
名教之修仁皇以舅家之親降虞嬪而欲貴先帝以外
戚之屬授漢節以隆恩而志不期驕動必由禮日恪位
著奉昕朝而不違言敦詩書務時敏而有裕試守嘗更
扵方郡雅意蓋在扵本朝侍合宫之祠能罄齋明而涖
事推大澤之霈宜優禮秩以均禧仍棨戟扵泉山廣土
田扵安德戶封真食併用旌酬於戲神明之休詎菲德
之專享爵禄之馭非有功者不承矧予舊族之賢夙禀
教忠之訓不愆素守自保全名可
西蕃邈川首領阿里骨加食邑制
門下祭有十倫之義施爵賞以為先福者百順之名本
忠孝之自出朕祇祓陽館崇嚴禰宫配神穹昊之尊流
澤幅員之廣嘉與卿士同兹慶休便蕃優渥之恩固無
内外之異告扵朝宷布乃言綸西蕃邈川首領河西軍
節度凉州管内觀察處置押蕃落等使金紫光禄大夫
檢校太保持節凉州刺史上柱國寧塞郡開國公食邑
四千戶食實封一千一百戶阿里骨生有軼材少負偉
略禀天地之義氣得秦豳之遺風奠塞外之封疆繼承
列土擁河西之旄鉞坐護諸羌長雄一方作我西屏屬
九筵之講禮盛四海之駿奔來獻其琛實相予祀是用
加命王公之數視秩帝傅之崇增井賦扵爰田廣國租
扵真食於戲爾有時享歲貢之恪史不絶書我有餕神
觀政之方惠必及下既均承扵純嘏宜益厲扵忠規往
服訓言克享天禄可
南平王李乾德加食邑制
門下朕稽五禮之文躬三年之祀歴吉季秋之序薦誠
太寝之居嚴父配天既克成扵能享加地進律用褒寵
扵有勞乃眷藩臣越在嶺表特推頒扵優渥俾共介扵
福釐推誠保節忠亮同德順化翊戴功臣静海軍節度
觀察處置等使特進檢校太尉同中書門下平章事安
南都護上柱國南平王食邑九千戶食實封三千四百
戶李乾德氣禀温仁志抱忠義席世芬扵南國遵侯度
扵中朝扞城其民奄奠朱䳒之域要服者貢遠輸南海
之珍自分王爵之封專擁將旄之貴寵章所被嘉欣戴
以彌恭疆埸無虞本綏懷之有裕爰舉宗祈之澤薦加
命數之崇視秩三司增封千室兼厚真租之數併酬保
境之功於戲導揚神休自京師而及扵諸夏保守土宇
和人民而莫若勤王益厲乃誠永錫爾祉可
蘇魏公文集卷二十一
