蘇魏公文集卷四十五
宋蘇頌撰
表
進乾元節功德疏
臣某言伏以虹流協祉駿發於睿圖雲爛當期肇隆于
聖旦屬正陽之紀月遘元聖之誕辰夷夏均懽旄倪共
祝恭惟皇帝陛下祇承大統覆育萬方開隆億世之基
契會千齡之運華封有祝咸傾向日之心神筴無疆永
固如山之夀臣竊分列守幸際盛明恭祈龍象之庭增
集天人之福冀憑覺力俯鑒丹誠臣無任
又
臣某言伏以天命有開帝圖惟永是生元聖敷祐斯民
當赤輝照室之辰屬嘉瑞乘陽之序誕承丕緒累洽泰
寧神人鼓舞以均歡山嶽喧呼而效祝臣仰陶盛化叨
守近封將獻夀于南山迺投誠於西竺就嚴紺宇豫集
禪流啓百座之清場演五時之淨教薰修敢怠誠懇必
精允繄最上之緣願益無疆之算臣無任
進乾元節絹
臣某言伏以乾陽膺月震誕紀辰帝齡願祝於天長職
貢敢修于篚實前件絹繭絲攸賦機杼非精蓋充任土
之常用表傾葵之志獲陪旅玉有瀆宸階臣無任
慰仁宗皇帝上仙
臣某言此者上天降禍大行皇帝奄棄萬國伏奉遺詔
摧裂五情臣某中謝恭以大行皇帝聖德仁明超貫前
古臨御天下四十二年外無佳兵之虞内絶威刑之弊
誠格異類恩結人心奉諱之辰率土震慟伏惟皇帝陛
下孝思罔極聖情難居永慕纏綿何可支抑臣恪守支
郡阻遠闕廷限以遺旨丁寧不獲赴哀班次臣無任
賀英宗皇帝登極
臣某言伏覩詔書恭承皇帝陛下以四月一日遵奉遺
制光臨宸極者上天寶命集我皇家本朝慶靈鍾于嗣
聖當重明之繼照慰萬宇之宅心凡在含生莫不同慶
臣某中賀伏惟皇帝陛下紹四聖之丕緒對千齡之盛
期爰自震闈入奉正統丕承之始洪化維新天地神祇
永依于有道華夷動植咸戴于深仁百靈以和四海大
定臣叨職近序荷知先朝恭聞德音欣逢盛際一麾在
外顧官守之方拘萬玉盈廷赴班聮之莫遂企戀朝闕
飛馳精誠臣無任
又
臣某言伏奉詔書皇帝陛下以四月一日遵奉先猷紹
登寶位凡在臣庶永有依歸靡限華夷舉同欣蹈臣某
中賀伏以上天眷命我祖宗所以肇基圖本朝慶靈惟
聖哲所以膺統業屬兩明繼承之日副羣生欣戴之心
大號維新百靈同慶伏惟皇帝陛下天挺明德神贊淵
謨恭孝夙展于君親英睿早聞于遐邇爰自震邸入奉
乾綱踐阼之初天人之符斯協德音所被雷雨之施惟
均萬邦咸懷九鼎增重有以見列聖流光之厚先皇知
子之明善繼善述之謨實超于古昔丕休丕承之烈佇
載于典墳臣預職書林忝麾甸服仰遘重光之運親承
渙汗之恩樂與吏民共慶風雲之會限拘印綬無階朝
闕之趨臣無任
謝英宗皇帝即位大赦
臣某言伏奉四月二日制書可大赦天下常赦不原者
咸赦除之臣即時集本州官吏軍民宣讀告諭施行訖
者風雲會而聖人作雷雨解而品物榮自邇及遐以喜
以忭臣某誠歡誠喜頓首頓首伏以人君發惟新之號
所以麗澤于四方赦令出非常之恩故能鼓舞于羣動
蓋春秋貴謹始之義而典謨重肆眚之文憲章具存今
昔豈異伏惟皇帝陛下荷天明命應運勃興丕承先帝
之謨光臨大寶之位乃於踐阼之旦誕布好生之仁刑
無大小之差悉從原宥官無内外之限咸與躋遷軍和
遍被于頒霑民里周蒙于隠恤舊章畢舉美利無垠人
神為之交歡隂陽以之順序臣叨守州郡親遘盛明伏
讀詔書有祇率舊章之言又有罔敢廢失之戒竊謂陛
下虔恭遺旨善述先猷足以感動人心馴致孝治凡在
臣子孰不歡欣昔帝堯能放上世之勳成王能酌先祖
之道書詩所以稱載聖賢所以詠歌較于兹辰未為遠
過昇平之源可見甚盛之德在兹丕基益隆萬世永賴
臣限以官守不獲稱慶闕庭無任
謝勅書撫問
臣某言六月二十九日供備庫副使京西路告諭曹繼
明到州伏奉四月十一日勅書一道臣及本州官吏軍
員將校僧道百姓等伏蒙聖慈特賜告諭并傳宣撫問
臣即時稟受施行訖者先皇厭代百姓深喪考之憂嗣
聖纂圖萬物荷由庚之澤矧次甸圻之近首霑雨露之
恩布告俯聞悲歡交至臣某中謝伏惟皇帝陛下體乾
居正繼照代明念綴衣顧託之難思大器置安之重是
以初臨寶阼爰軫慮于邇遐臨遣使臣俾慰安于兆庶
皇華所洎丹詔載宣惟郡邑之吏民逮屯防之師旅側
聆天語親見王人莫不感忭于階庭妥寧于閭巷以孝
而治德既形于四方丕休其謨功遂流于萬世臣叨分
麾守躬被綸言愧無能吏之資上符朝寄姑稟細書之
訓下慰民情伏限州印拘縻不獲趨赴闕廷臣無任
進賀英宗皇帝登極絹
臣某言伏以千齡接統屬聖嗣之膺期萬國馳心奉珍
財而入贄臣叨聯朝序獲假州符敢陳實筐之儀冀效
傾葵之志前件絹出于機杼賦自廛廬蓋任土之所宜
愧充庭之不腆輕塵宰旅有黷典彝謹遣男習應鄉貢
進士舉嘉管押詣闕廷上進干瀆宸嚴臣無任
賀光獻皇太后受冊寶
臣某言伏審祇嚴先制誕受鴻名凡在生成率均慶忭
臣某中賀伏以皇太后陛下坤元配德隂教移風輔先
帝之憂勤廣睿圖之延永荷推尊于徽冊巳正位於東
朝内治久行比屋皆循乎婦道仁功潛被萬方寅奉于
母儀夷夏同歡人神有賴臣守職列郡不獲隨例展慶
闕廷無任
賀太皇太后受冊寶銀絹
臣某言伏以繼祖尊親式頒于顯冊承顔盡孝祇薦于
鴻名凡處列邦率虔貢職前件物出于地寶賦厥機工
雖非川岳之奇竊效土風之獻充庭不腆發幣惟慙
賀皇太后受冊寶銀絹
臣某言伏以禮冊推崇母儀增重一人達孝首務于尊
親萬國歡心式虔于修貢前件物惟金稱美厥篚充名
敢因方物之儀願旅王庭之實懇誠斯在聳忭良深
慰仁宗皇帝陵廟禮畢
臣某言得本州進奏官狀報伏承大行皇帝靈駕以十
月二十七日遷座永昭陵神主以十一月四日外祔太
廟第八室者萬邦永慕痛仙馭之不留七月如期愴夀
宫之永閟凡在臣子孰不摧傷臣某誠悲誠咽頓首頓
首伏惟皇帝陛下純孝自天至神紹統繼述之心非怠
葬祭之禮以時錮以南山遵霸陵之儉約祔于宗祏致
清廟之肅雍事出宸衷風化天下臣叨聮閨籍限守州
章荷兩朝樂育之恩未酬塵露望百辟駿奔之列如隔
霓霄感咽自中涕洟交集無任
賀同天節
臣某言伏以月紀純乾日躔上宿渚虹樞電夙開載誕
之祥神策寶圖繼撫重明之運臣某中賀恭惟皇帝陛
下秉六陽之嘉會紹五聖之貽謀欽明文思道軼帝華
之盛淳輝惇大世光炎歷之長屬臨出震之辰茂對乘
離之祚函生均慶拱極同歡臣忝守維藩欣逢慶節九
賓就列方拘北海之符千里輸誠願獻南山之夀雲天
在望魂爽飛馳臣無任
同天節進功德疏
臣某言伏以四月維夏聖人應世而挺生萬夀無疆天
下傾心而致祝臣叨分遠守甫屬慶辰恭趨龍象之庭
豫集緇黃之侶誦貝多之典願皇圖符仙刧長延諷蘂
簡之文冀聖歷與赤明共永歡呼蘄嚮倍萬等倫臣無
任
同天節進銀絹
臣某言伏以上聖題期甫遘社鳴之旦庶邦述職虔修
岳貢之儀前件物賦自土毛珍非地寶千年嘉會庶歸
宰旅之常萬夀無疆願協封人之祝臣無任
又
臣某言伏以德水澄瀾適遘聖生之旦侯封任土並趨
王會之期虔奉舊章恭輸菲幣前件絹繭絲攸賦機紝
非工蓋效土風之宜庸歸宰旅之入心存魏闕姑因物
以達誠人比華封更望雲而致祝臣無任
賀興龍節
臣某言伏以月帀星回迨隆冬而成歲虹流電繞啓元
聖以開祥天道久而四時成聖人作而萬物覩臣某中
賀伏惟皇帝陛下體乾嗣歷出震繼明宅九州四海之
尊契千載一隆之運無為而守至正稽古而若大猷海
㝢治安神人協慶適紀吹銅之候肇開貫夘之祥於萬
斯年共聽嵩呼之遠俾富而夀咸傾華祝之誠臣竊食
宫祠便居廬里未改向陽之志徒懷存闕之心上金鏡
之篇顧慚于往哲續南箕之算罙切于愚衷臣無任
又
臣某言伏以上聖膺期本神明之幽讃元冬建丑會日
月之初躔運符龍德之興節紀虹流之旦言遵舊典恭
欵殊庭丕宣大洞之科仰續後天之算伏惟皇帝陛下
睿智神武静遠疏通因天瑞以紀元布君綱而契道現
赤明之華景夙顯祥經營碧落之真祠適臨誕日臣久
塵位著退老丘園望嶤闕以天遥對靈場而心禱覬憑
妙果式薦丹誠伏願皇帝陛下玉歷延鴻金枝衍慶舜
循堯道虞書永協于重華周以宗強文子更登于二五
藩輔保維城之固幅員臻奠枕之安凡在含生普同上
願臣無任
又
臣某言伏以日月會于星紀肇開甲觀之祥富夀祝于
聖人敢效華封之請集陽寥之静衆諷龍漢之祕文冀
憑神寶之威靈仰贊帝圖之永久伏願皇帝陛下凝神
太紫獨化陶鈞無為無事而造道之真卜年卜世而過
周之歷卿雲旦旦歌天地清寧之功瓜瓞綿綿享子孫
千億之慶凡屬覆臨之類率同蘄嚮之誠臣無任
興龍節進功德疏
臣某言伏以建丑地正當萬物紐牙之際上弦月宿遘
九龍浴聖之期驗星紀之初躔著倚蘭之令節電樞虹
渚乾坤開靈命之符綬帶絲囊朝野著歡康之盛凡居
戴履共效祝延臣某中賀伏惟皇帝陛下膺淳耀之烈
光宅高明之大寶無為而守至正稽古而若大猷亹穆
顒昂静淵寅畏丕承先志集下武繼文之勲躬祝上神
遵嚴父配天之禮屬誕彌之在旦紀嘉會之發祥地平
天成仰一人之有慶嵩呼華祝見萬國之歡心臣葵藿
微生江湖遠迹徒切向陽之戀阻陪獻夀之班上金鏡
之篇顧慙于前哲忝琳宫之職輒奉于真科冀憑道力
之希微遠續帝齡之億萬臣無任
又
臣某言伏以星回於天紀季冬之上八帝出乎震嗣祚
歴以無疆偶千齡降聖之辰會百辟稱觴之旦跂瞻嶤
闕限層域之九重祇欵殊庭奏華封之三祝恭惟皇帝
陛下太微毓粹淳耀膺期聰明睿智以有臨禮樂征伐
之自出雍都獲受命之寶丕顯國祥西母獻益地之圖
屢歸戎捷考六義無以形容盛德備八音不足褒贊成
功姑宣碧落之靈風上慶虹流之誕節伏願皇帝陛下
乾坤齊泰日月並明御氣辨以調元建中和而立極天
授神策萬世福以迎休姒嗣徽音百斯男而集祉民樂
延康之化時颺保定之歌凡處覆臨皆同鼓舞臣無任
賀神宗皇帝徽號
臣某言得本州進奏官報今月日增上神宗紹天法古
運德建功英文烈武欽仁聖孝皇帝徽號者敷揚國典
祇告禰宫聖孝丕昭登明遠布臣某中賀臣聞唐文皇
質傳言兼美大之稱乾始坤生易謂備元亨之德惟先
帝之道豐仁洽邁前王之治定功成增上鴻名丕宣盛
烈恭以神宗紹天法古運德建功英文烈武欽仁聖孝
皇帝德貫三極恩浹九區興墜典而振宏綱耀德威而
讋荒裔達聰明目雖甚盛德而無以加寬役劭農斯皆
上古之所不及雖經文緯武之號已著而繼天稽古之
業未彰皇帝陛下明發有懷孝思維則倣上世之道繼
彼三墳昭下武之功施于萬禩銘勲簡冊展事宗祊煥
九廟之輝光副羣倫之屬仰臣蚤塵近列獲侍先朝恭
聆大告之行竊深感忭限有一官之守阻與慶班北首
闕門臣無任
賀奉安神宗皇帝御容
臣某言廣曲密之仙都俯隣軒宇宅顒昂之邃表如見
堯牆瞻榱棟之維新仰威靈而如在臣某竊以天子之
孝莫大于尊親朝廷之儀無先于備物方聖主推崇于
禰室本先皇肇建于崇宫增大堧垣聿嚴肖貌參酌事
存之訓兹為善述之謀伏惟神宗英文烈武聖孝皇帝
聰明文思淵泉溥博接千齡之統紀紹五聖之基圖臨
御于一十九年之間制作以之詳盡損益乎三五六經
之際聲名由是昭彰邁下武於往初順貽謀于永世皇
帝陛下紹休盛烈循致丕平每懷僾愾之思將極褒尊
之典謂宣光之隆構制有未周闢顯承之重檐禮惟其
稱爰屬告遷之旦恭行妥侑之儀陳六寝之几筵竚臨
燕息履四時之霜露間奉烝嘗曲全至備之情文斯盡
先王之愛敬發揮鴻業垂裕多方臣昔事先朝早塵近
列講漢家之故事嘗與咨詢望渭北之衣冠莫遑奔走
北首京闕内切肺膺臣無任
進祫享絹
臣某言伏以大祫之享盛世宜行申至孝以告虔罄函
區而述職臣叨居下土仰覩純儀敢修貢篚之誠庶備
充庭之末前件絹素惟州産出于民租冒瀆宸嚴臣無
任
賀擇皇后
臣某等言伏奉聖旨云云伏以塗山啓夏渭涘興周予
娶于度土之辰親迎于造舟之地若稽盛典適契亨期
將開前寝之模宜謹曲臺之議臣等中賀伏惟皇帝陛
下天錫仁孝日新光明躬親萬幾雖禀東朝之訓表帥
九御尚虚中壼之尊伊欲迓于家邦必先正其服位太
皇太后陛下念宗祊之奉篤風教之先歴詢慶門咨求
淑媛將協定祥之兆當陳備物之嚴嘉命惟行體二儀
之牉合舊章可舉在六禮之親成自納采至于告期由
命使訖乎上禮車服有等幣贄有常古今相沿方冊具
載臣等不勝大願伏望誕頒明詔豫勅奉常考沿革于
前王參節文于通禮制為成式付之有司衮冕穀圭益
重敬昏之義金根騩馬悉全象物之宜足以彰有命之
自天知得賢之配聖靈承億載流化萬分凡在懷生率
同大慶臣等無任
慰宣仁聖烈皇后祔廟
臣某言得本州進奏官報伏承宣仁聖烈皇后以二月
十七日升祔英宗皇帝廟室者復土厚陵寧神宣廟仙
遊益遠聖孝無窮臣某誠悲誠咽頓首頓首伏以宣仁
聖烈皇后母儀三朝君臨九載佐萬幾于房闥治協丕
平祔六世于宗祊禮尊配侑恭惟皇帝陛下聿懷祖德
永慕慈儀喪過乎哀日月倏踰于祥禫祭致其敬歲時
克奉于享嘗臣籍綴殿塗躬縻州組舉朝晡之臨阻預
朝班望雲日之遥但馳魂幹臣無任
賀奉安宣仁聖烈皇后神御
臣某言得本州進奏官報今月八日景靈宫徽音殿奉
安宣仁聖烈皇后神御者闢宇殊庭寧神英寝禮成盛
旦化被多方臣某伏以太姒徽音企仙遊而已遠閟宫
有侐奉慈範以如存備法駕之祲威越儀坤之往制伏
惟宣仁聖烈皇后厚德載物正位承天三朝尊奉于母
儀十載輔成于聖政不出房闥憂勤見于動言以御家
邦教令行于中外皇帝陛下躬有虞之克孝纂莘國之
維行霜露感懷嘗烝具禮仰視榱棟既嚴七室之祠出
游衣冠更具四時之薦斯盡享親之義兼隆尊祖之誠
宫廟相望人神胥叶臣近司舊列昔更事于簾帷遠守
餘生阻趨陪于班著北首京闕内切肺膺臣無任
賀紹聖二年明堂禮畢
臣某言闢九筵之太寝奉三歲之親祠熙事訖成湛恩
普被曠然麗澤浹彼寰區臣某中賀伏以嚴父配天所
以教諸侯之孝眚灾肆赦故能得萬國之歡慶逢極治
之辰交舉上神之薦爰推大賚悉舉舊章咸與維新無
遠弗届恭惟皇帝陛下以乾粹離明之德兼堯仁舜孝
之資祇慄寤興敬恭明察念饗帝享親之義思盡志盡
物之誠日至燔柴于泰壇間行大報季秋奠玉于陽館
復舉彝儀郊廟之祝畢修雷雨之施咸暨穰穰降福集
帝祚以無疆啿啿懷生樂聖時而載忭臣圭符守土淮
海縻軀初不獲駿奔明庭躬修助職今乃幸親承疾置
宣布恩書姑與吏民俯同蹈舞
賀紹聖三年元會
臣某言伏以講歲首之儀重元正而謹始受春朝之籍
罄四海以来同方三隅交泰之辰實萬物棣通之候含
生胥慶景福維新臣某中賀伏惟皇帝陛下繼聖膺期
持盈守位積神智天仁之美致功成治定之隆七政以
齊四時合序肇届履端之旦躬臨正宁之朝鐘簴充庭
衣冠就列梯航重譯傾衆星拱極之心椒栢稱觴同萬
夀無疆之獻臣職叨真館恩假便居想八闋于鈞天幾
形夢寐望九賓于漢殿莫聽臚傳仰祝帝齡漫馳魂幹
臣無任
賀立淑妃劉氏為皇后
臣某言伏聞九月二十七日文德殿發冊寶皇后成禮
者建大長秋之官屬仰奉四星之居進内司服之褘衣
丕承三冊之命儷尊稱于皇極崇位號于中宫慶集宸
闈風行㝢縣中外臣庶鼓舞欣歡臣某中賀臣聞自古
守文之君必有内德之助二南正始之道是為王化之
基蓋以主宗廟之祼將化天下以婦道嚮非合成湯之
法相何以配上帝之正妃允兹椒掖之賢茂對紫庭之
選恭惟皇帝陛下憲章文武效法乾坤愛敬曲盡于兩
宫仁恩溥洽于四海卓有俔天之貴夙膺履武之祥翕
受純禧協敷隂教彤管有煒既貽則于九嬪象服是宜
將垂福於萬世臣蚤塵班著老退江湖欣聆郵置之傳
竊贊家邦之美天枝繁衍式符周瓞之綿綿國本延長
更祝軒丘之五五伏限在遠不獲奔走闕廷臣無任
賀生皇子越王
臣某言伏覩德音八月八日皇子降生者大人繼明增
煥前星之象長子主器肇開甲觀之祥夷夏宅心邇遐
均慶臣某中賀伏惟皇帝陛下恩被動植孝通神明貊
其德音若重華之協帝措之事業同下武之繼文是宜
蒙天地之休于以篤家邦之慶迺仲秋之令日寔上嗣
之膺期嘉瑞藹乎宫闈湛恩浹乎寰宇龍犀日角已彰
岐嶷之姿海潤星輝永副元良之望臣早塵班著老退
丘園請聖人之多男允諧華祝上天子之萬夀徒效嵩
呼雖阻奔馳罙深蹈詠臣無任
元符三年慰哲宗皇帝上仙
臣某言此者上天降禍大行皇帝奄棄萬國伏聽遺詔
摧裂五情臣某誠殞誠擗頓首頓首恭以大行皇帝睿
智聰明繼志神考德威烜赫瑞應屢臻四夷八蠻罔不
率俾仙游厭世宫車上賓率土哀號孺慕悲切伏惟皇
帝陛下天倫至愛聖情難居追愴感懷何可開抑臣限
以老病退居閭里不獲奔走道途赴哀班次臣無任
慰欽聖皇后上仙
臣某言伏覩今月十四日大行皇太后遺誥凡在臣庶
罔不悲號臣某誠哀誠咽頓首頓首恭惟皇太后母儀
三朝化被四海復辟嗣聖歸神昊穹皇帝陛下追慕慈
幃悲纏宸極孝思罙切聖情難居伏望以宗社為懷副
㝢縣所望少抑哀抱以納福休臣嘗與近班屬在羸老
不獲奔走道路赴哀班次臣無任
熙寧賀斷絶大理
臣某言竊以囹圄空虛周美成康之盛禁網疏闊漢稱
文景之隆蓋教化行而俗醇則刑罰措而民服視今之
治與昔為侔恭惟皇帝陛下出震垂裳乘乾御極不事
征伐攻取以懷殊俗不重賦斂繇役以惠中區草木魚
鼈之微霑濡盛德鰥寡孤獨之賤蒙被深仁上日甫臨
方春啓序治象未出而億兆皆歡寬詔未下而煩苛已
除廷尉無奏讞之留聖政有勝殘之善臣仕逢熙代職
忝從臣未能發言為詩揄揚于樂府誠欲直書其事炳
煥于史編上件斷絶公案欲乞宣付史館臣無任
謝欽恤刑
臣某言進奏院遞到勅書一道賜臣欽恤刑獄臣即時
依稟施行及飜錄下管内諸縣去訖者曦炎可畏聖慮
遐周沛然發于德音欽哉恤于刑辟下逮容繫咸識天
慈臣某中謝伏以國家恭授四時慎用三典每當盛夏
之際俯念幽囚之拘内則齋室親臨閱攸司之讞議外
則使軺案問戒羣吏之煩苛詔書下而寬和禁網號為
疏闊蓋累聖恤人之厚為盛辰致治之原恭惟體天法
道欽文聰武聖神孝德皇帝陛下仁育含生施侔洪造
憫庶民之多辟致五聽之猶繁顧兹叢棘之間或有然
灰之歎于是爰周時訓敷述邦彝頒一札之璽書勅四
方之守長俾親庶獄毋忽一侀加墁飾于圜牆乃溉濯
于關木疾病者賜之醫藥惸獨者給以饘糜情可哀矜
皆從于末減治當證逮亦戒于淹期恩生囹圄之中歡
浹幅員之内兹甚盛德流于無窮臣任忝守封職當持
法親承聖訓敢怠于布宣周察民情務歸于寬簡冀盡
平反之效少紓中昃之懷臣限守州符不獲奔詣闕廷
臣無任
又
臣某言盛德在火式臨藴暑之辰至仁如天爰念拘縲
之黨特頒深詔訓飭多方本睿慮之好生致函靈之浹
慶臣某中謝伏以國家千齡接統累聖題期哀庶獄之
尚煩恐一夫之失所罪之疑而輒讞情既得而猶矜乃
屬流金之炎載寬叢棘之禁率由欽慎以底治平恭惟
皇帝陛下駿遹先猷稽參洪造廣虞舜恤刑之志推成
湯扇暍之心顧兹圜土之間或興畫地之歎講明常憲
敷布德音勅守長以奉承使容繫之清肅濯其桎拲塗
厥垣牆視皿器之必時蠲藥劑之無闕重輕之繫必致
於安全小大之情不罹于冤滯臣竊分符竹寅奉教條
知禁罔之闊疎惟思止辟味訓辭之深厚敢曠承流庶
無暴戾之尤仰副憂勤之念臣伏限印章所繫不獲遠
詣闕廷臣無任
又
臣某言璇璣齊政時臨建已之初皇極敷言上念惟刑
之恤祗誦寬和之旨内深惻隠之懷臣某中謝伏惟皇
帝陛下乾健乘時離明燭理布炎帝執衡之令軫武王
蔭暍之仁内則省錄于齋居不忘庶慎外則丁寧于守
吏爰下細書順長育于正陽俾肅清于嚴棘情已得者
仍從讞法罹不逮者悉免稽留至扵渴飢疾瘐之人咸
有廩給醫治之惠號令出而民說協氣旁流句圜静而
星虚繁刑幾措臣忝分州寄恭被訓辭出繫挺囚姑稟
夏時之政承流宣化更勤漢守之忠惟竭疲駑仰酬生
覆臣無任
又
臣某言盛德在火天開長育之辰折民惟刑聖有哀矜
之訓被詔辭之深厚諭上旨之丁寧恩逮狴牢惠均遐
邇臣某中謝伏惟皇帝陛下躬禹律度畫堯衣冠德教
洽而刑罰清誠意修而上下察適紀朱明之候誕敷在
宥之仁念五聽之所求雖存彝憲慮一夫之不獲常軫
淵衷時勅守臣奉宣明令簡核多從于原省瘐飢悉務
於安全廩餉以時寒涼適節歡欣動於幽縶恥格變于
編齊漢網甚疎固有舟魚之漏召棠所茇將消牙鼠之
争臣叨析左符親承細札對時育物仰遵共理之言出
繫挺囚上廣好生之德敢忘盡瘁少答鴻私臣無任
蘇魏公文集卷四十五
