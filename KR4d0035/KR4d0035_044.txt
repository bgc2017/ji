蘇魏公文集卷四十四
宋蘇頌撰
表
賀今上皇帝登極
臣某言伏覩制書恭承皇帝陛下以正月十二日遵奉
遺制紹登寶位者中外臣民永有依賴神靈龜筮罔不
協從臣某中賀伏以太庚嗣商實兆歴年之永代邸繼
漢益開緒業之隆異世同符千齡協慶伏惟皇帝陛下
紹休洪緒眷命昊穹肇聖問于宗藩即丕圖于帝統提
五精而撫運受三策以臨尊日月正明溥乾坤而寧泰
雷雨作解徧動植以涵濡上宗七廟之基扄高視百王
之徽烈臣久塵位著世荷恩榮方退老于丘園阻蹷趨
于朝闕扶杖而觀詔令繼明喜遘于重熙詒訓以示子
孫事上更期于盡瘁臣無任
賀欽聖太后同聽斷
臣某言伏審皇太后陛下勉從遺制同預政機共安龜
鼎之隆式副臣民之望凡在臣庶舉極歡欣臣某中賀
伏以皇太后陛下子育兩朝母儀萬國動必規于圖史
化實首于宫闈深居長樂之尊丕昭聖範循奉治平之
制允慰上心輔盛德于唐虞軼徽音于任姒福均宗社
恩被華夷臣限以老病退休不獲隨例稱慶闕廷臣無
任
賀立順國夫人為皇后
臣某言恭聞今月日頒降麻制册立皇后者有命自天
肇建長秋之號正位乎内實為王化之先上承廟社之
靈下副華夷之望臣某中賀竊以軒星垂象儷宸極以
居中坤德資生贊乾元而育物方交修于治典宜首正
于人倫伏惟皇帝陛下始初清明嚴恭寅畏致中和而
格天地躬禮法以御家邦媯汭嬪虞本帝舜聰明之化
塗山興夏昭大禹勤儉之風作合皇家允符世德翬珩
垂範宫閫延洪臣蒲柳衰年丘園退老側聽絲綸之出
阻陪鴛鷺之班抃蹈之誠實倍常等臣無任
謝賜登極對衣銀絹
臣某言今月日潤州遞到伏蒙聖慈賜臣詔書一道寬
衣五件二十五兩金腰帶一條銀器二百兩絹二百匹
者大明繼照榮光徧燭于幽遐麗澤流恩繁錫遽占于
耆艾奉詔文之深厚對服器以珍華拜賜不貲慙顔罔
措臣某中謝伏念臣材資極陋遭遇實多以省臺累久
之勤進叨近輔以蒲柳先秋之質退老丘園俯當月制
之年仰遘天飛之運顧筋骸之已瘁趨觀闕以無階方
鼓舞于休辰忽郵𫝊于渥命細書一札煥綸綍以下臨
束帛兼金與帶袍而共賁何言隤暮荷此恩章豈惟充
侈于家庭實亦增輝于里巷此蓋伏遇皇帝陛下堯仁
光宅周德丕承紹興洪業之隆曲軫周行之舊衣被萬
物咸均雷雨之濡惠養老臣更厚金繒之寵况餘齡之
無幾駭異數之難勝謹當鏤骨銘恩望雲祝聖出同父
老贊睿烈以無疆入戒子孫罄忠規而弗替伏限衰病
不獲奔走闕廷臣無任
又
臣某言龍飛紫極遘千載之一時鳳詔泥封均萬分之
大賚顧慚衰耄亦與匪頒煥服用以增華戒位踰而有
靦臣某中謝伏念臣斗筲小器章句陋儒逢時偶踐于
機衡引老獲歸于蓬蓽重明繼照徒傾日月之光輝慶
賜遂行咸蒙雨露之潤澤爛然龜紫之飾副以兼金之
繁寵迨丘園榮生里閈此蓋伏遇皇太后陛下謀定國
體功勤王家推惠養以為心致中和而育物博施濟衆
務開廣于堯仁承筐是將俾涵濡于周澤綬章若若幣
帛戔戔暮齒何堪拜君命之再至丹誠罙切瞻象魏之
九重伏限衰羸不獲躬詣朝闕臣無任
賀元符三年生皇子
臣某言前星發采占垂象之告符甲觀誕彌協吹銅之
夙兆况坤儀之正位當震長之鴻名事越古今慶覃夷
夏臣某中賀伏惟皇帝陛下體元居正恭已承祧自光
宅于皇基思克隆于治道振淹起廢朝野益見于清明
隤祉發祥天人動彰于丕應月直正陽之吉時生貳極
之尊國本維寧允契元良之美民黎均惠咸蒙在宥之
恩臣退老江圻欣聆邦慶手足徒知于蹈抃筋骸難強
于奔趨企仰雲霄但馳䰟幹臣無任
又
臣某言前星發采占垂象之告符甲觀誕彌協吹銅之
夙兆况坤儀之正位當震長之鴻名事越古今慶覃夷
夏臣某中賀伏惟皇太后陛下母臨萬國子育羣生翊
嗣聖之丕基贊皇圖之興運自家刑國中外之治晏然
隤祉發祥天人之應昭若月直正陽之吉時生貳極之
尊國本維寧允契元良之美民黎均惠咸蒙在宥之恩
臣退老江圻欣聆邦慶手足徒知于蹈抃筋骸難強于
奔趨企仰雲霄但馳䰟幹臣無任
賀受傳國璽
臣某言伏聞五月日皇帝御大慶殿受傳國寶者天開
炎統受命冠于百王神啓坤珍得寶充于八璽自秦咸
之吉壤奉螭玉之嘉祥茂對元符考稽故實舉正元五
月之會親見臣工推渙汗大號之恩普周方域慶成盛
禮歡浹輿情伏惟皇帝陛下題五精之期繼六聖之治
積德累仁而動植茂遂彰善癉惡而朝野清明德澤誕
敷瑞應沓至惟傳國之守器蓋歴代之徽章藍璧斯書
篆刻久藏于厚載漢泉堅井靈光屢見于前朝由神物
之護持豈人力之能致聖辰奉若天意昭然既夀永昌
方詠歌于金石無思不服將讋震于獯戎見海内一家
之榮昭帝者萬世之福臣抱痾暮齒得謝明時側聽句
臚竊欣盛德之事躬與芸牧共贊泰平之功臣限以老
疾在遠不獲躬慶闕廷臣無任
進華戎魯衛信錄
臣某言臣聞先王撫邦弼成六服天子有道守在四夷
大禹之即叙西戎周人之惠綏中國由聲明之及遠致
華裔以同風詩書所稱古今一揆臣某中謝竊以國家
規恢億載之策方制萬里之區憬彼獯戎初擅權於八
部屬在唐季遂竊據于一隅太祖皇帝首命帥臣經營
其略太宗皇帝載馳使指問遺有加雖服叛之靡常亦
羈縻而不絶爰逮文明之世親巡澶魏之師因一介之
請和賜勅書而示好仁宗再更信誓益以金繒之資英
宗嘗勅邊州寬其魚葦之禁以繼好息民之義為長轡
遠馭之圖相承百年共由一道伏惟皇帝陛下德㝢天
覆乾剛日新紹列聖之成謨總君人之大略謂彼方之
荒忽狃我澤之涵濡歲講聘儀雖切蟻羶之慕間窺邊
隙稍萌蛆食之心上靡察淵俯為全度科征暫起則戒
彼創生疆畛交侵則許其分畫蠕蠢咸蒙於煦育垢洿
悉為之含容宜其革心永以内面竊尋在昔禦戎之論
前書載筆之傳或厚賂和親漢才得其下策或償功與
地唐亦信而不疑事出權宜情非固結由至誠之不著
終後悔之莫追是以匈奴未入於長城而馬邑之謀巳
露結贊始盟于渭水而平涼之變遽聞亂之由生兵乃
弗戢豈若我朝之綏遠率令異域之歸忠偃革有年曠
古無並而聖慮猶虞其越軼詔書思所以持循乃屬下
臣討求故實料平日嘗行之務著一朝永久之規將欲
付之有司使知所守又以待其来者無得而踰極遠見
識微之明得禦侮折衝之要臣謬持鉛摘躬服綸函采
輶軒絶代之言紀象胥行人之職撮其綱目刪彼繁蕪
發例求端首述講修之始分門布序次標書幣之儀軺
車别常泛之名陛見異燕辭之目至于勞賓訝摯厚往
薄来朝廷之匪頒州郡之迎餞皇華四達山川有險易
之塗關市交通貨賄有懋遷之利内則羣臣之策應外
則旁境之文移諸蕃之土俗風宜近塞之溝封亭隧有
資援據悉用條陳或見聞于異辭或圖上于方略推原
本末則大事小事而俱收蒐補闕遺則中書外書而雜
取歲時洊易籖帙甫終解成周王會之篇因為憲令繪
湘東貢職之事匪獨形容方屬藁之上聞荷賜名之下
賁恭覽天題之命仰探聖賾之淵曰華戎所以示南北
之情通曰魯衛所以表親鄰之意厚信者久而不易錄
者盡而不汙兼三義以名篇掩二中之善志謙抑冠百
王之表威懷盡四海之歡是謂信書煥乎國册臣荒孱
有素紬繹無功識謝營平罔通知於夷事學慚伯始幸
纂續于漢儀固多疏牾之尤莫盡聖神之藴將塵乙覽
豫集汗顔冒凟冕旒臣無任
謝支賜
臣今月日准樞密院劄子以臣近上表進呈華戎魯衛
信錄二百二十九卷事目五卷奉聖旨特賜銀絹各一
百五十兩匹者輯百年之案籍甫上奏篇出九府之貨
財猥加庶錫顧編摩之效薄荷奬飾之恩隆捧對以還
兢惶靡措伏念臣技能素寡識致甚迂早探六藝之科
未達四方之略昨承詔旨俾詮次于信書歴考前聞僅
裁成於類例叙異域講和之事雜鴻臚典客之儀規橅
悉稟于淵衷論著漫殫于庸力汗青云畢漏目固多但
虞稽誤之誅敢覬便蕃之賜伏況撫和戎狄本聖世之
治功紬繹簡編乃文儒之常職詎謂偶緣于任使遂蒙
推假于寵光賚物有加揆勞非稱雖忍慚而祇受終撫
事以增憂此蓋伏遇皇帝陛下天覆萬邦澤流四海以
威懷御蕃國以恩信禮使人率用舊章垂為永制尸臣
無狀乏纖塵涓露之功賞典過優厚賁帛鐐金之品既
被匪頒之渥益思報稱之宜惟竭力于股肱冀收功于
簿領仰酬樂育誓畢餘生臣無任
進元祐編勅
臣某言竊以法不獨立必由聖哲之有為令出惟行當
重變更之所始時屬休明之運民漸寬厚之仁仰奉淵
謨克新治典臣等聞古者民樸而事約故弼教之刑流
宥惟五及乎俗易而風移故用中之典輕重以三事隨
世而屢遷文因情而互起自唐興訖乎顯德其律令格
式具載于簡編由國初至于元豐其制勅禮書悉藏于
官守章程時易巧偽日新峻其隄防乃有滋彰之弊緩
其銜策又多扺冒之虞昔為便者或閡于今近所利者
或違於遠舊文未具新例更生令每戒于荼煩事固難
于毛舉取其宜於時者由是變而通之或革或因至纖
至悉恭惟皇帝陛下太皇太后陛下道熙天縡智燭物
情紹休六紀之光損益百王之際以謂疏律著令皆欲
傳之無窮正本清源遂可措而不用雖祖宗之制具在
而習俗之變靡常正律旁章一有滯疑之論奇請他比
寖成破析之繁不有刊删孰從折中宜乎本朝以為先
務二聖為之盡心慎簡乃僚總領其事置司率屬將訂
正於煩苛據舊鑒新俾發明于義類臣等奉承詔旨繙
閱舊章于是以元豐勅令格式并元祐二年十二月終
以前海行續降條貫共六千八百七十六道兼取嘉祐
熙寧編勅附令勅等講求本末詳究源流合二紀之所
行約三書之大要彌年攈摭極慮研窮稍就編幐粗成
綱領隨卷標目用舊制也以義名篇倣唐律也其間一
事之禁而有數條一條之中或該數事悉皆類聚各附
本門義欲著明理宜增損文有重覆者削除之意有闊
略者潤色之使簡而易從則久而無弊又案熙寧以前
編勅各分門目以類相從約束賞刑本條具載以是官
司便于檢閱元豐勅則各隨其罪釐入諸篇以約束為
令刑名為勅酬賞為格更不分門故檢用之際多致漏
落今則並依熙寧以前體例刪修更不别立賞格又以
古之議刑必詢于衆漢以春秋斷疑獄發自仲舒唐以
居作代肉刑成於洪獻復有國人奏請隨事立條讞報
實繁去取尤慎曩時修熙寧勅止據嘉祐舊文元豐勅
亦只用熙寧前例增損刪定更不參考日前創法改作
之意今則斷自嘉祐至今凡二十餘年海行宣勅及四
方士陳述利害參酌可否互有從違又以人情多辟法
意未周須藉增禆乃為完密考東郡之議應劭有臣所
創造之言按慶歷之書羣官有參詳新立之例今来勅
令式内事有未備與刪定官等同共討論具為條目者
即依慶歷故事注曰臣等參詳新立又以法令所載事
非一端郡縣省臺紀綱繁委前紀所述皆有别書魏律
則尚書州郡著令自殊唐格則留司散頒立名亦異皆
所以便于典掌不使混殽其元豐勅以熙寧勅令中合
入尚書六曹在京通用并一路一州一縣事並釐歸逐
處若盡收還慮致叢脞今只以該五路以上者依舊修
入勅令其餘有事節相須條制相類可以隨事生文不
須别條立法者雖止該一路一司並附本條編載又有
專為一事特立新書若景德農田慶歷貢舉皆别為條
勅付在逐司今元祐差役勅先已成書并近歲專為貢
舉出使立條者既不常行遇事即用並巳釐出不使相
參其有一時約束三省奉行廢置改更蠲除省約既關
治體須俟僉用大則奏稟于清衷次則諮議于執政既
有定論咸用著篇又案刑統錄出律内餘條准此附名
例後旁舉諸條各以類見今亦以勅令中如此例者六
十四件别為一篇凡刪修成勅二千四百四十條共一
十二卷内有名件多者分為上下計一十七卷目錄三
卷令一千二十條共二十五卷式一百二十七條共六
卷令式目錄二卷申明一卷餘條准此例一卷元豐七
年以後赦書德音一卷總五十六卷合為一部如得允
當即望降勅雕印頒行仍乞以元祐詳定令式為名所
有元豐勅令格式并元祐二年終以前海行續降條貫
及前来詳定重修編勅所關出熙寧勅天聖令附令勅
并熙寧元豐申明勅前後申明散勅及一時指揮等已
降新書收載者更不行用不係收載者各合依舊法其
元祐三年正月一日以後海行續降條貫自為後勅施
行若乃勅著罪名令存禁止應干典則盡載式文世重
世輕蓋亦隨時之義先庚先甲庶乎已日乃孚倘賜俞
音立為常制則官司奉憲無穿令斷律之譏郡國承流
有操刀執繩之戒臣等昧刑名之學乏將明之才誤被
選掄服勤紬繹惕緩期于歲月愧無補于毫分所冀刑
清吏端少助敦龐之化網疎禁闊彌彰宏遠之規塵瀆
冕旒若蹈淵谷其勅令式等五十六卷并看詳二百卷
共二百四十六冊謹隨表上進
蘇魏公文集卷四十四
