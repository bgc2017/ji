蘇魏公文集卷二
宋蘇頌撰
古詩
送鄭無忌南歸
我家本南閩處世若羇寓侍親從宦遊東西遷者屢因
循歴年載未識南中路間歲至都城始與里儒遇嘗聞
閩中竒英雋所叢聚山川降靈氣稟肖時魁梧往在祥
符中黃李稱獨步當時盛文物在廷充振鷺二子簉其
間軒軒並鑣驅得志何所如康莊躍騏馵時文變新律
高辭無累句人傳幼婦碑朝奏客卿賦竒器擅珪璧至
音有韶濩當宁喜同時士林争景附淵澄或無魚木秀
乃生蠧嗟哉士之賢入朝嘗見惡叔才亦稍遷秘書觀
四庫命窮時不偶伶仃獨翁孺名雖鼎甲貴官止塵勞
汚蹉跎三十年困躓卒顛仆伊予生後時舉頸徒企慕
鄭子乃其甥肖貎何穎悟讀書博而詳偉詞亦能鑄朅
來至京國首與予欵晤吾嘗念古昔人賢猶愛樹况遇
賢之出何必緣雅素從遊遂無間往來靡常度近遭試
秋官報罷不知故飄飄歎窮途歸橐不能具當路少知
已腹心誰可布我嗟近世人齪齪何足數見善不能舉
徒然用烋噢士有處憂困豈嘗一蒙顧勸君自求已何
用頻齟齬還家樂詩書養心益堅固無因一傷手廼欲
改前措澤豹未成文尚能隱深霧齊禽戢其翼久亦蒙
傅羽(去)况子氣方剛丁辰年未暮勉勉信予言勤勤蹈
前趣更想渭陽賢懷道當有遻王忱希范甯羊曇宗謝
傅武子稱衞玠逢時廼騰騖深源賞康伯傳經有訓註
子其慕斯人戒哉惇向素還來取高第擢俊膺帝籲更
發翁孺名後來益垂裕作歌送子行予言豈虛諭
送王秀才出京
都城大雪酒價高我送故人傾濁醪酒闌置杯欲話别
不覺中心生鬱陶丈夫聚散豈為念所歎人事多徒勞
憶昔我年未弱冠西來觀藝遊神臯金門獻賦嗟失路
因循四載何所遭京華碌碌少知已但聞嘲弄聲嗸嗸
今年詔書恤西事大開言路烝羣髦因思平生負氣槩
臨事始可觀持操長纓羈虜豈無計策慮未獻心徒忉
感君壯志正凌厲術業沈究鈐與韜上書論畫兵家事
直請西去親鞬櫜又言若將衆十旅可為手足除紛搔
踰時待報不聞命西秦便欲從遊遨束書㩦劔瞥然去
却顧名利輕如毛我謂方今正急士帝言屢下搜英豪
公卿悉意奉詔旨推賢好善如干旄勸君失意且韜養
有能必見時稱褒中朝列爵本馭衆進任將相皆儒曹
一時未遇何須歎吾輩豈久居蓬蒿
和丘與權秘校詠寶寄林成之進士
天下豈無寶此寶常曠乏渾然肖天質不與璆璠雜萬
産蓄精粹百靈常護押天王得而興人事留豈盍問將
安所施邦國憑鎮壓問誰能為售靡物可酬答孰嗟道
不行將以補千衲孰憂大厦摧用以支衆庘在昔夏及
周相繼登天榻搜索罄寰瀛異物悉歸狎萬玉會諸塗
九鼎安於郟人神為交歡海嶽在呼欱無遠不奔趨無
強不折拉區區覇者君猶能救收扱譬夫至音奏所聽
纔鞺&KR1861;晉強由一戰齊盛成九合小邦願輸幣鄰境求
盟㰱至寶既見用光價日以洽豈若秦與趙争璧相蹂
踏其下數十代交攻事矛甲月捨亦異道盛衰勢相沓
得之權綱震失之基本塌吾君系皇統威稜海隅匝大
器固神扃衆竒萃緹匣山瑰及海靈盡獲諸羅罨揀金
磧礫中或不間砂鑞求珠淵泉底或見取蠯蛤珉石尚
珍藏理寕斥珪玾其間偶棄遺誠堪為嗟&KR3618;或是選擇
殊非由道路狹淵哉二君言相投予意恰誰能借其辯
九重貢君闔上以啓聦明次以廣開納冀于涓塵中收
拾秘箱笈明時寧自疑本無雙刖法
送閻祕丞宰雩都
江西劇藩曰南康其山空青水貢漳環封千里十巨邑
邑皆萬室居相望地窮吳境雜楚粤民生窘急矜豪強
積姦疊訟狃成俗吏治紛擾多頽綱緩其銜轡乃縱弛
繩以密網還滋彰中和之政固難立要在教化完隄防
爾來守宰尤慎擇長人之計非尋常儀儀閻君文且敏
風韻粹絜含珪璋昨從筦榷薦稱最就委墨綬雩川旁
周才治劇有餘地猶以驥騄騰康莊牛刀砉騞解衆理
排擊曾未嬰銛芒聲華早已擅朝寀羣公稱薦交封章
况今知已正當路拔擢賢俊登周行謂宜平步陟清要
何乃遠官天一方平時進人用資履詳試政事觀循良
毋嗟邑令尚沉滯昔賢為吏多踐揚漢庭卓魯終作輔
孔門言季俱升堂于時百里振嘉譽逮今史簡傳清芳
勉哉遠繼數賢迹坐使慈惠流江鄉政成績茂奏丹扆
行矣臺閣看徊翔
天禧寺竹
萬箇碧琅玕兩傍蔭潭沼叢深蔽巖麓幹直露雲表刹
影下交加山房上環繞昔嘗止鳴鳳今肯棲凡鳥笋抽
龍種瘦籜墜孫枝小美勝會稽箭珍逾汶陽篠兔園名
非竒渭川比終少樵删草根變客玩茶煙燎創亭僧意
高諭佛禪心了吾愛有霜筠一到忘昏曉(一本云每來到霜筠愛玩)
(忘昏曉)
寒食後一日作和林秀才
寒食初過一百五陌上風輕歛微雨宫花鋪繡淺深紅
蜀柳垂絲千萬縷都人士女趁時節郡圃山樊樂樽俎
肯教容易度春光來日清明更姸煦
暮春與諸同寮登鍾山望牛首
清明天氣和江南春色濃風物正繁富邦人競遊從官
曹幸多暇交朋偶相逢並驅出東郊乘興遊北鍾陟險
不蠟屐扶危靡搘笻上登道林祠俯觀辟支峯辭山次
阡陌長江遶提封蕭條舊井邑茂盛新杉松攬物思浩
浩懷古心顒顒念昔全盛時兹山衆之宗天門對雙闕
覇業基盤龍六朝遞興廢百代居要衝人情屢改易世
事紛交攻當時佳麗地一旦空遺蹤惟有出岫雲古今
無變容
首夏即事與丘與權同韻作
朱曦漸永煩暑添薰風當晝飄前檐庭幽門邃搴帷簾
景物軒豁欣窺覘方池綠瑩波文恬兩傍森森生葦蒹
新荷未展排青尖上下交映開鑑奩園林果實繁李棎
原野麥秀勝稻稴羣飛衆走羽毛彡求陰息影愁烹爓
江南鬱蒸非類痁時雖早熱人心懕忻忻笑語喧閭閻
言此豐歲將飫饜正陽用事何太廉乃使隂沴相陵詹
正當汗浹絺衣粘凄風忽生增纊縑淫霖旬日橫流霑
市井郊郭皆渰淹林實墜落誰撦撏麻麥散亂如刪鎌
斯民愁嗟言成譫我時憂思坐閒櫩方食不知味苦甜
整齊几案抽書籤發策一以天人占少陰乘陽時最嫌
小人當此多欺憸君子遇之難懷謙天道雖遠誠可瞻
上曰高明下沈潜四時中分寒與炎一氣不可相并兼
推本事理知悉纖災害所起由漬漸豈非姦孽當除殲
又非直道傷詖譣孰居鼎鼐調梅鹽孰任閫闑懷韜鈐
聖皇言動謀於僉布為利澤濡蒼黔將消祲沴頻深砭
感召沖氣安危阽嗟嗟直口不可鉗誰當一探龍頷髯
與諸同僚偶會賦八題
不期而會
汎交以勢利君子期久要道義苟契合出處無阻遥龍
興雲必從宫鳴商亦調樂哉此席會固非夙相招
待燈
黃昏蝙蝠飛空堂蟋蟀吟相對語未闌不覺更漏侵呼
童持短檠注以蘭膏深皎皎見寒光良宵愜予心
坐久月初上
高軒微雨過初夕凉風生兀坐正幽寂雲間月華明移
榻向寒階遥望孤蟾清所思故人遠對此傷予情
邑署獨鶴
常賦士衡雲兼懷惠連雪庭前聞清唳天外見寒月舞
愛素琴橫飢思朝露潔問爾誰為羣威鳳在丹穴
府庠小沼
面向秦淮流背枕清溪水當軒觀未足鑿沼近可擬月
明練光寒風動漪漣起不用植菰蒲惟將鑒容止
華藏竹
竹性本孤潔况在祗園中經年蔭華宇永日吟清風心
虚大道合幹直賢人同雪霜任摧挫寒姿獨青葱
秦淮柳
古樹枕淮流橋邊與亭畔借問植秦堤何如在隋岸南
朝正佳麗綺陌多攀玩嗟今非昔時榮悴俱可歎
登賞心亭
秦淮接長江活活流不已高亭出城角四面盡湍水山
川孤雲飛檻閣清風起望遠何所思故人在千里
與丘程凌林四君同賦食河豚
水族誠萬種兹魚非衆儔形厖而味異名與畜豕侔江
南春風和乘時泝江流貪婪爾之能腥臊固相投膨膨
逞怒腹駢駢競尖頭靡因梁笱獲謾汚筌餌求虛傳百
金貴不充四時羞假以薑桂芼薦之尊俎酬飽飫有奚
適包藏乃為憂嗟予鄙異食顧此偏憎尤河魴風陳詩
蝦䗫譏柳州腊毒戒厚味兹言實嘉謀盍投會稽犗更
垂渭濱鈎一釣蓬山鼇復連東海鰍割鮮輕屠龍和羹
小函牛誰同厭若魚何必誇食鰌
遊保寧院練光亭同丘程凌林四君分題用業字
韻
寺本梁瓦棺地臨吳建業何人構虛亭勝槩壓危堞巖
扃豁常開江練静相協洪濤雖震騰迅流終妥帖遠窮
滄溟盡近與長淮接水色古今同潮聲朝暮愶中間數
洲渚來往拏桴楫摇深鳴根喧渡閣孤帆怯到此是安
瀾遊人無病涉滿檻霽光浮平林風勢獵黃昏煙引素
清曉波成褶歸雲閒自飛列岫平如帖秋岸狎鷗鳥春
城噪批頰園橘冬垂丹隄榆夏飛莢竹徑粉筠墜松梢
飴露浥老檜倚軒簷幹勁如雄俠野花鬭黃紫格頑若
婢妾離觴歌柳枝江人憶桃葉往事杳難尋欲問言成
喋惟惜建邦都形勝敵岷鄴後人奉竺乾剏寺據山脅
邑居正佳麗棟宇争煒燁山遊鸑鷟羽池變炎灰劫鳳
去臺遂空國移人亦慴興衰既代謝榮悴固相躡幸今
明世逢早蒙湛恩浹安堵四民居飽食千僧饁吾儕正
閒暇來遊失疲薾心朋况遨從雲梯屢登躐山川思慮
清風雲抱懷愜百里見毫釐萬象入眉睫南望牛首峯
雙闕儼重疊却視虎踞基石城猶岌嶪北阜盤虬螭三
山樹矛鋏風流非昔時事跡看載牒開尊忘醉醒縱論
鄙嚅囁念當時值泰豈嘆徑未捷經綸苟韜藏鼎飪終
調燮攬景且留連無為利名攝
詠丘秘校山水枕屏
遠山近山各竒狀流水止水皆清曠煙雲到處固難忘
筆墨傳之尤可尚古人銘枕戒思邪高士看屏助幽況
左有琴書右酒尊怠偃勤興時一望
和林成之五題
客來
有客過我門開顔喜相見貧居何以待案上書千卷高
論到古人終日自忘勌非同豪富家絲竹留飲讌
城南
心樂郊原景人應似我稀城南時一到山寺幾忘歸新
竹當行徑飛雲戀客衣誰能咏招隱向此息塵機
江上
何處偏傷江上春天涯失意未歸人片雲極望添鄉思
孤棹隨波寄客身塞鴈來時憑遠信海鷗馴處見吾真
休嗟進取無成去幸有榮名足慰親
西隣
西隣擊鼓北隣聽飲馬持戈密相應一朝奮躍事争鋒
朔氣充盈誇戰勝中原太平日已久刃頓兵閒空細柳
二疆欵附歲奔馳捆載金繒萃淵藪飫肥服煖四十年
但欲包藏忘德厚謀夫憤憤壯士憂屢獻忠言曾苦口
廟堂尚論正無為肯向平時議攻守朔方三十有六郡
戶歛家輸佐行陣非無碩畫破妖巢直遣萬里威稜振
皇天愛人猶赤子縱欲敺之言亦訒彼方束手聽誓盟
重獲歲時贄琛賮斯民懷德樂休兵戍卒歸來解鋒刃
皆言隣徼復清夷嗟哉異類終難信
惜别吟
丈夫豈無淚不學兒女悲今日獨澘然為别良交知交
知不易遇一别會何時念兹出門去空有長相思非無
樽中酒亦有桐與絲未飲先歎惋欲歌還喑噫誰能諒
予心惜哉此别離
蘇魏公文集卷二
