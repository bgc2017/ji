蘇魏公文集别集類二(宋)
提要
(臣)等謹案蘇魏公文集七十二卷宋蘇頌撰
頌字子容南安人徙居丹陽慶歴二年進士
官至右僕射同中書門下平章事罷為集禧
觀使徽宗立進太子太保累爵趙郡公卒贈
司空魏國公事蹟具宋史本傳集為其子携
所編宋史藝文志陳振孫書錄解題皆作七十
二卷今本與之相合蓋猶原帙惟藝文志尚
載有外集一卷而今本無之則其書已佚也
史稱頌天性仁厚宇量恢廓在哲宗時稱為
賢相平生嗜學自書契以來經史九流百家
之說至於圖緯隂陽五行律吕星官山經本
草無所不通葉夢得石林燕語亦載頌為試
官因神宗問暨陶之姓頌引三國志證其當
從入聲不當從洎音神宗甚喜是其學本博
洽故發之于文亦多清麗雄贍卓然可為典
則石林燕語又稱神宗用呂公著為中丞召
頌使就曾公亮第中草制又稱頌為晏殊諡
議以其能薦范仲淹富弼比之胡廣謝安又
稱頌過省時以歴者天地之大紀賦為本場
魁既登第遂留意天文術數之學陸游老學
菴筆記又引頌起草才多封卷速把麻人衆
引聲長之句以證當時宣麻之制徐度卻掃
編又稱頌奉使契丹文彦博留守北京與之
宴問魏收逋峭難為之語何謂頌言梁上小
柱名取曲折之義因即席作詩以獻今檢是
集凡諸家所舉各篇悉在其中足知完本尚
存無所闕佚而頌文翰之美單詞隻句膾炙
人口即此亦可見其槩矣乾隆四十六年六
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
