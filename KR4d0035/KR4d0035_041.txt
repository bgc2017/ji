蘇魏公文集卷四十一
宋蘇頌撰
表
再乞致仕
臣某言竊以禮有傳家之制既巳過期官無治職之能
固宜引分苟逭大何之責豈邀易退之名輒露心精庶
回天鑒臣某中謝伏念臣學非適世才不過人自童稚
見聞粗知臺閣之故事至聖賢功業徒識君臣之大倫
謬齒諸儒浸階膴仕典領衆職出入四朝荷化育于乾
坤久鶱翔于禁近器小誠難於受大恩深罙覺于命輕
逮兹膂力之愆尚玷紀綱之寄達于從政愧非戴胄之
宿名行而後言竊慕魏舒之辭位伏望皇帝陛下矜憐
晩節惻軫睿慈謂君子之業欲及時何資衰耄而匹夫
之志不可奪曲賜照臨聽善解于朝冠獲退居于里第
戢鵷鴻之弱羽勿用為儀收牛馬之殘軀俾無失性縱
諧散佚敢忘生成臣欲乞守本官致仕臣無任
又
臣某竊以莅官無補揆才力之易窮謝事告歸審筋骸
之難強矧久踰于禮制敢固戀于恩榮祇竭懇誠仰祈
昭鑒臣某中謝伏念臣所憑薄陋洊遘休明學古入官
顧時才之無取考言詢事校治行以非優十年抱槧於
書林二紀持荷于禁闥始緣孤進誤被上知每懷竊位
之慙但念捐軀之報松栢之操始無變于歲寒桑榆之
隂忽見收於晩景參陪國論再閱歲朞肉食寡謀職與
憂而並撓蓬心多慮年兼病以俱侵懼高位之疾顛豈
羸軀之可逭伏望太皇太后陛下心推善貸仁憫無能
保全進退之方砥礪廉隅之守察知衰苶聽釋官常至
德有容亦不違于人欲散材無用俾自遂于天年雖處
丘園寧忘朝闕臣欲乞守本官致仕臣無任
第二表
臣某言伏蒙聖慈以臣近上表乞致仕特賜批答不允
者需頭露奏姑罄危誠出綍下書更叨優禮仰循詔意
祇見上衷餘懇未殫嚴誅罔避臣某中謝臣聞竭股肱
而任職所以盡事君之忠量筋力以使人所以示優老
之禮當齒強則仕逮年至而歸斯進退之大方實古今
之通誼敢懷貪冒瀆紊典常伏況丞轄之司紀綱是寄
釐百工而欲庶官之無曠開衆正則使羣枉之並消而
臣年迫衰遲學尤迂闊自入陪于大政常内省于非才
贊一日萬幾之謨何堪助治居三事大夫之列久巳妨
賢閱歲月以既多視面顔而有靦因祈引老尚冀投閒
雖聖詔在寬未忍遽遺于舊物而人言所指固宜允蹈
於前修苟尚偷安懼難終吉伏望皇帝陛下中恢淵度
下徇物情推天地之至恩察禽魚之所欲許其遂性賜
以殘骸將使皓首清朝歌詠太平之盛角巾私第優游
羣萃之間得請為期没齒知報臣欲乞守本官致仕臣
無任
又
臣某言伏蒙聖慈以臣近上表乞致仕特賜批答不許
者抗章有請念舊不遺跪讀訓辭内深感涕臣某中謝
竊以不能者止否則至於敗官自知者明行之在乎審
已矧寵恩之既過加年制之宜休雖君親之眷未忘而
卿庶之言攸戒終期賜可敢重陳情伏念臣人本下中
任叨顯近久負素餐之誚尚寬司敗之科稽按禮經當
還職事皂囊露奏叙遭際之有年尺詔敷言荷矜存之
盡禮未令置散復俾冒榮伏況南宫二丞總王官之六
職太微四輔贊天子之萬幾自非強有力之才必致罷
不勝之責顧兹昧陋加以耄昏入侍殿帷每虞于顛仆
出釐省務益苦於沈迷縱勉強于夙宵難遷延於歲月
彷徨再黷惕息無從伏望太皇太后陛下恢天德之清
明審人才之能否壯而任其力可以責于事功老者遂
其情俾處之於閒燕特頒俞旨聽解見官西夕餘光倘
未淪于濛氾東郊卜築尚依止于王畿臣欲乞守本官
致仕臣無任
辭免右僕射
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百戶臣尋具劄子辭免伏蒙聖慈特降中使賜
臣詔書不允者告廷命下鼎司誤擢于非才捧制魂驚
囊奏輒辭于異數祇被璽書之寵答恭承天旨之恩褒
義有未安理難中默臣某中謝臣聞昔聖王之命相也
必先審觀器能稽參行實知其可任也然猶考之蓍龜
謀及卿士而後授之其重如此故能表率百官緝熙庶
績以輔成王業而寅亮天工屬逢治朝慎重名器公台
並進豪傑相望如臣至愚本非大受有能俱短自知甚
明覈其藝文不離刀筆箱篋蓋史官博士之才發于事
業惟在期會簿書非大臣公輔之器徒以荷知二聖預
列近司閱歲再朞洿朝累久贊功論道硜硜不逮于衆
人詢事考言碌碌每虞于大譴加之暮齒已絶進心驟
膺右弼之咨兼重二臺之委力小任重罙負不勝之憂
福過災生斯為必至之理敢殫再瀆之懇仰俟曰俞之
音伏望皇帝陛下太皇太后陛下推鴻造之生成察羸
軀之疲曳博求時望參聽師僉必有築巖兆夢之賢来
符爰立庶使鑿址益高之累不在孤危干瀆宸嚴臣無
任
第二表
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百戸臣尋具劄子辭免伏蒙聖慈特降中使賜
臣詔書不允者再殫危懇期力避于誤恩洊拜批章尚
未俞於素望雖言輕莫能動蓋高之聽而情至無由避
三黷之煩仰叩睿明恭祈可旨臣某中謝伏以尚書之
設二揆昔稱師長之官春秋之尊上公是為天子之宰
有其人則起巖穴辭釣築用不為過非其任則覆鼎餗
橈棟梁人將謂何蓋四方百辟之所瞻豈積日累久之
可致矧當覈實之旦尤見進人之難如臣者履歴無奇
遭逢惟舊學將落而智巳耄任益重而志罙衰其在朝
廷典領雖更於事任試之丞轄毫分無補于公家坐閱
歲成寖加齒耋據經告老每懷止足之心輔政持衡固
非衰遲之任驟膺殊渥進躐中階黧貌塵纓豈稱袞衣
之貴秩孤誠小節願回麻制之新恩非邀沖退之名實
覬保全之幸伏望皇帝陛下太皇太后陛下察言觀行
選衆舉知深惟體貌之隆更重股肱之寄三公之官不
必備當待異才一國之人皆曰賢乃加圖任收止揚庭
之命免貽游校之譏所係非輕得請是望臣無任
謝右僕射
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百戸尋具表辭免伏蒙聖慈特降中使賜臣批
答不允仍斷来章者天工人代而無曠官聖王所以重
于命相德薄位尊而鮮不及前哲所以審于量能顧惟
衰朽之餘猥被弼丞之選躐三階之名秩兼二省之事
權恩數寖隆責任彌重趣拜往俞之命益深非據之憂
臣某中謝竊以大臣國家之股肱蓋同一體卿相人主
之几杖用正四方稽在昔之聖明委政事于輔佐任稷
契之筋力唐堯所以和萬邦得良平之腹心漢高所以
成大業肆我朝之致治放上世之休功承平者百三十
餘年登用者四十有九相勲猷允集豪傑相望炳若丹
青見于圖像重明在御建輔尤難自非得高世之真賢
何以蹈羣龍之偉躅如臣者資無異稟仕偶亨辰出入
四朝殫竭千慮居官任職非汲黯社稷之臣激濁揚清
無山濤廊廟之器徒以遭逢既久憂患兼深差池寖迫
于桑榆蓄縮每懷于枌梓詎期晩節猶點榮塗荷二聖
之甄收首六官而進用洊陪經幄繼直禁林省轄左綱
輔政未收於薄最天臺右相位槐遂列于上司忽驚非
次之恩屢上固辭之請循牆而走漫勤三命之恭坐廟
以行深負萬人之責此蓋伏遇皇帝陛下廓規橅于三
代核名實於羣臣克勤于邦體乾健之不息注意于相
致泰亨之大来方圖舊于耆明將仰成于幾政豈臣昧
陋足副登延鎮俗移風固非公權之宿望守文持正敢
希宋璟之精忠倘有補于萬分敢憚辭于九殞臣無任
又
臣某言伏奉制命授臣左光祿大夫守尚書右僕射兼
中書侍郎加上柱國進封開國公加食邑七百戸食實
封三百戶尋具表辭免伏蒙聖恩特降中使賜臣批答
不許仍斷来章者求賢以備近職上輔邦經孚號以告
外庭蓋參公論詎意耄荒之質猥當簡注之求仍進峻
于朝階復躐陞于公爵勳封並進名器益隆首戴嶽以
難勝背負芒而集懼臣某中謝竊以統理庶務師長百
僚在今二揆之崇乃古三公之任廟堂論道極天人精
祲之微帷幄陳謨盡文武弛張之術非賢罔乂惟帝其
難俾之預裁成輔相之宜必俟得明允篤誠之士如臣
者進惟一技仕歴四朝少履亨塗升黜僅踰于三紀晩
叨非任甄收特出于兩宫秋曹選部之踐更浴殿邇英
之延訪每思齒髮之衰暮屢丐田廬之退休豈惟未遂
于素誠更乃重蒙于奬擢入持綱轄參預政機乏贊襄
熙載之功負委任責成之意敢期聖度未棄老臣制書
忽降于帝俞宰職使承于人乏南宫右相西省内樞併
假寵于非才懼疾顛於重任輒殫僭懇丐寝誤恩輸誠
巳至於再三趣拜屢頒于尺一雖絲綸誕告綍罙大而
莫收而楶梲扶傾棟且隆而必橈省思其分造次靡寧
此蓋恭遇太皇太后陛下垂衣裳而取諸乾坤柄爵禄
以馭其富貴親賢為急法唐堯之用心降已不遲邁商
湯之臨下察羣才之能否矜一介之孤愚拔于稠人付
以大柄位非所據臣猶自知惟當盡至公之心不敢懷
苟得之幸衣冠藴藉常戒韋平之譏臺閣規橅願遵房
杜之業用兹許國誓以捐軀臣無任
乞致仕
臣某言臣聞物壮則老蓋天理之固然器滿則傾在人
情之攸戒矧夫齒髮衰謝爵位隆高倘猶昧於退藏行
必招於顛覆懇誠所迫冒黷寧逃臣某中謝伏念臣稟
賦無奇遭逢有素&KR0993;歴中外竊禄者逾五十年校量事
功報國而無萬分一迨兹羸薾尤切歸休不圖疲曳之
軀簡在聖明之眷擢由省轄旋正宰司每慙誦數之儒
久玷訏謨之地木將腐朽難荷棟梁之材衡僅錙銖莫
勝鈞石之重不能者止自知甚明敢殫量力之誠再露
乞骸之奏伏望皇帝陛下太皇太后陛下至仁惻隠盛
德包荒均委照于大明推曲成於全度使人以器方圓
大小隨其宜造物如天生長收成遂其性矜臣愚耄許
臣便安七十傳家俾克諧于私願尺一歸第獲保養於
頽齡雖處丘園敢忘朝闕欲乞守本官致仕臣無任
第二表
臣某言伏蒙聖慈以臣近上表陳乞致仕特賜批答不
允者至誠上露丐還印綬之榮中旨下頒洊降絲綸之
語未從願望敢重叩陳臣某中謝伏以委質清朝固念
忘軀之義引年暮景蓋思歸骨之期矧既迫于耄齡實
巳踰於禮制尚尸官秩益負靦顔伏念臣猥以孱虚久
叨任使位崇三事職贊萬幾進無特立獨見之明上禆
國論退忘量力知止之分自為躬謀勉彊立于周行之
中浸尋至于嗟耄之悔筋骸寖憊精爽彌昏悴質羸軀
視簪纓而有愧孤誠小節議帷幄以何堪是用控布腹
心之微干祈旒冕之聽仰紆睿眷特諭褒言雖鴻造曲
成未忍棄捐于陳舊而危心自揣固難貪冒于寵靈但
虞覆餗之諐上玷知人之哲煩言喋喋中抱兢兢伏望
皇帝陛下太皇太后陛下察見精衷灼知衰朽賜保全
於晩節俾休逸于餘年聽解政機許歸里第所冀遊化
國之日遂安養于天倪與擊壤之民共謳歌于聖治臣
欲乞守本官致仕臣無任
辭免郊禮加恩
臣某言禮行郊廟之祀慶浹綿區内出絲綸之函恩均
近著顧備員于丞弼叨進律于戸封側聽明&KR0993;實增憂
惕臣某中謝伏以報本反始禮經所以尊大神發政施
仁霈澤由之逮黎庶内則公卿扈從之列外則方岳封
疆之賢咸有来助之勤宜先賚善之錫詎期愚陋首被
旌褒伏念臣樗櫟材疎犬馬齒耄誤蒙二聖之眷擢在
四鄰之班位上中台之階久塵顯要講南北郊之議靡
有發明伏遇皇帝陛下遠法祖宗之謀躬嚴聖孝之享
薦祼九廟彌盡時思之恭合祀二儀欽修昭事之敬煙
燎云畢人神以交嘉與夷夏之間同均雷雨之施遽頒
明制假寵非才增書社于千家衍真租於百乘雖官居
衡軸推命數以惟優而效乏涓塵聞德音而靡措量能
揆已將恐且驚伏望皇帝陛下如日燭幽均天予禄慎
假人之名器重為國之典常特徇愚衷聽還前詔庶幾
在官逭無功受賞之譏勉慕古人盡以道事君之節兢
凛之悃殫竭于兹臣無任
第二表
臣某言肆類圓丘靡有相祠之效貢章宸極願還增邑
之恩祇被詔函尚煩敦諭顧迫難安之義敢辭再瀆之
尤臣某中謝竊以饗帝與親非聖孝不能兼其事詔王
以柄先爵禄所以馭其臣欲無虛受則當念量能可以
勿予則或虞傷惠苟見得而忘義必近辱而招憂伏念
臣學昧大方仕無小補幸遭時而取寵久充位而蒙譏
方國家報本之初乃臣子竭誠之際既不獲執豆籩而
陳力又未嘗陟壇陛而致恭徒參扈蹕之勞敢有貪天
之效例叨優渥深愧踰涯伏望皇帝陛下特軫睿慈曲
從人欲許遂匹夫之志聽歸千戶之封不稼取禾庶逭
伐檀之刺無能倍賦免貽鳴鼓之攻傾竢俞音俾安愚
分臣無任
蘇魏公文集卷四十一
