蘇魏公文集卷四十六
宋蘇頌撰
表
哲宗皇帝明堂宿殿起居第一表
伏以商飈應律式嚴宗祀之期法駕鳴鑾出就齋居之
次伏惟皇帝陛下聖能饗帝孝極顯親考制度於國陽
肅陳備物致精明於殿幄内盡誠心臣初肄少儀阻陪
熙事躬雖留於紫闥心竊嚮於丹墀
第二表
伏以昭配合宫形四方之孝治凝思正宁儼萬乘之威
容伏惟皇帝陛下稽古守文憲天御極歷季秋之吉日
躬嚴父之上儀精意感通交神明而有道至和充塞嚮
福祉以無疆法駕在行天倪益固
辭免明堂加恩第一表
伏以霈如春之澤滲漉於羣方推出綍之言增陪於多
賦體仁恩之至厚眷凉𤨏以何勝(中謝)竊以嚴父配天
本聖人之能饗布德行惠蓋王者之無私凡百辟之在
庭逮九州之修貢從而加寵孰曰匪宜如臣者力僅勝
衣學方肄簡左右就養早依禁闥之榮夙夜在公未踐
朝閨之地例叨進律益負恩顔伏望皇帝陛下堯日照
臨湯雲覆護矜其穉齒未堪國邑之多賜以俞音聽免
綸函之拜由衷之懇得請為期
第二表
伏以命出惟行固難反汗賞如不僣孰敢循牆蓋在義
以當然故控誠而未巳(中謝)伏以祭有十倫之義職或
逮於翟閽國有千戶之封功必先於閥閱顧臣之分實
愧於斯論職則不預於饗祠語功則未趨於班列猥當
慶賜之澤懼有僥踰之譏抗章敢辭批札尋下既喻以
明神之惠又示以惇族之仁雖仰戴於天慈終未諧於
公議伏望皇帝陛下稽參多實詢考事功憐穉弱之無
知豈堪多邑諒忱恂之至懇聽罷誤恩渠渠之誠喋喋
是懼
明堂加恩謝哲宗皇帝表
伏以奉昭考而配上帝盛典斯行流厚福而浸黎元庶
工咸洎内省孱莩之質何勝爵土之榮受命彷徨臨深
震惕(中謝)竊以祭有惠術蓋廣於神休官有攸司乃霑
於帝澤昨季秋之大饗紆上輦之躬行三獻禮成神明
歆而福祉降肆赦恩普勲勞重者爵賞加詎容罔功例
叨布德伏念臣寅緣天屬生長禁庭上承愛育之仁擢
預公侯之例歲時朝請恕綿弱之未任宗祀肅雍復優
容其不至逮兹拜慶實謂無名雖嘗列於巽辭終莫回
於渙令此蓋伏遇皇帝陛下明德恤祀重祿養賢爰頒
雷雨之恩遍霑文武之籍在於蒙穉曷稱褒旌幼未有
知嘗事斯語為善最樂冀上合於詔書俾躬處休幸長
為於藩屏
謝皇太后表
伏以太寢總章宗祀云舉弱齡穉齒顯制誤加循揆寵
靈交深兢愧(中謝)竊以國家明德恤祀聿嚴報本之儀
至諴感神茂介自天之佑始前期之齋潔逮昧爽之孚
恩皆清蹕之躬行有庶工之陪相既畢上儀之舉宜膺
大澤之均伏念臣資乏慧聰年方幼弱主上以同氣之
愛加彼官封太母以含飴之慈重兹鞠育雖玷分茅之
秩未陪奉玉之祠承言綍之嗣頒雖弁髦而不間良慙
冐處罔獲牢辭此蓋伏遇皇太后殿下内德輝光母慈
愛育峻儀中寢治早贊於正拜外位東朝道益光於佑
聖加憐蕞質致錫龐恩學彼大成庶知潔己以進報兹
罔極勉思就養之方
謝皇太妃牋
皇太妃宫閤德兼圖史愛逮宗藩躬朝禮於兩宫贊祀
儀於正宁逮此熙成之慶贊揚渙澤之優命數益崇顓
侗豈稱責其智效雖未克於宿官習以性成尚可期於
學政
冬節賀哲宗皇帝表
伏以律中黃鍾驗一陽之來復天授神筴膺百福以攸
同屬逢至治之辰允協踐長之慶(中賀)伏惟皇帝陛下
紹膺淳耀纂嗣丕謨三靈昭眷命之祥遂臻治定四海
盡榮懷之美播在詠歌順履良辰茂迎協氣臣承華韡
鄂接潤仙源君恩等於乾坤敢言報稱國夀隆於箕翼
惟罄祝延
賀太皇太后表
伏以復見天地之心象標至日律有陰陽之應氣始黃
宫時肇初辰天開景貺(中賀)伏惟太皇太后陛下德超
三母功被兩朝不下堂而教化成官師式序未窺牖而
内外治朝野無私順履天正之休翕膺神貺之集臣生
蒙鞠育幼被恩榮稽天保報上之言惟思孝敬衍皇極
錫民之義仰贊聖明
賀皇太后表
伏以天行反復應純乾初九之爻元氣回旋肇太極函
三之數紀為令節交舉慶儀(中賀)伏惟皇太后陛下敬
德思任徽音超姒受天下之養理極於尊崇應地道之
光功兼於持戴順承天序茂對神釐臣藐在弱齡親承
慈育願上萬年之聖夀庶同四海之歡心
賀皇太妃牋
伏以氣由子始星開珠璧之躔道至復亨卦啟地雷之
象至和默會多福來同(中賀)伏惟皇太妃宫閤道協二
聖化流六宫茂德内修早應夀房之兆慈儀上極不忘
練服之謙氣序更新宫闈增慶某聯華子舍集慶宸居
仰懷愛育之仁但祝延洪之祉
年節賀哲宗皇帝表
伏以太皡司春肇啟發生之候青陽布政茂宣寬大之
恩端朔迎祥人靈胥慶(中賀)恭惟皇帝陛下誠明充性
禮義宅心日就月將益懋緝熙之學任大守重每懷祗
畏之心嚮用純禧茂延景鑠臣幸緣天屬叨備宗藩劒
佩肅儀未預大庭之會椿靈等算敢祝聖人之年
賀太皇太后表
伏以陽氣發乎童首品物更新斗杓正乎孟陬歲功云
始遂行慶澤孰間華夷(中賀)恭惟太皇太后陛下天造
覆民坤元生物躬先勤儉邁塗山興夏之勞嗣履齊莊
越文母佐周之德屬肇更於春律諒協吉於時和臣幸
遘休明叨蒙養育一元之始方宣木德之仁億萬斯年
願介春褀之茂
賀皇太后表
伏以寶歷更端時紀人正之首條風協序天開獻歲之
祥品物惟新宫闈均慶(中賀)恭惟皇太后殿下名高馬
鄧德嫓皇英古訓是依著彤管女圖之戒前修自警嘉
素裝大練之風導迎上日之和茂對自天之佑臣地親
禁闥才謝維城敢稱椒柏之觴仰祝椿靈之算
賀皇太妃牋
伏以璇璣觀運方齊七政之元椒柏稱觴式重三正之
首風雲淑暢宇宙開明(中賀)恭惟皇太妃宫閤孝奉兩
宫美全四德動中環佩之節謙尊而光居享羶薌之嘗
上安而敬適臨榖旦倍擁繁禧某童稚無知親憐是頼
願介春陽之吉增延眉夀之期
哲宗皇帝明堂宿殿大寧郡王起居第一表
伏以辰房朝覿届明堂宗祀之期詔蹕晝嚴謹宣室齋
居之慮伏惟皇帝陛下追養繼孝敬神事天度以尋筵
深廣應乾坤之策思其居處寤興忘夙夜之勞臣託庇
禁扄馳神法坐方佩左觽之飾阻趨鳴玉之聯
第二表
伏以世室嚴禋禮莫隆於報本瓊房祇祓道允契於集
虚伏惟皇帝陛下昭顯先猷惇宗元祀四阿重屋倣體
象之圖方太寢南闈致心思之精一言瞻帷幄阻侍典
儀竚聞畢饗於欽柴即遂趨迎於還蹕
咸寧郡王起居第一表
伏以三歲親祠載舉國陽之禮五思致敬聿嚴聖饗之
心伏惟皇帝陛下以舜孝事祖宗以堯文欽歷象明德
恤祀絜牲玉以告虔唯道集虛通神明而有序臣竊懷
幼志仰慕朝儀竚華蓋之天旋肅内班而磬折
第二表
伏以清廟明堂古史合五名之義路朝便坐聖辰躬三
日之齋伏惟皇帝陛下欽翼宅心穆清凝命案禮經之
宗祀祇事天神即陽館之嚮明昭配禰室肅磬内心之
美茂膺虚室之祥
普寧郡王起居第一表
伏以闢大報之宫對穹旻而肆類告七世之廟奉文考
以配神恭惟皇帝陛下奏孝天儀有懷明發謂物無以
稱其德致志一誠惟神有感而必通荷天百祿臣勝衣
忝秩拱著末由曕雲日以馳情姑夙宵而在念
第二表
伏以歲物順成將展合宫之報宸輿夙駕載臨重帟之
居恭惟皇帝陛下順考舊章誕修嚴祀規模九室祇崇
陟配之儀齊定一心益盡交神之道仰天光之泰豫延
帝祉之嘉休
祁國公起居第一表
伏以太室蕆儀展季秋之宗祀左房潔慮虔三日之内
齋伏惟皇帝陛下一德清明九功昭序惟聖為能於饗
帝縟典斯行嚴父莫大於配天先期以戒臣纔通方甲
未習朝趨望咫尺之威顔阻晨昏之覲禮
第二表
伏以欽若昊天大舉三年之報稱秩元祀預修百順之
名伏惟皇帝陛下誠致中和功躋巍蕩精名内固有盡
志盡物之虔聖孝兼隆協饗帝饗親之美方履霜之在
序想玉食之延休
大寧郡王辭免明堂加恩第一表
伏以陽館宗祈慶涓成於盛節雉庭孚號均嘏福於羣
倫徽章例及於近宗蕞質何勝於異渥(中謝)竊以愛之
欲其富實出至仁之心食之浮於人固有前經之戒隆
恩親而既過度分義以難安伏念臣弱甚蘭支華連棣
萼有寶玉展親之賜乏大邦維屏之功寵靈已溢於平
時僥倖敢期於嘉命跼高蹐厚曷勝長育之慈履薄臨
深祇益兢凌之懼伏望皇帝陛下天聰垂聽雲施無私
深察叩心之誠許收渙汗之命昭大公於羣聽從所欲
於微衷雖曰無知尚思自儆
第二表
伏以恭布由衷之懇既已報聞尚懷不盡之情期於必
逹蓋處富貴者欲其長守居高危者防於疾顛涯分或
踰憂悔斯至(中謝)臣聞唐叔分相土之邑本以德封晉
侯啟南陽之田亦由功賞在義則以為寵錫言禮者猶
曰僣踰伏况臣方在幼齡未知宦學備數周藩之列蒙
休堯族之親賜命增多省躬曷勝雖天慈篤愛遠追華
萼之情而性資至愚深懼負乘之悔伏惟皇帝陛下刑
家以及國制義而斷恩念其本出於至情許以收還於
成命傾心於此待報益虔
咸寧郡王辭免明堂加恩第一表
伏以大饗熙成祭澤普沾於率土陪封衍賦褒章曲被
於孱軀顧優渥之踰涯輙控陳而有請(中謝)竊以加地
進律非有功而莫疇惟器與名慎假人而為寵賞如有
僣受則為虚伏念臣綿弱薄才顓蒙寡識苴茅擁節已
兼華衮之資鳴玉奏章未預外庭之謁逮兹禋慶例進
戶田雖博施之無私敢冐榮而安處伏望皇帝陛下曲
矜幼志特軫清衷收如綸出綍之言免濡翼在梁之刺
庶安分守無玷龍光
第二表
伏以瀝傾愚款祈還益地之恩洊捧批章重拜出綸之
誨荷皇慈之至渥揆眇質以知慚情所未安義難自默
(中謝)竊以無德而富前史之戒甚明受爵不辭詩人之
譏尤切况臣以髫童之陋早歲蒙土宇之封大纛高牙
位參帥帥之列衮衣朱芾秩視公台之榮奉璋未接於
時髦進戶例霑於祭澤顧孱昧則爵既踰德受亦無功
在朝廷則名以假人衆將啟寵永言及此豈敢遑寧伏
望皇帝陛下軒鑑照微堯旌聽衆下徇寡求之志庶無
僣賞之差罔避繁言尚期可報
普寧郡王辭免明堂加恩第一表
伏以配天盛禮屬熙事之休成麗澤洪恩雖尸臣而畢
逮顧無名而服寵輙瀝懇以祈辭(中謝)竊以恩勝於義
則處之有未安賞非其功則受之為不韙而臣自惟弱
質未親保傅之嚴弗離禁庭巳忝王公之貴伏况才非
早慧學謝少成德祿不醻每有鑿墉之戒高明難處竊
懷瞰室之虞何補盛時乃叨厚貺伏望皇帝陛下曲從
人欲特軫天衷察其取少而辭多不為虚矯母使貪榮
而冐寵自速滿盈懇款之誠矜憐是冀
第二表
伏以義有弗安輙具陳於前奏恩無與量猶未賜於俞
音敢冐威顔更殫餘懇(中謝)臣聞功多而賞厚則下無
覬覦德薄而位尊則盗思奪伐故聖人慎於賦祿而賢
者戒於貪功寵或踰涯滿必招損伏念臣猥緣支屬曲
荷眷憐生成皆自於禁中朝夕不離於上側雖帝舜之
惇叙九族明皇之友愛諸王在臣所蒙方古巳過若乃
講三年之宗祀致四海之歡心慶未徧於有勞惠乃先
於慈幼僉言靡協衷懇寧安伏望皇帝陛下徇羣議於
大公抑私恩於内治聽從自列亟寢前褒俾無虚受之
譏不累承平之化
祁國公辭免明堂加恩第一表
伏以嚴父而配上帝克享靈心受福以浸黎民布為皇
澤恩猥加於蒙穉衷實負於愧惶(中謝)竊以三歲親祠
禮成而雲施博百官顯相勞著者神惠加凡有褒封莫
非公議伏念臣年纔髫齓質本顓侗託庇宫闥之嚴僅
親方甲之學未能佩玉致阻預於朝趨雖欲奉璋顧不
勝於祀事坐糜厚祿已竊重封更叨加地之隆罙益循
牆之畏伏望皇帝陛下廓乾坤之度回日月之明垂諒
丹愚許從避免臣無虚受儻下遂於素懷賞不私親亦
少禆於聖治歷殫危款恭聽俞音
第二表
伏以愚衷惻怛批札丁寧雖螻蟻微誠莫動蓋高之聽
而腹心至意寧虞再凟之非(中謝)竊以國家若嵇古昔
之謨循踵漢唐之制徹疆啟土雖不涖於國都益戶增
租實用疇於功閥而臣躬居禁闥秩視台司未陪鵷鷺
之行弗預豆籩之事驟加多賦濫拜明緡兹謂無名詎
逃顯責伏望皇帝陛下考至公之論盡羣下之情徧覆
兼容誠曰大鈞之默運難進易退庶明小子之有知言
巳重陳日冀開可
大寧郡王謝哲宗皇帝加恩表
伏以盛禮休成允答上靈之貺湛恩宣布猥霑近屬之
親顧弱植之無堪冐隆私而過厚省循非稱震惕靡寧
(中謝)竊以頌載魯封廣彼土田之錫雅歌韓奕美其畝
籍之豐方朝廷加惠以懋功非勲德固難於虚受矧多
與邑是謂濫恩伏念臣生質無竒穉齡未立託愛本支
之未逢辰信厚之時位已列於公侯跡未離於宫禁朝
班阻造每慙車服之榮祭澤旁流更衍賦租之數懇辭
莫獲拜貺何名此蓋伏遇皇帝陛下鴻化曲成至仁丕
冐教由内而及外禮先親而後疎建爾國家奉丁寧於
漢策莫於兄弟荷敦睦於周邦言綍所加愧芒並集誓
謹春秋之教庶知忠孝之方上報君親敢忘興寐
謝皇太后表
伏以天子居政教之宫宗祀上帝外朝臨象魏之闕肆
𤯝多方顧在弱齡均蒙異數辭不敢固制亦難稽(中謝)
竊以嚴父配天本一人之孝治布德行惠致萬國之歡
心方齋輅之蕆儀有祠官之顯相奔走承序皆勤俎豆
之恭慶賜遂行宜預絲綸之命如臣者禀姿不厚賦祿
已多未聞詩禮之方初尋保傅之傳寵踰三命位並五
侯逮兹祭澤之頒復被戶租之賞載增封食深懼滿盈
竊懷遜爵之誠莫遂循牆之懇此蓋伏遇皇大后陛下
化刑宫壷德茂母儀當聖孝之親祠助夙宵之齋潔優
推恩典實頼鴻私自推輶薄之資未知報稱之所姑勤
問學勉副生成
謝皇太妃牋
皇太妃宫閤以柔明之德當信厚之時奉順東朝風化
行於遠邇佐佑皇極德施徧於親疎蒙陋何知恩章斯
厚惟講求於義理期報稱於慈仁
咸寧郡王謝哲宗皇帝加恩表
伏以禮成宗祀廣推大澤之仁恩及藩臣均有爰田之
賜辭榮弗獲臨寵若驚(中謝)竊以三歲躬祠莫大帝親
之饗十倫重祭實先爵賞之施况聖上祇慄以事天明
合宫嚴配以昭考烈燎煙既逹神靈並下而居歆渙號
式孚卿士悉蒙於褒進豈曲私於公族蓋賚予於善人
儻異至公是為寧僣伏念臣年在髫齓地處崇高初無
宿晤之資早受懿親之奬上方嚴於將享躬不預於駿
奔仰承加等之封自愧無功之賞此蓋伏遇皇帝陛下
廓乾坤之量高卑皆在於函容均雨露之濡動植溥霑
於潤澤惟兹慶錫攸謂異恩豈意顓侗適遭際會維屏
維翰慙無賢智之名為龍為光徒有燕安之幸誓克勤
於幼學期上副於淵慈
謝皇太后表
伏以禮嚴宗祀既格神靈之休恩廣大封猥加蒙稚之
陋遜辭靡遂啟處不遑(中謝)竊以大孝尊親莫先於配
侑聖人饗帝無尚於肅雍嗣講縟儀時惟大事方萬靈
之儲祉有羣后之相祠誕錫言綸式彰惠術兹雖有舊
詎及罔功伏念臣乏秀嶷之姿偶熙平之運早膺典冊
濫畀土疆握旄節之榮方有垂髫之愧相豆籩之事曾
無在廟之勞豈圖慶澤之行亦玷恩章之及陪敦井賦
增衍戶封循已踰涯拜嘉增愧此蓋伏遇皇太后陛下
致誠育物昭德睦親奉先聖之詒謀佑清躬之秩祀眷
福祺之丕擁思宗族以共承致乃幼冲有忝斯冐仰答
生成之賜永勤忠孝之心
謝皇太妃牋
皇太妃宫閤道光柔順行著淑均有德有言佐先朝之
内治以享以祀贊太寢之禮成茂推福禧致乃愚幼承
祭之澤既荷賜於龐鴻報國之恩誓竭誠於長立
蘇魏公文集卷四十六
