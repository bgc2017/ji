蘇魏公文集卷五十一
宋蘇頌撰
碑銘
翰林侍講學士正奉大夫尚書兵部侍郎兼秘書
監上柱國江陵郡開國侯食邑一千三百戶食
實封二百戶贈太子太師諡文莊楊公神道碑
銘(并序)
淳化五年冬十月真宗皇帝以壽王出閣尹開封朝廷
慎選府僚輔導明兩於是驛召鎮安軍節度行軍司馬
楊公為左諫議大夫充開封府判官至道元年秋八月
春宫建兼太子左庶子三年三月儲皇踐極由給事中
拜工部侍郎充樞密直學士兼秘書監再遷禮部踰年
以衰耄求解近職進兵部侍郎未幾特置侍讀學士秩
如内禁公以本官充翰林侍讀學士兼官如故夏侯嶠
邢昺吕文仲實並命也上日賜會秘閣寵以七言御詩
儒學之官一時為盛以公春宫舊僚眷待尤異每清閒
訪對從容言天下之事多至移刻造辟之論世莫得而
聞也方將圖舊熙功記善惇史屬遘足盭移告家居璽
書銀璫診問旁午仍以御封上藥賜之咸平初郊不及
陪扈特詔賚物如侍祠仍進封江陵郡侯未幾鑾輅北
巡公舁疾辭於苑中上諭以勉進醫藥不久當相見及
駐蹕大名又以手詔問平安好否三年正月二十三日
車駕還都遽遣中使慰諭後二日以疾不起聞上為軫
惻久之特輟視朝一日贈兵部尚書降内司賓至其第
賻錢五十萬帛五百疋又賜祥符縣之北常村塋地緣
葬所須皆出王家錢内侍任文慶實監護其事詔以其
壻太常丞譙國宋公臯直集賢院外孫常山公綬為太
常寺太祝姪孫偃集並同學究出身蓋聖主所以尊賢
憫舊推往撫存終始之恩至矣公諱徽之字仲猷胄出
華隂著姓漢太尉震七世孫信安侯嚮之子奢仕晉鬱
林太守永嘉南渡徙籍上饒奢之十五世孫光翼唐上
元中為信州刺史以劉展亂江左遣其子建安令宣挈
族人歸於閩因家浦城遂占數建安焉子孫累世以財
力擅州里公之曾祖式辟王潮參謀軍事未幾辭歸終
老於家祖郜當唐季盗起率合義徒千餘人保守土境
補閩義軍指揮使累官至本州防禦使考澄生戎馬間
獨業文史嘗以策畫干忠懿王王一見竒之表置幕府
俄假緋衣銀魚為本縣令卒官以子貴贈尚書禮部侍
郎公禮部次子也少刻學自立不妄交游邑人江文蔚
善詞賦江為能歌詩並延置客館切靡友善遂與齊名
聞潯陽之廬山學舍甚盛因往肄業屬李氏失政不欲
仕其國乃潛服間道逹於汴洛贄文公卿間特為竇儀
王朴所知王公答書以竒士目之周顯德二年第進士
同奏名者十六人世宗命近臣覆實惟公洎李覃何儼
趙隣幾中選解褐秘書省校書郎集賢校理歴著作佐
郎右拾遺竇儼薦同修禮樂書時相范質尤器待之國
初加朝散大夫出監唐州方城縣商稅值故人奉使廉
訪謠俗公見之因言主上應天順人海宇寧一宜崇尚
儒術以厚民俗使者還具白其語頗拂上指左降鳳翔
府天興令府帥王彦超籍其名待以賓禮蜀平徙嘉州
峨眉令開寶初復佐著作劉溫叟任御史中丞十二年
屢求解職不許及卒太祖問宰相朝行中誰可繼溫叟
者薛居正對曰楊某即溫叟所放進士節行清白亦相
類也時雖不果用然朝論自此以舊德處之出知全州
太平興國中再轉右補闕代還陛見日太宗顧左右曰
朕在藩邸即聞其能詩因盡索公之所著奏御凡數百
篇仍别獻謝章其落句云十年流落今何幸叨遇皇王
問姓名他日又獻雍熙詞十篇上皆稱善用其韻以和
答焉自是聖藻宸章多得别本之賜嘗屬疾敕上醫視
之賚錢三十萬皆非常比也歴侍御史庫部員外郎更
判刑部南曹同知差遣院賜紫衣金魚太宗留意儒雅
日閱羣書詔翰林學士李昉等采前代文章類為千卷
號文苑英華謂公邃於風什專俾編詩為一百八十卷
端拱初由兵部郎中拜左諫議出知許州入判史館加
修撰兼判昭文館集賢院因次對上言方今取士多以
文詞罕用經術望詔太學增博士員選通經耑門之學
擢以本官分教胄子用廣風化太宗深嘉納之謂輔臣
曰楊某儒雅之士操履無玷寘之館殿得其宜矣元夕
預召乾元樓觀燈上喜其老而不衰蓋有意於器使也
公性方介疾非道以干進者每言溫寇用擊摶取貴仕
使後輩務習趨競禮俗漸薄矣察斯言可以知其趨舍
之所存也時樞密副使劉昌言翰林學士張洎錢若水
皆不次進擢而右計使董儼方圖柄任嘗謂公曰上待
二翰林甚厚旦夕且大用矣後公語直史館錢熙旣而
逹於劉張二人指摘以為公構飛語中傷近臣上聞
而惡之不復問狀即日貶山南東道節度行軍司馬未
行易鎮安遂陞王府方公之斥也年過七十矣自以為
没世不復用矣而人亦謂之老且廢也然而斥未數日
而易近鎮又數月而登藩朝之選非上所寵遇而厚信
者莫得而與焉而公出左官首當斯命非夫文行業履
之素茂豈能取信於人主非上之誠明待下不疑亦不
能排衆毁而獨任卒所以護翼儲闈成令聞者由夫知
臣之明而信道之篤也公初拜府僚自坡省至貳卿凡
五命皆與故相畢文簡公同制而公位其上景德初真
宗登用舊人畢公自兵部預政事踰月遂冠鈞宰而公
以耆年先薨故不及大任然以儒者起遠方值世故涉
險難而逹中朝遄遘龍興薦遇好文之主晚年遭會風
雲得以行其所學雖不至公卿亦不為不遇也公純厚
清素外無矯飾仕數進黜不為夷險易其守而博聞強
識出於天質善為清言好論典故自唐以來士族人物
風流雅俗悉能詳記聽其言亹亹不絶酷信瞿曇修因
之說居常以五鼔夙興盥潄誦黃卷如是者三十年猶
一日也加之保守名節兢慎不懈故自結髮至於啟手
足未嘗有過事當時論者以謂孔子所云善人吾不得
而見之又曰吾未見好學者公之謂歟平生以風鍳自
高而寡合於世前輩惟故相李昉貳卿王祐深相推挹
僕射石熙載參預李穆賈黃中與為文義之友識翰林
王禹偁於布衣時薦戚綸任館閣是二人者卒為名臣
雍熙中從孫南陽公億初以神童召對君相以為異人
間出公猶勉以進修不可巳其後高名峻節一代宗師
每叙事質疑其言必稱從祖江陵公云爾其取重有識
如此常戒學者當務三多著述看讀持論尤難屬文須
詞理相副不爾同乎案檢無足觀也所為文章高雅純
重素好吟詠老而不廢對賓客論詩則終日忘倦言六
義者莫不宗之有集二十卷没後上令夏侯嶠取以留
中公刻意精思以臻乎大成勞形嗇神以嚮乎具福咸
平中王翰林謫黃州未行旬浹之間公三至其家慰勉
開釋情禮備至時人旣服其風義之敦厚又歎其精力
之強固非夫鍾秀之異而純守之固能至是乎初母夫
人章之在娠也夢朝南極見老人拜以為母他日又夢
大星隕於室噏而吞之旣寤嚥中尚熱無幾何而公生
及薨之前一夕冠帶仰瞻於庭下歸而趣家人治後事
曰吾之星位退矣翼日遂捐館豈儒宗耆英生皆稟精
文象殁則反舍於辰房乎公享年八十室中牟王氏尚
書金部郎中澣之女繼晉江王氏國子博士仁郁之女
號太原郡君後公十三年卒自卒及葬真宗再遣中貴
人以緡帛恤其家公無子一女前夫人所生三歲而失
所恃繼夫人躬自鞠毓逮於筓字歴選良匹遂歸譙公
累封鄭國太夫人賢明通書治家有法子即常山宣獻
公也公薨時方十齡而超異夙成克荷後事圖書素業
一以付之惟宣獻公以文章道德顯赫兩朝佐佑仁皇
再登宰政號令風采為時宗工雖德業所基本乎世閥
而緒風克紹抑自外門景祐二年冬十二月宣獻公奏
䟽上前曰臣之外祖早事先帝在天府為上介在春坊
為首僚際會龍飛待遇無比徂謝之日恩備始終官應定
謚而故吏失於陳請二夫人配食復闕從子加贈之文
竊惟聖朝敦奬世臣宜蒙襃賁非敢以臣備位輒覬恩
榮是月制以太子太師禭章文莊公誄策告其第又以
京兆太原二郡夫人追命告配室於時鄭國方康寧在
養躬拜綸函承顔顯親事光兩族士大夫以為慶善之
所及也洎宣獻下世嗣子今龍圖閣直學士某終養祖
堂上承適重外曾冢廟繼修常事自禮部以上葬浦城
者則其邑有舊構佛祠勅號等覺禪院以為殖福之
地又有施田以飯其淨衆今族孫進士倜主其世祀云
楊氏徙建安且六世至公始顯繼以南陽文公其族仕
者益衆故尚書駕部郎中致仕贈太常少卿士彦皆公
之兄弟諸孫也龍圖君每惟宣獻之志以謂公之賜塋
密邇都門安宅兹久而神道弗表非所以稱累朝寵飾
之意顧謂某嘗學舊史前言往行父祖之所逮聞也見
咨譔述義不得謝又繼之以銘銘曰
惟宋三世章聖初帝奥有真賢以相儲貳儲相謂誰楊
公畢公朝之舊德時謂儒宗帝旣繼聖乃作畢命公老
而亡不迨共政公之道義天子傅師公之操履朝廷表
儀仕躐等夷政譏擊摶聞公高風俗以敦薄學者紛紜
論義交錯得公語言士有規矱公之云亡帝思舊勲宗
無主祀女裕後昆敦恤其家幹以王人孰傳其業付於
外孫憲憲外孫民宗國器京兆家書太史篇記浹洽旁
羅遂用名世佐佑仁宗輔成至治養堂念親欲報之德
頓首上前上為愴惻儲師小君禭章誄策襃厥世臣賁
於宗祏惟祖惟孫有德有言孝承慈顔恩榮外門永錫
祚嗣流其慶源歿而不朽清風尚存古之盛德必有識
表窆繂於埏麗牲在廟公塋浚郊木拱周道揭此銘章
來裔是告
龍圖閣直學士修國史宋公神道碑
叙曰在昔官以世稱而其事著見於後者獨史氏之載
籍存焉司馬遷論著先人所次舊聞班固奉詔續父所
撰前記皆因其緒業卒成大典後之言官守者稱之談
世家者善焉國朝史官無常員惟時撰錄所寄尤艱其
選而宋氏二公載世典領其職起建隆訖天禧述祖宗
創制致治之美洎真宗一朝實錄時則尚書令燕國宣
獻公預焉自乾興至治平叙二帝成功盛德之事洎仁
宗一朝實錄時則貳卿龍圖常山公繼焉五朝正史二
聖編年出於一門父子手筆可謂家世之盛矣傳曰信
哉其能成名也其常山公之謂乎公諱敏求字次道宣
獻公諱綬之長子也世為趙州平棘人曾祖龜符本州
别駕祖臯尚書度支員外郎直集賢院並以宣獻公任
政府追贈太師中書令而集賢公又兼尚書令胙譙國
公三世業履勲猷見端明殿學士邯鄲李公碑誌詳焉
公生十年而承家學摛辭據古早有過人者自經傳所
載師儒所傳靡不旁通而浹洽而於唐世及本朝尤為
練逹禮樂之因革官閥之遷次朝士大夫之族系九流
百家之略錄悉能推本其源流而言其歸趣雅為丞相
宋元憲公所知從辟洛陽每訪以故實太師歐陽文忠
公領禮儀修唐史以公嘗僚手書咨事自謂淺陋繄鴻
博之助至於廟堂典故學者疑義莫不從而質之而後
決初仁宗留意藝文參用名實寘公文館英宗綜核羣
臣閱臺省之久不遷者擢公修記史掌名命今上憲章
百王禮文有所損益其論譔之選公未嘗不在其中晚
歲付以史事未逾月紀草成與其長屬奏御上特開資
政殿服鞾袍讀之終篇改容而諭之曰兩朝豐功盛德
頼卿等考求而發明之它日移疾告上方臨集英策進
士顧公不在列問左右宋某安否即遣中使撫問間數
日又命挾醫診視仍召其子官於外者歸省及以訃聞
上憫然傷惻制贈尚書禮部侍郎勅府縣應接其葬事
皆特恩非常比也公以文雅被眷累朝才陞器使終始
隆渥諸儒鮮偕最凡歴官起天聖三年乾元節以父任
秘書省正字寶元二年召試學士院賜進士第慶歷三
年以光祿寺丞充館閣校勘坐赴同舍蘇舜欽奏邸飲
會出簽書集慶軍節度判官以祖母鄭國太夫人高年
請解職留侍京師未幾王文安公刊修唐書表公習唐
舊事為編修官復校勘鄭國棄養服嫡孫重去位仍許
修書於家稍遷集賢校理歴通判西京知太平州入為
郡牧判官開封府推官三司度支判官墜馬傷足出知
亳州召還充仁宗實錄院檢討官步蹇不任朝謁特旨
蠲之由京寺七轉至尚書工部郎中兩以慶恩覃霈一
以唐書襃賞四以考課進秩治平元年同修起居注明
年知制誥同修撰實錄今上登極陟兵部於時英宗大
行梓宫在殯上封者請聽宗室嫁娶太常議不可旣踰
年又有言者公曰義服變而練可以嫁娶矣坐前後不
類奪一官以知制誥知絳州未幾復官召還修撰如故
實錄成拜右諫議大夫熙寧三年四月今樞密副使吕
公以言事罷御史中丞知潁州公以草制執政指所言
易其詞以進未旬日今御史中丞李公自秀州判官擢
監察御史裏行公言舊制博士以上再歴通判須奏舉
方得入臺去年驟用京官議者以為非今又以幕職超
拜恐弗循官制之舊即上還其制目因自陳目疾蘄解
書命章再上以本官奉朝請歲中兼史館修撰明年加
集賢院學士八年特拜龍圖閣直學士十年修國史其
别使自校勘至右史兩知太常禮院判登聞鼔院官告
院尚書禮部開封府發解官錫慶院考試官契丹國信
使洎陞從官歴糾察在京刑獄判祕閣祕書省尚書都
省刑部工部吏部流内銓禮部貢院知通進銀臺司兼
門下封駮管勾三班院編修宗正寺修玉牒官提舉醴
泉觀再判太常寺兼禮儀院事洎知審官東院提舉官
告院定奪郊赦命官使臣罪犯編排錄用勲臣子孫一
為制策考試官四為殿後考覆官其專領則永厚山陵
熙寧七年南郊皆為禮儀使館伴契丹使河北祭塞河
口編修閣門儀制蕃國朝貢條例詳定元正朝賀儀注
而省寺所涖多宣獻舊服公嗣修其政有光前烈又掌
均公建公牋記攝鴻臚卿護燕國公主兖王衛王葬事
以疾不果行其論議則為禮官時少師石中立薨四十
日而子從簡又卒無他子承重嫡孫祖仁不知所以服
公曰按司馬操駮徐邈攝祭議是服宜三年鄭康成注
儀禮期出而虞喪以三年是服可再制祖仁當解官因
其葬制斬衰時三禮官執㩀不一判寺宋景文公獨是
公議隴西郡王李用和薨輟朝日通在太廟孟享不坐
内公援石保吉故事請補其日徐國公主以駙馬都尉
王師約兄為姪奏官公執非是詔即正其名太常前上
祧廟迭遷禧祖事巳施行旣而再三參定公言巳有前
議不敢預聞遂免連書熙寧初轉對上三事其一曰外
官數易吏民疲於送迎願久其職則考績有實而恪位
匪懈矣其二曰河陜舉人以文詞登科者鮮望因科詔
令三路與諸郡列薦其行能特恩賜第則朴茂之士遝
進矣其三曰頃年遣使寬恤民力减放役人而事務仍
舊宜酌其閒劇省事增人庶幾民蒙實惠其為修撰言
館閣四部書猥多舛駁請以漢藝文志目購尋衆本委
直官重複校正然後取歴代至唐錄所載第為數等擇
其善者校留之餘置不用則秘書得以完善也其論貢
舉請州郡置學官專職教導三歲科舉取士三分以二
分待糊名校試如舊式一分依元年赦勅州郡論薦監
司審覈而後奏名太學則主判保薦並赴御試中格者
附牓如此取之數路則羣材不遺矣秘書省論郊廟祝
詞語義有非當請命學士改定使河口還奏河北旱灾
望蠲其夏租罷絳守言本郡歲伐山梢八十餘萬其役
特重請均三分一於晉澤二州以紓絳人其後官不數
易太學三舍取士州郡置學官三路取百人繄公開陳
其端也熙寧四年議入閣兩制太常以謂此唐日坐朝
之儀不足為盛禮宜削去之公請如唐坐宣政故事約
閣門舊圖量設儀衛以朝朔望詔可其奏今月朔朝文
德由此始也舊制臺閣官被命别使即中謝後或廢格
公使永厚陵洎修國史皆奏復之觀所舉可以知其造
次必於義而不失職守也其譔著則有書闈集十二卷
後集六卷西垣制集十卷東觀絶筆集二十卷屬詞謹
嚴似權僕射論事簡切似李司空訓辭兼常楊之溫雅
篇什得元劉之清麗蓋有湛深之思初宣獻公輯唐大
詔令未次甲乙公用十三類離為一百三十卷唐自大
中世史記放絶載禩不傳公綴集所聞續武宣懿僖昭
哀六朝實錄總一百四十八卷國朝都汴沿舊方鎮府
寺邸第閭里坊巷增易數矣人罕識其故處者公依韋
述類例譔東京記三卷雍洛故京漢唐遺事洊罹殘燬
其迹熄矣公掇方志洎碑記所載撰長安河南志各二
十卷奉詔編緝則有閣門儀制十三卷集例三十卷例
要五卷蕃夷朝貢錄十卷記當官所聞見與其應用則
有三川下官錄入蕃錄春明退朝錄各二卷韻類宗室
名五卷安南錄三卷元會故事一卷摭唐人物世系遺
事則有諱行後錄五卷纂唐文章之散逸卷部不倫者
有李翰林集三十卷李北海集十五卷顔魯公集十五
卷劉賓客外集十卷孟東野集十卷李衛公别集五卷
百家詩選二十卷復采晉唐人詩歌見於石者作寶刻
叢章三十卷嘗謂司馬遷史記注解䟽牾學者罕通其
義訓悉取音義索隱正義王元感陳伯宣别注將倣顔
師古西漢為集注及被詔修百官表續本朝會要删定
九域志皆未克就嗚呼可謂博矣公雅以善書稱結字
清勁得其家法前奉詔題濮安懿王王夫人神主書御
製韓忠獻公碑及當時公卿士人匄請題寫被金石刻
者多矣嘗對延和上問宣獻遺蹟翌日奏七軸以獻自
公之亡未有繼其書名者公姿宇渾厚樂易自得與之
交久而益親平居言笑侃侃不為邊幅表襮一遇事則
毅然據正若不可犯者人亦莫窺其尺寸闊狹三為郡
守皆以修書召去不得滿歲其去也民益思之喜甄奬
人物前後薦士數百訖不為累鄭國太夫人故太子太
師江陵楊文莊公徽之之女文莊無子宣獻逮公繼主
其祭事歲時不絶嘗欲勒碑神道病革猶戒其子亟成
之家書數萬卷多文莊宣獻手澤與四朝賜札藏秘惟
謹或繕寫别本以備出入退朝則與子姪繙讐訂正故
其收藏最號精密平生無他嗜好惟沈酣簡牘以為娱
樂雖甚寒暑未嘗釋卷早與仲弟都官君敏修文章學
問互相開發子姪輩悉能奉循世範熙寧三年昆弟三
人同年登科士大夫著為衣冠盛事公久在禁垣時歎
榮滯而恬然裕處未嘗以世務嬰慮病中手疏治命止
戒子孫勤約清白以紹世風幼子未官而推遺澤以及
從孫兹又可以見其所存云耳母夫人常山郡太夫人
畢氏故相文簡公之孫公又娶其姪光禄少卿從善之
女號京兆郡君室則姑子家則婦姑慈和靜專濟美圖
訓前四年逝公以世教浸薄禮服簡廢特制杖期以稱
哀情言禮法者善之子男九人慶曾殿中丞匪躬著作
佐郎二早夭尚賢將作監主簿正功大理評事表微揆
方將作監主簿處仁始名女子二人適贊善大夫王佑
秘書丞吕希純並先亡孫八人焞將作監主簿燔煜爚
㷟煇灼皆未官孫女七人長適太常寺太祝曾說次適
白馬縣丞范祖德五幼未有行公年六十一以元豐二
年四月甲辰終于春明坊之適寢以其年七月癸酉葬
管城縣馬亭鄕東城原宣獻公之右次旣葬矣諸孤泣
血奉遺事抵僕曰先人平生相知之在朝者無若翰林
范公洎公之久且深其葬也范公銘其壙矣今埏隧所
表宜得公文以載於石二者蓋先志也僕惟三紀交遊
趣舍不異仕宦出處亦略相等懿文美行尤詳其始末
銜悲紀實故質而不文銘曰
皇世隆儒以文致治士陶其化超然特起荆山瑾瑜喬
林把梓或生遠鄕或出門勢遭時並出蔚為邦器廟堂
彬彬臺閣濟濟如古哲王思皇多士代有名家克濟其
美彼美常山族茂枝繁風流儒雅奕葉蟬聯鴻都秘館
由祖逮孫言論史經父子演繙惟宣獻公輔翊仁宗議
論閎遠詞藻深雄一時標凖萬事中庸經邦貳政德爵
偕隆公踐世職徊翔閨掖朝廷典章禮樂沿革祖述源
流貫穿今昔聞其話言士有矜式宣獻之文公實嗣之
宣獻之博公又繼之寵禄方至謀謨未施徒留故事載
在攸司公登史觀天子所選考紀初聞賜對清晏袍服
改容覧書稱善聖言襃賁委成大典公疾不朝集英遣
使挾醫診治召還其子公之云亡上嗟良史贈官詔葬
不以常比馬亭之東父祖有墓豐碑重屋隱然崇阜公
穴其旁不百舉步雙螭相望揭於衢路公之遺風士所
嚮慕公之令子克承厥緒君子之澤何有世數施乎無
窮兹丘以固
蘇魏公文集卷五十一
