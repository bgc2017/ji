蘇魏公文集卷三十三
宋蘇頌撰
外制
提點陜府西路諸州刑獄公事司封員外郎趙瞻
可祠部郎中
勅承務中臺左曹謂之清要觀風外服右陜當其會衝
惟時通籍之良方重讞刑之寄稽其治課應我陟書以
爾具官某博通古今多識治要早預法冠之選往分郡
組之行稔其休聲擢以方任案條察吏有能臣之風閱
歲校勞居奉使之最進列冰廳之秩益增星節之華宜
勉懋于事為副疇咨于近劇可
虞部員外郎曾孝寬可比部員外郎
勅具官某古之仕臺閣者多用公卿之世以其習熟典
章可任以事隨資叙進式佇甄陞以爾士操清修學術
詳敏繼承門法厥問甚休副郎省六聮之華結天官四
載之課姑循常格擢列近曹惟勉懋于官箴用顯揚于
世美可
三司度支判官尚書刑部郎中充集賢校理王瓘
可尚書兵部郎中依前集賢校理充三司度支
判官羣牧判官尚書比部郎中王誨可尚書司
勲郎中依前羣牧判官
勅夫考功黜陟之法自有虞以來未之或廢我朝稽古
其令甚明雖職列臺閣之華任登要近之地必由校課
然後議遷以爾具官王瓘文敏學優才通用博服勤鉛
槧之業振務計財之繁以爾具官王誨仕富吏資行循
家法稔譽郊畿之政贊司廐牧之良而皆久次郎臺荐
登最格稽其功状應進上階武部冠於右曹勲書次于
大選用酬爾善各俾序陞若其治迹之殊尤材資之美
茂則朕所考察不在有司之比往服休命爾其勉哉可
尚書比部郎中馮博雅可如京使惠州刺史
勅具官某國家設官之制略擬唐規列使之名近對郎務
仕者更踐惟才所宜矧兼領于郡章示優隆于武爵自
非勲戚曷允咨俞以爾早服閨臺夙推器幹襲相門之
餘緒連宗邸之外姻間覽奏封之陳載嘉閥閱之美俾
從華省易授内司掌庾京都實超于資等析符善壤益
重于聮班佩服恩褒之華勉圖方略之上可
前秘書丞充集賢校理孫洙等可並舊官服闋
勅具官某夫服喪去位人子之私恩也脱衰還朝人臣之
公義也故進退不踰其禮則忠孝可以兩全以爾仕以文
儒籍在閨省遭罹艱疚甫畢禫除姑徇常經起仍舊著
益思所以揚名顯親之效在勉懋于公家而已可
尚書比部郎中范仰之可駕部郎中
勅具官某審官考課之法以四歲為限南宫遷秩之等
有六行之差旌擢吏勞宜優寵典以爾材資敏茂治状
詳明為郎有年奏最應格進列右曹之上益光華省之
游欽對明恩更圖遠績可
駕部員外郎李安道等改官
勅具官某等朕命有司考羣吏之治限年而上課隨資
而叙進雖令有定著而恩無汎及允如遷格兹謂宿官
以爾等或仕歴省闈或籍通閨闥出幹衆務入奉外朝
稱最及期稽功斯善增秩一等姑用前規若乃才譽彰
聞績效明白則懋官懋賞豈限常資爾等勉之副我明陟
可
都官員外郎仇著等改官
勅具官某等尚書郎九卿丞属皆外庭美選通籍之士
得以次遷所以辨才能而旌吏閥也以爾等材力之敏試
于治煩操履之修行而寡過分列省寺外更事勞有司
議年既成積累之效隨兹進秩咸增班爵之榮祇服恩
華勉思忠報可
國子博士高保衡等改官
勅具官某吏治有勞法當甄奬天官覆實恩有次遷爰
錄顯庸特推茂渥以爾夙勤士操進列朝閨幹職不愆
奏功斯善錄其四載之課擢以一官之榮益務遠圖丕
欽厚奬可
西上閤門使李評可東上閤門使
勅具官某中閨典謁列使横班陟降殿墀導揚詞命非
素推于詳練固靡副于咨詢以爾世服忠純材資敏達
向擢聮于上閤參掌選于西銓朝廷之儀頗聞事舉閥
閱之課復用最陞特甄累歲之勤就陟東藩之秩宜益
圖于遠績期報稱于異恩可
皇兄前右武衛大將軍春州刺史仲虺可舊官服
闋
勅具官某三年之喪稱情而立文日月既終衰麻必釋
盖天下之通誼也爾以宗室之秀服閨朝之聮向罹親
憂銜恤在疚既畢禫纖之制宜還簮紱之榮欲忠孝之
兩全在始終而一節往祇厥位當體訓言可
皇姪前右千牛衛將軍令羽可舊官服闋
勅子之于親也有鞠育之恩顧復之慈三年之喪未足
以報其厚德然聖人稱情而立文不可多寡故天下共
之以爾具官某宗室之近支臺閨之顯列遭罹不幸棄
失所天服衰而居倚廬克遵禮式鑚燧而更舊火甫畢
禫除宜還定著之聮入奉内朝之謁無忘信厚兹謂顯
揚可
仁夀郡君張氏可才人
勅嬪婦之列盖掌帥于宫庭才美之名實優隆于位號
載嘉内治之助特厚言綸之頒某氏體閑淑之令姿禀
肅雍之懿範自參承于御叙嘗進躐于恩封而謹職中
闈顧德言之並茂增華近序介祥祉以尤殊宜加印綬
之榮用光圖史之鑒惟靜專所以安寵數惟婉約所以
副褒章服我訓辭無忘欽率可
左千牛衛大將軍羅榮可依前官充絳州團練使
勅漢之執金唐之諸衛今雖處于閒秩然猶列于上班
或兼方任之權益顯官儀之貴以爾具官某早登勇爵
嘗典伍符因齒力之向衰擢禁環而甚寵仍司戎仗獲
就燕安宜優異于久勤俾復陞于團結斯為厚渥足慰
暮年尚殫夙夜之心以答始終之遇可
皇城使宜州團練使柳涉可左千牛衛大將軍宜
州團練使
勅具官某國家待賢能之士恩禮甚厚方其壮盛則任
以權劇而責其實效及其衰耄則處之便安而俾遂乎
休養以爾素負材氣來仕班列臨邊有綏禦之效治郡得
廉良之稱閔其暮齡宜有優禮特遷環衛之秩仍假州符
之榮易事局于清閒示始終之殊遇體兹厚渥姑務燕怡可
秦國莊孝大長公主遺表長男供備庫副使李嗣
徽可供備庫使
勅具官某朕惇睦懿親愴仁姑之早世周旋䘏典鑒遺
牘之所陳眷言世嗣之遘凶方倚居廬而茹痛特越從
于朝序俾擢正于使名念往撫存宜體國章之厚愼終
追遠益思家事之承祇服訓辭勉遵禮式可
如京副使兼閤門通事舍人王光祖可莊宅副使
兼閤門通事舍人
勅具官某朕擇沈敏方重之臣委以邊略庶幾安輯一
道使不生事于疆外而爾光祖實應兹選涖事之始辦
職惟勤入奏便朝講畫有素載嘉策慮特爾甄陞疇
進使聮式優戎路惟爾世服忠義累更寄任宜益圖于
遠績斯乃稱于寵章可
西京左藏庫副使程昉可莊宅副使
勅具官某夫服軒墀而列禁衛皆朕所信任之臣也則
叙遷之法推恩固優以爾幹裕謹良擢侍近幄出護河
役訖亦有勞校課滿年功状應陟躐進使名之美仍參
拱扈之榮祇欽寵章益念忠報可
左藏庫副使鄭惟懃等服闋
勅具官某早登勇爵列在閨朝俄服親喪甫終祥祭奉
追書而來集還舊次以參榮服右著之聮無忘厥守展
四方之事佇集爾勞可
供備庫副使黃巽劉永清可並西京左藏庫副使
勅具官某列局京都分處衆務並置使介以擢羣材今
雖無涖職之煩抑亦有限年之選向非能稱不在次遷
以爾通稽右閨服勞王事出入著幹廉之效歲月成累
久之勤結課荐周進官有等欽膺褒顯之渥益念公忠之
誠可
未復舊官供備庫副使張繼凝等復官
勅具官某爾向以武材擢在邊徼失于禦寇用是奪官
屬霈恩之溥加閔公坐之滋久稍遷秩次進列通班丕
欽甄叙之恩無怠忠勞之報可
文思副使田守則可左驍衛將軍致仕
勅具官某仕優而賦禄年至而謝事古今之通義也以
爾才力素稱擢在班列更歴中外頗亦有勞自言且衰
願還所職既許之退宜優以恩躐遷環衛之資使為鄉
服之寵往祇榮渥益保暮齡可
殿中省尚藥奉御直翰林院蘇惟和可翰林醫官
副使
勅具官某周禮醫師有稽功賦禄之等本朝官制有置
使立貳之文既彰厥能宜進之職以爾通上池之技聮
中省之班典領累年診治有效擢進内司之介用旌久
次之勞益念精專乃副恩陟可
太子右清道率府率致仕張忠可落致仕依前官
勅具官某七十致仕大夫之禮也豈謂夫武力之士哉
爾以才勇聞所至可紀引年當去大臣為言都城方籍
于繕完禄秩固宜于優假特還儲率之秩俾幹留司之
煩往服殊恩尚勤乃力可
内殿崇班閤門祇候趙璞可内殿承制依舊閤門
祇候
勅具官某夫入贊上閤出乘塞垣皆王爵之美選也爾
以殿著之秩兼領其任自非才資之敏曷膺職秩之優
属上年勤載嘉治状姑循班級之次稍進官聮之榮尚
綴近塗益思遠業可
内殿崇班李舜卿可内殿承制
勅具官某爾通班内著之聮祇事平陽之館追惟懿主
奄謝昭辰遺奏上聞言爾勤力宜特遷于朝秩俾仍幹
於邑司祇膺優異之恩無怠始終之效可
内殿崇班張敏可左監門衛將軍致仕
勅具官某服武弁者以筋力為尚而爾之齒耄矣豈任
奔走之役閔其久勞宜有安處俾易衛環之秩歸為里
閈之榮祇欽茂恩益自休養可
大理寺丞張保微王愼儀等改官
勅具官某爾以名家子擢在京司能蹈世風不廢官守
荐者稱其幹裕攸司上于年庸法有次遷班陞一等往
服朝綸之寵益思門構之承可
大理評事李德芻可光禄寺丞
勅具官某考課之法豈所以待俊異之倫然官久不遷
則能者何勸以爾文雅修潔善承世風仕于京司蔚有
美稱姑用四載之陟稍進一官之榮益懋遠圖以光慶
閥可
大理評事楊耆可衛尉寺丞
勅具官某爾延賞入官坐曹試吏能弗懈于王事既積
稔于歲勞上課應條攸司言状叙遷之典奬勸在焉斯
漸履于榮階益服勤于治效可
前知涪州樂温縣事鍾浚可秘書省著作佐郎
勅具官某考課之法不行久矣吏之能否何以甄明前
詔有司復修舊典而爾之治状實應新書遷佐秘丘俾
偕榮路惟爾詞科之秀歴仕有年膺兹渥恩必能勉懋
以副朝廷責實之意也可
奏舉人前閬州錄事參軍霍亨等改官
勅具官某夫仕于州郡既擅幹廉之稱校于銓衡復成
積累之課不有恩奬曷甄吏勤以爾士操甚修官閥無
曠從外臺之尉荐副便坐之收敭擢聮京司俾漸榮路
所宜欽率以服寵光可
奏舉人前權知建州節度推官孫宇等改官
勅具官某夫甄擇才能莫若觀詳試之效考察言行莫
若責保任之人由此而陞得士為衆以爾歴官州縣亦
既有年覆實銓衡咸應前格因唱名于便坐命遷秩于
京司欽承渙恩勉盡勤恪可
奏舉人前陜州陜縣尉常景可光禄寺丞奏舉人
前晉州趙城縣令安夀可著作佐郎
勅具官某等郎内閽丞蘭臺遷佐皆京司之美官也由
選部而陞者非詞學之科與公卿之世不得與焉以爾
等仕于縣邑或令或尉皆有善状稱于知已中銓考實
便坐推恩各用爾資進增厥秩既蒙奬擢之命宜盡公
忠之心可
奏舉人前權淮康軍節度推官試秘書省校書郎
許宗舉等改官
勅具官某等九卿之属皆美官也秘書以待文雅之士
大理以進詳明之才由銓筦而叙遷盖榮塗之階漸以
爾等或詞中科級或仕起世資久從州縣之勞繼有知
已之荐引對便坐擢聮上臺仍俾長民益思善俗可
延州甘泉縣令張圃可太子中允致仕
勅具官某今之仕于銓選而不虧廉守者其告歸也則
以朝籍寵之所以嘉夫士操也以爾文中科選官為長
民甫及始衰之期乃懷知止之尚陞秩儲禁增美鄉閭
服我褒優之恩慰爾冲退之志可
登仕郎守祁州深澤縣令韓孝直可守河中府河
西縣令
勅具官某捕盗之格殿賞尤嚴綏安里閭良藉幹畫爾
頃尉畿甸能勤厥官寇攘就擒功最應令擢以大邑寵
其前勞宜善撫于羣元思益圖于後效可
儒林郎行秀州華亭縣尉劉安世可守越州上虞
縣令
勅具官某翦除盗賊肅清里閭尉事也爾隨牒遠方能
勤厥職剽聚之黨一舉而擒錄其前勞易以邑令勉收
撫字之最式竚甄收之恩可
駕部郎中致仕趙宗閔男觀可試秘書省校書郎
勅具官某男某士大夫年至致其職事于上於是有賞
延之澤以及其子孫古今之所同也爾父仕歴省郎引
年得謝俾官一子以寵其歸爾勉承之無替厥服可
故恩州司理參軍王奬男覿可守鄆州須城縣主
簿
勅某男某爾父頃掾清河没于城守當推䘏典以及其
家而爾方稚年未任仕格逮兹有立可以入官因命舉
于前恩俾勾稽于便邑所宜竭力以亢厥宗可
故給事中充天章閣待制王舉元遺表親孫王璞
可將仕郎試將作監主簿
勅某朕念彼帥臣奄遺于明代恤其家事特厚于恩綸
爾實裔孫早聞義訓特推試秩之命俾逮亢宗之榮善
守世風無忘學古可
東頭供奉官王唐卿可内殿崇班
勅具官某仕無文武之異而以登朝為貴况通班殿著
是曰華選以爾策名右列從事有年校其勤勞材力可
見稽于令格遷擢攸宜進聮廷籍之榮罙謹官箴之畏
可
左侍禁趙昇可清道率府副率致仕
勅具官某爾以拳勇自奮擢寘仕聮體力未衰遽辭禄
秩惟其知退之果宜有優遷之恩儲率榮資鄉閭歸佚
膺兹褒渥遂爾素懷可
應天府進士陳宗望永寧軍明法劉堯可並逐州
軍助教
勅某今夫布衣韋帶之士挾藝文而遊場屋至老而無
所成名是亦可矜矣属逄三歲之舉特推一命之恩用
慰晩年足勸學者可
制置三司條例司奏潭州湘隂縣鄉貢進士李度
可將仕郎潭州長史
勅某朕念夫服田疇之民多水旱之患嘗詔執事勸人
興功爾為鄉儒有志於是倡率閭里繕完隄防卒化汙
萊遂為膏壤覽使者之言状命州佐以起家祇服殊恩
更思來效可
軍員換諸司使副及崇班承制
勅某人等夫入奉宿衛出為廷臣盖勇爵之甚高實公
朝之愼選爾等擢于武旅號有材謀亦既程其器能是
用陞于仕綴寖服褒華之渥當懷奮勵之誠往圖後勤
無怠素志可
軍都指揮使諸班都虞候與除忠佐帶遥郡不帶
遥郡
勅某人等軍師之長是皆材武之倫進退之間固有甄
優之比第其功次霈以寵章爾等典領和門周旋歲序
宜易輿行之領往參軒陛之聮尚體恩榮無忘忠藎可
軍都指揮使諸班都虞候與轉軍分帶遥郡或巳
有遥郡
勅某人等師旅命帥所以壮營衛之嚴班爵有差所以
示功庸之勸惟其遷次是曰寵甄爾等咸負壮圖久宣
忠力才勞並茂賞擢兼優進加等級之榮無替夙宵之
效可
廂都指揮使與落權正任
勅某人等夫武力之士内則為王之爪牙外則當國之
藩衛雖序進之惟舊亦校勞而後遷爾等早以拳勇之
名擢于拱扈之列備彰噐幹善戢軍和積于歲勤應我
勲典或進兵團之貴或分使竹之權兹謂殊榮勿忘報
稱可
廂都指揮使
勅某人等夫立乎三軍之中使士卒服習必自拊循之
有素然後部勒之得宜用次以遷抑惟舊典爾等在事
累久服勞可嘉式求壮籍之良遞進連營之領往膺茂
渥無怠後勤可
蕃官慶州茘原堡左惟窯族孟怡大順城下骨咩
族屈嵬蕃官慶州柔遠寨柳橋寨屈你可並元
本族軍副主
勅具官某生長邊陲服習風化裔俗推其拳勇帥路稱
其材資宜推柔遠之恩擢視通班之列仍加軍領俾率
土豪祇膺寵章益念忠報可
蘇魏公文集卷三十三
