蘇魏公文集卷十四
宋蘇頌撰
挽辭
慈聖光獻皇后七首
内德方㜪茂徽音比姒超詒謀二聖託燕處兩宫朝功
被人間滿神歸帝所遥巍巍光獻策萬世配仁昭
晨夕東朝路鑾輿問寝興蟠桃未再熟羽駕忽西昇逝
水還天漢流光下玉繩聖心哀㒺極時望永昭陵
帟室深攀慕仙都去不歸悲凉虚水殿彷彿見銖衣難
復金龍駕終開白獸扉西郊三百里雨涕萬人揮
越從景祐至元豐儷極坤儀四紀中復辟先朝尊啟母
助勤熙旦廣堯聪深居高拱收淵默盛德成功絶比隆
太史方修長信注續詩應首二南風
冀王隂德在高門南院功名燕後昆慶衍曾沙鍾聖女
尊居東殿見神孫糺宗新廣宣平第尚主重開沁水園
自昔后家稱累盛誰如終始六朝恩
初頒遺誥大廷中百辟悲號四海同過越喪期天子孝
便蕃恩澤外家豐橋山弓劒開高寝原廟衣冠入閟宫
玉輦三元朝象帝年年長慕闕門東
亭搆依然揭大椿宮闈無復駐飈輪清衷念切承顔日
長樂悲深奉質辰六御驂騑開道路五陵松栢慘風塵
周南舊老偏摧感曾是初元奉策臣(熙寧二年文德殿上尊策臣預行事)
(官)
宣仁聖烈皇后五首
辰極閟軒輝天人覆玉衣兩朝臨大寳(太皇太后在神宗末年已聽政)
九載運璇璣永巷私門絶通閨外族稀蕃釐崇搆闢應
待媪神歸
及物深仁遠流光内德昭徽音繼任姒至治恊黃堯崇
慶纔虧膳延和遽罷朝千官號慕處聲動九重霄
避殿尊先后垂帷祐聖孫憂勤萬機政聽納七臣言功
載生民詠神遊永厚原鴻名兼四德難盡贊坤元
六月因山葬三年率土哀風雲金殿暗霧露石門開羽
衞環神岳衣冠返帝臺悲涼九虞禮不見大安回
元禩臨朝日群賢輔政辰孤臣起南國再命入洪鈞雨
露恩彌渥涓埃報未因守藩垂老恨無路從靈輴
濮安懿王夫人二首
國邸留慈範皇家肇慶基思齊京室配祔廟濮園祠改
卜三川兆尊名一品儀禮隆由聖作萬世仰洪規
大電光流慶歸雲去莫攀千齡悲逝水七月會因山陵
闕乾坤壮岡原鞏洛環王家傳爵土世世奉神班
中書令程文簡三首
邦國藩宣老階符陟降賢朝方尊舊德天不畀遐年勲
載奉常誄神棲京兆阡悲笳聲未斷壟日下虞淵
星墜寝門夕歌興夢奠時騎箕良弼去罷社國人悲富
貴驚川逝功名白日垂祗應金石刻無愧伯喈辭
都門簫鼓動哀音丹旐西歸詔祖臨故府簮裾空墮淚
高原松檟巳成隂藩朝宣力由忠藎彛鼎書功映古今
他日甘棠知不剪五州遺德在人深
贈太師中書令王公二首
族茂仙緱系恩隆帝渚姻兩朝全寵遇一節貫忠純敦
說耽儒術冲和味道真樞庭十五載當宁倚良臣
汾曲名家相國孫翊登樞鉉繼承恩旂章禮秩連三府
彛鼎功名載一門棺歛衮衣哀冊異路驅班劒葬儀存
清規素履知無晦金刻雄文賁九原
錢起居二首
地席賢王寵官分右掖司文華天所賦政事吏為師始
見良言進俄驚哲士萎平生公輔業所頼聖明知
制策詞科世得賢諫垣書殿繼為聫皂囊封奏名宏議
丹扆書箴著舊篇朝許臧孫為有後人嗟賈傅不遐年
一門盛美時難及家學于今令子傳
司徒侍中杜正獻公五首
具美生名世熙工職代天規橅在臺閣風采著藩宣大
議方尊老清時遽喪賢無言桃李感聞者共澘然
任重嘗當國功成急引年榮華脱屣去名節掩棺全白
日佳城遠清風舉世傳誄終朝有法大行特高前
當扆思遺直推恩厚䘏終衮貂官秩貴駟馬葬儀雄天
老宵躔暗高陽舊里空從兹使車問不似十年中
卜築東畿謝事還冥鴻高蹈孰能攀朝廷寵遇三公禮
園館優游十載閒此日精誠騎列宿他時歌詠歎頽山
慮終不及傳家事獨有忠言貢九關
几杖初來宅次睢孤生從此被深知翹材館盛親師益
綠野堂閒奉燕私恩紀難忘空隕涕緒言如昨重銘肌
渙陽松柏無因見延首東南倍愴悲
侍讀給事王公三首
當代儒林老誰知蘊學精典章推練達經術號通明簮
橐何時去堂坊一旦成漢庭傷賈傅仕不至公卿
禁序方尊寵雍容侍紫宸忽驚疇昔夢遂失老成人史
藁留天閣銘旌去國闉龍門賓友散揮涕想遺塵
經幄咨嗟舊學臣誄章追冊兩優恩平時寵祿由稽古
不朽聲名在立言駟馬嘶鳴還故國素車奔走送高原
諸儒師表今亡矣惟有清風&KR0719;後昆
贈吏部尚書建安郡正肅吳公三首
間代生人傑高文擢雋科立朝風采峻臨郡惠慈多勲
業傳青簡音容逐迅波百年誰不至與善果如何
疇昔商楹夢吁嗟魯鳳衰清朝橈隆棟多士失元龜墳
闕開京壤帷旌出洛師孤生懷舊感西望涕交頤
他日容臺議功書預討論禭章三品貴誄策二名尊遺
直將誰繼清風想尚存戢棺何所恨牖下史魚言
翰林侍讀學士尚書右丞李公三首
西李風流遠中朝族望幽寵榮三學士試守六藩侯不
見登時棟還驚失夜舟平生喜名理一致視浮休
儒雅名公子承平輔相孫臺儀尊右轄世職重高門富
貴今如夢便蕃殁有恩邇英前席地無復進嘉言
歲晚轘轅道神歸嵩少原百年封域廣三品葬儀尊笳
吹迎風急帷裳蔽日昏洛人應墮淚幾世見銘旛
觀文殿大學士刑部尚書贈左僕射兼侍中劉公
三首
特起來南國登庸歴宰卿立朝弦載直遇物稱如平一
夢榮華盡千年封襚成秋風暮江起悽咽逝波聲
星墜寝門夕鵩來州舍辰人悲喪遺愛帝夢失良臣勲
業經綸遠文章氣𦦨新殁猶榮故里宸筆鏤堅珉
蚤歴平津館嘗蒙鮑叔知笑言㤀位貌論議切箴規豈
悟三秋别遂成隔世期英風今巳矣遺恨滿江湄
宋中道都官二首
儒雅名公子風流粉署賢精神清比鑑論議直如弦朝
巳期登俊天胡不畀年永懷三友益一慟寝門前
文章微婉氣清遒議論精通學贍優方見璠璵為國器
忽經蘭菊隕霜秋夢中應講隂堂奥天上須刊白玉樓
聞道遺編已成帙何人列上載蓬丘
致政少卿邵公三首
屢試循良政兼推幹裕才惠和綏列郡風績振行臺始
見彤襜去遄驚晝翣回甘棠猶蔽芾高隴巳崔嵬
江左推華胄朝端挹老成官登九寺貴跡寄五湖清治
行當年立家聲繼世榮書林有賢傑名德豈慙卿
吳苑新開第都門遂掛冠俄聞曳杖歎未適散金歡舊
跡餘三徑高風戢一棺只應名不朽沈誌史臣刊
彭城縣太君二首
封邑從夫貴傳家嗣子賢初聞板輿去忽愴夀宫遷樹
隠長平外川流濩澤前高門餘慶在足以慰沈泉
壽考人間福賢明閫内宗銘傳史官筆墓遶故鄉松雙
劒歸還合南陔養莫容登堂曾拜客悽愴望新封
僕射文莊高公二首
學術儒林老人流國士尊立朝惟直道寤主有嘉言高
議留帷幄清風遺子孫音儀嗟日遠隧路閟東原
寵祿功名孰與同平津儒者仕三公前言往行通今古
素節清規壹始終巖廟猶傳風采盛燕堂俄愴笑談空
從來操尚人知少獨有遺思在聖衷
尚書祠部郎中大理少卿鄒公二首
早日文章譽他年法令師官終廷尉府葬用貳卿儀參
佐征南畫哀矜讞獄詞平生經濟學不愧伯喈碑(公墓刻端)
(明蔡公之文)
齎志齡雖趣傳家德巳流里門開駟馬子舍直鼇頭不
見車茵貴頻加紱冕優簫笳歸葬處聲斷漢江秋
彭城郡鄭太夫人二首
姓系山東胄鄉閭建業城有家歸吉士從子尹留京望
郡䟽封美黃堂侍膳榮終焉貴與夀無一慊平生
他日虧常膳呼醫走數州初欣藥瞑眩俄痛疾彌留子
舍終天恨都人挽紼愁春風汝隂道貴母葬新丘
贈大理寺丞陳公一首
隠德稱鄉閈清風遺子孫未榮三釡祿先逝九原魂葬
得眠牛地家開納駟門足令來者慕信有教忠言
留臺賓客李公二首
奕世儒纓胄清朝翰墨臣裁成五色詔出擁兩朱輪柏
署分曹佚銅樓拜命新如何止中壽志未展經綸
當年開府鎮金陵賤子嘗蒙國士稱俯仰緒言猶在耳
齎咨遺恨遽填膺人歌梁木空傷魯兆啓佳城欲葬滕
引紼都門時一慟悲風悽咽更難勝
秦國太夫人二首(昭文富相公母)
象服朝儀貴封君國壤陪從夫乘五馬見子躡三台静
樹終難止東波遂不回棘欒吾相慕行道有餘哀
上宰隆恩禮中闈集寵光膳蘭金鼎味衣綵衮龍章不
見文軒駕遄驚葆挽鏘宸慈均愴䘏臨宴輟清觴
王子直二首
嗟若時之彦懷哉昔並遊十年追几硯一别見墳丘滿
目皆陳迹傷心未白頭風流何處盡潁水去悠悠
逝者日云遠人情尤感傷素車來隧路奠哭起高堂集
紀論才備阡銘叙事長友兄成雅志不朽是文章
司徒侍中賈魏二首
仁聖隆儒有漢風平津經術位三公君臣契合千齡際
文武名尊二紀中再謝貂蟬深畏寵屢提貔虎不言功
一朝賓客銜悲散寂寞延賢閣向東
大邦開國賞元勲秘殿陞班寵舊臣(公鎮北門日以出師助平貝壘遂開)
(安國還朝納旄鉞仁宗特置觀文大學士班同宰相以寵異之)飪味幾年調鼎鼐丹青
何日畫麒麟千官祖軷都門外駟馬嘶鳴潁水濱巳見
刊碑新隧路無窮墮淚故州民(公再鎮許田兼封本國)
蘇明允宗丈二首
觀國五千里成書一百篇人方期遠到天不與遐年事
業逢知已文章有象賢未終三聖傳遺恨掩重泉
嘗論平陵系吾宗代有人源流知所自道義更相親痛
惜才高世齎咨涕滿巾又知餘慶遠二子志經綸
王侍郎二首
四紀文章老三朝侍從賢安車初就第華髮未垂顛道
卷留藩翰才豪付簡編風流一朝盡士類共澘然
獻賦初從淮海來漢皇欣得馬卿才絲綸誥命追三代
山水歌辭冠一臺甲第圖書遺舊跡壽原松柏長新栽
故州民吏餘思遠畫翣凄涼薤唱哀
廣東轉運張公二首
清白家傳業中和吏嚮風一門臺閣仕入使弟兄同讞
議民無訟均輸國不空職勞終損壽勤事有遺忠
寄委頻承寵經營未盡才方從輿轎去忽逐逝川回返
葬京阡遠遺思粤俗哀人知有餘德嗣子躡蘭臺
歐陽文忠公二首(并序)
某久不聞中朝士大夫新作忽得潁上故人書
錄公會老堂唱和詩詞為示遠方見之不勝企
聳輙遍和以寄獻未幾聞公訃音且思昨寓書
時乃公夢謝之月因愴前事作哀辭二篇以述
感舊懷德之思焉
道濟三千子文高二百年朝廷得王佐經術有師傳筆
削書纔就彌綸志未宣平生思潁事倏忽啓新阡
早向春闈遇品題繼從留幕被恩知何期濲水緘書日
正是椒陵夢奠時感舊緒言猶在耳愴懷雙淚謾交頤
誰將姓字題延道共立門生故吏碑
駕部郎中畢公二首
世德公高裔家聲相國孫(丞相文簡嘗自稱公高之裔見于私記)飾儒成
吏事訓子服忠言道直躬難進流長慶有源推牛方返
葬納駟已高門
早仕潛郎省通才適世資衣冠推吉履州郡載遺思喬
木陘山外隂堂洛水湄令名千古在沈刻争臣辭
國史龍圖侍郎宋次道五首
臺閣三朝舊絲綸載世承早年欽妙譽末路愧同升論
議無吾間文章豈衆能二經垂絶筆天喪沈吳興
接武由童冠論年並已庚切磨三友益終始一交情少
别才經夏何言遂隔生空深寝門慟不見繐帷旌
告卧春明日灾逢本命年英靈百人敵奄忽一朝捐妙
墨宗祧秘(次道嘗奉詔題仁宗皇帝祏主)遺文太史編家書四世學嗣
子復能傳
前日聞君撤瑟初傷心悲憤不能舒平生鮑叔偏知我
垂老莊龍獨棄予人物風流今巳矣交游零落痛何如
從兹道義誰相告每欲臨文輙廢書
君嘗齟齬更三巳我亦邅迴再下遷趣舍既同高誼在
升沈雖異素交全斤從質喪知何用蕙為芝焚亦自憐
重詠十年情味句吁嗟生意轉翛然(次道送予守杭詩有十年情味與君)
(同之句)
朝議大夫致仕張公二首
清修聞校議慈惠布州蕃奉使功雖最遺榮道亦尊卜
居隣楚澤反葬近秦源自得尋真趣高風世所敦(公喜修養)
(致政甚早年八十精力不衰)
憶寓龍陽館曾陪布素遊登朝俱老大分袪幾春秋脱
屣追三景遺衣復一丘無因素車送感舊涕雙流(予稚齒隨)
(親寓武陵接公後同在朝列今幾五十年)
致政侍讀孫蔓叔二首
秘殿除書降經筵特詔開未聞陪幄議忽起奠楹哀卜
葬青烏兆臨喪白馬來平生我投分灑淚向天臺(某忝天官)
(寔繼公後)
英祖修官日先皇出震年甘泉方授職少海繼登賢望
積公台久恩從誄册宣遺思滿京邑曾議市租錢
司空贈太傅康國韓公五首
厚重資天粹忠清襲世芳周臣言諤諤漢相貌堂堂見
象中台拆傷時一鑑亡罷朝仍制服䘏禮厚公王
前日崇明路初聞撤瑟時兩宫馳道哭三市輟舂悲精
爽騎箕尾功名載鼎彛誰修鳳池錄直筆載蕭規
文物衣冠萃一門如公終始見輿言三登慶歷三人第
(公慶歷中舉進士自秋賦泊禮闈及廷試皆在第三)四入熙寧四輔尊(公熙寧初自副樞遷)
(參預拜首相六年再為史館凡四命輔相)繼世拜封前及後並時當政弟連
昆漢袁楊與唐蕭杜更有清風在裔孫
甲第初開汴水陽安車歸後體彌康交游欵密情無間
尊酒歡娛興未忘懷舊每論場屋事傷離為惜潁川装
朝來重過里門外感物思人淚數行
六紀增年福未涯三公歸第寵頻加逹逢雨木官雖怕
(二月中屢有木榢)賢值辰年夢已嗟中祀牲牢開祖道太常鐃
吹送靈車傷心前月登門後臨别殷勤貺手華(某二月九日謁)
(公公再三話平日相從之事久之又云此行恐不再相見不果欵别既而又貺手筆意益勤重後一月聞公不)
(起悲傷尤切)
司空平章軍國事贈太師開國正獻呂公五首
二聖臨熙運元精降佐臣人承太嶽裔生在敦牂辰六
紀登遐壽三期秉大均(公在相位三年)還騎箕尾去仍值在蛇
春
運偶千齡旦家傳萬石風五朝京兆尹(文靖公乾興中尹京後公昆弟)
(相繼至今)三世大司空(文穆公文靖公並以司空平章至公三世登台)致主唐虞上
論經伏鄭中(公前歲上尚書論語孝經要義百篇又稱極有益於學問)生鍾維嶽瑞
葬復近神崧(公塋在新鄭縣神崧里)
首建司空府前臨魏闕門特留黃髮老對直紫微垣故
事傳臺閣清風遺子孫四方桃李滿不待史官言
漢代明經相唐朝鎮俗賢時方尊長孺天遽奪公權衮
冕頒新隧笳簫入故阡文成内外服二美冠周篇
自歎羇屯世少同平生知巳莫如公早參直諒多聞數
晚入坯陶一器中存殁交情成契闊晤言名理謾研窮
追思五十年前會巳識河東父祖風(景祐四年舉進士開封公與故呂紫)
(微縉叔每相期于場屋始獲拜接當時流輩皆知公公輔之器)
蜀公范景仁忠文公四首
雅麗文園令深湛揚大夫初為蜀詞客終作漢真儒榮
遇封公爵歸休職禁塗逢時致君事自與二賢殊
仁祖倦勤日公居獻納司累朝論國本三接歎忠規未
奮經綸業空留典冊詞二名彰美行千古有遺思
追憶詞場舊交游四紀餘編年逢絶筆(公修仁宗實錄成遷秩某忝當)
(制)議樂見成書(公進大樂書蒙以副本為傳)忽愴題丹旐無由走素
車傷心寝門慟南望涕漣如
歲在龍蛇會思賢屢感傷未收空土淚又送蜀公喪(公與)
(呂司空相繼薨謝)士類將安放交情何日㤀共傳金石刻俱是
大文章
知樞密院孫温靖公二首
位冠樞幾輔名高羽翼臣一言曾寤意四近久同寅丹
旐都城遠青松隧路新西瞻裕陵道想從属車塵
疇昔逍遥曳杖時鑾輿臨哭從官悲三朝弼亮推公望
一品哀榮厚葬儀陪幄謀猷存故事出藩慈惠有餘思
伯喈辭刻雖無愧還作鄉人墮淚碑
太子太保致仕李公二首
衣冠元禮舊龍門旄鉞西平奕代勲官是唐家貴公子
名高漢室故將軍四朝人地推時望千載丘園脱世紛
國器幡然臨摯殞齎咨遺事謾傳聞(治平中公自相臺被召將有進用以)
(疾而止)
子厚論先友文章憶稚年一時陪俊傑四紀奉周旋蘭
玉高門盛松筠晚歲堅風流今巳矣感舊獨澘然(景祐中先)
(人在朝與公相接某因獲拜挹前歲奉謁公公道舊勤勤一聞公訃悲愴累日)
秦國夫人二首(安樞密母)
母儀兼婦德訓子復宜家舊宅隣三徙新恩副六珈累
茵榮養久八秩享年遐宗族稱賢行詵詵福未涯
大國膺朝寵樞庭慰母慈生為命婦首(大臣之家赴朝惟夫人為母行)
殮用貴臣儀(夫人在殯聞特恩賜水銀龍腦)鈴紼傳哀闋金犀卷贊祠
攀車泣公輔行路共齎咨
宣徽南院使太子太保贈司空馮公三首
特起來湖海詳延入雋科三登褎然首再續喜哉歌巖
廟勲勞積藩宣惠愛多超遥脫屣去誰嘆逝川波
清潤慈明玉汪洋叔度陂不憂仁者壽早作哲人萎黃
鵠歸無日青烏葬有期隂堂介邢密相望國僑祠
皇祐登瀛日同升愧妄庸(皇祐中予與公同召試入館)我年先一飯
君學富三冬久要平生好分攜晚歲逢無因素車去執
紼望丘封
尚書左丞贈開府儀同三司鄧公三首
氣緼江山秀人如圭璧溫一登文石陛遂直紫微垣(公熙)
(寧初召試除館職未久直舍人院)論議中司見謀猷内制存公孫宿儒
譽垂老上金門
未正階槐位先登省轄崇帝方咨傅野天遽奪楊公黻
冕恩褒德簫笳禮送終淮濱故人(闕)一慟向西風
貢部掄才選高風素所欽方聞二道策(公嘗上賢良策以罷舉不試)
獻納百官箴榮滯登台晚周爰注意深有時無命嘆遺
恨古猶今
中書侍郎贈銀青光禄大夫傅欽之三首
賈傅少馳譽平津晚遘時生賢不俾壽造物孰能知故
事留烏府清規載鳳池上思楊綰直當扆屢嗟咨
璞玉渾金量經邦論道賢肖形真間氣委蛻歘終天繐
帳羣公奠楹書奕世傳云誰哭之慟慶歷老同年
平生出處與迍通五十年中事事同晚歲金門陪末議
一朝華簀見將終晉賢巳失蒼生望魯國還嗟我道窮
衰病無因送歸紼商聲聊復寄深衷
龍圖閣學士贈銀青光祿大夫滕元發二首
逸氣雄詞昔自將文場獨立見軒昂飛騰正近煙霄路
獻納嘗依日月光去國丹心那易折臨州惠愛想難㤀
蓋棺未畢經綸志精爽猶應在帝鄉
大器何妨更晚成當年師友盡豪英高談每及功名際
壮志元無寵辱驚天上玉樓須作記人間白日覩佳城
傷心宿草東吳路雲水淒涼萬古情
蘇魏公文集卷十四
