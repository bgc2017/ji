蘇魏公文集卷五十
宋蘇頌撰
啟
濠州到任謝二府
右某蒙恩差知前件州巳到任上訖者非才尹劇誠不
厭於人言有罪出麾復得臨於民政去都不遠便道匪
勞初省詔條有慙面目伏念某識無遠大智乏周防誤
被宸俞使承府治謂諸僚皆朝廷之選故信任而弗疑
以兩造非姦慝之人故寬舍而不問豈意吏曹之乖謬
致煩詔獄之推窮無由自明分甘重責荷上恩之含垢
原所坐之因人止免一官仍除善郡此蓋某官致君以
道用法不私方百度之惟新靡容於曠事或一物之失
所每惻於深仁俯矜多難之餘隂有曲成之造迂疎獲
譴固宜置散以投閒衰暮貪榮尚爾為貧而竊禄敢忘
内省仰答殊私
滄州到任謝二府
右某蒙恩差知前件州已到任上訖者上盟津之符特
寬旣往之咎假滄海之節再荷曲成之私逮此布條徒
深嚮德伏念某所憑不厚自知甚明智略不足以適時
宜操修非有以過人者冐塵禁近初以妄言而下遷試
守劇繁復緣縱舍而連黜每思薄祐絶意榮塗誠宜置
散以投閒姑務省非而責巳收還印綍巳慚天幸之多
擢守藩方抑懼人言之嘖矧兹邊寄匪用次遷顧敗官
不職之餘才非其稱惟振廢起淹之舉恩有所歸此蓋
某官心推至公道在博愛賞刑無濫雖賤微皆軫於哀
矜故舊不遺在鄙薄尤蒙於假借委之善郡慰彼衰年
惟堅匪石之心少答在鈞之賜恩閎千里魂幹九升戀
戀之誠云云何及
回運使兵部
右某啟伏審某官露章辭劇剖竹為藩輟使務於冀方
殿鄕邦於江國主知素厚暫諧卧治之榮士論所歸行
聽節趨之寵眷言屬部悵失餘光方深去德之思忽枉
摛華之貺圜函縟禮拜手迹以彌勤大旆嚴行望車塵
而益遠更祈良食少緩遐心
回知郡郎中
右某伏念壤甸相望徽音坐隔雖嘗寓訊未諭馳情遠
承教牘之貽過篤謙撝之意聆風為慰銜德無忘伏惟
某官生質渾深材資敏邁本閨臺之積譽副州郡之選
能師帥承流巳報成於政治朝廷重外方表任於循良
願益將頤佇聞咨擢乃誠所嚮臨啟罙勤
賀禮儀待制
右某伏審某官進膺言綍榮踐禁塗辱與交從竊深慶
抃伏惟某官耆儒宿望懿行深資逢辰早躐於文科奮
藻不離於經術先帝天飛之日眷注巳隆邇英晝訪之
游登延且久近序偏更於典領同時共歎於淹回黼帷
動求舊之思天閣慶登賢之拜内備顧問雍容持槖之
榮入告謨猷旦暮沃心之熟某久暌風晤喜聽咨俞方
嬰簿領之勞早闕緘縢之貢敢圖厚眷先貺華牋雖親
疎而禮意均本由謙重然貴賤而交情見罙荷撫循徒
深悚戢之懷莫喻傾輸之素
上致政郎中
右某伏念攖郡鈴之紛擾少曠馳郵瞻燕几之優閒常
深企德緬想興居之暇益臻輔養之和伏惟某官樂道
希夷處躬溫厚早遂冥鴻之志高辭振鷺之羣歸里巷
以安躬推先士望賁丘園而養素用固天倪漸屇熙春
尚遥省晤倍祈保攝式副傾翹
回提舉著作
右某啟近因歲首嘗寓慶緘尚未徹於省觀忽先紆於
翰尺曲敦禮範備見愛思矧在州封方承使旨惟奉循
之恐怠頼寬假之已多敢冀謙撝過垂眷奬拜手筆八
行之貺愧荷殊深限淮山千里之遥披承永日更期珍
護别佇寵遷欽企之誠一二奚究
回恩州知府皇城
右某啟近者之藩假道獲欵於賓閎折爼飛觴復陪於
燕衎屬迫官期之近不終朋舊之歡去德未幾合符伊
始託善隣之庇方企於風期裁占吏之書先承於惠好
且審侍鈴之多暇允臻泰宇之嘉祥宣布中和巳協惟
良之譽登延近密行膺不次之榮適届春和益綏冲履
其於感系未易殫陳
回冀州知府左藏
右某啟自承榮領使權幸依河潤沈迷鮮暇未遑竿牘
之儀謙假過隆首辱牋縢之貺仰循重意載戢丹悰伏
惟某官忠諒承家詩書蘊學稔武名於朝寀藹政譽於
邊藩鎮撫外夷方頼折衝之畫光華近著行膺簡在之
恩尚阻晤言倍祈遵養傾依之素鍳寐不忘
回知縣太博謝改官
右某竊承某官上課天官拜恩綸制榮進曲臺之秩益
開近著之班夙忝與游欣聞新渥猥辱書幐之貺曲形
謙槩之隆銜戢於中諭言靡託矧以某官才名夙茂風
譽兼優百里之洽絃歌久彰善治三年而比績用已被
榮褒佇别對於寵陞乃奮揚於素蘊未期占晤姑罄禱
虔
賀新恩先輩
右某啟伏以右文興治盛德撫辰廣求天下之英皆與
彀中之選詔書一下士類四臻承平百年用此數路刈
薪之效而得乎翹楚育材之久而見乎菁莪必須異能
以備優等伏惟先輩學漸聖域文舒國華寖遊俊造之
林久待弓旌之聘飄然麗賦嘗親乙夜之觀赫爾榮名
高視東堂之集方聆駿舉俄沐華緘味詞意之稠重增
鄙懷之企悚
回舍人
右某伏念跡寄近藩坐企閨臺之彦書傳便驛欣聆金
玉之音荷恩眷之稠重慰羇懷之勞吝恭審順綏福履
保固天倪伏以某官道探古先學臻典則資嘉猷而悟
主發素業以濟時言成絲綸方演筆端之妙禮有沿襲
更資綿蕞之精朝倚碩儒日期柄用式臨庚伏正遠賓
趨敢冀上為廟朝精調寢餗
回致政龍圖
右某啟竊審某官通奏中宸請辭近著援大夫傳政之
禮慕至人佚老之談矧久踐於禁塗加累藩於戎翰聲
猷茂著體力方強遽懷止足之心深伏冲高之度猥承
華幅曲謝堅誠雖景企以良勤載銘銜而弗巳乃情所
嚮臨啟寧周
回杭州知府待制
右某伏審某官出殿名邦升華内閣暫輟中臺之貳往
專方面之權地據上游控全吳之都會兵鈐一道制百
粵之襟喉允屬高才式當重寄敢意撝謙之德曲敦求
舊之情竿牘為儀獲覩春華之麗藻風期罙篤更欣寒
栢之後凋感抃兼深敷陳曷喻
任左丞回外任兩制
右某啟此者叨被恩綸擢升省轄才非其稱愧積於中
伏念某生質無奇福基甚薄流離多難出入四朝會府
複門巳玷一時之選遠塗暮景本期三徑之歸詎意僉
諧更加奬擢此蓋某官素推公議每借味言方慙誤寵
之優繼辱榮函之貺仰銜眷惠曷勝名言
任右僕射謝前宰相
右某啟此者欽膺朝制擢預宰司惟幾政之倚平豈瑣
材之足任辭恩弗獲充位為慙伏念某識昧大方器非
遠用荷四朝之樂育逮二聖之眷知進參管轄之謨殊
乏涓埃之補方丐退藏於閒燕敢期冐寵於鈞樞不愆
不忘素乏胡公之善非勲非舊但懷文本之憂此蓋某
官表式斯文衡平多士曲記與游之舊隂推引類之私
施及孤愚越叨圖任望平津之東閣莫遂披承覧蕭相
之前規徒深景仰方修竿牘遽枉緘縢祗承惠好之音
倍深感銘之素
任右僕射回外任兩制
右某啟此者冒恩庭制登職宰均重惟衰耄之餘猥被
咨俞之寵位槐匪稱據蒺為憂某官義篤相先交隆久
敬樂贊言綸之出首貽占牘之儀摛藻為春情與文而
俱縟發函如面感將抃以交深祗服謙撝莫殫言諭
乞致仕上二府
右某啟伏念某所賦不厚自知甚明少無過人之才累
歴清貫晚叨輔政之任終致煩言自解去於近司尚冒
承於異數假真祠之使領就樂土以家居荷全度於大
鈞獲保躬於晚歲優閒過甚疾疹彌加膚革不仁固難
勝於冠冕桑榆已暮姑待盡於衡茅輒傾肝鬲之誠仰
凟黈旒之聽丐從散秩歸保餘齡伏望某官推惻隠之
深仁運代工之洪造入陪坐論特啟俞音倘緣陶冶之
私俾遂丘園之逸不獨退處閒燕幸終老於士鄕庶幾
訪尋巫醫稍扶持於病質果諧願望實出生成蘄嚮之
誠夙夕於是
致仕謝二府
右某啟此者拜恩朝綍歸老鄉閭擢孤卿崇貴之官躡
舊相退休之秩寵光踰分感懼交懷伏念某一介儒生
四朝榮遇出入將周於五紀夤緣偶玷於三階鼎足弗
強幾覆鹽梅之實葹心巳拔尚霑雨露之濡久竊燕安
寖成沈痼視隂愒日每驚疲曳之年苟禄饕榮自愧婆
娑之事屢抗章而告老蒙賜命以曰俞聯禁職於真游
奬其歸志返衡門於京口養此餘齡恩數過優甄成有
自此蓋某官代天化育秉國平均啟沃心而在公進退
人而盡禮曲徇孤危之懇免貽殆辱之譏敢言願棄於
人間希蹤前哲姑欲待終於牖下歸骨先原荷德不貲
馳誠無已
回殿前太尉
右某啟伏審顯膺庭告進職殿巖擁新鎮之節旄視上
公之禮秩遠趨嚴召榮拜異恩竊以某官識洞韜鈐學
敦詩禮世服忠勤之節躬兼儒雅之風入則總親校於
内庭出則抗威稜於邊閫勲勞夙著聲誼益隆輟帥府
之閎謀肅提禁旅陞將壇之重寄密衛宸居方慶寵光
遽貽華翰欣銘兼至敷諭奚殫
回中書侍郎
右某啟此者上閔衰遲詔容退老仰拜遷除之命俯全
進退之方企望時賢固慙伯玉之在後重惟恩舊最叨
鮑叔之深知已布懇誠具於竿牘豈謂某官情敦雅素
義篤始終不忘久要之言薦講平懷之禮尺牘隨天書
而並至宣毫與手跡以相輝雖子孺遠權不在自言於
長短而孟公隠几率皆有意於親疎姑恨殘骸難勝重
貺崢嶸晏歲修盪遥塗無階賓閣之趨但祝生經之衛
上符注意下慰具瞻
回殿前太尉
右某啟言念衰遲暮景久辭拱著之榮誕育初辰方切
免懷之念豈謂某官敦修契素講叙彛儀白雪長言借
華襃於麗句南辰妙相形善祝於餘齡集鑪薰壽斝之
芳兼篚帛仙巾之飾義全金石豈輶薄之能勝地隔川
塗悵披承之攸阻永言佩服姑用傾馳
回中書副閣舍人
右某啟近審榮膺詔檢峻陟詞垣進增近著之光華雅
副清衷之簡眷竊以帝王之制煥典册之文章臺閣之
規著雷風之號令鋪張治具鼓舞人羣必資博雅之才
共贊幾微之務伏惟某官文高體要識洞淵源以昂霄
聳壑之姿副絶類離羣之選紬書史觀夙推良直之風
持槖從班益盡論思之效方欣明命遽枉幐音獲窺破
的之辭深歎湧泉之思仰銜謙德罙激懦衷
回知府待制
右某啟向審易鎮雄藩升華内閣式表循良之效實參
侍從之榮賢業有光僉言惟允某官器能閎博智識淵
微踐更要劇之權著見事功之敏囊錐脱穎庖刃發硎
擁節分符出則倚蕃宣於巨屏簪筆持槖入則備顧問
於邇聯蓋能兼政事文學之科是宜居方伯連帥之任
將疇治最别副眷求詎意謙撝遠紆華翰欣銘兹極敷
諭奚殫
回校書學士
右某啟近審某官拜命嚴宸校文中秘輟璧水橋門之
望躋蓬山藏室之華絳帳傳經巳發韋編之奥青藜照
坐正刊蠧簡之訛聊假清塗遂階近著竊慶絲綸之寵
遽煩竿牘之儀祗味雄辭罙欽高致悵拊塵之未逮徒
置袖以無忘感佩之誠敷陳曷喻
回給事
右某啟伏審自蓬閣之上遊升瑣闈之要路淵衷圖舊
輿議允諧伏惟某官學繼聖門譽偕賢世久次師儒之
任益推經行之高鳴玉納言入則侍清閒之燕左符半
竹出則宣愷悌之風縈滯有年峻遷特異東臺審讀之
政出令惟嚴西清訪對之謨沃心無間竊聆成命增慰
私懷豈期眷顧之勤先枉牋幐之貺出於謙借姑用銘
藏
回奉禮宣德
右某啟近審顯膺明命再擢詞科錄成均升選之恩正
司馬論賢之日名實旣定資格遂殊矧惟適變之才素
擅通倫之學考言詢事固嘗超拔於賢關發策決科巳
復攬收於英彀迨茲寵渥實啟華塗猥煩占牘之儀獲
閱栖毫之妙乃誠感抃曷喻名言
回秘書學士
右某啟近者某官簡自上心擢居秘府錯薪刈楚選於
衆而拔其尤䑛墨和鉛博以文而審其是朝惟籲俊時
號得人矧繄素履之賢雅著士評之譽一言合契萬乘
改容亟頒芝檢之優恩躐進蘭臺之美職平日育才之
地聊刊正於舊文異時廸哲之功佇鋪張於偉蹟辱榮
辭而見及佩雅眷之不遺感與抃并情非言諭
轉宫保謝宰執
右某啟此者祗恩中詔進秩青宫事出甄成感盈心抱
伏念某所憑不厚徼幸實多少也入朝寖竊器名之重
老而謝事尚叨禄秩之優適當時制之期仰矚天飛之
運大賚四海仁恩溥洽於函生叙進百官寵數特加於
舊老逢時有慶服寵增榮此蓋某官夙播大鈞曲全晚
節遘風雲之亨會被綸綍之優除一品班崇豈耄昏之
宜稱三階路隔思占叙以無由佩服恩私漫馳誠素
回廬州知府舍人
右某啟伏審光膺制詔移鎮淮圻復書殿之清資總兵
鈐之要地寵榮增煥朋舊相懽竊以某官夙富宏才少
馳敏譽論經帝學名動公卿之間奮藻詞林職居禁近
之要三巳豈渝於直道九遷寧滯於遠途再陟近班仍
藩舊治郭伋之再至所部聊慰兒童望之之雅意本朝
豈淹郡吏上知巳久峻召非遥士論傳聞方喜俊賢之
進用行人遽至遠承牋牘之謙撝自顧衰遲何勝眷記
炎歊在候披奉未期冀倍保於寢興庶少符於系詠
回通判都官
右某昨者被命中宸得麾近壤側聆時彦方貳政條匪
徒適求舊之懷兼亦遂依仁之願忽紆華幅逷示遜辭
荷曩眷之未忘刻丹誠而不已伏惟某官富文敏學博
識周才始擢秀於上科累試能於劇務郎官清要久更
踐履之榮詔旨寬和參頼布宣之畫顧慙拙用幸接事
聯佇諧親揖之期併抒傾輸之素
蘇魏公文集卷五十
