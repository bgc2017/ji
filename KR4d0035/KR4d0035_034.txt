蘇魏公文集卷三十四
宋蘇頌撰
外制
尚書屯田郎中張徽可度支郎中
勅某三省左曹之聮一方漕輓之寄皆朝廷清要之選
也非得優通敏裕之士豈嘗輕授之哉以爾文中雋科
仕登朝路用能治劇擢贊計於甘泉屬委使華出案條
於閩部休有聲采稔於人言方攸司之議年嘉治課之
應最特遷支度之列且酬閥閱之勞茂對寵光彌勤遠
業可
太常博士張戩可依前官充監察御史裏行
勅御史之職所以振舉臺綱糾正朝位顧其責任豈易
其人以爾具官某典學修詞决科從仕時推幹敏之裕
加有端良之稱肅政掄才中司言状俾從簪豸之選入
聯棲鳳之班勉務直繩副茲清舉可
太子賓客觧賓王可守工部侍郎致仕
勅引年謝事禮經之訓也優賢佚老王者之政也矧夫
官列三品壽彌六紀惟其進退之際豈無旌異之恩以
爾具官某久歴閨朝嘗踐臺閣進陟儲賓之貴出分郡
組之榮以老自言知止可尚起部貳卿之秩東牟喬木
之邦遂爾榮歸加其寵命俾優游於里閈益保飬於天
和可
將仕郎試秘書省校書郎充國子監直講焦千之
可大理寺丞依前充職散官如故
勅具官某昔唐之學官歲終考其殿最本朝之制限以
年資擢才校功其義一也爾以敦樸有道薦於士鄉經
術通明置在庠序外内更試於今五年顧其施為是可
官使進丞卿寺之屬仍莅師儒之聯益懋爾能以副遠
用可
職方員外郎夏旻可屯田郎中駕部員外郎俞康
直可虞部郎中散官如故虞部員外郎鄭諤可
職方員外郎散官如故虞部員外郎姜正顔可
比部員外郎國子博士傅共可虞部員外郎
勅具官某周之六廉唐之四善皆天官比吏之法今之
考課參用其制視功賦祿厥惟舊哉以爾早聯閨臺稔
服吏政一官恪次四載於茲治以最聞行無過事稽於
有司之令應彼增秩之條勉思忠規以對休命可
祠部郎中充集賢校理丁諷可金部郎中依前集
賢校理散官如故
勅尚書郎皆謂之清望而左曹尤貴今雖限年序擢自
非臺閣之選不得豫遷焉以爾具官某地胄高華器質
和厚榮踐世職稔服省闈會課應條進曹有典自列諱
終之禮且援換秩之科易以司金皆聯左戶往膺寵異
之渥益懋公忠之為可
尚書虞部員外郎張興宗可尚書比部員外郎秘
書丞費琦可太常博士
勅具官某等夫尚書副郎奉常掌故皆臺閣之顯秩非
俊良而不登考課而遷盖疇善最以爾等或仕承世閥
或文中秀科咸有吏資之明歴更民政之美姑緣歲比
叙進班聯且增寵於外官當益勤於治状可
昭宣使入内内侍副都知忠州刺史張若水可充
陵州團練使仍舊昭宣使入内内侍省内侍副
都知
勅朕纂承丕緒尊事两宮按故事以薦崇名揆嘉辰而
考成室方慶晨昏之奉豈忘典領之勞寵以華資旌其
幹裕以爾具官某早推忠藎久侍禁嚴出護塞垣之防
入聯内監之長夙宵匪懈績用兼優屬中寢之即安嘉
庀工之無曠俾因符守進領兵團外參握節之榮内重
珥璫之貴恩褒益茂報效宜堅可
皇兄茂州防禦使申國公世清可特降依前左武
衛大將軍郢州防禦使申國公
𠡠國家並建戚籓所以惇叙於九族優加命數所以表
異於諸王惟繼世之既殊固推恩而必異豈容僣冒以
躐寵榮以爾具官某胄出皇支系承公國間膺嗣爵之
貴靡念亢宗之艱而乃屢上奏章自言統嫡有司定議
當從别祖之封季春詔書巳格泛遷之典弗思悛止重
有敷陳意在徼榮益彰矯妄宜從貶秩之責仍罷奉朝
之趨尚追省於過尤勉欽承於彛訓可
大理寺丞李得臣可守太子中舍光禄寺丞吳立
禮可著作佐郎
勅具官某爾籍隸京司職更民政廉方之守既已效於
官成累久之勤茲亦應乎功令宜甄疇於善最俾叙進
於榮資爾其欽承以永來譽可
前虢州虢略縣令錢公縝可大理寺丞前代州軍
事判官張佑前權知果州團練判官鄭士衡可
並著作佐郎
勅某官等今之仕於郡縣者既限以積累之資則其器
能可見矣又難以保任之法則其操守可知矣會課來
上閱實靡差寘之京司是謂慎選以爾等或起於門調
或進自儒科典邑佐州咸有善状廷尉之屬蘭臺之聯
皆曰美官俾之並命偕此榮路益思後勤可
前岢嵐軍嵐谷縣令陳安静前威勝軍武鄉縣令
張焞可並著作佐郎前永州零陵縣令梁宏可
大理寺丞
勅具官某國家掄才之路至廣而銓選之法惟艱既限
其累年之勞又責于上官之薦小不應格未嘗序遷以
爾勤於首公廉而寡悔知巳言状有司校功擢置王官
進階榮路其思始卒之效以副奬拔之恩可
大理寺丞致仕趙賁可太子中舍致仕
勅某向者大賚天下增秩庶官退休之人所宜先及盖
知止之可尚而高年之當禮也爾早由仕綴得謝盛辰
薦逢慶恩並應陟典擢列朝閨之籍足為暮齒之榮服
我殊私益嚮多祉可
太常寺太祝賈公述可舊官服闋
𠡠具官某服勤效智早列周行銜恤去官近終喪紀日
月云邁縞禫已除宜還簪紱之榮來就班聯之次勉思
移孝式竚揚名可
大理寺丞馬孝孫可太子中舍
勅具官某今之仕者去銓調而列京司由考課而陟朝
著雖序進之惟舊亦審覈之良艱爾向以幹廉從知巳
之薦今用年次應有司之條遷秩儲坊通班閨籍惟爾
試吏之久宜稔修方之勤漸履榮階更圖來效可
衛尉寺丞劉士彦可大理寺丞大理評事田彦卿
可將作監丞太常寺太祝孫龜年可大理評事
勅具官某爾出于華胄能紹世風筮仕方初服勤可紀
既更筦庫之效且收歲月之勞稍進一官漸階榮路爾
其勉懋以副甄陞可
大理寺法直樊功立可光禄寺丞充大理檢法官
勅具官某祖宗以來慎用刑辟詳評審復以求厥中凡
在理官實重其選以爾拔從銓調職於平廷持法不苛
校年應格進擢膳丞之列仍司契令之煩益盡乃心往
贊而長可
守鄧州錄事參軍前監道州黃富場員素可大理
評事致仕
勅具官某久從銓調薦著吏勤既引年而自陳願還事
而休老嘉其退尚之佚特示寵遷之恩增秩京司榮歸
里社往欽厚渥足慰素懷可
虢州朱陽縣主簿李庚可國子監丞致仕
勅某爾仕於州縣而能持巳以廉不蹈尤悔齒既耄矣
自言不能是亦知止可嘉者也秩以成均之僚俾為晩
節之寵服我恩渥歸安里閭可
太皇太后遇同天節親堂姪内殿崇班曹誨男易
可太常寺奉禮郎
勅某近者朕以載誕之辰承顔之禮乃眷近屬例均慶
恩以爾長信之諸侯舊勲之昆裔嘉其幼立延以京司
當念起家之榮無忘學古之訓可
京朝官知縣磨勘詞
勅具官某廉能之選早列於仕階撫字之求方紆於邑
綬屬攸司之比課謂滿歲以應條進以一官甄其累效
勉思勤儆往服恩榮可
承制以上磨勘詞
勅具官某夫仕者久而不遷則才愚同滯進而不以其
效則流品弗甄今有司所以限年而校功循階而進秩
者由此道也爾以材武擢於治朝内外煩使之勞訖無
曠事歲月薦更之比巳應陟書稍陞等於官聯且疇庸
於閥閱往承新渥無怠後勤可
莊宅副使兼閤門通事舍人周永清文思副使賈
秀可並右騏驥副使
勅具官某夫守邊乘障之臣或失於悍勇而輕進或失
於畏懾而不為向非練習之有方何以綏懷而得所既
彰陳力何吝賞勞以爾擢自周行列於遠塞深知兵要
復察邊情嘉其任事之能宜有宿官之寵内司峻秩躐
等而遷益思忠藎之誠式副褒優之命可
文思副使任有方西京左藏庫副使錢昌符可左
驍衛將軍致仕供備庫副使馬清可左武衛將
軍致仕
勅具官某夫陳力而仕不能則止是亦知夫進退之分
者也得不優以名秩徇其素心哉以爾武幹吏資仕於
班列勤勞之役更歴固多以疾告休所宜矜惜特遷環
尹之列俾為里閈之榮服我殊私保爾多祐可
供備庫副使侯元吉可西亰左藏庫副使西亰左
藏庫副使王思可文思副使東頭供奉官施惠
可内殿崇班
勅具官某國家官人之法靡有文武之異一用考格限
年叙遷所以嘉久職而勸吏勞也以爾早列周行緜更
吏幹廉能之守固有可嘉歲月之庸亦應茲令進秩一
等漸履榮階益思忠藎之方以副甄陞之命可
内殿承制楊從先可西亰左藏庫副使
勅具官某夫盗積山薮不時翦除則鄉閭之間人靡安
堵乃嚴賞格以勸事勞爾為廷臣出司廵警能用方略
屏擒寇奸兇徒既除遠民無患校其勲等當有優遷躐
升内使之聯用奬武才之效欽承渥命益懋來勤可
内殿承制杜該許士臻可並供備庫副使
勅某等咸有武幹服在殿塗或案讞于邦刑副我欽恤
或訓齊于州旅不懈拊循質歲課以薦周嘉吏勞之可
紀宜推陟典擢貳使聯勉思宿業之勤以稱褒恩之渥
可
前内殿承制宋景先可舊官服闋
勅具官某爾為三班吏有年數矣曩逢慶渥當陟内朝
復用歲勞再遷殿著屬罹親恤遂去班聯日月其除祥
禫俄畢宜悉還於舊次俾入叙于周行祗服恩榮益虔
事守可
内殿崇班阮大有可内殿承制
勅具官某奉朝内著秩視閨籍之榮奏課中樞歲比吏
能之最允如令格何吝恩褒以爾久踐通班亦更煩使
勤庸可紀遷次有常進升等級之優用示才勞之勸勉
收成效無懈守官可
未復舊官人内殿崇班蘇濬可内殿承制
勅具官某郊祀之澤其施普矣在位者加以勳等左遷
者還其職秩所以示記功忘過之義也以爾早列周行
嘗絓吏議禠官斯久逢慶云初俾進復于舊聯宜益思
于後效可
東頭供奉官閤門祗候趙思齊可内殿崇班依舊
閤門祗候
勅具官某爾以禁廷之聯通上閤之直贊名典謁服職
有年校其事勞嘉有善状考課之令遷秩有常擢列殿
塗之榮仍參門籍之貴惟爾舊族歴仕近班當懋舉于
官儀且無忘于世美可
東頭供奉官張宣禮朱興可内殿崇班
勅具官某爾補吏三班有年數矣而能勤于治職謹而
寡尤校其事勞甫應遷格宜陞華于殿著且通籍于朝
聯益思遷次之艱更圖報稱之效可
天武右第三軍都指揮使昌州刺史胡元可武衛
將軍致仕
勅具官某夫壮而陳其力老而謝其事固當優異使之
便安以爾歴職和門兼榮州棨廹于衰耄願遂歸休擢
居環衛之聯俾遂飬頥之適欽承寵命足慰暮年可
翰林醫官守少府監主簿陳易簡翰林醫官守勤
州富林縣主簿秦宗古可並守殿中省尚藥奉
御依前充翰林醫官
勅具官某周官醫師有上士中士之秩每歲稽其醫事
而制其禄食所以校能否而疇勤勞也以爾學農黃之
書通扁和之技隸名中禁恪職有年特陞六尚之聯益
懋十全之效服茲優典無懈厥官可
皇太后殿樊氏可典賓馮氏可典贊吴氏可掌籍
楊氏可掌記
勅周官女史掌内宮内令之法則今两宫給事之職是
矣閱歲既久增秩其宜皇太后殿具官某氏言德有聞
閑和自飭早陞宮掖祗奉母儀嘉其積勤推以優渥俾
進司於典掌宜益務于欽承可
太皇太后殿典言吴氏可司設典言杜氏可司正
吴氏可典贊李氏可典記花氏可典珍張氏可
典綵劉氏可典正王氏可典計董氏可典設
勅宮省有秩典司各殊矧長信之置官事掖庭而寖久
宜頒渥命用奬能勤太皇太后殿具官某氏性禀閑和
體姿柔婉自入承于嬪御嘉薦歴于歲華遞陞婦式之
班俾重慈闈之侍往膺恩渙無怠祗欽可
檢校尚書水部員外郎充成州團練副使吴靚可
依前檢校尚書水部員外郎充定國軍節度行
軍司馬不得簽書本州公事
勅具官某赦者所以推大德于天下靡有遠邇咸與維
新矧曰士人可無銓叙以爾早通閨籍自致敗官黜佐
方州再逢恩霈宜稍遷于大府尚無詘于散僚益思省
循佇期甄錄可
檢校水部員外郎充秀州團練副使鄭民先可依
前檢校官充昭慶軍節度行軍司馬不得簽書
公事
勅某近歲之法以賄敗官者雖坐輕典亦置之散秩所
以責廉隅于士大夫也爾一絓吏議于茲有年慶恩滌
瑕府佐移秩其益思於修省毋自怵於廢淹收之晩年
豈終汝棄可
萬載縣尉劉永清可蔡州眞陽縣令
勅夫民愚無知至為剽盗賊殺不辜其惡甚矣爾作尉
遠邑能勤厥官奸宄就擒即寘于法捕賞之格表勸在
焉命爾長民酬茲成效尚圖來譽以副寵遷可
相州安陽縣尉劉子駿可知蘇州錄事參軍
勅具官某爾為邑尉而能擒捕寇攘肅清里閈斯謂善
於其職得不酬之以恩擢糺郡綱用勸能者益勤後效
式佇甄陞可
祕書監致仕祝正辭男延賞可守將作監主簿
勅某士大夫以老致為臣而歸斯亦始終之節可尚者
得不延以世禄而慰其素懷乎矧爾父歴仕三品年至
告歸秩爾京司是謂優典爾其勉懋以亢厥宗可
光禄卿陳鑄遺表第四男公彦可試秘書省校書
郎
勅某生而任其力殁而恤其家此朝廷所以篤羣臣始
卒之義也爾父致位諸卿考終明代祈爾一命以承厥
家俾試秩于蓬丘且聯華于郡幕服茲厚寵勿怠清修
可
光祿卿知楚州竇彰男太廟齋郎汝礪可試秘書
省校書郎
勅某任子之令尚矣雖班等有異而世仕為優乃父方
居於列卿嚴禋屬逢於大霈蘄爾試秩使之起家茲為
階漸之榮宜務清修之誨可
太常少卿直龍圖閣知廣州張田遺表男輔之可
試將作監主簿
勅某爾父才質噐幹時推能臣宣力四方著稱五嶺不
幸淪棄用茲憫傷俾爾一官以續其世爾其深自勉懋
期於有成且無忘厥考之勤事也可
禮部侍郎致仕盧士宗孫盧君佐君傑可並將仕
郎試祕書省校書郎
勅某時乃大父朝之舊臣方告老以言歸宜推恩而及
後嘉爾幼立能紹素風特優試秩之榮俾遂承家之美
無忘善訓往服殊私可
守許州長史李評可守鄭州長史
勅某向虧廉守遂絓刑章寘于散曹示不終廢再逢寬
宥從涖便州尚思省循毋謂沈䘏可
尚書屯田郎中致仕姜鎬男子厚可試秘書省校
書郎
勅某爾父仕歴閨臺位正郎列不待年至謝事而歸惟
退尚之可嘉宜賞延之及嗣命爾試秩俾承厥家勉慕
前修無墜門構可
追官人前儒林郎守司戶參軍尹良佐可鄭州别
駕
勅具官某爾作掾列曹在法除籍適均霈典稍濯前愆
收于州佐之聯無謂恩章之薄可
光州團練使同提舉集禧觀公事向經奏百姓醫
人華詢可試國子四門助教
勅某方技自名診治盡善屬攬通侯之奏且援試秩之
科操術既明推恩何吝祗膺一命之渥益務十全之能
可
西亰留司御史臺正名知班驅使官王德明可將
仕郎守蓬州蓬山縣主簿勒留
勅某隸名憲府給事西臺閱歲再周勤公寡過命勾書
于遠邑尚留職于故曹彌思恪恭無怠朝夕可
河東進納空名助教三十道
勅某昔卜式請輸其家半財以助邊費漢世善之爾能
發貨貲應募郡國嘉其誠意宜有甄表假以州秩俾榮
鄉閭承茲渥恩用勸厥衆可
蕃官右武衛將軍兼監察御史柱國香布咩布&KR3532;
拸可並加上柱國右監門衛將軍兼侍御史驍
騎衛儂宗旦右監門衛將軍兼監察御史武驍
尉嵬名山可並加騎都尉
勅具官某向者禮行泰畤恩浹羣方眷言忠順之臣宜
厚厖鴻之澤以爾才雄邊部心遡本朝環衛榮階早膺
于嘉命禋燔慶渥特霈于殊私進加勲級之華益壮裔
藩之觀爰茲受寵無怠勤王可
府州靖化保屯毛州族子弟屈移可銀酒監武充
本族副都軍主
勅某爾父世居邊土籍隸轅門俄遘疾以淪亡覧守臣
之保仕言爾勤事宜承舊名往膺甄擢之恩益務撫寕
之效可
南郊百官封贈父母妻共五道
勅某夫為人子者以揚名顯親為孝非夫委質昭代陳
力周行則安能推榮以逮先世曩朕郊丘已事之日肆
慶天下乃俾士大夫得以陳追述之請所以隆舊章而
廣孝治也以爾生而慶善之積志不得充殁而緒餘之
傳報乃在後嘉爾有子仕吾通閨屬霈恩之普加推䘏
典以示厚營魂未冺滲澤斯承可
亡母
勅某郊為大祭既格于上下神祗惠浹庶邦靡間于幽
明隠顯矧乃閨朝之士有懷鞠育之慈爰舉舊章優加
寵命以爾婦德之順既宜其家母道之脩遂貽厥子屬
精禋之霈澤胙封邑以開榮用增飾壤之恩茲慰寒泉
之感可
父在
勅某朕初卜郊大賚天下無有遠邇均蒙福釐乃眷在
廷之臣咸切逮親之寵因推朝渥庸逹孝心以爾某善
積于躬慶延厥後有子而仕通籍于朝宜承霈澤之榮
茲顯教忠之美永錫爾祚對時之休可
母在
勅具官某母某氏廼者朕郊見天地祼獻祖宗承神之
休均澤于下嘉我庶士方逮承顔之榮宜推渙恩用彰
錫類之美以爾慈嚴之範見推内婣鞠育之仁成乃子
志舉茲慶典進以邑封欽膺褒寵之光益享夀康之報
可
妻
勅具官某妻某氏古者上有大澤則惠必及下祭其是
歟日朕初見郊廟承神之休推福于天下士之立朝者
既已加乎恩級而又推榮及乎私室其惠澤可謂大矣
以爾能執婦道歸嬪士家時惟爾儀服我朝宷舉茲慶
賜之典寵以號封之榮茂對殊私益勤内助可
兩制母在改封
勅郊祭之推恩也上以均天地之貺下以揚祖宗之休
福釐紛然中外時若嘉我髦士方逮承顔之榮厚其寵
章用光錫類之祉具官某母某氏慈嚴有度明智两通
從夫之賢固多内助之美有子而貴尚深側眄之規克
成令名服在清禁宜躐封於大郡且旌善於北堂欽承
優渥之恩益享夀康之福可
兩制妻改封
勅祭有惠下之文所以明神貺婦有從夫之貴所以厚
人倫禋燔方畢於陽郊慶澤用霈於家壼具官某妻某
氏德通四教行表六婣詠君子之好逑嬪風素懋循大
夫之法度内治尤彰列予近班實惟爾特屬遘邦熙之
慶宜旌主饋之賢寵以封君進乎善郡祗服褒華之渥
益宣輔佐之勤可
太常少卿田照鄰母彭城縣太君劉氏封仁壽郡
太君
勅朕向以初郊大賚加禮高年有疏封錫命之榮緣貴
老近親之義某早鍾善慶克享期頥從子方仕於亞卿
承顔既嘉其逮養攬州僚之列奏寵夀母以宜優特出
殊私進加善郡為爾慈堂之美彰我孝治之風可
故内殿崇班范愿妻錢氏可封永寕縣君
勅夫封疆之臣既以死而勤事朝廷之法當加等以推
恩念往矜存用旌壮節以爾具官某妻某氏良家之子
能臣之妻屬乃夫之戍邊由捍寇而畢命爰推殊渥俾
逮厥家特疏湯沐之封用表閨門之美欽承恩奬善撫
惸孤可
遼山縣令賈祥母著作佐郎周綸母並年九十一
歲封縣君南宮縣令董亰父年九十一歲可守
秘書省校書郎
勅某向者巳事泰壇均釐列位厥有親年之耄未登封
賞之科特霈殊私式彰孝治以爾夀康之福實應詔求
慶善所終誠宜表顯寵以(蓬丘之列湯邑之號)用為子舍之榮益
保餘齡無忘休渥可
歸州巴東縣令元大章母年九十一歲封長夀縣
君
勅某夫耄期之年前世之所加禮者曩緣郊慶特俾推
恩以爾既夀且康從子而仕兹誠五福之所嚮是亦積
善之有憑寵以邑封旌其孝飬往承茂渥益享遐齡可
台州百姓王延贊年一百一歲求歸年一百二歲
可並守本州助教
勅某夫貴老尚齒王政之所先矧夫百年之人五福之
貴者得不加禮而優寵之乎以爾居鄉有聞介夀克永
宜因郊慶之澤假以州秩之榮且俾里閭知所推尚斯
亦有助於風教也可
南郊致仕率府副率加恩
勅某祭有大澤惠均庶工屬郊畤之禮成眷丘園之佚
老例推優渥叙進榮階祗服恩華足慰恬尚可
南郊諸州軍衙前加恩
勅某服勞吏役歴稔公庭屬逢郊霈之恩宜被言綸之
命例加試秩用奬久勤可
蘇魏公文集卷三十四
