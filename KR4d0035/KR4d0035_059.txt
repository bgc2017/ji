蘇魏公文集卷五十九
宋蘇頌撰
墓誌
中書舍人孔公墓誌銘
中書舍人新淦孔公諱文仲字經父其先出魯曲阜苖
裔宣聖之後襲王公封者逮今四十八世皆居曲阜其
支屬散處四方多有聞于時者而公之六世祖曰績仕
唐為吉州衙推卒官不復北歸因家新淦新淦今升為
軍號臨江其子孫遂為臨江軍新淦人衙推之曾孫處
士君諱文質公之曾祖也皇贈光祿少卿諱中正公之
祖也尚書兵部郎中贈正議大夫諱延之公之父也公
世儒者少稟義訓知自刻苦經史傳注百氏子集外至
于天文律歷筭數之書無不識于心而誦于口其議論
浹洽講解精辨諸宿儒老生往往不能出其右嘉祐六
年隨鄉貢至禮部奏名為天下第一廷試擢進士丙科
初正議公出白屋起江表登慶歷二年乙第至是公又
以文名振場屋二季武仲平仲相繼舉太學試南京皆
取甲等故當時語文學高第者以公家為甲族焉一命
試秘書省校書郎杭州餘杭尉再調南康軍司理參軍
以正議使湖北請解官侍養滿歲用薦舉升台州軍事
推官熙寧三年詔舉賢良方正之士龍圖閣學士元公
絳天章閣待制吳公中復以公應詔召試秘閣論在第
一對制策入三等上是時朝廷方大有為輔臣建議以
謂祖宗法度至此已敝當悉更改用事之人爭言理財
訓兵以合其說而言事者不以為便繼被譴斥而公之
策亦不以為便故執政疑相與表裏奏黜不收趣還本
任既歸值監司旁午商度利事皆公策言不便者相持
甚久未幾公丁内艱去職遂止服除除充國子監直講
時學者方用王荆公經義進取以公不習是學換三班
院主簿武選日受牒訴不下數百求官者至有相詬競
于庭主判悉以諉公公為剖析曲直得與不得一語而
決人人莫不釋然改著作佐郎通判保德軍軍城依山
居人常苦井飲不足時有泉出城東山腹挈瓶者又艱
于出郭公奏展城圍其泉郭内城人以為非止便于用
汲亦可以為守禦之備也官制行由宣德郎遷奉議郎
還朝法當得便官屬火山軍闕通判格用進士有不悅
公者因以命之二壘相距才數舍俱號窮僻公適自彼
至未旬月復被遣亦不辭而往至則修舉廢墜督責吏
胥案邊瑣輯民務武守賴以成績元豐八年夏覃恩轉
承議郎今上初纂嗣太皇太后同聽政相司馬文正公
稍復故事擢用舊人以毗初政元祐元年召公為秘書
省校書郎近臣薦諫官者八人以儀曹方講廟朝之制
擢公為禮部員外郎神宗廟配享功臣衆意多在王荆
公公曰精忠貫天地功利及社稷贈太師鄭國公富弼
乃其人也衆不能奪卒用鄭公配享有言皇族稱謂惟
楊王荆王得曰皇叔餘疎屬當各係其祖若唐人稱諸
王孫比公曰主上新即位宜廣敦睦之義不當疎間骨
肉前議遂寢二年自朝奉郎起居舍人拜左諫議大夫
公素懷致君及物之志既在言責益思自效每朝廷政
令之出無不深求其得失之迹以告于上前後陳數十
事或用或不用義之所在亦不為時之譽誹而回未幾
遷中書舍人偶寒疾未拜命猶謂所言未盡惓惓不已
一夕草奏三千餘言首論前代英哲之君容受直諫其
始勤終怠或致危亂願陛下鑒此聽納讜言常若元祐
之初則天下幸甚明年春同知貢舉嘗謂士之挾藝以
干進升黜當否繫有司之勤惰于是晝則據案以稽參
程衡夜則篝燈以點定朱墨前日之病猶未間而治事
不廢同僚覺其勦瘵因語以法有疾許先出不爾且就
枕毋宜自苦如此公曰居其官則任其責豈敢以疾自
便其勤如初卒至于大病及事畢奏牓歸第未旬朔是
年三月二十一日以不起聞嗚呼竭力首公以公徇職
如公者幾何人哉古所謂以死勤事者其行雖異而其
徇一也兩宫覽奏惻然下詔厚恤其家及喪歸又命其
季弟集賢校理平仲為江南東路轉運判官俾得以撫
孤弱而視窀穸也士大夫識與不識聞之皆失聲嗟悼
以為朝廷喪一直臣而翰林蘇公子瞻往撫其柩曰世
方喜軟熟而惡崢嶸相師成俗求勁直如吾經父者今
無有也予與正議公同年進士從游有素熟昆仲之才
美久矣熙寧初予方謫官居京師杜門不接外事一日
龍圖宋公次道惠然見訪曰被命初考制科得孔君策
九千餘言當世利病盡于此矣雖仲舒之博劉蕡之直
無以過也然時議以為書等過優國朝故事無有此比
考官行得罪矣予駭曰方朝廷求賢如飢渴有人如此
而不見錄豈其論太高而難合耶抑言太激而取怨耶
然聖明在上斯人豈終抑不用者乎它日聞吳丞相欲
置之臺閣才得學官而人已忌之連蹇十餘年今上遂
擢用之士論以為聖賢相值乃志士可行之時天下亦
翹足以待其設施然而未閱再歲而天不畀夀使不得
竟其素志惟見于言者可以紀述以示後觀則知其所
存也元豐四年王師問罪夏臺兵夫數十萬皆出保德
境上軍須百用通判專任其責雖趣辦應猝措置無乏
然兵久不解邊人厭苦公上疏論其不便有三曰大兵
未出而人夫預集一也河東雇夫勞民而損費二也諸
路出兵首尾不相應三也蓋虞夏商周未嘗無外侮而
懷柔制禦之要不在彼而在此去歲議役法者有以雇
為是而差為非公曰諸言此者敗法亂俗之本不可不
察也議科舉者或以經義詩賦策論為四場或以經義
詩賦為兩科公曰四場是也又謂内降除官出唐之衰
政聖朝不宜有此後因日食七月朔旦上封陳五事曰
邪說亂正道小人乘君子遠服侮中國斜封奪公論人
臣輕國命察此所以消厭兆祥也凡所言多切直拂時
人為危懼而上常察其誠意多為容納又言朝廷起處
士侍經筵所以崇進道義也而希附者衆致興黨論使
人不安其分浸不可長又執政罷不以大故宜全進退
之體以散官領州恩禮非稱王氏經義今格不用而其
親黨有專守其說者不宜置之朝右以蔽惑後進熙寧
用事之臣有主新法而撓民事者謫逐日淺未宜内徙
有𣙜鹽利而酷刑罰者請命案實以正其罪上皆施行
如其言由是論之居位雖不久而其志得行固不為少
于士望雖未厭而于公志亦無慊然也公為人恬介自
守持重寡言笑尤不事請謁尉餘杭日轉運使召與議
事事已馳歸不復趨府人問其故對曰于府無事也在
朝非公事不見執政法許同謁亦不往與人交不為苟
合久乃見其情至前年予忝秋官之命因上奏曰智識
明敏操守專固臣不如孔某請以代臣公知亦不謝及
公再遷近職薦今彭紫微汝礪暨黃左司廉自代呂丞
相稱之曰孔君能舉類矣二公相繼進擢公不以為德
其接物以誠無外飾多此類也性喜飲酒飲益多而色
益莊其中皥皥然若有所得平居未嘗問家之有無内
外洒掃之際家人諮所以處畫後事惟答以無事此豈
其信道篤而知命至者耶享年五十有六死之日家無
餘貯惟有書五千卷皆手自校緝者遺文若干篇某人
集為五十卷公舉進士時故紫微呂夏卿為南省點檢
官得公卷曰詞賦贍麗策論深博其文似荀卿子雲主
司以為知言推此言而可以知其他述作之體制也夫
人清江縣君蕭氏同郡處士淇之女一子曰元方用公
遺恩補承務郎三女曰保姐曰館娘皆幼曰榮娘早亡
初公熙寧中遭正議公憂未幾母夫人仁和縣君楊祖
母仁夀縣君劉相繼棄養值歲之不易併舉三大喪而
祖塋無可葬者遂謀去新淦而宅九江卜德化縣某鄉
某里之某穴吉躬冒山谷涉歴寒暑不數月而冢宅成
未終喪而室堂具鄉人見其區處咸以為得禮之實及
公之喪歸集賢君挈其孤相地之宜卜某山某穴又吉
于是元祐六年某月日時克襄大事去正議塋相望數
里而近凡域兆堂舍亦如其制此又得孝子善繼之義
也前期二季以德銘見屬又得建康張舉狀公履行甚
詳姑摭其大概及嘗所聞見者以為之銘銘曰
遠矣孔氏四十八世曲阜舊封褒成是繼旁支屢遷或
越或冀新淦之族源同流異是生紫微鳳舉鴻儀父子
昆弟出逢聖時高文大策陳當世之宜嘉謨讜議為天
子所知元祐初載乾坤交泰公為諍臣朝夕納誨言無
隠情病不辭憊耳目之寄方宣股肱之虧已逮公生貢
章有墓潯陽先君之側又為公藏上思遺直厚恤其喪
爰命介弟出使江鄉言瞻廬岫幽堂斯構蠡澤出其
南泯漢流其右慮岸谷之或遷勒銘詩而示後是為有
宋之名臣宣尼之遐胄
職方員外郎郭君墓誌銘
尚書職方員外郎知單州軍州事東平郭君以熙寧九
年三月已未被疾不起于州寢享年五十有五諸孤奉
喪還鄆藁菆興化僧舍以元豐七年四月癸酉克葬于
平隂縣翔鸞鄉大留里從吉卜也先是先公侍讀既葬
于縣之肥城里餘三十年而太夫人尚無恙一旦棄諸
孫之養將謀合祔而視冡者曰舊塋地洿下而土疏惡
占宜改宅去塋之北十里而近得今新域于是合公夫
人之柩厝大穴而郎中洎職方君婦孫昭穆以從祔習
士禮與通葬範者皆曰宜稱遂掩壙焉君之先世自陽
曲徙東土萊州萊陽縣令贈尚書祠部員外郎諱寧追
封清河縣太君張氏曾祖考妣也解州解縣令累贈禮
部尚書諱禹偁追封彭城郡太君徐氏廣陵郡太君王
氏雎陽郡太君宋氏祖考妣也翰林侍讀學士給事中
累贈吏部尚書諱勸仁夀郡太君李氏考妣也君初名
元賡字永叔後從進士更名源明字潛亮少自修飭舉
措必踐規矩接人無墮容無儳言至講論義理則毅然
不可抗奪秉筆為文章不待師友之益而自成風格既
舉有司名籍場屋嘉祐二年春沈翰林遘祖集賢無擇
主試别頭得君程文寘高等又稱誦于朝不容口既而
擢第遂為時聞人初用父任將作主簿三遷大理丞歴
監曹兖二州鹽稅在京藥蜜庫龍圖閣直學士知永興
軍曹潁叔辟掌機宜辭不赴知越州蕭山縣縣之宿豪
有父子為姦利者悉捕而寘于法有育孤女過時不嫁
而利并其財者諭以禮律使傾貲以配良人太守刁約
聞之曰郭蕭山厭民望矣嘗艤舟餘杭津亭聞客有後
至欲泊者亟徙以避杭守嘆其不爭因榜亭為讓後避
諱改曰禮歸朝監永豐倉累遷殿中丞太常博士治平
二年用今丞相王郇公承學士詔薦御史為監察裏行
于時呂誨范純仁等六御史諫官以議濮安懿王祔廟
稱號不合相繼罷職君受命之日拜疏論列以謂誨等
忠言覈論許國大義可從可旌無名斥去望追還舊職
而罷臣新命詔許上還除書今上登極推恩由尚書屯
田員外郎遷都官唐質肅公為中丞奏請復臺職既參
知政事又薦陞任遂擢知華州秦鳳副總管主回易吏
過郡監稅錢□以不即赴務解州州鞫回易如法又投
閽人以引入城不得為漏稅□隂以狀白提刑雷周輔
移劾旁郡而周輔適至辨爭不勝奏以為訽詈使者而
郡官亦上其事至遣使即訊君卒不自直遂免所居監
淮陽軍酒稅而周輔亦坐撓法罷任君不以左官芥蔕
晨入暮出如常僚本道安撫監司交章言其辦職滿二
歲移知汝州州卒有戍邊者厭苦其主帥苛暴羣訴于
前辭涉犯上既罷更有密旨誅及黨輩公察非辜議為
奏請會有德音原貸者甚衆歲餘遷濱州不行改單父
未幾召權三司度支判官以親年懇朝廷嘉其誠孝聽
仍舊任俄而改職方以卒君趣尚高爽不以得喪嬰心
力學稽古常欲見于行事故立朝在仕勇于敢為而無
所避憚熙寧初轉對上封言五事一曰撫夷狄謂解西
師以弭邊患二曰惇禮範謂大臣年至請老以全名節
三曰信命令謂任官出令執政審可然後奏行四曰正
刑辟謂監司失職宜隨事輕重以行責降五曰澄吏源
謂恩澤入仕路之猥衆宜有裁損又謂天變地震皆隂
侵陽臣強兵挫夷狄内侮之應望責任宰相内修治道
外戒兵備以消厭未萌大抵指切時事忠精無隠觀其
志可以見其志矣平生與游多一時方勁之士瀛帥李
師中誠之尤相厚善誠之貶官過單留連累月涕泣不
忍别蓋趣舍同而久要固也素通術數深信定分疾且
革取其書閱之欷歔反面不復有言㗳焉委順非篤于
信道詎能臻此惜乎年與位皆負其實使不得大施于
時此士友所以嘆惋也夫人李氏工部侍郎應機之孫
大理評事咸寧之女前十六年卒子男五人曰茂倩河
南府法曹參軍次曰茂恂奉議郎提舉陜西買馬監牧
司公事次曰茂澤承事郎次曰茂曾次曰茂雍未仕女
五人二早亡次適奉議郎孫亞卿封文安縣君後君六
年卒次適宣教郎蘇熹次在室孫十四人孫女九人初
侍讀公之薨也君援學士褒䘏例請于朝特詔贈禮部
侍郎君亡之五年茂恂為祕書丞加贈都官郎中而茂
恂未登朝時與其弟茂澤愴夫人之不逮養各以當遷
一官求換邑封仙源縣君它日又進封隴安縣太君積
善貽慶子孫善守家法宦學相繼可謂有後矣予與君
世契且親義分尤著諸孤方圖不朽猥以見屬摭實敘
事繼之以銘銘曰
郭氏系周胙土于武仲叔二虢叔謂鼻祖平王之東絶
而復封謂虢為郭遂啓厥宗分支别派燕隗齊最東都
况躬西京欽解杜陵潁川盛于歴代爰分汾陽為唐上
宰本朝甲族太原東平武惟右戚文則貳卿於顯貳卿
逢辰遠至實生二子為時良器伯也清方隠吏潛郎仲
氏亮直名稱最良仲之立朝不飾不矯屢抗封章帝用
褒表躬雖遠臣心不忘君再辭臺省洊陞長人兩守藩
郡仁聲益振才高命屈卒亦難進曲阜崇岡在汶之陽
祖孫同域龜筮襲祥其祥謂何百世之裕今名不泯兹
丘益固
國子博士陸君墓誌銘
國子博士山隂陸君諱珪字廉叔尚書吏部郎中直昭
文館贈諫議大夫諱軫之子贈光祿卿諱昭之孫以熙
寧九年五月癸酉卒于濠梁之官舍以明年九月丙辰
葬于會稽縣表孝鄉趙樂峰之南原日月有期矣諸孤
以國子直講龔君原之狀求銘于所知者謂余昔嘗使
淮南表君之治效為一道令宰之最又嘗主禮部貢舉
奏君之仲子佃為第一然則不得為不知者也于是以
文誌其壙云君始以父任為太廟齋郎景祐中補湖州
武康尉其令老且闇邑事無細大皆屬之君君年始冠
矣而處事如理議者謂宿其官不及也再調信州司法
參軍州將張鑄以慘急覈下無敢與抗者君數爭曲直
于前終不為所奪用薦者遷杭州南新令摘其尉馬惟
一貪贓繫于獄或謂曰法無縣令下佐官獄事以此獲
譴可惜對曰苟畏吏議而屈于凶人我不能也滿秩改
睦州錄事參軍衢婺之訟有未決者皆願移于君曰雖
得罪猶甘心也考課擢大理寺丞知明州奉化揚州天
長二縣皆以嚴著稱辨析姦隠如已親見之揚之大姓
湯氏二子分財兄訴其弟為異姓子不當有分法父母
既亡則以籍為定而江都廣陵之籍先為其兄購毁之
情幾奪矣又下天長君盡索架閣遠歲案牘閱之得慶
歷中州帖有其弟之名者上之州是時州倅呂君希道
適治其事嘗謂余曰十年滯訟用是以決之非有健令
安能辦此太守韓玉汝亦稱之為有君子之剛而邑人
謂其政可繼包孝肅公蓋公嘗宰是邑有遺愛故也然
公之為政自明至曛雖退食不去廳廡而邑事以治君
之政以聰察為先過其廷者肅如也方晝則無留人而
邑事亦治由此言之政無繁簡要之實惠在人則久而
益見思也會葺縣廨財用不足請于州不可調于民又
不可于是使人有罪非重故者皆得贖金以助費不日
而工告完後使者以為法不當爾故奏罷之左降監濠
州酒稅至則濠人讙曰此天長陸君也州以事諉之者
十七八君亦精力不憚煩苦後雖病癯瘠猶黽勉臨務
間或移告則州人乘門請起轉運使楊君汲薦之曰古
所謂盡瘁于國者陸某是也方兹時朝廷切于用才不
以年次擢者前後相望而君之資適逢世又有知巳者
在朝人皆期其行且見用矣不幸奏始下而君已亡嗚
呼命也乎享年五十五有文集二十卷君少時通敏有
才氣好學尚義其僚壻孫威敏公尤器待之曰竒才也
鎖廳舉進士賈魏公寘其程文優等後不中第亦不再
舉曰吾豈不得已者耶然性喜飲酒每引滿怡然以之
酬酢事變愈醉而愈明嘗以所生母喪歸越治焦塢先
塋屬歲旱乏水一日有泉出其地中取汲足用既已事
而竭焉鄉人以為誠孝所感也夫人毘陵邊氏兵部調
之女號德安縣君生四男子長曰佖尉氏縣丞次即佃
也審官東院主簿次曰傅真定府學教授季曰倚舉進
士君雖仕宦齟齬不如志而諸子皆少年競立與當時
巨公游聲稱已顯矣吳越之間多云吏部有隂德君能
教之忠也銘曰
所謂良吏其政平易雖以刑成卒由寬濟匪德匪威孰
克用乂我見其人陸君是矣允矣陸君政以敏聞風聲
肅肅雖歿猶存越山故鄉水深土厚丘隴在焉聞望不
朽
蘇魏公文集卷五十九
