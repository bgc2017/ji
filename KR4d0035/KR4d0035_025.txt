蘇魏公文集卷二十五
宋蘇頌撰
内制
賜太師文彦博辭免恩命不允批荅
省表具之朕之祀明堂也盖奉遵於先憲卿之相仁祖
也預講定於大儀旌嘉顯相之勞抑有故常之典眷言
元老特峻寵章惟是泛恩豈為異數何執謙之彌固以
遜爵而為言雖受命益恭有古賢之茂範而尊師重傅
盖朕意之所期宜體至懷即膺褒策所請宜不允
不許批荅
覽表具之古聖王之治天下也貴德而尚老所以篤君
親之義而崇忠厚之風卿輔相四朝嚮用五福謨明弼
諧則臯陶伯益乃其比康寧壽考雖太公衛武無以加
人所具瞻有如巖石爰因大霈是用褒尊毋煩謙執之
堅深體眷毗之意所請宜不許
賜文彦博上第二表辭免恩命不允斷來章批荅
省表具之朕嘗觀周漢之君皆有耆老之佐畢公之弼
亮四世桓榮之尊為五更恩禮所加可謂盛矣卿道德
名世文武濟時輔相我祖宗逮兹四紀左右我文母不
愧前人因宗祀以推恩盖舊章之當爾未為異禮夫何
足辭雖勤慤之誠見於累牘而神明之惠難徇至懷宜
略謙撝往欽新命所請宜不允仍斷來章
不許批荅
覽表具之卿以經緯之高才為廊廟之重器權衡百職
柱石四朝輔成王業如周公奉行故事如魏相功名兩
極恭慎罙加近以鴻祀禮成湛恩雲施乃眷元老再推
寵章加進戸封抑惟常典懇辭名級再抗封章惟歎褒
之在懷固循從之莫遂其體隆眷亟往欽承所請宜不
許仍斷來章
賜李瑋苗授上第一表辭免恩命不允批荅
省表具之昔仁宗之祀明堂也復希闊不講之典故推恩
特異今朕之躬大饗也用郊丘三歲之制故行慶有常而
卿以節制之崇領郡牧之寄預顯相之列增加封食抑惟
舊章胡然遜辭盖出謙重已行之命宜即欽承所請宜不允
不許批荅
覽表具之國家敬恭神事祗率舊章三歲親祠禮莫為
重四海來祭物無不共方仲辛之禮成推大澤以雲布
凡百卿士普同慶休矧乃殿邦之賢侍祠之官位為節
制之重爰加大命以廣靈休適觀奏封尚蘄遜避言綸
已布寢罷固難所請宜不許
賜平海軍節度使駙馬都尉李瑋上第二表辭免
恩命不允斷來章批荅
省表具之朕稱秩元祀事天承親欽翼温恭備盡誠孝
推廣神惠霈及邇遐以卿外館之親陪祀惟恪增之邑
賦之廣益以真食之多胡然克謙欲遜光寵披閱來奏
不忘歎嘉莫遂允俞宜即欽受所請宜不允仍斷來章
不許斷來章批荅
覽奏具之卿素藴才猷復聯姻戚早膺節制之寵久奉
内朝之班陪預宗祈勤恭夙夜逮告成於盛禮爰推錫
於渙恩增衍戸封盖出常典遽閱需章之奏極陳遜避
之辭雖嘉乃誠固難如請所請宜不許仍斷來章
賜新除中書侍郎傅堯俞辭免恩命不允斷來章
批荅
省表具之朕咨用柄臣以輔台德惟賢是任豈計素資
卿歴事四朝早著謨明之效載總六職屢觀典領之能
右省近司方得君重是宜攄發於素藴助予宣布於政
條乃執謙撝尚辭寵命姑體至眷亟就新班所請宜不
允仍斷來章
不許斷來章批荅
覽表具之卿早以時望仕於顯塗内之臺省之煩外之
州使之劇宣力滋久稱譽日聞擢陞右弼之聯且專内
史之務贊揚命令實賴猷為不必固辭重違予意所請
宜不許仍斷來章
口宣
賜新除中大夫同知樞密院事趙瞻辭免恩命不
允斷來章批荅口宣
有勅卿自聯基宥屢告謀猷朕嘉爾勞擢進厥位毋煩
固避其即欽承
賜新除中大夫守尚書左丞韓忠彦辭免恩命不
允斷來章批荅口宣
有勅卿人地並高才謀巳試擢登左轄允叶僉諧其即
欽承用副虚竚
賜新除中大夫守尚書右丞許將辭免恩命不允
斷來章批答口宣
有勅卿文雅望隆猷為效著擢其材實寘在省綱卿其
勿辭趣宜就職
賜皇叔徐王顥生日禮物口宣
有勅卿惟叔父之尊位冠宗藩之首處家自得樂聞為
善之言誕日載臨禮有匪頒之式丕承異數茂集繁禧
宣召新除内翰蘇轍入院口宣
有勅卿儒學名家賢科特起試之左戸巳彰周敏之才
擢在内庭更竚論思之益亟趨嚴直用副虚懷
賜大遼賀坤成節人使銀鈔鑼等口宣
有勅卿等肅將使指慶誕節之届辰修講隣歡弭聘旃
而伊始式頒器服之品用助寢興之勤
班荆館賜大遼賀坤成節國信使副到闕酒果口
宣
有勅卿等張旃修聘涉悠道以良勤夙駕趨朝次近郊
而伊始載頒醪核式示眷懷
賜皇叔祖宗景以下罷散坤成節道場香酒果口
宣
有勅卿等國之宗英慶逢誕節集竺乾之勝利祝文母
之永年載認傾輸特加錫予
賜殿前副都指揮使苗授以下罷散坤成節道場
香酒果口宣
有勅卿等提兵之要宿衛於朝遘崇慶之誕辰演迦文
之密義助兹贊祝宜有頒宣
賜駙馬都尉李瑋以下罷散坤成節道場香酒果
口宣
有勅聖母誕辰幅員同慶乃眷列侯之貴共祈萬壽之
祥既集勝緣特加蕃錫
就驛賜大遼賀坤成節人使内中酒果口宣
有勅卿等肅馳使乘言戾都亭載惟行李之勤特出醪
羞之錫少將恩意式示眷私
坤成節就驛賜于闐國進奉人御筵口宣
有勅汝等貢琛向闕就館歴時慶逢載誕之辰禮厚示
慈之燕想承恩渥共集歡榮
班荆館賜大遼賀坤成節人使回程酒果口宣
有勅卿等巳竣使事言趣歸程方飲餞於都門宜寵頒
於燕品少勤履跋式示恩章
賜殿前指揮使劉昌祚赴闕沿路茶藥口宣
有勅卿夙戒輕車遠趨召節惟關河之跋履冒風露之
凄清特頒茗餌之良用慰道塗之久
就驛賜于闐國進奉人朝辭御筵口宣
有勅汝等遠馳驛傳致貢風宜逮兹旋軫之期特有加
籩之惠用勤行李式示恩私
賜皇弟祁國公偲生日禮物口宣
有勅卿以介弟之愛胙諸公之封屬秋仲始生之辰加
康侯庶錫之寵服予恩數增爾壽祺
賜劉昌祚辭免恩命不允批荅口宣
有勅卿師帥之才稔於衆聽殿巖之職盖以次遷雖嘉
避寵之誠難返已行之命
賜劉昌祚辭免恩命斷章批荅口宣
有勅提禁旅於殿中分節旄於閫外爰擢才望並付事
權無用固辭以稽成命
送伴賀興龍節使副沿路與賀正旦人使相見傳
宣撫問口宣
有勅卿等張旃入境頓節在塗方匽薄於寒風想勤勞
於次舍特加恩喻少恤于行
送伴賀興龍節使副沿路與接伴賀正旦使副相
見傳宣撫問口宣
有勅卿等講修隣聘馳邁使華適臨凝冽之辰少勤行
李之役爰加問勞用慰道途
閤門賜平章軍國重事文彦博加恩告口宣
有勅合宫展采巳畢帝禋涓日告庭即頒顯册帝師國
老恩數惟優就錫綸函用昭眷禮
閤門賜宰相吕大防加恩告口宣
有勅季秋歴吉太室肇禋翕受繁祉霈為大澤眷言上
宰首舉慶章就錫命書往欽神惠
閤門賜徐王加恩告口宣
有勅朕虔恭大祀對越上神縟禮告成湛恩溥浹眷言
叔父之貴特崇命數之優巳告大庭往欽惠渥
閤門賜嗣濮王宗暉郡王宗隠宗愈國公宗楚宗
祐加恩告口宣
有勅總章禋祀翕受純禧端闕頒常即孚霈澤眷宗藩
之尊屬加采邑之戸封就賜恩書用昭禮遇
閤門賜殿前副都指揮使劉昌祚加恩告口宣
有勅祭有大澤以惠庶工乃眷帥臣寵加爵命明庭大
告僉言允諧賜以命書宜即祗受
閤門賜節度李瑋加恩告口宣
有勅竣祠陽館發號雉庭眷言外館之親列在秉旄之
著巳頒渥典孚告外朝往其欽承副予恩意
白溝驛賜大遼賀興龍節人使御筵并傳宣撫問
口宣
有勅卿等使傳及關候人在界眷言跋涉宜安少休爰
錫燕觴用勤行李
賜太師平章軍國重事文彦博上第一表辭免恩
命不允批荅口宣
有勅熙事備成中外蒙福眷言冢弼恩有常均用廣神
休不為異數雖嘉謙抑難即徇從
賜太師文彦博第二表不允斷來章批荅口宣
有勅大祀推恩首褒元老需章避寵罙認至懷盖惟神
惠之祥宜自公台而始其即膺受無煩再三
賜皇伯祖嗣濮王宗暉皇叔祖華原郡王宗愈安
康郡王宗隠鞏國公宗祐鄖國公宗楚上第一
表辭免加恩不允批荅口宣
有勅祭有惠澤命巳告庭眷彼宗英進加封戸何其謙
挹而欲遜辭雖嘉乃誠難從所欲
不允斷章批荅口宣
有勅訖成大報翕受純禧誕舉慶恩用褒近戚封章再
上謙巽罙堅成命已行至誠難徇
賜門下侍郎孫固中書侍郎劉摯同知樞密院事
趙瞻尚書左丞韓忠彦右丞許將上第一表辭
免恩命不允斷來章批荅口宣
有勅卿典儀奉祀極齋慎之勤恭益地推恩示神休之
溥博兹惟惠澤奚必遜辭宜即欽承毋稽成命
賜皇弟大寧郡王佖遂寧郡王佶咸寧郡王俁普
寧郡王似祁國公偲上第二表不允斷來章批
荅
有勅朕逆釐上神灑澤綿宇方舉褒親之命再觀避寵
之章雖諒冲懷難從至請宜即祗受不必再三
賜殿前副都指揮使劉昌祚保康軍節度使苗授
上第二表辭免恩命不允斷來章批荅口宣
有勅近緣宗祀誕布慶恩眷彼帥臣朝有褒典再披奏
幅過守謙冲命巳告庭理難從欲
賜平海軍節度使駙馬都尉李瑋上第一表辭免
恩命不允批荅口宣
有勅霈神之澤禮典具存辭寵之言謙撝乃過惟爾近
戚宜被徽章勿固避辭往即祗受
賜皇伯祖嗣濮王宗暉生日禮物口宣
有勅卿賢世嗣封主大邦之宗事陽爻將復記載誕之
初辰就頒車服之儀用助門閭之慶服兹寵數祝以壽
康
賜太師文彦博乞致仕不允批荅口宣
有勅眷惟元老位為師臣忽覽封章復欲去位矧方倚
重無至多言
賜太師文彦博生日禮物口宣
有勅帝師國宰誕日載臨尊酒燕肴寵頒加厚體兹眷
禮續爾壽祺
雄州撫問大遼賀興龍節使副口宣
有勅卿等隣邦修好使傳在塗方涉沍寒少休次舍想
惟安適深副眷懷
趙州賜大遼皇帝賀興龍節使副茶藥口宣
有勅卿等修塗于邁華傳良勤眷方冒於風霜命往頒
於茗餌節宣其氣兹有助焉
賜皇弟遂寧郡王生日禮物口宣
有勅眷彼維城之貴時予同氣之親良月就盈初生在
旦備物加賜俾壽而昌
蘇魏公文集卷二十五
