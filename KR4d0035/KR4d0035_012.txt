蘇魏公文集卷十二
宋蘇頌撰
律詩
三月十七日三舍人宴集西省劉叔貢作詩貽坐
客席上走筆和呈
簮纓暁入鳳池西雨過重廊不踏泥禁掖英僚初拜慶
儒林舊侣許攀攜兩朝雲露陪嘉宴二紀塵埃愧舊題
四戶對開參國論風流無復羨南齊
和胡完夫侍郎再次前韻見寄
荷橐相從兩掖西清塵自不間汙泥恩頒玉醴同霑醉
坐簇宫花任折攜幸接劇曹聯四選曾觀大筆賦三題
因吟將相門生詠牛白聲名便欲齊
和陸農師侍郎三和前韻
主人滿酌玉東西坐客無辭醉似泥此日逢迎皆笑語
幾年南北歎暌攜早登雞省先諸彦(陸農師自西掖入南宮)合入
鼇坡試五題(唐賢將入翰林皆先習制詔誥詩賦凡五題)雅道寂寥今復振
士風一變始於齊
和農師四和前韻仍有推奬鄙薄之句再次韻
敬輿平日始來西老拙方叨掌武泥初見魚龍起騰躍
從陪鵷鷺共牽攜儒林盛會霑恩飫雲閣新圖預客題
(是日農師出榻寫美成殿將相横卷令坐客題跋)更聽高談造名理人間無物
不均齊(坐中農師多談莊語)
答胡完夫示及四和前篇
書名曾伏庾征西詞命宜封玉檢泥前日星垣同屬詠
即時墨客巳潜攜豈惟家集分門錄直待郊居滿壁題
更覽晉祠新石刻從來文體壓梁齊(完夫兼示親書河東二碑刻)
胡完夫再示西省唱和詩特記曩遊過有謙屈率
爾𢋫次
當年覆實子亭西(嘉祐四年三月殿試某忝覆考官宿次在景福殿水亭之西)曾見
春龍起蟄泥晚接官聫方喜幸老憂顛踣待扶攜入蘭
遊霧蒙薰潤激濁揚清望品題蹇步強攀英俊躅終然
駑驥力難齊
陸農師又示第五和篇褒借益勤輒復酬答
講序嘗登虎觀西璽書封罷武都泥前言往行推多識
細管纖鋒不自攜信史巳成知有法好詩頻寄更無題
就中醉墨人偏愛應與南朝小謝齊
諸公唱和多記經歴之事因感昔遊復用元韻凡
三首
十年不到掖垣西舊路重尋壁巳泥(某自元豐初赴西掖蒲傳正李邦直)
(黃安中三舍人禮上迨今十年方再來而舊院改移不復昔日故云)四戸貴同公鼎重(近制)
(舍人分預朝政與昔時事體不同)九門高共斗杓攜追思往事驚陳迹
欲和長言怯巨題老見諸賢雖縮忸不量緜力尚思齊
又
朝鞍早過鳳樓西雨浥輕塵未有泥頒宴百壺人共醉
演綸雙筆客同攜紫微舊刻蘭堂閟(仁宗篆賜紫微閣四字舊在院元豐)
(中遷入羣玉殿不得復見矣)朱字新牌藝院題(神宗更新舍人院命翰林待詔朱書牌額)
(以賜)更識訓詞深厚意言成膏澤惠編齊
又
平生南北與東西豈是揚波與汩泥晚入金門諸彦接
來同綺席賜尊攜時逢寵渥欣陪預老遇風光懶詠題
共戴君恩何以報惟將聖壽祝天齊
重次前韻奉酬子由子開叔貢三舍人二首
都堂直北正衙西同日三賢拜紫泥供張府泉批勅賜
刊碑朱墨典籖攜姓名非夕金甌覆手筆他年玉簡題
制詔溫純詩什健若非元白更誰齊
又
公宴將闌日欲西酒酣揮汗浥如泥重陪簮槖聫鑣出
仍得篇章滿篋攜直舍怳迷新戸牖賜書猶識舊籖題
(中宴憩於東廡見舊院所賜監書盡在几案歆動久之)豈惟夢想鈞天路更似聞
韶子在齊
鄧聖求承旨疊貽佳句過有褒稱無言不酬雖復
牽強以多為貴固已數窮大雅旁通諒無誚斥
召節從來蜀道西遺思人尚襆青泥禁中手筆由裁制
天下英雄在挈攜(公屢試多士及知貢舉)密議金鑾應有記(韓偓承旨)
(有金鑾密記)登庸石刻竚重題(元稹為承旨學士作題名記云十七年中在是職者一十)
(人而九人參大政次年稹亦入拜)綸闈盛宴仙鼇會飛集翩翩五鳳齊
(是集内外制五人)
次韻劉叔貢舍人從駕
鼇頭星掖貴兼清不似南宫散六卿繼踵棣華聫禁直
並時蘭玉占高名甘泉法從皆才傑皇祐孤臣獨老生
(某皇祐中忝職館閣領博士數預祠事得陪從官之末)自歎荆枝半凋落若論宗
戚亦霑榮(某早蒙子瞻昆仲叙宗契貢父亦舅氏姻家固嘗通舊)
李公擇尚書見示出郊奉雩祀馬上口占七言四
韻走筆繼和
雩郊幾夕見龍星盛樂初諧六變聲(前四日按宫架大樂)薦幣禮
同匏爵重潔牲人比玉壺清幕中閎辨通宵接馬上新
詩頃刻成精意預期甘澤應隨軒飛入鳳凰城(是月閔雨)
次韻諸公從駕景靈宫二首
青鵷如跂萬椽勻地接璇流隔世塵三后在天歌下武
一人膺福見君陳珠旒漆漆懷濡露玉案年年侍薦新
廡下丹青從臣列左趨蕭丙右甘辛
太清宮廟近蓬萊(唐正内號蓬萊宫而太清宫有列聖真像每歲朝享)連日天門
六扇開萬乘旌旗衝暁過兩宫輿輦詰朝來城中三水
河通漢庭下千官棘映槐老稚扶攜同祝聖年年常此
望昭回
次韻王都尉團練押賜高麗歸使宴射贈館伴舍
人兼呈諸公
通侯年少侍中郎主客名園滿國香賜酒九行勤貊使
一帆千里送吳航鳴弦屢奏前籌捷摛藻俄傳秀句長
更與詩翁相属和驪珠數百透函光(事見元微之集外詩)
和門下侍郎東臺夜直見寄
五年班綴望䕫龍曾托帡幪庇雨風末路自矜黃髮老
平時曾識黑頭公升沈不改交情見出處雖殊趣舍同
謾叩蕪音答高唱終慙下管應清宫
和門下相公從駕幸太學
聖主恢儒率舊章首冬鳴蹕下膠庠生師褒博趨鱣序
文武端嚴列鴈行承詔敷陳商戊甲執經環立晉袁王
三千學者多才秀定有同升孔子堂
次韻陳元輿待制新懷州呂侍講見寄
繕性雖知衆射標頽年無奈羽譙譙覃懷新守紆高旆
寧海元侯駐累喬(重喬累荷)憶擬曹鞭渦水賦(某早歲守亳社與待制同)
(官屢有唱和)嘗陪戴席德陽朝(侍講在邇英數相接)郡齋繼日聽餘論
不復牢愁詠大招
答陳再次前韻
牛斗經年望建標忽聞行李度南譙(元輿自廬易杭陸行由滁陽路至廣)
(陵)仙舟復喜逢元禮飛御仍煩接子喬已試演綸成典
冊尚勞分竹偃藩朝海沂邂逅誠多幸繼日相過不待
招
竊憶舊遊再賦一篇
早見登龍奪錦標繼聯官契仕蒙譙(某守亳日元輿知蒙縣)雕章
屢愛函京作宰樹常論故國喬久歎徊翔淹禁閣方欣
良直贊清朝前篇謾約林泉訪祗恐羣公賦反招
走筆次韻察推見别二篇
行藏無意但隨時不為人知我者稀負殼蝸牛初就舍
馴鷗海客已忘機緘收卷軸塵生蠧合和丹丸醭有衣
(久雨茶藥損壞)久冒寵榮無所補敢煩從事歎巍巍(巍巍見吳志陸遜傳)
又
老愛詩書志益堅不成魚網謾臨淵幽居喜見新松菊
病目愁看舊簡編事任閒忙常自適心忘毁譽敢求全
知君有意論騷雅何日從容話極玄
和通判白同朝散見别
樂土民勤不帶牛觀農時得看耕樓(隨犂下粟謂之樓種)老慙卧
閣思投紱恩假祠宫換典州就第未荒三徑菊(初冬晚菊盛開)
過江無竢五湖舟題輿别乘方騰逸詎肯相從物外遊
和劉明仲都曹見别三首
二年為郡樂刊坡喜遇豐年萬物和政拙未能觀水薤
氣衰時復詠煙蘿朱方亭下歸心速揚子橋邊别淚多
禁職祠官容佚老晚蒙恩澤更霶沱
久汙朝寵老非宜祿厚躬閒不爾虧優詔還令使真室
特恩仍免覲京師力疲都是垂頭馬志適何殊曳尾龜
年事巳高心慮息山堂無俟德璋移
幽居隣有萬窠松(予所居北隣有刁氏園號萬松嶺)坐見京江四面峯
形若橛株隨倚徙愁如頑鑛漸銷鎔尚紆軒冕心顔厚
但覺林泉興味濃茗飲藥苗留待客時時賓友自過從
(予飲酒絶少但喜啜茶家山多藥芽可為籩實)
太平守梅學士隔闊累年會遇京口喜道舊故特
枉篇章勉次來韻二首
老洿朝紱退方榮真室官猶寓帝城(中太一宫)敢詫丘園蒙
賁飾深慙韁鎖濫名聲安居幸巳歸閒燕飽食將何答
聖明珍重雕章勤奬借久要情好見平生
其二
學海儒珍昔所知于今刮目異常時蝸廬何幸紆千騎
螢燭多慙對九枝(見牛僧孺集)鉛摘次書才贍雅麈毛揮辯
状清羸竹符芸省翻留滯可是青雲緩步遲
大夫七弟有慶新居二百四十言次韻和之
勿謂衡茅陋門墻亦僅全山連京峴外水接漕渠邊喬
木傍行列幽花晚秀妍子孫環舍後兄弟對齋前樹果
非求息臨流靡察淵卜隣同晏宅任地得周廛(城中多屯田地)
(所居係兩税)往復康莊路過從鄉里賢招來三徑士(見明山賓傳)
䟽引一人泉(東園小池微有泉水)金谷雖慙石蝸廬已勝先(焦先)烝
嘗時近享香火道心虔左右岡兼阜縦橫陌與阡思歸
誠久矣到此是終焉籬援叢芳枳庭除遶碧鮮尚之南
學遠休璉北邙偏街柳長垂帶堤榆未墜錢忩閒靖節
傲梧老惠施眠去國魂勞斷銘恩骨待鑴幸安蓬戸奥
烏用鐵樞堅刁嶺東隅見林莊幾世傳杉松高掩抱嵓
麓勢聯綿搆築多遺址經營信昔緣(予營此居有年矣初惟得一山麓地)
(甚窄刁景純學士割柳南數畝相助其後又買十餘契方稍完考其舊址皆南唐林太師仁肇故園宅板築時)
(猶得舊磚瓦林亦温陵人而家此今予居有之信非偶然耳)毋勞借官地(裴子野借官地數畝)
(為茅屋而居)便可入寥天歌哭于斯室耕桑待有年誰知真
趣在平地即神仙
七弟示詩後又改緣字為川字因再次韻
幽棲新得地朴飾敢求全一畝真儒有三年近道邊(營搆)
(此居巳三年矣)鋤荒還見舊(地本蔬圃平治見磚甓乃是林太師舊宅)革陋遂成妍
棟宇依嵓畔煙雲入檻前人非勝土木心每懼冰淵州
處來閒燕山居隔市廛軒忩横列岫屏嶂對先賢(近造十屏)
(畫昔賢事迹以為座右之戒)念昔初經始惟蘄遠水泉丘園寧待賁
宗廟貴為先幸免靈臺寄(後漢第五頡鄉里無田宅寄止靈臺中)重叨真
室虔(予一領集禧再叨中太一宫)頤生無異術送死有新阡(近得樂安亭山)
(亡室葬于彼)世慮都忘矣勞生此息焉道腴甘淡薄食邑減
芳鮮士譽言功德僧談半滿偏未從招隠客不費買隣
錢(謂刁景純輟地相助欲以結隣)晝静龍鬚坐宵寒龜殼眠(近剏蒲團紙帳)藉
莎毋剪薙即石不磨鑴假職恩良厚歸田志益堅秋毫
知帝力清白自家傳吾弟欣堂搆長言紀瓞綿思親樂
京口懷土限閩川江左步兵酒華陽小有天銜杯蠲痼
疾行藥助修年更有扶衰物隣家十八仙(前日會王正仲家衆客評)
(酒品十八仙清而味美飲之不病)
潤守修撰見招與左丞王公大夫俞公東園集會
賓主四人更無他客某頃為南都從事值故相
杜公與王賓客煥畢大卿世長朱兵部貰馮郎
中平同時退居府中作五老會一日大尹廬陵
歐陽公作慶老公宴而王畢二公以病不赴中
座亦只四人某時與諸僚同與席末言念往昔
正類今辰然自皇祐庚寅迄今元符巳夘整五
十年矣撫事感懷輒成七言四韻
曾覽祁公五老詩仍陪三壽燕留司今逢北固開尊日
正似南都命席時喜奉笑言揮麈柄却慙衰朽倚瓊枝
定知此會人間少(白樂天詩云除却三山五天竺人間此會定應無)五十年才
一再期
發句米奉議見示與諸公唱和北山壮觀佳篇因
索鄙製老病久棄筆硯勉強口占小子次韻奉
酬
岡陵起阜崇花木露夭濃襟帶湘泯水屏圍晉楚峰地
全居爽塏人不厭迎逢彷彿觀平遠分毫見栝松
欲状江山秀無如格律詩形容天際美假借筆端奇注
目臨滄近沿流北固卑不因篇詠見絶景有誰知
右和壮觀亭
省座來分聖主憂仙翁常作北郊遊瓜田接畛尋期會
菊蕊浮杯阻獻酬壮觀風騷歸作者平山歡宴集清流
從兹淮海登臨趣樂事良辰屬二州
右和王崇禧寄揚州尚書
吏部頓郎中起陸尚書佃與同年因迎哲宗神主
集班西苑追思昔預聞喜逮今三十一年再至
感舊𢋫唱長言遠垂寄示老病讀之不覺感嘆
強次前韻以答嘉貺
集英親策際天人曾見諸賢解褐巾薦棘校文欽藻思
華林頒宴接車塵年光世故推移久士論朝咨寵遇新
老病忽紆懷舊作長吟猶憶曲江春(熙寧二年神宗初御集英放榜予時)
(以知舉官侍立扆前及賜聞喜宴亦預班列)
廣陵芍藥盛開品目比舊又多累日與同官賞歎
不足因記嘉祐中西臺吴大資與留守宋丞相
唱和二篇吴詩有不逐新竒爭世玩却憐陶菊
與莊樗之句宋答云松篁何意常如舊閒倚霜
空不肯凋意有未盡輒成二章
應是圓玄降瑞精(見舒元輿牡丹賦)散為穠麗徧䢴城重苞疊
蘂三春後膩臉豐肌百態生一自毫堂甄異品至今花
譜續嘉名都緣尤物多奇變豈為繁華逐世情
禀質由來自絶倫誰將巧思變天真鄭風謔贈緣情密
謝守翻階得句新菊聚萬鈴樗大本松添七鬛竹浮筠
未知妍陋從何辨等是生成一大鈞
蘇魏公文集卷十二
