蘇魏公文集卷二十二
宋蘇頌撰
内制
太皇太后賜門下詔
勅門下三朝盛會禮見羣臣王公造庭奉觴上壽皇帝
臨御五載恭已端莊慶集惟新受朝饗禮吾總攬幾務
叶助政綱雖克享治安而每懷抑畏今有司乃欲以天
聖故事行會慶稱賀之儀顧惟菲凉豈敢比隆於先后
其在典法亦當稽合於常規是日皇帝致賀於禁中羣
臣奉表於東廡足以顯邦家之慶而形孝敬之風何必
外朝乃為具體來年正月一日更不御殿受賀上壽候
皇帝御殿禮畢百官並内東門拜表故兹詔示想宜知
悉
賜太子太保致仕張方平乞免明堂陪位允詔
勅方平省所上表免明堂陪位事具悉朕涓吉季秋有
事太寢祇嚴聖考陟配上神百辟諸侯咸肅雍於肆祀
四朝舊德宜顯相於清明暨閱奏封堅辭疾老諒久安
於閭里重遠涉於道塗姑徇至懷益延上壽可免赴闕
陪位故兹詔示想宜知悉秋熱卿比平安好遣書指不
多及
許詔
勅方平覽所上表免明堂陪位事具悉卿宣明九德左
右四朝解紱傳家結廬近甸三歲大事宗祀明堂粤惟
庶工莫不來助矧我舊老當相王儀忽覽封章之陳懇
辭筋力之憊重煩耆哲姑聽便安益固冲和用介壽祉
可免赴闕陪位故兹詔示想宜知悉秋熱卿比平安好
遣書指不多及
賜新除中大夫守尚書左丞韓忠彦辭免恩命不
允詔
勅忠彦省所劄子奏辭免恩命事具悉卿才推時棟世
載王勲先帝所知朕嘗倚用地官主計巳阜邦財省轄
提綱擢參國論顧僉言之惟允在眷注之尤深其聽訓
言亟踐乃位所請宜不允故兹詔示想宜知悉
不許詔
勅忠彦省所劄子奏辭免恩命事具悉卿以棟榦之材
歴藩朝之寄勤勞著於兩鎮典領載於六曹擢置近司
俾承省務乃欲祈於避位豈未體於注懷雖嘉歎之不
忘固恭謙之難徇往輔予治毋煩固辭所請宜不許故
兹詔示想宜知悉
賜新除中大夫守尚書右丞許將辭免恩命不允
詔
勅許將省所劄子奏辭免恩命事具悉卿擢自甲科素
推國器先朝簪橐之舊巳試其才二丞綱紀之司乃命
以位蔽自朕志無若爾宜勿至固辭以煩多訓所請宜
不允故兹詔示想宜知悉
賜正議大夫知樞密院事安燾特給假候母親稍
安日供職詔
勅安燾省三省奏據卿狀近為母患未安曾上表劄子
乞罷知樞密院除一在京宫觀差遣未賜允許乞進呈
事卿位冠樞衡任隆體貌近緣親疾祈解政幾乃眷英
髦方仰成而致治固嘗誨諭俾夙退以問安再閱叙陳
備形懇至慮闕先嘗之餌特推予告之恩卿其悉心寧
於視膳竚聞病間即造朝趨其體至懷無煩屢請可特
給假候母疾稍安日供職故兹詔示想宜知悉
賜起復正議大夫知樞密院事安燾上表辭免恩
命不允詔
勅安燾省所上表辭免起復恩命事具悉卿民宗國器
先帝輔臣殫竭一心勤勞八載本兵之政方倚於弼成
鉅創之哀奄罹於變故既踰易奠之制宜有奪情之恩
何執禮之不渝乃上封而固請雖喪期有數難遽抑哀
而王事所埤當從權制所請宜不允故兹詔示想宜知
悉
不許詔
勅安燾覽所上表辭免起復恩命事具悉執親之喪情
何有極體國之意忠不可忘卿早以經綸之才久參樞
筦之政惸然在疚猶爾踰時禮固有奪情之文爾尚堅
銜恤之志封章茹痛雖諒於至誠墨絰從權亦從於故
事勉副倚成之眷亟還機宥之司所請宜不許故兹詔
示想宜知悉
賜新除翰林學士朝奉郎知制誥蘇轍辭免恩命
不允詔
勅蘇轍省所劄子奏辭免恩命事具悉論思侍從之臣
翰林乃朕之極選文章論議之美當時則爾有重名巳
歴職於詞垣復試能於省部良嘉敏譽擢在禁嚴况伯
仲之代選亦朝廷之榮觀辭之以義雖諒乃誠用值其
才固無所避所請宜不允故兹詔示想宜知悉
賜尚書吏部侍郎范百禄進撰成詩傳補注二十
卷奬諭詔
勅百禄省所上表撰成詩傳補注二十卷裒緝繕寫離
為二十冊上進事具悉夫六義之文盖温柔敦厚之教
四家之說有訓詁傳箋之殊雖同出於先儒或有非其
本義是使後學各務名家卿博識洽聞留心經術討論
之外尤深於詩攬商周之盛衰攷毛鄭之得失補注其
略紬次成書真得作者之微頗助學官之闕奏篇來上
講解甚明研味之餘嘉歎無巳故兹奬諭想宜知悉
賜正議大夫知樞密院事安燾生日詔
勅安燾卿禀天粹氣輔政累年方首秋鳴鶴之辰乃吉
夢維熊之旦載頒醪餼用助燕私享此多儀介以繁祉
今賜卿生日羊酒米麪等具如别錄至可領也故兹詔
示想宜知悉
賜正議大夫門下侍郎孫固生日詔
勅孫固候屬首秋月惟初吉實哲輔挺生之旦有上臺
寵錫之恩厚牢醴之豐盈助家庭之燕喜往承渥惠用
介壽康今賜卿生日羊酒米麪等具如别錄至可領也
故兹詔示想宜知悉
賜同知樞密院事趙瞻生日詔
勅趙瞻仲冬初吉良輔挺生方陪幄之與謀記射蓬之
襲慶錫以牢醴助其燕私益介多祥以贊予治今賜卿
生日羊酒米麪等具如别錄至可領也故兹詔示想宜
知悉
賜新除檢校司空充保康軍節度使知潞州苗授
辭免恩命不允詔
勅苗授省所劄子奏辭免恩命事具悉卿禀温嚴之氣
有沉毅之謀擢領十連入長三衛惟拱護周廬之重加
訓齊卒乘之勤方倚宿名遽辭苦疾閔煩戎政特徇雅
懷易節制於房陵析麾符於上黨中外均勞之寄可謂
優隆偃息藩軍之餘無妨頥養復覽遜辭之奏何其謙
畏之深雖嘉乃誠難從所欲所請宜不允故兹詔示想
宜知悉
賜門下侍郎孫固再上劄子陳乞致仕不允詔
勅孫固省所再上劄子奏陳乞致仕事具悉繼覩來奏
備述至誠既以氣血愈衰為言又以公論不容為懼三
復厥旨良用疚懷卿早事先朝位登樞宥之冠入輔台
德任隆喉舌之司僅閱歲期偶愆和裕將懇祈於謝事
冀自弭於思憂且股肱大臣進退係乎國體寒暑微疾
休告具於令文勉專精神毋重憂畏佇聞勿藥之喜入
副惟幾之咨所請宜不允故兹詔示想宜知悉
賜新除中大夫同知樞密院事趙瞻辭免恩命不
允詔
勅趙瞻省所劄子奏辭免恩命事具悉卿蚤以才謀擢
於要劇忠言讜論見稱二帝之朝武略文經翼我萬樞
之務與聞國政已閱歲期特推進位之恩益重本兵之
寄尚形固避難即爾從所請宜不允故兹詔示想宜知
悉
賜新除吏部尚書傅堯俞辭免恩命不允詔
勅堯俞省所奏辭免恩命乞知絳州事具悉卿舊德老
成中外矚望再持邦憲屢告嘉謀朝有正臣朕所倚賴
天官大選久難其人今以命卿允協公論何為遜寵乃
欲出麾雖云執謙實昧朕意急服厥職毋用固辭所請
宜不允故兹詔示想宜知悉
賜新除試御史中丞梁燾辭免恩命不允詔
勅梁燾省所奏辭免恩命事具悉卿才推敏明世篤忠
厚再登坡省有彌縫衮職之勞擢長憲臺竚綱紀朝廷
之益已布綸命遽閱需封夫進無偏私何傷於去就言
盡誠實豈廢於廉隅宜推是心亟踐乃位無或固執以
稽朝僉所請宜不允故兹詔示想宜知悉
賜觀文殿大學士光禄大夫知永興軍韓縝上表
並劄子陳乞致仕不允詔
勅韓縝省所上表並劄子陳乞致仕事具悉先帝大臣
朕所尊禮矧惟元老嘗秉大鈞宣力四朝有勞王室内
總百揆著謨明弼諧之忠出殿三秦有鎮靖威懷之裕
方圖碩哲為我翰垣再閱封章願還印韍夫引年謝事
雖據禮經而體國愛君豈忘雅意宜念始終之義毋煩
懇慤之辭益茂遠猷姑安厥服所請宜不允
不許詔
勅韓縝覽所上表并劄子陳乞致仕事具悉卿勤勞四
朝登翊三事先帝用之為棟榦國家賴之如股肱向解
政幾出臨藩服咸秦千里豪強戢其風威羌夏二陲種
落歸其轡馭何屢形於削牘祈還上於印章况耆老傳
家有不得謝而忠臣在遠猶不忘君今卿精力方強志
慮彌劭體我注意尚宜悉心毋至多言難從爾欲所請
宜不許
賜保寧軍節度使知大名府馮京進奉坤成節馬
詔
勅馮京覽所進奉坤成節馬一十匹事具悉露囊慶節
諒同㝢縣之歡台鉉舊賢方倚都圻之守遠致材駒之
貢來充宰旅之歸嘉乃傾輸良深睠矚故兹詔示想宜
知悉
賜中大夫守中書侍郎劉摯生日詔
勅劉摯日離維斗天生上才出為王國之華任屬政綱
之務載臨慶日茂介壽祺言頒燕飫之儀用助祝延之
會今賜卿生日羊酒米麪等具如别錄至可領也故兹
詔示想宜知悉
賜中大夫守尚書右丞許將生日詔
勅許將時維冬令日在斗維是生王佐之賢適協陽來
之序萬機預職六射届辰出肴醴於上方助燕私於家
會今賜卿生日羊酒米麪等具如别錄至可領也故兹
詔示想宜知悉
賜中大夫同知樞密院事趙瞻乞陜西一郡不允
詔
勅趙瞻省所劄子奏不嚴火禁致焚官舍伏望特除陜
西一郡事具悉卿業藴將明任參宥密屬鬱攸之為沴
蓋輿皂之弗虞奚為引愆乃求去位况樞衡之所寄方
竚於遠猷誠意之雖堅難從於爾欲姑安厥位以副朕
懷所請宜不允故兹詔示想宜知悉
賜知樞密院事安燾上第二表辭免起復恩命不
允詔
勅安燾省所再上表辭免起復恩命事具悉春秋之義
不以家事辭王事人臣之大節也卿久贊樞機備宣誠
亮自聞家難每念愴傷雖深鞠育之恩豈忘荃宰之寄
况喪禮從變既苫寢之逾時經義甚明當墨衰而從事
煩疏封之再至終朝制之莫違益揚名而顯親是謂孝
之合禮所請宜不允故兹詔示想宜知悉
不許詔
勅安燾覽所再上表辭免起復恩命事具悉乃眷樞臣
久任朝政協贊惟幾之務倚注方深自罹何恃之艱哭
踊斯畢恩從權奪國有故常再觀封章懇祈終制雖居
喪盡禮懷念母之至情而移孝資忠亦為臣之大義宜
體深眷亟復近司所請宜不許故兹詔示想宜知悉
賜起復正議大夫知樞密院事安燾上第三表辭
免起復恩命許終喪制允詔
勅安燾省所三上表辭免起復恩命事具悉君子不奪
人之喪仁之至也卿以儒學起家以忠純許國方委樞
柄奄罹親喪既終奠虞當用詔起墨衰從事禮有權宜
苴麻盡哀情在難奪卿既内懷於鉅痛朕亦重違於至
情良嘉達孝之心聽遂善居之志特依所請許終喪制
故兹詔示想宜知悉
許詔
勅安燾覽所三上表辭免起復恩命事具悉三年之喪
百王之所同而古今之所一也自聞銜恤奄忽踰時向
之起卿蓋有權制卿之執禮良出哀情雖任重鴻樞倚
注方切而痛深欒棘抑奪誠難姑徇至懷益嘉純孝特
依所請許終喪制故兹詔示想宜知悉
蘇魏公文集卷二十二
