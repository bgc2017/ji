蘇魏公文集卷三十九
宋蘇頌撰
表
謝光祿大夫
臣某言近者伏遇車駕臨幸新省推恩官属尋具奏陳
辭免蒙降詔書不允伏奉告命特授臣光祿大夫依前
尚書吏部侍郎仍加上護軍進封武功郡開國侯食邑
四百戸者中臺成室紆詔蹕之天臨司列備員奉王言
之綸出叙進上階之貴且旌服采之勤不獲避辭交深
惕厲臣某中謝竊以上之所行曰幸人皆被於恩私官
以稱任為差吏乃知於奬勸属更新於會府因親屈於
帝尊萬乘一游愈重南宮之故事羣司百執均蒙天子
之龍光顧慙充位之聯竊與錄勞之賞伏念臣材資弗
茂遭遇最先出入禁闥者十有六年典領銓衡者兩登
三品飛蕤鳴玉濫肩簪橐之游入墨出朱每負簿書之
殿昨恭陪於法從徧觀歴於省曹中謁者之臚傳側聞
聖諭正大夫之位序遽忝平除復推郊霈之釐賜轉王
功之等進封侯社衍賦戸田名數併增雖舉汎遷之例
階勲並進實為非次之榮况臣久荷聖知寖蠲往咎超
資匪一寓祿已高惟今甄擢之優迥越輩倫之儗加官
貴乎四職遂躐通班典領首於貳卿仍兼舊服服彜甚
寵揣分奚勝此蓋伏遇皇帝陛下稽古建官因時立制
方修明於墜典先崇大於列曹既得其真賢實廉委之
事任又加以高秩厚禮勉彼修方如臣譾凉豈稱褒陟
三朝漢省已叨過輦之恩六典周官願謹書屏之戒惟
悉心於吏課冀少補於治綱自餘傾竭之誠更厲初終
之節死而後巳言豈敢渝臣無任
謝降詔已除刑部尚書
右臣八月初八日揚州逓到賜臣詔書一道為已除臣
刑部尚書候服闋日發來赴闕者躬有親喪纔踰中月
詔還朝序忽降新恩捧對言綸交深感涕伏念臣夙遭
際會久玷近嚴罪負神明禍延鞠育銜恤在疚茹痛無
窮泣血終天永慕何及州傳俄頒於朝命草廬獲拜於
天書仰荷甄收強扶痛疾恭俟外除從吉掃墓盡哀勉
力辦嚴即時就道倘未淪於顛殞期入覲於威顔論報
君親誓竭軀命臣無任
謝除刑部尚書
臣某言奉告命伏蒙聖恩特授臣守刑部尚書者省座
位崇天書寵過祗膺渙渥内切兢惶臣某中謝伏以王
者制五刑之中以期於治尚書為萬事之本用正厥官
惟典領之既煩故事任之尤劇臯陶之明克允乃作虞
之理官仲尼之智且仁嘗為魯之司寇其重如此可繼
者誰方嗣聖君臨之初革有司文峻之敝秋卿之属皆
知堯舜之在寬風化所先幾致成康之不試長臨其職
未易其人伏念臣才術非長遭逢有素先帝見謂愚直
曲加眷憐收從三黜之餘陞寘二卿之列天恩叠委未
施毫髮之勞家禍重仍俄抱充窮之痛方切倚廬之念
遽驚下席之悲君親之慕交深霜露之濡再歴既更中
月偶獲餘生復遘聖明之期旋蒙收恤之惠詔還京闕
擢在省曹輒揣分以辭難俄賜書而趣拜銜恩愈厚受
命思憂此蓋伏遇皇帝陛下天錫至仁日新盛德將肅
清於流品因綜覈於人材以命令之宏綱非賢罔治謂
福威之大柄惟辟所專故拔用於文儒俾參持於邦禁
豈伊衰朽亦預選掄敢不祗率乃僚各共其事念哀矜
而用法冀盡人情罄勤瘁以在公恪循官守庶無敗曠
少答生成臣無任
又
臣某言奉告命伏蒙聖恩特授臣守刑部尚書者位崇
德薄貴重人輕仰對寵光伏深戰懼臣某中謝竊以出
納王命尚書為喉舌之司糺度天刑秋官取震耀之象
昔惟議事以制既而執禁以齊非有厚性寬中之人審
於用法則夫峻文深詆之敝浸以成風在君子之盡心
使天下之蒙福属時隆盛留意侀成深懲密網之科幾
復畫冠之化疇若予采慎簡乃僚自非慈惠之良莫副
讞平之寄伏念臣寡聞淺識已試無功荷先帝之誤知
歴近班之煩使萬分未報三黜終收初復省曹首列周
卿之貳旋罹家禍遽聞荆鼎之成痛交切於君親慮將
填於溝壑偶延視息獲遘聖明方周祥禫之期忽被絲
綸之詔召還朝闕擢在天臺再惟摧瘠之餘靡稱優隆
之遇懇辭莫獲詔奬彌優拜命以還負芒益懼此蓋伏
遇太皇太后陛下宵衣求治當扆咨賢鍳觀六職之原
摠覧萬微之要惟刑之恤欲輕重之適宜因能任官謂
久勤之可用寵非其次恩出於中臣敢不勉策疲駑奉
循憲度不懈於位但思夙夜之靖共非訖於威上廣朝
廷之德恕少殫薄效仰答鴻私臣無任
謝賜對衣金帶
右臣伏蒙聖慈特賜對衣金腰帶及銀鞍轡馬者再命
受服周官以辨於朝儀三品佩金唐令用旌於貴仕矧
材駒之在御兼組轡之如濡爰因就列之初併侈臨軒
之賜伏念臣顓侗所禀憂毁未完方忝冒於省曹遽分
頒於輿服仰循衣被之渥内集負乘之憂此蓋伏遇皇
帝陛下禮待庶工恩推舊典慎擇官師之長優加錫予
之繁自省無堪何勝異數才非陸遜濫叨脱帶之榮老
過文淵尚及據鞍之寵深慙匪服益念在公惟堅盡瘁
之心少報非常之遇臣無任
又
右臣伏蒙聖慈特賜對衣金帶及銀鞍轡馬者車服之
儀所以旌有德朝廷之命所以優近班弗圖衰朽之餘
并荷便蕃之寵伏念臣起於憂患預在甄收任方忝於
六曹例有隆於庶錫笥衣鐶帶兼金艾之光華廐馬文
韀加貝装之鮮澤雖循臺式實出殊私此蓋伏遇太皇
太后陛下德廣無疆仁周在列既掄材而授職仍加惠
以推慈不間瑣微均蒙賚予寵深面命禮重躬章佩魚
非稱於蕞軀躍馬遂榮於暮齒仰酬鴻造願畢餘生臣
無任
謝修史畢賜銀絹對衣金帶
臣某言伏蒙聖慈以臣嘗預同修仁宗皇帝英宗皇帝
正史特賜銀絹各五十兩匹并對衣金帶者紀事兩朝
慶就編於大典第勤衆史均庶錫於常僚寵優噐幣之
頒增賁服章之美恩榮叠委捧對兢惶臣某中謝伏惟
皇帝陛下躬堯舜之明聰承祖宗之謨烈永懷二聖極
成功盛德之隆參擇諸儒輯廣記備言之載奏篇悉上
正宁親觀動惻怛於清衷用褒嘉於直筆凡經典領並
預甄稱而臣向以顓蒙首叨選任依經發例曾未效於
小勞待罪廢官已屢更於他職敢謂等功之賞亦霑去
位之人束帛兼金出大盈之良貨襲衣寳帶分上褚之
珍華異數併加孱軀豈稱雖繼志述事上欽聖孝之垂
謨而因人成書俯愧支離之受賜捫襟知懼覧物增憂
從容有常敢不勵古人之守夙夜匪懈益當念王事之
堅誓畢微生仰酬洪造臣無任
謝吏部尚書
臣某言伏奉告命特授臣守吏部尚書尋具奏陳乞辭
免蒙降詔書所乞宜不允臣已於今月七日祗受赴部
禮上訖者初聽臚傳驟驚恩擢揆才匪稱服寵為憂臣
某中謝竊以古有六卿位崇八座出納王命是為喉舌
之司綜覈人才坐執銓衡之柄恭惟聖考肇正官名革
近世之權宜復先王之典制文武大選既並属於吏曹
封勲四司亦兼統於官長自一命之著籍逮五品之具
員隨資入選者凢以數千注名得闕者十無三四每當
啓擬之際未免沈滯之嗟向非詳明體要之人制為簡
易䟽通之法稍甄别於倫類用振舉於綱條則無以上
助時風允諧公議伏念臣行能無異齒髮已衰緣積日
之久勤荷四朝之樂育服喪去國逮素韠之外除賜詔
還臺預荷橐之入侍摠司刑典僅易時暉惟案牘之是
親無閥閱之可紀敢期鴻造弗責罔功之尤特錄舊資
就遷司列之長超陞非次菲薄奚堪昔蔡謨之辭尚書
懼有維塵之累劉毅之論人物謂如窺管之微仰景前
言固難虚受因瀝輸於丹懇俄再被於言綸即拜恩章
愈增危懼此蓋伏遇皇帝陛下繼繩祖武摠攬乾綱方
庶政之維新欲羣才之並用假事權於典領責幹用於
官司惟兹譾才未副殊奬臣敢不悉心乃職竭力於時
雖無蹇諤之名豈敢浮沈於調選竊慕公方之士亦當
循案於官常冀於遲暮之間少集㳙塵之效臣無任
又
臣某言伏奉告命特授臣守吏部尚書尋具奏陳乞辭
免蒙降詔書所乞宜不允臣巳於今月七日祗受赴部
禮上訖者寵靈驟及遷次殊優祗服訓辭有慙顔面臣
某中謝竊以天臺故事五品長於尚書官制新規兩選
歸於吏部顧其任職之重常在列曹之先坐執銓衡考
求才實或略其朱墨則流品為之不分或格以年資則
賢愚由其同滯守文之弊在古巳然自非識量之明通
加以綱條之簡要據兹重地誠謂難才伏念臣士品非
高福基甚薄差池老於仕宦遲鈍乏於功名向從憂患
之餘適遘清明之治圖任耆老辱在舊人之名典領省
曹叨居大憲之任冒塵巳過績效未收常有愧於濫官
固無求於榮望會宰卿之更易荷宸扆之柬求越自右
行擢先諸彦聽除書之報下靡測端倪輒抗疏以自陳
敢辭煩劇遽承詔札趣就班聯拜絲綍之褒嘉集冰淵
之戰慄勉臨所治尚未遑寧此蓋伏遇太皇太后陛下
與日並明如天廣覆總覈官師之效登延俊乂之倫付
以成規使之共政若臣蕞陋曷副選掄敢不夙夜在公
黽勉從事考三銓之政雖未致吏潔而俗移叙九品之
流亦庶幾言揚而事舉倘毫分之可致在筋力以何辭
底裏之誠終始于是臣無任
謝兼侍讀
臣某言昨奉告命伏蒙聖恩除臣兼侍讀尋具奏辭免
今准詔書所請宜不允臣巳於今月日供職者拜言綍
之優恩預經闈之進讀寵非其次懼積於衷臣某中謝
臣聞考古道所以騐今觀人文所以成化鍳於前載厥
有成規惟昔帝王之典謨布在方冊至我祖宗之故事
炳若丹青將啓發於篇章備顧問於帷幄自非博識之
士莫盡聖言之微伏念臣才薄性迂年侵智短始緣孤
技誤蒙先帝之知因藉累勞擢在天官之長空糜廪稍
無益縣官但虞職業之隳絶覬光華之選伏遇皇帝陛
下萬機求治五學尚賢緝熙光明晝訪耆儒之議燕見
紬繹樂聞讜正之言詎期衰朽之餘輙冒延登之命控
辭弗獲就列增慙將何以摘句於講筵侍言於帝席對
闕疑之問既無禇馬之長應義理之文又乏嚴吾之辨
謹當盡瘁夙夜游文簡編究前言往行之殊雖非善說
贊帝典皇墳之美悉冀上聞倘誦數之有長庶㳙塵之
少補臣無任
又
臣某言昨奉告命伏蒙聖恩除臣兼侍讀尋具奏辭免
今准詔書所請宜不許臣巳於今月日供職者仰對明
綸内慙虚薄入趨邇幄益負兢凌臣某中謝竊以書陳
二帝之謨則曰順考於古道禮稱三代之學亦云習近
於古人蓋將恢廣於猷為是必鍳觀於往昔洪惟嗣聖
纂紹先謀覧上世帝王之書周知治忽選耆儒博碩之
士悉俾討論預陪清燕之間敷述微言之緒往當厥職
未易其人伏念臣少無穎拔之才老有耄昏之累徒以
荷四朝之奬育寖而假六職之典司以簿書刀筆之勞
遂陞於要劇惟章句誦數之習絶覬於清光驟膺宸扆
之知擢寘經闈之列能非倚相使進讀於典墳貴謝富
平復得聯於簪橐莫遑遜避寔冒榮恩此蓋伏遇太皇
太后陛下摠攬治綱周旋聖學思用該通之彦鋪陳德
義之經深懼顓侗難勝柬拔敢不温尋素業澡雪煩襟
摘句上前期盡聖明之奥悉心官次不忘早夜之思倘
有補於毫分誓不渝於始卒臣無任
乞致仕第一
臣某言臣聞七十致仕大夫之常經耆艾傳家前古之
通訓自非勲在王室名重本朝上方仰成義不得謝若
乃居卿士之列有職任之繁當血氣方剛則進思盡效
及股肱既竭則退免為宜矧惟寖迫於衰殘豈可不知
於止足輒援告老之例冀遂就閒之私臣某中謝伏念
臣朴學陋儒鮿生小器逢辰筮仕勉力首公馳驅州縣
之勞服役簿書之務仁祖知家世之儒者擢居鉛槧之
司英宗念履歴之歲深授以臺省之秩先皇帝臨御之
日賞拔最先召自漕輸寘之禁從聲過實而毁至福逾
分而灾生失於求全終以獲罪仕嘗三巳猶蒙簡記於
清衷望絶九重終見收還於舊物方膺噐使遽遘家艱
三年之視息偶存二聖之龍光曲被遷司會吏刑之任
預邇恩講讀之員愧非銓藻之能靡續金華之業頻更
歲月俄至耄昏日暮天寒固有倦飛之嘆鐘鳴漏盡宜
無疾走之思徒切戀軒之心已殫戴嶽之力載稽年禮
盍自退休伏望皇帝陛下御世體仁如天從欲曲盡羣
才之用不遺一物之誠憫久仕於朝廷粗輸勤瘁許上
還於章紱俾遂休閒完全衰憊之軀涵泳太平之澤雖
不能力服田畝為菑畬耕穫之勤猶可以躬率子孫謹
孝弟忠信之行尚堅晩節仰答鴻私迫切之誠殫竭于
是伏望聖慈許臣守本官致仕臣無任
又
臣某言臣聞忠以事君靡有辭難之義老而去位蓋循
知止之常論年既迫於傳家引分固宜於納祿輒援禮
典之舊願賜骸骨之歸臣某中謝伏念臣才無他長性
惟嗜學守經據古迹豈晤於蘧廬論世誦書味徒甘於
糟粕進惟知於直道動罔識於先機出入禁嚴周旋彌
於二紀便蕃任使奔走遍於四方見危豈憚於忘軀慮
患敢思於擇地仕類子文之三已謫過中山之九年歴
更夷險之塗粗保始終之節向罹私恤無望生全荒迷
多難之餘遘遇重明之運適終祥禫洊拜言綸典領吏
曹既不能甄叙於流品參陪經幄又無以開發於淵聰
蒲柳之質易衰桑榆之景向晩方少壯強勉猶患無以
逾人逮心志蕭條豈復堪於辦職伏況臣本緣衰緒遭
際休明一門共荷於國恩六世獲霑於仕版坐塵華貫
無補毫分迫臨遲暮之年久居要劇之任若不因於罪
廢亦可謂之榮歸伏望太皇太后陛下甄叙羣工生成
庶類曲矜耆艾之齒俾全進退之方倘牛馬餘生得遂
放歸之逸則樗櫟無用終逃掊擊之傷安居里閭日從
父老但歌時而樂聖或挟策而讀書議朝廷之疑誠不
敢期使者之問效華封之請猶可以祝聖人之年懇迫
于衷兢惶莫措伏望聖慈許臣守本官致仕臣無任
第二表
臣某言臣近抗封章丐還官政恭承詔答未賜允俞體
聖君眷待之私實為優異在人臣進退之分固有典常
蓋恩禮厚則報稱益艱齒髮衰則精力難強非求全而
自便惟度已以為宜敢罄竭于愚衷仰干祈于淵度臣
某中謝伏念臣禀生弗厚涉學甚迂操心雖危而慮患
甚疎用力雖多而見功尤寡自叨塵于嚴近無少補于
涓埃徒歴歲時坐糜廪稍筋骸憊矣幾同槁木之枝志
意索然思戢驚禽之翼積憂傷而已甚任煩劇以奚堪
生也有涯况餘齡之向暮戒之在得豈竊祿以遑安伏
望皇帝陛下深諒丹誠特回睿眷憫衰遲之無用許休
佚而就閒遂營環琽之居稍養負薪之疾雖天地之恩
未報非敢愛生而犬馬之力已疲固難任重倘諧開可
實荷生成臣欲乞守本官致仕臣無任
又
臣某言近以齒及引年禮應謝事露章布懇誠知昧冒
于宸聰中詔敷言未忍棄捐于老舊上恩至厚私願莫
從既量力之不能敢匿情而遽已臣某中謝伏念臣才
資甚陋禀賦多竒仕宦久而備嘗險艱遷謫頻而屢驚
寵辱玷簪纓之列彌周四紀之間領臺閣之司無補萬
分之一歲月逾邁筋骸寖疲荷兩宮之眷隆尚加容貸
顧六卿之任重實慮顛隮在引分以宜休每省思而自
揆雖葵藿之心不改向日常傾而蒲柳之質已凋望秋
將墜彷徨念此怵惕尤深伏望太皇太后陛下軫惻淵
衷閔憐瘁迹老將至而耄及難責事功人所欲而天從
曲推全度俾遂完於晩節獲保養於餘生雖就宴閒寧
忘朝闕臣欲乞守本官致仕伏恐聖慈未賜俞允即乞
先許觧罷吏部職事臣無任
謝賜御筵并御書詩
臣某言伏蒙聖恩特賜御筵及蒙就賜御書詩一首者
玉座觀書既盡一經之藴寳跗揮翰遍頒四近之聯愧
白首之在庭覩仙毫之眩目捧承以往愧懼交深臣某
中謝伏念臣誦數陋儒頽齡弱質越從憂患遭值聖明
掌治天官叨綜銓衡之務侍言帝幕猥參講讀之員伏
遇皇帝陛下堯德克明舜聰好問率迪祖宗之訓憲章
墳典之文東學貴仁每詳延而盡禮西清訪道逮中昃
以忘勞属演義之終篇因示慈而錫宴羣公卿士咸霑
既醉之歡一札文書洊出非常之賜在臣末至並預殊
私竊觀上意之褒稱抑重昔賢之高尚誓堅晩節益厲
愚衷聖世尊經雖謝卞耽之執讀異時求老敢希賀監
之榮歸始卒之懷殫竭于是臣無任
蘇魏公文集卷三十九
