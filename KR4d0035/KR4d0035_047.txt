蘇魏公文集卷四十七
宋蘇頌撰
表
普寧郡王謝哲宗皇帝加恩表
伏以禮行太室普饗帝親之尊命䧏外朝大封文武之
列顧惟穉弱均荷寵光拜祝踰涯以榮為懼(中謝)竊以
祭祀者有國之大事得其道則神靈歆爵禄者厲世之
至權當其功則士民勸厲逢陽館之蕆事爰逮端門之
布常天表之應以善祥王言之出為大號凡百在位皆
從享禋自匪有勞敢冐優渥伏念臣生非殊禀材謝夙
成幸分慶於仙源早疏榮於節制假王封而述職曾未
造朝望齋輅之親祠莫陪奉祼祗聽告庭之訓首膺加
地之文賁錫過優固辭莫獲恭承典冊如蹈冰淵此盖
伏遇皇帝陛下懷欽翼以事天克寬仁而濟物爰推忠
澤廣布神休宗室近親獨愧誤恩之厚居家樂善願遵
諄誨之言仰答鴻慈不渝斯志
謝皇太后表
伏以修講上儀推行惠述不間弱齡之陋亟蒙大澤之
均辭寵莫遑拜嘉增惕(中謝)竊有祭以惠下之義欲貴
賤之悉周爵有等功之名顧重輕而必當矧合宫之大
報紆清蹕之親行自王公洎于庶官有來而相祀雖宗
室之霑一命亦莫不在庭兹蒙渙汗之加是謂承神之
貺如臣者以至親受爵以在傅矌官荷鞠育於深宫獲
奉承於慈誨方羣后肆覲既虧輯瑞之儀洎四海駿奔
亦阻奉璋之禮而乃上同將相並進土田雖朝廷尚親
許其尸禄而幼冲加命徒用厚顔此盖伏遇皇太后殿
下盛德在躬至仁及物愛憐諸子皆均壹於仁慈推贊
鴻思欲溥施於上下始慙菲質莫稱褒華但勤篤於進
修冀不辜於誨育
謝皇太妃牋
皇太妃宫閤淑哲廸躬慈祥成德養殫四海方昭聖孝
之隆朝事兩宫益厚教風之首愛均穉弱恩錫光榮敢
忘志意之修上副奬提之訓
祁國公謝哲宗皇帝加恩表
伏以講三歲之親祠導迎景貺春五宗之近屬均錫龐
釐惟是童蒙何勝寵渥(中謝)竊以宗祀而配上帝所以
昭文考之功大賚而富善人所以法周家之訓汔崇盛
典兹謂矌儀劔佩列乎羣賢梯航來乎萬國既得天人
之祐遂頒雨露之恩推惠甚優非賢罔預伏念臣年方
在齓學未知方但循帨礪之勤阻奉圭璋之助真封廣
賦荷加錫于原田需牘再辭終難回于渙汗此盖伏遇
皇帝陛下德侔健順恩被邇遐祭則受福于神靈仁而
敦睦於宗族勲賢並建固慙屏翰之良寵禄已盈更荷
雲天之澤云何報稱乃副敦褒惟遵保傅之儀仰答君
親之賜
謝皇太后表
伏以祭澤疏恩孚號肆覃於海宇國藩增賦徽章不間
於穉蒙拜貺殊優儀年豈稱(中謝)竊以開國之制周人
分列於五侯寔封之名唐室等差於千戸逮今賦禄視
爵加田每緣慶賜之行遂有陪敦之數雖云並逮於親
戚亦將表顯於勲賢恩典所加官儀尤重伏念臣才微
質薄屬近地親粤自勝衣即叨賜命衞昭晉穆已同啟
于廟封沛易楚詩尚未從於師訓更被餕神之惠泛增
多邑之榮匪以職勞坐蒙國寵此盖伏遇皇太后殿下
睿慈博愛聖度兼容親賢而憐無能式彰毋道有澤則
惠及下深助政經致兹誤恩曲加蕞陋敢不勤修志意
靡怠晨昏冀少長之有成思靖共而守位
謝皇太妃牋
皇太妃宫閤儀刑宫壼愛篤王家因大祀之熙成贊鴻
休之溥博載循愚薄之禀何預肅雍之陪例沐寵光自
慙忝冐惟勤修於四術期少稱於萬分
大寧郡王冬節賀哲宗皇帝表
伏以周人建子以為正得天之統唐室稱觴而上夀如
日之昇會聖旦之迎長恊陽元之萃祉(中賀)伏惟皇帝
陛下繼承祖烈熙緝治功體堯舜之性仁恩漸有截法
禹湯之論略道契何言四氣均和百嘉茂嚮臣聯榮帝
胄託屬天倫來復届辰共慶光亨之運童蒙寡職敢忘
善禱之心
賀太皇太后表
伏以一陽來復爻升君子之亨至信在中首重太元之
本維時純祐允集清躬(中賀)伏惟太皇太后陛下厚德
有容至仁能愛宅尊南面繼思齋之徽音協治泰辰成
保定之大業茂迎榖旦擁佑丕圖臣越在幼齡叨承愛
育允兹逢吉仰二聖之重光願言揚休祈萬年之永禄
賀皇太后表
伏以孳萌於子首六律以為陽運化至無當七日之來
復惟天地之大德合春秋之一元(中賀)伏惟皇太后殿
下子佐帝尊母儀邦教躬服澣濯德茂周南之風情存
謙虚道邁建初之治天正協吉國祉同休臣生長九重
愛均諸子竊慶履長之旦輒紓獻夀之誠
賀皇太妃牋
伏以灰飛緹室應嶰律之陽生表正侯臺驗周圭之景
至與時茂對同國安榮(中賀)伏惟皇太妃宫閤德緼徽
柔化存恭儉儀刑嬪婦居忘修德之勞輔佐宫朝深念
進賢之志踐迎長日永續修齡某屬預天枝親聯子行
荷愛憐而均厚祝休祉以惟勤
咸寧郡王冬節賀哲宗皇帝表
伏以日在北陸晷景至而萬福生斗行右旋天運周而
四時正允屬光華之旦導迎泰定之祥(中賀)伏惟皇帝
陛下睿德淵冲聖謨日就堯仁舜孝協至治於典墳夏
質周文繼成功於禮樂丕承天序鞏固邦圖臣幼學未
通嘉辰預慶獻履祥之頌雖略於舊儀贊鼎策之祥竚
符於皇世
賀太皇太后表
伏以六律正時黃鍾生於仲吕三微治歴卦氣起於中
孚適丁來復之辰仰贊無為之治(中賀)伏惟太皇太后
陛下母愛萬方君臨四表乾健坤順措國本於始安雷
動風行運神功於語嘿履兹榖旦嚮彼多祥臣託質宗
枝承華宫禁奉觴上夀仰陪亜歲之儀候景延暉願續
履長之慶
賀皇太后表
伏以魯臺書物時當南至之辰漢琯飛灰侯應陽生之
旦朝儀亜歲人慶履長(中賀)伏惟皇太后殿下婦順宫
朝母儀寰宇勞心曲體藹然東觀之風求賢審官志在
周南之化嘉辰集祉盛德咸宜臣幼未有知恩叨加命
内切報親之念虔傾祝算之誠
賀皇太妃牋
伏以合璧連珠驗初躔於天部撞鍾擊磬動和氣於人
聲夐古以還兹辰為重(中賀)伏惟皇太妃宫閤位尊啟
母慶襲堯門膺萬乘之承顔允隆孝治致九州之奉養
克協親尊方庶物之含生宜萬靈之來相某聯榮子屬
服寵藩封内深荷德之誠敢效祝年之請
普寧郡王冬節賀哲宗皇帝表
伏以雲物傋書占有年之嘉瑞鼓鐘在列謹亜歲之盛
儀羣生丕冐於至和率土同傾於善禱(中賀)恭惟皇帝
陛下順天育物稽古守文日就月將益懋緝熙之學陽
舒陰惨不渝消長之期動静得時福釐來舍臣分輝棣
萼託庇宸居神筴效祥寔契聖人之夀祥風應律請宣
太史之書
賀太皇太后表
伏以天施復於子冠三統以紀元日景正乎南驗四時
之協序升平盛際遐邇傾心(中賀)伏惟太皇太后陛下
德應直方施侔博厚臨朝端拱大凝帝載之熙措國居
安坐視天民之阜一陽來復百順攸宜臣託蔭慈仁承
顔左右物成歲美遘時運之惟新地久天長祝睿齡之
共永
賀皇太后表
伏以清臺課歴考星度於珠躔緹室飛葭侯陽萌於玉
琯繁禧所届善祝攸同(中賀)恭惟皇太后殿下柔順積
中憂勤宅志内修陰教不忘驚戒之誠上正母儀思繼
齊莊之德書雲納祉視履加祥臣夙荷親憐方閑簡諒
幸遘踐長之慶願增有永之年
賀皇太妃牋
伏以荔出芸生兆新元之化育日中表正迎愛景之舒
長國有盛儀時為令節(中賀)恭惟皇太妃宫閤躬循圖
史德茂芝蘭位號愈尊居念滿盈之戒綺紈弗御志有
節儉之風方物産之孳萌宜福基之隆厚某幸聯子育
託愛親慈敢因稱慶之辰更祝惟新之祉
祁國公冬節賀哲宗皇帝表
伏以堯庭觀象南面視昴星之中漢立建正太初當甲
子之朔一元肇始四海蒙休(中賀)恭惟皇帝陛下清明
在躬中正履位進德修業志常念于及時誠意正心化
以推於治國彛倫攸敘萬夀無疆臣席慶本支叨榮爵
土願言遐福等岡陵山阜之崇竊聽賡歌贊元首股肱
之喜
賀太皇太后表
伏以天運日南周謹占氣之傋君人道長漢隆賈至之
儀聲教所同邇遐無外(中賀)恭惟太皇太后陛下誠明
盡性睿知有臨淵嘿九重坐格無為之化梯航萬國咸
歸至治之朝陰陽調和天地輔相臣叨居親息獲侍慈
闈撞黃鍾之宫莫逮八能之士獻瑶池之體願延萬夀
之期
賀皇太后表
伏以緹室飛灰驗元陽之應律觀臺書物占黃祲之為
祥海寓均和宫闈同慶(中賀)恭惟皇太后殿下徽柔迪
德恭順存誠形閫内之教風躬先節儉享天下之至養
居極尊崇元和肇新戬榖是荷臣承華帝系託質皇幃
願乘來復之亨益介無疆之祉
賀皇太妃牋
伏以日晷極南辨五雲之瑞應斗繩維北兆萬物之豊
盈䧏福孔多由中及外(中賀)恭惟皇太妃宫閤處躬淑
慎履德柔謙慈孝兩全母道隆於萬乘寵榮兼至婦儀
著于兩宫肇履陽元茂膺祉福某質惟蒙稚躬託愛憐
敢傾善祝之誠願介延洪之祚
大寧郡王年節賀哲宗皇帝表
伏以春朝上日精歲首時法駕臨朝受四海之圖籍大
庭肆會設九賓之句臚(中賀)伏惟皇帝陛下受命昊穹
儲神昭矌為政以德體宸極之居中守位曰仁順陽和
之布令斂時純嘏允集清躬臣越在穉齡叨塵名數三
階有籍莫陪鴛鷺之行萬夀無疆敢效岡陵之祝
賀太皇太后表
伏以行夏之時斗漸建寅之位立春之日帝臨乘震之
司若聖御天以人為統(中賀)伏惟太皇太后陛下至仁
漙博厚德直方獨觀萬化之原體乾之行徤廣開衆正
之路協泰之彙征肇履三陽丕膺萬夀臣越繇童孺寵
拜官封方元朔之受朝阻陪上列望宸闈而獻祝但罄
精衷
賀皇太后表
伏以律中太簇授時允協於人正歲在敦牂居位適符
於火德慶叢元朔禮傋宸庭(中賀)伏惟皇太后殿下坤
德静耑母儀慈愛自家刑國廣治世之教風求賢審官
佐東朝之德化春陽納祉邦祚延休臣年始佩觽榮叨
昨土望九儀之列未遂昕趍奉萬年之觴徒傾善頌
賀皇太妃牋
伏以履端舉正頒歴象以授人開歲發春布陽和之育
物禮褾上日朝舉多儀(中賀)伏惟皇太妃宫閤柔順積
中仁恩逮下奉兩宫之佐餕克謙婦儀膺萬乘之承顔
益隆母道夀祺肇啟天胙丕延某稚齒無知宸居託愛
早受封於茅土尚阻朝趨將獻夀於椒花徒深懇至
咸寧郡王年節賀哲宗皇帝表
伏以履端于始肇開獻歲之祥維春之祺增茂自天之
貺紀為令節式舉多儀(中賀)恭惟皇帝陛下遹駿有聲
孝思維則對時育物動植咸遂於生成體仁長人遐邇
寔均于富庶順承榖旦翕受叢禧臣力僅勝衣心勤獻
祝慶從日益朔復朔以無窮德與時升新又新而彌著
賀太皇太后表
伏以大鈞播物幹一氣以會于元治歴明時繫萬亊而
正其始新陽溥洽介福維多(中賀)恭惟太皇太后陛下
其仁如天以儉率下廣鴻休于堯緒數法惟時佑駿德
於湯孫世年罙永肇履三微之始布宣四氣之和臣屬
忝宗親齒猶穉弱觴稱廣殿阻陪臚句之儀夀祝南山
更續岡陵之福
賀皇太后表
伏以椒花獻頌前占繁衍之祥柏葉稱觴共祝延長之
慶勸心交集協氣時乘(中賀)恭惟皇太后殿下翼夏贊
商超任邈姒恩由義制戚里無過盛之權孝與時兼帝
躬歸保佑之德春陽兹始天祉惟新臣藐在幼齡仰依
鴻訓内竊逢辰之幸敢傾獻壽之誠
賀皇太妃牋
伏以玩占於易交當乾卦之九三推歴於書氣應林鍾
之益一福祥所介禁掖攸先(中賀)恭惟皇太妃宫閤德
恊静專心循恭儉宫庭風偃化盖自於躬行帝德日躋
功寔均於母愛履端兹始戩榖是膺某方在穉齡早依
慈蔭仰祝綿長之慶冀酬覆育之恩
普寧王年節賀哲宗皇帝表
伏以計羣吏之功能若稽於戴禮受四海之圖籍嗣講
於漢儀神人恊和福祚曼衍(中賀)恭惟皇帝陛下智勇
天錫光輝日新誠致中和民洽好生之德道先敦朴世
陶遷善之風品物同榮慶釐並集臣忝聯棣萼託芘宗
藩敢殫傾日之誠仰祝後天之算
賀太皇太后表
伏以春秋謹始之義正次於王大昜生物之原帝出乎
震三陽交泰萬壽攸同(中賀)恭惟太皇太后陛下禀睿
哲之姿躬儉慈之寳擁佑元聖馴致太平之功奄宅多
方已臻富庶之教對時元吉納祉無疆臣襲慶宗支叨
榮屏翰荷皇慈之鞠育祈天祚之延洪
賀皇太后表
伏以吕令布和逮兆民而施惠漢宫講禮來萬國之貢
珍允屬熙辰翕臻純嘏(中賀)恭惟皇太后殿下道光聖
治性迎温恭儼然象服之儀禮繇德稱訓彼女圖之事
功以時修順履端元茂迎釐祚(臣)生蒙愛育幼被寵榮
願傾葵藿之心冀續岡陵之壽
賀皇太妃牋
伏以獻椒花之頌式重於三正陳白獸之樽方成於九
醖著為令序允格遐休(中賀)恭惟皇太妃宫閤履德徽
柔秉心淑慎躬先几御倡陰教以踐修上應四星煥紫
垣之明潤履新之慶界祉維繁某年在穉蒙恩承鞠育
仰祝綿長之算倍傾懇至之誠
祁國公年節賀哲宗皇帝表
伏以奉元養物肇更正歲之端執規司春首運東神之
化對時欽若介福紛然(中賀)恭惟皇帝陛下承丕顯之
謨受穆清之命道格於上下率華裔以同風功軼於古
今與皇王而共貫順履三陽之始茂迎六氣之和臣識
昧知方心勤祝聖輝光其德與歲律以俱新億萬斯年
配乾行而彌久
賀太皇太后表
伏以帝乘震位開春序之元朝斗建寅初首人正之朔
旦歡盈朝野慶集震闈(中賀)恭惟太皇太后陛下躬淑
聖之資宅休明之運體乾坤而御世四海來同建氣物
以乘時五韙咸傋坐視璿璣之運順迎玉燭之和臣預
列宗支方居同穉式歌且舞願傾祝聖之心俾夀而臧
永對自天之貺
賀皇太后表
伏以天時潛運日當一氣之元人統更新禮重四時之
首順乘令序交舉歡儀(中賀)恭惟皇太后殿下德盛俔
天功深應地關睢化下增隆周道之光長樂居尊崇傋
漢儀之奉維時初吉受祉時多臣日侍寝門親承聖訓
茂對三微之始仰祈萬夀之延
賀皇太妃牋
伏以人統得四時之正歴建夏家春朝受萬國之珍禮
崇漢世逖稽舊典傋著慶儀(中賀)恭惟皇太妃宫閤德
耀中洲功光彤管儀刑自内居帝嚳四妃之尊均壹為
心得文王十子之慶荷天之寵受祉爰多某榮預宗藩
日親宫壼祝春祺而參會與天序以俱新
蘇魏公文集卷四十七
