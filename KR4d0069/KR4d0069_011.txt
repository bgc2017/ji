外集卷第十一歐陽文忠公集六十一
碑銘
衛尉卿祁公神道碑銘
惟太原祁氏其先出於黃帝之子二十五人一食於
祁遂爲氏太原晉公盛於春秋之際祁氏亦盛於晉
其後世遠而衰子孫散亡(一作亡散)之他國有居譙者即
爲譙人後幾世生公諱某公由曾祖(一有考字)以来畜德
藴明世不大顯公生幾歲始有賢子革革咸平三年
以鄕貢進士中(一作及)第始以禄榮其親後幾歲公卒
卒之歲實景祐四年正月二十七日享年六十有一
革旣棄官服喪于家日月(二字一作旣)訖如禮起復就仕
仕又某年始爲尚書郎然後又以爵榮之一命贈大
理評事累升衛尉卿夫人楚氏某人女其賢爲公之
配後公以卒天聖八年始以公夫人之喪合葬譙縣
湯隂鄕將葬乃考其世德刻石蔵墓中又圖刻於墓
隧之外以暴露顯揚孝子之心也初公間居常命革
曰祁氏世有仕族(一作官)名聲可稱聞者比比出於時
自國家建隆以来天子每(一作歲)歲下書四方舉賢能
之士以官之而四方之人摩肩爭出獨祁氏無一人
之迹至譙刺史廷下稱應書者豈吾門遂廢乎抑大
廢而後興也或後遂興興由汝也於是盡出其家之
有益市群書日釀酒爲具以待四方之賓使與之遊
每鄕里大儒先生講說授學校(一作徒)子即隨酒具以
往勤勤盡其歡歲時未嘗懈怠不(一有敢字)顧資産之有
無者惟奉其家祭祀及以禮士君子爾由是浸漸以
成人及享子禄不數歲乃終人謂力勞而報約何也
旣而享名爵登九卿然後鄕里榮之夫享子養人之
常殁而榮不朽顧天之報予孰云無厚薄哉惟公以
純篤敦實履其身行其家以大其門教其子卒成其
志志成矣而身殁身殁而名益榮矣今又得顯書其
行揭之金石以彰爲善之效而以其餘勸於後人得
爲賢也噫今有人(一作人有)負材與能昂立人上與時爭
高下不肯分寸屈其心而卒困厄顛踣怏怏不得志
欲一縣佐不可得以至窮且老殁無聞者幸而得志
處富貴極崇高即死而身名俱滅子孫至爲僕隷轉
死溝壑者亦不可數用彼較此得失孰多乎豈負材
與畜德所享固不同耶碑具使来乞辭辭具又爲之
詩以貽譙里之童子使歌之以永公之無窮也
衣車赫赫馳者誰生世不聞死莫知卿居里門乃褐
衣殁榮之存令名垂人有不信考斯碑卿之有碑由
子爲後之父者宜所思
諫議大夫楊公墓誌銘
府君杭州錢塘人其譜曰漢太尉震之後世出弘農
其後微遠不能譜錄府君之九代祖隱朝始復得次
序曰隱朝生燕客燕客生堪而猶爲弘農人堪生承
休是謂皇高祖唐天祐元年爲刑部員外郎副給事
中鄭祁使吴越冊錢鏐爲王楊行密亂江淮道阻不
克歸遂留杭州始分弘農之籍籍錢塘初承休之行
也挈其子巖以俱巖仕吳越國位至丞相是謂皇曾
祖生尚書職方員外郎諱郾是謂皇祖生贈禮部尚
書諱蠙是謂皇考府君幼失其父有志節不群諸兒
母元夫人獨愛之夫人之喪尚書也内外之姻未嘗
有見其笑者府君生十歲作雪賦一篇始爲之笑及
長尤好學日必誦書數萬言或晝夜不息臨食至失
匕筯已而病其目元夫人奪蔵其書府君盗之亡鄰
家以讀大宋受命太宗皇帝即位之三年吴越忠懿
王朝京師以其地納籍有司吳越國除隨其皇祖以
族行寓宋州三舉進士端拱二年中乙科歷蔡州新
昌縣令遷著作佐郎知德州爲政有治迹詔書褒之
咸平三年交趾獻馴犀府君以袐書丞監在京商稅
院因奏犀賦真宗嘉之召試學士院遷太常博士賦
一時文士爭相傳誦不及明年又上書自薦獻所爲
文二十餘萬言乃直集賢院知袁筠二州提點開封
府界諸縣入爲三司鹽鐵判官知越州提點淮南刑
獄爲宰相王文穆公不悅以事罷之卒坐考試國子
監生貶監陳州榷酒逾年得知常州復入三司判磨
勘司丁元夫人憂服除判戶部勾院比自薦及是二
十七年矣然少孤能自立力勤苦爲文章履其身以
儉約不妄自為進取其官業行已之方一皆自信扵
聖人之道不肯少顧時之人所爲而時之人亦以有
德君子名之故其直集賢院者二十七年不遷官由
太常博士纔至刑部郎中有出其後者往往至榮顯
或有笑其違世自守以質朴諷使少改其爲者府君
歎曰吾不學乎世學乎聖人由是以至此吾之所有
不敢以薦於人而嘗自獻于天子矣今欲孰附以進
邪其信道深篤不可屈曲如此天聖四年以久次遷
集賢修撰出知應天府同糺察在京刑獄轉兵部郎
中六年年六十五老矣始召以知制誥府君與穎川
陳從易皆以好古有文行知名然二人者皆久不用
遂以老旣而一日並用之是時學者稍相習務媮窳
爲文章在位稍以爲患皆以謂天子用耆老將有意
矣而文下詔書勑學者禁浮華使近古道然後以謂
用二人皆不無意矣而皆恨其晚也居二歲拜右諫
議大夫集賢院學士出知亳州於州封虢略縣男食
邑三百戶明道二年四月十日以疾卒於州之正寢
年六十有九其病將卒猶不廢學有文三十卷曰隱
集又五卷曰西垣集嗚呼畜其學以老不克用獨
見於文章然其文卒待一施於朝廷遂位榮顯旣貴
贈其皇考禮部尚書母太原郡太君其婦曰漳南縣
君張氏後夫人南陽郡君亦張氏蔭其男長曰洎眀
州觀察支使次曰濬江隂軍司理參軍次曰泳漸沆
渢皆將作監主簿旣終又蔭二孫某官其餘之及
者三世則夫守道者未必果不遇也噫楊氏嘗以族
顯於漢為三公者四世漢之亂更魏涉晉戕賊(一作斵)
於夷胡而漢之大人苗裔盡矣比數百歲下而及唐
然楊氏之後獨在大和開成之間曰汝士者與虞卿
魯士漢公又以名顯於唐居靖恭坊楊氏者大以其
族著唐之亂極於懿僖昭三宗下更五姓天下痝裂
焚蕩翦薙而唐之名臣之後盡矣又幾百年至于今
然楊氏之後獨在及府君又大顯始震嘗有德於漢
而死以無辜君子悼震曰不幸然孰知夫世不昌且
久歟而府君又畜其德則孰知其後世又不然歟於
其葬也是宜銘銘蓋所以使後世之有考也府君卒
後若干年以景祐二年某月某日葬杭州某縣某鄕
漳南縣君先府君二十六年以亡及是合葬自有誌
府君初名侃後避真宗皇帝舊名改曰大雅字子正
銘曰
楊氏之先自震有聞有盛有衰世惟厥人由漢迄今
更難冒亂歷時千年而世三顯府君之顯不彰于初
其久不渝卒克以敷弘農之分遂播南土嗚呼德則
承其先而葬也塋于(一作於)祖
尚書職方郎中分司南京歐陽公墓誌銘
公諱潁字孝叔咸平三年舉進士中第初任峡州軍
事判官有能名即州拜祕書省著作佐郎知建寧縣
未半歲峡路轉運使薛顔廵部至萬州逐其守之不
治者以謂繼不治非尤善治者不能因奏自建寧縣
往代之以治聞由萬州相次九領州而治之一再至
曰鄂州二辭不行初彭州以母夫人老不果行最後
嘉州以老告不行實治七州州大者繁廣小者俗惡
而姦皆世指爲難治者其尤甚曰歙州民習律令性
喜訟家家自爲簿書凡聞人之隂私毫髮坐起語言
日時皆記之有訟則取以證其視入狴牢就桎梏猶
冠帶偃簀恬如也盗有殺其民董氏於市三年捕不
獲府君至則得之以抵法又冨家有盗夜入啓其蔵
者有司百計捕之甚急且又大購之皆不獲有司苦
之公曰勿捕與購獨召冨家二子械付獄鞫之州之
吏民皆曰是素良子也大怪之更疑互諫公堅不回
鞫愈急二子服然吏民猶疑其不勝而自誣及取其
所盗某物於某所皆是然後讙(一作歎)曰公神明也其
治尤難者若是其易可知也公剛果有氣外嚴内明
不可犯以是施於政亦以是持其身初皇考侍郎爲
許田令時丁晉公尚少客其縣皇考識之曰貴人也
使與之遊待之極厚及公佐峽州晉公薦之遂拜著
作其後晉公居大位用事天下之士往往因而登榮
顯而公屛不與之接故其仕也自著作佐郎祕書丞
太常博士尚書屯田都官職方三員外郎郎中皆以
歲月考課次第陞知萬峽鄂歙彭鄂閬饒嘉州皆所
當得及晉公敗士多不免惟公不及明道二年以老
乞分司有田荆南遂歸焉以景祐元年正月二十六
口終于家年七十有三祖諱某贈某官(疑)皇妣李氏
贈某縣君夫人曾氏某縣君先亡公平生彊力少疾
病居家忽晨起作遺戒數紙以示其嗣子景昱曰吾
將終矣後三日乃終而嗣子景昱能守其家如其戒
歐氏出於禹禹之後有越王句踐句踐之後有無疆
者爲楚威王所滅無疆之子皆受楚封封之烏程歐
陽亭者爲歐陽氏漢世有仕爲涿郡守者子孫遂北
有居冀州之渤海有居青州之千乘而歐陽仕漢世
爲博士所謂歐陽尚書者也渤海之歐陽有仕晉者
曰建所謂渤海赫赫歐陽堅石者也建遇趙王倫之
亂其兄子質南奔長沙自質十二世生詢詢生通仕
於唐皆爲長沙之歐陽而猶以渤海爲封通又三世
而生琮琮爲吉州刺史子孫家焉自琮八世生萬萬
生雅雅生高祖諱效高祖生曾祖諱託曾祖生皇祖
武昌令諱郴皇祖生公之父贈戶部侍郎諱倣皆家
吉州又爲吉州之歐陽及公遂遷荆南且葬焉又爲
荆南之歐陽嗚呼公於脩叔父也銘其叔父宜扵其
世尤詳銘曰
壽孰與之七十而老祿則自取於取猶少扶身以方
亦以從公不變其初以及其終
都官郎中王公墓誌銘
明道元年五月二十四日尚書都官郎中王公以疾
終于許州私第明年十月其孤宗彭宗古奉公之喪
及公之先君先夫人俱葬于許州長社縣白兔原公
諱世昌字次仲少屬文舉進士端拱元年登科第補
鳳翔郿縣主簿再調開封士曹參軍知杭州鹽官縣
又改蘇州常熟縣轉運使張式以治狀奏充秀州判
官遷著作佐郎知彭州九隴縣轉太常丞會鹽鐵上
言建安茶稅不充請擇材臣幹其任公膺是選歲增
四千萬三年歸朝優詔嘉獎擢知饒州連典蜀福二
州歷太常博士屯田都官職方三員外郎權三司判
官出知鄧州轉屯田郎中徙東川賜三品服移成州
權莅西亰留守司御史臺又知澤州轉都官郎中知
絳州老疾上章得分司西亰享年七十有八公性明
察凡爲郡獄訟無細大皆呼前面質其罪有冤者立
辨出之獄官俯伏受教僚佐充員而已故所至稱有
治聲亦用此爲人所擠成州之遷是也好接士類不
以年耆自處候門者雖晚進皆與均禮論者多之初
娶李氏再娶水丘氏封歸安縣君柔婉有婦道早亡
生子三人長宗說終杭州臨安主簿次宗古前連州
陽山令次宗彭前孟州汜水主簿女四人長適涇州
支使宋齊古次早夭次適侍御史楊偕次適光禄寺
丞吕昌齡臨安有子一人師温郊社齋郎陽山子師
良師儉皆郊社齋郎二女俱幼銘曰
八十其齡三品其服有子有孫以才以淑吁嗟令人
兮嚮用兹福
左班殿直胥君墓誌銘
胥姓出晉大夫童世久徙遷失其譜君諱某字致堯
有子曰沆能略言其世曰吾家爲燕人十三代祖儀
爲唐御史中丞坐言武后事貶臨川後世因家焉胥
氏義聞鄕閭門有旌表由吾先君而上祖諱某仕僞
唐袁州宜春令父諱某當周世宗取淮南李氏日益
衰亂因徙家合肥及吾先君始禄于朝然卒於不得
志今其葬敢再拜以請予爲考次君之行曰君少力
學爲文辭端拱咸平之間再舉進士嘗中選矣時天
子諒闇不能廷試進士疑有司選太多削其奏籍之
半乃罷去其冬契丹犯邊天子幸魏又將幸真定君
以草澤應詔上書理檢言兵事且曰臣言有不可書
者非人主不得聞天子召見爲屛左右聽其說矍然
而悟將拜某官旣出大臣詰其事不肯對大臣皆不
悅曰且可以職縻之以爲三班借職君辭不就天子
還亰師又固辭願從進士試禮部皆不許以監温州
天冨鹽監君歎曰吾親老敢擇禄邪凡世所謂材者
惟施無不利乃可謂能吾將有爲也已乃受命凡治
鹽三歲增其舊二百餘萬斛罷歸以能被薦未暇錄
初契丹䧟黎陽滑州守張秉請君將戍兵擊河淩以
斷賊契丹去張公以君爲材留君護漁池迎陽二埽
朱博代守滑乃曰河恐滑人者趨西埽爾請君兼護
之君䟽河爲别流以殺其勢明年河棄西埽去滑人
無水恐歲省工材百餘萬秩滿有司上君鹽最護河
之功遷奉職君意不滿辭不拜丁母夫人某氏憂終
喪不許以監黃州商稅餘年課爲最召還在道用祀
汾隂恩卒遷奉職監杭州排岸司浚浙江龍山二閘
廢清河堰以通漕杭人至今便之爲端州兵馬監押
就遷右班殿直給事中樂黃目舉君材任閤門祗候
有司限例不行得温州兵馬監押期還遷職在温州
聞黃目死前舉狀格不用君歎曰豈吾命邪今天子
即位遷左班殿直以疾求監壽州酒稅逾年請告就
醫京師天聖元年十月某日卒于建平坊享年五十
有九初娶宋氏生三男曰沆澄泳澄早卒二女長亦
早卒次適某氏再娶沈氏後君卒初君之喪寓葬朝
陽門外慶曆二年某月某日葬于某縣某鄕某原銘
曰
余悲胥君始以儒者自進而仕也非其志方其以一
布衣飛箝人主之意其志壯哉豈止於此自古賢材
明智之士困於失職多矣豈天所不相邪豈其力不
足邪蓋苟者多得偷者易安守義而窮乃理或然嗟
乎胥君永矣茲阡
内殿崇班薛君墓誌銘
公諱塾字宗道絳州正平人資政殿學士兵部尚書
河東簡肅公之弟扵惟簡肅爲時顯人天聖明道間
實參大政以道德剛直外正於朝孝友敦睦内仁其
家其爵命之榮上逮三世旁禄其族子官者三十人
公於(一作于)太保諱景之廟爲曾孫太傅諱温瑜之廟
爲孫太師諱化光之廟爲第五子少以簡肅蔭𥙷三
班借職九遷内殿崇班享年六十五以終公爲人果
毅質直喜以氣節自高少好學嘗爲文詞仕雖不章
官能其職初監曲沃縣酒稅民素苦伐薪給官炊公
始更用石炭民得不苦至今頼之又監龍門縣清澗
木稅絳州鹽酒稅河中府浮橋凡所施設皆有法後
人雖欲輙更莫能也蜀民易搖喜倡事以相驚謼遂
緣爲亂公爲兵馬監押旁郡呼曰盗將大至公能以
重鎮之州卒無事民恃以安歲滿州乞留不克知河
池縣賦役刑罰示民以信使民知政而吏無所措其
姦始建孔子廟春秋飭其牲器以與邑人行事民初
識學校之禮當時名臣若今樞密副使杜公多薦其
材以兄嫌避不升用奉使走馬承受滄州路公事數
對便殿言利害皆可施行歷監通利軍陕蜀二州兵
康定二年六月十五日壬辰以疾卒于蜀州之廨其
長子曰大理寺丞通判陵州仲孺扶其柩歸于絳州
道出河池河池之民泣遮于路曰此吾民之所思也
公卒之六日夫人吴氏卒于代州其次子曰大理寺
丞通判代州宗孺以其喪歸遂合葬于正平縣清源
鄕周村原用慶曆元年十二月二十一日丙申之吉
二子皆以材賢克承其家女一人適將作監主簿鄭
宗賢銘曰
薛絳大族興自簡肅簡肅之哲其剛烈烈公躬直清
官以材稱惟賢是似不愧其兄薛有世次簡肅之碑
公墓南原銘以識之
長安縣太君盧氏墓誌銘
夫人盧氏其父諱之翰單父人好學通五行律曆善
籌策中進士第至道中用兵河西以爲陜西轉運使
屢爲太宗言靈武事不合意輙貶旣而事驗思之輙
復召用由是卒爲名臣官至太常少卿知廣州夫人
歸楊公時年始十七公前夫人張氏生三男文友文
舉文本皆尚幼夫人亦生三男一早卒次文敏文通
四女長適大理寺丞王中孚次適崑山縣尉刀綬次
將作監主簿朱銑次早卒楊公以文行著名當時治
身廉清好施宗族大中祥符四年以右諫議大夫薨
廣州家無貲夫人居喪於淮上諸子怡怡知其母之
慈撫其已不知家之有無也後二十有五年文友爲
虞部員外郎知建昌軍文舉國子博士通判蔡州文
本文通早卒文敏由大理寺丞應進士中第爲太子
中允知蘇州常熟縣夫人在建昌感疾卒官舍享年
五十七將卒戒其子曰吾幸見汝輩立而死吾無以
教爲人能如汝父足矣遂歸葬壽州之西原祔舊塋
禮也夫人初用公封范陽縣君後用其子封仁壽縣
太君又進封長安縣太君及卒也張夫人二子居喪
哀如所生嗚呼賢母也哉是宜銘粤景祐三年二月
庚戌葬之銘曰
從者其姑祔者其夫安此室乎
外集卷第十一
祁公神道碑景祐(碑云景祐四年卒天聖八年葬按天聖在景祐之前疑景祐當作景)
(德)
諫議楊公墓銘錄(一作抵)學乎聖人(四字上一有而字)其婦(二字)
(丄一有封字)
王公墓誌水丘氏(集本多作巫丘)
薛君墓銘又監(一作後監)
盧氏墓銘將作(二字上疑脫適字)
奏議卷第十一
薦劉羲叟劄子(巳見河東奏草全書中)
進劉羲叟春秋災異狀(同前)
論契丹侵地界狀(巳見河北奏草全書中)
右三篇此卷更不重出存其目以告來者
論臺官上言按察使狀被選之者(一作人)皆亦(一作皆字)常
能(一無常字)
論杜衍等罷政事狀尤彰著(尤字下一有爲字)之得專(之所作一)
好權(好一作行)懇讓之者(一無者字)見其皆未行事(六字一作欲其作事)
條事(條例一作)然不敢(然字下一有亦字)惜之也(一無之字)
居士集卷第十一歐陽文忠公集十一
律詩五十七首
初至夷陵答蘇子美見寄
三峽倚岧嶤同(一作南)遷地最遥物華雖可愛鄕思獨
無聊江水流青嶂猿聲在碧霄野篁抽夏笋叢橘長
春條未臘梅先發經霜葉不凋江雲愁(一作懸)蔽日山
霧晦連朝斫谷爭收漆梯林鬪摘椒巴賨船賈集(一作)
(巴江船賈至)蠻市酒旗招時節同荆俗民風載楚謠俚歌
成調笑摖(一作攃)鬼聚喧囂(夷陵之俗多淫奔又好祠祭每遇祠時里民數百共)
(餕其餘里語謂之摖鬼因此多成鬪訟)得罪宜投裔包羞分折腰光隂
催晏歲牢落慘驚飊白髮新年出朱顔異域銷縣樓
朝見虎官舍夜聞鴞寄信無秋鴈思歸望斗杓須知
千里夢長繞洛川橋
冬後三日陪丁元珍遊東山寺
幕府文書日已稀清罇歲晏喜相携寒山帶郭穿松
路瘦馬尋春踏雪泥翠蘚蒼崖森古木綠蘿盤石暗
深溪爲貪賞物來猶早迎臘梅花吐未齊
送前巫山宰吳殿丞(字照鄰)
俊域當年仰下風天涯今日一罇同高文落筆妙天
下清論揮犀服坐中江上掛帆明月峽雲閒謁帝紫
微宫山城寂寞少嘉客喜見瓊枝(一作林)慰病翁
龍興寺小飲呈表臣元珍
乎日相從樂會文博梟壷馬占朋分罰籌多似昆陽
矢酒令嚴於細柳軍蔽日雪雲猶靉靆欲晴花氣漸
氛氲一罇萬事皆毫末蜾臝螟蛉豈足云
縣舍不種花惟栽楠木冬青茶竹之類因戲
書七言四韻
結綬當年仕兩京自憐年少體猶輕伊川洛浦尋芳
徧魏紫姚黃照眼明客思病來生白髮山城春至少
紅英芳叢密葉聊須種猶得蕭蕭聽雨聲
至喜(一作虚白)堂新開北軒手植楠木兩株走筆
呈元珍表臣
爲憐碧砌宜佳樹自斸蒼苔選綠叢不向芳菲趁(一作)
(赴)開落直須霜雪見青葱披條泫轉清晨露響葉蕭
騷半夜風時掃濃隂北䆫下一枰閑且伴衰翁
戲答元珍(一本下云花時久雨之什)
春風疑不到天涯二月山城未見花殘雪壓枝猶有
橘凍雷驚筍欲抽芽夜聞歸鴈生鄕思病入新年(一作)
(鳥聲漸變知芳節人意無聊)感物華曾是洛陽花下客野芳雖晚
不須嗟
初晴獨遊東山寺五言六韻
日暖東山去松門數里斜山林隱者趣鍾鼓梵王家
地僻遲春節風晴變(一作别)物華雲光漸容與鳥哢巳
交加冰下泉初動煙中茗未芽自憐多病客來探欲
開花
夷陵歲暮書事呈元珍表臣(一本作元珍判官表臣推官)
蕭條雞犬亂山中時節崢嶸忽(一作歲)巳窮遊女髻鬟
風俗古野巫歌舞歲年豐(夷陵俗朴陋惟歲暮祭鬼則男女數百相從而樂飲)
(婦女競爲野服以相遊嬉夷陵俗下一本有古字)平時都邑今爲陋敵國江
山昔最雄(三國時吳蜀戰爭於此)荆楚先賢多勝迹不辭携酒
問鄰翁(處士何參居縣舍西好學多知荆楚故事)
夷陵書事寄謝三舍人(一作代書寄舍人三丈)
春秋楚國西偏境陸羽茶經第一州紫籜青林長蔽
日綠叢紅橘最宜秋道塗處險人多負邑屋臨江俗
善泅臘市漁(一作魚)鹽朝暫合淫祠簫鼓歲無休風鳴
燒入空城響雨惡江崩斷岸流月出行歌聞調笑花
開啼鳥亂鉤輈(一本有訟庭畫地通人語邑政觀風間俚謳土俗雖輕人自樂山川信美)
(客偏愁四句)黃牛峡口經新歲白玉京中夢舊遊曾是洛
陽花下客欲誇風物向君羞
戲(一作寄)贈丁判官
西陵江口折寒梅爭勸行人把一(一作酒)杯須信春風
無遠近維舟處處有花開
寄梅聖俞(一本注夷陵作)
青(一作春)山四顧亂無涯雞犬蕭條數百家楚俗歲時
多雜鬼蠻鄕(一作風)言語不通華繞城江急舟難泊當
縣山高日易斜擊鼓踏歌成夜市邀龜卜雨趁燒(一作)
(春)畬叢林白晝飛妖鳥庭砌非時見異花惟有山川
爲勝絶寄人堪作畫圖誇
離峽州後回寄元珍表臣(一本作元珍判官表臣推官)
經年遷謫猒荆蠻惟有江山興未闌醉裏人歸青草
渡夢中船下武牙灘野花零落(一作亂)風前亂(一作舞)飛
雨蕭條江上寒荻笋時魚方有味恨無佳客共杯盤
再至西都(一作寄謝希深)
伊川不到十年間魚鳥今應怪我(一作我自)還浪得浮名
銷壯節羞將(一作看)白髮見(一作對)青山野花向客開如
(一作異花向我情猶)笑芳草留人意自閑却到(一作行至)謝公題壁
處向風清淚獨(一作臨風清淚落)潺潺
過錢文僖公白蓮莊
城南車馬地行客過徘徊野水寒猶入餘花晚自開
命賓曾授簡開府最多才今日西州路何人更獨來
謝公挽詞三首
始見行春旆俄聞引葬簫笑言猶在耳䰟魄遂難招
天象奎星暗辭林玉樹凋朔風吹霰雪銘旐共飄飄
前日賓齋宴今晨奠柩觴死生公自逹存没世徒傷
舊國難歸葬餘貲不給喪平生公輔志所(一作可)得在
文章
樂事與良辰平生愛洛濱泉臺一閉夜蒿里不知春
翰墨猶新澤圖書巳素塵堪憐寢門哭猶有舊時賓
愁牛嶺
邦人盡(一作自)說畏愁牛(一作牛愁)不獨牛愁我亦愁終日
下(一作遶)山行百轉却從山脚望山頭
寄子山待制二絶(一本後篇作别鎮陽寄沈待制)
留滯西山獨可嗟殘春過盡始還家落花縱有那堪
醉(一作看一作愛)何況歸時無落花
聞君屢醉賞紅英落盡殘花酒未醒嗟我落花無分
看莫嫌狼藉掃中庭
寄秦州田元均
由(一作近)來邊將用儒臣坐以威名撫漢軍萬馬不嘶
聽號令諸蕃無事著(一作樂)耕耘夢回夜帳聞羌笛詩
就高樓對隴(一作暮)雲莫忘(一作望)鎮陽遺愛在(一作地)北
潭桃李正氛氲(一作春深桃李正絪緼)
送沈待制陜西都運(邈)
幾歲瘡痍近息兵經營方喜得時英從來漢粟勞飛
輓當使秦人自戰耕道左旌旗諸將列馬前弓(一作冠)
劒六蕃迎知君材力多閑暇剩聽陽關醉後聲
欒城遇風效韓孟聮句體
歲暮氛霾惡冬餘氣候爭吹嘘回暖律號令發新正
遠響來猶漸狂奔勢益橫頽城鏖戰鼓掠野過隂兵
掃蕩無餘靄顚摧鮮立莖五山搖岌嶪九鼎沸煎烹
玉石焚岡裂波濤卷海傾遥聽午合市爭呼夜驚營
慘極雲無色隂窮火自生電鞭時砉劃雷軸助喧轟
孔竅千聲出隂幽百怪呈狐妖憑莽蒼鬼熖走青熒
奮怒神增悚中休耳暫清胡兵占月暈江客候鼉鳴
飄葉千艘失飛空萬瓦輕獵豪添馬健舶穏想帆征
畏壓頻移席隂祈屢整纓凍消初醒蟄枯活欲抽萌
病體愁山館春寒頼酒鐺雞號天地白登壠看晴明
過中渡二首
中渡橋邊十里堤寒蟬(一作梅)落盡柳條衰年年塞下
春風晚誰見輕黃弄色時
得歸還自歎淹留中渡橋邊柳拂頭記得來時橋上
過斷冰殘雪滿河流
自河北貶滁州初入汴河聞鴈
陽城淀裏新來鴈趁伴南飛逐(一作何事來隨南)越船野岸
柳黃霜正白五更驚破客愁眠
自勉
引水澆花不厭勤便須巳有鎮陽春官居處處如郵
傳誰得三年作主人
席上送劉都官
都城車馬日喧喧雖有離歌不慘顔豈似客亭臨野
岸暫留罇酒對青山天街樹綠騰歸騎玉殿霜清綴
曉班莫忘西亭曾醉處月明風溜響潺潺
寄劉都官
别後山光寒更綠秋深酒美色仍清繞亭黃菊同君
種獨對殘芳醉不成
書王元之畫像側(在瑯瑘山)
偶然來繼前賢迹信矣皆如昔日言諸縣豐登少公
事一家飽暖荷君恩想公風采常如在顧我文章不
足論名姓已光青史上壁間容貌任塵昏(公貶滁州謝上表云)
(諸縣豐登苦無公事一家飽暖共荷君恩)
送京西提刑趙學士
題輿嘗屈佐留京攬轡今行(一作來)按屬城楚館尚看
淮月色嵩雲應過虎關迎春寒酒力風中醒日暖梅
香雪後清野俗經年留惠愛莫辭臨别醉冠傾
寄題宜城縣射亭
作邑三年事事勤宜城風物自君新已能爲政留遺
愛何必栽花遺後人藹若芝蘭芳可襲温如金玉粹
而純友朋欣慕自如此何況斯民父母親
豐樂亭遊春三首
綠樹交加山(一作新隂野)鳥啼晴風蕩漾落(一作晚晴斜日雜)花
飛鳥歌花舞太守醉明日(一作月)酒醒春巳(一作色)歸
春雲淡淡日輝輝草惹行襟絮拂衣行到亭西逢太
守籃輿酩酊插花歸
紅樹青山日欲斜長郊草色綠無涯遊人不管春將
老(一作盡)來往(一作空遶)亭前踏落花
謝判官幽谷種花
淺深紅白宜相間先後仍須次第栽我欲四時携酒
去莫教一日不花開
畫眉鳥(一作郡齋聞百舌)
百囀千聲隨(一作任)意移山花紅紫樹高低始知鎻向
金籠聽不及林間自在啼
懷嵩樓新開南軒與郡僚小飲
繞郭雲煙(一作閣煙雲)匝幾重昔人曾此感懷嵩霜林落
後山爭出野菊開時酒正濃解帶西風飄畫角倚欄
斜日照青松會須乘醉携嘉客踏雪來看羣玉峯
送張生
一别相逢十七春頽顔衰髮互相詢江湖我再爲遷
客道路君猶困旅人老驥骨竒心尚壯青松歲久色
逾新山城寂寞難爲禮(一作客)濁酒無辭舉爵頻
田家
綠桑高下映平川賽罷田神笑語喧林外鳴鳩春雨
歇屋頭初日杏花繁
别滁
花光濃爛柳輕明酌酒花前送我行我亦且(一作秪)如
常日醉莫教絃管作離聲
答謝判官獨遊幽谷見寄
聞道西亭偶獨登悵然懷我未忘情新花自向遊人
笑啼鳥猶爲舊日聲因拂醉題詩句在應怜手種樹
隂成須知别後無由到莫厭頻携野客行
招許主客
欲將何物招嘉客惟有新秋一味涼更(一作靜)掃廣庭
寬(一作開)百畒少容明月放(一作吐)清光樓頭破鑑看將
滿甕面浮蛆撥巳香仍(一作更)約多爲詩準備共防梅
老敵難當
金鳳花
憶繞朱欄手(一作喜)自栽綠(一作繁)叢高下幾番開中庭
雨過無人迹狼籍深紅點綠苔
鷺鷥
風格孤高塵外物性情閑暇水邊身盡日獨行溪淺
處青苔白石見纖鱗
野鵲
鮮鮮毛羽耀朝輝紅粉墻頭綠樹枝日暖風輕言語
軟應將喜報主人知
木芙蓉
種處雪消春始動開時霜落鴈初過誰栽金菊叢相
近織出新番蜀錦窠
樵者
雲際依依認舊林斷崖荒磴路難尋西山望見朝來
雨南澗歸時渡處深
詠雪
至日陽初復豐年瑞遽臻飄颻初未積散漫忽無垠
萬木青煙滅千門白晝新往來衝更合高下著何勻
望好登長榭平堪走畫輪馬寒毛縮蝟弓勁力添鈞
客醉看成眩兒嬌(一作驕)咀且顰虚堂明永夜高閣照
清晨樹石詩翁對川原獵騎陳凍狐迷舊穴飢(一作饑)
雀噪空囷此土偏宜稼而予濫長人應須待和暖載
酒共行春
送楊先軰登第還家
解榻方欣待儁英掛帆千里忽南征錦衣白日還家
樂鶴髮高堂獻壽榮殘雪楚天寒料峭春風淮水浪
崢嶸知君歸意先飛鳥莫惜停舟酒屢傾(一作餞行)
初至潁州西湖(一作到潁治事之明日行西湖上)種瑞蓮黃
楊(一作因與郡官小酌其上聊書所見)寄淮南轉運吕度支發
運許主客
平湖十頃碧琉璃四面清隂乍合時柳絮已將春去
遠海棠應恨我來遲啼(一作鳴)禽似與遊人語明(一本作好)
月閑撑野(一作小)艇隨每到最佳堪樂處却思君共把
芳巵
三橋詩(皇祐元年新作三橋而名之旣而又爲之詩)
朱欄明綠水古柳照斜陽何處偏宜望清漣對女郎
(青漣閣名後改作去思堂)
右宜遠
鳴騶入遠樹飛蓋渡長橋水闊鷺雙起波明魚自跳
右飛蓋
輕舟轉孤嶼幽浦漾平波回看望佳處歸路逐漁歌
右望佳
答通判吕太博
千頃芙蕖蓋水平(邵伯荷花四望極目)揚州太守舊多情畫盆
圍處花光合(予嘗採蓮千朵插以畫盆圍繞坐席)紅袖傳來酒令行(又嘗)
(命坐客傳花人摘一葉葉盡處飲以爲酒令)舞踏落暉留醉客歌遲檀板
換新聲如今寂寞西湖上雨後無人看落英
祈雨曉過湖上
清晨驅馬思悠然渺渺平湖碧玉田曉日未昇先起
霧綠隂(一本作雲)初合自生煙身閑始覺時光好春去猶
餘物色妍更待四郊甘雨足相隨簫鼓樂豐年
居士集卷第十一
熙寧五年秋七月男發等編定
紹熙二年三月郡人孫謙益校正
此卷答蘇子美見寄云祭鬼聚喧囂本注夷陵俗
好祠祭每遇祠時里民數百共餕其餘里俗謂之
祭鬼諸本皆同惟蜀本以祭爲摖朝佐按類篇摖
初葛切挑取也推也有推食之義蜀去峡近故能
知其方言又吉州羅寺丞家京師舊本亦作攃按
集韻攃桑葛切散之也有散福之義二義皆通今
改作摖一作攃若作祭字别無意義本注豈應復
言里俗謂之祭鬼也
答蘇子美俚歌(石本作祠歌)攃鬼(攃石本作祭注文却引攃鬼事)
遊東山寺冬後(石本作冬至後)幕府(一作幕下)
龍興寺小飲氛氲(一作氤氲)
手植楠木泫轉(石本作滴瀝)
獨遊東山寺交加(交一作嘐)
夷陵書事向君羞(君一作春石本同)
寄子山待制(京本作今日報鎮陽守有行日某不久可出局先寄子山待制四兄二絶)
送沈待制方喜(一作方務)
入汴河聞鴈新來(一作秋)
送劉都官都城(一作門)
幽谷種花淺深紅白(一作深紅淺白)
送楊先軰高堂(一作高年)
答吕太博詩注插以(一作插之)
