居士集卷第三十二歐陽文忠公集三十二
墓誌七首
尚書戸部侍郎參知政事贈右僕射文安王
公墓誌銘(并序)
公姓王氏其先太原祁人其六世祖某爲唐輝州刺
史遭世亂因留家碭山碭山近宋其後又徙宋州之
虞城今爲應天虞城人也公諱堯臣字伯庸天聖五
年舉進士第一爲將作監丞通判湖州召試以著作
佐郎直集賢院知光州歲大饑群盗發民倉廪吏法
當死公曰此飢民求食爾荒政之所恤也乃請以减
死論其後遂以著令至今用之丁父憂服除爲三司
度支判官再遷右司諫郭皇后廢居瑶華宫有疾上
頗哀憐之方后廢時宦者閻文應有力及后疾文應
又主監醫后且卒議者疑文應有姦謀公請付其事
御史考按虚實以釋天下之疑事雖不行然自文應
用事無敢指言者(一有其字)後文應卒以恣横斥死后猶
在殯有司以歲正月用故事張燈公言郭氏幸得蒙
厚恩復位號乃天子后也張燈可廢上遽爲之罷景
祐四年以本官知制誥賜服金紫同知通進銀臺司
兼門下封駮提舉諸司庫務遷翰林學士知審官院
元昊反西邊用兵以公爲陜西體量安撫使公視四
路山川險易還言某路宜益兵若干某路賊所不攻
某路宜急爲備至於諸將材能長短盡識之薦其可
用者二十餘人後皆爲名將是時邊兵新敗於好水
任福等戰死今韓丞相坐主帥失律奪招討副使知
秦州范文正公亦以移書元昊不先聞奪招討副使
知耀州公因言此兩人天下之選也其忠義智勇名
動夷狄不宜以小故置之且任福由違節度以致敗
尤不可深責主將由是忤宰相意并其他議多格不
行明年賊入涇原戰定川殺大將葛懷敏乃公指言
爲備處由是始以公言爲可信而前所格議悉見施
行因復遣公安撫涇原路公曰陛下復用韓琦范仲
淹幸甚然將不中御兵法也願許以便宜從事上以
爲然因言諸路都部署可罷經略副使以重將權而
偏將見招討使以軍禮置德順軍於籠竿城廢涇原
等五州營田以其地募弓箭手其所更置尤多方公
使還行至涇州而德勝寨兵迫其將姚貴閉城叛公
止道左解裝爲牓射城中以招貴且發近兵討之初
吏白曰公奉使且還歸報天子爾貴叛非公事也公
曰貴土豪也頗得士心然初非叛者今不乘其未定
速招降後必生事爲朝廷患貴果出降明年四月以
學士權三司使自朝廷理元昊罪軍興而用益廣前
爲三司者皆厚賦暴歛甚者借内藏率冨人出錢下
至果菜皆加稅而用益不足公始受命則曰今國與
民皆弊矣在陛下任臣者如何由是天子一聽公所
爲公乃推見財利出入盈縮曰此本也彼末也計其
緩急先後而去其蠹弊之有根穴者斥其妄計小利
之害大體者然後一爲條目使就法度罷副使判官
不可用者十五人更薦用材且賢者朞年民不加賦
而用足明年以其餘償内藏所借者數百萬又明年
其餘而積於有司者(一有又字)數千萬而所在流庸稍復
其業公曰臣之術止於是矣且臣母老願解煩劇天
子多公功以爲翰林學士承旨兼端明殿學士群牧
使初宦者張永和方用事請收民房錢十之三以佐
國事下三司永和隂遣人以利動公公執以爲不可
度支副使林濰附永和議不巳公奏罷濰乃止益利
夔三路轉運使皆請增民鹽井課歲可爲錢十餘萬
公亦以爲不可而權倖因緣多見裁抑京師數爲飛
語及上之左右往往讒其短者上一切不問而公爲
之亦自若也及公旣罷上慰勞之公頓首謝曰非臣
之能惟陛下信用臣爾丁母憂去職服除復爲學士
群牧使再遷給事中皇祐三年以本官爲樞密副使
公持法守正遂以身任天下事凡宗室宦官醫師樂
工嬖習之賤莫不關樞密而濫恩倖請隨其事可損
損之可絶絶之至其大者則皆著爲定令由是小人
益怨&KR0799;爲飛書以害公公得書自請曰臣恐不能勝
衆怨願得罷去上愈知公爲忠爲下令購爲書者甚
急公益感勵在位六年廢職修舉皆有條理樞密使
狄青以軍功起行伍居大位而士卒多屬目往往造
作言語以相扇動人情以爲疑而青色頗自得公嘗
以語衆折青爲陳禍福言古將帥起微賤至冨貴而
不能保首領者可以爲鑒戒青稍沮畏嘉祐元年三
月拜戸部侍郎參知政事三年遷吏部侍郎八月二
十一日以疾薨于位享年五十有六公在政事論議
有所不同必反復切劘至於是而後止不爲獨見在
上前所陳天下利害甚多至施行之亦未嘗自名其
所設施與在樞密時特異豈政事者丞相府也其體
自宜如是邪公爲人純質雖貴顯不忘儉約與其弟
純臣相友愛世稱孝悌者言王氏遇人一以誠意無
所矯飾善知人多所稱薦士爲時名臣者甚衆有文
集五十(一作六十)卷將終口授其弟純臣遺奏以宗廟至
重儲嗣未立爲憂天子愍然臨其喪輟視朝一日贈
左僕射太常謚曰文安曾祖諱化某官(一無某官二字下同)贈
太傅妣戚氏封曹國太夫人祖諱礪某官父諱瀆某
官皆贈太師中書令兼尚書令祖妣袁氏鄆(一作鄭)國
太夫人妣仇氏徐國太夫人娶丁氏安康郡夫人子
男三人同老大理評事周老太常寺太祝早卒朋老
大理評事二女長適校書郎戚師道早卒次未嫁王
氏自遷虞城由公曾祖而下或葬雙金或葬土山皆
在虞城嘉祐四年八月十日改葬公之皇考于宋城
縣平臺鄕石落原而以公從葬焉銘曰
王爲祁人遭亂不還六世之祖初留碭山其後再遷
虞宋之間遂安其居葬不遠卜宋多名家王實大族
族大而振自公顯聞公初奮躬以學以文逢國多事
有勞有勤利歸于邦怨不避身帝識其忠謂堪予弼
俾副樞機出入惟密遂參政事實有謀謨誰中止之
不俾相予帝有襃章愍飾之贈長于百寮考德惟稱
維古載功在其廟器今亦有銘幽宫是閟
資政殿大學士尚書左丞贈吏部尚書正肅
吳公墓誌銘
嘉祐四年十一月丁未資政殿大學士金紫光禄大
夫尚書左丞知河南府兼西京留守司上柱國渤海
郡開國公食邑二千八百戸食實封八百戸贈吏部
尚書謚曰正肅吳公葬于鄭州新鄭縣崇義鄕朝村
之原吳氏世爲建安人自高曾以來皆葬建州之浦
城至公始葬其皇考于新鄭公諱育字春卿爲人明
敏勁果彊學博辯能自忖(一作持)度不可守不發巳發
莫能屈奪天聖中與其弟京方俱舉進士試禮部爲
第一遂中甲科而京方皆及第當弟時吳氏兄弟名
聞天下公初以大理評事知臨安諸曁二縣遷本寺
丞知襄城縣舉才識兼茂明於體用策入三等遷著
作佐郎直集賢院通判蘇州同知太常禮院三司戸
部度支二判官知諫院脩起居注知制誥判太常大
理二寺吏部流内銓史舘修撰累遷起居舍人爲翰
林學士久之遷禮部郎中以學士知開封府公爲政
簡嚴所至民樂其不擾去雖久愈思之初秦悼王葬
汝州界中其後子孫當從葬者與其歲時上家者不
絶故宗室宦官常往來爲州縣患公在襄城每裁折
(一作抑)之宗室宦官怒或夜半叩縣門索牛駕車以動
之公輒不應及旦徐告曰牛不可得也由是宗室宦
官曰此不可爲也凡過其縣者不敢以鷹犬犯民田
至他境矣然後敢縱獵其治開封尤先豪猾曰吾何
有以及斯人去其爲害者而巳居數日發大姦吏一
人流于嶺外一府股栗又得巨盗積贓萬九千緡獄
具而輒再變衆疑以爲冤天子爲遣他吏按之卒伏
法由是京師肅清方元昊叛河西契丹亦乘間隳盟
朝廷多故公數言事獻計畫自元昊初遣使上書有
不順語朝廷亟命將出師而群臣爭言竪子即可(一作)
(可即)誅滅獨公以謂元昊雖名藩臣而實夷狄其服叛
荒忽不常宜示以不足責外置之且其巳僭名號誇
其人勢必不能自削以取羞種落第可因之賜號若
國主者且故事也彼得其欲宜不肯妄動然時方銳
意於必討故皆以公言爲不然其後師久無功而(一無)
(此字)元昊亦歸過自新天子爲除其罪卒以爲夏國主
由是議者始悔不用公言而虚弊中國公在開封數
以職事辨爭或有不得則輒請引去天子惜之慶曆
五年正月以爲諫議大夫樞密副使三月拜參知政
事與賈丞相爭事上前上之左右與殿中人皆恐色
變公論辯不已旣而曰臣所爭者職也顧力不能勝
矣願罷臣職不敢爭上顧(一作多)公直乃復以爲樞密
副使居歲餘大旱賈丞相罷去御史中丞高若訥用
洪範言大臣廷爭為不肅故雨不時若因并罷公以
給事中知許州又知蔡州州故多盗公按令爲民立
伍保而簡其法民便安之盗賊爲息京師有告妖賊
千人聚確山者上遣中貴人馳至蔡以名捕者十人
使者欲得兵自往取之公曰使者欲藉兵立威欲得
妖人以還報也使者曰欲得妖人爾公曰吾在此雖
不敏然聚千人于境内安得不知使信有之今以兵
往是趣其爲亂也此不過鄕人相聚爲佛事以利錢
財爾一弓手召之可致也乃館使者日與之飲酒而
密遣人召十人者皆至送京師告者果伏辜拜資政
殿學士徙知河南府兼西京留守司又徙陜府遷禮
部侍郎徙永興軍丁父憂去官起復懇請終喪服除
加拜翰林侍讀學士且召之公辭以疾上惻然遣使
者存問賜以名藥遂以知汝州居久之又辭以疾即
以爲集賢院學士判西京留守司御史臺疾少間(一作)
(愈)復知陜府加拜資政殿大學士自公罷去上數爲
大臣言吳某剛正可用每召之輒以疾不至於是召
還始侍講禁中判通進銀臺司尚書都省明年拜宣
徽南院使鄜延路經略安撫使判延州龐丞相經略
河東與夏人爭麟州界亟築栅於白草公以謂約不
先定而亟城必生事遽以利害牒河東移書龐公且
奏䟽論之(一有朝廷二字)皆不報巳而夏人果犯邊殺驍將
郭恩而龐丞相與其將校十數人皆以此得罪麟府
遂警旣而公復以疾辭不任邊事且求解宣徽使乃
復以爲資政殿大學士尚書左丞知河中府遂徙河
南公前在河南踰月而去河南人思之聞其復來皆
驩呼逆于路惟恐後其卒也皆聚哭公享年五十有
五以嘉祐三年四月十五日(一作乙卯)卒于位(一有以聞二字)詔
輟朝一日曾祖諱進忠贈太師妣陳氏吳國太夫人
祖諱諒贈中書令妣葛氏越國太夫人父諱待問官
至禮部侍郎贈太保妣李氏楚國太夫人娶王氏太
原郡夫人子男十人安度安矩安素皆太常寺太祝
安常大理評事安正安本安序皆祕書省正字安厚
太常寺奉禮郎安憲安節未仕女三人長適集賢校
理韓宗彦次適著作佐郎龐元英皆早卒次適光禄
寺丞任逸公在二府時太保公以列卿奉朝請父子
在廷士大夫以爲榮而公踧踖不安自言子班父前
非所以示人以法顧不敢以人子私亂朝廷之制願
得罷去不聽天子數推恩群臣子弟公每先及宗族
疎遠者至公之卒子孫未官者七人有文集五十卷
尤長於論議銘曰
顯允吳公有家于閩自我皇考卜兹新原厚壤深泉
樂其寬閑今公其從公志之安公昔尚少(一作少時)始來
京師挾其二季名發聲馳乃賜之策以承帝問語驚
于(一作天)廷有偉其論乃登侍從乃任大臣出入險夷
周旋屈伸公所策事先其利害初有不從後無不悔
公於臨政簡以便人人失(一作去)而思愈久彌新帝曰
廷臣汝剛而直來汝予用斷余不惑公曰臣愚負薪
之憂帝爲咨嗟公其少休優以本邦寵其秩禄尚冀
公來公卒不復史臣考德作銘幽宅
鎮潼軍節度觀察留後李公墓誌銘
嘉祐五年八月某日鎮潼軍節度觀察留後知澶州
軍州事隴西李公得暴疾薨于州之正寢其以疾聞
也上方宴禁中爲止樂命中貴人馳國醫往視未及
行而以薨聞詔輟視朝一日賜其家黃金三百兩贈
公感德軍節度使巳而又贈兼侍中太常謚曰某即
以其年某月某日葬于開封府開封縣襃親鄕先塋
之次公諱端懿字元伯開封人也右千牛衛將軍贈
太師尚書令兼中書令隴西元靖王諱崇矩之曾孫
連州刺史贈太師諱繼昌之孫鎮國軍節度使駙馬
都尉贈尚書令兼中書令許和文公諱遵勖之子母
曰齊國獻穆大長公主太宗之女眞宗之妹今天子
之姑屬親而尊禮秩崇顯其淑德美問彰于内外而
和文公好學不倦折節下士喜交名公卿一時翕然
號稱賢尉故李氏之盛受寵三朝而天下之士不侈
其榮而樂道其德公爲冡子於其家法習見安行不
待教告少篤學問長而孝友喜爲詩工書畫至於隂
陽醫術星經地理無所不通七歲爲如京副使歴文
思副使供備庫使洛苑使新州刺史康懷二州團練
使濟州防禦使坐知冀州失捕妖人降授單州團練
使知均州未行改滑州兵馬鈐轄居歲中遷汝州防
禦使蔡州觀察使天子祀明堂推恩徙華州觀察使
獻穆大長公主薨起復爲鎮國軍節度觀察留後公
泣血辭讓願終喪制上不許其讓許其終喪給以全
俸服除拜鎮潼軍節度觀察留後累階金紫光禄大
夫勲上柱國爵開國公食邑四千四百戶實封九百
戸公爲兒時上在東宫眞宗命公侍研席上尤親愛
嘗解方玉帶賜之稍長出入宫禁禮如家人雖燕見
語不及私數爲上陳朝廷闕失開說古今治亂多所
𥙷益退而未嘗言公旣薨得其遺藁之未上者言宗
室事甚詳其餘不傳公少自勉勵見士大夫有失節
廢義者輒歎曰士起寒苦以學行自名至牽利欲遂
亡其所守况驕佚易習而生長冨貴間邪故常惕然
痛自刮磨思立名節聞一善士傾身下之而賢士大
夫亦樂與之遊以此多得名譽方大長公主在時數
欲求外官以自效不可得久之出知冀州爲政循法
度檢身束下民以不擾歲滿召還初在冀捕妖人李
挍挍窮自經死驗得實矣後貝州妖賊王則閉城叛
聲言挍在以惑衆公坐貶官巳而則誅城開無李挍
者乃還公防禦使又知鄆州安撫京東之西路是歲
京東水災民饑流亡公爲治室廬發倉廪而流人至
者如歸咸賴以全活置弓手馬教其馬鬪皆如精兵
治汶陽堤百餘里鄆人遂無水患又知澶州發軍吏
之姦者去之流其尤者於遠方然後明軍籍均其勞
逸軍中稱平而畏其法始下令捕盗有登隣屋取一
杓者遽寘之法以徇於市曰是固足以信吾令由是
盗賊屏息公雖以公主子自少居京師常領職事其
在三班院尤爲稱職三班掌諸使臣功過黜陟而主
者皆顯官自重或貴家子食俸廪而已吏得因依爲
姦而職廢久不省至公始躬治簿書考覈虚實賞罰
必當後人多遵用其法及出爲三州又皆有治狀故
雖享年不永不究其所施而士君子皆知其非安於
冨貴者也及聞其喪也莫不痛惜焉公自爲鎮潼留
後十年不遷上以其久也以爲寧遠軍節度使公懇
辭不拜及其薨也遂贈感德軍節度使公享年四十
有八娶郭氏封仁壽郡君先公九年卒贈太原郡夫
人西京左蔵庫使昌州團練使中和之女子男五人
長曰詵供備庫副使次曰諲曰詢皆右侍禁次曰諄
曰訢尚幼女四人長適皇姪右屯衛大將軍吉州團
練使建安郡公宗保早卒次適祕書丞夏倚次適皇
姪左領軍衛大將軍宗景次適皇姪孫右監門衛將
軍世逸公平生嘗語其子弟曰吾蒙國厚恩未有以
報吾且死宜有遺言毋因以求恩澤及其薨也其家
如其言銘曰
允矣和文惟時顯人蔚有士譽匪矝帝姻賚其子孫
列爵啓國惟公承之克似其德士起寒家驕于滿盈
紛其利欲敗節隳名公生盛族赫奕高明都尉之子
天子之甥惟謹惟恭其色不懈聞善如貪在得思戒
間亦宴見忠言告猷學而從政有惠三州享其多美
獨不遐年高旌巨節以賁于泉曷又贈之金璫附蟬
寵渥名榮(一作榮名)惟有其實刻詩同藏其固其密
居士集卷第三十二
熙寧五年秋七月男發等編定
紹熙二年三月郡人孫謙益校正
王文安公墓銘封曹國(一無封字)
吳正肅公墓銘才識兼茂明於體用(一作賢良方正直言極諫)上
顧(一作上稱)州故多盗(州一作蔡)留守司(一無守字)本邦(一作大邦)
