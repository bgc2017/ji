外集卷第二十一歐陽文忠公集七十一
譜
石本歐陽氏譜圖序
歐陽氏之先本出於夏禹之苗裔自帝少康封其庶
子於會稽使守禹祀歷夏商周以世相傳至于允常
子曰句踐是爲越王越王句踐傳五世至王無疆爲
楚威王所滅其諸族子分散爭立皆受封於楚而無
疆之子蹄封於烏程歐餘山之陽爲歐陽亭侯其後
子孫遂以爲氏當漢之初有仕爲涿郡太守者子孫
遂居于北或居青州之千乘或居冀州之渤海千乘
之顯者曰生字和伯爲漢博士以經名家所謂歐陽
尚書者是也渤海之顯者曰建字堅石所謂渤海赫
赫歐陽堅石者是也建遇趙王倫之亂見殺其兄子
質以其族南奔居于長沙其七世孫曰景逹仕于齊
不顯至其孫頠頠子紇仕于陳紇子詢詢子通仕于
唐四世有聞遂顯自通三世生琮爲吉州刺史子孫
因家于吉州自琮八世生萬又爲吉州安福令其後
世或居安福或居廬陵或居吉水而脩之皇祖始居
沙溪至和二年分吉水置永豐縣而沙溪分屬永豐
今譜雖著廬陵而實爲吉州永豐人也蓋自亭侯蹄
因封命氏自别於越其後子孫散亡不可悉紀其可
紀者千乘渤海而已千乘之族自生傳八世至歙子
復無後世絶經不傳家其他子孫亦皆微弱遂不復
見而渤海之後獨見于今然中間失其世次者再盖
自質奔長沙至于景逹七世而始見自琮至于安福
府君又八世而始見其後遂不絶安福府君之九世
孫曰脩當皇祐至和之間以其家之舊譜問于族人
各得其所藏諸本以考正其同異列其世次爲譜圖
一篇自景逹以後始得其次敘
譜圖
安福府君諱萬事迹闕
處士諱雅字正言高年不仕德行稱於鄕里夫人龍
氏
韶陽府君諱效字德用爲韶州韶陽主簿夫人周氏
處士諱託字逹明隱德不仕鄕里稱之凡民有爭決
之官府者後多復訴訟有從處士平其曲直者遂不
復爭夫人王氏
令公府君諱郴字可封仕南唐爲武昌令吉州軍事
衙推官至檢校右散騎常侍兼御史大夫性至孝兄
弟相友愛有紫芝一莖兩葩生於楹鄕人以爲孝德
所感爲著賦頌享年九十有四葬歐桂里横溪保之
鷰湖夫人劉氏府君累贈金紫光祿大夫太師中書
令夫人累封楚國太夫人
屯田府君諱俊(第三十六)仕南唐爲洪州屯田院判官享
年五十七葬栗源夫人李氏
處士諱伸(第三十七)守道不仕享年七十有三葬滁陂夫
人蕭氏
屯田府君諱儀(第三十八)字象之仕南唐舉進士及第官
至屯田郎中府君之登進士第也父母皆在鄕里榮
之乃改廬陵之文覇鄕安德里爲儒林鄕歐桂里其
所居履順坊爲具慶坊享年五十有五葬官山夫人
王氏
處士諱伾(第三十九)守道不仕夫人王氏張氏
靜江府君諱信(第四十)仕南唐爲靜江軍團練使(據宋奭所)
(撰安福太君墓志列序八子官封云信爲靜江軍團練使兼憲秩南唐官品疑與今異)享年二
十有五葬曾家㽵夫人郭氏
令公府君諱偃(第四十一)少以文學著稱南唐恥從進士
舉乃詣文理院上書獻其所爲文十餘萬言召試爲
南京街院判官享年三十八葬吉水之回陂夫人李
氏府君累贈金紫光祿大夫太師中書令兼尚書令
夫人累封吳國太夫人
處士諱佺(第四十二)晦迹不仕享年四十有七葬東田夫
人陸氏
工部府君諱倣(第四十三)仕皇朝爲許田令葬奉新累贈
工部侍郎夫人李氏
處士諱翺事迹闕
處士諱宏事迹闕
處士諱猛葬馬家坑夫人鄭氏
水部府君諱谷爲筠州團練副使官至檢校水部員
外郎葬傅家坑夫人王氏
封州府君諱寬爲封州司理參軍葬早禾坑夫人邊
氏
工部府君諱載字則之淳化三年進士及第歐陽氏
自江南歸朝以進士登科者自府君始爲人方重寡
言真宗皇帝嘗自擇御史府君以祕書丞拜監察御
史後知泗州毀龜山佛寺誅妖僧數十人爲政清廉
簡靜所至官舍不窺園圃至果爛墮地家人無敢拾
者官至尚書工部郎中享年六十有八夫人金壇縣
君米氏
處士諱素事迹闕
處士諱端事迹闕
崇公諱觀字仲賓事具瀧岡阡表享年五十有九葬
吉水沙溪之瀧岡累贈金紫光禄大夫太師中書令
兼尚書令追封崇國公夫人彭城郡大君鄭氏累封
魏國太夫人享年七十有二祔葬瀧岡
處士諱旦隱德不仕事母以孝爲鄕里所稱葬烏龜
塘夫人彭氏
兵部府君諱曄字日華咸平三年進士及第官至都
官員外郎歷知桂陽監端黃永三州所至有能稱尤
長於決疑獄所得俸禄分養孤遺其兄之子脩少孤
教之如巳子享年七十有九葬安州應城之彭樂村
夫人福昌縣君范氏其後兄子脩者以參知政事遇
今上登極恩贈府君兵部員外郎
處士諱翦事迹闕
處士諱羽事迹闕
職方府君諱潁字孝叔咸平三年進士及第官至尚
書職方郎中歷知萬峽鄂歙彭岳閬饒八州爲政務
嚴明有威惠以本官分司享年七十有三家于荆南
遂葬焉夫人廣陵縣君曾氏
奉職府君諱顗爲三班奉職
殿直府君諱頊爲右班殿直
譜例曰姓氏之出其來也遠故其上世多亡不見
譜圖之法斷自可見之世即爲高祖下至五世玄
孫而别自爲世如此世久子孫多則官爵功行載
於譜者不勝其繁宜以遠近親疎爲別凡遠者疎
者略之近者親者詳之此人情之常也玄孫既別
自爲世則各詳其親各繫其所出是詳者不繁而
略者不遺也凡諸房子孫各紀其當紀者使譜諜
互見親疎有倫宜視此例而審求之(諸房譜皆以此圖爲首)
集本歐陽氏譜圖序
吉州廬陵縣儒林鄕歐陽里
歐陽氏之先本出於夏禹之苗裔自帝少康封其庶
子於(一作于)會稽使守禹祀傳二十餘世(五字一作歷夏商周以世)
(相傳)至於允常允常之子曰句踐是爲越王越王句踐
卒子王鼫與立自鼫與傳五世至王無疆爲楚威王
所滅其諸族子分散爭立濱於江南海上皆受封於
楚有封於歐陽亭者爲歐陽亭侯歐陽亭在今湖州
烏程歐餘山之陽(二十六字一作而無疆之子蹄封於烏程歐餘山之陽爲歐陽亭侯)
其後子孫遂以爲氏漢高祖滅秦得無疆之七世孫
(一有閩君字)搖復以爲越王使奉越後而歐陽亭侯(一有蹄字)
之後有仕漢爲涿郡太守者子孫遂居于北一居冀
州之渤海一居青州之千乘(十四字一作或居青州之千乘或居冀州之渤)
(海)其居千乘(四字一作千乘之顯)者曰(一有生字二字)和伯仕于漢世
爲博士以經名家所謂歐陽尚書者是也其居渤海
(四字一作渤海之顯)者仕于晉最顯(一無五字)曰建字堅石所謂渤
海赫赫歐陽堅石者是也建遇趙王倫之亂見殺其
兄子質以其族奔于長沙由是子孫復于南仕于陳
者曰頠威名著于南海頠之孫曰詢詢之子通仕于
唐尤顯皆爲名臣其世居長沙猶以渤海爲封望自
通三世生琮琮爲吉州刺史子孫因家焉今爲吉州
吉水人也自琮八世生萬萬爲安福縣令萬生某某
生雅雅生效效生託託生皇高祖府君府君生子八
人於世次爲曾祖今圖所列子孫皆出于八祖自安
福府君以來遭唐末五代之亂江南陷于僭僞歐陽
氏遂不顯然世爲廬陵大族而皇祖(一有少卿二字)府君以
儒學知名當世至今名其所居鄕曰儒林云及宋興
天下一八祖之子孫稍復出而仕宦然自宋興三十
年而吾先君伯父叔父始以進士登于科者四人後
又三十年某與其兄之子乾曜又登于科今又殆將
三十年矣以進士仕者又纔二人蓋自八祖以來傳
六世百年或絶或微分散扶疎而其逹於仕進者何
其遲而又少也今某獲承祖考之餘休列官于朝叨
竊榮寵過其涯分而才卑能薄泯然遂將老死於無
聞夫無德而祿辱也適足以爲身之媿尚敢以爲親
之顯哉嗚呼自通而上其行事見於史自安福府君
而下遭世故而無所施焉某不幸幼孤不得僃聞祖
考之遺德然傳於其家者以忠事君以孝事親以廉
爲吏以學立身吾先君諸父之所以行于其躬教于
其子弟者獲承其一二矣某又嘗聞長老言當黃巢
攻破江西州縣時吉州尤被其毒歐陽氏率鄕人扞
賊賴而保全者千餘家子孫宐有被其隂德者顧某
不肖何足以當之傳曰積善之家必有餘慶今八祖
之子孫甚衆苟吾先君諸父之行于其躬教于其子
孫者守而不失其必有當之者矣故圖其世次傳于
族人又志于其石以待自八祖以來遷徙婚嫁官封
名謚與其行事則具于譜(一本自以其族奔于長沙至其行事則具于譜五百)
(五十七字改云以其族南奔已而晉室大亂歐陽氏之諸族曰舉曰迹曰純亦以其族隨晉渡江散居丹)
(陽吳郡豫章然皆不顯而質之族居于長沙其七世孫曰景逹仕于齊無所稱至其孫頠頠子紇紇子詢)
(詢子通仕于唐四世有聞遂顯自通三世生琮爲吉州刺史子孫因家于吉州自琮八世生萬萬又爲吉)
(州安福縣令其後世或居安福或居廬陵或居吉水而譜著廬陵縣儒林鄕歐陽里爲定者因其舊也初)
可悉紀其不可紀者千乘渤海之後蓋其後亡在乎
人有其人雖歷千載不絶其人無所稱其世輒没不
見可不勉哉千乘之族以尚書顯于漢自生傳歙八
世歙子復無後世絶經不傳家其他子孫亦遂微弱
不復見而渤海之後獨見于今然或微或絶中間失
其世次者再蓋自質奔長沙至于景逹七世而始見
自琮至于安福府君又八世而始見其後遂不絶安
福府君之九世孫曰脩當皇祐至和之間以其家之
舊譜問于族人各得其所藏諸本以考正其同異大
抵文字殘闕其言又不純雅然取其所同多者并列
其世次爲譜圖一篇而略存其舊譜所載舊譜前列
魏司空清河崔林宋太保王弘齊太尉王儉梁御史
中丞王僧孺尚書兵部馬將臣賈贄等上又列唐吏
部尚書高士廉中書舍人徐令言等重定其譜多載
千乘之族至歙而止魏晉已後無復次序疑其脫亂
不真其尤可疑者漢書曰生子和而譜自涿郡太守
而下列其十世而無生太守亡其名字有其夫人曰
楚春申君之女也生子曰睦字公安睦夫人陳氏生
子曰欽字子敬欽夫人張氏生三子曰容曰述曰興
皆不著其字而云同受業於濟南伏生容爲博士其
夫人夏侯氏生子曰巨字孝仁巨夫人戴德之女生
子曰遠字叔遊遠夫人倪寬之女生子曰高字彦士
高夫人孔安國之女生子而亡其名有其字曰仲仁
仲仁夫人趙氏生子曰地餘字長賓地餘夫人戴氏
生二子曰崇曰政政字少翁夫人孫氏生子曰歙字
正思漢氏以歙爲和伯八世孫然今譜無生而有容
又云容受尚書於伏生自容至歙八世疑漢所謂歐
陽生者以其經師謂之生如伏生之類而其實名容
容字和伯於義爲通此其可疑者也漢書曰高字陽
而譜字彦士小不同此不足怪其夫人世家無可考
證莫知其是非故存之至於他說可知其繆者皆不
錄渤海之族自景逹以下至于通事見于史記譜尤
詳自幼明以下至于今或見于譜或得于家而多闕
謹錄乎左以俟乎將來(自此後歷序譜中名字官爵夀數喪葬及夫人名氏有事)
(迹可紀者各隨其人紀之)
譜例曰姓氏之出其來也遠故其上世多亡不見
譜圖之法斷自可見之世玄孫而别自爲世如此
世久子孫多則官爵功行載於譜者不勝其繁宜
有遠近親疎之限凡遠者疎者略之近者親者詳
之此人情之常也玄孫既别自爲世則各詳其親
各承其所出是詳者不繁而略者不遺也凡諸房
子孫各紀其當紀者使譜諜互見親疎有倫宐視
此譜爲例而審求之
外集卷第二十一
前賢遺文往往集本異於石本按公集古錄跋盤
谷詩序云以集本校濟源石刻或小不同疑刻石
誤竊謂非誤也後或改定爾故此譜不敢專以碑
爲正而存集本於後
集本歐陽氏譜圖序凡玄孫(凡字上一有故字)字彦士(士一作世)
(又作事)
譜圖二本其甚不同者如集本載寬四子素一子
皆不名曉而石本則謂寬之第四子素之第二子
皆名曉豈曉嘗出繼耶又集本肅生一子顗唐書
世系表亦同而石本無之其間世次與表又多差
殊二書皆經公手不應異同如此當考
九射之格其物九爲一大侯而寓以八侯熊當中虎
居上&KR0951;居下雕雉猿居右雁兔魚居左而物各有籌
射中其物則視籌所在而飲之射者所以爲羣居之
樂也而古之君子以争九射之格以爲酒禍起扵争
争而爲歡不若不争而樂也故無勝負無賞罰中者
不爲功則無好勝之矜不中者無所罰則無不能之
誚探籌而飲飲非觥也無所耻故射而自中者有不淂
免飲而屢及者亦不得辤所以息争也終曰爲樂而
不耻不争君子之樂也探籌之法一物必爲三籌盖
射賓之數多少不常故多爲之籌以備也凡今賓主
之數九人則人探其一八人則置其熊籌不及八人
而又少則人探其一而置其餘籌可也益之以籌而
人探其一㦯二皆可也惟主人臨時之約然皆置其
熊籌中則在席皆飲若一物而再中則視執籌者飲
量之多少而飲噐之大小亦惟主人之命若兩籌而
一物者亦然凡射者一周既飲釂則歛籌而復探之
籌新而屢變矢中而無情或適當之㦯幸而免此所
以歡然爲樂而不厭也
醉翁亭記云射者中弈者勝觥籌交錯恐㦯謂
此
居士集卷第二十一歐陽文忠公集二十一
碑銘四
尚書戸部郎中贈右諫議大夫曾公神道碑
(一作墓誌)銘(并序)
公諱致堯字某撫州南豐人也少知名江南(一本作少有大)
(志以文行知名)當李氏時不就鄕里之舉李氏亡太平興國
八年(一有始字)舉進士及第爲符離主簿累遷光禄寺丞
監越州酒稅數上書言事獻文章太宗竒之召拜著
作佐郎直史館使行視汴河漕運稱旨遷祕書丞爲
兩浙轉運使諫議大夫魏庠知蘇州時舊恩多不法
吏莫敢近公(一本有曰此吾職也)劾其狀以聞太宗驚曰是敢
治魏庠可畏也卒爲公罷庠洛苑使楊允恭以言事
見幸無不聽事有下公常厝不行允恭以訴太宗遣
使問公公具言其不可(一本下有事卒不行)公旣繩其大而人
所難者至其小易則務爲寬簡歲終其課爲最徙知
壽州壽近京師諸豪大商(一作姓)交結權貴(一本作豪又有恃其)
(聲勢)號爲難治公居歲餘諸豪歛手莫(一作不)敢犯公法
人亦莫見其以何術而然也(一本下有夫敢以法加諸豪乃彊吏之所能爾)
(使諸豪不敢干其法此爲法之本意而人之難也故)公於壽尤有惠愛旣去壽
人遮留數日以一騎從二卒逃去過他州壽人猶有
追之者再遷主客員外郎判三司鹽鐵勾院是時李
繼捧以銀夏五州歸朝廷其弟繼遷亡入磧中爲寇
太宗遽遣繼捧往招之至則誘其兄以隂合卒復圖
而囚之自陜以西旣苦兵矣眞宗初即位益欲來以
恩德許還其地使聽約束公獨以謂繼遷反覆(一有如此)
(字)不可予繼遷巳得五州後二年果叛圍靈武議者
又欲予之公益爭以爲不可言雖不從眞宗知其材
將召以知制誥而大臣有不可者乃巳出爲京西轉
運使王均伏誅奉使安撫西川誤留詔書于家其副
潘惟岳(一作吉)教公上言渡吉栢江舟破亡之(一有可字)以
自解公曰爲臣而欺其君吾不能爲也乃上書自劾
釋不問其後惟岳(一作吉)入見禁中道蜀事具言公所
自劾者眞宗嗟歎久之繼遷兵旣久不解丞相張齊
賢經略環慶以西署公判官以從公曰西兵十萬皆
屬王超超材旣不可專任(一有以事)而兵多勢重非易可
指麾若不得節度諸將事必不集眞宗難其言爲詔
陜西聽經略使得自發兵而已(一無而巳)公度言終不合
乃辭行會召賜金紫公謝曰臣嘗言丞相某事未效
不敢受賜由是貶黃州團練副使公巳貶而王超兵
敗繼遷破淸遠軍朝廷卒亦棄靈州公貶逾年復爲
戶部員外郎知泰州丁母憂服除拜吏部員外郎知
泉州徙知蘇州又徙知揚州上䟽論事語斥大臣尤
切當時皆不悅又徙知鄂州坐知揚州(一有日字)悞入添
支俸多一月雖嘗自言猶貶監江寧府酒稅用封禪
恩累遷戶部郎中大中祥符五年五月某日卒于官
享年六十有六遺戒無以佛汚我家人如其言公之
曾祖諱某某官曾祖妣某氏某縣君祖諱某某官祖
妣某氏某縣君考諱某某官妣某氏某縣君子男七
人曰某(一本曰某二字作某等)女若干人用其子易占恩再遷
右諫議大夫初葬南豐之東園水壞其墓某年月日
改葬龍治(一作冿)鄕之源(一作原)頭慶曆六年夏其孫鞏
稱其父命以(一有公之事)來請曰願有述遂爲之述曰維
曾氏始出於鄫鄫爲姒姓之國微不知其始封春秋
之際莒滅鄫而子孫散亡其在魯者自别爲曾氏蓋
自鄫遠出於禹歷商周千有餘歲常微不顯及爲曾
氏而蒧參元西始有聞于後世而其後又晦復千有
餘歲而至於公(一作千有餘歲而又顯於公焉)夫晦顯常相反覆(一作)
(復)而世德之積者久則其發也宜非一二世而止矧
公之有不得盡施而有以遺其後世乎是固不宜無
銘者巳公當太宗眞宗時言事屢見聽用自言西事
不合而出遂以卒于外然在外所言(一本作然其在外所言尤多)
如在朝廷而任言責者(一本無者)至其難言則人有所不
敢言者予於其論議旣不能盡載而亦有所不得載
也取其初不見用久而益可思者(一本有將)特詳焉所以
見公之志也銘曰
公於事明由學而知先知逆決(一本作逆决臧否)有若蓍龜
告而不欺不顧從違初雖不信後必如之公所論議
(一作議論)敢人之難古稱君子有德有言德畜不施言猶
可聞銘而不朽公也長存
尚書度支郎中天章閣待制王公神道碑
銘(并序)
公諱質字子野其先大名莘人自唐同光初公之皇
曾祖魯公舉進士第一顯名當時官至右拾遺歷(一有)
(仕字)晉漢周而皇祖晉公益以文章有大名逮事太祖
太宗官至兵部侍郎當眞宗時伯父文正公居中書
二十餘年天下稱爲賢宰相今天子慶曆三年公與
其弟素皆待制天章閣自同光至慶曆蓋百有二十
餘年王氏更四世世(一作代)有顯人或以文章或以功
德公生累世冨貴而操履甚於寒士性篤孝悌厚於
朋友樂施與以賙人而妻子常不自給視榮利淡若
無意平居苦疾病退然如不自勝及臨事介然(一有不可)
(回奪字)有仁者之勇君子之剛樂人之善如自已出初
范仲淹以言事貶饒州方治黨人甚急公獨扶病率
子弟餞于東門留連數日大臣有以讓公曰長者亦
爲此乎何苦自䧟朋黨公徐對曰范公天下賢者顧
某何敢朢之然若得爲黨人公之賜某厚矣聞者爲
公縮頸其爲待制之明年出守于陜又明年小人連
搆大獄坐貶廢者十餘人皆公素所賢者聞之悲憤
歎息或終日不食(一上有語于人曰善人若此吾不樂在世矣)因數劇飲
大醉公旣素病益以酒遂卒公初以廕𥙷太常寺太
祝監都進奏院獻其文章召試賜進士及第校勘館
閣書籍遂爲集賢校理通判蘇州州守黃宗旦負材
自喜頗以新進少公議事則曰少年乃與丈人爭事
耶公曰受命佐君事有當爭職也宗旦雖屢屈折而
政常得無失稍德公助已爲之加禮宗旦得盜鑄錢
者百餘人以詫(一作託)公公曰事發無跡何從得之曰
吾以術(一有隂字)鉤出之公愀然曰仁者之政以術鉤人
寘之死而又喜乎宗旦慚服悉緩出其獄始大稱公
曰君子也判尚書刑部吏部南曹知蔡州始至發太
姦吏一人去之繩諸豪猾以法與轉運使爭曲直事
有下而不便者皆格不用旣去其害政者然後崇學
校一以仁恕臨下其政知寬猛必使吏畏而民愛其
爲他州州率大而難治必常有善政皆用此入爲開
封府推官巳而其兄雍爲三司判官公曰省府皆要
職吾豈可兄弟居之求知壽州徙廬州盜有殺其徒
而并其財者獲之寘于法大理駮曰法當原公以謂
盜殺其徒而自首者原之所以疑壞其黨而開其自
新若殺而不首旣獲而亦原則公行爲盜而第殺一
人旣得兼其財又可以贖罪不獲則肆爲盜(一本公行爲盜)
(以相殺兼其財不獲則爲盜)獲則引以自原如此盜不可止非法
意䟽三上不能爭公嘆曰吾不勝法吏矣乃上書自
劾請不坐佐吏公坐貶監靈仙宫其後議者更定不
首之罪(一作其後韓某知審刑院議正首之罪)卒用公言(一作議)爲是而
公貶猶不召資政殿學士鄭戩翰林學士葉淸臣訟
公無罪始起知泰(一夲作秦)州遷荆湖北路轉運使當用
(一作治)兵西方急於財用之時獨不進羨餘其賦歛近
寬平治以常法故他路不勝其弊而荆湖之人自若
(一作獨若平日)權知荆南府民有訟婚者訴曰貧無貲故後
期問其用幾何以俸錢與之使婚獲盜竊人衣者曰
(一本有平生不爲過)迫於飢寒而爲之公爲之哀憐取衣衣之
遣去荆人比公爲子産召爲史館修撰遂拜天章閣
待制判吏部流内銓號爲稱職而於選法未嘗有所
更易人或問之公曰選法具備如權衡在執者不欺
其輕重耳何必屢更其法(一作器)是歲天子開天章閣
召大臣問天下事以手詔責范公等(一本作是時天子感悟黨人說)
(進用范公等在左右)而議事者爭言天下利害務欲更革諸事
公獨無一言問之則曰吾病未能也公於榮利旣薄
臨禍福不爲喜懼其視世事若無一可以動其心者
惟以天下善人君子亨否爲巳休戚遂以此卒此其
爲志豈小哉豈有(一作以)病而不能者哉公誠素病而
任之以事所至必皆有爲使其壽且不死而用其必
(一作如)有所爲(一本而任之大用其必大有爲於事)豈其不欲空言而巳
(一本已作無益)者哉嗚呼公享年(一作公年止)四十有五官至度
支郎中階朝奉大夫勲上護軍爵平晉男娶周氏某
縣君生子某曾祖諱某祖諱某皆贈太師尚書中書
令考諱某官至兵部郎中有賢行贈戸部尚書公以
某年某月某日卒于陜某年某月某日葬于某所先
塋之次銘曰
仕不爲利以行其仁處豐自薄而淸厥身其仁誰思
不在吏民其淸孰似(一作嗣)以遺子孫(一有生雖有止殁也長存)銘
以昭之以告後人
袁州宜春縣令贈太師中書令兼尚書令冀
國公程公神道碑銘(并序)
上即位之十有六年(一有以字)今鎮安軍節度使檢校太
師同中書門下平章事程公自三司使吏部侍郎爲
參知政事乃詔有司寵其祖考於是贈其皇考故袁
州宜春縣令爲太子少師公在政事遷尚書左丞又
贈太子太師其爲資政殿學士工部尚書又贈太師
中書令其爲宣徽北(一作南)院使武昌軍節度使又贈
兼尚書令其爲武勝軍節度使同中書門下平章事
追封定國公徙鎮鎮安(一作徙鎮安軍)又追封冀國公惟冀
國(一無此三字)公諱某字某少舉明經仕不得志退居于
家畜德不施貽其後世而相國太師實爲之子初以
文學舉進士高第歷館閣掌制命儁德偉朢顯于朝
廷遂爲中丞執國之憲尹正京邑有聲蜀都乃由三
司入與大政公亦自太常博士累贈兵部侍郎遂遷
太師中書尚書令位皆一品有國定冀以啓其封雖
發不自躬而其施益遠晦於一時而顯於百世蓋夫
享于身者有時而止施于後者其耀無窮表于其鄕
以勸爲善可謂仁人之利博矣惟程氏之先自重黎
歷夏商周而程伯休父始見於詩書其後世遠而分
至唐定氏族而程氏之朢分爲七中山之程蓋出於
魏安鄕侯昱之後也公世爲中山博野人曾祖諱某
祖諱某贈太師祖妣齊氏吳國夫人考諱某贈太師
中書令妣吳氏秦國夫人當唐末五代天下亂於兵
程氏再世不仕後唐長興三年公之皇考以神童舉
官至太子&KR1036;善大夫宋興(一本有天下一)於今百年而程氏
亦再顯太平興國初公之從祖羽佐太宗自晉王即
皇帝位爲文明殿學士官至兵部侍郎今相國太師
出入將相爲時名臣子孫蕃昌世族昭著推其所自
來者遠矣初公與其仲父象明同舉春秋皆中第是
時從祖以給事中知開封府召公及象明謂曰吾新
被寵天子待罪于此不欲子弟並登科(一有選字)使其自
擇去就公因讓其從父自引去從祖頗賢之其後累
舉不中從祖謂曰由我困汝退而使人察公無悔色
由是大嗟異之以爲不可及太平興國五年遂以明
經中第爲虔州贑縣尉蔡州上蔡主簿袁州宜春令
所至皆有惠愛公事母至孝與其兄弟怡怡爲鄕里
所稱而仕宦不求名譽爲贑縣尉七年不代旣罷宜
春遂不復仕退居于蔡州淳化三年七月某日(一作甲子)
以疾卒于家享年四十有九以天聖十年十一月某
日(一作甲子)葬于鄭州管城縣馬亭鄕之北田村夫人楚
氏追封晉國夫人子男五人長曰瓘官至太常博士
次曰瑗曰琬皆早卒次曰琳相國太師也次曰琰國
子博士女一人適某人諸孫九人銘曰
遠矣程侯顓頊之苗始自重黎歷夏商周惟伯休父
聲詩孔昭世不絶聞盛于有唐程分爲七三祖安鄕
廣平中山以曁濟陽中山之程出自靈洗實昱裔孫
仕于陳季陳滅散亡播而北遷公世中山爲博野人
道德家潛孝悌邦聞不耀自躬以貽後昆惟後有人
將相文武有國寵章覆其考祖定冀之封實開土宇
程世其隆公多孫子有畜其源發而孰禦刻銘高原
以示來者
鎮安軍節度使同中書門下平章事贈太師
中書令程公神道碑銘(并序)
惟文簡公旣葬之二年其子嗣隆泣而言于(一作於)朝
曰先臣幸得備位將相官階品皆第一爵勲皆第二
請得立碑如令於是天子曰噫惟爾父琳有勞于我
國家余其可忘乃大書曰旌勞之碑遣中貴人即賜
其家曰以此名爾碑又詔史臣脩曰汝爲之銘臣脩
與文簡公故往來知其人又嘗誌其墓又嘗述其世
德于冀公太師之碑得其世次官封功行最詳乃不
敢辭惟公字天球姓程氏曾祖諱新贈太師曾祖妣
吳國夫人齊氏祖諱&KR1036;明贈太師中書令祖妣秦國
夫人吳氏考諱元白袁州宜春令贈太師中書令兼
尚書令冀國公妣晉國夫人楚氏公舉大中祥符四
年服勤詞學高第試秘書省校書郎泰寧軍節度推
官改著作佐郎知并州壽陽縣祕書丞監左藏庫天
禧中詔選文學履行召試直集賢院今天子即位遷
太常博士三司戸部判官會修眞宗實錄而起居注
闕命公追修大中祥符八年已後書成遂修起居注
遷祠部員外郎提舉諸司庫務以本官知制誥同判
吏部流内銓契丹嘗遣使賀上即位命公迓之使者
妄有所言公折以理遂屈服其後又遣使賀天聖五
年乾元節天子思公前嘗折其使乃以公爲館伴使
使者果言契丹見中國使者坐殿上位次高而中國
見契丹使者位下當遷議者以爲小故可許雖天子
亦將許之公爭以謂契丹所以與中國好者守先帝
約也一切宜用故事若許其小將啓其大天子是之
乃止歲中遷右諫議大夫權御史中丞丞相張文節
公少所稱許而最知公方除中丞文節當執筆喜曰
不辱吾筆矣明年拜樞密直學士知益州公性方重
寡言笑凡所處畫常先慮謹備所以條目巨細甚悉
至臨事簡嚴僚吏莫能窺其際嘗夜張燈會五門大
集州民而城中火起吏如公教不以白而隨即救止
終宴民去始稍知火監軍得告者言軍謀變懼而入
白公笑曰豈有是哉監軍惶惑不敢去公曰軍中動
靜吾自知之苟有謀者不能隱也已而卒無事其他
多類此蜀妖人自名李冰神子署官屬吏卒以恐蜀
人公捕斬之而謗者言公妄殺人蜀且亂天子遣人
馳視之使者還言蜀人便公政方安樂而誅妖人所
以止亂由是天子益知公賢召爲給事中知開封府
前爲府者苦其治劇或不(一無不字)滿歲罷不然被謗譏
或以事去獨公居數歲久而治益精明盜訟稀少獄
屢空詔書數下襃美遷工部侍郎龍圖閣(一有直字)學士
守御史中丞久之天子思其治召爲翰林(一有侍讀字)學
士復知開封府明年爲三司使不悅苟利不貪近功
時議者患民稅多目吏得爲姦欲除其名而合爲一
公以謂合而没其名一時之便後有興利之臣必復
增之是重困民也議者莫能奪其於出入尤謹禁中
時有所取未嘗肯予宦官怒言陛下雖有(一作所)欲物
在程某何可得公曰臣所以爲陛下惜爾天子以爲
然累遷吏部侍郎景祐四年以本官參知政事(一有遷尚)
(書左丞)公益自信不疑宰相有所欲私輒衆折之其語
至今士大夫能道也初范仲淹以言事忤大臣貶饒
州巳而上悔悟欲復用之稍徙知潤州而惡仲淹者
遽誣以事語入上怒亟命置之嶺南自仲淹貶而朋
黨之論起朝士牽連出語及仲淹者皆指爲黨人公
獨爲上開說上意解而後巳是時元昊叛河西朝廷
多故公在政事𥙷益尤多而小人僥倖皆不便遂以
事中之坐貶爲光禄卿知潁州巳而徙知靑州又徙
大名府居一歲中遷戸部吏部二侍郎尚書左丞資
政殿學士北京建遂以爲留守宦者皇甫繼明方用
事主治行宫務廣制度以市恩公爲裁抑之與繼明
章交上天子遣一御史往視之還直公天子爲罷繼
明獨委公以建都事公自知政事以論議不私見嫉
被貶斥巳稍復見用遂與繼明爭曲直由是益不妄
合於世雖不復大用而契丹方遣使數有所求兵誅
元昊未克西北宿重兵公於是時天子常委以河北
陜西之重留守北京凡四年遷工部尚書資政殿大
學士河北安撫使慶曆六年拜武昌軍節度使陜西
安撫使知永興軍府事明年加宣徽北院使鄜延路
經略使馬步軍都部署判延州仍兼陜西安撫使皇
祐元年加同中書門下平章事留守北京其於二方
威惠信著尤知夷狄情僞山川險易行師制敵之要
其在延州夏人數百驅畜産至界上請降言契丹兵
至衙頭矣國且亂願自歸公曰契丹兵至元昊帳下
當舉國取之豈容有來降者乎聞夏人方捕叛族此
其是乎不然誘我也拒而不受巳而夏人果以兵數
萬臨界上公戒諸堡塞無得數(一作輒)出兵夏人以爲
有備引去自此不復窺邊公於河北最久民愛之爲
立生祠明年改武勝軍節度使猶在北京又改鎮安
軍節度使在鎮四年猶上書鎮安一郡爾不足以自
效願復守邊書未報得疾以至和三年(一作嘉祐元年)閏三
月七日己丑薨于陳州之正寢享年六十有九天子
輟視朝二日贈中書令謚曰文簡(一本有以嘉祐二年十月十八日葬)
(河南府伊闕縣神隂鄕張劉里)明年祫享太廟推恩加贈公太師尚
書令公累階至開府儀同三司勲上柱國廣平郡爵
公封戶七千四百而實封貳阡壹伯賜號推誠保德
守正翊戴功臣娶陳氏封衛(一作陳)國夫人子男四人
曰嗣隆太常博士嗣弼殿中丞嗣恭太常博士嗣先
大理寺丞女五人皆適良族謹按程氏之先出自重
黎至休父爲周司馬國於程其後子孫遂以爲氏自
秦漢以來世有其人程氏必顯而各以其所居著姓
後世因之至唐尤盛號稱中山程氏者皆祖魏安鄕
侯昱公中山博野人也世有積德至公始大顯聞臣
脩以謂古者功德之臣進受國寵退而銘於器物非
獨私其後世所以不忘君命示國有人而詩人又播
其事聲於詠歌以揚無窮今去古遠爲制不同而猶
有幽堂之石隧道之碑得以紀德昭烈而又幸蒙天
子書而名之其所以照臨程氏恩厚寵榮出古遠甚
而臣又得刻銘其下銘臣職也懼不能稱銘曰
程以國氏世遠支分因居著姓各以其人公世中山
在昔有聞充大自公厥聲以振乃秉國鈞乃授將鉞
出入其勤險夷一節帝曰噫歟余有勞臣何以旌之
有爛其文惟此勞臣實余同德憂國在心匪勞以力
二方有事諸將無功俾我舊老不遑居中間息近藩
庶休厥躬有請未(一作嗇其)報奄云其終殁而後巳茲可
謂忠惟帝之襃其言甚簡銘以述之萬世丕顯
居士集卷第二十一
熙寧五年秋七月男發等編定
紹熙二年三月郡人孫謙益校正
冀國程公神道碑遂遷少師中書尚書位皆一品
(朝佐)考是時未置三少雖有太子少師乃非一品
今諸本皆作少師當是筆誤合作太師羅本尚書
下有令字今從之
程文簡公神道碑除中丞日丞相張文節公當執
筆喜曰不辱吾筆矣(朝佐)按文簡兩爲中丞其初
在天聖五年九月時文節爲集賢相實當筆明年
三月文節薨後數年當明道二年十月文簡方再
守中丞諸本誤載文節之言於再除之後惟羅氏
本移附初除之下今從之又諸本作至和三年閏
三月薨惟羅氏本作嘉祐元年(朝佐)按仁宗實錄
至和三年九月下詔改嘉祐元年則閏三月固宜
繫之至和但史官例書新元則至和合盡二年羅
氏本亦有所據
諫議大夫曾公碑遣使(一有者字)十萬(一作數十萬)某日卒(一本)
(書二十日)再遷(一作贈)龍治鄕(治一作也)
待制王公碑入爲(二字一作又嘗爲)之時獨(三字一作而)近寬(二字)
(上一有務字)曾祖諱徹祖諱祜考諱旭公以慶曆五年七
月二十六日卒(一本所書如此)
冀國程公碑公諱元白祖諱新考諱贊明(一夲如此)再世
(一作累世)
程文簡公干久之(一作頃之)命置一(置一作寘)被貶斥巳(一有而字)來
降者乎(一無乎字)堡塞(一作堡寨)猶上書(一有言字)廣平郡(三字上脫開國)
(二字)
