居士集卷第二十七歐陽文忠公集二十七
墓誌五首
翰林侍讀學士給事中梅公墓誌銘
翰林侍讀學士給事中(一云行給事中知許州上柱國南昌郡開國公食邑三千)
(二百戶實封六百戶賜紫金魚袋)梅公旣卒之明年其孤及其兄之
子堯臣來請銘以葬曰吾叔父病且亟矣猶卧而使
我誦子之文今其葬宜得子銘以藏公之名在人耳
目五十餘年前卒一歲予始拜公於許公雖衰且(一無)
(此字)病其言談詞氣尚足動人嗟予不及見其壯也然
嘗聞長老道公咸平景德之初一遇眞宗言天下
事合意遂以人主為知已當時搢紳之士(一無此二字)望
之若不寸及巳而擯斥流離四十年間白首翰林卒
老一州嗟夫士果能自爲朴邪惟世用不用爾故予
記公終始至於咸平景德之際尤為詳焉良以悲其
志也公諱詢字昌言世家宣城年二十六進士及第
試校書郎利豐監判官遷將作監丞知杭州仁和縣
又遷著作佐郎舉御史臺推勘官時亦未之竒也咸
平三年與考進士於崇政殿眞宗過殿廬中一見
以為竒材召試中書直集賢院賜緋衣銀魚是時契
丹數寇河北李繼遷急攻靈州天子新即位銳於為
治公乃上書請以朔方授潘羅支使自攻取是謂以
蠻夷攻蠻夷眞宗然其言問誰可使羅支者公自
請行天子惜之不欲使蹈兵間公曰苟活靈州而罷
西兵何惜一梅詢天子壯其言因遣使羅支未至而
靈州没于賊召還遷太常丞三司戶部判官數訪時
事(一有使得以書論)於是屢言西北事時邊將皆守境不能
出師公請(一有出字)大臣臨邊督戰募遊兵擊賊(一有論曹瑋馬)
(知節才可用又十字)論傅潜楊瓊敗績當誅(一有以正刑三字)而田紹
斌王榮等可責其效以贖過凡數十事其言甚壯天
子益器其材數欲以知制誥宰相有言不(一作未)可者
乃已其後繼遷卒爲潘羅支所困而朝廷以兩鎮授
德明德明頓首謝罪河西平天子亦再幸澶淵(一有以金)
(帛三字)盟契丹而河北之兵解天下無事矣公旣見疎
不用初坐斷田訟失實通判杭州徙知蘇州又徙兩
浙轉運(一有副字)使還判三司開拆司遷太常博士用封
禪恩遷祠部員外郎又坐事出知濠州以刑部員外
郎爲荆湖北路轉運使坐擅給驛馬與(一作假)人奔喪
而馬死奪一官通判襄州徙知鄂州又徙蘇州天禧
元年復爲刑部員外郎陜西轉運使靈州弃已久公
與秦州曹瑋得胡蘆河路(一有無沙二字)可出兵無沙行之
阻而能徑(一無此八字)趨靈州遂請瑋居環慶以圖出師
會瑋入爲宣徽使不克而止遷工部郎中坐朱能反貶
(一作左遷)懷州團練副使再貶(一作改)池州天聖元年拜度
支員外郎知廣德軍徙知楚州遷兵部員外郎知壽
州又知陜府六年復直集賢院又遷工部郎中改直
昭文館知荆南府召為龍圖閣待制紏察在京刑獄
判流内銓改龍圖閣直學士知并州未行遷兵部郎
中樞密直學士以往就遷右諫議大夫入知通進銀
臺司復判流内銓改翰林侍讀學士羣牧使遷給事
中知審官院以疾出知許州康定二年六月某日卒
于官公好學有文尤(一無此五字)喜為詩為人嚴毅修潔
而材辯敏明少能慷慨見竒眞宗自初召試感激
言事自以謂君臣之遇巳而失職逾二十年始復直
於集賢(一作始復直集賢院)比登侍從而門生故吏曩時所考
進士或至宰相居大官故其視時人常以先生長者
自處論事尤多發憤其在許昌繼遷之孫復以河西
叛朝廷出師西方而公已老不復言兵矣享年七十
有八以終(一無此二字)梅氏遠出梅伯世久而譜不明公
之皇曾祖諱超皇祖諱遠皆不仕父諱邈贈刑部侍
郎夫人劉氏彭城縣君子五人長曰鼎臣官至殿中
丞次曰寶臣皆(一無皆字)先公卒次曰得臣太子中舍次
曰輔臣前將作監丞次曰清臣大理評事公之卒天
子贈賻優恤(一無此二字)加(一作拜)得臣殿中丞清臣衛尉
寺丞明年八(一作九)月某日葬公宣州之某縣某鄕某
原(一作葬于宣城縣長安鄕西山里)銘曰
士之所難有藴無時偉歟梅公人主之知勇無不敢
惟義之為困于翼飛中垂以歛一失其塗進退而坎
理不終窮旣晚而通惟其壽考福禄之隆(一作終)
尚書都官員外郎歐陽公墓誌銘
公諱曄字日華於檢校工部尚書諱託彭城縣君劉
氏之室爲曾孫武昌縣令諱郴蘭陵夫人(一作蘭陵郡無夫人)
(字)蕭氏之室爲孫贈太僕少卿諱偃追封潘原縣太
君李氏之室爲第三子於脩爲叔父脩不幸幼孤依
于叔父而長焉嘗奉太夫人之教曰爾欲識爾父乎
視爾叔父其狀貌起居言笑皆爾父也脩雖幼巳能
知太夫人言爲悲(一作哀)而叔父之爲親也歐陽氏世
家江南僞唐李氏時爲廬陵大族李氏亡先君昆弟
同時而仕者四人獨先君早世其後三人皆登于朝
以殁公(一有以字)咸平三年舉進士甲科歷南雄州判官
隨閬二州推官江陵府掌書記拜太子中允太常丞
博士尚書屯田都官二員外郎享年七十有九最後
終于家以慶曆四年三月十日葬于安州應城縣高
風鄕彭樂村於其葬也其素所養兄之子脩泣而書
曰嗚呼叔父之亡吾先君之昆弟無復在者矣其長
養教育之恩旣不可報而至於狀貌起居言笑之可
思慕者皆不得而見焉矣惟勉而紀吾叔父之可傳
于世者庶以盡脩之志焉公以太子中允監興國軍
鹽酒稅太常丞知漢州雒縣博士知端州桂陽監屯
田員外郎知黃州遷都官知永州皆有能政坐舉人
奪官復以屯田通判歙州以本官分司西京許家于
隨復遷都官于家遂致仕景祐四年四月九日卒公
為人嚴明方質尤以潔廉自持自為布衣非其義不
輙受人之遺少而所與親舊後或甚貴終身不造其
門其涖官臨事長於決斷初為隨州推官治獄之難
決者三十六(一有人字)大洪山竒峯寺聚僧數百人轉運
使疑其積物多而僧為姦利命公往籍之(一有官為出入四字)
僧以白金千兩餽公公笑曰吾安用此然汝能聽我
言乎今歲大凶汝有積榖六七萬石能盡以輸官而
賑民則吾不籍汝僧喜曰諾飢民頼以全活陳堯咨
以豪貴自驕(一有所居為不法五字)官屬莫敢仰視在江陵用
私錢詐為官市黃金府吏持帖強僚佐署公呵吏曰
官市金當有文符獨不肯署堯咨雖憚而止然諷轉
運使出公不使居府中鄂州崇陽素號難治乃徙公
治之至則決滯獄百餘事縣民王明與其同母兄李
通爭産累歲明不能自理至貧為人賃舂公折之一
言通則具伏盡取其産鉅萬(一有一字)歸于明通退而無
怨言桂陽民有爭舟而相毆至死者獄久不決公自
臨其獄出囚坐庭中去其桎梏而飲食之食訖悉勞而還
于獄獨留一人于庭留者色動惶顧公曰殺人者汝
也囚不知所以然公曰吾視食者皆以右手持匕而
汝獨以左今死者傷在右肋此汝殺之明也囚即涕
泣曰我殺也不敢以累他人公之臨事明辨有古良
吏決獄之術多如此所居人皆愛思之公娶范氏封
福昌縣君子男四人長曰宗顔次曰宗閔其二早亡
女一人適張氏亦早亡銘曰
公之明足以决於事愛足以思於人仁足以施其族
清足以潔其身而銘之以此足以遺其子孫
江寧府句容縣令贈尚書兵部員外郎王公
墓誌銘(代恕)
王氏世家開封陳留之通許鎮咸平中分通許為咸
平縣故王氏今為開封咸平人公諱某字某曾祖諱
丕祖諱祚父諱銳世以貲雄里中不樂仕宦而好施
其有以賙人之急及公而貲益衰乃歎曰吾聞施於
為政其利可以賙天下貲安足道哉乃慨然以孔氏
尚書舉於有司累不中因就他選曰可以為政何擇
焉初任萊州萊陽主簿會令坐事解去公署令事告
其民曰令欲為法簡而利民博者當何為去其甚惡
可也乃縛故吏唐權條其宿惡上于州杖其脊而還
之縣之姦豪皆歛色屏氣指權相戒不可犯公法公
曰使我為令朞年不獨善人不懼惡人可使惡人爲
善也巳而河決東平公部縣丁夫數千召權署隊長
權喜曰公許我自新矣卒以丁夫治河為諸縣最歷
婺州蘭溪尉陳州項城主簿會歲旱蝗州守風吏按
田者言旱不為灾公與守爭至三四民得復乃巳改
潁州司法參軍州民藥氏為盜會赦出入里閭操弓
矢為民害有朱氏者募客二人謀殺之法當死公曰
為法所以輔善而禁惡也今殺良民為惡盜報仇豈
法意邪乃狀列之朱氏得減死改華州司法遷蘇州
之吳江江寧之句容二縣令遂老于京師以某年某
月某日卒于家享年六十有九公好學善書喜賓客
務賙人緩急而為性寬靜沈默(一有及於吏事敢於所為不屈其守)左
右丞史有不如意未嘗笞責諸子問之則曰刑法豈
為喜怒設邪公初娶趙氏永安郡太君後娶李氏陳
留郡太君子男十人二早卒女二(一作一)人一(一無一字)卒
于家一適朱氏慶曆四年九月庚申葬于開封尉氏
蔣成鄕栢子原之新塋於其葬也長子拱璧右侍禁
次拱之左班殿直次拱德衛州獲嘉縣令次拱安右
班殿直次拱巳守將作監主簿次拱式尉氏縣尉次
拱辰右諫議大夫權御史中丞次拱著歙州司戶參
軍以中丞之貴累贈尚書兵部員外郎將葬中丞君
泣而語其伯仲曰吾家通許世有隂德于人而無興
者至吾先君不有于其躬而以貽後世小子不侫幸
得備員御史府進退大夫之後小子何有焉然懼乎
後世徒見王氏之興而不知吾世積漸之所以來者
若此其可無銘乃來求銘銘曰
公世以貲施德于人至公貲衰乃施于官有子之一
足大公門矧公多子多子多孫惟彼世德如流有源
其來者遠愈積益蕃銘昭其昧以永厥存
張子野墓誌銘
吾友張子野旣亡之二年其弟充以書來請曰吾兄
之喪將以今年三月某日葬于開封不可以不銘銘
之莫如子宜嗚呼予雖不能銘然樂道天下之善以
傳焉况若吾子野者非獨其善可銘又有平生之舊
朋友之恩與其可哀者皆宜見於予文宜其來請於
予也初天聖九年予爲西京留守推官是時陳郡謝
希深南陽張堯夫與吾子野尚皆無恙於時一府之
士皆魁傑賢豪日相往來飲酒歌呼上下角逐爭相
先後以爲笑樂而堯夫子野退然其間不動聲氣衆
皆指爲長者予時尚少心壯志得以爲洛陽東西之
衝賢豪所聚者多爲適然耳其後去洛來京師南走
夷陵並江漢其行萬三四千里山砠水厓窮居獨遊
思從曩人邈不可得然雖洛人至今皆以謂無如嚮
時之盛然後知世之賢豪不常聚而交遊之難得為
可惜也初在洛時巳哭堯夫而銘之其後六年又哭
希深而銘之今又哭吾子野而銘(一有之字)於是又知非
徒相得之難而善人君子欲使幸而久在於世亦不
可得(一有也)嗚呼可哀也巳子野之世曰贈太子太師
諱某曾祖也宣徽北院使樞密副使累贈尚書令諱
遜皇祖也尚書比部郎中諱敏中皇考也曾祖妣李
氏隴西郡夫人祖妣宋氏昭應郡夫人孝章皇后之
妹也妣李氏永安縣太君子野家聮后姻世久貴仕
而被服操履甚於寒儒好學自力善筆札天聖二年
舉進士歷漢陽軍司理參軍開封府咸平主簿河南
法曹參軍王文康公錢思公謝希深與今參知政事
宋公咸薦其能改著作佐郎監鄭州酒稅知閬州閬
中縣就拜秘書丞秩滿知亳州鹿邑縣寶元二年二
月丁未以疾卒于官享年四十有八子伸郊社掌坐
次從次幼未名女五人一適人矣妻劉氏長安縣君
子野為人外雖愉怡中自刻苦遇人渾渾不見圭角
而志守端直臨事敢(一作果)決平居酒半脫冠垂頭童
然秃且白矣予固巳悲其早衰而遂止於此豈其中
亦有不自得者邪子野諱先其上世博州高堂人自
曾祖巳來家京師而葬開封今為開封人也銘曰
嗟夫子野質厚材良孰屯其亨孰短其長豈其中有
不自得而外物有以戕開封之原新里之鄕三世于
此其歸其藏
孫明復先生墓誌銘(并序)
先生諱復字明復姓孫氏晉州平陽人也少舉進士
不中退居泰山之陽學春秋著尊王發微魯多學者
其尤賢而有道者石介自介而下皆以弟子事之先
生年逾四十家貧不娶李丞相迪將以其弟之女(一作)
(子)妻之先生疑焉介與羣弟子進曰公卿不下士久
矣今丞相不以先生貧賤而欲託以子是高先生之
行義也先生宜因以成丞相之賢名於是乃許孔給
事道輔為人剛直嚴重不妄與人聞先生之風就見
之介執杖屨侍左右先生坐則立升降拜則扶之及
其往謝也亦然魯人旣素高此兩人由是始識師弟
子之禮莫不歎嗟之而李丞相孔給事亦以此見稱
於士大夫其後介為學官語于朝曰先生非隱者也
欲仕而未得其方也慶曆二年樞密副使范仲淹資
政殿學士冨弼言其道德經術宜在朝廷召拜校書
郎國子監直講嘗召見邇英閤說詩(一有且字)將以為侍
講而嫉之者言其講說多異先儒遂止七年徐州人
孔直温以狂謀捕治索其家得詩有先生姓名坐貶
監虔州商稅徙泗州又徙知河南府長水縣簽署應
天府判官公事通判陵州翰林學士趙槩等十餘人
上言孫某行為世法經為人師不宜棄之遠方乃復
為國子監直講居三歲以嘉祐二年七月二十四日
以疾卒于家享年六十有六官至殿中丞先生在太
學時為大理評事天子臨幸賜以緋衣銀魚及聞其
喪惻然予其家錢十萬而公卿大夫朋友太學之諸
生相與弔哭賻治其喪於是以其年十月二十七日
葬先生於鄆州須城縣盧(一作靈)泉鄕之北扈原先生
治春秋不惑傳註不為曲說以亂經其言簡易明於
諸侯大夫功罪以考時之盛衰而推見王道之治亂
得於經之本義為多方其病時樞密使韓琦言之天
子選書吏給紙筆命其門人祖無擇就其家得其書
十有五篇錄之藏干秘閣先生一子大年尚幼銘曰
聖旣殁經更戰焚逃藏脫亂僅傳(一作得)存衆說乘之
汨其原怪迁百出雜僞眞後生牽卑習前聞有欲患
之寡攻羣往往止燎以膏薪有勇夫子闢浮雲刮磨
蔽蝕相吐吞日月卒復光破昏博㦲功利無窮垠有
考其不在斯文
居士集卷第二十七
熙寧五年秋七月男發等編定
紹熙二年三月郡人孫謙益校正
梅公墓銘於許(一作于許)見其(一作譏其)時邊將(三字上一有是字)
孫先生墓銘聖旣殁經更戰焚(一作聖人旣没經更焚)
