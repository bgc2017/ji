居士集卷第三十六歐陽文忠公集三十六
墓誌七首(碣一首附)
南陽縣君謝氏墓誌銘
慶曆四年秋予友宛陵梅聖俞來自吳興出其哭内
之詩而悲曰吾妻謝氏亡矣丐我以銘而葬焉予(一有)
(諾之二字)未暇作居一歲中書七八至未嘗不以謝氏銘
爲言且曰吾妻故太子賓客諱濤之女希深之妹也
希深父子爲時聞人而世顯榮謝氏生於盛族年二
十以歸吾凡十七(一作八)年而卒卒之夕歛以嫁時之
衣甚矣吾貧可知也然謝氏怡然處之(一作處之怡然)治其
家有常法其飲食噐皿雖不及(一作至)豐侈而必精以
旨其衣無故新而澣濯縫紉必㓗以完所至官舍雖
&KR0763;陋而庭宇灑掃必肅以嚴其平居語言容止必怡
(怡一作從容)以和吾窮於世久矣(一有不惟信於聖人以自守九字)其出
而幸與賢士大夫遊而樂入則見吾妻之怡怡而忘
其憂使吾不以冨貴貧賤累其心者抑吾妻之助也
吾嘗與士大夫語謝氏多從戸屏竊聽之間則盡能
商搉其人才能賢否及時事之得失皆有條理吾官
吳興或自外醉而歸必問曰今日孰與飲而樂乎聞
其賢者也則悅否則歎曰君所交皆一時賢儁豈其
屈已下之耶惟以道德(一作得)焉故合者尤寡(一無此十七字)
今與是人飲而歡邪是歲南方旱仰見飛蝗而歎曰
今西兵未解天下重困盗賊暴起於江淮而天旱且
蝗如此我爲婦人死而得君葬我幸矣其所以能安
居貧而不困者其性識明而知道理多此類(一作類此)嗚
呼其生也迫吾之貧而沒也又無以厚焉謂惟文字
可以著其不朽且其平生尤知文章爲可貴殁而得
此庶幾以慰其魂且塞予悲此吾所以請銘於子之
勤也若此予忍不銘夫人享年三十七用夫恩封南
陽縣君二男一女以其年七月七日卒于高郵梅氏
世葬宛陵以貧不能歸也某年某月某日葬于潤州
之某縣某原銘曰
高崖(一作岸)斷谷兮京口之原山蒼水深兮土厚而堅
居之可樂兮卜者曰然骨肉雖(一作歸)土兮魂氣則(一作)
(升)天何必故鄕兮然後爲安
萬壽縣君徐氏墓誌銘(并序)
河東都轉運使天章閣待制施君卜以慶曆五年三
月某日葬其夫人萬壽縣君于蘇州吳縣三讓鄕之
陸公原以來請銘夫人姓徐氏世家通州之静海七
歲喪其母哀不自勝泣曰母女所恃以生者也無母
其復能生因欲投水火(一無火字)其父兄力止之旣長事
其繼母則以孝聞年若干歸于施氏逮事其姑紉縫
烹飪必以身蚤暮寒暑飲食必以時姑亡哀毀得疾
逾年而後能起生五男一女男曰邈舉進士某官知
開封府太康縣曰述曰造皆將作監主簿曰迥曰遜
尚幼女曰錦娘慶曆三年十一月甲子以疾卒于河
東之官舍享年四十有三夫人之生也事其繼母及
姑皆稱曰孝及其殁也其夫之稱曰吾妻助我而賢
其子之幼者曰吾母慈我其長者之稱曰吾母不以
愛怠(一作殆)我而以成人勖我使我至於有立凡施氏
外内婚姻宗族之稱者曰夫人遇我有禮而仁至于
妾媵左右之稱者亦曰夫人於我仁而均嗚呼夫人
之行至矣其勤而有法其施之各有宜可謂賢也巳
若夫男子見于外其善惡功過可舉而書至於婦德
主内自非死節徇難非常之事則其幽間淑女之行
孰得顯然列而詩之以示後惟視其所稱與其所思
則其賢可知矣施君名昌言(一無此三字有以明識敏行守正敢言逹於當)
(世其稱曰助我則夫人之賢又從可知矣二十八字)夫人曾祖諱某祖諱某父
諱某以尚書都官員外郎致仕夫生而其善可稱未
若没而遺思之深也悲夫銘曰
於惟夫人東海之華始來施氏有此室家爲婦爲母
勤孝勞劬有女昔褓今婉其裾子綬煌煌弟長相趨
夫爵之高榮及親疎厥家巳成而獨不居千里之遠
歸魂東吳銘以哀之巳矣嗚呼
長沙縣君胡氏墓誌銘(并序)
故太子中舍張君諱某之夫人曰(一無此字)長沙縣(一有太字)
君(一有曰字)胡氏胡氏世爲某(一作世某郡某縣)人父諱震官至
刺史夫人年二十七以歸中舍君君時爲融州司理
參軍歴潭州寧鄕縣尉鳳州兩當福州寧德二(一作兩)
縣令以卒夫人之爲婦也以勤儉恭肅主張氏之祭
饋而睦其内外之宗姻生子(一無此字)男二人女一人男
曰大年大有皆舉進士(一無此四字)大年今爲鄭州原武
縣令大有秘書丞女適邵陽縣令錢奕夫人之爲母
也以禮義慈嚴教育其子故其(一無此字)男也有立而克
嗣其世女也適於人而宜人之家爲婦爲母之道無
不俻而成其夫之家享其子之禄以某年某月某日
以疾卒享年七十有五又用其子之恩追封長沙縣
(一有太字)君嗚呼(一有夫人二字)可謂榮矣中舍君先以(一無此二字)
某年某月日卒葬于某州某縣某鄕夫人(一無此二字)以
某年某月某日(一有奉夫人之喪)合葬于中舍君之墓銘曰
婦德之備功施也(一作于)内銘昭其幽以法後世
長壽縣太君李氏墓誌銘
太中大夫尚書屯田郎中上柱國王公諱利之夫人
曰李氏李氏世家湖南其父諱昭文官至國子博士
贈工部侍郎夫人年二十二歸于王氏用夫封隆平
縣君後以其子徙封長壽縣太君夫人爲李氏女事
後母以孝聞及爲王氏婦(一有以事父母者五字)逮(一無此字)事其
舅姑其舅姑嘗稱夫人以誡諸婦曰事我者當如此
又以誡其諸女曰爲人婦者當如此其爲母也有三
男二女及其老也鼎爲職方員外郎震太子中舍復
太常博士三子者皆有才行而復尤好古有文聞于
當世女皆有歸孫男六人曰夷仲曰虞仲曰于仲曰
南仲曰武仲曰延仲女五人一亦歸人矣餘尚幼夫
人享年八十有六以慶曆七年七月十日終于京兆
子復之官舍用明年二月十七日合葬于河南洛陽
大樊原王公之墓夫人於王氏積行累功其德備矣
不可以徧書(一作夫人之德可謂備矣)書其舅姑之所嘗稱者以
見其爲婦之道書其子之賢而有立以見其爲母之
方書其子孫之衆壽考之隆以見其勤于其家至于
有成而終享其福之厚嗚呼於夫人無不足矣而其
子若孫皆曰未也謂必有以示永久而不没(一有者字)庶
幾以慰無窮之哀乃來請銘以葬其子之友廬陵歐
陽脩爲之銘曰
家成于勤德隆以壽歸安其藏以昌厥後
廣平郡太君張氏墓誌銘(并序)
故右諫議大夫集賢院學士贈禮部尚書&KR0593;略楊公
之夫人曰廣平郡太君張氏其先青州人後徙爲開
封人也楊公諱大雅以文行知名於時號有清節夫
人佐公以勤儉治其家教子弟和宗族皆有法公以
明道元年四月某日薨後二十有四年至和二年六
月某日夫人以疾卒于高郵以嘉祐元年十二月某
日葬于杭州錢塘縣履泰鄕湖西村靈隱山祖塋之
西夫人曾祖嗣當五代之亂不顯祖平舉三禮太宗
皇帝爲晉王署平押衙爲人剛果有智謀以此尤見
親信官至三司鹽鐵使父從古莊宅副使景德中以
殿直從李繼隆軍擊契丹繼隆戰敗從古入見陳繼
隆所以敗之狀其言甚辯稱旨會宜州蠻叛乃以從
古爲供奉官守宜州從古招降叛蠻秩滿罷去以内
殿崇班馮勵代之蠻復叛攻宜州斬勵而去告邊吏
曰得張侯守宜州我則聽命即復遣從古守宜州凡
七年蠻無事徙知澧州而宜州人陳進反攻嶺南驛
召從古以爲廵撫副使與賊戰象州斬首萬餘級巳
破進留宜州以疾卒宜人爲立廟于州北韓婆嶺慶
曆中蠻賊區希範攻宜桂轉運使杜杞禱兵于廟下
更其名曰制勝嶺至今宜人祠之蓋楊氏自漢以來
世有令譽迨公千餘歲常有顯人而張氏威烈信于
一方楊氏以德張氏以功合二族之美而夫人爲淑
女爲賢婦母享年六十以壽終公先娶漳南縣君張
氏生子二人曰洎虞部員外郎曰濬殿中丞女三人
長適國子博士袁成師次大理寺丞李嚴次殿中丞
温嗣良夫人生子男四人曰泳大理寺丞曰漸奉禮
郎曰沆太子中舍曰渢衛尉寺丞有女一人歸于脩
女之適李氏者今封武原縣太君餘女及濬泳漸皆
先夫人而亡孫男十四人嗚呼惟德與功與賢法皆
宜銘銘曰
有邑清河遂開其邦又徙南陽皆以夫榮後用子封
京兆廣平宜其夫子有淑其聲子孫之思考德有銘
渤海縣太君高氏墓碣
故尚書兵部員外郎知制誥知鄧州軍州事陽夏公
之夫人姓高氏宣州宣城人也父諱惠連官至兵部
郎中母曰廣陵縣君句氏陽夏公諱絳姓謝氏夫人
有子曰景初景温景平景回女一早卒次適上虞縣
令王存次適大理寺丞李處厚次若干人未嫁寳元
二年陽夏公卒于鄧州以其年八月某日葬于某所
後若干年夫人隨其子某官于某州以某年某月某
日卒于官舍遂以某年某月某日合葬于公之墓夫
人初以夫封文安縣君後以其子封渤海縣太君謝
氏世爲名族而陽夏公尤顯聞於時初公與予俱官
于洛陽而公之父太子賓客諱濤尚無恙其子景初
景温方爲童兒景平始生二三女子皆幼予日至其
家進拜賓客見其鬢髮垂白衣冠肅㓗貌厚而氣清
壽考君子也退而與陽夏公遊見其年壯志盛偉然
方爲一時名臣而諸兒女子戲嬉罇席之間者皆穎
發而秀好於是時夫人以孝力事其舅爲賢婦以柔
順事其夫爲賢妻以恭儉均一教育其子爲賢毋後
二三年賓客薨于京師又五六年陽夏公卒于鄧又
十餘年景初景温景平皆以進士及第景初爲某官
景温某官景平某官夫人於其舅與夫爲婦之禮備
於其子立家之道成享年若干以卒嗚呼予始銘賓
客又銘陽夏公今又書夫人之事于碣殆見謝氏更
一世矣其爲之書也宜得其詳
北海郡君王氏墓誌銘
太常丞致仕吳君之夫人曰北海郡君王氏濰州北
海人也皇考(二字一作父)諱汀舉明經不中後爲本州助
教夫人年二十三歸于吳氏天聖元年六月二日以
疾卒享年三十有七夫人爲人孝順儉勤自其幼時
凡於女事其保傅皆曰教而不勞組紃織絍其諸女
皆曰巧莫可及其歸於吳氏也其母曰自吾女適人
吾之内事無所助而吳氏之姑曰自吾得此婦吾之
内事不失時及其卒也太常君曰舉吾里中有賢女
者莫如王氏於是娶其女弟以爲繼室而今夫人戒
其家曰凡吾吳氏之内事惟吾女兄之法是守至今
而不敢失夫人有賢子曰奎字長文初舉明經爲殿
中丞後舉賢良方正直言極諫(一有對策二字)今爲翰林學
士尚書兵部員外郎知制誥大人初用子恩追封福
壽(一作昌)縣君其後長文貴顯以夫人爲請天子曰近
臣吾所寵也有請其可不從乃特追封夫人爲北海
郡君長文號泣頓首曰臣奎不幸竊享厚禄不得及
其母而天子寵臣以此俾以報其親(一有雖然二字)臣奎其
何以報當是時朝廷之士大夫吳氏之鄕黨鄰里皆
咨嗟歎息曰吳氏有子矣嘉祐四年冬長文請告于
朝將以明年正月丁酉葬夫人于鄆州之魚山(一有以書)
(來乞銘五字)夫人生三男曰奎奄胃今夫人生一男曰參
女三人孫男女九人曾孫女二人銘曰
奎顯矣奄早亡胃與參仕方強以一子榮一鄕生雖
不及殁有光孫曾多(一作已)有後愈昌
長安郡太君盧氏墓誌銘
長安郡太君盧氏尚書刑部侍郎蔡公諱琇之夫人
端明殿學士尚書禮部侍郎襄之母也以治平三年
十月某日卒於杭州之官舍享年九十有二嗚呼可
以爲壽矣夫壽者洪範所謂五福也福者百順之名
也故離之雖爲五必合而不闕其一然後爲福之備
也蓋五者其一在人曰德而其四在天必有其一於
已然後能致其四而有諸己者或厚或薄故其所致
亦有備有不備焉夫老而貧且病者是人之所哀非
福也壽且冨康而無德以將之謂之賊與不仁非福
也三者具而又有德而死非其命者謂之不幸非福
也故曰必不闕其一然後爲福之備者惟夫人有之
夫人在父母家奉其親以孝其歸于蔡氏也其舅姑
老事之如其親其歸寧於父母也能使其舅姑不見
三日必涕泣而思其事長慈幼旣儉且勤久而宗族
和鄕黨化其亡也匶自餘杭至里閭親戚哭之往往
有過乎哀者問之皆曰夫人於我有德而人人各有
述焉嗚呼可謂賢也已夫人生四子其三皆早卒而
端明君第二子也獨顯赫爲時名臣自爲諫官知制
誥翰林學士知開封府三司使間出知泉福二州福
建路轉運使出入清要光華寵榮以爲其親之飬而
夫人享此者蓋三十有六年端明君巳顯貴天子嘉
之曰有子如此其母之賢可知於是有冠帔之錫夫
人平生少疾病雖老而耳目聦明食生飲寒如壯者
晚從端明君于杭州極東南冨麗海陸之珍竒以爲
娛樂之奉而奄然以其壽終其於五福可謂不闕一
矣方夫人之盛時凡爲人子者舉觴壽其親莫不以
夫人爲祝而不幸榮不及飬者必仰天怨吁謂薄厚
不均以不得如夫人爲恨蓋不知夫有諸已者厚故
能致其福之備也夫人泉州惠安人也曾祖諱某祖
諱某父諱某皆不仕其三子早卒者曰丕不及仕曰
高太康縣主簿曰奭福州司戸參軍女二人皆適士
族孫六人曾孫三十餘人嗚呼盛矣蔡氏之後其又
將大興乎銘者所以昭德而示後也於是端明君之
友人廬陵歐陽脩爲之銘曰
維治平四年十有一月某日孤子襄祔其母夫人盧
氏于先君之墓其縣仙遊其里慈孝其岡半井其固
其安其千萬年之永
居士集卷第三十六
熙寧五年秋七月男發等編定
紹熙二年三月郡人孫謙益校正
謝氏墓銘居貧(一作吾貧)
徐氏墓銘千里(一作萬里)
胡氏墓銘鳳州(二字上一有又爲二字)
李氏墓銘于仲(一作平仲)
