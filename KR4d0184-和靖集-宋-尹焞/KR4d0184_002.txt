和靖集卷二宋尹焞撰
奏劄下
再乞歸田里劄子
伏為年齒衰邁疾病侵尋自昨初赴招延已於奏對之
日乞候旬月之間即歸田畆近者又常面乞骸骨不蒙
允從切緣焞日来疾病益多加之嘔血欲乞特賜敷奏
許歸田里伏候指揮
辭免除職宫觀二狀(見四月二十一日及二十七日二劄内)
辭免直徽猷閣職名狀
右焞(云云)伏念焞雖甚庸愚豈不知遭遇聖世眷戀君
恩但以行年七十疾病百出精神筋力勉強不前所以
必求閑退保養殘年今不蒙朝廷許致仕而去至於改
授職名奉祠闕下使之便閑時奉勸講聖恩隆厚不敢
固辭然而延閣寓真實為清選請去而得何異要求焞
今更不敢力請自便止乞收還貼職少安愚分伏望朝
廷特賜敷奏施行
辭免賜緋章服狀
左宣教郎新除直徽猷閣主管萬夀觀兼崇政殿說書
尹焞准勅特賜緋魚袋伏念焞自被召除叨榮有愧比
緣卧病方請退閑更蒙寵錫身章益隆異數在焞山野
之質有所未安伏乞特賜敷奏收還上件恩命伏候指
揮
辭免太常少卿狀(見八年十月二十五日所下)
第二狀
准尚書劄子以焞辭免新除太常少卿奉聖旨不允不
得再有陳請者伏念焞行年六十九歲昨蒙朝廷察其
衰病罷免祕書少監改授前件差遣自後老病交攻甚
於前日念惟坐享祿食專以說書為職方聖上日御經
筵未敢求去止欲候秋講罷日乞歸田畆今来復蒙除
用豈不知榮但以年老久病筋力衰廢實難勉強伏候
勅旨
辭免除禮部侍郎劄子
臣十一月十九日准尚書省劄子三省同奉聖旨除臣
權禮部侍郎張詢除太常少卿並日下供職者臣聞命
震驚罔知所措切緣臣近以衝寒冐濕臟腑暴下於十
一月十六日在假權將執事交割與以次官主管見今
將理未安今来除已遵次指揮日下將太常少卿職事
交割與張詢外伏念臣本以庸虛誤膺召用尸素朝列
有愧於心嘗以學術迂疎年齒衰邁丐歸田畆未賜允
俞豈可更復叨冐寵榮濫厠法從上恩雖厚公議謂何
欲望聖慈追還成命以臣見今衰病伏枕乞除一在外
宫觀以安愚分伏候勅旨
第二劄
伏念臣久侍經幄無補聖朝敢謂誤恩復加陞用眷惟
臣學日迂陋老病侵凌雖欲更冐寵榮力雖勉強(云云)
再奉德音惟深感懼尚餘愚懇必覬矜憐伏念臣召自
草莱擢侍帷幄虛辱禮遇何補聖朝屢丐歸田誠非矯
飾繼請致仕實坐衰遲遂蒙處之直祠養其老病上體
至意莫獲固辭豈期復被簡除大駭聞聽載惟寵異彌
切兢惶念一歲四遷顧恩榮之已極而十日九病則衰
遲之可知深負素飡難逃清議且人無既老復壯之理
而禮有辭尊居卑之謙揣分度宜無名可受况臣近苦
暴下尤覺頓衰致精力之昏疲增聽履之蹇聵既難任
事豈合貪榮矧惟宗伯名曹詎容妄受講臣清選奚得
久居伏望洞鑒丹衷曲全素履亟投閑散使畢衰殘貪
祿忘歸已厚顔於朝路見得思義敢重辱於師門仰覬
天聰俯從人欲所有上件恩命欲乞寢罷伏候勅旨
第三劄
伏念臣久侍經筵略無報效坐縻廪食分所不安加之
見病伏枕日就困殆欲望聖慈矜憫老病特賜收還成
命以安愚分伏候勅旨
第四劄
伏念臣學識迂疎豈堪時用加之老疾精力日衰頃緣
誤被招延躐陞華要聖恩隆厚不聽固辭然久竊寵榮
實增媿懼近拜奉常新命仰體眷意未敢即便求歸田
里重念臣未奉上件恩命以前為苦暴下己申臺省在
假將理丹藥雜進略未少安復蒙簡除第深感泣惟從
班清峻固非鄙陋得以冒居而衰病沉縈實以筋力難
於勉強臣今老病已極日就危殆欲望聖慈曲賜矜念
特許收還成命俾遂安養伏候勅旨
第五劄
伏念臣行年六十九歲見因暴下氣喘足弱疾勢日增
未有安期雖欲勉強必致顛仆臣久荷聖知粗守忠信
不敢矯偽妄稱疾病以欺君父欲望聖慈特賜矜憫收
還成命俾遂將理
再乞歸田里劄子
新除左通直郎權禮部侍郎兼侍講尹焞奏臣伏為任
太常卿日以感寒暴下遂申臺省在假將理病中蒙恩
命權禮部侍郎兼侍講累具狀辭免未奉俞允忽蒙陛
下哀憐就蒙賜告天地生成之恩何以論報臣豈不願
力疾一出上副陛下待遇之意然臣今来所病馴致虚
極醫藥不效無有安期况臣大病伏枕已二十餘日衰
老至此見苦滑泄氣虚喘促足弱筋攣耳聾目眩心識
昏耗百病交攻委難勉強欲望聖慈放歸田里以便安
養伏候勅旨
第二劄
臣伏自十二月十六日第八次具奏辭免前件新除恩
命及緣老病乞歸田里至今十日未奉俞旨卧病伏枕
展轉呻吟已四十餘日藥石雜進略無少痊數日以来
更加心疼胷痞眊眩繼作自知衰羸未易醫治重念臣
一生寒賤晚遇聖明朞月之間致身侍從豈無眷戀少
報生成而自未蒙除授以前得疾在告至於憊甚聞命
之日感激聖恩雖欲自勵以趨卒難勉強况臣平生所
學粗守忠信行年七十何忍欺君欲望陛下念臣實病
保臣殘年特降聖旨放歸田里或除一在外宫觀庶幾
安養可就痊平臣病軀苦楚日夜延望必覬允從仰惟
天地父母之恩少加矜念臣頻有冒瀆天聽甘俟斧鉞
之誅伏候勅旨
辭免除徽猷閣待制
新除左通直郎尹焞臣比因老病前後十上章乞收還
新除禮部侍郎兼侍講恩命放歸田里正月初十日准
尚書省劄子奉聖旨除臣徽猷閣待制提舉萬夀觀兼
侍講者聞命震驚罔知所措伏念臣本緣衰疾不能拜
命故敢屢瀆天威力請閑退今復進職西清奉祠行闕
尚使荒陋綴直講筵天眷加隆感深涕霣而臣懇誠殫
盡辭說已窮未能感動淵衷曲賜孚允豈得辭勞就逸
求去復遷上欺朝廷以要榮寵其於義分益所未安况
臣衰病日加略無痊愈欲求追罷成命檢會累奏放歸
田畆伏候勅旨
第二劄
伏念臣年老卧病非敢詐罔前後所陳辭窮理盡忱誠
雖竭天意未孚且臣起自草莽驟躐禁塗得君遇時千
古罕見豈不知君命之嚴事上之義在於臣子只合遵
承安敢抗拒恩命辭避榮寵實緣疾病沉痼决難勉強
凡在朝列皆所見聞欲望(云云)
第三劄
臣聞君使臣以禮臣事君以義迺君臣之大倫報施之
道也臣獲侍燕閒一歲之久五遷名秩率皆清華則陛
下所以使臣可謂盡禮矣臣敢不盡事君之義圖報陛
下乎臣自辭免禮部侍郎恩命章疏十上條例懇請悃
愊殫盡未奉俞允臣草芥微賤固無足道而朝廷名器
之重豈宜輕以假人深慮辭之不至誠之未格不避再
三之瀆重陳當去之義仰干天聽惟陛下赦其愚使畢
其說以全事君之義不勝幸甚臣自造闕廷職在勸講
而夲無學術蔑有發明期月之間病告相繼坐叨厚禮
無補聖聰先聖有言陳力就列不能者止此臣義當去
者一也臣起自草莱誤應召用守道之語形於訓詞而
臣貪戀寵榮遂係素守使朝廷非常不次之舉獲懷利
苟得之人非特上累聖知將復貽辱師友此臣義當去
者二也臣每念誤受寵知蔑聞補報比嘗不量分守輒
及國事識見迂愚已騐於今跡其庸愚豈堪時用此臣
義當去者三也臣昨拜命奉常曾未踰月方移病告遽
擢春官卧病至今未嘗供職以病丐去更獲超遷有何
功實得以祗受此臣義當去者四也臣聞國朝典故揆
之禮經年七十皆當致仕今臣年齒已及加之衰病伏
枕累月實難支持血氣既衰所戒在得先聖遺訓其理
甚微此臣義當去者五也臣聞聖君有從欲之仁匹夫
有莫奪之志今臣有五可去之義無一可留之理仰惟
陛下眷知之深洞照情實曲推上聖之仁俯成匹夫之
志特賜檢會累奏放歸田畆伏候勅旨
授内宫觀再乞歸劄子
臣近緣第三次辭免新除左通直郎充徽猷閣待制提
舉萬夀觀兼侍講恩命(云云)伏念臣前所陳述乃事君
之大義人臣之常分盡出誠實非事矯偽欲望聖慈檢
會臣累奏特許臣退歸田里俾養衰病以盡殘年伏候
勅旨(二月八日奉聖旨依舊徽猷閣待制差提舉江州太平觀任便居止)
乞辭免謝劄子
左通直郎充徽猷閣待制提舉太平觀尹焞奏臣近緣
疾病羸困乞歸田里聖恩寬大許令自便准勑提舉江
州太平觀一介書生何以仰朝廷成就憐憫之意切念
卧病之久筋力疲乏步履拜跪不能勉強無緣出赴謝
辭欲望特賜敷奏放免辭謝庶使羸軀不至殞越取進
止
辭免除次對職名劄子
臣已於今月十五日扶病出門前去平江府以来就醫
居住伏念臣昨蒙陛下召從田野置在經筵雖曾蒙除
禮部侍郎緣為卧病在告元不曾供職今来仰荷聖恩
許從自便但以次對之職難以冐受欲望(云云)
乞致仕劄子
伏念臣本以庸愚老於田野頃值聖明遠加聘召牢辭
弗獲誤被寵光起侍經帷遂躋禁從略無微效之可錄
實以多病而得休今者犬馬之年已登七十形神衰瘁
疾病侵凌報國無時拊躬知愧安可尚叨廪稍坐食祠
庭揣分據經亟當請老欲望聖旨許臣依條致仕伏候
勅旨
遺表(上表為永辭軒陛事)
臣焞言焞聞有生必死乃事理之固然原始要終亦臣
心所深諭獨有終身之恨曾微報國(一作主)之功將死有
陳其言或善臣焞中謝伏念臣幼則孤蹇長而賤貧道
不合時志惟師古幸有淵源之自竊窺聖哲之心顧得
志之莫期則終身而獨善絶清時結綬之志有後進舞
雩之遊不意垂老之年乃遇中興之主伸靖康招聘之
意易和靖安退之名起從遐徼羈旅之中置之勸講侍
從之列来﨑嶇者萬里奉清燕者踰年感得時之若斯
實有幡然之志悵事君之已晚莫勝薾爾之軀終卧病
而乞歸尋引年而告老始終被遇自謂莫倫死生之間
夫復何憾伏望皇帝陛下益隆聖學廣被名賢惟祖宗
為陛下之規惟方策為陛下之鑑洪惟我宋度越前朝
惟子惟孫有典有則而况天方悔禍民獲小康益勤宵
旰之憂必復國家之始永辭聖世莫罄愚衷臣無任瞻
天仰聖結戀於悒之至謹奉遺表以聞臣誠惶誠懼頓
首頓首謹言紹興十二年十一月日奉議郎充徽猷閣
待制致仕臣尹焞
和靖集卷二
