和靖集卷八
年譜
神宗皇帝熙寧四年辛亥
是歲七月(辛未日戊戌時)先生生于河南府河南縣嘉
善坊之第祖河内先生諱源字子漸叔祖河南
先生諱洙字師魯皆有文集行于世考虞部員
外郎諱林妣陳氏澗上陳公廙字叔易之女
五年壬子六年癸丑
七年甲寅八年乙卯
九年丙辰十年丁巳
元豐元年戊午
先生年八歲丁虞部憂
二年己未三年庚申
四年辛酉五年壬戌
六年癸亥七年甲子
八年乙丑
哲宗皇帝元祐元年丙寅
先生年十六
二年丁卯
先生年十七為舉子時教授蘇昞季明一見大
竒之謂先生曰子以狀元及第即學乎唯復科
舉之外更有所謂學乎先生疑一日蘇因會茶
舉盞以示曰此豈不是學先生遂往見伊川先
生
三年戊辰
伊川先生授先生以大學西銘又令看敬字
四年己巳五年庚午
先生年十九應進士舉策問誅元祐黨籍先生
歎曰以此策士吾尚可以干禄乎不對而出告
於伊川曰吾不復應進士舉矣伊川曰汝有母
何以為養先生歸白陳夫人曰焞昨應舉策問
如此焞不忍答而出焞將不復應舉矣恐無以
為養夫人曰汝以仕可為善耶汝以學可為善
耶先生曰皆為善爾夫人曰吾但知汝以善養
不知以禄養先生喜出告伊川伊川曰賢哉母
也
六年辛未
先生學易於伊川
七年壬申
先生年二十二娶張氏
八年癸酉
紹聖元年甲戌四月十二日改元
二年乙亥三年丙子
四年丁丑
伊川先生謫涪州
元符元年戊寅六月一日改元
二年己邜三年庚辰
徽宗皇帝建中靖國元年辛巳
先生年三十一
崇寧元年壬午二年癸未
三年甲申四年乙酉
五年丙戌
伊川先生以易傳授先生
大觀元年丁亥
先生年三十七新學日興諫官范致虚上言曰
程頥倡為異端尹焞張繹為之羽翼
二年戊子三年己丑
四年庚寅
致和元年辛邜二年壬辰
三年癸巳四年甲午
五年乙未六年丙申
七年丁酉八年戊戌
重和元年二年己亥
宣和元年三月一日改元
二年庚子三年辛丑
四年壬寅五年癸卯
六年甲辰七年乙巳
欽宗皇帝靖康元年
是歲九月鎮洮軍節度使同知樞密院事京畿
河北東路宣撫使种師道上表薦先生乞召置
經筵(劄子云臣竊惟陛下自臨御以來德政更新中外人才凡為公論所與者無不收用)
(况於尚德之選苟有其人理不可遺伏見河南府布衣尹焞故尹源之孫尹洙之姪孫學專師)
(古行足勵俗潜心允蹈踰三十年西都學者皆稱仰之未嘗應書不求仕進若蒙召致俾預講)
(說必有補益臣非職事素所深知冐昩薦聞不勝惶懼之至取進止)有旨召赴闕
令河南府以禮津遣先生辭曰欲寡過而未能
安足以上副此遣河南府守臣王襄引孔子不
俟駕之語促行先生曰焞草萊之臣不敢當君
命不俟駕此孔子當位時事若不在其位則不
然也王襄曰先生辯矣再有旨促召先生不得
已至闕又謝不敢朝上知不能留也十月詔賜
和靖處士放還山(告詞云勅西京布衣尹焞慶歴間有賢臣焉朕不見也每)
(覽國史高其節概爾能力學操行以世其家甘貧守約不競榮利是亦可嘉矣用錫美名式勸)
(頹俗爾其以行義教鄉里使有矜式焉則予惟爾嘉可特賜和靖處士靖康元年九月日中書)
(舍人劉正行)戸部尚書梅公執禮兵部尚書孫公傳
御史中丞吕公好問戸部侍郎邵公溥中書舍
人胡公安國諫議大夫徐公秉哲又同奏乞特
加職擢(奏曰臣等伏見河南布衣尹焞德備中和學窮根本言動惟時皆可師法器識)
(宏遠可以任大臣等淺陋不足以盡知然近來招延之士無出其右者昨蒙朝廷特召河南府)
(津遣赴闕伏聞命之處士以歸使焞韜藏國器不為時用未副朝廷仄席求賢之意伏望聖慈)
(特加職擢以慰天下士大夫之望謹錄奏聞伏候勅旨)
二年丙午金人陷洛陽
先生闔門遇害張夫人與子鈞俱死于賊先生
死而復甦門人潜載以逃尋訪尹氏遺族遇先
生之弟武功府君燭及武功夫人全氏携姪墺
逃匿民舍時亂兵間尹氏僅存者先生與燭墺
三人耳(墺時甫八歲後以先生郊恩補將仕郎終於通判金州)先生傷重
不能行家人輿舁匿山谷間
高宗皇帝建炎元年丁未
先生年五十七在長水山中
二年戊申
先生在長水山中長安陷劉豫僣號使其偽師
趙斌卑詞厚禮儀從甚盛以兵劫先生于山中
先生抗罵不屈夜徒步渡渭携墺及邢氏女潜
匿罽水谷中
三年己酉
先生在罽水
四年庚戌
先生自秦中至永興軍黃萯谷
紹興元年辛亥
先生年六十一
二年壬子
先生隨楊彦中入蜀至閬州時張公浚宣撫川
陜門人吕稽中為計議官延請舘先生于閬中
遂至遂寧復往瀘南子婿邢純官所又過戎溆
七月二十五日有題伊川易傳後語
三年癸丑
先生往來至巴中廣安軍弟燭武功府君卒于
廣安
四年甲寅
七月二十三日邢純監涪陵酒稅復迎侍先生
以往先生寓舘於涪州千福院十二月望日門
人馮忠恕來有題馮聖先墓銘䟦語
五年乙卯
先生寓涪扁一室曰六有齋名所居曰習堂六
月十五日左朝奉大夫充徽猷閣待制提舉建
隆觀兼史舘修撰兼侍講兼資善堂翊善范冲
舉先生自代有旨尹焞召赴行在仍令川陜宣
撫司以禮津遣九月十二日左朝奉大夫充徽
猷閣待制提舉建隆觀兼史舘修撰兼侍講兼
資善堂翊善臣范冲再奏蜀道雖通然行旅艱
難自非州郡委曲津遣無緣起發十三日三省
同奉聖旨令川陜宣撫司差撥人船優給路費
以禮敦遣前來赴行在所十月初三日宣司發
省劄至涪州時涪守李瞻備禮至千福院津遣
先生申宣司辭免二十八日宣司再牒涪州備
坐聖旨指揮差撥人船以禮津遣先生再申宣
司乞備錄奏免時上謂侍臣曰昔召程頥盖自
布衣除崇政殿說書十一月六日遂降旨尹焞
特授左宣教郎除崇政殿說書仍令川陜宣撫
司依累降指揮加禮津遣赴行在所十一月二
十七日宣司准入内内侍省御前金字牌并御
前實封劄子付下左宣教郎說書告并差幹辦
官蔣世雄來涪州尋訪先生居處催促起發涪
守李瞻申尹處士獨處一室嘉遯養浩志尚高
潔邦人莫得而見非有司文移可致
六年丙辰
正月宣司差官委䕫路運副韓固運判王肇知
涪州李瞻詣先生之廬備禮再三勸勉起發十
三日先生以告繳納涪州軍資庫再申宣司辭
免三月六日又降旨促召四月六日又准省劄
催促五月七日宣司再得旨催促及又差使臣
史誡等解袍笏等來先生不受仍以繳納涪州
軍資庫八月十八日有䟦馮聖先墓銘後序自
五月以來宣司所差官日夕候門不敢去至九
月十七日先生廹不得已登舟啟行又申制司
以病不敢受誥乞於前路聽候指揮先是伊川
先生有祠在涪之北巖九月二十五日先生以
文告於伊川之祠而行(其文云有補于世則未也不辱其門則有之云)
(云)先生既行蜀人又於北巖立先生之祠焉十
月至䕫十二月二十六日朝廷又降劄促令疾
速兼程前來仍不許再有辭免
七年丁巳
正月十三日先生至荆南朝廷再降劄促召二
十一日至鄂州二十三日又准尚書省及御前
實封劄子促召先生又以疾乞自便將理二月
十九日至江州二十五日及三月十七日又連
准省劄催促二十一日又申江州乞具奏辭免
四月四日至五月五日凡三劄催促五月二十
日左僕射同中書門下平章事兼樞密使都督
諸路軍馬張浚又上䟽力薦乞更加禮津遣五
月二十日三省同奉聖旨依奏五月二十九日
巳時御前金字牌備張公浚劄子又加促召先
生又繳申江州乞自便尋醫六月二十四日又
准省劄促召先生又以疾辭八月又得旨令江
州守臣以禮津遣九月先生至建康府界先是
左司諫陳公輔上言請禁伊川學至是先生因
併引以辭涪州所差隨行軍員何伸以本州所
繳崇政殿說書告乞袍笏等繳納行在激賞庫
(何伸狀云見附集)九月十一日朝廷又以官告袍笏等
劄下責付先生家屬交領又辭上曰尹焞可謂
恬退矣辭免之奏十數上而未止候疾痊安即
召對又降旨遣宰相趙鼎及恭知政事秦檜出
國門存問慰勞仍先賜御府金帛藥等先生再
力以疾辭官九月十三日又降旨體劄下事理
疾速祗受告命仍具知委文狀申尚書省先生
又列前後所上二十狀繳連乞收還恩命十月
八日又劄下令候痊安日令閤門引見上殿先
生以病未敢受告閏十月一日又劄下訪聞本
官今已痊安所有告命即疾速祗受閏月初八
日奉聖旨尹焞除祕書郎兼崇政殿說書先生
又辭十一日奉聖旨不允令先次朝見赴講筵
供職十二日先生始入見力辭於上前上曰朕
渴卿久矣知卿從程頥學俟卿以講學不敢以
有他先生遜謝辭不獲命遂供職講筵承續講
衛靈公之末章稱旨遂給筆札解論語以進時
先生又力辭秘書之命十五日奉聖旨不允先
生既再辭不允又乞致仕左僕射趙公鼎奏曰
尹焞有山林之志不樂留此願以禮留之上遂
再加錫賚
八年戊午
二月車駕還錢塘先生以病從百司先行二十
七日除秘書少監仍兼崇政殿說書先生又凡
五辭三月病少愈力疾赴講筵先生每當赴講
之日前一夕必沐浴更衣以所講書置案上朝
服再拜齋于燕室學者問之先生曰必欲以所
言感悟君父安得不敬人君其尊如天必須盡
己之誠意吾言得入則天下蒙其利不能入則
反之又安得不敬十三日詔促解論語四月九
日乞免史舘并修日歴職事從之十四日再乞
歸田里十七日又於經筵留身求去且曰士大
夫不理會進退安用所學上曰待與卿在内宫
觀先生力辭翌日上以諭恭知政事劉公大中
曰尹焞學問淵源足為後學矜式班列中得老
成人為之領䄂亦足以見朝廷氣象十八日除
直徽猷閣主管萬夀觀依舊兼崇政殿說書凡
三辭不允又乞致仕又不允二十日進呈所解
論語五月四日詔賜緋衣銀魚復被旨解孟子
上曰楊時物故胡安國朱震又亡同學之人今
無存者朕甚痛惜之趙鼎曰尹焞學問淵源可
以繼震上曰震亦薦焞八月十三日詔先生講
尚書冬講筵初開講好之者不如樂之者先生
曰此安而有之上語中書舍人吕本中曰此尹
焞受用處二十三日除試太常少卿兼職如故
先生力辭不允十一月十六日先生以疾在告
十九日除左通直郎權禮部侍郎時先生再已
乞宫觀不允二十一日又除兼侍講凡十辭皆
不允是時秦檜獨相力主和議金人遣張通古
為詔諭江南使通古在舘浹旬朝議未定人情
洶洶先生在病中力疾上䟽極諫以為不可墮
金計陛下此膝一屈不可復伸反復千餘言又
以書切責秦檜檜大怒(書䟽並見文集)
九年己未
正月除徽猷閣待制提舉萬夀觀仍兼侍講先
生曰病不能朝而寵禄日至雖主上賢我大臣
安我我何功德以當之上表力陳當去之義有
五檜見而益䘖之乃見上具言尹焞負天下重
望凡所奏陳乞付中書詳酌行之先生又力辭
乞歸田里遂差提舉江州太平觀待制如故十
五日先生既得祠即離國門仍乞追還待制職
名不允二十日至平江寓居虎邱西菴扁上方
所居之室曰三畏齋時門人吕稽中吕堅中祁
寬蔡仍蔡迨黃循聖徐正夫侍十月十七日有
書伊川修褉帖䟦語
十年庚申
先生年七十正月十七日有題蘭亭碑軸後語
先生曰吾無功而為從臣吾去而不能復辭七
十而老尚矣遂上章乞致仕二十二日得旨遷
一官依所乞致仕時先生子壻程暐為桐廬令
九月十五日先生自平江往桐廬舘於縣齋二
十五日有題桐廬縣齋詩十月初十日有題雜
後語十二月子壻邢純為浙東撫屬遂迎侍先
生往會稽時門人吕稽中堅中虞仲琳祁寬從
行
十一年辛酉
先生寓居會稽
十二年壬戌
三月晦日有題温公莊子節帖六月二十六日
有答謝用休書十月先生病十一月初四日先
生病革初五日先生卒年七十三上聞而悼惜
之命特贈四官自奉議郎贈朝請郎徽猷閣待
制依條與致仕遺表恩澤賜銀絹三百疋兩給
葬事仍遣中使護其喪葬于會稽縣五雲鄊龍
瑞宫山之原
和靖集卷八
