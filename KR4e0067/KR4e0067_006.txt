斗南老人集卷六
明胡奎撰
五言絶句
題白馬圖
開元照夜白箇箇玉連錢曾踏流沙雪長嗚上九天
梳頭得白髮
梳頭看明鏡中有春蠶絲明鏡不解語少年安得知
襄陽小兒歌
朝出習家池山公倒按羅歸時太守醉笑殺襄陽兒
朝看襄陽花夕飲襄陽酒馬上倒載歸小兒齊拍手
題黃公洞
石磴古苔青不見圮橋履洞口有樵人渾疑赤松子
棲鶻巖
霜翮排雲開直下孤峰頂四山無鳥飛超然見秋影
金雞石
夜浴黃金盆一鳴天下白何年補青天化作山頭石
驪珠石
不照魏王車不填東海水如何徑寸珍長遺碧山裏
棲鶴峰
仙人王子晉忽作千年别時下碧雲中吹笙弄明月
題小兒折花圖
誰家花下兒采花不采葉行傍玉闌干驚起雙蝴蝶
鏡天關
高閣倚天碧湛然明鏡中了知身是幻寄傲在虛空
放鶴坡
仙人有騏驥長放白雲中坡前啄瑤草猶勝老樊籠
蘸筆池
夜浴月中兔朝臨池上書定有古文字化為科斗魚
憑虛樓
憑虛倚高寒不見歸鳥背山猿為主賓並立闌干外
道林經室
松籟起山頭潮音生屋下空庭白日長不見支郎馬
内史行軒
黃鳥晝隂寂白鵝春草青高軒如可借著我學黃庭
玄度舊隠
晉代有詩家林扉一徑斜苔封山下石松老寺前花
寶林八詠
飛來峰
靈峰解飛來畢竟還飛去如我去來心虛空本無住
應天塔
孤塔倚天起千鐙見佛光夜半風鈴語如聞替戾岡
羅漢泉
踏破山前月鑿開山下泉大千沙界裏隨地見青天
鰻井
鰻魚生井中隨潮時隠見怳然娑竭宫長見真龍面
布衣
山中大布衣流傳自今古挂在杪羅林不待朝陽補
鐡盋
不遊舍衞城不盛香積飯老僧乞食餘但言所作辦
竹深處
入山但見雲出谷不知路空翠四邊來袈裟濕秋霧
盤翠軒
一重復一崦翠色何盤盤坐久不知夜月高風露寒
題芭蕉畫扇
昨夜西窗雨不知何樹聲今朝團扇裏看得最分明
題山居圖
短短山中樹山人手自栽只今高過屋猶未出山來
題人馬圖
春草大堤平黃衫照晚晴朝回無一事立馬聽流鶯
題李白醉歸圖
寄語襄陽兒莫唱銅鞮曲春風吹潑醅漢水年年緣
日落峴山西風吹白接䍦不騎山簡馬驢背倒馱詩
一辭金鑾殿甘作醉鄉侯東華塵似海不及卧糟丘
玉皇五色麟不踏京華塵如何捉明月一醉三千春
朝醉長安花夕醉襄陽月至今花月間不見醒時節
春暮有感
閉戶長聽雨看花不當春可憐三二月又别幾多人
題梅竹圖
雪後記曾來疎花竹外開至今雙蠟屐留印在蒼苔
送友
停櫂更須臾盡此一杯酒莫忘相别時鵝黃上楊柳
題畫
久負看山約今朝見畫開想從東越去移得過江來
織婦吟
機頭一寸絲手中千萬縷夜夜織春愁梨花半窗雨
蜘蛛詞
朝布一尺網夕縈千縷絲東家雙蛺蝶不敢傍檐飛
題山居圖
行李晚蕭蕭挑雲過野橋料應無别事只是訪漁樵
濯足圖
水清濯吾纓水濁濯吾足不見濯纓人可憐江水綠
題劉阮圖
一自飯胡麻仙蹤隔綵霞空餘雙澗水流出碧桃花
感遇
宋人得燕石藏之以為寶白璧人不知荆山空自老
題畫石
曾聞鬱林石萬里過東吳偶託循良傳千年入畫圖
彼美煙霞姿巉然亦竒怪不登竒章門足以當吾拜
題醉石(昔陶淵明所居栗里醉眠其上故名)
陶公居栗里一去已千秋獨遺秋水骨合謚醉鄉侯
題平泉醒酒石
平泉醒酒石曾置洛陽園却笑醉不醒無由傳子孫
紅梅
姹女過南園曾分換骨丹玉顔春不老禁得雪中寒
墨梅
快雪半消時春波動墨池翠禽啼夢覺拾得向南枝
東園雜興
蝸篆上階苔林扉雨後開夕花知夏過涼葉見秋來
蕉心卷復舒此意竟何如相看渾不語恐是故人書
掃地夕隂滿把桮江月生綠蕉三五葉先已著秋聲
偶依城郭住渾似野人家童子朝分菊鄰翁晚送瓜
隔花雙喜鵲飛去又飛還知有詩人至柴門不用關
古井如明鏡寒泉夜夜添朝來評水品頗覺煑茶甜
翩翩五色羽飛上紫薇花此地無繒繳時能到我家
過江上
隔水見江光前山送夕陽歸帆風力便吹過白龍堂
江樹碧迢迢舟行第四橋月涼天在水龍女夜吹簫
今宵何處泊七十二峰前記得夜來月江心五度圓
題賀公畫
賀老東湖上空回載酒船美人不可見江水隔涓涓
題山水畫扇為越人作
南望越王臺千峰罨畫開分明團扇裏招得過江來
槿花有感
賦命胡不長朝榮暮還悴安知瑤池桃結實三千歲
閏九月
百年同一嘆九月兩重陽人似柴桑老花如晉日黃
巫女
妾住陽臺下何曾夢楚宫朝雲吹不散任爾大王風
西施捧心
一痛一眉顰夫差識未真曾知褒姒笑即是捧心人
湘妃
竹上斑斑淚重華去不還鳴條何處是腸斷九嶷山
楊妃病齒
五王同帳日花萼正輝光一自玉環入齒寒唇亦亡
二喬
天下分三國江東美二喬英雄方割據何暇詠桃夭
綠珠
妾墮高樓日名園花正開如何金谷友不見一人來
折花寄遠
偶出城南去手折半開花青春莫相負全開我到家
正釵
清晨覽明鏡雲鬟正玉釵但得君前舞猶勝香徑埋
邊城思
草綠昭君塚月白李陵臺如何三月暮南鴈未歸來
送人之揚州
送子揚州去共說瓊花開瓊花開未開憑子報春來
南浦夜來雨不知深幾尺早晚待歸船纜在沙邊石
揚州好明月夜夜照高樓咳唾風前落笙歌月下遊
雨夜
柴扉春雨深頗覺人事簡紅燭夜結花巧綴蜻蜓眼
穿雲徑
山中夜來雨雲氣不曾收手扶綠玉杖行傍水西頭
弄月池
煌煌明月珠倒影池中水怳然紫綺裘濯足天河裏
免涉橋
涉水免褰裳沿流不用航何人探梅去踏碎五更霜
養生畦
松根生茯苓雲氣白於雪中有采芝人商歌隔林樾
鳳逸林
翩翩五色羽下集青琅玕泠然振環佩天風生翠寒
蛟蟠堤
長堤蟠翠蛟鱗甲欲飛動豈同樗散材會待明堂用
候鳩墅
候鳥解鳴春呼晴復呼雨朝耕一壠雲夕息三家墅
聽雞窗
剪燭夜何長隔窗雞戒曉千古聖賢心書囊談未了
夏夜
待月東園夜花隂覆綠苔流螢三四點飛過竹間來
白頭公
青春流水去白髮見花羞山鳥緣何事如今也白頭
寒食有感
說向諸兒女行囊有賜錢沽來采石酒不到墓門前
一番寒食雨千里異鄉春賴有同舟侣相看笑語真
襄陽童兒歌
朝出襄陽城花間識馬聲春風夜來雨池上縠紋生
倒著接䍦歸馬嘶城下路太守醉不醒兒童歌日暮
夜泊采石
缺月在青天抱衾猶未眠鄰燈三五點都是别人船
寒食自遣
寒食尊中酒清明陌上花莫教愁送老須仗醉為家
番湖夜泊不見月又無酒可沽
今宵三五月不照異鄉人笑殺陶彭澤空裁漉酒巾
望海漫興
東海珊瑚樹蓬萊石上栽何年沈鐡網移向世間來
天寒魚眼紅躍出蛟人宫明珠三萬斛泣贈主人翁
祖龍驅白石萬里駕長虹扶桑望不見吹起鮑魚風
徐福求仙去樓船竟不還如何白玉樹移不到驪山
穆王馳八駿西上崑崙山青鳥無消息碧桃春自閒
暘谷種扶桑根株萬里長八風吹不動生在海中央
題漁樵問話
相見長松下勞勞語未閒料應無别事只是說溪山
題山居圖
山雨過臨平當門野樹青釣絲風不定隨意立蜻蜓
即景
暮雨過方池花落回風急信手上簾鈎恐妨歸燕入
題畫竹
昔聞王子猷曾訪戴安道安知千百年復見此君好
團扇詞
當暑恩何厚交秋寵漸衰涼風太情薄玉樹不禁吹
拜新月
下階拜新月一抹蛾眉彎月若知人意長如白玉盤
聞鴈
故人多在北候鴈又回南知有平安信聲聲語再三
秋日有懷
一水限天河秋來月色多酒船輕似葉何事不相過
荷花鸂鶒圖
荷花澄晚色荷葉蓋秋江無情沙上鳥交頸自雙雙
秋夜偶成
下階見明月起舞一裵回呼兒掃花影月落始能開
冬夜偶成
月白海氣寒烏啼七星落幽人掩關臥城頭夜吹角
築堤謠
朝鑿西山石暮填東海水西山石可盡海水浩無底
登登復登登一日千萬杵寸石如寸金化為東海土
水犀莫射潮祖龍莫驅石海水尚可填人心填不得
哀哀精衞鳥東飛復西飛填得海波淺愁殺弄潮兒
荷葉露珠
既圓仍復碎纔滿又還傾一掬銅仙淚終宵泣到明
蛛網落花
脉脉縈春思依依閣晚紅有情終戀日到底不隨風
窗間水影
朝旭動前池風漪隔窗過紛披覺魚亂散漫知萍破
苔階蝸篆
不從蠻觸戰聊學李斯書莫笑雕蟲技也勝粘壁枯
銅牛水滴
不能開蜀道庶可耕硯田縦横三千字借爾一犁煙
遠將歸
朝聞靈鵲語夕見青鐙花空閨占吉夢遠客將還家
題蘇李泣别圖
孤臣一掬淚歸拜漢庭前白髮三千騎丹心十九年
燈
依微寸草心巧綴蜻蜓眼慎勿伴綺羅長留照編簡
琴
泠泠秋水清湛湛秋月白人間曲中意不似琴絃直
棋
勝覺乘機早輸憐得子遲山中閒日月只許爛柯知
書
秦灰無豕魚孔壁有科斗河洛出龜龍天地同不朽
畫
昔聞詩中畫今見畫中詩芭蕉生雪裏只有輞川知
新嫁娘
窗間挂明鏡頭上百花新羞為郎相見低頭看未真
七夕詞
東西分一水音信不通潮寄語河邊鵲明年莫架橋
雨竹
急雨灑高竹虛齋散微飈泠然金玉音如雜簫與韶
題射鴈
沙磧暮雲平龍駒蹀躞輕彎弓休射鴈中有弟兄情
雨晴聞鵲寄友人
雨晴聞鵲語立近杏花梢知有明朝約看花載酒肴
夕雨有感
夕雨振庭柯幽禽棲不定戀戀故巢安無人知野性
齋居雪詠
西窗寒正深推戶雪盈尺不見碧苔㾗惟留棲鳥迹
花上蝶
翩翩花上蝶戀花不戀葉葉多花漸稀愁殺空閨妾
擬古
魚戲蓮葉東葉短初出水不學水中萍託根無定止
魚戲蓮葉西蓮生不染泥阿婆不嫁女夜夜守空閨
魚戲蓮葉南花紅水偏綠采花當及時佳人美如玉
魚戲蓮葉北花落蓮子生早知蓮菂苦不有别離情
漁翁
結屋倚晴嵐移舟繫夕潭五湖煙水闊只合老江南
題山水
谷口見桃花飛樓隔翠霞仙家知不遠仿彿是金華
題寒江獨釣
我志不在魚獨把寒江釣却笑剡中人空回雪中櫂
聾叟聽雨戲題
打窗風雨來兩耳驚不入起來覓秋聲但見林葉濕
送友人之京
燈前慈母線時樣製春袍未著心先喜蛛絲上剪刀
此别意何如人來即寄書聖恩無遠近隨處是安居
南風昨夜起吹動木蘭舟底事長江水年年帶别愁
即事
快雨洗庭綠幽禽變春聲薔薇時一落萱草已叢生
關山月
萬里關山月東西共一天遙憐馬上見不是在家圓
詠燈
欲滅又還明花落銀缸裏搔頭不敢挑待卜明朝喜
春詞
江城五更雨催得杏花開小立茅檐下一雙新燕來
劉伶
萬物須臾過沈酣竟不還家童將一鍤不省葬何山
杜甫
獨樹浣花村歸尋老瓦盆秋風吹破屋也勝富兒門
盧仝
不諛墓中人不參京兆尹千年月食詩足以見忠鯁
賈島
姓字聞京兆才名比孟郊欲知詩意味元不在推敲
孟郊
酸寒溧陽尉何不化為龍千古低頭拜無由得再逄
團扇詞
紈扇長門月羅衣别殿秋西風吹玉樹先到玉階頭
題畫
沙明漁浦近水落釣船低野樹長含雨山雲欲渡溪
夷齊扣馬圖
牧野興師日商賢扣馬時要將忠與孝說向後人知
圯橋進履圖
出逄黃石公歸從赤松子漢家四百年功在圯橋履
季札挂劔圖
寶劔千金直英雄一寸心徐君墓前樹風雨作龍吟
子陵把釣圖
一片漢時月長江萬里開只應天上去釣得客星來
題竹
人愛此君節我愛此君心仿彿湘江上天寒龍夜吟
一方明月影寫在墨池頭昨夜天風起颯然環佩秋
聞杜宇
蜀國子規鳥入林啼且飛我今還故里莫道不如歸
即事
一日一百刻書漏又添長窗下枕書卧時燒芸草香
題木石圖
乘槎上天去星河風露涼拾得支機石珊瑚二尺長
過揚子江舟中有作
樹暝千峯雨江寒五月秋轉帆山不見移過在船頭
題林泉讀書圖
手把桐君錄林泉即是家數株秋樹葉都染葛丹砂
題畫
雨休松氣涼幽人此中住溪頭鱸正肥持竿放船去
家住青山下船頭一釣蓑片帆儂使慣只是怕風波
懷友
昨日杏花開今朝燕子來相思三百里明月在高臺
種萱
手種忘憂草都緣耐老親今年花又發不見白頭人
夏夜
月白銀河淡天青玉露微夜涼眠不得花氣襲人衣
題梁谷才小像
迹不遠城市志惟在山林所以梁伯鸞高名傳至今
雙吹管
瑤臺明月涼玉琯回雙鳳不知誰氏女參差隔花弄
勸酒
且盡今朝酒休憐昨日花相逄須共醉不必問天涯
泰和八景
澧陂春漲
山中夜來雨春水拍天浮野航高過屋繫在樹梢頭
香鑪紫煙
紫煙浮碧虛鑪峰幾千丈欲持一瓣香安得仙人掌
雲源仙笛
仙人鍊丹處云是杜光庭手持青玉琯月下喚龍聽
聖容鐘聲
西山送夕陽東山迎素月一百八聲鐘迎送何時歇
龍際曉嵐
龍噓石氣浮空翠不曾收松徑朝朝雨蘿窗夜夜秋
田東暮雨
戴笠出東郊白雲如海濤前村風雨急溪水晚來高
甘峰飛瀑
聞道浮丘伯甘峰看瀑飛手翻銀漢水隨手落珠璣
天寶懸崖
蓬萊巨鼇簪此立向天外仙人招我來飛空振環佩
過田家
門外棗花落池中荷葉生越燕雛將乳吳蠶繭已成
桑間戴勝飛桑上鵓鳩啼社日聞歌唱田翁醉似泥
題延月軒
呼童掃前除試問月來未月不待人延開軒還自至
明月照雙溪東陽有舊題風流千古意若箇子孫知
圓魄上青天流光不待延徘徊經席上奄忽到尊前
誰言今之人不見古時月古月照今人千年同一轍
只除風雨夜特地到吾軒相望若千里相看無一言
過山來較晚近水得還先好似西湖上飛光落酒船
明月落誰家信是無心得出門舞婆娑梨花滿庭白
我軒尋丈餘中有天地廣靈臺湛虛明夜氣接高爽
身在瑤臺上不知風露寒錢唐十萬戶能得幾家看
未題延月軒先得廣寒兔喚起沈休文更續東陽賦
題畫
仙翁采芝處只在白雲間童子立松下日斜猶未還
題水榭納涼圖
五月南風起荷花水榭開日長消酒渴碧盌送冰來
題落花遊魚圖
魚行日千里花落春三分慎勿過溪去磯頭有釣綸
長門怨
千金空買賦依舊守長門寄語文君道相如亦少恩
醉後口號
桃花休笑我爛醉武陵春百年渾是醉寄語獨醒人
題蘇李泣别圖
秋風吹節旄淚濕舊時袍玉壘胡沙遠金城漢月高
寶劔篇
雙劔躍雙龍長鳴寶匣中何如吳季子挂在墓前松
題桃花雙鳥圖
雙禽爾何來四顧怕人見隔窗啼一聲驚落桃花片
題荷花鸂鶒圖
晚色淨娟娟文禽亦可憐一雙荷葉底誓死不孤眠
題枯荷鷺鷥圖
嫋嫋頂絲長枯荷倚夕陽窺魚高蓋下不怕夜來霜
横塘曲
横塘風日好荷葉似花香勸郎莫蕩槳中有錦鴛鴦
題竹
江上靈妃過秋風響佩環騎龍向何處只在九嶷山
崑丘多玉子雲氣不曾收數尺伶倫管天生在上頭
昨夜西齋雨秋聲葉葉涼平明推戸看蒼雪灑衣裳
雨後翠寒生鷓鴣啼晚晴湘妃江上過環佩落秋聲
春雷破崖石驚起籜龍兒南風吹十日便有拂雲姿
涼隂生墨池葉葉秋可數朝來禪夢醒一片湘江雨
題蘭竹圖
日落楚江頭美人生遠愁采芳紉作佩翠袖不勝秋
題蘭竹雙蝶圖
湘浦歌竹枝湘臯采蘭葉二妃招不來貞魂化為蝶
題碧桃畫眉圖
阿母西池上春風碧雪多一雙花鳥使也學畫脩蛾
寄友人
一望一回頭白雲千里秋如何持别酒只是送行舟
寄衣曲
倩得鄰家女裁衣信手縫今年涼信早六月見秋風
别淚千行線愁腸萬縷絲夜深纖手冷只有剪刀知
織就機中素燈前拭淚看若教郎得煖又怕老姑寒
近得平安信官家賜賞錢郎歸知有日不待厚裝綿
題牛圖
牛背穏於舟牧兒忘百憂晚涼過溪去落日在林頭
一童牧兩牛牛馴童亦樂放浪野田間何曾識城郭
老牸臥晴坡回看水中犢牧子過溪來前村草㾗綠
江南水草肥爾牛亦何樂兩童對奕時若箇先一著
雪後看山
昨日白如玉今朝青似螺我留青白眼看得此山多
離筵贈故人
葉落不返柯水流無回波人生易聚散不飲當如何
憶友
日没還上天月缺還再圓如何同心者一别阻山川
題怡老堂畫竹
玉堂高學士遠寄碧琅玕此物能怡老長年耐歲寒
怡老堂前竹如君好弟兄裁為雙玉琯吹出鳳凰聲
塞上曲
邊城柳色動祗是去年春借問雲臺將如今有幾人
團扇聯句
織波千縷細剪月一規圓寵奪芙蓉後恩深蛺蝶前
正釵聯句
倦拭青銅鏡羞臨玉鏡臺釵梁金鳳小欲墮井中來
昭君
萬里靖邊塵休言誤妾身青青原上草猶是漢時春
擬古
望鄉白雲中家本白雲下白雲何當來化為千里馬
青松在高岡女蘿附其巔女蘿無所願願與松長年
匣中有長劔防身三十秋長劔何所願願斬佞臣頭
春風詞
花信二十四春愁千萬端年年吹不散故故作餘寒
通帷花氣重入戶燕衣輕噓寒還作煖吹雨復兼晴
朝吹杏花開暮送桃花落榮悴各因時莫怨東風惡
銅雀妓
月朝十五時望陵作歌舞歌舞綵雲空佳人化為土
過相見灣
月白霜氣寒鴈宿黃蘆靜停舟相見灣隔林見鐙影
過相見灣遇友人
大江無相知幸識君侯面舟行相見灣况與君相見
舟中
月白天宇高仰見明星爛坐久不聞鐘舟人夜中飯
題荷花鸂鶒圖
文禽好毛羽雙臥芙蓉浦夢落煙水深蕭蕭葉間雨
長夏雲村
白雲自何來棲我山中樹願為九夏涼慎勿從龍去
績婦詞
小姑紅燭下夜績到天明乍可無膏火偷光莫借鐙
商婦詞
花時去販茶葉落未還家寄聲船上月慎勿照琵琶
江上書情
亂螢飛不停獨鳥棲還起若說故鄉情深於大湖水
過平望
虹截江雨收龍驅嶺雲散漁屋起炊煙舟人日晡飯
江上青裙婦移舟夜月中喚郎雙打槳好趁正南風
過閶門
落日照長洲烏啼苑上秋百花都落盡一水自東流
閨情
頻拭鐙前淚恐沾衣上㾗不眠忘手冷翻覺剪刀溫
聞霰
翛翛葉打窗瑟瑟珠跳瓦長夜未眠人起聽孤燈下
客中見月
初月蛾眉彎纖纖出天外幼女學穿針多應下階拜
題墨梅
窗外翠禽啼廵檐索笑時鐡心渾不改只許墨卿知
初日
旭日照羅幃美人初睡起雙鵲繞檐飛良人隔千里
玉鏡臺
妾把青銅鏡郎投玉鏡臺芙蓉照秋水似向水中開
纜舟石
寄語江邊石郎今隔遠天如何江水上只纜别人船
六言絶句
題陶學士遇秦弱蘭圖
白玉堂前明月烏紗巾上青天肯把自家風致盡情付
與嬋娟
老至
今年七十有四一歲三百六旬看過故園桃李不知幾
度青春
花信風
二十四番花信三千里外鄉心屈指落梅消息從頭數
到如今
漫成
寧教花片沾泥莫遣隨風亂飛沾泥尚留春色隨風不
返故枝
東家西家蝴蝶南園北園杏花明日花飛蝶去不知春
在天涯
題梅月圖為長沙人作
黃鶴樓中玉笛十年不到長沙夢逐梨雲歸去月明夜
夜思家
羅浮洞天月上姑射仙人夜歸玉骨本來貞白緇塵莫
涴裳衣
題山居圖
亭上松風瑟瑟琴邊澗水泠泠一箇黃茅亭子四窗雲
白山青
題林逋觀梅圖
昔年曾訪孤山欲識詩翁半面水邊著意相尋林下無
心一見
題伯瑜泣杖
母昔杖兒身健母今杖兒力微孝子之心愛日喜懼之
年可知
題閔損衣單
母在一子衣單母去三子衣寒名列四科之首孝為百
行之原
題管鮑分金
同心之金可斷仁者贈人以財知我莫如鮑叔管仲之
器小哉
斗南老人集卷六
