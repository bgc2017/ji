斗南老人集卷一
明胡奎撰
古選
敬進寧王殿下仙人好樓居三章
仙人好樓居乃在靑雲中金窗洞然開咫尺與天通上
有太古音被以龍門桐左招廣成子右揖浮丘公憑虚
覽八極呼吸凌洪濛壽與天地並逍遥樂無窮
仙人好樓居乃在蔚藍天東西九萬里日月相周旋上
有飛霞佩五鳳何翩翩左招王子晉右揖洪崖仙含和
鍊金魄至眞洞玄玄無為以淸淨寄傲羲皇前
仙人好樓居下瞰凌虚臺鷄鳴海色動萬里雲霞開上
有白玉虯騎之上蓬萊左招梁園客右引鄒與枚吹笙
弄明月八鸞以裵回俯視一泓水終古無纖埃
步虚詞
五氣合大梵三花凝素雲沖妙混真樸玄化蕩無垠靈
飇遵絳節稽首虚皇君歗歌瓊臺上飄颻鸞鶴羣
寥寥蔚藍天曜靈開龍陽黃老維我神玄精貫中央氤
氲九天炁晃郎七星芒遊燕玉京府逍遥紫極房
九炁合大梵鴻濛啓神霄上披三素雲靈宮鬱岧嶤羣
真翊羽盖絳節凌回飇粲粲霏玉葩琅琅歌洞謠凝神
息萬慮遐齡比松喬稽首無為化永言贊昌朝
玉虚運玄化曜靈升大羅三景開天根碧落浮空歌仰
瞻彌羅館紫雲覆峨峨縹緲金芙蓉御以麒麟車九光
分異采萬彙含沖和皈命希夷門超然凌太霞
皇朝闡真教慧風覃八埏琅函啓靈篆玉文簡玄玄授
以丹霞衣回翔玉淸天三精飛爽靈五色凝非烟黃老
維我神專氣長緜緜逍遥無極君歸真合自然
浩劫開隆運鴻靈秉化機雲章結丹篆空洞啓玄微九
鳳翼羽盖八龍衛金扉授以赤玉文丹霞為之衣
迢迢白玉京上通蔚藍天煌煌黍米珠五色浮空懸包
括無極際虚明洞玄玄可望不可即怳惚象帝先得此
以為寶逍遥以長年
萬化同逆旅百年等浮漚何不學神仙汗漫與天游餐
以暘谷霞濯以星漢流左手招安期右手揖浮丘傲睨
八紘内逍遥以忘憂
東窗綠玉樹銳葉何離離春秋八千歲蟪蛄安得知至
人有玄術靈泉漱華池專氣有真一超然入無為會當
保貞素黃髮以為期
登九天閣製步虚詞
龍漢還蕩蕩瓊宮鬱峨峨九炁結靈篆千月印明河穆
穆渝妙容飄飄登大羅仙人綠雲中縹緲回空歌逍遥
永無極暘谷駐羲和
玉虚啓真境寶閣凌丹穹曜靈洞八窗空響振回風絳
節飄颻下玄房曲密通中有古仙人黃公與赤松飛霞
為之佩下上隨雲龍
九日登九天閣
曜靈啓暘谷丹霞麗玄穹晨朝回絳節羣真集珠宮登
高覽八極逸興凌空濛中有古仙人云是商山翁浩歌
紫芝曲此意無終窮
九日良燕會登高暢余懷憑虚發淸嘯浩蕩天風來金
莖逼華蓋六符明泰階排雲呌閶闔靈扉洞然開安得
金衣鵠乘之上蓬萊
朝披碧瑶簪夕登紫極房綺雲紛郁郁龍漢鬱蒼蒼游
神九霄外怳忽覲虚皇相從赤松子乃有韓張良安知
千載後跨鶴重來翔
登玉虚閣賦游仙詞
五山出東海巨鼇十五頭帝遣戴山足勿使西南流至
今雲霞間上有白玉樓琪樹麗陽岡瑶花被玄洲麻姑
有書信方平或未游尋真諒不遠悵望凌高秋
琳宮倚虚碧瑶海含淸輝翩翩花鳥使日暮雲中歸弱
水隔玄圃三山横翠微明月為我佩丹霞為我衣天顔
覲咫尺晃朗朝金扉
游仙詞
東海有麻姑乃在三山岑去時海水淺來時海水深翩
翩三靑鳥結巢琪樹林寄我錦字書泠然空外音何由
啓玉齒臨風披素襟
所思
鬱鬱我所思所思在瀛洲黃金以為闕白玉以為樓枯
桑漂白日弱水不容舟亭亭三珠樹别來已千秋仙人
招我來采藥遊丹丘餉我千歲桃贈我五雲裘長鯨鼓
巨浪欲往無安流因風寄寥廓東望空悠悠
鬱鬱我所思所思在泰山黃塵浩無際碧海何漫漫金
鴉夜中出照耀靑雲端我欲乘飈輪因之扣雲關飛霞
以為佩明月以為環側身望閶闔天語咫尺間懷哉隔
遠道鐡鎻何由攀
鬱鬱我所思所思在華陽上有仙人掌巉然倚穹蒼玉
井湛靈液丹霞生洞房酒母呼子先騎龍入雲翔我欲
往從之憑虚覽八荒黃河渺如帶一葦端可航麻姑儻
相憶寄我綠雲章
鬱鬱我所思所思在衡峰靑雲團紫蓋白日開芙蓉上
有飛來泉倒掛千尺虹思昔玉字書允符神禹功九州
既混一百谷俱朝宗仙人騎白鹿呦呦立雲中何當鍊
金液日夕長相從
寄王鍊師
安期入東海采藥三蓬萊東窗綠玉樹歲歲見花開弭
節崑丘圃吹笙閬風臺翺翔綵雲裏揮手招我來安期
雙黃鵠相從凌九垓
題雪舫餘淸
廻櫓泊寒渚雪月澹淸暉嶺雲低欲度沙禽靜不飛悠
悠江海心爾獨此忘機
題稼軒
交交桑扈鳴時雨夜來至星言出東臯田舍有生計天
時與農功黽勉焉敢棄春耕或少怠何以遂秋刈古人
皆食力素餐良可媿伊人沮溺徒遯迹澹忘世父菑子
乃播優游以卒歲余亦林野人與爾頗同志懷哉愜素
心南山有真意
題廬山圖
我昔夢五老翺翔綠雲中濯足銀漢水上與天門通仙
人坐中峰手持玉芙蓉邀我吹鸞笙相期入空濛淸猿
夜啼月夢回迥寥絶遥遥紫霞想忽若千年别昔向夢
中見今從堂上看林巒如夙契煙翠生高寒天風颯然
來頗覺衣裳單怳如陶弘景置我長松間此境何時遊
我夢難再續悵望九疊屛白雲滿空谷
學古軒
張公志于學古貎又古心尚友古之人自言古猶今古
人不復作古道良可欽齋居古以朴悠然澹沖襟手援
綠綺琴中有山水音願揚太古調一洗里耳音
題安分齋
鵬鵾運霄漢鷦鷃棲蒿蓬小大各有適動息無不同龍
興山出雲虎嘯谷生風達人悟玄理卜築大巖中靜閱
天地心超然萬慮空齋居安所分永言玉汝躬
喜友見訪
快雨生夕凉逍遥倚虚閣故人適我趣觴至同一酌托
兹忘年交真率以為樂何當筋力健桮酒共酬酢永言
懷好音東臯有鳴鶴
水亭燕集
微雨散方池迴飈進虚牖故人賞我趣酌此尊中酒淸
談愜素心嘉會得良友日暮悵悠悠雲帆一回首
五里見一堠
五里見一堠十里見一亭依依道傍樹相送復相迎相
迎數勸酒相送重回首富貴貧賤交孰不念親友送者
日以遠迎者日以親夢中不識路何由見故人前者送
卿去繫馬長安樹今日復來迎不聞歸馬聲别情何草
草淚滿長安道昔如三春花今為斷根草草枯還再生
花落還再榮悲哉二三子一去無音形
題謙上人聽雪窩次韻
幻境依空立初不在營構譬如空中花過眼安得久上
人淸虚室置之無何有心超三觀妙離淨復離垢英英
玉生輝况值越之晝前身乃雪峰後身應雪竇夜聞落
葉聲滕六肆馳驟朔風號枯桑猛若獅子吼鑪頭懶殘
芋邀我速相就我本有髮僧俗緣嗟逗遛昔也求一玄
今焉白自守寥寥入無聲寂寂破諸漏兹聆陽春曲一
洗平生疚載歌白戰詩千軍當却走
題觀魚圖
子非池中魚安識魚心樂池魚非子心此樂竟何托乃
知魚與我所樂皆自然升沉各有適動靜同一天北海
垂天雲西江斗升水寧知涸轍餘中有扶搖起觀水固
有術觀魚意何如我意儻相契煩君寄素書
出塞
出塞復入塞馬鳴何蕭蕭穹廬坐名將云是霍嫖姚冰
河馳萬騎雪磧射雙鵰
出北郭有懷
晨出北郭門微雨散晴野花寒鶯尚遲水綠冰初解折
芳思寄遠幽蘭未盈把日暮望歸鴻何由疾如馬
出郭
城西值初夏門巷綠隂交吳蠶始登箔越燕已營巢來
往索詩句頓忘推與敲路逄林下筍明旦具行庖
寄震上人
疎鐘出古殿月上靑林靜鶴去海雲深龍歸泉石冷秋
高萬籟寂此意竟誰領定起下巖扉裵回碧蘿影
秋懷寄友人
去年聞秋聲我友在天末今年秋復至兩地成契闊疎
桐不知秋當窗墮斜月寄我瓊琚篇藏之字不滅不信
苦相思來看鏡中雪
題芭蕉雙鶴圖
雨鳴蕉葉凉頗覺秋聲早階前有雙鶴迥立風塵表夢
覺兩無情喧寂各有道持以寄山僧觀心一時了
度函谷關
車行何盤盤靑山碾為土英雄去已遠石色猶太古天
低太行樹歴歴靑可數落日照平原黃沙渺煙霧鷄鳴
曙星沒大夢誰先悟紫氣不東來悠悠白雲度
夜泊采石
我思謫仙人渴飲江上水神遊八極間隨月忽飛起泠
然宮錦袍濯足天河裏
思悲翁
客有思悲翁老大悲明月昨日顔如丹今朝鬢成雪雪
色落明鏡所思胡不悲寄言東家子行樂當及時
節婦吟
汲井井水淸彈琴琴弦直弦直節不移水淸心共白夫
死舅姑老妾身安所歸燈前形共影獨留三歲兒願兒
日長大他年應門戸莫戀蜜脾甜甘為蓼蟲苦
題淵明撫松圖
淵明與孔明出處各有道乃知歸來辭即是出師表盤
桓撫孤松全身以為寶
納雲軒為海上人作
依依度簷隙冉冉通帷幔初騰洗鉢水却繞繙經案去
來固無心既聚還復散龍嘘石氣凉月澹蘿窗半室虚
如有容超然悟禪觀
送給事服滿之京
剖松見貞心裂竹知直節所以君子交不學兒女别我
隨賢王駕聿來古洪都給事偶相見長身美多鬚昂昂
九臯鶴淸聲振寥廓三載讀檀弓一朝登鳳閣南浦水
如天開帆月正弦風恬鯨浪稳人識孝廉船子乘駟馬
車蹴蹋長安道傾盖各有時何須論遲早笑呼麻姑酒
送别豫章城願言崇令德忠孝在兹行
送王山人之金華
昔有牧羊子云是黃初平寄迹金華洞棲真入杳冥山
中多白石叱作羣羊行穿雲尋紫术躡雪采黃精子去
追仙隠逍遥塵外情登臨愜幽賞吟嘯有餘淸欲往違
夙願相思蘿月明
送人之京
我本林下人偶與故人别今旦出門去山明鳥聲悦江
花已變春野樹猶含雪佇立送飛鴻依依望丹闕
黃鵠行
東海有黃鵠羽翼何翩翩十里復五里裵回上靑天靑
天高無極下視周八埏朝依玄圃樹夕飲瑶池泉鳳凰
以為匹啄食保長年
贈張鍊師
東海有仙人云是谷神子飢餐暘谷日渴飲玉池水太
虚廓無際洞然啓玄門陶鎔日月髓灌溉玄牝根從事
夏黃公逍遥橘中隱三花如可攀共上崑崙頂
舟過廬山
靑山在船頭正對香爐面如何五老人一老不可見臨
流問四老相遇何不早一老對我心萬古靑不了
我昔過匡廬白雲在其下盤盤封谷口如虎復如馬望
之安可招攬之不盈把何人結茅屋此意更瀟灑
老至
今晨對明鏡始知吾老矣五年寓洪都思家二千里江
流直如弦風帆疾如矢西山有白石可以礪吾齒
題山居畫
在山不識山出山山在眼移之圖畫間此意更蕭散依
依倦鳥還悠悠白雲晚一笑澹忘言逍遥思無限
題寓菴
寓形大化内道寓太極先厚者寓乎地高者寓乎天晦
明寓日月流峙寓山川榮悴寓草木飛躍寓魚鳶吾身
寓萬事理寓方寸田問子何所寓寓以八九椽大雅寓
古意微言寓陳編至味寓玄酒希聲寓素弦行寓南山
下坐寓白雲邊息寓芳柳隂飲寓佳菊前嗟余隨所寓
寓洪今五年賦雪寓梁園烏紗寓白顛歴觀寓世者寓
言無不然伊呂寓莘渭巢由寓林泉靜寓惟獨善動寓
隘八埏吾亦聊寓耳試歌寓菴篇
吳江月下汎舟
餘霞歛遥岑微靄生近浦江行得凉夜月出鳴柔櫓茫
茫天欲浮歴歴星可數水螢乍明滅沙禽或翔舞此意
與誰同三高渺千古
春夜懷友
恬澹何所營稍欣人事簡霏微禪榻雨杳靄鐘聲晚獨
念華山人聆君廣陵散
分綠軒
涼翠入虛幌紛披散回飇非煙還翳翳不雨亦瀟瀟朝
光凝竹簡晚色借山瓢試從明處見復訝暗中消尚擬
題名姓因詩寄廓寥
送人還碧蓮峰聽琴詩卷
東海有别鶴孤飛白雲端五里一返顧十里一盤桓盤
桓向何所乃在碧蓮山上有千歲松下有幽澗泉靈飇
振逸響宮商自相宣睠此冥棲士抱琴松下彈一彈白
雪操再彈猗蘭篇泠然太古調不在指與弦别鶴眇千
載此意無人傳安得跨黃鵠相從凌紫烟
東園漫興
池荷生夕凉快雨飄然至窗虛延竹色林暝散花氣地
偏人事簡遂我幽棲志緬懷心所親佇立凝遠思
林扉朝雨歇旭日朗以淸花上野禽語竹間藼草生呼
兒晚移席觴至時一傾故人偶相慰適此閒居情
明月入東園柳影在庭下烱然如水蘋可玩不可把褰
裳舞婆娑誰識獨樂者須臾淸籟發怳惚洞庭野軒皇
奏鈞天此曲知者寡何當乘飈輪大笑呼白也
鑿池以為海疊石以為島游魚行其中倏若萬里道千
里復萬里乃在咫尺間不有垂雲翼安知天地寬
微風散晨雨落花滿前除振衣延旦氣讀我齋中書沈
潛周孔思究竟羲皇初無言永終日逍遥以自娛
雨歇林氣淸鳴蜩集高柳癡兒戲我側進此尊中酒御
史不在前執法不在後陶然玉山頽竟入無何有
塵不可以鏤影不可以吹至道與玄合無言亦無思大
鈞播萬物總總復蚩蚩天命各有得人事故不齊何當
混真樸彈指悟希微
炙背坐東軒思欲獻天子由來山野人所寓敬而已安
知九重天陽春被遐邇願頌康衢謠相從葛天氏
幽蘭生石上楚楚含朝暉微飇度前楹淸芬襲我衣承
彼雨露恩采之當及時持以遺君子勿隨秋草萎
東園有佳竹云是靑珊瑚當窗互賓主相看以自娛如
金復如玉靈籟奏笙竽題詩留醉墨不待倒薤書
避喧息萬慮習靜喧乃忘賓退掩關卧兀然就空牀鳴
禽欲變夏風葉生夕涼頫仰超宇外悠悠傲羲皇
洗硯臨淸池愛此鴝眼明今晨無俗事試墨寫黃庭掃
地樹隂午超然有餘淸因之悟玄牝可以保長生
東園漫興寄友
齋居晨雨歇褰裳涉東園薔薇欲變夏芍藥尚餘寒好
風從東來靈鵲一何喧故人枉瓊藻海蛤侑山尊醲鮮
適野性頗覺古意存感激謝知己何由同笑言
東園即事
積雪擁柴門不知春社過蕭條花事晚誰共看花坐既
醉還復醒頽然掩關卧
漫興
皎皎天上月回光照羅幃盈盈窗間女手弄天孫機上
有雙鳳皇翺翔綵雲飛願秉古刀尺裁為君子衣君子
在遠道無由接容輝裵回不能寐矯首望金扉
流雲夜無聲月直南斗間明星爛華采歴歴當高天側
身望八極長夜何漫漫鶴鳴知露下蛩響識天寒思欲
凌霄漢上接雙飛翰黃鵠絶四海一去何由攀中情不
可寫掩抑坐長歎
皎皎天上月照我白玉樓列星垂光采河漢西南流不
知誰氏女哀歌樓上頭歌聲入雲響思挾鳳凰遊鳳兮
翔千仞宛在崐崘丘豈無雲間鳥念之非我儔含情掩
羅袂惻愴令心憂
采采芙蓉花涓涓弄秋水停君木蘭棹聆我歌聲起采
花欲寄遠思君隔千里紅顔能幾何悲哉遠游子
池中有天荷亭亭照秋綠薄言折其莖絲斷不可續欲
知别情苦甚於蓮子心棄置勿復念裵回以沈吟
孟冬寒欲至珠箔沾微霜冀馬向北鳴燕鴻亦南翔朗
月懸中天驚飇吹洞房客從南海來遺我雙明璫何以
報區區繫在紅羅裳珍藏篋笥中三載生輝光努力保
明哲願言勿相忘
黃鵠東南飛乃在霄漢間五里一返顧十里一回旋人
生念儔侶况乃隔河關我有綠綺琴為君鼓猗蘭商飈
激流響中曲何由宣合并固有時躊躇不能言
晝卧北窗下雙蝶何蘧蘧悠然尋夢去變化在須臾蓬
萊易淸淺日月無根株魯連東蹈海李斯西上書人生
各有適萬事徒區區
上塜
冷食江南節田家改火時桑間鳴戴勝塜上見棠梨冥
冥昊天德渺渺白雲思持觴數行淚重擬輓歌辭
黃鶴樓
湛湛江上水不洗人間愁悠悠江上山無心自浮浮一
掬别時淚不隨水東流側身望黃鶴寂寞三千秋凡骨
不可蛻大丹還能求願令遠游人慎勿生白頭
登五岳樓
五岳萃靈氣巋然見高標上凌三素雲仰見九層霄玉
女啓天關参差紫宸朝羣龍翊殿陛雙鸞夾笙簫倚闌
待明月淸露下泬寥游神八表外羽佩何飄飄
靈飈吹海雨洗出江南山丹梯倚層漢玉女啓天關秋
聲撼雙檜白日波濤還龍駕倏來游空中鳴佩環朝發
榑桑涘夕棲若木灣會當凌八表晞髮太霞間
寓言
客從海上來探彼明月珠下沈無底谷不惜千金軀得
之驪龍頷行險何其愚君子保明哲榮名安可趨求魚
不投餌待兔當守株
迢迢漢川上有女麗且閒佩以雙明珠遊戲淸波間翩
然若飛鴻可望不可攀贈我以翠羽報之以秋蘭裵回
碧雲暮引領空長歎
仙人渡弱水云是王方平海上見麻姑為言三淺淸天
風吹榑桑魚龍不得寧海水相盪潏五鼇欲頽傾世傳
如瓜棗服之可長生安得謝人世飄飄凌太淸
灼灼苑中桃托根瑶池傍丹葩含淑氣豔彩炫青陽常
恐玉階樹秋風委朝霜弱水不可渡蓬萊竟茫茫安得
跨黃鵠凌風以翺翔
夢乘白玉麟遨遊洞庭野明月流高天白雲生其下軒
皇張廣樂云是太古者靈妃鼓瑶瑟玄音淡而雅此曲
遺人間但恐知音寡苟非遇伶倫黃鐘不如瓦
世無鍾子期孰知悲與喜聞昔有韓娥歌聲繞梁起一
歌令人悲再歌令人喜同為齊中音憂樂如轉指我有
太古弦泠泠瀉秋水所願感人心不願感人耳
羲和無停車萬物豈長久顔回一何天盜跖一何壽明
鏡蒙埃塵安能别妍醜松柏遭翦伐不如蒲與柳所以
劉阮徒沈酣托桮酒
女媧鍊白石上補靑天靑搏沙散人世六合何冥冥二
氣更變化三才立儀刑篤生聖與賢出言為大經至道
不可泯炳然如日星嘆息千載下持蠡測滄溟
靑靑百尺桐乃在南山岑朝陽生其顚上有五色禽昔
聞有虞氏斲為太古琴一彈南風操可以滌煩襟如何
千載下筝笛貴哇淫引領望蒼梧悠悠白雲深
神龍啓河圖淸濁自兹判三才由中立萬化歸一貫粤
從形氣生遂有人文煥載誦康衢謠令人發深歎
秋夜
東園秋氣淸露坐當夜半月高棲鳥寂雨止流螢亂淸
影轉疎桐微凉入虚幔開戸望明星離離度河漢
重城罷鳴柝朗月出東山河漢從西流滉漾箕尾間高
樹息棲鳥微露浥芳蘭故人期不至良夜何漫漫揮絃
發淸唱同心誰與言
初秋東園夜坐有懷秫庄淸友
秋至倏五日微涼入東園河漢西南流月直箕尾間鮮
飇啓夕秀露彩汎崇蘭神閒意自愜思其故人言故人
期不至中情何由宣
秋夜懷友
沈沈秋夜靜蟋蟀鳴中堂出戸望河漢星辰低復昂念
我平生友遠在天一方安能學明月萬里延輝光輝光
有時闕此情不可滅願為雙黃鵠翺翔恣超越
秋夕
月出萬井秋商聲在高樹風條絡緯鳴露葉流螢度天
河一桮水流向西南去坐念素心人佳期渺何處
寄趙子竒
金氣稍侵閣裵回月東上思君得良夜何由遂真賞螢
依露草深蟬曳風條響西池煩暑退神情亦超朗既消
文園渴奚戀銅仙掌上方鐘磬餘令人發遐想
紫薇花下看月寄友
娟娟海東月照我紫薇花花月相裵回玉露浮淸華美
人如明珠流輝隔綵霞可望不可即玩之令人嗟安得
騎黃鵠同游太淸家
醉後薔薇花下待月有懷
林扉待月出醉影忽在地褰衣就花前弄影學兒戱微
颸吹我衣淸露散花氣隔水報鐘來故人期不至
月下懷友
西亭文墨暇方塘含夕淸流螢竹間度棲禽沙際鳴脉
脉動遥思念之感中情欲鼓猗蘭操流飇激商聲
雨後待月有懷
雨過生夕涼流螢度疎竹褰衣步明月淸露灑庭綠仰
瞻天宇高明漢手可掬城南有故人丰姿美如玉跫然
懷足音何由慰空谷
題鞵山
朝行女兒港夕步小姑山羅襪凌波面金蓮出地間惟
應渡銀漢蹴蹋竟忘還
雜興
春風爾何來吹我門前柳呼兒唱吳歌欸乃齊拍手御
史不在前執法不在後倒著烏紗巾兀兀但飲酒
題燕集詩卷
城南夏五月碧樹始鳴蜩維時集羣彦觴詠共逍遥憑
高望大海俯見萬里潮藻翰發竒思華筵激流飇獻酬
各有禮既醉復長謠歲月忽已邁聚散若雲飄佳期阻
良覿關河悵迢迢白鷗戀近渚黃鵠慕層霄寄迹凌浩
蕩游神思廓寥習池應不遠折簡會相招
城南燕集次韻
我本丘壑人幸陪金閨彦煌煌處士星分輝照南甸駕
言出城東弭節蓬萊殿高雲澄宇宙江氣白如練維時
迫重九楚楚集清燕羅袂微風散文采明霞絢繫馬高
陽池華觴列豐膳誰為蛻骨仙大藥成九鍊手把黃金
花安得長會面滄波浩茫茫坐見桑田變志士多苦心
甘許鐡為硯張公人中英倜儻吾所羡海内閱神交目
若巖下電良晤欣在兹既醉復留戀偶憑靑鳥使書來
疾如箭願言附冥鴻修翼排雲健
顧况讀書臺
朝登紫微寺日出林扉開尋僧訪古迹始見讀書臺歲
月不復考古人安在哉空餘丹井石寂寞生蒼苔
東海有蟠桃托根在蓬萊結實三千歲誰能見花開此
樹夀命長世傳王母栽思昔通天觀靈馭排雲來漢苑
不可種茂陵非仙才回視三山下淸淺飛黃埃
寄友人效韋體
圓穹倚高盖厚地浮虚舟日月相循環萬古無時休人
生大化中何異海一漚嗟彼桃李花豈識芙蓉秋願言
桮中物化作長江流普令四海人一洗胷中愁
送雲季昭
西池生夕涼虚閣流螢度援琴發清商離情惨中素夫
君瑚璉器相見一何暮鳳鳥及時鳴還依上林樹
寄何尹
翠羽生南海結巢在三山靑鸞與之匹翺翔琪樹間虞
羅不相及裵回竟忘還比翼從北飛言度鴈門關霜高
百草短長途淒以寒願言同飲啄慎彼五色翰
陪林叟池上晚酌
晚憩池上閣涼飇散沖襟丹丘廣文老卧病力不任論
文意自適下榻情逾深諸孫列左右觴至時一斟既醉
月在道出戸天沈沈枯桐委㸑下感激謝知音
西池晚酌
方池散文漪微颸坐來爽歸禽各已息華月從東上故
人適我趣攜尊共延賞隔水聞疎鐘令人起遐想
月上
朗月上東園照見梨花白裵回東闌下花月同一色飄
飄素霓裳可望不可即思欲折瓊芳佳期綵雲隔
春思
白日麗璇霄下照六合間茫茫名利途積塵如丘山朝
輪登太行夕轍度秦關大道平若砥誰云有波瀾安得
挾飛仙吹笙緱北山飄颻跨黃鶴永接松喬班
古意
煌煌明月珠乃在碧海南下沈無底谷百仞誰能探昔
在軒轅世象罔索龍潭少昊徵鳳瑞隋侯感蛇銜安知
至珍物翻為薏苡讒蛟人賣綃去勿用淚潸潸
靑靑巖畔柏冉冉淇上竹娟娟閨中女粲粲麗春服翩
翩若驚鴻盈盈洛川曲昔如出壑冰今如在山玉蹇修
期不來空幃成獨宿
積雪生暮寒幽禽在空谷夜來忽驚飛翩翩度疎竹擁
衣坐方牀呼兒秉明燭念彼遠遊人何由慰衷曲
明月流中天列宿相低昂盈盈河東女寒機織流黃靈
鵲期不來欲度愁無梁睆彼牽牛星東西兩相望
陌頭桑葉稀桑間戴勝飛盈盈東家女染絲上春機手
把黃金剪裁為遊子衣可憐天上月中夜照羅幃
幽蘭在空谷無人知其芳好風時過之淸芬襲我裳薄
言掇其英置之君子堂君子好修潔佩之比珩璜葹薋
妒其美寂寞委秋霜托根苟得所棄置庸何傷
客從南海來遺我徑寸珠夜光奪明月明月恐不如珍
藏三十載思照魏王車王車不待照魚目空相笑持以
照人心千秋保貞曜
我有龍門桐斲為綠綺琴一彈别鶴操再理孤鸞音中
含太古意調高思彌深此曲知者寡山空月沈沈
題巢雲
在山巢白雲出山雲在眼天地同一巢舒卷任蕭散依
依雙闕曙渺渺太行晚何當呼謫仙秀色同一覽
題梅月圖
娟娟古時月粲粲江南春美人不可見夢墮梨花雲玉
質恒自愛素衣安可塵裵回歲云暮索笑情相親
禱雨有感
至真運玄牝飛神遊大羅雲霞結丹篆紫宮鬱嵯峨靈
符檄龍穴甘雨隨滂沱八表滌炎氣四郊蘇槁禾涼飈
起寥廓為爾奏空歌
送友人之京
一雨午齋靜澹然忘世情故人别我去迢迢之玉京玉
京九天上閶闔春雲生麴黃變江柳關關啼鳥鶯愁懷
鬱離思暮角起重城
輓知事陳仲信妻李氏
燕山有雙鳳結巢在濠梁飢食玉山禾渴飲瑶池漿一
朝挾其雄羽翼凌風翔煢煢遺衆雛遨遊白雲鄉回首
謝孤鳳願言應時昌
送知縣陳仲信之建昌
一日白一髮三年白幾何自子業成均我髮白已多子
今窣百里武城試弦歌相見即言别張帆泝江波西望
香爐峰秋雲鬱嵯峨豐城有雙劍龍泉與太阿會合各
有時精采長不䃺我無晨風翼送子涉關河南雲有來
鴈裁書寄煙蘿
患眼偶述
卧病北窗夕澹然忘世情微雨竹間度蕭蕭風葉鳴隱
几不知夜燈暈若流星兀坐學枯禪習靜心自淸因之
悟玄(闕)
感興
荆山生巨璞安知中有玉卞和持獻之王乃刖其足天
不生卞和此玉無人知天不生此玉和足寧刖之但求
識者獻刖足復何悲
送奎上人
靑雲覆層巘一徑入幽林山中夜來雨不知雙澗深上
人春講罷躡履縱幽尋寄謝巖頭月還同永夜吟
擬古
客從南海來遺我明月珠感君綢繆意繋在紅羅襦羅
襦不可解中情不可改月以明妾心珠以結君愛誰言
道路長咫尺隔光采
幽蘭生江臯銳葉一何好臨流掇其英持以寄遠道紉
為君子佩玩之慰中抱毋令比蕭艾寂寞委秋草
晨出北郭門遥見一抔土借問誰家田云是前人墓靑
松夾道生薤葉披朝露寂寂蒿萊下但見狐與兔隂陽
無停機誰能識其故
南山靑桂枝奄忽易生螙榮悴更相共去來同旦暮秦
皇與漢武千載終不悟為樂當及時棄置貧與富
雨後杏花發對酒有懷故人
雨後杏花發斗酒思所親愛兹花上月共賞今夕春如
何同心者總是他鄉人
春夜與友飲别
高堂秉華燭四座惨無輝鵾弦奏急響商飇吹我衣(闕)
今夕懽明旦與子違何異林棲鳥凌晨各分飛悠悠
空中雲聚散無定期雲出尚有歸此别將何依且盡尊中
酒永言長相思
仙人
金鼇十五頭盤盤戴山起仙人居其巔俯視東海水吹
笙弄明月翺翔麟鳳洲風車儻可馭飛步綵雲秋
房中思
紅燭照啼痕當窗伴孤影莎鷄語庭樹長夜心耿耿夢
尋關山去不識關山路長亭楓葉秋憶君相别處
征婦詞
商聲振庭樹匹馬鳴蕭蕭念汝出門去關山悵迢遥牀
頭無百金焉能買寶刀阿母淚雙下燈前裁戰袍稚女
纔倚牀少婦針指勞半年一得書使我心忉忉
北上行
食蜜不知苦衣葛不知寒今晨出門去始知行路難驚
飈吹斷蓬沙磧何漫漫羸馬縮如蝟霜花大於錢夜涉
黃河凍舟行不得前君腸轆轤轉我腸車輪盤王事有
嚴程去去勿憚煩彎弧落旄頭飛箭定天山會賦饒歌
曲論功萬里還
送人之京
大江春水滿芳洲蒲葉短黃帽唱吳歌東風吹不斷江
君英少年貢入司成館袖有五色毫文藻光纂纂人生
意氣合何論相見晚君如千里駒跌蕩走長坂我如九
臯鶴長鳴任蕭散去去毋少畱嚴程不容緩欲持一桮
酒迢迢碧雲遠明年杏花開待我上林苑
題槐隂親舍
慈烏夜夜啼宛在慈溪西大槐高過屋慈烏來上棲烏
雛思返哺啞啞愁日暮白雲飛度江恨不隨雲去雛有
青霄翮翺翔霜柏枝慈溪東入海雛心無已時
送貢士之京
一水通震澤張帆挂秋風靄靄天際雲迢迢江上峰朝
飲楓橋酒夕聞寒山鐘三年讀禮餘挾策還辟廱願言
枉尺素時寄南飛鴻
送人秩滿之京
烏啼海門樹旭日生蒼凉秋風櫂歌發起拂帆上霜劉
侯忠孝裔三載佐黃堂兹焉報佳政冠佩生輝光祖餞
長亭下共酌青霞漿側身睇鴻鵠萬里高翺翔
鳳皇出丹穴文采何翩翩朝棲峴山樹夕飲漢江泉一
朝銜瑞圖飛鳴凌紫煙雙闕九天上冠盖如星聫朝回
有餘暇早寄瓊琚篇
題硤川佳勝圖
昔有紫薇郎登眺東西山持節去不返名留天地間我
嘗覽陳迹行尋顧况宅峨峨讀書臺蒼煙鎻荆棘仙翁
葛稚川丹井尚依然井畔長松樹不聞啼杜鵑雞鳴海
波赤東望榑桑日六寺發鯨音長林起蕭瑟俱胝天竺
來一喝洞門開鑿厓閟靈迹老石封莓苔回看山下路
超然起黃霧憧憧往來人日中自旁午關西供奉孫兩
峰青到門微風生綺席明月落淸尊乘閒來訪我中流
浮一舸手持三尺圖怳如山中坐
秀州夜泊
迴艫泊晚渚暫息嘉樹隂淸飈散狂瀾纖月生遠岑悠
悠歸岫雲交交度水禽同舟遂幽賞玄談愜素心况兹
水凉夕觴至時一斟道合理無忤怡然澹沖襟
百年寓華屋
仙人好樓居乃在南城隅大江從天來白虹繞其廬朝
旭麗丹桷凉飈生綺䟽清談落珠唾列坐蹌瓊琚秉心
介于石富貴浮雲如寓形百年内逍遥以自娛
千載居山丘
四序更代謝羲和無停輈達人觀大化委順復何憂瞻
彼池塘山鬱鬱松與楸棲鳥自回翔歸雲亦悠悠嗟哉
泉下人永為長夜遊流澤衍餘慶千載賁兹丘
送瀾典藏還天界寺
大海流不息浮雲無定蹤人生有聚散幻相本來空上
人得真傳何别復何同飛錫滄洲上言登第一峰得玉
勿抵鵲探珠必求龍定起有餘暇題詩寄南鴻
題望雲圖
何山無白雲游子心獨苦千里萬里間見雲思見母白
雲有聚散兒心無已時北風何栗烈吹裂身上衣母居
澤山陽倚門懷遠道何以報區區春暉寸心草
病中謝友見訪
春隂散微雨小閣倦登臨萬子偶相過泠然披素襟裵
回日將暮負疴力不任王喬有隻履持以謝知音
雪中懷暠上人
高閣暮寒甚不知春雪來急霰鳴竹間頃刻覆靑苔數
日寡輪鞅林扉誰與開故人寄禪居雅趣亦悠哉熏鑪
與茶鼎真足外形骸坐久夜鐘過起思重裵回
清樂軒
乾坤有清氣付與賢者樂賢者樂其清所樂應不濁鳴
蟬樂飲露聚螘樂慕羶豈不同其樂斯樂有間焉鳶飛
樂乎天魚躍樂乎水察彼俯仰間誰能知樂此彼樂或
在外此樂乃在中外樂易消歇内樂無終窮蒙也樂濠
梁尹也樂莘野欲知聖賢樂孔顔真樂者鄭公樂其天
樂清以名軒清與樂俱有動靜無不然山以樂吾仁水
以樂吾智居樂適其安行樂隨所寄人知使君樂不知
使君心安得穆清風樂哉以長吟
送人秩滿之京
嚴城鐘鼓動曙色明榑桑車騎何駢闐祖帳生輝光荆
君英傑士入幕贊黃堂三年主畫諾一日登朝行卿雲
麗閶闔玉琯回初陽行當祝萬夀逍遥紫霞觴
送歲貢生之京
俞生英妙年讀書南城下暇日從兒嬉騎竹當驄馬弱
冠入虞庠良金貴陶冶聱牙稽訓誥葩正習風雅譬彼
珊瑚器宗廟安可舍今春貢京師如生才亦寡雍雍成
均地濟濟文學者縱横三千字寸晷擅揮灑龍門錦先
奪鴈塔名須寫有使即寄書停雲念鄉社摛辭繼班馬
射策希董賈
覺非詩
晨興正冠裳端居儼若思先哲有遺訓兢兢常在兹賢
哉蘧伯玉五十始知非是非日相仍何以决羣疑四勿
我裘領三省我蓍龜衡以較重輕鑑以别妍媸直者不
可枉白者不可緇願言保終始中心毋自欺
送黃鍊師還天台
沖漠混元化形神合自然至人保遐夀虚靈洞玄玄金
鼇戴宮闕此地多神仙絳節凌回飈霞裾飄紫煙安期
啖玉棗一笑三千年火烏出東方玄兔沒西海萬古復
千年出沒互相待蓬萊鶴上仙何曾一人在
寄萬百戸
客從海上來惠我錦字書開緘挹光采字字明月珠藏
之懷袖間魚目安能如相見一何晚相望一何遠迢迢
河漢流雙星隔清淺
送人之京
李侯西江彦矯矯麒麐駒讀書司成館佐政東海隅會
當馳廣陌安可困鹽車兹焉沐清化去謁承明廬霜風
淒以寒飄然曳長裾青雲近在望壯志毋踟躇
題澄心堂
人心本清淨湛然井中水井水常自澄波瀾不曾起張
子雅好道堂以澄心名賣藥城市間隱居如宋清我昨
過其家燕坐接談笑何以效區區操存一言要
送馬文學之惠安教諭
英英馬文學年方三十餘秩然瑚璉器文采玉不如昔
也未加冠今焉頗有鬚獻藝上春官司教閩粤墟翺翔
南溟下播弄明月珠鴻濤際大海渺在天一隅文光射
南斗樂育君子儒願憑青鳥使寄我空中書
題春暉堂
青天何高高中有三春暉母年日已邁兒心嘗依依此
心向誰道一寸階前艸宦轍東西馳千里萬里道兒騎
青驄馬身著繡羅裳何異五色衣笑舞春暉堂春暉無
時已照見東流水水中雙鯉魚朝盤奉甘旨庭前有高
樹慈烏日夕來烏雛思返哺飛繞黃金臺
題綵煙山人瑞槐堂
青青堂下槐乃在綵煙山一本如合璧兩枝若聫環堂
中有賢母日行槐樹間槐根兩兄弟綵服何斑斑母今
髮已皓人與槐俱好但見槐樹長不知母身老上有返
哺烏下有忘憂艸返哺識劬勞忘憂思襁褓槐今高過
屋屈指三十年東西或拱揖左右相回旋不有兩兒孝
安知慈母賢草木亦微物永錫信蒼天兒今何所願願
槐長在目槐花年年開槐葉朝朝綠豈無螻螘夢紛紛
鬭蠻觸一笑天地寬白雲滿空谷
送人還貴州
别情何草草傾蓋苦不早暌違三十年隔越萬里道憶
在東岡日彬彬麗文藻子少我當壯子壯我復老人生
百年内安得長美好故交曙星稀先哲流電掃豈無桮
中物與子一傾倒昨游玄都觀共覓安期棗挂弓榑桑
枝洗劍滄海島酒闌别我去何以慰幽抱楚山鬱叢叢
巴水深浩浩願言崇令德黃髮永相保
送人考滿之京
伊昔太昊氏教民以佃漁神禹平水土羣生奠厥居伯
益掌山澤立官自唐虞澤梁古無禁庶鮮給朝餔後世
務財用輸納窮錙銖吾皇一四海恩波被八區南檣與
北柂晏然如坦途英英南昌彦聿來東海隅釣鼇龍伯
國簸弄明月珠清於出壑冰置之白玉壺賦稅日以羡
聲譽日以敷我家臨江濱里社同枌榆謬登銓曹選獲
與吾子俱得錢即相覓有酒即相呼勖哉金石交媿彼
勢利途三年當考最駕言之京都京都九天上冠盖如
雲趨蜚英大鴻臚攬轡青雲衢豈無伯樂氏顧此千里
駒大江秋水落旭日照檣烏柳條不堪折擊缶歌嗚嗚
方當維新日羣才應時需子行勿踟躇善保千金軀
友人邀飲予病不赴作詩答之
積雨散煩燠虚閣延清風故人賞我趣觴酒坐從容此
意豈不佳老病苦相攻長途足無力憂來鬱忡忡知音
有顔李迹異心自同題詩謝不敏恢量還當容
早朝
象魏臨丹闕鉤陳直紫微蜿蜒扶日上夭矯挾雲飛望
拜千官集柔懷萬國歸春班隨仗入午漏隔花稀晃朗
金銀氣昭回黼黻衣
次周紀善韻
大鵬摶九霄不如海鷗逸白首歸故里心神猶怳忽我
足不良行我言竟誰述多君富文藻詞源倒溟渤安流
既崩奔坦途亦﨑崛升沉任雲止禍福由中出緬思七
閩地云是錦繡窟寄言塞上翁善保千金骨
次曇師見寄韻
高吟寄天末寒繭曳孤篁烱若雙明珠九淵安可藏出
戸見明月流光入中堂載彈綠綺琴匡坐白雲牀寥寥
太古調誰論虞與唐知音諒非遠我心自憂惶挑燈耿
無寐清淚灑淋浪頼有一瓢酒慰兹離别腸
孫武
吾聞孫武子教戰闔廬城美人出後宮百花媚春晴三
令復五申約束何分明一鼓玉顔笑再鼓蛾眉傾雷霆
肅將令頗覺君命輕西來破楚疆北滅齊晉兵英姿渺
千古颯爽悲風生
孫臏
孫臏古名將龐涓俱學兵刖足見齊使始識田將軍指
麾輜車中號令若風霆引兵走大梁遂解邯鄲城捄韓
示怯戰減竈功乃成馬陵書大木弩發如流星跛鼈信
千里刑餘安可輕
吳起
吳起好用兵嘗學曾子法東出衛郭門齧臂與母訣魯
君不見用殺妻與齊絶將軍自吮疽士卒甘喋血擊秦
拔五城魏侯尚功烈在德不在險舟中盡吳越孰云猜
忌人千載名不滅
李牧
李牧守邊日屯兵鴈門關槌牛饗士卒十年戎馬閑黃
雲覆沙漠白雪漫天山狼烽日以遠騂弓不敢彎後來
防秋戍思之應靦顔
廉頗
相如拜上卿豈畏廉將軍兩虎若共鬭其勢不俱生秦
兵不加趙功歸吾二人忠臣當殉國志士當殉名不有
負荆謝安知刎頸親
田單
田單破燕壁神人為我師鑿城出火牛被以獸文衣壯
士五千人銜枚突其圍斬將敗騎劫迎王入臨淄齊城
七十餘一旦俱復之雄風千載下英名良不隳
張良
良貎若美婦本圖報韓仇擊秦博浪沙隐迹下邳遊旣
進黃石履復運沛公籌關中興漢業天授非人謀謝事
從赤松功成願封留一掉三寸舌名高萬戶侯
懷李白
日落江水黃雲開楚山碧南風吹大帆倏爾臨采石緬
懷謫仙人醉魂招不得頫仰天地寬誰云錦袍窄
題三桂堂
生兒貴生男男可應門戸種樹當種桂桂能耐寒暑君
家有三兒一一青瓊枝時來三樹下騎竹相娛嬉大兒
眉宇好小兒竒絶倒中兒更可人比兄讀書早願兒讀
書早長大俱成名年年桂花發來聽讀書聲
九日望海觴詠
放曠麋鹿性消搖林野娛良時遂傾盖真賞偶聫裾高
雲澄泰宇旭日朗以舒亭亭遠峰出靡靡幽花敷凭高
倚飛闕遐想入方壺幸陪金閨彦獲與靜者俱何當凌
八表飛舄躡雙鳬
傷思次韻
江上雙鴛鴦雙飛復雙起如何南來鴈隻影沈湘水蘆
花似朝霜漫漫逐風起欲寄故鄉書悲哉遠游子
次友人韻
青鳥海上來五采何翩翩口銜三素雲滿几生晴煙墨
池夜來雨空碧涵漪漣安得王内史一埽九萬牋因風
托青鳥寄謝瀛洲仙
題牧童騎牛圖
牛背穏於馬騎過南山下竹鞭三尺長不用紫游繮四
郊干戈罷歸放桃林野一曲太平歌爾童奈樂何
古意
皎皎連城璧乃在巨璞中無人辨其真甘與燕石同所
以卞和氏抱泣秋山空
水中蒲
青青江上蒲宛宛水中魚楚楚東家女盈盈樓上居泠
泠撫瑶瑟粲粲被羅襦昔如崑山玉今如濁水珠美玉
尚待價明珠終不汙
擬今日良宴會
今日慘不樂憂來鬱無端華堂秉明燭思奉君子懽南
窗撫瑶瑟含情不能彈君情與妾意憂樂轉指間人生
非金石流景若飛丸何不返初服英英谷中蘭無言混
蕭艾委質霜露間
得雨
夜聞蕉葉聲秋至得涼雨推窗雲氣暝枕簟淨無暑竹
間螢火度艸際莎雞語焦原當復榮慰我三農苦
送歲貢生之京
開歲倏五日青陽動熹微回塘夜來雨碧水生漣漪明
發戒舟航翩翩上京師官曹送子行酌以黃金巵師友
送子行載歌鹿鳴詩鄉老送子行夾道迎春旗父母送
子行密縫身上衣子今朝天去翺翔鳳凰池願言登太
學肅肅愼其儀尚友古之人明哲以為期
送張將軍之京
曜靈啓暘谷春雲曳華旌將軍奉明詔攬轡出嚴城風
吹杏雨白火改榆煙青儀鳳五色羽神駒千里程論功
錫重爵遠邇振英聲
題金蘭圖
英英風露姿託根在空谷何人擷其芳置之黃金屋彼
美同心者可以慰幽獨
寄宋紀善
東海有黃鵠託巢琪樹間朝浴咸池水夕息三神山翩
然上霄漢翺翔白玉關我欲往從之短翮無由攀雄飛
諒有道雌伏何足歎
幽蘭在空谷無人知其芳天風一披拂置之君子堂擢
穎蕭艾間銳葉何輝光盈盈漢臯女拾翠江之傍所思
隔遠道欲寄雙明璫明璫不可寄展轉鬱中腸
青鳥天上來寄我雲錦書開緘挹華采字字明月珠佳
期渺天末悵望心縈紆我無青瓊琚何以報區區願言
敦夙好善保千金軀
佳人折花聯句
婉婉水邊來盈盈花畔立霞侵玉指煖露沁羅裳濕刺
密尚遲攀條長詎能及持歸玉臺前自掩紅顔泣
題琴軒
南州有高士手抱龍門桐披襟坐磐石泠泠和松風上
弦奏鳴鳳下弦鼓飛鴻寄情山水間所樂無終窮
效陶
晨策何所之言往南山陽白雲生其顛歸鳥共回翔采
采籬下菊賓至同一觴醉卧北窗下悠然傲羲皇
效韋
我本麋鹿性愛兹林壑幽夕泉分澗落晴嵐出樹浮披
襟挹高爽策杖散煩憂歸鳥引餘興裵回去復留
題敬義齋
南州有一士卜隱大江濱端居坐終日尚友古之人古
人不可作聖遠復言湮出門岐路多何由問通津有客
過其家誨語何諄諄集義以飬氣主敬以修身請子事
斯語永言書諸紳
送姪從戎雲南兼柬居掾史
我祖自南渡世為鹽官人家傳安定譜子孫多搢紳嗟
汝英妙年從戎萬里道斷蓬離本根骨肉豈相保憶汝
别家曰婦病在膏肓小妹應門戶兩女纔倚牀一年一
得書見書如見汝蹉跎十五年閱盡寒與暑昨者奉軍
帖倉卒暫還家兩女上堂拜不識去時爺朝紡木棉花
夜織機中布裁為身上衣夢繞天南路天南有名將云
是漢嫖姚威聲振夷夏勲業著皇朝汝今向前去勿戀
故鄉住生入玉門關會當有竒遇烏啼海東樹落月在
城頭送汝北郭門霜花滿征裘千金買寶刀豈若聊城
箭魯連倜儻生何曾嘆貧賤洞庭秋水落三峽夜猨哀
船過瞿唐口還經灔澦堆嚴程不可緩别去關山遠縮
地恨無方我腸轆轤轉轅門有知已遠惠白象梳瓊瑶
無以報為我謝區區
送東既白上人之京
旭日東方來起送東既白山笠野雲深田衣江水碧去
登千里道歸化三生石鶴羽振高飈迢迢望飛錫
送浙江僉憲金臺王公考滿之京
王公希代寶本自金臺人素抱匡濟略華年登要津布
衣謁萬乘意氣干青雲恩承鳳凰詔擢為烏府臣錢唐
古都會一水東西分三年持玉節遠邇勞咨詢冰壺貯
秋月藻鑒無纖塵兹焉攷嘉績封章朝紫宸天子坐南
面視聽自下民苟乏耳目官上天何由聞公今司獻納
一一請具陳某郡山水美某州風俗淳某守貪以墨某
吏清以仁某田足禾稼某冶饒金銀某竈可淅滷某營
可屯軍某曹奸且黠某士才更文里巷某貞節巖穴某
隱淪忠良薦某軰淫祀黜某神虎拜伏闕下正及雞鳴
晨天顔動微笑孰不荷陶甄維時晴雪後吳水碧粼粼
張帆南斗下伐木大江濱我亦芻蕘者斐詞公勿瞋願
言宣大化四海回陽春
題曉峯
在山不見山出山山更好披衣五更起山色入門早空
翠落琴牀晴光動林表自有天地來萬仞青不了寄言
山中人古今亦昏曉
送叙班劉南奎還臨江省親
日出獅峰頂鵲鳴庭樹枝慈母出門望兒從天上歸一
别十三年母子隔遠道不憂歲月深但恐母年老兒仕
大鴻臚母在高堂居有禄不得飬問安徒寄書兒今乞
歸省詔許還鄉井暫經洪都門遥指白雲嶺一笑偶相
逢論詩鐵柱宮相逄即相别挂席趁回風回風吹五兩
南浦春波長就船買鯉魚沿月櫂歌響登堂進流霞更
栽萱艸花百歲母身健願兒長在家
雪
晴響始鳴條寒威稍侵戸聲䋣知雜霰溜密應兼雨尋
燈靡靡飄度隙斜斜舞興極還思剡歌長重和楚寂寞
大音希悠然向誰語
辭世頌
先生易簀之際作是頌命其子書而進之頌畢
而終此可見忠愛之心始終無替也
臣有一寸葵託根空谷間中有向日心炳如九還丹日
照葵在地葵傾日在天由來忠義者存殁無不然臣心
願如葵日照千萬年
斗南老人集卷一
