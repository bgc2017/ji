景文集卷三十九
宋宋祁撰
表
代章集賢讓拜相第二表(案章得象字希言歴官承旨景祐二年知樞密)
(寶元元年同平章事)
臣某言確摯上陳危言若訥猥煩敕曉尚閟俞從内省
冒陞罔諧寧舍臣聞力不勝而強用者儋石益之則躓
視既勞而猶察者輿薪值之亦昏何則才局於素定之
倪效屈於用多之廣早明兹理敢誓固辭伏念臣本自
諸生不經遠物雖圖筮仕止望易農嚮緣邇禁之聮遂
忝鴻樞之領投髖嬰屢缺之畏躡足微必勝之籌衆不
可誣事皆已試寕足越司天宰之柄上憲乾台之華昏
於已窮躓乎強用名器者天下之重師尹者列辟爾瞻
濫始於兹下安取法抑又聞宜負而乘小人之盗實招
不狩有鶉無功之禄為刺巧於室者弗令橈而貽壓愛
其器者非欲滿而就傾如臣所懷舉皆類此况今權剛
俾乂憲度交修方當訪弱翁之賢總領衆職資胡廣之
問練逹朝章無令蕭枕之餘首玷論思之地伏望皇帝
陛下念任人之尤重諒省分之足矜質臣以彼己之言
許停贊制免臣以疾顛之咎俾示曲全耆哲在廷俊髦
布列枚功而舉謀國必臧瀝危款以罄聞仰睿音之垂
可
代楊太尉讓加節度使第一表(案楊崇勲字寶臣明道元年授檢校)
(大尉山南東道節度加樞密二年同中書門下平章事)
臣某言伏奉今月某日制命以修葺大内了畢加臣某
官落成在旦懋賞均禧由置局之有經枉推恩而異等
罔功已甚拜賜不遑竊念臣自闒茸之中遘亨嘉之會
器非適用食乃浮人椎頓少文罔裨于紀律樸忠自任
僅宿于官箴猥蒙大度之容進貳中樞之職一昨大營
層構别建攸司領使以上公之尊咨副于邇臣之列不
圖推擇偶及妄庸臣于斯時罔及崇讓誠以二宫側身
之際百役僝功之辰冀率寸長仰寬旰食其如庶民樂
勸百堵竝興有茂宰以見規有勞臣之宣力臣但參陪
廟算奉行符節無黍稷之重無涓壒之勞訖太紫之雄
成塞天淵而渙汗猥紆成命序進寵名錫號以紀庸爰
田而衍食本兵劇職疏社近藩而臣退省其私何力之
有掩上之功則在體不順掠下之美則多謗其興取身
之災為國深悔兩失其道人將謂何伏望皇帝陛下收
已㴻之仁據循名之實許還誤賞無俾濫官責其陳力
之微紓以害盈之咎日有三舍或遇感而必移志在匹
夫信有誠而無奪援天惟切得請是期
代楊太尉謝加節度使表
臣某言近以虔奉制恩驟膺寵數尋露章而再凟冀還
賞於至公洊沐慈音仍斷來表祈天靡諒拜命知榮竊
念臣論品下中賦材弱植緣先朝之誤寵收一介之微
勞感會風雲汙塵名器執戈外禦適遘偃兵之期涉級
序升遂竊登壇之拜總提師律拱衞宸居積日為慙無
勞可紀不圖聖奬擢貳近樞坐席未温營宫勿亟咨宰
庭而命使挾戎帥以領徒曾是妄庸亦參經畫逮落成
之告始顧居逸以興懷百詔攸司聿陳盛禮應天以實
裒對於廟靈與物惟新茂宣於雷解祈年易日集福推
恩而臣底績至微備員有素因端闈之第賞紆温檢以
開榮視秩本兵建藩維翰益勳臣之殊號增采邑之真
封矧基命預聞邇臣同體上方引咎克謹於盈成下或
分功何顔於啟處寵靈踰分震怖裝懷瀝懇固辭成命
難寢亟煩褒諭祇益罪尤斯蓋伏蒙皇帝陛下變復在
辰寬仁布度姑厚惟平之施勉從寧僭之科臣敢不祗
服訓言罄輸忠力防幾事之誡無俾害成佩進忠之言
更思盡瘁永惟素守用質幽神
代上皇太后第一表
臣某言斯干勿亟式壯宸居麗澤遂行首褒樞管省貪
天而冒賞舉跼地以增憂竊念臣智效有涯親逢為幸
宜疎而粺濡翼於梁倚上聖之兼包遏煩言之舉劾擢
於宿衞外佐樞衡間屬完復宣温繕圖輪奐事資專逹
别建攸司官必有聮用均底績臣始從末至遽貳敷求
冀千慮於參禆希萬分於報稱而寸長自驗任重咸知
上則祇稟於謀謨次乃倚成於衆力秩未加而爭勉功
不日以慶成千門翬飛百堵山立而臣委此在列拱默
居官訖乏僝功之能仰禆煩使之任今乃温辭誕告列
位徧聞特移近鎮之崇兼領上公之秩任官密勿廩食
豐融曾是冒居疇能安處雖含垢者天道姑務樂成而
觖望者衆心無容厭服伏望皇太后陛下察其退省惠
以克終追改命書弗加虚飾必若篤臣鄰之分懋功賞
之科則陳力有期或容於積日陟明無濫更俟於宣勞
臣止乞比類近班例外彝序庶乎不僭以肅無厭願回
從欲之仁垂采薄言之訴怔忪於此俞可是期
代第二表
臣某言臣近以崇進寵章輙騰讓奏大言垂答成命未
還慙衷所并懾處無措竊念臣材姿蹇淺地望單平獲
對聖期遂階樞柄汲深綆短自審於無能材敗錦傷慮
隳於有典值國家從周考室嗣禹卑宮獲贊事經亟成
丕績惟當陽之引咎因肆眚以翔仁首眷近班並推異
數鴻私交委危懇匪寕何則密勿之司體均休戚彌縫
之任責在臣鄰當九重旰食以勵精寧百執晏安於受
爵上虧治表俯畏人言伏望皇太后陛下垂照危悰曲
全瑣質重名與器罔俾于官邪收綍以綸特從於人欲
儻逭易盈之責實銜再造之私
代謝皇太后表
臣某言近膺制命崇進寵章再瀝危悰冀回誤賞俄枉
斷章之旨俾遵踐次之規徇守莫從拜嘉何幸竊念臣
本由羈齒復遘亨期頃在先朝已嘗劇職協華繼照圖
舊見收擢領干城留參離衞漢臣少戅僅乃過之林父
盡忠自知底止偶偕天幸遂貳帝樞親佩疇咨之言預
聞甚衆之事營宫度室權使慮功匪伊乏人姑願宣力
而靈臺勿亟斯干落成惟翼翼之小心答高高之深戒
肆類霄極祇格廟祧沛為鴻思賚及羣品薰至和於有
截示昭德之不違乃眷臣工並推奬數而臣揆庸最淺
進律首加奄土宇之昄章擁名器之烜赫疾顛是懼薄
訴載勤而孤根莫隔於青春幽盆遂均於白日循墻罔
獲濡沫增慙斯蓋皇太后陛下協暢懿綱輔成至治謂
已行之賜寧僭而不收俾無用之臣未勞而先禄敢不
力希汝弼務告斯猷式是柔嘉保乎慎密循孤生而有
託喻厚報以無涯
代楊太尉讓樞密使第一表(案楊大尉即楊崇勲)
臣某言伏奉今月五日麻制授臣依前官充樞密使餘
如故者躐等之恩猥加蕞質本兵之地超以宗工聆誕
告以不遑撫危心而如灼竊以天人感會之要夙夜宥
密之嚴號為樞衡罔私名器自匪安世之慎林父之忠
履無重綱之疑進有九鼎之重必程兹效始免冒居如
臣者根柢微材斗筲近器親逢聖旦假歴要塗將將之
仁上依於漢度師師之序久玷於堯官中寢告成攸司
可力例蒙霈寵改就近藩讓不獲從坐猶未暖旋頒渙
號俾正使名總異數以大來匪孤臣之克荷且臣聞之
愛官同乎美錦用士異於積薪使人皆學製則百度且
虧後而居上則有功不勸而况擢於數臣之末抗乎三
事之尊力且未陳進仍無漸伏望皇帝陛下據其器使
貸以滿盈追罷徽章許仍故處用勤補過少冀於萬分
歴級升階况存於有典庶全邦體恭俟天從
代上皇太后第一表
臣某言隆名烜赫異數便蕃辱誕告於王庭俾顯升於
樞府缺然無狀惴若臨淵竊以運動二儀本之樞軸昭
明萬事責在股肱自置使以居中匪得人而莫可况丁
下武尤慎曠僚伏念臣系本孤平材微開濟由驂之靳
四服於馳驅如山出雲偶邀於期會任圖大事蔑報萬
分因考室之微功辱改藩之茂渥號封兼列錫予孔蕃
方且澡雪憃冥講求故實俟愚者之一得塞小人之攸
箴而成命洊頒榮階逾縟由數臣之後進領上司未三
旬之間再煩大貺顧惟冒處實速多言且用在材表者
有必窮之期賞超功外者無能守之實下取四夷之哂
上紊百工之倫祗悔既多害盈可待伏望皇太后陛下
諒其悃愊輟乃寵章且延積日之期俾竭寸長之效漸
希有補乃議叙升在授受以為宜亦等威之不僭倘蒙
順許是免顛隮
代楊太尉讓樞密使第二表
臣某言昨以肅膺茂典進列上樞亟露奏函願還賞典
蕞爾之誠無感往哉之訓不移夙夜以思懜慙罔寘竊
惟官可以闕不可任非其人邑雖與多無容假之以器
何則十手甚衆百度所叢允當則丕命其承虚授則浮
言胥動况幾微開策左右仰承累苟及邦身焉賴寵臣
甫從末至未究大猷猥屬建元例蒙進律己忍慙而冒
處冀陳力以少疇寧謂宸衷過私贊畫旋降正名宥密
之署財成一二之幾内揆妄庸曷先勝處夫棟幹或橈
則困於衆材馬力巳殫必覂其所駕國之闕政常必由
之士有食功亦宜底止伏望皇帝陛下追收允令改命
能賢暴剡牘於百工紓賤軀之九殞罄敷危控虔俟俞
從
同前上皇太后第二表
臣某言近膺明制擢拜上司入並宗臣對執樞柄尋露
情於尺奏冀收縟於誤恩答命雖頒俞音彌阻省循至
再震越無從臣聞善持器者不欲滿而就傾巧度材者
不使曲而強直物宜尚爾人理則然故責功者過量乃
傷陳力者不能而止敢援斯喻備述愚衷竊念臣慮靡
經邦官纔宿業獲階近綴未及半朞爵與衆而例加讓
蒙恩而弗聽瘝官之誚曷日可逃不圖含垢之仁復舉
揚庭之典知小謀大任重道悠國有曠官身餘後咎脫
致彝倫之紊寧容一介之誅伏望皇太后陛下體斷斷
之能居然筮短察縷縷之請罔俾官邪許停授受之恩
實荷平成之賜
代楊太尉謝樞密使表
臣某言昨以叨膺茂典入管鴻樞伏省戶以陳章丐綈
囊之收霈危悰再凟明制必行懼煩失以致尤輒進思
而冒處臣聞佐王基命簡在臣鄰秉軸居中本之兵柄
非有號令風采為下所瞻則必愊臆謀謨熙天之載異
於兹道孰匪曠官竊念臣材庸乏施地寒寡援與顔行
之下因得累勞陪周衞之中罕嘗進熟見容漢皇之度
久總軒師之營貳宰繁機佐經中寢會落成而不日因
毖祀以祈年汪濊深仁道迎協氣而臣沸從災異之變
更加名器之多寢默懷安委蛇就列内循無狀自詭必
酬何月律之未淹沭天私而載造擢於末綴遂正近司
輒成奏以讓還枉深辭之切敕薄言匪控進拜增羞助
百姓之昭明行虞辱國干六符之疏闊舉畏談天斯蓋
皇帝陛下養以至仁赦其少戅同五帝之親事不及有
司俾一介之孤臣無空大位敢不益勤緜力罔伏舊章
期有補於萬分敢自紓於九殞
同前謝皇太后表
臣某言近叨恩制俾正樞司伏閤上言願還於成命斷
章催拜再枉於慈音固讓莫諧冒居何幸竊念臣液樠
材散培塿地卑獲對聖期屢揚劇任敵王所愾既會於
偃兵積日之勞何從而塞責洪惟職覆深諒由衷斯謀
斯猷罕嘗入告予求予取不議汝瑕惟先帝之舊人貳
禁庭之幾事屬圖考室兼議僝功燕寢乃安顧成並享
紀年肆眚舍爵計功首膺無戲之言已援于宣之數僭
夫國典布在人言豈謂天眷謬加寵章尤渥靡倫彝序
超據上游壅薄訴於危心隔蓋高之善聽光華異等震
抃裝懷三接諮諏未識主臣之對萬幾處可曷臻密靖
之風乘是泰來缺然升授此蓋伏蒙皇太后陛下道敷
善養人不備求貸衞綰之孰何取子顔之謹質特捐厚
禮期責寸長顧懋賞以不訾誓捐軀而有所
代楊樞密謝加恩第一表
臣某言廟耤藏儀並修於典業飲勳論至申告於治朝
顧無狀之具臣濫本兵之右職便蕃荷寵慙姡交顔竊
聞賞以功為重輕官用能為次序故公器者假之於下
則伐檀之刺興天秩者授之以庸則緇衣之風勸上關
損益昭見典章如臣者志抱樸忠任非文敏攀鱗附翼
實出親逢壯事老謀驗於已試擢升宥密未閱歲時蒙
含垢之至仁遏空飧之横議亶惟天幸亟相帝容陪騩
乘以清塵從春旂而賑士徧升七室用劭九農而臣自
始屬圖則乏倪寬之建白逮於相禮則有孟僖之坐慙
奉凝蹕之還衡琢温瑜而升冊曾微千慮少答萬分免
戾為多開榮非覬又况崇階異數衍食陪封即舊以表
其新臨懼更延其寵臣躬雖幸國體謂何儻腊毒以冒
居實敗材之行及伏望皇帝陛下推明有典詢逮羣言
用必役其所長賞不加於非次收還成命昭示陪官弗
興鐘鼓之妖俾緩冰淵之懼探情非飾凟聖奚逃
同前上皇太后第一表
臣某言廟筵升祼陽土就耕並成希闊之儀徧第臣鄰
之賞顧惟輶眇猥玷近樞優渥首加震惶罔寘竊念臣
器非適用材不及中感會風雲湔除埃壒歷更華劇滋
騖歲時曾不能僶俛宿官從容進執建明事望練逹政
宜徒以上庥晏晏之仁中懷齪齪之謹曲輪直桷有性
分之專乘雁雙鳬無盈虚之係入司機管參决謀謨屬
以慈極奉先長君勸穡枚枚閟宇薦一德之馨香畇畇
大田震九陽之滿眚禮兼今昔聲塞天淵而臣但荷親
逢絶無云補將順其美則當國之輔在焉屬圖其儀則
搢紳之儒戾至安可因飲至之際遂竊崇階無計功之
差例增采戶使勞臣觖望多謗沸騰尚貽斁於代天諒
胡顔於接晝伏望皇太后陛下察其知止惠以有終協
贊當陽垂收渙汗且夫物過於鑑則照有必窮鼎渥其
刑則餗將必覆願為慈護矜允危悰或免戾之可期實
捐軀而知報
代宋資政謝大學士表(案宋綬字公垂歴官參知政事資政殿大學士)
臣某言伏奉制命云云者大言申奬清職踵華揆寵欲
驚置顔靡所竊念臣稟生朦弱循志樸忠典學在勤課
功寡要惟仁與義慕大夫之求匪智而愚為有道之累
逮事真考已列從官愛不汝疵舉知帝力伏惟皇帝陛
下遹成丕烈樂育謭材專錄文林之勤召升嚴署之邃
嘗令守屏旋詔歸臺肇啟祕宸顯標通籍時惟輔相之
缺忝貳論思之餘躋聖在宸備員取悔蒙收還於機務
乃厭息於謗言改服禁班别陪經省仰緣簪履之舊奉
望帷幄之中然而志以憂摧氣隨懼奪煩心易感末疾
間乘孰為四體之勤纔煩三月之免彌年無狀有衆具
知敢圖則哲之明更濫惟名之假矧兹峻等創自先朝
未始平除蓋無常置本臣鄰之均逸故位絶以至優寧
容孤生冒處兹任竄景風之餘曲取鞙佩之深譏斯蓋
陛下夙諒孤危審非讎黨大明垂燭蔀屋之家罔遺和
氣僨蒸拔楊之柢重茂靜循榮渥夐絶常均儻可效於
寸長誓無忘於夕隕
代謝加恩表
臣某言昨以虔貢露封讓還渥典呐辭雖逹善聽靡回
煩深詔以為言俾斷章而趣受拒恩難凟拜賜奚勝竊
念臣稟質至愚逢辰最舊久參宰政訖乏寸長嚮屬三
歲常郊萬靈介祉翼翼文考推以配天實實閟庭盥而
竝薦得陪顯相協藏上儀居謝徐生之容無俾伯始之
問何言飲至亦與疇勞内積冒居之慙慮開觖望之隙
丐收茂渙用穆彝經而遴布俞音慎行出令廢其悃愊
敦以寵靈表雲臺之美名賁巖廊之要望階章魏品之
峻勲柱楚官之華參萃於斯為榮尤至得非寧賞而僭
在邦體之則然匪汝為疵恃君養而無恐輙膺敷錫增
激懦衷此蓋陛下欽待臣鄰懋明憲度禄以為砥冀磨
鈍於人賜不踰時示勸能於後遂令緜薄首被慶私惟
百慮以勉修期萬分之稱報
代孫侍郎謝加龍圖閣學士表二首(案孫奭字復古仁宗即位)
(遷工部侍郎天聖中加龍圖閣學士)
臣某言天臺封劄忽被於癯姿神閣直圖俾陪於清綴
即支離之病叟參汗漫之仙游崇讓無從省躬增㥏竊
念臣材非傑出世本曠僚志安草茅望隔青紫逮事真
考擢備從官預擁橋門之經俄待承明之詔力非稽古
陳車服以既多義乃不耕食囷禾而太厚託上仁之廉
養匪予取以見疵訖乏寸長以終無補陛下丕承在旦
善貸均休念舊物以軫慈由至愚而取信每緣沛洽洊
辱進升出則陪清道之遊入則奉邇言之問龍光所集
儒者罕階頃緣匪服之災迭遘負薪之疾氣一交遌體
不自支陟月卧廬移書請急方將再拜歸道漸露乞骸
之求百工咸熙少息瘝官之議雖私悰内斷會成命已
頒謂寶構之嚴凝號文林之極摯青蒲規地近接禁林
朱葉藏文居然帝所以原簪之未棄俾龍署以叨榮嘉
亨允鍾夙慕深計且臣忝識大分久服近班伸於至明
誼不徒讓又被寵先帝結犬馬之戀深歸報二宫慮桑
榆之日短苟逡巡違命偃蹇懷安上孤圖任之私下取
自高之譽臣雖無狀寧昩所歸輒拜貺以自大誓糜軀
而有地儻神明之觀未耗而筋力之能可求尚當夜思
晝行克守無邪之戒早入晩出懋敦時敏之方展四體
以上酬泯百生而後巳
臣某言蓽戶病居方累支離之歎蘭圖祕構忽塵清切
之司駭細劄之已行躍羸軀而祗受一辭罔遂三省增
慙竊念臣學術本疎行能無算起家東鄙玷跡周行紆
真聖之誤知偕邇臣之旅進淺謀料事無助幄中之籌
直道干時常貸道邊之死計功未效僭賞云多恭遇皇
帝陛下察無他腸垂矜舊物忘其蓬顆之陋飾夫犧木
之文超羾神深洊陪講勸而臣將身寡術匪服挻災及
此首冬繼成淹卧造朝希闊伏枕纏緜且念舊章不忘
臣則無胡廣之智大事垂問臣則乏仲舒之才在九罭
以不盈去雙鳬而非少宜先引避以肅懦貪私計未行
洪恩俄降罔示汰澄之責更階嚴近之資臣夙夜自惟
揆卜宜審且下知止足蓋一身之謀上所懋官為百辟
之舉苟云圖大無容後公詎可遠忘先帝之恩近矜小
讓之節臣知非是物誰謂宜用僶俛以拜嘉勉婆娑而
陳力冀調醫齊益就平彊厲乃樸忠絶其吐茹庶逭玉
堂之汙少禆黃髮之詢一死可留期報恩而不朽三軍
能奪誓刻志以無渝至禮不文感悰奚隠
代鄭公授知制誥謝表
臣某言伏奉制命蒙恩特授臣本官知制誥並賜金紫
者祗居宰庭猥具代言之章參華掖署遽塵通貴之階
寵溢所涯畏深餘慄竊以隨風之命本鼓舞於庶方成
綍之言實權輿於四禁張官至重責實惟艱自非業廣
器閎文深識敏揆雅奥之明義屏愆忘於舊章則何以
參直祕曹對司允令慎徽布度克成近雅之風給藻會
機仰賁彌文之化親逢景運遴柬惟人若臣者篆刻偏
才簮纓墜緒緬先枌之占籍叨神壌以陶風不觀非聖
之書僅承遺業竊冀上農之禄庶代寒耕會天歴之初
元舉貢條之舊式猥緣薄技升冠甲科一命卿僚貳參
郡政逮及瓜之趨節旋給札以試言超踐宫坊入塵史
觀承人之乏遂贊計籌遘天之瘥自嬰家釁痛上恩之
未報分餘喘以斯淪哀紀俄周槁骸故在辱台符之振
叙復朝紱之光華荐居勾失之司仍貼記言之局歲逢
會課例及當遷陟諫省以尸榮彌縫未效坐禮闈而辨
秀衡藻無禆靜言備位之慙宜寘黜幽之典乃蒙皇帝
陛下敷求介善樂育羣材念久次於書林絶先容於仕
路特頒俞旨改命清司因程奏之升聞紆睿辭之訓敕
就加金艾之服以奬朝廷之容况職業所存典章可復
各居一戶非人則上動祕躔分押六曹值日則專司進
畫詎伊庸懦可稱恩華然汗令之已行顧駑筋而思勉
謹當奉循丕律輸罄樸忠寢階寡悔之方用畢捐生之
報臣無任戴天荷聖激切屏營之至
景文集卷三十九
