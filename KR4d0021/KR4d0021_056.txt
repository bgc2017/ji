景文集卷五十六
宋宋祁撰
啓
回楊舍人啓
比自拜恩已嘗伸慶恭以掖居之秘參福於霄垣方贊
之嚴愼司於朝册號爲凝切常佇儁良是以言繹絲緡
暢猷爲於有典筆含雷雨演膏潤於多方果値上才聿
光崇簡伏惟舍人氣涵先覺道肖至和薄三代以搴英
泝九流而質要奏文闕下嘗被賞於同時折論書林弗
取資於孟晉參籌計幕之次磨墨翠㘭之餘帝誘乃衷
公符斯議試言丞相之府初不淹時一覽尚方之帷久
之稱善程篇甫訖寵渥俄頒排華路以趨翔竦儒紳之
歆豔改紆銅綬分署判花固已兼諶羽而修詞接嚴徐
而布武慶雲在上彌增天采之鮮瑞鷗來廷恣覽德輝
之茂適欣籲俊會枉騰書緣抒頌於丁辰厚爲言於推
轂青松云茂信爲寒日之榮嘉穀已豋愈重前糠之愧
第銘謙益徧詫朋方感懇所叢竒觚安叙
回呂舍人啓
伏承茂膺制檢進直辭垣伏惟慶慰恭以舍人貫道幾
深陶天萃美顧九言而視履淬百行以保躬適時重熙
襲慶憑厚綬華若若踵仁者而與游茟語翩翩追大夫
之能賦早膺試牘參籍道山舂容大音汗渙遐蹠屬四
戶上選三俊程能首甄譔次之才俾草溫純之命程文
旦上成命暮頒祓芝寳以摛文旅藥階而布武綸由絲
出甫光王者之言贏與經偕更盛相門之學得賢爲盛
有道維歡敢圖謙冲猥貺題啓叙撫塵之舊好衍推轂
之餘詞糠粃簸揚久負先登之愧松筠茂悅今同彙進
之榮欣感併銜精微拙喻
代回呂舍人啓
近審榮被恩章進升辭禁慶儀未展私抃已深恭以舍
人天稟粹純道資宏博飄纓初筮給牘秀科每沖挹以
自安久盤桓而不進豫章美幹兹歷歲以大成韶樂正
音非至聰之攸舍果膺試札入掌命書矧惟世職之修
尤示朝咨之愜方且雍容豹式冠映士林三代追風
斯文於深厚十行視草賁神化於丹青甫頌得賢遽煩
點翰敷陳盛美感慨亨期顧兹鐘漏之餘厚齒紳緌之
後雖云閒外尚克銘藏
鄭州到任謝兩地啓
伏奉去年四月十九日詔書還舊職兼龍圖閣學士知
鄭州已於五月二十四日赴任訖避親辭劇得可賜藩
大造燭幽舉宗蒙幸伏念祁天資拙甚時事昧然盡信
古言自安素守數忝帥領并付便宜以方有爲之時責
非所習之伎類難稱職恩弗汝瑕擢領計廷正妨樞省
引訴既苦成命改班帖以美資假之便郡地雖三輔靡
及於浩穰人匪獨賢乃叨於燕息此蓋閣下邁種隂德
推衍上慈罔俾處於嫌疑遂遑寧於轉側敢忘忠敬歸
報坯陶
謝李太傅惠先令公碑文啓
比者太傅圖昭先烈仰逹奏封詔大手以抒文咨健毫
而潤石義均頓首名煥京阡裝搦至精布傳彌廣偕沁
波而不腐慶貂葉以滋華謂接曩游亦詒副本申復披
文之妙周知濟美之勤感戢所叢名言罔喻
陳州到任謝兩地啓
昨奉敕移知本州即以今月二十五日到任盤上訖收
跡遠藩改麾近屏詔蠲入謝道便之官循復寵私叢并
懽愧伏念祁性惟疏狷仕偶休嘉嚮自書林得持從槖
緣不材而冐禄召多謗之抵巇大度掩容上司保恕許
寬漳濱之疾遂假淮南之章幽績殿科危心疾首謂應
罷斥翻及采甄内移六郡之雄居重四藩之選府華地
奥物衍歲穰癯質早衰顧班春而已強寒根再茂寕得
地以當然上本曲成實緣僉啓斯蓋閣下敷施隂德章
叙庶官俾下無失職之嗟使朝收善善之實猥容完士
胥洎大鈞冀自力以及羣庶有成而論報析符云恪翹
閣猶賖徒爾嚮風恨無飛肉
謝官啓
昨蒙恩改前件官依舊充職者歲當大比秩許稍遷撫
已以思愧顔無寘竊念祁早以懵學弗逮遠猷孟軻於
事而迂安仁謂拙而信託庇材館竄名道山向緣一書
之奏已叨三署之擢且煩申勅别計累勞因濫天官之
擬遽陪司寇之屬不稼胡穡河干之詠已興有祿而軒
國人之刺奚弭諒由褒品始克進升斯蓋閣下封殖危
根青黃斷木護短無瑕示訓於師門兼愛宜廣期錫於
士類階爲虛稱誤及榮途敢不三陌爾躬十思乃事少
貪云補無墜奬憐巾㡚未期簪屨增戀
謝直館啓(案仁宗本紀修内告成在明道元年十一月祁於此時試直史館)
今月十九日蒙恩充前件職者祗服言綸入塵藏室用
浮才表愧溢情涯竊念祁樸遫無能倥侗有素世微膴
仕天與數竒甫冠而孤未堪多難過時乃學遂不名家
由鄉老以賓興參仕途而揚歴間關吏事汙衊塵容入
陪上計之期行俟有幽之黜至今含垢善養如春回備
責於最科俾改升於卿屬上庠乏使中詔甫留倚席窮
年離經乏效如天有斗非取於挹漿譬馬食肝敢言於
知味奄銜親恤自屏民廛揭白日之昭昭臥青漳而奄
奄縞祥有訖食息偶存不謂執政之臣請間言上旁呼
俊茂并及妄庸趣以復官敦其給札會斯干之攷室括
禆海以蒙禧别寘朝班入趣會表逮膺試可愈恧無文
晨葩竝春枯楊知其難艷天髦同轡駘步判其先顚幸
得罷歸以懲妄進而睿明收采承弼贊襄帖紬史之美
名疏羣材之觖望揆能隘薄聞命震慙且古有載言代
爲丕訓聞宣父之歎猶及闕文有子長之才乃稱實錄
國家建明天載以賁大猷招致乂英茂充秘館磨硏編
削盛東觀之游供帳餐錢抗開元之體罔深道訓曷宿
官成顧兹畫餅之名超據采薪之地諒緣外奬方玷榮
階斯蓋伏遇閣下均愛彙茅助封芃棫務英才之樂有
味其言極薦寵之私豫爲之地假冷風之末力塗斷木
之繁文密導茂恩俾加無狀敢不懋明乃志慎伏攸箴
遵道以行惟書盡信靈龜自守潛戒於朵頤鳴雞有晨
不愆於如晦庶逃司敗罔忝知人
上參政侍郎啓二首
伏蒙執事以祁叨秩省闈特賜手筆垂諭長跪申誦以
榮以惕竊惟紬次大典淹久彌年終篇程御功先總領
先達樂育宗工奬成收錄餘勤施及無狀第賞之册竄
名其間不稼取禾奚堪於此冬曹妙選誠如來誨但昔
光德舉官由才重今承人乏任與望輕景行在先踵武
增愧資材素稟難乎勉彊姑勵蹇拙不隸刑書結庇本
根有望於此卑情無任佩荷之至慶幣申況已具别紙
敷叙謹手啓附還使布謝不宣
翟邑之别倏焉華歲雖寰輔㰚驛宿昔傳達金玉嗣音
係道實來然凝素中蘊未始爲釋者良以風聲在聽不
如音旨之密也嚮蒙手教適會臥病移告不偕時答故
以爲恨再得題訊甫屬有痊昏瞳涸思未任牽勉修謝
淹久政由此耳矧君侯雅度多可寧嬰僕以筆牘常儀
哉承贊畫有裕日休厥問而獻文在旦方傾竚於南闕
之前願益自愛究榮圖而承俊範也不宣
回晁參政啓
伏審顯被制恩榮聯宰政伏惟慶慰恭以參政器函道
奥業總天常膺旦暮之聖期踐凝嚴之世職含光弗照
求福靡回卓爲高風餁布輿議嚮者密銜指使臨訊軍
謀擁車傳以適勤會台庭之僉錫宸心素定恩策前頒
逮此清明之朝趣對延登之寵尚聆秉德未即當仁申
雅奏以讓還枉公函而敷諭欽惟褒命久協朝言望改
素懷即符羣望銜感欣竚萬一罔宣
代回宋參政啓
恭惟參政志懷隠正履尚淹華契賢運以露才館懿文
而絢國十行深厚抗寳訓於楚珩三接從容藹詳言於
漢席茂昭公實克厭辰猷帝實簡心邦斯詔德果近陪
於四近爰關決於萬幾僉岳同辭薦紳動色尚固謙冲
之節少留進拜之期垂况善辭但欽謙概竚聆敦勸式
契歡瞻
回程左丞啓
比者執事茂將明命近撫奥藩涓日惟良班條云始上
風甚樂聊資造適之宜河潤有餘方竚帡幪之賴敢圖
謙損亟枉誨音絢邦範之有儀敷感衿之多緒永言申
誦敢怠中藏獻歲方春趨風未日愼持齋疾用副眷懷
盛右丞問候啓
伏自執事均賢樞筦改秩臺機茂選奥藩聿開尊府方
春臨境班寬大之詔恩即日飡和乂神明之錫祚欽惟
蓍範夙係人瞻雖四國于宣聊資於邦殿而六符相比
遲正於乾台由黃覇之治功啓平津之封冊仰祈晏處
務嗇粹眞顧舊物之惓惓遡餘風而叩叩乃心攸向點
翰匪宣
上壽州張侍郎啓
恪守魚符悵懷䲭閣嘗擬中軍之義府得瞻天老之台
華坐遡三洲邈成千里兹者侍郎緣漢章之代損天鉉
之崇勅記室以授辭付行郵而垂問大丞相之重遂屈
移書一逢掖之卑敢煩鈞禮餘波沛潤幽谷蒙暄諒緣
拜賜之階前啓知歸之地感慙交集拙訥難宣
上内閣侍郎啓
儳焉孤生庇於大賜恩紀踰分年所寖多均百穀之仰
成殆一天之絶擬固當時上咫尺之紀參候門闌之厮
奈何日力中疲官常外鞅鐻未成而氣耗瓶已挈而知
空寖違發藥之言自取有皮之慢瞿然内熱怳爾神馳
恭承鎮靜之餘允膺方穀之賜伏惟内閣侍郎道含崖
略行絶町畦據百行之樞融其素履御萬物之馬蹈乎
大方躬易退之一辭取不回之五福偃息爲樂寬柔用
彊樹之清風式是南國然而侍從之事固有待於嚴徐
出處之宜必參行於夷惠二官圖任三節行趨願昭體
於當陽益緣經於慎夏奮庸所屬横目同歸傾竢袞衣
之來再望簾帷之末禱悰兼萃弱翰匪宣
賀參政侍郎啓
伏審光奉制書進知機務伏惟慶慰恭以參政侍郎函
德之厚剛中而明旅力四方寅亮丕績邦被風教用餁
民瞻天賜耆明俾輔王室果咨魁壘之彦入佐調爕之
宜追鋒疾驅前席延拜揭日當午物無斜隂推雲崇朝
澤有餘潤赫蹏行下薦笏胥歡祁方守塞防側聆恩冊
振褠私喜調府莫諧
回泗州知州啓
嚮緣持橐懇乞爲藩蒙大度之包荒俾孤生之從欲汔
兹臥治正謂藏瘝敢冀執事推謙下之私布恩勤之誨
候殳疾走墨妙前揮安秋蔕之危懷露寒松之晩節靜
言銘戢迥邁等夷一水通流六條異守晤言未日悁素
增勞
上杭州蔣密諫啓
昨過都之辰凡五月始得手教承以便時止官下福祚
蕃衍甚休然音容緬邈悁悵參積雖玉音滿紙瑶華在
前而心府精蘊疇能宣其一二也希魯舊得雅望治績
儁聲出爲方國翰垣入爲吾僚景式樂邇鄉部遂丐郡
麾然朝須老成治有連最雖爾靜勝恐難滯留宜專舍
沖氣顯介眉艾副前席之延拜云秋暑猶劇加進常膳
齋仗回占答不盡萬一悵恨
上益州程密學啓
兹者足下改擁恩節移總使藩近職增華宸眷加等洒
然衆望協于至公蓋治績久升而雅望滋重是以掩西
南之奥付明哲之才風行令先雨浹恩始想便飾追蓐
抗飛旟徑鉤梯啓雲幕則中和袴襦之詠尅日而至上
都矣但春夏之序次舍少煩千萬慎齋荷集純祉謹手
啓通慶並詗動止
上蔡州韓諫議啓
承以盡言觸宰相出守近州初聞之甚駭悵俄而釋然
古之人當官而行亦皆如此堅車大艎不能不小留却
而後臻於所趣也雅懷想以此自慰但暑熱館次少爲
勞煩矧素簡上心當不遠而復慎護齋疾
致韓果州啓
官次所限不克與故人一交臂爲樂悒悒奈何殿中趙
御史來稱盛美不容口以爲治狀爲東川第一聞之不
勝欣慰今世龍虎酥酪舉集足下之門顧不盛哉慎調
寢饔以迓來寵老夫蒙免無他荷庇不淺感戢感戢不
宣
回資政李侍郎啓
兹者執事亟上囊封願還機柄伏蒲間請當宁動容緣
高節以重違藹朝言而胥仰睿襟申眷恩數具蕃進通
殿籍之華升貳天卿之峻功名弗處自安利往之常荃
宰相期彌見親逢之盛流風所洎偷俗爲敦輙冀謙懷
俯貽公翰味辭條之敷衍激心術以銘藏矜式所深文
陳非叙
代人求薦
周升俊造美王國之思皇漢舉賢良下公車而深詔所
以辨官才於天府建首善於京師綈槧具存簡編可復
驗文王之頌多士以寧攷史班之辭得人爲盛萃玆茂
典属在昌辰國家滙璧沼之淳流紬鴻都之清議蕩百
王之季搴三代之英頓天網以該賢掩羣珍而籲俊發
策三道許人事而直言馳傳一封命計偕而續食鳴騶
入谷振鷺充庭旋屬宣室思賢金華嚮學深念舉鄉之
制頗乖責實之文亟詔方州精求間傑苟匪挺横秋之
茂操秀突弁之瓌姿擅響天球聯華序寳則何以垂光
闕里豫五六而舞雩摛藻漢廷冠三千而削牘必資鴻
碩方協選掄如某者牆宇非高風流素淺魏人持帚享
徒費於千金越俗彎弧近不踰於五步徒以幼聞令訓
長襲素風食熊掌以未多方思慕義啖牛心而素少妄
冀知名蹭蹬窮途流離雅節入崔公之篋深愧家人帶
倪掾之經但期都養頃歲濫巾俊乂接武澤宫勵經首
之牛刀方謀必割弭街亭之師節遽拜先登撫昌志以
無成慟良辰而將晩揚雄素吃徒自取於扶疎韓信少
貧分無求於推擇沉冥散地游泳太和蓋内省以甚明
亦歸飛而有素時或月園追蓋烟驛披文廣絶交之篇
尚思抵几讀課功之令幾至廢書實因感慨之時頗負
飛沖之願然而東家歴聘非無載質之勤馮異責功未
舍收榆之志誓驅駑緩仰掇翹英今則充賦匪遥追鋒
盡在人言可畏有同抱玉之家文士相輕蓋甚鑠金之
數深惟窮陋最在孤平愧居多謗之間靡有先容之援
陳琳奮藻況奮虎以非工邢邵干時恐無風而自落永
言孤藐宜惻眷憐閣下俯念頑疎曲施全度借一言於
華袞潤九里於靈河或因筌緒之間少賜青黃之飾則
覂駕之馬尚千里而可求失旦之雞庶一鳴而爲效發
身奮跡不自他門卑情無任激切待命之至
鎮府謝上任與兩府啓
兹者祗循詔旨惕復官箴引組揆榮捫襟擁愧伏念祁
學非企古知不逮人向丐冗閒本藏衰晏材短多負志
小易安不圖朝僉誤委邊劇護師萬衆綿地六州遇事
得便於宜勉行輒進其秩中軍攝總誠宜郤縠之長年
列將稟承叵如倪寬之懦武又况數竒者罕得如志責
實者尤難副名審計孱疎交承受授所賴閣下道包於
廣仁蓋乃疵袚菑壤以蒙春穿蔀家而引照鬱爲華寵
庸賁孤生尚圖軒輊之能無慁平鐫之誚州符在手賓
閣馳魂溯戀所并鋪宣罔逮
益州謝兩府啓
昨自定武軍被去年八月詔書改吏部侍郎仍知益州
以今年二月二十日到任訖守邊無狀易地蒙褒任非
植材寵實浮願即趨治所祗服彝箴伏念祁本以屬文
早陪禁籍後緣學政稍習吏條向詣朔郵臨總師節辭
窮一鄣之守衆爲寒心語踰三至之多每蒙辨謗戍瓜
四熟嶺雪徧紛何圖幽黜之期更忝驟遷之幸天卿貳
秩坤絡巨藩寄任光隆倫輩欣羡此蓋閣下財輔丕縡
謀熙庶工含容予取之求成就汝偕之往矧蜀歲豐足
益士文柔法令謹嚴盗賊衰弭雖率愚短可及靖嘉但
身遠者心危驚禽有以虛墜援寡則讒勝榏木爲之先
殫敢丐大鈞終全一介班春方始詣府未辰榮感所叢
訥澀非叙
上都運待制啓
伏惟雲章賁宇待對列於清班星昴分街調食歸乎雄
部聿參盛選允屬秉資都運待制閎器雅材清規茂識
早協邦華之望洊登書伐之成簪筆繩違矢嘉言而罔
伏操籌執簿衍精計於無垠克協公僉遂光禁路據兩
河之會悉委於均輸沿八使之名更資於澄察適聆來
譽增仰末輝敢謂謙私首詒芳問砉藏巾衍非替即日
之榮訂況松筠更識他年之舊庇隂有所論感無倪秋
物寢衰道腴祈勝自餘馳想焉足容聲
上淮寧知府待制啓
協守官經坐叨廩稍志衰學落年長病侵非無恩紀之
隆絶修書聘之謹良以道機攸照容有江湖之忘夙契
所諧不煩膠漆而合輒緣至眷敢擯彝儀待制允蹈大
中孔甘亮節危言滿於臺閣嘉績最於藩維氓誦傳聞
朝謀僉异方且進撝德柄俯眷儒紳占鈴史以布辭戒
候殳而齎況蔚如翠柏自凌歲律之寒愛若青氈知是
君家之舊内惟刻頌永誌褒憐夷道右馳孤誠南注願
保春塗之祉助嗇天倪之和傾況於兹一二非列
授待制謝兩府啓
比者被奬中宸通班秘禁褒甄匪序榮灼參懷竊念祁
祜薄早孤學勤晩就雖謀干祿止辨易農寖簪紱於朝
閨間磨鉛於史室自忘其鄙日慎乃修升直殿螭之㘭
入贊牢盆之計車鼷鼓鷃能無失性之憂燕麥兔葵正
恨取名之過漸圖寡悔少贖空餐敢冀顆卬曲垂眷逮
因避親於具爾不緣進於逌司直寘邇聯專由睿擢在
人畏假即受慙虛矧兹華閣之嚴號爲規地之密字文
成葉羅絢於珍圖奎勢如鈎上儀於寳宿詎應完士入
備王僚跡夫誤寵之來亦有爲容之素此蓋閣下助陵
敷育因填埏和謂鳧鶴之異宜俾鏄盧之參使遂容昭
世蔑歎滯才方且疏瀹乃心靖恭爾位儆攸箴之所服
戒求福之斯回庶息煩言歸酬至鑒袚巾㡚而尚遠寓
筆舌以奚宣
回密州孫龍圖啓
一昨内閣學士避榮辭禁就偃侯藩戒東方千騎之嚴
盛顯父百壺之餞奉將使節兼過鄉枌交相如牛酒之
歡驗北海門閭之大茂遵吉旦臨布寬條暫厭承明之
遊非勞侍從莫如韓土之樂聯便飬頤況敦簡在之懷
難駐斜飛之勢溯風方切貽訊見存寘右座以昭銘款
東雲而增黯春祺兹始時飬由加
引卷啓事
談彼上林雲夢之游蓋寡觀乎滄海冰夷之室已卑況
有歴造師閎上攀雋軌席陪珍之聘焜照宸猷嗣烝汕
之賢彰施國體誠非間傑曷竊題評如祁者漫漶學疏
迂愚智短有門邊之骯髒徒取世譏乏竈上之掃除終
非時彦徒以幼專童刻長預師黌居體不勤惟書盡信
探二儀之精祲採六藝之潤芬曩以多難亟鍾先芬永
謝窮愁萬斛淒入肝脾故里一廛鞠爲禾黍撫箕裘之
弗競瞻丘壑以何歸藐是諸孤勉親編削披聾聖域刮
目翰場祝揚子之殪蛉但期速肖執黃中之賤虎幾歎
固窮伏遇國家祗遹鴻靈若稽奥訓盡仆威械專講叡
文三世在天二宫闡化坐釐庭而訪道程夜石以觀書
深詔方州詳延俊選公車之府自鬻者千餘圜橋之門
觀光者萬計洪惟丕烈卓冠常均是使採樵之夫率談
王道擊轅之鄙亦次頌聲獲陶被於餘風每游揚於素
蘊時或過秦抒論探穴求書勞者須歌登高以賦孔編
顔摘概覽於舊聞楚謠漢風潛抽夫餘韻諒非善著頗
近木強積是歲年盈於巾衍然而壽陵步蹇殆匍匐以
都忘長沙舞卑幾廻旋而不足櫟材增散榆思益瞑率
小子之斐然良乖詠歎當主人之逌爾合在詆訶幸遇
閣下粹範丁辰懿文華國愛兼墨翟道廣太丘樹風鑑
於往圖聳人倫之先覺祁是敢洮汰常累呈露庸音綴
邦彦之下陳備貢條之丕式藻繡鞶帨寧助於采章唐
突璵璠自知其固陋伏望鑑兹平進導以先迷辨驥坂
之長鳴助沚莪之樂育因雲洒潤沛發於餘波擿埴索
塗俾進於遐武煦之暖律激以順風重念爲文相輕傳
之自古入門各媚孰肯爲言蕞爾孤生最云單跡抱玉
之家甚衆鑠金之口可虞敢祈護短之仁終賜援沉之
惠許鏌鋣之有請冀豫神兵爲枯木之先容將成國器
方塵觀採彌極怔忿
上青州相公啓
伏念阻侍台儀遽殘冬筦液樠戾質尚厠華光之筵蓬
曲守心時夢翹材之館惟偃藩之甫爾介嚮福以咸宜
閣下感會三儀昭明百度祥言順采爲有國之金湯正
色端朝失羣邪之倚著勤經大政辰告遠猷是以首封
蕭何比之左右手目送周勃謂之社稷臣丕績克咸常
均絶擬頃緣沖遜之雅重兹勞勩之均特開千社之封
聊罷萬樞之柄訟棠所茇先梓具存富貴而歸故鄉前
夸漢牒股肱之衞元首終輔舜圖冀嗇道沖上符天載
紳緌所詠坯冶攸依
兼龍圖謝兩地啓
奉中書劄子以祁三讓便令授告敕者丹訴數聞成音
三郤願孤易奪恩重難違伏念祁年景頽侵才力衰鈍
詔自西蜀歸領計廷屬有内避之嫌尤滯官聯之總蒙
便私請還授故資仍因進藩更帖新職但素願已獲舊
物盡歸又取美名實同詭遇瀝懇雖苦收渙莫能惟令
出之必行終降拜而升受此蓋閣下導仁下濟俾物曲
成恧多取以非廉畏罔功之求比誓勤夙夕冀報涓分
景文集卷五十六
