景文集卷五十五
宋宋祁撰
啟
上端公啟
伏念祁凡近之姿蹇運有素體中論黠曾不半癡稷下
從談何嘗名學徒以遭時文教記訓師門追琢其章丹
青厥采誤興廉于舉目叨服事于官儀向屬閣下中執
霽威外臺握節更張治具森布懿綱以一介之孤生戴
二天之巨庇賦角弓而植嘉樹寶燕石以裹重緹用法
語而發蒙露薦章而保往雖有小紙必勅其報書弗遣
長刀揖之而就席乃至官刑百謫民政一埤人有多言
課裁自脱免攸司之劾舉俾終歲以罷還任非異人我
叨其賜祁以濫恩慈扆叨秩京司洊奉上臺之符入佐
胄筵之講已綸而綍大畏于罔功既負又乘自虞以致
寇斯蓋伏遇閣下顯持邦論佽育士材品以月更言無
人廢謂飾之犧象莊生之材可收謂試之螘封督郵之
馬差勝遵兹德賞溢彼智涯不然者蘧篨戚施記入官
師之用猪苓馬勃奚參藥籠之珍由抆飾之驟加俾懦
孱而與進敢㤀日省上誤爾知有肺附以内銘豈喙長
之殫叙
上大名相公啟
伏自險釁所鍾痌瘝亡幾竄身忨日續喘窮年託民屋
以尸居顧仕塗而雨絶坯陶舊賜有墜無酬土苴餘生
從憂得損罔敢修于奏記非自棄于所天蓋乃秉國地
尊負薪病力距躍思勉既匪所宜窮咽萃中無容多訴
至于兩兩相邇曉然思乎泰階奄奄苟存居爾同于舊
物去冬十一月郢州從事谷昌言取道瘝邑傳誨諭辭
不圖荒窘之餘尚齒慈憐之末秋陽委燭蔀屋賴其容
光生符下招埋骴幾乎復固無言叙感有死如歸且承
太尉相公移總師垣并提武節暢威有北全重本朝屹
柱石于兩楹隠金湯于萬里鄧侯輔漢以上宰而分麾
召伯佐周抗二公而居外卧收民頌簡在帝衷而祁式
苦廢殘阻聞風采窮生如縶徂景易遒溯東閣之故賓
長懷請見倚博陽之陰德脱冀重蘇獲報萬分迺為宿
計過兹而往未識所期卑情無任望風銜賜感服哀迷
之至
夀州到任謝兩地啟(案啟内年月與本集謝上任表相符)
奉去年六月十一日敕差知夀州已于今月七日禮上
訖東楚地雄左符任劇祗膺簡授舉萃震惶伏念祁天
與朴愚仕緣熙泰嚮由冗劇超備從官嘗用親嫌不任
煩使日章大官之膳坐代上農之耕間不遑居懇求自
試事關三府恩許一麾值劇部之將更果細書而被選
淮肥之奥國府逓經夫井浩繁稻魚豐賤承邦條之寬
大洽方俗之樂和雖曰不能蘄新與政斯蓋門下邁兹
九德模我彛倫在善埴以埏和俾薄材而進齒捫心揆
寵念德知歸署吏牘以云初扣車茵而未日參并感結
拙喻端倪
定州謝到任上兩府啟
昨奉詔書就移前件官者仰對明緡俯循華組地由邊
重帥以儒榮任不值能顔無容愧竊念祁短謀腐學病
質衰年自宜力于藝文不應彊以軍旅比者承乏真定
臨制中權率職半朞無治言狀方襆被以須去俄假節
而益遷進領博陵罙控幽朔營屯雲集亭障蟬聯列屬
九州有宜得便于事裒衆十萬無日不討于師號為劇
藩當待賢牧寧咨鯫懦再忝僉俞伏以閣下明總庶官
輔興邦縡廣十取五之路收百有一之長謂愚可矜雖
拙有用遂俾文吏超攝元戎所賴敵運百年天聲萬里
戍餘卧鼓之息城無早闔之虞操箠可制豪傑之驕持
簿可期租賦之入倚國為重積日賞勤不然巢林一枝
素省身而斂分假令入竹萬箇甘贖罪于曠官埏冶不
私帡幪知所
定州到任回諸官啟
解符真定易地中山未成五月之勞復忝萬夫之長適
詢副貳並屈俊雄得聯紙尾之銜參重幕庭之選息藩
為幸庇短云初何枉勤私先貽慶問叢麻可倚誠有助
于飛蓬揚粃在前恐貽羞于嘉榖内名賫惠實託餘光
就部方勤盡言安叙
賀孔諫議上任啟
伏承諫議改佩使符近臨鄉社咨諏令日宣布寬條惟
盛德之世祠冠大東之誦訓干將沃若式觀上冢之容
粉米襜如更重趨庭之訓猥迂緘翰申費公儀矧禮義
之舊邦加中和之美化諒無遲報久沃詳求感戢傾勤
併萃中府
定州到任啟
今者祗奉詔期已如官次薦煩假節益壯護邊内循空
虚日用慙震伏以中山之劇朔北稱雄廩帑萬楹鎧械
億計暢轂蔽野高墉彗雲屯壁駢集以相望諸將奔走
而聽命宜待才選庸緝事經而祁衰老之餘懦怯有素
傷羽不擇林以息窮鱗僅得水而安何意朝僉過仍師
節賴名臣之前治輯郡務而有條坐遵成規便足為政
短髮雖白幸弗事于論兵髀肉自完况無需于汗馬永
言榮遇特出誤知冀一割之可求詭萬分而為報宿箴
仍率瞻屏為勞
上兩地謝赴闕啟
今月七日奉被敕書候替人到交割訖發來赴闕者彌
年假守有詔代還許訖交章趣令上道榮生望表抃激
情端伏念祁向以塵枵忝班禁近病多告數量極謗興
恩被典州責深共治雖勉迂儒之學曷揚循吏之風幽
績屢聞殿科輒寢内遷右輔間默煩言適以元帥勒歸
邇藩須屏因蒙召節再服君軒得上銅魚之符入趨金
馬之籍肉我枯胔植其危根大鈞所陶没齒奚報然念
支離云舊奔走相仍兩目眩昏半頭蒼白收從江海遂
安北闕之心行及桑榆敢重東隅之悔翼趨有日舌訥
難宣
回季團練啟二首
向忝從官弗經煩使請閒求見頓首自陳願遂州符習
知吏課面蒙可制副在宰司謹成數月之留乃有一麾
之授逮兹班詔始復知榮地跨蠙淮之饒鎮兼犀節之
重茗醝參會魚稻豐饒蒙幸于天酬恩曷日敢謂足下
夐忘疎遠彌篤顧存勅記室以占辭付行郵而流問神
麻在握頓紓遠客之懷秋蔕辭條滋結故叢之戀庀官
云始修謁未期善嗇泰和式符遐禱
冐榮踰分因病早衰比不自遑願諧外補一麾蒙可三
府見矜獲引夀春之章遽結承明之橐淮山勝秀秔穱
夥饒坐閣省躬實天藏疾然念間關去國晼晩驚年危
睫涔涔屢傷懷于遠道羇飛跕跕方破膽于虚弓庀職
云初趨風未日永言悵戀拙布謝詞
回朱給事啟
比者給事入修覲禮奉望帝暉魁壘為儀重漢庭之皓
首任圖注意眷商國之舊人亟奉綠綈再隮青瑣會細
書之共治掩靈淛以疏封自霜籥之丁辰抗風旌而首
路恭承便日已振寬條遽沐飛文曲敦永好伏祝青松
貫歲援君誓以未忘零雨在天詠我來而均企方期樠
朽薦託雲陰何煩記室之善辭但服歸藏之謙德願遵
保理益輔耆明蓬曲猥悰筆精罔叙
回知南京俞給事啟
嚮者多病乞麾蒙恩假守危心積悸劇務間嬰逖瞻萬
戸之康都曠致一函之私禮心焉慕嚮日以翹涓不謂
給事垂眷下邦遠形芳牘至言抉瞶嘉惠嘘枯聿沾齊
釀之甘申遣齋刀之熟重為褒貺交積肝膺如聞京室
之傳將被節臺之召斯人蒙福諒均愛樹之歌哲老還
朝遂重歊雲之寶王塗云穆士議載孚望安百順之宜
欽副四隣之待銘銜企願滅裂罔宣
致政侍郎啟
爾日動用佳宜某去門下已三年戍邊未得歸鬢毛秃
落衰疾相仍賴朝廷威令嚴具得以刀筆繩吏下為供
職然日夕内慙孤太上方面之選末奈何才短責煩得
無為老成嗢噱耶比驅使回墜教并賜沂公集副拜賜
欣感前日吾文錄遺事丐天篆立鄉名今又裒文章為
一家言獻臣冠篇示千載不疑立德立名兩無讓云
回夀州張侍中耆(案侍中即張啟耆自陳徙夀故祁自夀徙陳啟云易地以此)
嚮緣易地得遂趨風略接台華遽勤行後守藩云始進
記未遑敢謂侍中敦好士之風厚交符之契占詞訖室
流問行人屈衛霍之雄稜講楚陳之盟好外依奬眷中
激衰孱官有職思書非言盡永惟銜佩姑誌埏鎔
河陽夏侍中啟
向解州符入陪禁籍鎩羽重奮勢固未安重創始平理
當滋慎不時通于奏記恐仰累于所天久而省循乃敢
參訊伏自侍中避劇右洛改鎮盟津委遠功名鎮息流
競内保元吉自存介石之誠被有褊心弗礙虚舟之觸
卓焉高躅冠我羣倫但緣一德之隆終竚三能之冠願
崇賢老永對貞期
回趙職方啟
辱書旨論諄諄不鄙僕麤外屈已所長以教育英才為
言彼古君子葦然不敢當況其下耶祁迂儒也才不過
中人偶以文詞塵内外制竊舊語陳言奉行文書為宰
相假借幸不敗官上過聽以為可用故佩三印章治常
山中山出入三年無一毫異績可報天子齪齪校米鹽
責吏下而已閣下不誚以任所不能而更推之使為古
君子所難何哉閣下純懿之德盎焉充于中世烈孰儔
然有文不自高以尚書郎佐二千石而無難色僕固知
閣下賢者也才教而育矣特未用耳賢而未用大抵當
路者貪知人之明皆願言之朝况僕所部切懷交轍哉
之邵之才不待閣下槩陳而僕景仰舊矣尚何教育之
云閣下之道固將光明當時僕雖老尚能賦菁菁者莪
以贊太平盛事餘不一二
與常州知郡大卿啟
嚮者大卿被十行之眷肅三翼之行少冐秋陽徑浮月
汐離悰坐耿凄律遽殘比自半塗常頒雙素慮封人之
未定報記室以無從恭惟視政以來介祥尤盛仁人舊
里太守新藩過家上冢之榮置酒揮金之樂鄉評參慕
仕路罕偕諒兹愷悌之孚益助明耆之嚮攸箴異守接
武賖期搦翰遡風乃心惟極
轉端明殿學士謝執政啟(案啟中八月敕誥乃至和二年之八月也)
被八月日敕誥加前件職尋具奏陳讓續准九月十七
日堂劄奉聖旨不許辭讓者無庸應黜有詔蒙褒冐服
邇班長違孤懇伏念祁性與愚狷才止枵疎一玷從官
五踰閏月雖數見上而無補故不稱職而外遷寖治邊
州兼護屯壘視縵胡之伍既與等夷顧章甫之儒叵為
節制上承廟筭前伐敵謀用能衣朝服犒將校之勤操
劵最責錢榖之會牽勉常務遷延二朞方虞考課之嬰
遽誤僉言之奬進聯華殿仍秩講帷使人挾齎賜物紛
侑還恩弗聽即寵自惟以遠戍見矜是竊師武臣之力
且論治無實何解士大夫之譏敢商為地之端固本和
鈞之賴此蓋昭文相公茂襄昭德垂庇庶工有所不能
念先容之既爾久而未召借賞典以當然遂令無似之
人得引以長之佩願圖涓露歸答埏鎔
回王太博謝高陽關部署啟
伏承光奉制恩出護屯壘僉擇惟允欣頌兼常執事授
器過人移忠許國肅提千騎之警參守四方之封恭惟
河間最重戎閫副貳之劇武力是資果契公言訓定師
則何沖懷之徇好眷他帥以移文切仰干城已孚于先
甲自然鄰國可假于餘光感著歡愉併萃情府
回綦撥發啟
近蒙恩檢俾領藩麾曾不遑居已兹署事顧異撥煩之
敏實孤共治之求敢謂英私特詒公誨玩書筠之溢美
均永雋之餘滋方此頒條尚賖接武瞻懷感鏤一二靡
宣
回張資政謝授職啟
伏審祗奉茂恩寵兼秘職伏惟慶慰恭以資政材資挺
傑器藴淹華茂對亨期踐揚膴仕入侍機要顧靖密而
咸熙出殿翰垣允明良而協詠終然遴簡膺此崇褒進
規地之華聯總夾河之近輔署行詔尾歡激心靈遽辱
芳音俯循彛矩玩敷言之勤降欽約禮之優隆感抃兼
叢書辭拙喻
回張副樞讓啟
伏審光奉命書入參樞省伏惟慶慰恭惟樞密懿文經
遠茂德秉彛服在光華之辰居然王佐之器禁綸經擿
冠瑞羽以為儀聚錦直繩卓孤風而難進上心克厭公
論所宗實騐虚席之求進預前帷之秘此焉亮采副是
疇咨遽規尚讓之文猶鬱懋官之授美言盈牘始誌于
沖懷成命隨風難淹于盛禮願回介節即順徽章欽祝
于中厓略非叙
回昭文張相公啟
伏審顯奉制恩冠升宰府伏惟慶慰恭以閣下遠謀沉
正徽鑒凝深外經人彛入亮王采萬事之本爰建于中
庸九德之光遂陳于歌叙鼎鉉以之增重天階為之告
平順時登庸屬我良弼誕頒允命式進上司啟乃謨明
方資于乂辟載其清靜幸賴于宗臣遽辱鈞函尚遵謙
執幸體眷求之重少矜沖退之風下慰民瞻允符公議
回陳書記啟
伏蒙尊慈以長牋盛集為貺者申誦以還欽畏交集恭
惟記室員外雅材挺楚秀範標華直取俊科載沿仕牒
紆幄中之畫綽有香名鼓天下之辭弗㤀素藴鋪棻積
日搜第盈編方比能于大夫使知裁于吾黨何言無狀
獲此偃藩甫揖賓儀遽行文贄研尋縟采震眩昏眸蹙
額于前雖願嘗于昌歜投人以暗得無辱于夜光匪曰
知音要之為寶輒少留于私槖將徧詫于文林銘悚所
叢端倪拙喻
回文相公啟
文館屬吏材閣故賓停節罷州賜環蒙召得用塵褠之
蔽再侍公袞之華改館授餐回車垂謁思緣舊物自㤀
位貌之差耳聽名言始恨風流之淺迫守近郡遂去下
陳軑帳寵行都人駭視即從便日已署化條伏以小國
之事大邦聘贄係道刺史之見丞相韡靺走階寧有行
李之未通猥煩使者之前至書教收䘏醪醴嗣頒屈公
府之彛儀眷州將之孱品餘波所潤雖涸轍而迴蘇和
氣交培諒折楊而有和望風云切離次有誅企戀門闌
飛馳心極
回人獻賦編啟
伏蒙示及新賦一編祗閱以還歆羡偕極竊惟善賦之
作本出古詩之流參大夫之九能判史家之五種有唐
取士甲令垂文揭為試藝之程用角陳篇之妙昌辰沿
制作者寖工足下孺筮興宗雅才名世蔚竒姿于豹鞹
文乃積中徙怒翼于鵬池風斯在下暫綴修方之式回
光與計之求尚講鳴謙過詢懵學列羣章于繡帨卜真
賞于熬波九變知言但服春華之贍千篇奏御行膺夜
石之觀虔祝王塗進光賢運今兹銜佩詎及文陳第其
盛製輒敢借留
回復州乾明長老啟
恭自長老和尚紹膺祖位宏闢寶坊接利衆生漫踰一
紀子孫罙盛功德無邊方念未來之人或隳承嗣之託
增上我慢謗佛自私因甲令之惟行露悲心而見託永
惟大士集此勝緣宜得斯文之雄以就多䃉之刻猥咨
鄙思俾叙宗風業已踐言今兹具草徒成&KR0008;詬之索殆
非抖擻之辭又遇凌君景陽學該聖門書入能品特灑
鸞鵲以潤金石製為楷書小樣一本并用寄呈但羞廢
略之文必取天人之誚一慙所忍千翰匪宣
回夏州大王啟
伏以夕窮流火時籥凝商吕篇紀登榖之期豳土詠烹
葵之候伏惟大王懋功惟志基德有隅罄忠力于熙朝
訓威和于大夏聿臨凉序沛集蕃祺遐枉書文滋銘禮
意
回張紫微啟
自覩制恩已伸面賀竊以禁垣分乎兩掖最邇密清雅
誥及于三王慎咨出納肇為清著專處烝髦謹射父之
訓辭贊安于之名命允鍾聖簡尤見難才恭以舍人基
德温恭博文精祲清白之方有裕黃中之美可餐曩屬
芝蓋時巡禬祠順祝抒頌章于帝所參御漢篇較材等
于乃神觀升周士旋貳藩侯之政久淹天吏之期最目
上還薦章交委亟汗青于册府爰封皂于諫帷議縣官
牢直之盆聊煩奏刃執左史書思之簡久次珥彤果由
宰府之試言入視上方之具草紋袍異錫台座聯輝珠
網藥階于以重凝嚴之地芝封綈檢于以裁郁穆之辭
渙號惟行公言允愜創藁金馬佇宣爾雅之風揚聲紫
微更覩垂光之盛式欽亨躅辱枉圓封味言選以終謙
鏤心微而永好
回張簡州啟
伏念綘褠之吏言歸已馳報幅青天之道云遠洊墜圓
封夫何漢闥之望郎尚記庾池之舊屬貫四時之操于
以示乎後凋聯十部之賢不足方其款密恭銜嘉惠永
刻煩悰惟畫隼之班春間夢魚之豐歲西人之子歌後
曲以相歡樂職之詩續遺聲而加麗妙儲真粹輔進耆
明竚中詔以疾馳綴下陳而偕賀永言翹戀修染奚宣
回徐紫微啟
自覩制恩即伸面賀竊以表帝居之左右最重掖垣含
天憲之重輕孰先書命乃至各居一戸上法辰躔分署
五花聯光台座惟長君之毖獻總羣辟以慎咨曾是寶
賢允兹衆錫恭惟舍人元精播粹至妙揚和恥觀非聖
之書獨探大訓樂遇重華之旦寖服近僚鏘鏘鳴玉之
趨婉婉長離之集青編紬史久次道山之游皓髮為郎
不詭雲中之對澹然淵塞隠若揚休果紆繡扆之知趣
上黃扉之試奏篇甫御定命已頒躋龍鳳之靚深動虹
蜺之光采造庭近對遂視淮南之書推食延慈更重高
門之地方將發揮文誥磅礴大猷作世陽秋為天雲漢
其綸其綍贊百度之昭明迺玉迺金追三王之灝噩適
符詠嘆遽閱函題矧叨聯事之榮何損撝謙之德愧同
前粃已出于簸揚竊仰茂松庶容于庇賴自餘祗佩罔
罄多言
回臺直李屯田啟
近叨細札尋抵劇藩本緣藏疾之恩遂有出麾之請汔
兹視事殊匪觀能倚惟聖之在寬異攸箴而脱諉敢圖
眷舊遠賜褒存曾是危心戢餘驚于摧櫓居然晩歲仰
純茂于寒松甫限麾符阻陪紳玦戀悰感緒參集于衷
回大名李相公啟
伏審光奉制恩榮分帥節伏惟慶慰恭以閣下地居賢
亮業挺謨明歴相三朝迭蕃四國直躬蹈道種德在民
具爾之瞻實同一哉之心允協比緣巨屏遴擇守臣果
屬吹塵之賢遂寵齋壇之拜使牙肅建幕府宏開包魏
壤之河山奠居都會掩天街之畢昴繄賴撫和諒此殿
邦何稽入輔祁幸聆成命參奉贊書方抃私悰遽窺鈞
翰荷巖廊之舊庇銜義府之餘恩感愧所并文陳罔逮
回外任郎官啟
幸聯郎舍晚盍朋簪間緣客鯉之來厚枉書筠之問章
兼辭篤感與愧并欽惟陵邑之封慎擇星曹之俊歲成
竚報宸奬兹蕃願遵明晦之宜交集康寧之祉並游未
日結想何言
賀宋鼇長舍人啟
自覩制恩即伸面賀竊以紫垣右掖上憲經星之圖内
史贊書實賦隨風之命慎咨髦譽亮采官成本國僑東
里之材聯天老上台之坐式鍾下武彌見右賢恭惟紫
微舍人粹禀天均謀經王體森然戟庫默藴于神鋒卓
爾澗材迥標于國棟亟階膴仕茂對真期覃乎揚子之
深沈濟以荀家之惇惠道山善志徧窺典籍之林郎署
久潜厭視文書之草多士賴司南之悟薦紳歸祭酒之
尊允會講求果先圖任三槐開府聊命于試言九齒美
塗俄觀于進拜蹈紫宸而點翰奉綠底以數辭大號有
孚至公胥協諒以鋪芬奥義粉澤遠猷賁天漢以昭回
體王緡之慎出矧兹並命莫匪正人鄒召枚延交美得
賢之論虞渾商灝益敦稽古之規適聳歡悰遽窺華檢
佩一謙之多益非九變以窮言
代胥舍人謝啟
伏奉制命以本官知制誥者經星秘掖素號于凝嚴瑞
鶠神池驟階于機近被褒函之載郁紆賜紱以增華宿
昔自循震慚無措恭以國家裁成訓告稽合本元監渾
灝于三王討温純于二漢猶綸之出毖慎于始基如天
之章昭回而臨下疇咨邦彦進宿官成是必積美弸中
高文近雅挺安于秉筆之操本周興藴櫝之流為國丹
青有古風烈始符僉論姑免冐居若某者生本地寒長
而祐薄偶易農而顯仕因挟策以觀書能賦能銘未習
大夫之事小言小道纔齒稗官之流濫貲相于里人預
偕來于計轍過塵策射旅贊部章歸課上臺玷名仙室
佐閱吏曹之實間圖綿野之儀日幾之繁墨綬兹忝賓
興失實切免去邦旋蒙三赦之仁追引九門之籍洊膺
佐治遂俾出麾棄杖復林寒灰始焰逮終更而來上邈
歸報以無期忽被恩符參陪計局籠財𣙜利但苦于沈
迷貳令辟名未施于鉤校俄且記言右史糾讞中都拭
玉金微之庭慎修交勸握蘭建禮之署再周序遷官謗
愈譁績幽自審方期襆被庸警敗材不謂天誘其衷人
乘所乏召詣坐槐之府趣程視草之工慕受詔而輒成
第矜拙速顧每篇而稱善絶企前修俟訖程觀當從報
罷遽荷睿明之眷擢升清切之司使驛下臨笥章垂錫
恭惟名器至重竹素具存贊内史之出方遂為定命潤
裨諶之謀野必叩大猷分押尚書之章至均政事之食
協華在運稽古任良重念拘攣韁鎖之餘轉側風波之
後壯謀奪于多病懵學廢于長年旅翮易驚孤根難殖
責高才而或躓先下品以奚堪此蓋伏遇閣下洞燭人
彛彌綸天律亮師師之百度已惠庶工開穆穆之四門
彌收俊德曲暢陵阿之化務安薪槱之宜遂俾妄庸亦
膺簡拔敢不穆參流晷師式大常絢裘英之五紽奮刀
鉛之一割玉芝裁檢謹敷天下之言綘藥翻階居慎省
中之對庶申尺寸仰副陶埏
景文集卷五十五
