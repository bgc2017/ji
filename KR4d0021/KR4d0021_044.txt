景文集卷四十四
宋宋祁撰
論
和戎論
客問主人曰蓋聞王者受命繼天作主盡日月之所照
以為臣妾極霜露之所墜以通文軫内撫諸夏外威四
夷蕩無能名尊無與上負固不賓者抗大順以肅之恃
險與馬者誓六師以夷之上以取侔貲比崇之勲下以
定深根固蒂之業此堯舜所以稽古商周所以播憲九
伐所以作六籍所以書萬古之同風百王之不易者也
今大宋奄承駿命光有中區敷至仁高蹈乎帝堯篤洪
伐茂對于天下自武祖立極文宗拓統承五代之殘殺
屬九州之屠裂孱王偽帝分據州郡恃險多游魂之敵
當陽有和戎之義綈帛之錫委屬于金微歲時之饋相
望于絶漠寬以愿法若奉驕子意者殆非聖皇所以操
絶瑞垂無窮之意乎夫率鳥舉之民不足當一縣之衆
驅烏合之卒不能抗八陣之師而執事者不以此時長
驅而深入係弱而纍老躡冒頓之落搴翕侯之旗方且
規規然詢樂成之近議舍慮始之遠謀識一勞之淺害
忘久逸之深利此賈生所以請屬國終軍所以求長纓
也蒙竊惑焉主人喟然歎曰客所謂知其一未知其二
見其内不識其外也夫持夕死之類與論春秋之變則
極矣從尺澤之鯢而謀江海之深則乖矣僕常惡聞其
說今為子揚㩁而陳之夫天生五材民之經用守在四
夷君之善教兵者凶器可戢而不可玩争者末節可遏
而不可召故善師謂之不陳至仁所以無敵子貢足食
以去兵為先楚王還師以禁暴為德先諸夏而後夷狄
限于中外也修文德以來遠人賤夫爭戰也故聖王能
禦大災能捍大患而後舉行一不義殺一不辜而不為
討其君除其害救之塗炭敺之仁壽而已故七旬所以
格後予所以怨三舍所以降一戎所以定此聖人所以
用兵略也夫匈奴之患為日久矣虞書有猾夏之誡禹
謨著即叙之戎以高宗之明不能息鬼方三年之役以
宣王之盛不能休太原六月之師高祖困白登之圍孝
文警灞上之戍斯皆當鴻鈞之代困侵略之暴驚邊抗
士烽舉而燧燔飛芻輓粟雲屬而波委以至甘辭重幣
命奉春而和親撫髀擊節思李牧以為將此皆窮極發
憤計深慮遠之謀也是知可以德服不可以兵碎在乎
嚴備不在乎深入且匈奴無城郭之守廩庾之備羶肉
酪漿以適口革笥木薦以便體桀驁相尚遷徙無常厲
折膠之威騁新羈之足蒙犯無皸瘃之疾勝敗無讓救
之援輕齎而入則師不宿飽轉粟而前則重不及事得
其地幽陰惨殺不可以播殖輦其財荷旃被毳不足以
祭祀并其衆被髮左袵不足以使令糜敝中國以奉絶
域非惻隠之仁血戰不解勝敗參半非定功之武且秦
皇藉破縦之勢舉推鋒之師東轉琅琊之粟北收河南
之地及其末也天下愁怨民不聊生于是乎始有陳勝
之亂漢武攄數世之憤矯前代之議築朔方以毁左臂
通烏孫以裂右肩及其末也府庫殫竭貳師外叛于是
乎始罷輪臺之卒由是觀之力非不足士非不勇其勢
然也則李斯謂之非完計嚴尤稱其得下策不其然乎
是故聖人知亟戰之勞民則懷之以恩信慮内侵之為
患則嚴之以亭障來朝也不徵其玉帛請和也厚結以
盟誓入而寇也禦之以整引而去也縱而不追春秋賜
以奇贏之帛關市通其貿遷之貨汎惠以撫之畜力以
待之然後可得而制也今子乃欲舍盛際而論爽德徼
小利而階宿禍亦巳謬矣且往年單于有南牧之患上
聖奮濯征之旅輕車突騎布于寳城擒俘斬馘獻于行在
旬日之内戎醜大殱當此之時六驘之君賢王之師
震怖相視鞮譯狎至咸願移珍款塞息軍旅之事放牛
牧馬結兄弟之國尺奏既入諸帥會議多以為敵衆既
壊歸路且絶内無抄略之獲外無求應之援屢挫其銳
罔有鬭心計者不若陽許之和且懈其志然後隂詔環
衛之士勒兵堅壁與之上下又命沿邊之郡乘高守險
掠其輜重命一上將躬率銳旅以當其中如是則不數
日單于之頭可致于魔下矣惟天子當觀昭曠罷退衆
說以為獲而殺之非勝殘之道遷而處之非順物之性
搏之于敗非勇許之而背非信一動而四失附何為而
可哉乃大賚其衆厚答其意漏以吞舟之網結以刑馬
之盟自是以來朔野之民息肩于奔命龍廷之藎厥角
而請朝由斯以談則來而拒之成湯之甚武也拒而勝
之文王之三捷也服而舍之唐堯之至仁也撫而安之
宣帝之重威也按六經而校德歴列辟而論功聲名之
盛殊尤之伐未有若斯者也傳曰王者之師有征無戰
語曰如有王者必世而後仁宋德可謂當之矣客曰有
若是言也且小雅稱普天之下莫非王土春秋美九州
共貫六合同風爰自晉室召戎伊川被髮種落既盛干
戈日尋侵伐我邊疆憑凌我畿甸是使先王桑梓為甌
脱之區離石將兵亂可封之俗至乎皇朝誕命疏俗來
廷而匈奴尚竊據幽都首鼠北鄙先帝念遺黎之困承
戰國之餘姑務籹寕未遑弔伐洎我后撫期御歴柔遠
懷邇財力雄冨朝廷淑清躬行節儉垂二十載禁錢流
出倉箱紅腐介士拳勇神兵犀利坐籌之相決勝于内
注意之將分命諸外加以天休地寳霧集山委古人有
言曰日中必熭操刀必割是宜挾符瑞之感并賢能之
力大啓土宇以成先志圖上方略克復内地斯必取之
術也又何疑焉主人曰甚矣客之不知言也夫公劉避
狄人而去國周德不以衰孝元棄朱崖而罷戍漢道于
是顯貪外虚内君房之格言費十愛一子雲之深誡況
乎蕪絶之域瀉鹵之地黠敵之所處共工之所流得其
域不以益廣失其衆不足損威且政莫大于安民禍莫
大于從欲今不忍涓涓之憤而敺元元之衆擠之幽冥
之域以攘尺寸之地嫁從欲之禍隳安民之政歲月不
拔師人流離則禍可勝道哉故曰仁言不如仁聲之深
也地利不如人和之愈也古者不居之地不牧之民靡
與受朔安足煩中國是以侯甸要荒限遠邇之宜義應
貪驕戒兵革之舉過此以往聖人所不諭矣方今宏大
之化安若覆盂密清之風高邁垂策今子乃欲秉飜然
之成議角無用之虚文勞四海之冨復一州之地亦以
褊矣且子徒惜匈奴之獲我幣帛曾不知懷其部落使
遠徙漠北徒見匈奴之竊我土地曾不知羈其王侯使
自致闕下謂符瑞之可恃曾不知安必慮危謂將帥之
可用曾不知師曲為老言未卒客降服而謝曰鄙人黔
淺泥于聞見牽膠言而踰侈歷執古之醇聽而今而後
乃知聖人之事業非匹夫之所知也
禦戎論(并表係案歷代名臣奏議至和二年進)
臣于皇祐四年秋七月待罪成德軍五年二月改定武
軍皆兼本路安撫部署兩司此河北極選賢士大夫日
夜所望立功名者也臣某誠恐誠懼頓首稽首臣不肖
少服儒業幸得秉筆代天子制令奉職弗稱遂用外遷
迺蒙皇帝陛下擢自疎冗付以劇使俾專一面護諸將
責重體雄日靡遑寧出入三年無毫髮之報竊以持兵
擁甲野戰乘城皆非臣所能勉加體力早衰年向六十
謀不逮遠識不先事姑奉陛下經武之略赧然汗發于
背然所至詢疆場事所以制敵大略目見耳聞参以一
得輒次為禦戎論七篇其語不文以便事也弗泥于古
從權宜也直取今日利害決為可行也不足示後時異
則計有所不用也伏以中書樞密院皆忠力大臣謀謨
閎深奉承聖算明燭萬里物無遁情臣今所上乃廊廟
殘計策牘弃語猶敢冒昧上陳者欲明邊臣思不出職
亦上佐朝聽芻蕘千慮之冀也干冒宸覽臣無任愧羞
戰慄之至其論謹附表投獻以聞臣某誠恐誠懼頓首
頓首謹言
篇之一
客問臣子為陛下守中山直契丹西鄙天下精兵處敵
敢引弓南面射最先薄戰自先帝咸平以來常以重將
臨統子今出入三年頗知敵情偽乎臣應曰太守本諸
生朝廷不知其愚使護諸屯未嘗履軍䧟陣又無横縱
之辨王霸之術烏能論敵乎雖然傳曰知彼知已太守
誠不肖粗能舉其凡客曰願子無讓請以今事言之竊
聞西夏與契丹解仇申約復為甥舅信乎臣曰契丹使
一介叩朝廷言夏人臣順事驅馬羊納有司果信矣然
則兩敵合而無隙彼將連衡以擾二邊奈何臣曰合則
有之隙未平也契丹地大兵衆而猥羌地狭卒寡而精
以大臨狹則弗獲已而合以精抗猥何敢安受其臣哉
且契丹與夏戰一不勝殺卒二萬餘北主僅自脱築威
武金蕭等城跨河而守者五年矣訖無尺寸功是北窮
于侵而西倦守矣故卑辭厚幣以休兵甲之勞思弭隙
而連和以軋吾境抄劫係纍各飽其私安得不合臣曰
不然如客所謂兹易與耳國家歲棄金帛五十萬與契
丹以五萬與西夏彼有背盟為不臣者我幣五十五萬
固不出境若隂以十萬許羌人赦其罪以擕之彼必與
中國合還兵而抗契丹契丹失西援且不敢前我又隂
許還契丹三十萬與之平則二敵之仇結不解矣朝廷
安視其禍以虚饋操二國重輕何所患哉客曰羌人自
元昊以來勢始張國褊而兵寡雖與合恐不足為重輕
對曰不然元昊善用兵其左右皆賢故數亂西陲未嘗
少衂焉雖挾勝而不敢不來臣知事大之體也既父子
戕死而諸酋扶孀嫗抱嬰雛南面而朝人惕息相與守
舊君法無違德南抗中國東支契丹養馬按兵自如四
鄰不敢欺中國有年無疾疫死亡意者天假之幸是且
將興烏得不為重輕哉
篇之二
客曰子謂契丹與古孰強臣曰耶律一姓王二百年今
其衰也歟客曰彼兼奚黑水高麗達靼新羅數十國薄
海而東南包燕薊肥腴之地與中國爭長六十年今又
得西夏而臣之何云衰耶臣曰客詫其表不責其裏請
為客道所聞敵主懦庸其弟悍剽好戰本許傳國故盡
以奚契丹兵屬之敵主有子且長更為王以燕薊華人
屬之然其弟常右蕃卑漢數請犯中國子常佐漢願與
中國和故敵主依違不能有所決華人之輔政者皆附
主與子蕃長之當國者附其弟是一軀裂為二支禍難
待時作耳有如君長一日病死其弟即位愛子能相下
為君臣乎能為君臣無疑忌乎華蕃大臣能合而不限
乎内不能定必大誅殺安得不亂亂必有黨黨必争争
未必有能國也彼高麗逹靼等苦為契丹屬久矣誅求
無時調發無度一旦契丹亂彼將蝟毛而奮自王其國
且何恃而強又和戎以來北人習見朝廷袍笏之美百
官之冨肴果餼醪炙瀹甘珍衣服器彝薰澤光鮮皆委
氈毳厭血食慕為華風時時道詩書語竊問儒者禮樂
等事爭貨紈綃纖䌨之麗橙茗辛馥之竒以相夸尚此
賈誼所謂五餌壞其耳目腹心者也客曰五餌等語班
固詆以為疎子何據之臣曰然誼于治體深故其言奥
其事久而效固俗儒也見誼不為文帝用便以誼為空
言固則陋矣且自古北人所以強中國者隨水草無常
居耐霜雪以鞍馬為家此其勝邑居城郭也射狐鹿兔
麞飲其血服其皮脯肉而糗之此其勝耕斂囷廩也喜
相羣怒相殺殺人者取償而止有罪即誅凡召發傳一
箭哄然皆集此其勝文檄簿領也生能挽弓傳矢帶刀
劒懦妻弱子皆習熟此其勝營伍教督也不事制度文
物君臣竝肱而踞情一而志通此其勝禮文親疎嫌疑
等差也今則不然反殺而強仁反戰而崇和棄乳酪甘
饔熟美衣食酣聲樂所以勝中國之具者一切喪矣是
耳目腹心壊而不完徒操虛強以搖中國太守知其無
能為也
篇之三
客曰景德時契丹數侵河北我諸將謀必敗戰必走何
耶敵既負勝由是鼓而前破五六城突魏觸澶躨跜無
所畏子識所以然乎臣曰識之中國失虎北之隘自幽
而南地如袵席然何承矩始畜陂障建屯田塍而畦之
限敵馳突然東不盡海西薄常山數百里輒止外無所
阨故敵常埽穹廬而來厲壯馬走平地以大衆加中國
其時也馬適肥士適飽人人貪抄劫之利氣適無前我
諸將常迎其銳薄之又以寡抗衆故彼常勝吾常負失
所以制敵之術也曰然則何不待其氣弱而後戰臣曰
得巳而然哉夫大將在外必有貴臣監軍貴臣見敵至
不課彼已強弱不待便利促其將使鬭鬭而敗閉壘不
敢出矣然後敵以數萬騎綴廣信安肅二軍嬰保州則
定武僅能自守敵精兵獵瀛冀犯深趙瀛冀自不支其
穿西山而出者繞鎮右行鎮兵雖急戰不能禁其入由
是蹂邢躪洺而睥睨澶魏矣客曰策安出臣曰在擇將
以閫外事付之夫任一則權不分故外不見脅于中上
不見狃于下值隙而後攻逢利而後為可而奮不可而
止避其銳間其惰邀其歸厭其所不能無促以功則功
易成無必其期則戰易勝此亦一端也客曰未也請衍
而申之臣曰敵之來因糧于我聞景德時大敵固營不
動而游騎四出發窖竇略馬牛係老弱劫樵採旦而出
夕而内之軍中仰以濟師當此時諸將熟視不出一卒
以乘其敝由是肆然燔室廬殘邑聚逮于講和河北為
空此一失也又詔書勅諸將逐敵無深入及境則止故
敵勝則驅而進不勝則不畏追而退塞外之人按堵而
吾鄙不聊生矣此再失也夫敵人惟勁鏃遺胷長刀築
脅乃怖耳當抄騎之出我若以邊人邏士邀之或㢋其
左或戹其右蔽林伏垠掩所不防但令無所獲而走不
過五日七日衆飢師老矣以吾飽乘彼飢何攻不破何
擊不北耶敵之入塞掠吾老弱畜産若干我伺其便以
五六月馬瘦弓弛之時勒偏將出塞虜其部屬牛羊亦
若干相當即止敵所恃以為冨者特幽薊耳彼能殘我
河北吾一支病也我能殘其幽薊彼一軀廢也若是則
敵懲艾計較必不敢輕入矣漢武帝使衛青霍去病深
入鏖鬭斬匈奴首級最凡十四萬而巳北狄遂衰此驗
在前可質也故曰不殺不怖不傷不刈不得其當不止
此上術也客曰太守計雖審然與嚴尤班固之說戾而
不合何哉尤之言曰周秦漢三家征匈奴未有得上策
者周得中策漢得下策秦無策焉又言宣王時獫狁内
侵至于涇陽命將征之盡境而還故天下稱明固之言
曰來則懲而御之去則備而守之此聖王制禦蠻夷之
常道也臣對曰尤固皆中人俗儒不足與論天下計彼
特得皮忘髓齧胲膍而未知雋腴也唐牛僧儒嘗詆尤
以為御戎無上策秦為無策非是世謂知言夫禦戎無
上策必以強武服之所謂武未有不殺而能威之以武
秦漢是已然秦與漢自以他失為後世譏病于計匃奴
不為無功尤盛贊宣王以及境則止為明非也宣王興
厲王之後奮衰氣逐強敵威不能加于狄故及境而止
詩人姑美其能中興不美不追賊也易稱高宗伐鬼方
三年克之伐而克非不伐章章矣故曰來則懲而禦去
則備而守殊可嗤怪必如所言是兵常在邊而弛甲無
期矣故曰尤不足與論天下計
篇之四
客曰敵之來常因吾糧故朝廷以清野困之常獵吾民
故堅壁挫之今日北邊高城濬池樓櫓堅密比景德有
加焉一日契丹送腰領其可以制敵乎對曰能捍敵未
足以制敵也吾野雖清吾壁雖堅若鎮定兵不出敵猶
敢負戎馬足直馳深入𢷬虛而奪人氣也曰然則奈何
曰敵之中軍其大渠常自將我若使鎮定兵從之與相
上下吾常環車固壘出輕騎擾其餉擊其鈔夜譟其營
彼求戰不得攻不能下掠無所獲大衆老而懼吾因其
懼而舉薄之無不勝矣前日敵人犯定軍夾唐河以陣
彼不能勝因舍定攻瀛破其外郛又不能克乃直走澶
淵是時定軍尚未出也由此觀之吾失在不戰矣太守
是以知今日邊臣專修守械不為攻戰計未足以制敵
也客曰然則今日樓櫓城隍果勝于異時臣曰不然祖
宗時有北復燕易意故不專于守今者專于守故城益
高隍益深勢自當然非今人工昔人拙也客曰今日朝
廷分河北為四路可以經制乎對曰甚善無事時訓師
徒撫風俗便事之宜治葺保障督官吏能否鼎峙而立
其效過異時遠甚一日軍興猶須即河北安撫為大使
統而一之乃可責功又鎮定不可裂付二將宜及平時
并為一路使將佐部分有臂指之勢輕重相權誰曰不
宜滄州東薄海南倚濱棣斜視淄青北與敵接其間棄
地各數百里土鹹潟水泉不可食夏蚊如雲不可居也
至冬雈葦際天姦細商賈未嘗行故朝廷輕其戍列數
堡而已景德之後守臣廣陂障蓄水接海又黃河限其
南是以議者超然不以滄州為劇地自河決横壟商胡
游波紆浸貝邱盪永静環海而北破乾寧恣肆放流以
入于海凡游塞下陂水數百里皆為平地則濱棣淄青
失河之險未有以恃也我未有恃則啓戎心故不可不
虞也是宜權建滄州為一道以扞東陲伐敵之謀然止
十年計河若用道滄可廢矣客曰塘水之險可恃乎吾
聞議者或謂不然對曰塘水東西斜六百里其闊百里
或五十里夏浪冬冰淺不可載舟深不可亂而濟足以
挫敵騎突怒省亭堡之防也然議或不同何哉蓋議塘
之利者不列其害謂害者不該其利是以聽之似可用
質之則無有也客曰其害奈何對曰昔之蓄水為塘其
制曰若干地淺若干尺若干地掘而浚之若干尺相錯
如繡是謂深不可度馬淺不可載舟也後人忘向時之
制惟因霖潦時漲而廣之故壊民良田無有涯極而議
者詆無涯之害因忘設險之利也客曰若何而可曰邢
鎮定皆西倚山水泉悉輸東北其地西高東下若建瓴
于霤然昔之為塘必掘而浚之所以留水也今若接舊
法為塘之限闊不過百里狹不下五十里隄而限之亦
足制敵人之入為中國患又得良田還與民則利害曉
然判矣客曰可為無窮利乎曰百年計耳水潦自高而
注者必歲淤而月廞如今不掘而浚弗出百年為平原
矣
篇之五
客曰敵人負其衆中國常為之屈將天運乎亦人謀有
未至耳臣曰儒者不可舍人而言天意者謀有未至耳
祖宗事太守不及知直以慶歷時驗之敵人乘西鄙方
擾裒衆叩境作謾言求關南十縣時議臣倉卒直以十
縣歲賦纔二十萬為對故歲益金幣二十萬與之因欲
塞求地之請敵由是得自大謂不遺鏃缺刃而成功妄
言以夸示其下由是縣官用度益急矣殊不知與敵二
十萬則其地固其有也彼且緣為辭曰吾不取賦而還
吾縣即是朝廷植今日之禍根取他年之亂實已失吾
財又亡吾地尚謂國有謀乎故曰有未至焉客曰不然
是時不許其求則戰我兵未合必為敵乘故為一切之
權以亂其謀子何昧焉對曰等為之權不如直以百萬
賂之使罷兵既不為無窮之饋又使他年絶旁緣之辭
不猶愈乎客曰敵人得朝廷之賜充足其欲然常以虛
計搖邊何耶對曰契丹君臣合謀以為取二十萬于我
為無名謂我且嘗膽以圖其國刷恥取償焉是以歲閱
馬料衆治橋路郵舍以自張大外又挾漢為重制服諸
戎太守固知虚憍而實衰也客曰如此何計而宜對曰
莫如自治所謂思患而豫防者也今朝廷英俊林立豈
謂無人但莫適任患故功不立糧可廣入也而便糴日
改法下不信則塞下之倉庾空財可豫積也而有司辭
以用乏吝而不出則塞下之帑庫空馬可孳養也議者
媕娿日推月引苟安其任終不肯盡力則塞下之牧廐
空不止三空又有五可誚騎軍多馬少三分其人馬纔
居一士既不可為步是畜無用之兵一可誚河決澶滑
横流不制壊陂障破漕渠失國所恃以為防者又破滄
州歲貲七十萬朝廷玩之不為塞二可誚河北義勇且
三十萬著令歲一大習盡一月止用古一時講武之義
而州縣避事或歲未稔民且困即罷之又惜數萬石之
廩歲為此言雖有教閱者不為部伍行陣如小兒戲即
止又流亡物故皆不補十耗三四自謂便民民之便國
之不便也三可誚緣邊守將輕授而重任之重任而輕
易之衆皆知不肖而朝廷謂之能見效無狀而歷任累
其年一日警急是輩巽愞奔走敗軍損國者也若迺公
忠材猷嶄然風采士不肯衮衮雷同欲卓爾自立時或
有之但一失意于銜命小臣則飛奏朋毁使内不能自
明上有以為惑一紙詔移他路矣是以不材者在而材
者去四可誚近年議邊臣公用錢尤急計較出入剖析毫末
探候間諜無資募召比蕭德吳湛等告西人之和足及藳街
尚未得其奉使意此乃所責小所失大五可誚故曰三
空宜早實五誚宜速除居安慮危之至計也然朝廷每
得敵人一好言便釋然高枕至邊戍奏請罕復報下得
一妄語焦心不終日督切邊臣宣勅紛然此似未盡其
情夫用兵以狙詐為本凡不足示人以有餘強示人以
弱兵家常策也景德時敵人窮兵深入豕突澶淵先時
令王繼忠累表乞和兵益急表益來會伏弩射殺其將
敵大懼因遂講好先帝不窮其奸而與之盟此已驗之
效也故得敵好言可聽而不可怠得敵惡言可防而不
足懼不懼謂何自治有素矣
篇之六
客曰敵常籍諸戎兵席卷入邊故河朔之勢不支子何
以禦之苟如子之策可決勝乎對曰大衆不足恃也其
取勝者在中軍而巳中軍不振諸渠長且土崩雖衆何
賴為夫鎮定在河朔兵第一今使悉衆從彼中軍與相
進退令瀛魏軍當渠長縱奇兵擊鈔騎河南列屯營謹
守澶淵餘州皆清野以待不逾月敵必飢飢必求戰我
畜銳不發以羸畜弱卒嘗之待其爭而囂則整師伐之
無不敗衆塗地矣然中國不用兵五十年軍有所未習
先屈而後勝未可知用之數年習知委曲則士心侈而
樂鬭矣士見所得財珍馬羊皆自取也所上首級厚賞
也死事者䘏其後奔怯者無衆寡必戮罰信而賞明則
士氣銳將謀果人心定不止禦自來之敵可北圖燕薊
矣夫燕薊契丹恃以為強也故太宗已平河東而先取
幽州聖謀深矣故不復慮北契丹不可臣客曰子言太
高恐不為時所信且陛下為四海屈已斥銀幣五十萬
為年賜使者賀正月慶旦日廷勞答貺又十餘萬西夏
六十餘萬大抵直百萬歲棄之二陲安天下元元德至
厚也子欲輕動干戈為國生事非策之宜對曰唯唯太
守所云非謂欲朝廷舉兵討也直因其来而豫為計耳
敵之南牧必先犯鎮定邢趙瀛魏以地平易戰民富有
易擾而多獲也所在發掘鈔略終無顧巢窟意夫敵留
吾境大衆不輕動吾可用竒矣若令輕騎挾半月糧出
河東以殘雲應出雄州以襲幽燕治戰舠數千載半歲
食出青萊浮海以動營州縱諜者告敵能安然不畏乎
北敵既還吾輕騎戰舠歸矣故彼歸我出我出彼歸不
數年敵山川險要無不究則彼自保不暇矣朝廷又出
寳貨募使者走間道賂新羅達靼黑水等以諜士隨說
之許以重爵割地與之平使叛契丹彼不從必露言于
敵敵且内相疑若聽吾命敵固失援矣此皆伐謀紓難
可先計而後用者也客曰或言契丹歲得銀幣五十萬
庫積充滿安肯自為送死彼之來不過略河北數十州
固無五十萬之獲敵雖愚肯舍安受之賄與朝廷決不
可必之勝也子試策之此言是乎非耶答曰今者敵君
臣皆不肖殆有是矣彼其臣為主謀曰宋所輸珍寳君
皆自得之今若縱兵抄略所得財皆散于下有功者君
又將傾府庫以償然則違盟而戰下得所欲上喪所畜
君且有勝負之虞將何事焉太守策之此北敵所以遷
延自安未肯作反計昭昭矣
篇之七
客詰曰子策契丹不反然子之在中山所統九州軍修
樓櫓濬壕隍畜糧增馬勒部伍無日不討于兵何不自
安對曰客言非也兵家有云無恃敵不攻恃吾所不可
攻也彼雖未叛吾備何得弛乎常治所以待亂也不虞
是其可虞也前所謂敵主孱其子長也而弟又凶德一
日敵主疾病死弟與子必争其位争而勢分有弱有強
強者與我為敵則弱者求我為助許之強者怒不許弱
者必致讎于我彼習知邊鄙怯懦漢地富有故攻所易
攻以自長雄不可不為之備又其弟得國必恣狂勃先
剽劫于邊左右素不慊者將妄誅夷雖不保終要能為
疆場患朝廷尤須以兵鎮撫所謂待亂也慶歷時敵主
將叛乞師于諸戎皆以兵從之約曰所獲人畜財貲皆
自取衆戎喜日夜馳且南向會與敵和各罷歸衆戎皆
恚曰欺我使来因大掠幽薊間數十縣去契丹不能禁
也今敵主再遣王綱約諸國借師皆曰又欲如前欺我
乎不肯出兵故去年八月遣使叩塞告于西夏絶言甘
而禮厚正以反謀未成為詭計欺朝廷耳異時能得諸
戎兵即又尋隙責言肆其沓貪此謂可虞也故太守欲
朝廷自治以待彼亂常備不虞奚待可虞也又况歲出
貲百萬賜二國此寧無窮垂子孫計耶水旱疾疫古今
代有假如萬分一中國遭三年之水旱數千里疾疫南
方治課不登而上取無涯之財填沙幕之北是自困天
下者也天下窮則厚取于民厚取于民則怨怨而不亂
者未之有也彼將乘我之困民之怨責吾所輸恚氣直
詞歸曲于我此不謂倒太阿假敵以柄乎太守聞異時
縣官歲與銀皆還入漢邊相貿易官得什六歲益三四
則略足自慶歷後敵禁止銀不得復入邊州且十年此
欲困中國非一日計也自和盟以来歲與三十萬者四
十年五十萬者十年契丹所得銀幣凡千七百萬矣有
如他日敵復壓境又欲如慶歷時歲增入之物與之盟
乎故莫若先自治待其来勒兵因以威武示之如前所
陳者我威一立與之盟則固與之惠則悅而易臣有所
賜予不過二三十萬則天下之財不至乏垂之後世而
易遵焉
景文集卷四十四
