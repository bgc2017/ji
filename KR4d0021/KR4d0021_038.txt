景文集卷三十八
宋宋祁撰
表
讓恩表(案宋史仁宗本紀皇祐二年九月大享天地於明堂殿佘據表内欽柴已事湛露函)
(禧及進三品之矣階加八柱之榮數云云蓋即譲進封常山郡開國侯恩也)
臣某言欽柴已事湛露函禧叨預祕樞均推渥典席恩
徽之累等捫心極之有涯敢援呐辭啟停蕃錫竊念臣
久塵幾縡無補顯猷仰就德以日躋罄小心而昭事惇
崇秩禮震動殊休歴款先祏而遂見閟宫裒對上靈而
升侑文考光華接於旦暮汪濊塞乎天淵内恧衰殘法
當侍從䄡如進揖寧善於魯儀肅若動心但欽於漢瑞
獲紓不敏之咎已銜大庇之仁敢冀睿明首褒機管錫
之崇號訓以懋功進三品之美階加八柱之榮數静言
匪服秪足憎慙且夫禮行於郊孰非展寀勲在於策斯
可歸勤苟曰罔功率為不稱矧當三接之地尤寄百度
之宜寵既自叨勸將何有伏望皇帝陛下矜立志之難
奪靡間於匹夫察過令而必收罔論於渙汗丐還虛授
庸息羣言叩善聽之彌高露危情而偕極期於從欲是
免濫官
謝覃恩轉給事中表
臣某言伏奉制命授臣給事中依前充職進封常山郡
開國侯加食邑五百戶散官勲如故者休成毖祀恩賚
庶工錄臺蕝之少勤枉帝緡之平施進升官著申衍侯
疆榮雖例加愧實中積伏念臣性分疏拙學習空虚逢
時盛明與衆倫比向塵詞署自牴禁條嘗從解籍之科
亟沐賜環之召老馬無棄姑結戀軒之勞榏木未殫已
辯伐檀之誤專陪勸講彌邇清閒居嘗刻肌坐或忘食
以為鎩翼方奮勢不高飛折足始痊誓無疾走冀保全
於晩節慚云補於厚恩會國家推攷上儀懋峻宗祀福
不專饗澤乃普頒眷鯫薄之孤生忝光華之旅賁瑣闈
增秩望郡陪封追論講求之功適當容典之局禮有因
革皆中詔自親其文議或糾紛故上心制定其當合任
隳官之咎顧偕躐等之遷此盖皇帝陛下德暢多方仁
包有截和氣中律庶彙並甄太陽垂光萬影同見遂令
羈宦豫齒褒章步區舍之重深食戶租之優富罔功被
賜誠無獨讓之階累日儲勞願補他年之最涓分可效
糜殞為期
謝復兼龍圖閣學士表(案本傳祁以祀明堂遷給事中兼龍圖閣學士今集)
(内表謝兩次必當時亦兩次加思本傳統言之耳)
臣某言臣伏奉制命授依前給事中翰林侍讀學士兼
前件職者恩洗曩愆寵還故授緣榮得忭顧忝成慙竊
念臣識局憃冥學機扞格久塵法從再直禁垣謬誤隳
官徬徨去國蘧瑗之老何止於知非石建之愚自甘於
抵死永言孤跡俄軫上慈外停刺史之符入引露門之
籍用是晝分忘饋夜艾輟瞑收擢短才詭成來效報深
恩於骨肉掩餘誚於防川伏遇皇帝陛下修祀合宫均
釐環海幸參圖始訖覩告成普賚侍祠例蒙扶秩尚念
過雖一解職未盡歸再紆泥綍之褒仍廕霧圖之祕僨
膏沃朽破蔀延暉覂駕復驂漸習安行之謹傷禽已奮
益懲虚堕之虞敢不祛拂蒙禁申尋典學服攸箴之訓
匪懈厥躬有如日之明不忘於素涓分可效躓殞為輕
亳州謝上表(案表内云二月者乃皇祐三年之二月也據本傳及續通鑑長編祁坐其)
(子從張方彦游出知亳州庠亦以不戢子弟為包拯所奏於三月罷相出知河南但觀祁表宿疢繼)
(作及難參法從願守外藩等語係因疾乞外並無為子引罪之語疑祁知亳州尚在其子事未發之)
(前庠知河南則在其子事既發之後)
臣某言伏奉二月詔書差臣知亳州軍州事臣即於三
月二十八日到任訖渦陽舊里譙社勝區聮奥二京之
間參雄三輔之亞長人如此銜賜無涯伏念臣學本迂
疎性非通曉叨塵禁近久歴歲時惟悉心以事君不因
回而取福居常斂分動輙省身正以所得之名多浮於
實匪衷之服易用致災比年以來宿疢繼作兩鬢紛白
餘日何幾雙目眩昏飛花無數難參法從願守外藩伏
蒙皇帝陛下裁貸憃愚記憐面目申擇善地俾總化條
顧臣此州所領七縣盜賊數發流亡尚多所賚首麥向
登膏㴻仍降力農相忭比屋寖安仰惟清衷無及多軫
臣亦早侍祕幄屢耳聖言以四方宣力則和雖一夫失
所為負敢不勉責吏事勤喻詔恩向冀刑罰稍衰手足
知措倉廩向實禮節可興勉衰僨之殘軀報光榮之誤
寵違顔方邇結戀徒深
定州到任謝表(案續通鑑長編皇祐五年正月壬戌知成德軍宋祁知定州與本傳)
(及此表俱相符合其成德軍到任在前年七月故表云甫及半朞更忝兹授也)
臣某言伏奉正月日制詔就移臣充定州路都部署兼
安撫使兼知定州臣以二月二十五日到任訖由中被
詔益北護邊外循衰癃隂訟庸短強顔臨部捫感充膺
伏以中山之區河朔為劇作國垣扞壓敵喉襟高墉萃
而雲聫諸屯班以棋置風俗質儉氣尚強雄從古以還
號勁兵處自四道分帥大將須才韓琦以舊臣之勞實
首兹選出入六載經營百為補綻成完斂頑就法聲績
明具綱條設張考課上聞居治第一伏惟皇帝陛下精
覈吏事留意塞防謂琦報政之成進易其地惟定代更
之重謹擇於人過聽腐儒俾嗣前最伏念臣稱自寒素
得厠班行所習簡牘之功不知軍旅之務比嘗出守止
責親民故於歲成偶紓官坐自塵真定之擢遂總中權
之華定命不可以固讓還遠戌不可以不才解徑趨所
蒞甫及半朞詎謂僉言更忝兹授官併二組地綿九州
且臣自揆所能出羣臣之下遠甚潛計其齒去六十之
年幾何論公則應黜乃遷語私則當閒反劇懼溢於喜
榮弗蓋慙况此州遭水潦之餘困儲廥之積且食先軍
足士以馬強今乃庾乏億秭之饒牧微騋牝之衍賢守
未辦况臣至愚謀夫深憂况臣淺識斗筲陋器蒲柳餘
隂倚以成功判於諉事然聞生者士所重徇義則輕兵
者器則凶忘教斯怠臣既粗識前載數剽大猷雖旅力
復弗強知忠孝在所尚當悉心細大自力宵旰奮練戎
行綏育生聚有如緩急而可用曾是掊克之靡加至於
事當便宜物有長利奉上無𨼆據義固爭敢冀睿慈每
賜裁赦乘鄣在遠拱宁賖期心溯凝宸魂棲清戟
謝加端明表(案本傳祁在定州上禦戎論七篇加端明殿學士進論在至和二年見歴)
(代名臣奏議誥敕在八月見本某轉端明殿學士謝執政啟)
乘塞無狀增秩蒙褒賜予侑頒心顔交靳伏念臣才弗
振俗仕偶逢時備内朝臣十有六載學不足膺天子之
問文無以代王者之言遂圖外遷冀云少補惟定武一
道直契丹右廷咸平以來號勁兵處自夏竦分建四帥
韓琦始領九州節制中軍部分諸將琦既進律臣實代
居以一介懦儒當萬夫要任誼難辭劇奮靡顧愚然臣
所習者藝文未曉者軍旅用非所習雖勤而弗效責於
未曉故技必有窮用是再朞居無底績在法云殿惟黜
是宜乃蒙皇帝陛下憫久成之勞排彼譖之侈雖遠猶
錄謂拙可矜收雲閣之故資著丹殿之新籍仍秩經省
未易守藩叢沓徽章夸嫮鄙邑重降嚴旨切卻讓封臣
亦内揆愚心旁諗公議若循禮疊請則恐涉不誠或固
節還恩又似規早罷不有粗使誰扞邊疆例格除音孰
尊寵數輒昧涯分祗服器名日三省以自營身九殞而
奚報但臣所念者邊務至重敵詐益滋得人失人繫今
日輕重知巳知彼為天下安危而有司特用苛法相挻
守臣類以生事為解封侯畏怯不敢搖手倉庫虚乏正
可寒心建明累上而朝省未從姑息小虧則謗囂立至
况臣衰晏素自憃冥判無成功徒忝休命望審擇於豪
俊俾臨統於方隅設張遠謀羈制驕狄因罄敷于感臆
竊附列於瞽言朔壘地卑君門天阻被符蠲謁攬綬知
榮
益州謝上表(案祁知益州在嘉祐元年八月到任在次年二月)
臣某言昨被嘉祐元年八月詔書授臣吏部侍郎仍舊
職移知益州臣以九月解定州符印十月過闕下又奉
詔旨許朝見面賜訓敕自見逮辭凡一月即乘驛趨官
以今年二月二十日領州事既見官屬即徧詢閭井病
利皆言稼穡蕃稔雨暘順時人安常業物無翔價吏下
如律邊尉弛虞事便於宜人重犯禁無逖與邇式舞而
歌臣身所聞見與言符驗伏乞睿慈少寬勤䘏責臣治
理保致靖嘉伏念臣早蒙記識得籍近嚴惟知悉心事
君未嘗枉道從衆是以將賀而弔至未譽而毁從一去
朝聮四易藩守前日鬚澤變為華顛向時強力鬱已尫
瘁今又走五千里之遠委西南面之雄躐進華資冒取
豐秩斷斷之技斯罄悠悠之言云何此蓋皇帝陛下翕
受庶工善養多士容螢助日收壌培山料錄冗微俾充
器使然臣愚有所稟志不可遷故直尺若尋自視無愧
食荼而薺罔有憚行况兹圖政之辰敢負惟良之委昔
王尊一叱其馭便詫忠臣何武轉而上聞粗禆盛德臣
於兹事未謝前人假節方初造廷云阻叢感斯望臨文
罔宣
謝龍圖表(案本傳祁知益州還以包拯言其兄方執政不可任三司乃加龍圖閣學士據)
(本集西州猥稁系題云自嘉祐初來州已閱再朞則此時當為嘉祐四年祁自慶歷三年知制誥授)
(龍圖直學士至此已歴十七年至表内所云翰林端明者各再龍圖閣侍讀者三今本傳惟再為翰)
(林可攷端明則一見於知定州之日未詳其再龍圖則一見於罷翰林學士之時再見於祀明堂遷)
(給事中之時侍讀則一見於徙知審官院之時再見於許州復召之時俱未詳其三)
右臣伏奉今月七日中書劄子以臣陳讓龍圖閣學士
奉聖旨令臣依累降聖旨不許辭讓便令受告敕者危
愫數陳嚴音三卻拒命難固蒙寵增慙伏念臣天俾惷
愚性止崖介時借其運實不副名然十七年中徧踐美
職為龍圖閣直學士者一翰林端明殿者各再龍圖閣
侍讀者三今又叢資累華併為異數當今兩制兼職皆
不逮臣材劣衆賢而恩冠近列是以亟剖丹若上格詔
文渙汗弗收匹夫終奪昔三綬為侈兩印自矜未若臣
祕禁經筵寶圖重構銜置重複班級高華此蓋皇帝陛
下垂憐衰殘早經驅策因避嫌之請增通籍之榮釦鉸
廐駒稱服珍帶山岳施重螻螘命輕論報何階撫躬如
隕
鄭州謝到任表(案祁知鄭州在嘉祐四年四月)
臣某言伏奉四月十九日詔書授臣依前官加龍圖閣
學士知鄭州臣見乞免所加職名候朝旨外已於今月
二十四日到任上事訖讓還劇使恩與近藩始冀避親
終成冒寵伏念臣器識迂暗年事頽侵前日護邊用非
所習向來治蜀煩不值能蒙賜代符進遷計職適以臣
兄庠冠樞近之秩參調發之繁誼不處嫌理容上訴果
沐中旨許收誤恩復以華資寘於便地陪京甚邇舉族
自安此蓋皇帝陛下大造曲成至慈善飬釋臣多懼惠
臣更生臣敢不奉揚化條刻誦聖訓尚期寸效歸謝上
仁
謝加常山郡開國公表(案仁宗本紀嘉祐四年十月癸酉大祫於太廟大赦)
(戊寅加思百官祁時知鄭州故表内有盛修合食及鄭土之拘等語)
臣某言十月二十三日進奏院遞到敇詔伏蒙聖恩授
臣常山郡開國公加食邑實封者制出中天恩臨蕞品
捫躬匪稱拜命載兢伏念臣才不適時智非周物坐逢
熙序歴踐華塗會國家追講曠代之遺盛修合食之享
孝思上格臣職駿奔俯惟守土之拘莫預奉璋之助魂
馳龍扆魄集駑悰恭惟皇帝陛下凱澤一均至仁四被
靡間孱陋例霑寵榮集超列爵之高益厚加田之目涓
塵微效夙無補於聖猷穹壌殊私遽併膺於奬典重恩
難讓愚悃奚安徒鏤骨以自期庶粉軀而論報
謝轉工部尚書表(案本傳唐書成祁遷左丞進工部尚書進唐書在嘉祐五年六)
(月時祁尚在鄭州至次年始進謝表故云奉去年六月制詔又祁有讓轉左丞劄子見本集)
臣某言奉去年六月二十三日制詔授臣工部尚書職
任勳封食實封賜等並如舊仍放朝謝者成命臨下愧
汗交顔伏念臣性本迂疎能有涯分論撰清選每得竄
名雖邊要至雄亦叨假節奏課弗效誤眷無酬向以衆
力成書特恩進秩避讓既卻冒受尚新俄錄歲勤更偕
省坐名品尤峻遲暮難堪但四載叙遷已成定制一辭
祈免恐近取名輒服褒言肅祇官次此蓋伏遇皇帝陛
下廣無遺覆照必逮微垂記孤臣普加涉典敢不益勉
孱陋愈探典刑肌骨昭銘㳙埃厪效
讓加承旨表(案續通鑑長編嘉祐六年二月甲辰詔翰林學士承旨宋祁遇入直許一)
(人主&KR2266;藥祁以羸疾請之也加承旨在五年中祁卒則在是年五月丁酉)
右臣今月二十二日閤門降到誥敕各一道授臣翰林
學士承旨依前兼端明殿學士翰林侍讀學士者聞命
震驚撫躬愧汗伏念臣病求解郡恩許還朝獲便醫藥
之良以救桑榆之晩是為再造舉戴深仁然自休偃於
私居尚苦纏綿於舊疹深虞盈滿遂致顛隮今兹詔除
尤出望外且承密旨者或膺疾召或訪欲謀法從翠華
之嚴恭持紫櫜之重必資該敏仰副眷求如臣者年事
頽侵氣力衰耗且責於必不能者敗加所不宜授者僭
實累公議致速身災自知甚明人言將至伏望皇帝陛
下推雲戢霈破蔀延光許回誤恩少安危悃誓堅九殞
歸謝鴻私
景文集卷三十八
