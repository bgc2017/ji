景文集卷六十二
宋宋祁撰
行狀
張尙書行狀(案狀在天禧四年祁時年二十四尚未登第疑屬代作)
張詠字復之年七十惟公禀尊嚴之氣疑隱正之量粤
在羇丱不偕兒曹嶷然志嚮高自標置始就外傅即覽
羣經書必味于義根學乃知于言選家貧無以本業往
往手疏墳史每有屬綴輒據庭樹槁枝而瞑苟不終篇
未嘗就舍磥若多節默表大厦之材居然晩器弗示良
工之璞太原王搏名知人見公愯然異之獨謂公曰唐
魏文公本生此鄉故老有言後五百年復出一佳士元
精回復祭酒當之矣公謝不敢當興國四年始游鄴下
與故上谷宼公準推轂引重時屬鄉里命秀方國試言
府將雅欽公名議為舉首夙儒張覃者悃愊有行疏略
少文公即以檄謁府盛稱其長覃終得薦公為之下彙
茅有吉爵砥相先讓夷之風一變河朔明年進士及第
釋褐大理評事知鄂州崇陽尤厲風節大江之南民裕
文敝囚以手而上下獄為人而重輕公廉知其狀痛繩
以法精力于職擿伏如神洗其鍥薄鎮之忠厚吏樂其
職多一笑而歸休民恊攸居或減年而從役就改將作
監丞著作佐郎解秩授太子中允關掌麟州軍事夏臺
弗靖西戎方強公繕起亭障精明烽火坐贊叔敖秉羽
之策多參嫖姚穿域之樂伐謀取勝四鄙以安端拱紀
元天田躬耤轉秘書丞明年充禮部考試官巳事復倅
相州一懼之年宜為親解百斤之牘終以懇辭乞董濮
上市征以便迎養詔可其奏月餘召賜五品服知浚儀
縣俄為荆湖北路轉運使事不諉上世咨其清劾罷太
守姦贓疲愞者十數悉條所部廢格抏敝者百餘事稜
威所振吏皆股栗察廉使上其理狀璽書褒美三年遷
太常為郎中再旬乘驛赴覲加錫金紫翌日遷虞部為
郎中再旬授樞密直學士賜錢五十萬判銀臺通進司
門下封駮事兼三班院河東大將張永德小校犯法因
笞而死詔按其罪公即封還制書白上曰永德為國牙
爪居天下勁兵處若以一部曲摧辱主帥臣恐下有輕
上之心上不納因不關銀臺而下書譙讓未幾果有營
兵脅訟軍侯者公復爭前事上輒優容謝之會賊順緣
間坤維搖亂偏師數萬鼓行而西太宗以為潢池弄赤
子之兵荆棘生大軍之後疇咨上輔崇簡守臣參預武
功蘇易簡白上曰某甫可屬大事當一面若奉將威命
降諭劇賊陛下高枕永無西顧之憂矣乃命公知益州
揆日占謝賜白金一百四十斤鴻卿出郊不復内御子
顔引道初無辨嚴朝家方以大師未集留之半歲公潛
簿所賜上還長府其秋遂詔赴部公終不復言至道二
年改兵部猶為郎中會丁新昌郡太夫人之喪恩詔奪
服陽秋之義不以家事為辭禮經所執亦推順變之大
眞考嗣歴邇臣均霈即拜諫議大夫歸朝還給事中戸
部使七旬拜御史中丞咸平二年知貢舉杜絶書謁時
稱得人夏改工部侍郎知杭州五年移京兆明年轉刑
部復為樞密直學士再知益州尋加吏部猶為侍郎景
德三年罷歸領三班登聞檢院奉朝請先時生痬于腦
至是弗損歸家第賜環中造適移狀言上酷請外藩尋
知金陵兼江南安撫使岱宗成禮改尙書右丞昇人以
秩滿願留即拜工部汾脽飲至又進禮部皆為尚書疾
劇還臺求訪高手洊剡需頭之奏願遂角巾之游魏舒
之先行後言人無知其去位平津之何恙不巳詔益勉
于存神依違半年必于得謝上不獲巳出公知陳州以
大中祥符八年八月一日齊終于理下享年七十嗚呼
景命弗究宗工其萎如仁均哀殱我何贖邦人改祠而
為諱道路舉音以過喪真宗聞訃震嗟追贈尚書左僕
射以天禧四年十一月二十七日權窆于陳州宛邱縣
孝悌鄉謝村焉從宜也公始娶夫人唐氏卒繼室以太
原郡夫人王氏即河陽節度使顯之女允執婦道以佐
君子後公三年而歿子從質以父任累遷至衛尉丞居
公之喪一月以毁而夭女一人適故内相王公禹偁子
嘉祐母弟詵以公延賞今為虞部員外郎孫四人曰約
曰綜曰綽曰紳咸以忠厚世其家公階至正奉大夫勲
上柱國爵開國公食封戶三千七百實戶四百其大較
也公姿宇爽邁謀謨沈敏道駕俗表氣籠霄極任節俠
巳然諾不窕不槬如玉如瑩修詞立誠博見強志篰書
兼兩賓蓋成隂佐郡被邊遭時右武入螘封而試馬回
策若縈張貍步以射侯舍矢如破總物纖密絶人遠甚
及司封駮則詳言粹議有任隗之沈正總臺憲則推&KR0008;
觸佞有傅咸之剛簡治益部也宿師屯結縣官乏食掾
吏搏手狂狡啟心公乃賤售盆鹽翔貴囷米貿遷鍾豆
諷告鄉縣民或妄言沮公公斬之以徇自是見糧大集
戰士倍氣矣自不逞挺亂重城晏閉主帥王繼恩上官
正頓師入保埋根不進坐失脱兔之拒居若賈胡之留
公以為將不親行衆不可使乃勸正自當一隊以賈羣
勇正許諾行有日矣公慮其不進于是椎牛宿帳具出
餞之禮中坐酒酣親舉屬軍尉曰爾曹俱有親弱在東
蒙國厚恩恐無以塞責此行當直𢷬寇壘盡其噍類平
定之日東向以報目見朝廷舉萬年之觴豈不快耶若
猶老師逸囚疲民曠日即此地還為汝死處也正由此
東行罙八詭道兼進殊死鏖戰盡俘凱旋公乃出車勞
勤摐金大會以次論獲先命行賞皆伏公氣決不敢迎
視繼恩帳下卒縋城夜逸吏執以告公惡與繼恩不恊
即命縶投眢井一府無知者先時劫掠之際誣染尤衆
脅從有狀歸訴無階各保營壁共懷猜貳公以為鹿不
擇音既亡生路蟲入其腹懼益厲階亟下移符鐫說魁
宿宥其枝黨縱歸田里譬以大思訖無敢桀及再任也
屬六驘南牧靈旗薄伐公慮遠夷為變欲出竒以勝之
因取盜賊之尤無狀者磔死于市凛然人望遂臻靖嘉
每吏牘便文久不得判公率爾署決人皆厭伏罸既值
罪按無廋情蜀中喜事者論次其詞總為誡民集鏤墨
傅布雖張敝之為京兆時時越法縱舍黃霸之守潁川
人人咸知上意無以過之牧餘杭也遘民洊饑方蜡不
啓稻蟹無種原田若藝民挾鹽利以冒公禁者日數百
輩公一切笞遣不徇彛法邏戍入啓曰法亂如是人將
安禁公勞之曰餘杭十萬戸飢者七八弗挾鹽利無復
生意若暴禁之彼將圜視衡擊以擾居者則為禍大矣
爾曹第忍之竢其歲定則太守復以三尺律從事矣是
年雖歉人無泛命者(案文翰類選作從命)富家子與壻分財不協
詣府廷辨壻曰彼先子有治命壻七子三因出遺札子
不能舉其契公索酒酹地曰彼父智人也當死之日子
方沖孺託養于壻苟子有七分之約則亦死于壻手矣
今當七分歸子三分歸壻于是二人號慟以為神明公
之操決率是類也原其遇二聖也以功名自任故力與
命偕顯八座也以方格見信故言與行危本乎直清貫
以忠恕無乞靈徼福無人非鬼責履重剛不險臨大節
不奪蔡藿弗采于猛獸山川寧舍于騂角若夫安世之
恨謝翁歸之滅私大有之文明小雅之愷悌公皆兼有
其美惜其未極柄用遽愆腠理上欲以為相者數矣天
之不憗也悲夫公雅好著文深切警邁以不偶俗尚自
號乖崖公尤善詩筆必覈情理故重次薛能詩序之曰
放言既竒意在言外議者以公自道也生平論著仲氏
詵集之成十卷以行于代内外埽之日無掐膺之妾無
雜弔之賓終齊事而乃瞑取禪書而頌德漢廷諸老恨
王駿之不侯天下之人為隴西而流涕斯非遺愛遺直
立功立言之極歟敢摭令猷以須史闕謹狀
馮侍講行狀
馮元字道宗年六十三公之先始平人四代祖官廣州
唐末關輔亂不敢歸而劉氏據南海僑斷士人故三世
食其祿太祖定交廣公之禰本劉氏日御國除始為王
官授保章正老病免遂占數都内公少嗜學保章君不
欲公疇其業使從故僕射孫宣公授五經大義又友博
士崔頤正逮冠彊立博覽外嗛嗛若不足中敏力甚自
經典故訓祖襲師承穿穴莛楹皆能駕其說浸弄翰為
詞章默而有沈鬱之思出入服褒衣習矩步如大賓祭
鄉人化其謹至以俚語諺之不妄交游惟樂安孫質吳
陸參譙夏侯圭相友善三人皆真諒而材故號四友家
貧盛冬無薪燎夜輒市瓻酒與圭對經研㩁一再酌以
自溫或逹旦不瞑真宗大中祥符元年由進士調臨江
縣尉再朞罷會講員缺詔命集吏能明經得自言試可
公往應令時諫議大夫謝泌領選精果有風鑒見公儒
者嘻笑曰吾聞古治一經至皓首生能盡善也耶對曰
逹者一以貫之可矣謝竒其對因抉精義疑晦者廷問
參詰公條陳詳諳言簡氣愿謝抵掌嗟伏即日聞上授
國子監直講由是名震京師公卿大夫家爭欲屈公授
道者久之遷廷尉平又兼崇文院檢討其八年程覆俊
選公待詔殿中帝讀易至泰卦命說其義公既道繇象
云云因本君臣感會所以輔相財成者帝悦賜五品服
稍親近之禁中建龍國閣庋藏秘册置學士待制等員
為搢紳譽處時帝用尚書工部郎中李虛巳兵部員外
即李行簡待制是時公仕資淺故以太子中允直閣直閣盖
由公始數召入與二李賜清問說易帝嘗稱公誦說通
而不泥言外自有餘趣非專門一經士也俄改三品服天
禧元年以諫議大夫假節使契丹還遷太常丞兼判禮
院吏部南曹先是今上在儲闈帝欲得肅艾長者使之
勸學訪于宰相王文正公以公對或者謂公年差少罷
不用更用博陵崔遵度四年遵度卒帝即擢公為左
正言代其任他職如舊初文正聞公名而未之識一日召
至第先使諸子質經義密視其人淹粹亮格乃自見之
授以老子他日令詣府與執政試已而為帝言故公之顯
實文正力焉公由孤生挾儒術進出入十餘年鋗玉華緌
與諸儒獻歌頌數得進見兩宫所以褒禮賜予者尤
渥為時宗國器當世榮之今上嗣位改尚書工部員外
郎升為直學士兼侍講未幾孫宣公亦入露門執經遞
進公得孫同列以為寵孫得公亦自以知人為多兩人
提衡諷導上益嚮學俄兼會靈觀副使知通進銀臺司
兼門下封駮事天聖元年判登聞檢院明年判國子監
三年改禮部郎中五年同知貢舉時天下偕計参倍公
協力程綜片善必錄雖鈎捶臬平不訂其公未幾正為
學士當是時天子念先帝盛烈裁定信書為一王言故
貳卿中山劉公筠今資政殿學士常山宋公綬丞相潁
川陳公同領史事巳而丞相為開封府浩穰劇三輔乃
罷史官諸公亟以公請詔從之書閱兩朝論次筆削者
衆至是褒懲謹嚴近古風烈矣其十一月燎祭南郊為
鹵簿使七年召入翰林為學士凡三禁職皆天下選而
公兼有且優為之又判尚書都省俄為三班院歲餘改
吏部郎中八年以國書成進諫議大夫充史館修撰九
年為吏部流内銓兼羣牧使明道元年十月既考室謝
享宗廟又為鹵簿使以赦令例遷給事中明年耕耤田
使任如廟禮俄為莊獻莊懿二太后園陵鹵簿使前此
莊懿之未祔也塴都城右郊公嘗假鴻臚護其喪及梓
宫之遷斥土沮濕近戚詆公監視亡状十月解翰林學
士及侍講二職出守河陽辭得見上但頓首引咎自請
治郡滿三年奉計以報會太學官屬叩丞相府留公柄
臣悔欲弗遣公固願行到部以清靜稱不作條教今左
僕射王沂公自洛帥入覲為上言馮某東朝雋老不宜
以纖介棄外上亦意合即日馳傳召公景祐二年春二
月至自河陽改禮部侍郎兼翰林侍講學士兼知審官
院復判大常禮院國子監公既還朝自以羽翼舊人身
託勸講宜出入諷議不苟默而巳乃獻金華五箴弼違
告猷詞兼婉切上納其戒優詔答之會上留意雅樂閔
經文殘缺規創大典夏四月詔公領修樂書俄復為南
郊鹵簿使管祥源觀事明年七月書成上號其書為景
祐廣樂記特遷戸部賞勞也公素有蹠盭不堪趨拜四
年春病寢劇告未滿三月會小瘳公自力造朝未幾病
復甚氣上&KR1541;害言語後四月戊戌終于正寢上聞訃震
悼以本曹尚書告其柩賻錢三十萬絹百匹醪米牢具
稱之愍賵之所以優加君臣之際深矣公之配夫人周
氏封臨汝郡無息以兄之子大理評事譓為嗣公歿夫
人命譓以衰經即次于殯東會詔到門問公親屬夫人
即表公遺命詔可擢潓衞尉寺丞譓子二人釋褐竝為
將作監主簿䘏孤厚終之恩乃如是是其德巳侈大哉
公自褫巾至捐館進階及勳各六詔爵五封戶五加而
再實其食如今署焉志閒素恬于仕進無表襮之飾雖
當路諸公率賀弔一與衆往異時不造也門無雜賓惟
經生朔望承問及搢紳道義交數人而巳接士以禮雖
新進後出與之鈞終日談便惟謹無虛言惰色是以受
詔八主戎客于都亭舘由慎恪以得之不呼僧及道士
嘗執親喪自括髮至祥練皆按禮變服未始為世之所
為齋薦者惟卒哭後遇祭日與數門生誦說孝經而巳
罕語浮屠氏亦不誦言排訾之熏蒿禳袚可以動氣燄
者皆不動近不問家産增狹晝治官事夜還讀書&KR0591;御
亦簡其面故能多識博練自臺閣文書故新品式叢夥
紛龐有所咨訪者咸能記之大學禁閣容臺三局閱二
十年仍其任本公不愆不忘故也尤精易及揚雄方部
學初公七歲母夫人令授易是夕夢公吞紺蓮夫人旦
而撫公曰兒善讀此後必貴顯真宗果以識拔晩年愈
刻志率三日一讀又欲為子雲諸首作章句且患宋衷
陸績范叔明宋惟幹漫漶舛馳思盡黜之最後得唐王
涯註以為差近先作釋文一篇欲遂因王說而補正之
亦終不果公嘗預注先帝集同修鹵簿記校後漢志孟
子及律并義疏采獲是正多得其眞同修玉牒分撰國
朝會要未克就生平著述無編次家人搜捃得數百篇
清緻平粹及在禁署益邇雅務為溫純而采加焉居三
城作詩百餘章推巳指物曠而不怨有雅人餘風性寬
厚多恕當官下未嘗以罪平鐫吏吏亦畏其明而安其
仁樂道人之善好與人為善每議事不肯自意出大者
薦之二府小者與其屬聯請類多不可紀公一無建白
者其遠名若此然内剛有守不流于衆初善音者取上
黨黍縱累為尺因裁十二律以獻遂改大樂鐘石以合
其私老師宿工皆首鼠不敢議後有建言其非者上未
有以決遺中人即太常下舍問公新樂以縱黍定尺寧
有非耶公即擿班固律歷志唐令兩說付中人因對古
者横黍度寸今以縱亂横其法非是中人馳入明日上
坐邇英閣語公曰向攷正大樂患其寖高而急今也下
而緩二者不得其中失在律卿言是矣因出横黍新尺
示羣臣比縱尺差二寸一分而弱以校衡斗皆不讎當
是時微公言幾無發其謬者假有之果且不能取信于
上傳曰仁人之言固慱而利歟公前歿三日屬于一二
僚執曰吾仕願素足今無一私以干縣官惟是窀穸累
諸君已而得遺禮之文諄諄納忠訖無他語用是中外
尤痛惜之公有友隴西李公淑勅故吏相譓以終事嗚呼
公有王佐之材不自顯雖持囊珥筆在省戸為名命訓
辭所出裁十二三使公當其時稍自崖異不難于進益
發素蘊幸而十四五且次入衡弼不為婆娑連蹇如今
章章矣雖然命有屈于公公無不慊于道使素概清埃
奮厲無窮薄夫敦夸夫懼百世之後呻簡想風者以輩
魯臧文仲漢賈誼董仲舒此彼相易寧有失得間耶祁
曩以胄筵儀蕝刊綴音典皆為公屬及此緒訓又參聞
之故公治行之全頗獲詳究今日月有期官在三品法
當得諡謹用第述上于有司節惠受名請遵故實謹狀
荆南府君行狀(案范鎮撰宋祁神道碑中丞名紳乾封令名駢霍邱令名耀荆南推)
(官名玘)
宋氏本廣平望族代有冠冕中葉避地始來浚都通州
府君事唐昭宗位至御史中丞坐法貶州司馬子孫蕃
衍為東畿著姓乾封府君事後唐歷晉漢多為劇邑清
尚素節鄉品亡二霍邱府君弱冠秀發通王霸之術是
時諸侯據藩岳招豪英因感艱運濡足當世由是連應
滄魏兖冀之辟周世宗用兵淮上鋪敦罙入府君自田
里獻書行在陳滅吳之策世宗竒其材拜真令隨王師
東下而安輯之淮人忘亡遭内憂去官宋受禪銓符追
集調蔡州團練判官謝病不行俄而易簀年四十八先
府君蚤孤事母賈夫人至謹諸兄以宦學遠或千里近
或數年乃還惟府君朝夕瞻省以孝聞邑中里人邢敦
盤桓遯世罕通謝問獨以府君為益者之友治春秋三
家長左氏賈夫人之喪毁瘠如禮年四十親友勸以仕
始游京師太宗端拱二年明經及第為寧州襄樂主簿
時四方饟道數棘外臺鄭文寶檄府君行部中董索輸
護如令而辦大見褒識代還調江州司理參軍慨然歎
曰是不足為仁耶位無大小顧力行何如耳因精思于
訊鞫爰書之間屬邑慰邢積捕疑盗數十人鍜錮周密
移之郡獄太守李朝以証左明具即俾論死府君疑有
枉狀因微挺囚械物色以問之囚對不讐乃自白於朝
朝弗察府君乃申牒大獄四十日所以防冤誣盡情實
今旬甲未浹不敢如教朝大怒居數日鄰州獲真盗自
首於官傳檄株送朝執書慙且駭曰掾其神乎州界有
行商部輜重夜徑澤中將宿佛祠值姦人前殺羣僧廷
内狼籍商人入寺蹀其血乃覺因輕騎逃去曉逢邏者
見衣履有汙執以為賊傳攷數獄商遂自誣府君以為
是輩操竒贏舉千百計胡怨而蹈死耶因屏左右訹
以好語商恐懼辭卒不變府君猶卻其獄夜據案寐
恍惚若有人乘馬至廳事自稱鄭使者呼曰誤矣府君
警寤遽召侍卒緩其繋盡取成牘焚之左右雜然謂
不可遲明有姓鄭者詣官告其謀盡獲支黨商乃得
免其慎諦精感如此前後閱郡將數人其間侍中文懿
馮公尤所欽待殿省丞吕奉天峭刻臨州少所推許獨
器府君仁隱材幹凡再加保述居官凡八年弗得代
時故貳卿文定趙公以美俗使江表廉得其淹恤
疾置言狀是冬集吏部復掾常州三考皆最掌獄
凡十年所經讞者數千無一諈諉者每有重辟必
持案諗囚爾罪應死盡召家人使之相見飦鬻袵
席時其早晏未始妄加搒掠湏其情究意訖然後
行决囚皆叩顙感泣既誅又為人設一僧使誦經懴罪
自是州人習聞之其後囚每伏法卒呼曰若物化有知
當為宋府君作狗馬償厚德九江毗陵二郡父老至今
能言之俄為光州錄事參軍安州應山令江陵府從事
府君謙謹修潔廉靜樂道薄于自奉裕于施物笥無兼
衣案無累殽以巳不知人為疚不以人不知巳為恨沖
猷隱量粹焉莫見其際恭于接士而不諂也力于事神
而不祈也不援上以苟求不詭遇以取獲居六官更三
十載結考十七訖無玷漏而間關棲遲終不獲遷力與
命其相戾也雅性強記闇誦諸經及梁昭明文選以教
授諸子遇家人嗃嗃嚴厲雖盛暑必正冠束帶居常諷
梵書日十數過以為常讀莊子内篇至金躍求為鏌邪
輒以訂巳曰吾終不為不祥之請其埋照含厚蓋性之
也天禧元年調都下疾終于僦廡實六月二十九日同
母昆弟七人長曰瑋終安州雲夢令次曰琚曰璩曰現
咸先歿弟曰昱舉進士早世曰位終國子博士五合姓
曰高氏曰二王氏繼以鍾氏最後朱氏朱夫人後府君
十三年而終三子長曰邡早夭仲曰郊季曰祁邡後王
氏出也郊祁鍾出也府君之歸全也朱夫人留止南方
獨郊侍疾及斬焉在疚力不克葬乃權窆京城之偏後
八年郊與祁皆進士及第嗚呼小子以治命之重不敢
殞滅天假殘息興于零丁孤苦之餘遭時樂育進服嘉
會非府君之儲德憑厚義方清白之所庇疇能及此然
祿之弗逮哀亦罔極幸天子推孝治之化篤褒親之典
乃以天聖五年郊祀詔書一追贈府君為太子中允封
朱夫人為夀光縣太君明道東耕再贈屯田員外郎追
封鍾夫人為潁川縣太君景祐二年圜丘禮成進加今
贈今得吉卜于許州陽翟縣三封鄉之南原以景祐丙
子孟冬之癸酉舉公之柩以鍾氏朱氏二夫人合祔焉
恭惟先府君庸言成規庸行成矩凡有諸訓皆可為士
林景法而光靈寖遠竹素靡傳摧慟追懷百不獲一謹
捃摭崖略以備誌墓之實謹狀
叔父府君行狀(案府君名位)
府君少孤逮冠喜遊俠重然諾居鄉里以風義自重既
而感曾高以降皆用儒術進始慷慨從學通戴氏禮及
周儀二書太宗端拱元年以經明釋褐補隴州隴安簿
再調虔州石城簿代還以結課尤異遷耀州觀察推官
州與霍邱府君嫌名音恊固乞改擬不聽秩滿又調靜
安軍節度推官時故尚書任中正以時望鎮左蜀幕籌
郡政一以咨之府君敏給而才感知巳之遇罄露風力
助成綏輯任公密啓其狀冬進改大理丞出宰大名府
朝城縣以建封之慶就改太子右贊善夫夫仍賜五品
服移宰河南之登封祀汾禮畢列進殿中丞俄而通判
麟州又移鎮戎軍天禧初有司稽勞轉國子博士晩節
連倅邊守皆西陲勁兵處邊土慘烈寒中肌骨髀肉銷
盡壯趾成災及還臺不能拜伏輒取長牀卧里舍痌瘝
寖劇遂臻大病以天禧二年某年月日啓手足于京師
前夫人王氏後夫人孫氏封長安縣君皆前卒子一人
曰郁以族父之蔭今為榮州錄事參軍同祖兄六人曰
瑋終安州雲夢令曰琚曰璩曰現皆文行孝友不及仕
途曰珣終江陵府節度推官贈工部郎中曰昱舉進士
竝先去世府君最幼謹接府君天資強濟于法令尤邃
前後操吏治詳民慝文牘倥偬羣慮眩而不解府君一
見皆唾掌立決情得姦露人人厭伏故所莅之政旬未
浹而聲巳馳矣使軺郡將爭為薦寵忠愍寇公撫全魏
聞朝城之政恨知君晩自本邑檄召權貳府事欲日見
音采其為名卿所欽挹如此精心勁氣老而彌壯與江
陵府君華顛從官比諸昆最夀而姿宇風韻纖微克肖
雖近親昵友或不之辨逮末疾淹久聞江陵之訃因而
易簣孔懷之痛可謂至焉自稱諱以來藁窆都外由羣
從而上悉葬故塋及府君昭穆益卑容竁無所其孤郁
與兄子郊等别啓新域于許州陽翟縣三封鄉之南原
即以今歲孟冬之癸酉奉江陵及府君之柩偶穴同兆
且以終手足之愛從象數之吉也幽礎辭刻必咨宗匠
是用直叙官代概舉遺烈不敢文致以備論次之實云
謹狀
景文集卷六十二
