景文集卷六十
宋宋祁撰
誌銘
高觀文墓誌銘
至和二年秋八月甲寅觀文殿學士兼翰林侍讀學士
尚書左丞同羣牧制置使高公薨于京師之第享年五
十有九既聞上震悼趣輦降酹其寢既還明日罷紫宸
朝出尚書右僕射制書告柩賵幣賻金系于庭太常攷
行諡曰文莊以冬十月已酉克葬公于開封府開封縣
褒親鄉之原前此門人河東裴煜騰狀來中山取文誌
隧予與公游也舊誼不得讓哭寢門已次其梗概曰公
諱若訥字敏之生十歲而孤侍母夫人客汲郡生日事
狹取粗完即已惟縱嗜于學性警銳過目輒記自周漢
迄兹數千載救革質文娓娓能言之天聖初以鄉貢牒
詣有司聲光闖焉一日出諸儒上方天子委禮部取士
于是巾山劉公鈞大裒英才得二百人多海内選公在
第四調彰德節度府推官改著作佐郎再遷太常博士
歴三縣以辦最稱臺御史薦為監察裏行就改主客員
外進殿中遷右司諫直史館起居舍人留知諫院換刑
部員外郎知侍御史雜事于是數見上言得失蜀賈援
外戚得郎官知蔡州公劾賤丈夫乾沒財利不宜以私
謁汙二千石内侍省大中人怙恩聲焰震赫人爭媚附
公斥言其尤即日外遷有詔累黍定尺檢制樂律法不
合爭論連年公獨以漢世貨泉度寸定古尺示諸朝議
者服其密嘗言中書樞密院所與一統類美風俗今奏
事離立不改刻遽罷不能究熟萬幾宜復古坐而論道
使人自竭帝韙其言擢天章閣待制益親近轉禮部郎
中出為河東都轉運使召還丁母夫人憂號訴願盡三
年國朝兩省内外制而上有故者卒哭輒奪哀有不獲
命惨袍幞到朝就聀自公得請復遂著行服令詔給實
俸終喪逮除盡還舊官拜龍圖閣直學士史館修撰以
吏部郎中進諫議大夫權御史中丞慶歴七年春小旱
上憂甚引公問洪範雨晹所以致休咎者公推原五事
以對其議閎深博衍上嗟嘆之後三日引拜公樞密副
使見便座上戒以和公頓首言和無莫濟者有如樂焉
音異乃諧若可否出一是同也同則生黨時大臣執議
見&KR1541;故公謝及之由是見謂為長者天下無事常宿屯
三陲募兵不止度支財益絀公議一切停募料冗士以
蘇調給之殘詔可康定時西鄙騷繹東南多盗始置宣
毅兵州悉有之扞鎮方夏士既飽衣食不事悍不可制
公曰是本欲制賊今反自賊何頼為建擇精銳者團籍
北遷以補戍人守臣爭言士素驕驟遣必亂公固謂朝
家威令整嚴等輩孰敢既徙無一士干法以工部侍郎
参知政事後二歲由戶部侍郎檢校太傅為樞密使儂
蜑襲邕州殺守將公曰南海可虞也或謂未然閱旬賊
剽十餘州乘流下番禺入其外郛南軍不習鬭部校争
長連戰輒北賊遂張嘯亡命數萬嶺南大瘡公謂當遣
貴賢將節度諸部以番落千騎怖之可禽也會大臣馳
往斬敗將鼓而南賊盡銳簿前軍顧騎出其後驚以為
神遂大敗南事平帝議策勲公欲譲功臣使得其處即
辭位章五上拒不省公請愈牢帝重違又以公次當得
宰相雖解機務猶以學士籍留自近公喜曰天下士不
吾責巳公節分崖然不與俗流至浮屠神仙隂陽怪譎
事弗語也在禁中論得失無少回撓及建白裁處皆深
自匿令出反從人問所以然故獻納之益初秘弗得詳
久知乃十一二常謂承平久吏忽事厖必峻法治之謂
管夷吾韓非責名實賞信罸必術最近與儒家相輔長
利可興云公之次行軍約束敕白罷内降封拜外戚不
可輔政皆著後法執官尹不建節謂貝丘將屈賊自容
卒論死諫止數赦蓋略施行所謂者輔政七年潔畏自
將和傅内外謀議有不盡如素或藴諸内綽然尚有餘
然未賞以不如素自解亦不以有餘矜諸人故事雖貴
忌者不賵已去位間者不容訾沒而士君子泣相弔也
公善觀書反復研討必得其意乃置不誕漫莾鹵貯之
胷中所學邃而該殆不可及所著文章二十卷善文辭
者貴之公累官攝領難悉著掇其顯者待制時假節京
西為安撫使在臺兼理檢使知貢舉再使契丹一知審
刑院一領吏部銓三班院各再侍經筵二特召進讀者
一爵開國公階光祿大夫勳上柱國邑二千八百實戶
六百功號自推忠佐理換推誠保德大較如此曾祖諱
某贈累太師祖諱某仕為崇儀使考某官右侍禁竝贈
太師中書令兼尚書令考封祁國公曾妣王夫人祖妣
馬夫人妣閻夫人啟魏晉秦三國為太夫人公娶太原
王氏封某國夫人生五男子曰彦輔東頭供奉官曰保
衡曰安石曰吉甫大理評事曰元規太常太祝初公在
慶歴時葬二令君于開封縣之吹臺鄉地稍痺公恨之
將改卜及是諸孤遷二令君柩與僕射同塋以昭穆為
位公志也凡人見今世傑才卓行其于奔走嚮服猶未
聞如古人之賢何歟不得見而愈貴也使千歲後視今
為古予知有藉公風烈者長想太息恨不得操鞭篲從
公後以快其慕為果不疑銘曰
高氏自渤海徙占河東為榆次人世潜德弗融久乃發
祥逮公大昌以孤童奉母羈旅京輔軋出陋貧化為偉
人由御史諫官健健敷言事有固爭不市直取名我完
吾履弗援弗倚一辭寤主直都貴位憤俗陵遲令敝法
刓遂弛必衰或悼後艱自公佐王輔乾為剛不假借賞
刑以新故章引薦俊良惟力孜孜斯謀斯猷外莫聞知
澹于榮寵峻節是甘去位甚易如肩釋擔邇英之游惟
經術是毗巷無密輪奥無媵&KR0008;誰市其門誰侈而室聞
公之風可以自律初秦國多疾公自調治方劑天悟親
嚮夀祺公之屬疾自疹不可治召見諸子遺訓逾厲歿
無以私敢丐諸天子天子賢之嗟我師臣顯卒光哀滂
漏厥恩予聞于古曰仁者夀公不六十斯言叵究有宰
臯如有樹岑如公安是居千載不渝
宋府君墓誌銘
余四世祖在晩唐時以御史中丞失官始籍雍丘既歿
葬總亭下子孫留不去益大列東西南北四院以昭穆
别之遂為開封冠姓入國朝宦學數十人比宋之顯者
虞部員外郎諱文蔚字公炳治春秋擢第歴八官七遷
皆以最聞以大理寺丞為中江時狂人乘官吏大集走
呼曰賊至矣蜀人喜亂易搖皆相怖亡匿君叱左右縳
笞之以令市人衆不敢動里閭德之為立生祠以郎守
歸州戍卒謀劫庫兵叛君先期取之探治根窟威振一
方君為政緩急方略類若此以殿中丞監京師稅院再
歲羡九萬緡當賞忤執政意不行亦不自白其勞為人
綆固慎畏不通親友餉謝仕三十年瞿瞿益修未嘗對
公門免冠謝咎家無十金産每一官罷輒襆被去甘足
貧槁澹如也以老得謝夀七十有二服五品勲十二轉
履尚潔完蓋古所謂善人者耶仲尼曰善人吾不得見
之矣如君之亡世學仲尼者且恨不得見况我昆弟宗
族間乎君娶陳馬邢三姓邢封樂夀縣君後君十九年
終三子翷翊翺君之老推恩于翷得試將作監主簿累
調觀察府推官有吏才敏而文偃蹇寡合故仕未甚顯
然趣遠行嚴使有合于時顧必大其宗翊翺皆向學翺
侍親再割肉于股以愈親疾鄉人孝之初故塋狹無餘
位故翷等更卜臨黃之原吉以皇祐二年十一月戊申
葬君及三夫人北望先隴六里而贏尚成君之志耶曾
祖範為内丘主簿祖鼐為孝感令考在恭為長州主簿
贈比部郎中母黨夫人贈馮翊縣太君銘曰
有行而純有吏而循我于吾宗實見其人秉義知退以
歿元身安宅鄉塋永慶後昆
故吳興居士吳君墓誌銘
昔太伯延州之興本諸禮讓流風餘教染其深迹後之
苖裔雖在畎畝咸能整飭表率雅俗豈前人之遺烈耶
居士某諱字子玉吳興故鄣人曾大父當錢氏之霸相
與隐晦然齒于里皆丈人行也居士生國初建隆間長
則天下甫定人去湯火俗識簋豆常喟然有志于學振
起門業會閔凶所遘族大為諉急于營卹已而不果方
事之剿猶佔簡畢故于經史泛通章句處州黨持門戶
伏臘支計内外仰給鳴鳩之施莫不均壹鄉人之善者
服其行悍者偃其風飲人專以和存物先諸惠故門内
而無間言里中號為有恩子曰施于有政是亦為政斯
近之矣所居美田宅佳山水持老子知足之計常守雌
靜他日子妷十數當就外傳自恨官學不究無所成名
出其家書付之肄業立學舍延儒衣督勸其勤常自噢
嘆景祐初若子若妷遂登厥科今位諸朝如其本心惠
訓使然居士以慶歴丁亥正月二日卒初不甚疾了無
怛化治命歸骨附于先隴諸子奉遺意卜其年九月甲
子葬于某鄉某里秩于其祖之側娶沈氏先居士二十
歲而亡悼及賢和卒不復娶子五人長曰隣幾次慎幾
早卒次曰惟幾次知幾任大理寺丞嘗領安仁長遷秩
殿中丞聞訃不拜次曰慮幾隣幾而降率端良友涕保
家之令予曾識寺丞君端粹開敏可謂佳器及銜卹在
疚濱于焦毀匍匐流涕來訴窮罰且言日月之定託銘諸
竁深惟純孝之志難以辭拒因約其先行以表諸後昆
銘曰
履道之吉易稱幽人國風之樂迺在衡門十室至細忠
信所存彼善居士結髮修身志便休閒行成州里能睦
諸婣善教厥子起家班朝光明之始惠訓則然積慶宜
爾七十黃髮啟手歸全治命有付葬袝其先故鄣遺里
美哉山川吳氏有後存子孫焉
楊太尉墓誌銘
慶歴二年契丹差閫人來請設言造端謀寒先盟南竝
盧龍塞隂狙邊隙上方視圖按鎖曰中山博陵襟束空
道天下勁兵處須貴重宿將以張吾軍于時河陽三城
節度使楊公崇勲守淮陽其三月召還既見上數請間
陳方略願先顔行乘北方盛秋有詔仍舊節復拜同中
書門下平章事部署真定定州兩路馬步軍即判定州
公事至則飭部隊習馳射彀甲休士堅壘養威本法設
張伍符叶修由是幹皮鞅靽備于行渠荅羅闉給于守
技擊跳盪奮于屯長城巨防隠若萬里其五月移判成
德軍兼高陽關都部署于是河北兵皆屬會朝廷以不
戰屈敵其秋麾下兵罷十二月改判鄭州前此公告足
盭頗害良行當緩急不敢為解至是以疾自上乞致所
事還私門詔授左衛上將軍聽謝明年拜太子太保全
食其俸五年後五月已酉薨于清平坊第之正寢享年
七十上聞訃悼痛再不視朝以太尉册書告于柩内司
賓臨問其家錄孤歸賻治命不敢當鴻臚葬有司諡曰
恭毅嗚呼逢聖于始顯庸于中奉身于終綴榮于哀其
所以載侯表世家者幾何公之比公字寳臣本宏農著
姓後子孫有入燕薊者因土斷為薊人曾王父方道終
後唐涿州刺史王父守斌及太祖時為龍捷指揮使父
全美為太宗倚信終殿前指揮使左班都知比三世皆
材當大有為而不克顯蓋蒔祥播慶逮公而獲歟公貴
竝贈太師中書令祖室鄂國公禰室齊國公曾王妣竇
氏王妣孫氏妣王氏啟楚韓秦三國為夫人公年十一
父任東班承旨真宗在東宫以夙敏得侍賜令名且敦
勖他日謂左右日聞若等嗜學吾授若書衆皆頓首謝
于是令太子太保致仕張耆為學長公與故宣徽南院
使夏守贇為學察餘比諸生以授孝經論語詩賦雜家
自是通古兵法書術知前世興亡事甚悉真宗踐阼累
遷内殿崇班由供備庫副使三遷至東八作使國朝翰
林司掌湯液果醖之奉乘輿宴羣臣者在殿中尤親近
羣牧司領内因國馬時出入而蕃息之是最要劇樞密
承旨所以總郡曹署貳令地逼勢牽人憚居之銀臺通
四方章奏襞積不時上吏易竝緣為姦公始以尚衣庫
使領翰林司供事以辦又為羣牧都監以西上閣門使
為羣牧副司騶訓以詳以左武衛大將軍恩州刺史充
樞密都承旨参穆基命改左驍衛大將軍又提舉樞密
院通進銀臺司公事程無留書搢紳由是知公材無不
可施毅然有大臣望拭目觀矣俄遷英州防禦使侍衛
親軍馬軍都虞侯并代州馬步軍副都部署未行留為
客省使仍防禦使授領三班院皇城司兼閣門四方館
事章聖倦勤皇太子参視朝政會用事貴人怙權惎間
畏大臣不附欲專樹所私密計諗公公亟道不可彼業
已露愈欲脇持公因嬴服夜過樞密使第白發其謀明
日樞密院以急變聞帝命曹瑋與公收按首謀窮治支
黨斬翼豶牙宫隣以安旋授鄧州觀察使牢讓不拜詔
但易桂州復轉内客省使兼羣牧使上既纂承以彰德
軍節度觀察留後知陳州歲中即除殿前都虞候副真
定路馬步軍部署召為侍衞親軍馬軍副都指揮使以
振武軍節度為殿前副都指揮使久之換節鎮南軍凡
天下拳勇趫悍材官步則拔距蹶張騎則趹後揬前悉
集京師日閱而歲擇之得隸侍衛軍武力之右卓異者
升為殿前軍内参屯廬則巖廊期門出陪營衛則彍騎
羽林所以權中制外厭亂萌搤鬭亢自侯奄而上皆慎
將衛侯為之公之扈寢弋總離衡前後十年為國瓜牙
其見信于上如此以職勞改宣徽南院使兼樞密副使
明道初寢宫考室以丞相為修大内使公為之副揆景
僝功指期落成天扶神尊萬楹有煥又改節山南東道
上與明肅皇太后嘗曰先帝稱楊某忠孝亮直可任大
事即以樞密使印命之公自以得君逢時底裏無所隐
晝日萬幾處可于前天子器之號為稱職歲餘以三城
師節兼丞相秩復治于陳仇家上書追冤前坐釋憾于
公乃罷丞相印綬徙知夀毫兩州還為宛丘公為人方
重有威城府開爽論議常傾坐中先事帝有雅舊故敢
面觸廷諍候人利病及政可否必為上言之多所開順
近臣見時不用兵建言可鬻廏馬取贏以濟國公執奏
曰當承平時無所事騎然自昔亡戰者危不備者不可
以師帝然之由是議格王均亂益州公乘驛受諸將所
奏事真宗再自將幸河北詔公走儳道入屯壁以密旨
諭帥臣論功為多又率兵守澶淵浮橋時邊民之南項
背係道公選善游數十工護濟全渡多不可勝計其仁
愛根于心寧勉為哉夀春多高貲大豪囊槖老奸持吏
二千石長短公下車擿其無狀逮繫論報隸身徒家窟
穴破平治為東方最善待士不倨貴與游皆長者鉅人
屬吏或材言之朝不進不已其不材亦務全安之乏者
周窮者振專務飲德不伐嗜唐白居易詩比次後先號
白氏編年自為題辭傳于世七歲時兩足痺不仁有異
僧過門嘆曰竒童也為出肘後藥傅其處數日趨戲如
常家人具百金為僧謝訪之卒不獲福胙憑厚蓋若神
所相云凡累食戶萬四千二百實四千五百階勲極品
檢校八遷至太尉爵本郡開國公功臣在禁衛時忠果
雄勇推誠宣力在機近時推忠協謀同德守正佐理守
藩則推誠保德崇仁忠亮守正翊戴數之繁縟稱是任
用初公罷常山親吏得罪監司深文諉公故菟裘之還
褒寵未極久之直公無罪遂有儲保之命方公護諸將
連兵數十萬壓趙晲燕幹不庭方敵人恫疑虚喝不敢
進其倚任何如乃今以刀筆曲折詆欺取勝吏之文致
誠可畏巳頼上廓度寬仁䘏往厚亡進退之交無毛髮
可間聖主之保功臣自有體哉公娶三夫人曰王氏未
及封姚氏芮城郡君田氏京兆郡夫人子十二人宗讓
内藏庫使宗詡故右班殿直宗說西京作坊副使兼閣
門通事舍人宗誨内殿承制宗識故内殿崇班宗謹宗
誘内殿崇班宗諤宗誼東頭供奉官宗諫故東頭供奉
官宗詁東頭供奉官最幼早夭家老洎諸孤以為春秋
諸侯葬不過五月用奔走藏事以仲秋壬申得吉卜克
葬公于開封府祥符縣鄧公鄉公家原從齊公塋穆位
與三夫人祔焉弗慢而壊故禮周必信而誠故情稱既
又丐文譔美孝子之事終焉銘曰
太尉之貴發自孤童給事儲邸允顯有庸天飛雲從化
為元功累光疊華遂都貴官邇臣逞憾相軋以權先事
發機敗踵不旋乃總營衛乃建節牙克冠天樞肆勤王
家將印相印于藩有華遼人搶攘隂撼侯疆公在河朔
盡護戎防上言北誚潰其肺腸事寧兵解公則引年帝
惟念功式遏憸言東宫一品寵靈益宣彼仁與賢天畀
耆夀胡不留屏偃然西首廢朝追悼飾終則厚鄧鄉鮮
原昭穆同阡降魄于此可作無年萬有陵岸不朽斯傳
胡府君墓誌銘(案胡府君名銑)
予友安定胡昕以誠信克葬其考妣及狀行與世使來
請銘噫孝乎哉加于人一等矣且予視府君丈人行也
故不得辭而銘之予為兒時從先公牛馬走及見與府
君游甚勤居常銜杯酒語仁義訾品賢不肖道詩書前
言生民病利衮衮纚纚然皆可覆記府君魁岸人也進
退安重頗樂易善談笑視襮如表和氣溢焉發于眉宅
臨政敏銳如庖操刀雖髖髀大軱迎擊則斷少通陽秋
三家及既第七調吏部銓自縣尉止節度府判官所至
常用風績聞佐真定時羣囚結大辟府君適從外還擿
其冤尋與府中執爭已而果不死寇丞相萊公張丞相
鄧公數稱其材按部使者見之必加禮退必任其能言
于朝然卒不得踐丹塗澤魚班近天子之光老為諸侯
上介傳曰樂只君子福禄申之如府君可謂君子者非
耶其福禄不申昕為光禄寺丞開府兵曹参軍余之女
弟實歸之抱瑜襲瑾有待而發子三人仲弓叔倫季康
皆粹秀韶警鸞鶵驥子蓋府君之德其收報者在子若
孫歟初瀛洲府君既倦游居無定貫故三代未葬昕也
奔問諸卜德汝州郟城縣鈞臺鄉之原最吉又卜甲申
歲秋九月庚申亦最吉則自曾門而下穴位有差終前
人之志舉三夫人合于府君之墓予辱于府君游舊矣
其才且劭得知之故銘于埏銘曰
可必者我不必者天志與運違固有以然沒于已巳葬
于甲申有穆有昭相望于原吁嗟若人裕後以仁孝子
令孫祀以永存
皇姪孫右衛率府率夫人錢氏墓誌銘
夫人姓錢氏系出彭城曾祖諱延正以武力奮為左金
吾衛將軍祖諱守榮以謹敏進終内園使考諱允德材
裕世濟止内殿崇班慶祥下鍾為令男為賢女果不誣
已惟夫人生而恂淑幼而純靜德容充裕内親黨間推
之善女工剪製之事頗留心毫翰洞曉音律繇門閥之
懿預藩房之選景祐丙子仲秋歸于率府世昌即吳懿
王之曾孫也入對中禁錫以冠帔以藩戚信厚而永其
輔佐以族系高顯而承其祭祀家道甚肥閨範甚修使
率府有令譽綽綽公族間抑夫人之助歟慶歴元年十
二月十三日感疾而終一男曰令襄太子右率府副率
在涒灘孟夏癸夘葬于河南府永安塋禮也嗚呼夫人
始于髫稚忘慢戲之容逮于䈂總致雍和之美歸于邸
第杜驕盈之色以夫人之淑範不可以不識是以追琢
介石納諸壙云銘曰
於穆夫人令儀温温嬪子密戚生此德門履道以謙處
貴以約遠歎藏舟靡聞勿藥楚挽酸咽虞歌涕洟脩短
奄忽逝者如斯崇岡美檟厚窆幽泉淑柔之譽垂厥永
年
隴西郡君李氏墓誌銘
慶歴元年翰林學士太原王拱辰以著令白于朝得隴
西郡追君其母李氏夫人明年以丙寅制書改陳留郡
又明年翰林授右諫議大夫權御史中丞歲次甲申卜
兆于開封府尉氏縣蔣成鄉之原秋九月庚申奉夫人
柩合諸王考贈尚書兵部員外郎府君之葬李氏自成
紀來山東世牒湮放夫人之先更為開封府陳留人數
世隐居母曰時夫人夫人性静淑不媢刻德肖行嚴舉
有儀矱事時夫人也以孝稱歸兵部也以順稱兵部故
大家尊章姻婭數十姓慶恤饋餉歲時無虚夫人以恩
意接之親疎咸有節適皆喜曰婦當得此春秋烝薦必
自執其勞肴潔于筵酒香于罍禮以順廸神無恫戚兵
部晩節官不進貲産益空夫人謹視用度均一甘苦兵
部以清白聞由是待夫人始終如賓授諸子孝經古詩
方田之數逮其就學皆未勞而習教諸婦以箴帨盥總
&KR3221;甲之事俾之居室皆弗違而婉少悟佛諦多薰祓誦
經率一月常十齋前夫人趙氏有一女夫人咻愛等已
生至女不自意為前夫人子生十男二女中丞即第八
子天聖八年與多士試于廷天子擢為第一于是搢紳
之言榮且慶者舉歸夫人或祭酒祝筵為夫人夀方將
裂脂田賁䄖章盛茵鼎之養偕山河之老子堂侍夀母
婦閫庇賢姑九年遘疾不瘳夀止五十三後二年兵部
又即世中丞既畢喪則自書殿入詞垣躋玉堂數進見
言天下事幅臆感慨朝咨其忠議可計行其道光明諸
昆踵仕緌纓交照然而其心怵焉悼報之弗逮終天之
亟也惟斯文叙實可圖不朽中丞乃泣狀先懿授予為
銘前此歐陽永叔識兵部之埏其言世德備矣故予叙
夫人内也略而行也詳所以申足其辭以慰棘心霜露
之欷云
誰如夫人有子皆才兮誰如中丞方顯而養兮吾親不
待鍾于永懷兮大郡疏封上施窀壤兮蓬池之西隧而
及泉兮雙靈同穴安斯萬年兮
故贈太師章公夫人追封鄧國太夫人張氏墓誌
銘
夫人張氏自遠祖去清河適南服歴世土斷為建州建
安著姓大父諱元吉遭閩土僭霸以鄉里士望被私署
烈考諱仁肅事南唐李氏累遷至檢校水部員外郎夫
人即水部之長女生而殊禀幼而明悟既笄而四德備
未結縭而六姻是式武寧章府君諱奂稔譽柔嫕合姓
焉夫人移其孝以安舅姑移其友以和娣姒勤身以助
宗事盡愛以綏族屬合幽嫻靜婉之操以輔佐君子席
慶靈光厚之烈以克生良嗣故府君繇鄉彦請舉揚聲
俊域一子今戸部侍郎同中書門下平章事得象以民
宗碩望顯相王室雖章氏之興理非一緒而刑家有臬
之訓實夫人是基丞相七歲弄翰闇諧辭律十二衣逢
掖與家尊聯名貢牒儁鋒國器場中震動當時父子俱
冠汝南之品先君無祿早世夫人茹未亡之痛教忠勉
學更繄慈壼咸平中丞相由進士高第褫巾服政發舒
賢業寖華朝紱綢繆二紀極代言訪對之遇流根渗澤
在亡均寵繇是禰室累追贈至尚書左丞夫人自南陽
縣累易封至永嘉郡太君丞相在禁林年踰知命夫人
華髮康豫含飴弄孫累茵高堂享滑甘顔色之養深慈
篤孝相為慶祉湯沐榮衍朝倫聳慕若其咨訓圖史審
音徽越組紃箴繲之細鮮䐹芼湆之法莫不造詣精極
垂為家範雅喜賓集每子舍盍簪置酒必躬飭㡚御盡
籩羞豆實之品調烹牒切畢景無倦早探釋部居常薰
祓高情了識絶死生之怖明道壬申歲春二月辛酉以
夀終于京師里第春秋八十順機趨寂舉無怚化旋殯
于薦嚴佛寺後五年丞相由翰林學士承旨同知樞密
院又一歲升爕槐路俄服華衮從陽郊之報是三者天
子皆詔有司以隆名極品寵靈先服左丞由太保太傅
遂至帝師永嘉自安平郡進疏榮國鄧國竝為太夫人
初先公歸全即葬本郡夫人實有治命曰魂氣無不之
也奚必同穴而謂之歸耶丞相永懷緒音昊天罔極虔
詢耆蔡始得許州陽翟之三封原惟吉卜又得寳元巳
邜孟冬之乙酉辰與姓合乃備廞車靈輤奉尊柩于新
域從吉道也丞相以任國之重不得申私恩謁常告題
旌之引乃服緦絰哭祖于都門之外遂勅家丞宗老相
仲于約之以克終襄事大懼聖善之懿弗永于將來有
命論次以期陵谷銘曰
懿懿鄧國惟嬪之則配賢生才爕我皇極基母德兮帝
欽四鄰錫命顯親重封象服恤典明緡成于仁兮合葬
非古先音有緒潁曲輔邦鈞臺故里安吉所兮
南陽郡君李氏墓誌銘
夫人姓李氏系出隴西太子右贊善大夫惟良之女武
勝軍節度使英國公至之孫叢光累祥克誕令淑家人
嗃厲之法女功織紝之事耳濡目染有如天成既笄今
左干牛衛大將軍宗立委禽焉二姓綴歡三商有行于
是奉烝嘗焉以恭接姆姒焉以和鳴鳩一其仁采蘩謹
其職以將軍之貴詔拜南陽郡君方賦脂田膺象服飾
魚軒之華佶照玉珈之煌煌降疾無瘳享年三十有四
以慶歴三年七月殯奉先僧舍明年夏四月鴻臚奉詔
將柩而西癸卯克葬河南永安之西原子四人仲舒仲
琳仲畹仲偲竝太子右内率府副率嗚呼老宜偕而將
軍悼之慈可恃而率府喪之天之弗庸悲夫銘曰
永熙西園圖厥域史臣作銘鏤幽石魂兮有知此惟宅
景文集卷六十
