景文集卷五十一
宋宋祁撰
書
慰梁同年書
祁頓首去年仲秋脩書講好辭固宜答道遠有忘筋駑
節疏懶與慢會因循軋思闕脩報章近者希凱到都復
紆手教垂諭情旨彌篤感愧兼盈承紙尾之緒言結盆
歌之凶變情所鍾者痛當奈何矧惟高明鼎盛年德鰥
目抱不眠之痛桐枝有半死之憂此河陽所以悼亡孫
楚以之增重至於達觀或不皆然西方有人以情愛為
纏縛漆園之吏譬生死於浮休用是而觀則人事芸芸
徒一大夢之未寤耳又胡竊竊然執幻捕影自生莛楹
之别哉伏料高懷已索斯妙時有所滯敢用此規縷縷
之誠不獲文致至悚至悚
上外兩府書
祁惶恐陪輔密邇旦暮剽風謠之末恭承保御和理臻
集多福區區庇仰私用為欣比間改圖三事縉紳莫不
南溯然而尚領藩要者蓋天意以耆舊更任不欲頓煩
廟廊之重文執事委遠時柄以完冲尚今兹坐鎮切為
執事安之但官守拘縻不獲一侍翹材之論此焉瞻悵
與時偕極郎吏禮具别幅恃眷敢以重申
與王秀才書
仰祗職居不逮私禮傾遡聲槩詡存鑒寐遽數不能終
物盡言恧於無文所以臨風永歎捉筆中罷者數矣邇
來履中不審何似夫福有基者天所嚮道可悦則戰而
勝材以七年後露否及九爻而傾此數事者自兄度内
耳固不云也若其荆玉本以禮天岱雲止乎潤物今以
良工未睨潜蟠未階便欲藴璞永已觸石不發此輒生
所以為邦惜士而助君張目也况山臺樂德之際雉梁
歎時之秋勉終令圖以取來譽千萬千萬信信聊此咨
問
上安道張尚書六首(案宋史列傳張方平宇安道)
自承天水之命側聞固讓讓不免巳過闕將遂西讓之
固善讓而不固免亦善雖僕為閣下計亦無易此道有
伸屈時有鈍利不可迕也但暑赫若此又有次舍之勤
得無憚耶或可須秋行否緣奉侍尊府理宜審穏以是
執嘵嘵者可乎閣下圖之某到鄭一期病乃過半尫癯
殊可駭也懇侍面乃究肆覲方虔千萬慎愛不宣
比日敲藴體中如何承已陛辭必外舍稍稍辦嚴矣逮
侍話言日日以冀某蒙免幸無他民間閔雨佁儗坐閣
下頗不遑癯老日侵歸計未能具冒祿娑婆此嘲何時
可解須相見究言之不宣
祁久病不聊生昨見故人不啻距躍之三百也然耗氣
疲神未克支久是以不敢留追蓐之行撫枕騷悵情不
能巳僕之病方力恐不能自還幸而未死方丐解官就
醫藥夢幻泡影素了斯理不足為怛但所藴未申不能
忘懷云願閣下早歸三事為有道者帡懞庶舊物此時
一見存錄也慎齋戰疾三者皆閣下所長僕無以獻言
惟乞加思而已若處僕者則閣下已賜開喻更不干請
西道次舍尚賖寵奉尊府想不為勤
比帳下東還被教渠渠累紙亟啟疾讀釋然若利篦之
刮翳雖臨玉池入金屋不翅其快也祁甚愚何以堪之
閣下旁適而多可謂僕可教者引内藩籬而遂示奥窔
宜僕怖河漢而未敢前也未敢前者正懼寵辱喜懼痞
懣結轖於胷中袪濯未盡時時為冰炭竊舍不得盡如
閣下所教而為負耳然敢不自勉焉外物蚩蚩元無痛
癢在已彊引客以慁主破所重成所輕真可鄙然但知
之易行之難行之易終之難頼僕年長閱事亦多矣悟
之在勇不在遲閣下按車而行僕他日願執綏焉僕三
到玉堂署雖日嚴近然實閒安使以無何有之鄉比邴
生六百石為已過矣此月二日入謁纔勝舞拜自此庶
殘喘尚存云勿念
月中遽傳書教存慰諄諄不啻與謦欬接承比來玉體
佳宜甚休且因從祀對一二故人悵然念衰冗之在外
也然足下明哲僕與知之故僕之遠守宜足下憫而思
也僕於世事素昧往往以拙取憎直招怨以疎謬為人
斥且排内自省亦何負於心然益知詩書之不可盡信
也片文隻字僕不敢讓今憔然乘邊適其所短幾何不
諉司敗耶方欲以此訴足下俄聞有秦亭之行則間關
騷牢不待僕言而足下自嘗矣曩相攜霄漢今相䘏梗
蓬可噱噱大笑哉大抵士出處進退誰為才不才惟言
命者近之命者亦偶然耳旣偶而然是不常然故古人
謂之天天而不我推之曰命僕今過知命旣六年矣雖
甚愚寧不少知故確然以忠信自信窮歟命也逹歟亦
命也未始戚戚乎胷中嘗聞知恥者近勇僕將知恥矣
念與足下别且數千里相見何時輒道此以佐足下之
鼓而西不宣
比聞東還納節謂便入輔政機今乃回蹟計臺意者欲
執事周知天下盈虚輕重然後付魁柄總方略翊戴天
子而為賢宰相也民瞻顒顒德望已儲惟冲用神觀以
副縉紳繫仰衰老在遠禱戀以之不宣
文裕待制書二首(案木集張藴碑銘文裕乃其次子)
間得答教承朝謁外體况佳彊釋然喜莫如之拙文上
呈殊不加詆竄云何今繕錄納上誠無以暢克構之永
懷發九原之幽光非不勉也技窮此耳侍面未有時安
養道和
中金之賜乃孝子仁人之贈不容為讓僕有一說今文
裕方立石造樓百用差廣僕願回獻左右以助成兹役
亦朋友通財之義幸悉病卧窮簀自寫不得某自六月
十四日苦寒痢迄今四十餘日未能平肌肉瘦盡惟存
皮骨方謀解官尋醫以救殘喘餘不及一二
代回鄭州陳相公書
伏奉去月書教以將致所事露章上聞垂顧宰僚并示
餘誨詳究沖執彌用震驚竊惟相公執事耆範元功出
藩入輔雖高年俾艾而圖任方初天輸福善神明增茂
寧容遂抗遐節弗顧具瞻推求典册實有前比在漢丙
吉胡廣在唐英國汾陽皆勤勞王家恩不得謝以今訂
古何所致疑默料聖襟必有褒答惟上體眷佇即廢素
懷縷縷乃誠與朝野均望謹奉手記陳謝不宣
回李端明書
自去七月到官下見州人于時秋陽酷甚病悸交戰日
闋一日中心益不聊迄冬體稍彊力乃始親事而郡大
訟劇十倍他治每上黃堂則鈴史執簿魚貫而前卯坐
至已乃食未坐訖申乃息本圖藏疾反更職勞牽免愚
暗不能無悔但聖恩寬大依違涵養即日未煩司敗耳
又年長來智慮昏懈或時有不得已作書謝京師一二
貴人過三紙則黑花滿眼筆不得下嗟夫壯時一過駛
若鳥飛前去衰景直不蒲五則身外譽沮又將規規焉
銖較毫計得不為可笑人耶惟是平昔交游以文史相
樂者每風月嘉踐裴回念至則怊然久不能平適會里
人自韓城來出君侯手書兩紙亟啟疾讀曠如披瞽不
以孤外眷之一情收函馳想感溢肝膈且許近甸君侯
鉅賢均勞作鎮稔飫民望宜其神勞斯人式歌輸和叢
美日介而福況上之倚而相舊矣君侯雖欲避去其可
得耶惟千萬慎疾以須進拜若僕也不佞始為君侯推
轂自經生入書林陪從官切劘博約十九年矣而材不
副位謗由申發尚得以吏二千石退守近藩揆之空疎
所獲已多若君侯以為無大故不棄猶冀入輔之日為
改僻郡使煑藥扶衰以全吾軀俟夫五六十乞朝還職
歸三封之下以奉墳墓夙昔之志也凡不知命者聞此
謂為不情非君侯知心亦不及此惟垂卹之幸甚
上葉道卿書
别日如馳行復三晦乃心凝黯譬枵飢然兹固不一二
述也惟行臺止部必驅按屬城上班條詔次卹民癠威
與愛克斯人大和則福咸宜而神所樂矣祁仲秋朏勉
與朝參寖及霜序積完筋力每念病者宜藏山藪賢者
當服王庭僕之與君反此留去兹又㥏於珥筆恧乎續
貂也雖然代言須才正應期闋暮召惟千萬良歸為吾
道寵光虔企虔止
上陳州晏尚書書
祁惶恐奏記尚書執事伏念經道右馳孤懷南住迫分
爾職遂限所天時剽徒謠聆樹嘉政旣大庇於善俗復
見勞於明神福祿具蕃優游至適比華從事至具道執
事因視政餘景必置酒極歡圖書在前簫笳參左劇談
虛往酋句暮傳第養園吏天倪之和不䘏漢人淮陽之
薄非天宇泰定國爵屏榮疇及是耶然有樂者居且同
憂無愠者後將復喜人望彌切皇揆斯隆苟舊人是圖
則政將焉往鴻渚詠曰歸之句龍門期可見之榮今兹
少留願姑安節不任區區瞻禱之至
上外任兩府書
懇素略具前幅祁連年多病生意不聊托兹有痊漸復
強力阻奉閒燕出入三年眷然餘風戀與弱劇雖聆易
地全晉任寄愈隆然議者以邦華國範不容久外乏我
兼濟更為藩垣有道之人鬱悒均悵惟希葆嗇和粹俾
熾福祥歸步槐庭徐穆天載斯孤生之至願
回章相公書
使至伏蒙台慈特賜手教并鄧國太夫人功行一通且
以先遠有期特令譔述誦誨祗命震惶無所竊念某一
介蒙淺樸學陋孤由章句篆刻之微承訓謨演潤之乏
用過其量憂倍於勞姑以上荷包荒之仁次庥宰物之
施吮毫漬牘苟塵官守若乃圖金刻石參訂史篇奉揚
慈闈高世之風追慰寒泉終天之感則碩彦鴻筆朝有
其人區區小才曷足以辱必若驅蚊負嶽課斗挹漿非
獨露輒生無實之譏亦以累明公必器之使敢希恩造
曲垂矜免自餘悃幅即俟涓日請見更申敷叩
上宋資政書
自間台坐稽奉信函比領風謠審安福履病悰㣼怛差
用為慰西都舊多麗籞名園寶坊勝字伏計臨撫之暇
駕言造適足以攄幽藴擯世紛彷徉蕭散助嗇和理然
後徐副羣望還總鈞陶誠中外至願非獨孤生之拳拳
也
葉道卿書
上春獲故年仲冬賜教一函續於遞中奉季冬親筆及
和章一解窮繩發視歡無有量非寄通遺迹久要不忘
者疇逮此耶申詠來什尤為傑思褒愛之外自存清警
敢拂簀笥之塵藏弆永為至珍追訟所獻通昔慙疚唱
者虚往和者實歸永言恭佩期於無斁矣承行臺按察
之餘調甘焬和两荷繁祉盖光亨之有聞也輒因遠客
持信咨此日動止
上西洛宋資政書
迺者閣下奉違禁塗榮主留籥即道孔邇開府載嚴乘
春布和嚮用五福聞問欣竦實百倫輩某近緣假令控
誠於朝獲賜告休展墓韓邑泝渠登陸出入再旬北還
上臺官事叢併參候之禮罔獲具通然至仁矜憐自必
蒙恕重念暌違台席黯結士林疏宗下才尤失存庇飢
渴教導無可寄言但隂萌於心銜德無改西迎之日得
與棄席踦屨累舊恩於門下則私誠畢矣韶序滋晚惟
祈體國自愛辱知不敢更具公式
致同年書
曏之為别倏半期矣内纏創潰日就衰薾墮顛耗目玩
日恫辰譬墜雨寒灰無復溯霄塗揚氣燄矧能睨英俊
之規交箋檄之禮哉就欲招還魂馳列衰緒未足自達
况乎有文同年十三兄至仁根心高義跨俗遠自江外
薦流書指理卹加等愛奬踰涯必欲肉其枮胔相其埏
埴諒非心照曷臻此焉早孤之人生意久索平昔典學
寖為空疏煢煢向隅宣謝無究惟賢者恕其不及可也
竊知便時都邑夙駕西轅方將蒙露窮秋叱馭難道以
半漢之壯屈羈縻之冗時有未偶處之何疑惟冀含德
毁方陶襲天粹循塗陟狀亦足雪鴈門之踦矣荷顧惟
舊敢以此規至虔至虔
葉學士書
自嬰家棘久屏農疇翫日悼生扶衰續喘近於季夏已
及外除病腠甫興神明都耗早者亦聞道卿君侯奄遘
偏罰結痛終天顧禮自支順變為正自僕苫函未幾山
陂且長匍匐莫伸賵襚都闕日省内訟不啻刺芒仁人
多恕諒其不及比榮侍外履用持勝某畸人也蹇難齊
汩志局摧頽齒䟽髮秃理當藏疾山藪所以戀戀梁稻
者直以細孺仰給有飢寒之累耳必揆秋杪入服官經
切恃眷愛敢殫㡳裏清親匪邈他略不書謹此伸謝
四田太傅書
比者大傅執事取路蔽藩休徒征傳略兹道舊俄爾傷
離藥餌不足止過客之行山水有時愴將歸之送乃心
如結曷日而忘重以去國煢煢驚年晼晼一以悼功之
弗立一以遭謗之未明愊臆於中紛驚可畏博簺挾册
共有亡羊之嗟茂李僵桃同救蠧蟲之食此為悵恨夫
復何云搖落寖深寤興自愛
丁王張三學士書
祁雖已入直然猶苦河魚適謁急灼艾潰膚以逐寒疹
墜賜詩筆距躍無量方呻偃中輕率蚩鄙上酬嘉貺輒
用通聞他懇區區俟侍坐索言之慎疾之戒敢不題衿
賀周叔韶書
屬疾再歲在告半朞憂從中來老與衰併聖恩寬疾司
命添齡收錄尫殘牽復嚴近榮在願表毁集譽前見月
之牛憚暑先喘似檀之木蒙伐恐殫尚賴至仁每亮孤
蹟未死而活再造難酬何圖列邸之英緬懷適舘之素
猥枉詢問垂卹羈平諦耳立言欣著悰感脩門已入旁
資下些之詔窮鳥何知冀奉永年之祚官屛重奥邦制
謹嚴通謁莫從臨文難叙
淮南知府龍圖書
比已奉訊蒙賜教累紙似與一介行人遷次相差詳味
諄款何顧䘏厚而風誼重也承以割愛故引去劇任然
理有不可奈何者逹人須推遣之抑慈懷無益之念以
完至和此朋游所至望淮南差近仙里歲定俗安聊棲
偃以竚柄任邇日苦寒次舍尤宜護玉體老夫塊然未
還黯戀皆極謹此祗謝
上賈相公書
盛暑歊溽不審履用何如惟太和優優百順是酋屹山
立而喣揚休也祁即日蒙恩外所部州縣蠶事穡事粗
及十六七澍澤未沾然穀頗能旱仰賴美化必冀有秋
塞候汔寧盗賊不作想台情深所怡慰伏乞安適時令
垂副具瞻下情叩叩
淮南龍圖學士書
四帥府棋布河渭僕與足下相次假節而來祕禁聯官
髮鬚均皓今足下避劇就間全舍太和卷藏大猷更為
脂膏雖哲人勇退蒼生其謂何承追蓐南轅行邁有日
老夫塊然未還騷騷愴懷可一二索言耶次舍暴露尤
宜愛護眠食且慮公議外迫足下亦不得高枕自如召
節西走光輔王室此搢紳素望矣歸風之北翹聽吉音
謹手啟奉違臨紙不能盡
觀文留尹尚書學士書
使人至被書教收䘏諄勤乃情銜佩承燕居外百貺具
宜茲固天輔仁而神介福也祁乘鄣四年得罷又令待
罪西南自謂才則衰暗已試自言不才即涉憚行婆娑
冒寵尢用慙汗已止三城一覲公序丞相宿夕蓬累當
西冀因緣舊恩擁篲門下盡區區之素
脩注唐公學士同年書
祁到闕下殊匆匆聞還臺欲一望顔色訖不如素又蒙
幸臨復失走迎祁今悵恨唐公婆娑方多歴年乃今夾
螭珥筆始否終傾大慰士望千萬攝護安服寵名為斯
文大厦冒殘臘西走諸况自如白髮據鞍非叱馭時有
愧而已
曾參政書
前巳叙别伏蒙手教訓撫周悉羈禠之危差得自安然
去城闕違親戚惘惘不能無别離意此自長年常情所
不免至於進退大分則坦然付之於天使舉而見排何
所沮舉而見譽何所喜决不為大鈞之深念也所賚賮
禮過厚謹用拜賜不任感荷之至
張中行屯田書
别已一朞凡兩得訊諄諄存教有兼於常某拙且愚不
能取合當世不意足下箴警覆護若此自顧亦未知以
不肖無用見憐耶或果萬有一可取宜收之於朋友也
僕在屯已三歲未得歸然悉心於官不敢遺力人謂之
是僕亦不希進人謂之非僕固不卹退年老意衰惟待
罷去日乞身退從罷農漫夫以養天年僕既自待如此
彼娟頰謗脣又奚能輕重僕哉中行知我深者故及此
終不為他人言也相見未有涯悁悁叵奈何方春順爱
上杜相公書
久不參訊乃心愧惕比春暖履用榮嘉伏念違臺坐凡
五易年塞下雖静一然軍中亦匆匆相仍不得頻走一
介問左右非敢怠力不逮也伏惟深賜矜寬祁即日蒙
恩公私粗如但才短任劇未克罷去為憂他非敢䘏敵
君長新立猜阻内訌惟朝家未有意於乘弱攻昧故列
屯諸校得高枕云相公與國休戚輒此及之趨侍未前
惟保御戩榖進享萬年之遐區區不宣
上昭文相公書
祁忝學士一十二年内外無黨助孤立在朝惟相公諒
其本末且生多病性懦怯恐不可久叨劇任又天禀疎
拙不能附離權貴邊境難測雖百務俱辦一事有失則
羣怒赫然前勞並棄矣况其本來文翰諸生不習軍旅
今強所不能只恐敗國家事耳身之褒黜胡繫重輕伏
望相公矜憫一介恐心極慮不為諂諛傾仄素自安分
靡所覬覦若早得罷歸供職經筵晚節之幸也立功立
事請俟來哲情素危迫不敢之他門惟至仁是歸望賜
矜哀不宣
宫師相公書
祁居塞下匆匆閱日奏記不時上乃情為勞瞻跂台座
弗翅霄泥然惟比日動止清宜否某度河已三歲踐更
未有期阻奉耆明情府悁吝天佚元老介夀無疆搢紳
所同願
王尚書書
遞中得教諄諄俄專使來又慰存累幅某病殘人也曷
以堪之自六月苦痢彌五十日不克損皮骨僅存遂乞
身便醫藥蒙朝旨許還臺君相更生之恩也一二難道
方力疾就路至仁果爾惻怛年事遲暮故有百疾所陵
儻餘景可延冀終托陶坯之末云
三司侍郎書
近職方程員外還臺輒具手訊計其淹回或未逹省覧
比日動用何如協氣回薄想萬祉之交舍云繪真石刻
今寄上十本西人乃今知過邁種德之有素也去年頗
稔汔兹百價抑而未昂老拙豗隤苟脱多罪則頼明哲
之帡幪感愧感愧氣序韶淑千萬為朝順愛
兖州學士書
頃得二訊殊解悁悁屬久病不克時答果見誚讓然地
遠必恐未始知之耳某自蜀還中熱胃氣虚滑日飯半
升許不能盡數月間頓成衰翁膚凍梨而髮紛雪也入
仲春稍良愈但癯弱未完少於閣下乃如此固知蒲柳
之不如松栢也見索拙句今且馳奉戚戚少悰深恧椎
鄙諸賢得無笑僕乎春序妍淑公餘自愛毋忽
省判學士書
比奉教累紙褒飾渠渠非老夫所堪愧戢無量承榮侍
外職事脩舉且百福申介太和揚休兹君子所以豈弟
也祁到官下已及半朞俗務與衰懷自為凾矢勉奉條
詔逃祗悔而巳幸勿念聞辭出疆甚善雍容朝廷坐須
延拜何必走數千里之勤耶歲晚順愛悵恨臨紙不能
具百之一矜照矜照
吉大師書
去夏五月自蜀留鄭首得手教具審少病少惱道體佳
宜遠静欣欣之至日來殊衰疾心厭囂煩惟閱儒篇梵
典不知勌殆宿業使然每懷清對無緣一快語勞生奈
何頃須叢編題辭久欲附上但不能得善便今且託郵
置未知果得塵觀覽否苟無沈浮分一回字拙思不足
褒揚公所得愧汗愧汗
梓路提刑祠部書
枉教褒飾過實非老夫所堪第刻肺膺而已閣下美德
嘉譽溢於傳聞非待僕言而取重搢紳矣然知賢之明
人所堪慕已陟狀萬一言諸朝正恐不韙為高明累耳
愧汗愧汗
梓路漕使郎中書
帳下回得還教諄複周縷乃心釋然承行府按察甫休
嘉此玉體和裕屬部薄饉人無瘠捐蓋至仁振濟之力
也樹德廣者報速行躋禁嚴以暢遠圖千萬順時副紳
緌之跂竚
畿内都運密學書
都外之别乃今四年前自亳得鎮又自鎮移定知短而
責愈重愈老而官益遠婆娑窮障凡再朞賴上威撫有
素即日斥候晏然故僕得朝服坐黃堂操簿書責吏下
期會以塞官謗然内手循衿汗熱不自止長懷貴交無
由一訢斯悃比承敦迫還臺會有詔取輔州建寰内漕
餉劇總君侯首之側聞釋然以為雖未柄任而經始要
司亦足儲民瞻當帝心而振典型也方欲走書舍咨下
執事而遞中被教開慰粲然詳味熟觀知哲人一情于
昵遠也僕不佞何足以堪南北數千里握臂無期良食
安步無重勞勞
魏侍郎書
不侍且十年其間雖因音驛一二附問悁企叢中可勝
道哉執事茂功顯效在南人口者稱美不厭方次補樞
筦以褒耆哲今兹坐府乃儲天意而熟民望也惟寶用
太和安集善祥副搢紳瞻禱惓惓
工部學士書
近已奉汎想及觀省蒙索拙句抒獻一篇塵衿涸思叩
不能應聊取一噱云計追蓐便東臘未破當造南闕僕
雖稽留然亦從而後耳館次賖嶮動用加愛
梓路轉運王司勲書
素飪風譽晩諧贄謁今者天與之幸得邇行臺仰山執
柯尤用欣慰惟馳傳雲棧得無少勤初總使𣙜百目脩
舉幸冀冲用和粹以副眷求懇懇
轉運學士書
徑巉峭歴岡陵走眉還益方初暑服膳尤難護視加鞍
馬之勞得無憚煩耶然勞一躬為數州主人福賢者所
以兼濟於下也况含德之厚多福必臻旦暮冀瞻履絇
餘不盡道
歐祕丞書
得書具暁一二聞郡尤僻陋不容屈致雅才但卑飛者
鷹隼所以將擊也宜擯外景充内和以須滿歲别享榮
名僕所祈者幸悉
致工篆人書
辱書論篆意甚悉僕患世人不知六書矣書之學出於
聖人夬揚於王廷百官以治者書契也仲尼見泰山封
禪者七十有二家文皆不同安得謂仲尼不知書耶子
雲持三尺素未央庭中以集訓纂復作竒字子重為說
文解字以佐孔氏伯喈自為三體勒五經於太學今之
視揚許蔡若高山然未聞以善書為訾也足下自謂工
篆而負知六書抑揚其意則可若曰恐世人指以為藝
胡自信不厚耶工篆而不知意藝也待詔於翰林者是
已工篆知意儒者學也揚許蔡常兼之矣足下胡不暁
人之未暁仄以人之不暁而自晦其暁耶后䕫為伶人
伊尹為饔人足下必怪其噱胡明於此而未燭於彼與
自唐室學廢諸儒搦管者雖題部點畫不復能别逮今
百年經偽史駁僕比不自揆與葉道卿建言於朝欲以
九經刊石用篆隸二體檢正偽駁其不與文合者以救
流蕩之失幸上開許俾之卒業足下又倡藝自惑是欲
助人之醉而慁僕醒也耶今人不知六書非不好也盖
未有以告之云耳文王嗜昌歜習之者蹙額三年叵能
嘗之萬一使石經之成流布宇内數十年後蹙額者皆
張頤澤吻嗜為佳味何藝之鄙乎願勿為疑審能正羣
經之文以垂䃉琬僕方磨硯執筆從足下游矣匆匆答
報不悉
景文集卷五十一
