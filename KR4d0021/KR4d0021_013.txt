景文集卷十三
宋宋祁撰
七言律詩
聞圜丘禮成肆眚
齋幄連蜷駐玉虬萬靈遙護翠雲裘寳雞並進迎神曲
卓馬爭趨助祭侯封屋都人差賜帛賤星牢口閴無囚
露蕭雷解疏恩美萬和歡聲速置郵
癸酉六月奉詔修耤田記十一月詔罷賦詩
三時受詔擁緹油曲筆無功苦思抽不得成書同太史
須知非我異春秋空言自合因人廢殘藁猶應蓋瓿留
(記草纖悉印送史院)歸卧私庭深閣筆飽嘗雞膳太悠悠
和晏公圜丘詩
仗外鮮雲歛夕容蹕聲遥下紫營東迎神秘座摐金密
腏食清壇烈火紅七萃禁戈攢月冷萬侯朝璧照霜空
天心帝意通歡豫併在柴薰縹緲中
元夜觀正陽錫宴
雲端嶤闕下呼鞭綵樹遥分坐狄前山戲百層平樂地
佛輪千影瑞陁天祥風入助銀花麗寳月來供雉扇圓
獻歲承平多樂事擊靴誰美唱唐年
初侍講筵有感上呈經筵諸公
邇英何幸奉經筵俗狀婆娑艾服年蘭葉初窺圖上字
奎鈎乍識禁中天坐憑重席慚清問能讀三墳頼衆賢
猶藉向來稽古力不然須合早歸田
再侍經筵有感
露門重幄紫雲開何意孤臣得重陪攀樹已驚劉放老
受釐猶及賈生來華綈藉暖瞻宸几甘露浮香入賜杯
稽古雖勤成底力心知不及漢儒才
奉和晏相公攝事圜丘中書致齋
相閣齋居政事西兹辰正值朔雲低雪園鵾冷應先舞
雀樹雞閒欲早栖擱筆暫停黃紙尾解驂猶放紫茸題
仙謠唱罷微陽動誰見林間荔甲齊
禮局致齋
枌榆秋報漢家壇齋誓先朝令不刊抱蕝一身依禮署
飯蔬三日屬祠官天池唳鶴驚宵滴宫堞棲烏噪暮寒
倦枕不煩神櫟夢有人無用亦常嘆
禁門待漏
破月餘光淡禁街駐車聊候九門開雙蟠曉闕蒼龍動
斜倚春城北斗回漏箭急傳催疉鼓酒爐爭擁賣寒醅
元規塵影眞堪畏已傍遊人要路來
仲冬二日使到頒翠毛錦旋襴
翠裘朝罷轉昕霞(皇帝十月一日初御夾袍中外頒賜衣襖)頒服諸方走使
車泥和五芳中出詔錦裁雙獸織成花(錦作花地雙戲獸文)官叨
侍槖恩加等(待制官在京暘紫羅)例及和門賜有差(詔并賜在城諸軍校)坐
襲餘温身更寵不慚多病帶鐶賖
朝陽
腷膊雞聲夜向晨東方飛景到雲林簾幃已是曈曈曉
庭戸全無曀曀隂可是梧桐長得地也應葵藿久傾心
日邊早晩來環賜見說清光注意深
觀上朝
鬱葱佳氣護天臺銜尾茸題隘路槐金箭忽鳴衡漏盡
火城爭撲相車來黃人日映仙盤上閶闔天隨禁鑰開
規地凝深誰得見渚鸞雝鷺自趨陪
再入翰林
銀臺路入複門賖四載重來鬢愈華况自秋毫皆帝力
何言舊物是吾家(伯氏一為翰林予則再為之)宫盤浩氣浮襟爽省
樹珍隂疉殿斜書枕夢殘聞吏報日痕還復度磚花
聞後苑賜宴
漢家殿幄紫雲連萬品仙葩匝賜筵露蘂半晞仙掌外
斗杓長在帝車前液池綷鳥棲連籞鉤盾祥麰徧弄田
病客無階陪槀飫除因斷夢到鈞天
陪季秋大宴
秘殿霞暾幾刻移天臨法座儼朝緌魚龍霧暗充庭後
羯鼓風乾解渴時山答歡聲來廣座花留和氣入繁枝
自憐侍從非方朔不識壺䶥是隠詞
憶上苑錫宴
長懷禁籞宴嬉年帳殿深沉望碧蓮秦地河流疑象漢
上林宫繚欲捫天恩杯蘭末流霞溢蹕道梧隂綷羽前
紫陌暮歸人籍籍汗帷揮兩杏粘韉
謁四陵下宫
四陵煙栢蔽團暉曉束朝紳拜廟闈臺下俗無西向射
寢中人護月游衣垂髯上漢龍難見耘野連天鳥自飛
酹畢驅車循故道經時回望悵依依
直講周歲
本自悲涼葆髮多何緣末至濫中阿馬肝不食非論味
狗曲猶輕枉為歌舊學空疎緣病廢壯情牢落伴年過
終然野鹿江魚性長在雲林與素波
寄南郡直講王聖源
良辰酒所獨持杯目極南雲首重回榮路久差冠一免
(聖源嘗以公累去官)經筵貪愛㰅三摧多年道勝胸中戰即席人
推客右才深詔糊名求異等佇看揮筆映天臺
賜禁中所種稻米
中天銅雀長鳴罷清籞滮池告稔初刈歛方從弄田出
頒分更自導官餘霜莖矗秀紆宸玩玉粒凝甘剰禁儲
慚愧有年君賜厚等閒欹枕夢為魚(詩人夢魚為豐年之占)
燈夕在告聞遊人甚盛
火樹繒山鳳闕前皇都美景屬新年烟花併作長春國
日月潛移不夜天(海邊有不夜城)道上落梅飄脆管陌頭繁杏
著遊韉須知鈞會人同樂莫嘆秦侯抱疾眠
休沐
出休連日似山郎坐有蛩氈沐有湯缸面酒華隨日轉
琴中松韻共風長官卑寧為今無巧愚極曾聞古是狂
自顧支離身碌碌襆歸囊被亦何妨
歸沐
彌旬出沐道山頭僦廡蕭蕭避世游枉是胸中存壘塊
可能皮裏有陽秋駕車欵段慚鄉品託乘鴟夷笑客愁
曲突不黔賓坐冷時聞庭雀一啁啾
休日
病粟支離月有儲漢家湯沐許家居材同曲社真無用
拙比河陽恐有餘半夜羈魂隨鶴警九秋嘶腹共蟬虚
誰言䑛痔非長策卻得君王五乘車
旬休
火雲疉影抱炎曦霑沐身閒與勝宜卷葉初聞芰荷沼
輕房半繫石榴枝茶槍早翠吟魂適蔗境餘佳渴肺知
汗馬屬鞬非我事到頭攘臂是支離
門依北郭最閒坊休令歸來白晝長司馬苦消非我事
次公無酒是真彺午雞初下繁隂合夢蝶徐翻倦枕涼
自笑此生疲挾筴不知呼塞亦亡羊
散帶家居首任蓬閉關窮巷避雌風官非言責如餘裕
流在儒家覺少功慢態已成書几積黠姿無半畫厨空
此生信有天年樂堪置蒙莊大社中
和樞密晏太尉元日雪
寒雲萬里送殘宵面旋祥霙集歲朝繁影未能藏夜燎
薄花仍欲伴春椒光含象闕蒼龍舞氣勒交衢卓馬驕
豐兆歡歌誰不爾百官兼放五門朝
學舍石榴(太學中石榴數十株少他雜木然其樹率多蟠蠧)
曾見芳英上舞裙緣何此地寄輪囷烟滋黛葉千條困
露裂星房百子勻未羡扶南收作釀曾經騎省賦為珍
(安仁閒居賦云石榴葡萄之珍)須知博望來時晩莫促幽芳趁暮春
秋日與天章侍講王原叔曾明仲正言余安道三
學士集普光院
長廊盡北到禪扃宴坐林間共禠纓秋氣只知雙鶴唳
塵喧已去一牛鳴晨鐘暮磬無時歇翠竹黃花相間明
妙墨仙郎題爵里他年為寄此中行(原叔以古篆記是集于璧)
太學建講殿割王第西偏營置
王家賜第曾開府天子營宫此嚮儒壤壁有經還闕里
廢臺無鹿嘆姑蘇泉疑自湧供池溜柱欲飛來荷棟桴
獻歲成工觀盛禮願陪希瑟趁風雩
落花
紫房丹萼旋辭春素瑟悲多不忍聞暮兩便從巫峽散
餘香猶上魏臺分魂銷南浦波空綠望絶長門日易矄
翠被已空桃檝遠自今搔首更離羣
墜素翻紅各自傷青樓煙雨忍相忘將飛更作回風舞
已落猶成半面粧滄海客歸珠迸淚章臺人去骨遺香
可能無意傳雙蝶盡委芳心與蜜房
回郡將東還獻梁相公
留滯符魚素領垂十年方喜覲彤闈平臺雪罷鄒陽老
宣室釐殘賈誼歸疲馬有情依櫪嘆倦禽知困傍林飛
相君門下餘塵在擁篲應容一叩扉
老還
老還東觀復懷鉛坐對秋風鬢颯然怨曲未平曾破瑟
故瘡雖愈尚驚弦蕭條門巷張羅外閴寂曹司擱筆前
借問不才為累否古來山木盡天年
雪後與張轉運任通判何都官游湖上
湖天初日駐彤幨雪霽樓臺朔氣嚴浮隰淺花全裂縞
拂沙殘白暫成鹽澌迎客棹容徐進寒著賓罍喜細添
農壤徧膏民癘息相君餘興付厭厭
離宛丘舟中作
孑孑歸檣五兩斜浮雲盡處是京華不隨東魯人浮海
正似新豐犬識家笏首新荷尋珥筆腰間故印解垂緺
多年蹇足蹣跚甚卻畏丹泥九墄賖
將還都寄獻臣
茂陵移病在窮年尚省長安在日邊生意不隨枯樹盡
危心重伴死灰然秋風壓苑檀欒近夕斗横臺睥睨連
側注舊冠塵滿屋定須彈拂故人前
還都
一封東走罷州麾卻趁清班上赤墀侍史香爐留直夜
王孫春草見歸時虚名所頼天藏拙晩歲無如病與衰
要在屬車何所用只堪盛酒比鴟夷
丞相龐公歸政就第數有新詩傳播都下偶成拙
句上紀盛德二首
方道逍遥一品身盡收和氣付凝神小車殿裏抛丞相
南極星邊伴老人雙鶴對眠雲帳月五芝催耨雨巖春
支離舊客公知否私計東山作近隣
第門行馬護清埃拂席時時宴具開安石風流今日是
平津賓客幾人來幄中謀熟君籌在川上身閒汝檝回
絶俗新章滿都紙向時疏傅定無才
寄獻南京致政杜相公
調元罷後久忘機三見東山拜詔時(公引年後凡三進秩)言在典
謨經舜問規留廊廟許曹隨人間歲月尊黃髮方外謳
謠續紫芝舉酒祝公千萬壽逍遥長與赤松期
答安陸王工部早春郡園見寄次韻
五馬新回金絡頭方春稀訟釋南囚荆岑漢滸聯形勝
渚月臺風遞宴游自許良辰偏有感不知清唱遂無儔
比來酒所聞相憶對倚層城近此樓
送劉學士守衡陽兼還故里
名帖唐家十二時囊封自乞阮咸麾三行牛酒過鄉墅
九向雲山駐使旗蘭露夕薰歡潔膳桂風秋遣怨叢枝
不應晩計還臺約紫掖深沈竚演辭
晩秋北園
寂寥臺榭使君家日涉中園到日斜林下歸心紛似葉
菊前衰鬢晩于花支離粟飽寧無愧漫漶書成未足誇
猶有一杯相伴在判從鶗鴂耗年華
過洛陽有作
鬱葱喜氣抱天迴飛柱門深拂曉開樹綠遠隨馳道出
塵清曾傍屬車來霧中温洛浮仙牒雲表神崧薦壽杯
何日東都參第賦班生猶是令蘭臺
聞中山公淝上家園新成祕奉閣輒抒拙詩寄獻
為樂東平得再麾(公兩鎮淝上)别營層閣駐經闈溢囊祕簡
青皆汗署榜宸毫白正飛(公常削奏于上求飛白題榜俄蒙允賜)罇喜客
來銜酒數畫疑仙去啟厨稀門前即枕春溪路幾曲歌
成使舫歸
移病還臺凡閱半歲乃愈始到家園視園夫治畦
植花因成自嘆二首
十年獨漉走天涯耗盡流光得鬢華猶喜此身隨社燕
擬將何面對林花牢慒續罷文誰讀塊壘澆平酒自賖
舊隠不須相掉磬(齊人謂相訐為掉罄)要須歸種邵平瓜
卧治無功賜告回驟叨鳴履上中臺(病中改八座)壺公天壤
非眞死(術士李士寧來謁予病曰公殆矣形神離矣不可過春分予謂人生危阨不可常故作終制以)
(訓兒息明年至期不死而愈)蒙叟軒裳是儻來經灌早蔬扶隴出失
刊園蘂犯簷開此身疎拙真丘壑不是當年王佐才
送長兄遊隨陽
漢東煙樹露蟬嘶迴首周南涕易危梁苑謾傳居右賦
扶風誰識最良眉仙巾兩墊愁懷路素壁塵凝憶問詩
他夜夢魂知不遠蘧蘧長繞越禽枝
假節
誤持軍印攝中牙朔雪添成兩鬢華大抵不侯寧戰罪
由來寡要是儒家山南近暖先迎日樹北緣寒晩作花
歲晏知非宦情薄潁田歸興滿蒼霞
覽從兄咸劔池編(案咸字貫之建安人其著述有劔池編詳見李覯集)
競爽吾宗屬俊翹凌雲辭氣剰飄飄十年締思輕傖賦
一骨評風壓楚謠縱玩書窗迷野馬長吟秋社續寒蜩
夫君自有何郎恨枉使東陽臂肉銷
少年
關外車徒籍籍歸章街柳色綠如絲薰衣别館香三日
卜夜重樓燭九枝雪市雲廻翻祕曲蘅臯波暖寄微辭
十年酒美俄星弁肯信尚書對有期
自詠
四十為郎信倦游虚名韁鎻太悠悠危心正似葵傾日
衰質先于柳望秋要路風塵疲驥足故潭煙兩廢槎頭
潁灘漸報耕疇熟終乞閒身守一丘
上都頻見歲華隂偃息由來本荗林醉若有鄉須裂地
吏如逢隠即投簪(予聞南方山水殊勝常有遊宦之願以歲限未滿不敢陳請)銜無
窶數知容冗病似支離亦挫針况自疏家兄弟約他年
擉鼈故溪潯(伯氏尤樂靜退嘗有詩戒予云擉鼈故溪潯)
誤懷手版應弓招汩汩塵容葆鬢凋潘拙本無鄉曲譽
嵇駑偏恃母兄驕雨畦菘葉晨羞薄風竈茶煙午睡銷
縱到北山堪自笑春蘿秋桂久寥寥
聞王侍郎請老
未老辭榮上所褒官閒猶寄白雲曹海邊人樂鷗先下
籠外天多鶴始高此路逍遥眞有趣他年侍從信為勞
清商弟子歌聲妙誰判揮金引凍醪(凍醪即詩所謂春酒介眉壽者)
步藥北園
倦持塵簿著綸巾清眺城隅夏物新幽鷺儀容高似客
晩鶯言語巧于人兩邊斜照猶銜嶺風後餘凉自舞蘋
天借使君仁智地此來山水更相親
將解職抒懷上郡守
空函檄草聚浮埃日愧西園綴上才著帽每容司馬進
脱巾多伴使君來孤根易變江南橘歸夢先隨隴首梅
惟有酬恩無限淚異時應濺别離杯
抒懷上南京常山公
緇帷悵别倏經年榮路心危重惘然寧死道邊終自直
狂歌河上欲誰憐魂隨夜蝶星垂地信斷秋鱗水接天
早晩承明慶三入願持雲漢續遺篇
段釋之客都下作詩道其懷
密雪天街客履穿更將羈思敵彫年無人載酒誰同樂
有物燒愁便許然腷臆文章千牘上蕭條光景二毛邊
我能知子今何頼無用長于馬腹鞭
獻外臺王侍御
濫陪坐諾已三年始望霜威紺弩前舊業久辭南郡帳
深恩獨戴故人天頭欹解散慚星弁(南史王儉髻名解散)腹飽侏
儒費月錢欲托牙琴愬真賞流塵無奈晦么絃
送蔣御史漕江南
柱後峩冠久未還江南行府使旗鮮陳陳洪庾催輸粟
往往吴山即鑄錢暝月早霞千里國廢樓殘社六朝天
時清憲筆無彈劾供助騷人藻思妍
荷花
晩雨跳珠萬蓋勻紅房高下照池新採時雙艇須加奬
行罷微波不見塵解把清香貽密坐忍將芳意付蕭晨
如何老帥殘風味三占秋英作主人
翰長再有北門之拜
病禠荷囊避禁闈彌年專氣養瓊枝仙都去後桃尋熟
温室重來樹更滋宫月舊蟾㴠静滴武泥前劄燥殘芝
寳釘賜帶輝腰組尚苦春來幾眼移
景文集卷十三
