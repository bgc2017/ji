景文集卷四十一
宋宋祁撰
表
代參政謝賜神武祕略表(案晁氏讀書志神武祕略十卷係仁宗御撰)
臣某等言今月六日中使至私第被聖旨賜臣等御製
神武祕略一部者睿機研綜善志裁成包曩術以無遺
訂秘書之不布叨恩有讀拜貺為榮恭惟皇帝陛下錫
勇自天上謀靖國每戒危於忘戰乃圖備於有文編覽
緹油悉該韜略因兵家之四種彙以名章欲師律之萬
全授而為法並刊繁廣以便奉行無何備位之臣遽忝
發中之賜竊闕篇部粗見指歸乃知畏此簡書豫制軍
行之勝不學古法終貽天幸之嗤聖作惟精經謀有賴
誓納楹而傳遺或佔畢以詳求少探淵微罔孤褒錫
代謝進五箴奬諭表(案宋史馮元傳景祐三年上金華五箴帝示詔褒答元字)
(道宗時為侍讀學士)
臣某言伏蒙聖慈以臣所進金華五箴并遂特賜詔書
奬諭者瞽言通諷竊抒夫危衷善聽作謀猥煩夫褒答
荷擇焉於乃聖赦斐然之所裁訓奬垂頒榮悸參處伏
念臣禀生輶蔽典學迂疎亨會相偕仕塗寖膴早緣佔
畢之伎久侍擁經之游天縱睿姿日躋茂德泰山盤鞏
無俟埃壒之增時雨沛流安施浸灌之力委蛇就綴拱
默窮年琄琄者佩璲之長尸官自審坎坎者河檀之伐
浮禄既多因綴講以偃休偶臨文而采獲以為千慮而
得罔間至愚百官攸箴趣無闕政堯仁率俾有謗木之
求周道其興存庭燎之戒由是旁緣前誼紬繹費辭宣
之使言本由善治之及入告於内終謝斯猷之宜乃蒙
皇帝陛下綜成務之閒察邇言之陋貸夫淺謀諒乃樸
忠收為瑱之寸長乃均犀璧枉出緡之慈諭迥比日星
刻誦載周孤危知免誓雖從於九殞靡忘補於萬分
代謝起復表
危喘視隂方濱死所明恩變禮俾復近班荷言綍之惟
行隕涕縻而增感竊念臣早緣孤技獲對顯時姑務易
農非期膴仕智殫簿領慮彼已之不濡力痑簡書亦食
焉而罔避寖階華劇特出愛憐有三釜以逮親誠一技
而足志比屬邇臣均逸宥府缺員猥蒙不次之恩超佐
惟幾之地果緣浮禄延致害盈鉅痛終天餘生觸地慈
襟垂軫賵布洊頒内廹方寸之危徑露匪莪之請見星
奔舍蓋有前規枕塊窮號願終哀紀乏便文之營喻俟
微欲之矜從伏蒙皇帝陛下斷自睿謨召還故職且謂
孝存其大可得而移忠恩在所私不容於掩義本兵有
始墨之主比事無以家之辭訓勖載敦尫殘何幸敢不
奉承異數澡雪至愚決其巳涸之流煖以重燃之焰但
慮欒欒槁骨玷列辟之趨翔戚戚煩悰昧洪樞之關決
苟寸長之可詭庶再造以仰酬
代謝落起復并加上柱國食邑表
臣某言祥期甫畢詔諭垂頒俾改權恩並循吉制屬因
變禮之始仍推懋賞之榮省循於中㥏赧無窴竊念臣
出於羈藐遘是會亨先皇帝擢之下陳置在榮伍謂材
可育寖飾於朱丹忘駕之駑毋勤於驅策協華撫旦念
舊知人煩使而觀其能初無可紀高位以速其謗未始
越思乘天務之空員躐皇僚而備任適以親庭即世哀
曲纏憂煢煢繐筵奄奄蒿息亟蒙慈覆敦敕窮生興被
絰之尫殘責秉樞之密勿薄言無感罔獲家事之辭欲
報無追遂激忠臣之慕然而荒疚潛潰神明莫還處可
特昧其方彌綸弗亮於采所賴聖神親事丞弼克咸匪
汝為疵同底於治今者霜露云易燧穀載新偶延溘至
之期永畢禫安之紀乃伏蒙皇帝陛下推明至治惇序
彛倫俾夫誼有以斷而從中禮不得過而為僻託三年
之通制正一切之便文且軫危襟久嬰屯象特遷勲等
仍衍爰封蔚僵木以重春駭攓蓬而更肉蒙天之力但
仰於曲成揭日所餘盡期於上報刻心潛誓自口奚宣
代樞密院謝傳宣入伏後午正歸私第表
王人臨洎天誨垂頒仰荷推仁豁如解愠竊惟宥密之
署關決至繁蓋有朝夕之虔非容燥暑之避而臣等猥
叨善任時奉諏咨蔭漢闥之高明居然清暑候羲躔之
中熭罔若探湯宜徇官箴仰遵日恪乃蒙皇帝陛下闡
垂裳之嘉治申蔭樾之至慈尚以交會之辰蘊隆為甚
稽不韋靜事之典變郭牙晩出之常俾便私居特為優
典君心省事務敦常簡之風臣道在勤是稱矜憐之賜
共期瘁盡以補涓分
代謝夏藥表
臣某言伏蒙聖慈賜臣某藥者星使俄臨天言誕布靈
藥爰頒於上品微軀曷載於鴻慈捧受兢榮罔知裁處
恭惟皇帝陛下曲回久照優寵外臣屬兹清暑之餘慮
鮮攝生之術無嗇丹劑普及藩方載加亭育之私併示
便蕃之錫置榮懷而增祕奚疹癘之可虞誓罄涓埃上
酬眷渥
代謝衣襖表
冬籥乘辰裘官著令疾馳使驛臨撫塞屯並頒齊笥之
良均挾吳綿之煖被躬且吉束帶有華伏惟皇帝陛下
至德誕敷深仁普愛念官師所以卒歲恐天下有受其
寒居泰軫窮當舒慮慘况凄其戒序必惻然動心特以
濱塞沍嚴持兵皸露句傳温詔緘褚紋袍爛然晝鮮煦
若春至矧部校什長賜各有差僻壘窮鄣悦而忘苦振
裾交抃聯襼相趍和氣暢肢顧折膠而何畏大恩壓已
憂稱服以為難有可仰酬不知輕隕
代昭文為飛蝗乞罷免第一表
臣聞燮贊陰陽茂遂萬物宰相之職也銷伏災異劾免
三公朝廷之法也若夫得士乃昌始可以捍患匪人必
黜是之謂應天應天者不取於浮言捍患者必挺於成
效敢沿先事俯瀝危悰竊念臣材不逮羣慮非經遠偶
階薄伐進服寵光乘時乏人備位當國所啟者故事既
昧奉行莫急者朝章未能練逹括囊自守既犯史官之
譏俾民且迷庸孤師尹之望遂乃招致沴氣挺為乾災
蝗蝝放紛菽粟彫罄郡國所被千里而遥原田其咨何
恃不恐上貽焦勞之念垂布憯惻之音減膳深思側身
引咎並走羣望弗愛斯牲卓然至誠宜荷丕應然而善
祥未得嘉頌弗興以臣策之其則不遠蓋由宰政乏效
愚慮奪明處可昧於大中總領乖於時當下民失職長
吏曠官便文自營多瘠罔詔兹謂不聰之罰則有介蟲
之妖臣叨相邦誰任其咎天監孔邇人言莫懲伏望皇
帝陛下責謨明之罔功暴承弼之無狀顯效衆異俾解
上司賜之觭輪許就私里然後改求哲乂升備股肱導
迎太和振除後咎抑臣又聞春秋考異曰蝗者貪擾所
生京房占曰其救也舉有道置於位如臣待罪向涉再
期奉入不貲賜予相繼既見乎貪擾之應矣若陛下矜
照危廹回命畯良順時天工俾乂民極又合乎有道之
救矣如此則上帝悅豫崇迓無疆之休綿宇順穰普蒙
咸一之德感於旋日少慰愚衷得請為期所念靡極
代中書為飛蝗乞降官第一表
臣某等言恭聞應天之變誼不以文均國之憂理難賴
寵而况饑蝗雜會疵瘼洊臻民殫見糧野乏青草任責
躬之懼既無以萬方稽失政之原然本之四輔尚安有
悔之地實愆同德之風輒祈降階少塞無狀竊念臣等
器慚過遠慮匪及幾誤奉聰謀進叨弼直號令風采不
足平章庶尹奔走先後無以感會萬幾一昨沴氣成災
大田奪食孽蟊紛擾淋㴻怨咨南揵江淮東薄齊魯吏
雖火馳而重撫民且狼顧而易遷皇帝陛下至仁如傷
睿志先定發倉氏以賙乏督輸粟之期募國人之毁家
濟蒙袂之困分遣詔使還定力農間復走四方之種祠
捨六祝之移過凛然馨治貫乎有神又謂修德莫如身
先於是減惟辟之常舉動民不取徒善於是損乃聖之
全名斷自至誠祗承天意臣等既微云補徒用具員亟
昧死以自陳願黜幽而賜罷陛下惜邦之體為下受愆
悉掩罔功俾還視事臣等重念動危辭位則淺於納忠
赦罪責成則銳乎修政遂相敕厲期獲靖嘉然以據廊
廟之甚崇假器名而見靦善祥靡答威怒未還尚容容
以自安寧昭昭之垂戒伏望陛下諒其至懇責以協恭
許臣四人降官一等明著燮調之失俾圖消伏之方在
國典以甚宜冀人言之少息然後叶宣綿力徐叩大猷
計一得之微勞投萬分之深報援天於此得請為期
代乞自試表
臣某言臣聞能銘能賦古可為大夫自衒自媒士或譏
醜行然則被彌文之化咸欲露其中龢赦大言之尤姑
議程乎豪俊敢訟兹誼俯導微衷竊念臣代系單平藝
能空闇曩由鄉品上預計偕親逢正宁之明覆實攸司
之奏擢於寒目列在秀科禮局補郎方州從辟未操使
割舉迷從政之方不穯而禾坐費代耕之廪在寬闡教
惟疾是藏幸紆萬坐之刑入會三年之課斷溝枯木宜
絶齒於犧尊荒萊特苖豈望成夫嘉穀然臣自幼承學
逮長從師久剽緒風罔遷異物自恪勤於簿領頗廢志
於緹緗至於洮汰舊疑踐循雅俗促曲欹轅之末細辭
呻嗶之餘時著於篇未能自默譬之采綠且無襜匊之
盈均乃鳴蛙奚助官私之地伏遇陛下順稽古制駿惠
先猷溢衡石以承書交公車而受奏稗家九百實俟從
容之求書錄千餘追復文章之盛鴻徽所鑠緜宇嚮風
矧惟孤臣久陶上教宜進陳於南闕答厚養於中阿竊
用連章具陳别錄表求自試敢邀過聽之私人不廢言
或竢聖謀之擇輕塵皇覽怳集深憂
代人乞出表
臣聞物勝於權則衡為之殆馬竭其力則御速於顛蓋
以器循量而易施材過求而難勉是以功名之際惟髦
士可居強力之容匪暮年勝任將傾危懇敢援斯言竊
念臣本以邱樊託於經術幸逢先烈超備從官服上教
之彌文因至愚而取信出入丹禁無所建明履歴蕃宣
蔑聞條教伏遇皇太后陛下皇帝陛下奉承謨訓過聽
空疎簡服在庭兼容如地雖百度之治咸使預聞每萬
幾之餘常參勸講七周成歲訖乏寸長惟君知臣足以
驗其無用惟國有典不可逭於黜幽且臣自知甚明内
省尤熟以一介之鄙賤丁千載之會昌邑戶餐錢非禄
之不厚高冠大佩非位之不崇同僚皆賢非志之不合
處奏多可非言之不從固當勉服攸箴謹修爾職答乃
聖之眷遇為斯文之寵光其如犬馬齒衰桑榆景薄中
年則病奪其壯晚節則務傷於神辨色立朝足居多於
跛倚書思記命目不辨於馬烏而臣頃自去秋願辭近
職上恩不聽寵渥就加逮僶俛以及兹且憃昏而益甚
事皆忘誤疾愈尫癃顧四體之已疲宜一辭而後止重
念臣之鄉籍世占鄆州既託枌榆薄營産利不勝首邱
之志願諧剖竹之行庶及餘年聊蘇疲瘵况前朝邢昺
本貫曹州亦自禁廬得臨鄉部臣今所請似有前規伏
望陛下念舊物之不可遺憫孤生之老且至特垂寬詔
俾守先廬諒亦大君進退之閑微臣止足之分萬無纖
介可貽累於至人一切便宜尚力思於卧治仰干睿鑒
伏俟嚴誅
代人陳情表
臣某言聞父之於子天性也親才而下無能君之於臣
善養也進賢而絀不肖蓋智昧於物必間乎有室之言
矧位浮於人曷逭乎為邦之典所宜知退敢用敷言竊
念臣先故芻微謀猷局隘神宗之啟英彀早玷采收真
聖之御寳圖繼膺進拔預聞外庭之議供奉層禁之中
申侯之取不疵本緣君愛隨何之儒既腐寧濟事公會
新廟之顧成啟長君之善繼伏遇皇太后陛下寵綏大
業慈護羣元參日慎之繁幾迓太平之至治俯矜無狀
之吏是為最舊之臣未忍遐遺更加進越勸華光之講
每踐禁規非倚相之能曷禆王度居多三陌以自勉庶
幾一得而上酬其如槁質早衰窮年多病舊疴每作請
告移旬賴天造之好生俾爾齡於未冺罔許乞其骸骨
姑復峻其寵章拱著寖隆害盈可畏臣逮兹歲晏愈覺
體尫鬢髮凋殘齒牙缺墮每書笏進對則沕沕忘遺或
聞雞夙興則涔涔昏眩膝搖多痺目衒有花習靜有若
於尸居強飯不知其肉味常慮先犬馬之一旦玷鵷鷺
之多儀孤繡扆之詳延煩霜毫之糾劾儻不知止人其
謂何重念臣家本力農世居汶上先疇咸在編戶未移
自束帶立朝去里之情彌結且小人懷土樂生之願兹
深迫此桑榆之期願諧符竹之請先朝成例故府可求
伏望皇太后陛下推憯怛之至慈憫幽憂之舊物謂少
盡其力則籍彼馳驅及老無能為則終之收恤特垂開
可俾即便安然後治將蕪之田為有歸之地勉兹殘喘
奉乃化條稽康之積損成衰儻諧養療漢人之不死而
活敢忘糜捐罄瀝由衷仰希得請
又代陳情乞尋醫表
臣某言臣聞周家作誥首誡於瘝官漢氏著儀許從夫
移病蓋大君寬疾之念推至仁善養之風三最有聞乃
嘉其與告千石共治詎可以尸居迫此尫殘所宜引避
竊臣材姿么謭系代羈單乏典學以名家濫諸生而充
賦親逢乙覽遂中丙科屬家難之繼鍾逮龍躔之十改
一命尉乎南部載調掾於北軍當三輔浩穰之間森乎
條教會萬乘齋居之隙多所平反棘署尸丞芝函僭賞
升佐鳳岐之郡政俄假卭蜀之使符舉畏亂繩坐虞傷
錦伏値陛下丕承在旦渙號均禧擢於六尚之班隸乃
一王之局孰何貸責寖含如地之容極陋揆能終費坎
檀之刺庇於大度及此再麾當江漢之方思得土風之
樂甚修方有序論報無階而臣屬自去秋寢嬰末疾卧
閣相繼握臂鮮悰髮從白而得衰目視朱而成碧步趨
興齊跛之誚沈痼均漳竄之嗟乃至束帶愆儀班春闕
政事委丞掾之決食失匕筯之滋每廢忘於臨文專幽
憂而玩日曠僚已甚竊禄何顔誠以臣荷寵至深謝生
無所身非稱服自速子臧之災少不如人矧迫田光之
老豈可杌枯株之蕞質叨細札以長人竊飽於太倉之
糧據貴於東方之騎汲黯之病甫力卧治莫能楚客之
魂久迷些招徒爾輒圖藏密以便養疴欲乞聖慈特聽
解所居官許令尋訪醫治伏望陛下曲成在念憯愛凝
懷俾得謝於中年且博詢於高手益調名劑丐永餘齡
仰恃生符苟焄蒿之未泯誓於死節罄精力而仰酬係
戀無階震惶惟極
代鄭公乞外任第一表
臣某言臣聞名不可倖取過實則浮人有以自知弗能
斯止矧萬幾密勿任切於論思一介婆娑力窮於補報
是用去位以儆瘝官仰恃至仁罄敷危訴伏念臣學非
全古才不逮人擢始布衣寖陪書笏贊為名命之重入
階局籍之華曾是拙艱懵於進取謀而三省常自勵於
爾躬狷不一為卒見憐於乃聖俾參天下之務因預幄
中之籌試可罔功輸年賜免已覂之駕奚望於再騑方
汲之淵何圖於續綆召從外守復貳繁機適屬邊保休
寧調軵衰息民獲其所物以有年列辟交修日新於所
治當宁親事天健而愈強因容具臣久忝高位俄使樞
管遂正宰司光榮所崇位遇彌峻竊惟三公之責吏事
安可冒居聖主而督愚臣不容無悔重以福基素狹年
事日侵外則公言可虞内則宿疢時動而又一歲之内
二息云亡悲憂自中氣志俱耗安可尚聯衮職之貴分
揖槐庭之嚴身不自聊政於何有且鳥飛者不宜上在
易有凶鶉懸而未嘗畋反物為恡前鑒既爾來者謂何
伏望皇帝陛下念禀數之早竒憫匪材之難強許停重
柄回授近藩愛小器於未盈免其必覆乞槁骸於將殞
俾遂更生君臣之間終始為託投誠無隠須允為期
第二表
臣某言近露奏封願還重柄苦言無感善聽愈高戰悸
交中啟處無㳄臣孤生下品懵學淺謀雖陶文治之風
本無富貴之願睿聰過聽顯任益躋參大政者五年總
中樞者逾歲緣榮掩咎恃乃聖之兼容持短禆長驗不
能於已事更階人乏遂正宰司臣亦知步蹇無以亟趨
器盈難乎多受棟而弗幹招可撓之譏斵且未工無不
傷之累尚依至治勉服攸箴然而官責未加私釁先及
悲憂耗氣疾疢乘衰郤顧百骸内外之攻非一仰惟三
接論思之任奈何况古有避賢非容冒處仕而知止乃
保克終伏望皇帝陛下察臣尸禄之已多矜臣禀祜之
初薄許停右弼退守列藩陰紓不衷之災顯避無庸之
謗况盛為衰倚譬朝暮之必然弔與賀偕殆門閭之相
望願紆慈惻垂亮孤危儻速解於衡機是得全於要領
委誠傾訴須命開俞
代石資政乞外任表
臣某言臣聞力止所勝是為知分任適其量乃無敗材
故上揆能以命官下揣已而受職有一異此誰不致顛
臣之危悰正本兹喻伏念臣稟生單薾賦性憃冥曩在
弱巾即沿仕牒太宗以舊臣之子籍寘朝閨真宗以斯
文之興引内儒閣間膺煩試因用稍遷寕無吝瑕訖賜
全獲伏遇皇帝陛下繼承在旦清明有初因料羣材并
收無似蓋十年不調方冀罷歸而三世為郎猥為上識
寖司書命冒入禁林式金之度無禆不稼之囷奚取越
陪機政嘖竦輿言果以非人亟蒙賜免尚緣踦屨之念
入塵華殿之資臣之親逢未見前比然臣薄祜有底頽
齡早侵今春以來卧疢尤數久蒙假急虧奉朝參臣非
不知寵難冒居病當劾去上還印綬退伏邱樊奈何聚
族苦多治生無素先産耗竭私帑單虛惟仰俸泉以辦
家事是以節為貧奪愚恃眷忘冒行鐘漏之餘苟圖溝
壑之濟洪私再造有忝無酬兹者羸惙所乘趨走尤梗
屏居雖久公議必興欲望聖慈許臣知穎州一任為歸
老之漸既緣近輔且便泝流稍入足以亢宗僻左可以
藏疾儻蒙從欲是獲更生臣又聞出者以作守為優處
者以入朝為重事非相戾趣各有殊上哲詳觀物情非
遠如臣者結髮從政五十餘年未始一朝輕去雙闕今
焉昧死非曰孤恩直以迫知分之言畏敗材之辱秋葩
離榦理有適然老馬辭軒願非獲已伏望陛下好仁本
於觀德善始念乎愛終開錫俞音就成素願委之卧理
敢自比於昔人勉乃奉揚尚力希於循吏抱誠至窘赴
訴不文玩日翹懷仰頌垂可
代陳州章相公乞致仕第一表
臣聞器有所極強之者必顚志有所安違之者將敗是
故智士不窮量以邀受仁君無咈願以責功内顧危悰
敢援兹喻伏以臣姿力駑下術略迂疎蒙幸中人之材
待罪宰相之府寵與時進負隨日深謀謨弗良彫紊相
踵羌夏有未纓之醜闋陜多無聊之人萑盗跳梁篁酋
煽結杼軸罄於編戶杆皮蠧於遠方上貽焦勞外讙謗
誚咎不臣執罪將孰歸比者洊瀝肝膺願乞骸骨冀蒙
不職之竄以贖安用之辜皇帝陛下包納荒遐親諭戒
敕須訖郊邱之享乃許印綬之還褒亮所加諄慈兼至
臣此時外迫大誼中忘至愚敢優游以自安輒惶恐而
視事然而智慮淺局年鬢頽侵短臂屈長袖之前疲足
困新羈之左靦然尸位倏又彌年所賴陛下以百姓為
心天下為度捨末爭而納戎帳之款捐滯積以撫遼左
之和克展上儀遂布鴻慶永惟横目之庶方就覆盂之
安臣之及兹可謂天幸過此不止其如罪何雖大度之
見容在輿議之難遏抑又聞當退而進者悔必及宜黜
而用者傷必多高位乃身殃之媒厚禄為衆怨之舍借
令臣冒厥明戒苟留上司玷廟廊之儀型被史家之貶
戮死有餘咎仁弗忍為伏望察如丹之誠憐指景之暮
遂容納政早獲省私亦不必窮喋喋之言乃垂許可惜
齪齪之謹妨用俊良虔冀曰俞誓無但已
代南郊乞姪男恩澤表
臣某言伏覩七月五日御札以今年十一月十七日有
事於南郊者協華之盛茂擁於神祺拜貺之行親紆於
詔蹕始戒嚴而措事先誕告以揚庭發號崇朝均驩有
截臣某伏惟陛下嗣聲遹駿覃化淵泉躬夏后之勤邦
體商家之恤祀會先玉帛之至樂包天地之和紺席圓
壇講令芳於百物寒門冶谷交肸蠁於萬靈善制允諧
先庚惟謹極承平之巨麗究卓越之盛容頑艷飲和肖
翹企澤而臣濫名郎舍繫籍京臺延望玉關之門阻從
甘泉之簿尚傾危款仰託至仁竊念臣有親姪某早習
義方粗親章句有年及室無禄代耕而臣終鮮銜悲亢
宗靡託惜其孤苦勵以進修不勝猶子之情願遂起家
之志庶及禮成之旦許推世及之恩伏望陛下閔臣以
服事四朝哀臣以年踰七十獨兹童孺久漏恩私儻參
一命之餘俾紹闔門之慶則臣少盡其力知有報於敝
帷死且猶生誓無忘於結草
景文集卷四十一
