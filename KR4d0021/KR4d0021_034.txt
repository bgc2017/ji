景文集卷三十四
宋宋祁撰
頌
皇帝神武頌(案仁宗本紀乾興元年六月誅雷允恭七月貶丁謂此篇當是祁未登第)
(時所作)
或稱皇初之世不賞而勸不罰而懼豈簡冊之彌文哉
議者云否彼固未識夫震耀之飭天威剛健之奮乾體
也粤若聖人制海内之命據天位之尊總秉權綱章叙
典憲不有威僻不足以震元憝不有變容不足以開至
聖用能消弭殄行嘉靖多方闡皇靈憲宗軌丕天之大
律一民之至權者巳巨宋在宥列聖繼統際天丕冐亘
地砥屬仆威械以去殺襲道樞以訓儉恩裕洪暢容典
飭畫萬寳取足合祛于皇極百靈隤祉震動于珍物然
猶右賢左戚均權布寵百辟箴闕内平而外成五細在
邊番休而遞上防檢来患蠲滌多辟懃懃懇懇者非弭
亂之謂歟然而善制未能無敝有憂所以固國迺者先
帝違俗羣邪濟凶寄朝家之威席鈞宰之貴侔尚方以
制器狎神巫而締紱乃至易守帥以漸醜圖徙陵兆而
投天隙拂戾蜚語恬有姦計遂欲包禍心以竊發執左
道而干紀餌梟羹以未盡礪豺牙而密噬神靈震赫姦
宄呈露輔臣建白醜黨震壊赤車具獄而来上凶豎伏
鑕而前死允恭事敗先謂伏誅皇帝陛下深拱諒闇覽
照前典重當國之職慎退人之禮詔曰冢宰之任萬樞
所係今丞相謂自底不令其上大司徒印綬于是三事
百執抗疏以請曰無將必誅列辟經制與衆共棄常苦
無赦謂今所犯惡不可聞願龔天刑以塞羣議帝曰朕
不忍致于理其放于朱崖然後起跅㢮之臣明枉結之
獄掊克之貨軵上于官附離之黨肆赦一解漏鯨彗于
網目摧虎吻于市道浴白日以升景投紫蜺而霽氛惡
草絶而善苗興清風翔而羣隂伏人靈紓憤道路相趨
既而薦紳之徒相與喟然竝稱曰前日末命微梗孽臣
乘間潛搆不類隂傾時柄食黮靡化指莠待滅陛下探
觀時變先斷宸慮倚文母之聖攬列辟之議廉考劓殄
介不終日末減澄洗蕩無餘災定寳業極南山之安殱
渠魁易家人之召智不回慮惡未旋踵事已決矣昔滔
天殛而虞功劭流言放而周德奮觀闕誅而孔制列寳
瑟僵而漢基永皆撥亂之盛準長世之懿册所由来舊
矣是以烈祖二宗墾菑除害蕭勺衆慝若彼之囏也太
后聖上建威銷萌祗遹先訓如此之備也宜乎勵無前
之景鑠暢不殺之神武正春秋謹始之制釋洪範作威
之害開賜無疆之眉夀摛著不朽之尊名此其時矣蓋
天子穆然初載財成仰定未遑論制作之事也下臣儓
儗末品不足弦次新頌輒敢述輿人之詠簡康衢之詩
亦擊轅折楊之比耳其辭曰
真宗御天休息羣元委裘上仙茂功全兮皇帝纘務惟
新百度尚文右武鴻基固兮孽豎柄臣矜權取勲興妖
放命託禨神兮上公列辟協忠宣力摧兇殄惡清君側
兮曰恭曰謂銜刀投裔神武不殺退以禮兮或附或離
横貸敷施脅從罔治董之威兮氛開祲收美澤雲游荷
天鴻休德既優兮昭雪忠良輿頌風翔寅威舊章恤無
疆兮
大有年頌(并序)
客有問臣曰民生有本乎臣曰力田為生之本也王道
有初乎臣曰養生王道之始也客曰方今表裏悦穆上
下充足竝貺之瑞翔集太和之氣浩作億姓字遂萬寳
登成震無疆之休獲有年之瑞抑此之由乎臣曰唯唯
有之願客少暇請舉凡而述焉洪惟巨宋之有天下垂
祀六年卜世彌億道暢于不宰澤寖乎無垠御羣生之
重畜始乎兢業治大國之小鮮終以清淨薰然化成之
文治内毅乎不殺之武治外神禧蒙被黔庶蕃息格于
上下唐堯之允恭及乎昆蟲周家之忠厚湛恩宣洽醲
化普暢聖人有以探天下之賾成天下之務屏華處厚
抑末敦本服絺衣以訓儉黜拱璧而進道碧砮文鉞弗
輸内府之貢珍禽皓獸罔充内閑之玩齊官省三服之
費長楊罷周阹之侈土事不作無執扑之謳木功不彫
有翦茨之陋闢三面以弛罟措底剭之刑班十行而霈
渥懋景風之賞足食去兵而信立既庶加富而教備何
則薄来之財易豊也悦使之民易勸也較畫之法易守
也無為之道易化也若夫域民而為之限劭農而置其
使勤恤人隱丕冒海隅候田星而違祠謹農事而紀節
惟榖是寳務實九年之蓄經界既定式資什一之法萬
倉箱之攸積傒禮節之興一夫婦之弗勤懼飢寒之至
不獝狨乎鳥獸四靈以為畜不童竭乎山澤萬物得其
所囿禁弛而芻往海租免而魚出備物優裕嘉生報降
螟螣銷厲畎澮流惡崇朝之雲遂遍納麓之雨弗迷其
豊年之祥有如此者仁博而愛貌恭而肅角民而不亂
木作而曲直以正春令禮大而易視明而哲徵事而不
匱火烈而炎上以蕃夏物義宜而斷言從而順商臣而
不壊金利而從革以肅秋成知崇而周聰聽而謀羽物
而不危水流而潤下以畢冬氣五韙不擾四時丕廕彛
倫灼而可序順氣凝以成象其豐年之感有如此者畇
隰彌望鮮原相亘秬畟畟而舉趾桑閑閑而樹宅鄅子
之稻咸藉周兄之菽可辨異畝同穎有方皂之堅一桴
二米無滅裂之報地錯如繡渠決成雨多稼不害著曾
孫之謠滯穗靡收伊寡婦之利田畯之饁迭洎黃冠之
蜡畢逹菽粟之衍譬水火之可求耕耘之速若寇盜之
將至其豐年之獲有如此者事以中舉歛以時入鄭人
無爭承之賦漢倉有相因之粟以實府庫則錫予之用
饒以懷夷狄則震疊之威立以為禄廩則烝髦之士在
位以恭祭祀則祖考之神來格執萬國之帛清明而會
朝按六龍之馭彷徉而展義漢復逮于鰥寡周醵露乎
老夀戸興穆若之頌民無蕭然之費其豐年之報有如
此者宜乎勤恁方榖滋育毛澤備乃庶物美魚罶之多
占于牧人協旟旐之吉四鬴羨食九土相宜生齒益繁
數溢司農之版墾田彌廣籍牣尚書之曹逢年之力在
兹草莱之歎咸弭下令無壅甚流水之源惟民孔懷思
天保之報畢曩聖之能事總列辟之通術雖甚盛德疇
以懿兹蓋仲尼以春加于王奉天之謂也箕子謂王省
惟歲教民之謂也至若祈年孔夙方社不莫探精祲之
相盪杳肸蠁之如答非奉天乎省耕以補不足省歛以
助不給俗毆躋于夀域人轉緣于南畝非教民乎古之
王者有一于此尚或奮藝乎緗簡垂美于金刻矧我后
循而致之篤而行之者哉言未終客乃避席而謝臣曰
未既也將授子四篇之頌焉客其卒業乃歎曰昔之聞
帝韶者肉味都忘語霸道者誒詒潛愈況夫鋪懿鑠之
丕烈訂豐懋之芬澤懇菑除害含甘吮滋若此而巳哉
而今乃知上德之難名生民之受賜矣頌曰
一氣敷百華始澤無垠物咸遂
右一章春頌三言據木數
南風之薰化以融乘離司夏火方中朱明誕布福来同
庶生茂豫告成功
右一章夏頌七言據火數
西顥沆碭素律凝秋商含芬垂穎豐楙登嘉祥九圍清
淑秘祉播無疆豆登祗薦景福垂穰穰
右一章秋頌九言據金數
霜降兮百功成歲周兮庶績凝富萬民兮愷樂赫丕德
兮昭升
右一章冬頌六言據水數
景靈宫頌(案宋史眞宗大中祥符五年作景靈宫仁宗天聖二年奉眞宗御容此篇當是)
(祁登第後所作)
臣聞有開必先大樸為神器之本率義而上九皇為聖
人之祖然則往来不窮之謂變隂陽不測之謂神其精
甚眞強名曰道故其高出太虚深際六極冠三儀而稱
大亘上古而難老帝鴻得之升雲天伯陽得之為教父
遙源寳糸接正統以延鴻錫羨貽謀啟靈心而孚佑非
天下之至賾其孰能與于此乎眞宗文明武定章聖元
孝皇帝之在宥天下也閱甫静淵之樞繹思光明之懿
順攷古以遵妙道聿懷福以祲羣元雖有佳兵不矜其
忿鷙雖有拱璧常寳乎慈儉詔爵磨砥石之鈍官惟其
人齋居錄賤星之囚刑幾于措絶金鑠次農書惠孤終
優老夀彌文郁矣監二代而可從大孝熙矣放四海而
皆準疵癘不作寵綏有截于是呼韓就序竝會清明之
朝戊已撤候咸羈荒忽之服蕭勺四暢粉澤交絢既而
蘂晨眞蔭接乎常明之寳蘭宇祕圖流于主文之辟援
絶瑞按秋游縱雉鬱蒼之椒奠繒堆堀之上曲禮之記
三百翕習而攄容神靈之封七千昭明而受記下之報
禮也既重則上之降康也彌速當其蒼水前戒紫宙博
臨瑜然象載之美飄如風馬之下嘉夜四馥順拜晬清
之容流霞載㪺躬聞聲臭之載皇基逷悟飈遊上賓天
子乃稽靈心極能事以為誓誥所不及則稱事裁典故
我金聲玉振制儀號之當天人之相交必知意合德故
我鏤版藏鐀為積累之先盡物之多不足以稱德于是
總鴻鑠薦高廣之稱自外而至不止于無主于是度寳
構為密靖之都則景靈之作乃國家所以陳鍚本支優
裕淳烈者也故其測星廟之秘緯即珍坤之寳勢鼛鼓
不勝其樂靈臺勿亟于成宛延鴻紛上軼倒景静深神
麗仰法太微峙大衆之會據神區之隩焕若飛樓之十
二接層城而在兹兀如神鼇之三番負五山而不去祕
殿博敞繚垣盤亘珊瑚玉樹恍陟閬風之顛溝水蒲池
差勝渭陽之廟採詩供清夜之誦持節候神人之来惟
清静之庭以觀其妙不攜貳之爽以為之宗蓋天子穆
然思所以蠲烝上神申固百禄者又可得而云矣先是
上棟協吉也倚雲筑而流睿唱銀榜將署也泚壺墨而
霏仙翰考室大備也治藻鳧晞蕭露漢錢差賜下逮乎
門闌周醵涰觀徧露乎歌耋此樂成之三物也典領置
使咨于台宰神靈標節著之休令六羽基德五雲御歴
受民者十四姓長神者三百年則見于先天之紀雲日
衆變天淵盈塞郡國所上者數百千所羣臣將順者千
有餘篇則存乎降聖之記此昭荷之四物也禘所自出
王者之配益作原廟大孝之本于是竝詔方國建天慶
之祠生民厥初歆然著其盛有物混成寂兮為之母于
是嗣薦瓊册推懿后之尊典鑄尚方摹瑑黃冶作為上
帝之神寳分鎮列郡之殊庭此隆孝之三物也若夫赤
精下教隂隲乎九宗朱光以渥遂開乎百世事隔人理
故宫而不廟儀參僊品故薦而不血禮有因造事兼節
文則先聖御製贊載之備矣恭惟皇帝陛下奉承審訓
祗遹孫謀允執厥中純亦不已方榖既富樂鳧鷖之守
成祕過不移善春秋之順祀方且載主卒業見羹永懷
故即位之二年詔迓先帝真像于是宫建寳殿以奉安
之其後再郊委粟之場大合清廟之主先甲而告按齋
輅以右回肆夏之趨飭釦金而一獻又以見聖者之作
明者之述周家之世世修德復命武王虞民之烝烝克
孝重協于帝者已原乎萬世不毁是之謂有功非人所
致是之謂受命五運迭起雜霸德者蓋斗精之餘千載
胥會守天聚者必盛德之後我宋之興也基乎溟涬瓞
乎遂始挾宇宙以制物載降為皇絶天地而屬民用佐
于帝及夫氣開于嗜欲之至兆應乎精神之嚮太祖經
武攻昧躬文王之一怒於變時雍太宗執競題期訓神
禹之五事莫匪爾極故真考之纂大也百度累盛羣公
交告仁閔之監臨我而無貳博厚之寳涌出而不愛有
積善為之長發有列真廸其凝命屹神壝謹馨粢度九
筵之堂枚枚而有侐瞻八景之馭飄飄而下臻聯壓神
臯之奥區震顯舊邦之新命萬八千歲俾爾夀而無疆
十有五王靖我民而斯久與夫漢纂堯後立唐山之祀
而文獻不足李出柱下尊瀨鄉之宇而獨恭不優非同
年而語矣而臣濫首詞禁躬閱瑞圖猥奉方底之音謬
當成功之告重念永定宸刻冠映三辰之章温雒祕文
稡合五星之老矧敢軋稽緩之蒙思贊顯承之真躅剽
皇墳之末揚天律之大哉姑述下武之欽崇粗標底績
之和會至于奕奕寢貌奚狀萬楹之多縵縵帝容但繼
百工之和躑躅流汗敢次頌云
於皇巨宋得天之統絶瑞雲照繁祺山擁福禄總兮粤
在三葉虚晨夢協青閣籠霄朱文委牒人神接兮帝心
祗遹沛容善述圓封累䃭奠宗侔栗東風祑兮道蔭孔
彰飈游下翔歌緜悟瓞執競日強命歴長兮真宗曰咨
咨爾羣辟揚庭薦號剝圭聯册首宗祏兮真宗曰咨咨
爾疇工仰觀星定大度瑰宫罄爾邕兮炳丹激射飛仙
圖寫邃軒拖虹回阿舞馬表神舍兮氊罽周張瓊糜迪
嘗雲旄芬樹羆案凝鏘奠青場兮天鍚神寳飛榮妙道
美鏐冶質福庭分告尊有昊兮帝署嘉名宸藻樂成媧
天鏤石奎畫摹星襲六經兮兩宫纂服上儀繁縟不失
舊物聿懷多福似以續兮先聖丕律美假洋溢肖像頎
長棲神曲密降之吉兮干旄之旟惟皇厥都有龜而書
有龍而圖沓珍符兮五城宛延舘御列仙淵然其泉健
然而天亘永年兮
皇帝幸玉津園省歛頌(有序五案仁宗本紀天聖三年月癸已幸御莊觀)
(刈麥此篇當是祁未之復州推官任時所作)
臣聞六氣時乘統以乾元之首一游為助表乎夏家之
諺王者法順動以省民教闢囿游而寓稼政車輿每動
則攸徂相慶傒我后之来蘇羽旄載揚則百姓欣告庶
吾王之無疾厥有其道非聖不舉恭惟皇帝陛下懃恁
道甫妥綏民極歛武旌而匪怒陳廟器以戒盈湯既執
中周先登岸際日出以丕冒罔不維序為天下而守財
于以克儉洪惟坤育之蔭叶贊天元之治繹思高拱澹
深淵以惟默凝覽泰定鑠清光而無際麟題信厚之族
章叙于内鷺羽羣飛之賢夷儀于外太倉陳粟之腐水
衡見錢之多又何以加既富矣簡則易從有親矣信可
以紓散否滯頤養精神詔警蹕出入之嚴慰臣民僥倖
之望雲霓大旱鐘鼓飾喜者歟若夫南直斗城外敞琨
苑勵儲胥長楊之禁均郊野近蜀之富先時斥官壖之
地以收課榖領勾盾之職因為弄田每丘麥既登原師
至喜則必按徐鑾之節省歛穰之勤因見三老力田差
賜百戸束帛供帳留飲極歡而罷勤民之恤累聖為常
月惟蕤賓日次東井竊扈謹九農之政貽麰告萬箱之
收天子樂由庚之得宜間大昕之夙退前除隐椎之道
右清連禦之落官以辨物儲不改供于是廓霄宙賓暘
景洞應門引秘駕短簫鐃吹沸渭而夾引師兵弩箙隠
轔而軍裝風清九九之塵雲彗央央之旆呼鞭凝響切
神光而坌入彀騎流赭繞黃山而斜趣蓋天旋辰正以
降于行在焉觀夫周原砥平漢鍤雲荷甸師清野以獻
狀畯夫滌場而作勞倬彼大田是觀銍艾饁乎南畝遂
成茨京揉耒以識帝農之来棲糧而歌東戸之泰曩也
昏作今焉稇載既而美恩下屬偕雲而族勰氣相因助
風之薰散遺秉為寡婦之利豐四鬴為上歲之食皇襟
兌悦帝暉日潤乃詔環星之法從普合需天之宴慈帷
牙九張飲烽三燭外饔獻彘嘗之膳太師侑日舉之奏
千唱萬和自成葛天之歌式晏以遨竝拜鹿鳴之賜懿
哉是舉可以推聖人之用心焉昔之重雍在辰多歡作
豫則必大縱茇苗之獵靡旃未還多從外夷之客過都
輒賜雪宫獨樂不與衆共鹿囿增築虞其非正陛下駿
惠先辟慎脩思永方且毖事之小塞政之違獨紆神行
樂登歲取因一夫之獲恤下之有勞推一榖之登劭民
之足食豈徒燕出入以為樂自滿假而居逸況時令之
既嘗新矣先薦寢廟春秋之不書他者惟重麥禾陛下
上以薦馨嘉下以勸耘耔一出而兼二美非聖人其能
哉若夫愛心自中不待弦匏之感至教廣運無須家戸
之至況臣厠技儒肆寓目車塵道之不談咎將焉執輒
次康衢之頌庶知上帝之力詞曰
君之来兮吾民休傒如雲兮驂玉虬君之樂兮我田良
積如坻兮豐太倉彼都之人兮宴以喜官扈民兮無落
事自今以始兮日益寧禹躬稼兮莫我京
乾元節頌(有表)
臣某言臣聞至聖出乎千載由旦暮之逢升歌本乎百
工盛光華之唱惟乃神之宅后標載震之發祥庶物謝
生籲頌聲而樂止兩宫介福襲天算之萬斯褒贊所先
承平為盛恭惟皇帝陛下丕功建極明度塞違置方國
于阜安暢祖宗之純烈南北郊之祀竝薦于馨香一二
日之幾靡忘于兢業屬清和之戒候樂化育以延祺揭
著神靈題名節物荷鴻休之長發應禮享之多儀公圭
男璧以在庭金鑑珠嚢而備物霞凝夀飲山立舞干呼
聲者三與嵩神而協應探策得一示天極之同符而臣
叨迹下僚欽聞絶瑞愛心所感雖近發于和柔峻德難
名詎周知于巍蕩輕投悴曲仰祝皇齡謹齋戒撰成乾
元節頌一首
於鑠巨宋茂德聳于四世聖文睿武仁明孝德皇帝聰
明寬裕清和溥鬯擁蘿圖付畀之重奉椒極供養之勤
玉色視大昕之朝乾綱統萬樞之政斗精布度氣母襲
常徹横草之誰何措爰書之齋決茨梁露積樂華黍之
年豐芻蕘往畋謂文王之囿小于是後宫無珠玉之玩
尚方罷蜀漢之器遴柬多士則自楚而刈蔞寅亮柄臣
則增堂而及陛方且遹寧先訓總覽大猷東面訪尚書
之文支日受漢家之奏黎民納我之軌物百神據我之
馨香宿離仰澄黃瑞湧出于時徒歌者迷上帝之力謝
生者懷天保之報矣粤若仲呂鳴琯炎官執衡軫躔中
昏月魄幾望元后誕聖之日也先時有司刺經取制援
天叩聖元以乾元冠于節首制曰惟霄系駿發之遠皇
階錫羡之厚重熙襲哲朕與嘉之況累聖之舊章也盛
典也其每歲百官效露囊之饋福庭嚴蒲饌之供内宫
灧九行之觴戚里上三服之貢臣隣和會黔細禔福若
此而已矣臣祁昧死再拜而言曰夫天宰默定生民而
樹之君帝期感會出震而齊乎巽且圖緯存必著之感
故神靈無虚發之應昔者電樞北繞軒祖得之以款塞
門接萬靈渚虹下流少昊得之以官鳴鳥卓五典河龍
出游丹陵感之法天以為大禖乙臨降景亳受之奮那
而為首生民厥初詩人推之以尊后稷之載育在震不
憂太史謹之以騐文王之夙成或赤光照室卯金復四
七之祚或紫氣充庭仙李兆本支之蔭此可略而道者
纔數十君受命之難不其然乎至唐開元有臣曰說始
建千秋之號名為白帝之賽爾時自謂詫休烈伻景炎
作古于我無慙來葉然未有殊尤絶迹震寤黎獻可攷
于今者也伏惟陛下體兼二儀精合五老當履武之始
也至和薰于太史之琯及誕彌之期也清瀾冽乎馮夷
之宫祥雲入房神龍視浴故生而岐嶷握裒著其文長
而敦敏甚德包其度宥密而不敢康功業以見乎變及
夫宅端命繩遐武日出而天下明風興而羣隂伏成王
訪落以謀廟文帝銷志而求衣皇矣上帝之監一哉王
心之協九歌叙四維張然後顒顒卬卬如圭如璋以奮
乎天子之光議者述夫南訛之交君嚮以治也盛德在
火式乘其王也炎精挺其命則真人應其期覆視圖諜
之兆宛如符節之合天之啟宋不惟舊哉是日也候華
暾闢層禁積陽之鷄三唱雲龍之幄九張樂羽芬庭虎
戟夾陛謁者治禮以次奉引噦鑾皇紱拱乎有定之著
襲玉卓馬陳乎旅百之實夷酋裘長竭歡致福者膜拜
以俟羽裳毳侣續夀無量者列奏以聞肅然若百靈會
帝于鈞天翹然如十月朝漢之長樂俄而呼鞭傳警雕
輦出房神扶太庭之居天臨絳扆之坐土下臚句内外
傳趨望堯之心若雲慕舜之德如螘視不登祫天咫于
顔一以贊下武之丕承一以樂天命之陳錫薰風可馭
薄翠蓋而裴回香雲攢柯衛赤旂而容與既而人聲之
歌作堂下之樂奏惟一二元老上千萬歲夀誕育之慶
推于母儀夀昌之算還于天極使聖人富而多子三祝
可兼食天子日舉以樂太平為盛然後合需雲以賜法
酒晞湛露而宴諸侯幣帛以將之慈惠以示之神鼇傾
首之抃王魚莘尾之躍與下同樂克洽萬邦之歡卒事
不規盖陋六王之享煌煌哉嘉祚之鉅麗槀飫之飾喜
非我后其疇離之夫日月不紀其初則無以重寳精之
序頌嘆不布于下則無以示王澤之深下臣區區敢忘
斯義其詞曰
昊天之命於穆不已挺生我皇赤帝之精感乎孟夏昭
廸殊祥惟乾之健配元之始嘉節允臧上公拜首稱千
萬夀淳醴是將帝謂三事股肱同體舉君之觴百執和
會揚休樂凱奉承親光天乎悠久地乎博厚我君無疆
景文集卷三十四
