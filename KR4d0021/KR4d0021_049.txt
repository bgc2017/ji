景文集卷四十九
宋宋祁撰
書
安撫太師相公書
祁惶恐今兹淫雨溢河相輔為患無慮千里人將其魚
安撫太師相公身督吏下障塞濟護一面堵安人不流
捐發倉廩墐道胔存亡皆濟此臯陶益稷所以樹明德
也德之在人也深則所報長宜乎享萬鍾夀期頤常冠
四輔為國元老决不疑已比來百體若何固太和憑厚
而純祉咸荷也祁部中有秋什八以上但地狹纔數百
里林麓間之不能及他自濟而已乃餘波所及也州帑
償直已辦民無横調吏如律令邊候寂然乞紓深慮秋
晏為邦國愛重
上兩府書三首
至序多慶伏惟動止萬祜天下無事方國有年戎夷納
欵尉候徹警翊戴之效光明震疊百工下執仰被餘庥
至幸至幸乘障待滿詣府未期望為蒼生多愛下情叩
叩不宣
邊州久闕軍儲今者頼顧腹許為五年計昨有司改法
須合比直增錢伏蒙台慈特賜開允商賈流通斛食繼
至雖不敢望如素料庶幾可及三年守臣脱罪銜戴無
量卑情不任感刻之至不宣
比日塞候晏然年穀豐稔盜賊静息伏乞上寬台念然
北敵多詐累遣王綱于諸國乞兵皆不遂是以遣汛使
作好言安慰朝廷其本心未可測也其如内畏西夏兵
精不敢與連和為中國患三二年中决未有警急但朝
廷沿邊州郡倉庫處處空虚馬數全少伏望廊廟論思
之時更賜擘畫叩叩不宣
上曾太尉書三首
伏承樞省繁務日奉天扆裁報百為罔不經懷然體力
初完健粹之明宜用之有節上副臺家下答官師所以
眷咨者兹最區區所望伏惟少賜垂采祁病雖小愈餘
苦一二尚未平告滿百日再荷朝旨寬疾入新歲或可
赴紫宸之謁莒公嘗諭鈞誨令餌金液丹可補羸薾今
遣孺息仰丐餘劑庶治合精到有十全之用輕易干聞
伏待風旨
累日蒙令嗣寺丞垂顧私廬及傳勤誨一二周悉承比
玉體強安盡祛客疢兹天輔善帝賚弼之明應不勝欣
快并道所服白术兔絲已驗且令參酌服餌祁衰老緜
痼病勢留連未能悉平敢不用鈞教以救危喘銜荷銜
荷悃悰滅裂難盡聊用布謝不宣
祁移病卧家本蔵密以便衰拙不意大鈞猥賜收錄伸
攣刮昏復齒禁嚴聞之震汗一夕三陌且密召遞宿陪
六飛趨九墄非晩節所堪支離盤跚動煩司敗必當懇
讓拜成命之辱奉被手教悚仄以之雖仁人護短欲培
孤根奮衰羽奈公議何使者待報薄晩不一二
上韓太尉書二首
近得諸行路云嘗玉體愆宜而丸液更進指日遄愈雖
惕然憂俄釋然喜且明公沖粹憑厚煦若陽休光澤盎
盎滿顔間今外疢來客奚能久容自泮解而銷伏也况
氓蚩蚩士濟濟祠而祝之以待爰立耶雖然黃老所謂
形神者用之不勤則善仲尼慎疾與齋戰均伏冀留念
不宣
節物感人不言才不才俱守塞下執事春秋富位顯則
所感薄祁年侵地冗故所感深把酒四顧久不能自平
也何時同走闕下持槖珥筆陪侍清光耶沍寒為朝加
飡慺慺不宣
上宣徽李太尉書
臘序已深春彙將啟霏雪未降高風且霾塊居惕然謬
政紛若稍闕奏記殊用慙顔仰惟燕處茂介休祉邊務
已晏人瞻未酬竚正樞廷永輔王室鄰邦胥仰巨冶是
依謹奉狀通問不宣
上歐陽内翰書二首
祁頓首永叔内翰學士比者伏審動止適否福禄宜否
企憶話言枵然常若飢人不克時奉訊問照通中而禮
簡外也史事想益有緒奏期當在何時癯老守藩不得
陪武一登延和之塗悵恨奈何慎夏珍護懇懇
聞以進讀易内閣洒然驚喜不賀永叔之得經筵賀經
筵之得永叔也祁衰老甚與哲人共游其蒙益而遠諉
果足自信病力未及走門謹此道區區
上孫侍讀書二首
祁惶恐奏記侍講尚書執事祁被病退居愒隂續喘天
支其褱歲汔再華比自大旆啟行窮廬結想禮有參問
宜重趼以徑馳心之精微當累牘而申罄氓㕓所伏城
闕寖違沈夏耗其神明編削忘于倫脊彛儀所廢咎職
在兹恭惟坐鎮以來嚮福咸乂伏況避榮得請由太上
之重違卧治于藩盖師臣之均逸雖抗懷于如慢方篤
眷于乃神必當就屈冥冥之高俯穆師師之論講圖丕
化務近老成願體輿言進領嘉祐
被病窮居巷次蕪寂倏有絳褠欵戶傳貺塗中手教洎
髹匣等數種始知騑服近頓圻邑而誨勗重至情照純
深歆然百感來舍勞府兼承雅貺具襲至和比未奉來
誨之前流聞君侯&KR0681;止京室即寫悰欵參候寤興及一
介之肯來悟前言之非是然于震戀延祝之素無以易
之已託右史安道文咨呈必無投棄西軾嚴道方觸隆
冬登頓良艱愛重玉體虔系謹附遣裁謝不次
與田都官書
惠詩并新什一番成誦終日欽受無量僕前年度河見
士人道閣下之賢不容口未克一見及今相遇則才與
邵皆如所聞是僕宿昔高傾不為負然道未光明特時
有未合抑而後發耶有餘于中者外必閒暇閣下怡然
難進殆此歟詩調清緻須少暇屬和以酬嘉貺不宣
回閻都官書
别来三得教知到都被疾踰數旬體力尚未勝強惕然
憂之足下厚于才薄于命所長未克施譽不能償毀此
殆天而不人足下其定無競無悶慎勿引外物撓胸中
盎然完太和以拒之所以鎮天下之方動者此術也力
醫以自補助餘未暇言遞中一一垂報僕比粗如勿念
不宣
與皇甫都官書
去冬逮兹再得書教言詳理具不克時答感專慙會雖
然閣下當褫紱之後怊然意失欲汎以開釋則以内而
不親欲助陳抑壓又且重增其憤抱此勞結頗難其辭
非怠簡彛矩自墜無儀之域也閣下材懿謀劭濟以勤
敏所職皆善宜無後艱今乃罰由他及誼無可辨故當
居易而俟不溷于冲機倘來則寄均之于外物瑕非可
恤之畏否有必傾之期姑圖静勝以竚敦復母令譊譊
者竊有議于盛德也孤誠翹注一二匪宣
上利建學士書
月中衙校至獲書意愛渠渠申誦不置承止官下福與
履并歲滿平除入籍郎署甚休北夢之人貧窶大半雖
聞屡稔罕有盖藏數賦疾征則渙然離矣乃今仁人為
之父母其有庇焉事時政成舉多勝踐僕常愛浮雲車
盖二齋岑寂披豁鄖波衍漾斜抱譙趾蒼山北繚萬峯
相嶔歸雲霞落間映空闊田鶴相叫汀鳬自歸漁舷牧
笛更相響答清風吹籟轉薄茂林此際憑欄極眺裴回
置酒恐京臺之樂或不我加利建盤桓仕途與道皆適
又獲幽概以佐清機氣寧神旺匪吏而隠視韁鎖腊毒
寧不間然僕恨不得撫屏星抱䲭夷奉使君為一笑樂
也勉旃多愛母金玉其音
上趙宗道子淵學士書
使者來被教累番慰曉周悉盎然快清風而晞陽景也
彼都承勞歉後子淵渙以慈和導以順祥興悴止勞已
日還定君子之為政自有次第哉地去京師不遠竚聞
以第一治歸服褒進惟時億天祉庸副區區祁病未造
朝歲後當宿所官勿念
上省判王純臣學士書
令季欽臣附貺手教感欷不已别凡八期仕途之還處
自不常人亊信多故矣翰林云亡哲輔夢謝不憗一老
萬痛在懷舊物惘然靡所依止今道粹獨荷茂閥以紹
前人卓然美譽交口稱道信乎賢不乏世矣惟保佑嘉
祉日隮禁嚴暢遐武乎九垠副斯文之仰止企詠企詠
上公和王學士書
承自遼歸節臺下朔野寒埇偃薄為勞從者始休家庭
歡侍何樂如之想具湯沐祓濯路埃也必涓日對武帳
别竚褒進欽企欽企有少庖具納之饔宰乞恕輕尠
上中行張屯田書
比天高氣清蛩鳴夜而蟬號晝百卉腓摵自然感人况
僕據老境悼功名不立其悵恨可勝言耶足下雖少僕
然亦偃蹇仕路得無與僕同哉獲書審眠食佳宜順時
自愛
上紫微張唐公舍人書二首
承馳驛赴召已止闕下大慰斯文景止之望偃薄埃霧
喜玉體為爽叶和乃心慰忭某久病在告人亊多不聞
知失于迎訊想至仁亮之矣幾日入對上固想見風采
俟病已造朝得首走清防謹奉啟陳聞
側聞以言諉出領便州殊用惋悵雖然唐公以直道進
以直道去想無所悔但觸盛署汎淮江此為勞煩耳按
六轡走夷道時時小卻無足較計惟寳用精神綿綿不
勤則善某蒙免無他此又闊别相見尚未日末如悁企
何不宣
與友人書
比日邊候帖帖縣官威撫使然迂儒老斥塞外但視簿
書弄刀筆而已河朔少文每思英晤一快談不可得詩
書之言鬱結胸中如壘塊數用醇酒澆之猶不平改歲
益寥寥無頼相見未有期事外自重祁咨
上河間龍圖書
使人來被手教意愛勤勉不啻親接謦欬于左右何惠
如之并賜鮭果多種一一祇領竊審事外福祚嘉宜重
為慰留祁即日蒙免粗自如但虚名浮實攻者未止此
有以愧于明哲也暌逖方爾無由促臂獲言但付之長
太息云順時自愛
張職方書
承教審榮侍外履用佳宜欣慰無量林花芳淑尤可把
酒為歡恨一麾所縻弗克交臂徒用悵恨祁入新歲病
少愈但未能久坐于宴閒有妨老境益不聊奈何相從
未日順愛毋忽
王省判學士書
軍中日匆匆久不通訊防閣我勞奈何塞下幸太平時
無簡書緩急事邊人帖帖得輕裘坐閣下偃息頻伸督
刀筆為供職何幸如之惟罷歸未期傾企清對耳事外
多愛
在外上兩地書
祁守屏齪齪幸脱罪戾盖大庇致然乃心知荷但平日
不敢時通參承慮煩記室還教夢想門下未始暫忘日
來協氣薰翔伏料百趣宜適天佑懿德福禄云繁光輔
之勞永鎮王室下情區區繫望之至
鄭資政書(案祁以下諸書詞多感憤知其出守皆由同列擠排鄭資政即鄭戩也)
比兩奏記一二略具乃今復賜裁答熟誨諄曉不啻哲
兄察父之為溉根澤皂遂食其實祁何以克堪敢拜來
命之辱然人情易忕既得垂閔遂欲底裏自明執事試
一聽之祁向由從官陪奉搢紳餘淺于為文謂至公可
必是以坐彈冠行振衣以自修飭陛下遇士大夫至厚
每一進見則盖聰偃睿啟臣下竭盡之端祁于是時乘
可言之階有必從之勢然而呐呐自守無半言敢越樽
俎媚竈奥者何哉誠欲窒隙遠嫌以全自知之分而譖
人飛語如脂夜然汙袪昧襮使人不自知省會柄臣罷
去祁是以有夀春之行亦既抵官退自惟念以一介&KR0681;
二千石據黃堂馳朱轓餐錢租俸禇有餘藴且内惕不
自安非服不華餌不鑿有所未懕而然也且祁愚而蔽
興孤生進宦于朝時時著書上又以為善面貌言語陛
下本自識之不緣先容拔置近列竊謂此恩如天地父
母無有隄量故孤立不援不姻冀有以報塞萬分而實
繁之徒苟欲以名相戕位相軋弗亮其素因共詆而斥
之以甘心焉祁終嘿乎是乖小弁愛親之義損當宁知
人之哲而塵執事引重之德罪莫甚兹是故前上章有
賜環踦履之言萬一朝家矜貸收還宁定使再伏西清
之下留須臾瀝肝膽天哀哀照令區區之心得自辯白
然後北面昧死上近職乞從散官俟夫五六十擁耒植
杖舍三封之幽死不恨矣嗟乎回泬萬故亦不知斯願
能遂乎執事愛至念詳偕憂患之處憂患不極則慮事
不深是則危心悸辭不為得君者發而暱就下執亊冀
有以信之亦有以圖之
觀文右丞書(案宋史賈昌朝傳皇祐元年六月特置觀文殿大學士以寵之祁知亳州)
(在皇祜三年時昌朝監修唐書)
祁去年三月二十九日止官下值艾創潰發四支無聊
至此月初良已是用未克奏記亳雖閒僻綱紀久廢盜
賊總總勉力操决至此漸有緒時時少暇中前被臺符
許訖唐書舊稿自以眼眩花頭垂雪心術昏倦實不能
從諸公于筆研間具奏懇免今又不獲會遞中得執事
所賜書重複開誨仍勗以富貴磨滅惟斯文為不朽此
事僕敢不勉正恐闌單淹久未能成書佁儗在遠咨詢
無所為諸儒詆其疎謬耳今已走一介悉索副藁計今
秋可了列傳若紀志猶須来春乃成天使此書傳耶尚
無他患若其不傳即未知使僕得謗得罪一代之典遂
泯然也子長孟堅才幾聖人作史並數十年訖無完書
或當時亡失或後人補綴况今三百年事淺猥殘缺要
須補潤又史官才不逮二人遠甚雖欲遽急修定其可
行遠耶願執事更紓歲月使諸儒悉力論討庶其寡過
者成之難則行之久成之易則廢之速也諸序論輒斐
然譔次須且具草仰丐竄定官守者限趨謁未期惟慎
夏多愛
丁承旨書
前日帳犀至伏蒙以盛什見貽者玩繹以還欣悚交萃
竊惟出處二道取含殊輒居山林者懷偏至之素在朝
廷者抱均濟之德非較有用無用直才與不才耳伏惟
承旨重望偉名揚歷中外誦言嘉話騰布臺閣方且安
處華近潜懷蕭散故不聞藏擯以存疇曩内秉特趣奮
為華篇託諷于詞得離騷之遺尚卒章見意臻詩雅之
奥模夫何衰朽坐獲嘉惠藏秘巾衍銘鏤心志屬已拜
違不敢再至宇下
回鄭資政書
去月二十八日牙吏至奉被手教丁寧慰諭罅無容髮
熟讀長想如侍坐隅義篤則故舊不遺愛至者急難相
䘏危心僨蹟差得自安追念蠢愚偶偕華顯當伯氏貳
政之日明公升樞之辰然一心獨行側身休景未嘗争
先于當路失意于貴人然虺螫不觸而來機牙未蹈而
發例蒙斥去了弗警省乃知李廣誠感金石無以喻衛
青之仇賈生思周鬼神不能救鄧通之譖謨明居上乃
或蒙訶蕞芮不才何容無吝所頼睿聰如日仁閔猶天
雖萋斐諠譁欲成貝錦而塵埃抪覆難昧泰山永惟上
恩曷以論報但恨楚越壤異風波道悠杯酒凄凉朋簪
解散每一念至危涕自零執事以二府均賢萬夫觀政
蒼生屬望休戚繫焉又非一介出處之比惟慎固沖守
垂副具曕
蔣待制書
遞中得除目承希魯進右臺郎假河東使節眷任華劇
輿望僉宜夫治世須才用才須世方天下無事人人得
以旅進一日邊鄙小警非卓立傑出者不任其煩若然
執事之猷當天子褒進乃才世相為用又何間然然希
魯多難憂傷之餘有所未釋屬且遠去能無介介乎邇
臣賢者固與國休戚願不憚勤略以副文武施設之求
幸甚幸甚僕病且衰頼陛下賜不肖之軀俾屏近郡託
于宇左差得少安今復塊然失所棲嚮乃心惆悵可索
言耶歲晏辦嚴自愛
回濠州江少卿書
祁向以避嫌弗事尸禄靡遑屢伏上前懇求自試面蒙
垂允中復留行屬以多言嘖喧恩詔俄降怱怱去國踽
踽之官尋卜孟秋已賦民政郡大事劇知短慮煩閉閣
自驚束手無措桓譚不樂盛憲多憂姑取庇身罔暇論
最周案隣壤喜獲故人一水通流十舍而近固當馳寓
書尺走咨寤興出麾以來累息未定氣以憂奪壯為病
銷塊然獨居疢如疾首弗時通問當賜見矜執亊以華
皓之齡厲高明之操人情險阻既嘗之矣俗狀奔走方
與共之一笑之歡曷日如素千萬慎愛以副惓惓
上張太傅書
伏奉手教以單訊繼露特賜裁答長跪申紙感涕横流
某蚤以孤生仰服嘉遇宗工迭奬乃聖誤知冀以一介
樸忠自媚于上然機牙未蹈而發蜂虺不觸而來盜言
先入往訴無路上塵陶堯則哲之鍳次累漢相知人之
明久而退思不覺追駭今遠守劇郡違去近班年衰志
失抑厭遂退視日雖近望天無階敢圖洪鈞尚軫餘念
勉以道勝判其否傾春生意端澤播言下墮雨逢潤有
還雲之期寒灰獲薪無不熖之理申誦歆感銘之乃心
簿領交前緹油廢業孤懷萬緒臨紙難宣
集賢相公書
月中奉被台教以疊露沖懇願還中樞上心重違將賜
開可訓曉明悉美嘆無從執事以功業格天以忠孝結
主以外物協同位以内揵持國維以徇公絶私保全名
以無入不得遣羣累攝贊萬務綢繆六年雖躉尾豺牙
夜脂貝錦營營左右翕翕往來曾無半言敢塵盛德良
以神明助順筌宰協心顯誠完節暴于天下是以摧輪
失險重剛為然成功難居多釁易啟免悔者計常在後
辭榮者願或中遷今執事惻發至懷委遠時柄言非矯
飭志無奪移此則塞狡焉于未兆蹈賢者之知恥望古
為偶在今罕儔恭惟俞恩近在旦夕但恨官守有限賓
謁罔從不得觀冶城之彷徉窺赤松之閒放私恨幽藴
結轖何言不任瞻戀踴躍之至
上杜樞密書
伏蒙執事以奏記上達每賜還教恩集望表奬溢知涯
伏讀收紙屑然感涕自念孤狷之質讒訿見棄引足蹈
機舉頭觸罟纖隙一啟臚言四喧素無援姻又乏支黨
出守遠郡飄如轉蓬衰病自憐没振誰咎不意明哲乃
爾眷存收于見棄之初支其將壊之日無乃孱淺更累
高明幸忝有知敢不論報恭惟樞機權總調發慮煩注
意安危式憲文武左右是頼中外攸瞻惟冀餐養太和
充盛靈氣永翊丕運以究茂勛趨伏未時言不終物謹
奉記上謝
吕相公書
祁阻奉台坐再見歲隂心馳門下未始寧舍徒以振拔
之賜本自大鈞因緣樹立遂沗清列固嘗孜孜矜恪期
報萬分無半言敢干公台無一字敢預朝政外防物議
内避親嫌甘處閒冷踰越歲序昨緣出麾之日倉卒去
都不敢啟陳隂自循省得非多言者構虛造語上瀆聰
明同列者忌進護前擿發纖隠雖在曠度寧不致疑然
妄而無實者久則自彰拙而靡他者察之可諒今兹改
守始復自安乃知相君洞照之明不可以讒入曲成之
賜必有以惠終收于遠藩入守陪輔使區區之節為知
已而伸憧憧之年無中道而廢諒非木石敢負眷私恩
深語訥無以周叙惟有涕泗一寄感懷到郡方初詣府
兹隔瞻結凝跋併萃乃誠奉記不宣
回李太傅書二首
祁樸遫不才棄逐居外慘慘畏咎諄諄早衰危途困于
風波短技窮于刀筆緹油益廢書疏罕修固已絶望英
雄之躔託身江海之遠雙鳬乘雁本無繫于去來吠犬
詐狙徒構成于讙怒聖恩曲庇嚴譴未加太傅盛戚美
材尚賢籲進每惟一日之雅時墜百函之音排根末流
噢煦嘉惠將恐而懼或輓以推凜然孤風足映當世自
顧缺爾何以堪之但慮寒灰將然或遭田甲之溺投閣
而免未解子雲之嘲徒軫深仁有孤高誼歲華兹改賓
欵未時彌嗇粹和永服休寵
出守劇藩已見新歲光景如借衰頽可知瞻望門闌邈
在雲景太傅高誼動俗至仁根心不緣夷險易常每用
寒温流問伐木于谷雖詩教之可敦墜甑在塗寧智人
之宜顧静言羇蹇曷稱眷私春陽寖和福履加愛趨陪
未日悁悵無涯
郭仲微書(案祁以預修廣樂記成遷尚書工部員外在景祜三年七月郭仲微名正)
比長葛勾簿送到去月十二日所貽手書旨辭意縷申
復增欷具承安奉先域契闊經總事亡慮居紛然百緒
非君侯因儉就禮罄竭誠信疇克此役耶如聞哀棘之
餘未甚支勝况荷家閥幹宗事寄君侯一人而已尤希
慎疾全顧託此區區所望祁自六七月間迫于成書詔
限嚴急早入晏歸私事並廢失于詗問不得賫賵一助
紼者之末心焉慙悵于今恨恨俄屬國家錄紬繹之素
因褒典領覃及下士弗論歲課超升郎曹缺然虚孱進
退無所盖受畏僭辭近名兩者交戰久而未決終以事
難違衆靦焉拜命而無功獲禄殆似不稼取禾素識涯
分遽此冒沗又不知士鄉之議何如哉君侯眷我之深
幸我窺僕向來志外補間因汙賤之役諱窮自勉今容
臺吏曹前企春序皆當歲滿舊制平進者必得假守近
州如僕幸他無過理宜得一小郡倘天假其便且令細
孺趣令飽煖耳伯氏比亦丐汝海既而乃有張旜之行
未得如素今孟冬二十九日克葬之窆在陽翟之西南
偏鄉曰三封地沃而曠岡麓回抱善數者頗以為吉僕
自度之水深土厚草樹滋秀雖微筮謀當是奥壤矣如
楸檟安厝無他恫咎則僕自此于仕塗或行或止寧不
綽綽餘裕哉詎能與善宦巧趨計較咫尺為夏畦之計
此敢為知者道耳非仲微心照固不及之内閣始平公
紫微成紀獻接餘論未嘗不咨倚廬之淹䘏以為惻惻
也秋序遒晚相見未期乃心西望言不能盡
上知已書
曩自州幕罷歸吏函誤薦今丞卿署入玷庠門盖朝家
重違大臣仁君善養蒙士寧過而立謂寸有長若循之
常均責其微勞方將俛眉于自脱之課編跡于長名之
銓祗見閉關轉緣擁耒其敢睥睨榮位澡溉清流哉天
假實多人力何有每欲粗舉感頼布聞高明大事裝懷
文致增拙昨自夏末及此冬初三賜誨辭若見面目或
奬以飾裸虛譽或講夫戴笠舊盟玉振錦摛烟霏霧結
受命之獨入訂于寒松為容在先更慙于枯木然心照
素亮兄齒有儀詎當流世之頽風絢我于虛禮拜命之
辱非所敢承每惟髦英屈見冗劇黃鍾齒于雷釡騄驥
編于棧駑戢其遐心可為累歎非夫不屑之韻含華之
資孰能不動心哉滿歲有期傾否何晩良食慎疾以符
願言
景文集卷四十九
