景文集卷三十三
宋宋祁撰
内制
賜樞密副使王堯臣生日禮物口宣
識裁精深器懷沖劭典司内密參慮幾微惟素籥之導
寒屬左弧之届旦禮優近府恩著上臺加惠餼牽侑驩
醪酒庸厚樞庭之數且為族宴之榮當體寵私所宜祗
受
賜樞密副使孫沔生日禮物口宣
才居上哲地在内樞懋宣一德之規恊贊萬幾之務迎
長紀候載誕協辰錫以縹醪頒茲生餼用示臺恩之厚
且資族宴之榮當體眷私所宜祗受
賜樞密使宋庠生日禮物口宣二首
俊乂大臣耆明舊德首正開序載誕恊辰爰命寵頒所
宜祗受
元精異稟大雅克生蔚輔本朝亶有盛德誕惟吉日慶
屬首正國體同休臺恩著範餼牽有碩醪酒惟醇用助
宴私式精禮意
賜宰臣劉沆生日禮物口宣
任重台司寄深時柄爰屬誕辰之吉用稽蕃錫之文式
示眷懷且昭毗倚
北京賜賀正旦兩蕃人使御筵口宣
卿等遠涉歲隂並趨元會馳軺永路彌節離都乃眷歡
勤俾均宴勞
班荆館賜契丹賀正旦人使到闕御筵口宣
卿等肅持邦聘祗會歲元載驅使牡之華已舍郊郵之
邇用伸宴犒參慰歡勤
賜王德用酒果口宣
卿持節之藩出車遵路已涓良日宜重祖行飲具臨頒
予懷增眷
就驛賜契丹賀正旦人使錦褥被銀䤬鑼唾盂盂
子等口宣
卿等馳止使軺憩茲賓館勤勞備至休沐攸宜特頒器
服之華用適宴居之便
賜契丹兩蕃人使賀正旦酒果口宣
卿等已展聘儀稍淹賓次年華集貺節物多歡各適所
懷無嫌樂飲
賜契丹賀正旦人使迴北京御筵口宣
卿等肅馳歸傳還舍離都得無道路之勤加涉陽和之
始宜申宴衎式慰征行
賜王德用御筵口宣
卿肅持瑞節近撫价藩出宿在辰祖行增悵宜申異眷
敷錫宴羞
雄州白溝驛傳宣撫問契丹賀乾元節人使兼賜
御筵口宣
卿肅將歡幣來會慶辰涉遠已勤入疆云始俾陳宴豆
少憩征郵
北京賜契丹賀乾元節使副御筵口宣
卿等並飭使華恭趨朝慶已舍離都之近諒多持節之
勞俾洽宴慈用昭眷渥
撫問契丹國信使兼賜御筵口宣
適當盛暑遠駕輶軒惟辭命之是恭勤道途而罔憚特
頒宴具聊示歡慈
賜王貽永批答
樞宥之地任切喉襟朕選爾忠慎參此機劇自頃狡寇
時擾五邊屯戍調發事多平日卿宣力念治義無不為
方倚斯猷以底嘉績何所嫌間堅避寵名況易退者士
之細槪責成者國之本務惟卿深識宜諒朕懷累嘗批
復理無順許往安官守即斷來章所請宜不允
賜杜衍乞退第二表不允批答
西土未靖師久留屯朕頼卿忠果幹總樞軸宣力四載
旣有成勞今抒懇奉章願去機任夙昔惟念未得其由
將謀者精而聽之粗歟獻者衆而從之寡歟中行亮節
得微有慊間言飛詆朕無聞焉何遽卷懷欲徇沖潔雖
安小諒有缺大猷況柄臣進退繫民休戚幸勿煩執方
倚咨詢所請宜不允
賜章得象已下批答
南方夀星每歲為候今見于庚寅甲夜澤潤焞明揆占
惟應君其逢吉卿等樂聞瑞兆鋪述慶辭欲以美祥遂
刊實錄勉從所請良用缺然
賜章得象乞罷第一表批答
卿識度閎邃謀謨淹正比圖舊望爰冠上司而勤勞王
家朝無異議翊戴寡德朕所自知雖輔政七年已究丕
績永惟萬務方倚厥成遽閱奏封願歸宰柄詳觀所啓
憮然動懷且軍革尚興權綱須乂實賴元弼偕陟大猷
儻獨徇知止之高而外愆為國之計君臣同體既不云
然進退大方亦將未亮姑停遜執以副眷期所請宜不
允
賜王貽永讓恩命第一表不允批答
卿有林父之忠吳漢之謹匪懈于位無伐厥勞自幹樞
庭多歴年所參和以濟大事先計以叙諸戎功成弗圖
報于何有用膺置使之重以疇基命之勤誕告廟廊亶
無異論遽披露奏方切沖懷誠有敦于雅俗詎所期于
同體官不容曠命則惟行往哉爾諧昭體予志所讓宜
不允
賜杜衍乞退不允批答
卿更踐劇職遂冠内樞鯁亮之素底衷無隱朕得朝咨
夕訪克乂權綱比日以卿懇幅致辭感慨祈罷因有前
旨欲賖後期冀介節孤操終為事屈忽閱今奏殊乖此
心且詩重老成之謀史稱魁壘之輔皆作時模表寄國
典刑未聞兹人以年為解也矧疆陲務總軵餉日疲共
濟艱難萬賴忠力宜徇公議毋滯沖懷所乞宜不允
賜杜衍第二表乞退不允批答
國家左宰府右樞省二三執政皆諸臣之選朕所與均
休戚責謀謨任天下之綱維者也其于進退可輕議哉
卿直清方嚴明銳開濟裁抑私謁達練事經洒然羣望
推為碩老朕方倚以機管隆乎治平而累章求罷弗亮
敦勉何專以已伸而不為邦屈重于獨往而忽此共濟
耶矧年高慮精道勝疾損固當務近醫劑參實陽休安
服而官姑惠予采所乞宜不允
賜皇叔德文第一表不允批答
卿茂親夙望台鉉將牙澹焉沖遠躋于華皓聿圖庇本
特用推恩僉疏郡封光啟王爵宗盟為重國論既孚何
列謙辭尚停寵册便當祗受以副褒懷所讓宜不允
賜皇兄允讓第一表不允批答
朕惟強幹之誼公姓攸先列爵之等王封兹重以卿志
力忠謹屬望親賢庀秩本宗領節戎鎮休有令譽當圖
爾勞用擇蕃要以光書社何煩露奏尚執謙懷況定命
旣頒公言胥協毋淹寵數速即欽膺所讓宜不允
賜杜衍等批答
保章視夜南極告祥雜候靡差圓暉有爛聞之典緯届
乃夀祺卿等幹掌内樞歡逢嘉應露封率籲溢美形言
徒亮勤誠尤增慙德所賀悉知
賜皇兄允讓第二表讓恩命不允斷來章批答
卿屬懿地崇望華志美朕所以推常棣之誼重盤石之
宗始啟王藩聿茂恩禮尚披沖藴再列讓封況普告官
師布聞方國頗稽典命未副眷懷容略常讓之執即光
外曰之授所讓宜不允仍斷來章
賜杜衍陳讓加恩命第一表不允批答
朕躬祠于郊蒙帝之福推為慶典徧第衆勞以卿總秉
中台顯相大禮謹有司籩豆之具罄三事夙夜之虔值
功而賞有國常典何煩露奏願寢茂恩況普告于外朝
方驛騰于成命便略牢讓往服寵章所讓宜不允
賜杜衍第一表讓恩命不允批答
比虛右弼以須畯望卿清約忠壯華皓一節出入諷議
靡事不為挺然公實見于有政朕志先定成命惟行況
萬幾處可百職修理朕所倚辦卿宜知之遽閱讓函猥
徇謙槩且誕告羣方不容顓辭久曠台路便廢撝遜欽
服寵章所讓宜不允
賜賈昌朝讓恩命第一表不允批答
卿曩侍經筵已知國器歴守京邑則風績早樹進領邦
憲則威名流聞陽休山立自處中道朕以為履正識敏
材任輔佐引預機政參貳台司曾是踰年休有成效觀
行則懿俾謀則臧斷自予志冠升樞省誕告百執初無
異言猥露奏封深存撝遜況訓論已熟典命難淹速即
欽膺以光朝舉所讓宜不允
賜杜衍讓恩命第二表不允斷來章批答
向以戎醜尚桀師伍留屯公私乏匱不可貲省又官濫
于外吏欺于中苛察過當浮競成俗濟水無益治絲愈
棼圖所振整未知厥序以卿久在樞禁習總事經年耆
識茂盡瘁事國是用選自予志對秉台衡藉敏材以康
調發之艱褒介節以懲進取之弊朕旣寡德方茲仰成
尺奏薦聞能讓猶固已嘗批諭宜體眷求毋煩費詞早
膺寵典所讓宜不允仍斷來章
賜皇叔德文陳讓加恩命第一表不允批答
上帝居歆億祉叢介朕不欲專享衍為太和遂差慶典
之錫均逮懿親之序以卿耆德碩望帥節王封藩翰維
持宗盟磐石已從僉論俾進寵章何需奏之遽聞列謙
懇而尤至但自絲而綍已告于朝惟名與器靡虛其受
便當速拜毌久留恩所讓宜不允
賜賈昌朝王貽永皇弟允良陳讓恩命第二表不
允斷來章批答
饗帝勞旋錄功論賞叶同輿議肆舉恩章卿左右有庸
授受惟允尚牢所讓洊露乃情况朝册久淹詔文已報
當膺繁異之數即竚對揚之華深體眷毗毌致謙執所
讓宜不允仍斷來章
賜陳執中韓琦讓恩命不允斷來章批答
朕比執珪幣祗事神祇至誠所向鴻釐如答是以推衍
天祉沛流茂恩徧錄侍祠之勞悉從進律之典卿卓有
成效協于僉言而臨榮引讓稽恩未拜閱露章而旣熟
非公論之所期便可欽膺即廢謙執所讓宜不允仍斷
來章
賜賈昌朝讓恩命第一表不允批答
朕聞元首明哉股肱良哉治之所隆也元首叢脞哉股
肱惰哉弊之所基也惟德不敏承久安之餘淑慝混淆
紀律抏敗思所以振弊興治光輔朕躬惟卿内挺剛正
外體和順不疚于利自時厥中參陪宰司則夙夜以虔
幹總樞會則細大畢舉爰立作相用乂我邦公言穆卜
浩然胥叶用擇剛日誕告外廷何徇光謙尚崇至讓沖
懇雖列允領已頒毌執難進之規速副具瞻之美所讓
宜不允
賜賈昌朝讓恩命第二表不允斷來章批答
卿慮經王體氣陶天倪挺處淄磷之表不從燥濕之變
鎮定大事贊襄遠猷朕用希則哲于前聖俾實相于寡
德僉都輿論亮成庶工比程尚方之封猶堅匪席之讓
況典策中出朝野具聞便廢道風往穆台路所讓宜不
允仍斷來章
賜王貽永讓恩命第二表不允斷來章批答
朕以二陲雖靖五兵未櫜總幹樞劇實賴忠藎以卿久
副機務用正使名外詢諸朝内斷于志用降茂册初無
異言何執沖避洊騰章削況官以懋德非可專辭言惟
作命詎宜淹拜便屈謙槩往服朝恩所讓宜不允仍斷
來章
賜皇叔德文讓恩命第二表不允斷來章批答
夫先睦九族後協萬邦朕常夙夜庶臻斯路況卿信厚
舊德華皓高年師學彌惇懿行無擇比詔王爵未塞公
言亟進常伯之崇兼易許田之輔成命旣告有位具聞
何飾讓懷洊列需奏且茂册備物不可久停孤風介尚
無容封執宜即欽受仍斷來章所讓宜不允
賜新除皇兄允讓讓恩命第二表不允斷來章批
答
卿風素詳劭識理淹該協綏同姓預有成績向啟王社
未極寵階特視台宰之隆仍增戶食之衍涓日誕告付
外遂行何列奏封再執謙固且作藩之屏誼切先親自
絲而緡理無中止往膺册命即斷來章所讓宜不允
賜皇兄允弼讓恩命第二表不允斷來章批答
先親右戚為國通規讓牢退易處躬常介向以卿雖列
王爵未副眷懷申付將旄庶重藩屏再閱來奏殊昧所
期況國典朝章不容停拜家情邦禮安得顓辭便略沖
儀往諧兹授所讓宜不允仍斷來章
賜章得象乞罷第二表批答
朕以涼寡統制萬幾涉淵俟濟凜然祗錫是用擢卿俊
望熙我庶工而謨明弼直早允羣議隱正沖坦自表素
襟懿德所孚不仁胥遠朕庶幾同底于道克綏永圖而
洊騰露章求諉時柄已降諭答尚執所懷況獨行之高
未足多美勿貳之倚何容執嫌當略謙言往安宰政孤
風静槪徒與嘉焉
賜郭承祐批答
朕以卿有初載之遇有離衛之勤毅然能力久而弗懈
用建戎節聿圖爾功告于外廷亶無異論何飾牢讓再
列露封夫服謙沖語崖分治躬之偏亮膺名器建勛伐
徇國之大方所宜欽副疇咨略去常執況師兵寄重河
防事叢董訓有經領護云劇無淹定命趨服茂恩所讓
宜不允仍斷來章
賜皇弟允良讓恩命第二表不允斷來章批答
向咨公論大敘懿親緣卿王社申付戎節成命誕告多
方普聞洊啓讓誠尙執沖介況渙汗已出備物久稽宜
廢沖懷時膺恩數副予眷厚即斷來章所宜不不允
賜皇弟允迪讓恩命第二表不允斷來章批答
朕敦睦懿親差次寵典年長者崇爵屬近者尚恩眷爾
忠賢用加節制公言斯協朝渙旣頒何執常謙欲遂素
守道風雖亮允令難稽往哉惟諧毌或煩請所讓宜不
允仍斷來章
賜賈昌朝讓恩命第二表不允斷來章批答
朕惟師旅久興邊境弗贍樵然日旰靡遑祗寧卿材謀
有聞政事已試疾風弗偃晦雨不渝用加寵秩回總樞
載至于轉調兵食結納邊庭伐謀授算攸寄斯重何徇
常禮再列奏封以嘗敦勗心難開許往諧爾職即斷來
章所讓宜不允
景文集卷三十三
