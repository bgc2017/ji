景文集卷三十五
宋宋祁撰
頌
太一新宮頌(并序太案仁宗本紀天聖六年九月祠西一宫宗會要雍熙元年建東)
(太一宫天聖六年建西太一宫此篇當是祁已改大理丞國子直講時所作)
臣聞昔者宅命之駿索百神以徧祭降生之嘉鼓萬物
而均福然則祀典載其羣族禮文領其盛節疏之則氣
縱而靡震狎之則精㩦而不物上聖于是揖歸運之孚
佑倚太虛而參變慎齋精意洞洞屬屬旁求于幽闇爇
蕭煑鬯芬芬苾苾烝進于馨香是以封君錯居守神靈
者七千之廣冢宰制用備祭祀者什一之仂誠欲異而
不瀆建為有極鼔舞至妙祛合無垠以億上帝以庇生
民者也粤若體粹亨之元奮希微之妙厥存主宰以司
變化上驗祕緯之次總按萬靈之圖何言而善乎應象
先而不為老肇稱太一尊有十神亳忌啟奉祀之方天
官著常居之記化截羣有輔蓋高之監文包幽室啓無
窮之命疇恤祀而不昌罔匱神而能永若乃瑰宫奕奕
礱砥而孔曼嘉壇崇崇藉罽而四合蘂笈真籍按循醮
式草樓上士奉承薰濯沃酒茅以示潔默牲鑾而撒腥
蒐三代之文有所未秩擥羣條之極制定其當質不及
野儀不過物鎮神華以作固舉禆海而蒙祉非巨宋之
善制疇克臻于此耶恭惟皇帝陛下高拱密清共規洪
鬯得天統以播憲括地象而經野建大中之治陳之浹
日訂丕承之烈肆于時夏尺一信牘重撫樹惇之鄉六
齊佳兵更鑄大農之器回霜收電而欽刑之恤鍼疽委
轡而慎赦之數合質劑以一度同土炭以均風捫箕舌
而堲佞讒攦倕措而黜纖巧于是都人擯踶囓于贅聚
女紅後纂組于絍織薪棫美官人之盛鱨魚譬萬物之
多光明緝熙上下充格儒者之喙三尺納于抒頌從臣
之槖千翰秃于宣美方復澹然無治幾而不康可以震
珍見怪者罔不祈可以蒙嘉獲豐者罔不序由是種祠
舊畤悉領縣官嘉幣偶馬以為歲事者不可載已乃詔
建太一宮于都城之西南順禮文介熙事且言時也先
是筮龜既同天星既中圭以傃景臬以攻位鎮沈奥之
厚載據神明之積高審曲有經伻圖中覆陛下以為崇
奉真蔭導迎袐祉不可曲外府之財用取祝史之辭忱
乃命損乘輿張飭發少府藏償其調度因過更冗卒覆
將作善匠給其員程既而隴材千章周版百堵督墨為
雨叩鼛成雷法大壯之上棟憲斯干之南戸人不扶勉
工以雄成未踰二時大告考室述夫祕殿則崔嵬博敞
鬱律鴻紛翠虯齊首以負棟海鴟㚄尾而銜瓦玉磶重
荷文璫四注陽宗倒光以納景陰祗濛霧而扶傾犀塵
不游螟風無隧乃有皇邸五色黼帷九張為之真寢乃
有雲梢三素綠輿八景儲乎仙衛甲乙異張辛壬殊秩
衆殿竝列十座如一煥紫宫之是環羾赤霄而可挹其
左右則飛宇回帶修廊班屬雲楶百層芝栭萬狀因其
真畫之品竝繪羣靈之跡怳然覺神仙之可以致肅然
知鬼神之易為巧具前則藻扄連觀抗為重門樹松隱
椎表其馳道揭示篆銀之牓列坐鑄鐐之狄所以震疊
焜照千祀也其外則繚垣白盛靈囿封殖甘露騰文于
茂樹醴泉側出于陰溝間以九層之臺五城之樓榮曝
偓佺袂挹浮丘所以範圍鴻洞九清也及夫嘗烝戒旦
剛柔涓辰祓惟淨之場裒列真之對于是乎水土和氣
之實玉帛二精之虔沚毛紛旅洞潦淳溉仙漿揖斗香
雲薄霄像以鸞輅龍駒器以釦金華蓋瑞祝發中而臨
遣使者持節以侍祠靈璈綘幡導乎謁款則盥而不薦
稽大易之象坐工合樂陪乎夜誦則昏祠至明采甘泉
之制高真竝享啐福如儀飛龍秋游以格思肸蠁興作
而歸福數百千所聊記符瑞之多七十五來更邁神光
之異猗歟盛哉濬哲之能事神明之鉅典也蓋制作之
本我朝舊矣始太宗徇史官之請胥宇于國南以開拜
貺之館今陛下按故府之法度筵于都右以敞集靈之
庭俯仰其前不失夏家之舊物陟降于上越成周邦之
新命有由然也夫神能專福不加于鮮德君能專祀不
殖于非禮且如黜其刲血豈為觳觫之愛而懿德改薦
遂介無疆之休探乎祕經不徇拘攣之義而層構昭事
自成一王之典捐金斥幣紓執事之滯而民不益賦升
壇奠斝為百姓之請而過無移下由是言之寧不善始
善述雖絲衣其紑高子誌星尸之繹夢蛇下屬文公作
鄜畤之瑞待我具五始標黑帝之祠嚮坐而拜躬接高
門之享一何區區者已下臣陶乃文之化覿告成之蹟
固非大夫之能賦實虞薪者之多誚輒次輿頌升之有
司其詞曰
奐焉層構兮鎮我都之夾右兮我稽神宗之舊兮
右一章
肅然上靈兮戾我宫之靖冥兮我據昭德之馨兮
右二章
帝宥黔黎兮匪孔禱之私兮與神裒是對兮俾物之阜
而滋兮
右三章
天眷聖皇兮執周道之彊兮俾君壽而臧兮配天之久
且長兮
右四章
藉田頌(案此篇是仁宗明道二年祁直史館時所作)
皇帝再紀元之明年春二月率羣臣耕于東郊恤毖祀
祈豐年也前此詔書示有司曰自我太宗襲熙厥功億
神裕人宥命方國肖翹跂行亦莫不寧永惟土著之本
民天之重乃躬耤田以倡農先震地房之滿𤯝導改政
之長懋柔嘉令芳于是乎孚肸蠁鹵莽滅裂于是乎復
敦龐穗滯秉遺見糧如坻我真考因其累盛重以明德
故能步師百萬狩醫閭見武節高世八九升突遼建元
封奉符隤祉以攄無極肆余承緒祗率厥典則爇蕭布
幣固有常所監農狎野厥存舊章惟一二執事率循而
懋明之方春作時百榖革始姑使斯人悦羽旄之美重
見漢官後嗣諗稼穡之艱不失夏物無贅聚儲峙無煩
勞供帳趨合于禮劭吾農焉前期則修飭神壝按除膏
壤夷道如砥呼蹕填街稍夔獝以護野雜荆牟以守燎
阡陌繡錯原隰龍鱗蒸膏冒橛恊風回春于是旄頭先
馳屬車齊躅奔星舞于旗斿行月棲于羽箙夀犀注鎧
肅給乎師營蒼虬範馭秋游乎天轡瓊鈒流景金根照
塗帟幕周張紈綃綷䌨既而揉耒剡耜載保介之間先
穜後稑龐播植之器官分無諉事具不教天子乃以丙
午之旦升華輅由大庭顏行山則銜枚無聲龍虎見象
堪輿奔警坌閶闔切囿游乃彷徉乎層城之外五精來
同七聖景從鑾聲佩節次于帷宫上既淳濯圭潔儲思
淵默昧明乃頓大次款嘉壇索先農以享之因教稷以
配之血毛幽全金石鏗訇躬接妥侑加祠官之一等禮
重沿襲具祖宗之遺意爾乃䧏靈場儼朱紘物覩于聖
天健其行星田彌望紺轅儲駕洪縻序進玉步有容三
推成禮邇臣告備上曰朕志在敦本充其強力既可以
勸何憚于勤遂推而進之有司以義固爭幾十墢而後
釋乃始弭節容與御夫觀耕之臺三公羣后班趨次耨
靡然從風邁五踰九大農灑種庶人終畝官師抃手行
内天旋于時都人熙熙駐望皇軒或歌以壤或擊于轅
不圖叢雲之旦復見東戸之年日華晏温天心憑豫奉
斗極御應門翔鷄樹竿墜鵠宣制大賚四海與之更始
虧除威辟存問高年振淹修墜平徭闊賦中外百執告
至而策勲踐過三更以差而賜帛膏以解雨鼓之巽風
不崇朝而周萬國先是羣臣繹丕懿潤鴻名將琢之玉
版納于金匱至是則回雕輿坐前殿震照儀矩翕受典
冊皇哉茲禮真帝世之希闊臣工之旦暮者歟儒臣學
于舊史竊明載芟之詩甸師之職在耤之義有三說焉
一典籍之常禮二籍履以親事三借民而治之所言雖
殊要之驅天下之民棄末而歸本耳且古者謹察天廟
申赦陽官田之不闢辟在司寇作為御廩鍾而藏之其
故何哉以為奉薦粢盛非無良農不如親之愈也課督
耘耔非無猛制不若勸之善也夫祭莫大于備物物備
而百神據之兵莫大于足食食足而四夷懷之人莫急
于豐財財豐而有生聚之是三物之濟否在此舉也且
周宣缺之戎軋其衰漢文用焉民阜其宜唐后勤止以
豐易饑洪惟太宗光廸于前陛下述宣于後皇矣同底
于道蒸哉不隕其聲方且九扈勤民三事就緒儗儗其
盛陳陳相因糧餘可棲草殖弗奥民一于耜家萬斯箱
遂駕五帝軼三王奮甘實而據馨香也敢作頌曰
倬彼鮮原帝耤于田匪耤其勤我為民先悠悠春旗覛
土于畿陽膏澤澤邁乎三推有壬有林亦莫不祗我疆
我理載耘載耔實苞實皂茀厥豐草田畯至喜祈年伊
早我穀用成我倉既盈我倉耽耽鍾于東南其用伊何
事神薦馨為酒為醴為粢為盛蒸之浮浮釋之溲溲上
帝居歆降福孔休䧏福伊何我民既蕃室家溱溱三事
不諼食足武奮震疊爾功蠻夷來同罔不率從帝猷昭
升式于九圍競競業業以毖萬幾在豐念匱在飫思飢
子子孫孫勿替引之
陽郊慶成頌(案仁宗本紀景祐二年十一月乙未紀天地于圜丘邧時為太常博士此)
(篇即其時所作)
臣某言臣嚮者幸得以博士奉侍大祠清廟圓丘恭導
升降伏見陛下接神措亊飭躬備物亹亹夙夜如不敢
康至誠上通靈貺如答輦出殿幄而瑞霰先塗齋款宗
祏而祥飈迎輅景至之夕步自帷宫改衣雲散燈壇月
皎收戢凄凜煦如陽春旂無蕩游燎無搖景已事還軫
官不告勤三靈洪洞交相為慶滌穢蕩瑕納于昭清此
則上帝所以顧諟陛下所以欽奉天人之際不為遠已
臣親覿盛禮昧于知量輒訂詩人之義作陽郊慶成頌
六篇義大詞褊無以游揚萬一庶幾侲童謠漢擊轅慕
韶之比竊用繕錄冒昧以聞
瑰宫朝景靈也屹瑰宫帝下都君來饗六龍徐羽籥
羅金石揚儼然進薦嘉觴靈之歆肅隂陰徧觀此憺羣
心既安坐唫靑黃紛上馳爛遺光賚孫謀永延長
右四章三章章四句一章六句
我將祼饗太廟也我將受命于祖于宗洞洞翼翼物
有其容物容備矣帝心嘉矣有壬有林駿奔走承事夜
如何其我不敢寧萬舞洋洋九奏備成燎薰以祼復降
在庭毛炰竝進亦有和羹帝酌而獻工祝善詞僾然如
聞孝有餘思神飲我福弁胙而餘辟公亞薦就幄以須
禮成七祏不敖不竦徂來于孝嗣福祿總總純嘏以溢
我受而施之駿惠丕承寶我大龜
右八章章四句
枚枚祀奉慈也(案仁宗本紀景祐二年詔奉慈廟遷莊獻莊懿袝于莊穆之次故此云紀奉慈)
(也)枚枚閟寢三妣厥靈以肖柔德(案原本缺三句)但籥不干有
磬無鏄盥而又薦我孝我虔物以志誠不在牲牷貳簋
嘉止百福番止無不或承以保我天子
右四章章四句
嘉壇合祭天地侑以祖宗也熙嘉壇兮泰尊藹竝饗
兮坤元祖與宗兮侑純嘏百神腏兮壇之下干枝列炬
紛秀華微風蕩漾月金波樂遵奮物金石和帝造新曲
揚清歌鬱華聯案醪品醇馨聞既逹刲血陳黍豆甘實
焫蕭春壁精粲粲琮黃熉三垓升降玉鋗鳴裴回常羊
延上靈至誠感通對殊休諄勤此路符所求燎籠盤空
幣煙舉天極餘歡篤純祜紛紜六幕雲施普
右五章四章章四句一章三句
南闕肆大眚也南闕爵連天翠華此臨馭靈心交肸
蠁鴻恩思慶豫毰毸上鷄竿籠童下鼉鼔翠緌儼麋至
赭按軒霞舉此屋徯予后婆娑聲載路滌穢天瀉波崇朝
觧為雨束帛勞衆士三錢發中庫下蒙不貲惠上錫無
疆祚俾壽萬斯年南山均鞏固
右一章十八句
垂鴻受徽册也惟帝垂鴻法上天推名讓德紀初年
温瑜祕篆金縢聯涓成吉日膺鴻冊申羽刻商諧樂石
冠劒相趨紛動色帝徇羣心答天意珠旒粉衮拜容備
丕休顯號光神器功躋皇王黜雜霸不自矜功無滿假
翼翼虔虔對天下
右四章章三句
明堂頌(案頌作于皇祐二年本紀所載祀明堂月日俱于此合時祁復為翰林學士太常乃)
(其兼官)
臣某言三月戊子制詔季秋有事于明堂臣以太常與
禮官博士詣垂拱殿議配饗事即建言周有臣曰旦始
嚴父配天仲尼是之唐并諸儒說竝祀六天帝不敢損
陛下幸訪有司請如古便四月乙丑詔若曰夫禮稱情
適文今議者言周唐則善至牽制所聞褊而不優宋亦
一家讓不制作如來嗣何且事天不及地配父而遺祖
朕甚陋之水旱不時羣神預焉今賴天之力方内以治
朕能合饗天地以三聖侑腏報百神咸秩竝修况祖宗
郊雩不為無比有司無諱以勞務稱朕意臣伏誦聖訓
久乃開曉以為前古所缺羣臣不逮陛下獨得于心其
所以事神訓人使萬世子孫無以加者至于作聲歌琢
圭邸帳帟無文夜鼜弗嚴以竭恭致敬者尚數十物臣
愚且不能徧知若今詩頌不傳是陛下盛德神功不盡
注天下耳目聳動四夷聲隠乎無疆也謹撰成明堂頌
一篇辭淺義直可使戶曉壤翁轅童皆得歌謳臣昧死
再拜以聞頌曰
天有明命以聖付聖太祖太宗燮代大定誰僭而王孰
擅而土左披右攘罔不就緒厥角在廷四夷無侮真考
顯承受報收成休休厥寧震震厥聲七十而五號以大
榮皇帝纂武有庇于下兵櫜不銛箙委而羽一農之饑
吾飼以哺一夫之寒吾暖以褚日寬租徭歲貸囚瘐恊
氣四薄順暘若雨原高隰下百穀膴膴二十九載惟秋
九月廼即大慶度筵度室寳字署顔震照多物置使有
五悉詔輔弼既款靈宫亦享廟祏天兵桓桓羅列衞營
有闟有游龍軛螭衡耳耳其驅雅雅于行旖旎連蜷風
舞雲縈士若銜枚驂牡不鳴吉日辛亥進祀于堂衣畫
袞然環瑀瑲瑲六帝二祗三后侑旁醴淳牲肥嘉罇鉅
房芼醢果粢淨潔芬香膋熾胖升以廸厥嘗我鐘欽欽
我舞俁俁天妥于坐百靈來序奔精哆光㫚霍層宇山
靈瀆怪顯幽馳騖或旅諸墀或席諸廡(案此處疑脱一句但文鑒亦同)
(别無可攷故仍之)有羶斯飫相維辟公既敏而度帝拜稽首柴
煙上舉祝有嘏言皇帝受之產百斯祥裒萬斯禧其矗
如山其積如茨皇帝曰咨朕不專有旦御端門百執奔
走其赦天下新邦之舊賙之錄勞刮濯痕垢官賞兵賚
金爵是富驛歡四海間弗容晝天謂皇帝感實火德火
德在孝宗祀惟極其還而功䘏嗣干億而子而孫長有
萬國天謂皇帝安我羣元投蛑斥螟稼溢于㕓厲訖疾
攘人樂蹮蹮皇帝眉夀永錫萬年前祀三日區霿如閉
皇帝既齋一夕而霽六幕掃除若壒逢彗天清地晏夜
星騰晣皇帝小心恭與虔并徧見神祇拜跪送迎久立
于次須樂之成器必全玉牢不愛牲制為諸安以正和
清夜鼓徹嚴敷致厥誠明明皇帝惟先訓是式惇睦懿
親其磐如石存問齠耋容受讜直振淹登畯毋或失職
惟慈惟仁不厲聲以色皇帝有言克已則興豐守吾儉
尊捨吾矜惟日之升瞿瞿競兢無不此或承
尉氏縣呂明府創修洩水渠頌
神州之地積高于西北而&KR0763;下于東南尉氏直其坤隅
故上薄周疆側負鄭鄙汙瀆所蕩行潦所趨注我西偏
匯為大浸異時縣官往往募民開田渠入之惠民河(今自)
(江以北溝漕總目為河)因灌淮楚人雖在勤水不為害太平興國
初或建言惠民河瀕尉氏折東而北地泐墊漏水多壊
決迺西並崇岡更開新道長隄右移衆渠咸塞于是水
無所洩則沮洳淵淪鍾為回淵每水潦不時必壊官亭
漂室廬害膏腴之田千百八頃其大者則韓溝護軍二
陂以名自達輪廣三十里他脈連股引延緣葦間溝遂
之小小者尚數十百所匯民厥瓖邑吏選耎蔽不敢聞
歲趣其租人用重困蓋水留四十年狎為常玩事窮而
復理固然也聖上初元之年大理丞吕君長吉始為政
于兹邑既視事即按行堤閼周知其要乃嘆曰河漕中
都堤不得弛陂盤善地水不容止潰陂注河則舟廢繕
河限陂則農奪長吏不謀土其魚乎于是度楊橋之北
累石編木以為竇口規引積水潛出河下東因廢洫行
七十里與惠民下復合水有所放漕亦無停君即伻圖
上言于計便甚事下丞相府復詔中貴人段微明與寰
内察按使者李識張君平等興作水工覈實程員無慮
用材五百章碈甓數萬膏堊稱是工四千人度三十日
罷條陳中覆悉蒙可報明年正月遣内侍臣譚好古領
徒護作君參掌焉衆以子來匠以心競任器成雲環材
若林不急不徐如期而畢以佚道使人故也二月渠成
水下瀺灂轉騰曼羡紆餘灑其沈災導其流惡數旬而
牛馬辨經時而桑田復是歲耒耨所刺排水澤而居者
蓋以大半三年水涸地沃畆率收一鍾流庸還占參倍
于舊過是而獲者則不書矣于時和氣絪緼闔邦如春
繞為景風結為油雲終古沈斥一朝茂殖昔之勞人今
焉樂國夫善防者水廞之善溝者水潄之因地則氣不
壅達變故民不倦惟吕君畢給政術舉無後艱肆水之
走下而奠其歸乘人之曹好而興其利縣令之任今所
輕已君而重之敝政之改重所難已君而易之探古舊
章圖我新政復地力阜財用民餱不愆神糈可懷禦菑
鍵蠧莫非嘉績朝旌厥能秩君宮坊大夫佐郡二千石
民去思者八歲矣穀益以殖年益以豐億萬之口并蒙
厥福既而邑之耆耋雜然共計曰呂君功緒章章在人
其可歌也盍琢金石以鋪其馨香予從事于斯文宜倫
次輿誦而存其梗概頌曰
天畿之南兮下田良壅流弗洩兮漂我疆地環萬井兮
原其谷歲踰三紀兮祖弗屬我有賢君兮來何遲累䃉
疏竇兮河之麋注潢引汙兮渙東湊鮮原畟畟兮農其
耦水反歲定兮黍稷華稇載斯箱兮紛滿家去我茲久
兮田益廡手之足之兮聲在路何以報君福穰穰明神
所勞邦之光樹樂石兮渠之旁攄德音兮永不忘
景文集卷三十五
