熊峯集卷九
明石珤撰
詩
五言律
梧桐生高岡
海上金輪出曈曈映碧城梧桐正䓤蒨鳳鳥一長鳴韶
濩中和日䕫龍揖讓情獻書丹扆外寰海望昇平
送友人
明時豪俊客眼不著長檠賢聖開書夜江湖縱酒情虞
卿能赴急徐穉本躬耕易水城西畔時來一濯纓
野望
偶來原上望續續意何窮遠樹寒煙裏荒臺夕照中翩
翻沙鳥白寂寞野花紅詩興誰收拾徘徊立晩風
西郊春行二首
策馬西郊外正當芳草時行人避風雨稚子惜花枝池
斷荷穿早林深笋露遲春心應可保鶯燕莫相窺
其二
野外無多景青山映碧流近看雲起處剛隔水西頭草
色隨人動煙光觸目浮招尋猶有地勒馬戒嬉遊
夜作
燈火沉沉夜團圞影一家生涯杯汎蟻兒女墨翻鴉古
劔星前氣霜毫夢裏花百年真樂在寧復向人賒
苦熱
徙榻隨隂坐推琴借石眠火雲慳作雨花氣鬱成煙扇
短頻揮日樓高不到天海風猶萬里安得駕飛鳶
午坐二首
聖主恩如雨羣芳盡及時愧無投李報愁誦伐檀詩庖
廩供清坐冠裳列近司淺卑朝海嶽惟有寸心知
其二
雲雨朝昏變東西岐路情細看池水静剛似我心平薄
露慚調屑山桃望作羹青袍侍黃幄已不負書生
籠中雀二首
一種青雲鳥誰將入綺籠雖便紅稻穏無復綠隂中顧
影疑憐獨蜚聲忽應同還慚好毛羽終日狎兒童
其二
日轉青曈媚風吹綠羽齊將身隨鳳舞何意學雞棲知
命長安啄逢人似欲啼金籠清夜永應憶水雲西
送劉文煥按吳中
誰遣滇池雨隨車又入吳力雖能撼嶽志本在噓枯清
白家聲舊巉巖骨相孤怱怱一樽酒旌旆已先驅
飲歸
罷飲高坡巷歸途月色新玄黃非我馬關柝是何人積
雨衝泥淖微風振羽鱗一朝開口笑聊息百年身
送文煥
此日河邊柳蕭蕭已過秋如何對離别還復有歌謳山
色連波動雲光入樹浮肯令悃愊吏卒歲但優游
漫書五首
閒居成懶癖高卧起徐徐世治逢堯歷春晴驗朔書囂
塵長繚繞元氣自呼噓不把雙眉向人間浪蹙舒
其二
曉跨城東馬披星到酒家甕春抽嫩竹燈夜試初花樂
聽昇平曲人乘浩蕩槎興來從健到誰省岸烏沙
其三
東風纔十日煖色漸融冰春市多張酒宵城半打燈禮
從先進野學去古人矜分不知時務癡聾似許丞
其四
十五年前到都城猶古風蹇鞍逢進士雞酒宴名公世
事車輪轉人情木葉紅豪華迷舊眼誰與論顓蒙
其五
誰道年程淺芻蕘有此言結縭兒女早鬭障錦絲繁磊
磊春盤簇怱怱夜客奔還看脩上者妖服自翩翻
新晴
積雨衡茅濕炊烟乍未高瀉荷澆渴肺披草曝征袍最
喜蛛絲静全勝蝶拍勞吾材自樗散亦得謝塵囂
史館即事
緩步閣門西晴暉掛碧題朝鴉隨仗散旅鳳傍樓棲風
撼牙籖動寒欺獸熖低館中無一事清興坐成迷
月
為月一登樓長風更試秋水搖城闕迥河帶斗星流古
木蕭蕭下閒雲淡淡浮秪應今夜景能破杜陵愁
過李徵伯墓
煙霾棲古道蓬藋掩荒丘壁有題詩處雲横作記樓多
才悲命薄浮世幾名留惆悵香山社交知半白頭
元宵十七夜雪
猶在殘燈夜霏霏雪滿空縷紗慚未巧金剪恨無功煖
綴鰲峯樹輕隨舞扇風一尊徒有意人隔五雲東
晩望
西郊日日望偏愛夕陽峯野水多宜鷺疎林不礙鐘煙
中古廟出山口斷雲封惆悵東飛鳥翩翩為客慵
早春
春色來何處蓬窗試一開積寒猶困柳晴雪漸舒苔未
舉書雲筆新停送臘杯江山多舊約斜日重徘徊
對月
團團今夜月偏照柳邊闌古甕深浮蟻高臺獨舞鸞竹
搖金縷亂花咽露聲乾多少窮愁客臨風兩鬢寒
雪中朝退有述
雪後朝金闕寒輝達曙光鬢霜驚老至步緩覺途長修
竹葉零亂古松根崛強君王鮮遊幸安用賦長楊
花月
漢苑翺翔日豪吟興渺漫月憐停酒問花記倚闌看世
事風翻葉年華水下灘多情空復舊回首翠屛寒
秋日西郊書事二首
金井葉半脫寶闌絲乍寒凉泉鳴石罅驟雨刷危灘草
浥螢收照林空馬放歡水頭高帽客公事了漁竿
其二
霏霏晴復雨草屋近茅灣未午聞鷄唱剛秋見鴈還水
蒲多委佩山棗半開顔憶見吹笙侣頽雲隔萬山
賣花
長安賣花者多在雨餘時幷剪劙繁綠吳綾記向枝香
迴金勒馬紅映玉人姿此意誰堪詠揚州杜牧之
西郊送别
積潦同溪澗離亭柳半凋壯心尊酒外詩思夕陽橋路
出中山迥雲連黑嶺遙郡人應久待東北望星軺
初秋追次工部江亭韻
階草含秋意江亭憶昔時謀生已過拙結果未全遲夢
戀承親色年懷報國私積濤知此恨嗚咽亦成詩
遣悶二首
達士本無憂龍泉晩見羞植花逢旱熯將鳥避鵂鶹萬
事須前定諸賢亦後謀一杯明水在揮灑涕横流
其二
士無賢不肖須記入朝時萋斐能成錦瑤瑜易指疵似
應負芒刺豈獨妬蛾眉搔首青天下秋花共淚垂
早瓜
八月瓜如斗誰曾著意憐世情多厭晩蔓草亦争妍斫
蒂青猶嫩銜花綠未嫣不如緘口待甘苦付蒼天
七言律
憶崛&KR2118;山
崛&KR2118;竒賞憶當年十里青山半管絃啼鳥慣來紅樹裏
落霞時墮酒杯前錦衣公子雄三尺彩筆詩人炫百篇
回首舊遊成一夢西風塵鬢獨悽然
涿郡
二水争流繞郡南郡城東望五雲酣風生帝子樓桑里
月射桓侯浴馬潭古俗多年猶忼慨廢臺無客更遊談
津郵日日鳴鉦鼓看盡行塵擁使驂
盧溝經張司空華故宅三首
草色西風萬古情司空舊宅路人行鷦鷯豈意文章誤
牛斗猶疑劔氣横世難魚龍多葅醢名留桑梓尚峥嶸
道旁欹石形如鼓安取仙桴為發聲
其二
式乾初議與心違力為匡時獨未歸野雉不緣蛇蛻悞
鳳凰猶傍鴨闌飛功成白首遭萋斐論在青編有是非
惆悵當年歌歗地落花如血點人衣
其三
幾年神劔化為龍晉武平吳見折衝名載鼎鐘應未滅
路當豺虎竟難容陸機豪淚風前墮羊叔輕裘地下逢
千古何人來駐馬碧蕪幽恨共蒙茸
夜坐偶述
簷前凍雀夜不語巷陌誰家猶鼓聲呼燈急映五萬卷
開酒獨浮三四觥嚴霜淅瀝下枯葉清漏彷彿聞層城
苦無高興紀日月羞見寒星當戶明
題徐子仁遠遊卷
青鞵踏破未辭勞萬里長風振布袍遊不為人真浩蕩
書能名世自英豪秦碑夜抉苔侵肘石鼓朝臨電擁毫
聞道三山猶勝蹟煩君入海更尋鼇
答侍御宋先生次韻二首
五花驄馬繡為鞍誰道人間行路難兩腋天風生祖幕
百年交結見金蘭仰看鵬海三千里笑倚鸞臺十二闌
對酒詩情自無限水邊花鳥不相干
其二
平蕪高樹翠成灣彩鷁凌波去不難萍梗於人真汎汎
柳花隨意亦漫漫煙飛祖道風初急鳥入詩題韻未安
回首故山應悵望一尊新酒盡餘歡
將歸省留别張孟賢吕從殷
疋馬南歸嘶遠風不堪尊酒御橋東交游晩信非身外
世事静看如夢中春入柳花飛正苦興隨流水去何窮
今宵定宿樓桑寺遙見西林塔影紅
寄歐職方時振
午睡醒時獨倚闌葛巾何用再三彈驚聞碧樹還書禮
欲向雲霄附羽翰長者風流元似玉同心言語自如蘭
無因拭目官槐道一借前驅負弩看
滹上即事
晩煙如帶拂城頭城下滔滔滹水流東海遊龍歸古廟
西山濃翠貼譙樓種荷使者今安在横笛兒童不解愁
惟有春風長浩蕩年年吹綠到芳洲
觀芟麥者
卧龍岡外看芟禾可奈南薰吹鬢何共幸太平還起舞
不愁官長更催科牛便草色眠初穏鳥入桑隂語正和
試學老農歌一曲頽然高卧夕陽坡
和馬侍讀先生長至日習儀二首
十載鳴環從列仙三回得侍御屛前恩深自識龍顔喜
力薄能追驥足先清世風雲應有合短簷春色亦堪憐
床頭經史猶狼籍冷硯寒爐又一年
其二
蓬萊面面列神仙伐鼓鳴鞘亦陛前陽道且看明日長
太平何讓古人先清閒福自君王賜疎拙材惟座主憐
荏苒不知時欲過相逢還愧問青年
送李天瑞還興隆二首
莫道君門遠萬千千山仍與萬山連桑弧蓬箭宜如此
瘴雨蠻煙豈偶然理直不妨天下往才高那受故人憐
孤根著地知何日月白風清又一年
其二
世態全歸詠歎餘豈如張旭但知書九重獻納心猶壯
百折盤桓氣未除麟鳳未應明主棄芝蘭欲就善人居
天涯相送還相憶莫待平安兩字疎
清明二首
榆柳新煙漸滿城出門人唱北邙行紙錢無字書年代
華表誰聞說姓名落日饑烏禁久立東風驕馬試長鳴
春來不作王孫賞芳草萋萋漫有情
其二
漢宫傳蠟晝冥濛寒時清明幾日同插柳兒分煙外綠
賣花人立雨中紅萬家香火迷歸蝶百尺鞦韆卧晩虹
欲把吟情輸酒幔曉城無數颭東風
獨坐
百年今此暫祛煩又向空齋獨負暄閱世漸知滋味薄
著書猶恨語言繁風噓竹牖通陽氣人掩蓬門避俗諠
却訝藤蘿附松栢憑高裊裊正攀援
和馬静學先生入直
林棲早借一枝安梧桂氤氲夜不寒吟對好山成故友
笑憐秋葉似微官春雲過眼猶翻雨野水無風自作瀾
多病見花羞潦倒正冠時復倩人看
九日
月杵霜砧是處同悠然起對菊花風龍山事往人空羨
老圃秋深葉自紅多景欲逢高士賞無書先與醉鄉通
登臨又誤今年約萬壑千峯悵望中
鴈
采鳳樓西見鴈過數聲清入五雲和秋空葉汎悠悠影
故國風生澹澹波兩字平安歸去晩百年身世别離多
荒田夜夜明山火好為高飛避網羅
送謝侍御按雲南
傾蓋論文兩不疑别難方恨定交遲霜風萬里隨王使
月夜何人聽杜詩望入南山雲正白春生溟海樹先知
與君報國心俱在矢直衡平欲問誰
次韻答張太守孟賢
萬里憑闌望楚天彩旃高蓋駐才賢雲從出岫多成雨
魚為緘書幾輟筵已負舊名追驥尾欲揮遙淚灑江邊
寸心呵凍應難盡惆悵寒鴉曉日前
對雪
鳳團初煮浪㾗圓冷笑閒行鶴氅仙徑滑始憐樵擔重
竿沉無怪釣舟偏羊羔酒慢誰呈舞驢背詩成獨聳肩
一夜吾伊聲未絶有人風雪正高眠
春日即事次羅廣文韻
遊絲嫋嫋亂鶯梭茅屋新成燕子過春到北堂苔似錦
雪消南浦水如羅莊生夢偶衝花破靖節情非為酒多
日暮高樓望千里漢臺秦館正樵歌
望西山
西望瑤山秀色重邑城多傍最高峯明霞落盡鴉猶語
尺素裁成鴈適逢吟骨對山雙聳瘦凉飇戟葉幾摧鋒
溪村月上愁無限看到漁燈達暮鐘
中元憶先壟
江南回望北山青故壟誰持麥飯登兄弟向衰俱作客
乾坤留跡本浮萍時逢有道身何補節遇清秋恨頗增
獨坐月明過夜半滿林寒葉若為聽
過寶應湖值隂晦有感仍和庫部
北鴈南鴻歲歲忙隂晴未定路猶長春潮又聽孤舟雨
曉鏡新添幾縷霜一代美名傳稷下百年遺愛在桐鄉
因君更起凌雲思却恐春來酒病妨
夏日偶書
看花節過又蒲觴幾為穠華佇夕陽鶯本無心呼客夢
燕如有意說人忙青山畔可茅為屋白水中宜石作梁
歸去一尊逢五日且無閒酒酹沉湘
予莊詩四首
聞道揮金買碧山春風門巷不長關客來但話農桑事
興到時行水石間芳草渡頭鶯語亂夕陽江上釣舟還
江山觸目皆詩畫摩詰多情恐未閒
其二
風塵經日鬢華新夢裏青山說未真滿地落花人起晏
一簾疎雨燕來頻蠶成麥熟歌良吏酒美羊肥賽土神
别有報恩三尺在中原無事且隨身
其三
山中風日自昇平舊業新田喜漸成看過花枝還結子
見馴麋鹿解呼名一年官課剛輸納盡日柴門少送迎
我亦最諳農圃味城南十畮憶歸耕
其四
神仙小隠亦蓬萊漸與紅塵斷往來落日數聲牛背笛
清香一樹水邊梅草堂客散留雲宿苔徑人稀為鶴開
聞築釣磯吾未信鳳凰元有鳳凰臺
五言排律
送羅文學赴福建考官
閩越山川古人材更可稱玄纁徵客去雷雨看蛟騰國
士詞多雅山林氣稍矜匿瑕收瑾璧得味外淄澠有此
孫陽顧能同臣僎升網羅驚並集旗幟見先登為國呈
多士還鄉切寸競庭闈歡定劇池館寵俱增豈不懷將
父應須畏友朋吾邦衿珮在拭目望薰蒸
寄宋侍御
日日思相見那知年又年素書千里外清夢五樓前尚
憶聞鐘入曾陪載筆旋路岐多聚散憂病苦顛連網集
詩筒厚霜封劔室堅空羣猶有志涸轍肯求憐為報東
朝客來尋釣渚邊
薄觀城南
雨露無私潤荒壕春意生水香荷欲上苔破竹初萌燕
到芳簷語鷄來樹杪鳴近村斜有徑傍寺晩多鶯未盡
花猶吐曾鉏菜恰成江湖蓬鬢客何以答昇平
五言絶句
題吳匏庵東莊諸景二十首
東城
城上鬱葱葱城下人家住朝朝城中烏飛向城東去
菱濠
濠水深幾尺菱花鏡相似居人來采菱菱角漸有刺
南港
南港水如帶綠波深不流斜陽飛鷺起幾處泊漁舟
北港
下橋聲骨骨凄然葦風至兒童覓驚魚動處荷花是
雙井
策杖遊何處暮投雙井村蕭蕭花竹裏茅屋半開門
方田
方田若碁局水煖稻先熟一半給官家一半供饘粥
果林
種果東莊頭年多不知數林深少人跡子落又成樹
曲池
池水清且漣縈轉牽曲鏡照見柳葉斜不似蓮花正
桑洲
采桑下長洲桑葉綠如鈿幼婦解眠蠶繰絲織黃絹
振衣岡
振衣復振衣高岡出林杪下見紅塵飛西望青山小
朱櫻徑
櫻桃何纍纍清光映寥廓盡日無風吹朱實忽自落
鶴峒
鶴峒深窈然竹木森四堵中有幽居人時時教鶴舞
芝丘
種麥不種芝芝生在中阿至今芟麥人兼唱采芝歌
艇子洴
凌波下洴水日暮繫艇子大道如川流聖人貴坎止
折桂橋
折桂橋尚存折桂人已矣時有橋畔人拾得桂花子
白雲館
館外暮雲白羽客時迎送婆娑屋邊樹傳是梅仙種
知樂亭
幽士知魚樂臨池小結亭時時揮五絃下有流魚聽
耕息軒
耕田耕且止垂軒坐憩息非敢為惰農應當惜牛力
續古堂
延陵文章客選地建新廬指點平泉樹時稱先大夫
拙脩菴
脩拙人何在寥寥惟舊居風雨棠花落猶疑夜誦書
結交吟
白馬載金鞍悠悠邁城邑桃蹊人不知中有荆與棘
苔壁
嵳峩千仞壁上有萬古苔萋萋風雨色終不帶塵埃
題李宗一扇
空江滿秋色回首見東山舊日垂竿侣攀龍久未還
山中
山深人跡稀煙霽見茅屋野老時時來裵徊澗邊木
秋原
野鹿時並走沙禽亦雙飛何事秋原上日斜人獨歸
閨怨
當年人對月共說兩團圓如何人不見明月又今年
春思
素月挂西樓樓前春靄浮羅衣試輕煖長夜倚箜篌
山中曲三首
緜水何太急奔流下東井北登鳳凰山未曉見日影
其二
朝登青石巖十步一駐馬亦有紅顔人倚馬立巖下
其三
峭石激湍響古城臨水居城東有渴叟不及水中魚
灌園
開畦還汲井勤苦待蔬成不及池頭草無情日夜生
問劍
鑄爾亦何為琴書得並隨中原多巧&KR2778;日暮尚狐疑
劍答
萬事吾先讓臨機鬼不知不明兼不斷安用壯夫為
七言絶句
題小畫四首
板橋詩老未還家村舍兒童掃雪花春酒山中猶未熟
罷吟應試小團茶
其二
四壁岧嶤列翠屏取凉還上望湖亭醉來翻笑荷衣色
不及村南酒幔青
其三
水南山北梵宫多日暮鐘聲雜棹歌别有幽居松竹裏
春深惟擬故人過
其四
山頭寒瀑懸飛練亭外平波接遠天秋色依稀何處見
半江風雨一林煙
高宗宫詞
月射罘罳動綺煙合歡花下夜張絃太平公主來稱夀
玉帶朱袍舞帝前
閨意
玉指金鍼課女功鴛鴦屏暗蠟燈紅窗紗撲簌通宵響
滿樹桃花一夜風
立春
萱草堂東逢立春春風堪笑亦堪顰青青盤菜思纖手
裊裊花枝似玉人
題倪冬官小畫五首
花枝裊裊雀雙雙昨夜東風到竹窗野客情多何處寫
旋挼花蕊浸春缸
其二
野鳥將雛意自真牡丹花外往來頻誰知委巷茅簷下
亦有嗷嗷待哺人
其三
春入瑤花又竹枝依依寒雀向陽時相呼相應皆吾樂
却恐鯤鵬亦不知
其四
花覆闌千金翠明日高嬌鳥睡初醒不知人倚西風外
吟得新詩幾字成
其五
海榴花外往來時大鳥勞勞小鳥饑誰道吕生徒作畫
分明如誦蓼莪詩
玉泉亭上
峯巖百步翠重重巖下春泉噴玉淙章帝舊宫今不見
斷霞猶出繡芙蓉
題李後主畫鵪鶉
翠袖成圍紫殿深曾看一勝抵千金如何解甲臨城日
不及山禽有鬭心
唐宫詞
四月笙歌沸苑池瑞蓮花對海棠絲昭容尚記開元日
正是宫中蠶老時
中平宫詞二首
水繞靈昆苑草春渴烏新灑近郊塵金輿罷幸天街静
白玉蝦蟇自喚人
其二
宫市新開御水邊繡襦争立市門前酒姬未放驢車過
自問劉郎索酒錢
南朝宫詞二首
花簇郊坰錦作圍小憐日暮射生歸雙雙羽從重歌舞
不覺齊城漏已微
其二
玉樹新花夜夜開張嬪凮韻孔嬪才感恩誰似中庭鳥
解詠江南草化灰
貞元宫詞二首
君王不愛長門賦才士空吟散雪詞獨閉深宫轉蕭索
露華垂老合歡枝
其二
貞元法曲被宫懸絳䌌蓮冠待管絃惟有宋家兄弟别
各簮彤筆御簾前
社日
東風簾幕駐晴雲社酒杯深我對君燕子未來花不語
綠蕪寒雀共斜曛
僧房感事
都言名利不如閒多少投閒去住山今日山僧還不免
人間寧是舊人間
春過亨上人院四首
試上生公說法臺落花榆莢點深杯春光眼見隨流水
滿地黃鸝喚不回
其二
近水疎籐換古稍傍牆高柳出新巢蓬門日落歸猶未
要聽山僧月下敲
其三
雉堞參差鎖暮雲外城春水内城聞風塵不落高僧夢
日日看經到夜分
其四
鈴梵聲沉晝寂寥坐看孤鶴下丹霄前身記是東方朔
恐有書從海上招
漢宫詞
鞠室無人鬼夜悲監宫印付審郎持昭容七子閑言語
直到簾前奏御知
秋隂
積靄隂隂覆苑墻山梨病雨葉多黃道人癡欲尋秋色
獨立青山送夕陽
草色
帶烟和雨綠萋萋水閣春深望眼迷惆悵夕陽千古地
青山無語鳥空啼
漫書次陳白沙韻二首
中年雖過未扶笻儘羨人間白髮公花下一壺那敢惜
江鄉多雨况多風
其二
夜凉欹枕數清漏秋早出門憐露花莫道五湖歸未得
山城十畮舊桑麻
春日
曲欄深院日初長錦軸珠徽亂一牀燕子不來花又落
一年孤負好春光
新花曲四首
翠池新種小芙蕖歡動眠鳬與戲魚試向水頭經日看
好花成子定何如
其二
雪骨冰絲奈弱何碧琉璃上露㾗多隔闌遙見蜂窠影
應是新房映綠波
其三
綠柄丹葩展未齊晩風人立畫亭西翠衿雙鳥翩翩下
應識蓮花似越溪
其四
著意栽花歲又年偶抛新菂便成蓮殷勤為向花神語
但願根深子又堅
次韻奉答應韻二首
春光能得幾多旬雨笠風蓑過半春正自不禁萍水恨
可堪重對别離人
其二
東風不用漾遊絲小閣深愁髮素時滿地綠苔人獨坐
一林寒雨雀争枝
六言絶句
三首
密雲欲雨不雨桃花將開未開日暮小樓凝望江南燕
子歸來
其二
溪上一篙春水林間幾箇流鶯野客半醒半醉江南江
北關情
其三
李白桃紅柳綠山長水深日斜舊日誰家燕子今年飛
去誰家
五首
漚籃池頭獨望碧水沉沉不流籬草半成螢火殘陽却
傍高樓
其二
新月如鈎自挂白露成珠未圓石枕籐牀秋夜高人不
夢邯鄲
其三
秋江一望無際山色坐來滿衣黃蝶花間獨宿林梢紅
葉時飛
其四
花落簾櫳自好水歸谿澗空寒窮達早知有命不須待
詔長安
其五
青山千里萬里白髮三莖兩莖藥味豈須台鼎瓜田直
在東陵
熊峯集卷九
