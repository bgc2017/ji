審齋詞原䟦
東平王千秋字錫老嘗見自製啟聮云少日羈孤百口
星分于異縣長年憂患一身蓬轉于四方其遭逄槩可
想已樂府凡六十餘調多酬賀篇絶少綺豔之態衡山
縣令梁文恭讀而贈詩云審齋先生世稀有曾是金陵
一耆舊萬卷胸中星斗文百篇筆下龍蛇走淵源更擅
麟史長碑版肯居鱷文後倚馬常摧鏖戰場脱腕難供
掃愁帚中州文獻儒一門異縣萍蓬家百口恨極黃楊
厄閏年閒却玉堂揮翰手夜光乾沒世稱屈遠枳卑栖
價低售漂搖何地著此翁忘憂夜醉長沙酒豈無厚禄
故人来為辨草堂留野叟嗟余亦是可憐人慚愧阿戎
驚白首一燈續得審齋光多少達人為裔胄睠予憔悴
五峰下頻寄篇来復相夀年来事事淋過灰尚有詩情
閴情竇有時信筆不自置憶起居家吕窠臼審齋樂府
似花間何必老夫疥篇右集中席上呈梁次張水調歌
頭一闋其互相溢美可謂無言不讐矣古虞毛晉識
