法藏碎金錄卷四宋晁迥撰
證道歌云無罪福無損益寂寞性中莫問覓予嘗獨斷
此謂真性無物廓然虛明究極三空何有一法罪福
損益皆屬妄情若有横生疑惑謂其為善無福為惡
無罪為學無日益為道無日損斯則悮矣逹理之士
必無此疑
古德有言曰今人看古教不免心中閙欲免心中閙但
知看古教予因擬之而言曰今人學宴坐不免尋思
過欲免尋思過但知學宴坐
諦思内身外事因緣資畜統而言之都為我所悉欲如
意理不當然設使皆然諒難克荷間以不爾却恐易
勝有智之人宜乎消遣
予所趣動静之境不越兩端趣動境志在内典愛讀鮮
潔句趣静境志在内身愛入清白處同志深者方明
此說
凡諸有思有為倒置也却行也無思無為正受也勝進
也名相分别則有異也理性臻極則無異也明智之
士當知此法
金剛三昧經云無住菩薩聞佛所說一味真實不可思
議專念諦聽入清白處身心不動予因援老莊之言
配觧清白二字所謂清者得非老子云熟能濁以静
之徐清乎所謂白者得非莊子云瞻彼闋者虛室生
白乎但能到此徐清虛白之地亦可謂之入清白處
矣予又思宜作水月觀水月定令其心如水之澄清
月之潔白亦可謂之清白處矣
白傅有詩云攝動是禪禪是動不禪不動即如如此言
定體之深者也予擬之别作二句云破暗用明眀是
用非明非暗即惺惺此言慧用之深者也
華嚴論云一念相應一念佛一日相應一日佛但自了
三界業空即是佛矣何必湏歴阿僧祗刧然後成之
乎予謂此說包含密意是權實相兼之教也夫久迷
忽悟悟即覺也覺即佛也一念成佛其理在此必要
稱真合體理湏有漸故以一念一日以言其始若能
積久增多所獲法利即可知矣此乃實教也亦慮志
弱之人患其歴刧緜遠直謂不可希及甘心永退故
偏舉圓頓之說云不湏歴刧所以獎勸之此乃權教
也随其根器俱可用之耳大士方便如此予之管窺
亦李逸人之知音也
定如大空自然清曠慧如皦日自然光明均定慧以凝
融等空明之混合茲為内習何必多聞
吾愛後漢書中有清心釋累之言吾今行此四字而已
内澄諸念漸清其心外簡諸緣漸釋其累過此以往
未能自知
人以一心而為靈道以一真而為體諸念雖異同是一
心之緣起衆生雖異同是一真之法界所以千經萬
論多說人空法空必然窮理盡性何彼我之有哉
善惡有報此决定理在陽之報疎而速在隂之報密而
遲敢告仁賢信而無忽
内修本真當如養雞成其木雞之狀是也外順物性當
如養虎不以生物與之之𩔖是也
密禪師語句云靈靈自覺元無物擾擾他緣盡是空又
云勿認紛紛境唯觀了了心白少傅詩云一性自了
了萬緣徒紛紛一宿覺證道歌云一切數句非數句
與吾靈覺何交涉莊子注云凡非真性皆塵垢也夫
學法之人但自了悟靈明之心是謂本源所有念念
妄想皆是塵垢勿令染著久當證知清淨法身也
外身雖見而元無譬如水上之泡暫起而還滅也内身
不見而元有譬如木中之火求之而可得也
此世界者釋教謂之五濁惡世然而不當厭之何以故
夫煩惱者菩提之本根居此世界中若有智力眀果
照了練習可以學出世之法也不同在天逸樂因而
自恣反淪墜耳譬如高原陸地不生蓮花蓮花生於
淤泥濁水之中矣
花有榮落果有甘苦木品之常也年有盛衰情有憂樂
人倫之常也人若愛盛懼衰厭憂戀樂偏曲在己未
離於貪
龐居士詩云世人重珍寶我貴刹那静金多亂人心静
見真如性予因擬之成四句云人愛貴而富我愛白
而虛富貴榮辱會虛白吉祥居
老子云大道甚夷而民好徑予知其理所以自戒偏邪
之見華嚴經云深心不動成不壊業予知其理所以
務守堅眀之志
人多忙中切於辦閑事我獨閑中切於辦忙事此理可
以智識及不可以言說到
兩儀萬物之父母不能免寒暑成歲之怨咨二親諸子
之父母不能免懲責成人之忿恨其理必爾自當釋
然
予嘗自作兩句語云古今無始終虛空無邊際因看老
子云迎之不見其首随之不見其後此語有似古今
無始終莊子云至精無形至大不可圉此語又似虛
空無邊際予之語但謂時代方所無以窮也經文之
語盖言妙道體用不能詰也
牧羣羊者加之以鞭驅其落後之行懲不及也釣巨魚
者縱之以綸收其有漸之勢戒欲速也約已進道得
中為妙韋弦自警理亦如斯
周易之樂天知命老子之少思寡欲莊子之安時處順
釋氏之背塵合覺若能四者不失久而彌堅斯亦非
常之人也
佛書華嚴經中說六通謂天眼天耳他心智宿命念神
足通漏盡智道書南華真經中說六徹謂目徹為眀
耳徹為聡鼻徹為顫口徹為甘心徹為知知徹為德
徹即通也佛書則無以加矣道書之文予因更增其
二云情徹為聖性徹為神聖屬於外外為世間之法
也神屬於内内為出世之法也
一氣分而為萬物一真分而為萬靈萬物化而還一氣
萬靈復而合一真無數稱我以同為異仍計我所迷
妄何窮
華嚴經云菩提心如快箭破一切苦的予因思漢將軍
李廣出獵見草中石以為虎而射之中石沒矢視之
石也他日射之終不能入矣其故何哉予以廣之前
心是精誠果敢無分别不動之心也所以射而能入
廣之後心是猶豫畜縮有分别已動之心也所以射
而不入夫學道之人發菩提心若能真純决定如李
廣之前心此乃聖心又超彼凡心遠矣破一切苦的
何難之有耶
予今於儒書釋典中各引一端之語可以包舉世間法
及出世間法精要悉備曲禮云博聞強識而讓敦善
行而不怠此則東魯之教眀古君子盛德之全者也
維摩經云能善分别諸法相於第一義而不動此則
西域之教眀古先生妙道之全者也若能兼而有之
則内外相應盡善盡美矣學者當知不煩縷述豈容
易而企及哉
内典甚深之道非與世教故為仇敵自是後人分彼我
角勝負而云云也其實竺乾古先生理性之說曲盡
其妙所謂窮理盡性之書焉試舉大意之簡當者且
如世教中仁德本乎施濟而有偏恩之在私愛也謙
德本乎恭順而有飾情之隔純誠也佛法則不爾行
必歸於無緣慈言必歸於决定信包含衆善若洪溟
之納細流混而為一其廣大有如此者博聞洞曉之
士當以斯言為然
道佛二家各述心要其理之大小淺深余今又舉大端
以眀之道家謂心如虛舟委順而遊此屬於外外屬
世間之法也佛家謂心如太虛觸境皆如此屬於内
内屬出世之法也
妙道難說深學乃知必須盡破諸結等金剛之堅利不
染五欲比蓮花之清淨受想行識如消湯裏之冰爽
利虚眀似得握中之寶若能到此可謂竒人
深於妙法之人當知方便門者是謂有餘說不了義真
實相者是謂無餘湼槃無上菩提
予愛諸佛語心上乘經旨得圓融之寶覺六根混同發
眀妙之心華十方照了如斯如勝何以加焉謂之無
上菩提信不虛矣
白樂天有詩其末句云窮通不由己懽戚不由天命即
無奈何心可使泰然且務由己者省躬諒非難勿問
由天者天高難與言予因擬之别作八句云求位不
由己求道不由天位即無以求道可使進焉且務由
己者己能盡心源勿問由天者天高擅化權又擬之
别作八句云順逆不由己喜怒不由他他即無奈何
己可存太和且務由己者克己諒非多勿貴由他者
他心是我魔
智悟不迷智有所見此名智人智人之心達理之聖心
也神徹無礙神無不見此名神人神人之心圓覺之
妙心也又言行相顧儒家之常德也理性相符佛家
之妙道也
儒家立一切法以為規檢目曰名教此於佛家門中有
如相宗道家破一切法貴乎混一復歸虛無此於佛
門中有如空宗若乃立一切法不礙真空破一切法
不妨妙有并包廣大唯佛法之性宗焉
予讀魏志見高柔所上䟽有句云育精養神專静為寶
頗愛此語因采而書之
進道之方亦資外獎檢迹攝念二者相須自謂浮想猶
存且非邪惡分别名相未能頓除雖不及學禪精奪
趣定之前令萬緣盡閉亦可比奉祭恭肅致齋之日
唯祀事得行
東漢史論有言佛法云清心釋累之訓空有兼遣之宗
所云空有兼遣盖謂著有著空二俱為病故兼遣之
也夫逹道之人於有法中不同凡夫之癡愛於空法
中不同小乘之偏局予嘗較量二病著有之病小而
淺著空之病大而深何以故著有多慮或有發慧之
因免成斷滅之見著空定性而無適變之智遂失菩
提之心故無上依經云佛言若有人執我見如湏彌
山大我不驚怪若執著空見如一毛髮我不許可予
謂我見猶可柔服空見絶方便之行也
古聖經典大意頗同自是後人妄分彼此因看論語一
科其有語句聯貫正是佛之智行矣孔子曰默而識
之學而不厭誨人不倦何有於我哉予以為默而識
之頓悟之理也學而不厭漸修之理也誨人不倦自
覺覺他自利利他之理也何有於我哉亦如佛之真
實語不以餙情而妄謙也
憂與喜相參鍊成之福福必久也魔與定相敵鍊成之
心心必堅也學道之士當知此理
維摩經云是身如芭蕉中無有堅僧肇注云芭蕉之草
唯葉無幹予詳大意止喻人身不堅實也今又别得
新意可喻人心亦不堅實往年自作芭蕉詩句云葉
外應無葉心中更有心盖言草木之葉無有長大於
芭蕉葉者故言葉外應無葉而又抽心其葉漸展復
有葉從中而出故言心中更有心芭蕉葉展重重盡
非堅實世人心生念念悉為虚幻予以身心對比豈
不二理俱然
世間人中二顛倒者十有七八其一少而當勤以圖身
計而反自放逸老而無成故古人有詩云少年經歲
月不觧早媒身晚歲成無益低眉向世人其一老而
當逸以就便安而反自勞役老而彌苦故古人有詩
云可憐八九十齒堕雙眸昏朝露貪名利夕陽憂子
孫唯此二事知之不難而知者尚少何况深妙之事
乎
凡夫之心常動而不住如來之心常住而不動如來之
心有時而動動以應用未用雖動而本體不動如空
中之雲雲動而空不動凡夫之心無時不動動皆過
用未用既動而本體亦動如風中之雲雲動而風亦
動退省狂言庶幾屢中
唐賢梁肅作隋智者修禪道場碑銘其序有云自縉雲
至左溪玄珠相付向晦宴息而已予據周易随卦象
曰君子以嚮晦入宴息其義明萬物皆說豫相随不
勞眀鍳故君子象之鄭康成云晦冥也猶人君既夕
之後入於宴寢而止息楞伽經云初中後夜當自覺
悟修行方便圓覺經云欲求如來淨圓覺心應當正
念遠離諸幻先依如來奢摩他行堅持禁戒安處徒
衆宴坐静室予詳肅之立言假彼文句而已予今引
二經之文以相配合方見向晦宴息之意
垢淨念無容起滅善惡事都莫思量内不覺其一身外
不知其天地予詳入道此語最親
儒佛二聖之道洞逹本源者親矣滯泥末流者疎矣何
謂也儒門以禮樂為事禮在檢其迹樂在和其心斯
為儒門之本也夫惟升降揖讓之容采章形器之物
繁會節奏之音鼓舞蹈厲之狀以為禮樂者斯乃儒
門之末者也佛家以定慧為事定以復其性慧以神
其用斯為佛門之本也夫惟取三十二相八十種好
目之曰佛已疎矣至其虛飾土木濫希福報疎之又
疎斯乃佛門末之甚者也
吾觀世人擾擾營為不出循環之趣冉冉遷謝皆歸入
闇之塗因而作偈歎佛曰起滅心不停生化形無數
竒哉大丈夫自在空中住又觀生物無窮知一氣之
冥造含靈相續見一真之常存有能深觧來起予者
始可與言道已矣
觀二儀而為始見一漚之初生指八極以窮邊分一沙
而立界此中稱我不亦小哉
湼槃經云智者言出息入息之頃我當於中精勤脩道
中隂經頌云一意一念頃斷垢自不為垢本勝於我
墜我於三趣今我勝於垢滅汝入湼槃襄陽龐居士
詩云世人重珍寶我貴刹那静金多亂人心静見真
如性以此參詳吾當隨時少分方便增修斷在不疑
矣
僧文詡所談云佛所說法不離五法三印若離於此即
非佛說五法謂無常一也苦二也空三也無我四也
湼槃五也就此五法分為三印無常苦空一印也無
我二印也湼槃三印也予詳其說因而觸𩔖觧釋别
立三法之名以濟其說三法謂之智力果也夫言無
常苦空者破事相也謂世間事非常也是妄也非樂
也是苦也非實也是空也若能見此三者予以為智
又言無我者破心相也謂心本無我妄為主宰乃是
一真流散未得還源者也若事相破則無我無我則
心相破也能破心相予以為力又言湼槃者事與心
外内之相皆破則了無結使罣礙而快樂矣無窮自
然之樂謂之湼槃獲此樂者予以為果其理相符至
人信受故謂之印當法不讓於師幸勿責予管見
佛書中有偈云一切業障海皆從妄想生若欲懴悔者
端坐念實相予以自得因而擬之别作一四句偈云
一切是非藪皆從外聽成我是厭聞者反聽存靈響
既而乘興求已又飜成五言四句詩云收視契無我
冥心合太虛消融浮想盡名曰小無餘
世間富貴之外别有出世富貴而人多不知且夫人之
身中元有無價寶珠若自認得以為己用則所求如
意莊嚴具足此即出世之富也又若能了逹自在不
被無明郎主恩愛魔王之所役使此即出世之貴也
此之富貴比夫貪冗利争虛名自致憂勞悲苦者不
亦勝乎
顧已晚年味道逾至分别諸法尚多見想游戱三昧未
住妙境聊以自娱猶勝别勞心也
學法之人直須穎利便學最上乘法夫英雄之士圖王
不成猶足為霸馳騁之人逐鹿弗獲尚能得兔學上
乘法設使未成必勝人天之福
孔子曰予欲無言子貢曰子如不言則小子何述焉子
曰天何言哉四時行焉百物生焉天何言哉予詳此
意有似維摩詰默然之義因擬之别作四句語云佛
何言哉一乘行焉萬物生焉佛何言哉予又詳孔子
自比於天亦如佛之真實語不同人之飾讓情也
學法者得色空如一之心住凡聖平等之境是也若以
此法為有有復為病
吾得聞中自然之音是樂也又得禪悅自然之味是餌
也又得日新自然之智是過客也此三者與老子之
說不可同日而言之矣
大乘經典中說信解修證之四法理勢當然予因思更
立四法以濟其用謂智志力量是也非智不能知非
志不能求非力量不能成(力量是二事)此舉其大意若更
細說又涉繁文
世間萬法皆以得中為妙乃至出世之法亦當如是予
觀四禪天此是佛境界而在三界之中色界之内詳
究其理夫不及者固不可也過猶不及亦不可也色
界既能超六欲之有染又不入四空之不還得其中
道乃是佛之行處也
莊周之書雅士多讀而其所取不過潤彩毫之華藻資
玉柄之清談而已予則不然别有所得詳其書中所
述聞和見曉超老氏之希夷神静心眀契釋宗之定
慧與予同者復何人哉
列子所說人之身形性命皆非已有乃是天地委積和
氣而生莊子所說大冶鑄金金踊躍曰我且必為鏌
鎁大冶必以為不祥之金譬喻造化中偶得為人輒
自矜而有我造化必以為不祥之人也因而思之更
若計我我所滋蔓無已一切外物逮諸權利皆為己
有豈非重疊不祥乎
時情物態奔勢競利常理必爾不當訝之譬如祁寒附
炎盛暑蔭樾人之所趣其可已乎
白樂天有詩云是非都付夢語默不妨禪予因擬之稍
加增易别為七字句云色空辨相何妨道語默由心
不礙禪
世間之法戒人貪多常宜知足唯有出世之法則獨不
然不許得少為足涉於增上慢而自貽懈怠之咎也
士所著文千章萬句皆以立理為本佛所說法千章萬
句皆以眀心為本事有體統可以𩔖知至如才力之
變態神化之應物亦各随其作用矣
古人善别味者知黑白之鵝辨淄澠之水竒則竒矣有
何所濟予知道中之淡為無味之味禪中之悅為有
味之味較其優劣何如哉
古人有以故車輪為樵爨者或目之曰勞薪予謂此乃
無情之勞為人所用耳夫有情之勞為人所用又甚
於此而終歸滅絶則同矣
般若心經者心是樞要之義亦如文之樞要者名文心
律之樞要者名律心此則般若之樞要是為智心其
末言神明等呪者盖眀正法之語以破邪心之惑如
彼禁呪之義耳故謂之呪予之獨斷欲人易曉
唐張燕公陳州龍興寺碑文云言語之不到者心識心
識之不到者真如予今觸𩔖窮理更增其句於前别
序事云文字之不到者言語因謂心識者真如之影
也言語者心識之影也文字者言語之影也去道彌
遠斯可知矣故輪扁謂齊威公所讀之書古人之糟
粕耳信如是哉所以敏悟之人雖憑文字言語往往
别得深旨又不可好竒自是失中過當反成見障也
予又謂意為心影言為心響離真即妄終非本體若
得道於言意之表此不同影響之疎也
學佛法之人要入無餘入無餘則其漏有盡營世財之
人常欲有餘有餘則其貪無極
隂物晦微影響眹兆不當疑怪過有推窮夫甚於此者
尚不能曉至如日月之出没雷電之震耀風雨之飄
洒草木之榮落究其所以果知之乎是則疑於小而
不疑於大怪於少而不怪於多人之形軀亦是幻化
若能悟此物物皆如真心湛然外境自謝
維摩經中長者子寶積歎佛偈頌云能善分别諸法相
於第一義而不動予詳其意盖以讃美佛心定慧(闕)
一理事混融成無礙之法界也因擬此别作二句以
為自心量力所依之道云善思委順世間法於本真
心而不動
白氏詩云富貴亦有苦苦在心危憂貧賤亦有樂樂在
心自由予因擬之别作詩云權要亦有苦苦在當憂
責閑慢亦有樂樂在無縈廹
學古入官自知名宦視履考祥自知禍福勿萌貪欲之
心悞問姦人瞽者受其承迎誑惑也
吾重西方聖人大雄氏所說之理無超於此者形容擬
議終莫能及今且以十字稱贊云此法廣大殊勝真
正深遠要妙者也
儒書但說世間云為之事而節制之内典說人身心之
理生滅去來曲盡其妙儒書不能到此慎勿以世間
法比𩔖而非之自貽聾瞽其實不可非也
古之高賢道充於内者物空於外是以一簞一瓢鼎食
任列於他庖一丘一壑天下不易其自樂世人情塵
厚重翳之不見其性而况至虛至静之中至真至妙
之理霄壤殊絶何由能知
一切法師廣𫝊佛語以眀設教到詳偹處一切禪師直
指佛心以眀還源到簡妙處是故長者子寶積歎佛
頌云能善分别諸法相此一句法師之體也又云於
第一義而不動此一句禪師之體也後人當二師之
號不亦難乎
古之病人身變為虎而食其兄者但聞牛哀而已孰不
驚異其事乎今之迷人恃權挾私肉視於人容易殺
其非辜自矜竒特以取殊寵者有之矣乘勢睚眦以
攄宿憾者有之矣斯則心變為虎也鮮有驚異其事
者世情之慣習也如此噫身變不由己心變不由天
夫病者識随形變本無害人之心止可同於過失若
怙威枉殺有欲心以取寵有忿心以攄憾於理自斷
罪合如何報應影響非無至論
圓覺經句我記妙言當知身心皆為幻垢因知大覺豁
然性空不執身心有何挂礙
老子曰雖有拱壁以先駟馬不如坐進此道予因擬之
别作四句語云雖能致位一品營利百倍不如四威
儀中常進妙道
古德有語云戒生定定生慧有經文云尸羅不清淨三
昧不現前此則戒生定之理也又有經文云淨極光
通逹寂照含虛空此則定生慧之理也寂照含虛空
又似經文云心精徧圓含裹十方予之管見也如此
摩訶止觀論云憶三世事不忘名觧脱無減又龐居士
詩云緣覺若悮空醒見三生事予以為出纏在纏繫
乎真妄之心也夫眀静之性彌深者雖宿生事亦漸
能記憶昏亂之情益厚者雖今生之事亦轉多遺忘
考其物理固當然乎吾欲澡雪柔挺斷無疑也
一宿覺永嘉集中所說枝條念吾願學人無使滋繁李
逸人華嚴論中說根本智吾願學人務令深固若能
了悟此理是入妙用之門又若能得法出於意表廻
心遊於物初是登勝進之路
一宿覺云初修心人湏識五念一故起念二串習念三
接續念四别生念五即静念得此五念停息之時名
為一念相應予以為照見五藴皆空如服藥去病之
始得其一念相應如覺藥勝病之初觀練純深心地
安適又如藥力漸勝厥疾頓瘳
深於神仙之學者見衆人逆知未來之狀既哂且憫曰
滿目紛紛無非行尸走骨深於定慧之學者見衆人
亦知未來之狀既哂且憫曰滿目紛紛無不随心變
形夫行尸走骨在世之見也人皆可知随心變形出
世之見也人不能知
第十四祖龍樹尊者嘗至南印度為衆說法遂於坐上
現自在身如滿月輪大衆唯聞法音不覩師相衆中
有長者子名迦那提婆謂其衆曰此是尊者現佛性
體相盖以無相三昧形如滿月佛性之義廓然虛明
言訖輪相即𨼆尊者復居本坐予因詳究今之像塔
頂上以銅為相輪必因取象於此
菩提者慧解能覺至眀之因也湼槃者空寂成功至樂
之果也此二者之名不離煩惱情根本性非同非異
混然為一求之者不可捨動取静避焚&KR0556;溺道無不
在在無所有但志於其妙不擇時不擇所自可洞曉
馴致譬如頑鑛出真金淤泥生嘉蓮必然之理更勿
疑也况佛經多說凡諸清淨國土人皆放逸不能修
行不及五濁世中却有勇猛精進出世之力倍勝於
彼故古語謂南閻浮提為選佛場信不虛矣真學勉
旃
陶淵眀讀書不求甚解白樂天亦有詩云書不求甚解
琴聊以自娱予則不然嘗思圭峰密禪師有語句云
觀空直遣空於色觧義湏教解入神予每讀書詳味
文理觸𩔖而長唯變所適往往别得新意人患觧少
予患觧多亦常以此為勞然而亦勝别勞心矣
吾觀大雄氏之智力虛眀廣大如太清視一切妄想如
游雲游雲其能蔽太清乎解脱自在如象王視一切
妄緣如游絲游絲其能繫象王乎妄相不能蔽妄緣
不能繫智力如此所以謂之大䧺氏懵然不知者乍
聞斯言宜乎大笑之也
自始覺證本覺都名菩提得菩提者湏有大智識失菩
提者良由癡迷蔽翳局束滯泥也自初安樂至寂滅
樂都名湼槃得湼槃者湏有大志力失湼槃者良由
因循放蕩鹵莽滅裂也若能學二心法去二心病此
人無敵於天下也
論者曰至人體道自然心無主宰予謂此言雖嘉其理
未盡予别有二說其一謂世間之法其或人之多僻
浸以成俗雖欲忿嫉規正必不能敵自禍無益何如
卷懷此可心無主宰矣若見其效尤徼利風行草靡
或争先迎合有靦胡顔而我弗往朋從此則心有主
宰矣其一謂出世之法一切妄緣不可不忘此宜心
無主宰矣一乘真理不可暫忘此宜心有主宰矣智
者詳之可也
予於老莊之旨自得新之又新之理所云視之不見聽
之不聞謂凡夫也至人則不然視於冥冥見夷中之
有曉聽於寂寂聞希中之有和見可見非常見聞可
聞非常聞天地不可同其曉天地不可同其和此以
至寂而成至妙耳苟非其人安可與之交談哉
佛也者離相窮理反情合性之総名也夫人迷一切事
本從自心悟一切事亦從自心起一切事本由自心
止一切事亦由自心佛心則悟而不迷止而不起了
逹深遠淨眀純熟胸中大空不礙諸有萬行盡善神
化無極其法如此何關外求
廬山歸宗寺慧誠禪師有答僧問之語云祖師西来秪
道見性成佛其餘所說不及此說予因默而識之推
而廣之竊以為世人縱情背性未始覺悟故曰凡夫
也智人眀了至理識心逹本知其佛是覺義見性見
覺覺了真性便是佛也故曰見性成佛如師之言固
當不煩别說也
諦觀浮世凡諸人倫迷失一真如遂成三差别何以眀
之唐相裴休所著之文眀菩提心體云十方諸佛一
切衆生與我此心三無差别子謂從無出有自然含
識始有差别之形一也踵事增餙因而辨等次有差
别之名二也乘勢肆意極于私已又有差别之情三
也轉喪鴻蒙漸分罔兩如此三者滔滔皆是必使和
會三差别同歸一真如不亦難乎哉或於萬萬之中
有一不以為難者不亦異乎哉
習定之光聞和之音自然而然天之義也予自謂神遊
於光音天束教之士無庸致詰
圓覺經威德章中有注云一切衆生夀命但為浮想任
持予因擬之别作十二字語云一切世間名數皆是
妄情交立
如來有出世智照了窮盡至聖悉備故推其法為大明
咒如來有出世力奮迅超絶自在無礙故推其名為
大䧺氏世智測度未可輕議
寶積經云知苦斷集證滅修道余詳此四諦之法並依
次叙粗得指歸苦集二諦不必更說既云證滅復云
修道余謂此是自體起用覺利及他亦如既云解脱
又有解脱知見是也
諦思一真法界無始終無邊際自然神妙不知其所以
然孰得指名而形容哉古今智人雖能窮理盡性立
語言文字擬議而目之曰法亦為外事唯有忘情脗
合者是矣此一真散而為萬靈萬靈中秀出者目之
曰人人中秀出者目之曰賢賢中秀出者目之曰聖
聖賢之於一真太虛之電光也聖人之秀出者智力
臻極而能歸合一真之源目之曰道天竺之語又名
佛陀
予在洛中避暑燕居有風泠然而至因私語曰意随無
事適風愛自然清又閑看史𫝊難得文行具美者又
私語曰予欲一見具美才賢西漢之文格東魯之儒
行正自不可得也
學法者舉要言之但學道家宗旨清虛澹泊佛家宗旨
微妙寂静如此足矣其清虛澹泊出前漢書叙𫝊第
七十說莊子之事其微妙寂静出楞伽阿跋多羅寶
經及大般若經中是也
佛書立法本乎性儒書立法本乎情道書立法該涉二
書該涉佛書不盡復性之理該涉儒書不耴飾情之
容
吾之所貴者三焉身貴安而輕氣貴和而清心貴靈而
眀三者備矣莫之與京何羡重重規冗利久久計虛
名
教文中說大乘菩薩亦有出世貪瞋謂不以得少為足
而乃直趣最上乘位有此貪也又訶責小乘之人智
力狹劣不能如己超邁不羣有此瞋也予亦有在世
貪瞋夫身緣之事欲得夀考且寧子孫逢吉有此貪
也世緣之事又欲得除惡務本去邪勿疑有此瞋也
予知菩提者梵語也原其理具正徧知非世間覺知之
知也湼槃者亦梵語也原其理得寂滅樂非世間悅
樂之樂也
色即是空非無色之空原其至理恐人執色為礙空即
是色非有色之色原其至理恐人執空為礙色空雙
泯心境一如無纖塵可拂方是曠然了逹
自念已臨大耋之年尚愛知新之學涉獵書記雍容藝
文吟詠情性諧和律吕時或有作未能頓除盖宿習
之使然也
老子曰名與身孰親我知之矣我當既眀且哲深根固
蔕以保其身不取虛名也因復擬之别立五字句者
二其一曰情與性孰親我亦知之我當懲忿窒欲割
慈忍愛以遣其情自全真性也又一曰事與道孰親
我亦知之我當息緣反照背塵合覺無營於事獨歸
妙道也智之適變觸𩔖如此覽之者以為何如哉
莊子云舊國舊都望之暢然注云得舊猶暢然况得性
乎釋文云暢然喜悅貎予嘗涉歴人事因知經旨信
然往歲使于龍荒回及彊場遠望䧺州喬樹目眀心
喜故行程詩中有橋過涿水心先喜路入䧺州眼更
眀之句並經進御蒙降手詔優答焉是知望鄕歸國
猶得暢然喜悅而况還源復性合如何哉
後秦符堅時有僧曰鳩摩羅什與佛陀耶舍接座交談
堅問何謂第一義二師相顧而不答意眀不可以言
宣也予謂然則然矣若且随時而答云元不動者是
第一義元不二者是第一義堅有道眼自可默而識
之若無道眼必當随答更問如是問答則無有窮盡
譬如年長喪眀問物之狀說其形象彼必知之若有
初生即盲未嘗識物問物答狀其問何窮
吾常謂開示悟入雖假於道師觀練薰修不由於朋執
自宜為道日損見善則遷奉以周旋不敢失墜是也
予壯歲之前聞道流所說云學道之人目有神光耳有
靈響予始志於道自耆年之後乃思勤而行之而於
澄神定靈有之矣未得精至將及從心之年而夜視
或時熠熠有光又聞靈響未嘗暫歇歲久益清緊意
其神靈澄定而光響彰聞理必當然難加異議
吾嘗究觀世人心念日夜所到境界大率不離於幻中
分别幻夢中分别夢影外認微隂聲外尋餘響如此
而已若要箇回心來知有深深處妙妙處空空處靈
靈處但恐萬中無一設使萬一有知者若要箇必能
觀照萬境起於一真而妄有又能止息萬念歸於一
如而大同但恐萬中無一
凡一百十六章
法藏碎金錄卷四
