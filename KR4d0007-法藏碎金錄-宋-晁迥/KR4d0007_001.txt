法藏碎金錄卷一宋晁迥撰
定慧之法宜知至理仍令均濟二者相資何謂也凡言
定者貴乎澄明之定勿入頑空之定定而無慧譬如
石人木偶雖不動而奚為凡言慧者貴乎安詳之慧
勿肆輕狂之慧慧而無定譬如雲電風燈於久照而
何有混而為一曲盡其妙
至信發外之著者可以貫金石蹈水火密行積中之深
者可以動天地感鬼神其次權實隨宜外順世間之
法得中而不失其正者上也
凡諸識想之數内妄也名物之飾外妄也人能去二妄
之惑詣一真之理久於其道何以加焉
良將御兵多多而益辦方略有餘也大士御情亦多多
而益辦智慧有餘也萬緣紛紜一心曉了道馴致而
善應德日新而無窮默識冥符豈凡庸之可及
啄食之禽善驚畏而疾起虞繫捕之奄及也涉境之心
善驚覺而疾止防流宕之忘返也内習之士宜乎知
此此言雖小可以喻大
大乘四法經云求菩提者當修四法一者發大菩提心
寧失身命不應退轉予今於此四法之中止舉第一
之法詳其語意因知菩提心至精至妙雖身命至親
至切若比菩提心猶是外物予久知菩提心之義即
是真正本覺之心也唯此心字方是真我其餘我所
節次疎遠窮到此際弥歎己之道孤矣
東方之教以言行為本言顧行行顧言處世之第一義
西方之教以理性為本理合性性合理出世之第一
義擬象經語垂文導意古今之人一也勿以榮陋為
蔽
予觀寳積經第一百四臨末有語云若彼比邱於一切
法但取一行極隨順者所謂無生是為禪行予詳此
語若有的然明禪理而學佛法者止用此一科足矣
諦觀悠悠萬事無不是空智者一以貫之歸於無物
事来干我我皆應之以無生無生謂心不起念譬如
物觸虚空有何妨礙隨順謂物我皆如無所違逆故
圓覺經云照了諸相猶如虚空此名如来隨順覺性
是也此無生法是禪中一行簡當臻極之處何必以
多為貴者
無上妙道夐超諸有上上智人了達一切法不住一切
相心如虚空自然無礙何以故心住於相即屬有法
予歷觀經旨大率以此為根極
議處世之士當以才行兼偹議出世之士當以理性相
符此外云為資其崇飾者也
順違二境俱為纏縛順則生愛結細業而難觧違則生
憎結麤業而易觧有大智力行方能擺脱之也
學道之人須由觀行息心達本貫微洞密謂之觀收視
反聽忘情契理謂之行觀行明偹根力堅深入道法
門此當樞要
諦觀物情大率以偽為智邪為樂不知至人以真為智
正為樂偽邪多真正少自古而然豈非流轉浩劫中
宿習猶存耶
忘自身之至親營他事之至重徇不急之多欲踐不測
之畏途非智眼觀焉能洞見
夫日月有晦明隂陽有舒惨天之常道不得不爾施之
于人亦其𩔖也其樂滿志理或難勝間以鬱然固當
如是
釋迦氏捨去王宮入雪山脩道六年而成不戀富貴之
樂其果决也如此慧可斷臂立雪求法於達摩不顧
支體之苦其懇切也又如此因原佛理精真殊勝可
歸仗也何如哉
人愛萬金資用以為我所何如萬行莊嚴以為佛士夫
深於妙道者始可與之談此理苟失言於不知者必
大笑其迂闊也定矣
窮理盡性易義具矣予嘗因此四字别有所陳夫剖析
至理有淺深次第淺者及於名深者及於身深之又
深者及於心心由性生必若窮其理之盡處極於性
而後已故曰窮理盡性
予有法喻密獲二寳其一曰如意淨明珠圓而照能破
一切昏暗而珠無染著此喻不惑之智其一曰降魔
金剛杵堅且利能破一切障礙而杵無虧損此喻不
退之志持用二寳天下無敵何往而不至哉其後因
看寳積經第一百二十内有金剛杵如意珠二物之
名予喜暗合
衆生之心本有空寂安樂之體臻其極者此名涅槃本
有靈明照了之用臻其極者此名菩提既是本有何
假外求又緣棄本逐末迷失久矣固當啓廸懷柔須
有穎悟之人師資授受
一切之形形本無無而有生有生則有化滅有化滅則
復歸於無也定矣一真之性性本有有而無象無象
則無化滅無化滅則常存其有也定矣不有之有名
曰妙有不空之空名曰真空妙有真空其體一也
夫良藥所以去病加之信重則易服必由誠感而其效
彌應妙法所以去迷加之信重則易入必由誠感而
其道彌勝是故切於去迷而見性亦如切於去病而
保命
儒教之法以正身為深切勿求其名而名自得矣道教
之法以養生為深切勿求其功而功自成矣佛教之
法以復性為深切勿求其證而證自知矣是三者率
以無心而然也
中智以降得地成勢下必趨勢而動色上亦乘勢而變
態其理所至自然而然達觀了知不當驚異
儒教本於名與情佛教本於理與性儒教大意修己成
美善之德不許伐其德佛教大意清心得微妙之相
不許住於相至論概舉深學當知
夫萬𩔖萬形形必不同斯可見矣萬𩔖萬情情亦不同
固當然歟人心如面安可同也有一不同於己己即
非之若以理斷曲反在己
前漢書有陳大道之要去健羨黜聰明予嘗三復其言
深以為然夫去健羡則無貪欲黜聰明則反其素人
能行此六字亦足為越世出塵之士矣
予有宿志者二焉其一欲得解去名利之場獨歸自得
之場不被仕宦所拘今則已遂志矣其一欲得觧去
分段之身别生意生之身不被造化所拘未知果能
然乎
予常愛白樂天詞旨曠達沃人胸中有詩句云我無奈
命何委順以待終命無柰我何方寸如虚空夫如是
則造化隂隲不足為休戚而况時情物態安能刺鯁
其心乎
夫形之壯衰隨時而變理之常也萬一不變此乃神仙
之流情之順違隨勢而變亦理之常也萬一不變此
乃聖賢之流形之與情若責以盡與神仙聖賢為比
不亦難乎
予自問曰晚年學道日課何如哉自對曰動則觀書以
廣智求出世之階差静則息念以存誠恐涉境而流
宕如此而已餘無所能
昔向子平有言曰吾已知富不如貧貴不如賤但未知
死何如生耳予因思莊子云以生為附贅懸疣以死
為決疣潰癰列子云善哉古之有死也仁者息焉不
仁者伏矣斯亦可知矣
晉山濤不知山簡父不知其子也王濟不知王湛猶子
不知其叔父也而况他人之疎遠乎士之屈於不知
已據理當然何恨之有哉
觀練之法我今自陳其觀也見諸相之本同色空如一
其練也勤守中而不失心息相依率是而行以為日
用
吾常諦觀一切因緣有合有離一切情識有起有滅親
疎順逆愛憎是非雜然交并混而成世新新之事與
日無窮身心之苦何有紀極其或萬萬數中有一大
達之人越世高蹈特立獨行出此方域之外者其人
智力何如哉
彼至人者角立傑出智了一真餘惑不能障其明心住
一境諸念不能奪其志不挂名利之綱不齅嗜欲之
餌我今誓願師之服膺終老而已
有名有色隨造化而遷革無色無名亘古今而靈明誰
曾䆒此徒自負於豪英
人間有三大事皆無可奈何須歸委順而已謂身也世
也劫也人之自身生之始不能知化之終不能知無
可奈何此委順之大者一也處於世則有因緣之善
惡身心之苦樂無可奈何此委順之大者二也又說
浩劫運數中則有䧟歷陽之地居人變水族之𩔖鑿
昆明之池胡僧辨劫灰之理無可奈何此委順之大
者三也唯聞别有至神至聖之人超出此三事之外
無能及者故謂之大雄氏
顛倒之心反掌成菩提譬如迷路之人忽爾醒然見其
路覺背所趣即時旋踵先迷後悟之速非反掌而何
苦惱之心反掌成涅槃譬如憂事之人忽爾聳然聞
其事得遂所志即時開懷先憂後喜之速非反掌而
何
一氣幻化而生形形之妍醜不一也一性幻化而生情
情之善惡不一也自古而然無可奈何唯聞大雄氏
之法至深至大至微至妙超出二幻化之外此明復
其理性之根本非在末迹孰有智識論議之勝過於
此乎吾不敢以區區所見臆斷其事也
佛書中說安樂行予今引儒書比𩔖儒書云君子居易
以俟命此是安樂行小人行險以徼幸此是不安樂
行
夫學道之人在乎智力兼偹何謂也設使觀慧明了見
法指歸此名智也須得妙心精密入佛境界此名力
也智力相濟為兩足尊苟或止務高談斯則未為了
義
西方聖人垂法詳悉有大善利不可非也於幻化中明
一切空不執為有雖賢愚異貫皆見其空矣於虚空
中立一切法不落於空深智之士信知其法妙矣終
使人離空有二邊之見出輪環大苦其理如此其能
仁也何如哉不逹之人若以世間法比方致詰何可
與之論議哉
吾自省已頗能推窮至理直詣精深之處唯有情累緜
緜未到豁然安稳之處力量如此
盡工之格致高妙有能注思落筆傳神寫照而逼真者
文士之格致高妙有能注思落筆窮理盡性而臻極
者此二事頗相𩔖也吾常覽唐賢著述有陳心法宗
趣而立言穎利明白鑿出大意使其曉暢文義者了
了見妙道之源信知才俊精敏有資助發揚之力
今之僧俗所談分禪辨律互相矛盾各執其末不究其
本但目作者之詞曰文章也非禪話也吾所不取吾
能大和會一以貫之爾
吾能了知身心世三者本從虚妄中有而終歸於空此
則吾自斷之以智也既知之則一切念慮徒有憂勞
而無所濟者當令不生此則吾自濟之以力也此是
出世智力與世間智力不同若霄壤矣
予自陳頓悟漸修之說各有二焉予知一切之有都屬
幻化者無不終變滅此為頓悟之一也唯一真法界
散而為萬靈者決定無變滅此為頓悟之二也此二
頓悟既明而不昧者也憂悲苦惱之念無人無之自
省了達已久今求日損當以理遣此為漸修之一也
常樂我淨之道唯大雄氏能然自省信重已久今求
日益當務馴致此為漸修之二也此二漸修有進而
無退者也内省詳求樂欲所趣如是得非宿習使然
乎
予觀釋氏之書而有一經一論各言無生之法簡妙大
同合而敷演可以足用寳積經中有說云若彼比邱
於一切法但取一行極隨順者所謂無生是為禪行
摩訶止觀論中有說云小乘對治如應病用藥藥必
兼偹大乘對治秪用第一義諦如阿竭陀藥能治衆
病其語云空無生中誰是煩惱誰是能治但以無生
一方徧治一切此文極略須善取意予博考諸經諸
論大約盡是修行出世之法若得其樞要之處何須
廣覧今據此經指陳極隨順之理又據此論指陳善
取意之理並在無生之法而已其為精當何以加焉
必能觸境無生則所謂盡善臻極矣
世間俗士而為名利纏縛嗜慾纏縛其身不得自在而
致敗壊小乘人又為空纏縛法纏縛其心不得自在
而有障礙唯大乘上乘人免此二纏縛謂之觧脱身
心俱自在無敗壊障礙得出世之樂名曰涅槃
人之談禪好以隱晦為深密予之談禪好以顯暢為親
切雖談者隱顯不同而道之本源則無異也
予今自思晚年内習雖窮理盡性務極於精研而澄神
定靈未臻於純熟疑善根之宿植期勝果以圓成聊
用披陳亦非矜伐
衆緣之累須以道斷理遣一真之妙須以馴致冥會略
舉大端智者善自求之也
夫醉者墜奔車而不傷全其外也乘蕩舟而不懼全其
内也故先賢頌酒德贊酒功稱其美利盖非徒然苟
或遂肆沈湎自貽諸失前言作戒抑又深切
或問予曰先生不從遊賞之朋不設歡娛之具闔扉燕
處何以銷日予對曰老夫致政之後適意居多觀練
薰修獲温尋於妙道棲遲偃仰遂頥養於天和自便
衰軀更無他想至寒暑之来往歲時之代謝任彼運
行而已與予了不相關
約已自修立為條教所學無生之法或遇習氣欻爾而
生我當記之即時而止所學安住之法未果全然安
住我當隨其緩急量力而住新新之智其理可書而
旋復忘失惜而求之再縈心緒我願不復追思又欲
禮必逮情常念彌縫其闕斯乃世間之法耳學出世
法抑亦相妨自今亦宜無可無不可縱心浩然而已
予於晚節勝進彌堅歷觀莊子微言兼采楞伽妙法吉
祥止止但務於心齋正智如如自符於成相道釋二
典責實同歸夫何末流妄有分别
我立一志自學無生法忍入道權輿此乃小乘獨善之
利也佛度四生盡入無餘涅槃成功臻極此乃如来
兼濟之利也力量殊致固當如是
儒家之書大易為首有象本乎乾坤道家之書老子居
最無名始於天地二家之說率以此為造極矣若引
佛書言之空生大覺中如海一漚發又據譬喻則天
地乾坤沙界之一沙也
學道不易為師亦難學道之人性有優劣上根之士来
學則師逸而功多下根之人来學則師勞而功少譬
如良駒駿利見鞭影而疾行駑馬鈍頑受錐鋒而不
動
予於悟修自能和會研覃乎定慧之學參騐以老莊之
書設使遵老聃之言練谷神之粹契莊子之說發天
宇之光二教指歸有何差别
夫事君者不可以二心唯一至忠而已矣至忠則名光
而衆仰學道者亦不可以二心唯一至誠而已矣至
誠則神會而自知
昔向子平讀易至損益二卦乃曰吾已知富不如貧貴
不如賤予讀莊子至巧者勞而智者憂予又知巧不
如拙智不如愚矣此與常情不同唯有深達妙道者
可與言之耳
夫天地中空虛生成萬物而不妨有日月照臨而盡見
身心中空虚含容萬法而無礙有智慧觀察而盡知
真學之人當須具此知見
易曰龍蛇之蟄以存身也吾思據定以寧志又曰精義
入神以致用也吾思乘慧以立法從事於道唯變所
適吾能然爾不求人知
予嘗自思獲其法利少分焉何謂也凝然不動定力也
了然常明慧用也鏘然聞和天樂也翛然自得道情
也合此四妙歸乎一真世間富貴功名未可爭其勝
負耳
夫學法之人尤宜洞達雖發蒙辨惑始務於從師若榮
古陋今則乖於適變予於此道灼然了知精思而究
前言觸𩔖而生新意開示悟入佛存方便之門收合
凝融自得修行之要但懷宗趣安可講求
予偶自思而言曰夫有財而不能用與無財同有學而
不能行與無學同予今照了其事不欲落二者之失
姚秦時釋僧肇初以莊老為心要後見古維摩經歡喜
曰始知所歸矣予今信以為然予初讀南華真人之
書因齊物之理自得一法目之曰逍遥大同觀且無
一事可爭後讀西方聖人之書因無我之理又得一
法目之曰平等大空觀兼無一物可齊由是省己之
所學有增長二家之書有淺深矣
夫學法之人必在乎破相觀空見性行道此四次第端
如貫珠與我同志應作是念知而能爾斯所謂入佛
境界者也
初學道人念念須有所法觸正念如不及涉智地也如
此觸邪念如探湯避諸趣也如此
予自覺者㳙毫法利安住無念之念或時能然獨聞無
聲之聲未嘗有絶脗然相契翛然自得而已予自以
為粗得少分殊勝但覺聞性彌聰妙音無窮猶未得
心如大空中有日月昭融若能到此吾道方隆見可
見非常見我見無色之妙聞可聞非常聞我聞無聲
之和雖如是言亦無所有也得者當自得不可以言
宣
世間法或能捨去大權位者有語云如釋重負出世間
法有語云菩薩斷除五事所謂五音能令衆生生死
相續不離重擔因思二重之累予且於世間法中不
當重負矣猶於出世間法中欲得離其重擔自念具
足凡夫未知智力志願果何如哉
涅槃經云譬如芭蕉生實則枯一切衆生亦復如是噫
予之生子身相已衰又見生孫衰可知矣去身逾遠
復憂於孫以道眼觀悠悠斯甚
老馬識路猶歸國而不迷老夫識道豈還源而有失雖
云耄及自憐智生
施肩吾三住銘序云心常御氣氣與神合圓覺經圓覺
章注云心息相依息調心淨予觀兩處之說因知道
家言神仙之術釋氏明禪那之法其理大同矣
已往事勿追思未来事勿迎想見在事勿留念隨覺而
止習以為常久久彌堅不煩多學
世間所愛者不過富貴功名而已若以道眼觀之豈能
勝第一義諦
老子云道冲而用之或不盈淵兮似萬物之宗又云湛
兮似或存予詳文意所云或似者不敢決定言之此
於世智中得為高邈唯西方古先生直指顯說無非
臻極可謂出世殊勝之智也
予嘗有晚年勤道自修詩云老来何故惜分隂如月明
虧魄漸侵進道不遑求廣智隨時隨處且冥心因思
自說冥心二字盖言四威儀中不拘閑忙每遇意到
即時隨分檢情攝念是也晉書隱逸辛謐傳云冥心
至趣而與吉會唐賢白樂天寄詶常州陳使君詩斷
句云勿使問榮枯冥心無不可近代僧俗有名者詩
僧貫休懷香鑪峰道人詩景聯句云冥心同槁木掃
雪𢃄微陽又齊己山寺喜道者至詩斷句云知住南
岩下冥心坐綠苔又吳融寄貫休詩斷句云若得重
相見冥心學半銖如此之𩔖不可具舉大約冥心二
字謂以其心向晦宴息善入無為潜符妙道之理也
我願得天聰明入佛知見以決定信致精進力到涅槃
域無退心也
或問予曰子嘗言不求功名不求富貴何謂也予對曰
予不求富貴而取樂樂變則苦不求功名而干譽譽
變則毁夫至樂無樂至譽無譽此道家之閫域也可
以意到不可以言宣問者曰妙矣哉虚往而實歸矣
儒家以名教為親切而道書云士以身殉名道家以壽
命為親切而佛書云壽者見度長挈大窮理盡性若
非允臻其極何名第一義諦
大覺聖人推為無上尊者何謂也以其豁達大觀洞見
形質空言語空文字空名器空大約無數空如是真
見無人能及故曰無上尊夫淺識滯泥挾私而争彼
我者亦如夢中所争及其覺也方知盡空矣而此聖
人又特見空中不空此則别論
予思鑑圍燈帝網珠光影重重交相涉入此喻諸佛妙
契心心混融非異非同之相也
予晚歲自修恊用二法止觀也導引也止念令静觀理
令明念静理明無生可成導氣令和引體令柔氣和
體柔長生可求此二法内外相資之法也
予有二有餘一不足演法無盡意聞和無盡音此二有
餘既盡美矣未得無念心此一不足若得此心又盡
善矣
世間人有二大怖而不怖何謂也在則必有涉畏途觸
禍機以貪冒而致死者事可信亦可見此既可怖而
不怖歿則必有落隂崖入苦海以昏冥而流轉者事
可信不可見此又可怖而不怖夫如是觀其根性以
擇法器萬中無一而與之議出世之法不亦難乎
詳夫止觀二字但以文順而言用隨便宜不拘先後或
先止而後觀也有如臨池俯視對止水而影象可觀
或先觀而後止也又如秉燭夜行觀險路而車徒乃
止譬喻易曉明敏當知
夫開示悟入錫智則由乎師觀練薰修致力則由乎己
與我同志當如是觧
吾今自約當以先覺智無生忍奉為頓教實教又以對
治法方便門奉為漸教權教二者並用其理偹矣
予初觀老莊之書其心豁然包太虚而不礙次觀釋梵
之書其心脗然貫微塵而深入所以安貧佚老蔚為
羲皇上人也
吾居靜境可比華胥國之境吾為逸民可比葛天氏之
民吾聞和聲可比鈞天樂之聲飲食節約無求所嗜
之滋味寢興順適何須外助之嬉戲不改其樂永錫
難老動與吉會其如予何
眼中不可有一物有則不安心中不可有一法理亦如
是是故佛佛所傳無一法可得
罪人出枷名為釋放智人出家名為觧脱與其免有限
之拘繫曷若免無窮之拘繫乎
百骸導引貴乎動久久必和柔此道家之妙用也一心
檢攝貴乎静久久必凝明此禪家之妙用也非二妙
用吾何所歸
内外二定有深淺吾得其淺者矣外有捨名利之心已
能得定内有學禪觀之心未能得定此心若定可謂
卓然而獨立者也
世人貪於我所種煩惱根我願常於佛所種諸善根此自
然智不從外得
孔子云富貴如可求雖執鞭之士吾亦為之如不可求
從吾所好予謂先聖所言外富貴耳予之所求内富
貴也予欲得華嚴藏百鍊金以此為富又欲佩祕密
王三昧印以此為貴未知可求不可求吾所好也
榮啓期三樂則嘗聞之矣予又别愛三樂以儒家言之
予愛顔氏子簞瓢陋巷不改其樂以道家言之予愛
莊氏子栖遲一邱天下不易其樂以佛家言之予愛
釋氏子生滅滅已寂滅為樂是三者由外以及内自
淺而至深矣
天聖六年戊辰歲予年七十八矣身輕安心清爽竊謂
之自覺身心境界但未知楞伽經中所說自覺聖智
境界何如耳
佛書之言菩提如道書之言大覺莊子云有大覺而後
知此其大夢是也佛書之言涅槃如道書之言至樂
莊子云至樂無樂至譽無譽是也吾好旁達於理也
如此
向子平讀易至損益二卦乃曰吾已知富不如貧貴不
如賤但未知死何如生耳予詳子平學而知之者也
而學不兼該止曾汎覽儒書知富貴之為累不及肥
遯之超絶未嘗深究佛書不知生死之為累不及寂
滅之觧脱所以有所知而有所不知矣
夫出世入道之法廣大微妙之臻極者非世人所能知
故隱君子之書有語云不可致詰古先生之書有語
云不可思議豈可以世人情量測度哉智人不當與
之是非鋒起而争勝負耳
予以為煩惱性空不當過執須以智慧燭理勿與愚夫
混同故佛書云以智慧劒破煩惱賊又云以智慧力
裂煩惱網又云以智慧火燒煩惱薪是也
禪門樞要唯以無念為宗嘗有學人與予談云不怕念
起唯恐覺遲予深以為然因而依韻别作四句續之
以自規云覺速止速二妙相宜知非改過蘧顔可師
唐刺史李繁述玄聖蘧廬十六篇其序有云冀深信照
之能度苦厄又知有以常相見不在於眼界予因思
白樂天有詩云東宮白庶子南寺遠禪師何處遥相
見心無一事時是知至人之相見在心不在眼也
吾今諦觀人倫一切之形一切之情一切之聲一切之
名重重虚妄唯一真之靈謂之實際固當隨緣而過
以順外事如理而住以辨内事獨斷在己無以詢于
衆論盖由殘年迅景不可以疎而害親以小而妨大
也
吾有二失與道為累觸境小忿熖熖成炎嬰情𨼆憂緜
緜不斷改之為貴唯力是視琢磨至此吾道庶幾
論者言飬生之道身貴乎勞心貴乎逸予因思之得正
為妙身貴乎勞盖謂勞動之勞非勞役之勞心貴乎
逸盖謂優逸之逸非放逸之逸智人當知其理如是
白樂天酷好遊觀形于吟詠有詩句云留春不住登城
望惜夜相將秉燭遊又有詩句云眼看筋力減遊得
且須遊如此之𩔖不可具舉予謂樂天所好者常遊
耳予所好者遊可遊非常遊予好列子之遊列子曰
人之遊也觀其所見我之遊也觀其所變謂凡人唯
覩榮悴殊觀以為休戚未覺與化俱往勢不暫停予
又好壺丘子之遊壺丘子曰務外遊不如務内觀外
遊者求偹於物内觀者取足於身取足於身遊之至
也求偹於物遊之不至也予詳其意謂人身取象二
儀無有不偹大約貴乎反躬觀理心遊於大道足矣
故予好之予於遊觀又好莊子云假道於仁託宿於
義以遊逍遥之墟又好老子云常無欲以觀其妙予
以立意為宗觸𩔖而長唯變所適下筆不休也
吾獲三勝之利其理超然知寡欲之道無大疾疢而獲
康勝見正念之法無大濁亂而獲清勝居不競之地
無大咎悔而獲吉勝此三者自得而已
身相日日變衰心相念念遷謝汨沒浮世誠宜自惜洞
見至真之源梵語謂之菩提安住至樂之境梵語謂
之涅槃上智兼該當如是觧
予因汎覧䆒觀具知世為幻也人為幻也心為幻也智
為幻也何以明之白樂天有詩云幻世春来夢浮生
水上漚此言世為幻也又有詩云生去死来都是幻
幻人哀樂繫何情此言人為幻也圓覺經云衆生幻
心還依幻滅諸幻盡滅覺心不動此言心為幻也圓
覺道場修證儀云佛運如幻智慧出谷響音聲說空
中風畫言教救攝夢想苦惱衆生還令悟入法性此
言智為幻也夫如是則從凡至聖無不是幻誰能於
此重重夫幻化之中妄執有法以自苦耶而今而後
予當遇物而應無所將迎順緣而過無所固必未知
果能然乎而志願如此
吾嘗覽儒書禮記禮運云人者天地之德隂陽之交鬼
神之會五行之秀氣也又嘗覽道書列子冲虚至德
真經云一體之盈虚消息皆通於天地應於物𩔖吾
久未感悟及引年致政之後閑居於浚都之舊廬至
天聖六年戊辰歲季春月一日之中忽爾先降細雹
後作密雪一旬之内而多風不雨吾見本族卑幼屢
有微爽康寧者或有咽喉壅閉不利皆經信宿而愈
復聞鄰里之家亦如之盖愆玉燭之和而使然也二
書之言信不虚矣豈敢自謂學際天人但明氣𩔖果
同决定無疑耳因而諦思由於天者既了知而無悶
由於人者當調護而攸宜偶書其事徧示諸兒孫俾
之詳究且表古聖垂文設教灼然有據又表吾老年
之學重增精至非孟浪而言也
姚秦時釋僧肇初以莊老為心要後見古維摩經始知
所歸吾已嘗述之矣復有緒餘之意今續書之再明
理之淺深焉道家所說猶涉世間之法貴乎混然大
同外無一迹可識釋氏所說直是出世之法貴乎豁
然大空内無一法可得具此知見者必能自信自足
彼此無往来定矣
佛書中意不許人偏計之心為其悞認虚妄無窮重增
太煩也道書中意不許人逆計之心為其預生勞慮
過當未必果然也二計之失吾當自戒
畏苦愛樂當修福業出世入道當修慧業修慧業者固
不可得修福業不失其正者亦鮮矣
夫悲哀感恚成其性習者道家不許以為幽隂之病也
鼓發狂閙恣其娛樂者禪家不許以為放逸之咎也
離邊得中由己之智
用智之道精之至者可洞貫於人神其道有為故有成
有敗有所不偹焉不用智之道誠之至者必洞貫於
人神其道無為故有成無敗無所不偹焉此則大槩
而言不可剖析者也
向子平所云富不如貧貴不如賤予嘗立理為文因言
及此者多矣而未始引證其事有所明據夫二不如
之事歷代尤多難以具舉今且以古人富貴之極灼
然易見者陳其二人以為騐焉昔晉石季倫奢豪角
勝可以言富矣及乎孫秀矯詔季倫遇害乃歎曰奴
軰利吾財此則富不如貧信有之矣隋越王侗留守
東都及乎唐公起義而東都之臣立侗為帝仍號皇
太主可以言貴矣而遭王世充威勢所廹乃焚香發
願從今以去不生尊貴家此則貴不如賤信有之矣
我於一念二念三四五念乃至百千萬念於念念中存
其覺慧即是一佛二佛三四五佛乃至百千萬佛於
佛佛所種諸善根圓頓之宗貴簡而速其有妄想冰
執當使應時融液不歷僧祗獲法身其理如此
世間法歷任之身則一也考其官業而陟降各各不同
出世間法歷生之性則一也隨其行業而升沉各各
不同世間法麤或容規求規避出世間法妙如影響
之應形聲決定無差也
吾今立言明學人頓悟漸修之喻頓悟如燈来照物入
闇室即時而洞分漸修如春至融冰積和氣移晷而
消盡其理親切誰曰不然
唐相裴公休所作勸僧俗發菩提心文各有條目内有
一條勸通圓頓經典有句云金剛圓覺簡妙通明華
嚴涅槃廣大具足予於簡妙二經最所留意因思金
剛經云須菩提聞說是經深觧義趣涕淚悲泣又思
圭峰密禪師初為僧在蜀隨衆齋于民家居下位以
次受經遇圓覺了義卷末終軸感悟流涕是知二經
殊勝大同貫心逹性感動之深切也如此予今止采
二經名義决定總持以為智力先以圓覺淨明之體
為其智此則識心達本其智永不迷永不昧矣又以
金剛堅利之用為其力此則有進無退其力不可礙
不可壊矣得此二法守而弗失可自號曰無敵公也
我願以無所住心退蔵於密令人不可窺測有如季咸
善相不能相壺丘子末後之相(在列子第二莊子第三)又如大
耳三蔵得他心通不能觀慧忠國師末後之心(在景德𫝊)
(燈錄第三)此相此心無迹可尋故也
予因看景德傳燈錄第十五筠州洞山良价禪師有語
云若不體此意何超始終之患直須心心不觸物步
步無處所常不間斷稍得相應予三復怡然冥符宿
志乃錄於此以為法要
勸農墾荒勿責近利責近利則闢土不成何以廣滋殖
之業立法垂裕勿定深文定深文則殘人無極何以
贊生成之德賢良翼聖明恕居最非其明不能達佐
治之本非其恕不能逃始禍之罪唯濟世安民之主
暨論道經邦之臣同心而行方期集事
古語有云見怪不怪怪自壊予因擬之别為兩句語云
見魔非魔魔自和
幻身諸病須以藥攻幻意諸病須以理攻病既去矣其
攻即止
諦觀吾身身之未生不知預喜身必有化如何預憂此
是覺慧此是理斷其次緣累抑亦浸疎
予問覺道之人曰此物大包太虚為何百步視秋毫之
眼不能覩輕無一毛羽為何擘太華山之力不能舉
彼但熟視於予嘿然而已
學道之人雖曰有心心常在定非同猿馬之未寧雖曰
無心心常在慧非同株塊之不動理性體用至論如
此
身隨一氣而聚散孰能制也心應衆緣而起滅孰能避
也唯燭理之明者善以智力委順裁遣耳
予自謂曰爾能總持三事可以足用讀儒書若能樂天
知命不以世故貽憂讀佛書若能識心達本不以外
緣致撓讀道書若能遺物離人不以衆人同趣既明
且守夫復何求
吾今直指顯說心法簡妙精微之理取其正真但得明
了安静到純熟而已
物有生化心有起滅事有變遷天下古今理之大常者
也達觀熟者不當驚異
凡一百三十八章
法藏碎金錄卷一
