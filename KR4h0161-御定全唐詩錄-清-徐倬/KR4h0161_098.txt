欽定四庫全書
御定全唐詩錄卷九十九
上官昭容
昭容名婉兒上官儀之女孫也辨慧能文習吏事
武后愛之中宗即位使掌制命由婕妤陞昭容景
龍初置修文館學士選公卿善為文者李嶠等二
十人為之使上官昭容第其甲乙有集二十卷
近體詩
九月九日上幸慈恩寺登浮圖羣臣上菊花壽酒
賦詩應制
帝里重陽節香園萬乘來却邪萸入佩獻壽菊傳杯塔
類承天湧門疑待佛開睿詞懸日月長得仰昭回
遊長寧公主流杯池
登山一長望正遇九春初結駟填街術閭閻滿邑居鬭
雪梅先吐驚風柳未舒直愁斜日落不畏酒樽虛
霽曉氣清和披襟賞薜蘿玳瑁凝春色琉璃漾水波跂
石聊長嘯攀松乍短歌除非物外者誰就此經過
暫爾遊仙第淹留惜未歸霞忩明月滿澗戶白雲飛書
引藤為架人將薜作衣此真攀玩所臨睨賞光輝(長寧公主)
(韋庶人所生下嫁揚眘交皇帝制曰門下特進行右散騎常侍駙馬都尉觀國公楊眘交分榮戚里藉寵公門)
(恭肅著於立身協勤效於從政鳳凰樓上宛符琴瑟之歡烏鵲橋邊載協松蘿之契宜覃茅土式廣山河因造)
(第于東都府財幾竭又取西京高士廉第左金吾衛廢營改為宅作三重樓築山浚池帝及后數臨幸令昭容)
(賦詩羣臣屬和)
綵書怨
葉下洞庭初思君萬里餘露濃香被冷月落錦屏虛欲
奏江南曲貪封薊北書書中無别意惟悵久離居
十月駕幸三會寺
釋子談經處軒臣刻字留故臺遺老識殘簡聖君求駐
蹕懷千古開襟望九州四山緣塞合二水夾城流宸翰
陪瞻仰天杯接獻酬太平詞藻盛長願紀鴻休
駕幸新豐温泉宫獻詩
三冬季月景隆年萬乘觀風出灞川遥看電躍龍為馬
迴矚霜原玉作田
鸞旂掣曳拂空迴羽騎驂驔躡景來隱隱驪山雲外聳
迢迢御帳日邊開
翠幕珠幃敞月營金罍玉斝泛蘭英歲歲年年常扈蹕
長長久久樂昇平
宋若照
若照貝州人父廷芬生五女皆警慧善屬文長若
莘次若照若倫若憲若筍若照尤高皆性素潔鄙
薰澤靚妝不願歸人欲以學名家家亦不欲與寒
鄉凡裔為姻對貞元中昭義節度使李抱真表其
才德宗召入禁中試文章并問經史大義帝咨美
悉留宫中帝能詩每與侍臣賡和五人者皆預又
高其風操不以妾侍命之呼學士自貞元七年祕
禁圖詔若莘總領元和末卒後穆宗拜若照尚官
嗣其秩歴穆敬文三朝皆呼先生若憲文宗時以
讒死倫筍早卒廷芬男獨愚不可教為民終身
近體詩
奉和御製麟德殿宴百僚
垂衣臨八極肅穆四門通自是無為化非關輔弼功修
文招隱伏尚武殄妖兇德炳韶光熾恩沾雨露濃衣冠
陪御宴禮樂盛朝宗萬壽稱觴舉千年信一同
宋若憲
若憲若照妹也若照屬代司祕書文宗以其善文
辭尤禮焉
近體詩
催妝詩
雲安公主貴出嫁五侯家天母親調粉日兄憐賜花催
鋪百子帳待障七香車借問妝成未東方欲曉霞
宋若筍
近體詩
奉和御製麟德殿宴百僚
端拱承休命時清荷聖皇四聰聞受諫五服遠朝王景
媚鶯初囀春殘日正長命筵多濟濟盛樂復鏘鏘酆鎬
誰將敵横汾未可方願齊山嶽壽福祉永無疆
開元宫人
近體詩
袍中詩
沙場征戍客寒苦若為眠戰袍經手作知落阿誰邊蓄
意多添線含情更著綿今生巳過也重結後生緣(開元中賜)
(邊軍纊衣製於宫中有兵士於短袍中得此詩以白帥帥進呈明皇以詩遍示宫中曰作者勿隱不汝罪也有)
(一宫人自言萬死上深憫之遂以嫁得詩者謂曰吾與汝結今生緣邊人感泣)
天寶宫人
近體詩
題落葉
舊寵悲秋扇新恩寄早春聊題一紅葉將寄接流人(天寶)
(末宫娥衰悴不願備宫掖者因落葉上題詩隨御水而出顧況聞而和之云愁見鶯啼柳絮飛上陽宫女斷腸)
(時君恩不禁東流水葉上題詩寄與誰既達宸聰由是遣出)
杏葉詩
一葉題詩出禁城誰人酬和獨含情自嗟不及波中葉
蕩漾乘春取次行
宣宗宫人韓氏
近體詩
題紅葉
流水何太急深宫盡日閒殷勤謝紅葉好去到人間
自感
一聯佳句隨流水十載幽思滿素懷今日却成鸞鳳友
方知紅葉是良媒(宣宗時盧渥應舉偶臨御溝得一紅葉有詩云云及放宫人渥獲氏氏覩)
(紅葉嗟吁久之復感而作是詩一說僖宗時于祐晚步禁衢得紅葉詩祐亦題一葉云曾聞葉上題紅怨葉上)
(題詩寄阿誰後娶宫人韓氏見葉驚曰此妾所作妾水中亦得一葉騐之相合北夢瑣言又載進士李茵得紅)
(葉娶韓氏三說不同并紀于此)
鮑君徽
君徽字文姬善詞賦與尚官姊妹齊名德宗召入
禁中試文章留與侍臣賡和賞賚甚厚
古體詩
惜春花
枝上花花下人可惜顔色俱青春昨日看花花灼灼今
日看花花欲落不如盡此花下歡莫待春風總吹却鶯
歌蝶舞媚韶光紅爐煮茗松花香妝成吟態恣遊樂獨
把花枝歸洞房
近體詩
東亭茶燕
閒朝向晚出簾櫳茗燕東亭四望通遠眺城池山色裏
俯聆絃管水聲中幽篁映沼新抽翠芳槿低檐欲吐紅
坐久此中無限興更憐團扇起秋風
金德真
德真新羅王金真平女也平卒無子女嗣立為王
永徽元年德真大破百濟之衆遣其弟法敏以聞
德真乃織錦作五言太平詩以獻
古體詩
太平詩
大唐開鴻業巍巍皇猷昌止戈戎衣定修文繼百王統
天崇雨施理物體含章深仁諧日月撫運邁時康幡旗
既赫赫鉦鼓何鍠鍠外夷違命者剪覆被天殃和風凝
宇宙遐邇競呈祥四時調玉燭七曜巡萬方維岳降宰
輔維帝任忠良五三同一德照我唐家光
七歲女子
近體詩
送兄
别路雲初起離亭葉正稀所嗟人異鴈不作一行飛(如意)
(中女年七歲而能詩武后令賦别兄詩應聲而成)
趙氏
趙氏寇坦母也
古體詩
擬古
鬱蒸夏將半暑氣扇飛閣驟雨滿空來當軒捲簾幕度
雲開夕霽宇宙何清廓明月流素光輕風换炎鑠孤鸞
傷對影寶瑟悲别鶴君子去不還搖心欲何托
林氏
林氏薛元曖之妻丹陽太守祥之妹也善屬文元
曖為隰城丞蚤喪於官有子彦輔彦國彦偉彦雲
及猶子並早孤悉為林氏訓導成名
近體詩
送男彦輔左貶
他日初投杼勤王在隱兵有辭期不罰積意許相仍謫
宦今何在銜冤猶未勝天涯分越徼驟騎速毗陵腸斷
復何苦書傳寫豈能淚添江水遠心劇海雲蒸明月珠
難識甘泉賦可稱但將忠報主何懼點青蠅
楊容華
容華華陰人楊炯姪女
近體詩
新妝
宿鳥驚眠罷房櫳乘曉開鳳釵金作縷鸞鏡玉為臺妝
似臨池出人疑向月來自憐方未巳欲去復徘徊
張夫人
夫人為戶部侍郎吉中孚妻
古體詩
古意
轆轤曉轉素絲綆桐聲夜落蒼苔磚涓涓吹溜若時雨
濯濯嘉蔬非用天丈人不解此中意抱甕當時徒自賢
拜新月
拜新月拜月出堂前暗魄初籠桂虛弓未引弦拜新月
拜月妝樓上鸞鏡未安臺蛾眉巳相向拜新月拜月不
勝情庭前風露清月臨人自老人望月長生東家阿母
亦拜月一拜一悲聲斷絶昔年拜月逞容輝如今拜月
雙淚垂回看衆女拜新月却憶閨中年少時
張文姬
文姬鮑參軍妻
近體詩
雙槿樹
綠葉競扶疎紅姿相照灼不學桃李花亂向春風落
池上竹
此君臨此池枝低水相近碧色綠波中日日流不盡
沙上鷺
沙頭一水禽鼓翼揚清音只待高風便非無雲漢心
溪口雲
溶溶溪口雲纔向溪中吐不復歸溪中還作溪中雨
蔣藴
藴一名馥又作馧彦輔之孫也
古體詩
贈鄭女郎古意
昨夜巫山中失却陽臺女朝來香閣裏獨伴楚王語豔
陽灼灼河洛神珠簾繡戶青樓春能彈箜篌弄纖指愁
殺門外少年子笑開一面紅粉妝東園幾樹桃花死朝
理曲暮理曲獨坐忩前一片玉行也嬌步也嬌見之令
人魂魄消堂前錦褥紅地爐綠沈香榼傾屠蘇解佩時
時歇歌管芙蓉帳裏蘭麝滿挽起羅衣香不斷滅燭每
嫌秋夜短
郎大家宋氏
古體詩
擬晉女劉妙容宛轉歌
風已清月朗琴復鳴掩抑非千態殷勤是一聲歌宛轉
宛轉和且長願為雙黃鵠比翼共翺翔
長相思
長相思久離别關山阻風煙絶臺上鏡文銷袖中書字
滅不見君形影何曾有懽悦
朝雲引
巴西巫峽指巴東朝雲觸石上朝空巫山巫峽高何巳
行雲行雨一時起一時起三春暮若言來且就陽臺路
侯氏
侯氏邊將張暌妻
近體詩
繡迴文龜形詩
睽離已是十年強對鏡那堪重理妝聞鴈幾回修尺素
見霜先為製衣裳開箱疊練先垂淚拂杵調砧更斷腸
繡作龜形獻天子願教征客早還鄉(會昌中邊將張暌防戎十餘年侯氏)
(繡㢠廻文作龜形詣闕進之帝覽之放暌還鄉賜絹三百疋以彰才美)
魏氏
魏氏求已之妹
古體詩
贈外
浮萍依綠水弱蔦寄青松與君結大義移天得所從翰
林無雙鳥劍水不分龍諧和類琴瑟堅固同膠漆義重
恩欲深夷險貴如一本自身不令積多嬰痛疾朝夕倦
牀枕形體耻巾櫛遊子倦風塵從官初解巾束裝赴南
郢脂駕出西秦比翼終難遂銜柴苦未因徒悲楓岸遠
空對柳園春男兒不重舊丈夫多好新新人喜新聘朝
朝臨粧鏡兩鴛因無比雙蛾誰與競詎憐愁思人銜啼
嗟薄命蕣華不足恃松放有餘勁所願好九思勿令虧
百行
王韞秀
韞秀忠嗣女也忠嗣鎮北京以女歸元載載家貧
歲久見輕韞秀勸之遊學載乃遊秦别以詩曰年
來誰不厭龍鍾雖有侯門似不容看取海山寒翠
樹苦遭霜霰到秦封韞秀賦詩請偕行載到京屢
陳時務深符上旨肅宗擢拜中書韞秀以詩寄姨
妹及載貴盛賓客候門而或間阻韞秀復為詩以
諫之載貪恡被誅上令王氏入宫嘆曰二十年太
原節度女十六年宰相妻誰能為長信昭陽之事
死亦幸矣京兆笞斃
近體詩
偕夫遊秦
路掃饑寒跡天哀志氣人休濡離别淚攜手入西秦
寄姨妹
相國已隨麟閣貴家風第一右丞詩笄年解笑鳴機婦
恥見蘇秦富貴時
諫外
楚竹燕歌動畫梁更闌重換舞衣裳公孫開館招佳客
知道浮雲不久長
杜羔妻趙氏(一作劉氏)
趙氏貞元時人夫羔性至孝父死河北母不知所
之羔終日憂號趙勸夫求訪後竟得其母又不知
其父墓處復得其墓於佛相柱下後登貞元進士
終工部尚書贈右僕射
古體詩
雜言寄夫杜羔
從君淮海遊再過蘭杜秋歸來未須臾又欲向梁州梁
州秦嶺西棧道與雲齊羌蠻萬餘落矛戟自高低已念
寡儔侣復慮勞攀躋丈夫重志氣兒女空悲啼臨卭滯
遊地肯顧濁水泥人生賦命有厚薄君但遨遊妾寂寞
近體詩
聞夫杜羔下第將至家寄以二絶
良人的的有竒才何事年年被放回如今妾面羞君面
君若來時近夜來
傳聞天子訪沈淪萬里懷書西入秦早知不用無媒客
恨别江南楊柳春
聞夫杜羔登第
長安此去無多地鬱鬱葱葱佳氣浮良人得意正年少
今夜醉眠何處樓
代夫杜羔贈人
澹澹春風花落時不堪秋望更相思無金可買長門賦
有恨空吟團扇詩
裴柔之
柔之元稹微之之妻也稹自會稽拜尚書右丞到
京未踰月出鎮武昌柔之難之曰歲杪到家鄉先
春又赴任稹即贈以詩曰窮冬到鄉國正歲别京
華自恨風塵眼常看遠地花碧幢還照耀紅粉莫
咨嗟嫁得浮雲壻相隨即是家柔之亦以詩答之
近體詩
答外
侯門初擁節御苑柳絲新不是悲殊命惟愁别近親黃
鶯遷古木珠履徙清塵想到千山外滄江正暮春
孫氏
孫氏進士孟昌期之妻也昌期不善詩孫氏每代
夫作一旦曰才思非婦人之事併焚其集
近體詩
聽琴
玉指朱絃軋復清湘妃愁怨最難聽初疑颯颯涼風勁
又似蕭蕭暮雨零近若流泉來碧嶂遠如玄鶴下青冥
夜深彈罷堪惆悵霧濕叢蘭月滿庭
代夫作白蠟燭詩贈人
景勝銀缸香比蘭一條白玉逼人寒他時紫禁春風夜
醉草天書仔細看
崔公達(一作公遠)
近體詩
獨夜詞
晴天霜落寒風急錦帳羅幃羞更入秦箏不復續斷絃
迴身掩淚挑燈立
長孫佐轉妻
古體詩
答外
征人去年戍邊水夜得邊書字盈紙揮刀就燭裁紅綺
結作同心答千里君寄邊書書莫絶妾答同心心自結
同心再解不心離離字頻看字愁滅結成一衣和淚封
封書只在懷袖中莫如書字固難久願學同心長可同
(佐轉戍邊不歸寄邊信於妻妻乃作此詩以答之)
劉元載妻
近體詩
蚤梅
南枝向暖北枝寒一種春風有兩般憑仗高樓莫吹笛
大家留取倚闌干
陳玉蘭
玉蘭吳人王駕妻也
近體詩
寄外征衣(一作王駕古意詩)
夫戍邊關妾在吳西風吹妾妾憂夫一行書寄千行淚
寒到君邊衣到無
慎三史
三史毘陵人嚴瓘夫之妻也
近體詩
留别
當時心事巳相關雨散雲飛一餉間便掛孤帆從此去
不堪重上望夫山(三史十年無嗣瓘夫欲出之慎留此詩為别瓘夫有感復聚如初)
葛亞兒(一作鵶兒)
近體詩
懷良人
蓬鬢荆釵世所稀布裙猶是嫁時衣胡麻好種無人種
正是歸時不見歸
會仙詩
彩鳳搖搖下翠微烟花漠漠遍芳枝玉忩仙會何人見
惟有春風仔細知
煙霞迤邐接蓬萊宫殿參差曉月開羣玉山前人别處
紫鸞飛起望仙臺
楊德麟
德麟司農少卿楊敬之小女也年十三以六韻成
詩遊奉慈寺題詩自稱關西夫子二十七代孫
近體詩
題奉慈寺
日月金輪動旃檀碧樹秋塔分鴻鴈翅鐘掛鳳凰樓
張氏
張氏彭伉妻也伉評事宜陽微君之孫
近體詩
寄外
久無音信到羅幃路遠迢迢遣問誰聞君折得東堂桂
折罷那能不暫歸
驛使今朝過五湖殷勤為我報狂夫從來誇有龍泉劍
試割相思得斷無(彭伉及第後廉使于公辟入幕歲久未回妻寄此詩伉答詩曰莫訝相如)
(獻賦遲錦書誰道淚沾衣不須化作山頭石待我東堂折桂枝)
裴羽仙
羽仙裴悦妻也唐詩皆稱裴羽仙悦征匈奴不歸
愁懷憂鬱思慕悲切賦邊將詩以寫其意後寄夫
征衣并侑以詩
古體詩
寄夫征衣(一作裴悦寄邊衣)
深閨乍冷開香匣玉筯微微濕紅頰一陣霜風殺柳條
濃煙半夜成黃葉重重白練如霜雪獨下寒階轉凄切
祇知抱杵搗秋砧不覺高樓巳無月時聞寒鴈聲呼喚
紗忩只有燈相伴幾展齊紈又懶裁離腸空逐金刀斷
細想儀形執刀尺回刀剪破澄江色愁捻銀針信手縫
惆悵無人試寬窄時時舉袖勻殘淚紅箋漫有千行字
書中不盡心中事一半殷勤托邊使
張琰
古體詩
春詞
垂柳鳴黃鸝關關若求友春情不可耐愁殺閨中婦日
暮登高樓誰憐小垂手
昨日桃花飛今朝梨花吐春色能幾時那堪此愁緒蕩
子遊不歸春來淚如雨
劉雲
古體詩
有所思
朝亦有所思暮亦有所思登樓望君處靄靄蕭關道掩
淚向浮雲誰知妾懷抱玉井蒼苔青院深桐花落盡無
人掃
婕妤怨
君恩不可見妾豈如秋扇秋扇尚有時妾身永微賤莫
言朝花不復落嬌容幾奪昭陽殿
劉瑶(一作珤)
古體詩
古意曲
梧桐階下月團團洞房如水秋夜闌吳刀剪破機頭錦
茱萸花墜相思枕綠忩寂寞背燈時暗數寒更不成寢
暗别離
槐花結子桐葉焦單飛越鳥啼清宵翠軒輾雲輕遥遥
燕脂淚迸紅線條瑶草歇芳心耿耿玉珮無聲畫屏冷
朱絃暗斷不見人風動花枝月中影青鸞脈脈西飛去
海闊天高不知處
劉瑗
近體詩
長門怨
雨滴梧桐秋夜長愁心和雨到昭陽淚痕不學君恩斷
拭却千行更萬行
學畫蛾眉獨出羣當時人道便承恩經年不見君王面
花落黃昏空掩門
李弄玉
弄玉會稽人
近體詩
哀憤詩(并序)
余家本若耶溪東與同志者二三紉蘭佩蕙每
貪幽閒之境玩花光於松月之亭竟晝綿宵往
往忘倦洎乎初笄至於五換星霜矣自後不得
已從良人西入函關寓居晉昌里第其居迥絶
囂塵花木叢翠東西隣二佛宮皆上國勝遊之
最伺其間寂因遊覽焉亦不辜一時之風月也
不意良人巳矣邈然無依帝里芳春光景東邁
涉滻水歴渭川背終南陟太華經虢略抵陜郊
挹嘉祥之清流面女几之蒼翠凡經過之所皆
曩昔讌笑之地銜冤興歎舉目魂銷雖殘骸尚
存而精爽都失假使潘岳復生無以悼其幽思
也遂命筆聊題終不能滌其懷抱絶筆慟哭而
東時會昌壬戌歲仲春十九日二九子為父後
玉無瑕弁無首荆山石往往有題(按二九子六句十八字以)
(筆墨非女子之事名姓故隱而不書後李舒解之曰二九十八十加八木字也子為父後木下)
(子李字也玉無瑕去其點也弁無首存其廾也王下廾弄字也荆山石往往有者荆山多韞玉)
(當是姓李名弄玉也)
昔逐良人西入關良人身没妾空還謝娘衛女不相見
為雨為雲歸舊山
題興元明珠亭
寂寥滿地落花紅獨有離人萬恨中回首池塘更無語
手彈珠淚背東風
薛瑗
瑗濠梁南楚材妻也
近體詩
寫真寄外
欲下丹青筆先拈寶鏡寒巳驚顔索寞漸覺鬢凋殘淚
眼描將易愁腸寫出難恐君渾忘却時展畫圖看(楚材旅遊)
(受潁牧之眷欲妻以女無反舊意瑗乃對鏡寫真并詩寄之楚材自慚遂遝與之終老時人嘲之曰當時婦棄)
(夫今日夫棄婦若不逞丹青空房應獨守)
廉氏
古體詩
懷遠
隟塵何微微朝夕通其輝人生各有托君去獨不歸青
林有蟬響赤日無鳥飛徘徊東南望雙淚空沾衣
近體詩
峽中即事
清秋三峽此中去鳴鳥孤猿不可聞一道水聲多亂石
四時天色少晴雲日暮泛舟溪溆口那堪夜客思氤氳
寄征人
凄凄北風吹鴛被娟娟西月生蛾眉誰知獨夜相思處
淚滴寒塘蕙草時
崔萱
萱字伯容
古體詩
古意
灼灼葉中花夏萎春又芳明明天上月蟾缺圓復光
叙别
碧池漾漾春水綠中有佳禽暮棲宿願持此意永相貽
祇慮君情中反覆
近體詩
豪家子
年少家藏累代金紅樓盡日醉沈沈馬非蹀躞寧酬價
人不嬋娟肯動心
劉氏婦
近體詩
明月堂
玉鈎風急響丁東回首西山似夢中明月堂前人不到
庭梧一夜老秋風
程長文
長文鄱陽人
古體詩
獄中書情上使君
妾家本住鄱陽曲一片堅心比孤竹當年二八盛容儀
紅箋草隸恰如飛盡日閒忩刺繡坐有時極浦採蓮歸
誰道居貧守都邑幽居寂寞無人入海燕朝歸枕席寒
山花夜落階墀濕強暴之男何所為手持白刃向簾幃
一命任從刀下死千金豈受暗中欺我心匪石情難轉
志奪秋霜意不移血濺羅衣終不恨瘡粘錦袖亦何辭
縣僚曾未知情緒即便教人縶囹圄朱唇滴瀝獨銜冤
玉筯闌干嘆非所十月寒更更愁人一聞擊柝一傷神
高髻不梳雲已散蛾眉淡掃月仍新三尺嚴章難可越
百年心事向誰說但看洗雪出圜扉始信白圭無玷缺
關盼盼
盼盼張尚書建封妓也建封没後獨居燕子樓十
餘年後得白樂天贈詩不食而卒
近體詩
燕子樓詩(一作張仲素詩)
樓上殘燈伴曉霜獨眠人起合歡牀相思一夜情多少
地角天涯未是長
適看鴻雁岳陽迴又覩玄禽逼社來瑶瑟玉簫無意緒
任從蛛網任從灰
北邙松栢鎖愁煙燕子樓中思悄然自埋劍履歌塵散
紅褪香銷二十年
答白公
自守空樓斂恨眉形同秋後牡丹枝舍人不會人深意
訝道泉臺不去隨(白樂天長慶集載其事甚詳有和燕子樓詩又贈以絶句云黃金不惜買)
(蛾眉揀得如花四五枝歌舞教成心力盡一朝身去不相隨盼盼得詩反覆讀之泣曰自公薨背妾非不能死)
(恐百載之後人以我公重色有從死之妾是玷我公清範也因答白公一絶不食而卒)
張窈窕
窈窕居蜀善詩賦殊無脂粉氣當時詩人雅相推
重
近體詩
春思
門前梅柳爛春輝閉妾深閨繡舞衣雙燕不知腸欲斷
銜泥故故傍人飛
湘驛女子
近體詩
題玉泉
紅葉醉秋色碧溪彈夜絃佳期不可再風雨杳如年
夷陵女子
古體詩
夷陵歌
明月清風良宵會同星河易翻歡娛不終綠樽翠杓為
君斟酌今夕不飲何時歡樂
楊柳楊柳裊裊隨風急西樓美人春夢中翠簾斜捲千
條入
崔仲容
近體詩
贈歌妓
水剪雙眸霧剪衣當筵一曲媚春輝瀟湘夜色怨猶在
巫峽曉雲愁不飛皓齒乍分寒玉細黛眉輕蹙遠山微
渭城朝雨休重唱滿眼陽關客未歸
戲贈
暫到崑崙未得歸阮郎何事教人非如今身佩上清籙
莫遣落花霑羽衣
梁瓊
古體詩
宿巫山遠寄人
巫山雲巫山雨朝雲暮雨無定所南峯忽暗北峯晴空
裏仙人語笑聲曾侍荆王枕席處直至如今如有靈春
風澹澹白雲間驚湍流水響千山一夜此中對明月憶
得此中與君别感物情懷如舊時君今渺渺在天涯曉
看襟上淚流處點點血痕猶在衣
近體詩
銅雀臺
歌扇向陵開齊行奠玉杯舞時飛燕列夢裏片雲來月
色空餘恨松聲莫更哀誰憐未死妾掩袂下銅臺
尼海印
海印唐末人蜀悲光寺尼
近體詩
月夜乘舟
水色連天色風聲益浪聲旅人歸思苦漁叟夢魂驚舉
棹雲先到移舟月逐行旋吟詩句罷猶見遠山横
元淳
元淳女冠也洛中人
近體詩
寄洛中諸妹
舊國經年别關河萬里思題詩憑鴈翼望月想蛾眉白
髮愁偏覺歸心夢獨知誰堪離亂處掩泣向南枝
李冶
冶字季蘭女冠也五六歲時其父抱于庭中命咏
薔薇云經時不架却心緒亂縱横父恚曰此必為
失行婦也後竟如其言
高仲武云士有百行女有四德季蘭則不然形器
既雄詩意亦蕩自鮑昭以下罕有其倫如遠水浮
仙棹寒星伴使車此五言之嘉境也上方班婕妤
則不足下比韓英則有餘不以遲暮亦一俊異
劉長卿謂季蘭為女中詩豪
古體詩
寄朱放
望水試登山山高湖又闊相思無曉夕相望經年月鬱
鬱山木青綿綿野花發别後無限情相逢一時說
相思怨
人道海水深不抵相思半海水尚有涯相思渺無畔攜
琴上酒樓樓虛月華滿彈著相思曲絃腸一時斷
聽蕭叔子彈琴賦得三峽流泉歌
妾家本住巫山雲巫山流泉常自聞玉琴彈出轉寥夐
真是當時夢裏聽山峽迢迢幾千里一時流入深閨裏
巨石崩崖指下生飛泉走浪絃中起初疑憤怒含雷風
又似嗚咽流不通回湍曲瀨勢將盡時復滴瀝平沙中
憶昔阮公為此曲能使仲容聽不足一彈既罷復一彈
願作流泉鎮相屬
近體詩
送韓揆之江西
相招折楊柳别恨轉依依萬里西江水孤舟何處歸湓
城潮不到夏口信應稀惟有衡陽鴈年年來去飛
送閻二十六赴剡縣
流水閶門外孤舟日復西雅情遍芳草無處不萋萋妾
夢經吳苑君行到剡溪歸來重相訪莫學阮郎迷
寄韓校書
無事烏程縣蹉跎歲月餘不知芸閣吏寂寞意何如遠
水浮仙棹寒星伴使車因過大雷岸莫忘八行書
感興
朝雲暮雨鎮相隨去鴈來人有返期玉枕祇知長下淚
銀燈空照不眠時仰看明月翻含意俯盼流波欲寄詞
却憶初聞鳳樓曲教人寂寞復相思
結素魚貽友人
尺素如殘雪結為素鯉魚欲知心裏事看取腹中書
春閨怨
百尺井欄上數枝桃巳紅念君遼海北抛妾宋家東
八至
至近至遠東西至深至淺清溪至高至明日月至親至
疎夫妻
得閻伯鈞書
情來對鏡懶梳頭暮雨蕭蕭庭樹秋莫怪闌干垂玉筯
只緣惆悵對銀鉤
明月夜留别
離人無語月無聲明月有光人有情别後相思人似月
雲間水上到層城
魚玄機
玄機字幼微善屬文咸通中為補闕李億執箕箒
及愛衰入咸宜觀為女道士後以笞殺女童綠翹
事下獄為京兆温璋所殺
紀事摘幼微警句有綺陌春望遠瑶街秋興多又
殷勤不得語紅淚一雙流又焚香登玉壇端簡禮
金闕又雲情自鬱爭同夢仙貌長芳又勝花又獄
中有詩云明月照幽隙清風開短襟
近體詩
賦得江邊樹
草色迷荒岸煙姿入遠樓葉鋪秋水面花落釣人頭根
老藏魚窟枝低繫客舟瀟瀟風雨夜驚夢復添愁
贈隣女
羞日遮羅袖愁春懶起妝易求無價寶難得有情郎枕
上潛垂淚花間暗斷腸自能窺宋玉不必恨王昌
寄飛卿
階砌亂蛩鳴庭柯烟露清月中隣樂響樓上遠山明珍
簟涼風著瑶琴寄恨生嵇君懶書禮底物慰秋情
早秋
嫩菊含新彩遠山閉夕煙涼風驚綠樹清韻入朱絃思
婦機中錦征人塞外天雁飛魚在水書信若為傳
訪趙鍊師不遇
何處同仙侣青衣獨在家煖罏留煑藥隣院為煎茶畫
壁燈光暗幡竿日影斜殷勤重回首牆外數枝花
寄國香
旦夕醉吟身相思何處申雨中寄書使忩下斷腸人山
捲珠簾看愁隨芳草新别來清宴上幾度落梁塵
暮春有感寄友人
鶯語驚殘夢輕妝改淚容竹陰初月薄江靜晚煙濃濕
嘴銜泥燕香鬚採蕊蜂獨憐無限思吟罷亞枝松
感懷寄人
恨寄朱絃上含情意不任早知雲雨會未起蕙蘭心灼
灼桃兼李無妨國士尋蒼蒼松與桂仍羨世人欽月色
苔階淨歌聲竹院深門前紅葉地不掃待知音
遣懷
閒散心無事風光獨自遊斷雲江上月解纜海中舟琴
弄蕭梁寺詩吟庾亮樓叢篁堪作伴片石好為儔燕雀
徒為貴金銀志不求滿林春雨遍對月夜忩幽遠砌澄
清沼抽簪映細流卧牀書册遍半醉起梳頭
隔漢江寄子安
江南江北愁望相思相憶空吟鴛鴦暖卧沙浦鸂鶒閒
飛橘林煙裏歌聲隱隱渡頭月色沈沈含情咫尺千里
况聽家家遠砧
寓言
紅桃處處春色碧柳家家月明樓上新妝待夜閨中獨
坐含情芙蓉月下魚戲螮蝀天邊雀聲人世悲歡一夢
如何得作雙成
和友人次韻
何事能消旅館愁紅箋開處見銀鉤蓬山雨灑千峰小
嶰谷風吹萬葉秋字字朝看輕碧玉篇篇夜誦在衾裯
欲將香匣收藏却且惜時吟在手頭
過鄂州
柳拂蘭橈花滿枝石城城下暮帆遲折碑峯上三閭墓
遠火山頭五馬旗白雪調高題舊寺陽春歌在換新詞
莫愁魂逐清江去空使行人萬首詩
暮春即事
深巷窮門少侣儔阮郎惟有夢中留香飄羅綺誰家席
風送歌聲何處樓街近鼓鼙喧曉睡庭閒鵲語亂春愁
安能追逐人間事萬里身同不繫舟
毬作
堅圓淨滑一星流月杖爭敲未擬休無滯礙時從撥弄
有遮攔處任鈎留不辭宛轉長隨手却恐相將不到頭
畢竟入門應始了願君爭取最前籌
寄子安
醉别干巵不浣愁離腸百結解無由蕙蘭銷歇歸春圃
楊柳東西絆客舟聚散已悲雲不定恩情須學水長流
有花時節知難遇未肯厭厭醉玉樓
和人
茫茫九陌無知已暮去朝來典繡衣寶匣鏡昏蟬鬢亂
博山鑪冷麝烟微多情公子春留句少思文君晝掩扉
莫惜羊車頻列載柳舒梅綻正芳菲
冬夜寄溫飛卿
苦憶搜思燈下吟不眠長夜怕寒衾滿庭木葉愁風起
透幌紗忩惜月沈疎散未閒終遂願盛衰空見本來心
幽棲莫定梧桐處暮鵲啾啾遶竹林
浣紗廟
吳越相謀計策多浣紗神女巳相和一雙笑靨纔回面
十萬精兵盡倒戈范蠡功成身隱遯子胥諫死國消磨
只今諸暨長江畔空有青山號苧蘿
夏日山居
移得仙居此地來花叢自遍不曾栽庭前亞樹張衣桁
坐上新泉泛酒杯軒檻暗傳深竹徑綺羅長擁亂書堆
閒乘畫舫吟明月信任輕風吹却回
左名揚自澤州至京使人傳語
閒居作賦幾年愁王屋山前是舊遊詩咏東西千嶂亂
馬隨南北一泉流曾陪夜雨同歡席别後花明獨上樓
忽喜叩門傳語至為憐隣巷小房幽相如琴罷朱絃折
雙燕巢分白露秋莫厭蓬門時一訪每春忙在曲江頭
次光威裒三女子聯句詩韻
昔聞南國容華少今日東隣姊妹三妝閣却看鸚鵡賦
碧忩應繡鳳凰衫紅芳滿院參差折綠醑盈杯次第銜
恐向瑶池曾作女謫來塵世未為男文姬有貌真堪比
西子無言我莫慙一曲豔歌琴杳杳四絃琴撥語喃喃
當臺競鬭青絲髮對月爭誇白玉簪小石洞中松露滴
大羅天上柳煙含但能為雨心長在不怕吹簫事未諳
阿母幾嗔花下語潘郎曾向夢中參慙持清句魂猶斷
若覩紅顔死亦甘悵望佳人何處在行雲歸北又歸南
附光威裒聯句原唱
朱樓影直日當午玉樹陰低月巳三(光)膩粉暗銷銀縷
合錯刀閒剪泥金衫(威)繡牀怕引烏龍吠錦字愁教青
鳥銜(裒)百味鍊來憐益母千花開處鬭宜男(光)鴛鴦有
伴誰能羨鸚鵡無言我自慙(威)浪喜遊蜂飛撲撲佯驚
孤鵲語喃喃(裒)偏憐愛數螆蛦掌每憶光抽玳瑁簪(光)
煙洞幾年悲尚在星橋一夕悵空含(威)忩前時節羞虛
擲世上風流笑苦諳(裒)獨結香銷偷餉送暗垂檀袖學
通參(光)須知化石心難定却是為雲分易甘(威)看見風
光零落盡絃聲猶逐望江南(裒孤光威裒姊妹三人少聰慧聯句精粹難儔)
(雖謝家咏雪何以加之客有自京師來者示魚玄機玄機深愛詞華遂和其韻)
酬李學士寄簟
珍簟新鋪翡翠樓泓澄玉水記方流惟應雲扇情相似
同向銀牀恨早秋
江行
大江横抱武昌斜鸚鵡洲前萬戶家畫舸春眠猶未穩
夢為蝴蝶也尋花
題隱霧亭
春花秋月入詩篇白日清宵是散仙空捲珠簾不曾下
長移一榻對山眠
江陵愁望寄子安
楓葉千枝復萬枝江橋掩映暮帆遲憶君心似西江水
日夜東流無歇時
送别
秦樓幾夜愜心期不料仙鄉有别離睡覺莫言雲去處
殘燈一盞野蛾飛
步非煙
非煙臨淮武公業之愛妾善秦聲好文筆尤工擊
甌後與比隣趙生象吟咏往來公業覺而笞殺之
近體詩
酬趙生
綠慘雙蛾不自持只因幽恨在新詩郎心應似琴心怨
脈脈春情更泥誰
寄懷趙生
畫簷春燕須同宿蘭浦雙鴛肯獨飛長恨桃源諸女伴
等閒花裏送郎歸(趙原唱曰一覩傾城貌塵心只自猜不隨蕭史去擬學阿蘭來非煙回柬)
(趙又曰珍重佳人贈好音綵箋芳翰兩情深薄于蟬翼誰供眼密似蠅頭未寫心疑是落花還碧洞又思輕雨)
(灑幽襟百回消息千回夢裁作長謠寄綠琴非煙病題詩並蟬錦香囊贈趙乃踰垣相從趙曰十洞三清雖路)
(阻有心還得傍瑶臺瑞香風引思深夜知是蕊宫仙馭來非煙復答是詩)
姚月華
月華少失母忽夢月輪墜於妝臺覺而大悟自幼
聰慧組織餴饎不習而能所為古文詞妙絶當時
嘗隨父寓揚子江鄰舟書生楊達一見而慕吟咏
酬酢者久之忽其父有江右之行彼此遂絶達往
江右蹤跡之亦竟無可尋矣
古體詩
古怨
春草萋萋春水綠對此思君淚相續羞將離恨向東風
理盡秦箏不成曲
與君形影分吳越玉枕經年對離别登臺北望煙雨深
回身哭向寥天月
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
有期不至
銀燭青樽久延佇出門入門天欲曙月落星稀竟不來
煙柳曨曈鵲飛去
劉采春
采春浙人也元稹廉問浙東贈采春詩云新妝巧
樣畫新蛾慢裹常州透額羅正面偷輪光滑笏緩
行輕踏皺紋波言詞雅措風流足舉止低徊秀媚
多更有惱人腸斷處選詞能唱望夫歌望夫歌者
即囉嗊曲之詞也
近體詩
囉嗊曲
不喜秦淮水生憎江上船載兒夫婿去經歲又經年
借問東園柳枯來得幾年自無枝葉分莫怨太陽偏
莫作商人婦金釵當卜錢朝朝江口望錯認幾人船
那年離别日只道在桐廬桐廬人不見今得廣州書
昨日勝今日今年老去年黃河清有日白髮黑無緣
薛濤
濤字弘度本長安良家女父鄖因官寓蜀嘗指井
梧示之曰庭除一古桐聳榦入雲中令濤續之曰
枝迎南北鳥葉送往來風鄖愀然父卒母孀以詩
聞外遂與諸名士侍酒賦詩晚歲居碧雞坊剏吟
詩樓偃息於上後段文昌再鎮成都濤卒年七十
五文昌為撰墓誌
濤好製小詩惜其幅大因作深紅小采箋裁書蜀
中號薛濤箋或以營妓無校書之號韋南康欲奏
之而罷後遂呼之胡曾詩曰萬里樓臺女校書琵
琶花下閉門居掃眉才子知多少管領春風總不
如
近體詩
酬人雨後玩竹
南天春雨時那鑒雪霜姿衆類亦云茂虛心能自持多
留晉賢醉早伴舜妃悲歲後君能賞蒼蒼勁節竒
謁巫山廟
亂猿啼處訪高唐路入煙霞草木香山色未能忘宋玉
水聲猶自哭襄王朝朝夜夜陽臺下為雨為雲楚國亡
惆悵廟前多少柳春來空鬭畫眉長
寄舊詩與元微之
詩篇調態人皆有細膩風光我獨知月夜咏花憐黯澹
雨朝題柳為攲垂長教碧玉藏深處總向紅箋寫自隨
老大不能收拾得與君開似教男兒
春望詞
花開不相賞花落不同悲欲問相思處花開花落時
檻草結同心將以遺知音春愁正斷絶春鳥復哀鳴
風花日將老佳期猶渺渺不結同心人空結同心草
那堪花滿枝翻作兩相思玉箸垂朝鏡春風知不知
聞蟬
露滌清音遠風吹故葉齊聲聲似相接各在一枝棲
罰赴邊有懷上韋令公
聞說邊城苦如今到始知好將筵上曲唱與隴頭兒
鴛鴦草
綠英滿香砌兩兩鴛鴦小但娛春日長不管秋風蚤
題竹郎廟
竹郎廟前多古木夕陽沈沈山更綠何處江頭有笛聲
笛聲盡是迎郎曲
斛石山書事
王家山水畫圖中意思都盧粉墨容今日忽登虛境望
步搖冠翠一千峰
上王尚書
碧玉雙幢白玉郎初辭天帝下扶桑手持雲篆題新榜
十萬人家春日長
海棠溪
春教風景駐仙霞水面魚身總帶花人世不知雲月異
競將紅纈染輕紗
試新服裁製初成
九氣分為九色霞五雲仙馭五雲車春風因過東君舍
偷樣人間染百花
贈遠
芙蓉新落蜀山秋錦字開緘到是愁閨閣不知戎馬事
月高還上望夫樓
擾弱新蒲綠又齊春深花落塞前溪知君未轉秦關騎
月照千門掩袖啼
秋泉
冷色初澄一帶煙幽聲遥瀉十絲絃長來枕上牽情思
不使愁人半夜眠
十離詩(錄二首)
筆離手
越管宣毫始稱情紅箋紙上撤花瓊都緣用久鋒頭盡
不得羲之手裏擎
魚離池
戲躍蓮池四五秋常搖朱尾弄銀鈎無緣擺罷芙蓉朵
不得清波更一遊(元微之使蜀嚴司空遣濤往侍後因事獲怨遠之濤作十離詩以獻因復)
(善焉)
送友人
水國蒹葭夜有霜月寒山色共蒼蒼誰言千里自今夕
離夢杳如關路長
送盧員外
玉壘山前風雪夜錦官城外别離魂信陵公子如相問
長向夷門感舊恩
上川主武相國
落日重城夕霧收玳筵雕俎薦諸侯因令朗月當庭燎
不使珠簾下玉鈎
春郊遊眺寄孫處士
今朝縱目翫芳菲夾纈籠裙繡地衣滿袖滿頭兼手把
教人識是看花歸
續嘉陵驛詩獻武相國
蜀門西更上青天強為公歌蜀國絃卓氏長卿稱士女
錦江玉壘獻山川
酬杜舍人
雙魚底事到儂家撲手新詩片片霞唱到白蘋洲畔曲
芙蓉空老蜀江花
籌邊樓
平臨雲鳥八忩秋壯壓西川四十州諸將莫貪羌族馬
最高層處見邊頭
柳絮
二月楊花輕復微春風搖蕩惹人衣他家本是無情物
一向南飛又北飛
杜秋娘
秋娘金陵娼家女年十五為李錡妾常唱金縷詞
以勸酒
古體詩
金縷詞
勸君莫惜金縷衣勸君須惜少年時花開堪折直須折
莫待無花空折枝
周德華
近體詩
楊柳枝詞(一作劉禹錫詩)
清溪一曲柳千條二十年前舊板橋曾與情人橋上别
更無消息到今朝
盛小叢
近體詩
突厥三臺
雁門山上雁初飛馬邑闌中馬正肥日旰山西逢驛使
殷勤南北送征衣(李尚書訥為浙東廉使夜登越城樓聞歌聲激切召至乃小叢歌突厥三)
(臺詞也時崔侍御元範至府幕赴闕李餞之命小叢歌餞在座各為一紙贈之其為名流所重如此)
章臺柳
柳李王孫妓也李與韓翃善柳語李曰韓秀才不
久貧賤宜假借之李深頷焉一日酒酣命柳從座
接韓韓辭不敢當李曰大丈夫相遇杯酒間一言
道合死且許之况一婦人哉柳卒歸韓來歲成名
節度侯希逸奏為從事置柳都下三歲不迎且寄
詩曰章臺柳往日青青今在否縱使長條似舊垂
也應攀折他人手柳答以詩落髮為尼後為蕃將
沙叱利所劫韓聞悵然適宴會中丞許俊被酒起
曰得員外手書數字當立致之乃急馳入叱利第
會利出許即入曰將軍墜馬且不救遣取夫人柳
驚出許示以書即挾上馬馳返一座驚嘆因白希
逸修表上聞詔柳歸韓焉
古體詩
答韓節度
楊柳枝芳菲節可恨年年贈離别一葉隨風忽報秋縱
使君來豈堪折
妓常浩
古體詩
贈盧夫人
佳人惜顔色恐逐芳菲歇日暮出畫堂下階見新月拜
月仍有詞傍人那得知歸來玉臺下始覺淚痕垂
徐月英
月英江淮間娼也與情郎别云枕前淚與階前雨
隔過紗忩滴到明有集行於世
近體詩
送人
惆悵人間萬事非兩人同去一人歸生憎平望亭前水
忍照鴛鴦相背飛
王蘇蘇
蘇蘇南曲中妓也
近體詩
答李標
怪得犬驚雞亂飛羸童瘦馬老麻衣阿誰亂引閒人到
留取青蚨熱趕歸(進士李標者自言英公勣之後久在大諫王致君門下致君弟姪因與同)
(詣蘇蘇家標題忩曰春暮花枝遶戸飛王孫尋勝引塵衣洞中仙子多情態留住阮郎不放歸蘇蘇先未識不)
(甘其題取筆答此詩標性褊頭面通赤命駕先歸後蘇蘇見王家郎君輙詢熱趕郎在否)
平康妓
近體詩
書紅箋
銀缸斜背解明璫小語偷聲喚玉郎從此不知蘭麝貴
夜來新惹桂枝香(裴思謙及第後作紅箋名紙十數幅詣平康里宿焉詰旦一妓取紅箋賦)
(此詩)
武昌妓
近體詩
楊柳枝
悲莫悲兮生别離登山臨水送將歸武昌無限新栽柳
不見楊花撲面飛
故臺城妓
近體詩
金陵詞
宫中細草香紅濕宫中纖腰碧忩泣惟有紅梁春燕雛
猶傍珠簾玉鈎立
御定全唐詩錄卷九十九
