欽定四庫全書
御定全唐詩錄卷二十三
李白(四)
近體詩(四)
塞下曲
五月天山雪無花秖有寒笛中聞折柳春色未曾看曉
戰隨金鼓宵眠抱玉鞍願將腰下劒直爲斬樓蘭
駿馬似風飇鳴鞭出渭橋彎弓辭漢月插羽破天驕陣
解星芒盡營空海霧消功成畫麟閣獨有霍嫖姚
塞虜乘秋下天兵出漢家將軍分虎竹戰士卧龍沙邊
月隨弓影胡霜拂劒花玉關殊未入少婦莫長嗟
宫中行樂詞
小小生金屋盈盈在紫微山花插寶髻石竹繡羅衣每
出深宫裏常隨步輦歸只愁歌舞散化作綵雲飛
柳色黃金嫰棃花白雪香玉樓巢翡翠金殿鎖鴛鴦選
妓隨雕輦徵歌出洞房宫中誰第一飛燕在昭陽
盧橘爲秦樹蒲萄出漢宫煙花宜落日絲管醉春風笛
奏龍吟水簫鳴鳳下空君王多樂事還與萬方同
玉樹春歸日金宫樂事多後庭朝未入輕輦夜相過笑
出花間語嬌來竹下歌莫教眀月去留著醉嫦娥
繡戸香風暖紗窗曙色新宫花爭笑日池草暗生春綠
樹聞歌鳥青樓見舞人昭陽桃李月羅綺自相親
今日眀光裏還須結伴遊春風開紫殿天樂下珠樓豔
舞全知巧嬌歌半欲羞更憐花月夜宫女笑藏鈎
寒雪梅中盡春風柳上歸宫鶯嬌欲醉簷燕語還飛遲
日眀歌席新花豔舞衣晚來移綵仗行樂泥光輝
水綠南薰殿花紅北闕樓鶯歌聞太液鳳吹繞瀛洲素
女鳴珠珮天人弄綵毬今朝風日好宜入未央遊
秋思
燕支黃葉落妾望自登臺海上碧雲斷單于秋色來胡
兵沙塞合漢使玉關回征客無歸日空悲蕙草摧
秋浦歌
秋浦猿夜愁黃山堪白頭清溪非隴水翻作斷腸流欲
去不得去薄遊成久遊何年是歸日雨淚下孤舟
紫騮馬
紫騮行且嘶雙翻碧玉蹄臨流不肯渡似惜錦障泥白
雪關山遠黃雲海戍迷揮鞭萬里去安得念春閨
贈孟浩然
吾愛孟夫子風流天下聞紅顔棄軒冕白首卧松雲醉
月頻中聖迷花不事君高山安可仰徒此揖清芬
見京兆韋參軍量栘東陽
聞說金華渡東連五百灘全勝若耶好莫道此行難猿
嘯千谿合松風五月寒他年一㩦手搖艇入新安
口號贈楊徵君鴻
陶令辭彭澤梁鴻入會稽我尋高士傳君與古人齊雲
卧留丹壑天書降紫泥不知楊伯起早晩向關西
贈崔秋浦
吾愛崔秋浦宛然陶令風門前五楊柳井上二梧桐山
鳥下廳事簷花落酒中懷君未忍去惆悵意無窮
崔令學陶令北窗常晝眠抱琴時弄月取意任無絃見
客但傾酒爲官不愛錢東臯春事起種黍早歸田
河陽花作縣秋浦玉爲人地逐名賢好風隨惠化春水
從天漢落山逼畫屏新應念金門客投沙吊楚臣
望九華贈青陽韋仲堪
昔在九江上遥觀九華峯天河掛綠水秀出九芙蓉我
欲一揮手誰人可相從君爲東道主於此卧雲松
沙丘城下寄杜甫
我來竟何事高卧沙丘城城邊有古樹日夕連秋聲魯
酒不可醉齊歌空復情思君若汶水浩蕩寄南征
寄當塗趙少府炎
晚登高樓望木落雙江清寒山饒積翠秀色連州城目
送楚雲盡心悲胡雁聲相思不可見迴首故人情
寄王漢陽
南湖秋月白王宰夜相邀錦帳郎官醉羅衣舞女嬌笛
聲喧沔鄂歌曲上雲霄別後空愁我相思一水遥
望漢陽柳色寄王宰
漢陽江上柳望客引東枝樹樹花如雪紛紛亂若絲春
風傳我意草木別前知寄謝弦歌宰西來定未遲
寄從弟宣州長史昭
爾佐宣州郡守官清且閒常誇雲月好邀我敬亭山五
落洞庭葉三江遊未還相思不可見歎息損朱顔
三山望金陵寄殷淑
三山懷謝朓水澹望長安蕪没河陽縣秋江正北看盧
龍霜氣冷鳷鵲月光寒耿耿憶瓊樹天涯寄一歡
廣陵贈別
金瓶沽美酒數里送君還繫馬垂楊下銜杯大道間天
邊看淥水海上見青山興罷各分袂何須別醉顔
別儲邕之剡中
借問剡中道東南指越鄉舟從廣陵去水入會稽長竹
色溪下綠荷花鏡裏香辭君向天姥拂石卧秋霜
留別龔處士
龔子棲閒地都無人世喧柳深陶令宅竹暗辟疆園我
去黃牛峽遥愁白帝猿贈君卷葹草心斷竟何言
渡荆門送別
渡遠荆門外來從楚國遊山隨平野盡江入大荒流月
下飛天鏡雲生結海樓仍憐故鄉水萬里送行舟
江夏別宋之悌
楚水清若空遥將碧海通人分千里外興在一杯中谷
鳥吟晴日江猿嘯晩風平生不下淚於此泣無窮
南陽送客
斗酒勿爲薄寸心貴不忘坐惜故人去偏令遊子傷離
顔怨芳草春思結垂楊揮手再三別臨岐空斷腸
送張舍人之江東
張翰江東去正値秋風時天清一雁遠海闊孤帆遲白
日行欲暮滄波杳難期吳洲如見月千里幸相思
魯郡東石門送杜二甫
醉別復幾日登臨徧池臺何時石門路重有金樽開秋
波落泗水海色眀徂徠飛蓬各自遠且盡手中杯
送殷淑
白鷺洲前月天眀送客迴青龍山後日早出海雲來流
水無情去征帆逐吹開相看不忍別更進手中杯
送友人
青山橫北郭白水遶東城此地一爲別孤蓬萬里征浮
雲遊子意落日故人情揮手自兹去蕭蕭班馬鳴
送別
斗酒渭城邊壚頭醉不眠梨花千樹雪楊柳萬條煙惜
別傾壺醑臨分贈馬鞭看君潁上去新月到應圓
送友人入蜀
見說蠶叢路崎嶇不易行山從人面起雲傍馬頭生芳
樹籠秦棧春流遶蜀城升沈應已定不必問君平
送趙雲卿
白玉一杯酒綠楊三月時春風餘幾日兩鬢各成絲秉
燭唯須飲投竿也未遲如逢渭川獵猶可帝王師
江夏送張丞
欲別心不忍臨行情更親酒傾無限月客醉幾重春藉
草依流水攀花贈遠人送君從此去迴首泣迷津
侍從遊宿温泉宫作
羽林十二將羅列應星文霜仗懸秋月霓旌卷夜雲嚴
更千戸肅清樂九天聞日出瞻佳氣葱葱繞聖君
春日遊羅敷潭
行歌入谷口路盡無人躋攀崖度絶壑弄水尋迴溪雲
從石上起客到花間迷淹留未盡興日落羣峯西
遊秋浦白笴陂
何處夜行好月明白笴陂山光搖積雪猿影挂寒枝但
恐佳景晚小令歸棹移人來有清興及此又相思
白笴夜長嘯爽然溪谷寒魚龍動陂水處處生波瀾天
借一眀月飛來碧雲端故鄉不可見腸斷正西看
登新平樓
去國登兹樓懷歸傷暮秋天長落日遠水淨寒波流秦
雲起嶺樹胡雁飛沙洲蒼蒼幾萬里目極令人愁
與夏十二登岳陽樓
樓觀岳陽盡川迥洞庭開雁引愁心去山銜好月來雲
間連下榻天上接行杯醉後涼風起吹人舞褏迴
與賈至舍人於龍興寺剪落梧桐枝望㴩湖
剪落青梧枝㴩湖坐可窺雨洗秋山淨林光澹碧滋水
閒眀鏡轉雲繞畫屏移千古風流事名賢共此時
挂席江山待月有懷
待月月未出望江江自流倏忽城西郭青天懸玉鈎素
華雖可攬清景不同遊耿耿金波裏空瞻鳷鵲樓
秋登宣城謝朓北樓
江城如畫裏山曉望晴空兩水夾眀鏡雙橋落彩虹人
煙寒橘柚秋色老梧桐誰念北樓上臨風懷謝公
過崔八丈水亭
高閣橫秀氣清幽併在君簷飛宛溪水窗落敬亭雲猨
嘯風中斷漁歌月裏聞閒隨白鷗去沙上自爲羣
太原早秋
歲落衆芳歇時當大火流霜威出塞早雲色渡河秋夢
繞邊城月心飛故國樓思歸若汾水無日不悠悠
宿五松山下荀媪家
我宿五松下寂寥無所歡田家秋作苦鄰女夜舂寒跪
進彫胡飯月光眀素盤令人慙漂母三謝不能餐
金陵
晉家南渡日此地舊長安地即帝王宅山爲龍虎盤金
陵空壯觀天塹淨波瀾醉客回橈去吳歌且自歡
地擁金陵勢城迴江水流當時百萬戸夾道起朱樓故
國生春草王宫没古丘空餘後湖月波上對江州
六代興亡國三杯爲爾歌苑方秦地少山似洛陽多古
殿吳花草深宫晉綺羅併隨人事滅東逝與滄波
陪宋中丞武昌夜飲懷古
清景南樓夜風流在武昌庾公愛秋月乘興坐胡床龍
笛吟寒水天河落曉霜我心還不淺懷古醉餘觴
宿巫山下
昨夜巫山下猿聲夢裏長桃花飛綠水三月下瞿塘雨
色風吹去南行拂楚王高丘懷宋玉訪古一霑裳
謝公亭
謝公離別處風景每生愁客散青天月山空碧水流池
花春映日窗竹夜鳴秋今古一相接長歌懷舊遊
夜泊牛渚懷古
牛渚西江夜青天無片雲登舟望秋月空憶謝將軍余
亦能高詠斯人不可聞眀朝挂帆席楓葉落紛紛
尋雍尊師隱居
羣峭碧摩天逍遥不記年撥雲尋古道倚樹聽流泉花
暖青牛卧松高白鶴眠語來江色暮獨自下寒煙
訪戴天山道士不遇
犬吠水聲中桃花帶雨濃樹深時見鹿溪午不聞鐘野
竹分青靄飛泉挂碧峯無人知所去愁倚兩三松
對酒憶賀監(幷序)
太子賓客賀公於長安紫極宫一見余呼余爲
謫仙人因解金龜換酒爲樂悵然有懷而作是
詩
四眀有狂客風流賀季眞長安一相見呼我謫仙人昔
好杯中物翻爲松下塵金龜換酒處却憶淚沾巾
聽蜀僧濬彈琴
蜀僧抱綠綺西下峨眉峯爲我一揮手如聽萬壑松客
心洗流水餘響入霜鐘不覺碧山暮秋雲暗幾重
見野草中有曰白頭翁者
醉入田家去行歌荒野中如何青草裏亦有白頭翁折
取對眀鏡宛將衰鬢同微芳似相誚留恨向東風
題宛溪館
吾憐宛溪好百尺照心眀可謝新安水千尋見底清白
沙留月色綠竹助秋聲却笑嚴湍上於今獨擅名
觀胡人吠笛
胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懷戀主情
春日歸山寄孟六浩然
朱紱遺塵境青山謁梵筵金繩開覺路寶筏度迷川嶺
樹攅飛栱巖花覆谷泉塔形標海月樓勢出江煙香氣
三天下鐘聲萬壑連荷秋珠已滿松密蓋初圓鳥聚疑
聞法龍參若護禪愧非流水韻叨入伯牙絃
宣州九日聞崔四侍御與宇文太守遊敬亭余時
登響山不同此賞醉後寄崔侍御
九卿天上落五馬道傍來列戟朱門曉褰帷碧嶂開登
高望遠海召客得英才紫綬歡情洽黃花逸興催山從
圖上見谿即鏡中迴遥羡重陽作應過戲馬臺
送友人尋越中山水
聞道稽山去偏宜謝客才千巖泉灑落萬壑樹縈迴東
海橫秦望西陵繞越臺湖清霜鏡曉濤白雪山來八月
枚乘筆三吳張翰杯此中多逸興早晩向天台
送儲邕之武昌
黃鶴高樓月長江萬里情春風三十度空憶武昌城送
爾難爲別銜杯惜未傾湖連張樂地山逐泛舟行諾謂
楚人重詩傳謝朓清滄浪吾有曲寄入棹歌聲
贈郭將軍
將軍豪蕩有英威昔掌銀臺護紫微平眀拂劒朝天去
薄暮垂鞭醉酒歸愛子臨風吹玉笛美人騰月舞羅衣
疇昔雄豪如夢裏相逢且欲醉春暉
寄崔侍御
宛溪霜夜聽猿愁去國長爲不繫舟獨憐一雁飛南海
却羡雙谿解北流高人屢解陳蕃榻過客難登謝朓樓
此處別離同落葉朝朝分散敬亭秋
別中都眀府兄
吾兄詩酒繼陶君試宰中都天下聞東樓喜奉連枝會
南陌愁爲落葉分城隅綠水眀秋日海上青山隔暮雲
取醉不辭留夜月雁行中斷惜離羣
送賀監歸四眀應制
久辭榮祿遂初衣曾向長生說息機眞訣自從茅氏得
恩波應阻洞庭歸瑶臺含霧星辰滿仙嶠浮空島嶼微
借問欲棲珠樹鶴何年却向帝城飛
登金陵鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總爲浮雲能蔽日長安不見使人愁
鸚鵡洲
鸚鵡來過吳江水江上洲傳鸚鵡名鸚鵡西飛隴山去
芳洲之樹何青青煙開蘭葉香風暖岸夾桃花錦浪生
遷客此時徒極目長洲孤月向誰眀
題東谿公幽居
杜陵賢人清且廉東谿卜築歲將淹宅近青山同謝朓
門垂碧柳似陶潛好鳥迎春歌後院飛花送酒舞前筵
客到但知留一醉盤中祇有水晶鹽
王昭君
昭君拂玉鞍上馬啼紅頰今日漢宫人眀朝胡地妾
相逢行
相逢紅塵内高揖黃金鞭萬戸垂楊裏君家阿那邊
玉階怨
玉階生白露夜久侵羅襪却下水晶簾玲瓏望秋月
靜夜思
牀前看月光疑是地上霜舉頭望山月低頭思故鄉
綠水曲
綠水眀秋月南湖採白蘋荷花嬌欲語愁殺蕩舟人
秋浦歌
秋浦錦駝鳥人間天上稀山雞羞淥水不敢照毛衣
兩鬢入秋浦一朝颯已衰猿聲催白髮長短盡成絲
秋浦多白猿超騰若飛雪牽引條上兒飲弄水中月
愁作秋浦客強看秋浦花山川如剡縣風日似長沙
醉上山公馬寒歌寗戚牛空吟白石爛淚滿黑貂裘
秋浦千重嶺水車嶺最奇天傾欲墮石水拂寄生枝
江祖一片石青天掃畫屏題詩留萬古綠字錦苔生
邏人橫鳥道江祖出魚梁水急客舟疾山花拂面香
水如一匹練此地即平天耐可乘眀月看花上酒船
淥水淨素月月眀白鷺飛郎聽采菱女一道夜歌歸
白髮三千丈緣愁似箇長不知眀鏡裏何處得秋霜
秋浦田舍翁采魚水中宿妻子張白鷴結罝映深竹
桃波一步地了了語聲聞闇與山僧別低頭禮白雲
陪侍郎叔遊洞庭醉後
剗却君山好平鋪湖水流巴陵無限酒醉殺洞庭秋
九日龍山飲
九日龍山飲黃花笑逐臣醉看風落帽舞愛月留人
獨坐敬亭山
衆鳥高飛盡孤雲獨去閒相看兩不厭只有敬亭山
憶東山
不向東山久薔薇幾度花白雲還自散眀月落誰家
重憶
欲向江東去定將誰舉杯稽山無賀老却棹酒船回
勞勞亭
天下傷心處勞勞送客亭春風知別苦不遣柳條青
自遣
對酒不覺暝落花盈我衣醉起步谿月鳥還人亦稀
怨情
美人捲珠簾深坐顰娥眉但覺淚痕濕不知心恨誰
贈内
三百六十日日日醉如泥雖爲李白婦何異太常妻
越女詞
長干吳兒女眉目豔星月屐上足如霜不著鴉頭襪
吳兒多白皙好爲蕩舟劇賣眼擲春心折花調行客
耶溪採蓮女見客棹歌迴笑入荷花去佯羞不出來
東陽素足女會稽素舸郎相看月未墮白地斷肝腸
鏡湖水如月耶溪女如雪新妝蕩新波光景兩奇絶
浣沙石上女
玉面耶溪女青蛾紅粉妝一雙金齒屐兩足白如霜
清平調詞
雲想衣裳花想容春風拂檻露華濃若非羣玉山頭見
會向瑶臺月下逢
一枝濃豔露凝香雲雨巫山枉斷腸借問漢宫誰得似
可憐飛燕倚新妝
名花傾國兩相歡長得君王帶笑看解釋春風無限恨
沉香亭北倚欄干
少年行
五陵年少金市東銀鞍白馬度春風落花踏盡遊何處
笑入胡姬酒肆中
橫江詞
海潮南去過尋陽牛渚由來險馬當橫江欲渡風波惡
一水牽愁萬里長
橫江西望阻西秦漢水東連楊子津白浪如山那可渡
狂風愁殺峭帆人
海神來過惡風迴浪打天門石壁開浙江八月何如此
濤似連山噴雪來
橫江館前津吏迎向余東指海雲生郎今欲渡緣何事
如此風波不可行
月暈天風霧不開海鯨東蹙百川迴驚波一起三山動
公無渡河歸去來
永王東廵歌
永王正月東出師天子遥分龍虎旗樓船一舉風波靜
江漢翻爲雁鶩池
三川北寇亂如麻四海南奔似永嘉但用東山謝安石
爲君談笑靜胡沙
龍蟠虎踞帝王州帝子金陵訪古丘春風試暖昭陽殿
眀月還過鳷鵲樓
帝寵賢王入楚關掃清江漢始應還初從雲夢開朱邸
更取金陵作小山
上皇西廵南京歌
邊城輕拂建章臺聖主西巡蜀道來劒壁門高五千尺
石爲樓閣九天開
九天開出一成都萬戸千門入畫圖草樹雲山如錦繡
秦川得及此間無
華陽春樹號新豐行入新都若舊宫柳色未饒秦地綠
花光不減上陽紅
誰道君王行路難六龍西幸萬人歡地轉錦江成渭水
天迴玉壘作長安
萬國同風共一時錦江何謝曲江池石鏡更名天上月
後宫親得照蛾眉
濯錦清江萬里流雲帆龍舸下揚州北地雖誇上林苑
南京還有散花樓
秦開蜀道置金牛漢水元通星漢流天子一行遺聖跡
錦城長作帝王州
水綠天青不起塵風光和暖勝三秦萬國煙花隨玉輦
西來添作錦江春
劒閣重關蜀北門上皇歸馬若雲屯少帝長安開紫極
雙懸日月照乾坤
峨眉山月歌
峨眉山月半輪秋影入平羌江水流夜發清溪向三峽
思君不見下渝州
贈汪倫
李白乘舟將欲行忽聞岸上踏歌聲桃花潭水深千尺
不及汪倫送我情
聞王昌齡左遷龍標遥有此寄
楊花落盡子規啼聞道龍標過五溪我寄愁心與眀月
隨風直到夜郎西
送賀賓客歸越
鏡湖流水漾清波狂客歸舟逸興多山隂道士如相見
應寫黃庭換白鵝
黃鶴樓送孟浩然之廣陵
故人西辭黃鶴樓煙花三月下揚州孤帆遠影碧空盡
唯見長江天際流
山中問荅
問余何事棲碧山笑而不荅心自閒桃花流水杳然去
別有天地非人間
荅湖州迦葉司馬問白是何人
青蓮居士謫仙人酒肆藏名三十春湖州司馬何須問
金粟如來是後身
陪族叔刑部侍郎奕及中書賈舍人至遊洞庭
洞庭西望楚江分水盡南天不見雲日落長沙秋色遠
不知何處吊湘君
南湖秋水夜無煙耐可乘流直上天且就洞庭賖月色
將船買酒白雲邊
洞庭湖西秋月輝瀟湘江北早鴻飛醉客滿船歌白紵
不知霜露入人衣
帝子瀟湘去不還空餘秋草洞庭間淡掃眀湖開玉鏡
丹青畫出是君山
望廬山瀑布水
日照香爐生紫煙遥看瀑布挂前川飛流直下三千尺
疑是銀河落九天
登廬山五老峯
廬山東南五老峯青天削出金芙容九江秀色可攬結
吾將此地巢雲松
望天門山
天門中斷楚江開碧水東流至北迴兩岸青山相對出
孤帆一片日邊來
客中行
蘭陵美酒鬱金香玉椀盛來琥珀光但使主人能醉客
不知何處是他鄉
早發白帝城
朝辭白帝彩雲間千里江陵一日還兩岸猿聲啼不盡
輕舟已過萬重山
秋下荆門
霜落荆門江樹空布帆無恙挂秋風此行不爲鱸魚膾
自愛名山入剡中
蘇臺覽古
舊苑荒臺楊柳新菱歌清唱不勝春只今唯有西江月
曾照吳王宫裏人
越中覽古
越王句踐破吳歸義士還家盡錦衣宫女如花滿春殿
只今唯有鷓鴣飛
山中與幽人對酌
兩人對酌山花開一杯一杯復一杯我醉欲眠卿且去
眀朝有意抱琴來
與史郎中欽聽黃鶴樓上吹笛
一爲遷客去長沙西望長安不見家黃鶴樓中吹玉笛
江城五月落梅花
軍行
騮馬新跨白玉鞍戰罷沙場月色寒城頭鐵鼓聲猶震
匣裏金刀血未乾
從軍行
百戰沙場碎鐵衣城南已合數重圍突營射殺呼延將
獨領殘兵千騎歸
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情
宣城見杜鵑花
蜀國曾聞子規鳥宣城還見杜鵑花一呌一迴腸一斷
三春三月憶三巴
長門怨
天迴北斗挂西樓金屋無人螢火流月光欲到長門殿
別作深宫一叚愁
桂殿長愁不記春黃金四屋起秋塵夜懸眀鏡青天上
獨照長門宫裏人
春怨
白馬金羈遼海東羅幃繡被卧春風落月低軒窺燭盡
飛花入戸笑牀空
陌上贈美人
駿馬嬌行踏落花垂鞭直拂五雲車美人一笑褰珠箔
遥指紅樓是妾家
口號吳王美人半醉
風動荷花水殿香姑蘇臺上見吳王西施醉舞嬌無力
笑倚東窗白玉牀
贈叚七娘
羅襪浚波生網塵那能得計訪情親千杯綠酒何辭醉
一面紅妝惱殺人
御定全唐詩錄卷二十三
