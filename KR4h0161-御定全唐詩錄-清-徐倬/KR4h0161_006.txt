欽定四庫全書
御定全唐詩錄卷六
沈佺期
佺期字雲鄉相州内黃人擢進士第長安中累遷
通事舍人預修三教珠英再轉考功員外郎坐贓
配流嶺表神龍中授起居郎加修文館直學士後
歴中書舍人太子詹事
新唐書云建安後訖江左詩律屢變至沈約庾信
以音韻相婉附屬對精密及宋之問沈佺期尤加
靡麗回忌聲病約句準篇如錦繡成文學者宗之
號為沈宋語曰蘇李居前沈宋比肩
紀事云張燕公說嘗謂佺期曰沈三兄詩須還他
第一嘗侍宴為弄詞悅帝其詞云廻波爾時佺期
流向嶺外生歸身名巳蒙齒錄袍笏未復牙緋帝
悅因賜牙緋
古體詩
芳樹
何地早芳菲宛在長門殿夭桃色若綬穠李光如練啼
鳥弄花疎遊蜂飲香遍歎息春風起飄零君不見
長安道
秦地平如掌層城入雲漢樓閣九衢春車馬千門旦綠
槐開復合紅塵聚還散日晩鬭雞還經過狹斜看
臨高臺
高臺臨廣陌車馬紛相續回首思舊鄉雲山亂心曲遠
望河流緩周看原野綠向夕林鳥還憂來飛景促
古别離
白水東悠悠中有西行舟舟行有返櫂水去無還流奈
何生别者戚戚懷遠遊遠遊誰當惜所悲會難收自君
閴芳躧青陽四五遒皓月掩蘭室光風虚蕙樓相思無
明晦長歎累春秋離居久遲暮高駕何淹留
和杜麟臺元志春情
嘉樹滿中園氛氳羅秀色不見仙山雲倚琴空太息沈
思若在夢緘怨似無憶青春坐南移白日忽西匿蛾眉
返青鏡閨中不相識
送喬隨州偘
結友三十載同遊一萬里情為契闊生心由别離死拜
恩前後人從宦差池起今爾歸漢東明珠報知己
自樂昌郡泝流至白石嶺下行入郴州
兹山界夷夏天險横寥廓太史漏登探文命限開鑿北
流自南瀉羣峯迴衆壑馳波如電騰激石似雷落崖留
盤古樹澗蓄神農藥乳竇何淋漓苔蘚更彩錯娟娟潭
裏虹渺渺灘邊鶴歲杪應流火天高雲霧薄金風吹綠
梢玉露洗紅籜泝舟始興廨登踐桂陽郭匍匐緣修坂
穹窿曳長䋏礙林阻往來過堰每前却救艱不遑飯畢
昏無暇泊濯谿寧足懼磴道誰云惡我行湍險多山水
皆不若安能獨見聞書此貽京洛
過蜀龍門
龍門非禹鑿詭怪乃天功西南出巴峽不與衆山同長
竇亘五里宛轉復嵌空伏湍喣潛石瀑水生輪風流水
無晝夜噴薄龍門中潭河勢不測藻葩垂彩虹我行當
季月煙景共春融江關勤亦甚巘崿意難窮誓將息機
事煉藥此山東
初達驩州
流子一十八命予偏不偶配遠天遂窮到遲日最後水
行儋耳國陸行雕題藪魂魄游鬼門骸骨遺鯨口夜則
忍饑卧朝則抱病走搔首向南荒拭淚看北斗何年赦
書來重飲洛陽酒
古歌
落葉流風向玉臺夜寒秋思洞房閒水晶簾外金波下
雲母窗前銀漢迴玉階隂隂苔蘚色君王履綦難再得
璇閨窈窕秋夜長繡戶徘徊明月光燕姬綵帳芙蓉色
秦女金爐蘭麝香北斗七星横夜半清歌一曲斷君腸
七夕曝衣篇
君不見昔日宜春太液邊披香畫閣與天連燈火灼爍
九微暎香氣氛氳百和然此夜星繁河正白人傳織女
牽牛客宫中擾擾曝衣樓天上娥娥紅粉席曝衣何許
曛半黃宫中綵女提玉箱珠履奔騰上蘭砌金閨宛轉
出梅梁絳河裏碧煙上雙花伏免畫屏風四子盤龍擎
斗帳舒羅散縠雲霧開綴玉垂珠星漢迴朝霞散彩羞
衣架晩月分光劣鏡臺上有仙人長命綹中看玉女迎
歡繡瑇瑁筵中別作春珊瑚窗裏翻成晝椒房金屋寵
新流意氣驕奢不自由漢文宜惜露臺費晉武須焚前
殿裘
入少密谿
雲峯苔壁遶谿斜江路香風夾岸花樹密不言通鳥道
雞鳴始覺有人家人家更在深巖口澗水周流宅前後
遊魚瞥瞥雙釣童伐木丁丁一樵叟自言避喧非避秦
薜衣耕鑿帝堯人相留且待雞黍熟夕卧深山蘿月春
近體詩
晦日滻水應制
素滻接宸居青門盛祓除摘蘭喧鳳野浮棗溢龍渠苑
蝶飛殊嬾宫鶯囀不疎星移天上入歌舞向儲胥
三日梨園侍宴
九重馳道出三已禊堂開畫鷁中流動青龍上苑來野
花飄御座河柳拂天杯日晩迎祥處笙鏞下帝臺
九日臨渭亭侍宴應制(得長字)
御氣幸金方憑高薦羽觴魏文頒菊蘂漢武賜萸囊秋
變銅池色晴添銀樹光年年重九慶日月奉天長
仙萼亭初成侍宴應制
山中氣色和宸賞第中過輦路披仙掌帷宫拂帝蘿泉
臨香澗落峯入翠雲多無異登懸圃東南望白河
送金城公主適西蕃應制
金牓扶丹掖銀河屬紫閽那堪將鳳女還以嫁烏孫玉
就歌中怨珠辭掌上恩西戎非我匹明主至公存
幸白鹿觀應制
紫鳳真人府斑龍太上家天流芝蓋下山轉桂旗斜聖
藻垂寒露仙杯落晩霞唯應問王母桃作幾時花
巫山高
巫山峯十二合沓隱昭回俯眺琵琶峽平看雲雨臺古
槎天外倚瀑水日邊來何忍猿啼夜荆王枕席開
神女向高唐巫山下夕陽裵徊作行雨婉孌逐荆王電
影江前落雷聲峽外長霽雲無處所臺館曉蒼蒼
折楊柳
玉窗朝日暎羅帳春風吹拭淚攀楊柳長條踠地垂白
花飛歴亂黃鳥度參差妾自肝腸斷傍人那得知
雜詩
鐵馬三軍去金閨二月還邊愁離上國春夢失陽關池
水瑠璃淨園花玳瑁斑歲華空自擲愁怨不勝顔
落葉驚秋婦高砧促暝機蜘蛛尋月度螢火傍人飛清
鏡紅埃入孤燈綠焰微怨啼能至曉獨自嬾縫衣
妾家臨渭北春夢著遼西何苦朝鮮郡年年事鼓鼙燕
來紅壁語鶯向綠窗啼為許長相憶闌干玉筯齊
聞道黃龍戍頻年不解兵可憐閨裏月長在漢家營少
婦今春意良人昨夜情誰人將旗鼓一為取龍城
剪綵
宫女憐芳樹裁花競早榮寒依刀尺盡春向綺羅生弱
蔕盤絲發香蕤結素成纖枝幸不棄長就玉階傾
樂城白鶴寺
碧海開龍藏青雲起鴈堂潮聲迎法鼓雨氣濕天香樹
接前山暗谿承瀑水凉無言謫居遠清淨得空王
遊少林寺
長歌遊寶地徙倚對珠林雁塔風霜古龍池歲月深紺
園澄夕霽碧殿下秋陰歸路煙霞晩山蟬處處吟
嶽館
洞壑仙人館孤峯玉女臺空濛朝氣合窈窕夕陽開流
澗含輕雨虚巖應薄雷正逄鸞與鶴歌舞出天來
早發平昌島
解䌫春風後鳴榔曉漲前陽烏出海樹雲雁下江煙積
氣衝長島浮光溢大川不能懷魏闕心賞獨泠然
夜宿七盤嶺
獨遊千里外高卧七盤西山月臨床近天河入戶低芳
春平仲綠清夜子規啼浮客空留聽襃城聞曙雞
十三四時嘗從巫峽過他日偶然有思
小度巫山峽荆南春欲分使君灘上草神女廟前雲樹
悉江中見猿多天外聞别來如夢裏一想一氛氳
初達驩州
自昔聞銅柱行來向一年不知林邑地猶隔道明天雨
露何時及京華若個邊思君無限淚堪作日南泉
驩州風土不作寒食
嶺外無寒食春來不見餳洛中新甲子何日是清明花
柳爭朝發軒車滿路迎帝鄉遥可念腸斷報親情
白蓮花亭侍宴應制
九日陪天仗三秋幸禁林霜威變綠樹雲氣落青岑水
殿黃花合山亭絳葉深朱旗夾小徑寶馬駐清潯苑吏
收寒果饔人膳野禽承歡不覺暝遥響素秋砧
仙萼池亭侍宴應制
步輦尋丹嶂行宫在翠微川長看鳥滅谷轉聽猿稀天
磴扶階迥雲泉透戶飛閒花開石竹幽葉吐薔薇徑狹
難留騎亭寒欲進衣白龜來獻壽仙吹返彤闈
奉和晦日駕幸昆明池應制
法駕乘春轉神池象漢迴雙星移舊石孤月隱殘灰戰
鷁逢時去恩魚望幸來岸花緹騎遶堤柳幔城開思逸
横汾唱歡流宴鎬杯微臣雕朽質羞覩豫章材
奉和聖製幸禮部尚書竇希玠宅
北闕垂旒暇南宫聽禮迴天臨翔鳳轉恩向躍龍開蘭
氣承仙帳榴花引御杯水從金穴吐雲是玉衣來池影
搖歌席林香散舞臺不知行漏晩清蹕尚徘徊
酬蘇員外味道夏晩寓直省中見贈
並命登仙閣分曹直禮闈大官供宿膳侍史護朝衣卷
慢天河入開窗月露微小池殘暑退高樹早凉歸冠劒
無時釋軒車待漏飛明朝題漢柱三署有光輝
和韋舍人早朝
閶闔連雲起巖廊拂霧開玉珂龍影度珠履雁行來長
樂宵鐘盡明光曉奏催一經推舊德五字擢英才儼若
神仙去紛從霄漢迴千春奉休歴分禁喜趨陪
夜遊
今夕重門啓遊春得夜芳月華連晝色燈影雜星光南
陌青絲騎東隣紅粉妝管絃遥辨曲羅綺暗聞香人擁
行歌路車攢鬭舞場經過猶未巳鐘鼓出長楊
入鬼門關
昔傳瘴江路今到鬼門關土地無人老流移幾客還自
從别京洛頽鬢與衰顔夕宿含沙裏晨行岡路間馬危
千仞谷舟險萬重灣問我投何地西南盡百蠻
哭蘇眉州崔司業二公(并序)
同時郎裴懷古者作牧潭府神龍三年秋八月
佺期承恩北歸途中覯止訪及故舊知眉州蘇
使君味道國子崔司業融馳旋間相次而逝蘇
往任鳳閣侍郎佺期沗通事舍人崔重為鳳閣
舍人佺期又遷給事並啣疇昔之眷俱荷提奬
之恩前年負譴南荒二公先移官守迨此凶問
情理何堪所歎遽竄有期行邁在遠哀不展舊
禮不申卑流慟斯文冀通幽路
渙汗天中發伶俜海外旋長沙遇太守問舊幾人全國
寶亡雙傑天才喪兩賢大名齊弱歲高德並中年風鑑
王夷甫文章謝惠連相看尚玄鬢相次入黃泉流放蠻
陬闊鄉關帝里偏親朋雲霧擁生死歲時傳崔昔揮宸
翰蘇嘗濟巨川絳衣陪下列黃閣謬差肩及此俱冥昧
云誰叙播遷隼輿懷舊轍鱣館想虚筵家愛方休杵皇
慈更撤縣銘旌西蜀路騎吹北邙田隴樹應秋矣江帆
故杳然罷琴明月夜留劍白雲天涕泗湘潭水凄凉衡
嶠煙古來修短分神理竟難筌
奉和立春遊苑迎春
東郊暫轉迎春仗上苑初飛行慶杯風射蛟冰千片斷
氣衝魚鑰九關開林中覓草纔生蕙殿裏爭花併是梅
歌吹銜恩歸路晚棲烏半下鳳城來
人日重宴大明宫賜綵縷人勝應制
拂旦鷄鳴仙衛陳憑高龍首帝城春千官黼帳杯前壽
百福香奩勝裏人山鳥初來猶怯囀林花未發巳偷新
天文正應韶光轉設報懸知用此辰
奉和春初幸太平公主南莊應制
主家山第早春歸御輦春遊繞翠微買地鋪金曾作埒
尋河取石舊支機雲間樹色千花滿竹裏泉聲百道飛
自有神仙鳴鳳曲併將歌舞報恩暉
奉和春日幸望春宫應制
芳郊綠野散春晴複道離宫煙霧生楊柳千條花欲綻
葡萄百丈蔓初縈林香酒氣元相入鳥囀歌聲各自成
定是風光牽宿醉來晨復得幸昆明
侍宴安樂公主新宅應制
皇家貴主好神仙别業初開雲漢邊山出盡如鳴鳳嶺
池成不讓飲龍川妝樓翠愰教春住舞閣金鋪借日懸
敬從乘輿來此地稱觴獻壽樂鈞天
龍池篇
龍池躍龍龍巳飛龍德先天天不違池開天漢分黃道
龍向天門入紫微邸第樓臺多氣色君王鳬雁有光輝
為報寰中百川水來朝此地莫東歸
興慶池侍宴應制
碧水澄潭暎遠空紫雲香駕御微風漢家城闕疑天上
秦地山川似鏡中向浦迴舟萍巳綠分林蔽殿槿初紅
古來徒羡横汾賞今日宸遊聖藻雄
從幸香山寺應制
南山奕奕通丹禁北闕峩峩連翠雲嶺上樓臺千地起
城中鐘鼓四天聞㫋檀曉閣金輿度鸚鵡晴林采眊分
願以醍醐參聖酒還將祇苑當秋汾
紅樓院應制
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語鑪氣晨飄接御香
誰謂此中難可到自憐深院得迴翔
再入道場紀事應制
南方歸去再生天内殿今年異昔年見闢乾坤新定位
看題日月更高懸行隨香輦登仙路坐近鑪煙講法筵
自喜恩深陪侍從兩朝長在聖人前
嵩山石淙侍宴應制
金輿旦下綠雲衢綵殿晴臨碧澗隅谿水泠泠逐行漏
山煙片片引香爐仙人六膳調神鼎玉女三漿捧帝壺
自惜汾陽紆道駕無如太室覧真圖
古意呈補闕喬知之
盧家少婦鬱金堂海燕雙棲玳瑁梁九月寒砧催木葉
十年征戍憶遼陽白狼河北音書斷丹鳳城南秋夜長
誰為含愁獨不見更教明月照流黃
遥同杜員外審言過嶺
天長地闊嶺頭分去國離家見白雲洛浦風光何所似
崇山瘴癘不堪聞南浮漲海人何處北望衡陽雁幾羣
兩地江山萬餘里何時重謁聖明君
夜宴安樂公主宅
濯龍門外主家親鳴鳳樓中天上人自有金杯迎甲夜
還將綺席代陽春
苑中遇雪應制
北闕彤雲掩曙霞東風吹雪舞山家瓊章定少千人和
銀樹長芳六出花
宋之問
之問字延清虢州弘農人弱冠知名尤善五言詩
初徵令與楊炯分直内教俄授雒州參軍累轉尚
方監丞預修三教珠英嘗扈從遊宴坐附張易之
左遷瀧州參軍未幾逃還匿於雒陽人張仲之家
仲之與駙馬都尉王同皎等謀殺武三思之問令
兄子發其事以自購及同皎等獲罪起為鴻臚主
簿由是深為義士所譏景龍中再轉考功員外郎
時中宗增置修文館學士之問與薛稷杜審言等
首膺其選尋轉越州長史睿宗即位以之問附張
易之武三思配徙欽州先天中賜死於徙所友人
武平一纂集其詩
僧皎然云沈宋為有唐律之龜鑑情多興遠語麗
為多真射鵰手使曹劉降格為之吾未知其孰勝
古體詩
初到陸渾山莊
授衣感窮節策馬凌伊關歸齊逸人趣日覺秋琴閒寒
露衰北阜夕陽破東山浩歌步榛樾棲鳥隨我還
夜飲東亭
春泉鳴大壑皓月吐層岑岑壑景色佳慰我遠遊心暗
芳足幽氣驚棲多衆音高興南山曲長謠横素琴
送趙六貞固
目斷南浦雲心醉東郊柳怨别此何時青芳來巳久與
君共時物盡此盈樽酒始願今不從春風戀㩦手
題張老松樹
歲晚東巖下周顧何悽惻日落西山陰衆草起寒色中
有喬松樹使我長嘆息百尺無寸枝一生自孤直
别之望後獨宿藍田山莊
鶺鴒有舊曲調苦不成歌自嘆兄弟少常嗟離别多爾
尋北京路予卧南山阿泉晚更幽咽雲秋尚嵳峩藥欄
聽蟬噪書幌見禽過愁至願甘寢其如鄉夢何
浣紗篇贈陸上人
越女顔如花越王聞浣紗國微不自寵獻作吳王娃山
藪半潛匿苧蘿更蒙遮一行霸勾踐再笑傾夫差艷色
奪人目斆嚬亦相誇一朝還舊都靚妝尋若耶鳥驚入
松網魚畏沉荷花始覺冶容妄方悟羣心邪欽子秉幽
意世人共稱嗟願言托君懷倘類蓬生麻家住雷門曲
高閣凌飛霞淋漓翠羽帳旖旎綵雲車春風艷楚舞秋
月纏胡笳自昔專嬌愛襲玩唯矜奢達本知空寂棄彼
猶泥沙永割偏執性自長薰修芽㩦妾不障道來止妾
西家
雨從箕山來
雨從箕山來倏與飄風度晴明西峯日綠縟南谿樹此
時客精廬幸蒙真僧顧深入清淨理妙斷往來趣意得
兩契如言盡共忘喻觀花寂不動聞鳥懸可悟向夕聞
天香掩留不能去
初至崖口
崖口衆山斷嶔崟聳天壁氣衝落日紅影入春潭碧錦
繢織苔蘚丹青畫松石水禽泛容與巖花飛的皪微路
從此深我來恨于役惆悵情未巳羣峰暗將夕
自湘源至潭州衡山縣
浮湘沿迅湍逗浦凝遠盼漸見江勢闊行嗟水流漫赤
岸雜雲霞綠竹緣谿澗向背羣山轉應接良景晏沓障
連夜猿平沙覆陽雁紛吾望闕容歸橈速已慣中道方
泝洄遲念自兹撰賴欣衡陽美持以蠲憂患
入崖口五渡寄李適
抱琴登絶壑伐木泝清川路極意謂盡勢迴趣轉綿人
遠草木秀山深雲景鮮余負海嶠情自昔微尚然彌曠
十餘載今來宛仍前未窺仙源極獨進野人船時攀乳
竇憩屢薄天窗眠夜絃響松月朝楫弄苔泉因冥象外
理永謝區中緣碧潭可遺老丹砂堪學仙莫使馳光暮
空令歸鶴憐
景龍三年春祠海
肅事祠春溟宵齋洗蒙慮雞鳴見日出鷺下驚濤騖地
闊八荒近天迥百川澍筵端接空曲目外惟雰霧暖氣
物象來周遊晦明互致牲非元享禋滌期靈煦的的波
際禽沄沄島間樹安期今何在方丈蔑尋路仙事與世
隔冥搜徒巳屢四明背羣山遺老莫辨處撫中良自慨
弱齡添恩遇三入文史林兩拜神仙署雖歎出關遠始
知臨海趣賞來空自多理勝孰能喻留楫竟何待徙倚
忽云暮
溫泉莊卧病寄楊七炯
多病卧兹嶺寥寥倦幽獨頼有嵩丘山高枕長在目兹
山棲靈異朝夕翳雲族是日濛雨晴返景入巖谷羃羃
澗畔草青青山下木此意方無窮環顧悵林麓伊洛何
悠漫川原信重複夏餘鳥獸蕃秋末禾黍熟秉願守樊
圃歸閒欣藝牧惜無載酒人徒把凉泉掬
敬答田徵君
家臨清谿水谿水繞盤石綠蘿四面垂裊裊百餘尺風
泉度絲管苔蘚鋪茵席傳聞潁陽人霞外潄靈液忽枉
巖中翰吟望朝復夕何當遂遠遊物色候逋客
宿雲門寺
雲門若邪裏泛鷁路纔通夤緣綠篠岸遂得青蓮宫天
香衆壑滿夜梵前山空漾漾潭際月飀飀杉上風兹焉
多嘉遯數子今莫同鳳歸慨處士鹿化聞仙公樵路鄭
州北舉井阿巖東永夜豈云寐曙華忽葱蘢谷鳥囀尚
澀源桃驚未紅再來期春暮當造林端窮庶幾蹤謝客
開山投剡中
遊陸渾南山自歇馬嶺到楓香林以詩代書答李
舍人適
晨登歇馬嶺遥望伏牛山孤出羣峰首熊羆元氣間太
和亦崔嵬石扇横閃倏細岑互攢倚浮巘競奔蹙白雲
遥入懷青靄近可掬徒尋靈異跡周顧愜心目晨拂鳥
路行暮投人煙宿稉稻遠彌秀栗芋秋新熟石髓非一
巖藥苖乃萬族間關踏雲雨繚繞緣水木西見商山芝
南到楚鄉竹楚竹幽且深半雜楓香林浩歌清潭曲寄
爾桃源心
下桂江縣黎壁
放溜覿前溆連山分上干江回雲壁轉天小霧峯攢吼
沫跳急浪合流環峻灘欹雜出漩劃繚繞避渦盤舟子
怯桂水最云斯路難吾生抱忠信吟嘯自安閒旦别巳
千歲夜愁勞萬端企予見夜月委曲破林巒潭曠竹烟
盡洲香橘露團豈傲夙所好對之與俱歡思君罷琴酌
泣此夜漫漫
至端州驛見杜五審言沈三佺期閻五朝隱王二
無競題壁慨然成詠
逐臣北地承嚴譴謂到南中每相見豈意南中岐路多
千山萬水分鄉縣雲搖雨散各翻飛海闊天長音信稀
處處山川同瘴癘自憐能得幾人歸
明河篇
八月凉風天氣晶萬里無雲河漢明昏見南樓清且淺
曉落西山縱復横洛陽城闕天中起長河夜夜千門裏
複道連甍共蔽虧畫堂瓊戶特相宜雲母帳前初汎濫
水精簾外轉逶迤倬彼昭回如練白復出東城接南陌
南陌征人去不歸誰家今夜擣寒衣鴛鴦機上疏螢度
烏鵲橋邊一雁飛雁飛螢度愁難歇坐見明河漸微没
巳能舒卷任浮雲不惜光輝讓流月明河可望不可親
願得乘槎一問津更將織女支機石還訪成都賣卜人
(武后時之問求為北門學士不許乃作此篇以見意后見之謂崔融曰非不知之問有奇才但恨有口過耳注)
(口過謂口臭也)
龍門應制
宿雨霽氛埃流雲度城闕河堤柳新翠苑樹花先發洛
陽花柳此時濃山水樓臺暎幾重羣公拂霧朝翔鳳天
子乘春幸鑿龍鑿龍近出王城外羽從琳瑯擁軒蓋雲
蹕纔臨御水橋天衣巳入香山會山壁嶄巖斷復連清
流澄澈俯伊川雁塔遥遥綠波上星龕奕奕翠微邊層
巒舊長千尋木遠壑初飛萬丈泉綵仗紅旌遶香閣下
輦登高望河洛東城宫闕擬昭回南陌溝塍殊綺錯林
下天香七寶臺山中春酒萬年杯微風一起祥花落仙
樂初鳴瑞鳥來鳥來花落紛無已稱觴獻壽香霞裏歌
舞淹留景欲斜石關猶駐五雲車鳥旗翼翼留芳草龍
騎駸駸映晚花千乘萬騎鑾輿出水静山空嚴警蹕郊
外喧喧引看人傾都南望屬車塵囂聲引颺聞黃道王
氣周迴入紫宸先王定鼎山河固寶命乘周萬物新吾
君不事瑶池樂時雨來觀農扈春(武后遊龍門命羣官賦詩先成者賜以錦)
(桅左史東方虬詩成拜賜坐未安之問詩成文理兼美左右稱善乃就奪錦袍衣之)
放白鷴篇
故人贈我綠綺琴兼致白鷴鳥琴是嶧山桐鳥出吳谿
中我心松石清霞裏弄此幽弦不能巳我心河海白雲
垂憐此珍禽空自知著書晩下麒麟閣幼稚驕癡候門
樂乃言物性不可違白鷴愁慕刷毛衣玉徽閉匣留為
念六翮開籠任爾飛
下山歌
下嵩山兮多所思㩦佳人兮步遲遲松間明月長如此
君再遊兮復何時
近體詩
奉和立春日侍宴内出剪綵花應制
金閣妝仙杏瓊筵弄綺梅人間都未識天上忽先開蝶
繞香絲住蜂憐豔粉迴今年春色早應為剪刀催
春日芙蓉園侍宴應制
芙蓉秦地沼盧橘漢家園谷轉斜盤徑川迴曲抱原風
來花自舞春入鳥能言侍宴瑶池夕歸途騎吹繁
扈從登封途中作
帳殿鬱崔嵬仙遊實壯哉曉雲連幕捲夜火雜星回谷
暗千旗出山鳴萬乘來扈從良可賦終乏掞天才
壽陽王花燭圖(一作沈佺期詩)
仙媛乘龍日天孫捧雁來可憐桃李樹更繞鳳凰臺燭
照香車入花臨寶扇開莫令銀箭曉為盡合歡杯
登總持寺閣
梵宇出三天登臨望八川開襟俯城闕揮手拂雲烟函
谷青山外昆池落日邊東京楊柳陌少别巳經年
江南曲
妾住越城南離居不自堪採花驚曙鳥摘葉餧春蠶懶
結茱萸帶愁安玳瑁簪待君消瘦盡日暮碧江潭
陸渾山莊
歸來物外情負杖閱巖耕源水看花入幽林採藥行野
人相問姓山鳥自呼名去去獨吾樂無能愧此生
江亭晚望
浩渺浸雲根煙嵐出遠村鳥歸沙有跡帆過浪無痕望
水知柔性看山欲斷魂縱情猶未已迴馬欲黃昏
使往天平軍馬約與陳子昂新鄉為期及還而不
相遇
入衛期之子吁嗟不少留情人去何處淇水日悠悠恒
碣青雲斷衡漳白露秋知君心許國不是愛封侯
送杜審言
卧病人事絶聞君萬里行河橋不相送江樹遠含情别
路追孫楚維舟弔屈平可惜龍泉劍流落在豐城
留别之望舍弟
同氣有三人分飛在此晨西馳巴嶺徼東去洛陽濱強
飲離前酒終傷别後神誰憐散花萼獨赴日南春
漢江宴别
漢廣不分天舟移杳若仙秋虹映晩日江鶴弄晴烟積
水浮冠蓋遥風逐管絃嬉遊不可極留恨此山川
過蠻洞
越嶺千重合蠻谿十里斜竹迷樵子徑萍匝釣人家林
暗交楓葉園香覆橘花誰憐在荒外孤賞足雲霞
泛鏡湖南谿
乘興入幽棲舟行日向低巖花候冬發谷鳥作春啼沓
嶂開天小叢篁夾路迷猶聞可憐處更在若邪谿
途中寒食
馬上逢寒食愁中屬暮春可憐江浦望不見洛橋人北
極懷明主南溟作逐臣故園斷腸處日夜柳條新
宿清遠峽山寺
香岫懸金刹飛泉界石門空山惟習静中夜寂無喧說
法初聞鳥看心欲定猿寥寥隔塵市何異武陵源
題大庾嶺北驛
陽月南飛雁傳聞至此迴我行殊未巳何日復歸來江
静潮初落林昏瘴不開明朝望鄉處應見隴頭梅
度大庾嶺
度嶺方辭國停軺一望家魂隨南翥鳥淚盡北枝花山
雨初含霽江雲欲變霞但令歸有日不敢恨長沙
奉和晦日幸昆明池應制
春豫靈池會滄波帳殿開舟凌石鯨度槎拂斗牛迴節
晦蓂全落春遲柳暗催象溟看浴景燒劫辨沈灰鎬飲
周文樂汾歌漢武才不愁明月盡自有夜珠來(紀事云中宗正)
(月晦日幸昆明池賦詩羣臣應制百餘篇帳殿前結綵樓命上官昭容選一首為新翻御製曲從臣&KR0662;集其下)
(須臾紙落如飛惟沈宋二詩不下又移時一紙飛墜乃沈詩也及間其評曰二詩工力&KR0662;敵沈詩落句云微臣)
(雕朽質羞覩豫章材蓋詞氣巳竭宋詩云不愁明月盡自有夜珠來猶陡健騫舉沈乃伏不敢復争)
奉和幸三會寺應制(傳是蒼頡造書臺)
六飛迴玉輦雙樹謁金仙瑞鳥呈書字神龍吐浴泉淨
心遥證果睿想獨超禪塔湧香花地山圍日月天梵音
迎漏徹空樂倚雲懸今日登仁壽長看法鏡圓
奉和幸長安故城未央宫應制
漢王未息戰蕭相乃營宫壯麗一朝盡威靈千載空皇
明悵前跡置酒宴羣公寒輕綵仗外春發幔城中樂思
迴斜日歌詞繼大風今朝天子貴不假叔孫通
春日鄭協律山亭陪宴餞鄭卿(同用樓字)
潘園枕郊郭愛客坐相求尊酒東城外驂騑南陌頭池
平分洛水林缺見嵩丘暗竹侵山徑垂楊拂妓樓彩雲
歌處斷遲日舞前留此地何年别蘭房空自幽
和姚給事寓直之作
清論滿朝陽高才拜夕郎還從避馬路來接珥貂行寵
就黃扉日威回白簡霜柏臺遷鳥茂蘭署得人芳禁静
鐘初徹更疎漏漸長曉河低武庫流火度文昌寓直恩
徽重乘秋藻翰揚暗投空欲報下調不成章
使過襄陽登鳳林寺閣
香閣臨清漢丹梯隱翠微林篁天際密人世谷中違苔
石銜仙洞蓮舟泊釣磯山雲浮棟起江雨入庭飛信美
雖南國嚴程限北歸幽尋不可再留步惜芳菲
下桂江龍目灘
停午出灘險輕舟容易前峯攢入雲樹崖噴落江泉巨
石潛山怪深篁隱洞仙鳥遊谿寂寂猿嘯嶺娟娟揮袂
日凡幾我行途已千暝投蒼梧郡愁枕白雲眠
登越王臺
江上越王臺登高望幾回南暝天外合北戶日邊開地
濕煙常起山晴雨半來冬花採盧橘夏果摘楊梅跡類
虞翻枉人非賈誼才歸心不可見白髮重相催
早發始興江口至虚氏村作
候曉踰閩嶠乘春望越臺宿雲鵬際落殘月蚌中開薜
荔搖青氣桄榔翳碧苔桂香多露浥石響細泉回抱葉
玄猿嘯啣花翡翠來南中雖可悅北思日悠哉鬒髮俄
成素丹心巳作灰何當首歸路行剪故園萊
發藤州
朝夕苦遄征孤鴻長自驚泛舟依鴈渚投館聽猿鳴石
髮緣谿蔓林衣掃地輕雲峯刻不似苔蘚畫難成露裛
千花氣泉和萬籟聲攀幽紅處歇躋險綠中行戀切芝
蘭砌悲纏松柏塋丹心江北死白髮嶺南生魑魅天邊
國窮愁海上城勞歌意無限今日為誰明
夜渡吳松江懷古
宿帆震澤口曉渡松江濆櫂發魚龍氣舟衝鴻雁羣寒
潮頓覺滿暗浦稍將分氣出海生日光清湖起雲水鄉
盡天衛嘆息為吳君謀士伏劍死至今悲所聞
遊禹穴迴出若邪
禹穴今朝到邪溪此路通著書聞太史鍊藥有仙翁鶴
往籠猶掛龍飛劍巳空石帆搖海上天鏡落湖中水底
寒雲白山邊墜葉紅歸舟何慮晩日暮使樵風
靈隱寺
鷲嶺鬱苕蕘龍宫鎖寂寥樓觀滄海日門對浙江潮桂
子月中落天香雲外飄捫蘿登塔遠刳木取泉遥霜薄
花更發冰輕葉互凋夙齡尚遐異搜對滌煩囂待入天
台路看余度石橋(紀事云之問貶黜放還至江南遊靈隱寺夜月拯明長廊行吟曰鷲嶺鬱)
(苕蕘龍宫鎖寂寥久不能續有老僧點長明燈問曰少年夜久不寐何耶之問曰偶欲題此寺而興思不屬即)
(曰何不云樓觀滄海日門對浙江潮之問愕然訝其遒麗遲明更訪之則不復見寺僧有知者曰此駱賓王)
早發韶州
炎徼行應盡迴瞻鄉路遥珠崖天外郡銅柱海南標日
夜清明少春冬霧雨饒身經大火熱顔入瘴江消觸影
含沙怒逢人女草搖露濃看莽溼風颶覺船飄直禦魑
將魅寧論䲭與鴞虞翻思報國許靖願歸朝綠樹秦京
道青雲洛水橋故園長在目魂去不須招
早入清遠峽
傳聞峽山好旭日棹前圻雨色搖丹嶂泉聲聒翠微兩
巖天作帶萬壑樹披衣秋菊迎霜序春藤礙日暉翳潭
花似織緣嶺竹成圍寂歴環沙浦葱蘢轉石磯露餘江
未熱風落瘴初稀猿飲排虛上禽驚掠水飛榜童夷唱
合樵女越吟歸良候斯為美邊愁自有違誰言望鄉國
流涕失芳菲
發端州初入西江
問我將何去清晨泝越谿翠微懸宿雨丹壑飲晴霓樹
影梢雲密藤陰覆水低潮回出浦駛洲轉望鄉迷人意
長懷北江行日向西破顔看鵲喜拭淚聽猿啼骨肉初
分愛親朋忽解㩦路遥魂欲斷身辱理能齊疇昔三山
意於兹萬緒暌金陵有仙館即事訪丹梯
奉和春初幸太平公主南莊應制
青門路接鳳凰臺素滻宸遊龍騎來澗草自迎香輦合
巖花應待御筵開文移北斗成天象酒近南山作壽杯
此日侍臣將石去共歡明主賜金迴
嵩山石淙侍宴應制(得幽字)
離宫秘苑勝瀛洲别有仙人洞壑幽巖邊樹色含風冷
石上泉聲帶雨秋鳥向歌筵來度曲雲依帳殿結為樓
微臣昔忝方明御今日還陪八駿遊
和趙員外桂陽橋遇佳人
江雨朝飛浥細塵陽橋花柳不勝春金鞍白馬來從趙
玉面紅粧本姓秦妒女猶憐鏡中髮侍兒堪感路傍人
蕩舟為樂非吾事自嘆空閨夢寐頻
渡漢江
嶺外音書斷經冬復歴春近鄉情更怯不敢問來人
嵩山夜還
家住嵩山下好采舊山薇自省遊泉石何曾不夜歸
苑中遇雪應制
紫禁仙輿詰旦來青旂遥倚望春臺不知庭霰今朝落
疑是林花昨夜開
送司馬道士遊天台
羽客笙歌此地違離筵數處白雲飛蓬萊闕下長相憶
桐柏山頭去不歸
御定全唐詩錄卷六
