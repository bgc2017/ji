欽定四庫全書
御定全唐詩錄卷七十五
李商隠
商隠字義山懷州河内人幼為文令狐楚鎮河陽
以所業文干之年纔及弱冠楚以其少俊深禮之
令與諸子遊楚鎮天平汴州從為巡官歲給資裝
令隨計上都開成二年方登進士第釋褐秘書省
校書郎調補弘農尉會昌二年又以書判拔萃王
茂元鎮河陽辟為掌書記得侍御史茂元愛其才
以子妻之茂元雖讀書為儒然本將家子李德裕
厚遇之時德裕秉政用為河陽帥德裕與李宗閔
楊嗣復令狐楚大相讐怨商隠既為茂元從事宗
閔黨大薄之時令狐楚巳卒子綯為員外郎以商
隠背恩尤惡其無行俄而茂元卒來遊京師久之
不調會給事中鄭亞廉察桂州請為觀察判官撿
挍水部員外郎大中初白敏中執政令狐在内署
共排李德裕逐之亞坐德裕黨亦貶循州刺史商
隠隨亞在嶺表累載三年入朝京兆尹盧弘正奏
署掾曹令典牋奏明年令狐綯作相商隠屢啓陳
情綯不之省弘正鎮徐州又從為掌書記府罷入
朝復以文章干綯乃補太學博士會河南尹柳仲
郢鎮東蜀辟為節度判官撿挍工部郎中大中末
仲郢坐專殺左遷商隠廢罷還鄭州未幾卒商隠
能為古文不喜偶對從事令狐楚幕楚能章奏遂
以其道授商隠自是始為今體章奏博學強記下
筆不能自休尤善為誄奠之詞與太原温庭筠南
郡段成式齊名時號三十六體文思清麗視庭筠
過之而俱無特操恃才詭激為當塗者所薄名宦
不進坎壈終身
商隠自序年十六著才論聖論後恣展古集咽處
於任范徐庾之間作文或時得好對切事聲勢物
景哀上浮壯能感動人
又自述云夙聞妙喻常在道場至於南國妖姬叢
臺妙妓雖有涉於篇什實不接於風流可使國人
盡保展禽酒肆無疑阮籍
陸魯望曰吾聞淫畋漁者謂之暴天物天物且不
可暴又可抉摘刻削露其情狀乎使自萌卵至于
槁死不能隠伏天能不致罰耶長吉天東野窮玉
溪生官不挂朝籍而死正坐是哉正坐是哉
古今詩話楊大年錢文僖晏元獻劉子儀為詩皆
宗義山號西崑體後進效之多竊取義山詩句嘗
内宴優人有為義山者衣服敗裂告人曰吾為諸
館職撏撦至此聞者大噱
蔡寬夫云荆公晚年喜義山詩以為唐人知學老
杜而得其籓籬唯義山一人而已每誦其雪嶺未
歸天外使松州猶駐殿前軍永憶江湖歸白髮欲
迴天地入扁舟與池光不受月暮氣欲沉山江海
三年客乾坤一戰場之類雖老杜無以過也
楊文公談苑義山為文多簡閱書册左右鱗次號
獺祭魚
紀事云義山少遊投宿逆旅主人會客召與坐不
知其為義山也酒酣席客賦木蘭花詩義山後就
曰洞庭波冷曉侵雲日日征帆送遠人幾度木蘭
舟上望不知船是此花身坐客覽之大驚詢之乃
義山也
范元實詩眼曰文章貴衆中傑出同賦一事工拙
易見予行蜀道過籌筆驛如石曼卿詩意中流水
遠愁外舊山青有山水處便可用不必籌筆驛也
殷潜之與小杜詩甚健麗亦無高意惟義山詩云
猿鳥猶疑畏簡書風雲長為護儲胥簡書軍中法
令約束言號令嚴明雖千百年之後猿鳥猶畏之
也儲胥軍中籓籬言忠義貫神明風雲猶為護其
壁壘也誦此二語使人凛然復見孔明風烈至於
管樂有才終不忝關張無命復何如屬對親切又
有議論他人不及也馬嵬驛唐詩尤多如劉夢得
綠野扶風道一篇人頗誦之其淺近乃兒童所能
義山云海内徒聞更九州他生未卜此生休語極
親切故不用墮淚愁怨等字而聞者為之深悲空
聞虎旅鳴宵柝無復雞人報曉籌如親扈明皇寫
出當時物色此日六軍同駐馬他時七夕笑牽牛
益奇義山詩世人但知其巧麗與温庭筠齊名蓋
俗學止得其皮膚其高情遠意皆不識也
古體詩
無題
八歲偷照鏡長眉已能畫十歲去踏青芙蓉作裙衩十
二學彈箏銀甲不曾卸十四藏六親懸知猶未嫁十五
泣春風背面鞦韆下
房中曲
薔薇泣幽素翠帶花錢小嬌郎癡若雲抱日西簾曉枕
是龍宫石割得秋波色玉簟失柔膚但見蒙羅碧憶得
前年春未語含悲辛歸來已不見錦瑟長於人今日澗
底松明日山頭檗愁到天池翻相看不相識
效徐陵體贈更衣
密帳真珠絡温幃翡翠裝楚腰知便寵宫眉正鬭強結
帶懸梔子繡領刺鴛鴦輕寒衣省夜金斗熨沉香
江南曲
郎船安兩槳儂舸動雙橈掃黛開宫額裁裙約楚腰乖
期方積思臨酒欲拌(拚同)嬌莫以採菱唱欲羨秦臺簫
宫中曲
雲母濾宫月夜夜白於水賺得羊車來低扇遮黃子水
精不覺冷自刻鴛鴦翅蠶縷茜香濃正朝纏左臂巴牋
兩三幅滿寫承恩字欲得識青天昨夜蒼龍是
柳枝(有序)
柳枝洛中里娘也父饒好賈風波死湖上其母
不念他兒子獨念柳枝生十七年塗妝綰髻未
嘗竟已復起去吹葉嚼蕊調絲擫(音葉)管作天海
風濤之曲幽憶怨斷之音居其傍與其家接故
往來者聞十年尚相與疑其醉眠夢(一本有物字)斷
不聘余從昆譲山比柳枝居為近他日春曾陰
譲山下馬柳枝南柳下詠余燕臺詩柳枝驚問
誰人有此誰人為是譲山謂曰此吾里中少年
叔耳柳枝手斷長帶結譲山為贈叔乞詩明日
余比馬出其巷柳枝丫鬟畢妝抱立扇下風鄣
一袖指曰若叔是(句)後三日隣當去湔裙水上
以博香山待與郎俱過余諾之會所友有偕當
詣京師者戲盜余卧裝以先不果留雪中譲山
至且曰為東諸侯取去矣明年譲山復東相背
於戲上因寓詩以墨其故處云
花房與蜜脾蜂雄蛺蝶雌同時不同類那復更相思
本是丁香樹春條結始生玉作彈棋局中心亦不平
嘉瓜引蔓長碧玉冰(去聲)寒漿東陵雖五色不忍值(治去聲)
牙香
柳枝井上蟠蓮葉浦中乾錦鱗與繡羽水陸有傷殘
畫屏繡步障物物自成雙如何湖上望只是見鴛鴦
李肱所遺畫松詩書兩紙得四十韻
萬草已涼露開圖披古松青山徧滄海此樹生何峯孤
根邈無倚直立撐鴻濛端如君子身挺若壯士胸樛枝
勢夭嬌忽欲蟠拏空又如驚螭走默與奔雲逢孫枝擢
細葉旖旎狐裘茸鄒顛蓐髮軟麗姬眉黛濃視久眩目
睛倏忽變輝容竦削正稠直婀娜旋敷夆又如洞房冷
翠被張穹籠亦若暨蘿女平旦妝顔容細疑襲氣母猛
若争神功燕雀固寂寂霧露常衝衝香蘭愧傷暮碧竹
慚空中可集呈瑞鳳堪藏行雨龍淮山桂偃蹇蜀郡桑
重童枝條亮眇脆靈氣何由同昔聞咸陽帝近說嵇山
儂或著仙人號或以大夫封終南與清都烟雨遥相通
安知夜夜意不起西南風美人昔清興重之猶月鐘寶
笥十八九香緹千萬重一旦鬼瞰室稠叠張羉罿(音鸞童)
赤羽中要害是非皆怱怱生如碧海月死踐霜郊蓬平
生握中玩散失隨奴僮我聞照妖鏡及與神劍鋒寓身
會有地不為凡物蒙伊人秉兹圖顧盼擇所從而我何
為者開顔捧靈蹤報以漆鳴琴懸之真珠櫳是時方暑
夏座内若嚴冬憶昔謝四騎學仙玉陽東千株盡若此
路入瓊瑶宫口咏玄雲歌手把金芙蓉濃藹深霓袖色
映琅玕中悲哉墮世網去之若遺弓形魄天壇上海日
高曈曈終騎紫鸞歸持寄扶桑翁
戲題樞言草閣三十二韻
君家在河北我家在山西百歲本無異陰陰仙李枝尚
書文與武戰罷幕府開君從渭南至我自仙遊來平昔
苦南北動成雲雨乖逮今兩攜手對若牀下鞋夜歸碣
石館朝上黃金臺我有苦寒調君抱陽春才年顔各少
壯髮綠齒尚齊我雖不能飲君時醉如泥政静籌畫簡
退食多相攜掃掠走馬路整頓射雉翳春風二三月柳
密鸎正啼清河在門外上與浮雲齊欹冠調玉琴彈作
松風哀又彈明君怨一去怨不迴感激坐者泣起視雁
行低翻憂龍山雪却雜胡沙飛仲容銅琵琶項直聲凄
凄上貼金捍撥畫為承露雞君時卧掁觸勸客白玉杯
苦云年光疾不飲將安歸我賞此言是因循未能諧君
言中聖人坐卧莫我違榆莢亂不整楊花飛相隨上有
白日照下有東風吹青樓有美人顔色如玟瑰歌聲入
青雲所痛無良媒少年苦不久顧慕良難哉徒令真珠
肶裛入珊瑚腮君今且少安聽我苦吟詩古詩何人作
老大徒傷悲
驕兒詩
衮師我驕兒美秀乃無匹文葆未周晬固已知六七四
歲知名姓眼不視梨栗交朋頗窺觀謂是丹穴物前朝
尚器貌流品方第一不然神仙姿不爾燕鶴骨安得此
相謂欲慰衰朽質青春妍和月朋戲渾甥姪繞堂復穿
林沸若金鼎溢門有長者來造次請先出客前問所須
含意不吐實歸來學客面䦱(羽委切)敗秉爺笏或謔張飛
胡或笑鄧艾吃豪鷹毛崱屴猛馬氣佶傈截得青篔簹
騎走恣唐突忽復學參軍按聲喚蒼鶻又復紗燈傍稽
首禮夜佛仰鞭罥蛛網俯首飲花蜜欲争蛺蝶輕未謝
柳絮疾階前逢阿姊六甲頗輸失凝走弄香奩拔脫金
屈戍抱持多反側威怒不可律曲躬牽窗網衉唾拭琴
漆有時看臨書挺立不動膝古錦請裁衣玉軸亦欲乞
請爺書春勝春勝宜春日芭蕉斜卷箋辛夷低過筆爺
昔好讀書懇苦自著述顦顇欲四十無肉畏蚤虱兒慎
勿學爺讀書求甲乙穣苴司馬法張良黃石術便為帝
王師不假更纖悉况今西與北羌戎正狂悖誅赦兩未
成將養如痼疾兒當速成大探雛入虎穴當為萬戶侯
勿守一經帙
行次西郊作一百韻
蛇年建丑月我自梁還秦南下大散關北濟渭之濱草
木半舒坼不類冰雪晨又若夏苦熱燋卷無芳津高田
長檞櫪下田長荆榛農具棄道傍饑牛死空墩依依過
村落十室無一存存者背面啼無衣可迎賓始若畏人
問及門還具陳右輔田疇薄斯民常苦貧伊昔稱樂土
所賴牧伯仁官清若冰玉吏善如六親生男不遠征生
女事四隣濁酒盈瓦缶爛穀堆荆囷健兒庇旁婦衰翁
䑛童孫况自貞觀後命官多儒臣例以賢牧伯徵入司
陶鈞降及開元中姦邪撓經綸晉公忌此事多錄邊將
勲因令猛毅輩雜牧昇平民中原遂多故除授非至尊
或出倖臣輩或由帝戚恩中原困屠解奴隸厭肥豚皇
子棄不乳椒房抱羌渾重賜竭中國強兵臨北邊控弦
二十萬長臂皆如猿皇都三千里來往同鵰鳶五里一
換馬十里一開筵指顧動白日暖熱迴蒼旻公卿辱嘲
叱唾棄如糞丸大朝會萬方天子正臨軒綵旂轉初旭
玉座當祥烟金障既特設珠簾亦高褰捋鬚蹇不顧坐
在御榻前忤者死跟屨附之升頂顛華侈矜遞衒豪俊
相併吞因失生惠養漸見徵求頻奚寇西(當作東)北來揮
霍如天翻是時正忘戰重兵多在邊列城遶長河平明
插旗旛但聞虜騎入不見漢兵屯大婦抱兒哭小婦攀
車轓生小太平年不識夜閉門少壯盡點行疲老守空
村生分作死誓揮淚連秋雲廷臣例麞怯諸軍如羸奔
為賊掃上陽捉人送潼關玉輦望南斗未知何日旋誠
知開闢久遘此雲雷屯逆者問鼎大存者要高官搶攘
互間諜孰辨梟與鸞千馬無返轡萬車無還轅城空鼠
雀死人去豺狼喧南資竭吳越西費失河源因令左藏
庫摧毁惟空垣如人當一身有左無右邊筋體半痿痺
肘腋生臊膻列聖蒙此恥含懷不能宣謀臣拱手立相
戒無敢先萬國困杼軸内庫無金錢健兒立霜雪腹歉
衣裳單饋餉多過時高估銅與鉛山東望河北爨烟猶
相聯朝廷不暇給辛苦無半年行人㩁行資居者稅屋
椽中間遂作梗狼籍用戈鋋臨門送節制以錫通天班
破者以族滅存者尚遷延禮數異君父羈縻如羌零直
求輸赤誠所望大體全巍巍政事堂宰相厭八珍敢問
下執事今誰掌其權瘡疽幾十載不敢抉其根國蹙賦
更重人稀役彌繁近年牛醫兒城社更扳援盲目把大
旆處此京西藩樂禍忘怨敵樹黨多狂狷生為人所
憚死非人所憐快刀斷其頭列若猪羊懸鳳翔三百
里兵馬如黃巾夜半軍牒來屯兵萬五千鄉里駭供
億老少相扳牽兒孫生未孩棄之無慘顔不復議所
適但求死山間爾來又三歲甘澤不及春盜賊亭午
起問誰多窮民節使殺亭吏捕之恐無因咫尺不相
見旱久多黃塵官健腰佩弓自言為官巡常恐值荒
迥此輩還射人愧客問本末願客無因循郿塢抵陳
倉此地忌黃昏我聽此言罷冤憤如相焚昔聞舉一
會羣盜為之奔又聞理與亂在人不在天我願為此
事君前剖心肝叩頭出鮮血滂沱汚紫宸九重黯巳
隔涕泗空沾唇史典作尚書厮養為將軍慎勿道此
言此言未忍聞
井泥四十韻
皇都依仁里西北有高齋昨日主人氏治井堂西陲
工人三五輩輦出土與泥到水不數尺積共庭樹齊
他日井甃畢用土蓋作堤曲隨林掩映繚以池周迴
下去冥寞穴上承雨露滋寄辭别地脉因言謝泉扉
昇騰不自意疇昔忽巳乖伊余掉行鞅行行來自西
一日下馬到此時芳草萋四面多好樹旦暮雲霞姿
晩落花滿地幽鳥鳴何枝蘿幄既巳薦山樽亦可開
待得孤月上如與佳人來因兹感物理惻愴平生懷
茫茫此羣品不定輪與蹄喜得舜可禪不以瞽瞍
疑禹竟代舜立其父吁咈哉嬴氏并六合所來因不
韋漢祖把左契自言一布衣當塗佩國璽本乃黃門
㩦長戟亂中原何妨起戎氐不獨帝王耳臣下亦如
斯伊尹佐興王不藉漢父資磻溪老釣叟坐為周之
師屠狗與販繒突起定傾危長沙啟封土豈是出程
姬帝問主人翁有自賣珠兒武昌昔男子老苦為人
妻蜀王有遺魄今在林中啼淮南雞䑛藥翻向雲中
飛大鈞運羣有難以一理推顧於冥冥内為問秉者
誰我恐更萬世此事愈云為猛虎與雙翅更以角副
之鳳凰不五色聯翼上雞栖我欲秉鈞者朅來與我
偕浮雲不相顧寥泬誰為梯悒怏夜將半但歌井中
泥
韓碑
元和天子神武姿彼何人哉軒與羲誓將上雪列聖
恥坐法宫中朝四夷淮西有賊五千載封狼生貙貙
生羆不據山河據平地長戈利矛日可麾帝得聖相
相曰度賊斫不死神扶持腰懸相印作都統陰風慘
澹天王旗愬武古通(一作道)作牙爪儀曹外郎載筆隨
行軍司馬志且勇十四萬衆猶虎貔入蔡縛賊獻太
廟功無與讓恩不訾帝曰汝度功第一汝從事愈宜
為辭愈拜稽首蹈且舞金石刻畫臣能為古者世稱
大手筆此事不繫於職司當仁自古有不讓言訖屢
頷天子頤公退齋戒坐小閣濡染大筆何淋漓點竄
堯典舜典字塗改清廟生民詩文成破體書在紙清
晨再拜鋪丹墀表曰臣愈昧死上詠神聖功書之碑
碑高三丈字如斗負以靈鼇蟠以螭句竒語重喻者
少讒之天子言其私長繩百尺拽碑倒麄砂大石相
磨治公之斯文若元氣先時巳入人肝脾湯盤孔鼎
有述作今無其器存其辭嗚呼聖皇及聖相相與烜
赫流淳熙公之斯文不示後曷與三五相攀追願書
萬本誦萬遍口角流沫右手胝傳之七十有二代以
為封禪玉檢眀堂基
燕臺詩四首
風光冉冉東西陌幾日嬌魂尋不得蜜房羽客類芳
心冶葉倡條徧相識暖藹輝遲桃樹西高鬟立共桃
鬟齊雄龍雌鳳杳何許絮亂絲繁天亦迷醉起微陽
若初曙映簾夢斷聞殘語愁將鐵網罥珊瑚海闊
天翻迷處所衣帶無情有寬窄春烟自碧秋霜白
研丹擘石天不知願得天牢鎖冤魄夾羅委篋單
綃起香肌冷襯琤琤珮今日東風自不勝化作幽
光入西海
右春
前閣雨簾愁不卷後堂芳樹陰陰見石城景物類黃泉
夜半行郎空柘彈綾扇喚風閶闔天輕帷翠幕波洄旋
蜀魄寂寞有伴未幾夜瘴花開木棉桂宫流影光難取
嫣薰蘭破輕輕語直教銀漢墮懷中未遣星妃鎮來去
濁水清波何異源濟河水清黃河渾安得薄霧起緗裙
手接雲軿呼太君
右夏
月浪衝天天宇濕涼蟾落盡疎星入雲屏不動掩孤嚬
西樓一夜風筝急欲織相思花寄遠終日相思却相怨
但聞北斗聲迴環不見長河水清淺金魚鎖斷紅桂春
古時塵滿鴛鴦茵堪悲小苑作長道玉樹未憐亡國人
瑶琴愔愔藏楚弄越羅冷薄金泥重簾鈎鸚鵡夜驚霜
喚起南雲繞雲夢雙璫丁丁聯尺素内記湘川相識處
歌唇一世銜雨看可惜馨香手中故
右秋
天東日出天西下雌鳳孤飛女龍寡青溪白石不相望
堂中遠甚蒼梧野凍筆霜華交隠起芳根中斷香心死
浪乘畫舸憶蟾蜍月娥未必嬋娟子楚管蠻絃愁一槩
空城舞罷腰支在當時歡向掌中銷桃葉根根雙姊妹
破鬟矮墮凌朝寒白玉燕釵黃金蟬風車雨馬不持去
蠟燭啼紅怨天曙
右冬
河内詩二首
鼉鼓沈沈虬水咽秦絲不上蠻絃絶姮娥衣薄不禁寒
蟾蜍夜豔秋河月碧城冷落空濛烟簾輕幕重金鈎欄
靈香不下兩皇子孤星直上相風竿八桂林邊九芝草
短襟小鬢相逢道入門暗數一千春願去閏年留月小
梔子交加香蓼繁停辛佇苦留待君
右一曲樓上
閶門日下吳歌遠陂路綠菱香滿滿後溪暗起鯉魚風
船旗閃斷芙蓉榦傾身奉君畏身輕雙橈兩槳樽酒清
莫因風雨罷團扇此曲斷腸惟北聲低樓小徑城南道
猶自金鞍對芳草
右一曲湖中
河陽詩
黃河搖溶(一作落)天上來玉樓影近中天臺龍頭瀉酒客
夀杯主人淺笑紅玫瑰梓澤東來七十里長溝複塹埋
雲子可惜秋眸一臠光漢陵走馬黃塵起南浦老魚腥
古涎真珠密字芙蓉篇湘中寄到夢不到衰容自去抛
涼天憶得蛟絲裁小卓蛺蝶飛迴木棉薄綠繡笙嚢不
見人一口紅霞夜深嚼幽蘭泣露新香死畫圖淺縹松
溪水楚絲微覺竹枝高半曲新辭寫綿紙巴西(一作陵)夜
市紅守宫後房點臂斑斑紅堤南渴雁自飛久蘆花一
夜吹西風曉簾串斷蜻蜓翼羅屏但有空青色玉灣不
釣三千年蓮房暗破蛟龍惜濕銀注鏡井口平鸞釵映
月寒錚錚不知桂樹在何處仙人不下雙金莖百尺相
風插重屋側近嫣紅伴柔綠百勞不識對月郎湘竹千
條為一束
偶成轉韻七十二句贈四同舍
沛國東風吹大澤蒲青柳碧春一色我來不見隆凖人
瀝酒空餘廟中客征東同舍鴛與鸞酒酣勸我懸征鞍
藍山寶肆不可入玉中仍是青琅玕武威將軍使中俠
少年箭道驚楊葉戰功高後數文章憐我秋齋夢蝴蝶
詰旦九門傳奏章高車大馬來煌煌路逢鄒枚不暇揖
臘月大雪過大梁憶昔公為會昌宰我時入謁虚懷待
衆中賞我賦高唐迴看屈宋猶年輩公事武皇為鐵冠
歴廳請我相所難我時顦顇在書閣卧枕芸香春夜闌
明年赴辟下昭桂東郊慟哭辭兄弟韓公堆上跋馬時
迴望秦川樹如薺依稀南指陽臺雲鯉魚食鈎猿失羣
湘妃廟下已春盡虞帝城前初日曛謝遊橋上澄江館
下望山城如一彈鷓鴣聲苦曉驚眠朱槿花嬌晚相伴
頃之失職辭南風破帆壊槳荆江中斬蛟斷璧不無意
平生自許非怱怱歸來寂寞靈臺下着破藍衫出無馬
天官補吏府中趨玉骨瘦來無一把手封狴牢屯制囚
直廳印鎖黃昏愁平明赤帖使修表上賀嫖姚收賊州
舊山萬仞青霞外望見扶桑出東海愛君憂國去未能
白道青松了然在此時聞有燕昭臺挺身東望心眼開
且吟王粲從軍樂不賦淵明歸去來彭門十萬皆雄勇
首戴公恩若山重廷評日下握靈蛇書記眠時吞綵鳳
之子夫君鄭與裴何甥謝舅當世才青袍白簡風流極
碧沼紅蓮傾倒開我生粗疎不足數梁父哀吟鴝鵒舞
横行闊視倚公憐狂來筆力如牛弩借酒祝公千萬年
吾徒禮分常周旋收旗卧鼓相天子相門出相光青史
(義山生平游歴略見於此篇)
燒香曲
鈿雲蟠蟠互比魚孔雀翅尾蛟龍鬚漳宫舊樣博山鑪
楚嬌捧笑開芙蕖八蠶繭綿分小炷獸燄微紅隔雲母
白天月澤寒未冰金虎含秋向東吐玉珮呵光銅照昏
簾波日暮衝斜門西來欲上茂陵樹柏梁已失栽桃魂
露庭月井大紅氣輕衫薄袖當君意蜀殿瓊人伴夜深
金鑾不問殘燈事何當巧吹君懷度襟灰為土填清露
安平公詩
丈人博陵王名家憐我總角稱才華華州留語曉至暮
高聲喝吏放兩衙明朝騎馬出城外送我習業南山阿
仲子延岳年十六面如白玉欹烏紗其弟炳章猶兩丱
瑶林瓊樹含竒花陳留阮家諸姪秀邐迤出拜何駢羅
府中從事杜與李麟角虎翅相過摩清詞孤韻有歌響
擊觸鐘磬鳴環珂三月石堤凍銷釋東風開花滿陽坡
時禽得伴戲新木其聲尖咽如鳴梭公時載酒領從事
踴躍鞍馬來相過仰看樓殿撮(一作插)清漢坐視世界如
恒沙面熱脚掉互登陟青雲表柱白雲崖一百八句在
貝葉三十三天長雨花長者子來輒獻蓋辟支佛去空
留鞾公時受詔鎮東魯遣我草奏隨車牙顧我下筆即
千字疑我讀書傾五車嗚嘑大賢苦不夀時世方士無
靈砂五月至止六月病遽頽泰山驚逝波明年徒步弔
京國宅破子毁哀如何西風衝戶捲素帳隟光斜照舊
燕窠古人常歎知已少况我淪賤艱虞多如公之德世
一二豈得無淚如黃河瀝膽呪願天有眼君子之澤方
滂沱
海上謠
桂水寒於江玉兔秋冷咽海底覓仙人香桃如瘦骨紫
鸞不肯舞滿翅蓬山雪借得龍堂寬曉出揲雲髮劉郎
舊香炷立見茂陵樹雲孫帖帖卧秋烟上元細字如蠶
眠
李夫人
蠻絲繫條脱妍眼和香屑夀宫不惜鑄南人柔腸早被
秋眸割清澄有餘幽素香鰥魚渴鳳真珠房不知瘦骨
類冰井更許夜簾通曉霜土花漠漠雲茫茫黃河欲盡
天蒼蒼
御定全唐詩錄卷七十五
