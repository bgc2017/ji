欽定四庫全書
御定全唐詩錄卷九十四
韋莊
莊字端已杜陵人見素之孫疎曠不拘小節乾寧
元年第進士授校書郎轉補闕王建開蜀昭宗遣
李珣宣慰兩川辟莊判官行莊以中原多故欲依
建建辟之掌書記尋以起居舍人召建表留以莊
名臣世族恩禮殊厚即偽位拜散騎常侍進吏部
侍郎平章事卒偽諡文靖
莊浣花集弟藹編錄序略云家兄自庚子亂離前
凡著歌詩文章數十通屬兵火迭興簡編俱墜惟
餘口誦者所存無幾爾後流離漂泛寓目緣情迄
於癸亥歲又綴僅千餘首辛酉春應聘為蜀奏記
明年浣花溪尋得杜工部舊址結茅為室思其人
欲成其處藹因錄兄藁或默誦者次為十卷目之
曰浣花集亦杜陵所居之義也後所製用繼於右
時癸亥六月九日
紀事云莊應舉時遇巢寇犯闕著秦婦吟云内庫
燒為錦繡灰天街踏盡公卿骨在位多垂訝莊乃
諱之時號秦婦吟秀才嘗作感懷詩大道不將爐
冶去有心重築太平基之句人謂其包括生成果
為台輔後晚年忽詠句云誰知閒卧意非病亦非
眠及手從雕扇落頭任漉巾偏識者怪其不祥復
吟子美詩白沙翠竹江邨暮相送柴門月色新不
輟是歲果卒花林坊葬於白沙云
古體詩
少年行
五陵豪客多買酒黃金&KR0678;醉下酒家樓美人雙翠幰揮
劍邯鄲市走馬梁王苑樂事殊未央年華已云晩
閨月
明月照前除煙華蕙蘭濕清風行處來白露寒蟬急美
人情易傷暗上紅樓立欲言無處言但向姮娥泣
閨怨
戚戚彼何人明眸利於月啼妝曉不乾素面凝香雪良
人去淄石鏡破金簪折空藏蘭蕙心不忍琴中說
平陵老將
白羽金僕姑腰懸雙轆轤前年葱嶺北獨戰雲中胡疋
馬塞垣老一身如鳥孤歸來辭第宅却占平陵居
乞彩牒歌
浣花溪上如花客綠闇紅藏人不識留得溪頭瑟瑟波
潑成紙上猩猩色手把金刀裁彩雲有時剪破秋天碧
不使虹霓段段飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黃金翼
我有歌詩一千首磨礱山岳羅星斗開卷長疑雷電驚
揮毫只怕龍蛇走班班布在時人口滿軸松花都未有
人間無處買煙霞須知得自神仙手也知價重連城璧
一紙黃金猶不惜薛濤昨夜夢中來殷勤勸向君邊覓
擣練篇
月華吐豔明燭燭青樓婦唱擣衣曲白袷絲光織魚目
菱花綬帶鴛鴦簇臨風縹緲叠秋雪月下丁東擣寒玉
樓蘭欲寄在何鄉憑人與繫征鴻足
長安春
長安二月多香塵六街車馬聲轔轔家家樓上如花人
千枝萬枝紅豔新簾間笑語自相問何人占得長安春
長安春色本無主古來盡屬紅樓女如今無奈杏園人
駿馬輕車擁將去
贈峨嵋山彈琴李處士
峨嵋山下能琴客似醉似狂人不測何須見我眼偏青
未見我身頭已白茫茫四海本無家一片愁雲颺秋碧
壺中醉卧日月明世上長遊天地窄晉朝叔夜舊相知
蜀郡文君小來識後生常建彼何人贈我篇章苦雕刻
名卿名相盡知音遇酒遇琴無間隔如今世亂獨翛然
天外鴻飛招不得余今正泣楊朱淚八月邊城風刮地
霓旌絳旆忽相尋為我尊前横綠綺一彈猛雨隨手來
再彈白雪連天起凄凄清清松上風咽咽幽幽隴頭水
吟蜂繞樹去不來別鶴引雛飛又止錦鱗不動惟側頭
白馬仰聽空豎耳廣陵故事無人知古人不說今人疑
子期子野俱不見烏啼鬼哭空傷悲坐中詞客悄無語
簾外月華庭欲午為君吟作聽琴歌為我留名係仙譜
近體詩
章臺夜思
清瑟怨遙夜遶絃風雨哀孤燈聞楚角殘月下章臺芳
草已云暮故人殊未來鄉書不可寄秋雁又南迴
延興門外作
芳草五陵道美人金犢車綠奔穿内水紅落過牆花馬
足倦遊客鳥聲歡酒家王孫歸去晩宫樹欲棲鵶
曲江作
細雨曲池濱青袍草色新詠詩行信馬載酒喜逢人性
為無機率家因守道貧若無詩自遣誰奈寂寥春
嘉會里閒居
豈知城闕内有地出紅塵草占一坊綠樹藏千古春馬
嘶遊寺客犬吠探花人寂寂無鐘鼔槐行接紫宸
夏夜
傍水遷書榻開襟納夜涼星繁愁晝熟露重覺荷香蛙
吹鳴還息蛛羅滅又光正吟秋興賦桐影下西墻
早發
早霧濃於雨田深黍稻低出門雞未唱過客馬頻嘶樹
色遙藏店泉聲暗傍畦獨吟三十里城月尚如珪
村居書事
年年耕與釣鷗鳥已相依砌長蒼苔厚藤抽紫蔓肥風
鶯移樹囀雨燕入樓飛不覺春光暮遶籬紅杏稀
雨後晚眺
入谷路縈紆巖巔日欲晡嶺雲寒掃蓋溪雪凍粘鬚卧
草跧如兔聽冰怯似狐仍聞關外火昨夜徹皇都
宿山家
山行侵夜到雲竇一星燈草動蛇尋穴枝搖鼠上藤背
風開藥竈向月展魚罾明日前溪路煙蘿更幾層
潁陽縣
琴堂連少室故事即仙蹤樹老風聲壯山高臘候濃雪
多庭有鹿縣僻寺無鐘何處留詩客茆簷倚後峰
紀村事
綠蔓暎雙扉循牆一徑微雨多庭果爛稻熟渚禽肥釀
酒迎新社遥砧送暮暉數聲牛上笛何處餉田歸
題許仙師院
地古多喬木遊人到且吟院開金鏁澁門暎綠篁深山
色不離眼鶴聲常在琴往來誰與熟乳鹿在前林
不寐
不寐天將曉心勞轉似灰蚊吟頻到耳鼠鬭競緣臺戶
闇知蟾落林喧覺雨來馬嘶朝客過知是禁門開
春暮
一春春事好病酒起常遲流水綠縈砌落花紅墮枝樓
高喧乳燕樹密鬭雛鸝不學山公醉將何自解頥
和友人
圭門同隠士不出動經時靜閱王維畫閒翻褚允棋落
泉當戶急殘月下忩遲却想從來意譙周亦自嗤
春愁
寓思本多傷逢春恨更長露霑湘竹淚華墮越梅粧睡
怯交加夢閒傾瀲灔觴後庭人不到斜月上松篁
晚春
花開疑乍富花落似初貧萬物不如酒四時惟愛春峨
峨秦氏髻皎皎洛川神風月應相笑年年醉病身
送崔郎中往使西川行在
拜書辭玉帳萬里劍關長新馬杏花色綠袍春草香一
身朝玉陛幾日過銅梁莫戀壚邊醉仙宫待侍郎
潤州顯濟閣曉望
清曉水如鏡隔江人似鷗遠烟藏海島初日照揚州地
壯孫權氣雲凝庾信愁一篷何處客吟凭釣魚舟
寓言
為儒逢世亂吾道欲何之學劍已應晩歸山今又遲故
人三載別明月兩鄉悲惆悵滄江上星星鬢有絲
過當途縣
客過當塗縣停車訪舊遊謝公山有墅李白酒無樓采
石花空發烏江水自流夕陽誰共感寒鷺立汀洲
鑷白
白髮太無情朝朝鑷又生始因絲一縷漸至雪千莖不
避佳人笑唯慙稚子驚新年過半百猶歎未休兵
婺州和陸諫議將赴闕懷陽羨山居
望闕路仍遠子牟魂欲飛道開燒藥鼎僧寄卧雲衣故
國饒芳草他山掛夕暉東陽雖勝地王粲奈思歸
建昌渡暝吟
月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷綠楊烟
南遊富陽江中作
南去又南去此行非自期一帆雲作伴千里月相隨浪
迹花應笑衰容鏡每知鄉園不可問禾黍正離離
婺州水館重陽日作
異國逢佳節憑高獨苦吟一杯今日酒萬里故鄉心水
館紅蘭合山城紫菊深白衣雖不至鷗鳥自相尋
避地越中作
避世移家遠天涯歲巳週豈知今夜月還是去年愁露
果珠沉水風螢燭上樓傷心潘騎省華髮不禁秋
信州谿岸夜吟作
夜倚臨谿店懷鄉獨苦吟月當山頂出星倚水湄沈霧
氣漁燈冷鐘聲谷寺深一城人悄悄琪樹宿仙禽
齊安郡
弭棹齊安郡孤城百戰殘傍邨林有虎帶郭縣無官暮
角梅花怨清江桂影寒黍離緣底事撩(闕)起長歎
寄江南諸弟
萬里逢歸雁鄉書忍淚封吾身不自保爾道各何從性
拙唯多蹇家貧半為慵秖思谿影上卧看玉華峰
歲晏同左生作
歲暮鄉關遠天涯手重攜雪埋江樹短雲壓夜城低寶
瑟湘靈怨清砧杜魄啼不須臨皎鏡年長易凄凄
靈席
一閉香閨後羅衣盡施僧鼠偷筵上果蛾撲帳前燈土
蝕釵無鳳塵生鏡少菱有時還影響花葉曳香繒
舊居
芳草又芳草故人揚子家青雲容易散白日等閒斜皓
質留殘雪香魂逐斷霞不知何處笛一夜叫梅花
漁塘十六韻
洛水分餘派穿巗出石稜碧經嵐氣重清帶露華澄瑩
徹通三島巖峿積萬層巢由應共到劉阮想同登壁峻
苔如畫山昏霧似蒸撼松衣有雪題石硯生冰路熟雲
中客名留域外僧饑猿尋落橡鬭鼠墮高藤嶮樹臨溪
亞殘莎帶岸崩持竿聊藉草待月好垂罾對景思任父
開圖想不興晚風輕浪叠暮雨濕煙凝似泛靈查出如
迎羽客昇仙源終不測勝概自相仍欲別誠堪戀長歸
足未能他時操史筆爲爾著良稱
和薛先輩見寄初秋寓懷即事之作二十韻
玉律初移候清風乍遠襟一聲蟬到耳千炬火燃心嶽
靜雲堆翠樓高日半沈引愁憎暮角驚夢怯殘碪露白
凝湘簟風篁韻蜀琴鳥喧從果爛階淨任苔侵柿葉添
紅影槐柯減綠隂採珠逢寶窟閱石見瑶林魯殿鏗寒
玉台山激碎金郄堂流桂影陳巷集車音名自張華顯
詞因葛亮吟水深龍易失天遠鶴難尋鑒貌寧慙樂論
才豈謝任義心孤劍直學海怒濤深既覩文兼質翻疑
古在今慙聞紆綠綬即候掛朝簪晩樹連秋塢斜陽暎
暮岑夜蟲方唧唧疲馬正駸駸托跡同吳燕依人似越
禽會隨仙羽化香蟻且同斟
同舊韻
大火收殘暑清光漸惹襟謝莊千里思張翰五湖心暮
角迎風急孤鐘向暝沈露滋三徑草日動四鄰碪簟委
班姬扇蟬悲蔡琰琴方愁丹桂遠已怯二毛侵甃石迴
泉脈移棋就竹隂觸絲蛛墮網避隼鳥投林貌愧潘郎
璧文慙吕相金但埋豐獄氣未發爨桐音靜笑劉琨舞
閒思阮籍吟野花和雨劚怪石入雲尋跡競終非幻幽
閒且自任趨時慙藝薄託質負恩深美價方稀古清名
已絶今既聞留縞帶詎肯擲蓍簪遲客虚高閣迎僧出
亂岑壯心徒戚戚逸足自駸駸安羨倉中鼠危同幕上
禽期君調鼎鼐他日俟羊斟
三用韻
素律初迴馭商飇暗觸襟乍傷詩客思還動旅人心蟬
噪因風斷鱗遊見鷺沈笛聲隨晚吹松韻激遥碪地覆
青袍草忩横綠綺琴煙霄難自致歲月易相侵澗桺横
孤彴巖藤架密隂瀟湘期釣侣鄠杜別家林遺愧虞卿
璧言依季布金錚鏦聞郢唱次第發巴音螢影衝簾落
蟲聲擁砌吟樓高思共眺寺遠想同尋入夜愁難遣逢
秋恨莫任蝸遊苔徑滑鶴步翠塘深莫問榮兼辱寧論
古與今固窮憐瓮牖感舊惜蒿簪晚日舒霞綺遥天倚
黛岑鴛鸞方翽翽驊驥整駸駸未化投陂竹空思出谷
禽感多聊自遣桑落且閒斟
李氏小池亭十二韻
積石亂巉巉庭莎綠不芟小橋低跨水危檻半依巖花
落魚爭唼櫻紅鳥競&KR2154;(竹咸切)引泉疏地脈掃絮積山嵌
古桺紅綃織新篁紫綺緘養猿秋嘯月放鶴夜棲杉枕
簟溪雲膩池塘海雨鹹語忩雞逞辯䑛鼎犬偏饞踏蘚
青粘屐攀蘿綠暎衫訪僧舟北渡貰酒日西銜遲客登
高閣題詩遶翠嵒家藏何所寶清韻滿琅函
虢州澗東邨居作
東南騎馬出郊坰迴首寒烟隔郡城清澗漲時翹鷺喜
綠桑疎處哺牛鳴兒童見少生於客奴僕驕多倨似兄
試望家田還自適滿畦秋水稻苗平
尹喜宅
荒原秋殿柏蕭蕭何代風烟占寂寥紫氣已隨仙仗去
白雲空向帝鄉消濛濛暮雨春雞唱漠漠寒蕪雪兔跳
欲問靈蹤無處所十洲空闊閬山遙
途中望雨懷歸
滿空寒雨漫霏霏去路雲深鏁翠微牧䜿遠當烟草立
饑禽閒傍渚田飛誰家樹壓紅榴折幾處籬懸白菌肥
對此不堪鄉外思荷蓑遥羨釣人歸
桺谷道中作却寄
馬前紅葉正紛紛馬上離情欲斷魂曉發獨辭殘月店
暮程遙宿隔雲村心如嶽色留秦地夢逐河聲出禹門
莫怪苦吟鞭拂地有誰傾蓋待王孫
灞陵道中作
春橋望望水溶溶一桁晴山倒碧峰秦苑落花零露濕
灞陵新酒潑醅濃青龍夭矯盤雙闕丹鳳䙰褷隔九重
萬古行人離别地不堪吟罷夕陽鐘
秋日早行
上馬蕭蕭襟袖涼路穿禾黍繞宫牆半山殘月露華冷
一岸野風蓮萼香烟外驛樓紅隠隠渚邊雲樹暗蒼蒼
行人自是心如火兔走烏飛不覺長
歎落花
一夜霏微露濕烟曉來和淚喪嬋娟不隨殘雪埋芳草
盡逐香風上舞筵西子去時遺笑靨謝娥行處落金鈿
飄紅墮白堪惆悵少別穠華又隔年
關河道中
槐陌蟬聲桺市風驛樓高倚夕陽東往來千里路長在
聚散十年人不同但見時光流似箭豈知天道曲如弓
平生志業匡堯舜又擬滄浪學釣翁
題盤豆驛水舘後軒
極目晴川展畫屏地從桃塞接蒲城灘頭鷺占清波立
原上人侵落照耕去雁數行天際没孤雲一點淨中生
憑軒盡日不迴首楚水吳山無限情
題裴端公郊居
暫隨紅旆佐藩方高跡終朝卧故鄉已近水聲開澗戶
更侵山色架書堂蒲生岸脚青刀利桺拂波心綠帶長
莫奪野人樵牧興白雲不識繡衣郎
貴公子
大道青樓御苑東玉欄仙杏壓枝紅金鈴犬吠梧桐院
朱鬛馬嘶楊桺風流水帶花穿巷陌夕陽和樹入簾櫳
瑶池宴罷歸來醉笑說君王在月宫
觀獵
苑牆東畔欲斜暉傍苑穿花兔正肥公子喜逢朝罷日
將軍誇換戰時衣鶻翻錦翅雲中落犬帶金鈴草上飛
直到四郊高鳥盡掉鞍齊向國門歸
訪含弘山僧不遇留題精舍
滿院桐花鳥雀喧寂寥芳草茂半芊吾師正遇歸山日
閒客空題到寺年池竹閉門教鶴守琴書開篋任僧傳
人間不自尋行跡一片孤雲在碧天
咸通
咸通時代物情奢歡殺金張許史家破産競留天上樂
鑄山爭買洞中花諸郎宴罷銀燈合仙子遊迴璧月斜
人意似知今日事急催絃管送年華
長年
長年方悟少年非人道新詩勝舊詩十畝野塘留客釣
一軒春雨對僧棋花間醉任黃鶯說亭上吟從白鷺窺
大道不將爐冶去有心重築太平基
辛丑年
九衢漂杵已成川塞上黃雲戰馬閒但有羸兵填渭水
更無奇士出商山田園已没紅塵裏弟妹相逢白刃間
西望翠華殊未返淚痕空濕劍文斑
思歸
暖絲無力自悠揚牽引東風斷客腸外地見花終寂寞
異鄉聞樂更凄涼紅垂野岸櫻還熟綠染迴汀草又芳
舊里若爲歸去好子期凋謝吕安亡
憶昔
昔年曾向五陵遊午夜清歌月滿樓銀燭樹前長似晝
露桃花下不知秋西園公子名無忌南國佳人字莫愁
今日亂離俱是夢夕陽唯見水東流
天井關
太行山上雲深處誰向雲中築女牆短綆詎能垂玉甃
繚垣何用學金湯斸開嵐翠為高壘截斷雲霞作巨防
守吏不教飛鳥過赤眉何路到吾鄉
贈邊將
昔因征遠向金微馬出榆關一鳥飛萬里只攜孤劍去
十年空逐塞鴻歸手招都護新降虜身著文皇舊賜衣
只待烟塵報天子滿頭霜雪為兵機
過舊宅
華軒不見馬蕭蕭廷尉門人久寂寥朱檻翠樓為卜肆
玉欄仙杏作春樵階前雨落鴛鴦瓦竹裏苔封螮蝀橋
莫問此中銷歇事娟娟紅淚泣芭蕉
清河縣樓作
有客微吟獨凭樓碧雲紅樹不勝愁盤鵰迥印天心没
遠水斜牽日脚流千里戰塵連上苑九江歸路隔東周
故人此地揚帆去何處相思雪滿頭
覩官軍迴戈
關中羣盜已心離關外猶聞羽檄飛御苑綠莎嘶戰馬
禁城寒月擣征衣漫教韓信兵塗地不及劉琨嘯解圍
昨日屯軍還夜遁滿車空載洛神歸
中渡晚眺
魏王堤畔草如烟有客傷時獨扣舷妖氣欲昏唐社稷
夕陽空照漢山川千重碧樹籠春苑萬里紅霞襯碧天
家寄杜陵歸不得一迴回首一潸然
河内別村業閒題
阮氏清風竹巷深滿谿松竹似山隂門當谷路多樵客
地帶河聲足水禽閒伴爾曹雖適意靜思吾事好霑襟
鄰翁莫問傷時事一曲高歌夕照沈
聞官軍繼至未覩凱旋
嫖姚何日破重圍秋草深來戰馬肥已有孔明傳將略
更聞王導得神機陣前鼙鼓晴應響城上烏鳶飽不飛
何事小臣偏注目帝鄉遥羨白雲歸
洛北村居
十畝松篁百畝田歸來方屬太平年巖邊石室低臨水
雲外嵐峯半入天鳥勢去投金谷樹鐘聲遥出上陽烟
無人說得中興事獨倚斜暉憶仲宣
立春
青帝東來日馭遲暖烟輕逐曉風吹罽袍公子樽前覺
錦帳佳人夢裏知雪圃乍開紅菜甲綵幡新翦綠楊絲
殷勤爲作宜春曲題向花牋帖繡楣
東遊遠歸
扣角干名記已疎劍歌休恨食無魚辭家桺絮三春半
臨路槐花七月初江上欲尋漁父醉日邊時得故人書
青雲不識揚生面天子何由問子虛
王道者
五雲遥指海中央金鼎曾傳肘後方三島路岐空有月
十洲花木不知霜因攜竹杖聞龍氣爲使棋童帶橘香
應笑我曹身是夢白頭猶自學詩狂
陪金陵府相中堂夜宴
滿耳笙歌滿眼花滿樓珠翠勝吳娃因知海上神仙窟
只似人間富貴家繡戶夜攢紅燭市舞衣晴曳碧天霞
却愁宴罷青娥散揚子江頭月半斜
和侯秀才同友生泛舟谿中相招之作
嵇阮相將棹酒船晩風侵浪水侵舷輕如控鯉初離岸
遠似乘槎欲上天雨外鳥歸吳苑樹鏡中人入洞庭烟
憑君不用迴舟疾今夜西江月正圓
觀浙西府相畋遊
十里旌旗十萬兵等閒遊獵出軍城紫袍日照金鵝鬭
紅旆風吹畫虎獰帶箭彩禽雲外落避鵰寒兔月中驚
歸來一路笙歌滿更有仙娥載酒迎
題姑蘇凌處士莊
一簇林亭返照間門當官道不曾關花深遠岸黃鶯閙
雨急春塘白鷺閒載酒客愁吳苑寺倚樓僧看洞庭山
怪來話得仙中事新有人從物外還
贈漁翁
草衣荷笠鬢如霜自說家編楚水陽滿岸秋風吹枳橘
遶陂烟雨種菰蔣蘆刀夜鱠紅鱗膩木甑朝蒸紫芋香
曾向五湖期范蠡爾來空闊久相忘
汴堤行
欲上隋堤舉步遲隔雲烽燧叫非時纔聞破虜將休馬
又道征遼再出師朝見西來為過客暮看東去作浮屍
綠楊千里無飛鳥日落空投舊店基
過内黃縣
相州吹角欲斜陽匹馬搖鞭宿内黃僻縣不容投刺客
野陂時遇射鵰郎雲中粉堞新城壘店後荒郊舊戰場
猶指去程千萬里秣陵烟樹在何鄉
江上題所居
故人相別盡朝天苦竹江頭獨閉關落日亂蟬蕭帝寺
碧雲歸鳥謝家山青州從事來偏熟泉布先生老漸慳
不是對花長酩酊永嘉時代不如閒
將卜蘭芷邨居留別(郡中在仕人)
蘭芷江頭寄斷蓬移家空載一帆風伯倫嗜酒還因亂
平子歸田不為窮避世飄零人境外結茅依約畫屏中
從今隠去應難覓深入蘆花作釣翁
山墅閒題
邐迤前岡壓後岡一川桑柘好殘陽主人饋餉炊紅黍
鄰父攜竿釣紫魴靜極却嫌流水閙閒多翻笑野雲忙
有名不那無名客獨閉衡門避建康
江上逢故人
前年送我曲江西紅杏園中醉似泥今日逢君越谿上
杜鵑花發鷓鴣啼來時舊里人誰在別後滄波路幾迷
江畔玉樓多美酒仲宣懷土莫凄凄
旅中感遇寄呈李祕書昆仲
南望愁雲鏁翠微謝家樓閣雨霏霏劉楨病後新詩少
阮籍貧來好客稀猶喜故人天外至許將孤劍日邊歸
懷鄉不怕嚴陵笑只待秋風別釣磯
江上邨居
本無蹤跡戀柴扃世亂須教識道情顚倒夢魂愁裏得
撅奇詩句望中生花緣艷絶栽難好山爲看多詠不成
聞道漢軍新破敵使來仍說近離京
江邊吟
江邊烽燧幾時休江上行人雪滿頭誰信亂離花不見
只應惆悵水東流陶潛政事千杯酒張翰生涯一葉舟
若有片帆歸去好可堪重倚仲宣樓
夜雪泛舟遊南溪
大江西面小溪斜入竹穿松似若耶兩岸嚴風吹玉樹
一灘明月曬銀砂因尋野渡逢漁舍更泊前灣上酒家
去去不知歸路遠棹聲烟裏獨嘔啞
銅儀
銅儀一夜變葭灰暖律還吹嶺上梅已喜漢宫今再睹
更驚堯歴又重開忩中遠岫青如黛門外長江綠似苔
誰念閉關張仲蔚滿庭春雨長蒿萊
題袁州謝秀才所居
主人年少已能詩更有松軒掛夕暉芳草似袍連徑合
白雲如鳥傍簷飛但將竹葉消春恨莫遣楊花上客衣
若有前山好烟雨與君吟到暝鐘歸
謁巫山廟
亂猿啼處訪高唐路入烟霞草木香山色未能忘宋玉
水聲猶似哭襄王朝朝暮暮陽臺下為雨為雲楚國亾
惆悵廟前無限柳春來空鬭畫眉長
鷓鴣
南禽無侶似相依錦翅雙雙傍馬飛孤竹廟前啼暮雨
汨羅祠畔弔殘暉秦人只解歌為曲越女空能畫作衣
懊惱澤家非有恨年年長憶鳳城歸
泛鄱陽湖
四顧無邊鳥不飛大波驚隔楚山微紛紛雨外靈均過
瑟瑟雲中帝子歸迸鯉似梭投遠浪小舟如葉傍斜暉
鴟夷去後何人到愛者雖多見者稀
章江作
杜陵歸客正徘徊玉笛誰家叫落梅之子棹從天外去
故人書自日邊來楊花慢惹霏霏雨竹葉頻傾滿滿杯
欲問維揚舊風月一江紅樹亂猿哀
南昌晚眺
南昌城郭枕江烟章水悠悠浪拍天芳草綠遮仙尉宅
落霞紅襯賈人船霏霏閣上千山雨嚖嚖雲中萬樹蟬
怪得地多章句客庾家樓在斗牛邊
桐廬縣作
錢塘江盡到桐廬水碧山青畫不如白羽鳥飛嚴子瀨
綠蓑人釣季鷹魚潭心倒影時開合谷口閒雲自卷舒
此境只因詞客愛投文空弔木玄虛
東陽贈別
繡袍公子出旌旗送我搖鞭入翠微大抵行人難訴酒
就中辭客易沾衣去時此地題橋去歸日何年佩印歸
無限別情言不得回看谿桺恨依依
西塞山下作
西塞山前水似藍亂雲如絮滿澄潭孤峰漸暎湓城北
片月斜生夢澤南㸑動燒烟烹紫鱖露和香蔕摘黃柑
他年却棹扁舟去終傍蘆花結一菴
鄠杜舊居
却到山陽事事非谷雲谿鳥尚相依阮咸貧去田園盡
向秀歸來父老稀秋雨幾家紅稻熟野塘何處錦鱗肥
年年爲獻東堂策長是蘆花別釣磯
一徑尋村渡碧谿稻花香澤水千畦雲中寺遠磬難識
竹裏巢深鳥易迷紫菊亂開連井合紅榴初綻拂簷低
歸來滿把如澠酒何用傷時歎鳳兮
投寄舊知
却將顦顇入都門自喜烟霄足故人萬里有家留百越
十年無路到三秦摧殘不是當時貌流落空餘舊日貧
多謝青雲好知已莫教歸去重沾巾
題汧陽縣馬跑泉李學士別業
水滿寒塘菊滿籬籬邊無限彩禽飛西園夜雨紅櫻熟
南畝秋風白稻肥草色自留閒客住泉聲如待主人歸
九霄岐路忙於火肻戀斜陽守釣磯
綏州作
雕隂無樹水南流雉堞連雲古帝州帶雨晚駞鳴遠戍
望鄉孤客倚高樓明妃去日花應笑蔡琰歸時鬢巳秋
一曲單于暮烽起扶蘇城上月如鈎
與東吳生相遇
十年身事各如萍白首相逢淚滿纓老去不知花有態
亂來惟覺酒多情貧疑陋巷春偏少貴想豪家月最明
且對一罇開笑口未衰應見泰階平
庭前桃
曾向桃源爛漫遊也同漁父泛仙舟皆言洞裏千株好
未勝庭前一樹幽帶露似垂湘女淚無言如伴息媯愁
五陵公子饒春恨莫引香風上酒樓
病中聞相府夜宴戲贈集賢盧學士
滿筵紅蠟照香鈿一夜歌鍾欲沸天花裏亂飛金錯落
月中爭認繡連乾罇前莫話詩三百醉後寧辭酒十千
無那兩三新進士風流長得飲徒憐
出關
馬嘶烟岸柳隂斜東去關山路轉賖到處因循緣嗜酒
一生惆悵為判花危時秖合身無著白日那堪事有涯
正是灞陵春酎綠仲宣何事獨辭家
過樊川舊居
却到樊川訪舊遊夕陽衰草杜陵秋應劉去後苔生閣
嵇阮歸來雪滿頭能說亂離唯有燕解偷閒暇不如鷗
千桑萬海無人見横笛一聲空淚流
汧陽縣閣
汧水悠悠去似絣遠山如畫翠眉横僧尋野渡歸吳嶽
雁帶斜陽入渭城邊靜不收蕃帳馬地貧唯賣隴山鸚
牧童何處吹羌笛一曲梅花出塞聲
邊上逢薛秀才話舊
前年同醉武陵亭絶倒閒談坐到明也有絳唇歌白雪
更憐紅袖奪金觥秦雲一散如春夢楚市千燒作故城
今日皤然對芳草不勝東望涕交横
使院黃葵花
薄粧新著淡黃衣對捧金爐侍醮遲向月似矜傾國貌
倚風如唱步虛詞乍開檀炷疑聞語試與雲和必解吹
爲報同人看來好不禁秋露即離披
咸陽懷古
城邊人倚夕陽樓城上雲凝萬古愁山色不知秦苑廢
水聲空傍漢宫流李斯不向倉中悟徐福應無物外遊
莫怪楚吟偏斷骨野烟蹤跡似東周
和同年韋學士華下途中見寄
綠楊城郭雨凄凄過盡千輪與萬蹄送我獨遊三蜀路
羨君新上九霄梯馬驚門外山如活花笑尊前客似泥
正是清和好時節不堪離恨劍門西
江臯贈別
金管多情恨解攜一聲歌罷客如泥江亭繫馬綠楊短
野岸維舟春草齊帝子夢魂煙水闊謝公詩思碧雲低
風前不用頻揮手我有家山白日西
奉和左司郎中春物暗度感而成章
纔喜新春已暮春夕陽吟殺倚樓人錦江風散霏霏雨
花市香飄漠漠塵今日尚追巫峽夢少年應遇洛川神
有時自患多情病莫是生前宋玉身
傷灼灼(灼灼蜀之麗人也近聞貧且老殂落於成都酒市中因以四韻弔之)
嘗聞灼灼麗於花雲髻盤時未破瓜桃臉曼長横綠水
玉肌香膩透紅紗多情不住神仙界薄命曾嫌富貴家
流落錦江無處問斷魂飛作碧天霞
漢州
北儂初到漢州城郭邑樓臺觸目驚松桂影中旌旆色
芰荷風裏管絃聲人心不似經離亂時運還應却太平
十日醉眠金雁驛臨岐無恨臉波横
長安清明
早是傷春夢雨天可堪芳草更芉芊内官初賜清明火
上相閒分白打錢紫陌亂嘶紅叱撥綠楊高映畫秋千
遊人記得承平事暗喜風光似昔年
悼亾姬
鳳去鸞歸不可尋十洲仙路彩雲深若無少女花應老
為有姮娥月易沉竹葉豈能消積恨丁香空解結同心
湘江水闊蒼梧遠何處相思弄舜琴
默默無言惻惻悲閒吟獨傍菊花籬只今已作經年別
此後知為幾歲期開篋每尋遺念物倚樓空綴悼亡詩
夜來孤枕空腸斷忩月斜輝夢覺時
六七年來春又秋也同歡笑也同愁纔聞及第心先喜
試說求婚淚便流幾為妬來頻斂黛每思閒事不梳頭
如今悔恨將何益腸斷千休與萬休
下邽感舊
昔為童稚不知愁竹馬閒乘遶縣遊曾為看花偷出郭
也因逃學暫登樓招他邑客來還醉儳得先生去始休
今日故人無處問夕陽衰草盡荒丘(太平廣記云莊幼時常在華州下邽)
(縣僑居多與隣巷諸兒會戲及廣明亂後再經舊里追思往事但有遺蹤因賦詩以記之)
塗次逢李氏兄弟感舊
御溝西面朱門宅記得當時好弟兄曉傍柳隂騎竹馬
夜隈燈影弄先生巡街趁蝶衣裳破上屋探雛手脚輕
今日相逢俱老大憂家憂國盡公卿
送日本僧敬龍歸
扶桑已在渺茫中家在扶桑東更東此去與師誰共到
一船明月一帆風
對酒
何用巖棲隠姓名一壺春酎可忘形伯倫若有長生術
直(一作應)到如今醉未醒
古離別
晴煙漠漠柳鬖鬖不郍離情酒半酣更把玉鞭雲外指
斷腸春色在江南
立春日作
九重天子去蒙塵御桺無情依舊春今日不關妃妾事
始知辜負馬嵬人
白櫻桃
王母階前種幾株水精簾外看如無只應漢武金盤上
瀉得珊瑚白露珠
寄江南逐客
二年音信阻湘潭花下相思酒半酣記得竹齋風雨夜
對床敧枕話江南
楚行吟
章華臺下草如煙故郢城頭月似弦惆悵楚宫雲雨後
露啼花笑一年年
離筵訴酒
感君情重惜分離送我慇勤酒滿巵不是不能判酩酊
却憂前路醉醒時
雨霽池上作呈侯學士
鹿巾藜杖葛衣輕雨歇池邊晚吹清正是如今江上好
白鱗紅稻紫蓴羹
臺城
江雨霏霏江草齊六朝如夢鳥空啼無情最是臺城柳
依舊煙籠十里堤
東陽酒家贈別
天涯方歎異鄉身又向天涯別故人明日五更孤店月
醉醒何處各霑巾
江外思鄉
年年春日異鄉悲杜曲黃鶯可得知更被夕陽江岸上
斷腸煙桺一絲絲
獨鶴
夕陽灘上立徘徊紅蓼風前雪翅開應為不知棲宿處
幾回飛去又飛來
庭前菊
為憶長安爛漫開我今移爾滿庭栽紅蘭莫笑青青色
曾向龍山泛酒來
燕來
去歲辭巢別近隣今來空訝草堂新花間對語應相問
不是邨中舊主人
倚柴關
策杖無言獨倚關如癡如醉又如閒孤吟盡日何人會
依約前山似故山
江行西望
西望長安白日遥半年無事駐蘭橈欲將張翰秋江雨
畫作屏風寄鮑昭
衢州江上別李秀才
千山紅樹萬山雲把酒相看日又曛一曲離歌兩行淚
更知何地再逢君
丙辰年鄜州遇寒食城外醉吟七言五首
滿街楊柳綠絲烟畫出清明二月天好是隔簾花樹動
女郎撩亂送鞦韆
雕隂寒食足遊人金鳳羅衣濕麝薰腸斷入城芳草路
淡紅香白一羣羣
開元坡下日初斜拜掃歸來走鈿車可惜數枝紅艷好
不知今夜落誰家
馬驕風疾玉鞭長過去唯留一陣香閒客不須燒破眼
好花皆屬富家郎
雨絲煙桺欲清明金屋人間煖鳳笙永日迢迢無一事
隔街聞蹴氣毬聲
宜君縣北卜居不遂留題王秀才別墅
本期同此卧林丘榾柮爐前擁布裘何事却乘羸馬去
白雲紅樹不相留
明月嚴霜撲皂貂羨君高卧正逍遙門前積雪深三尺
火滿紅爐酒滿瓢
長安舊里
滿目牆匡春草深傷時傷事更傷心車輪馬跡今何在
十二玉樓無處尋
焦崖閣
李白曾歌蜀道難長聞白日上青天今朝夜過焦崖閣
始信星河在馬前
搖落
搖落秋天酒易醒悽悽長是別離情黃昏倚柱不歸去
腸斷綠荷風雨聲
令狐亭
若非天上神仙宅須是人間將相家想得當時好風月
管絃吹殺後庭花
江上別李秀才
前年相送灞陵春今日天涯各避秦莫向尊前惜沈醉
與君俱是異鄉人
白牡丹
閨中莫妬新妝婦陌上須慚傅粉郎昨夜月明渾似水
入門唯覺一庭香
題酒家
酒綠花紅客愛詩落花春岸酒家旗尋思避世為逋客
不醉長醒也是癡
幽居春思
綠暎紅藏江上邨一聲雞犬似仙源閉門盡日無人到
翠羽春禽滿樹喧
與小女
見人初解語嘔啞不肯歸眠戀小車一夜嬌啼緣底事
為嫌衣少縷金花
虎跡
白額頻頻夜到門水邊蹤跡漸成羣我今避世棲巖穴
巖穴如何又見君
南隣公子
南隣公子夜歸聲數炬銀燈隔竹明醉凭馬鬃扶不起
更邀紅袖出門迎
路德延
德延儋州巖相之猶子數歲賦芭蕉詩曰一種靈
苖異天然體性虚葉如斜界紙心似倒抽書詩成
翌日傳於都下會儋州坐事誅故德延久不能振
光化初方就舉擢第又爲感舊詩曰初騎竹馬咏
芭蕉嘗忝名卿誦滿朝五字便容趨絳帳一枝尋
許折丹霄豈知流落萍蓬遠不覺推遷歲月遥國
境未安身未立至今顔巷守簞瓢天祐中授拾遺
會河中節度使朱友謙領鎮辟掌書記友謙甚禮
之然德延浮薄動多忤物友謙解體德延乃作小
兒詩以刺之
近體詩
小兒詩五十韻
情態任天然桃紅兩頰鮮乍行人共看初語客多憐臂
膊肥如瓠肌膚軟勝綿長頭纔覆額分角漸垂肩散誕
無塵慮逍遥占地仙排衙朱閣上喝道畫堂前合調歌
楊柳齊聲踏采蓮沿堤行細雨奔巷趁輕烟嫩竹乘為
馬新蒲折作鞭鸚雛金鏃繫猫子綵絲牽擁鶴歸晴島
驅鵝入暖泉楊花爭弄雪榆葉共收錢錫鏡當胸挂銀
珠對目懸頭依倉鶻裹袖學柘枝楦酒殢丹砂煖茶催
小玉煎頻邀籌箸掙時乞繡針穿寶篋挐紅豆粧奩拾
翠鈿戲袍披按褥尖帽戴靴氊展畫趨三聖開屏笑七
賢貯懷青杏小垂額綠荷圓驚滴沾羅淚嬌流汚錦涎
倦書饒叱咤憎藥巧遷延弄帳燕綃映藏衾鳳綺纏指
敲迎使鼓筯撥賽神絃簾拂魚鈎動箏推雁柱偏棋圖
添路畫笛管欠吹鐫惱客初酣睡驚僧半入禪尋蛛窮
屋瓦採雀遍樓椽抛果忙開口藏鈎亂出拳夜分圍榾
柮朝聚打鞦韆折竹裝泥燕添絲放紙鳶互誇輪水碓
相教放風旋旗小裁紅絹書幽載碧牋遠鋪張雀網低
控射蠅弦詀語時時道謳歌處處傳匿忩眉乍曲遮路
臂相連鬭草當春逕爭毬出晚田柳傍慵獨坐花底困
横眠等鵲前籬畔聽蛩伏砌邊旁枝粘舞蝶偎樹捉鳴
蟬平島誇趫上層崖逞捷緣嫩苔車跡小深雪履痕全
競指雲生岫齊呼月上天蟻巢尋徑劚蜂穴遶階填撨
唱廻深嶺牛歌下遠川壘柴為屋木和土作盤筵險砌
高臺石危跳峻塔塼忽升隣舍樹偷上後池船項槖稱
師日甘羅作相年明時方任德勸爾減狂顛
羅虬
虬台州人詞藻富贍與宗人隠鄴齊名時號三羅
廣明庚子亂後去客鄜州李孝恭為從事籍中有
杜紅兒者善歌常為副戎屬意副戎聘鄰道虬請
紅兒歌贈之以綵孝恭以副戎所盼不令受之虬
怒拂衣而起詰旦手刃紅兒既而追其冤作絶句
詩百篇借古人以比其艷號比紅詩盛行於時
孫光憲云虬累舉不第依宦官得典本州晝錦常
以展墓謁邑宰横笏傲然宰曰某雖塵吏不達事
體然使君豈不看松柏下人乎虬有俊才所見有
比紅兒詩他無聞
近體詩
比紅兒詩(并序)
比紅者為雕隂官妓杜紅兒作也美貌年少機
智慧悟不與羣輩妓女等余知紅者乃擇古之
美色灼然於史傳三數十輩優劣於章句遂題
比紅詩
姓氏看侵尺五天芳菲占斷百花鮮馬嵬好笑當時事
虚賺明皇幸蜀川
匼匝千山與萬山碧桃花下景長閒神仙得似紅兒貌
應免劉郎憶世間
詔下人間選好花月眉雲髻盡名家紅兒若向當時見
繫臂先封第一紗
五雲高捧紫金堂花下投壺侍玉皇從道世間教不識
也應知有杜蘭香
渡口諸儂樂未休竟陵西望路悠悠石城有個紅兒貌
兩漿無因迎莫愁
傾國傾城總絶倫紅兒花下認真身十年東北看燕趙
眼冷何曾見一人
薄粉輕朱取次施大都端正亦相宜只如花下紅兒態
不藉城中半額眉
蘇小空勻一面妝便留名字在錢塘藏鴉門外諸年少
不識紅兒未是狂
一首長歌萬恨來惹愁漂泊水難廻崔徽有底多頭面
費得微之爾許才
梔子同心裛露垂折來深恐没人知花前醉客頻相問
不贈紅兒贈阿誰
御定全唐詩錄卷九十四
