欽定四庫全書
御定全唐詩錄卷二十九
杜甫(六)
近體詩
重題鄭氏東亭
華亭入翠微秋日亂清暉崩石欹山樹清漣曳水衣紫
鱗衝岸躍蒼隼護巢歸向晩尋征路殘雲傍馬飛
天寳初南曹小司寇舅於我太夫人堂下累土為
山一匱盈尺以代彼朽木承諸焚香瓷甌甌甚
安矣旁植慈竹盖兹數峯嶔岑嬋娟宛有塵外
數致乃不知興之所至而作是詩
一匱功盈尺三峯意出羣望中疑在野幽處欲生雲慈
竹春隂覆香爐曉勢分惟南將獻夀佳氣日氛氲
與任城許主簿遊南池
秋水通溝洫城隅進小船晩涼看洗馬森木亂鳴蟬菱
熟經時雨蒲荒八月天晨朝降白露遥憶舊青氊
登兖州城樓
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊蹰
對雨書懷走邀許十一簿公
東岳雲峰起溶溶滿太虛震雷翻幕燕驟雨落河魚座
對賢人酒門聽長者車相邀愧泥濘騎馬到階除
已上人茅齋
已公茅屋下可以賦新詩枕簟入林僻茶瓜留客遲江
蓮搖白羽天棘蔓青絲空忝許詢輩難酬支遁詞
房兵曹胡馬詩
胡馬大宛名鋒稜瘦骨成竹批雙耳峻風入四蹄輕所
向無空闊真堪托死生驍騰有如此萬里可横行
過宋員外之問舊莊
宋公舊池館零落守陽阿枉道祇從入吟詩許更過淹
留問耆老寂寞向山河更識將軍樹悲風日暮多
夜宴左氏莊
風林纖月落衣露淨琴張暗水流花徑春星帶草堂檢
書燒燭短看劍引杯長詩罷聞吳詠扁舟意不忘
春日憶李白
白也詩無敵飄然思不羣清新庾開府俊逸鮑參軍渭
北春天樹江東日暮雲何時一樽酒重與細論文
送裴二虬作尉永嘉
孤嶼亭何處天涯水氣中故人官就此絶境興誰同隠
吏逢梅福遊山憶謝公扁舟吾已就把釣待秋風
陪鄭廣文遊何將軍山林
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遥
百頃風潭上千章夏木清卑枝低結子接葉暗巢鶯鮮
鯽銀絲鱠香芹碧澗羹翻疑柂樓底晚飯越中行
萬里戎王子何年别月支異花開絶域滋蔓匝清池漢
使徒空到神農竟不知露翻兼雨打開拆日離披
旁舍連高竹疎籬帶晚花碾渦深没馬藤蔓曲藏蛇詞
賦工無益山林跡未賖盡捻書籍賣來問爾東家
剰水滄江破殘山碣石開綠垂風折笋紅綻兩肥梅銀
甲彈箏用金魚換酒來興移無灑掃隨意坐莓苔
風磴吹隂雪雲門吼瀑泉酒醒思卧簟衣冷欲裝綿野
老來看客河魚不取錢只疑淳朴處自有一山川
棘樹寒雲色茵蔯春藕香脆添生菜美隂益食單涼野
鶴清晨出山精白日藏石林蟠水府百里獨蒼蒼
憶過楊柳渚走馬定昆池醉把青荷葉狂遺白接䍦刺
船思郢客解水乞吳兒坐對秦山晩江湖興頗隨
牀上書連屋階前樹拂雲將軍不好武稚子緫能文醒
酒微風入聽詩靜夜分絺衣挂蘿薜涼月白紛紛
幽意忽不愜歸期無奈何出門流水住迴首白雲多自
笑燈前舞誰憐醉後歌秖應與朋好風雨亦來過
重過何氏
問訊東橋竹將軍有報書倒衣還命駕高枕乃吾廬花
妥鶯捎蝶溪喧獺趁魚重來休沐地真作野人居
山雨樽仍在沙沉榻未移犬迎曾宿客鴉護落巢兒雲
薄翠微寺天清黃子陂向來幽興極步屣過東籬
落日平臺上春風啜茗時石欄斜點筆桐葉坐題詩翡
翠鳴衣桁蜻蜓立釣絲自今幽興熟來往亦無期
頗怪朝參懶應躭野趣長雨抛金鎖甲苔卧綠沈槍手
自移蒲柳家纔足稻粱看君用幽意白日到羲皇
到此應常宿相留可判年蹉跎暮容色悵望好林泉何
日霑微禄歸山買薄田斯遊恐不遂把酒意茫然
冬日有懷李白
寂寞書齋裏終朝獨爾思更尋嘉樹傳不忘角弓詩裋
褐風霜入還丹日月遲未因乘興去空有鹿門期
杜位宅守歲
守歲阿戎家椒盤已頌花盍簪喧櫪馬列炬散林鴉四
十眀朝過飛騰暮景斜誰能更拘束爛醉是生涯
與鄠縣源大少府宴渼陂
應為西陂好金錢罄一餐飯抄雲子白瓜嚼水精寒無
計迴船下空愁避酒難主人情爛漫持荅翠琅玕
崔駙馬山亭宴集
蕭史幽棲地林間踏鳳毛洑流何處入亂石閉門高客
醉揮金椀詩成得繡袍清秋多宴會終日困香醪
九日楊奉先會白水崔明府
今日潘懷縣同時陸浚儀坐開桑落酒來把菊花枝天
宇清霜淨公堂宿霧披晚酣留客舞鳬舄共差池
送張二十參軍赴蜀州因呈楊五侍御
好去張公子通家别恨添兩行秦樹直萬點蜀山尖御
史新騘馬參軍舊紫髯皇華吾善處於汝定無嫌
陪諸貴公子丈八溝㩦妓納涼晩際遇雨
落日放船好輕風生浪遲竹深留客處荷淨納涼時公
子調冰水佳人雪藕絲片雲頭上黑應是雨催詩
雨來霑席上風急打船頭越女紅裠濕燕姬翠黛愁纜
侵堤柳繫幔卷浪花浮歸路翻蕭颯陂塘五月秋
贈高式顔
昔别是何處相逢皆老夫故人還寂寞削跡共艱虞自
失論文友空知賣酒壚平生飛動意見爾不能無
故武衛將軍挽歌
嚴警當寒夜前軍落大星壯夫思感决哀詔惜精靈王
者今無戰書生已勒銘封侯意疎闊編簡為誰青
舞劍過人絶鳴弓射獸能銛鋒行愜順猛噬失蹻騰赤
羽千夫膳黃河十月冰横行沙漠外神速至今稱
哀挽青門去新阡絳水遥路人紛雨泣天意颯風飈部
曲精仍銳匈奴氣不驕無由覩雄略大樹日蕭蕭
官定後戲贈
不作河西尉凄涼為折腰老夫怕趨走率府且逍遥耽
酒須微禄狂歌託聖朝故山歸興盡廻首向風飈
對雪
戰哭多新鬼愁吟獨老翁亂雲低薄暮急雪舞廻風瓢
棄樽無綠爐存火似紅數州消息斷愁坐正書空
月夜
今夜鄜州月閨中只獨看遥憐小兒女未解憶長安香
霧雲鬟濕清輝玉臂寒何時倚虛幌雙照淚痕乾
元日寄韋氏妹
近聞韋氏妹迎在漢鍾離郎伯殊方鎮京華舊國移春
城迴北斗郢樹發南枝不見朝正使啼痕滿面垂
春望
國破山河在城春草木深感時花濺淚恨别鳥驚心烽
火連三月家書抵萬金白頭搔更短渾欲不勝簪
憶幼子
驥子春猶隔鶯歌煖正繁别離驚節換聰慧與誰論澗
水空山道柴門老樹村憶渠愁只睡炙背俯晴軒
喜逹行在所
西憶岐陽信無人遂却迴眼穿當落日心死著寒灰霧
樹行相引蓮峰望忽開所親驚老瘦辛苦賊中來
愁思胡笳夕凄凉漢苑春生還今日事間道暫時人司
隸章初覩南陽氣已新喜心翻倒極嗚咽淚霑巾
死去憑誰報歸來始自憐猶瞻太白雪喜遇武功天影
靜千官裏心蘇七校前今朝漢社稷新數中興年
月
天上秋期近人間月影清入河蟾不沒擣藥兔長生只
益丹心苦能添白髮明干戈知滿地休照國西營
留别賈嚴二閣老兩院補闕
田園須暫往戎馬惜離羣去遠留詩别愁多任酒醺一
秋常苦雨今日始無雲山路時吹角那堪處處聞
晩行口號
三川不可到歸路晩山稠落雁浮寒水飢烏集戍樓市
朝今日異喪亂幾時休遠媿梁江緫還家尚黑頭
獨酌成詩
燈花何太喜酒綠正相親醉裏從為客詩成覺有神兵
戈猶在眼儒術豈謀身苦被微官縛低頭媿野人
收京
仙仗離丹極妖星照玉除須為下殿走不可好樓居暫
屈汾陽駕聊飛燕將書依然七廟略更與萬方初
生意甘衰白天涯正寂寥忽聞哀痛詔又下聖明朝羽
翼懷商老文思憶帝堯叨逢罪已日霑灑望青霄
汗馬收宫闕春城鏟賊壕賞應歌杕杜歸及薦櫻桃雜
鹵横戈數功臣甲第高萬方頻送喜無乃聖躬勞
春宿左省
花隠掖垣暮啾啾棲鳥過星臨萬戶動月傍九霄多不
寢聽金鑰因風想玉珂明朝有封事數問夜如何
送翰林張司馬南海勒碑
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時迴
晚出左掖
晝刻傳呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲雞棲
送賈閣老出汝州
西掖梧桐樹空留一院隂艱難歸故里去住損春心宫
殿青門隔雲山紫邏深人生五馬貴莫受二毛侵
端午日賜衣
宫衣亦有名端午被恩榮細葛含風軟香羅叠雪輕自
天題處濕當暑著來清意内稱長短終身荷聖情
贈畢四
才大今詩伯家貧苦宦卑飢寒奴僕賤顔狀老翁為同
調嗟誰惜論文笑自知流傳江鮑體相顧免無兒
奉贈王中允(維)
中允聲名久如今契闊深共傳收庾信不比得陳琳一
病緣明主三年獨此心窮愁應有作試誦白頭吟
奉陪鄭駙馬韋曲
韋曲花無頼家家惱殺人綠樽雖盡日白髮好禁春石
角鈎衣破藤枝刺眼新何時占叢竹頭戴小烏巾
野寺垂楊裏春畦亂水間美花多映竹好鳥不歸山城
郭終何事風塵豈駐顔誰能共公子薄暮欲俱還
至德二載甫自京金光門出間道歸鳳翔乾元初
從左拾遺移華州掾與親故别因出此門有悲
往事
此道昔歸順西郊賊正繁至今殘破膽應有未招魂近
侍歸京邑移官遠至尊無才日衰老駐馬望千門
寄高三十五詹事
安穏高詹事兵戈久索居時來如宦逹歲晚莫情疎天
上多鴻雁池中足鯉魚相看過半百不寄一行書
路逢襄陽楊少府入城戱呈楊員外綰(甫赴華州日許寄員)
(外茯苓)
寄語楊員外山寒少茯苓歸來稍暄暖當為斸青冥翻
動神仙窟封題鳥獸形兼將老藤杖扶汝醉初醒
得弟消息
近有平隂信遥憐舍弟存側身千里道寄食一家村烽
舉新酣戰啼垂舊血痕不知臨老日招得幾人魂
汝懦歸無計吾衰往未期浪傳烏鵲喜深負鶺鴒詩生
理何顔面憂端且歲時兩京三十口雖在命如絲
得舍弟消息
亂後誰歸得他鄉勝故鄉直為心厄苦久念與存亡汝
書猶在壁汝妾已辭房舊犬知愁恨垂頭傍我牀
秦州雜詩
滿目悲生事因人作遠遊遲迴度隴怯浩蕩及關愁水
落魚龍夜山空鳥鼠秋西征問烽火心折此淹留
秦州山北寺勝跡隗囂宫苔蘚山門古丹青野殿空月
明垂葉露雲逐度溪風清渭無情極愁時獨向東
州圖領同谷驛道出流沙降虜兼千帳居人有萬家馬
驕珠汗落胡舞白蹄斜年少臨洮子西來亦自誇
鼓角緣邊郡川原欲夜時秋聽殷地發風散入雲悲抱
葉寒蟬靜歸山獨鳥遲萬方聲一概吾道竟何之
南使宜天馬由來萬匹強浮雲連陣没秋草徧山長聞
說真龍種仍殘老驌驦哀鳴思戰鬭迥立向蒼蒼
城上胡笳奏山邊漢節歸防河赴滄海奉詔發金微士
苦形骸黑旌疎鳥獸稀那聞往來戍恨解鄴城圍
莽莽萬重山孤城山谷間無風雲出塞不夜月臨關屬
國歸何晩樓蘭斬未還煙塵獨長望衰颯正摧顔
聞道尋源使從天此路迴牽牛去幾許宛馬至今來一
望幽燕隔何時郡國開東征健兒盡羌笛暮吹哀
今日明人眼臨池好驛亭叢篁低地碧高柳半天青稠
疊多幽事喧呼閱使星老夫如有此不異在郊坰
雲氣接崑崙涔涔塞雨繁羌童看渭水使客向河源煙
火軍中幕牛羊嶺上村所居秋草淨正閉小蓬門
蕭蕭古塞冷漠漠秋雲低黃鵠翅垂雨蒼鷹飢啄泥薊
門誰自北漢將獨征西不意書生耳臨衰厭鼓鞞
山頭南郭寺水號北流泉老樹空庭得清渠一邑傳秋
花危石底晩景卧鐘邊俛仰悲身世溪風為颯然
傳道東柯谷深藏數十家對門藤蓋瓦映竹水穿沙瘦
地飜宜粟陽坡可種瓜船人近相報但恐失桃花
萬古仇池穴潛通小有天神魚人不見福地語真傳近
接西南境長懷十九泉何時一茅屋送老白雲邊
未暇泛滄海悠悠兵馬間塞門風落木客舍雨連山阮
籍行多興龐公隱不還東柯遂疎懶休鑷鬢毛斑
東柯好崖谷不與衆峰羣落日邀雙鳥晴天卷片雲野
人矜險絶水竹會平分採藥吾將老兒童未遣聞
邊秋隂易久不復辨晨光簷雨亂淋幔山雲低度牆鸕
鷀窺淺井蚯蚓上深堂車馬何蕭索門前百草長
地僻秋將盡山高客未歸塞雲多斷續邊日少光輝警
急烽常報傳聞檄屢飛西戎外甥國何得迕天威
鳳林戈未息魚海路常難候火雲烽峻懸軍幕井乾風
連西極動月過北庭寒故老思飛將何時議築壇
唐堯真自聖野老復何知曬藥能無婦應門幸有兒藏
書聞禹穴讀記憶仇池為報鴛行舊鷦鷯在一枝
月夜憶舍弟
戍鼓斷人行秋邊一雁聲露從今夜白月是故鄉明有
弟皆分散無家問死生寄書長不逹况乃未休兵
宿贊公房
杖錫何來此秋風已颯然雨荒深院菊霜倒半池蓮放
逐寧違性虛空不離禪相逢成夜宿隴月向人圓
東樓
萬里流沙道西征過此門但添新戰骨不返舊征魂樓
角凌風迥城隂帶水昏傳聲看驛使送節向河源
雨晴
天水秋雲薄從西萬里風今朝好晴景久雨不妨農塞
柳行疎翠山梨結小紅胡笳樓上發一雁入高空
寓目
一縣蒲萄熟秋山苜蓿多關雲常帶雨塞水不成河羌
女輕烽燧胡兒制駱駝自傷遲暮眼喪亂飽經過
山寺
野寺殘僧少山園細路高麝香眠石竹鸚鵡啄金桃亂
石通人過懸崖置屋牢上方重閣晚百里見秋毫
即事
聞道花門破和親事却非人憐漢公主生得渡河歸秋
思抛雲髻腰支賸寳衣羣凶猶索戰迴首意多違
遣懷
愁眼看霜露寒城菊自花天風隨斷柳客淚墮清笳水
淨樓隂直山昏塞日斜夜來歸鳥盡啼殺後棲鴉
天河
常時任顯晦秋至輒分明縱被微雲掩終能永夜清含
星動雙闕伴月落邊城牛女年年渡何曾風浪生
初月
光細弦豈上影斜輪未安微升古塞外已隱暮雲端河
漢不改色關山空自寒庭前有白露暗滿菊花團
歸燕
不獨避霜雪其如儔侣稀四時無失序八月自知歸春
色豈相訪衆雛還識機故巢儻未毁會傍主人飛
𢷬衣
亦知戍不返秋至拭清砧已近苦寒月況經長别心寧
辭搗熨倦一寄塞垣深用盡閨中力君聽空外音
促織
促織甚微細哀音何動人草根吟不穩牀下夜相親久
客得無淚放妻難及晨悲絲與急管感激異天真
螢火
幸因腐草出敢近太陽飛未足臨書卷時能點客衣隨
風隔幔小帶雨傍林微十月清霜重飄零何處歸
蒹葭
摧折不自守秋風吹若何暫時花戴雪幾處葉沉波體
弱春苖早叢長夜露多江湖後搖落亦恐歲蹉跎
苦竹
青冥亦自守軟弱強扶持味苦夏蟲避叢卑春鳥疑軒
墀曾不重剪伐欲無辭幸近幽人屋霜根結在兹
除架
束薪已零落瓠葉轉蕭疎幸結白花了寧辭青蔓除秋
蟲聲不去暮雀意何如寒事今牢落人生亦有初
廢畦
秋蔬擁霜露豈敢惜凋殘暮景數枝葉天風吹汝寒綠
沾泥滓盡香與歲時闌生意春如昨悲君白玉盤
夕烽
夕烽來不近每日報平安塞上傳光小雲邊落點殘照
秦通警急過隴自艱難聞道蓬萊殿千門立馬看
送遠
帶甲滿天地胡為君遠行親朋盡一哭鞍馬去孤城草
木歲月晚關河霜雪清别離巳昨日因見古人情
天末懷李白
涼風起天末君子意如何鴻雁幾時到江湖秋水多文
章憎命逹魑魅喜人過應共冤魂語投時贈汨羅
空囊
翠栢苦猶食晨霞高可餐世人共鹵莽吾道屬艱難不
爨井晨凍無衣牀夜寒囊空恐羞澁留得一錢看
病馬
乘爾亦已久天寒關塞深塵中老盡力歲晩病傷心毛
骨豈殊衆馴良猶至今物微意不淺感動一沉吟
蕃劍
致此自僻遠又非珠玉裝如何有竒怪每夜吐光芒虎
氣必騰趠龍身寧久藏風塵苦未息持汝奉明王
觀安西兵過赴關中待命
四鎮富精銳摧鋒皆絶倫還聞獻士卒足以靜風塵老
馬夜知道蒼鷹饑著人臨危經久戰用急始如神
竒兵不在衆萬馬救中原談笑無河北心肝奉至尊孤
雲隨殺氣飛鳥避轅門竟日留歡樂城池未覺喧
野望
清秋望不極迢遞起層隂遠水兼天淨孤城隠霧深葉
稀風更落山迥日初沉獨鶴歸何晚昏鴉已滿林
示姪佐
多病秋風落君來慰眼前自聞茅屋趣只想竹林眠滿
谷山雲起侵籬澗水懸嗣宗諸子姪早覺仲容賢
佐還山後寄
山晚浮雲合歸時恐路迷澗寒人欲到村黑鳥應棲野
客茅茨小田家樹木低舊諳疎懶叔須汝故相擕
白露黃粱熟分張素有期巳應舂得細頗覺寄來遲味
豈同金菊香宜配綠葵老人他日愛正想滑流匙
幾道泉澆圃交横落慢坡葳蕤秋葉少隠映野雲多隔
沼連香芰通林帶女蘿甚聞霜薤白重惠意如何
秋日阮隠居致薤三十束
隠者柴門内畦蔬繞舍秋盈筐承露薤不待致書求束
比青芻色圓齊玉筯頭衰年關鬲冷味煖併無憂
為農
錦里煙塵外江村八九家圓荷浮小葉細麥落輕花卜
宅從兹老為農去國賒遠慚勾漏令不得問丹砂
賓至
患氣輕時久臨江卜宅新喧卑方避俗疎快頗宜人有
客過茅宇呼兒正葛巾自鋤稀菜甲小摘為情親
田舍
田舍清江曲柴門古道旁草深迷市井地僻懶衣裳攑
柳枝枝弱枇杷樹樹香鸕鷀西日照曬翅滿魚梁
西郊
時出碧雞坊西郊向草堂市橋官柳細江路野梅香傍
架齊書帙看題減藥囊無人覺來往疎懶意何長
遣興
干戈猶未定弟妺各何之拭淚霑襟血梳頭滿面絲地
卑荒野大天遠暮江遲衰疾那能久應無見汝時
出郭
霜露晚凄凄高天逐望低遠煙鹽井上斜景雪峯西故
國猶兵馬他鄉亦鼓鼙江城今夜客還與舊烏啼
過南鄰朱山人水亭
相近竹參差相過人不知幽花欹滿樹小水細通池歸
客村非遠殘樽席更移看君多道氣從此數追随
和裴廸登新津寺寄王侍郎
何限倚山木吟詩秋葉黃蟬聲集古寺鳥影度寒塘風
物悲遊子登臨憶侍郎老夫貪佛日隨意宿僧房
歲暮
歲暮遠為客邊隅還用兵煙塵犯雪嶺鼓角動江城天
地日流血朝廷誰請纓濟時敢愛死寂寞壯心驚
奉詶李都督表丈早春作
力疾坐清曉來時悲早春轉添愁伴客更覺老隨人紅
入桃花嫩青歸柳葉新望鄉應未已四海尚風塵
遣意
囀枝黃鳥近泛渚白鷗輕一徑野花落孤村春水生衰
年催釀黍細雨更移橙漸喜交遊絶幽居不用名
簷影微微落津流脉脉斜野船明細火宿雁聚圓沙雲
掩初弦月香傳小樹花鄰人有美酒稚子夜能賒
漫成
野日荒荒白春流泯泯清渚蒲隨地有村逕逐門成只
作披衣慣常從漉酒生眼邊無俗物多病也身輕
江皋已仲春花下復清晨仰面貪看鳥回頭錯應人讀
書難字過對酒滿壺頻近識峨眉老知予懶是真
春夜喜雨
好雨知時節當春乃發生隨風潛入夜潤物細無聲野
徑雲俱黑江船火獨明曉看紅濕處花重錦官城
春水
三月桃花浪江流復舊痕朝來沒沙尾碧色動柴門接
縷垂芳餌連筒灌小園已添無數鳥爭浴故相喧
江亭
坦腹江亭暖長吟野望時水流心不競雲在意俱遲寂
寂春將晚欣欣物自私故林歸未得排悶強裁詩
村夜
蕭蕭風色暮江頭人不行村舂雨外急鄰火夜深明胡
羯何多難漁樵寄此生中原有兄弟萬里正含情
早起
春來常早起幽事頗相關帖石防隤岸開林出遠山一
丘藏曲折緩步有躋攀童僕來城市瓶中得酒還
落日
落日在簾鈎溪邊春事幽芳菲緣岸圃樵爨倚灘舟啅
雀爭枝墜飛蟲滿院遊濁醪誰造汝一酌散千憂
徐步
整履步青蕪荒庭日欲晡芹泥隨燕觜花蘂上蜂鬚把
酒從衣濕吟詩信杖扶敢論才見忌實有醉如愚
寒食
寒食江村路風花高下飛汀煙輕冉冉竹日淨暉暉田
父要皆去鄰家問不違地偏相識盡雞犬亦忘歸
琴臺
茂陵多病後尚愛卓文君酒肆人間世琴臺日暮雲野
花留寳靨蔓草見羅裠歸鳳求凰意寥寥不復聞
聞斛斯六官未歸
故人南郡去去索作碑錢本賣文為活翻令室倒懸荆
扉深蔓草土銼冷疎烟老罷休無賴歸來省醉眠
遊修覺寺
野寺江天豁山扉花竹幽詩應有神助吾得及春遊徑
石相縈帶川雲自去留禪枝宿衆鳥漂轉暮歸愁
後遊
寺憶新遊處橋憐再渡時江山如有待花柳更無私野
潤煙光薄沙暄日色遲客愁全為減捨此復何之
晚晴
村晚驚風度庭幽過雨霑夕陽薰細草江色映疎簾書
亂誰能帙杯乾可自添時聞有餘論未怪老夫潛
朝雨
涼氣晚蕭蕭江雲亂眼飄風鴛藏近渚雨燕集深條黃
綺終辭漢巢由不見堯草堂樽酒在幸得過清朝
野望因過常少仙
野橋齊度馬秋望轉悠哉竹覆青城合江從灌口來入
村樵徑引嘗果栗皺開落盡高天日幽人未遣迴
奉簡高三十五使君
當代論才子如公復幾人驊騮開道路鷹隼出風塵行
色秋將晚交情老更親天涯喜相見披豁對吾真
酬高使君相贈
古寺僧牢落空房客寓居故人供禄米鄰舍與園蔬䨇
樹容聽法三車肯載書草玄吾豈敢賦或似相如
草堂即事
荒村建子月獨樹老夫家霧裏江船度風前逕竹斜寒
魚依密藻宿鷺起圓沙蜀酒禁愁得無錢何處賒
范二員外邈吳十侍御郁特枉駕闕展待聊寄此
暫往比鄰去空問二妙歸幽棲誠簡略衰白已光輝野
外貧家遠村中好客稀論文或不媿肯重欵柴扉
觀李固請司馬弟山水圖
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何路出塵氛
高浪垂飜屋崩崖欲壓牀野橋分子細沙岸繞微茫紅
浸珊瑚短青懸薜荔長浮查並坐得仙老暫相將
贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
贈别鄭鍊赴襄陽
戎馬交馳際柴門老病身把君詩過日念此别驚神地
闊峨眉晚天高峴首春為於耆舊内試覓姓龐人
送叚功曹歸廣州
南海春天外功曹幾月程峽雲籠樹小湖日落船明交
趾丹沙重韶州白葛輕幸君因估客時寄錦官城
畏人
早花隨處發春鳥異方啼萬里清江上三年落日低畏
人成小築褊性合幽棲門逕從榛草無心走馬蹄
遠遊
賤子何人記迷方著處家竹風連野色江沫擁春沙種
藥扶衰病吟詩解歎嗟似聞胡騎走失喜問京華
水檻遣心
去郭軒楹敞無村眺望賒澄江平少岸幽樹晚多花細
雨魚兒出微風燕子斜城中十萬戶此地兩三家
蜀天常夜雨江檻已朝晴葉潤林塘密衣乾枕席清不
堪秖老病何得尚浮名淺把㳙㳙酒深憑送此生
屏跡
用拙存吾道幽居近物情桑麻深雨露燕雀半生成村
鼓時時急漁舟箇箇輕杖藜從白首心跡喜雙清
晚起家何事無營地轉幽竹光團野色舍影漾江流失
學從兒懶長貧任婦愁百年渾得醉一月不梳頭
九日登梓州城
伊昔黃花酒如今白髮翁追歡筋力異望遠歲時同弟
妺悲歌裏朝廷醉眼中兵戈與關塞此日意無窮
九日奉寄嚴大夫
九日應愁思經時冐險艱不眠持漢節何路出巴山小
驛香醪嫩重巖細菊斑遥知簇鞍馬迴首白雲間(寶應元年)
(四月代宗即位召武入朝是年徐知道反武阻兵九月尚未出巴)
懷舊
地下蘇司業情親獨有君那因喪亂後便有死生分老
罷知明鏡悲來望白雲自從失詞伯不復更論文
所思(得台州鄭司戶虔消息)
鄭老身仍竄台州信始傳為農山澗曲卧病海雲邊世
已疎儒素人猶乞酒錢徒勞望牛斗無計斸龍泉
不見(近無李白消息)
不見李生久佯狂真可哀世人皆欲殺吾意獨憐才敏
捷詩千首飄零酒一杯匡山讀書處頭白好歸來
陪李金吾花下飲
勝地初相引徐行得自娛見輕吹鳥毳隨意數花鬚細
草稱偏坐香醪懶再沽醉歸應犯夜可怕李金吾
御定全唐詩錄卷二十九
