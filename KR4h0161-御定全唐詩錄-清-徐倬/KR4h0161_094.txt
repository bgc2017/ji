欽定四庫全書
御定全唐詩錄卷九十五
李洞
洞字才江唐諸王孫也嘗遊西川慕賈浪仙為詩
鑄銅像其儀事之如神時人但誚其僻澁而不能
賞其奇峭唯吳子華深知之子華才力浩大八面
受敵嘗以百篇示洞洞曰大兄所示百篇中有一
聯絶唱西昌新亭曰暖漾魚遺子晴遊鹿引麛子
華不怨所鄙而喜所許昭宗時不第還蜀
近體詩
送雲卿上人游安南
春往海南邊秋聞半路蟬鯨吞洗鉢水犀觸點燈船島
嶼分諸國星河共一天長安却回日松偃舊房前
鄭補闕山居
高節諫垣客白雲居靜坊馬饑餐落葉鶴病曬殘陽野
霧昏朝燭溪牋惹御香相招倚蒲壁論句夜何長
送沈光赴福幕
泉齊嶺鳥飛雨熱茘枝肥南斗看應近北人來恐稀潮
浮廉使宴珠照島僧歸幕下逢遷拜何官着茜衣
鄠郊山舍題趙處士林亭
圭峰秋後疊亂葉落寒虛四五百竿竹二三千卷書雲
深猿拾栗雨霽蟻緣蔬只隔門前水如同萬里餘
賦得送賈島謫長江
敲驢吟雪月謫出國西門行傍長江影愁深汨水魂笻
攜過竹寺琴典在花村饑食山松子誰知賈傅孫
送遠上人
海岳兩無邊去來都偶然齒因吟後冷心向靜中圓蟲
網花間井鴻鳴雨後天葉書歸舊寺應附載鐘船
下第送張霞歸覲江南
此道背於時攜歸一軸詩樹沈孤鳥遠風逆蹇驢遲草
入吟房壞潮衝釣石移恐傷歡覲意半路摘愁髭
送人之天台
行李一枝藤雲邊曉扣冰丹經如不謬白髮亦何能淺
井仙人鏡明珠海客燈乃知真隠者笑就漢廷徵
維摩暢林居
諸方游幾臘五夏五峰銷越講迎騎象蕃齋懴射鵰冷
笻和雪倚枯櫟帶雲燒從此西林老瞥然三萬朝
送張喬下第歸宣州
詩道世難通歸寧楚浪中早程殘岳月夜泊隔淮鐘一
鏡垂雙鬢全家老半峰無成來往過折盡謝亭松
送盧郎中赴金州
雲明天嶺高刺郡輒仙曹危棧窺猿頂公庭掃鶴毛出
軍青壁罅話道白眉毫遠集歌謠客州前泊幾艘
江干即事
病卧四更後愁聞報早衙隔關沈水鳥侵郭噪園鴉吏
瘦餐溪柏身羸凭海槎滿朝吟五字應不老烟霞
登樓
川上值樓開寒山四面來竹吹人語遠峰礙鳥飛迴生
死別離陌朝昏雲雨堆誰知獨立意濺淚落莓苔
題雲際寺
開門風雪頂上徹困飛禽猿戲青冥裏人行紫閣隂臘
泉冰下出夜磬月中尋盡欲居巖室如何不住心
同僧宿道者院
攜文過水宿拂席四廊塵墜果敲樓瓦高螢映鶴身點
燈吹葉火談佛悟山人盡有棲霞志好謀三教鄰
古柏
手植知何代年齊偃蓋松結根生別樹吹子落鄰峰古
幹經龍嗅高烟過雁衝可佳繁葉盡聲不礙秋鐘
宿長安蘇雍主簿廳
縣對數峰雲官清主簿貧聽更池上鶴伴直岳陽人井
鎖煎茶水廳關搗藥塵往來多屣步同舍即諸鄰
秋宿潤州劉處士江亭
北夢風吹斷江邊處士亭吟生萬井月看盡一天星浪
靜魚衝石窗高鶴聽經東西渺無際世界半滄溟
冬日題覺公牛頭蘭若
天寒高木靜一磬隔川聞鼎水看山汲臺香拂雪焚鶴
歸惟認刹僧步不離雲石室開禪後輪珠謝聖君
寄竇禪山薛秀才
竇嶺吟招隠新詩滿集賢白衫春絮暖紅紙夏雲鮮琴
纏江絲細棋分海石圓因知醉公子虛寫世人傳
送盧少府之任鞏洛
從知東甸尉銓注似恩除帶土移嵩术和泉送尹魚印
牀寒鷺宿壁記醉僧書堂下諸昆在無妨候起居
送人歸覲河中
青門塚前別道路武關西有寺雲連石無僧葉滿溪河
長隨鳥盡山遠與人齊覲省波濤縣寒窗響曙啼
圭峰溪居寄懷韋曲曹秀才
南北飛山雪萬片寄相思東西曲流水千聲瀉別離巴
猿學𨗳引隴鳥解吟詩翻羨家林賞世人那得知
過野叟居
野人居止處竹色與山光留客羞蔬飯洒泉開艸堂雨
餘松子落風過术苗香盡日無炎暑眠君青石床
送從叔書記山隂隠居
山頂絶茅居雲泉遶枕虛燒移僧影瘦風展鷺行疎卷
箔清谿月敲松紫閣書由來簪組貴不信教猿鋤
終南山二十韻
關内平田窄東西截杳冥雨侵諸縣黑雲破九門青暫
看猶無暇長棲信有靈古苔秋漬斗積霧夜昏螢怒恐
撞天漏深疑隠地形盤根連北岳轉影落南溟窮穴何
山出遮蠻上國寧殘陽高照蜀敗葉遠浮涇斸竹烟嵐
凍偷湫雨雹腥閑房僧灌頂浴澗鶴遺翎梯滑危緣索
雲深靜唱經放泉驚鹿睡聞磬得人醒踏着神仙宅敲
開洞府扃棋殘秦士局字缺晉公銘一谷𠢐開午孤峰
聳起丁遠平丹鳳闕冷射五侯廳萬丈冰聲折千尋樹
影停望中仙島動行處月輪馨疊石移臨砌研膠發上
屏明時獻君壽不假老人星
題咸陽樓
晩亞古城門凭高黯客魂塞侵秦舊國渭浸漢荒村官
路颺書燼人家帶水痕獵頻虚塚穴耕苦露松根牆外
峰粘漢冰中日晃原斷碑移作砌廣地灌成園北馬疑
眠磧南人憶釣湓橋閒野鹿過街靜禁鴉翻灘鼓城隍
動雲衝太白昏標衣多吕裔荷鍤或劉孫弔問難知主
登攀強滴罇不能扶壯勢冠劍惜乾坤
歲暮自廣江至新興往復中題峽山寺
薄暮緣西峽停橈一訪僧鷺巢横卧柳猿飲倒垂藤水
曲巖千疊雲深樹百層山風寒殿磬溪雨夜船燈灘漲
危槎没泉衝怪石崩中臺一襟淚歲杪別良朋
贈曹郎中崇賢所居
閒坊宅枕穿宫水聽水分衾盡屬僧藥杵聲中搗殘夢
茶鐺影裏煮孤燈刑曹樹蔭千年井華岳樓開萬仞冰
詩句變風官漸緊夜濤舂斷海邊藤
上司空員外
禪心高卧似疎慵詩客經過不厭重藤杖幾攜量磧雪
玉鞭曾把數嵩峰夜眠古巷當城月秋直清曹入省鐘
禹鑿故山歸未得河聲暗老兩三松
贈永崇李將軍充襄陽制置使
拜官門外發輝光宿衛隂符注幾行行處近天龍尾滑
獵時陪帝馬鬃香九城王氣生旗隊萬里寒風入箭瘡
從此浩然聲價歇武中還有李襄陽
春日隠居官舍感懷
風吹燒燼雜汀沙還似青溪舊寄家入戶竹生牀下葉
隔忩蓮謝鏡中花苔房毳客論三學雪嶺巢禽看兩衙
銷得人間無限事江亭月白誦南華
廢寺閒居寄懷一二罷舉知已
病居廢廟冷吟烟無力爭飛類病蟬槐省老郎蒙主棄
月陂孤客望誰憐稅房兼得調猿石租地仍分浴鶴泉
處世堪驚又堪愧一坡山色不論錢
華山
碧山長凍地長秋日夕泉源聒華州萬戶烟侵關令宅
四時雲在使君樓風驅雷電臨河震鶴引神仙出月遊
峰頂高眠靈藥熟自無霜雪入人頭
送包處士
愁思枕月卧瀟湘寄宿慈恩竹裏房性急却於棋上慢
身閒未免藥中忙休抛手網驚龍睡曾掛頭巾拂鳥行
聞說石門君舊隠寒風濺瀑壞書堂
斃驢
蹇驢秋斃瘞荒田忍把敲吟舊竹鞭三尺焦桐背殘月
一條藜杖卓寒烟通吳白浪寬圍國倚蜀青山峭入天
如畫海門搘肘望阿誰教賣釣魚船
東川高僕射
油幢影裏拜清風十里貔貅一片雄三印鎖開霜滿地
四門關定月當空泉浮山葉人家過詔惹爐香鳥道通
新起畫樓攜客上絃歌筵内海榴紅
弔曹監
宅上愁雲吹不散桂林詩骨葬雲根滿樓山色供鄰里
一洞松聲付子孫甘露施衣封淚點秘書取集印苔痕
吟魂醉魄歸何處御水嗚嗚夜遶門
贈長安畢郎中
高門寒沼水連雲鷺識朱衣傍主人地肺半邊晴帶雪
天街一面靜無塵朝廻座客酬琴價衙退留僧寫鶴真
從此幾遷為計相蓬萊三刻奏東廵
寄東蜀幕中友
官亭池碧海榴殷遥想清才倚畫欄柳絮漲天籠地暖
角聲經雨透雲寒曉侵台座香煙濕夜草軍書蠟炬乾
為話門人吟太苦風摧蘭秀一枝殘
曲江漁父
兒孫閒弄雪霜髯浪颭南山影入簷閒卧篷舟龜作枕
病來茅舍網為簾值春遊子憐蓴滑通蜀行人說鱠甜
數尺寒絲一竿竹豈知浮世有猜嫌
上靈州令狐相公
征蠻破虜漢功臣提劍歸來萬里身笑倚凌烟金柱看
形容憔悴老於真
客亭對月
游子離魂隴上花風飄浪卷遶天涯一年十二度圓月
十一回圓不在家
有寄
愛酒耽棋田處士彈琴詠史賈先生御溝臨岸有雲石
不見鶴來何處行
題晰上人賈島詩卷
賈生詩卷惠休裝百葉蓮花萬里香供得半年吟不足
長須字字頂司倉
送僧清演歸山
毛褐斜肩背負經曉思吟入竇山青峰前野水横官道
踏着秋天三四星
山居喜友人見訪
入雲晴斸茯苓還日暮逢迎水石間看待詩人無別物
半潭秋水一房山
贈青龍印禪師
雨澀秋刀剃雪時菴前曾禮草堂師居人昨日相過說
鶴已生孫竹滿池
繡嶺宫詞
春日遲遲春草綠野棠開盡飄香玉繡嶺宫前鶴髮翁
猶唱開元太平曲
曹唐
唐字堯賓桂州人初為道士後舉進士不第咸通
中累為使府從事
北夢瑣言云唐遊仙詩才情縹緲岳陽守李遠每
吟之而思其人唐儀質充偉一日往謁遠遠見之
戲曰昔未覩標儀將謂可乘鸞鶴此際接晤竊恐
壯水牛亦不勝其載時人聞而笑之
抒情錄人或靳唐嘗作鬼詩使舉所作曰水底有
天春寂寂人間無路月茫茫非鬼詩而何唐大哂
近體詩
大遊仙
漢武帝將候西王母下降
崑崙凝想最高峰王母來乘五色龍歌聽紫鸞猶縹緲
語來青鳥許從容風廻水落三清月漏苦霜傳五夜鐘
樹影悠悠花悄悄若聞簫管是行蹤
漢武帝於宫中宴西王母
鼇岫雲低太一壇武皇齋潔不勝歡長生碧字期親署
延壽丹泉許細看劍珮有聲宫樹靜星河無影禁花寒
秋風褭褭月朗朗玉女清歌一夜闌
漢武帝思李夫人
惆悵朱顏不復歸晚秋黃葉滿天飛迎風細荇傳香粉
隔水殘霞見畫衣白玉帳寒鴛夢絶紫陽宫遠雁書稀
夜深池上蘭橈歇斷續歌聲接太微
劉晨阮肇遊天台
樹入天台石路新細雲和雨動無塵烟霞不省生前事
水木空疑夢後身往往雞鳴巖下月時時犬吠洞中春
不知此地歸何處須就桃源問主人
劉阮洞中遇仙子
天和樹色靄蒼蒼霞重嵐深路渺茫雲竇滿山無鳥雀
水聲沿澗有笙篁碧沙洞裏乾坤別紅樹枝前日月長
願得花間有人出免令仙犬吠劉郎
仙子送劉阮出洞
殷勤相送出天台仙境那能却再來雲液既歸須強飲
玉書無事莫頻開花當洞口應長在水到人間定不廻
惆悵溪頭從此別碧山明月照蒼苔
仙子洞中有懷劉郎
不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈零落盡此生無處訪劉郎
劉阮再到天台不復見仙子
再到天台訪玉真青苔白石已成塵笙歌冥寞閑深洞
雲鶴蕭條絶舊隣草樹總非前度色烟霞不似昔年春
桃花流水依然在不見當時勸酒人
織女懷牛郎
北斗佳人雙淚流眼穿腸斷為牽牛封題錦字凝新恨
抛擲金梭織舊愁桂樹三天雲漠漠銀河一帶水悠悠
欲將心就仙郎說借問榆花早晩秋
玉女杜蘭香下嫁於張碩
天上人間兩渺茫不知誰識杜蘭香來經玉樹三山遠
去隔銀河一水長怨入清塵愁錦瑟酒傾玄露醉瑤觴
遺情更說何珍重擘破雲鬟金鳳凰
張碩重寄杜蘭香
碧落香銷蘭露秋星河無夢夜悠悠靈妃不降三清駕
仙鶴空成萬里愁皓月隔花追歎別飛烟籠樹省淹留
人間何事堪惆悵海色西風十二樓
王遠宴麻姑蔡經宅
好風吹樹杏花香花下真人道姓王大篆龍蛇隨筆札
小天星斗滿衣裳閒抛南極歸期晩笑指東溟飲興長
要喚麻姑同一醉使人沽酒向餘杭
萼綠華將歸九疑留別許真人
九點秋烟黛色空綠華歸思頗無窮每悲馭鶴身難任
長恨臨霞語未終河影暗吹雲夢月花聲閒落洞庭風
藍絲重勒金條脱留與人間許侍中
穆王宴王母於九光流霞舘
桑葉扶疎閉日華穆王邀命宴流霞霓旌著地雲初駐
金奏掀天月欲斜歌咽細風吹粉蕊飲餘清露濕瑤砂
不知白馬紅韁解偷喫東田碧玉花
紫河張休真
琪樹扶疎壓瑞烟玉皇朝客滿花前山川到處成三月
絲竹經時即萬年樹石冥茫初縮地杯盤狼籍未朝天
東風小飲人皆醉從聽黃龍枕水眠
蕭史攜弄玉上昇
豈是丹臺歸路遥紫鸞烟駕不同飄一聲洛水傳幽咽
萬片宫花共寂寥紅粉美人愁未散清華公子笑相邀
緱山碧樹青樓月腸斷春風為玉簫
黃初平將入金華山
莫道真遊煙景賖瀟湘有路入金華溪頭鶴樹春常在
洞口人家日易斜一水暗鳴閒遶澗五雲長往不還家
白羊成隊難收拾喫盡溪邊巨勝花
三年冬大禮
皇帝齋心潔素誠自朝真祖報昇平華山秋草多歸馬
滄海寒波絶洗兵銀箭水殘河影斷玉爐烟盡日華生
千官整肅三天夜劍佩初聞入太清
海日西飛度禁林太清宫殿月沈沈不聞北斗傾堯酒
空覺南風入舜琴歌壓鈞天閒夢盡詔歸秋水道情深
雪風更起古杉葉時送步虛清磬音
太一天壇降紫君屬車龍鶴夜成羣春浮玉藻寒初落
露拂金莖曙欲分三代樂廻風入律四溟歌駐水成文
千官不動旌旗下日照南山萬樹雲
山擁飛雲海水清天壇未夕仗先成千官不起金縢議
萬國空瞻玉藻聲禁火曙然香焰裊宫衣寒拂雪花輕
側聞左右皆周吕看取從容致太平
南遊
盡興南遊卒未廻水工舟子不須催政思碧樹關心句
難放紅螺蘸甲杯漲海潮生隂火滅蒼梧風暖瘴雲開
蘆花寂寂月如練何處笛聲江上來
長安客舍叙邵陵舊宴懷寄永州蕭使君
邵陵樓樹碧蔥蘢河漢西流宴未終殘漏五更掀海月
清笳三會揭天風香薰舞席雲鬟綠光射骰盤蠟燭紅
今日却思行樂處兩床絲竹水樓中
粉堞彤軒畫障西水雲紅樹窣璇題鷓鴣欲絶歌聲定
鴝鵒初驚舞翅齊坐對玉山難甸線聽殘金石怕低迷
東風夜月三年飲不省歸時不似泥
木魚金鑰鎖春城夜上紅樓縱酒情竹箭水繁更漏促
桐花風軟管絃清百分散打銀船溢十指寬催玉筯輕
星斗漸稀賓客醉碧雲猶戀艷歌聲
三年身逐楚諸侯賓榻容居最上頭飽聽笙歌陪痛飲
熟尋雲樹縱閒遊朱門鎖閉烟嵐暮鈴閣清涼水木秋
月滿前山風不動更邀詩客醉南樓
不知何路學飛翻虚受賢侯鄭重恩午夜清歌敲玉筯
三年洪飲竭金樽招攜每感雙魚遠報答空思一劍存
狼籍梨花滿城月當時長醉信陵門
羽林賈中丞
四十年前百戰身曾驅虎隊掃邊塵風悲鼓角榆關暮
日射旌旗隴草春鐵馬慣牽邀上客金魚多解乞佳人
胷中別有安邊計誰睬髭髯白似銀
暮春戲贈吳端公
年少英雄好丈夫大家望拜執金吾閒眠曉日聽鶗鴂
笑倚春風杖轆轤深院吹笙聞漢婢靜街調馬任奚奴
牡丹花下簾鈎外獨凭紅肌捋虎鬚
贈南嶽馮處士
寂寥深木閉烟霞洞裏相知有幾家笑看潭魚吹水沫
醉嗔溪鹿喫蕉花穿廚歴歴泉聲細繞屋幽幽樹影斜
夜靜着灰封釜竈自添文武養丹砂
白日溪邊自結廬風泉滿院稱幽居鳥啼深樹斸靈藥
花落閒忩看道書烟嵐晚過鹿裘溼水月夜明山舍虚
支頥冷笑緣名出終日王門強曳裾
奉送嚴大夫再領容州
海風卷樹凍嵐消憂國寧辭嶺外遥自顧勤勞甘百戰
不將功業負三朝劍澄黑水曾芟虎箭劈黃雲慣射鵰
代北天南盡成事肯將心許霍嫖姚
日照雙旌射火山笑迎賓從却南還風雲暗發詼諧外
感會潛生氣槩間蘄竹水翻臺榭溼刺桐花落管絃閒
無因得靸真珠履親從新侯定八蠻
送康祭酒赴輪臺
灞水橋邊酒一杯送君千里赴輪臺霜黏海眼旗聲凍
風射犀文甲縫開斷磧簇烟山似米野營軒地鼓如雷
分明會得將軍意不斬樓蘭不擬廻
送劉尊師祗詔闕庭
海風葉葉駕霓旌天路悠悠接上清錦誥凄涼遺去恨
玉簫哀絶醉離情五湖夜月幡幢濕雙闕清風劍珮輕
從此暫辭華表柱更應千載是歸程
仙老閒眠碧草堂帝書徵入白雲鄉龜臺欲署長生籍
鸞殿邀論不死方莖露想傾延命酒素烟思爇降真香
五千言外無文字更有何詞贈武皇
送羽人王錫歸羅浮
風前整頓紫荷巾歸向羅浮保養神石磴倚天行帶月
鐵橋通海入無塵龍蛇出洞閒邀雨犀象眠花不避人
最愛葛洪尋藥處露苗烟蕊滿山春
哭陷邊許兵馬使
北風裂地黯邊霜戰敗桑乾日色黃故國暗廻殘士卒
新墳空葬舊衣裳散牽細馬嘶青草任去佳人弔白楊
除却隂符與兵法更無異物在儀牀
和周侍御買劍
將軍溢價買吳鈎要與中原靜寇讐試掛窗前驚電轉
略抛牀下怕泉流青天露拔雲霓泣黑地潛擎鬼魅愁
見說夜深星斗畔等閒期尅月支頭
題子姪書院雙松
自種雙松費幾錢頓令院落似秋天能藏此地新晴雨
却惹空山舊燒烟枝壓細風過枕上影籠殘月到忩前
莫教取次成閒夢使汝悠悠十八年(三國志丁公固幼時夢松生其腹謂)
(人曰松字乃十八公也後十八年吾其為公乎卒如夢兆)
病馬
綠耳何年別渥洼病來顏色半塵沙四蹄不鑿金砧裂
雙眼慵開玉筯斜墮月兔毛乾觳觫失雲龍骨瘦查牙
平原好放無人放嘶向秋風苜蓿花
壠上沙葱葉正齊騰黃猶自跼羸蹄尾蟠夜雨紅絲脆
頭掉秋風白練低力憊未思金絡腦影寒空望錦障泥
階前莫怪垂雙淚不遇孫陽不敢嘶
不剪焦毛鬛半翻何人別是古龍孫風吹病骨無驕氣
土蝕驄花見卧痕未噴斷雲歸漢苑曾追輕練過吳門
一朝千里心猶在爭肯潛忘秣飼恩
空被秋風吹病毛無因濯浪刷洪濤卧來總怪龍蹄跙
瘦盡誰驚虎口高追電有心猶欵段逢人相骨強嘶號
欲將鬃鬛重裁剪乞借新城利鉸刀
病久無人着意看五花毛色欲凋殘飲驚白露泉花冷
喫怕清風豆葉寒長䄡敢辭紅錦重舊韁寧畏紫絲蟠
王良若許相擡策千里追風也不難
小遊仙
玉簫金瑟發商聲桑葉乾枯海水清淨掃蓬萊山上地
略邀王母話長生
南斗闌珊北斗稀茅君夜着紫霞衣朝騎白鹿趁朝去
鳳押笙歌逐後飛
焚香獨自上天壇桂樹風吹玉簡寒長怕嵇康乏仙骨
與將仙籍再尋看
冰屋朱扉曉未開誰將金策扣瓊臺碧花紅尾小仙犬
閒吠五雲嗔客來
白石山中自有天竹花藤葉滿溪烟朝來洞口圍棋了
睹得青龍值幾錢
玉詔新除沈侍郎便分茅土鎮東方不知今夕遊何處
侍從皆騎白鳳凰
饑即餐霞悶即行一聲長嘯萬山青穿花渡水來相訪
珍重多才阮步兵
東妃閒著翠霞裙自領笙歌出五雲清思密談誰第一
不過邀取小茅君
九天天路入雲長燕使何由到上方玉女暗來花下立
手挼裙帶問昭王
玉皇賜妾紫衣裳交向桃源嫁阮郎爛煮瓊花勸君喫
恐君毛鬢暗成霜
玉色雌龍金絡頭真妃騎出縱閒遊崑崙山上桃花底
一曲商歌天地秋
閒來洞口等劉君緩步輕擡玉線裙旋擘桃花擲流水
更無言語倚彤雲
西漢夫人下太虛九霞裙幅五雲輿欲將碧字相教示
自解盤囊出素書
八景風回五鳳車崑崙山上看桃花若教使者沽春酒
須覓餘杭阿母家
碧瓦彤軒月殿開九天花落瑞風來玉皇欲著紅龍衮
親喚金妃下手裁
且欲留君飲桂漿九天無事莫推忙青龍舉步行千里
休道蓬萊歸路長
侍女親擎玉酒巵滿巵傾酒勸安期等閒相別三千歲
長憶水邊分棗時
去住樓臺一任風十三天洞暗相通行廚侍女炊何物
滿竈無烟玉炭紅
風動閒天清桂隂水晶簾外冷沈沈西妃少女多春思
斜倚彤雲盡日吟
王母相留不放回偶然沈醉卧瑶臺憑君與向蕭郎道
教著青龍取妾來
方士飛軒駐碧霞酒香風冷月初斜不知誰唱春歸曲
落盡溪頭白葛花
方朔歸來到我家欲將靈樹出丹霞三千年後知誰在
擬種紅桃待放花
水滿桑田白日沈凍雲乾霰濕重隂遼東歸客閒相過
因話堯年雪更深
笑擎雲液紫瑶觥共請雲和碧玉笙花下偶然吹一曲
人間因識董雙成
樹下星沈月欲高前溪水影溼龍毛洞天雲冷玉花發
公子盡披雙錦袍
武皇含笑把金觥更請霓裳一兩聲護帳宫人最年少
舞腰時挈繡裙輕
瓊樹扶疎壓瑞烟玉皇朝客滿花前東風小飲人皆醉
短尾青龍枕水眠
彤閣鐘鳴碧鷺飛皇君催熨紫霞衣丹房玉女心慵甚
貪看投壺不肯歸
沙野先生閉玉虚焚香夜寫紫微書供承童子閒無事
教剉瓊花餵白驢
青童傳語便須回報道麻姑玉蕊開滄海成塵等閒事
且乘龍鶴看花來
洞裏月明瓊樹風畫簾青室影朦朧香殘酒冷玉妃睡
不覺七真歸海中
東溟兩渡作塵飛一萬年來會面稀千樹棃花百壺酒
共君論飲莫論詩
北斗西風吹白榆穆公相笑夜投壺花前玉女來相問
賭得青龍許贖無
八海風涼水影高上卿教製赤霜袍蛟絲玉線難裁割
須借玉妃金剪刀
絳闕夫人下北方細環清珮響丁當攀花笑入春風裏
偷折紅桃寄阮郎
御定全唐詩錄卷九十五
