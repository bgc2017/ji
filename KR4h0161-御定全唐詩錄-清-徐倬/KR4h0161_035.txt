欽定四庫全書
御定全唐詩錄卷三十五
錢起
起字仲文吳興人天寳十年登進士第釋褐秘書
省校書郎大歷中與韓翃李端輩十人俱以能詩
出入貴遊之門號十才子形於圖畫位終尚書考
功郎時郎中元亦以詩名人為之語曰前有沈宋
後有錢郎朝廷公卿出牧奉使起與士元或無詩
祖行人以為恥焉
高仲武曰員外詩格新竒理致清贍粤從登第挺
冠詞林文宗右丞許以高格右丞沒後員外為雄
芟齊宋之浮游削梁陳之靡嫚迥然獨立莫之與
京且如鳥道掛疎雨人家殘夕陽又牛羊下山小
煙火隔林深又長樂鐘聲花外盡龍池柳色雨中
深皆特出意表標凖古今又窮逹戀明主耕桑亦
近郊則禮義克全忠孝兼著足以弘長名流為後
楷式
古體詩
太子李舍人城東别業與二三文友逃暑
下馬失炎暑重門深綠篁宫臣禮嘉客林表開蘭堂兹
夕興難盡澄罍照墨場鮮風吹印綬密坐皆馨香美景
惜文會清吟遲羽觴東陵晩來好目極趣何長鳥道掛
疎雨人家殘夕陽城隅擁歸騎留醉戀瓊芳
登勝果寺南樓雨中望嚴協律
微雨侵晩陽連山半藏碧林端陟香榭雲外遲來客孤
村凝片煙去水生遠白但佳川原趣不覺城池夕更喜
眼中人清光漸咫尺
尋華山雲臺觀道士
秋日西山明勝趣引孤策桃源數曲盡洞口兩岸坼還
從罔象來忽得仙靈宅霓裳誰之子霞酌能止客殘陽
在翠微㩦手更登歷林行拂煙雨溪望亂金碧飛鳥下
天窗褭松際雲壁稍尋玄蹤遠宛入寥天寂願言葛仙
翁終年鍊玉液
夢尋西山凖上人
别處秋泉聲至今猶在耳何嘗夢魂去不見雪山子新
月隔林時千峯翠微裏言忘心更寂跡滅雲自起覺來
纓上塵如洗功德水
過沈氏山居
雞鳴孤煙起靜者能卜築喬木出雲心門門掩山腹貧
交喜相見把臂歡不足空林留宴言永日清耳目泉聲
冷樽俎荷氣香僮僕往往仙犬鳴樵人度深竹酒酣出
谷口世網何羈束始願今不從區區折腰禄
山居新種花藥與道士同遊賦詩
自樂魚鳥性寧求農牧資淺深愛巖壑疏鑿盡幽竒雨
花相助好鶯鳴春草時種蘭入山翠引葛上花枝風露
拆紅紫綠溪復映池新泉香杜若片石引江蘺宛謂武
陵洞潛應造化移杖策㩦煙客滿褏掇芳蕤蝴蝶舞留
我仙雞閒傍籬但令黃精熟不慮韶光遲笑指雲蘿逕
樵人那得知
藍田溪與漁者宿
獨遊屢忘歸况此隱淪處濯髮清冷泉月明不能去更
憐垂綸叟靜若沙上鷺一論白雲心千里滄洲趣蘆中
夜火盡浦口秋山曙歎息分枝禽何時更相遇
奉使採箭簳竹谷中晨興赴嶺
孤客倦夜坐聞猿乘早發背溪已斜漢登棧尚殘月重
峯轉森爽幽步更超越雲木聳鶴巢風蘿掃虎穴人羣
徒自遠世役終難歇入山非買山采竹異采蕨誰見子
牟意悁勞書魏闕
夕發箭場巖下作
行役不遑安在幽機轉發山谷無明晦溪霞自興沒朝
櫛杉下風夕飲石上月懿爾青雲士垂纓朝鳳闕寧知
採竹人每食慚薇蕨
過桐栢山
秋風過楚山山靜秋聲晩賞心無定極仙步亦清遠返
照雲竇空寒流石苔淺羽人昔已去靈跡欣方踐投策
謝歸途世緣從此遣
仲春晩尋覆釡山
蝴蝶弄和風飛花不知晩王孫尋芳草步步忘路遠况
我愛青山涉趣皆遊踐縈迴必中路隂晦陽復顯古岸
生新泉霞峯映雪巘交枝花色異竒石雲根淺碧洞志
忘歸紫芝行可搴應嗤嵇叔夜林卧方流湎
杪秋南山西峯題凖上人蘭若
向山看霽色步步豁幽性返照亂流明寒空千嶂淨石
門有餘好霞殘月欲映上詣遠公廬孤峯懸一逕雲裏
隔窗火松下聞山磬客到兩忘言猿心與禪定
田園雨後贈隣人
安排常任性偃卧晩開戶樵客荷蓑歸向來春山雨殘
雲虹未落返景霞初吐時鳥鳴村墟新泉遶林圃堯年
尚恬泊隣里成太古室爾人遂遥相思怨芳杜
贈栢巖老人
日與麋鹿羣賢哉買山叟龐眉忽先見避世一何久林
棲古崖曲野事佳春後瓠葉覆荆扉栗苞垂甕牖獨歌
還獨酌不耕亦不耦磽田隔雲溪多雨長稂莠煙霞得
情性身世同芻狗寄謝營道人天真此翁有
酬王維春夜竹亭贈别
山月隨客來主人興不淺今宵竹林下誰覺花源遠惆
悵曙鶯啼孤雲還絶巘
遊輞川至南山寄谷口王十六
山色不厭遠我行隨處深蹟幽青蘿逕思絶孤霞岑獨
鶴引過浦鳴猿呼入林褰裳百泉裏一步一清心王子
在何處隔雲雞犬音折麻定延佇乘月期招尋
藍溪休沐寄趙八給事
蟲鳴歸舊里田野秋農閒即事敦夙尚衡門方再關夕
陽入東籬爽氣高前山霜蕙後時老巢禽知暝還侍臣
黃樞寵鳴玉青雲間肯想觀魚處寒泉照髮斑
谷口新居寄同省朋故
種黍傍煙溪榛蕪兼沮洳亦知生計薄所貴隱身處橡
栗石上村莓苔水中路蕭然授衣日得此還山趣汲井
愛秋泉結茅因古樹閒雲與幽鳥對我不能去寄謝鴛
鷺羣狎鷗拙所慕
東臯早春寄郎四校書
禄微賴學稼歲起歸衡茅窮逹戀明主耕桑亦近郊夜
來霽山雪陽氣動林梢蘭蕙暖初吐春鳩鳴欲巢蓬萊
時入夢知子憶貧交
送包何東遊
水國嘗獨往送君還念兹湖山遠近色昏旦煙霞時子
好謝公跡常吟孤嶼詩果乘扁舟去若與白鷗期野趣
及春好客遊欣此辭入雲投館僻采碧過帆遲江上日
回首琴中勞别思春鴻刷歸翼一寄杜蘅枝
賦得青城山歌送楊杜二郎中赴蜀軍
蜀山西南千萬重仙經最說青城峯青城嶔岑倚空碧
遠壓峨眉吞劍壁錦屏雲起易成霞玉洞花明不知夕
星臺二妙逐王師阮瑀軍書王粲詩日落猿聲連玉笛
晴來山翠傍旌旗綠蘿春月營門近知君對酒遥相思
送崔十三東遊
千里有同心十年一會面當杯緩箏柱倏忽催離宴丹
鳳城頭噪晩鴉行人馬首夕陽斜灞上春風留别袂關
東新月宿誰家官柳依依兩鄉色誰能此别不相憶
近體詩
春夜寓直
養性慣雲卧為郎如鳥棲不知仙閣峻唯覺玉繩低帳
喜香煙暖詩慚賜筆題未央春漏促殘夢謝晨雞
歲暇題茅茨
谷口逃名客歸來遂野心薄田供歲酒喬木待新禽溪
路春雲重山厨夜火深桃源應漸好仙客許相尋
秋園晩沐
黃卷在窮巷歸來生道心五株衰柳下三徑小園深倒
薤翻成字寒花不假林龐眉謝羣彦獨酌且閒吟
早下江寧
暮天微雨散涼吹片帆輕雲物高秋節山川孤客情霜
蘋留楚水寒雁别吳城宿浦有歸夢愁猿莫夜鳴
晩入宣城界
斜日片帆隂春風孤客心山來指樵路岸去惜花林海
氣蒸雲黑潮聲隔雨深鄉愁不可道浦宿聽猿吟
登復州南樓
孤樹延春日他山捲曙霞客心湖上雁歸思日邊花行
李迷方久歸期涉歲賖故人雲路隔何處寄瑶華
宴崔駙馬玉山别業
金榜開青𤨏驕奢半隱淪玉簫惟送酒羅褏愛留賓竹
館煙催暝梅園雪映春滿朝詞賦客盡是入林人
秋夕與梁鍠文宴
客到衡門下林香蕙草時好風能自至明月不須期秋
日翻荷影晴霜脆柳枝留歡美清夜寧覺曉鐘遲
過裴長官新亭
茅屋多新意芳林昨試移野人知石路戲鳥認花枝慢
水縈蓬戶閒雲掛竹籬到家成一醉歸馬不能騎
蘇端林亭對酒喜雨
小雨飛林頂浮涼入晩多能知留客處偏與好風和濯
錦翻紅蕊跳珠亂碧荷芳罇深幾許此興可酣歌
裴迪書齋翫月之作
夜來詩酒興月上謝公樓影閉重門靜寒生獨樹秋鵲
驚隨葉散螢遠入煙流今夕遥天末清光幾處愁
秋夜梁七兵曹同宿
好飲棄真道今宵又遇君老夫相勸酒稚子待題文月
下誰家笛城頭幾片雲如何此幽興明日重離羣
開元觀遇張侍御
碧落忘歸處佳期不厭逢晩涼生玉井新暑避煙松欲
醉流霞酌還醒度竹鐘更憐琪樹下歷歷見遥峯
山齋獨坐喜元上人夕至
舍下虎溪徑烟霞入暝開柴門兼竹靜山月與僧來心
瑩蓮花水言忘綠茗杯前峯曙更好斜漢欲西迴
藍上茅茨期王維補闕
山中人不見雲去夕陽過淺瀨寒魚少叢蘭秋蝶多老
年疎世事幽性樂天和酒熟思才子溪頭望玉珂
題温處士山居
誰知白雲裏别有綠蘿春苔繞溪邊徑花深洞裏人逸
妻看種藥稚子伴垂綸潁上逃堯者何如此養真
初至京口示諸弟
還家百戰後訪故幾人存兄弟得相見榮枯何處論新
詩添卷軸舊業見兒孫檢點生平事焉能出蓽門
晩歸藍田酬王維給事贈别
卑棲却得性每與白雲歸徇禄仍懷橘看山免採薇暮
禽先去馬新月待開扉霄漢時回首知音青𤨏闈
和萬年成少府寓直
赤縣新秋夜文人藻思催鐘聲自仙掖月色近霜臺一
葉兼螢度孤雲帶雁來明朝紫書下應問長卿才
谷口書齋寄楊補闕
泉壑帶茅茨雲霞生薜帷竹憐新雨後山愛夕陽時閒
鷺棲常早秋花落更遲家僮掃蘿逕昨與故人期
歲初歸舊山酬皇甫侍御
欲知愚谷好久别與春還鸎暖初歸樹雲晴却戀山石
田耕種少野客性情閒求仲應難見殘陽且掩關
寄郢州郎士元使君
龍節知無事江城不掩扉詩傳過客遠書别故人稀坐
嘯看潮起行春送雁歸望舒三五夜思盡謝玄暉
送元評事歸山居
憶家望雲路東去獨依依水宿隨漁火山行到竹扉寒
花催酒熟山犬喜人歸遥羡書窗下千峯出翠微
送夏侯審校書東歸
楚鄉飛鳥外獨與片帆還破鏡催歸客殘陽見舊山詩
成流水上夢盡落花間儻寄相思字愁人定解顔
送彈琴李長史往洪州
抱琴為傲吏孤棹復南行幾處秋江水皆添白雪聲佳
期來客夢幽思緩王程佐牧無勞問心和政自平
送張管書記
邊事多勞役儒衣逐鼓鼙日寒關樹外峯盡塞雲西河
廣篷難度天遥雁漸低班超封定遠之子去思齊
送武進韋明府
理邑想無事鳴琴不下堂井田通楚越津市半漁商盧
橘垂殘雨紅蓮拆早霜送君唯白首臨水獨思鄉
送薛八謫居
東水將孤客南行路幾千虹翻湖上雨鳥落瘴中天謫
去寧留恨思歸豈待年銜杯且一醉别淚莫澘然
送宋徵君讓官還山
至人無滯跡謁帝復思元魏闕辭花綬春山有杏田紫
霞開别酒黃鶴舞離絃今夜思君夢遥遥入洞天
送楊皥擢第遊江南
行人臨水去新詠復新悲萬里高秋月孤山遠别時掛
帆嚴子瀨酹酒敬亭祠歲晏無芳杜如何寄所思
送少微師遊蜀
隨緣忽西去何日返東林世路寧嗟别空門久息心人
煙一飯少山雪獨行深天外猿啼處誰聞清梵音
送僧歸日本
上國隨緣至來途若夢行浮天滄海遠去世法船輕水
月通禪觀魚龍聽梵聲惟憐一燈影萬里眼中明
賦得綿綿思遠道送岑判官入嶺
極目煙霞外孤舟一使星興中尋碧落夢裏過滄溟夜
月松江戍秋風竹䲧亭不知行遠近芳草日青青
送征雁
秋空萬里靜嘹唳獨南征風急翻霜冷雲開見月驚塞
長憐去翼影滅有餘聲悵望遥天外鄉愁滿目生
新雨喜得王卿書問
苦雨暗秋徑寒花垂紫苔愁中綠罇盡夢裏故人來果
有相思字銀鈎新月開
奉和聖製登朝元閣
六合紆元覽重軒啟上清石林飛棟出霞頂泰階平拂
曙鑾輿上晞陽瑞雪晴翠微回日馭丹巘駐天行御氣
升銀漢垂衣俯錦城山通玉苑迥河抱紫關明感物乾
文動凝神道化成周王陟喬岳列辟讓英聲
晩歸藍田舊居
雲巷東臯下歸來省故蹊泉移憐石在林長覺原低舊
里情難盡前山賞未迷引藤看古木嘗酒咒春雞興與
時髦背年將野老齊才微甘引退應得遂霞棲
藥堂秋暮
隱來未得道歲去愧雲松茅屋空山暮荷衣白露濃唯
憐石苔色不染世人蹤潭靜宜孤鶴山深絶遠鐘有時
丹竈上數點綵霞重勉事壺公術仙期待赤龍
陪郭常侍令公東亭宴集
盛業山河列重名劍履榮珥貂為相子開閣引時英美
景池臺色佳期宴賞情詞人載筆至仙妓出花迎暗竹
朱輪轉迴塘玉珮鳴舞衫招戲蝶歌扇隔啼鶯飲德心
皆醉披雲興轉清不愁歡樂盡積慶在和羹
奉陪郭常侍宴滻川山池
掖垣㩦愛客勝地賞年光向竹過賓館尋山到妓堂歌
聲掩金谷舞態出平陽地滿簪裾影花添蘭麝香鶯啼
春未老酒冷日猶長安石風流事須歸問省郎
過王舍人宅
入門花柳暗知是近臣居大隱心何遠高風物自疎翛
然靜者事宛得上皇餘雞犬偷仙藥兒童授道書清吟
送客後微月上城初彩筆有新詠文星垂太虛承恩金
殿宿應薦馬相如
春暮過石龜谷題温處士林園
垂白無名老何年此陸沈丘園自得性婚嫁不嬰心歲
計因山薄霞棲在谷深設罝連草色曬藥背松隂觸興
雲生岫隨耕鳥下林搘頥笑來客頭上有朝簪
題玉山村叟壁
谷口好泉石居人能陸沈牛羊下山小煙火隔雲深一
逕入溪色數家連竹隂藏虹辭晩雨驚隼落殘禽涉趣
皆流目將歸羡在林却思黃綬事辜負紫芝心
栢崖老人號無名先生男削髮女黃冠自以雲泉
獨樂命予賦詩
古也憂婚嫁君能樂道場長男棲月宇少女炫霓裳問
爾餐霞處春山芝桂傍鶴前飛九轉壺裏駐三光與我
開龍嶠披雲靜藥堂胡麻兼藻綠石髓隔花香帝力言
何有椿年喜漸長窅然高象外寧不傲羲皇
奉和中書常舍人晩秋集賢院即事寄徐薛二侍
御
文星垂太虛詞伯綜羣書彩筆下鴛掖褒衣來石渠典
墳探奥旨造化覩權輿述聖魯宣父通經漢仲舒窗明
宜縹帶地肅近丹除清晝刪詩暇高秋作賦初露盤侵
漢聳宫柳度鴉疎靜對連雲閣晴聞過闕車舊僚云出
矣晩歲復何如海嶠瞻歸路江城夢直廬含毫思兩鳳
望遠寄雙魚定笑巴歌拙還參麗曲餘
罷官後酬元校書見贈
心期悵巳阻交道復何如自我辭丹闕惟君到故廬忘
機貧負米憶戴出無車鄰犬吠初服家人愁斗儲秋堂
入閒夜雲月思離居窮巷聞砧冷荒枝應鵲疎宦名隨
落葉生事感枯魚流水仍揮手知音未棄余
奉和宣城張太守南亭秋夕懷友
池館蟪蛄聲梧桐秋露晴月臨朱戟靜河近畫樓明捲
幔浮涼入聞鐘永夜清片雲懸曙斗數雁過秋城羽扇
揚風暇瑶琴悵别情江山飛麗藻謝朓讓前名
山園秋晩寄杜黃裳少府
惆悵佳期阻園林秋景閒終朝碧雲外唯見暮禽還泉
石思㩦手煙霞不閉關杖藜仍把菊對卷也看山望望
離心起非君誰解顔
憶山中寄舊友
數歲白雲裏與君同采薇樹深煙不散溪靜鷺忘飛更
憶東巖趣殘陽破翠微脱巾花下醉洗藥月前歸風景
今還好如何與世違
送劉相公江淮催轉運
國用資戎事臣勞為主憂將徵任土貢更發濟川舟擁
傳星還去過池鳳不留唯高飲冰節稍淺别家愁落葉
淮邊雨孤山海上秋遥知謝公興微月在江樓
送王使君赴太原行營
太白明無象皇威未戢戈諸侯持節鉞千里控山河漢
驛雙旌度邊沙七騎過驚蓬連雁起牧馬入雲多不賣
盧龍塞能消瀚海波須傳出師頌莫奏式微歌
送鮑中丞赴太原軍營
年壯才仍美時來道易行寵兼三獨坐威肅貳師營將
略過南仲天心寄北京雲旗臨塞色龍笛出關聲漢月
隨霜去邊城計日清漸知王事好文武用書生
送鄭書記
决勝無遺策辭天便請纓出身唯殉死報國且能兵受
命麒麟殿參謀驃騎營短簫催别酒斜日駐前旌義勇
千夫敵風沙萬里行幾年丹闕下侯印錫書生
送族姪之郡
林下不成興仲容微禄牽客程千里遠别念一帆懸欲
歎卑棲去其如勝趣偏雲山深郡郭花木淨潮田坐嘯
帷應下離居月復圓此時知小阮相憶綠樽前
送外甥懷素上人歸鄉侍奉
釋子吾家寳神清慧有餘能翻梵王字妙盡伯英書遠
鶴無前侣孤雲寄太虛往來輕世界醉裏得真如飛錫
離鄉久寧親喜臘初故池殘雪滿寒柳霽煙疎壽酒還
嘗藥晨餐不薦魚遥知禪誦外健筆賦閒居
省試湘靈鼓瑟
善鼓雲和瑟常聞帝子靈馮夷空自舞楚客不堪聽苦
調凄金石清音入杳冥蒼梧來怨慕白芷動芳馨流水
傳湘浦悲風過洞庭曲中人不見江上數峯青(舊唐書本傳起)
(初從鄉薦客舍月下聞人哦於庭曰曲中人不見江上數峯青起攝衣從之無所見矣及就試詩題乃湘靈鼔)
(瑟也因以鬼謠十字為落句主文李暐稱為絶唱登高第宣宗嘗與中書舍人李藩論此詩重用不字以為病)
(然兩處皆未易更也)
漢武出獵
漢家無事樂時雍羽獵年年出九重玉帛不朝金闕路
旌旗長繞綵霞峯且貪原獸輕黃屋寧畏漁人犯白龍
薄暮方歸長樂觀垂楊幾處綠煙濃
長信怨
長信螢來一葉秋蛾眉淚盡九重幽鳷鵲觀前明月度
芙蓉闕下絳河流鴛衾久别難為夢鳳管遥聞更起愁
誰分昭陽夜歌舞君王玉輦正淹留
幽居春暮書懷
自哂鄙夫多野性貧居數畆半臨湍谿雲雜雨來茅屋
山雀將雛到藥欄仙籙滿牀閒不厭隂符在篋老羞看
更憐童子宜春服花裏尋師指杏壇
宴曹王宅
賢王駟馬退朝初小苑三春帶雨餘林沼葱蘢多貴氣
樓臺隱映接天居仙雞引敵穿紅藥宫燕啣泥落綺疏
自嘆平生相識願何如今日厠應徐
仲春宴王補闕城東小苑
王孫興至幽尋好芳草春深景氣和藥院愛隨流水入
山齋喜與白雲過猶嫌巢鶴窺人遠不厭叢花對客多
醉來倚玉無餘事目送歸鴻笑復歌
登劉賓客高齋(時公初退相)
能以功成疎寵位不將心賞負雲霞林間客散孫弘閣
城上山宜綺季家蝴蝶晴連池岸草黃鸝晩出柳園花
日陪鯉也趨文苑誰道門生隔絳紗
題郎士元半日吳村别業兼呈李長官
半日吳村帶晩霞閒門高柳亂飛鵶横雲嶺外千重樹
流水聲中一兩家愁人昨夜相思苦閏月今年春意賖
自嘆梅生頭似雪却憐潘令縣如花
樂遊原晴望上中書李侍郎
爽氣朝來萬里清憑高一望九愁輕不知鳳沼霖初霽
但覺堯天日轉明四野山河通遠色千家砧杵共秋聲
遥想青雲丞相府何時開閣引書生
贈闕下裴舍人
二月黃鶯飛上林春城紫禁曉隂隂長樂鐘聲花外盡
龍池柳色雨中深陽和不散窮途恨霄漢長懸捧日心
獻賦十年猶未遇羞將白髮對華簪
酬趙給事相尋不遇留贈
誰憶顔生窮巷裏能勞馬跡破春苔忽看童子掃花處
始媿夕郎題鳳來斜景適隨詩興盡好風纔送珮聲回
豈無雞黍期他日惜此殘春阻綠杯
贈張南史
紫泥何日到滄洲笑向東陽沈隱侯黛色山峯雲外出
縠文江水縣前流使臣自欲論公道才子非關厭薄遊
溪畔秋蘭雖可佩知君不得少停舟
和李員外扈駕幸温泉宫
未央月曉度疎鐘鳳輦時廵出九重雪霽山門迎瑞日
雲開水殿候飛龍輕寒不入宫中樹佳氣常浮仗外峯
遥羡枚臯扈仙蹕偏承霄漢渥恩濃
和王員外晴雪早朝
紫微晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁巳覺輕寒讓太陽
題柱盛名兼絶唱風流誰繼漢田郎
和慕容法曹尋漁者寄城中故人
孤煙一點綠溪湄漁父幽居即舊基饑鷺不驚收釣處
閒麛應乳負暄時茅齋對雪開樽好稚子焚枯飯客遲
勝事宛然懷抱裏頃來新得謝公詩
寄永嘉王十二
永嘉風景入新年才子詩成定可憐夢裏還鄉不相見
天涯憶戴復誰傳花傾曉露垂如淚鶯拂遊絲斷若絃
願得回風吹海雁飛書一宿到君邊
送裴頔待御使蜀
柱史纔年四十強鬚髯玄髮美清揚朝天繡服乘恩貴
出使星軺滿路光錦水繁華添麗藻蛾眉明月引飛觴
多才自有雲霄望計日應追鴛鷺行
送李評事赴潭州使幕
湖南遠去有餘情蘋葉初齊白芷生漫說簡書催物役
遥知心賞緩王程興過山寺先雲到嘯引江帆帶月行
幕下由來貴無事佇聞談笑靜黎甿
送興平王少府遊梁
舊識相逢情更親攀歡甚少愴離頻黃綬罷來多遠客
青山何處不愁人日斜官樹聞蟬滿雨過關城見月新
梁國遺風重詞賦諸侯應念馬卿貧
送冷朝陽擢第後歸金陵覲省
萊子晝歸今始好潘園景色夏偏濃夕陽流水吟詩去
明月青山出竹逢兄弟相歡初讓果鄉人爭賀舊登龍
佳期少别俄千里雲樹愁看過幾重
和張僕射塞下曲
月黑雁飛高單于夜遁逃欲將輕騎逐大雪滿弓刀
宿洞口館
野竹通溪冷秋泉入戶鳴亂來人不到寒草上階生
逢俠者
燕趙悲歌士相逢劇孟家寸心言不盡前路日將斜
遠山鐘
風送出山鐘雲霞度水淺欲知聲盡處鳥滅寥天遠
長安落第
花繁柳暗九門深對飲悲歌淚滿襟數日鶯花皆落羽
一回春至一傷心
暮春歸故山草堂
谷口春殘黃鳥稀辛夷花盡杏花飛獨憐幽竹山窗下
不改清隂待我歸
過故洛城
故城門前春日斜故城門裏無人家市朝欲認不知處
漠漠野田空草花
歸雁
瀟湘何事等閒回水碧沙明兩岸苔二十五絃彈夜月
不勝清怨却飛來
御定全唐詩錄卷三十五
