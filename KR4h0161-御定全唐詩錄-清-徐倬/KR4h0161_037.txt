欽定四庫全書
御定全唐詩錄卷三十七
柳宗元
宗元字子厚其先河東人少聰警絶倫為文章卓
偉精緻與古為侔尤擅西漢詩騷一時行輩推仰
貞元初登進士博學宏詞科授校書調藍田尉貞
元十九年為監察御史裏行順宗時王叔文韋執
誼引入禁近與計事擢禮部員外郎欲大進用俄
而叔文敗貶邵州刺史不半道貶永州司馬既被
竄斥地又荒厲因自放山澤間其堙厄感鬱一寓
諸詩文讀者悲惻元和十年徙柳州刺史時劉禹
錫貶播州宗元曰播非人所居而禹錫親在堂吾
不忍其窮無辭以白其大人如不往便為母子永
訣即具奏願以柳州授禹錫而自往播會大臣亦
為禹錫請因改連州南方為進士者走數千里從
宗元游經指授者為文辭比皆有法世號柳柳州
蘇東坡云子厚詩在淵明下韋蘇州上退之豪放
竒險則過之而温麗清深不及也
朱晦菴云學詩須從陶柳門庭入也
古體詩
平淮夷雅二篇(有表)
臣宗元言臣負罪竄伏違尚書牋奏十有四年
聖恩寬宥命守遐壤懷印曳紱有社有人臣宗
元誠感誠荷頓首頓首伏惟睿聖文武皇帝陛
下天造神斷克清大憝金鼓一動萬方畢臣太
平之功中興之德推校千古無所與讓臣伏自
忖度有方剛之力不得備戎行致死命况今巳
無事思報國恩獨惟文章伏見周宣王時稱中
興其道彰大于後罕及然徵於詩大小雅其選
徒出狩則車攻吉日命官分土則嵩高韓奕烝
人南征北伐則六月采芑平淮夷則江漢常武
鏗鍧炳耀盪人耳目故宣王之形容與其輔佐
由今望之若神人然此無他以雅故也臣伏見
陛下自即位以來平夏州夷劍南取江東定河
北今又發自天衷克翦淮右而大雅不作臣誠
不佞然不勝憤懣伏以朝多文臣不敢盡專數
事謹撰平淮夷雅二篇雖不及尹吉甫召穆公
等庶施之後代有以佐唐之光明謹昧死再拜
以獻臣宗元誠恐誠懼頓首頓首謹言
皇武命丞相度董師集大功也
皇耆其武于溵于淮既巾乃車環蔡其來狡衆昏嚚甚
毒于酲狂奔叫呶以干大刑
皇咨于度惟汝一德曠誅四紀其徯汝克錫汝斧鉞其
往視師師是蔡人以宥以釐
度拜稽首廟于元龜既禡既類于社是宜金節煌煌錫
盾雕戈犀甲熊旂威命是荷
度拜稽首出次于東天子餞之罍斝是崇鼎臑俎胾五
獻百籩凡百卿士班以周旋
既涉于滻乃翼乃前孰圖厥猶其佐多賢宛宛周道于
山于川遠揚邇昭陟降連連
我旆我旗于道于陌訓于羣帥拳勇來格公曰徐之無
恃雒雒式和爾容惟義之宅
進次于郾彼昏卒狂裒兇鞠頑鋒蝟斧螗赤子匍匐厥
父是亢怒其萌芽以悖太陽
王旅渾渾是佚是怙既獲敵師若饑得餔蔡兇伊窘悉
起來聚左擣其虚靡愆厥慮
載闢載祓丞相是臨弛其武刑諭我德心其危既安有
長如林曾是讙譊化為謳吟
皇曰來歸汝復相予爵之成國胙以夏區度拜稽首天
子聖神度拜稽首皇祐下人
淮夷既平震是朔南宜廟宜郊以告德音歸牛休馬豐
稼于埜我武惟皇永保無疆
右皇武十有一章章八句
方城命愬守也卒入蔡得其大醜以平淮右
方城臨臨王卒峙之匪徼匪競皇有正命皇命于愬往
舒余仁踣彼艱頑柔惠是馴
愬拜即命于皇之訓既礪既攻以後厥刃王師嶷嶷熊
羆是式銜勇韜力日思予殛
寇昏以狂敢蹈愬疆士獲厥心大袒高驤長戟酋矛粲
其綏章右翦左屠聿禽其良
其良既宥告以父母恩柔于肌卒貢爾有維彼攸恃乃
偵乃誘維彼攸宅乃發乃守
其恃爰獲我功我多隂諜厥圖以究爾訛雨雪洋洋大
風來加于燠其寒于邇其遐
汝隂之茫懸瓠之峩是震是拔大殱厥家狡虜既縻輸
于國都示之市人即社行誅
乃諭乃止蔡有厚喜完其室家仰父俯子汝水沄沄既
清而瀰蔡人行歌我步逶遲
蔡人歌矣蔡風和矣孰纇蔡初胡甈爾居式慕以康為
愿有餘是究是咨皇德既舒
皇曰咨愬裕乃父功昔我文祖惟西平是庸内誨于家
外刑于邦孰是蔡人而不率從
蔡人率止惟西平有子西平有子惟我有臣疇允大邦
俾惠我人于廟告功以顧萬方
右方城十有一章章八句(按此篇十有一章今止十章疑有闕文)
初秋夜坐贈吳武陵
稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云遠即席莫與同若人
抱竒音朱絃絙枯桐清商激西顥泛灔凌長空自得本
無作天成諒非功希聲閟大樸聾俗何由聰
晨詣超師院讀禪經
汲井漱寒齒清心拂塵服閒持貝葉書步出東齋讀真
源了無取妄跡世所逐遺言冀可冥繕性何由熟道人
庭宇靜苔色連深竹日出霧露餘青松如膏沐澹然離
言說悟悦心自足
贈江華長老(江華道州縣名)
老僧道機熟默語心皆寂去歲别舂陵沿流此投跡室
空無侍者巾屨唯掛壁一飯不願餘跏趺便終夕風窗
疎竹響露井寒松滴偶地即安居滿庭芳草積
再至界園巖水簾遂宿巖下
發春念長違中夏欣再覩是時植物秀杳若臨元圃歊
陽訝垂冰白日驚雷雨笙簧潭際起鸛鶴雲間舞古苔
凝青枝隂草濕翠羽蔽空素彩列激浪寒光聚的皪沈
珠淵鏘鳴捐珮浦幽巖畫屏倚新月玉鉤吐夜涼星滿
川忽疑眠洞府
法華寺石門精舍三十韻
拘情病幽鬱曠志寄高爽願言懷名緇東峯旦夕仰始
欣雲雨霽尤悦草木長道同有愛弟披拂恣心賞松谿
䆗窱入石棧夤緣上蘿葛綿層甍莓苔侵標牓密林互
對聳絶壁儼雙敞塹峭出蒙籠墟嶮臨滉瀁稍疑地脈
斷悠若天梯往結搆罩羣崖廻環驅萬象小劫不逾瞬
大千若在掌體空得化元觀有遺細想喧煩困蠛蠓跼
蹐疲魍魎寸進諒何營尋直非所枉探竒極遥矚窮妙
閱清響理會方在今神開庶殊曩兹遊苟不嗣浩氣竟
誰養道異誠所希名賓匪余仗超攄藉外奬俛默有内
朗鑑爾揖古風終焉乃吾黨潛軀委韁鎻高步謝塵坱
蓄志徒為勞追蹤將焉倣淹留值頽暮眷戀睇遐壤映
日雁連軒翻雲波泱漭殊風紛已萃鄉路悠且廣羈木
畏漂浮離旌倦搖蕩昔人歎違志出處今巳兩何用期
所歸浮圖有遺像幽蹊不盈尺虚室有函丈微言信可
傳申旦稽吾顙
游朝陽巖遂登西亭二十韻
謫棄殊隱淪登陟非遠郊所懷緩伊鬱詎欲肩夷巢高
巖瞰清江幽窟潛神蛟開曠延陽景迴薄攅林梢西亭
構其巔反宇臨呀庨背瞻星辰興下見雲雨交惜非吾
鄉土得以蔭菁茒羈貫去江介世仕尚函崤故墅即灃
川數畆均肥磽臺館葺荒丘池塘疏沈坳會有圭組戀
遂貽山林嘲薄軀信無庸𤨏屑劇斗筲囚居固其宜厚
羞久已包庭除植蓬艾隙牖懸蠨蛸所頼山水客扁舟
枉長梢挹流敵清觴掇野代嘉肴適道有高言取樂非
絃匏逍遥屏幽昧澹薄辭喧呶晨雞不余欺風雨聞嘐
嘐再期永日閒提挈移中庖
湘口館瀟湘二水所會
九疑濬傾奔臨源委縈迴會合屬空曠泓澄停風雷高
館軒霞表危樓臨山隈兹辰始澂霽纖雲盡褰開天秋
日正中水碧無塵埃杳杳漁父吟叫叫羇鴻哀勝境豈
不豫慮分固難裁升高欲自舒彌使遠念來歸流駛且
廣汎舟絶沿洄
登蒲州石磯望横江口潭島深迥斜對香零山
隱憂倦永夜凌霧臨江津猿鳴稍已疎登石娛清淪日
出洲渚靜澄明皛無垠浮暉翻高禽沈景照文鱗雙江
滙西奔詭怪潛坤珍孤山乃北峙森爽棲靈神洄潭或
動容島嶼疑搖振陶埴兹擇土蒲魚相與鄰信美非所
安羇心屢逡廵糺結良可解紆鬱亦巳伸高歌返故室
自誷非所欣
南磵中題
秋氣集南磵獨游亭午時迴風一蕭瑟林影久參差始
至若有得稍深遂忘疲羇禽響幽谷寒藻舞淪漪去國
魂已遠懷人淚空垂孤生易為感失路少所宜索寞竟
何事徘徊秖自知誰為後來者當與此心期
遊石角過小嶺至長烏村
志適不期貴道存豈偷生久忘上封事復笑昇天行竄
逐宦湘浦搖心劇懸旌始驚陷世議終欲逃天刑歲月
殺憂慄慵疎寡將迎追遊疑所愛且復舒吾情石角恣
幽步長烏遂遐征磴迴茂樹斷景宴寒川明曠望少行
人時聞田鸛鳴風篁冒水遠霜稻侵山平稍與人事間
益知身世輕為農信可樂居寵真虛榮喬木餘故國願
言果丹誠四支反田畆釋志東臯耕
與崔策登西山
鶴鳴楚山靜露白秋江曉連袂度危橋縈迴出林杪西
岑極遠目毫末皆可了重疊九疑高微茫洞庭小迥窮
兩儀際高出萬象表馳景泛頹波遥風遞寒篠謫居安
所習稍厭從紛擾生同胥靡遺壽等彭鏗夭蹇連困顛
踣愚蒙怯幽眇非令親愛疎誰使心神悄偶兹遁山水
得以觀魚鳥吾子幸淹留緩我愁腸繞
構法華寺西亭
竄身楚南極山水窮險艱步登最高寺蕭散任疎頑西
垂下斗絶欲似窺人寰反如在幽谷榛翳不可攀命童
恣披翦葺宇横斷山剨如判清濁飄若升雲間遠岫攅
衆頂澄江抱清灣夕照臨軒墮棲烏當我還菡萏溢嘉
色篔簹遺清斑神舒屏羈鎻志適忘幽孱棄逐久枯槁
迨今始開顔賞心難久留離念來相關北望間親愛南
瞻雜夷蠻置之勿復道且寄須臾閒
夏夜苦熱登西樓
苦熱中夜起登樓獨褰衣山澤凝暑氣星漢湛光輝火
晶燥露滋埜靜停風威探湯汲隂井煬竈開重扉憑欄
久徬徨流汗不可揮莫辯亭毒意仰訴璿與璣諒非姑
射子靜勝安能希
覺衰
久知老會至不謂便見侵今年宜未衰稍巳來相尋齒
疎髮就種奔走力不任咄此可奈何未必傷我心彭耼
安在哉周孔亦巳沈古稱壽聖人曾不留至今但願得
美酒朋友常共斟是時春向暮桃李生繁隂日照天正
綠杳杳歸鴻吟出門呼所親扶杖登西林高歌足自快
商頌有遺音
遊南亭夜還叙志七十韻
夙抱丘壑尚率性恣遊遨中為吏役牽十祀空悁勞外
曲徇塵轍私心寄英髦進乏廊廟器退非鄉曲豪天命
斯不易鬼責將安逃屯難果見凌剥喪宜所遭神明固
浩浩衆口徒嗷嗷投跡山水地放情詠離騷再懷曩歲
期容與馳輕舠虚館背山郭前軒面江臯重疊間浦溆
邐迤驅巖㟼積翠浮澹灔始疑負靈鼇叢林留衝飇石
礫迎飛濤曠朗天景霽樵蘇遠相號澄潭湧沈鷗半壁
跳懸猱鹿鳴驗食埜魚樂知觀濠孤賞誠所悼暫欣良
足襃留連俯櫺檻注我壺中醪朵頤進芰實擢手持蟹
螯炊稻視爨鼎鱠鮮聞操刀野蔬盈傾筐頗雜池沼芼
緬慕鼓枻翁嘯咏哺其糟退想於陵子三咽資李螬斯
道難為偕沈憂安所韜曲渚怨鴻鵠環洲彫蘭䔌暮景
迴西岑北流遊滔滔徘徊遂昏黑遠火明連艘木落寒
山靜江空秋月高歛袂戒還徒善游矜所操趣淺戢長
枻乘深屏輕篙曠望援深宇哀歌叩鳴艚中川恣超忽
漫若翔且翺淹泊遂所止埜風自颾颾澗急驚鱗奔蹊
荒饑獸嘷入門守拘縶悽戚增鬱陶慕士情未忘懷人
首徒搔内顧乃無有德輶甚鴻毛名竊久自欺食浮固
云叨問牛悲釁鐘說彘驚臨牢永遁刀筆吏寧期簿書
曹中興遂羣物裂壤分鞬櫜岷凶既云捕吳寇亦巳鏖
扞禦盛方虎謨明富伊咎(與臯同)披山窮木禾駕海逾蟠
桃重來越裳雉再返西旅獒左右抗槐棘縱横羅雁羔
三辟咸肆宥衆生均覆燾安得奉皇靈在宥解天弢歸
誠慰松梓陳力開蓬蒿卜室有鄠杜名田占澧澇磻谿
近餘基阿城連故濠螟蛑願親燎荼堇甘自薅饑食期
農耕寒衣俟蠶繰及骭足為温滿腹寧復饕安將蒯及
菅誰慕粱與膏弋林敺雀鷃漁澤從鰌魛觀象嘉素履
陳詩謝干旄方托麋鹿羣敢同騏驥槽處賤無溷濁固
窮無淫慆跟蹌辭束縛悦懌換煎熬登年徒負版興役
趨伐鼛目眩絶渾渾耳喧息嘈嘈兹焉畢餘命富貴非
吾曹長沙哀糾纆漢隂嗤桔槔苟伸擊壤情機事息秋
毫海霧多蓊鬱越風饒腥臊寧唯迫魑魅所懼齊焄藨
知罃懷禇中范叔戀綈袍伊人不可期慷慨徒忉忉(按此)
(詩重二濠字二曹字)
韋道安
道安本儒士頗擅弓劍名二十遊太行暮聞號哭聲疾
驅前致問有叟垂華纓言我故刺史失職還西京偶為
羣盜得毫縷無餘贏貨財足非恡二女皆娉婷蒼黃見
驅逐誰識死與生便當此殞命休復事晨征一聞激高
義眥裂肝膽横挂弓問所往趫捷超崢嶸見盜寒磵隂
羅列方忿爭一矢斃酋帥餘黨號且驚麾令遞束縛纆
索相拄撐彼姝久禠魄刃下俟誅刑却立不親授諭以
從父行捃收自擔肩轉道趨前程夜發敲石火山林如
書明父子更抱持涕血紛交零頓首願歸貨納女稱舅
甥道安奮衣去義重利固輕師婚古所病合姓非用兵
朅來事儒術十載所能逞(平聲)慷慨張徐州朱邸揚前旌
投軀獲所願前馬出王城轅門立竒士淮水秋風生君
侯既即世麾下相欹傾立孤抗王命鐘鼓四野鳴横潰
非所壅逆節非所嬰舉頭自引刃顧義誰顧形烈士不
忘死所死在忠貞咄嗟徇權子翕習猶趨榮我歌非悼
死所悼時世情
旦擕謝山人至愚池
新沐換輕幘曉池風露清自諧塵外意况與幽人行霞
散衆山迥天高數雁鳴機心付當路聊適羲皇情
首春逢耕者
南楚春候早餘寒已滋榮土膏釋原野百蟄競所營綴
景未及郊穡人先耦耕園林幽鳥囀渚澤新泉清農事
誠素務羈囚阻平生故池想蕪沒遺畆當榛荆慕隱既
有繫圖功遂無成聊從田父言欵曲陳此情眷然撫耒
耜回首烟雲横
溪居
久為簪組累幸此南夷謫閒依農圃鄰偶似山林客曉
耕翻露草夜榜響溪石來往不逢人長歌楚天碧
郊居歲暮
屏居負山郭歲暮驚離索野迥樵唱來庭空燒燼落世
紛因事遠心賞隨年薄默默諒何為徒成今與昨
秋曉行南谷經荒村
杪秋霜露重晨起行幽谷黃葉覆溪橋荒村唯古木寒
花疎寂歷幽泉微斷續機心久已忘何事驚麋鹿
雨後曉行獨至愚溪北池
宿雲散洲渚曉日明村塢高樹臨清池風驚夜來雨予
心適無事偶此成賓主
中夜起望西園值月上
覺聞繁露墜開戶臨西園寒月上東嶺冷冷疎竹根石
泉遠逾響山鳥時一喧倚楹遂至旦寂寞將何言
零陵春望
平野春草綠曉鶯啼遠林日晴瀟湘渚雲斷岣嶁岑仙
駕不可望世途非所任凝情空景慕萬里蒼梧隂
法華寺西亭夜飲
祇樹夕陽亭共傾三昧酒露暗水連階月明花覆牖莫
厭罇前醉相看未白首
茒簷下始栽竹
瘴茒葺為宇溽暑恒侵肌適有重膇疾蒸鬱寧所宜東
鄰幸導我樹竹邀涼颸欣然愜吾志荷鍤西巖陲楚壤
多怪石墾鑿力巳疲江風忽云暮輿曳還相追蕭瑟過
極浦旖旎附幽墀貞根期永固貽爾寒泉滋夜窗遂不
掩羽扇寧復持清泠集濃露枕簟凄已知網蟲依密葉曉
禽棲迥枝豈伊紛囂間重以心慮怡嘉爾亭亭質自遠棄
幽期不見野蔓草蓊蔚有華姿諒無凌寒色豈與青山辭
種仙靈毗
窮陋闕自養癘氣劇囂煩隆冬乏霜霰日夕南風温杖
藜下庭際曳踵不及門門有埜田吏慰我飄零魂及言
有靈藥近在湘西原服之不盈旬蹩&KR0887;皆騰鶱笑忭前
即吏為我擢其根蔚蔚遂充庭英翹忽巳繁晨起自採
曝杵臼通夜喧靈和理内藏攻疾貴自源壅覆逃積霧
神舒委餘暄竒功苟可徵寧復資蘭蓀我聞畸人術一
氣中夜存能令深深息呼吸還歸跟疎放固難效且以
藥餌論痿者不忘起窮者寧復言神哉輔吾足幸及兒
女奔
種术
守閒事服餌採术東山阿東山幽且阻疲&KR1170;煩經過戒
徒斸靈根封植閟天和違爾澗底石徹我庭中莎土膏
滋玄液松露墜繁柯南東自成畆繚繞紛相羅晨步佳
色媚夜眠幽氣多離憂苟可怡孰能知其他㸑竹茹芳
葉寧慮瘵與瘥留連樹蕙辭婉娩採薇歌悟拙甘自足
激清愧同波單豹且理内高門復如何
早梅
早梅發高樹迥映楚天碧朔吹飄夜香繁霜滋曉日欲
為萬里贈杳杳山水隔寒英坐銷落何用慰遠客
禪堂
發地結菁茒團團抱虚白山花落幽戶中有忘機客涉
有本非取照空不待析萬籟俱緣生窅然喧中寂心境
本同如鳥飛無遺跡
田家
蓐食徇所務驅牛向東阡雞鳴村巷白夜色歸暮田札
札耒耜聲飛飛來烏鳶竭兹筋力事持用窮歲年盡輸
助徭役聊就空自眠子孫日已長世世還復然
籬落隔煙火農談四鄰夕庭際秋蟲鳴疎麻方寂歷蠶
絲盡輸税機杼空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭扑恣狼籍努力慎經營肌膚真可惜迎新在此
歲唯恐踵前跡
古道饒蒺藜縈迴古城曲蓼花被堤岸陂水寒更渌是
時收穫竟落日多樵牧風高榆柳疎霜重棃棗熟行人
迷去住野馬競棲宿田翁笑相念昏黑慎原陸今年幸
少豐無厭饘與粥
飲酒
今旦少愉樂起坐開清樽舉觴酹先酒為我驅憂煩須
臾心自殊頓覺天地暄連山變幽晦綠水函晏温藹藹
南郭門樹木一何繁清隂可自庇竟夕聞佳言盡醉無
復辭偃卧有芳蓀彼哉晉楚富此道未必存
讀書
幽沈謝世事俛默窺唐虞上下觀古今起伏千萬途遇
欣或自笑感戚亦以吁縹帙各舒散前後互相逾瘴痾
擾靈府日與往昔殊臨文作了了徹卷兀若無竟夕誰
與言但與竹素俱倦極更倒卧熟寐乃一蘇欠伸展肢
體吟咏心自愉得意適其適非願為世儒道盡即閉口
蕭散捐囚拘巧者為我拙智者為我愚書史足自悦安
用勤與劬貴爾六尺軀勿為名所驅
感遇
旭日照寒埜鸒斯起蒿萊啁啾有餘樂飛舞西陵隈迴
風旦夕至零葉萎陳荄所棲不足恃鷹隼縱横來
掩役夫張進骸
生死悠悠爾一氣聚散之偶來紛喜怒奄忽已復辭為
役孰賤辱為貴非神竒一朝纊息定枯朽無妍媸生平
勤皂櫪剉秣不告疲既死給槥櫝葬之東山基奈何值
崩湍蕩析臨路陲髐然暴百骸散亂不復支從者幸告
余睠之涓然悲猫鼠獲迎祭犬馬有蓋帷佇立唁爾魂
豈復識此為畚鍤載埋瘞溝瀆護其危我心得所安不
謂爾有知掩骼著春令兹焉適其時及物非吾事聊且
顧爾私
古東門行
漢家三十六將軍東方雷動横陣雲雞鳴函谷客如霧
貎同心異不可數赤丸夜語飛電光徼廵司隸眼如羊
當街一叱百吏走馮敬胷中函匕首凶徒側耳潛愜心
悍臣破膽皆杜口魏王卧内藏兵符子西掩袂真無辜
羌胡轂下一朝起敵國舟中非所擬安陵誰辨削礪功
韓國詎明深井里絶䑋斷骨那下補萬金寵贈不如土
(諷當時盜殺武元衡事)
寄韋珩
初拜柳州出東郊道旁相送皆賢豪迴眸炫晃别羣玉
獨赴異域穿蓬蒿炎煙六月咽口鼻胸鳴肩舉不可逃
桂州西南又千里灕水鬭石麻蘭高隂森野葛交蔽日
懸蛇結虺如蒲萄到官數宿賊滿埜縛壯殺老啼且號
饑行夜坐設方略籠銅枹鼓手所操竒瘡釘骨狀如箭
鬼手脱命爭纖毫今年噬毒得霍疾支心攪腹戟與刀
邇來氣少筋骨露蒼白瀄汩盈顚毛君今矻矻又竄逐
辭賦巳復窮詩騷神兵廟略頻破虜四溟不日清風濤
聖恩儻忽念行葦十年踐蹈久巳勞幸因解網入鳥獸
畢命江海終遊遨願言未果身益老起望東北心滔滔
行路難
君不見夸父逐日窺虞淵跳踉北海超崑崙披霄决漢
出沆漭瞥裂左右遺星辰須臾力盡道渴死狐鼠蜂蟻
爭噬吞北方竫人長九寸開口抵掌更笑喧啾啾飲食
滴與粒生死亦足終天年睢盱大志少成遂坐使兒女
相悲憐
飛雪斷道冰成梁侯家熾炭雕玉房蟠龍吐耀虎喙張
熊蹲豹躑爭低昂攅巒叢崿射朱光丹霞翠霧飄竒香
美人四向迴明璫雪山冰谷晞太陽星躔奔走不得止
奄忽雙燕棲虹梁風臺露榭生光飾死灰棄置參與商
盛時一去貴反賤桃笙葵扇安可常
跂烏詞
城上日出羣烏飛鵶鵶爭赴朝陽枝刷毛伸翼和且樂
爾獨落魄今何為無乃慕高近白日三足妒爾令爾疾
無乃饑啼走道旁貪鮮攫肉人所傷翹肖獨足下叢薄
口銜低枝始能躍還顧泥塗畏螻蟻仰看棟梁防燕雀
左右六翮利如刀踊身失勢不得高支離無趾猶自免
努力低飛逃後患
放鷓鴣詞
楚越有鳥甘且腴嘲嘲自鳴為鷓鴣徇媒得食不復慮
機械潛發罹罝罦羽毛摧折觸籠籞煙火煽赫驚庖厨
鼎前芍藥調五味膳夫攘腕左右視齊王不忍觳觫牛
簡子亦放邯鄲鳩二子得意猶念此况我萬里為孤囚
破籠展翅當遠去同類相呼莫相顧
聞黃鸝
倦聞子規朝暮聲不意忽有黃鸝鳴一聲夢斷楚江曲
滿眼故園春意生目極千里無山河麥芒際天搖青波
王畿優本少賦役務閒酒熟饒經過此時晴煙最深處
舍南巷北遥相語翻日迥度昆明飛凌風邪看細柳翥
我今誤落千萬山身同傖人不思還鄉禽何事亦來此
令我生心憶桑梓閉聲迴翅歸務速西林紫椹行當熟
楊白花
楊白花風吹渡江水坐令宫樹無顔色搖蕩春光千萬
里茫茫曉日下長秋哀歌未斷城鴉起
漁翁
漁翁夜傍西巖宿曉汲清湘燃楚竹煙消日出不見人
欸乃一聲山水綠迴看天際下中流巖上無心雲相逐
近體詩
梅雨
梅實迎時雨蒼茫值晩春愁深楚猿夜夢斷越雞晨海
霧連南極江雲暗北津素衣今盡化非為帝京塵
同劉二十八院長述舊言懷感時書事奉寄澧州
張員外使君五十二韻之作因其韻增至八十
通贈二君子
弱歲遊玄圃先容幸棄瑕名勞長者記文許後生誇鷃
翼嘗披隼蓬心類倚麻繼酬天禄署俱尉甸侯家憲府
初收迹丹墀共拜嘉分行參瑞獸傳點亂宫鴉執簡寧
循枉持書每去邪鸞凰標魏闕熊虎負崇牙辨色空相
顧傾心自不譁金爐仄流月紫殿啟晨赮未竟遷喬樂
俄成失路嗟還如渡遼水更似謫長沙别怨秦城暮途
窮越嶺斜訟庭閒枳棘候吏逐麋䴥三載皇恩暢千年
聖歷遐朝宗延駕海師役罷梁溠京邑搜貞幹南宫步
渥洼世惟材是梓人仰驥中驊歘刺苖人地仍逾贑石
崖禮容垂㻫琫戍備響錏鍜寵即郎官舊威從太守加
建旟翻鷙鳥負弩繞文蛇冊府榮八命中闈盛六珈肯
隨胡質矯方惡馬融奢褒德符新換懷仁道併遮俗嫌
龍節晩朝訝介圭賖禹貢輸苞匭周官賦秉秅雄風吞
七澤異産控三巴即事觀農稼因時展物華秋原被蘭
葉春渚漲桃花令肅軍無擾程懸市禁貰不應虞竭澤
寧復歎棲苴蹀躞騶先駕籠銅鼓報衙染毫東國素濡
印錦溪砂貨積舟難泊人歸山倍畬吳歈工折柳楚舞
舊傳芭隱几松為曲傾罇石作汙寒初榮橘柚夏首薦
枇杷祀變荆巫禱風移魯婦髽巳聞施愷悌還覩正竒
衺慕友慚連璧言姻喜附葭沈埋全死地流落半生涯
入郡腰恒折逢人手盡义敢辭親恥汙惟恐長疵瘕善
幻迷冰火齊諧笑栢塗東門牛屢飯中散蝨空爬逸戲
看猿鬭殊音辨馬撾渚行狐作㜸林宿鳥為&KR2489;同病憂
能老新聲厲似姱豈知千仞墜秖為一毫差守道甘長
絶明心欲自&KR2319;貯愁聽夜雨隔淚數殘葩梟族音常聒
豺羣喙競呀岸蘆翻毒蜃磎竹鬭狂犘野鶩行看弋溪
魚或共扠瘴氛恒積潤訛火亟生煆耳靜煩喧蟻魂驚
怯怒蛙風枝散陳葉霜蔓綖寒瓜霧密前山桂冰枯曲
沼蕸思鄉比莊舄遯世遇眭夸漁舍茨荒草村橋卧古
槎御寒衾用罽挹水勺仍椰窗蠧惟潛蝎甍涎競綴蝸
引泉開故竇護藥插新笆樹怪花因槲蟲憐目待蝦驟
歌喉易嗄饒醉鼻成皻曳捶牽羸馬垂蓑牧艾豭巳看
能類鼈猶訝雉為鷨誰采中原菽徒巾下澤車俚兒供
苦筍傖父饋酸樝勸策扶危杖邀持當酒茶道流徵短
褐禪客會袈裟香飯舂菰米珍蔬折五茄方期飲甘露
更欲吸流霞屋鼠從穿穴林狙任攫拏春衫裁白紵朝
帽掛烏紗屢歎恢恢網頻搖肅肅罝衰榮因蓂莢盈缺
幾蝦蟇路識溝邊柳城聞隴上笳共思捐珮處千騎擁
青緺
酬婁秀才寓居開元寺早秋月夜病中見寄
客有故園思瀟湘生夜愁病依居士室夢繞羽人丘味
道憐知止遺名得自求壁空殘月曙門掩候蟲秋謬委
雙金重難徵雜佩酬碧霄無枉路徒此助離憂
韋使君黃溪祈雨見召從行至祠下口號
驕陽愆歲事良牧念菑畬列騎低殘月鳴笳度碧虚稍
窮樵客路遥駐野人居谷口寒流淨叢祠古木疎焚香
秋霧濕奠玉曉光初肹蠁巫言報精誠禮物餘惠風仍
偃草靈雨會隨車俊罪非真吏翻慚奉簡書
楊尚書寄郴筆知是小生本樣令更商㩁使盡其
功輒獻長句
截玉銛錐作妙形貯雲含霧到南溟尚書舊用裁天詔
内史新將寫道經曲藝豈能禆損益微辭秖欲播芳馨
桂陽卿月光輝徧毫末應傳顧兔靈
登柳州城樓寄漳汀封連四州
城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九迴腸
共來百越文身地猶自音書滯一鄉
柳州寄丈人周韶州
越絶孤城千萬峯空齋不語坐高舂印文生綠經旬合
硯匣留塵盡日封梅嶺寒煙藏翡翠桂江秋水露鰅鱅
丈人本自忘機事為想年來憔悴容
得盧衡州書因以詩寄
臨蒸且莫歎炎方為報秋來雁幾行林邑東迴山似戟
䍧牱南下水如湯蒹葭淅瀝含秋霧橘柚玲瓏透夕陽
非是白蘋洲畔客還將遠意問瀟湘
嶺江南行
瘴江南去入雲煙望盡黃茒是海邊山腹雨晴添象跡
潭心日暖長蛟涎射工巧伺遊人影颶母偏驚旅客船
從此憂來非一事豈容華髮待流年
柳州峒岷
郡城南下接通津異服殊音不可親青篛裹鹽歸峒客
綠荷包飯趁虛人鵝毛禦臘縫山罽雞骨占年拜水神
愁向公庭問重譯欲投章甫作文身
别舍弟宗一
零落殘紅倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹煙
江雪
千山鳥飛絶萬逕人蹤滅孤舟蓑笠翁獨釣寒江雪
與浩初上人同看山寄京華親故
海畔尖山似劍鋩秋來處處割愁腸若為化得身千億
散作峯頭望故鄉
柳州二月榕葉落盡偶題
官情羇思正悽悽春半如秋意轉迷山城過雨百花盡
榕葉滿庭鸎亂啼
浩初上人見貽絶句欲登仙人山因以酬之
珠樹玲瓏隔翠微病來方外事多違仙山不屬分符客
一任凌空錫杖飛
殷賢戲批書後寄劉連州并示孟崙二童
書成欲寄庾安西紙背應勞手自題聞道近來諸子弟
臨池尋巳厭家雞
重贈
聞道將雛向墨池劉家還有異同辭如今試遣隈墻問
巳道世人那得知
世上悠悠不識真薑芽盡是捧心人若道柳家無子弟
往年何事乞西賓(按禹錫酬家雞之贈云日日臨池弄小雛還思寫論付官奴柳家新樣元)
(和脚且盡薑芽歛手徒官奴王羲之女名羲之樂毅論書賜官奴時子厚未有子故云)
疊前
小學新翻墨沼波羡君瓊樹散枝柯在家弄玉唯嬌女
空覺庭前鳥跡多
夏晝偶作
南州溽暑醉如酒隱几熟眠開北牖日午獨覺無餘聲
山童隔竹敲茶臼
御定全唐詩錄卷三十七
