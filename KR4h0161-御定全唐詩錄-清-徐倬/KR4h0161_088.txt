欽定四庫全書
御定全唐詩錄卷八十九
杜荀鶴
荀鶴字彦之池州人有詩名自號九華山人大順
中登進士第歸客田頵宣州頵遣至汴通好梁祖
厚遇之表為翰林學士主客員外郎侮易縉紳人
咸恨之自編唐風集十卷
近體詩
春宫怨
早被嬋娟誤欲妝臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉
苦吟
世間何事好最好莫過詩一句我自得四方人已知生
應無輟日死是不吟時始擬歸山去林泉道在兹
秋夜晚泊
一望一蒼然蕭騷起暮天遠山横落日歸鳥度平川家
是去秋别月當今夕圓漁翁似相伴徹曉葦叢邊
登天台寺
一到天台寺高低景旋生共僧巖上坐見客海邊行野
色人耕破山根浪打鳴忙時向閒處不覺有閒情
訪道者不遇
寂寂白雲門尋真不遇真秖應松上鶴便是洞中人藥
圃花香異沙泉鹿跡新題詩留姓氏他日此相親
溪居叟
溪翁居静處溪鳥入門飛蚤起釣魚去夜深乘月歸見
君無事老覺我有求非不說風霜苦三冬一草衣
寄益陽武灌明府
縣稱詩人理無嫌日寂寥溪山入城郭戶口半漁樵月
滿彈琴夜花香漉酒朝相思不相見雲水路迢迢
秋日山中寄李處士
吾輩道何窮寒山細雨中兒童書懶讀果栗樹將空言
論關時務篇章見國風昇平猶可用應不廢為公
送陳昈歸麻川
麻川清見底似入武陵溪兩岸山相向三春鳥亂啼酒
旗和柳動僧屋與雲齊即此吾鄉路懷君夢不迷
送友遊吴越
去越從吳過吳疆與越連有園多種橘無水不生蓮夜
市橋邊火春風寺外船此中偏重客君去必經年
送人遊吳
君到姑蘇見人家盡枕河古宫閒地少水港小橋多夜
市賣菱藕春船載綺羅遥知未眠月鄉思在漁歌
送友人遊南海
南海南邊路君遊祇為貧山川多少地郡邑幾何人花
鳥名皆别寒暄氣不均相期早晚見莫待瘴侵人
亂後山居
亂後移家擬傍山今來方辦買山錢九州有路休為客
百歲無愁即是仙野叟並田鋤暮雨溪禽同石立寒烟
他人似我還應少如此安貧亦荷天
旅中卧病
秋來誰料病相縈枕上心猶算去程風射破窗燈易滅
月穿疎屋夢難成故園何啻三千里新雁纔聞一兩聲
我自與人無舊分非干人與我無情
長安道中有作
回頭不忍看羸童一路行人我最窮馬足蹇於槐影裏
釣船抛在月明中帽簷曉滴淋蟬露衫袖時飄卷雁風
子細尋思底模樣騰騰又過玉關東
長安春感
出京無計住京難深入東風轉索然滿眼有花寒食下
一家無信楚江邊此時晴景愁於雨是處鶯聲苦似蟬
公道算來終達去更從今日望明年
雋陽道中
客路客路何悠悠蟬聲向背槐花愁争知百歲不百歲
未合白頭今白頭四五朵山妝雨色兩三行雁貼雲秋
輸他江上垂綸者秖在船中老便休
秋日泊浦江
一帆船歇九秋時漠漠蘆花拂浪飛晚浦更無船並宿
暮山時見鳥雙歸照雲烽火驚離抱剪葉風霜逼暑衣
江月漸明汀露濕静驅吟魄入玄微
秋宿臨江驛
南來北去二三年年去年來兩鬢斑舉世盡從愁裏老
誰人肯向死前閒漁舟火影寒歸浦驛路鈴聲夜過山
身事未成歸未得聽猿鞭馬入長安
山中寡婦
夫因兵死守蓬茅麻苧衣衫鬢髮焦桑柘廢來猶納稅
田園荒盡尚徵苗時挑野菜和根煑旋斫生柴帶葉燒
任是深山更深處也應無計避征徭
春日山居寄友人
野吟何處最相宜春景暄和好入詩高下麥苗新雨後
淺深山色晚晴時半巖雲脚風牽斷平野花枝鳥踏垂
倒載干戈是何日近來麋鹿欲相随
雪
風攪長空寒骨生先於曉色報窗明江湖不見飛禽影
巖谷唯聞折竹聲巢穴幾多相似處路岐兼得一般平
擁袍公子休言冷中有樵夫跣足行
和友人見題山居水閣八韻
池閣初成眼豁開眼前霽景屬微才試攀簷果猿先見
纔把魚竿鶴即來修竹已多猶可種豔花雖少不勞栽
南昌一榻延徐孺楚國千鍾逼老萊未稱執鞭奔紫陌
唯宜策杖步蒼苔籠禽豈是摩霄翼潤木元非澗下材
鑒已每將天作鏡陶情常以海為杯和君詩句吟聲大
蟲豸聞之謂蟄雷
春閨怨
朝喜花豔春暮悲花委塵不悲花落早悲妾似花身
馬上行
五里復五里去時無住時日將家漸遠猶恨馬行遲
溪興
山雨溪風卷釣絲瓦甌篷底獨斟時醉來睡着無人唤
流下前灘也不知
溪岸秋思
桑柘窮頭三四家挂罾垂釣是生涯秋風忽起溪浪白
零落岸邊蘆荻花
旅懷
蒹葭月冷時聞雁楊柳風和日聽鶯水涉山行二年客
就中偏怕雨船聲
閩中秋思
雨勻紫菊叢叢色風弄紅蕉葉葉聲北岸是山南畔海
秖堪圖畫不堪行
孫棨
棨爵里無考
近體詩
贈妓人
綵翠仙衣紅玉膚輕盈年在破瓜初霞杯醉勸劉郎賭
雲髻慵邀阿母梳不怕寒侵緣帶寶每憂風舉倩持裾
漫圖西子晨妝樣西子元來未得如
題北里妓人壁
寒繡衣裳餉阿嬌新團香獸不禁燒東隣起樣裙腰闊
剰蹙黃金線幾條
崔珏
珏字夢之登大中進士第由幕府拜秘書郎為淇
縣令有惠政官至侍郎工詩以賦鴛鴦得名時因
以為號
古體詩
美人嘗茶行
雲鬟枕落困泥春玉郎為碾瑟瑟塵閒教鸚鵡啄窗響
和嬌扶起濃睡人銀瓶貯浪水一掬松雨聲來乳花熟
朱唇啜破綠雲時咽入香喉爽紅玉眀眸漸開轉秋水
手撥絲篁醉心起臺前却坐推金筝不語思量夢中事
道林寺
臨湘之濱麓之隅西有松樹東岸無松風千里擺不斷
竹泉瀉入千僧厨宏梁大棟何足貴山寺難有山泉俱
四時唯夏不敢入燭龍安敢停斯須遠公池上種何物
碧羅扇底紅鱗魚香閣朝鳴大法鼓天宫夜轉三乘書
野花市井栽不着山雞飲啄聲相呼金檻僧迴步步影
石盆水濺聯聯珠北臨高處日正午舉手欲摸黃金烏
遥江大船小於葉遠邨雜樹齊如蔬潭州城郭在何處
東邊一片青糢糊今來古往人滿地勞生未了歸丘墟
長卿之門久寂寞五言七字誇規模我吟杜詩清入骨
灌頂何必須醍醐白日不照耒陽縣黃天厄死饑寒軀
眀珠大貝採欲盡蚌蛤空滿赤沙湖今我題詩亦無味
懷賢覽古成長吁不如興罷過江去己有好月眀歸途
近體詩
和友人鴛鴦之什
翠鬛紅毛舞夕暉水禽情似此禽稀暫分烟島猶回首
只渡寒塘亦並飛暎霧盡迷珠殿瓦逐梭齊上玉人機
採蓮無限蘭橈女笑指中流羨爾歸
寂寂春塘烟晚時兩心和影共依依溪頭日暖眠沙穏
渡口風寒浴浪稀翡翠莫誇饒彩飾鸊鵜須羡好毛衣
蘭深芷密無人見相逐相呼何處歸
舞鶴翔鸞俱别離可憐生死兩相隨紅絲毳落眠汀處
白雪花成蹙浪時琴上只聞交頸語窗前空展共飛詩
何如相見長相對肯羡人間多所思
有贈
莫道妝成斷客腸粉胸綿手白蓮香烟分頂上三層綠
劍截眸中一寸光舞勝柳枝腰更軟歌嫌珠貫曲猶長
雖然不似王孫女解愛臨卭賣賦郎
錦里芬芳少佩蘭風流全占似君難心迷曉夢窗猶暗
粉落香肌汗未乾兩臉夭桃從鏡發一眸春水照人寒
自嗟此地非吾土不得如花歲歲看
和人聽歈
氣吐幽蘭出洞房樂人先問調宫商聲和細管珠纔轉
曲度沈烟雪更香公子不隨腸萬結離人須落淚千行
巫山唱罷行雲過猶自微塵舞画梁
紅臉初分翠黛愁錦筵歌板拍清秋一樓春雪和塵落
午夜寒泉帶雨流座上美人心盡死尊前旅客淚難收
莫辭更送劉郎酒百斛明珠異日酬
岳陽樓晚望
乾坤千里水雲間釣艇如萍去復還樓上北風斜卷席
湖中西日倒銜山懷沙有恨騷人往鼓瑟無聲帝子閒
何事黃昏尚凝睇數行烟樹接荆蠻
李頻
頻字德新睦州人少秀悟多所記覽與里人方干
善嘗以詩走謁姚少監合丐其品藻合大加奬挹
以女妻之大中八年登進士第歴秘書郎南陵尉
武功令拜侍御史乾符中歴都官員外郎建州刺
史
品彙云頻治建以禮法化下更布教條建賴以安
州人為立祠棃山歲祀之至宋錫王封
近體詩
山居
欲出窮吾道東西自未能捲書唯對鶴開畫獨留僧落
葉和雲掃秋山共月登何年石上水夜夜滴高層
秦原早望
一忝鄉書薦長安未得回年光逐渭水春色上秦臺燕
掠平蕪去人衝細雨來東風生故里又過幾花開
過巫峡
擁棹向驚湍巫峯直上看削成從水底聳出在雲端暮
雨晴時少啼猿渴下難一聞神女去風竹掃空壇
越中行
越國臨滄海芳洲暮復晴湖通諸浦白日隠亂峯明野
宿多無定閒遊免有情天台聞不遠終到石橋行
夏日題盩厔友人書齋
修竹齊高樹書齋竹樹中四時無夏日三伏有秋風黑
處巢幽鳥隂來叫候蟲窗西太白雪萬仞在遥空
贈立規上人
竹向空齋合無僧在四隣去雲離坐石斜月到禪身樹
老風終夜山寒雪見春不知諸祖後傳印是何人
送僧入天台
一錫随緣赴天台又去登長亭舊别路落日獨行僧夜
燒山何處秋帆浪幾層他時授巾拂莫道老無能
陕州題河上亭
岸擁洪流急亭開清興長當軒河草晚入坐水風凉獨
鳥驚來客孤雲觸去檣秋聲和遠雨暮色帶微陽浪静
澄窗影沙明發簟光逍遥每盡日誰識愛滄浪
苑中題友人林亭
林邑藏巖洞幽棲趣若何春篁兼笋密夏鳥雜雛多坐
有清風起林無暑氣過亂書還就葉真飲不聽歌片景
明紅蘚斜隂映綠蘿雄文終不惜莫便棄高科
樂遊原春望
五陵佳氣晚氤氲霸業雄圖勢自分秦地山河連紫塞
漢家宫殿入青雲未央樹色春中見長樂鐘聲月下聞
無那楊花起愁思滿天飄落雪紛紛
題張司馬别墅
庭前樹盡手中栽先後花分幾番開巢鳥戀雛驚不起
野人思酒去還來自抛官與青山近誰訝身為白髮催
門外尋常行樂處重重履迹在莓苔
湖口送友人
中流欲暮見湘煙葦岸無窮接楚天去雁遠衝雲夢雪
離人獨上洞庭船風波盡日依山轉星漢通宵向水連
零落梅花過殘臘故園歸去又新年
嵩山夜還
家住東臯下好採舊山薇自省遊泉石何曾不夜歸
渡漢江
嶺外音書絶經年復歴春近鄉情更怯不敢問來人
聞金吾妓唱梁州
聞君一曲古梁州驚起黃雲塞上愁秦女樹前花正發
北風吹落滿城秋
陳陶
陶字嵩伯嶺南人(通考及品彙云鄱陽人馬令陸務觀南唐書並云嶺南也)大
中時遊學長安善天文歷數其歌詩常負神仙之
術或露王霸之說晚干南唐不合隠居洪州&KR1214;山
種柑橙令山童賣之自給妻子亦知讀書自號三
教布衣以修鍊為事後不知所終
貫休書西人陳陶處士隠居云有叟傲堯日髮白
肌膚紅妻子亦讀書種蘭清溪東白雲有奇色紫
桂含天風即應迎鶴書肯羨於洞洪又云高步前
山前高歌北山北數載賣柑橙山資近又足
古體詩
懷仙唫
丹陵五牙客昨日羅浮歸赤斧尋不得煙霞空滿衣試
於華陽問果遇三茅知採藥向十洲同行牧羊兒十洲
隔八海浩渺不可期空留雙白鶴巢在長松枝
雲溪古流水春晚桃花香憶與我師别片帆歸滄浪滄
浪在何許相思淚如雨黃鶴不復來雲深别離處石渠
泉泠泠三見菖蒲生日夜勞夢魂隨波注東溟空懷别
時惠長讀消魔經
避世翁
海上一蓑笠終年垂釣絲滄洲有深意冠盖何由知直
鈎不營魚蝸室無妻兒渴飲寒泉水饑飡紫靈芝鶴髮
披兩肩高懷如澄陂嘗聞仙老言云是古鴟夷石竇閟
雷雨金潭養蛟螭乘槎上玉津騎鹿遊峨嵋以人為語
默與世為雄雌兹焉乃磻溪豹變應須時自古隠淪客
無非王者師
旅次銅山途中先寄溫州韓使君
亂山滄海曲中有横陽道束馬過銅梁苕華坐堪老鳩
鳴高崖裂熊鬭深樹倒絶壑無坤維重林失蒼昊躋攀
寡儔侣扶接念輿皂俛仰慄嵌空無因掇靈草梯窮聞
戍鼓魂續賴丘禱敞豁天地歸縈紆村落好悠悠思蔣
徑擾擾愧商皓馳想永嘉侯應傷此懷抱
關山月
昔年嫖姚護羌月今見嫖姚雙鬢雪青塚曾無尺寸歸
錦書多寄窮荒骨百戰金瘡體沙磧鄉心一片懸秋碧
漢地應啼破鏡時塞塵萬里嬋娟隔度磧衝雲朔風起
邊笳欲曉生青珥隴上横吹雪色刀何年斷得匈奴臂
空城雀
古城濛濛花覆水昔日住人今住鬼野雀荒臺遺子孫
千年飲啄枯桑根不隨海燕柏梁去應無玉環銜報恩
近村紅粟香壓枝嗷嗷黃口訴朝饑生來未見鳳凰語
欲飛常怕蜘蛛絲斷腸四隅天四絶清泉綠蒿無恐疑
近體詩
朝元引
帝燭熒煌下九天蓬萊宫曉玉爐烟無窮鸞鳳隨金母
來賀薰風一萬年
玉殿雲開露冕旒下方珠翠壓鼇頭天雞唱罷南山曙
春色先歸十二樓
萬㝢靈祥擁帝居東華元老薦屠蘇龍池遥望非煙拜
五色曈曨在玉壺
寶祚河宫一向清龜魚天篆益分明近臣欲獻登封草
五嶽齊呼萬歲聲
冰調詞
水閣簾開燕引雛朝朝攀折望金吾聞道磧西春不到
花時還憶故園無
長夜孤眠倦錦衾秦樓霜月苦邊心征人一倍裝綿厚
猶慮交河雪凍深
閒居雜興
一顧成周力有餘白雲閒釣五溪魚中原莫道無麟鳳
自是皇家結網疎
長愛真人王子喬五松山月伴吹簫從他浮世悲生死
獨駕蒼麟入九霄
答蓮花妓
近來詩思清於水老大心情薄似雲己向昇天得門戶
錦衾深愧卓文君(麗情集云嚴尚書宇鎮豫章以陶操行清潔欲撓之遣小妓號蓮花者往)
(侍焉陶殊不採妓為詩求去云蓮花為號玉為腮珍重尚書遣妾來處士不生巫峽夢虚勞神女下陽臺陶答)
(之云云後人移其事為陳圖南非也)
李咸用
咸用唐末人與來鵬范攄同時工詩不第嘗應辟
為推官有披沙集六卷藝文志有八世孫台州守
名兼者居宛陵出家藏本請楊廷秀序而行之始
顯
序略曰推官公詩如見後却無語别來長獨愁如
危城三面水古樹一邊春如春雨有五色灑來花
旋成如未醉己知醒後憶欲開先為落時愁讀之
使人發融冶之歡於荒寒無聊之中動慘戚之感
於笑談方懌之後國風遺音孰謂其果絃絶
古體詩
塘上行
横塘日澹秋雲隔浪織輕颸羅羃羃紅綃撇水蕩舟人
畫橈摻摻柔荑白鯉魚虚擲無消息花老蓮疎愁未摘
却把金釵打綠荷懊惱露珠穿不得
江南曲
江南四月薰風低江南女兒芳步齊晚雲接水共渺瀰
遠沙叠草空萋萋白苧不堪論古意數花猶可醉前溪
孤舟有客歸未得鄉夢欲成山鳥啼
水仙操
大沙相拍流水鳴蓬山鳥獸多奇形琴心不喜亦不驚
安絃緩爪何泠泠水僊縹緲來相迎伯牙從此留嘉名
嶧陽散木虚且輕重華斧下知其聲檿絲相糺成凄清
調和引得薰風生指底先王長養情曲終天下稱太平
後人好事傳其曲有時聲足意不足始峩峩兮復洋洋
但見山清兼水綠成連入海移人情豈是本來無嗜慾
琴兮琴兮在自然不在徽金將軫玉
小松歌
幽人不喜凡草生秋鋤劚得寒青青庭閒土瘦根脚獰
風搖雨拂精神醒短影月斜不滿尺清聲細入鳴蛩夕
天人戲剪蒼龍髯參差簇在瑶階側金精水鬼欺不得
長與東皇逞顔色勁節暫因君子移貞心不為麻中直
近體詩
山居
草堂書一架苔徑竹千竿難世投誰是清貧且自安隣
居皆學稼客至亦無官焦尾何人聽良宵對月彈
春日
浩蕩東風裏徘徊無所親危城三面水古樹一邊春衰
世難修道花時不稱貧滔滔天下者何處問通津
登樓值雨
共訝高樓望匡廬色已空白雲横野闊遮岳與天同數
點雨入酒滿襟香在風遠江吟得出方下郡齋東
秋日訪同人
忽憶金蘭友㩦琴去自由遠尋寒澗碧深入亂山秋見
後却無語别來長獨愁幸逢三五夕露坐對冥搜
訪友人不遇
出門無至友動即到君家空掩一庭竹去看何寺花短
僮應捧杖稚女學擎茶吟罷留題處苔階日影斜
冬夕喜友生至
天涯行欲遍此夜故人情鄉國别來久干戈還未平燈
殘偏有焰雪甚却無聲多少新聞見應須語到眀
送邊將
天驕頻犯塞鐵騎又征西臣節輕鄉土雄心生鼓鼙地
寒花不豔沙遠日難低漸喜秋弓健鵰翻白草齊
送從兄坤載
忍淚不敢下恐兄情更傷别離當亂世骨肉在他鄉語
盡意不盡路長愁更長那堪回首處殘照滿衣裳
送錢契明尊師歸廬山
瘦倚青竹杖鑪峯指欲歸霜粘行日屨風暖到時衣凭
檻雲還在攀松鶴不飛何曾有别恨楊柳自依依
聞泉
淅淅夢初驚幽窗枕簟清更無人共聽秖有月空明急
想穿巖曲低應過石平欲將琴強寫不是自然聲
和吳處士題村叟壁
因閱鄉居景歸心寸火燃吾家依碧嶂小檻枕清川遠
雨籠孤戍斜陽隔斷煙沙虚遺虎跡水伏聚蛟涎糲䴯
芟汀蓼甘茶挈石泉霜朝巡栗樹風夜探魚船戲日魚
呈腹翹灘鷺並肩碁尋盤石淨酒傍野花妍器以鋤為
利家惟竹直錢飯香同豆熟湯暖摘松煎睡島鳬藏足
攀藤狖凍拳淺茅鳴鬭雉曲枿嘯寒鳶秋果樝梨澀晨
羞笋蕨鮮衣簔留冷閣席草種閒田椎髻擔餔餉龐眉
識稔年嚇鷹芻戴笠驅犢篠充鞭不重官於社常尊食
作天谷深青藹蔽峯迥白雲纏每憶關魂夢長誇表愛
憐覽君書壁句誘我率成篇
謝友生遺端溪硯瓦
尋常濡翰次恨不到端溪得自新知已如逢舊解㩦翫
餘輕照乘謝欲等懸黎静對勝凡客閒窺憶好題媧天
補剰石昆劒切來泥着指痕猶濕停旬水未低呵雲潤
柱礎筆彩飲虹霓鵒眼工諳謬羊肝士乍刲連澌光比
鏡囚墨膩於䃜書信成池黑吟須到日西正誇憂盜竊
將隠怯攀躋捧受同交印矜持過秉珪草顛終近旭嬾
癖必無嵇用合緣鸚鵡珍應負會稽貞姿還落落寒韻
或凄凄風月情相半煙花思豈迷宜從方袋挈枉把短
行批淺小金為斗泓澄玉作隄遇人依我惜想爾與天
齊(闕)行時秖獨齎
題王處士山居
雲木沉沉夏亦寒此中幽隠幾經年無多别業供王税
大半生涯在釣船蜀魄叫迴芳草色鷺鷥飛破夕陽烟
干戈蝟起能高卧只箇逍遥是謫仙
依韻修睦上人山居
春風春雨一何頻望極空江覺損神鶯有來由重入谷
柳無情緒強依人漢庭謁者休言事魯國諸生莫問津
賴是水鄉樗櫟賤滿爐紅焰且相親
和友人喜相遇
麻衣未識帝城塵四十為儒是病身有恨不關銜國恥
無愁直為倚家貧齊輕東海二高士漢重商山四老人
一種愛閒閒不得混時行止却應真
不傍江煙訪所思更應無處展愁眉數杯竹閣花殘酒
一局松窗日午碁多病却疑天與便自愚潛喜衆相欺
非窮非達非高尚冷笑行藏秖獨知
湘浦有懷
鴻雁哀哀背朔方餘霞倒影画瀟湘長汀細草愁春浪
古渡寒花倚夕陽鬼樹夜分千炬火漁舟朝卷一篷霜
儂家本是持竿者為愛明時入帝鄉
緋桃花
茫茫天意為誰留深染夭桃備勝遊未醉己知醒後憶
欲開先為落時愁癡蛾亂撲燈難滅躍鯉傍驚電不收
何事梨花空似雪也稱春色是悠悠
李山甫
山甫字里未詳咸通中數舉進士被黜依魏博樂
彥禎幕府樂禍且怨中朝大臣𨗳彦禎子從訓伏
兵殺王鐸劫其家嘗有詩云勸君莫用誇頭角夢
裏輸嬴總未真譏執政也巢寇之亂翰林待詔王
敬遨者北遊在鄴山甫遇於道觀謂曰幽蘭綠水
可得聞乎遨應命奏之曲終澘然曰憶在咸通玉
亭秋水供奉至尊不意流離至此也山甫賦詩曰
幽蘭綠水耿清音歎惜先生枉用心世上幾時曾
好古人前何必獨霑襟句未成山甫亦自黯然悲
其不遇也
近體詩
寒食
柳帶東風一向斜春隂澹澹蔽人家有時三點兩點雨
到處十枝五枝花萬井樓臺疑繡畫九原珠翠似烟霞
年年今日誰相問獨卧長安泣歲華
風煙放蕩花披猖鞦韆女兒飛出墻繡袍馳馬拾遺翠
錦袖鬭雞喧廣場天地氣和融霽色池臺日暖燒春光
自憐塵土無他事空脱荷衣泥醉鄉
曲江
江色沈天萬草齊暖烟晴靄自相迷蜂憐杏蘂細香落
鶯墜柳條濃翠低千隊國娥輕似雪一羣公子醉如泥
斜陽怪得長安動陌上分飛萬馬蹄
兵後尋邊
千里煙砂盡日昏戰餘燒罷閉重門新成劍戟皆農器
舊着衣裳盡血痕卷地朔風吹白骨挂天青氣泣幽魂
自憐長策無人問羞戴儒冠傍塞垣
隋堤柳
曾傍龍舟拂翠華至今凝恨倚天涯但經春色還秋色
不覺楊家是李家背日古隂從北朽逐波疎影向南斜
年年只有晴風便遥為雷塘送雪花
隂地關崇徽公主手跡
一拓纖痕更不收翠微蒼蘚幾經秋誰陳帝子和番策
我是男兒為國羞寒雨洗來香已盡澹烟籠着悵長留
可憐汾水知人意旁與吞聲未忍休(廣川書跋云初僕固懷恩之叛其女)
(沒入宫大歷四年回紇請婚因封為崇徽公主降可汗道汾州以手掌托石壁遂有手痕今靈石有崇徽公主)
(手痕碑)
方干隠居
咬咬嘎嘎水禽聲露洗松隂滿院清溪畔印沙多鶴跡
檻前題竹有僧名問人遠岫千重意對客閒雲一片情
早晚塵埃得休去且將琴劍事先生
贈彈琴李處士
情知此事少知音自是先生枉用心世上幾時曾好古
人前何必更沾襟致身不似笙簧巧悦耳寧如鄭衞淫
三尺燋桐七條線子期師曠兩沈沈
公子家
曾是皇家幾世侯入雲高第照神州柳遮門戶横金鎖
花擁絃歌咽畫樓錦袖妒姬争巧笑玉銜嬌馬索閒遊
麻衣酷獻平生業醉倚春風不點頭
柳底花隂壓露塵醉煙輕罩一團春鴛鴦占水能嗔客
鸚鵡嫌籠解罵人腰褭似龍隨日换輕盈如燕逐年新
不知買盡長安笑活得蒼生幾戶貧
貧女
平生不識繡衣裳閒把荆簪益自傷鏡裏秖應諳素貌
人間多自重紅妝當年未嫁還憂老終日求媒即道狂
兩意定知無說處暗垂珠淚滴蠶筐
牡丹
邀勒春風不蚤開衆芳飄後上樓臺數苞仙豔火中出
一片異香天上來曉露精神妖欲動暮烟情態恨成堆
知君也解相輕薄斜凭闌干首重迴(司空表聖有絶句云芙蓉騷客空留)
(怨芍藥詩家只寄情誰似天才李山甫牡丹屬思亦縱横盖指此詩也)
柳
只為遮樓又拂橋被人摧折好枝條假饒張緒如今在
須把風流暗裏銷
弱帶低垂可自由傍他門戶倚他樓金風不解相擡舉
露壓烟欺直到秋
終日堂前學畫眉幾人曾道勝花枝試看三月春殘後
門外青隂是阿誰
也曾飛絮謝家庭從此風流别有名不是向人無用處
一枝愁殺别離情
御定全唐詩錄卷八十九
