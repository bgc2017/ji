欽定四庫全書
御定全唐詩錄卷五十七
權德輿
德輿字載之略陽人起家河南幕府德宗聞其名
召為左補闕知制誥中書舍人歴禮部侍郎三典
貢舉元和五年以禮部尚書同平章事罷守本官
後為東都留守又鎮興元卒贈左僕射諡文德輿
三歲能變四聲四歲能詩賦嗜讀書無寸景暫倦
其文雅正而弘博羽儀朝行三十載醖藉風流為
時稱嚮
古體詩
古意
家人強進酒酒復能忘情持杯未飲時衆感紛已盈明
月照我傍庭柯振秋聲空階白露下枕席涼風生所思
萬里餘水闊山縱横佳期憑夢想未晩愁鷄鳴願得一
心人當年歡樂并長筵映玉俎素指彈秦筝&KR1863;睇呈巧
笑惠音激淒清此願良未果永懷空如酲
與沈十九拾遺同遊棲霞寺上方夜於亮上人院
會宿
攝山標勝絶暇日諧相矚縈紆松路深繚繞雲巖曲重
樓回樹杪古像鑿山腹人遠水木清地深蘭桂馥層臺
聳金碧絶頂摩淨綠下界誠可悲南朝紛在目焚香入
古殿待月出深竹稍覺天籟清自傷人世促宗雷此相
遇偃放隨所欲清論月輪低間吟茗花熟一生如土梗
萬慮相桎梏永願事潛師窮年此棲宿
月夜江行
扣舷不能寐浩露清衣襟彌傷孤舟夜遠結萬里心幽
興惜瑶草素懷寄鳴琴三奏月初上寂寥寒江深
豐城劔池驛
龍劒昔未發泥沙相晦藏向非張茂先孰辨斗牛光神
物不自達聖賢亦彷徨我行豐城野慷慨心内傷
晩渡楊子江郤寄江南親故
返照滿寒流輕舟任搖漾支頤見千里烟景非一状遠
岫有無中片帆風水上天清去鳥滅浦迥寒沙漲樹晩
疊秋嵐江空翻宿浪胷中千萬慮對此一清曠回首碧
雲深佳人不可望
早發杭州泛富春江寄陸三十六公祐
候曉起徒馭春江多好風白波連青雲蕩漾晨光中四
望浩無際沈憂將此同未離奔走途但恐成悲翁俯視
觸餌鱗仰目凌霄鴻纓塵日已厚心累何時空泛泛此
人世所向皆樊籠唯應杯中物醒醉為窮通故人元圃
姿瓊樹分青葱終當北山去共結蘭桂叢
古樂府
光風淡蕩百花吐樓上朝朝學歌舞身年二八壻侍中
幼妹承恩兄尚主綠忩珠箔繡鴛鴦侍婢先焚百和香
鶯嗁日出不知曙寂寂羅幃春夢長
妾薄命篇
昔住邯鄲年尚少只是嬌羞弄花鳥青樓碧紗大道邊
綠楊日暮風褭褭嬋娟玉貎二八餘自矜顔色花不如
麗質全勝秦氏女藁砧寧用專城居歲去年來年漸長
青蛾紅粉全堪賞玉樓珠箔但閒居南陌東城詎來往
韶光日日看漸遲摽梅既落行有時寧知燕趙娉婷子
翻嫁幽并遊俠兒年年結束青絲騎出門一去何時至
秋月空懸翡翠簾春幃嬾卧鴛鴦被沙塞經時不寄書
深閨愁獨意何如花前拭淚情無限月下調絃恨有餘
離别苦多相見少洞房愁夢何時曉閒看雙燕淚霏霏
静對空牀魂悄悄鏡裏紅顔不自禁陌頭香騎動春心
為問佳期早晩是人人總解有黃金
秋閨月
三五二八光如練海上天涯人共見不知何處玉樓前
乍入深閨玳瑁筵露濃香徑和愁坐風動羅帷照獨眠
初卷珠簾看不足斜抱箜篌未成曲稍映妝臺臨綺忩
遥知不語淚雙雙此時愁望知何極萬里秋天同一色
靄靄遥分陌上光迢迢對此閨中憶早晚歸來歡燕同
可憐歌吹月明中此夜不堪腸斷絶願隨流影到遼東
近體詩
長相思
少小别潘郎嬌羞倚畫堂有時裁尺素無事約殘黃鵲
語臨妝鏡花飛落繡牀相思不解說明月照空房
送映師歸本寺
還歸柳寺去遠遠出人羣苔甃桐花落山忩桂樹薰引
泉通絶澗放鶴入孤雲幸許宗雷到清談不易聞
送王鍊師赴王屋洞
稔歲在芝田歸程入洞天白雲辭上國青鳥會羣仙自
以碁消日寧資藥駐年相看話離别風馭忽泠然
晩秋陪崔閣老張秘監閣老苖考功同遊昊天觀
時楊閣老新直未滿以詩見寄斐然酬和有愧
蕪音
方駕遊何許仙源去似歸縈廻留勝賞瀟灑出塵機泛
菊賢人至燒丹姹女飛步虚清晩籟隱几吸晨輝竹徑
琅玕合芝田沉瀣晞銀鉤三洞字瑶笥六銖衣麗句翻
紅藥佳期限紫微徒然一相望郢曲和應稀
送工部張曹長大夫奉使西蕃
殊鄰覆露同奉使小司空西候車徒出南臺節印雄吊
詞將渥命導譯暢皇風故地山河在新恩玉帛通塞雲
凝廢壘關月照驚蓬青史書歸日翻輕五利功
酬裴傑秀才新櫻桃
新果真瓊液來應宴紫蘭圓疑竊龍頷色已奪雞冠遠
火微微辨殘星隱隱看茂先知味易曼倩恨偷難忍用
烹騂酪從將翫玉盤流年如可駐何必九華丹
田家即事
間卧藜牀對落暉翛然便覺世情非漠漠稻花資旅食
青青荷葉製儒衣山僧相勸期中飯漁父同遊或夜歸
待學尚平婚嫁畢渚烟溪月共忘機
和司門殷員外早秋省中直夜寄荆南衛端公
共嗟王粲滯荆州才子為郎憶舊遊涼夜偏宜粉署直
清言遠待玉人酬風生北渚烟波闊露下南宮星漢秋
早晩得為同舍侶知君兩地結離憂
待漏假寐夢歸江東舊居因寄惠闍黎茅處士
十年江浦卧郊園閒夜分明結夢魂舍下烟蘿通古寺
湖中雲雨到前軒南宗長老知心法東郭先生識化源
覺後忽聞清漏曉又隨簪佩入君門
送張閣老中丞持節冊吊回鶻
旌旆翩翻擁漢官君行當得遠人歡分職南臺知禮重
綴書東觀見才難金章玉節鳴騶遠白草黃雲出塞寒
欲散别離唯有酒暫煩賓從駐征鞍
玉臺體十首
隱映羅衫薄輕盈玉腕圓相逢不肯語微笑畫屏前
知向遼東去由來幾許愁破顔君莫怪嬌小不禁羞
樓上吹簫罷閨中刺繡闌佳期不可見盡日淚潺潺
睡足珊瑚枕魂銷玳瑁牀羅衣不忍著羞見繡鴛鴦
君去期花時花時君不至簷前雙燕飛落妾相思淚
空閨滅燭夜羅幌獨眠時淚盡腸欲斷心知人不知
秋風一夜至吹盡後庭花莫作經時别西隣是宋家
獨自披衣坐更深月露寒隔簾腸欲斷争敢下階看
昨夜裙帶解今朝蟢子飛鉛革不可棄莫是稾砧歸
萬里行人至深閨夜未眠雙眉燈下掃不待鏡臺前
敷水驛
空見水名敷秦樓昔事無臨風駐征驛聊復捋髭鬚
玉臺體
嬋娟二八正嬌羞日暮相逢南陌頭試問佳期不肯道
落花深處指青樓
雜興
琥珀尊開月映簾調絃理曲指纖纖含羞歛態勸君住
更奏新聲刮骨鹽
巫山雲雨洛川神珠襻香腰穩稱身惆悵妆成君不見
含情起立問傍人
舟行夜泊
蕭蕭落葉送殘秋寂寞寒波急暝流今夜不知何處泊
斷猿晴月引孤舟
戲贈蘇九
白首書忩成鉅儒不知簪組遍屠沽勸君莫問長安路
且讀魯山于蒍于
贈天竺靈隱二寺主
石路泉流兩寺分尋常鐘磬隔山聞山僧半在中峯住
共占清猿與白雲
太常寺宿齋有寄
轉枕挑燈候曉鷄想君應歎太常妻長年多病偏相憶
不遣歸時醉似泥
武元衡
元衡字伯蒼河南緱氏人祖平一有名舉進士憲
宗時拜門下侍郎同中書門下平章事後詔為劍
南節度使八年召還秉政淮蔡用兵王承宗上䟽
請赦吳元濟使人白事中書悖慢不恭元衡叱去
承宗怨數上章誣詆未幾入朝出靖安里第夜漏
未盡為賊所害
元衡善為五言詩好事者傳之往往被於管絃嘗
夏夜作詩云夜久喧暫息池臺惟月明無因駐清
景日出事還生明日遇害初元和八年元衡自蜀
再輔政時太微犯上相歴執法占者言今之三相
皆不利始輕未重月餘李綘以足疾免明年十月
李吉甫以暴疾卒至是元衡為盗所害年五十八
始元衡與吉甫齊年又同為宰相及出鎮分領揚
益及吉甫再入元衡亦還吉甫先一年以元衡生
月卒元衡後一年以吉甫生月卒吉凶之數若符
會焉先是長安謠曰打麥麥打三三三既而旋其
袖曰舞了也解者謂打麥者打麥時也麥打者謂
暗中突擊也三三三謂六月三日也舞了也謂元
衡之卒也
元衡卒劉禹錫作佳人怨二章云寳馬鳴珂踏曉
塵魚文匕首犯華茵適來行哭里門外昨夜華堂
歌舞人又云秉燭朝天遂不回路人彈指望高臺
墻東便是傷心地夜夜秋螢飛去來
晁公武云唐世工詩宦達者高適宦逹工詩者元
衡
古體詩
獨不見
荆門一柱觀楚國三休殿環珮儼神仙輝光生顧盼春
風細腰舞明月高堂宴夢澤水連雲渚宮花似霰俄驚
白日晩始悟炎涼變别鳬異波濤離鴻分海縣南北斷
相聞嘆嗟獨不見
旬假西亭寄熊郎中
旬休屏戎事涼雨北忩眠一夜江城夢萬里繞山川草
木散幽氣池塘鳴早蟬妍芳落春後旅思生秋前紅槿
燦庭豔綠蒲繁渚烟行歌獨酌謠坐撥朱絲絃哀玉不
可扣華觴徒湛然聞君東林卧郡閣曠周旋酬對龍象
侣灌注清泠泉如何無礙智猶苦病纏牽
晨興寄贈竇使君
江陵歲方晏晨起盼庭柯白露傷紅葉清風斷綠蘿徇
時真氣索念遠幽懷多夙昔東山意縱横南浦波有美
嬋娟子百慮攅雙蛾緘情鬱不舒幽竹自駢羅為子歌
寒苦旨酒朱顔酡世事浮雲變功名將奈何
秋日對酒
行年過始衰秋至獨先悲事往悸神魄感深滋涕洟百
慮紛然在一醉兀無思寳瑟拂塵匣徽音凝朱絲幽圃
蕙蘭氣烟忩松桂姿我乏濟時略杖節撫坤維山川大
兵後牢落空城池驚沙猶振野綠草生荒陂物變風雨
順人懷天地慈春耕俟秋戰戎馬去封陲波瀾暗超忽
堅白亦磷緇客有自嵩潁重徵栖隱期丹訣學仙晩白
雲歸谷遲君恩不可報霜露繞南枝
送唐次
都門去馬嘶灞水春流淺青槐驛路長白日離尊晩望
望烟景微草色行人遠
望夫石
佳人望夫處苔蘚封孤石萬里水連天巴江暮雲碧湘
妃泣下竹成斑子規夜啼江樹白
近體詩
西亭早秋送徐員外
鼎鉉辭台座麾幢領益州曲池連月曉横角滿城秋有
美皇華使曾同白社遊今來重相見偏覺豔歌愁
送柳郎中裴起居
沱江水綠波喧鳥去喬柯南浦别離處東風蘭杜多長
亭春婉娩層漢路蹉跎會有歸朝日班超奈老何
八月十五日酬從兄常望月有懷
坐愛圓景滿况兹秋夜長寒光生露草夕韻出風篁地
遠驚金奏天高失雁行如何北樓望不得共池塘
春日與諸公汎舟
千里雪山開沱江春水來駐帆雲縹緲吹管鶴徘徊身
外流年駛樽前落景催不應歸棹遠明月在高臺
同洛陽諸公餞盧起居
蕭條寒日晏悽慘别魂驚寳瑟無聲怨金囊故贈輕赤
墀方載筆油幕尚言兵暮宿青泥驛煩君淚滿纓
江上寄隱者
歸舟不計程江月屢虧盈靄靄滄波路悠悠離别情蒹
葭連水國鼙鼓近梁城却憶沿江叟汀洲春草生
送嚴紳遊蘭溪
剡嶺窮邊海君遊到嶺西暮雲秋水闊寒雨夜猿啼地
僻秦人少山多越路迷蕭蕭驅匹馬何處是蘭溪
秋思
秋空浩烟霧風柳怨寒蜩機杼夜聲切蕙蘭芳意消美
人湘水曲桂檝洞庭遥常恐時光謝蹉跎紅豔凋
夏日别盧太卿
漢水清且廣江波渺復深葉舟烟雨夜之子别離心汀
草結春怨山雲連暝隂年年南北淚今古共沾襟
春夜與諸公同宴呈陸三十四郎中
南國宴佳賓交情老倍親月慙紅燭淚花笑白頭人寳
瑟常餘怨瓊枝不讓春更聞歌子夜桃李豔妝新
長安春望
宿雨淨烟霞春風綻百花綠楊中禁路朱戟五侯家草
色金隄晩鶯聲御柳斜無媒猶未達應共惜年華
秋夜寄江南舊游
寥落九秋晩端憂時物殘隔林螢影度出禁漏聲寒愁
雨洞房掩孤燈遥夜闌懷賢夢南國興盡水漫漫
送寇侍郎司馬之明州
㪷酒上河梁驚魂去越鄉地窮滄海闊雲入剡山長蓮
唱蒲魚熟人烟橘柚香蘭亭應駐楫今古共風光(周禮職方)
(其利蒲魚盧綸詩同此利蒲魚俗本作蒲萄誤)
送李正字之蜀
已獻甘泉賦仍登片玉科漢官新組綬蜀國舊烟蘿劒
壁秋雲斷巴江夜月多無窮别離思遥寄竹枝歌
夏日陪馮許二侍郎與嚴秘書遊昊天觀覽舊題
寄同里楊華州中丞
三伏草木變九城車馬煩碧霄廻騎射丹洞入桃源臺
殿雲浮棟緌纓鶴在軒莫將真破妄聊用静持喧石甃
古苔冷水筠涼簟翻黃公壚下嘆旌旆國東門
奉酬淮南中書相公見寄(并序)
皇帝改元之二年余與趙公同制入輔並為黃
門侍郎夏五月連拜弘文崇文大學士冬十月
詔授檢校吏部尚書兼門下侍郎彤弓玈矢出
鎮西蜀後九月趙公加大司馬之秩右弼如故
龍旗虎符出制淮海時號揚益俱為重藩左右
皇都萬里何遠公手提兵柄心匠化源芳詞貺
余情勤靡極質文相映金玉鏘然蜀道之阻長
楚郊之風物襟靈所屬盡在斯矣永懷趙公歲
寒交好之情因成詩人不可方思之義聊書匪
報以欵遐心
揚州隋故都竹使漢名儒翊聖恩華異持衡節制殊朝
廷連受脤台座接訏謨金玉裁王度丹書奉帝俞九重
辭象魏十萬握兵符鐵馬秋臨塞虹旌夜渡瀘江長梅
笛怨天遠桂輪孤浩嘆烟霜曉芳期蘭蕙蕪雅言書一
札賓海雁東隅歲月奔波盡音徽霧雨濡蜀江分井絡
錦浪入淮湖獨抱相思恨關山不可踰
和楊弘微春日曲江南望
遲景靄悠悠傷春南陌頭暄風一澹蕩遐思幾殷憂龍
去空仙詔鸞飛掩妓樓芳菲餘雨露冠蓋舊公侯朱戟
千門閉黃鸝百囀愁烟濛宫樹晩花咽石泉流寒谷律
潛應中林蘭自幽商山將避漢晉室正藩周黍稷聞興
歎瓊瑶畏見投君心即吾事微尚在滄洲
長安秋夜懷陳京昆季
鐘鼓九衢絶出門千里同遠情高枕夜秋思北忩空静
見烟凝燭閒聽葉墜桐玉壺思洞徹瓊樹憶葱蘢螢影
疎簾外鴻聲暗雨中羇愁難會面嬾慢責微躬甲乙科
攀桂圖書閣踐蓬一瓢非可樂六翮未因風寥落悲秋
盡蹉跎惜歲窮明朝不相見流淚菊花叢
冬日漢江南行將赴夏口途次江陵界寄裴尚書
五部擁雙旌南依墨客卿關山迥梁甸波浪接湓城烟
景迷時候雲帆渺去程蛤珠馮月吐蘆雁觸羅驚浦樹
凝寒晦江天湛鏡清賞心隨處愜壯志逐年輕舟檝不
可駐提封如任情向方曾指路射策許言兵蘭渚歇芳
意菱歌非應聲元戎武昌守羊祜幸連營
甲午歲相國李公有北園寄贈之作吟翫歴時屢
促酬答機務不暇未及報章今古遽分電波增
感留墓劒而心許感鄰笛而意傷寓哀冥漠以
廣遺韻云
機事勞西掖幽懷寄北園鶴巢深更静蟬噪斷猶喧仙
醖百花馥豔歌雙衷翻碧雲詩變雅皇澤葉流根未報
雕龍贈俄傷淚劍痕佳城開白日哀挽去青門禮命公
台重烟霜隴樹繁天高不可問空使輔星昏
和楊二舍人晩秋與崔二舍人張秘監苖考功同
遊昊天觀時中書寓直不得陪隨因追往年曾
與舊僚聯遊此觀紀題在壁已有淪亡書事感
懷輒以呈寄兼呈東省三給事之作楊君見徵
鄙詞因以繼和
瑶圃高秋會金閨奉詔辰朱輪天上客白石洞中人珮
響泉聲雜朝衣羽服親九重青瑣閉三秀紫芝新化藥
秦方士偷桃漢侍臣玉笙王子駕遼鶴令威身嘆逝頽
波速緘詞麗曲春重將悽恨意苔壁問遺塵
秋懷奉寄朱補闕
上苑繁霜降騷人起恨初白雲深陋巷衰草遍閒居暮
色秋烟重寒聲牖葉虚潘生秋思苦陶令世情疏已製
歸田賦猶陳諫獵書不知青𤨏客投分竟何如
酬嚴維秋夜見寄
遥夜思悠悠聞鐘遠夢休亂林螢燭暗零露竹風秋啓
戶雲歸棟褰簾月上鉤昭明逢聖代羇旅别滄洲騎省
潘郎思衡門宋玉愁神仙慙李郭詞賦謝曹劉松栢應
無變璚瑶不可酬誰堪此時景寂寞下高樓
途次近蜀驛蒙恩賜寳刀及飛龍廏馬使還因寄
中書李鄭二公
草草事行役遲遲違故關碧幢遥隱霧紅旆漸依山感
激酬恩淚星霜去國顔捧刀金錫字歸馬玉連環威鳳
翔雙闕征夫護百蠻應憐宣室召温樹不同攀
歸燕
春色遍芳菲閒簷雙燕歸還同舊侶至來遶故巢飛敢
望烟霄達多慙羽翮微啣泥傍金砌拾蕊到荆扉雲海
經時别雕梁長日依主人能一顧轉盼自光輝
聞相公三兄小園置宴以元衡寓直因寄上兼呈
中書三兄
休沐限中禁家山傳勝遊露寒潘省夜木落庾園秋蘭
菊迴幽步壺觴洽舊儔位高天禄閣詞異畔牢愁孤思
琴先覺馳暉水競流明朝不相見清祀在圜丘
送崔判官使太原
勞君車馬此逡廵我與劉君本世親兩地山河分節制
十年京洛共風塵笙歌幾處胡天月羅綺長留蜀國春
報主末由湏盡敵相期萬里寳刀新
送張六諫議歸朝
詔書前日下丹霄頭戴儒冠脱皂貂笛怨柳營烟漠漠
雲愁江館雨瀟瀟鴛鴻得路争先翥松桂凌寒識後凋
歸去朝端如有問玉門關外老班超
酬嚴司空荆南見寄
金貂再入三公府玉帳連封萬戶侯簾卷青山巫峽曉
烟開碧樹渚宫秋劉琨坐嘯風清塞謝朓題詩月滿樓
白雪調高歌不得美人南望翠蛾愁
南徐别業早春有懷
生涯擾擾竟何成自愛深居隱姓名遠雁臨空翻夕照
殘雲帶雨過春城花枝入戶猶含潤泉水侵階乍有聲
虚度年華不相見離腸懷土併關情
摩訶池宴
摩訶池上春光早愛水看花日日來穠李雪開歌扇掩
綠楊風動舞腰回燕臺事往空留恨金谷時危悟惜才
晝短欲將清夜繼西園自有月徘徊
春暮郊居寄朱舍人
幽深不謝子真居度日閒眠世事疎春水滿池新雨霽
香風入戶落花餘目隨鴻雁窮蒼翠心寄烟雲任卷舒
回首知音青瑣闥何時一爲薦相如
秋燈對雨寄史近崔積
坐聽宫城傳晩漏起看衰葉下寒枝空庭綠草結離念
細雨黃花贈所思蟋蜶已驚良節度茱萸偏憶故人期
相逢莫厭樽前醉春去秋來自不知
春題龍門香山寺
衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差曉樹中
欲盡出尋那可得三千世界本無窮
酬談校書長安秋夜對月寄諸故舊
故園千里渺遐情黃葉蕭條白露生驚鵲遶枝風滿幌
寒鐘送曉月當楹蓬山高價傳新韻槐市芳年挹盛名
莫怪孔融悲歲序五侯門館重婁卿
送田三端公還鄂州
孤雲迢逓戀滄洲勸酒梨花對白頭南陌送歸車騎合
東城怨别管絃愁青油幕裏人如玉黃鶴樓中月並鉤
君去庾公應借問馳心千里大江流
春興
楊柳隂隂細雨晴殘花落盡見流鶯春風一夜吹香夢
又逐春風到洛城
重送盧三十一起居
相如擁傳有光輝何事闌干淚濕衣舊府東山餘妓在
重將歌舞送君歸
題嘉陵驛
悠悠風旆繞山川山驛空濛雨似烟路半嘉陵頭已白
蜀門西更上青天
摩訶池送李侍御之鳳翔
柳暗花明池上山高樓歌酒換離顔他時欲寄相思字
何處黃雲是隴關
渡淮
暮濤凝雪長淮水細雨飛梅五月天行子不湏愁夜泊
綠楊多處有人烟
塞外月夜寄荆南熊侍御
南依劉表北劉琨征戰年年簫鼓喧雲雨一乖千萬里
長城秋月洞庭猿
同張惟送霍總赴池州
春風簫管怨津樓三奏行人醉不留别後相思江一岸
落花飛處杜鵑愁
羊士諤
士諤泰山人登貞元元年進士第元和初以省郎
貶資州刺史
順宗實錄云士諤初為宣歙廵官以公事至京遇
王叔文用事不能平公言其非叔文怒欲下詔斬
之韋執誼不可則令杖殺之又不可因貶汀州寧
化尉竇羣呂温傳云羣温與士諤險躁好竒趣尚
相狎羣為御史中丞欲引士諤與温為知雜宰相
李吉甫持不下因共誣搆吉甫憲宗知其偽並貶
逐士諤得資州
徐獻忠曰士諤詩氣格昂然不落卑調然列之能
品亦蕭然微耳
古體詩
小園春至偶呈吏部竇郎中孟員外
松篠雖古節冰霜慘其間欣然發佳色如喜東風還幽
抱想前躅冥鴻度南山春臺一以眺達士亦解顔偃息
非老圃沈吟閟玄關馳暉忽復失壯歲不得閒君子當
濟物丹梯誰共攀心期自有約去掃蒼苔斑
九月十日郡樓獨酌
掾吏當授衣郡中稀物役嘉辰悵已失殘菊誰為惜櫺
軒一樽汎天景洞虚碧暮節獨賞心寒江鳴湍石歸期
北州里舊友東山客飄蕩雲海深相思桂花白
近體詩
郡中翫月寄江南李少尹虞部孟員外
月滿自高邱江通無狹流軒忩開到曉風物坐含秋鵲
警銀河斷蛩悲翠幕幽清光望不極耿耿下西樓
桂華臨洛浦如挹李膺仙兹夕披雲望還吟擲地篇鳳
池分直夜牛渚泛舟年會是風流賞惟君内史賢
圓景曠佳賓徘徊夜漏頻金波徒汎酒瑶瑟已生塵露
白移長簟風清掛幅巾西園舊才子想見洛陽人(時枉盧雲)
(夫書分司入洛)
乾元初嚴黃門自京兆少尹貶牧巴郡以長才英
氣因多暇日每遊郡之東山山側精舍有盤石
細泉䟽為流杯之勝苔深樹老蒼然遺躅士諤
謬因出守得繼兹賞乃賦詩十四韻刻於石壁
石座雙峯古雲泉九曲深寂寥䟽鑿意蕪没歲時侵遶
席流還壅浮杯咽復沈追懷王謝侣更似會稽岑(始詣流杯)
(之地蔓草已沒石泉渠不絶如線躬自䟽導終日潺潺問諸水濱蓋數十年無復遊者)誰謂天池翼
相期澤畔吟光輝輕尺璧然諾重黃金幾醉東山妓長
懸北闕心蕙蘭留雜佩桃李想華簪(時郄詹事昂自拾遺貶清化尉黃門)
(年三十餘且為府主與郄意氣友善賦詩高會文字猶存)閉閣余何事鳴騶亦屢尋
軒裳遵往轍風景憩中林横吹多悽調安歌送好音初
筵方側弁故老忽沾襟(時老僧常覺在自言目睹黃門遊集之日歴歴可聽及聞絲竹)
(發聲泫然流涕云逮此五十餘年想見故事)盛世當弘濟平生諒所欽無能
愧陳力惆悵拂瑶琴
郡中即事
曉風山郭雁飛初霜拂回塘水榭虚鼓角清明如戰壘
梧桐搖落似貧居青門遠憶中人産白首閒看太史書
城下秋江寒見底賓筵莫訝食無魚
亂後曲江
憶昔曾遊曲水濱春來長有探春人遊春人盡空池在
直至春深不似春
彭州蕭使君出妓夜宴見送
玉顔紅燭忽驚春微步凌波暗拂塵自是當歌歛眉黛
不應惆悵為行人
翫荷花
紅衣落盡暗香殘葉上秋光白露寒越女含情已無限
莫教長衷倚欄干
王學士獨遊青龍寺翫紅葉因贈
十畆蒼苔繞畫廊幾株紅樹過青霜高情還似看花去
閒對南忩步夕陽
張碧
碧字大碧貞元中人自序其詩云碧嘗讀李長吉
集謂春拆紅翠霹開蟄戶其竒峭者不可及也及
覽李太白詞天與俱高青且無際鵾觸巨海瀾濤
怒翻則觀長吉之篇若陟嵩之巔視諸阜者邪余
嘗銳志狂勇心魄恨不得攤文陣以交鋒覩拔戟
挾輈而已
古體詩
秋日登岳陽樓晴望
三秋倚練飛金盞洞庭波定平如剗天高雲卷綠蘿低
一點君山礙人眼漫漫萬頃鋪琉璃烟波闊遠無鳥飛
西南東北競無際直疑浸斷青天涯屈原回日牽愁吟
龍宫感激致應沈賈生憔悴說不得茫茫烟靄堆湖心
鴻溝
毒龍銜日天地昏八紘靉靆生愁雲秦原走鹿無藏處
紛紛争處蜂成羣四溟波立鯨相吞蕩搖五岳崩山根
魚蝦舞浪狂鰍鯤龍蛇膽戰登鴻門星旗羽鏃強者尊
黑風白雨東西屯山河欲拆人烟分壮士鼓勇君王存
項莊憤氣吐不得亞父㪷聲天上聞玉光墮地驚崑崙
留侯氣魄吞太華舌頭一寸生陽春神農女媧愁不言
蛇枯老媪啼淚痕星曹定秤秤王孫項籍骨輕迷精魂
沛公仰面争乾坤湏臾垓下賊星起歌聲繚繞悽人耳
吳娃捧酒横秋波霜天月照空城壘力拔山兮忽到此
騅嘶嬾渡烏江水新豐瑞色生樓臺西楚寒蒿哭愁鬼
三尺霜鳴金匣裏神光一照八千里漢皇驟馬意氣生
西南掃地迎天子
美人梳頭
玉堂花院小枝紅綠窗一片春光曉玉容驚覺濃睡醒
圓蟾挂出妝臺表金盤解下叢鬟碎三尺巫雲綰朝翠
皓指高低寸黛愁水精梳滑參差墜湏臾攏掠蟬鬢生
玉釵冷透冬冰明芙蓉拆向新開臉秋泉慢轉眸波横
鸚鵡偷來話心曲屏風半倚遥山綠
題祖山人池上怪石
寒姿數片竒突兀曾作秋江秋水骨先生應是厭風雷
著向江邊塞龍窟我來池上傾酒罇半酣書破青烟痕
參差翠縷擺不落筆頭驚怪粘秋雲我聞吳中項容水
墨有高價邀得將來倚松下鋪却雙繒直道難掉首空
歸不成畫
御定全唐詩錄卷五十七
