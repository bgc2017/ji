欽定四庫全書
御定全唐詩錄卷二十
李白
白字太白興聖皇帝九世孫其先隋末以罪徙西
域神龍初遁還客巴西白之生母夢長庚星因以
命之十歲通詩書旣長隱岷山州舉有道不應蘇
頲爲益州長史見白異之曰是子天才奇特少益
以學可比相如然喜縱橫術擊劒爲任俠輕財重
施更客任城與孔巢父韓凖裴政張叔眀陶沔居
徂徠山日沈飲號竹溪六逸天寶初南入會稽與
吳筠善筠被召故白亦至長安往見賀知章知章
見其文歎曰子謫仙人也言於眀皇召見金鑾殿
論當世事奏頌一篇帝賜食親爲調羹有詔供奉
翰林白猶與飲徒醉於市帝坐沉香亭子意有所
感欲得白爲樂章召入而白已醉左右以水頮面
稍解援筆成文婉麗精切無留思帝愛其才數宴
見白嘗侍帝醉使高力士脫鞾力士素愧耻之摘
其詩以激楊貴妃帝欲官白妃輒阻止白自知不
爲親近所容益驁放不自脩與賀知章李適之汝
陽王璡崔宗之蘇晉張旭焦遂爲酒中八仙人懇
求還山帝賜金放還白浮遊四方嘗乘舟與崔宗
之自采石至金陵著宫錦袍坐舟中㫄若無人安
祿山反轉側宿松匡廬間永王璘辟爲府僚佐璘
起兵逃回彭澤璘敗當誅初白遊幷州見郭子儀
奇之子儀嘗犯法白爲救免至是子儀請解官以
贖有詔長流夜郎會赦還尋陽坐事下獄時宋若
思將吳兵三千赴河南道尋陽釋囚辟爲參謀未
幾辭職李陽冰爲當塗令白依之代宗立以左拾
遺召而白已卒年六十餘白晚好黃老度牛渚磯
至姑孰悅謝家青山欲終焉及卒葬東麓元和末
宣歙觀察使范傳正祭其塜禁樵採訪後裔惟二
孫女嫁爲民妻進止仍有風範因泣曰先祖志在
青山頃葬東麓非本意傳正爲改葬立二碑焉
南部新書云李白山東人父爲任城尉因家焉稱
蜀人非也今任城令廳有白之祠尚存唐范傳正
誌其墓曰白涼武昭王九世孫昭王隴西人隋末
子孫以罪徙西域神龍時白父客自西域逃居緜
之巴西而白生焉唐魏顆李陽冰序其文劉全白
撰其墓碣皆曰廣漢人故論白者㦯曰隴西㦯曰
山東㦯曰蜀陽冰云李翰林浪跡縱酒以自昏穢
咏歎之際屢稱山東李白亦云以張垍讒逐遊海
岱間子美所謂汝與山東李白好蓋白自號也
天寶遺事云李白於便殿對眀皇撰詔誥時十月
大寒筆凍莫能書字帝勅宫嬪數人侍於李白左
右令各執牙筆呵之遂取而書其詔其受聖眷如
此
古體詩
善哉行
來日一身㩦糧負薪道長食盡苦口焦唇今日醉飽樂
過千春仙人相存誘我遠學海凌三山陸憩五嶽乘龍
天飛目瞻兩角授以神藥金丹滿握蟪蛄蒙恩深媿短
促思填東海強銜一木道重天地軒師廣成蟬翼九五
以求長生下士大笑如蒼蠅聲
古風
大雅久不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騷人揚馬
激頽波開流蕩無垠廢興雖萬變憲章亦已淪自從建
安來綺麗不足珍聖代復元古垂衣貴清眞羣才屬休
眀乘運共躍鱗文質相炳煥衆星羅秋旻我志在刪述
垂輝映千春希聖如有立絶筆於獲麟
蟾蜍薄太清蝕此瑶臺月圓光虧中天金魄遂淪没螮
蝀入紫微大眀夷朝暉浮雲隔兩曜萬象昏隂霏蕭蕭
長門宫昔是今已非桂蠧花不實天霜下嚴威沈歎終
永夕感我涕沾衣(開元十二年七月廢皇后王氏故有此作)
秦皇掃六合虎視何雄哉揮劒决浮雲諸侯盡西來明
斷自天啓大略駕羣才收兵鑄金人函谷正東開銘功
會稽嶺騁望琅邪臺刑徒七十萬起土驪山隈尚採不
死藥茫然使心哀連弩射海魚長鯨正崔嵬額鼻象五
嶽揚波噴雲雷鬐鬛蔽青天何由覩蓬萊徐市載秦女
樓船幾時迴但見三泉下金棺葬寒灰
鳳飛九千仞五章備綵珍銜書且虛歸空入周與秦橫
絶歷四海所居未得鄰吾營紫河車千載落風塵藥物
祕海嶽採鉛青溪濱時登大樓山舉首望仙眞羽駕滅
去影飇車絶迴輪尚恐丹液遲志願不及申徒霜鏡中
髮羞彼鶴上人桃李何處開此花非我春唯應清都境
長與韓衆親
太白何蒼蒼星辰上森列去天三百里邈爾與世絶中
有綠髮翁披雲卧松雪不笑亦不語冥棲在巖穴我來
逢眞人長跪問寶訣粲然忽自哂授以鍊藥說銘骨傳
其語竦身已電滅仰望不可及蒼然五情熱吾將營丹
砂永與世人別
代馬不思越越禽不戀燕情性有所習土風固其然昔
別雁門關今戍龍庭前驚沙亂海日飛雪迷遥天蟣蝨
生虎鶡心魂逐旌旃苦戰功不賞忠誠難可宣誰憐李
飛將白首没三邊
客有鶴上仙飛飛凌太清揚言碧雲裏自道安期名兩
兩白玉童雙吹紫鸞笙去影忽不見迴風送天聲舉首
遠望之飄然若流星願餐金光草壽與天齊傾
咸陽二三月宫柳黃金枝綠幘誰家子賣珠輕薄兒日
莫醉酒歸白馬驕且馳意氣人所仰冶遊方及時子雲
不曉事晩獻長楊辭賦達身巳老草玄鬢若絲投閣良
可歎但爲此輩嗤
莊周夢蝴蝶蝴蝶爲莊周一體更變易萬事良悠悠乃
知蓬萊水復作清淺流青門種瓜人舊日東陵侯富貴
固如此營營何所求
齊有倜儻生魯連特高妙眀月出海底一朝開光耀却
秦振英聲後世仰末照意輕千金贈顧向平原笑吾亦
澹蕩人拂衣可同調
黃河走東溟白日落西海逝川與流光飄忽不相待春
容捨我去秋髮巳衰改人生非寒松年貌豈長在吾當
乘雲螭吸景駐光彩
松栢本孤直難爲桃李顔昭昭嚴子陵垂釣滄波間身
將客星隱心與浮雲閒長揖萬乘君還歸富春山清風
灑六合邈然不可攀使我長歎息冥棲巖石間
君平旣棄世世亦棄君平觀變窮太易探元化羣生寂
寞綴道論空簾閉幽情騶虞不虛來鸑鷟有時鳴安知
天漢上白日懸高名海客去巳久誰人測沈冥
邊關饒風沙蕭索竟終古木落秋草黃登高望塞虜荒
城空大漠邊邑無遺堵白骨橫千霜嵯峨蔽榛莽借問
誰陵虐天驕毒威武赫怒我聖皇勞師事鞞鼓陽和變
殺氣發卒騷中土三十六萬人哀哀淚如雨且悲就行
役安得營農圃不見征戍兒豈知關山苦李牧今不在
邊人飼豺虎
燕昭延郭隗遂築黃金臺劇辛方趙至鄒衍復齊來奈
何青雲士棄我如塵埃珠玉買歌笑糟糠飬賢才方知
黃鶴舉千里獨徘徊
寶劒雙蛟龍雪花照芙蓉精光射天地雷騰不可衝一
去別金匣飛沈失相從風胡去已久所以潛其鋒吳水
深萬丈楚山邈千重雌雄終不隔神物會當逢
天津三月時千門桃與李朝爲斷腸花莫逐東流水前
水復後水古今相續流新人非舊人年年橋上遊雞鳴
海色動謁帝羅公侯月落西上陽餘輝半城樓衣冠照
雲日朝下散皇州鞍馬如飛龍黃金絡馬頭行人皆辟
易志氣橫嵩丘入門上高堂列鼎錯珍羞香風引趙舞
清管隨齊謳七十紫鴛鴦雙雙戲庭幽行樂爭晝夜自
言度千秋功成身不退自古多愆尤黃犬空嘆息綠珠
成釁讎何如鴟夷子散髮棹扁舟
泣與親友別欲語再三咽勖君青松心努力保霜雪世
路多險艱白日欺紅顔分手各千里去去何時還
在世復幾時倏如飄風度空聞紫金經白首愁相誤撫
已忽自笑沈吟爲誰故名利徒煎熬安得閒余步終留
赤玉舄東上蓬山路秦帝如我求蒼蒼但煙霧
郢客吟白雪遺響飛青天徒勞歌此曲舉世誰爲傳試
爲巴人唱和者乃數千吞聲何足道歎息空悽然
秦水別隴首幽咽多悲聲胡馬顧朔雪躞蹀長嘶鳴感
物動我心緬然含歸情昔視秋蛾飛今見春蠶生嫋嫋
桑柘葉萋萋柳垂榮急節謝流水羇心搖懸旌揮涕且
復去惻愴何時平
秋露如白玉團團下庭綠我行忽見之寒早悲歲促人
生鳥過目胡乃自結束景公一何愚牛山淚相續物苦
不知足得隴又望蜀人心若波瀾世路有屈曲三萬六
千日夜夜當秉燭
世道日交喪澆風散淳源不采芳桂枝反棲惡木根所
以桃李樹吐花竟不言大運有興没羣動爭飛奔歸來
廣成子去入無窮門
碧荷生幽泉朝日豔且鮮秋花冐綠水密葉羅青煙秀
色空絶世馨香誰爲傳坐看飛霜滿凋此紅芳年結根
未得所願託華池邊
燕趙有秀色綺樓青雲端眉目豔皎月一笑傾城歡常
恐碧草晩坐泣秋風寒纖手怨玉琴清晨起長歎焉得
偶君子共乘雙飛鸞
容顔若飛電時景如飄風草綠霜巳白日西月復東華
鬢不耐秋颯然成衰蓬古來賢聖人一一誰成功君千
變猿鶴小人爲沙蟲不及廣成子乘雲駕輕鴻
三季分戰國七雄成亂麻王風何怨怒世道終紛拏至
人洞玄象高舉凌紫霞仲尼欲浮海吾祖之流沙聖賢
共淪没臨岐胡咄嗟
玄風變太古道喪無時還擾擾季葉人雞鳴趨四關但
識金馬門誰知蓬萊山白首死羅綺笑歌無時閒綠酒
哂丹液青娥凋素顔大儒揮金槌琢之詩禮間蒼蒼三
珠樹冥目焉能攀
羽檄如流星虎符合專城喧呼救邊急羣鳥皆夜鳴白
日曜紫微三公運權衡天地皆得一澹然四海清借問
何以爲荅言楚徵兵渡瀘及五月將赴雲南征怯卒非
戰士炎方難遠行長號別嚴親日月慘光晶泣盡繼以
血心摧兩無聲困獸當猛虎窮魚餌奔鯨千去不一迴
投軀豈全生如何舞干戚一使有苗平(天寶九載南詔陷雲南楊國忠)
(使鮮于仲通將兵討之大敗士卒死者六萬人白詩爲此而作)
燕臣昔慟哭五月飛秋霜庶女號蒼天震風擊齊堂精
誠有所感造化爲悲傷而我竟何辜遠身金殿傍浮雲
蔽紫闥白日難迴光羣沙穢眀珠衆草凌孤芳古來共
歎息流淚空沾裳
孤蘭生幽園衆草共蕪没雖照陽春暉復悲高秋月飛
霜早淅瀝綠豔恐休歇若無清風吹香氣爲誰發
登高望四海天地何漫漫霜被羣物秋風飄大荒寒榮
華東流水萬事皆波瀾白日掩徂暉浮雲無定端梧桐
巢燕雀枳棘棲鵷鸞且復歸去來劒歌行路難
鳳饑不啄粟所食唯琅玕焉能與羣雞蹙促爭一餐朝
鳴崑丘樹夕飲砥柱湍歸飛海路遠獨宿天霜寒幸遇
王子晉結交青雲端懷恩未得報感別空長嘆
朝弄紫泥海夕披丹霞裳揮手折若木拂此西日光雲
卧遊八極玉顔已千霜飄飄入無倪稽首祈上皇呼我
遊太素玉杯賜瓊漿一餐歴萬歲何用還故鄉永隨長
風去天外恣飄揚
桃花開東園含笑誇白日偶蒙春風榮生此豔陽質豈
無佳人色但恐花不實宛轉龍火飛零落早相失詎知
南山松獨立自蕭飋
美人出南國灼灼芙蓉姿皓齒終不發芳心空自持由
來紫宫女共妬青蛾眉歸去瀟湘沚沈吟何足悲
青春流驚湍朱明驟迴薄不忍看秋蓬飄揚竟何託光
風滅蘭蕙白露灑葵藿美人不我期草木日零落
倚劒登高臺悠悠送春目蒼榛蔽層丘瓊草隱深谷鳳
凰鳴西海欲集無珍木鸒斯得所居蒿下盈萬族晉風
日已頽窮途方慟哭
越客採明珠提㩦出南隅清輝照海月美價傾鴻都獻
君君按劒懷寶空長吁魚目復相哂寸心增煩紆
惻惻泣路岐哀哀悲素絲路岐有南北素絲易變移萬
事固如此人生無定期田竇相傾奪賓客互盈虧世途
多翻覆交道方嶮巇斗酒強然諾寸心終自疑張陳竟
火滅蕭朱亦星離衆鳥集榮柯窮魚守枯池嗟嗟失懽
客勤問何所規
擬古
青天何歷歷明星如白石黃姑與織女相去不盈尺銀
河無鵲橋非時將安適閨人理紈素遊子悲行役瓶冰
知冬寒霜露欺遠客客似秋葉飛飄颻不言歸別後羅
帶長愁寬去時衣乘月託宵夢因之寄金徽
高樓入青天下有白玉堂明月看欲墮當窗懸清光遥
夜一美人羅衣沾秋霜含情弄柔瑟彈作陌上桑絃聲
何激烈風卷遶飛梁行人皆躑躅棲鳥去迴翔但寫妾
意苦莫辭此曲傷願逢同心者飛作紫鴛鴦
長繩難繫日自古共悲辛黃金高北斗不惜買陽春石
火無留光還如世中人即事巳如夢後來我誰身提壺
莫辭貧取酒會四鄰仙人殊恍惚未若醉中眞
清都綠玉樹灼爍瑶臺春攀花弄秀色遠贈天仙人香
風送紫蕊直到扶桑津取掇世上豔所貴心之珍相思
傳一笑聊欲示情親
今日風日好眀日恐不如春風笑於人何乃愁自居吹
簫舞彩鳳酌醴鱠神魚千金買一醉取樂不求餘達士
遺天地東門有二䟽愚夫同瓦石有才知卷舒無事坐
悲苦塊然涸轍鮒
運速天地閉朔風結飛霜百草死冬月六龍頽西荒太
白出東方彗星揚精光鴛鴦非越鳥何爲眷南翔惟昔
鷹將犬今爲侯與王得水成蛟龍爭池奪鳳凰北斗不
酌酒南箕空簸揚
世路今太行迴車竟何託萬族皆凋枯遂無少可樂曠
野多白骨幽魂共銷鑠榮貴當及時春華宜照灼人非
崑山玉安得長璀錯身没豈不朽榮名在麟閣
月色不可掃客愁不可道玉露生秋衣流螢飛百草日
月終銷毁天地同枯槁蟪蛄啼青松安見此樹老金丹
寧誤俗昧者難精討爾非千歲翁多恨去世早飲酒入
玉壺藏身以爲寶
生者爲過客死者爲歸人天地一逆旅同悲萬古塵月
兔空擣藥扶桑已成薪白骨寂無言青松豈知春前後
更嘆息浮榮何足珍
仙人騎綵鳳昨下閬風岑海水三清淺桃源一見尋遺
我綠玉杯兼之紫瓊琴杯以傾美酒琴以閒素心二物
非世有何論珠與金琴彈松裏風杯勸天上月風月長
相知世人何倏忽
涉江弄秋水愛此荷花鮮攀荷弄其珠蕩漾不成圓佳
期綵雲重欲贈隔遠天相思無由見悵望涼風前
去去復去去辭君還憶君漢水旣殊流楚山亦此分人
生難稱意豈得長爲羣越燕喜海日燕鴻思朔雲別久
容華晩琅玕不能飯日落知天昏夢長覺道遠望夫登
高山化石竟不返
關山月
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊邑思歸多苦顔高樓當此夜歎息未應閒
俠客行
趙客縵胡纓吳鈎霜雪眀銀鞍照白馬颯沓如流星十
步殺一人千里不留行事了拂衣去深藏身與名閒過
信陵飲脫劒膝前橫將炙啖朱亥持觴勸侯嬴三杯吐
然諾五嶽倒爲輕眼花耳熱後意氣素霓生救趙揮金
槌邯鄲先震驚千秋二壯士烜赫大梁城縱死俠骨香
不慙世上英誰能書閣下白首太玄經
長干行
妾髮初覆額折花門前劇郎騎竹馬來遶牀弄青梅同
居長干里兩小無嫌猜十四爲君婦羞顔未嘗開低頭
向暗壁千喚不一迴十五始展眉願同塵與灰常存抱
柱信豈上望夫臺十六君遠行瞿塘灔澦堆五月不可
觸猿聲天外哀門前遲行跡一一生綠苔苔深不能掃
落業秋風早八月蝴蝶來雙飛西園草感此傷妾心坐
愁紅顔老早晩下三巴預將書報家相迎不道遠直至
長風沙
憶妾深閨裏煙塵不曾識嫁與長干人沙頭候風色五
月南風興思君下巴陵八月西風起想君發揚子去來
悲如何見少離別多湘潭幾日到妾夢越風波昨夜狂
風度吹折江頭樹淼淼暗無邊行人在何處好乘浮雲
驄佳期蘭渚東鴛鴦綠蒲上翡翠錦屏中自憐十五餘
顔色桃花紅那作商人婦愁水復愁風
古朗月行
小時不識月呼作白玉盤又疑瑶臺鏡飛上青雲端仙
人垂兩足桂樹作團團白兔擣藥成問言誰與餐蟾蜍
蝕圓影大眀夜已殘羿昔落九烏天人清且安隂精此
淪惑去去不足觀憂來其如何悽愴摧心肝
獨不見
白馬誰家子黃龍邊塞兒天山三丈雪豈是遠行時春
蕙忽秋草莎雞鳴西池風摧寒㯶響月入霜閨悲憶與
君別年種桃齊蛾眉桃今百餘尺花落成枯枝終然獨
不見流淚空自知
妾薄命
漢帝寵阿嬌貯之黃金屋咳唾落九天隨風生珠玉寵
極愛還歇妬深情却疎長門一步地不肯暫迴車雨落
不上天水覆難再收君情與妾意各自東西流昔日芙
蓉花今成斷根草以色事他人能得幾時好
黃葛篇
黃葛生洛溪黃花自綿羃青煙蔓長條繚繞幾百尺閨
人費素手採緝作絺綌縫爲絶國衣遠寄日南客蒼梧
大火落暑服莫輕擲此物雖過時是妾手中跡
白馬篇
龍馬花雪毛金鞍五陵豪秋霜切玉劒落日眀珠袍鬭
雞事萬乘軒蓋一何高弓摧南山虎手接太行猱酒後
競風采三杯弄寶刀殺人如剪草劇孟同遊遨發憤去
函谷從軍向臨洮叱咤萬戰場匈奴盡奔逃歸來使酒
氣未肻拜蕭曹羞入原憲室荒徑隱蓬蒿
大堤曲
漢水橫襄陽花開大堤暖佳期大隄下淚向南雲滿春
風復無情吹我夢魂散不見眼中人天長音信斷
東武吟
好古笑流俗素聞賢達風方希佐眀主長揖辭成功白
日在高天迴光燭微躬恭承鳳凰詔歘起雲蘿中清切
紫霄迴優游丹禁通君王賜顔色聲價凌煙虹乘輿擁
翠蓋扈從金城東寶馬麗絶景錦衣入新豐依巖望松
雪對酒鳴絲桐因學揚子雲獻賦甘泉宫天書美片善
清芬播無窮一朝去金馬飄落成飛蓬賓客日疎散玉
樽亦已空才力猶可倚不慙世上雄閒作東武吟曲盡
情未終書此謝知巳吾尋黃綺翁
邯鄲才人嫁爲厮養卒婦
妾本叢臺女揚蛾入丹闕自倚顔如花寧知有凋歇一
辭玉階下去若朝雲没每憶邯鄲城深宫夢秋月君王
不可見惆悵至眀發
短歌行
白日何短短百年苦易滿蒼穹浩茫茫萬劫太極長麻
姑垂兩鬢一半巳成霜天公見玉女大笑億千場吾欲
攬六龍迴車掛扶桑北斗酌美酒勸龍各一觴富貴非
所願與人駐顔光
相逢行
朝騎五花馬謁帝出銀臺秀色誰家子雲車珠箔開金
鞭遥指點玉勒近遲回夾轂相借問疑從天上來蹙入
青綺門當歌共銜杯銜杯映歌扇似月雲中見相見不
得親不如不相見相見情巳深未語可知心胡爲守空
閨孤眠愁錦衾錦衾與羅幃纏綿會有時春風正澹蕩
暮雨來何遲願因三青鳥更報長相思光景不待人須
臾髮成絲當年失行樂老去徒傷悲持此道密意母令
曠佳期
沐浴子
沐芳莫彈冠浴蘭莫振衣處世忌太潔至人貴藏輝滄
浪有釣叟吾與爾同歸
春思
燕草如碧絲秦桑低綠枝當君懷歸日是妾斷腸時春
風不相識何事入羅幃
子夜吳歌
秦地羅敷女採桑綠水邊素手青條上紅妝白日鮮蠶
饑妾欲去五馬莫留連
鏡湖三百里菡萏發荷花五月西施採人看隘若耶回
舟不待月歸去越王家
長安一片月萬尸擣衣聲秋風吹不盡總是玉關情何
日平戎虜良人罷遠征
眀朝驛使發一夜絮征袍素手抽針冷那堪把剪刀裁
縫寄遠道幾日到臨洮
對酒行
松子棲金華安期入蓬海此人古之仙羽化竟何在浮
生速流電倏忽變光彩天地無彫換容顔有遷改對酒
不肻飲含情欲誰待
秋浦歌
秋浦長似秋蕭條使人愁客愁不可度行上東大樓正
西望長安下見江水流寄言向江水汝意憶儂不遥傳
一掬淚爲我達揚州
千千石楠樹萬萬女貞林山山白鷺滿澗澗白猿吟君
莫向秋浦猿聲碎客心
清溪行
清溪清我心水色異諸水借問新安江見底何如此人
行眀鏡中鳥度屏風裏向晩猩猩啼空悲遠遊子
秋日鍊藥院鑷白髮贈元六兄林宗
木落識歲秋瓶冰知天寒桂枝日巳綠拂雪凌雲端弱
齡接光景矯翼攀鴻鸞投分三十載榮枯同所歡長吁
望青雲鑷白坐相看秋顔入曉鏡壯髮凋危冠窮與鮑
生賈饑從漂母飡時來極天人道在豈吟嘆樂毅方適
趙蘇秦初說韓卷舒固在我何事空摧殘
書情贈蔡舍人雄
嘗高謝太傅㩦妓東山門楚舞醉碧雲吳歌斷清猿暫
因蒼生起談笑安黎元余亦愛此人丹霄冀飛翻遭逢
聖眀主敢進興亡言白璧竟何辜青蠅遂成冤一朝去
京國十載客梁園猛犬吠九關殺人憤精魂皇穹雪冤
枉白日開昏氛泰階得夔龍桃李滿中原倒海索眀月
凌山採芳蓀愧無橫草功虛負雨露恩跡謝雲臺閣心
隨天馬轅夫子王佐才而今復誰論層飇振六翮不日
思騰騫我縱五湖棹煙濤恣崩奔夢釣子陵湍英風緬
猶存彼希客星隱弱植不足援千里一回首萬里一長
歌黃鶴不復來清風愁奈何舟浮瀟湘月山倒洞庭波
投汨笑古人臨濠得天和閒時田畆中搔背牧雞鵝別
離解相訪應在武陵多
叙舊贈江陽宰陸調
太伯讓天下仲雍揚波濤清風蕩萬古跡與星辰高開
吳食東溟陸氏世英髦多君秉古節嶽立冠人曹風流
少年時京洛事遊遨腰間延陵劒玉帶眀珠袍我昔鬭
雞徒連延五陵豪邀遮相組織呵嚇來煎熬君開萬人
叢鞍馬皆辟易告急清憲臺脫余北門厄間宰江陽邑
剪棘樹蘭芳城門何肅穆五月輝秋霜好鳥集珍木高
才列華堂侍從府中歸絲管儼成行但苦隔遠道無由
共銜觴江北荷花開江南楊梅熟正好飲酒時懷賢在
心目掛席拾海月乘風下長川多沽新豐醁滿載剡溪
船中途不遇人直到爾門前大笑同一醉取樂平生年
贈武十七諤(幷序)
門人武諤深於義者也質木沈悍慕要離之風
潛釣川海不數數於世間事聞中原作難西來
訪余余愛子伯禽在魯許將冐兵烽以致之酒
酣感激援筆而贈
馬如一匹練眀日過吳門乃是要離客西來欲報恩笑
開燕匕首拂拭竟無言狄犬吠清洛天津成塞垣愛子
隔東魯空悲斷腸猿林回棄白璧千里阻同奔君爲我
致之輕齎涉淮源精誠合天道不愧遠遊魂
經亂離後天恩流夜郎憶舊遊書懷贈江夏韋太
守良宰
天上白玉京十二樓五城仙人撫我頂結髮受長生誤
逐世間樂頗窮理亂情九十六聖君浮雲掛空名天地
賭一擲未能忘戰爭試涉覇王略將期軒冕榮時命乃
大謬棄之海上行學劒翻自哂爲文竟何成劒非萬人
敵文竊四海聲兒戲不足道五噫出西京臨當欲去時
慷慨淚沾纓嘆君倜儻才標舉冠羣英開筵引祖帳慰
此遠徂征鞍馬若浮雲送余驃騎亭歌鐘不盡意白日
落昆眀十月到幽州戈鋋若羅星君王棄北海掃地借
長鯨呼吸走百川燕然可摧傾心知不得語却欲棲蓬
瀛彎弧懼天狼挾矢不敢張攬涕黃金臺呼天哭昭王
無人貴駿骨騄耳空騰驤樂毅儻再生於今亦奔亡蹉
跎不得意驅馬還貴鄉逢君聽絃歌肅穆坐華堂百里
獨太古陶然卧羲皇徵樂昌樂館開筵列壺觴賢豪間
青娥對燭儼成行醉舞紛綺席清歌遶飛梁歡娛未終
朝秩滿歸咸陽祖道擁萬人供帳遥相望一別隔千里
榮枯異炎涼炎涼幾度改九土中橫潰漢甲連燕兵沙
塵暗雲海草木搖殺氣星辰無光彩白骨成丘山蒼生
竟何罪幽關壯帝居國命懸哥舒長戟三十萬開門納
兇渠公卿如犬羊忠讜醢與菹二聖出遊豫兩京遂丘
墟帝子許專征秉旄控強楚節制非桓文軍師擁熊虎
人心失去就賊勢騰風雨惟君固房陵誠節冠終古僕
卧香爐頂飡霞潄瑶泉門開九江轉枕下五湖連半夜
水軍來尋陽滿旌旃空名適自誤迫脅上樓船徒賜五
百金棄之若浮煙辭官不受賞翻謫夜郎天夜郎萬里
道西上令人老掃蕩六合清仍爲負霜草日月無偏照
何由訴蒼昊良牧稱神眀深仁恤交道一忝青雲客三
登黃鶴樓顧慙禰處士虛對鸚鵡洲樊山覇氣盡寥落
天地秋江帶峨眉雪川橫三峽流萬舸此中來連帆過
揚州送此萬里目曠然散我愁紗窗倚天開水樹綠如
髮窺日畏銜山促酒喜見月吳娃與越豔窈窕誇鉛紅
呼來上雲梯含笑出簾櫳對客小垂手羅衣舞春風賓
跪請休息主人情未極覽君荆山作江鮑堪動色秋水
出芙蓉天然去雕餙逸興橫素襟無時不招尋朱門擁
虎士列戟何森森剪鑿竹石開榮流漲清深登臺坐水
閣吐論多英音片辭貴白璧一諾輕黃金謂我不愧君
青鳥眀丹心五色雲間鵲飛鳴天上來傳聞赦書至却
放夜郎迴暖氣變寒谷炎煙生死灰君登鳳池去忽棄
賈生才桀犬尚吠堯匈奴笑千秋中夜四五嘆常爲大
國憂旌旆夾兩山黃河當中流連雞不得進飲馬空夷
猶安得羿善射一箭落旄頭
贈盧司戸
秋色無遠近出門盡寒山白雲遥相識待我蒼梧間借
問盧躭鶴西飛幾歲還
贈別舍人弟臺卿之江南
去國客行遠還山秋夢長梧桐落金井一葉飛銀牀覺
罷攬眀鏡鬢毛䬃巳霜良圖委蔓草古貌成枯桑欲道
心下事時人疑夜光因爲洞庭葉飄落之瀟湘令弟經
濟士謫居我何傷潛虯隱尺水著論談興亡客遇王子
喬口傳不死方入洞過天地登眞朝玉皇吾將撫爾背
揮手遂翺翔
贈宣城宇文太守兼呈崔侍御
白若白鷺鮮清如清唳蟬受氣有本性不爲外物遷飲
水箕山上食雪首陽巔迴車避朝歌掩口去盜泉岧嶤
廣成子倜儻魯仲連卓絶二公外丹心無間然昔攀六
龍飛今作百鍊鉛懷恩欲報主投佩向北燕彎弓綠弦
開滿月不憚堅閒騎駿馬獵一射兩虎穿回旋若流光
轉背落雙鳶胡虜三嘆息兼知五兵權鎗鎗突雲將却
掩我之妍多逢勦絶兒生著祖生鞭據鞍空矍鑠壯志
竟誰宣蹉跎復來歸憂恨坐相煎無風難破浪失計長
江邊危苦惜頽光金波忽三圓時遊敬亭上閒聽松風
眠㦯弄宛溪月虛舟信洄沿顔公二十萬盡付酒家錢
興發每取之聊向醉中仙過此無一事靜談秋水篇君
從九卿來水國有豐年魚鹽滿市井布帛如雲煙下馬
不作威冰壺照清川霜眉邑中叟皆美太守賢時時慰
風俗往往出東田竹馬數小兒拜迎白鹿前含笑問使
君日晩可迴旋遂歸池上酌掩抑清風絃曾標橫浮雲
下撫謝朓肩樓高碧海出樹古青蘿懸光祿紫霞杯伊
昔忝相傳良圖掃沙漠別夢繞旌旃富貴日成疎願言
杳無緣登龍有直道倚玉阻芳筵敢獻繞朝策思同郭
泰船何言一水淺似隔九重天崔生何傲岸縱酒復談
玄身爲名公子英才苦迍邅鳴鳳托高梧凌風何翩翩
安知慕羣客彈劒拂秋蓮
自梁園至敬亭山見會公談陵陽山水兼期同遊
因有此贈
我隨秋風來瑶草恐衰歇中途寡名山安得弄雲月渡
江如昨日黃葉向人飛敬亭愜素尚弭棹流清輝冰谷
眀且秀陵巒抱江城粲粲吳與史衣冠耀天京水國饒
英奇潛光卧幽草會公眞名僧所在即爲寶開堂振白
拂高論橫青雲雪山掃粉壁墨客多新文爲余話幽棲
且述陵陽美天開白龍潭月映清秋水黃山望石柱突
兀誰開張黃鶴久不來子安在蒼茫東南焉可窮山鳥
飛絶處稠疊千萬峯相連入雲去聞此期振策歸來空
閉關相思如眀月可望不可攀何當移白足早晩凌蒼
山且寄一書札令予解愁顔
贈閭丘處士
賢人有素業乃在沙塘陂竹影掃秋月荷花落古池閒
讀山海經散帙卧遥帷且耽田家樂遂曠林中期野酌
勸芳酒園蔬烹露葵如能樹桃李爲我結茅茨
經亂後將避地剡中留贈崔宣城
雙鵝飛洛陽五馬渡江徼何意上東門胡雛更長嘯中
原走豺虎烈火及宗廟太白晝經天頽陽掩餘照名城
皆蕩覆世路成奔峭四海望長安嚬眉寡西笑蒼生疑
落葉白骨空相吊連兵似雪山破敵誰能料我垂北溟
翼且學南山豹崔子賢主人歡娛每相召胡床紫玉笛
却坐青雲叫楊花滿州城置酒同臨眺忽思剡溪去水
石遠清妙雪晝天地眀風開湖山貌悶爲洛生詠醉發
吳越調赤霞動金光日足森海嶠獨散萬古意閒垂一
溪釣猿近天上啼人移月邊棹無以墨綬苦來求丹砂
要華髮長折腰將貽陶公誚
安陸白兆山桃花嵒寄劉侍御綰
雲卧三十年好閒復愛仙蓬壺雖冥絶鸞鶴心悠然歸
來桃花嵒得憩雲窗眠對嶺人共語飲潭猿相連時昇
翠微上邈若羅浮巔兩岑抱東壑一嶂橫西天樹雜日
易隱崖傾月難圓芳草換野色飛蘿搖春煙入遠搆石
室選幽開山田獨此林下意杳無區中緣永辭霜臺客
千載方來旋
望終南山寄紫閣隱者
出門見南山引領意無限秀色難爲名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘
夕霽杜陵登樓寄韋繇
浮陽滅霽景萬物生秋容登樓送遠目伏檻觀羣峯原
野曠超緬關河紛雜重清輝映竹日翠色眀雲松蹈海
寄遐想還山迷舊蹤徒然迫晩暮未果諧心胷結桂空
佇立折麻恨莫從思君達永夜長樂聞疎鐘
秋夜宿龍門香山寺奉寄王方城十七丈奉國營
上人從弟幼成令問
朝發汝海東莫棲龍門中水寒夕波急木落秋山空望
極九霄迥賞幽萬壑通目皓沙上月心清松下風玉斗
橫網戸銀河耿花宫興在趣方逸歡餘情未終鳳駕憶
王子虎溪懷遠公桂枝坐銷歇棣華不復同流恨寄伊
水盈盈焉可窮
御定全唐詩錄卷二十
