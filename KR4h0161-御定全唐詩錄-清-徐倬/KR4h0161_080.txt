欽定四庫全書
御定全唐詩錄卷八十一
雍陶
陶字國鈞成都人太和八年第進士大中間自國
子毛詩博士出為簡州刺史
雲溪友議陶為簡牧自比謝宣城柳吳興賓至則
挫辱投贄者少得見之有馮道明者請謁紿閽者
曰與太守故舊及見呵責曰與公昧平生何故舊
之有道明曰誦公詩於集中日得相見何隔平生
遂吟雍詩云江聲秋入峽雨氣夜侵樓立當青草
人先見行傍白蓮魚未知閉門客到常疑病滿院
花開不似貧雍聞吟欣狎遂如曩昔之交
古體詩
明月照高樓
明月何高高樓中簾影寒一婦獨含歎四坐誰成歡時
節屢己移遊旅杳不還滄溟儻未涸妾淚終不乾君若
無定雲妾若不動山雲行出山易山逐雲去難願為邊
塞塵因風委君顔君顔良洗多盪妾濁水間
近體詩
塞上宿野寺
塞上蕃僧老天寒疾上關遠烟平似水高樹暗如山去
馬朝常急行人夜始閒更深聽刁斗時到磬聲間
同賈島宿無可上人院
何處銷愁宿擕囊就遠僧中宵吟有雪空屋語無燈靜
境唯聞鐸寒牀但枕肱還因愛閒客始得見南能
和劉補闕秋園寓興
水木夕隂冷池塘秋意多庭風吹故葉階露淨寒莎愁
燕窺燈語情人見月過砧聲聽己別蟲響復相和
閉門無事後此地即山中但覺鳥聲異不知人境同晚
花開為雨殘果落因風獨坐還吟酌詩成酒己空
自得家林趣常時在外稀對僧餐野食迎客著山衣雀
鬭翻簷散蟬驚出樹飛功成他日後何必五湖歸
秋色庭蕪上清朝見露華疎篁抽晚筍幽藥吐寒芽引
水新渠淨登臺小徑斜人來多愛此蕭爽似仙家
聖代少封事閒居方屏喧漏寒雲外闕木落月中園山
鳥宿簷樹水螢流洞門無人見清景林下自開樽
禁掖朝迴後林園勝賞時野人來辨藥庭鶴往看碁晚
日明丹棗朝霜潤紫梨還因重風景猶自有秋詩
贈金河戍客
慣獵金河路曾逢雪不迷射雕青塚北走馬黑山西戍
遠旌幡少年深帳幕低酬恩須盡敵休說夢中閨
塞路晚晴
晚虹斜日塞天昏一半山川帶雨痕新水亂侵青草路
殘烟猶傍綠楊村邊人羊馬休南牧大將旌旗在北門
行子喜聞無戰伐閒看遊騎獵秋原
河隂新城
高城新築壓長川虎踞龍蟠氣色全五里似雲根不動
一重如月暈長圓河流暗與溝池合山色遙將睥睨連
自有此來當汴口武牢何用鎖風煙
送徐山人歸睦州舊隠
君在桐廬何處住草堂應與戴家鄰初歸山犬翻驚主
久別江鷗却避人終日欲為相逐計臨岐空羨獨行身
秋風釣艇遙相憶七里灘西片月新
經杜甫舊宅
浣花溪裏花多處為憶先生在蜀時萬古只應留舊宅
千金無復換新詩沙崩水檻鷗飛盡樹壓村橋馬過遲
山月不知人事變夜來江上與誰期
詠雙白鷺
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相叫早秋時
林塘得爾須增價况是詩家物色宜
公子行
公子風流嫌錦繡新裁白紵作春衣金鞭留當誰家酒
拂柳穿花信馬歸
送春
勿言春盡春還至少壯看花復幾回今日己從愁裏去
明年更莫共愁來
天津橋望春
津橋春水浸紅霞煙柳風絲拂岸斜翠輦不來金殿閉
宫鶯銜出上陽花
過南鄰花園
莫怪頻過有酒家多情長是惜年華春風堪賞還堪恨
纔見開花又落花
城西訪友人別墅
灃水橋西小路斜日高猶未到君家村園門巷都相似
處處春風枳殼花
訪友人幽居
落花門外春將盡飛絮庭前日欲高深院客來人未起
黃鸝枝上啄櫻桃
莎深苔滑地無塵竹冷花遲剰駐春盡日弄琴誰共聽
與君兼鶴是三人
題君山
風波不動影沈沈翠色全微碧色深疑是水仙梳洗處
一螺青黛鏡中心
和孫明府懷舊山
五柳先生本在山偶然為客落人間秋來見月多歸思
自起開籠放白鷴
馬戴
戴字虞臣會昌四年進士第與姚少監合相善大
中初太原李司空辟掌書記以正言斥為龍陽尉
咸通末佐大同幕終太學博士
紀事云許棠久困名場咸通末戴佐大同軍幕棠
往謁之一見如舊識留連數月詩酒而已未嘗問
所欲一旦大會賓友命使者以棠家書授之棠驚
愕莫知其來啟緘即知戴潛遣一介恤其家矣
近體詩
春思
初日照楊柳玉樓含翠隂啼春獨鳥思望遠佳人心幽
怨貯瑤瑟韶光凝碧林所思曾不見芳草意空深
夕次淮口
天涯孤光盡木末羣鳥還夜久遊子息月明岐路閒風
生淮水上帆落楚雲間此意竟誰見行行非故關
落日悵望
孤雲與歸鳥千里片時間念我一何滯辭家久未還微
陽下喬木遠色隠秋山臨水不敢照恐驚平昔顔
秋郊夕望
度鳥向棲急隂蟲逢夜多餘霞媚秋漢迥月濯滄波蔓
草將萎絶流年其奈何耿然搖落思獨酌不成歌
山行偶作
緣危路忽窮投宿值樵翁鳥下山含暝蟬鳴露滴空石
門斜月入雲竇暗泉通寂寞生幽思心疑舊隠同
早發故園
語別在中夜登車離故鄉曙鐘寒出岳殘月迥凝霜風
柳條多折沙雲氣盡黃行逢海西雁零落不成行
灞上秋居
灞原風雨定晚見雁行頻落葉他鄉樹寒燈獨夜人空
園白露滴孤壁野僧鄰寄卧郊扉久何門致此身
楚江懷古
露氣寒光集微陽下楚丘猿啼洞庭樹人在木蘭舟廣
澤生明月蒼山夾亂流雲中君不見竟夕自悲秋
汧上欵舊友
斗酒故人同長歌起北風斜陽高壘閉秋角暮山空雁
宿寒流上螢飛淡霧中坐來憂白髮况復久從戎
宿崔邵池陽別墅
楊柳色己改郊原日復低煙生寒渚上霞散亂山西待
月人相對驚風雁不齊此心君莫問舊國去將迷
過野叟居
野人閒種樹樹老野人前居止白雲内漁樵滄海邊呼
兒採山藥放犢飲溪泉自著養生論無煩憂暮年
宿翠微寺
處處松隂滿樵開一徑通鳥歸霜磬盡僧語石樓空積
翠含微月遙泉韻細風經行心不厭憶在故山中
宿無可上人房
稀逢息心侣細話故山期河漢秋生夜杉梧露滴時風
傳林磬久月掩草堂遲坐卧禪心在浮生皆不知
題鏡湖野老所居
湖裏尋君去樵風往返吹樹喧巢鳥出路細葑田移漚
苧成魚網枯根是酒巵老年唯自適生事任羣兒
寄西岳白石僧
挂錫中峯上經行踏石梯雲房出定後嶽月在池西峭
壁殘霞照欹松積雪齊年年着山屐曾得到招提
寄終南真空禪師
閒想白雲外了然清淨僧松門山半寺雨夜佛前燈此
境可長往浮生自不能一從林下別瀑布幾成冰
江亭贈別
長亭晚送君秋色度江濆衰柳風難定寒濤雪不分猿
聲離楚峽帆影入湘雲獨泛扁舟夜山鐘可卧聞
贈別空公
雲門秋却入微徑久無人後夜中峯月空林百衲身寂
寥寒磬盡盥潄瀑泉新履跡誰相見松風掃石塵
送人遊蜀
別離楊柳陌迢遞蜀門行若聽清猿後應多白髮生虹
蜺侵棧道風雨雜江聲過盡愁人處煙花是錦城
送客南遊
擬卜何山隠高秋指岳陽葦乾雲夢色橘熟洞庭香疎
雨殘虹影回雲背雁行靈均如可問一為哭清湘
送僧歸金山寺
金山江色裏蟬急向秋分迥寺横洲島歸僧度水雲夕
陽依岸盡清磬隔潮聞遙想禪林下罏香對月焚
寄金州姚使君員外
老懷清淨化乞去守洵陽廢井人應滿空林虎自藏迸
泉疎石竇殘雨發椒香山缺通巴峽江流帶楚檣勸農
生野思禱廟結雲裝覆局松移影聽琴月墮光鳥鳴開
郡印僧去置禪牀罷貢金休鑿凌寒筍更長退公披鶴
氅高步隔鵷行相見朱門内麾幢拂曙霜
送李侍御福建從事
晉安來越國蔓草故宫迷釣渚龍應在琴臺鶴亂棲泛
濤明月廣邊海衆山齊賓府通蘭棹蠻僧接石梯片雲
和瘴濕孤嶼映帆低上客多詩興秋猿足夜啼
送從叔重赴海南從事
又從連帥請還作嶺南行窮海何時到孤帆累月程亂
蟬吟暮色哀狖落秋聲晚路潮波起寒葭霧雨生沙埋
銅柱沒山簇瘴雲平念此別離苦其如宗從情
送顧少府之永康
婺女星邊去春生即有花寒關雲復雪古渡草連沙宿
次吳江晚行侵日徼斜官傳梅福政縣故赤松家燒起
明山翠潮迴動海霞清高宜閱此莫歎近天涯
題廬山寺
白茅為屋宇編荆數處階墀石疊成東谷笑言西谷應
下方雲雨上方晴鼠驚樵客緣蒼壁猿戲山頭撼紫檉
別有一條投澗水竹筒斜引入茶鐺
易水懷古
荆卿西去不復返易水東流無盡期落日蕭條薊城北
黃沙白草任風吹
薛逢
逢字陶臣河東人文詞俊拔會昌初擢進士第繇
鎮幕歷侍御史尚書郎為人褊忿多忤初與劉瑑
交每侮易之瑑知政事有薦逢知制誥者瑑以例
抑之試巴州郡楊收王鐸亦皆同年收作相逢有
詩微辭譏訕收銜之復斥蓬綿二州收罷得還為
太常少卿給事中及鐸登庸又以詩訾鐸鐸又怨
之不為引用以秘書監終
古體詩
鄰相反行
東家有兒年十五只向田園獨辛苦夜開溝水遶稻田
曉叱耕牛墾塉土西家有兒纔弱齡儀容清峭雲鶴形
涉書獵史無早暮坐期朱紫如拾青東家西家兩相誚
西兒笑東東又笑西云養志與榮名彼此相非不相調
東家自云雖苦辛躬耕早暮及所親男舂女爨二十載
堂上未為衰老人朝機暮織還充體餘者到兄還及弟
春秋伏臘長在家不許妻奴暫違禮爾今二十方讀書
十年取第三十餘往來途路長離別幾人便得升公車
縦令得官身須老銜恤終天向誰道百年骨肉歸下泉
萬里枌榆長秋草我今躬耕奉所天耘鋤刈穫當少年
面上笑添今日喜肩頭薪續厨中烟縦使此身頭雪白
又見兒孫還稼穡家藏一卷古孝經世世相傳皆得力
為報西家知不知何須漫笑東家兒生前不得供甘滑
歿後揚名徒爾為
靈臺家兄古鏡歌
一尺圓潭深黑色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎澁盡黑雲吐出新蟾蜍人言此是千年物
百鬼聞之形暗慄玉匣曾經龍照來豈宜更鑒農夫質
有時霹靂半夜驚忩中飛電如海明盤龍鱗脹玉匣溢
牙爪觸風時有聲耕夫不解珍靈異翻懼赫連神作祟
十千賣與靈臺兄百丈靈湫坐中至溢匣水色如欲傾
兒童不敢窺泓澄寒光照人近不得坐愁雷電湫中生
吾兄吾兄須愛惜將來慎勿虚抛擲興雲致雨會有神
莫遣紅籹穢靈跡
近體詩
長安春日
窮途日日困泥沙上苑年年好物華荆棘不當車馬道
管絃長奏綺羅家王孫草上悠揚蝶少女風前爛漫花
嬾出任從遊子笑入門還是舊生涯
醉間聞甘州
老聽笙歌亦解愁醉中因遣合甘州行追赤嶺千山外
坐想黃河一曲流日暮豈堪征婦怨路傍能結旅人愁
左綿刺史心先死淚滿朱絃催白頭
漢武宫詞
武帝清齋夜築壇自斟明水醮仙官殿前童女移香案
庭際金人捧露盤絳節有時還入夢碧桃何處更驂鸞
茂陵煙雨埋冠劒石馬無聲蔓草寒
宫詞
十二樓中盡曉籹望仙樓上望君王鎖銜金獸連環冷
水滴銅龍晝漏長雲髻罷梳還對鏡羅衣欲換更添香
遙窺正殿簾開處袍袴宫人掃御牀
開元後樂
莫奏開元舊樂章樂中高曲斷人腸邠王玉笛三更咽
虢國金車十里香一自烽煙生薊北便從征戰老汾陽
中原駿馬搜求盡沙苑年來草又芳
題昭華公主廢池館
曾發簫聲水檻前夜蟾寒沼兩嬋娟微波有恨終歸海
明月無情却上天白鳥帶將簾外雪綠蘋枯盡渚中蓮
榮華不向人間住須讀莊生第一篇
潼關河亭
重岡如抱嶽如蹲氣䠞秦川勢自尊天地併功開帝宅
山河相凑束龍門櫓聲嘔軋中流渡柳色微茫遠岸村
滿眼波濤終古事年來惆悵與誰論
送靈州田尚書
隂風獵獵滿旗竿白草颼颼劒氣攅九姓羌渾隨漢節
六州蕃落從戎鞍霜中入塞琱弓硬月下翻營玉帳寒
今日路傍誰不指穰苴門戶慣登壇
送衢州崔員外
笑分銅虎別京師嶺下山川想到時紅樹暗藏殷浩宅
綠蘿深覆偃王祠風茅向暖抽書帶露竹迎風舞釣絲
休指巖西歸數日知君己負白雲期
送沈單作尉江都
煬帝都城春水邊笙歌夜上木蘭船三千宫女自塗地
十萬人家如洞天焰焰花枝官舍晚重重雲影寺牆連
少年作尉須矜慎莫向樓前墜馬鞭
獵騎
兵印長封入衛稀碧空雲盡早霜微滻川桑落鵰初下
渭曲禾收兔正肥陌上管絃清似語草頭弓馬疾如飛
豈知萬里黃金戍血迸金瘡卧鐵衣
李遠
遠字承古蜀人太和五年進士歷忠建江三州刺
史終御史中丞
幽閒鼓吹云宣宗朝令狐綯薦遠為杭州刺史宣
宗曰我聞遠有詩云長日唯銷一局碁豈可以臨
郡哉綯對曰詩人之言非有實也仍薦遠廉察可
任乃俞之
近體詩
閒居
塵事久相棄沈浮皆不知牛羊歸古巷燕雀遶疎籬買
藥經年曬留僧盡日碁唯憂釣魚伴秋水隔波時
遊故王駙馬池亭
花樹杳玲瓏漁舟處處通醉銷羅綺艷香煖芰荷風野
鳥翻萍綠斜橋印水紅子猷簫管絶誰愛碧鮮濃
送人入蜀
蜀客本多愁今君是勝遊碧藏雲外樹紅露驛邊樓杜
魄呼名語巴江學字流不知煙雨外何處夢刀州
聽話叢臺
有客新從趙地回自言曾上古叢臺雲遮襄國天邊去
樹繞漳河地裏來絃管變成山鳥哢綺羅留作野花開
金輿玉輦無行跡風雨誰知長綠苔
贈友人
鳳城煙靄思偏多曾向劉郎住處過銀燭焰前貪勸酒
玉簫聲裏己聞歌佳人惜別看嘶馬公子貪情向翠娥
今日重來門巷改出牆桐樹綠婆娑
贈南嶽僧
曾住衡陽嶽寺邊門開江水與雲連數州城郭藏寒寺
一片風帆著遠天猿去不離行道處客來皆到卧牀前
今朝惆悵紅塵裏唯憶閒塘盡日眠
黃陵廟詞
黃陵廟前莎草春黃陵女兒蒨裙新輕舟小楫唱歌去
水遠山長愁殺人
贈箏妓伍卿
輕輕殁後更無箏玉腕紅紗到伍卿坐客滿筵都不語
一行哀雁十三聲
劉得仁
得仁貴主之子善五言詩以清瑩稱自開成至大
中三朝昆弟皆歷貴仕而得仁獨應舉出入文場
三十年卒無成
晁公武讀書志曰得仁長慶中即以詩名歷舉進
士不第嘗自述云外族帝皇是中朝親故稀翻令
浮議者不許九霄飛既歿詩人競為詩弔之僧栖
白詩曰忍苦為詩身到此冰魂雪魄己難招直教
桂子落墳上生得一枝冤始銷
近體詩
宣義亭子
暮色遶高亭南山出竹清夜深斜舫月風定一池星島
嶼無人跡菰蒲有鶴翎此中休便得何必泛滄溟
樂遊原春望
樂遊原上望望盡帝城春始覺繁華地應無不醉人雲
開雙闕麗柳映九衢新愛此偏高野閒來竟日頻
遊崔監丞城南別業
門與青山近青山復幾重雪融皇子岸春潤翠微峰地
有經冬草林無未老松竹寒溪隔寺晴日直聞鐘
題王處士山居
茅堂入谷遠林暗絶無鄰終日有流水經年無到人溪
雲常欲雨山洞別開春自得仙家術栽松獨養真
冬日題邵公院
無事關多掩隂階竹拂苔勁風吹雪聚渴鳥啄冰開樹
向寒山得人從瀑布來終期天目老擊錫逐雲迴
寄春坊顧校書
寧因不得志寂寞本相宜冥目冥心坐花開花落時數
畦蔬甲出半夢鳥聲移只恐龍樓曉歸山又更違
送友人下第歸覲
君此卜行日高堂應夢歸莫將和氏淚滴著老萊衣岳
雨連河細田禽出麥飛到家調膳後吟苦落蟾暉
聽歌
朱檻滿明月美人歌落梅忽驚塵起處疑有鳳飛來一
曲聽初徹幾年愁暫開東南正雲雨不得見陽臺
和段校書冬夕寄題廬山
名高身未到此恨蓄多時是夕吟因話他年去必隨當
時廬岳頂半入楚江湄幾處懸崖上千尋瀑布垂鑪峯
松淅瀝湓浦棹參差日色連湖白鐘聲拂浪遲烟梯緣
薜荔岳寺步欹危地本饒靈草林曾出祖師石樓霞耀
壁猿樹鶴分枝細徑縈巖末高忩見海涯嵌空寒更極
寂寞夜尤思隂谷冰埋术仙田雪覆芝亂泉禪客潄異
跡逸人知蘚室新開竈檉潭未了碁如何遂閒放長得
任希夷空務漁樵事方無道路悲謝公臺尚在陶令柳
旋衰塵外難相許人間貴迹遺雖懷丹桂影不忘白雲
期仁者終擕手今朝預賦詩
悲老宫人
白髮宫娃不解悲滿頭猶自插花枝曾緣玉貌君王寵
准擬人看似舊時
御定全唐詩錄卷八十一
