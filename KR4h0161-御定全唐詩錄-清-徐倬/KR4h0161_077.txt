欽定四庫全書
御定全唐詩錄卷七十七
李商隠(三)
近體詩(二)
錦瑟
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生烟
此情可待成追憶只是當時巳惘然(按義山房中曲歸來已不見錦瑟長)
(于人此詩寓意略同是以錦瑟起興非專賦錦瑟也緗素雜記引東坡適怨清和之說竊不謂然恐是偽託耳)
(劉貢父詩話云錦瑟當時貴人愛姬之名或遂實以令狐楚青衣說尤誣妄當亟正之)
重過聖女祠
白石巖扉碧蘚滋上清淪謫得歸遲一春夢雨常飄瓦
盡日靈風不滿旗萼綠華來無定所杜蘭香去未移時
玉郎會此通仙籍憶向天階問紫芝
潭州
潭州官舍暮樓空今古無端入望中湘淚淺深滋竹色
楚歌重叠怨蘭叢陶公戰艦空灘雨賈傅承塵破廟風
目斷故園人不至松醪一醉與誰同
南朝
玄武湖中玉漏催雞鳴埭口繡襦迴誰言瓊樹朝朝見
不及金蓮步步來敵國軍營漂木柹前朝神廟鎖烟煤
滿宫學士皆顔(一作蓮)色江令當年只費才
送崔珏往西川
年少因何有旅愁欲為東下更西遊一條雪浪吼巫峽
千里火雲燒益州卜肆至今多寂寞酒壚從古擅風流
浣花牋紙桃花色好好題詩詠玉鈎
飲席戲贈同舍
洞中屐響省分攜不是花迷客自迷珠樹重行憐翡翠
玉樓雙舞羡鵾雞蘭迴舊蕊緣屏綠椒綴新香和壁泥
唱盡陽關無限叠半杯松葉凍頗黎
寄令狐學士
秘殿崔巍拂彩霓曹司今在殿東西𢋫歌太液翻黃鵠
從獵陳倉獲碧雞曉飲豈知金掌迥夜吟應訝玉繩低
鈞天雖許人間聽閶闔門多夢自迷
哭劉蕡
上帝深居閉九閽巫咸不下問銜冤廣陵别後春濤隔
湓浦書來秋雨翻只有安仁能作誄何曾宋玉解招魂
平生風義兼師友不敢同君哭寢門
少年
外戚平羌第一功生平二十有重封直登宣室螭頭上
横過甘泉豹尾中别館覺來雲雨夢後門歸去蕙蘭叢
灞陵夜獵隨田竇不識寒郊自轉蓬
藥轉
鬱金堂北畫樓東換骨神方上藥通露氣暗連青桂苑
風聲偏獵紫蘭叢長籌未必輸孫皓香棗何勞問石崇
憶事懷人兼得句翠衾歸卧繡簾中
杜工部蜀中離席
人生何處不離羣世路干戈惜暫分雪嶺未歸天外使
松州猶駐殿前軍座中醉客延醒客江上晴雲雜雨雲
美酒成都堪送老當壚仍是卓文君
二月二日
二月二日江上行東風日暖聞吹笙花鬚柳眼各無賴
紫蝶黃蜂俱有情萬里憶歸元亮井三年從事亞夫營
新灘(一作春)莫悟(一作訝)遊人意更作風簷夜雨聲
籌筆驛
猿(一作魚)鳥猶疑畏簡書風雲常為護儲胥徒令上將揮
神筆終見降王走傳車管樂有才終不忝關張無命欲
何如他年錦里經祠廟梁父吟成恨有餘
九成宫
十二層城閬苑西平時避暑拂虹霓雲隨夏后雙龍尾
風逐周王八駿蹄吳岳曉光連翠巘甘泉晩景上丹梯
荔枝盧橘霑恩澤鸞鵲天書濕紫泥
即日
一歲林花即日休江間亭下悵淹留重吟細把真無奈
已落猶開未放愁山色正來銜小苑春隂只欲傍高樓
金鞍忽散銀壺漏更醉誰家白玉鈎
無題
昨夜星辰昨夜風畫樓西畔桂堂東身無綵鳳雙飛翼
心有靈犀一點通隔座送鈎春酒暖分曹射覆蠟燈紅
嗟余聽鼓應官去走馬蘭臺類斷(一作轉)蓬
無題
來是空言去絶蹤月斜樓上五更鐘夢為遠别啼難唤
書被催成墨未濃蠟照半籠金翡翠麝熏微度繡芙蓉
劉郎已恨蓬山遠更隔蓬山一萬重
颯颯東風細雨來芙蓉塘外有輕雷金蟾齧鎖燒香入
玉虎牽絲汲井迴賈氏窺簾韓掾少宓妃留枕魏王才
春心莫共花争發一寸相思一寸灰
王十二兄與畏之員外相訪見招小飲時予以悼
亡日近不去因寄
謝傅門庭舊末行今朝歌管屬檀郎更無人處簾垂地
欲拂塵時簟竟床嵇氏幼男猶可憫左家嬌女豈能忘
秋(一作愁)霖腹疾俱難遣萬里西風夜漸長
留贈畏之
清時無事奏明光不遣當關報早霜中禁詞臣尋引領
左川歸客自迴腸郎君下筆驚鸚鵡侍女吹笙弄鳳凰
空寄(一作記)大羅天上事衆仙同日詠霓裳
無題
相見時難别亦難東風無力百花殘春蠶到死絲方盡
蠟炬成灰淚始乾曉鏡但愁雲鬢改夜吟應覺月光寒
蓬山此去無多路青鳥殷勤為探看
碧城
碧城十二曲闌干犀辟塵埃玉辟寒閬苑有書多附鶴
女床無樹不棲鸞星沉海底當窗見雨過河源隔座看
若是曉珠明又定一生長對水晶盤
對影聞聲已可憐玉池荷葉正田田不逢蕭史休回首
莫見洪崖又拍肩紫鳳放嬌銜楚佩赤鱗狂舞撥湘絃
鄂君悵望舟中夜繡被焚香獨自眠
七夕來時先有期洞房簾箔至今垂玉輪顧兔初生魄
鐵網珊瑚未有枝撿與神方教駐景收將鳳紙寫相思
武皇内傳分明在莫道人間總不知(此似咏其時貴主事唐初公主多自)
(請出家與二教人媟近商隠同時如文安潯陽平思邵陽永嘉永安義昌安康諸主皆先後丐為道士築觀在)
(外史即不言他醜于防閑復行召入頗著微辭味詩中蕭史一聯及引用董偃水精盤故事大旨巳明非止為)
(尋常閨閣寫豔也)
對雪(時欲之東)
寒氣先侵玉女扉清光旋透省郎闈梅花大庾嶺頭發
柳絮章臺街裏飛欲舞定隨曹植馬有情應濕謝莊衣
龍山萬里無多遠留待行人二月歸
旋撲珠簾過粉墻輕於柳絮重於霜已隨江令誇瓊樹
又入盧家妒玉堂侵夜可能争桂魄忍寒應欲試梅妝
關河凍合東西路腸斷斑騅送陸郎
蜂
小苑華池爛漫通後門前檻思無窮宓妃腰細纔勝露
趙后身輕欲倚風紅壁寂寥崖蜜盡碧簾迢遞霧巢空
青陵粉蝶休離恨長定相逢二月中
辛未七夕
恐是仙家好别離故教迢遞作佳期由來碧落銀河畔
可要金風玉露時清漏漸移相望久微雲未接過來遲
豈能無意酬烏鵲惟與蜘蛛乞巧絲
玉山
玉山高與閬風齊玉水清流不貯泥何處更求回日馭
此中兼有上天梯珠容百斛龍休睡桐拂千尋鳳要棲
聞道神仙有才子赤簫吹罷好相攜
牡丹
錦幃初卷衛夫人繡被猶堆越鄂君垂手亂翻雕玉佩
招(當作折)腰争舞鬱金裙石家蠟燭何曾剪荀令香爐可
待薰我是夢中傳彩筆欲書花葉寄朝雲
促漏
促漏遙鐘動静聞報章重叠杳(一作字)難分舞鸞鏡匣收
殘黛睡鴨香爐換夕熏歸去定(一作豈)知還向月夢來何
處更為雲南塘漸暖蒲堪結兩兩鴛鴦護水紋
馬嵬
海外徒聞更九州他生未卜此生休空聞虎旅傳宵柝
無復雞人報曉籌此日六軍同駐馬當時七夕笑牽牛
如何四紀為天子不及盧家有莫愁
可歎
幸會東城宴未迴年華憂共水相催梁家宅裏秦宫入
趙后樓中赤鳳來冰簟且眠金縷枕瓊筵不醉玉文杯
宓妃愁坐芝田館用盡陳王八斗才
富平少侯
七國三邊未到憂十三身襲富平侯不收金彈抛林外
却惜銀牀在井頭綵樹轉燈珠錯落繡檀迴枕玉雕鎪
當關不報侵晨客新得佳人字莫愁
聖女祠
松篁臺殿蕙香幃龍護瑤窗鳳掩扉無質易迷三里霧
不寒長著五(一作六)銖衣人間定有崔羅什天上應無劉
武威寄問釵頭雙白燕每朝珠館幾時歸
過伊僕射舊宅
朱邸方酬力戰功華筵俄歎逝波窮迴廊簷斷燕飛去
小閣塵凝人語空幽淚(一作砌)欲乾殘菊露餘香猶入敗
荷風何能更涉瀧江去獨立寒流(一作沙)弔楚宫
銀河吹笙
悵望銀河吹玉笙樓寒院冷接平明重衾幽夢他年斷
别樹羈雌昨夜驚月榭故香因雨發風簾殘燭隔霜清
不須浪作緱山意湘瑟秦簫自有情
聞歌
歛笑凝眸意欲歌高雲不動碧嵯峨銅臺罷望歸何處
玉輦忘還事幾多青冡路邊南雁盡細腰宫裏北人過
此聲腸斷非今日香炧燈光奈爾何
贈華陽宋真人兼寄清都劉先生
淪謫千年别帝宸至今猶識蕊珠人但驚茅許同仙籍
不道(一作記)劉盧是世親玉撿賜書迷鳳篆金華歸駕冷
龍鱗不因杖履逢周史徐甲何曾有此身
楚宫(一作水天閒話舊事)
月姊曾逢下彩蟾傾城消息隔重簾已聞佩響知腰細
更辨絃聲覺指纖暮雨自歸山悄悄秋河不動夜厭厭
王昌且在墻東住未必金堂得免嫌
和友人戲贈
東望花樓會(一作事)不同西來雙燕信休通仙人掌冷三
霄露玉女窗虚五夜風翠袖自隨回雪轉燭房尋類外
庭空殷勤莫使清香透牢合金魚鏁桂叢
迢遞青門有幾關柳梢樓角見南山明珠可貫須為佩
白璧堪裁且作環子夜休(一作欲)歌團扇掩新正未破剪
刀閑猿啼鶴怨終年事未抵熏爐一夕間
題二首後重有戲贈任秀才
一丈紅薔擁翠筠羅窗不識繞街塵峽中尋覓長逢雨
月裏依稀更有人虚為錯刀留遠客枉緣書札損文鱗
遙知小閣還斜照羨殺烏龍卧錦茵
重有感
玉帳牙旗得上游安危湏共主君憂竇融表已來關右
陶侃軍宜次石頭豈有蛟龍愁失水更無鷹隼與高秋
晝號夜哭兼幽顯早晚星關雪涕收(錢龍惕箋太和九年十月以前廣州)
(節度使王茂元為涇原節度使逾月李訓事作茂元在涇原故曰得上游也昭義節度使劉從諫三上疏問王)
(涯等罪名仇士良聞之惕懼故曰竇融表已來關右也初獲鄭注京師戒嚴涇原鄜坊節度使王茂元蕭弘皆)
(勒兵備非常故曰陶侃軍宜次石頭也士良輩知事連天子相與怨憤帝懼偽不語宦人得肆志殺戮則蛟龍)
(而失水矣曰豈有者諱之也涯等既死舉朝脅息諸藩鎮亦皆觀望不前誰為高秋之鷹隼快意于一擊乎曰)
(更無者傷之亦望之也至于盡號夜哭雪涕星關而感之者益深悲夫)
深宫
金殿銷香閉綺櫳(一作籠)玉壺傳點(一作響)咽銅龍狂飈不
惜蘿陰薄清露偏知桂葉濃斑竹嶺邊無限淚景陽宫
裏及時鐘豈知為雨為雲處(一作意)只有高唐十二峯
鄭州獻從叔舍人褎
蓬島烟霞閬苑鐘三官箋奏附金龍茅君奕世仙曹貴
許掾全家道氣濃絳簡尚參黃紙案丹爐猶用紫泥封
不知他日華陽洞許上經樓第幾重
安定城樓
迢遞高城百尺樓綠楊枝外盡汀洲賈生年少虚垂淚
王粲春來更遠遊永憶江湖歸白髮欲迴天地入扁舟
不知腐鼠成滋味猜意鴛雛竟未休
隋宫守歲
消息東郊木帝迴宫中行樂有新梅沈香甲煎為庭燎
玉液瓊蘇作夀杯遙望露盤疑是月遠聞鼉鼓欲驚雷
昭陽第一傾城客不踏金蓮不肯來
茂陵
漢家天馬出蒲梢苜蓿榴花遍近郊内苑只知含(一作銜)
鳳觜屬車無復插雞翹玉桃偷得憐方朔金屋修(一作妝)
成貯阿嬌誰料蘇卿老歸國茂陵松柏雨蕭蕭
淚
永巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝來灞水橋邊問未抵青袍送玉珂
七月二十九日崇譲宅讌作
露如微霰下前池月(一作風)過迴塘萬竹悲浮世本來多
聚散紅蕖何事亦離披悠揚歸夢唯燈見濩落生涯獨
酒知豈到白頭長只爾嵩陽松雪有心期
贈從兄閬之
悵望人間萬事違私書幽夢約忘機荻花村裏魚標在
石蘚庭中鹿跡微幽徑定攜僧共入寒塘好與月相依
城中猘犬憎蘭佩莫損幽芳久不歸
梓州罷吟寄同舍
不㨂花朝與雪朝五年從事霍嫖姚君緣接座交珠履
我為分行近翠翹楚雨含情皆有託漳濱卧病竟無憀
長吟遠下燕臺去惟有衣香染未銷
無題
鳳尾香羅薄幾重碧文圓頂夜深縫扇裁月魄羞難掩
車走雷聲語未通曾是寂寥金燼暗斷無消息石榴紅
斑騅只繫垂楊岸何處西南任好風
重幃深下莫愁堂卧後清宵細細長神女生涯原是夢
小姑居處本無郎風波不信菱枝弱月露誰教桂葉香
直道相思了無益未妨惆悵是清狂
汴上送李郢之蘇州
人高詩苦滯夷門萬里梁王有舊園烟幌自應憐白紵
月樓誰伴咏黃昏露桃塗頰依苔井風柳誇腰住水村
蘇小小墳今在否紫蘭香徑與招魂
贈鄭讜處士
浪迹江湖白髮新浮雲一片是吾身寒歸山觀隨棋局
暖入汀洲逐釣綸越桂留烹張翰鱠蜀薑供煑陸機蓴
相逢一笑憐疎放他日扁舟有故人
復至裴明府所居
伊人卜築自幽深桂巷杉籬不可尋柱上雕蟲對書字
槽中瘦馬仰聽琴求之流輩豈易得行矣關山方獨吟
賒取松醪一斗酒與君相伴灑煩襟
子初郊墅
看山對酒君思我聽鼓離城我訪君臘雪巳添墻下水
齋鐘不散檻前雲陰移竹柏濃還淡歌雜漁樵斷更聞
亦擬村南買烟舍子孫相約事耕耘
當句有對
密邇(一作爾)平陽接上蘭秦樓鴛瓦漢宫盤池光不定花
光亂日氣初涵露氣乾但覺游蜂饒舞蝶豈知孤鳳憶
離鸞三星自轉三山遠紫府程遙碧落寬
井絡
井絡天彭一掌中漫誇天設劍為峰陣圖東聚燕(當作夔)
江石邊柝西懸雪嶺松堪歎(一作笑)故君成杜宇可能先
主是真龍將來為報奸雄輩莫向金牛訪舊蹤
寫意
燕雁迢迢隔上林高秋望斷正長吟人間路有潼江險
天外山惟玉壘深日向花間留返照雲從城上結層陰
三年已制思鄉淚更入新年恐不禁
隨師東
東征日調萬黃金幾竭中原買鬭心軍令未聞誅馬謖
捷書唯是報孫歆但須鸑鷟巢阿閣豈假鴟鴞在泮林
可惜前朝玄菟郡積骸成莽陣雲深(太和元年李同捷盜據滄景詔烏重)
(胤王智興康志睦史憲誠李載義李聽張璠各率本道兵討之二年九月命諸軍進討王庭凑十月憲誠及同)
(捷戰于平原屢敗之載義又敗之于長蘆柳公濟敗庭凑于新樂又敗之于博野劉從諫又敗之于昭慶時諸)
(軍討同捷久未成功每有小勝輒虚張首虜以邀厚賞朝廷竭力奉之饋運不給滄州喪亂之後骸骨蔽地城)
(空野曠戶口什無三四詳詩中語正此時事也)
宋玉
何事荆臺百萬家惟教宋玉擅才華楚辭巳不饒唐勒
風賦何曾譲景差落日渚宫供觀閣開年雲夢送煙花
可憐庾信尋荒徑猶得三朝託後車
韓同年新居餞韓西迎家室戲贈
籍籍征西萬戶侯新緣貴壻起珠樓一名我漫居先甲
千騎君翻在上頭雲路招邀迴綵鳳天河迢遞笑牽牛
南朝禁臠無人近瘦盡瓊枝詠四愁
柳
江南江北雪初消漠漠輕黃惹嫩條灞岸已攀行客手
楚宫先騁舞姬腰清明帶雨臨官道晚日含風拂野橋
如線如絲正牽恨王孫歸路一何遙
九日
曾共山翁把酒時霜天白菊繞階墀十年泉下無人問
九日樽前有所思不學漢臣栽苜蓿空教楚客咏江蘺
郎君官貴施行馬東閣無因再得窺(北夢瑣言云李商隠員外依彭陽令)
(狐楚以箋奏受知相國既没子綯繼有韋平之拜疎隴西未嘗展分重陽日義山詣宅于廳事上留題云云綯)
(覩之慙悵乃扄閉此廳終身不處隠唐詩紀事云綯惡商隠從鄭亞之辟疎之重陽日商留詩于其廳事綯)
(乃補太學博士大錢龍惕箋文宗時李宗閔牛僧孺令狐楚與李德裕相仇怨德裕相武宗五年雖未嘗忘)
(情于太牢然救楊嗣復李珏之死猶有大臣之度大中初立贊皇萌驂乘之禍令狐綯當國舉贊皇之客誅剪)
(無孑遺矣義山自開成登第後累辟王茂元鄭亞盧弘正府三人皆太尉委用故綯尤深惡之十年秉政抑之)
(終于使府綯真險刻寡恩哉)
天平公座中呈令狐令公時蔡京在座京曾為僧
徒故有第五句
罷執霓旌上醮壇慢妝嬌樹水晶盤更深欲訴蛾眉歛
衣薄臨醒玉豔寒(座中必有官妓故云)白足禪僧思敗道青袍御
史擬休官雖然同是將軍客不敢公然子細看
水齋
多病欣依有道邦南塘晏起想秋江卷簾飛燕還拂水
開戶暗蟲猶打窗更閱前題已披卷仍斟昨夜未開缸
誰人為報故交道莫惜鯉魚時一雙
和人題真娘墓
虎丘山下劍池邊長遣遊人歎逝川罥樹斷絲悲舞席
出雲清梵想歌筵柳眉空吐效顰葉榆莢還飛買笑錢
一自香魂招不得秪應江上獨嬋娟
春日寄懷
世間榮落重逡巡我獨丘園坐四春縱使有花兼有月
可堪無酒又無人青袍似草年年定白髮如絲日日新
欲逐風波千萬里未知何路到龍津
自貺
陶令去官後仰眠書屋中誰將五斗米擬換北窗風
嘲桃
無賴夭桃面平明露井東春風為開了却擬笑春風
妓席
樂府聞桃葉人前道得無勸君書小字慎莫唤官奴(王獻)
(之小字官奴妾桃葉樂府有歌)
登樂遊原
向晩意不適驅車登古原夕陽無限好只是近黃昏
漫成
沈約憐何遜延年毁謝莊清新俱有得名譽底相傷
霧夕詠芙蕖何郎得意初此時誰最賞沈范兩尚書
霜月
初聞征雁巳無蟬百尺高樓水接天青女素娥俱耐冷
月中霜裏鬭嬋娟
華山題王母祠
蓮花峯下鎻雕梁此去瑤池地共長好為麻姑到東海
勸栽黃竹莫栽桑
華清宫
華清恩幸古無倫猶恐蛾眉不勝人未免被他褒女笑
只教天子暫蒙塵
北齊
一笑相傾國便亡何勞荆棘始堪傷小憐玉體横陳夜
已報周師入晉陽
巧笑知堪敵萬幾傾城最在著戎衣晉陽巳陷休回顧
更請君王獵一圍
復京
虜騎燕兵一戰摧萬靈迴首賀軒臺天教李令心如日
可要昭陵石馬來
渾河中
九廟無塵八馬回奉天城壘長春苔咸陽原上英雄骨
半向君家養馬來
咸陽
咸陽宫闕鬱嵯峨六國樓臺豔綺羅自是當時天帝醉
不關秦地有山河
夜雨寄北
君問歸期未有期巴山夜雨漲秋池何當共剪西窗燭
却話巴山夜雨時
宿駱氏亭寄懷崔雍崔衮
竹塢無塵水檻清相思迢遞隔重城秋陰不散霜飛晚
留得枯荷聽雨聲
夢澤
夢澤悲風動白茅楚王葬盡滿城嬌未知歌舞能多少
虚減宫厨為細腰
贈歌伎
水精如意玉連環下蔡城危莫破顔紅綻櫻桃含白雪
斷腸聲裏唱陽關
白日相思可奈何嚴城清夜斷經過只知解道春來瘦
不道春來獨自多
寄令狐郎中
嵩雲春樹久離居雙鯉迢迢一紙書休問梁園舊賓客
茂陵秋雨病相如
杜司勲
高樓風雨感斯文短翼差池不及羣刻意傷春復傷别
人間唯有杜司勲
無題
聞道閶門萼綠華昔年相望抵(一作尚)天涯豈知一夜秦
樓客偷看吳王苑内花
漢宫詞
青雀西飛竟未回君王長在集靈臺侍臣最有相如渴
不賜金莖露一杯
席上作(并序)
予為桂州從事故府鄭公出家妓令賦高唐詩
淡雲輕雨拂高唐玉殿秋來夜正長料得也應憐宋玉
一生唯事楚㐮王
無題
紫府仙人號寶燈雲漿未飲結成冰如何雪月交光夜
更在瑤臺十二層
柳
曾逐東風拂舞筵樂遊春苑斷腸天如何肯到清秋日
已帶斜陽又帶蟬(楊慎曰形容先榮後悴之意)
留贈畏之
待得郎來月已低寒暄不道醉如泥五更又欲向何處
騎馬出門烏夜啼
夜半
三更三點萬家眠露欲為霜月墮煙鬭鼠上堂蝙蝠出
玉琴時動綺窗絃
飲席代官妓贈兩從事
新人橋上著春衫舊主江邊側帽簷願得化為紅綬帶
許教雙鳳一時銜
詠史
北湖南埭水漫漫一片降旗百尺竿三百年間同曉夢
鍾山何處有龍盤
華清宫
朝元閣迥羽衣新首按昭陽第一人當日不來高處舞
可能天上有邊塵
齊宫詞
永夀兵來夜不扃金蓮無復印中庭梁臺歌管三更罷
猶自風搖九子鈴
青陵臺
青陵臺畔日光斜萬古貞魂倚暮霞莫訝韓憑為蛺蝶
等閒飛上别枝花
漢宫
通靈夜醮達清晨承露盤晞甲帳春王母不來(一作西歸)方
朔去更須重見李夫人
讀任彦昇碑
任昉當年有美名可憐才調最縱横梁臺初建應惆悵
不得蕭公作騎兵
宫妓
珠箔輕明拂玉墀披香新殿鬭腰支不須看盡魚龍戲
終遣君王怒偃師
宫辭
君恩如水向東流得寵憂移失寵愁莫向樽前奏花落
凉風只在殿西頭
代贈
樓上黃昏欲望休玉梯横絶月中鈎芭蕉不展丁香結
同向春風各自愁
東南日出照高樓樓上離人唱石州總把春山掃眉黛
不知供得幾多愁
楚吟
山上離宫宫上樓樓前宫畔暮江流楚天長短黃昏雨
宋玉無愁亦是愁
瑤池
瑤池阿母綺窗開黃竹歌聲動地哀八駿日行三萬里
穆王何事不重來
南朝
地險悠悠天險長金陵王氣應瑤光休誇此地分天下
只得徐妃半面妝
題漢祖廟
乘運應須宅八荒男兒安得戀池隍君王自起新豐後
項羽何曾在故鄉
韓冬郎即席為詩相送一座盡驚他日余方追吟
連宵侍坐徘徊久之句有老成之風因成二絶
寄酬兼呈畏之員外
十歲裁詩走馬成冷灰殘燭動離情桐花萬里丹山路
雛鳳清於老鳳聲
劍棧風檣各苦辛别時冰雪到時春為憑何遜休聯句
廋盡東陽姓沈人
驪山有感
驪岫飛泉泛暖香九龍呵護玉蓮房平明每幸長生殿
不從金輿惟夀王
過楚宫
巫峽迢迢舊楚宫至今雲雨暗丹楓微生盡戀人間樂
只有㐮王憶夢中
龍池
龍池賜酒敞雲屏羯鼓聲高衆樂停夜半宴歸宫漏永
薛王沉醉夀王醒
嫦娥
雲母屏風燭影深長河漸落曉星沈嫦娥應悔偷靈藥
碧海青天夜夜心
賈生
宣室求賢訪逐臣賈生才調更無倫可憐夜半虚前席
不問蒼生問鬼神
西亭
此夜西亭月正圓疎簾相伴宿風煙梧桐莫更翻清露
孤鶴從來不得眠
槿花
風露凄凄秋景繁可憐榮落在朝昏未央宫裏三千女
但保紅顔莫保恩
和韋潘前輩七月十二日夜泊池州城下先寄上
李使君
桂含爽氣三秋首蓂吐中旬二葉新正是澄江如練處
元暉應喜見詩人
訪人不遇留别館
卿卿不惜鎖窗春去作長楸走馬身閒倚繡簾吹柳絮
日高深院斷無人
寄惱韓同年時韓住蕭洞
簾外辛夷定已開開時莫放艷陽回年華若到經風雨
便是胡僧話劫灰
龍山晴雪鳳樓霞洞裏迷人有幾家我為傷春心自醉
不勞君勸石榴花
假日
素琴絃斷酒瓶空倚坐欹眠日已中誰向劉伶天幕内
更當陶令北窗風
李衛公
絳紗弟子音塵絶鸞鏡佳人舊會稀今日致身歌舞地
木棉花暖鷓鴣飛
偶題
小亭閒眠微醉消山榴海柏枝相交水紋簟上琥珀枕
傍有堕釵雙翠翹
清月依微香露輕曲房小院多逢迎春叢定是饒棲鳥
飲罷莫持紅燭行
夜冷
樹繞池寬月影多村砧塢笛隔風蘿西亭翠被餘香薄
一夜將愁向敗荷
同崔入詣藥山訪融師
共受征南不次恩報恩惟是有忘言巖花澗草西北路
未見高僧只見猿
無題(一云陽城)
白道縈迴入暮霞斑騅嘶斷七香車春風自共何人笑
枉破陽城十萬家
失題
家近紅蕖曲水濱全家羅襪起秋塵莫將越客千絲網
網得西施别贈人
春日
欲入盧家白玉堂新春催破舞衣裳蝶銜紅蕊蜂銜粉
共助青樓一日忙
蝶(一作無題)
夀陽公主嫁時妝八字宫眉捧額黃見我佯羞頻照影
不知身屬冶遊郎
為有
為有雲屏無限嬌鳳城寒盡怕春宵無端嫁得金龜壻
辜負香衾事早朝
江東
驚魚撥剌燕翩翾獨自江東上釣船今日春光太漂蕩
謝家輕絮沈郎錢
離亭賦得折楊柳
暫憑樽酒送無憀莫損愁眉與細腰人世死前惟有别
春風争擬惜長條
含煙惹霧每依依萬緒千條拂落暉為報行人休盡折
半留相送半迎歸
莫愁
雪中梅下與誰期梅雪相兼一萬枝若是石城無艇子
莫愁還似有愁時
評事翁寄賜餳粥走筆為答
粥香餳白杏花天省對流鶯坐綺筵今日寄來春已老
鳳樓迢遞憶秋千
東阿王
國事分明屬灌均西陵魂斷夜來人君王不得為天子
半為當時賦洛神
寄成都高苗二從事(時二公從事商隠座主第原註)
紅蓮幕下紫梨新命斷湘南病渴人今日問君能寄否
二江風水接天津
西南行却寄相送者
百里陰雲覆雪泥行人只在雪雲西明朝驚破還鄉夢
定是陳倉碧野雞
有感
非關宋玉有微辭却是㐮王夢覺遲一自高唐賦成後
楚天雲雨盡堪疑
憶住(一作匡)一師
無事經年别遠公帝城鐘曉憶西峯爐烟消盡寒燈晦
童子開門雪滿松
送王十三校書分司
多少分曹掌秘文洛陽花雪夢隨君定知何遜緣聯句
每到城東憶范雲
舊將軍
雲臺高議正紛紛誰定當時蕩寇勲日暮灞陵原上獵
李將軍是故將軍
曼倩辭
十八年來堕世間瑤池歸夢碧桃閒如何漢殿穿鍼夜
又向窗中覷阿環
漫成
沈宋裁辭矜變律王楊落筆得良朋當時自謂宗師妙
今日惟觀對屬能
李杜操持事略齊三才萬象共端倪集仙殿與金鑾殿
可是蒼蠅惑曙雞
正月十五夜聞京有燈恨不得觀
月色燈光滿帝都香車寶輦隘通衢身閒不覩中興盛
羞逐鄉人賽紫姑
御定全唐詩錄卷七十七
欽定四庫全書
御定全唐詩錄卷七十八
温庭筠
庭筠幷州祁人貞觀宰相彦博後本名岐字飛卿
少敏悟工為辭章與李商隠齊名號温李大中中
應舉京師佻蕩不脩檢幅多作側辭艷曲與貴胄
蒱飲狎昵又舉場多為人假手執政惡之貶授方
山尉徐商鎮襄陽署為巡官(時與叚成式周繇韋蟾弟庭皓同在幕府)
(多倡和之什)咸通中失意歸江東令狐綯方鎮淮南庭
筠怨居中時不為助力過府不肯謁與少年狂遊
乞索楊子院夜醉為邏卒毆傷訴於綯綯不為理
(庭筠與綯子滈遊素出綯之門宣宗愛唱菩薩蠻詞綯嘗假庭筠撰密進之戒令勿他泄而遽言於)
(人由是疎之又&KR1018;綯無學每云中書堂内坐將軍失歡或以此)事聞京師庭筠徧
見公卿雪冤屬徐商知政事頗右之白用為國子
助教會商罷相見廢卒庭筠著述頗多為詩韻格
清拔文士稱之
北夢瑣言云庭筠才思艷麗工為小賦每入試押
官韻作賦凡八叉手而八韻成常為隣舖作文號
曰救數人沈侍郎知舉因別施鋪席授庭筠不令
與諸人鄰比宣宗好微行遇温於逆旅温不識傲
然詰之曰公非司馬長史之流耶又曰得非六參
簿尉之類帝曰非也後坐謫其制詞曰徒負不羈
之才罕有適時之用云云
全唐詩話云庭筠善於屬對李義山嘗謂之曰近
得聯句云遠比趙公三十六年宰輔未得偶句曰
何不云近同郭令二十四考中書宣宗嘗賦詩上
句有金步搖未能對遣求進士對之庭筠以玉條
脱對帝賞焉又藥名有白頭翁以蒼耳子為對初
會昌毁寺時分遣御史檢天下所廢寺及收錄金
銀佛像有蘇監察者巡檢兩街諸寺見銀佛一尺
己下者多袖之而歸人謂之蘇捏佛或問庭筠將
何對遽曰無以過蜜陀僧也他多類此
唐詩紀事云令狐綯曾以舊事訪於庭筠對曰事
出南華非僻書也或冀相公爕理之暇時宜覽古
綯益怒奏庭筠有才無行卒不得第庭筠有詩曰
因知此恨人多積悔讀南華第二篇
彦周詩話云段成式與温庭筠雲藍紙詩序曰予
在九江出意造雲藍紙輒分送五十枚其詩曰三
十六鱗充使時數番猶得表相思(唐詩紀事下有待將袍襖重鈔)
(了盡寫襄陽播掿詞)盖龍八十一鱗鯉三十六鱗也
桐薪云温貌甚陋號鍾馗不稱才名最善鼓琴吹
笛云有絲即彈有孔即吹不必柯亭㸑桐著乾&KR0871;
子今其書不傳
古體詩
俠客行
欲出鴻都門隂雲蔽城闕寶劒黯如水微紅濕餘血白
馬夜頻嘶三㪅灞陵雪
江南曲
妾家白蘋浦日上芙蓉檝軋軋搖槳聲移舟入茭葉谿
長茭葉深作底難相尋辟郎郎不見鸂鷘自浮沈拾萍
萍無根采蓮蓮有子不作浮萍生寧為藕花死岸傍騎
馬郎烏帽紫游韁含愁復含笑回首問横塘妾住金陵
浦門前朱雀航流蘇持作帳芙蓉持作梁出入金犢幰
兄弟侍中郎前年學歌舞定得郎相許連娟眉繞山依
約腰如杵鳳管悲若咽鸞弦嬌欲語扇薄露紅鉛羅輕
壓金縷明月西南樓珠簾玳瑁鉤横波巧能笑彎蛾不
識愁花開子留樹草長根依土早聞金溝遠底事歸郎
許不學楊白花朝朝淚如雨
故城曲
漠漠沙隄煙隄西雉子斑雉聲何角角麥秀桑隂閒游
絲蕩平綠明滅時相續白馬金絡頭東風故城曲故城
殷貴嬪曾占未來春自從香骨化飛作馬蹄塵
西洲詞(吳聲)
悠悠復悠悠昨日下西洲西洲風色好遙見武昌樓武
昌何鬱鬱儂家定無匹小婦被流黃登樓撫瑤瑟朱絃
繁復輕素手直淒清一彈三四解掩抑似含情南樓登
且望西江廣復平艇子搖兩槳催過石頭城門前烏臼
樹慘澹天將曙鸂鷘飛復還郎隨早帆去迴頭語同伴
定復負情儂去帆不安幅作底使西風他日相尋索莫
作西洲客西洲人不歸春草年年碧
燒歌
起來望南山山火燒山田微紅夕如滅短燄復相連差
差向巖石冉冉凌青壁低隨回風盡遠照檐茅赤鄰翁
能楚言倚鍤欲潸然自言楚越俗燒畬作早田豆苗蟲
促促籬上花當屋廢棧豕歸闌廣場雞啄粟新年春雨
晴處處賽神聲持錢就人卜敲瓦隔林鳴卜得山上卦
歸來桑棗下吹火向白茅腰鎌映赬蔗風驅槲葉煙槲
樹連平山迸星拂霞外飛燼落階前仰面呻復嚏雅孃
咒豐歲誰知蒼翠容盡作官家税
嘲春風
春風何處好別殿饒芳草苒嫋轉鸞旂葳蕤吹雉葆揚
芳歷九門澹蕩入蘭蓀爭奈白團扇時時偷主恩
碌碌古詞
左亦不碌碌右亦不碌碌野草自根肥羸牛生健犢融
蠟作杏蔕男兒不戀家春風破紅意女頰如桃花忠言
未見信巧語翻咨嗟一鞘無兩刃徒勞油壁車
和沈參軍招友生觀芙蓉池
桂棟坐清曉瑤琴商鳳絲况聞楚澤香適與秋風期遂
從棹萍客靜嘯烟草湄倒影回澹蕩愁紅媚漣漪湘莖
久鮮澀宿雨增離披而我江海客楚游勤夢思北渚水
雲葉南塘烟露枝豈無臺榭芳獨與鷗鳥知珠墜魚迸
淺影多鳬泛遲落英不可搴返照昏澄陂
秋日
爽氣變昏旦神皋徧原隰烟華久蕩搖石澗仍清急柳
闇山犬吠蒲流水禽立菊花明欲迷棗葉光如濕天籟
思林嶺車塵倦都邑譸張夙所違悔恡何由入芳草秋
可藉幽泉曉堪汲牧羊燒外鳴林果雨中拾復此遂閒
曠翛然脱羈縶田收鳥雀喧氣肅龍蛇蟄佳節足豐穰
良朋阻遊集沈幾日寂寥葆素常呼吸投迹倦攸往放
懷志所執良時有東菑吾將事蓑笠
酬友人
辭榮亦素尚倦遊非夙心寧復思金籍獨此卧烟林閒
雲無定貌佳樹有餘隂坐久芰荷發釣闌茭葦深游魚
自搖漾浴鳥故浮沈唯君清露夕一為灑煩襟
黃曇子歌
參差綠蒲短搖艷雲塘滿紅瀲蕩融融鸎翁鸂鶒暖萋
芊小成路馬上脩蛾懶羅衫裊向風點粉金鸝卵
鴻臚寺有開元中錫宴堂樓臺池沼雅為勝絶荒
涼遺趾僅有存者偶成四十韻
明皇昔御極神聖垂耿光沈幾發雷電逸躅陵堯湯西
覃襀石山北至窮髮鄉四凶有獬廌一臂無螳蜋嬋娟
得神艷郁烈聞國香紫絛鳴羯鼓玉管吹霓裳禄山未
封侯林甫才為郎昭融廓日月妥貼安紀綱羣生到夀
域百辟趨明堂四海正夷宴一塵不飛揚天子自遊豫
侍臣宜樂康軋然閶闔開赤日生扶桑玉砌露盤紆金
壺漏丁當劒佩相擊觸左右隨趨鏘玄珠十二旒紅粉
三千行盼睞生羽翼叱嗟回雪霜神霞凌雲閣春水驪
山陽盤鬭九子糭甌擎五雲漿雙瓊京兆博七鼓邯鄲
倡毰毸碧雞鬭蘢葱翠雉揚仗官繡蔽膝寶馬金鏤鍚
椒塗隔鸚鵡柘彈驚鴛鴦猗歟華國臣鬢髮俱蒼蒼錫
宴得佳致車從真煒煌畫鷁照魚鼈鳴騶亂鶖鶬颭灩
蕩碧波炫煌迷横塘縈盈舞回雪宛轉歌遶梁豔帶畫
銀絡寶梳金鈿筐沈冥類漢相醉倒疑楚狂一旦紫微
東旄星森耀芒憑陵逐鯨鯢唐突驅豺狼縱火三月赤
戰塵千里黃殽函與府寺從此俱荒涼兹地乃蔓草故
基摧壊牆枯池接斷岸唧唧啼寒螿敗荷塌作泥死竹
森如槍遊人問老吏相對聊感傷豈必見麋鹿然後堪
回腸幸今遇太平令節稱羽觴誰知曲江隖歲歲棲鸞
皇
寒食節日寄楚望
芳蘭無意綠弱柳何窮縷心斷入淮山夢長穿楚雨緐
花如二八好月當三五愁碧竟平臯韶紅換幽圃流鸎
隱員樹乳燕喧餘哺曠望戀曾臺離憂集環堵當年不
自遣晚得終何補鄭谷有樵蘇歸來要腰斧
家乏兩千萬時當一百五颸颸楊柳風穰穰櫻桃雨年
芳苦沈潦心事如摧櫓金犢近蘭汀銅龍接花塢青葱
建楊宅隠轔端門鼓綵素拂庭柯輕毬落鄰圃三春謝
游衍一笑牽規矩獨有恩澤侯歸來看楚舞
雞鳴埭歌
南朝天子射雉時銀河耿耿星參差銅壺漏斷夢初覺
寶馬塵高人未知魚躍蓮東蕩宫沼濛濛御柳懸棲鳥
紅妝萬戶鏡中春碧樹一聲天下曉盤踞勢窮三百年
朱方殺氣成愁烟彗星拂地浪連海戰鼓渡江塵漲天
繡龍畫雉填宫井野火風驅燒九鼎殿巢江燕砌生蒿
十二金人霜烱烱芊綿平綠臺城基暖色春空荒古陂
寧知玉樹後庭曲留待野棠如雪枝
織錦詞
丁東細漏侵瓊瑟影轉高梧月初出簇&KR0609;金梭萬縷紅
鴛鴦豔錦初成匹錦中百結皆同心橤亂雲盤相間深
此意欲傳傳不得玫瑰作柱朱弦琴為君裁破合歡被
星斗迢迢共千里象齒熏鑪未覺秋碧池己有新蓮子
夜宴謠
長釵墜髮雙蜻蜓碧盡山斜開畫屏虯須公子五侯客
一飲千鍾如建瓴鸞咽奼唱圓無節眉斂湘烟袖回雪
清夜恩情四座同莫令溝水東西別亭亭蠟淚香珠殘
暗露曉風羅幕寒飄飄戟帶儼相次二十四枝龍畫竿
裂管縈弦共繁曲芳尊細浪傾春醁高樓客散杏花多
脈脈新蟾如瞪目
蓮浦謠
鳴橈軋軋谿溶溶廢綠平烟吳苑東水清蓮媚兩相向
鏡裏見愁愁更紅白馬金鞭大隄上西江日夕多風浪
荷心有露似驪珠不是真圓亦搖蕩
東郊行
鬭雞臺下東西道柳覆斑騅蝶縈草坱靄韶容銷澹愁
青筐葉盡蠶應老綠渚幽香生白蘋差差小浪吹魚鱗
王孫騎馬有歸意林彩著空如細塵安得人生各相守
燒船破棧休馳走世上方應無別離路傍更長千枝柳
塞寒行
燕弓弦勁霜封瓦樸&KR0609;寒雕睇平野一點黃塵起雁喧
白龍堆下千蹄馬河源怒觸風如刀剪斷朔雲天更高
晚出榆關逐征北驚沙飛迸衝貂袍心許凌烟名不滅
年年錦字傷離別彩毫一畫竟何榮空使青樓淚成血
謝公墅歌
朱雀航南繞香陌謝郎東墅連春碧鳩眠高柳日方融
綺榭飄颻紫庭客文楸方罫花參差心陳未成星滿池
四座無喧梧竹静金蟬玉柄俱持頥對局含嚬見千里
都城己得長蛇尾江南王氣繫疎襟未許苻堅過淮水
郭處士擊甌歌
佶栗金虯石潭古勺陂瀲灩幽脩語湘君寶馬上神雲
碎佩叢鈴滿烟雨吾聞三十六宫花離離輭風吹春星
斗稀玉晨冷磬破昏夢天露未乾香著衣蘭釵委墜垂
雲髮小響丁當逐迴雪晴碧烟滋重疊山羅屏半掩桃
花月太平天子駐雲車龍鑪勃鬱雙蟠拏宫中近臣抱
扇立侍女低鬟落翠花亂珠觸續正跳蕩傾頭不覺金
烏斜我亦為君長歎息緘情遠寄愁無色莫霑香夢綠
楊絲千里春風正無力
醉歌
檐柳初黃燕初乳曉碧芊緜過微雨樹色深含臺榭情
鸎聲巧作煙花主錦袍公子陳杯觴撥醅百甕春酒香
入門下馬問誰在降階握手登華堂臨卭美人連山眉
低抱琵琶含怨思朔風繞指我先笑明月入懷君自知
勸君莫惜金尊酒年少須臾如覆手辛勤到老慕簞瓢
於我悠悠竟何有洛陽盧仝稱文房妻子脚禿舂黃糧
阿耋光頭不識字指揮豪儁如驅羊天犀壓斷朱鼹鼠
瑞錦驚飛金鳳皇其餘豈足霑牙齒欲用何能報天子
駑馬垂頭搶冥塵驊騮一日行千里但有沈冥醉客家
支頤瞪目持流霞唯恐南園風雨作碧蕪狼藉棠梨花
懊惱曲
蕅絲作線難勝鍼橤粉染黃那得深玉白蘭芳不相顧
青樓一笑輕千金莫言自古皆如此健劒刜鐘鉛繞指
三秋庭綠盡迎霜唯有荷花守紅死廬江小吏朱斑輪
柳縷吐牙香玉春兩股金釵己相許不令獨作空成塵
悠悠楚水流如馬恨紫愁紅滿平野野土千年怨不平
至今燒作鴛鴦瓦
春曉曲
家臨長信往來道乳燕雙雙拂烟草油壁車輕金犢肥
流蘇帳曉金雞早籠中嬌鳥暖猶睡簾外落花閒不掃
衰桃一樹近前池似惜紅顔鏡中老
春愁曲
紅絲穿露珠簾冷百尺啞啞下纖綆遠翠愁山入卧屏
兩重雲母空烘影涼簪墜髮春眠重玉兔煴香柳如夢
錦疊空床委墜紅颸颸埽尾雙金鳳蠭喧蝶駐俱悠揚
柳拂赤闌纖草長覺後梨花委半綠春風和雨吹池塘
晚歸曲
格格水禽飛帶波孤光斜起夕陽多湖西山淺似相笑
菱刺惹衣攅黛蛾青絲繫船向江木蘭芽出土吳江曲
水極晴搖泛灧紅草平春染烟綿綠玉鞭騎馬白玉兒
刻金作鳳光參差丁丁暖漏滴花影催入景陽人不知
彎隄弱柳遙相矚雀扇員員掩香玉蓮塘艇子歸不歸
柳暗桑穠聞布穀
張靜婉採蓮曲(幷序)
靜婉羊偘伎也其容絶世偘自為採蓮二曲今
樂府所存失其故意因歌以俟采詩者事具載
梁史
蘭膏墜髮紅玉春燕釵拖頸抛盤雲城西楊柳向橋晚
門前溝水波粼粼麒麟公子朝天客珂馬璫璫度春陌
掌中無力舞衣輕剪斷鮫綃破春碧抱月飄烟一尺腰
麝臍龍髓憐嬌饒秋羅拂水碎光&KR0978;露重花多香不銷
鸂鷘交交塘水滿綠萍金粟蓮莖短一夜西風送雨來
粉痕零落愁紅淺船頭折藕絲暗牽藕根蓮子相留連
郎心似月月易缺十五十六清光圓
錦城曲
蜀山攅黛留晴雪簝筍蕨牙縈九折江風吹巧翦霞綃
花上千枝杜鵑血杜鵑飛入巖下叢夜呌思歸山月中
巴水漾情情不盡文君織得春機紅怨魄未歸芳草死
江頭學種相思子樹成寄與望鄉人白帝荒城五千里
錢唐曲
錢唐岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹烟纖指殷勤傷雁弦
一曲堂堂紅燭筵金鯨瀉酒如飛泉
舞衣曲
藕腸纖縷抽輕春烟機漠漠嬌蛾嚬金梭淅瀝透空薄
剪落交刀吹斷雲張家公子夜聞雨夜向蘭堂思楚舞
蟬衫麟帶壓愁香偷得鸎簧鎖金縷管含蘭氣嬌語悲
胡槽雪腕鴛鴦絲芙蓉力弱應難定楊柳風多不自持
回嚬笑語西窗客星斗寥寥波脉脉不逐秦王卷象牀
滿樓明月梨花白
曉僊謠
玉妃喚月歸海宫月色澹白涵春空銀河欲轉星靨靨
碧浪疊山埋早紅宫花有露如新淚小苑叢叢入寒翠
綺閣空傳唱漏聲網軒未辨凌雲字遙遙珠帳連湘烟
鶴扇如霜金骨仙碧簫曲盡彩霞動下視九州皆悄然
秦王女騎紅尾鳳乘空回首晨雞弄霧蓋狂塵億兆家
世人猶作牽情夢
昆明池水戰詞
汪汪積水光連空重疊細紋交㶑紅赤帝龍孫鱗甲怒
臨流一盼生隂風鼉鼓三聲報天子雕旗獸艦凌波起
雷吼濤驚白若山石鯨眼裂蟠蛟死滇池海浦俱喧豗
青翰畫鷁相次來箭羽槍纓三百萬蹋翻西海生塵埃
茂陵仙去菱花老唼唼游魚近烟島渺莽殘陽釣艇歸
綠頭江鴨眠沙草
湖隂詞(幷序)
王敦舉兵至湖隂眀帝微行視其行伍由是樂
府有湖隂曲而亡其詞因作而附之
祖龍黃鬚珊瑚鞭鐵驄金面青連錢虎髯拔劒欲成夢
日壓賊營如血鮮海旗風急驚眠起甲重光搖照湖水
蒼皇追騎塵外歸森索妖星陳前死五陵愁碧春萋萋
灞川玉馬空中嘶羽書如電入青瑣雪腕如槌催畫鞞
白虯天子金鍠鋩高臨帝座回龍章吳波不動楚山晚
花壓闌干春晝長
春江花月夜詞
玉樹歌闌海雲黑花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復明滅
龍頭劈浪哀笳發千里涵空照水魂萬枝破鼻團香雪
漏轉霞高滄海西玻璃枕上聞天雞蠻弦代雁曲如語
一醉昏昏天下迷四方傾動烟塵起猶在濃香夢魂裏
後主荒宫有曉鸎飛來只隔西江水
生禖屏風歌
玉墀暗接崑崙井井上無人金索冷畫壁隂森九子堂
階前碎月鋪花影繡屏銀鴨香蓊濛天上夢歸花繞叢
宜男漫作後庭草不似櫻桃千子紅
觱篥歌
蠟烟如纛新蟾滿門外沙平草牙短黑頭丞相九天歸
夜聽飛瓊吹朔管情遠氣調蘭蕙熏天香瑞彩含絪緼
皓然纖指都揭血日㬉碧霄無片雲含商咀徵雙幽咽
輭縠疎羅共蕭屑不盡長員疊翠愁柳風吹破澄潭月
鳴梭淅&KR0377;金絲橤恨語殷勤隴頭水漢將營前萬里沙
更深一一霜鴻起十二樓前花正緐交枝簇蔕連壁門
景陽宫女正愁絶莫使此聲催斷魂
照影曲
景陽妝罷瓊窗㬉欲照澄明香步嬾橋上衣多抱彩雲
金鮮不動春塘滿黃印額山輕為塵翠鱗紅穉俱含嚬
桃花百媚如欲語曾為無雙今兩身
吳苑行
錦雉雙飛梅結子平春遠綠窗中起吳江澹畫水連空
三尺屏風隔千里小苑有門紅扇開天絲舞蝶俱裵回
綺戶雕楹長若此韶光歲歲如歸來
常林歡歌
宜城酒熟花覆橋沙晴綠鴨鳴咬咬穠桑繞舍麥如尾
幽軋鳴機雙燕巢馬聲特特荆門道蠻水揚光色如草
錦薦金鑪夢正長東家呃喔雞鳴早
蔣侯神歌
楚神鐵馬金鳴珂夜動蛟潭生素波商風刮水報西帝
廟前古樹蟠白蛇吳王赤斧斫雲陳畫堂列壁叢霜刃
巫娥傳意託悲絲鐸語琅琅理雙鬢湘烟刷翠湘山斜
東方日出飛神雅青雲自有黑龍子潘妃莫結丁香花
漢皇迎春詞
春草芊芊晴埽煙宫城大錦紅殷鮮海日初融照僊掌
淮王小隊纓鈴響獵獵東風燄赤旗畫神金甲葱蘢網
鉅公步輦迎句芒複道埽塵鸞彗長豹尾竿前趙飛燕
柳風吹盡眉間黃碧草含情杏花喜上林鸎囀游絲起
寶馬搖環萬騎歸恩光暗入簾櫳裏
蘭塘詞
塘水汪汪鳬唼喋憶上江南木蘭檝繡領金須蕩倒光
團團皺綠雞頭葉露凝荷卷珠淨員紫菱刺短浮根纏
小姑歸晚紅妝淺鏡裏芙蓉照水鮮東溝潏潏勞回首
欲寄一桮瓊液酒知道無郎却有情長教月照相思柳
春洲曲
韶光染色如蛾翠綠濕紅鮮水容媚蘇小慵多蘭渚閒
融融浦日鵁鶄寐紫騮蹀躞金銜嘶岸上揚鞭烟草迷
門外平橋連柳隄歸來晚樹黃鸎啼
湘東宴曲
湘東夜宴金貂人楚女含情嬌翠嚬玉管將吹插鈿帶
錦囊斜拂雙麒麟重城漏斷孤帆去唯恐瓊籖報天曙
萬戶沈沈碧樹員雲飛雨散知何處欲上香車俱脉脉
清歌響斷銀屏隔隄外紅塵蠟炬歸樓前澹月連江白
春野行
草淺淺春如翦花壓李孃愁飢蠶欲成繭東城少年氣
堂堂金丸驚起雙鴛鴦含羞更問衛公子月到枕前春
夢長
罩魚歌
朝罩罩城東暮罩罩城西兩槳鳴幽幽蓮子相高低持
罩入深水金鱗大如手魚尾逬員波千珠落湘藕風颸
颸雨離離菱茭刺鸂鷘飛水連網眼白如景淅瀝篷聲
寒點微楚岸有花花蓋屋金塘柳色前谿曲悠悠杳若
去無窮五色澄潭鴨頭綠
蘇小小歌
買蓮莫破券買酒莫解金酒裏春容抱離恨水中蓮子
懷芳心吳宫女兒腰似束家在錢唐小江曲一自檀郎
逐便風門前春水年年綠
御定全唐詩錄卷七十八
