欽定四庫全書
御定全唐詩錄卷三十九
劉禹錫(二)
近體詩
奉送家兄歸王屋山隱居(道書王屋山一名陽洛山)
陽洛天壇上依稀似玉京夜分先見日天淨遠聞笙雲
路將雞犬丹臺有姓名古来成道者兄弟亦同行
送趙中丞自司金外郎轉官參山南令狐僕射幕
府(趙氏弟兄皆僕射門客)
綠樹滿褒斜西南蜀路賖驛門臨白草縣道入黃花相
府開油幕門生逐絳紗行看布政後還從到京華
送羅處士歸嵩山别業
世業嵩山隱雲深無四隣藥爐燒姹女酒甕貯賢人曉
日華陰霧秋風函谷塵送君從此去鈴閣少談賓
送元曉上人歸稽亭
重叠稽亭路山僧歸獨行遠峯斜日影本寺舊鐘聲徒
侣問新事烟雲愴别情應誇乞食處踏遍鳳凰城
贈别君素上人
窮巷唯秋草高僧獨扣門相歡如舊識問法到無言水
為風生浪珠非塵可昏去來皆是道此别不銷魂
秋日過鴻舉法師寺院便送歸江陵
看畫長廊遍尋僧一徑幽小池兼鶴淨古木帶蟬秋客
至茶烟起禽歸講席收浮杯明日去相望水悠悠
蜀先主廟(漢末謠黃牛白腹五銖當復)
天地英雄氣千秋尚凛然勢分三足鼎業復五銖錢得
相能開國生兒不象賢淒涼蜀故妓來舞魏宫前
觀八陣圖
軒皇傳上略蜀相運神機水落龍蛇出沙平鵝鸛飛波
濤無動勢鱗介避餘威會有知兵者臨岐指是非
秋日送客至潛水驛
候吏立沙際田家連竹溪楓林社日鼓茅屋午時雞鵲
噪晚禾地蝶飛秋草畦驛樓宫樹近疲馬再三嘶
城東閒遊
借問池臺主多居要路津千金買絶境永日屬閒人竹
逕縈紆入花林委曲巡斜陽衆客散空鎖一園春
新秋對月寄樂天
月露發光彩此時方見秋夜涼金氣應天靜火星流蛩
響偏依井螢飛直過樓相知盡白首清景復追遊
再經故元九相公宅池上作
故池春又至一到一傷情雁鶩羣猶下蛙螟衣已生竹
叢身後長臺勢雨來傾六尺孤安在人間未有名
鶴嘆(并序)
友人白樂天去年罷吳郡挈雙鶴雛以歸余相
遇於揚子津閒翫終日翔舞調態一符相書信
華亭之尤物也今年春樂天為秘書監不以鶴
隨置之洛陽第一旦予入門問訊其家人鶴軒
然來睨如記相識徘徊俛仰似含情顧慕填膺
而不能言者因作鶴歎以贈樂天
寂寞一雙鶴主人在西京故巢吳苑樹深院洛陽城徐
引竹間步遠含雲外情誰憐好風月隣舍夜吹笙(東隣即王)
(家)
丹頂宜承日霜翎不染泥愛池能久立看月未成棲一
院春草長三山歸路迷主人朝謁早貪養汝南雞
和樂天蚤寒
雨引苔侵壁風驅葉擁階久留閒客話宿請老僧齋酒
甕新陳接書籤次第排翛然自有處搖落不傷懷
同樂天和微之深春二十首(同用家花車斜四韻)
何處深春好春深萬乘家宫門皆映柳輦路盡穿花池
色連天漢城形象帝車旌旗暖風裏獵獵向西斜
何處深春好春深阿母家瑤池長不夜珠樹正開花橋
峻通星渚樓暄近日車層城十二闕相對日西斜
何處深春好春深執政家恩光貪捧日貴重不看花玉
饌堂交印沙堤柱礙車多門一已閉直道更無斜
何處深春好春深貴戚家櫪嘶無價馬庭發有名花欲
進宫人食先薰命婦車晚歸長帶酒冠蓋甚傾斜
何處深春好春深大鎮家前旌光照日後騎蹙成花節
院收衙隊毬場簇看車廣筵歌舞散書號夕陽斜
何處深春好春深恩澤家爐添龍腦炷綬結虎頭花賓
客珠成履嬰孩錦縛車畫堂簾幕外來去燕飛斜
何處深春好春深京兆家人眉新柳葉馬色醉桃花盜
息無鳴鼓朝回自走車能令帝城外不敢逕由斜
何處深春好春深刺史家夜闌猶命樂雨甚亦尋花傲
客多憑酒新姬苦上車公門吏散後風擺戟衣斜
何處深春好春深羽客家芝田繞舍色杏樹滿山花雲
是淮王宅風為列子車古壇操簡處一徑入林斜
何處深春好春深小隱家芟庭留野菜撼樹去狂花醉
酒一千日貯書三十車推衾從露體不敢有餘斜
何處深春好春深富室家唯多貯金帛不擬負鶯花國
樂呼聫轡行廚載滿車歸來看理曲燈下寳釵斜
何處深春好春深豪士家多沽味濃酒貴買色深花已
臂鷹隨馬連催妓上車城南踏青處邨落逐原斜
何處深春好春深貴胄家迎呼偏熟客㨂選最多花飲
饌開華幄笙歌出鈿車興酣罇易罄連瀉酒瓶斜
何處深春好春深唱第家名傳一紙榜興管九衢花薦
聽諸侯樂來隨計吏車杏園抛曲處揮袖向風斜
何處深春好春深少婦家能偷新禁曲自剪入時花追
逐同遊伴平章貴價車從來不墮馬故遣髻鬟斜
何處深春好春深幼女家雙鬟梳頂髻兩面繡裙花妝
壞頻臨鏡身輕不占車鞦韆爭次第牽拽綵繩斜
何處深春好春深蘭若家當香收栢葉養蜜近梨花野
逕宜行樂遊人盡駐車菜園籬落短遙見桔橰斜
何處深春好春深老宿家小欄圍蕙草高架引藤花四
字香書印三乘壁畫車遲廻聽句偈雙樹晚陰斜
何處深春好春深種蒔家分畦十字水接樹兩般花櫛
比栽籬槿吚啞轉井車可憐高處望棋布不曾斜
何處深春好春深稚子家曾騎一竿竹偷折四隣花笑
擊羊皮鼓行牽犢頷車中庭貪夜戲不覺玉繩斜
秋夕不寐寄樂天
洞戶夜簾卷華堂秋簟清螢飛過池影蛩思遠階聲老
枕知將雨高忩報欲明何人諳此景遠問白先生
冬日晨興寄樂天
庭樹曉禽動郡樓殘點聲燈挑紅燼落酒暖白光生髮
少嫌梳利顔衰恨鏡明獨吟誰應和須寄洛陽城
八月十五夜半雲開然後翫月因咏一時之景寄
呈樂天
半夜碧雲收中天素月流開城邀好客置酒賞新秋影
透衣香潤光凝歌黛愁斜暉猶可翫移宴上西樓
秋日書懷寄白賓客
州遠雄無益年高健亦衰興情逢酒在筋力上樓知蟬
噪芳意盡雁來愁望時商山紫芝客應不向秋悲
酬樂天初冬早寒見寄
乍起衣猶冷微吟帽半欹霜凝南至瓦雞唱後園枝洛
水碧雲曉吳宫黃葉時兩傳千里意書札不如詩
酬樂天閒卧見寄
散誕向陽眠將閒敵地仙詩情茶助爽藥力酒能宣風
碎竹間日露明池底天同年未同隱緣欠買山錢
閒坐憶樂天以詩問酒熟未
案頭開縹帙肘後檢青囊唯有達生理應無治老方減
書存眼力省事養心王君酒何時熟相攜入醉鄉
秋中暑退贈樂天
暑服宜秋著清琴入夜彈人情皆向菊風意欲摧蘭歲
稔貪心泰天涼病體安相逢取次第却甚少年歡
初至長安(時自外郡再授郎官)
左遷凡二紀重見帝城春老大歸朝客平安出嶺人每
行經舊處却想似前身不改南山色其餘事事新
題淳于髠墓
生為齊贅壻死作楚先賢應以客鄉葬故臨官道邊寓
言本多興放意能合權我有一石酒置君墳樹前
送河南皇甫少尹赴絳州
祖帳臨周道前旌指晉城午橋羣吏散亥市老人迎詩
酒同行樂分離始見情從兹洛陽社吟咏欠書生
南中書來
君書問風俗此地接炎州淫祀多青鬼居人少白頭旅
情偏在夜鄉思豈唯秋每羨朝宗水門前盡日流
春日寄楊八唐州
淮西春草長淮水逶迤光燕入新春路人耕舊戰場可
憐行春守立馬看斜桑(半律)
海陽湖别浩初師
近郭有殊境獨遊常鮮歡逢君駐緇錫觀白稱林巒湖
滿景方霽野香春术闌愛泉移席近聞石輟碁看風止
松猶韻花繁露未乾橋形出樹曲巖影落池寒别路千
峯外詩情暮雨端他年買山處似此則隳官
元和癸已歲仲秋詔發江陵偏師問罪蠻徼後命
宣慰釋兵歸降凱旋之辰率爾成咏寄荆南嚴
司空
蠻水阻朝宗兵符下渚宫前籌得上策無戰已成功漢
使星飛入夷心草偃同歡謠開竹棧拜舞戢桑弓就日
知冰釋投人念鳥窮網羅三面解章奏九門通卉服聮
操袂雕題盡鞠躬降幡秋練白驛騎晝塵紅火號休傳
警機橋罷亘空登山不見敵振旆自生風江遠煙波靜
軍回氣色雄佇看聞喜後金石賜元戎
武陵書懷五十韻
西漢開支郡南朝號戚藩四封當列宿百雉俯清沅高
岸朝霞合驚湍急箭奔積陰春暗度將霽霧先昏俗尚
東皇祀謠傳義帝冤桃花迷隱跡楝葉慰忠魂戶算資
漁獵鄉豪恃子孫照山畬火動踏月俚歌喧擁檝舟為
市連甍竹覆軒披沙金粟見拾羽翠翹翻茗折滄溪秀
蘋生枉渚暄禽鳴格磔起魚戲噞喁繁沈約臺榭故李
衡墟落存(隱侯臺木奴洲並在)湘靈悲鼔瑟泉客泣酬恩露變蒹
葭浦星懸橘柚村虎咆空野震鼉作滿川渾鄰里皆遷
客兒童習左言炎天無冽井霜月見芳蓀清白家傳遠
詩書志所敦列科叨甲乙從宦出丘樊結友心多契馳
聲氣尚吞士安曾重賦元禮許登門草檄嫖姚幕巡兵
戊已屯築臺先自隗送客獨留髠遂結王畿綬來觀衢
室尊鳶飛入鷹隼魚目儷璵璠曉燭羅馳道朝陽闢帝
閽皇正會夷夏月朔盛旗旛獨立當瑤闕傳欹步紫垣
按章清犴獄視祭潔蘋蘩御歷昌期遠傳家寳祚蕃繇
文光夏啓神教畏軒轅内禪因天性雄圖授化元繼明
懸日月出震統乾坤大孝三朝備洪恩九族惇百川宗
渤澥五嶽輔崑崙何幸逢休運微班識至尊校緍資筦
𣙜復土問山園(時以本官判度支鹽鐵等兼崇陵使判官)一失貴人意徒聞
太學論直廬辭錦帳遠守愧朱幡巢幕方猶燕槍榆尚
笑鯤邅迴過荆楚流落感凉温旅望花無色愁心醉不
惛春江千里草暮雨一聲猿問卜安冥數看方理病源
帶賖衣改製塵澀劍成痕三秀悲中散二毛傷虎賁來
憂禦魑魅歸願牧雞豚就日秦京遠臨風楚奏煩南登
無灞岸旦夕上高原
和汴州令狐相公到鎮改月偶書所懷二十二韻
受脤新梁苑和羹舊傳巖援毫動星宿垂釣使韜鈐赫
奕三川至歡呼百姓瞻綠油貔虎擁青紙鳳凰銜外壘
曾無警中廚亦罷監推誠人自服去殺令逾嚴赳赳客
皆飾幡幡口盡鉗為兄憐庾翼選壻得蕭咸鬱屈咽喉
地駢臻水陸兼渡橋鳴紺幰入肆颺雲帆端月當中氣
東風應遠占管絃喧夜景燈燭掩寒蟾酒每傾三雅書
能發百函詞人羞布鼓遠客獻貂䄡歌榭白團扇舞筵
金縷衫旌旗遙一簇舄履近相攙花樹當朱閣晴河逼
翠簾映鐶窺豔豔隔袖見纖纖謝傅何由接桓伊定不
凡應憐郡齋老旦夕鑷霜髯
三月三日與樂天及河南李尹奉陪裴令公泛洛
禊飲各賦十二韻
洛下今修禊羣賢勝會稽盛筵陪玉鉉通籍盡金閨波
上神仙妓岸傍桃李蹊水嬉如鷺振歌響雜鶯啼歷覽
風光好沿洄意思迷棹歌能儷曲墨客競分題翠幄連
雲起香車向道齊人誇綾步障馬惜錦障泥塵暗宫墻
外霞明苑樹西舟形隨鷁轉橋影與虹低川色晴猶遠
鳥聲暮欲棲唯餘踏青伴待月魏王堤
酬樂天晚夏閒居欲相訪先以詩見貽
池榭堪臨泛翛然散鬱陶步因驅鶴緩吟為聽蟬高林
密添新竹枝低墜晚桃酒醅晴易熟藥圃夏頻薅老是
班行舊閒為鄉里豪經過更何處風景屬吾曹
酬樂天詠老見示
人誰不願老老去有誰憐身瘦帶頻減髮稀冠自偏廢
書緣惜眼多炙為隨年經事還諳事閱人如閱川細思
皆幸矣下此便翛然莫道桑榆晚微霞尚滿天
酬樂天醉後狂吟十韻(來章有移家唯醉和之句)
散誕人間樂逍遙地上仙詩家登逸品釋氏悟眞詮制
誥留臺閣歌詞入管絃處身于木雁任世變桑田吏隱
情兼遂儒玄道兩全八關齊適罷三雅興尤偏文墨中
年舊松筠晚歲堅魚書曾替代香火有因緣(陸法和云與梁元帝)
(于空王寺佛前訂香火因緣)欲向醉鄉去尤為色界牽好吹楊柳曲
為我舞金鈿
歷陽書事七十韻(并序)
長慶四年八月余自䕫州轉歷陽浮岷山觀洞
庭歷夏口涉潯陽而東友人崔敦詩罷丞相鎮
宛陵緘書來招曰必我覿而之藩不十日飲不
置子故余自池州道宛陵如其素敦詩出祖於
敬亭祠下由姑孰西渡江乃吾圉也至則考圖
經參見事為之詩
一夕為湖地千年列郡名霸王迷路處亞父所封城漢
置東南尉梁分肘腋兵本吳風俗剽兼楚語音傖沸井
今無湧烏江舊有名土臺遊柱史石室隱彭鏗(老君適楚有臺)
(在焉彭鏗石室在含山縣)曹操祠猶在濡須塢未平海潮隨月大江
水應春生憶昨深山裏終朝看火耕魚書來北闕鷁首
下南荆雲雨巫山暗蕙蘭湘水清章華事已失鄂渚草
來迎廬(闕文三字)出湓城粉堞明雁飛彭蠡暮鴉噪大
雷晴平野分風使恬和趁夜程貴池登陸峻春榖渡橋
鳴絡繹主人問悲歡故舊情幾年方一面卜晝便三更
助喜杯盤盛忘機笑語訇管清疑警鶴絃巧似嬌鶯熾
炭烘蹲獸華茵織鬭鯨回車飄霧雨急節墮瓊英歛黛
凝愁色舒鈿耀翠晶容華本南國妝束學西京日落方
收鼓天寒更炙笙促筵交履舄痛飲倒簮纓謔浪容優
孟嬌憐許智瓊蔽明添翠帟命燭拄金莖坐久羅衣皺
杯傾粉面騂興來從請曲意墮即飛觥令急重思改歡
馮醉盡呈詰朝還選勝來日又尋盟道别殷勤惜邀筵
次第爭唯聞嗟短景不復有餘酲衆散扃朱戶相攜話
素誠晤言猶亹亹殘漏自丁丁出祖千夫擁行廚五熟
烹離亭臨野水别思入哀箏接境人情洽方冬饌具精
中流為界道隔岸數飛甍沙浦王渾鎮滄洲謝眺(闕)望
夫人化石夢帝日環營半渡趨津吏緣堤簇郡甿場黃
堆晚稻籬碧見冬青里社爭來獻壺漿各自擎鴟夷傾
㡳舄粔籹鬪成(闕)采石風傳柝新林暮擊鉦繭綸牽撥
剌犀焰照澄泓露冕觀原野前驅抗旆旌分庭展賓主
望闕拜恩榮比屋惸婺輩連年水旱并遐思常後巳下
令必先庚遠岫低屏列支流曲帶縈湖魚香勝肉官酒
重於餳憶昔泉源變斯須地軸傾雞籠為石顆龜眼入
泥坑事繫人風重官從物論輕江春俄澹蕩樓月幾虧
盈柳長千絲宛田塍一線絣遊魚將婢從野雉見媒驚
波淨攅鳬鵲洲香發杜蘅一鍾菰葑米千里水葵羹受
譴時方久分憂政未成比瓊雖碌碌於鐵尚錚錚早忝
曹三署曾聞奏六英無能甘負弩不慎在提衡口語成
中遘毛衣阻上征時聞關利鈍智亦有聾盲昔愧山東
妙今慙海内兄後來登甲乙早巳在蓬瀛心托秦明鏡
才非楚白珩齒衰親藥物宦薄傲公卿捧日皆元老宣
風盡大彭好令朝集使結束赴新正
送渾大夫赴豐州
鳳銜新詔降恩華又見旌旗出漢家故吏來辭辛屬國
精兵願逐李輕車氊裘君長迎風馭錦帶酋豪踏雪衙
其奈明年好春日無人喚看牡丹花
送周使君罷渝州歸郢州别墅
君思郢上吟歸去故自渝南擲郡章野戍岸邊留畫舸
綠蘿陰下到山莊池荷雨後衣香起庭草春深綬帶長
只恐鳴騶催上道不容待得晚菘嘗
送浙江李僕射相公赴鎮(奉送至臨泉驛書禮見徵拙詩時在汝卅)
建節東行是舊遊歡聲喜氣滿吳州郡人重得王丞相
童子爭迎郭細侯詔下初辭温室樹夢中先到景陽樓
自憐不識平津閣遠望旌旗汝水頭
奉送戶部李侍郎自河南尹再除本官歸闕
昔年内署振雄詞今日東都結去思宫女猶傳洞簫賦
國人先詠衮衣詩華星却復文昌位别鶴重歸太乙池
想到金閨待通籍一時驚喜見風儀
送蘄州李郎中赴任
楚門蘄水路非賖東望雲山日夕佳薤藥照人呈夏簟
松花滿盌試新茶樓中飲興因明月江上詩情為晚霞
北地交情長引領早將玄鬢到京華
重送浙西李相公頃廉問江南巳經七載後歷滑
臺劍南兩鎮遂入相今復領舊地新加旌旄
江北萬人看玉節江南千騎引金鐃鳳從池上遊滄海
鶴到遼東識舊巢城下清波含百谷窗中遠岫列三茅
碧雞白馬回翔久却憶朱方是樂郊
送分司陳郎中秖召直史館重修三聖實籙
蟬鳴宫樹引行車言自成周赴玉除遠取南朝貴公子
重修東觀帝王書常時載筆窺金匱暇日登樓到石渠
若問舊人劉子政如今頭白在商於
廣宣上人寄在蜀與韋令公唱和詩卷因以令公
手札答詩示之
碧雲佳句久傳芳曾向成都住草堂振錫常過長者宅
披衣猶帶令公香一時風景添詩思八部人天入道場
若許相期同結社吾家本自有柴桑
贈日本僧智藏
浮杯萬里過滄溟遍禮名山適性靈深夜降龍潭水黑
新秋放鶴野田青身無彼我那懷土心會眞如不讀經
為問中華學道者幾人雄猛得寧馨
西塞山懷古
王濬樓船下益州金陵王氣黯然收千尋鐵鎖沈江底
一片降旛出石頭人世幾回傷往事山形依舊枕寒流
而今四海為家日故壘蕭蕭蘆荻秋(長慶中元微之夢得韋楚客同會樂)
(天舍論南朝興廢各賦金陵懷古詩劉滿引一杯飲已即成白公覽詩曰四人探驪龍子先獲珠所餘鱗爪何)
(用耶于是罷唱)
漢夀城春望(古荆州刺史治亭下有子胥廟兼楚王故墳)
漢壽城邊野草春荒祠古墓對荆榛田中牧䜿燒芻狗
陌上行人看石麟華表半空經霹靂碑文纔見滿埃塵
不知何日東瀛變此地還成要路津
荆州道懷古
南國山川舊帝畿宋臺梁舘尚依稀馬嘶古樹行人歇
麥秀空城野雉飛風吹落葉填宫井火入荒陵化寳衣
徒使詞人庾開府咸陽終日苦思歸
松滋渡望峽中
渡頭輕雨灑寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道回
十二碧峯何處所永安宫外是荒臺
覽董評事思歸之什因以詩贈
幾年油幕佐征東却泛滄浪狎釣童欹枕醉眠成戲蝶
抱琴閒望送歸鴻文儒自襲膠西相倚杖能齊塞上翁
更說扁舟動鄕思青菰巳熟奈秋風
寄楊八壽州
風獵紅旗入夀春滿城歌舞向朱輪八公山下清淮水
千騎塵中白面人桂嶺雨餘多鶴跡茗園晴望似龍鱗
聖朝方用敢言者次第應須舊諫臣
贈東嶽張鍊師
東嶽眞人張鍊師高情雅淡世間稀堪為烈女書青簡
久事元君住翠微金縷機中抛錦字玉清壇上著霓衣
雲衢不要吹簫伴只擬乘鸞獨自飛
祕書崔少監見示墜馬長句因而和之
麟臺少監舊仙郎洛水橋邊墜馬傷塵汙腰間青襞綬
風飄掌上紫遊韁上車著作應來問折臂三公定送方
猶頼德全如醉者不妨吟咏入篇章
秋日題竇員外崇德里新居
長愛街西風景閒到君居處暫開顔清光門外一渠水
秋色墻頭數點山疎種碧松通月朗多栽紅藥待春還
莫言堆案無餘地認得詩人在此間
酬淮南廖參謀秋夕見過之作
揚州從事夜相尋無限新詩月下吟初服巳驚玄髮長
高情猶向白雲深語餘時舉一杯酒坐久方聞數處砧
不逐繁華訪閒散知君擺落俗人心
題王郎中宣義里新居
愛君新買街西宅客到如遊鄠杜間雨後退朝貪種樹
申時出省趁看山門前巷陌三條近墻内池亭萬境閒
見擬移居作隣里不論時日請開關
酬朗州崔員外與任十四兄侍御同過鄙人舊居
見懷之什時守吳郡
昔日居鄰招屈亭楓林橘樹鷓鴣聲一辭御苑青門去
十見蠻江白芷生自此曾沾宣室召如今又守闔閭城
何人萬里能相憶同舍仙郎與外兄
劉駙馬水亭避暑
千竿竹翠數蓮紅水閣虚凉玉簟空琥珀琖紅疑瀉酒
水晶簾密更通風賜冰滿盌沉朱實法饌盈盤覆碧籠
盡日逍遥避煩暑再三珍重主人翁
廟庭偃松詩(幷序)
侍中後閣前有小松不特立而偃丞相晉公為
賦詩美其猶龍蛇然植於高檐喬木間上嵌旁
軋盤蹙傾亞似不得天和者公以遂物性為意
乃加憐焉命畚土以壯其趾使無欹索綯以牽
其榦使不仆盥潄之餘以潤之顧盼之輝以照
之發於人心感召和氣無復天閼坐能敷舒曏
之跧蹙化為竒古故雖袤丈而有偃號焉予嘗
詣閣白事公為道所以且示以詩竊感嘉木之
逢時斐然成咏
勢軋枝偏根巳危高情一見與扶持忽從顦顇有生意
却為離披無俗姿影入巖廊行樂處韻含天籟宿齋時
謝公莫道東山去待取成隂滿鳳池
感呂衡州時予方謫居
一夜霜風凋玉芝蒼生望絶士林悲空懷濟世安人略
不見男婚女嫁時遺草一函歸大史孤墳三尺近要離
朔方徙歲行當滿欲為君刊第二碑
䕫州竇員外使君見示悼妓詩顧余嘗識之命同
作
前年曾見兩鬟時今日驚吟悼妓詩鳳管學成知有籍
龍媒欲換歎無期空廊月照常行地後苑花開舊折枝
寂寞魚山青草裏何人更立智瓊祠
竇䕫州見寄寒食日憶故姬小紅吹笙因和之
鸞笙窈渺管參差清韻初調衆樂隨幽院妝成花下弄
高樓月好夜間吹忽驚暮雨飄零盡唯有朝雲夢想期
聞道今年寒食日東山舊路獨行遲
白舍人自杭州寄新詩有柳色春藏蘇小家之句
因而戲酬兼寄浙東元相公
錢塘山水有竒聲暫謫仙官領百城女妓還聞名小小
使君誰許喚卿卿鼇驚震海風雷起蜃鬭嘘天樓閣成
莫道騷人在三楚文星今向斗牛明
酬樂天揚州初逢席上見贈
巴山楚水凄凉地二十二年棄置身懷舊空吟聞篴賦
到鄕翻似爛柯人沉舟側畔千帆過病樹前頭萬木春
今日聽君歌一曲暫憑杯酒長精神
同白二十二贈王山人
愛名之世忘名客多事之時無事身古老相傳見來久
歲年雖變貌常新飛章上逹三清路受籙平交五嶽神
笑聽鼕鼕朝暮鼓只能催得市朝人
答樂天戲贈
才子聲名白侍郎風流雖老尚難當詩情逸似陶彭澤
齋日多如周太常矻矻將心求淨法時時偷眼看春光
知君技癢思歡讌欲倩天魔破道場
同樂天送令狐相公赴東畱守(自戶部尚書拜)
尚書劍履出明光居守旌旗赴洛陽世上功名兼將相
人間聲價是文章衙門曉闢分天仗賓幕初開辟省郎
從發坡頭向東望春風處處有甘棠(自華陵至河南皆故林也)
刑部白侍郎謝病長告改賓客分司以詩贈别
鼎食華軒到眼前拂衣高坐豈徒然九霄路上辭朝客
四皓叢中作少年他日卧龍終得雨今朝放鶴且冲天
洛陽舊有衡茅在亦擬抽身伴地仙
赴蘇州酬别樂天
吳郡魚書下紫宸長安廐吏送朱輪二南風化承遺愛
八詠聲名躡後塵梁氏夫妻為寄客陸家兄弟是州民
江城春日追隨處共憶東歸舊主人
福先寺雪中酬别樂天
龍門賓客會龍宫東去旌旗駐上東二八笙歌雲幕下
三千世界雪花中離堂未暗排紅燭别曲含凄颺曉風
才子從今一分散便將詩詠向吳儂
酬樂天見寄
元君後輩先零落崔相同年不少畱華屋坐來能幾日
夜臺歸去便千秋背時猶自居三品(三川吳郎品同)得老終須
卜一丘(投老之日願與樂天為隣)若使吾徒還早達亦應簫鼓入松
楸
河南白尹有喜崔賓客歸洛兼見懷長句因而繼
和
幾年侍從作名臣却向青雲索得身朝士忽為方外士
主人仍是眼中人䨇鸞遊處天京好五馬行時海嶠春
遥羡光隂不虚擲肯令絲竹暫生塵
和楊師臯給事傷小姬英英
見學胡琴見藝成今朝追想幾傷情撚絃花下呈新曲
放撥燈前謝改名但是好花皆易落從來尤物不長生
鸞臺夜直衣衾冷雲雨無因入禁城
題于家公主舊宅
樹滿荒臺水滿池簫聲一絶草蟲悲鄰家猶學宫人髻
園客爭偷御果枝馬埓蓬蒿藏狡兔鳳棲煙雨笑愁鴟
何郎獨在無恩澤不似當初傅粉時
樂天見示傷微之敦詩晦叔三君子皆有深分因
成是詩以寄
吟君歎逝雙絶句使我傷懷奏短歌世上空驚故人少
集中唯覺祭文多芳林新葉催陳葉流水前波譲後波
萬古到今同此恨聞琴淚盡欲如何
和樂天柘枝
柘枝本出楚王家玉面添嬌舞態奢鬆鬢改梳盤鳳髻
新衫别織鬭雞紗鼓催殘拍腰身軟汗透羅衣雨點花
畫筵曲罷辭歸去便隨王母上煙霞
和樂天齋戒月滿夜對道場偶懷詠
常修清靜去繁華人識王城長者家案上香煙鋪貝葉
佛前燈熖透蓮花持齋巳滿招閒客理曲先聞命小娃
明日若過方丈室還因問為法來耶
酬樂天齋滿日裴令公置讌席上戲贈
一月道場齋戒滿今朝華幄管絃迎銜杯本自多狂態
事佛無妨有佞名酒力半酣愁巳散文鋒未透老猶爭
平陽不獨容賓醉聽取喧呼吏舍聲
酬樂天偶題酒甕見寄
從君勇斷抛名後世路榮枯見幾回門外紅塵人自走
甕頭清酒我初開三冬書任胸中有萬戶侯須骨上來
何幸相招同醉處洛陽城裏好池臺
和牛相公遊南莊醉後寓言戲贈樂天兼見示
城外園林初夏天就中野趣在西偏薔薇亂發多臨水
鸂鶒雙遊不避船水底遠山雲似雪橋邊平岸草如烟
白家唯有杯觴興欲把頭盤打少年
樂天以愚相訪沽酒致歡用七言聊以奉答
少年曾醉酒旗下同輩黃衣頷亦黃蹴踏青雲尋入仕
蕭條白髮且飛觴今徵古事歡生雅客喚閒人興任狂
猶勝獨居荒草院蟬聲聽盡到寒螿
張郎中籍遠寄長句開緘之日巳及新秋因舉目
前仰酬高韻
南宫詞客寄新篇清似湘靈促柱絃京邑舊遊勞夢想
歷陽秋色正澄鮮雲銜日脚成山雨風駕潮頭入渚田
對此獨吟還獨酌知音不見思蒼然
懷妓
玉釵重合兩無緣魚在深潭鶴在天得意紫鸞休舞鏡
能言青鳥罷銜牋金盆巳覆難收水玉軫長抛不續絃
若向蘼蕪山下過遥將紅淚灑窮泉
鸞飛遠樹棲何處鳳得新巢想稱心紅壁尚留香漠漠
碧雲初斷信沉沉情知點汚投泥土猶自經營買笑金
從此山頭似人石丈夫形狀淚痕深
人從何處更尋看雖是生離死一般買笑樹邊花巳老
畫眉窗下月猶殘雲藏巫峽音容斷路隔星橋過往難
莫怪詩成無淚滴盡傾東海也須乾
三山不見海沉沉豈有仙蹤更可尋青鳥去時雲路斷
姮娥歸處月宫深紗窗遥想春相憶書幌誰憐夜獨吟
料得夜來天上鏡只應偏照兩人心
酬浙東李侍郎越州春晚即事長句
越中藹藹繁華地秦望峯前禹穴西湖草初生邊雁去
山花半謝杜鵑啼青油晝卷臨高閣紅旆晴翻繞古堤
明日漢庭徵舊德老人爭出若耶溪
再授連州至衡陽酬柳桺州贈别
去國十年同赴召渡江千里又分岐重臨事異黃丞相
三黜名慙柳士師歸目併隨回雁盡愁腸正遇斷猿時
桂江東過連山下相望長吟有所思
和樂天送鶴上裴相公别鶴之作
昨日看成送鶴詩高籠提出白雲司朱門乍入應迷路
玉樹容棲莫揀枝雙舞庭中花落處數聲池上月明時
三山碧海不歸去且向人間呈羽儀
巫山神女廟
巫山十二鬱蒼蒼片石亭亭號女郎曉霧乍開疑卷幔
山花欲謝似殘妝星河好夜聞清珮雲雨歸時帶異香
何事神仙九天上人間來就楚襄王
桺絮
飄颺南陌起東隣漠漠濛濛好度春花巷暖隨輕舞蝶
玉樓晴拂艷妝人縈廻謝女題詩筆點綴陶公漉酒巾
何處好風偏似雪隋河隄上古江津
送曹處士歸越中舊隱詩
行盡瀟湘萬里餘少逢知已憶吾廬數間茅屋閒臨水
一盞秋燈夜讀書地遠何當隨計吏策成終自詣公車
剡中若問連州事惟有千山畫不如
自江陵沿流道中
三千三百西江水自古如今要路津月下歌謠有漁父
風天氣色屬商人沙村好處多逢寺山葉紅時却勝春
行到南朝征戰地古來名將盡為神
魚腹江中
扁舟盡室貧相逐白髮藏冠鑷更加遠水自澄終日綠
晴林長落過春花客情浩蕩逢鄕語詩意流連重物華
風檣好住貪程去斜日青帘背酒家
御定全唐詩錄卷三十九
