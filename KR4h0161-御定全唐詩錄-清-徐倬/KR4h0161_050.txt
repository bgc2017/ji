欽定四庫全書
御定全唐詩錄卷五十
孟郊
郊字東野湖州武康人少隠嵩山性耿介五十登
進士第為溧陽尉日賦詩曹務多廢令白府以他
尉代之分其半俸鄭餘慶奏為參謀卒諡為貞曜
先生韓愈甚稱其詩
李翺云郊詩高處在古無上平處猶下顧沈謝
嚴滄浪云孟郊之詩刻苦其格律句法可以見矣
讀之令人不歡
元武康令國材序東野詩云武康代産文士惟沈
約孟東野以詩名家約仕宋仕齊二代宋元之末
探西邸密意詔書出袖中夙備無遺缺然則平時
用工豈其性情哉視東野之行吟谿曲泊無宦情
奪俸十年不慍一寒到死不隨逐酒罏餅肆間媚
匪人者其相去何如也今武康保有孟保井有孟
井人亡物改竹幽水深過之清風爽然使人脱灑
於世味之外
古體詩
列女操
梧桐相待老鴛鴦會雙死貞婦貴徇夫捨生亦如此波
瀾誓不起妾心井中水
灞上輕薄行
長安無緩步況值天景莫相逢灞滻間親戚不相顧自
歎方拙身忽隨輕薄倫常恐失所避化為車轍塵此中
生白髮疾走亦未歇
長安羈旅行
十日一理髮每梳飛旅塵三旬九過飲每食唯舊貧萬
物皆及時獨余不覺春失名誰肯訪得意爭相親直木
有恬翼靜流無躁鱗始知喧競場莫處君子身野策藤
竹輕山蔬薇蕨新潛歌歸去來事外風景真
長安道
胡風激秦樹賤子風中泣家家朱門開得見不可入長
安十二衢投樹鳥亦急高閣何人家笙簧正喧吸
送遠吟
河水昏復晨河邊相送頻離杯有淚飲别柳無枝春一
笑忽然斂萬愁俄巳新東波與西日不惜遠行人
古薄命妾
不惜十指絃為君千萬彈常恐新聲至坐使故聲殘棄
置今日悲即是昨日歡將新變故易持故為新難青山
有蘼蕪淚葉長不乾空令後代人采掇幽思攢
古樂府雜怨
憶人莫至悲至悲空自衰寄人莫剪衣剪衣未必歸朝
為雙蔕花暮為四散飛花落却繞樹遊子不顧期
夭桃花清晨遊女紅粉新夭桃花薄暮遊女紅粉故樹
有百年花人無一定顔花送人老盡人悲花自閒
貧女鏡不明寒花日少容暗蛩有虛織短線無長縫浪
水不可照狂夫不可從浪水多散影狂夫多異蹤持此
一生薄空成萬恨濃
靜女吟
艷女皆妒色靜女獨檢蹤任禮恥任妝嫁德不嫁容君
子易求聘小人難自從此志誰與諒琴絃幽韻重
遊子吟
慈母手中線遊子身上衣臨行密密縫意恐遲遲歸誰
言寸草心報得三春暉
古怨
試妾與君淚兩處滴池水看取芙蓉花今年為誰死
結愛
心心復心心結愛務在深一度欲離别千迴結衣襟結
妾獨守志結君早歸意始知結衣裳不如結心腸坐結
行亦結結盡百年月
巫山高
見盡數萬里不聞三聲猿但飛蕭蕭雨中有亭亭魂千
載楚襄恨遺文宋玉言至今晴明天雲結深閨門
車遙遙
路喜到江盡江上又通舟舟車兩無阻何處不得遊丈
夫四方志女子安可留郎自别日言無令生遠愁旅雁
忽呌月斷猿寒啼秋此夕夢君夢君在百城樓寄淚無
因波寄恨無因輈願為馭者手與郎迴馬頭
征婦怨
良人昨日去明月又不圓别時各有淚零落青樓前
君淚濡羅巾妾淚滿路塵羅巾長在手今得隨妾身路
塵如得風得上君車輪
漁陽千里道近如中門限中門踰有時漁陽長在眼
生在綠羅下不識漁陽道良人自戍來夜夜夢中到
古别離
欲别牽郎衣郎今到何處不恨歸來遲莫向臨邛去
織女辭
夫是田中郎妾是田中女當年嫁得君為君秉機杼筋
力日已疲不息窗下機如何織紈素自著藍縷衣官家
牓村路更索栽桑樹
古意
蕩子守邊戍佳人莫相從去來年月多苦愁改形容上
山復下山踏草成古蹤徒言采蘼蕪十度一不逢鑒獨
是明月識志唯寒松井桃始開花一見悲萬重人顔不
再春桃色有再濃指氣入空房無憀乍從容啟帖理針
線非獨學裁縫手持未染綵繡為白芙蓉芙蓉無染汚
將以表心素欲寄未歸人當春無信去無信反增愁愁
心緣隴頭願君如隴水冰鏡水還流宛宛青絲線纖纖
白玉鈎玉鈎不虧缺青絲無斷絶迴還勝雙手解盡心
中結
折楊柳
楊柳多短枝短枝多别離贈遠屢攀折柔條安得垂青
春有定節離别無定時但恐人别促不怨來遲遲莫言
短枝條中有長相思朱顔與綠楊併在别離期
古怨别
颯颯秋風生愁人怨離别含情兩相向欲語氣先咽心
曲千萬端悲來却難說别後唯所思天涯共明月
古别曲
山川古今路縱横無斷絶來往天地間人皆有離别行
衣未束帶中腸已先結不用看鏡中自知生白髮欲陳
去留意聲向言前咽愁結填心胷茫茫若為說荒郊烟
莽蒼曠野風淒切處處得相隨人那不如月
戲贈陸大夫十二丈
蓮子不可得荷花生水中猶勝道傍柳無事蕩春風
淥萍與荷葉同此一水中風吹荷葉在淥萍西復東
蓮葉未開時苦心終日卷春水徒蕩漾荷花未開展
勸善吟(醉會中贈郭行餘)
瘦郭有志氣相哀老龍鍾勸我少吟詩俗窄難爾容一
口百味别況在醉會中四座正當喧片言何由通顧余
昧時調居止多疎慵見書眼始開聞樂耳不聰視聽互
相隔一身且莫同天疾難自醫詩癖將何攻見君如見
書語善千萬重自悲咄咄感變作煩惱翁煩惱不可欺
古劍澀亦雄知君方少年少年懷古風藏書挂屋脊不
借與凡聾我願拜少年師之學崇崇從他笑為矯矯善
亦可宗
審交
種樹須擇地惡土變木根結交若失人中道生謗言君
子芳桂性春榮冬更繁小人槿花心朝在夕不存莫躡
冬冰堅中有潛浪翻唯當金石交可以賢達論
怨别
一别一迴老志士白髮早在富易為容居貧難自好沈
憂損性靈服藥亦枯槁秋風遊子衣落日行遠道君問
去何之賤身難自保
百憂
萱草女兒花不解壯士憂壯士心是劍為君射斗牛朝
思除國讎莫思除國讐計盡山河畫意窮草木籌智士
日千慮愚夫唯四愁何必在波濤然後驚沈浮伯倫心
不醉四皓迹難留出處各有時衆議徒啾啾
獨愁
前日遠别離昨日生白髮欲知萬里情曉卧半牀月常
恐百蟲鳴使我芳草歇
勸學
擊石乃有火不擊元無烟人學始知道不學非自然萬
事須已運他得非我賢青春須早為豈能長少年
長安早春
旭日朱樓光東風不驚塵公子醉未起美人爭探春探
春不為桑探春不為麥日日出西園祗望花柳色乃知
田家春不入五侯宅
感興
拔心草不死去根柳亦榮獨有失意人恍然無力行昔
為連理枝今為斷絃聲連理時所重斷絃今所輕吾欲
進孤舟三峽水不平吾欲載車馬太行路崢嶸萬物根
一氣如何互相傾
感懷
秋氣悲萬物驚風振長道登高有所思寒雨傷百草平
生有親愛零落不相保五情今已傷安得自能老
晨登洛陽坂目極天茫茫羣物歸大化六龍頽西荒豺
狼日巳多草木日已霜饑年無遺粟衆鳥去空場路傍
誰家子白首離故鄉含酸望松柏仰面訴穹蒼去去勿
復道苦飢形貌傷
徘徊不能寐耿耿含酸辛中夜登高樓憶我舊星辰四
時不遷移萬物何時春唯憶首陽路永謝當時人
長安佳麗地宫月生蛾眉隂氣凝萬里坐看芳草衰玉
堂有玄鳥亦以從此辭傷哉志士歎故國多遲遲深宫
豈無樂擾擾復何為朝見名與利莫還生是非姜牙佐
周武世業永巍巍
舉才天道親首陽誰采薇去去荒澤遠落日當西歸羲
和駐其輪四海借餘暉極目何蕭條驚風正離披鴟鴞
鳴高樹衆鳥相因依東方有一士歲莫常苦飢主人數
相問脈脈今何為貧賤亦有樂且願掩柴扉
河梁莫相遇草草不復言漢家正離亂王粲别荆蠻野
澤何蕭條悲風振空山舉頭是星辰念我何時還親愛
久别散形神各離遷未為死生訣長在心目間
勸酒
白日無定影清江無定波人無百年夀百年復如何堂
上陳美酒堂下列清歌勸君金曲巵勿謂朱顔酡松柏
歲歲茂丘陵日日多君看終南山千古青峩峩
去婦
君心匣中鏡一破不復全妾心藕中絲雖斷猶牽連安
知御輪士今日翻迴轅一女事一夫安可再移天君聽
去鶴言哀哀七絲絃
聞砧
杜鵑聲不哀斷猿啼不切月下誰家砧一聲腸一絶杵
聲不為客客聞髮自白杵聲不為衣欲令遊子歸
自歎
愁與髮相形一愁白數莖有髮能幾多禁愁日日生古
若不置兵天下無戰爭古若不置名道路無欹傾太行
聳巍峩是天産不平黃河奔濁浪是天生不清四蹄日
日多雙輪日日成二物不在天安能免營營
病客吟
主人夜呻吟皆入妻子心遠客晝呻吟徒為蟲鳥音妻
子手中病愁思不復深僮僕手中病憂危獨難任丈夫
久漂泊神氣自然沈況於滯疾中何人免噓&KR0008;大海亦
有涯高山亦有岑沈憂獨無極塵淚互盈襟
教坊歌兒
十歲小小兒能歌得聞天六十孤老人能詩獨臨川去
年西京寺衆伶集講筵能嘶竹枝詞供養繩牀禪能詩
不如歌悵望三百篇
落第
曉月難為光愁人難為腸誰言春物榮宣見葉上霜鵰
鶚失勢病鷦鷯假翼翔棄置復棄置情如刀刃傷
下第東歸留别長安知已
共照日月影獨為愁思人豈知鶗鴂鳴瑶草不得春一
片兩片雲千里萬里身雲歸嵩之陽身寄江之濱棄置
復何道楚情吟白蘋
乙酉歲舍弟扶侍歸義興莊居後獨止舍待替人
誰言舊居止主人忽成客僮僕強與言相懼終脈脈出
亦何所求入亦何所索飲食迷精麤衣裳失寬窄迴風
卷閒簟新月生空壁士有百役身官無一姓宅丈夫恥
自飾衰鬢從颯白蘭交早巳謝榆景從相迫惟予心中
鏡不語光歴歴
秋懷
孤骨夜難卧吟蟲相唧唧老泣無涕洟秋露為滴瀝去
壯暫如翦來衰紛似織觸緒無新心叢悲有餘憶詎忍
逐南帆江山踐往昔
秋月顔色冰老客志氣單冷露滴夢破峭風梳骨寒席
上印病文腸中轉愁盤疑懷無所憑虛聽多無端梧桐
枯崢嶸聲響如哀彈
秋至老更貧破屋無門扉一片月落牀四壁風入衣疎
夢不復遠弱心良易歸商葩將去綠繚繞爭餘輝野步
踏事少病謀向物違幽幽草根蟲生意與我微
竹風相戛語幽閨暗中聞鬼神滿衰聽恍惚難自分商
葉隨乾雨秋衣卧單雲病骨可剸物酸呻亦成文瘦攢
如此枯壯落隨西曛裊裊一線命徒言繫絪緼
與二三友秋宵會話清上人院
何處山不幽此中情又别一僧敲一磬七子吟秋月激
石泉韻清寄枝風嘯咽泠然諸境靜頓覺浮累滅扣寂
兼探真通宵詎能輟
招文士飲
曹劉不免死誰敢負年華文士莫辭酒詩人命屬花退
之如放逐李白自矜夸萬古忽將似一朝同歎嗟何言
天道正獨使地形斜南士愁多病北人悲去家梅芳巳
流管柳色未藏鵶相勸罷吟雪相從愁飲霞醒時不可
過愁海浩無涯
遊終南龍池寺
飛鳥不到處僧房終南巔龍在水長碧雨開山更鮮步
出白日上坐依清溪邊地寒松桂短石險道路偏晩磬
送歸客數聲落遥天
遊終南山
南山塞天地日月石上生高峯夜留景深谷晝未明山
中人自正路險心亦平長風驅松柏聲拂萬壑清到此
悔讀書朝朝近浮名
遊華山雲臺觀
華嶽獨靈異草木恒新鮮山盡五色石水無一色泉仙
酒不醉人仙芝皆延年夜聞明星館時韻女蘿絃敬兹
不能寐焚柏吟道篇
石淙
百尺明鏡流千曲寒星飛為君洗故物有色如新衣不
飲泥土汚但飲雪霜飢石稜玉纖纖草色瓊霏霏谷嵦
有飲力溪春亦多機從來一智萌能使衆利歸因之山
水中喧然論是非
昔浮南渡飈今攀朔山景物色多瘦削吟笑還孤永日
月凍有稜雪霜空無影玉噴不生冰瑤渦旋成井潛角
時聳光隠鱗乍漂冏再吟獲新勝返步失前省愜懷雖
巳多惕慮未能整頽陽落何處昇魄銜疎嶺
越中山水
日覺耳目勝我來山水州蓬瀛若髣髴田野如泛浮碧
嶂幾千繞清泉萬餘流莫窮合沓步孰盡派别遊越水
淨難汚越天隂易收氣鮮無隠物目視遠更周舉俗媚
葱蒨連冬擷芳柔菱湖有餘翠茗圃無荒疇賞異忽巳
遠探竒誠淹留永言終南色去矣銷人憂
汝州南潭陪陸中丞公讌
一雨百泉漲南潭夜來深分明碧沙底寫出青天心遠
客洞庭至因兹滌煩襟既登飛雲舫願奏清風琴高岸
立旗戟潛蛟失浮沈威稜護斯浸魍魎逃所侵山態變
初霽水聲流新音耳目極眺聽潺湲與嶔岑誰言柳太
守空有白蘋吟
汝州陸中丞席喜張從事至同賦十韻
汝水無濁波汝山饒竒石大賢為此郡佳士來如積有
客乘白駒奉義愜所適清風蕩華館雅瑟泛瑤席芳醑
靜無喧金樽光有滌縱情孰慮損聽論自招益願折若
木枝却彼曜靈夕貴賤一相接憂悰忽轉易會合勿言
輕别離古來惜請君駐征車良遇難再覿
遊石龍渦(四壁千仞散泉如雨)
石龍不見形石雨如散星山下晴皎皎山中隂泠泠水
飛林木杪珠綴莓苔屏蓄異物皆别當晨景欲暝泉芳
春氣碧松月寒色青險力此獨壯猛獸亦不停日莫且
迴去浮心恨未寧
遊枋口
一步復一步出行千里幽為取山水意故作寂寞遊太
行青巔高枋口碧照浮明明無底鏡泛泛忘機鷗老逸
不自限病狂不可周恣閒饒淡薄怠玩多淹留芳物競
晼晩綠梢挂新柔和友鶯相遶言語亦似稠始知萬類
然靜躁難相求
蘇州崑山惠聚寺僧房
昨日到上方片雲挂石牀錫杖莓苔青袈裟松柏香晴
磬無短韻古燈含永光有時乞鶴歸還訪逍遙場
寒溪
曉飲一杯酒踏雪過清溪波瀾凍為刀剸割鳬與鷖宿
羽皆剪棄血聲沈沙泥獨立欲何語默念心酸嘶凍血
莫作春作春生不齊凍血莫作花作花發孀啼幽幽棘
針村凍死難耕犁
立德新居
疎門不掩水洛色寒更高曉碧流視聽夕清濯衣袍為
於仁義得未覺登陟勞遠岸雪難暮勁枝風易號霜禽
各嘯侣吾亦愛吾曹
西上經靈寶觀(觀即尹真人舊宅)
道士無白髮語音靈泉清青松多夀色白石恒夜明放
步霽霞起振衣華風生真文秘中頂寶氣浮四楹一片
古關路萬里今人行上仙不可見驅策徒西征
獨宿峴首憶長安故人
月迥無隠物況復大江秋江城與沙村人語風颼飀峴
亭當此時故人不同遊故人在長安亦可將夢求
過分水嶺
山壯馬力短路行石齒中十步九舉轡迴環失西東溪
水變為雨懸崖隂濛濛客衣飄颻秋葛花零落風白日
捨我没征途忽然窮
分水嶺别夜示從弟寂
南中少平地山水重叠生别泉萬餘曲迷舟獨難行四
際亂峯合一眺千慮并潺湲冬夏冷光彩晝夜明賞心
難久勝離腸忽自驚古木搖霽色高風動秋聲飲爾一
樽酒慰我百憂輕嘉期何處定此晨堪寄情
連州吟
春風朝夕起吹綠日日深試為連州吟淚下不可禁連
山何連連連天碧岑岑哀猿哭花死子規裂客心蘭芷
結新佩瀟湘遺舊音怨聲能剪絃坐撫零落琴
朝亦連州吟暮亦連州吟連州果有信一紙萬里心開
緘白雲斷明月墮衣襟南風嘶舜琯苦竹動猿音萬里
愁一色瀟湘雨滛滛兩劍忽相觸雙蛟恣浮沈鬭水正
迴斡倒流安可禁空愁江海信驚浪隔相尋
贈崔純亮
食薺腸亦苦強歌聲無歡出門即有礙誰謂天地寬有
礙非遐方長安大道傍小人智慮險平地生太行鏡破
不改光蘭死不改香始知君子心交久道益彰君心與
我懷離别俱迴遑譬如浸蘗泉流苦來日長忍泣目易
衰忍憂形易傷項籍非不壯賈生非不良當其失意時
涕泗各沾裳古人勸加餐此餐難自強一飯九祝噎一
嗟十斷腸況是兒女怨怨氣凌彼蒼彼蒼若有知白日
下清霜今朝始驚歎碧落空茫茫
贈李觀(觀初登第)
誰言形影親燈滅影去身誰言魚水歡水竭魚枯鱗昔
為同恨客今為獨笑人捨予在泥轍飄跡上雲津卧木
易成蠧棄花難再春何言對芳景愁望極蕭晨埋劍誰
識氣匣絃日生塵願君語高風為余問蒼旻
抒情因上郎中二十二叔監察十五叔兼呈李益
端公柳縝評事
方憑指下絃寫出心中言寸草賤子命高山主人恩遊
邊風沙意夢楚波濤魂一日引别袂九迴沾淚痕自悲
何以然在禮闕晨昏名利時轉甚是非宵亦喧浮情少
定主百慮隨世翻舉此胷臆恨幸從賢哲論明明三飛
鸞照物如朝暾
贈主人
斗水瀉大海不如瀉枯池分明賢逹交豈顧豪華兒海
有不足流豪有不足資枯鱗易為水貧士易為施幸覩
君子席會將幽賤期側聞清風議飫如黃金巵此道與
日月同光無盡時
贈韓郎中愈
何以定交契贈君高山石何以保貞堅贈君青松色貧
居過此外無可相彩飾聞君碩鼠詩吟之淚空滴
碩鼠既穿墉又嚙機上絲穿墉有閒土嚙絲無餘衣朝
吟枯桑柘莫泣穿杼機豈是無巧妙絲斷將何施衆人
尚肥華志士多飢羸願君保此節天意當察微前日遠
别離今日生白髮欲知萬里情曉卧半床月常恐百蟲
秋使我芳草歇
春夜憶蕭子真
半夜不成寐燈盡又無月獨向階前立子規啼不歇況
我有金蘭忽爾為胡越爭得明鏡中久長無白髮
宿空姪院寄澹公
夜坐冷竹聲二三高人語燈窗看律鈔小師别為侣雪
簷晴滴滴茗椀華舉舉磬音多風飈聲韻聞江楚官街
不相隔詩思空愁予明日策杖歸去住兩延佇
答韓愈李觀别因獻張徐州
富别愁在顔貧别愁銷骨懶磨舊銅鏡畏見新白髮古
樹春無花子規啼有血離弦不堪聽一聽四五絶世途
非一險俗慮有千結有客步大方驅車獨迷轍故人韓
與李逸翰雙皎潔哀我摧折歸贈詞縱横設徐方國東
樞元戎天下傑禰生投刺遊王粲吟詩謁高情無遺照
朗抱開曉月有土不埋冤有讐皆為雪願為直草木永
向君地列願為古琴瑟永向君聽發欲識丈夫心曾將
孤劍說
汝濆蒙從弟楚材見贈時郊將入秦楚材適楚
朝為主人心夕作行客吟汝水忽凄咽汝風流苦音北
闕秦門高南路楚石深分淚灑白日離腸繞青岑何以
寄遠懷黃鶴能相尋
送從弟郢東歸
爾去東南夜我無西北夢誰言貧别易貧别愁更重曉
色奪明月征人逐羣動秋風楚濤高旅榜將誰共
送曉公歸庭山
庭山何﨑嶇寺路緣翠微秋霽山盡出日落人獨歸雲
生高高步泉灑田田衣枯巢無還羽新木有爭飛兹焉
不可繼夢寐空清輝
送豆盧策歸别墅
短松鶴不巢高石雲始棲君今瀟湘去意與雲鶴齊力
買竒險地手開清淺溪身披薜荔衣山陟莓苔梯一卷
冰雪文避俗常自攜
送蕭鍊師入四明山
閒於獨鶴心大於高松年迥出萬物表高樓四明巔千
尋直裂峯百尺倒瀉泉絳雪為我飯白雲為我田靜言
不語俗靈蹤時步天
送淡公
燕本冰雪骨越淡蓮花風五言雙寶刀聯響高飛鴻翰
苑錢舍人詩韻鏗雷公識本未識淡仰詠嗟無窮清恨
生物表朗玉傾夢中常於冷竹坐相語道意沖嵩洛興
不薄稽江事難同明年若不來我作黃蒿翁何以兀其
心為君學虛空
銅斗飲江酒手拍銅斗歌儂是拍浪兒飲則拜浪婆脚
踏小船頭獨速舞短蓑笑伊漁陽操空恃文章多閒倚
青竹竿白日奈我何
短蓑不怕雨白鷺相爭飛短楫畫菰蒲鬭作豪横歸笑
伊水健兒浪戰求光輝不如竹枝弓射鴨無是非
射鴨復射鴨鴨驚菰蒲頭鴛鴦亦零落彩色難相求儂
是清浪兒每踏清浪遊笑伊鄉貢郎踏土稱風流如何
艸角翁至死不裹頭
鄉在越鏡中分明見歸心鏡芳步步綠鏡水日日深異
刹碧天上古香清桂岑朗約徒在昔章句忽盈今幸因
西飛葉書作東風吟落我病枕上慰此浮恨侵
與韓愈李翺張籍話别
朱絃奏離别華燈少光輝物色豈知異人心顧將違客
程殊未巳歲華忽然微秋桐故葉下寒露新雁飛遠遊
起重恨送人念先歸夜集類飢鳥晨光失相依馬迹遶
川水雁書還閨闈常恐親朋阻獨行知慮非
蜘蛛諷
萬類皆有性各各稟天和蠶身與汝身汝身何太訛蠶
身不為已汝身不為他蠶絲為衣裳汝絲為網羅濟物
幾無功害物日巳多百蟲雖切恨其將奈爾何
聽琴
䬃䬃微雨收翻翻橡葉鳴月沈亂峰西寥落三四星前
溪忽調琴隔林寒琤琤聞彈正弄聲不敢枕上聽迴燭
整頭簪漱泉立中庭定步履齒深貌禪目冥冥微風吹
衣襟亦認宫徵聲學道三十年未免憂死生聞彈一夜
中會盡天地情
憩淮上觀公法堂
動覺日月短静知時歲長自悲道路人暫宿空閒堂孤
燭讓清晝紗巾斂輝光高僧積素行事外無剛強我有
巖下桂願為爐中香不惜青翠姿為君揚芬芳淮水色
不汚汴流徒渾黃且將琉璃意淨綴芙蓉章明日還獨
行羈愁來舊腸
弔元魯山
搏鷙有餘飽魯山長飢空豪人飫鮮肥魯山飯蒿蓬食
名皆霸官食力乃堯農君子恥新態魯山與古終天璞
本平一人巧生異同魯山不自剖全璞竟没躬
哭李觀
志士不得老多為直氣傷阮公終日哭夀命固難長顔
子既殂謝孔門無輝光文星落竒曜寶劍摧修鋩常作
金應石忽為宫别商為爾弔琴瑟斷絃難再張偏轂不
可轉隻翼不可翔清塵無吹噓委地難飛揚此義古所
重此風今則亡自聞喪元賓一日八九狂沈痛此丈夫
驚呼彼穹蒼我有出俗韻勞君疾惡腸知音既巳矣微
言誰能彰旅葬無高墳栽松不成行哀歌動寒日贈淚
沾晨霜神理本窅窅今來更茫茫何以蕩悲懷萬事付
一觴
李少府廳弔李元賓遺字
零落三四字忽成千萬年那知冥寞客不有補亡篇斜
月弔空壁旅人難獨眠一生能幾時百慮來相煎戚戚
故交淚幽幽長夜泉巳矣難重言一言一潸然
悼吳興湯衡評事
君生霅水清君没霅水渾空令骨肉情哭得白日昏大
夜不復曉古松長閉門琴弦綠水絶詩句青山存昔為
芳春顔今為荒草根獨問冥冥理先儒未曾言
哀孟雲卿嵩陽荒居
戚戚抱幽獨晏晏沈荒居不聞新歡笑但覩舊詩書藝
蘗意彌苦耕山食無餘定交昔何在至戚今或疎薄俗
易銷歇淳風難久舒秋蕪上空堂寒槿落枯渠薙草恐
傷蕙攝衣自理鋤殘芳亦可餌遺秀誰忍除徘徊未能
去為爾涕漣如
覽崔爽遺文因紓幽懷(崔君没于南方)
墮淚數首文悲結千里墳蒼旻且留我白日空遺君仙
鶴未巢月衰鳳先墜雲清風獨起時舊語如再聞瑤草
罷葳蕤桂花休氛氳萬物與我心相感吳江濆
峽哀
上天下天水出地入地舟石劍相劈斫石波怒蛟虬花
木疊宿春風飈凝古秋幽怪窟穴語飛聞肸蠁流沈哀
日巳深銜訴將何求
三峽一線天三峽萬繩泉上仄碎日月下掣狂漪漣破
魂一兩點凝幽數百年峽暉不停午峽險多飢涎樹根
鎖枯棺孤骨褭褭懸樹枝哭霜棲哀韻杳杳鮮逐客零
落腸到此湯火煎性命如紡績道路隨索緣奠淚弔波
靈波靈將閃然
杏殤(并序)
杏殤花乳也霜翦而落因悲昔嬰故作是詩
凍手莫弄珠弄珠珠易飛驚霜莫剪春剪春無光輝零
落小花乳斕斑昔嬰衣拾之不盈把日莫空悲歸
弔盧殷
唧唧復唧唧千古一月色新新復新新千古一花春邙
風憶孟郊嵩秋葬盧殷北邙前後客相弔為埃塵北邙
棘針草淚根生苦辛烟火不自煖筋力早已貧幽薦一
杯泣瀉之清洛濱添為斷腸聲愁殺長别人
出門行
海風蕭蕭天雨霜窮愁獨坐夜何長驅車舊憶太行險
始知遊子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫參辰出没不相待我欲横天無羽翰
臨池曲
池中春蒲葉如帶紫菱成角蓮子大羅裙蟬鬢寄迎風
雙雙伯勞飛向東
嬋娟篇
花嬋娟泛春泉竹嬋娟籠曉烟妓嬋娟不長妍月嬋娟
真可憐夜半姮娥朝太乙人間本自無靈匹漢宫承寵
不多時飛燕婕妤相妒嫉
望夫石
望夫石夫不來兮江水碧行人悠悠朝與暮千年萬年
色如故
夷門雪贈主人
夷門貧士空吟雪夷門豪士皆飲酒酒聲歡閒入雪銷
雪聲激切悲枯朽悲歡不同歸去來萬里春風動江柳
傷春
兩河春草海水清十年征戰城郭腥亂兵殺兒將女去
二月三月花冥冥千里無人旋風起鶯啼燕語荒城裏
春色不㨂墓傍枝紅顔皓色逐春去春去春來那得知
今人看花古人墓令人惆悵山頭路
登科後
昔日齷齪不足誇今朝放蕩思無涯春風得意馬蹄疾
一日看盡長安花
濟源寒食
一日踏春一百迴朝朝没脚走芳埃飢童餓馬掃花餵
向晩飲溪三兩杯
莓苔井上空相憶轆轤索斷無消息酒人皆倚春髮綠
病叟獨藏秋髮白
近體詩
懷南岳隠士
見說祝融峯擎天勢似騰藏千尋布水出十八高僧古
路無人跡新霞吐石稜終居將爾叟一一共余登
千峯暎碧湘真叟此中藏飯不煮石喫眉應似髮長楓
梩榰酒甕鶴蝨落琴牀強效忘機者斯人尚未忘
御定全唐詩錄卷五十
