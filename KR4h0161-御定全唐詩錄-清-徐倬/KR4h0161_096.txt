欽定四庫全書
御定全唐詩錄卷九十七
黃滔
滔字文江莆田人乾寧二年擢進士第光化中守
四門博士王審知據閩充武威軍節度推官監察
御史裏行幕府應用文及塔廟碑碣半出其手中
州人士避地者亦多主於滔云
洪邁云滔詩清淳丰潤若與人對語和氣郁郁有
貞元長慶風概
楊萬里云詩至晚唐益工滔詩如寺寒三伏雨松
偃數朝枝如青山寒帶雨古木夜啼猿又如聞雁
之一聲初觸夢半白已侵頭與韓致光吳融輩並
遊未知孰先
古體詩
賈客
大舟有深利滄海無淺波利深波也深君意竟如何鯨
鯢齒上路何如少經過
近體詩
退居
老歸江上村孤寂欲何言世亂時人物家貧後子孫青
山寒帶雨古木夜啼猿惆悵西川舉戎裝度劍門
冬暮山舍喜標上人見訪
寂寞三冬杪深居業盡抛逕松開雪後砌竹忽僧敲茗
汲冰消溜鑪燒鵲去巢共談慵僻意微日下林稍
遊東林寺
平生愛山水下馬虎溪時已到終嫌晚重遊預作期寺
寒三伏雨松偃數朝枝翻譯如曾見白蓮開舊池
書崔少府居(文苑英華作贈李補闕)
魯史蜀琴旁陶然舉一觴夕陽明島嶼秋水淺池塘世
亂憐官替家貧値歲荒前峰亦曾宿知有辟寒方
敷水盧校書
九霄無詔下何事近清塵宅帶松蘿僻日唯猿鳥親吟
高仙掌月期有洞庭人莫問烟霞句懸知見嶽神
寄湘中鄭明府
縣與白雲連滄洲况縣前嶽僧同夜坐江月看秋圓琴
拂莎庭石茶擔乳洞泉莫耽雲水興疲俗待君痊
送李山人往湘中
漢渚往湘川乘流入遠天新秋無岸水明月有琴船露
坐應通曉萍居恐隔年嶽峰千萬仞知上嘯猿巔
壺公山(古老相傳古仙姓陳名壺公於此山成道因而名焉)
八面峰巒秀孤高可偶然數人遊頂上滄海見東邊不
信無靈洞相傳有古仙橘如珠夏在池象月垂穿(山頭有池)
(而圓兼橘樹朱實夏在)髣髴嘗聞樂岧嶢半插天山寒徹三伏松
偃出千年樵牧時迷所倉箱歲叠川嚴祠風雨管怪木
薜蘿纏青草方中藥蒼苔石裏錢瓊津流乳竇春色駐
芝田烏兔中時近龍蛇蟄處膻嘉名光列土秀氣産羣
賢瀑鏁瑶臺路溪昇釣浦船鼇頭擎恐沒地軸壓應旋
蠲疾寒甘露藏珍起瑞烟畫工飛夢寐詩客寄林泉掘
地多雲母緣霜欠木綿井通鰌吐脈僧隔虎棲禪(山間有井)
(通海盈縮之候貞元中有僧號法通咸通中有僧號弘播於其絶頂獨禪昏行至降虎而法通曾下山遇兩虎)
(爭一牛乃叱而隔之分令各啖之)危磴千尋拔奇花四季鮮鶴歸玄圃
少鳳下碧梧偏桃易炎涼熟茶推醉醒煎村家蒙棗栗
俗骨爽猿蟬谷語昇喬鳥陂開共蔕蓮落楓丹葉舞新
蕨紫芽拳翠竹雕羌笛懸藤煮蜀牋白雲長掩映流水
別潺湲作賦前儒闕冲虚南國先省郎求牧看野老葺
齋眠(潘郎中存實詩云雙旌放青源吟看壺公翠又歐陽矩先輩自闕刺史蘇君書求泉山之為畫屏)
(云壺公之高洛陽之深夢魂所思)寺歴興衰創碑須一二鐫清吟思却
隠簪紱奈縈牽
寄獻梓橦山侯侍郎(時常拾遺諫諍)
漢宫行廟略簪笏落民間直道三湘水高情四皓山賜
衣僧脫去奏表主批還地得松蘿塢泉通雨雪灣東門
添故事南省缺新班(有新命不起)片石秋從露幽忩夜不關
夢餘蟾隠映吟次鳥綿蠻可惜相如作當時事悉閒
河南府試秋夕聞新雁
湘南飛去日薊北乍驚秋叫出隴雲夜聞為客子愁一
聲初觸夢半白已侵頭旅館移敧枕江城起倚樓餘燈
依古壁片月下滄洲寂聽良宵徹躊躇感歲流
塞上
塞門關外日光微角怨單于鴈駐飛衝水路從冰解斷
踰城人到月明歸燕山臘雪銷金甲秦苑秋風脆錦衣
欲弔昭君倍惆悵漢家甥舅竟相違
疋馬蕭蕭去不前平蕪千里見窮邊關山色死深秋日
鼓角聲沈霜重天荒骨或銜殘鐵露驚風時掠暮沙旋
隴頭冤氣無歸處化作隂雲飛杳然
嚴陵釣臺
終向烟霞作野夫一竿竹不換簪裾直鈎猶逐熊羆起
獨是先生真釣魚
周朴
朴字太朴吳興人避地福州寄食烏石山僧寺喜
吟詩搆思苦澁得句忻然自快人或戲弄之弗顧
也黃巢寇閩欲降之曰我尚不仕天子豈從賊遂
見害
紀事云朴在閩假僧人丈室以居不飲酒茹葷每
諸僧食朴攜盂厠其下而食以為常有設供施僧
錢者亦拱手丐其一錢或以三數錢與之止受其
一得錢備茶藥費將盡復然僧徒亦未嘗厭也朴
苦吟每遇景晦搜抉日旰忘返嘗野逢一負薪者
忽持之且厲聲曰我得之矣我得之矣其人掣臂
驚走遇遊徼卒疑為偷兒執而訊之朴徐告之曰
我見彼適得句耳得釋去蓋賦古墓詩少落句偶
見樵者遂足成云子孫何處閒為客松柏被人伐
作薪朴嘗有禹力不到處河聲流向西之句恒自
稱譽有一士跨驢行偶遇朴佯誦西為東促驢去
朴直追數里挽而告之曰此予詩向西乃佳東即
誤矣閩中傳以為笑
閩志朴與烏石僧靈觀雙峰法主大潙嬾安為禪
悦之交巢殺朴有頸湧白乳之異宋紹興賜祠烏
石祀朴額曰剛顯云
歐陽公詩話云唐晚年詩人無復李杜豪放之格
然亦務以精意相高如周朴者搆思尤艱每有所
得必極其雕琢故時人稱朴詩月鍛年鍊未及成
篇已播人口其名重當時如此余少時猶見其集
今不復傳矣
近體詩
邊思
年高來遠戍白首罷干戎夜色薊門火秋聲邊塞風磧
浮悲老馬月滿引新弓百戰山隂去唯添上將雄
董嶺水
湖州安吉縣門與白雲齊禹力不到處河聲流向西去
衙山色遠近水月光低中有高人在沙中曳杖藜
王霸壇
王君上昇處信首古居前早樹即須朽白龜應亦全雲
間猶一日塵裏已千年碧色壇如黛時人誰可仙
宿玉泉寺
野寺度殘夏空房欲暮時夜聽猿不睡秋思客先知竹
迥煙生薄山高月上遲又登塵路去難與老僧期
次梧州却寄永州使君
隨風身不定今夜在蒼梧客淚有時有猿聲無處無潮
添瘴海闊烟拂太山孤却憶零陵住吟詩半玉壺
秋夜不寐寄崔温進士
愁多難得寐展轉讀書牀不是旅人病豈知秋夜長歸
鄉憑遠夢無夢更思鄉枕上移忩月分明是淚光
哭陳庾
繫馬向山立一杯聊奠君野烟孤客路寒草故人墳琴
韻歸流水詩情寄白雲日斜休哭後松韻不堪聞
春日秦國懷古
荒郊一望欲消魂涇水縈紆傍遠村牛馬放多春草盡
原田耕破古碑存雲和積雪蒼山晚烟伴殘陽綠樹昏
數里黃沙行客路不堪回首思秦原
桐柏觀
東南一境清心目有此千峰插翠微人在下方衝月上
鶴從高處破烟飛巖深水落寒侵骨門靜花開色照衣
欲識蓬萊今便是更於何處學忘機
塞上曲
一隊風來一隊沙有人行處沒人家黃河九曲冰先合
紫塞三春不見花
孟賓于
賓于字國儀連州人少孤力學自湖湘赴洛應舉
天福九年登第還鄉為馬氏從事後歸南唐為塗
陽令坐繫赦歸後主起為水部員外致仕初居吉
州玉笥山自號羣玉峰叟後還連上有金鼇集二
卷
馬令南唐書云李若虚侍郎廉察沅湘賓于以詩
數百篇獻之若虚採警策數聯譽諸朝廷由是詩
名益振
王禹偁嘗云古詩人有三水部謂何遜張籍及賓
于也
近體詩
懷連上舊居
閒思連上景難齊樹遶仙鄉路遶溪明月夜舟漁父唱
春風平野鷓鴣啼城邊寄信歸雲外花下傾杯到日西
更憶海陽垂釣侣昔年相遇草萋萋
下第詩
失意從他桃李春嵩陽經過歇行塵雲僧不見城中事
問是今年第幾人
獻主司(六舉登第)
那堪雨後更聞蟬溪隔重湖路七千憶昔故園楊柳岸
全家送上渡頭船(主司得詩自謂得賓于之晚後賓于致仕歸連上過廬陵吉守贈詩有今)
(日還家莫惆悵不同初上渡頭船用此)
張佖
佖淮南人初官句容尉上書言治道後主徵為監
察御史官至内史舍人入宋後歸家毗陵詩一卷
後主壬申歲佖知貢舉試天雞弄和風佖但以文
選中詩句為題未嘗詳究有進士白云爾雅螒天
雞鶾天雞未知孰是佖大驚不能對亟取爾雅檢
一在釋蟲一在釋鳥果有二因自失放進士三人
學士張洎言佖多遺復命洎試放五人金陵破後
主以藏金私遺近臣辦裝佖得金二百詣曹彬陳
首請奏其事彬薄之以金輸官而不以聞
古體詩
春晚謠
雨微微烟霏霏小庭半拆紅薔薇鈿箏斜倚畫屏曲零
落幾行金雁飛蕭關夢斷無尋處萬疊春波起南浦凌
亂楊花撲繡簾晚窗時有流鶯語
春江雨
雨溟溟風泠泠老松瘦竹臨烟汀空江冷落野雲重雲
中孤月微如星夜驚溪上漁人起滴瀝蓬聲滿愁耳子
規叫斷獨未眠罨岸春濤打船尾
近體詩
碧戶
碧戶扃魚鏁蘭窗掩鏡臺落花疑悵望歸燕自徘徊咏
絮知難敵傷春不易裁恨從芳草起愁為晚風來衣惹
湘雲薄眉分楚岫開香濃眠舊枕夢好醉春杯小障明
金鳳幽屏點翠苔寶箏横塞雁怨笛落江梅卓氏仍多
酒相如正富才莫教琴上意翻作鶴聲哀
惆悵吟
秋風丹葉動荒城慘澹雲遮日半明晝夢却因惆悵得
晚愁多為別離生江淹彩筆空留恨莊叟玄譚未及情
千古怨魂消不得一江寒浪若為平
春夕言懷
風透疎簾月滿庭倚闌無事倍傷情烟垂柳帶纖腰軟
露滴花房怨臉明愁逐野雲銷不盡情隨春浪去難平
幽窗漫結相思夢欲化西園蝶未成
長安道中蚤行
客離孤舘一燈殘牢落星河欲曙天雞唱未沈函谷月
鴈聲新度灞陵烟浮生已悟莊周夢壯志仍輸祖逖鞭
何事悠悠策羸馬此中辛苦過流年
秋晚過洞庭
征帆高掛酒初酣莫景離情兩不堪千里晚霞雲夢北
一洲霜橘洞庭南溪風送雨過秋寺磵石驚泉落夜潭
莫把羇魂弔湘魄九疑愁絶鎖烟嵐
洞庭阻風(一作許棠)
空江浩蕩景蕭然盡日菰蒲泊釣船青草浪高三月渡
綠楊花撲一溪烟情多莫舉傷春目愁極兼無買酒錢
猶有漁人數家住不成村落夕陽邊
春日旅泊桂州
曉風芳草竟芊綿多病多愁負少年弱柳未勝寒食雨
好花爭奈夕陽天溪邊物色宜圖畫林畔鸎聲似管絃
獨有離人開淚眼強憑杯酒亦潸然
晩次湘源縣
烟郭遥聞向晩雞水平舟靜浪聲齊高林帶雨楊梅熟
曲岸籠雲謝豹啼二女廟荒汀樹老九疑山碧楚天低
湘南自古多離怨莫動哀吟易慘悽
邊上
戍樓吹角起征鴻獵獵寒旌背晩風千里莫烟愁不盡
一川秋草恨無窮山河慘澹關城閉人物蕭條市井空
只此旅魂招未得更堪回首夕陽中
題華嚴寺木塔
六街晴色動秋光雨霽憑高只自傷一曲晚烟浮渭水
半橋斜日照咸陽休將世路悲塵事莫指雲山認故鄉
回首漢宫樓閣暮數聲鐘鼓自微茫
芍藥
香清粉澹怨殘春蝶翅蜂鬚戀蕊塵閒倚晚風生悵望
靜留遲日學因循休將薜茘為青瑣好與玫瑰作近鄰
零落若教為暮雨又應愁殺別離人
經舊遊
暫別高唐曉又還丁香結夢水潺潺不知雲雨歸何處
歴歴空留十二山
寄人
別夢依依到謝家小廊回合曲闌斜多情只有春庭月
猶為離人照落花
酷憐風月為多情還到春時別恨生倚柱尋思倍惆悵
一場春夢不分明
于鄴
鄴唐末進士五代唐明宗時有于鄴除工部郎中
時尚書盧文紀諱業甚不平陶鑄欲請換曹其夕
鄴醉忿自經盧坐貶
近體詩
秋夕聞鴈
星漢欲沈盡誰家砧未休忽聞涼雁至如報杜陵秋千
樹又黃葉幾人新白頭洞庭今夜客一半却登舟
感情
青山長寂寞南望獨高歌四海故人盡九原新壠多西
沈浮世日東注逝川波不使年華駐此生看幾何
陸希聲
希聲吳人博學善屬文尤工書初隠義興後應召
累歙州刺史相昭宗在位無所輕重以太子太師
罷
近體詩
寄𧦬光上人
筆下龍蛇似有神天池雷雨變逡巡寄言昔日不龜手
應念江湖洴澼人(紀事云古之善書鮮有得筆法者希聲得之凡五事擫押鈎格抵用筆雙)
(鈎則點畫遒勁而盡妙矣謂之撥鐙法希聲自言昔二王皆傳此法至陽冰亦得之希聲以授沙門𧦬光𧦬光)
(入長安為翰林供奉得幸于昭宗希聲猶未達以詩寄𧦬光云云𧦬光感其言引薦遂得召後至相其力也)
高蟾
蟾登乾符三年進士第乾寧間為御史中丞
北夢瑣言云蟾詩思雖清務為奇險意疎理寡實
風雅之罪人薛能謂人曰倘見此公欲贈其掌然
而落第詩不向東風怨未開守寒素之分無躁競
之心公卿間許之終以策名
鄭谷嘗贈蟾詩云張生故國三千里知者惟應杜
紫微君有君恩秋後葉可能更羨謝玄暉蓋蟾有
宫詞云君恩秋後葉日日向人疎今全什亡
近體詩
春
明月斷魂清藹藹平蕪歸思綠迢迢人生莫遣頭如雪
縱得東風也不消
灞陵亭
一條歸夢朱絃直一片離心白羽輕明日灞陵新霽後
馬頭烟樹綠相迎
瓜洲夜泊
偶為芳草無情客况是青山有事身一夕孤洲渡頭宿
天風吹盡廣陵塵
下第後上永崇高侍郎
天上碧桃和露種日邊紅杏倚雲裁芙蓉生在秋江上
不向東風怨未開
錢珝
珝字瑞文吳興人起之曾孫也善文詞宰相王溥
薦知制誥進中書舍人昭宗有事郊壇嘗抗論内
臣不宜以朝服侍祠識者韙之後溥得罪珝貶撫
州司馬
近體詩
江行
江曲全縈楚雲飛半自秦峴山回首望如別故鄉人
霧雲疎有葉雨浪細無花穩放扁舟去江天自有涯
景夕殘霞落秋寒細雨晴短纓何用濯舟在月中行
櫓慢生輕浪帆虚帶白雲客船雖狹小容得瘦將軍
王駕
駕字大用河中人登大順元年進士第仕為禮部
員外郎棄官自號守素先生嘗與司空圖鄭谷為
詩友
近體詩
古意(一作王駕妻)
夫戍蕭關妾在吳西風吹妾妾憂夫一行書信千行淚
寒到君邊衣到無
社日
鵝湖山下稻粱肥豚柵雞棲半掩扉桑柘影斜春社散
家家扶得醉人歸
雨晴
雨前初見花間蕊雨後兼無葉裏花蛺蝶飛來過牆去
却疑春色在鄰家
亂後曲江
憶昔爭遊曲水濱未春長有探春人遊春人盡空池在
直至春深不似春
王貞白
貞白字有道信州永豐人五舉禮部登乾寧二年
第後七年始授校書郎嘗與羅隠方干貫休同倡
和有靈溪集
近體詩
終南山
終南異五嶽列翠滿長安地去搜揚近人謀隠遁難水
通諸苑過雪照一城寒為問紅塵裏誰同駐馬看
少年行
遊讌不知厭杜陵狂少年花時輕煖酒春服薄裝綿戲
馬上林苑鬭雞寒食天魯儒甘被笑對策鬢皤然
晚泊漢陽渡
落月臨古渡武昌城未開殘燈明市井曉色辨樓臺雲
自蒼梧去水從嶓冢來芳洲號鸚鵡用記禰生才
御溝水
一派御溝水綠槐相蔭清此中涵帝澤無處濯塵纓鳥
道來雖險龍池到自平朝宗心本切願向急流傾(郡閣雅言)
(云貞白御溝詩此中初作此波以示貫休貫休曰甚好只是剩一字貞白揚袂而去貫休曰此公思敏書一中)
(字于掌頃貞白回曰此中涵帝澤休以掌示之始服)
題嚴陵釣臺
山色四時碧溪光七里清嚴陵愛此景下視漢公卿垂
釣月初上放歌風正輕應憐渭濱叟匡國秖論兵
秋日旅懷寄右省鄭拾遺
永夕愁不寐草蟲喧客庭半忩分曉月當枕落殘星鬢
髮遊梁白家山近越青知音在諫省苦調有誰聽
庾樓晚望
獨凭朱檻亦凌晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年來庾樓上曾經多少望鄉人
王轂
轂字虚中宜春人乾寧五年進士第尚書郎致仕
紀事云轂始與崔允同在庠序相善將赴舉允餞
之有日者在坐曰待此郎為相乃登第後二十年
允為相轂遂登第
古體詩
吹笙引
媧皇遺音寄玉笙雙成傳得何凄清丹穴嬌雛七十隻
一時飛上秋天鳴水泉迸瀉急相續一束宫商裂寒玉
旖旎香風繞指生千聲妙盡神仙曲曲終滿席悄無語
巫山冷碧愁雲雨
曹松
松字夢徵舒州人學賈島為詩久困名場昭宗天
復初與王希禹等五人同登第時號五老榜授秘
書省正字
昭宗實錄天復元年赦文令中書門下選新及第
進士中有久在名場纔沾科級年齒已高者不拘
常例各授一官於是禮部侍郎杜德祥奏揀到新
及第進士陳光問年六十九曹松年五十四王希
禹年七十三劉象年七十柯崇年六十四鄭希顔
年五十九詔光問松希禹可秘書省正字象崇希
顔可太子校書時上新平内難授官制詞有念爾
登科之際當予反正之年宜降異恩各膺寵命之
語
摭言云松于詩外無他能時號其啟事為送年脚
狀然五七律時復有異句可誦
近體詩
山中
此地似商嶺雲霞空往還衰條難定鳥缺月易依山野
色耕不盡溪容釣自閒分因多卧退百計少相關
晨起
曉色教不睡卷簾清氣中林殘數枝月髮冷一梳風並
鳥聞鐘語敧荷隔霧空莫徒營白日道路本無窮
長安春日
浩浩看花晨六街揚遠塵塵中一丈日誰是晏眠人御
柳舞着水野鶯啼破春徒云多失意猶自惜離秦
題甘露寺
香門接巨壘畫角間清鐘北固一何峭西僧多未逢天
垂無際海雲白久晴峯旦暮燃燈外濤頭振蟄龍
霍山
七千七百七十丈丈丈藤蘿勢入天未必展來空似翅
不妨開去也成蓮月將河漢分巖轉僧與龍蛇共窟眠
直是畫工須閣筆况無名畫可流傳
南海旅次
憶歸休上越王臺歸思臨高不易裁為客正當無鴈處
故園誰道有書來城頭早角吹霜盡郭裏殘潮蕩月廻
心似百花閒未得年年爭發被春催
陪湖南李中丞宴隠溪
竹林啼鳥不知休羅列飛橋水亂流觸散柳絲廻玉勒
約開蓮葉上蘭舟酒邊舊侣真何遜雲裏新聲是莫愁
若值主人嫌晝短應陪秉燭夜深遊
已亥歲
澤國江山入戰圖生民何計樂樵蘇憑君莫話封侯事
一將功成萬骨枯
裴說
說唐末登進士第終禮部員外郎遭亂宦不達多
遊江湖間其詩以苦吟難得為工且拘格律紀事
云唐舉子先投所業於公卿之門謂之行卷說只
行五言十九首至來年秋賦復行舊卷人有譏之
者說曰只此十九首苦吟尚未有人見知何假別
行卷哉識者以為知言
古體詩
寄邊衣(一作裴羽仙)
深閨乍冷開香篋玉筯微微濕紅頰一陣霜風殺柳條
濃烟半夜成黃葉重重白練如霜雪獨下閒階轉凄切
秖知抱杵擣秋砧不覺高樓已無月時聞塞鴈聲相喚
紗忩只有燈相伴幾展齊紈又懶裁離腸恐逐金刀斷
細想儀形執牙尺回刀剪破澄江色愁捻銀針信手縫
惆悵無人試寬窄時時舉袖勻殘淚紅箋漫有千行字
書中不盡心中事一半殷勤託邊使
近體詩
冬日作
糲食擁敗絮苦吟今過冬稍寒人却健太飽事多慵樹
老生烟薄牆隂貯雪重安能只如此公道會相容
華山上方
獨上上方上立高聊稱心氣衝雲易黑影落縣多隂有
雪草不死無風松自吟會當求大藥他日復追尋
旅次衡陽
欲往幾經年今來意豁然江風長借客岳雨不因天戲
鷺飛輕雪驚鴻叫亂烟晚秋紅藕裏十宿寄漁船
道林寺
獨立凭危欄高低落照間寺分一派水僧鎖半房山對
面浮世隔垂簾到老閒烟雲與塵土寸步不相關
題岳州僧舍
喜到重湖北孤洲横晚烟鷺銜魚入寺鴉接飯隨船松
檜君山迥菰蒲夢澤連與師吟論處秋水浸遥天
任翻
翻唐末人爵里無考常客居天台有宿巾子山詩
為人所稱
古體詩
洛陽道
憧憧洛陽道塵下生春草行者豈無家無人在家老雞
鳴前結束爭去恐不早百年路傍盡白日車中曉求富
江海狹取貴山岳小二端立在途奔走無由了
近體詩
秋晚郊居
遠聲霜後樹秋色水邊邨野逕無來客寒風自動門海
山藏日影江月落潮痕惆悵高飛晩年年別故園
三遊巾子山寺感述
清秋絶頂竹房開松鶴何年去不廻惟有前峰明月在
夜深猶過半江來
望夫石
何代提戈去不還獨留形影白雲間肌膚銷盡雪霜色
羅綺點成苔蘚斑江鷰不能傳遠信野花空解妬愁顏
近來豈少征人婦笑採蘼蕪上北山
賦百舌鳥
此禽輕巧少同倫我聽長疑舌滿身星未没河先報曉
柳猶粘雪便迎春頻嫌海燕巢難定却訝林鶯語不真
莫倚春風便多事玉樓還有晏眠人
鄭巢
巢爵里莫詳
近體詩
秋思
寒蛩鳴不定郭外水雲幽南浦鴈來日北忩人卧秋病
身多在遠生計少於愁薄暮西風急清碪響未休
泊靈溪舘
孤吟疎雨絶荒舘亂峯前曉鷺棲危石秋萍滿敗船澑
從華頂落樹與赤城連已有求閒意來期在暮年
宿天竺寺
暮過潭上寺獨宿白雲間鐘磬遥連樹星河半隔山石
中泉暗落松外戶初關却憶終南裡前秋此夕還
陳氏園林
當門三四峰高興幾人同尋鶴新泉外留僧古木中蟬
鳴槐葉雨魚散芰荷風多喜陪幽賞清吟繞石藂
題崔中丞北齋
湖近草侵庭秋來道興生寒潮添井味遠漏帶松聲放
卷聽泉坐尋僧踏雪行何年各無事高論宿青城
贈丘先生
雲泉心不爽垂目坐柴關硯取簷前雨圖開異國山原
僧招過宿沙鳥伴長閒地與中峰近殘陽獨不還
贈蠻僧
南海何年過中林一磬微病逢秋雨發心逐暮潮歸久
卧前山寺猶縫故國衣近來慵步履石蘚滿柴扉
送衡州薛從事
吟去望雙旌滄洲晚氣清遥分高岳色亂出遠蟬聲楚
霽雲連寺湘寒浪浸城孤猿不可聽一聽白髭生
送李式
瀟湘路杳然清興起秋前去寺多隨磬看山半在船綠
雲天外鶴紅樹雨中蟬莫使遊華頂逍遥更過年
御定全唐詩錄卷九十七
