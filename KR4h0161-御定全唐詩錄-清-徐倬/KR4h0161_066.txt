欽定四庫全書
御定全唐詩錄卷六十六
元稹
稹字微之河南人幼孤母鄭賢而文親授書傳九
歲工屬文十五擢明經判入等補校書郎元和元
年舉制科對策第一拜左拾遺當路者惡之出為
河南尉以母喪解服除拜監察御史按獄東川因
劾奏節度使嚴礪七刺史皆奪俸礪黨怒俄分司
東都復論奏韓臯等十餘事會河南尹房式坐罪
稹舉劾按故事追攝移書停務詔薄式罪召稹還
次敷水驛中人仇士良夜至稹不讓中人怒擊稹
敗面宰相以稹年少輕樹威失憲臣體貶江陵士
曹參軍而李絳崔羣白居易皆論其枉久乃徙通
州司馬改虢州長史元和末召拜膳部員外郎稹
尤長於詩與居易名相埓天下傳諷號元和體往
往播樂府穆宗在東宫妃嬪近習皆誦之宫中呼
元才子稹之謫江陵善監軍崔潭浚長慶初潭浚
方親幸以稹歌辭數十百篇奏御帝大悦問稹今
安在曰為南宫散郎即擢祠部郎中知制誥俄遷
中書舍人翰林承旨學士裴度劾稹傾亂國政因
出為工部侍郎然眷倚不衰未幾進同中書門下
平章事朝野雜然輕笑李逢吉搆之罷宰相出為
同州刺史再朞徙浙東觀察使太和三年召為尚
書左丞俄拜武昌節度使卒贈尚書右僕射所論
著甚多行於世在越時辟竇鞏鞏天下工為詩與
之酬和故鏡湖秦望之竒益傳時號蘭亭絶唱
全唐詩話云稹聞西蜀薛濤有辭辯及為監察使
蜀以御史推鞫難得見焉嚴司空潜知其意每遣
薛往洎登翰林以詩寄曰錦江滑膩蛾眉秀幻出
文君與薛濤言語巧偷鸚鵡舌文章分得鳳凰毛
紛紛詞客多停筆箇箇公侯欲夢刀别後相思隔
煙水菖蒲花發五雲高後廉問浙東乃有劉採春
自淮甸而來容華莫比元贈詩曰新妝巧樣畫雙
蛾慢裹常州透額羅正面偷勻光滑笏緩行輕踏
皺紋波言辭雅措風流足舉止低徊秀媚多更有
惱人腸斷處選詞能唱望夫歌即羅嗊之曲也元
在浙河七年因醉題東武亭其詩曰役役行人事
紛紛碎簿書功夫兩衙盡留滯七年餘病痛梅天
發親情海岸疎因循未歸得不是戀鱸魚盧侍郎
簡永戲曰丞相雖不為鱸魚為好鏡湖春色耳謂
採春也
本事詩云元相公稹為御史鞫獄梓潼時白尚書
在京與名輩遊慈恩小酌花下為詩寄元曰花時
同醉破春愁醉折花枝當酒籌忽憶故人天際去
計程今日到梁州時元果及褒城亦寄夢遊詩曰
夢君兄弟曲江頭也向慈恩院裏遊驛吏喚人排
馬去忽驚身在古梁州千里神交合若符契自有
感夢記備記其事
古體詩
兔絲
人生莫依倚依倚事不成君看兔絲蔓依倚榛與荆荆
榛易蒙密百鳥撩亂鳴下有狐兔穴奔走亦縱横樵童
斫將去柔蔓與之并翳薈生可恥束縛死無名桂樹月
中出珊瑚石上生俊鶻度海食應龍升天行靈物本特
達不復相纏縈纏縈竟何有荆棘與飛莖
雉媒
雙雉在野時可憐同嗜欲毛衣前後成一種文章足一
雉獨先飛衝開芳草綠網羅幽草中暗被潜羈束剪刀
摧六翮絲線縫雙目啖養能幾時依然已馴熟都無舊
性靈返與他心腹置在芳草中翻令誘同族前時相失
者思君意彌篤朝朝舊處飛往往巢邊哭今朝樹上啼
哀音斷還續遠見爾文章知君草中伏和鳴忽相召鼓
翅遙相矚畏我未肻來又啄翳前粟斂翮遠投君飛馳
勢奔蹙罥挂在君前向君聲促促信君決無疑不道君
相覆自恨飛太高疎羅偶然觸看看架上鷹擬食無罪
肉君意定何如依舊雕籠宿
種竹(并序)
昔樂天贈予詩云無波古井水有節秋竹竿予
秋來種竹廳下因而有懷聊書十韻
昔公憐有直比之秋竹竿秋來苦相憶種竹廳前看失
地顔色改傷根枝葉殘清風猶淅淅高節空團團鳴蟬
聒暮景跳蛙集幽欄塵土復晝夜梢雲良獨難丹丘信
云遠安得臨仙壇瘴江冬草綠何人驚歲寒可憐亭亭
幹一一青琅玕孤鳳竟不至坐傷時節闌
說劔
吾友有寶劒密之如密友我實膠漆交中堂共杯酒酒
酣肝膽露恨不眼前剖高唱荆卿歌亂擊相如缶更擊
復更唱更舞亦更夀白虹坐上飛青蛇匣中吼我聞音
響異疑是干將鬭為君再拜言神物可見不君言我所
重我自為君取迎篋已焚香近鞘先澤手徐抽寸寸刃
漸屈彎彎肘殺殺霜在鋒團團月臨紐逡巡潜虬躍鬱
律驚左右霆電滿室光蛟龍逐奮走何人為鑄之干將
别來久鑄時近山破蔵在松桂朽幽質獄中埋神人水
心守本是泥稽淬果非雷煥有我欲評劒功願君良聽
受劒可剸犀兕劍可切瓊玖劒決天外雲劍衝日中斗
劔隳妖蛇腹劒拂佞臣首太古初斷鼇武王親擊紂燕
丹卷地圖陳平綰花綬曾披桂樹枝寒光射林藪曾經
鑄農器利用剪稂莠神物終變化復為龍牝牡晉末武
庫燒脫然排戶牖為欲掃羣兇散作彌天帚自兹失所
往豪英共為詬今復誰人鑄挺然千載後既非古風胡
無乃近鵶九自我與君遊平生益自負况驚寶劒出重
以雄心扣此劒何太竒此心何太厚勸君慎所寶所用
無或苟潜將避魑魅勿但驚妾婦留斬泓下蛟莫試街
中狗古今困泥滓我亦坌塵垢俗耳驚大言逢人少開
口
遣興
始見梨花房坐對梨花白行看梨葉青已復梨葉赤嚴
霜九月半危蔕幾時客况有高高原秋風四來迫
莫厭夏日長莫愁冬日短欲識短復長君看寒又暖城
中百萬家冤哀雜絲管草沒奉誠園軒車昔曾滿
孤竹迸荒園誤與蓬麻列久擁蕭蕭風空長高高節嚴
霜蕩羣穢蓬斷麻亦折獨立轉亭亭心期鳳凰别
酬樂天
放鶴在深水置魚在高枝升沈或異勢同謂非所宜君
為邑中吏皎皎鸞鳳姿顧我何為者翻侍白玉墀昔作
芸香侣三載不暫離逮兹忽相失旦夕夢魂思崔巍驪
山頂宫樹遙參差祇得兩相望不得長相隨多君歲寒
意裁作秋興詩上有風塵苦下言時節移官家事拘束
安得攜手期願為雲與雨會合天之垂
臺中鞫獄憶開元觀舊事呈損之兼贈周兄四十
韻
憶在開元觀食柏練玉顔疎慵日高卧自謂輕人寰李
生隔牆住隔牆如隔山怪我久不識先來問驕頑十過
乃一往遂成相往還以我文章卷文章甚斒斕因言辛
庾輩亦願效羸孱既迴數子顧展轉相連攀驅令選科
目若在闠與闤學隨塵土墜漫數公卿關唯恐壊情性
安能懼謗訕還招辛庾李靜處杯巡環進取果由命不
由趨險艱穿楊二三子弓矢次第彎推我亦上道再聯
朝士班二月除御史三月使巴蠻蠻民詀諵訴齧指明
痛癏憐蠻不解語為發昏帥姦歸來五六月旱色天地
殷分司别兄弟各各淚澘澘哀哉劇部職唯數贓罪鍰
死欵依稀取鬭辭方便刪道心常自愧柔髮難久黫折
支望車乘支痛誰置患竒哉乳臭兒緋紫䙀被間漸大
官漸貴漸富心漸慳閙装轡頭&KR2823;靜拭腰帶斑鷂子繡
線&KR2901;㺃兒金油鐶香湯洗驄馬翠篾籠白鷴月請公主
封冰受天子頒開筵試歌舞别宅寵妖嫻坐卧摩綿褥
捧擁綟絲鬟旦夕不相離比翼若飛鸞而我亦何苦三
十身已鰥愁吟心骨顫寒臥支體&KR0857;居處雖幽静尤悔
少愉㦨不如周道士鶴嶺臨鐘灣繞院松瑟瑟通畦水
潺潺陽坡自尋蕨村沼看漚管窮通兩未遂營營真老
閒
元和五年予官不了罰俸西歸(時公分司東都劾河南尹房式詔薄)
(式罪召公還京)三月六日至陜府與吳十一兄端公崔二
十二院長思愴曩游因投五十韻
小年閒愛春認得春風意未有花草時先醲曉窗睡霞
朝澹雲色霽景牽詩思漸到柳枝頭川光始眀媚長安
車馬客傾心奉權貴晝夜塵土中那言早春至此時我
獨遊我遊有倫次閒行曲江岸便宿慈恩寺扣林引寒
龜疏叢出幽翠凌晨過杏園曉露凝芳氣初陽好明淨
嫩樹憐低庳排房似綴珠欲啼紅臉淚新鶯語嬌小淺
水光流利冷飲空腹杯因成日高醉酒醒聞飯鐘隨僧
受遺施餐罷還復遊過從上文記行逢二月半始足遊
春騎是時春已老我遊亦云既藤開九華觀草結三條
隧新筍踴犀株落梅翻蝶翅名倡繡轂車公子青絲轡
朝士遇旬休豪家得春賜提攜好音樂剪鏟空田地同
占杏花園喧闐各叢萃顧予煩寢興復往散憔悴倦僕
色饑羸蹇驢行跛痺春衫未成就冬服漸塵膩傾盖吟
短章書空憶難字遙聞公主笑近被王孫戲邀我上華
筵横頭坐賓位那知我年少深解酒中事能唱犯聲歌
偏精變籌義含詞待殘拍促舞遞繁吹叫噪擲骰盆生
獰攝觥使逡巡光景晏散亂東西異古觀閉閒門依然
復幽閟無端矯情性漫學求科試薄藝何足云虚名偶
頻遂拾遺天子前密奏升平議召見不須臾憸庸已猜
忌朝陪香案班暮作風塵尉(元和元年為左拾遺尋出為河南尉)去歲又
登朝(元和四年母喪服闋拜御史)登為柏臺吏臺官相束縛不許放
情志寓直勞送迎上堂煩避諱分司在東洛所職尤不
易罰俸得西歸心知受朝庇常山攻小寇淮右擇良帥
國難身不行勞生欲何為吾兄諳性靈崔子同臭味投
此挂冠詞一生還自恣
寄吴士矩端公五十韻
昔在鳳翔日十歲即相識未有好文章逢人賞顔色可
憐何郎面二十纔冠飾短髮予近梳羅衫紫蟬翼伯舅
各驕縱仁兄未摧抑事業若杯盤詩書甚徽纆西州戎
馬地賢豪事雄特百萬時可贏十千良易借寒食桐陰
下春風柳林側藉草送遠遊列筵酬博塞萎蕤雲幕翠
燦爛紅茵赩鱠縷輕似絲香醅膩如醷將軍頻下城佳
人盡傾國媚語嬌不聞纖腰軟無力歌辭妙宛轉舞態
能剜刻箏絃玉指調粉汗紅綃拭予時最年少專務酒
中職未能媿生獰偏矜任狂直曲庇桃根盞横講捎雲
式亂布鬭分朋惟新間讒慝恥作最先吐羞言未朝食
醉眼漸紛紛酒聲頻䬵䬵扣節參差亂飛觥往來織強
起相維持飜成兩匍匐邊霜颯然降戰馬鳴不息但喜
秋光麗誰憂塞雲黑常隨獵騎走多在豪家匿夜飲天
既眀朝歌日還昃荒狂歲云久名利心潜逼時輩多得
途親朋屢相勅閒因適農野忽復愛稼穡平生中聖人
翻然腐腸賊亦從酒仙去便被書魔惑脱跡壯士場甘
心豎儒域矜持翠筠管敲斷黃金勒屢益蘭膏燈猶研
兔枝墨﨑嶇來掉蕩矯枉事沈默隱笑甚艱難斂容還
屴崱與君始分散勉我勞脩飾岐路各營營别離長惻
惻行看二十載萬事紛何極相值或須臾安能洞胷臆
昨來陜郟會悲歡兩難克問我新相知但報長相憶豈
無新知者不及小相得亦有生歲遊同年不同德為别
詎幾時伊子墜溝洫大江鼓風浪遠道參荆棘往事返
無期前途浩難測一旦得自由相求北山北
三月二十四日宿曾峰館夜對桐花寄樂天
微月照桐花月微花漠漠怨澹不勝情低徊拂簾幕葉
新陰影細露重枝條弱夜久春恨多風清暗香薄是夕
遠思君思君瘦如削但感事暌違非言官好惡奏書金
鑾殿步屣青龍閣我在山館中滿地桐花落
酬樂天書懷見寄(本題云初與微之别後忽夢見之及寤而微之書至兼覽桐花)
(之什悵然書懷次用本韻)
新昌北門外與君從此分街衢走車馬塵土不見君君
為分手歸我行行不息我行秦嶺南君直樞星北秦嶺
高崔巍商山好顔色月照山館花裁詩寄相憶天明作
詩罷草草從所如憑人寄將去三月無報書荆州白日
晩城上鼓鼕鼕行逢賀州牧致書三四封封題樂天字
未拆已霑裳拆書八九讀淚落千萬行中有酬我詩句
句截我腸仍云得詩夜夢我魂悽涼終言作書處上直
金鑾東詩書費一夕萬恨緘其中中宵宫中出復見宫
月斜書罷月亦落曉燈垂暗花想君書罷時南望勞所
思况我江上立吟君懷我詩懷我浩無極江水秋正深
清見萬丈底照我平生心感君求友什因報壯士吟持
謝衆人口銷盡猶是金
張舊蚊幬
踰年間生死千里曠南北家居無見期况乃異鄉國破
盡裁縫衣忘收遺翰墨獨有纈紗幬憑人遠攜得施張
合歡榻展卷雙鴛翼已矣長空虚依然舊顔色徘徊將
就寢徙倚情何極昔透香田田今無魂惻惻隙穿斜月
照燈背空牀黑達理強開懷夢啼還過臆平生貧寡歡
天枉勞苦憶我亦詎幾時胡為自摧逼燭蛾焰中舞繭
蠶叢上織燋爛各自求他人顧何力多離因苟合惡影
當務息往事勿復言將來幸前識
夢遊春
昔歲夢遊春夢遊何所遇夢入深洞中果遂平生趣清
泠淺漫流畫舫蘭篙渡過盡萬株桃盤旋竹林路長廊
抱小樓門牖相迴互樓下雜花叢叢邊遶鴛鷺池光漾
霞影曉日初明煦未敢上階行頻移曲池步烏龍不作
聲碧玉曾相慕漸到簾幕間徘徊意猶懼閒窺東西閣
竒玩參差布隔子碧油糊駝鉤紫金鍍逡巡日漸高影
響人將寤鸚鵡饑亂鳴嬌獟睡猶怒簾開侍兒起見我
遙相諭鋪設繡紅茵施張鈿妝具潜褰翡翠帷瞥見珊
瑚樹不辨花貌人空驚香若霧身迴夜合偏態斂晨霞
聚睡臉桃破風汗妝蓮委露叢梳百葉髻(時勢頭)金蹙重
臺屨(踏殿樣)紕輭鈿頭裙(瑟瑟色)玲瓏合歡袴(夾纈名)鮮妍脂
粉薄闇澹衣裳故最似紅牡丹雨來春欲暮夢魂良易
驚靈境難久寓夜夜望天河無由重沿泝結念心所期
返如禪頓悟覺來八九年不向花迴顧雜合兩京春喧
闐衆禽護我到看花時但作懷仙句浮生轉經歷道性
尤堅固近作夢仙詩亦知勞肺腑一夢何足云良時自
婚娶當年二紀初嘉節三星度朝舜玉珮迎高松女蘿
附韋門正全盛出入多歡裕甲第漲清池鳴騶引朱輅
廣榭舞萎蕤長筵賓雜厝青春詎幾日華實潜幽蠧秋
月照潘郎空山懷謝傅紅樓嗟壊壁金谷迷荒戍石壓
破闌干門摧舊梐枑雖云覺夢殊同是終難駐悰緒竟
何如棼絲不成絇卓女白頭吟阿嬌金屋賦重壁盛姬
臺青冢明妃墓盡委窮塵骨皆隨流波注幸有古如今
何勞縑比素况余當盛時蚤歲諧時務詔冊冠賢良諫
垣陳好惡三十再登朝一登還一仆寵榮非不早邅迴
亦云屢直氣在膏肓氛氲日沈痼不言意不快快意多
言忤忤誠人所賊性亦天之付乍可沈為香不能浮作
瓠誠為堅所守未為明所措事事身已經營營計何誤
美玉琢文珪良金填武庫徒謂自堅貞安知受礲鑄長
絲羈野馬密網羅陰兔物外各迢迢誰能遠相錮時來
既若飛禍速當如騖曩意自未精此行何所訴努力去
江陵笑言誰與晤江花縦可憐奈非心所慕石竹逞姦
黠蔓菁誇畝數一種薄地生淺深何足妒荷葉水上生
團團水中住瀉水置葉中君看不相汚
和劉猛古題樂府
冬白紵
吴宫夜長宫漏欵簾幕四垂燈焰暖西施自舞王自管
雪紵翻翻鶴翎散(上聲)促節牽繁舞腰嬾舞腰嬾王罷飲
盖覆西施鳳花錦身作匡牀臂為枕朝佩樅玉王晏寢
寢醒閽報門無事子胥死後言為諱近王之臣諭王意
共笑越王窮惴惴夜夜抱冰寒不睡
連昌宫詞
連昌宫中滿宫竹歲久無人森似束又有墻頭千葉桃
風動落花紅蔌蔌宫邊老人為予泣小年進食曾因入
上皇正在望仙樓太真同凭欄干立樓上樓前盡珠翠
炫轉熒煌照天地歸來如夢復如癡何暇備言宫裏事
初過寒食一百六店舍無煙宫樹綠夜半月高絃索鳴
賀老琵琶定場屋力士傳呼覓念奴念奴潜伴諸郎宿
須臾覓得又連催特勅街中許然燭春嬌滿眼睡紅綃
掠削雲鬟旋装束飛上九天歌一聲二十五郎吹管逐
逡巡大遍涼州徹色色龜兹轟錄續李謩擪笛傍宫牆
偷得新翻數般曲(自注念奴天寶中名倡善歌每歲樓下酺宴累日之後萬衆喧隘嚴安之)
(韋黃裳輩闢易不能禁衆樂為之罷奏明皇遣高力士大呼于樓上曰欲遣念奴唱歌邠二十五郎吹小管篴)
(看人能聽否未嘗不悄然奉詔其為當時所重也如此然而明皇不欲奪俠遊之盛未嘗置在宫禁或歲幸湯)
(泉時巡東洛有司潜遣從行而已又明皇常于上陽宫夜後按新翻一曲屬明夕正月十五日潜遊燈下忽聞)
(酒樓上有笛奏前夕新曲大駭之明日密遣捕捉笛者詰驗之自云其夕竊于天津橋翫月聞宫中度曲遂于)
(橋柱上插譜記之臣即長安少年善笛者李謩也明皇異而遣之)平明大駕發行宫萬
人鼓舞塗路中百官隊仗避岐薛楊氏諸姨車鬭風明
年十月東都破御路猶存禄山過驅令供頓不敢藏萬
姓無聲淚潜墮兩京定後六七年却尋家舍行宫前
莊園燒盡有枯井行宫門閉樹宛然爾後相傳六皇
帝不到離宫門久閉往來少年說長安玄武樓成華
萼廢去年勅使因斫竹偶值門開暫相逐荆榛櫛比
塞池塘狐兔驕癡緣樹木舞榭欹傾基尚存文窗窈
窕紗猶綠塵埋粉壁舊花鈿烏啄風箏碎珠玉上皇
偏愛臨砌花依然御榻臨階斜蛇出燕巢盤鬭栱菌
生香案正當衙寢殿相連端正樓太真梳洗樓上頭
晨光未出簾影黑至今反掛珊瑚鈎指示傍人因慟哭
却出宫門淚相續自從此後還閉門夜夜狐狸上門屋
我聞此語心骨悲太平誰致亂者誰翁言野父何分别
耳聞眼見為君說姚崇宋璟作相公勸諫上皇言語切
變理陰陽禾黍豐調和中外無兵戎長官清平太守好
揀選皆言由至公開元之末姚宋死朝廷漸漸由妃子
祿山宫中養作兒虢國門前閙如市弄權宰相不記名
依稀憶得楊與李廟謨顛倒四海搖五十年來作瘡痏
(羽委切)今皇神聖丞相眀詔書纔下吴蜀平官軍又取淮
西賊此賊亦除天下寧年年耕種宫前道今年不遣子
孫耕老翁此意深望幸努力廟謨休用兵(唐書云初稹謫江陵與監)
(軍崔潭浚善長慶初潭浚歸朝出連昌宫詞等篇奏御穆宗大悅即日拜祠部郎中知制誥遷翰林學士曾)
(南豐云津陽門詩長恨歌連昌宫詞俱載開元間事微之之詞不獨富麗至長官清平太守好揀選皆言由至)
(公委任責成治之所興也祿山宫中養作兒虢國門前閙如市險詖私謁無所不至安得不亂耶稹之叙事遠)
(過二子)
望雲騅馬歌(并序)
德宗皇帝以八馬幸蜀七馬道斃唯望雲騅來
往不頓貞元中老死天廏臣稹作歌以記之
憶昔先皇幸蜀時八馬入谷七馬疲肉綻筋攣四蹄脫
七馬死盡無馬騎天子蒙塵天雨泣巉嵒道路淋漓濕
崢嶸白草𦕈難期㢱洞黃泉安可入(白草㢱洞並雒谷中地名古諺云說)
(洞入黃泉)朱泚圍兵抽未盡懷光寇騎追行及嬪娥相顧倚
樹啼鵷鷺無聲仰天立圉人初進望雲騅形色顦顇衆
馬欺上前噴吼如有意耳尖卓立節踠竒君王試遣迴
胸臆撮骨鋸牙駢兩肋蹄懸四跼腦顆方胯聳三山尾
株直圉人畏誚仍相惑此馬無良空有力頻頻嚙掣轡
難施往往跳趫鞍不得色沮聲悲仰天訴天不遣言君
未識亞身受取白玉羈開口銜將紫金勒君王自此方
敢騎似遇良臣久悽惻龍騰魚鼈啅然驚驥朌驢騾少
顔色七聖心迷運方厄五丁力盡路猶窄槖它山上斧
刃堆望秦嶺下錐頭石五六百里真符縣八十四盤青
山驛掣開流電有輝光突過浮雲無朕跡地平險盡施
黃屋九九屬車十二纛齊映前導引騅頭(帝自奉天奔梁道險澀映)
(嘗為帝御會馬駭突帝命舍轡映曰馬奔踶不過傷臣舍之或驚清蹕)嚴震迎號抱騅足
(時震為山南西道節度使聞帝徙蹕馳表奉迎)路傍垂白天寶民望騅禮拜見
騅哭皆言明皇當時無此馬不免騎騾來幸蜀雄雄猛
將李令公收城殺賊豺狼空天旋地轉日再中天子却
坐明光宫朝廷無事忘征戰校獵朝迴暮毬晏御馬齊
登擬用槽(廏中號乘輿之馬日擬用槽)君王自試宣徽殿圉人還進
望雲騅性強步闊無方便分騣擺杖頭太高擘肘迴頭
項難轉人人共惡難迴跋潛遣飛龍減芻秣銀鞍繡韂
不復施空盡天年御槽活當時鄒諺已有言莫倚功高
浪開闊登山縱似望雲騅平地須饒紅叱撥長安三月
花垂草果下翩翩紫騮好千官煖熱李令閒(平朱泚之後天子既)
(厭兵患將臣生事而張延賞當國復與晟有隙勸帝奪其兵柄)百馬生獰望雲老望雲
騅爾之種類世世竒當時項王乘爾祖分配英豪稱霸
主爾身今日逢聖人從幸巴渝歸入秦功成事遂身退
天之道何必隨羣逐隊到死蹋紅塵望雲騅用與不用
各有時爾勿悲(臣按此詩為李令公晟而作用意深長與連昌詞並美)
琵琶歌(寄管兒兼誨鐵山)
琵琶宫調八十一旋宫三調彈不出眀皇偏許賀懷智
段師此藝還相匹自後流傳指撥衰崑崙善才徒爾為
澒聲少得似雷吼纏(去聲)絃不敢彈羊皮人間竒事會相
續但有卞和無有玉段師弟子數十人李家管兒稱上
足管兒不作供奉兒抛在東都雙鬢絲逢人便請送杯
盞著盡功夫人不知李家兄弟皆愛酒我是酒徒為密
友著作曾邀連夜宿中碾春溪華新綠平明船載管兒
行盡日聽彈無限曲曲名無限知者鮮霓裳羽衣偏宛
轉涼州大遍冣豪嘈六公散序多籠撚我聞此曲深賞
竒賞著竒處驚管兒管兒為我雙淚垂自彈此曲長自
悲淚垂捍撥朱絃濕冰泉嗚咽流鸎澀因兹彈作雨霖
鈴風雨蕭條鬼神泣一彈既罷又一彈珠幢衣靜風珊
珊低徊慢弄關山思坐對燕然秋月寒月寒一聲深殿
磬驟彈曲破音繁併百萬金鈴旋玉盤醉客滿船皆暫
醒自兹聽後六七年管兒在洛我朝天遊想慈恩杏園
裏夢寐仁風花樹前去年御史留東臺公私蹙促顔不
開今春制獄正撩亂晝夜推囚心似灰暫輟歸時尋著
作著作南園花折萼臙脂耀眼桃正紅雪片滿溪梅巳
落是夕青春值三五花枝向月雲含吐著作施罇命管
兒管兒久别今方覩管兒還為彈六公六么依舊聲迢
迢猿鳴雪岫來三峽鶴唳晴空聞九霄逡巡彈得六么
徹霜刀破竹無殘節幽關鵶軋胡雁悲斷弦&KR1154;騞層冰
裂我為含凄歎竒絶許作長歌始終說藝竒思寡塵事
多許來寒暑又經過如今左降在閒處始為管兒歌此
歌歌此歌寄管兒管兒管兒憂爾衰爾衰之後繼者誰
繼之無乃在鐵山鐵山已近曹穆間性靈甚巧功猶淺
急處未得臻幽閒努力鐵山勤學取莫遣後來無所祖
古決絶詞
乍可為天上牽牛織女星不願為庭前紅槿枝七月七
日一相見相見故心終不移那能朝開暮飛去一任東
西南北吹分不兩相守恨不兩相思對面且如此背面
當可知春風撩亂伯勞語况是此時抛去時握手苦相
問竟不言後期君情既決絶妾意已參差借如死生别
安得長苦悲
御定全唐詩錄卷六十六
