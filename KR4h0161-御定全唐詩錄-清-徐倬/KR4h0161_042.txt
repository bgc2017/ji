欽定四庫全書
御定全唐詩錄卷四十二
盧綸
綸字允言河中蒲人天寶避亂客鄱陽大歷初數
舉進士不第元載取其文以進補閿鄉尉累遷監
察御史輒稱疾去坐與王縉善久不調建中初為
昭應令渾瑊鎮河中辟判官累遷檢校戶部郎中
嘗朝京師舅韋渠牟表其才得召見帝有所作輒
使賡和異日問渠牟綸與李益何在答曰綸從渾
瑊在河中驛召之會卒大歷十才子俱工五言詩
綸辭情健麗為尤工
古體詩
送吉中孚校書歸楚州舊山
青袍芸閣郎談笑揖侯王舊籙藏雲穴新詩滿帝鄉名
高閑不得到處人爭識誰知冰雪顔已雜風塵色此去
復如何東皋岐路多藉茅臨紫陌回首憶滄波年來倦
蕭索但說淮南樂並檝湖上遊連檣月中泊沿溜入閶
門千燈夜市喧喜逢隣舍伴遙語問鄉園下淮風自急
樹杪分郊邑送客隨岸行離人出帆立漁村遶水田澹
浦隔晴烟欲就林中醉先期石上眠林昏天未曙但向
雲邊去暗入無路山心知有花處登高日轉明下望見
春城洞裏草空長塜邊人自耕寥寥行異境過盡千峰
影雲色凝古壇泉聲落寒井仙成不可期多别自堪悲
為問桃源客何人見亂時
臘日觀咸寧王部曲娑勒擒豹歌
山頭曈曈日將出山下獵圍照初日前林有獸未識名
將軍促騎無人聲潛形踠伏草不動雙鵰轉旋羣雅鳴
隂方質子才三十譯語受詞蕃語揖捨鞍解甲疾如風
人忽虎蹲獸人立歘然扼顙批其頥爪牙委地涎淋漓
既蘇復吼拗仍怒果叶英謀生致之拖自深叢目如電
萬夫失容千馬戰傳呼賀拜聲相連殺氣騰陵隂滿川
始知縳虎如縳鼠敗寇降羌生眼前祝爾嘉詞爾無苦
獻爾將隨犀象舞苑中流水禁中山期爾攫摶開天顔
非熊之兆慶無極願紀雄名傳百蠻
宴席賦得姚美人搊等歌
出簾仍有鈿箏隨見罷翻令恨識遲微收皓腕纏紅袖
深遏朱絃低翠眉忽然高張應繁節玉指迴旋若飛雪
鳳簫龍管寂不喧繡幕紗窗儼秋月有時輕弄和郎歌
慢處聲遲情更多已愁紅臉能佯醉又恐朱門難再過
昭陽伴裡最聰明出到人間纔長成遙知禁曲難翻處
猶自君王說小名
栖巖寺隋文帝馬腦盞歌
天宫寶器隋朝物鎖在金函比金骨開函捧之光乃發
阿修羅王掌中月五雲如拳輕復濃昔曾噀酒今藏龍
規形環影相透徹亂雪繁花千萬重可憐貞質無今古
可歎隋陵一坏土宫中豔女滿宫春得親此寶能幾人
一留寒殿殿將壊唯有幽光通隙塵山中老僧眉似雪
忍死相傳保扄鐍
送張侍郎還蜀歌
秦家御史漢家郎親專兩印征殊方功成走馬朝天子
伏檻談邊若流水曉離仙署趨紫微夜接高儒讀青史
瀘南五將望君還願以天書示百蠻曲棧重江初過雨
前旌後騎不同山迎車拜舞多耆老舊卒新營遍青草
塞口雲生火候遲烟中鶴唳軍行早黃花川下水交横
遠映孤霞蜀國晴笻竹筍長椒瘴起茘枝花發杜鵑鳴
回首岷峩半天黑傳觴接膝何由得空令豪士仰威名
無復貧交恃顔色垂楊不動雨紛紛錦帳胡瓶爭送君
須臾醉起簫笳發空見雙旌入塞雲
近體詩
皇帝感詞
天衣五鳳彩御馬六龍文雨露清馳道風雷翊上軍高
旍花外轉行漏樂前聞時見金鞭舉空中指瑞雲
卧病書懷
苦心三十載白首遇艱難舊地成孤客全家賴釣竿貌
衰緣藥盡起晚為山寒老病今如此無人更問看
泊揚子江岸
山映南徐暮千帆入古津魚驚出浦火月照渡江人清
鏡催雙鬢滄波寄一身空憐莎草色長接故園春
題興善寺後池
隔窗棲白鳥似與鏡湖鄰月照何年樹花逢幾度人岸
莎青有路苔徑綠無塵永願容居止僧中老此身
藍溪期蕭道士採藥不至
春風生百草幾處术苗香人遠花空落溪深日復長病
多知樂性老近憶仙方青節何由見三山桂自芳
春日灞亭同苗員外寄庾侍御
坐見春雲暮無因報所思川平人去遠日暖雁飛遲對
酒山長在看花鬢自衰誰堪登灞岸還作異鄉悲
夜中得循州趙司馬侍郎書因寄回使
瘴海寄雙魚中宵達我居兩行燈下淚一紙嶺南書地
說炎蒸極人稱老病餘殷勤報賈傅莫共酒杯疎
赴池州拜覲舅氏留上考功郎中舅
孤賤易蹉跎其如酷似何衰榮同族少生長外家多别
國桑榆在沾衣血淚和應憐失行雁霜霰寄烟波
送韓都護還邊
好勇知名早爭雄上將間戰多春入塞獵慣夜燒山陣
合龍蛇動軍移草木閒今來部曲盡白首過蕭關
送劉判官赴豐州
銜杯吹急管滿眼起風沙大漠山沈雪長城草發花策
行須恥戰寇在莫言家余亦祈勲者如何别左車
送從叔程歸西川幕
千山冰雪晴山靜錦花明羣鶴棲蓮府諸戎拜柳營浪
依巴字息風入蜀關清豈念在貧巷竹林鳴鳥聲
送顔推官遊銀夏謁韓大夫
叢叢叫寒笛滿眼塞山青才子樽前畫將軍石上銘獵
聲雲外響戰血雨中腥苦樂從來事因君一涕零
送從姪滁州覲省
愛爾似龍媒翩翩千里迴書從外氏學竹自晉時栽擁
棹逢鷗舞憑闌見雨來上堂多慶樂不醉莫停杯
送從舅成都丞廣歸蜀
褒谷通岷嶺青冥此路深晚程椒瘴熱野飯茘枝隂古
郡三刀夜春橋萬里心惟應對楊柳暫醉卓家琴
送李端
故關衰草遍離别自堪悲路出寒雲外人歸暮雪時少
孤為客早多難識君遲掩淚空相向風塵何處期
題崔端公園林
上士愛清輝開門向翠微抱琴看鶴去枕石待雲歸野
坐苔生席高眠竹掛衣舊山東望遠惆悵暮花飛
山中詠古木
高林已蕭索夜雨復秋風墜葉鳴藂竹斜根擁斷蓬半
侵山影裏長在水聲中此地何人到雲門去未通
從軍行
二十在邊城軍中得勇名卷旗收敗馬占磧擁殘兵覆
陣烏鳶起燒山草木明塞閒思遠獵師老厭分營雪嶺
無人跡冰河足雁聲李陵甘此沒惆悵漢公卿
晚到盩厔耆老家
老翁曾舊識相引出柴門苦話别時事因尋溪上村數
年何處客近日幾家存冒雨看禾黍逢人憶子孫亂藤
穿井口流水到籬根惆悵不堪住空山月又昏
過李尊師院
城闕望烟霞常悲仙路賖寧知樵子逕得到葛洪家犬
吠松間月人行洞裏花留詩千載鶴送客五雲車訪世
山空在觀碁日未斜不知塵俗士誰解種胡麻
和常舍人晚秋集賢院即事十二韻寄贈江南徐
薛二侍郎
綸閣九華前森沈綺仗連洞門開旭日清禁肅秋天霜
滿朝容備鐘餘漏唱傳搖璫陪羽扇端弁入爐煙麟筆
刪金篆龍綃薦玉編汲書荀勖定漢史蔡邕專御竹潛
通筍宫池暗瀉泉亂藂縈弱蕙墜葉灑枯蓮列署齊遊
日重江並謫年登封思議草侍講憶同筵滄海風濤廣
黝山瘴雨偏惟應緘上寶贈遠一呈妍
早春遊樊川野店却寄李端校書崔峒補闕司空
曙主簿耿湋拾遺
白水遍溝塍青山對杜陵晴明人望鶴曠野鹿隨僧古
柳連巢折荒堤帶草崩隂橋全覆雪瀑溜半垂冰鬭鼠
搖松影遊龜落石層韶光偏不待衰敗巧相仍桂樹曾
爭折龍門幾共登琴師阮校尉詩和柳吳興䑛筆求書
扇張屏看畫蠅卜鄰空遂約問卦獨無徵投足經危路
收才遇直繩守農窮自固行藥病何能掩帙蓬蒿晚臨
川景氣澄颯然成一叟誰更慕騫騰
逢南中使因寄嶺外故人
見說南來處蒼梧接桂林過秋天更暖近海日長隂巴
路緣雲出蠻鄉入洞深信迴人自老夢到月應沈碧水
通春色青山寄遠心炎方難久客莫使鬢毛侵
送鮑中丞赴太原
分路引鳴騶喧喧似隴頭暫移西掖望全解北門憂專
幕臨都護分曹制督郵積冰營不下盛雪獵方休白草
連氊帳黃雲擁戍樓今朝送旌旆一减魯儒羞
仲秋望華清宫中樹因以成詠
可憐雲木藂滿禁碧濛濛色潤靈泉近隂清輦路通玉
壇標八柱金井識雙桐交映凝寒露相和起夜風數枝
盤石上幾葉落雲中燕拂宜秋霽蟬鳴覺晝空翠屏更
隠見珠綴共玲瓏雷雨生成早撨蘇禁令雄野藤高助
綠仙果迥呈紅惆悵繚垣暮兹山聞暗蛩
長安春望
東風吹雨過青山却望千門草色閒家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關
晩次鄂州
雲開遠見漢陽城猶是孤帆一日程估客晝眠知浪靜
舟人夜語覺潮生三湘愁鬢逢秋色萬里歸心對月明
舊業巳隨征戰盡更堪江上鼓鼙聲
夜投豐德寺謁海上人
夜半中峰有磬聲偶逢撨者問山名上方月曉聞僧語
下界林疎見客行野鶴巢邊松最老毒龍潛處水偏清
願得遠公知姓字焚香洗缽過浮生
秋中過獨孤郊居
閒園過水到郊居共引家童拾野蔬高樹夕陽連古巷
菊花梨葉滿荒渠秋山近處行過寺夜雨寒時起讀書
帝里諸親别來久豈知王粲愛撨漁
得耿湋司法書因敘長安故友零落兵部苗員外
發秘書省李校書端相次傾逝潞府崔功曹峒
長林司空丞曙俱謫遠方余以搖落之時對書
增歎因呈河中鄭倉曹暢參軍昆季
鬢似衰蓬心似灰驚悲相集老相催故友九泉留語别
逐臣千里寄書來塵容帶病何堪問淚眼逢秋不喜開
幸接野居宜屣步冀君清夜一申哀
春日卧病示趙季黃
病中饒淚眼常昏聞說花開亦閉門語少漸知琴思苦
卧多惟覺鳥聲喧黃埃滿市圖書賤黑霧連山虎豹尊
今日支離顧形影向君凡在幾重恩
洛陽早春憶吉中孚校書司空曙主簿因寄清江
上人
值迥逢高駐馬頻雪晴閒看洛陽春鶯聲報遠同芳信
柳色邀歡似故人酒貌昔將花共豔髩毛今與草争新
年來百事皆無緒惟與湯師結淨因
詶李端野寺病居見寄
野寺鍾昏山正隂亂藤高竹水聲深田夫就餉還依草
野雉驚飛不過林齋沐暫思同靜室清羸已覺助禪心
寂寞日長相問疾料君惟取古方尋
詶暢當尋嵩嶽麻道士見寄
聞逐樵夫閒看棋忽逢人世是秦時開雲種玉嫌山淺
渡海傳書怪鶴遲隂洞石幢微有字古壇松樹半無枝
煩君遠寄青囊籙願得相從一問師
酬趙少尹戲示諸姪元陽等因以見贈
八龍三虎儼成行瓊樹花開鶴翼張且請同觀舞鸜鵒
何須竟哂食㯽榔歸時每愛懷朱橘戲處常聞佩紫囊
謬入院家逢慶樂竹林因得奉壺觴
同趙進馬元陽春日登長春宫古城望河中因寄
鄭損倉曹
城頭春靄曉濛濛指望關橋滿袖風雲騎閒嘶宫柳外
玉人愁立草花中鐘分寺路山光綠河繞軍州日氣紅
跡忝(闕)方戀賞此時離恨與君同
早春歸盩厔舊居却寄耿拾遺漳李校書端
野日初晴麥隴分竹園村巷鹿成羣幾家廢井生新草
一樹繁花對古墳引水忽驚冰滿澗向田空見石和雲
可憐芳歲青山裏惟有松枝好寄君
至德中途中書事却寄李僴
亂離無處不傷情况復看碑對古城路遶寒山人獨去
月臨秋水雁空驚顔衰重喜歸鄉國身賤多慙問姓名
今日主人還共醉應憐世故一儒生
送李尚書郎君昆季待從歸覲滑州
鳳雛聯翼美王孫綵服戎裝擬塞垣金鼎對筵調野膳
玉鞭齊騎引行軒冰河一曲旌旗滿墨詔千封雨露繁
更說務農將罷戰敢持歌訟慶晨昏
送内弟韋宗仁歸信州覲省
常嗟外族弟兄稀轉覺心孤是送歸醉掩壺觴人有泪
夢驚波浪日無輝烹魚綠岸烟迷草摘橘青溪露濕衣
聞說江樓長卷慢幾回風起望胡威
春詞
北苑羅裙帶塵衢錦繡鞋醉眠芳樹下半被落花埋
和張僕射塞下曲
林暗草驚風將軍夜引弓平明尋白羽沒在石稜中
月黑鴈飛高單于夜遁迯欲將輕騎逐大雪滿弓刀
天長久詞
臺殿雲涼風日微君王初賜六宫衣樓船泛罷歸猶早
行遣才人鬭射飛
古豔詩
自拈裙帶結同心暖處偏多香氣深愛捉狂夫問閒事
不知歌舞用黃金
贈别李紛
頭白乘驢懸布囊一迴言别淚千行兒孫滿眼無歸處
惟到樽前似故鄉
題伯夷廟
中條山下黃礓石壘作夷齊廟裏神落葉滿階塵滿座
不知澆酒是何人
過玉貞公主影殿
夕照臨窗起暗塵青松繞殿不知春君看白髮誦經者
半是宫中歌舞人
裴給事宅白牡丹
長安豪貴惜春殘爭翫街西紫牡丹别有玉盤承露冷
無人起就月中看
春日登樓
花正濃時人正愁逢花却欲替花羞年來笑伴皆歸去
今日晴明獨上樓
司空曙
曙字文明廣平人能詩為大歷十才子之一登進
士第從韋臯於劍南貞元中為水部郎中終虞部
徐獻忠曰文明詩氣候清華感賞至到誦之口吻
調利情意觸發可謂風人之度矣
古體詩
早春遊望
東風春未足試望秦城曲青草狀寒蕪黃花似秋菊壯
將歡共去老與悲相逐獨作遊社人暮過威輦宿
殘鶯百囀歌同王員外耿拾遺吉中孚李端遊慈
恩各賦一物
殘鶯一何怨百囀相尋續始辨下將高稍分長復促緡
蠻巧狀語機節終如曲埜客賞應遲幽僧聞詎足禪齋
深樹夏隂清零落空餘三兩聲金谷箏中傳不出山陽
笛裏寫難成憶昨亂啼無遠近晴宫曉色偏相引送暖
初隨柳色來辭芳暗逐花枝盡歌殘鸎歌殘鸎悠然萬
感生謝朓羇懷方一聽何郎閒吟本多情乃知衆鳥非
儔比暮噪朝鳴倦人耳共愛竒音那可親年年出谷待
新春此時斷絶為君惜明日玄蟬催髮白
長林令衛象餳絲結歌(一作李嶠)
主人琱盤盤素絲寒女眷眷墨子悲乃言假使餳為之
八珍重沓失顔色手援玉筯不敢持始狀芙蓉新出水
仰坼重衣傾萬蕊又如合歡交亂枝紅茸向暮花參差
吳蠶絡繭抽尚絶細縷纖毫看欲滅雪髮羞垂倭墮鬟
繡囊畏並茱萸結我愛此絲巧妙絶世間無為君作歌
陳座隅
近體詩
公子行
纏臂繡綸巾貂裘窄稱身射禽風助箭驟馬雪飛塵金
埒爭開道香車為駐輪翩翩不知處應是霍家親
喜外弟盧綸訪宿
靜夜四無隣荒居舊業貧雨中黃葉樹燈下白頭人以
我獨沈久媿君相訪頻平生有深意况是蔡家親
江園書事寄盧綸
種柳南江邊閉門三四年俗人那勝竹凡鳥不如蟬嗜
酒漸思渴讀書多欲眠平生故交在白首遠相憐
獨遊寄衛長林
草綠春陽動遲遲澤畔遊戀花同野蝶愛水劇江鷗身
外唯須醉人間盡是愁那知鳴玉者不羡賣瓜侯
雲陽館與韓紳宿别
故人江海别幾度隔山川乍見翻疑夢相悲各問年孤
燈寒照雨深竹暗浮烟更有明朝恨離杯惜共傳
送郎士元使君赴郢州
使君持節去雲水滿前程楚寺多連竹江檣遠映城登
樓向月望賽廟傍山行若動思鄉咏應貽謝步兵
送史申之峽州
峽口巴江水無風浪亦翻蒹葭新有雁雲雨不離猿行
客思鄉遠愁人賴酒昏檀郎好聯句莫滯謝家門
送柳震歸蜀
白日雙流靜西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人
送曹桐椅
青春三十餘衆藝盡無如中散詩傳畫將軍扇賣書楚
田寒下雁江日暖多魚惆悵空相送歡遊自此疎
送流人
聞說南中事悲君重竄身山村楓子鬼江廟石郎神童
稚留荒宅圖書托故人青門好風景為爾一沾巾
田家
田家喜雨足鄰老相招攜泉溢溝塍壊麥高桑柘低呼
兒催放犢邀客待烹雞搔首蓬門下如將軒冕齊
望水
高原晴見水楚色靄相和野極空如雪天遙不辨波永
無人迹到獨有鳥行過况在蒼茫外殘陽照更多
新蟬
今朝蟬忽鳴羇客若為情漸覺一年謝能令萬感生微
風初滿樹落月稍沈城為問同懷者凄涼聽幾聲
立秋日
律變新秋至蕭條自此初花酣蓮報謝葉墜柳呈疎澹
日非雲映清風似雨餘卷簾涼暗度迎扇暑先除草靜
多翻燕波澄乍露魚今朝散騎省作賦興何如
晦日益州北池陪宴
臨泛從公日仙舟翠幕張七橋通碧沼雙樹接花塘玉
燭收寒氣金波隠夕光野聞歌管思水靜綺羅香遊騎
縈林遠飛橈截岸長郊源懷灞滻陂漾寫江潢常侍傳
花詔偏禆問羽觴豈令南峴首千載播餘芳
和耿拾遺元日觀早朝
元日爭朝闕奔流若會溟路塵和薄霧騎火接低星漏
促雙魚鑰車喧百子鈴冕旒當翠殿幢戟滿彤庭表歲
方編瑞乘春即宥刑諸侯陳禹玉司歷獻堯蓂夀酒三
觴退簫韶九奏停太陽開物象沛澤及生靈南陌祥光
紫東方曉氣青自憐揚子賤歸草太玄經
南原望漢宫
荒原空有漢宫名衰草茫茫雉堞平連雁下時秋水在
行人過盡暮烟生西陵歌吹何年絶南陌登臨此日情
故事悠悠不可問寒禽野水自縱横
過盧秦卿舊居
五柳茅茨楚國賢桔橰蔬圃水涓涓黃花寒後難逢蝶
紅葉晴來忽有蟬韓康助採君臣藥支遁同看内外篇
為問潛夫空著論何如侍從賦甘泉(余九月中吳山登望是日天晴暄紅)
(樹中忽聞蟬聲因憶盧句不虚)
題&KR0788;上人院
閉門不出自焚香擁褐看山歲月長雨後綠苔生石井
秋來黃葉遍繩床身閒何處無真性年老曾言隠故鄉
更說本師同學在幾時攜手見衡陽
酬李端校書見贈
綠槐垂穗乳烏飛忽憶山中獨未歸青鏡流年看髮變
白雲芳草與心違乍逢酒客春遊慣久别林僧夜坐稀
昨日聞君到城闕莫將簪弁勝荷衣
贈衡岳隠禪師
擁褐安居南岳頭白雲高寺見衡州石窗湖水搖寒月
楓樹猿聲報夜秋講席舊逢沙鳥至梵經初向竺僧求
自知身老將傳法因下人間逐此遊
酬張芬赦後見贈
紫鳳朝銜五色書陽春忽報網羅除已將心變寒灰後
豈料光生腐草餘建水風烟收客淚杜陵花竹夢郊居
勞君故有詩人贈欲報瓊瑤恨不如
長安曉望寄程補闕
迢遞山河擁帝京參差宫殿接雲平風吹曉漏經長樂
柳帶晴烟出禁城天近笙歌臨路發日高車馬隔塵行
獨有淺才甘未達多慙名在魯諸生(一作包何詩惟末二句有異何曰自)
(憐久在諸生列未得金閨籍姓名)
早夏寄元校書
獨遊野徑送芳菲高竹林居接翠微綠岸草深蟲入徧
青藂花盡蝶來稀珠荷薦果香寒簟玉柄搖風滿夏衣
蓬蓽永無車馬到更當齋夜憶玄暉
閒園即事寄&KR0788;公
欲就東林寄一身尚憐兒女未成人柴門客去殘陽在
藥圃蟲喧秋雨頻近水方同梅市隠曝衣多笑阮家貧
深山蘭若何時到羡與閒雲作四隣
送曲山人衡州
白石先生眉髮光已分紺雪飲紅漿衣巾半染烟霞氣
語笑兼和藥草香茅洞玉聲流暗水衡山碧色映朝陽
千年城郭如相問華表峩峩有夜霜
晩思
蛩吟窗下月草濕階前露晩景凄我衣秋風入庭樹
金陵懷古
輦路江楓暗宫庭野草春傷心庾開府老作北朝臣
别盧秦卿
知有前期在難分此夜中無將故人酒不及石尤風
别盧綸(御覽詩作曙别綸綸集作綸别曙當以御覽為正)
有月多同賞無秋不共悲如何與君别又是菊黃時
雜興
月沒遼城暗出師雙龍金角曉天悲黃塵滿目隨風散
不認將軍燕尾旗
江村即事
罷釣歸來不繫舡江邨月落正堪眠縱然一夜風吹去
只在蘆花淺水邊
過長林湖西酒家
湖草青青三兩家門前桃杏一般花遷人到處惟求醉
聞說漁翁有酒賖
峽口送友人
峽口花飛欲盡春天涯去住淚沾巾來時萬里同為客
今日翻成送故人
耿湋
漳字洪源河東人登寶應元年進士第官右拾遺
工詩與錢起盧綸諸人齊名號大歷十才子
計敏夫云湋詩有家貧僮僕慢官罷友朋疎世多
傳之又云唐詩人最重行卷雍陶首篇上裴度湋
行卷首篇上第五琦或指為二子邪正雖然方琦未
有釁時上詩亦何足多怪
徐獻忠云湋詩不深琢削而風格自勝蓋生有高
性而寡夙學者也
近體詩
早朝
鐘鼓餘聲裏千官向紫微冒寒人語少乘月燭來稀清
漏聞馳道輕霞映瑣闈猶看嘶馬處未啓掖垣扉
春日即事
數畝東皋宅青春獨屏居家貧僮僕慢官罷友朋疎強
飲沽來酒羞看讀了書閒花更滿地惆悵復何如
廢慶寶寺(一作司空曙)
黃葉前朝寺無僧寒殿開池晴龜出曝松暝鶴飛迴古
砌碑横草隂廊畫雜苔禪宫亦銷歇塵世轉堪哀
贈苗員外
為郎日賦詩小謝少年時業繼儒門後心多道者期曉
迴長樂殿新出永明祠行樂西園莫春風動柳絲
贈嚴維
許詢清論重寂寞住山隂野客投寒寺閒門傍古林海
田秋熟早湖水夜漁深世上窮通理誰能奈此心
贈朗公
來自西天竺持經奉紫微年深梵語變行苦俗流歸月
上安禪久苔生出院稀梁間有馴鴿不去為忘機
贈張將軍
寥落邊城暮重門返照間鼓鼙經雨暗士馬過秋閒慣
守臨邊郡曾營近海山關西舊業在夜夜夢中還
奉送蔣尚書兼御史大夫東都留守
副相威名重春卿禮樂崇錫圭仍拜下分命遂居東高
旆翻秋日清鐃引細風蟬稀金谷樹草徧德陽宫教用
儒門儉兵依武庫雄誰云千載後周召獨為公
上裴行軍中丞
蕭關掃定虎狼羣閉閣層城白日曛櫪上驊騮嘶鼓角
門前老將識風雲旌旗四面寒山映絲管千家靜夜聞
更想他時看竹帛功成不獨霍將軍
奉和李觀察登河中白樓
城上高樓飛鳥齊從公一遂躡丹梯黃河曲盡流天外
白日輪傾落海西玉樹九重常在夢雲衢一望杳如迷
何心更和陽春奏况復秋風聞戰鼙
朝下寄韓舍人
侍臣鳴珮出西曹鸞殿分階翊綵旄瑞氣迥浮青玉案
日華遙上赤霜袍花間焰焰雲旗合鳥外亭亭露掌高
肯念萬年芳樹裏隨風一葉在蓬蒿
送友人遊江南
遠别悠悠白髮新江潭何處是通津潮聲偏懼初來客
海味惟甘久住人漠漠烟光前浦晚青青草色定山春
汀洲更有南迴雁亂起聯翩北向秦
拜新月(一作李端詩)
開簾見新月便即下階拜細語人不聞北風吹裙帶
秋日
返照入閭巷愁來誰共語古道無人行秋風動禾黍
李端
端趙州人李嘉祐之姪大歷五年進士從駙馬郭
曖遊後移疾江南仕至杭州司馬
古體詩
古别離
水國葉黃時洞庭霜落夜行舟問商賈宿在楓林下此
地送君還茫茫似夢間後期知幾日前路轉多山巫峽
通湘浦迢迢隔雲雨天晴見海檣日落聞津鼓人老自
多愁水深難急流清宵歌一曲白首對汀洲
野亭三韻送錢員外
野菊開欲稀寒泉流漸淺幽人步林後歎此年華晚倚
杖送行雲尋思故山遠
留别柳中庸
惆悵流水時蕭條背城路離人出古亭嘶馬入寒樹江
南正風波相逢在何處
冬夜與故友聚送吉校書
途窮别則怨何必天涯去共作出門人不見歸鄉路慇
懃執杯酒望望送親故月色入閒軒風聲落高樹雲霄
望且遠齒髮行應暮九日泣黃花三秋悲白露君行過
洛陽莫向青山度
歸山招王逵
日長原野靜杖策步幽巘雉雊麥苗隂蝶飛溪草晚我
生好閒放此去殊未返自是君不來非關故山遠
適谷口元贊善所居
入谷訪君來秋泉已堪涉林間人獨坐月下出相接重
露濕蒼苔明燈照黃葉故交一不見素髮何稠疊
近體詩
巫山高和皇甫拾遺
巫山十二峰皆在碧虛中迴合雲藏日霏微雨帶風猿
聲寒渡水樹色暮連空愁向高唐望清秋見楚宫(紀事云蜀)
(路有飛泉亭詩板百餘篇薛能嘗過此悉去諸板惟留端此篇)
春遊樂
柘彈連錢馬銀鈎倭墮鬟摘桑春陌上踏草夕陽間意
合辭先露心誠貌却閒明朝若相憶雲雨出巫山
宴伊東岸
晴洲無遠近一樹一潭春芳草留歸騎朱櫻擲舞人空
花對酒落小翠隔林新竟日皆攜手何由遇此辰
雲際中峰居喜見苗發
自得中峰住深林亦閉關經秋無客到入夜有僧還暗
澗泉聲小荒村樹影閒高窗不可望星月滿空山
晩次巴陵
雪後柳條新巴陵城下人烹魚邀水客載酒奠山神雲
去低斑竹波迴動白蘋不堪逢楚老日暮正江春
宿洞庭
白水連天暮洪波帶日流風高雲夢夕月滿洞庭秋沙
上漁人火煙中賈客舟西園與南浦萬里共悠悠
茂陵山行陪金部韋員外
宿雨朝來歇空山天氣清盤雲雙鶴下隔水一蟬鳴古
道黃花落平蕪赤燒生茂陵雖有病猶得伴君行
聞吉中孚還俗因而有此贈
聞道華陽客儒衣謁紫微舊山連藥賣孤鶴帶雲歸柳
市名猶在桃源夢已稀還家見鷗鳥應愧背船飛
宿華陽洞寄元稱
花洞晚隂隂仙壇隔杏林潄泉春谷冷𢷬藥夜窗深石
上開仙酌松間對玉琴戴家溪北住雪後去相尋
送耿拾遺湋江外括圖書
驅傳草連天回風滿樹蟬將過夫子宅亦問孝廉船漢
史收三篋周詩採百篇别君終有淚不是怨流年
送鄭侍御赴洪州
草色隨驄馬悠悠共出秦水傳雲夢曉山接洞庭春帆
影連三峽猿聲在四隣青門一分手難見杜陵人
送友人宰湘隂
從宦舟行遠浮湘又入閩蒹葭無朔雁檉栝有蠻神傳
吏閒調象山精暗訟人惟須千樹橘暫救李衡貧
送樂平苗明府
本是求彭澤誰云道里賖山從石壁斷江向弋陽斜暮
色隨楓樹雲隂暗荻花諸侯舊調鼎應重宰臣家
送王少府遊河南
馬卿方失意東去謁諸侯過宋人應少遊梁客獨愁鳥
翻千室暮蟬急兩河秋僕本無媒者因君淚亦流
贈郭駙馬
青春都尉最風流二十功成便拜侯金距鬭雞過上苑
玉鞭騎馬出長楸薰香荀令偏憐小傅粉何郎不解愁
日暮吹簫楊柳陌路人遙指鳳凰樓
方塘似鏡草芊芊初月如鈎未上弦新開金埒看調馬
舊賜銅山許鑄錢楊柳入樓吹玉笛芙蓉出水妬花鈿
今朝都尉如相顧願脱長裾逐少年(舊唐書曰昇平公主賢明有才思大)
(歷中端等十才子遊曖門下每宴集賦詩公主坐視簾中詩之美者賞百縑端先獻警句薰香荀令云云主即)
(以百縑賞之錢起以為宿搆請以起姓為韻復云云曖曰此愈工矣起等始服)
送周長史
青楓樹裏宣城郡獨佐諸侯上板橋江客亦能傳好信
山僧多解說南朝雲隂出浦看帆小草色連天見雁遙
别有空園落桃杏知將絲組繫蘭橈
感興
香爐最高頂中有高人住日暮下山來月明上山去
溪行逢雨與柳中庸
日落衆山昏蕭蕭暮雨繁那堪兩處宿共聽一聲猿
聽箏
鳴筝金粟柱素手玉房前欲得周郎顧時時誤拂絃
春晚遊鶴林寺寄使府諸公
野寺尋春花已遲背巖惟有兩三枝明朝攜酒猶堪醉
為報春風且莫吹
送劉侍郎
幾人同入謝宣城未及酬恩隔死生惟有夜猿知客恨
弋陽溪路第三聲
御定全唐詩錄卷四十二
