欽定四庫全書
御定全唐詩錄卷五
陳子昂
子昂字伯玉射洪人家世豪富子昂獨苦節讀書
金華山善屬文舉進士拜麟臺正字轉右拾遺數
上疏陳事詞皆典美武攸宜統軍北討契丹以子
昂為管記聖歷初解官歸為縣令段簡因事收繫
憂憤卒子昂褊躁無威儀然文詞宏麗當時重之
紀事云子昂與趙貞固盧藏用杜審言宋之問畢
隆澤郭襲徽司馬承禎釋懷一陸餘慶號方外十
友
盧黃門云陳拾遺横制頹波天下質文翕然一變
獨異記云子昂初入京不為人知有賣胡琴者價
百萬子昂突出謂左右曰輦千緡市之衆驚問答
曰余善此樂皆曰可得聞乎曰明日可集宣陽里
如期皆往則酒肴畢具捧琴語曰蜀人陳子昂有
文百軸不為人知此樂賤工之役豈宜留心舉而
碎之以其文百軸徧贈會者一日之内聲華溢都
朱晦庵曰予讀陳子昂感遇詩愛其詞旨幽邃音
節豪宕非當世詞人所及如丹砂空青金膏水碧
雖近乏世用而實物外難得自然之奇寶然亦恨
其不精於理而自託於仙佛之間以為高也
劉後村曰唐初王楊沈宋擅名然不脫齊梁之體
獨陳拾遺首倡高雅冲澹之音一掃六代之纖弱
超於黃初建安矣太白韋柳繼出皆自子昂發之
及觀感遇詩數篇皆蟬脫翰墨畦逕讀之使人有
眼空四海神遊八極之興也
僧皎然云子昂感遇三十首出自阮公詠懷詠懷
之作難以為儔
高棅云唐興文章承陳隋之弊子昂始變雅正夐
然獨立超邁時髦初為感遇詩王適見之曰是必
為海内文宗噫公之高才倜儻樂交好施學不為
儒務求真適文不按古佇興而成觀其音響冲和
詞旨幽邃渾渾然有平大之意若公輸氏當巧而
不用者也故能掩王盧之靡韻抑沈宋之新聲繼
往開來中流砥柱上遏貞觀之微波下决開元之
正𣲖嗚呼盛哉
古體詩
感遇詩
微月生西海幽陽始代昇圓光正東滿隂魄巳朝凝太
極生天地三元更廢興至精諒斯在三五誰能徵(三五出火)
(記至道不遠三五必返)
蘭若生春夏芊蔚何青青幽獨空林色朱蕤冐紫莖遲
遲白日晩嫋嫋秋風生歲華盡搖落芳意竟何成
樂羊為魏將食子殉軍功骨肉且相薄他人安得忠吾
聞中山相乃屬放麑翁孤獸猶不忍况以奉君終
市人矜巧智於道重童蒙傾奪相夸侈不知身所終曷
見玄真子觀世玉壺中窅然遺天地乘化入無窮
吾觀龍變化乃知至陽精石林何冥密幽洞無留行古
之得仙道信與元化并玄感非象識誰能測淪冥世人
拘目見酣酒笑丹經崑崙有瑶樹安得采其英
白日每不歸青陽時暮矣茫茫吾何思林卧觀無始衆
芳委時晦鶗鴂悲鳴耳鴻荒古已頽誰識巢居子
吾觀崑崙化日月淪洞冥精魄相交會天壤以羅生仲
尼推太極老聃貴窈冥西方金仙子崇議乃無明空色
皆寂滅緣業定何成名教信紛藉死生俱未停
聖人秘元命懼世亂其真如何嵩公輩詼譎誤時人先
天誠為美階亂禍誰因長城備邊寇嬴禍發其親赤精
既迷漢子年何救秦去去桃李花多言死如麻
深居觀羣動悱然爭朵頤讒說相啖食利害紛㘈㘈便
便夸毗子榮耀更相持務光讓天下商賈競刀錐巳矣
行采芝萬世同一時
吾愛鬼谷子青谿無垢氛囊括經世道遺身在白雲七
雄方龍鬭天下亂無君浮榮不足貴遵養晦時文舒可
彌宇宙卷之不盈分豈徒山木壽空與麋鹿羣
呦呦南山鹿罹罟以媒和招搖青桂樹幽蠧亦成科世
情甘迎習榮耀紛如何怨憎未相復親愛生禍羅瑶臺
傾巧笑玉杯殞雙蛾誰見枯城蘖青青成斧柯
林居病時久水木澹孤清閒卧觀物化悠悠念無生青
春始萌達朱火巳滿盈徂落方自此感嘆何時平
臨岐泣世道天命良悠悠昔日殷王子玉馬遂朝周寶
鼎淪伊榖瑶臺成古丘西山傷遺老東陵有故侯
貴人難得意賞愛在須臾莫以心如玉探他明月珠昔
稱夭桃子今為舂市徒鴟鴞悲東國麋鹿泣姑蘇誰見
鴟夷子扁舟去五湖
聖人去已久公道緬良難蚩蚩夸毗子堯禹以為謾驕
榮貴工巧勢利遞相干燕王尊樂毅分國願同歡魯連
讓齊爵遺組去邯鄲伊人信往矣感激為誰歎
幽居觀大運悠悠念羣生終古代興没豪聖莫能争三
季淪周赧七雄滅秦嬴復聞赤精子提劍入咸京炎光
既無象晉虜復縱横堯禹道已昧昏虐勢方行豈無當
世雄天道與胡兵咄咄安可言時醉而未醒仲尼溺東
魯伯陽遁西溟大運自古來旅人胡歎哉
逶迤勢巳久骨鯁道斯窮豈無感激者時俗頽此風灌
園何其鄙皎皎於陵中世道不相容嗟嗟張長公
聖人不利巳憂濟在元元黃屋非堯意瑶臺安可論吾
聞西方化清净道彌敦奈何窮金玉雕刻以為尊雲構
山林盡瑶圖珠翠煩鬼工尚未可人力安能存夸愚適
增累矜智道逾昏
玄天幽且默羣議曷嗤嗤聖人教猶在世運久陵夷一
繩將何繫憂醉不能持去去行采芝勿為塵所欺
蜻蛉遊天地與世本無患飛飛未能止黃雀來相干穰
侯富秦寵金石比交歡出入咸陽裏諸侯莫敢言寧知
山東客激怒秦王肝布衣取丞相千載為辛酸
微霜知歲宴斧柯始青青况乃金天夕浩露霑羣英登
山望宇宙白日已西暝雲海方蕩潏孤鱗安得寧
翡翠巢南海雄雌珠樹林何知美人意驕愛比黃金殺
身炎洲裏委羽玉堂隂旖旎光首飾葳蕤爛錦衾豈不
在遐遠虞羅忽見尋多材信為累歎息此珍禽
挈瓶者誰子姣服當青春三五明月滿盈盈不自珍高
堂委金玉微縷懸千鈞如何負公鼎被敓笑時人
玄蟬號白露兹歲巳蹉跎羣物從大化孤英將奈何瑶
臺有青鳥遠食玉山禾崑崙見玄鳳豈復虞雲羅
朝發宜都渚浩然思故鄉故鄉不可見路隔巫山陽巫
山綵雲没高丘正微茫佇立望已久涕落沾衣裳豈兹
越鄉感憶昔楚襄王朝雲無處所荆國亦淪亡
昔日章華宴荆王樂荒淫霓旌翠羽蓋射兕雲夢林朅
來高唐觀悵望雲陽岑雄圖今何在黃雀空哀吟
丁亥歲云暮西山事甲兵贏糧匝卭道荷戟争羌城嚴
冬隂風勁窮岫泄雲生昏曀無晝夜羽檄復相驚拳跼
競萬仞崩危走九冥籍籍峯壑裏哀哀冰雪行聖人御
宇宙聞道泰階平肉食謀何失藜藿緬縱横
可憐瑶臺樹灼灼美人姿碧華映朱實攀折青春時豈
不盛光寵榮君白玉墀但恨紅芳歇凋傷感所思
朅來豪遊子勢利禍之門如何蘭膏歎感激自生冤衆
趨明所避時棄道猶存雲淵既巳失羅網與誰論箕山
有高節湘水有清源唯應白鷗鳥可為洗心言
索居猶幾日炎夏忽然衰陽彩皆隂翳親友盡暌違登
山望不見涕泣久漣洏宿昔感顔色若與白雲期世中
驕豪子驅逐正蚩蚩蜀山與楚水㩦手在何時
金鼎合神丹世人將見欺飛飛騎羊子胡乃在峨眉變
化固非類芳菲能幾時疲疴苦淪世憂悔日侵淄眷然
顧幽褐白雲空涕洟
朔風吹海樹蕭條邊巳秋亭上誰家子哀哀明月樓自
言幽燕客結髮事遠遊赤丸殺公吏白刃報私讐避讎
至海上被役此邊州故鄉三千里遼水復悠悠每憤胡
兵入常為漢國羞何知七十戰白首未封侯
本為貴公子平生實愛才感時思報國拔劍起蒿萊西
馳丁零塞北上單于臺登山見千里懷古心悠哉誰言
未㤀禍磨滅成塵埃
浩然坐何慕吾蜀有蛾眉念與楚狂子悠悠白雲期時
哉悲不會涕泣久漣洏夢登綏山穴南采巫山芝探元
觀羣化遺世從雲螭婉孌時永矣感悟不見之
仲尼探元化幽鴻順陽和大運自盈縮春秋遞來過盲
飈忽號怒萬物相紛劘溟海皆震蕩孤鳳其如何
觀荆玉篇(幷序)
丙戍歲余從左補闕喬公北征夏四月軍幕次
於張掖河河洲草木無他異者唯有仙人杖往
往叢生幽朔地寒與中國稍異予家世好服食
昔常餌之及此役也而息意兹味或有薦嘉蔬
者此物存焉囅爾而笑曰始者與此君别不圖
至是而見之豈非神明嘉惠將欲扶吾壽也因
為喬公昌言其能時東萊王仲烈亦同旅舍聞
而大喜甘心食之巳旬有五日矣適有行人自
謂能知藥者謂喬公曰此白棘也公何謬哉仲
烈愕然而疑亦曰吾怪其味甘今果如此喬公
信是言廼譏予作采玉篇謂宋人不識玉而寶
珉石也予心知必是猶以獨見之故被奪於衆
人廼喟然而嘆曰嗟乎人之大明者目也心之
至信者口也夫目照五色口分五味玄黃甘苦
亦可斷而不惑矣而路傍一議二子增疑况君
臣之際朋友之間乎自是而觀則萬物之情可
見也感采玉詠而作觀玉篇以答之幷示仲烈
譏其失真也
鴟夷雙白玉此玉有緇磷懸之千金價舉世莫知真丹
青非異色輕重有殊倫勿信玉工言徒悲荆國人
鴛鴦篇
飛飛鴛鴦鳥舉翼相蔽虧俱來綠潭裏共向白雲涯音
容相眷戀羽翮兩逶迤蘋萍戲春渚霜霰遶寒池浦沙
連岸净汀樹拂潭垂年年此遊翫歲歲來追隨鳳皇起
丹穴獨向梧桐枝鴻雁來紫塞空憶稻粱肥烏啼倦依
託鶴鳴傷别離豈若此雙禽飛翻不異林刷尾青江浦
交頸紫山岑文章負奇色和鳴多好音聞有鴛鴦綺復
有鴛鴦衾持為美人贈勖此故交心
與東方左史虬修竹篇(并書)
東方公足下文章道弊五百年矣漢魏風骨晉
宋莫傳然而文獻有可徵者僕嘗暇時觀齊梁
間詩彩麗競繁而興寄都絶每以永歎思古人
常恐邐逶頽靡風雅不作以耿耿也一昨於解
三處見明公詠孤桐篇骨氣端翔音情頓挫光
英朗練有金石聲遂用洗心飾視發揮幽鬱不
圖正始之音復覩於茲可使建安作者相視而
笑解君云張茂先何敬祖東方生與其比肩僕
亦以為知言也故感歎雅製作修竹詩一首當
有知音以傳示之
龍種生南嶽孤翠鬱亭亭峰嶺上崇崒烟雨下微冥夜
聞鼯鼠叫晝聒泉壑聲春風正淡蕩白露已清泠哀響
激金奏密色滋玉英歲寒霜雪苦含彩獨青青豈不厭
凝冽羞比春木榮春木有榮歇此節無凋零始願與金
石終古保堅貞不意伶倫子吹之學鳳鳴遂偶雲和瑟
張樂奏天庭妙曲方千變簫韶亦九成信蒙雕斵美常
願事仙靈驅馳翠虬駕伊鬱紫鸞笙結交嬴臺女吟弄
昇天行㩦手登白日遠遊戲赤城低昂玄鶴舞斷續彩
雲生水隨衆仙逝三山遊玉京
薊丘覽古贈盧居士藏用(幷序)
丁酉歲吾北征出自薊門歴觀燕之舊都其城
池霸業迹已蕪昧矣乃慨然仰嘆憶昔樂生鄒
子羣賢之遊盛矣因登薊丘作詩以志之寄終
南盧居士亦有軒轅之遺跡也
北登薊丘望求古軒轅臺應龍巳不見牧馬空黃埃尚
想廣成子遺跡白雲隈(軒轅臺)
南登碣石坂遥望黃金臺丘陵盡喬木昭王安在哉霸
圖悵已矣驅馬復歸來(燕昭王)
王道巳淪昧戰國競貪兵樂生何感激仗義下齊城雄
圖竟中天遺歎寄阿衡(樂生)
秦王日無道太子怨亦深一聞田光義匕首贈千金其
事雖不立千載為傷心(燕太子)
自古皆有死徇義良獨稀奈何燕太子尚使田生疑伏
劍誠已矣感我涕沾衣(田光先生)
西還至散關答喬補闕知之
葳蕤蒼梧鳳嘹唳白露蟬羽翰本非匹結交何獨全昔
君事胡馬余得奉戎㫋攜手向沙塞關河緬幽燕芳歲
幾陽止白日屢徂遷功業雲臺薄平生玉佩捐歎此南
歸日猶聞北戍邊代水不可涉巴江亦潺湲攬衣度函
谷銜涕望秦川蜀門自兹始雲山方浩然
酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲雜月露宵光冷多謝忘機人塵憂未能整
酬暉上人夏日林泉
聞道白雲居窈窕青蓮宇巗泉萬丈流樹石千年古林
卧對軒窗山隂滿庭戶方釋塵事勞從君襲蘭杜
登薊丘樓送賈兵曹入都
東山宿昔意北征非我心孤負平生願感涕下沾襟暮
登薊樓上永望燕山岑遼海方漫漫胡沙飛且深峩眉
杳如夢仙子曷由尋擊劒起歎息白日忽西沈聞君洛
陽使因子寄南音
秋園卧病呈暉上人
幽寂曠日遥林園轉清密疲疴澹無豫獨坐汎瑶瑟懷
挾萬古情憂虞百年疾綿綿多滯念忽忽每如失緬想
赤松遊高尋白雲逸榮吝始都喪幽人遂貞吉圖書紛
滿牀山木藹盈室宿昔心所尚平生自兹畢願言誰見
知梵筵有同術八月高秋晚凉風正蕭瑟
登幽州臺歌
前不見古人後不見來者念天地之悠悠獨愴然而涕
下
近體詩
度荆門望楚
遥遥去巫峽望望下章臺巴國山川盡荆門煙霧開城
分蒼野外樹斷白雲隈今日狂歌客誰知入楚來
晩次樂鄉縣
故鄉杳無際日暮且孤征川原迷舊國道路入邊城野
戍荒煙斷深山古木平如何此時恨噭噭夜猿鳴
送客
故人洞庭去楊柳春風生相送河洲晩蒼茫別思盈白
蘋巳堪把綠芷復含榮江南多桂樹歸客贈生平
春夜別友人
銀燭吐青煙金樽對綺筵離堂思琴瑟别路遶山川明
月隱高樹長河没曉天悠悠洛陽道此會在何年
送東萊王學士無競
寶劒千金買平生未許人懷君萬里别持贈結交親孤
松宜晩歲衆木愛芳春巳矣將何道無令白首新
送著作佐郎崔融等從梁王東征
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
春晦餞陶七於江南同用風字
黃鶴煙雲去青江琴酒同離帆方楚越溝水復西東芙
蓉生夏浦楊柳送春風明日相思處應對菊花叢
喜遇冀侍御珪崔司議泰之二使(幷序)
余獨坐一隅孤憤五蠧雖身在江海而心馳魏
闕歲時仲春幽卧未起忽聞二星入井四牡臨
亭邀使者之車乃故人之駕隱几一笑把臂入
林既聞朝廷之樂復此琴樽之事山林幽寂鐘
鼎舊遊語默譚詠今復一得况北堂夜永西軒
月微巴山有望别之嗟洛陽無寄載之客江關
離會三千餘里名位寵辱一百年中歡娛如何
日月其邁不為目前之賞以增别後之思蟋蟀
殺人夫子何嘆
謝病南山下幽卧不知春使星入東井云是故交親惠
風吹寶瑟微月憶清真憑軒一留醉江海寄情人
月夜有懷
美人挾趙瑟微月在西軒寂寞夜何久殷勤玉指繁清
光委衾枕遥思屬湘沅空簾隔星漢猶夢感精魂
春日登金華觀
白玉仙臺古丹丘别望遥山川亂雲日樓榭入煙霄鶴
舞千年樹虹飛百尺橋還疑赤松子天路坐相邀
白帝城懷古
日落滄江晩停橈問土風城臨巴子國臺没漢王宫荒
服仍周甸深山尚禹功巖懸青壁斷地險碧流通古木
生雲際孤帆出霧中川途去無限客思坐何窮
峴山懷古
秣馬臨荒甸登高覽舊都猶悲墮淚碣尚想卧龍圖城
邑遥分楚山川半入吳丘陵徒自出賢聖幾凋枯野樹
蒼煙斷津樓晩氣孤誰知萬里客懷古正踟蹰
宿讓河驛浦
沿流辭北渚結䌫宿南州合岸昏初夕迴塘暗不流卧
聞塞鴻斷坐聽峽猿愁沙浦明如月汀葭晦若秋不及
能鳴雁徒思海上鷗天河殊未曉滄海信悠悠
和陸明府贈將軍重出塞
忽聞天上將關塞重横行始返樓蘭國還向朔方城黃
金裝戰馬白羽集神兵星月開天陣山川列地營晩風
吹畫角春色耀飛旌寧知班定遠猶是一書生
秋日遇荆州府崔兵曹使宴(并序)
若夫尊卑位隔榮賤途分使卿士大夫倚軒裳
而傲物山棲木食負林壑而驕人未有能屈富
貴於沈冥雜薜蘿於簪笏天人坐契相從雲霧
之遊風雨不疲高縱琴樽之賞崔兵曹紫庭公
冑青雲貴人以鐘鼎不足以致奇才烟霞可以
交名士皇華昭國懷鳳綍而高尋白桂追遊邀
兔罝而下顧大矣哉生平未識一見而交道遂
存此日披懷千載之風期坐合支道林之雅論
妙理沈微崔子玉之雄才斯文未喪屬乎金龍
掌氣石鴈驚秋天泬寥而烟日無光野寂寞而
山川變色芸其黃矣悲白露於蒼葭木葉落兮
慘紅霜於綠野爾其高興洽芳酒闌頓羲和而
不留顧華堂而欲晩長歌何託思傳稽古之文
爰命小人率記當時之事人探一字六韻成篇
輶軒鳳凰使林藪鶡鷄冠江湖一相許雲霧坐交歡興
盡崔亭伯言㤀釋道安林光稍欲暮歲物已將闌古樹
蒼烟斷虛庭白露寒瑶琴山水曲今日為君彈
入東陽峽與李明府舟前後不相及
東巖初解纜南浦遂離羣出没同洲島沿洄異渚濆風
煙猶可望歌笑浩難聞路轉青山合峯迴白日曛奔濤
上漫漫積水下沄沄倏忽猶疑及差池復兩分離離間
遠樹藹藹没遥氛地上巴陵道星連牛斗文孤狖啼寒
月哀鴻叫斷雲仙舟不可見搖思坐氛氲
南山家園林木交映盛夏五月幽然清凉獨坐思
遠率成十韻
寂寥守窮巷幽獨卧空林松竹生虚白階庭横古今鬱
蒸炎夏晩凉宇閟清隂軒窗交紫靄簷戶對蒼岑鳳藴
仙人籙鸞歌素女琴㤀機委人代閉牖察天心蛺蝶憐
紅藥蜻蜓愛碧潯坐觀萬象化方見百年侵擾擾將何
息青青長苦吟願隨白雲駕龍鶴相招尋
杜審言
審言字必簡襄陽人舉進士為隰城尉雅善五言
詩工書翰恃才謇傲為世所嫉嘗謂人曰吾文章
合得屈宋作衙官吾書跡合得王羲之北面則天
召見累遷膳部員外郎神龍初坐通張易之兄弟
流峯州入為修文館學士卒與李嶠崔融蘇味道
為文學四友
紀事云審言初貶吉州司戶與同僚不叶司馬周
季重司戶郭若訥誣以罪繫獄審言子并年十三
因季重酒酣懷刃刺之季重臨死曰吾不識審言
有孝子若訥誤我亦焉避害審言因此免官還東
都則天召將用之問曰卿喜否審言舞蹈謝恩因
作歡喜詩授著作郎神龍初坐通張易之流峯州
入為修文館學士卒將死謂宋之問武平一曰吾
在久壓公等今且死因大慰但恨不見替人云李
嶠等請加命時武平一為表云審言譽鬱中朝文
高前列是以升榮粉署擢秀蘭臺往以微瑕久從
遠謫陛下膺圖玉扆下制金門收賈誼於長沙返
蔡邕於左挍審言獲登文館預奉屬車未獻長卿
之辭遽啓元瑜之悼臣等積薪增愧焚芝盈感伏
乞恩加朱紱寵及幽泉假飭終之儀舉哀榮之典
庶弊帷莫棄墜履無遺乃贈著作郎制曰漢覃恩
祐方慶於同時漳浦沉痾忽歸於厚夜蒿里修文
之地永閟音徽蓬山著作之曹宜加寵數
近體詩
萊三殿侍宴奉敕詠終南山應制
北斗掛城邊南山倚殿前雲標金闕迥樹杪玉堂懸半
嶺通佳氣中峯繞瑞烟小臣持獻壽長此戴堯天
宿羽亭侍宴應制
步輦千門出離宫二月開風光新柳報宴賞落花催碧
水搖空閣青山繞吹臺聖情留晩興歌管送餘杯
賦得妾薄命
草綠長門掩苔青永巷幽寵移新愛奪淚落故情留啼
鳥驚殘夢飛花攪獨愁自憐春色罷團扇復迎秋
和韋承慶過義陽公主山池
逕轉危峯逼橋迴缺岸妨玉泉移酒味石髓換稉香綰
霧青絲弱牽風紫蔓長猶言宴樂少别向後池塘
㩦琴遶碧沙搖筆弄青霞杜若幽庭草芙蓉曲沼花宴
遊成野客形勝得山家往往留仙步登攀日易斜
攢石當軒倚懸泉度牖飛鹿麛銜妓席鶴子曳童衣園
果嘗難遍池蓮摘未稀卷簾唯待月應在醉中歸
賞翫奇他日高深愛此時地分八水背峰作九山疑池
静魚偏逸人閒鳥欲欺青谿留别興更與白雲期
和晉陵陸丞早春遊望
獨有宦遊人偏驚物候新雲霞出海曙梅柳渡江春淑
氣催黃鳥晴光照綠蘋忽聞歌古調歸思欲霑巾
秋夜宴臨津鄭明府宅
行止皆無地招尋獨有君酒中堪累月身外即浮雲露
白宵鐘徹風清曉漏聞坐㩦餘興往還似未離羣
和康五庭芝望月有懷
明月高秋迥愁人獨夜看暫將弓並曲飜與扇俱團露
濯清輝苦風飄素影寒羅衣一此鍳頓使别離難
旅寓安南
交趾殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客思倍從來
都尉山亭
紫藤縈葛藟綠刺罥薔薇下釣看魚躍探巢畏鳥飛葉
疎荷已晩枝亞果新肥勝迹都無限只應伴月歸
夏日過鄭七山齋
共有樽中好言尋谷口來薜蘿山逕入荷芰水亭開日
氣含殘雨雲隂送晩雷洛陽鐘鼓至車馬繫遲回
送崔融
君王行出將書記遠從征祖帳連河闕軍麾動洛城旌
㫋朝朔氣笳吹夜邊聲坐覺烟塵掃秋風古北平
扈從出長安應制
分野都畿列時乘六御均京師舊西幸洛道此東廵文
物驅三統聲明走百神龍旗縈漏夕鳳輦拂鈎陳撫迹
地靈古游情皇鑒新山追散馬日水憶釣魚人禹食傳
中使堯樽遍下臣省方稱國阜問道識風淳歲晩天行
吉年豐景從親歡娛包歴代宇宙忽疑春
春日江津遊望
旅客搖邊思春江弄晩晴烟銷垂柳弱霧捲落花輕飛
棹乘空下回流向日平鳥啼移幾處蝶舞亂相迎忽歎
人皆濁隄防水至清谷王常不讓深可戒中盈
度石門山
石門千仞斷迸水落遥空道束懸崖半橋欹絶澗中仰
攀人屢息直下騎纔通泥擁奔蛇徑雲埋伏獸叢星躔
牛斗北地脉象牙東開塞隨行變高深觸望同江聲連
驟雨日氣抱殘虹未改朱明律先含白露風堅貞深不
憚險澀諒難窮有異登臨賞徒為造化功
贈蘇味道
北地寒應苦南庭戍未歸邊聲亂羌笛朔氣卷戎衣雨
雪關山暗風霜草木稀胡兵戰欲盡漢卒尚重圍雲净
妖星落秋深塞馬肥據鞍雄劒動搖筆羽書飛輿駕還
京邑朋游滿帝畿方期來獻凱歌舞共春輝
和李大夫嗣真奉使存撫河東
六位乾坤動三微歷數遷謳歌移火德圖䜟在金天子
月開階統房星受命年禎符龍馬出寶籙鳳皇傳地即
交風雨都仍卜澗瀍明堂唯御極清廟乃尊先不宰神
功運無為大象懸八荒平物土四海接人煙巳屬羣生
泰猶言至道偏璽書傍問俗旌節近推賢秩比司空位
官臨御史員推詞執刀筆直諫罷樓船國有大臣器朝
加小會筵將行備禮樂送別仰神仙城闕周京轉關河
陜服連稍觀汾水曲俄指絳臺前姑射聊長望平陽遂
宛然舜耕餘草木禹鑿舊山川昔出諸侯上無何霸業
全中軍歸戰敵外府絶兵權隱隱帝鄉遠瞻瞻肅命虔
西河偃風俗東壁掛星躔井邑枌榆社陵園松栢田榮
光晴掩代佳氣曉侵燕雨霈鴻私滌風行睿旨宣&KR1103;嫠
訪疾苦屠釣採貞堅人樂逢刑措時康恰賞延賜踰秦
氏級恩倍漢家錢擁傳咸翹首稱觴競比肩拜迎彌道
路舞詠溢郊鄽殺氣西衡白窮陰北暝玄飛霜遥渡海
殘月迥臨邊緬邈朝廷問周流朔塞旋興來探馬策俊
發抱龍泉學總八千卷文傾三百篇澄清得使者作頌
有人焉莫以崇班閡而云勝託捐偉才何磊落陋質幾
翩翾江海寧為讓巴渝轉自牽一聞歌聖道助曲荷陶
甄
守歲侍宴應制
季冬除夜接新年帝子王孫捧御筵宫闕星河低拂樹
殿庭燈燭上薰天彈絃奏節梅風入對局探鈎柏酒傳
欲向正元歌萬壽暫留歡賞寄春前
大酺
毘陵震澤九州通士女歡娛萬國同伐鼓撞鐘驚海上
新妝袨服照江東梅花落處疑殘雪柳葉開時任好風
火德雲官逄道泰天長地久屬年豐
春日京中有懷
今年遊寓獨遊秦愁思看春不當春上林苑裏花徒發
細柳營前葉漫新公子南橋應盡興將軍西第幾畱賓
寄語洛城風日道明年春色倍還人
贈蘇綰書記
知君書記本翩翩為許從戎赴朔邊紅粉樓中應計日
燕攴山下莫經年
渡湘江
遲日園林悲昔遊今春花鳥作邊愁獨憐京國人南竄
不似湘江水北流
戲贈趙使君美人
紅粉青娥映楚雲桃花馬上石榴裙羅敷獨向東方去
漫學他家作使君
御定全唐詩錄卷五
