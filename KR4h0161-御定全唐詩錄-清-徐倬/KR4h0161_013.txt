欽定四庫全書
御定全唐詩錄卷十三
王維
維字摩詰太原人父徙家於蒲遂為河東人開元
九年擢進士第一與弟縉齊名天寶中歴官給事
中祿山陷兩都為賊所得服藥佯瘖賊平定罪以
凝碧池詩聞於行在特宥之官至尚書右丞尤長
五言詩書畫特臻其妙兄弟俱好奉佛維工草隸
善畫豪英貴人虚左以迎寧薛諸王待若師友畫
思入神至山水平遠雲勢石色繪工以為天機所
到學者不及也客有以按樂圖示者無題識維徐
曰此霓裳第三叠最初拍也客未然引工按曲乃
信
集異記云維年未弱冠文章得名性閑音律岐王
使為伶人賫琵琶引至公主第令獨奏新曲號鬱
輪袍公主大奇之維出獻懷中詩公主驚駭曰皆
我素所誦習常謂古人佳作乃子為之乎因命更
衣升之客右召試官至第遣宫婢傳教作解頭登
第
紀事云寶應中代宗語王縉曰朕嘗於諸王座聞
維樂章今傳幾何遣中人往取縉裒集數百篇上
之表云臣兄文詞立身行之餘力當官堅正秉操
孤直縱居要劇不㤀清淨實見時輩許以高流至
於晚年彌加進道端坐虚室念兹無生乘興為文
未嘗廢業詔答云卿之伯氏天下文宗位歴先朝
名高希代抗行周雅長揖楚辭調六氣於終篇正
五音於逸韻泉飛藻思雲散襟情詩家者流時論
歸美誦於人口久鬱文房謌以國風宜登樂府眎
朝之後乙夜將觀石室所藏歿而不朽栢梁之會
今也則亡乃眷棣華克成編錄聲猷益茂歎息良
深
殷璠云維詩詞秀調雅意新理愜在泉成珠着壁
成繪一句一字皆出常境
蘇子瞻云味摩詰之詩詩中有畫觀摩詰之畫畫
中有詩
古體詩
早春行
紫梅發初遍黃鳥歌猶澀誰家折楊女弄春如不及愛
水看妝坐羞人映花立香畏風吹散衣愁露沾濕玉閨
青門裏日落香車入游衍益相思含啼向綵帷憶君長
入夢歸晚更生疑不及紅簷燕雙棲綠草時
贈祖三詠(濟州官舍作)
蠨蛸挂虛牖蟋蟀鳴前除歲晏凉風至君子復何如高
館閴無人離居不可道閑門寂已閉落日照秋草雖有
近音信千里阻河關中復客汝潁去年歸舊山結交二
十載不得一日展貧病子既深契闊余不淺仲秋雖未
歸暮秋以為期良會詎幾日終日長相思
戲贈張五弟諲(時在常樂東園走筆成)
吾弟東山時心尚一何遠日高猶自卧鐘動始能飯領
上髮未梳牀頭書不卷清川興悠悠空林對偃蹇青苔
石上淨細草松下軟窗外鳥聲閒階前虎心善徒然萬
象多澹爾太虛緬一知與物平自顧為人淺對君忽自
得浮念不煩遣
張弟五車書讀書仍隱居染翰過草聖賦詩輕子虚閉
門二室下隱居十年餘宛是野人野時從漁父漁秋風
自蕭索五桺高且疎望此去人世渡水向吾廬歲晏同
㩦手只應君與予
贈裴十迪
風景日夕佳與君賦新詩澹然望遠空如意方支頤春
風動百草蘭蕙生我籬曖曖日暖閨田家來致詞欣欣
春還臯淡淡水生陂桃李雖未開荑萼滿芳枝請君理
還策敢告將農時
奉寄韋太守陟
荒城自蕭索萬里山河空天高秋日迥嘹唳聞歸鴻寒
塘映衰草高館落疎桐臨此歲方晏顧景詠悲翁故人
不可見寂寞平陵東
和使君五郎西樓望遠思歸
高樓望所思目極情未畢枕上見千里窗中窺萬室悠
悠長路人曖曖遠郊日惆悵極浦外迢遞孤烟出能賦
屬上才思歸同下秩故鄉不可見雲水空如一
酬黎居士浙江作(曇壁上人院走筆成)
儂家真箇去公定隨儂否着處是蓮花無心變楊柳松
龕藏藥裹石脣安茶臼氣味當共知那能不㩦手
送宇文太守赴宣城
寥落雲外山迢遞舟中賞鐃吹發西江秋空多清響地
迥古城蕪月眀寒潮廣時賽敬亭神復解罟師網何處
寄相思南風吹五兩
送綦母潛落第還鄕
聖代無隱者英靈盡來歸遂令東山客不得顧采薇既
至君門遠孰云吾道非江淮度寒食京洛縫春衣置酒
臨長道同心與我違行當浮桂棹未幾拂荆扉遠樹帶
行客孤城當落暉吾謀適不用勿謂知音稀
送别
下馬飲君酒問君何所之君言不得意歸卧南山陲但
去莫復問白雲無盡時
齊州送祖三
相逢方一笑相送還成泣祖帳已傷離荒城復愁入天
寒遠山淨日暮長河急解䌫君已遥望君猶佇立
觀别者
青青楊柳陌陌上别離人愛子遊燕趙高堂有老親不
行無可養行去百憂新切切委兄弟依依向四隣都門
帳飲異從此謝親賓揮涕逐前侣含悽動征輪車徒望
不見時見起行塵吾亦辭家久看之淚滿巾
别弟縉後登青龍寺望藍田山
陌上新别離蒼茫四郊晦登高不見君故人復雲外遠
樹蔽行人長天隱秋塞心悲宦遊子何處飛征蓋
冬日遊覽
步出城東門試騁千里目青山横蒼林赤日團平陸渭
北走邯鄲關東出函谷秦地萬方會來朝九州牧雞鳴
咸陽中冠蓋相追逐丞相過列侯羣公餞光祿相如方
老病獨歸茂陵宿
藍田山石門精舍
落日山水好漾舟信歸風探奇不覺遠因以緣源窮遥
愛雲木秀初疑路不同安知清流轉偶與前山通捨舟
理輕策果然愜所適老僧四五人逍遥蔭松柏朝梵林
未曙夜禪山更寂道心及牧童世事問樵客暝宿長林
下焚香卧瑶席澗芳襲人衣山月映石壁再尋畏迷誤
眀發更登歴笑謝桃源人花紅復來覿
青谿
言入黃花川每逐清谿水隨山將萬轉趣途無百里聲
喧亂石中色靜深松裏漾漾汎菱荇澄澄映葭葦我心
素已閒清川澹如此請留盤石上垂釣將已矣
崔濮陽兄季重前山興(山西去亦對維門)
秋色有佳興况君池上閒悠悠西林下自識門前山千
里横黛色數峯出雲間嵯峨對秦國合沓藏荆關殘雨
斜日照夕嵐飛鳥還故人今尚爾歎息此頽顔
渭川田家
斜光照墟落窮巷牛羊歸野老念牧童倚杖候荆扉雉
雊麥苗秀蠶眠桑葉稀田夫荷鋤至相見語依依即此
羡閒逸悵然吟式微
春中田園作
屋上春鳩鳴村邊杏花白持斧伐遠揚荷鋤覘泉脉歸
燕識故巢舊人看新歷臨觴忽不御惆悵遠行客
過李楫宅
閒門秋草色終日無車馬客來深菴中犬吠寒林下散
髮時未簪道書行尚把與我同心人樂道安貧者一罷
宜城酌還歸洛陽社
飯覆釡山僧
晚知清淨理日與人羣疎將候遠山僧先期掃敝廬果
從雲峰裏顧我蓬蒿居藉草飯松屑焚香看道書然燈
晝欲盡鳴磬夜方初一悟寂為樂此生閒有餘思歸何
必深身世猶空虚
瓜園詩(并序)
維瓜園高齋俯視南山形勝二三時輩同賦是
詩兼命詞英數公同用園字為韻韻任多少時
太子司議郎薛璩發此題遂同諸公云
余適欲鋤瓜倚鋤聽叩門鳴騶導驄馬常從夾朱軒窮
巷正傳呼故人儻相存㩦手追凉風放心望乾坤藹藹
帝王州宫觀一何繁林端出綺道殿頂搖華幡素懷在
青山若値白雲屯迴風城西雨返景原上村前酌盈樽
酒往往聞清言黃鸝囀深木朱槿照中園猶羡松下客
石上聞清猿
自大散以往深林密竹磴道盤曲四五十里至黃
牛嶺見黃花川
危徑幾萬轉數里將三休廻環見徒侣隱映隔林丘颯
颯松上雨潺潺石中流靜言深谿裏長嘯高山頭望見
南山陽白露靄悠悠青臯麗已淨綠樹鬱如浮曾是厭
蒙密曠然銷人憂
宿鄭州
朝與周人辭暮投鄭人宿他鄉絶儔侣孤客親僮僕宛
洛望不見秋霖晦平陸田父草際歸村童雨中牧主人
東臯上時稼遶茅屋蟲思機杼悲雀喧禾黍熟明當渡
京水昨晚猶金谷此去欲何言窮邊徇微祿
苦熱
赤日滿天地火雲成山嶽草木盡焦卷川澤皆竭涸輕
紈覺衣重密樹苦陰薄莞簟不可近絺綌再三濯思出
宇宙外曠然在寥廓長風萬里來江海蕩煩濁却顧身
為患始知心未覺忽入甘露門宛然清凉樂
納凉
喬木萬餘株清流貫其中前臨大川口豁達來長風漣
漪涵白沙素鮪如遊空偃卧盤石上翻濤沃微躬潄流
復濯足前對釣魚翁貪餌凡幾許徒思蓮葉東
西施詠
艷色天下重西施寧久微朝為越谿女暮作吳宫妃賤
日豈殊衆貴來方悟稀邀人傅香粉不自着羅衣君寵
益驕態君憐無是非當時浣紗伴莫得同車歸持謝隣
家子效顰安可希
羽林騎閨人
秋月臨高城城中管絃思離人堂上愁稚子階前戲出
門復映戶望望青絲騎行人過欲盡狂夫終不至左右
寂無言相看共垂淚
偶然作
楚國有狂夫茫然無心想散髮不冠帶行歌南陌上孔
丘與之言仁義莫能奬未常肻問天何事須擊壤復笑
采薇人胡為乃長往
田舍有老翁垂白衡門裏有時農事閒斗酒呼隣里喧
聒茅簷下或坐或復起裋褐不為薄園葵固足美動則
長子孫不曾向城市五帝與三王古來稱君子干戈將
揖讓畢竟何者是得意苟為樂野田安足鄙且當放懷
去行行沒餘齒
日夕見太行沈吟未能去問君何以然世網嬰我故小
妺日成長兄弟未有娶家貧祿既薄儲蓄非有素幾廻
欲奮飛路蹰復相顧孫登長嘯臺松竹有遺處相去詎
幾許故人在中路愛染日已薄禪寂日已固忽乎吾將
行寧俟歲云暮
陶潛任天真其性頗躭酒自從棄官來家貧不能有九
月九日時菊花空滿手中心竊自思儻有人送否白衣
㩦壺觴果來遺老叟且喜得斟酌安問升與斗奮衣野
田中今日嗟無負兀傲迷東西蓑笠不能守傾倒強行
行酣謌歸五柳生事不曾問肯媿家中婦
趙女彈箜篌復能邯鄲舞夫壻輕薄兒鬭雞事齊主黃
金買歌笑用錢不復數許史相經過高門盈四牡客舍
有儒生昂藏出鄒魯讀書三十年腰下無尺組被服聖
人教一生自窮苦
老來懶賦詩惟有老相隨宿世謬詞客前身應畫師不
能捨餘習偶被時人知名字本皆是此心還不知
嘆殷遥
人生能幾何畢竟歸無形念君等為死萬事傷人情慈
母未及葬一女纔十齡泱漭寒郊外蕭條聞哭聲浮雲
為蒼茫飛鳥不能鳴行人何寂寞白日自凄清憶昔君
在時問我學無生勸君苦不早令君無所成故人各有
贈又不及生平負爾非一途慟哭返柴荆
夷門歌
七雄雄雌猶未分攻城殺將何紛紛秦兵益圍邯鄲急
魏王不救平原君公子為嬴停駟馬執轡愈恭意愈下
亥為屠肆鼓刀人嬴乃夷門抱關者非但慷慨獻奇謀
意氣兼將身命酬向風刎頸送公子七十老翁何所求
隴頭吟
長城少年遊俠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏禆萬戶侯蘇武纔為典屬國
節旄空盡海西頭
老將行
少年十五二十時步行奪取邊馬騎射殺山中白額虎
肯數鄴下黃鬚兒一身轉戰三千里一劍曾當百萬師
漢兵奮迅如霹靂虜騎奔騰畏蒺藜衞青不敗由天幸
李廣無功緣數奇自從棄置便衰朽世事蹉跎成白首
昔時飛箭無全目今日垂楊生左肘路傍時賣故侯瓜
門前學種先生柳蒼茫古木連窮巷遼落寒山對虚牖
誓令疏勒出飛泉不似潁川空使酒賀蘭山下陣如雲
羽檄交馳日夕聞節使三河募年少詔書五道出將軍
試拂鐵衣如雪色聊持寶劍動星文願得燕弓射天將
恥令越甲鳴吾君莫嫌舊日雲中守猶堪一戰立功勲
燕支山
漢家天將才且雄時來謁帝明光宫萬乘親推雙闕下
千官出餞五陵東誓辭甲第金門裏身作長城玉塞中
衞霍纔堪一騎將朝廷不數貳師功趙魏燕韓多勁卒
關西俠少何咆勃報讐只是聞嘗膽飲酒不曾妨刮骨
畫戟雕戈白日寒連旗大旆黃塵沒疊鼓遥翻瀚海波
鳴笳亂動天山月麒麟錦帶佩吳鈎颯沓青驪躍紫騮
拔劒已斷天驕臂歸鞍共飲月支頭漢兵大呼一當百
敵騎相看哭且愁教戰雖令赴湯火終知上將先伐謀
桃源行
漁舟逐水愛山春兩岸桃花夾去津坐看紅樹不知遠
行盡青谿不見人山口潛行始隈隩山開曠望旋平陸
遥看一處攢雲樹近入千家散花竹樵客初傳漢姓名
居人未改秦衣服居人共住武陵源還從物外起田園
月眀松下房櫳靜日出雲中雞犬喧驚聞俗客爭來集
競引還家問都邑平眀閭巷掃花開薄暮漁樵乘水入
初因避地去人間及至成仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長游衍自謂經過舊不迷
安知峯壑今來變當時只記入山深青谿幾曲到雲林
春來遍是桃花水不辨仙源何處尋
洛陽女兒行
洛陽女兒對門居纔可容顔十五餘良人玉勒乘驄馬
侍女金盤膾鯉魚畫閣朱樓盡相望紅桃綠桺垂簷向
羅帷送上七香車寶扇迎歸九華帳狂夫富貴在青春
意氣驕奢劇季倫自憐碧玉親教舞不惜珊瑚持與人
春窗曙滅九微火九微片片飛花璅戲罷曾無理曲時
妝成秪是薰香坐城中相識盡繁華日夜經過趙李家
誰憐越女顔如玉貧賤江頭自浣紗
同崔傅答賢弟
洛陽才子姑蘇客桂苑殊非故鄉陌九江楓樹幾回青
一片揚州五湖白揚州時有下江兵蘭陵鎮前吹笛聲
夜火人歸富春郭秋風鶴唳石頭城周郎陸弟為儔侣
對舞前谿歌白紵曲几書留小史家草堂棋賭山陰墅
衣冠若話外臺臣先數夫君席上珍更聞臺閣求三語
遥想風流第一人
故人張諲工詩善易卜兼能丹青草隸頃以詩見
贈聊復酬之
不逐城東遊俠兒隱囊紗帽坐彈棋蜀中夫子時聞卦
洛下書生解詠詩藥欄花逕衡門裏時復據梧聊隱几
屛風誤點惑孫郎團扇草書輕内史故園高枕度三春
永日垂帷絶四隣自想蔡邕今已老更將書籍與何人
送崔五太守
長安廐吏來到門朱文露網動行軒黃花縣西九折坂
玉樹宫南五丈原襃斜谷中不容幰惟有白雲當露冕
子午山裏杜鵑啼嘉陵水頭行客飯劍門忽斷蜀川開
萬井雙流滿眼來霧中遠樹刀州出天際澄江巴字廻
使君年紀三十餘少年白晳專城居欲持畫省郎官筆
廻與臨卭父老書
寒食城東即事
清谿一道穿桃李演漾綠蒲涵白芷谿上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清眀兼上已
黃雀癡
黃雀癡黃雀癡謂言青鷇是我兒一一口銜食養得成
毛衣到大啁啾解游颺各自東西南北飛薄暮空巢上
羈雌獨自歸鳳凰九雛亦如此慎莫愁思顦顇捐容輝
答張五弟
終南有茅屋前對終南山終年無客常閉關終日無心
長自閒不妨飲酒復垂釣君但能來相往還
送友人歸山歌
山寂寂兮無人又蒼蒼兮多木羣龍兮滿朝君何為兮
空谷文寡和兮思深道難知兮行獨悅石上兮流泉與
松間兮草屋入雲中兮養雞上山頭兮抱犢神與棗兮
如瓜虎賣杏兮收穀愧不才兮妨賢嫌既老兮貪祿誓
解印兮相從何詹尹兮可卜
山中人兮欲歸雲冥冥兮雨霏霏水驚波兮翠菅靡白
鷺忽兮翻飛君不可兮褰衣山萬重兮一雲混天地兮
不分樹晻曖兮氛氲猿不見兮空聞忽山西兮夕陽見
東臯兮遠村平蕪綠兮千里眇惆悵兮思君
魚山神女祠歌
迎神曲
坎坎擊鼓魚山之下吹洞簫望極浦女巫進紛屢舞陳
瑶席湛清醑風淒淒兮夜雨神之來兮不來使我心兮
苦復苦
送神曲
紛進拜兮堂前目眷眷兮瓊筵來不語兮意不傳作暮
雨兮愁空山悲急管思繁絃靈之駕兮儼欲旋倏雲收
兮雨歇山青青兮水潺潺
近體詩
從岐王過楊氏别業應教
楊子談經處淮王載酒過興闌啼鳥換坐久落花多逕
轉廻銀燭林開散玉珂嚴城時未啓前路擁笙歌
早朝
柳暗百花眀春深五鳳城城烏睥晲曉宫井轆轤聲方
朔金門侍班姬玉輦迎仍聞遣方士東海訪蓬瀛
同崔員外秋宵寓直
建禮高秋夜承眀候曉過九門寒漏徹萬井曙鐘多月
迥藏珠斗雲消出絳河更慙衰朽質南陌共鳴珂
輞川閒居贈裴秀才迪
寒山轉蒼翠秋水日潺湲倚杖柴門外臨風聽暮蟬渡
頭餘落日墟里上孤烟復値接輿醉狂歌五柳前
寄荆州張丞相
所思竟何在悵望深荆門舉世無相識終身思舊恩方
將與農圃藝植老丘園目盡南無鴈何由寄一言
和尹諫議史館山池
雲館接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空虛
奉和楊駙馬六郎秋夜即事
高樓月似霜秋夜鬱金堂對坐彈盧女同看舞鳳凰少
兒多送酒小玉更焚香結束平陽騎明朝入建章
酬虞部蘇員外過藍田别業不見留之作
貧居依谷口喬木帶荒村石路枉迴駕山家誰候門漁
舟膠凍浦獵火燒寒原唯有白雲外疎鐘聞夜猿
酬張少府
晩年唯好靜萬事不關心自顧無長策空知返舊林松
風吹解帶山月照彈琴君問窮通理漁歌入浦深
送丘為落第歸江東
憐君不得意况復柳條春為客黃金盡還家白髮新五
湖三畝宅萬里一歸人知爾不能薦羞稱獻納臣
送岐州源長史歸(同在崔常侍幕中時常侍已故)
握手一相送心悲安可論秋風正蕭索客散孟嘗門故
驛通槐里長亭下槿原征西舊旌節從此向河源
送張道士歸山
先生何處去王屋訪毛君别婦留丹訣驅雞入白雲人
間苦難住天上復離羣當作遼城鶴仙歌使爾聞
送平澹然判官
不識陽關路新從定遠侯黃雲斷春色畫角起邊愁瀚
海經年到交河出塞流須令外國使知飲月氏頭
送劉司直赴安西
絶域陽關道胡沙與塞塵三春時有雁萬里少行人苜
蓿隨天馬蒲萄逐漢臣當令外國懼不敢覓和親
送梓州李使君
萬壑樹參天千山響杜鵑山中一夜雨樹杪百重泉漢
女輸橦布巴人訟芋田文翁翻教授不敢倚先賢
送張五諲歸宣城
五湖千萬里况復五湖西漁浦南陵郭人家春穀谿欲
歸江淼淼未到草萋萋憶想蘭陵鎮可宜猿更啼
送楊長史赴果州
襃斜不客幰之子去何之鳥道一千里猿聲十二時官
橋祭酒客山木女郎祠别後同眀月君應聽子規
送邢桂州
鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星
送孟六歸㐮陽
杜門不復出久與世情疎以此為長策勸君歸舊廬醉
歌田舍酒笑讀古人書好是一生事無勞獻子虛
初出濟州别城中故人
微官易得罪謫去濟川陰執政方持法明君無此心閭
閻河潤上井邑海雲深縱有歸來日各愁年鬢侵
登裴秀才迪小臺
端居不出戶滿目望雲山落日鳥邊下秋原人外閒遥
知遠林際不見此簷間好客多乘月應門莫上關
遊李山人所居因題屋壁
人事皆如夢狂來或自歌問年松樹老有地竹林多樂
倩韓康賣門容尚子過翻嫌枕席上無那白雲何
過崔駙馬山池
畫樓吹笛妓金椀酒家胡錦石稱貞女青松學大夫脫
貂貰桂醑射雁與山廚聞道高陽會愚公谷正愚
成文學
寶劍千金裝登君白玉堂身為平原客家有邯鄲娼使
氣公卿坐論心遊俠場中年不得意謝病客遊梁
過福禪師蘭若
巖壑轉微逕雲林隱法堂羽人飛奏樂天女跪焚香竹
外峯偏曙藤陰水更凉欲知禪坐久行路長春芳
過香積寺
不知香積寺數里入雲峯古木無人逕深山何處鐘泉
聲咽危石日色冷青松薄暮空潭曲安禪制毒龍
登辨覺寺
竹徑從初地蓮峯出化城窗中三楚盡林上九江平嫩
草承趺坐長松響梵聲空居法雲外觀世得無生
晩春嚴少尹與諸公見過
松菊荒三徑圖書共五車烹葵邀上客看竹到貧家鵲
乳先春草鶯啼過落花自憐黃髮暮一倍惜年華
山居秋暝
空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留
終南别業
中歲頗好道晩家南山陲興來每獨往勝事空自知行
到水窮處坐看雲起時偶然值林叟談笑無還期
歸嵩山作
清川帶長薄車馬去閒閒流水如有意暮禽相與還荒
城臨古渡落日滿秋山迢遞嵩高下歸來且閉關
歸輞川作
谷口疎鐘動漁樵稍欲稀悠然遠山暮獨向白雲歸菱
蔓弱難定楊花輕易飛東臯春草色惆悵掩柴扉
山居即事
寂寞掩柴扉蒼茫對落暉鶴巢松樹遍人訪蓽門稀綠
竹含新粉紅蓮落故衣渡頭烟火起處處采菱歸
終南山
太乙近天都連山到海隅白雲迴望合青藹入看無分
野中峰變陰晴衆壑殊欲投人處宿隔水問樵夫
輞川閒居
一從歸白社不復到青門時倚檐前樹遠看原上村青
菰臨水映白鳥向山翻寂寞於陵子桔橰方灌園
凉州郊外遊望
野老纔三戶邊邨少四隣婆娑依里社簫鼓賽田神灑
酒澆芻狗焚香拜木人女巫紛屢舞羅襪自生塵
觀獵
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營迴看射鵰處千里暮雲平
漢江臨汎
楚塞三湘接荆門九𣲖通江流天地外山色有無中郡
邑浮前浦波瀾動遠空襄陽好風日留與醉山翁
汎前陂
秋空自明迥况復遠人間暢以沙際鶴兼之雲外山澄
波澹將夕清月皓方閒此夜任孤棹夷猶殊未還
使至塞上
單車欲問邊屬國過居延征蓬出漢塞歸雁入胡天大
漠孤煙直長河落日圓蕭關逢候吏都護在燕然
戲題示蕭氏甥
憐爾解臨池渠爺未學詩老夫何足似敝宅倘因之蘆
笋穿荷葉菱花罥雁兒郗公不易勝莫著外家欺
春閨
新妝可憐色落日卷簾帷鑪氣清珍簞墻陰上玉墀春
蟲飛網戶暮雀隱花枝向晩多愁思閒窗桃李時
秋夜獨坐
獨坐悲雙鬢空堂欲二更雨中山果落燈下草蟲鳴白
髮終難變黃金不可成欲知除老病惟有學無生
奉和聖製上已於望春亭觀禊飲應制
長樂青門外宜春小苑東樓開萬井上輦過百花中畫
鷁移仙仗金貂列上公清謌邀落日妙舞向春風渭水
眀秦甸黃山入漢宫君王來祓禊灞滻亦朝宗
奉和聖製暮春送朝集使歸郡應制
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢垂象滿中州
奉和聖製重陽節宰臣及羣官上壽應制
四海方無事三秋大有年百生逢此日萬壽願齊天芍
藥和金鼎茱萸插玳筵玉堂開右个天樂動宫懸御柳
疎秋景城鴉拂曙烟無窮菊花節長奉柏梁篇
奉和聖製十五夜然燈繼以酺宴應制
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙伎
來金殿都人遶玉堂定應偷妙舞從此學新妝奉引迎
三事司儀列萬方願將天地壽同以獻君王
奉和聖製幸玉真公主山莊因題石壁十韻之作
應制
碧落風烟外瑶臺道路賖如何連帝苑别自有仙家比
地廻鸞駕緣谿轉翠華洞中開日月窗裏發雲霞庭養
冲天鶴溪流上漢查種田生白玉泥竈化丹砂谷靜泉
逾響山深日易斜御羹和石髓香飯進胡麻大道今無
外長生詎有涯還瞻九霄上來往五雲車
和僕射晉公扈從溫湯
天子幸新豐旌旗渭水東寒山天仗外溫谷幔城中奠
玉羣仙座焚香太乙宫出遊逢牧馬罷獵見非熊上宰
無為化明時太古同靈芝三秀紫陳粟萬箱紅王禮尊
儒教天兵小戰功謀猷歸哲匠詞賦屬文宗司諫方無
闕陳詩且未工長吟吉甫頌朝夕仰清風
贈東嶽焦鍊師
先生千載餘五嶽遍曾居遥識齊侯鼎新過王母廬不
能師孔墨何事問長沮玉管時來鳳銅盤即釣魚竦身
空裏語眀目夜中書自有還丹術時論太素初頻蒙露
版詔時降軟輪車山靜泉逾響松高枝轉疎搘頤問樵
客世上復何如
送秘書晁監還日本國(并序)
舜覲羣后有苖不格禹會諸侯防風後至動干
戚之舞興斧鉞之誅乃貢九牧之金始頒五瑞
之玉我開元天地大寶聖文神武應道皇帝大
道之行先天布化乾元廣運涵育無垠若華為
東道之標戴勝為西門之候豈甘心於笻杖非
徵貢於&KR0694;茅亦由呼韓來朝舍於蒲萄之館卑
彌遣使報以蛟龍之錦犧牲玉帛以將厚意服
食器用不寶遠物百神受職五老告期况乎戴
髮含齒得不稽顙屈膝海東國日本為大服聖
人之訓有君子之風正朔本乎夏時衣裳同乎
漢制歴歲方達繼舊好於行人滔天無涯貢方
物於天子同儀加等位在王侯之先掌次改觀
不居蠻夷之邸我無爾詐爾無我虞彼以好來
廢關弛禁上敷文教虚至實歸故人民雜裾往
來如市晁司馬結髮遊聖負笈辭親問禮於老
耼學詩於子夏魯借車馬孔丘遂適於宗周鄭
獻縞衣季札始通於上國名成太學官至客卿
必齊之姜不歸娶於高國在楚猶晉亦何獨於
由余遊宦三年願以君羹遺母不居一國欲其
晝錦還鄉莊舄既顯而思歸關公報恩而終去
於是稽首北闕裹足東轅篋命賜之衣懷敬問
之詔金簡玉字傳道經於絶域之人方鼎彝尊
致分器於異姓之國琅琊臺上廻望龍門碣石
館前夐然鳥逝鯨魚噴浪則萬里倒廻鷁首乘
雲則八風郤走扶桑若薺鬱島如萍沃白日而
簸三山浮蒼天而吞九域黃雀之風動地黑蜃
之氣成雲淼不知其所之何相思之可寄嘻去
帝鄉之故舊謁本朝之君臣詠七子之詩佩兩
國之印恢我王度諭彼蕃臣三寸猶在樂毅辭
燕而未老十年在外信陵歸魏而逾尊子其行
乎余贈言者
積水不可極安知滄海東九州何處遠萬里若乘空向
國惟看日歸帆但信風鰲身映天黑魚眼射波紅鄉樹
扶桑外主人孤島中别離方異域音信若為通
送李太守赴上洛
商山包楚鄧積翠藹沈沈驛路飛泉灑開門落照深野
花開古戍行客響空林板屋春多雨山城晝欲陰丹泉
通虢略白羽抵荆岑若見西山爽應知黃綺心
春過賀遂員外藥園
前年槿籬故新作藥欄成香草為君子名花是長卿水
穿盤石透藤繫古松生畫畏開廚走來蒙倒屣迎蔗漿
菰米飯蒟醬露葵羹頗識灌園意於陵不自輕(臣按庾肩吾古)
(跡啟有廚畫猶飛句篇中畫畏開廚走想本於此)
遊化感寺
翡翠香烟合琉璃寶地平龍宫連棟宇虎穴傍檐楹谷
靜惟松響山深無烏聲瓊峯當戶折金澗透林鳴郢路
雲端迥秦川雨外晴鴈王銜果獻鹿女踏花行抖擻辭
貧里歸依宿化城繞籬生野蕨空館發山櫻香飯青菰
米嘉蔬綠笋莖誓陪清梵末端坐學無生
遊悟真寺
聞道黃金地仍開白玉田擲山移巨石呪嶺出飛泉猛
虎同三逕愁猿學四禪買香然綠桂乞火踏紅蓮草色
搖霞上松聲汎月邊山河窮百二世界接三千梵宇聊
憑視王城遂渺然灞陵纔出樹渭水欲連天遠縣分諸
郭孤村起白煙望雲思聖主披霧隱羣賢薄宦慚尸素
終身擬尚玄誰知草菴客曾和栢梁篇
曉行巴峽
際曉投巴峽餘春憶帝京晴江一女浣朝日衆雞鳴水
國舟中市山橋樹杪行登高萬井出眺迥二流明人作
殊方語鶯為故國聲賴多山水趣稍解别離情
田家
舊穀行將盡良苗未可希老年方愛粥卒歲且無衣雀
乳青苔井雞鳴白板扉柴車駕羸牸草屩牧豪豨夕雨
紅榴拆新秋綠芋肥餉田桑下憩旁舍草中歸住處名
愚谷何煩問是非
奉和聖製從蓬萊向興慶閣道中留春雨中春望
之作應制
渭水自縈秦塞曲黃山舊遶漢宫斜鑾輿迥出千門柳
閣道迴看上苑花雲裏帝城雙鳳闕雨中春樹萬人家
為乘陽氣行時令不是宸遊翫物華
大同殿柱産玉芝龍池上有慶雲神光照殿百官
共覩聖恩便賜宴樂敢書即事
欲笑周文歌宴鎬遥輕漢武樂横汾豈如玉殿生三秀
詎有銅池出五雲陌上堯樽傾北斗樓前舜樂動南薰
共歡天意同人意萬歲千秋奉聖君
勅賜百官櫻桃
芙蓉闕下會千官紫禁朱櫻出上闌纔是寢園春薦後
非關御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒
勅借岐王九成宫避暑應教
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧語笑巖間樹色隠房櫳
仙家未必能勝此何事吹笙向碧空
和賈舍人早朝大眀宫之作
絳幘雞人報曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香煙欲傍衮龍浮
朝罷須裁五色詔珮聲歸向鳳池頭
和太常韋主簿五郎溫湯寓日之作
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎廻
聞道甘泉能獻賦懸知獨有子雲才
酬郭給事
洞門高閣靄餘輝桃李陰陰柳絮飛禁裏疎鐘官舍晩
省中啼鳥吏人稀晨搖玉珮趨金殿夕奉天書拜瑣闈
強欲從君無那老將因卧病解朝衣
出塞作
居延城外獵天驕白草連山野火燒暮雲空磧時驅馬
秋日平原好射鵰護羌校尉朝乘障破虜將軍夜渡遼
玉靶角弓珠勒馬漢家將賜霍嫖姚
送楊少府貶郴州
明到衡山與洞庭若為秋月聽猿聲愁看北渚三湘遠
惡說南風五兩輕青草瘴時過夏口白頭浪裏出湓城
長沙不久留才子賈誼何須弔屈平
過乘如禪師蕭居士嵩丘蘭若
無着天親弟與兄嵩丘蘭若一峯晴食隨鳴磬巢烏下
行踏空林落葉聲迸水定侵香案溼雨花應共石牀平
深洞長松何所有儼然天竺古先生
春日與裴迪過新昌里訪吕逸人不遇
桃源一向絶風塵柳市南頭訪隱淪到門不敢題凡鳥
看竹何須間主人城外青山如屋裏東家流水入西隣
閉戶著書多歲月種松皆作老龍鱗
酌酒與裴迪
酌酒與君君自寬人情翻覆似波瀾白首相知猶按劍
朱門先達笑彈冠草色全經細雨濕花枝欲動春風寒
世事浮雲何足問不如高卧且加餐
早秋山中作
無才不敢累眀時思向東谿守故籬豈厭尚平婚嫁早
却嫌陶令去官遲草間蛩響臨秋急山裏蟬聲薄暮悲
寂寞柴門人不到空林獨與白雲期
積雨輞川莊作
積雨空林烟火遲蒸藜炊黍餉東菑漠漠水田飛白鷺
陰陰夏木囀黃鸝山中習靜觀朝槿松下清齋折露葵
野老與人爭席罷海鷗何事更相疑
息夫人
莫以今時寵能忘舊日恩看花滿眼淚不共楚王言(本事)
(云寧王曼宅左有賣餅者妻纖白眀媚王一見屬目厚遺其夫娶之寵惜逾等歲餘因問曰汝復憶餅師否默)
(然不對王命餅師使見之其妻注視雙淚垂頰若不勝情時王座客十餘人皆當時文士無不悽異王命賦詩)
(維詩先成云云座客無敢繼者王乃歸餅師妻以終其志)
班婕妤
宫殿生秋草君王恩幸疎那堪聞鳳吹門外度金輿
輞川集二十首(并序)(錄八首)
余别業在輞川山谷其遊止有孟城㘭華子岡
文杏館斤竹嶺鹿柴(士邁切韻會云山居以木柵作砦或作柴)木蘭
柴茱萸沜(普半切義與泮通)宫槐陌臨湖亭南垞欹湖
柳浪欒家瀨金屑泉白石灘北垞竹里館辛夷
塢漆園椒園等與裴迪閒暇各賦絶句云爾
華子岡
飛鳥去不窮連山復秋色上下華子岡惆悵情何極
文杏館
文杏裁為梁香茅結為宇不知棟裏雲去作人間雨
鹿柴
空山不見人但聞人語響返景入深林復照青苔上
柳浪
分行接綺樹倒影入清漪不學御溝上春風傷别離
白石灘
清淺白石灘綠蒲向堪把家住水東西浣紗眀月下
竹里館
獨坐幽篁裏彈琴復長嘯深林人不知眀月來相照
辛夷塢
木末芙容花山中發紅萼澗戶寂無人紛紛開且落
漆園
古人非傲吏自闕經世務偶寄一微官婆娑數株樹
答裴迪輞口遇雨憶終南山之作
淼淼寒流廣蒼蒼秋雨晦君問終南山心知白雲外
山中寄諸弟妺
山中多法侣禪誦自為羣城郭遥相望惟應見白雲
扶南曲(一作班婕妤)
怪來妝閣閉朝下不相迎總在春園裏花間笑語聲
送别
山中相送罷日暮掩柴扉春草年年綠王孫歸不歸
臨高臺送黎拾遺
相送臨高臺川原杳何極日暮飛鳥還行人去不息
崔九弟欲往南山馬上口號與别
城隅一分手幾日還相見山中有桂花莫待花如霰
雜詩
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅着花未
已見寒梅發復聞啼鳥聲心心視春草畏向階前生
相思
紅豆生南國秋來發故枝願君多采擷此物最相思(紀事)
(云祿山之亂李龜年奔於江潭曾於湘中採訪使筵上唱此詞又清風明月苦相思蕩子從戎十載餘征人去)
(日殷勤囑歸雁來時數附書皆維所製而梨園唱焉)
闕題
荆谿白石出天寒紅葉稀山路元無雨空翠溼人衣
田園
采菱渡頭風急策杖林西日斜杏樹壇邊漁父桃花源
裏人家
萋萋春草秋綠落落長松夏寒牛羊自歸村巷童稚不
識衣冠
山下孤煙遠村天邊獨樹高原一瓢顔回陋巷五柳先
生對門
桃紅復含宿雨柳綠更帶朝烟花落家僮未掃鳥啼山
客猶眠
酌酒會臨泉水抱琴好倚長松南園露葵朝折東谷黃
粱夜舂
少年行
新豐美酒斗十千咸陽遊俠多少年相逢意氣為君飲
繫馬高樓垂柳邊
出身仕漢羽林郎初隨驃騎戰漁陽孰知不向邊庭苦
縱死猶聞俠骨香
九月九日憶山東兄弟(時年十七)
獨在異鄉為異客每逢佳節倍思親遥知兄弟登高處
遍插茱萸少一人
送元二使安西
渭城朝雨裛輕塵客舍青青柳色新勸君更盡一杯酒
西出陽關無故人
送沈子歸江東
楊柳渡頭行客稀罟師盪漿向臨圻唯有相思似春色
江南江北送春歸
與盧員外象過崔處士興宗林亭
綠樹重陰蓋四隣青苔日厚自無塵科頭箕踞長松下
白眼看他世上人
寒食汜上作
廣武城邊逢暮春汶陽歸客淚沾巾落花寂寂啼山鳥
楊柳青青渡水人
戲題輞川别業
柳條拂地不須折松樹披雲從更長藤花欲暗藏猱子
柏葉初齊養麝香
菩提寺禁裴迪來相看說逆賊等凝碧池上作音
樂供奉人等舉聲便一時淚下私成口號誦示
裴迪
萬戶傷心生野烟百官何日更朝天秋槐葉落空宫裏
凝碧池頭奏管絃(紀事云祿山大會凝碧池梨園子弟欷歔泣下樂工雷海青擲樂器西向)
(大慟賊支解于試馬殿維時拘于菩提寺有詩云云後聞行在賊平皆下獄獨維得免)
劇嘲史寰
清風細雨溼梅花驟馬先過碧玉家正値楚王宫裏至
門前初下七香車
王縉
縉字夏卿太原祁人後客河中少與兄維早以文
翰著名連應草澤文辭清麗舉累授侍御史祿山
亂為太原少尹功效謀略衆所推先加憲部侍郎
歴工部侍郎散騎常侍廣德中拜黃門侍郎同平
章事後以元載得罪坐貶括州刺史大歷中除太
子賓客留司東都
近體詩
送孫秀才
帝城風日好况復建平家玉枕雙紋簟金盤五色瓜山
中無魯酒山下飯胡麻莫厭田家苦歸期遠復賖
九日作
莫將邊地比京都八月嚴霜草已枯今日登高樽酒裏
不知能有菊花無
御定全唐詩錄卷十三
