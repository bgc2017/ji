欽定四庫全書
御定全唐詩錄卷三
蘇味道
味道趙州欒城人與鄉人李嶠以文辭知名時謂
蘇李弱冠舉進士累轉咸陽尉延載中遷鳳閣侍
郎證聖元年坐事出為集州刺史俄召拜天官侍
郎聖歷初復同鳳閣鸞臺三品前後居相位數載
多識臺閣故事但事無决斷人號為蘇模稜坐張
易之黨貶郿州有集十五卷行世
近體詩
單于川對雨
崇朝遘行雨薄晩屯密雲緣階起素沬竟水聚圓文河
柳低未舉山花落巳芬清樽久不薦淹留還待君
飛雨欲迎旬浮雲已送春還從濯枝後來應洗兵辰氣
合龍祠外聲過鯨海濱伐邢知有屬巳見静邊塵
正月十五夜
火樹銀花合星橋鐵鎖開暗塵隨馬去明月逐人來遊
伎皆穠李行歌盡落梅金吾不禁夜玉漏莫相催(唐新語云)
(神龍之際京城正月望日盛飾燈火之會金吾弛禁貴遊戚屬及下俚工賈無不夜遊車馬軿闐人不得顧王)
(主之家馬上作樂以相誇競文士皆賦詩以紀其事作者數百人唯味道與郭利貞崔液三人為絶唱)
李嶠
嶠字巨山趙州贊皇人兒童時夢神人遺之雙筆
自是漸有學業弱冠舉進士累轉監察御史轉鳳
閣舍人朝廷每有大手筆皆嶠為之聖歷初遷鸞
臺侍郎知政事神龍中拜吏部尚書封趙國公景
龍中以特進守兵部尚書同中書門下三品睿宗
立出刺懷州致仕卒
張說評云李嶠崔融薛稷宋之問之文如良金美
玉無施不可
紀事云嶠初與王楊接踵中與崔蘇齊名晩諸人
没獨為文章宿老一時學者取法焉又云嶠有三
戾性好榮遷憎人陞進好文章憎人才華性貪濁
憎人受賂在則天時賦金樞詩貶唐之功頌周之
德人皆薄之
皮日休松窗錄云中宗嘗召宰相蘇瓌李嶠之子
進見時皆童年帝謂曰汝等各以所通書取宜奏
吾者言之頲應曰木從繩則正后從諫則聖嶠之
子忘其名亦奏曰斮朝涉之脛剖賢人之心帝曰
蘇瓌有子李嶠無兒
古體詩
秋山望月酬李騎曹
愁客坐山隈懷抱自悠哉况復高秋夕明月正徘徊亭
亭出迥岫皎皎映層臺色帶銀河滿光含玉露開淡雲
籠影度虚暈抱輪迴谷邃凉隂静山空夜響哀寒催數
雁過風送一螢來獨軫離居恨遥想故人杯
早發苦竹館
合沓巖嶂深朦朧煙霧曉荒阡下樵客野猿驚山鳥開
門聽潺湲入徑尋窈窕棲鼯抱寒木流螢飛暗篠早霞
稍霏霏殘月猶皎皎行看遠星稀漸覺遊氛少我行撫
軺傳兼得傍林沼貪翫水石奇不知川路渺徒憐野心
曠詎惻浮年小方解寵辱情永託累塵表
汾隂行
君不見昔日西京全盛時汾隂后土親祭祠齋宫宿寢
設儲供撞鐘鳴鼓樹羽旂漢家五葉才且雄賓筵萬靈
服九戎柏梁賦詩高宴罷詔書法駕幸河東河東太守
親掃除奉迎至尊導鑾輿五營夾道列容衛三河縱觀
空里閭迴旌駐蹕降靈場焚香奠醑邀百祥金鼎發色
正焜煌靈祇煒燿攄景光埋玉陳牲禮神畢舉麾上馬
乘輿出彼汾之曲嘉可遊木蘭為檝桂為舟棹歌微吟
綵鷁浮簫鼓哀鳴白雲秋歡娛宴洽賜羣后家家復除
戶牛酒聲明動天樂無有千秋萬歲南山壽自從天子
向秦關玉輦金車不復還珠簾羽扇長寂寞鼎湖龍髯
安可攀千齡人事一朝空四海為家此路窮雄豪意氣
今何在壇場宫館盡蒿蓬路逢故老長歎息世事迴環
不可測昔日青樓對歌舞今日黃埃聚荆棘山川滿目
淚沾衣富貴榮華能幾時不見秖今汾水上唯有年年
秋雁飛(明皇傳信記云上將幸蜀登華萼樓使樓前善水調者登而歌至山川滿目云云上顧侍者曰)
(誰為此日宰相李嶠辭也上曰真才子也不待曲終而去)
近體詩
中宗降誕日長寧公主滿月侍宴應制
神龍見像日仙鳳養雛年大火乘天正明珠對月圓作
新金篋裏歌奏玉筐前今日宜孫慶還參祝壽篇
侍宴長寧公主東莊應制
别業臨青甸鳴鸞降紫霄長筵鵷鷺集仙管鳳凰調樹
接南山近烟含北渚遥承恩咸巳醉戀賞未還鑣(紀事云長)
(寧公主韋庶人所生下嫁楊慎交造第東都府財幾竭又取西京高士廉第左金吾衛廢營合為宅作三重樓)
(築山浚池帝及后數臨幸置酒賦詩嶠等屬和即東莊也)
送沙門弘景道俊元奘還荆州應制
三乘歸淨域萬騎餞通莊就日離亭近彌天别路長荆
南旋杖缽渭北限津梁何日紆真果還來入帝鄉
送李邕
落日荒郊外風景正凄凄離人席上起征馬路傍嘶别
酒傾壺贈行書掩淚題殷勤御溝水從此各東西
風
落日生蘋末搖揚徧遠林帶花疑鳳舞向竹似龍吟月
動臨秋扇松清入夜琴蘭臺宫殿峻還拂楚王襟
露
滴瀝明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宫
雪
瑞雪驚千里從風下九霄地疑明月夜山似白雲朝逐
舞花光動臨歌扇影飄大周天闕路今日海神朝
道
銅駝分鞏洛劍閣抵臨卭紫徼三千里青樓十二重玉
關塵似雪金穴馬如龍今日中衢上堯樽更可逢
江
日夕三江望靈潮萬里迴霞津錦浪動月浦練花開湍
似黃牛去濤從白馬來英靈巳傑出誰識卿雲才
樓
百尺重城際千尋大道隈漢宫井榦起吳國落星開笛
怨綠珠去簫隨弄玉來銷憂聊暇日誰識仲宣才
琴
隱士竹林隈英聲寶匣開風前綠綺弄月下白雲來淮
海多為室梁岷舊作臺子期如可聽山水響餘哀
笛
羌笛寫龍聲長吟入夜清關山孤月下來向隴頭鳴逐
吹梅花落含春柳色驚行觀向子賦坐憶舊隣情
舟
征棹三江暮連檣萬里迴相烏風際轉畫鷁浪前開羽
客乘霞至仙人弄月來何當同傅說特展巨川材
帷
久閉先生戶高褰太守車羅將翡翠合錦逐鳳凰舒明
月彈琴夜清風入幌初方知决勝策黃石受兵書
菱
鉅野韶光暮東平春溜通影搖江浦月香引棹歌風日
色翻池上潭花發鏡中五湖多賞樂千里望難窮
桂
未值銀宫裏寧移玉殿幽枝生無限月花滿自然秋俠
客條為馬仙人葉作舟願君期道術攀折可淹留
柳
楊柳鬱氤氳金堤總翠氛庭前花類雪樓際葉如雲列
宿分龍影芳池寫鳳文短簫何以奏攀折為思君
桃
獨有成蹊處穠華發井傍山風凝笑臉朝露泫啼妝隱
士顔應改仙人路漸長還欣上林苑千歲奉君王
鳳
有鳥居丹穴其名曰鳳皇九苞應靈瑞五色成文章屢
向秦樓側頻過洛水陽鳴岐今日見阿閣佇來翔
鶴
黃鶴遠聯翩從鸞下紫煙翺翔一萬里來去幾千年巳
憩青田側時遊丹禁前莫言空警露猶冀一聞天
馬
天馬本來東嘶驚御史驄蒼龍遥逐日紫燕迥追風明
月來鞍上浮雲落蓋中得隨穆天子何假唐成公(巨山詠物)
(詩至百有二十首取財弘富用事精切微嫌有堆垜之病止采十七首具生動之趣者)
奉和幸韋嗣立山莊侍宴應制
南洛師臣契東巗王佐居幽情遺紱冕宸眷屬樵漁制
下峒山蹕恩迴灞水輿松門駐旌蓋薜幄引簪裾石磴
平黃陸煙樓半紫虚雲霞仙路近琴酒俗塵疎喬木千
齡外懸泉百丈餘崖深經鍊藥穴古舊藏書樹宿摶風
鳥池潛縱壑魚寧知天子貴尚憶武侯廬
軍師凱旋自邕州順流舟中
鳴鞞入嶂口汛舸歴川湄尚想江陵陣猶疑下瀨師岸
迴帆影疾風逆鼓聲遲萍葉沾蘭槳林花拂桂旗弓鳴
蒼隼落劍動白猿悲芳樹吟羌管幽篁入楚詞全軍多
勝策無戰在明時寄謝山東妙長纓徒自欺
人日侍宴大明宫恩賜綵縷人勝應制
鳳城景色已含韶人日風光倍覺饒桂吐半輪迎此夜
蓂開七葉應今朝魚猜水凍行猶澀鶯喜春熙弄欲嬌
愧奉登高搖彩翰欣逢御氣上丹霄
奉和初春幸太平公主南莊應制
主家山第接雲開天子春遊動地來羽騎參差花外轉
霓旌搖曳日邊迴還將石溜調琴曲更取峯霞入酒杯
鸞輅已辭烏鵲渚簫聲猶繞鳳凰臺
王適
適幽州人則天時糊名考選與劉憲司馬鍠梁載
言相次入第二等官至雍州司功參軍
古體詩
古别離
昔歲驚楊柳高樓悲獨守今年芳樹枝孤棲怨别離珠
簾晝不捲羅幔曉長垂苦調琴先覺愁容鏡獨知頻年
鴈度無消息罷却鴛文何用織夜還羅帳空有情春着
裙腰自無力青軒桃李落紛紛紫庭蘭蕙日氛氲巳能
顦顇今如此更復含情一待君
近體詩
蜀中言懷
獨坐年將暮常懷志不通有時須問影無事則書空棄
置如天外平生似夢中蓬心猶是客華髮欲成翁跡滯
魂逾窘情乖路轉窮别離同夜月愁思隔秋風老少悲
顔駟盈虚悟翟公時來不可問何用求童蒙
薛稷
稷字嗣通蒲州汾隂人舉進士累轉中書舍人與
從祖兄曜俱以辭學知名同在兩省為時所稱景
龍中為昭文館學士好古博雅尤工隸書睿宗即
位拜中書侍郎參知政事後以翊贊功封晉國公
除太子少保睿宗嘗召入宫中參决庶政恩遇莫
比
紀事云稷善書畫畫宗閻立本書師禇河南時稱
買禇得薛不落節
古體詩
秋日還京陜西十里作
驅車越陜郊北顧臨大河隔河望鄉邑秋風水增波西
登咸陽途日暮憂思多傅巖既紆鬱首山亦嵯峨操築
無昔老採薇有遺歌客遊節回換人生能幾何(杜子美云少保)
(有古風得之陜郊篇謂此作也)
近體詩
夜宴安樂公主新宅
秦樓宴喜月徘徊妓筵銀燭滿庭開坐中香氣排花出
扇後歌聲逐酒來
崔液
液字潤甫定州人湜弟也小字海子湜嘗曰海子
我家龜龍也工五言官至殿中侍御史坐湜反配
流逃匿郢州作幽征賦以見意遇赦還
古體詩
代春閨
江南日暖鴻始來柳條初碧葉半開玉關遥遥戍未迴
金閨日夕生綠苔寂寂春花烟色暮簷燕雙雙落花度
青樓明鏡晝無光紅帳羅衣徒自香妾恨十年長獨守
君情萬里在漁陽
近體詩
上元夜
玉漏銅壺且莫催鐵關金鎖徹明開誰家見月能閒坐
何處聞燈不看來
金勒銀鞍控紫騮玉輪珠幰駕青牛驂驛始散東城曲
倏忽還來南陌頭
公子王孫意氣驕不論相識也相邀最憐長袖風前弱
更賞新弦暗裏調
星移漢轉月將微露灑烟飄燈漸稀猶惜路傍歌舞處
踟蹰相顧不能歸
長孫正隠
正隠爵里未詳
近體詩
晦日宴高氏林亭同用華字
晦晩屬煙霞邀遊重歲華歌鐘雖戚里林藪是山家細
雨猶開日深池不漲沙淹留迷處所巖岫幾重花
上元夜效小庾體同用春字(并序)
九谷帝畿三川奥域交風均露上分朱鳥之躔
泝洛背河下鎖蒼龍之闕多近臣之第宅即瞰
銅街有貴戚之樓臺自連金苑美人競出錦障
如霞公子交馳雕鞍似月同遊洛浦疑尋税馬
之津爭渡河橋似向牽牛之渚實昌年之樂事
令節之佳遊者焉
薄晚嘯遊人車馬亂驅塵月光三五夜燈熖一重春煙
雲迷北闕簫管識南隣洛城終不閉更出小平津
李適
適字子至萬年人舉進士武后時預修三教珠英
遷戶部員外郎兼修書學士景龍初擢修文館學
士睿宗時轉工部侍郎
古體詩
答宋十一崖口五渡見贈
聞君訪遠山躋險造幽絶渺然青雲境觀竒彌年月登
嶺亦泝谿孤舟事沿越崿嶂傳彩翠崕磴互欹缺石林
上攢藂金澗下明滅捫壁窺丹井梯苔瞰乳穴忽枉巖
中贈對翫未嘗輟殷勤獨往事委曲鍊藥說邀余名山
期從爾泛海澨歲晏秉宿心斯言非徒設
近體詩
遊禁苑幸臨渭亭遇雪應制
長樂喜春歸披香愛雪霏花從銀閣度絮繞玉窗飛寫
曜銜天藻呈祥拂御衣上林紛可望無處不光輝
奉和送金城公主應制
絳河從遠聘青海赴和親月作臨邊曉花為度隴春主
歌悲顧鶴帝策重安人獨有瓊簫去悠悠思錦輪
人日宴大明宫恩賜綵縷人勝應制
朱城待鳳韶年至碧殿疏龍淑氣來寶帳金屏人已帖
圖花學鳥勝初裁林香近接宜春苑山翠遥添獻壽杯
向夕憑高風景麗天文垂曜象昭回
奉和春日幸望春宫應制
玉輦金輿天上來花園西望錦屏開輕絲半拂朱門柳
細纈全披畫閣梅舞蝶飛行飄御席鶯歌度曲繞仙杯
聖詞今日光輝滿漢主秋風莫道才
奉和立春遊苑迎春
金輿翠輦迎嘉節御苑仙宫待獻春淑氣初銜梅色淺
條風半拂柳牆新天杯慶壽齊南嶽聖藻光輝動北辰
稍覺披香歌吹近龍驂日暮下城闉
帝幸興慶池戲競渡應制
拂霧金輿丹旆轉凌晨黼帳碧池開南山倒影從雲落
北澗搖光寫溜迴急槳爭標排荇度輕帆截浦觸荷來
横汾宴鎬歡無極歌舞年年聖壽杯
侍宴安樂公主莊應制
平陽金牓鳳凰樓沁水銀河鸚鵡洲綵仗遥臨丹壑裏
仙輿暫幸綠亭幽前池錦石蓮花豔後嶺香鑪桂蘂秋
貴主稱觴萬年壽還輕漢武濟汾遊
餞唐永冒赴任東都(自尚書郎為令)
聞道飛鳬向洛陽翩翩矯翮度文昌因聲寄意三花樹
少室巖前幾過香(自注云有田在少室不見十年矣)
許景先
景先義興人後徙洛陽舉進士神龍初拜左拾遺
開元初轉中書舍人掌知制誥張說嘗稱曰許舍
人之文雖無峻峰激流嶄絶之勢然屬辭豐美得
中和之氣亦一時之秀後歴虢岐二州入拜吏部
侍郎
古體詩
折柳篇
春色東來渡灞橋青門垂柳百千條垂柳西連建章路
漢家禁苑紛無數縈花始徧合歡枝遊絲半罥相思樹
秦樓初日照南隅柔條垂綠映金鋪寶釵新梳&KR2052;髩髻
錦帶交垂連理襦自憐柳塞淹戎幕銀燭長啼愁夢著
芳樹朝催玉管新春風夜染羅衣薄城頭楊柳已如絲
今年花落去年時折芳遠寄相思曲為惜容華難再持
近體詩
陽春怨
紅樹曉鶯啼春風暖翠閨雕籠薰繡被珠履踏金隄芍
藥花初吐菖蒲葉正齊藁砧當此日行役向遼西
于季子
季子咸亨中登進士第
近體詩
詠漢高祖
百戰方夷項三章且代秦功歸蕭相國氣盡戚夫人
劉允濟
允濟河南鞏人少孤事母甚謹博學善屬文與王
勃齊名弱冠舉進士累除著作佐郎撰魯後春秋
二十卷上之遷左史直弘文館垂拱中明堂初成
奏賦以諷拜著作郎長安中拜鳳閣舍人坐與張
易之欵狎左授青州長史
近體詩
怨情
玉關芳信斷蘭閨錦字新愁來不自抑念切巳含嚬虚
牖風驚夢空牀月厭人歸期倘可促勿度柳園春
韋承慶
承慶字延休鄭州陽武人少恭謹事繼母以孝聞
舉進士補雍王府參軍府中文翰悉出其手長壽
中累遷鳳閣舍人以後三掌天官選事銓授平允
海内稱之後知政事坐附推張昌宗失實流嶺表
歲餘起辰州刺史入為秘書少監封扶陽縣子遷
黃門侍郎未拜卒
紀事云韋氏孝友詞學則承慶嗣立邃音樂則萬
石達禮儀則叔夏史才博識則述時趙冬曦兄弟
齊名張說曰韋趙兄弟人之杞梓
古體詩
折楊柳
萬里邊城地三春楊柳節葉似鏡中眉花如關外雪征
人遠鄉思倡婦高樓别不忍擲年華含情寄攀折
近體詩
南行别弟
澹澹長江水悠悠遠客情落花相與恨到地一無聲
江樓
獨酌芳春酒登樓巳半曛誰驚一行雁衡斷過江雲
韋嗣立
嗣立字延構鄭州陽武人思謙子也少舉進士與
兄承慶俱以學行齊名長壽中為鳳閣舍人長安
中為天官侍郎遷鳳閣侍郎知政事神龍中為黃
門侍郎前後四職兄弟相代又父子三人皆至宰
相有唐以來莫與為比嘗於驪山構别業中宗親
往幸焉因封為逍遥公睿宗立拜中書令為憲司
所劾左遷岳州别駕遷陳州刺史
紀事云嗣立庄在驪山鸚鵡谷中宗幸之嗣立獻
食百轝及木器藤盤等物上封為逍遥公谷為逍
遥谷原為逍遥原中宗留詩從臣屬和嗣立並鐫
於石請張說為之序序云嵐氣入野榛烟出谷魚
潭竹岸松齋藥畹虹泉電射雲木虚吟恍惚疑夢
間關忘術兹所謂丘壑䕫龍衣冠巢許也
近體詩
自湯還都經龍門北谿贈張左丞崔禮部崔光禄
(并序)
僕自湯還都經龍門北谿莊宿張左丞崔禮部
崔光禄並枉垂光顧數公宿敦道義雅尚林壑
謂急於幽尋故此命駕遂不知别有勝賞偶然
相過寒暄未周神意巳往雲霞之致蔑而不存
逸轡放驅清塵徒企耿歎不巳而贈是詩
棲閒有愚谷好事枉朝軒樹接前驅擁巖傳後騎喧褰
簾出野院植杖候柴門既拂林下席仍攜池上樽深期
契幽賞實謂展歡言末眷誠未易佳遊時更敦俄看嘯
儔侣各巳共飛鶱延睇盡朝日長懷通夜魂空聞岸竹
動徒見浦花繁多愧春鶯曲相求意獨存
偶遊龍門北溪忽懷驪山别業因以言志示弟淑
奉呈諸大寮
幽谷杜陵邊風烟别幾年偶來伊水曲溪嶂覺依然傍
浦憐芳樹尋崕愛綠泉嶺雲隨馬足山鳥向人前地合
心俱静言因理自玄短才叨重寄尸禄愧妨賢每挹挂
冠侣思從初服旋稻粱仍欲報歲月坐空捐助岳無纖
塊輸溟謝末涓還悟北轅失方求南澗田
酬崔光禄冬日述懷贈答(并序)
光禄崔卿公懷通識濟時良具材器耽圖籍愛
林泉不遺琴詠門多長者善與人交僕忝臺閣
早經聯事雖幸揖風采而不接殷勤崔公以雅
道自居未嘗至偃之室及僕積抱羸疾屢期放
退朝廷恩假職以優閒多取急歸林服餌為事
門堪羅雀庭見狎鷗崔公則多存訪不避風雨
方知向時迹也今晨情也蘭菊春秋自芳竹栢
歲寒無變僕敬之重之故不能忘也嘗談及詞
翰頗申掎摭忽枉贈章因以投報云爾
亭伯負高名羽儀稱上京魏珠能燭乘秦璧許連城六
月飛將遠三冬學巳精洛陽推賈誼江夏貴黃瓊推演
中都術旋參河尹聲累遷登御府移拜踐名卿庭聚歌
鐘麗門羅棨戟榮鸚杯飛廣席獸火列前楹散誕林園
意殷勤敬愛情無容抱衰疾良宴每招迎契得心逾重
言忘道益真相勖忠義節共談詞賦英雕蟲曾靡棄白
鳳巳先鳴光接神愈駭音來味不成短歌甘自思鴻藻
彌難清東里方希潤西河敢竊明厚誣空見迫喪德豈
無誠端守宫闈地寒煙朝暮平顧才無術淺懷器識憂
盈月下對雲闕風前聞夜更昌年雖共偶歡會此難并
為憐漳浦曲沈痼有劉楨
東方虬
虬武后時為左史嘗曰百年後可與西門豹作對
近體詩
昭君怨
漢道方全盛朝廷足武臣何須薄命妾辛苦事和親
掩淚辭丹鳳銜悲向白龍單于浪驚喜無復舊時容
北地無花草春來不似春自然衣帶緩非是為腰身
張柬之
柬之字孟將襄陽人涉獵經史尤好三禮擢進士
第為青城丞永昌中以賢良徵試同策千餘人柬
之為第一拜監察御史長安中歴官至鳳閣侍郎
知政事首謀誅張易之兄弟中宗即位遷中書令
封漢陽郡王表請歸襄陽特授本州刺史尋為武
三思所搆貶新州司馬
近體詩
出塞
俠客重恩光驄馬飾金裝瞥聞傳羽檄馳突救邊荒歙
野山川動囂天旌旆揚吳鈎明似月楚劍利如霜電斷
衝邊塞風飛出洛陽轉戰磨笄谷横行戴斗鄉手擒郅
支長面縳谷蠡王將軍占太白小婦怨流黃騕褭青絲
騎娉婷紅粉糚三春鶯度曲八月雁成行誰堪坐愁思
羅䄂拂空牀
陳嘉言
近體詩
上元夜效小庾體
今夜可憐春河橋多麗人寶馬金為絡香車玉作輪連
手窺潘掾分頭看洛神重城自不掩出向小平津
御定全唐詩錄卷三
