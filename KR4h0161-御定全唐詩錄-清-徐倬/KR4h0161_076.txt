欽定四庫全書
御定全唐詩錄卷七十六
李商隠(二)
近體詩
令狐舍人說昨夜西掖翫月因戲贈
昨夜玉輪明傳聞近太清涼波衝碧瓦曉暈落金莖露
索秦宫井風絃漢殿筝幾時綿竹頌擬薦子虚名
崔處士
真人塞其内夫子入於機未肯投竿起惟歡負米歸雪
中東郭履堂上老萊衣讀遍先賢傳如君事者稀
自喜
自喜蝸牛舍兼容燕子巢綠筠遺粉籜紅藥綻香苞虎
過遥知穽魚來且佐庖慢行成酩酊鄰壁有松醪
歸墅
行李踰南極旬時到舊鄉楚芝應徧紫鄧橘未全黃渠
濁村舂急旗高社酒香故山歸夢喜先入讀書堂
哭劉司戶
離居星歲易失望死生分酒甕凝餘桂書籤冷舊芸江
風吹雁急山木帶蟬曛一呌千迴首天高不為聞
有美扶皇運無誰薦直言已為秦逐客復作楚冤魂湓
浦應分𣲖荆江有會源併將添恨淚一灑問乾坤
桂林
城窄山將壓江寬地共浮東南通絶域西北有高樓神
護青楓岸龍移白石湫殊鄉竟何禱簫鼓不曾休
陳後宫
茂苑城如畫閶門瓦欲流還依水光殿更起月華樓侵
夜鸞開鏡迎冬雉獻裘從臣皆半醉天子正無愁
屬疾
許靖猶羈宦安仁復悼亡兹辰聊屬疾何日免殊方秋
蝶無端麗寒花只暫(一作更不)香多情真命薄容易即迴腸
楚宫
複壁交青瑣重簾挂紫繩如何一柱觀不礙九枝燈扇
薄常窺月釵斜只鏤冰歌成猶未唱秦火入夷陵
石城
石城誇窈窕花縣更風流簟冰(卑病切)將飄枕簾烘不隠
鈎玉童收夜鑰金狄守更籌共笑鴛鴦綺鴛鴦兩白頭
離思
氣盡前溪舞心酸子夜歌峽雲尋不得溝水欲如何朔
雁傳書絶湘篁染淚多無由見顔色還自託微波
風雨
凄凉寶劍篇羈泊欲窮年黃葉仍風雨青樓自管絃新
知遭薄俗舊好隔良緣心斷新豐酒銷愁斗幾千
槿花
燕體傷風力雞香積露文殷鮮一相雜啼笑兩難分月
裏寧無姊雲中亦有君三清與仙島何事亦離羣
珠館薰燃久玉房梳掃餘燒蘭才作燭襞錦不成書本
以亭亭遠翻嫌脈脈疎迴頭問殘照殘照更空虚
蝶
葉葉復翻翻斜橋對側門蘆花惟有白柳絮可能温西
子尋遺殿昭君覓故村年年芳物盡來别敗蘭蓀
韓翃舍人即事
萱草含丹粉荷花抱綠房鳥應悲蜀帝蟬是怨齊王通
内藏珠府應官解玉坊橋南荀令過十里送衣香
楊本勝說於長安見小男阿衮
聞君來日下見我最嬌兒漸大啼應數長貧學恐遲寄
人龍種瘦失母鳳雛癡語罷休邊角青燈兩鬢絲
越燕
上國社方見此鄉秋不歸為矜皇后舞猶着羽人衣拂
水斜紋亂銜花片影微盧家文杏好試近莫愁飛
將泥紅蓼岸得草綠楊村命侣添新意安巢復舊痕去
應逢阿母來莫害王孫記取丹山鳳今為百鳥尊
少將
族亞齊安陸風高漢武威煙波别墅醉花月後門歸青
海聞傳箭天山報合圍一朝攜劍起上馬即如飛
無題
照梁初有情出水舊知名裙衩芙蓉小釵茸翡翠輕錦
長書鄭重眉細恨分明莫近彈碁局中心最不平
落花
高閣客竟去小園花亂飛參差連曲陌迢遞送斜暉腸
斷未忍掃眼穿仍欲歸(一作稀)芳心向春盡所得是沾衣
楚澤
夕陽歸路後霜野物聲乾集鳥翻漁艇殘虹(一作紅)拂馬
鞍劉楨元抱病虞寄數辭官白袷經年卷西來及(一作又)
早寒
蟬
本以高難飽徒勞恨費聲五更疎欲斷一樹碧無情薄
宦梗猶汎故園蕪已平煩君最相警我亦舉家清
鄠杜馬上念漢書
世上蒼龍種人間武帝孫小來惟射獵興罷得乾坤渭
水天開苑咸陽地獻原英靈殊未已丁傅漸華軒
柳
動春何限葉撼曉幾多枝解有相思苦應無不舞時絮
飛藏皓蝶帶弱露黃鸝傾國宜通體誰來(一作家)獨賞眉
謔柳
已帶黃金縷仍飛白玉花長時須拂馬密處少藏鴉眉
細從他歛腰輕莫自斜玳梁誰道好偏擬映盧家
無題
含情春晼晩暫見夜闌干樓響將登怯簾烘欲過難多
羞釵上燕真愧鏡中鸞歸去横塘曉華星送寶鞍
蝶
初來小苑中稍與瑣闈通遠恐芳塵斷輕憂豔雪融只
知防浩露不覺逆尖風迴首雙飛燕乘時入綺櫳
月
池上與橋邊難忘復可憐簾開最明夜簟卷已凉天流
處水花急吐時雲葉鮮姮娥無粉黛只是逞嬋娟
李花
李徑獨來數愁情相與懸自明無月夜強笑欲風天減
粉與園籜分香沾(一作活)渚蓮徐妃久已嫁猶自玉為鈿
寄裴衡
别地蕭條極如何更獨來秋應為黃(一作紅)葉雨不厭青
苔沈約只能瘦潘仁豈是才離情堪底寄惟有冷於灰
即日
小苑試春衣高樓倚暮暉夭桃惟是笑舞蝶不空飛赤
嶺久無耗鴻門猶合圍幾家緣錦字含淚坐鴛機
晩晴
深居俯夾城春去夏猶清天意憐幽草人間重晩晴併
添高閣迥微注小窗明越鳥巢乾後歸飛體更輕
所居
窗下尋書細溪邊坐石平水風醒酒病霜日曝衣輕雞
黍隨人設蒲魚得地生前賢無不(一作不無)謂容易即遺名
高松
高松出衆木伴我向天涯客散初晴候僧來不語時有
風傳雅韻無雪試幽姿上藥終相待他年訪伏龜
訪秋
酒薄吹還醒樓危望已窮江臯當落日帆席見歸風煙
帶龍潭白霞分鳥道紅殷勤報秋意只是有丹楓
昭州
桂水春猶早昭州日正西虎當官道鬭猿上驛樓啼繩
爛金沙井松乾乳洞梯鄉音殊(一作吁)可駭仍有醉如泥
陸發荆南始至商洛
昔去真無奈今還豈自知青辭木奴橘紫見地仙芝四
海秋風闊千嵓暮景遲向來憂際會猶有五湖期
陳後宫
玄武開新苑龍舟讌幸頻渚蓮參法駕沙鳥犯勾陳夀
獻金莖露歌翻玉樹塵夜來江令醉别詔宿臨春
樂遊原
春夢亂不記春原登已重青門弄煙柳紫閣舞雲松拂
硯輕冰散開樽綠酒濃無悰託詩遣吟罷更無悰
贈子直花下
池光忽隠墻花氣亂侵房屏緣(倪甸切)蝶留粉窗油蜂印
黃官書推小吏侍史從清郎並馬更吟去尋思有底忙
小園獨酌
柳帶誰能結花房未肯開空餘雙蝶舞竟絶一人來半
展龍鬚席輕斟瑪瑙杯年年春不定虚信歲前梅
獻寄舊府開封公
幕府三年遠春秋一字褒書論秦逐客賦續楚離騷地
理(一作里)南溟闊天文北極高酬恩撫身世未學勝鴻毛
春游
橋峻斑騅疾川長白鳥高烟輕惟潤柳風濫欲吹桃徙
倚三層閣摩挲七寶刀庾郎年最少青草妒春袍
離席
出宿金樽掩從公玉帳新依依向餘照遠遠隔芳塵細
草翻驚鴈殘花伴醉人楊朱不用勸只是更沾巾
細雨
蕭灑傍迴汀依微過短亭氣凉先動竹點細未開萍稍
促高高燕微疎的的螢故園煙草色仍近五門青
商於新開路
六百商於路崎嶇古共聞蜂房春欲暮虎穽日初曛路
向泉間辨人從樹杪分更誰開捷徑速擬上青雲
題鄭大有隠居
結構何峯是喧閒此地分石梁高瀉月撨路細侵雲偃
卧蛟螭室希夷鳥獸羣近知西嶺上玉管有時聞
夜飲
卜夜容衰鬢開筵屬異方燭分歌扇淚雨送酒船香江
海三年客乾坤百戰場誰能辭酩酊淹卧劇清漳
因書
絶徼南通棧孤城北枕江猿聲連月檻鳥影落天窗海
(一作錦)石分棋子郫筒當酒缸生歸話辛苦别夜對凝釭
春宵自遣
地勝遺塵事身閒念歲華晩晴風過竹深夜月當花石
亂知泉咽苔荒任逕斜陶然恃琴酒忘却在山家
訪隠
路到層峯斷門依老樹開月從平楚轉泉自上方來薤
白羅朝饌松黃暖夜杯相留笑孫綽空解賦天台
寓興
薄宦仍多病從知竟遠遊談諧叨客禮休澣接冥搜樹
好頻移榻雲奇不下樓豈關無景物自是有鄉愁
河清與趙氏昆季讌集得擬杜工部
勝槩殊江右佳名逼渭川虹收青嶂雨鳥沒夕陽天客
鬢行如此滄波坐渺然此中真得地漂蕩釣魚船
寓目
園桂懸心碧池蓮飫眼紅此生真遠客幾别即衰翁小
幌風烟入高窗霧雨通新知他日好錦瑟傍朱櫳
登霍山驛樓
廟列前峰迥樓開四望窮嶺鼷嵐色外陂雁夕陽中弱
柳千條露衰荷一面風壺關有狂孽速繼老生功
思賢頓
内殿張絃管中原絶鼓鼙舞成青海馬鬭殺汝南雞不
見華胥夢空間下蔡迷宸襟他日淚薄暮望賢西
桂林路中作
地暖無秋色江晴有暮暉空餘蟬嘒嘒猶向客依依村
小犬相護沙平僧獨歸欲成西北望又見鷓鴣飛
商於
商於朝雨霽歸路有秋光背塢猿收果投巖麝退香建
瓴真得勢横戟豈能當割地張儀詐謀身綺季長清渠
州外月黃葉廟前霜今日看雲意依依入帝鄉
和孫樸韋蟾孔雀詠
此去西梁遠今來萬里攜三施因網得秦客被花迷可
在青鸚鵡非關碧野雞約眉憐翠羽刮目(一作膜)想金篦
瘴氣籠飛遠蠻花向坐低輕於趙皇后貴極楚懸黎都
護矜羅幕佳人炫繡袿屏風臨燭釦捍撥倚香臍舊思
牽雲葉新愁待雪泥愛堪通夢寐畫得不端倪地錦排
蒼雁簾釘鏤白犀曙霞星斗外凉月露盤西妒好休誇
舞經寒且少啼紅樓三十級稳稳上丹梯
酬令狐郎中見寄
望郎臨古郡佳句灑丹青應自丘遲宅仍過柳惲汀封
來江渺渺信去雨冥冥句曲聞仙訣臨川得佛經朝吟
搘客枕夜讀潄僧瓶不見銜蘆雁空流腐草螢土宜悲
坎井天怒識雷霆象卉分疆近蛟涎浸岸腥補羸貪紫
桂負氣託青萍萬里懸離抱危於訟閣鈴
碧瓦
碧瓦銜珠樹紅輪結綺寮無雙漢殿鬢第一楚宫腰露
唾香難盡珠啼冷易銷歌從雍門學酒是蜀城燒柳暗
將翻巷荷欹正抱橋鈿轅開道入金管隔隣調夢到飛
魂急書成即席遙河流衝柱轉海沫近槎飄吴市蠀蛦
甲巴賨翡翠翹他時未知意重叠贈嬌嬈
西溪
悵望西溪水潺湲奈爾何不驚春物少只覺夕陽多色
染妖韶柳光含窈窕蘿人間從到海天上莫為河鳳女
彈瑤瑟龍孫撼玉珂京華他夜夢好好寄雲波
元微先生
仙翁無定數時入一壺藏夜夜桂露濕村村桃水香醉
中抛浩劫宿處起神光藥裹丹山鳳碁凾白石郎弄河
移砥柱吞日倚扶桑龍竹裁輕策鮫綃熨下裳樹栽嗤
漢帝橋板笑秦王徑欲隨關令龍沙萬里強
獨居有懷
麝重愁風逼羅疎畏月侵怨魂迷恐斷嬌喘細疑沉數
急芙蓉帶頻抽翡翠簮柔情終不遠遙妒巳先深浦冷
鴛鴦去園空蛺蝶尋蠟花長遞淚筝柱鎮移心覓使嵩
雲暮迴頭灞岸陰只間凉葉院露井近寒砧
有感(乙卯年有感丙辰年詩成)
九服歸元化三靈叶睿圖如何本初輩自取屈氂誅有
甚當車泣因勞下殿趨何成奏雲物直是滅萑苻證逮
符書密辭連性命俱竟緣尊漢相不早辨胡雛鬼籙分
朝部軍烽照上都敢云堪慟哭未免怨洪爐
丹陛猶敷奏彤庭歘戰争臨危對盧植始悔用龐萌御
仗收前殿(一作隊)兵徒劇背城蒼黃五色棒掩遏一陽生
古有清君側今非乏老成素心雖未易此舉太無名誰
瞑銜冤目寧吞欲絶聲近聞開夀讌不廢用咸英(錢龍惕箋)
(曰甘露之變從古未有也閹䜿横行南司塗炭當時士大夫深疾訓注之奸邪反若假手宦寺殱除大憝者一)
(時如鄭覃李石以不忤中人而命相矣李德裕李宗閔以訓注所逐而量移矣令狐楚號為仇士良所不悅而)
(上問王涯手書反狀則應曰然矣節度使兵仗參辭則乞停罷矣汲汲然惟恐得罪宦官以取禍後世不咎文)
(宗之不密失臣則恨訓注之狂躁誤國而當日情勢未有冤論之者可異也自古以來宦官盜竊國柄莫横于)
(漢之十常侍故何進等謀誅之不勝反為所殺然進之謀進始之非命于靈帝也訓内與文宗謀而外連藩鎮)
(以誅宫奴謂之奉天討可也詭言甘露衷甲帷幄謂之謀勇可也事已敗裂猶攀呼乘輿投身虎口謂之死事)
(可也迨奄人得志身分族滅此時文宗稍欲救之則有閻樂望夷之禍天道至此不可問矣何獨區區罪訓也)
(使非平日傾險君子猶將與之不成之責何乃甚乎其時設國有重臣不畏強禦倡言訓等之無辜士良諸凶)
(猶未必刃加其頸也乃箝口不言而請王涯三相罪名僅僅出于劉從諫亦可恥矣義山詩云古有清君側今)
(非乏老成素心雖未易此舉太無名誰瞑銜冤目寧吞欲絶聲其感憤激烈有不同于衆論者故特表而出之)
鏡檻
鏡檻芙蓉入香臺翡翠過撥弦驚火鳳交扇拂天鵝隠
忍陽城笑喧傳郢市歌仙眉瓊作葉佛髻鈿為螺五里
無因霧三秋只見河月中供藥剰海上得綃多玉集胡
沙割犀留聖水磨斜門穿戲蝶小閣鎖飛蛾騎䄡侵韀
卷車帷約幰鈋傳書兩行雁取酒一封駞橋迥凉風壓
溝横(一作斜)夕照和待烏燕太子駐馬魏東阿想像鋪芳
褥依稀解醉羅散時簾隔露卧後幕生波梯穏從攀桂
弓調任射莎豈能抛斷夢聽鼓事朝珂
送千牛李將軍赴闕五十韻
照席瓊枝秀當年紫綬榮班資古直閣勲伐舊西京在
昔王綱紊因誰國步清如無一戰霸安有大横庚内䜿
依憑切凶門責望輕中台終惡直上將更邀盟丹陛祥
烟滅皇闈殺氣横喧闐衆狙怒容易八蠻驚檮杌寬之
久防風戮不行素來矜異類此去豈親征舍魯真非策
居邠未有名曾無力牧御寧待雨師迎火箭侵乘石雲
橋逼禁營何時絶刁斗不夜見攙搶屢亦聞投鼠誰其
敢射鯨世情休念亂物議笑輕生大鹵思龍躍蒼梧失
象耕靈衣沾愧汗儀馬困陰兵别館蘭薰酷深宫蠟燄
明黃山遮舞態黑水斷歌聲縱未移周鼎何辭免趙坑
空拳(當作弮)轉鬭地數板不沈城且欲憑神算無因計力
争幽囚蘇武節棄市仲由纓下殿言終驗增埤事早萌
蒸雞殊减饍屑麴異和羹否極時還泰屯餘運果亨流
離幾南度倉卒得西平神鬼收昏黑姦兇首(去聲)滿盈官
非督護貴師以丈人貞覆載還高下寒暄急改更馬前
烹莽卓壇上揖韓彭扈蹕三才正回軍六合晴此時惟
短劍仍世盡雙旌顧我猶羣從逢君歎老成慶流歸嫡
長貽厥在名卿隼擊須當要鵬摶莫問程趨朝排玉座
出位泣金莖幸藉梁園賦叨蒙許氏評中郎推貴壻定
遠重時英政已標三尚人今佇一鳴長刀懸月魄快馬
駭星精披豁慚深眷暌離動素誠蕙留春晼晚松待歲
峥嶸異縣期迴雁登時已飯鯖去程風刺刺别夜漏丁
丁庾信生多感楊朱死有情絃危中婦瑟甲冷想夫筝
會與(去聲)秦樓鳳俱聽漢苑鸎洛川迷曲沼烟月兩心傾
詠懷寄秘閣舊僚二十六韻
年鬢日堪悲衡茅益自嗤攻文枯若木處世鈍如鎚敢
忘垂堂戒寧將暗室欺懸頭曾苦學折臂反成醫僕御
嫌夫懦孩童笑叔癡小男方嗜栗幼女漫憂葵遇炙(一作)
(䏑)誰先噉逢韲即便(一作更)吹官銜同畫餅面貌乏凝脂
典籍將蠡測文章若管窺圖形翻類狗入夢肯非羆自
哂成書簏終當呪酒巵懶沾襟上血羞鑷鏡中絲槖籥
言方喻樗蒱齒詎知事神徒惕慮佞佛愧虚辭曲藝垂
麟角浮名狀虎皮乘軒寧見寵巢幕更逢危禮俗拘嵇
喜侯王忻戴逵途窮方結舌静勝但搘頥糲食空彈劍
亨衢詎置錐柏臺成口號芸閣暫肩隨悔逐遷鶯伴誰
觀擇虱時甕間眠太率牀下隠何卑奮迹登弘閣摧心
對董帷挍讐如有暇松竹一相思
自桂林奉使江陵途中感懷寄獻尚書
下客依蓮幕明公念竹林縱然膺使命何以奉徽音投
刺雖傷晩酬恩豈在今迎來新瑣闥從到碧瑤岑水勢
初知海天文始識參固慚非賈誼惟恐後陳琳前席驚
虚辱華樽許細斟尚憐秦痔苦不遣楚醪沈既載從戎
筆仍披選勝襟瀧通伏波柱簾對有虞琴宅與嚴城接
門藏列岫深閣凉松冉冉堂静桂森森社内容周續鄉
中保展禽白衣居士訪烏帽逸人尋佞佛將成縳耽書
或類滛長懷五羖贖終著九州箴良訊封鴛綺餘光借
玳簪張衡愁浩浩沈約瘦愔愔蘆白疑粘鬢楓丹欲照
心歸期無鴈報旅抱有猿侵短日安能駐低雲只有陰
亂鴉衝㬠(即晒字)網寒女簇遙砧東道違寧久西園望不
禁江生魂黯黯泉客淚涔涔逸翰應藏法高辭肯浪吟
數須傳庾翼莫獨與盧諶假寐憑書簏哀吟叩劍鐔未
嘗貪偃息那復擬登臨彼美迴清鏡其誰受曲針人皆
向燕路無乃費黃金
五言述德抒情詩一首四十韻獻上杜七兄僕射
相公
帝作黃金闕仙開白玉京有人扶太極帷嶽降元精耿
賈官勲大荀陳地望清旂常懸祖德甲令著嘉聲經出
宣尼壁書留晏子楹武鄉傳陣法踐土主文盟自昔流
王澤由來仗國楨九河分合沓一柱忽峥嶸得主勞三
顧驚人肯再鳴碧虚天共轉黃道日同行後飲曹參酒
先和傳說羹即時賢路闢此夜泰階平願保無疆福將
圖不朽名率身期濟世叩額慮興兵感念殽屍露咨嗟
趙卒坑儻令安隠忍何以贊貞明惡草雖當路寒松實
挺生人言真可畏公意本無争故事留臺閣前驅且旆
旌芙蓉王儉府楊柳亞夫營清嘯頻疎俗高談屢析酲
過庭多令子乞墅有名甥南詔應聞命西山莫敢驚寄
辭收的博端坐掃欃槍雅宴初無倦長歌底有情檻危
春水暖樓迥雪峯晴移席牽緗(一作湘)蔓迴橈撲絳英誰
知杜武庫只見謝宣城有客趨高義於今滯下卿登門
慚後至置驛恐虚迎自是依劉表安能比老彭雕龍心
已切畫虎意何成豈有(一作省)曾黔突徒勞不倚衡乘時
乖巧宦占象合艱貞廢忘淹中學遲迴谷口耕悼傷潘
岳重樹立馬遷輕隴鳥悲丹觜湘蘭怨紫莖歸期過舊
歲旅夢遶殘更弱植叨華族衰門倚外兄欲陳勞者曲
未唱淚先横
今月二日不自量度輙以詩一首四十韻干凟尊
嚴伏蒙仁恩俯賜披覧奬踰其實情溢于辭顧
惟疎蕪曷用酬戴輙復五言四十韻詩獻上亦
詩人咏歎不足之義也
家擅無雙譽朝居第一功四時當首夏八節應條風滌
濯臨清濟巉巖倚碧嵩鮑壺冰皎潔王佩玉丁東處劇
張京兆通經戴侍中將星臨迥夜卿月麗層穹下令銷
秦盜高談破宋聾含霜太山竹拂霧嶧陽桐樂道乾知
退當官蹇匪躬服箱青海馬入兆渭川熊固是符真宰
徒勞譲化工鳳池春㶑灔雞樹曉曈曨願守三章約還
期九譯通薰琴調大舜寶瑟和神農慷慨資元老周旋
值狡童仲尼羞問陳魏絳喜和戎欵欵將除蠧孜孜欲
逹聰所求因渭濁安肯與雷同物議將調鼎君恩忽賜
弓開吳相上下全蜀占西東銳卒魚懸餌豪胥鳥在籠
疲民呼杜母隣國仰羊公置驛推東道安禪合北宗嘉
賓增重價上士悟真空扇舉遮王導樽開見孔融烟飛
愁舞罷塵定(一作起)惜歌終岸柳兼池綠園花映燭紅未
曾周顗醉轉覺季心恭繫滯喧人望便蕃屬聖衷天書
何日降庭燎幾時烘早歲乖投刺今晨幸發蒙遠途哀
跛鼈薄藝奬雕蟲故事曾尊隗前修有薦雄終須煩刻
畫聊擬更磨礲蠻嶺晴留雪巴江晩帶楓營巢憐越燕
裂帛待燕鴻自苦誠先蘖長飄不後蓬容華雖少健思
緒即悲翁感激淮山館優游碣石宫待公三入相丕祚
始無窮
寄太原盧司空三十韻
隋艦臨淮甸唐旗出井陘斷鼇搘四柱卓馬濟三靈祖
業隆盤古孫謀復大庭從來師俊傑可以煥丹青舊族
開東岳雄圖奮北溟邪同獬廌觸樂伴鳳凰聽酣戰仍
揮日降妖亦鬭霆將軍功不伐叔舅德惟馨雞塞誰生
事狼烟不暫停擬填滄海鳥敢競太陽螢内草纔傳詔
前茅已勒銘那勞出師表盡入大荒經德水縈長帶陰
山繞畫屏秪憂非綮肯未覺有膻腥保佐資冲漠扶持
在杳冥乃心防暗室華髮稱明廷按甲神初静揮戈思
欲醒羲之當妙選孝若近歸寧月色來侵幌詩成看轉
櫺羅含黃菊宅柳惲白蘋汀神物龜酬孔僊才鶴姓丁
西山童子藥南極老人星自頃徒窺管於今愧挈瓶何
由叨末席還得叩玄扃莊叟虛悲雁終童漫識鼮幕中
雖策畫劍外且伶俜俁俁行忘止鰥鰥卧不瞑身應瘠
於魯淚欲溢為滎禹貢思金鼎堯圖憶土鉶公乎來入
相王欲駕云亭
御定全唐詩錄卷七十六
