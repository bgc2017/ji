欽定四庫全書
御定全唐詩錄卷六十七
元稹(二)
近體詩
晩秋
竹露滴寒聲離人曉思驚酒醒秋簟冷風急夏衣輕寢
倦解幽夢慮閒添遠情誰憐獨欹枕斜月透窗眀
緣路
總是玲瓏竹兼藏淺漫溪沙平深見底石亂不成泥煙
火遙村落桑麻隔稻畦此中如有問甘被到頭迷
景申秋
蚊幌雨來卷燭蛾燈上稀啼兒冷秋簟思婦問寒衣簾
斷螢火入窗明蝙蝠飛良辰日夜去漸與壯心違
瓶瀉高簷雨窗來激箭風病憎燈火暗寒覺薄幃空婢
報樵蘇竭妻愁院落通老夫慵計數教想蔡城東
經雨籬落壊入秋田地荒竹垂哀折節蓮敗惜空房小
片慈菇白低叢柚子黃眼前撩亂輩無不是同鄉
雨柳枝枝弱風花片片斜蜻蜓憐曉露蛺蝶戀秋花饑
啅空籬雀寒棲滿樹鴉荒涼池館内不似有人家
生春
何處生春早春生曉禁中殿階龍旆日漏閣寶筝風藥
樹香煙重天顔瑞氣融柳梅渾未覺青紫已叢叢
何處生春早春生曉鏡中手寒勻面粉鬟動倚簾風宿
霧梅心滴朝光幕上融思牽梳洗嬾空拔綠絲叢
何處生春早春生綺戶中玉櫳穿細日羅幔張(去聲)輕風
柳軟腰支嫩梅香蜜氣融獨眠傍妒物偷鏟合歡叢
戲酬副使中丞見示四韻
莫恨暫櫜鞬交遊幾個全眼眀相見日肺病欲秋天五
馬虚盈櫪雙蛾浪滿船可憐俱老大無處用閒錢
贈柔之
窮冬到鄉國正歲别京華自恨風塵眼常看遠地花碧
幢還照曜紅粉莫咨嗟嫁得浮雲壻相隨即是家(記事云稹)
(自會稽拜尚書右丞到京未踰月出鎮武昌裴夫人柔之難之曰方歲杪到家鄉先春又赴任耶稹贈詩)
新秋
旦暮已凄涼離人遠思忙夏衣臨曉薄秋影入簷長前
事風隨扇歸心燕在梁殷勤寄牛女河漢正相望
贈雙文
豔極翻含怨憐多轉自嬌有時還暫笑閒坐更無憀曉
月行看墮春酥見欲消何因肻垂手不敢望迴腰
酬樂天東南行詩一百韻(并序)
元和十年三月二十五日予司馬通州二十九
日與樂天於鄠東蒲池村别各賦一絶到通州
後予又寄一篇尋而樂天貺予八首予時瘧病
將死一見外不復記憶十三年予以赦當遷簡
省書籍得是八篇吟歎方極適崔果州使至為
予致樂天去年十二月二日書書中寄予百韻
至兩韻凡二十四章屬李景信校書自忠州訪
予連牀遞飲之間悲咤使酒不三兩日盡和去
年已來三十二章皆畢李生視草而去四月十
三日予手寫為上下卷仍依次重用本韻亦不
知何時得見樂天因人或寄去通之人莫可與
言詩者唯妻淑在旁知狀其本卷尋時於峽
州面付樂天别本都在唱和卷中此卷唯五言
大律詩二首而已
我病方吟越君行已過湖(元和十年閏六月至通州染瘴危重八月聞樂天司馬江)
(州)去應緣直道哭不為窮途亞竹寒驚牖空堂夜向隅
暗魂思背燭危夢怯乘桴(此後每聯之内半述巴蜀土風半述江鄉物産)坐痛
筋骸憯旁嗟物候殊雨蒸重沸渭浪湧怪睢盱索綆飄
蚊蚋蓬麻甃舳艫短簷苫稻草微俸封(去聲)漁租泥浦喧
撈蛤荒郊險鬭貙鯨吞近溟漲猿閙接黔巫芒屫泅牛
婦丫頭蕩槳夫酢醅荷裹賣醨酒水淋沽(巴民造酒如淋醋法)舞
態翻鸜鵒歌辭咽鷓鴣夷音啼似笑蠻語謎相呼江郭
船添店山城木䜿郛吠聲沙市犬爭食墓林烏獷俗誠
堪憚妖神甚可虞欲令仁漸及已被瘧潛圖膳減思調
鼎行稀恐蠧樞雜蓴多剖鱔和黍半蒸菰綠糉新菱實
金丸小木奴(巴橘酸澀大如彈丸)芉羹真暫淡䶉炙漫塗蘇炰鼈
那勝羜烹鯄只似鱸(通州俗以鯄魚為鱠)楚風輕似蜀巴地濕如
吴氣濁星難見州斜日易晡通宵但雲霧未酉即桑榆
(此後並言巴中風俗)瘴窟蛇休蟄炎溪暑不徂倀魂隂呌嘯鵩貌
晝踟蹰鄉里家藏蠱官曹世乏儒斂緡偷印信傳箭作
符繻椎髻抛巾幗鑹(音竄)刀代轆轤當心鞙銅鼓背弝射
桑弧(巴民盡射木弓仍于弓左安箭)豈復民甿料須將鳥獸驅是非渾
竝漆詞訟敢研朱陋室鴞窺伺衰形蟒覬覦鬢毛霜點
合襟淚血痕濡倍憶京華伴偏㤀我爾軀(此後並言與樂天同科共)
(遊處等事)謫居今共遠榮路昔同趨科試銓衡局衙參典校
厨(書判同年校正同省)月中分桂樹天上識菖蒲應召逢鴻澤陪
遊值賜酺心唯撞衞磬耳不亂齊竽(此後並言同應制時事)海岱
詞鋒截皇王筆陣敺疾奔凌騕褭高唱軋吴歈點檢張
儀舌提攜傅說圖擺囊看利穎開頷出眀珠並取千人
特皆非十上徒白麻雲色膩墨詔電光粗衆口貪歸美
何顔敢妒姝秦臺納紅旭酆匣洗黃壚諫獵寧規避彈
豪詎囁嚅胏肝憎巧曲蹊徑絶縈迂誓遣朝綱振忠饒
翰苑輸(元和四年為監察御史樂天為翰林學士)驥調方汗血蠅點忽成盧
遂謫栖遑掾還飛送别盂痛嗟親愛隔顛望友朋扶狸
病翻隨鼠驄羸返作駒物情良徇俗時論太誣吾瓶罄
罍偏恥松摧柏自枯虎雖遭陷穽龍不怕泥塗(此上並述五年)
(貶掾江陵樂天亦遭罹謗鑠)重喜登賢苑方欣佐伍符(九年樂天除太子贊善予)
(從事唐州也)判身入矛戟輕敵比錙銖驛騎來千里天書下
九衢因教罷飛檄便許到皇都(十年春自唐州詔予召入京)舟敗罌
浮漢驂疲杖過邘郵亭一蕭索烽候各﨑嶇餽餉人推
輅誰何吏執殳拔家逃力役連鏁責逋誅防戍兄兼弟
收田婦與姑縑緗工女竭青紫使臣紆望國參雲樹歸
家滿地蕪破窗塵𡋯𡋯幽院鳥嗚嗚(此下並言靖安里無人居觸目荒涼)
祖竹藂生筍孫枝壓舊梧晩花狂蛺蝶殘蔕宿茱萸始
悟摧林秀因銜避繳蘆文房長遣閉經肆未曾鋪鵷鷺
方求侣䲭鳶已嚇雛徵還何鄭重斥去亦須臾迢遞投
遐徼蒼黃出奥區通川誠有咎湓口定無辜(三月稹之通川八月)
(樂天之江州)利器從頭匣剛腸到底刳薰蕕任盛貯稊稗莫
超踰公幹經時臥鍾儀幾歲拘光陰流似水蒸瘴熱於
鑪薄命知然也深交有矣夫救焚期骨肉投分刻肌膚
(本題云寄澧州李十一舍人果州崔二十二員外開州韋大員外通州元九侍御庾三十二補闕杜十四拾遺)
(李二十助教竇七校書兼投弔席八舍人)二妙馳軒陛三英詠袴襦(庾三十二杜十)
(四並居北省李十一崔二十二韋大各典方州)李多嘲蝘蜓竇數(入聲)集蜘蛛(李二)
(十雅善歌詩固多詠物之作竇七頻改官銜屢有蜘蛛之喜)數子皆竒貨唯予獨朽
株邯鄲笑匍匐燕蒯受揶揄嬾學三閭憤甘齊百里愚
耽眠希醒素憑醉少嗟吁學問徒為爾書題盡已乎别
猶多夢寐情尚感凋枯近喜司戎健尋傷掌誥徂(今日得樂)
(天書六年聞席八歿)士元名位屈伯道子孫無舊好飛瓊翰新詩
灌玉壺幾催閒處泣終作苦中娱廉藺聲相讓燕秦勢
豈俱此篇應絶倒休漫捋髭鬚(樂天戲題篇末云此篇擬打足下寄容州詩故)
(有戲譽)
和樂天送客遊嶺南二十韻(次用本韻)
我自離鄉久君那度嶺頻一杯魂慘澹萬里路艱辛江
館連沙市瀧船泊水濱騎田迴北顧桐柱指南鄰大壑
浮三島周天過五均波心湧樓閣規外布星辰(交廣間南極浸)
(高北極浸低圓規度外星辰至衆大如五曜者數十皆不在星經)狒狒穿筒格猩猩置
屐馴(郭璞云□□交廣山谷間有之南人俗法常用竹筒穿臂以受之狒狒執臂而笑笑則唇蔽兩目人)
(因自筒中出手以釘釘之于樹猩猩嗜酒好屐南人常以美酒置于其所且排十數屐猩猩見之驟相謂曰吾)
(幾就擒矣然而漸飲至醉醉則穿破屐而行既不能去相與泣而見獲故吴都賦曰猩猩啼而就擒□□笑而)
(被格盖為此)貢兼鮫女絹俗重語兒巾(南方去京華絶遠冠冕不到唯海路稍通)
(吴中商肆多牓云此有語兒巾子)舶主腰藏寶(南方呼波斯為舶主胡人異寶多自懷藏以避)
(強丐)黃家砦(音柴去聲南夷之區落)起塵歌鐘排象背炊爨上魚身
(夷民大陳設則巨象背上作樂大魚出浮身若洲島海人泊舟于傍因而炊爨其上魚不之覺)電白雷
山接旗紅賊艦新島夷徐市種廟覡趙佗神鳶跕方知
瘴蛇蘇不待春曙潮雲斬斬夜海火燐燐(海水夜擊之則盡如火盖)
(陰火潜然之謂也)冠冕中華客梯航異域臣果然(猿屬)皮勝錦吉
了(鳥名)舌如人風黖秋茅葉煙埋曉月輪定應玄髮變焉
用翠毛珍句漏沙須買貪泉貨莫親能傳稚川術何患
隠之貧
會真詩三十韻
微月透簾櫳螢光度碧空遙天初縹緲低樹漸葱蘢龍
吹過庭竹鸞歌拂井桐羅綃垂薄霧環珮響輕風絳節
隨金母雲心捧玉童更深人悄悄晨會雨濛濛珠瑩光
文履花眀隠繡籠寶釵行彩鳳羅帔掩丹虹言自瑤華
浦將朝碧帝宫因游李城北偶向宋家東戲調初微拒
柔情已暗通低鬟蟬影動迴步玉塵蒙轉面流花雪登
床抱綺叢鴛鴦交頸舞翡翠合歡籠眉黛羞偏聚朱唇
暖更融氣清蘭蕊馥膚潤玉肌豐無力慵移腕多嬌愛
斂躬汗光珠點點髮亂綠葱葱方喜千年會俄聞五夜
窮留連時有限繾綣意難終慢臉含愁態芳詞誓素衷
贈環眀運合留結表心同啼粉流清鏡殘燈繞暗蟲華
光猶冉冉旭日漸曈曈警乘還歸洛吹簫亦上嵩衣香
猶染麝枕膩尚殘紅羃羃臨塘草飄飄思渚蓬素琴鳴
怨鶴清漢望歸鴻海闊誠難度天高不易沖行雲無處
所蕭史在樓中
清都春霽寄胡三吴十一
蘂珠宫殿經微雨草樹無塵耀眼光白日當空天氣暖
好風飄樹柳陰涼蜂憐宿露攅芳久燕得新泥拂戶忙
時節催年春不住武陵花謝憶諸郎
送友封工首(黔府竇鞏字友封)
桃葉成陰燕引雛南風吹浪颭檣烏瘴雲拂地黃梅雨
眀月滿帆青草湖迢遞旅魂歸去遠顛狂酒興病來孤
知君兄弟憐詩句遍為姑將惱大巫
惠和坊裏當時别豈料江陵送上船鵬翼張風期萬里
馬頭無角已三年甘將泥尾隨龜後尚有雲心在鶴前
若見中丞忽相問為言腰折氣衝天
放言
近來逢酒便高歌醉舞詩狂漸欲魔五斗解酲猶恨少
十分飛盞未嫌多眼前讐敵都休問身外功名一任他
死是老閒生也得擬將何事奈吾何
莫將心事厭長沙雲到何方不是家酒熟餔糟學漁父
飯來開口似神鵶竹枝待鳳千莖直柳樹迎風一向斜
總被天公霑雨露等頭成長盡生涯
霆轟電烻數聲頻不奈狂夫不藉身縱使被雷燒作燼
寧殊埋骨颺為塵得成蝴蝶尋花樹倘化江魚掉錦鱗
必若乖龍在諸處何須驚動自來人
安得心源處處安何勞終日望林巒玉英惟向火中冷
蓮葉元來水上乾寗戚飯牛圖底事陸通歌鳳也無端
孫登不語啟期樂各自當情各自歡
三十年來世上行也曾狂走趁浮名兩回左降須知命
數度登朝何處榮乞我杯中松葉滿遮渠肘上柳枝生
他時定葬燒缸地賣與人家得酒盛
送友封
輕風略略柳欣欣晴色空濛遠似塵斗柄未回猶帶閏
江痕潛上已生春蘭成宅裏尋枯樹宋玉亭前别故人
心斷洛陽三兩處窈娘堤抱古天津
早春尋李校書
欵欵春風澹澹雲柳枝低作翠櫳帬梅含雞舌兼紅氣
江弄瓊花散綠紋帶霧山鸎啼尚小穿沙蘆筍葉纔分
今朝何事偏相覓撩亂芳情最是君
贈嚴童子(嚴司空孫字照郎十歲能賦詩往往有竒句書題有成人風)
衛瓘諸孫衛玠珍可憐雛鳳好青春解拈玉葉排新句
認得金環識舊身十歲佩觿嬌穉子八行飛札老成人
楊公莫訝清無業家有驪珠不復貧
酬樂天得微之詩知通州事因成四首
茅簷屋舍竹籬州虎怕偏蹄蛇兩頭(通州元和二年偏蹄虎害人比之白)
(額兩頭蛇處處皆有之也)暗蠱有時迷酒影浮塵向日似波流沙含
水弩多傷骨田仰畬刀少用牛知得共君相見否近來
魂夢轉悠悠
平地才應一頃餘閣欄都大似巢居(巴人多在山坡架木為居自號閣欄)
(頭也)入衙官吏聲疑鳥下峽舟船腹似魚市井無錢論尺
丈田疇付火罷耘鋤此中愁殺須甘分惟惜平生舊著
書(本句云努力安心過三考已曾愁殺李尚書又余病甚將平生所為文自題云異日送白二十二郎也)
哭鳥晝飛人見少倀魂夜嘯虎行多滿身沙虱無防處
獨脚山魈不奈何甘受鬼神侵骨髓常憂岐路起風波
南歌未有東西分敢唱滄浪一字歌(本句云時時三唱濯纓歌)
荒蕪滿院不能鋤甑有塵埃圃乏蔬定覺身將囚一種
未知生共死何如饑搖困尾喪家狗熱暴枯鱗失水魚
苦境萬般君莫問自憐方寸本來虚
以州宅夸於樂天
州城迴繞拂雲堆鏡水稽山滿眼來四面常時對屏障
一家終日在樓臺星河似向簷前落鼓角驚從地底迴
我是玉皇香案吏謫居猶得住蓬萊
重夸州宅旦暮景色兼酬前篇末句
仙都難畫亦難書暫合登臨不合居繞郭烟嵐新雨後
滿山樓閣上燈初人聲曉動千門闢湖色宵涵萬象虚
為問西州羅刹岸濤頭衝突近何如
和樂天早春見寄
雨香雲澹覺微和誰送春聲入櫂歌萱近北堂穿土早
柳偏東面受風多湖添水劑消殘雪江送潮頭湧漫波
同受新年不同賞無由縮地欲如何
初除浙東妻有阻色因以四韻曉之
嫁時五月歸巴地今日雙旌上越州興慶首行千命婦
(予在中書日妻以郡君朝太后於興慶宫猥為班首)會稽旁帶六諸侯海樓翡翠
閒相逐鏡水鴛鴦暖共浮我有主恩羞未報君於此外
更何求
鶯鶯詩
殷紅淺碧舊衣裳取次梳頭闇澹妝夜合帶烟籠曉月
牡丹經雨泣殘陽低迷隠笑原非笑彷彿聞香不是香
頻動横波嗔阿母等閒教見小兒郎
友封體
雨送浮涼夏簟清小樓腰褥怕單輕微風暗度香囊轉
朧月斜穿隔子眀樺燭焰高黃耳吠柳堤風静紫騮聲
頻頻聞動中門鎖桃葉知嗔未敢迎
追昔遊
謝傅堂前音樂和狗兒吹笛膽娘歌花園欲盛千場飲
水閣初成百度過醉摘櫻桃投小玉嬾梳叢鬢舞曹婆
再來門館惟相弔風落秋池紅葉多
遣悲懷
謝公最小偏憐女自嫁黔婁百事乖顧我無衣搜藎(草名)
篋泥他沽酒拔金釵野蔬充膳甘長藿落葉添薪仰古
槐今日俸錢過十萬與君營奠復營齋
昔日戲言身後意今朝皆到眼前來衣裳已施行看盡
針線猶存未忍開尚想舊情憐婢僕也曾因夢送錢財
誠知此恨人人有貧賤夫妻百事哀
閒坐悲君亦自悲百年都是幾多時鄧攸無子尋知命
潘岳悼亡猶費詞同穴窅冥何所望他生緣會更難期
唯將終夜長開眼報荅平生未展眉
菊花
秋叢遶舍似陶家遍插籬邊日漸斜不是花中偏愛菊
此花開盡更無花
晩春
晝靜簷疎燕語頻雙雙鬭雀動階塵柴扉日暮隨風掩
落盡閒花不見人
梁州夢(是夜宿漢川驛夢與杓直樂天同遊曲江兼入慈恩寺諸院儵然而寤則遞乘及階)
(郵吏已傳呼報曉矣)
夢君同遶曲江頭也向慈恩院院遊亭吏呼人排去馬
忽驚身在古梁州(紀事云樂天别稹後旬日閒遊曲江及慈恩寺飲酣憶稹作詩有計程今)
(日到梁州之句後得稹書果以是日至褒寄此詩千里神交若合符契焉有感夢記述)
仁風李著作園醉後寄李十
朧明春月照花枝花下音聲是管兒却笑西京李員外
五更騎馬趁朝時
書樂天紙
金鑾殿裏書殘紙乞與荆州元判司不忍拈將等閒用
半封京信半題詩
桐孫詩(并序)
元和五年予貶掾江陵三月二十四日宿曾峰
館山月曉時見桐花滿地因有八韻寄白翰林
詩當時草蹙未暇紀題及今六年詔許西歸去
時桐樹上孫枝已拱矣予亦白鬚兩莖而蒼然
斑鬢感念前事因題舊詩仍賦桐孫詩一絶又
不知何年復來商山道中元和十年正月題
去日桐花半桐葉别來桐樹老桐孫城中過盡無窮事
白髮滿頭歸故園
西歸絶句
雙堠頻頻減去程漸知身得近京城春來愛有歸鄉夢
一半猶疑夢裏行
五年江上損容顔今日春風到武關兩紙京書臨水讀
(得復言樂天書)小桃花樹滿商山
同歸諫院韋丞相(韋丞相貫之)共貶河南亞大夫(裴中丞度)今日
還鄉獨憔悴幾人憐見白髭鬚
只去長安六日期多應及得杏花時春明門外誰相待
不夢閒人夢酒巵
閒遊寺觀從容到遍問親知次第尋腸斷裴家光德宅
無人掃地戟門深
寒窗風雪擁深爐彼此相傷指白鬚一夜思量十年事
幾人強健幾人無(宿竇十二藍田宅)
雲覆藍橋雪滿溪須臾便與碧峰齊風迴麫市連天合
凍壓花枝著水低
見樂天詩
通州到日日平西江館無人虎印泥忽向破簷殘漏處
見君詩在柱心題
聞樂天授江州司馬
殘燈無焰影幢幢此夕聞君謫九江垂死病中驚坐起
暗風吹雨入寒窗(白樂天云此詩他人尚不可聞况僕哉)
得樂天書
遠信入門先有淚妻驚女哭問何如尋常不省曾如此
應是江州司馬書
重贈商玲瓏兼寄樂天
休遣玲瓏唱我詩我詩多是别君詞明朝又向江頭别
月落潮平是去時(脞說云商玲瓏為杭州歌者樂天作郡日賦歌與之元微之在越厚幣邀)
(至月餘使盡歌所唱之曲作詩送行兼寄樂天)
寄浙西李大夫
柳眼梅心漸欲春白頭西望憶何人金陵太守曾相伴
共蹋銀臺一路塵
蘂珠深處少人知網索西臨太液池浴殿曉聞天語後
步廊騎馬笑相隨(網索在太液池上學士候對歇于此)
禁林同直話交情無夜無曾不到眀冣憶西樓人靜後
玉宸鐘磬兩三聲(玉宸觀在紫宸殿後也)
為樂天自勘詩集因思頃年城南醉歸馬上遞唱
艷曲十餘里不絶長慶初俱以制誥侍宿南郊
齋宫夜後偶吟數十篇兩掖諸公洎翰林學士
三十餘人驚起就聽逮至卒吏莫不衆觀羣公
直至侍從行禮之時不復聚寐予與樂天吟哦
竟亦不絶因書於樂天卷後越中冬夜風雨不
覺將曉諸門互啟關鎖即事成篇
春野醉吟十里程齋宫潛詠萬人驚今宵不寐到明讀
風雨曉聞開鎖聲
和嚴給事聞唐昌觀玉蘂花下有遊仙
弄玉潛過玉樹時不教青鳥出花枝的應未有諸人覺
只是嚴郎卜得知
六年春遣懷
傷禽我是籠中鶴沈劍君為泉下龍重纊猶存孤枕在
春衫無復舊裁縫
檢得舊書三四紙高低闊狹粗成行自言併食尋常事
唯念山深驛路長
公無渡河(樂府題)音響絶已隔前春復去秋今日閒窗拂
塵土殘絃猶迸細箜篌
婢僕曬君餘服用嬌癡稚女遶床行玉梳鈿朵香膠解
盡日風吹瑇瑁筝
劉阮妻
芙蓉脂肉綠雲鬟罨畫樓臺青黛山千樹桃花萬年藥
不知何事憶人間
壓牆花
野性大都迷里巷愛將高樹記人家春來偏認平陽宅
為見牆頭拂面花
憶事
夜深閒到戟門邊却遶行廊又獨眠明月滿庭池水渌
桐花垂在繡簾前
春曉
半欲天明半未明醉聞花氣睡聞鶯獟兒撼起鐘聲動
二十年前曉寺情
離思詩
自愛殘妝曉鏡中環釵慢篸綠絲叢須臾日射燕脂頰
一朵紅蘇旋玉融
山泉散漫遶階流萬樹桃花映小樓閒讀道書慵未起
水晶簾下看梳頭
紅羅著壓逐時新杏子花紗嫩麴塵第一莫嫌才地弱
些些紕縵最宜人
曾經滄海難為水除却巫山不是雲取次花叢嬾迴顧
半緣脩道半緣君
尋常百種花齊發偏摘梨花與白人今日江頭兩三樹
可憐和葉度殘春(此五詩本事傳以為悼韋夫人作)
雜憶五首
今年寒食月無光夜色纔侵已上牀憶得雙文通内裏
玉櫳深處暗聞香
花籠微月竹籠煙百丈絲繩拂地懸憶得雙文人靜後
潛教桃葉送鞦韆
寒輕夜淺遶迴廊不辨花叢暗辨香憶得雙文朧月下
小樓前後捉迷蔵
山榴似火葉相兼亞拂磚階半拂簷憶得雙文獨披掩
滿頭花草倚新簾
春冰消盡碧波湖漾影殘霞似有無憶得雙文衫子薄
鈿頭雲映褪紅蘇
御定全唐詩錄卷六十七
