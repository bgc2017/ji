欽定四庫全書
御定全唐詩錄卷十九
王季友
季友河南人按豫章圖經云酆城人家貧賣履博
極羣書李勉引為賓客甚敬之善為詩杜甫詩云
酆城客子王季友是也
殷璠云季友詩愛竒務險遠出常情之外然而白
首裋褐良可悲夫
古體詩
雜詩
采山仍采隱在山不在深持斧事遠遊固悲匠者心翳
翳青桐枝樵爨日所侵撨聲出巗壑四聽無知音豈為
鼎下薪當復堂上琴鳳鳥久不棲且與枳棘林
滑中贈崔高士瓘
夫子保藥命外身得无咎日月不能老化腸為筋否十
年前見君甲子過我夀于何今相逢華髮在我後近而
知其遠少見今白首遙信蓬萊宫不死世世有元石采
盈擔神方秘其肘問家惟指雲愛氣常言酒攝生固如
此履道當不朽未能太元同願與天地久實腹以芝术
賤體仍芻狗自勉將勉余良藥在苦口
寄韋子春秘書
出山秘芸署山木已再春食我山中藥不憶山中人山
中誰余密白髮日相親雀鼠晝夜無知我厨廩貧有情
盡捐棄土石為周身依依舍北松不厭我南鄰夫子質
千尋天澤枝葉新余以不材夀非智免斧斤
還山留别長安知已
出山不見家還山見家在山門是門前此去長樵採青
谿誰招隱白髮自相待惟餘澗底松依依色不改
代賀若令譽贈沈千運
相逢問姓名亦存别時無子今有孫山上雙松長不改
百家唯有三家村村南村西車馬道一宿通舟水浩浩
澗中磊磊十里石河上淤泥種桑麥平坡冢墓皆我親
滿田主人是舊客舉聲酸鼻問同年十人七人歸下泉
分手如何更此地回頭不語淚澘然
酬李十六岐
鍊丹文武火未成賣藥販履俱逃名出谷迷行洛陽道
乘流醉卧滑臺城城下故人久離怨一歡適我兩家願
朝飲杖懸沽酒錢暮餐嚢有松花飯于何車馬日憧憧
李膺門館爭登龍千賓揖對若流水五經發難如叩鐘
下筆新詩行滿壁立談古人坐在席問我草堂有卧雲
知我山儲無儋石自耕自刈食為天如鹿如麋飲野泉
亦知世上公卿貴且養丘中草木年
宿東谿李十五山亭
上山下山入山谷谿中落日留我宿松石依依當主人
主人不在意亦足名花出地兩重階絶頂平天一小齋
本意由來是山水何用相逢語舊懷
觀于舍人壁畫山水
野人宿在人家少朝見此山謂山曉半壁仍棲嶺上雲
開簾欲放湖中鳥獨坐長松是阿誰再三招手起來遲
于公大笑向予說小弟丹青能爾為
張志和
志和字子同婺州人始名龜齡母夢楓生腹上而
産擢明經肅宗命待詔翰林因賜今名後坐貶不
復仕居江湖自稱煙波釣徒著玄眞子亦以自號
時謂嚴光之比
古體詩
漁父歌
西塞山前白鷺飛桃花流水鱖魚肥青篛笠綠蓑衣斜
風細雨不須歸
釣臺漁父褐為裘兩兩三三舴艋舟能縱棹慣乘流長
江白浪不曾憂
霅谿灣裏釣漁翁舴艋為家西復東江上雪浦邊風笑
著荷衣不歎窮
松江蟹舍主人歡菰飯蒓羹亦共餐楓葉落荻花乾醉
宿漁舟不覺寒
青草湖中月正圓巴陵漁父棹歌連釣車子橛頭船樂
在風波不用仙
近體詩
漁父
八月九月蘆花飛南谿老人垂釣歸秋山入簾翠滴滴
野艇倚檻雲依依却把漁竿尋小逕閒梳鶴髮對斜暉
翻嫌四皓曾多事出為儲皇定是非
沈千運
千運吳興人元結篋中集序云風雅不作幾及千
年近世作者更相沿襲拘限聲病喜尚形似且以
流易為辭不知喪於雅正吳興沈千運獨挺於流
俗之中強攘於已溺之後窮老不惑五十餘年凡
所為文皆與時異故朋友後生稍見師效能似類
者有五六人於戲自沈公及二三子皆以正直而
無禄位皆以忠信而久貧賤皆以仁讓而至喪亡
兵興于今六歲已長逝者遺文散失方阻絶者不
見近作故編於篋中者凡二十四首云
古體詩
贈史修文
故人阻千里會面非前期握手於此地當歡反成悲念
離宛猶昨俄已二十朞疇昔皆少年别來鬢如絲不道
舊姓名相逢知是誰曩遊盡騫翥與君仍布衣豈曰無
其才命理應有時别路漸欲少不覺生涕洟
汝墳示弟妹
今日天氣暖東風杏花坼筋力久不如却羨澗中石神
仙杳難信中夀稀滿百近世多夭傷喜見鬢髮白杖藜
竹樹間宛見舊行跡豈知林園主却是林園客兄弟所
存半空為亡者惜冥冥無再期哀哀望松栢骨肉能幾
人年大自疎隔性情誰免此與我不相易唯念得爾輩
相看慰朝夕平生兹巳矣此外盡非適
濮中言懷
聖朝優賢良草澤無遺匿人生各有命在余胡不淑一
生但區區五十無寸禄衰退當棄捐貧賤招毁讟栖栖
去久世屯躓日窮迫不如守田園歲晏望豐熟壯年失
宜盡老大無筋力始愴前計非將貽後生福童兒新學
稼少女未能織顧此煩知已終日求衣食
山中作
棲隱别無事所願離風塵不辭城邑遊禮樂拘束人邇
來歸山林庶事皆吾身何者為形骸誰是智與仁寂莫
了閑事而後知天眞咳唾矜榮華迂俯相屈伸何如巢
與由天子不得臣
古歌
北邙不種田但種松與栢松栢未生處留待市朝客
孟雲卿
雲卿平昌人第進士為校書郎與杜甫元結最善
按元結送孟校書往南海書序云雲卿與次山同
里以辭學相友善
袁郊甘澤謠云陶峴開元中與樊口進士雲卿奏
清商曲於江湖號水仙是雲卿為武昌人
高仲武云孟君詩祖述沈千運賊中十首又漁獵
陳拾遺詞氣傷苦怨者之流
古體詩
古别離
朝日上高臺離人怨秋草但見萬里天不見萬里道君
行本迢遠苦樂良難保宿昔夢同衾憂心常傾倒含酸
欲誰訴展轉傷懷抱結髮年已遲征行去何早寒暄有
時謝憔悴難再好人皆算年夀死者何曾老少壯無見
期水深風浩浩
今别離
結髮生别離相思復相保如何日已久五變中庭草渺
渺大海途悠悠吳江島但恐不出門出門無遠道遠道
行既難家貧衣復單嚴風吹積雪晨起鼻何酸人生各
有志豈不懷所安分明天上日生死願同歡
鄴城懷古
朝發淇水南將尋北燕路魏家舊城闕寥落無人住伊
昔天地屯曹公獨中據羣臣將北面白日忽西暮三臺
竟寂莫萬事良難固雄豪安在哉衰草沾霜露崔巍長
河北尚見應劉墓古樹藏龍蛇荒茅伏狐兔永懷故池
館數子連章句逸興驅山河雄詞變雲霧我行覩遺跡
精爽如可遇斗酒將酹君悲風白楊樹
傷懷贈故人
稍稍晨鳥翔淅淅草上霜人生早罹苦夀命恐不長二
十學已成三十名不彰豈無同門友貴賤易中腸驅馬
行萬里悠悠過帝鄉幸因絃歌末得上君子堂衆樂互
喧奏獨子備笙簧坐中無知音安得神揚揚願因高風
起上感白日光
傷情
為長心易憂早孤意常傷出門先躊躇入戶亦彷徨此
生亦何苦前事安可忘兄弟先我没孤幼盈我旁舊居
近東南河水新為梁松栢今在兹安忍思故鄉四時與
日月萬物各有常秋風已一起草木無不霜行行當自
勉不忍再思量
汴河阻風
清晨自梁宋挂席之楚荆出浦風漸惡傍灘舟欲横大
河噴東注羣動皆窅冥白霧魚龍氣黑雲牛馬形蒼茫
迷所適安危懼暫寧信此天地内孰為身命輕丈夫苟
未達所向須存誠前路捨舟去東南仍曉晴
近體詩
寒食
二月江南花滿枝他鄉寒食遠堪悲貧居往往無煙火
不獨明朝為子推
張謂
謂字正言河南人登天寶二年進士第奉使長沙
嘗作長沙風土記大歷中為禮部侍郎典貢舉
殷璠云謂代北州老翁答及湖中對酒行並在物
情之外衆人未曾說耳亦何必歴遐遠探古迹然
後始為冥搜
古體詩
讀後漢逸人傳
子陵没巳久讀史思其賢誰謂潁陽人千秋如比肩嘗
聞漢皇帝曾是曠周旋名位苟無心對君猶可眠東過
富春渚樂此佳山川夜卧松下月朝看江上煙釣時如
有待釣罷應忘筌生事在林壑悠悠經暮年于今七里
瀨遺迹尚依然高臺竟寂莫流水空潺湲
龐公南郡人家在襄陽里何處偏來往襄陽東陂是誓
將業田種終得保妻子何言二千石乃欲勸吾仕鸛鵲
巢茂林黿鼉穴深水萬物從所從吾心亦如此不見鹿
門山朝朝白雲起采藥復采樵優游終暮齒
代北州老翁答
負薪老翁住北州北望鄉關生客愁自言老翁有三子
兩人已向黃沙死如今小兒新長成明年聞道又徵兵
定知此别必零落不及相隨同死生盡將田園借鄰伍
且復伶俜去鄉土在生本求多子孫及有誰知更辛苦
近傳天子尊武臣強兵直欲靜邊塵安邊自合有長策
何必流離中國人
湖上對酒行
夜坐不厭湖上月晝行不厭湖上山眼前一樽又長滿
心中萬事如等閑主人有黍百餘石濁醪數斗應不惜
即今相對不盡歡别後相思又何益茱萸灣頭歸路賒
願君且宿黃公家風光若此人不醉參差辜負東園花
贈喬琳(一作劉眘虚詩)
去年上策不見收今年寄食仍淹留羨君有酒能便醉
羨君無錢能不憂如今五侯不愛客羨君不問五侯宅
如今七貴方自尊羨君不過七貴門丈夫會應有知已
世上悠悠何足論
近體詩
送裴侍御歸上都
楚地勞行役秦城罷鼓鼙舟移洞庭岸路出武陵谿江
月隨人影山花趁馬蹄離魂將别夢先已到關西
道林寺送莫侍御
何處堪留客香林隔翠微薜蘿通驛騎山竹挂朝衣霜
引臺烏集風驚塔雁飛飲茶勝飲酒聊以送將歸
别睢陽故人
少小客遊梁依然似故鄉城池經戰陣人物恨存亡夏
雨桑條綠秋風麥穗黃有書無寄處相送一沾裳
郡南亭子宴
亭子春城外朱門向綠林柳枝經雨重松色帶煙深漉
酒迎仙客穿池集水禽白雲常在眼聊足慰人心
夜同宴用人字
北斗回新歲東園值早春竹風能醒酒花月解留人邑
宰陶元亮山家鄭子眞平生頗同道相見日相親
過從弟制疑官竹齋
羨爾方為吏衡門獨宴如野猿偷紙筆山鳥汚圖書竹
裏藏公事花間隱使車不妨垂釣坐時鱠小江魚
同王徵君湘中有懷
八月洞庭秋瀟湘水北流還家萬里夢為客五更愁不
用開書帙偏宜上酒樓故人京洛滿何日復同遊
同諸公遊雲公禪寺
共許尋雞足誰能惜馬蹄長空淨雲雨斜日半虹霓簷
下千峰轉忩前萬木低看花尋徑遠聽鳥入林迷地與
喧卑隔人將物我齊不知樵客意何事武陵谿
别韋郎中
星軺計日赴岷峨雲樹連天阻笑歌南入洞庭隨雁去
西過巫峽聽猿多崢嶸洲上飛黃蝶灧澦堆邊起白波
不醉郎中桑落酒教人無奈别離何
杜侍御送貢物戲贈
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晚孤舟江上畏春寒
由來此貨稱難得多恐君王不忍看
春園家宴
南園春色正相宜大婦同行小婦隨竹裏登樓人不見
花間覓路鳥先知櫻桃解結垂簷子楊柳能低入戶枝
山簡醉來歌一曲參差笑殺郢中兒
西亭子言懷
數叢芳草在堂陰幾處閒花映竹林攀樹玄猿呼郡吏
傍谿白鳥應家禽青山看景知高下流水聞聲覺淺深
官屬不令拘禮數時時緩步一相尋
送盧舉使河源
故人行役向邊州匹馬今朝不少留長路關山何日盡
滿堂絲竹為君愁
題長安主人壁
世人結交須黃金黃金不多交不深縱令然諾暫相許
終是悠悠行路心
早梅
一樹寒梅白玉條迥臨村路傍谿橋不知近水花先發
疑是經春雪未消
張巡
巡鄧州南陽人與兄曉皆以文行知名舉進士天
寶中授清河令有能名調眞源令禄山反與睢陽
太守許遠嬰城自守經年乏食忠義不衰城陷遇
害
近體詩
聞笛
岧嶤試一臨虜騎附城陰不辨風塵色安知天地心營
開邊月近戰苦陣雲深旦夕更樓上遙聞横笛音
守睢陽作
接戰春來苦孤城日漸危合圍侔月暈分守若魚麗屢
厭黃塵起時將白羽揮裹瘡猶出陣飲血更登陴忠信
應難敵堅貞諒不移無人報天子心計欲何施
顔眞卿
眞卿字清臣瑯琊人少勤學業有詞藻尤工書開
元中舉進士事親以孝聞累遷侍御史武部員外
不附楊國忠出為平原太守禄山反河朔盡陷平
原獨守肅宗幸靈武授工部尚書至德初朝于鳳
翔授憲部尚書累進封魯郡公以忤宰相意出刺
撫州湖州元載伏誅拜刑部尚書改太子太師李
希烈反盧杞奏遣眞卿往諭之不屈遇害
古體詩
題杼山癸亭得暮字(亭陸鴻漸所創)
杼山多幽絶勝事盈跬步前者雖登攀淹留恨晨暮及
兹紆勝引曾是美無度歘搆三癸亭實惟陸生故高賢
能剏物疏鑿皆有趣不越方丈間居然雲霄遇巍峩倚
修岫曠望臨古渡左右苔石攅低昂桂枝蠧山僧狎猿
狖巢鳥來枳椇俯視何楷臺傍瞻戴顒路遲迴未能下
夕照明村樹
謝陸處士杼山折青桂花見寄之什
羣子遊杼山山寒桂花白綠荑含素萼采折自逋客忽
枉巖中詩芳香潤金石全高南越蠧豈謝東堂策會愜
名山期從君恣幽覿
贈裴將軍
大君制六合猛將清九垓戰馬若龍虎騰凌何壯哉將
軍臨八荒烜赫耀英材劍舞若游電隨風縈且迴登高
望天山白雲正崔巍入陣破強寇威名雄震雷一射百
馬倒再射萬夫開匈奴不敢敵相呼歸去來功成報天
子可以畫麟臺
近體詩
登平望橋下作
登橋試長望望極與天平際海蒹葭色終朝鳬雁聲近
山猶髣髴遠水忽微明更覽諸公作知高題柱名
刻清遠道士詩因而繼作
不到東山寺于今五十春朅來從舊賞林壑宛相親吳
子多藏日秦王厭勝辰劍池穿萬仞盤石坐千人金氣
騰為虎琴臺化若神登壇仰生一捨宅歎珣珉中嶺分
雙樹迥巒絶四鄰窺臨江海接崇飾四時新客有神仙
者于茲雅麗陳名高清遠峽文聚斗牛津跡異心寧間
聲同質豈均悠然千載後知我揖光塵
任華
華爵里未詳按摭言華與庾中丞書云華本野人
嘗思漁釣尋常杖策歸乎舊山非有機心致斯扣
擊是必狂狷之流也
松石軒詩評云任華之作如疾雷轥空長風蹴浪
飛電沓影重雲滿盈倏開倏闔一朗一晦凜耳疊
目吁可怪也
古體詩
寄李白
古來文章有奔逸氣聳高格清人心神驚人魂魄我聞
當今有李白大獵賦鴻猷文嗤長卿笑子雲班張所作
瑣細不入眼未知卿雲得在嗤笑限登廬山觀瀑布海
風吹不斷江月照還明余愛此兩句登天台望渤海雲
垂大鵬飛山壓巨鼇背斯言亦好在至于他作多不拘
常律振擺超騰既俊且逸或醉中操紙或興來走筆手
下忽然片雲飛眼前劃見孤峰出而我有時白日忽欲
睡睡覺歘然起攘臂任生知有君君也知有任生未中
間聞道在長安及余戾止君已江東訪元丹邂逅不得
見君面每常把酒向東望良久見說往年在翰林胷中
矛戟何森森新詩傳在宫人口佳句不離明主心身騎
天馬多意氣目送飛鴻對豪貴承恩召入凡幾迴待詔
歸來仍半醉權臣妬盛名羣犬多吠聲有勅放君却歸
隱淪處高歌大笑出關去且向東山為外臣諸侯交迓
馳朱輪白璧一雙買交者黃金百鎰相知人平生傲岸
其志不可測數十年為客未嘗一日低顔色八詠樓中
坦腹眠五侯門下無心憶繁花越臺上細柳吳宫側綠
水青山知有君白雲明月偏相識養高兼養閒可望不
可攀莊周萬物外范蠡五湖間人傳訪道滄海上丁令
王喬每還往蓬萊經是曾到來方丈豈唯方一丈伊余
每欲乘興遠相尋江湖擁隔勞寸心今朝忽遇東飛翼
寄此一章表胷臆儻能報我一片言但訪任華有人識
寄杜拾遺
杜拾遺名甫第二才甚竒任生與君别來已多時何嘗
一日不相思杜拾遺知不知昨日有人誦得數篇黃絹
詞吾怪異竒特借問果然稱是杜二之所為勢攫虎豹
氣騰蛟螭滄海無風似鼓蕩華嶽平地欲奔馳曹劉俯
仰慙大敵沈謝逡巡稱小兒昔在帝城中盛名君一個
諸人見所作無不心膽破郎官叢裏作狂歌丞相閣中
常醉卧前年皇帝歸長安承恩闊步青雲端積翠扈遊
花匼匝披香寓直月團欒英才特達承天睠公卿無不
相欽羨只緣汲黯好直言遂使安仁却為掾如今避地
錦城隅幕下英寮每日相隨提玉壺半醉起舞捋髭鬚
乍低乍昂傍若無古人制禮但為防俗士豈得為君設
之乎而我不飛不鳴亦何以只待朝廷有知己已曾讀
却無限書拙詩一句兩句在人耳如今看之緫無益又
不能﨑嶇傍朝市且當事耕稼豈得便徒爾南陽葛亮
為友朋東山謝安作鄰里閒常把琴弄悶即攜樽起鶯
啼二月三月時花發千山萬山裏此時幽曠無人知火
急將書憑驛使為報杜拾遺
懷素上人草書歌
吾嘗好竒古來草聖無不知豈不知右軍與獻之雖有
壯麗之骨恨無狂逸之姿中間張長史獨放蕩而不羈
以顚為名傾蕩于當時張老顚殊不顚于懷素懷素顚
乃是顚人謂爾從江南來我謂爾從天上來負顚狂之
墨妙有墨狂之逸才狂僧前日動京華朝騎王公大人
馬暮宿王公大人家誰不造素屏誰不塗粉壁粉壁搖
晴光素屏凝曉霜待君揮灑兮不可弭忘駿馬迎來坐
堂中金盆盛酒竹葉香十杯五杯不解意百杯已後始
顚狂一顚一狂多意氣大叫一聲起攘臂揮毫倏忽千
萬字有時一字兩字長丈二翕若長鯨撥刺動海島歘
若長蛇戍律透深草回環繚繞相拘連千變萬化在眼
前飄風驟雨相擊射速禄颯拉動簷隙擲華山巨石以
為點掣衡山陣雲以為畫興不盡勢轉雄恐天低而地
窄更有何處最可憐褭褭枯藤萬丈懸萬丈懸拂秋水
映秋天或如絲或如髮風吹欲絶又不絶鋒芒利如歐
冶劍勁直渾是并州鐵時復枯燥何䙰褷忽覺陰山突
兀横翠微中有枯松錯落一萬丈倒挂絶壁蹙枯枝千
魑魅兮萬魍魎欲出不可何閃屍又瀚海日暮愁陰濃
忽然躍出千黑龍夭矯偃蹇入乎蒼穹飛沙走石滿穹
塞萬里颼颼西北風狂僧有絶藝非數仞高牆不足以
逞其筆勢或逢花箋與絹素凝神執筆守恒度别來筋
骨多情趣霏霏微微點長露三秋月照丹鳳樓二月花
開上林樹終恐絆騏驥之足不得展千里之步狂僧狂
僧爾雖有絶藝猶當假良媒不因禮部張公將爾來如
何得聲名一旦喧九垓
張若虚
若虚開元初人與賀知章張旭號吳中四士
古體詩
春江花月夜
春江潮水連海平海上明月共潮生灔灔隨波千萬里
何處春江無月明江流宛轉遶芳甸月照花林皆似霰
空裏流霜不覺飛汀上白沙看不見江天一色無纖塵
皎皎空中孤月輪江畔何人初見月江月何年初照人
人生代代無窮已江月年年秖相似不知江月待何人
但見長江送流水白雲一片去悠悠青楓浦上不勝愁
誰家今夜扁舟子何處相思明月樓可憐樓上月徘徊
應照離人妝鏡臺玉戶簾中卷不去𢷬衣砧上拂還來
此時相望不相聞願逐月華流照君鴻雁長飛光不度
魚龍潛躍水成文昨夜閒潭夢落花可憐春半不還家
江水流春去欲盡江潭落月復西斜斜月沈沈藏海霧
碣石瀟湘無限路不知乘月幾人歸落月搖晴滿江樹
近體詩
代荅閨夢還
關塞年華早樓臺別望違試衫著暖氣開鏡覓春暉燕
入窺羅幕蜂來上畫衣情催桃李豔心寄管絃飛妝洗
朝相待風花暝不歸夢魂何處入寂寂掩重扉
李適之
適之一名昌恒山王承乾之孫神龍初拜左衛郎
開元中歴官至刑部尚書雅好賓客飲酒一斗不
亂天寶中為左相累封清和縣公與李林甫不叶
為其陰中罷知政事貶宜春太守
近體詩
罷相作
避賢初罷相樂聖且銜杯借問門前客今朝幾個來
蔣冽
冽義興人進士及第歴禮吏戶三部侍郎尚書左
丞見高智周傳
近體詩
南谿别業
結宇依青嶂開軒對綠疇樹交花兩色谿合水同流竹
徑春來掃蘭樽夜不收逍遙自得意鼓腹醉中遊
金昌緒
昌緒餘杭人
近體詩
春怨
打卻黃鶯兒莫教枝上啼啼時驚妾夢不得到遼西
殷遙
遙句容人天寶間終於忠王府倉曹參軍
殷璠云遙詩閒雅善用聲律
近體詩
山行
寂歴青山曉山行趣不稀野花成子落江燕引雛飛暗
草薰苔徑晴楊掃石磯俗人猶詣此余亦轉忘歸
陶峴
峴淵明之後開元末家崑山豐田疇
近體詩
西塞山下迴舟作
匡廬舊業是誰主吳越新居安此生白髮數莖歸未得
青山一望計還成鴉翻楓葉夕陽動鷺立蘆花秋水明
從此舍舟何所詣酒旗歌扇正相迎(紀事云峴泛遊江湖自製三舟與孟)
(彦深孟雲卿焦燧共載吳越之士號為水仙省親南海獲崑崙奴名摩訶善遊水至西塞山下泊舟吉祥佛舍)
(見江水深黑謂必有怪物投劍命摩訶下取久之支體磔製浮于水上峴流涕迴棹賦詩自叙不復遊江湖矣)
韋建
建嘗與蕭穎士遊見穎士傳
近體詩
泊舟盱眙
泊舟淮水次霜降夕流清夜久潮侵岸天寒月近城平
沙依雁宿候館聽雞鳴鄉國雲霄外誰堪羇旅情
吳筠
筠字眞節魯中儒士也舉進士不第依潘師正為
道士善著述明皇聞其名遣使徵至待詔翰林高
力士素奉釋短筠于上前乃堅求還山東遊會稽
往來天台剡中與李白孔巢父詩篇酬和終于越
中弟子私諡宗玄先生所著文賦深詆釋氏為通
人所譏然文彩煥發每製一篇人皆傳寫
近體詩
步虚詞
紫府與玄洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓
玉樹雜金花天河織女家月邊丹鳳舄風送紫鸞車霧
縠籠綃帶雲屏列錦霞瑤臺千萬里不覺往來賖
賈至
至字幼鄰洛陽人曾之子擢明經第為單父尉明
皇幸蜀拜起居舍人知制誥撰肅宗册文帝曰昔
先天誥命乃父為之今又爾為之兩朝盛典出卿
家父子手可謂繼美累封信都縣伯以右散騎常
侍卒諡曰文
古體詩
送耿副使歸長沙
畫舸欲南歸江亭且留宴日暮湖上雲蕭蕭若流霰昨
夜相知者明發不可見惆悵西北風高帆為誰扇
寓言
凜凜秋閨夕綺羅早知寒玉砧調鳴杵始𢷬機中紈憶
昨别離日桐花覆井欄今來思君時白露盈階漙聞有
關河信欲寄雙王盤玉以委貞心盤以薦嘉餐嗟君在
萬里使妾衣帶寬
巴陵寄李二戶部張十四禮部(時貶岳州司馬)
江南春草初羃羃愁殺江南獨愁客秦中楊柳也應新
轉憶秦中相憶人萬里鶯花不相見登高一望淚沾巾
近體詩
侍宴曲
雲陛褰珠扆天墀覆綠楊隔簾妝隱映向席舞低昂鳴
佩長廊靜開冰廣殿涼歡餘劍履散同輦入昭陽
岳陽樓宴王員外貶長沙
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾巾
詠馮昭儀當熊
白羽插雕弓蜺旌動朔風平明出金屋扈輦上林中逐
獸長廊靜呼鷹御苑空王孫莫諫獵賤妾解當熊
早朝大明宫呈兩省寮友
銀燭朝天紫陌長禁城春色曉蒼蒼千條弱柳垂青瑣
百囀流鶯繞建章劍珮聲隨玉墀步衣冠身惹御爐香
共沐恩波鳳池上朝朝染翰侍君王
白馬
白馬紫連乾嘶鳴丹闕前聞珂自蹀躞不要下金鞭
贈薛瑤英
舞却銖衣重笑疑桃臉開方知漢成帝虚築避風臺
春思
草色青青柳色黃桃花歴亂李花香東風不為吹愁去
春日偏能惹恨長
紅粉當壚弱柳垂金花臘酒解酴醿笙歌日暮能留客
醉殺長安輕薄兒
送李侍郎赴常州
雪晴雲散北風寒楚水吳山道路難今日送君須盡醉
明朝相憶路漫漫
岳陽樓重宴别王八員外貶長沙
江路東連千里潮青雲北望紫微遙莫道巴陵湖水闊
長沙南畔更蕭條
初至巴陵與李十二白裴九同泛洞庭湖
楓岸紛紛落葉多洞庭秋色晚來波乘興輕舟無近遠
白雲明月弔湘娥
西亭春望
日長風暖柳青青北雁歸飛入窅冥岳陽城上聞吹笛
能使春心滿洞庭
御定全唐詩錄卷十九
