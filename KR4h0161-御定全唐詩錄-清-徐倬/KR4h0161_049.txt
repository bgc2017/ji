欽定四庫全書
御定全唐詩錄卷四十九
韓愈(四)
古體詩(四)
送區弘南歸
穆昔南征軍不歸蟲沙猿鶴伏以飛洶洶洞庭莽翠微
九疑鑱天荒是非野有象犀水貝璣分散百寶人士稀
我遷於南日周圍來見者衆莫依稀爰有區子熒熒暉
觀以彝訓或從違我念前人譬葑菲落以斧引以纆徽
雖有不逮驅騑騑或採於薄漁於磯服役不辱言不譏
從我荆州來京畿離其母妻絶因依嗟我道不能自肥
子雖勤苦終何希王都觀闕雙巍巍騰蹋衆駿事鞍鞿
佩服上色紫與緋獨子之節可嗟唏母附書至妻寄衣
開書拆衣淚痕晞雖不勑還情庶幾朝暮盤羞惻庭闈
幽房無人感伊威人生此難餘可祈子去矣時若發機
蜃沈海底氣昇霏彩雉野服朝扇翬處子窈窕王所妃
苟有令德隠不腓況今天子鋪德威蔽能者誅薦受禨
出送撫背我涕揮行行正直慎脂韋業成志樹來頎頎
我當為子言天扉
陸渾山火和皇甫湜用其韻
皇甫補官古賁渾時當大冬澤乾源山狂谷狠相吐呑
風怒不休何軒軒擺磨出火以自燔有聲夜中驚莫原
天跳地踔顛乾坤赫赫上照窮崖垠截然高周燒四垣
神焦鬼爛無逃門三光弛隳不復暾虎熊麋豬逮猴猿
水龍鼉龜魚與黿鴉鴟鵰鷹雉鵠鵾燖炰煨&KR2057;孰飛奔
祝融告休酌卑尊錯陳齊玫闢華園芙蓉披猖塞鮮繁
千鐘萬鼓咽耳喧攢雜啾嚄沸篪塤彤幢絳旃紫纛旛
炎官熱屬朱冠褌髹其肉皮通䏶臀頽胷垤腹車掀轅
緹顔韎股豹兩鞬霞車虹靷日轂轓丹蕤縓蓋緋繙㠾
紅帷赤幕羅脤膰&KR0954;池波風肉陵屯谽呀鉅壑頗黎盆
豆豋五山瀛四罇熙熙釂醻笑語言雷公擘山海水翻
齒牙嚼齧舌腭反電光殱磹頳目䁔(音喧)頊冥收威避玄
根斥棄輿馬背厥孫縮身潛喘拳肩跟君臣相憐加愛
恩命黑螭偵焚其元天關悠悠不可援夢通上帝血面
論側身欲進叱於閽帝賜九河湔涕痕又詔巫陽反其
魂徐命之前問何冤火行於冬古所存我如禁之絶其
飱女丁婦壬傳世婚一朝結讐奈後昆時行當反慎藏
蹲視桃著花可小鶱月及申酉利復怨助汝五龍從九
鯤溺厥邑囚之崑崙皇甫作詩止睡昏辭誇出真遂上
焚要余和增怪又煩雖欲悔舌不可捫
和虞部盧四(汀)酬翰林錢七(徽)赤藤杖歌
赤藤為杖世未窺臺郎始攜自滇池滇王掃宫避使者
跪進再拜語嗢咿繩橋拄過免傾墮性命造次蒙扶持
途經百國皆莫識君臣聚觀逐旌麾共傳滇神出水獻
赤龍拔鬚血淋漓又云羲和操火鞭暝到西極睡所遺
幾重包裹自題署不以珍怪誇荒夷歸來捧贈同舍子
浮光照手欲把疑空堂晝眠倚牖戶飛電著壁搜蛟螭
南宫清深禁闈密唱和有類吹塤篪妍辭麗句不可繼
見寄聊且慰分司
寄盧仝
玉川先生洛城裏破屋數間而已矣一奴長鬚不裹頭
一婢赤脚老無齒辛勤奉養十餘人上有慈親下妻子
先生結髮憎俗徒閉門不出動一紀至令隣僧乞米送
僕忝縣尹能不恥俸錢供給公私餘時致薄少助祭祀
勸參留守謁大尹言語纔及輒掩耳水北山人得名聲
去年去作幕下士水南山人又繼往鞍馬僕從塞閭里
少室山人索價高兩以諫官徵不起彼皆刺口論世事
有力未免遭驅使先生事業不可量惟用法律自繩巳
春秋三傳束高閣獨抱遺經究終始往年弄筆嘲同異
怪辭驚衆謗不巳近來自說尋坦途猶上虚空跨綠駬
去歲生兒名添丁意令與國充耘耔國家丁口連四海
豈無農夫親耒耜先生抱才終大用宰相未許終不仕
假如不在陳力列立言垂範亦足恃苗裔當蒙十世宥
豈謂貽厥無基阯故知忠孝生天性潔身亂倫安足擬
昨晩長鬚來下狀隔墻惡少惡難似每騎屋山下窺闞
渾舍驚怕走折趾憑依婚媾欺官吏不信令行能禁止
先生受屈未曾語忽此來告良有以嗟我身為赤縣令
操權不用欲何俟立召賊曹呼伍伯盡取鼠軰尸諸市
先生又遣長鬚來如此處置非所喜況又時當長養節
都邑未可猛政理先生固是余所畏度量不敢窺涯涘
放縱是誰之過歟效尤戮僕愧前史買羊沽酒謝不敏
偶逢明月曜桃李先生有意許降臨更遣長鬚致雙鯉
酬司門盧四兄雲夫院長望秋作
長安雨洗新秋出極目寒鏡開塵函終南曉望蹋龍尾
倚天更覺青巉巉自知短淺無所補從事久此穿朝衫
歸來得便即遊覽暫似壯馬脱重銜曲江荷花蓋十里
江湖生目思莫緘樂遊下矚無遠近綠槐萍合不可芟
白首寓居誰借問平地寸步扃雲巖雲夫吾兄有狂氣
嗜好與俗殊酸鹹日來省我不肯去論詩說賦相諵諵
望秋一章巳驚絶猶言低抑避謗讒若使乘酣騁雄怪
造化何以當鐫劖嗟我小生值強伴恡膽變勇神明鑒
馳坑跨谷終未悔為利而止真貪饞高揖羣公謝名譽
遠追甫白感至諴樓頭完月不共宿其奈就缺行㩥㩥
石鼓歌
張生手持石鼓文勸我試作石鼓歌少陵無人謫仙死
才薄將奈石鼓何周綱陵遲四海沸宣王憤起揮天戈
大開明堂受朝賀諸侯劍珮鳴相磨蒐於岐陽騁雄俊
萬里禽獸皆遮羅鐫功勒成告萬世鑿石作鼓隳嵯峨
從臣才藝咸第一揀選撰刻留山阿雨淋日炙野火燎
鬼物守護煩撝呵公從何處得紙本毫髮盡備無差訛
辭嚴義密讀難曉字體不類隸與科年深豈免有缺畫
快劍砍斷生蛟鼉鸞翔鳳翥衆仙下珊瑚碧樹交枝柯
金繩鐵索鎖鈕壯古鼎躍水龍騰梭陋儒編詩不收入
二雅褊迫無委蛇孔子西行不到秦掎摭星宿遺羲娥
嗟余好古生苦晚對此涕淚雙滂沱憶昔初蒙博士徵
其年始改稱元和故人從軍在右輔為我量度掘臼科
濯冠沐浴告祭酒如此至寶存豈多氊苞席裹可立致
十鼓秪載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經鴻都尚填咽
坐見舉國來奔波剜苔剔蘚露節角安置妥帖平不頗
大厦深簷與蓋覆經歴久遠期無他中朝大官老於事
詎肯感激徒媕娿牧童敲火牛礪角誰復着手為摩挲
日銷月鑠就埋没六年西顧空吟哦羲之俗書趁姿媚
數紙尚可博白鵝繼周八代爭戰罷無人收拾理則那
方今太平日無事柄任儒術崇丘軻安能以此上論列
願借辨口如懸河石鼓之歌止於此嗚呼吾意其蹉跎
盧郎中雲夫寄示送盤谷子詩兩章歌以和之
昔尋李愿向盤谷正見高崖巨壁爭開張是時新晴天
井溢誰把長劍倚太行衝風吹破落天外飛雨白日灑
洛陽東蹈燕川入曠野有饋木蕨芽滿筐馬頭溪深不
可厲借車載過水入箱平沙綠浪榜方口雁鴨飛起穿
垂楊窮探極覽頗恣横物外日月本不忙歸來辛苦欲
誰為坐令再往之計墮眇茫閉門長安三日雪推書撲
筆歌慨慷旁無壯士遣屬和遠憶盧老詩顛狂開緘忽
覩送歸作字向紙上皆軒昂又知李侯竟不顧方冬獨
入崔嵬藏我今進退幾時决十年蠢蠢隨朝行家請官
供不報答無異雀鼠偷太倉行抽手版付丞相不待彈
劾還耕桑
短燈檠歌
長檠八尺空自長短檠二尺便且光黃簾綠幕朱門閉
風露氣入秋堂涼裁衣寄遠淚眼暗搔頭頻挑移近牀
太學儒生東魯客二十辭家來射策夜書細字綴語言
兩目眵昏頭雪白此時提攜當案前看書到曉那能眠
一朝富貴還自恣長檠高張照珠翠吁嗟世事無不然
墻角君看短檠棄
華山女
街東街西講佛經撞鐘吹螺閙宫庭廣張罪福資誘脅
聽衆狎恰排浮萍黃衣道士亦講說座下寥落如明星
華山女兒家奉道欲驅異教歸仙靈洗妝拭面著冠帔
白咽紅頰長眉青遂來昇座演真訣觀門不許人開扃
不知誰人暗相報訇然振動如雷霆掃除衆寺人跡絶
驊騮塞路連輜軿觀中人滿坐觀外後至無地無由聽
抽釵脱釧解環佩堆金叠玉光青熒天門貴人傳詔召
六宫願識師顔形玉皇頷首許歸去乘龍駕鶴來青冥
豪家少年豈知道來繞百帀脚不停雲窗霧閣事慌惚
重重翠幔深金屏仙梯難攀俗緣重浪憑青鳥通丁寧
(朱熹曰或怪公排斥佛老不遺餘力而於華山女語獨假借如此非也此正譏其衒姿色假仙靈以惑衆又譏)
(時君不察使失行婦人得入宫禁耳觀其卒章豪家少年雲窗霧閣翠幔金屏青鳥丁寧等語䙝慢甚矣豈真)
(以僊神處之哉)
雪後寄崔二十六丞公
藍田十月雪塞關我興南望愁羣山攢天嵬嵬凍相映
君乃寄命於其間秩卑俸薄食口衆豈有酒食開容顔
殿前羣公賜倉罷驊騮蹋路驕且閑稱多量少鑒裁密
豈念幽桂遺榛菅幾欲犯嚴出薦口氣象硉兀未可攀
歸來殞涕掩關卧心之紛亂誰能刪詩翁憔悴斸荒棘
清玉刻佩聯玦環腦脂遮眼卧壯士大弨挂壁無由彎
乾坤惠施萬物遂獨於數子懷偏慳朝欷暮唶不可解
我心安得如石頑
送僧澄觀
浮屠西來何施為擾擾四海爭奔馳構樓架閣切星漢
誇雄鬭麗止者誰僧伽後出淮泗上勢到衆佛尤恢竒
越商胡賈脱身罪珪璧滿船寧計資清淮無波平如席
欄柱傾扶半天赤火燒水轉掃地空突兀便高三百尺
影沈潭底龍驚遁當晝無雲跨虛碧借問經營本何人
道人澄觀名籍籍愈昔從軍大梁下往來滿屋賢豪者
皆言澄觀雖僧徒公才吏用當今無後從徐州辟書至
紛紛過客何由記人言澄觀乃詩人一座競吟詩句新
向風長歎不可見我欲收斂加冠巾洛陽窮秋厭窮獨
丁丁啄門疑啄木有僧來訪呼使前伏犀插腦高頰權
惜哉己老無所及坐睨神骨空潸然臨淮太守初到郡
遠遣州民送音問好竒賞俊直難逢去去為致思從容
奉酬盧給事雲夫四兄曲江荷花行見寄并呈上
錢七兄閣老張十八助教
曲江千頃秋波淨平鋪紅雲蓋明鏡大明宫中給事歸
走馬來看立不正遺我明珠九十六寒花映骨睡驪目
我今官閒得婆娑問言何處芙蓉多橕舟昆明度雲錦
脚敲兩舷呌吳歌太白山高三百里負雪嵬嵬插花裏
玉山前却不復來曲江汀瀅水平杯我時相思不覺一
迴首天門九扇相當開上界真人足官府豈如散仙鞭
笞鸞鳳終日相追陪
記夢
夜夢神官與我言羅縷道妙角與根挈攜陬維口瀾翻
百二十刻須臾間我聽其言未云足捨我先度横山腹
我徒三人共追之一人前度安不危我亦平行蹋&KR1626;&KR1700;
(上丘召切下牛召切)神完骨蹻脚不掉側身上視溪谷盲杖撞玉
版聲彭&KR1553;神官見我開顔笑前對一人壯非少石壇坡陀
可坐卧我手承頦肘拄座隆樓傑閣磊嵬高天風飄飄
吹我過壯非少者哦七言六字常語一字難我以指撮
白玉丹行且咀噍行詰盤口前截斷第二句綽虐顧我
顔不歡乃知仙人未賢聖護短憑愚邀我敬我能屈曲
自世閒安能從女巢神山
三星行
我生之辰月宿南斗牛奮其角箕張其口牛不見服箱
斗不挹酒漿箕獨有神靈無時停簸揚無善名已聞無
惡聲已讙(叶聞)名聲相乘除得少失有餘三星各在天什
伍東西陳嗟汝牛與斗汝獨不能神
嗟哉董生行
淮水出桐柏山東馳遙遙千里不能休淝水出其側不
能千里百里入淮流夀州屬縣有安豐唐貞元時縣人
董生召南隠居行義於其中刺史不能薦天子不聞名
聲爵禄不及門門外惟有吏日來徵租更索錢嗟哉董
生朝出耕夜歸讀古人書盡日不得息或山而樵或水
而漁入厨具甘旨上堂問起居父母不慼慼妻子不咨
咨嗟哉董生孝且慈人不識惟有天翁知生祥下瑞無
時期家有狗乳出求食雞來哺其兒啄啄庭中拾蟲蟻
哺之不食鳴聲悲徬徨躑躅久不去以翼來覆待狗歸
嗟哉董生誰將與儔時之人夫妻相虐兄弟為讐食君
之禄而令父母愁亦獨何心嗟哉董生無與儔(臣按此詩有關)
(名教朱晦菴收拾小學書中)
利劍
利劍光耿耿佩之使我無邪心故人念我寡徒侣持用
贈我比知音我心如冰劍如雪不能刺讒夫使我心腐
劍鋒折决雲中斷開青天噫劍與我俱變化歸黃泉
東方半明
東方半明大星没獨有太白配殘月嗟爾殘月勿相疑
同光共影須臾期殘月暉暉太白睒睒雞三號更五點
感春
皇天平分成四時春氣漫誕最可悲雜花妝林草蓋地
白日座上傾天維蜂喧鳥咽留不得紅萼萬片從風吹
豈如秋霜雖慘冽摧落老物誰惜之為此徑須沽酒飲
自外天地棄不疑近憐李杜無檢束爛漫長醉多文辭
屈原離騷二十五不肯餔啜糟與醨惜哉此子巧言語
不到聖處寧非癡幸逢堯舜明四目條理品彙皆得宜
平明出門暮歸舍酩酊馬上知為誰
朝騎一馬出暝就一牀卧詩書漸欲抛節行久已惰冠
欹感髮秃語誤悲齒墮孤負平生心已矣知何那我恨
不如江頭人長網横江遮紫鱗獨宿荒陂射鳬雁賣納
租賦官不嗔歸來歡笑對妻子衣食自給寧羞貧今者
無端讀書史智慧只足勞精神畫蛇著足無處用兩髩
雪白趨埃塵乾愁漫解坐自累與衆異趣誰相親數杯
澆腸雖暫醉皎皎萬慮醒還新百年未滿不得死且可
勤買抛青春(按此詩或作二首或作一首細讀之詞意頓挫貫注宜是一首若作二首前俱七言)
(古體不應中間忽有五言一首)
醉留東野
昔年因讀李白杜甫詩長恨二人不相從吾與東野生
並世如何復躡二子蹤東野不得官白首誇龍鍾韓子
稍姦黠自慙青蒿倚長松低頭拜東野願得始終如駏
蛩東野不迴頭有如寸筳撞鉅鐘吾願身為雲東野變
為龍四方上下逐東野雖有别離無由逢
李花
平旦入西園梨花數株若矜夸旁有一株李顔色慘慘
似含嗟問之不肯道所以獨繞百帀至日斜忽憶前時
經此樹正見芳意初萌芽奈何趁酒不省錄不見玉枝
攢霜葩泫然為汝下雨淚無由反旆羲和車東風來吹
不解顔蒼茫夜氣生相遮冰盤夏薦碧實脆斥去不御
慙其花
當春天地爭奢華洛陽園苑尤紛挐誰將平地萬堆雪
剪刻作此連天花日光赤色照未好明月暫入都交加
夜領張徹投盧仝乘雲共至玉皇家長姬香御四羅列
縞裙練帨無等差靜濯明粧有所奉顧我未肯置齒牙
清寒瑩骨肝膽醒一生思慮無由邪
聽穎師彈琴
昵昵兒女語恩怨相爾汝劃然變軒昂勇士赴敵場浮
雲柳絮無根蔕天地闊遠隨飛揚喧啾百鳥羣忽見孤
鳳凰躋攀分寸不可上失勢一落千丈強嗟余有兩耳
未省聽絲篁自聞穎師彈起坐在一旁推手遽止之濕
衣淚滂滂穎乎爾誠能無以冰炭置我腸
近體詩
題韋氏莊
昔者誰能比今來事不同寂寥青草曲散漫白榆風架
倒藤全落籬崩竹半空寧須惆悵立翻覆本無窮
獨釣
侯家林館勝偶入得垂竿曲樹行藤角平池散芡盤羽
沈知食駛緡細覺牽難聊取夸兒女榆條繫從鞍
一逕向池斜池塘野草花雨多添柳耳水長減蒲芽坐
厭親刑柄偷來傍釣車太平公事少吏隠詎相賖
獨往南塘上秋晨景氣醒露排四岸草風約半池萍鳥
下見人寂魚來聞餌馨所嗟無可召不得倒吾缾
秋半百物變溪魚去不來風能坼芡觜露亦染梨顋遠
岫重曡出寒花散亂開所期終莫至日暮與誰迴
詠燈花同侯十一
今夕知何夕花然錦帳中自能當雪暖那肯待春紅囊
裏排金粟釵頭綴玉蟲更煩將喜事來報主人公
奉和兵部張侍郎酬鄆州馬尚書祗召途中見寄
開緘之日馬帥巳再領鄆州之作
來朝當路日承詔改轅時再領須句國仍遷少昊司暖
風抽宿麥清雨卷歸旗賴寄新珠玉長吟慰我思
送桂州嚴大夫
蒼蒼森八桂兹地在湘南江作青羅帶山如碧玉篸戶
多輸翠羽家自種黃甘遠勝登仙去飛鸞不假驂
奉和僕射裴相公感恩言志
文武成功後居為百辟師林園窮勝事鐘鼓樂清時擺
落遺高論雕鐫出小詩自然無不可范蠡爾其(一作為)誰
和僕射相公朝迴見寄
盡瘁年將久公今始暫閒事隨憂共減詩與酒俱還放
意機衡外收身矢石間秋臺風日迥正好看前山
叉魚招張公曹
叉魚春岸闊此興在中宵大炬然如晝長船縳似橋深
窺沙可數靜搒水無搖刃下那能脱波間或自跳中鱗
憐錦碎當目訝珠銷迷火逃翻近驚人去暫遙競多心
轉細得雋語時囂潭罄知存寡舷平覺獲饒交頭疑凑
餌駢首類同條濡沫情雖密登門事己遼盈車欺故事
飼犬驗今朝血浪凝猶沸腥風遠更飄蓋江烟羃羃拂
棹影寥寥獺去愁無食龍移懼見燒如棠名既誤釣渭
日徒消文客驚先賦篙工喜盡謠膾成思我友觀樂憶
吾僚自可捐憂累何須強問鴞
和席八十二韻
絳闕銀河曙東風右掖春官隨名共美花與思俱新綺
陌朝遊間綾衾夜直頻横門開日月高閣切星辰庭變
寒前草天銷霽後塵溝聲通苑急柳色壓城勻綸綍謀
猷盛丹青步武親芳菲含斧藻光景暢形神傍砌看紅
藥巡池詠白蘋多情懷酒伴餘事作詩人倚玉難藏拙
吹竽久混真坐慙空自老江海未還身
送鄭尚書赴南海
番禺軍府盛欲說暫停杯蓋海旂幢出連天觀閣開衙
時龍戶集上日馬人來風靜鶢鶋去官廉蚌蛤迴貨通
師子國樂秦武王臺事事皆殊異無嫌屈大才
答張十一功曹
山淨江空水見沙哀猿啼處兩三家篔簹競長纖纖笋
躑躅閒開豔豔花未報恩波知死所莫令炎瘴送生涯
吟君詩罷看雙髩斗覺霜毛一半加
奉和庫部盧四兄曺長元日朝廻
天仗宵嚴建羽旄春雲送色曉雞號金罏香動螭頭暗
玉佩聲來雉尾高戎服上趨承北極儒冠列侍映東曹
太平時節難身遇郎署何須歎二毛
戲題牡丹
幸自同開俱隠約何須相倚鬭輕盈陵晨併作新妝面
對客偏含不語情雙燕無機還拂掠遊蜂多思正經營
長年是事皆抛盡今日欄邊暫眼明(段成式酉陽雜俎云前史無說牡丹)
(者惟謝康樂集中言竹間水際多牡丹成式檢隋朝種植法初不說牡丹則知隋朝花藥中所無也開元末裴)
(士淹奉使回至汾州得白牡丹一窠植于長興私第至德中馬僕射領太原又得紅紫二色者移於城中元和)
(初猶少今與戎葵角多少矣)
晉公破賊回重拜台司以詩示幕中賓客愈奉和
南伐旋師太華東天書夜到冊元功將軍舊壓三司貴
相國新兼五等崇鵷鷺欲歸仙仗裏熊羆還入禁營中
長慙典午非材職得就閒官即至公
左遷至藍關示姪孫湘
一封朝奏九重天夕貶潮陽路八千欲為聖明除弊事
肯將衰朽惜殘年雲横秦嶺家何在雪擁藍關馬不前
知汝遠來應有意好收吾骨瘴江邊
韶州留别張端公使君
來往再逢梅柳新别離一醉綺羅春久欽江總文才妙
自歎虞翻骨相屯鳴笛急吹爭落日清歌緩送欵行人
已知奏課當徵拜那復淹留詠白蘋
酒中留上襄陽李相公
濁水汙泥清路塵還曾同制掌絲綸眼穿長訝雙魚斷
耳熱何辭數爵頻銀燭未消窗送曙金釵半醉座添春
知公不久歸鈞軸應許閒官寄病身
竹洞
竹洞何年有公初斫竹開洞門無鎖鑰俗客不曾來
渚亭
自有人知處那無步往蹤莫教安四壁面面看芙蓉
花島
蜂蝶去紛紛香風隔岸聞欲知花島處水上覓紅雲
北樓
郡樓乘曉上盡日不能迴晩色將秋至長風送月來
贈同遊
喚起窗前曙催歸日未西無心花裏鳥更與盡情啼
題楚昭王廟
丘墳滿目衣冠盡城闕連雲草樹荒猶有國人懷舊德
一間茅屋祭昭王
題木居士
火透波穿不計春根如頭面榦如身偶然題作木居士
便有無窮求福人
盆池
老翁真箇似童兒汲水埋盆作小池一夜青蛙鳴到曉
恰如方口釣魚時
莫道盆池作不成藕梢初種已齊生從今有雨君須記
來聽蕭蕭打葉聲
瓦沼晨朝水自清小蟲無數不知名忽然分散無蹤影
惟有魚兒作隊行
池光天影共青青拍岸纔添水數缾且待夜深明月去
試看涵泳幾多星
賽神
白布長衫紫領巾差科未動是閒人麥苗含穟桑生椹
共向田頭樂社神
晩春
草樹知春不久歸百般紅紫鬭芳菲楊花榆莢無才思
惟解漫天作雪飛
落花
已分將身着地飛那羞踐蹋損光暉無端又被春風誤
吹落西家不得歸
贈張十八助教
喜君眸子重清朗攜手城南歴舊遊忽見孟生題竹處
相看淚落不能收
晚雨
廉纖晚雨不能晴池岸草間蚯蚓鳴投竿跨馬蹋歸路
纔到城門打鼓聲
出城
暫出城門踏青草遠於林下見春山應須韋杜家家到
秪有今朝一日閒
和李司勲過連昌宫
夾道疎槐出老根高甍巨桷壓山原宫前遺老來相問
今是開元幾葉孫
次潼關先寄張十二閣老使君
荆山已去華山來日出潼關四扇開刺史莫辭迎候遠
相公親破蔡州迴
桃林夜賀晉公
西來騎火照山紅夜宿桃林臘月中手把命珪兼相印
一時重疊賞元功
答道士寄樹雞(樹雞木耳之大者)
軟濕青黃狀可猜欲烹還喚木盤迴煩君自入華陽洞
直割乖龍左耳來(柳子厚龍城錄茅山道士吳綽採藥于華陽洞口見一小兒手把三珠戲)
(于松下綽從之奔入洞中化為龍以三珠填左耳中綽以藥斧斸之落左耳而三珠已失所在又馮贄雲仙錄)
(天罰乖龍必割其耳)
題臨瀧寺
不覺離家已五千仍將衰病入瀧船潮陽未到吾能說
海氣昏昏水拍天
晚次宣溪辱韶州張端公使君惠書叙别酬以絶
句
韶州南去接宣溪雲水蒼茫日向西客淚數行元自落
鷓鴣休傍耳邊啼
遊西林寺題蕭二兄郎中舊堂
中郎有女能傳業伯道無兒可保家偶到匡山曾住處
幾行衰淚落烟霞(蕭二郎中名存字伯誠穎士之子與公兄會梁肅友善惡裴延齡之為人)
(棄官歸廬山公自少為存所知及自袁州還過存廬山故居而存諸子前死有一女為尼公為經紀其家西林)
(即江卅廬山寺也今猶有蕭存魏弘李勃同遊大林題名)
夕次夀陽驛題吳郎中詩後
風光欲動别長安春半邊城特地寒不見園花兼巷柳
馬頭惟有月團團
鎮州初歸
别來楊柳街頭樹擺弄春風只欲飛還有小園桃李在
留花不發待郎歸
同水部張員外曲江春遊寄白二十二舍人
漠漠輕隂晚自開青天白日映樓臺曲江水滿花千樹
有底忙時不肯來
早春呈水部張十八員外
天街小雨潤如酥草色遙看近却無最是一年春好處
絶勝烟柳滿皇都
莫道官忙身老大即無年少逐春心憑君先到江頭看
柳色如今深未深
御定全唐詩錄卷四十九
