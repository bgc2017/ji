欽定四庫全書
御定全唐詩錄卷十
張敬忠
張仁愿在朔方奏用御史張敬忠等分總軍事累
遷吏部郎中開元中拜平盧節度使
近體詩
邊詞
五原春色舊來遲二月垂楊未挂絲即今河畔冰開日
正是長安花落時
姚崇
崇本名元崇字元之陜州硤石人應下筆成章舉
累遷夏官中郎武后奇其才超遷夏官侍郎知政
事俄遷鳳閣侍郎春官尚書睿宗時為中書令先
天中代郭元振為兵部尚書同中書門下三品復
遷紫微令開元中封梁國公諡文獻
近體詩
夜渡江
夜渚帶浮烟蒼茫晦遠天舟輕不覺動䌫急始知牽聽
草遥尋岸聞香暗識蓮唯看孤帆影常恐客心懸
李邕
邕字太和江都人善子也長安初拜左拾遺開元
中為左臺侍御史累遭貶謫以討賊功歴括淄滑
三州刺史素有聲稱上計京師後進不識阡陌聚
觀以為古人天寶中為北海太守李林甫忌之以
柳勣事遣御史就郡杖殺之初邕擅才名尤長碑
頌雖貶職在外中朝衣冠及天下寺觀多齎金帛
往求其文凡數百篇受餽遺至鉅萬焉
盧藏用嘗謂邕如干將鏌鎁難與爭鋒但虞傷缺
耳卒如其言
近體詩
奉和初春幸太平公主南莊應制
傳聞銀漢石支機復見金輿出紫微織女橋邊烏鵲起
仙人樓上鳳凰飛流風入座飄歌扇瀑水侵階濺舞衣
今日還同犯牛斗乘槎共逐海潮歸
李景伯
景伯邢州人懷遠子也景龍中為給事中遷諫議
大夫景雲中累遷散騎常侍
近體詩
回波辭
回波爾時酒巵微臣職在箴規侍讌既過三爵喧譁竊
恐非儀(中宗嘗宴侍臣及朝集使酒酣各令為回波辭衆皆為諂佞語及自要榮位次至景伯云云蕭)
(至忠稱之曰此直諫臣也)
賈曾
曾洛陽人少知名景雲中為吏部員外郎開元初
拜中書舍人與蘇晉同掌制誥皆以詞學見知時
稱蘇賈遷禮部侍郎
近體詩
奉和春日出苑矚目應令(時為太子舍人使在東都作)
銅龍曉闢問安迴金輅春遊博望開渭水晴光搖草樹
終南佳氣入樓臺招賢已從商山老托乘還徵鄴下才
臣在東周獨留滯忻逢睿藻日邊來
袁恕已
恕已滄州東光人長安中歴遷司刑少卿預誅張
易之兄弟拜中書令封南陽郡王後貶環州
近體詩
詠屏風
綺閣雲霞滿芳林草樹新鳥驚疑欲曙花笑不關春山
對彈琴客谿流垂釣人請看車馬客行處有風塵
張旭
旭蘇州人善書嗜酒每大醉呼叫狂走乃下筆或
以頭濡墨而書既醒自視以為神世呼張顛初仕
常熟尉有老人陳牒求判宿昔又來旭責之老人
曰觀公筆竒妙欲以藏家爾旭自言始見公主擔
夫爭道又聞鼔吹而得筆法意觀倡公孫舞劍器
得其神
近體詩
桃花谿
隠隠飛橋隔野煙石磯西畔問漁船桃花盡日隨流水
洞在清谿何處邊
一日書
春草青青萬里餘邊城落日見離居情知海上三年别
不寄雲間一紙書
山行留客
山光物態弄春暉莫為輕陰便擬歸縱使晴明無雨色
入雲湥處亦沾衣
賀知章
知章字季真越州永興人證聖初擢進士累遷太
常博士開元初遷禮部侍郎兼集賢院學士後授
秘書監晩節誕放自號四明狂客及秘書外監天
寶初病夢遊帝居數日寤乃請為道士以宅為千
秋觀求周宫湖數頃為放生池有詔賜鏡湖剡川
一曲擢其子僧子為會稽郡司馬賜緋魚使侍養
詔令供帳東門百寮祖餞御製送詩并序云天寶
三年太子賓客賀知章鑒止足之分抗歸老之疏
解組辭榮志期入道朕以其年在遲暮用循挂冠
之事俾遂赤松之遊正月五日將歸會稽遂餞東
路乃命六卿庶尹大夫供帳青門寵行邁也豈惟
崇德尚齒抑亦勵俗勸人無令二疏獨光漢冊乃
賦詩贈行
近體詩
送人之軍中
常經絶脈塞復見斷腸流送子成今别令人起昔愁隴
雲晴半雨邊草夏先秋萬里長城寄無貽漢國憂
題袁氏别業
主人不相識偶坐為林泉莫漫愁沽酒囊中自有錢
詠柳
碧玉妝成一樹高萬條垂下綠絲絛不知細葉誰裁出
二月春風似剪刀
回鄉偶書
少小離鄉老大回鄉音無改鬢毛衰兒童相見不相識
笑問客從何處來
離别家鄉歲月多近來人事半銷磨唯有門前鏡湖水
春風不改舊時波
張諤
諤登景龍進士第岐王範好儒士與閻朝隠劉廷
琦鄭繇等飲酒賦詩駙馬都尉裴虚已善䜟緯坐
私與範遊徙嶺南廷琦貶雅州司戶諤山茌丞然
明皇於範無間也
古體詩
百子池
舊聞百子漢家池漢家渌水今逶迤宫女厭鏡笑窺池
身前影後不相見無數容華空自知
近體詩
東封山下宴羣臣
萬里扈封巒羣公遇此歡幔城連夜靜霜仗滿空寒輦
路宵煙合旌門曉月殘明朝陪聖主山下禮圓壇
岐王山亭
王家傍綠池春色正相宜豈有樓臺好兼看草樹奇石
榴天上葉椰子日南枝出入千門裏年年樂未移
三日岐王宅
玉女貴妃生嫛婗始發聲金盆浴未了綳子繡初成翡
翠雕芳褥真珠帖小纓何時學健步鬭取落花輕
滿月
社金流茂祉庭玉表奇才竹似因談植蘭疑入夢栽烏
將入子去鳳逐九雛來今夜明珠色當隨滿月開
岐王席上詠美人
半額畫雙蛾盈盈燭下歌玉杯寒意少金屋夜情多香
豔王分帖裙嬌敇賜羅平陽莫相妒喚出不如佗
九日
秋天林下不知春一種佳遊事也均絳葉從朝飛着夜
黃花開日未成旬將横陌樹頻驚馬半醉歸途數問人
城遠登高併九日茱萸凡作幾年新
延平門高齋亭子應岐王教
花源藥嶼鳳城西翠幕紗窗鶯亂啼昨夜葡萄初上架
今朝楊柳半垂堤片片仙雲來渡水雙雙燕子共銜泥
請語東風催後騎併將歌舞向前谿
九日宴
秋葉風吹黃颯颯晴雲日照白鱗鱗歸來得問茱萸女
今日登高醉幾人
武平一
平一名甄以字行河南人博學通春秋工文辭武
后時畏禍隠嵩山修浮屠法屢詔不應中宗立迫
召為修文館學士雖宴豫嘗因詩頌規戒開元後
貶蘇州參軍徙金壇令既謫名亦不衰
古體詩
駕幸温泉
秦王登碣石周后襲崑崙何必在遐遠方稱萬㝢尊我
皇順時豫星駕動軒轅雄戟交馳道清笳度國門迴輿
長樂觀校獵上林園行漏移三象連營總八屯旌搖鸚
鵡谷騎轉鳳凰原絶壁蒼苔古靈泉碧溜温參差開水
殿䆗窱敞巖垣豐邑蹤猶在驪宫跡尚存煙松銜翠幄
雪逕遶花源侍從推元草文章召武賁深仁浹夷夏洪
造溢乾坤謬忝王枚列多慙雨露恩
近體詩
駕宴安樂公主新宅應制
紫漢秦樓敞黃山魯館開簪裾分上席歌舞列平臺馬
既如龍至人疑學鳳來幸欣聯棣萼何以接鄒枚
興慶池侍宴應制
鑾輿羽駕直城隈帳殿旌門此地開皎潔靈潭圖日月
參差畫舸結樓臺波搖岸影隨橈轉風送荷香入酒來
願奉聖情歡不極長遊雲漢幾昭回
奉和立春内出綵花樹應制
鑾輅青旗下帝臺東郊上苑望春來黃鶯未解林間囀
紅蘂先從殿裏開畫閣條風初變柳銀塘曲水半含苔
欣逢睿藻光韶律更促霞觴畏景催(紀事云是日中宗手批云平一年雖)
(最少文甚警新悅紅蘂之先開訝黃鸝之未囀循環吟咀賞歎兼懷今更賜花一枝以彰其美所賜學士花並)
(令插在頭上後所賜者平一左右交插)
閻朝隠
朝隠字友倩趙州人少與弟仙舟俱知名文章雖
無風雅之體善搆奇為時所賞累遷給事中預修
三教珠英張易之等篇什多是朝隠潛代為之聖
歷中轉麟臺少監易之伏誅徙嶺外尋召還先天
中復為秘書少監坐事貶通州别駕
張說評云朝隠之文如麗服靚妝燕歌趙舞觀者
忘疲若類之風雅則罪人矣
古體詩
采蓮女
采蓮女采蓮舟春日春江碧水流蓮衣承玉釧蓮刺罥
銀鈎薄暮歛容歌一曲氛氲香氣滿汀洲
近體詩
三日曲水侍宴應制
三月重三日千春續萬春聖澤如東海天文似北辰荷
葉珠盤淨蓮花寶蓋新陛下制萬國臣作水心人
盧僎
僎中宗時人從愿之從父韓思復故吏也自聞喜
尉入為學士終吏部員外郎
古體詩
十月梅花書贈
君不見巴鄉氣候與華别年年十月梅花發上苑今應
雪作花寧知此地花為雪自從遷播落黔巴三見江上
開新花故園風花虚洛汭窮峽凝雲度歲華花情縱似
河陽好客心倍傷邊候早春候颯驚樓上梅霜威未落
江潭草江水侵天去不還樓花覆簾空坐攀一向花前
看白髮幾回夢裏憶紅顔紅顔白髮雲泥改何異桑田
移碧海郤想華年故國時唯餘一片空心在空心弔影
向誰陳雲臺仙閣舊遊人儻知巴樹連冬發應憐南國
氣長春
近體詩
歲晩還京臺望城闕成口别先贈交親
紫陌開行樹朱城出晩霞猶憐慣去國疑是夢還家風
弱知催柳林青覺待花交親望歸騎幾處擁年華
上幸皇太子新院應制
佳氣曉䓤䓤乾行入震宫前星迎北極少海被南風視
膳銅樓下吹笙玉座中訓湥家以正義舉俗為公父子
成釗合君臣禹啓同仰天歌聖道猶愧乏雕蟲
奉和李令扈從温泉宫賜遊驪山韋侍郎别業
風后軒皇佐雲鋒謝客居承恩來翠嶺締賞出丹除飛
蓋松溪寂清笳玉洞虚窺巖詳霧豹過水略泉魚鄉入
無何有時還上古初伊皋羞過狹魏邴服麤疎白雪緣
情降青霞落卷舒多慙郎署在輙繼國風餘
南樓望
去國三巴遠登樓萬里春傷心江上客不是故鄉人
韋元旦
元旦京兆萬年人擢進士補東阿尉遷左臺御史
與張易之通姻屬易之敗貶感義尉妻韋后弟憑
以復進為主客員外郎遷中書舍人
近體詩
奉和立春遊苑迎春應制
灞涘長安恒近日殷正臘月早迎新池魚戲葉仍含凍
宫女裁花已作春向苑雲疑承翠幄入林風若起青蘋
年年斗柄東無限願挹瓊觴壽北辰
興慶池侍宴應制
滄池漭沆帝城邊殊勝昆明鑿漢年夾岸旌旗疏輦道
中流簫鼓振樓船雲峰四起迎宸幄水樹千重入御筵
宴樂已深魚藻詠承恩更欲奏甘泉
安樂公主山庄
銀河南渚帝城隅帝輦平明出九衢刻鳳蟠螭凌桂邸
穿池壘石寫蓬壺瓊簫暫下鈞天樂綺綴長懸明月珠
仙牓承恩爭既醉方知朝野更歡娛
徐堅
堅字元固湖州長城人少好學性寬厚聖歷中為
東都留守判官預修三教珠英諸人俱依堅規制
書成遷司封員外郎睿宗時拜黃門侍郎開元中
為集賢院學士累封東海郡公堅多前後修撰格
式氏族及國史等凡七入書府時論美之
春明退朝錄云堅為集賢院學士討集故事兼前
世文詞撰初學記
古體詩
棹歌行
棹女飾銀鈎新妝下翠樓霜絲青桂檝蘭栧紫霞舟水
落金陵曙風起洞庭秋扣舷過曲浦飛帆越回流影入
桃花浪香飄杜若洲洲長殊未返蕭散雲霞晩日下大
江平煙生歸岸遠岸遠聞潮波爭途遊戲多因聲趙津
女來聽采菱歌
韋述
述京兆萬年人家儲書二千卷兒時誦憶略遍舉
進士時宋之問曰童子何業述曰性嗜書所撰唐
春秋三十篇恨未畢它唯命之問曰本求茂才乃
得遷固遂上第述在史職二十年累有脩撰蕭穎
士以為譙周陳壽之流
古體詩
晩度伊水
悠悠涉伊水伊水清見石是時春向深兩岸草如積迢
遞望洲嶼逶迤亘津陌新樹落疎紅遥原上深碧回瞻
洛陽苑遽有長山隔烟霧猶辨家風塵已為客登陟多
異趣往來見行役雲起早已昏鳥飛日將夕光陰逝不
借超然暮疇昔遠遊亦何為歸來存竹帛
宋璟
璟邢州南和人其先自廣平徙焉少耿介有大節
弱冠舉進士累轉鳳閣舍人當官正色則天甚重
之睿宗朝遷吏部尚書同中書門下三品開元中
拜侍中累封廣平郡公後遷尚書右丞相與張說
源乾曜同日拜官皮日休桃花賦序云余嘗慕宋
廣平之為相正姿勁質剛態毅狀疑其鐵石心腸
不能吐婉媚辭然覩其文而有梅花賦清便富豔
得南朝徐庾之體
近體詩
蒲津迎駕
回鑾下蒲坂飛飾指秦京雒上黃雲送關中紫氣迎霞
朝看馬色月曉聽雞鳴防拒連山險長橋壓水平省方
知化洽察俗覺時清天下長無事空餘襟帶名
奉和御製璟與張說源乾曜同日上官命宴都堂
賜詩應制
丞相邦之重非賢諒不居老臣慵且憊何德以當諸厚
秩先為忝崇班復此除太常陳禮樂中掖降簪裾聖酒
山河潤仙文象緯舒冐恩懷寵錫陳力省空虚郭隗慙
無駿馮驩愧有魚不知周勃者榮幸定何如(按本傳開元十七年)
(璟為尚書右丞相張說為左丞相源乾曜為太子少傅同日拜有詔大官設饌太常奏樂會百官尚書省東堂)
(帝賦三傑詩自寫以賜)
王灣
灣洛陽人登先天進士第開元初為榮陽主簿後
為洛陽尉
殷璠云灣詞翰早著為天下所稱最者不過一二
遊吳中江南意云海日生殘夜江春入舊年詩人
以來少有此句張燕公手題政事堂每示能文令
為楷式又擣衣篇云月華照杵空隨妾風響傳砧
不到君所有衆制咸類若斯
古體詩
奉和登終南山
常愛南山遊因而盡原隰數朝至林嶺百仞登嵬岌石
壯馬徑窮苔色步緣入物奇春狀改氣遠天香集虚洞
策杖鳴低雲拂衣濕倚巖見廬舍入戶欣拜揖問性矜
勤勞示心教澄習玉英時供飯芝草為余拾境絶人不
行潭深鳥空立一乘從此授九轉兼是給辭處若輕飛
憩來唯吐吸開襟超已勝迴路倏而及烟色松上深水
流山下急漸平逢車騎向晩睨城邑峰在野趣繁塵飄
宦情澁辛苦久為吏榮進何妄執日暮懷此山悠然賦
斯什
近體詩
次北固山下
客路青山外行舟綠水前潮平兩岸闊風正一帆懸海
日生殘夜江春入舊年鄉書何處達歸雁洛陽邊
觀搊箏(一作祖詠詩)
虚室有秦箏箏新月復清絃多弄委曲柱促語分明曉
怨凝繁手春嬌入曼聲近來唯此樂傳得美人情
王泠然
泠然舉進士開元初王丘為吏部典選奬用皆一
時茂秀見王丘傳
近體詩
淮南寄舍弟
㫺余從不調經歲旅淮源念爾長相失何時返故園寄
書迷處所分袂隔涼温遠道俱為客他鄉共在原歸情
春伴雁愁泣夜隨猿愧見高堂上朝朝獨倚門
萬齊融
齊融越州人與賀朝包融于休烈齊名終崑山令
古體詩
三日綠潭篇
春潭滉漾接隋宫宫闕連延潭水東蘋苔嫩色含波綠
桃李新花照底紅垂菱布藻如妝鏡麗日晴天相照映
素影沈沈對蝶飛金沙礫礫窺魚泳佳人祓禊賞韶年
傾國傾城併可憐拾翠總來芳樹下踏青爭遶綠潭邊
公子王孫恣游翫沙陽水曲情無厭禽浮似挹羽觴杯
鱗躍疑投水心劍金鞭玉勒騁輕肥落絮紅塵擁路飛
綠水殘霞催席散畫樓初月待人歸
近體詩
贈别江(闕字)
東南飛烏處言是故鄉天江上風花晩君行定幾千計
程頻破月數别屢開年明歲潯陽水相思寄采蓮
李憕
憕太原人以明經舉開元中為監察御史給事中
天寶中轉光禄卿東京留守遷禮部尚書遇禄山
害諡忠懿
近體詩
奉和聖製從蓬萊向興慶閣道中留春雨中春望
之作應制
别館春還淑氣催三宫路轉鳳凰臺雲飛北闕輕陰散
雨歇南山積翠來御柳遥隨天仗發林花不待曉風開
已知聖澤深無限更喜年芳入睿才
崔湜
湜字澄瀾定州人少以文辭知名舉進士累轉左
補闕預修三教珠英神龍初轉考功員外郎武三
思遷兵部侍郎又附託上官昭容轉中書侍郎平
章事典選失序為李尚隠所劾左轉江州司馬授
襄陽刺史韋庶人臨朝復為中書侍郎同門下三
品先天中拜中書令蕭至忠誅湜流嶺外後知湜
本謀賜死荆州
古體詩
大漠行
單于犯薊堧驃騎略蕭邊南山木葉飛下地北海蓬根
亂上天科斗連營太原道魚麗合陣武威川三軍遥倚
㐲萬里相馳逐旌旆悠悠靜瀚源鼙鼓喧喧動盧谷窮
徼出幽陵吁嗟倦寢興馬蹄凍溜石胡毳煖生冰雲沙
泱漭天光閉河塞陰沉海色凝崆峒異國誰能託蕭索
邊心常不樂近見行人畏白龍遥聞公主愁黃鶴陽春
半岐路間瑶臺苑玉門關百花芳樹紅將歇二月蘭皋
綠未還陣雲不散魚龍水雨雪猶飛鴻雁山山障連綿
不可極路遠辛勤夢顔色北堂萱草不寄來東園桃李
長相憶漢將紛紜攻戰盈胡寇蕭條幽朔寧韓君拜節
偏知遠鄭吉驅旌坐見迎火絶煙沉右西極谷靜山空
左北平但使將軍能百戰不須天子築長城
近體詩
奉和御製白鹿觀(一作鄭愔詩)
御旗探紫籙仙仗闢丹丘捧藥芝童下焚香桂女留鸞
歌無歲月鶴語記春秋臣朔何其幸常陪漢武遊
幸梨園亭觀打毬應制
年光陌上發香輦禁中遊草綠鴛鴦殿花明翡翠樓寶
杯承露酌仙管雜風流今日陪歡豫皇恩不可酬
折楊柳
二月風光半三邊戍不還年華妾自惜楊柳為君攀落
絮縈衫袖垂條拂髻鬟那堪音信斷流涕望陽關
婕妤怨
不分君恩斷新妝視鏡中容華尚春日嬌愛已秋風枕
席臨窗曉帷屏向月空年年後庭樹榮落在深宫
酬杜麟臺春恩
春還上林苑花滿洛陽城鴛衾夜凝思龍鏡曉含情憶
夢殘燈落離魂暗馬驚可憐朝與暮樓上獨盈盈(紀事云湜)
(執政時年三十八嘗暮出端門下天津馬上賦詩云春還上林苑花滿洛陽城張說見之嘆曰文與位固可致)
(其年不可及也)
襄城即事
子牟懷魏闕元凱滯襄城冠蓋仍為里池臺尚識名山
光晴後綠江色晩來清借問東流水何時到玉京
襄陽作
廟堂初解印郡邸忽腰章按節巡河右鳴騶入漢陽城
臨南峴出樹繞北津長好學風猶扇誇才俗未亡江山
距七澤煙雨接三湘蛟浦菱荷淨漁舟橘柚香醉中求
習氏夢裏憶襄王宅壊仍思鳳碑存更憶羊下車慙政
美閉閣幸時康多謝征南術于今尚不忘
御定全唐詩錄卷十
