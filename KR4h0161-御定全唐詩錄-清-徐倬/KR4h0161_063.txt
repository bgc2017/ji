欽定四庫全書
御定全唐詩錄卷六十三
白居易(六)
近體詩(一)
社日關路作
晩景函關路涼風社日天青巖新有燕紅樹欲無蟬愁
立驛樓上厭行官堠前蕭條秋興苦漸近二毛年
賦得古原草送别
離離原上草一歲一枯榮野火燒不盡春風吹又生遠
芳侵古道晴翠接荒城又送王孫去萋萋滿别情
旅次景空寺宿幽上人院
不與人境接寺門開向山暮鐘鳴鳥聚秋雨病僧閒月
隠雲樹外螢飛廊宇間幸投花界宿暫得静心顔
秋暮郊居書懷
郊居人事少晝卧對林巒窮巷厭多雨貧家愁早寒葛
衣秋未換書卷病仍看若問生涯計前溪一釣竿
客中守歲(在柳家莊)
守歲樽無酒思鄉淚滿巾始知為客苦不及在家貧畏
老偏驚節防愁預惡春故園今夜裏應念未歸人
涼夜有懷
念别感時節早蛩聞一聲風簾夜涼入露簟秋意生燈
盡夢初罷月斜天未明闇凝無限思起傍藥欄行
夜坐
斜月入前楹迢遙夜坐情梧桐上階影蟋蟀近牀聲曙
傍窗間至秋從簟上生感時因憶事不寢到雞鳴
江夜舟行
煙澹月濛濛舟行夜色中江鋪滿槽水帆展半檣風叫
曙嗷嗷雁啼秋唧唧蟲只應催北客早作白鬚翁
途中感秋
節物行搖落年顔坐變衰樹初黃葉日人欲白頭時鄉
國程程遠親朋處處辭惟憐病與老一步不相離
江樓偶宴贈同座
南浦閒行罷西樓小宴時望湖凭檻久待月放杯遲江
果嘗盧橘山歌聽竹枝相逢且同樂何必舊相知
櫻桃花下歎白髮
逐處花皆好隨年貌自衰紅櫻滿眼日白髮半頭時倚
樹無言久攀條欲放遲臨風兩堪歎如雪復如絲
官舍閒題
職散優閒地身慵老大時送春惟有酒銷日不過棋禄
米麞牙稻園蔬鴨脚葵飽餐晨晏起餘暇弄龜兒(龜兒即小)
(姪名)
清明送韋侍郎貶虔州
寂寞清明日蕭條司馬家留餳和冷粥出火煑新茶欲
别能無酒相留亦有花南遷更何處此地巳天涯
東亭閒望
東亭盡日坐誰伴寂寥身綠桂為佳客紅蕉當美人笑
言雖不接情狀似相親不作悠悠想如何度晩春
中書夜直夢忠州
閣下燈前夢巴南城裏遊覓花來渡口尋寺下山頭江
色分明綠猿聲依舊愁禁鐘驚睡覺惟不上東樓
暮歸
不覺百年半何曾一日閒朝隨燭影出暮趁鼓聲還甕
裏非無酒牆頭亦有山歸來常困卧早晩得開顔
久不見韓侍郎戲題四韻以寄之
近來韓閣老疎我我心知戶大嫌甜酒才高笑小詩静
吟乘月夜閒醉曠花時還有愁同處春風滿鬢絲
代人贈王員外
好在王員外平生記得不共賖黃叟酒同上莫愁樓静
接殷勤語狂隨爛漫遊那知今日眼相見冷於秋
玉真張觀主下小女冠阿容
綽約小天仙生來十六年姑山半峰雪瑤水一枝蓮晚
院花留立春窗月伴眠迴眸雖欲語阿母在傍邊
訪陳二
曉垂朱綬帶晩著白綸巾出去為朝客歸來是野人兩
飱聊過日一榻足容身此外皆閒事時時訪老陳
晚庭逐涼
送客出門後移牀下砌初趁涼行繞竹引睡卧看書老
更為官拙慵多向事疎松窗倚藤杖人道似僧居
夜泊旅望
少睡多愁客中宵起望鄉沙明連浦月帆白滿船霜近
海江彌闊迎秋夜更長煙波三十宿猶未到錢塘
郡樓夜晏留客
北客來相訪東樓為一開卷簾待月出把火看潮來艷
聽竹枝曲香傳蓮子杯寒天殊未曉歸騎且遲迴
衰病
老與病相仍華簪髮不勝行多朝散藥睡少夜停燈禄
食分供鶴朝衣減施僧性多移不得郡政漫如繩
小歲日對酒唫錢湖州所寄詩
獨酌無多興閒吟有所思一杯新歲酒兩句故人詩楊
柳初黃日髭鬚半白時蹉跎春氣味彼此老心知
湖亭晚歸
盡日湖亭卧心閒事亦稀起因殘醉醒坐待晚涼歸松
雨飄藤帽江風透葛衣柳堤行不厭沙軟絮霏霏
閒卧(一作賈島詩)
盡日前軒卧神閒境亦空有山當枕上無事到心中簾
卷侵牀日屏遮入座風望春春未到應在海門東
病中書事
三載卧山城閒知接物情鶯多過春語蟬不待秋鳴氣
𠻳因寒發風痰欲雨生病身無所用惟解卜隂晴
臨池閒卧
小竹圍庭匝平池與砌連閒多臨水坐老愛向陽眠營
役抛身外幽竒送枕前誰家卧牀脚解繫釣魚船
寄皇甫七
孟夏愛吾廬陶潛語不虚花樽飄落酒風案展開書隣
女偷新果家僮漉小魚不知皇甫七池上興何如
重詠
日覺雙眸暗年驚兩鬢蒼病應無處避老更不宜忙徇
俗心情少休官道理長今秋歸去定何必重思量
武丘寺路(去年重開寺路桃李蓮荷約種二千株)
自開山寺路水陸往來頻銀勒牽驕馬花船載麗人芰
荷生欲遍桃李種仍新好住湖堤上長留一道春
河亭晴望
風轉雲頭斂煙銷水面開晴虹橋影出秋雁櫓聲來郡
靜官初罷鄉遙信未迴明朝是重九誰勸菊花杯
望亭驛酬别周判官
何事出長洲連宵飲不休醒應難作别歡漸少於愁燈
火穿村市笙歌上驛樓何言五十里已不屬蘇州
聽琵琶妓彈略略
腕軟撥頭輕新教略略成四弦千遍語一曲萬重情法
向師邊得能從意上生莫欺江外手别是一家聲
閒出
身外無羈束心中少是非被花留便住逢酒醉方歸人
事行時少官曹入日稀春寒遊正好穩馬薄綿衣
宴散
小宴追涼散平橋步月回笙歌歸院落燈火下樓臺殘
暑蟬催盡新秋雁帶來將何迎睡興臨臥舉殘杯
人定
人定月朧明香消枕簟清翠屏遮燭影紅袖下簾聲坐
久吟方罷眠初夢未成誰家教鸚鵡故故語相驚
賦得烏夜啼
城上歸時晩庭前宿處危月明無葉樹霜滑有風枝啼
澁饑喉咽飛低凍翅垂畫堂鸚鵡鳥冷暖不相知
和春深二十首
何處春深好春深富貴家馬為中路鳥妓作後庭花羅
綺驅論隊金銀用短車眼前何所苦惟苦日西斜
何處春深好春深貧賤家荒涼三徑草冷落四隣花奴
困歸慵力妻愁出賃車途窮平路險舉足劇褒斜
何處春深好春深執政家鳳池添硯水雞樹落衣花詔
借當衢宅恩容上殿車延英開對久門與日西斜
何處春深好春深方鎮家通犀排帶胯瑞鶴勘袍花飛
絮衝毬馬垂楊拂妓車戎裝拜春設左握寳刀斜
何處春深好春深刺史家隂繁棠布葉岐秀麥分花五
疋鳴珂馬雙輪畫軾車和風引行樂葉葉隼旟斜
何處春深好春深學士家鳳書裁五色馬鬛剪三花蠟
炬開明火銀臺賜物車相逢不敢揖彼此帽低斜
何處春深好春深女學家慣看温室樹飽識浴堂花御
印提隨仗香牋把下車宋家宫樣髻一片綠雲斜
何處春深好春深御史家絮縈驄馬尾蝶繞繡衣花破
柱行持斧埋輪立駐車入班遙認得魚貫一行斜
何處春深好春深遷客家一杯寒食酒萬里故園花炎
瘴蒸如火光隂走似車為憂鵩鳥至只恐日光斜
何處春深好春深經業家惟求太常第不管曲江花折
桂名慙郄收螢志慕車官場泥鋪處最怕寸隂斜
何處春深好春深隱士家野衣裁薜葉山飯曬松花蘭
索紉幽佩蒲輪駐軟車林間箕踞坐白眼向人斜
何處春深好春深漁父家松灣隨棹月桃浦落船花投
餌移輕楫牽輪轉小車蕭蕭蘆葉裏風起釣絲斜
何處春深好春深潮戶家濤翻三月雪浪噴四時花曳
練馳千馬驚雷走萬車餘波落何處江轉富陽斜
何處春深好春深痛飲家十分杯裏物五色眼前花餔
歠眠糟甕流涎見麴車中山一沈醉千度日西斜
何處春深好春深上已家蘭亭席上酒曲洛岸邊花弄
水遊童棹湔裙小婦車齊橈爭渡處一匹錦標斜
何處春深好春深寒食家玲瓏鏤雞子宛轉綵毬花碧
草追遊騎紅塵拜掃車鞦韆細腰語搖曳逐風斜
何處春深好春深博奕家一先爭破眼六聚鬭成花鼓
應投壺馬兵衝象戲車彈碁局上事最妙是長斜
何處春深好春深嫁女家紫排襦上雉黃貼鬢邊花轉
燭初移障鳴環欲上車青衣傅氊褥錦繡一條斜
何處春深好春深娶婦家兩行籠裏燭一樹扇間花賓
拜登華席親迎幛幰車催粧詩未了星斗漸傾斜
何處春深好春深妓女家眉欺楊柳葉裙妬石榴花蘭
麝熏行被金銅釘坐車杭州蘇小小人道最天斜
憶夢得
齒髮各蹉跎疎慵與病和愛花心在否見酒興如何年
長風情少官高俗慮多幾時紅燭下聞唱竹枝歌
勸酒十四首(并序)
予分秩東都居多暇日閒來輒飲醉後輒吟苦
無詞章不成謠詠每發一意則成一篇凡十四
篇皆主於酒聊以自勸故以何處難忘酒不如
來飲酒命篇
何處難忘酒七首
何處難忘酒長安喜氣新初登高第後乍作好官人省
壁明張榜朝衣穩稱身此時無一盞争奈帝城春
何處難忘酒天涯話舊情青雲俱不達白髮遞相驚二
十年前别三千里外行此時無一盞何以叙平生
何處難忘酒朱門羨少年春分花發後寒食月明前小
院迴羅綺深房理管絃此時無一盞争過艷陽天
何處難忘酒霜庭老病翁闇聲啼蟋蟀乾葉落梧桐鬢
為愁先白顔因醉暫紅此時無一盞何計奈秋風
何處難忘酒軍功第一高還鄉隨露布半路授旌旄玉
柱剝葱手金章爛椹袍此時無一盞何以騁雄豪
何處難忘酒青門送别多斂襟收涕淚簇馬聽笙歌煙
樹灞陵岸風塵長樂坡此時無一盞争奈去留何
何處難忘酒逐臣歸故園赦書逢驛騎賀客出都門半
面瘴煙色滿衫鄉淚痕此時無一盞何物可招魂
不如來飲酒七首
莫隠深山去君應到自嫌齒傷朝水冷貌苦夜霜嚴漁
去風生浦樵歸雪滿巗不如來飲酒相對醉厭厭
莫作農夫去君應見自愁迎春犁瘦地趁晩餧羸牛數
被官加稅稀逢歲有秋不如來飲酒相伴醉悠悠
莫作商人去恓惶君未諳雪霜行塞北風水宿江南藏
鏹百千萬沈舟十二三不如來飲酒仰面醉酣酣
莫事長征去辛勤難具論何曾畫麟閣秪是老轅門蟣
蝨衣中物刀鎗面上痕不如來飲酒合眼醉昏昏
莫學長生去仙方悞殺君那將薤上露擬待鶴邊雲矻
矻皆燒藥纍纍盡作墳不如來飲酒閒坐醉醺醺
莫上青雲去青雲足愛憎自賢誇智慧相糾鬭功能魚
爛緣吞餌蛾燋爲撲燈不如來飲酒任性醉騰騰
莫入紅塵去令人心力勞相争兩蝸角所得一牛毛且
滅嗔中火休磨笑裏刀不如來飲酒穩卧醉陶陶
即事
見月連宵坐聞風盡日眠室香羅藥氣籠煖焙茶煙鶴
啄新晴地雞棲薄暮天自看淘酒米倚杖小池前
西風
西風來幾日一葉已先飛新霽乘輕屐初涼換熟衣淺
渠銷慢水疎竹漏斜暉薄暮青苔巷家僮引鶴歸
和夢得冬日晨興
漏傳初五點雞報第三聲帳下從容起窗間曨□(呼骨切)
明照書燈未滅煖酒火重生理曲絃歌動先聞唱渭城
把酒思閒事
把酒思閒事春愁誰最深乞錢羇客面落第舉人心月
下低眉立燈前抱膝吟憑君勸一醉勝與萬黃金
把酒思閒事春嬌何處多試鞍新白馬弄鏡小青蛾掌
上初教舞花前欲按歌憑君勸一醉勸了問如何
營閒事
自笑營閒事從朝到日斜澆畦引泉脈掃徑避蘭芽暖
變牆衣色晴催木筆花桃根知酒渴晩送一甌茶
感春
老思不禁春風光照眼新花房紅鳥觜池浪碧魚鱗倚
棹誰為伴持杯自問身心情多少在六十二三人
閒卧
薄食當齋戒散班同隠淪佛容為弟子天許作閒人惟
置牀臨水都無物近身清風散髮後兼不要紗巾
詶思黯戲贈(同用狂字)
鐘乳三千兩金釵十二行妬他心似火欺我鬢如霜(思黯)
(自誇前後服鐘乳三千兩甚得力而歌舞之妓頗多來詩戲余羸老故戲答之)慰老資歌笑銷
愁仰酒漿眼看狂不得狂得且須狂
自題酒庫
野鶴一辭籠虚舟長任風送愁還閙處移老入閒中身
更求何事天將富此翁此翁何處富酒庫不曾空(劉仁軌詩)
(云天將富此翁以一醉為富也)
雨後秋涼
夜來秋雨後秋氣颯然新團扇先辭手生衣不著身更
添砧引思難與簟相親此境誰偏覺貧閒老瘦人
問諸親友
七十人難到過三更較稀占花租野寺定酒典朝衣趁
醉春多出貪歡夜未歸不知親故口道我是耶非
代書詩一百韻寄微之
憶在貞元歲初登典校司身名同日授心事一言知(貞元)
(中與微之同登科第俱授祕書省校書郎始相識也)肺腑都無隔形骸兩不羈疎
狂屬年少閒散為官卑分定金蘭契言通藥石規交賢
方汲汲友直每偲偲有月多同賞無杯不共持秋風拂
琴匣夜月卷書帷高上慈恩塔幽尋皇子陂唐昌玉蕊
會崇敬牡丹期(唐昌觀玉蕊崇敬寺牡丹花時多與微之有期)笑勸迂辛酒閒
吟短李詩(辛大立度性迂嗜酒李二十紳體短能詩故當時有迂辛短李之號)儒風愛敦
質佛理賞玄師(劉三十二敦質有儒風庾七玄師談佛理有可賞者)度日曾無悶
通宵靡不為雙聲聯律句八面對宫棋(雙聲聯句八面宫棋皆當時事)
往往遊三省騰騰出九逵寒銷直城路春到曲江池樹
暖枝條弱山晴彩翠竒峰攅石綠點柳宛麴塵絲岸草
煙鋪地園花雪壓枝早光紅照耀新溜碧逶迤幄幕侵
堤布盤筵占地施徵伶皆絶藝選妓悉名姬粉黛凝春
態金鈿耀水嬉風流誇墜髻時世鬭啼眉(貞元中城中復為墜馬髻)
(啼眉粧也)密坐隨歡促華樽逐勝移香飄歌袂動醉落舞釵
遺籌插紅螺椀觥飛白玉巵打嫌調笑易飲迓卷波遲
(抛打曲有調笑令飲酒曲有卷白波)殘席諠譁散歸鞍酩酊騎酡顔烏帽
側醉袖玉鞭垂紫陌傳鐘鼓紅塵塞路岐幾時曾暫别
何處不相隨荏苒星霜換迴環節候催兩衙多請假三
考欲成資運偶千年聖天成萬物宜皆當少壯日同惜
盛明時光景嗟虚擲雲霄竊闇窺攻文朝矻矻講學夜
孜孜策目穿如札(時與微之集策略之目其數百十)鋒毫銳若錐(時與微之)
(各有鐵鋒細管筆攜以就試相顧輒笑目為毫錐)繁張獲鳥網堅守釣魚坻(謂自)
(冬至夏頻改試期竟與微之堅守制試也)並受䕫龍薦齊陳晁董詞萬言經
濟略三策太平基中第爭無敵專場戰不疲輔車排勝
陣犄角搴降旗(並謂同鋪席共筆硯)雙闕紛容衛千僚儼等衰(謂制)
(舉人欲唱第時)恩隨紫泥降名向白麻披既在高科選還從好
爵縻東垣君諫諍西邑我驅馳(元和元年同登制科微之拜拾遺余授盩厔尉)
再喜登烏府多慙侍赤墀(四年微之復拜監察予為拾遺學士也)官班分
内外遊處遂參差每列鵷鸞序偏瞻獬豸姿簡威寒凜
列衣彩繡葳蕤正色摧強禦剛腸嫉喔咿嘗憎持禄位
不擬保妻兒養勇當除惡輸忠在滅私下鞲驚燕雀當
道攝狐狸南國人無怨東臺吏不欺(微之使東原奏冤八十餘家詔從而)
(平之因分司東都)理冤多定國切諫甚辛毘造次行於是平生
志在兹道將心共直言與行兼危水闇波翻覆山藏路
險巇未為明主識已被倖臣疑木秀遭風折蘭芳遇霰
萎千鈞勢易壓一柱力難支騰口因成痏吹毛遂得疵
憂來吟貝錦謫去詠江蘺邂逅塵中遇殷勤馬上辭賈
生離魏闕王粲向荆夷水過清源寺山經綺季祠心搖
漢臯珮淚墮峴亭碑(並途中經歷處)驛路緣雲際城樓枕水湄
思鄉多繞澤望闕獨登陴林晩青蕭索江平綠渺瀰野
秋鳴蟋蟀沙冷聚鸕鷀官舍黃茅屋人家苦竹籬白醪
充夜酌紅粟備晨炊寡鶴摧風翮鰥魚失水鬐闇雛啼
渴旦涼葉墜相思(此四句兼含微之鰥居)一點寒燈滅三聲曉角
吹藍衫經雨故驄馬卧霜羸念涸誰濡沫嫌醒自歠醨
耳垂無伯樂舌在有張儀負氣衝星劍傾心向日葵金
言自銷鑠玉性肯磷緇伸屈須看蠖窮通莫問龜定知
身是患當用道為醫想子今如彼嗟予獨在斯無憀當
歲杪有夢到天涯坐阻連襟帶行乖接履綦潤銷衣上
霧香散室中芝念遠緣遷貶驚時為别離素書三往復
明月七盈虧(自與微之别經七月三度得書)舊理非難到餘歡不可追
樹依興善老草傍静安衰(微之宅在静安坊西近興善寺)前事思如昨
中懷寫向誰北村尋古柏南宅訪辛夷(開元西北院即隋時龍村佛堂)
(有古柏一枝微之宅中有辛夷兩樹常與微之遊息其下)此日空搔首何人共解頥
病多知夜永年長覺秋悲不飲長如醉加飡亦似饑狂
吟一千字因使寄微之
題王曹故宅(宅在檀溪)
甲第何年置朱門此地開山當賓閣出溪繞妓堂迴覆
井桐新長蔭窗竹舊栽池荒紅菡蓞砌老綠莓苔捐館
梁王去思人楚客來西園飛蓋處依舊月徘徊
渭邨退居寄禮部崔侍郎翰林錢舍人詩一百韻
聖代元和歲閒居渭水陽不才甘命舛多幸遇時康朝
野分倫序賢愚定否臧重文疎卜式尚少棄馮唐由是
推天蓮從兹樂性場籠禽放高翥霧豹得深藏世慮休
相擾身謀且自強猶須務衣食未免事農桑薙草通三
徑開田占一坊晝扉扄白版夜碓掃黃粱隙地治場圃
閒時糞土疆枳籬編刺夾薤壟擘科秧穡力嫌身病農
心願歲穰朝衣典杯酒佩劍博牛羊困倚栽松鍤饑提
採蕨筐引泉來後澗移竹下前岡生計雖勤苦家資甚
渺茫塵埃常滿甑錢帛少盈囊弟病仍扶杖妻愁不出
房傳衣念襤褸舉案笑糟糠犬吠村胥閙蟬鳴織婦忙
納租看縣帖輸粟問軍倉夕歇攀村樹秋行遶野塘雲
容隂慘澹月色冷悠揚蕎麥鋪花白棠梨間葉黃早寒
風摵摵新霽月蒼蒼園菜迎霜死庭蕪過雨荒簷空愁
宿燕壁闇思啼螿眼為看書損肱因運甓傷病骸渾似
木老鬢欲成霜少睡知年長端憂覺夜長舊遊多廢㤀
往事偶思量忽憶煙霄路常陪劍履行登朝思檢束入
閣學趨蹌命偶風雲會恩覃雨露霶沾枮發枝葉磨鈍
起鋒鋩崔閤連鑣騖錢兄接翼翔齊竽混韶夏燕石厠
琳瑯同日升金馬分宵直未央共調加寵命合表謝恩
光廐馬驕初跨天厨味始嘗朝晡頒餅餌寒暑賜衣裳
對秉鵝毛筆俱含雞舌香青縑衾薄絮朱裏幕高張晝
食恒連案宵眠每共牀差肩承詔旨連署進封章起草
偏同視疑文最共詳滅私容點竄窮理析毫芒便共輸
肝膽何曾異肺腸慎微參石奮決密學張湯禁闥青交
瑣宫垣紫界牆井欄排菡萏簷瓦鬭鴛鴦樓額題鳷鵲
池心浴鳳凰風枝萬年動温樹四時芳宿露凝金掌晨
暉上璧璫砌筠塗綠粉庭果滴紅漿曉從朝興慶春陪
宴柏梁傳呼鞭索索拜舞佩鏘鏘仙仗還雙闕神兵闢
兩廂火翻紅尾旆冰卓白竿鎗滉瀁經魚藻深沈近浴
堂分庭皆命婦對面即儲皇貴主冠浮動親王轡閙裝
金鈿相照耀朱紫間熒煌毬簇桃花綺歌巡竹葉觴窪
銀中貴帶昂黛内人粧賜禊東城下頒酺曲水傍樽罍
分聖酒妓樂借仙娼淺酌看紅藥徐吟把綠楊宴迴過
御陌行歇入僧房白鹿原東郭青龍寺北廊望春花景
暖避暑竹風涼下直閒如社尋芳醉似狂有時還後到
無處不相將雞鶴初雖雜蕭蘭久乃彰來燕隗貴重去
魯孔恓惶聚散期難定飛沈勢不常五年同晝夜一别
似參商屈折孤生竹銷摧百鍊鋼途窮任憔悴道在肯
徬徨尚念遺簪折仍憐病雀瘡䘏寒分賜帛救餒減餘
糧藥物來盈裹書題寄滿箱殷勤翰林主珍重禮闈郎
喣沫誠多謝摶扶豈所望提攜勞氣力吹簸不飛揚拙
劣才何用龍鍾分自當粧嫫徒費黛磨甋(丁力切磚也)詎成
璋習隠將時背干名與道妨外身宗老氏齊物學蒙莊
疎放遺千慮愚蒙守一方樂天無怨歎倚命不劻勷憤
懣胸須豁交加臂莫攘珠沈猶是寳金躍未為祥泥尾
休搖掉灰心罷激昂漸閒親道友因病事醫王息亂歸
禪定存神入坐亡斷癡求慧劍濟苦得慈航不動為吾
志無何是我鄉可憐身與世從此兩相忘
題盧秘書夏日新栽竹二十韻
湘竹初封植盧生此考槃久持霜節苦新託露根難等
度須當砌疎稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇綠檀欒未夜青
嵐入先秋白露團拂肩搖翡翠熨手弄琅玕韻透窗風
起隂鋪砌月殘炎天聞覺冷窄地見疑寬梢動勝搖扇
枝低好掛冠碧籠煙羃羃珠灑雨珊珊晩籜晴雲展隂
芽蟄虺蟠愛從抽馬策惜未截魚竿松韻徒煩聽桃夭
不足觀梁慙當室杏臺陋本司蘭(古詩云盧家蘭室杏為梁又秘書府即蘭)
(臺也)撑撥詩人興勾牽酒客歡静連蘆簟滑涼拂葛衣單
豈止消時暑應能保歲寒莫同凡草木一種夏中看
題周皓大夫新亭子二十二韻
東道常為主南亭别待賓規模何日創景致一時新廣
砌羅紅藥疎窗蔭綠筠鎖開賓閣曉梯上妓樓春置醴
寧三爵加籩過八珍茶香飄紫筍膾縷落紅鱗輝赫車
輿閙珍竒鳥獸馴獼猴看櫪馬鸚鵡喚家人錦額簾高
捲銀花盞慢巡勸嘗光禄酒許看洛川神(周兼光祿卿有家妓數十)
(人)斂翠凝歌黛流香動舞巾裙翻繡鸂鶒梳陷鈿麒麟
笛怨音含楚筝嬌語帶秦侍兒催畫燭醉客吐文茵投
轄多連夜鳴珂便達晨入朝紆紫綬待漏擁朱輪貴介
交三事光榮照四隣甘濃將奉客穩暖不緣身十載歌
鐘地三朝節鉞臣愛才心倜儻敦舊禮殷勤門以招賢
盛家因好事貧始知豪傑意富貴為交親
東南行一百韻寄通州元九侍御澧州李十一舍
人果州崔二十二使君開州韋大員外庾三十
二補闕杜十四拾遺李二十助教員外竇七校
書
南去經三楚東來過五湖山頭看候館水面問征途地
遠窮江界天低極海隅飄零同落葉浩蕩似乘桴漸覺
鄉原異深知土產殊夷音語嘲哳蠻態笑睢盱水市通
闤闠煙邨混舳艫吏徵魚戶稅人納火田租亥日饒鰕
蠏寅年足虎貙成人男作丱似鬼女為巫樓闇攅倡婦
隄喧簇販夫夜船論鋪賃春酒斷缻沽見果多盧橘聞
禽悉鷓鴣山歌猿獨叫野哭鳥相呼嶺徼雲成棧江郊
水當郛月移翹柱鶴風汎颭檣烏鼇礙潮無信蛟驚浪
不虞鼉鳴泉窟室蜃結氣浮圖樹裂山魈穴沙含水弩
樞喘牛犁紫芋羸馬放青菰繡面誰家婢鵶頭幾歲奴
泥中採菱芡燒後拾樵蘇鼎膩愁烹鼈盤腥厭膾鱸鍾
儀徒戀楚張翰浪思吳氣序涼還熱光隂旦復晡身方
逐萍梗年欲近桑榆渭北田園廢江西歲月徂憶歸恒
慘澹懷舊忽踟蹰自念咸秦客嘗為鄒魯儒藴藏經國
術輕棄度關繻賦力凌鸚鵡詞鋒敵轆轤戰文重掉鞅
射策一彎弧崔杜鞭齊下元韋轡並驅名聲逼楊馬交
分過蕭朱世務輕摩揣周行竊覬覦風雲皆會合雨露
各霑濡共偶昇平代偏慙固陋軀承明連夜直建禮拂
晨趨美服頒王府珍羞降御厨議高通白虎諫切伏青
蒲柏殿行陪晏花樓走看酺神旗張鳥獸天籟動笙竽
丸劍星芒耀魚龍電策驅定場排漢旅促坐進吴歈縹
緲疑仙樂嬋娟勝畫圖歌鬟低翠羽舞汗墮紅珠别選
閒遊伴潛招小飲徒一杯愁已破三盞氣彌麤軟美仇
家酒幽閒葛氏姝十千方得斗二八正當壚論笑杓胡
硉談憐鞏囁嚅李酣猶短竇庾醉更蔫迂鞍馬呼教住
骰盆喝遣輸長驅波卷白連擲采成盧(骰盆卷白波莫走鞍馬皆當時)
(酒令)籌併頻逃席觥嚴列置盂滿巵那可灌頽玉不勝扶
入視中樞草歸乘内廐駒醉曾衝宰相驕不揖金吾日
近恩雖重雲高勢却孤翻身落霄漢失脚倒泥塗博望
移門籍潯陽佐郡符(予自太子贊善大夫出為江州司馬)時情變寒暑世
利算錙銖即日辭雙闕明朝别九衢播遷分郡國次第出
京都(十年春微之移佐通州其年秋予出佐潯陽明年冬杓直出牧澧州崔二十二出牧果州韋大出牧)
(開州)秦嶺馳三驛商山上二邘(商山險道中有東西二邘)峴陽亭寂寞
夏口路﨑嶇大道全生棘中丁盡執殳江關未徹警淮
口尚稽誅(時淮西未平路經襄郡二州界所見如此)林對東西寺山分大小
姑(東林西林寺在廬山北大姑小姑在廬山南彭蠡湖中)廬峯蓮刻削湓浦帶縈
紆(蓮花峯在廬山北湓水在江城南何遜詩云湓城對湓水湓水縈如帶)九派吞青草(潯陽)
(在九派南通青草洞庭湖)孤城覆綠蕪(南方城壁多以草覆)黃昏鐘寂寂清曉
角嗚嗚春色辭門柳秋聲到井梧殘芳悲鶗鴂暮節感
茱萸蕊拆金英菊花飄雪片蘆波紅日斜没沙白月平
鋪幾見林抽笋頻驚燕引雛歲華何儵忽年少不須臾
眇默思千古蒼茫想八區孔窮緣底事顔夭有何辜龍
智猶經醢龜靈未免刳窮通應已定聖哲不能逾况我
身謀拙逢他厄運拘漂流隨大海鎚鍛任洪爐險阻嘗
之矣栖遲命也夫沈冥消意氣窮餓耗肌膚防瘴和殘
藥迎寒補舊襦書牀鳴蟋蟀琴匣網蜘蛛貧室如懸磬
端憂劇守株時遭人指點數被鬼揶揄兀兀都疑夢昏
昏半是愚女驚朝不起妻怪夜長吁萬里抛朋侣三年
隔友于自然悲聚散不是恨榮枯去夏微之瘧今春席
八殂天涯書達否泉下哭知無(去年間元九瘧書去竟未報今春聞席八殂久)
(與還往能無慟哭)漫寫詩盈卷空盛酒滿壺只添新悵望豈復
舊歡娱壯志因愁減衰容與病俱相逢應不識滿頷白
髭鬚
霖雨苦多江湖暴漲塊然獨望因題北亭
自作潯陽客無如苦雨何隂昏晴日少閒悶睡時多湖
闊將天合雲低與水和籬根舟子語巷口釣人歌霧島
沈黃氣風帆蹵白波門前車馬道一宿變江湖
春末夏初閒遊江郭
閒出乘輕屐徐行踏軟沙觀魚傍湓浦看竹入楊家(湓浦)
(多魚浦西有楊侍郎宅多好竹)林迸穿籬笋藤飄落水花雨埋釣舟小
風颺酒旗斜嫩剥青菱角濃煎白茗茶淹留不知夕城
樹欲栖鵶
柳影繁初合鶯聲澁漸稀早梅迎夏結殘絮送春飛西
日韶光盡南風暑氣微展張新小簟熨貼舊生衣綠蟻
杯香嫩紅絲鱠縷肥故園無此味何必苦思歸
寄蘄州簟與元九因題六韻(時元九鰥居)
笛竹出蘄春霜刀劈翠筠織成雙鎖簟寄與獨眠人卷
作筒中布舒為席上珍滑如鋪薤葉冷似卧龍鱗清潤
宜乘露鮮華不受塵通州交瘴地此物最關身
潯陽秋懷贈許明府
霜紅二林葉風白九江波瞑色投煙鳥秋聲帶雨荷馬
閒無處出門冷少人過鹵莽還鄉夢依稀望闕歌共思
除醉外無計奈愁何試問陶家酒新篘得幾多
題郡中茘枝詩十八韻兼寄楊萬州八使君
竒果標南土芳林對北堂素華春漠漠丹實夏煌煌葉
捧低垂戶枝擎重壓牆始因風弄色漸與日争光夕訝
條懸火朝驚樹點粧深於紅躑躅大校白㯽榔星綴連
心朵珠排耀眼房紫羅裁襯殼白玉裹填瓤早歲曾聞
說今朝始摘嘗嚼疑天上味嗅異世間香潤勝蓮生水
鮮逾橘得霜臙脂掌中顆甘露舌頭漿物少猶珍重天
高苦渺茫已教生暑月又使阻遐方粹液靈難駐妍姿
嫩易傷近南光景熱向北道途長不得充王賦無由寄
帝鄉惟君堪擲贈面白似潘郎
發白狗峽次黃牛峡登高寺却望忠州
白狗次黃牛灘如竹節稠路穿天地險人續古今愁忽
見千花塔因停一葉舟畏途長迫促静境暫淹留巴曲
春全盡巫陽雨半收北歸雖引領南望亦迴頭昔去悲
殊俗今來念舊遊别僧山北寺抛竹水西樓郡樹花如
雪軍厨酒似油時時大開口自笑憶忠州
送客南遷
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴霧冥冥蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥翎颶風千里黑䕭(徐廉切山菜也)草四時青客
似驚弦鴈舟如委浪萍誰人勸言笑何計慰漂零慎勿
琴離膝長須酒滿瓶大都從此去宜醉不宜醒
新昌新居書事四十韻因寄元郎中張博士
冒寵已三遷歸朝始二年囊中貯餘俸園外買閒田狐
兔同三徑蒿萊共一壥新園聊剗穢舊屋且扶顛簷漏
移傾瓦梁欹換蠧椽平治遶臺路整頓近階甎巷狹開
容駕牆低壘過肩門閭堪駐盖堂室可鋪筵丹鳳樓當
後青龍寺在前市街塵不到宫樹影相連省吏嫌坊遠
豪家笑地偏敢勞賓客訪或望子孫傳不覓他人愛惟
將自性便等閒栽樹木隨分占風煙逸致因心得幽期
遇境牽松聲疑澗底草色勝河邊虚潤冰銷地晴和日
出天苔行滑如簟莎坐軟於綿簾每當山卷帷多待月
褰籬東花掩暎窗北竹嬋娟迹慕青門隠名慙紫禁仙
假歸思晚沐朝去戀春眠拙薄才無取疎慵職不專題
牆書命筆沽酒率分錢柏杵舂靈藥銅瓶潄暖泉爐香
穿盖散籠燭隔紗然陳室何曾掃陶琴不要絃屏除俗
事盡養活道情全尚有妻孥累猶為組綬纏終須抛爵
禄漸擬斷腥羶大抵宗莊叟私心事竺乾浮榮水劃字
眞諦火生蓮梵部經十二玄書字五千是非多付夢語
默不妨禪博士官猶冷郎中病已痊多同僻處住久結
静中緣緩步攜笻杖徐吟展蜀牋老宜閒語話悶憶好
書篇蠻榼來方瀉蒙茶到始煎無辭數相見鬢髮各蒼
然
重到江州感舊遊題郡樓十一韻
掌綸知是忝剖竹信為榮才薄官仍重恩深責尚輕昔
徵從典午今出自承明鳳詔休揮翰漁歌欲濯纓還乘
小艛艓却到古湓城醉客臨江待禪僧出郭迎青山滿
眼在白髮半頭生又校三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬詠詩聲
題别遺愛草堂兼呈李十使君(李亦廬山人常隠白鹿洞)
曾住爐峰下書堂對藥臺斬新蘿徑合依舊竹窗開砌
水親開決池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
初到郡齋寄錢湖州李蘇州(聊取二郡一哂故有落句之戲)
俱來滄海郡半作白頭翁漫道風煙接何曾笑語同吏
稀秋稅畢客散晩亭空霽後當樓月潮來滿座風霅(水名)
(在吳興)溪殊冷僻茂苑太繁雄唯此錢塘郡閒忙恰得中
對酒自勉
五十江城守停杯一自思頭仍未盡白官亦不全卑榮
寵尋過分歡娱已校遲肺傷雖怕酒心健尚誇詩夜舞
吴娘袖春歌蠻子詞猶堪三五歲相伴醉花時
早春西湖閒遊悵然興懷憶與微之同賞因思在
越官重事殷鏡湖之遊或恐未暇偶成十八韻
寄微之
上馬復呼賓湖邊景氣新管絃三數事騎從十餘人立
換登山屐行攜漉酒巾逢花看當妓遇草坐為茵西日
籠黃柳東風蕩白蘋小橋裝雁齒輕浪甃魚鱗畫舫牽
徐轉銀船酌慢巡野情遺世累醉態任天真彼此年將
老平生分最親高天從所願遠地得為隣雲樹分三驛
煙波限一津翻嗟寸步隔却厭尺書頻浙右稱雄鎮山
隂委重臣貴隨長紫綬榮駕大朱輪出動刀槍隊歸生
道路塵雁驚弓易散鷗怕鼓難馴百吏瞻相面千夫捧
擁身自然閒興少應負鏡湖春
留題天竺靈隠兩寺
在郡六百日入山十二回宿因月桂落醉為海榴開(天竺)
(嘗有月中桂子落靈隠多海石榴花也)黃紙除書到青宫詔命催僧徒多
悵望賓從亦徘徊寺闇煙埋竹林香雨落梅别橋憐白
石辭洞戀青苔(石橋在天竺明洞在靈隠)漸出松間路猶飛馬上杯
誰教冷泉水送我下山來
洛下寓居
秋館清涼日書因解悶看夜窗幽獨處琴不為人彈遊
宴慵多廢趨朝老漸難禪僧教斷酒道士勸休官渭曲
莊猶在錢塘俸尚殘如能便歸去亦不至饑寒
秋寄微之十二韻
娃館松江北稽城浙水東屈君為長吏伴我作衰翁旌
旆知非遠煙雲望不通忙多對酒榼興少閱詩筒(比在杭州)
(兩浙留和詩贈答于筒中遞往來)淡白秋來日疎涼雨後風餘霞數片
綺新月一張弓影滿衰桐樹香凋晩蕙叢饑啼舂穀鳥
寒怨絡絲蟲覽鏡頭雖白聽歌耳未聾老愁從此遣醉
笑與誰同清旦方堆案黃昏始退公可憐朝暮景銷在
兩衙中
夜歸
逐勝移朝宴留歡放晩衙賓寮多謝客騎從半吴娃到
處銷春景歸時及月華城隂一道直燭熖兩行斜東吹
先催柳南霜不殺花臯橋夜沽酒燈火是誰家
齊雲樓晚望偶題十韻兼呈馮侍御周殷二恊律
(樓在蘇州)
潦倒官僚盡蕭條芳歲闌欲辭南國去重上北城看複
叠江山壯平鋪井邑寬人稠過揚府坊閙半長安插霧
峰頭没穿霞日脚殘水光紅漾漾樹色綠漫漫約略留
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭欄干
憶洛中所居
忽憶東都宅春來事宛然雪銷行徑裏水上卧房前厭
綠栽黃竹嫌紅種白蓮醉教鸎送酒閒遣鶴看船幸是
林園主慙為食祿牽宦情薄似紙鄉思急如弦豈合姑
蘇守歸休更待年
有小白馬乘馭多時奉使東行至稠桑驛溘然而
斃足可驚傷不能㤀情題二十韻
能驟復能馳翩翩白馬兒毛寒一團雪鬃薄萬條絲皂
盖春行日驪駒曉促時雙旌前獨步五馬内偏騎芳草
承蹄葉垂楊拂頂枝跨將迎好客惜不換妖姬慢鞚遊
蕭寺閒驅醉習池睡來乘作夢興發倚成詩鞭為馴難
下鞍緣穩不離北歸還共到東使亦相隨赭白何曾變
玄黃豈得知嘶風覺聲急蹋雪怪行遲昨夜猶芻秣今
朝尚縶維卧槽應不起顧主遂長辭塵滅駸駸迹霜留
皎皎姿度關形未改過隙影難追念倍燕求駿情深項
别騅銀收鉤臆帶金卸絡頭羈何處埋竒骨誰家覓弊
帷稠桑驛門外吟罷涕雙垂
和微之春日投簡陽明洞天五十韻
青陽行已半白日坐將徂越國強仍大稽城高且孤利
饒鹽煮海名勝水澄湖牛斗天垂象台明地展圖(天台四明)
(二山)瓌竒填市井佳麗溢闉闍勾踐遺風霸西施舊俗姝
船頭龍夭矯橋脚獸睢盱鄉味珍蟛蚏時鮮貴鷓鴣語
言諸夏異衣服一方殊搗練蛾眉婢鳴榔蝸角奴江清
敵伊洛山翠勝荆巫華表雙棲鶴聯檣幾點烏煙波分
渡口雲樹接城隅澗遠松如畫洲平水似鋪綠科秧早
稻紫笋折新蘆暖踏泥中藕香尋石上蒲雨來萌盡達
雷後蟄全蘇柳眼黃絲纇花房絳䗶珠林風新竹折野
燒老桑枯帶嚲長枝蕙錢穿短貫榆暄和生野菜卑濕
長街蕪女浣紗相伴兒烹鯉一呼山魈啼稚子林狖挂
山都産業論蠶蟻孳生計鴨雛泉岩雪飄灑苔壁錦漫
糊堰限舟航路堤通車馬途耶溪岸回合禹廟徑盤紆
洞穴何因鑿星槎誰與刳石凹仙藥臼峰峭佛香爐去
為投金簡來因挈玉壺貴仍招客宿健未要人扶聞望
賢丞相儀形美丈夫前驅駐旌旆偏坐列笙竽刺史旟
翻隼尚書履曳鳬學禪超後有觀妙造虚無髻裏傳僧
寳環中得道樞登樓詩八詠置硯賦三都捧擁羅將綺
趨蹌紫與朱廟謨藏稷卨兵略貯孫吴令下三軍整風
高四海趨千家得慈母六郡事嚴姑重士過三哺輕財
抵一銖送觥歌宛轉嘲妓笑盧胡佐飲時炮鼈蠲酲數
鱠鱸醉鄉雖咫尺樂事亦須臾若不中賢聖何由外智
愚伊予一生志我爾百年軀江上三千里城中十二衢
出多無伴侣歸只是妻孥白首青山約抽身去得無
想東遊五十韻(并序)
大和三年春予病免官後憶遊浙右數郡兼思
到越一訪微之故兩浙之間一物已上想皆在
目吟且成篇不能自休盈五百字亦猶孫興公
想天台山而賦之也
海内時無事江南歲有秋生民皆樂業地主盡賢侯郊
静銷戎馬城高逼斗牛平河七百里沃壤二三州(自常及杭)
(凡七百里)坐有湖山趣行無風浪憂食寧㤀解纜寢不廢乘
流泉石諳天竺煙霞識虎丘(天竺虎丘寺領郡時舊遊最熟處)餘芳認
蘭澤遺詠思蘋洲(古詩云蘭澤多芳草又柳惲詩云汀洲採白蘋)菡萏紅塗粉
菰蒲綠潑油鱗差漁戶舍綺錯稻田溝紫洞藏仙窟玄
泉貯怪湫精神昂老鶴姿彩媚潜虯(大謝詩云潛虯媚幽姿)静閱
天工妙閒窺物狀幽投竿出比目擲果下獼猴味苦蓮
心小漿甜蔗節稠橘苞從自結藕孔是誰鎪逐日移潮
信隨風變棹謳遞夫交烈火候吏次鳴騶梵塔形疑踊
(重元閣)閶門勢欲浮(吴閶門)客迎攜酒榼僧待置茶甌小宴
閒談笑初筵雅獻酬稍催朱蠟炬徐動碧牙籌圓盞飛
蓮子長裾曳石榴柘枝隨畫鼔調笑從香毬幕颺雲飄
檻簾褰月露鉤舞繁紅袖去歌切翠眉愁絃管寧容歇
杯盤未許收良辰宜酩酊卒歲好優游鱖縷鮮仍細蓴
絲滑且柔飽餐為日計穩睡是身謀名愧空虚得官知
止足休自嫌猶屑屑衆笑太悠悠物表疎形役人寰足
悔尤蛾須遠燈燭兔勿近罝罘幻世春來夢浮生水上
漚百憂中莫入一醉外何求未死癡王湛無兒老鄧攸
蜀琴安膝上周易在牀頭去去無程客行行不繫舟勞
君頻問訊勸我少淹留(自此後並屬微之)雲雨多分散關山苦
阻修一吟江月别七見日星周(昔在杭州别微之微之留詩云明朝又向江頭)
(别月落潮平是去時)珠玉傳新什鵷鸞念故儔懸旌心宛轉束楚
意綢繆驛舫粧青雀官槽䬴紫騮鏡湖期遠汎禹穴約
冥搜預掃題詩壁先開望海樓飲思親履舄宿憶並衾
禂志氣吾衰也風情子在不應須相見後别作一家遊
(吾衰子在並出家語)
筝
雲髻飄蕭綠花顔旖旎紅雙眸剪秋水十指剝春葱楚
艷為門閥秦聲是女工甲鳴銀玓瓅柱觸玉玲瓏猿苦
啼嫌月鸞嬌語䛏風移愁來手底送恨入絃中趙瑟清
相似胡琴閙不同慢彈迴斷鴈急奏轉飛蓬霜珮鏘還
委冰泉咽復通珠聯千拍碎刀截一聲終倚麗精神定
矜能意態融歇時情不斷休去思無窮燈下青春夜樽
前白首翁且聽應得在老耳未多聾
翫半開花贈皇甫郎中(八年寒食日池東小樓上作)
勿訝春來晩無嫌花發遲人憐全盛日我愛半開時紫
蠟粘為蔕紅酥點作蕤成都新夾纈梁漢碎胭脂樹杪
真珠顆牆頭小女兒淺深粧駮落高下火參差蝶戲爭
香朵鶯啼選穩枝好教郎作伴合共酒相隨醉翫無勝
此狂嘲更讓誰猶殘少年興未是老人詩西日憑輕照
東風莫殺吹明朝應爛漫後夜更離披林下遙相憶樽
前闇有期銜杯嚼蕊思唯我與君知
楊柳枝二十韻(楊柳枝洛下新聲也洛之小妓有善歌之者詞章音韻聽可動人故)
(賦之)
小妓攜桃葉新歌蹋柳枝粧成剪燭後醉起拂衫時繡
履嬌行緩花筵笑上遲身輕委迴雪羅薄透凝脂笙引
簧頻煖筝催柱數移樂童翻怨調才子與妍詞便想人
如樹先將髮比絲風條搖兩帶煙葉貼雙眉口動櫻桃
破鬟低翡翠垂枝柔腰嫋娜荑嫩手蔵蕤唳鶴晴呼侶
哀猿夜叫兒玉敲音歷歷珠貫字纍纍袖為收聲點釵
因赴節遺重重遍頭别一一拍心知塞北愁攀折江南
苦别離黃遮金谷岸綠暎杏園池春惜芳華好秋憐顔
色衰取來歌裏唱勝向笛中吹曲罷那能别情多不自
持纏頭無别物一首斷腸詩
詠老贈夢得
與君俱老也自問老何如眼澁夜先睡頭慵朝未梳有
時扶杖出盡日閉門居懶照新磨鏡休看小字書情於
故人重跡共少年疎惟是閒談興相逢尚有餘
分司洛中多暇數與諸客宴遊醉後狂吟偶成十
韻因招夢得賓客兼呈思闇竒章公
性與時相遠身將世兩忘寄名朝士籍寓興少年場老
豈無談笑貧猶有酒漿隨時求伴侣逐日用風光數數
遊何爽些些病未妨天教榮啟樂人恕接輿狂改業為
逋客移家住醉鄉不論招夢得兼擬誘竒章要路風波
險權門市井忙世間無可戀不是不思量
閒居自題戲招宿客
水畔竹林邊閒居二十年健常攜酒出病即掩門眠解
綬收朝珮褰裳出野船屏除身外物擺落世間緣報曙
窗何早知秋簟最先微風深樹裏斜日小樓前渠口添
新石籬根寫亂泉欲招同宿客誰解愛潺湲(西亭牆下泉石有聲)
醉中得上都親友書以予停俸多時憂問貧乏偶
乘酒興詠而報之
頭白醉昏昏狂歌秋復春一生耽酒客五度棄官人(蘇州)
(刺史刑部侍郎河南尹同州刺史太子少傳皆以病免也)異世陶元亮前生劉伯倫
卧將琴作枕行以鍤隨身歲要衣三對年支穀一囷園
葵烹佐飯秋葉掃添薪没齒甘蔬食搖頭謝縉紳自能
抛爵禄終不惱交親但得杯中淥從生甑上塵煩君問
生計憂醒不憂貧
御定全唐詩錄卷六十三
