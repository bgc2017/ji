欽定四庫全書
御定全唐詩錄卷十二
獨孤及
及字至之洛陽人為兒時讀孝經父試之曰兒志
何語對曰立身行道揚名於後世宗黨奇之天寳
中以有道舉高第補華隂尉歴官左拾遺禮部員
外濠舒二州刺史以治課加司封郎中賜金紫徙
常州諡曰憲
崔祐甫曰常州之文立憲誡世襃賢遏惡為用故
議論最長其或列於碑頌流於詠歌峻如嵩華盛
於江河
古體詩
海上寄蕭立
朔風剪塞草寒路日夜結行行到瀛壖歸思生暮節驛
樓見萬里延首望遼碣遠海入大荒平蕪際窮髮舊國
在夢想故人胡且越契闊阻風期荏苒成雨别海西望
京口兩地各天末索居動經秋再笑知曷月日南望中
盡唯見飛鳥滅音塵未易得何由慰饑渴
三月三日自京到華隂水亭獨酌寄裴六薛八
祇役匪遑息經時客三秦還家問節候知到上巳辰山
縣何所有高城閉青春和風不吾欺桃杏滿四隣舊友
適遠别誰當接歡欣呼兒命長瓢獨酌湘吳醇一酌一
朗詠既酣意亦申言筌暫兩忘霞月祇相新裴子塵表
物薛侯席上珍寄書二傲吏何日同車茵詎肯使空名
終然羈此身他年解桎梏長作海上人
客舍月下對酒醉後寄畢四曜
鄉路風雪深生事憂患迫天長波瀾廣高舉無六翮獨
立寒夜移幽境思彌積霜月照膽淨銀河入簷白沽酒
聊自勞開樽坐簷隙主人奏絲桐能使高興劇清機暫
無累獻酢更絡繹慷慨葛天歌愔愔廣陵陌既醉萬事
遺耳熱心亦適視身兀如泥瞪目傲今昔故人間城闕
音信兩脈脉别時前盟在寸景莫自擲心與白日鬭十
無一滿百寓形薪火内甘作天地客與物無親疎斗酒
勝竹帛何必用自苦將貽古賢責
下弋陽江舟中代書寄裴侍御
故鄉隔西日去水連長天前路知幾許但指天南邊愴
恨極浦外隠映青山連東風滿帆來五兩如弓絃遥羡
繡衣客冏然馬首先得餐武昌魚不顧潯陽田屈指數
别日忽乎成兩年百花巳滿眼春草漸碧鮮豈是離居
時奈何于役牽洞庭有深涉曷日期歸旋且作異鄉料
詎知攜手緣離憂未易銷莫道樽酒賢
賈員外處見中書賈舍人巴陵詩集覽之懷舊代
書寄贈
海岸望青瑣雲長天漫漫十年不一展知有關山難適
逢阮始平立馬問長安取公詠懷詩示我江海瀾暫若
窺武庫森然矛戟寒眼眀遺頭風心悦忘朝餐大駕今
返正熊羆扈鳴鑾公遊鳳凰沼獻可在筆端繫越有長
纓封關祇一丸冏然翔寥廓仰望慚羽翰嘉會不我與
相思歲云殫唯當袖佳句持比青琅玕
夏日詶于逖畢曜問病見贈
救物智所昧學仙願未從行藏兩乖角蹭蹬風波中薄
宦恥降志卧疴非養蒙閉關涉兩旬羈思浩無窮鸑鷟
何處來雙舞下碧空離别隔雲雨惠然此相逢把手賀
疾間舉杯欣酒濃新詩見久要清論激深衷高館舒夜
簟開門延微風火雲赫嵯峨日暮千萬峯遥指故山笑
相看撫號鐘聲和由心清事感知氣同出處未易料且
歌緩愁容願君崇明德歲暮如青松
觀海
北登渤澥島迴首秦東門誰尸造物功鑿此天池源澒
洞吞百谷周流無四垠廓然混茫際望見天地根白日
自中吐扶桑如可捫超遥蓬萊峰想像金臺存秦帝昔
經此登臨冀飛翻揚旌百神會望日羣山奔徐福竟何
成羡門徒空言唯見石橋足千年潮水痕
初晴抱琴登馬退山對酒望遠醉後作
年長心易感况為憂患纏壯圖迫世故行止兩茫然王
旅方伐叛虎臣皆被堅魯人著儒服甘就南山田挈榼
上高磴超遥望平川滄江大如綖隠映入遠天荒服何
所有山花雪中燃寒泉得日景吐霤鳴湔湔舉酒勸白
雲唱歌慰頽年微風度竹來韻我號鐘絃一彈一引滿
耳熱知心宣曲終余亦酣起舞山水前人生幾何時大
半百憂煎今日羈愁破始知濁酒賢
題思禪寺上方
谿口聞法鼓停橈登翠屏攀雲到金界合掌開禪扃鬱
嵂衆山抱空濛花雨零老僧指香樓云是不死庭眇眇
於越路茫茫春草青遠山噴百谷繚繞馳東溟目極道
何在境照心亦冥騞然諸根空破結如破瓶下視三界
狹但聞五濁腥山中有良藥吾欲隳天形
寒夜谿行舟中作
日沈諸山昏寂歴羣動宿孤舟獨不繫風水夜相逐雲
歸恒星白霜下天地肅月輪大如盤金波入空谷魏闕
萬里道羈念千慮束倦飛思故巢敢望梧與竹沈吟登
樓賦中夜起三復憂來無良方歸候春酒熟
和贈遠
憶得去年春風至中庭桃李映瑣窗美人挾瑟對芳樹
玉顔亭亭與花雙今年新花如舊時去年美人不在兹
借問離居恨深淺秖應獨有庭花知
近體詩
九月九日李蘇州東樓宴
是菊花開日當君乘興秋風前孟嘉帽月下庾公樓酒
解留征客歌能破别愁醉歸無以贈秖奉萬年酬
蕭文學山池宴集
檀欒千畝綠知是辟疆園遠岫當庭戶諸花覆水源主
人邀盡醉林鳥助狂言莫問愁多少今皆付酒樽
與韓侍御同尋李七舍人不遇題壁留贈
三逕何寂寂主人山上山亭空簷月在水落釣磯閒藥
院鷄犬静酒壚苔蘚斑知君少機事當待暮雲還
同皇甫侍御齋中春望見示之作
望遠思歸心易傷况將衰髩偶年光時攀芳樹愁花盡
晝掩高齋厭日長甘比流波辭舊浦忍看新草遍横塘
因君贈我江楓詠春思於今未易量
垂花塢醉後戲題(賦得俱字韻并序)
莊周臺南十許步有丘一成上有樛藤垂花而
蔓草荒之且隔大溝路不可陟道士張太和伐
薪為堰封土以壅澮余亦命薙氏治蕪穢而剗
宿莽遂闢為登賦之位位廣二席席間足以函
尊酒二簋三月戊子及羣英由堰而升焉諸花
倒垂下拂杯案紫葩䙰褷如釵如旒衆君子瞻
弄之不足故秉燭進酒以繼落日欲稱醉而不
能也因命其地曰垂花塢堰曰緣花堰亦飾之
以詩云
紫蔓青條拂酒壺落花時與竹風俱歸時自負花前醉
笑向鯈魚問樂無
崔國輔
國輔吳郡人明皇時應縣令舉授許昌令累遷集
賢直學士禮部員外郎後坐王鉷近親貶晉陵郡
司馬
殷璠云國輔詩婉孌清楚深宜諷詠樂府數章古
人不及也
古體詩
雜詩
逢著平樂兒論交鞍馬前與酤一斗酒恰用十千錢後
余在關内作事多迍邅何肯相救援徒聞寳劒篇
古意
紅荷楚水曲彪炳爍晨霞未得兩回摘秋風吹却花時
芳不待妾玉珮無處誇悔不盛年時嫁與青樓家
石頭瀨作
悵矣秋風時余臨石頭瀨因高見超遠盡此數州内羽
山一點青海岸雜光碎離離樹木少漭漭波潮大日暮
千里帆南飛落天外須臾遂入夜楚色有微靄尋遠跡
已窮遺榮事多昧一身猶未理安得濟時代且泛朝夕
潮荷衣蕙為帶
漂母岸
泗水入淮處南邊古岸存秦時有漂母於此飯王孫王
孫初未遇寄食何足論後為楚王來誓欲答母恩事迹
遺在此空傷千載魂茫茫水中渚上有一孤墩遥望不
可到蒼蒼煙樹昏幾年崩塚色每日落潮痕古地多陻
圯時哉不敢言向夕淚沾裳只宿蘆洲村
杭州北郭戴氏荷池送侯愉
秋近萬物肅况當臨水時折花贈歸客離緒斷荷絲誰
謂江國永故人感在兹道存過北郭情極望東菑喬木
故園意鳴蟬窮巷悲扁舟竟何待中路每遲遲
怨詞
妾有羅衣裳秦王在時作為舞春風多秋來不堪著
樓前桃李疎池上芙蓉落織錦猶未成蛩聲入羅幕
魏宫詞
朝日照紅妝擬上銅雀臺畫眉猶未竟魏帝使人催
長信草
長信宫中草年年愁處生故侵珠履跡不使玉階行
長樂少年行
遺却珊瑚鞭白馬驕不行章臺折楊柳春日路傍情
湖南曲
湖南送君去湖北送君歸湖裏鴛鴦鳥雙雙他自飛
采蓮曲
玉溆花爭發金塘水亂流相逢畏相失並看采蓮舟
子夜冬歌
寂寥抱冬心裁羅又褧褧夜久頻挑燈霜寒剪刀冷
麗人曲
紅顔稱絶代欲並真無侣獨有鏡中人由來自相許
古意
淨掃黃金階飛霜厚如雪下簾彈箜篌不忍見秋月
對酒吟
行行日將夕荒村古塚無人跡蒙籠荆棘一鳥吟屢勸
提壺沽酒喫古人不達酒不足遺恨精靈傳此曲寄言
世上諸少年平生且盡杯中醁
近體詩
香風詞(一作白紵辭)
洛陽梨花落如霰河陽桃葉生復齊坐惜玉樓春欲盡
紅綿粉絮裛妝啼
九日
江邊楓落菊花黃少長登高一望鄉九日陶家雖載酒
三年楚客已沾裳
綦毋潛
潛字季通荆南人開元十四年舉進士由宜夀尉
入為集賢待制遷右拾遺終著作郎
殷璠云拾遺詩舉體清秀蕭蕭跨俗桑門之役于
已獨能至如松覆山殿冷不可多得又如鐘聲和
白雲歴代未有借使若人加氣質減雕飾則高視
三百年外也
古體詩
春泛若耶谿
幽意無斷絶此去隨所偶晩風吹行舟花落入谿口際
夜轉西壑隔山望南斗潭煙飛溶溶林月低向後生事
且瀰漫願為持竿叟
題鶴林寺
道林隠形勝向背臨層霄松覆山殿冷花藏谿路遥珊
珊寳幡挂焰焰明燈燒遲日半空谷春風連上潮少憑
水木興暫令身心調願謝攜手客兹山禪誦饒
近體詩
題靈隠寺山頂禪院
招提此山頂下界不相聞塔影挂清漢鐘聲和白雲觀
空静室掩行道衆香焚且駐西來駕人天日未曛
若耶溪逢孔九
相逢此溪曲勝託在烟霞潭影竹間動巖隂簷外斜人
言上皇代犬吠武陵家借問淹留日春風滿若耶
宿龍興寺
香刹夜忘歸松清古殿扉燈明方丈室珠繫比丘衣白
月傳心静青蓮喻法微天花落不盡處處鳥銜飛
送儲十二還莊城
西坂何繚繞青林問子家天寒噪野雀日晩度城鴉寂
歴道傍樹曈曨原上霞兹情不可說長恨隠淪賒
薛據
據河中寳鼎人開元天寳間據與弟播揔相繼登
科終禮部侍郎一云荆南人官至太子司議郎
殷璠云據為人骨鯁有氣魄其文亦爾自傷不早
達因著古興詩云投珠恐見疑擬玉但垂泣道在
君不舉功成歎何及怨憤頗深至如寒風吹長林
白日原上没又孟冬時短晷日盡西南天可謂曠
代之佳句
紀事云省署開文苑滄浪學釣翁據之詩也子美
懷據詩乃云獨當省署開文苑兼泛滄浪學釣翁
古體詩
古興
日中望雙闕軒蓋揚飛塵鳴珮初罷朝自言皆近臣光
華滿道路意氣安可親歸來宴高堂廣筵羅八珍僕妾
盡綺紈歌舞夜達晨四時固相代誰能久要津巳看覆
前車未見易後輪丈夫須兼濟豈能樂一身君今皆得
志肯顧憔悴人
西陵口觀海
長江漫湯湯近海勢彌廣在昔胚渾凝融為百川泱地
形失端倪天色潛滉瀁東南際萬里極目遠無象山影
乍浮沈潮波忽來往孤帆或不見棹歌猶想像日暮長
風起客心空振蕩浦口霞未收潭心月初上林嶼幾邅
迴亭臯時偃仰歲晏訪蓬瀛真遊非外奬
出青門往南山下别業
舊居在南山夙駕自伊闕榛莽相蔽虧去爾漸超忽散
漫餘雪晴蒼茫季冬月寒風吹長林白日原上没懷抱
曠莫伸相知阻胡越弱年好棲隠鍊藥在巖窟及此離
垢氛興來亦因物末路期赤松斯言庶不伐
懷哉行
明時無廢人廣厦無棄材良工不我顧有用寧自媒懷
策望君門歲晏空遲迴秦城多車馬日夕飛塵埃伐鼓
千門啟鳴珂雙闕來我聞雷雨施天澤罔不該何意斯
人徒棄之如死灰主好臣必效時禁權不開俗流實驕
矜得志輕草萊文王賴多士漢帝資羣才一言並拜相
片善咸居臺夫君何不遇為泣黃金臺
登秦望山
南登秦望山目極大海空朝陽半蕩漾晃朗天水紅谿
壑争噴薄江湖遞交通而多漁商客不悟歲月窮振緡
迎早潮弭棹候長風予本萍泛者乘流任西東茫茫天
際帆棲泊何時同將尋會稽迹從此訪任公
初去郡齋書懷
肅徒辭汝潁懷古獨悽然尚想文王化猶思巢父賢時
移多讒巧大道竟誰傳况是疾風起悠悠旌旆懸征鳥
無返翼歸流不停川已經霜雪下乃驗松栢堅回首望
城邑迢迢間雲烟志士不傷物小人皆自妍感時惟責
巳在道非怨天從此適樂土東歸知幾年
泊震澤口
日落草木隂舟徒泊江汜蒼茫萬象開合沓聞風水洄
沿值漁翁䆗窱逢樵子雲開天宇静月明照萬里早雁
湖上飛晨鐘海邊起獨坐嗟遠遊登岸望孤洲零落星
欲盡朣朧氣漸收行藏空自秉智識仍未周伍胥既伏
劒范蠡亦乘流歌竟鼓楫去三江多客愁
近體詩
早發上東門(一作落第後口號)
十五能文西入秦三十無家作路人時命不將明主合
布衣空惹洛陽塵
丘為
為嘉興人事繼母孝常有靈芝生堂下累官太子
右庶子時年八十餘而母無恙給俸禄之半及居
憂觀察使韓滉以致仕官給禄所以惠養老臣不
可在喪為異唯罷春秋羊酒初還鄉縣令謁之為
候門磬折令坐乃拜經縣署降馬而趨年九十六
古體詩
尋西山隠者不遇
絶頂一茅茨直下三十里扣關無僮僕窺室唯案几若
非巾柴車應是釣秋水差池不相見黽勉空仰止草色
新雨中松聲晩窗裏及兹契幽絶自足蕩心耳雖無賓
主意頗得清淨理興盡方下山何必待之子
泛若耶溪
結廬若耶裏左右若耶水無日不釣魚有時向城市谿
中水流急渡口水流寬每得樵風便往來殊不難一川
草長綠四時那得辨裋褐衣妻兒餘糧及雞犬日暮鳥
雀稀稚子呼牛歸住處無隣里柴門獨掩扉
湖中寄王侍御
日日湖水上好登湖上樓終年不向郭過午始梳頭嘗
自愛杯酒得無相獻酬小童能膾鯉少妾事蓮舟每有
南浦信仍期後月遊方春轉搖蕩孤興時淹留驄馬真
傲吏翛然無所求晨趨玉階下心許滄江流少别如昨
日何言經數秋應知方外事獨往非悠悠
題農夫廬舍
東風何時至已綠湖上山湖上春既早田家日不閒溝
堘流水處耒耜平蕪間薄暮飯牛罷歸來還閉關
近體詩
尋廬山崔徵君
日高雞犬静門掩向寒塘夜竹深茅宇秋亭冷石牀住
山年已遠服藥壽偏長虚棄浮生者相逢益自傷
登潤州城
天末江城晚登臨客望迷春潮平島嶼殘雨隔虹蜺鳥
與孤帆遠煙和獨樹低鄉山何處是目斷廣陵西
左掖梨花
冷艷全欺雪餘香乍入衣春風且莫定吹向玉階飛
祖詠
詠洛陽人開元十二年進士張說在并州引為駕
部員外郎
殷璠云詠詩剪刻省淨用思尤苦氣雖不高調頗
凌俗至如霽日園林好清明煙火新亦可稱為才
子也
古體詩
田家即事
舊居東臯上左右俯荒村樵路前傍嶺田家遥對門歡
娛始披拂愜意在郊原餘霽蕩川霧新秋仍晝昏攀條
憩林麓引水開泉源稼穡豈云倦桑麻今正繁方求静
者賞偶與潛夫論雞黍何必具吾心知道尊
夕次圃田店
前路入鄭郊尚經百餘里馬煩時欲歇客歸程未已落
日桑柘隂遥村煙火起西還不遑宿中夜渡涇水
近體詩
答王維留宿
四年不相見相見復何為握手言未畢却令傷别離升
堂還駐馬酌醴便呼兒語默自相對安用旁人知
陸渾水亭
晝眺伊川曲巖間霽色明淺沙平有路流水漫無聲浴
鳥沿波聚潛魚觸釣驚更憐春岸綠幽意滿前楹
贈苗發員外
宿雨朝來歇空山天氣清盤雲雙鶴下隔水一蟬鳴古
道黃花落平蕪赤燒生茂陵雖有病猶得伴君行
泗上馮使君南樓作
井邑連淮泗南樓向晚過望灘沙鷺起尋岸浴童歌近
海雲偏出兼秋雨更多明晨擬回棹鄉思恨風波
蘇氏别業
别業居幽處到來生隠心南山當戶牖灃水映園林屋
覆經冬雪庭昏未夕隂寥寥人境外閒坐聽春禽
宿陳留李少府揆廳
相知有叔卿訟簡夜彌清旅泊倦愁卧堂空聞曙更風
簾搖燭影秋雨帶蟲聲歸思那堪說悠悠限洛城
題韓少府水亭
梅福幽棲處佳期不忘還鳥啼當戶竹花繞傍池山水
氣侵階冷松隂覆座閒寧知武陵趣宛在市朝間
題遠公經臺
蘭若無人到真僧出復稀苔侵行道席雲濕坐禪衣澗
鼠緣香案山蟬噪竹扉世間長不見寧止暫忘歸
中峰居喜見苗發
自得中峰住深林亦閉關經秋無客到入夜有僧還暗
澗泉聲小荒岡樹影閒高窗不可望星月滿空山
江南旅情
楚山不可極歸路但蕭條海色晴看雨江聲夜聽潮劒
留南斗近書寄北風遥為報空潭橘無媒贈洛橋
泊揚子津
纔入維揚郡鄉關此路遥林藏初過雨風退欲歸潮江
火明沙岸雲帆礙浦橋客衣今日薄寒氣近來饒
晚泊金陵水亭
江亭當廢國秋景倍蕭騷夕照明殘壘寒潮漲古壕就
田看鶴大隔水見僧高無限前朝事醒吟易覺勞
清明宴司勲劉郎中别業
田家復近臣行樂不違親霽日園林好清明煙火新以
文長會友唯德自成鄰池照窗隂晩杯香藥味春簷前
花覆地竹外鳥窺人何必桃源裏深居作隠淪
望薊門
燕臺一望客心驚簫鼓喧喧漢將營萬里寒光生積雪
三邊曙色動危旌沙場烽火連胡月海畔雲山擁薊城
少小雖非投筆吏論功還欲請長纓
終南望餘雪
終南隂嶺秀積雪浮雲端林表明霽色城中增暮寒(紀事)
(云有司嘗以此題試詠詠賦四句即納于有司或詰之詠曰意盡)
張子容
子容先天二年進士為樂城尉與孟浩然友善
古體詩
春江花月夜
林花發岸口氣色動江新此夜江中月流光花上春分
明石潭裏宜照浣紗人
交甫憐瑶珮仙妃難重期沈沈綠江晚惆悵碧雲姿初
逢花上月言是弄珠時
近體詩
泛永嘉江日暮迴舟
無雲天欲暮輕鷁大江清歸路烟中遠迴舟月上行傍
潭窺竹暗出嶼見沙明更值微風起乘流絲管聲
永嘉即事寄贛縣袁少府瓘
山繞樓臺出溪通里閈斜曾為謝客郡多有逐臣家海
氣朝成雨江天晩作霞題書報賈誼卑濕似長沙
貶樂城尉日作
竄謫邊窮海川原近惡谿有時聞虎嘯無夜不猿啼地
暖花長發巖高日易低故鄉可憶處遥指斗牛西
除夜樂城逢孟浩然
遠客襄陽郡來過海岸家樽開栢葉酒燈發九枝花妙
曲逢盧女高才得孟嘉東山行樂意非是競繁華
送孟浩然歸襄陽
東越相逢地西亭送别津風濤看解纜雲海去愁人鄉
在桃林岸山連楓樹春因懷故園意歸與孟家隣
九日陪潤州邵使君登北固山
五馬向西椒重陽坐麗譙徐州帶綠水楚國在青霄張
幕連江樹開筵接海潮凌雲詞客語迴雪舞人嬌梅福
慙仙吏羊公賞下僚新豐酒舊美况是菊花朝
崔宗之
宗之名成輔以字行齊國公日用之子少襲父爵
好學寬博有風舉韓朝宗薦之於朝開元中歴左
司郎中侍御史後謫金陵與李白詩酒倡和
古體詩
贈李十二白
凉風八九月白露滿空庭耿耿意不暢捎捎風葉聲思
見雄俊士共話今古情李侯忽來儀把袂苦不早清論
既抵掌玄談多絶倒分明楚漢事歴歴王霸道擔囊無
俗物訪古千里餘袖有匕首劒懷中茂陵書雙眸光照
人詞賦凌子虚酌酒絃素琴霜氣正凝潔平生心中事
今日為君說我家有别業寄在嵩之陽明月出高岑清
溪澄素光雲散窗戶静風吹松桂香子若同斯遊千載
不相忘
盧象
象字緯卿汶水人劉夢得紀其文云公始以章句
振起於開元中與王維崔顥比肩驤首鼓行於時
妍詞一發樂府傳貴由前進士補祕書郎轉右衛
倉曹掾丞相曲江公方執文衡揣摩後進得公深
器之擢為左補闕河南府司錄司勲員外郎名盛
氣高少所卑下為飛語所中左遷齊邠鄭三郡司
馬入為膳部員外郎大盗起幽陵入洛師執公脅
之從謫果州長史又貶永州司戶移進長史詔拜
主客員外郎道病留武昌遂不起
殷璠云象雅而平素有大體得國士之風曩在挍
書名光祕閣如靈越山多秀新安江甚清盡東南
之數郡也
古體詩
題叔徵君東谿草堂
開山十餘里青壁森相倚欲識堯時天東谿白雲是雷
聲轉幽壑雲氣杳流水澗影生蟲蛇巖端翳檉梓大道
終不易君恩曷能已鶴羡無老時龜言攝生理浮年笑
六甲元化潛一指未暇掃雲梯空慚阮家子
今朝共遊者得性閒未歸已到仙人家莫驚鷗鳥飛水
深嚴子釣松挂巢父衣雲氣轉幽寂谿流無是非名理
未足羡腥臊詎所希自惟負貞意何歲當食薇
八月十五日象自江東止田園移莊慶會未幾歸
汶上小弟幼妹尤悲其别兼賦是詩
謝病始告歸依然入桑梓家人皆佇立相候衡門裏儔
類皆長年成人舊童子上堂家慶畢願與姻親邇論舊
或餘悲思存且相喜田園轉蕪没但有寒泉水衰柳日
蕭條秋光清邑里入門乍如客休騎非便止中飲顧王
程離憂從此始
兩妹日長成雙鬟皆及人已能持寳瑟自解掩羅巾念
昔别時小未知疎與親今來識離恨掩淚方殷勤
小弟更孩幼歸來不相識同居雖漸慣見人猶默默宛
作越人言殊鄉甘水食别此最為難淚盡有餘憶
歎白髮
我年一何長鬢髮日已白俯仰天地間能為幾時客惆
悵故山雲徘徊空日夕何事與時人東城復南陌
鄉試後自鞏還田家因謝隣友見過之作
雞鳴出東邑馬倦登南巒落日見桑柘翳然丘中寒鄰
家多舊識投暝來相看且問春税苦兼陳行路難園場
近隂壑草木易凋殘峯晴雪猶積澗深冰已團浮名知
何用歲晏不成歡置酒共君飲當歌聊自寬
近體詩
贈劉藍田
籬中犬迎吠出屋候柴扉歲晏輸井税山村人暮歸晚
田始家食餘布成我衣對此能無事勞君問是非
和徐侍郎叢篠詠(一作蔣涣詩)
中禁夕沈沈幽篁别作林色連雞樹近影落鳳池深為
重凌霜節能虚應物心年年承雨露長對紫庭隂
雜詩
家居五原上征戰是平生獨負山西勇誰當塞下名死
生遼海戰雨雪薊門行諸將封侯盡論功獨不成
君家御溝上垂柳夾朱門列鼎會中貴鳴珂朝至尊死
生在片議窮達由一言須識苦寒士莫矜狐白温
贈廣川馬先生
經書滿腹中吾識廣川翁年老甘無位家貧懶發蒙人
歸洙泗學歌盛舞雩風顧接諸生禮三年事馬融
峽中作
高唐幾百里樹色接陽臺晩見江山霽宵聞風雨來雲
從三峽起天向數峯開靈境信難見輕舟那可回
竹里館
江南冰不閉山澤氣潛通臘月聞山鳥寒崖見蟄蟲柳
林春半合荻笋亂無叢回首金陵岸依依向北風
永城使風
長風起秋色細雨含落暉夕鳥向林去晚帆相逐飛蟲
聲出亂草水氣薄行衣一别故鄉道悠悠今始歸
送綦毋潛
夫君不得意本自滄海來高足未云騁虚舟空復迴淮
南楓葉落灞岸桃花開出處暫為耳沈浮安繫哉如何
天覆物還遣世遺才欲識秦將漢嘗聞王與裴離筵對
寒食别雨乘春雷會有徵書到荷衣莫漫裁
送祖詠
田家宜伏臘歲晏子言歸石路雪初下荒村雞共飛東
原多煙火北澗隠寒暉滿酌野人酒倦聞隣女機胡為
困樵採幾日罷朝衣
贈張均員外
公門世業昌才子冠裴王出自平津邸還為吏部郎神
仙餘氣色列宿動輝光夜直南宫静朝趨北禁長時人
窺水鏡明主賜衣裳翰苑飛鸚鵡天池待鳳凰承歡疇
日顧未記後時傷去去圖南遠微才幸不忘
宴别趙都護
結髮候旌麾元戎復在斯門開都護府兵動羽林兒黠
寇多翻覆謀臣有别離智同天所授恩共日相隨漢使
開賓幕胡笳送酒巵風霜迎馬首雨雪事魚麗上策應
無戰深情屬載馳不應行萬里明主寄安危
同王維過崔處士林亭
映竹時聞轉轆轤當窗只見網蜘蛛主人非病常高卧
環堵蒙籠一老儒
御定全唐詩錄卷十二
