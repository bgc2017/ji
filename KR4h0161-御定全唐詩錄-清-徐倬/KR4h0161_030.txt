欽定四庫全書
御定全唐詩錄卷三十
杜甫(七)
近體詩(二)
題玄武禪師屋壁
何年顧虎頭滿壁畫瀛洲赤日石林氣青天江海流錫
飛常近鶴杯度不驚鷗似得廬山路真隨惠遠遊
客夜
客睡何曾著秋天不肯明卷簾殘月影高枕遠江聲計
拙無衣食途窮仗友生老妻書數紙應悉未歸情
客亭
秋忩猶曙色落木更天風日出寒山外江流宿霧中聖
朝無棄物老病已成翁多少殘生事飄零似轉蓬
涪江泛舟送韋班歸京
追餞同舟日傷春一水間飄零為客久衰老羡君還花
遠重重樹雲輕處處山天涯故人少更益鬢毛斑
春日梓州登樓
行路難如此登樓望欲迷身無却少壯跡有但羇棲江
水流城郭春風入鼓鞞雙雙新燕子依舊已銜泥
郪城西原送李判官兄武判官弟赴成都詩
憑高送所親久坐惜芳辰遠水非無浪他山自有春野
花隨處發官柳著行新天際傷愁别離筵何太頻
泛江送魏十八倉曹還京因寄岑中允參范郎中
季明
遲日深江水輕舟送别筵帝鄉愁緒外春色淚痕邊見
酒須相憶將詩莫浪傳若逢岑與范為報各衰年
泛江送客
二月頻送客東津江欲平煙花山際重舟楫浪前輕淚
逐勸杯下愁連吹笛生離筵不隔日那得易為情
上牛頭寺
青山意不盡衮衮上牛頭無復能拘礙真成浪出遊花
濃春寺靜竹細野池幽何處鶯啼切移時獨未休
望牛頭寺
牛頭見鶴林梯逕繞幽深春色浮山外天河宿殿隂傳
燈無白日布地有黃金休作狂歌老迴看不住心
上兜率寺
兜率知名寺真如會法堂江山有巴蜀棟宇自齊梁庾
信哀雖久何顒好不忘白牛車遠近且欲上慈航
望兜率寺
樹密當山徑江深隔寺門霏霏雲氣重閃閃浪花翻不
復知天大空餘見佛尊時應清盥罷隨喜給孤園
數陪李梓州泛江有女樂在諸舫戱為豔曲二首
贈李
上客迴空騎佳人滿近船江清歌扇底野曠舞衣前玉
袖凌風並金壺隠浪偏競將明媚色偷眼豔陽天
白日移歌袖清霄近笛牀翠眉縈度曲雲鬢儼分行立
馬千山暮迴舟一水香使君自有婦莫學野鴛鴦
登牛頭山亭子
路出雙林外亭窺萬井中江城孤照日山谷遠含風兵
革身將老關河信不通猶殘數行淚忍對百花叢
陪李梓州王閬州蘇遂州李果州四使君登惠義
寺
春日無人境虛空不住天鶯花隨世界樓閣寄山巔遲
暮身何得登臨意惘然誰能解金印瀟灑共安禪
江亭送眉州辛别駕昇之
柳影含雲幕江波近酒壺異方驚會面終宴惜征途沙
晚低風蝶天晴喜浴鳬别離傷老大意緒日荒蕪
戲題寄上漢中王
西漢親王子成都老客星百年雙白鬢一别五秋螢忍
斷杯中物秖看座右銘不能隨皂蓋自醉逐浮萍
倦夜
竹涼侵卧内野月滿庭隅重露成㳙滴稀星乍有無暗
飛螢自照水宿鳥相呼萬事干戈裏空悲清夜徂
悲秋
涼風動萬里羣盜尚縱横家遠傳書日秋來為客情愁
窺高鳥過老逐衆人行始欲投三峽何由見兩京
對雨
莽莽天涯雨江邊獨立時不愁巴道路恐濕漢旌旗雪
嶺防秋急繩橋戰勝遲西戎甥舅禮未敢背恩私
王命
漢北豺狼滿巴西道路難血埋諸將甲骨斷使臣鞍牢
落新燒棧蒼茫舊築壇深懷喻蜀意慟哭望王官
有感
將帥蒙恩澤兵戈有歲年至今勞聖主何以報皇天白
骨新交戰雲臺舊拓邊乘槎斷消息無處覓張騫
幽薊餘蛇豕乾坤尚虎狼諸侯春不貢使者日相望慎
勿吞青海無勞問越裳大君先息戰歸馬華山陽
洛下舟車入天中貢賦均日聞紅粟腐寒待翠華春莫
取金湯固長令宇宙新不過行儉德盜賊本王臣
丹桂風霜急青梧日夜凋由來強幹地未有不臣朝受
鉞親賢往卑宫制詔遥終依古封建豈獨聽簫詔
盜滅人還亂兵殘將自疑登壇名絶假報主爾何遲領
郡輒無色之官皆有詞願聞哀痛詔端拱問瘡痍
送元二適江左
亂後今相見秋深復遠行風塵為客日江海送君情晉
室丹陽尹公孫白帝城經過自愛惜取次莫論兵
章梓州水亭(時漢中王兼道士席謙在會同用荷字韵)
城晚通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌
翫月呈漢中王
夜深露氣清江月滿江城浮客轉危坐歸舟應獨行關
山同一照烏雀自多驚欲得淮王術風吹暈已生
遣憤
聞道花門將論功未盡歸自從收帝里誰復總戎機蜂
蠆終懷毒雷霆可振威莫令鞭血地再濕漢臣衣
薄暮
江水長流地山雲薄暮時寒花隠亂草宿鳥擇深枝舊
國見何日高秋心苦悲人生不再好鬢髮白成絲
西山
彝界荒山頂蕃州積雪邊築城依白帝轉粟上青天蜀
將分旗鼓羌兵助井泉西南背和好殺氣日相纏
辛苦三城戍長防萬里秋煙塵侵火井雨雪閉松州風
動將軍幕天寒使者裘漫山賊營壘迴首得無憂
子弟猶深入關城未解圍蠶崖鐡馬瘦灌口米船稀辯
士安邊策元戎决勝威今朝烏鵲喜欲報凱歌歸
薄遊
淅淅風生砌團團日隠牆遥空秋雁滅半嶺暮雲長病
葉多先墜寒花只暫香巴城添淚眼今夜復清光
舍弟占歸草堂檢校聊示此詩
久客應吾道相隨獨爾來孰知江路近頻為草堂迴鵝
鴨宜長數柴荆莫浪開東林竹影薄臘月更須栽
放船
送客蒼溪縣山寒雨不開直愁騎馬滑故作泛舟迴青
惜峯巒過黃知橘柚來江流大自在坐穩興悠哉
陪王使君晦日泛江就黃家亭子
山豁何時斷江平不肯流稍知花改岸始驗鳥隨舟結
束多紅粉歡娛恨白頭非君愛人客晦日更添愁
有逕金沙軟無人碧草芳野畦連蛺蝶江檻俯鴛鴦日
晩煙花亂風生錦繡香不須吹急管衰老易悲傷
南征
春岸桃花水雲帆楓樹林偷生長避地適遠更霑襟老
病南征日君恩北望心百年歌自苦未見有知音
春遠
肅肅花絮晩菲菲紅素輕日長唯鳥雀春遠獨柴荆數
有關中亂何曾劍外清故鄉歸不得地入亞夫營
暮寒
霧隠平郊樹風含廣岸波沉沉春色靜慘慘暮寒多戍
鼓猶長擊林鶯遂不歌忽思高宴會朱袖拂雲和
百舌
百舌來何處重重秖報春知音兼衆語整翮豈多身花
密藏難見枝高聽轉新過時如發口君側有讒人
游子
巴蜀愁誰語吳門興杳然九江春草外三峽暮帆前厭
就成都卜休為吏部眠蓬萊如可到衰白問羣仙
滕王亭子
寂寞春山路君王不復行古牆猶竹色虛閣自松聲鳥
雀荒村暮雲霞過客情尚思歌吹入千騎把霓旌
玉臺觀
浩劫因王造平臺訪古遊綵雲蕭史駐文字魯恭留宫
闕通羣帝乾坤到十洲人傳有笙鶴時過此山頭
送韋郎司直歸成都
竄身來蜀地同病得韋郎天下干戈滿江邊歲月長别
筵花欲暮春日鬢俱蒼為問南溪竹抽梢合過牆
别房太尉墓
他鄉復行役駐馬别孤墳近淚無乾土低空有斷雲對
碁陪謝傳把劍覓徐君唯見林花落鶯啼送客聞
自閬州領妻子却赴蜀山行
汩汩避羣盜悠悠經十年不成向南國復作遊西川物
役水虛照魂傷山寂然我生無倚著盡室畏途邊
長林偃風色迴復意猶迷衫裛翠微潤馬銜青草嘶棧
懸斜避石橋斷却尋溪何日干戈盡飄飄愧老妻
行色逓隠見人煙時有無僕夫穿竹語稚子入雲呼轉
石驚魑魅抨弓落狖鼯真供一笑樂似欲慰窮途
山館
南國晝多霧北風天正寒路危行木杪身遠宿雲端山
鬼吹燈滅廚人語夜闌雞鳴問前館世亂敢求安
倚杖
看花雖郭内倚杖即溪邊山縣早休市江橋春聚船狎
鷗輕白浪歸雁喜青天物色兼生意凄涼憶去年
舟前小鵝兒
鵝兒黃似酒對酒愛新鵝引頸嗔船逼無行亂眼多翅
開遭宿雨力小困滄波客散層城暮狐狸奈若何
歸來
客裏有所過歸來知路難開門野鼠走散帙壁魚乾洗
杓開新醖低頭拭小盤憑誰給麴糵細酌老江干
過故斛斯校書莊
此老已云殁鄰人歎未休竟無宣室召徒有茂陵求妻
子寄他食園林非昔遊空堂繐帷在淅淅野風秋
燕入非傍舍鷗歸秖故池斷橋無復板卧柳自生枝遂
有山陽作多慙鮑叔知素交零落盡白首淚雙垂
送舍弟穎赴齊州
岷嶺南蠻北徐關東海西此行何日到送汝萬行啼絶
域惟高枕清風獨杖藜危時暫相見衰白意都迷
風塵暗不開汝去幾時來兄弟分離苦形容老病催江
通一柱觀日落望鄉臺客意長東北齊州安在哉
諸姑今海畔兩弟亦山東去傍干戈覓來看道路通短
衣防戰地匹馬逐秋風莫作俱流落長瞻碣石鴻
嚴鄭公宅同咏竹
綠竹半含籜新梢纔出牆色侵書帙晩隂過酒樽涼雨
洗娟娟淨風吹細細香但令無剪伐會見拂雲長
正月三日歸溪上有作簡院内諸公
野外堂依竹籬邊水向城蟻浮仍臘味鷗泛已春聲藥
許鄰人斸書從稚子擎白頭趨幕府深覺負平生
春日江村
農務村村急春流岸岸深乾坤萬里眼時序百年心茅
屋還堪賦桃源自可尋艱難賤生理飄泊到如今
種竹交加翠栽桃爛漫紅經心石鏡月到面雪山風赤
管隨王命銀章付老翁豈知牙齒落名玷薦賢中
哭嚴僕射歸櫬
素幔隨流水歸舟返舊京老親如宿昔部曲異平生風
送蛟龍匣天長驃騎營一哀三峽暮遺後見君情
宴戎州楊使君東樓
勝絶驚身老情忘發興竒座從歌妓密樂任主人為重
碧拈春酒輕紅擘荔枝樓高欲愁思横笛未休吹
渝州候嚴六侍御不到先下峽
聞道乘騘發沙邊待至今不知雲雨散虛費短長吟山
帶烏蠻闊江連白帝深船經一柱觀留眼共登臨
禹廟
禹廟空山裏秋風落日斜荒庭垂橘柚古屋畫龍蛇雲
氣生虛壁江聲走白沙早知乘四載疏鑿控三巴
題忠州龍興寺所居院壁
忠州三峽内井邑聚雲根小市常爭米孤城早閉門空
看過客淚莫覓主人恩淹泊仍愁虎深居賴獨園
旅夜書懷
細草微風岸危檣獨夜舟星垂平野闊月湧大江流名
豈文章著官應老病休飄飄何所似天地一沙鷗
懷錦水居止
軍旅西征僻風塵戰伐多猶聞蜀父老不忘舜謳歌天
險終難立柴門豈重過朝朝巫峽水遠逗錦江波
萬里橋南宅百花潭北莊層軒皆面水老樹飽經霜雪
嶺界天白錦城曛日黃惜哉形勝地回首一茫茫
老病
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆猶作一飄蓬
南楚
南楚青春異暄寒早早分無名江上草隨意嶺頭雲正
月蜂相見非時鳥共聞杖藜妨躍馬不是故離羣
移居夔州郭
伏枕雲安縣遷居白帝城春知催柳别江與放船清農
事聞人說山光見鳥情禹功饒斷石且就土微平
船下䕫州郭宿雨濕不得上岸别王十二判官
依沙宿舸船石瀨月娟娟風起春燈亂江鳴夜雨懸晨
鐘雲外濕勝地石堂煙柔櫓輕鷗外含悽覺汝賢
宿江邊閣
暝色延山逕高齋次水門薄雲巖際宿孤月浪中飜鸛
鶴追飛靜豺狼得食喧不眠憂戰伐無力正乾坤
不離西閣
江柳非時發江花冷色頻地偏應有瘴臘近已含春失
學從愚子無家住老身不知西閣意肯别定留人
西閣夜
恍惚寒山暮逶迤白霧昏山虛風落石樓靜月侵門擊
柝可憐子無衣何處村時危關百慮盜賊爾猶存
入宅
亂後居難定春歸客未還水生魚復浦雲暖麝香山半
頂梳頭白過眉拄杖斑相看多使者一一問函關
暮春題瀼西新賃草屋
久嗟三峽客再與暮春期百舌欲無語繁花能幾時谷
虛雲氣薄波亂日華遲戰伐何由定哀傷不在兹
此邦千樹橘不見比封君養拙干戈際全生麋鹿羣畏
人江北草旅食瀼西雲萬里巴渝曲三年實飽聞
綵雲隂復白錦樹曉來青身世雙蓬鬢乾坤一草亭哀
歌時自短醉舞為誰醒細雨荷鋤立江猿吟翠屏
秋野
秋野日疏蕪寒江動碧虛繫舟蠻井絡卜宅楚村墟棗
熟從人打葵荒欲自鋤盤飱老夫食分減及溪魚
易識浮生理難教一物違水深魚極樂林茂鳥知歸吾
老甘貧病榮華有是非秋風吹几杖不厭此山薇
禮樂攻吾短山林引興長掉頭紗帽仄曝背竹書光風
落收松子天寒割蜜房稀疎小紅翠駐屐近微香
遠岸秋沙白連山晚照紅潛鱗輸駭浪歸翼會高風砧
響家家發樵聲箇箇同飛霜任青女賜被隔南宫
身許麒麟畫年衰鴛鷺群大江秋易盛空峽夜多聞逕
隠千重石帆留一片雲兒童解蠻語不必作參軍
溪上
峽内淹留客溪邊四五家古苔生窄地秋竹隠疎花塞
俗人無井山田飯有沙西江使船至時復問京華
課小豎鉏斫舍北果林枝蔓荒穢淨訖移牀
病枕依茅棟荒鉏淨果林背堂資僻遠在野興清深山
雉防求敵江猿應獨吟洩雲高不去隱几亦無心
衆壑生寒早長林卷霧齊青蟲懸就日朱果落封泥薄
俗防人面全身學馬蹄吟詩坐迴首隨意葛巾低
籬弱門何向沙虛岸只摧日斜魚更食客散鳥還來寒
水光難定秋山響易哀天涯稍曛黑倚杖更徘徊
東屯北崦
盜賊浮生困誅求異俗貧空村唯見鳥落日未逢人步
壑風吹面看松露滴身遠山迴白首戰地有黃塵
刈稻了咏懷
稻穫空雲水川平對石門寒風疎落木旭日散雞豚野
哭初聞戰樵歌稍出村無家問消息作客信乾坤
白帝城樓
江度寒山閣城高絶塞樓翠屏宜晚對白谷會深遊急
急能鳴雁輕輕不下鷗彝陵春色起漸擬放扁舟
峽隘
聞說江陵府雲沙靜眇然白魚如切玉朱橘不論錢水
有遠湖樹人今何處船青山各在眼却望峽中天
峽口
時清關失險世亂戟如林去矣英雄事荒哉割據心蘆
花留客晚楓樹坐猿深疲苶煩親故諸侯數賜金
瞿塘兩崖
三峽傳何處雙崖壯此門入天猶石色穿水忽雲根猱
玃䰅髯古蛟龍窟宅尊羲和冬馭近愁畏日車翻
洞房
洞房環珮冷玉殿起秋風秦地應新月龍池滿舊宫繫
舟今夜遠清漏往時同萬里黃山北園陵白露中
宿昔
宿昔青門裏蓬萊仗數移花嬌迎雜樹龍喜出平池落
日留王母微風倚少兒宫中行樂秘少有外人知
鬭雞
鬭雞初賜錦舞馬既登牀簾下宫人出樓前御柳長仙
遊終一閟女樂久無香寂寞驪山道清秋草木黃
鸚鵡
鸚鵡含愁思聰明憶别離翠衿渾短盡紅觜漫多知未
有開籠日空殘舊宿枝世人憐復損何用羽毛竒
歴歴
歴歴開元事分明在眼前無端盜賊起忽已歲時遷巫
峽西江外秦城北斗邊為郎從白首卧病數秋天
驪山
驪山絶望幸花萼罷登臨地下無朝燭人間有賜金鼎
湖龍去遠銀海雁飛深萬歲蓬萊日長懸舊羽林
草閣
草閣臨無地柴扉永不關魚龍廻夜水星月動秋山久
露晴初濕高雲薄未還汎舟慚小婦飄泊損紅顔
江月
江月光於水高樓思殺人天邊長作客老去一霑巾玉
露團清影銀河没半輪誰家挑錦字滅燭翠眉顰
江上
江上日多雨蕭蕭荆楚秋高風下木葉永夜攬貂裘勲
業頻看鏡行藏獨倚樓時危思報主衰謝不能休
中夜
中夜江山靜危樓望北辰長為萬里客有媿百年身故
國風雲氣高堂戰伐塵胡鶵負恩澤嗟爾太平人
江漢
江漢思歸客乾坤一腐儒片雲天共遠永夜月同孤落
日心猶壯秋風病欲蘇古來存老馬不必取長途
吾宗
吾宗老孫子質樸古人風耕鑿安時論衣冠與世同在
家常早起憂國願年豐語及君臣際經書滿腹中
中宵
西閣百尋餘中宵步綺疏飛星過水白落月動沙虛擇
木知幽鳥潛波想巨魚親朋滿天地兵甲少來書
秋清
高秋蘇肺氣白髮自能梳藥餌憎加減門庭悶掃除杖
藜還客拜愛竹遣兒書十月江平穩輕舟進所如
耳聾
生年鶡冠子歎世鹿皮翁眼復幾時暗耳從前月聾猿
鳴秋淚缺雀噪晚愁空黃落驚山樹呼兒問朔風
獨坐
竟日雨冥冥雙崖洗更青水花寒落岸山鳥暮過庭暖
老須燕玉充饑憶楚萍胡笳在樓上哀怨不堪聽
白狗斜臨北黃牛更在東峽雲常照夜江月會兼風曬
藥安垂老應門試小童亦知行不逮苦恨耳多聾
晴
久雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛
月
斷續巫山雨天河此夜新若無青嶂月愁殺白頭人魍
魎移深樹蝦蟆動半輪故園當北斗直指照西秦
併照巫山出新窺楚水清羇棲愁裏見二十四迴明必
驗升沉體如知進退情不違銀漢落亦伴玉繩横
萬里瞿塘峽春來六上絃時時開暗室故故滿青天爽
合風襟靜高當淚臉懸南飛有烏鵲夜久落江邊
夜雨
小雨夜復密廻風吹早秋野涼侵閉戶江滿帶行舟通
籍恨多病為郎沗薄遊天寒出巫峽醉别仲宣樓
日暮
牛羊下來久各已閉柴門風月自清夜江山非故園石
泉流暗壁草露滴秋根頭白燈明裏何須花燼繁
十七夜對月
秋月仍圓夜江村獨老身捲簾還照客倚杖更隨人光
射潛虬動明飜宿鳥頻茅齋依橘柚清切露華新
月
四更山吐月殘夜水明樓塵匣元開鏡風簾自上鈎兔
應疑鶴髮蟾亦戀貂裘斟酌姮娥寡天寒奈九秋
雨
微雨不滑道斷雲疎復行紫崖奔處黑白鳥去邊明秋
日新霑影寒江舊落聲柴門臨野碓半濕搗香秔
楚雨石苔滋京華消息遲山寒青兕叫江晚白鷗饑神
女花鈿落蛟人織杼悲繁憂不自整終日灑如絲
夜
絶岸風威動寒房燭影微嶺猿霜外宿江鳥夜深飛獨
坐親雄劍哀歌歎短衣煙塵繞閶闔白首壯心違
曉望
白帝更聲盡陽臺曙色分高峰寒上日疊嶺宿霾雲地
坼江帆隠天清木葉聞荆扉對麋鹿應共爾為羣
熟食日示宗文宗武
消渴游江漢羇棲尚甲兵幾年逢熟食萬里逼清明松
栢卭山路風花白帝城汝曹催我老迴首淚縱横
又示兩兒
令節成吾老他時見汝心浮生看物變為恨與年深長
葛書難得江州涕不禁團圓思弟妺行坐白頭吟
九日
舊日重陽日傳杯不放杯即今蓬鬢改但愧菊花開北
闕心長戀西江首獨迴茱萸賜朝士難得一枝來
舊與蘇司業兼隨鄭廣文采花香泛泛坐客醉紛紛野
樹欹還倚秋砧醒却聞歡娛兩冥莫西北有孤雲
憶鄭南玭
鄭南伏毒寺瀟灑到江心石影銜珠閣泉聲帶玉琴風
杉曾曙倚雲嶠憶春臨萬里滄浪外龍蛇只自深
悶
瘴癘浮三蜀風雲暗百蠻卷簾唯白水隱几亦青山猿
捷長難見鷗輕故不還無錢從滯客有鏡巧催顔
戱作俳諧體遣悶
異俗吁可怪斯人難並居家家養烏鬼頓頓食黃魚舊
識能為態新知已暗疎治生且耕鑿只有不關渠
得舍弟觀書自中都已逹江陵今兹暮春月末行
李合到䕫州悲喜相兼團圓可待賦詩即事情
見乎詞
爾到江陵府何時到峽州亂離生有别聚集病應瘳颯
颯開啼眼朝朝上水樓老身須付託白骨更何憂
喜觀即到復題短篇
巫峽千山暗終南萬里春病中吾見弟書到汝為人意
荅兒童問來經戰伐新泊船悲喜後欵欵話歸秦
舍弟觀歸藍田迎新婦送示兩篇
汝去迎妻子高秋念却迴即今螢已亂好與雁同來東
望西江永南遊北戶開卜居期靜處會有故人杯
楚塞難為路藍田莫滯留衣裳判白露鞍馬信清秋滿
峽重江水開帆八月舟此時同一醉應在仲宣樓
第五弟豐獨在江左近三四載寂無消息覓使寄
此
亂後嗟吾在羇棲見汝難草黃騏驥病沙晚鶺鴒寒楚
設關城險吳吞水府寬十年朝夕淚衣袖不曾乾
聞汝依山寺杭州定越州風塵淹别日江漢失清秋影
著啼猿樹魂飄結蜃樓明年下春水東盡白雲求
季秋蘇五弟纓江樓夜宴崔十三評事韋少府姪
峽險江驚急樓高月迥明一時今夕會萬里故鄉情星
落黃姑渚秋辭白帝城老人因酒病堅坐看君傾
對月那無酒登樓況有江聽歌驚白鬢笑舞拓秋忩尊
蟻添相續沙鷗並一雙盡憐君醉倒更覺片心降
九月一日過孟十二倉曹十四主簿兄弟
藜杖侵寒露蓬門啟曙煙力稀經樹歇老困撥書眠秋
覺追隨盡來因孝友偏清談見滋味爾輩可忘年
過客相尋
窮老真無事江山已定居地幽忘盥櫛客至罷琴書挂
壁移筐果呼兒問煮魚時聞繫舟楫及此問吾廬
題栢大兄弟山居屋壁
叔父朱門貴郎君玉樹高山居精典籍文雅涉風騷江
漢終吾老雲林得爾曹哀絃繞白雪未與俗人操
野屋流寒水山籬帶薄雲靜應連虎穴喧已去人羣筆
架霑忩雨書籖映隙曛蕭蕭千里足箇箇五花文
秋日寄題鄭監湖上亭
新作湖邊宅還聞賓客過自須開竹逕誰道避雲蘿官
序潘生拙才名賈傅多捨舟應卜地鄰接意如何
暫阻蓬萊閣終為江海人揮金應物理拖玉豈吾身羹
煮秋蓴滑杯迎露菊新賦詩分氣象佳句莫頻頻
謁真諦寺禪師
蘭若山高處煙霞嶂幾重凍泉依細石晴雪落長松問
法看詩妄觀身向酒慵未能割妻子卜宅近前峰
孤雁
孤雁不飲啄飛鳴聲念羣誰憐一片影相失萬重雲望
盡似猶見哀多如更聞野鵶無意緒鳴噪自紛紛
白小
白小羣分命天然二寸魚細微霑水族風俗當園蔬入
肆銀花亂傾箱雪片虚生成猶拾卵盡取義何如
麂
永與清溪别蒙將玉饌俱無才逐仙隠不敢恨庖廚亂
世輕全物微聲及禍樞衣冠兼盜賊饕餮用斯須
人日
元日到人日未有不隂時冰雪鶯難至春寒花較遲雲
隨白水落風振紫山悲蓬鬢稀疎久無勞比素絲
江梅
梅蘂臘前破梅花年後多絶知春意好最奈客愁何雪
樹元同色江風亦自波故園不可見巫岫鬱嵯峨
春夜峽州田侍御長史津亭留宴
北斗三更席西江萬里船杖藜登水榭揮翰宿春天白
髮煩多酒明星惜此筵始知雲雨峽忽盡下牢邊
泊松滋江亭
紗帽隨鷗鳥扁舟繫此亭江湖深更白松竹遠微青一
柱全應近高唐莫再經今宵南極外甘作老人星
上巳日徐司錄林園宴集
鬢毛垂領白花蘂亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
夏日楊長寧宅送崔侍御常正字入京
醉酒楊雄宅升堂子賤琴不堪垂老鬢還對欲分襟天
地西江遠星辰北斗深烏臺俯麟閣長夏白頭吟
官亭夕坐戱簡顔十少府
南國調寒杵西江浸日車客愁連蟋蟀亭古帶蒹葭不
返青絲鞚虚燒夜燭花老翁須地主細細酌流霞
公安縣懷古
野曠吕蒙營江深劉備城寒天催日短風浪與雲平灑
落君臣契飛騰戰伐名維舟倚前浦長嘯一含情
公安送李二十九弟晉肅入蜀余下沔鄂
正解柴桑纜仍看蜀道行檣烏相背發塞雁一行鳴南
紀連銅柱西江接錦城憑將百錢卜飄泊問君平
宴王使君宅
汎愛容霜髮留歡上夜關自吟詩送老相勸酒開顔戎
馬今何地鄉園獨舊山江湖墮清月酩酊任扶還
登岳陽樓
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山北憑軒涕泗流
宿白沙驛
水宿仍餘照人煙復此亭驛邊沙舊白湖外草新青萬
象皆春氣孤槎自客星隨波無限月的的近南溟
祠南夕望
百丈牽江色孤舟泛日斜興來猶杖屨目斷更雲沙山
鬼迷春竹湘娥倚暮花湖南清絶地萬古一長嗟
野望
納納乾坤大行行郡國遥雲山兼五嶺風壤帶三苖野
樹侵江闊春蒲長雪消扁舟空老去無補聖明朝
暮秋將歸秦留别湖南幕府親友
水闊蒼梧野天高白帝秋途窮那免哭身老不禁愁大
府才能會諸公德業優北歸衝雨雪誰憫弊貂裘
舟中夜雪有懷盧十四侍御弟
朔風吹桂水朔雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
對雪
北雪犯長沙胡雲冷萬家隨風且間葉帶雨不成花金
錯囊從罄銀壺酒易賒無人竭浮蟻有待至昏鴉
樓上
天地空搔首頻抽白玉簪皇輿三極北身事五湖南戀
闕勞肝肺論材媿杞柟亂離難自救終是老湘潭
發潭州
夜醉長沙酒曉行湘水春岸花飛送客檣燕語留人賈
傅才未有褚公書絶倫高名前後事迴首一傷神
衡州送李大夫七丈勉赴廣州
斧鉞下青冥樓船過洞庭北風隨爽氣南斗避文星日
月籠中鳥乾坤水上萍王孫丈人行垂老見飄零
舟泛洞庭
蛟室圍青草龍堆擁白沙護江盤古木迎櫂舞神鵶破
浪南風正收颿畏日斜雲山千萬疊底處上仙槎
李鹽䥫
落葉春風起高城煙霧開雜花分戶映嬌燕入簷回一
見能傾座虚懷只愛才鹽官雖絆驥名是漢庭來
巴西驛亭觀江漲呈竇使君
向晚波微綠連空岸脚青日兼春有暮愁與醉無醒漂
泊猶杯酒躊躇此驛亭相看萬里外同是一浮萍
巴西聞收宫闕送班司馬入京
聞道收宗廟鳴鑾自陜歸傾都看黃屋正殿引朱衣劍
外春天遠巴西勑使稀念君經世亂匹馬向王畿
去蜀
五載客蜀郡一年居梓州如何關塞阻轉作瀟湘遊世
事已黃髮殘生隨白鷗安危大臣在不必淚長流
放船
收帆下急水卷幔逐回灘江市戎戎暗山雲淰淰寒村
荒無徑入獨鳥怪人看已泊城樓底何曾夜色闌
御定全唐詩錄卷三十
