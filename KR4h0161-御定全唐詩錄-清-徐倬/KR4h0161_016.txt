欽定四庫全書
御定全唐詩錄卷十六
王昌齡
昌齡字少伯江寧人第進士補秘書郎又中宏詞
科遷氾水尉不護細行貶龍標尉其詩緒密而思
清時謂王江寧云
殷璠云元嘉以還四百年内曹劉陸謝風骨頓盡
頃有太原王昌齡魯國儲光羲克嗣厥迹且兩賢
氣同體别而王稍聲峻余嘗覩王公長平伏冤又
弔枳道賦仁有餘也奈何晚節不矜細行謗議沸
騰垂歴遐荒使知音者歎息
古體詩
古意
桃花四面發桃葉一枝開欲暮黃鸝囀傷心玉鏡臺清
箏向明月半夜春風來
塞下曲
蟬鳴空桑林八月蕭關道出塞入塞寒處處黃蘆草從
來幽并客皆共塵沙老莫學遊俠兒矜誇紫騮好
飲馬渡秋水水寒風似刀平沙日未没黯黯見臨洮昔
日長城戰咸言意氣高黃塵是今古白骨亂蓬蒿
從軍行
向夕臨大荒朔風軫歸慮平沙萬里餘飛鳥宿何處朔
騎獵長原翩翩傍河去邊聲搖白草海氣生黃霧百戰
苦風塵十年履霜露雖投定遠筆未坐將軍樹早知行
路難悔不理章句
放歌行
南渡洛陽津西望十二樓明堂坐天子月朔朝諸侯清
樂動千門皇風被九州慶雲從東來泱漭抱日流昇平
貴論道文墨將何求有詔徵草澤微誠將獻謀冠冕如
星羅拜揖曹與周望塵非吾事入賦且遲留幸蒙國士
識因脱負薪裘今日放歌行以慰梁甫愁但營數斗禄
奉養每豐羞願得金膏遂飛雲亦可儔
越女
越女作桂舟還將桂為楫湖上水渺漫清江不可涉摘
取芙蓉花莫摘芙蓉葉將歸問夫壻顔色何如妾
鄭縣宿陶太公館中贈馮六元二
儒有輕王侯脱略當世務本家藍田下非為漁弋故無
何困躬耕且欲馳永路幽居與君近出谷同所騖昨日
辭石門五年變秋露雲龍未相感干謁亦已屢子為黃
綬羈余忝蓬山顧京門望西嶽百里見郊樹飛雨祠上
來靄然關中暮驅車鄭城宿秉燭論往素山月出華陰
開此河渚霧清光比故人豁達展心晤馮公尚戢翼元
子仍跼步拂衣易為高淪跡難有趣張范善終始吾等
豈不慕罷酒當涼風屈伸備冥數
聽彈風入松闋贈楊補闕
商風入我絃夜竹深有露絃悲與林寂清景不可度寥
落幽居心颼飀青松樹松風吹草白谿水寒日暮聲意
去復還九變待一顧空山多雨雪獨立君始悟
緱氏尉沈興宗置酒南谿留贈
林色與谿古深篁引幽翠山樽在漁舟棹月情巳醉始
窮清源口壑絶人境異春泉滴空崖萌草拆陰地久之
風榛寂遠聞樵聲至海鴈時獨飛永然滄洲意古時青
冥客滅跡淪一尉吾子躊躇心豈其紛埃事緱峯信所
尅濟北餘乃遂齊物意已會息肩理猶未卷舒形性表
脱略賢哲議仲月期角巾飯僧嵩陽寺
同從弟銷南齋翫月憶山陰崔少府
高卧南齋時開帷月初吐清輝淡水木演漾在忩戶苒
苒幾盈虚澄澄變今古美人清江畔是夜越吟苦千里
其如何微風吹蘭杜
代扶風主人答
殺氣凝不流風悲日彩寒浮埃起四遠遊子彌不歡依
然宿扶風沽酒聊自寬寸心亦未理長鋏誰能彈主人
就我飲對我還慨歎便泣數行淚因歌行路難十五役
邊地三回討樓蘭連年不解甲積日無所餐將軍降匈
奴國使没桑乾去時三十萬獨自還長安不信沙場苦
君看刀箭瘢鄉親悉零落冢墓亦摧殘仰攀青松枝慟
絶傷心肝禽獸悲不去路傍誰忍看幸逢休明代寰字
靜波瀾老馬思伏櫪長鳴力已殫少年與運會何事發
悲端天子初封禪賢良刷羽翰三邊悉如此否泰亦須
觀
東京府縣諸公與綦母潛李頎相送至白馬寺宿
鞍馬上東門徘徊入孤舟賢豪相追送即棹千里流赤
岸落日在空波微煙收薄宦忘機括醉來即淹留月明
見古寺林外登高樓南風開長廊夏夜如涼秋江月照
吳縣西歸夢中遊
秋興
日暮西北堂涼風洗修木著書在南忩門館常肅肅苔
草延古意視聽轉幽獨或問余所營刈黍就寒谷
齋心
女蘿覆石壁谿水幽朦朧紫葛蔓黃花娟娟寒露中朝
飲花上露夜卧松下風雲英化為水光采與我同日月
蕩精魄寥寥天府空
獨遊
林卧情每閒獨遊景常晏時從灞陵下垂釣往南澗手
攜雙鯉魚目送千里鴈悟彼飛有適知此罹憂患放之
清泠泉因得省疎慢永懷青岑客迴首白雲間神超物
無違豈繫名與宦
就道士問周易參同契
仙人騎白鹿髮短耳何長時余采菖蒲忽見嵩之陽稽
首求丹經乃出懷中方披讀了不悟歸家問嵇康嗟余
無道骨發我入太行
趙十四兄見尋
客來舒長簟開閣延清風但有無絃琴共君盡尊中晚
來常讀易頃者欲還嵩世事何須道黃精且養蒙嵇康
殊寡識張翰獨知終忽憶鱸魚鱠扁舟往江東
江上聞笛
横笛怨江月扁舟何處尋聲長楚山外曲遶胡關深相
去萬餘里遙傳此夜心寥寥浦溆寒響盡惟幽林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邊草白旌節隴城陰
觀江淮名勝圖
刻意吟雲山尤知隱淪妙遠公何為者再詣臨海嶠而
我高其風披圖得遺照援毫無逃境遂展千里眺淡掃
荆門煙明標赤城燒青葱林間嶺隱見淮海徼但指香
爐頂無聞白猿嘯沙門既云滅獨往豈殊調感對懷拂
衣胡寧事漁釣安期始遺舄千古謝榮耀投跡庶可齊
滄浪有孤棹(按河嶽英靈集微有異同今從本集)
灞上閒居
鴻都有歸客偃卧滋陽村軒冕無枉顧清川照我門空
林網夕陽寒鳥赴荒園廓落時得意懷哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其魂
過華陰
雲起太華山雲山互明滅東峰始含景了了見松雪羇
人感幽棲窅映轉竒絶欣然忘所疲永望吟不輟信宿
百餘里出關玩新月何意昨來心遇物遂遷别人生屢
如此何以肆愉悦
小敷谷龍潭祠作
崖谷歕疾流地中有雷集百泉勢相蕩巨石皆却立跳
波沸崢嶸深處不可挹昏為蛟龍怒清見雲雨入靈怪
崇偏祠廢興自茲邑沈淫頃多昧簷宇遂不葺吾聞被
明典盛德惟世及生人載山川血食報原隰豈伊駭微
險將以循甿揖奔飛振吕梁忠信亦我習波流浸已廣
悔吝在所汲溪水有清源褰裳靡沾溼
途中作
遊人愁歲晏早起遵王畿墜葉吹未曉疎林月微微驚
禽棲不定寒獸相因依歎此霜露下復聞鴻鴈飛渺然
江南意惜與中途違羇旅悲壯髮别離念征衣永圖豈
勞止明節期斫歸寧厭楚山曲無人長掩扉
山行入涇州
倦此山路長停驂問賓御林巒信回惑白日落何處徙
倚望長風滔滔引歸慮微雨隨雲收濛濛傍山去西臨
有邊邑北走盡亭戍涇水横白煙州城隱寒樹所嗟異
風俗巳自少情趣豈伊戀懷土解物且欣遇
出郴山口至壘石灣野人室中寄張十一
櫧柟無冬春柯葉連峰稠陰壁下蒼黑煙含清江樓景
開獨㳂曳響答隨興酬旦夕望吾友如何迅孤舟疊沙
積為岡崩剥雨露幽石脉盡横亘潛潭何時流既見萬
古色頗盡一物由水與世人遠氣還草木收盈縮理無
餘今往何必憂郴土羣山高耆老如中州孰云議外降
豈是娛宦遊陰火昔所服丹砂將爾謀昨臨蘇躭井復
向衡陽求同疚求相依脱身當有籌數月仍離居風湍
成阻修野人善竹器童子能溪謳寒月波蕩漾羇鴻去
悠悠
初曰
初日淨金閨先照牀前暖斜光入羅幕稍稍親絲管雲
髮不能梳楊花更吹滿
烏栖曲
白馬逐朱車黃昏入狹邪柳樹烏爭宿爭枝未得飛上
屋東房少婦壻從軍每聽烏啼知夜分
城傍曲
秋風鳴桑條草白狐兔驕邯鄲飲來酒未消城北原平
掣皂鵰射殺空營兩騰虎迴身却月佩弓弰
行路難
雙絲作綆繫銀瓶百尺寒泉轆轤上懸絲一絶不可望
似妾傾心在君掌人生意氣好遷捐只重狂花不重賢
宴罷調筝奏離鶴迴嬌轉盼泣君前君不見眼前事豈
保須臾心勿異西山日下雨足稀側有浮雲無所寄但
願莫忘前者言剉骨黃塵亦無愧行路難勸君酒莫辭
煩美酒千鍾猶可盡心中片愧何可論一聞漢主思故
劍使妾常嗟萬古魂
近體詩
胡笳曲
城南虜巳合一夜幾重圍自有金笳引能霑出塞衣聽
臨關月苦清入海風微三奏高樓曉胡人掩涕歸
潞府客亭寄崔鳳童
蕭條郡城閉旅館空寒煙秋月對愁客山鐘搖暮天新
知偶相訪斗酒情依然一宿阻長會清風徒滿川
和振上人秋夜懷士會
白露傷草木山風吹夜寒遙林夢親友高興發雲端郭
外秋聲急城邊月色殘瑤琴多遠思更為客中彈
謁焦鍊師
中峯青苔壁一點雲生時豈意石堂裏得逢焦鍊師爐
香淨棐案松影閒瑤墀拜受長年藥翩翻西海期
宿京江口期劉眘虚不至
霜天起長望殘月生海門風靜夜潮滿城高寒氣昏故
人何寂寞久已乖清言明發不能寐徒盈江上樽
東谿玩月(一作王維詩)
月從斷山口遙吐柴門端萬木紛空霽流陰中夜攅光
連虚象白氣與風露寒谷靜秋泉響巖深青靄殘澄清
入幽夢破影抱空巒恍惚琴忩裏松谿曉思難
萬歲樓
江上巍巍萬歲樓不知經歴幾千秋年年喜見山長在
日日悲看水獨流猿狖何曾離暮嶺鸕鷀空自泛寒洲
誰堪登望雲煙裏向晚茫茫發旅愁
荅武陵田太守
仗劍行千里微軀敢一言曾為大梁客不負信陵恩
題灞池
腰鎌欲何之東園刈秋韭世事不復論悲歌和樵叟
開門望長川薄暮見漁者借問白頭翁垂綸幾年也
題僧房
棕櫚花滿院苔蘚入閒房彼此名言絶空中聞異香
從軍行
烽火城西百尺樓黃昏獨上海風秋更吹羌笛關山月
無那金閨萬里愁
琵琶起舞換新聲總是關山離别情撩亂邊愁聽不盡
高高秋月照長城
關城榆葉早疎黃日暮雲沙古戰場表請回軍掩塵骨
莫教兵士哭龍荒
青海長雲暗雪山孤城遙望玉門關黃沙百戰穿金甲
不破樓蘭終不還
大漠風塵日色昏紅旗半捲出轅門前軍夜戰洮河北
巳報生擒吐谷渾
玉門山嶂幾千重山北山南總是烽人依遠戍須看火
馬踏深山不見蹤
出塞
秦時明月漢時關萬里長征人未還但使龍城飛將在
不教胡馬度陰山
騮馬新跨白玉鞍戰罷沙場月色寒城頭鐡鼓聲猶振
匣裏金刀血未乾
采蓮曲
吳姬越艷楚王妃爭弄蓮舟水濕衣來時浦口花迎入
采罷江頭月送歸
荷葉羅裙一色裁芙蓉向臉兩邊開亂入池中看不見
聞歌始覺有人來
春宫曲
昨夜風開露井桃未央前殿月輪高平陽歌舞新承寵
簾外春寒賜錦袍
西宫春怨
西宫夜靜百花香欲捲珠簾春恨長斜抱雲和深見月
朦朧樹色隱昭陽
西宫秋怨
芙蓉不及美人妝水殿風來珠翠香誰分含啼掩秋扇
空懸明月待君王
長信秋詞
金井梧桐秋葉黃珠簾不捲夜來霜熏籠玉枕無顔色
卧聽南宫清漏長
奉帚平明金殿開且將團扇暫徘徊玉顔不及寒鴉色
猶帶昭陽日影來
眞成薄命久尋思夢見君王覺後疑火照西宫知夜飲
分明複道奉恩時
青樓曲
白馬金鞍從武皇旌旗十萬宿長楊樓頭小婦鳴箏坐
遙見飛塵入建章
馳道楊花滿御溝紅妝縵綰上青樓金章紫綬千餘騎
夫壻朝回初拜侯
青樓怨
香幃風動花入樓高調鳴箏緩夜愁腸斷關山不解說
依依殘月下簾鈎
浣沙女
錢塘江畔是誰家江上女兒全勝花吳王在時不得出
今日公然來浣沙
閨怨
閨中少婦不知愁春日凝妝上翠樓忽見陌頭楊柳色
悔教夫壻覓封侯
河上歌
河上老人坐古槎合丹只用青蓮花至今八十如四十
口道滄溟是我家
蕭駙馬宅花燭
青鸞飛入合歡宫紫鳳銜花出禁中可憐今夜千門裏
銀漢星槎一道通
觀獵
角鷹初下秋草稀鐡驄抛鞚去如飛少年獵得平原兔
馬後横捎意氣歸
寄穆侍御出幽州
一從恩譴度瀟湘塞北江南萬里長莫道薊門書信少
雁飛猶得到衡陽
李四倉曹宅夜飲
霜天留後故情歡銀燭金爐夜不寒欲問吳江别來意
青山明月夢中看
龍標野宴
沅谿夏晚足涼風春酒相攜就竹叢莫道絃歌愁遠謫
青山明月不曾空
聽流人水調子
孤舟微月對楓林分付鳴筝與客心嶺色千重萬重雨
斷絃收與淚痕深
梁苑
梁園秋竹古時煙城外風悲欲暮天萬乘旌旗何處在
平臺賓客有誰憐
武陵龍興觀黃道士房問易因題
齋心問易太陽宫八卦眞形一氣中仙老言餘鶴飛去
玉清壇上雨濛濛
題朱鍊師山房
叩齒焚香出世塵齋壇鳴磬步虚人百花仙醖能留客
一飯胡麻度幾春
送魏二
醉別江樓橘柚香江風引雨入船涼憶君遙在瀟湘月
愁聽清猿夢裏長
别李浦之京
故園今在灞陵西江畔逢君醉不迷小弟鄰莊尚漁獵
一封書寄數行啼
送狄宗亨
秋在水清山暮蟬洛陽樹色鳴皋煙送君歸去愁不盡
又惜空度涼風天
送薛大赴安陸
津頭雲雨暗湘山遷客離憂楚地顔遙送扁舟安陸郡
天邊何處穆陵關
芙蓉樓送辛漸
寒雨連江夜入吳平明送客楚山孤洛陽親友如相問
一片冰心在玉壺
重别李評事
莫道秋江離别難舟船明日是長安吳姬緩舞留君醉
隨意青楓白露寒
盧谿主人
武陵溪口駐扁舟谿水隨君向北流行到荆門上三峽
莫將孤月對猿愁
送柴侍御
沅水通波接武岡送君不覺有離傷青山一道同雲雨
明月何曾是兩鄉
常建
建開元十五年進士大歷中為盱眙尉
殷璠云高才而無貴位誠哉是言曩劉楨止於文
學左思終於記室鮑昭卒於參軍今常建亦淪於
一尉悲夫建詩似初發通莊却尋野徑百里之外
方歸大道所以其旨遠其興僻佳句輒來惟論意
表至如松際露微月清光猶為君又山光悦鳥性
潭影空人心此數十句並可稱為警策一篇盡善
者戰餘落日黃軍敗鼓聲死今與山鬼鄰殘兵哭
遼水思既邈古詞又警絶潘岳雖云能叙悲怨未
見如此章句也
劉須溪云常建詩情景沈冥不類著色
古體詩
春詞
菀菀黃柳絲濛濛雜花垂日高紅妝卧倚對春光遲寧
知傍淇水騕褭黃金羈
翳翳陌上桑南枝交北堂美人金梯出素手自提筐非
但為蠶饑盈盈嬌路傍
塞上曲
翩翩雲中使來問太原卒百戰苦不歸刀頭怨明月塞
雲隨陣落寒日傍城没城下有寡妻哀哀哭枮骨
古意
牧馬古道傍道傍多古墓蕭條愁殺人蟬鳴白楊樹回
頭望京邑合沓生塵霧富貴安可常歸來保貞素
明月照高閣綵女褰羅幕歌舞臨碧雲簫聲沸珠箔青
鸞臨南海天上雙白鶴萬里齊翼飛意求君門樂玉霄
九重閉金鎖夜不開兩翅自無力愁鳴雲外來態深人
空貴勢屈無良媒俛仰顧中禁東飛白玉臺
楚王竟何去獨自留巫山偏使世人見迢迢江漢間駐
舟春谿裏皆願拜靈顔寤寐見神女金沙鳴珮環閒艷
絶世姿令人氣力微含笑竟不語化作朝雲飛
白龍窟泛舟寄天台學道者
夕映翠山深餘暉在龍窟扁舟滄浪意淡淡花影没西
浮入天色南望對雲闕因憶莓苔峯初陽濯玄髮泉蘿
兩幽映松鶴間清越碧海瑩子神玉膏澤人骨忽然為
枯木微興遂如兀應寂中有天明心外無物環迴從所
汎夜静猶不歇澹然意無限身與波上月
送楚十少府
微風吹霜氣寒影流前除落日未能别蕭蕭林木虚愁
煙閉千里仙尉其何如因送别鶴操贈之雙鯉魚鯉魚
在金盤别鶴哀有餘心事則如此請君開素書
江上琴興
江上調玉琴一絃清一心泠泠七絃遍萬木澄幽隂能
使江月白又令江水深始知枯桐枝可以徽黃金
湖中晩霽
湖廣舟自輕江天欲澄霽是時清楚望氣色猶霾曀踟
蹰金霞白波上日初麗烟虹落鏡中樹木生天際杳杳
涯欲辨蒙蒙雪復閉言乘星漢明又覩寰瀛勢微興從
此愜悠然不知歲試歌滄浪清遂覺乾坤細豈念客衣
薄將期永投袂遲迴漁父間一雁聲嘹唳
白湖寺後谿宿雲門
落日山水清亂流鳴淙淙舊蒲雨抽節新花水對忩谿
中日已没歸鳥多為雙杉松引直路出谷臨前湖洲渚
晩色靜又觀花與蒲入溪復登嶺草淺寒流速圓月明
高峯春山因獨宿松陰澄初夜曙色分遠目日出城南
隅青青媚川陸亂花覆東郭碧氣銷長林四郊一清影
千里歸寸心前瞻王程促却戀雲門深畢景有餘興到
家彈玉琴
閒齋卧雨行藥至山館稍次湖亭
旬時結陰霖簾外初白日齋目清病容心魂畏虚室閒
梅照前戶明鏡悲舊質同袍四五人何不來問疾
行藥至石壁東風變萌芽主人山門綠小隱湖中花時
物堪獨往春帆宜别家辭君向滄海爛漫從天涯
仙谷遇毛女意知是秦宫人
谿口水石淺泠泠明藥叢入谿雙峯峻松栝疎幽風垂
嶺枝嫋嫋翳泉花濛濛夤緣霽人目路盡心彌通盤石
横陽崖前臨殊未窮回潭清雲影瀰漫長天空水邊一
神女千歲為玉童羽毛經漢代珠翠逃秦宫目覿神已
寓鶴飛言未終祈君青雲祕願謁黃仙翁常以耕玉田
龍鳴西頂中金梯與天接幾日來相逢
夢太白西峯
夢寐升九崖杳靄逢玄君遺我太白峯寥寥辭垢氛結
宇在星漢宴林閉氤氲檐楹覆餘翠巾舄生片雲時往
谿谷間孤亭晝仍曛松峯引天影石瀨清霞文恬目緩
舟趣霽心投鳥羣春風又搖櫂潭島花紛紛
鄂渚招王昌齡張僨
刈蘆曠野中沙上飛黃雲天晦無精光茫茫悲遠君楚
山隔湘水湖畔落日曛春雁又北飛音書固難聞謫居
未為歎讒枉何由分午日逐蛟龍宜為吊冤文翻覆古
共然名宦安足云貧士任枯槁捕魚清江濆有時荷鋤
犂曠野自耕耘不然春山隱谿澗何氤氲山鹿自有場
賢達亦顧羣二賢歸去來世上徒紛紛
晦日馬鐙曲稍次中流作
夜寒宿蘆葦曉色明西林初日在川上便澄游子心晴
天無纖翳郊野浮春陰波靜隨釣魚舟小綠水深出浦
見千里曠然諧遠尋扣船應漁父同唱滄浪吟
宿五度谿仙人得道處
五度谿上花生根依兩崖二月尋片雲願宿秦人家上
見懸崖崩下見白水湍仙人彈碁處石上青蘿盤無處
求玉童翳翳唯林巒前谿遇新月聊取玉琴彈
西山
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠陰映湖雲尚明霽林昏楚色來岸遠荆門閉至夜轉
清迥蕭蕭北風厲沙邊雁鷺泊宿處蒹葭蔽圓月逗前
浦孤琴又搖曳泠然夜遂深白露沾人袂
第三峯
西山第三頂茅宇依雙松杳杳欲至天雲梯昇幾重瑩
魄澄玉虚以求鸞鶴蹤逶迤非天人執節乘赤龍旁映
白日光縹緲輕霞容孤輝上煙霧餘影明心胷願與黃
麒麟欲飛而莫從因寂清萬象輕雲自中峯山暝學棲
鳥月來隨暗蛬尋空靜餘響嫋嫋雲谿鐘
張天師草堂
靈谿宴清宇傍倚枯松根花藥繞方丈瀑泉飛至門四
氣閉炎熱兩崖改明昏夜深月暫皎亭午朝始暾信是
天人居幽幽寂無喧萬壑應鳴磬諸峯接一魂遂登仙
子谷因醉田中樽時節開玉書窅映飛天言心化便無
影目精焉累煩忽而舉霄漢寥落空南軒
漁浦
春至百草綠陂澤聞鶬鶊别家投釣翁今世滄浪情漚
紵為緼袍折麻為長纓榮譽失本眞怪人浮此生碧水
月自闊安流淨而平扁舟與天際獨往誰能名
空靈山應田叟
湖南無村落山舍多黃茅淳朴如太古其人居鳥巢牧
童唱巴歌野老亦獻嘲泊舟問谿口言語皆啞咬土俗
不尚農豈暇論肥磽莫傜射禽獸浮客烹魚鮫余亦罘
罝人獲麋今尚苞敬君中國來願以充其庖日入聞虎
鬭空山滿咆哮懷人雖共安異域終難交白水可洗心
采薇可為肴拽策背落日江風鳴梢梢
張山人彈琴
君去芳草綠西峰彈玉琴豈惟丘中賞兼得清煩襟朝
從山口還出嶺聞清音了然雲霞氣照見天地心玄鶴
下澄空翩翩舞松林改絃扣商聲又聽飛龍吟稍覺此
身妄漸知仙事深其將鍊金鼎永以投吾簪
高樓夜彈箏
高樓百餘尺直上江水平明月照人苦開簾彈玉箏山
高猿狖急天靜鴻雁鳴曲度猶未終東峰霞半生
昭君墓
漢宫豈不死異域傷獨没萬里䭾黃金蛾眉為枯骨廻
車夜出塞立馬皆不發共恨丹青人墳上哭明月
王將軍墓
嫖姚北伐時深入強千里戰餘落日黃軍敗鼓聲死嘗
聞漢飛將可奪單于壘今與山鬼鄰殘兵哭遼水
張公子行
日出乘釣舟嫋嫋持釣竿涉淇傍荷花驄馬閑金鞍俠
客白雲中腰間懸轆轤出門事嫖姚為君西擊胡胡兵
漢騎相馳逐轉戰孤軍海西曲百尺旌竿沈墨雲邊笳
落日不堪聞
古意
井底玉冰洞地明琥珀轆轤青絲索仙人騎鳳披彩霞
挽上銀瓶照天閣黃金作身雙飛龍口銜明月噴芙蓉
一時渡海望不見曉上青樓十二重
古興
轆轤井上雙梧桐飛鳥銜花日將没深閨女兒莫愁年
玉指泠泠怨金碧石榴裠裾蛺蝶飛見人不語顰蛾眉
青絲素絲紅綠絲織成錦衾當為誰
近體詩
送陸擢
聖代多才俊陸生何考槃南山高松樹不合空摧殘九
月湖上别北風秋雨寒殷勤歎孤鳳早食金琅玕
送李十一尉臨谿
泠泠花下琴君唱渡江吟天際一帆影預懸離别心以
言神仙尉因致瑤華音回軫撫商調越谿澄碧林
宿王昌齡隱居
清谿深不測隱處惟孤雲松際露微月清光猶為君茅
亭宿花影藥院滋苔紋余亦謝時去西山鸞鶴羣
題破山寺後院
清晨入古寺初日照高林竹徑通幽處禪房花木深山
光悦鳥性潭影空人心萬籟此俱寂但餘鐘磬音(歐陽永叔)
(云吾嘗愛建竹逕通幽處禪房花木深欲效其語作一聮久不可得始知造意者為難工也來青州得一山齋)
(不意平生想見而不能道以言者乃為已有於是益欲希其髣髴竟爾莫獲一言)
江行
平湖四無際此夜泛孤舟明月異方意吳歌令客愁鄉
園碧雲外兄弟渌江頭萬里無歸信傷心看斗牛
塞下曲
玉帛朝回望帝鄉烏孫歸去不稱王天涯靜處無征戰
兵氣銷為日月光
北海陰風動地來明君祠上望龍堆髑髏皆是長城卒
日暮沙場飛作灰
送宇文六
花映垂楊漢水清微風林裏一枝輕即今江北還如此
愁殺江南離别情
三日尋李九莊
雨歇楊林東渡頭永和三月盪輕舟故人家在桃花岸
直到門前谿水流
崔曙
曙宋州人開元二十六年登進士第以試明堂火
珠詩得名
殷璠云曙詩多歎辭要妙情意悲涼送别登樓俱
堪淚下
古體詩
山下晩晴
寥寥遠天淨谿路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
潁陽東谿懷古
靈谿氛霧歇皎鏡清心顔空色不映水秋聲多在山世
人久疎曠萬物皆自閒白鷺寒更浴孤雲晴未還昔時
讓王者此地閉玄關無以躡高步凄涼岑壑間
早發交崖山還太室作
東林氣微白寒鳥忽高翔吾亦自兹去北山歸草堂仲
冬正三五日月遙相望肅肅過潁上曨曨辨少陽川冰
生積雪野火出枯桑獨往路難盡窮陰人易傷傷此無
衣客如何蒙雨霜
嵩山尋馮鍊師不遇
青溪訪道凌煙曙王子仙成巳飛去更值空山雷雨時
雲林薄暮歸何處
近體詩
奉試明堂火珠
正位開重屋凌空出火珠夜來雙月滿曙後一星孤天
淨光難滅雲生望欲無遙知太平代國寶在名都(曙以是詩)
(得名明年卒惟一女名星星始悟其䜟也)
緱山廟
遺廟宿陰隂孤峯映綠林步隨仙路遠意入道門深澗
水流年月山雲變古今祗聞風竹裏猶有鳳笙音
途中晩發
晩霽長風裏勞歌赴遠期雲輕歸海疾月滿下山遲旅
望因高盡鄉心遇物悲故林遙不見况在落花時
九日登望仙臺仍呈劉明府容
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙人去不回
且欲近尋彭澤宰陶然共醉菊花杯
御定全唐詩錄卷十六
