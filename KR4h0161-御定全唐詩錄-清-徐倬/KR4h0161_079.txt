欽定四庫全書
御定全唐詩錄卷八十
許渾
渾字用晦丹陽人太和六年進士第為當塗太平
二縣令以病免起潤州司馬大中三年為監察御
史歷虞部員外郎睦郢二州刺史有丁夘集
紀事曰渾紀夢詩序云余嘗夢登山有宫室凌雲
人云此崑崙也既入見數人方欲招之至暮而罷
詩云曉入瑤臺露氣清坐中惟有許飛瓊塵心未
盡俗緣在十里山前空月明或云改第二句為天
風飛下步虚聲韋莊讀渾詩云江南才子許渾詩
字字清新句句竒十斛真珠量不盡惠休空作碧
雲詞
徐獻忠曰渾詩雖未登于珪璋之列而烟雲風鳥
之思揉弄亦己盡態
京口志晉時嘗以丁夘日立埭因以名橋渾別墅
在焉集以為名
近體詩
閒居孟夏即事
綠樹蔭青苔柴門臨水開簟涼初熟麥枕膩乍經梅魚
躍海風起鼉鳴江雨來佳人竟何處日夕上樓臺
早秋
遙夜泛清瑟西風生翠蘿殘螢委玉露早雁拂金河高
樹曉還密遠山晴更多淮南一葉下自覺洞庭波
溪亭
溪亭四面山横柳半溪灣蟬響螗蜋急魚深翡翠閒水
寒留客醉月上與僧還猶戀蕭蕭竹西齋未掩關
暖枕眠溪柳僧齋昨夜期茶香秋夢後松韻晚吟時共
戲魚翻藻爭棲鳥墜枝重陽應一醉栽菊助東籬
夜歸丁夘橋村舍
月涼風靜夜歸客泊巖前橋響犬遙吠庭空人散眠紫
蒲低水檻紅葉半江船自有還家計南湖二頃田
南樓春望
南樓春一望雲水共昏昏野店歸山路危橋帶郭村晴
烟和草色夜雨長溪痕下岸誰家住殘陽半掩門
遊維山新興寺宿石屏村謝叟家
晚過石屏村村長日漸曛僧歸下嶺見人語隔溪聞谷
響寒耕雪山明夜燒雲家家扣銅鼓欲賽魯將軍(村有魯肅)
(廟)
宿開元寺西樓聞歌感賦
誰家歌褭褭孤枕在西樓竹色寒清簟松香染翠幬月
移珠殿曉風遞玉箏秋日出應移棹三湘萬里愁
將歸塗口宿鬱林寺道玄上人院
春尋採藥翁歸路宿禪宫雲起客眠處月殘僧定中藤
花深洞水槲葉滿山風清境不能住朝朝慚遠公
重遊鬱林寺道玄上人院
藤杖叩松關春溪斸藥還雨晴巢燕急波暖浴鷗閒倚
檻花臨水回舟月照山憶歸師莫笑書劒在人間
洛中秋日
故國無歸處官閒憶遠遊吳僧秣陵寺楚客洞庭舟久
病先知雨長貧早覺秋壯心能幾許伊水更東流
長安旅夜
久客怨長夜西風吹雁聲雲移河漢淺月泛露華清掩
瑟獨凝思緩歌空寄情門前有歸路迢遞洛陽城
旅懷
征車何軋軋南北極天涯孤枕易為客遠書難到家鄉
連雲外樹城閉月中花猶有扁舟思前年別若耶
晚泊七里灘
天晚日沈沈歸舟繫柳隂江村平見寺山郭遠聞砧樹
密猿聲響波澄雁影深榮華暫時事誰識子陵心
秋日赴闕題潼關驛樓
紅葉晚蕭蕭長亭酒一瓢殘雲歸太華疎雨過中條樹
色隨關迥河聲入海遙帝鄉明日到猶自夢漁樵
題鄒處士隠居
桑柘滿江村西齋對海門浪衝高岸響潮入小池渾嵒
樹蔭棋局山花落酒樽相逢亦留宿還似識王孫
題韋隠居西齋
斸藥去還歸家人半掩扉山風藤子落溪雨豆花肥寺
遠僧來少橋危客過稀不聞砧杵動應解製荷衣
春日題韋曲野老村舍
遶屋遍桑麻村南第一家林繁樹勢直溪轉水紋斜竹
楥晝看筍藥欄春賣花故園歸未得到此是天涯
背嶺枕南塘數家村落長鶯啼幼婦嬾蠶出小姑忙煙
草近溝濕風花臨路香自憐非楚客春望亦心傷
恩德寺
樓臺横復重猶有半巖空蘿洞淺深水竹廊高下風晴
山疎雨後秋樹斷雲中未盡平生意孤帆又向東
潼關蘭若
來往幾經過前軒枕大河遠帆春水闊高寺夕陽多蝶
影下紅藥鳥聲喧綠蘿故山歸未得徒咏採薇歌
題岫上人院
客病與僧閑頻來不掩關高窗雲外樹疎磬雨中山離
索秋蟲響登臨夕鳥還心知落帆處明月淛河灣
贈裴處士
為儒白髮生鄉里早聞名煖酒雪初下讀書山欲明字
形翻鳥跡詩調合猿聲門外滄浪水知君欲濯纓
王居士
笻杖倚柴關都城賣卜還雨中耕白水雲外劚青山有
藥身長健無機性自閒即應生羽翼華表在人間
征西舊卒
少年乘勇氣百戰過烏孫力盡邊城難功加上將恩曉
風聽戍角殘月倚營門自說輕身處金瘡有舊痕
聞薛先軰陪大夫看早梅因寄
澗梅寒正發莫信笛中吹素艷雪凝樹清香風滿枝折
驚山鳥散擕任野蜂隨今日從公醉何人到接䍦
再寄殷堯藩秀才
直道知難用經年向水濱宅從栽竹貴家為買書貧就
學多新客登朝盡故人蓬萊自有路莫羨武陵春
姑熟官舍寄汝洛友人
官靜亦無能平生少面朋務閒唯印吏公退只碁僧藥
鼎初寒火書龕欲夜燈安知北溟水終日送摶鵬
晩發天井關寄李師海
山在水滔滔流年欲二毛湘潭歸夢遠燕趙客程勞露
曉紅蘭重雲晴碧樹高逢秋正多感萬里別同袍
崇聖寺別楊至之
蕭寺暫時逢離憂滿病容寒齋秋少燕隂壁夜多蛩樹
暗水千里山深雲萬重懷君在書信莫過雁回峯
送段覺歸杜曲閒居
書劒南歸去山扉別幾年苔侵巖下路果落洞中泉紅
葉高齋雨青蘿曲檻烟寧知遠遊客羸馬太行前
送客
南國別經年雲晴波接天蒲深鸂鶒戱花暖鷓鴣眠竹
暗湘妃廟楓隂楚客船唯應洞庭月萬里共嬋娟
送客歸湘楚
無辭一杯酒昔日與君深秋色換歸鬢曙光生別心桂
花山廟冷楓樹水樓隂此路千餘里應勞楚客吟
送客南歸有懷
綠水暖青蘋湘潭萬里春瓦樽迎海客銅鼓賽江神避
雨松楓岸看雲楊柳津長安一杯酒座上有歸人
送客歸吳興
綠水棹雲月洞庭歸路長春橋懸酒幔夜柵集茶檣箬
葉沈溪暖蘋花遶郭香應逢柳太守為說過瀟湘
松江渡送人
故國今何在扁舟竟不歸雲移山漠漠江闊樹依依晚
色千帆落秋聲一雁飛此時兼送客凭檻欲沾衣
重經姑蘇懷古
香徑遶吳宫千帆落照中鸛鳴山欲雨魚躍海多風城
帶晚莎綠池連秋蓼紅當年國門外誰識伍員忠
對雪
飛舞北風涼玉人歌玉堂簾帷增曙色珠翠發寒光柳
重絮微濕梅繁花未香兹辰賀豐歲簫鼓宴梁王
看雪
松亞竹珊珊心知萬井歡山明迷舊徑溪滿漲新瀾客
醉瑤臺曙兵防玉塞寒紅樓知有酒誰肻學袁安
陪少師李相國崔賓客宴居守狄僕射池亭
池色似瀟湘仙舟日正長燕飛驚蛺蝶魚戲動鴛鴦雲
聚歌初轉風回舞欲翔暖醅松葉嫩寒粥杏花香羅綺
留春色笙竽送晚光何須明月夜紅燭在華堂
歲暮自廣江至新興往復中題峽山寺
夜醉晨方醒孤吟恐失羣海鰌潮上見江鵠霧中聞未
臘梅先實經冬草自薰樹隨山崦合泉到石稜分虎跡
空林雨猿聲絶嶺雲蕭蕭異鄉鬢明日共絲棼
薄暮緣西峽停橈一訪僧鷺巢横卧柳猿飲倒垂藤水
曲巖千疊雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲杪別良朋
密樹分蒼壁長溪抱碧岑海風聞鶴遠潭日見魚深松
蓋環清韻榕根架綠隂(南方大葉榕樹枝危者輒生根垂入地如柱大)洞丁多
斵石蠻女半淘金(端州斵石塗涯縣淘金為業)南浦驚春至西樓送
月沈江流不過嶺何處寄歸心
月在行人起千峯復萬峯海虚爭翡翠溪邏鬭芙蓉(南方)
(呼市為虚呼戍為邏新州有翡翠虚芙蓉邏也)古木高生斛隂池滿種松(木斛花生)
(于他樹槎枿池沼多松謂之水松也)火探深洞燕香送遠潭龍(南方持火于乳洞中)
(取燕而食康州悦城縣有媪龍即蛇也隨水往舟船至人家或千里外皆以香果酒送之)藍塢寒先
燒禾堂晚併舂(種藍多有塢先燒其地人以木槽舂禾謂之舂堂)更投何處宿
西峽隔雲鐘
奉賀盧大夫新立假山
巖谷留心賞為山極自然孤峯空逬筍攅萼旋開蓮黛
色朱樓下雲形繡戶前砌塵凝積靄簷溜掛飛泉樹暗
壺中月花香洞裏天何如謝康樂海嶠獨題篇
冬日宣城開元寺贈元孚上人
一鉢事南宗僧儀稱病容曹溪花裏別蕭寺竹前逢燭
影深寒殿經聲徹曙鐘欲齋簷下鴿初定壁吟蛩詩繼
休遺韻書傳永逸蹤藝多人譽洽緣絶道情濃汲澗瓶
沈藻眠階錫挂松雲鳴新放鶴池卧舊降龍露茗山厨
焙霜秔野碓舂梵文明處譯禪衲暖時縫層塔題應遍
飛軒步不慵繡梁交薜茘畫井倒芙蓉翠戶垂旗網朱
窗列劒鋒寒風金磬遠晴雪玉樓重妙理三乘達清才
萬象供山高横睥睨灘淺聚艨艟微靄蒼平楚殘暉淡
遠峯林疎霜槭槭波靜月溶溶劒出因雷煥琴全遇蔡
邕西方如有社支許合相從
贈蕭鍊師
鍊師貞元初自梨園選為内伎善舞柘枝宫中
莫有倫比者寵錫甚厚及駕幸奉天以病不獲
隨輦遂失所止洎復宫闕上頗懷其藝求之浹
旬得于人間後聞神仙之事謂長生可致乞奉
黃老上許之詔居嵩南洞青觀迨今八十餘矣
雪膚花顔與昔無異則知龜鶴之夀安得不由
所尚哉因賦是詩題于院壁
曾試昭陽曲瑤階帝自臨紅珠絡繡帽翠鈿束羅襟雙
闕朝塵起千門宿霧隂出宫迷國步回駕軫皇心桂殿
春空晚椒房夜自深急宣求故劒冥契得遺簪暗記神
仙傳潛封女史箴壺中知日永掌上畏年侵莫比班家
扇寧同卓氏琴雲車辭鳳輦羽帔別鴛衾網斷魚遊藻
籠閒鶴戲林洛烟浮碧漢嵩月上丹岑露草爭三秀風
篁共八音吹笙延鶴舞敲磬引龍吟旄節纖腰舉霞杯
皓腕斟還磨照寶鏡猶插辟寒金東海人情變南山聖
夀嶔朱顔常似渥綠髮己加尋養氣齊生死留形盡古
今更來應不見雞犬日駸駸
村舍
自剪青莎織雨衣南村煙火是柴扉萊妻早報蒸藜熟
童子遙迎種豆歸魚下碧潭當鏡躍鳥還青嶂拂屏飛
花時未免人來往欲買嚴光舊釣磯
尚平多累自歸難一日身閒一日安山逕有雲收獵網
水門無月掛魚竿花間酒氣春風遠竹裏碁聲夜雨寒
三頃水田秋更熟北忩誰拂舊塵冠
卧病
寒窗燈盡月斜暉珮馬朝天獨掩扉清露己凋秦塞柳
白雲空長越山薇病中送客難為別夢裏還家不當歸
惟有寄書書未得卧聞燕雁向南飛
潁州從事西湖亭讌餞
西湖清讌不知回一曲離歌酒一杯城帶夕陽聞鼓角
寺臨秋水見樓臺蘭堂客散蟬猶噪桂檝人稀鳥自來
獨想征帆去鞏洛此中霜菊正花開
韶州驛樓宴罷
簷外千帆背夕陽歸心杳杳鬢蒼蒼嶺猿羣宿夜山靜
沙鳥獨飛秋水涼露墮桂花碁局濕風吹荷葉酒瓶香
主人不醉下樓去月在南軒更漏長
晚自東郭回留一二遊侣
鄉心迢遞宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇回孤棹鼓絶山城掩半扉
今夜西齋好風月一瓢春酒莫相違
姑熟官舍
草生官舍似閒居雪照南窗滿素書貧後始知為吏拙
病來還喜識人疎青雲豈有窺梁燕濁水應無避釣魚
不待秋風便歸去紫陽山下是吾廬
南海府罷南康阻淺行侣稍稍登陸主人燕餞至
頻暮宿東溪
暗灘水落漲虚沙灘去秦吳萬里賖馬上折殘江北柳
舟中開盡嶺南花離歌不斷如留客歸夢初驚似到家
山鳥一聲人未起半牀春月在天涯
夜歸驛樓
水晚雲秋山不窮自疑身在畫屏中孤舟移棹一江月
高閣捲簾千樹風窗下覆碁殘局在橘邊沽酒半壜空
早炊香稻待鱸鱠南渚未明尋釣翁
早發天台中巖寺度關嶺次天姥岑
來往天台天姥間欲求真訣駐衰顔星河半落巖前寺
雲霧初開嶺上關丹壑樹多風浩浩碧溪苔淺水潺潺
可知劉阮逢人處行盡深山又是山
自楞伽寺晨起泛舟道中有懷
碧樹蒼蒼茂苑東佳期迢逓路何窮一聲山鳥曙雲外
萬點水螢秋草中門掩竹齋微有月棹移蘭渚淡無風
欲知此路堪惆悵菱葉蓼花連故宫
滄浪峽
纓帶流塵髮半霜獨尋殘月下滄浪一聲溪鳥暗雲散
萬片野花流水香昔日未知方外樂暮年初信夢中忙
紅蝦青鯽紫芹脆歸去不辭來路長
鶴林寺中秋夜翫月
待月東林月正圓廣庭無樹草無煙中秋雲盡出滄海
半夜露寒當碧天輪彩漸移金殿外鏡光猶掛玉樓前
莫辭遠曙殷勤望一墮西巖又隔年
朝臺送客有懷
趙佗西拜己登壇馬援南征土宇寬越國舊無唐印綬
蠻鄉今有漢衣冠江雲帶日秋偏熱海雨隨風夏亦寒
嶺北歸人莫回首蓼花楓葉萬重灘
題崔處士山居
坐窮今古掩書堂二頃湖田一半荒荆樹有花兄弟樂
橘林無實子孫忙龍歸曉洞雲猶濕麝過春山草自香
向夜欲歸心萬里故園松月更蒼蒼
錢塘青山李隠居西齋
小隠西亭為客開翠蘿深處遍蒼苔林間掃石安碁局
巖下分泉逓酒杯蘭葉露光秋月上蘆花風起夜潮來
雲山遶屋猶嫌淺欲棹漁舟近釣臺
晚自朝臺至韋隠居郊園
秋來鳬雁下方塘繫馬朝臺步夕陽村徑繞山松葉暗
柴門臨水稻花香雲連海氣琴書潤風帶潮聲枕簟涼
西下磻溪猶萬里可能垂白待文王
再遊姑蘇玉芝觀
高梧一葉下秋初迢逓重廊舊寄居月過碧忩今夜酒
雨昏紅壁去年書玉池露冷芙蓉淺瓊樹風高薜茘疎
從此扁舟更東去仙翁應笑為鱸魚
元處士自洛歸宛陵山居見示詹事相公餞行之
什因贈
紫霄峯下絶韋編舊隠相如結襪前月落尚留東閣醉
風高還憶北䆫眠江城夜別瀟瀟雨山檻晴歸漠漠煙
一頃豆花三頃竹想應抛却釣魚船
病間寄郡中文士
盧橘含花處處香老人依舊卧清漳心同客舍驚秋早
跡似僧齋厭夜長風捲翠簾琴自響露凝朱閣簟先涼
明朝欲醉文中彦猶覺吟聲帶越鄉
京口間居寄兩都親友
吳門煙月昔同遊楓葉蘆花並客舟聚散有期雲北去
浮沈無計水東流一樽酒盡青山暮千里書回碧樹秋
何處相思不相見鳳城宫闕楚江樓
晨起白雲樓寄龍興江準上人兼呈竇秀才
兹樓今是望鄉臺鄉信全稀曉雁哀山翠萬重當檻出
水光千里抱城來東巖月在僧初定南浦花殘客未回
欲弔靈均能去否秋風還有木蘭開
寄房千里博士
春風白馬紫絲韁正值蠶眠未採桑五夜有心隨暮雨
百年無節待秋霜重尋繡帶朱藤合更認羅裙碧草長
為報西遊減離恨阮郎纔去嫁劉郎(雲溪友議云千里初上第遊嶺徼有)
(進士韋滂者自南海邀趙氏來為房妾房赴京調選與趙別約中秋為期趙極悵戀房至襄州逢渾赴弘農公)
(番禺之命乃以情意相託許諾焉比到府邸遣人訪之則趙已却從韋矣因寄房詩云云房聞之幾有歐陽四)
(門詹太原之慘風渾集所載稍異首二句云脩蛾顰翠倚柔桑遙謝春白面郎結句云何處野花何處水下)
(峯流出一渠香題云途經敷水不云寄房想為房諱之故改句并改題耳又才調集載此詩題云客有新豐館)
(題怨別之詞因詰傳吏盡得其實偶作四韻嘲之或亦渾所改題也)
別表兄軍倅
余祇命南海至廬陵逢表兄軍倅奉使淮海別
後却寄是詩
盧橘花香拂釣磯佳人猶舞越羅衣三洲水淺魚來少
五嶺山高雁到稀客路晚依紅樹宿鄉關朝望白雲歸
交親不念征南吏一夜風帆去似飛
與韓鄭二秀才同舟東下洛中親友送至景雲寺
三十六峯横一川綠波無路草芊芊牛羊晚食鋪平地
鵰鶚晴飛摩遠天洛客盡回臨水寺楚人皆逐下江船
東西未有相逢日更把繁花共醉眠
凌歊臺送韋秀才
雲起高臺日未沈數村殘照半巖隂野蠶成繭桑柘盡
溪鳥引雛蒲稗深帆勢依依投極浦鐘聲杳杳隔前林
故山迢逓故人去一夜月明千里心
送郭秀才遊天台
余嘗與郭秀才同翫朱審畫天台山圖秀才因
遊是山題詩贈別
雲埋隂壑雪凝峯半壁天台己萬重人度碧溪疑輟棹
僧歸蒼嶺似聞鐘暖眠鸂鶒晴灘草高掛獮猴暮澗松
曾約共遊今獨去赤城西面水溶溶
送杜秀才往桂林
桂州南去與誰同處處山連水自通兩岸曉烟千里草
半帆斜日一江風瘴雨欲來楓樹黑火雲初起荔枝紅
愁君路遠銷年月莫滯三湘五嶺中
送蕭處士歸緱嶺別業
醉斜烏帽髮如絲曾看仙人一局碁賓館有魚為客久
鄉書無雁到家遲緱山住近吹笙廟湘水行逢鼓瑟祠
今夜月明何處宿九疑雲盡碧參差
送張尊師歸洞庭
能琴道士洞庭西風滿歸帆路不迷對岸水花霜後淺
傍簷山果雨來低杉松近晚移茶崦巖谷初寒蓋藥畦
他日相思兩行字無人知處武陵溪
咸陽城東樓
一上高城萬里愁蒹葭楊柳似汀洲溪雲初起日沈閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問當年事故國東來渭水流
登故洛陽城
禾黍離離半野蒿昔人城此豈知勞水聲東去市朝變
山勢北來宫殿高鴉噪暮雲歸古堞雁迷寒雨下空壕
可憐緱嶺登仙子獨自吹笙醉碧桃
金陵懷古
玉樹歌殘王氣終景陽兵合戍樓空松楸遠近千官塜
禾黍高低六代宫石燕拂雲晴亦雨江豚吹浪夜還風
英雄一去豪華盡惟有青山似洛中
凌歊臺
宋祖凌歊樂未回三千歌舞宿層臺湘潭雲盡暮山出
巴蜀雪消春水來行殿有基荒薺合寢園無主野棠開
百年便作萬年計嵒畔古碑空綠苔(凌歊臺在今當塗黃山直踞大江上)
(西望江流天門中豁真有從巴蜀高擁而來之勢稍東直瞰牛渚磯潭水深黑不測潭上諸山環峙薄暮嵐消)
(山見則暮山雲盡而出尤對岸真景俗本作湘潭字蓋江潭之誤也宋祖亦非高祖裕宋二武皆稱祖地志稱)
(世祖孝武登此臺置離宫本紀亦載其幸南豫州者再校獵姑孰者一是嘗嗤高祖裕為田舍翁者三千歌舞)
(固宜有之百年便作萬年計又似約略孝武後人借南苑三百年癡想㮣入之以盡宋事要使寬展耳諸家駁)
(此多未當特著之)
驪山
聞說先皇醉碧桃日華浮動鬱金袍風隨玉輦笙歌迥
雲捲珠簾劒佩高鳳輦北歸山寂寂龍旟西幸水滔滔
蛾眉沒後廵遊少瓦落宫牆見野蒿
四皓廟
桂香松暖廟門開獨瀉椒漿奠一杯秦法未興鴻己去
漢儲將廢鳳還來紫芝翳翳多青草白日蒼蒼半綠苔
山下驛塵南竄路不知冠蓋幾人回
題衛將軍廟
將軍名逖陽羨人少習詩書學弓劒有武略二
十七游并汾間遇神堯皇帝始建義旗逖以勇
藝進備行列洎擒竇建德逖時挾鎗劒前突後
翼太宗顧而奇之天下既定錄其功拜將軍宿
衛以母老病且乞歸侍殘年辭旨哀激詔許之
既而以孝敬睦閨門以然信居鄉里及卒邑人
懷其賢廟于荆溪之湄以平生弓甲懸東西廡
下歲時祠祭頗福其土焉文士王敖撰碑辭實
詳備惜乎國史闕書其人因題是詩于廟壁
武牢關下護龍旗挾槊彎弓馬上飛漢業未興王霸在
秦軍纔散魯連歸墳穿大澤埋金劒廟枕長溪挂鐵衣
欲奠忠魂何處問葦花楓葉雨霏霏
塞下
夜戰桑乾北秦兵半不歸朝來有鄉信猶自寄征衣
長安早春懷江南
雲月有歸處故山清洛南秦城一花發春夢遍江潭
秦樓曲
秦女夢餘仙路遙月䆫風簟夜迢迢伴郎翠鳳雙飛去
三十六宫聞玉簫
秋思
琪樹西風枕簟秋楚雲湘水憶同遊高歌一曲掩明鏡
昨日少年今白頭
學仙
心期仙訣意無窮彩畫雲車起夀宫聞有三山未知處
茂陵松栢滿西風
宿咸宜觀
羽袖飄飄香夜風翠幢歸殿玉壇中步虚聲盡天未曉
雲壓桃花月滿空
遊楞伽寺
碧煙秋寺泛湖來水浸城根古堞摧盡日傷心人不見
石楠花發舊歌臺
守風淮隂
遙見江隂夜漁客因思京口釣魚時一潭明月萬株柳
自去自來人不知
客有卜居不遂薄遊汧隴因題
海燕西飛向日斜天門遙望五侯家樓臺深鎖無人到
落盡東風第一花
寄桐江隠者
潮去潮來洲渚春山花如繡草如茵嚴陵臺下桐江水
解釣鱸魚能幾人
重別曾主簿
淚沿紅粉濕羅巾重繫蘭舟勸酒頻留却一枝河畔柳
明朝猶有遠行人
送楊發東歸
紅花半落燕于飛同客長安今獨歸一紙鄉書報兄弟
還家羞着別時衣
送宋處士歸山
賣藥修琴歸去遲山風吹老桂花枝世間甲子須臾事
逢着仙人莫看棋
謝亭送別
勞歌一曲解行舟紅葉青山水急流日暮酒醒人己遠
滿天風雨下西樓
緱山廟
王子求仙月滿臺玉笙清轉鶴徘徊曲終飛去不知處
山下碧桃春自開
喻鳬
鳬毗陵人體賈島為詩嘗以其業謁杜紫微不遇
曰吾詩無羅綺鉛粉宜其不售也後登開成五年
進士第終烏程令
近體詩
夏日因懷陽羨舊遊寄斐書記
落日太湖西波涵萬象低藕花薰浦溆菱蔓匿鳬鷖樹
及長橋盡灘迴七里迷還因坐籌暇時一夢荆溪
憶友人
銀地無塵金菊開紫梨紅棗&KR1089;莓苔一泓秋水一輪月
今夜故人來不來
御定全唐詩錄卷入十
