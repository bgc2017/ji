欽定四庫全書
御定全唐詩錄卷五十六
王建(二)
近體詩(二)
故行宮
寥落古行宮宮花寂寞紅白頭宮女在閒坐說玄宗
新嫁娘
三日入厨下洗手作羹湯未諳姑食性先遣小姑嘗
宮詞
金殿當頭紫閣重仙人掌上玉芙蓉太平天子朝元日
五色雲車駕六龍
蓬萊正殿壓金鼇紅日初生碧海濤開著五門遥北望
赭黃新帕御床高
殿前傳點各依班召對西來八詔蠻上得青花龍尾道
側身偷覻正南山
籠烟日氣紫曈曈宣政門當玉殿風五刻閣前卿相出
下簾聲在半天中
白玉忩中起草臣櫻桃初出賜嘗新殿頭傳語金階遠
只進詞來謝聖人
内人對御疊花牋繡坐移來玉案邊紅蠟光中呈草本
平明舁出閣門宣
千牛仗下放朝初玉案傍邊立起居每日請來金鳳紙
殿頭無事不教書
未明開著九重關金畫黃龍五色幡直到銀臺排仗合
聖人三殿冊西番
少年天子重邊功親到凌烟畫閣中教覓勲臣寫圖本
長將殿裏作屏風
丹鳳樓門把火開五雲金輅下天來階前走馬人宣慰
天子南郊一宿回
樓前立仗看宣赦萬歲聲長再拜齊日照彩盤高百尺
飛仙争上取金鷄
集賢殿裏圖書滿點勘頭邊御印同真跡進來依字數
别收鎖在玉函中
秘殿清齋刻漏長紫薇宮女夜焚香拜陵日到公卿發
鹵簿分頭入太常
新調白馬拍鞭聲供奉騎來遶殿行為報諸王侵早入
隔門催進打毬名
對御難争第一籌殿前不打背身毬内人唱好龜兹急
天子鞘回過玉樓
新衫一樣殿頭黃銀帶排方獺尾長總把金鞭騎御馬
綠鬃紅額麝香香
羅衫葉葉繡重重金鳳銀鵝各一叢每遍舞頭分兩向
太平萬歲字當中
魚藻宮中鎖翠娥先皇行處不曾過如今池底休鋪錦
菱角雞頭積漸多
殿前明日中和節連夜瓊林散舞衣傳報所司分蠟燭
監開金鎖放人歸
五更三點索金車盡放宮人出看花仗下一時催立馬
殿頭先報内園家
城東北面望雲樓半下珠簾半上鈎騎馬行人長遠過
恐防天子在樓頭
射生宮女宿紅妝請得新弓各自張臨上馬時齊賜酒
男兒跪拜謝君王
新秋白兔大於拳紅耳霜毛趁草眠天子不教人射殺
玉鞭遮到馬蹄前
内鷹籠脱觧紅絛鬭勝爭飛出手高直上碧雲還却下
一雙金爪菊花毛
競渡船頭掉綵旗兩邊濺水濕羅衣池東爭向池西去
先到先書上字歸
燈前飛入玉階蟲未卧常聞半夜鐘看著中元齋日到
自盤金線繡真容
一時起立吹簫管得寵人來滿殿迎整頓衣裳皆著節
舞頭當拍第三聲
琵琶先抹六么頭小管丁寧側調愁半夜美人雙起唱
一聲聲出鳳凰樓
春池日暖少風波花裏牽船水上歌遥索劒南新樣錦
東宮先釣得魚多
十三初學擘箜篌弟子名中被點留昨日教坊新進入
並房宮女與梳頭
紅蠻捍撥帖胸前移坐當頭近御筵用力獨彈金殿響
鳳凰飛下四條絃
春風吹雨灑旗竿得出深宮不怕寒誇道自家能上馬
圍中横過覓人看
粟金腰帶象牙錐散插紅翎玉突枝旋獵一邊還引馬
歸來花鴨遶鞍垂
雲駮花驄各試行一般毛色一般纓殿前來往重騎過
欲得君王别賜名
每夜停燈熨御衣銀熏籠底火霏霏遥聽帳裏君王覺
上直鐘聲始得歸
因喫櫻桃病放歸三年著破舊羅衣内中人識從來去
結得金花上貴妃
欲迎天子看花去下得金階却悔行恐見失恩人舊院
回來憶著五絃聲
往來舊院不堪修近勅宣徽别起樓聞有美人新進入
六宮未見一時愁
自誇歌舞勝諸人恨未承恩出内頻連夜宮中修别院
地衣簾額一時新
悶來無處可思量旋下金階旋下床收得山丹紅蕊粉
忩中洗却麝香黃
合暗報來門鎖了夜深應别喚笙歌房房下著珠簾睡
月過金階白露多
御厨不食索時新每見花開即苦春白日卧多嬌似病
隔簾教喚女醫人
叢叢洗手遶金盆旋拭紅巾入殿門衆裏遥抛金橘子
在前收得便承恩
御池水色春來好處處分流白玉渠密奏君王知入月
喚人相伴洗裙裾
移來女樂部頭邊新賜花檀大五絃緶得紅羅手帕子
心中更畫一雙蟬
新晴草色綠温暾山色初消水漸渾今日踏青歸校晩
傳聲留著望春門
兩樓新換珠簾額中尉明朝設内家一樣金盤五千面
紅酥點出牡丹花
舞送香毬出内家記廵傳把一枝花散時各自燒紅燭
相逐行歸不上車
家常愛著舊衣裳空插紅梳不作妝忽地下階裙帶解
非時應得見君王
别勑教歌不出房一聲一遍奏君王再三博士留殘拍
索向宣徽作徹章
私縫黃帔捨釵梳欲得金仙觀内居近被君王知識字
收來案上檢文書
行中第一争先舞博士傍邊亦被欺忽覺管絃偷破拍
急翻羅袖不教知
日冷天晴近臘時玉階金瓦雪澌澌浴堂門外抄名入
公主家人謝面脂
未承恩澤一家愁乍到宮中憶外頭新學管絃聲尚澁
側商調裏唱伊州
東風潑火雨新休舁盡春泥掃雪溝走馬犢車當御路
漢陽公主進雞毬
風簾水閣壓芙蓉四面鉤欄在水中避熱不歸金殿宿
秋河織女夜燈紅
聖人生日明朝是私地先湏屬内監自寫金花紅牓子
前頭先進鳳凰衫
避暑昭陽不擲盧井邊含水噴鵶雛内中數日無呼喚
搨得滕王蛺蝶圖
内宴初休入二更殿前燈火一天明中宮傳旨音聲散
諸院門開觸處行
玉蟬金雀三層插翠髻高叢綠鬢虚舞處春風吹落地
歸來别賜一頭梳
樹葉初成鳥護窠石榴花裏笑聲多衆中遺却金釵子
拾得從他要賞羅
小殿初成粉未乾貴妃姊妺自來看為逢好日先移入
續向街西索牡丹
内人相續報花開准擬君王便看來縫著五絃琴繡袋
宜春院裏按歌回
廵吹慢遍不相和暗數看誰曲校多明日梨園花裏見
先湏逐得内家歌
黃金合裏盛紅雪重結香羅四出花一一傍邊書勑字
分明送與大臣家
未明東上閣門開排仗聲從後殿來阿監兩邊相對立
遥聞索馬一時回
宮人拍手笑相呼不識庭前掃地夫乞與金錢争借問
外頭還似此間無
小隨阿姊學吹笙好見君王乞賜名夜拂玉牀朝把鏡
黃金階下不教行
日高殿裏有香烟萬歲聲長動九天妃子院中初降誕
内人争乞洗兒錢
殿前鋪設兩邊樓寒食宮人步打毬一半走來争跪拜
上棚先謝得頭籌
太儀前日暖房來囑向昭陽乞藥栽勅賜一窠紅躑躅
謝恩未了奏花開
牀前謝賜紫羅襦不下金階上軟輿宫局總來為喜樂
院中新拜内尚書
鸚鵡誰教轉舌關内人手裏養來姦語多更覺承恩澤
數對君王憶隴山
分明閒坐賭櫻桃收却投壺玉腕勞各把沈香雙陛子
局中鬭纍阿誰高
禁寺紅樓内裏通笙歌引駕夾城東裹頭宮監堂前立
手把牙弰竹彈弓
春風院院落花堆金鎖生衣掣不開更築歌臺起妝殿
明朝先進畫圖來
舞來汗濕羅衣徹樓上人扶下玉梯歸到院中重洗面
金盆水裏潑銀泥
宿妝殘粉未明天總在昭陽花樹邊寒食内人長白打
庫中先散與金錢
衆中愛得君王笑偷把金箱筆硯開書破紅蠻隔子上
旋推當直美人來
教遍宮娥唱遍詞暗中頭白沒人知樓中日日歌聲好
不問從初學阿誰
青樓小婦砑裙長總被抄名入教坊春設殿前多隊舞
棚頭各别請衣裳
艾心芹葉初生小秖鬭時新不鬭花總待大家般數盡
袖中拈出鬱金芽
玉簫改調筝移柱催換紅羅繡舞筵未戴柘枝花帽子
兩行宮監在簾前
忩忩戶戶院相當總有珠簾玳瑁床雖道君王不來宿
帳中長是炷牙香
雨入珠簾滿殿涼避風新出玉盆湯内人恐要秋衣著
不住燻籠換好香
金吾除夜進儺名畫袴朱衣四隊行院院燒燈如白日
沈香火底坐吹笙
樹頭樹底覓殘紅一片西飛一片東自是桃花貪結子
錯教人恨五更風
宮花不共外邊同正月長生一朵紅供御櫻桃看守别
直無鵶鵲到園中
紅燈睡裏喚春雲月上三更直宿分金砌雨來行步滑
兩人擡起隱花裙
蠭鬚蟬翅薄鬆鬆浮動搔頭似有風一度出時抛一遍
金條零落滿函中
步行送入長門裏不許來辭舊院花只恐他時身到此
乞求恩赦放還家
嫌羅不著索輕&KR0008;對面教人染褪紅衫子成來一遍出
今朝看處滿園中
後宮宮女無多少起得園中笑一團舞蝶落花相看著
春風共語亦應難
忽地金輿向月陂内人接著便相隨却回龍武軍前過
當殿教開卧鴨池
春來睡困不梳頭嬾逐君王苑北遊暫向玉花階上坐
簸錢贏得兩三籌
彈棋玉指兩參差背局臨虚鬭著危先打角頭紅子落
上三金字半邊垂
宛轉黃金白柄長青荷葉子畫鴛鴦把來不是呈新樣
欲進微風到御床
供御香方加減頻水沈山麝每回新内中不許相傳出
已被醫家寫與人
藥童食後送雲漿高殿無風扇小涼每到日中重掠鬢
又衣騎馬遶宮廊
畫作天河刻作牛玉梭金鑷綵橋頭每年宮女穿針夜
勅賜諸親乞巧樓(歐陽詩話云建宮詞百首多言唐禁中事皆史傳小說所不載往往見於)
(其詩)
霓裳詞
傳呼法部按霓裳新得承恩别作行日晩貴妃樓上看
内人舁出綵羅箱
朝元閣上風初起夜聽霓裳玉露寒宮女月中更替立
黃金梯滑並行難
御獵
青山直遶鳳城頭滻水斜分入御溝新教内人唯射鴨
長隨天子苑東遊
華清宮
酒幔高樓一百家宮前楊柳寺前花内園分得温湯水
二月中旬已進瓜(風俗通曰尚書御史所止皆曰寺天寶四載置百司於湯所故有寺)
舊宮人
先帝舊宮宮女在亂絲猶掛鳳凰釵霓裳法曲渾抛却
獨自花間掃玉階
十五夜望月
中庭地白樹棲鵶冷露無聲濕桂花今夜月明人盡望
不知秋思在誰家
對酒
為病比來渾斷絶緣花不免却知聞從來事事關身少
主領春風只在君
夜看揚州市
夜市千鐙照碧雲高樓紅袖客紛紛如今不似時平日
猶自笙歌徹曉聞
題酸棗縣蔡中郎碑
蒼苔滿字土埋龜風雨銷磨絶妙辭不向圖經中舊見
無人知是蔡邕碑
廢寺
廢寺亂來為縣驛荒松老栢不生烟空廊屋漏畫僧盡
梁上猶書天寶年
贈李愬僕射
和雪翻營一夜行神旗凍定馬無聲遥看火號連營赤
知是先鋒已上城
贈陳評事
識君雖向歌鍾會說事不離雲水間春夜酒醒長起坐
鐙前一紙洞庭山
朝天詞寄魏博田侍中
山川初展國圖寬未識龍顔坐不安風動白髯旌節下
過時天子御樓看
相感君臣總淚流恩深舞蹈不知休初從戰地來無物
唯奏新添十八州
催修水殿宴沂公與别諸侯總不同隔月太常先習樂
金書牌纛彩雲中
無人敢奪在先籌天子門邊送與毬遥索綵箱新樣錦
内人舁出馬前頭
御馬牽來親自試珠毬到處玉蹄知殿頭宣賜連催上
未解紅纓不敢騎
老作三公徑獻夀臨時猶自語差池私從班裏來長跪
捧上金杯便合儀
四海無波乞放閒三封手䟽犯龍顔他時若有邊塵動
不待天書自出山
胡馬悠悠未盡歸玉關猶隔吐蕃旗老臣一表求高卧
邊事從今遣問誰
威容難盡改頻頻眉目分毫恐不真有詔别圖書閣上
先教粉本定風神
重賜弓刀内宴回看人城外滿樓臺君臣不作多時别
收盡邊旗當日來
寄蜀中薛濤校書
萬里橋邊女校書枇杷花裏閉門居掃眉才子於今少
管領春風總不如
送田侍中歸鎮
去處長將决勝籌迴迴身在陣前頭賊城破後先鋒入
恣看紅妝不敢收
熨帖朝衣抛戰袍䕫龍班裏侍中高對時先奏牙門將
次第天恩與節旄
踏著家鄉馬脚輕暮山秋色眼前明老人上酒齊頭拜
得侍中來盡再生
功成誰不擁藩方富貴還湏是本鄉萬里雙旌汾水上
玉鞭遥指白雲莊
鼓吹旛旗道兩邊行男走女喜駢闐舊交省得當時别
指點如今却少年
廣埸破陣樂初休彩纛高於百尺樓老將氣雄争起舞
管絃廻作大纏頭
將士請衣忘却貧綠忩紅燭酒樓新家家盡踏還鄉曲
明月街中不絶人
歐陽詹
詹字行周晉江人貞元八年擢第為國子監四門
助教詹言秀而多思故相常衮觀察福州賞識之
閩人舉進士自詹始與同年韓愈善
古體詩
銅雀妓
蕭條登古臺廻首黃金屋落葉不歸林高陵永為谷妝
容徒自麗舞態閱誰目嗚咽繐帷前歌聲苦於哭
翫月詩(并序)
月可翫翫月古也謝賦鮑詩朓之庭前亮之樓
中皆翫也貞元十二年甌閩君子陳可封在秦
寓於永崇里華陽觀予與鄉故人安陽邵楚萇
濟南林藴潁川陳詡亦旅長安秋八月十五日
夜詣陳之居修厥翫事月之為翫冬則繁霜太
寒夏則蒸雲太熱雲蔽月霜侵人蔽與侵俱害
乎翫秋之於時後夏先冬八月之於秋季始孟
終十五於夜又月之中稽於天道則寒暑均取
於月數則蟾兔圓况埃壒不流太空悠悠嬋娟
徘徊桂華上浮升東林入西樓肌骨與之䟽涼
神魂與之清冷四君子悦而相謂曰斯古人所
以為翫也既得古人所翫之意宜襲古人所翫
之事乃作翫月詩詩曰
八月三五夕舊嘉蟾兔光斯從古人好共下今宵堂素
魄皎孤凝芳輝紛四揚徘徊林上頭泛灔天中央皓露
助流華輕飇佐浮涼清冷到肌骨潔白盈衣裳惜此苦
宜翫攬之非可將含情顧廣庭願勿沈西方
答韓十八駑驥吟
故人舒其憤作爾駑驥篇駑取易售陳驥以難知言委
曲感旣深咨嗟詞亦殷伊情有遠瀾余志遊其源室在
周孔堂道適堯舜門調雅聲寡同途遐勢難翻顧兹萬
恨來假彼二物云賤貴而貴賤世人良共然芭蕉一葉
妖戎葵一花妍異無材實資手植階墀前楩楠十圍瑰
松栢百尺堅罔念棟梁功野長丘墟邊傷哉昌黎韓焉
得不迍邅上帝本厚生大君方建元實將庇羣甿庶此
規崇軒班爾圖永安掄擇其精專君看廣厦中豈有庭
前萱
李評事公進示文集以詩贈之
風雅不墜地五言始君先希微嘉會章杳冥河梁篇理
蔓語無枝言一意則千往來更後人澆蕩醨前源傾筐
實不收樸樕華争繁大教護微旨哲人生令孫高飇激
頹波坐使横流翻昔日越重阻側聆滄海傳逮兹覿清
揚幸覩青琅編泠泠中山醇片片崑山璠一杯有餘味
再覽增光鮮對寶豈皆鍳握鞶良自妍吾其告先師六
義今還全
蜀中將迴留辭韋相公(貫之)
寧體則雲構方前恒玉食貧居豈及此要自懷歸憶在
夢關山遠如流歲華逼明晨首鄉路迢逓孤飛翼
太原旅懷呈薛十八侍御齊十二奉禮
前來稱英俊有食主人魚後來曰賢才又受主人車伊
予亦投刺恩煦胡彫疎既覩主人面又獻主人書餬口
百家周賃廡三月餘眼見寒序臻坐送秋光除西日惄
饑腸北風集絺裾升堂有知音此意當何如
自懷州却赴洛途中作
惆悵策疲馬孤蓬被風吹昨東今又西冉冉長路岐歲
晩樹無葉夜寒霜滿枝依人恒辛苦冥寞天何知
晨装行
邨店月西入山枝鵯鵊聲求燈徹夜席束囊事晨征寂
寂人尚眠悠悠天未明豈無偃息心所務前有程
同諸公過福先寺律院宣上人房
律座下朝講晝門猶掩關叨同静者來正值高雲閒寂
爾方丈内瑩然虚白間千燈智慧心片玉清羸顔松色
落深井竹隂寒小山晤言流曦晩惆悵歸人寰
初發太原途中寄太原所思
驅馬覺漸遠廻頭長路塵高城已不見况復城中人去
意自未甘居情諒猶辛五原東北晉千里西南秦一屨
不出門一車無停輪流萍與繫匏早晩期相親
春日途中寄故園所親
客路度年華故園未云返悠悠去源水日日秖有遠始
嘆秋葉零又看春草晩寄書南飛鴻相憶劇鄉縣
賦得秋河曙耿耿送郭秀才赴舉
月沒天欲明秋河尚凝白皚皚積光素耿耿横虚碧南
斗接北辰連空濛澒洞浮高天蕩蕩漫漫皆晶然實類
平蕪流大川星為潭底珠雲是波中烟鷄鳴漏盡東方
作空曲蒼蒼曉烟落雁叫疑從清淺驚鴻聲似在沿洄
泊并州細侯直下孫才膺秋賦懷金門念排雲漢將飛
翻仰之踴躍當華軒夜來陪餞歐陽子偶坐通宵見深
旨心知慷慨日昭回前程志在青冥裏
汝川行
汝墳春女蠶忙月朝起採桑日西沒輕綃裙露紅羅襪
半蹋金梯倚枝歇垂空玉腕若無骨映葉朱唇似花發
相歡誰是遊冶郎蠶休不得岐路旁
許州途中
秦川行盡潁川長吳江越嶺已同方征途渺渺烟茫茫
未得還鄉傷近鄉隨萍逐梗見春光行樂登臺鬭在旁
林間啼鳥野中芳有似故園皆斷腸
近體詩
送少微上人歸德峯
不負人間累棲身任所從灰心聞密行菜色見羸容幻
世方同誤深居願繼蹤孤雲與禪誦别後在何峯
荆南夏夜水樓懷昭丘直上人雲夢李莘
無機成旅逸中夜上江樓雲静月如練水凉風似秋鳬
聲聞夢澤黛色上昭丘不遠人情在良宵恨獨遊
早秋登慈恩寺塔
寶塔過千仞登臨盡四維毫端分馬頰墨點辨蛾眉地
迥風彌緊天長日又遲因高欲有賦遠意慘生悲
九日廣陵同陳十五先輩登高懷林十二先輩
客路重陽日登高寄上樓風烟今令節臺閣古雄州泛
菊聊斟酒持萸懶插頭情人共惆悵良久不同遊
咏德上太原李尚書
那以公方郭細侯并州非復舊并州九重帝宅司丹地
十萬兵樞擁碧油鏘玉半為趨閣吏腰金皆是走庭流
王褒見德空知頌身在三千最上頭
奉和太原鄭中丞登龍興寺閣
青忩朱戶半天開極目凝神望幾廻晉國頽墉生草樹
皇家瑞氣在樓臺千條水入黃河去萬點山從紫塞來
獨恨侍遊違長者不知高意是誰陪
薛舍人使君觀察韓判官侍御許雨晴到所居既
霽先呈即事
江皋昨夜雨收梅(江南夏雨曰梅)寂寂衡門與釣臺西島落花
隨水至前山飛鳥出雲来觀風駟馬能言駐行縣雙旌許
暫廻豈不偶然聊為竹空令石徑掃莓苔
題延平劍潭
想像精靈欲見難通津一去水漫漫空餘昔日凌霜色
長與澄潭生晝寒
秋夜寄弘濟上人
尚被浮名誘此身今時誰與德為鄰遥知是夜檀溪上
月照千峯為一人
許州送張中丞出臨潁鎮
心誦隂符口不言風驅千騎出轅門孫吳去後無長策
誰敵留侯直下孫
宿建溪中宵即事
蕯藭一席眠還坐蛙噪螢飛夜未央僮僕舟人空寂寂
隔簾微月入中倉
九日廣陵登高懷邵二先輩
簪萸泛菊俯平阡飲過三杯却惘然十歲此辰同醉友
登高各處已三年
柳淡
淡字中庸河東人有文名蕭穎士愛其才以女妻
之仕為洪府戶曹
近體詩
幽院早春
草短花初拆苔青柳半黃隔簾春雨細高枕曉鶯長無
事含閒夢多情識異香欲尋蘇小小何處覓錢塘
夜渡江(一作姚崇詩)
夜渚帶浮烟蒼茫晦遠天舟輕不覺動纜急始知牽聽
笛遥尋岸聞香暗識蓮唯看去帆影常似客心懸
寒食戲贈
春暮越江邊春隂寒食天杏花香麥粥柳絮伴鞦韆酒
是芳菲節人當桃李年不知何處恨已解入筝絃
涼州曲
關山萬里遠征人一望關山淚滿巾青海戌頭空有月
黃沙磧裏本無春
征人怨
歲歲金河復玉關朝朝馬策與刀環三春白雪歸青塜
萬里黃沙遠黑山
張繼
繼字懿孫襄州人登天寶進士第大歴末授檢校
祠部員外郎分掌財賦於洪州
近體詩
晩次淮揚
微涼風葉下楚俗轉清閒候館臨秋水郊扉掩暮山月
明潮漸滿露濕雁初還浮客了無定萍流淮海間
會稽秋晩奉呈于太守
寂寞訟庭幽森森戟戶秋山光隱危堞湖色上高樓禹
穴探書罷天台作賦遊浮雲將越客歲晩共淹留
送張中丞歸幕
獨受主恩歸當朝似者稀玉壺分御酒金殿賜春衣拂
席流鶯醉鳴鞭駿馬肥滿臺簪白筆捧手戀清輝
馮翊西樓
城上西樓倚暮天樓中歸望正悽然近郭亂山横古渡
野莊喬木帶新烟北風吹雁聲能苦遠客辭家月再圓
陶令好文常對酒相招那惜醉為眠
閶門即事
耕夫占募逐樓舡春草青青萬頃田試上吴門看郡郭
清明幾處有新烟
楓橋夜泊
月落烏啼霜滿天江邨漁火對愁眠姑蘇城外寒山寺
夜半鐘聲到客船
張南史
南史字季直幽州人以試參軍避亂居於楊子再
召未赴而卒
近體詩
殷卿宅夜宴
日暗城烏宿天寒櫪馬嘶詞人留上客妓女出中閨積
雪連燈照回廊暎竹迷太常今夜宴誰不醉如泥
陸勝宅秋暮雨中(探韻同作)
同人永日自相將深竹閒園偶辟疆已被秋風教憶鱠
更聞寒雨勸飛觴歸心莫問三江水旅服從沾九月霜
醉裏欲尋騎馬路蕭條幾處有垂楊
春日道中寄孟侍御
春來遊子傍歸路時有白雲遮獨行水流亂赴石潭響
花開不知山樹名誰家魚網求鮮食幾處人烟事火耕
昨日已嘗春酒熟一杯思與孟嘉傾
蘇渙
渙少喜剽盗善用白弩巴蜀商人苦之號白跖以
比莊蹻後折節讀書登第湖南崔瓘辟為從事瓘
遇害渙走交廣與哥舒晃反誅
杜甫贈渙詩序云誦近詩數首才力素壮詞句動
人憶其湧思雷出書篋几杖之外殷殷留金石聲
高仲武云渙知非變節復扇亂侵敗王略此猶蛟
龍見血本質彰矣變律詩文意長於諷刺亦有陳
拾遺一鱗半甲昔漢策紀蒯通說詞皇史錄祖君
彦書檄豈但不棄雕蟲亦以寓戒君子
古體詩
變律詩
日月東西行照在大荒北其中有燭龍靈怪人莫測開
目為晨暉閉目為夜色一開復一閉明晦無休息居然
六合内曠哉天地德天地且不言世人強喧喧
毒蜂成一窠高掛惡木枝行人百步外目動魂亦飛長
安大道旁挾彈誰家兒右手持金丸引滿無所疑一中
紛下來勢若風雲隨身如萬箭攅宛轉迷所之徒有疾
惡心奈何不知機
養蠶為素絲葉盡蠶不老傾筐對空林此意向誰道一
女不得織萬夫受其寒一夫不得意四海行路難禍亦
不在大福亦不在先世路險孟門吾徒當勉旃
懷素上人草書歌兼送謁徐廣州
張顛歿來二十年謂言草聖無人傳零陵沙門繼其後
新書草字大如斗興來走筆如旋風醉後耳熱心更兇
忽如裴旻舞雙劔七星錯落纏蛟龍又如吳生畫神鬼
魑魅魍魎驚竄空鉤鎖相連勢不絶倔強毒蛇争屈鐵
西河舞劔氣凌雲孤蓬自振唯有君今日華堂看灑落
四座喧呼歎佳作回首邀余賦一章欲令羡價齊鍾張
琅琅誦句三百字何似醉僧顛復狂忽然告我遊南溟
言祈亞相求大名亞相書翰凌獻之見君絶意必深知
南中紙價當日貴只恐貪泉成墨池
鄭常
常氏里莫詳品彙云肅代間人
近體詩
寄邢逸人
羡君無外事日與世情違地僻人難到溪深鳥自飛儒
衣荷葉老野飯藥苖肥疇昔江湖意而今憶共歸
御定全唐詩錄卷五十六
