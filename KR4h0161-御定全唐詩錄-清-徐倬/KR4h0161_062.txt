欽定四庫全書
御定全唐詩錄卷六十二
白居易(五)
古體詩(五)
醉後走筆酬劉五主簿長句之贈兼簡張大賈二
十四先輩昆季
劉兄文高行孤立十五年前名翕習是時相遇在符離
我年二十君三十得意忘年心迹親寓居同縣日知聞
衡門寂寞朝尋我古寺蕭條暮訪君朝來暮去多擕手
窮巷貧居何所有秋燈夜寫聯句詩春雪朝傾煖寒酒
陴湖綠愛白鷗飛濉水清憐紅鯉肥偶語閒攀芳樹立
相扶醉蹋落花歸張賈弟兄同里巷乘閒數數來相訪
雨天連宿草堂中月夜徐行石橋上我年漸長忽自驚
鏡中冉冉髭鬚生心畏後時同勵志身牽前事各求名
問我棲棲何所適鄉人薦為鹿鳴客二千里外謝交遊
三十韻詩慰行役出門可憐惟一身弊裘瘦馬入咸秦
鼕鼕街鼓紅塵闇晩到長安無主人二賈二張與余弟
驅車邐迤來相繼操詞握賦為干戈鋒銳森然勝氣多
同入文場多苦戰五人十載九登科二張得雋名居甲
美退争雄重告捷棠棣輝榮並桂枝芝蘭芬馥如荆葉
惟有沅犀屈未伸握中自謂駭鷄珍三年不鳴鳴必大
豈獨駭鷄當駭人元和運氣千年聖同遇明時余最幸
始辭秘閣吏王畿遽列諫垣升禁闈蹇步何堪鳴珮玉
衰容不稱着朝衣閶闔晨開朝百辟冕旒不動香煙碧
步登龍尾上虚空立去天顔無咫尺宫花似雪從乘輿
禁月如霜坐直廬身賤每驚隨内宴才微常媿草天書
晩松寒竹新昌第職居密近門多閉日暮銀臺下直回
故人到門門暫開回頭下馬一相顧塵土滿衣何處來
歛手炎涼叙未畢先說舊山今悔出岐陽旅宦少歡娛
江左遷遊費時日贈我一篇行路吟吟之句句披沙金
歲月徒催白髮貌泥塗不屈青雲心誰謂茫茫天地意
短才獲用長才棄我隨鵷鷺入煙雲謬上丹墀為近臣
君同鸞鳳棲荆棘猶着青袍作選人惆悵知賢不能薦
徒為出入蓬萊殿月慙諫紙二百張歲媿俸錢三十萬
大抵浮榮何足道幾度相逢即身老且傾斗酒慰羇愁
重諾符離問舊遊北巷鄰居幾家去東林舊院何人住
武里村花落復開流溝山色應如故感此酬君千字詩
醉中分手又何之須知通塞尋常事莫歎浮沉先後時
慷慨臨岐重相勉殷勤别後加餐飯君不見買臣衣錦
還故鄉五十身榮未為晩
江南遇天寶樂叟
白頭老叟泣且言禄山未亂入梨園能彈琵琶和法曲
多在華清隨至尊是時天下太平久年年十月坐朝元
千官起居環珮合萬國會同車馬奔金殿照耀石甕寺
蘭麝熏煮温湯源貴妃宛轉侍君側體弱不勝珠翠繁
冬雪飄颻錦袍暖春風蕩漾霓裳翻歡娛未足燕宼至
弓勁馬肥戎語喧豳土人遷避獯鬻鼎湖龍去哭軒轅
從此漂淪到南土萬人死盡一身存秋風江上浪無限
暮雨舟中酒一樽涸魚久失風波勢枯草曾沾雨露恩
我自秦來君莫問驪山渭水如荒邨新豐樹老籠明月
長生殿闇鎖春雲紅葉紛紛蓋欹瓦綠苔重重封壊垣
唯有中官作宫使每年寒食一開門
送張山人歸嵩陽
黃昏慘慘天微雪修行坊西鼓聲絶張生馬瘦衣且單
夜叩柴門與我别媿君冐寒來别我為君沽酒張燈火
酒酣火暖與君言何事出關又入關答云前年偶下山
四十餘月客長安長安古來名利地空手無金行路難
朝遊九城陌肥馬輕車欺殺客暮宿五侯門殘茶冷酒
愁殺人春明門門前便是嵩山路幸有雲泉容此身明
日辭君且歸去
放旅雁
九江十年冬大雪江水生冰樹枝折百鳥無食東西飛
中有旅雁聲最饑雪中啄草冰上宿翅冷騰空飛動遲
江童持網捕將去手擕入市生賣之我本北人今譴謫
人鳥雖殊同是客見此客鳥傷客人贖汝放汝飛入雲
雁雁汝飛向何處第一莫飛西北去淮西有賊討未平
百萬甲兵久屯聚官軍賊軍相守老食盡兵窮將及汝
健兒饑餓射汝喫拔汝翅翎為箭羽
畫竹歌(并序)
協律郎蕭悅善畫竹舉時無倫蕭亦甚自秘重
有終歲求其一竿一枝而不得者知予天與好
事忽寫一十五竿惠然見投予厚其意高其藝
無以答貺作歌以報之凡一百八十六字云
植物之中竹難寫古今雖畫無似者蕭郎下筆獨逼眞
丹青以來惟一人人畫竹身肥擁腫蕭畫莖瘦節節竦
人畫竹梢死羸垂蕭畫枝活葉葉動不根而生從意生
不笋而成由筆成野塘水邊碕岸側森森兩叢十五莖
嬋娟不失筠粉態蕭颯盡得風煙情舉頭忽看不似畫
低耳静聽疑有聲西叢七莖勁而徤省向天竺寺前石
上見東叢八莖疎且寒曾憶湘妃廟裏雨中看幽姿遠
思少人别與君相顧空長歎蕭郎蕭郎老可惜手顫眼
昏頭雪色自言便是絶筆時從今此竹猶難得
長恨歌
漢王重色思傾國御宇多年求不得楊家有女初長成
養在深閨人未識天生麗質難自棄一朝選在君王側
回頭一笑百媚生六宫粉黛無顔色春寒賜浴華清池
温泉水滑洗凝脂侍兒扶起嬌無力始是新承恩澤時
雲鬢花顔金步搖芙蓉帳暖度春宵春宵苦短日高起
從此君王不早朝承歡侍宴無閒暇春從春遊夜轉夜
後宫佳麗三千人三千寵愛在一身金屋籹成嬌侍夜
玉樓宴罷醉和春姊妹弟兄皆列土可憐光彩生門戶
遂令天下父母心不重生男重生女驪宫高處入青雲
仙樂風飄處處聞緩歌漫舞凝絲竹盡日君王看不足
漁陽鞞鼓動地來驚破霓裳羽衣曲九重城闕煙塵生
千乘萬騎西南行翠華搖搖行復止西出都門百餘里
六軍不發無奈何宛轉蛾眉馬前死花鈿委地無人收
翠翹金雀玉搔頭君王掩面救不得回首血淚相和流
黃埃散漫風蕭索雲棧縈紆登劍閣峨嵋山下少人行
旌旗無光日色薄蜀江水碧蜀山青聖主朝朝暮暮情
行宫見月傷心色夜雨聞鈴腸斷聲天旋地轉迴龍馭
到此躊躇不能去馬嵬坡下泥土中不見玉顔空死處
君臣相顧盡沾衣東望都門信馬歸歸來池苑皆依舊
太液芙蓉未央柳芙蓉如面柳如眉對此如何不淚垂
春風桃李花開日秋雨梧桐葉落時西宫南苑多秋草
落葉滿階紅不掃梨園弟子白髮新椒房阿監青娥老
夕殿螢飛思悄然孤燈挑盡未成眠遲遲鐘鼓初長夜
耿耿星河欲曙天鴛鴦瓦泠霜華重翡翠衾寒誰與共
悠悠生死别經年魂魄不曾來入夢臨卭道士鴻都客
能以精誠致魂魄為感君王展轉思遂教方士慇懃覓
排空馭氣奔如電升天入地求之遍上窮碧落下黃泉
兩處茫茫皆不見忽聞海上有仙山山在虚無縹緲間
樓閣玲瓏五雲起其中綽約多仙子中有一人字太眞
雪膚花貌參差是金闕西廂叩玉扄轉教小玉報雙成
聞道漢家天子使九華帳裏夢魂驚攬衣推枕起徘徊
珠箔銀屏邐迤開雲鬢半偏新睡覺花冠不整下堂來
風吹仙袂飄飄舉猶似霓裳羽衣舞玉容寂寞淚闌干
梨花一枝春帶雨含情凝睇謝君王一别音容兩渺茫
昭陽殿裏恩愛絶蓬萊宫中日月長回頭下望人寰處
不見長安見塵霧惟將舊物表深情鈿合金釵寄將去
釵留一股合一扇釵擘黃金合分鈿但令心似金鈿堅
天上人間會相見臨别殷勤重寄詞詞中有誓兩心知
七月七日長生殿夜半無人私語時在天願作比翼鳥
在地願為連理枝天長地久有時盡此恨綿綿無絶期
琵琶引(并序)
元和十年予左遷九江郡司馬明年秋送客湓
浦口聞舟中夜彈琵琶者聽其音錚錚然有京
都聲問其人本長安娼女嘗學琵琶於穆曹二
善才年長色衰委身為賈人婦遂命酒使快彈
數曲曲罷憫然自叙少小時歡樂事今漂淪憔
悴轉徙於江湖間予出官二年恬然自安感斯
人言是夕始覺有遷謫意因為長句歌以贈之
凡六百一十二言命曰琵琶行
潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月
忽聞水上琵琶聲主人忘歸客不發尋聲闇問彈者誰
琵琶聲停欲語遲移船相近邀相見添酒回燈重開宴
千呼萬喚始出來猶抱琵琶半遮面轉軸撥絃三兩聲
未成曲調先有情絃絃掩抑聲聲思似訴平生不得志
低眉信手續續彈說盡心中無限事輕攏慢撚(乃殄切)抹
復挑初為霓裳後六么大絃嘈嘈如急雨小絃切切如
私語嘈嘈切切錯雜彈大珠小珠落玉盤間關鶯語花
底滑幽咽泉流水下灘水泉冷澁絃凝絶凝絶不通聲
暫歇别有幽愁闇恨生此時無聲勝有聲銀瓶乍破水
漿迸鐵騎突出刀槍鳴曲終收撥當心畫四絃一聲如
裂帛東船西舫悄無言唯見江心秋月白沉吟放撥插
絃中整頓衣裳起歛容自言本是京城女家在蝦蟇陵
下住十三學得琵琶成名屬教坊第一部曲罷長教善
才服粧成每被秋娘妬五陵年少争纏頭一曲紅綃不
知數鈿頭銀篦擊節碎血色羅裙翻酒汚今年歡笑復
明年秋月春風等閒度弟走從軍阿姨死暮去朝來顔
色故門前冷落鞍馬稀老大嫁作商人婦商人重利輕
别離前月浮梁買茶去去來江口守空船遶船明月江
水寒夜深忽夢少年事夢啼粧淚紅闌干我聞琵琶巳
歎息又聞此語重唧唧同是天涯淪落人相逢何必曾
相識我從去年辭帝京謫居卧病潯陽城潯陽地僻無音
樂終歲不聞絲竹聲住近湓江地低濕黃蘆苦竹遶宅
生其間旦暮聞何物杜鵑啼血猿哀鳴春江花朝秋月
夜往往取酒還獨傾豈無山歌與邨笛嘔啞嘲哳難為
聽今夜聞君琵琶語如聽仙樂耳暫明莫辭更坐彈一
曲為君翻作琵琶行感我此言良久立却坐促絃絃轉
急凄凄不似向前聲滿座重聞皆掩泣座中泣下誰最
多江州司馬青衫濕
簡簡吟
蘇家小女名簡簡芙蓉花腮柳葉眼十一把鏡學點粧
十二抽針能繡裳十三行坐事調品不肯迷頭白地藏
玲瓏雲髻生花樣飄颻風袖薔薇香殊姿異態不可狀
忽忽轉動如有光二月繁霜殺桃李明年欲嫁今年死
丈人阿母勿悲啼此女不是凡夫妻恐是天仙謫人世
只合人間十三歲大都好物不堅牢綵雲易散琉璃脆
霓裳羽衣歌(和微之)
我昔元和侍憲皇曾陪内宴宴昭陽千歌百舞不可數
就中最愛霓裳舞舞時寒食春風天玉鉤欄下香案前
案前舞者顔如玉不着人家俗衣服虹裳霞帔步搖冠
鈿瓔纍纍佩珊珊娉婷似不任羅綺顧聽樂懸行復止
磬簫筝笛逓相攙擊擫彈吹聲邐迤(凡法曲之初衆樂不齊惟金石絲竹)
(次第發聲霓裳序初亦復如此)散序六奏未動衣陽臺宿雲慵不飛(散序)
(六遍無拍故不舞也)中序擘騞(霍虢切)初入拍秋竹竿裂春冰拆(中序)
(始有拍亦名拍序)飄然轉旋迴雪輕嫣然縱送游龍驚小垂手
後柳無力斜曳裾時雲欲生(四句皆霓裳舞之初態)煙蛾歛略不
勝態風袖低昂如有情上元點鬟招萼綠王母揮袂别
飛瓊繁音急節十二遍跳珠撼玉何鏗錚(霓裳曲十二遍而終)翔
鸞舞了却收翅唳鶴曲終長引聲(凡曲將畢皆聲拍促速惟霓裳之末長引)
(一聲也)當時乍見驚心目凝視諦聽殊未足一落人間八
九年耳冷不曾聞此曲湓城但聽山魈語巴峽惟聞杜
鵑哭(予自江州司馬轉忠州㓨史)移領錢塘第二年始有心情問絲
竹玲瓏箜篌謝好筝陳寵觱篥沈平笙清絃脆管纖纖
手教得霓裳一曲成(自玲瓏以下皆杭之妓名)虚白亭前湖水畔前
後祇應三度按便除庶子抛却來聞道如今各星散今
年五月至蘇州朝鐘暮角催白頭貪看案牘常侵夜不
聽笙歌直到秋秋來無事多閒悶忽憶霓裳無處問聞
君部内多樂徒問有霓裳舞者無答云十縣十萬戶無
人知有霓裳舞惟寄長歌與我來題作霓裳羽衣譜四
幅花牋碧間紅霓裳實錄在其中千姿萬狀分明見恰
與昭陽舞者同眼前彷彿覩形質昔日今朝想如一疑
從魂夢呼召來似着丹青圖寫出我愛霓裳君合知發
於歌詠形於詩君不見我歌云驚破霓裳羽衣曲(長恨歌云)
又不見我詩云曲愛霓裳未拍時(錢塘詩云)由來能事皆有
主楊氏創聲君造譜(開元中西凉府節度楊敬述造)君言此舞難得人
須是傾城可憐女吳妖小玉飛作煙(夫差女小玉死後形見於王其母抱)
(之霏微若烟霧散空)越豔西施化為土嬌花巧笑久寂寥娃館苧
蘿空處所如君所言誠有是君試從容聽我語若求國色
始翻傳但恐人間廢此舞妍媸優劣寧相遠大都只在
人擡舉李娟張態君莫嫌亦擬隨宜且教取(娟態蘇妓之名)
小童薛陽陶吹觱篥歌(和浙西李大夫作)
剪削乾蘆插寒竹九孔漏聲五音足近來吹者誰得名
關璀老死李衮生衮今又老誰其嗣薛氏樂童年十二
指點之下師授聲含嚼之間天與氣潤州城高霜月明
吟霜思月欲發聲山頭江底何悄悄猿聲不喘魚龍聽
翕然聲作疑管裂詘然聲盡疑刀截有時婉軟無筋骨
有時頓挫生稜節急聲圓轉促不斷轢轢轔轔似珠貫
緩聲展引長有條有條直直如筆描下聲乍墜石沉重
高聲忽舉雲飄蕭明旦公堂陳宴席主人命樂娛賓客
碎絲細竹徒紛紛宫調一聲雄出羣衆音覼(郎何切)縷不
落道有如部伍隨將軍嗟爾陽陶方稚齒下手發聲已
如此若教頭白吹不休但恐聲名壓關李
舒員外遊香山寺數日不歸兼辱尺書大誇勝事
時正値坐衙慮囚之際走筆題長句以贈之
香山石樓倚天開翠屏壁立波環迴黃菊繁時好客到
碧雲合處佳人來(謂遺英舊二妓與舒君同遊)酡顔一笑夭桃綻清
吟數聲寒玉哀軒騎逶遲棹容與留連三日不能迴白
頭老尹府中坐早衙纔退暮衙催庭前階上何所有纍
囚成貫案成堆豈無池塘長秋草亦有絲竹生塵埃今
日清光昨夜月竟無人來勸一杯
蘇州李中丞以元日郡齋感懷詩寄微之及余輙
依來篇七言八韻走筆奉答兼呈微之
白首餘杭白太守落魄抛名來巳久一辭渭北故園春
再把江南新歲酒杯前笑歌徒勉強鏡裏形容漸衰朽
領郡慙當潦倒年隣州喜得平安友長洲草接松江岸
曲水花連鏡湖口老去還能痛飲無春來曾作閒遊否
憑鶯傳語報李六倩雁將書與元九莫嗟一日日催人
且貴一年年入手
秋日與張賓客舒著作同遊龍門醉中狂歌凡二
百三十八字
秋天高高秋光清秋風嫋嫋秋蟲鳴嵩峯餘霞錦綺卷
伊水細浪鱗甲生洛陽閒客知無數少出遊山多在城
商嶺老人自追逐蓬丘逸士相逢迎南出鼎門十八里
莊店邐迤橋道平不寒不熱好時節鞍馬穩快衣衫輕
並轡踟蹰下西岸扣舷容與遶中汀開懷曠達無所繫
觸目勝絶不可名荷衰欲黃荇猶綠魚樂自躍鷗不驚
翠藻蔓長孔雀尾彩船櫓急寒雁聲家醒一壺白玉液
野花數把黃金英晝遊四看西日暮夜話三及東方明
暫停杯觴輙吟詠我有狂言君試聽丈夫一生有二志
兼濟獨善難得并不能救療生民病即須先濯塵土纓
况我頭白眼巳闇終日戚促何所成不如展眉開口笑
龍門醉卧香山行
達哉樂天行
達哉達哉白樂天分司東都十三年七旬纔滿冠巳挂
半禄未及車先懸或伴遊客春行樂或隨山僧夜坐禪
二年忘却問家事門庭多草廚少煙庖童朝告鹽米盡
侍婢暮訴衣裳穿妻孥不悅甥姪悶而我醉卧方陶然
起來與爾畫生計薄産處置有後先先賣南方十畝園
次賣東郭五頃田然後兼賣所居宅髣髴獲緡二三千
半與爾充衣食費半與吾供酒肉錢吾今已年七十一
眼昏鬚白頭風眩但恐此錢用不盡即先朝露歸夜泉
未歸且住亦不惡饑飡樂飲安穩眠死生無可無不可
達哉達哉白樂天
海漫漫戒求仙也
海漫漫直下無底傍無邊雲濤煙浪最深處人傳中有
三神山山上多生不死藥服之羽化為天仙秦皇漢武
信此語方士年年採藥去蓬萊今古但聞名煙水茫茫
無覓處海漫漫風浩浩眼穿不見蓬萊島不見蓬萊不
敢歸童男丱女舟中老徐福文成多誑誕上元太一虚
祈禱君看驪山頂上茂陵頭畢竟悲風吹蔓草何况玄
元聖祖五千言不言藥不言仙不言白日昇青天
華原磬刺樂工非其人也(天寶中始廢泗濱磬用華原石代之詢諸)
(磬人則曰故老云泗濱磬下調之不能和得華原石考之乃和由是不改)
華原磬華原磬古人不聽今人聽泗濱石泗濱石今人
不擊古人擊今人古人何不同用之捨之由樂工樂工
雖在耳如壁不分清濁即為聾梨園弟子調律吕知有
新聲不如古古稱浮磬出泗濱立辨致死聲感人宫懸
一聽華原石君心遂忘封疆臣果然寇亂從燕起武臣
少肯封疆死始知樂與時政通豈聽鏗鏘而巳矣磬襄
入海去不歸長安市人為樂師華原磬與泗濱石清濁
兩聲誰得知
上陽白髮人愍怨曠也(天寶五載已後楊貴妃專寵後宮人無復進幸)
(矣六宫有美色者輙置别所上陽是其一也貞元中尚存焉)
上陽人紅顔闇老白髮新綠衣監使守宫門一閉上陽
多少春明皇末歲初選入入時十六今六十同時采擇
百餘人零落年深殘此身憶昔吞悲别親族扶入車中
不敢哭皆云入内便承恩臉似芙蓉胷似玉未容君王
得見面巳被楊妃遙側目妬令潛配上陽宫一生遂向
空房宿宿空房秋夜長夜長無寐天不明耿耿殘燈照背影
蕭蕭闇雨打窗聲春日遲日遲獨坐天難暮宫鶯百囀愁
厭聞梁燕雙栖老休妬鶯歸燕去長悄然春往秋來不
記年惟向深宫望明月東西四五百迴圓今日宫中年
最老大家遥賜尚書號小頭鞋履窄衣裳青黛點眉眉
細長外人不見見應笑天寶末年時世粧上陽人苦最
多少亦苦老亦苦少苦老苦兩如何君不見昔時吕尚
美人賦(天寶未有密采豔色者當時號花鳥使吕尚獻美人賦以諷之)又不見今日上
陽白髮歌
胡旋女戒近習也(天寶末康居國獻之)
胡旋女胡旋女心應絃手應鼓絃鼓一聲雙袖舉迴雪
飄颻轉蓬舞左旋右轉不知疲千匝萬周無巳時人間
物類無可比奔車輪緩旋風遲曲終再拜謝天子天子
為之微啟齒胡旋女出康居徒勞東來萬里餘中原自
有胡旋者鬭妙争能爾不如天寶季年時欲變臣妾人
人學圓轉中有太眞外禄山二人最道能胡旋梨花園
中冊作妃金鷄障下養為兒禄山胡旋迷君眼兵過黃
河疑未反貴妃胡旋感君心死棄馬嵬念更深從兹地
軸天維轉五十年來制不禁胡旋女莫空舞數唱此歌
悟明主
新豐折臂翁戒邊功也
新豐老人八十八頭鬢眉鬚皆似雪玄孫扶向店前行
左臂憑肩右臂折問翁臂折來幾年兼問致折何因緣
翁云貫屬新豐縣生逢聖代無征戰慣聽梨園歌管聲
不識旗槍與弓箭無何天寶大徵兵戶有三丁點一丁
點得驅將何處去五月萬里雲南行聞道雲南有瀘水
椒花落時瘴煙起大軍徒涉水如湯未過十人二三死
村南村北哭聲哀兒别爺娘夫别妻皆云前後征蠻者
千萬人行無一迴是時翁年二十四兵部牒中有名字
夜深不敢使人知偷將大石鎚折臂張弓簸旗俱不堪
從兹始免征雲南骨碎筋傷非不苦且圖揀退歸鄉土
此臂折來六十年一肢雖廢一身全至今風雨隂寒夜
直到天明痛不眠痛不眠終不悔且喜老人今獨在不
然當時瀘水頭身死魂飛骨不收應作雲南望鄉鬼萬
人塜上哭吻呦(雲南有萬人塜即鮮于仲通李密曾覆軍之所今塜猶存)老人言君
聽取君不聞開元宰相宋開府不賞邊功防黷武(開元初突)
(厥數寇邊時天武軍牙將郝靈佺出使因引特勒回鶻部落斬突厥默啜獻首于闕下自謂有不世之功時宋)
(璟為相以天子年少好武恐徼功者生心痛抑其賞逾年始授郎將靈佺遂慟哭嘔血而死)又不聞
天寶宰相楊國忠欲求恩幸立邊功邊功未立生人怨
請問新豐折臂翁(天寶末楊國忠為相重結閣羅鳳之役募人討之前後發二十餘萬衆去)
(無返者又捉人連枷赴役天下怨哭人不聊生故禄山得乘人心而盗天下元和初而折臂翁猶存因備歌之)
縛戎人達窮民之情也
縛戎人縳戎人口穿面破驅入秦天子矜憐不忍殺詔
徙東南吳與越黃衣小使錄姓名領出長安乘逓行身
被金瘡面多瘠扶病徒行日一驛朝飡饑渴費杯盤夜
卧腥臊汚牀席忽逢江水憶交河垂手齊聲嗚咽歌其
中一虜語諸虜爾苦非多我苦多同伴行人因借問欲
說喉中氣憤憤自云鄉管本涼原大歷年中沒落蕃一
落蕃中四十載身着皮裘繫毛帶惟許正朝服漢儀歛
衣整巾潛淚垂誓心密定歸鄉計不使蕃中妻子知(有李)
(如暹者蓬子將軍之子也嘗沒蕃中自云蕃法惟正歲一日許唐人之沒蕃者服唐衣冠由是悲不自勝定歸計)
(也)暗思自有殘筋骨更恐年衰歸不得蕃侯嚴兵鳥不
飛脫身冐死奔逃歸晝伏宵行經大漠雲陰月黑風沙
惡驚藏青塜寒草疎偷渡黃河夜冰薄忽聞漢軍鼙
鼓聲路旁走出再拜迎游騎不聽能漢語將軍遂縛作
蕃生配向東南卑濕地定無存䘏空防備念此吞聲仰
訴天若為辛苦度殘年涼原鄉井不得見胡地妻兒虚
棄捐没蕃被囚思漢土歸漢被劫為蕃虜早知如此悔歸
來兩地寧如一處苦縛戎人戎人之中我苦辛自古此
冤應未有漢心漢語吐蕃身
百鍊鏡美皇王鑒也
百鍊鏡鎔範非常規日辰處所靈且祗江心波上舟中
鑄五月五日日午時瓊粉金膏磨瑩巳化為一片秋潭
水鏡成將獻蓬萊宫揚州長吏手自封人間臣妾不合
照背有九五飛天龍人人呼為天子鏡我有一言聞太
宗太宗常以人為鏡鑒古鑒今不鑒容四海安危居掌
内百王治亂懸其中乃知天子别有鏡不是揚州百鍊
銅
青石激忠烈也
青石出自藍田山兼車運載來長安工人磨琢欲何用
石不能言我代言不願作人家墓前神道碣墳土未乾
名已滅不願作官家道傍德政碑不鐫實錄鐫虚辭願
為顔氏段氏碑雕鏤太尉與太師刻此兩片堅金質狀
彼二人忠烈姿義心若石屹不轉死節名流確不移如
觀奮擊朱泚日似見叱呵希烈時各於其上題名諡一
置高山一沉水陵谷雖遷碑獨存骨化為塵名不死長
使不忠不烈臣觀碑改節慕為人慕為人勸事君
西涼伎刺封疆之臣也
西涼伎假面胡人假獅子刻木為頭絲作尾金鍍眼睛
銀帖齒奮迅毛衣擺雙耳如從流沙來萬里紫髯深目
兩胡兒鼓舞跳梁前致辭應似涼州未䧟日安西都護
進來時須臾云得新消息安西路絶歸不得泣向獅子
涕雙垂涼州䧟没知不知獅子回頭向西望哀吼一聲
觀者悲貞元邊將愛此曲醉坐笑看看不足享賓犒士
宴三軍獅子胡兒長在目有一征夫年七十見弄涼州
低面泣泣罷歛手白將軍主憂臣辱昔所聞自從天寶
兵戈起邊戎日夜吞西鄙涼州䧟來四十年河隴侵將
七千里平時安西萬里疆今日邊防在鳳翔(平時開遠門外立堠)
(云去安西九千九百里以示戍人不為萬里行其實就盈數也今蕃漢使往來悉在隴州交易)緣邊空
屯十萬卒飽食温衣閒過日遺民腸斷在涼州將卒相
看無意收天子每思常痛惜將軍欲說合慙羞奈何仍
看西涼伎取笑資歡無所愧縱無智力未能收忍取西
涼弄為戲
八駿圖戒竒物懲佚遊也
穆王八駿天馬駒後人愛之寫為圖背如龍兮頸如象
骨竦筋高肌肉壯日行萬里速如飛穆王獨乘何所之
四荒八極蹋欲遍三十二蹄無歇時屬車軸折趁不及
黃屋草生棄若遺瑶池西赴王母宴七廟經年不親薦
璧臺南與盛姬遊明堂不復朝諸侯白雲黃竹歌聲動
一人荒樂萬人愁周從后稷至文武積德累功世勤苦
豈知纔及四代孫心輕王業如灰土由來尤物不在大
能蕩君心則為害文帝却之不肻乘千里馬去漢道興
穆王得之不為戒八駿駒來周室壊至今此物世稱珍
不知房星之精下為害八駿圖君莫愛
澗底松念寒儁也
有松百尺大十圍生在澗底寒且卑澗深山險人路絶
老死不逢工度之天子明堂欠梁木此求彼有兩不知
誰諭蒼蒼造物意但與之材不與地金張世禄原憲貧
牛衣寒賤貂蟬貴貂蟬與牛衣高下雖有殊高者未必
賢下者未必愚君不見沉沉海底生珊瑚歴歴天上種
白榆
繚綾念女工之勞也
繚綾繚綾何所似不似羅綃與紈綺應似天台山上明
月前四十五尺瀑布泉中有文章又竒絶地鋪白煙花
簇雪織者何人衣者誰越溪寒女漢宫姬去年中使宣
口敕天上取樣人間織織為雲外秋雁行染作江南春
水色廣裁衫袖長製裙金斗熨波刀剪紋異彩竒文相
隱映轉側看花看不定昭陽舞人恩正深春衣一對直
千金汗沾粉汙不再着曳土蹋泥無惜心繚綾織成費
功績莫比尋常繒與帛絲細繰多女手疼扎扎千聲不
盈尺昭陽殿裏歌舞人若見織時應也惜
賣炭翁苦官市也
賣炭翁伐薪燒炭南山中滿面塵灰烟火色兩鬢蒼蒼
十指黑賣炭得錢何所營身上衣裳口中食可憐身上
衣正單心憂炭賤願天寒夜來城外一尺雪曉駕炭車
輾冰轍牛困人饑日已高市南門外泥中歇翩翩兩騎
來是誰黃衣使者白衫兒手把文書口稱敕迴車叱牛
率向北一車炭重千餘斤官使驅將惜不得半疋紅紗
一文綾繫向牛頭充炭直
官牛諷執政也
官牛官牛駕官車滻水岸邊搬載沙一石沙幾斤重朝
載暮載將何用載向五門官道西綠槐陰下鋪沙堤昨
來新拜右丞相恐怕泥塗汙馬蹄右丞相馬蹄蹋沙雖
淨潔牛領牽車欲流血右丞相但能濟人治國調陰陽
官牛領穿亦不妨
秦吉了哀冤民也
秦吉了出南中彩毛青黑花頸紅耳聰心慧舌端巧鳥
語人言無不通昨日長爪鳶今日大觜烏鳶捎乳燕一
窠覆烏啄母鷄雙眼枮鷄號墮地燕驚去然後拾卵攫
其雛豈無鵰與鶚嗉(音素)中食飽不肻搏亦有鸞鶴羣閒
立颺高如不聞秦吉了人云爾是能言鳥豈不見鷄燕
之冤苦吾聞鳳凰百鳥主爾竟不為鳳凰之前致一言
安用噪噪閒言語
眞娘墓(墓在虎丘寺)
眞娘墓虎丘道不識眞娘鏡中面惟見眞娘墓頭草霜
摧桃李風折蓮眞娘死時猶少年脂膚荑手不牢固世
間有物難留連難留連易消歇塞北花江南雪
寒食野望吟
丘墟郭門外寒食誰家哭風吹曠野紙錢飛古墓纍纍
春草綠棠梨花映白楊樹盡是死生離别處冥漠重泉
哭不聞蕭蕭暮雨人歸去
醉歌(示妓人商玲瓏)
罷胡琴掩秦瑟玲瓏再拜歌初畢誰道使君不解歌聽
唱黃鷄與白日黃鷄催曉丑時鳴白日催年酉時沒腰
間紅綬繫未穩鏡裏朱顔看巳失玲瓏玲瓏奈老何使
君歌了汝更歌
憶舊遊(寄劉蘇州)
憶舊遊舊遊安在哉舊遊之人半白首舊遊之地多蒼
苔江南舊遊凡幾處就中最憶吳江隈長洲苑綠柳萬
樹齊雲樓春酒一杯閶門曉嚴旗鼓出臯橋夕閙船舫
迴修蛾慢臉燈下醉急管繁絃頭上催六七年前狂爛
漫三千里外思徘徊李娟張態一春夢周五殷三歸夜
臺虎丘月色為誰好娃宫花枝應自開頼得劉郎解吟
咏江山氣色合歸來(娟態蘇州妓名周殷蘇州從事)
履信池櫻桃島上醉後走筆送别舒員外兼寄宗
正李卿考功崔郎中
櫻桃島前春去春花萬枝忽憶與宗卿閒飲日又憶與
考功狂醉時歲晩無花空有葉風吹滿地乾重叠蹋葉
悲秋復憶春池邊樹下重殷勤今朝一酌臨寒水此地
三迴别故人櫻桃花來春千萬朵來春共誰花下坐不
論崔李上青雲明日舒三亦抛我
御定全唐詩錄卷六十二
