欽定四庫全書
御定全唐詩錄卷三十八
劉禹錫(一)
禹錫字夢得彭城人附叔文擢度支員外郞人不
敢斥其名號二王劉柳憲宗立禹錫貶連州未至
斥朗州司馬作竹枝詞武元衡初不為宗元所喜
自中丞下除右庶子及是執政禹錫久落魄乃作
問大鈞謫九年等賦又叙張九齡事為詩欲感諷
權要久之召還宰相欲任南省郎乃作玄都觀看
花君子詩當路不喜出為播州易連州徙䕫州由
和州刺史入為主客郎中復作遊玄都觀詩有兔
葵燕麥之語聞者益薄其行俄分司東都裴度薦
為集賢學士度罷出刺蘇州徙汝同二州會昌時
撿校禮部尚書
禹錫與樂天唱和號劉白唱和集與裴度唱和號
汝洛集與令狐楚唱和號彭陽唱和集與李德裕
唱和號吳蜀集
禹錫晚年與白傅友善詩筆文章時無在其右者
常與禹錫唱和往來因集其詩而叙之曰彭城劉
夢得詩豪者也其鋒森然少敢當者予不量力往
往犯之夫合應者聲同交争者力敵一往一復欲
罷不能由是每製一篇先於視草視草則興作興
作則文成一二年來日尋筆研同贈和答不覺滋
多太和三年春已前紙墨所存者凡一百三十八
首其餘乘興仗醉率然口號者不在此數因而命
小姪龜兒編勒成兩軸仍寫二本一付龜兒一付
夢得小兒崑郎各令收藏附兩家文集余頃與元
微之唱和頗多或在人口嘗戲微之云僕與足下
二十年來為文友詩敵幸也亦不幸也吟咏情性
播揚名聲其適遺形其樂忘老幸也然江南士女
語才子者多云元白以子之故僕不得獨步於吳
越間此亦不幸也今垂老復遇夢得非重不幸耶
夢得曰文之神妙莫先於詩若妙與神則吾豈敢
如夢得雪裏高山頭白早海中仙果子生遲沉舟
側畔千帆過病樹前頭萬木春之類真為神妙
矣在在處處應有靈物護持豈兩家子弟秘藏而
已其為名流許與如此
禹錫嘗對賓友每吟張博士籍詩云藥酒欲開期
好客朝衣暫脱見閒身對花木則吟王右丞詩云
興闌啼鳥換坐久落花多又曰白二十二好余秋
水詠云東屯滄海闊南漾洞庭寬余自知不及韋
蘇州春潮帶雨晚來急野渡無人舟自横嘗過洞
庭雖為一篇思杜員外落句云年去年來洞庭上
白蘋愁殺白頭人鄙夫之言有愧於杜公也楊茂
卿校書過華山詩云河勢崑崙遠山形菡蓞秋此
實為佳句
古體詩
團扇歌
團扇復團扇奉君清暑殿秋風入庭樹從此不相見上
有乘鸞女蒼蒼網蟲遍明年入懷袖别是機中練
順陽歌
朝辭官軍驛前望順陽路野水齧荒墳秋蟲鏤宫樹曾
聞天寶來塞馬西南騖城守魯將軍拔城從此去
莫徭歌
莫徭自生長名字無符籍市易雜鮫人婚姻通木客星
居占泉眼火種開山脊夜渡千仞谿含沙不能射
插田歌(并序)
連州城下俯接村墟偶登郡樓適有所感遂書
其事為俚歌以俟采詩者
岡頭花草齊燕子東西飛田塍望如線白水光參差農
婦白紵裙農夫綠簔衣齊唱田中歌嚶獰如竹枝但聞
怨響音不辨俚語詞時時一大笑此必相嘲嗤水平苗
漠漠烟火生墟落黃犬往復還赤鷄鳴且啄路傍誰家
郎烏帽衫袖長自言上計吏年幼離帝鄉田夫語計吏
君家儂定記一來長安道眼大不相覷計吏笑致辭長
安眞大處省門高軻峩儂入無度數昨來補衛士唯用
筒竹布君看二三年我作官人去
馬嵬行
綠野扶風道黃塵馬嵬驛路邊楊貴人墳高三四尺乃
問里中兒皆言幸蜀時軍家誅佞倖天子捨妖姬羣吏
伏門屏貴人牽帝衣低回轉美目風日爲無暉貴人飲
金屑倏忽舜英暮平生服杏丹顔色眞如故屬車塵已
遠里巷來窺覷共愛宿妝妍君王畫眉處履綦無復有
文組光未滅不見巖畔人空見凌波襪郵童愛蹤跡私
手解鞶結傳看千萬眼縷絶香不歇指環照骨明首飾
敵連城將入咸陽市猶得賈胡驚
壯士行
隂風振寒郊猛虎正咆哮徐行出燒地連吼入黃茅壯
士走馬去鐙前彎玉弰叱之使人立一發如鼓交悍睛
忽星墮飛血濺林梢彪炳為我席羶腥充我庖里中欣
害除賀酒紛呶號明日長橋上傾城看斬蛟
抛毬樂詞
五綵繡團圓登君玳瑁筵最宜紅燭下偏趁落花前上
客如先起應須贈一船
春早見花枝朝朝恨發遲及看花落後却憶未開時幸
有抛毬樂一杯君莫辭
養鷙詞(并序)
途逢少年志在逐獸方呼鷹隼以襲飛走因縱
觀之卒無所獲行人有常從事於斯者曰夫鷙
禽饑則為用今哺之過篤故也予感之作養鷙
詞
養鷙非玩形所資擊鮮力少年昧其理日夜哺不息探
雛網黃口旦暮有餘食寧知下韝時翅重飛不得毰毸
上林表狡兔自南北飲啄既已盈安能勞羽翼
送湘陽熊判官孺登府罷歸鍾陵因寄呈江西裴
中丞二十三兄
射策志未就從事歲云除篋留馬卿賦袖有劉弘書忽
見夏木湥悵然憶吾廬復持州民刺歸謁專城居君家
誠易知勝絶傾里閭人言北郭生門有卿相輿鍾陵藹
千里帶郭西江水朱檻照河宫旗亭綠雲裏前年初缺
守鎮簡由宸扆臨軒弄郡章得人方付此是時左馮翊
天下第一理貴臣持牙璋優詔發青紙迎風汚吏免先
令疲人喜何武劾腐儒陳蕃禮高士昔升君子堂腰下
綬猶黃(中丞時為萬年尉)汾陰有寶氣赤堇多光鋩束簡下曲
臺佩鞬來歷陽綺筵陪一笑蘭室襲餘芳風水忽異勢
江湖遽相忘因君倘借問為話老滄浪
送韋秀才道冲赴制舉
驚禽一辭巢棲息無少安秋扇一離手流塵蔽霜紈故
侣不可追凉風日已寒遠逢杜陵士别盡平生歡逐客
無印綬楚江多芷蘭因居時暇遊長鋏不復彈閱書南
軒際絙瑟清夜闌萬境身外寂一杯腹中寬伊昔元宗
朝冬卿冠鴛鸞肅穆升内殿從容領儒冠游夏無措詞
陽秋垂不刊至今羣玉府學者空縱觀世人希德門揭
若攀峰巒之子向明訓鏘如振琅玕一旦西上書道上
拂征鞍荆臺宿暮雨漢水浮春瀾君門啓天中多士如
星攅煙霞覆雙闕抃舞羅千官清漏滴銅壺仙廚下雕
盤熒煌仰金榜錯落濡飛翰古來才傑士所歎遭時難
一鳴從此始相望青雲端
送李策秀才還湖南因寄幕中親故兼簡衡州李
八郎中
深春風日淨晝長幽鳥鳴僕夫前致詞門有白面生攝
衣相問訊解帶坐南榮端志見眉睫芳言發精誠因出
懷中文調孤詞亦清悄如促柱絃掩抑多不平乃言本
蜀士世降岷山靈前人秉藝文高視來上京曳綬司徒
府所從信國楨析薪委空林善響難繼聲何處翳附郭
幾人思郈成雲天望喬木風水悲流萍前與計吏西始
列貢士名森然就筆札從試春官卿帝城岐路多萬足
俟晨星茫茫風塵中工拙同有營寒女勞夜織山苖榮
寸莖侯門方擊鐘衣褐誰將迎弱羽果摧頽壯心鬱怦
怦諒無蟠木容聊復蓬累行昨日訊靈龜繇言利艱貞
當求捨拔中必在審已明誓將息薄遊焦思窮筆精蒔
蘭在幽渚安得揚芬馨嗟余摧落者散質負華纓一聆
苦辛詞再動伊鬱情身棄言不重愛才心尚驚恨無羊
角風使爾化北溟論罷情益親涉旬忘歸程日攜邑中
客閒眺江上城晝渴命金罍宵談轉璿衡蕙風香麈尾
月露濡桃笙忽被戒羸驂薄言事南征火雲蔚千里旅
思浩巳盈湘江含碧虛衡嶺浮翠晶豈伊山水異適與
人事幷油幕似昆丘粲然叠瑤瓊庾樓見清月孔座多
綠&KR0812;復有衡山守本自雲龍庭至和在靈府發越侔咸
英一揮出滎陽惠彼蚩蚩氓隼旟辭灞水居者皆涕零
惟昔與伊人交歡經宿齡一從雲雨散滋我鄙吝萌北
渚不堪愁南音誰復聽離憂若去水浩蕩無時停嘗聞
祝融峯上有神禹銘古石琅玕姿祕文螭虎形聖功奠
遠服神物擁休禎賢人在其下彷彿疑蓬瀛君行歷郡
齋大袂拂雙旌飾容遇朗鍳肝鬲可以呈昔日馬相如
臨卬坐盡傾勉君刷羽翰蚤取凌青冥
偶作
終朝對尊酒嗜興非嗜甘終日偶衆人縱言不縱談世
情閒盡見藥性病多諳寄謝嵇中散予無甚不堪
萬卷堆牀書學者識其眞萬里長江水征夫度要津養
生非但藥悟佛不因人燕石何須辨逢時即至珍
讀張曲江集作(并引)
世稱張曲江為相建言放臣不宜與善地多徙
五溪不毛之鄉及今讀其文自内職牧始安有
瘴癘之歎自退相守荆門有拘囚之思託諷禽
鳥寄詞草樹鬱然有騷人風嗟夫身出於遐陬
一失意而不能堪矧華人士族而必致醜地然
後快意哉議者以曲江為良臣識禄山有反相
羞凡器與同列密啓廷爭雖古哲人不及而燕
翼無似終為餒魂豈忮心失恕罹陰謫冣大雖
二美莫贖邪不然何袁公一言明楚獄而鐘鼎
四葉以是相較神可誣乎予讀其文因為此詩
聖言貴忠恕至道重觀身法在何所恨色傷斯為仁良
時難久恃陰謫豈無因寂寞韶陽廟魂歸不見人
謁柱山會禪師
我本山東人平生多感慨弱冠遊咸京上書金馬外結
交當世賢馳聲溢四塞勉修貴及早狃健不知退錙銖
揚芬馨尋尺超瑕纇淹留郢南鄙摧頹羽翰碎安能咎
往事且欲去沉痗吾師得眞如寄在人寰内哀我墮名
網有如翾飛輩曈曈揭智燭照使出昏昧静見玄關啓
歆然初心會夙尚一何微今得信可大覺路明證入便
門通懺悔悟理言自忘處屯道猶泰色身豈吾寶慧性
非形礙思此靈山期未卜何年載
武陵觀火詩
楚鄉祝融分炎火常為虞是時直突烟發自晨炊徒盲
風扇其威白晝曛陽烏操綆不暇汲循墻還避踰怒如
列缺光迅與棼輪俱聮延掩四達赫奕成洪罏洶疑雲
濤翻颯若鬼神趨當前迎焮郝是物同膏腴金烏入梵
天赤龍遊玄都騰烟透忩戶飛焰生欒櫨火山摧半空
星雨灑中衢瑤壇被髹漆寶樹攢珊瑚花縣與琴焦旗
亭無酒濡市人委百貨邑令遺雙鳬餘勢下隈隩長熛
烘舳艫吹熒照水府炙浪愁天吳灾罷雲日晩心驚視
聽殊高灰辨廪庾黑土連闉闍衆燼合星羅遊氛爍人
膚厚地藏宿熱遙林呈驟枯火德資生人庸可一日無
御之失其道敲石彌天隅晉庫走龍劍吴宫傷燕雛五
行有沴氣先哲垂訏謨宋鄭同日起時稱賢大夫無苛
自可樂弭患意所圖賢守恤人瘼臨煙駐驪駒弔傷色
慘怛唁失詞劬愉下令蠲里布指期輕市租閈垣適未
立苫蓋自相娱山木行剪伐江泥宜墐塗邑臣不必葺
何用徵越巫
崔元受少府自貶所還遺山薑花以詩答之
故人博羅尉遺我山薑花採從碧海上來自謫仙家雲
濤潤孤根陰火照晨葩靜搖扶桑日豔對瀛洲霞世人
愛芳辛搴擷忘幽遐傳名入帝里飛騎辭天涯王濟本
尚味石崇方鬭奢雕盤多不識綺席乃增華驛馬損筋
骨貴人滋齒牙顧余藜藿士持此重咨嗟
途中早發
馬踏塵上霜月明江頭路行人朝氣銳宿鳥相辭去流
水隔遠邨漫山多紅樹悠悠關塞内往來無閒步
和董庶中古散調詞贈尹果毅
㫺聽東武吟壯年心已悲如何當濩落聞君辛苦詞言
有窮巷士弱齡頗尚竒讀得玄女符生當事邊時借名
遊俠窟結客幽并兒往來長秋間能帶雙鞬馳崩騰天
寶末塵暗燕南陲爟火入咸陽詔徵神武師是時占軍
幕插羽揚金羇萬夫列轅門觀射中戟支誓言雪國讐
親愛從此辭中宵倚長劍起視蚩尤旗介馬晨蕭蕭陣
雲竟天涯隂風獵白草旗槊光參差勇氣貫中腸視身
忽如遺生擒白馬將敵騎不敢追貴臣上戰功名姓隨
意移終歲肌骨苦他人印纍纍謁者既清宫諸侯各罷
戲上將賜甲第門戟不可窺眥血下沾襟天高問無期
却尋故鄉路孤影空相隨行逢里中舊樸簌昔所嗤一
言合侯王腰佩黃金龜問我何自苦可憐眞數奇遲回
顧徒御得色懸雙眉翻然悟世途撫已昧所宜田園已
蕪没流浪江海湄鷙禽毛翮摧不見翔雲姿衰容蔽逸
氣孑孑無人知寂莫草玄徒長吟下書帷聞君發哀韻
若扣瑤林枝有客識其眞潺湲涕交頤勸爾一杯酒陶
然足自怡
遊桃源一百韻
沅江清悠悠連山鬱岑寂回流抱絶巘皎鏡含虛碧昏
旦遞明媚烟嵐分委積香蔓垂綠潭暴龍照孤磧淵明
著前志子驥思遠蹠寂寂無何鄉密爾天地隔金行太
元歲漁者偶探陟尋花得幽蹤窺洞穿闇隙依微聞雞
犬豁達值阡陌居人互相迎笑語如平昔廣樂雖交奏
海禽心不懌揮手一來歸故溪無處覓綿綿五百載市
朝幾遷革有路在壺中無人知地脈皇家感至道聖祚
自天錫金闕傳本枝玉函留寶歷禁山開袐宇復戶潔
靈宅藥檢香氛氲醮壇烟幕幕我來塵外躅瑩若朝酲
析崖轉對翠屏水窮畱畫鷁三休俯喬木千級扳峭壁
旭日聞撞鐘綵雲迎躡屐遂登最高頂縱目還楚澤平
湖見草青遠岸連霞赤幽尋如夢想緜思屬空閴夤緣
且忘疲耽玩近成癖清猿伺曉發瑤草凌寒折祥禽舞
蔥蘢珠樹搖玓瓅羽人顧我笑勸我税歸軛霓裳何飄
颻童顔潔白晳重巖是藩屏馴鹿受羇靮樓居邇清霄
蘿蔦成翠帟仙翁遺竹杖王母留桃核姹女飛丹砂青
童護金液寶氣浮鼎耳神光生劍脊虛無天樂來窸窣
鬼兵役丹丘肅朝禮玉札工紬繹枕中淮南方牀下阜
卿舄明鐙坐遙夜幽籟聽淅瀝因話近世仙聳然心神
惕乃言瞿氏子骨狀非凡格往事黃先生羣兒多侮劇
謷然不屑意元氣貯肝膈往往游不歸洞中觀博奕言
高未易信猶復加訶責一旦前致辭自云仙期迫言師
有道骨前事常被謫如今三山上名字在眞籍悠然謝
主人後歲當來覿言畢依庭宇如煙去無迹觀者皆失
次驚追紛絡繹日暮山徑窮松風自蕭槭適逢修蛇見
瞋目光激射如嚴三清居不使恣搜索唯餘步綱勢八
趾在沙礫至今東北隅表以壇上石列仙徒有名世人
非目擊如何庭廡際白日振羽翮洞天豈幽遠得道如
咫尺一氣無死生三光自遷易因思人間世前路何狹
窄瞥然此生中善祝期滿百大方播羣類秀氣肖翕闢
性静本同和物牽成阻阨是非鬪方寸葷血昏精魄遂
令多夭傷猶喜見斑白喧喧車馬馳苒苒桑榆夕共安
緹繡榮不悟泥途適紛吾本孤賤世業在縫掖九流宗
指歸百氏旁攟摭公卿偶慰薦鄉曲繆推擇居安白社
貧志傲玄纁辟功名希自取簮組自揚歷書府蚤懷鉛
射宫曾發的起草香生帳坐曹烏集柏賜燕聆簫韶侍
祠閱琮璧嘗聞履忠信可以行蠻貊自述希古心忘恃
干時畫巧言忽成錦苦志徒食檗平地生峯巒深心有
矛戟層波一震盪弱植忽淪溺北渚弔靈均長岑思亭
伯禍來昧幾兆事去空歎息塵累與時深流年隨漏滴
才能疑木鴈報施迷夷跖楚奏縶鍾儀商歌勞寗戚禀
生非懸解對境方感激自從嬰網羅每事問龜策王正
降雷雨環玦賜遷斥儻復夷平人誓將衣羽客買山構
精舍領徒開講席冀無身外憂自有閒中益道芽期日
就塵慮乃冰釋且欲遺姓名安能慕竹帛長生尚學致
一漑豈虛擲芝术資餱糧烟霞拂巾幘黃石履看墮洪
崖肩可拍聊復嗟蜉蝣何煩哀虺蜴青嚢既深味瓊葩
亦屢摘縱無西山姿猶免長戚戚
客有為余話登天壇遇雨之狀因以賦之
清晨登天壇半路逢陰晦疾行穿雨過却立視雲背白
日照其上風雷走於内滉漾雪海翻槎牙玉山碎蛟龍
露鬐鬛神鬼含變態萬狀互生滅百音以繁會俯觀羣
動静始覺天宇大山頂自晶明人間已霶霈豁然重昏
歛渙若春冰潰反照入松門瀑流飛縞帶遥光泛物色
餘韻吟天籟洞府撞仙鐘村墟起夕靄却見山下侣已
如迷世代問我何處來我來雲雨外
有僧言羅浮寺因為詩以寫之
君言羅浮上容易見九垠漸高元氣壯洶湧來翼身夜
宿最高峯瞻望浩無鄰海黑天宇曠星辰來逼人是時
當朏魄陰物恣騰振日光吐鯨背劍影開龍鱗倏若萬
馬馳旌旗聳奫淪又如廣樂奏金石含悲辛疑其有巨
靈怪物盡來賓隂陽迭用事乃俾夜作晨咿喔天雞鳴
扶桑色昕昕赤波千萬里湧出黃金輪下視生物息霏
如隙中塵醯雞仰甕口亦謂雲漢津世人信耳目方寸
度大鈞安知視聽外怪愕不可陳悠悠想大方此乃桮
水濱知小天地大安能識其眞
裴祭酒尚書見示春歸城南青松塢别墅寄王左
丞高侍郎之什命同作
早宦閱人事晚懷生道機時從學省出獨望郊園歸野
彴渡春水山花映巖扉石頭解金章林下步綠薇青松
鬱成塢修竹盈尺圍吟風起天籟蔽日無炎威危徑盤
羊腸連甍聳翬飛幽谷響樵斧澄潭環釣磯因高見帝
城冠蓋揚光輝白雪難持寄清韻投所希二公如鳳雛
比翼翔太微含情謝林壑酬贈駢珠璣顧余久即潛愁
寂對芳菲一聞丘中趣再撫黃金徽
重至衡陽傷柳儀曹(并序)
元和乙未歲與故人柳子厚臨湘水為别柳浮
舟適柳州余登陸赴連州後五年余從故道出
桂嶺至前别處而君没於南中因賦詩以投弔
憶昨與故人湘江岸頭别我馬映林嘶君颿轉山滅馬
嘶循故道颿滅如流電千里江蘺春故人今不見
月夜憶樂天兼寄微之
今宵帝城月一望雪相似遙想洛陽城清光正如此知
君當此夕亦望鏡湖水展轉相憶心月明千萬里
韓十八侍御見示岳陽樓别竇司直詩因令屬和
重以自述故足成六十二韻
楚江何蒼然層瀾七百里孤城寄遠目一瀉無窮已蕩
漾浮天蓋四環宣地理積漲在三秋混成非一水冬遊
見清淺春望多洲沚雲錦遠沙明風烟青草靡火星忽
南見月峽方東迤雪波西山來隱若長城起獨專朝宗
路駛悍不可止支川讓其威蓄縮至南委熊武走蠻落
(熊武二溪名)瀟湘來奥鄙炎蒸動泉源積潦搜山趾歸往無
旦夕包含通遠邇行當白露時眇視秋光裏曙色未昭
晰露華遙斐亹浩耳神骨清如觀混元始北風忽震盪
驚浪迷津涘怒激鼓鏗訇蹙成山巋硊鵾鵬疑變化罔
象何恢詭噓吸寫樓臺騰驤露鬐尾景移羣動息波静
繁音弭明月出中央青天絶纖滓素光淡無際綠静平
如砥空影渡鵷鴻秋聲思蘆葦鮫人弄機杼貝闕駢紅
紫珠蛤吐玲瓏文鰩翔旖旎水鄉吳蜀限地勢東南庳
軫翼粲垂精衡巫屹環峙名雄七澤藪國辨三苗氏唐
羿斷修蛇荆王憚青兕秦狩跡猶在虞巡路從此軒后
奏宫商騷人咏蘭芷茅嶺潛相應橘洲傍可指郭璞騐
幽經羅含著前紀觀津戚里族按道侯家子聯袂登高
樓臨軒笑相視假守亦高卧(竇時權領郡事)墨曹正垂耳(韓亦量移)
(江陵法曹)契闊話凉温壺觴慰遷徙地偏山水秀客重杯盤
侈紅袖花欲燃銀燈晝相似興含更抵掌樂極同啓齒
筆鋒不能休藻思一何綺伊余負微尚夙昔慚知已出
入金馬門交結青雲士襲芳踐蘭室學古遊槐市策慕
宋前軍文師漢中壘陋容昧俯仰孤志無依倚衛足不
如葵漏川空欲蟻幸逢萬物泰獨處窮途否鎩翮重叠
傷兢魂再三褫蘧瑗亦屢化左丘猶有耻桃源訪仙宫
薜服祠山鬼故人南臺舊一别如弦矢今朝會荆巒斗
酒相宴喜危途出新什笑忭隨伸紙絢若觀五色歡然
臻四美委曲風濤事分明窮達旨洪韻發華鐘凄音激
清徵羊濬要(平聲)共和江淹多雜擬徒欲仰高山焉能追
逸軌湘洲路四達巴陵城百雉何必顔光禄留詩張内
史
和郴州楊侍郎翫郡齋紫薇花十四韻
幾年丹霄上出入金華省暫别萬年枝看花桂陽嶺南
方足奇樹公府成佳境綠陰交廣除明豔透蕭屏雨餘
人吏散燕語簾櫳靜懿此含曉芳翛然忘簿領紫茸垂
組縷金樓攢鋒穎露溽暗傳香風輕徐就影苒弱多意
思從容占光景得地在侯家移根近仙井開樽好凝睇
倚瑟仍回頸遊蜂駐綵冠舞鶴迷烟頂興生紅藥後愛
與甘棠並不學夭桃姿浮榮在俄頃
有獺吟
有獺得嘉魚自謂天見憐先祭不敢食捧鱗望清玄人
立寒沙上心專脰着肩漁翁以為妖舉塊投其前呼兒
貫魚歸與獺同烹煎關關黃金鶚大翅搖江煙下見盈
尋魚投身擘洪漣攫拏隱鱗去哺雛林嶽巔鴟鳥欲伺
隙遙探莫敢前長居青雲路彈射無由緣何地無江湖
何水無鮪鱣天意不宰割菲祭徒度虔空餘知禮重載
在淹中篇
虎丘寺路宴
青林虎丘寺林際翠微路立見山僧來遙從鳥飛處兹
峯淪寶玉千載惟丘墓埋劍人空傳鑿山龍巳去捫蘿
披翳薈路轉夕陰遽虎嘯崖谷寒猿鳴松杉暮徘徊北
樓上江海窮一顧日映千里帆鵶歸萬家樹暫因愜所
適果得捐外慮庭暗棲還雲簷香滴甘露久迷空寂理
多為聲華故永欲投此山餘生豈能誤
九華山(并序)
九華山在池州青陽縣西南九峯競秀神采奇
異昔予仰太華以為此外無奇愛女几荆山以
為此外無秀及今登九華始悼前言之容易也
惜其地偏且遠不為世所稱故歌以大之
奇峰一見驚魂魄意想洪罏始開闢疑是九龍夭矯欲
攀天忽逢霹靂一聲化為石不然何至今悠悠億萬年
氣勢不死如騰仚(音鶱輕舉貌)雲含幽兮月添冷日月凝輝
兮江漾影結根不得要路津迥秀長在無人境軒皇封
禪登云亭大禹會計臨東溟乘樏(力最反山行具)不來廣樂絶
獨與猿鳥愁青熒君不見敬亭之山廣索漠兀如斷岸
無稜角宣城謝公一首詩遂使聲名齊五岳九華山九
華山自是造化一尤物焉能籍甚乎人間
泰娘歌(并引)
泰娘本韋尚書家工謳者初尚書為吴郡得之
命樂工誨之琵琶使之歌且舞無幾何盡得其
術居一二歲㩦之以歸京師京師多新聲善工
於是又捐去故技以新聲度曲教之又盡其妙
而泰娘名字往往見稱於貴遊之間元和初尚
書薨于東京泰娘出居民間久之為蘄州刺史
張愻所得其後愻坐事謫居武陵郡愻卒泰娘
無所歸地荒且遠無有能知其容與藝者故日
抱樂器而哭其音噍殺以悲雒客聞之為歌其
事以足於樂府云
泰娘家本閶門西門前綠水環金隄有時妝成好天氣
走上臯橋折花戲風流太守韋尚書路傍忽見停隼旟
斗量明珠鳥傳意紺幰迎入專城居長髮如雲衣似霧
錦茵羅薦承輕步舞學驚鴻水榭春歌撩上客蘭堂暮
從郎西入帝城中貴遊簮組香簾櫳低鬟緩視抱明月
纖指破撥生胡風繁華一旦有消歇題劍無光履聲絶
洛陽舊宅生草萊杜陵蕭蕭松柏哀妝奩蟲網厚如繭
博山爐側傾寒灰蘄州刺史張公子白馬新到銅駝里
自言買笑擲黃金月墜雲收從此始安知鵬鳥座隅飛
寂寞旅魂招不歸秦嘉鏡有前時結韓壽香銷故篋衣
山城少人江水碧斷雁哀猿風雨夕朱絃已絶為知音
雲鬢未秋私自惜舉目風煙非舊時夢尋歸路多參差
如何將此千行淚更灑湘江斑竹枝
龍陽縣歌
縣門白日無塵土百姓縣前挽魚罟主人引客登大隄
小兒縱觀黃犬怒鷓鴣驚鳴繞籬落橘柚垂芬照窗戶
沙平草綠見吏稀寂寞斜陽照懸鼓
沓潮歌(并引)
元和十年夏五月終風駕濤南海羨溢南人曰
沓潮也率三更歲一有之余為連州客或為余
言其狀因歌之附於南越志
屯門積日無回飇滄波不歸成沓潮轟如鞭石矻且搖
虛空欲駕黿鼉橋驚湍蹙縮悍而驕大陵高岸失岧嶤
四邊無阻音響調背負元氣掀重霄介鯨得性方逍遥
仰鼻墟吸揚朱翹海人狂顧迭相招罽衣髽首聲嘵嘵
征南將軍登麗譙赤旗指揮不敢囂翼日風回沴氣消
歸濤納納景昭昭烏泥白沙復滿海海色不動如青瑤
白鷺兒
白鷺兒最高格毛衣新成雪不敵衆禽喧呼獨凝寂孤
眠芊芊草久立潺潺石前山正無雲飛去入遙碧
送裴處士應制舉(并引)
晉人裴昌禹讀書數千卷於周官小戴禮尤邃
性是古敢言雖王侯不能卑下故與世相參差
凡抵有位以索合行天下幾遍常歎諸侯莫可
遊欲一見天子而未有路會今年詔書徵賢良
昌禹大喜以為盡可以豁平生搏髀爵躍曰一
觀雲龍庭足矣由是裹三月糧而西徂余以七
言為西遊之資藉耳
裴生久在風塵裏氣勁言高少知已注書曾學鄭司農
歷國多於孔夫子往年訪我到連州無窮絶境終日遊
登山雨中試蠟屐入洞夏裏披貂裘白帝城邊又相遇
歛翼三年不飛去忽然結束如秋蓬自稱對策明光宫
人言策中說何事掉頭不答看飛鴻彤庭翠松迎曉日
鳳啣金榜雲間出中貴腰鞭立傾酒宰臣委佩觀搖筆
古稱射策如彎弧一發偶中何時無由來草澤無忌諱
努力滿挽當亨衢憶得當年識君處嘉禾驛後聯檣住
垂鈎釣得王餘魚踏芳共登蘇小墓此事合同夢想間
相看一笑且開顔老夫希逢舊隣里為君扶病到方山
送僧仲剬東遊兼寄呈靈澈上人
釋子道高神氣閒住持曾上清凉山晴空禮拜見眞像
金毛玉髻卿雲間西遊長安隸僧籍本寺門前曲江碧
松間白月照寶書竹下香泉灑瑤席前時學得經論成
奔馳象馬開禪扃高筵談柄一麾拂講下聽徒如醉醒
舊聞南方多禪老次第來入荆門道荆州本自重彌天
南朝塔廟猶依然宴坐東陽枯樹下經行居止故臺邊
忽憶遺民社中客為我衡陽駐飛錫講罷同尋相鶴經
閒來共蠟登山屐一旦揚眉望沃洲自言王謝許同遊
憑將雜擬三十首寄與江南湯惠休
觀棋歌送儇師西遊
長沙男子東林師閒讀藝經工奕棋有時凝思如入定
暗覆一局誰能知今年訪余來小桂方袍袖中貯新勢
山城無事愁日長白晝懵懵眠匡牀因君臨局看鬪智
不覺遲景沉西墻自從山人遇樵子直到開元王長史
前身後身付餘習百變千化無窮已初疑磊落曙天星
次見搏擊三秋兵雁行布陣衆未曉虎穴得子人皆驚
行盡三湘不逢敵終日饒人損機格自言臺閣有知音
悠然遠起西遊心商山夏木陰寂寂好處徘徊駐飛錫
忽思爭道畫平沙獨笑無言心有適藹藹京城在九天
貴游豪士足華筵此時一行出人意賭取聲名不要錢
送鴻舉師遊江西(并引)
始予謫朗州爾時是師振麻衣斐然而前持文
篇以為僧䞇唧唧而清如蟲吟秋自然之響無
有假合有足佳者故為賦二章以聲之距今年
遇於建平赤髭益蕃文思益深而内外學益富
既訊已探祴中出前所與詩閱之紙勞墨瘁與
我同來因思夫苒苒之光渾渾之輪時而言有
初中後之分日而言有今昨明之稱身而言有
幼壯艾之期乃至一謦欬一彈指中際皆具何
必求三生以異身耶然而視予之文者昔與今
有莛楹之别視予之書昔與今有鈞石之懸視
予之仕昔與今有唯阿之差耳豈有工拙之數
存乎其間哉盖可勉而進者與日月而至矣彼
儻來外物雖日月無能至焉是歲師告予遊江
西復為賦七言以為遊地耳
禪客學禪兼學文出山初似無心雲從風卷舒來何處
繚繞巴山不得去山川古寺好閒居讀盡龍王宫裏書
使君灘頭㨂石硯白帝城邊尋野蔬忽然登高心瞥起
又欲浮杯信流水烟波浩淼魚鳥情東去三千三百里
荆門峽斷無盤渦湘平漢闊清光多廬山霧開見瀑布
西江月淨聞漁歌鍾陵八郡多名守半是西方社中友
與師相見便談空想得高齋獅子吼
三鄉驛樓伏覩玄宗望女几山詩小臣斐然有感
開元天子萬事足唯惜當時光景促三鄉陌上望仙山
歸作霓裳羽衣曲仙心從此在瑤池三清八境相追隨
天上忽乘白雲去世間空有秋風詞(沈存中曰禹錫霓裳羽衣曲云三鄉)
(陌上望仙山歸作霓裳羽衣曲又王建詩云聽風聽水作霓裳樂天詩注云開元中西凉府節度使楊敬述造)
(鄭嵎津陽門詩注云葉法善嘗引上入月宫聞仙樂及上歸但記其半遂于笛中寫之會西凉府都督楊敬述)
(進婆羅門曲與聲調相符遂以月中所聞為散序用敬述所進為其腔而名霓裳羽衣曲說各不同今蒲州逍)
(遙樓楣上有唐人横書類梵字相傳是霓裳譜字訓不通莫知是非或謂今燕都有獻仙音曲乃其遺聲然霓)
(裳本謂之道調法曲今獻仙音乃小石調耳未知孰是)
武昌老人說笛歌
武昌老人七十餘手把庾令相問書自言少小學吹笛
早事曹王曾賞激往年鎮戍到蘄州楚山蕭蕭笛竹秋
當時買材恣搜索典却身上烏貂裘古苔蒼蒼封老節
石上孤生飽風雪商聲五音隨指發水中龍應行雲絶
曾將黃鶴樓上吹一聲占盡秋江月如今老去語尤遲
音韻高低耳不知氣力已微心尚在時時一曲夢中吹
西山蘭若試茶歌
山僧後簷茶數叢春來映竹抽新茸宛然為客振衣起
自傍芳叢摘鷹觜斯須炒成滿室香便酌砌下金沙水
驟雨松聲入鼎來白雲滿盌花徘徊悠揚噴鼻宿酲散
清峭徹骨煩襟開陽崖陰嶺各殊氣未若竹下莓苔地
炎帝雖嘗未解煎桐君有籙那知味新芽連拳半未舒
自摘至煎俄頃餘木蘭霑露香微似瑤草臨波色不如
僧言靈味宜幽寂采采翹英為嘉客不辭緘封寄郡齋
甎井銅爐損標格何況蒙山顧渚春白泥赤印走風塵
欲知花乳清冷味須是眠雲跂石人
平蔡州三首
九衢車馬渾渾流使臣來獻淮西囚四夷聞風失匕箸
天子受賀登高樓妖童擢髮不足數血汚城西一抔土
南風無火楚澤閒夜行不鎖穆陵關策勲禮畢天下泰
猛士按劍看常山(時惟常山不庭)
蔡州城中衆心死妖星夜落照壕水漢家飛將下天来
馬箠一揮門洞開賊徒奔騰望旗拜有若羣蟄驚春雷
狂童面縛登檻車太白夭矯垂捷書相公從容来鎮撫
常侍郊迎負文弩西人歸業閭里閒小兒跳踉健兒舞
汝南晨雞喔喔鳴城頭鼓角音和平路傍老人憶舊事
相與感激皆涕零老人收泣前致辭官軍入城人不知
忽驚元和十二載喜見天寶承平時(紀事云夢得曰柳八駁韓十八平淮)
(西碑云左餐右粥何如我平淮西雅云仰父俯子韓碑兼有帽子使我為之便說用兵伐叛矣韓碑柳雅各有)
(所長余詩有云城中晨雞喔喔鳴城中鼓角聲和平美愬之入蔡城也須臾之間賊無覺者又落句云忽驚元)
(和十二載重見天寶昇平時以見平淮之年云)
聚蚊謠
沉沉夏夜蘭臺開飛蚊伺暗聲如雷嘈然歘起初駭聽
殷殷若自南山來喧騰鼓舞喜昏黑昧者不分聰者惑
露花滴瀝月上天利嘴迎人着不得我軀七尺爾如芒
我孤爾衆能我傷天生有時不可遏為爾設幄潛匡牀
清商一来秋日曉羞爾微形飼丹鳥
百舌吟
曉星寥落春雲低初聞百舌間關啼花樹滿空迷處所
搖動繁英墜紅雨笙簧百囀音韻多黃鸝呑聲燕無語
東方朝日遲遲升迎風弄影如自矜數聲不盡又飛去
何許相逢綠楊路綿蠻宛轉似娱人一心百舌何紛紛
酡顔俠少停歌聽墜珥妖姬和睡聞可憐光景何時盡
誰能低回避鷹隼廷尉張羅自不關潘郎挾彈無情損
天生羽族爾何微舌端萬變乘春暉南方朱鳥一朝見
索莫無言蒿下飛
飛鳶操
鳶飛杳杳青雲裏鳶鳴蕭蕭風四起旗尾飄揚勢漸高
箭頭砉劃聲相似長空悠悠霽日懸六翮不動凝風煙
遊鵾翔雁出其下慶雲清景相回旋忽聞饑烏一噪聚
瞥下雲中爭腐鼠騰音礪吻相喧呼仰天大嚇疑鵷雛
畏人避夫投高處俛吻無聲猶屢顧青鳥自愛玉山禾
仙禽徒貴華亭露樸&KR0554;危巢向暮時毰毸飽腹蹲枯枝
遊童挾彈一麾肘臆碎羽分人不悲天生衆禽各有類
威鳳文章在仁義鷹隼儀形螻蟻心雖能戾天何足貴
秋螢引
漢陵秦苑遙蒼蒼陳根腐葉秋螢光夜空寂寥金氣淨
千門九陌飛悠揚紛綸暉映互明滅金爐星噴鐙花發
露華洗濯清風吹低昂不定招搖垂高麗罘罳照珠網
斜歷璇題舞羅幌曝衣樓上拂香帬承露臺前轉仙掌
槐市諸生夜讀書北窗分明辨魯魚行子東山起征思
郎中騎省悲秋氣銅雀人歸自入簾長門帳開來照淚
誰言向晦常自明兒童走步嬌女爭天生有光非自衒
遠近低昂暗中見撮蚊妖鳥亦夜起翅如車輪而已矣
傷秦姝行(并引)
河南房開士前為虞部郎中為余言曰我得善
箏人於長安懷遠里其後開士為赤縣牧容州
求國工而誨之藝工而夭今年開士遺余新詩
有悼佳人之句顧余知所自也惜其有良技獲
所從而不克久乃為傷詞以貽開士
長安二月花滿城插花女兒彈銀箏南宫仙郎下朝晚
回頭駐馬聞新聲馬蹄逶遲心蕩漾高樓已遠猶頻望
此時意重千金輕鳥傳消息紺輪迎芳筵銀燭一相見
淺笑低鬟初目成蜀絃錚鏦指如玉皇帝弟子韋家曲
青牛文梓赤金簧玫瑰寶柱秋雁行歛蛾收袂凝清光
抽絃緩調怨且長八鸞鏘鏘渡銀漢九雛威鳳鳴朝陽
曲終韻盡意不足情思悄絶愁空堂從郎鎮南别城闕
樓船里曲瀟湘月馮夷蹁躚舞綠波鮫人出聽停綃梭
北池含烟瑤草短萬松亭下清風滿秦聲一曲此時聞
嶺泉嗚咽腸堪斷來自長陵小市東蕣華零落瘴江風
侍兒掩泣收銀甲鸚鵡不言愁玉籠博山爐中香自滅
鏡奩塵暗同心結從此東山非昔遊長嗟人與絃俱絶
採菱行(并引)
武陵俗事採菱歲秋矣有女郎盛遊於馬湖薄
言採之歸以御客古有採菱曲傳其詞故賦之
以俟採詩者
白馬湖平秋日光紫菱如錦綵鴛翔蕩舟遊女滿中央
採菱不顧馬上郎爭多逐勝紛相向時轉蘭橈破輕浪
長鬟弱袂動參差釵影釧文浮蕩漾笑語哇咬顧晚暉
蓼花緣岸扣舷歸歸來共到市橋步野蔓繫船萍滿衣
家家竹樓臨廣陌下有連檣多估客攜觴薦芰夜經過
醉踏大隄相應歌屈平祠下沅江水月照寒波白煙起
一曲南音此地聞長安北望三千里
憶春草
憶春草處處多情洛陽道金谷園中見日遲銅駝陌上
迎風早河南大尹頻出難只將池塘十步看府門閉後
滿街月幾處遊人草頭歇館娃宫外姑蘇臺鬱鬱芊芊
撥不開無風自偃君知否西子裙裾曾拂来
樂天寄憶舊遊因作報白君以答
報白君别來歲度江南春江南春色何處好燕子雙飛
故宫道春城三百七十橋夾岸朱樓隔柳條丫頭小兒
蕩畫槳長袂女郎簮翠翹郡齋北軒卷羅幕碧池逶迤
繞畫閣池邊綠竹桃李花花下舞筵鋪錦霞吴娃足情
言語黠越客有酒巾冠斜坐中皆言白太守不負風光
向杯酒酒酣襞箋飛逸韻至今傳在人人口報白君相
思空望嵩丘雲其奈錢塘蘇小小憶君淚點石榴裙(白君)
(在城近自洛歸錢塘)
唐侍郎寄遊道林嶽麓二寺詩并沈中丞姚員外
所和見徵繼作
湘西古刹雙蹲蹲羣峰朝拱如駿奔青松步障深五里
龍宫闇闇神為閽高殿呀然壓蒼巘俯瞰長江疑欲呑
橘洲泛浮金實動水郭繚繞朱樓鶱語餘百響入天籟
衆奇引步輕翩翻泉清石布似棋子蘿密鳥韻如簧言
迴廊架險高且曲新徑穿林明復昏淺流忽濁山獸過
古木半空天火痕星使雙飛出禁垣元侯餞之遊石門
紫髯翼從紅袖舞竹風松雪香温黁遠持青瑣照巫峽
一戛驚斷三聲猿靈山會中身不預吟想峭絶愁精魂
恨無黃金千萬餅布地買取為丘園
和牛相公南溪醉歌見寄
脱屣將相守冲謙唯於山水獨不廉枕伊背洛得勝地
鳴臯少室来軒詹相形面勢默指畫言下變化隨顧瞻
清池曲榭人所致野趣幽芳天與添有時轉入潭島間
珍木如幄藤為簾忽然便有江湖思沙礫平淺草纖纖
怪石釣出大湖底珠樹移自天台尖崇蘭迎風綠泛豔
坼蓮含露紅&KR0008;䄡修廊架空遠岫入弱柳覆檻流波霑
渚蒲抽芽劍脊動岸荻迸笋錐頭銛攜觴命侣極永日
此會雖數心無厭人皆置莊身不到富貴難與逍遙兼
唯君出處得自在決就放曠辭炎炎座賓盡歡恣談謔
愧我掉頭還奮髯能令商於多病客亦覺自適非沈潛
吐綬鳥詞(并序)
滑州牧尚書李公以吐綬鳥詞見示兼命繼聲
蓋尚書前為御史時所作有翰林二學士同賦
之今所謂追和也鳥之所異具於首篇
越山有鳥翔寥廓嗉中天綬光若若越人偶見而竒之
因名吐綬江南知四明天姥神仙地朱鳥星精鍾異氣
赤玉彫成彪炳毛紅綃剪出玲瓏翅湖煙始開山日高
迎風吐綬盤花絛臨波似染瑯琊草映葉疑開阿母桃
花紅草綠人間事未若靈禽自然貴鶴吐明珠暫報恩
鵲銜金印空為瑞春和秋霽野花開翫景尋芳處處来
翠幕雕籠非所慕珠丸柘彈莫相猜棲月啼煙凌縹緲
高林先見金霞曉三山仙路寄遙情刷羽揚翹欲上征
不學碧雞依井絡願隨青鳥向層城太液池中有黃鵠
憐君長在花枝宿如何一借羊角風來聽簫韶九成曲
城西行
城西簇簇三叛族叛者為誰蔡吳蜀中使提刀出禁来
九衢車馬轟如雷臨行與酒杯未覆讐家白官先請肉
守吏能然董卓臍饑烏來覘桓元目城西人散泰街平
雨洗血痕春草生
平齊行二首
烽塵昔起薊北門河南地屬平盧軍貂裘代馬繞東嶽
嶧陽孤桐削為角地形十二虜意驕恩澤含容歷四朝
魯人皆解帶弓箭齊人不復聞簫韶今朝天子聖神武
手握玄符平九土初哀狂童襲故事文告不來方震怒
去秋詔下誅東平官軍四合猶嬰城春來羣鳥噪且驚
氣如壊山墮其庭牙門大將有劉生夜半射落欃槍星
帳中虜血流滿地門外三軍撫連臂驛騎函首過黃河
城中無賊天氣和朝廷侍郎來慰撫耕夫滿野行人歌
泰山沈寇六十年旅祭不享生愁烟今逢聖君欲封禪
神使陰兵來助戰妖氛掃盡河水清日觀杲杲慶雲見
開元皇帝東封時百神受職爭奔馳千鈞猛簴順流下
洪波涵淡浮熊羆侍臣燕公秉文筆玉簡告天無愧詞
當今睿孫承聖祖岳神望幸河宗舞青門大道屬車塵
共侍葳蕤翠華舉
御定全唐詩錄卷三十八
