欽定四庫全書
御定全唐詩錄卷四
王勃
勃字子安絳州龍門人文中子通孫也六歲解屬
文與兄勔勮才藻相類杜易簡稱之曰此王氏三
珠樹也勃年未及冠應舉及第沛王賢聞其名召
為沛府修撰戲為檄英王雞文高宗覽之怒曰此
是交構之漸出補虢州參軍父福畤坐勃故左遷
交趾令勃往省父渡南海墮水卒初李敬元稱勃
與楊炯盧照隣駱賓王必當顯貴裴行儉曰勃等
雖有才而浮躁淺露豈享爵祿楊稍沈静應至令
長餘得令終為幸果如其言
紀事云勃為文先磨墨數升引被覆面而卧忽起
書之初不加點時謂腹藁
古體詩
山亭夜宴
桂宇幽襟積松臺凉夜永森沈野逕寒肅穆巖扉静竹
晦南阿色荷翻北潭影清興殊未闌林端照初景
詠風
肅肅凉風生加我林壑清驅煙尋磵戶卷霧出山楹去
來固無跡動息如有情日落山水静為君起松聲
滕王閣
滕王高閣臨江渚佩玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移幾度秋
閣中帝子今何在檻外長江空自流(勃父為交趾令勃往省父道出洪都)
(都督閻伯璵宴集滕王閣命之序蓋宿命其壻預成將舉屬客必讓而及焉勃適至不辭下華立就末成四韻)
秋夜長
秋夜長殊未央月明露白澄清光層城綺閣遥相望遥
相望川無梁北風受節南鴈翔崇蘭委質時菊芳鳴環
曳珮出長廊為君秋夜擣衣裳纖羅對鳳皇丹綺雙鴛
鴦調砧亂杵思自傷思自傷征夫萬里戍他鄉鶴關音
信斷龍門道路長君在天一方寒衣徒自香
採蓮曲
採蓮歸綠水芙蓉衣秋風起浪鳬雁飛桂棹蘭橈下長
浦羅裙玉腕輕搖櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今
巳暮今巳暮採蓮花渠今那必盡娼家官道城南把桑
葉何如江上採蓮花蓮花復蓮花花葉何稠疊葉翠本
羞眉花紅強似頰佳人不在兹悵望别離時牽花憐共
蒂折藕愛連絲故情無處所新物徒華滋不惜西津交
珮解還羞北海雁書遲採蓮歌有節採蓮夜未歇正逄
浩蕩江上風又值徘徊江上月徘徊蓮浦夜相逄吳姬
越女何丰茸共問寒光千里外征客關山路幾重
臨高臺
臨高臺高臺迢遰絶浮埃瑶軒綺構何崔嵬鸞歌鳳吹
清且哀俯瞰長安道萋萋御溝草斜對甘泉路蒼蒼茂
陵樹高臺四望同帝鄉佳氣鬱葱葱紫閣丹樓紛照耀
璧房錦殿相玲瓏東迷長樂觀西指未央宫赤城映朝
日綠樹搖春風旗亭百隊開新市甲第千甍分戚里朱
輪翠蓋不勝春疊榭層楹相對起復有青樓大道中繡
戶文窗雕綺櫳錦衾夜不襞羅帷晝未空歌屛朝揜翠
妝鏡晩窺紅為君開寶髻蛾眉罷花叢塵間狹路黯將
暮雲開月色明如素鴛鴦池上兩兩飛鳳皇樓下雙雙
度物色正如此佳期那不顧銀鞍繡轂盛繁華可憐今
夜宿娼家娼家少婦不須顰東園桃李片時春君看舊
日高臺處柏梁銅雀生黃塵
近體詩
銅雀妓
金鳳隣銅雀漳河望鄴城君王無處所臺榭若平生舞
席紛何就歌梁儼未傾西陵松檟冷誰見綺羅情
妾本深宫妓層城閉九重君王歡愛盡歌舞為誰容錦
衾不復襞羅衣誰再縫高臺西北望流涕向青松
聖泉宴(幷序)
玄武山有聖泉焉浸淫歴數百千年乘巖泌湧
接磴分流下瞰長江沙堤石岸咸古人遺跡也
兹乃青蘋綠芰紫苔蒼蘚遂使江湖思遠寤寐
寄託既而崇巒左岥石壑前縈丹崿萬尋碧潭
千頃松風唱響竹露薰空瀟瀟乎人間之難遇
也方欲以林壑為天屬琴樽為日用嗟乎古今
(闕)方深川上之悲少長同遊且盡山陰之樂
盍題芳什共寫高情詩得泉字
披襟乘石磴列籍俯春泉蘭氣薰山酌松聲韻野弦影
飄垂葉外香度落花前興洽林塘晩重巖起夕煙
散關晨度
關山凌旦開石路無塵埃白馬高譚去青牛眞氣來重
門臨巨壑連棟起崇隈即今揚策度非是棄繻回
别薛華
送送多窮路遑遑獨問津悲凉千里道悽斷百年身心
事同漂泊生涯共苦辛無論去與住俱是夢中人
麻平晩行
百年懷土望千里倦遊情高低尋戍道遠近聽泉聲磵
葉纔分色山花不辨名羇心何處盡風急暮猨清
餞韋兵曹
征驂臨野次别袂慘江垂川霽浮烟歛山眀落照移鷹
風凋晚葉蟬露泣秋枝亭臯分遠望延想間雲涯
白下驛餞唐少府
下驛窮交日昌亭旅食年相知何用早懷抱即依然浦
樓低晩照鄉路隔風烟去去如何道長安在日邊
杜少府之任蜀州
城闕輔三秦風煙望五津與君離别意同是宦遊人海
内存知已天涯若比隣無為在岐路兒女共霑巾
仲春郊外
東園垂柳徑西堰落花津物色連三月風光絶四隣鳥
飛村覺曙魚戲水知春初晴山院裏何處染囂塵
郊興
空園歌獨酌春日賦閒居澤蘭侵小徑河柳覆長渠雨
去花光濕風歸葉影疎山人不惜醉唯畏綠樽虛
春日還郊
閒情兼默語㩦杖赴巖泉草綠縈新帶榆青綴古錢魚
牀侵岸水鳥路入山煙還題平子賦花樹滿春田
三月曲水宴
彭澤官初去河陽賦始傳田園歸舊國詩酒間長筵列
室窺丹洞分樓瞰紫烟縈迴亘津渡出没控郊鄽鳳琴
調上客龍轡儼羣仙松石偏宜古藤蘿不記年重簷交
密樹複磴擁危泉抗石晞南嶺乘沙眇北川傅巖來築
處磻溪入釣前日斜真趣遠幽思夢凉蟬
贈李十四
小徑偏宜草空庭不厭花平生詩與酒自得會仙家
亂竹開三徑飛花滿四隣從來揚子宅别有尚玄人
蜀中九日登玄武山旅眺
九月九日望鄉臺他席他鄉送客杯人今巳厭南中苦
鴻雁那從北地來
楊炯
炯華隂人幼聰敏善屬文舉神童為弘文館學士
累遷詹事司直則天初坐祖弟神讓事左遷梓州
司法參軍秩滿授盈川令炯與王勃盧照鄰駱賓
王以詞賦齊名稱為王楊盧駱炯謂人曰吾愧在
盧前恥居王後張說曰楊盈川文思如懸河注水
酌之不竭既優於盧亦不減王耻居王後信然愧
在盧前謙也
古體詩
廣谿峽
廣谿三峽首曠望兼川陸山路遶羊腸江城鎮魚復喬
林百丈偃飛水千尋瀑驚浪迴高天盤渦轉深谷漢氏
昔云季中原争逐鹿天下有英雄襄陽有龍伏常山集
軍旅永安興版築池臺忽巳傾邦家遽淪覆庸才若劉
禪忠佐為心腹設險猶可存當無賈生哭
巫峽
三峽七百里唯言巫峽長重巖窅不極疊嶂凌蒼蒼絶
壁横天險莓苔爛錦章入夜分眀見無風波浪狂忠信
吾所蹈泛舟亦何傷可以涉砥柱可以浮吕梁美人今
何在靈芝徒有芳山空夜猿嘯征客淚霑裳
西陵峽
絶壁聳萬仞長波射千里盤薄荆之門滔滔南國紀楚
都昔全盛高丘烜望祀秦兵一旦侵夷陵火潛起四維
不復設關塞良難恃洞庭且忽焉孟門終巳矣自古天
地闢流為峽中水行旅相贈言風濤無極巳及余踐斯
地瓌奇信為美江山若有靈千載伸知已
近體詩
從軍行
烽火照西京心中自不平牙璋辭鳳闕鐵騎繞龍城雪
暗凋旗畫風多雜鼓聲寧為百夫長勝作一書生
劉生
卿家本六郡年長入三秦白璧酬知己黃金謝主人劒
鋒生赤電馬足起紅塵日暮歌鐘發喧喧動四鄰
驄馬
驄馬鐵連錢長安俠少年帝畿平若水官路直如弦夜
玉粧車軸秋金鑄馬鞭風霜但自保窮達任皇天
出塞
塞外欲紛紜雌雄猶未分明堂占氣色華蓋辨星文二
月河魁將三千太乙軍丈夫皆有志會見立功勲
有所思
賤妾留南楚征夫向北燕三秋方一日少别比千年不
掩嚬紅縷無論數綠錢相思眀月夜迢遞白雲天
梅花落
窗外一株梅寒花五出開影隨朝日遠香逐便風來泣
對銅鈎障愁看玉鏡臺行人斷消息春恨幾徘徊
送臨津房少府
岐路三秋别江津萬里長煙霞駐征蓋弦奏促飛觴階
樹含斜日池風泛早凉贈言未終竟流涕忽霑裳
送豐城王少府
愁結亂如麻長天照落霞離亭隱喬樹溝水浸平沙左
尉才何屈東關望漸賒行看轉牛斗持此報張華
遊廢觀
青嶂倚丹田荒凉數百年猶知小山桂尚識大羅天藥
敗金爐火苔昏玉女泉歲時無壁畫朝夕有階烟花柳
三春節江山四望懸悠然出塵網從此狎神仙
和劉侍郎入隆唐觀
福地陰陽合仙都日月開山川臨四險城樹隱三臺伏
檻排雲出飛軒遶澗迴參差凌倒影瀟灑軼浮埃百果
珠為實羣峯錦作苔懸蘿暗疑霧瀑布響成雷方士燒
丹液真人泛玉杯還如問桃水更似得蓬萊漢帝求仙
日相如作賦才自然金石奏何必上天台
和輔先入昊天觀
遁甲爰皇里星占太乙宫天門開奕奕佳氣鬱葱葱碧
落三乾外黃圖四海中邑居環弱水城闕抵新豐玉檻
崑崙側金樞地軸東上真朝北斗元始詠南風漢君祠
五帝淮王禮八公道書編竹簡靈液灌梧桐草茂瓊階
綠花繁寶樹紅石樓紛似畫地鏡淼如空桑海年應積
桃源路不窮黃軒若有問三月住崆峒
送劉校書從軍
天將下三宫星門召五戎坐謀咨廟略飛檄佇文雄赤
土流星劒烏號明月弓秋隂生蜀道殺氣繞湟中風雨
何年别琴尊此日同離亭不可望溝水自西東
夜送趙縱
趙氏連城璧由來天下傳送君還舊府明月滿前川
盧照鄰
照鄰字昇之范陽人博學善屬文初授鄧王府典
籖王甚愛之謂人曰此吾之相如也後拜新都尉
因染風疾去官處太白山中以服餌為事後疾轉
篤徙居具茨山沈痼攣廢不堪其苦與親友執别
投潁水卒
紀事云照鄰居具茨山下自以為高宗尚吏巳獨
儒武后尚法已獨黃老后封嵩山屢聘賢士巳獨
廢著五悲以自明
古體詩
詠史
季生昔未達身辱功不成髠鉗為臺隸灌園變姓名幸
逄滕將軍兼遇曹丘生漢祖廣招納一朝拜公卿百金
孰云重一諾良匪輕廷議斬樊噲羣公寂無聲處身孤
且直遭時坦而平丈夫當如此唯唯何足榮
大漢昔云季小人道遂振玉帛委奄尹斧鑕嬰縉紳邈
哉郭先生卷舒得其真雍容謝朝廷談笑奬人倫在晦
不絶俗處亂不為親諸侯不得友天子不得臣冲情甄
負甑重價折角巾悠悠天下士相送洛橋津誰知仙舟
上寂寂無四隣
昔有平陵男姓朱名阿游直髮上衝冠壯氣横三秋願
得斬馬劍先斷佞臣頭天子玉檻折將軍丹血流捐生
不肯拜視死其若休歸來教鄉里童蒙遠相求弟子數
百人散在十二州三公不敢吏五鹿何能酬名與日月
懸義與天壤儔何必疲執戟區區在封候偉哉曠達士
知命固不憂
結客少年場行
長安重遊俠洛陽富才雄玉劒浮雲騎金鞭明月弓鬭
雞過渭北走馬向關東孫賓遥見待郛解暗相通不受
千金爵誰論萬里功將軍下天上寇騎入雲中烽火夜
似月兵氣曉成虹横行徇知巳負羽遠從戎龍旌昏朔
霧鳥陣捲胡風追奔瀚海咽戰罷陰山空歸來謝天子
何如馬上翁
早度分水嶺
丁年遊蜀道斑鬢向長安徒費周王粟空彈漢吏冠馬
蹄穿欲盡貂裘敝轉寒層冰横九折積石凌七盤重谿
既下潄峻峯亦上千隴頭聞戌鼓嶺外咽飛湍琴瑟松
風急蒼蒼山月團傳語後來者斯路誠獨難
三月曲水宴(得樽字)
風烟彭澤里山水仲長園由來棄銅墨本自重琴樽高
情邈不嗣雅道今復存有美光時彦養德坐山樊門開
芳杜逕室距桃花源公子黃金勒仙人紫氣軒長懷去
城市高詠狎蘭蓀連沙飛白鷺孤嶼嘯玄猿日影巖前
落雲花江上翻興闌車馬散林塘夕鳥喧
奉使益州至長安發鍾陽驛
躋險方未夷乘春聊騁望落花赴丹谷奔流下青嶂葳
蕤曉樹滋滉瀁春江漲平川看釣侣狹逕聞樵唱蝶戲
綠苔前鶯歌白雲上耳目多異賞風烟有奇狀峻阻埓
長城高標吞巨舫聮翩事羈靮辛苦勞疲恙夕濟幾潺
湲晨登每惆悵誰念復芻狗山河獨偏喪
於時春也慨然有江湖之思寄贈柳九隴
提琴一萬里負書三十年晨攀偃蹇樹暮宿清泠泉翔
禽鳴我側旅獸過我前無人且無事獨酌還獨眠遥聞
彭澤宰高弄武城絃形骸寄文墨意氣託神仙我有壺
中要題為物外篇將以貽好道道遠莫致㫋相思勞日
夜相望阻風烟坐惜春華晩徒令客思懸水去東南地
氣凝西北天關山悲蜀道花鳥憶秦川天子何時問公
卿本亦憐自哀還自樂歸藪復歸田海屋銀為棟雲車
電作鞭倘遇鸞將鶴誰論貂與蟬萊洲頻度淺桃實幾
成圓寄言飛鳬舄歲晏共聮翩
長安古意
長安大道連狹斜青牛白馬七香車玉輦縱横過主第
金鞭絡繹向侯家龍銜寶蓋承朝日鳳吐流蘇帶晩霞
百丈遊絲爭繞樹一羣嬌鳥共啼花啼花戲蝶千門側
碧樹銀臺萬種色複道交窗作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逄詎相識借問吹簫向紫煙曾經學舞度芳年
得成比目何辭死願作鴛鴦不羨仙比目鴛鴦真可羨
雙去雙來君不見生憎帳額繡孤鸞好取門簾帖雙燕
雙燕雙飛繞畫梁羅幃翠被鬱金香片片行雲著蟬鬢
纖纖初月上鴉黃鴉黃粉白車中出含嬌含態情非一
妖童寶馬鐵連錢娼婦盤龍金屈膝御史府中烏夜啼
廷尉門前雀欲棲隱隱朱城臨玉道遥遥翠幰没金堤
挾彈飛鷹杜陵北揬丸借客渭橋西俱邀俠客芙蓉劍
共宿娼家桃李蹊娼家日暮紫羅裙清歌一囀口氛氳
北堂夜夜人如月南陌朝朝騎似雲南陌北堂連北里
五劇三條控三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寶帶為君解
燕歌趙舞為君開别有豪華稱將相轉日回天不相讓
意氣由來排灌夫專權判不容蕭相專權意氣本豪雄
青虬紫燕坐春風自言歌舞長千載自謂驕奢凌五公
節物風光不相待桑田碧海須臾改昔時金階白玉堂
即今惟見青松在寂寂寥寥揚子居年年歲歲一牀書
獨有南山桂花發飛來飛去襲人裾
近體詩
巫山高
巫山望不極望望下朝氛莫辨啼猿樹徒看神女雲驚
濤亂水脈驟雨暗峯文霑裳即此地况復遠思君
芳樹
芳樹本多奇年華復在斯結翠成新幄開紅滿故枝風
歸花歴亂日度影參差容色朝朝落思君君不知
王昭君
合殿恩中絶交河使漸稀肝腸隨玉輦形影向金微漢
地草應綠胡庭沙正飛願逐三秋鴈年年一度歸
上之回
回中道路險蕭關烽候多五營屯北地萬乘出西河單
于拜玉璽天子按雕戈振旅汾川曲秋風横大歌
春晩山莊
顧步三春晩田園四望通遊絲横惹樹戲蝶亂依叢竹
懶偏宜水花狂不待風唯餘詩酒意當了一生中
田家無四隣獨坐一園春鶯啼非選樹魚戲不驚綸山
水彈琴盡風花酌酒頻年華巳可樂高興復留人
元日述懷
筮仕無中秩歸耕有外臣人歌小歲酒花舞大唐春草
色迷三徑風光動四隣願得長如此年年物候新
西使兼送孟學士南遊
地道巴陵北天山弱水東相看萬餘里共倚一征蓬零
雨悲王粲清樽别孔融徘徊聞夜鶴悵望待秋鴻骨肉
胡秦外風塵關塞中唯餘劍鋒在耿耿氣成虹
送鄭司倉入蜀
離人丹水北遊客錦城東别意還無已離憂自不窮隴
雲朝結陣江月夜臨空關塞疲征馬霜氛落早鴻潘年
三十外蜀道五千中送君秋水曲酌酒對秋風
羈卧山中
卧壑迷時代行歌任死生紅顔意氣盡白璧故交輕澗
戶無人跡山窗聽鳥聲春色緣巖上寒光入溜平雪盡
松帷暗雲開石路明夜伴饑鼯宿朝隨馴雉行度谿猶
憶處尋洞不知名紫書常日閱丹藥幾年成扣鐘鳴天
鼓燒香厭地精倘遇浮丘鶴飄颻凌太清
送幽州陳參軍赴任寄呈鄉曲父老
薊北三千里關西二十年馮唐猶在漢樂毅不歸燕人
同黃鶴遠鄉共白雲連郭隗池臺處昭王樽酒前故人
當巳老舊壑幾成田紅顔如昨日衰鬢似秋天西蜀橋
應毁東周石尚全灞池水猶綠榆關月早圓塞雲初上
雁庭樹欲銷蟬送君之舊國揮淚獨澘然
駱賓王
賓王義烏人少善屬文尤妙於五言詩嘗作帝京
篇當時以為絶唱然落魄無行好與博徒遊高宗
末為長安主簿坐贓左遷臨海丞怏怏失志棄官
去後與徐敬業舉兵
紀事云徐敬業舉兵揚州以賓王為府屬代敬業
為檄武后讀至一坏之土未乾六尺之孤安在矍
然曰誰為之或以賓王對后曰宰相安得失此人
敬業敗亡命不知所終中宗時詔求其文得數百
篇
古體詩
帝京篇
山河千里國城闕九重門不覩皇居壯安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重關一百二漢家離宫三十六桂
殿嶔崟對玉樓椒房窈窕連金屋三條九陌麗城隈萬
戶千門平旦開複道斜通鳷鵲觀交衢直指鳳皇臺劍
履南宫入簪纓北闕來聲明冠寰宇文物象昭回鈎陳
肅蘭戺璧沼浮槐市銅羽應風迴金莖承露起校文天
祿閣習戰昆明水朱邸抗平臺黃扉通戚里平臺戚里
帶崇墉炊金饌玉待鳴鐘小堂綺帳三千戶大道青樓
十二重寶蓋雕鞍金絡馬蘭窗繡柱玉盤龍繡柱旋題
粉壁暎鏘金鳴玉王侯盛王侯貴人多近臣朝遊北里
暮南隣陸賈分金將讌喜陳遵投轄正留賓趙李經過
密蕭朱交結親丹鳳朱城白日暮青牛紺幰紅塵度俠
客珠彈垂楊道倡婦銀鈎采桑路倡婦桃李自芳菲京
華遊俠盛輕肥延年女弟雙飛入羅敷使君千騎歸同
心結縷帶連理織成衣春朝桂樽樽百味秋夜蘭燈燈
九微翠幌珠簾不獨映清歌寶瑟自相依且論三萬六
千是寧知四十九年非古來榮利若浮雲人生倚伏信
難分始見田竇相傾奪俄聞衛霍有功勲未厭金陵氣
先開石槨文朱門無復張公子灞亭誰畏李將軍相顧
百齡皆有待居然萬化咸應改桂枝芳氣已銷亡栢梁
高宴今何在春去春來苦自馳爭名争利徒爾為久留
郎署終難遇空掃相門誰見知當時一旦擅豪華自言
千載長驕奢倏忽摶風生羽翼須臾失浪委泥沙黃雀
徒巢桂青門遂種瓜黃金銷鑠素絲變一貴一賤交情
見紅顔宿昔白頭新脫粟布衣輕故人故人有湮淪新
知無意氣灰死韓安國羅傷翟廷尉已矣哉歸去來馬
卿辭蜀多文藻揚雄仕漢乏良媒三冬自矜誠足用十
年不調幾邅廻汲黯薪逾積孫弘閣未開誰惜長沙傅
獨負洛陽才(紀事云楊盈川之為文好以古人姓名連用號為點鬼簿賓王好以數對如秦地重)
(關一百二漢家離宫三十六人號為算博士又曰倏忽摶風生羽翼須臾失浪委泥沙賓王後與徐敬業興兵)
(揚州大敗逃死此其䜟也)
軍中行路難(同辛常伯作)
君不見玉關塵色暗邊庭銅鞮雜虜寇長城天子按劍
徵餘勇將軍受脤事横行七德龍韜開玉帳千重龜壘
動金鉦隂山苦霧埋高壘交河孤月照連營連營去去
無窮極擁旆遥遥過絶國陣雲朝結晦天山寒沙夕漲
迷疎勒龍鱗水上開魚貫馬首山前振鵰翼長驅萬里
讋祁連分麾三令武功宣百發烏號遥碎柳七尺龍文
迴照蓮春來秋去移灰琯蘭閨柳市芳塵斷雁門迢遞
尺書稀鴛被相思雙帶緩行路難行路難誓令氛祲静
臯蘭但使封侯龍額貴詎隨中婦鳳樓寒
疇昔篇
少年重英俠弱歲賤衣冠既託寰中賞方承膝下歡遨
遊灞水曲風月洛城端且知無玉饌誰肯逐金丸金丸
玉饌盛繁華自言輕侮季倫家九陌争馳千里馬三條
競騖七香車掩暎飛軒乘落照參差步障引朝霞池中
舊水如懸鏡屋裏新妝不讓花意氣風雲倏如昨歲月
春秋屢迴薄上苑頻經柳絮飛中園幾見梅花落當時
門客今何在疇昔交朋巳疎索莫教憔悴損容儀會得
高秋雲霧廓淹留坐帝鄉無事積炎凉一朝披裋褐六
載奉長廊賦文慙昔馬執戟歎前楊揮戈出武帳荷筆
入文昌文昌隱隱皇城裏由來奕奕多才子潘陸詞鋒
絡繹飛張曹翰苑縱横起卿相未曾識王侯寧見擬垂
釣甘成白首翁負薪何處逢知巳判將運命賦窮通從
來奇舛任西東不應永棄同芻狗且復飄颻類轉蓬容
鬢年年異春華歲歲同榮親未盡禮徇主欲申功脂車
秣馬辭鄉國縈轡西南使卭僰玉壘銅梁不易攀地角
天涯渺難測鶯囀蟬吟有悲望鴻來雁度無音息陽關
積霧萬里昏劍閣連山千種色蜀路何悠悠岷峯阻且
修迴腸隨九折逬淚下雙流寒光千里暮露氣二江秋
長途看束馬平水且沈牛華陽舊地標神制石鏡蛾眉
真秀麗諸葛才雄已號龍公孫躍馬輕稱帝五丁卓犖
多奇力四士英靈富文藝雲氣横開八陣形橋影遥分
七星勢川平烟霧開遊戲錦城隈墉高龜望出水淨雁
文迴尋姝入酒肆訪客上琴臺不識金貂重偏惜玉山
頽他鄉冉冉消年月帝里沈沈限城闕不見猿聲助客
啼惟聞旅思將花發我家迢遞關山裏關山迢遞不可
越故園梅柳尚有餘春來勿使芳菲歇解鞅欲言歸執
袂愴多違北梁俱握手南浦共沾衣别情傷去蓋離念
惜徂輝知音何所託木落雁南飛回來望平陸春來酒
應熟相將菌閣卧青溪且用藤杯泛黃菊十年不調為
貧賤百日屢遷隨倚伏秖為須求負郭田使我再干州
縣祿百年鬱鬱少騰遷萬里遥遥入鏡川吳江沸潮衝
白日淮海長波接遠天叢竹凝朝露孤山起暝煙賴有
邊城月常伴客旌懸東南美箭稱吳會名都隱軫三江
外塗山執玉應昌期曲水開襟重文會仙鏑流音鳴鶴
嶺寶劍分輝落蛟瀨未看白馬對蘆芻且覺浮雲似車
蓋江南節序多文酒屢經過共踏春江曲俱唱采菱歌
舟移疑入鏡棹舉若乘波風光無限極歸檝礙池荷眺
聽烟霞正流盼即從王事歸艫轉芝田花月屢徘徊金
谷佳期重遊衍登高北望嗤梁叟憑軾西征想潘掾峯
開華岳聳疑蓮水激龍門急如箭人事謝光陰俄遭霜
露侵偷存七尺影分没九泉深窮途行泣玉憤路未藏
金茹荼空有歎懷橘獨傷心年來歲去成銷鑠懷抱心
期漸寥落掛冠裂冕巳辭榮南畝東臯事耕鑿賓階客
院常疎散蓬徑柴扉終寂寞自有林泉堪隱棲何必山
中事丘壑我住青門外家臨素滻濱遥瞻丹鳳闕斜望
黑龍津荒衢通獵騎窮巷抵樵輪時有桃源客來訪竹
林人昨夜琴聲奏悲調旭旦含顰不成笑果乘驄馬發
囂書復道郎官禀綸誥冶長非罪曾縲絏長孺然灰也
經溺高門有閣不圖封峻筆無聞歛敷妙適離京兆謗
還從御史彈炎威資夏景平曲况秋翰畫地終難入書
空自不安吹毛未可待搖尾且求飡丈夫坎凛多愁疾
契闊迍邅盡今日慎罰寧憑兩造辭嚴科直掛三章律
鄒衍銜悲衝燕獄李斯抱怨拘秦桎不應白髮頓成絲
直爲黃沙暗如漆紫禁終難叫朱門不易排驚魂聞葉
落危魄逐輪埋霜威遥有厲雪枉更無階含冤欲誰道
飲氣獨居懷忽聞驛使發關東傳道天波萬里通涸鱗
去轍還遊海幽禽釋網便翔空舜澤堯曦方有極讒言
巧佞儻無窮誰能跼蹐依三輔會就商山訪四翁
近體詩
遊靈公觀
靈玄標勝境神府枕通川玉殿斜連漢金堂迥架煙斷
風疎晩竹流水切寒弦别有青門外空懷元圃仙
陪潤州薛司空丹徒桂明府遊招隱寺
共尋招隱寺初識戴顒家還依舊泉壑應改昔雲霞綠
竹寒天笋紅蕉臘月花金繩倘留客為繫日光斜
同辛簿簡仰酬思玄上人林泉
聞君招隱地髣髴武陵春緝芰知還楚披榛似避秦崩
查年祀積幽草歲時新一謝滄浪水安知有逸人
俗遠風塵隔春還初服遲林疑中散地人似上皇時芳
杜湘君曲幽蘭楚客詞山中有春草長似寄相思
在兖州餞宋五之問
淮沂泗水地梁甫汶陽東别路青驪遠離樽綠蟻空柳
寒凋密翠棠晩落疎紅别後相思曲悽斷入琴風
在獄詠蟬(幷序)
余禁所禁垣西是法廳事也有古槐數株焉雖
生意可知同殷仲文之古樹聽訟斯在即周召
伯之甘棠每至夕照低隂秋蟬疎引發聲幽息
有切常聞豈人心異於曩時將蟲響悲於前聽
嗟乎聲以動容德以象賢故潔其身也禀君子
達人之高行蛻其皮也有仙都羽化之靈姿候
時而來順陰陽之數應節為變審藏用之機有
目斯開不以道昏而昧其視有翼自薄不以俗
厚而易其真吟喬樹之微風韻姿天縱飲高秋
之墜露清畏人知僕失路艱虞遭時徽纆不哀
傷而自怨未搖落而先衰聞蟪蛄之流聲悞平
反之已奏見螗螂之抱影怯危機之未安感而
綴詩貽諸知巳庶情沿物應哀弱羽之飄零道
寄人知憫餘聲之寂寞非謂文墨取代幽憂云
爾
西陸蟬聲唱南冠客思侵那堪玄鬢影來對白頭吟露
重飛難進風多響易沈無人信高潔誰謂表予心
樂大夫挽詞
可嘆浮生促吁嗟此路難丘陵一起恨言笑幾時歡蕭
索郊埏晩荒凉井徑寒誰當門下客獨見有任安
蒿里誰家地松門何代丘百年三萬日一别幾千秋返
照寒無影窮泉凍不流居然同物化何處欲藏舟
一旦先朝菌千秋掩夜臺青烏新兆去白馬故人來草
露當春泣松風向暮哀寧知荒壠外弔鶴自徘徊
棹歌行
寫月圖黃罷凌波拾翠通鏡花搖芰日衣麝入荷風葉
密舟難蕩蓮疎浦易空鳳媒羞自託鴛翼恨難窮秋帳
燈光翠娼樓粉色紅相思無别曲倂在棹歌中
夕次蒲類津
二庭歸望斷萬里客心愁山路猶南屬河源自北流晩
風連朔氣新月照邊秋竈火通軍壁烽烟上戍樓龍庭
但苦戰燕頷會封侯莫作蘭山下空令漢國羞
在軍中贈先還知巳
蓬轉俱行役瓜時獨未還魂迷金闕路望斷玉門關獻
凱多慙霍論封幾謝班風塵催白首歲月損容顔落雁
低秋塞驚鳬起暝灣胡霜如劍鍔漢月似刀鐶别後邊
庭樹相思幾度攀
浮槎(幷序)
遊目川上觀一浮槎泛泛然若木偶之乘流迷
不知其所適也觀其根柢盤屈枝榦扶疎大則
有棟梁舟楫之材小則有輪轅榱桷之用非夫
禀乾坤之秀氣含宇宙之淳精孰能負凌雲槩
日之姿抱積雪封霜之骨向使懷材幽藪藏穎
重巖絶望於巖廊之榮遺形於斤斧之患固可
垂蔭萬畝懸暎九霄與建木較其短長將大椿
齊其年壽者而委根險岸託質畏途上為疾風
衝飇所摧殘下為奔浪迅波所激射基由壤括
勢以地危豈盛衰之理繫乎時封植之道存乎
我一墜泉谷萬里飄淪與波浮沈隨時逝止雖
殷仲文嘆生意巳盡孔宣父知朽質難雕然而
遇良工逢仙客牛磯可託玉璜之路非遥匠石
先談萬乘之器何遠故材之用與不用時也悲
夫然知萬物之相感應者亦奚必同聲同氣而
巳哉感而賦詩貽諸同疾云爾
昔負千尋質高臨九仞峯貞心凌晩桂勁節掩寒松忽
值風飇折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逢徒懷萬乘器誰為一先容
邊城落日
紫塞流沙北黃圖灞水東一朝辭俎豆萬里逐沙蓬候
月恒持滿尋源屢鑿空野昏邊氣合烽迥戍烟通膂力
風塵倦疆場歲月窮河流控積石山路遠崆峒壯志凌
蒼兕精誠貫白虹君恩如可報龍劍有雌雄
宿溫城望軍營
北地寒膠折邊城夜柝聞兵符關帝闕天策動將軍塞
靜胡笳徹沙明楚練分風旗翻翼影霜劍轉龍文白羽
搖如月青山斷若雲烟疎疑卷幔塵滅似銷氛投筆懷
班業臨戎想顧勲還應雪漢恥持此報明君
久戍邊城有懷京邑
擾擾風塵地皇皇名利途盈虚一易舛心迹兩難俱弱
齡小山志寧期大丈夫九微先賁玉千仞忽彈珠棘寺
遊三禮蓬山簉八儒懷鉛慙後進投筆願前驅北走非
通趙西之似化胡錦車朝促候刁斗夜傳呼戰士青絲
絡將軍黃石符連星入寶劍半月上雕弧拜井開疎勒
鳴桴動密須戎機習短蔗袄祲静長榆季月炎初盡邊
亭草早枯層陰籠古木窮色變寒蕪海鶴聲嘹唳城烏
尾畢逋葭繁秋引色桂滿夕輪虚行役風霜久鄉園夢
想孤灞池遥夏國秦海望陽紆沙塞三千里京城十二
衢楊溝連鳳闕槐路擬鴻都璧殿規宸象金隄法斗樞
雲浮西北蓋月照東南隅寶帳垂連理銀床轉轆轤廣
筵留上客豐饌引中厨漏緩金徒箭嬌繁玉女壺秋濤
飛喻馬春水泛仙艫意氣風雲合言忘道術趍共矜名
已泰詎肯沬相濡有志慙雕朽無庸類散樗關山暫超
忽形影歎艱虞結網空知羡圖榮豈自誣忘情同塞馬
比德類宛駒隴阪肝腸絶陽關亭堠迂迷魂驚落雁離
恨斷飛鳬春去榮華盡年來歲月無邊愁傷郢調鄉思
繞吳歈河氣通中國山途限外區相思若可寄冰泮有
銜蘆
於易水送人
此地别燕丹壯髮上衝冠昔時人已没今日水猶寒
御定全唐詩錄卷四
