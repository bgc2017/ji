欽定四庫全書
御定全唐詩錄卷九十一
羅隠
隠字昭諫新登人本名横十上不中第遂更名從
事湖南歴淮潤皆無合久之歸投錢鏐累官錢塘
令鎮海軍掌書記節度判官鹽鐵發運副使著作
佐郎奏授司勲郎梁祖以諫議大夫召不行魏博
羅紹威推為叔父表薦給事中年七十七終隠少
聰敏作詩文多以譏刺為主有甲乙詩集
紀事云隠初隠池之梅根浦自號江東生廣明中
池守竇橘營墅居之
隠為唐相鄭畋李蔚所知畋女覽其詩諷誦不已
有慕才意隠貌寢陋女一日簾窺之自此絶不詠
其詩
又紀事云隠虬鄴共場屋謂之三羅昭宗聞其名
欲以甲科處之有大臣奏曰隠雖有才然多輕易
明皇聖德猶横遭乎譏謗將相臣僚豈能免乎凌
轢帝問譏謗之詞對曰隠有華清詩曰樓殿層層
佳氣多開元時節好笙歌也知道德勝堯舜爭奈
楊妃解笑何其事遂寢
北夢瑣言云隠頻不得意頗怨望為貴遊子弟所
排契闊東歸黃寇事平朝賢議欲召之韋貽範沮
之曰某與同舟而載未相識舟人告云此有朝官
羅曰是何朝官我脚夾筆亦可敵得數輩必若登
科通籍吾徒為粃糠也由是不果召
江南李氏嘗遣使聘越越人問見羅給事否使人
曰不識亦不聞名越人云四海聞有羅江東何拙
之甚使人曰為金㮄上無名所以不知
古體詩
隴頭水
借問隴頭水年年恨何事全疑嗚咽聲中有征人淚自
古無長策况我非深智何計謝潺湲一宵空不寐
江南行
江南濕雨鮫綃軟漠漠遠山眉黛淺水國多愁又有情
夜槽壓酒銀船滿細柳搖烟凝曉空吳王臺榭春夢中
鴛鴦鸂鶒喚不起平鋪綠水眠東風西陵路遠月悄悄
油壁車輕嫁蘇小
江南别
去年今夜江南别鴛鴦翅冷飛蓬熱今年今夜江北邊
鯉魚腸斷音書絶男兒心事無了時出門上馬不自知
酬丘光庭
正月十五日書札五月十六日到來柳吟秦望咫尺地
鯉魚何處閒徘徊故人情意未疎索次第序述眉眼開
上言二年隔烟水下有數幅真瓊瑰行吟坐讀口不倦
瀑泉激射琅玕摧壁池蘭蕙日已老村酒蘸甲時幾杯
鶴齡鴻算不復見雨後蓑笠空莓苔自從黃寇擾中土
人心波蕩猶未廻道殷合眼拜九列張濬掉舌升三台
朝廷濟濟百揆序寧將對面容姦回禍生有基妖有漸
翠華西幸蒙塵埃三川梗塞兩河閉大明宫殿生蒿萊
懦夫早歲不量力策蹇仰北高崔嵬千門萬戶扃鎖密
良匠不肯雕散材君今得意尚如此况我麋鹿悠悠哉
榮衰貴賤目所覩莫嫌頭白黃金臺
近體詩
效玉臺體
青樓枕路隅璧甃復椒塗晩夢通簾押春寒逼酒罏解
吟憐芍藥難見恨菖蒲試問年多少鄰姬亦姓胡
春居
東風百卉搖舊國路迢迢偶病成疎散因貧得寂寥倚
簷高柳弱乘露小桃妖春色常無處村醪更一瓢
絶境
絶境非身事流年但物華水梳苔髮直風引蕙心斜凡
客從題鳳膚音未勝蛙小船兼有槳始與問漁家
秋晩
宰邑慚良術為文愧壯圖縱饒長委命爭奈漸非夫杯
酒有時有亂離無處無金庭在何處回首一踟蹰
除夜
官歷行將盡村醪強自傾厭寒思暖律畏老惜殘更歲
月已如此寇戎猶未平兒童不諳事歌吹待天明
杜處士新居
翠歛王孫草荒誅宋玉茅寇餘無故物時薄少深交迸
笋穿行逕饑雛出壞巢小園吾亦有多病近來抛
秋浦
晴川倚落暉極目思依依野色寒來淺人家亂後稀久
遊身不達多病意常違還有魚船在時時夢裏歸
早登新安縣樓
關城樹色齊往事未全迷塞路真人氣封門壯士泥草
濃延蝶舞花密教鶯啼若以鳴為德鸞凰不及雞
寄陸龜蒙(李相公蔚在淮南嘗徵其詩)
龍樓李丞相昔歲仰高文黃閣尋無主青山竟未聞夜
船乘海月秋寺伴江雲却恐塵埃裏浮名點汚君
北固亭東望寄默師
高亭暮色中往事更誰同水漫矜天闊山應到此窮病
憐京口酒老怯海門風惟有言堪解何由見遠公
姑蘇真娘墓
春草荒墳墓萋萋向虎丘死猶嫌寂寞生肯不風流皎
鏡山泉冷輕裾海霧秋還應伴西子香逕夜深遊
菊
籬落歲云晏數枝聊自芳雪裁纖蘂密金拆小苞香千
載白衣酒一生青女霜春叢莫輕薄彼此有行藏
燕
不必嫌漂露何妨養羽毛漢妃金屋遠盧女杏梁高野
迥雙飛急烟晴對語勞猶勝黃雀在棲息是蓬蒿
自貽
衰老應難更進趨藥畦經卷自朝晡縱無顯效亦藏拙
若有所成甘守株漢武廵遊虚軋軋秦皇吞併漫驅驅
如何只見丁家鶴依舊遼東歎綠蕪
水邊偶題
野水無情去不回水邊花好為誰開秖知事逐眼前過
不覺老從頭上來窮似丘軻休歎息達如周召亦塵埃
思量此理何人會蒙邑先生最有才
西上
西上青雲未有期東浮滄海去何遲酒闌夢覺不稱意
花落月明空所思長恐病侵多事日可堪忙過少年時
鬭雞走狗五陵道惆悵輸他輕薄兒
關亭春望
關畔春雲拂馬頭馬前春事共悠悠風欺岸柳長條困
露浥山花小朵愁信越功名高似狗裴王氣力大於牛
未知至竟將何用渭水涇泥一向流
曲江春感
江頭日暖花又開江東行客心悠哉高陽酒徒半凋落
終南山色空崔嵬聖代也知無棄物侯門未必用非才
一船明月一竿竹家住五湖歸去來
東歸途中作
松橘蒼黃覆釣磯早年生計近年違老知風月終堪恨
貧覺家山不易歸别岸客帆和鴈落晩程霜葉向人飛
買臣嚴助精靈在應笑無成一布衣
金陵夜泊
冷烟輕靄傍衰叢此夕秦淮駐斷篷棲鴈遠驚沽酒火
亂鴉高避落帆風地銷王氣波聲急山帶秋隂樹影空
六代精靈人不見思量應在月明中
早春巴陵道中
遠雪亭亭望未消岳陽春淺自相饒短蘆冒土初生笋
高柳偷風已弄條波汎洞庭獱獺健谷連荆楚鬼神妖
中流菱唱泊何處一隻畫船蘭作橈
憶九華
九華巉崪廕柴扉長憶前時此息機黃菊倚風村酒熟
綠蒲低雨釣魚歸干戈已是三年别塵土那堪萬事違
回首佳期恨多少夜闌霜露又沾衣
蓮塘驛
蓮塘館東初日明蓮塘館西行人行隔林啼鳥似相應
當路好花疑有情一夢不須追往事數杯猶可慰勞生
莫言來去只如此君看鬢邊霜幾莖
登夏州城樓
寒聲獵獵戍旗風獨倚危樓悵望中萬里山河唐土地
千年魂魄晉英雄離心不忍聽邊馬往事應須問塞鴻
好脫儒冠從校尉一枝長戟六鈞弓
春日獨遊禪智寺
遠樹連天水接空幾年行樂舊隋宫花開花謝長如此
人去人來自不同鸞鳳調高何處酒吳牛蹄健滿車風
思量只合騰騰醉煮海平陳盡夢中
揚州開元寺閣上作
滿檻山川漾落暉檻前前事去如飛雲中雞犬劉安過
月裏笙歌煬帝歸江蹙海門帆散出地吞淮口樹相依
紅樓翠幕知多少長向東風有是非
覽晉史(張翰思吳中鱸膾蓴羹)
齊王僚屬好男兒偶覓東歸便得歸滿目路岐抛似夢
一船風雨去如飛盤擎紫線蓴初熟筯撥紅絲膾正肥
惆悵中途無限事與君千載兩忘機
題潤州妙善寺前石羊(相傳吳主孫權與蜀主劉備嘗此置會)
紫髯桑蓋此沈吟狠石猶存事可尋漢鼎未分聊把手
楚醪雖滿肯同心英雄巳往時難問苔蘚何知日漸深
還有市鄽沽酒客鵲喧鳩聚話蹄涔
題籌筆驛
抛擲南陽為主憂北征東討盡良籌時來天地皆同力
運去英雄不自由千里山河輕孺子兩朝冠劍恨譙周
惟餘巖下多情水猶解年年傍驛流
春日登上元石頭城
萬里傷心極目春東南王氣只逡廵野花相笑落滿地
山鳥自憐啼傍人漫道城池須險阻可知豪傑亦埃塵
太平寺主惟輕薄却把三公與賊臣
清溪江令公宅
鸞牋象管夜深時曾賦陳宫第一詩讌罷風流人不見
廢來蹤跡草應知鶯憐勝事啼空谷蝶戀餘香舞好枝
還有往年金甃井牧童樵叟等閒窺
燕昭王墓
戰國蒼茫難重尋此中蹤跡想知音強停别騎山花曉
欲弔遺魂野草深浮世近來輕駿骨高臺何處有黃金
思量郭隗平生事不殉昭王是負心
暇日投錢尚父
牛斗星邊女宿間棟梁虛敞麗江關望高漢相東西閣
名重淮王大小山醴設鬭傾金鑿落馬歸爭撼玉連環
自慙麋鹿無能事未報深恩鬢己斑
春日投錢塘元帥尚父
正憂衰耄辱金臺敢望昭王顧問來門外旌旗屯虎豹
壁間章句動風雷三都節已聯翩降兩地花應次第開
若比紫髯分鼎足未聞餘力有瓊瓌
征東幕府十三州敢望非才忝上游官秩已叨吳品職
姓名兼顯魯春秋鹽車顧後聲方重火井窺來熖始浮
一句黃河千載事郢城王粲漫登樓(吳越備史云隠寢疾王親臨撫問因)
(題其壁云黃河信有澄清日後代應難繼此才隠起而續末句云門外旌旗屯虎豹壁間章句動風雷由是以)
(紅紗罩覆其上)
病中上錢尚父
左脚妨行右臂攣每慙名跡汙賓筵縱饒吳主容衰病
爭奈燕臺費料錢藜杖已乾難更把竹轝雖在不堪懸
深恩重德無言處回首浮生淚泫然
玉函瓊檢下台司記得當時捧領時半壁龍蛇蟠造化
滿筐山嶽動神祗疲牛䑛犢心猶切隂鶴鳴雛力已衰
穉子不才身抱疾日窺真跡淚雙垂
寄前宣州竇常侍
往年西謁謝玄暉尊酒留歡醉始歸曲檻柳濃鶯未老
小園花暖蝶初飛噴香瑞獸金三尺舞雪佳人玉一圍
今日亂離尋不得滿蓑風雨釣魚磯
綿谷迴寄蔡氏昆仲
一年兩度錦江遊前值東風後值秋芳草有情皆礙馬
好雲無處不遮樓山將别恨和心斷水帶離聲入夢流
今日因君試回首澹烟喬木隔綿州
寄南城韋逸人
杜甫詩中韋曲花至今無賴尚家家美人曉折露沾袖
公子醉歸香滿車萬里丹青傳不得二年風雨恨無涯
羨他南澗高眠客春去春來任物華
夜泊毗陵無錫縣有寄
草蟲幽咽露初團獨繫孤舟夜已闌濁浪勢奔吳苑急
疎鐘聲出慧山寒愁催鬢髮凋何易貧戀家鄉别漸難
他日親朋應大笑始知書劍是無端
寄處默師
甘露捲簾看雨脚樟亭倚柱望潮頭十年顧我醉中過
兩地與師方外遊久隔兵戈長寄夢近無書信更堪憂
香爐烟靄虎溪月終棹鐵船尋惠休
送宿松傅少府
江蘺漠漠樹重重東過清淮到宿松縣好也知臨皖水
官閒應得看灊峯春生綠野吳歌怨雪霽平郊楚酒濃
留取餘杯待張翰明年歸棹一從容
送張綰遊鍾陵
南憶龍沙兩岸行當時天下尚清平醉眠野寺花方落
吟倚江樓月欲明老去亦知難重到亂來爭肯不牽情
西山十二真人在從此煩君話姓名
早春送處士張坤歸汴州
蕭蕭羸馬正塵埃又送歸軒向吹臺别酒莫辭今夜醉
故人知是幾時來泉經華嶽猶應凍花到梁園始合開
為謝東門抱關吏不堪惆悵滿離杯
篋中得故王郎中書
鳳里前年别望郎叮嚀唯恐滯吳鄉勸疎杯酒知妨事
乞與書題作裹糧苹鹿未能移海曲縣花尋已落河陽
九原自此無因見反覆遺蹤淚萬行
中秋月
湖上風高動白蘋暫延清景此逡巡隔年為别因何事
半夜相看似故人蟾向靜中矜爪距兔偎明處弄精神
姮娥老大應惆悵獨倚蒼蒼桂一輪
梅花
吳王醉處十餘里照夜拂衣今正繁經雨不隨山鳥散
倚風如共路人言愁憐粉豔飄歌席靜愛寒香撲酒罇
欲寄所思無好信為君惆悵又黃昏
杏花
暖觸衣襟漠漠香間梅遮柳不勝芳數枝豔拂文君酒
半里紅欹宋玉牆盡日無人疑悵望有時經雨乍凄涼
舊山山下還如此迴首東風一斷腸
牡丹
似共東風别有因絳羅高捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身(藝苑雌黃云元和中韓弘罷宣武歸)
(長安命斸去第中牡丹曰吾豈效兒女輩耶子北夢瑣言云隠與周繇分深繇謂隠曰閣下有女鄣詩極為)
(絶唱隠不喻何為曰若教解語應傾國任是無情亦動人隠撫掌大笑)
贈妓雲英
鍾陵醉别十餘春重見雲英掌上身我未成名君未嫁
可能俱是不如人(鑑戒錄云鍾陵妓雲英隠與舊下第見之雲英曰羅秀才當尚未脫白隠)
(贈詩)
感弄猴人賜朱紱
十二三年就試期五湖煙月奈相違何如學取孫供奉
一笑君王便著緋(幕府燕閒錄云唐昭宗播遷隨駕伎藝人止有弄猴者猴頗馴能隨班起)
(居昭宗賜以緋袍號孫供奉故羅隠有詩云云朱梁簒位取此猴令殿下起居猴望殿陛見全忠徑趨其所跳)
(躍奮擊遂令殺之唐臣愧此猴多矣)
題蟠溪垂釣圖
吕望當年展廟謨直鈎釣國更誰如若教生在西湖上
也是須供使宅魚(錢氏有國西湖漁者日納魚數斤謂之使宅魚隠題此圖遂蠲其徵)
七夕
月帳星房次第開兩情惟恐曙光催時人不用穿針待
没得心情送巧來
小松
已有清隂逼坐隅愛聲仙客肯過無陵遷谷變須高節
莫向人間作大夫(困學紀聞云昭諫咏松云云其志亦可悲矣唐六臣彼何人哉昭諫說錢)
(鏐舉兵討梁其忠義可見視奴事朱温之杜荀鶴猶糞土也)
柳
灞岸晴來送别頻相偎相倚不勝春自家飛絮猶無定
爭把長條絆得人
題新㮄
黃土原邊狡兔肥犬如流電馬如飛灞陵老將無功業
猶憶當時夜獵歸
鄭谷
谷字若愚袁州人故永州刺史之子幼年司空圖
與刺史同院見而竒之曰曾吟得丈丈詩否曰吟
得莫有病否曰丈丈曲江晩望斷篇云村南斜日
閒回首一對鴛鴦落渡頭即深意矣司空歎息撫
背曰當為一代風騷主乾寧中為都官郎中谷詩
名盛於唐末人多傳諷號為鄭都官而弗名也
谷自序曰谷勤苦風雅騎竹之年即有賦咏同年
古川守李公朋同官馬博士戴嘗撫頂歎勉謂他
日必垂名及冠求試春闈歴干大匠故少師相國
太原公深推奬之故薛許昌能李建州頻不以晩
輩見待預於唱和之流所得為多登第之後孜孜
忘倦甚於始學喪亂奔離散墜略盡乾寧初上幸
三峯寓止雲臺道舍拾墜補遺編成三百首分為
三卷目之為雲臺編所不能自負初心非敢矜於
作者
紀事曰咸通中谷與張喬許棠諸人同有詩名稱
十哲
近體詩
潼關道中
白道曉霜迷籬燈照馬嘶秋風滿關樹殘月隔河雞來
往非無倦窮通豈易齊何年歸故社披雨剪春畦
旅寓洛南村舍
村落清明近鞦韆稚女誇春隂妨柳絮月黑見梨花白
鳥窺魚網青帘認酒家幽棲雖自適交友在京華
登杭州城
漠漠江天外登臨返照間潮來無别浦木落見他山沙
鳥晴飛遠漁人夜唱閒歲窮歸未得心逐片帆還
潯陽姚宰廳作
縣幽公事稀庭草是山薇足得招棋侣何妨著道衣野
泉當案落浴鷺入衙飛寺去東林近多應隔宿歸
書村叟壁
草肥朝牧牛桑綠晩鳴鳩列岫簷前見清泉碓下流春
蔬和雨割社酒向花篘引我南陂去籬邊有小舟
張谷田舍
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年來稔前村酒可賖
梁燭處士辭金陵相國杜公歸舊山因以寄贈
相庭留不得江野有苔磯兩浙尋山遍孤舟載鶴歸世
間書讀盡雲外客來稀諫署搜賢急應難惜布衣
久不得張喬消息有寄
天末去程孤沿淮復向吳亂離何處甚安穏到家無樹
盡雲垂野檣稀月滿湖傷心遶村路應少舊耕夫
夕陽
夕陽秋更好㶑㶑蕙蘭中極浦明殘雨長天急遠鴻僧
窗留半榻漁舸透疎篷莫恨清光盡寒蟾即照空
趙璘郎中席上賦蝴蝶
尋豔復尋香似閒還似忙煖烟沈蕙徑微雨宿花房書
幌輕隨夢歌樓悞採妝王孫深屬意繡入舞衣裳
乖慵
乖慵居竹裏涼冷卧池東一霎芰荷雨幾迴簾幕風遠
僧來叩寂小吏笑書空衰鬢霜供白愁顔酒借紅扇輕
搖鷺羽屏古畫漁翁自得無端趣琴棋舫子中
迴鑾
妖星沈雨露和氣滿京關上將忠勲立明君法駕還順
風調雅樂夾道叙羣班香泛傳宣裏塵清指顧間樓臺
新紫氣雲物舊黃山曉渭行朝肅秋郊曠望閒廟靈安
國步日角動天顔浩浩昇平曲流歌徹百蠻
故少師從翁隠巖别墅亂後榛蕪感舊愴懷遂有
追紀(鄭薰歸老號所居為隠巖)
風騷為主人凡俗仰清塵密行稱閨閫明誠動縉紳周
旋居顯重内外掌絲綸妙主蓬壺籍忠為社稷臣大儀
牆仞峻東轄紀綱新聞善常開口推公豈為身立朝鳴
珮重歸宅典衣貧半醉看花晩中飡煮菜春晴臺隨鹿
上幽墅結僧鄰理論知清越(清越江左詩僧孤卿待之甚厚)生徒得李
頻藥香沾筆研竹色染衣巾寄鶴眠雲叟騎驢入室賓
(咸通中舉子乘馬唯張喬跨驢喬詩苦道真孤卿延之門下)近將姚監比(自姚秘監合主張風)
(雅後孤卿一人而已)僻與段卿親(段少常成式奥學辛勤章句入微孤卿為前序)葉積池
邊路茶遲雪後薪所難留著述誰不秉陶鈞喪亂時多
變追思事已陳浮華重發作雅正甚湮淪宗從今何在
依棲素有因七松無影響(孤卿植小松七本自號七松處士異代對五柳先生)雙
淚益悲辛猶喜于門秀年來屈復伸(斑郎孤卿姪孫登進士科級也)
闕下春日
建昌宫殿紫雲飄春漏遲遲下絳霄綺陌暖風嘶去馬
粉廊初日照趨朝花經宿雨香難拾鶯在豪家語更嬌
秦楚年年有離别揚鞭揮袖灞陵橋
自貽
飲筵博席與心違野眺春吟更自誰琴有澗風聲轉澹
詩無僧字格還卑(方回云谷詩多用僧字凡四十餘處)恨抛水國釣蓑雨
貧過長安櫻笋時(唐制四月十五日自堂厨至百司厨謂之櫻笋時)頭角英髦
應指笑權門蹤跡獨差池
蜀中
馬頭春向鹿頭關遠樹平蕪一望閒雪下文君沽酒市
雲藏李白讀書山江樓客恨黃梅後村落人歌紫芋間
堤月橋燈好時景漢庭無事不征蠻
夜多無雨曉生塵草色嵐光日日新蒙頂茶畦千點露
浣花牋紙一溪春楊雄宅在惟喬木杜甫臺荒絶舊鄰
却共海棠花有約數年留滯不歸人
渚遠江清碧簟紋小桃花繞薛濤墳朱橋直指金門路
粉堞高連玉壘雲窗下斷琴翹鳳足波中濯錦散鷗羣
子規夜夜啼巴蜀不並吳鄉楚國聞
慈恩寺偶題
往事悠悠添浩歎勞生擾擾竟何能故山歲晩不歸去
高塔晴來獨自登林下聽經秋苑鹿江邊掃葉夕陽僧
吟餘却起雙峯念曾看庵西瀑布冰
少華甘露寺
石門蘿徑與天鄰雨檜風篁遠近聞飲澗鹿喧雙𣲖水
上樓僧踏一梯雲孤煙薄暮關城没遠色初晴渭曲分
長憶燃香來此宿北林猿鶴舊同羣
江際
杳杳漁舟破暝煙疎疎蘆葦舊江天那堪流落逢搖落
可得潸然是偶然萬頃白波迷宿鷺一林黃葉送殘蟬
兵車未息年華促早晩閒吟向滻川
蜀中春日
海棠風外獨沾巾襟袖無端惹蜀塵和暖又逢挑菜日
寂寥未是探花人不嫌蟻酒衝愁肺却憶漁蓑覆病身
何事晚來微雨後錦江春學曲江春
渚宫亂後作
鄉人來話亂離情淚滴殘陽問楚荆白社已應無故老
清江依舊遶空城高秋軍旅齊山樹昔日漁家盡野營
牢落故居灰燼後黃花綠蔓上牆生
松
下視垂楊拂路塵雙峯石上覆苔文濃霜滿徑無紅葉
晩日高枝有白雲春砌花飄僧旋掃寒溪子落鶴先聞
那堪寂寞悲風起千樹深藏李白墳
竹
宜煙宜雨又宜風拂水藏村復間松移得蕭騷從遠寺
洗來疎淨見前峯侵階蘚拆春芽迸繞徑莎微夏蔭濃
無賴杏花多意緒數枝穿翠好相容
鴈
八月悲風九月霜蓼花紅澹葦條黃石頭城下波搖影
星子灣西雲間行驚散漁家吹短笛失羣征戍鎖殘陽
故鄉聞爾亦惆悵何况扁舟非故鄉
燕
年去年來來去忙春寒烟暝渡瀟湘低飛綠岸和梅雨
亂入紅樓揀杏梁閒几硯中闚水淺落花徑裏得泥香
千言萬語無人會又逐流鶯過短牆
鷓鴣
煖戲煙蕪錦翼齊品流應得近山雞雨昏青草湖邊過
花落黃陵廟裏啼遊子乍聞征袖濕佳人纔唱翠眉低
相呼相喚湘江闊苦竹叢深春日西(谷以此詩得名時號為鄭鷓鴣)
温處士能畫鷺鷥以四韻換之
昔年吟醉遶江籬愛把漁竿伴鷺鷥聞說小毫能縦逸
敢憑輕素寫幽竒㳙㳙浪濺牽菱蔓戛戛風披折葦枝
得向晩窗閒挂翫雪蓑煙艇恨無遺
嘉陵
細雨濕萋萋人稀江日西春愁腸已斷不待子規啼
靜吟
騷雅荒涼我自安月和餘雪夜吟寒相門相客應相笑
得句勝于得好官
亂後灞上
柳絲牽水杏房紅烟岸人稀草色中日暮一行高鳥處
依稀合是望春宫
重訪黃神谷東禪者
初塵芸閣来禪閣却訪支郎是老郎我趣轉卑師趣靜
數峯秋雪一爐香
淮上漁者
白頭波上白頭翁家逐船移浦浦風一尺鱸魚新釣得
兒孫吹火荻花中
席上貽歌者
花月樓臺近九衢清歌一曲倒金壺座中亦有江南客
莫向春風唱鷓鴣
淮上與友人别
揚子江頭楊柳春楊花愁殺渡江人數聲風笛離亭晩
君向瀟湘我向秦
蜀中賞海棠
濃澹芳春滿蜀鄉半随風雨斷鶯腸浣花溪上堪惆悵
子美無心為發揚(杜工部居兩蜀詩集中無海棠之題)
曲江春草
花落江堤簇暖烟雨餘草色遠相連香輪莫碾青青破
留與愁人一醉眠
張喬
喬池州人有詩名咸通中與許棠鄭谷張璸諸人
同號十哲巢寇之亂罷舉隠九華
鄭谷云咸通舉子乘馬喬獨乘驢喬詩苦道真鄭
少師薰嘗延之門下亦受知於薛尚書能
近體詩
曲江春
尋春與送春多遶曲江濱一片鳬鷖水千秋輦轂塵岸
涼隨衆木波影送遊人自是遊人老年年管吹新
秋夕
春恨復秋悲秋悲難到時每逢明月夜長起故山思巷
僻行吟遠蛩多獨卧遲溪僧與樵客動别十年期
遊少華山甘露寺
少華中峯寺高秋衆景歸地連秦塞起河隔晉山微晩
木蟬相應涼天鴈並飛慇勤記巖石秖恐再来稀
滕王閣寫望
昔人登覽處遺閣大江隅疊浪有時有閒雲無日無早
涼先鷰去返照後帆孤未得營歸計菱歌滿舊湖
華山
誰將倚天劍削出倚天峯衆水背流急他山相向重樹
黏青靄合崖夾白雲濃一夜盆傾雨前湫起毒龍
郢州即事
孤城臨遠水千里見寒山白雪無人唱滄洲盡日閒鳥
歸殘燒外帆出斷雲間此地秋風起應隨計吏還
江行夜雨
江風木落天遊子感流年萬里波連蜀三更雨到船夢
殘燈影外愁積葦叢邊不及樵漁客全家住島田
題鄭侍御藍田别業
秋山清若水吟客靜於僧小徑通商嶺高窗見杜陵雲
霞朝入鏡猿鳥夜窺燈許作前峯侣終來寄上層
送許棠下第遊蜀
天下猿多處西南是蜀關馬登青壁瘦人宿翠微閒帶
雨逢殘日因江見斷山行歌風月好莫落錦城間
經隠巖舊居
夜久村落靜徘徊楊柳津青山猶有路明月已無人夢
寐生前事星霜倦此身嘗期結茅處来往躡遺塵
蟬
先秋蟬一悲長是客行時曾感去年客又鳴何處枝細
聽殘韻在迴望舊聲遲斷續誰家樹涼風送别離
華山
青蒼河一隅氣狀杳難圖卓傑三峯出高竒四岳無力
疑擎上界勢獨壓中區衆水東南走羣山遠近趨天迴
諸宿照地聳百靈扶石壁烟霞麗龍潭雨雹麄澄凝臨
甸服險固束神都淺覺川原異深應日月殊鶴歸青靄
合仙去白雲孤瀑溜斜飛凍松長倒掛枯每来尋洞穴
不擬返江湖儻有芝田種巖間老一夫
謝公亭懷古
謝家煙徑長莓苔牢落虚櫩竹上開流水不將山色去
閒雲時帶角聲来六朝舊跡遺詩在三楚空江有雁迴
達理始應惆悵盡因僧清話憶天台
題河中鸛雀樓
高樓懷古動悲歌鸛雀今無野雀過樹隔五陵秋色早
水連三晉夕陽多漁人遺火成寒燒牧笛吹風起夜波
十載重来值搖落天涯歸計欲如何
宴邊將
一曲涼州金石清邊風蕭颯動江城坐中有老沙場客
横笛休吹塞上聲
寄山僧
閒倚蒲團向日眠不能歸老岳雲邊舊時僧侣無人在
惟有長松見少年
邵謁
謁韶州翁源人少博聞為縣吏客至令怒不搘牀
逐去遂截髻著縣門發憤讀書平居如里中兒未
冠者束髮苦吟尤能工古調尋抵京師隸國學時
温庭筠主試乃㮄其詩三十餘篇以振公道已而
釋褐後赴官不知所終
徐獻忠曰邵君數竒分淺發憤苦吟雖質木盈餘
繢藻乏缺要之泗石未雕終非俗品
古體詩
古樂府
對酒彈古琴弦中發新音新音不可辨十指幽怨深妾
顔不自保四時如車輪不知今夜月曾照幾時人露滴
芙蓉香香銷心亦死良時無可留殘紅謝池水
寒女吟
寒女命自薄生來多賤微家貧人不聘一身無所歸養
蠶徒苦心繭熟他人絲織素徒苦力素成他人衣青樓
富家女纔生便有主終日著羅綺何曾識機杼清夜聞
歌聲聽之淚如雨他人如何歡我意又何苦所以問皇
天皇天竟無語
自歎
春蠶未成繭已賀箱籠實蟢子徒有絲終年不成疋每
念古人言有得則有失我命獨如何憔悴長如一白日
九衢中幽獨暗如漆流泉有枯時窮賤無盡日惆悵復
惆悵幾回新月出
覽鏡
一照一回悲再照顔色衰日月自流水不知身老時昨
日照紅顔今朝照白絲白絲與紅顔相去咫尺間
苦别離
十五為君婚二十入君門自從入戶後見君長出門朝
看相送人暮看相送人若遣折楊柳此地樹無根願為
陌上土得作馬蹄塵願為曲木枝得作雙車輪安得太
行山移來君馬前
望行人
登樓恐不高及高君已遠雲行郎即行雲歸郎不返嗟
為樓上人望望不相近若作轍中泥不放郎車轉白日
下西山望盡妾腸斷
御定全唐詩錄卷九十一
