欽定四庫全書
御定全唐詩錄卷八十六
陸龜蒙(二)
近體詩
村中晚望
抱杖柴門立江村日易斜雁寒猶憶侣人病更離家短
鬢堪成雪雙眸舊有花何須萬里外即此是天涯
襲美題郊居十首次韻
近來唯樂靜移傍故城居閒打脩琴料時封謝藥書夜
停江上鳥晴曬篋中魚出亦圖何事無勞置棧車
倩人醫病樹看僕補衡茅散髮還同阮無心更慕巢簡
便書露竹樽待破霜匏日好林間坐烟蘿僅欲交
倭僧留海紙山匠製雲牀懶外應無敵貧中直是王池
平鷗思喜花盡蝶情忙欲問新秋計菱絲一畆強
故山空自擲當路竟誰知祇有經時策全無養拙資病
深憐灸客炊晚信樵兒漫欲陳風俗周官未採詩
福地能容塹玄關詎有扉靜思瓊板字閒洗鐵笻衣鳥
破涼烟下人衝暮雨歸故園秋草夢猶記綠微微
水影沈魚器隣聲動緯車燕輕捎墜葉蜂懶臥燋花說
史評諸例論兵到百家明時如不用歸去種桑麻
禹穴奇編缺雷平異境殘靜吟封籙檢歸興削帆竿白
石堪為飯青蘿好作冠幾時當斗柄同上步罡壇
強起披衣坐徐行處暑天上階來鬭雀移樹去驚蟬莫
問鹽車駿誰看醬瓿玄黃金如可化相近買雲泉
野入青蕪巷陂侵白竹門風高開栗刺沙淺露芹根迸
鼠緣藤桁饑烏立石盆東吳雖不改誰是武王孫
疎慵真有素時勢盡無能風月誰為敵林泉幸未憎酒
材經夏闕詩債待秋徵祇有君同僻閒來對曲肱
四明山詩九首(并序)
謝遺塵者有道之士也嘗隠於四明之南雷一
旦訪余來語不及世務且曰吾得於玉泉生知
子性誕逸樂神仙中書探海嶽遺事以期方外
之交雖銅牆鬼炊虎獄劒餌無不窺也今為子
語吾山之奇者有峯最高四穴在峯上每天地
澄霽望之如牖戶相傳謂之石窗即四明之目
也山中有雲不絶者二十里民皆家雲之南壮
每相從謂之過雲有鹿亭有樊榭有潺湲洞木
實有青櫺子味極甘而堅不可卒破有猿山家
謂之鞠侯其他在圖籍不足道也凡此佳處各
為我賦詩余因作九題題四十字謝省之曰玉
泉生真不誣矣好事者為余傳之因呈襲美
石窗
石窗何處見萬仞倚晴虚積靄迷青璅殘霞動綺疏山
應列圓嶠宫便接方諸祇有三奔客時來教隠書
過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不曛幾回歸思靜髣髴見蘇君
雲南
雲南更有溪丹礫盡無泥藥有巴竇賣枝多越鳥啼夜
清先月午秋近少嵐迷若得山顔住芝&KR1237;手自攜
雲北
雲北是陽川人家洞壑連壇當星斗下樓桚翠微連一
半遙峰雨三條古井烟金庭如有路應到左神天
鹿亭
鹿亭巖下置時領白麛過草細眠應久泉香飲自多認
聲來月塢尋跡到烟蘿早晚吞金液騎將上絳河
樊榭
樊榭何年築人應白日飛至今山客說時駕玉麟歸乳
蔕懸松嫩芝臺出石微憑欄虚目斷不見羽華衣
潺湲洞
石淺洞門深潺潺萬古音似吹雙羽管如奏落霞琴倒
穴漂龍沬穿松濺鶴襟何人乘月弄應作上清吟
青櫺子
山實號青櫺環岡次第生外形堅綠殼中味敵瓊英墮
石樵兒拾敲林宿鳥驚亦應仙吏守時取薦層城
鞠侯
何事鞠侯名先封在四明但爲連臂飲不作斷腸聲野
蔓垂纓細寒泉佩玉清滿林游宦子誰為作君卿
江墅言懷
病身兼稚子田舍劣相容跡共公卿絶貧須稼穡供月
方行到閏霜始近來濃樹少棲禽雜村孤守犬重汀洲
藏晚弋籬落露寒舂野弁欹還整家書拆又封杉篁宜
夕照窗戶憶疎鐘南北唯聞戰縱橫未勝農大春雖苦
學叔夜本多慵直使貂裘敝猶堪過一冬
自和
命既時相背才非世所容著書糧易絶多病藥難供夢
為懷山數愁因忌酒濃鳥媒呈不一魚寨下仍重晚桁
簔兼褐晴簷織帶舂著籖分水味標石認田封此地家
三戶何人禄萬鍾草堂聊當貴金穴任輕農把釣竿初
冷題詩筆未慵莫憂寒事晚江上少嚴冬
江南秋懷寄華陽上人
櫛髮涼天曙含毫故國情歸心一夜極病體九秋輕忽
起䄡䄖咏因悲絡緯鳴逢山即堪隠何路可圖榮揲策
空占命持竿不釣名忘憂如有待縱嬾似無營小徑纔
分草斜扉劣辮荆冷荷承露菂疎菊臥烟莖譜為聽琴
閱圖緣看海瞪鷺毛浮島白魚尾撇波頳庭橘低攀嗅
園葵旋折烹餓烏窺食案鬭鼠落書棚種豆悲楊惲投
瓜憶衞旍東林誰處士南郭自先生分野星多蹇連山
卦少亨衣裾徒博大文籍漫縱橫蘭葉騷人佩蓴絲内
史羹鶡冠難適越羊酪未饒傖倚嘯微抽恨論玄好析
酲栖遲勞鼓篋豪俠愛金籯鍊藥傳丹鼎嘗茶試石□
沼連枯葦暗窗對脱梧明未達譏張翰非才嫉禰衡遠
懷魂易黯幽憤骨堪驚礪缺知矛利磨瑕見璧瑛道源
疏滴瀝儒肆售精誠敢嘆良時擲猶勝亂世攖相秦猶
幾死王漢尚當黥飲啄期應定窮通勢莫爭髠鉗為皂
隸談笑得公卿浴日安知量追風不計程塵埃張耳分
肝膽季心傾諭蜀專操檄通甌獨請纓匹夫能曲踊萬
騎可橫行許國輕妻子防邊重戰耕俄分上尊酒驟厭
五侯鯖靜默供三語從容等一枰弘深司馬法雄傑貳
師兵朔雪埋烽燧寒笳裂旆旌乘時收句注即日掃欃
槍武昔威殊俗文今被八紘琮璜陳始畢韶夏教初成
芽孽羣妖滅松筠百度貞郎官青瑣拜使者繡衣迎帝
道將雲闢澆波漸砥平學徒羞說霸佳士恥為伶負杖
歌栖畆操觚賦北征才當曹斗怯書比惠車盈謝氏憐
兒女郗家貴舅甥唯荒稚珪宅莫贈景山鎗賢彥風流
遠江湖思緒縈謳啞搖舴艋出沒漾鵁鶄晚樹參差碧
奇峯迤邐晴水喧楒紫芡村響□香秔荷笠漁翁古穿
籬守犬獰公衫白紵卷田餉綠筲擎地與膏腴錯人多
富壽并相歡時帖泰獨坐歲崢嶸唧嘖蛩吟壁連軒鶴
舞楹戍風飄疊鼔隣月動哀箏未得文章力何由俸禄
請和鉛還搰搰持斧自丁丁驚懼疑凋朽功勤過屑瓊
凝神披夕秀盡力取朝英蠧簡開塵篋寒燈立曉檠靜
翻詞客系閒難史官評天地寧舒慘山川自變更祇能
分跖惠誰解等殤彭項豈重瞳聖䕫猶一足&KR1698;阮高酣
麴糵莊達謝犧牲齚舌無勞話寬心豈可盛但從鑪冶
鍜莫愛罻羅嬰硯撥萍根洗舟衝蓼穗撐短牀編翠竹
低几凭紅檉霜信催楊柳烟容褭杜蘅桁排巢燕燕屏
畫醉猩猩懶檜推嵐影飛泉撼玉琤&KR2556;□尋遠近握槊
鬭輸贏檻壓離披瓠簷垂礧磊橙忘情及宗炳抱疾過
劉楨野饋誇菰飯江南賈蔗餳送神枹瓦釜留客上瓷
觥舉檝揮青劒鳴榔扣遠鉦鳥行沈莽蒼魚隊破泓澄
手戟非吾事腰鎌且發硎(音坑)諒難求摽摽(上聲)聊欲取錚
錚幾歎蟲甘蓼還思鹿美苹愁長難自剪歌斷有誰賡
未去師黃石空能說白珩性湍休激浪言莠罷抽萌地
僻琴樽獨溪寒杖屨清物齊消臆對戈倒共心盟絲曳
靈妃瑟金涵太子笙幽棲膠竹塢仙慮驛蓬瀛想像珠
𥜗鳳追飛翠蕊鶯霧簾深杳悄雲磬冷敲鏗籙字多階
品華陽足弟兄焚香凝一室盡日思曾城匿景崦嵫色
呀空渤海聲吾當營巨矢東去射長鯨
秋日遣懷十六韻寄道侶
盡日臨風坐雄詞妙略兼共知時世薄寧恨歲華淹且
把靈方試休憑吉夢占夜燃燒汞火朝鍊洗金鹽有路
求真隠無媒舉孝廉自然成嘯傲不是學沈潛水恨同
心隔霜愁雨鬢霑鶴屏憐掩扇烏帽愛垂簷雅調宜觀
樂清才稱典籖冠㩻玄髮少書健紫毫尖故疾因秋白
塵容畏日黔壯圖須行行儒服漫䄡䄡片石聊當枕橫
烟欲代簾蠧根延穴蟻疎葉漏庭蟾藥鼎高低鑄雲菴
早晚苫胡麻如重寄從誚我無厭
京口與友生話别
共是悲秋客相逢恨不堪雁頻辭薊北人尚在江南名
利機初發樵漁事先諳松門穿戴寺荷徑繞秦潭(秦潭始皇)
(所開)繩檢真難束疎慵却易耽枕當高樹穏茶試遠泉甘
架上經惟一樽前雅祇三風雲勞夢想天地入醺酣歷
自堯階數書因禹穴探御龍雖世禄下馬亦清談國計
徒盈策家儲不滿甔斷簾從燕出㩻弁倩人簪木墜涼
來葉山橫霽後嵐竹窗深䆗窱苔洞綠龕弇積行依顔
子和光則老耼仗誠為虎節被信作鮫函養鷺看窺沼
尋僧助結菴功名思馬援歌唱咽羊曇乞食羞孤鳳無
衣羨八蠶繋帆留宿客吟句任羸驂寵鶴空無衞占烏
未見[邱-丘+覃]香還須是桂青會出於藍蜀酒時傾瓿(瀟買反從蜀呼)
吳鰕偏發坩(苦甘反)玉封千挺藕霜閉一筒柑惜佩終邀
禍辭環好激貪宗溟雖甽澮成厦必楩枏碧石雕琴薦
黃金飾劒鐔烟緣沙砌引水為藥畦擔博物君能繼多
才我尚慙别離猶得在秋鬢未鬖鬖
閒書
病學高僧置一床披衣纔暇即焚香閒階雨過苔花潤
小簟風來薤葉涼南國羽書催部曲(時黃巢圍廣州告急)東山毛
褐傲羲皇升平聞道無時節試問中林亦不妨
别墅懷歸
水國初冬和暖天南榮方好背陽眠題詩朝憶復暮憶
見月上弦還下弦遥為晚花吟白菊近炊香稻識紅蓮
何人授我黃金百買取蘇君負郭田
王先輩草堂
松徑隈雲到靜堂杏花臨澗水流香身從亂後全家隱
日校人間一倍長金籙漸加新品秩玉皇偏賜羽衣裳
何如聖代彈冠出方朔曾為漢侍郎
和夏景冲澹偶作次韻
蟬雀參差在扇紗竹襟輕利籜冠斜壚中有酒文園會
琴上無絃靖節家芝畹烟霞全覆穗橘洲風浪半浮花
閒思兩地忘名者不信人間髮解華
和暇日獨處見寄
謝府殷樓少暇時又抛清宴入書帷三千餘歲上下古
八十一家文字奇(司馬遷書上下紀三千餘歲太玄有八十一家率多奇字)冷夢漢
皋懷鹿隠靜憐烟島覺鴻離知君滿篋前朝事鳳諾龍
奴借與窺
和吳中言情見寄次韻
菰烟蘆雪是儂鄉釣線随身好坐忘徒愛右軍遺點畫
閒披左氏得膏肓無因月殿聞移屧祇有風汀去採香
莫問江邊漁艇子玉皇看賜羽衣裳
和吳中書事寄漢南裴尚書
風清地古帶前朝遺事紛紛未寂寥三泖涼波魚蕝動
(遠祖士衡對晉武帝以三泖冬温夏涼)五茸春草雉媒嬌(五茸吳王獵所茸各有名)雲
藏野寺分金刹月在江樓倚玉簫不用懷歸忘此景吳
王看即奉弓招
和題支山南峯僧次韻
眉毫霜細欲垂肩自說初棲海嶽年萬壑烟霞秋後到
一林風雨夜深禪時翻貝葉添新藏閒插松枝護小泉
好是清冬無外事匡牀齋罷向陽眠
和寄題玉霄峯葉涵象尊師所居
天台一萬八千丈師在浮雲端掩扉永夜祇知星斗大
深秋猶見海山微風前幾降青毛節雪後應披白羽衣
南望烟霞空再拜欲將飛魄問靈威
和醉中即席贈潤卿博士次韻
共是虚皇簡上仙清詞如羽欲飄然登山凡著幾緉□
破浪欲乘千里船遠夢祇留丹井畔閒吟多在酒旗前
誰知海上無名者只記漁歌不記年
和江南道中懷茅山廣文南陽博士
一片輕帆背夕陽望三峯拜七真堂(三茅二許一陽一郭是為七真)天
寒夜漱雲牙淨雪壞晴梳石髮香自拂烟霞安筆格獨
開封撿試砂牀莫言洞府能招隠會輾飇輪見玉皇
和夏景無事因懷章來二上人次韻
簷外青陽有二梅折來堪下凍醪杯(離騷注云盛夏以醇酒置冰上)高
杉自欲生龍腦小弁誰能寄鹿胎麗事肯教饒沈謝談
微何必減宗雷還聞擬結東林社爭奈淵明醉不來
忽憶高僧坐夏堂厭泉聲閙笑雲忙山重海澹懷中印
月冷風微宿上方病後書求嵩少藥定迴衣染貝多香
何時更問逍遙義(道林有逍遙遊别義)五粒松隂半石牀
和送李明府之任南海
春盡之官直到秋嶺雲深處凭瀧樓居人愛近沈珠浦
候吏多來拾翠洲賨税盡應輸紫貝蠻童多學佩金鉤
知君不戀南枝久抛却經冬白罽裘
春雨即事寄襲美
小謝輕埃日日飛(小謝詠雨詩有散漫似輕埃句)城邊江上阻春暉雖
愁野岸花房凍還得山家藥筍肥雙屐著頻看齒折敗
裘披苦見毛稀比鄰釣叟無塵事灑笠鳴簔夜半歸
正月十五日惜春寄襲美
六分春色一分休滿眼東波盡是愁花匠礙寒應束手
酒龍多病尚垂頭無窮嬾惰齊中散有底機謀敵右侯
見織短篷裁小檝挐烟閒弄箇漁舟
新夏東郊閒泛有懷襲美
遲於春日好於秋野客相攜上釣舟經略彴時冠暫亞
佩笭箵後帶頻搊蒹葭鷺起波搖笠村落蠶眠樹挂鈎
料得祇君能愛此不爭烟水似封侯
和過張祜處士丹陽故居(并序)
張祜字承吉元和中作宫體小詩辭曲豔發當
時輕薄之徒能其才合譟得譽及老大稍窺建
安風格誦樂府錄知作者本意短章大篇往往
間出諫諷怨譎時與六義相左右善題目佳境
言不可刊置别處此為才子之最也由是賢俊
之士及高位重名者多與之游謂有鵠鷺之野
孔翠之鮮竹柏之貞琴磬之韻或薦之於天子
書奏不下亦受辟諸侯府性狷介不客物輒自
劾去以曲阿地古澹有南朝之遺風遂築室種
樹而家焉性嗜水石常悉力致之從知南海間
罷職載羅浮石筍還不蓄善田利産為身後計
死未二十年而故姬遺孕凍餒不暇前所謂鵠
鷺孔翠竹柏琴磬之家雖朱輪尚乘遺編尚吟
未嘗一省其孤而恤其窮也噫人假之為玩好
不根於道義邪懼其怨刺於神明邪天果不愛
才没而猶譴邪吾一不知之友人顧弘至江南
道中訪其廬作詩弔而序之屬余應和余汩没
者不足哀承吉之道邀襲美同作庶乎承吉之
孤倚其傳而有憐者
勝華通子共悲辛荒徑今為舊宅鄰一代交遊非不貴
五湖風月合教貧魂應絶地為才鬼名與遺編在史臣
聞道平生偏愛石至今猶泣洞庭人
襲美以紗巾見惠因次韻酬謝
薄如蟬翅背斜陽不稱春前贈&KR2320;(女減反)郎初覺頂寒生
遠吹預憂頭白透新霜堪窺水檻澄波影好拂花牆亞
蕊香知有芙蓉留自戴(桐栢真人戴芙蓉冠也)欲峩烟霧訪黃房
襲美將以綠罽為贈因成四韻
三逕風霜利若刀䄡䄖吹斷罥蓬蒿病中祇自悲龍具
世上何人識羽袍狐貉近懷珠履貴薜蘿遙羨白巾高
陳王輕暖如相遺免致衰荷效廣騷
襲美以紫石硯見贈詩以迎之
霞骨堅來玉自愁琢成飛燕古釵頭澄沙脆弱聞應伏
青鐵沈埋見亦羞最稱風亭批碧簡好將雲竇漬寒流
君能把贈行吟客徧寫江南物象酬
以竹夾膝寄贈襲美
截得篔簹冷似龍翠光橫在暑天中堪臨薤簟閒憑月
好向松窗臥跂風持贈敢齊青玉案醉吟偏稱碧荷筒
添君野具教多著為著西齋譜一通
頃自桐江得一釣車以襲美樂烟波之思因出以
為玩俄辱三篇復抒酬答
旋屈金鈎劈翠筠手中盤作釣魚輪忘情不效孤醒客
有意閒窺百丈鱗雨似輕埃時一起雲如高蓋強相親
任他華轂低頭笑此地終無覆敗人
曾招漁侣下清潯獨繭初随一錘深細輾烟華無轍跡
靜含風力有車音相呼野飯依芳草迭和山歌逗遠林
得失任渠但(平聲)取樂不曾生箇是非心
病來懸著脆緡絲獨喜高情為我持數幅尚凝烟雨態
三篇能賦蕙蘭詞雲深石靜閒眠穩月上江平放溜遲
苐一莫教諳此境倚天功業待君為
幽居有白菊一叢因而成詠呈知已
還是延年一種材(菊之别名)即將瑤朵冒霜開不知紅豔臨
歌扇欲伴黃英入酒杯陶令接䍦堪岸著梁王高屋好
欹來(梁朝有白紗高屋帽)月中若有閒田地為勸嫦娥作意栽
薔薇
倚牆當戶自橫陳致得貧家似不貧外布芳菲雖笑日
中含芒刺欲傷人清香往往生遥吹狂蔓看看及四隣
遇有客來堪玩處一端晴綺照烟新
寄懷華陽道士三十韻
華陽門外五芝生飡罷愁君入杳冥遙夜獨棲還有夢
昔年相見便忘形為分科斗親鉛槧與說蜉蝣坐竹櫺
醮後幾時歸紫閣别來終日誦黃庭閒教辨藥僮名甲
靜識窺巢鶴姓丁絶澗飲羊春水膩傍林燒石野烟腥
深沈谷響含疎磬片段嵐光落畫屏休採古書探禹穴
自刊新歷鬭堯蓂珠宫鳳合迎蕭史玉籍人誰訪蔡經
架上黑椽長褐穩案頭丹篆小符靈霓軒入洞齊初月
羽節升壇拜七星當路獨行衝虎豹向風孤嘯起雷霆
凝神密室多生白叙事聯編盡殺青匝地山川皆暗寫
隱天竽籟祇閒聽分張火力燒金竈拂拭苔痕洗酒瓶
翠壁上吟朝復暮暖雲邊臥醉還醒倚身長短裁笻杖
倩客高低結草亭直用森嚴朝北帝愛將清淺問東溟
常思近圃看栽杏擬借隣峯伴采苓掩樹半扉晴靄靄
背琴殘燭曉熒熒舊來捫虱知王猛欲去為龍嘆管寧
蟾魄幾應臨蕙帳漁竿猶尚枕楓汀銜烟細草無端綠
冐雨閒花作意馨掠岸驚波沈翡翠入簷斜照礙蜻蜓
初征漢棧宜飛檄待破燕山好勒銘六轡未收千里馬
一囊空負九秋螢我悲雌伏真方枘他騁雄材似建瓴
合在深崖齊散木自求滄海點流萍頻抛俗物心還爽
遠憶幽期目剰瞑見買扁舟束真誥手披仙語任揚舲
月成弦
孤光照還沒轉益傷離别妾若是嫦娥長圓不教缺
南塘曲
妾住東湖下郎居南浦邊閒臨烟水望認得采菱船
古意
君心莫淡薄妾意正栖託願得雙車輪一夜生四角
偶作
雙眉初出繭兩鬢正藏鴉自有王昌在何勞近宋家
江行
酒旗菰葉外樓影浪花中醉帆張數幅唯待鯉魚風
鄴宮詞(鄴宮魏所建石氏慕容氏高氏皆居之此詩述石氏事)
花飛蝶駭不愁人水殿雲廊别置春曉日靚妝千騎女
白櫻桃下紫綸巾(鄴下宫中記曰石季龍常以女騎千人為鹵簿著紫綸巾熟錦袴詩意謂)
(花飛春去不足愁别有春在即白櫻桃下千騎女是也)
春思
竹外麥烟愁漠漠短翅啼禽飛魄魄此時憶著千里人
獨坐支頥看花落
江南酒熟清明天高高綠旆當風懸誰家無事少年子
滿面落花猶醉眠
自遣詩
自遣詩者震澤别業之所作也故疾未平厭厭
卧田舍中農夫日以耒耜事相聒每至夜分不
睡則百端興懷攪人思慮益紛亂無緒且詩者
持也謂持其情性使不暴去因作四句詩累至
三十絶絶各有意既曰自遣亦何必題為
五年重到舊山村樹有交柯犢有孫更感卞峯顔色好
曉雲纔散便當門
花瀨濛濛紫氣昏(紫花瀨在顧渚步)水邊山曲更深村終須揀
取幽棲處老檜成雙便作門
長嘆人間髮易華暗將心事許煙霞病來前約分明在
藥鼎書囊便是家
數尺游絲墮碧空年年長是惹東風争知天上無人住
亦有春愁鶴髮翁
憶山泉
一夜寒聲來夢裏平明著屐到聲邊心期盛夏同過此
脱却荷衣石上眠
江南
邨邊紫豆花垂次岸上紅梨葉戰初莫怪烟中重回首
酒家青紵一行書
懷宛陵舊遊
陵陽佳地昔年遊謝朓青山李白樓唯有日斜溪上思
酒旗風影落春流
和襲美春夕酒醒
幾年無事傍江湖醉倒黃公舊酒壚覺後不知明月上
滿身花影倩人扶
和襲美釣侣二章次韻
一艇輕撶看曉濤接䍦抛下漉春醪相逢便倚蒹葭泊
更唱菱歌擘蟹螯
雨後沙虚古岸崩魚梁移入亂雲層歸時月墮汀洲暗
認得妻兒結網燈
荅友
荆卿雄骨化為塵燕市應無共飲人能脱鷫鸘來換酒
五湖賒與一年春
高道士
峩眉道士風骨峻手把玉皇書一通東游借得琴高鯉
騎入蓬萊清淺中
山中僧
手關一室翠微裏日暮白雲棲半間白雲朝出天際去
若比老僧猶未閒
山僧
山蘚幾重生草履澗泉長自滿銅瓶時將如意敲眠虎
遣向林間坐聽經
送碁客
滿目山川似奕碁况當秋雁正斜飛金門若召羊元保
賭取江東太守歸
秘色越器
九秋風露越窰開奪得千峯翠色來好向中宵盛沆瀣
共嵇中散鬭遺杯(高齋漫錄云秘色磁器世言錢氏有國日越州燒進為供奉物臣庶不得)
(用故云秘色然觀此詩唐世巳先有之矣)
白蓮
素蘤多蒙别豔欺此花端合在瑶池無情有恨何人覺
月曉風清欲墮時
御定全唐詩錄卷八十六
