欽定四庫全書
御定全唐詩錄卷五十四
張籍
籍字文昌和州烏江人第進士為太常寺太祝久
之遷校書郎韓愈薦為國子博士歴水部員外郎
主客郎中籍為詩長於樂府多警句仕終國子司
業
劉邠詩話云張籍樂府清麗深婉五言律詩亦平
淡可愛至七言律詩則質多文少才各有宜不可
強文餙也文昌有謝裴司空馬詩云乍離華廐移
蹄澁初到貧家舉眼驚此馬却是一遲鈍多驚者
詩詞微而顯亦少其比
全唐詩話白樂天讀籍詩集有詩云張公何為者
業文三十春尤工樂府詞舉代少其倫姚合讀籍
詩有詩云妙絶江南曲凄凉怨女詩古風無敵手
新語是人知
古體詩
雜怨
切切重切切秋風桂枝折人當少年嫁我當少年别念
君非征行年年長遠途妾身甘獨殁高堂有舅姑山川
豈遥遠行人自不返
離婦
十載來夫家閨門無瑕疵薄命不生子古制有分離託
身言同穴今日事乖違念君終棄捐誰能強在兹堂上
謝姑嫜長跪請離辭姑嫜見我往將决復沈疑與我古
時釧留我嫁時衣高堂拊我身哭我於路陲昔日初為
婦當君貧賤時晝夜常紡績不得事蛾眉辛勤積黃金
濟君寒與饑洛陽買大宅邯郸買侍兒夫婿乘龍馬出
入有光儀將為富家婦永與子孫資誰謂出君門一身
上車歸有子未必榮無子坐生悲為人莫作女作女實
難為
學仙
樓觀開朱門樹木連房廊中有學仙人少年休榖糧高
冠如芙蓉霞月披衣裳六時朝上清佩玉紛鏘鏘自言
天老書祕覆雲錦嚢百年度一人妄泄有災殃每占有
仙相然後傳此方先生坐中堂弟子跪四廂金刀截身
髮結誓焚靈香弟子得其訣清齋入空房守神寶元氣
動息隨天罡爐燒丹砂盡晝夜候火光藥成既服食計
日乘鸞凰虚空無靈應終歲安所望勤勞不能成疑慮
積心腸虚羸生疾疹夀命多夭傷身歿懼人見夜埋山
谷傍求道慕靈異不如守尋常先王知其非戒之在國
章
别段生
與子骨肉親願共長相隨况離父母傍從我學書詩同
在道路中講誦亦未虧為文於我前日夕生光儀行役
多疾疹頼此相扶持貧賤事俱難今日有别離我去秦
城中子留汴水湄離情兩飄斷豈異風中絲幼年獨為
客舉動難為宜努力自脩勵長如見我時我時登山岡
再揖問還期還期在新年勿怨歡會遲
卧疾
身病始知道卧讀神農經空房夜留燈四壁青熒熒羇
旅逐人歡貧賤還自輕今來問良醫乃知病所生僮僕
各相憂杵臼無停聲見我形憔悴勸藥語丁寧春雨枕
席冷忩前新禽鳴開門起無力遥愛鷄犬行服藥察耳
目漸覺如酒醒方悟養生者不為憂患并
贈孟郊
歴歴天上星沈沈水中萍幸當清秋夜流影及微形君
生衰俗間立身如禮經淳意發高文獨有金石聲才名
振京國歸省東南行停車楚城下顧我不念程寶鏡曾
墮水不磨難自明苦節居貧賤所知賴友生歡會方别
離戚戚憂慮并安得在一方終老無送迎
城南
漾漾南澗水來作曲池流言尋參差島曉榜輕盈舟萬
繞不再止千尋盡孤幽藻澁訝人重萍分指魚遊繁苖
毯下垂密箭翻廻輈曝鼈亂自墜隂藤斜相鉤卧蒋黑
米吐翻芰紫角稠橋低競俯僂亭近閒夷猶目為逐勝
朗手因掇芳柔漸喜游來極勿疑歸無由氣状雖可覽
纖微諒難搜未聽主人賞徒愛清華秋
野居
貧賤易為適荒郊亦安居端坐無餘思彌樂古人書秋
田多良苖野水多遊魚我無耒與網安得充廪厨寒天
白日短簷下暖我軀四肢暫寬柔中腸鬱不舒多病減
志氣為客足憂虞况復時節晩覽景獨踟躇
祭退之
嗚呼吏部公其道誠巍昂生為大賢姿天使光我唐德
義動鬼神鑒用不可詳獨得雄直氣發為古文章學無
不該貫吏治得其方三次論諍退其志亦剛強再使平
山東不言所謀臧薦待皆寒羸但取其才良親朋有孤
稚婚姻有辦營如彼天有斗人可為信常如彼歲有春
物宜得華昌哀哉未申施中年遽殂喪朝野良共哀矧
於知舊腸籍在江湖間獨以道自將學詩為衆體久乃
溢笈囊略無相知人暗如霧中行北遊偶逢公盛語相
稱明名因天下聞傳者入歌聲公領試士司首薦到上
京一來遂登科不見苦貢場觀我性樸直乃言及平生
由兹類朋黨骨肉無以當坐令其子拜常呼幼時名追
招不隔日繼踐公之堂出則連轡馳寢則對榻床搜窮
古今書事事相酌量有花必同尋有月必同望為文先
見草釀熟偕共觴新果及異鮭無不相待嘗到今二十
年曾不少異更公文為時師我亦有微聲而後之學者
或號為韓張我官麟臺中公為大司成念此委末秩不
能力自揚特狀為博士始獲升朝行未幾享其資遂忝
南宮郎是事賴拯扶如屋有棟梁去夏公請告養疾城
南莊籍時官休罷兩月同游翔皇子陂岸曲地曠氣色
清新池四平漲中有蒲荇香北臺臨稻疇茂柳多隂凉
板亭坐垂釣煩苦稍已平共愛池上佳聯句舒遐情偶
有賈秀才來兹亦同并移舡入南溪東西縱篙撑劃波
激船舷前後飛鷗鶬回入潭瀨下網截鯉與魴踏沙掇
水蔬樹下烝新秔日來相與嬉不知暑日長柴翁擕童
兒聚觀於岸傍月中登高灘星漢交垂芒釣車擲長綫
有獲齊歡驚夜闌乘馬歸衣上草露光公為遊谿詩唱
咏多慨慷自期此可老結社於其鄉籍受新官詔拜恩
當入城公因同歸還居處隔一坊中秋十六夜魄圓天
差晴公既相邀留坐語於階楹乃出二侍女合彈琵琶
筝臨風聽繁絲忽遽聞再更顧我數來過是夜良難忘
公疾浸日加孺人視藥湯來候不得宿出門每廻遑自
是將重危車馬候縱横門僕皆逆遣獨我到寢房公有
曠逹識生死為一綱及當臨終晨意色亦不荒贈我珍
重言傲然委衾裳公比欲為書遺約有修章令我署其
末以為後事程家人號於前其書不果成子符奉其言
甚於親使令魯論未訖註手跡今微茫新亭成未登閉
在莊西廂書札與詩文重叠我笥盈頃息萬事盡腸情
多摧傷舊塋明津北野窆動鼓鉦柳車一出門終天無
回箱籍貧無贈貲曷用申哀誠衣器陳下帳醪餌奠堂
皇明靈庶鑒知髣髴斯來饗
古釵嘆
古釵墜井無顔色百尺泥中今復得鳳凰宛轉有古儀
欲為首餙不稱時女伴傳看不知主羅袖拂拭生光輝
蘭膏已盡服半折雕文刻樣無年月雖離井底入匣中
不用還與墜時同
别離曲
行人結束出門去幾時更踏門前路憶昔君初納采時
不言身屬遼陽戍蚤知今日當别離成君家計良為誰
男兒生身自有役那得誤我少年時不如逐君征戰死
誰能獨老空閨裏
隴頭行
隴頭路斷人不行蕃騎已入凉州城漢兵處處格鬭死
一朝盡沒隴西地驅我邊人蕃中去恣放牛羊食禾黍
去年中國養子孫今著氈裘學蕃語誰能還使李輕車
重取凉州屬漢家
各東西
遊人别一東復一西出門相背兩不返惟信車輪與馬
蹄道路悠悠不知處山高海闊誰辛苦遠遊不定難寄
書日日空尋别時語浮雲上天雨墜地暫時會合終離
異我今與子非一身安得死生不相棄
廢宅行
戎馬奔騰滿阡陌都人避亂唯空宅宅邊青桑垂宛宛
野蠶食葉還成繭黃雀啣草入燕窠嘖嘖啾啾白日晩
去時禾黍埋地中饑兵掘土翻重重鴟梟養子庭樹上
曲牆空屋多旋風亂定幾人還本土唯有官家重作主
猛虎行
南山北山樹冥冥猛虎日日繞林行向晩一身當道食
山中麋鹿盡無聲年年養子在空谷雌雄上山不相逐
谷中近窟有山邨長向村家取黃犢五陵年少不敢射
空來林下看行跡
離宮怨
高堂别館連湘渚長向春光開萬戶荆王去去不復來
宮中美人自歌舞
春别曲
長江春波綠堪染蓮葉出水大如錢江頭橘樹君自種
那不長繫木蘭船
塞上曲
邊州八月修城堡候騎先燒磧中草朔風吹沙度隴飛
隴頭林木無北枝將軍閱兵青塞下鳴鼓鼕鼕促獵圍
天寒山路石斷裂白日不銷帳上雪烏孫國亂多降人
詔使名王持漢節年年征戰不得閒邊人殺盡唯空山
遠别離
蓮葉團團荇葉折長江鯉魚鬐鬛赤念君少年棄親戚
千里萬里獨為客誰言遠别心不易天星墜地能為石
幾時斷得城南陌勿使居人有行役
征婦怨
九月匈奴殺邊將漢軍全没遼水上萬里無人收白骨
家家城下招魂葬婦人依倚子與夫同居貧賤心亦舒
夫死戰場子在腹妾身雖存如晝燭
朱鷺曲
翩翩兮朱鷺來泛春塘栖綠樹羽毛如剪色如染遠飛
欲下雙翅歛避人引子入深壍動處水紋開灔灔誰知
豪家網爾軀不如飲啄江海隅
牧童詞
遠牧牛遶邨四面禾黍稠陂中饑烏啄牛背令我不得
戲隴頭入陂草多牛散行白犢時向蘆中鳴隔隄吹葉
應同伴還鼓長鞭三四聲牛牛食草莫相觸官家截爾
頭上角
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
江邨行
南塘水深蘆筍齊下田種稻不作畦耕場磷磷在水底
短衣半染蘆中泥田頭刈莎結為屋歸來繫牛還獨宿
水淹手足盡為瘡山䖟遶衣飛撲撲桑村椹黑蠶再眠
小姑採桑不餉田江南熱旱天氣毒雨中移秧顔色鮮
一年耕種長辛苦田熟家家將賽神
讌客詞
上客不用顧金羈主人有酒君莫違請君看取園中花
地上漸多枝上稀山頭樹影不見石溪水無風暎天碧
人人齊醉起舞時誰覺翻衣與倒幘明朝花盡人已去
此地獨來空繞樹
湘江曲
湘江無潮秋水闊湘中月落行人發行人發送人歸白
蘋茫茫鷓鴣飛
楚宮行
章華宮中九月時桂花未落紅橘垂江頭騎火照輦道
君王夜從雲夢歸霓旌鳳蓋到雙闕臺上重重歌吹發
千門萬戶開相當燭籠左右列成行下輦更衣入洞房
洞房侍女盡焚香玉階羅幃微有霜齊言此夕樂未央
玉酒湛湛盈華觴絲竹次第鳴中堂巴姬起舞向君王
廻身垂手結明璫願君千年萬年夀朝出射麋夜飲酒
白鼉吟
天欲雨有東風南溪白鼉鳴窟中六月人家井無水夜
聞鼉聲人盡起
傷歌行(元和中楊憑貶臨賀尉)
黃門詔下促收捕京兆尹繫御史府出門無復部曲隨
親戚相逢不容語辭成謫尉南海州受命不得須臾留
身著青衫騎惡馬東門之外無送者郵夫防吏急喧驅
往往驚墮馬蹄下長安里中荒大宅朱門已除十二戟
高堂舞榭鏁管絃美人遥望西南天(唐書楊憑歴方鎮入尹京兆奢侈築)
(第永寧里又廣蓄妓妾於永樂别宅為御史中丞李夷簡所糾即訊御史臺詔貶臨賀尉)
築城詞
築城處千人萬人抱杷杵重重土堅試行錐軍吏執鞭
催作遲來時一年深磧裏盡著短衣渴無水力盡不得
休杵聲杵聲未定人皆死家家養男當門戶今日作君
城下土
烏棲曲
西山作宮花滿池宮烏曉鳴茱萸枝吳姬採蓮自唱曲
君王昨夜船中宿
車遥遥
征人遥遥出古城雙輪齊動駟馬鳴山川無處無歸路
念君常作萬里行野田人稀秋草綠日暮放馬車中宿
驚麏游兔在我傍獨唱鄉歌對僮僕君家大宅鳳城隅
年年道上隨行車願為玉鑾繫華軾終日有聲在君側
門前舊路久已抛無由復得君消息
短歌行
青天蕩蕩高且虚上有白日無根株流光暫出還入地
使我年少不湏臾與君相逢勿寂寞衰老不復如今樂
金巵盛酒置君前再拜勸君千萬年
野老歌(一作山農詞)
老翁家貧在山住耕種山田三四畆苖疎税多不得食
輸入官倉化為土歲暮鋤犂倚空室呼兒登山收橡實
西江賈客珠百斛船中養犬長食肉
白紵歌
皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汙纖指常遣傍人收墮珥
衣裳着時寒食下還把玉鞭鞭白馬
江南曲
江南人家多橘樹吳姬舟上織白苧土地卑濕饒蟲蛇
連木為牌入江住江村亥日長為市落帆渡橋來浦裏
青莎覆城竹為屋無井家家飲潮水長干午日沽春酒
高高酒旗懸江口娼樓兩岸臨水柵夜唱竹枝留北客
江南風土歡樂多悠悠處處盡經過
行路難
湘東行人長歎息十年離家歸未得弊裘羸馬苦難前
僮僕饑寒少筋力君不見床頭黃金盡壯士無顔色龍
蟠泥中未有雲不能生彼升天翼
少年行
少年從獵出長楊禁中新拜羽林郎獨到輦前射雙虎
君王手賜黃金璫日日鬭雞都市裏贏得寶刀重刻字
百里報讐夜出城平明還在娼樓醉遥聞虜到平陵下
不待詔書行上馬斬得名王獻桂宮封侯起第一日中
不同六郡良家子百戰始取邊城功
將軍行
彈筝峽東有邊塵天子擇日拜將軍蓬萊殿前賜六纛
還領禁兵為部曲當朝受詔不辭家夜向咸陽原上宿
戰車彭彭旌旗動三十六軍齊上隴隴頭戰勝夜亦行
分兵處處收舊城羌兒殺盡隂磧暮擾擾唯有牛羊聲
邊人親戚曾戰沒今逐官軍收舊骨磧西行見萬里空
幕府獨奏將軍功
長塘湖
長塘湖一斛水中半斛魚大魚如柳葉小魚如鍼鋒水
濁誰能辨真龍
雀飛多
雀飛多觸網羅網羅高樹顛汝飛蓬蒿下勿復投身網
羅間粟積倉禾在田巢之雛望其母來還
節婦吟(寄東平李司空師道)
君知妾有夫贈妾雙明珠感君纏綿意繫在紅羅襦妾
家高樓連苑起良人執戟明光裏知君用心如日月事
夫誓擬同生死還君明珠雙淚垂何不相逢未嫁時(洪容)
(齋隨筆云籍在他鎮幕府鄲帥李師道又以書幣聘之籍却而不納作此寄之臣倬按詞意婉轉恐非節婦意)
(也宜以本事為題則得風人之意)
北邙行
洛陽北門北邙道喪車轔轔入秋草車前齊唱薤露歌
高墳新起日峩峩朝朝暮暮人送葬洛陽城中人更多
千金立碑高百尺終作誰家柱下石山頭松栢半無主
地下白骨多於土寒食家家送紙錢烏鳶作窠銜上樹
人居朝市未觧愁請君暫向北邙遊
白頭吟
請君膝上琴彈我白頭吟憶昔君前嬌笑語兩情宛轉
如縈素宮中為我起高樓更向華池種芳樹春天百草
秋始衰棄我不待白頭時羅襦玉珥色未暗今朝已道
不相宜揚州青銅作明鏡暗中持照不見影人心回互
自無窮眼前好惡那能定君恩已去若再返菖蒲花開
月長滿
吳宮怨
吳宮四面秋江水江清露白芙蓉死吳王醉後欲更衣
座上美人嬌不起宮中千門復萬戶君恩反覆誰能數
君心與妾既不同徒向君前作歌舞茱萸滿宮紅實垂
秋風嫋嫋生繁枝姑蘇臺上夕讌罷他人侍寢還獨歸
白日在天光在地君今那得長相棄
求仙行
漢王欲作飛仙子年年採藥東海裏蓬萊無路海無邊
方士舟中相枕死招搖在天廻白日甘泉玉樹無仙實
九皇真人終不下空向離宮祠太乙丹田有氣凝素華
君能寶之昇絳霞
採蓮曲
秋江岸邊蓮子多採蓮女兒並船歌青房圓實齊戢戢
爭前競折漾微波試牽綠莖下尋藕斷處絲多刺傷手
白練束腰袖半卷不插玉叙粧梳淺船中未滿度前洲
借問阿誰家住遠歸時共待暮潮上自弄芙蓉還蕩槳
寄衣曲
織素縫衣獨苦辛遠因回使寄征人官家亦自寄衣去
貴從妾手着君身高堂姑老無侍子不得自到邊城裏
慇懃為看初着時征夫身上宜不宜
送遠曲
戲馬臺南山簇簇山邊飲酒歌别曲行人醉後起登車
席上回尊勸僮僕青天漫漫覆長路遠遊無家安得住
願君到處自題名他日知君從此去
寄遠曲
美人來去春江暖江頭無人湘水滿浣紗石上水禽棲
江南路長春日短蘭舟桂楫常渡江無因重寄雙瓊璫
春水曲
鴨鴨嘴唼唼青蒲生春水狹蕩漾木蘭船中有雙少年
少年醉鴨不起
促促詞
促促復促促家家夫婦歡不足今年為人送租船去年
捕魚向江邊家中姑老子復小自執吳綃輸税錢家家
桑麻滿地黑念君一身空努力願教牛蹄團團羊角直
君身常在貧亦得
烏啼引
秦烏啼啞啞夜啼長安吏人家吏人得罪囚在獄傾家
賣産將自贖少婦起聽夜啼烏知是官家有赦書下牀
心喜不重寐未明上堂賀舅姑少婦語啼烏汝啼慎勿
虚借汝庭樹作高窠年年不令傷爾雛
關山月
秋月明朗關山上山中行人馬蹄響關山秋來雨雪多
行人見月唱邊歌海邊茫茫天氣白羌兒夜度黃龍磧
軍中探騎暮出城伏兵暗處低旌戟沙磧連天霜草平
野駝尋水磧中鳴隴頭風急鴈不下沙埸苦戰多流星
可憐萬里關山道年年戰骨多秋草
成都曲
錦江近西煙水綠新雨山頭荔枝熟萬里橋邊多酒家
遊人愛向誰家宿
春日行
春日融融池上暖竹芽出土蘭心短草堂晨起酒半醒
家僮報我園花滿頭上皮冠未曾整直入花間不尋逕
樹樹殷勤盡繞行攀枝未遍春日暝不用積金着青天
不用服藥求神仙但願園裏花長好一生飲酒花間老
賈客樂
金陵向西賈客多船中生長樂風波欲發移船近江口
船頭祭神各澆酒停杯共說遠行期入蜀經蠻誰别離
金多衆中為上客夜夜算緡眠獨遲秋江初月猩猩語
孤帆夜發瀟湘渚水工持檝防暗灘直過山邊及前侶
年年逐利西復東姓名不在縣籍中農夫税多長辛苦
棄業寧為販寶翁
廢瑟詞
古瑟在匣誰復識玉柱顛倒朱絲黑千年曲譜不分明
樂府無人傳正聲秋蟲暗穿塵作色腹中不辨工人名
幾時天下復古樂此瑟重奏雲門曲
近體詩
薊北旅思
日日望鄉國空歌白苧詞長因送人處憶得别家時失
意還獨語多愁秖自知客亭門外柳折盡向南枝
江南春
江南楊柳春日暖地無塵渡口過新雨夜來生白蘋晴
沙鳴乳燕芳樹醉遊人向晩青山下誰家祭水神
山中古祠
春草空祠墓荒林唯鳥飛記年碑石在經亂祭人稀野
鼠緣朱帳隂塵蓋畫衣近來潭水黑時見宿龍歸
不食姑
幾年山裏住已作綠毛身護氣常稀語存思自見神養
龜同不食留藥任生塵要問西王母仙中第幾人
宿臨江驛
楚邑南渡口夜深來客稀月明見潮上江静覺鷗飛旅
宿今已遠此行猶未歸離家久無信又聽搗寒衣
征西將
黃沙北風起半夜又翻營戰馬雪中宿探人冰上行深
山旗未展隂磧鼓無聲幾道征西將同收碎葉城
宿廣德寺寄從舅
古寺客堂空開簾四面風移牀動棲鴿停燭聚飛蟲閒
卧逐涼處遠愁生静中林西微月色思與寗家同
過賈島野居
青門坊外住行坐見南山此地去人遠知君終日閒蛙
聲籬落下草色戶庭間好是經過處唯愁暮獨還
酬韓庶子
西街幽僻處正與嬾相宜尋寺獨行遠借書常送遲家
貧無易事身病是閒時寂寞誰相問秖應君自知
荅姚合少府
病來辭赤縣案上有丹經為客燒茶竈教兒掃竹亭詩
成添舊卷酒盡卧空瓶闕下今遺逸誰瞻隱士星
送鄭秀才歸寧
桂檝綵為衣行當令節歸夜潮迷浦遠晝雨見人稀野
艾到時熟江鷗泊處飛離琴一奏罷山水靄餘暉
閒居
多病逢迎少閒居又一年藥看辰日合茶過卯時煎草
長晴來地蟲飛晩後天此時幽步遠不覺到山邊
晩秋閒居
獨坐高秋晩蕭條足遠思家貧長畏客身老轉憐兒萬
種盡閒事一生能幾時從來疎嬾性應秖有僧知
和陸司業習静寄所知
幽室獨焚香清晨下未央山開登竹閣僧到出茶牀收
拾新琴譜封題舊藥方逍遥無别事不似在班行
酬韓祭酒雨中見寄
雨中愁不出隂黑晝連宵屋濕唯添漏泥深未放朝無
芻連馬瘦少食信兒嬌聞道韓夫子還同此寂寥
酬白二十二舍人早春曲江見招
曲江冰欲盡風日已恬和柳色看猶淺泉聲覺漸多紫
蒲生濕岸青鴨戲新波仙掖高情客相招共一過
寒食夜寄姚侍御
貧官多寂寞不異野人居作酒和仙藥教兒寫道書五
湖歸去遠百事病來疎况憶同懷者寒庭月上初
送徐先生歸蜀
日暮遠歸處雲間仙觀鐘唯持青玉牒獨立碧雞峯隂
洞長收乳寒潭舊養龍幾時因賣藥得向海邊逢
隱者
先生已得道市井亦容身救病自行藥得錢多與人問
年長不定傳法又非真常見隣家說時聞使鬼神
贈同谿客
幽居得相近煙景每寥寥共伐臨谿樹同為過水橋自
教青鶴舞分採紫芝苖更愛南峰往尋君路恐遥
秋閨
秋風忩下起旅雁又南飛日日出門望家家行客歸無
因見邊使空待寄寒衣獨閉青樓暮烟深鳥雀稀
送南遷客
去去遠遷客瘴中衰病身青山無限路白首不歸人海
國戰騎象蠻州市用銀一家分幾處誰見日南春
送越客
見說孤帆去東南到會稽春雲剡溪口殘月鏡湖西水
鶴沙邊立山鼯竹裏啼謝家曾住處烟洞入應迷
贈辟榖者
學得餐霞法逢人與小還身輕曾試鶴力弱未離山無
食犬猶在不耕牛自閒朝朝空潄水叩齒草堂間
夜到漁家
漁家在江口潮水入柴扉行客欲投宿主人猶未歸竹
深邨路遠(一作暗)月出釣船稀遥見尋沙岸春風動草衣
送邊使
揚旌過隴頭隴水向西流塞路依山遠戍城逢雨秋寒
沙隂漫漫疲馬去悠悠為問征行將誰封定遠侯
送嚴大夫之桂州
旌旆過湘潭幽竒得遍探莎城百越北行路九疑南有
地多生桂無時不養蠶聽歌難辨曲風俗自相諳
詠懷
老去多悲事非唯見二毛眼昏書字大耳重語聲高望
月偏增思尋山易覺勞都無作官意頼得在閒曹
使至藍谿驛寄太常王丞
獨上七盤去峰巒轉轉稠雲中迷象鼻雨裏下筝頭水
没荒橋路雅啼古驛樓君今在城闕肯見此中愁
山中春夜
寂寂春山静幽人歸卧遲横琴當月下壓酒及花時冷
露濕茆屋暗泉衝竹籬西峰採藥伴此夕恨無期
宿江店
野店臨西浦門前有橘花停燈待賈客賣酒與漁家夜
静江水白路廻山月斜閒尋泊船處潮落見平沙
送海客歸舊島
海上去應遠蠻家雲島孤竹船來桂蠧山市賣魚鬚入
國自獻寶逢人多贈珠却歸春洞口斬象祭天吳
送從弟戴元往蘇州
楊柳閶門路悠悠水岸斜乘舟向山寺着屐到漁家夜
月紅柑樹秋風白藕花江天詩景好廻日莫令賖
送朱慶餘及第歸越
東南歸路遠幾日到鄉中有寺山皆遍無家水不通湖
聲蓮葉雨野氣稻花風州縣知名久爭邀與客同
寄昭應王中丞
借得街西宅開門渭水頭長貧唯要健漸老不禁愁獨
凭藤書案空懸竹酒鈎春風石甕寺作意共君遊
送安西將
萬里海西路茫茫邊草秋計程沙塞口望伴驛峰頭雪
暗非時宿沙深獨去愁憶鄉人易老莫住近蕃州
題李山人幽居
襄陽南郭外茅屋一書生無事焚香坐有時尋竹行畫
苔藤杖細踏石笋鞋輕應笑風塵客區區逐世名
早春閒遊
年長身多病偏宜作冷官從來閒坐慣漸覺出門難樹
影新猶薄池光晩尚寒遥聞有花發騎馬暫行看
題清徹上人院
古寺臨壇久松間别起堂看添浴佛水自合讀經香愛
養無家客多傳得效方遇齋常不出坐卧一繩床
和左司元郎中秋居
選得閒坊住秋來草樹肥風前卷筒簟雨裏脱荷衣野
客留方去山童取藥歸非因入朝省過此出門稀
有地唯栽竹無池亦養鵝學書求墨跡釀酒愛乾和古
鏡銘文淺神方謎語多居貧閒自樂豪客莫相過
閒來松菊地未省有埃塵直去多將藥朝回不訪人見
僧收酒器迎客換紗巾更恐登清要難成自在身
自知清淨好不要問時豪就石安琴枕穿松壓酒槽山
情因月甚詩語入秋高身外無餘事唯因筆硯勞
閒堂新掃灑稱是早秋天書客多呈帖琴僧與合絃莎
臺乘晩上竹院就涼眠終日無忙事還應似得仙
醉倚斑藤杖閒眠癭木牀案頭行氣訣爐裏降真香尚
儉經營少居閒意思長秋茶莫夜飲新自作松漿
每憶舊山居新教上墨圖晩花廻地種好酒問人沽夜
後開朝簿申時發省符為郎凡幾歲已見白髭鬚
菊地纔通屐茶房不壘階憑醫看蜀藥寄信覓吳鞋盡
得仙家法多隨道客齋本無榮辱意不是學安排
林下無拘束閒吟放性靈好時開藥竈高處置琴亭更
撰居山記唯尋相鶴經初當授衣假無吏挽門鈴
客散高齋晩東園景象偏晴明猶有蝶涼冷漸無蟬藤
拆霜來子蝸行雨後涎新詩纔上卷已得滿城傳
憶盧常侍寄華山鄭隱者
獨住三峰下年深學煉丹一間松葉屋數片石花冠酒
待山中飲琴將洞裏彈開門移遠竹剪草出幽蘭荒壁
通泉架晴崖曬藥壇寄知騎省客長向白雲看
寒食内宴
朝光瑞氣滿宮樓綵纛魚龍四面稠廊下御厨分冷食
殿前飛騎逐香毬千官盡醉猶教坐百戲皆呈未放休
共喜拜恩侵夜出金吾不敢問行由
城闕沈沈向曉寒恩當冷節賜餘歡瑞烟深處開三殿
香雨微時引百官寶樹樓前分繡幕綵花廊下映朱欄
宮筵戲樂年年别已得三回對御看
拜豐陵(順宗)
歲朝園寢遣公卿學省班中亦攝行身逐陵官齊再拜
手持木鐸叩三聲寒更報點來山殿曉炬分行照栢城
却下龍門看漸遠金峰高處日微明
寄和州劉使君
别離已久猶為郡間向春風倒酒缾送客時過沙口店
看花多上水心亭曉來江氣連城白雨後山光滿郭青
到此詩情應更遠醉中高詠有誰聽
送汀州源使君
曾成趙北歸朝計因拜黃門最好官為郡暫辭雙鳳闕
全家遠過九龍灘山鄉秖有輸蕉戶水鎮應多養鴨欄
地僻尋常來客少刺桐花發共誰看
崑崙兒
崑崙家住海中州蠻客將來漢地遊言語解教秦吉了
波濤初過鬱林洲金環欲落曾穿耳螺髻長卷不裹頭
自愛肌膚黑如漆行時半脱木綿裘
寄蘇州白二十三使君
三朝出入紫微臣頭白金章未老身登第早年同座主
題詩今日是州民閶門柳色烟中遠茂苑鶯聲雨後新
此處吟詩向山寺知君忘却曲江春
贈項斯
端坐吟詩忘忍饑萬人中覓似君稀門連野水風長到
驢放秋原夜不歸日暖剰收新落葉天寒更着舊生衣
曲江亭上頻頻見為愛鸕鷀雨裏飛
送李僕射赴鎮鳳翔
由來勲業屬英雄兄弟連營列位同先入賊城擒首惡
盡封官庫讓元功旌幢獨繼家聲外竹帛新添國史中
天子欲收秦隴地故教移鎮右扶風
贈梅處士
早聞聲價滿京城頭白江湖放曠情講易自傳新註義
題詩不着舊官名近移馬跡山前住多向牛頭寺裏行
天子如今議封禪應將束帛請先生
謝裴司空寄馬
騄耳新駒駿得名司空遠自寄書生乍離華廐移蹄澁
初到貧家舉眼驚每被閒人來借問多尋古寺獨騎行
長思歲旦沙堤上得從鳴珂傍火城
題韋郎中新亭
起得幽亭景最新碧莎池上更無塵琴書看盡猶嫌少
松竹栽多亦稱貧藥酒欲開期好客朝衣暫脱見間身
成名同日官連署此處經過有幾人
贈賈島
籬落荒涼僮僕饑樂遊原上住多時蹇驢放飽騎將出
秋卷装成寄與誰拄杖傍田尋野菜封書乞米趁朝炊
姓名未上登科記身屈惟應内史知
送楊少尹赴鳳翔
詩名往日動長安首首人家卷裏看西學已行秦博士
南宮新拜漢郎官得錢秖了還書舖借宅常時事藥欄
今去岐州生計薄移居偏近隴頭寒
法雄寺東樓
汾陽舊宅今為寺猶有當時歌舞樓四十年來車馬絶
古槐深巷暮蟬愁
感春
遠客悠悠任病身謝家池上又逢春明年各自東西去
此地看花是别人
同白侍郎杏園贈劉郎中
一去瀟湘頭已白今朝始見杏園春從來遷客應無數
重到花前有幾人
尋仙
溪頭一徑入青崖處處仙居隔杏花更見峯西幽客說
雲中猶有兩三家
秋思
洛陽城裏見秋風欲作家書意萬重復恐匆匆說不盡
行人臨發又開封
倡女詞
輕鬢叢梳闊掃眉為嫌風日下樓稀畫羅金縷難相稱
故着尋常淡薄衣
吳楚歌詞
庭前春鳥啄林聲紅夾羅襦縫未成今朝社日停針線
起向朱櫻樹下行
贈王建
白君去後交遊少東野亡來篋笥貧頼有白頭王建在
眼前猶見詠詩人
逢賈島
僧房逢着欵冬花出寺行吟日已斜十二街中春雪遍
馬蹄今去入誰家
涼州詞
邊城暮雨雁飛低蘆筍初生漸欲齊無數鈴聲遥過磧
應䭾白練到安西
鳳林關裏水東流白草黃榆六十秋邊將皆承主恩澤
無人解道取涼州
宮詞
新鷹初放兔猶肥白日君王在内稀薄暮千門臨欲鎻
紅妝飛騎向前歸
黃金捍撥紫檀槽絃索初張調更高盡理昨來新上曲
内官簾外送櫻桃
華清宮
温泉流入漢離宮宮樹行行浴殿空武帝時人今欲盡
青山空閉御墻中
寄李渤
五度谿頭躑躅紅嵩陽寺裏講時鐘春山處處行應好
一月看花到幾峰
同嚴給事聞唐昌觀玉蕊院近有仙過因成絶句
千枝花裏玉塵飛阿母宮中見亦稀應共諸仙鬭百草
獨來偷折一枝歸
五色雲中紫鳳車尋仙來到洞仙家飛輪廻處無蹤跡
唯有斑斑滿地花
送蜀客
蜀客南行祭碧鷄木棉花發錦江西山橋日晩行人少
時見猩猩樹上啼
與賈島閒遊
水北原南草色新雪消風暖不生塵城中車馬應無數
解出閒行有幾人
哭孟寂
曲江院裏題名處十九人中最少年今日春光君不見
杏花零落寺門前
蠻中
銅柱南邊毒草春行人幾日到金潾玉鐶穿耳誰家女
自抱琵琶迎海神
御定全唐詩錄卷五十四
