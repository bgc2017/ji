欽定四庫全書
御定全唐詩錄卷五十八
白居易
居易字樂天其先蓋太原人後徙下邽居易敏悟
絶人工文章未冠謁顧况况吳人恃才少所推可
覩姓名熟視曰長安米貴居大不易及讀其芳草
詩至野火燒不盡春風吹又生嘆曰吾謂斯文遂
絶今復得子矣貞元中擢進士拔萃皆中補校書
郎元和元年對制策乙等調盩厔尉為集賢校理
月中召入翰林為學士遷左拾遺歲滿當遷帝以
資淺且家素貧聽自擇官居易請如姜公輔以學
士兼京兆戶曹參軍以便養詔可明年以母喪解
還拜左贊善大夫是時盗殺武元衡京兆震擾居
易首上疏請亟捕賊刷朝廷恥以必得為期宰相
嫌其出位不悦俄有言居易母墮井死而居易賦
新井篇言浮華無實行不可用出為州刺史中書
舍人王涯上言不宜治郡追貶江州司馬既失志
能順適所遇託浮屠生死說若忘形骸者久之徙
忠州刺史入為司門員外郎以主客郎中知制誥
俄轉中書舍人匄外遷為杭州刺史久之以太子
左庶子分司東都復拜蘇州刺史病免文宗立以
秘書監召遷刑部侍郎封晉陽縣男太和初二李
黨事興險利乘之更相奪移進退毁譽若旦暮然
楊虞卿與居易姻家而善李宗閔居易惡緣黨人
升乃移病還東都除太子賓客分司開成初起為
同州刺史不拜改太子少傅進馮翊縣侯會昌初
以刑部尚書致仕六年卒年七十五贈尚書右僕
射宣宗以詩吊之遺命薄葬母請謚與弟行簡從
祖弟敏中友愛東都所居履道里疏沼種樹搆石
樓香山鑿八節灘自號醉吟先生為之傳暮節惑
浮屠道尤甚至經月不食葷稱香山居士嘗與胡
杲等燕集皆高年不事者人慕之繪為九老圖居
易於文章精切然最工詩頗以規諷得失及其多
更下偶俗好至數千篇當時士人爭傳雞林行賈
售其國相率篇易一金其偽者相輙能辨之初與
元稹酬詠故號元白稹卒又與劉禹錫齊名號劉
白其始生七月能展書姆指之無兩字雖試百數
不差九歲暗識聲律其篤於文章蓋天稟然敏中
為相請諡有司曰文後履道第卒為佛寺東都江
州民為立祠焉
元稹長慶集叙云揚越間多作書模勒樂天及余
雜詩賣於市肆之中又云余嘗於平水市中見邨
校諸童競習詩召而問之皆對曰先生教我樂天
微之詩固亦不知余之為微之也
居易與元稹書云聞親友間說禮吏部舉選人多
以僕私試賦判傳為凖的其餘詩句往往在人口
中及再來長安又聞有軍使高霞寓者欲聘倡妓
妓大誇曰我誦得白學士長恨歌豈同他妓哉由
是增價又足下書云到通州日見江館柱間有題
僕詩者復何人哉又昨過漢南日適遇主人集衆
樂娱他賓諸妓見僕來指而相顧曰此是秦中吟
長恨歌主耳自長安抵江西三四千里凡鄉校佛
寺送旅行舟之中往往有題僕詩者士庶僧徒孀
婦處女之口每每有詠僕詩者此誠雕蟲之戲不
足為多然今時俗所重正在此耳
通攷晁氏云居易在杭州自類詩稾分諷諭閒適
感傷雜律四類前集五十卷後集二十卷
墨客揮犀云樂天每作詩令一老嫗解之問曰解
否嫗曰解則錄之不解則不復集故唐末之弊至
俚
全唐詩話云樂天不為贊皇公所喜每寄文章李
緘之一筐未嘗開劉夢得㦯請之曰見詞則迴吾
心矣
古體詩
賀雨
皇帝嗣寳歷元和三年冬自冬及春暮不雨旱爞爞上
心念下民懼歲成災凶遂下罪巳詔殷勤制萬邦帝曰
余一人繼天承祖宗憂勤不遑寧夙夜心忡忡元年誅
劉闢一舉靖巴邛二年戮李錡不戰安江東顧惟眇眇
德遽有巍巍功㦯者天降沴無乃儆余躬上思荅天戒
下思致時邕莫如率其身慈和與儉恭乃命罷進獻乃
命賑饑窮宥死降五刑已責寬三農宫女出宣徽廏馬
減飛龍庶政靡不舉皆由自宸衷奔騰道路人傴僂田
野翁歡呼相告報感泣涕沾胷順人人心悅先天天意
從詔下纔七日和氣生冲融凝為悠悠雲散作習習風
晝夜三日雨淒淒復濛濛萬心春熙熙百穀青芃芃人
變愁為喜歲易儉為豐乃知王者心憂樂與衆同皇天
與后土所感無不通冠佩何鏘鏘將相及王公蹈舞呼
萬歲列賀明庭中小臣誠愚陋職忝金鑾宮稽首再三
拜一言獻天聰君以明為聖臣以直為忠敢賀有其始
亦願有其終
夢仙
人有夢仙者夢身升上清坐乘一白鶴前引雙紅旌羽
衣忽飄飄玉鸞俄錚錚半空直下視人世沈冥冥漸失
鄉國處纔分山水形東海一片白列岳五點青須臾羣
仙來相引朝玉京安期羡門輩列侍如公卿仰謁玉皇
帝稽首前致誠帝言汝仙才努力勿自輕却後十五年
期汝不死庭再拜受斯言既寤喜且驚秘之不敢泄誓
志居巖扃恩愛捨骨月飲食斷羶腥朝飱雲母散夜吸
沆瀣精空山三十載日望輜軿迎前期過巳久鸞鶴無
來聲齒髮日衰白耳目減聰明一朝同物化身與糞壤
并神仙信有之俗力非可營苟無金骨相不列丹臺名
徒傳辟穀法虚受燒丹經只自取勤苦百年終不成悲
哉夢仙人一夢誤一生
觀刈麥(時為盩厔縣尉)
田家少閒月五月人倍忙夜來南風起小麥覆隴黃婦
姑荷簞食童稚㩦壺漿相隨餉田去丁壯在南崗足蒸
暑土氣背灼炎天光力盡不知熱但惜夏日長復有貧
婦人抱子在其傍右手秉遺穗左臂懸弊筐聽其相顧
言聞者為悲傷家田輸稅盡拾此充饑腸今我何功德
曾不事農桑吏禄三百石歲宴有餘糧念此私自愧盡
日不能忘
題海圖屏風(元和巳丑年作)
海水無風時波濤安悠悠鱗介無小大遂性各沈浮突
兀海底鼇首冠三神丘釣網不能制其來非一秋或者
不量力謂兹鼇可求贔屭牽不動綸絶沈其鈎一鼇既
頓頷諸鼇齊掉頭白濤與黑浪呼吸繞咽喉噴風激飛
廉鼓波怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
羸駿
驊騮失其主羸餓無人牧向風嘶一聲莽蒼黃河曲蹋
冰水畔立卧雪塚間宿歲暮田野空寒草不滿腹豈無
市駿者盡是凡人目相馬失於瘦遂遺千里足邨中何
擾擾有吏徵芻粟淪彼軍廏中化作駑駘肉
廢琴
絲桐合為琴中有太古聲古聲淡無味不稱今日情玉
徽光彩滅朱絃塵土生廢棄來已久遺音尚泠泠不辭
為君彈縱彈人不聽何物使之然羌笛與秦箏
李都尉古劒
古劒寒黯黯鑄來幾千秋白光納日月紫氣排斗牛有
客借一觀愛之不敢求湛然玉匣中秋水湛不流至寳
有本性精剛無與儔可使寸寸折不能繞指柔願快直
士心將斷佞臣頭不願報小怨夜半刺私讐勸君慎所
用無作神兵羞
雲居寺孤桐
一株青玉立千葉綠雲委亭亭五丈餘高意猶未已山
僧年九十清淨老不死自云手種時一顆青桐子直從
萌芽拔高自毫末始四面無附枝中心有通理寄言立
身者孤直當如此
京兆府新栽蓮(時為盩厔縣尉趨府作)
汚溝貯濁水水上葉田田我來一長嘆知是東溪蓮下
有清泥汚馨香無復全上有紅塵撲顔色不得鮮物性
猶如此人事亦宜然託根非其所不如遭棄捐昔在溪
中日花葉媚清漣今來不得地顦顇府門前
初授拾遺
奉詔登左掖束帶參朝議何言初命卑且脫風塵吏杜
甫陳子昂才名括天地當時非不遇尚無過斯位况予
蹇薄者寵至不自意驚近白日光慙非青雲器天子方
從諫朝廷無忌諱豈不思匪躬適遇時無事受命已旬
月飽食随班次諫紙忽盈箱對之終自愧
贈元稹
自我從宦遊七年在長安所得惟元君乃知定交難豈
無山上苗徑寸無歲寒豈無要津水咫尺無波瀾之子
異於是久處誓不諼無波古井水有節秋竹竿一為同
心友三及芳歲闌花下鞍馬遊雪中杯酒歡衡門相逢
迎不具帶與冠春風日高睡秋月夜深看不為同登科
不為同署官所合在方寸心源無異端
宿紫閣山北邨
晨遊紫閣峯暮宿山下邨村老見予喜為予開一尊舉
杯未及飲暴卒來入門紫衣挾刀斧草草十餘人奪我
席上酒掣我盤中飱主人退後立歛手反如賓中庭有
竒樹種來三十春主人惜不得持斧斷其根口稱采造
家身屬神策軍主人慎勿語中尉正承恩
蜀路石婦
道傍一石婦無記亦無銘傳是此鄉女為婦孝且貞十
五嫁邑人十六夫征行夫行二十載婦獨守孤煢其夫
有父母老病不安寧其婦執婦道一一如禮經晨昏問
起居恭順發心誠藥餌自調節饍羞必甘馨夫行竟不
歸婦德轉光明後人高其節刻石像婦形儼然整衣巾
若立在閨庭似見舅姑禮如聞環珮聲至今為婦者見
此孝心生不比山頭石空有望夫名
折劒頭
拾得折劒頭不知拾之由一握青蛇尾數寸碧峯頭疑
是斬鯨鯢不然刺蛟虬缺落泥土中委棄無人收我有
鄙介性好剛不好柔勿輕直折劒猶勝曲全鈎
登樂遊園望
獨上樂遊園四望天日曛東北何靄靄宫闕入煙雲愛
此高處立忽如遺垢氛耳目暫清曠懷抱鬱不伸下視
十二街綠樹間紅塵車馬徒滿眼不見心所親孔生死
洛陽元九謫荆門可憐南北路高蓋者何人
感鶴
鶴有不羣者飛飛在野田饑不啄腐鼠渴不飲盜泉貞
姿自耿介雜鳥何翩翾同遊不同志如此十餘年一興
嗜慾念遂為矰繳牽委質小池内爭食羣雞前不惟懷
稻粱兼亦競腥羶不惟戀主人兼亦狎烏鳶物心不可
知天性有時遷一飽尚如此况乘大夫軒
白牡丹(和錢學士作)
城中看花客旦暮走營營素華人不顧亦占牡丹名開
在深寺中車馬無來聲唯有錢學士盡日遶叢行憐此
皓然質無人自芳馨衆嫌我獨賞移植在中庭留景夜
不暝迎光曙先明對之心亦靜虚白相向生唐昌玉蕊
花攀翫衆所爭折來比顔色一種如瑶瓊彼因稀見貴
此以多為輕始知無正色愛惡隨人情豈惟花獨爾理
與人事并君看入眼者紫豔與紅英
贈内
生為同室親死為同穴塵他人尚相勉而况我與君黔
婁固窮士妻賢忘其貧冀缺一農夫妻敬儼如賓陶潛
不營生翟氏自爨薪梁鴻不宜仕孟光甘布裙君雖不
讀書此事耳亦聞至此千載後傳是何如人人生未死
間不能忘其身所須者衣食不過飽與温蔬食足充饑
何必嘗膏珍繒絮足禦寒何必錦繡文君家有遺訓清
白貽子孫我亦貞苦士與君新結婚庶保貧與素偕老
同欣欣
寄唐生
賈誼哭時事阮籍哭路岐唐生今亦哭異代同其悲唐
生者何人五十寒且饑不悲口無食不悲身無衣所悲
忠與義悲甚則哭之太尉擊賊日(段太尉以笏擊朱泚)尚書叱盜
時(顔尚書叱李希烈)大夫死兇寇(陸大夫為亂兵所害)諫議謫蠻夷(楊諫議左)
(遷道州)每見如此事聲發涕輙隨往往聞其風俗士猶㦯
非憐君頭半白其志竟不衰我亦君之徒鬱鬱何所為
不能發聲哭轉作樂府詩篇篇無空文句句必盡規功
高虞人箴痛甚騷人辭非求宫律高不務文字竒惟歌
生民病願得天子知未得天子知甘受時人嗤藥良氣
味苦琴淡音聲稀不懼權豪怒亦任親朋譏人竟無奈
何呼作狂男兒每逢羣盜息或遇雲霧披但自高聲歌
庶幾天聽卑歌哭雖異名所感則同歸寄君三十章與
君為哭詞
傷唐衢
自我心存道外物少能逼常排傷心事不為長嘆息忽
聞唐衢死不覺動顔色悲端從東來觸我心惻惻伊昔
未相知偶遊滑臺側同宿李翺家一言如舊識酒酣出
送我風雪黃河北日西並馬頭語别至昏黑君歸向東
鄭我來遊上國交心不交面從此重相憶憐君儒家子
不得詩書力五十著青衣試官無祿食遺文僅千首六
義無差忒散在京洛間何人為收拾
憶昨元和初忝備諫官位是時兵革後生民正憔悴但
傷民病痛不識時忌諱遂作秦中吟一吟悲一事貴人
皆怪怒間人亦非訾天高未及聞荆棘生滿地唯有唐
衢見知我平生志一讀興嘆嗟再吟垂涕泗因和三十
韻手題遠緘寄致吾陳杜間賞愛非常意此人無復見
此詩猶可貴今日開箧看蠧魚損文字不知何處葬欲
問先歔欷終去哭墳前還君一掬淚(陳杜謂子昂與甫也此詩猶可貴謂)
(唐衢詩也)
問友
種蘭不種艾蘭生艾亦生根荄相交長莖葉相附榮香
莖與臭葉日夜俱長大鋤艾恐傷蘭溉蘭恐滋艾蘭亦
未能溉艾亦未能除沈吟意不決問君欲何如
紫藤
藤花紫蒙茸藤葉青扶疎誰謂好顔色而為害有餘下
如蛇屈盤上若繩縈紆可憐中間樹束縛成枯株柔蔓
不自勝嫋嫋挂空虚豈知纏樹木千夫力不如先柔後
為害有似諛佞徒附著君權勢君迷不肯誅又如妖婦
人綢繆蠱其夫竒邪壊人室夫惑不能除寄言邦與家
所慎在其初毫末不早辨滋蔓信難圖願以藤為戒銘
之於座隅
燕詩示劉叟(并序)
叟有愛子背叟逃去叟甚悲念之叟少年亦嘗
如是故作燕詩以諭之
梁上有雙燕翩翩雄與雌銜泥兩椽間一巢生四兒四
兒日夜長索食聲孜孜青蟲不易捕黃口無飽期觜爪
雖欲弊心力不知疲須臾干來往猶恐巢中饑辛勤三
十日母瘦雛漸肥喃喃教言語一一刷毛衣一旦羽翼
成引上庭樹枝舉翅不回顧随風四散飛雌雄空中鳴
聲盡呼不歸却入空巢裏啁啾終夜悲燕燕爾勿悲爾
當返自思思爾為雛日高飛背母時當時父母念今日
爾應知
采地黃者
麥死春不雨禾損秋早霜歲晏無口食田中采地黃采
之將何用持以易餱糧凌晨荷鋤去薄暮不盈筐攜來
朱門家賣與白面郎與君啖肥馬可使照地光願易馬
殘粟救此苦饑腸
鄧魴張徹落第
古琴無俗韻奏罷無人聽寒松無妖花枝下無人行春
風十二街軒騎不暫停奔車看牡丹走馬聽秦筝衆目
悦芳豔松獨守其貞衆耳喜鄭衛琴亦不改聲懷哉二
夫子念此無自輕
送王處士
王門豈無酒侯門豈無肉主人貴且驕待客禮不足望
塵而拜者朝夕走碌碌王生獨拂衣遐舉如雲鵠寧歸
白雲外飲水卧空谷不能随衆人歛手低眉目扣門與
我别沽酒留君宿好去採薇人終南山正綠
諭友
昨夜霜一降殺君庭中槐乾葉不待黃索索飛下來憐
君感物節晨起步前階臨風蹋葉立半日顔色哀西望
長安城歌鐘十二街何人不歡樂君獨心悠哉白日頭
上走朱顔鏡中頽平生青雲心銷化成死灰我今贈一
言勝飲酒千杯其言雖甚鄙可破悒悒懷朱門有勲貴
陋巷有顔回窮通各有命不繫才不才推此自裕裕不
必待安排
新製布裘
桂布白似雪吳綿軟於雲布重綿且厚為裘有餘温朝
擁坐至暮夜覆眠達晨誰知嚴冬月支體暖如春中夕
忽有念撫裘起逡廵大夫貴兼濟豈獨善一身安得萬
里裘蓋裹周四垠稳暖皆如我天下無寒人
放魚(自此後詩到江州作)
曉日提竹籃家僮買春蔬青青芹蕨下叠卧雙白魚無
聲但呀呀以氣相喣濡傾籃寫地上撥剌長尺餘豈惟
刀几憂坐見螻蟻圖脱泉雖巳久得水猶可蘇放之小
池中且用救乾枯水小池窄狹動尾觸四隅一時幸苟
活久遠將何如憐其不得所移放於南湖南湖連西江
好去勿踟蹰施恩即望報吾非斯人徒不須泥沙底辛
苦覓明珠
潯陽三題(并序)
廬山多桂樹湓浦多脩竹東林寺有白蓮花皆
植物之貞勁秀異者雖宫囿省寺中未必能盡
有夫物以多為賤故南方人不貴重之至有蒸
爨其桂剪棄其竹白眼於蓮花者予惜其不生
於北土也因賦三題以唁之
廬山桂
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如剪碧鮮枝榦
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
湓浦竹
潯陽十月天天氣仍温燠有霜不殺草有風不落木玄
冥氣力薄草木冬猶綠誰肯湓浦頭逥眼看脩竹其有
顧盼者持刀斬且束剖劈青琅玕家家蓋墻屋吾聞汾
晉間竹少重如玉胡為取輕賤生此西江曲
東林寺白蓮
東林北塘水湛湛見底清中生白芙蓉菡萏三百莖白
日發光彩清飇散芳馨洩香銀囊破瀉露玉盤輕我慙
塵埃眼見此瓊瑶英乃知紅蓮花虛得清净心夏萼敷
未歇秋芳結纔成夜深衆僧寢獨起繞池行欲收一顆
子寄向長安城但恐出山去人間種不生
秦中吟十首(并序)
貞元元和之際予在長安聞見之間有足悲者
因直歌其事命為秦中吟
議婚
天下無正聲悦耳即為娱人間無正色悦目即為姝顔
色非相遠貧富則有殊貧為時所棄富為時所趋紅樓
富家女金縷繡羅襦見人不歛手嬌癡二八初母兄未
開口已嫁不湏臾綠窗貧家女寂寞二十餘荆釵不直
錢衣上無真珠幾回人欲聘臨日又踟蹰主人會良媒
置酒滿玉壺四座且勿飲聽我歌兩途富家女易嫁嫁
早輕其夫貧家女難嫁嫁晚孝於姑聞君欲娶婦娶婦
意何如
重賦
厚地植桑麻所要濟生民生民理布帛所求活一身身
外充征賦上以奉君親國家定兩税本意在愛人厥初
防其淫明敕内外臣税外加一物皆以枉法論奈何歲
月久貪吏得因循浚我以求寵歛索無冬春織絹未成
疋繅絲未盈斤里胥迫我納不許暫逡廵歲暮天地閉
隂風生破村夜深烟火盡霰雪白紛紛幼者形不蔽老
者體無温悲喘與寒氣併入鼻中辛昨日輸殘税因窺
官庫門繒帛如山積絲絮似雲屯號為羨餘物随月獻
至尊奪我身上暖買爾眼前恩進入瓊林庫歲久化為
塵
傷宅
誰家起甲第朱門大道邊豐屋中櫛比高墻外迴環纍
纍六七堂棟宇相連延一堂費百萬欎欎起青烟洞房
温且清寒暑不能干高堂虚且迥坐卧見南山繞廊紫
藤架夾砌紅藥欄攀枝摘櫻桃帶花移牡丹主人此中
坐十載為大官厨有臭敗肉庫有貫朽錢誰能將我語
問爾骨肉間豈無貧賤者忍不救饑寒如何奉一身直
欲保千年不見馬家宅今作奉誠園
傷友
陋巷孤寒士出門苦棲棲雖云志氣在豈免顔色低平
生同門友通籍在金閨曩者膠漆契爾來雲雨暌正逢
下朝歸軒騎五門西是時天久隂三日雨淒淒蹇驢避
路立肥馬當風嘶迴頭忘相識占道上沙堤昔年洛陽
社貧賤相提攜今日長安道對面隔雲泥近日多如此
非君獨慘悽死生不變者惟聞任與黎(任公孫黎逢)
不致仕
七十而致仕禮法有明文何乃貪榮者斯言如不聞可
憐八九十齒墮雙眸昏朝露貪名利夕陽憂子孫掛冠
顧翠緌懸車惜朱輪金章腰不勝傴僂入君門誰不愛
富貴誰不戀君恩年高湏告老名遂合退身少時共嗤
誚晚歲多因循賢哉漢二疏彼獨是何人寂寞東門路
無人繼去塵
立碑
勲德既下衰文章亦陵夷但見山中石立作路傍碑銘
勲悉太公叙德皆仲尼復以多為貴千言值萬貲為文
彼何人想見下筆時但欲愚者悦不思賢者嗤豈獨賢
者嗤仍傳後代疑古石蒼苔字安知是愧詞我聞望江
縣麴令撫惸嫠(麴令名信陵)在官有仁政名不聞京師身歿
欲歸葬百姓遮路岐攀轅不得去㽜葬此江湄至今道其
名男女涕皆垂無人立碑碣唯有邑人知
輕肥
意氣驕滿路鞍馬光照塵借問何為者人稱是内臣朱
紱皆大夫紫綬或將軍誇赴軍中宴走馬去如雲罇罍
溢九醖水陸羅八珍果擘洞庭橘膾切天池鱗食鮑心
自若酒酣氣益振是歲江南旱衢州人食人
五絃
清歌且罷唱紅袂亦停舞趙叟抱五絃宛轉當胸撫大
聲麄若散颯颯風和雨小聲細欲絶切切鬼神語又如
鵲報喜轉作猿啼苦十指無定音顛倒宫徵羽坐客聞
此聲形神若無主行客聞此聲駐足不能舉嗟嗟俗人
耳好今不好古所以綠窗琴日日生塵土
歌舞
秦城歲云暮大雪滿皇州雪中退朝者朱紫盡公侯貴
有風雪興富無饑寒憂所營惟第宅所務在追遊朱門
車馬客紅燭歌舞樓歡酣促密坐醉暖脱重裘秋官為
主人廷尉居上頭日中為一樂夜半不能休豈知閿(無分)
(切)鄉獄中有凍死囚
買花
帝城春欲暮喧喧車馬度共道牡丹時相随買花去貴
賤無常價酬直看花數灼灼百朵紅戔戔五束素上張
幄幕庇旁織笆籬護水灑復泥封移來色如故家家習
為俗人人迷不悟有一田舍翁偶來買花處低頭獨長
歎此歎無人喻一叢深色花十戶中人賦
御定全唐詩錄卷五十八
