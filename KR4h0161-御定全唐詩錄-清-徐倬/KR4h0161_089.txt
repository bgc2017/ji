欽定四庫全書
御定全唐詩錄卷九十
方干
干字雄飛新定人(干父名肅工詩母即詩人章八元女新定即今嚴郡浙乘云干)
(桐廬人)徐凝一見器之授以詩律為人質野喜凌侮
每見人設三拜曰禮數有三識之者呼為方三拜
貌寢又兔缺有司以故不與科名隠會稽之鏡湖
及遇醫補唇已老矣因終身不出嘗謁姚合合意
侮之覽詩卷為變容敬禮列郡湖州鄭仁規建州
李頻九江陶祥並於干契分為深初會稽守王龜
欲薦干諫署不果殁後宰臣張文蔚奏文人不第
者十五人干預其數追賜及第干律詩鍊句字字
無失有高堅峻拔之目自咸通得名迄文德江之
南未有及者後進私諡為元英先生
王贊序曰干之為詩鋟肌滌骨冰瑩霞絢嘉肴自
將不吮餘雋麗不葩粉苦不棘癯當其得志倏與
神會詞若未至意已獨&KR0616;先是丹陽有南陽張祜
差前干生其詩放言横肆皆吳越之遺逸余嘗較
之張祜升杜甫之堂方干入錢起之室矣
近體詩
鏡中别業
寒山壓鏡心此處是家林梁燕窺春醉嵒猿學夜吟雲
連平地起月向白波沉猶自聞鐘角棲身可在深
世人如不容吾自縱天慵落葉憑風掃香秔倩水舂花
朝連郭霧雪夜隔湖鐘身外能無事頭宜白此峯
山中即事
趨世非身事山中適性情野花多異色幽鳥少凡聲樹
影搜凉卧苔光破碧行閒尋採藥處仙路漸分明
過黃州作
弭節齊安郡孤城百戰殘傍村林有虎帶郭縣無官暮
角梅花怨清江桂影寒黍離緣底事撩我起長嘆
冬夜泊僧舍
江東寒近臘野寺水天昏無酒能消夜隨僧早閉門照
牆燈焰細著瓦雨聲繁漂泊仍千里清吟欲斷魂
東溪别業寄段郎中
前山含遠翠羅列在窗中盡日無人到一樽誰與同涼
隨蓮葉雨暑避柳條風豈分長岑寂明時有至公
寄石湓清越上人
寺處唯高僻雲生石枕前静吟因得句獨夜不妨禪窗
接停猿樹嵒飛洗鶴泉相思有書札俱倩獵人傳
送姚合員外赴金州
受詔從華省開旗發帝州野烟新驛曙殘照古山秋樹
勢連巴没江聲入楚流唯應化行後吟句上閒樓
經周處士故居
愁吟與獨行何事不傷情久立釣魚處唯聞啼鳥聲山
蔬和草嫩海樹入籬生吾在兹溪上懷君恨不平
過朱恊律故山
地下無餘恨人間得盛名殘篇續大雅稚子托諸生度
日山空暮緣溪鶴自鳴難收故交意寒笛一聲聲
山中言事
日與村家事漸同燒松啜茗學鄰翁池塘月撼芙蕖浪
窗戶涼生薜茘風書幌晝昏嵐氣裏巢枝夜折雪聲中
山隂釣叟無知巳窺鏡撏多鬢欲空
欹枕亦吟行亦醉卧吟行醉更何營貧來猶有故琴在
老去不過新髮生山鳥踏枝紅果落家僮引釣白魚驚
潛夫自有孤雲侣可要王侯知姓名
鑑湖西島言事
慵拙幸便荒僻地縱聽猿鳥亦何愁偶斟藥酒欺梅雨
却著寒衣過麥秋歲計有時添橡實生涯一半在漁舟
世人若便無知巳應向此溪成白頭
初歸鏡中寄陳端公
去歲離家今歲歸孤帆夢向鳥前飛必知蘆笋侵沙井
兼被藤花占石磯雲島採茶常失路雪龕中酒不關扉
故交若問逍遥事玄冕何曾勝葦衣
湖北有茅齋湖西有松島輕棹往返頗諧素心因
成四韻
湖北湖西往復還朝昏只處自由間暑天移榻就深竹
月夜乘舟歸淺山遶砌紫鱗欹枕釣垂簷野果隔窗攀
古賢暮齒方如此多笑愚儒鬢未斑
自縉雲赴郡溪流百里輕棹一發曾不崇朝叙事
四韻寄獻段郎中
激箭溪湍勢莫憑飄然一葉若為乘仰瞻青壁開天罅
斗轉寒灣避石稜巢鳥夜驚離島樹啼猿晝怯下嵒藤
此中明日尋知巳恐似龍門不易登
路入剡中作
截灣衝瀨片帆通高枕微吟到剡中掠草並飛憐燕子
停橈獨飲學漁翁波濤漫撼長潭月楊桺斜穿一岸風
便擬乘槎應去得仙源直恐接星東
睦州呂郎中郡中環溪亭
為是仙才登望處風光便是武陵春閒花半落猶迷蝶
白鳥雙飛不避人樹影興餘侵枕簟荷香坐久着衣巾
暫來此地非多日明主那容借寇恂
題睦州郡中千峰榭
豈知平地似天台朱戶深沈别徑開曳響露蟬穿樹去
斜行沙鳥向池來窗中早月當琴榻墻上秋山入酒杯
何事此中如世外應緣羊祜是仙才
再題路支使南亭
行處避松兼礙石即須門徑落斜開愛邀舊友看漁釣
貪聽新禽駐酒杯樹影不隨明月去溪聲常送落花來
睡時分得江淹夢五色毫端弄逸才
題越州袁秀才林亭
清邃林亭指畫開幽巖别𣲖像天台坐牽蕉葉題詩句
醉觸藤花落酒杯白鳥不歸山裏去紅鱗多自鏡中來
終年此地為吟侶早起尋君薄暮回
題桐廬謝逸人江居
清世高眠無一事五侯勲盛欲如何湖邊倚杖寒吟苦
石上横琴夜醉多鳥自樹梢隨果落人從窗外卸帆過
由來朝市為真隠可要棲身向薜蘿
旅次洋州寓居郝氏林亭
舉目縱然非我有思量似在故山時鶴盤遠勢投孤嶼
蟬曳殘聲過别枝凉月照窗欹枕倦澄泉遶石泛觴遲
青雲未得平行去夢到江南身旅羇
題法華寺絶頂禪家壁
蒼翠岧嶤逼窅冥下方雷雨上方晴飛流便向砌邊挂
片月影從窗外行馴鹿不知誰結侣野禽多是自呼名
只應禪者無來去坐看千山白髮生
書法華寺上方禪壁
砌下松顛有鶴棲孤猨亦在鶴邊啼卧聞雷雨歸巖早
坐見星辰去地低一徑穿緣應就郭千花掩映似無溪
是非生死多憂惱此日蒙師為破迷
題龍泉寺絶頂
未明先見海底日良久遠雞方報晨古樹含風長帶雨
寒巖四月始知春中天氣爽星河近下界時豊雷雨勻
前後登臨思無盡年年改換去來人
題報恩寺上方
客來先上上方看眼界無窮世界寬嵒溜噴空晴似雨
林蘿礙日夏多寒衆山迢遞皆相疊一路高低不記盤
清峭關心惜歸去他時夢到亦難判
題寶林山禪院
山捧亭臺郭遶山遥盤蒼翠到山巔嵒中古井雖通海
窟裏隂雲不上天羅列衆星依木末周廻萬室在簷前
我來可要歸禪老一寸寒灰已達禪
題澄聖塔院上方
地靈真是饒雲雨杉檜老於雲雨間只訝窗中常見海
方知砌下更多山遠泉勢曲猶須引野果枝低可要攀
若把重門諭玄寂何妨善閉却無關
陪王大夫泛湖
去去凌晨廻見星木蘭舟穏画橈輕白波潭上魚龍氣
紅樹林中雞犬聲密炬燒殘銀漢昃羽觴飛急玉山傾
此時檢點諸名士却是漁翁無姓名
和于中丞登扶風亭
避石攀蘿歸不迷行時舉步似丹梯東軒海日已先照
下界晨雞猶未啼郭裏雲山全占寺村前竹樹半藏溪
謝公吟望多來此此地應將峴首齊
陽亭言事獻漳州于使君
重疊山前對酒罇騰騰兀兀度朝昏平明疎磬白雲寺
遥夜孤砧紅葉村去鳥豈知烟樹遠驚魚應覺露荷翻
旅人寄食逢黃菊每見北辰思故園
茒山贈洪拾遺
聖代諫臣停諫舌求歸故里傲雲霞溪頭講樹纜漁艇
篋裏朝衣輸酒家但愛身閒辭禄俸那嫌歲計在桑麻
我來幸與諸生異問答時容近絳紗
贈處州段郎中
幸見仙才領郡初郡城孤峭似山居杉蘿色裏遊亭榭
瀑布聲中閱簿書德重自將天子合情高元與世人疎
寒潭是處清連底賓席何心望食魚
贈山隂崔明府
用心何况兩衙間退食孜孜亦不閒壓酒曬書猶檢點
修琴取藥似交關笙歌入夜舟中月花木如春縣裏山
平叔正堪湯餅試風流不合問年顔
賊退後贈劉將軍
非唯吳起與穰苴今古推排盡不如白馬知無髀上肉
黃巾泣向箭頭書二年戰地成桑茗千里荒榛作比閭
功業更多身轉貴佇看幢節引戎車
贈華隂隠者
少微夜夜當仙掌更有何人在此居花月舊應看浴鶴
松蘿本自伴刪書素琴醉去經宵枕衰髮寒來向日梳
故國多年歸未遂因逢此地憶吾廬
贈天台葉尊師
莫見平明離少室須知薄暮入天台常時&KR0738;縮山川去
有夜自擕星月來靈藥不知何代得古松應是長年栽
先生暗笑看碁者半局碁邊白髮催
送孫百篇遊天台
東南雲路落斜行入樹穿村見赤城遠近常時皆藥氣
高低無處不泉聲映巖日向牀頭没濕燭雲從柱底生
更有仙花與靈鳥恐君多半未知名
送鄭台處士歸絳巖
榮啓先生挾琴去厭尋靈勝憶嵒棲白猿垂樹窗邊月
紅鯉驚鈎竹外溪慣採藥苖供野饌曾書蕉葉寄新題
古賢猶愴河梁别末可怱怱便解擕
許員外新陽别墅
蘭汀橘島映亭臺不是經心即手栽滿閣白雲随雨去
一池寒月逐潮來小松出屋和巢長新徑通村避笋開
桺絮風前欹枕卧荷花香裏釣魚回園中認葉分靈草
簷下攀枝落野梅莫恣高情求逸思須防急詔用長才
若因螢火終殘卷便把漁歌送幾杯多謝郢中賢太守
常時譚笑許趨陪
衢州别李秀才
千山紅樹萬山雲把酒相看日又曛一曲離歌兩行淚
更知何處再逢君
與徐溫話别
去去何時却見君悠悠煙水似天津明年今夜有明月
不是今年看月人
李昌符
昌符字巖夢有詩名與張喬許棠輩同稱十哲咸
通四年登進士第歷膳部員外郎
北夢瑣言昌符久不第常歲卷軸怠於裝修因出
一竒作婢僕詩五十首於公卿間行之浹旬京城
盛傳是年登第與夫桃杖虛靴事雖不同用竒即
無異也
近體詩
遠歸别墅
馬首曾行處連嘶渡晩河忽驚鄉樹出漸識路人多細
徑穿禾黍頽垣壓薜蘿乍歸猶似客鄰叟亦相過
塞上行
朔野烟塵起天軍又舉戈隂風向晩急殺氣入秋多樹
盡禽棲草冰堅路在河汾陽無繼者羌部肯相和
旅遊傷春
酒醒鄉關遠迢迢聽漏終曙分林影外春盡雨聲中鳥
思鄉村路花殘野岸風十年成底事羸馬倦西東
送人出塞
北風吹雨雪舉目已悽悽戰鬼秋頻哭征鴻夜不栖沙
平關路直磧廣郡樓低此去非東魯人多事鼓鼙
來鵬
鵬豫章人詩思清麗韋尚書岫愛其才欲以女妻
之而不果
近體詩
宛陵送李明府罷任歸江州
菊花村晩鴈來天共把離杯向水邊官滿便尋垂釣侣
家貧已用賣琴錢浪生湓浦千層雪雲起爐峯一炷烟
儻見吾鄉舊知巳為言憔悴過年年
清明日與友人遊玉粒塘莊
幾宿春山逐陸郎清明時節好風光歸穿綠荇船頭滑
醉踏殘花屐齒香風急嶺雲飄迥野雨餘田水落方塘
不堪吟罷東回首滿耳蛙聲正夕陽
王遵
遵宣城人登咸通七年進士第
摭言云遵與許棠同鄉幼為小吏棠應二十餘舉
遵猶在胥徒善為絶句詩然深自晦密一旦辭役
就貢會棠送客至㶚滻間遇遵於途訊曰何事至
京遵曰就貢棠怒曰小吏無禮後遵成名五年棠
始登弟
近體詩
彭澤
鶴愛孤松雲愛山官情微禄免相關栽成五柳吟歸去
漉酒巾邊伴菊閒
長城
秦築長城比鐵牢蕃戎不敢過臨洮雖然萬里連雲際
爭及堯階三尺高(遵此詩得名於時何光遠以為集中無以加)
胡曾
曾邵陽人咸通中舉進士不第嘗為漢南從事有
安定集十卷詠史詩三卷
近體詩
寒食都門作
二年寒食住京華寓目春風萬萬家金絡馬銜原上草
玉釵人折路傍花軒車竟出紅塵外冠盖爭回白日斜
誰念都門兩行淚故園寥落在長沙
贈薛濤
萬里橋邊女校書枇杷花下閉門居掃眉才子知多少
管領春風總不如
渭濱
岸草青青渭水流子牙曾此獨垂鈎當時未入非熊兆
幾向斜陽嘆白頭
流沙
七雄戈戟亂如麻四海無人得坐家老氏却思天竺住
便將徐甲去流沙
摩笄山
春草綿綿岱日低山邊立馬看摩笄黃鶯也解追前事
來向夫人死處啼
黃金臺
北乘羸馬到燕然此地何人復禮賢欲問昭王無處所
黃金臺上草連天
澠池
日照荒城芳草新相如曾此挫強秦能令百二山河主
便作樽前擊缶人
長平
長平瓦震武安初趙卒俄成戲鼎魚四十萬人俱下世
元戎何用讀兵書
易水
一旦秦王馬角生燕丹歸此送荆卿行人欲識無窮恨
聽取東流易水聲
云云亭
一上高亭日正晡青山重疊片雲無萬年松樹不知數
若箇虯枝是大夫
居延
漠漠平沙際碧天問人云此是居延停驂一顧猶魂斷
蘇武争禁十九年
李陵臺
北入單于萬里疆五千兵敗滯窮荒英雄不伏蠻夷死
更築高臺望故鄉
滹沱河
光武經營業未興王郎兵革整憑陵須知後漢功臣力
不及滹沱一片冰
銅雀臺
魏武龍興逐逝波高臺空按望陵歌遏雲聲絶悲風起
翻向樽前泣翠娥
西園
月滿西園夜未央金風不動鄴天涼高情公子多秋興
更領詩人入醉鄉
金谷園
一自佳人墜玉樓繁華東逐洛河流惟餘金谷園中樹
殘日蟬聲送客愁
東山
五馬南浮一化龍謝安入相此山空不知㩦妓重來日
幾樹鶯啼谷口風
武陵溪
一溪春水徹雲根流水桃花片片新若道長生是虚語
洞中爭得有秦人
金陵
侯景長驅十萬人可憐梁武坐蒙塵生前不得空王力
徒向金田自捨身
汴水
千里長河一旦開亡隋破浪九天來錦帆未落干戈起
惆悵龍舟更不迴
唐彥謙
彥謙字茂業晉陽人莒公儉之後博學多藝文詞
壯麗書畫音樂博飲之技無不出於流輩咸通末
應進士負才無所屈降十餘年不第乾符末避亂
漢南中和中河中王重榮辟為從事累表為副歴
晉絳二州刺史重榮軍亂貶漢中掾曹節度楊守
亮復署為判官累表為副歴閬璧二州刺史彦謙
詩尤工七言少師温庭筠故體格類之有鹿門集
彦謙詩學温李宋楊文公嗜其集手書自隨嘗謂
其得義山清峭感愴之一體
紀事云彦謙即陶穀之祖穀避晉祖嫌名改姓子
孫遂不易
近體詩
上巳寄韓公
上已接寒食鶯花寥落晨微微潑火雨草草踏青人涼
似三秋景清無九陌塵與余同病者對此合傷神
漢代
漢代金為屋吳宫綺作寮豔詞傳靜婉新曲定妖嬈箭
響猶殘夢籤聲報早朝鮮明臨曉曰迴轉度春宵半袖
籠清鏡前絲壓翠翹靜多如有待閒極似無憀梓澤花
猶滿靈和柳未凋障昏巫峽雨屏掩浙江潮未信潘名
岳應疑史姓蕭漏因歌暫斷燈為雨頻挑飲酒闌三雅
投壺賽百嬌鈿蟬新翅重金鴨舊香焦水淨疑澄練霞
孤欲建標别隨秦柱促愁為蜀絃么元晏難瘳痺臨卭
但發痟聯詩徵弱絮思友詠甘蕉王氏憐諸謝周郎定
小喬黼幃翹綵雉波扇畫文鰩荇密妨垂釣荷欹欲渡
橋不因衣帶水誰覺路迢迢
七夕
露白風清夜向晨小星垂珮月埋輪絳河浪淺休相隔
滄海波深尚作塵天外鳳凰何寂寞世間烏鵲漫辛勤
猗蘭殿北斜樓上多少通宵不睡人
文惠宫人
認得前家令宫人淚滿裾不知梁佐命全是沈尚書
曲江春望
杏豔桃嬌奪晩霞樂遊無廟有年華漢朝冠蓋皆陵墓
十里宜春下苑花
仲山(漢高祖兄仲葬此)
千載遺蹤寄薜蘿沛中鄉里漢山河長陵亦是閒丘隴
異日誰知與仲多
柳
絆惹春風别有情世間誰敢鬭輕盈楚王江畔無端種
餓損宫腰學不成
高駢
駢字千里南平郡王崇文之孫家世禁衛折節為
文學與諸儒交懿宗朝歴秦州經略安南都護鄆
州西川荆南節度觀察等使廣明之亂拜諸道兵
馬都統鎮揚州懷貳心擁兵自固好神仙信任吕
用之諸人政大亂為其將畢師鐸所殺
太平廣記云駢幼好為詩雅有竒藻屬情賦詠横
絶常流時秉筆者多不及之故唐季言勲臣有文
者駢其首焉集遇亂多亡今其存者如言懷二女
廟咏雪聽歌竹杖多盛傳於世
近體詩
和王昭符進士贈洞庭趙先生
為愛君山景最靈角冠秋禮一壇星藥將雞犬雲間試
琴許魚龍月下聽自要乘風隨羽客誰同種玉驗仙經
烟霞寂寞無人到惟有漁翁過洞庭
步虚詞
清谿道士人不識上天下天鶴一隻洞門深鎖碧窗寒
滴露研朱點周易
山亭夏日
綠樹隂濃夏日長樓臺倒影入池塘水晶簾動微風起
滿架薔薇一院香
邊方春興
草色青青柳色濃玉壺傾酒滿金鍾笙歌嘹亮隨風去
知盡關山第幾重
聞河中王鐸加都統
煉汞燒鉛四十年至今猶在藥爐前不知子晉緣何事
只學吹簫便得仙
春日招賓
花枝如火酒如餳正好狂歌醉復醒對酒看花何處好
延和閣下碧筠亭
廣陵宴次戲簡幕賓
一曲狂歌酒百分蛾眉畫出月爭新將軍醉罷無餘事
亂把花枝折贈人
渭川秋望寄右軍王特進
長川終日碧潺湲知道天河與地連憑寄兩行朝闕淚
願隨流入御溝泉
顧雲
雲字垂象池州人風韻詳整與杜荀鶴殷文圭友
善同肄業九華咸通十五年登進士第為高駢淮
南從事師鐸之亂退居霅川杜門著書執政薦脩
國史書成加虞部員外郎
北夢瑣言云雲鹺賈之子與羅隠俱受知於令狐
相公子弟宴會每預風韻談諧莫辨其為寒素之
士
太平廣記大順中詔雲同羊昭業等十人脩史謁
高逢休逢休為遺書劉僕射譏諸人擬將一尺三
寸汗脚踏他燒殘龍尾道懿宗皇帝雖薄德不任
被前件人羅織執大政者亦太悠悠雲私啓其函
吁嗟而已
古體詩
蘇君廳觀韓幹馬障歌
杜甫歌詩吟不足可憐曹霸丹青曲直言弟子韓幹馬
畫馬無骨但有肉今日披圖見筆跡始知甫也眞凡目
秦王學士居武功六印名家聲價雄乃孫屈跡寧百里
好竒學古有祖風竹廳斜日奕碁散延我直入書齋中
屹然六幅古屏上歘見圉人牽入天廐之神龍麟鬐鳳
臆真相似秋竹慘慘披兩耳輕勻杏蘂糝皮毛細撚銀
絲插鬃尾思量動步應千里誰見初離渥洼水眼前只
欠燕雪飛蹄下如聞朔風起朱崖謫掾從亡殁更有何
人鑒竒物當時若遇燕昭王肯把千金買枯骨
章碣
碣孝標之子登乾符進士第
近體詩
春别
擲下離觴指亂山趨程不待鳳笙殘花邊馬嚼金銜去
樓上人垂玉筯看柳陌雖然風裊裊葱河猶自雪漫漫
殷勤莫厭貂裘重恐犯三邊五月寒
送謝進士歸閩
百越風烟接巨鼇還鄉心壯不知勞雷霆入地建溪險
星斗逼人梨嶺高却擁木綿吟麗句便攀龍眼醉香醪
名場聲利喧喧在莫向林泉改鬢毛
焚書坑
竹帛烟銷帝業虚關河空鏁祖龍居坑灰未冷山東亂
劉項原來不讀書
崔塗
塗字禮山光啓進士
近體詩
夕次洛陽道中
秋風吹故城城下獨吟行高樹鳥已息古原人尚耕流
年川暗度往事月空明不復嘆岐路馬前塵夜生
蜀城春望
天涯憔悴身一望一沾巾在處有芳草滿城無故人懷
材皆得路失計獨傷春清鏡不忍照鬢毛應更新
過陶徵君舊居
陶令曾居此弄琴遺世情田園三畝綠軒冕一銖輕衰
柳自無主白雲猶可耕不隨陵谷變應只有高名
孤雁
幾行歸塞盡念爾獨何之暮雨相呼失寒塘欲下遲渚
雲低暗渡關月冷相隨未必逢矰繳孤飛自可疑
春夕旅懷
水流花謝兩無情送盡東風過楚城蝴蝶夢中家萬里
杜鵑枝上月三更故園書動經年絶華髮春催兩鬢生
自是不歸歸便得五湖烟景有誰争
鸚鵡洲春眺
悵望春襟鬱未開重臨鸚鵡益堪哀曹瞞尚不能容物
黃祖何因解愛才幽島暖聞燕雁去曉江晴覺蜀波來
誰人正得風濤便一點輕帆萬里回
讀庾信集
四朝十帝盡風流建業長安兩醉遊唯有一篇楊柳曲
江南江北為君愁
李郢
郢字楚望大中中進士第為藩鎮從事兼侍御史
古體詩
茶山貢焙歌
使君愛客情無已客在金臺價難比春風三月貢茶時
盡逐紅旌到山裏焙中清曉朱門開筐箱漸見新芽來
凌烟觸露不停採官家赤印連帖催朝饑暮匐誰興哀
喧闐競納不盈掬一時一餉還成堆蒸之馥之香勝梅
研膏架動轟如雷茶成拜表貢天子萬人爭噉春山摧
驛騎鞭聲砉流電半夜驅夫誰復見十日王程路四千
到時須及清明宴吾君可謂納諫君諫官不諫何由聞
九重城裏雖旰食天涯吏役長紛紛使君憂民慘容色
就焙嘗茶坐諸客幾回到口重咨嗟嫩綠鮮芳出何力
山中有酒亦有歌樂營房戶皆仙家仙家十隊酒百斛
金絲宴饌隨經過使君是日憂思多客亦無言徵綺羅
殷勤繞焙復長嘆官府例成期如何吳民吳民莫憔悴
使君作相期蘇爾
近體詩
即目
自笑騰騰者非憨又不狂何為跧似鼠而復怯於麞落
拓無生計伶俜戀酒鄉冥搜得詩窟偶戰出文場愛雪
愁冬盡懷人覺夜長石樓多爽氣檉案有餘香運去非
關拙時來不在忙平生兩閒暇孤趣滿滄浪
春晩題山家
偶與樵人熟春殘日日來依岡尋紫蕨挽樹得青梅燕
靜銜泥起蜂喧抱蘂回嫩茶重攪綠新酒略吹醅漠漠
蠶生紙㳙㳙水弄苔丁香正堪結留步小庭隈
江亭春霽
江蘺漠漠荇田田江上雲亭霽景鮮蜀客帆檣背歸燕
楚山花木怨啼鵑春風掩映千門柳晩色淒寒萬井烟
金磬泠泠水南寺上方僧室翠微連
暮春山行田家歇馬
雨濕菰蒲斜日明茅厨煮蠒掉車聲青蛇上竹一種色
黃蝶隔溪無限情何處樵漁將遠餉故園田土憶春耕
千峰靄靄水潏潏羸馬此中愁獨行
江亭晩秋
碧天涼冷鴈來疎閒看江雲思有餘秋館池亭荷葉歇
野人籬落豆花初無愁自得仙翁術多病能忘太史書
聞說故園香稻熟片帆歸去就鱸魚
送劉谷
村橋西路雪初晴雲暖沙乾馬足輕寒澗渡頭芳草色
新梅嶺外鷓鴣聲郵亭已送征車發山館誰將候火迎
落日千峰轉迢遞知君回首望高城
江上逢王將軍
虬鬚憔悴羽林郎曾入甘泉侍武皇雕没夜雲知御苑
馬隨春仗識天香五湖歸去孤舟月六國平來兩鬢霜
唯有桓伊江上笛卧吹三弄送殘陽
鄭畋
畋字台文滎陽人會昌進士第美風儀神采如玉
文學優深尤長於賦
近體詩
謁昇仙太子廟
在昔靈王子吹笙遡泬寥六宫攀不住三島互相招亡
國原陵古賓天歲月遙無蹊窺海曲有廟訪山椒石帳
龍蛇拱雲樓彩翠銷露壇裝琬琰真像寫松喬珠館青
童宴琳宫阿母朝氣輿仙女侍天馬吏兵調湘妓紅絲
瑟秦郎白琯簫西城邀綽約南嶽命嬌嬈句曲觴金洞
天台嘯石橋晩花珠弄蘂春茹玉生苗二景神光秘三
元寶籙饒霧垂鴉翅髮冰束虎章腰鶴馭爭銜箭龍妃
各獻綃衣從星渚浣丹就日宫燒物外花常滿人間葉
