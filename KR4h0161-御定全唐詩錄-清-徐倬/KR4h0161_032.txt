欽定四庫全書
御定全唐詩錄卷三十二
杜甫(九)
近體詩(四)
鄭駙馬宅宴洞中
主家隂洞細煙霧留客夏簟清琅玕春酒杯濃琥珀薄
冰漿椀碧瑪瑙寒悞疑茅堂過江麓已入風磴霾雲端
自是秦樓壓鄭谷時聞雜佩聲珊珊
題張氏隠居
春山無伴獨相求伐木丁丁山更幽澗道餘寒歷冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虛舟
城西陂泛舟
青蛾皓齒在樓船横笛短簫悲遠天春風自信牙檣動
遲日徐看錦纜牽魚吹細浪搖歌扇燕蹴飛花落舞筵
不有小舟能盪槳百壺那送酒如泉
贈田九判官
崆峒使節上青霄河隴降王欵聖朝宛馬總肥春苜蓿
將軍只數漢嫖姚陳留阮瑀誰爭長京兆田郎早見招
麾下賴君才並入獨能無意向漁樵
贈獻納使起居田舍人
獻納司存雨露邊地分清切任才賢舍人退食收封事
宫女開函近御筵曉漏追飛青瑣闥晴忩點檢白雲篇
揚雄更有河東賦唯待吹嘘送上天
九日藍田崔氏莊
老去悲秋強自寬興來今日盡君歡羞將短髮還吹帽
笑倩傍人為正冠藍水遠從千澗落玉山高並兩峯寒
明年此會知誰健醉把茱萸子細看
崔氏東山草堂
愛汝玉山草堂靜高秋爽氣相鮮新有時自發鐘磬響
落日更見漁樵人盤剝白鴉谷口栗飯煮青泥坊底芹
何為西莊王給事柴門空閉鏁松筠
臘日
臘日常年暖尚遥今年臘日凍全消侵陵雪色還萱草
漏洩春光有柳條縱酒欲謀良夜醉還家初散紫宸朝
口脂面藥隨恩澤翠管銀罌下九霄
紫宸殿退朝口號
戶外昭容紫袖垂雙曕御座引朝儀香飄合殿春風轉
花覆千官淑景移晝漏稀聞高閣報天顔有喜近臣知
宫中每出歸東省會送䕫龍集鳳池
曲江
一片花飛減却春風飄萬點正愁人且看欲盡花經眼
莫厭傷多酒入唇江上小堂巢翡翠苑邊高塜卧麒麟
細推物理須行樂何用浮名絆此身
朝回日日典春衣每日江頭盡醉歸酒債尋常行處有
人生七十古來稀穿花蛺蝶深深見點水蜻蜓欵欵飛
傳語風光共流轉暫時相賞莫相違
曲江對酒
苑外江頭坐不歸水精春殿轉霏微桃花細逐楊花落
黃鳥時兼白鳥飛縱飲久拚人共棄懶朝真與世相違
吏情更覺滄洲遠老大悲傷未拂衣
曲江對雨
城上春雲覆苑牆江亭晚色靜年芳林花著雨臙脂落
水荇牽風翠帶長龍武新軍深駐輦芙蓉别殿漫焚香
何時詔此金錢會暫醉佳人錦瑟旁
奉和賈至舍人早朝大明宫
五夜漏聲催曉箭九重春色醉仙桃旌旗日煖龍蛇動
宫殿風微燕雀高朝罷香煙擕滿袖詩成珠玉在揮毫
欲知世掌絲綸美池上於今有鳳毛(雍錄唐都城有三大内太極宫在西)
(故名西内大明宫在東故名東内别有興慶宫號南内三内更迭受朝而大明最數)
宣政殿退朝晩出左掖
天門日射黃金牓春殿晴曛赤羽旗宫草霏霏承委珮
鑪烟細細駐遊絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
題省中院壁
掖垣竹埤梧十尋洞門對霤常隂隂落花遊絲白日靜
鳴鳩乳燕青春深腐儒衰晚謬通籍退食遲迴違寸心
衮職曾無一字補許身媿比雙南金
曲江陪鄭八丈南史飲
雀啄江頭黃柳花鵁鶄鸂鶒滿晴沙自知白髮非春事
且盡芳尊戀物華近侍即今難浪跡此身那得更無家
丈人文力猶強健豈傍青門學種瓜
送鄭十八虔貶台州司戶傷其臨老陷賊之故闕
為面别情見于詩
鄭公樗散鬢成絲酒後常稱老畫師萬里傷心嚴譴日
百年垂死中興時倉惶已就長途往邂逅無端出餞遲
便與先生應永訣九重泉路盡交期(新書虔遷著作郎禄山反遣張通儒劫百)
(官置東都偽授水部郎中因稱風緩求攝市令潛以密章逹靈武賊平與王維並囚宣陽里然皆善畫崔圓使)
(繪齋壁虔即祈解于圓卒免死貶台州司戶參軍)
因許八奉寄江寧旻上人
不見旻公三十年封書寄與淚潺湲舊來好事今能否
老去新詩誰與傳碁局動隨幽澗竹架裟憶上泛湖船
聞君話我為官在頭白昏昏只醉眠
題鄭縣亭子
鄭縣亭子澗之濱戶牖憑高發興新雲斷岳蓮臨大路
天晴宫柳暗長春巢邊野雀羣欺燕花底山蜂遠趁人
更欲題詩滿青竹晚來幽獨恐傷神
望岳
西岳崚嶒竦處尊諸峯羅立如兒孫安得仙人九節杖
拄到玉女洗頭盆車箱入谷無歸路箭栝通天有一門
稍待西風涼冷後高尋白帝問真源
至日遣興奉寄北省舊閣老兩院故人
去歲兹辰捧御牀五更三點入鵷行欲知趨走傷心地
正想氤氲滿眼香無路從容陪語笑有時顛倒著衣裳
何人錯憶窮愁日愁日愁隨一線長
憶昨逍遥供奉班去年今日侍龍顔麒麟不動鑪煙上
孔雀徐開扇影還玉几由來天北極朱衣只在殿中間
孤城此日堪腸斷愁對寒雲雪滿山
蜀相
丞相祠堂何處尋錦官城外栢森森映階碧草自春色
隔葉黃鸝空好音三顧頻煩天下計兩朝開濟老臣心
出師未捷身先死長使英雄淚滿襟
卜居
浣花流水水西頭主人為卜林塘幽已知出郭少塵事
更有澄江銷客愁無數蜻蜓齊上下一雙鸂鶒對沉浮
東行萬里堪乘興須向山隂上小舟
有客
幽棲地僻經過少老病人扶再拜難豈有文章驚海内
漫勞車馬駐江干竟日淹留佳客坐百年麤糲腐儒餐
不嫌野外無供給乘興還來看藥欄
狂夫
萬里橋西一草堂百花潭水即滄浪風含翠篠娟娟靜
雨裛紅蕖冉冉香厚禄故人書斷絶恒飢稚子色凄涼
欲填溝壑唯疎放自笑狂夫老更狂
堂成
背郭堂成蔭白茅緣江路熟俯青郊禮林礙日吟風葉
籠竹和煙滴露梢暫止飛烏將數子頻來語燕定新巢
旁人錯比揚雄宅懶惰無心作解嘲
進艇
南京久客耕南畆北望傷神坐北忩晝引老妻乘小艇
晴看稚子浴清江俱飛蛺蝶元相逐並蔕芙蓉本自雙
茗飲蔗漿擕所有瓷甖無謝玉為缸
所思
苦憶荆州醉司馬謫官樽俎定常開九江日落醒何處
一柱觀頭眠幾回可憐懷抱向人盡欲問平安無使來
故憑錦水將雙淚好過瞿塘灔澦堆
江村
清江一曲抱村流長夏江村事事幽自去自來梁上燕
相親相近水中鷗老妻畫紙為碁局稚子敲針作釣鈎
多病所須唯藥物微軀此外更何求
野老
野老籬前江岸迴柴門不正逐江開漁人網集澄潭下
賈客船隨返照來長路關心悲劍閣片雲何意傍琴臺
王師未報收東郡城闕秋生畫角哀
南鄰
錦里先生烏角巾園收芋栗不全貧慣看賓客兒童喜
得食階除鳥雀馴秋水纔深四五尺野航恰受兩三人
白沙翠竹江村暮相送柴門月色新
恨别
洛城一别四千里胡騎長驅五六年草木變衰行劍外
兵戈阻絶老江邊思家步月清宵立憶弟看雲白日眠
聞道河陽近乘勝司徒急為破幽燕
和裴迪登蜀州東亭送客逢早梅相憶見寄
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭
暮登西安寺鐘樓寄裴十迪
暮倚高樓對雪峯僧來不語自鳴鐘孤城返照紅將歛
近市浮煙翠且重多病獨愁常閴寂故人相見未從容
知君苦思緣詩瘦太向交游萬事慵
客至(喜崔明府相過)
舍南舍北皆春水但見羣鷗日日來花徑不曾緣客掃
蓬門今始為君開盤飱市遠無兼味樽酒家貧只舊醅
肯與鄰翁相對飲隔籬呼取盡餘杯
江上值水如海勢聊短述
為人性僻耽佳句語不驚人死不休老去詩篇渾漫興
春來花鳥莫深愁新添水檻供垂釣故著浮槎替入舟
焉得思如陶謝手令渠述作與同遊
寄杜位
近聞寬法離新州想見懷歸尚百憂逐客雖皆萬里去
悲君已是十年流干戈況復塵隨眼鬢髮還應雪滿頭
玉壘題書心緒亂何時更得曲江遊
送韓十四江東覲省
兵戈不見老萊衣歎息人間萬事非我已無家尋弟妹
君今何處訪庭闈黃牛峽靜灘聲轉白馬江寒樹影稀
此别應須各努力故鄉猶恐未同歸
王十七侍御掄許㩦酒至草堂奉寄此詩便請邀
高三十五使君同到
老夫卧穏朝慵起白屋寒多暖始開江鸛巧當幽徑浴
鄰雞還過短牆來繡衣屢許㩦家醖皂蓋能忘折野梅
戲假霜威促山簡須成一醉習池迴
野人送朱櫻
西蜀櫻桃也自紅野人相贈滿筠籠數迴細寫愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日嘗新任轉蓬
題桃樹
小徑升堂舊不斜五株桃樹亦從遮高秋總餽貧人實
來歲還舒滿眼花簾戶每宜通乳燕兒童莫信打慈鵶
寡妻羣盜非今日天下車書正一家
嚴中丞枉駕見過
元戎小隊出郊坰問柳尋花到野亭川合東西瞻使節
地分南北任流萍扁舟不獨如張翰皂帽還應似管寧
寂寞江天雲霧裏何人道有少微星
野望
西山白雪三城戍南浦清江萬里橋海内風塵諸弟隔
天涯涕淚一身遥唯將遲暮供多病未有㳙埃答聖朝
跨馬出郊時極目不堪人事日蕭條
奉酬嚴公寄題野亭之作
拾遺曾奏數行書懶性從來水竹居奉引濫騎沙苑馬
幽棲真釣錦江魚謝安不倦登臨費阮籍焉知禮法疎
枉沐旌麾出城府草茅荒徑欲教鋤
嚴公仲夏枉駕草堂兼㩦酒饌
竹裏行廚洗玉盤花邊立馬簇金鞍非關使者徵求急
自識將軍禮數寬百年地僻柴門迥五月江深草閣寒
看弄漁舟移白日老農何有罄交歡
黃草
黃草峽西船不歸赤甲山下行人稀秦中驛使無消息
蜀道兵戈有是非萬里秋風吹錦水誰家别淚濕羅衣
莫愁劍閣終堪據聞道松州已被圍
秋盡
秋盡東行且未迴茅齋寄在少城隈籬邊老却陶潛菊
江上徒逢袁紹杯雪嶺獨看西日落劍門猶阻北人來
不辭萬里長為客懷抱何時得好開
野望
金華山北涪水西仲冬風日始凄凄山連越嶲蟠三蜀
水散巴渝下五溪獨鶴不知何事舞飢烏似欲向人啼
射洪春酒寒仍綠目極傷神誰為㩦
聞官軍收河南河北
劍外忽傳收薊北初聞涕淚滿衣裳却看妻子愁何在
漫卷詩書喜欲狂白日放歌須縱酒青春作伴好還鄉
即從巴峽穿巫峽便下襄陽向洛陽
送路六侍御入朝
童稚親情四十年中間消息兩茫然更為後會知何地
忽漫相逢是别筵不分桃花紅勝錦生憎柳絮白於綿
劍南春色還無賴觸忤愁人到酒邊
涪城縣香積寺官閣
寺下春江深不流山腰官閣迥添愁含風翠壁孤雲細
背日丹楓萬木稠小院迴廊春寂寂浴鳬飛鷺晚悠悠
諸天合在藤蘿外昏黑應須到上頭
送王十五判官扶侍還黔中
大家東征逐子迴風生洲渚錦帆開青青竹笋迎船出
白白江魚入饌來離别不堪無限意艱危深仗濟時才
黔陽信使應稀少莫怪頻頻勸酒杯
登高
風急天高猿嘯哀渚清沙白鳥飛迴無邊落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜鬢潦倒新停濁酒杯
九日
去年登高郪縣北今日重在涪江濱苦遭白髮不相放
羞見黃花無數新世亂鬱鬱久為客路難悠悠常傍人
酒闌却憶十年事腸斷驪山清路塵
章梓州橘亭餞成都竇少尹
秋日野亭千橘香玉杯錦席高雲涼主人送客何所作
行酒賦詩殊未央衰老應為難離别賢聲此去有輝光
預傳籍籍新京尹青史無勞數趙張
奉待嚴大夫
殊方又喜故人來重鎮還須濟世才常怪偏禆終日待
不知旌節隔年迴欲辭巴徼啼鶯合遠下荆門去鷁催
身老時危思會面一生襟抱向誰開
奉寄高常侍
汶上相逢年頗多飛騰無那故人何總戎楚蜀應全未
方駕曹劉不啻過今日朝廷須汲黯中原將帥憶廉頗
天涯春色催遲暮别淚遥添錦水波
將赴荆南寄别李劍州
使君高義驅今古寥落三年坐劍州但見文翁能化俗
焉知李廣未封侯路經灔澦雙蓬鬢天入滄浪一釣舟
戎馬相逢更何日春風迴首仲宣樓
奉寄别馬巴州
勲業終歸馬伏波功曹非復漢蕭何扁舟繫纜沙邊久
南國浮雲水上多獨把魚竿終遠去難隨鳥翼一相過
知君未愛春湖色興在驪駒白玉珂
滕王亭子
君王臺榭枕巴山萬丈丹梯尚可攀春日鶯啼修竹裏
仙家犬吠白雲間清江錦石傷心麗嫩蘂濃花滿目斑
人到於今歌出牧來遊此地不知還
玉臺觀(滕王造)
中天積翠玉臺遥上帝高居絳節朝遂有馮夷來擊鼓
始知嬴女善吹簫江光隠見黿鼉窟石勢參差烏鵲橋
更肯紅顔生羽翼便應黃髮老漁樵
將赴成都草堂途中有作先寄嚴鄭公
得歸茅屋赴成都直為文翁再剖符但使閭閻還揖讓
敢論松竹久荒蕪魚知丙穴由來美酒憶郫筒不用酷
五馬舊曾諳小徑幾回書札待潛夫
處處青江帶白蘋故園猶得見殘春雪山斥堠無兵馬
錦里逢迎有主人休怪兒童延俗客不教鵝鴨惱比鄰
習池未覺風流盡況復荆州賞更新
竹寒沙碧浣花溪橘刺藤梢咫尺迷過客徑須愁出入
居人不自解東西書籖藥裹封蛛網野店山橋送馬蹄
肯藉荒唐春草色先拚一飲醉如泥
常苦沙崩損藥欄也從江檻落風湍新松恨不高千尺
惡竹應須斬萬竿生理秖憑黃閣老衰顔欲付紫金丹
三年奔走空皮骨信有人間行路難
錦官城西生事微烏皮几在還思歸昔去為憂亂兵入
今來已恐鄰人非側身天地更懷古迴首風塵甘息機
共說總戎雲鳥陣不妨遊子芰荷衣
登樓
花近高樓傷客心萬方多難此登臨錦江春色來天地
玉壘浮雲變古今北極朝廷終不改西山寇盜莫相侵
可憐後主還祠廟日暮聊為梁甫吟
院中晚晴懷西郭茅舍
幕府秋風日夜清澹雲疎雨過高城葉心朱實看時落
階面青苔先自生復有樓臺銜暮景不勞鐘鼓報新晴
浣花溪裏花饒笑肯信吾兼吏隠名
宿府
清秋幕府井梧寒獨宿江城蠟炬殘永夜角聲悲自語
中天月色好誰看風塵荏苒音書絶關塞蕭條行路難
已忍伶俜十年事強移栖息一枝安
至後
冬至至後日初長遠在劍南思洛陽青袍白馬有何意
金谷銅駝非故鄉梅花欲開不自覺棣萼一别永相望
愁極本憑詩遣興詩成吟詠轉凄涼
撥悶
聞道雲安麴米春纔傾一盞即醺人乘舟取醉非難事
下峽消愁定幾廵長年三老遥憐汝捩柂開頭捷有神
已辦青錢防雇直當令美味入吾脣
十二月一日
今朝臘月春意動雲安縣前江可憐一聲何處送書雁
百丈誰家上水船未將梅蘂驚愁眼要取楸花媚遠天
明光起草人所羡肺病幾時朝日邊
寒輕市上山煙碧日滿樓前江霧黃負鹽出井此谿女
打鼓發船何郡郎新亭舉目風景切茂陵著書消渴長
春花不愁不爛漫楚客唯聽棹相將
即看燕子入山扉豈有黃鸝歴翠微短短桃花臨水岸
輕輕柳絮點人衣春來準擬開懷久老去親知見面稀
他日一杯難強進重嗟筋力故山違
立春
春日春盤細生菜忽憶兩京梅發時盤出高門行白玉
菜傳纖手送青絲巫峽寒江那對眼杜陵遠客不勝悲
此身未知歸定處呼兒覓紙一題詩
寄常徵君
白水青山空復春徵君晚節傍風塵楚妃堂上色殊衆
海鶴階前鳴向人萬事糾紛猶絶粒一官羈絆實藏身
開州入夏知涼冷不似雲安毒熱新
崔評事弟許相迎不到應慮老夫見泥雨怯出必
愆佳期走筆戲簡
江閣要賓許馬迎午時起坐自天明浮雲不負青春色
細雨何孤白帝城身過花間霑濕好醉於馬上往來輕
虚疑皓首衝泥怯實少銀鞍傍險行
閣夜
歲暮隂陽催短景天涯霜雪霽寒宵五更鼓角聲悲壯
三峽星河影動搖野哭千家聞戰伐夷歌數處起漁樵
卧龍躍馬終黃土人事依依漫寂寥
灔澦
灔澦既没孤根深西來水多愁太隂江天漠漠鳥雙去
風雨時時龍一吟舟人漁子歌迴首估客胡商淚滿襟
寄語舟航惡年少休飜鹽井擲黃金
白帝
白帝城中雲出門白帝城下雨飜盆高江急峽雷霆鬭
翠木蒼藤日月昏戎馬不如歸馬逸千家今有百家存
哀哀寡婦誅求盡慟哭秋原何處村
白帝城最高樓
城尖徑昃旌旆愁獨立縹緲之飛樓峽坼雲霾龍虎卧
江清日抱黿鼉遊扶桑西枝封斷石弱水東影隨長流
杖藜歎世者誰子泣血迸空迴白頭
秋興八首
(箋曰此詩舊箋未悉影略其篇章次第鈎鎖開闔今要而言之玉露凋傷一章秋興之發端也)
(江間塞上狀其悲壯叢菊孤舟寫其悽緊末二句結上生下故即夔府孤城次之絶塞高城杪)
(秋薄暮俄看落日俄見南斗爐烟熸而哀猿號急杵斷而悲笳發蘿月蘆花凄清滿眼蕭辰遙)
(夜攅簇一時請看二字緊映每依南斗即連上城高暮砧當句呼應耳夜夜如此朝朝亦然日)
(日如此信宿亦然心抱南斗京華之思身與漁人燕子為侣遠則匡衡劉向之不如近則同學)
(輕肥之相笑第三章正申秋興名篇之意古人所謂文之心也然每依南斗望京華一句是三)
(章中吃緊齧節蕭條歲晚身事如此長安棋局世事如此企望京華平居寂寞故曰百年世事)
(不勝悲也次下乃重章以申之蓬萊宫闕一章思全盛日之長安也瞿唐峽口一章思陷沒後)
(之長安也昆明池水一章思自古帝王之長安也昆明御宿一章思承平昔遊之長安也由瞿)
(唐鳥道之區指曲江禁近之地兵塵秋氣萬里連延首章即云塞上風雲接地隂也唐時遊幸)
(莫盛於曲江故悲陷沒則先舉曲江漢朝形勝莫壯於昆明故追隆古則特舉昆明曰漢時曰)
(武帝正尅指自古帝王也此章蓋感嘆遺蹟企想其妍麗而自傷遠不得見乃叠申曲江末句)
(文勢了然今以為槩指喪亂則迂矣天寶之禍干戈滿地營壘俱在國西及郭令收西京陳於)
(香積寺北澧水之東皆漢上林苑地在昆明御宿之間然城南故地風景無恙故曰自逶迤也)
(碧梧紅豆秋色依然拾翠同舟春遊如昨追綵筆於壯盛感星象於至尊豈非神遊化人夢迴)
(帝所低垂吟望至是而秋興之能事畢矣此詩一事叠為八章章雖有八重重鈎攝餘義更有)
(無量樓閣門在於分章下詳之)
玉露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚孤舟一繫故園心
寒衣處處催刀尺白帝城高急暮砧(箋曰招魂曰湛湛江水兮上有楓極)
(目千里兮傷春心宋玉以楓樹之茂盛傷心此以楓樹之凋傷起興也又曰江間洶湧則上接風雲塞上隂森)
(則下連波浪此所謂悲壯也叢菊兩開儲别淚於他日孤舟一繫僦歸心於故園此所謂悽緊也秋夜客舍詩)
(云南菊再逢人卧病公在夔府兩見菊花故有兩開之句舊箋指樊川故里之菊非也几日詩云繫舟身萬里)
(孤舟一繫即已辦故園之心矣所謂遠望當歸也以節則杪秋以地則高城以時則薄暮刀尺苦寒急砧促别)
(末句標舉興會略有五重所謂嵯峨蕭瑟真不可言公孫白帝城亦英雄割據之地此地聞砧尤為悽斷上白)
(帝城詩云老去聞悲角意亦如此)
夔府孤城落日斜每依南斗望京華聽猿實下三聲淚
奉使虛隨八月查畫省香爐違伏枕山樓粉堞隠悲笳
請看石上藤蘿月已映洲前蘆荻花(箋曰孤城落日悵望京華曰每依南)
(斗蓋無夕而不然也石上之月已映藤蘿又是依斗望京之候矣請看二字緊映每字無限凄斷見於言外如)
(云又過却一日矣不知何日得見京華也乂曰每依南斗望京華皎然所謂截斷衆流句也孤城碪斷日薄)
(虞淵萬里孤臣翹首京國雖復八表昏黃絶塞慘澹唯此望闕寸心與南斗共芒色耳此句為八首之綱骨章)
(重丈叠不出於此聽猿奉使伏枕悲笳遙夜憯悽莫可為喻然石上藤蘿之月已映洲前蘆荻之花矣莫遂謂)
(長夜漫漫何時旦也細思請看二字更是不覺乍見訝而嘆之之詞作如是解此二字喚起有力此翁老不忘)
(君千歲而下可以相泣也)
千家山郭靜朝暉日日江樓坐翠微信宿漁人還汎汎
清秋燕子故飛飛匡衡抗疏功名薄劉向傳經心事違
同學少年多不賤五陵衣馬自輕肥(箋曰漁人燕子即所見以自傷也亦)
(以自況也公抗疏不減匡衡而近侍移官一斥不復故曰功名薄若劉向雖數奏封事不用而猶居近侍典校)
(五經公則白頭幕府深愧平生故曰心事違也七歌云長安卿相多少年所謂同學者盖長安卿相也曰少年)
(曰輕肥公之目當時卿相如此又曰山郭千家朝暉冷靜寫出夔府孤城也信宿漁人不但自況以其延緣荻)
(葦擕家嘯歌羇棲之客殆有弗如還汎汎者亦羡之之詞也九辯曰燕翩翩其辭歸兮蟬寂寞而無聲以燕遇)
(秋寒迴翔而畏懼也故以清秋目之燕燕于飛詩人取喻送别已則繫舟伏枕而燕乃下上辭歸飛翔促數攪)
(余心焉曰故飛飛者惱亂之辭亦觸忤也抗疏之功名既薄傳經之心事又違旋觀同學少年五陵衣馬亦漁)
(人燕子之儔侣耳故以自輕肥薄之下一自字與還汎汎故飛飛翻倒相應杜陵有布衣老大心轉拙於長安)
(卿相何有哉)
聞道長安似奕棋百年世事不勝悲王侯第宅皆新主
文武衣冠異昔時直北關山金鼓振征西車馬羽書遲
魚龍寂寞秋江冷故國平居有所思(箋曰長安似奕棋言謀國者如奕棋)
(之無定算故貽禍於百年之後而不勝其悲也百年世事用辛有之言王侯第宅指誤國之人如林甫國忠軰)
(也明皇寵任蕃將而肅宗信向中官俾居朝右文武衣冠皆異於昔時也所謂百年世事者如此又曰肅宗收)
(京已後委任中官中外多故公不以移官僻遠憗置君國之憂故有聞道長安之章每依南斗望京華情見於)
(此白帝城高目以故國兼天波浪嘆彼魚龍曰平居有所思殆欲以滄江遺老奮䄂屈指覆定百年舉棋之局)
(非徒悲傷晼晚如昔人願得入帝城而己)
蓬萊宫闕對南山承露金莖霄漢間西望瑤池降王母
東來紫氣滿函關雲移雉尾開宫扇日繞龍鱗識聖顔
一卧滄江驚歲晚幾回青鎖點朝班(箋曰公詩云憶獻三賦蓬萊宫此記)
(其事也王母函關記天寶承平盛事而失政亦略見矣雲移二句記朝儀之盛曰識聖顔者公以布衣朝見所)
(謂往時文彩動人主也落句方及拾遺移官之事又曰此詩乃追思長安全盛叙述宫闕崇麗朝省尊嚴而感)
(傷則見於未句蓋自靈武迴鑾放逐蜀郡舊臣自此中官竊柄開元天寶之盛事不可復見而公坐此移官滄)
(江歲晚能無三嘆於今昔乎幾回青鎖追數其近侍奉引時日無幾也嗟乎西望瑤池以下開寶之長安也王)
(侯第宅以下肅宗之長安也徘徊感歎亦所謂重章而共述也)
瞿唐峽口曲江頭萬里風煙接素秋花萼夾城通御氣
芙蓉小苑入邊愁朱簾繡柱圍黃鶴錦纜牙檣起白鷗
迴首可憐歌舞地秦中自古帝王州(箋曰此記長安失陷之事也明皇自)
(秦幸蜀故有瞿唐曲江萬里風煙之感盖明皇幸蜀正八月也入邊愁并指吐蕃陷長安也歌舞樂遊之地一)
(切殘毁則宗廟宫闕不言而可知矣又曰開元中廣花萼樓築夾城複道自南内徑逹曲江芙蓉園亂後崩隤)
(游幸絶跡故曰通御氣也禄山反報至上欲遷幸登興慶宫花萼樓置酒四顧悽愴此所謂入邊愁也舊箋謂)
(幷指吐蕃陷長安非也珠簾繡柱指陸地帟幕之妍華錦纜牙檣指水嬉櫂枻之炫燿哀江頭云江頭宫殿鎖)
(千門此則痛定而追思長安天府三成帝畿故曰周以龍興秦以虎視至有唐而燕寇長驅落句之意以為樂)
(游歌舞之地逸豫不戒馴至風煙灰燼王仲宣七哀云南登灞陵岸回首望長安迴首之言良可深省)
昆明池水漢時功武帝旌旗在眼中織女機絲虚月夜
石鯨鱗甲動秋風波漂菰米沉雲黑露冷蓮房墜粉紅
關塞極天唯鳥道江湖滿地一漁翁(箋曰此借武帝以喻明皇也兵車行)
(云武王開邊意未已韋應物詩云少事武皇帝唐人皆然又曰今人論唐七言長句推老杜昆明池水為冠實)
(不解此詩所以佳楊用修曰觀西京雜記三輔黃圖所載則知盛世殷富之景觀織女機絲四句則知兵火凋)
(殘之狀此亦強作解事耳叙昆明之勝者莫如孟堅平子一則曰集乎豫章之館臨乎昆明之池左牽牛而右)
(織女若雲漢之無涯一則曰豫章珍館揭焉中峙牽牛立其左織女處其右日月於是乎出入象扶桑與濛汜)
(此用修所誇盛世之文也班張以漢人叙漢事鋪陳名勝故有雲漢日月之言公以唐人叙漢事摩娑陳迹故)
(有機絲夜月之詞此立言之體也何謂彼頌繁華而此傷喪亂乎菰米蓮房補班張鋪叙所未見沉雲墜粉描)
(畫素秋景物居然金碧粉本昆池水黑故賦言黑水元阯菰米沉沉象池水之黑極言其繁殖也用修言兵火)
(殘破菰米漂沈不收不已倍乎舊箋謂借漢武以喻明皇指武皇開邊為證明皇雖興兵南詔未嘗如武帝穿)
(昆明以習戰安得有旌旗在眼之語兵車行前後出塞諷諫窮兵者多矣安用於此中致譏豈主文譎諫之義)
(乎今謂昆明一章緊承上章秦中自古帝王州一句而申言之時則曰漢時帝則曰武帝織女石鯨蓮房菰米)
(金隄靈沼之遺蹟與戈船樓櫓並在眼中而自傷其僻遠而不得見也於上章末句尅指其來脈則此中叙致)
(襵叠環鎖了然分明如是而曰七言長句果以此詩為首知此老亦為點頭矣末二句正寫所思之況關塞極)
(天豈非風烟萬里滿地一漁翁即信宿泛泛之漁人耳上下俛仰亦在眼中謂公自指一漁翁則陋)
昆吾御宿自逶迤紫閣峰隂入渼陂香稻啄餘鸚鵡粒
碧梧棲老鳳凰枝佳人拾翠春相問仙侣同舟晚更移
彩筆昔遊干氣象白頭吟望苦低垂(箋曰此記遊宴渼陂之事也仙侣同)
(舟指岑參兄弟也公詩云氣衝星象表詩感帝王尊所謂綵筆昔遊干氣象也公與岑參輩宴遊在天寶獻賦)
(之後窮老追思故有白頭吟望之嘆焉又曰箋以為思昔遊之長安是矣今更指昔遊之地謂亦連躡上章而)
(來蓋武帝建元中微行數出廣開上林東南至宜春鼎湖昆吾御宿北繞黃山周袤數百里元狩三年始穿昆)
(明池以象滇河今詩昆吾御宿二句正指武帝所開城南故地言自逶迤者躡昆明池水言之謂不獨穿鑿昆)
(明為武帝之功凡上林黃山之間更衣禁禦建置歴然亦皆如昆明旗幟常在眼中也秦州自古帝王一句亦)
(總結於此蓋事訖而重申亦章重而事別矣)
御定全唐詩錄卷三十二
