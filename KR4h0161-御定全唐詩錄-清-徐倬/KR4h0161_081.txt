欽定四庫全書
御定全唐詩錄卷八十二
項斯
斯字子遷江東人始未為聞人因以卷謁楊敬之
楊苦愛之贈詩云幾度見詩詩盡好及觀標格過
於詩平生不解藏人善到處逢人說項斯未幾詩
達長安明年擢上第後終丹徒尉
始張水部籍為律格詩惟朱慶餘親授其旨沿流
而下有任蕃陳標章孝標司空圖咸及門焉寳歷
開成之際斯尤為水部所知故其詩格與之相類
鄭少師薰云項斯逢水部誰道不關情斯留別水
部詩云省中重拜別兼領故人書己念此行遠不
應相問疎子城西並宅御水北同渠要取春前到
乘閒候起居
近體詩
題令狐處士谿居
白髮已過半無心離此溪病嘗山藥徧貧起草堂低為
月忩從破因詩壁重泥近來常夜坐寂寞與僧齊
寧州春思
失意離城早邊城任見花初為斷酒客舊識賣書家寒
寺稀無雪春風亦有沙思歸頻入夢即路不言賖
蠻家
領得賣珠錢還歸銅柱邊看兒調小象打鼓試新船醉
後眠神樹耕時語瘴煙不逢寒便老相問莫知年
早春題湖上顧氏新居
近得雲中路門長侵早開到時猶有雪行處己無苔勸
酒客初醉留茶僧未來每逢晴暖日唯見乞花栽
門不當官道行人到亦稀故從餐後出多是夜深歸開
篋收書卷掃牀移卧衣幾時同買宅相近有柴扉
宿胡氏溪亭
獨住水聲裏有亭無熱時客來因月宿牀勢向山移鶴
睡松枝定螢歸葛葉垂寂寥猶欠伴誰為報僧知
送華隂隠者
往往到城市得非徵藥錢世人空識面弟子莫知年自
說能醫死相期更學仙近來移住處毛女舊峯前
落第後寄江南親友
古巷槐隂合愁多晝掩扉獨存過江馬強拂看花衣送
客心先醉尋僧夜不歸龍鍾易惆悵莫遣寄書稀
小古鏡
字己無人識唯應記鑄年見來深似水擕去重于錢鸞
翅巢空月菱花徧小天宫中照黃帝曾得化為仙
邊游
古鎮門前去長安路在東天寒明堠火日晚裂旗風塞
館皆無簟儒&KR0724;亦有弓防秋故鄉卒暫喜語音同
夜泊淮隂
夜入楚州煙煙中人未眠望來淮岸盡坐到酒樓前燈
影半臨水箏聲多在船乘流向東去別此易經年
贈金州姚合使君
為郎名更重領郡是蹉跎官壁題詩盡衙庭看鶴多城
池連草壍籬落帶椒坡未覺旗旛貴閒行觸處過
送殷中丞遊邊
話別無長夜燈前聞曙鴉己行難避雪何處合逢花隴
寺門多閉羌樓酒不賖還須見邊將誰擬靜塵沙
泛谿
谿船泛渺瀰漸覺減炎輝動水花連影逢人鳥背飛深
猶見白石涼好換生衣未得多詩句終須隔宿歸
送顧少府
作尉年猶少無辭去路賖漁舟縣前泊山吏日高衙幽
景臨谿寺秋蟬織杼家行程須過越先醉鏡湖花
華頂道者
仙人掌中住生有上天期已廢燒丹處猶多種杏時養
龍于淺水寄鶴在高枝得道復無事相逢盡日碁
遊爛柯山
步步出塵氛溪山別是春壇邊時過鶴碁處寂無人訪
古碑多缺探幽路不真飜疑歸去晚清世累移晨
李處士道院南樓
霜晚復秋殘樓明近遠山滿壺邀我醉一榻為僧閒樹
簇孤汀眇帆欹積浪間從容更南望殊欲外人寰
龍州與韓將軍夜會
庭綠草纖纖邊州白露沾別歌緣劒起客淚是愁添見
月鵲啼樹避風雲滿簾將軍盡樽酒樓上賦星占
送友人下第歸襄陽
失意己春殘歸愁與別難山分關路細江遶夜城寒草
色連晴坂鼉聲雜曉灘差池是秋賦何以暫懷安
和李中丞醉中期王徵君月夜同遊滻水舊居
醉後情俱遠難忘素滻間照花深處月當戶舊時山事
想同清話歡期一破顔風流還愛竹此夜尚思閒
憶朝陽峯前居
每憶閒眠處朝陽最上峯溪僧來自遠林路出無蹤敗
褐粘苔遍新題出石重霞光侵曙發嵐翠近秋濃健羨
機能破安危道不逢雪殘雲到閤庭午鶴離松此地虚
為別人間久未容何時無一事却去養疎慵
宿山寺
栗葉重重覆翠微黃昏溪上語人稀月明古寺客初到
風度閒門僧未歸山果經霜多自落水螢穿竹不停飛
中宵能得幾時睡又被鐘聲催着衣
古扇
昨日裁成奪夏威忽逢秋節便相違寒塵妬盡秦王女
涼殿恩隨漢主妃似月舊臨紅粉面有風休動麝香衣
千年蕭瑟關人事莫話當時掩淚歸
舊宫人
自出先皇玉殿中衣裳不更染深紅宫釵折盡垂空鬢
内扇搖多減半風桃熟亦曾君手賜酒闌猶候妾歌終
如今還向城邊住御水東流意不通
送宫人入道
願隨仙女董雙成王母前頭作伴行初帶玉冠多悮拜
欲辭金殿別稱名將敲碧落新齋磬却進昭陽舊賜箏
旦暮焚香繞壇上步虚猶作按歌聲
長安退將
塞外衝沙損眼明歸來養病住秦京上高樓閣看星坐
着白衣裳把劒行常說老身思鬭將最悲無力制番營
翠眉紅臉和回鶻惆悵中原不用兵
遙裝夜
卷席貧抛壁下牀且鋪他處對燈光欲行千里從今夜
猶惜殘春發故鄉蚊蚋已生團扇急衣裳未了剪刀忙
誰知更有芙蓉浦南去令人愁思長
山行
青櫪林深亦有人一渠流水數家分山當日午回峯影
草帶泥痕過鹿羣蒸茗氣從茅舍出繰絲聲隔竹籬聞
行逢賣藥歸來客不惜相隨入島雲
江村夜泊
日落江路黑前村人語稀幾家深樹裏一火夜漁歸
趙嘏
嘏字承祜山陽人為詩贍美多興味杜紫微愛其
早秋長笛一聲人倚樓句吟嘆不己人因目為趙
倚樓會昌三年第進士宰相李回嘗舉薦之大中
間授渭南尉卒時以其詩有早晚粗酧身事了水
邊歸去一閒人為終渭南兆云
古體詩
汾上宴別
雲物如故鄉山川知異路年來未歸客馬上春欲暮一
樽花下酒殘日水西樹不待管絃終搖鞭背花去
近體詩
越中寺居
遲客疎林下斜溪小艇通野橋連寺月高竹半樓風水
靜魚吹浪枝閒鳥下空數峯相向綠日夕郡城東
江邊
終日勞車馬江邊欵竹扉殘花春浪闊小酒故人稀戍
鼓客帆遠津雲夕照微何由兄與弟俱及暮潮歸
曉發
旅行宜早發況復是南歸月影緣山盡鐘聲隔浦微殘
星螢共映落葉鳥驚飛去去渡南渚村深人出稀
東歸道中
未明喚僮僕江上憶殘春風雨落花夜山川驅馬人星
星一鏡髮草草百年身此日念前事滄洲情更親
旅次商山
役役依山水何曾似問津斷崖如避馬芳樹欲留人日
夕猿鳥伴古今京洛塵一枝甘己失辜負故園春
虎丘寺贈漁處士
蘭若雲深處前年客重過巖空秋色動水闊夕陽多早
負江湖志今如鬢髮何唯思閒勝我釣艇在煙波
贈金剛三藏
心法云無住流沙歸復來錫隨山鳥動經附海船回洗
足柳遮寺坐禪花委苔唯將一童子又欲過天台
洛中逢盧郢石歸覲
不堪俱失意相送出東周緣切倚門戀倍添為客愁春
山和雪靜寒水帶冰流別後期君處靈原紫閣秋
送權先輩歸覲信安
衣綵獨歸去一枝開更香馬嘶芳草渡門掩百花塘野
色亭臺晚灘聲枕簟涼小齋松島上重拂讀書牀
自遣
晚樹疎蟬起別愁遠人回首憶滄洲江連故國無窮恨
日帶殘雲一片秋久客轉諳時態薄多情只共酒淹留
到頭生長煙霞者須向煙霞老始休
寒食遣懷
折柳城邊起暮愁可憐春色獨懷羞傷心正歎人間事
回首更慚江上鷗鶗鴂聲中寒食酒芙蓉花外夕陽樓
憑高滿眼送清渭去傍故山山下流
長安秋夕
雲物凄清拂曙流漢家宫闕動高秋殘星幾點雁横塞
長笛一聲人倚樓紫艷半開籬菊靜紅衣落盡渚蓮愁
鱸魚正美不歸去空戴南冠學楚囚
東望
楚江横在草堂前楊柳洲邊載酒船兩見梨花歸不得
每逢寒食一澘然斜陽映閣山當寺微綠含風樹滿川
同郡故人攀桂盡把詩吟向泬寥天
長安月夜與友生話故山
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶匹馬吟紅葉却聽疎鐘憶翠微
今夜秦城滿樓月故人相見一霑衣
憶山陽
家在枚皋舊宅邊竹軒晴與楚波連芰荷香暖垂鞭袖
楊柳風横弄笛船城礙十洲煙島路寺臨千頃夕陽川
可憐時節堪歸去花落猿啼又一年
曲江春望懷江南故人
杜若洲邊人未歸水寒煙暖想柴扉故園何處風吹柳
一雁南來雪滿衣目極思隨原草徧浪高書到海門稀
此時愁望情多少萬里春流遶釣磯
早發剡中石城寺
暫息勞生樹色間平明塵事又相關吟辭宿處煙霞古
心負秋來水石閒竹戶半開鐘未絶松枝靜霽鶴初還
明朝一倍堪惆悵回首塵中見此山
泊蟂磯江館
風雪晴來歲欲除孤舟晚下意何如月當軒色湖平後
雁斷雲聲客起初傍曉管絃何處靜犯寒楊柳遶津疎
三間茅屋東溪上歸去生涯竹與書
宿楚國寺有懷
風動衰荷寂寞香斷煙殘月共蒼蒼寒生晚寺波搖壁
紅墮疎林葉滿牀起雁似驚南浦棹隂雲欲護北樓霜
江邊松菊荒應盡八月長安夜正長
浙東陪元相公遊雲門寺
松下山前一逕通燭迎千騎滿山紅溪雲乍斂幽巖雨
曉氣初高大旆風小檻宴花容客醉上方看竹與僧同
歸來吹盡嚴城角路轉高塘亂水東
宛陵寓居上沈大夫
滿耳歌謠滿眼山宛陵城郭翠微間人情已覺春長在
溪戶仍將水共閒曉色入樓紅靄靄夜聲尋砌碧潺潺
幽雲高鳥俱無事晚伴西峯醉客還
贈李從貴
白馬嘶風何處還鞭梢拂地看南山珠簾捲盡不回首
春色欲闌休閉關花外鳥歸殘雨暮竹邊人語夕陽閒
知君舊隠嵩雲下巖桂從今幾更攀
和令狐補闕春日獨遊西街
左掖初辭近侍班馬嘶尋得過街閒映鞭柳色微遮水
隨步花枝欲礙山暖泛鳥聲來席上醉從詩句落人間
此時失意哀吟客更覺風流不可攀
寄歸
三年踏盡化衣塵只見長安不見春馬過雪街天未曙
客迷關路淚空頻桃花塢接啼猿寺野竹亭通畫鷁津
早晚麤酬身事了水邊歸去一閒人
寒食新豐別友人
一百五日家未歸新豐雞犬獨依依滿樓春色傍人醉
半夜雨聲前計非繚繞溝塍含綠晚荒涼樹石向川微
東風吹淚對花落顦顇故交相見稀
送李裴評事
塞垣從事識兵機只議平戎不擬歸入夜笳聲含白髮
報秋榆葉落征衣城連戰壘黃雲晚馬渡寒沙夕照微
别後不應書斷絶滿天霜雪有鴻飛
送盧緘歸揚州
曾向雷塘靜掩扉荀家燈火有餘輝關河日暮望空極
楊柳渡頭人獨歸隋苑荒臺風裊裊灞陵殘夢雨依依
今年春色還相悞為我江邊謝釣磯
別麻氏
曉哭烏烏動四鄰於今我作負心人出門便作東西水
回首初驚枕席塵滿眼淚珠和語咽舊窗風月更誰親
傷離况值花時節從此東風不似春
題横水驛雙峯院松
故園溪上雪中別野館門前雲畔逢白髮漸多何自苦
清隂長在好相容迎風幾拂朝天蓋帶月猶含度嶺鐘
更憶葛洪丹井側數株臨水欲成龍
長信宫
君恩已盡欲何歸猶有殘香在舞衣自恨身輕不如燕
春來長繞御簾飛
遣興
讀徹殘書弄水回暮天何處笛聲哀花前獨立無人會
依舊去年雙燕來
江樓感舊
獨上江樓思眇然月光如水水連天同來翫月人何在
風景依稀似去年
尋僧
谿戶無人谷鳥飛石橋横木挂禪衣看雲日暮倚松立
野水亂鳴僧未歸
靈巖寺
館娃宫畔千年寺水闊雲多客到稀聞說春來倍惆悵
百花深處一僧歸
李侍御歸炭谷山居同宿華嚴寺
家在青山近玉京白雲紅葉滿歸程相逢一宿最高寺
半夜翠微泉落聲
僧舍
谿上禪關水木間水南山色與僧閑春風盡日無來客
幽磬一聲高鳥還
宿僧舍
高僧夜滴芙蓉漏遠客窗含楊柳風何處相逢話心地
月明身在磬聲中
茅山道中
煙樹重重水亂流馬嘶殘雨晚程秋門前便是仙山路
目送歸鴻不得遊
冷日過驪山
冷日微煙渭水愁翠華宫樹不勝秋霓裳一曲千門鎖
白盡梨園弟子頭
座上獻元相公
寂寞堂前日又曛陽臺去作不歸雲從來聞說沙吒利
今日青蛾屬使君(紀事云嘏嘗家于浙西有美姬惑之洎計偕會中元鶴林之遊浙帥窺其)
(姬遂奄有之明年嘏及第因以一絶箴之云云浙帥不自安遣歸之)
經汾陽舊宅
門前不改舊山河破敵曾輕馬伏波今日獨經歌舞地
古槐疎冷夕陽多
東亭柳
拂水斜煙一萬條幾隨春色倚河橋不知別後誰攀折
猶自風流勝舞腰
薛能
能字太拙汾州人會昌六年登進士第大中末書
判中選補盩厔尉辟太原陜虢河陽從事李福鎮
滑州表署觀察判官歷侍御史都官刑部員外郎
福徙西蜀奏以自副咸通中攝嘉州刺史歸朝遷
主客度支刑部郎中俄刺同州權京兆尹事出帥
感化入授工部尚書復節度徐州徙忠武廣明元
年徐軍戍溵水經許軍亂遇害能僻於詩日賦一
章資驁倨佻輕忤物於前人少所推許間稱賈長
江解詩李青蓮及劉白而下無取也
紀事云薛能從事蜀州日每短諸葛功業厚誣之
見於詩不一而足其一云流運有功終是擾隂符
多術得非姦又云陳圖誰許可廟貌我揶揄又云
焚却蜀書宜不讀武侯無可律吾身後鎮徐州上
元夜偶作云誰見將軍心似海四更親領萬人遊
自負如此
晁公武曰能晚節惑浮屠法奉之唯謹為藩鎮尤
易武吏嘗命其子屬櫜鞬雅拜新進士或問其故
曰與渠銷弭災咎云
近體詩
秋夜山中述事
初宵門未掩獨坐對霜空極目故鄉月滿溪寒草風樵
聲當嶺上僧語在雲中正恨歸期晚蕭蕭聞塞鴻
嘉陵驛
盡室可招魂蠻餘出蜀門雹涼隨雨氣江熱傍山根蠶
月繰絲路農時碌碡村干將磨欲盡無位可酬恩
冬日送僧歸吳中
去掃冬林下閒持未徧經為山低鑿牖容月廣開庭舊
業雲千里生涯水一瓶還應覓新句看雪倚禪扃
留題
茶興復詩心一甌還一吟壓春甘蔗冷喧雨荔枝深驟
去無遺恨幽棲己徧尋峨眉不可到高處望千岑
龍門八韻
河浸華夷闊山横宇宙雄高波萬丈瀉夏禹幾年功川
迸晴明雨林生旦暮風人看翻進退鳥性斷西東氣逐
雲歸海聲驅石落空近身毛作䜿當面語難通沸沫歸
何處盤渦傍此中從來化鬐者攀去路應同
秋夜旅舍寓懷
庭鎖荒蕪獨夜吟西風吹動故山心三秋木落半年客
滿地月明何處砧漁唱亂沿汀鷺合雁聲寒咽隴雲深
平生只有松堪對露浥霜欺不受侵
晚春
征東留滯一年年又向軍前遇火前畫出鷁舟宜祓禊
鏤成鷄卵有鞦韆澄明野水孤城立狼籍風花落日眠
賴指清和櫻筍熟不然愁殺暮春天
春日使府寓懷
一想流年百事驚已抛漁父戴塵纓青春背我堂堂去
白髮欺人故故生道困古來應有分詩傳身後亦何榮
誰言合負清朝力獨抱風騷破鄭聲
春日旅舍書懷
出去歸來旅食人麻衣長帶幾坊塵開門草色朝無客
落案燈花夜一身貧舍卧多消永日故園鶯老憶殘春
蹉跎冠冕誰相念二十年中盡苦辛
褒斜道中
十驛褒斜到處慵眼前常似接靈蹤江遙旋入旁來水
山豁猶藏向後峯鳥徑惡時應立虎畬田閒日自燒松
行吟却笑公車役夜發星馳半不逢
許州德星亭
瀵水南流東有堤堤邊亭是武陵溪槎松配石堪僧坐
蕊杏含春欲鳥啼高樹月生滄海外遠郊山在夕陽西
頻來不似軍從事只戴紗巾只杖藜
獻僕射相公
清如冰玉重如山百辟嚴趨禮絶攀強寇外聞須破膽
平人長見盡開顔朝廷有道青春好門館無私白日閒
致却垂衣更何事幾多詩句定關關
折楊柳(有序)
此曲盛傳為詞者甚衆文人才子各衒其能莫
不條似舞腰葉如眉翠出口皆然頗為陳熟能
專於詩律不愛隨人搜難抉新誓脱常態雖欲
勿伐知音其舍諸
華清高樹出離宫南陌柔條帶暖風誰見輕隂是良夜
瀑泉聲畔月明中
洛橋晴影覆江船羌笛秋聲濕塞煙閒想習池公宴罷
水蒲風絮夕陽天
暖風晴日斷浮埃廢路新條發釣臺處處輕隂可惆悵
後人攀處古人栽
潭上江邊嫋嫋垂日高風靜絮相隨青樓一樹無人見
正是女郎眠覺時
和花煙樹九重城夾岸春隂十萬營唯向邊頭不堪望
一林顦悴少人行
窗外齊垂旭日初樓邊輕好暖風徐遊人莫道栽無益
桃李清隂却不如
衆木猶寒獨早青御溝橋畔曲江亭陶家舊日應如此
一院春條綠繞廳
楊柳詞
暖梳簪朵事登樓因掛垂楊立地愁牽斷綠絲攀不及
半空懸著玉搔頭
西園高樹後庭根處處尋芳有折痕終憶我遊桃葉舍
一枝斜映竹籬門
劉白蘇臺總近時當初章句是誰推纖腰舞盡春楊柳
未有儂家一首詩(自註云劉白二尚書繼為蘇州刺史後賦楊柳枝詞世多傳唱雖有才語)
(但文字太僻宫商不高)
吳姬
龍麝熏多骨亦香因經寒食好風光何人畫得天生態
枕破施朱隔宿妝
退紅香汗濕輕紗高捲蚊厨獨卧斜嬌淚半垂珠不破
恨君瞋折後庭花
畫燭燒蘭暖復迷殿帷深密下銀泥開門欲作侵晨散
己是明朝日向西
樓臺重叠滿天雲殷殷鳴鼉世上聞此日楊花初似雪
女兒絃管弄參軍
身是三千第一名内家叢裏獨分明芙蓉殿上中元日
水拍銀盤弄化生
省試夜
白蓮千朵照廊明一片承明雅頌聲更報第三條燭盡
文昌風景畫難成
寒食日題
美人寒食事春風折盡青青賞盡紅夜半無燈還有睡
鞦韆懸在月明中
宋氏林亭
地濕莎青雨後天桃花紅近竹林邊行人本是農桑客
記得春深欲種田
老圃堂(一作曹鄴)
邵平瓜地接吾廬穀雨乾時偶自鋤昨日春風欺不在
就牀吹落讀殘書
影燈夜
偃王燈塔古徐州二十年來樂事休誰見將軍心似海
四更身領萬人遊
十萬軍城百萬燈酥油香暖夜如蒸紅妝滿地煙光好
只恐笙歌引上昇
盩厔官舍新竹
心覺清涼體似吹滿風輕撼葉垂垂無端種在幽閒地
衆鳥嫌寒鳳未知
開元觀閒遊因及後溪偶成二韻
山屐經過滿徑蹤隔溪遙望夕陽舂當時諸葛成何事
只合終身作卧龍
贈歡娘(八歲善吹笙)
一束龍吟細竹枝青蛾擎在掌中吹當初縦使雙成在
不得如伊是小時
子夜
嫖姚家宴敵吳王子夜歌聲滿畫堂此日相逢眉翠盡
女真行李乞齋糧
贈韋氏歌人
一曲新聲慘畫堂可能心事憶周郎朝來為客頻開口
綻盡桃花滿樹香
黃蜀葵
嬌黃新嫩欲留詩盡日含毫有所思記得玉人初病起
道家裝束厭禳時
御定全唐詩錄卷八十二
