欽定四庫全書
御定全唐詩錄卷七十一
李德裕
德裕字文饒趙郡人元和宰相吉甫子也以蔭補
校書郎河東張弘靖辟為掌書記府罷召拜監察
御史穆宗即位擢翰林學士再進中書舍人未幾
授御史中丞始吉甫相憲宗牛僧孺李宗閔對直
言策痛詆當路吉甫訴於帝且泣有司皆得罪遂
與爲怨吉甫又爲帝謀討兩河叛將李逢吉沮解
其言功未既而吉甫卒裴度實繼之逢吉以議不
合罷去故追銜吉甫而怨度擯德裕不得進至是
間帝暗慵訹度使與元稹相怨奪其宰相而已代
之欲引僧孺益樹黨乃出德裕爲浙西觀察使俄
而僧孺入相由是牛李之憾結矣太和三年召拜
兵部侍郎裴度薦才堪宰相而李宗閔以中人助
先秉政且得君出德裕爲鄭滑節度使引僧孺協
力罷政事二怨相濟凡德裕所善悉逐之踰年徙
劍南西川以兵部尚書召俄拜中書門下平章事
封贊皇縣伯宗閔罷代爲中書侍郎集賢殿大學
士鄭注李訓怨之即復召宗閔輔政拜德裕爲興
元節度使入見帝自陳願留闕下復拜兵部尚書
宗閔已行不可止更徙鎮海軍以代王璠璠與李
漢譖之貶為太子賓客分司東都復貶袁州刺史
未幾宗閔以罪斥而注訓等亂敗乃徙滁州刺史
又以太子賓客分司東都開成初起爲浙西觀察
使德裕三在浙西出入十年遷淮南節度使武宗
立召爲門下侍郎同中書門下平章事尋冊拜司
空策功拜太尉進封趙國公改衛國公當國凡六
年威名獨重於時宣宗即位德裕奉冊太極殿帝
退謂左右曰向行事近我者非太尉耶每顧我毛
髮爲森竪翼日罷爲撿校司徒同中書門下平章
事荆南節度使俄徙東都留守白敏中令狐綯使
黨人斥德裕陰事故以太子少保分司東都再貶
潮州司馬明年貶崖州司戸參軍事德裕少力學
善爲文雖在大位手不去書本傳云德裕自鎮浙
西迄淮甸有詩人劉三復者常參佐賓筵軍政之
餘與吟詠終日其論文曰沈休文以音韻爲切重
輕爲難語雖甚工旨則未遠未可以言文外意也
古之辭高者蓋以言妙而工適情不取於音韻意
盡而止成篇不拘於隻耦故篇無足尤詞寡累句
古辭如金石琴瑟尚於至音今則如絲竹鞞鼓迫
於促節即知聲律之爲其弊也又曰世有非文章
者曰詞不出於風雅思不越於離騷模寫古人何
足貴也余曰譬如日月雖終古常見而光景常新
此所以爲靈物者也嘗爲文箴曰文之爲物自然
靈氣怳惚而來不思而至杼軸得之淡而無味琢
刻藻繢彌不足貴如彼璞玉錯以金翠美質旣彫
良寶斯棄其大旨如此
紀事云德裕營平泉莊遠方以異物奉之或題曰
隴右諸侯供語鳥日南太守送名花及譴責或作
詩云畫閣不開梁燕去朱門罷掃乳烏歸千巖萬
壑應惆悵流水斜傾出武闈
北夢瑣言云李德裕幼而神俊憲宗賞之坐於膝
上父吉甫每以敏辨誇於同列武元衡召之問曰
吾子所嗜何書意欲探其志也德裕不應翼日元
衡以告吉甫因戲曰公誠大癡耳吉甫歸責之德
裕曰武公身爲帝弼不問理國調陰陽而問所嗜
書者禮部成均之職也其言不當所以不應吉甫
復告元衡大慚由是振名
摭言云德裕頗爲寒素開路及謫官南去或有詩
曰八百孤寒齊下淚一時回首望崖州
劇談錄德裕東都平泉莊去洛城三十里卉木臺
榭若造仙府有虚檻對引泉水縈回疏鑿像巫峡
洞庭十二峰九𣲖迄於海門江山景物之狀以間
行徑有平石以手摩之皆隠隠雲霞龍鳳草樹之
形自爲記記所有奇花異木之品又爲記戒子孫
鬻平泉及以平泉一樹一石與人非吾子孫也
古體詩
自敘(非尚子遍游五嶽)
五嶽逕雖深遍遊心已蕩苟能知止足所遇皆清曠七
十難可期一丘乃微尚遥懷少室山常恐非吾望
夏晩有懷平泉林居(宜春作)
孟夏首畏途捨舟在徂暑楸然何所念念我龍門塢密
竹無蹊徑高松有四五飛泉鳴樹間颯颯如度雨菌桂
秀層嶺芳蓀媚幽渚稚子候我歸衡門獨延佇誰言聖
與哲曾是不懷土公旦旣思周宣尼亦念魯矧余竄炎
裔日夕誰晤語眷闕悲子牟班荆感椒舉悽悽視環玦
惻惻步庭廡豈待莊舄吟方知倦羇旅
清明後憶山中
遥思寒食後野老林下醉月照一山明風吹百花氣飛
泉與萬籟髣髴疑簫吹不待曙華分已應喧鳥至
懷山居邀松陽子同作
我有愛山心如饑復如渴出谷一年餘常疑十年别春
思巖花爛夏憶寒泉冽秋憶泛蘭巵冬思翫松雪晨思
小山桂暝憶深潭月醉憶剖紅梨飯思食紫鱖坐思藤
蘿密步憶莓苔滑晝夜百刻中愁腸幾回絶每念羊叔
子言之豈常輟人生如意事十乃居七八我未及懸輿
今猶佩朝紱焉能逐麋鹿便得遊林樾范恣滄波舟張
惟赤松列惟應詎身恤豈敢忘巨節器滿自當欹物盈
終有缺從兹返樵逕庶可希前哲
思在山居日偶成此詠邀松陽子同作
閒思昔歲事忽忽念伊川乘月步秋坂滿山聞石泉回
塘碧潭映高樹綠蘿懸露下叫田鶴風來嘶晚蟬懷兹
長在夢歸去且無緣幽谷人未至蘭苕應更鮮
思鄉園老人
常羨蓽門翁所思惟歲稔遥知松月曙尚在山窗寢蘭
氣入幽簾禽言傍孤枕晨興步巖逕更酌寒泉飲
憶平泉山居贈沈吏部
昔聞羊叔子茒屋在東渠豈不念歸路裵徊畏簡書乃
知軒冕客自與田園疎沒世有遺恨精誠何所如嗟予
寡時用夙志在林閭雖抱山水癖敢希仁智居清泉繞
舍下修竹蔭庭除幽徑松盖密小池蓮葉初從來有好
鳥近復躍儵魚少室暎川陸鳴臯對蓬廬張何舊寮宷
(余與吏部乃金門寮故也)相勉在懸輿常恐似伯玉瞻前慙魏舒
比聞龍門敬善寺有紅桂樹獨秀伊川嘗於江南
諸山訪之莫致陳侍御知予所好因訪剡溪樵
客偶得數株移植郊園衆芳色沮乃知敬善所
有是蜀道菵草徒得嘉名因賦是詩兼贈陳侍
御(金陵作)
昔聞紅桂枝獨秀龍門側越叟遺數株周人未嘗識平
生愛此樹攀玩無由得君子知我心因之爲羽翼豈煩
嘉客譽且就清陰息來自天姥岑長疑翠蘭色芬芳世
所絶偃蹇枝漸直瓊葉潤不彫珠英粲如織猶疑翡翠
宿想待鵷雛食寧止暫淹留終當更封植
早秋龍興寺江亭閒眺憶龍門山居寄崔張舊從
事(宜春作)
江亭感秋至蘭徑悲露泫秔稻秀晩川杉松蔚晴巘嗟
予有林壑兹夕念原衍綠篠連嶺多青莎近溪淺淵明
菊猶在仲蔚蒿莫剪喬木粲凌苕陰崖積幽蘚遥思伊
川水北渡龍門峴蒼翠雙闕間逶迤清灘轉故人在鄉
國歲晏路悠緬惆悵此生涯無由共登踐
鴛鴦篇
君不見昔時同心人化作鴛鴦鳥和鳴一夕不暫離交
頸千年尚爲少二月草霏霏山櫻花未稀金塘風日好
何處不相依既逢解佩游女更值凌波宓妃精光搖翠
蓋麗色暎珠璣雙影相伴雙心莫違淹留碧沙上蕩漾
洗紅衣春光兮宛轉嬉遊兮未返宿莫近天泉池飛莫
近長洲苑爾願歡愛不相㤀須去人間羅網遠南有瀟
湘洲且為千里遊洞庭無苦寒沅江多碧流昔爲薄命
妾無日不含愁今為水中鳥頡頏自相求洛陽女兒在
青閣二月羅衣輕更薄金泥文彩未足珍畫作鴛鴦始
堪着亦有少婦破瓜年春閨無伴獨嬋娟夜夜學織連
枝錦織作鴛鴦人共憐悠悠湘水濱清淺漾初蘋菖花
發艷無人識江柳逶迤空自春唯憐獨鶴依琴曲更念
孤鸞隠鏡塵願作鴛鴦被長覆有情人
近體詩
秋日登郡樓望贊皇山感而成詠
昔人懷井邑爲有掛冠期顧我飄蓬者長隨泛梗移越
吟因病感潘鬢入愁悲北指邯鄲道應無歸去期
漢州月夕游房公西湖
丞相鳴琴地何年閉玉徽(房公以好琴開海内)偶因微月夕重敞
故樓扉桃李蹊空在芙蓉客暫依(南史安陸侯與王仲寶長史庾杲之書稱)
(泛淥水依芙蓉何其麗也)誰憐濟川檝長與夜舟歸
秋日美晴郡樓閒眺寄荆南張書記
高檻涼風起清川旭景開秋聲向埜去爽氣自山來霄
外鴻初返簷間鷰已歸不因烟雨夕何處夢陽臺
寄茅山孫鍊師
何地最翛然華陽第八天松風清有露蘿月淨無烟乍
警瑶壇鶴時嘶玉樹蟬欲馳千里思惟戀鳳門泉(茅山志句)
(曲金陵地肺土良水清作井正似長安鳳門外井水味當是洞泉遠通耳)
遥傷茅山孫尊師
蟬脱遺虚白蜺飛入上清同人悲劍解舊友覺衣輕黃
鵠遥將舉斑麟儼未行惟應鮑靚室中夜識琴聲
金格期初至飈輪去不停山摧武擔石天隕少微星弟
子悲徐甲門人泣蔡經空聞留玉舄猶在阜鄉亭
空宇留丹竈層霞被羽衣舊山聞鹿化遺舄尚鳬飛數
日奇香在何年白鶴歸想君遊下泊方歎里閭非(按茅山志)
(下泊宫在中茅西大司命君昇舉來句曲立茒舍以候二弟處也集舊作下泪正之)
洛中士君子多以平泉見呼愧獲方外之名因以
此詩爲報奉寄劉賓客
非高柳下逸自愛竹林閒才異居東里愚因在北山徑
荒寒未掃門設晝長關不及鴟夷子悠悠烟水間
余所居平泉村舍近蒙韋常侍大尹特改嘉名因
寄詩以謝
未謝留侯疾常懷仲蔚園閒謠紫芝曲歸夢赤松村忽
改蓬蒿色俄吹黍谷暄多慚孔北海傳教及衡門
山信至說平泉别墅草木滋長地轉幽深悵然思
歸復此作
忽聞樵客語暫慰野人心幽徑芳蘭密閒庭秀木深麕
䴥來澗底鳬鵠遍川潯誰念滄溟上歸歟起歎音
初夏有懷山居
山中有所憶夏景始清幽野竹陰無日巗泉冷似秋翠
岑當累榭皓月入輕舟只有思歸夕空簾且夢游(德裕于伊)
(闕南置平泉别墅從官藩服出將入相三十年未嘗游居而題寄歌詩皆銘之於石)
憶晩眺
伊川新雨霽原上見春山緱嶺晴虹斷龍門宿鳥還牛
羊平野外桑柘夕烟間不及鄉園叟悠悠盡日閒
憶春耕
郊外杏花拆林間布榖鳴原田春雨後谿水夕流平野
老荷蓑至和風吹草輕無因共沮溺相與事巗畊
憶春雨
春鳩鳴野樹細雨入池塘潭上花微落谿邊草更長梳
風白鷺起拂水綵鴛翔最羨歸飛鷰年年在故鄉
憶初暖
今日初春暖山中事若何雪開喧鳥至澌散躍魚多幽
翠生松栢輕烟起薜蘿柴扉常晝掩惟有野人過
憶村中老人春酒(有劉楊二叟善釀)
二叟茅茨下清晨飲濁醪雨殘紅芍藥風落紫櫻桃巢
鷰&KR0742;泥疾簷蟲掛網高閒思春谷事轉覺宦途勞
憶茗芽
谷中春日暖漸憶掇茶英欲及清明火能銷醉客醒松
花飄鼎泛蘭氣入甌輕飲罷閒無事捫蘿谿上行
寒食日三殿侍宴奉進詩一首
宛轉龍蛇節參差燕羽高風光摇禁柳霽色暖宫桃春
露明仙掌晨霞照錦袍雪凝陳組練林植聳干旄廣樂
初蹌鳳神仙欲抃鼇鳴笳朱鷺起疊鼓紫騂豪象舞嚴
金鎧豐歌耀寶刀不勞孫子法自得太公韜(已上四句奉述内樂)
(破陣樂)分席羅玄冕行觴舉綠醪彀中時落羽橦末乍升
猱瑞景開陰翳薰風散鬱陶天顔歡益醉臣節勁尤高
楛矢方來貢雕弓已載櫜英威揚絶漠神算盡臨洮赤
縣陽和布蒼生雨露膏野平惟有麥田闢久無蒿祿秩
榮三事功勲乏一毫寢謀慙汲黯秉羽貴孫敖煥若遊
玄圃歡如享太牢輕生何以報祇自比鴻毛
述夢詩四十韻(有序)
去年七月溽暑之後驪降其夕五鼓未盡涼風
凄然始覺枕簟微冷俄而假寐斯熟忽夢賦詩
懷禁掖舊遊凡四十餘韻初覺尚憶其半經時
悉已遺㤀今屬歲杪無事羇懷多感因綴其所
遺爲述夢詩以寄一二僚友
賦命誠非薄良時幸已遭君當堯舜日官接鳳凰曹目
睇烟霄闊心驚羽翼高(此六句夢中作)椅梧連鸖禁睥睨接龍
韜(内署北連春宫西接羽林軍)我后憐詞客(先朝曾宣諭卿等是我門客)吾寮並
雋髦著書同陸賈待詔比王褒重價連玄璧英辭淬寶
刀泉流初落澗(文賦稱言泉流於齒吻)露滴更濡毫赤豹忻來獻
彤弓喜暫櫜(時西戎乞盟幽鎮二帥束身赴闕海内無事者累月詩稱赤豹黃羆蓋蠻貊之貢物)
非烟含瑞氣馴雉潔霜毛靜室便幽獨虚樓散鬱陶(學士)
(各有一室西垣有小樓時燕語於此)花光晨艷艷松韻晩騷騷畫壁看飛
鸖山圖見巨鼇(内署垣牆皆有画松鸖先是西壁画海中曲龍山憲宗欲臨幸中使懼而塗焉)
倚簷陰藥樹落□蔓葡萄(此八句悉是内署物色唯曾遊者依然可想也)荷靜
蓬池膾冰寒郢水醪(每學士初上賜食皆蓬萊池魚膾夏至後頒賜冰及燒香酒以酒味)
(稍濃常和冰而飲禁中有郢酒坊也)荔枝來自遠盧橘賜常叨(先朝初臨御南方曾)
(獻荔枝亦蒙頒賜)麝氣隨蘭澤霜華入杏膏恩光唯覺重擕挈
未為勞(此八句以述恩賜每有賜與常擕挈而歸)夕閱梨園騎宵聞禁仗獒
(每梨園獵回或扺暮夜院門常見歸騎)扇廻交綵翟雕起颺金絛轡待袁
絲攬書期蜀客操盡規常謇謇退舍尚忉忉(此八句述内庭所覩)
龜顧垂金鈕鸞飛曳錦袍(曾蒙賜錦袍曳者盖取詩人不曳不婁之義也)御溝
楊柳弱天廐驌驦豪(學士皆蒙借飛龍馬)屢換青春直閒隨上苑
遨(普濟寺與芙蓉院相連常所游眺芙蓉亦謂之南苑也)烟低行殿竹風折繞垣
桃(此八句述沐澣日遊戲)聚散俄成昔悲愁益自熬每懷仙駕遠
更望茂陵號地接三茅嶺川迎伍子濤(代稱海濤是伍子胥憤氣所作)
花迷瓜步暗石固蒜山牢(此兩句是夢中所作)蘭野凝青管梅洲
動翠篙泉魚驚彩仗溪鳥避干旄感舊心猶絶思歸首
更搔無聊燃蜜炬誰復勸金舠(余自到此絶無夜晏酒器中大者呼為舠賓僚)
(乃常顧形迹未嘗以此而相勸也)嵐氣朝生棟城陰暝入濠望煙歸海
嶠送鴈渡江臯宛馬嘶寒櫪吳鈎在錦弢未能追狡兔
空覺長江蒿水國逾千里風帆過萬艘閱川終古恨唯
見暮滔滔
故人寄茶(一作曹鄴)
劍外九華英緘題下玉京開時微月上碾處亂泉聲半
夜邀僧至孤唫對竹烹碧流霞腳碎香泛乳花輕六腑
睡神去數朝詩思清其餘不敢費留伴讀書行
謫仙嶺道中作
嶺水爭分路轉迷桄榔椰葉暗蠻溪愁衝毒霧逢蛇草
畏落沙蟲避燕泥五月畬田收火米三更津吏報潮雞
不堪腸斷思鄉處紅槿花中越鳥啼
無題
松倚蒼崖老蘭臨碧澗衰不勞鄰舍笛吹起舊時悲
長安秋夜
内官傳詔問戎機載筆金鑾夜始歸萬戸千門皆寂寂
月中清露點朝衣
懷京國
海上東風犯雪來臘前先折鏡湖梅遥思禁苑青春夜
坐待宫人畫詔回
登崖州城作
獨上高樓望帝京鳥飛猶是半年程青山佀欲留人住
百匝千遭遶郡城(南部新書崖州郡有北亭子謂之望闕亭李太尉每登臨未嘗不北睇悲)
(咽有云今傳太尉崖州詩皆仇家所作只此一首親作)
牛僧孺
僧孺字思黯隴西人貞元中第進士歴相穆敬兩
朝封奇章郡公後出鎮鄂渚文宗朝徵入再相夙
與李贊皇相惡會昌中分司東都貶循州長史大
中初還爲太子少師
近體詩
和樂天除夜
惜歲歲今盡少年應不知凄凉數流輩歡喜見孫兒暗
減一身力潛添滿鬢絲莫愁花笑老花自幾多時
李蘇州遺太湖石奇狀絶倫因題二十韻奉呈夢
得樂天
胚渾何時結嵌空此日成掀蹲龍虎鬭挾怪鬼神驚帶
雨新冰净輕敲碎玉鳴攙叉鋒刃簇縷絡釣絲縈近水
搖奇冷依松助澹清通身鱗甲隠透穴洞天明醜凸隆
胡凖深凹刻兕觵雷風疑欲變陰黑訝將行噤瘮微寒
早輪囷數片横地祗愁墊壓鰲足困支撐珍重姑蘇守
相憐嬾慢情爲探湖裏物不怕浪中鯨利涉餘千里山
河僅百程池塘初展見金玉自凡輕側眩魂猶悚周觀
意漸平似逢三益友如對十年兄旺興添魔力消煩破
宿酲嫓人當綺皓視秩即公卿念此園林寶還須别識
精詩仙有劉白爲汝數逢迎(本傳云僧孺留守洛都築第於歸仁里嘉禾怪石置)
(之階庭館宇清華竹木幽邃常與詩人白居易吟咏其間)
席上贈劉夢得
粉署爲郎四十春今來名輩更無人休論世上昇沉事
且鬭樽前見在身珠玉會應成咳唾山川猶覺露精神
莫嫌恃酒輕言語曾把文章謁後塵(雲溪友議云僧孺赴舉之秋嘗投贄)
(於劉補闕禹錫對客展卷飛筆塗竄其文歴二十餘歲劉轉汝州公鎮淮南枉道駐旌信宿酒酣賦詩劉方悟)
(往年改公文卷僧孺贈詩云)
王涯
涯字廣津太原人貞元中擢進士舉宏詞爲翰林
學士起居舍人元和間從謫籍召知制誥拜相尋
罷守兵部出鎮文宗嗣位召為太常復拜相甘露
之變爲宦官仇士良所族涯博學好古能爲文藏
書數萬卷及名畫法書籤軸之盛侔於天府
初涯與張仲素令狐楚爲舍人同編其五七言絶
句爲三舍人集其本尚存故絶句較他體獨多
近體詩
春江曲
搖漾越江春相將看白蘋歸時不覺夜出浦月隨人
家寄清江岸征人幾歲遊不知潮水信每月到沙頭
閨思
洞房今夜月如練復如霜爲照離人恨亭亭到曉光
閨人寄遠
花明綺陌春柳拂御溝新爲報遼陽客流芳不待人
遠戍功名薄幽閨年貌傷粧成對春樹不語淚千行
鶯啼綠樹深燕語雕梁晩不省出門行沙場知近遠
形影一朝别煙波千里分君看望君處祇是起行雲
宫詞
内人宜着紫衣裳冠子梳頭雙眼長新睡起來思舊夢
見人忘却道勝常
春來新插翠雲釵尚着雲頭踏殿鞋欲得君王回一顧
爭扶玉輦下金階
五更初起覺風寒香炷燒來夜已殘欲捲珠簾驚雪滿
自將紅燭上樓看
各將金鎖鎖宫門院院青娥待至尊頭白監門掌來去
問誰頻是最承恩
夜久盤中蠟滴稀金刀剪起盡霏霏傳聲總是君王喚
紅燭臺前着舞衣
箏翻禁曲覺聲難玉柱皆非舊處安記得君王曾道好
長因下輦得先彈
一叢高鬢綠雲光宫樣衣衫淡淡黃爲看九天公主貴
外邊爭學内家妝
宜春院裏駐仙輿夜宴笙歌總不如傳說金箋題寵號
鐙前御筆與新書
永巷重門漸半開宫官着鎖隔門回誰知曾笑他人處
今日將身自入來
春風簾裡舊青娥無奈新人奪寵何寒食禁花開滿樹
玉堂終日閉時多
碧繡簷前柳散垂守門宫女欲攀時曾經玉輦從容處
不敢臨風折一枝
鴉飛深在禁城墻多遶重樓複殿旁時向春簷瓦溝上
散開雙翅占朝光
白雪猧兒拂地行慣眠紅毯不曾驚深宫更有何人到
只曉金階吠晩螢
百尺仙梯倚閣邊内人爭下擲金錢風來競看銅烏轉
遥指朱竿在半天
春風擺蕩禁花枝寒食鞦韆滿地時又落深宫石渠裏
盡随流水入龍池
彫墻不斷接宫城金㮄皆書殿院名萬轉千廻相隔處
各調絃管對聞聲
霏霏春雨九重天漸暖龍池御柳煙玉輦遊時應不避
千廊萬屋自相連
禁門煙起紫沈沈樓閣當中複道深長到暮天凝不散
掖庭宫裏動秋砧
炎炎夏日滿天時桐葉交加覆玉墀向晩移鐙上銀簟
叢叢綠鬢坐彈棋
曈曈日出大明宫天樂遥聞在碧空禁樹無風正和暖
玉樓金殿曉光中
迥出芙蓉閣上頭九天懸處正當秋年年七夕晴光裏
宫女穿針盡上樓
教來鸚鵡語初成久閉金籠慣認名總向春園看花去
獨於深院喚人聲
銀瓶瀉水欲朝妝燭焰紅高粉壁光共怪滿身珠翠冷
黃花瓦上有新霜
迎風殿裏罷雲和起聽新蟬步淺莎為愛九天和露滴
萬年枝上最聲多
御果收時屬内官傍簷低壓玉闌干明朝摘向金華殿
盡日枝邊次第看
内裏松香滿殿聞四行階下暖氤氲春深欲去黃金粉
繞樹宫娥着絳裙
禁樹傳聲在九霄内中殘火獨遥遥千官待取門猶閉
未到宫前下馬橋
漢苑行
二月春風變柳條九天清樂奏雲韶蓬萊殿後花如錦
紫閣街前雪未消
廻雁高飛太液池新花低發上林枝年光到處皆堪賞
春色人間總不知
春風澹澹影悠悠鶯囀高枝燕入樓千步回廊聞鳳吹
珠簾處處上銀鈎
塞下曲
三戍漁陽再渡遼騂弓在臂劍横腰匈奴似欲知名姓
休傍隂山更射鵰
朔雪飄飄開雁門平沙歴亂卷蓬根功名恥計擒生數
直斬樓蘭報國恩
陰磧茫茫塞草腓桔橰原上暮烟飛關河北望天連海
蘇武曾將漢節歸
秋夜曲
丁丁漏永夜何長漫漫輕雲露月光秋逼暗蟲通夕響
寒衣未寄莫飛霜
桂魄初生秋露微輕羅巳薄未更衣銀箏夜久殷勤弄
心怯空房不忍歸
閨人春思
愁見游空百丈絲春風挽斷更傷離桃花落盡青苔地
盡日無人誰得知
秋思
網軒涼吹動輕衣夜聽更長玉漏稀月度天河光轉溼
鵲驚秋樹葉頻飛
宫連太液見滄波暑氣微消秋意多一夜輕風蘋末起
露珠翻盡滿池荷
舒元輿
元輿婺州人元和中登進士第文宗朝轉監察御
史歴御史中丞以刑部侍郎同平章事甘露之變
爲左軍所族
本傳元輿性詭激與李訓善訓引爲相以謀誅宦
官熒主聽致决裂皆二人爲之諸相王涯賈餗實
不知也初元輿爲牡丹賦時稱其工死後帝一日
凭殿欄觀牡丹誦其警句忽省是元輿詞爲泣下
古體詩
坊州按獄
中部接戎塞頑山四周遭風冷木長瘦石磽人亦勞牧
守苟懷仁癢之時為瘙其愛如赤子始得無啼號奈何
貪狼心潤屋沉脂膏攫摶如猛虎吞噬若狂獒山秃逾
高採水窮益深撈龜魚旣絶跡鹿兔無遺毛氓苦稅外
緡吏憂笑中刀大君明四目燭之洞秋毫眷兹一州命
慮齊墜波濤臨軒詔小臣汝往窮貪饕分明舉公法爲
我緩窮騷小臣誠小心奉命如煎熬飲冰不待夕驅馬
凌晨臯及此督簿書游魂出狴牢門墻見狼狽案牘聞
腥臊探情與之言變態如姦猱真非旣巧飾僞意乃深
韜去惡猶農夫稂莠須耘薅恢恢布疎網罪者何由逃
自顧孱鈍姿利器非能操六旬始歸奏霜落秋原蒿寄
謝守土臣努力清郡曹須知聽甚卑勿謂天之高
坊州按獄蘇氏莊記室二賢自鄜州走馬相訪留
連數日發後獨坐寂寞因成詩寄之
十年一相見世路信多岐雲雨易分散山川長間之我
銜鳳闕恩按獄橋山陲君在龍驤府掌奏羽檄詞相去
百餘里魂夢自相馳形客在胷臆書札通相思煩君愛
我深輕車忽載脂塞門秋色老霜氣方凝姿此地少平
川岡阜相參差誰知路非遠行者多云疲君能犯勁風
信宿凌欹危情親不自倦下馬開雙眉相對坐沉吟屈
指驚歲時萬事且莫問一杯欣共持陽烏忽西傾明蟾
掛高枝捲簾引瑶玉滅燭臨霜墀中庭有疎蘆淅淅聞
風吹長河卷雲色凝碧無瑕疵一言開我懷曠然澹希
夷悠悠夜方永冷思偏相宜眉睫無他人與君閒解題
陶然叩寂寞更請吟清詩得意且忘言何况竹與絲頃
刻過三夕起坐輕四肢明朝告行去慘然還别離出門
送君去君馬揚金羈廻來坐空堂寂寞無人知重重碧
雲合何處尋佳期
近體詩
贈潭州李尚書
湘江舞罷忽成悲便脱蠻靴出絳帷誰是蔡邕琴酒客
魏公懷舊嫁文姬(雲溪友議李翺在長沙有故韋中丞愛姬所生女流落爲妓翺憫之擇士)
(人嫁焉元輿自京馳詩贈翺)
章孝標
孝標桐廬人家錢塘登元和十四年進士第初除
秘書省正字太和中辟山南東道從事試大理評
事
紀事云桐廬前有八元後有孝標登第復同姓而
官皆不達
近體詩
歸海上舊居
鄉路繞蒹葭縈紆出海涯人衣披蜃氣馬跡印鹽花草
沒題詩石潮摧坐釣槎還歸舊窗裏凝思向餘霞
西山廣福院
野寺孤峰上危樓聳翠微捲簾滄海近洗鉢白雲飛竹
影臨經案松花點衲衣日斜登望處湖畔一僧歸
田家
田家無五行水旱卜蛙聲牛犢乘春放兒孫候暖耕池
塘烟未起桑柘雨初晴歲晩香醪熟村村自送迎
少年行
平明小獵出中軍異國名香滿袖薰畫榼倒懸鸚鵡觜
花衫對舞鳳凰丈手攏白馬嘶春雪臂竦青骹入暮雲
落日胡姬樓上飲風吹簫管滿城聞
貽美人
諸侯帳下慣新妝皆怯劉家薄媚娘寶髻巧梳金翡翠
羅裙宜著繡鴛鴦輕輕舞汗初沾袖細細歌聲欲遶梁
何事不歸巫峽去故來人世斷人腸
柘枝
柘枝初出鼓聲招花鈿羅衫聳細腰移步錦鞾空綽約
迎風繡帽動飄颻亞聲踏節鸞形轉背面羞人鳳影嬌
祇恐相公看未足便隨風雨上青霄
淮南李相公席上賦春雪
六出花飛處處飄粘窗着砌上寒條朱門到曉難盈尺
盡是三軍喜氣消(摭言云李紳鎮揚州請孝標賦春雪詩命題於臺盤上孝標唯然索筆一)
(揮云)
歸燕詞辭工部侍郎
舊壘危巢泥已落今年故向社前歸連雲大厦無棲處
更傍誰家門戶飛(古今詩話云孝標元和十三年下第時輩多為詩以刺主司獨孝標為歸)
(燕詞留獻侍郎庾承宣庾得詩展轉吟諷恨其遺落來年又重典禮曹孝標登第)
贈陸暢浙西進詩除官
帝城雲物得陽春水國煙花失主人昨日天風吹樂府
六宫絲管一時新
李廓
廓宰相程之子登元和進士第以詩名聞於時累
官潁州刺史大中末終武寧節度使
古體詩
雞鳴曲
星稀月沒入五更膠膠角角雞初鳴征人牽馬出門立
辭妾欲向安西行再鳴引頸簷頭下月中角聲催上馬
纔分地色第二鳴旌旆紅塵已出城婦人上城亂招手
夫壻不聞遥哭聲長恨雞鳴别時苦不遣雞棲近窗戸
鏡聽詞
匣中取鏡辭竈王羅衣掩盡明月光昔時長着照容色
今夜潛將聽消息門前地黑人來稀無人錯道朝夕歸
更深弱體冷如鐵繡帶菱花懷裏爇銅片銅片如有靈
願得照見行人千里形
近體詩
長安少年行
金紫少年郎繞階鞍馬光身從左中尉官屬右春坊剗
戴揚州帽重薰異國香垂鞭踏青草來去杏園旁
追逐輕薄伴閒遊不着緋長攏出獵馬數換打毬衣曉
日尋花去春風帶酒歸青樓無晝夜歌舞歇時稀
日高春睡足帖馬賞年華倒插銀魚袋行随金犢車還
擕新市酒遠醉曲江花幾度歸侵黑金吾送到家
好飲耽長夜天明燭滿樓留人看獨脚賭馬換偏頭樂
奏曾無歇杯巡不暫休時時遥冷笑怪客有春愁
遨遊擕艷妓裝束是男兒杯酒逢花住笙歌簇馬吹鸎
聲催曲急春色送歸遲不以聞街鼓華筵待月移
賞春唯逐勝大宅可曾歸不樂還逃席多狂慣扠衣歌
人踏日起語燕捲簾飛好婦唯相妬倡樓不醉稀
戟門連日閉苦飲惜殘春開鎖通新客教姬屈醉人請
歌牽白馬自舞踏紅茵時輩皆相許平生不負身
新年高殿上始見有光輝玉雁排方帶金鵝立仗衣酒
深和椀賜馬疾打珂飛朝下人爭看香街意氣歸
遊士慵騎馬隨姬入坐車樓邊聽歌吹簾外插釵花樂
眼從人鬧歸心畏日斜蒼頭來去報飲伴到倡家
小婦教鸚鵡頭邊喚醉醒犬嬌眠玉簟鷹掣撼金鈴碧
地攢花障紅泥待客亭雖然長按曲不飲不曾聽
落第
牓前潛制淚衆裏自嫌身氣味如中酒情懷似别人暖
風張樂席晴日看花塵盡是添愁處深居乞過春
夏日途中
樹夾炎風路行人正午稀初蟬數聲過戲蝶一團飛日
色欺青鏡槐膏點白衣無成歸故里自覺少光輝
上令狐舍人
名利生愁地貪居歲月移買書添架上斷酒過花時宿
客嫌吟苦乖童恨睡遲近來唯儉靜將此答深知
送振武將軍
葉葉歸邊騎風頭萬里乾金裝腰帶重錦縫耳衣寒蘆
酒燒蓬煖霜鴻撚箭看黃河古城道秋雪白漫漫
贈商山東於嶺僧
商嶺東西路欲分兩間茅屋一溪雲師言耳重知師意
人是人非不欲聞
周賀
賀字南卿初從浮圖名清塞詩格清雅與賈島無
可齊名寶歷中姚合爲杭守投謁合誦其哭僧詩
大愛之加以冠巾(按統籤内周賀詩尚有數首可選因重見清塞集内故不錄)
徐獻忠曰賀詩沉鬱有格力寫象痛切意旨融變
五言皆有深致警句為多
近體詩
旅情
黃葉下階頻徐徐起病身殘秋螢出盡獨夜雁來新别
業去千里舊鄉空四鄰孤舟尋幾度又識岳陽人
冬日山居思鄉
大野始嚴凝雲天曉色澄樹寒稀宿鳥山迥少來僧背
日收窗雪開爐釋硯冰忽然歸故國孤想寓西陵
入靜隠寺途中作
亂雲迷遠寺入路認青松鳥道緣巢影僧鞋印雪蹤草
烟連夜燒溪霧隔霜鐘更遇樵人問猶言過幾峰
春喜友人至山舍
鳥鳴春日晚喜見竹門開路自高巗入人騎瘦馬來折
花林影動移石澗聲回更欲留深語重城暮色催
宿李樞書齋
書齋經暮雨四面絶纖埃眠客聞風覺飛蟲入燭來夜
涼書讀遍月正戸全開住遠稀相見留連宿始回
題何氏池亭
信是虚閒地亭高亦有苔繞池逢石坐穿竹到山回果
落纖萍散龜行細草開主人偏好事終不厭頻來
贈朱慶餘校書
風泉盡結冰寒夢徹西陵越信楚城得遠懷中夜興樹
停沙島鶴茶會石橋僧寺閣連官舍行吟過幾層
酬吳之問見贈
已當聽雁夜多事不同居故疾離城晩秋霖見月疎趁
鐘關靜戶帶葉卷殘書盪槳期南去荒園久廢鉏
出關後寄賈島
故國知何處西風已度關歸人值落葉遠路入寒山多
難喜相識久貧寧自閒惟將來往信遥慰别離顔
春日寄友人
春居無俗喧時立澗前村路遠少來客山深多過猿帶
巗松色老臨水杏花繁除憶文流外何人更可言
早春越中留别盧元休
此行經歲久唯約半年回野渡人初過前山雪未開雁
羣逢燒斷林色映川來是夜蘆中宿嚴家有釣臺
留别南徐故人
三年蒙見待此夕是前程未斷却來約且伸臨去情潮
回灘鳥下月上客船明他日南徐道緣君又重行
送淮陰縣令
隋堤楊柳煙孤棹正悠然蕭寺通淮戍蕪城枕楚田魚
鹽橋上市燈火雨中船故老青葭岸先知宓子賢
送張諲之睦州
遥憶新安舊扁舟去復還淺深看水石來往逐雲山到
縣餘花在過門五柳閒東征逐子去俱隠薜蘿間
長安送人
京國多離别年年渭水濱空將未歸意說向欲行人雁
度池塘月山連井邑春臨分惜擕手日暮一沾巾
送僧歸江南
洗足北林去遠途今已分麻衣行嶽色竹杖帶湘雲饑
鼠緣危壁寒貍出壞墳前峰一聲磬此夕不同聞
同處士秋懷少室故居
曾居少室黃河畔秋夢長懸未得回扶病半年離水石
思歸一夜隔風雷荒齋幾遇僧眠後野菊頻經鹿踏來
燈下此心誰共說傍松幽徑幾多苔
韓評事别業
門枕平湖秋景好水烟松色遠相依罷官餘俸租田種
送客回舟載石歸離岸游魚逢浪返望巢寒鳥逆風飛
嵩陽舊隠多時别閉目閒吟憶翠微
夏日寺居寄楊侍御
雨過北林空晚凉院閒人少掩斜陽十年多病度落葉
萬里亂愁生夜床終欲返耕甘性拙久慙他事與身忙
還知謝客名先重肯爲詩篇問楚狂
送石協律歸吴
僧窗夢後憶歸耕水涉應多半月程幕府罷來無藥價
紗巾戴去有山情夜随靜渚離蛩語早過寒潮背井行
已讓辟書稱抱疾滄洲便許白髭生
送郭秀才歸金陵
夏後客堂黃葉多又懷家國起悲歌酒前欲别語難盡
雲際相思心若何鳥下獨山秋寺磬人隨大舸晩江波
南徐舊業幾時到門掩殘陽積翠蘿
送廬岳僧
浪匝湓城嶽壁青白頭僧去掃禪扃龕燈度雪補殘衲
山日上軒看舊經泉水帶冰寒溜澀薜蘿逢雨曙烟腥
已知身事非吾道甘卧荒齋竹滿庭
潯陽與孫郎中醼回
别酒已酣春漏前他人扶上北歸船潯陽渡口月未上
漁火照江仍獨眠
送僧
草履初登南客船銅瓶猶貯北山泉衡陽舊寺秋歸後
門鎖寒潭幾樹蟬
御定全唐詩錄卷七十一
