欽定四庫全書
御定全唐詩錄卷四十五
李益
益字君虞姑臧人肅宗朝宰相揆之族子登進士
第長於歌詩貞元末與宗人李賀齊名每作一篇
為教坊樂人以賂求取唱為供奉歌辭其征人歌
早行等篇好事者畫為屏障迴樂峰前沙似雪受
降城外月如霜之句天下以為歌辭然少有癡病
而多猜忌防閑妻妾過為苛酷而有散灰扄戶之
譚聞於時故時謂妒癡為李益疾以是久之不調
而流輩皆居顯位益不得意北遊河朔幽州劉濟
辟為從事常與濟詩而有不上望京樓之句憲宗
雅聞其名自河北召還用為秘書少監集賢殿學
士自負才地多所凌忽為衆不容諫官因暴其在
濟幕詩有怨望語降居散秩俄復用為秘書監遷
太子賓客集賢學士判院事轉右散騎常侍太和
初以禮部尚書致仕
益從軍詩自序曰君虞長始八歲燕戎作亂出身
年二十三受末秩從事十八載五在兵間故其為
文咸多軍旅之思自建中初故府司空巡行朔野
迨貞元初又忝今尚書之命從此出上郡五原四
五年荏苒從役其中雖流落南北亦多在軍戎凡
所作邊塞諸文皆書奏餘事同時幕府選辟多出
詞人或因軍中酒酣或時塞上兵寢相與投劍秉
筆散懷於斯文率皆出於慷慨意氣武毅獷厲本
其涼國則世將之後乃西州之遺民歟亦其坎凛
當世發之所致也時左補闕盧景亮見知於文者
令予輯錄遂成五十首贈之今綴各體後
古體詩
游子吟
女羞夫壻薄客恥主人賤遭遇同衆流低徊愧相見君
非青銅鏡何事空照面莫以衣上塵不謂心如練人生
當榮盛待士勿言倦君看白日馳何異弦上箭
雜曲
妾本蠶家女不識貴門儀藁砧持玉斧交結五陵兒十
日或一見九日在路岐人生此夫壻富貴欲何為楊柳
徒可折南山不可移婦人貴結髮寧有再嫁資嫁女莫
望高女心願所宜寧從賤相守不願貴相離藍葉鬱重
重藍花若榴色少女歸少年光華自相得誰言配君子
以奉百年身有義即夫壻無義還他人愛如寒爐火棄
若秋風扇山嶽起面前相看不相見丈夫非小兒何用
強相知不見朝生菌易成還易衰征客欲臨路居人還
出門北風河梁上四野愁雲繁豈不戀我家夫壻多感
恩前程有日月勲績在河源少婦馬前立請君聽一言
春至草亦生誰能無别情殷勤展心素見新莫忘故遙
望孟門山殷勤報君子既為隨陽雁勿學西流水嘗聞
生别離悲莫悲於此同器不同榮堂下即千里與君貧
賤交何異萍上水託身天使然同生復同死
罷秩後入華山採茯苓逢道者
委綬來名山觀竒恣所停山中若有聞言此不死庭遂
逢五老人一謂西嶽靈或聞撨人語飛去入昴星授我
出雲路蒼然凌石屏視之有文字乃古黃庭經左右長
松列動搖風露零上蟠千年枝隂虬負青冥下結九秋
霰流膏為茯苓取之砂石間異若龜鶴形况聞秦宫女
華髮變已青有如上帝心與我千萬齡始疑有仙骨鍊
魂可永寧何事逐豪遊飲啄以羶腥神物亦自閟風雷
護此扄欲傳山中寶回策忽已暝乃悲世上人求醒終
不醒
從軍有苦樂行(時從司空冀公北征作)
勞者且莫歌我歌送君觴從君有苦樂此曲樂未央僕
居在隴上隴水斷人腸東過秦宫路宫樹入咸陽時逢
漢帝出諫獵至長楊詎馳遊俠窟非結少年場一旦承
嘉惠輕身重恩光秉筆參帷帟從軍至朔方邊地多隂
風草木自凄涼斷絶海雲去出沒胡沙長參差引雁翼
隠轔騰軍裝劍文夜如水馬汗凍成霜俠氣五都少矜
功六郡良山河起目前睚眦死路傍北逐驅種落西臨
復舊疆昔還尠餘資今出乃贏糧一矢弢夏服我弓不
再張寄語丈夫雄苦樂身自當
來從竇車騎
東髮逢世屯懷恩抱明義讀書良不武學劍慙非智遂
别魯諸生來從竇車騎追兵起邊急絡馬黃金轡出入
燕南陲由來重意氣自經臯蘭戰入破樓煩地西北護
三邊東南留一尉時過如雲雨參差不自意將軍失恩
澤萬事從此異置酒高臺上薄暮秋風起長戟與我歸
歸來同棄置自酌還自飲非名又非利歌出易水寒琴
下雍門淚出逢平樂舊言在天階侍問我從軍苦自陳
少年貴丈夫交四海徒論身自致漢將不封侯蘇卿還
遠使今我終此曲此曲誠不易貴人難識心何由知忌
諱
效古促促曲為河上思婦作
促促何促促黃河九迴曲嫁與棹船郎空牀將影宿不
道君心不如石那令妾貌長如玉
登夏州城觀送行人賦得六州胡兒歌
六州胡兒六蕃語十歲騎羊射沙鼠沙頭牧馬孤雁飛
漢軍游騎貂錦衣雲中征戍三千里今日征行何歲歸
無定河邊數株柳共送行人一杯酒胡兒起作六蕃歌
齊唱嗚嗚盡垂手心知舊國西州遠西嚮胡天望鄉久
回身忽作異方聲一聲回盡征人首蕃音塞曲自難分
似說邊情向朔雲故國關山無限路風沙滿眼堪斷魂
不見天邊青草冢古來愁殺漢昭君
夜上西城聽梁州
行人夜上西城宿聽唱梁州雙管逐此時秋月滿關山
何處關山無此曲鴻雁新從北地來聞聲一半却飛回
金河戍客腸應斷更在秋風百尺臺
近體詩
獻劉濟
草綠古燕州鶯聲引獨游雁歸天北畔春盡海西頭向
日花偏落馳年水自流感恩知有地不上望京樓
送同落第者東歸
東門有行客落日滿前山聖代誰知者滄洲今獨還片
雲歸海暮流水背城閒余亦依嵩潁松花深閉關
登長城(郭茂倩作塞下曲)
漢家今上郡秦塞古長城有日雲長慘無風沙自驚當
今聖天子不戰四夷平
同崔頒登鸛雀樓
鸛雀樓西百尺檣汀洲雲樹共茫茫漢家蕭鼓空流水
魏國山河半夕陽事去千年猶恨速愁來一日即為長
風烟併起思歸望遠目非春亦自傷
過馬嵬
金甲銀旌盡已回蒼茫羅袖隔風埃濃香猶自隨鸞輅
恨魄無由離馬嵬南内真人悲帳殿東溟方士問蓬萊
惟留坡畔彎環月時送殘輝入夜臺
送賈校書東歸寄振上人
北風吹雁數聲悲况指前林是别時秋草不堪頻送遠
白雲何處更相期山隨匹馬行看暮路入寒城獨去遲
為問東州故人道江淹已擬惠休書
過五原至飲馬泉
綠楊著水草如烟舊是胡兒飲馬泉幾處吹笳明月夜
何人倚劍白雲天從來凍合關山路今日分流漢使前
莫遣行人照容鬢恐驚憔悴入新年
鷓鴣詞
湘江斑竹枝錦翅鷓鴣飛處處湘雲合郎從何處歸
聽唱赤白桃李花
赤白桃李花先皇在時曲欲向西宫唱西宫宫樹綠
代人乞花
繡戶朝眠起開簾滿地花春風解人意吹落妾西家
宫怨
露濕晴花春殿香月明歌吹在昭陽似將海水添宫漏
共滴長門一夜長
江南曲(一作韓翃詩)
長落花枝雨點消江城日暮好相邀春樓不閉葳蕤鎖
綠水回連宛轉橋
汴河曲
汴水東流無限春隋家宫苑已成塵行人莫上長堤望
風起楊花愁殺人
寫情
水紋珍簟思悠悠千里佳期一日休從此無心愛良夜
任他明月下西樓
九月十日雨中過張伯雄期柳雄未至
柳吳興近無消息張長公貧苦寂寥惟有角巾霑雨至
手持殘菊向西招
上汝州郡樓
黃昏鼓角似邊州三十年前上此樓今日山川對垂淚
傷心不獨為悲秋
宿石邑山中
浮雲不共此山齊山靄蒼蒼望轉迷曉月暫飛高樹裏
秋河隔在數峰西
避暑女冠
霧袖煙裙雲母冠碧琉璃簟井冰寒焚香欲降三青鳥
靜拂桐隂上玉壇
春夜聞笛
寒山吹笛望春歸遷客相看淚滿衣洞庭一夜無窮雁
不待天明盡北飛
從軍北征
天山雪後海風寒横笛偏吹行路難磧裏征人三十萬
一時回首月中看
暖川
朔風凍合鸊鵜泉牧馬千羣逐暖川塞外征行無盡日
年年移帳雪中天
度破訥沙
眼見風來沙旋移經年不省草生時莫言塞北無春到
總有春來何處知
破訥沙頭雁正飛鸊鵜泉上戰初歸平明日出東南地
滿磧寒光生鐵衣
臨滹沱見蕃使列名
漠南春色到滹沱邊柳青青塞馬多萬里江山今不閉
漢家頻許郅支和
夜宴觀石將軍舞
微月東南上戍樓琵琶起舞錦纏頭更聞横笛關山遠
白草胡沙西塞秋
聽曉角(一作王昌齡)
邊霜昨夜墮關榆吹角當城片月孤無限塞鴻飛不度
秋風吹入小單于
夜上受降城聞笛
回樂峰前沙似雪受降城上月如霜不知何處吹蘆管
一夜征人盡望鄉
嚴維
維字正文越州山隂人至德二載擢辭藻宏麗科
辟河南幕府歴諸暨河南尉終秘書郎維與劉長
卿善相倡和
徐獻忠曰維詩錯綜亦密時出俊語澄除涇渭亦
可遠致如柳塘春水漫花塢夕陽遲又野燒明山
郭寒更出縣樓又夜靜溪聲近庭寒月色深皆有
自然之態神情疎暢自不可少
近體詩
晦日宴遊
晦日湔裾俗春樓致酒時山公還已醉謝客舊能詩溪
柳薰晴淺巖花待閏遲為邦久無事比屋自熙熙
九日陪崔郎中北山讌
上客南臺至重陽此會文菊芳寒露洗杯翠夕陽曛務
簡人同醉溪閒鳥自羣府中官最小惟有孟參軍
秋夜船行
扁舟時屬暝月上有餘輝海燕秋還去漁人夜不歸中
流何寂寂孤棹也依依一點前村火誰家未掩扉
荆溪館呈丘義興
失路荆溪上依人忽暝投長橋今夜月陽羨古時州野
燒明山郭寒更出縣樓先生能館我無事五湖遊
同王徵君湘中有懷
八月洞庭秋瀟湘水北流還家萬里夢為客五更愁不
用看書帙偏宜上酒樓故人京洛滿何日復同遊
酬劉員外見寄(時劉為睦州司馬)
蘇耽佐郡時近出白雲司藥補清羸疾窗吟絶妙詞柳
塘春水漫花塢夕陽遲(歐陽詩話云天容時態融和駘蕩如在目前)欲識懷
君意明朝訪檝師
酬普選二上人期相會見寄
本意宿東林因聽子賤琴遙知大小朗已斷去來心夜
靜溪聲近庭寒月色深寧知塵外意定後更成吟
送舍弟
疎懶吾成性才華爾自強早稱眉最白何事綬仍黃時
暑嗟於邁家貧念聚糧秖應宵夢裏詩興屬池塘
送桃巖成上人歸本寺
長老歸緣起桃花憶舊巖清晨雲抱石深夜月籠杉道
具門人捧齋糧谷鳥銜餘生願依止文字欲三緘
贈别劉長卿時赴河南嚴中丞幕府
早見登郎署同時即下僚幾年江路永今去國門遙文
變騷人體官移漢帝朝望山吟度日接枕話通宵萬里
趨公府孤帆限信潮匡時知已老聖代恥逃堯
九日登高
詩家九日憐芳菊遲客高齋瞰浙江漢浦浪花搖素壁
西陵樹色入秋窗木奴向熟懸金實桑落新開瀉玉缸
四子醉時爭講德笑論黃霸屈為邦
送崔峒使往睦州兼寄薛司戶
如今相府用英髦獨往南州肯告勞冰水近開漁浦出
雪雲初卷定山高木奴花映桐廬縣青雀舟隨白鷺濤
使者應須訪廉吏府中唯有范功曹
歲初喜皇甫侍御至
湖上新正逢故人情深應不笑家貧明朝别後門還掩
修竹千竿一老身
重送新安劉員外
秋江渺渺水空波越客孤舟欲榜歌手折衰楊悲老大
故人零落已無多
裴度
度字中立河東聞喜人貞元初擢進士元和末為
宰相歴事四朝以全德始終與郭汾陽齊名其出
討淮西過女儿山下刻石題詩後果尅期平賊其
詩云待平賊壘報天子莫指仙山示武夫由是淮
蔡底平民安生業
唐趙璘云晉公貞元中作鑄劍戟為農器賦觀其
氣槩巳有立殊勲致太平之意進士李為作淚及
輕薄暗小四賦李賀作樂府多屬意花草蜂蝶之
間二子終不遠大文字之作可以定相命優劣矣
近體詩
中書即事
有意效承平無功答聖明灰心緣忍事霜鬢為論兵道
直身還在恩深命轉輕鹽梅非擬議葵藿是平生白日
長懸照蒼蠅漫發聲嵩陽舊田地終使謝歸耕
傍水閒行
閒餘何處覺身輕暫脱朝衣傍水行鷗鳥亦知人意靜
故來相近不相驚
于良史
良史為張徐州建封從事每自吟曰出身三十年
髮白衣猶碧日暮倚朱門從朱汚袍赤建封因為
奏章服焉官至侍御
高仲武云良史詩清雅工於形似如風兼殘雪起
河帶斷冰流吟之未終皎然在目
近體詩
春山夜月
春來多勝事賞玩夜忘歸掬水月在手弄花香滿衣興
來無遠近欲去惜芳非南望鐘鳴處樓臺深翠微
冬日寄李贊府
地際朝陽滿天邊宿霧收風兼殘雪起河帶斷冰流北
闕馳心極南圖尚旅遊登臨思不巳何處得銷憂
閒居寄薛據
隠几讀黃老閒齋耳目清僻居人事少多病道心生雨
洗山林濕鴉鳴池館晴晩來因廢卷行藥至西城
李宣遠
宣遠貞元進士登第
近體詩
并州路作
秋日并州路黃榆落照間孤城吹角罷數騎射鵰還帳
幕遙臨水牛羊自下山征人正垂淚烽火起雲間
宋濟
濟德宗時不第後禮部上甲乙名
近體詩
東隣美女歌
花暖江城斜日隂鶯啼繡戶曉雲深春風不道珠簾隔
傳得歌聲與客心
和王七度玉門關上吹笛
羌人吹笛戍樓間樓上蕭條海月閒借問梅花何處落
風吹一夜滿關山
何扶
扶太和九年及第明年捷三第
近體詩
送閬州妓人歸老
竹翠嬋娟草徑幽佳人歸老傍汀洲玉蟾露冷梁塵暗
金鳳花開雲鬢秋十畝稻香新綠野一聲歌斷舊青樓
芭蕉半捲西池雨日暮門前雙白鷗
宋邕
邕唐末五雲溪人范攄云邕初無令譽及嬰瞽疾
而詩名始彰或戲其詩云綠楊宜向雨中看所謂
無眼作有眼之詩
近體詩
春日
輕花細葉滿林端昨夜春風曉色寒黃鳥不堪愁裏聽
綠楊宜向雨中看
趙光遠
光遠字里未詳
近體詩
題北里妓人壁
魚鑰獸環斜掩門萋萋芳草憶王孫醉凭青鎖窺韓夀
閒擲金梭惱謝鯤不夜珠光連玉匣辟寒釵影落瑤尊
欲知腸斷相思處役盡江淹别後魂
咏手
粧成皓腕洗凝脂背接紅巾掬水時薄霧袖中拈玉斝
斜陽屏上撚青絲喚人急拍臨前檻摘杏高揎近曲池
好是琵琶絃畔見細圓無節玉參差
撚玉磋瓊軟復圓綠窗誰見上琴絃慢籠彩筆閒書字
斜指瑤階笑打錢指甲試香添麝炷舌頭輕點貼金鈿
象床珍簟宫棋處拈定文楸占角邊
鮑防
防字子慎襄州人天寶進士遷太原尹河東節度
使德宗授工部尚書防尤工詩與謝良弼友善時
號鮑謝
古體詩
雜感
漢家海内承平久萬國戎王皆稽首天馬嘗銜苜蓿花
胡人歲獻蒲桃酒五月荔枝初破顔朝辭象郡夕函關
雁飛不度桂陽嶺馬走先過林邑山甘泉御果垂仙閣
日暮無風香自落遠物皆重近皆輕雞雖有德不如鶴
劉商
商字子夏彭城人居長安工畫山水官至檢校禮
部郎中
古體詩
銅雀妓
魏主矜蛾眉美人美於玉高樓無晝夜歌舞竟未足盛
色如轉圜夕陽落深谷仍令身殁後尚縱平生慾紅粉
横淚痕調絃向空屋舉頭君不在惟見西陵木玉輦豈
再來嬌鬟為誰綠那堪秋風裏更舞陽春曲曲罷情不
勝闌干向西哭臺邊生野草來去罥羅縠况復陵寢間
雙雙見麋鹿
秋夜聽嚴紳巴童唱竹枝歌
巴人遠從荆江客回首荆山楚雲隔思歸夜唱竹枝歌
庭槐葉落秋風多曲中歴歴叙鄉思鄉思綿綿楚詞古
身騎吳牛不畏虎手提蓑笠欺風雨猿啼日暮江岸邊
綠林連山水連天來時十三今十五一成新衣已再補
鴻雁南飛報隣伍在家歡樂辭家苦天晴露白鐘漏遲
淚痕滿面看竹枝曲終寒竹風裊裊西方日落東方曉
柳條歌送客
露井夭桃春未到遲日猶寒柳開早高枝低枝飛鸝黃
千條萬條覆宫牆幾回離别折欲盡一夜東風吹又長
毿毿拂人行不進依依送君無遠近青青去住隨柳條
却寄來人以為信
雜言同豆盧郎中郭南七里橋哀悼姚倉曹
橋邊足離别終日為悲辛登橋因歎逝却羨别離人橋
下東流水芳樹櫻桃蕊流水與潮回花落明年開可憐
三語椽長作九泉灰宿昔懽遊在何處花前飲足求仙
去
令狐楚
楚字慤士德棻之裔與李逢吉善元和末為相敬
宗逐李紳楚自宣武節度徙天平入為左僕射子
綯自湖州召入翰林為學士間歲拜相渭南尉趙
嘏獻詩曰鶚在卿雲冰在壺代天才業奉訏謨榮
同伊陟傳朱戶秀比王商入畫圖昨夜星辰回劍
履前年風月滿江湖不知機務時多暇猶許詩家
屬和無
近體詩
立春後言懷招汴州李庭衙推
閒齋夜擊唾壺歌試望夷門奈遠何每聽塞笳離夢斷
時窺清鑑旅愁多稍驚宵漏丁丁促已覺春風習習和
海内故人君最老花間鞭馬更相過
遊晉祠上李逢吉相公
不歴晉祠三十年白頭重到一凄然泉聲自昔鏘寒玉
草色雖秋耀翠鈿少壯同遊寧有數尊榮再會便無緣
相思臨水下雙淚寄入并汾向洛川
遠别離
玳織鴛鴦履金裝翡翠簪畏人相問著不擬到城南
遊春辭
一夜好風吹新花一萬枝風前調玉管花下簇金羈
長相思
君行登隴上妾夢在閨中玉筯千行落銀牀一半空
綺席春眠覺紗窗曉望迷朦朧殘夢裏猶自在遼西
從軍行
荒雞隔水啼汗馬向風嘶終日隨旌旆何時罷鼓鼙
却望冰河闊前登雪嶺高征人幾多在又擬戰臨洮
胡風千里驚漢月五更明縱有還家夢猶聞出塞聲
暮雪迷青海隂崖覆白山可憐班定遠生入玉門關
思君恩
小苑鸎歌歇長門蝶舞多眼看春又去翠輦不經過
紫禁香如霧青天月似霜雲韶何處奏祇是在昭陽
少年行
少小邊城慣放狂驏騎蕃馬射黃羊如今年老無筋力
猶倚營門數雁行
弓背霞明劍照霜秋風走馬出咸陽未收天子河湟地
不擬回頭望故鄉
望春辭
高樓望見一花開便覺春光四面來暖日晴雲知次第
東風不用更相催
長孫佐輔
佐輔朔方人德宗時弟公輔為吉州刺史佐輔往
依焉
古體詩
山居雨霽即事
結茅蒼嶺下自與喧卑隔况值雷雨晴郊原轉岑寂出
門看反照繞屋殘漏滴古路絶人行荒陂響螻蟈籬崩
瓜豆蔓圃壊牛羊跡斷續古祠鴉高低遠村笛喜聞東
皋潤欲往未通屐杖策試危橋攀蘿瞰苔壁隣翁夜相
訪緩酌聊跂石新月出汙罇浮雲在巾舄常隳腐儒操
謬習經邦畫有待時未知非關慕沮溺
關山月
淒淒還切切戍客多離别何處最傷心關山見秋月關
月竟如何由來遠近歌始經玄莵塞終繞白狼河忽憶
秦樓婦流光應共有巳得並蛾眉還知攬纖手去歲照
同行比翼復連形今宵照獨立顧影自煢煢餘輝漸西
落夜夜看如昨借問映旌旗何如鑒帷幕拂曉朔風悲
蓬驚雁不飛幾時征戍罷還向月中歸
隴西行
隂雲凝朔氣隴上正飛雪四月草不生北風勁如割朝
來羽書急夜宿長城窟道隘行不前相呼抱鞍歇人寒
指欲墮馬凍蹄亦裂射雁旋充饑斧冰還止渴寧辭解
圍鬭但恐乘疲沒早晩邊候空歸來養羸骨
山行即事
日落風䬘䬘驅車行遠郊中心有所悲古墓穿黃茅茅
中狐兔窠四面烏鳶巢鬼火時獨出人烟不相交行行
近破村一徑欹還坳迎霜聽蟋蟀向月看蠨蛸翁喜客
來坐客來羞厨庖濁醪誇潑螘時果仍新苞相勸對寒
燈呼兒爇枯梢性樸頗近古其言無斗筲憂歡世上并
歲月途中抛誰知問津客空作楊雄嘲
古宫怨
窗前好樹名玫瑰去年花落今年開無情春色尚識返
君心忽斷何時來憶昔粧成候仙仗宫鎖玲瓏日新上
拊心却笑西子嚬掩鼻誰憂鄭姬謗草染文章衣下履
花粘甲乙床前帳三千玉貌休自誇十二金釵獨相向
盛衰傾奪欲何如嬌愛翻悲逐佞諛重遠豈能慙沼鵠
棄前方見泣船魚看籠不記薰龍腦詠扇空曾秃鼠鬚
始喜類蘿新託栢終傷如薺却甘荼院深獨開還獨閉
鸚鵡驚飛苔覆地滿箱舊賜前日衣漬枕新垂夜來淚
恨多開鏡照還悲綠髻青蛾尚未衰莫道新縑長絶比
猶逢故劍會相追
尋山家
獨訪山家歇還涉茅屋斜連隔松葉主人聞語未開門
繞籬野菜飛黃蝶
對鏡吟
憶昔逢君新納聘青銅鑄出千年鏡意憐光彩固無瑕
義比恩情永相映每將鑒面兼鑒心鑒來不輟情逾深
君非結心空結帶結處尚新恩已背開簾覽鏡悲難語
對面相看孟門阻掩匣徒慙雙鳳飛懸臺欲效孤鸞舞
粧成持照尚當時只畏愁多遽變衰昔日照來人共許
今朝照罷自生疑鏡上有塵猶可拂君恩詎肯無迴時
南中客舍對雨送故人歸北
猿聲啾啾雁聲苦卷簾相對愁不語幾年客吳君在楚
况送君歸我猶阻家書作得不忍封北風吹斷階前雨
近體詩
代别後夢别
别中還夢别悲後更生悲覺夢俱千里追尋難再期翻
思夢裏苦却恨覺來遲縱是非真事何妨夢會時
杭州秋日留别故友
相見又相别大江秋水深悲歡一世事去住兩鄉心淅
瀝籬下葉凄清階上琴獨隨孤棹去何處更同衾
别友人
愁多不忍醒時别想極還尋靜處行誰遣同衾又分手
不如行路本無情
御定全唐詩錄卷四十五
