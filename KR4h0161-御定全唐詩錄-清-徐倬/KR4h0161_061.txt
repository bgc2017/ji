欽定四庫全書
御定全唐詩錄卷六十一
白居易(四)
古體詩(四)
孟夏思渭村舊居寄舍弟
嘖嘖雀引雛稍稍笋成竹時物感人情思我故鄉曲故
園渭水上十載事樵牧手種榆柳成陰陰覆墻屋兔隱
豆苗肥鳥鳴桑椹熟前年當此時與爾同遊矚詩書課
弟姪農圃資童僕日暮麥登場天晴蠶拆簇弄泉南澗
坐待月東亭宿興發飲數杯悶來棋一局一朝忽分散
萬里仍羈束井鮒思反泉籠鶯悔出谷九江地卑濕四
月天炎燠苦雨初入梅瘴雲稍合毒泥秧水畦稻灰種
畬田粟巳訝殊歲時仍嗟異風俗閒登郡樓望日落江
山綠歸雁拂鄉心平湖斷人目如我方漂泊舊里君幽
獨何時同一瓢飲水心亦足
感情
中庭曬服玩忽見故鄉履昔贈我者誰東隣嬋娟子因
思贈時語特用結終始永願如履綦雙行復雙止自吾
謫江郡漂蕩三千里為感長情人提擕同到此今朝一
惆悵反覆看未巳人隻履猶雙何曾得相似可嗟復可
惜錦表繡為裏况經梅雨來色黯花草死
早秋晩望兼呈韋侍郎
九𣲖繞孤城城高生遠思人煙半在船野水多於地穿
霞日脚直驅雁風頭利去國來幾時江上秋三至夫君
亦淪落此地同漂寄憫然向隅心摧頽觸籠翅且謀眼
前計莫問胸中事潯陽酒甚濃相勸時時醉
夢與李七庾三十三同訪元九
夜夢歸長安見我故親友損之在我左順之在我右云
是二月天春風出擕手同過靖安里下馬尋元九元九
正獨坐見我笑開口還指西院花仍開北亭酒如言各
有故似惜歡難久神合俄頃間神離欠伸後覺來疑在
側求索無所有殘燈影閃墻斜月光穿牖天明西北望
萬里君知否老去無見期踟蹰搔白首
過昭君村(邨在歸州東北四十里)
靈珠産無種彩雲出無根亦如彼姝子生此遐陋村至
麗物難掩遽選入君門獨美衆所嫉終棄如塞垣惟此
希代色豈無一顧恩事排勢須去不得由至尊白黑既
可變丹青何足論竟埋代北骨不返巴東魂慘淡晩雲
水依稀舊鄉園妍姿化巳久但有邨名存村中有遺老
指點為我言不取往者戒恐貽來者冤至今邨女面燒
灼成瘢㾗
初到忠州登東樓寄萬州楊八使君
山東邑居窄峽牽氣候偏林巒少平地霧雨多隂天隱
隱煮鹽火漠漠燒畬煙頼此東樓夕風月得翛然憑軒
望所思目斷心㳙㳙背春有去雁上水無來船我懷巴
東守乃是關西賢平生巳不淺流落重相怜水梗漂萬
里籠禽囚五年新恩同雨露遠郡隣山川書信雖往復
封疆徒接連其如美人面欲見杳無緣
西樓夜
悄悄復悄悄城隅隱林杪山郭燈火稀峽天星漢少年
光東流水生計南枝鳥月沒光沉沉西樓殊未曉
東樓曉
脉脉復脉脉東樓無宿客城闇雲霧多峽深田地窄宵
燈尚留焰晨禽初展翮欲知山高低不見東方白
寄王質夫
憶始識君時愛君世緣薄我亦吏王畿不為名利着春
尋仙遊洞秋上雲居閤樓觀水潺潺龍潭花漠漠吟詩
石上坐引酒泉邊酌因話出處心心期老巗壑忽從風
雨别遂被簪纓縛君作出山雲我為入籠鶴籠深鶴憔
悴山遠雲飄泊去處雖不同同負平生約今來各何在
老去隨所託我守巴南城君佐征西幕年顔漸衰颯生
計仍蕭索方舍去國愁且羨從軍樂舊遊疑是夢往事
思如昨相憶春又深故山花正落
南賓郡齋即事寄楊萬川
山上巴子城山下巴江水中有窮獨人強名為刺史時
時竊自笑刺史豈如是倉粟餧家人黃縑裹妻子(忠州刺史)
(巳下悉以畬田粟給禄食黃絹支俸)莓苔翳冠帶霧雨霾樓雉衙鼓暮復
朝郡齋卧還起回首望南浦亦在煙波裏而我復何嗟
夫君猶滯此
招蕭處士
峽内豈無人所逢非所思門前亦有客相對不相知仰
望但雲樹俯顧惟妻兒寢食起居外端然無所為東郊
蕭處士聊可與開眉能飲滿杯酒善吟長句詩庭前吏
散後江畔路乾時請君擕竹杖一赴郡齋期
庭槐
南方繞竹樹惟有青槐稀十種七八死縱活亦支離何
此郡庭下一株獨華滋蒙蒙碧煙葉嫋嫋黃花枝我家
渭水上此樹蔭前墀忽向天涯見憶在故園時人生有
情感遇物牽所思樹木猶復爾况見舊親知
東樓竹
瀟灑城東樓遶樓多修竹森然一萬竿白粉封青玉捲
簾睡初覺歌枕看未足影轉色入樓牀席生浮綠空城
絶賓客向夕彌幽獨樓上夜不歸此君留我宿
東城尋春
老色日上面歡情日去心今既不如昔後當不如今今
猶未甚衰每事力可任花時仍愛出酒後尚能吟但恐
如此興亦隨日消沉東城春欲老勉強一來尋
花下對酒
藹藹江氣春南賓閏正月梅櫻與桃杏次第城上發紅
房爛簇火素豔粉圍雪香惜委風飄愁牽壓枝折樓中
老太守頭上新白髮冷淡病心情暄和好時節故園音
信斷遠郡親賓絶欲問花前樽依然為誰設
引手攀紅櫻紅櫻落似霰仰首看白日白日委如箭年
芳與時景頃刻猶衰變况是血肉身安能長強健人心
苦迷執慕貴憂貧賤愁色常在眉歡容不上面況吾頭
半白把鏡非不見何必花下杯更待他人勸
東坡種花
持錢買花樹城東坡上栽但搆有花者不限桃杏梅百
果參雜種千枝次第開天時有早晚地力無高低紅者
霞豔豔白者雪皚皚遊蜂逐不去好鳥亦栖來前有長
流水下有小平臺時拂臺上石一舉風前杯花枝蔭我
頭花蕊落我懷獨酌復獨咏不覺月平西巴俗不愛花
竟春無人來惟此醉太守盡日不能迴
東坡春向暮樹木今何如漠漠花落盡翳翳葉生初每
日領童僕荷鉏仍决渠剗土壅其本引泉溉其枯小樹
低數尺大樹長丈餘封植未幾時高下齊扶疎養樹既
如此養民亦何殊將欲茂枝葉必先救根株云何救根
株勸農均賦租云何茂枝葉省事寬刑書移此為郡政
庶幾甿俗蘇
步東坡
朝上東坡步夕上東坡步東坡何所愛愛此新成樹種
植當歲初滋榮及春暮信意取次栽無行亦無數綠陰
斜景轉芳氣微風度新葉鳥下來萎花蝶飛去閒擕斑
竹杖徐曳黃麻屨欲識往來頻青苔成白路
竹窗
常愛&KR1793;川寺竹窗東北廊一别十餘載見竹未曾忘今
春二月初卜居在新昌未暇作廏庫且先營一堂開窗
不糊紙種竹不依行意取北簷下窗與竹相當遶屋聲
淅淅逼人色蒼蒼煙通杳靄氣月透玲瓏光是時三伏
天天氣熱如湯獨此竹窗下朝迴解衣裳輕紗一幅巾
小簟六尺牀無客盡日靜有風終夜涼乃知前古人言
事頗諳詳清風北窗卧可以傲羲皇
曲江感秋(并序)
元和二年三年四年予每歲有曲江感秋詩凡
三篇編在第七集卷是時予為左拾遺翰林學
士無何貶江州司馬忠州刺史前年遷主客郎
中知制誥未周歲授中書舍人今遊曲江又値
秋日風物不改人事屢變况予中否後遇昔壯
今衰慨然感懷復有此作噫人生多故不知明
年秋又何許也時二年七月十日云耳
元和二年秋我年三十七長慶二年秋我年五十一中
間十四年六年居譴黜窮通與榮悴委運隨外物遂師
廬山遠重弔湘江屈夜聽竹枝愁秋看灔堆没近辭巴
郡印又秉綸闈筆晩遇何足言白髮映朱紱消沉昔意
氣改換舊容質獨有曲江秋風煙如往日
疎蕪南岸草蕭颯西風樹秋到未幾時蟬聲又無數莎
平綠茸合蓮落青房露今日臨望時往年感秋處池中
水依舊城上山如故獨我髩間毛昔黑今垂素榮名與
壯齒相避如朝暮時命始欲來年顔巳先去當春不歡
樂臨老徒驚悞故作詠懷詩題於曲江路
客中月
客從江南來來時月上弦悠悠行旅中三見清光圓曉
隨殘月行夕與新月宿誰謂月無情千里遠相逐朝發
渭水橋暮入長安陌不知今夜月又作誰家客
和錢員外早冬翫禁中新菊
禁署寒氣遲孟冬菊初拆新黃間繁綠爛若金照碧仙
郎小隱日心佀陶彭澤秋憐潭上看日慣籬邊摘今來
此地賞野意潛自適金馬門内花玉山峰下客寒芳引
清句吟玩煙景夕賜酒色偏宜握蘭香不敵凄凄百卉
死歲晩冰霜積惟有此花開殷勤助君惜(錢嘗居藍田山下故云)
和夢遊春詩一百韻(并序)
微之既到江陵又以夢遊春詩七十韻寄予且
題其序曰斯言也不可使不知吾者知知吾者
亦不可使不知樂天知吾者吾不敢不使吾子
知予辱斯言三復其旨大抵悔既往而悟將來
也然予以為苟不悔不悟則已若悔於此則宜
悟於彼也反於彼而悟於妄則宜歸於眞也况
與足下外服儒風内宗梵行者有日矣而今而
後非覺路之返也非空門之歸也將安返乎將
安歸乎今所和者其章旨卒歸於此夫感不甚
則悔不熟感不至則悟不深故廣足下七十韻
為一百韻重為足下陳夢遊之中所以甚感者
叙婚仕之際所以至感者欲使曲盡其妄周知
其非然後返乎眞歸乎實亦猶法華經序火宅
偈化城維摩經入婬舍過酒肆之義也微之微
之予斯文也猶不可使不知吾者知幸藏之云
爾
昔君夢遊春夢遊仙山曲怳若有所遇似愜平生欲因
尋菖蒲水漸入桃花谷到一紅樓家愛之看不足池流
渡清□草嫩蹋綠蓐門柳闇全低簷櫻紅半熟轉行深
深院過盡重重屋烏龍卧不驚青鳥飛相逐漸聞玉珮
響始辨珠履躅遥見窗下人娉婷十五六霞光抱明月
蓮豔開初旭縹緲雲雨仙氛氳蘭麝馥風流薄梳洗時
世寬籹束袖輭異文綾裾輕單絲縠裙腰銀線壓梳掌
金筐蹙帶襭紫蒲萄袴花紅石竹凝情都未語付意微
相矚眉歛遠山青鬟低片雲綠帳牽翡翠帶被解鴛鴦
襆秀色似堪飡穠華如可掬半卷錦頭席斜鋪繡腰褥
朱唇素指勻粉汗紅錦撲心驚睡易覺夢斷魂難續籠
委獨棲禽劍分連理木存誠期有感誓志貞無黷京洛
八九春未曾花裏宿壯年徒自棄佳會應無復鸞歌不
重聞鳳兆從兹卜韋門女清貴裴氏甥賢淑羅扇夾花
燈金鞍攢繡轂既傾南國貌遂坦東床腹劉阮心漸忘
潘楊意方睦新修履信第初食尚書禄九醖備聖賢八
珍窮水陸秦家重蕭史彦輔憐衞叔朝饌饋獨盤夜醪
傾百斛親賓盛輝赫妓樂紛熠煜宿醉纔解酲朝歡俄
枕麴飲過君子争令甚將軍酷酩酊歌鷓鴣顚狂舞鴝
鵒月流春夜短日下秋天速謝傅隙過駒蕭娘風送燭
全凋蕣花折半死梧桐秃闇鏡對孤鸞哀絃留寡鵠凄
凄隔幽顯冉冉移寒燠萬事此時休百身何處贖提擕
小兒女將領舊姻族再入朱門行一傍青樓哭櫪空無
廐馬水涸失池鶩搖落廢井梧荒涼故籬菊莓苔上几
閣塵土生琴筑舞榭綴蠨蛸歌梁聚蝙蝠嫁分紅粉妾
賣散蒼頭僕門客思傍徨家人泣吚噢心期正蕭索宦
序仍拘跼懷策入崤函驅車辭郟鄏逢時念既濟聚學
思大畜端詳筮仕蓍磨拭穿楊鏃始從讐校職首中賢
良目一拔侍瑶墀再升紆繡服誓酬君王寵願使朝廷
肅密勿奏封章清明操憲牘鷹韝中病下豸角當邪觸
糺謬盡東周申冤動南蜀危言詆閽寺直氣忤鈞軸不
忍曲作鈎乍能折為玉捫心無愧畏騰口有謗讟只要
明是非何曾虞禍福車摧太行路劍落豐城獄襄漢問
修途荆蠻指殊俗謫為江府掾遣事荆州牧趨走謁麾
幢喧煩視鞭扑簿書常自領縲囚每親鞫竟日坐官曹
經旬曠休沐宅荒渚宫草馬瘦畬田粟薄俸等涓毫微
官同桎梏月中照形影天際辭骨肉鶴病翅羽垂獸窮
瓜牙縮行看鬚間白誰勸杯中綠時傷大野麟命問長
沙鵩夏梅山雨漬秋瘴海雲毒巴水白茫茫楚山青簇
簇吟君七十韻是我心所蓄既去誠莫追將來幸前勖
欲除憂惱病當取禪經讀須悟事皆空無令念將屬請
思遊春夢此夢何閃倏豔色即空花浮生乃焦榖良姻
在佳偶頃刻為單獨入仕欲榮身須臾成黜辱合者離
之始樂兮憂所伏愁恨僧祇長歡樂刹那促覺悟因傍
喻迷執由當局膏明誘闇蛾陽焱(以贈切)奔癡鹿貪為苦
聚落愛是悲林麓水蕩無明波輪迴死生輻塵應甘露
灑垢待醍醐浴障要智燈燒魔須慧刀戮外熏性易染
内戰心難衂法句與心王期君日三復(微之常以法句及心王頭陀經)
(相示故申言以卒其志也)
雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濱一朝入吾手擔舁
來郡内洗刷去泥垢孔黑煙㾗深罅青苔色厚老蛟蟠
作足古劍插為首忽疑天上落不似人間有一可支吾
琴一可貯吾酒峭絶高數尺坳泓容一斗五絃倚其左
一杯置其右窪樽酌未空玉山頹已久人皆有所好物
各求其偶漸恐少年場不容垂白叟迴頭問雙石能伴
老夫否石雖不能言許我為三友
宿東亭曉興
温温土罏火耿耿紗籠燭獨抱一張琴夜入東齋宿窗
聲度殘漏簾影浮初旭頭癢曉梳多眼昏春睡足負暄
簷宇下散步池塘曲南雁去未迴東風來何速雪依瓦
溝白草遶墻根綠何言萬戶州太守常幽獨
秋池
身閒無所為心閒無所思况當故園夜復此新秋池岸
闇鳥棲後橋明月出時菱風香散漫桂露光參差静境
多獨得幽懷竟誰知悠然心中語自問來何遲
朝衣薄且徤晩簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戞誰能
一同宿共翫新秋月暑退涼早歸池邊好時節
偶作
日出起盥櫛振衣入道場寂然無他念但對一爐香日
高始就食食亦非膏粱精粗隨所有亦足飽充腸日午
脫巾簪燕息窗下牀清風颯然至卧可致羲皇日西引
杖屨散步遊林塘或飲茶一盞或吟詩一章日入多不
食有時惟命觴何以送閒夜一曲秋霓裳一日分五時
作息率有常自喜老後徤不嫌閒中忙是非一以貫身
世交相忘若問此何許此是無何鄉
閒崔十八宿於新昌弊宅時予亦宿崔家依仁新
亭一宵偶同兩興暗合因而成咏聊以寫懷
陋巷掩弊廬高居敞華屋新昌七株松依仁萬莖竹松
前月臺白竹下風池綠君向我齋眠我在君亭宿平生
有微尚彼此多幽獨何必求主人兩心聊自足
慵不能
架上非無書眼慵不能看匣中亦有琴手慵不能彈腰
慵不能帶頭慵不能冠午後恣情寢午時隨意餐一餐
終日飽一寢至夜安饑寒亦閒事况乃不饑寒
詠興五首(并序)
七年四月予罷河南府歸履道第廬舍自給衣
儲自充無欲無營或歌或舞頽然自適蓋河洛
間一幸人也遇興發詠偶成五章各以首句命
為題目
解印出公府
解印出公府抖擻塵土衣百吏放爾散雙鶴隨我歸歸
來履道宅下馬入柴扉馬嘶返舊櫪鶴舞還故池鷄犬
何忻忻隣里亦依依年顔老去日生計勝前時有帛禦
冬寒有穀防歲饑飽於東方朔樂於榮啓期人生且如
此此外吾不知
出府歸吾廬
出府歸吾廬静然安且逸更無客干謁時有僧問疾家
僮十餘人櫪馬三四匹慵發經旬卧興來連日出出遊
愛何處嵩碧伊瑟瑟况有清和天正當疎散日身閒自
為貴何必居榮秩心足即非貧豈惟金滿室吾觀權勢
者苦以身徇物炙手外炎炎履冰中慄慄朝饑口忘味
夕惕心憂失但有富貴名而無富貴實
池上有小舟
池上有小舟舟中有胡牀牀前有新酒獨酌還獨嘗熏
若春日氣皎如秋水光可洗機巧心可蕩塵垢腸岸曲
舟行遲一曲進一觴未知幾曲醉醉入無何鄉夤緣潭
島間水竹深青蒼身閒心無事白日為我長我若未忘
世雖閒心亦忙世若未忘我雖退身難藏我今異於是
身世交相忘
四月池水滿
四月池水滿龜遊魚躍出吾亦愛吾池池邊開一室人
魚雖異族其樂歸於一且與爾為徒逍遥同過日爾無
羨滄海蒲藻可委質吾亦忘青雲衡茅足容膝况吾與
爾輩本非蛟龍匹假如雲雨來秖是池中物
小庭亦有月
小庭亦有月小院亦有花可憐好風景不解嫌貧家菱
角執笙簧谷兒抹琵琶紅綃信手舞紫綃隨意歌村歌
與社舞客哂主人誇但問樂不樂豈在鐘鼓多客告暮
將歸主稱日未斜請客稍深酌願見朱顔酡客知主意
厚分數隨後加堂上燭未秉坐中冠已峩左顧短紅袖
右命小青娥長跪謝貴客蓬門勞見過客散有餘興醉
卧獨吟哦幕天而席地誰奈劉伶何
秋涼閒卧
殘暑晝猶長早涼秋尚嫩露荷散清香風竹含疎韻幽
閒竟日卧衰病無人問薄暮宅門前槐花深一寸
山遊示小妓
雙鬟垂未合三十纔過半本是綺羅人今為山水伴春
泉共揮弄好樹同攀翫笑容花底迷酒思風前亂紅凝
舞袖急黛慘歌聲緩莫唱楊柳枝無腸與君斷
裴侍中晉公以集賢林亭即事詩二十六韻見贈
猥蒙徵和才拙詞繁輙廣為五百言以申酬獻
三江路千里五湖天一涯何如集賢地中有平津池池
勝主見覺景新人未知竹森翠琅玕水深洞琉璃水竹
以為質質立而文隨文之者何人公來親指麾疎鑿出
人意結搆得地宜靈襟一搜索勝槩無遁遺因下漲沼
沚依高築階基嵩峰見數片伊水分一支南溪修且直
長波碧逶迤北館壯復麗倒影紅參差東島號晨光泉
曜迎朝曦西嶺召夕陽香曖留落暉前有水心亭動蕩
架漣漪後有開闔堂寒温變天時幽泉鏡泓澄怪石山
欹危春葩雪漠漠夏果珠離離主人命方舟宛在水中
坻親賓次第至酒樂前後施解䌫始登汎山遊仍水嬉
㳂洄無滯礙向背窮幽竒瞥過遠橋下飄旋深澗陲管
絃去縹緲羅綺來霏微棹風逐舞迴梁塵隨歌飛宴餘
日云暮醉客未放歸高聲索彩牋大笑催金巵唱和筆
走疾問答杯行遲一詠清兩耳一酣暢四肢主客忘貴
賤不知俱是誰客有詩魔者吟哦不知疲乞公殘紙墨
一掃狂歌詞維云社稷臣赫赫文武姿十授丞相印五
建大將旗四朝致勛華一身冠臯䕫去年才七十决赴
懸車期公志不可奪君恩亦難希從容就中道俛僶
來保釐貂蟬雖未脫鸞凰已不羈歷徵今與古獨步無等
夷陸賈功業少二疏官秩卑乘舟范蠡懼辟穀留侯饑
豈若公今日身安家國肥羊祜在漢南空留峴首碑柳
惲在江南秖賦汀洲詩謝安入東山但說擕蛾眉山簡
醉高陽唯聞倒接䍦豈如公今日餘力兼有之願公壽
如山安樂長在兹願我此蒲稗永得相因依
晩歸香山寺因詠所懷
我年日巳老我身日已閒閒出都門望但見水與山闕
塞碧巖巖伊流清潺潺中有古精舍軒戶無扄關岸草
歇可藉逕蘿行可攀朝隨浮雲出夕與飛鳥還我道本
迂拙世途多險艱嘗聞嵇吕輩尤悔生疎頑巢悟入箕
潁皓知返商顚豈惟樂肥遁聊復袪憂患吾亦從此去
終老伊嵩間
送吕漳州
今朝一壺酒言送漳州牧半自要閒遊愛花憐草綠花
前下鞍馬草上擕絲竹行客飲數杯主人歌一曲端居
惜風景屢出勞僮僕獨醉似無名借君作題目
洛陽有愚叟
洛陽有愚叟白黑無分别浪跡雖似狂謀身亦不拙點
撿盤中飯非精亦非糲點撿身上衣無餘亦無闕天時
方得所不寒復不熱體氣正調和不饑仍不渴閒將酒
壺出醉向人家歇野食或烹鮮寓眠多擁褐抱琴榮啟
樂荷插劉伶達放眼看青山任頭生白髮不知天地内
更得幾年活從此到終身盡為閒日月
和裴侍中南園靜興見示
池館清且幽高懷亦如此有時簾動風盡日橋照水静
將鶴為伴閒與雲相似何必學留侯﨑嶇覓松子
睡後茶興憶楊同州
昨晩飲太多嵬峩(並上聲)連宵醉今朝飱又飽爛漫移
睡睡足摩挲眼眼前無一事信脚遶池行偶然得幽致
婆娑綠陰樹斑駮青苔地此處置繩床傍邊洗茶器白
瓷甌甚潔紅爐炭方熾沫下麴塵香花浮魚眼沸盛來
有佳色嚥罷餘芳氣不見楊慕巢誰人知此味
旱熱
彤雲散不雨赫日吁可畏端坐猶揮汗出門豈容易忽
思公府内青衫折腰吏復想驛路中紅塵走馬使征夫
更辛苦逐客彌顦顇日入尚趨程宵分不遑寐安知北
窗叟偃卧風颯至簟拂碧龍鱗扇搖白鶴翅豈惟身所
得兼示心無事誰言苦熱天元有清涼地
勃勃旱塵氣炎炎赤日光飛禽颭將墜行人渴欲狂壯
者不耐饑饑火燒其腸肥者不禁熱喘息汗如漿此時
方自悟老叟亦何妨肉輕足徤逸髮少頭清涼薄食不
饑渴端居省衣裳數匙粱飯冷一領綃衫香持此聊過
日焉知畏景長
春遊
上馬臨出門出門復逡巡迴頭問妻子應怪春遊頻誠
知春遊頻其奈老大身朱顔去復去自髮新更新請君
屈十指為我數交親大限年百歲幾人及七旬我今六
十五走若下坂輪假使得七十秖有五度春逢春不遊
樂但恐是癡人
題天竺南院贈閒元旻清四上人
雜芳澗草合繁綠巖樹新山深景候晩四月有餘春竹
寺過微雨石逕無纖塵白衣一居士方袍四道人地是
佛國土人非俗交親城中山下别相送亦殷勤
飲後戲示弟子
吾為爾先生爾為吾弟子孔門有遺訓復坐吾告爾先
生饌酒食弟子服勞止孝敬不在他在兹而已矣欲我
少憂愁欲我多歡喜無如醖好酒酒須多且旨旨即賓
可留多即罍不恥吾更有一言爾宜聽入耳人老多憂
貧人病多憂死我今雖老病所憂不在此憂在半酣時
樽空坐客起
晩起閒行
皤然一老子擁裘仍隱几坐穩夜忘眠卧安朝不起起
來無可作閉目時叩齒静對銅爐香暖潄銀缾水午齋
何儉潔餅與蔬而已西寺講楞伽閒行一隨喜
二年三月五日齋畢開素當食偶吟贈妻弘農郡
君
睡足肢體暢晨起開中堂初旭泛簾幕微風拂衣裳二
婢扶盥櫛雙童舁簟牀庭東有茂樹其下多陰涼前月
事齋戒昨日散道場以我久蔬素加籩仍異糧魴鱗如
白雪蒸炙加桂薑稻飯紅似花調沃新酪漿佐以脯醢
味間之椒薤芳老憐口尚美病喜鼻聞香嬌騃三四孫
索哺遶我傍山妻未舉案饞叟已先嘗憶同牢巹初家
貧共糟糠今食且如此何必烹猪羊况觀姻族間夫妻
半存亡偕老不易得白頭何足傷食罷酒一杯醉飽吟
又狂緬想梁高士樂道喜文章徒誇五噫作不解贈孟
光
不出門
彌月不出門永日無來賓食飽更拂牀睡起一嚬伸輕
箑白鳥羽新簟青箭筠方寸方丈室空然兩無塵披衣
腰不帶散髮頭不巾袒跣北窗下葛天之遺民一日亦
自足况得以終身不知天壤内目我為何人
御定全唐詩錄卷六十一
