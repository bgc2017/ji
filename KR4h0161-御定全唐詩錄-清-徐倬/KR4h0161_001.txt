欽定四庫全書
御定全唐詩錄卷一
太宗
帝姓李氏諱世民高祖第二子高祖起義兵拜右
領大都督封燉煌郡公徙封趙國公高祖受禪拜
尚書令右武候大將軍進封秦王海内漸平乃銳
意經籍開文學館以待四方之士杜如晦等十有
八人為學士與之討論雖受高祖傳位實首開創
之主
唐詩品云文皇生更隋代蚤事藝文習氣既閑神
標復秀故綺發天葩輝揚内藻聲音之本不徒然
矣及乎大業成就神氣充揚延攬英賢流徽四座
其遊幸諸作宫徵鏗然六朝浮靡之習一變而唐
雖綺麗鮮錯而雅道立矣其為一代之祖又何疑
焉
古體詩
帝京篇
秦川雄帝宅函谷壯皇居綺殿千尋起離宫百雉餘連
甍遥接漢飛閣迥凌虚雲日隱層闕風煙出綺疏
巖廊罷機務崇文聊駐輦玉匣啓龍圖金繩披鳳篆韋
編斷仍續縹帙舒還卷對此乃淹留欹案觀墳典
移步出詞林停輿欣武宴琱弓寫明月駿馬疑流電驚
鴈落虚弦啼猿悲急箭閱賞誠多美於兹乃忘倦
鳴笳臨樂館眺聽歡芳節急管韻朱弦清歌凝白雪彩
鳳肅來儀玄鶴紛成列去兹鄭衞聲雅音方可悅
芳辰追逸趣禁苑信多竒橋形通漢上峯勢接雲危烟
霞交隱映花鳥自參差何如肆轍跡萬里賞瑶池
飛蓋去芳園蘭橈遊翠渚萍間日彩亂荷處香風舉桂
楫滿中川弦歌振長嶼豈必汾河曲方為歡宴所
落日雙闕昏迴輿九重暮長烟散初碧皎月澄輕素搴
幌玩琴書開軒引雲霧斜漢耿層閣清風搖玉樹
歡樂難再逢芳辰良可惜玉酒泛雲罍蘭肴陳綺席千
鍾合堯禹百獸諧金石得志重寸隂忘懷輕尺璧
建章歡賞夕二八盡妖妍羅綺昭陽殿芬芳瑇瑁筵珮
移星正動扇掩月初圓無勞上懸圃即此對神仙
以兹遊觀極悠然獨長想披卷覽前蹤撫躬尋既往望
古茅茨約瞻今蘭殿廣人道惡高危虚心戒盈蕩奉天
竭誠敬臨民思惠養納善察忠諫明科慎刑賞六五誠
難繼四三非易仰庶待淳化敷方嗣云亭響
正日臨朝
條風開獻節灰律動初陽百蠻奉遐賮萬國朝未央雖
無舜禹蹟幸欣天地康車軌同八表書文混四方赫奕
儼冠蓋紛綸盛服章羽旄飛馳道鐘鼓震巗廊組練輝
霞色霜戟耀朝光晨宵懷至理終愧撫遐荒
幸武功慶善宫
壽丘惟舊跡酆邑乃前基粤予承累聖懸弧亦在兹弱
齡逢運改提劒鬱匡時指麾八荒定懷柔萬國夷梯山
咸入欵駕海亦來思單于陪武帳日逐衞文螭端扆朝
四岳無為任百司霜節明秋景輕冰結水湄芸黃遍原
隰禾穎積京畿共樂還鄉宴歡比大風詩(紀事云貞觀六年九月帝)
(幸慶善宫帝生時故宅也因宴代臣賞賜閭里同漢沛宛帝歡甚賦詩起居郎吕才請平宫商被之管絃命曰)
(功成慶善樂使童子八佾為九功之舞大宴會與破陣樂偕奏於庭)
經破薛舉戰地
昔年懷壯氣提戈初仗節心隨朗日高志與秋霜潔移
鋒驚電起轉戰長河決營碎落星沈陣卷橫雲裂一揮
氛沴靜再舉鯨鯢滅於兹俯舊原屬目駐華軒沈沙無
故迹減竈有殘痕浪霞穿水淨峰霧抱蓮昏世途亟流
易人事殊今昔長想眺前蹤撫躬聊自適
於北平作
翠野駐戎軒盧龍轉征旆遥山麗如綺長流縈似帶海
氣百重樓巗松千丈蓋兹焉可遊賞何必襄城外
春日玄武門宴羣臣
韶光開令序淑氣動芳年駐輦華林側高宴柏梁前紫
庭文珮滿丹墀衮紱連九夷簉瑶席五狄列瓊筵娛賓
歌湛露廣樂奏鈞天清樽浮綠醑雅曲韻朱絃粤余君
萬國還慙撫八埏庶幾保貞固虚已厲求賢
飲馬長城窟行
塞外悲風切交河冰已結瀚海百重波隂山千里雪迥
戍危烽火層巒引高節悠悠卷旆旌飲馬出長城寒沙
連騎跡朔吹斷邊聲邊塵清玉塞羌笛韻金鉦絶漠干
戈戢車徒振原隰都尉反龍堆將軍旋馬邑揚麾氛霧
靜紀石功名立荒裔一戎衣靈臺凱歌入
元日
高軒曖春色邃閣媚朝光彤庭飛綵眊翠幌曜明璫恭
已臨四極垂衣馭八荒霜戟列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故
春色梅豔昔年妝巨川思欲濟終以寄舟航
初春登樓即目觀作述懷
憑軒俯蘭閣眺矚散靈襟綺峯含翠霧照日蕊紅林鏤
丹霞鋪岫殘素雪斑岑拂浪隄垂柳嬌花鳥續吟連甍
豈一栱衆榦如千尋明非獨材力終藉棟梁深彌懷矜
樂志更懼戒盈心愧制勞居逸方規十産金
初晴落景
晩霞聊自怡初晴彌可喜日晃百花色風動千林翠池
魚躍不同園鳥聲還異寄言博通者知予物外志
賦得夏首啓節
北闕三春晚南榮九夏初黃鶯哢漸變翠林花落餘瀑
流還響谷猿啼自應虚早荷向心卷長楊就影舒此時
歡不極調軫坐相於
度秋
夏律昨留灰秋箭今移晷峨嵋岫初出洞庭波漸起桂
白發幽巖菊黃開灞涘運流方可歎含毫屬微理
秋日即事
爽氣浮丹闕秋光澹紫宫衣碎荷疎影花明菊點叢袍
輕低草露蓋側舞松風散岫飄雲葉迷路飛煙鴻砌冷
蘭凋佩閨寒樹殞桐别鶴棲琴裏離猿啼峽中落野飛
星箭弦虚半月弓芳菲夕霧起暮色滿房櫳
山閣晩秋
山亭秋色滿巖牖凉風度疎蘭尚染烟殘菊猶承露古
石衣新苔新巢封古樹歴覽情無極咫尺輪光暮
秋暮言志
朝光浮燒野霜華淨碧空結浪冰初鏡在逕菊方叢約
嶺煙深翠分旗霞散紅抽思滋泉側飛想傅巖中已獲
千箱慶何以繼薰風
喜雪
碧昏朝合霧丹卷暝韜霞結葉繁雲色凝璚遍雪華光
樓皎若粉映幕集疑沙泛柳飛飛絮妝梅片片花照璧
臺圓月飄珠箔穿露瑶潔短長階玉藂高下樹映桐珪
累白縈峰蓮抱素斷續氣將沈徘徊歲云暮懷珍愧隱
德表瑞佇豐年蕊間飛禁苑鶴處舞伊川儻詠幽蘭曲
同歡黃竹篇
秋日斆庾信體
嶺銜宵月桂珠穿曉露叢蟬啼覺樹冷螢火不溫風花
生圓菊蕊荷盡戲魚通晨浦鳴飛鴈夕渚集棲鴻颯颯
高天吹氛澄下熾空
謁慈恩寺題奘法師房
停軒觀福殿遊目眺皇畿法輪含日轉花蓋接雲飛翠
烟香綺閣丹霞光寶衣幡蛇遥合彩空外迥分暉蕭然
登十地自得會三歸
望送魏徵葬
閶闔總金鞍上林移玉輦野郊愴新别河橋非舊餞慘
日陜峯沈愁雲隨蓋轉哀笳時斷續悲旌乍舒卷望望
情何極浪浪淚空泫無復昔時人芳春共誰遣
近體詩
過舊宅
新豐停翠輦譙邑駐鳴笳園荒一徑斷苔古半階斜前
池消舊水昔樹發今花一朝辭此地四海遂為家
首春
寒隨窮律變春逐鳥聲開初風飄帶柳晩雪間花梅碧
林青舊竹綠沼翠新苔芝田初鴈去綺樹未鶯來
月晦
晦魄移中律凝暄起麗城罩雲朝蓋上穿露曉珠呈笑
樹花分色啼枝鳥合聲披襟歡眺望極目暢春情
初秋夜坐
斜廊連綺閣初月照宵幃塞冷鴻飛疾園秋蟬噪遲露
結林疎葉寒輕菊吐滋愁心逢此節長歎獨含悲
秋日
菊散金風起荷疎玉露圓將秋數行雁離夏幾林蟬雲
凝愁半嶺霞碎纈高天還似成都望直見峩眉前
爽氣澄蘭沼秋風動桂林露凝千片玉菊散一叢金日
岫高低影雲空點綴隂蓬瀛不可望泉石且娛心
冬日臨昆明池
石鯨分玉溜劫燼隱平沙柳影冰無葉梅心凍有花寒
野凝朝霧霜天散夕霞歡情猶未極落景遽西斜
望雪
凍雲宵徧嶺素雪曉凝華入牖千重碎迎風一半斜不
妝空散粉無樹獨飄花縈空慙夕照破彩謝晨霞
守歲
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭紅共歡新故歲迎送一宵中
除夜
歲隂窮暮紀獻節啓新芳冬盡今宵促年開明日長冰
消出鏡水梅散入風香對此歡終讌傾壺待曙光
置酒坐飛閣
高軒臨碧渚飛簷迥架空餘花攢鏤檻殘柳散雕櫳岸
菊初含蕊園梨始帶紅莫慮崑山暗還共盡杯中
三層閣上置音聲
綺筵移暮景紫閣引宵烟隔棟歌塵合分階舞影連聲
流三處管響亂一重絃不似秦樓上吹簫空學仙
遠山澄碧霧
殘雲收翠嶺夕霧結長空帶岫凝全碧障霞隱半紅髣
髴分初月飄颻度曉風還因三里處冠蓋遠相通
賦得含峯雲
翠樓含曉霧蓮峯帶晚雲玉葉依巖聚金枝觸石分橫
天結陣影逐吹起羅文非復陽臺下空將惑楚君
詠風
蕭條起關塞搖颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
詠雨
和風吹綠野梅雨灑芳田新流添舊澗宿霧足朝烟雁
濕行無次花霑色更鮮對此欣登歲披襟弄五弦
詠雪
潔野凝晨曜裝墀帶夕暉集條分樹玉拂浪影泉璣色
灑妝臺粉花飄綺席衣入扇縈離匣點素皎殘機
賦得花庭霧
蘭氣已薰宫新蕊半妝叢色含輕重霧香引去來風拂
樹濃舒碧縈花薄蔽紅還當雜行雨髣髴隱遥空
春池柳
年柳變池臺隋堤曲直迴逐浪分隂去迎風帶影來疎
黃一鳥哢半翠幾眉開縈雪臨春岸參差間早梅
芳蘭
春暉開紫苑淑景媚蘭場映庭含淺色凝露泫浮光日
麗參差影風傳輕重香會須君子折佩裏作芬芳
詠桃
禁苑春暉麗花蹊綺樹粧綴條深淺色點露參差光向
日分千笑迎風共一香如何仙嶺側獨秀隱遥芳
賦得櫻桃
華林滿芳景洛陽遍陽春朱顔含遠日翠色影長津喬
柯囀嬌鳥低枝映美人昔作園中實今為席上珍
賦得殘菊
階蘭凝曙霜岸菊照晨光露濃晞曉笑風勁淺殘香細
葉凋輕翠圓花飛碎黃還持今歲色復結後年芳
詠烏代陳師道
凌晨麗城去薄暮上林棲辭枝枝暫起停樹樹還低向
日終難托迎風詎肯迷只待纖纖手曲裏作宵啼
賦得浮橋
岸曲非千里橋斜異七星暫低逢輦度還高值浪驚水
搖文鷁動纜轉錦花縈遠近隨輪影輕重應人行
賦簾
參差垂玉闕舒卷映蘭宫珠光搖素月竹影亂清風彩
散銀鈎上文斜桂戶中唯當雜羅綺相與媚房櫳
過舊宅
金輿巡白水玉輦駐新豐紐落藤披架花殘菊破叢葉
鋪荒草蔓流竭半池空紉珮蘭凋徑舒圭葉剪桐昔地
一蕃内今宅九圍中架海波澄鏡韜戈器反農八表文
同軌無勞歌大風
還陜述懷
慨然撫長劍濟世豈邀名星旗紛電舉日羽肅天行徧
野屯萬騎臨原駐五營登山麾武節背水縱神兵在昔
戎戈動今來宇宙平
入潼關
崤函稱地險襟帶壯兩京霜峰直臨道冰河曲繞城古
木參差影寒猿斷續聲冠蓋往來合風塵朝夕驚高談
先馬度偽曉預雞鳴棄繻懷遠志封泥負壯情别有真
人氣安知名不名
春日登陜州城樓俯眺原野迴丹碧綴烟霞密翠
斑紅芳菲花柳即目川岫聊以命篇
碧原開霧隰綺嶺峻霞城烟峯高下翠日浪淺深明斑
紅粧蕊樹圓青壓溜荆迹巖勞傅想窺野訪莘情巨川
何以濟舟楫佇時英
出獵
楚王雲夢澤漢帝長楊宫豈若因農暇閱武出轘嵩三
驅陳銳卒七萃列材雄寒夜霜氛白平原燒火紅琱戈
夏服箭羽騎綠沈弓怖獸潛幽壑驚禽散翠空長烟晦
落景灌木振嚴風所為除民瘼非是悦林叢
宴中山
驅馬出遼陽萬里轉旂常對敵六竒舉臨戎八陣張斬
鯨澄碧海卷霧掃扶桑昔去蘭縈翠今來桂染芳雲枝
浮碎葉冰鏡上朝光回首長安道方懽宴栢梁
賦秋日懸清光賜房玄齡
秋露凝高掌朝光上翠微參差麗雙闕照耀滿重闈仙
馭隨輪轉靈烏帶影飛臨波無定彩入隙有圓暉還當
葵藿志傾葉自相依
春日望海
披襟眺滄海憑軾玩春芳積流橫地紀疏派引天潢仙
氣凝三嶺和風扇八荒拂潮雲布色穿浪日舒光照岸
花分彩迷雲雁斷行懷卑運深廣持滿守靈長有形非
易測無源詎可量洪濤經變野翠島屢成桑之罘思漢
帝碣石想秦皇霓裳非本意端拱且圖王
初夏
一朝春夏改隔夜鳥花遷隂陽深淺葉曉夕重輕烟哢
鶯猶響殿橫絲正網天珮高蘭影接綬細草紋連碧鱗
驚棹側玄燕舞簷前何必汾陽處始復有山泉
謁并州興國寺
迴鑾遊福地極目玩芳晨梵鐘交二響法日轉雙輪寶
刹遥承露天花近足春未佩蘭猶小無絲柳尚新圓光
低月殿碎影亂風筠對此留餘想超然離俗塵
採芙蓉
結伴戲方塘攜手上雕航船移分細浪風散動浮香遊
鶯無定曲驚鳬有亂行蓮稀釧聲斷水廣棹歌長棲烏
還密樹泛流歸建章
餞中書侍郎來濟
曖曖去塵昏灞岸飛飛輕蓋指河梁雲峯衣結千重葉
雪岫花開幾樹妝深悲黃鶴孤舟遠獨歎青山别路長
聊將分袂沾巾淚還用持添離席觴
詠燭
焰聽風來動花開不待春鎮下千行淚非是為思人
九龍蟠焰動四照逐花生即此流高殿堪持代月明
詠弓
上弦明月半激箭流星遠落雁帶書驚啼猿應枝轉
賦得臨池柳
岸曲絲隂聚波移帶影疎還將眉裏翠來就鏡中舒
賦得臨池竹
貞條障曲砌翠葉貫寒霜拂牖分龍影臨池待鳳翔
賦得弱柳鳴秋蟬
散影玉階柳含翠隱鳴蟬微形藏葉裏亂響出風前
探得李
盤根直盈渚交榦橫倚天舒華光四海卷葉蔭三川(按李)
(為國姓故詠及此)
詠小山
近谷交縈蘂遥峯對出蓮徑細無全磴松小未含烟
賜房玄齡
太液仙舟迴西園隱上才未曉征車度雞鳴關早開
於太原召侍臣賜宴守歲
四時運灰琯一夕變冬春送寒餘雪盡迎歲早梅新
遼東山夜臨秋
烟生遥岸隱月落半崖隂連山驚鳥亂隔岫斷猿吟
高宗
帝諱治太宗第九子
古體詩
過溫湯
溫渚停仙蹕豐郊駐曉旌路曲迴輪影巖虚傳漏聲暖
溜驚湍駛寒空碧霧輕林黃疎葉下野白曙霜明眺聽
良無已烟霞斷續生
九月九日
端居臨玉扆初律啓金商鳳闕澄秋色龍闈引夕凉野
靜山氣斂林疎風露長砌蘭虧半影巖桂發全香滿蓋
荷凋翠圓花菊散黃揮鞭爭電烈飛羽亂星光柳空穿
石碎弦虚側月張怯猿啼落岫驚雁斷分行科輪低夕
景歸旆擁通莊
中宗
帝諱顯高宗第七子
紀事云景龍中於修文館置大學士四員學士八
員直學士十二員象四時八節十二時凡天子饗
會游豫唯宰相直學士得從春幸梨園並渭水祓
除則賜細柳圈辟惡夏宴蒲萄園賜朱櫻秋登慈
恩浮圖獻菊花酒稱壽冬幸新豐歴白鹿觀上驪
山賜浴湯池給香粉蘭澤從行給翔麟馬品官黃
衣各一帝有所感即賦詩學士皆屬和
近體詩
九月九日幸臨渭亭登高(并序)
陶潛盈把既浮九醞之歡畢卓持螯須盡一生
之興人題四韻同賦五言其最後成罰之引滿
九日正乘秋三杯興已周泛桂迎樽滿吹花向酒浮長
房萸早熟彭澤菊初收何藉龍沙上方得恣淹留(紀事云時)
(景龍三年是宴也韋安石蘇瓌詩先成于經野盧懷慎最後成罰酒)
立春日遊苑迎春
神臯福地三秦邑玉臺金闕九仙家寒光猶戀甘泉樹
淑景偏臨建始花綵蝶黃鶯未歌舞梅香柳色已矜誇
迎春正啓流霞席暫囑曦輪勿遽斜
附聯句詩
十月誕辰内殿宴羣臣效栢梁體聯句
潤色鴻業寄賢才(帝)叨居右弼愧鹽梅(李嶠)運籌帷幄荷
時來(宗楚客)職掌圖籍濫蓬萊(劉憲)兩司謬忝謝鍾裴(崔湜)禮
樂銓管效㳙埃(鄭愔)陳師振旅清九垓(趙彦昭)欣承顧問侍
天杯(李適)銜恩獻壽栢梁臺(蘇頲)黃縑青簡奉康哉(盧藏用)鯫
生侍從忝王枚(李乂)右掖司言實不才(馬懷素)宗伯秩禮天
地開(薛稷)帝歌難續仰昭回(宋之問)微臣捧日變寒灰遠慙
班左愧遊陪(上官婕好多紀事云帝謂侍臣曰今天下無事朝野歡欲與卿等詞人時賦詩)
(宴樂可識朕意不須惜醉此後每遊别殿幸離宫駐驆芳苑鳴笳仙禁或戚里宸筵王門巹席無不畢從)
景龍四年正月五日移仗蓬萊宫御大明殿會吐
蕃騎馬之戲因重為栢梁體聯句
大明御㝢臨萬方(帝)顧慙内政翊陶唐(皇后)鸞鳴鳳舞向
平陽(長寧公主)秦樓魯館沐恩光(安樂公主)無心為子輙求郎(太平)
(公主)雄才七步謝陳王(溫王重茂)當熊讓輦愧前芳(上官昭容)再司
銓筦恩可忘(吏部侍郎崔湜)文江學海思濟航(著作郎鄭愔)萬邦考
績臣所詳(考功員外郎武平一)著作不休出中腸(著作郎閻朝隱)權豪屏
跡肅嚴霜(御史大夫竇從一)鑄鼎開嶽造明堂(將作大匠宗晉卿)玉醴
由來獻壽觴(吐蕃舍人明悉獵文紀事云時上疑竇從一宗晉卿素不屬未即令續二人固請)
(許之吐蕃舍人明悉獵請令授筆與之悉獵云云上大悦賜與衣服)
明皇
帝諱隆基睿宗第三子性英斷多藝尤知音律善
八分書儀範偉麗有非常之表封楚王韋后謀傾
宗社率劉幽求等誅之睿宗即位立為太子及即
位樂善好賢開元中海内富實幾致刑措天寶十
四年祿山陷京師車駕幸蜀肅宗立追尊太上皇
古體詩
賜諸州刺史以題座右
眷言思共理鑑㝱想維良猗歟此推擇聲績著周行賢
能既俟進黎獻實佇康視人當如子愛人亦如傷講學
試誦論阡陌勸耕桑虚譽不可飾清知不可忘求名迹
易見安貞德自彰訟獄必以情教民貴有常恤惸且存
老撫弱復綏強勉哉各祇命知予眷萬方(開元十三年帝自擇廷臣)
(為諸州刺史許景先治虢州源光裕鄭州寇泚宋州鄭溫琦邠州袁仁恭杭州崔志廉襄州李昇期邢州鄭放)
(定州蔣挺湖州裴觀滄州崔誠遂州凡十一人行詔宰相諸王御史以上祖道洛濱盛供具奏太常樂帛舫水)
(嬉賜詩令題座右且給筆紙令自賦焉)
初入秦川路逢寒食
洛陽芳樹映天津灞岸垂楊窣地新直為經過行樂處
不知虚度兩京春去年餘閏今春早曙色和風著花草
可憐寒食與清明光輝併在長安道自從關路入秦川
爭道何人不戲鞭公子途中妨蹴踘佳人馬上廢鞦韆
渭水長橋今欲渡葱葱漸見新豐樹遠看驪岫入雲霄
預想湯池起煙霧煙霧氛氳水殿開暫拂香輪歸去來
今歲清明行已晚明年寒食更相陪
近體詩
經魯祭孔子而嘆之
夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今看兩楹奠當與夢時同
送賀知章歸四明(并序)
天寶三載太子賓客賀知章鑒止足之分抗歸
老之疏解組辭榮志期入道朕以其年在遲暮
用循挂冠之事俾遂赤松之遊正月五日將歸
會稽遂餞東路乃命六卿庶尹大夫供帳青門
寵行邁也豈惟崇德尚齒亦勵俗勸人無令二
疏獨光漢冊乃賦詩贈行
遺榮期入道辭老竟抽簪豈不惜賢達其如高尚心寰
中得秘要方外散幽襟獨有青門餞羣僚悵别深
軒遊宫十五夜
行邁離秦國巡方赴洛師路逢三五夜春色暗中期關
外長河轉宫中淑氣遲歌鐘對明月不減舊遊時
幸蜀西至劒門
劒閣橫雲峻鑾輿出狩迴翠屏千仞合丹嶂五丁開灌
木縈旗轉仙雲拂馬來乘時方在德嗟爾勒銘才
春晚宴兩相及禮官麗正殿學士探得風字(并序)
朕以薄德秖膺歷數正天柱之將傾紉地維之
已絶故得承奉宗廟垂拱巖廊居海内之尊處
域中之大然後祖述堯典憲章禹績敦睦九族
會同四海猶恐烝黎未乂徭戍未安禮樂之政
虧師儒之道喪乃命使者衣繡服行郡縣因人
所利擇其可勞所以便億兆也乃命將士擐介
胄冒矢石審山川之向背應歲月之孤虚所以
靜邊陲也乃命禮官考制度稽典則序文昭武
穆享天地神祇所以申嚴潔也乃命學者繕落
簡輯遺編纂魯壁之文章綴秦坑之煨燼所以
修文教也故能使流寓返枌榆之業戎狄稱藩
屏之臣神祇歆其禋祀庠序闡其經術既家六
合時巡兩京函秦則委輸斯遠鼎邑則朝宗所
利封畿四塞從來測景之都城闕千門自昔交
風之地隂陽代謝日月相推豈可使春色虛捐
韶華並歇乃置旨酒命英賢有文苑之高才有
掖垣之良佐舉杯稱慶何樂如之同吟湛露之
篇宜振凌雲之藻於時歲在乙丑開元十三年
三月二十七日
乾道運無窮恒將人代工隂陽調歷象禮樂報玄穹介
胄清荒外衣冠佐域中言談延國輔詞賦引丈雄野霽
伊川綠郊明鞏樹紅冕旒多暇景詩酒會春風
首夏花萼樓觀羣臣宴寧王山亭迴樓下又申之
以賞樂賦詩(并序)
萬物莫不氣兆乎上而形視乎下鐵石異品雲
蒸並濕草木無心春來咸喜故聖人弘道先王
法天酒星主獻酬之義需卦陳飲食之象近命
羣官欣時樂宴盡九春之麗景匝三旬之暇日
暢飲桂山棹歌泌水醇以養德味以平心本將
導達陽和助成長育亦朝廷多慶軍國餘閒者
也前月之晦細風飄雨繁絃中止列席半醉佳
辰易失絶興難追良可惋也今年帶閏節候全
晚暑氣猶清芳草未歇申布雅意復敘初筵披
樂善之邸坐忘憂之觀東郊跬步南山在目足
以締夏首之新賞補春餘之墜歡朕登覽上宫
俯臨長陌暢衆心之怡虞懽歸騎之逶迤鼓之
以琴瑟侑之以筐篚衢樽意洽場藿思苗賦我
有嘉賓之詩奏君臣相悦之樂踟蹰西日吟翫
乘風不知衷情發於翰墨也
今年通閏月入夏展春輝樓下風光晚城隅宴賞歸九
歌揚政要六舞散朝衣天喜時相合人和事不違禮中
推意厚樂處感心微别賞陽臺樂前旬暮雨飛
同二相已下羣官樂遊園宴(二相謂張說宋璟)
巽日巖廊暇需雲宴樂初萬方朝玉帛千品會簪裾地
入南山近城分北斗餘池塘垂柳密原隰野花疎帟幕
看逾暗歌鐘聽自虚興闌歸騎轉還奏弼違書
集賢書院成送張說上集賢學士賜宴得珍字
廣學開書院崇儒引席珍集賢招衮職論道命台臣禮
樂沿今古文章革舊新獻酬樽俎列賓主位班陳節變
雲初夏時移氣尚春所希光史冊千載仰兹晨
王屋山送道士司馬承禎還天台
紫府求賢士清谿祖逸人江湖與城闕異跡且殊倫間
有幽棲者居然厭俗塵林泉先得性芝桂欲調神地道
踰稽嶺天台接海濱音徽從此間萬古一芳春(景雲元年為太)
(子時作)
早度蒲關
鐘鼓嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復候繻同(王荆公百家選)
(以此篇為開卷第一)
南出雀鼠谷答張說
雷出應乾象風行順國人川途猶在晉車馬漸歸秦背
陜關山險橫汾鼓吹頻草依陽谷變花待北巖春聞有
鵷鸞客清詞雅調新求音思欲報心跡竟難陳
為趙法師别造精院過院賦詩(并序)
秋九月聽政觀風存乎遊息退朝之後歷西上
陽入清虚院則法師所居之地也法師得上玄
之法養浩然之氣故法此仙家特建真宇紫房
對聳綠竹羅生既親重其人每經過其地以怡
神洗雪進德修業何必齋心累月遠在順風因
而賦詩用適其意云爾
宗師心物外為道運虚舟不戀巖泉賞來從宫禁遊探
玄知幾歲習靜更宜秋煙樹辨朝色風湍聞夜流坐朝
繁聽覽尋勝在清幽欲廣無為化因兹庶可求
左丞相說右丞相璟太子少傅乾曜同日上官命
宴東堂賜詩
赤帝收三傑黃軒舉二臣由來丞相重分掌國之鈞我
有握中璧雙飛席上珍子房推道要仲子訝風神復輟
台衡老將為調護人鵷鸞同拜日車騎擁行塵樂聚南
宫宴觴連北斗醇俾余成百揆垂拱問彜倫
早登太行山中言志
清蹕度河陽凝笳上太行火龍明鳥道鐵騎繞羊腸白
霧埋隂壑丹霞助曉先澗泉含宿凍山木帶餘霜野老
茅為屋樵人薜作裳宣風問耆艾敦俗勸耕桑凉德慙
先哲徽猷慕昔皇不因今展義何以冒垂堂
春中興慶宫酺宴(并序)
夫抱器懷才含仁蓄德可以坐而論道者我於
是乎闢重門以納之作扞四方折衝萬里可運
籌帷幄者我於是乎懸重祿以待之是故外無
金革之虞朝有縉紳之盛所以巖廊多暇垂拱
無為不言而海外知歸不教而寰中自肅元亨
之道其在兹乎况乎天地交而萬物通隂陽和
而四時序所寶者粟所貴者賢故以宵旰為懷
黎元在念盡力溝洫不知宫室之已卑致敬鬼
神不知飲食之斯薄往以仲冬建子南至初陽
爰詔司存式陳郊祀挹夷夏之誠請答人神之
厚睠煙歸太乙禮備上玄足以申昭報之情足
以極嚴禋之道然心融萬類歸雷雨之先春慶
洽百僚象雲天而高宴歲二月地三秦水汎汎
而龍池滿日遲遲而鳳樓曙青門左右軒庭映
梅柳之春紫陌東西帟幕動烟霞之色撞鐘伐
鼓雲起雪飛歌一聲而酒一杯舞一曲而人一
醉詩以言志思吟湛露之篇樂以忘憂慙運臨
汾之筆
九達長安道三陽别館春還將聽朝暇迴作豫遊晨不
戰要荒服無刑禮樂新合酺覃土宇歡宴接羣臣玉斝
飛千日瓊筵薦八珍舞衣雲曳影歌扇月開輪伐鼓魚
龍雜撞鐘角觝陳曲終酣興晚須有醉歸人
送張說巡邊
端拱復垂裳長懷御遠方股肱申教義戈劒靖要荒命
將綏邊服雄圖出廟堂三台入武帳八座起文昌寶胄
匡韓主華宗輔漢王茂先慙博物平子謝文章盡節恢
時佐輸誠禦寇場三軍臨朔野駟馬即戎行鼓吹威夷
狄旌軒溢洛陽雲臺先著美今日更貽芳
巡省途次上黨舊宫賦(并序)
朕昔在初九佐貳此州未遇扶搖之力空俟海
沂之詠洎大横入兆出處斯易一揮寶劒遽履
瑶圖承歷數而順謳謠着天衣而御區夏嗟乎
向時沈默駕四馬而朝京師今日逍遥乘六龍
而問風俗爰因巡省途次舊居山川宛然人事
無間忽其昇華周遊館宇觸目依然雖迹異漢
皇而地如豐邑擊筑慷慨酌桂留連空想大風
題兹短什
三千初擊浪九萬欲摶空天地猶驚否隂陽始遇蒙存
貞期歴試佐貳佇昭融多謝時康理良慙實賴功長懷
問鼎氣夙負拔山雄不學劉琨舞先歌漢祖風英髦既
包括豪傑自牢籠人事一朝異謳歌四海同如何昔朱
邸今此作離宫雁沼澄瀾翠猿巗落照紅小山秋桂馥
長坂舊蘭叢即是淹留處乘歡樂未窮
德宗
帝諱适代宗子
紀事云帝善為詩文每與學士言詩於浴堂殿夜
分不寐幸章敬寺詩松院淨苔色竹房深磬聲時
人傳誦帝晚年詩句臣下莫及每御製奉和退而
笑曰排公俗有投石之戲兩頭置標號曰排公以
中不中為勝負也
又韋綬以内相感心疾罷還第帝九日作黃菊歌
顧左右曰安可不示韋綬遣使持往綬遽奉和附
使進帝曰為文不已豈頤養耶勅曰自今勿復爾
古體詩
中和節日宴百僚賜詩
韶華啓仲序初吉諧良辰肇兹中和節式慶天地春歡
酣朝野同生得區宇均雲開灑膏露草疏芳河津歲華
方載陽東作方肆勤慙非薰風唱曷用慰吾人
中和節賜百官讌集因示所懷
至化常在宥保和兹息人推誠撫諸夏與物長為春仲
月風景暖禁城花柳新芳時協金奏錫燕周羣臣絲竹
豈云樂忠賢唯所親庶洽朝野意曠然天下均
重陽日即事
令節曉澄霽四郊烟靄空天清白露潔菊散黃金叢寡
德荷天貺順時休百工豈懷歌鐘樂思為君臣同至化
在亭育相成資始終未知康衢詠所仰惟年豐
豐年多慶九日示懷
爽氣肅時令早衣聞朔鴻重陽有佳節具物欣年豐皎
潔暮潭色芬敷新菊叢芳罇滿衢室繁吹凝烟空會合
信吾道保和惟爾同推誠至元化天下期為公
重陽日中外同歡以詩言志因示羣臣
爽節在重九物華新雨餘清秋黃葉下菊散金潭初萬
寶行就稔百工歡所如歡心暢遐邇殊俗同車書至化
自敦睦佳辰宜宴胥鏘鏘間絲竹濟濟羅簪裾此樂匪
足耽此誠期永孚
七月十五日題章敬寺
招提邇皇邑複道連重城法筵會早秋駕言訪禪扃嘗
聞大仙教清淨宗無生七物匪吾寶萬行先求成名相
既雙寂繁華奚所榮金風扇微凉遠烟凝翠晶松院靜
苔色竹房深磬聲境幽真慮恬道勝外物輕意適本非
說含毫空復情
送徐州張建封還鎮
牧守寄所重才賢生為時宣風自淮甸授鉞膺藩維入
覲展遐戀臨軒慰來思忠誠在方寸感激陳情詞報國
爾所尚恤人予是資歡宴不盡懷車馬當還期穀雨將
應候行春猶未遲勿以千里遥而云無已知(貞元後藩帥入朝獨)
(建封獲賜詩)
賜宴曲江亭(并序)
朕在位僅將十載實賴忠賢左右克致小康是
以擇三令節錫兹宴賞俾大夫卿士得同歡洽
也夫共其戚者同其休有其初者貴其終咨爾
羣僚順朕不暇樂而能節職思其憂咸若時則
庶乎理矣因重陽之會聊示所懷
早衣對庭燎躬化勤意誠時此萬幾暇適與佳節并曲
池潔寒流芳菊舒金英乾坤爽氣澄臺殿秋光清朝野
慶年豐高會多歡聲永懷無荒誡良士同其情(詔曰卿等重陽)
(會宴朕想歡洽欣慰良多情發于中因製詩序令賜卿等一本可中書門下簡定文詞士三五十人應制同用)
(清字明日内于延英門進來宰臣李泌等雖奉詔簡擇難于取舍由是百寮皆和上自考其詩以劉太真及李)
(紓等四人為上等鮑房于邵等四人為次等張濛殷亮等二十三人為下等而李晟馬燧李泌三宰相之詩不)
(加考第)
近體詩
九日
禁苑秋來爽氣多昆明風動起滄波中流簫鼓誠堪賞
詎假橫汾發棹歌
文宗
帝諱昂憲宗子
紀事云帝嘗謂左右曰若不甲夜視事乙夜觀書
則何以為人君耶每試進士多自出題目及所司
進所試披覽吟詠終日忘倦常延學士於内庭討
論經義較量古今令宫女以下侍茶湯飲饌李訓
講周易時方盛夏遂命取水玉腰帶辟暑犀如意
以賜訓曰如意足以與卿為談柄也一日延英顧
問宰臣詩云呦呦鹿鳴食野之苹苹是何草時宰
相楊珏楊嗣復陳夷行相顧未對珏曰臣按爾雅
苹是藾蕭上曰朕看毛詩疏葉圓而花白藂生野
中似非藾蕭又一日問宰臣古詩云輕衫襯跳脱
跳脱是何物宰臣未對上曰即今之腕釧也真誥
言安妃有斵粟金跳脱是臂飾
又常吟杜甫曲江篇云江頭宫殿鎖千門細柳新
蒲為誰綠乃知天寶以前樓臺之盛鄭注乃命神
策軍淘曲江昆明二池許公卿立亭館兩軍造紫
雲樓彩霞亭内出樓額賜之
近體詩
甘露事後
輦路生春草上林花滿枝憑高何限意無復侍臣知
上元日
上元高會集羣仙心齋何事欲祈年丹誠儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願蒙四海福黔黎
宣宗
帝諱忱
紀事云帝好進士及第每對朝臣問及第苟有科
名對者必大喜便問所試詩賦題目并主司姓名
或佳人物偶不中第必歎惜移時
又帝製秦邊陲曲其詞云海岳咸通及帝垂拱而
年號咸通焉庶子裴惲進詩賀聖政有太康字帝
怒曰太康失邦乃以比我戶部韋澳奏云晉平吳
寇改號太康雖有失邦之言乃見歸美之文曰天
子大須博覽不然幾錯罪惲
近體詩
弔白居易
綴玉聯珠六十年誰教冥路作詩仙浮雲不繫名居易
造化無為字樂天童子解吟長恨曲胡兒能唱琵琶篇
文章已滿行人耳一度思卿一愴然
長孫皇后
后長安人隋右驍衞將軍晟之女太宗后也每多
規諫嘗著女則自為之序
近體詩
春遊曲
上苑桃花朝日明蘭閨豔妾動春情井上新桃偷面色
簷邊嫩柳學身輕花中來去看舞蝶樹上長短聽啼鶯
林下何須遠借問出衆風流舊有名
徐賢妃
妃名惠湖州人散騎常侍堅之姑生五月能言四
歲誦論語毛詩八歲善屬文太宗納為才人遷充
容時軍旅亟動宫室互興上疏極諫太宗善其言
優賜甚厚卒贈賢妃
古體詩
賦得北方有佳人
由來稱獨立本自號傾城柳葉眉間發桃花臉上生腕
搖金釧響步轉玉環鳴纖腰宜寶袜紅衫艷織成懸知
一顧重别覺舞腰輕
進太宗詩
朝來臨鏡臺妝罷暫徘徊千金始一笑一召詎能來
江妃
妃興化人九歲能誦二南父竒之故名采蘋明皇
大見寵幸尤善屬文自比謝女性喜梅所居悉植
梅上因其好戲名梅妃妃有蕭蘭梨園梅花鳳笛
玻杯剪刀綺窗八賦會太真寵愛日隆遷於上陽
東宫帝在花萼樓有使貢珍珠者至命封一斛賜
妃不受以詩付使者上覽詩悵然不樂命樂府以
新聲度之號一斛珠
近體詩
謝賜珍珠
桂葉雙眉久不描殘粧和淚濕紅綃長門盡日無梳洗
何必珍珠慰寂寥
御定全唐詩錄卷一
