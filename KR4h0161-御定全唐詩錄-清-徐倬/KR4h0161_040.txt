欽定四庫全書
御定全唐詩錄卷四十
劉禹錫(三)
近體詩(二)
紀南歌
風煙紀南城塵土荆門路天寒多獵騎走上樊姬墓
三閣辭
貴人三閣上日晏未梳頭不應有恨事嬌甚却成愁
珠箔曲瓊鈎俘細見揚州北兵那得度浪語判悠悠
視刀鐶歌
常恨言語淺不如人意深今朝兩相視脉脉萬重心
淮陰行(并序)
古有長干行言三江之事悉矣余嘗阻風淮陰
作淮陰行以裨樂府
簇簇淮陰市竹樓緣岸上好日起檣竿鳥飛驚五兩
今日轉船頭金烏指西北煙波與春草千里同一色
何物令儂羨羨郎船尾燕銜泥趨檣竿宿食長相見
隔浦望行船頭昂尾幰幰無奈晚來時清淮春浪軟
秋風引
何處秋風至蕭蕭送雁羣朝來入庭樹孤客最先聞
柳花詞
晴天黯黯雪來送青春暮無意似多情千家萬家去
唐郎中宅與諸公飲酒看牡丹
今日花前飲甘心醉數杯但愁花有語不為老人開
題夀安甘棠館
公館似仙家池清竹徑斜山禽忽驚起衝落半巖花
門前洛陽道門裏桃源路塵土無煙霞其間十餘步
古調(一作諷古)
軒后初冠冕前旒爲蔽明安知從複道然後見人情
簿領乃俗士清談信古風吾觀蘇令綽朱墨一何工
寓興
常談即至理安事非常情寄語何平叔無爲輕老生
世途多禮數鵬鷃各逍遥何事陶彭澤抛官為折腰
經檀道濟故壘
萬里長城壞荒營野草秋秣陵多士女猶唱白符鳩(史云)
(當時人歌曰可憐白符鳩枉殺檀江州)
紇那曲詞
楊柳鬱青青竹枝無限情周郎一回顧聽唱紇那聲
館娃宫
宫館貯嬌娃當時意太誇豔傾吳國盡笑入越王家
月殿移椒壁天花代舜華惟餘采香徑一帶入山斜
後梁宣明二帝碑堂下作
玉馬朝周從此辭園陵寂寞對豐碑千行宰樹荆州道
暮雨蕭蕭聞子規
魏宫詞
日晚長秋簾外報望陵歌舞在明朝欲添爐火熏衣麝
憶得分時不忍燒
日映西陵松柏枝下臺相顧一相悲朝來樂府長歌曲
唱着君王自作詞
竹枝詞
楊桺青青江水平聞郎江上唱歌聲東邊日出西邊雨
道是無晴却有晴
隄上行
酒旗相望大隄頭隄下連檣隄上樓日暮行人爭渡急
槳聲咿軋滿中流
江南江北望煙波入夜行人相應歌桃葉傳情竹枝怨
水流無限月明多
春隄繚繞水徘徊酒舍旗亭次第開日晩上簾招估客
峩舸大艑落颿來
踏歌詞
春江月出大隄平隄上女郎連袂行唱盡新詞歡不見
紅霞暎樹鷓鴣鳴
桃蹊柳陌好經過燈下妝成月下歌為是襄王故宫地
至今猶自細腰多
新詞宛轉遞相傳振袖傾鬟風露前月落烏啼雲雨散
遊童陌上拾花鈿
日暮江頭聞竹枝南人行樂北人悲自從雪裏唱新曲
直到三春花盡時
阿嬌怨
望見葳蕤舉翠華試開金屋掃庭花須臾宫女傳來信
言幸平陽公主家
竹枝詞九首(并序)
四方之歌異音而同樂歲正月余來建平里中
聮歌竹枝吹短笛擊鼓以赴節歌者揚袂睢舞
以曲多為賢聆其音中黃鐘之羽卒章激訐如
吳聲雖傖儜不可分而含思宛轉有淇濮之豔
昔屈原居沅湘間其民迎神詞多鄙陋乃為作
九歌到於今荆楚歌舞之故余亦作竹枝九篇
俾善歌者颺之附於末後之聽巴歈知變風之
有自焉
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
江上朱樓新雨晴瀼西春水縠紋生橋東橋西好楊桺
人來人去唱歌行
日出三竿春霧消江頭蜀客駐蘭橈憑寄狂夫書一紙
住在成都萬里橋
雨岸山花似雪開家家春酒滿銀杯昭君坊中多女伴
永安宫外踏青來
城西門前灔澦堆年年波浪不能摧懊恨人心不如石
少時東去復西來
瞿塘嘈嘈十二灘此中道路古來難長恨人心不如水
等閒平地起波瀾
巫峽蒼蒼煙雨時清猿啼在最高枝個裏愁人腸自斷
由來不是此聲悲
山上層層桃李花雲間煙火是人家銀釧金釵來負水
長刀短笠去燒畬
楊枝詞
塞北梅花羌笛吹淮南桂樹小山詞請君莫奏前朝曲
聽唱新翻楊柳枝
南陌東城春早時相逄何處不依依桃紅李白皆誇好
須得垂楊相發揮
鳳闕輕遮翡翠幃龍池遥望麴塵絲御溝春水相輝映
狂殺長安年少兒
金谷園中鶯亂飛銅駝陌上好風吹城中桃李須臾盡
爭似垂楊無限時
花萼樓前初種時美人樓上鬭腰肢如今抛擲長街裏
露葉如啼欲恨誰
煬帝行宫汴水濱數枝楊柳不勝春晚來風起花如雪
飛入宫墻不見人
御陌青門拂地垂千條金縷萬條絲如今綰作同心結
將贈行人知不知
城外春風吹酒旗行人揮袂日西時長安陌上無窮樹
唯有垂楊管别離
輕盈裊娜占年華舞榭妝樓處處遮春盡絮飛畱不得
隨風好去落誰家
浪淘沙詞
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流清淺見瓊沙無端陌上狂風急
驚起鴛鴦出浪花
汴水東流虎眼文清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜銜泥燕子爭歸舍
獨自狂夫不憶家
濯錦江邊兩岸花春風吹浪正淘沙女郎剪下鴛鴦錦
將向中流匹晚霞
洛中送韓七中丞之吳興口號
今朝無意訴離杯何况清絃急管催本欲醉中輕遠别
不知翻引酒悲來
駱駝橋上蘋風起鸚鵡杯中箬下春水碧山青知好處
開顔一笑向何人
溪中女士出笆籬溪上鴛鴦避畫旗何處人間似仙境
春山㩦妓採茶時
重送鴻舉師赴江陵謁馬逢侍御
西北秋風凋蕙蘭洞庭波上碧雲寒茂陵才子江陵住
乞取新詩合掌看
送霄韻上人遊天台
曲江僧向松江見又道天台看石橋鶴戀故巢雲戀岫
比君猶自不逍遙
揚州春夜李端公益張侍御登段侍御平仲密縣
李少府畼袐書張正字復元同會於水館對酒
聮句追刻燭擊鉢故事遲輙舉觥以飲之逮夜
艾羣公沾醉紛然就枕余偶獨醒因題詩于叚
君枕上以志其事
寂寂獨看金燼落紛紛只見玉山頽自羞不是高陽侣
一夜惺惺騎馬回
闕下口號呈柳儀曹
綵仗神旗獵曉風雞人一唱鼓逢逢銅壺漏水何時歇
如此相催即老翁
元和甲午歲詔書盡徵江湘逐客余自武陵赴京
宿於都亭有懷續來諸君子
雷雨江山起卧龍武陵樵客躡仙蹤十年楚水楓林下
今夜初聞長樂鐘
元和十一年自朗州承召至京戲贈看花諸君子
紫陌紅塵拂面來無人不道看花回玄都觀裏桃千樹
盡是劉郎去後栽
再遊玄都觀(并序)
余貞元二十一年為屯田員外郎時此觀未有
花是歲出牧連州尋貶朗州司馬居十一年召
至京師人人皆言有道士手植仙桃滿觀如紅
霞遂有前篇以志一時之事旋又出牧今十有
四年復為主客郎中重遊玄都觀蕩然無復一
樹唯兔葵燕麥動搖於春風耳因題二十八字
以俟後遊時大和二年三月
百畝庭中半是苔桃花淨盡菜花開種桃道士歸何處
前度劉郎今又來
與歌者米嘉榮
唱得凉州意外聲舊人惟數米嘉榮近來時世輕前輩
好染髭鬚事後生
望夫石(正對和州郡樓)
終日望夫夫不歸化為孤石苦相思望來巳是幾千載
只似當年初望時
聽舊宫中樂人穆氏唱歌
曾隨織女渡天河記得雲間第一歌休唱貞元供奉曲
當時朝士已無多
金陵五題(并引)
余少為江南客而未遊秣陵嘗有遺恨後為歴
陽守跂而望之適有客以金陵五題相示逌爾
生思歘然有得他日友人白樂天掉頭苦吟歎
賞良久且曰潮打空城寂寞回吾知後之詩人
不復措詞矣餘四詠雖不及此亦不孤樂天之
言耳
石頭城
山圍故國周遭在潮打空城寂寞回淮水東邊舊時月
夜深還過女墻來
烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
臺城
臺城六代競豪華結綺臨春事最奢萬戶千門成野草
只緣一曲後庭花
生公講堂
生公說法鬼神聽身後空堂夜不扃高坐寂寥塵漠漠
一方眀月可中亭
江令宅
南朝詞臣北朝客歸來惟見秦淮碧池臺竹樹三畝餘
至今人道江家宅
與歌者何戡
二十餘年别帝京重聞天樂不勝情舊人惟有何戡在
更與殷勤唱渭城
田順郎歌
清歌不是世間音玉殿嘗聞稱主心惟有順郎全學得
一聲飛出九重深
與歌童田順郎
天下能歌御史娘花前月底奉君王九重深處無人見
分付新聲與順郎(樂府雜錄貞元中有善歌田順為宫中御史娘子今據此兩絶又似御史)
(娘授曲于田順者為不可曉)
贈妓
高髻雲鬟宫樣妝春風一曲杜韋娘司空見慣渾閒事
斷盡蘇州刺史腸(本事詩云劉禹鍚罷和州為主客郎中集賢學士李司空罷鎮在京慕劉)
(名邀至第中厚設飲饌酒酣命妓歌以送之劉于席上賦詩云云李因以妓贈之)
傷桃源薛道士
壇邊松在鶴巢空白鹿間行舊徑中手植紅桃千樹發
滿山無主任春風
傷愚溪三首(并序)
故人柳子厚之謫永州得勝地結茅樹蔬為沼
沚為臺榭目曰愚溪桺子沒三年有僧遊零陵
告予曰愚溪無復曩時矣一聞是言悲不能自
勝遂以所聞為七言以寄恨
溪水悠悠春自來草堂無主燕飛回隔簾惟見中庭草
一樹山橊依舊開
草聖數行留壞壁木奴千樹薦鄰家唯見里門通德㮄
殘陽寂寞出樵車
柳門竹巷依依在野草青苔日日多總有鄰人解吹笛
山陽舊里更誰過
代靖安佳人怨二首
靖安者乃丞相武公居里名也元和十一年六
月公將朝夜漏未盡三刻騎出里門遇盜薨於
墻下初公為郎余為御史繇是有舊故今守遠
服賤不可以誄又不得為歌詩聲於楚挽故代
作佳人怨以禆於樂府云
寶馬鳴珂踏曉塵魚文匕首犯車茵適來行哭里門外
昨夜華堂歌舞人
秉燭朝天遂不回路人彈指望高臺墻東便是傷心地
夜夜流螢飛去來
同樂天登棲靈寺塔
步步相㩦不覺難九霄雲外倚欄杆忽然語笑半天上
無限游人舉眼看
杏園花下酬樂天見贈
二十餘年作逐臣歸來還見曲江春游人莫笑白頭醉
老醉花間有幾人
春詞
新妝面面下朱樓深鎖春光一院愁行到中庭數花朵
蜻蜓飛上玉搔頭
楊枝詞
清江一曲桺千條二十年前舊板橋自與情人橋上别
更無消息到今朝
寄贈小樊
花面丫頭十三四春來綽約向人時終須買取名春艸
處處相將步步隨
和令狐相公别牡丹
平章宅裏一欄花臨到開時不在家莫道兩京非遠别
春明門外即天涯
答柳柳州
日日臨池弄小雛還思寫論付官奴柳家新樣元和脚
且盡薑芽歛手徒
小兒弄筆不能嗔涴壁書窗且當勤聞彼夢熊猶未兆
女中誰是衛夫人
赴連州諸公置酒相送
謫在三湘冣遠州邊鴻不到水南流如今暫寄尊前笑
明日辭君步步愁
和嚴給事聞唐昌觀玉蕊花下有遊仙二首
玉女來看玉蕊花異香先引七香車攀枝弄雪時回顧
驚怪人間日易斜
雪蘂瓊絲滿院春衣輕步步不生塵君王簾下徒相問
長伴吹簫别有人
酬牛相公别後夢同遊
已嗟池上别魂驚忽報夢中㩦手行此夜獨歸還乞夢
老人無睡到天明
和西州李尚書傷孔雀及薛濤
玉兒已逐金鐶葬翠羽先隨秋草萎惟見芙蓉含曉露
數行紅淚滴清池
遇毛仙翁
武昌山下蜀江東重向仙舟見葛洪又得案前親禮拜
大羅天訣玉函封
曹剛
大絃嘈囋小絃清噴雪含風意思生一聽曹剛彈薄媚
人生不合出京城
喜康將軍見訪
謫居愁寂似幽棲百草當門茅舍低夜獵將軍忽相訪
鷓鴣驚起繞籬啼
月望洞庭
湖光秋月兩相和潭面無風鏡未磨遥望洞庭山水翠
白銀盤裏一青螺
秦系
系字公緒會稽人自天寶間有詩名藩鎮奏辟皆
不就嘗避地越之剡溪自稱東海釣客後寓泉之
南安隠九日山張建封以不可招致請就加校書
郎貞元中復東遊丹陽卒年八十餘
權德輿曰系詩詞約旨深乍近致遠劉長卿自以
為五言長城系用偏師攻之雖老益壯韋應物亦
深推服之有五言今日為君休之句
新唐書隠逸傳系隠南安九日山山有大松百餘
章俗傳東晉時所植結廬其上穴石為研注老子
彌年不出刺史薛播數往見之歲時致羊酒而系
未嘗至城門姜公輔之謫見系輙窮日不能去築
室與相近忘流落之苦公輔卒妻子在遠系為葬
山下後南安人思系為立石於亭號其山為高士
峯
吕夏卿曰系在剡川作麗句亭郡守改其居曰秦
君里大歴五年北都留守薛兼訓奏為右衛率府
倉曹參軍以疾辭不就建中初隠於泉之南安
徐獻忠曰秦隠君夙慕林丘早懷曠度但氣過其
文遂乏華秀寥寥自得亦可謂跨俗之致而已
近體詩
春日閒居
一似桃源隱將令過客迷礙冠門桺長驚夢院鸎啼澆
藥泉流細圍棋日影低舉家無外事共愛草萋萋
長謠朝復暝幽獨幾人知老鶴兼雛弄叢篁帶笋移白
雲將袖拂青鏡出簷窺邀取漁家叟花間把酒巵
寂寂池亭裏軒窗間綠苔遊魚牽荇没戲鳥踏花摧小
徑僧尋去高峯鹿下來中年曾屢辟多病復遲迴
將移耶溪舊居留呈嚴長史維陳校書允初
鷄犬漁舟裏長謠任興行即令邀客醉已被遠山迎書
笈將非重荷衣著甚輕謝安無個事急起為蒼生
晚秋拾遺朱放訪山居
不逐時人後終年獨閉關家中貧自樂石上卧常閒墜
栗添新味殘花帶老顔侍臣當獻納那得到空山
題石室山王宁所居
白雲知所好栢葉幸加餐石鏡妻將照仙書我借看鳥
來翻藥椀猿飲怕魚竿借問巖前樹何枝曾掛冠
山中贈張正則評事(時授右衛佐)
終年常避喧自注五千言流水閒過院春風與閉門山
容邀上客桂實落華軒莫強教余起微官不足論
獻薛僕射
由來那敢議輕肥散髮行歌自採薇逋客未能忘野興
辟書翻遣脫荷衣家中匹婦空相笑池上羣鷗盡欲飛
更乞大賢容小隠益看愚谷有光輝(系家于剡山向盈一紀大歷五年人)
(以文聞鄴守薛公無何奏系右衛率府倉曹參軍意所不欲以疾辭免因將命者輙獻斯文)
耶溪書懷寄劉長卿員外
時人多笑樂幽棲晚起閒行獨杖藜雲色卷舒前後嶺
藥苖新舊兩三畦偶逢野果將呼子屢折荆釵亦為妻
擬共釣竿長往復嚴陵灘上勝耶溪
山中奉寄錢起員外兼簡苖發員外
空山歲計是胡麻窮海無梁泛一槎稚子惟能覓梨栗
逸妻相共老煙霞朗吟麗句驚巢鶴閒對春風看落花
借問省中何水部今人幾箇屬詩家
寄浙東皇甫中丞
閑閑麋鹿或相隨一兩年來鬢欲衰琴硯共依春酒甕
雲霞覆着破柴籬注書不向時流說種藥空令道者知
久帶紗巾仍藉草山中那得見朝儀
題僧明惠房
簷前朝暮雨添花八十真僧飯一麻入定幾時還出定
不知巢鷰汚袈裟
呈韋蘇州
久卧雲間已息機青袍忽着狎鷗飛詩興到來無一事
郡人今有謝玄暉
劉方平
方平河南人蓋邢㐮公政會之後也元魯山與之
善方平不仕蕭穎士云山東茂異有河南劉方平
近體詩
秋夜思
旅夢何時盡征途望每賖晚秋淮上水新月楚人家猿
嘯空山近鴻飛極浦斜明朝南岸去言折桂枝花
泛舟
林塘夜發舟蟲響荻颼颼萬影皆因月千聲各為秋歲
華空復晚鄉思不堪愁西北浮雲外伊川何處流
折楊枝
官渡初楊桺風來亦動搖武昌行路好應為最長條葉
暎黃鸝夕花繁白雪朝年年攀折意流恨入纖腰
班婕妤
夕殿别君王深宫月似霜人幽在長信螢出向昭陽露
浥紅蘭濕秋凋碧樹傷惟留合歡扇從此篋中藏
新春
南陌春風早東隣曙色斜一花開楚國雙燕入盧家眠
罷梳雲髻妝成上錦車誰知如昔日更浣越溪紗
採蓮
落日晴江裏荆歌豔楚腰採蓮從小慣十五即乘潮
京兆眉
新作蛾眉樣誰將月裏同有來凡幾日相效滿城中
春雪
飛雪帶春風徘徊亂繞空君看似花處偏在洛陽東
望夫石
佳人成古石蘚駁覆花黃猶有春山杏枝枝似薄妝
夜月
更深月色半人家北斗闌干南斗斜今夜偏知春氣暖
蟲聲新透綠窗紗
春怨
紗窗日落漸黃昏金屋無人見淚痕寂寞空庭春欲晚
梨花滿地不關門
代春怨
朝日殘鶯伴妾啼開簾只見草萋萋庭前時有東風入
楊柳千條盡向西
御定全唐詩錄卷四十
