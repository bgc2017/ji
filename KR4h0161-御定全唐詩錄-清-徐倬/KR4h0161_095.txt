欽定四庫全書
御定全唐詩錄卷九十六
張蠙
蠙字象文清河人初與許棠張喬齊名登乾寧進
士第為校書郎櫟陽尉犀浦令王建開國拜膳部
員外郎後為金堂令王衍與徐后遊大慈寺見壁
間書牆頭細雨垂纖草水面回風聚落花愛之問
知蠙句給札令以詩進蠙以二百首獻衍頗重之
將召為知制誥宋光嗣以其輕傲止之僅賜白金
而罷蠙生而穎秀幼能為詩作登單于臺有白日
地中出黃河天外來之句為世所稱
徐獻忠曰蠙詩稍通格調力去補衲之弊遂不復
用事然天才本少英旨未奇至於寫物象情乃多
肖似
近體詩
過蕭關
出得蕭關北儒衣不稱身隴狐來試客沙鶻下欺人曉
戍殘衙火晴原起獵塵邊戎莫相忌非是霍家親
登單于臺
邊兵春盡廻獨上單于臺白日地中出黃河天外來沙
翻痕似浪風急響疑雷欲向隂關度隂關曉不開
和崔監丞春遊鄭僕射東園
春興隨花盡東園自養閒不離三畝地似入萬重山白
鳥穿蘿去清泉抵石還豈同秦代客無位隠商顏
宿山驛
驛在千峰裡寒宵獨此身古墳時見火荒壁悄無隣月
白翻驚鳥雲閒欲就人祇應明日鬢更與老相親
雲朔逢山友
會面却生疑居然似夢歸塞深行客少家遠識人稀戰
馬分旗牧驚禽曳箭飛將軍雖異禮難便脱麻衣
邊將
歴戰燕然北功高劍有威聞名敵國懼輕命故人稀角
怨星芒動塵愁日色微從為漢都護未得脱征衣
按劍立城樓西看極海頭承家為上將開地得邊州磧
迥兵難伏天寒馬易收朔風一度臘吹裂錦貂裘
贈聞一上人
見面雖年少聞名似白頭玄談窮釋旨清思掩詩流果
落痕生砌松高影上樓壇場在三殿應召入焚修
贈道者
得道疑人識都城獨閉關頭從白後黑心向閙中閒饑
渴惟調氣兒孫亦駐顏始知仙者隠殊不在深山
寄友人
戀道欲何如東西遠索居長疑即見面翻致久無書甸
麥深藏雉淮苔淺露魚相思不我會明月屢盈虛
寄太白禪師
何年萬仞頂獨有坐禪僧客上應無路人傳或見燈齋
廚惟有橡講石任生藤遥想東林社如師誰復能
送縉雲尉
釋褐從仙尉之官興若何去程唯水石公署在雲蘿野
阪樓中迥晴峰案上多三年罷趨府應更戰高科
和友人送趙能卿東歸
一第時難得歸期日已過相看玄鬢少共憶白雲多楚
闊天垂草吳空月上波無人不有遇之子獨狂歌
送友人歸武陵
聞近桃源住無村不是花戍旗招海客廟鼓集江鴉別
島垂橙實閒田長荻芽遊秦未得意看即更離家
弔孟浩然
每每撨家說孤墳亦夜吟若重生此世應更苦前心名
與襄陽遠詩同漢水深親栽鹿門樹猶蓋石牀隂
送南海僧遊蜀
真修絶故鄉一衲度暄涼此世能先覺他生豈再㤀定
中船過海臘後路沿湘野迥鴉隨笠山深虎背囊瀑流
垂石室蘿蔓蓋銅梁却後何年會西方有上房
和友人許棠題宣平里古藤
欲結千年茂生來便近松迸根通井潤交葉覆庭穠歴
代頻更主盤空漸變龍晝風圓影亂宵雨細聲重蓋密
勝丹桂層危類遠峰嫩條懸野鼠枯節叫秋蛩翠老霜
難蝕皴多蘚乍封幾家遥共翫何寺不堪容客對忘離
榻僧看誤過鐘頃因陪預作終夕遶枝笻
長安春望
明時不敢卧烟霞又見秦城換物華殘雪未消雙鳳闕
新春已發五侯家甘貧祇擬長緘酒忍病猶期強探花
故國別來桑柘盡十年兵踐海西涯
言懷
十上升沈覺自非賤身元合衣荷衣豈能得路陪先達
却擬還家望少微戰馬到秋長淚落傷禽無夜不魂飛
平生祇學穿楊箭更向何門是見機
夏日題老將林亭
百戰功成翻愛靜侯門漸欲似仙家牆頭雨細垂纖草
水面風廻聚落花井放轆轤閒浸酒籠開鸚鵡報煎茶
幾人圖在凌烟閣曾不交鋒向塞沙
宴駙馬宅
牙香禁樂鎮相攜日日君恩降紫泥紅藥院深人半醉
綠楊門掩馬頻嘶座中古物多仙意壁上新詩有御題
別向庭蕪寘吟石不教宫妓踏成蹊
錢塘夜宴留別郡守
四方騷動一州安夜列罇罍伴客懽觱栗調高山閣迥
蝦蟆更促海城寒(郝天挺云江南以木柝警夜曰蝦蟆更)屏間佩響藏歌
妓幕外刀光立從官沈醉不愁歸棹遠曉帆吹上子陵
灘
贈李司徒
承家拓定隴關西勳貴名應上將齊金庫夜開龍甲冷
玉堂秋閉鳳笙低歡筵每恕嬌娥醉閒櫪猶驚戰馬嘶
長怪魯儒頭枉白不親弓劍覓丹梯
贈九江太守
江頭暫駐木蘭船漁父來誇太守賢三邑旋添新戶口
四營漸廢舊戈鋋笙歌不似經荒後禮樂猶如未戰前
昨日西亭從游騎信旗風裏說詩篇
逢道者
縱意出山無遠近還如孤鶴在空虛昔年親種樹皆老
此世相逢人自疎野葉細苞深洞藥巖藤閒束古仙書
終尋隠跡歸何處方說烟霞不定居
贈段逸人
長笻自擔藥兼琴話着名山即擬尋從聽世人權似火
不能燒得卧雲心
別鄭仁表
春來醉別鏡湖邊官顯才狂正少年紅燭滿汀歌舞散
美人迎上木蘭船
青塚
傾國可能勝效國無勞冥寞更思回太真雖是承恩死
祇作飛塵向馬嵬
歐陽烱
烱益州華陽人少事王衍為中書舍人孟蜀廣政
中拜翰林學士歴門下侍郎平章事後從㫤歸宋
性坦率守儉素好為歌詩嘗擬白氏諷諫五十篇
獻㫤㫤嘉賞之
古體詩
貫休應夢羅漢畫歌
西嶽高僧名貫休孤情峭拔凌清秋天教水墨畫羅漢
魁岸古容生筆頭時捎大絹泥高壁閉目焚香坐禪室
(闕)然夢裡見真儀脱下袈裟點神筆高握節腕當空擲
窸窣毫端任狂逸逡巡便是兩三軀不似畫工虛費日
怪石安排嵌復枯真僧列坐連跏趺形如瘦鶴精神健
頂似伏犀頭骨麤倚松根傍巖縫曲錄腰身長欲動看
經弟子擬聞聲瞌睡山童疑有夢不知夏臘幾多年一
手搘頥偏袒肩口開或若共人語身定復疑初坐禪案
前卧象低垂鼻崖畔戲猿斜展臂芭蕉花裏刷輕紅苔
蘚文中暈深翠硬笻杖矮松床雪色眉毛一寸長繩開
梵夾兩三片線補衲衣千萬行林間亂葉紛紛墮一印
殘香斷烟火皮穿木屐不曾拖笋織蒲團鎮長坐休公
休公逸藝無人加聲譽喧喧遍海涯五七字句一千首
大小篆書三十家唐朝歴歴多名士蕭子雲兼吳道子
若將書畫比休公只恐當時浪生死休公休公始自江
南來入秦於今到蜀無交親詩名畫手皆奇絶覷你凡
人爭是人瓦棺寺裏維摩詰舍衛城中辟支佛若將此
畫比量看總在人間為第一(黃休復益州名畫錄云貫休能詩善書畫王氏建國)
(時居蜀中龍華寺縱筆畫水墨羅漢一十六身并一佛二大士巨石縈雲枯松帶蔓諸古貌與他人畫不同或)
(云夢中所睹覺後圓之謂之應夢羅漢蜀主宣入内歎其筆跡狂逸供養經月却令付院中烱時在翰林曾觀)
(之贈以歌)
題景煥畫應天寺壁天王歌
錦城東北黃金地故跡何人興此寺白眉長老重名公
曾識會稽山處士寺門左壁圖天王威儀部從來何方
鬼神怪異滿壁走當簷䬃䬃生秋光我聞天王分理四
天下水晶宫殿琉璃瓦綵仗時驅狒□裝金鞭頻策騏
驎馬毗沙大像何光輝手擎巨㙮凌雲飛地神對出寶
缾子天女倒披金縷衣唐朝說著名公畫周昉毫端善
圖寫張僧繇是有神人吳道子稱無敵者奇哉妙手傳
孫公能於此地留神蹤斜窺小鬼怒雙目直倚越狼高
半胷寶冠動總生威容趨蹌左右來傾恭臂横鷹爪尖
纖利腰纏虎皮斑剝紅飄飄但恐入雲中步驟還疑歸
海東蟒蛇拖得渾身墮精魅搦來雙眼空當時此藝實
難有鎮在寶坊稱不朽東邊畫了空西邊留與後人教
敵手後人見者皆心驚盡為名公不敢爭誰知未滿三
十載或有異人來間生匡山處士名稱朴頭骨高奇連
五嶽曾持象簡累為官又有蛇珠常在握昔年長老遇
奇蹤今日門師識景公興來便請泥高壁亂搶筆頭如
疾風逡巡隊仗何顛逸散漫奇形皆湧出交加器械滿
虛空兩面劃然如鬭敵聖王怒色覽東西劍刃一揮皆
整齊腕頭獅子咬金甲脚底夜义繫絡鞮馬頭壯健多
筋節烏觜彎環如屈鐵遍身蛇虺亂縱横遶頷髑髏乾
孑裂眉麤眼豎髮如錐怪異令人不可知科頭巨卒欲
生鬼半面女郎安小兒况聞此寺初興置地脈沈沈當
正氣如何請得二山人下筆咸成千古事君不見明皇
天寶年畫龍致雨非偶然包含萬象藏心裡變現百般
生眼前後來畫品列名賢唯此二人堪比肩人間是物
皆求得此樣欲於何處傳嘗憂壁底生雲霧揭起寺門
天上去(僖宗時會稽處士孫位隨駕至蜀于應天寺門左壁上畫天王一座筆勢狂縱三十餘年無有)
(敵者景煥善書畫與烱為忘形交一日同遊兹寺畫右壁天王以對之烱為歌行一篇以紀有草書僧夢龜書)
(之廊壁上成都人號為應天三絶)
李中
中字有中九江人仕南唐登仕郎守新淦縣令
近體詩
經古寺
殿宇半隳摧門臨野水開雲凝何代樹草蔽此時臺遶
塔堆黃葉沿階積綠苔踟蹰日將暮栖鳥入巢來
得故人消息
多難分離久相思每淚垂夢歸殘月曉信到落花時未
必乖良會何當有後期那堪樓上望烟水接天涯
寄劉鈞秀才
掩戶當春晝知君志在詩閒花半落處幽客未來時野
鳥穿沙逕江雲過竹籬會須明月夜與子水邊期
寄廬山白大師
長憶尋師處東林寓泊時一秋同看月無夜不論詩泉
美茶香異堂深磬韻遲鹿馴眠蘚逕猿苦叫霜枝別後
音塵隔年來鬢髮衰趨名方汲汲未果再遊期
江邊吟
風暖汀洲吟興生遠山如畫雨新晴殘陽影裏水東注
芳草烟中人獨行閃閃酒帘招醉客深深綠樹隠啼鶯
盤桓漁舍忘歸去雲靜高空月又明
海上從事秋日書懷
悠悠旅宦役塵埃舊業那堪信未廻千里夢隨殘月斷
一聲蟬送早秋來壺傾濁酒終難醉匣銷青萍久不開
唯有搜吟遣懷抱涼風時復上高臺
思九江舊居
結茅曾在碧江隈多病貧身養拙來雨歇汀洲垂釣去
月當門巷訪僧廻靜臨忩下開琴匣悶向牀頭潑酒醅
遊宦等閒千里隔空餘魂夢到漁臺
門前烟水似瀟湘放曠優游興味長虛閣靜眠聽遠浪
扁舟閒上泛殘陽鶴翹碧蘚庭除冷竹引清風枕簟凉
犬吠疎籬明月上鄰翁攜酒到茅堂
無機終日狎沙鷗得意高吟景且幽檻底江流偏稱月
簷前山朵最宜秋遥村處處吹横笛曲岸家家繫小舟
別後再遊心未遂設屏惟畫白蘋洲
寄左偃
蕭條陋巷綠苔侵何事君心似我心貧戶懶開元愛靜
病身纔起便思吟閒留好鳥庭柯密暗養鳴蛩砌草深
况是清朝重文物無愁當路少知音
竹
森森移得自山莊直向空庭野興長便有好風來枕簟
更無閒夢到瀟湘廕來砌蘚經疎雨引下溪禽帶夕陽
閒約羽人同賞處安排碁局就清涼
和潯陽宰感舊
追感古今情不巳竹軒閒取史書看欲親往哲無因見
空樹臨風襟袖寒
潯陽物景真難及練寫澄江最好看曾上虛樓吟倚檻
五峰擎雪照人寒
思朐陽春遊感舊寄柴司徒
南陌風和舞蝶狂惜春公子戀斜陽高歌飲罷將廻轡
衣上花兼百草香
春郊飲散暮烟收却引絲簧上翠樓紅袖歌長金斝亂
銀蟾飛出海東頭
柳
春來無樹不青青似共東風別有情閒憶舊居湓水畔
數枝烟雨屬啼鶯
子規
暮春滴血一聲聲花落年年不忍聽帶月莫啼江畔樹
酒醒遊子在離亭
牛嶠
嶠字松卿一字延峰僧孺之孫博學有文以歌詩
著名乾符五年第進士歴遺補尚書郎王建鎮蜀
辟判官及僭位為給事中
近體詩
楊柳枝
解凍風來陌上青解垂羅袖拜卿卿無端褭娜臨官路
舞送行人過一生
吳王宫裏色偏深一簇纖條萬縷金不憤錢塘蘇小小
引郎松下結同心(丹鉛總錄云因咏柳而貶松所謂尊題格也)
橋北橋南千萬條恨伊張緒不相饒金羈白馬臨風望
認得羊家靜婉腰
狂雪隨風撲馬飛惹烟無力被春欺莫教移入靈和殿
宫女三千又妬伊
褭翠籠烟拂暖波舞裙新染麯塵羅章華臺畔隋堤上
傍得春風爾許多
御定全唐詩錄卷九十六
