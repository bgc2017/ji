欽定四庫全書
御定全唐詩錄卷二十七
杜甫(四)
古體詩(四)
玄都壇歌寄元逸人
故人昔隠東蒙峰已佩含景蒼精龍故人今居子午谷
獨在陰崖結茅屋屋前太古玄都壇青石漠漠常風寒
子規夜啼山竹裂王母晝下雲旗翻知君此計成長往
芝草琅玕日應長鐵鏁高垂不可攀致身福地何蕭爽
(十洲記鍾山在北海地隔弱水之北自生玉芝及神草方丈洲仙家數十萬耕田種芝草課計頃畆如種稻狀)
今夕行
今夕何夕歲云徂更長燭明不可孤咸陽客舍一事無
相與博塞為歡娱馮陵大叫呼五白袒跣不肯成梟盧
英雄有時亦如此邂逅豈即非良圖君莫笑劉毅從来
布衣願家無儋石輸百萬
貧交行
翻手作雲覆手雨紛紛輕薄何須數君不見管鮑貧時
交此道今人棄如土
兵車行
車轔轔馬蕭蕭行人弓箭各在腰耶孃妻子走相送塵
埃不見咸陽橋牽衣頓足攔道哭哭聲直上干雲霄道
傍過者問行人行人但云點行頻或從十五北防河便
至四十西營田去時里正與裹頭歸来頭白還戍邊邊
亭流血成海水武皇開邊意未已君不聞漢家山東二
百州千村萬落生荆杞縱有健婦把鋤犁禾生隴畆無
東西况復秦兵耐苦戰被驅不異犬與雞長者雖有問
役夫敢申恨且如今年冬未休關西卒縣官急索租租
稅從何出信知生男惡反是生女好生女猶得嫁比隣
生男埋沒随百草君不見青海頭古来白骨無人收新
鬼煩冤舊鬼哭天陰雨濕聲啾啾(箋曰天寶十載鮮于仲通討南詔蠻士卒)
(死者六萬楊國忠掩其敗狀反以捷聞制大募兩京及河南北兵以擊南詔人聞雲南瘴癘士卒未戰而死者)
(十八九莫肻應募國忠遣御史分道捕人連枷送軍所於是行者愁怨父母妻子送之所在哭聲震野此詩序)
(南征之苦設為役夫問答之詞君不聞已下言征戍之苦海内驛騷不獨南征一役為然故曰役夫敢申恨也)
(且如以下言土著之民亦不堪賦役不獨征人也君不見以下舉青海之故以明征南之必不返也不言南詔)
(而言山東言關西言隴右其詞哀怨而不迫如此曰君不聞君不見有詩人呼祈父之意焉是時國忠方貴盛)
(未敢斥言之雜舉河隴之事錯牙其詞若不為南詔而發者此作者之深意也)
高都護騘馬行
安西都護胡青騘聲價歘然来向東此馬臨陣久無敵
與人一心成大功功成惠養随所致飄飄遠自流沙至
雄姿未受伏櫪恩猛氣猶思戰場利腕促蹄高如踣鐵
交河幾蹴曾冰裂五花散作雲滿身萬里方看汗流血
長安壯兒不敢騎走過掣電傾城知青絲絡頭爲君老
何由却出横門道
天育驃騎歌
吾聞天子之馬走千里今之畫圖無乃是是何意熊雄
且傑[騣-凶+(鬯-匕)]尾蕭梢朔風起毛為綠縹兩耳黃眼有紫焰雙
瞳方矯矯龍性合變化卓立天骨森開張伊昔太僕張
景順監牧攻駒閱清峻遂令大奴字天育别養驥子憐
神俊當時四十萬匹馬張公歎其材盡下故獨寫真傳
世人見之座右久更新年多物化空形影嗚呼健步無
由騁如今豈無騕褭與驊騮時無王良伯樂死即休(張彦)
(遠古名畫記明皇好大馬御廐至四十萬遂有沛艾大馬命王毛仲為監牧使西域大宛時有来獻詔於此地)
(置羣牧筋骨行步久而方全調習之能逸異並至骨力追風毛彩照地不可名狀號木槽馬聖人舒身安神如)
(據床榻是知異於古馬也)
白絲行
繰絲須長不須白越羅蜀錦金粟尺象床玉手亂殷紅
萬草千花動凝碧已悲素質隨時染裂下鳴機色相射
美人細意熨貼平裁縫滅盡針線跡春天衣着爲君舞
蛺蝶飛来黃鸝語落絮遊絲亦有情隨風照日宜輕舉
香汗輕塵汚顔色開新合故置何許君不見才士汲引
難恐懼棄捐忍羇旅
秋雨歎
雨中百草秋爛死階下決明顔色鮮著葉滿枝翠羽盖
開花無數黃金錢涼風蕭蕭吹汝急恐汝後時難獨立
堂上書生空白頭臨風三嗅馨香泣
闌風伏雨秋紛紛四海八荒同一雲去馬來牛不復辨
濁涇清渭何當分禾頭生耳黍穗黑農夫田婦無消息
城中㪷米換衾稠相許寧論兩相直
長安布衣誰比數反鏁衡門守環堵老夫不出長蓬蒿
稚子無憂走風雨雨聲颼颼催早寒胡鴈翅濕高飛難
秋来未曾見白日泥汚后土何時乾
歎庭前甘菊花
庭前甘菊移時晩青蕊重陽不堪摘明日蕭條醉盡醒
殘花爛漫開何益籬邊野外多衆芳采擷細瑣升中堂
念兹空長大枝葉結根失所纏風霜
醉時歌(贈廣文館博士鄭虔)
諸公衮衮登臺省廣文先生官獨冷甲第紛紛厭粱肉
廣文先生飯不足先生有道出羲皇先生有才過屈宋
德尊一代常坎軻名垂萬古知何用杜陵野客人更嗤
被褐短窄鬢如絲日糴太倉五升米時赴鄭老同襟期
得錢即相覓沽酒不復疑忘形到爾汝痛飲真吾師清
夜沈沈動春酌燈前細雨簷花落但覺高歌有鬼神焉
知餓死填溝壑相如逸才親滌器子雲識字終投閣先
生早賦歸去来石田茅屋荒蒼苔儒術於我何有哉孔
丘盜跖俱塵埃不須聞此意慘愴生前相遇且銜杯
醉歌行(别從姪勤落第歸)
陸機二十作文賦汝更小年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七
射策君門期第一舊穿楊葉真自知暫蹶霜蹄未為失
偶然擢秀非難取會是排風有毛質汝身已見唾成珠
汝伯何由髮如漆春光淡沲(草堂本作潭沲沲徒可切)秦東亭渚蒲
芽白水荇青風吹客衣日杲杲樹攪離思花冥冥酒盡
沙頭雙玉瓶衆賓皆醉我獨醒乃知貧賤别更苦吞聲
躑躅涕淚零
送孔巢父謝病歸遊江東兼呈李白
巢父掉頭不肻住東將入海隨煙霧詩卷長留天地間
釣竿欲拂珊瑚樹深山大澤龍蛇遠春寒野陰風景暮
蓬萊織女迴雲車指點虛無是征路自是君身有仙骨
世人那得知其故惜君只欲苦死留富貴何如草頭露
蔡侯靜者意有餘清夜置酒臨前除罷琴惆悵月照席
幾歲寄我空中書南尋禹穴見李白道甫問信今何如
飲中八仙歌
知章騎馬似乘船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢
飲如長鯨吸百川銜杯樂聖稱避賢宗之蕭灑美少年
舉觴白眼望青天皎如玉樹臨風前蘇晉長齋繡佛前
醉中往往愛逃禪李白一斗詩百篇長安市上酒家眠
天子呼来不上船自稱臣是酒中仙張旭三杯草聖傳
脫帽露頂王公前揮毫落紙如雲煙焦遂五斗方卓然
高談雄辯驚四筵
曲江
自斷此生休問天杜曲幸有桑麻田故將移住南山邊
短衣匹馬隨李廣看射猛虎終殘年
麗人行
三月三日天氣新長安水邊多麗人態濃意遠淑且真
肌理細膩骨肉勻繡羅衣裳照暮春蹙金孔雀銀麒麟
頭上何所有翠微㔩葉垂鬢脣背後何所見珠壓腰衱
穩稱身就中雲幕椒房親賜名大國虢與秦紫駞之峯
出翠釡水精之盤行素鱗犀筯厭飫久未下鸞刀縷切
空紛綸黃門飛鞚不動塵御厨絡繹送八珍簫鼓哀吟
感鬼神賓從雜遝實要津後来鞍馬何逡巡當軒下馬
入錦茵楊花雪落覆白蘋青鳥飛去銜紅巾炙手可熱
勢絶倫慎莫近前丞相嗔
樂遊園歌(晦日賀蘭楊長史筵醉中作)
樂遊古園崒森爽煙緜碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開詄蕩蕩
曲江翠幕排銀牓拂水低徊舞袖翻緣雲清切歌聲上
却憶年年人醉時只今未醉已先悲數莖白髮那抛得
百罰深杯亦不辭聖朝亦知賤士醜一物自荷皇天慈
此身飲罷無歸處獨立蒼茫自詠詩
渼陂行
岑參兄弟皆好奇攜我遠来遊渼陂天地黤慘忽異色
波濤萬頃堆琉璃琉璃漫汗泛舟入事殊興極憂思集
鼉作鯨吞不復知惡風白浪何嗟及主人錦帆相為開
舟子喜甚無氛埃鳬鷖散亂棹謳發絲管啁啾空翠來
沈竿續蔓深莫測菱葉荷花靜如拭宛在中流渤澥清
下歸無極終南黑半陂以南純浸山動影褭窕冲融間
船舷暝戛雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞金支翠旗光有無
咫尺但愁雷雨至蒼茫不曉神靈意少壯幾時奈老何
向來哀樂何其多
沙苑行
君不見左輔白沙如白水繚以周牆百餘里龍媒昔是
渥洼生汗血今稱獻於此苑中騋牝三千匹豐草青青
寒不死食之豪健西域無每歲攻駒冠邊鄙王有虎臣
司苑門入門天廐皆雲屯驌驦一骨獨當御春秋二時
歸至尊至尊内外馬盈億伏櫪在坰空大存逸羣絶足
信殊傑倜儻權奇難具論纍纍塠阜藏奔突往往坡陁
縱超越角壯翻同麋鹿遊浮深簸蕩黿鼉窟泉出巨魚
長比人丹砂作尾黃金鱗豈知異物同精氣雖未成龍
亦有神
騘馬行(太常梁卿勅賜馬也李鄧公愛而有之命甫製詩)
鄧公馬癖人共知初得花騘大宛種夙昔傳聞思一見
牽来左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝來少試華軒下
未覺千金滿高價赤汗微生白雪毛銀鞍却覆香羅帕
卿家舊賜公取之天廐真龍此其亞晝洗須騰涇渭深
晨趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肻使騏驎地上行
奉先劉少府新畫山水障歌
堂上不合生楓樹怪底江山起煙霧聞君掃却赤縣圖
乘興遣畫滄洲趣畫師亦無數好手不可遇對此融心
神知君重毫素豈但祁岳與鄭虔筆迹遠過楊契丹得
非玄圃裂無乃瀟湘翻悄然坐我天姥下耳邊已似聞
清猿反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花遠漁翁暝踏孤
舟立滄浪水深青溟闊欹岸側島秋毫末不見湘妃鼓
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶溪雲門寺吾獨胡爲
在泥滓青鞵布襪從此始
悲陳陶
孟冬十郡良家子血作陳陶澤中水野曠天清無戰聲
四萬義軍同日死羣胡歸来血洗箭仍唱胡歌飲都市
都人迴面向北啼日夜更望官軍至
悲青坂
我軍青坂在東門天寒飲馬太白窟黃頭奚兒日向西
數騎彎弓敢馳突山雪河冰野蕭飋青是烽煙白人骨
焉得附書與我軍忍待明年莫倉卒
哀江頭
少陵野老吞聲哭春日潛行曲江曲江頭宫殿鎖千門
細柳新蒲爲誰綠憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭
白馬嚼齧黃金勒翻身向天仰射雲一箭正墜雙飛翼
明眸皓齒今何在血汚遊魂歸不得清渭東流劒閣深
去住彼此無消息人生有情淚沾臆江水江花豈終極
黃昏鐵騎塵滿城欲往城南忘南北
哀王孫
長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不待同馳驅
腰下寶玦青珊瑚可憐王孫泣路隅問之不肻道姓名
但道困苦乞為奴已經百日竄荆棘身上無有完肌膚
高帝子孫盡隆準龍種自與常人殊豺狼在邑龍在野
王孫善保千金軀不敢長語臨交衢且為王孫立斯須
昨夜東風吹血腥東来槖駞滿舊都朔方健兒好身手
昔何勇銳今何愚竊聞天子已傳位聖德北服南單于
花門𠢐面請雪恥慎勿出口他人狙哀哉王孫慎勿疎
五陵佳氣無時無
蘇端薛復筵簡薛華醉歌
文章有神交有道端復得之名譽早愛客滿堂盡豪翰
開筵上日思芳草安得健步移遠梅亂插繁花向晴昊
千里猶殘舊冰雪百壺且試開懷抱垂老惡聞戰鼓悲
急觴為緩憂心𢷬少年努力縱談笑看我形容已枯槁
坐中薛華善醉歌歌辭自作風格老近来海内為長句
汝與山東李白好何劉沈謝力未工才兼鮑昭愁絶倒
諸生頗盡新知樂萬事終傷不自保氣酣日落西風來
願吹野水添金杯如澠之酒常快意亦知窮愁安在哉
忽憶雨時秋井塌古人白骨生青苔如何不飲令心哀
偪仄行贈畢曜
偪仄何偪仄我居巷南子巷北可恨隣里間十日不一
見顔色自從官馬送還官行路難行澁如棘我貧無乘
非無足昔者相過今不得實不是愛微軀又非關足無
力徒步翻愁官長怒此心炯炯君應識曉來急雨春風
顛睡美不聞鐘鼓傳東家蹇驢許借我泥滑不敢騎朝
天已令請急會通籍男兒性命絶可憐焉能終日心拳
拳憶君誦詩神凛然辛夷始花亦已落况我與子非壯
年街頭酒價常苦貴方外酒徒稀醉眠速宜相就飲一
斗恰有三百青銅錢
洗兵馬
中興諸將收山東捷書夜報清晝同河廣傳聞一葦過
冠危命在破竹中秖殘鄴城不日得獨任朔方無限功
京師皆騎汗血馬回紇餵肉蒲萄宫已喜皇威清海岱
常思仙仗過崆峒三年笛裏關山月萬國兵前草木風
成王功大心轉小郭相謀深古來少司徒清鑒懸明鏡
尚書氣與秋天杳二三豪俊為時出整頓乾坤濟時了
東走無復憶鱸魚南飛覺有安巢鳥青春復隨冠冕入
紫禁正耐煙花繞鶴禁通宵鳳輦備雞鳴問寢龍樓曉
攀龍附鳳勢莫當天下盡化爲侯王汝等豈知蒙帝力
時來不得誇身強關中既留蕭丞相幕下復用張子房
張公一生江海客身長九尺鬚眉蒼徵起適遇風雲會
扶顛始知籌策良青袍白馬更何有後漢今周喜再昌
寸地尺天皆入貢奇祥異瑞爭来送不知何國致白環
復道諸山得銀甕隠士休歌紫芝曲詞人解撰河清頌
田家望望惜雨乾布穀處處催春種淇上健兒歸莫嬾
城南思婦愁多夢安得壯士挽天河淨洗甲兵長不用
(按箋曰洗兵馬刺肅宗也此言殊不然盖此詩係恢復而作此時肅宗未見失子道安得探其後事而預為譏)
(刺之語乎)
病後遇王倚飲贈歌
麟角鳳觜世莫識煎膠續弦奇自見尚看王生抱此懷
在於甫也何由羨且遇王生慰疇昔素知賤子甘貧賤
酷見凍餒不足恥多病沈年苦無健王生怪我顔色惡
答云伏枕艱難徧瘧癘三秋孰可忍寒熱百日相交戰
頭白眼暗坐有胝肉黃皮皺命如綫惟生哀我未平復
爲我力致美肴饍遣人向市賖香粳喚婦出房親自饌
長安冬葅酸且綠金城土酥靜如練兼求畜豕且割鮮
密沽斗酒諧終宴故人情義晩誰似令我手脚輕欲旋
老馬爲駒信不虛當時得意况深眷但使殘年飽喫飯
只願無事常相見
湖城東遇孟雲卿復歸劉顥宅宿宴飲散因爲醉
歌
疾風吹塵暗河縣行子隔手不相見湖城城南一開眼
駐馬偶識雲卿面向非劉顥為地主嬾迴鞭轡成高宴
劉侯歎我攜客来置酒張燈促華饌且將欵曲終今夕
休語艱難尚酣戰照室紅爐促曙光縈窗素月垂文練
天開地裂長安陌寒盡春生洛陽殿豈知驅車復同軌
可惜刻漏隨更箭人生會合不可常庭樹雞鳴淚如綫
閿鄉姜七少府設鱠戲贈長歌
姜侯設鱠當嚴冬昨日今日皆天風河凍未漁不易得
鑿冰恐侵河伯宫饔人受魚鮫人手洗魚磨刀魚眼紅
無聲細下飛碎雪有骨已刴觜春葱偏勸腹腴愧年少
軟炊香飯緣老翁落碪何曾白紙濕放筯未覺金盤空
新歡便飽姜侯德清觴異味情屢極東歸貪路自覺難
欲别上馬身無力可憐爲人好心事於我見子真顔色
不恨我衰子貴時悵望且爲今相憶
瘦馬行
東郊瘦馬使我傷骨骼硉兀如堵墻絆之欲動轉欹側
此豈有意仍騰驤細看六印帶官字衆道三軍遺路㫄
皮乾剝落雜泥滓毛暗蕭條連雪霜去歲奔波逐餘寇
驊騮不慣不得將士卒多騎内廐馬惆悵恐是病乘黃
當時歴塊誤一蹶委棄非汝能周防見人慘澹若哀訴
失主錯莫無晶光天寒遠放雁爲伴日暮不收烏啄瘡
誰家且養願終惠更試明年春草長
乾元中寓居同谷縣作歌七首
有客有客字子美白頭亂髮垂過耳歲拾橡栗隨狙公
天寒日暮山谷裏中原無書歸不得手脚凍皴皮肉死
嗚呼一歌兮歌已哀悲風爲我從天來
長鑱長鑱白木柄我生託子以為命黃精無苗山雪盛
短衣數挽不掩脛此時與子空歸來男呻女吟四壁靜
嗚呼二歌兮歌始放鄰里為我色惆悵
有弟有弟在遠方三人各瘦何人強生别展轉不相見
沙塵暗天道路長東飛鴐鵝後鶖鶬安得送我置汝㫄
嗚呼三歌兮歌三發汝歸何處收兄骨
有妹有妹在鍾離良人早歿諸孤癡長淮浪高蛟龍怒
十年不見來何時扁舟欲往箭滿眼杳杳南國多旌旗
嗚呼四歌兮歌四奏林猿爲我啼清晝
四山多風溪水急寒雨颯颯枯樹濕黃蒿古城雲不開
白狐跳梁黃狐立我生何為在窮谷中夜起坐萬感集
嗚呼五歌兮歌正長魂招不来歸故鄉
南有龍兮在山湫古木巃嵸枝相樛木葉黃落龍正蟄
蝮蛇東來水上遊我行怪此安敢出拔劍欲斬且復休
嗚呼六歌兮歌思遲溪壑為我迴春姿
男兒生不成名身已老三年饑走荒山道長安卿相多
少年富貴應須致身早山中儒生舊相識但話宿昔傷
懷抱嗚呼七歌兮悄終曲仰視皇天白日速
石笋行
君不見益州城西門陌上石笋雙高蹲古來相傳是海
眼苔蘚蝕盡波濤痕雨多往往得瑟瑟此事恍惚難明
論恐是昔時卿相墓立石為表今仍存惜哉俗態好蒙
蔽亦如小臣媚至尊政化錯迕失大體坐看傾危受厚
恩嗟爾石笋擅虛名後來未識猶駿奔安得壯士擲天
外使人不疑見本根
石犀行
君不見秦時蜀太守刻石立作三犀牛自古雖有厭勝
法天生江水向東流蜀人矜誇一千載泛溢不近張儀
樓今年灌口損戸口此事或恐為神羞終藉隄防出衆
力高擁木石當清秋先王作法皆正道詭怪何得參人
謀嗟爾三犀不經濟缺訛只與長川逝但見元氣常調
和自免洪濤恣凋瘵安得壯士提天綱再平水土犀奔
茫
杜鵑行
君不見昔日蜀天子化作杜鵑似老烏寄巢生子不自
啄羣鳥至今與哺雛雖同君臣有舊禮骨肉滿眼身羇
孤業工竄伏深樹裏四月五月偏號呼其聲哀痛口流
血所訴何事常區區爾豈摧殘始發憤羞帶羽翮傷形
愚蒼天變化誰料得萬事反覆何所無萬事反覆何所
無豈憶當殿羣臣趨
題壁畫馬歌
韋侯别我有所適知我憐君畫無敵戲拈秃筆掃驊騮
歘見騏驎出東壁一匹齕草一匹嘶坐看千里當霜蹄
時危安得真致此與人同生亦同死
戲題畫山水圖歌
十日畫一水五日畫一石能事不受相促迫王宰始肯
留真跡壯哉崑崙方壺圖挂君高堂之素壁巴陵洞庭
日本東赤岸水與銀河通中有雲氣随飛龍舟人漁子
入浦溆山木盡亞洪濤風尤工遠勢古莫比咫尺應須
論萬里焉得并州快剪刀剪取吴松半江水
題李尊師松樹障子歌
老夫清晨梳白頭玄都道士來相訪握髮呼兒延入戸
手提新畫青松障障子松林靜杳冥憑軒忽若無丹青
陰崖却承霜雪幹偃盖反走虬龍形老夫平生好奇古
對此興與精靈聚已知仙客意相親更覺良工心獨苦
松下丈人巾屨同偶坐似是商山翁悵望聊歌紫芝曲
時危慘澹來悲風
戲爲雙松圖歌
天下幾人畫古松畢宏已老韋偃少絶筆長風起纖末
滿堂動色嗟神妙兩株慘裂苔蘚皮屈鐵交錯迴高枝
白摧朽骨龍虎死黑入太陰雷雨垂松根胡僧憩寂寞
龐眉皓首無住著偏袒右肩露雙脚葉裏松子僧前落
韋侯韋侯數相見我有一疋好東絹重之不減錦繡段
已令拂拭光凌亂請公放筆爲直幹
投簡成華兩縣諸子
赤縣官曹擁材傑軟裘快馬當冰雪長安苦寒誰獨悲
杜陵野老骨欲折南山豆苗早荒穢青門瓜地新凍裂
鄉里兒童項領成朝廷故舊禮數絶自然棄擲與時異
況乃疎頑臨事拙饑卧動即向一旬弊裘何啻聯百結
君不見空墻日色晚此老無聲淚垂血
百憂集行
憶年十五心尚孩健如黃犢走復來庭前八月梨棗熟
一日上樹能千迴即今倏忽已五十坐卧只多少行立
強將笑語供主人悲見生涯百憂集入門依舊四壁空
老妻覩我顔色同癡兒未知父子禮叫怒索飯啼門東
(漫叟詩話庖厨之門在東故曰啼門東)
戲作花卿歌
成都猛將有花卿學語小兒知姓名用如快鶻風火生
見賊唯多身始輕綿州副使著柘黃我卿掃除即日平
子章髑髏血糢糊手提擲還崔大夫李侯重有此節度
人道我卿絶世無旣稱絶世無天子何不喚取守京都
入奏行
竇侍御驥之子鳳之雛年未三十忠義俱骨鯁絶代無
炯如一段清冰出萬壑置在迎風寒露之玉壺蔗漿歸
厨金盌凍洗滌煩熱足以寧君軀政用疎通合典則戚
聯豪貴躭文儒兵革未息人未蘇天子亦念西南隅吐
蕃憑陵氣頗麤竇氏檢察應時須運糧繩橋壯士喜斬
木火井窮猿呼八州刺史思一戰三城守邊却可圖此
行入奏計未小密奉聖旨恩宜殊繡衣春當霄漢立綵
服日向庭幃趨省郎京尹必俯拾江花未落還成都江
花未落還成都肯訪浣花老翁無為君酤酒滿眼酤與
奴白飯馬青芻
柟樹為風雨所拔歎
倚江柟樹草堂前故老相傳二百年誅茅卜居總為此
五月髣髴聞寒蟬東南飄風動地至江翻石走流雲氣
幹排雷雨猶力爭根斷泉源豈天意滄波老樹性所愛
浦上童童一青盖野客頻留懼雪霜行人不過聽竽籟
虎倒龍顛委榛棘淚痕血點垂胸臆我有新詩何處吟
草堂自此無顔色
茅屋為秋風所破歌
八月秋高風怒號卷我屋上三重茅茅飛度江灑江郊
高者掛罥長林梢下者飄轉沉塘㘭南村羣童欺我老
無力忍能對面為盜賊公然抱茅入竹去脣焦口燥呼
不得歸來倚杖自嘆息俄頃風定雲墨色秋天漠漠向
昏黑布衾多年冷似鐵驕兒惡卧踏裏裂床床屋漏無
乾處雨脚如麻未斷絶自經喪亂少睡眠長夜沾濕何
由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍
死亦足
天邊行
天邊老人歸未得日暮東臨大江哭隴右河源不種田
胡騎羌兵入巴蜀洪濤滔天風拔木前飛秃鶖後鴻鵠
九度附書向洛陽十年骨肉無消息
大麥行
大麥乾枯小麥黃婦女行泣夫走蔵東至集壁西梁洋
問誰腰鎌胡與羌豈無蜀兵三千人部領辛苦江山長
安得如鳥有羽翅託身白雲還故鄉
觀打魚歌
綿州江水之東津魴魚鱍鱍色勝銀漁人漾舟沈大網
截江一擁數百鱗衆魚常才盡却棄赤鯉騰出如有神
潛龍無聲老蛟怒迴風颯颯吹沙塵饔子左右揮霜刀
鱠飛金盤白雪高徐州秃尾不足憶漢陰槎頭遠遁逃
魴魚肥美知第一既飽歡娱亦蕭瑟君不見朝來割素
鬐咫尺波濤永相失
又觀打魚
蒼江漁子清晨集設網提綱萬魚急能者操舟疾若風
撐突波濤挺叉入小魚脱漏不可紀半死半生猶戢戢
大魚傷損皆垂頭屈強泥沙有時立東津觀魚已再來
主人罷鱠還傾杯日暮蛟龍改窟穴山根鱣鮪隨雲雷
干戈兵革鬭未止鳳凰麒麟安在哉吾徒胡為縱此樂
暴殄天物聖所哀
越王樓歌
綿州州府何磊落顯慶年中越王作孤城西北起高樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情
相從歌贈嚴二别駕
我行入東川十步一迴首成都亂罷氣蕭颯浣花草堂
亦何有梓中豪傑大者誰本州從事知名久把臂開樽
飲我酒酒酣擊劒蛟龍吼烏帽拂塵青螺粟紫衣將炙
緋衣走銅盤燒蠟光吐日夜如何其初促膝黃昏始扣
主人門誰謂俄頃膠在漆萬事盡付形骸外百年未見
歡娱畢神傾意豁真佳士久客多憂今愈疾高視乾坤
又可愁一軀交態同悠悠垂老遇君未恨晩似君須向
古人求
光禄坂行
山行落日下絶壁西望千山萬山赤樹枝有鳥亂鳴時
暝色無人獨歸客馬驚不憂深谷墜草動只怕長弓射
安得更似開元中道路即今多擁隔
御定全唐詩錄卷二十七
