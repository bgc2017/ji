欽定四庫全書
御定全唐詩錄卷十一
孟浩然
浩然以字行襄陽人隠鹿門山四十遊京師嘗於
太學賦詩一座嘆服張九齡為荆州辟置於府開
元末王維過郢州畫浩然像於刺史亭因曰浩然
亭鄭諴更署曰孟亭
紀事云浩然嘗閒游祕省秋月新霽諸英聯詩次
當浩然句曰微雲淡河漢疎雨滴梧桐舉座嘆其
清絶咸以之閣筆不復為綴
皮日休孟亭記云明皇世章句之風大得建安體
論者推李翰林杜工部為尤介其間能不愧者惟
吾鄉之孟先生也先生之作遇景入詠不鈎奇抉
異令齷齪束人口者涵涵然有干霄之興若公輸
氏當巧而不用者也北齊美蕭慤芙蓉露下落楊
柳月中疎先生則有微雲淡河漢疎雨滴梧桐樂
府美王融日霽沙嶼明風動甘泉濁先生則有氣
蒸雲夢澤波撼岳陽城謝朓之詩句精者露溼寒
塘草月映清淮流先生則有荷風送香氣竹露滴
清響此與古人爭勝於毫釐也
王士源序略曰浩然骨貌清峻風神散朗學不為
儒務掇菁藻文不按古匠心獨妙五言詩天下稱
其獨步又曰文不為仕佇興而作故遲行不為飾
動求真適故誕遊不為利期以放情故貧
殷璠曰余嘗謂禰衡不遇趙壹無禄其過在人也
及觀襄陽孟浩然磬折謙退才名日高天下籍甚
竟淪落明代終於布衣悲夫浩然詩文彩丰茸經
緯綿密半遵雅調全削凡體至如衆山遥對酒孤
島共題詩無論興象兼復故實又氣蒸雲夢澤波
撼岳陽城亦為高唱也
嚴滄浪曰浩然詩諷詠之久有金石宫商之聲
古體詩
登江中孤嶼贈白雲先生王迥
悠悠清江水水落沙嶼出迴潭石下湥綠篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨如失
秋登蘭山寄張五
北山白雲裏隠者自怡悅相望試登高心飛逐鳥滅愁
因薄暮起興是清境發時見歸村人沙行渡頭歇天邊
樹若薺江畔舟如月何當載酒來共醉重陽節
大堤行寄萬七
大堤行樂處車馬相馳突歲歲春草生踏青二三月王
孫挾珠彈遊女矜羅襪㩦手今莫同江花為誰發
夏日南亭懷辛大
山光忽西落池月漸東上散髮乘夕涼開軒卧閒敞荷
風送香氣竹露滴清響欲取鳴琴彈恨無知音賞感此
懷故人中宵勞夢想
秋宵月下有懷
秋空明月懸光彩露霑濕驚鵲棲未定飛螢捲簾入庭
槐寒影疎鄰杵夜聲急佳期曠何許望望空佇立
送從弟邕下第後尋會稽
疾風吹征帆倏爾向空没千里在俄頃三江坐超忽向
來共歡娛日夕成楚越落羽更分飛誰能不驚骨
尋香山湛上人
朝遊訪名山山遠在空翠氛氲亘百里日入行始至杖
策尋故人解鞍暫停騎石門殊豁險篁逕轉深邃法侣
欣相逢清談曉不寐平生慕真隠累日求奇異野老朝
入田山僧暮歸寺松泉多逸響苔壁饒古意谷口聞鐘
聲林端識香氣願言投此山身世永相棄
宿天台桐栢觀
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣探討息陰憩桐栢采秀弄芝草鶴唳
清露垂鷄鳴信潮早願言解纓紱從此無煩惱高步凌
四明元蹤得三老紛吾遠遊意學彼長生道日夕望三
山雲濤空浩浩
題終南翠微寺空上人房
翠微終南裏雨後宜返照閉關久沈冥杖策一登眺遂
造幽人室始知静者妙儒道雖異門雲林頗同調兩心
相喜得畢景共談笑暝還高窗眠時見遠山燒緬懷赤
城標更憶臨海嶠風泉有清聽何必蘇門嘯
初春漢中漾舟
羊公峴山下神女漢皋曲雪罷冰復開春潭千丈綠輕
舟恣來往探翫無厭足波影搖妓釵沙光逐人目傾杯
魚鳥醉聯句鶯花續良會難再逢日入須秉燭
宿業師山房待丁公不至
夕陽度西嶺羣壑倏已暝松月生夜涼風泉滿清聽樵
人歸欲盡煙鳥棲初定之子期宿來孤琴候蘿逕
耶溪泛舟
落景餘清輝輕撓弄谿渚澄明愛水物臨泛何容與白
首垂釣翁新妝浣紗女相看似相識脈脉不得語
登鹿門山懷古
清曉因興來乘流越江峴沙禽近方職浦樹遥莫辨漸
至鹿門山山明翠徹淺巖潭多屈曲舟檝屢迴轉昔聞
龐德公采藥遂不返金澗餌芝术石牀卧苔蘚紛吾感
耆舊結䌫事攀踐隠迹今尚存高風邈已遠白雲何時
去丹桂空偃蹇探討意未窮迴艇夕陽晩
疾愈過龍泉寺精舍呈易業二公
停午聞山鐘起行散愁疾尋林采芝去谷轉松翠密傍
見精舍開長廊飯僧畢石渠流雪水金子耀霜橘竹房
思舊遊過憩終永日入洞窺石髓傍崖采蜂蜜日暮辭
遠公虎谿相送出
萬山潭作
垂釣坐盤石水清心亦閒魚行潭樹下猿挂島藤間游
女昔解佩傳聞於此山求之不可得沿月棹歌還
白雲先生王迥見訪
閒歸日無事雲卧晝不起有客欵柴扉自云巢居子居
閒好芝术采藥來城市家在鹿門山常遊澗澤水手持
白羽扇脚步青芒履聞道鶴書徵臨流還洗耳
采樵作
采樵入深山山湥樹重疊橋崩卧槎擁路險垂藤接日
落伴將稀山風拂蘿衣長歌負輕策平望野煙歸
早發漁浦潭
東旭早光芒渚禽已驚䀨卧聞漁浦口橈聲暗相撥日
出氣象分始知江湖闊美人常晏起照影弄流沫飲水
畏驚猿祭魚時見獺舟行自無悶况值晴景豁
經七里灘
予奉垂堂誡千金非所輕為多山水樂頗作泛舟行五
嶽追尚子三湘弔屈平湖經洞庭闊江入新安清復聞
嚴陵瀨乃在兹湍路疊嶂數百里沿洄非一趣彩翠相
氛氲别流亂奔注釣磯平可坐苔磴滑難步猨飲石下
潭鳥還日邊樹觀奇恨來晩倚棹惜將暮揮手弄潺湲
從兹洗塵慮
南歸阻雪
我行滯宛許日夕望京豫曠野莽茫茫鄉山在何處孤
煙村際起歸雁天邊去積雪覆平皋饑鷹捉寒兔少年
弄文墨屬意在章句十上恥還家徘徊守歸路
聽鄭五愔彈琴
阮籍推名飲清風滿竹林半酣下衫袖拂拭龍唇琴一
杯彈一曲不覺夕陽沈予意在山水聞之諧夙心
送王七尉松滋得陽臺雲
君不見巫山神女作行雲霏紅沓翠曉氛氲嬋娟流入
楚王夢倏忽還隨零雨分空中飛去復飛來朝朝暮暮
下陽臺愁君此去為仙尉便逐行雲去不迴
夜歸鹿門歌
山寺鳴鐘晝巳昏漁梁渡頭爭渡喧人隨沙路向江村
余亦乘舟歸鹿門鹿門月照開烟樹忽到龐公棲隠處
巖扉松徑長寥寥惟有幽人夜來去
近體詩
望洞庭湖贈張丞相
八月湖水平涵虚混太清氣蒸雲夢澤波撼岳陽城欲
濟無舟檝端居恥聖明坐觀垂釣者空有羡魚情
秦中感秋寄遠上人
一丘常欲卧三徑苦無資北土非吾願東林懷我師黃
金然桂盡壯志逐年衰日夕涼風至聞蟬但益悲
宿永嘉江寄山陰崔少府國輔
我行窮水國君使入京華相去日千里孤帆天一涯卧
聞海潮至起視江月斜借問同舟客何時到永嘉
上已洛中寄王九迥
卜洛成周地浮杯上巳筵鬭鷄寒食下走馬射堂前垂
柳金堤合平沙翠幕連不知王逸少何處會羣賢
夜泊廬江聞故人在東寺以詩寄之
江路經廬阜松門入虎谿聞君尋寂樂清夜宿招提石
鏡山精怯禪枝怖鴿棲一燈如悟道為照客心迷
宿桐廬江寄廣陵舊遊
山暝聽猿愁滄江急夜流風鳴兩岸葉月照一孤舟建
德非吾土維揚憶舊遊還將兩行淚遥寄海西頭
澗南即事貽皎上人
弊廬在郭外素産惟田園左右林野曠不聞朝市喧釣
竿垂北澗樵唱入南軒書取幽棲事將尋靜者論
九日懷襄陽
去國已如昨倏然經杪秋峴山不可見風景令人愁誰
采籬下菊應閒池上樓宜城多美酒歸與葛疆遊
初出關旅亭夜坐懷王大校書
向夕槐煙起葱蘢池館曛客中無偶坐關外惜離羣燭
至螢光滅荷枯雨滴聞永懷芸閣友寂寞滯楊雲
早寒江上有懷
木落鴈南渡北風江上寒我家襄水上遥隔楚雲端鄉
淚客中盡孤帆天際看迷津欲有問平海夕漫漫
閒園懷蘇子
林園雖少事幽獨自多違向夕開簾坐庭陰落景微鳥
過煙樹宿螢傍水軒飛感念同懷子京華去不歸
留别王侍御維
寂寂竟何待朝朝空自歸欲尋芳草去惜與故人違當
路誰相假知音世所稀祗應守索莫還掩故園扉
東京留别諸公
吾道昧所適驅車還向東主人開舊館留客醉新豐樹
繞温泉綠塵遮晩日紅拂衣從此去高步躡華嵩
廣陵别薛八
士有不得志栖栖吳楚間廣陵相遇罷彭蠡泛舟還檣
出江中樹波連海上山風帆明日遠何處更追攀
宴榮二山池
甲第開金穴榮期樂自多櫪嘶支遁馬池養右軍鵝竹
引㩦琴入花邀載酒過山公來取醉時唱接䍦歌
夏日與崔二十一同集衞明府宅
言避一時暑池亭五月開喜逢金馬客同飲玉人杯舞
鶴乘軒至遊魚擁釣來座中殊未起簫管莫相催
清明日宴梅道士房
林卧愁春盡開軒覽物華忽逢青鳥使邀我赤松家金
竈初開火仙桃正落花童顔若何駐何惜醉流霞
與諸子登峴山作
人事有代謝往來成古今江山留勝跡我輩復登臨水
落魚梁淺天寒夢澤深羊公碑字在讀罷淚沾襟
尋天台山
吾友太乙子餐霞卧赤城欲尋華頂去不憚惡谿名歇
馬憑雲宿揚帆截海行高高翠微裏遥見石梁横
武陵泛舟
武陵川路狹前棹入花林莫測幽源裏仙家信幾深水
迴青嶂合雲度綠谿陰坐聽閒猿嘯彌清塵外心
夏日浮舟過陳大水亭
水亭涼氣多閒棹晩來過澗影見松竹潭香聞芰荷野
童扶醉舞山鳥助酣歌幽賞未云徧煙花奈夕何
秋日陪李侍御渡松滋江
南紀西江闊皇華御史雄截流寧假楫挂席自生風僚
寀爭攀鷁魚龍亦避驄坐聽白雪唱翻入棹歌中
梅道士水亭
傲吏非凡吏名流即道流隠居不可見高論莫能酬水
接仙源近山藏鬼谷幽再來迷處所花下問漁舟
遊景空寺蘭若
龍象經行處山腰度石關屢迷青嶂合時愛綠蘿閒宴
息花林下高談竹嶼間寥寥隔塵事疑是入鷄山
陪李侍御訪聰上人禪居
欣逢柏臺友共謁聰公禪石室無人到繩床見虎眠陰
崖常抱雪枯澗為生泉出處雖云異同歡在法筵
遊精思觀迴王白雲在後
出谷未停午至家日已曛迴瞻山下路但見牛羊羣樵
子暗相失草蟲寒不聞衡門猶未掩佇立望夫君
宿立公房
支遁初求道湥公笑買山何時石巖趣自入戶庭間苔
澗春泉滿蘿軒夜月閒能令許元度吟卧不知還
尋梅道士
彭澤先生柳山陰道士鵝我來從此好停策夏雲多重
以觀魚樂因之鼓枻歌崔徐迹未朽千載揖清波
題大禹寺義公房
義公習禪處結構依空林戶外一峰秀階前衆壑深夕
陽連雨足空翠落庭陰看取蓮花淨應知不染心
題融公蘭若
精舍買金開流泉遶砌迴芰荷薰講席松柏映香臺法
雨晴飛去天花晝下來談玄殊未已歸騎夕陽催
題景空寺故融公蘭若
池上青蓮宇林間白馬泉故人成異物過客獨澘然既
禮新松塔還尋舊石筵平生竹如意猶挂草堂前
題張野人園廬
與君園廬並微尚頗亦同耕釣方自逸壺觴趣不空門
無俗士駕人有上皇風何處先賢傳惟稱龐德公
尋張五迴夜園作
聞就龐公隠移居近洞湖興來林是竹歸卧谷名愚挂
席樵風便開軒琴月孤歲寒何用賞霜露故園蕪
裴司士員司戶見尋
府僚能枉駕家醖復新開落日池上酌清風松下來厨
人具鷄黍稚子摘楊梅誰道山公醉猶能騎馬回
春中喜王九相尋
二月湖水清家家春鳥鳴林花掃更落徑草踏還生酒
伴來相命開樽共解醒當杯已入手歌妓莫停聲
過故人莊
故人具鷄黍邀我至田家綠樹村邊合青山郭外斜開
軒面場圃把酒話桑麻待到重陽日還來就菊花
歲暮歸南山
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虚(本傳云王)
(維邀浩然入内署俄而明皇至浩然匿牀下維取實對帝喜曰朕聞其人而不見也詔使出帝問其詩浩然再)
(拜自誦此詩至不才明主棄之句帝曰卿不求仕而朕未嘗棄卿奈何誣我因放還)
舟中曉望
挂席東南望青山水國遥舳艫爭利涉來往接風潮問
我今何去天台訪石橋坐看霞色晩疑是赤城標
途中遇晴
已失巴陵雨猶逢蜀坂泥天開斜景遍山出晩雲低餘
溼猶霑草殘流尚入谿今宵有明月鄉思遠悽悽
夜渡湘水
客舟貪利涉闇裏渡湘川露氣聞芳杜歌聲識采蓮㮄
人投岸火漁子宿潭烟行侣時相問潯陽何處邊
赴京途中遇雪
迢遞秦京道蒼茫歲暮天窮陰連晦朔積雪滿山川落
鴈迷沙渚饑烏集野田客愁空佇立不見有人烟
春怨
佳人能畫眉妝罷出簾幃照水空自愛折花將遺誰春
情多豔逸春意倍相思愁心極楊柳一動亂如絲
永嘉上浦館逢張八子容
逆旅相逢處江邨日暮時衆山遥對酒孤嶼共題詩廨
宇鄰蛟室人烟接島夷鄉園萬餘里失路一相悲
宿武陽即事
川暗夕陽盡孤舟泊岸初嶺猿相叫嘯潭嶂似空虚就
枕滅明燭扣舷聞夜漁雞鳴問何處人物是秦餘
渡揚子江
桂檝中流望京江兩畔明林開揚子驛山出潤州城海
盡邊陰靜江寒朔吹生更聞楓葉下淅瀝度秋聲
賦得盈盈樓上女
夫壻久别離青樓空望歸妝成捲簾坐愁思嬾縫衣燕
子家家入楊花處處飛空牀難獨守誰為報金徽
陪張丞相自松滋江東泊渚宫
放溜下松滋登舟命檝師詎忘經濟日不憚沍寒時洗
幘豈獨古濯纓良在兹政成人自理機息鳥無疑雲物
凝孤嶼江山辨四維晩來風稍急冬至日行遲獵響驚
雲夢漁歌激楚辭渚宫何處是川暝欲何之
峴山送張去非遊巴東
峴山南郭外送别每登臨沙岸江村近松門山寺深一
言予有贈三峽爾將尋祖席宜城酒征途雲夢林蹉跎
遊子意眷戀故人心去矣勿淹滯巴東猿夜吟
宴崔明府宅夜觀妓
畫堂觀妙妓長夜正留賓燭吐蓮花豔妝成桃李春髻
鬟低舞席衫袖掩歌脣汗濕偏宜粉羅輕豈着身調移
箏柱促歡會酒杯頻倘使曹王見應嫌洛浦神
盧明府九日峴山宴袁使君張郎中崔員外
宇宙誰開闢江山此鬱盤登臨今古用風俗歲時觀地
理荆州分天涯楚塞寬百城今刺史華省舊郎官共美
重陽節俱懷落帽歡酒邀彭澤載琴輟武城彈獻壽先
浮菊尋幽或藉蘭烟虹鋪藻翰松竹挂衣冠叔子神如
在山公興欲闌傳聞騎馬醉還向習池看
陪盧明府泛舟迴作
百里行春返清流逸興多鷁舟隨雁泊江火共星羅已
救田家旱仍醫俗化訛文章推後輩風雅激頽波高岸
迷陵谷新聲滿棹歌猶憐不才子白首未登科
冬至後過吳張二子檀谿别業
卜築因自然檀谿更不穿園廬二友接水竹數家連直
與南山對非關選地偏草堂時偃曝蘭枻日周旋外事
情都遠中流性所便閒垂太公釣興發子猷船余亦幽
棲者經過竊慕焉梅花殘臘月柳色半春天鳥泊隨陽
雁魚藏縮項鯿停杯問山簡何似習池邊
來闍黎新亭作
八解禪林秀三明給苑才地偏香界遠心淨水亭開傍
險山查立尋幽石逕迴瑞花長自下靈藥豈須栽碧網
交紅樹清泉盡綠苔戲魚聞法聚閒鳥誦經來棄象玄
應悟忘言理必該靜中何所得吟詠亦徒哉
西山尋辛諤
漾舟尋水便因訪故人居落日清川裏誰言獨羡魚石
潭窺洞徹沙岸歴紆徐竹嶼見垂釣茅齋聞讀書款言
忘景夕清興屬涼初回也一瓢飲賢哉常晏如
行出東山望漢川
異縣非吾土連山盡綠篁平田出郭少盤坂入雲長萬
壑歸於漢千峰劃彼蒼猿聲亂楚峽人語帶巴鄉石上
攢椒樹藤間綴蜜房雪餘春未暖嵐解晝初陽征馬疲
登頓歸帆愛渺茫坐欣沿溜下信宿見維桑
登安陽城樓
縣城南面漢江流江漲開成南雍州才子乘春來騁望
羣公暇日坐銷憂樓臺晩映青山郭羅綺晴驕綠水洲
向夕波搖明月動更疑神女弄珠遊
春情
青樓曉日珠簾映紅粉春妝寶鏡催已厭交歡憐枕席
相逢遊戲繞池臺坐時衣帶縈纖草行即裾裾掃落梅
更道明朝不當作相期共鬭管絃來
送朱大入秦
遊人五陵去寶劍直千金分手脫相贈平生一片心
春曉
春眠不覺曉處處聞啼鳥夜來風雨聲花落知多少
同儲十二洛陽道中作
珠彈繁華子金羈遊俠人酒酣白日暮走馬入紅塵
峴山作
石潭傍隈隩沙榜曉夤緣試垂竹竿釣果得查頭鯿
宿建德江
移舟泊烟渚日暮客愁新野曠天低樹江清月近人
渡浙江問舟中人
潮落江平未有風扁舟共濟與君同時時引領望天末
何處青山是越中
崔顥
顥卞州人開元十一年進士有俊才無士行好蒱
博飲酒及遊京師娶妻擇有貌者稍不愜意即去
之前後數四累官司勲員外郎
殷璠云顥少年為詩屬意浮豔名陷輕薄晩節忽
變常調風骨凜然一窺塞垣說盡戎旅可與鮑照
並駕也
古體詩
古遊俠呈軍中諸將
少年負膽氣好勇復知機仗劒出門去孤城逢合圍殺
人遼水土走馬漁陽歸錯落金鏁甲蒙茸貂鼠衣還家
行且獵弓矢速如飛地迥鷹犬疾草深狐兔肥腰間帶
兩綬轉盼生光輝顧謂今日戰何如隨建威
贈輕車
悠悠遠行歸經春涉長道幽冀桑始青洛陽蠶欲老憶
昨戎馬地别時心草草烽火從北來邊城閉常早平生
少相遇未得展懷抱今日杯酒間見君交情好
贈王威古
三十羽林將出身常事邊春風吹淺草獵騎何翩翩插
羽兩相顧鳴弓新上弦射麋入深谷飲馬投荒泉馬上
共傾酒野中聊割鮮相看未及飲雜虜寇幽燕烽火去
不息陰山高際天長驅救東北戰解城亦全報國行赴
難古來皆共然
入若耶谿
輕舟去何疾已到雲林境起坐雲鳥間動搖山水影巖
中響自答谿裏言彌靜事事令人幽停橈向餘景
雜詩
可憐青銅鏡掛在白玉堂玉堂有美女嬌弄明月光羅
袖拂金鵲綵屏點紅妝妝罷含情坐春風桃李香
遊天竺寺
晨登天竺山山殿朝陽曉厓泉爭噴薄江岫相縈繞直
上孤頂高平看衆峰小南州十二月地暖冰雪少青翠
滿寒山藤蘿覆冬沼花龕瀑布側青壁石林杪鳴鐘集
人天施飯聚猿鳥洗意歸清淨澄心悟空了始知世上
人萬物一何擾
結定襄郡獄效陶體
我在河東時使往定襄里定襄諸小兒爭訟紛城市長
老莫敢言太守不能理謗書盈几案文墨相填委牽引
肆中翁追呼田家子我來折此獄師聽辨疑似小大必
以情未嘗施鞭箠是時三月暮遍野農桑起里巷鳴春
鳩田園引流水此鄉多雜俗戎夏殊音旨顧問邊塞人
勞情曷云已
行路難
君不見建章宫中金明枝萬萬長條拂地垂二月三月
花如霰九重幽深君不見豔彩朝含四寶宫香風旦入
朝雲殿漢家宫女春未闌愛此芳香朝暮看看來看去
心不忘攀折將安鏡臺上雙雙素手剪不成兩兩紅妝
笑相向建章昨夜起春風一花飛落長信宫長信麗人
見花泣憶此珍樹何嗟及我昔初在昭陽時朝攀暮折
登玉墀只言歲歲長相對不悟今朝遥相思
孟門行
黃雀銜黃花翩翩傍簷隙本擬報君恩如何反彈射金
罍美酒滿座春平原愛才多衆賓滿堂盡是忠義士何
意得有讒諛人諛言反覆那可道能令君心不自保北
園新栽桃李枝根株未固何轉移成陰結實君自取若
問傍人那得知
渭城少年行
洛陽三月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠梨宫中燕初至葡萄館裏花正開念此使人歸更早
三月便達長安道長安道上春可憐搖風蕩日曲江邊
萬戶樓臺臨渭水五陵花柳滿秦川秦川寒食盛繁華
遊子春來不見家鬭雞下社塵初合走馬章臺日半斜
章臺帝城稱貴里青樓日晩歌鐘起貴里豪家白馬驕
五陵年少不相饒雙雙挾彈來金市兩兩鳴鞭上渭橋
渭城橋頭酒新熟金鞍白馬誰家宿可憐錦瑟箏琵琶
玉壺清酒就倡家小婦春來不解羞嬌歌一曲楊柳花
盧姬篇
盧姬少小魏王家綠髩紅脣桃李花魏王綺樓十二重
水晶簾箔繡芙蓉白玉欄杆金作柱樓上朝朝學歌舞
前堂後堂羅袖人南窗北窗花發春翠幌珠簾鬭絲管
一彈一奏雲欲斷君王日晩下朝歸鳴環佩玉生光輝
人生今日得嬌貴誰道盧姬身細微
江畔老人愁
江南年少十八九乘舟欲渡青谿口青谿口邊一老翁
鬢眉皓白已衰朽自言家代仕梁陳垂朱拖紫三十人
兩朝出將復入相五世疊鼓垂朱輪父兄三葉皆尚主
子女四代為妃嬪南山賜田接御苑北宫甲第連紫宸
直言榮華未休歇不覺山崩海將竭兵戈亂入建康城
煙火連燒未央闕衣冠士子陷鋒刃良將名臣盡埋没
山川改易失市朝衢路縱横填白骨老人此時尚少年
脫身走得投海邊罷兵歲餘未敢出去鄉三載方來旋
蓬蒿忘却五城宅草木不識青谿田雖然得歸到鄉土
零丁貧賤長辛苦采樵屢入歴陽山刈稻常過新林浦
少年欲知老人歲豈知今年一百五君今少壯我巳衰
我㫺少年君不睹人生貴賤各有時莫見羸老相輕欺
感君相問為君說說罷不覺令人悲
長安道(一作霍將軍)
長安甲第高入雲誰家居住霍將軍日晩朝迴擁賓從
路傍揖拜何紛紛莫言炙手手可熱須臾火盡灰亦滅
莫言貧賤即可欺人生富貴自有時一朝天子賜顔色
世上悠悠應始知
川上女
川上女晩妝鮮日落青渚試輕檝汀長花滿正迴船暮
來浪起風轉緊自言此去横塘近綠江無伴夜獨行獨
行心緒愁無盡
雁門胡人歌
高山代郡東接燕雁門胡人家近邊解放胡鷹逐塞鳥
能將代馬獵秋田山頭野火寒多燒雨裏孤峰濕作煙
聞道遼西無鬭戰時時醉向酒家眠
代閨人答輕薄少年
妾家近隔鳳皇池粉壁紗窗楊柳垂本期漢代金吾壻
誤嫁長安遊俠兒兒家夫壻多輕薄借客探丸重然諾
平明挾彈入新豐日晩揮鞕出長樂青絲白馬冶遊園
能使行人駐馬看自矜陌上繁華盛不念閨中花鳥闌
花間陌上春將晚走馬鬭雞猶未返三時出望無消息
一去那知行近遠桃李花開覆井欄朱樓落日捲簾看
愁來欲奏相思曲抱得秦箏不忍彈
七夕
長安城中月如練家家此夜持針線仙裙玉珮空自知
天上人間不相見長信深陰夜轉幽瑶階金閣數螢流
班姬此夕愁無限河漢三㪅看斗牛
近體詩
長門怨
君王寵初歇棄妾長門宫紫殿青苔滿高樓明月空夜
愁生枕席春意罷簾櫳泣盡無人問容華落鏡中
王家少婦
十五嫁王昌盈盈入畫堂自矜年最少復倚壻為郎舞
愛前谿綠歌憐子夜長閒來鬭百草度日不成妝(紀事云李)
(邕聞顥名虚舍待之顥至獻詩首章云十五嫁王昌邕叱曰小兒無禮不與接而去)
岐王席觀妓
二月春來半宫中日漸長柳垂金屋暖花發玉樓香拂
匣先臨鏡調笙更炙簧還將歌舞態只擬奉君王
上已
已日帝城春傾都祓禊晨停車須傍水奏樂要驚塵弱
柳障行騎浮橋擁看人猶言日尚蚤更向九龍津
贈涼州張都督
聞君為漢將敵騎罷南侵出塞清沙漠還家拜羽林風
霜臣節苦歲月主恩深為語西河使知余報國心
題潼關樓
客行逢雨霽歇馬上津樓山勢雄三輔關門扼九州川
從陜路去河遶華陰流向晩登臨處風煙萬里愁
題沈隠侯八詠樓
梁日東陽守為樓望越中綠窗明月在青史古人空江
靜聞山狖川長數塞鴻登臨白雲晩流恨此遺風
晩入汴水
昨晩南行楚今朝北泝河客愁能幾日鄉路漸無多晴
景搖津樹春風起棹歌長淮亦已盡寧復畏潮波
發錦沙村
北上途未半南行歲已闌孤舟下建德江水入新安海
近山常雨谿深地早寒行行泊不可須及子陵灘
送單于裴都護赴西河
征馬出翩翩城秋月正圓單于莫近塞都護欲臨邊漢
驛通煙火胡沙泛井泉功成須獻捷未必去經年
相逢行
妾年初二八家住洛橋頭玉戶臨馳道朱門近御溝使
君何暇問夫壻大長秋女弟新承寵諸兄近拜侯春生
百子殿花發五城樓出入千門裏年年樂未休
舟行入剡
鳴棹下東陽回舟入剡鄉青山行不盡綠水去何長地
氣秋仍溼江風晩漸涼山梅猶作雨谿橘未知霜謝客
文逾盛林公未可忘多慙越中好流恨閱時芳
遼西作
燕郊芳歲晩殘雪凍邊城四月青草合遼陽春水生胡
人正牧馬漢將日徵兵露重寶刀濕沙虚金鼓鳴寒衣
著已盡春服與誰成寄語洛陽使為傳邊塞情
黃鶴樓
昔人已乘白雲去此地空餘黃鶴樓黃鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉關何處是烟波江上使人愁(劉須溪云古人服善李太白登黃鶴)
(樓有眼前有景道不得崔顥題詩在上頭之句至金陵乃作鳳皇臺詩以擬之)
行經華陰
岧嶤太華俯咸京天外三峰削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
長千曲
君家何處住妾住在横塘停船暫借問或恐是同鄉
家臨九江水來去九江側同是長干人生小不相識
下渚多風浪蓮舟漸覺稀那能不相待獨自逆潮歸
三江潮水急五湖風浪涌由來花性輕莫畏蓮舟重
御定全唐詩錄卷十一
