欽定四庫全書
御定全唐詩錄卷八十三
司空圖
圖字表聖河中虞鄉人咸通末擢進士第繇宣歙
幕歴禮部郎中僖宗行在用為知制誥中書舍人
知天下必亂歸隠中條山王官谷有先世别墅泉
石林亭頗愜幽趣日與名僧高士遊詠其中自號
知非子耐辱居士豫為壽壙引客坐其中賦詩酌
酒徘徊客或難之笑曰君何不廣生死一致吾寧
暫遊此中哉布衣鳩杖歲時村社雩祭祠禱鼓舞
會集必造之與野老同席無傲色龍紀乾寧間徵
拜舊官及以戶兵二部侍郎召皆不起遷洛後被
詔入朝陽為野耄狀丐歸梁召為禮部尚書不應
哀宗被弑不懌數日卒圖少有俊才晚年遭亂避
世多詭激嘯傲之辭有一鳴集三十卷内詩十卷
圖嘗論詩云沈宋始興之後傑出於江寧宏肆於
李杜右丞蘇州趨味澄夐若清沇之貫達大歷十
數公抑又其次元白力勍而氣孱都市豪估耳劉
夢得楊巨源亦各有勝會閬仙無可劉得仁輩時
得佳致亦足滌煩厥後所聞逾褊淺矣經亂索居
得所錄尚累百篇適自編一鳴集撑霆裂月劼作
者之肝脾亦當吾言之無怍也
又云詩貫六義諷諭抑揚渟蓄淵雅皆在其間惟
近而不浮遠而不盡然後可言韻外之致愚幼常
自負既久而愈覺缺然然得於春早則有草嫩侵
沙長冰輕著雨消又人家寒食月花影午時天又
雨微吟足思花落夢無憀得於山中則有坡暖冬
生笋松涼夏健人又川明虹照雨樹密鳥衝人得
於江南則有戍鼓和潮暗船燈照島幽又迴塘春
盡雨方響夜深船又夜短猿悲減風和鵲喜靈得
於塞下則有馬色經寒慘雕聲帶晚飢得於喪亂
則有驊騮思故第鸚鵡失佳人又鯨鯢入海涸魑
魅揀林幽得於道宫則有棋聲花院閉幡影石壇
高得於夏景則有地涼清鶴夢林静肅僧儀得於
佛寺則有松日明金像苔龕響木魚又解吟僧亦
俗愛舞鶴終卑得於郊原則有暖景雞聲美微風
蝶影繁又遠陂春草滲猶有水禽飛得於樂府則
有晚妝留拜月春睡更生香得於寂寥則有孤螢
出荒池落葉穿破屋得於愜適則有客來當意愜
花發遇歌成雖庶幾不濱於淺涸亦未廢作者之
譏訶也七言云逃難人多分隙地放生鹿大出寒
林又得劒乍如添健僕亡書久似憶良朋又孤嶼
池㾗春漲滿小欄花韻午晴初皆不拘於一槩又
論絶句詩本於詣極則有殷勤元日日欹午又明
年五更惆悵迴孤枕猶是殘燈照落花此外千變
萬化不知所以神而自神
計敏夫云司空圖傷時思古退已避禍清音冷然
如世外道人所謂變而不失其正者
古體詩
感時
好鳥無惡聲仁獸肯狂噬寧教鸚鵡啞不遣麒麟吠人
人語與默唯觀利與勢受毁亦自遭掩謗終失計
秋思
身病時亦危逢秋多慟哭風波一搖蕩天地幾翻覆孤
螢出荒池落葉穿破屋勢利長草草何人訪幽獨
短歌行
烏飛飛兔蹶蹶朝來暮去催時節女蝸只解補青天不
解煎膠粘日月
馮燕歌
魏中義士有馮燕遊俠幽并最少年避讎偶作滑臺客
嘶風躍馬來翩翩此時恰遇鶯花月堤上軒車晝不絶
兩面高樓語笑聲指點行人情暗結擲果潘郎誰不慕
朱門别見紅妝露故故推門掩不開似教歐軋傳言語
馮生敲鐙袖籠鞭半拂垂楊半惹烟樹間春鳥知人意
的的心期暗與傳傳道張嬰偏嗜酒從此香閨為我有
梁間客燕正相欺屋上鳴鳩空自鬭嬰歸醉臥非讎汝
豈知負過人懷懼燕依戶扇欲潛逃巾在枕傍指令取
誰言狠戾心能忍待我情深情不隠回身本謂取巾難
倒柄方知授霜刃馮君撫劒即遲疑自顧平生心不欺
爾能負彼必相負假手他人復在誰窗間紅艷猶可掬
熟視花鈿情不足唯將大義斷胷襟粉頸初回如切玉
鳳凰釵碎各分飛怨魄嬌魂何處追(集作歸)凌波如喚遊
金谷羞彼揶揄淚滿衣新人藏匿舊人起白晝喧呼駭
鄰里誣執張嬰不自明貴免生前遭考捶官將赴市擁
紅塵掉臂人來擗看人傳聲莫遣有冤濫盜殺嬰家即
我身初聞僚吏飜疑歎呵叱風狂詞不變縲囚解縛猶
自疑疑是夢中方脱免未死勸君莫浪言臨危不顧始
知難已為不平能割愛更將身命救深冤白馬賢侯賈
相公長懸金帛募才雄拜章請贖馮燕罪千古山河激
義風黃河東注無時歇注盡波瀾名不滅為感詞人沈
下賢長歌更與分明說此君精爽知猶在長與人間留
炯誡鑄作金燕香作堆焚香酬酒聽歌來(沈下賢馮燕傳云燕魏人)
(少以意氣任俠為擊毬鬭雞戲魏氏有鬭者燕往搏殺不平遂匿亡滑時相國賈公躭在滑能燕才留軍中他)
(日行里中見戶傍婦人色甚冶使人熟其意遂室焉其夫滑將張嬰也會嬰從其類飲燕伺間偃寢中拒戶嬰)
(還妻開戶納嬰以裾蔽燕燕卑脊步就蔽轉匿戶扇後而巾墮枕下與佩刀近嬰醉且瞑燕指巾令其妻取妻)
(取刀授燕燕熟視斷其妻頸持巾去明旦嬰起見妻死愕然嬰鄰以為嬰殺之縛以告其妻黨共持白不能言)
(收繫強伏其辜將就市看者圍面千餘人有一人排看者呼曰無令不辜死者吾竊其妻而又殺之當繋我吏)
(執之乃燕也與見賈公公以狀聞請歸其印以贖燕死上義之下詔凡滑城死罪皆免麗情集以此歌為沈)
(下賢作注文苑英華者誤採之下賢有其傳未嘗作歌也集可考)
近體詩
早春
傷懷同客處病眼即花朝草嫩侵沙長冰輕著雨銷風
光知可愛容髮不相饒早晚丹丘伴飛書肯見招
塞上
萬里隋城在(隋大業三年築長城)三邊虜氣衰沙填孤障角燒斷
故關碑馬色經寒慘雕聲帶晚悲(本集作飢)將軍正閒暇留
客換歌辭
江行
地闊分吳塞楓高映楚天迴(一作曲)塘春盡雨方響夜深
船行紀添新夢羇愁甚往年何時京洛路馬上見人烟
下方
三十年來往中間京洛塵倦行今白首歸臥已清神坡
暖冬生(一作抽)筍松涼夏健人更慚徵詔起避世跡非眞
昏旦松軒下怡然對一瓢雨微吟足思花落夢無憀細
事當棋遣衰容喜鏡饒溪僧有深趣書至又相邀
月下留丹竈(有序)
詩題五字乃真仙之詞也邵陽某縣人或聞其
山實異齋禱積稔果有蹈空而至者涉筆附楹
久之乃罷去既而熟視木文則字皆隱起成列
矣某年中廉帥上聞且命鑱其逸跡藏於郡廨
其後為刺史李岫所得今傳於君孫豈精契之
所感致耶光啟三年秋八月既望愚獲覩於王
官别業噫跡雖顯奇道必體正故為物怪之所
中者見之莫不洗然欲蓋其事目擊可數也吾
知挾邪佞以冒進者亦當膽慄自廢豈俟圖鼎
燬犀而後辨奸妖之詭態哉綴之全篇以志誠
敬且期自警泗水司空氏記
月下留丹竈壇邊樹羽衣異香人不覺殘夜鶴分飛朝
會初元盛蓬瀛舊侣稀瑤函真跡在妖魅敢揚威
長安贈王沄
正下搜賢詔多君獨避名客來當意愜花發遇歌成樂
地留高趣權門讓後生東風閒小駟園外好同行
僧舍貽友人
笑破人間事吾徒莫自欺解吟僧亦俗愛舞鶴終卑竹
上題幽夢溪邊約敵碁舊山歸有阻不是故遲遲
贈圓昉公(昉蜀僧僖宗幸蜀昉堅免紫衣)
天階讓紫衣冷格鶴猶卑道勝嫌名出身閒覺老遲晚
香延宿火寒磬度高枝每說長松寺他年與我期
寄鄭仁規
清才鄭小戎標的貴遊中萬里雲無侶三山鶴不籠香
和丹地煖晚著綵衣風榮路期經濟唯應在至公
寄永嘉崔道融
旅寓雖難定乘閒是勝遊碧雲蕭寺霽紅樹謝村秋戍
鼓和潮暗船燈炤島幽詩家多滯此風景似相留
上陌梯寺懷舊僧
雲根禪客居皆說舊吾廬松日明金像山風(一作苔龕)響木
魚依棲應不阻名利本來疎縱有人相問林間懶折書
華下送文㳙
郊居謝名利何事最相親漸與論詩久皆知得句新川
明虹照雨樹密鳥衝人應念從今去還來嶽下頻
五十
閒身事少只題詩五十今來覺陡衰清秩偶叨非養望
丹方頻試更堪疑髭鬚強染三分折絃管遙聽一半悲
漉酒有巾無黍釀負他黃菊滿東籬
退栖
宦遊蕭索為無能移住中條最上層得劎乍如添健僕
亡書久似憶良朋燕昭不是空憐馬支遁何妨亦愛鷹
自致此身繩檢外肯教世路日兢兢
華下
籜冠新帶步池塘逸韻偏宜夏景長扶起綠荷承皂露
驚迴白鳥入殘陽久無書去干時貴時有僧來自故鄉
不用名山訪眞訣退休便是養生方
浙川
華下支離已隔河又來此地避干戈山田漸廣猿頻到
村舍新添燕亦多丹桂石壇宜並長秦雲楚雨暗相和
兒童栗熟迷新逕歸去仍隨牧䜿歌
西北鄉關近帝京烟塵一片正傷情愁看地色連空色
静聽歌聲似哭聲紅蓼遮村人不見青山繞檻路難平
從教烟櫂更南去休向津頭問去程
書懷
病來猶強引雛行力上東原欲試耕幾處馬嘶春麥長
一川人喜雪峯晴閒知有味心難肯道貴謀安迹易平
陶令若能兼不飲無絃琴亦是沽名
丁未歲歸王官谷有作
家山牢落戰塵西匹馬偷歸路已迷塚上卷旗人簇立
花邊移寨鳥驚啼本來薄俗輕文字却致中原動鼓鼙
時取一壺閒日月長歌深入武陵溪
歸王官次年作
亂後燒殘滿(一作數)架書峰前猶自戀吾廬忘機漸喜逢
人少覽鏡空憐待鶴疎孤嶼池痕春漲滿小欄花韻午
晴初酣歌自適逃名久不必門多長者車
丁已重陽
重陽未到已登臨探得黃花且獨斟客舍喜逢連日雨
家鄉似響隔河砧亂來已失耕桑計病後休論濟活心
自賀逢時能自棄歸鞭唯拍馬韉吟
重陽山居
詩人自古恨難窮暮節登臨且喜同四望交親(一作四座賓朋)
兵亂後一川風物笛聲中菊殘深處迴幽蝶陂動晴光
下早鴻明日更期來此醉不堪寂寞對衰翁
山中
全家與我戀孤岑蹋得蒼苔一徑深逃難人多分隟地
放生鹿大出寒林名應不朽輕仙骨理到忘機近佛心
昨夜前溪驟雷雨晚晴獨步數峰吟
喜王駕小儀重陽相訪
白菊初開臥内明聞君相訪病身輕樽前且撥傷心事
谿上還隨覓句行幽鶴傍人疑舊識殘蟬向日噪新晴
擬將寂寞同留住且勸康時立大名
樂府
寶馬跋塵光雙馳照路傍喧傳報戚里明日幸長楊
即事
茶爽添詩句天清瑩道心只留鶴一隻此外是空林
漫書
剩欲逢花折須拚冒雨頻晴明開漸少莫怕濕新巾
偶書
蜀妓輕成妙吳娃狎共纖晚妝留拜月卷上水精簾
漫題
亂後他鄉節燒殘故國春自憐垂白首猶伴踏青人
齒落傷情久心驚健忘頻蝸廬經歲客蠶市異鄉人
退居漫題
花缺傷難綴鶯喧奈細聽惜春春已晚珍重草青青
燕語曾來客花催欲别人莫愁春又過看著又新春
身外都無事山中久避喧破巢看乳燕留果待啼猿
偶題
水榭花繁處春晴日午前鳥窺臨檻鏡馬過隔牆鞭
雜題
孤枕聞鶯起幽懷獨悄然地融春力潤花泛曉光鮮
樓帶猿吟迥庭容鶴舞寬曬書因閱畫封藥偶和丹
驛步隄縈閣軍城鼓振橋鷗和湖雁下雪隔嶺梅飄
舴艋猿偷上蜻蜓燕競飛樵香燒桂子苔濕挂莎衣
溪漲漁家近烟收鳥道高松花飄可惜睡裏灑離騷
即事
宿雨川原霽憑高景物新陂痕侵牧馬雲影帶耕人
十年身隠地一雨太平心匣澁休看劒窗明復上琴
衰鬢閒生少丹梯望覺危松須依石長鶴不傍人卑
林鳥頻窺静家人亦笑慵舊居留穩枕歸臥聽秋鐘
幽鳥穿籬去鄰翁採藥回雲從潭底出花向佛前開
元日
甲子今重數生涯只自憐殷勤元日日欹午又明年
中秋
閒吟秋景外萬事覺悠悠此夜若無月一年虚過秋
獨坐
幽徑入桑麻隖西逢一家編籬薪帶繭補屋草和花
獨望
綠樹連村暗黃花入麥稀遠陂春早滲猶有水禽飛
秦關
形勝今雖在荒涼恨不窮虎狼秦國破狐兔漢陵空
樂府
五更窗下簇妝臺已怕堂前阿母催滿鴨香薰鸚鵡睡
隔簾燈照牡丹開
楊柳枝壽杯詞
臺城細仗曉初移詔賜千官禊飲時綠帳遠籠清珮響
更曛晴日上龍旗
桃源仙子不須誇聞道惟栽一片花何似浣沙溪畔住
綠隂相間兩三家
偶然樓上捲珠簾往往長條拂枕函恰值小娥初學舞
擬偷金縷押春衫
絮惹輕枝雪未飄小溪烟束帶危橋鄰家女伴頻攀折
不覺回身罥翠翹
處處縈空百萬枝一枝枝好更題詩隔城遠岫招行客
便與朱樓當酒旗
日暖津頭絮已飛看看還是送春歸莫言萬緒牽愁思
緝取長繩繫落暉
浪淘沙
不必長漂玉洞花曲中偏愛浪淘沙黃河却勝天河水
萬里縈紆入漢家
遊仙
蛾眉新畫覺嬋娟鬭走將花阿母邊仙曲教成慵不理
玉階相簇打金錢
劉郎相約事難諧雨散雲飛自此乖月姊殷勤留不住
碧空遺下水晶釵
漫書
長擬求閒未得閒又勞行役出秦關逢人漸覺鄉音異
却恨鶯聲似故山
溪邊隨事有桑麻盡日山程十數家莫怪行人頻悵望
杜鵑不是故鄉花
偶書
情知了得未如僧客處高樓莫強登鶯也解啼花也發
不關心事最堪憎
狂題
昨日流鶯今日蟬起來又是夕陽天六龍飛轡常相窘
更忍乘危自著鞭
南北史感遇
雨淋麟閣名臣畫雪臥龍庭猛將碑不用黃金鑄侯印
盡輸公子買蛾眉
漢世頻封萬戶侯雲臺空峻謝風流江南不有名儒相
齒冷中原笑未休
行樂最宜連夜景太平方覺有春風千金盡把酬歌舞
猶勝三邊賞戰功
桃芳李艷年年發羌管蠻弦處處多海上應無三島路
人間唯有一聲歌
佳人自折一枝紅把唱新詞曲未終惟向眼前憐易落
不如抛擲任春風
華嶽廟裴晉公題名
嶽前大隊赴淮西從此中原息鼓(一作戰)鼙石闕莫教苔
蘚上分明認取晉公題
雨中
維摩居士陶居士盡說高情未足誇簷外蓮峰階下菊
碧蓮黃菊是吾家
山中
凡鳥愛喧人静處閒雲似妬月明時世間萬事非吾事
只愧秋來未有詩
王官
風荷似醉和花舞沙鳥無情伴客閒總是此中皆有恨
更堪微雨半遮山
荷塘煙罩小齋虚景物皆宜入畫圖盡日無人只高臥
一雙白鳥隔紗㡡
修史亭(圖山居記曰中條五老峯頗勝會昌毁佛宮因為我有本名王官谷易之禎貺溪乃)
(刻大悲像搆亭其右曰擬綸志其所著也擬綸之右亭曰修史勖所職也)
山前鄰叟去紛紛獨強衰羸愛杜門漸覺一家看冷落
地爐生火自温存
甘心七十且酣歌自筭平生幸已多不似香山白居士
晚將心事著禪魔
烏紗巾上是青天檢束酬知四十年誰料平生臂鷹手
挑燈自送佛前錢(按北夢瑣言云圖為王凝所知後分司又為舊相盧攜所知故云)
贈日東鑒禪師(一作鄭谷)
故國無心度(一作渡)海潮老禪方丈倚中條夜深雨絶松
堂静一點飛(一作山)螢照寂寥
汴柳半枯因悲柳中隱
行人莫歎前朝樹已占河堤幾百春惆悵題詩柳中隠
柳衰猶在自無身
歌
處處亭臺只壞牆軍營人學内人妝太平故事因君唱
馬上曾聽隔教坊
歌者
不似新聲唱亦新旋調玉管旋生春愁腸隔斷珠簾外
只為今宵共聽人
五柳先生自識微無言共笑手空揮胷中免被風波撓
(音繞)肯為螳螂動殺機
故鄉杏花
寄花寄酒喜新開左把花枝右把杯欲問花枝與杯酒
故人何得不同來
力疾山下吳村看杏花
浮世榮枯總不知且憂花陣被風欺儂家自有麒麟閣
第一功名只賞詩
近來桃李半燒枯歸臥鄉園只老夫莫筭明年人在否
不知花得更開無
白菊
登高可羨少年場白菊堆邊鬢似霜益筭更希沾上藥
今朝第七十重陽
黃昏寒立更披襟露浥清香悅道心却笑誰家扃繡戶
正薰龍麝暖鴛衾
許棠
棠字文化宣州涇縣人與張喬諸人同以詩名時
號咸通十哲久困名場李頻為京兆參軍主解試
首薦之始得登第初授涇縣尉又嘗為江寧丞
金華子云許棠晚年登第嘗曰自得一第筋骨輕
健愈於少年則知成名乃孤進之還丹
紀事云棠有洞庭詩為工人題扇號為許洞庭
近體詩
野步
閒賞步易遠野吟聲自高路無人到跡林有鶴遺毛物
外趣都别塵中心枉勞沿溪收墮果坐石喚飢猱
泗上早發
獨起無人見長河夜泛時平蕪疑自動落月似相隨楚
外離空早關西去已遲漁歌聞不絶却軫洞庭思
過洞庭湖
驚波常不定半日鬢堪斑四顧疑無地中流忽有山鳥
飛應畏墮帆遠却如閒漁父時相引行歌浩渺間
雁門關野望
高關閒獨望望久轉愁人紫塞唯多雪胡山不盡春河
遙分斷野樹亂起飛塵時見東來騎心知近别秦
新年呈友人
一月月相似一年年不同清晨窺古鏡旅貌近衰翁處
世閒難得關身事半空浮生能幾許莫惜醉春風
寄盩厔薛能少府
滿縣唯雲水何曾似近畿曉庭禽集慣寒署吏衙稀冰
色封深澗樵聲出翠微時聞迎隠者依舊著山衣
送王侍御赴宣城
朝回離九陌島外賞殘春經宿留閒客看雲作主人時
清難議隠位重亦甘貧巖洞真仙境應休别臥鄰
洞庭湖
空江浩蕩景蕭然盡日菰蒲泊釣船青草浪高三月渡
綠楊花撲一溪烟情多莫舉傷春目愁極兼無買酒錢
猶有漁人數家住不成村落夕陽邊
過分水嶺
隴山高共鳥行齊瞰險盤空甚躡梯雲勢崩騰時向背
水聲嗚咽若東西風兼雨氣吹人面石帶冰稜礙馬蹄
此去秦川無别路斷崖窮谷却難迷
曹鄴
鄴字鄴之桂州人陽朔志邑之崇賢里人鄭谷贈
鄴詩陽朔花盈棹崇賢葉滿溝莫休符風土記鄴
貴後徙居桂城觀察使令狐綯名其里為遷鶯嘗
為四愁三怨五情詩為中書舍人韋慤所知力薦
主司大中時登進士第由天平幕府遷太常博士
懿宗朝議宰相白敏中高璩諡持正不阿後歴祠
部郎中終洋州刺史為詩效魏晉近體較少
徐獻忠曰鄴之詩得於樂府古辭使人忘其鄙近
古體詩
東武吟
心如山上虎身若倉中鼠惆悵倚市門無人與之語夜
宴李將軍欲望心相許何曾聽我言貪謔邯鄲女獨上
黃金臺淒涼淚如雨
長相思
剪妾身上巾贈郎傷妾神郎車不暫停妾貌寧長春青
天無停雲滄海無停津遣妾空牀夢夜夜隨車輪
薄命妾
薄命長惻惻出門見南北劉郎馬蹄疾何處去不得淚
珠不可收蟲絲不可織知君綠桑下更有新相識
代羅敷誚使君
常言愛嵩山别妾向東京朝來見人說却知在石城未
必菖蒲花只向石城生自是使君眼見物皆有情麋鹿
同上山蓮藕同在泥莫學天上日朝東暮還西
和潘安仁金谷集
太守龍為馬將軍金作車香飄十里風風下綠珠歌莫
怪坐上客歎君庭前花明朝此池館不是石崇家
吳宫宴
吳宫城闕高龍鳳遙相倚四面鏗鼓鐘中央列羅綺春
風時一來蘭麝聞數里三度明月落青娥醉不起江頭
鐵劒鳴玉座成荒壘適來歌舞處未知身是鬼
姑蘇臺
南宫酒未銷又晏姑蘇臺美人和淚去半夜閶門開相
對正歌舞笑中聞鼓鼙星散九重門血流十二街一去
成萬古臺空人不回時聞野田中拾得黃金釵
趙城懷古
邯鄲舊公子騎馬又鳴珂手揮白玉鞭不避五侯車閒
愁春日短沽酒入倡家一笑千萬金醉中贈秦蛾如今
高原上樹樹白楊花
讀李斯傳
一車致三轂本圖行地速不知駕馭難攀足成顛覆欺
暗尚不然欺明當自戮難將一人手掩得天下目不見
三尺墳雲陽草空綠
四望樓(樓在洛陽東今廢秦時有貴公子賈虚每自宴其上)
背山見樓影應合與山齊座上日已出城中未鳴雞無
限燕趙女吹笙上金梯風起洛陽東香過洛陽西公子
長夜醉不聞子規啼
續幽憤
繁霜作隂起朱火乘夕發清晝冷無光蘭膏坐銷歇惟
公執天憲身是臺中傑一逐楚大夫何人為君雪怱怱
鬼方路不許辭雙闕過門似他鄉舉趾如遺轍八月黃
草生洪濤入雲熱危魂沒太行客弔空骨節千年瘴江
水恨聲流不絶
古詞
高閣礙飛鳥人言是君家經年不歸去愛妾面上花妾
面雖有花妾心非女蘿郎妻自不重於妾欲如何
霽後作(齊梁體)
新霽辨草木晚塘明衣衿乳燕不歸宿雙雙飛向林微
照露花影輕雲浮麥隂無人可招隠盡日登山吟
夜坐有懷
悄悄月出樹東南若微霜愁人不成寐五月夜亦長佳
期杳天末骨肉不在旁年華且有恨厥體難久康人言
力耕者歲旱亦有糧吾道固如此安得苦倀倀
送友人入塞
亂蓬無根日送子入青塞蒼茫萬里秋如見原野大鳥
雀寒不下山川迥相對一馬没黃雲登高望猶在驚風
忽然起白日黯已晦如何怨路長出門天之外
送厲圖南下第歸澧州
當春人盡歸我獨無歸計送君自多感不是緣下第君
看山上草盡有干雲勢結根既不然何必更掩袂澧水
鱸魚賤荆門楊柳細勿為陽豔留此處有月桂言畢尊
未乾十二門欲閉佇立望不見登高更留涕吟君别我
詩悵望水烟際
送進士李殷下第遊汾河
上國花照地遣君向西征旁人亦有恨况復故人情單
車欲行去别酒忽然醒如何今夜夢半作道路程邊士
不好禮全家住軍城城中鼓角嚴旅客常夜驚中有左
記室逢人眼光明西門未歸者下馬如到京還應一開
卷為子心不平慇懃說中抱壯志勿自輕
杏園席上同年
岐路不在天十年行不至一旦公道開青雲在平地枕
上數聲鼓衡門已如市白日探得珠不待驪龍睡怱怱
出九衢童僕顏色異故衣未及換尚有去年淚晴陽照
花影落絮浮野翠對酒時忽驚猶疑夢中事自憐孤飛
鳥時接鸞鳳翅永懷共濟心莫起胡越意
翠孤至渚宫寄座主相公
萬里一孤舟春行夏方到骨肉盡單羸沈憂滿懷抱羇
孤相對泣性命不相保開戶山鼠驚蟲聲亂秋草白菌
緣屋生黃蒿擁籬倒對此起長嗟芳年亦須老恩門為
宰相出入用天道忽于摧落間收得青松操全家到江
陵屋虚風浩浩中腸自相伐日夕如寇盜其下有孤姪
其上有孀嫂黃糧賤于土一飯常不飽天斜日光薄地
濕蟲叫噪唯恐道忽消形容益枯槁古人於黃雀豈望
白環報奉荅恩地恩何慙以誠告
從天平節度使遊平流園
池塘靜於寺俗事不到眼下馬如在山令人忽疎散明
公有高思到此遂長返乘興挈一壺折荷以為盞入竹
藤似蛇侵牆水成蘚幽鳥不識人時來拂冠冕沿流路
若窮及行路猶遠洞中已云夕洞口天未晚自憐不羈
者寫物性常簡翻愁此興多引得嵇康嬾
奉命齊州推事畢寄本府尚書
越鳥棲不定孤飛入齊鄉日暮天欲雨那兼羽翎傷州
民言刺史蠧物甚於蝗受命大執法草草是行裝僕隸
皆分散單車驛路長四顧無相識奔馳若投荒重門下
長鎖樹影空過牆驅囚遶廊屋&KR0766;&KR0766;如牛羊獄吏相對
語簿書堆滿牀敲枷打鎖聲終日在目旁既捨三山侣
來餘五斗糧忍學空城雀潛身入官倉國中天子令頭
上白日光曲木用處多不如直為梁恐孤食恩地畫夜
心不遑仲夏天氣熱鬢鬚忽成霜社鼠不可灌城狐不
易防偶於擒縱間盡得見否臧截斷姦吏舌劈開冤人
腸明朝向西望走馬歸汶陽
近體詩
長城下
遠水猶歸壑征人合憶鄉泣多盈䄂血吟苦滿頭霜楚
國連天浪衡門到海荒何當生燕羽時得近雕梁
故人寄茶
劒外九華英緘題下玉京開時微月上碾處亂泉聲半
夜招僧至孤吟對月烹碧沈霞脚碎香泛乳花輕六腑
睡神去數朝詩思清用餘不敢費留伴肘書行
碧潯宴上有懷知已
荻花蘆葉滿溪流一簇笙歌在水樓金管曲長人盡醉
玉簪恩重獨生愁女蘿力弱難逢地桐樹心孤易感秋
莫怪當歡却惆悵全家欲上五湖舟
送進士下第歸南海
數片紅霞映夕陽攬君衣袂更移觴行人莫歎碧雲晚
上國每年春草芳雪過藍關寒氣薄雁回湘浦怨聲長
應無惆悵滄波遠十二重樓非我鄉
旅次岳陽寄京中親故
君山南面浪連天一客愁心兩處懸身逐片帆歸楚澤
魂随流水向秦川月回浦北千尋雪樹出湖東幾點烟
更欲登樓向西望北風催上洞庭船
金井怨
西風吹急景美人照金井不見面上花却恨井中影
思不見
但見出門蹤不見入門跡却笑山頭女無端化為石
築城
郎有蘼蕪心妾有芙蓉質不辭嫁與郎築城無休日
嗚嗚啄人鴉軋軋上城車力盡土不盡得歸亦無家
築人非築城圍秦豈圍我不知城上土化作宫中火
樂府體
蓮子房房嫩菖蒲葉葉齊共結池中根不厭池中泥
四怨三愁五情詩
美人如新花許嫁還獨守豈無青銅鏡終日自疑醜
庭花已結子巖花纔弄色誰令生處遠用盡春風力
短鬟一如螓長眉一如蛾相共棹蓮舟得花不如他
手推嘔啞車朝朝暮暮耕未曾分得穀空得老農名
遠夢如水急白髮如草新歸期待春至春至還送人
澗草短短青山月朗朗明此夜目不掩屋頭鳥啼聲
别家鬢未生到城鬢似髮朝朝臨川望灞水不入越
東西是長江南北是官道牛羊不戀山只戀山中草
阿嬌生漢宫西施住南國專房莫相妬各自有顔色
蛺蝶空中飛夭桃庭中春見他夫婦好有女初嫁人
檳榔自無柯椰葉自無隂常羨庭前竹生筍高於林
野雀滿城饑交交復飛飛勿恡官倉粟官倉無空時
入關
衡門亦無路何况入西秦救病不得穴徒為採艾人
自退
寒女面如花寂寂花對影况我不嫁容甘為瓶墮井
徒相逢
江邊野花不須採梁頭野燕不用親西施本是越溪女
承恩不薦越溪人
老圃堂(一作薛能)
邵平瓜地接吾廬穀雨乾時手自鋤昨日春風欺不在
就床吹落讀殘書
題山居
掃葉煎茶摘葉書心閒無夢夜窗虚只應光武恩波晚
豈是嚴君戀釣魚
題女郎廟
數點香烟出廟門女娥飛去影中存年年嶺上春無主
露泣花愁斷客魂
寄劉駕
一川草色青裊裊遶屋水聲如在家悵望美人不攜手
牆東又發數枝花
聽劉尊師彈琴
曾於青海獨聞蟬又向空庭夜聽泉不似齋堂人靜處
秋聲長在七條絃
御定全唐詩錄卷八十三
