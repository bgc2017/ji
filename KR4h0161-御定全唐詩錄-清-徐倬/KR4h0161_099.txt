欽定四庫全書
御定全唐詩錄卷一百
太上隱者(以下神仙詩不分古近體)
答人
偶來松樹下高枕石頭眠山中無歷日寒盡不知年
許宣平
宣平新安歙人景雲中隱城陽山不食行如奔馬
時或負薪賣擔掛一花瓠及曲竹杖每醉騰騰拄
之以歸有詩題菴壁時行長安於驛路洛陽同華
間傳舍亦題之李白東遊覽之曰此仙詩也及新
安累訪之不得咸通七年郡人許明奴家有嫗入
山採樵見一人坐石上食桃甚大自稱宣平即明
奴之祖與一桃食之後嫗却食輕健入山不歸
負薪吟
負薪朝出賣沽酒日西歸路人莫問歸何處穿白雲行
入翠微
菴壁題詩
隱居三十載石室南山巔靜夜翫明月清朝飲碧泉樵
人歌壠上谷鳥戲巗前樂矣不知老都忘甲子年
見李白詩又吟
一池荷葉衣無盡兩畝黃精食有餘又被人來尋討著
移菴不免更深居(李白訪宣平不得乃題詩於菴壁曰我吟傳舍詩來訪仙人居烟嶺迷高)
(跡雲林隔太虛窺庭但蕭索倚杖空躊蹰應化遼天鶴歸當千載餘宣平歸菴見壁詩因題此)
芙蓉峰古丈夫毛女
古丈夫者秦時驪山役夫毛女秦宫女殉葬驪山
者並以計得脱入山食木實日久毛髮紺綠能凌
虛而翔大中初有陶太白尹子虛者采藥入芙蓉
峰遇之自嫌貌醜怪返穴易衣一古服儼雅一鬟
髻綵衣二子相與傾壺而飲飲盡古丈夫折松枝
叩壺而吟毛女和之贈藥而别
餌柏身輕疊嶂間是非無意到塵寰冠裳暫備論浮世
一餉雲遊碧落閒
右古丈夫吟
誰知古是與今非閒躡青霞與翠微簫管秦樓應寂寂
彩雲空惹薜蘿衣
右毛女吟
鍾離權
權唐處士咸陽人遇老人授仙訣又遇華陽真人
上仙王元甫傳道入崆峒山自號雲房先生
題邢州開元寺
得道高僧不易逢幾時歸去願相從自言住處連滄海
别是蓬萊第一峰
莫怪追歡笑語頻尋思離亂好傷神閒來屈指從頭數
得見清平有幾人
吕巖
巖字洞賓京兆人舉進士不第隱終南山從鍾離
權得道尤精劍術關右途路間往往有逢之者
贈薛道士
落魄薛道士年高無白髭雲中卧看石雪裏去尋碑誇
我吃大酒嫌人念小詩不知甚麽漢一任輩流嗤
送鍾離先生
得道來來相見難又聞東去幸仙壇杖頭春色一壺酒
頂上雲攢五岳冠飲海龜兒人不識燒山符手鬼難看
先生此去身須老乞與貧儒換骨丹
贈人
羅浮道士誰同流草衣木食輕王侯世間甲子管不得
壺裏乾坤只自由數著殘棋江月曉一聲長嘯海山秋
飲餘回首話歸路遙指白雲天際頭
題壁
朝遊岳鄂暮蒼梧袖裏青蛇膽氣麤三醉岳陽人不識
朗吟飛過洞庭湖
題沈東老壁
西隣已富憂不足東老雖貧樂有餘白酒釀來緣好客
黃金散盡為收書(按東老宋人因巖係唐進士故附及)
令牧童答鍾弱翁
草鋪横野六七里笛弄晚風三四聲歸來飽飯黃昏後
不脱蓑衣卧月明(弱翁帥平涼一方士通謁有牧童牽黃犢隨之弱翁指牧童曰道士頗能)
(賦此乎方士笑曰不煩我語是兒能之牧童乃操筆大書云云方士即吕公也)
許碏
碏高陽人累舉不第學道於王屋周遊名山洞府
到處於石崕峭壁人不及處題云許碏自峨嵋山
尋偃月子到此筆跡神異竟莫詳偃月子也遊廬
江醉吟云云人皆笑為風狂後插花作舞上酒樓
醉歌昇仙去
醉吟
閬苑花前是醉鄉踏翻王母九霞觴羣仙拍手嫌輕薄
謫向人間作酒狂
譚峭
峭字景昇國子司業洙之子好道術辭父遠遊師
嵩山道士辟榖養氣後居南岳煉丹成能隱化復
入青城而去
行吟
線作長江扇作天靸鞋抛向海東邊蓬萊信道無多路
只在譚生拄杖前
沈廷瑞
廷瑞吏部侍郎彬之子高安人有道術嗜酒却粒
寒暑一單褐數十年不易常跣行日數百里林棲
路宿多在玉笥浮雲二山化後人猶常見之
贈僧昭瑩
南北東西路人生會不無早曾依閣皂又却上玄都雲
片隨天闊泉聲落石孤何期早相遇樂共煮菖蒲(延瑞化於)
(玉笥山後二年有閣皂山僧昭瑩遇之問所往云暫尋知巳留詩别昭瑩後到玉笥山話及方知其尸解而去)
(耳)
許堅
堅字介石廬江人
幽棲觀
仙翁上昇去丹井寄晴壑山色接天台湖光照寥廓玉
洞絶無人老檜猶棲鶴我欲掣青蛇他時沖碧落
題茆山觀
嘗恨清風千載鬱洞天今得恣遊遨松楸一色古壇靜
鸞鶴不來青漢高茅氏井寒丹巳化元宗碑斷夢仍勞
分明有個長生路休向紅塵歎二毛
伊用昌
用昌不知何許人與其妻乞食多在江左廬陵宜
春諸郡出語輕忽常為人毆擊愛作望江南詞與
妻倡和詞皆有旨妻有殊色人以言笑戲調不可
犯夫妻在南城縣丐死牛肉食之死後有見之者
夫妻皆躡虛而行發視所埋處唯爛牛肉無别物
留題閣皂觀
花洞門前吠似雷險聲流斷俗塵埃雨噴山脚毒龍起
月照松梢孤鶴回羅幕秋高添碧翠畫簾時捲到樓臺
兩壇詩客何年去去後門關更不開
紫微孫處士
送青城丈人酒
深羨青城好洞天白龍一覺巳千年鋪雲枕石長松下
朝退看書盡日眠
裴航
贈樊夫人
向為胡越猶懷想況遇天仙隔錦屏儻若玉京朝會去
願隨鸞鶴入青冥(夫人名雲翹劉仙君綱之妻也長慶中航下第遊鄂渚偶與夫人同載航)
(見其有國色慕之賂侍妾裊煙以詩達意)
樊夫人
答裴航
一飲瓊漿百感生玄霜擣盡見雲英藍橋便是神仙窟
何必﨑嶇上玉清(夫人得航詩若不聞使裊烟持詩答航航亦未達詩之旨趣後於藍橋向)
(老嫗求漿飲嫗呼女雲英擎漿與航英色芳麗航憶夫人詩句異之願聘焉嫗言巳有靈丹須玉杵臼擣之必)
(以此為聘當相與航購得之嫗仍令航擣藥百日嫗吞之先入洞告姻戚來迎航及女就禮引見諸賓一仙嫗)
(謂航應相識否航不省曰不憶鄂渚同舟事乎航驚怛陳謝始知夫人即妻之姊後航及妻入玉峯洞為上仙)
吳彩鸞
贈文簫
若能相伴陟仙壇應得文簫駕彩鸞自有繡𥜗並甲帳
瑶臺不怕雪霜寒(鍾陵西山館中秋游女甚盛太和末有書生文簫覩一姝甚妙相盼不去)
(歌云云歌罷穿大松徑捫山險上升生躡其蹤姝相引至絶頂忽風雨有仙童持天判云吳彩鸞私慾謫民妻)
(一紀乃與生下山歸松陵)
慈恩塔院女仙
題寺廊柱
皇子陂頭好月明忘却華筵到曉行煙收山底翠黛横
折得荷花遠恨生
湖水團團夜如鏡碧樹紅花相掩映北斗闌干移曉柄
有似佳期常不定(太和三年長安慈恩寺塔院月夕忽見一美婦人從三四青衣來繞佛塔)
(言笑甚有風味回顧侍婢白與院主借筆硯來乃于北廊柱上題詩院主執燭出視悉變為白鶴沖天去書迹)
(至今尚存焉)
郎子神
郎子神於大歷中降於桐廬女子王法智自言姓
滕名傳胤京兆萬年人
桐廬令鄭鋒宅賦
忽然湖上片雲飛不覺舟中雨濕衣折得蓮花渾忘却
空將荷葉蓋頭歸(鋒集諸賢與神獻酬數百言各為詩一章神亦率然誦詩一首曰衆人莫)
(厠笑又云此作亦頗蹀躞)
清遠道士
同沈恭子遊虎丘寺有作
我本長殷周遭罹歴秦漢四瀆與五岳名山盡幽竄及
此寰區中始有近峰翫近峰何鬱鬱平湖渺瀰漫吟俛
川之陰步上山之岸山川共澄澈光彩交凌亂白雲蓊
欲歸青松忽消半客去川鳥靜人來山鳥散谷深中見
日崖幽曉非旦聞子盛遊遨風流足詞翰嘉兹好松石
一言常累歎勿謂余鬼神忻君共幽贊(顔魯公刻此詩虎丘巖際魯公)
(有和作李德裕皮陸繼和)
夢中美人
春陽曲
長安少女踏春陽何處春陽不斷腸舞袖弓彎渾忘却
羅衣空換九秋霜(貞元中有帥家子邢鳳居長安平康里南質一大第即其寢而晝偃夢一)
(美人古裝高鬟長眉執卷而吟鳳發其卷美人曰君必欲傳之無過一篇取彩箋傳其春陽曲問曲中弓彎何)
(謂美人云父母教妾為此舞乃起整衣張袖舞教拍為弓彎狀以示鳳既罷辭去鳳覺仍於襟袖得其詞)
碧衣女子
白蘋洲吟
碧水色堪染白蓮香正濃分飛俱有恨此别幾時逢藕
隱玲瓏玉花藏縹緲容何當假雙翼聲影暫相從(張確嘗遊)
(霅上白蘋洲見二碧衣女子攜手吟此確逐之化為翡翠飛去)
殷七七
七七名文祥又名道筌嘗自稱七七俗因呼之不
知何所人遊行天下人久見之不測其年壽每日
醉歌云云周寶鎮浙西師敬之嘗試其術於九月
令開鶴林寺杜鵑花有驗
陽春曲
愁見唱陽春令人離腸結郎去未歸家柳自飄香雪(七七)
(有異術過潤州與客飲云某有藝侑歡顧屏上畫婦人曰可歌陽春曲婦人應聲遂歌其音清亮似從屏中出)
(如此者十餘曲)
李真
真唐末仙人
丈人山詩
春凍曉韉露重夜寒幽枕雲生豈是與山無素丈人著
帽相迎
崔常侍
聯句
牀頭錦衾斑復斑架上朱衣殷復殷空庭朗月閒復閒
夜長路遠山復山(有中官宿官坡館燈下見有三人至皆古衣冠相謂曰崔常侍來何遲俄)
(有一人續至悽悽然有離别之意蓋崔常侍也舉酒賦詩聯句末即崔常侍之詞也中官將起四人相顧大嘯)
(而去)
西鄙人(以下無名氏詩)
近體詩
哥舒歌
北斗七星高哥舒夜帶刀至今窺牧馬不敢過臨洮
無名氏(見韋縠才調集)
古體詩
春
褭褭春風吹水國金鴉影煖南山北蒲抽小劍割湘波
柳拂長眉舞春色白銅堤下煙蒼蒼林端細蕊參差香
綠桑枝下見桃葉迴看青雲空斷腸
烏足遲遲日宫裏天門擊鼓龍蛇起風師剪翠換枯條
青帝挼藍染江水蜂蝶繽紛抱香蕊錦鱗跳擲紅雲尾
繡衣白馬不歸來雙成倚檻春心醉
夏
赤帝旗迎火雲起南山石裂吳牛死繡楹夜夜箔蝦鬚
象榻重重簟湘水彤彤日脚燒冰井古陌塵飛野烟靜
漢帝高堂汗若珠班姬明月無停影
秋
月色驅秋下穹昊梁間燕語辭巢蚤古苔凝紫貼瑶階
露槿啼紅墮江草越客羇魂挂長道西風欲揭南山倒
粉蛾恨骨不勝衣映門楚碧蟬聲老
冬
蒼茫枯磧陰雲滿古木號空晝光短雲擁三峰嶽色低
冰堅九曲河聲斷浩汗霜風刮天地温泉火井無生意
澤國龍蛇凍不伸南山瘦柏消殘翠
雞頭
湖浪參差疊寒玉水仙曉展缽盤綠淡黃根老栗皺圓
染青刺短金罌熟紫羅小囊光緊蹙一掬真珠藏蝟腹
叢叢引觜傍蓮洲滿川恐作天雞哭
紅薔薇
九天碎霞明澤國造化工夫潛剪刻淺碧眉長約細枝
深紅刺短鈎春色晴日當樓曉香歇錦帶盤空欲成結
謝豹聲催麥隴秋春風吹落猩猩血
斑竹簟
龍鱗滿牀波浪濕血光點點湘娥泣一片晴霞凍不起
深沈盡訝鮫人立百朵排花蜀纈明珊瑚枕滑葛衣輕
閒忩獨卧曉不起冷浸羇魂錦江裏
聽琴
六律鏗鏘間宫徵伶倫寫入梧桐尾七條瘦玉叩寒星
萬派流泉哭纖指空山雨脚隨雲起古木燈青嘯山鬼
田文墮淚曲未終子規啼血哀猿死
石榴
蟬嘯秋雲槐葉齊石榴㕿老庭枝低流霞色染紫罌粟
黃蠟紙苞紅瓠犀玉刻冰壺含露濕斒斑似帶湘娥泣
蕭娘初嫁嗜甘酸嚼破冰精千萬粒
小蘇家
雙月謳䛩輾秋碧細風斜掩神仙宅麥門冬長馬鬛青
茱萸蕊綻蠅頭赤流蘇斗帳懸高壁綵鳳盤龍繳香額
堂内月娥横剪波倚門腸斷蝦鬚隔
斑竹
濃綠疎莖遶湘水春風抽出蛟龍尾色抱霜花粉黛光
枝撑蜀錦紅霞起交戛敲欹無俗聲滿林風曳刀槍横
瘢痕苦雨洗不落猶帶湘娥淚血腥嫋娜梢頭埽秋月
影穿林下疑殘雪我今慙愧子猷心解愛此君名不滅
天竺國胡僧水晶念珠
天竺胡僧踏雲立紅精素貫蛟人泣細影疑隨爛火銷
圓光恐滴袈裟濕夜梵西天千佛聲指輪次第驅寒星
若非月下滴秋露則是井底圓春冰凄清妙麗應難並
眼界真如意珠靜碧蓮花下獨提攜堅潔何如幻泡影
白雪歌
皇穹何處飛瓊屑散下人間作春雪五花馬踏白雲衢
七香車碾瑶墀月蘇嵒乳洞擁山家澗藤古栗盤銀蛇
寒郊複疊鋪柳絮古磧爛漫吹蘆花流泉不下孤汀咽
斷臂老猿聲欲絶鳥啄冰潭玉鏡開風敲簷溜水晶折
拂戶初疑粉蝶飛看山又訝白鷗歸孫康凍死讀書闈
火井不暖温泉微
琵琶
粉胸繡臆誰家女香撥星星共春語七盤嶺上走鸞鈴
十二峯頭弄雲雨千悲萬恨四五絃絃中甲馬聲駢闐
山僧撲破琉璃缽壯士擊折珊瑚鞭珊瑚鞭折聲交戞
玉盤傾瀉真珠滑海神驅趁夜濤回江娥蹙踏春冰裂
滿座紅粧盡淚垂望鄉之客不勝悲曲終調絶忽飛去
洞庭月落孤雲歸
近體詩
留贈偃師主人
孤城漏未殘徒侣拂征鞍洛北去愁遠淮西歸夢闌曉
燈迴壁暗晴雪捲簾寒更盡主人酒出門行路難
宴李家宅
畫屏深掩瑞雲光羅綺花飛白玉堂銀榼酒傾魚尾倒
金爐灰滿爇心香輕搖綠水青蛾飲亂觸紅絲皓腕狂
今日恩榮許同聽不辭沈醉一千觴
長信宫
細草侵階亂碧鮮宫門深鎖綠楊天珠簾欲捲擡秋水
羅幌微開動冷烟風引漏聲過枕上月遷花影到忩前
獨挑殘焰魂堪斷恨却青娥悞少年
驪山感懷
武帝尋仙駕海遊禁門高閉水空流深宫帶日年年色
翠栢凝煙夜夜愁鸞鳳影沈歸萬古歌鐘聲斷夢千秋
晚來惆悵無人會雲雨能飛傍玉樓
遊朱坡故少保杜公林亭
杜陵池館洛城東孤島迴汀路不窮高岫乍疑三峽近
遠波初似五湖通梧桐葉暗蕭蕭雨菱荇花香澹澹風
還有昔時巢燕在飛來飛去畫堂空
經漢武泉
芙蓉池苑起清秋漢武泉聲落御溝他日江山映蓬鬢
二年楊柳别漁舟竹間駐馬題詩去物外何人識醉遊
盡把歸心付紅葉晚來隨水向東流
雜詩
近寒食雨草萋萋著麥苗風映柳堤早是有家歸未得
杜鷗休向耳邊啼
春光冉冉歸何處更向樽前把一杯盡日問花花不語
為誰零落為誰開
水紋珍簟思悠悠千里佳期一夕休從此無心愛良夜
任他明月下西樓
數日相隨兩不忘郎心如妾妾如郎出門便是東西路
把取紅牋各斷腸
無定河邊暮角聲赫連臺畔旅人情函關歸路千餘里
一夕西風白髮生
花落長川草色青暮山重疊雨冥冥逢春便覺飛蓬苦
今日分飛一涕零
洛陽才子鄰簫恨湘水佳人錦瑟愁今昔兩成惆悵事
臨卭春盡暮江流
浙江輕浪去悠悠望海樓吹望海愁莫怪鄉心隨魄斷
十年為客在他州
聽唱鷓鴣
金谷歌傳第一流鷓鴣清怨碧雲愁夜來省得曾聞處
萬里月明湘水流
雜詩
青天無雲月如燭露泣棃花白如玉子規一夜啼到明
美人獨在空房宿
空賜羅衣不賜恩一薰香後一銷魂雖然舞袖何曾舞
常對春風裛淚痕
不洗殘粧凭繡牀却嫌鸚鵡繡鴛鴦迴鍼刺到雙飛處
憶著征夫淚數行
眼想心思夢裏驚無人知我此時情不如池上鴛鴦鳥
雙宿雙飛過一生
一去遼陽繫夢魂忽傳征騎到中門紗忩不肯施紅粉
徒遣蕭郎問淚痕
鶯啼露冷酒初醒罨畫樓臺曉角鳴翠羽帳中人夢覺
寶釵斜墜枕函聲
兩心不語暗知情燈下裁縫月下行行到階前知未睡
夜深聞放剪刀聲
雜詞
行人南北分征路流水東西接御溝終日坡前怨離别
漫名長樂是長愁
偏倚繡牀愁不起雙垂玉筯翠鬟低卷簾相待無消息
夜合花開日又西
悔將淚眼向東開特地愁從望裏來三十六峰猶不見
況伊如燕這身材
御定全唐詩錄卷一百
