欽定四庫全書
御定全唐詩錄卷三十三
杜甫(十)
近體詩(五)
詠懷古跡
支離東北風塵際漂泊西南天地間三峽樓臺淹日月
五溪衣服共雲山羯胡事主終無賴詞客哀時且未還
庾信平生最蕭瑟暮年詩賦動江關
搖落深知宋玉悲風流儒雅亦吾師悵望千秋一灑淚
蕭條異代不同時江山故宅空文藻雲雨荒臺豈夢思
最是楚宫俱泯滅舟人指點到今疑
羣山萬壑赴荆門生長明妃尚有村一去紫臺連朔漠
獨留青塜向黃昏畫圖省識春風面環珮空歸月夜魂
千載琵琶作胡語分明怨恨曲中論
蜀主窺吳幸三峽崩年亦在永安宫翠華想像空山裏
玉殿虚無野寺中古廟杉松巢水鶴歲時伏臘走村翁
武侯祠屋常鄰近一體君臣祭祀同
諸葛大名垂宇宙宗臣遺像肅清高三分割據紆籌策
萬古雲霄一羽毛伯仲之間見伊吕指揮若定失蕭曹
運移漢祚難恢復志決身殱軍務勞
諸將
漢朝陵墓對南山胡鹵千秋尚入關昨日玉魚蒙葬地
早時金盌出人間見愁汗馬西戎逼曾閃朱旗北斗殷
多少材官守涇渭將軍且莫破愁顔
韓公本意築三城擬絶天驕拔漢旌豈謂盡煩回紇馬
翻然遠救朔方兵胡來不覺潼關隘龍起猶聞晉水清
獨使至尊憂社稷諸君何以答昇平(箋曰當景龍之時張仁願築城胡腹)
(中制其南牧猶以狼居澣海絶幕未空為恨不及百年而禄山作逆回鶻助順堂堂中夏借力於彼以資匡復)
(國勢之寖衰如此邊事之倒置如此不亦傷乎是以悲潼關之失隘思唐堯之一旅勸勉河北諸將不應無韓)
(公之老謀而以賊遺君父也往余沿襲舊聞謂責諸將不應借助於回紇當盜發幽陵天子西走汾陽提朔方)
(孤軍轉戰逐北香積之翦伏西嶺之却迴非回紇恊力奮擊或出其背或出其後勝負未決兩都之收復未可)
(知也當此之時能預料其怙恩肆掠逆而拒之乎魏勃曰失火之家當先白大人後救火乎此切諭也故吾謂)
(豈謂盡煩云云乃俯仰感嘆之詞非以是為謀國不臧而有所彈刺也有言末章二句屬勸勉汾陽之詞汾陽)
(自相州罷歸部曲離散承詔日麾下才數十騎僅免於朝恩元振交口訾嚙少陵於此時惜之可也訟之可也)
(又何庸執三寸之管把其短長乎新書亦謂太宗能用突厥而肅宗不能用回紇兔園書生不識世務鈔略論)
(斷妄談兵事如此類者皆可以一笑也)
洛陽宫殿化為烽休道秦關百二重滄海未全歸禹貢
薊門何處盡堯卦朝廷衮職雖多預天下軍儲不自供
稍喜臨邊王相國肯銷金甲事春農(箋曰此責朝廷之大臣出將者也將)
(相大臣當安危重任不思何以歸職貢復封疆補衮職於朝廷供軍儲於天下如王縉者不過募耕勸農修承)
(平有司之職業而已曰稍喜者蓋深致不滿之意非褒詞也朝廷衮職思得中興賢佐如仲山甫以補衮闕非)
(尋常諫諍之謂也)
迴首扶桑銅柱標冥冥氛祲未全銷越裳翡翠無消息
南海明珠久寂寥殊錫曾為大司馬總戎皆插侍中貂
炎風朔雪天王地只在忠良翊聖朝(箋曰此深戒朝廷不當使中官出將)
(也楊思勖討安南五溪殘酷好殺故越裳不貢吕太一收珠南海阻兵作亂故南海不靖李輔國以中官拜大)
(司馬所謂殊錫也魚朝恩等以中官為觀軍容使所謂總戎也炎風朔雪皆天王之地只當精求忠良以翊聖)
(朝安得偏信一二中人據將帥之重任自取潰僨乎肅代間國勢衰弱不復再振其根本胥在於此斯豈非忠)
(規切諫救世之針藥與)
錦江春色逐人來巫峽清秋萬壑哀正憶往時嚴僕射
共迎中使望鄉臺主恩前後三持節軍令分明數舉杯
西蜀地形天下險安危須仗出羣材(箋曰此言蜀中將帥也崔旰殺郭英)
(乂栢茂林李昌䕫楊子琳舉兵討旰蜀中大亂杜鴻漸受命鎮蜀畏旰數薦于朝請以節制讓旰茂琳等各為)
(本州刺史上不得已從之鴻漸以宰相兼成都尹劍南東西川副元帥主恩隆于嚴武而畏怯憚旰反委以任)
(日置酒高會姑息養亂有媿前鎮多矣公詩標巫峽錦江指西蜀之地形也曰正憶曰往時感今而指昔也主)
(恩則是而軍令則非昔人之三杯何如今人之縱飲如武者真出羣之材安危可寄而今非其人可知也公身)
(居蜀中而風刺出鎮之宗衮故指遠而詞文如此回韓純玉曰首章責諸將之防邊者次章責諸將之用紇)
(者三章刺大臣之出將者四章戒中官之出將者末章則因身在蜀中而婉刺鎮蜀之將也故捴命其題曰諸)
(將)
夜
露下天高秋水清空山獨夜旅魂驚疎燈自照孤帆宿
新月猶懸雙杵鳴南菊再逢人卧病北書不至雁無情
步檐倚杖看牛斗銀漢遥應接鳳城
暮春
卧病擁塞在峽中瀟湘洞庭虛映空楚天不斷四時雨
巫峽常吹千里風沙上草閣柳新闇城邊野池蓮欲紅
暮春鴛鷺立洲渚挾子飜飛還一叢
返照
楚王宫北正黃昏白帝城西過雨痕返照入江翻石壁
歸雲擁樹失山村衰年肺病唯高枕絶塞愁時早閉門
不可久留豺虎亂南方實有未招魂
九日
重陽獨酌杯中酒抱病起登江上臺竹葉於人既無分
菊花從此不須開殊方日落玄猿哭舊國霜前白雁來
弟妺蕭條各何往干戈衰謝兩相催
冬至
年年至日長為客忽忽窮愁泥殺人江上形容吾獨老
天邊風俗自相親杖藜雪後臨丹壑鳴玉朝來散紫宸
心折此時無一寸路迷何處見三秦
小至
天時人事日相催冬至陽生春又來刺繡五紋添弱線
吹葭六琯動浮灰岸容待臘將舒柳山意衝寒欲放梅
雲物不殊鄉國異教兒且覆掌中杯
覽物
曾為掾吏趨三輔憶在潼關詩興多巫峽忽如瞻華岳
蜀江猶似見黃河舟中得病移衾枕洞口經春長薜蘿
形勝有餘風土惡幾時迴首一高歌
愁(強戲為吳體)
江草日日喚愁生巫峽泠冷非世情盤渦鷺浴底心性
獨樹花發自分明十年戎馬暗萬國異域賓客老孤城
渭水秦山得見否人今罷病虎縱横
晝夢
二月饒睡昏昏然不獨夜短晝分眠桃花氣暖眼自醉
春渚日落夢相牽故鄉門巷荆棘底中原君臣豺虎邊
安得務農息戰鬭普天無吏横索錢
即事
暮春三月巫峽長皛皛行雲浮日光雷聲忽送千峯雨
花氣渾如百和香黃鶯過水翻迴去燕子銜泥濕不妨
飛閣捲簾圖畫裏虛無只少對瀟湘
即事
天畔羣山孤草亭江中風浪雨冥冥一雙白魚不受釣
三寸黃柑猶自青多病馬卿無日起窮途阮籍幾時醒
未聞細柳散金甲腸斷秦川流濁涇
舍弟觀赴藍田取妻子到江陵喜寄
汝迎妻子逹荆州消息真傳解我憂鴻雁影來連峽内
鶺鴒飛急到沙頭嶢關險路今虛遠禹鑿寒江正穏流
朱紱即當隨綵鷁青春不假報黃牛
馬度秦關雪正深北來肌骨苦寒侵他鄉就我生春色
故國移居見客心剰欲提㩦如意舞喜多行坐白頭吟
廵簷索共梅花笑冷蘂疎枝半不禁
庾信羅含俱有宅春來秋去作誰家短牆若在從殘草
喬木如存可假花卜築應同蔣詡徑為園須似邵平瓜
比年病酒開㳙滴弟勸兄酬何怨嗟
江雨有懷鄭典設
春雨闇闇塞峽中早晩來自楚王宫亂波分披已打岸
弱雲狼籍不禁風寵光蕙葉與多碧點注桃花舒小紅
谷口子真正憶汝岸高瀼滑限西東
七月一日題終明府水樓
高棟層軒已自涼秋風此日灑衣裳翛然欲下隂山雪
不去非無漢署香絶壁過雲開錦繡疎松夾水奏笙簧
看君宜著王喬履真賜還疑出尚方(終明府功曹也兼攝奉節令故有此)
(句佇觀奏即真也)
宓子彈琴邑宰日終軍棄繻英妙時承家節操尚不泯
為政風流今在兹可憐賓客盡傾蓋何處老翁來賦詩
楚江巫峽半雲雨清簟疎簾看奕碁
又呈吳郎
堂前撲棗任西鄰無食無兒一婦人不為困窮寧有此
秖緣恐懼轉須親即防遠客雖多事使插疎籬却甚真
已訴徵求貧到骨正思戎馬淚盈巾
覃山人隱居
南極老人自有星北山移文誰勒銘徵君已去獨松菊
哀壑無光留戶庭予見亂離不得已子知出處必須經
高車駟馬帶傾覆悵望秋天虚翠屏(韓純玉曰此詩明是譏諷語嘆山人)
(之不終隠也其曰徵君已去哀壑無光帶傾覆虛翠屏已是一篇北山移文矣)
送李八秘書赴杜相公幕
青簾白舫益州來巫峽秋濤天地廻石出倒聽楓葉下
櫓搖背指菊花開貪趨相府今晨發恐失佳期後命催
南極一星朝北斗五雲多處是三台
季夏送鄉弟韶陪黃門從叔朝謁
令弟尚為蒼水使名家莫出杜陵人比來相國兼安蜀
歸赴朝廷已入秦捨舟策馬論兵地拖玉腰金報主身
莫度清秋吟蟋蟀早聞黃閣畫麒麟
見螢火
巫山秋夜螢火飛簾疎巧入坐人衣忽驚屋裏琴書冷
復亂簷邊星宿稀却繞井欄添箇箇偶經花蘂弄輝輝
滄江白髮愁看汝來歲如今歸未歸
吹笛
吹笛秋山風月清誰家巧作斷腸聲風飄律吕相和切
月傍關山幾處明胡騎中宵堪北走武陵一曲想南征
故園楊柳今搖落何得愁中却盡生
見王監兵馬使說近山有白黑二鷹羅者久取竟
未能得王以為毛骨有異他鷹恐臘後春生鶱
飛避暖勁翮思秋之甚眇不可見請余賦詩
雪飛玉立盡清秋不惜竒毛恣遠遊在野只教心力破
于人何事網羅求一生自獵知無敵百中爭能恥下鞲
鵬礙九天須却避兔藏三穴莫深憂
黑鷹不省人間有度海疑從北極來正翮摶風超紫塞
立冬幾夜宿陽臺虞羅自各虚施巧春雁同歸必見猜
萬里寒空祇一日金眸玉爪不凡材
人日
此日此時人共得一談一笑俗相看尊前栢葉休隨猶
勝裏金花巧耐寒佩劍衝星聊暫拔匣琴流水自須彈
早春重引江湖興直道無憂行路難
奉送蜀州栢二别駕將中丞命赴江陵起居衛尚
書太夫人因示從弟行軍司馬佐
中丞問俗畫熊頻愛弟傳書彩鷁新遷轉五州防禦使
起居八座太夫人楚宫臘送荆門水白帝雲偷碧海春
報與惠連詩不惜知吾斑鬢總如銀
多病執熱奉懷李尚書
衰年正苦病侵凌首夏何須氣鬱蒸大水淼茫炎海接
竒峯硉兀火雲升思霑道暍黃梅雨敢望宫恩玉井冰
不是尚書期不顧山隂野雪興難乘
江陵節度陽城郡王新樓成王請嚴侍御判官賦
七字句同作
樓上炎天冰雪生高飛燕雀賀新成碧忩宿霧濛濛濕
朱栱浮雲細細輕杖鉞褰帷瞻具美投壺散帙有餘清
自公多暇延參佐江漢風流萬古情
又作此奉衛王
西北樓成雄楚都遠開山岳散江湖二儀清濁還高下
三伏炎蒸定有無推轂幾年唯鎮靜曳裾終日盛文儒
白頭授簡焉能賦愧似相如為大夫
暮歸
霜黃碧梧白鶴棲城上擊柝復烏啼客子入門月皎皎
誰家搗練風凄凄南渡桂水闕舟檝北歸秦川多鼓鞞
年過半百不稱意明日看雲還杖藜
公安送韋二少府匡贊
逍遥公後世多賢送爾維舟惜此筵念我能書數字至
將詩不必萬人傳時危兵甲黃塵裏日短江湖白髮前
古往今來皆涕淚斷腸分手各風煙
曉發公安
北城擊柝復欲罷東方明星亦不遲鄰雞野哭如昨日
物色生態能幾時舟檝眇然自此去江湖遠適無前期
出門轉盼已陳迹藥餌扶吾隨所之
燕子來舟中作
湖南為客動經春燕子啣泥兩度新舊入故園常識主
如今社日遠看人可憐處處巢君室何異飄飄託此身
暫語船檣還起去穿花落水益霑巾
小寒食舟中作
佳辰強飯食猶寒隱几蕭條戴鶡冠春水船如天上坐
老年花似霧中看娟娟戱蝶過閒幔片片輕鷗下急湍
雲白山青萬餘里愁看直北是長安
贈韋七贊善
鄉里衣冠不乏賢杜陵韋曲未央前爾家最近魁三象
時論同歸尺五天北走關山開雨雪南遊花柳塞雲煙
洞庭春色悲公子蝦菜忘歸范蠡船
酬郭十五判官
才微歲老尚虚名卧病江湖春復生藥裹關心詩總廢
花枝照眼句還成只同燕石能星隕自得隋珠覺夜明
喬口橘洲風浪促繫帆何惜片時程
遣悶戲呈路十九曹長
江浦雷聲喧昨夜春城雨色動微寒黃鸝並坐交愁濕
白鷺羣飛大劇乾晚節漸於詩律細誰家數去酒杯寬
惟君醉愛清狂客百遍相看意未闌
送辛員外
雙峰寂寂對春臺萬竹青青照客杯細草留連侵坐軟
殘花悵望近人開同舟昨日何由得並馬今朝未擬迴
直到綿州始分首江邊樹裏共誰來
清明二首
朝來新火起新煙湖色春光淨客船繡羽銜花他自得
紅顔騎竹我無緣胡童結束還難有楚女腰肢亦可憐
不見定王城舊處長懷賈傅井依然虛霑焦舉為寒食
實藉嚴君賣卜錢鐘鼎山林各天性濁醪麤飯任吾年
此身飄泊苦西東右臂偏枯半耳聾寂寂繫舟雙下淚
悠悠伏枕左書空十年蹴踘將雛遠萬里鞦韆習俗同
旅雁上雲歸紫塞家人鑚火用青楓秦城樓閣煙花裏
漢主山河錦繡中風水春來洞庭闊白蘋愁殺白頭翁
即事
百寳裝腰帶真珠絡臂鞲笑時花近眼舞罷錦纏頭
絶句
遲日江山麗春風花草香泥融飛燕子沙暖睡鴛鴦
江碧鳥逾白山青花欲燃今春看又過何日是歸年
絶句
日出籬東水雲生舍北泥竹高鳴翡翠沙僻舞鵾雞
藹藹花蘂亂飛飛蜂蝶多幽棲身懶動客至欲如何
急雨捎溪足斜暉轉樹腰隔巢黃鳥並翻藻白魚跳
八陣圖
功蓋三分國名成八陣圖江流石不轉遺恨失吞吳
復愁
人煙生處僻虎跡過新蹄野鶻翻窺草村船逆上溪
釣艇收緍盡昏鴉接翅歸月生初學扇雲細不成衣
絶句
漫道春來好狂風大放顛吹花隨水去翻却釣魚船
贈李白
秋來相顧尚飄蓬未就丹砂媿葛洪痛飲狂歌空度日
飛揚跋扈為誰雄
少年行
莫笑田家老瓦盆自從盛酒長兒孫傾銀注玉驚人眼
共醉終同卧竹根
贈花卿
錦城絲管日紛紛半入江風半入雲此曲秖應天上有
人間能得幾回聞
少年行
馬上誰家白面郎臨階下馬坐人床不通姓字麤豪甚
指點銀瓶索酒嘗
絶句漫興
眼見客愁愁不醒無賴春色到江亭即遣花開深造次
便覺鶯語太丁寧
手種桃李非無主野老牆低還是家恰似春風相欺得
夜來吹折數枝花
熟知茅齋絶低小江上燕子故來頻銜泥點汚琴書内
更接飛蟲打著人
二月已破三月來漸老逢春能幾迴莫思身外無窮事
且盡生前有限杯
腸斷春江欲盡頭杖藜徐步立芳洲顛狂柳絮隨風去
輕薄桃花逐水流
懶慢無堪不出村呼兒日在掩柴門蒼苔濁酒林中靜
碧水春風野外昏
糝徑楊花鋪白氈點溪荷葉叠青錢筍根稚子無人見
沙上鳬雛傍母眠
舍西柔桑葉可拈江畔細麥復纖纖人生幾何春已夏
不放香醪如蜜甜
隔戶楊柳弱嫋嫋恰似十五女兒腰誰謂朝來不作意
狂風挽斷最長條
江畔獨步尋花
江上被花惱不徹無處告訴只顛狂走覓南鄰愛酒伴
經旬出飲獨空牀(斛斯融吾酒徒)
稠花亂蘂裹江濱行步欹危實怕春詩酒尚堪驅使在
未須料理白頭人
江深竹靜兩三家多事紅花映白花報荅春光知有處
應須美酒送生涯
東望少城花滿煙百花高樓更可憐誰能載酒開金盞
喚取佳人舞繡筵
黃師塔前江水東春光懶困倚微風桃花一簇開無主
可愛深紅間淺紅
黃四娘家花滿蹊千朵萬朵壓枝低留連戱蝶時時舞
自在嬌鶯恰恰啼
不是愛花即欲死只恐花盡老相催繁枝容易紛紛落
嫩葉商量細細開
三絶句
楸樹馨香倚釣磯斬新花蘂未應飛不如醉裏風吹盡
可忍醒時雨打稀
門外鸕鷀去不來沙頭忽見眼相猜自今已後知人意
一日須來一百回
無數春笋滿林生柴門密掩斷人行會須上番看成竹
客至從嗔不出迎
戱為六絶句
庾信文章老更成凌雲健筆意縱横今人嗤點流傳賦
不覺前賢畏後生
楊王盧駱當時體輕薄為文哂未休爾曹身與名俱滅
不廢江河萬古流
縱使盧王操翰墨劣于漢魏近風騷龍文虎脊皆君馭
歴塊過都見爾曹
才力應難誇數公凡今誰是出羣雄或看翡翠蘭苕上
未掣鯨魚碧海中
不薄今人愛古人清詞麗句必為鄰竊攀屈宋宜方駕
恐與齊梁作後塵
未及前賢更勿疑遞相祖述復先誰别裁偽體親風雅
轉益多師是汝師
中丞嚴公雨中垂寄見憶一絶奉荅
雨映行宫辱贈詩元戎肯赴野人期江邊老病雖無力
強擬晴天理釣絲
投簡梓州幕府兼簡韋十郎官
幕下郎官安穩無從來不奉一行書固知貧病人須棄
能使韋郎跡也疎
奉和軍城早秋
秋風嫋嫋動高旌玉帳分弓射鹵營已收滴博雲間戍
更奪蓬婆雪外城
絶句
堂西長笋别開門塹北行椒却背村梅熟許同朱老喫
松高擬對阮生論
欲作魚梁雲復湍因驚四月雨聲寒青溪先有蛟龍窟
竹石如山不敢安
兩箇黃鸝鳴翠柳一行白鷺上青天忩含西嶺千秋雪
門泊東吳萬里船
漫成
江月去人只數尺風燈照夜欲三更沙頭宿鷺聮拳靜
船尾跳魚撥剌鳴
䕫州歌
中巴之東巴東山江水開闢流其間白帝高為三峽鎮
䕫州險過百牢關
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南春冬花背飛鶴子遺瓊蘂
相趁鳬雛入蔣芽
東屯稻畦一百頃北有澗水通青苗晴浴狎鷗分處處
雨隨神女下朝朝
蜀麻吳鹽自古通萬斛之舟行若風長年三老長歌裏
白晝攤錢高浪中
解悶
草閣柴扉星散居浪翻江黑雨飛初山禽引子哺紅果
溪女得錢留白魚
商湖離别下揚州憶上西陵故驛樓為問淮南米貴賤
老夫乘興欲東流
一辭故國十經秋每見秋瓜憶故丘今日南湖采薇蕨
何人為覓鄭瓜州
沈范早知何水部曹劉不待薛郎中獨當省署開文苑
兼泛滄浪學釣翁
李陵蘇武是吾師孟子論文更不疑一飯未曾留俗客
數篇今見古人詩
復憶襄陽孟浩然清詩句句盡堪傳即今耆舊無新語
漫釣槎頭縮頸鯿
陶冶性靈在底物新詩改罷自長吟孰知二謝將能事
頗學隂何苦用心
不見高人王右丞藍田丘壑漫寒藤最傳秀句寰區滿
未絶風流相國能
先帝貴妃今寂寞荔枝還復入長安炎方每續朱櫻獻
玉座應悲白露團
憶過瀘戎摘荔枝青楓隠映石逶迤京中舊見無顔色
紅顆酸甜只自知
翠瓜碧李沉玉甃赤梨蒲萄寒露成可憐先不異枝蔓
此物娟娟長遠生
側生野岸及江蒲不熟丹宫滿玉壺雲壑布衣駘背死
勞生重馬翠眉須
承聞河北諸道節度入朝歡喜口號絶句
社稷蒼生計必安蠻夷雜種錯相干周宣漢武今王是
孝子忠臣後代看
鳴玉鏘金盡正臣修文偃武不無人興王會靜妖氛氣
聖壽宜過一萬春
抱病江天白首郎空山樓閣暮春光衣冠是日朝天子
草奏何時入帝鄉
東逾遼水北滹沲星象風雲喜共和紫氣關臨天地闊
黃金臺貯俊賢多
李相將軍擁薊門白頭雖老赤心存竟能盡說諸侯入
知有從來天子尊
十二年來多戰場天威已息陣堂堂神靈漢代中興主
功業汾陽異姓王
喜聞盗賊蕃寇揔退口號
勃律天西采玉河堅昆碧盌最來多舊隨漢使千堆寳
少荅朝王萬匹羅
今春喜氣滿乾坤南北東西拱至尊大歷二年調玉燭
玄元皇帝聖雲孫
存殁口號
席謙不見近彈碁畢耀仍傳舊小詩玉局他年無限笑
白楊今日幾人悲
鄭公粉繪隨長夜曹霸丹青已白頭天下何曾有山水
人間不解重驊騮
書堂飲既夜復邀李尚書下馬月下賦絶句
湖水林風相與清殘尊下馬復同傾久拚野鶴如霜鬢
遮莫鄰雞下五更
江南逢李龜年
岐王宅裏尋常見崔九堂前幾度聞正是江南好風景
落花時節又逢君
御定全唐詩錄卷三十三
