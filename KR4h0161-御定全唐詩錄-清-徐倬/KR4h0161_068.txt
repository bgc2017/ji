欽定四庫全書
御定全唐詩錄卷六十八
吕溫
溫字和叔一字化光河中人貞元末擢進士第王
叔文引為左拾遺轉侍御史使吐蕃元和初還進
戸部員外郎歴刑部郎中坐搆宰相李吉甫貶道
州刺史轉衡州秩滿歸京不得意發疾卒溫天才
俊拔文彩贍逸為時流柳宗元劉禹錫所稱
新唐書曰溫副張薦使吐蕃時順宗新立叔文秉
權與遊者皆貴顯温留絶域不得遷常自悲及還
而桺宗元等皆坐貶溫獨免然性險訐譎詭復與
竇羣羊士諤謀逐李吉甫會吉甫病召醫宿里第
劾吉甫交通術士憲宗召訊虚將悉誅之吉甫救
免
劉夢得序云溫少時師吴郡陸質通春秋入從安
定梁肅學文章得一善輒盱衡擊節揚袂頓足勇
於藝能咸有所祖
徐獻忠曰衡州早擅宏詞富矜搖藻五言律亦多
綺拔惜其内有泛思外有遺象不能自振其餘波
耳
古體詩
奉勅祭南嶽
皇家禮赤帝謬獲司封域致齋紫蓋下宿設祝融側鳴
澗驚宵寐清猿遞時刻澡潔事夙興簪佩思盡飭危壇
象岳趾秘殿翹翬翼登拜不遑顧酌獻皆累息贊道儀
匪繁祝史詞甚直忽覺心魂悸如有精靈逼漠漠雲氣
生森森杉柏黑風吹虚簫韻露洗寒玉色寂寞有至公
馨香在明德禮成謝邑吏駕言歸郡職憩桑訪蠶事遵
疇課農力所願風雨時廻首瞻南極
古興
越歐百鍊時楚卞三泣地二寶無人識千齡皆棄置空
巖起白虹古獄生紫氣安得命世客直來開奧秘劍任
刜鐘看玉從投火試必能絶疑惑然後論奇異
岳陽懷古
晨飈發荆州落日到巴丘方知刳剡利可接鬼神遊二
湖豁南浸九𣲖駛東流襟帶三千里盡在岳陽樓憶昔
鬭羣雄此焉爭上游吳昌屯虎旅晉盛騖龍舟宋齊紛
禍難梁陳成寇讐鐘鼓長震耀魚龍不得休風雲一蕭
散功業忽如浮今日時無事空江滿白鷗
同舍弟歲暮寄晉州李六協律三十韻
古人猶悲秋况復歲暮時急景廹流念窮陰結長悲陽
烏下西嶺月鵲驚南枝攬衣步霜砌倚杖臨冰池怳怳
若有失悄悄良不怡忽聞晨起吟宛是同所思有美壯
感激無何遠栖遲摧藏變化用掩抑扶搖姿時傑豈虚
出天道信可欺巨川望汔濟寒谷待潛吹劍匣益精利
玉韜寧磷緇戒哉輕沽諸待矣自寵之伊我抱微尚仲
氏即心期討論自少小形影相差池比来胸中氣欲耀
天下奇雲雨沛蕭艾煙閣雙萎蕤幾年困方枘一旦迷
多岐道因窮理悟命以盡性知事去類絶絃時来如轉
規伊吕偶然得孔孟徒爾爲早行多露悔強進觸藩羸
功名豈身利仁義非我私萬物自身化一夫何驅馳不
如任行吾安命審所宜勸君休感歎與予陶希夷明年
郊天後慶澤歲華滋曲水杏花雪香街青柳絲良時且
暫歡罇酒聊共持閒過漆園叟醉看五陵兒寄言思隱
處不久来相追
道州觀野火
南風吹烈火焰焰燒楚澤陽景當晝連陰天半夜赤過
處若彗掃來時如電激豈復辨蕭艾焉得分玉石蟲蛇
盡爍爛虎兕出奔迫積穢一蕩除和氣始融液堯時既
敬授禹稼斯肇迹遍生合穎禾大秀兩岐麥家有京坻
詠人無溝洫慼若悟焚如功來歲終受益
登少陵原望秦中諸川太原王至德妙用有水術
因用感歎
少陵最高處曠望及秋空羣山噴清源脉散秦川中荷
鍤成雲雨由来非鬼工如何盛明代委棄傷幽風涇灞
徒絡繹漆沮虚會同東流滔滔去沃野飛秋蓬大禹平
水土吾人得其宗發機迴地勢運思與天通早欲獻奇
策豐財叙西戎豈知年三十未識大明宫卷爾出岫雲
追吾入冥鴻無為學驚俗狂醉哭途窮
風詠
微風生青蘋習習出金塘輕搖深林翠靜獵幽徑芳掩
抑時未來鴻毛亦無傷一朝乘嚴氣萬里號清霜北走
摧鄧林東去落扶桑掃却垂天雲澄清無私光悠然返
空寂晏海通舟航
上官昭容書樓歌(貞元十四年友人崔元亮於東都買得研神記一卷有昭容列)
(名書縫處因用感歎而作是歌)
漢家婕妤唐昭容工詩能賦千載同自言才藝是天真
不服丈夫勝婦人歌闌舞罷間無事縱恣優游弄文字
玉樓寶架中天居緘奇秘異萬卷餘水精編帙綠鈿軸
雲母𢷬紙黃金書風飄花露清旭時綺窗高掛紅綃帷
香囊盛煙繡結絡翠羽拂案青琉璃吟披嘯卷終無巳
皎皎淵機破研理詞縈綵翰紫鸞廻思耿寥天碧雲起
碧雲起心悠哉境深轉苦坐自催金梯珠履聲一斷瑶
階日夜生青苔青苔閟僊關曾比羣玉山神仙杳何許
遺迹滿人間君不見洛陽南市賣書肆有人買得研神
記紙上香多蠧不成昭容題處猶分明令人惆悵難為
情
近體詩
蕃中拘留歲餘廻至隴右先寄城中親故
蓬轉星霜改蘭陔色養違窮泉百死别絶域再生歸鏡
數成絲髮囊收抆血衣酬恩有何力秖棄一毛微
喜儉北至送宗禮南行
洞庭舟始泊桂江帆又開魂從會處斷愁向笑中來惝
怳看殘景殷勤祝此杯衡陽刷羽待成取一行廻
道州途即事
零桂佳山水營陽舊日同經途看不暇遇境說難窮叠
障青時合澄湘漫處空舟移明鏡裏路入畫屏中巗壑
千家接松蘿一徑通漁燈生縹緲犬吠隔葱蘢戲鳥留
餘翠幽花悦晚紅光翻沙瀨日香散橘園風信美非吾
土分憂屬賤躬守愚資地僻䘏隱望年豐且保心能靜
那求政必工課終如免戾歸養洛城東
白雲起封中詩(題中用韻六十字成)
封開白雲起漢帝坐齋宫望在泥金上疑生秘玉中攢
柯初繚繞布葉漸蒙蘢日觀祥光合天門瑞氣通無心
似出岫有勢欲凌風倘遣成膏澤從兹遍太空
夏日題尋真觀李寬中秀才書院
閒院開軒笑語闌江山併入一壺寬微風但覺杉香滿
烈日方知竹氣寒披卷最宜生白室吟詩好就步虚壇
願君此地攻文字如煉仙家九轉丹
經河源軍漢邨作
行行忽到舊河源城外千家作漢邨樵採未侵征虜墓
耕耘猶就破羌屯金湯天險長全設伏臘華風亦暗存
暫住單車空下淚有心無力復何言
劉郎浦口號
吳蜀成婚此水潯明珠步障屋黃金誰將一女輕天下
欲換劉郎鼎峙心
貞元十四年旱甚見權門移芍藥
綠原青壠漸成塵汲井開園日日新四月帶花移芍藥
不知憂國是何人
鮑溶
溶字德源元和四年進士第與韓愈李正封孟郊
相友善其詩氣力宏贍博識清度雅正高古衆材
無不備具
古體詩
羽林行
朝出羽林宫入參雲臺議獨請萬里行不奏和親事君
王重年少深納開邊利寶馬雕玉鞍一朝從萬騎煌煌
都門外祖帳光七貴歌鐘樂行軍雲物慘别地簫笳整
部曲幢蓋動郊次臨風親戚懷滿袖兒女淚行行復何
贈長劍報恩字
織婦詞
百日織綵絲一朝停杼機機中有雙鳳化作天邊衣使
人馬如風誠不阻音徽影響隨羽翼雙雙繞君飛行人
豈願行不怨不知歸所怨天盡處何人見光輝
怨詩
女蘿寄松栢綠蔓花綿綿三五定君婚結髮早移天肅
肅羔雁禮泠泠琴瑟篇恭承采蘩祀敢效同車賢皎日
不留景良時如逝川愁心忽移愛花貌無歸妍翠袖洗
朱粉碧階封綺錢新人易如玉廢瑟難為絃寄羨舜華
木榮君香閣前豈無搖落苦貴與根蒂連希君舊光景
照妾薄暮年
秋思
朔風吹雁翼遠别無人鄉君近雁來處幾回斷君腸昔
奉千日書撫心怨星霜無書又千日世路重茫茫燕國
有佳麗蛾眉富春光自然君歸晚花落君空堂君其謂
不然歲晚雙鴛鴦
顧兔蝕殘月幽光不如星女兒晚事夫顔色同秋螢秋
日邊馬嘶武夫不遑寧燕歌易水怨劍舞蛟龍腥風折
連枝樹水翻無蒂萍立身多門戸何必燕山銘生世不
如鳥雙雙比翼翎
岐路
北風送微寒徒侣勤遠程憂人席不暖殘月馬上明飄
飄岐路間長見日初生重嶂曉色淺疎猿寒啼清人間
多岐路常恐終身行回見四方人車輪無留聲空谷亦
堪隠下田非嬾耕古人有遺訓飽食非親榮我生禮義
鄉少小見太平賢聖猶羇旅况復非其名
秋日山中寄懷李端公益
舊事與日遠秋花依舊香前年繡衣客此節過此堂侍
臣不自高笑解繡衣裳眠雲有餘意入鳥不亂行我恐
雲嵐色損君鞍馬光君言此何言明日皆異鄉明日非
今日山下道路長一從下山來天地再炎涼此中會難
得夢君馬玄黃
采蓮曲二首
弄舟朅來南塘水蓮葉映身摘蓮子暑衣鮮淨鴛鴦喜
作浪舞花驚不起殷勤護惜纖纖指水菱初熟多新刺
採蓮朅來水無風蓮潭如鏡船如龍夏衫短袖交斜紅
艷歌笑鬭新芙蓉戲魚來往蓮花東
鳴雁行
七月朔方雁心苦聯影翻空落南土八月江南陰復晴
浮雲繞天難夜行羽翼勞痛心虚驚一聲相呼百處鳴
楚童夜宿煙波測沙上布羅連草色月暗風悲欲下難
不知何處容棲息楚童何為傷我身爾不曾作遠行人
江南羽族本不少寧得網羅此客鳥
李夫人歌
璿閨羽帳華燭陳方士夜降夫人神葳蕤半露芙蓉色
窈窕將期環珮身麗如三五月可望難親近顰黛含悽
竟不言春思秋怨誰能問欲求巧笑如生時歌塵在空
瑟御絲神來未及夢相見帝比初亡心更悲愛之欲其
生又死東流萬代無回水宫漏丁丁夜向晨煙銷霧散
愁方士
采葛行
春溪幾回葛花黃黃麝引子山山香蠻女不惜手足損
鈎刀一一牽葛長葛絲茸茸春雪體深澗擇泉清處洗
殷勤十指蠶吐絲當窗嫋嫋聲高機織成一疋無一兩
供進天子五月衣水晶夏殿開涼戸冰山繞座猶難御
衣親玉體又何如杳然獨對秋風曙鏡湖女兒嫁鮫人
鮫綃逼肖色不分吳中角簟泛清水搖曳勝被三素雲
自兹貢薦無人惜那敢更爭龍手跡蠻女將來海市頭
賣與嶺南貧估客
採珠行
東方暮空海面平驪龍弄珠燒月明海人驚窺水底火
百寶錯落隨龍行浮心一夜生姦見月質龍軀看幾遍
擘波下去忘此身迢迢謂海無靈神海宫正當龍睡重
昨夜孤光今得弄河伯空憂水府貧天吳不敢相驚動
一團冰容掌上清四面人入光中行騰華乍搖白日影
銅鏡萬古羞爲靈海邊老翁怨狂子抱珠哭向無底水
一富何須龍頷前千金幾葬魚腹裏鱗蟲變化回陰陽
填海破山無景光捬心髣髴失珠意此土為爾離農桑
飲風衣日亦飽暖老翁擲却同雞卵
近體詩
薦冰
西陸宜先啟春寒寢廟清歷官分氣候天子薦精誠已
辨瑶池色如和玉佩鳴禮餘神轉肅曙後月殘明雅合
霜容潔非同雪體輕空憐一掬水珍重此時情
人日陪宣州范中丞傳正范侍御傳貞宴東風亭
人日春風綻早梅謝家兄弟看花來吳姬對客歌千曲
秦女留人酒百杯絲柳向空初宛轉玉山看日漸徘徊
流光易去歡難得莫厭頻頻上此臺
山居
窈窕垂蘿澗蒙茸采葛花鴛鴦憐碧水照影舞金沙
酬范侍御
雲髻鳳文鈿對君歌少年萬金酬一顧莫惜十千錢
玉管傾杯樂春園鬭草情野花無限意處處逐人行
聞道中山酒一杯千日醒黃鶯似傳語勸酒太丁寧
紅袂歌聲起因君始得聞黃昏小垂手與我駐浮雲
懷僊詞
閬峯綺閣幾千丈瑶水西流十二城曾見周靈王太子
碧桃花下自吹笙
漢宫辭
月映東窗似玉輪未央前殿絶聲塵宫槐花落西風起
鸚鵡驚寒夜喚人
隋宫
柳塘煙起日西斜竹浦風廻雁弄沙煬帝春遊古城在
壞宫芳草滿人家
贈楊鍊師
紫煙衣上繡春雲清隠山書小篆文明月在天將鳳管
夜深吹向玉晨君
道士夜誦蘂珠經白鶴下繞香煙聽夜移經盡人上鶴
仙風吹入秋冥冥
索王播侍御蜀牋
蜀川牋紙綵雲初聞說王家最有餘野客思將池上學
練裙紅葉不堪書
送僧遊天台
身非居士常多病心愛空王稍覺閒師問寄禪何處所
浙南青翠沃州山
吳中夜别
楚客秋思著黃葉吳姬夜歌停碧雲聲盡鐙前各流淚
水天凉冷雁離羣
張仲素
仲素字繢之河間人宰相濬之祖也官司勲員外
郎曾與王涯令狐楚同為舍人合編其五七言絶
句爲三舍人集
近體詩
天馬詞
天馬初從渥水來郊歌曾唱得龍媒不知王塞沙中路
苜蓿殘花幾處開
躞蹀宛駒齒未齊摐金噴玉向風嘶來時行盡金河道
獵獵輕風在碧蹄
閨人思
愁見遊空百丈絲春風惹斷更傷離閒花落徧蒼苔地
盡日無人誰得知
秋閨怨
桂魄初生秋露微輕羅已薄未更衣銀筝夜久殷勤弄
心怯空房不忍歸
秋夜曲
丁丁漏永夜何長漫漫輕雲露月光秋逼暗蟲通夕響
征衣未寄莫飛霜
碧窗斜月藹清輝愁聽寒螿淚濕衣夢裏分明見關塞
不知何路向金微
秋天一夜靜無雲斷續鴻聲到曉聞欲寄征人問消息
居延城外又移軍
博山沉燎絶餘香蘭燼金檠怨夜長爲問青青河畔草
幾回經雨復經霜
燕子樓詩(按白樂天序云此詩張仲素為關盼盼作也應屬仲素但諸刻屬關故兩存之)
樓上殘燈伴曉霜獨眠人起合歡牀相思一夜情多少
地角天涯不是長
北邙松栢鎖愁烟燕子樓中思悄然自埋劍履歌塵散
紅袖香消巳十年
適看鴻雁岳陽回又覩玄禽逼社來瑶瑟玉簫無意緒
任從蛛網任從灰
段文昌
文昌字墨卿西河人家荆州相穆宗再相文宗出
鎮荆南移蜀
近體詩
題武擔寺西臺
秋天如鏡空樓閣盡玲瓏水暗餘霞外山明落照中鳥
行看漸遠松韻聽難窮今日登臨意多歡語笑同
晚夏登張儀樓呈院中諸公
重樓窗戸開四望斂烟埃遠岫林端出清波城下迴乍
疑蟬韻促稍覺雪風來併起鄉關思銷憂在酒杯
嚴休復
休復爵里未詳
近體詩
唐昌觀玉蘂花
終日齋心禱玉宸魂銷目斷未逢真不如滿樹瓊瑶蕊
笑對藏花洞裏人
羽車潛下玉龜山塵世何人覩蕣顔惟有無情枝上雪
好風吹綴綠雲鬟(元和中揚州唐昌觀玉蕊花盛開見一女子從以二女冠三小僕直造花)
(所佇立良久命小童折花數枝謂黃冠者曰曩有玉峯之期自此可以行矣行百許步遂不復見休復有詩元)
(微之白樂天皆有和詩云)
李涉
涉洛陽人初與弟渤同隠廬山後應陳許辟憲宗
時試太子通事舍人謫峽州司倉參軍太和中爲
大學博士復流康州自號青谿子
張爲作主客圖以孟雲卿為高古奥逸主以涉為
入室
古體詩
鷓鴣詞
湘江煙水深沙岸隔楓林何處鷓鴣飛日斜斑竹陰二
女虚垂淚三閭枉自沉惟有鷓鴣啼獨傷行客心
越岡連越井越鳥更南飛何處鷓鴣啼夕烟東嶺歸嶺
外行人少天涯北客稀鷓鴣啼别處相對淚沾衣
六嘆(并序首選二)
五噫四愁九歌七啟皆創文者立意之終絶其
數而名之也清江白雲孤山遠嶼皆得時之人
吟咏性情耳余無暇於是焉窮居歲陰偶懷無
悰因追感聞見成文六篇目曰六歎懼質文之
不備復何全於比興乎錄之私齋以示同道格
韻枯缺多慙見知
深院梧桐夾金井上有轆轤青絲索美人清晝汲寒泉
寒泉欲上銀瓶落迢迢碧甃千餘尺竟日倚闌空嘆息
惆悵不來照明鏡却掩洞房花寂寂
綺幕香風翡翠車清明獨傍芙蓉渠上有雲鬟洞仙女
垂羅掩縠烟中語風月頻驚桃李時滄波久别鴛鴦侣
欲傳一札孤飛翼山長水遠無消息却鏁重門一院深
半夜空庭明月色
春山三朅來
釣魚朅來春日暖松溪不厭舟行緩野竹初栽碧玉長
澄潭欲下青絲短昔人避地兼避仇暮栖雲外身悠悠
我今無事亦如此赤鯉忽到長竿頭汎汎隨波凡幾里
碧莎如烟沙似砥瘦壁橫空怪石危山花鬭石禽爭水
有時帶月歸扣舷身閒自是漁家仙
山上朅來採新茗新花亂發前山頂瓊英動搖鐘乳碧
叢叢高下隨崖嶺未必蓬萊有仙藥能向鼎中雲漠漠
越甌遥見裂鼻香欲覺身輕騎白鶴
採藥朅來藥苗盛藥生只傍行人徑世人重耳不重目
指似藥苖心不足野客住山三十載妻兒共寄浮雲外
小男學語便分别已辨君臣知配匹都市廣長開大舖
疾來求者多相悮見說韓康舊姓名識之不識先相怒
寄荆娘寫真
章華臺南莎草齊長河柳色連金堤青樓曈曨曙光蚤
梨花滿巷鸎新啼章臺玉顔年十六小來能唱西凉曲
教坊大使久知名郢上詞人歌不足少年才子心相許
夜夜高唐夢雲雨五銖香帔結同心三寸紅箋替傳語
緣池並戲雙鴛鴦田田翠葉紅蓮香百年恩愛兩相許
一日不見生愁腸上清仙女徵遊伴欲從湘靈住河漢
只愁陵谷變人寰空歎桑田歸海岸願分精魄定形影
永似銀壺掛金井召得丹青絶世工寫真與身真相同
忽然相對兩不語疑是妝成來鏡中豈期人願天不違
雲軿却駐從山歸畫圖封裹寄箱篋洞房艷艷生光輝
良人翻作東飛翼却遣江頭問消息經年不得一封書
翠幕雲軿遶空壁結客有少年名總身姓江征帆三十
里前月發豫章知我别時言識我馬上郎恨無羽翼飛
使我徒怨滄浪長開箧取畫圖寄我形影與客將如今
憔悴不相似恐君重見生悲傷蒼梧九疑在何處斑斑
竹淚連瀟湘
近體詩
桺枝詞
錦池江上柳垂橋風引蟬聲送寂寥不必如絲千萬縷
只禁離恨兩三條
竹枝歌
十二山晴花盡開楚宫雙闕對陽臺細腰爭舞君王醉
白日秦兵江上來
竹裏
竹裏編茅倚石根竹莖疎處見前村閒眠盡日無人到
自有春風爲掃門
題招隠寺即戴顒舊宅
兩崖古樹千般色一井寒泉數丈冰欲問前朝戴居士
野烟秋草是丘陵
過湖州妓宋態宜
曾識雲仙至小時芙蓉頭上綰青絲當時驚覺高唐夢
惟有而今宋玉知
陵陽夜會使君筵解語花枝出眼前一從明月西沉海
不見嫦娥二十年(紀事云涉至揚州一女子拜且泣問之曰態宜也故吴興劉員外全白之)
(愛姬劉李有昔年之分因贈詩)
贈夜客
暮雨蕭蕭江上村綠林豪客夜知聞他時不用相廻避
世上如今半是君(涉嘗過九江至皖口遇盜問何人從者曰李博士也其豪首曰若是李涉)
(博士不用剽奪久聞詩名願題一篇足矣涉遂題此絶贈之范攄雲溪友議云李彙征常客遊閩越至循州)
(冒雨求宿或指韋氏莊居韋氏杖履迎賓年八十餘自稱曰野人韋思明留之累夕談論諸家之作次及李涉)
(主人酷稱善已而愀然變色曰老身弱齡不肖遊浪江湖為不平事後遇之蒙簡我詩感而改節隠此經今一)
(紀矣李既云亡追惋持觴而醉與彙征各舉涉他詩十數篇而别去乾符辛丑攄客雲川彙征所述也)
晚泊潤州聞角
江城吹角水茫茫曲引邊聲怨思長驚起暮天沙上雁
海門斜去兩三行
御定全唐詩錄卷六十八
