欽定四庫全書
御定全唐詩錄卷四十七
韓愈
古體詩
薦士
周詩三百篇雅麗理訓誥曾經聖人手議論安敢到五
言出漢時蘇李首更號東都漸瀰漫𣲖别百川導建安
能者七卓犖變風操逶迤抵晉宋氣象日凋耗中間數
鮑謝比近最清奥齊梁及陳隋衆作等蟬噪搜春摘花
卉沿襲傷剽盜國朝盛文章子昂始高蹈勃興得李杜
萬類困陵暴後來相繼生亦各臻閫奥有窮者孟郊受
材實雄驁冥觀洞古今象外逐幽好横空盤硬語妥帖
力排奡敷柔肆紆餘奮猛卷海潦榮華肖天秀捷疾逾
響報行身踐規矩甘辱恥媚竈孟軻分邪正眸子看瞭
眊杳然粹而清可以鎮浮躁酸寒溧陽尉五十幾何耄
孜孜營甘辛辛苦久所冒俗流知者誰指注競嘲慠聖
皇索遺逸髦士日登造廟堂有賢相愛遇均覆燾况承
歸與張二公迭嗟悼青冥送吹嘘強箭射魯縞胡為久
無成使以歸期告霜風破佳菊嘉節迫吹帽念將决焉
去感物增戀嫪彼微水中荇尚煩左右芼魯侯國至小
廟鼎猶納郜幸當擇珉玉寧有棄珪瑁悠悠我之思擾
擾風中纛(音道)上言愧無路日夜惟心禱鶴翎不天生變
化在啄菢通波非難圖尺地易可漕善善不汲汲後時
徒悔懊救死具八珍不如一簞犒微詩公勿誚愷悌神
所勞
喜侯喜至贈張籍張徹
昔我在南時數君長在念搖搖不可止諷詠日喁噞如
以膏濯衣每漬垢逾染又如心中疾箴石非所砭常思
得遊處至死無倦厭地遐物奇怪水鏡涵石劒荒花窮
漫亂幽獸工騰閃礙目不忍窺忽忽坐昏墊逢神多所
祝豈忘靈即驗依依夢歸路歴歴想行店今者誠自幸
所懷無一欠孟生去雖索侯氏來還歉攲眠聽新詩屋
角月豔豔雜作承間騁交驚舌互舚繽紛指瑕疵拒捍
阻城塹以余經摧挫固請發鉛槧居然妄推讓見謂爇
天燄比疎語徒妍悚息不敢占呼奴具盤飱飣餖魚菜
贍人生但如此朱紫安足僣
駑驥(唐本有贈歐陽詹字或作駑驥吟示歐陽詹詹集有答韓十八駑驥吟)
駑駘誠齷齪市者何其稠力小苦易制價微良易酬渴
飲一斗水飢食一束芻嘶鳴當大路志氣若有餘騏驥
生絶域自矜無匹儔牽驅入市門行者不為留借問價
幾何黃金比嵩丘借問行幾何咫尺視九州飢食玉山
禾渴飲醴泉流問誰能為御曠世不可求惟昔穆天子
乘之極遐遊王良執其轡造父挾其輈因言天外事茫
惚使人愁駑駘謂騏驥餓死余爾羞有能必見用有德
必見收孰云時與命通塞皆自由騏驥不敢言低徊但
垂頭人皆劣騏驥共以駑駘優喟余獨興歎才命不同
謀寄詩同心子為我商聲謳
齪齪
齪齪當世士所憂在飢寒但見賤者悲不聞貴者嘆大
賢事業異遠抱非俗觀報國心皎潔念時涕汍瀾妖姬
坐左右柔指發哀彈酒肴雖日陳感激寧為歡秋隂欺
白日泥潦不少乾河堤决東郡老弱隨驚湍天意固有
屬誰能詰其端願辱太守薦得充諫諍官排雲呌閶闔
披腹呈琅玕致君豈無術自進誠獨難
洞庭湖阻風贈張十一署
十月隂氣盛北風無時休蒼茫洞庭岸與子維雙舟霧
雨晦争泄波濤怒相投犬雞斷四聽糧絶誰與謀相去
不容步險如礙山丘清談可以飽夢想接無由男女喧
左右飢啼但啾啾非懷北歸興何用勝羇愁雲外有白
日寒光自悠悠能令暫開霽過是吾無求
縣齋讀書
出宰山水縣讀書松桂林蕭條捐末事邂逅得初心哀
狖醒俗耳清泉潔塵襟詩成有共賦酒熟無孤斟青竹
時默釣白雲日幽尋南方本多毒北客恒懼侵讁譴甘
自守滯留愧難任投章類縞帶佇答逾兼金
新竹
筍添南階竹日日成清閟縹節已儲霜黃苞猶掩翠出
欄抽五六當戶羅三四高標陵秋嚴貞色奪春媚稀生
巧補林併出疑争地縱横乍依行爛漫忽無次風枝未
飄吹露粉先涵淚何人可携翫清景空瞪視
落齒
去年落一牙今年落一齒俄然落六七落勢殊未已餘
存皆動搖盡落應始止憶初落一時但念豁可恥及至
落二三始憂衰即死每一將落時懍懍恒在已叉牙妨
食物顛倒怯潄水終焉捨我落意與崩山比今來落既
熟見落空相似餘存二十餘次第知落矣儻常歲落一
自足支兩紀如其落併空與漸亦同指人言齒之落壽
命理難恃我言生有涯長短俱死爾人言齒之豁左右
驚諦視我言莊周云木鴈各有喜語訛默固好嚼廢輭
還美因歌遂成詩持用詫妻子
苦寒
四時各平分一氣不可兼隆寒奪春序顓頊固不廉太
昊弛維綱畏避但守謙遂令黃泉下萌芽夭勾尖草木
不復抽百味失苦甜凶颷攪宇宙鋩刃甚割砭日月雖
云尊不能活烏蟾羲和送日出恇怯頻窺覘炎帝持祝
融呵嘘不相炎而我當此時恩光何由沾肌膚生鱗甲
衣被如刀䥥氣寒鼻莫齅血凍指不拈濁醪沸入喉口
角如銜箝將持匕箸食觸指如排籖侵鑪不覺暖熾炭
屢已添探湯無所益何况纊與縑虎豹僵穴中蛟螭死
幽潛熒惑喪躔次六龍冰脱髯芒碭大包内生類恐盡
殱啾啾窗間雀不知已微纖舉頭仰天鳴所願晷刻淹
不如彈射死郤得親炰燖鸞皇苟不存爾固不在占其
餘蠢動儔俱死誰恩嫌伊我稱最靈不能女覆苫悲哀
激憤嘆五藏難安恬中宵倚墻立淫淚何漸漸天王哀
無辜惠我下顧瞻褰旒去耳纊調和進梅鹽賢能日登
御黜彼傲與憸生風吹死氣豁達如褰簾懸乳零落墮
晨光入前簷雪霜頓銷釋土脈膏且黏豈徒蘭蕙榮施
及艾與蒹日萼行鑠鑠風條坐襜襜天乎苟其能吾死
意亦厭
崔十六少府攝伊陽以詩及書見投因酬三十韻
崔君初來時相識頗未慣但聞赤縣尉不比博士慢賃
屋得連墻往來忻莫間我時亦新居觸事苦難辦蔬飱
要同喫破襖請來綻謂言安堵後貸借更何患不知孤
遺多舉族仰薄宦有時未朝餐得米日已晏隔墻聞讙
呼衆口極鵝鴈前計頓乖張居然見真贋嬌兒好眉眼
袴脚凍兩骭捧書隨諸兄累累兩角丱冬惟茹寒齏秋
始識瓜瓣問之不言飢飫若厭芻豢才名三十年久合
居給諫白頭趨走裏閉口絶謗訕府公舊同袍拔擢宰
山澗寄詩雜詼俳有類說鵬鷃上言酒味酸冬衣竟未
擐下言人吏稀惟足彪與虥又言致猪鹿此語乃善幻
三年國子師腸肚習藜莧况住洛之涯魴鱒可罩汕肯
效屠門嚼久嫌弋者篡謀拙日焦拳活計似鋤剗男寒
澁詩書妻瘦剰腰襻為官不事職厥罪在欺謾行當自
劾去漁釣老葭薍歲窮寒氣驕冰雪滑磴棧音問難屢
通何由覿清盼
送侯參謀赴河中幕
憶昔初及第各以少年稱君頥始生鬚我齒清如冰爾
時心氣壯百事謂已能一别詎幾何忽如隔晨興我齒
豁可鄙君顔老可憎相逢風塵中相視迭嗟矜幸同學
省官末路再得朋東司絶教授遊宴以為恒秋漁蔭密
樹夜博然明燈雪逕抵樵叟風廊折談僧陸渾桃花間
有湯沸如烝三月崧少步躑躅紅千層洲沙厭晩坐嶺
壁窮晨昇沈冥不計日為樂不可勝遷滿一已異乖離
坐難憑行行事結束人馬何蹻騰感激生膽勇從軍豈
嘗曾洸洸司徒公天子爪與肱提師十萬餘四海欽風
稜河北兵未進蔡州帥新薨曷不請掃除活彼黎與烝
鄙夫誠怯弱受恩愧徒弘猶思脱儒冠棄死取先登又
欲面言事上書求詔徵侵官固非是妄作譴可懲惟當
待責免耕斸歸溝塍今君得所附勢若脱韝鷹檄筆無
與讓幕謀職其膺收績開史牒翰飛逐溟鵬男兒貴立
事流景不可乘歲老隂沴作雲頽雪翻崩别袖拂洛水
征車轉崤陵勤勤酒不進勉勉恨已仍送君出門歸愁
腸若牽繩默坐念語笑癡如遇寒蠅策馬誰可適晤言
誰為應席塵惜不掃殘罇對空凝信知後會時日月屢
環絙生期理行役歡緒絶難承寄書惟在頻無恡簡與
繒
東都遇春
少年氣真狂有意與春競行逢二三月九州花相映川
原曉服鮮桃李晨妝靚荒乘不知疲醉死豈辭病飲噉
惟所便文章倚豪横爾來曾幾時白髮忽滿鏡舊遊喜
乖張新輩足嘲評(去聲)心腸一變化羞見時節盛得閒無
所作貴欲辭視聽深居疑避仇默卧如當暝朝曦入牖
來鳥喚昏不醒為生鄙計算鹽米告屢罄坐疲都忘起
冠側懶復正幸蒙東都官獲離機與穽乖慵遭傲僻漸
染生弊性既去焉能追有來猶莫聘有船魏王池往往
縱孤泳水容與天色此處皆綠淨岸樹共紛披渚牙相
緯經(音徑)懷歸苦不果即事取幽迸貪求匪名利所得亦
已併悠悠度朝昏落落捐季孟羣公一何賢上戴天子
聖謀謨收禹績四面出雄勁轉輸非不勤稽逋有軍令
在庭百執事奉職各秪敬我獨何為哉坐與億兆慶譬
如籠中鳥仰給活性命為詩告友生負愧終究竟
送石處士赴河陽幕
長把種樹書人云避世士忽騎將軍馬自號報恩子風
雲入壯懷泉石别幽耳鉅鹿師欲老常山險猶恃豈惟
彼相憂固是吾徒恥去去事方急酒行可以起
送湖南李正字歸
長沙入楚深洞庭值秋晩人隨鴻雁少江共蒹葭遠歴
歴余所經悠悠子當返孤遊懷耿介旅宿夢婉娩風土
稍殊音魚蝦日異飯親交俱在此誰與同息偃
送無本師歸范陽
無本於為文身大不及膽吾嘗示之難勇往無不敢蛟
龍弄角牙造次欲手攬衆鬼囚大幽下覷襲元窞天陽
熙四海注視首不頷鯨鵬相摩窣兩舉快一噉夫豈能
必然固已謝黯黮狂詞肆滂葩低昂見舒慘姦窮怪變
得往往造平澹蜂蟬碎錦纈綠池披菡萏芝英擢荒蓁
孤翮起連菼家住幽都遠未識氣先感來尋吾何能無
殊嗜昌歜(徂感切)始見洛陽春桃枝綴紅糝遂來長安里
時卦轉習坎老懶無鬭心久不事鉛槧欲以金帛酬舉
首常顑頷念當委我去雪霜刻以憯獰飈攪空衢天地
與頓撼勉率吐歌詩慰女别後覽
雙鳥詩
雙鳥海外來飛飛到中州一鳥落城市一鳥集巖幽不
得相伴鳴爾來三千秋兩鳥各閉口萬象銜口頭春風
卷地起百鳥皆飄浮兩鳥怱相逢百日鳴不休有耳聒
皆聾有口反自羞百舌舊饒聲從此恒低頭得病不呻
喚泯默至死休雷公告天公百物須膏油自從兩鳥鳴
聒亂雷聲收鬼神怕嘲咏造化皆停留草木有微情挑
抉示九州蟲鼠誠微物不堪苦誅求不停兩鳥鳴百物
皆生愁不停兩鳥鳴自此無春秋不停兩鳥鳴日月難
旋輈不停兩鳥鳴大法失九疇周公不為公孔丘不為
丘天公怪兩鳥各捉一處囚百蟲與百鳥然後鳴啾啾
兩鳥既别處閉聲省愆尤朝食千頭龍暮食千頭牛朝
飲河生塵暮飲海絶流還當三千秋更起鳴相酬
嘲魯連子
魯連細而黠有似黃鷂子田巴兀老蒼憐汝矜爪觜開
端要驚人雄誇吾厭矣高拱禪鴻聲若輟一杯水獨稱
唐虞賢顧未知之耳
調張籍
李杜文章在光焰萬丈長不知羣兒愚那用故謗傷蚍
蜉撼大樹可笑不自量伊我生其後舉頸遥相望夜夢
多見之晝思反微茫徒觀斧鑿痕不矚治水航想當施
手時巨刃磨天揚垠崖劃崩豁乾坤擺雷硠惟此兩夫
子家居率荒凉帝欲長吟哦故遣起且僵翦翎送籠中
使看百鳥翔平生千萬篇金薤垂琳瑯仙官勅六丁雷
電下取將流落人間者太山一豪芒我願生兩翅捕逐
出八荒精誠忽交通百怪入我腸刺手拔鯨牙舉瓢酌
天漿騰身跨汗漫不著織女襄顧語地上友經營無太
忙乞君飛霞珮與我高頡頏
雜詩
古史散左右詩書置後前豈殊蠧書蟲生死文字間古
道自愚蠢古言自包纏當今固殊古誰與為欣歡獨攜
無言子共昇崑崙顛長風飄襟裾遂起飛高圓下視禹
九州一塵集豪端遨嬉未云幾下已億萬年向者夸奪
子萬墳厭其巔惜哉抱所見白黑未及分慷慨為悲咤
淚如九河翻指摘相告語雖還今誰親翩然下大荒被
髮騎騏驎
寄崔二十六立之
西城員外丞心跡兩屈奇往歲戰詞賦不將勢力隨下
驢入省門左右驚紛披傲兀坐試席深叢見孤羆文如
翻水成初不用意為四座各低面不敢捩眼窺升階揖
侍郎歸舍日未敧佳句喧衆口考官敢瑕疵連年收科
第若摘頷底髭迴首卿相位通途無他岐豈論挍書郎
袍笏光參差童稚見稱說祝身得如斯儕輩妒且熱喘
如竹筒吹老婦願嫁女約不論財貲老翁不量分累月
笞其兒攪攪争附託無人角雄雌由來人間事翻覆不
可知安有巢中鷇插翅飛天陲駒麛著爪牙猛虎借與
皮汝頭有韁繫汝脚有索縻陷身泥溝間誰復禀指撝
不脱吏部選可見偶與奇又作朝士貶得非命所施客
居京城中十日營一炊逼迫走巴蠻恩愛座中離昨來
漢水頭始得完孤羇桁掛新衣裳盎棄食殘糜苟無飢
寒苦那用分高卑憐我還好古宦途同險巇每旬遺我
書竟歲無差池新篇奚其思風幡肆逶迤又論諸毛功
劈水看蛟螭雷電生睒䁑角鬛相橕披屬我感窮景抱
華不能摛倡來和相報愧歎俾我疵又寄百尺綵緋紅
相盛衰巧能喻其誠深淺抽肝脾開展放我側方餐涕
垂匙朋交日凋謝存者逐利移子寧獨迷誤綴綴意益
彌舉頭庭樹豁狂飇卷寒曦迢逓山水隔何由應塤篪
别來就十年君馬記騧驪長女當及事誰助出帨縭諸
男皆秀朗幾能守家規文字銳氣在輝輝見旌麾摧腸
與慼容能復持酒巵我雖未耋老髮秃骨力羸所餘十
九齒飄颻盡浮危玄花著兩眼視物隔褷䙰燕席謝不
詣游鞍懸莫騎敦敦(都回切)凭書案譬彼鳥黏黐且吾聞
之師不以物自隳孤豚眠糞壤不慕太廟犧君看一時人
幾輩先騰馳過半黑頭死隂蟲食枯骴歡華不滿眼咎
責塞兩儀觀名計之利詎足相陪裨仁者恥貪冒受祿
量所宜無能食國惠豈異哀癃罷久欲辭謝去休令衆
睢睢况又嬰疹疾寧保軀不貲不能前死罷内實慙神
祗舊籍在東都茅屋枳棘籬還歸非無指灞渭揚春澌
生兮耕吾疆死也埋吾陂文書自傳道不仗史筆垂夫
子固吾黨新恩釋銜羈去來伊洛上相待安罛箄我有
雙飲&KR0678;其銀得朱提黃金塗物象雕鐫妙工倕乃令千
里鯨么麽微螽斯猶能争明月擺掉出渺瀰野草花葉
細不辨薋菉葹緜緜相糾結狀似環城陴四隅芙蓉樹
擢豔皆猗猗鯨以興君身失所逢百罹月以喻夫道僶
俛勵莫虧草木眀覆載妍醜齊榮萎願君恒御之行止
雜燧觹異日期對舉當如合分支
符讀書城南
木之就規矩在梓匠輪輿人之能為人由腹有詩書詩
書勤乃有不勤腹空虛欲知學之力賢愚同一初由其
不能學所入遂異閭兩家各生子提孩巧相如少長聚
嬉戲不殊同隊魚年至十二三頭角稍相疎二十漸乖
張清溝映汙渠三十骨骼成乃一龍一豬飛黃騰踏去
不能顧蟾蜍一為馬前卒鞭背生蟲蛆一為公與相潭
潭府中居問之何因爾學與不學歟金璧雖重寶費用
難貯儲學問藏之身身在則有餘君子與小人不繫父
母且不見公與相起身自犂鉏不見三公後寒飢出無
驢文章豈不貴經訓乃菑畬潢潦無根源朝滿夕已除
人不通古今馬牛而襟裾行身陷不義况望多名譽時
秋積雨霽新凉入郊墟燈火稍可親簡編可卷舒豈不
旦夕念為爾惜居諸恩義有相奪作詩勸躊躇
示爽
宣城去京國里數逾三千念汝欲别我解裝具盤筵日
昏不能散起坐相引牽冬夜豈不長達旦燈燭然座中
悉親故誰肯捨汝眠念汝將一身西來曾幾年名科揜
衆俊州考俱吏前今從府公召府公又時賢時輩千百
人孰不謂汝妍汝來江南近里閭故依然昔日同戲兒
看汝立路邊人生但如此其實亦可憐吾老世味薄因
循致留連強顔班行内何實非罪愆才短難自力懼終
莫洗湔臨分不汝誑有路即歸田
人日城南登高
初正候纔兆涉七氣已弄靄靄野浮陽暉暉水披凍聖
朝身不廢佳節古所用親交既許來子妷亦可從盤蔬
冬春雜罇酒清濁共令徵前事為觴咏新詩送扶杖凌
圯阯刺船犯枯葑戀池羣鴨迴釋嶠孤雲縱人生本坦
蕩誰使妄倥傯直指桃李闌幽尋寧止重
病鴟
屋東惡水溝有鴟墮鳴悲青泥揜兩翅拍拍不得離羣
童呌相召瓦礫争先之計挍生平事殺却理亦宜奪攘
不愧恥飽滿盤天嬉晴日占光景高風送追隨遂凌紫
鳳羣肯顧鴻鵠卑今者運命窮遭逢巧丸兒中汝要害
處汝能不得施於吾乃何有不忍乘其危丐汝將死命
浴以清水池朝餐輟魚肉暝宿防狐貍自知無以致蒙
德久猶疑飽入深竹叢飢來傍階基亮無責報心固以
聽所為昨日有氣力飛跳弄籓籬今晨忽徑去曾不報
我知儌倖非汝福天衢汝休窺京城事彈射竪子豈易
欺勿諱泥坑辱泥坑乃良規
瀧吏
南行逾六旬始下昌樂瀧險惡不可狀船石相舂撞往
問瀧頭吏潮州尚幾里行當何時到土風復何似瀧吏
垂手笑官何問之愚譬官居京邑何由知東吳東吳遊
宦鄉官知自有由潮州底處所有罪乃竄流儂幸無負
犯何由到而知官今行自到那遽妄問為不虞卒見困
汗出愧且駭吏曰聊戲官儂嘗使往罷嶺南大抵同官
去道苦遼下此三千里有州始名潮惡溪瘴毒聚雷電
常洶洶鱷魚大於船牙眼怖殺儂州南數十里有海無
天地颶風有時作掀簸真差(音詫)事聖人於天下於物無
不容比聞此州囚亦有生還儂官無嫌此州固罪人所
徙官當明時來事不待說委官不自謹慎宜即引分往
胡為此水邊神色久戃慌㼚大缾甖小所任自有宜官
何不自量滿溢以取斯工農雖小人事業各有守不知
官在朝有益國家不得無虱其間不武亦不文仁義飾
其躬巧姦敗羣倫叩頭謝吏言始慙今更羞歴官二十
餘國恩並未酬凡吏之所訶嗟實頗有之不即金木誅
敢不識恩私潮州雖云遠雖惡不可過於身實已多敢
不持自賀
贈别元十八協律
英英桂林伯實維文武特遠勞從事賢來弔逐臣色南
裔多山海道里屢紆直風波無程期所憂動不測子行
誠艱難我去未窮極臨别且何言有淚不可拭
吾友柳子厚其人藝且賢吾未識子時已覽贈子篇寤
寐想風采於今已三年不意流竄路旬日同食眠所聞
昔已多所得今過前如何又須别使我抱悁悁
勢要情所重排斥則埃塵骨肉未免然又况四海人嶷
嶷桂林伯矯矯義勇身生平所未識待我逾交親遺我
數幅書繼以藥物珍藥物防瘴癘書勸飬形神不知四
罪地豈有再起辰窮途致感激肝膽還輪囷
寄書龍城守君驥何時秣峽山逢颶風雷電助撞捽乘
潮簸扶胥近岸指一髮兩巖雖云牢木石互飛發屯門
雖云高亦映波浪没余罪不足惜子生未宜忽胡為不
忍别感謝情至骨
初南食貽元十八協律
鱟實如惠文骨眼相負行蠔相黏為山百十各自生蒲
魚尾如蛇口眼不相營蛤即是蝦蟇同實浪異名章舉
馬甲柱鬭以怪自呈其餘數十種莫不可嘆驚我來禦
魑魅自宜味南烹調以鹹與酸芼以椒與橙腥臊始發
越咀呑面汗騂惟蛇舊所識寧憚口眼獰開籠聽其去
鬱屈尚不平賣爾非我罪不屠豈非情不祈靈珠報幸
無嫌怨并聊歌以記之又以告同行
宿曾江口示姪孫湘
雲昏水奔流天水漭相圍三江滅無口其誰識涯圻暮
宿投民村高處水半扉犬雞俱上屋不復走與飛篙舟
入其家暝聞屋中唏問知歲常然哀此為生微海風吹
寒晴波揚衆星輝仰視北斗高不知路所歸
答柳柳州食蝦蟇
蝦蟇雖水居水特變形貌強號為蛙蛤於實無所校雖
然兩股長其奈脊皴皰跳躑雖云高意不離濘淖鳴聲
相呼和無理秪取閙周公所不堪灑灰垂典教我弃愁
海濱恒願眠不覺叵堪朋類多沸耳作驚爆端能敗笙
磬仍工亂學校雖蒙句踐禮竟不聞報效大戰元鼎年
孰強孰敗橈居然當鼎味豈不辱釣罩余初不下喉近
亦能稍稍常懼染蠻夷失平生好樂而君復何為甘食
比豢豹獵較務同俗全身斯為孝哀哉思慮深未見許
迴櫂
除官赴闕至江州寄鄂岳李大夫
盆城去鄂渚風便一日耳不枉故人書無因帆(去聲)江水
故人辭禮闈旌節鎮江圻而我竄逐者龍鍾初得歸别
來已三歲望望長迢遞咫尺不相聞平生那可計我齒
落可盡君鬢白幾何年皆過半百來日苦無多少年樂
新知衰暮思故友譬如親骨肉寧免相可不我昔實愚
惷不能降色辭子犯亦有言臣猶自知之公其務貰過
我亦請改事桑榆儻可收願寄相思字
南山有高樹行贈李宗閔
南山有高樹花葉何衰衰上有鳳凰巢鳳凰乳且棲四
旁多長枝羣鳥所託依黃鵠據其高衆鳥接其卑不知
何山鳥羽毛有光輝飛飛擇所處正得衆所希上承鳳
凰恩自期永不衰中與黃鵠羣不自隐其私下視衆鳥
羣汝徒竟何為不知挾丸子心默有所規彈汝枝葉間
汝翅不覺摧或言由黃鵠黃鵠豈有之慎勿猜衆鳥衆
鳥不足猜無人語鳳凰汝屈安得知黃鵠得汝去婆娑
弄毛衣前汝下視鳥各議汝瑕疵汝豈無朋匹有口莫
肯開汝落蒿艾間幾時復能飛哀哀故山友中夜思汝
悲路遠翅翎短不得持汝歸
猛虎行
猛虎雖云惡亦各有匹儕羣行深谷間百獸望風低身
食黃熊父子食赤豹麛擇肉於熊豹肯視兔與貍正晝
當谷眠眼有百步威自矜無當對氣性縱以乖朝怒殺
其子暮還食其妃匹儕四散走猛虎還孤棲狐鳴門兩
旁烏鵲從噪之出逐猴入居虎不知所歸誰云猛虎惡
中路正悲啼豹來銜其尾熊來攫其頥猛虎死不辭但
慙前所為虎坐無助死况如汝細微故當結以信親當
結以私親故且不保人誰信汝為
感春
偶坐藤樹下暮春下旬間藤蔭已可庇落蘂還漫漫亹
亹新葉大瓏瓏晚花乾青天高寥寥兩蝶飛翻翻時節
適當爾懷悲自無端
黃黃蕪菁花桃李事已退狂風簸枯榆狼籍九衢内春
序一如此汝顔安足賴誰能駕飛車相從觀海外
晨遊百花林朱朱兼白白柳枝弱而細懸樹垂百尺左
右同來人金紫貴顯劇嬌童為我歌哀響跨筝笛豔姬
蹋筵舞清眸刺劒戟心懷平生友莫一在燕席死者長
眇芒生者困乖隔少年真可喜老大百無益
南内朝賀歸呈同官
薄雲蔽秋曦清雨不成泥罷賀南内衙歸凉曉凄凄綠
槐十二街渙散馳輪蹄余惟戇書生孤身無所齎三黜
竟不去致官九列齊豈惟一身榮珮玉冠簮犀滉蕩天
門高著籍朝厥妻文才不如人行又無町畦問之朝廷
事略不知東西况于經籍深豈究端與倪君恩太山重
不見酬稗稊所職事無多又不自提撕明庭集孔鸞曷
取於鳬鷖樹以松與栢不宜間蒿藜婉孌自媚好幾時
不見擠貪食以忘軀尠不調鹽醯法吏多少年磨淬出
角圭將舉汝愆尤以為已階梯收身歸關東期不到死
迷
讀東方朔雜事
嚴嚴王母宫下維萬仙家噫欠為飄風濯手大雨沱方
朔乃䜿子驕不加禁訶偷入雷電室輷輘掉狂車王母
聞以笑衛官助呀呀不知萬萬人生身埋泥沙簸頓五
山踣流漂八維蹉曰吾兒可憎奈此狡獪何方朔聞不
喜禠身絡蛟蛇瞻相北斗柄兩手自相挼羣仙急乃言
百犯庸不科向觀睥晲處事在不可赦(音奢)欲不布露言
外口實諠譁王母不得已顔嚬口齎嗟頷頭可其奏送
以紫玉珂方朔不懲創挾恩更矜誇詆欺劉天子正晝
溺殿衙一旦不辭訣攝身凌蒼霞
譴瘧鬼
屑屑水帝魂謝謝無餘輝如何不肖子尚奮瘧鬼威乘
秋作寒熱翁嫗所罵譏求食歐泄間不知臭穢非醫師
加百毒熏灌無停機灸師施艾炷酷若獵火圍詛師毒
口牙舌作霹靂飛符師弄刀筆丹墨交横揮咨汝之胄
出門戶何巍巍祖軒而父頊未沫於前徽不修其操行
賤薄似汝稀豈不忝厥祖靦然不知歸湛湛江水清歸
居安汝妃清波為裳衣白石為門畿呼吸明月光手掉
芙蓉旂降集隨九歌飲芳而食菲贈汝以好辭出汝去
莫違
示兒
始我來京師止攜一束書辛勤三十年以有此屋廬此
屋豈為華于我自有餘中堂高且新四時登牢蔬前榮
饌賓親冠婚之所於庭内無所有高樹八九株有藤婁
絡之春華夏隂敷東堂坐見山雲風相吹噓松果連南
亭外有瓜芋區西偏屋不多槐榆翳空虛山鳥旦夕鳴
有類澗谷居主婦治北堂膳服適戚疎恩封高平君子
孫從朝裾開門問誰來無非卿大夫不知官高卑玉帶
懸金魚問客之所為峩冠講唐虞酒食罷無為棋槊以
相娛凡此座中人十九持鈞樞又問誰與頻莫與張樊
如來過亦無事考評道精麤蹮蹮媚學子墻屏日有徒
以能問不能其蔽豈可袪嗟我不修飾事與庸人俱安
能坐如此比肩于朝儒詩以示兒曹其無迷厥初
庭楸
庭楸止五株共生十步間各有藤繞之上各相鉤聯下
葉各垂地樹顛各雲連朝日出其東我常坐西偏夕日
在其西我常坐東邊當晝日在上我在中央間仰視何
青青上不見纖穿朝暮無日時我且八九旋濯濯晨露
香明珠何聯聯夜月來照之蒨蒨自生煙我已自頑鈍
重遭五楸牽客來尚不見肯到權門前權門衆所趨有
客動百千九牛亡一毛未在多少間往既無可顧不往
自可憐
送諸葛覺往隨州讀書
鄴侯家多書插架三萬軸一一懸牙籖新若手未觸為
人強記覽過眼不再讀偉哉羣聖文磊落載其腹行年
餘五十出守數已六京邑有舊廬不容久食宿臺閣多
官員無地寄一足我雖官在朝氣勢日局縮屢為丞相
言雖懇不見錄送行過滻水東望不轉目今子從之遊
學問得所欲入海觀龍魚矯翮逐黃鵠勉為新詩章月
寄三四幅
南溪始泛
榜舟南山下上上不得返幽事隨去多孰能量近遠陰
沈過連樹藏昂抵横坂石麤肆磨礪波惡厭牽挽或倚
偏岸漁竟就平洲飯點點暮雨飄梢梢新月偃餘年懍
無幾休日愴已晚自是病使然非由取高蹇
南溪亦清駛而無檝與舟山農驚見之隨我觀不休不
惟兒童輩或有杖白頭饋我籠中瓜勸我此淹留我云
以病歸此已頗自由幸有用餘俸置居在西疇囷倉米
榖滿未有旦夕憂上去無得得下來亦悠悠但恐煩里
閭時有緩急投願為同社人雞豚燕春秋
足弱不能步自宜收朝蹟羸形可輿致佳觀安可擲即
此南坂下久聞有水石拕舟入其間溪流正清激隨波
吾未能峻瀨乍可刺鷺起若導吾前飛數十尺亭亭柳
帶沙團團松冠壁歸時還盡夜誰謂非事役
御定全唐詩錄卷四十七
