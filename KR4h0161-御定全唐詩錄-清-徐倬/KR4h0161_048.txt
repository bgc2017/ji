欽定四庫全書
御定全唐詩錄卷四十八
韓愈(三)
古體詩(三)
城南聯句
竹影金瑣碎(郊)泉音玉淙琤瑠璃翦木葉(愈)翡翠開園
英流滑隨仄步(郊)搜尋得深行遙岑出寸碧(愈)遠目增
雙明乾穟紛拄地(郊)化蟲枯挶莖木腐或垂耳(愈)草珠
競駢睛浮虚有新斸(郊)摧扤饒孤撐囚飛黏網動(愈)盜
啅接彈驚脱實自開坼(郊)牽柔誰繞縈禮鼠拱而立(愈)
駭牛躅且鳴蔬甲喜臨社(郊)田毛樂寬征露螢不自暖
(愈)凍蝶尚思輕宿羽有先曉(郊)食鱗時半横菱翻紫角
利(愈)荷折碧圓傾楚膩鱣鮪亂(郊)獠羞螺蠏并桑蠖見
虚指(愈)穴貍聞鬭獰逗翳翅相築(郊)擺幽尾交搒蔓涎
角出縮(愈)樹啄頭敲鏗修箭褭金餌(郊)羣鮮沸池羹岸
殼坼玄兆(愈)野麰漸豐萌窰煙羃疏島(郊)沙篆印迴平
瘁肌遭蚝刺(愈)啾耳聞雞生竒慮恣迴轉(郊)遐睎縱逢
迎巔林戢遠睫(愈)縹氣夷空情歸跡歸不得(郊)捨心捨
還争靈麻撮狗蝨(愈)村稚啼禽猩紅皺曬檐瓦(郊)黃團
繫門衡得雋蠅虎健(愈)相殘雀豹趟束枯樵指秃(郊)刈
熟擔肩赬澀旋皮卷臠(愈)苦開腹彭亨機舂潺湲力(郊)
吹簸飄颻精賽饌木盤簇(愈)靸妖藤索絣荒學五六卷
(郊)古藏四三塋里儒拳足拜(愈)土怪閃眸偵蹄道補復
破(郊)絲窠埽還成墓堂蝙蝠沸(愈)破竈伊威盈追此訊
前主(郊)答云皆冢卿敗壁剝寒月(愈)折篁嘯遺笙袿熏
霏霏在(郊)綦跡微微呈劍石猶竦檻(愈)獸材尚挐楹寶
唾拾未盡(郊)玉啼墮猶鎗窗綃疑閟豔(愈)妝燭已銷檠
綠髮抽珉甃(郊)青膚聳瑤楨白蛾飛舞地(愈)幽蠧落書
棚惟昔集嘉咏(郊)吐芳類鳴嚶窺奇摘海異(愈)恣韻激
天鯨腸胃繞萬象(郊)精神驅五兵蜀雄李杜拔(愈)嶽力
雷車轟大句斡玄造(郊)高言軋霄峥芒端轉寒燠(愈)神
助溢杯觥巨細各乘運(愈)湍潿亦騰聲凌花咀粉蘃(郊)
削縷穿珠櫻綺語洗晴雪(愈)嬌辭哢雛鸎酣歡雜弁珥
(郊)繁價流金瓊菡萏寫江調(郊)萎蕤綴藍瑛庖霜膾玄
鯽(愈)浙玉炊香稉朝饌已百態(郊)春醪又千名哀匏蹙
駛景(愈)冽唱凝餘晶解魄不自主(郊)痺肌坐空瞠扳援
賤蹊絶(愈)炫曜仙選㪅藂巧競採笑(郊)駢鮮互探嬰桑
變忽蕪蔓(愈)樟裁浪登丁霞鬭詎能極(郊)風期誰復𢋫
臯區扶帝壤(愈)瓌藴郁天京祥色被文彦(郊)良材插杉
檉隱伏饒氣象(愈)興潛示堆坑擘華露神物(郊)擁終儲
地禎訏謨壯締始(愈)輔弼登階清坌秀恣填塞(郊)呀靈
滀渟澄益大聯漢魏(愈)肇初邁周嬴積照涵德鏡(郊)傳
經儷金籝食家行鼎鼐(愈)寵族飫弓旌奕制盡從賜(郊)
殊私得逾程飛橋上架漢(愈)繚岸俯規瀛瀟碧遠輸委
(郊)湖嵌費攜擎萄苜從大漠(愈)楓櫧至南荆嘉植鮮危
朽(郊)膏理易滋榮懸長巧紐翠(愈)象曲善攢珩魚口星
浮没(郊)馬毛錦斑騂五方亂風土(愈)百種分鉏耕葩蘖
相妒出(郊)菲茸共舒晴類招臻倜詭(愈)翼萃伏衿纓危
望跨飛動(郊)冥升躡登閎春遊轢靃靡(愈)彩伴䬃嫈嫇
遺燦飄的皪(郊)淑顔洞精誠嬌應如在寤(愈)頽意若含
酲鵷毳翔衣帶(郊)鵝肪截佩璜文昇相照灼(愈)武勝屠
欃槍割錦不酬價(郊)構雲有高營通波牣鱗介(愈)疏畹
富蕭蘅買養馴孔翠(郊)遠苞樹蕉栟鴻頭排刺芡(愈)鵠
㲉攢瓌橙騖廣雜良牧(郊)蒙休賴先盟罷旄奉環衛(愈)
守封踐忠貞戰服脱明介(郊)朝冠飄彩紘爵勲逮僮隸
(愈)簪笏自懷繃乳下秀嶷嶷(郊)椒蕃泣喤喤貌鑑清溢
匣(愈)眸光寒發硎館儒養經史(郊)綴戚觴孫甥考鐘饋
肴核(愈)戛鼓侑牢牲飛膳自北下(郊)函珍極東烹如瓜
煮大卵(愈)比線茹芳菁海嶽錯口腹(郊)趙燕錫媌娙一
笑釋仇恨(愈)百金交弟兄貨至貊戎市(郊)呼傳鸚鵒令
順居無鬼瞰(愈)抑横免官評殺候肆凌翦(郊)籠原帀罝
紭羽空顛雉鷃(愈)血路迸狐麖折足去踸踔(郊)蹙鬐怒
䰃鬤躍犬疾翥鳥(愈)呀鷹甚饑䖟算蹄記功賞(郊)裂腦
擒摚掁猛斃牛馬樂(愈)妖殘梟鵅惸窟窮尚嗔視(郊)箭
出方驚抨連箱載已實(愈)礙轍棄仍贏喘覷鋒刃點(郊)
困衝株枿盲掃淨豁曠曠(愈)騁遙略苹苹饞扠飽活臠
(郊)惡嚼㗘腥鯖歲律及郊至(愈)古音命韶韺旗旆流日
月(郊)帳廬扶棟薨磊落奠鴻璧(愈)參差席香藑玄祗祉
兆姓(郊)黑秬饛豐盛慶流蠲瘥癘(愈)威暢蠲䡴輣靈燔
望高冏(郊)龍駕聞敲䬝是惟禮之盛(愈)永用表其宏德
孕厚生植(郊)恩熙完刖剠宅土盡華族(愈)運田閒強甿
蔭庾森嶺檜(郊)啄場翽样䳟畦肥翦韮薤(愈)陶固收盆
甖利養積餘健(郊)孝思事嚴枋掘雲破嵽嵲(愈)採月漉
㘭泓寺砌上明鏡(郊)僧盂敲曉鉦泥像對騁怪(愈)鐵鐘
孤舂鍠癭頸閙鳩鴿(郊)蜿垣亂蛷蠑葚黑老蠶燭(愈)麥
黃韻鸝鶊韶曙遲勝賞(郊)賢朋戒先庚馳門填偪仄(愈)
競墅輾砯砰碎纈紅滿杏(郊)稠凝碧浮餳䠞繩覲娥婺
(愈)鬭草擷璣珵粉汗澤廣額(郊)金星墮連瓔鼻偷困淑
郁(愈)眼剽強盯&KR2001;是節飽顔色(郊)兹疆稱都城書饒罄
魚繭(愈)紀盛播琴筝奚必事遠覿(郊)無端逐羈傖將身
親魍魅(愈)浮跡侣鷗鶄腥味空奠屈(郊)天年徒羨彭驚
魂見蛇蚓(愈)觸嗅值蝦蟛幸得履中氣(郊)忝從拂天棖
歸私暫休暇(愈)驅明出庠黌鮮意竦輕暢(郊)連輝照瓊
瑩陶暄逐風乙(愈)躍視舞晴蜻足勝自多詣(郊)心貪敵
無勍始知樂名教(愈)何用苦拘儜畢景任詩趣(郊)焉能
守䃘䃘(愈)
會合聯句
離别言無期會合意彌重(籍)病添兒女戀老喪丈夫勇
(愈)劍心知未死詩思猶孤聳(郊)愁去劇箭飛讙來若泉
涌(徹)析言多新貫攄抱無㫺壅(籍)念難須勤追悔易勿
輕踵(愈)吟巴山犖嶨說楚波堆壟(郊)馬辭虎豹怒舟出
蛟鼉恐(徹)狂鯨時孤軒幽狖雜百種(愈)瘴衣常腥膩蠻
器多疎冗(籍)剝苔弔斑林角飯餌沉塚(愈)忽爾銜遠命
歸歟舞新寵(郊)鬼窟脱幽妖天居覿清拱(愈)京遊步方
振謫夢意猶恟(籍)詩書誇舊知酒食接新奉(愈)嘉言寫
清越瘉病失肬腫(郊)夏陰偶高庇宵魄接虚擁(愈)雪絃
寂寂聽茗盌纖纖捧(郊)馳輝燭浮螢幽響泄潛蛬(愈)詩
老獨何心江疾有餘尰(郊)我家本瀍榖有地介臯鞏休
跡憶沈冥峩冠慙闒□(愈)升朝高轡逸振物羣聽悚徒
言濯幽泌誰與薙荒茸(籍)朝紳鬱青綠馬飾曜珪珙國
讐未銷鑠我志蕩卭隴(郊)君才誠倜儻時論方洶溶(音湧)
格言多彪蔚懸解無梏□(音拱)張生得淵源寒色拔山冢
堅如撞羣金眇若抽獨蛹(愈)伊余何所擬跛鼈詎能踊
塊然墮岳石飄爾罥巢氄(郊)龍旆垂天衛雲韶凝禁甬
君胡眠安然朝鼓聲洶洶(愈)
鬭雞聯句
大雞昂然來小雞竦而待(愈)峥嶸顛盛氣洗刷凝鮮彩
(郊)高行若矜豪側睨如伺殆(愈)精光目相射劍戟心獨
在(郊)既取冠為胄復以距為鐓天時得清寒地利挾爽
塏(愈)磔毛各噤瘁怒癭争碨磊俄膺忽爾低植立瞥而
改(郊)腷膞戰聲喧繽翻落羽皠中休事未决小挫勢益
倍(愈)妒腸務生敵賊性專相醢裂血失鳴聲啄殷甚饑
餒(郊)對起何急驚隨旋誠巧紿毒手飽李陽神槌困朱
亥(愈)惻心我以仁碎首爾何罪獨勝事有然旁驚汗流
浼(郊)知雄欣動顔怯負愁看賄争觀雲填道助呌波翻
海(愈)事爪深難解嗔睛時未怠一噴一醒然再接再礪
乃(郊)頭垂碎丹砂翼搨拖錦綵連軒尚賈(音古)餘清厲比
歸凱(愈)選俊感收毛受恩慙始隗英心甘鬭死義肉恥
庖宰君看鬭雞篇短韻有可採(郊)
石鼎聯句(并序)
元和七年十二月四日衡山道士軒轅彌明自
衡下來舊與劉師服進士衡湘中相識將過太
白知師服在京夜抵其居宿有校書郎侯喜新
有能詩聲夜與劉說詩彌明在其側貌極醜白
鬚黑面長頸而高結喉中又作楚語喜視之若
無人彌明忽軒衣張眉指鑪中石鼎謂喜曰子
云能詩能與我賦此乎劉往見衡湘間人說云
年九十餘矣解捕逐鬼物拘囚蛟螭虎豹不知
其實能否也見其老頗貌敬之不知其有文也
聞此說大喜即援筆題其首兩句次傳於喜喜
踊躍即綴其下云云道士啞然笑曰子詩如是
而已乎即袖手竦肩倚北墻坐謂劉曰吾不解
世俗書子為我書因高吟曰龍頭縮菌蠢豕腹
漲彭亨初不似經意詩旨有似譏喜二子相顧
慙駭欲以多窮之即又為而傳之喜喜思益苦
務欲壓道士每營度欲出口吻聲鳴益悲操筆
欲書將下復止竟亦不能奇也畢即傳道士道
士高踞大唱曰劉把筆吾詩云云其不用意而
功益奇不可附說語皆侵劉侯喜益忌之劉與
侯皆已賦十餘韻彌明應之如響皆穎脱含譏
諷夜盡三更二子思竭不能續因起謝曰尊師
非世人也某伏矣願為弟子不敢更論詩道士
奮曰不然章不可以不成也又謂劉曰把筆來
吾與汝就之即又唱出四十字為八句書訖使
讀讀畢謂二子曰章不已就乎二子齊應曰就
矣道士曰此皆不足與語此寧為文邪吾就子
所能而作耳非吾之所學於師而能者也吾所
能者子皆不足以聞也獨文乎哉吾語亦不當
聞也吾閉口矣二子大懼皆起立牀下拜曰不
敢他有問也願聞一言而已先生稱吾不解人
間書敢問解何書請聞此而已道士寂然若無
聞也累問不應二子不自得即退就坐道士倚
墻睡鼻息如雷鳴二子怛然失色不敢喘斯須
曙鼓動鼕鼕二子亦困遂坐睡及覺日已上驚
顧覓道士不見即問童奴奴曰天且明道士起
出門若將便旋然奴怪久不返即出到門覓無
有也二子驚惋自責若有失者間遂詣余言余
不能識其何道士也嘗聞有隐君子彌明豈其
人耶韓愈序
巧匠斵山骨刳中事煎烹(師服)直柄未當權塞口且呑
聲(喜)龍頭縮菌蠢豕腹漲彭亨(彌明)外苞乾蘚文中有
暗浪驚(師服)在冷足自安遭焚意彌貞(喜)謬當鼎鼐間
妄使水火争(彌明)大似烈士膽圓如戰馬纓(師服)上比
香爐尖下與鏡面平(喜)秋瓜未落蔕凍芋強抽萌(彌明)
一塊元氣閉細泉幽竇傾(師服)不值輸寫處焉知懷抱
清(喜)方當洪鑪然益見小器盈(彌明)睆睆無刃迹團團
類天成(師服)遥疑龜負圖出曝曉正晴(喜)旁有雙耳穿
上為孤髻撐(彌明)或訝短尾銚又似無足鐺(師服)可惜
寒食毬擲此傍路坑(喜)何當出灰炧無計離缾罌(彌明)
陋質荷斟酌狹中愧提擎(師服)豈能煮仙藥但未汗羊
羹(喜)形模婦女笑度量兒童輕(彌明)徒示堅重性不過
升合盛(師服)傍似廢轂仰側見折軸横(喜)時于蚯蚓竅
微作蒼蠅鳴(彌明)以兹翻溢愆實負任使誠(師服)常居
顧盼地敢有漏洩情(喜)寧依暖熱弊不與寒凉并(彌明)
區區徒自效𤨏瑣不足呈(喜)迴旋但兀兀開闔惟鏗鏗
(師服)全勝瑚璉貴空有口傳名豈比俎豆古不為手所
撜磨礱去圭角浸潤著光精願君莫嘲笑此物方施行
(彌明彌按此詩韓公意有所諷故借明侯喜劉師服以為辭)
山石
山石犖确行徑微黃昏到寺蝙蝠飛昇堂坐階新雨足
芭蕉葉大支子肥僧言古壁佛畫好以火來照所見稀
鋪牀拂席置羹飯疎糲亦足飽我饑夜深静卧百蟲絶
清月出嶺光入扉天明獨去無道路出入高下窮煙霏
山紅澗碧紛爛漫時見松櫪皆十圍當流赤足蹋澗石
水聲激激風吹衣人生如此自可樂豈必局束為人鞿
嗟哉吾黨二三子安得至老不更歸
汴泗交流贈張僕射
汴泗交流郡城角築場千步平如削短垣三面繚逶迤
擊鼓騰騰樹赤旗新秋朝凉未見日公早結束來何為
分曹决勝約前定百馬攢蹄近相映毬驚杖奮合且離
紅牛纓紱黃金羈側身轉臂著馬腹霹靂應手神珠馳
超遥散漫兩閒暇揮霍紛紜争變化發難得巧意氣麤
讙聲四合壯士呼此誠習戰非為劇豈若安坐行良圖
當今忠臣不可得公馬莫走須殺賊
雉帶箭
原頭火燒静兀兀野雉畏鷹出復沒將軍欲以巧伏人
盤馬彎弓惜不發地形漸窄觀者多雉驚弓滿勁箭加
衝人决起百餘尺紅翎白鏃隨傾斜將軍仰笑軍吏賀
五色離披馬前墮
贈鄭兵曹
罇酒相逢十載前君為壯夫我少年罇酒相逢十載後
我為壯夫君白首我材與世不相當戢鱗委翅無復望
當今賢俊皆周行君何為乎獨遑遑杯行到君莫停手
破除萬事無過酒
桃源圖
神仙有無何眇芒桃源之說誠荒唐流水盤迴山百轉
生綃數幅垂中堂武陵太守好事者題封遠寄南宫下
南宫先生忻得之波濤入筆驅文辭文工畫妙各臻極
異境怳惚移於斯架巖鑿谷開宫室接屋連牆千萬日
嬴顛劉蹶了不聞地坼天分非所恤種桃處處惟開花
川原近遠烝紅霞初來猶自念鄉邑歲久此地還成家
漁舟之子來何所物色相猜更問語大蛇中斷改前王
羣馬南渡開新主聽終辭絶共悽然自說經今六百年
當時萬事皆眼見不知幾許猶流傳争持酒食來相饋
禮數不同罇俎異月明伴宿玉堂空骨冷魂清無夢寐
夜半金雞啁哳鳴火輪飛出客心驚人間有累不可住
依然離别難為情船開棹進一迴顧萬里蒼蒼煙水暮
世俗寧知偽與真至今傳者武陵人
贈侯喜
吾黨侯生字叔&KR1629;呼我持竿釣温水平明鞭馬出都門
盡日行行荆棘裏温水微茫絶又流深如車轍闊容輈
蝦蟇跳過雀兒浴此縱有魚何足求我為侯生不能已
盤針擘粒投泥滓晡時堅坐到黃昏手倦目勞方一起
暫動還休未可期蝦行蛭渡似皆疑舉竿引線忽有得
一寸纔分鱗與鬐是日侯生與韓子良久歎息相看悲
我今行事盡如此此事正好為我規半世遑遑就舉選
一名始得紅顔衰人間事勢豈不見徒自辛苦終何為
便當提攜妻與子南入箕潁無還時叔&KR1629;君今氣方銳
我言至切君弗嗤君欲釣魚須遠去大魚豈肯居沮洳
古意
太華峰頭玉井蓮開花十丈藕如船冷比雪霜甘比蜜
一片入口沉痾痊我欲求之不憚遠青壁無路難夤緣
安得長梯上摘實下種七澤根株連
八月十五夜贈張功曹
纖雲四卷天無河清風吹空月舒波沙平水息聲影絶
一杯相屬君當歌君歌聲酸辭且苦不能聽終淚如雨
洞庭連天九疑高蛟龍出没猩鼯號十生九死到官所
幽居默默如蔵逃下牀畏蛇食畏藥海氣濕蟄熏腥臊
昨者州前搥大鼓嗣皇繼聖登夔臯赦書一日行萬里
罪從大辟皆除死遷者追迴流者還滌瑕蕩垢朝清班
州家申名使家抑坎軻秪得移荆蠻判司卑官不堪說
未免捶楚塵埃間同時輩流多上道天路幽險難追攀
君歌且休聽我歌我歌今與君殊科一年明月今宵多
人生由命非由他有酒不飲奈月何
謁衡嶽廟遂宿嶽寺題門樓
五嶽祭秩皆三公四方環鎮嵩當中火維地荒足妖怪
天假神柄專其雄噴雲泄霧蔵半腹雖有絶頂誰能窮
我來正逢秋雨節隂氣晦昧無清風潛心默禱若有應
豈非正直能感通須臾静掃衆峯出仰見突兀撐青空
紫蓋連延接天柱石廩騰擲堆祝融森然魄動下馬拜
松栢一逕趨靈宫粉墻丹柱動光彩鬼物圖畫填青紅
升階傴僂薦脯酒欲以菲薄明其衷廟内老人識神意
睢盱偵伺能鞠躬手持杯珓導我擲云此最吉餘難同
竄逐蠻荒幸不死衣食纔足甘長終侯王將相望久絶
神縱欲福難為功夜投佛寺上高閣星月揜映雲朣朧
猿鳴鐘動不知曙杲杲寒日生於東
岣嶁山
岣嶁山尖神禹碑字青石赤形摹竒科斗拳身薤倒披
鸞飄鳳泊拏龍螭事嚴跡祕鬼莫窺道人獨上偶見之
我來咨嗟涕漣洏千搜萬索何處有森森綠樹猿猱悲
李花贈張十一署
江陵城西二月尾花不見桃惟見李風揉雨練雪羞比
波濤翻空杳無涘君知此處花何似白花倒燭天夜明
羣雞驚鳴官吏起金烏海底初飛來朱輝散射青霞開
迷魂亂眼看不得照曜萬樹繁如堆念昔少年著遊燕
對花豈省曾辭杯自從流落憂感集欲去未到先思迴
秪今四十已如此後日更老誰論哉力擕一罇獨就醉
不忍虚擲委黃埃
寒食日出遊(公自注張十一院長見示病中憶花九篇寒食日出遊夜歸因以投贈)
李花初發君始病我往看君花轉盛走馬城西惆悵歸
不忍千株雪相映邇來又見桃與梨交開紅白如争競
可憐物色阻擕手空展霜縑吟九咏紛紛落盡泥與塵
不共新粧比端正桐華最晩今已繁君不強起時難更
關山遠别固其理寸步難見始知命憶昔與君同貶官
夜渡洞庭看斗柄豈料生還得一處引袖拭淚悲且慶
各言生死兩追隨直置心親無貌敬念君又署南荒吏
路指鬼門幽且夐三公盡是知音人曷不薦賢陛下聖
囊空甑倒誰救之我今一食日還併自然憂氣損天和
安得康強保天性斷寉兩翅鳴何哀縶驥四足氣空横
今朝寒食行野外綠楊帀岸蒲芽迸宋玉庭邊不見人
輕浪參差魚動鏡自嗟孤賤足瑕疵特見放縱荷寬政
飲酒寧嫌&KR0678;底深題詩尚倚筆鋒勁明宵故欲相就醉
有月莫辭當火令
憶昨行和張十一
憶昨夾鐘之吕初吹灰上公禮罷元侯迴車載牲牢甕
舁酒並召賓客延鄒枚腰金首翠光照耀絲竹迥發清
以哀青天白日花草麗玉斝屢舉傾金罍張君名聲座
所屬起舞先醉長松摧宿酲未解舊痁作深室静卧聞
風雷自期殞命在春序屈指數日憐嬰孩危辭苦語感
我耳淚落不揜何漼漼念昔從君渡湘水大帆夜劃窮
高桅陽山鳥路出臨武驛馬拒地驅頻隤踐蛇茹蠱不
擇死忽有飛詔從天來伾文未揃崖州熾雖得赦宥恒
愁猜近者三姦悉破碎羽窟無底幽黃能眼中了了見
鄉國知有歸日眉方開今君縱署天涯吏投檄北去何
難哉無妄之憂勿藥喜一善自足禳千災頭輕目朗肌
骨健古劍新斸磨塵埃殃消禍散百福併從此直至耉
與鮐嵩山東頭伊洛岸勝事不假須穿裁君當先行我
待滿沮溺可繼窮年推
劉生詩
生名師命其姓劉自少軒輊非常儔棄家如遺來遠遊
東走梁宋暨揚州遂凌大江極東陬洪濤舂天禹穴幽
越女一笑三年留南逾横嶺入炎州青鯨高磨波山浮
怪魅炫曜堆蛟虬山㺑讙譟猩猩游毒氣爍體黃膏流
問胡不歸良有由美酒傾水䏑肥牛妖歌慢舞爛不收
倒心迴腸為青眸千金邀顧不可酬乃獨遇之盡綢繆
瞥然一餉成十秋昔鬚未生今白頭五管歴徧無賢侯
迴望萬里還家羞陽山窮邑惟猿猴手持釣竿遠相投
我為羅列陳前修芟蒿斬蓬利鋤耰天星迴環數纔周
文學穰穰囷倉稠車輕御良馬力優咄哉識路行勿休
往取將相酬恩讐
鄭羣贈簟
蘄州笛竹天下知鄭君所寶尤瓌奇擕來當晝不得卧
一府傳看黃瑠璃體堅色淨又蔵節盡眼凝滑無瑕疵
法曹貧賤衆所易腰腹空大何能為自從五月困暑濕
如坐深甑遭烝炊手磨袖拂心語口慢膚多汗真相宜
日暮歸來獨惆悵有賣直欲傾家貲誰謂故人知我意
卷送八尺含風漪呼奴掃地鋪未了光彩照耀驚童兒
青蠅側翅&KR2275;蝨避肅肅疑有清飈吹倒身甘寢百疾愈
却願天日恒炎曦明珠青玉不足報贈子相好無時衰
遊青龍寺贈崔大補闕
秋灰初吹季月管日出夘南暉景短友生招我佛寺行
正值萬株紅葉滿(蘇軾曰余讀此句初不曉其故及觀小說鄭虔寓青龍寺貧無紙取柿葉)
(學書九月柿葉赤而實紅故知退之之詩謂此)光華閃壁見神鬼赫赫炎官張
火傘然雲燒樹火實駢金烏下啄頳虬卵魂翻眼倒忘
處所赤氣冲融無間斷有如流傳上古時九輪照燭乾
坤旱二三道士席其間靈液屢進頗黎盌忽驚顔色變
韶稚卻信靈仙非怪誕桃源迷路竟茫茫棗下悲歌徒
纂纂前年嶺隅鄉思發躑躅成山開不筭去歲羇帆湘
水明霜楓千里隨歸伴猿呼鼯嘯鷓鴣啼惻耳酸腸難
濯澣思君擕手安能得今者相從敢辭懶由來鈍騃寡
參尋况是儒官飽閒散惟君與我同懷抱鋤去陵谷置
平坦年少得途未要忙時清諫疏尤宜罕何人有酒身
無事誰家多竹門可欵須知節候即風寒幸及亭午猶
妍暖南山逼冬轉清瘦刻畫圭角出崖窽當憂復被冰
雪埋汲汲來窺誡遲緩
贈崔立之評事
崔侯文章苦捷敏高浪駕天輸不盡曾從關外來上都
隨身卷軸車連軫朝為百賦猶鬱怒暮作千詩轉遒緊
搖毫擲簡自不供頃刻青紅浮海蜃才豪氣猛易語言
往往蛟螭雜螻蚓知音自古稱難遇世俗乍見那妨哂
勿嫌法官未登朝猶勝赤尉長趨尹時命雖乖心轉壯
技能虚富家逾窘念昔塵埃兩相逢争名齟齬持矛楯
子時專場誇觜距余始張軍嚴韅靷爾來但欲保封疆
莫學龐涓怯孫臏竄逐新歸厭聞閙齒髮早衰嗟可閔
頻蒙怨句刺棄遺豈有閒官敢推引深蔵篋笥時一發
戢戢已多如束筍可憐無益費精神有似黃金擲虚牝
當今聖人求侍從拔擢杞梓收楛箘東馬嚴徐已奮飛
枚臯即召窮且忍復聞王師西討蜀霜風冽冽摧朝菌
走章馳檄在得賢燕雀紛拏要鷹隼竊料二塗必處一
豈比恒人長蠢蠢勸君韜養待徵招不用雕琢愁肝腎
墻根菊花好沽酒錢帛縱空衣可凖暉暉簷日暖且鮮
摵摵井梧疎更殞高士例須憐麯糵丈夫終莫生畦畛
能來取醉任喧呼死後賢愚俱泯泯
永貞行
君不見古皇亮陰未出令小人乘時偷國柄北軍百萬
虎與貔天子自將非他師一朝奪印付私黨懔懔朝士
何能為狐鳴梟噪争署置䁑睒跳踉相嫵媚夜作詔書
朝拜官超資越序曾無難公然白日受賄賂火齊磊落
堆金盤元臣故老不敢語晝卧涕泣何汍瀾董賢三公
誰復惜侯景九錫行可歎國家功高德且厚天位未許
庸夫干我皇卓犖信英主文如太宗武高祖膺圖受禪
登明堂共流幽州鯀死羽四門肅穆賢俊登數君匪親
豈其朋郎官清要為世稱荒郡迫野嗟可矜湖波連天
日相騰蠻俗生梗瘴癘烝江氛嶺祲昏若凝一蛇兩頭
見未曾怪鳥鳴喚令人憎蠱蟲羣飛夜撲燈雄虺毒螫
墮股肱食中置藥肝心崩左右使令詐難憑慎勿浪言
常兢兢吾嘗同僚情可勝具書目見非妄徵嗟爾既往
宜為懲
御定全唐詩錄卷四十八
