清江三孔集卷二
宋孔文仲撰
奏議
論王安禮詐疾不赴成都
陛下以安禮曾歴二疾屈斂威怒優為詔辭至有勉為
朕行之語相繼遣使賜以茶藥慰送甚厚安禮終不奉
詔安禮在執政日騁辨辭凌轢同列常出其上至于奉
事吏人曲為恩勤有踰親族以此大得胥吏之歡美譽
善稱日滿人耳秘謀密事無不察之雄猜反覆近世罕
有臣聞命令之重國之成器乃上天之所付畀而聖人
所以役萬物而制四方觸之者誅違之者殺慢之者殛
非之者死伏望聖慈明降安禮拒詔之罪飭有司按法
從事比季文子之逐莒僕敢忘九刑如唐(闕)宗之戮祖
尚猶為輕典
乞詔諸路州縣極言新法利害
臣伏聞頃者小人誤國倡為苛政青苗助役首困天下
及其蔓也府界三路之保甲河東陕西之用兵京東西
之保馬福建劍南之茶江湖淮浙之鹽以至邕順瀘辰
沅之外深山大海之濱金革蹂踐赤地千里盜臣酷吏
日夜椎剥遺螫留蠧孔穴千萬朝廷擢用忠良沛然大
變夫欲博照幽隠使民無遁情者當與天下共之臣願
深為詔令開示誠信使縣令博尉知州通判各論其郡
邑之利害轉運提刑各列其一路之休戚可廢可起可
興可除皆許實言勿為諱避擇通練世務才厚正直之
人實為司徒使專綜考條其可行上于朝堂論于公卿
然後出之
史論(恐皆少作且多逸篇)
舜論
孔子曰無為而治者其舜也與由斯語以觀之則舜之
為舜宜其沈默不言乎明堂之上天下之事未嘗掛于
耳目入于念慮然後謂之無為可也及考之于書則曰
舜在位七十載耄期倦于勤夫勞心庶政之間以至于
倦于勤豈所謂無為者哉曰古之所謂無為者非廢弛
萬事而無所用心于其間也謂乎不為事之首耳盖天
下之理有經始之時有守成之際方其經始之時脩禮
樂之廢亾革政刑之僣濫全可用之器復久曠之官風
俗已敗者持之使成綱紀已疎者輯之使密方是之時
雖欲無為不可得已若夫守成之際則異于此禮樂有
定制政刑有定法器有常用官有常守風俗已善綱紀
已脩加之累黍不足以為煩殺之銖兩不足以闕事方
是之時雖欲有為不可得也舜之所治者堯之天下也
堯以聖人之德享位長久也其風化法度行于天下可
謂備矣舜雖聖人欲增堯之所為不可也欲省堯之所
為又不可也則不過承其已備之法講明開布之而已
則舜之為天下未嘗為事之首也此所謂無為矣而其
渠渠于天下之務者未嘗已也故五載一巡守以考諸
侯之治自仲春以至仲冬由東岳以至北岳犯冐寒暑
涉履山川是舜未嘗安處于京師以忽天下之事而不
為也苗民者南州之小國而征苗者又舜之末年也而
舜之行師之事親命于禹及其不克也則又舞干羽于兩
階以悅来之苗之區區而舜猶未嘗藐然于心况其太
者邪是舜未嘗宴安于深宫以忽宗廟社稷之計而不
為也然則所謂無為者不為事之首而已不惟舜而已
古之為政者皆若是也故堯之為君洪水既平之後后
稷富民而契教之則天下固已無事矣此堯無為之時
也及考之孟子則其勞之来之匡之直之輔之翼之者
未嘗廢焉成王之時承文武之業守積治之餘管蔡已
誅商奄既殄則天下已無事矣此成王無為之時也而
周公授之以典禮三百其視朝告朔事天地交百神親
諸侯撫夷狄者未嘗廢焉故曰王省惟歲夫歲功不息
則王者之事亦未嘗止也由此觀之則舜無為之意可
知也已而後世中才之君如漢之孝文唐之明皇惑于
無為之說而不考其實遂欲以清淨寂寞治天下或終
于無功或至于衰亂嗚呼彼豈知舜無為之意哉
文帝論
漢之兩京其治為近于正心脩身以化天下者莫如孝
文帝躬行以率下其迹著明者莫如節儉班固稱其在
位二十餘年宫室園囿無所增加至于身衣弋綈之服
帷帳無文繡之飾則其行之于身者可謂至矣宜其天
下之民靡然革其故俗而從之賈誼推極其弊乃以為
禮義廉恥不行于天下天子之服而庶人得以衣倡優
被墻屋由是觀之民之奢侈而僣上驕汰而無節蓋亦
未有過於此時也豈帝王之行不足以率天下之民哉蓋文
帝之所以率民者未有以盡其方也凡為治之體有風
化而又有法度風化所以動民之心法度所以動民之
志兩者相為用而未嘗可以偏廢者風化有餘而法度
不足雖黃帝堯舜復出猶不能使天下胥勸而為善也
先王知其若此也故為之制度之密紀綱之詳頒之天
下以束其心體齊其耳目故宫室之用器服之飾車輿
之節人徒之數自天子至于委吏由京師被于海表斟
酌處置錙銖分寸之間皆有條理而不亂使之馴飭而
不至于拘優游而不至于蕩下者不得進而慕上尊者
不得俯而從卑則是所以調劑天下之民者盡于此矣
猶懼夫斯民之未深知也于是月告之時誥之歲曉之
設官師以勸之於鄉閭立師友以講之于庠序使知夫
循理奉法之榮踰分犯上之辱夫如是故下之民雖豪
悍忍詬者莫不愧羞勉激以從上之令而後風化得行
焉文帝之為天下也嘗有法度紀綱以節制之歟常月
告之時誥之歲曉之使知禮義之可貴歟皆未嘗聞也
則天下之民將何所依歸向風而就先王之禮哉此其
雖有脩已之勤而卒無化俗之效也下至孝武慨然有
意脩太平之治于是疇咨海内招徠俊良與之議文章
改制度而武帝未嘗行之于身故天下亦莫之信其為
治之迹與孝文異而其實一也臣故曰風化法度兩者為
用而未嘗可以偏廢也
伊尹論
或曰孟子稱伊尹之居莘湯三以幣聘之然後起即
為之臣則伊尹可謂難于自進矣然又稱伊尹五就
湯五就桀何其去就之易進退之速如是哉蓋非
伊尹之事而孟軻之傳妄也應之曰三聘而後為之
臣者伊尹之所以自重其道也五就湯五就桀者伊
尹之所以終湯之志也古之賢士方其上之不我用
也則深藏遠伏于畎畝巖穴之間而不怨及遇其
時得其君也亢然當父師之隆禮而不亂然而王
公大人能屈其身以下人卑已尊道者自古常少
也伊尹以堯舜之道磨礱浸溉自得于心為日久
已至於濟民救世之業盖其胷中餘事然成湯信道
之淺深未可知也召而亟往則道不尊道不尊則
言將不信而志將不行也故優游以俟其禮持重以
觀其意然成湯之幣凡三至而不倦則其尊賢重能
之心可以見矣于是釋耒耜而起為商之輔相卒于
君臣相得言聽計從配功皇天故曰伊尹三聘而後臣
湯者所以自重其道也雖然伐夏救民豈成湯所欲哉
特出于不得已耳蓋湯之于桀臣也夏之于商君也臣
之于君情義甚至常欲其本支之靈長社稷之永久宗
廟之安固人民之和附雖桀之甚不肖而成湯之意豈
欲自取其位而投之南巢之野哉固將道之以仁說之
以義幸而一旦有改過遷善之意則夏之宗祀庶幾不
絶而桀之過惡不必究也于是使伊尹就桀而事焉使
之告桀以事天庇民之甚艱奉宗廟之不易悔吝之可
虞禍敗之可畏善之可積過之可悛丁寧深切見之于
其言憤惋果敢形之于其色雖桀之昏亂以為猶可滌
濯追琢而為堯禹也桀既不能改而湯以為未足深咎
也于是再使伊尹就仕之然猶未足至于三至于四至
于五至不改其惡于是伊尹以桀為不可諫民終窮而
無告矣乃復于湯而決升陑之事書曰伊尹去亳適夏
既醜有夏復歸于亳此之謂也故曰五就湯五就桀者
伊尹所以終湯之志也由是觀之則伊尹之事雖若紛
錯而難明及挈而理之可以合而為一孟子之言未嘗
妄也噫成湯伊尹事業之勤至此蓋亦足矣而後世好
怪之士如莊生之徒乃或以剛戾忍詬為伊尹之行彼
徒見伊尹贊湯之伐桀而不知佐湯之事夏也自漢以
来佐命附益之臣如魏之荀文若宋之劉穆之唐之裴
寂皆以其區區之權詐離故君而附新主以徼天下之
大利彼其意皆欲以伊尹自處也夫豈知古之君臣用
心之厚持義之故哉泰誓曰肆予以爾友邦家君觀政
于商惟受罔有悛心于是有牧野之事夫武王觀政於
孟津者冀商王之悔過也及其不悛然後伐之故伊尹
之就桀武王之觀政其事雖不同而其意一也
周公論
嗚呼荀子之不知周公也其論大儒之效曰周公負扆
而坐諸侯趨走乎堂下夫誰為恭矣哉兼制天下立七
十國姬姓獨居五十三人夫又誰為儉矣哉此其失周
公之意遠矣夫恭者不侮之謂也儉者不奪之謂也有
王公之尊則其侮人也易兼威福之權則其不奪人也
難由是言之崇高富貴之人不能守恭儉者多而能遵
之者鮮矣然非所以議周公也使諸侯奔走受命于周
而周公于其来也不能厚饔飱宴饗之禮其去也不能盡
賄賜郊送之意以失天下之歡心則謂周公為不恭可
也至于南面負扆臚傳而進退蓋上下之體君臣之分
所以相維持而膠固者豈不恭之謂哉古之建侯開國以
輔王室尊天子自黃帝以来未之或廢使周公之建諸
侯也攘民之地洿民之田重賦暴征以剋下而厚上則
謂周公為不儉可也而周公因民以制征因地以建國
天下之人喜得其君師宴然相安如未封之日豈不儉
之謂哉書稱虞舜温恭允塞則舜之德可謂恭矣然其
巡四方朝羣后未嘗廢也禹惡衣服菲飲食則禹之德
可謂儉矣而其别九州建五長未嘗廢也而皆不害為
恭儉者何也彼與天下同其哀樂而未嘗私其身也况
聖人之行俯仰進退施設之體初若紛紜而不同及其
終也要之合於道而已周公之分同姓可以為仁朝諸
侯可以為義非恭儉之足以名也車人之事轅直而輪
曲匠氏之器規圓而矩方此皆一人之巧而其變有不
同也朝諸侯而論其不恭封同姓而言其不儉譬猶責
車人曰輪奚不直轅奚不曲問匠人曰規胡不圓矩胡
不方也非所謂知變也蓋荀卿生乎亂世雜乎流俗之
間未嘗親講聖人之餘論其為書也徒務馳文詞之工
以誇世俗而不暇擇其是非得失之詳故其辨論雖博
而詭于道者甚衆非特不知周公而已也
李訓論
嗚呼士之遭時遇主也非有帝室之親而懷腹心之忠
非有列國之封而奮手足之衛其為作史者固宜取大
節而棄小疵美其犯患而遺其細過然後可以激忠臣
而勵志士苟惟徒責其小疵而棄其大節論其細過而
掩其犯患之功則是以成敗論人矣且以李訓而論之
其始也布衣賤士于李氏非其帝室之親也使其功成
名立于唐世非有列國之封也而能竭忠憤志為文宗
謀者何耶謀而就乎上則左右僕射次則侍從之官耳
身沒之後子孫賢乎食唐之禄其不賢乎為唐之民謀
而弗就身膏斧鉞誅及妻妾宗族絶滅為天下笑然李
訓為之而不辭者豈有他哉志在安宗社而尊君父也
作史者不能深探其心而以浮躁責之此愚所以掩卷
而嘆也且春秋之法君弑而賊不討則深責其國以為
無臣子也憲宗之弑歷三世而賊猶在方是時非無臣
子也劉蕡以言逐申錫以言誅天下之士由是縮首畏
禍持禄養交而已惟一李訓義不顧難忠不避死慨然
為文宗謀殺陳洪志鴆王守澄而楊承和韋元素王踐
言之徒相踵而死元和逆黨幾于殆盡少足以釋天下
之怒未足以雪憲宗之恥惜乎訓之情銳而氣狹志大
而謀淺立功名之地而不處以謙厚蹈安危之機而不
先之以沈默反與鄭注怙權斯其所以致甘露之敗也
且以仇士良為左神策軍中尉魚洪志為右神策軍中尉
天下之權盡在二人矣舉手伸縮便有輕重豈可以白
徒而搏精銳哉為訓謀者胡不告文宗曰舉神策之兵
而委之于將罷二人之柄而付之有司然後可罪者誅
之無罪者釋之使天下之人曉然知宦寺之罪不可赦
也則誅仇士良魚洪志乃一婦人女子之力爾其次者從
鄭注之謀可也豈有甘露之禍歟而不知出此反以譎
詐敗天下事抑亦當世衣冠之厄會也唐社稷之不幸
也設使當時無風動廡幕之變足知閽寺之不可逃矣
豈天意之不佑㑭人謀之洄刺者耶唐史惟知罪其浮
躁而失之願執事者思之也
律賦
三階平則風雨時賦
圓極之運太階以平表聖神之德盛致風雨之時行位
正六符炳光芒于常次氣流四序普散潤于羣生大儀
之遠兮其體高明列宿之繁兮其文交錯君道脩于上
則瑞為之證人事失於下則變從而作偉一德之温恭感三
階之炳爍騰精于上燭太微紫微之居垂象于人應時
雨時風之若煜煜華藻蒼蒼昊穹旁輝乎太一之座密
次乎文昌之宫則必天地協應隂陽大同沐之以膏雨撓
之以祥風上燦高躔既色齊而光大俯呈休騐俾根著
之滋豐靈臺齊政兮知精䘲之祥太史占天兮測宿離
之會上焉兩兩之悉正下焉元元之永賴盛澤鼓舞洪恩
霶霈觀文察變仰魁斗之均明薄山流淵蘇物情而交
泰豈不以天至藐也其監無私星至遠也其應不欺惟
上階之成象合元后之顯期或當乎卿大夫之列或主
乎士庶人之卑率皆騰耀而有爛守常而莫移致此協
氣播于天時薰兮解愠之美沛若如膏之滋順軌而居
展開德宣符之效以節而至無鳴條破塊之為斯蓋位
焉不易其尊卑行焉不差其經緯使清微之令均被乎
率土脈沐之㴻(一作澤)昭蘇乎品彙化養無外涵濡罔既
相比而列連炳煥于七星仰觀其符知協調于六氣誠
由至仁之化也四表光被太平之治也兆民允懷藹休
功于萬宇兆祥應于三階載于傳則微淒苦之戾出
于記則無猋暴之乖騐斗覆而歲穰求端則正占畢明
而夷貢取類其皆班固志之也曉然示人方朔陳之也
勤于致主脩皇德以上動煥台光而可覩符作肅作聖
之事鮮極備極無之苦又何必享帝于郊始能節乎風雨
官題詩
天官顓面正朝
天官惟將相位號著璇霄所處皆顓面攸司共正朝極
星安正宁列宿儷羣僚號令三光動吹嘘二氣調何參
方輔漢稷契正禆堯盛旦羣龍進乾符已上昭
置章御座
聖皇勤政治虚已納忠良拱手居宸扆留神置諫章孜
孜收國論密密邇天光中昃常游息焦勞慎作荒至言
規漢后無逸戒周王默處巖廊邃洪基可世長
玉燭
聖王臻大治四海属休戈遂致隂陽順均如玉燭和德
威周遠邇民俗被漸摩品物皆蕃殖昌辰絶札瘥氣充
諸夏潤祥應太平多華旦今如此庸才願詠歌
清江三孔集卷二
