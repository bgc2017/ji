清江三孔集卷六
宋孔武仲撰
古詩
錢穆仲有高麗松扇館中多得者以詩求之
巨鰲昂頭鯨掉尾東顧滄溟(百家作溟茫)天接水錢公涉險
如通渠破帆(一作扁舟)一抹三千里島夷之國遠且偏歸來
逢人語輒喜大荒茫茫最宜松直從曠野連深宫聽聲
卧影已不俗况作團扇搖清風(一云國人裁治多纖巧故有團扇饒清風)人
情重遠由來事不貴黃金貴楛矢况有新詩傳四方羣
豪追隨弄薦章我雖相見無所得坐憶松鶴生微凉(往年)
(在廬山見僧房有高麗松扇歛之不盈寸舒之則雪山松鶴意趣甚遠)錢公治迹壓張趙
偷兒破胆皆摧藏桴鼓不鳴已三月凛凛霜威破殘熱
從公覓扇更覓詩願報瓊瑤(一作玖)無已時
内閤錢公寵惠高麗扇以梅州大紙報之仍賦詩
昨夜秋風來戶庭殘燈閃滅微凉生得公團扇未及用
挂向空堂神骨清但將遠趣醒耳目不獨暑月排歊蒸
慚當厚意無以報前詩空說玖與瓊漆箱猶有南中紙
闊似碁枰净如水傳聞造之自梅州蠻奴赤脚踏溪流
銀波滲徹雲蟾髓入軸萬杵光欲浮收藏終恐非吾物
寳劍銀鈎有時失不如包卷歸文房錢公家世能文章
五日京兆聊爾耳歸步金鑾上玉堂玉堂不復知吏事
紫槖華簮(一作荷囊)奉天子鳳閣曾觀思湧泉謫仙今振辭
如綺不似冷官太苦辛吟哦風月愁山鬼
秋夜對月
月行青天入重雲金波洩洩穿魚鱗須臾雲收境亦静
虚空表裏無纖塵寒光正與人相射碧琉璃中低玉盆
微風更入北窗竹餘聲颯洒清心魂頗疑碧落在步履
廣寒清都相與鄰乘槎去後事寂寞至今織室臨河津
却思白日走城郭浮埃馬足何紛紛勞之以晝逸以夜
天意儻欲甘苦均人生南北無定所浪自轉徙隨燕秦
關河渺邈鄉井異惟有明月來相親﨑嶇萬里如咫尺
圓缺帷有年年新如兹久要乃可喜相對可不羅壺樽
黃金如不付酒媪雖富不如長賤貧重城泬泬稷下(原缺)
松蘿永愧山中人
觀鍾離中散草書帖
兒童不識草書法但見滿紙鰌蛇結安知筆法追古初
睨視衆體稱雄傑事忙往往無暇寫属思幽窗乃竒絶
鍾離昂昂散人後寄迹一官今白首潜心妙趣百事忘
興來書空不停手當年飄泊重湖外翰墨已有時流愛
風波頓挫格逾遒羽翮翩翩入吾輩一時已聞紙價高
千古定有書名在何當灑埽竹洞邊雲醅滿酌黃金&KR0657;
萬事峥嶸置毫末三杯縱逸如張顛相知本不誇勢力
休論脫帽王公前
憶九江呈李端叔
家園大江東清湓映匡廬波光搖空闊嵐翠隨捲舒廓
然形影消所見惟清虚此是列仙宅當年來不居一官
老南北十年棄樵漁諒無飛昇骨宜與煙霞疎子亦喜
登臨持氣為舟車乘馬搴虹蜺俯澗窺蟾蜍賦詩不計
篇飲酒動斗餘一為簮纓縳屢感歲月除西征臨潮海
東使騎鯨魚歸來顔已蒼相見兩勤渠話及少年事慨
然咏歸與富貴非所期朝衣裹猿狙鼎食多憂煎未若
羹園蔬何當永卜鄰之子同耕耡清風卧醉石落日登
籃輿道逢酒家旆聊復為躊躇白首入石城君心竟何
如不然因便道鳴騶時訪余
五鼓
夜枕回遠夢北窗覺微明遙知扶桑曲萬頃搖光晶江
海已瀺灂魚龍俱震驚大哉陽德敏頃刻周四溟天星
黯餘照林飈颯先聲栖鳥不安巢世務新營營陽德固
主動與物皆流行君子法天時燕居嘗夙興流火感隙
駒翰音伺雞鳴焚香奉真祠篝衣尋六經夜氣猶未曉
神觀則愈清力省域倍奥心虚思彌精道要處戒定自
伐如刀兵書紳以自勸因之遺友生
戊辰雪
初臘氣亦佳窮冬雪還虐晩風淅瀝響暮勢聯翩作餘
寒逼觥斝遠景明池閣想像山隂人扁舟在寥廓
又
歲日雪亦好今日差可憂盈尺望已足太多民始愁穀
價起如涌城郭饑者稠後期無乃遲春郊多麥麰
館中竹影
綠竹帶斜暉猗猗有餘態微風到簾櫳舞影入圖繪更
無餘聲雜直與妙意會掩卷罷吟哦誰同此三昧
早起趁朝
山房客夢驚槐廳雨清絶蕙爐香寂寞半挂北窗月重
城車馬動起坐候明發華蓋望宸居煙飛隔雙闕
閤下會食贈張文潜
錦帶貂裘亦不惡宿酒移春入顔角人憐枳棘棲鳳凰
誰許青山入雲閣為我坐誦離騷篇森羅屈宋俱眼前
却歸北齋枕書眠夢乘紫雲飛上天覺來斜日催野鞭
隨車擲果長安市不信潘郎風骨仙
館宿
啾啾簷間雀側翅相悲鳴歲晏寒雖壯雲稀雪未成同
舍布路歸禁扃斷人行敗箕摧殘葉傴僂一老兵念非
太瀟洒安得耳目清爐熖久更高宵鼓動嚴城
送吴叔揚通判代州
雁門襟喉地北瞰單于城漢騎罷深入塞垣春草生題
輿當遠去磴道歴峥嶸載路壺漿饋出郭幡旗迎公堂
足奉養美酹與犀兵漏刻閒愈永衣裘寒更輕五臺聚
仙聖事迹衆所欽片時(缺)冥邈萬(缺)登幽情政成早歸
來銀章對承明未遂遊邊志羨君為此行
和黃魯直送茶二首
喜君屢致雲溪茗值我正校琅函書飲罷清風生肘腋
吟成碧海登明珠誰能墦間享膏腴只意林泉身自如
他年遠别歸賀監乞取茶山比鏡湖
又
君茶勇勇睡魔鬭但恐濕我腹中書欲醻黃金臺上意
愧乏夜光明月珠(原缺)如
多君藻思比華腴新詩妙墨更如湖
送邵彦瞻通判濠州
民情極簡易關决未應勞佳句寧我知為君屈揮毫
送徐成之通判永寧軍
少年意氣横寥廓淬拭龍泉出鋒鍔人情俱欲向長安
天語新令倅河朔霜風冽冽吹邊州青驄駿馬錦貂裘
也知未足稱才用猶勝當年為薄遊(缺)古白髮今憔悴
别來慇懃儻相記塞雁高飛不可馮寄聲亦有南歸使
晁無咎張文潜同校名臣事迹因贈
畫省深沉天上居道貌日與塵客疎天公恐我太寂寞
更遣兩仙同校書名臣已去騎箕尾尚有規模在新史
浩然初若泛滄溟目眩形勞安得止興亡治亂略可知
兩公少壯方施為齋房比鄰數相說聽公清談(缺)
高樓行
天悠悠雲羃羃半夜微聞奏笙笛爛彩蹙飛仙鵷鶵戢
其翼高樓百尋當大途東臨紫垣望青都中山黃封傾
百壺五陵豪少來歡娱夷門帝家盛遊樂奔走環觀溢城
郭如今官吏横索錢縱飲誰愁家寂寞
丁卯春雪呈同僚
經時無甘澤帝為元元憂新正得一雪尚可期有秋狂
風東北來浩浩舉山丘飛霰為先驅繁英已綢繆堆深
地欲蟄舞急川争流沉沉西崦暮落勢漫不收盡移白
玉京來為帝王州癘鬼窘相泣凄凉苦罷休旱魃亦失
氣耿耿空自囚從兹民其康終歲飽麥麰端門盛佳氣
策府多英遊諒多贊時瑞豈獨吟空愁金樽發清揚思
湧如雲浮請歌豐年占以代擊壌謳
大風入朝
風從何落來何處百馬盤空正號怒閉戶猶恐丘山頽
誰人放舟江海去廬山之南白雲翁冠帶強遊京邑中
狐裘包纏不煖體却羨爰居能避風
送晁無咎之官塞上
人生苦南北相見出偶爾喧闐都市中乃復遇之子東
萊遽别後故人今有幾詵詵塾與序進學亦可喜語闌
行色動輕裘有知已去去何當回山川正芳暉邊州剰
厨傳應不典春衣
蠟梅二絶黃魯直云王都尉有之邀同賦
蠟梅直何如但聞鄭家說淡日明晨霜凉酥點春雪
又
清嫌冰麝俗淡學池鵝黃情知不是蠟風定有餘香
道傍樹
蟠根官道傍生飽禁城霜春風功力微磥砢百尺長肌
膚凝金鐡大(一作久)雪凍不僵度歲亦辛苦成材必堅強
他時擎大厦白蟻胡能傷
遊城北李氏園池
池塘春色歸波水已極目鳬雁稍下來垂楊舞新綠登
臨不憚遠枉徑入重復已見數種花參差隔脩竹非特
野興長彩翠動華屋沁園天下名魯館當年築百年猶
盛麗風景冠輦轂當時手種植仰視皆喬木主人况仁
賢客至初不速躋攀脚力盡更酌以&KR1641;渌左右列圖書
南北置殽簌夕陽整歸驂尚謂夜可卜明日憶勝游長
歌寄金谷
瓊花畫軸
我欲遊廣陵江湖浩難涉喜有瓊花枝相隨在巾篋北
人初不識謂是玉蝴蝶天妃絶世艷乃以方妓妾古祠
惟一株他種不欲接春風亂百草紅紫鬭紛煜皓然姑
射姿豈少朱粉頰鐡幹已峥嶸雲朵正稠叠書林日清
閒萬慮坐收攝悠然對妙筆頗與幽興愜彷彿未易得
吟思舌徒囁
京塵
蜚塵冥冥逐馬尻轔轔牛車何太勞春霜十日似妥帖
稍晴仍復起波濤非徒漸漬襟領黑復且侵凌宫殿高
吁嗟性地本安静何乃紛擾争雄豪祗憂飛盡到坤軸
萬怪菌蠢難藏韜願回河淮作溝瀆貫穿城郭還周遭
分衢洒掃萬丁力常遣瑩定無秋毫身微願大恐難副
有如畫釣搴鯨鼇彈冠振衣但隨俗寄身此境何由逃
賦得九華松管筆
松枝為管京邑無山翁持贈最勤渠千年自飽幽澗雪
一日忽快南窗書但知來處已瀟洒况復毫端精有餘
茅齋舉眼有真率象齒琅玕渾不如
移花
春光不徘徊忽過如插羽怱怱陌上兒移花急風雨山波
爛襭繡平日誰指數到此俱可憐輕妍若時女我家王
城西披風立環堵坐思清興添不可佳時負晨朝市桃
李百錢得三五(闕)
若不暇(闕)晤語
(闕)夜對青藜方草玄
晁無咎大硯
玄玉琢為池潭潭可容尺圓侵震澤璞潤帶端溪色麟
臺讐書御史孫揮毫應敵妙語言滔滔百丈洪河翻助
寳以泓還駿奔君王側席明光殿直言儻有公卿薦區
區邊計不須陳亦論皇王繼家傳
答蘇子由留贈
西垣有古人磔磔氣貌古落筆成文章無可加損處策
蹇得過門殷勤相勞苦湛然神觀全秀粹充眉宇語我
春已闌斯民望時雨宿麥正滿野驕暘惡如虎雲師未
灑澤赤子將誰乳侍臣當憂國密計應禆補又云好著書
安得一州去知公趣操異不為夸腰組衣錦若還鄉亦
當從幕府
再用韻和子瞻
堂堂司寇公族姓原自古支流入漢唐浩渺無尋處子
瞻得家法自少不勤苦戲劇入場屋名聲振寰宇凝思
膚寸雲落筆萬點雨中間觸機阱窘若帶箭虎坎軻連
交游凍饑及穉乳歸來直玉堂得失亦相補頋我縻一
官未即江海去裳衣裹窮猿繫以三尺組知公心胸中
坦不置城府漫刺猶可持還當謁文舉
休日與李端叔出城西
荷葉欲漠漠柳絮已飛飛東風如車輪日夜挽春暉天
郊多名園曷不事鞍鞿休日不暇沐權門亞冠衣嘉與
之子游浩歌夕忘歸
次韻蘇翰林西山詩(詩中兼述鄧聖求窊樽事)
黃州水米宜新醅東坡好花公自栽折花倒酒送流景
不念春風飄落梅醉投青山上九曲吴王故宫壓崔嵬
寒潭已無昔光景凉殿歘變今樓臺南陽翰林當此日
力探竒險祛塵埃西江雪浪接溪國巨石森起繁如堆
手披荒榛得突兀中有窊處成樽罍漫疑蹤跡塵埃暗
從此出躍樊山隈大賢坎軻終必用古劍雙蟄生莓苔
忽抛光芒萬丈去星斗辟易青天開欃槍枉矢莫妄動
以湯滴雪誰先摧披竒振淹自明主區區識寳非張雷
陽春一奏衆争和咸韶蕩默羣仙來雖然此亦外物爾
豈繫兩公樂與哀
春晩作
年華工密移回首已春暮雨掠夭桃空風折牡丹去芍
藥殿花陣披靡不能住惟有酴醿開仙葩照行路清香
飄夜月淡態挹晨露得酒便孤斟遠架耽徐步我如車
上人醉逐四時鷺浩蕩無所之誰能問徒御
三舍人題名於後省皆賦詩因寄呈劉貢父
西垣寂寞今已久三賢文章鳳池手朝來不復戀山中
後至儻誰居客右華堂刻石映今古秀句連章動星斗
鴒原棣萼俱相望龍吟虎嘯生輝光就中貢父(缺)故鄉
况有小阮争翺翔翩翩亦試中書堂
曾子開示詩再用前韻
川滔海積歲月久書秃十毫未停手昔人四十夸專城
公佩黃金來帝右當年逸足起江西時輩共喜星之斗
榮華未滿衆所望天啟叔季侍清光莫言晝錦歸故鄉
莫對秋鴈思南翔且登金門上玉堂
蘇子由示詩再用前韻
公家兩賢涉世久六馬從容轡在手驅馳有節心有常
進退不隨人左右十年挫抑心不回方知有膽大如斗
鸞坡鳳閣蔚相望燦燦奎璧連晶光我家辛勤出寒鄉
斥鷃未易追翺翔莫將滄溟比坳堂
慧林遇蒲傳正吕子進閒談
粲粲西臺彦恂恂華省郎相過金城静縱語春晝長逍
遙喜莊生傲誕尤稽康紈扇不須搖窗間襟袖凉
平陽歎
壊雲如山壓齊壘六軍顔色如灰死高郎元自觧琵琶
萬歲無愁作天子伯升何曾上青天濺血遺痕芳草間
長城萬里自推仆駿馬只䭾馮小憐姦臣百計為蟊賊
不但妖娥解傾國熊羆哮鬭蹙平陽馮妃對鏡嬌櫳粧
死生契闊不相棄雙雙刎頸長安市
次韵和文潜休日不出
清風入北窗幽曠諧我心之子亦宴坐焚香齋閣深平
時仙道家蓬蒿倚瑤林願言枉相過小駟馳駸駸
二
文潜真可人壯歲有老心塵境暫來寄天機元自深鸞
鳳翥赤靈亦有鶴在林冲天期一飛載驟謝駸駸
尉氏道中
江縣花已繁天畿草初茁春風動地來萬鼓相應發長
郊不敢進環坐借藁秸前村應稍近時有駝鳴&KR1387;
歸舍吟
長堤夾天溝浩蕩東南流上有騎馬客枯髯清兩眸馬
後無飛蓋馬前無鳴騶進無趦趄謁退無輕俠遊攜金
入市賣十舖不一售包裹却歸舍置之牀一頭半夜光
滿屋潜知是精鏐貴物莫賤貨不如深巷收一旦遇知
者堆斗價可求寄謝路傍子神珠難闇投
秘閣觀唐法帖呈同舍諸公
雍熙真人金丹成騎龍逍遙上太清一時文物甚炳煥
至今高閣留峥嶸道山不為人間設千秋長鎮白玉京
蓬萊諸仙當閒暇相邀初作升天行宫殿相望金碧動
觚稜半引霄漢明鏘金寳鑰端門闢四坐光芒炫奎壁
换鵝何處得遺蹤臨水當年應盡墨波瀾入唐仍浩瀚
追躡餘塵猶十百味入噉蔗真漸佳力未半途多自畫
萬物莫如觀所聚我生強半初相識相期更乘飛雲來
琪花為盤霞為杯嚥味沆瀣臨丹臺興盡翩然欲歸去從
此心骨無塵埃
渡江
扁舟臨朝陽匹馬渡江北志士豈懷居征夫樂行役東
風吹高原生意密如織早晩卸塵鞍皇州正春色
家居三首
毁譽平千載窮通譬一毛虹蜺千丈氣豈便伏蓬蒿
又
曉色奪燈熖秋寒侵薄帷漏衝吟思斷風從魂夢歸萬
慮不嬰抱一心初息機都忘塵土上裘馬鬭輕肥
又
邑居不見江山景去馬來車喧萬井冷落重簾日影西
蕭條四壁人初静輕飈卷空雲羃羃水影天光同一色
滿樽濁酒愁不醒悵憶松江萬里行
偶書
暮上高樓聽村笛清風寥寥吹澤國蒼山莽野百戰地
美木陰林四時色浩蕩坤乾萬里中風光盡属漁樵客
江上
秋空杳杳豁四顧葛衣藜杖尋堤去雙鳬拍波天外來
一棹凌風鏡中渡静中榮辱興蕭條指點蓬萊作歸路
龜石
平川洶洶經南國疋練横拖半天碧洪瀾巨浪之中央
忽見頽嵬太古石此石由來幾許時混元一氣初開闢
神功割破混沌胎劃落半空隨霹靂非黿非鼇不可辨
有若神龜見蹤跡精剛不待媧皇鍊渾樸寧從巨靈擘
我知神物本天性推移運轉非人力當時大禹走天下
驅至九江為納錫萬牛攅車載不動鐡軸峥嶸自堆積
秦皇鞭山移四海怒視不能移咫尺至今獨立猶驚人
地志山經不能測千靈萬狀誰復知一片堅頑粗可識
昂頭突出翠濤中跪足横蹯九泉脈勁殼縱横竇穴穿
當心一搭莓苔黑淵潜不見曳尾狀日爍猶驚負圖色
青髯剥落向何處秋草綏綏晨露滴勁徤曾支玉女牀
斕斑似點乖龍額漁翁未網先自駭靈蓍欲伏安可得
黿鼉縮首不敢近蝦蟇巡行夜戰惕歲冬大寒百聖伏
圜勁(缺)勢無欹側風磨霜鍊無日休髮鬢皴痕成兆拆
負才不免刳腸累至珍惟藉天公惜灼以炎皇之火精
釁以少昊之金液神鑚鬼卜不見形陰陽造化無遺策
大哉龜者物之精歲久已化為真形有時月黑無人夜
繞岸光芒芒自生下駭深潭怪蜃窟上應中天玄武星
萬衆森森下相向來决吉凶真偽情奸狐妖鼠已破胆
山魑野魅見亦驚波神吞氣不敢喘四面長漪鋪席平
吾聞溪老記往歲半夜風雨來冥冥剨然曳轉大潭左
百里震驚如雷霆(缺)憎摧折雖萬狀崔嵬孤高終自靈
吁哉天地至竒物何為流落于江城銅馬猶聞標漢殿
神羊昔亦馴堯廷便當推置玉堂上古貌岌岌無欹傾
姦臣猾豎作狐媚見之頳面先吞聲凶荒水旱必可卜
倉卒變怪皆先明匈奴喪魄萬里外慉縮不敢窺天兵
龜乎龜乎用不用壯士與爾同死生
鴈翅夾作
川險固可畏順風胡不行維舟鴈翅浦安此水一泓宗
慤萬里意謝安江海情子何獨惴惴不慕天地鵬傳聞
此洲外飛廉正豪横萬馬拖縞練千山雪飜崩舟師亦
無苦老子悲震驚此語真不遷我懷諒難勝從容把巵
酒坐對離騷經起見皖山曲沉沉夕煙生開簾待明月
穏聽波瀾聲
松下
兀兀皆禪刹亭亭歴蒿坡蟬聲引我思得蔭亦浩歌蕭
瑟美風日顧瞻愛松蘿收得物外趣悠然養天和
蜂兒
吴蠶為人織烹蛹以充腸况爾止工螫焚巢何足傷幸
與衆果俱得陳君子堂咀嚼任所宜故毒難自防
加禄道中
僕夫疲躓復小休晴雲澹澹更悠悠村陂無人鳥聲樂
澗草不動春風柔長道此去星斗近後期南來桑柘稠
懷哉吾祖不温席老矣長卿今倦游
清江三孔集卷六
