清江三孔集卷八
宋孔武仲撰
今體詩
李公擇山房
碧落仙官侍玉除至今遺迹在匡廬當時兄弟俱年少
他日歸榮比二疏(李公讀書于廬山時年十六)
松篁入路水濺濺自是廬山小洞天盡道秀才心好静
誰知風骨是真仙
陳翰林遊天池約相會于栖買久之不至
廬阜西頭是謫仙籃輿正欲上青天霓旌羽蓋何時返
悵望洪崖阻拍肩
寄南康徐大夫
山南泉石有餘清幾日籃輿天上行亦欲西園伴飛蓋
龐公不慣入州城
白鶴觀
洞天人遠矣琳館有遺蹤願棄人間事優游慕赤松
慧日寺
山外歸來酒半酣衣襟翠色貯煙嵐泉聲自是小三峽
林色可名東萬衫
江面深沉帶地流清風爽氣入層樓倚欄却認登浮玉
平看滄溟萬里秋
答李景文見寄
金沙會面慰飄蓬況得連朝笑語同縱飲不知明月墮
納凉尤愛小軒東郵亭送别凄凉後江郭凭欄悵望中
兩幅新詩尤俊邁泠然醒我以清風
維那觀師以偈示余求詩為贈因成兩絶句
擾擾長途策馬回柴門寂寞晝慵開清香一炷茶一啜
賴有高人數往來
夾路長松綠蔭繁送君從此入幽關銅缾錫杖無拘繫
正好窺尋瀑水源(師將遊廬山)
黃州夜泊聽水聲因為絶句以廣歐陽公詩話
泠然非徵亦非商夜久清音入夢長人道官蛙成鼓吹
我知風水是霓裳
黃州
客路深秋一轉蓬淮天牢落此將窮城開雲水蒼茫處
人在茅篁掩映中對岸武昌風月近千年赤壁是非空
悠悠陳迹慵開口謾把筠竿伴釣翁
又
山上泉聲風雨來門前峯色畫屛開仙居洞裏桃花古
不是劉郎去後栽
吴章嶺作
廬山北轉是吴章岩草紛紛静有香洞口流泉似相送
人間天上莫相忘
送僧惠芝歸東林
東林開士解談禪共住千岩萬壑前回首歸雲不知處
林間相遇是何年
成化縣二首
化成真化出絶險起朱欄直下臨無處江城一掬看
又
登覽多清興衣襟有白雲松風不知際仙籟坐中聞
五老峯
峻叠起青峯森然五老翁雲將色共古天與夀無窮突
兀巔崖峭駢羅面勢雄三光同孕育四岳是兒童傑立
層霄際曾經壊劫中夢齡應可錫圖寫獻堯宫
次韻答李子約見贈
江縣山竒水亦清古今賢宰繼聲名施為豈厭地閒僻
學行久推君老成桂籍掇科論世契錦囊留句荷交情
當年入洛多英俊文彩誰如陸士衡
晩登庾樓
却從江漢望江廬湓口風波日愈疎滿甕尚留桑落酒
登盤今有武昌魚斜陽柳色明碕岸纖月波光濕太虚
鸚鵡洲前弔豪士重將詞賦為君書
順風發江夏
西江風浪夜喧豗清曉猶聞萬籟哀水驛正隨衡鴈去
雲帆初學海鵬開山横别浦跳丸度席對長瀾陣馬來
快意須防太豪横斜陽荒港少徘徊
嘉魚界中作
楚澤秋窮未有霜飄然如鴈去隨陽連空積藹湖天闇
極目無人水國荒破浪不須論萬里佩蘭聊欲寄三湘
駝裘更作春暉暖嬴得瞢騰晝夢長
巴陵界中作
曲曲秋江灧灔波直疑乘興到銀河逢人欲問支機石
此去星橋路幾多
又
一别湖湘二十秋飄然羈旅復萍浮冰霜入鬢殊非壯
星斗羅胸却似愁濁酒放歌朝拊髀青燈苦學夜懸頭
惟應此樂無窮已滚滚滄波盡即休
留贈上官常用
河梁欲上手重攜冷語南湖百尺隄看即青雲開羽翼
莫羞黃綬走塵泥文章炳蔚元摛鳳鋩刃縱横暫割雞
欲識長官清淨意高堂雙宇揭曹蹊
蘇子瞻雪堂
古縣東邊仄徑開先生曾此劚蒿萊鸞凰一去應不返
花柳當年皆自栽畫壁蒼茫留水墨朱欄剥落長莓苔
鄰翁笑我來何暮檢點風煙興盡回
罾魚
野色星輝半有無曲江舟子夜罾魚紅鱗躍網無錢買
惆悵天涯尺素書
陽羅磯
石壯山獰不可干傾江波浪作驚湍殘霞一抺吴天晩
正苦扁舟不上灘
寓目
清灣氣象暮潭潭漁客車罾似引帆三尺鯉魚投密網
西江雖廣爾何堪
西江
灧灧西江水朝朝伴我行雲天初散豁秋色正分明魚
逝應相得鷗來故不驚煙波聊寄適南北久忘情
鄂州
綠柳陰陰蔽武昌汀洲如畫引帆檣一江見底自秋色
千里無風正夕陽暫别勝遊渾老大追思前事只凄凉
賢豪况有遺蹤在欲買溪山作漫郎
巴陵官舍二題
瀟灑堂
旅平凹處剪荆榛畫棟明窗學隐身政簡琴書聊度日
地閒花木為留春一杯濁酒迷今古五字清吟泣鬼神
暫伴登臨對佳景衣襟渾覺减埃塵
湖山亭
縣山峻絶有新亭公退時來看洞庭天外微茫二湖合
波心縹緲一峯青非時爽氣生雲雨永夜寒光浸斗星
千古登臨增健筆投文猶可弔湘靈
五鼓乘風過洞庭湖日高已至廟下作詩三篇
半掩船篷天淡明飛帆已背岳陽城飄然一葉乘空度
卧聽銀潢瀉月聲
北風投曉漸雄豪椎鼓車帆十丈高枕底洞庭三百里
卧聽天樂響叢嘈
南津瀺灂夜風微投曉湖靈更發機想像虚空聞帝樂
逡巡波浪匝天圍三湘路指平蕪轉兩舸帆争白鳥飛
却上叢祠薦牲酒荆雲隠隠尚朝暉
何君表留大舟于潯陽下敢乘既至湘隂寄絶句
謝之
洞庭秋水接天流萬斛樓航不易收才力似君方稱副
此身只合載漁舟
將至巴陵(當次江夏)
南行應不歎途窮水驛連翩遇好風遠浪飛來千白鷺
輕帆相逐兩冥鴻殘雲日挂蒼茫外平野天垂曠闊中
湘浦舊遊思一訪肯因蓴膾憶江東
入湘江二絶句
清川曲岸進遲遲採得菊花三兩枝撚弄秋香斜日下
有懷江國去年時
平沙襯水竹藏雲自古多招薄命人我獨遠來追所好
是中魚美綠醅醇
寄四舍弟
贑水南邊北勢回層城中起鬱孤臺憶初二陸同登此
喜有阿連相繼來舊事前遊休感歎清風佳景且徘徊
天涯未有從(闕)日百里區區亦象雷
縣圃有小城環之北面有邱阜聳出喬木蔽其上
盖古戰棚也到縣之三月得荒徑攀援而上視
其形勢可以為亭北望平野乃增築之度為四
楹公事之隙休息其間
堆案盈庭勢未休灰心聊此作天遊剪除榛莽成幽徑
支架茅篁接古丘葉密風多能庇暑雲開山出更宜秋
西園日涉從今始誰信民官得自由
城上亭二首
更無人跡逐攀躋廬岳烏藤手自攜滄海誰論六月息
茂林今得一枝栖幽芳滿徑春難老翠樾連雲日易西
况有北郊宜曠望公餘聊此發醯雞
湘潭之酒今稍薄粉白水清亦不惡百錢换得一斗歸
復此悠然縱杯酌醉中衡華皆秋毫肯復刺眼事錐刀
層林密葉風力豪鈞天震響春臺高
登城
應俗雖勞甚登高即曠然日濃花覆地春静草連天竹
塢連山遠湖光帶郭偏斯官本閒佚吾政愧烹鮮
城上喬木
城上蒼虬困不醒春陽己半未回青只應一夜新雷震
漸放繁枝擁日星
西園獨步
茂林新幄翠重重猶有殘花掩映紅庭館漸虚容散涉
時攀園果作狙公
又
官居何以滌冥煩喜有廳西北涉園白日漸長公事少
紅英己盡葉陰繁渌波似鏡池能照巧舌如簧鳥解言
風景只隨人意好昔賢何事厭湘沅
逍遙亭獨遊
城上飛簷出百尋回環古木自成陰凉生白晝收團扇
影入斜陽剪碎金茂密却遮西望眼逍遙未有北歸心
淵明盛說家園趣誰信吾園趣更深
縣齋偶書
誤恩為邑楚江潯黽勉初疑力不任吏事妄窺如管豹
歸心難過是籠禽低回未遂箕山志慷慨猶希梁甫吟
案牘埽空庭院静只將趺坐當鳴琴
軺車館
野闊天長入望青眼中虚豁到鴻冥偶從楚俗來同樂
下視湘江笑獨醒風緊水光時蹙練日斜山影半迴屏
扁舟過此方年少老矣重來鬢漸星
次韻和楊公濟見贈三首
虢略先生不諱窮詠歌堯舜與時逢傳呼滿道今為使
歛板登門亦見容南浦清波輝玉樹西齋新釀入金鍾
臨分警戒言尤切似欲驅馳叔夜慵
魯國鮿生與俗同何嘗孤訐慕龍逢邑佳不及陶彭澤
官小差肩邴曼容故國安栖無一瓦高堂失養感千鍾
賢豪見顧何恢廓自寫新詩慰病慵
清談衮衮思無窮渾似饒陽邑下逢霜重湖天初凛冽
夜長樽酒更從容新編自富詩千首巖邑今饒畆一鍾
兀坐江城隨五斗肯憂紫(闕)衣慵
韓公祠堂
曾持金節撫淮壖磊落英姿正少年萬里風鴻看振翼
一時毫素冠凌煙新祠更慰舟人望遺像仍從幕客傳
精爽威容俱不冺今騎箕尾在青天
送十二兄還江西
匣有青萍笥有書西風隻影渡江湖剰收岳麓春前景
寫入新詩勝畫圖
湘潭二首
禄仕飄然寄楚鄉才能苦短志方強已栽綠柳如彭澤
况有黃金似櫟陽風颭湘波天影動雲來衡岳雨聲長
尚疑卑濕難安處更起西邊百尺堂(湘潭近有告發金坑者余作堂于廳)
(西謂之月堂)
縣街重復俯驚湍正與湘江咫尺間侵齧最憂東滙水
蔽遮惟有北來山清流倒影樓臺壯白瓦連雲市井間
捍患持危功不小亭亭千古鎮荒灣(縣西七里有唐興山聳出江上水趨)
(南岸故邑居得完)
九月十四日小會
帶露葵花貯漆盤周遭仍簇小雞冠人生愛賞無時足
但作姚黃魏紫看
寄范清老二絶
高平處士節尤孤門掩江邊徑欲蕪詩好未窺新歲集
酒醇猶憶去年壺
一别潯陽已隔年官居應接謾紛然南來瀑水傾江海
夢挈塵肝先洗湔
九月廿二日西館雨中作
西館蕭然擁罽裘渾無桃李似潘侯路多綠竹遮欄雨
池有殘荷掩映秋蠻獠謳歌逢樂歲江湖風景憶扁舟
衣冠到底為身累秪慕逍遙寄一丘
晩興
吏退公門静蕭然似宴居秋聲來簟枕晩色被庭除仄
徑窺栖鳥荒池聽躍魚黃花惱陶令搔首賦歸歟
寶豐倉秋納三首
次竹編蓬學缺垣中門以外蟻回旋羣呼直欲争風疾
快走渾疑踏地穿朱墨亂揮雲落手塵氛横集雪侵顛
新年幸有民輸樂心口相期更勉旃
彩籌森列羽門兵衮衮招呼不斷聲歲計自當平斗甬
年豐今况有坻京争先雜沓人何冗應物逍遙我自清
白日漸斜亭廡静却臨湘水笑塵纓
縣闊人饒稼秋成衆樂租精粗騐丹白億萬起錙銖足
趼誰先到尻高或妄呼何當寄軍令供億黑山隅
寄范清老
日挂西南有薄輝稜稜霜氣犯寒衣不愁斗柄隨春轉
秪怕梅花學雪飛湘浦波光頻送别湓城山色屢思歸
高人只在南坡住好共留錢買釣磯
湘上二首
滿眼青湘浸綠苔誰家籬援坼寒梅天容婉美霜雲薄
己逗春光入望來
南歸曾泛碧湘船擊伏臨流似浩然平野幾枯殘歲草
渌波猶浸舊時天簿書倥偬嗟巖邑樽酒歡娱憶少年
尺水片雲今我有亦當風月為留連
寄劉貢甫
秀水先生今傑才﨑嶇山徑滯蓬萊飛牋岳麓吟秋草
把酒㐮陽醉臘梅東郡政聲無豈弟南樓風月且徘徊
朝廷選用多英俊早晩劉郎即到來
梅徑
一徑皎無塵濃酥點爛銀園池晴後雪風景臘中春採
蜜蜂時背偷香蝶命屯都將瀟洒格分付與詩人
自寶豐倉歸
岳雲成凍把春寒十里﨑嶇倦往還馬上朔風回繫帶
雪中微酒見開顔含黃欲坼江邊柳蘸綠相重水上山
抛掉一官如糞壌好隨魚舸此中閒
與同寮遊甘泉苦竹二寺
兩寺藏山曲登臨恨阻修平時極目處今日探春遊苦
竹經霜老甘泉帶雪流醇醪煖肌骨歸路卸輕裘
與陳董二君相會于真州經月甚樂詩寄陳董二
君兼感存没
平生交友半成塵想見當年樂會文别淚茫茫添海水
愁懷黯黯塞江雲青衫脫去誰同老白首追随尚有君
官暇更將碁子學他時籌局當功勲
讀王逢原文竒其才擇甚精錄一編
人喜相知自昔然况君埋玉未多年雄文一讀千行淚
青眼相期萬古傳已掇條枚收美實更披沙石貯清泉
東齋倒掩無人語火煖燈明手自編
詩答李時發見賀書省除命渠雲嘗言矣
傾蓋相期自有人贈言先許出埃塵若非清議曾推輓
安得公朝有選掄州縣徒勞雖己壓置郵傳命或非真
期公莫算人間事共醉湘江爛漫春
次韻和張芸老阻風見寄
聞道征帆却滯留蕭條湘岸正南頭春光雖有將歸意
野色仍供不盡愁破浪心期元萬里揚帆目送已千舟
山齋亦欲君重訪逆水如今是順流
送劉明復知鳳翔二首
舊國安黃覇新邦識細侯皇慈借鄉便輿誦欲公留曉
雪驪駒宴春風畫鷁舟皇都朝謁早天路看鳴騶
又
先帝開三省今皇重老成山林招隠逸巷陌起公卿自
古時難遇吾侯道正行岐山莫望鳳金閣遲飛鳴
落日
光彩沉沉萬木西青空圍出釀燕脂家園正對荒陂望
恰似騰波出海時
次韻和鄧慎思謝劉明復畫道林秋景
鈴齋清話未更端一埽禪林景趣完縹緲已裝新殿塔
縈紆仍引外峯巒冷風有意生空闊密雪無聲下廣寒
平昔所遊今在眼凄凉疑是夢中看
以詩博畫雖不費要秋得冬如未完恍疑霰雪滿天地
慘若暮氣迷峯巒夜堂高張醉魂醒暑館偶窺吟魄寒
筆端直與造化會莫作人間毫素看
留題徐成之和軒
生人情誼貴和光俸薄官閒寄楚鄉雜遝賓朋四方會
優游風月一軒凉杯傾琥珀催人飲羹煖駝蹄勸客嘗
景趣己佳心未愜更栽花竹滿池塘
寄題丁子厚二亭
睦亭
撫族無如睦開亭意可知庭階盡蘭玉兄弟即塤箎食
有分甘樂歌諧伐木詩歡心己如此風景况相宜
朋來亭
學有青衿聚亭當綠野開山川二湖曲賓友四方來鄉
行求如禹師門欲望回無輕十室小長養即高才
次韻和鄧憤思與太守同登清湘樓
郡樓邀會樂豐年極目山川思浩然才子登臨嗟昔别
使君藩屏值新遷前峯綠霧藏丹葉别浦平沙襯碧漣
不但醉吟湘與麓魯歌崧漢美周宣
余嘗謂北人不知江湖如南人不習邊塞時張芸
老在坐中因問
張子胸中瑩不疑江湖邊地總曾知波瀾沃日漾舟起
霰雪埋空出塞時挂席何妨拾明月據鞍仍解賦新詩
悠然無復拘南北陣馬風檣取次宜
次韻和王敏仲望祝融峯四首
獨立千秋渾不倚排虚直上似無根履穿尚恐高難及
磴滑猶應險可捫
斗柄峥嶸宜有概星榆爛漫豈無根祝融直上應窺見
閶闔雖重亦可捫
南帝尊嚴勑六丁剜湘為硯嶽為屛照青疊秀俱來會
惟有中峯在杳冥
僧居曉看一峯青迥絶纖塵點畫屛會有片雲來觸石
江湖三日雨冥冥
思南嶽呈運判承議
曾逐籃輿訪嬾殘樓臺縈轉在峯巒銀燈夜向猊床拜
别殿晨披貝葉看選勝危梯經嶻&KR1110;登高餘思凭欄干
歸來認是游仙夢過盡春風料峭寒
和李時發春日見寄
聞道重湖路未通悠然身在碧湘中﨑嶇水國猶千里
牢落春花已半空江浪濺寒侵小睡岳雲篩雨響疎篷
君詩亦說清幽趣便覺年來氣味同
湘西
文園春晩病無聊剰欲登臨散鬱陶遠野輸凉來宴坐
長岡傾秀入詩毫輕明物態歸仙境咫尺城闉限海濤
勝事滿前難記憶戲逢香草綴離騷
留題毛成叔持月軒
明月來時遠騰騰碧海東雲收萬里外人在一軒中光
泫池塘路凉生枕簟風相過喜良夜莫放酒尊空
贈長沙僧守節
花木重重鹿苑春蕭然一室坐安貧真乘但要心知灋
喜捨無如藥濟人增損諸方精古義窺尋六脈玅通神
長沙旅泊無聊賴詩乞刀圭養病身
次韻鄧慎思見寄
暫寄瀟湘百尺船誰論竈冷突無煙城陰潦積朝慵出
枕底波鳴夜廢眠潭府更看花似錦洞庭將泛水如天
相期盡校蓬山藏不秖東流酹酒仙
湘中阻風
夜泊湖南岸曉開天北風愁雲來覆渚白浪起吞空甕
酒霞將薄瓶花錦帶紅鄰舟如隔海孤坐寂寥中
二湘
斯文常絶息二子振波瀾舊國清風在荒阡古木殘蒼
苔生閟宇斜日下長竿求福今無數不將陳蔡看
清江三孔集卷八
