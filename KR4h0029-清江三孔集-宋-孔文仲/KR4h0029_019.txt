清江三孔集卷十九
宋孔武仲撰
文
祭甘露泉龍神文
惟神藴靈德之無方超萬里而一息上下天地無有隔
閡而蟠于一水之間豈非待其時而後發歟今亢陽為
害自秋至春原野焦涸首種未布此神施澤濟物之時
也盖齊之有司奔走羣望經歲歷時而嘉應寂蔑咸以
謂變化出沒號召風雲者莫如神之敏也是用有請焉
刺史無狀其誠意不足以感動然齊人之望其亦至矣
惟神閔之謹告
祈雨文
旱暵為虐詩人所疾歲不一登民憂百出矧齊之旱自
秋及春種不入土邑多流人雲雷其興下雨滂沛施功
一朝可及終歲神食此土當為民憂民望久矣無為神
羞
謝晴文
雨潦為患至扵累旬屢脩禱祈以答人望蒙神之力啓
帝之心攘除積隂烜以白日大宇之内咸樂其生賽于
靈宫抑有常典尚享
祈晴文
古之善為治者一言之發而天地為之響應故能轉禍
為福以壞為成今積雨不時害扵牟麥禱祈屢脩而霖
潦益甚誠之不至而不足以動扵神明此所以夙夜愀
然憂職業之廢也然神巍然廟食而吏與民齋戒以奉
之為日滋久若隂勝而不抑陽弱而不持民危而不扶
物病而不救豈吏與民所以事神之意哉雨雖久及今
霽止猶有賴焉惟神閔之尚享
又
積隂為沴禱扵靈祠漠無報佑豈神不知朝雲浮浮閉
藏天圍暮雨㶁㶁溢于陂池稻方甚弱麥種未治二者
交害農益怨咨豐荒之事漫不可期歲一登稔實天相
之如何淫雨不以其時稼穡摧傷人以嗟咨齋戒奔走
敢禱靈祠卷藏隂慝以舒明離俾民相慶鼓舞以嬉收
功頃刻惟神之為
謝晴文
瀕淮之地背秋涉冬而田事未畢故一有淫雨則農功
垂成而又敗之是用有禱焉賴神之庥應不旋踵雲隂
觧駁照及容光南畝之人奔走相賀齋戒以謝惟神貽
之
謝雨文
維春之初萬寶向茂祗禱羣廟而時雨沛然積旬鬱湮
散為和氣神之功德閎博深遠牲牢簧鼓未足以稱敢
脩薄薦以寓厥誠尚享
祈雪文
歲律將暮宿麥盈野亢陽連旬甘澤不下隴畝之民盖
多懼者凄然回飊渰然興雲播為嘉雪餘施及春應兹
虔禱其在明神尚享
又
詩曰上天同雲雨雪雰雰先王訓民以田而事之在天
者人力不能為也故以雨雪為喜及一得之則稱道詠
嘆形于章句然則繫扵民者豈不重哉今歲將更新祈
禱亦至而亢陽為梗美應未臻則民事之奈何而刺史
亦難勝其責是用有請于祠下惟降之嘉瑞以慰民情
而協于詩人之詠則神之惠賜為多尚享
又
歲律其暮久苦亢陽南畝之民憯然失望冄趨祠下禱
求亦至而密雲未合嘉應難期況潤物之功莫如時雪
隂惠所及闔境是瞻敢具醪脩以薦誠悃尚享
謝晴文
霖潦乘秋為民之患涉旬不止上下憂之祗率常典籲
聞神聽有應若響昇于東隅天地清肅川原亢爽就我
穡事躋于有年神之慶賜莫與為厚爰陳菲薄以薦厥
神
秋賽諸廟文
歲在丁巳淮海一方欲雨而雨欲暘而暘和氣浹充歲
以豐穰既溢扵囷既羨扵場匪人之智能贊隂陽惟神
之力幹之杳茫潛之無間播之無疆俾物蕃腴無有壞
傷俾民佚樂靡近凶荒惟古秋報聲于樂章功德之隆
疇其敢忘挹酒扵壺登饌在堂神其無恫顧此馨香尚
享
代李待制祭李璋文
聰明足以應變寬大足以長人此人之所難兼而公之
所易富而不奢貴而不溢此世之所罕有而公之所長
故出入勤勞而忠義不隳其守險夷更涉而志氣不易
其常宜享龐眉鮐背之錫何不幸而今亡嗟乎天下之
事有不可知者如公之隆盛顯赫而以秋毫之過失謫
荆楚之窮鄉譬日月之一食庶幾復見其輝光乃須臾
而埋没即長夜之茫茫此公論之共惜豈余心之獨傷
惟從容扵平昔固繾綣之難忘撫逝川之不反徒隕涕
之浪浪望素帷于千里緬獨處兮此方往匍匐而莫得
聊酒奠扵一觴嗚呼哀哉
代邵資政祭歐陽太師文
嗚呼聖不世出賢不時有繄公之生與治為耦仁皇在
位公奮羇旅聲聞溢發翔于天衢文章獨行後無軰匹
衆星煌煌孰較斗日初登侍從進預宰司四十年間亨
塞險夷坦不為機獨與道馳臯䕫之言藏在簡策周召
之烈聲扵金石脫屣重位昔聞其人公力方壯聯章乞
身帝曰咨嗟惟余舊臣安車駟馬從容里第少休其勤
僉謂再起國之不幸人也今亡山頽玉折聞者隕傷贈
官太師增賚後祿哀榮則然公去不復某之不肖公遇
優隆緒餘之及其得則豐公在潁水我官畿東哭不為
賓窆不及視終天之訣此痛何己不腆羞醪致奠千里
嗚呼哀哉
代史大卿祭唐參政文
惟公以仁為輿以義為輈不詭其馳惟志之求囁嚅所
忌睢盱所仇初為御史廷忤天子忠忘其身豈恤南征
亦既詔還遂登侍臣他勇扵初公挫益振出入三朝乃
貳帝載同時諸公孰敢倫軰有藴在中發常不疑帝曰
欽哉惟我屏毗辨章鎮撫惟爾之為國步如川賴以遄
濟為日猶新而公已逝帝咨羣公喪我良肱增官文昌
以託哀榮江陸之墟距國千里銘旌南還出漢之涘昔
拜扵堂今奠扵次昔聞公言皎皎心耳公逝不還我慟
何已益大其門惟公有子嗚呼哀哉
祭孫巨源文
嘉祐之中公居館閣我以諸生預公薦擢十八年間患
難流落公歸翰林天寵彌渥勢將大用參籌帝幄釁生
不圖疢疾横作秀氣清骨付之冥漠公之文章美麗閎
博虹霓垂天收之把握讀者醒然消酲愈瘧度量渾渾
不見垠崿粹美積中發見顔角今其不幸聞者嗟愕惟
鄙不肖幽憂寂寞望公之喪涕隕如索寫哀此文侑以
羞酌
祭周茂叔文
嗚呼先君之壯實難取友逢公豫章握手歡厚二十
餘年不知其久險夷之途道義同守盖公之行坦坦其
誠仁于鰥孤信于友朋不戚于貧志氣内足不撓于勢
廷争面觸施之吏治或猛或寬眎俗張弛民謳翕然既
敏以明學問又篤縱横馳驟瀚漫瀦畜先儒論譔嶔﨑
詰曲獨纂聖微浸釀醇熟有書可傳萬世之讀惟愚不
肖幼也侍側公故憐之以勉以飭稱譽所長以灌以植
確如一朝不見厭斁公之始終明白純備宜享遐年顯
大當世如何不幸纏疾艱躓苦瘠日侵遂以歿地報酢
如此孰曉天意廬山之隂松柏蒼蒼歸厝其丘日吉辰
良悲號一訣萬世之長寧不我顧有酒盈觴追懷平生
曷日而忘
代祭傅夫人文
萬物之性摧落于秋方春或隕理不可求嗟維夫人其
德則脩既婉以卑既静以柔固宜遐年享天之休如何
方少抱疾弗瘳窈冥之中孰主厥謀古亦有言生也若
浮來鑒誠諶歆此醪差尚享
祭楊亞甫文
惟公于文為富于行為脩淡然視世應而不求循吏之
選出臨此州以誠革欺以静鎮浮不為嚴猛持之以柔
不示臧否接之以周民以不争吏以無訧仍歲豐登秔
麥盈疇東南之最公處其優秩滿將還而屈公留疾無
甚苦日冀乎瘳遽奪冲氣歸形一丘某等不才與贊軍
謀(一作籌)蒙公慰薦恩惠實稠葩華之春黃落之秋公旆
舒舒從以優游望公陟明今返扵幽銘旌東還塗川悠
悠奠觴不飲語訣不酧泣薦斯文有涕横流
祭曾子固文
惟公文為世表識在人先憤道之息志于必傳絶衆超
羣自其少年況有宗工援引于前雷動風興聲薄于天
匪獨考古窮探簡編又達世務不以迹牽瀦為積澤决
為流泉威為秋肅施為春妍時軰謂公德業之全外將
六州晩直西垣商盤周誥日代帝言樞廷鈞府衆曰必
遷夀柄誰操付與何偏山摧玉折反掌之間士亡宗師
國失能賢我少方蒙公發其源長仕岱隂從以周旋决
疑辨惑一語不捐或鈎其細毫積絲聮或究其大苞方
括圓面奬所是奪其不然粗若有之公賜多焉公方擇
隠在湓之壖我亦于此謀安一㕓謂當優游從公扵田
幽明隔矣所志不宣茫茫大空孰招以還或當上浮追
躡列仙決不沒沒凡魂比肩公名播後不待銘鐫公子
俱秀當復大官念當會哭阻以山川東南悠悠不見新
阡斂不造帷窆不持棺徒有傷悲為涕漣漣
疏
大行皇帝上仙散道場
伏以寶歷無疆方比南山而祝夀塵寰已厭俄聞夜壑
之藏舟音傳置郵哀動城邑大行皇帝道邁今古功格
天淵羣賢協德扵中四夷欵塞扵外東岱將陳扵檢玉
鼎湖遽泣于遺弓乘雲而歸帝鄉不累扵事物憑几而
傳頋命益鞏扵基圖輒資仙梵之讚揚以慰臣民之號
慕伏願乘順妙有超悟眞空御六氣以逍遥夲無生滅
並三光而臨照永奉威靈
焚黃疏
元豐七年六月二十九日宣德郎新差知潭州湘潭縣
事孔武仲謹告扵先考中散先妣太君楊氏之墳吾家
不幸怙恃相繼喪亡其後諸孤散仕四方靡有定處又
十一年而後文仲平仲並官扵朝賴天子仁聖以孝治
天下許以子恩推及父母粤今四月得告贈先考中散
大夫先妣德化縣君已附遞往火山軍文仲收掌供養
外有錄黃二軸謹因平仲南歸焚獻于墳下魂而有靈
膺受多福武仲無任涕泣追慕之至謹告
先妣忌日開經
伏以欲報之德雖遠益深適臨諱辰敢修佛事庶憑法
力不墮塵緣
忌日散道場
伏以蒿里送歸屢遷于急景萱堂侍膳永隔于慈顔當
諱日之載臨在時思而尤切乃會祗園之法侣俾宣我
佛之妙言俯贊哀誠仰資冥福伏惟諸佛證盟謹疏
墓誌銘
仁和縣君許氏墓誌銘
夫人姓許氏衡州衡陽人處士永宗之女朝議大夫黃
公之妻黃氏于衡陽為大族朝議扵時為名臣夫人年
十有八歸黃氏事舅姑為賢婦佐其夫為賢妻有子而
為賢母朝議公立身以道時列王庭出守方郡處進思
退燕休于家夫人與之齊凡五十有八年年七十有六
元豐七年十月二十一日卒于第舍自始封至卒凡四
受縣始于金堂終于仁和云明年正月九日葬于東郊
某原夫人幼而令淑慎静寡言不喜白人是非自奉養
甚約而賙施無所顧惜奉佛尤專平居未嘗有疾比老
起居飲食如少時其將終也具肴酒合親屬從容語訣
付以家事逾二日而卒子男二人長曰鈞忠正軍節度
椎官次曰錡全州司理參軍女三人長早卒次適耒陽
主簿孫欽臣次適衡陽進士狄光孫四人長曰端權知
歆州翁源縣事次曰竦潭州湘鄉縣主簿次尚幼嗚呼
夫人之志行與其福祿始終之盛充具完合皆無憾者
惟其傳于後為不朽載于久為無窮宜有可信之言刻
于金石此其子若孫勤勤以屬余所為銘者也乃為掇
其大要而書之銘曰
女德伊何惟順之宜婦道非他夫子之隨夫人之脩匪
跂匪激循其分守以有成德人歸以譽天錫以年噫嗟
夫人福祿之全
吴氏夫人墓誌銘
夫人姓吴氏世家扵撫州金谿贈尚書屯田員外郎德
鈞之曾孫都官員外郎敏之孫處州信豐令蒙之女淮
南節度推官知州上饒縣事李君介夫之繼室也二十
三而歸五十而卒卒之明年當元豐八年九月初五日
而葬其子侁倣以書屬余以為銘昔夫人之子份篤學
而早世余石銘之間未再歲又銘夫人之墓嗚呼康寧
夀考世之所謂福者付與于人無有匱竭而造物者嗇
之何耶以夫人之積德累行而報施如此其薄所謂命
者不可知而為善未必祥耶此余之所欲載而使後世
知之也夫人以孝事其舅姑以禮相其君子其訓諸子
以義其接婢使以仁其事上不以勞故懈其居喪不以
久故易其念父母不以壯老故哀其恤孤不以非已生
故薄李氏家世貴顯親屬百餘口無内外長幼卑尊之
人皆推以為賢而李君亦曰吾縻于小官邅廻蹇塞之
日久而心能安之者吴氏助我也夫人之大母曾氏諫
議大夫致堯之女博學善持論夫人少習之故于文字
多所通觧尤喜讀佛書及唐人歌詩有子份侁仔倣份
及仔早卒餘皆應進士舉女一人嫁進士葉觀夫人墓
在金谿歸德鄉之株塘原其卒在上饒官舍以元豐七
年九月二十四日也銘曰
李氏寓洪藹蔚蕃昌至扵婦族必邦之良夫人家撫族
良且大夫又得從協相于内善積有餘顧不足年夫方
壯強婦棄而先歸葬株塘松柏始植幼長于斯今又安
宅
道士卓君墓誌銘
卓君名玘字磯石泉州晉江人棄家為道士遊四方嘗
北濟大河南出嶺表公卿大臣多與相善成德軍節度
使留後李璋奏得紫衣吕誨自御史謫守江州請君居
天慶觀凡十八年乃退屬其事于弟子胡洞微元豐元
年五月某日卒作三頌以遺所常往來大較皆落去世累
追逐神仙之言享年七十有五以九月某日葬于德化
縣仁貴鄉陵家壠君天資俊明學問不倦自道家書及
星辰五行相術壬遁之說推考皆得其要與衆人接言
若不能出口及燕閒議論援古証今出入百家聽者為
戄明扵事變深沉有謀慮未嘗苟發其所然否人多不
能損益也天慶觀久廢不治枝扶敗傾以度歲月君身
持儉約下與厮役同食斥其贏餘以治新之壇場殿室
皆用道法儀學者益盛自君始及其卒也聞者皆嘆息
弔者皆哀余早與君善常竒君才而惜其不為世用其
來過九江適當君疾叩門將見之君方寢未寤明日而
君卒嗚呼死生之際其遷徙迅速盖未足道者謂惟文
字可以傳于後而致余所以厚君之意乃為之銘曰
奄兮忽兮其化以疾生與歿兮若屈伸膝君所自達余
又何悲其傳則永鑱此銘詩
故隴西李君墓誌銘
君姓李氏諱份字文叔洪州新建人也李氏世為江西
大家其貴者列侍從以至為卿為郎皆有顯聞於其世外
親旁屬累至公相家藏書萬卷君兄弟若干人皆進扵
學或由鄉舉登進士第君為人静專而刻苦自勵六經
諸子之說窮晝夜講求非食與寢書未嘗去手滑稽漫
戲之言紛華盛麗之好不出于口不接于耳目人以謂
君必將有盛德以大其宗門年二十以疾卒於江州又
朞年而其父幾甫官信州數與予往來道君之平生未
嘗不咨嗟嘆息繼以泣下且曰吾兒生無以見扵時庶
幾有聞扵後也為我銘之以信扵無窮余譬觧之曰士
生扵世雖有聰明敏捷之才而教或不盡其方學或不
竭力或中道而止以忘其素習或見利趨逐而溺扵其
心此朋友之過而父兄之恨也今文叔皆異於是唯其
年之不長不得成其志此知義理者之所能平雖聖人
猶不怨也子又何悲焉雖然余不可以不銘君卒于元
豐五年五月某甲子以某年某月某甲子葬于某縣某
里某原也係有先侍郎尚書之碑金部司農之銘此不
著著其不幸短命而死者以慰其親云銘曰
苗而不秀者有以夫君其是已士亡良朋父失賢子西
山峩峩播以章水其生勤勞歸息扵此嗚呼其己矣夫
清江三孔集卷十九
