清江三孔集總集類
提要
(臣)等謹案清江三孔集三十卷宋新喻孔文
仲及其弟武仲平仲之詩文慶元中臨江守
王&KR2283;所編也文仲字經父嘉祐六年進士官
中書舍人武仲字常父嘉祐八年進士官禮
部侍郎平仲字毅父治平二年進士官金部
郎中事迹具宋史本傳文仲兄弟與蘇軾蘇
轍同時並以文章名一世故黃庭堅有二蘇
聯璧三孔分鼎之語南渡後遺文散佚&KR2283;始
訪求而刻之前有慶元五年周必大序陳振
孫書錄解題稱文仲二卷武仲七卷平仲
二十一卷與此本合文仲詩僅七首然吕祖
謙宋文鑑載其早行古詩一首乃佚而不收
文鑑編于孝宗淳熙四年舍人集編於寧宗
慶元四年在其後二十一年不應不見豈&KR2283;
有所去取耶武仲侍郎集青詞齋文並題曰
制於例未安似非原目平仲郎中古律詩外
别出詩戱三卷皆人名藥名回文集句之類
蓋仿松陵集雜體别為一卷例也案王士禎
居易錄載宋犖寄三孔文集通僅五卷惜其
己非慶元之舊士禎犖皆家富圖籍而所見
尚非完帙則此本巋然獨全亦深可寶重矣
乾隆四十四年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
清江三孔集原序
行有餘力則以學文聖人之言萬世是程或疑文行忠
信之序是不然四科有先後四教非先後特因其材而
進德焉繪事後素不容紊也本朝人物至元祐而盛其
兄弟傑然則有臨江之孔氏曰文仲字經父曰武仲字
常父曰平仲字毅父先聖四十八代孫也居家孝悌行
己謹信莅官敬事上敬其行美矣冠禮部冠國學登高
第應制舉經自諫垣入詞掖常歴師儒掌内外制毅尤
精史學更踐中外天下共稱其文號曰三孔今纔百餘
年而集稾散逸罕傳誠故郡之闕典也慶元四年太守
濡須王&KR2283;實来政脩教明瞻喬木而慕先賢既奠謁其
像於學宫又博訪遺文而刻之雖曰存一二于千百然
讀之者知為有德之言而非雕篆之習也總成三十卷
屬必大以序昔太史黃魯直頌當時之人才有曰二蘇
聯璧三孔分鼎張丞相天覺在元符中詆元祐詞臣極
其荒唐謂兩蘇為狂率則剛直也謂公兄弟為闊疎則
高潔也夫魯直於蘇氏分兼師友天覺于眉山心服其
能皆以公兄弟配之文行何如哉若其出處載國史博
雅具别著此不備書紹熙五年四月甲戌少傅觀文殿
大學士致仕益國公周必大序
