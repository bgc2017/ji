清江三孔集卷二十九
宋孔平仲撰
表
賀坤成節表
伏以里社之鳴恊詩人之七月華封之祝詠君子之萬
年翕然歡聲出於誠意(中謝)臣聞安則蘄久樂則重生此
雖人之常情亦繫上之所養當夫海内無事年榖屡豐
里閭之間民不識於兵革州縣之内吏或長於子孫相
慶之年皆謂太平之難得歸美之意惟欲聖壽之無疆
恭惟太皇太后陛下寬靜以服人心公平以當天意近
無馬鄧遠過姜任歷觀載籍之所傳莫如今日之為盛
適属誕彌之慶益輸難老之忠鑒於太清順金行之初
肅受兹介福扶寶祚於不騫臣祇服官常阻趨朝闕瞻
天望聖激切屏營之至
賀坤成節表
伏以坤元之施實佑斯民沙麓之祥正當此日神祇恊
贊夷夏驩呼(中謝)臣聞得人心者莫如惠和鎮天下者無
如安靜我有三寶是為聖德之符胡不萬年兹見詩人
之意恭惟陛下聰明恭儉寬厚謹嚴八年之間四海無
事適遘誕彌之旦咸輸難老之忠臣厠跡書林偹員使
斧稱觴上夀阻陪北闕之班決獄求生仰助南山之筭
江淮提點謝到任表
奉饟二年訖無善状督鑄諸道即拜命書已及官期祇
承局事(中謝)伏念臣奮身卑薄涉世曲囏無有尺寸之長
可應朝廷之用矧屬擇人之際尤當出使之行此盖伏遇
皇帝陛下盛德溥臨至仁兼覆不遺菅蒯之賤雜用薪
槱之材如臣之愚猶在所取臣敢不效勤奔走悉意經
營謹課入于銅山視工程于金冶庶收微效仰報大恩
衡州謝到任表
淮右按刑訖無善状湘東出守仰荷寬恩已見吏民奉
宣詔令(中謝)臣禀生愚陋涉世曲囏逢熙運之有開與羣
材而並進四塵使節雨玷曺郎老境驅馳筋骸已瘁小
邦撫字才術何堪此盖伏遇皇帝陛下明極照臨德參
覆幬方獨觀於萬化不求備於一夫遂致孤貧亦叨任
使臣敢不悉心職事圖報國家庶集涓埃上禆海嶽
饒州居住謝表
幾死得生自南徂北蒙還舊秩獲處善邦銜恩涕零省
咎心悸(中謝)臣學問蹇淺智識鈍昏妄陳答詔之言自掇
投荒之辱瘴癘侵薄骨肉分離安知此身復見今日此
盖伏遇皇帝陛下離明燭遠渙澤蘇枯盡返得罪放逐
之人大開自新湔洗之路而仰食者衆須舟以行風波
多虞疾病間作所恃朝廷之寬大不誅道路之濡留驚
魂初招餘孽未逭更當刻厲少答存全
叙復朝奉大夫謝表
荒山相囚貧室如磬稍遷内地盡復故官此恩若何隕
涕無已(中謝)伏念臣仕宦積久咎惡滋多始罷皇華之行
再鐫東觀之職又陳伏罪遂斥遐陬泣血追愆豈由上
疏觀過於黨或可知仁果丁昭曠之辰均被前洗之澤
此盖伏遇皇帝陛下一新庶政獨斷萬機照臣下之忠
邪訂朝廷之枉直故兹廢放亦預甄收脫迹瘴鄉猶記
海鳶之墮經塗故里忽聞寒馬之歸更誓捐糜少期報
塞
謝崇寧歷日表
刑獄之官兼領勸農之職郡縣所隸均被頒朔之恩况
更新元尤寵上賜(中謝)伏以定四時而成歲唐堯致於變
之隆審七政以當天虞舜底極治之盛竊原隂陽之理
實與政事相通苟裁成輔相之得宜則寒暑雨暘之咸
若恭惟皇帝陛下道參覆載明合照臨先而弗違固已
謹言動之表順以求合又將擇疏密之中乃飭疇人使
齊大紀氣從緒正四時有玉燭之和歲且順成萬物極
崇丘之大臣謹當上宣聖澤下布人時庶集微勞仰禆
鴻化
永興提刑謝表
吕刑三千人命所繫秦關百二地望非輕自愧薄材荐
當煩使(中謝)臣編摩末學廢放微生齒髮已衰精力不逮
南宫數月曾蔑補於秋毫西部列城又俾司於邦憲恩
波淪骨感涕交頥此盖伏遇皇帝陛下以堯禹之仁兼
乾坤之量方曲成於萬物豈求備於一人故此孤孱亦
叨推擇臣敢不悉心職事圖報國家庶集㳙埃上禆海
岳
謝恤刑表
四時之運可畏者炎赫之時常人之情最苦者囹圄之
事適當盛夏寅奉寬書(中謝)恭惟皇帝陛下以赤伏應五
行以離明照萬國係纍之衆尤軫於哀矜流鑠之辰益
加於欽恤以至洒掃洗蕩之事毉療飲食之微皆出詔
音可知上德臣謬承使指叨領刑章職事自當如何戒
飭况復若此誓當竭盡仰副丁寧
又
天時之運可畏者炎燠之辰小民之情最苦於犴圄之
事特頒明詔深軫睿慈(中謝)伏惟皇帝陛下求端於天為
政以德薰風解愠固已致萬物之和靡草從寬又將重
庶獄之命以至飲食毉療之節洒掃盪滌之微皆出丁
寧無非惻怛臣叨分使指祇奉刑章職事自當如斯訓
飭况復若此誓殫愚陋仰副哀矜
賀受尊號表
大明繼照鴻號一新夷夏驩呼神人悅喜(中謝)伏惟皇帝
陛下藴深沉之量奮剛武之資雷厲而風行陽開而隂
闔潛睿謀於不測布神化於無方群臣莫見其天機百
姓焉知夫帝力至於徽稱誠出強名然猶謙以弗居讓
而後受所以聳萬方之瞻仰從百辟之願言煥乎若燿
魄之名天峞乎如崑崙之紀地德盛有表聲施無窮臣
承乏外臺越居遐徼自聞允旨尤切驩心
謝宫觀表
備員關右無補毫分寄食淮南方虞凍餒忽預真祠之
列稍寬涸轍之憂祇奉寵靈但深感涕(中謝)竊念臣伎能
素短齒髮早衰自脫瘴鄉屡嬰危病顧形體之久瘁何
仕宦之能堪倘寘閒官尚沾寸祿是為徼幸今乃拜恩
在臣之愚揣分已過此盖伏遇皇帝陛下聰明時憲聖
敬日躋廣文之聲行堯之事兼充孝悌之美坐格華夷
之和鰥寡孤獨均被于上仁豚魚草木皆遂其生理故
兹蹇淺亦在甄收况洙泗乃先祖之鄉而黃老垂大道
之教杜門養性庶全蕭艾之生克已追愆尤冀桑榆之復
誓堅晩節仰報熙朝
進南郊銀表
伏以報本乎天實神聖之所務來祭以職在臣子而敢
㤀迺嚴薄物之陳以為盛禮之助前件銀利先六府名
列中金充貢筐以入輸將誠心而佐饗雖捐山之代不
以此而為珍而共版之儀亦因之而可備臣無任(云云)
謝太皇太后表
造舟肇慶天開軒曜之明折俎均慈人被需雲之惠仰
膺寵渥倍積兢慙伏惟太皇太后陛下内播徽音外參
睿斷盡三朝之母道得四海之人心適當彌月之辰共
慶後天之祝乃沐綸言之厚特頒宴豆之歡山竦淵流
已昭一日之澤竹苞松茂更益萬壽之期誓竭疲駑永
酧覆幬
謝皇帝表
沙麓告期方罄華封之祝雲天垂澤遽均鎬飲之歡仰
被寬饒内深慙嘿伏惟皇帝陛下堯仁天覆舜孝日隆
慶父母之誕辰嘉輿人之善頌特頒宴喜以不惠慈魚
在藻而物和鹿食苹而賓喜既醉有太平之樂已荷休
恩大亨獲元吉之祥尚期終譽誓當摩殞茂對龍光臣
等無任(云云)
代都水謝表
議皆素定役不繁興障回狂瀾弭去巨害(中謝)伏以大河
之患曠古而然雖云天時亦繫人事瓠子之決縱之則
二十餘年館陶之功急之則三十六日倘或朝廷銳意
上下徇公有志欲為事無不集一昨堤防既久雨潦過
常溢鉅鹿以横流齧桑浮而南注官守憂惕人言沸騰
異論紛紛自有漂山之勢寸心耿耿但深填海之誠上
賴宸斷主張廟謀敷贊兵夫鱗集木石雲屯曾未周星
已趨故道潤澤既還于北野膏腴亦被于全齊此盖質
之於心處以無事運聰明之先見天且不違修禮義之
大防水得其性救民昏墊措物敉寧臣等親禀睿謨獲
觀成效驩呼踴躍倍萬等夷
代熊伯通滁州謝表
論罪擯歸甘從永廢洗瑕錄用仰荷再生起之謫籍之
餘假以守麾之寄榮非所冀感不自勝(中謝)某蕞然偏削之
材出于卑薄之域胸臆結約本乏異能簿領沈迷寖成
俗状因循半世困躓末流飛龍在天晩乃逢于聖作先
驥伏櫪倏自起于壮心稍振仕途屡分使指覘當天之
睟表聆出綍之温言亦嘗宣布漢聲經略蜀部兵無遺
鏃悉上禀於睿謀臣獲息肩遂永綏於鴻化稍升詞掖
兼領農官然而綆短不可以汲深轅弱不可以任重按
行河瀆果辱命于使令旋返田廬自投身于斥逐中蒙
渙澤進涖真宫顧無職事之勞坐糜祿餼之厚方陛下
宵旰求理之際是臣子犬馬自效之秋而乃栖遲山林
荏苒歲月常恐奄先朝露絶寘周行追省平生之愆尤
不知中夜之涕泗豈謂矜憐舊物付予使藩有社與民
可粗陳于筋力自遠徙近且密邇于封圻此盖伏遇皇
帝陛下廓乾坤之施以并容推江漢之波以湔濯閔臣
久在散地察臣别無他睗委以左符責其後效臣敢不
拊心悔過刻骨知恩念一𤯝之獲新誓萬死以為報桑
榆末景猶擊節于功名矢石先登願捐軀于戰陳
代廣州謝上表
分符淮右僅獲到官持節嶠南遽蒙易地兼拊循之重
寄還論譔之清班望外之榮感極以泣(中謝)臣有至愚極
陋之累無崇英越偉之資向以謬悠自貽禠逐中蒙湔
洗稍賜甄收起之散地之微假以專城之寵方且懲艾
罪戾澡雪精神布宣邦條講究民事殫犬馬已衰之力
報朝廷不貲之恩量分所堪得此固足豈謂坐席未暖
詔墨已濡使作鎮于海邦且綴名于書局恍然自失踧
爾無容此盖伏遇皇帝陛下大公合天地之心至仁邁
堯舜之德其或犯法則必誅不赦苟能悔過則許以自
新無有終廢之人尚責後來之效况番禺之都會據服
領之要津外連百蠻内統諸郡雖久安于無事當預戒
于不虞至于訓齊師旅之方和輯邊陲之策属亟趨于
道路阻親禀于訓詞然臣頃者揚旍蜀郡奉饟陜服皆
仰遵于成命致粗著于微勞今推廣其緒餘可徼幸於
萬一樓船下浦按故迹之尚存馬革裹尸厲壮心而不
已誓當摩殞期稱使令
代謝歷日表
歷象之設管萬事而不遺正朔所加明一統之無外闚
文為幸拜賜知榮(中謝)恭惟皇帝陛下合德乾元求端天
縡盡俯仰觀察之道知財成輔相之方日月星辰莫不
順其行雨暘寒燠固已得其序而復稽參六術校定一
書課之疇官頒自天室幼明咸辨杪忽靡差豈獨埜耕
以示乎早晩又知王事必本于隂陽使四時同玉燭之
和致萬物有崇丘之大臣謬當使指獲奉德音敢不推
以訓人奉而從事齊同七政上禆虞舜之明撫順五辰
前合臯陶之訓(幼明一作幽明)
代謝到任表
竊惟以朝廷養士之百年而主上知人之今日况是將
命尤難選掄豈伊薄材每塵任使愧多負刺懼極臨深
(中謝)伏念臣器不適時智非周物過叨聖奬屡玷使華但
知忠義之可行敢以遠近而為擇一留嶺表三改歲端
﨑嶇瘴癘之鄉奔走狸鼯之野詔旨初下方冀還臺睿
渥載加遽蒙易地惟東南之十郡盖豐稔者累年財力
有餘獄訟滋少當此之際無所營為如臣之愚可以勉
強而又畫疆淮上得瞻父母之邦接壤江西切慕弟兄之
政實為私幸併出殊恩此盖伏遇皇帝陛下邁舜聰明
兼湯智勇斂太平以錫六合操成法以授群臣致此冥
頑尚任驅策敢不牧民以靜馭吏以寬庶收㳙塵上補
造化
代謝職表
修書還職祈避美名頒旨報聞未俞危懇拜嘉深厚撫
迹兢慚(中謝)臣頃以瑣材上叨煩使不能罄竭千慮答塞
萬分積自取于譴訶偶未從于誅戮江湖放斥齒髮凋
疎嘗謂絶望煙霄終填溝壑豈料不遺故物猶假大邦
以臣間關罪戾之多顦顇困廢之久仰蒙澄雪再效驅
馳使臣骨葬南溟身膏草野雖死之日猶生之年况論
譔之攸司實顯榮之所漸以叙法言之則例不當得以
朞年計之則日亦尚賖豈伊衰遲乃敢冐昧所以加陳
悃愊乞賜寢停藐宸聽之未回怵芻言之難凟循墻自
失抆涕無從此盖伏遇皇帝陛下有察文悊允之明兼
隆天重地之施以臣嘗備從官則稍升以次以臣能悔
前過則可責以功曲借寵呼以壮邊部臣心非木石守
在封疆泣血追愆荷聖神之再造捐軀效命誓軍旅之
先登
代賀聖節表
天生聖人作民父母四海之内蒙被德澤莫不欲其君
之夀考庶幾永永有所依賴而近臣子又因生辰節稽
首稱觴以飾斯民欲君壽考之意(中謝)恭惟皇帝陛下聰
明冠古勤儉厚國藉五聖之餘烈履百年之休運而兢
兢業業日慎一日修明法度持守太平人心胥悦天貺來
格日星光潔海嶽安靜昆虫草木罔不欣嘉誕日之慶
適属此時内則公卿百官外則四夷君長皆拜舞在列
上千萬歲臣幸遭熙旦僻守遠郡不獲親詣闕庭預觀
盛禮臣不勝瞻天祈聖激切歡呼之至
進否泰說
臣伏讀詔書許臣民實封言事此盛德之舉也人人皆
思有以應訪落求助之意然講兵農叙賞罰若此之類
陛下固已饜聞而飫見之矣臣不敢效衆策之碌碌竊
有清原端本之論以為治天下在於君子小人之分而
君子小人之分在于否泰之說嘗讀易至賁之柔來而
文剛分剛上而文柔竊歎聖人嘗發其端而歷數千百
年諸儒未有深考而廣陳之者臣不揆淺陋輒觸類而
長之否泰之說各有九卦妄意治天下之術管是矣謹
具左方伏惟陛下博學好問始初清明萬幾之暇略賜
省覽推而行之或補萬一則臣苦心窮經死且瞑目干
冐宸扆不勝震悸
清江三孔集卷二十九
