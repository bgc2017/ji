清江三孔集卷二十二
宋孔平仲撰
古詩
常山四詩(并序)
熙寧六年之仲冬太守以旱有事于常山平仲職在
學校不預祭祀太守以常山密之望而太守出城為
非常故帥以往平仲既不辭又不敢無言以助所請
也作迎神酌神禱神送神四詩以卑祠官
迎神
木摵摵兮若有聞風回回兮吹塵神之來兮何暮斗斜
月落兮夜將向晨跪捧香兮謹以俟久注目兮山雲
酌神
不敢告勞兮山之盤盤祀事孔脩兮誠心亦殚陳肴羞
兮堂下奠旨酒兮石之間神庶幾兮享此既醉且飽兮
留聽余言
禱神
歲且大旱兮田事甚荒疫癘將作兮火菑流行循神之
名兮其德有常靈鑒不遠兮照此忱誠出雲洩洩兮靈
雨其雱庶幾此民兮不乏粢盛
送神
巫傴僂兮告神將歸屏息再拜兮儼若初来神之樂兮
游衍風為車兮雲為旂槁者待蘇兮瘠者需肥自今已
往兮余日望之
大風吟
昨宵月暈大如輪邪氣來逼金波渾嫦娥怨泣帝所聞
飛符北方起風神聲如驅濤洗隂雲欲以快意乃自昏
紛紛欲盡江南土散作彌天萬里塵
兄長舟次會稽以十月九日發書清江親故以此
日遣使仍以十一月十二日同到去歲會稽書
清江人亦同日到嘗有詩記其事
清江在何處限以龍王大孤彭浪之險阻鄱陽彭蠡淮
海之波濤會稽在何處錢塘江邊風浪惡金山寺下黿
鼉驕大冬雪霜道路塞飢年往往多盜賊如何兩處發
書日月仝至此亦不差頃刻開緘讀訖更反復兩處久
不通消息丁寧勞問若相見滿堂歡喜動顔色枝間鵲
噪今幾日搃報平安豈非吉年年歲晏享異味牛狸黃
雀并金橘從容進僕問鄉閭歸心倏起成蕭瑟
十一月二十日德音
敕書夜半至主者不能發星辰稍低回萬里收落月平
明宣帝詞軫慮極慘怛所憂在愆陽雨澤嗟久竭周王
望雲漢湯后訟女謁又聞泰一馭已駐黃金闕所至為
福祥行當掃災孽因茲肆大𤯝洗滌如海闊上刑脫窀
穸輕繫弛縲絏生還今可期向者或長訣讙呼滿行道
感泣有白髮苟非皇恩深安得汝輩活千城聚和氣散
作連天雪
宿澇澤
出城雲物好更聽歌聲發行路已微陰暮村逢霰雪衾
寒不成寐奄奄殘燈滅
召伯水落
朝落一寸水暮落一寸水卷水去入湖更值南風起舟
行意雖急滯礙乃如此矗矗在吾前千艘正銜尾
舟行却回
清晨移舟出沙觜宿氛卷盡天如洗日高五丈行十里
白雲之中黑雲起回舟急趨舊泊處四山沉沉日色死
逆風颯颯初尚微浪頭已高白參差又聞西北崩崖陷
谷有異聲大風橫擊波如鱗操舟之子雖習貫掣柁才
開又投岸有如磁石引針去時時颭撲愁中斷長篙勁
艣不易勝僅得入口如再生迴望後舟尚出没使人淚
落肝膽驚昨日廟中奠旨酒巫語甚吉許我行奈何中
路輒反覆欺誕何者為神明豈非風者天號令必欲逆
知非汝能浪傳消息得醉飽萬一猶足為威靈
長蘆詠蝗
飛蝗乎飛蝗乎誰使汝為飛蝗而如此之孽也一氣所
生乃自然百蟲之中何為者若歲大旱汝則多人雖畏
之可奈何来時漫不見首尾往往蔽日連數里河南却
集河北岸東邨西邨閙如螘捕逐百千才十一入地如
錐又生子山林所過為一空萬口颯颯如雨風稲粱黍
稷復何有田疇已盡腹未充農夫去歲望得雪千耦輩
作乘春發耕耘喜及苖已長與汝何冤乃遭齧忍見深
冬瘦如腊徵賦繁興蓄積缺我有薄田在江州五歲之
中三不收流災得無及彼土摶手安敢期高秋隂陽調
和非我事凍餒逼迫同民憂有生所往隨有累不及飲
啄波中鷗
金陵觀雨
丞相初下車憂勤到南畆旱乾為祈禱甘雨輒盈缶氣
從鍾山發浪入秦淮吼奔騰與擺蹙執熱復何有我時
在舟中清爽浮戶牖垢衣得浣濯快意一搔首深宵對
明月滅燭坐更久昨日見投龍于今慰枮朽至誠必有
答况乃調元手
觀暴
怒雷殷殷西南天黑氣一抹如長烟鯨嘘鼇噫(去聲)蛟吐
涎龍呼其儔相後先散為飛雲盖蜿蜒以尾卷海洒百
川河伯乃在坎底眠震驚掉動憂不全白浪湧起高于
船岡馳隰舞山回旋崩衝擺落蔚高騫聲勢烈烈孰使
然須臾寂靜又改前餘氛倚漢猶青玄小鰕奮頭如自
賢神龍歸宫魚出泉
太平
長江卷波作沙色中有數頃如潑墨是為望夫之高山
沉沉影落江心黑操篙下探不見底側行牽挽難為力
疾風為我西北来打鼔張帆何快哉百夫呼噪絶水府
心膽壯敵山崔嵬須臾已入大信口回聽怒浪聲如雷
姑孰堂前溪水清扁舟夜泊已三更微微雨過有秋意
漠漠雲開對月明
觀牛渡江
荷蓑而騎彼牧童驅牛亂流江水中徐行不復用鞭箠
母當其前犢後從濁波沄沄出頭角見者往往疑蛟龍牛
身千鈞水不測步步乃與丘陵同天機自然有所解物
理如此誰能窮君不見軋犖山腹垂至膝一馬不能載
其躬帝前每作胡旋舞翩翩勁捷如旋風
太平
溪行曲入四五里乃見江城大如斗人煙疎少白日靜
風物澄明新雨後古來豪俊多在此悵望千秋一回首
謝家青山空自高李白扁舟復何有
泊舟姑孰堂
﨑嶇遵狭港託庇倚葭蘆泊舟姑孰堂乃在溪上居此
溪來處遠東引丹陽湖微風起天外爽氣得秋初而我
尚厭暑卷簾心不舒蓬頭赤兩脚躑躅遶四隅坐砌未
為惬惬身卧碑趺中宵倦摇箑流汗落衣裾因觀今則
然自問昔何如人情有未足不見有有餘
于將軍
長安遣兵百勝強意氣何有漢中王七軍之心俱猛鷙
虎兕插羽將翺翔睥睨荆益可席卷白帝城高如堵墻
秣馬蓐食朝欲戰雷聲殷殷山之陽沉隂苦雨十餘日
漢水溢出高騰驤蒼黃不暇治步伍攀緣蹙踏半死傷
計窮豈不欲奔走四望如海皆茫茫鼉鳴魚躍尚恐懼
萬一敵至誰敢當遥觀大船載旗鼔聞說乃是關雲長
蒙衝直繞長堤下勁弩強弓無敵者雖有鐵騎何所施
排空白浪如奔馬將軍拱手就縶縛咋舌無聲面深赭
捷書一日到錦城隻輪不返皆西行將軍疇昔負朋友
若此昌豨猶得生循環報復雖天意壯士所惜惟功名
曹瞞相知三十年臨危不及龐明賢歸来頭白已顦顇
泣涕頓首尤可憐高陵畫像何詭譎乃令慙痛入九泉
淯水之師勇冠世英雄成敗皆偶然
紫髯將軍
華容女子哭幽囚吉利如虎入荆州縳其孤雛歛貔貅
長驅水步八十萬欲獵于吴吴主憂羣臣勸迎同一說
拔刀斫案心膽裂揆彼之量豈我容開門納狼計何拙
魯家狂兒策最長倡而和者有周郎區區黃盖乃乞降
龍幡遮火燒赤壁東南風急天絳色江中戰舸岸上營
煙熖飛騰半焚溺雷鼓大進聲滿川輕銳迫逐皆崩奔
紫髯將軍更歡喜曺公坐翅不得鶱子布元表何齪齪
成敗之决在一言君不見甘露寶鼎間典午受禅吴猶
存青盖入洛雖可惜猶勝俛首臣老賊
武宗
武宗惟雄俊有臣委用專德裕才略大感恩罄所宣是
時岩廊上六合氣可吞論兵决勝負萬里在目前一平
回鶻兇再洗上黨昏楊弁不知時迺敢盜太原豈信明
光甲遣人斬其元廷謀昧知幾唯有君相然成立三大
功慷慨在一言風霆運不測日月朗高懸李唐勢已去
至此岌復纏外内已息兵崇卑定乾坤遂令河北師弭
耳如孤豚事書史册上讀之快心魂千載若信宿凛凛
風烈存世人多說劍不見斫伐痕玩弄反自傷何用飾
璵璠迂哉賈生餌果爾房琯奔施為貴寔效詎主衒空
文
奉天行
蒼蒼行露出苑門孤城逼仄不可存賊兵之來若風雨
頃刻城下皆雲屯紛紛矢石蔽空黑天子垂泣對將軍
將軍提筆書滿背城中白丁久奪氣草車之焚雖已矣
雲橋百尺虹蜺起下瞰城中笑飲酒乾陵赭袍擁朱紫
朔方大將來赴急彷徨中路不敢入豺狼合從堪慟哭
翠華﨑嶇又巡蜀聖神文武何至此堂上有人面如鬼
天門山
惟天莽蒼蒼乃立此門闕山夲如城高剖鑿中斷裂兩
峰競秀倚千古勢相戞大江方南來逼束不得洩瀦為
無底深散作萬頃闊想當割據時閍固孰敢發夕陽坐
荒亭詩思摹峭拔清晨放舟出回首見呀豁西梁尚局促
壯觀心頗闊安得呼化工努力更一揠
靈璧東
明珠大貝玉玲瓏美人營營出深宫清矑一盼失英雄
羽觴行酒樂未終胡陵殺氣迴飛鴻投杯擲筯自挽弓
麾兵大戰靈璧東血流爭波入海紅何為羈孤鐵馬中
搗沙折木天北風突圍而出追失蹤四五年間蛇作龍
題贑州嘉濟廟祈雨感應
江東禱雨真靈跡香火未收簷溜滴城中到此夜五更
渡口歸時水三尺高田流滿入低田萬耦齊耕破曉烟
但願吾民得飽飯年年歲歲是豐年
答陳君佐戱吟
與君居兩邦如隔萬里道相從得旬日所恨太不早清
談已解憂大笑時絶倒贈我以古風應手拾瓌寶間亦
藏戱言顧我欲高蹈答之以不答羨子富文藻滄溟在
人外中有群仙島相約逍遥游餐霞食瑶草
游子吟
遠游如飛蓬漂泊天之涯不及百尺樓繫在垂楊堤琉
璃為鍾玉為斝繁絃促管花隂下青春此樂輸幾人客
身皇皇一羸馬
汴堤行
長堤杳杳如絲直隱以金椎密無迹當年何人種綠榆
千里分隂送行客波間交語船上下馬頭揖别人南北
日輪西入鳥不飛從古舟車無斷時
酒帘
百尺風外帘常時懸高閣苦誇酒味美聊勸行人酌但
澆愁腸寬奚畏守犬惡客心方摇旌逢此慰寂寞
書驛舍壁
巍巍使館開華堂行人舊題詩滿堂去年讀之多好語
今歲重尋在何處驛吏却云官長來堊以赤白墁青灰
銀鈎錯落應手没當時嘲謔誰為才嗚呼萬事秪如此
古人豪強安在哉寄語征途往還客不如揮毫落金石
金石雖堅有時滅君不聞海波成田淮水絶
發虹縣
驅馬汴河西從此游帝鄉瞻言驛堠短喜及春日長碧
瓦映茅茨人烟密相望芻茭足供馬亦有酒可嘗旁觀
波瀾起萬柁攅舟航一跌性命已豈惟肌骨傷不如榆
柳堤中路稳騰驤去家漸及旬猶走淮楚疆却視故山
隠忽在天一方東軒復難到蘭&KR0581;媚幽香馳光不可留
游女已採桑
水頭
荒灣斗轉河如束千古癡龍卧空谷公然收水入毫芒
萬里崑崙頃不足春妍睡醒鱗甲開頃刻己放波頭來
衝梢掠橾何迅速噴雲濺雪爭崔嵬舟人傳呼隘兩岸
駭若百蟄逢驚雷連椿繫䌫猶恐脫不爾船碇俱傾頽
須臾水面如平掌客子棹歌船下上
峴山行
驅馬峴山南磴滑不能上惆悵石城人秋風摇兩槳
寄王彦昭教授
别君已經年相見如一日分教淮南生中路忽相失我
志如柳惠何嘗厭三黜君才如叔夜猶苦不堪七趣向
大抵同離合何不一輕裝入隋堤正值柳隂密倉庚交
交飛布榖命其匹壯歲甘遠游豈暇念家室永城去亳
近馬足翩翩逸我往何時還君處不能出新詩近應多
爛漫排古律黃花不可見誰為子鳴瑟交游固難得會
面那易必作詩寄秋風以寫胸中鬱
書所見
昂昂林邊鶴何事不天飛徘徊方塘面獨啄青苔衣得
非戀其傍修竹垂芳菲高竿擢春秀清影弄朝暉曾于
畫圖見恍若迷是非興與佳景會悠然久㤀機
村鼔
潭潭村鼓鳴羨爾田家樂閃閃綠榆叢風清如葦籥我
懷物外趣世味久零落焉得太古民相攜去耕鑿
鄼陽觀棋
繫馬鄼陽岸湍波怒奔霆却坐南軒上曠若耳目清兩
翁方圍棋玉石相分爭初味若恬淡鋒交漸縱横攻南
意窺北翻復乃人情計慮臨危出或從死中生勇者喜
見色怯者噤無聲誰云一枰小鬭智亦已精昔有爛柯
者棄俗游崢嶸彼實方外人歲月固可輕我今則異此
久為世網嬰一官猶坎軻三徑尚未耕妻子寄異縣飄
飄望東京寸晷尤可惜客子當念程飲水上馬去兩翁
任輸贏
蝴蝶行
蝴蝶飛渡河來河北花已落河南花正開盈盈採花女
撲打還家去推身飛入粉奩中芳草綿綿舊時路
枯柳
窽枯路傍柳種插從何年枯條不可見人立何巋然輕
脆豈耐久心腹俱空穿上無一鳥巢下繫萬里船想見
方濃時飛花舞青天行人多攀折慘淡駐征鞭今也傲
突兀東西過誰憐陋質非焦桐難試朱絲絃英華餘歲
許白蟻爭回旋雷公飛火試一照深處恐有乖龍眠
戱寄邵瞻遠
道人養金丹笑我餐芝术青瞳何皎然照映冰雪質壺
中玉樓好天外鸞驂逸境清莫回顧世味甜如蜜
車班班
車班班入函關馬蕭蕭渡渭橋關下游人不相識橋邊
美酒留行客海闊天高雲滿空風吹日暮還南北
發榖熟縣寄揚州同寮
清晨出古縣獨遇賣花翁芍藥三數朵瓊苞出漸紅皎
如情人未梳洗朱簾半掩嬌春風去年維揚陪勝賞此
花開謝旬月中名園勝刹處處有深畦淺壟無西東品
流已多搜絶異若數英俊遺凡庸邇年新花更竒巧造
化彫琢何時窮離家今日已千里雲雨浩蕩迷淮東而
今又及賞花月因循不賞花更空寄語維揚好相識花
時勉泛黃金鍾
别二友
鶴棲萬年松孤音夜號霜雙鳳想其悲一來助翺翔會
合歡未已離别慘可傷驚風動地起彼此隨飄揚鶴飛
望南山鳳亦歸故鄉回頭失舊侣雲路徒蒼蒼
東樓置酒賞桃花
朱樓直瞰清池灣池上彩翠多奇山春光爛漫桃李發
倒影照映澄波間遠看已好重攀折堆積金盤霞間雪
促拍更歌金縷衣不辭醉倒花時節歸来酒醒夢闌時
䄂上餘香猶未滅
寄勉甫
猛虎不伏櫪摶鵬笑韝鷹丈夫志四海羞愧守門庭君
實豪傑士貧賤鄉人輕憤發策蹇驢西走游玉京負書
入太學大帶參諸生文章逸莫控學問驟以升曾未年
歲餘譁譁得聲名定知有所立俯拾紫與青顧我孤陋
者聾瞽其聪明譬如山下泉碍險尚未行無人為激進
安得歸滄溟所願同君游揚波浩東傾此志何日遂長
呼涕淋纓北望風誼美心焉如旆旌
落花
嶺南冬深花照灼比至春初花已落乘閒攜酒到西園
鳥散蜂歸春寂寞江南此際春如何紅杏海棠開正多
歸期不及春風日猶見池塘著綠荷
送客到江亭
春江碧波渺天去兩岸紅桃落如雨主人到此送行人
落日留連會歌舞渡頭楊柳正依依拂水摇風千萬絲
看看亦整東歸棹誰折長條贈我歸
剪玫瑰寄晦之仍書此為戲
去年君嘗寄薔薇今年我亦寄玫瑰薔薇赭赤未足愛
玫瑰瑩赭花草魁南園春深桃杏落但見芳草連莓苔
唯茲皎㓗滿欄檻玉冠瑶佩天邊来主人愛惜屢顧眄
賞心未暇攜樽罍寄君憑君巧吟咏仍湏對景傾金杯
莫令薔薇竊見此恐遂羞媿不復開
寄鄒蹇叔
西園春深百草長殘花紛紛綠葉光蜂歸蝶散情已薄
獨我遶樹行如狂亟令沽酒藉地飲卧嗅落蕊傾金觴
醉來意氣頗脫略睥睨天地如毫芒狂歌大笑誰對值
山猿谷鳥啼斜陽却思高陽舊徒侣安得飛至坐我傍
登城引望不可見雲峯古木徒蒼蒼
南卒
坐食者南卒驕與子弟俱負甲則俯僂荷戈不能趨嘈
然金鼓鳴氣駭失所圖固無一技良徒有七尺軀吾聞
孫子教弱女成武夫吾欲練汝輩使之虓虎如奈何天
子詔苦禁蓄兵書軍旅非素習壯士心踟蹰羣蠻屡騷
動主將復佐除有急何以報思之可驚吁
夜聞蒼鶴唳
為寉不能白安用蒼其形厥頂又不朱無乃盜虚名雌
雄守枯木絶意冲太清夜號如嬰兒聒我夢寐驚日欲
火其巢念汝雛方生亟宜罷吻噪報我存養情
愍囚
囚豈不樂有父母囚豈不樂有室家公行劫掠自取死
迫于窮餓情非它腥膻所得能幾許哭入東市肩相摩
嗚呼法令難力救囚乎囚乎奈若何
移石
誰言盤石堅勢不可動摇健犢引大車載行速如飄良
因植根淺未免遷徙勞觸類當自省我今慎所操
春夕寄兄長
南北萬里道兄弟隔年别嬉鸞雙翺翔病馬隻羇紲反
關危坐久顧影愁腸絶清夜不可晨吟殘半忩月
養虎
西隣養虎已被齧東隣養虎計何拙哺之既久爪牙強
定看一日難羈紲寄語東隣宜早圖野心變態在湏臾
壯士匣中有神劍欲斬虎頭君許無
折楊柳
江頭楊柳春依依主人此時傷别離留連祖席日欲晩
風弄綠影摇金巵手攀長條贈君歸紛紛閒愁如絮飛
人生聚散似魚鴈此柳春深有幾枝
王昭君
昭君十五入漢宮自倚花豔如芙蓉黃金不買畫者筆
西子變作嫫女容羊車忽略久不幸夜夜月照羅帷空
嬌癡怨恨掩袂泣常恐蘭蕙摧霜風不堪坐守寂寞苦
遂願將身嫁朔漠神仙縹緲下朝陽再拜玉墀辭漢主
天顔驚顧初相識自起欲留留不得吁嗟拂䄂歸禁中
却看飛燕無顔色婵娟去去隂山道幾日風沙貌枯槁
千秋萬古恨無窮墳上春風無寸草
春日行
鸎啼花笑清明天黃金買酒斗十千良時恣意一酩酊
醉倒扶起南堂眠湏臾更深殘酒醒明月當忩風氣冷
閒愁萬緒從中来幾欲長號淚如綆
子夜四時歌
春
二月春色来三月春色老東風收花去滿地留芳草
夏
火雲堆長空赤日沸岩瀑芙蓉已焦死不减篔簹綠
秋
慘淡秋雲高蕭瑟西風起坐感歲華遷悲歌淚如水
冬
風凄薄愁雲雨冷成飛雪莫作苦寒吟行行桃李月
和經父秋夕
爽籟愛蟲吟凄音悲漏永青燈無定焰照此心情冷風
生蕙帳寒月滿松忩靜萬慮歸寂寥都忘榮辱境
古賦
戰彭城賦
秦失其鹿群雄並爭劉頂之鬪自為鯤鯨相劫以勢相
鏖以兵彼方徇乎北海此乃襲乎彭城惟彭城者楚所
都也漢王乃竊而居之收其美人寶貨是資置酒高會
楚猶未知此何異伺猛虎之出而據其穴入盗跖之室
而有其妃項王聞之怒膽摧裂聲苦雷震目如電掣引
千旌與萬騎定雌雄于一决或馳或射或刺或擊呼聲
動天死者如積流血丹乎睢水棄甲隘乎霛璧乃欲殺
無噍類掃不留迹長圍三匝漢軍失色嗚呼以頂王之
勇天下所聞喑嗚叱咤坐生風雲而對漢王椎鈍之性
與夫蜀人糾合之軍内外隔絶主將紛紜不翅田犬之
搏兔鷙鳥之撮蚊然而大蛇之分為二東井之聚者
五數極亂世歷歸真主以鴻門之會項莊之舞尚不
能得之肘腋又安可徼之于軍旅俄而大風北来登
屋拔樹揚塵蔽空走礫如雨白晝窈冥漢王遁去則
夫漢之不可勝也盖可睹矣至于滎陽之擊四面廣
武之中吾指未嘗不拔自幾殆脫于垂死且項王之
蓋一世其氣不為不盛而扛九鼎其力不為不多及
夫冬會垓下夜聞楚歌騅也不逝虞兮奈何豈非天
之所興不可得而廢天之所利不可得而害故羽終
于自剄亦自知天亡之而非戰之罪也吾嘗緩策乎
隂陵之戰稅駕乎長安之都弔遺靈于寂寞慨舊迹
之荒蕪以為彼慓悍猾賊者固已亡矣而寬仁愛人
者又安在乎乃知起者必至于滅有者終歸于無此
古人之所以致論蝸角而輕視軒冕吾與夫莊生之
徒
次韻常父二十九日閘上作
泊舟不厭城南淺談笑淹留驚晷短為傳潮信艤江干
暫移已覺如天遠足音来此慰寂寞酒面自紅爐自煖
預愁會合有睽離人事猶如月虧滿何如便賦歸去來
百尺高帆席同卷
招常父承君舟中觀雪
泊舟亭下水隔岸有脩竹晨起雪紛紛開簾見群玉請
来同此景一醉杯中綠
發儀真寄常父兄
丱角同出處中路稍差池往事如一夢新年生白髭小
官仍齟齬異國更羈棲長時恨隔闊既見少開眉朝共
壚邊飲暮同忩下棋一日復一日眷眷不忍離今茲解
舟去豈為赴同期久住恐相溷蕭然生事微欲將眼中
淚一灑别時衣諸緒正牢落勿令心重悲融怡和笑語
惝怳迷東西甘言戒婢子循髮祝阿宜憒憒情懷惡正
同中酒時晩泊蘆荻岸江天雲四垂高城已不見春雨
更如絲
二十二日大雪發長蘆
張帆風尚小出口勢愈急扁舟已中流前後無所及側
看岸旋轉白浪若山岌磔砉時有聲百罅水爭入危檣
聽欲折柁柄脫操執我有常病妻素贏多不粒及茲益
憒亂卧喘氣吸吸婢姥半北人茲險未嘗習蒼皇面深
墨嘔噦皆膽汁可憐兒女輩往往相聚泣出門強指揮
飛沫濺衣濕江豚踊吾前猵獺作人立意如驁吾巇出
没相百十呼神擲楮泉祈佛啓經襲是時正月尾於節
甫驚蟄雲氣作冥晦氣候變寒澁日中僅得止性命危
若拾紛然方寸亂魂幹久不集官期幸未迫安用苦汲
汲官兵勇貪程一震當少戢何如彼居民生不出井邑
吾田雖曠瘠飦粥粗可給勞生嘿自慨茅舍行且葺
讀江淹集
煌煌一疋錦爛爛五色筆始從何處得悵此夢中失淹
也雖善文葳蕤少筋骨譬人氣不深往往多奄忽晩年
既富貴外學仍老佛豈非有所怠寖使天才屈奈何不
自尤秘怪疑鬼物我有十丈舟風期駕溟渤褰霞謁東
皇擘浪窺月窟唯憂倦或止視此頗自栗
馬當夹阻風
蒿田荻野無人煙我来日暮雙繫船半夜星斗垂欄干
銀河倒影摇清川人言神物當會合銕䌫纏繞安如山
五更洶洶有聲至車騎蹴踏乾坤翻怒雷殷殷雨隨下
黑風三日不見天此中道路多險惡正在馬當小孤之
兩間三江五湖所鍾聚直下無底旁無邊掀騰擺觸作
意氣更無拘束隨所便巨磯突若虎頭出黃沙莽作車
輪旋端居不動尚股栗誰敢身試蛟龍淵自吾汎洛涉
淮泗間關淫滯今半年廬山蒼翠已在目毋用急進干
憂患不如宿留會澄霽淹速有𢾗非偶然篘中酒熟聊
一醉春夢酣酣牽晝眠
初夏
初夏新雨餘蕭然風轉北芭蕉索索鳴庭戶有秋色清
寒思挟纊向暑袗絺綌隂陽孰主張變態只頃刻幽軒
暮支頥佳趣生靜默雲氣薄南山坐令蒼翠隔
喜雨
低田有水高田乾南風日日吹塵土新秧已生未種得
此時却得彌天雨連山蔽空望不極溢徑盈庭勢漂滷
從今歲事當有成飽喫香秔胡可數老來涉世心益懶
只欲棲遲守環堵若令積榖支歲年便可終焉事農圃
鑄錢行
三更趨役抵昏休寒呻暑吟神鬼愁從来鼔鑄知多少
銅沙叠就城南道錢成水運入京師朝輸暮給苦不支
海内如今半為盜農持斗粟却空歸
呈范清老
范子愛高卧家政付兒孫將身比瞑目逹理吾所尊前
日過所居蔓草深閉門范子欠伸起性寡笑與言相與
尋幽寺復將坐前軒斜陽滿庭下不厭鳥雀喧擘雲青
山秀經雨野水渾念此景清曠非君誰與論少年一傾
盖白首義彌敦頽然各忘返明月照黃昏
曺亭三絶句
外看江水長裏見荷花發廬阜收白雲南浦浸明月
漾舟荷花裏艤棹綠楊隂却上曺亭望山高江水深
登臨常患遠游覧不能繼此景對門墻箯輿日三四
夜入監中
欹枕汗如洗出門更已深長風萬里至河漢清人心芙
蕖有佳氣楊柳摇疎隂秋聲繁促織月色動棲禽落魄
衣忘帶逍遥髮懶簮聽從凉冷入一快直千金
七月六日作
隔江見雨來尤苦風大疾蓬蓬宇宙中掀攪若無物百
川水倒流瓦石亦飛越濃雲最輕浮暫聚非永結隨吹
東西揚散漫頗倉卒竟無點滴惠初勢不可遏正昏露
青天方曀見白日但增塵土高益使水泉竭農夫憂歲
事悵望眼流血蛟龍不能神卷尾藏窟穴空餘鳥雀噪
庭戶晩更熱深夜氣稍蘇林端挂明月
暇日至家園
仕宦吾已知退休不如早九江園地勝萬个竹色好每
到必裴回翛然寄懷抱于此築亭臺於彼植花草傍嶺
更栽松引池將溉稻經營各有處何日室遂考薄田方
待歲一雨洗枯槁指榖以易泉槖嚢助傾倒茅茨若粗
完世路迹可埽南山多白雲臨望娱我老
城東作
九江非吾土久寓忘羇棲丘墳之所宅舍此亦安歸錢
官最閒暇因得治其私松楸鬱在望時復至郊圻駕言
上東原藹藹晨露晞草木新過雨秀色可療飢念此道
旁民散居在山蹊新秋百物熟入城各有携芋迸紫卵
壯薑抽紅笋肥欓香憶烹鯉稻白想流匙養生無不有
美味仍及時此土遂可老行當結茅茨雲水有深約塵
埃無盡期人生適意耳富貴亦何為
月夜
平生最好月况此秋夜闌長風送蕩漾浩露洗團團仰
頭視虚空光采如可餐星辰歛芒角河漢收波瀾更無
微雲翳挂此白玉盤六合靜皎皎萬木凉珊珊為爾廢
昏卧裴回更漏殘更登高處望歴歴見湖山爽氣集冰
雪清心生羽翰便欲御泠然因之游廣寒一臨天池水
沐浴隨飛仙
送鄭君玉
西風黃葉下送子以秋色彭蠡一歸舟關山遠行客民
思似秤平郡戴如弦直交游亦難值出語皆肝膈
出城一首
驅馬出北門秋色滿平皋泄雲弄微隂寒日照我袍遵
途升復降控縱亦已勞落松被徑軟青蒿倚崖高南顧
臨大江厲風蔚波濤蛟龍正崛強舟楫未易操亦有泝
洄人揚帆氣方豪覆舟諒由險豈曰命所遭
九日獨登曺亭
重陽不見菊節物愈凋零性復不嗜飲對酒只如酲秋
堂静便卧既起思殊清登高未免俗亦不造林坰屋西
連郡郛木末乃曺亭杖藜只獨往坐對南山青蕭毖西
風高泱漭滯雨晴斷雲見天色殘潦知地形遥峯落照
斂别浦暝煙生歸鳥向村急孤舟當渡横此時有佳興
乃惡聞人聲况令預尊俎而使聽竽笙嗟吾趣尚僻取
笑世上英豈宜濫簮紱但可老柴荆
寄常父
愁霏久不霽翳此白日光隂風薄庭柯落葉堕我旁蕭
條秋氣高百感攪中腸側觀南飛雁肅肅尚有行念昔
来此土弟晜各康彊二季皆鸑鷟梧桐殞朝陽踟蹰故
所游墟墓草已荒會合湏臾期去日一何長吾兄近仳
别咫尺非異方官守畏簡書羇絆不得驤如星限河漢
東西但相望江魚肥可薦庭菊粲以芳崢嶸時節晩誰
與共一觴伯氏副邊城苦寒天早霜石火雖云煖不如
還故鄉群飛隘霄極弱羽因飄揚禄薄未足飽胡為久皇
皇古人有三高彼豈悦膏粱願言同斯志畢景事畊桑
九月二十九夜作
江城月黑風雨寒四無人聲夜向闌有鳥九頭天外過
嚶嚶軋軋鳴悲酸吹燈滅燭小兒怖犬呼其隣嗥且怒
天明日出百怪消長空蹤跡無尋處
堂前皂䇲樹
堂前皂䇲樹落葉已如積籬上牽牛花青青照秋色四
序都幾何推遷半陳迹晝短夜益長晴薄隂易得浮雲
忽以興慘慘風自北便有挟纊心人誰顧絺綌飢蛟爾
何為乃欲長肉食翼翅不能舉自此且衰息
朱君以建昌霜橘見寄報以蛤蜊
贈我以海昏清霜之橘報君以淮南紫脣之蛤橘膚軟
美中更甜蛤體堅頑口長合開花結子幸採摘没水藏
泥豈蘄得二物同時有不同賦形與性由天公請君下
筯聊一飽莫索珠璣向此中
冬日久雨有懷保德
陽洩已氤氲隂疎不凝結可憐終日雨搃是連天雪雖
貧布衣煖尚欲應時節坐想大河東苦寒山石裂
小庵詩
甃石為道旁植冬青不死之靈草跨水為橋上有百年
老木之清隂小庵又在北墻北花竹重重深更深公餘
竟日無一事卜此佳趣聊棲心明月為我遲遲不肯去
清風為我淅淅生好音閴然宴坐如澗谷樂以真樂非
絲金君看此庵亦何有架竹編茅容側肘人生自足乃
有餘不羨簷牙切星斗朝攜一笻杖暮炷一爐香悠然
每獨笑物我兩皆忘
元豐三年十一月施君發之縣丞艤舟潯陽出所
收書相示好之篤蓄之多装裱之妙可尚也詩
以記其事
發之之舟繫湓水示我名書百餘紙自言此乃十之一
訪尋藏蓄尚未已装禠卷襲皆精緻從前所見無此比
城荒俗陋誰與游如君好事固可喜天寒手冷不厭觀
似我賞音知有幾自今有得當助君不憚緘封寄千里
夜坐菴前
人定鳥栖息菴前聊倚欄裴回明月上正在脩篁端清
影冰玉碎疎音環佩寒翛然耳目靜覺此宇宙寬人生
甘物役汨没紅塵間宴坐得俄頃境幽心已閒諒能長
無事自可駐朱顔所以學道人類多隠深山
杜令無隱亭賞梅
梅生要孤高故在城顛上臘過已多時花寒猶未放正
前乃廬山積雪千萬丈開樽望崢嶸酒面已遲上直湏
玉蘂十分開洗盡烟嵐春氣回請君掃地更招客為君
對花卷大白
晩興
春雪弄微隂晩色連細雨皂角芽已長瑞香花欲吐雖
寒亦料峭稍霽即和煦園林擬杖策芳物行可數
上元作
春来霧雨久不收上元三日月如秋傾城娱樂競沽酒
舊歲豐登仍足油樓前燈山燒荻火光影動摇桑落州
太守憑高列歌吹游人烘笑觀俳優銅盤貯楳插烏帽
從兵小史斥下樓侍觴行食皆官妓目眙不言語或偷
短長赤白皆莫校但取一笑餘何求譬如飲酒且為樂
不問甘苦醉即休歸来紞如打五鼓春寒慘慘吹駝裘
群兒嬉戱尚未寢更看紫姑花滿頭
送張天覺
車上不湏儛途窮不湏泣萬事儵忽如疾風莫以乘車
輕戴笠愛君清如玉立愛君直朱弦急膽肝磊落貯
星斗意氣軒騰脱羈縶聖明天子聚羣材下至椽杙
猶收拾况君屢薄青雲飛暫爾低回豈長蟄我亦區區
有心者海水期君更注挹蕭蕭江路澁烟濛客帆濕惜
君又作千里行欲别還留手重執
出城至太平將見熊伯通
兩松闢為門前見青山横坡陀若相接宛轉疑有情日
出鳥呼樂春歸林翠明問我何所往行當造殊庭紫微
有仙客住在泉石清咫尺久不覿渺如隔蓬瀛今將往
見之先已耳目醒願聞直截義庶使正覺成紛紛焉足
道無使一塵生
詩贈王從善
廣庭試群材俊筆馳短晷鎖廳爭第一乃後二三子騎
龍失頭角十載困泥滓泛舟自淮南得邑窮楚尾江上
始相逢清名久吾耳油然睹顔色悅澤已可喜博學有
淵源高談見根柢有如萬斛鍾久叩聲益起如君豈易
得蹭蹬乃在此棫樸析為薪奈何遺杞梓我夲世畸人
儳焉頑似鄙一官傍松楸自足勝朱紫功名已灰心藜
藿思没齒欲結方外遊徜徉訪雲水聞君亦有意不戀
五斗米笑指廬山高論交從此始
春暄大旱率爾援筆
去歲有閏既苦寒今年春早亦大暄清明寒食在二月
禁火正如揮箑天桃花零落牡丹發漠漠江頭吹柳綿
細蟲打忩夜如雨潤氣蒸礎朝生泉卷簾闢向迎風坐
徹褥去屏思簟眠勸君用心慎倉卒萬事轉易如車旋
安知明日不凛冽莫以炎凉隨目前
送謝仲規致仕
公年五十餘鬚鬢黑如漆朝廷方進用未是挂冠日又
非力不任數以身自乞人疑徇虚名今也踐其實蕭然
巢許姿臭腐視冕紱東南富人材卿相近間出急流能
勇退千古未有一賢哉謝夫子趣尚真不屈騰装嶺外
遠歸棹江邊疾故鄉何日到清暑坐華室荔包雜紅紫
茶品分甲乙歲時會親賓左右列圖帙回頭烟瘴地揮
手風波窟天將勞以生乃獨取閒佚觀公眉宇秀凛凛
有道骨當為地上仙不是籠中物我亦素有心賤貧嗟
汨没鴻鵠羽翼成高飛脫羅罻鷦鷯未有巢側目空自
失短章健公决行且營蓬蓽
曺亭獨登
問我當何之曺亭蒼木外江湖水方漲曠闊吾所愛微
風撼晩色爽氣回秋籟楊柳隱官堤芙蕖接公廨白雲
依山起點綴若圖繪何湏招客游清興自無輩落日更
憑欄下看飛鳥背
晨出郡南
日未出山更青湖既闊風自生垂楊弄疎影啼鳥曳殘
聲江城晩色懷抱爽况在白龍堤上行
夏旱
元豐四年夏六月旱風揚塵日流血高田已白低田乾
陂池行車井泉竭多稼如雲欲成就天胡不仁忍斷絶
雷聲隆隆電摇幟雨竟無成空混熱如聞大河决北方
目極千里波濤黃我願蛟龍卷此水洒落東南救焦死
又聞戎瀘方用兵戰車甲馬穿雲行安得疏江擁三峡
餘波末流灌百城分支引𣲖入南畆盡使枯槁得復生
志大心勞竟何補仰視雲漢高溟溟吾徒禄食固可飽
更願眼前無餓莩
澆瑞香
潑潑瑞香花載水朝復暮瑞香得膏滋枝葉乃如故明
春花必好喜此夏秋度大田塵土深嘉榖可織屨泉源
不供飲何力更灌注嗟吾惠已屯局向東庭戶
西堂
我置一榻在西堂南風北風俱得凉軒忩開闢無壅塞
枕簟照映生輝光前有秋花閙如錦乘時吐秀爭煌煌
堂前堂後種植滿坦腹轉側各相望初開半落皆有意
牽動幽興何其長彌天好夢誰唤覺林間鳥舌弄絲簧
賤官固冗亦偷暇一室甚卑堪退藏吾心與世久契闊
萬事夲無非故忘
聞砧作
見蠶成繭能幾日繒帛輸官千萬疋丁丁砧杵相和鳴
半夜霜風入秋律一年寒事從今始四序流光如羽疾
昨朝尚喜迎凉坐閉戶羃忩嫌不密人生天地隨氣轉
此身猶復非吾物癡兒于世孰自量欲與造化爭飄忽
功名富貴固有時進退屈信何可必匏羹菽飯幸粗飽
何用操瓢向人乞
登齊雲樓
登彼齊雲樓下視江州城城前俯大江流水與天平人
煙疎復密漁舟縱復横其下各有人人各有所營意氣
充宇宙機巧鬭生獰蠢然大塊中何異蟻蝨蝇天地一
何廣人物一何微蠻氏與觸氏紛爭誰是非就令有所
得究竟欲何為所以逹觀人事事棄置之登彼齊雲樓
覽世良可悲不如飲美酒浩歌醉言歸
待月
初宵待月先掃門雖未出海光照垣皎然輝采更無壅
比之常夕尤清妍星辰不復爭芒角河漢自合收波瀾
久之黮黲若蒙垢坌起四隅隂氣繁人心賞翫(原闕)
詠橘
古人詠橘誇甘香獨我愛此千樹黃燭龍銜珠出扶桑
圓苞簇簇浮朝霜誰家金餅籬内挂一夜火圍林際光
折来便好命佳客玉壺况有榴花漿
别友人
江城春風落梅花我適南州君在家離筵勸我一杯酒
送我萬里天之涯少年曾同竹馬戱漸長聚散良可嗟
後時迎笑復何地寂寞無言雙淚斜
遺介之蔗
長不過三尺堅如大古鐡身雖糞土賤名在佳果列中
心唯養恬外貌頗多節憑君暫收採彼此無摧折
疾中偶成呈介之
吾生十五猶童孩胷中膽氣摩天開自憐少年輒有老
夫志恐是天仙犯帝怒謫在下世馳驅乎塵埃壯志若
鐡石頑直未易摧奈何諸侯不薦賢天子不聞才空使
丈夫兒藏頭縮角埋蒿莱天不管地不顧此理得不鳴
呼哉今朝大飲致沉疾朋友戢迹絶往来使人孤眠北
忩下風雨蕭蕭良可哀冷笑今之世人少信義旦暮之
間輒變喜愛成嫌猜介之不恤我扶力吟詠攄幽懷
城樓晩望
城樓高跨天中央登臨舉目極四荒蒼雲彤霞物象變
落日清風天氣凉樹深蒙密幽鳥語山勢蟬聯煙靄長
溪流渰渰東下去安得扁舟還故鄉
西施
邀出苧羅山送上姑蘇臺果迷吾主意都忘越兵来
自警
大材耻衒耀深智甘蒙晦所以德業新闇然光日大一
時師教誼百世仰風裁豈比迷識人恃能多自懷
辯言
兩葉可掩目兩豆可塞耳小人多奸邪君子防近蔽周
公未免謗孔子亦遭毁人言不足信自古均如此
自重
千金人所重一物人所輕君子欲自尊接物以至誠行
誼金石固笑語簫韻聲群居自聳畏暴慢何由形
述鷗
水濱老父忘機關醉眠古石紅蕖間綠波蕩漾意不動
白雲往來心與閒有鷗素熟翁如此命侣呼儔就翁喜
相親飲啄少畏避自浮自沉不驚起漁人窺之即謀取
手攜羅罔来翁所群鷗瞥見皆遠逝千里翩翩一回顧
鷗不薄翁翁勿疑避禍未萌真見機漁人羅罔不在側敢
辭旦夕從翁嬉
夏夜
更漏沉沉人響絶唯有松風韻清切是非榮辱不相關
獨卧南軒半牀月
戱書勸人飲酒
金烏翩翩玉兔馳流光上下矢發機人生于其間都無
百歲期樂府舊傳金縷衣勸言湏惜少年時我今為君
一歌之酒行到君君莫辭朱顔綠髩不行樂白頭面皺
將何為晉時八逹唐李白以飲馳名君所知何湏自苦
憊方得為英竒榮華有分難力取可笑蘇秦空引錐
李太白
卓哉太白詩家徒天然俊逸不可拘豪文脫去刻削巧
遠意得自渾沌初酒醒落筆洒風雨當時所就皆湏臾
驊騮馳驟日千里鴻鵠軒騰凌九虚蹇驢尺鷃不足道
徐步低翥何區區後人吟咏多自蔽鎪句鍊字為良圖
撞金拊石皆可聽未若霹靂轟天衢公之大材不小到
俗議何者相加誣賤生仰公風格美未能髣髴空躊躇
凡馬示同學
凡馬慕騏驥努力思遠行置之跛驢中咫尺遂自矜學
者所慮遠欲並揚鸞鳴豈以勝時俗驟爾意氣盈聾瞽
固易欺奈有聪與明作詩戒羣居吾言非汝輕
海南碧琉璃缾
手持蒼翠玉終日看無足秋天長在眼春水忽盈掬瑩
然無埃塵可以清心曲有酒自此傾金樽莫相凟
諭志
匣中有神劍夜夜鳴不休欲汙四夷血思僇佞臣頭不
願就軒馬賤用良自羞深韜度歲月怨氣射斗牛仗君
遠提攜可以安九州莫作鉛刀顧此非繞指柔
乞巧
衆人喜乞巧我以巧為憂言巧多欺佞行巧為邪柔學
巧競穿穴文巧多彫鎪巧不令如此宜吾之恥求我欲
守拙性浩然鎮輕浮盡窒衆巧門化以孔與周此志尚
未遂感激在初秋南顧問牛女女實能巧不
十日菊
昨日酒中花今日籬下草馨香尚未改棄置一何早怨
泣露華濕世情安可保
晦之詩尤瘧鬼某意鬼不能為端士害奉酬作詩
吾聞烈士仗忠信出入鬼神皆避逃維彼小人鬼所狎
祟異皆自不善招晦之履行並仁義常揭名教為己操
天將大任預連蹇薄宦南州初折腰劬勞戴星出視事
冒突瘴霧匪一朝浸淫不制偶成疾愁卧漳浦擁敝袍
有時體燥似灼火憤怒索筆為長謠句中有意譴瘧鬼
詞氣凌鑠吏部高予竊料君所守正彼鬼何者能為妖
幽明路異不相忤有疾自是疎攝調強飯進藥姑自愛
勿惑異說心空摇菊花未落遲君出猶可共醉樽中醪
送王秀才歸邵州
去家逾年客千里秋風一夜歸心起平明騎馬出郊關
北望邵陵程尚幾道旁送者皆知已相顧慘悽將挽止
丈夫壯心自有圖暫别何湏淚如水
席上勸王八飲
細雨蕭蕭風淅淅凍雲倚天如埽墨高堂置酒送行人
金杯緩飲愁腸滌勸君莫惜暫酩酊自今一别遂南北
後時月夕與花朝縱飲共醉安可得
冬夕翫月
夜深鳥宿人語靜中庭獨坐饒清興霜天高㓗無片雲
海月澄明挂孤鏡飛光照物毫杪露冷氣逼人肌骨冰
苦吟未盡愁曉侵北向時時看斗柄
冬夜
冬夜一何永幽房寂無侣青燈弄微風敗葉鳴疎雨凄
凉角聲動悲散穿雲去展轉卧書帷羈愁欲誰語
封川上元
穿城不千步十步然一燈閃閃摇斜風熒熒若疎星士
女魚鳥聚鼓吹鼃黽聲蠻俗自為樂我心愁不醒
瑞蓮
花開自有婵娟伴牽人情緒迷人眼寂寞雙紅不動時
皇英對立湘江晩芳心向背如相結媚臉高低開已半
欲隨蛺蝶採清香堪恨綠池風浪煖
江上獨步
晩步碧江上掀衣忽回顧安得一葉舟飄然五湖去浩
歌風水古醉倒煙霞暮誰能逐羣動役役趨世務
寓目
白日照園林悲風久蕭索横秋隻鶻健駕海孤帆逸隂
雲帶雨歸晴嶂排空出一望一高歌憑誰縱吟筆
有感
驚風拔古松浮雲掩秋月對景輒悲歌隨聲入清血
題清溪圖
清溪之水清無泥鳬飛鴈下太平池昔人嘗比翠綃舞
安得卷之必自隨畫師摹寫多巧思只用烏田數張紙
戱拈秃筆掃成圖濃淡邅迴真得意江磯釣浦遠更深
昔時行處皆可尋張公好雅心不俗眉山先生為楚吟
公今奉使庾嶺南峽中喬林與天參白雲摇曳入船戸
清江呼嘯窺江潭天霾不開地多熱佛桑山丹赤如血
此時一展清溪圖洒若胸中貯冰雪南方不可以久留
祝公歸來此中州枕白石兮漱清流蘆聲戰雨曷若颺
風之拔木漁煙凝晩曷若海霧之横秋我已卜居在九
江九華廬阜鬱相望千里思公如咫尺扁舟棹月到池
陽
清江三孔集卷二十二
