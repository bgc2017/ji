清江三孔集卷二十五
宋孔平仲撰
今體詩
雪意遽解
向晩黃雲天為低卷簾注目雪花飛誰知夜半隂晴别
皎皎庭前寒月輝
題老杜集
七月鴟鴞乃至此語言閎大復瑰奇直侔造物并包體
不作諸家細碎詩吏部徒能歎光燄翰林何敢望藩籬
讀罷還看有餘味令人心服是吾師
聞登莱大雪
聞說登莱雪一尺此中晴色更無雲安得北風從海上
滿天吹過玉紛紛
集于昌齡之舍
一醉昏昏萬不知黃昏促席夜深歸明朝惟見家人說
昨夜歸時雪滿衣
随倅入京師答同列贈别
揮鞭西指鳳凰城疎野之心無所營預約牡丹花下酒
歸時節物近清明
途中口占
兩歲東州不自知人情全在欲分時餞行連日侵銀燭
送别臨岐駐玉羈望見蒙山思馬耳路經沂水憶河淇
歸来定得從容否寄語庭前紅藥枝
寄内
試說途中景方知别後心行人日暮少風雪亂山深
省謁有日
捧檄欣然喜可知輕裘淺鐙去如飛親庭一别今三載
即得從容戲綵衣
不雨
雨意竟寥寂浮雲如湧泉商羊空自舞霹靂謾加鞭溽
暑煩揮箑荒灣久住船何時出汚濁洗悶向清川
昔時
昔時過此心何如今時過此心何須回波為我將雙淚
逆上三江轉五湖
詠蘆
地近長蘆蘆已深舟行兩岸蔚森森能藏蛇虺連山澗
強庇蛙蟇接水隂疑汝此中無勁節使吾終日隔遥岑
春風暑雨多情思霜霰崢嶸想不禁
郭公
枉渚潮初落平岡日又西蘆叢深處泊惟有郭公啼
芙蓉堂
芙蓉堂下花如錦記得當年此泊舟今日重来皆蔓草
水紅無數強排秋
弄水亭
弄水垂吾手圓波觸石堤夜深飜斗極秋霽把虹蜺鳥
泛閒相得烟生望稍迷問源思杖策人指白雲西
趙屯寺
崎嶇自牛徑瀟灑得僧房壊壁題名滿幽軒背日涼澗
花時委地隣竹稍過墻歸路風猶緊垂楊作意狂
揚子道中寄陳君佐
别我如不忍念君方索居蕭然對松竹獨自理圖書擊
鉢詩無敵連環辯有餘驊騮志萬里那久困鹽車
會合未云久笑言今苦賖山空愁夜鶴野闊沸春蛙雨
漲新波滿煙昏故壘遮輸君官守佚吟遍郡園花
天長道中
柔桑滿野麥成川晴色連陂雨在田顧影寂寥誰與語
據鞍閒暇不妨眠塵勞可厭非今日老大無堪異昔年
此去聊為上都客行當貨馬覓歸船
至盱眙作
郵亭繫馬日西斜却向盱眙望白沙春色淡中唯有柳
曉風狂過已無花古人出處真難一吾道窮通未可涯
白水黃粱不須具呼奴挈榼取流霞
寓目
枝上餘花脱盡紅行人驅馬綠隂中青春裁翦應辛苦
不奏東南一夜風
汴上行
芳草連坡掛柳綿春風卷地落榆錢時光解與行人别
若有離情應泫然
發青陽驛
悠悠驅馬汴河灣幾處郵亭略解鞍春盡榆錢堆狹路
曉隂花雨作輕寒山川相背圖中畫日月雙移板上丸
行役漸多身漸老詩題聊寄旅程難
發靈驛作
晨裝獨入古河堤杜宇無端向客啼昨夜東風吹猛雨
綠隂遮合不成泥
河亭獨酌寄林次中
沙岸朝来雨乍晴東風舒卷柳條輕消愁亦有旗亭酒
誰與當樽唱渭城
偶書
季子縣頭思越國越王嘗膽望吳城少年莫念紛華事
功業多從辛苦生
入亳州界
贏糧襆被望都門路出符離日未醺清汴横飛天上浪
方塘穏鎖鏡中雲淮南風物多相似江上音書久不聞
寄語此山姑待我莫因西去勒移文
濟陽作
曾浮輕舸下長江依舊東風卷綠楊往事山川空滿目
新年鬚鬢欲成霜煙塵莽蒼随長路雲日蕭條隔舊鄉
膂力四方男子事不須弹鋏苦悲傷
榆錢
鏤雪裁綃箇箇圓日斜風定穏如穿憑誰細與東君說
買住青春費幾錢
柳絮
風定漫漫雪不飛忽然飄蕩幾時歸瓊林金谷知多少
半入樓臺半拂衣
廢廟
靈宇何年置荒臺漸欲平丹青多冺滅苔蘚太分明棟
宇非難復威靈想不行長林相蔽翳惟有暮鴉鳴
雍丘驛作
京塵漠漠稍侵衣秣馬雍丘日未西驛舍蕭然無與語
遠墻閒覓故人題
寄蘇子由
歴下攀遊今幾年相逢顔鬢覺蒼然西齊美錦窺詩軸
北郭濃霞入酒船别思忽随春浩蕩還期已過月團圓
君家早有為霖望莫學隆中但穏眠
入陳留界
青青麥隴鳥相呼淡淡長空尺靄無驛道寬平人語好
共知明日到皇都
自雍丘取别路至陳留界較汴堤徑二十里
平生羞捷徑到此尚狐疑望斷澹臺路登高賦所思
次韻偶書(自此至和子瞻西掖種竹詩皆先生少時作)
淒風下殘葉疎雨滴黃昏山氣先冬冷江流入夜渾無
兵誅二鄙有策濟群元鬱鬱平生志憑誰薦一言
有感
末俗皆趨利貧心獨惡華葛衣冬已晏黍飯日將斜岳
重淵騫伍毫輕許史家浩然忘世慮書劍一生涯
喻意
楚天隂易久顔巷意何孤貧賤身雖困英雄膽未枯西
山縻虎足北海拔龍鬚一劍何時起功成泛五湖
秋夜偶書
擊劍悲歌涕滴胸清時一向老英雄白狼黑犬如相犯
願語南山矍鑠翁
贈王吉甫
項王戰敗恥歸東仗劍南游寂寞中(吉甫去秋失鄉舉後游學於外)雨
雪蕭條千里暗乾坤浩蕩一身窮文章未屬清時用議
論徒多烈士風四海望霖龍折角為君悲絶訴蒼穹
生計簞瓢少鬱陶談經千古見秋毫神驅筆下鋒鋩俊
天縱胸中氣象豪事業今朝心孔孟功名他日踵蕭曹
行行努力牽牛餌北海波中釣巨鼇
嗟予困羇旅雨昏蕭寺中客情随日淡詩思入秋雄目
斷故鄉路心飛黃葉風文軒又將去坐覺笑談空
秋夕
月色清餘睡寒霜入病軀漏随詩思急燈伴客心孤匣
鎖劍三尺身沈天一隅蛟龍困勺水永夜憶江湖
十月寒
初寒十月終凜烈若窮冬隂谷凍猛虎冰潭僵老龍霜
威刷六合雪影暗千峯孤客坐無火悲吟聽暮鐘
别介之
歸去白(闕)居山行百里餘腰蔵三尺劍腹載五車書暮
雨添雲重秋風落翠疎此時别離興滴淚滿襟裾
談道亭睡覺而成
松竹晝隂環清風枕席間夢随啼鳥散心伴白雲閑漁
艇歸前浦樵歌下遠山徘徊明月夜高興向忘還
呈介之
鐡面嶔巖鬼亦驚世間兒女敢相輕文章自古傳周爕
德行當時貴滅明四海生靈雖帖泰兩邊豺虎尚縱横
胸中久畜平戎策不日敷施報太平
呈介之求禮部唱和一閱
金紫相摩上玉堂南宫詩戰鎮相將毫端寫出青春色
窗下吟銷白晝長辭艷迸開昆嶂火文章飜出鐵林鎗
愁中欲得神仙句更藉夫君不閉藏
夜坐舟中偶成
臲卼扁舟抱寒水逍遥野客坐孤篷一天星月清吟外
萬里江山極望中遯迹未能離草莽機心唯欲破羌戎
此心未遂難為語負劍長吁氣滿空
送郭聖原歸廬陵
文章豪逸難為敵格志孤高自出凢兩歲論交重金石
今朝泣别倚松杉滿江春碧圍仙棹入曉風輕送錦帆
此去天涯皆獨立寂寥相望隔溪巖
蹇叔以登亭有感示予因以答之
何處登臨可極觀危軒隠在碧雲端千年古樹少春態
一片江天帶暮寒人似神仙君自好心如鐵石我難干
花紅柳綠休多語且把詩書仔細看
清明雨不果出
雷勢黑飛天馬陣雨聲狂播鐵林鎗清明節物都誰賞
寂寞無聊戀故鄉
和酬介之
筆刃詞鋒劍戟稠千金明月暗相投君雞已勇誇長嘴
我豕徒勞詫白頭清似愁中聞玉笛美如饑後嘬蘭羞
伯牙未老鍾期在再寫孤音漫繼酬
書齋獨坐有懷
孤燭夜自明四壁冷無聲欹枕清無寐思時憤不平林
中多虎豹天上有欃槍匣劍蟠龍氣何時仗汝評
呈介之
古柏青黃苦暗凋怪松千尺老嶕嶢詞源浩浩聲連海
筆力衝衝氣逼霄賈賦任雄難作敵杜詩雖健亦相饒
英豪自古非塵物他日峩冠立漢朝
登談道亭
為厭紅塵觸目生與君攜手上幽亭波光碎碧瑠璃地
竹影疎青翡翠屏雲惹閑心歸遠岫風吹詩思入滄溟
名機利械都忘去才得人間醉一醒
和介之
井邑喧囂不忍行捲簾終日愛江亭竹聲滿耳蕭蕭雨
山色挨簷曲曲屏連夜劍光摩北斗幾時鵬翼起南溟
與君分義尤相合有酒頻来此醉醒
别館春
别館無人迹春歸空綠蕪落花深不掃啼鳥靜相呼坐
想龍山景方淹瘴海隅幾因北窗卧一夢到西湖
清夜
夜久景逾清行吟到小亭梨花帶明月銀漢淡疎星渡
水漁歌遠巡山鬼火青此時塵慮息豁若醉初醒
中夜口占
晴漢疑收練隂雲忽湧濤山空鬼聚嘯月黑虎長號露
偪睡魔走風飄詩膽豪静中余所樂六印一鴻毛
求言
人多護所短孰肯告之言不自聰明廣何由道義尊知
非君子趣文過鄙夫存安得同心友相攀至聖門
口號
今日朱顔客明朝白髮人莫教行樂晩須惜少年春
西軒偶書
瀟灑無俗韻登臨紓遠情吟題紅葉滿卧看白雲生山
色差屏翠溪流瀉鏡明優游此終日其樂勝公卿
寬恤民力
天地清明日君臣際會秋雷霆大號徧雨雪湛恩流士
卒休羣戍耕桑勸九州中邦節賜予下吏省誅求物繼
由庚詠民喧擊壤謳泰寧堪坐致寬恤此良謀戶曉為
今失官詢校古羞愚言惟聖擇神斷戒優游
覽鏡
拂拭菱花試一臨貌随年改歎光隂朱顔惨淡塵埃滿
白髮蕭疎瘴霧侵自笑腐唇因苦學誰知瘦骨為愁吟
平生履行無人識嗟爾頑銅豈照心
偶書
經歲留南戍頻時思故邦青山又薄暮斜日滿西窗遣
憤詩千首迷愁酒百缸何緣幸免去歸棹破長江
近乾元節方教樂而雨
半月新調樂府班佳期今近迫隂顔歌喉斷續微風外
舞隊差池細雨間坐賞賓朋愁不解来遊士女半皆還
人心共望晴明景嗟爾乖龍獨阻艱
城樓晩眺
華閣倚青空凭欄嘯遠風溪光梅雨後山影夕陽中細
草傷心綠餘霞照面紅此身歸計未客棹自西東
余得文竹寸餘上有仙翁神女像相偶而坐異之
作詩
千載皇英恨未平淚沾湘竹錦文成我收寸管尤瑰異
上有羣仙無姓名乍見偶同神女夢靜看獨認赤松迎
世間此物真難滯它日相從上太清
即事
久病情懷已索然况當景氣似秋天書窗靜滴芭蕉雨
吟砌輕籠薜茘烟雲結繁隂低遠岫風排白浪滿平川
多愁無計堪消遣斗酒澆成一覺眠
陶侃
梭作龍飛應自喜指將針决欲何求賴君作覺登天夢
不爾王敦一輩流
扶蘇
天下精兵掌握間便宜長嘯入秦關奈何伏劍區區死
不辨書從趙李奸
屈平
進居卿相謀何拙退卧林泉道未降堪笑先生不知命
褊心一斥便沈江
平津侯
待士聲名畫餅虚天資多忌與人疎未聞東閣升賢者
已見膠西置仲舒
和人見贈
少年有志慕軻雄十載潛心黃卷中冨貴未來嗟命蹇
文章多妙嘆童蒙駑材尚藉鞭驅力頑璞須資刻琢功
誘掖相成期在子可慚誇詠枉清風
王秀才謀歸作詩畱之
相邀盂飯與盤蔬坐偶行從半歲餘夜倚松窗詠風月
晝揮玉麈講詩書論交切切初謀恊告别怱怱晩意疎
須亮主人攀惜甚挽回歸袖欲投車
戲呈葉秘校求薔薇栽
今歲花開應笑君對花都不召嘉賓東隣乞種歸封植
我欲自為花主人
葉晦之送薔薇栽仍貽詩因以韻和
曾約種花為主人花開猶在隔年春只應未賞君先去
自是芙蓉幕下賓(君有廉從事倅)
秋晩懷晦之
宿鳥窺簷日漸昏徘徊顧視少埃氛高槐結陣鳴秋雨
叠嶂爭豪出暝雲愁病㠝岏誰省我笑談磊落獨憐君
遥思靜坐西窗下只與何人治典墳
晦之病酒因書以戒之
本為情沈飲飜成病染身今朝高枕處應羨獨醒人
月夕待人不至
故人相約一訪我東望不至心躊躇清風滿袖月千里
此處苦吟誰和予
偶書
羇旅淹南戍栖遲繞塞垣海氛朝自暗山氣晝常昏蟲
穴風來毒蠻溪水出渾故鄉方遠想斜日更啼猿
寄中淵
我行君在家南北各天涯恨别三秋久悲思萬里賖歸
心瀧浪急遠目嶺雲遮相見何時再青山日又斜
十月梨花
皓質輕盈粉乍勻小園初放一枝新意嫌開在梅花後
先吐香心不待春
重到山寺
人迹少到此上扉長悄然空庭但噪雀古木自生烟鼠
拱頽墻穴蝸交腐棟涎登臨未窮覽斜影促歸鞭
介之惠詩言斥於禮部欲自此高退山園且招予
游故答此章
角藝詞場欲進身混然誰辨王并珉無常勝負如六博
不幸沈浮知幾人君已自甘龍退蟄我猶有待蠖求伸
未腰相印男兒恥他日功成方卜隣
寓目
雲慘天如褐山横日易昏寒鴉啼古木飢雀噪空園紅
葉風飄勢蒼苔雨滴痕行吟有清興寂寞與誰論
歲暮作
目極天地曠心淒原野荒高梧脱葉瘦凍雀抱枝僵松
柏凌寒在鵰鴻得意翔平時豈相混此日辨風霜
冬晩懷介之
竄迹南遊歲再侵思歸望遠久沈吟風敲古木寒聲碎
雲擁江天暝色深飲可滌愁誰伴醉詩從寫恨少知音
想君笑語如飢渴何日相逢慰此心
偶書
窮骨支離甚危腸感激多人生易日月世路苦風波素
志償猶未朱顔顧幾何不如都棄置對酒且高歌
春隂
慘淡春隂久蕭條客望中愁雲抱孤嶺密雨暗長空草
色萋已綠花開枝半紅何時見晴景攜酒趁東風
寒食宴北山席上
駘蕩禁煙節相随上北峯雨餘澄遠水風細韻長松柳
影摇歌席花香入酒鍾南州富閒暇行樂且從容
春歸
春到強娛樂春歸心寂然夕陽芳草地梅雨落花天梁
舌獨調燕林聲漸噪蟬朱顔随物改誰與駐流年
晦之厭州縣之勞作詩奉勉
踠足驊騮鎩羽鴻似君今日歎途窮濯纓空有滄浪志
斂板猶趨塵土中論議最宜陪鳳沼文章獨可直鼇宫
暫時淹䘏寧非命得失須觀塞上翁
旦夕北歸徵晦之詩為别
殊邦會遇喜親依聚散參差志願違君屈清才尚南戍
我随流水欲東歸沈吟晩日愁堪掬顧盼江雲淚滿衣
冀得佳篇慰離苦且令行色有餘輝
回王秀才二賦
郭璞長江宋玉風君才可與角豪雄織成故典文之巧
琢就新詞學者工昔日貌觀輕子羽今朝穎出喜毛公
頻煩教我勤多矣疏决蒙泉使向東
族人春飯
柳榭隂隂春半時相邀閒暇賞芳菲家人共酌榴花酒
蠻妓爭歌金縷衣火熖高低紅躑躅繡龍濃淡小薔薇
此中莫惜長歡醉自古人生七十稀
雲
白雲高潔倚愁空本謂無心與我同奈何一夕陽風發
吹到巫山十二峯
自和喻意四首
寒夜風雨細隂房燈火孤一身無羽翼萬事有榮枯壯
志斷鼇足雄謀編虎鬚蛟龍困尺水夢想在江湖
青山望不極落日意偏孤生計一瓢足秋風雙鬢枯顧
予蘭紉佩笑子帛纏鬚别有相同處胸中萬頃湖
千里聲相應平生德不孤豹文方霧隠松節豈霜枯壯
志横磨劍衰顔早照鬚莫同魚鳥態忘我向江湖
好靜心常爽憑高興愈孤山雲長掩翠原火漸焚枯雨
竹雙妃淚霜松四皓鬚猶嫌望中隘思泛洞庭湖
夏夜書事
空庭愁寂一蟬鳴齋閣隂隂夏簟清鳥背送回殘照去
林梢看得晩涼生歸鴉映水繽紛黑斜月穿簾點滴明
一夜渴心不得曉唯聽深井轆轤聲
和子瞻西掖種竹二首
西垣種竹滿庭隅正值天街小雨初漸近涼風侵夢覺
已留清露滴吟餘卜隣近喜蒼苔滿託迹方驚上苑疎
昨夜青藜光照席綠隂相對小除書
此君安可一朝無請看西園種竹初嶰谷正當吹鳳後
葛陂猶是化龍餘風摇夢枕秋聲碎月滿吟忩夜影疎
他日如封管城子莫嫌老秃不中書
題女媧山女媧廟
攬轡金房道崎嶇難具陳浮嵐長作雨冷氣不知春少
見寬平野多逢臃腫民欲知来處遠巫峽是西隣
突兀隘空虚他山總不如君看路傍石盡是補天餘
清江三孔集卷二十五
