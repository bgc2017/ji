清江三孔集卷二十一
宋孔平仲撰
古詩
越州飛來山
物之體性重惟有石最堅迴風捲黃沙直下萬大淵如
何崔嵬山乃解飛青天瑯琊趨會稽道里固甚懸想當
初來時詭異可得言豈非巨靈擘或謂秦帝鞭雷公挾
電母&KR2256;霍相後先夸蛾負崖脚天丁撮其顛北斗借神
兵虎豹下九關海王驅魚送百里聞腥羶悲號與憊喘
洒汗成流川呼雲以自蔽日月不得宣棲鳥失其巢哀
哀啼白猿草木困擺撼枝葉半不全置之秦望隂百怪
散作烟有龍走不轍化作錦色鰻攅身入竅穴噴出清
泠泉都人駭相報平地見巍然既来亦能去惟恐復騰
騫浮屠鎮其上副以屋蟬聫朝吟諸佛經莫講西方禪
以此相縶縳羇孤幾千年我聞已有日今朝始攀緣高
堂置美酒遠目凌孤鳶老僧為我說指畫當我前是否
難致詰且進黃金船
和常父寄經
候得早潮來江邊風又起錢唐與海接浩渺無涯涘長
鯨呼鱷魚蛟龍正掉尾豈惟波浪聲號泣半溺鬼臨流
不敢渡尋尺如千里儌幸亦可往無力觸萬死蕭然古
山根客棹于此艤吴亭明可數游觀信為美安敢慕紛
華而不重行止回首卧龍居想在青雲裏相思寂莫晩
誰伴西樓倚
見潮
朝亦見潮來暮亦見潮來維舟不敢渡西望興悠哉
秋夜舟中
昨夜強風萬弩過舟中側聽披衣坐秋來已覺隂氣繁
晨興更見波濤大衰梧弱柳不足數修篁摧折幾百箇
飛廉鬱然方用事一威能令萬物挫人言風怒未渠央
我觀暴忽勢不長會見平川淨如鏡刀魚鳴櫓過錢塘
和常父望湖亭
深灣謂無風試向江頭望混混過新潮峩峩起層浪前
驤復後踊極力不相譲踣落皆有聲擺觸頗用壯游龍
出鬐鬛怒馬軒頸項紛綸白雪外叠去不知向勢將銀
漢接高與海門抗吴城挂水墨越估增怊悵我欲絶横
流忠信固可仗丈夫七尺軀魚腹豈易葬緬懷馮何戒
艤棹未敢忘夜夢大樽浮東行視溟漲入宫謁陽侯舉
袂揖伍相問其孰呼吸乃使此倔強謝云天所為茲語
吾恐妄&KR2966;欲詰蒼蒼無梯不能上
和常父初五日渡江
半旬滯西陵霖雨注船屋昨日風更豪江邊拔長木初
宵尚哮吼海水皆倒蹙向晩稍蕭條飛廉想遭戮重雲
掃隂晦皎皎見星宿大哉天地内變化反手速我行不
憚早畏此潮信足刀魚頗輕捷舟子短結束十夫共一
艣喜噪比趨陸船頭列火炬幕下燒絳燭蛟龍睡方醒
水陸駭竄伏吟哦未及終已在吴堤曲青山繞逶迤樓
閣媚初旭錢塘雖舊游梦想嘗在目便當跨月輪俯耳
聽清瀑重陽復不遠共采岩前菊
游六和寺
同尋六和寺去旁蒼崖行崢嶸石林氣㶁㶁流水鳴見
此俗慮减入門心更清盤空到窈窕小憩山前亭天晴
修竹外颯有風雨聲僧云金魚池近日秋雨足餘波落
清壁散作雪色瀑徐興視其流登高穿屈曲忽逢白練飛
碎點濺珠玉清泠振毛髮瀟洒蕩心腹金魚在何處演
漾戱平陸鱗鬛老愈黃點漆作雙目憶為兒童時嘗劇
此池旁聞人說金魚已謂百歲強今踰二十年僧死草
木荒此魚尚無恙纖質不改常謂魚非霛物安得擅久
長四海波浪高三江網羅密長鯨喪明珠幽暗無白日
我疑龍變化就此溪中逸紛綸乾坤争浩蕩風霆出何
如守一泓無得亦無失
和常父湖州界中
常民踏車將納水今民踏車將出水大田不復見溝塍
洪潦汗漫來千里昨在會稽固已聞湖州春雨夏不止
吹堤卷石冒城郭餘波之瀦此乃是至今蒲蠃在民屋
冡樹伐盡生葭葦茅簷破漏不暇完父子煢煢瘦相倚
西風摇落天地秋下汙上萊無所收新田今已不可種
問民出水將安求水乾魚蝦或易得且以咀嚼充饑喉
貧者往往鬻兒女征徭紛紛復不休我從農夫遺斗米
自顧飽食誠堪羞四方近日苦窮乏嗟我有意奚能周
戱張子厚
子厚誇善棋益我以五黑其初示之羸良久出半策波
衝與席卷操攘見敗北我師如玄雲汗漫滿八極子厚
若殘雪點點無幾白是時秋風高萬里鷹隼擊鷦鷯伏
深枝顧視頗喪魄勒銘亭碑隂所以詫棋客
泛漣水
漣漪二十里清淡得我性微風不復摇天水相與淨秋
容入崖柳晩色依漁艇髣髴會稽游南湖似明鏡
楊道中同行而追隨不可及聞光生在海州
紫芝眉宇不可見一葉小舟如掣電青山雲外半出没
白鳥溪邊空絢練朝行蒼莽帶殘月暮宿蕭條間落霰
豈無斗酒為君傾起望蒼波隔長堰
日出
仲冬十一月我行赴高密路出東海上晨起駭初日騰
騰若車輪只向平地出較于昔所見得此十之七蟾蜍
尚弄影皎皎横參畢輝光一迸散夜氣掃若失扶桑想
可到俗慮苦難訖壯觀曾未厭側嘆流景疾
早行
客興謂已旦出視見落月瘦馬入荒陂霜花重如雪海
風吹萬里兩耳凍幾脫歲晏已苦寒近北尤凛冽况當
清曉行遡此原野闊笠飛帶繞頸指強不能結農家烟
火微炙手粗可熱豈能迂我留而就苟且活仰頭視四
宇夜氣亦漸豁苦心待正晝白日想不闕
夢錫惠墨荅以蜀茶
墨者色自黑黑者墨之宜所以陳玄號聞之于退之近
世工頗拙所巧惟見欺摹成古鼎篆團作革靴皮揮毫
自慘淡色比突中煤誰最畜佳品鄭君真好竒贈我以
所貴有不讓金犀堅如雷公石端若大禹圭研磨出深
黝落紙光陸離較之嚢中舊相去乃雲泥辱君此賜固
已厚何以報之乏瓊玖不如投君以嗜好君性嗜茶人
罕有建溪龍鳳想厭多越上槍旗不禁久我收蜀茗亦
可飲得我峨眉高太守人情或以少為珍心若喜之當
適口更憐此物來處遠三峽驚波如電卷江湖重覆千
萬里淮海浩蕩漣漪淺舍舟登陸尚相隨今以荅君非
不腆開緘碾潑試一嘗尤稱君家銅葉盞
夜聚楊節之秘校廨廚
雲亂海天低風吹馬耳破黃昏訪主人同向幽齋坐談
資綠酒長歡敵紅裙座倒載夜深歸雪花如掌大
止謁先聖廟者
高密古名城其地近闕里絃歌聲相聞往往重夫子學
宫雖荒凉廟貌頗嚴偉上元施燈燭下俗奠醪醴高焚
百和香競爇黃金紙所求乃福祥此事最鄙俚朝廷謹
庠序五路茲焉始建宫以主之不肖實當此澆敝皆掃
除安可循舊軌丁寧戒閽人來者悉禁止嘗聞之魯論
丘之禱久矣生也既無求歿豈享淫祀夜亭甚清虚古
柏自風起悅之以其道吾祖當亦喜
還楊秘校賦
楊君示我賦一編讀之百復不能已新詞琢就若瑶琨
故實織成侔錦綺可憐苦心自少年近日改科無用此
雖然此才頗富贍貫穿縱横惟所使有如安車馳大道
左驂驊騮右騄駬東西南北皆可往但顧欲適何如耳
勉旃力習以待舉尺一佇聞招特起他時名望壓盧駱
闊步青雲此焉始
常父寄蕈
此物固已美採之從歴山蒙兄遠相寄深意在加餐冷
落虀鹽地蕭條蓬艾間書云次越品寧復昔時歡
讀莊子
損此以錙銖益我以千金豈足為輕重徒能勞爾心覆
彼以狐狢蒙此以絺綌豈足為厚薄徒能損卿德南山
有鷙鳥睥睨天地秋有意横八極固非守一丘老鴟嚇
腐鼠安可施于此鵷雛尚不屑况非鵷雛比
郡官送楊文思獨以事不赴
怱怱行人行車馬已在坂主人留客止客畏白日晩陽
關發哀唱春物况滿眼城中流水長離恨不可浣我雖
居學宫不往若疎懶斯心獨摇摇送客千里遠
夢錫楊節之孫昌齡見過小飲
夢錫更時事恢然君子儒節之瓊樹枝秀氣發扶疎昌
齡出相家謙謹乃䋲樞三人于交游得一固有餘日暮
俱訪我止駕共躊躇四天忽隂沉風聲若江湖寒色尚
可畏促膝同附爐高密酒雖貴為君開一壺拳栗自東
越殷榴從上都羹烹歴山蕈膾斫注溝魚鮮蛤寔海錯
肥羊非市屠後食淮南蓴此皆北所無主人不敢愛且
以為賓娛夢錫飲中豪節之亦其徒昌齡稍姦點我勸
勢頗麤左手扼其肩右手進觥盂勉強為我盡淋漓滿
衣裾醉坐各忘去蓬燭已見跗幽談入鬼怪巧謔相揶
揄勿言輕此樂此樂勝笙竽明朝酒醒後相對禮如初
夢錫遺蔗
憶昔游五嶺甘蔗彌野闊一來瑯琊城此味久所闕商
人自東南駕海連天筏所致雖不多愛養尚如活傍求
未得之分遺意特逹中凝甘露漿外削紫玉屑漸欣入
佳境仍喜對高節應知方著書持此觧消渴
呈宋思叔縣丞
宋君吾未識名譽素講聞海上一邂逅歡然如故人相
交但數語所見已終身固非輕許與亦有白頭新之官
頗迫促折柳長亭春馳情自今始悵望西南雲
寄舍弟
西園草碧色南湖水綠波五雲亭上意争奈豔陽何
二月一日
春時雖己半春色猶尚淺海上冰霰多城中花木晩今
朝天氣始微晴萬里東風照眼明南河截水共游賞好
約扁舟載酒行
收家書
早承會稽信晩接清江使兩地千里餘尺書同日至既
知骨肉安復得鄰里事丁寧問兒女委瑣及奴婢開包
視封題親故各有寄牛狸與黃雀路遠不易致東人罕
曾識專享無所遺豈徒抵萬金鼔腹快異味
春天
春天酣酣睡最美日轉花隂猶未起湏臾夢覺聞風聲
波濤翻空千萬里出門四望氣慘淡寒色射人如潑水
旋見大雪落交加向晩綏綏尚不止游絲柳絮復何有
百鳥捲舌愁欲死隂陽變化固有漸乃何暴忽有如此
清江野客心傷悲寂寞無言對桃李
觀舞
宴館簇金絲繡茵呈舞旋雲鬟應節低蓮步隨歌轉勢
多體不犯妙絶乃習貫含咲有餘情小揖更微盼
寧采
寧采糞上英莫折園中柳人情愈薄惡變態在回首紛
紛苦相攻把臂曾締友隂機多鬼禍似此奚可久巧言
奮南箕定籍挂北斗豺虎雖不食且使鳥啄口
城南
密州三月猶有寒地平更在大海上昨朝雨止氣已晴
今日繁隂北風壯城南蹙水傍城流幾處垂楊繋小舟
傳聞寂寂無車馬紅杏夭桃各自稠
諸君送黃仲勉戸曹予以事不預遣人送綠楊一
枝贈别
不能送行客贈以綠楊枝試看青青眼此心當自知
春風
春風掃浮雲萬里青天出三星次第呈明月入我室昨
宵苦陰雨並坐不見膝相去能幾時皎皎如白日
送夢錫往齊州
望君之行車既遠目亦收惟有隨君心千里不能休我
兄在歴城相别歲已周音問月三四東西交置郵豈如
一相見君今涉其州為我道亡恙深言致綢繆先馳魂
夢往迎子鵲山頭
晩出
空城鳥欲棲漸夕收寒暑槐葉綠生風椿花落如雨出
門何所適有口不敢語披豁向青天望銷雲一縷
常父寄半夏
齊州多半夏採自鵲山陽纍纍圓且白千里遠寄將新
婦初解包諸子喜若狂皆云已法製無滑可以嘗大兒
強占據端坐斥四旁次女出其腋一攫已半亡須臾被
辛螫棄餘不復藏競以手捫舌啼噪滿中堂父至笑且
驚亟使啖以薑中宵方稍定久此燈燭光大鈞播萬物
不擇窳與良虎掌出深谷鳶頭蔽高岡春草善殺魚野
葛挽人腸各以類自播敢問孰主張水玉名雖佳神農
錄之方其外則皎潔其中慕堅剛奈何藴毒性入口有
所傷老兄好服食似此亦可防急難我輩事感惕成此
章
送董監部赴舉
西風槐半黃行客車馬動揚鞭望都城壯氣不可控朝
廷新改科詩賦斥無用君能通古書義理善折衷先鋒
陳典謨後騎出歌貢以茲趨大敵坐可圓百中青春聞
喜處醉弁宫花重去矣當自強勿作思歸夢
惜别為從道作
嘗聞直諒冠三友自古才難非特今今也脅肩事謟笑
君獨苦口工規箴我常從之求過失箕踞慢罵猶甘心
其言未必俱中理披沙往往逢黃金今將去矣誰復嗣
已覺别恨凌秋隂胸中抖擻宜一盡留作更允相思深
送從道
去年風雲攪天暗君馬區區之海涯今年苦寒乂訪别
正是去年行役時信陽雖遠重來得小桃常探春消息
如今官滿去不返又見花開誰記憶乾坤浩蕩歸無鄉
歲月崢嶸老相逼一官奔走隨所使後期會合知南北
篇詩惜别人少和須知此别真可惜黃髯半醉舌若蜚
它日樽前無此客
出城
駐馬河之西送車皆已返郊原人漸少風物秋將晩身
如獨鳥輕意與青山遠
迷途
吹燈治行装戴月即前路深村苦多歧乃使行者悮東
西皆可往曲折何所遇泥中虎鬭跡草木新封墓隂雲
忽以興四顧增恐懼及今亦誰咎初失在跬步林木杳
崢嶸邱原莾回互雖聞叱牛聲欲問不知處
費縣
途經古費邑遺堞草萊平東瞻龜蒙山西望顓臾城弗
擾以畔召仲尼猶欲行許由亦有塜孑孑何獨清
遇雨
客行日暮飢且渴况值漫山雨未絶蜀黍林中氣慘淡
黃牛岡頭路曲折狂風亂掣紙傘飛瘦馬屢拜油裳裂
記得默齋端坐時惟愛霶𩃱洗煩熱
宵興
宵興視星斗側身坐長嘆秋風忽已至萬木鳴珊珊垂
髫初執卷結髮乃彈冠功名當及時一失何由還丈夫
惜少壯日月如走丸念躬累尚寡筋力無所難白首佩
黃金意氣亦己闌所以飛騰心顧盼生羽翰詩人詠嵩
高不爾歌考槃胡為兩未决碌碌守一官
呈夢錫
妻孥能相期每出必遽還如其歸稍晩必謁鄭推官
又
與君來往半歲餘三日不見已為疎入門禠帶不相揖
下馬且復休僕夫形骸禮數不足問但論肝高之何如
昨朝萬事俱撥置與子齋中同負爐去時苦寒冒風雪
歸路清輝踏霜月但取樽前笑語歡豈知門外隂晴别
韓大夫城
大夫今安在唯有廢城存流水抱沙曲依依楊柳村居
者五六家荆榛深閉門青青麥隴直藹藹桑枝繁牛羊
任所適僮稚更不喧啼鳥靜逾遠落花風自翻昔稱老
農賤吾意埜人尊謀身莽無定大息視乾坤
青州作
京東地平夷自古四戰國九州此居三山海在封域北
趨京洛近南卷江淮直冨饒足魚鹽飽煖徧牟麥英雄
欲飛騰假此為羽翼隆凖蹙秦亡金蟇伺唐隙方今不
憂此所重只西北兵防最寡少主帥失銓擇蒿萊蔽城
隍繡澁滿戈戟慢為盗之資忽者禍所植吾視士大夫
﨣﨣半雄特謌謠尚慷慨闊逹夲多匿腹心宜先安豫
&KR0879;乃長策衆方誦太平我乃虞盗賊雖言亦誰聽痛哭
損肝膈
立秋日呈夢錫
今日纔立秋凉風已蕭瑟我不感時節念子行有日憶
初同赴官相後惟一月子先脫然去我獨不得發江邊
舍未還汴上生計足古之仕為榮今則富者福子隨鴻
鵠高我戀升斗食豈徒别離悲更有長太息
曾子固令詠齊州景物作二十一詩以獻
閱武堂
開拓乾坤遠歡娱歲序深堂前猶閱武自是太平心
閱武堂下新渠
東來細溜長西去餘波漲能收四海心樂此一渠上
凝香齋
東郡經年久西齋一事無蕭然靜相對惟有博山爐
芍藥廳
芍藥花初發牽公詩思濃露紅烟紫句全勝綠盤龍
仁風廳
太守政何如茲焉名可見齊州一萬家揮以袁宏扇
竹齋
淅淅風㪣韻亭亭日轉隂公應喜來此相得歲寒心
水香亭
龍頭落潺湲雁齒駕清淺夜闌氣益佳雨霽香尤遠
采香亭
芙蓉近可攀香草供幽賦公才如命騷此是冥搜處
靜化堂
四境靜山川一枕閒風月野水抱城幽青天垂木末
鵲山亭
老杜詩猶在重華事已無千秋陵谷變塵起鵲山湖
芙蓉橋
出城跨岧嶤驚目見花豔飛盖每來游佳境此其漸
芙蓉臺
漾舟入芙蓉花亂舟欹側安穩此凭欄清香生履舃
環波亭
瀟洒塵埃外崔嵬清淺中四軒春水闊兩岸畫橋通
水西橋
景物此清淡幽亭獨細論恐人容易過常鎖水西門
水西亭
河流春已深野色晩更靜生計慕園畦歸心付漁艇
西湖
芙渠十頃闊藻荇一篙深晩日江鄉景秋風澤國心
百花橋
花滿紅橋外尋芳未渡橋春風相調引已有異香飄
北湖
塵汙遠已留渌淨此不雜僻招水鳥棲清數游魚鬛
百花臺
南瞻復北顧春水綠漫漫此地尋花柳全勝别處看
百花堤
花發紅雲合公來醉玉頽傍城行怯遠却泛小舟迴
北渚亭
高深極前臨蒼莽接迴眺齊州景物多于此領其要
又寄夢錫
自君卧漳濱我意恍若疾無人與笑言兀兀守一室當
寢或不寢當食或不食有思氣填胸可駭幾戰慄想君
端在家比我乃安逸妻孥以嬉娛簿領久閣筆南城趨
北城道路無所隔我豈無僕馬子不見賓客哦亭足清
風林木助蕭瑟葵花無數開蓮葉亦已出起來定何時
幸會能幾日已令篘白醪待子歡促膝
寄王逹夫高密令
高城已吹角月暗星河落與子語不休青燈仝寂寞平
明車馬去匆匆一飯相邀不得同交情世契兩皆厚東
望白雲千萬重
謁夢錫見几上粉箋援筆書此
飄飄(一作靉靉)雲容高慘慘日色薄此時駕君車去意不可
縳鳴蟬送凄切白露催摇落山城更海上觸目添蕭索
晩集城樓
高樓百尺修木尾對面南山翠相倚凭欄談笑青雲裡
秋標摩空日色死海風蕭蕭東萬里吹襟洗髩清如水
下視黃埃濁波起車馬紛紜只螻蟻
隂山七騎
青氊作帽黑藥靴進退颯颯生風沙夷歌夷舞兩跪拜
問渠何為乃至此象渠之人假為之朱顔的皪秀兩眉
手操弓矢仰視天如見飛雁馳平川主稱此樂直萬錢
坐客競飲黃金船世人見識無百年追歡收快貴目前
當時披髮祭于野自非辛有誰知者
君住
君住水西我水東東岸波生西岸風哀哉中截錦繡叚
上𥜗下裳各一半小星隆隆怒且鳴前驅貪狼後欃槍
何如盡遣收芒角惟放當天皓月行
雞冠
我初種雞冠其小乃毫芒曾未得幾時忽已過我長根
株既猥大枝葉亦開張吐花凌朝曦生意殊未央陰風
自西來慘淡驅清霜一夜忽變故葉萎花已黃當此繁
盛時為爾賞壺觴及今乃腐草好玩安可常呼童盡剪
拔昔恐踐踏傷庭除稍曠闊耳目加清凉竹枝久蒙蔽
迥立獨蒼蒼
月三章
夜如何其月在隅問行何為乃躊躇海波壓輪不得驅
中庭有客心不樂欲挽玉兔鞭蟾蜍
夜如何其月正美起視萬物如明水山魈避人鬼火死
中庭有客立不移何暇眼力看箕尾
夜如何其月落愁光輝奄奄星益稠白雲擁漢波不流
中庭有客心不樂放志萬里誰能收
代小子廣孫寄翁翁
爹爹來密州再歲得兩子牙兒秀且厚鄭鄭己生齒翁
翁尚未見既見想懽喜廣孫讀書多寫字輒兩紙三三
足精神大安能步履翁翁雖舊識伎倆非昔比何時得
團聚盡使羅拜跪婆婆到輦下翁翁在省裏大婆八十
五寢膳近何似爹爹與妳妳無日不思爾每到時節佳
或對飲食美一一俱上心歸期當屈指昨日又開爐連
天北風起飲闌却蕭條舉目數千里
詠無核紅柿
林中有丹果壓枝一何稠為柿已軟美嗟爾骨亦柔風
霜變顔色雨露加膏油大哉造化心于爾何綢繆荆筐載趨市價
賤良易求剖心無所有入口頗相投為栗外屈強老者所不收為
棗中亦剛飼兒戟其喉衆言咀嚼快惟爾無所憂排羅置前列圓
熟當高秋且以悅一時長久豈暇謀咄哉潰爛速棄擲將誰尤
寄從道
憶初撫掌笑嘗謂子猿猱斑然武而文譏罵舌若刀髭
黃喉骨結内敏見秋毫論官則甚微意氣一何高今思
乃麟鳳百十未易遭子行白日靜回首常蕭騷聞子在
定州深山坐披毛何如東海上萬叠觀波濤不見歲再
晩北風方怒嗥圍爐捧美酒思子持蟹螯
食桃
剪彼十圍木架此百尺梁十圍不加大百尺不加長胡
為被錦綉空爾飾文章根斷膚已剥至朽不復昌(一作榮)
食桃棄其核下與糞壤藏(一作并)雨露之所濡發生乃微
芒回首枝幹大冉冉出我墻開花又結子意態何煌煌
出郭
出郭十里餘蒼莽迎遠目桑枝強崢嶸榆柳已先秃誰
言禾黍熟飢鳥不滿腹平時想郊居至此思邑屋北風
吹層隂冉冉白日速及歸已云暮景色異初瞩去年十
二月踏雪茲往復嗟今再見冬回首如信宿
太守視新堂
遥遥元崇胄藹藹東州守留心學校事遇我在僚友蔽空
起新堂鼛鼓百夫走枉駕親視之丁寧到榱枓北風沙眯
眼佇立相與久宴我登哦亭推我居席首初嘗百花釀肴
䔩無不有是日十月中新霜脫人肘醺酣一消鑠和氣回
物朽昔人歌魯侯在泮嘗飲酒我今作此詩亦以綴厥
後美哉姚侯政豈弟民父母此詩所不歌先已載民口
日月
月行一何速暫上青山還復落衆星厥弛不肯休參橫
畢直爭頭角日行比月更疾馳一日一夜繞天圍光輝
所燭萬里同墻邊炙背快老翁
孤鴈
空城夜已寂一鴈度雲端汀洲亦可止何不怯霜寒豈
非防暗禍驚矯失自安孤音訴明月天高路漫漫以鶉
置懷䄂比汝乏羽翰蒙恩傍温暖豈念宵征難
祈雨
皇天久不雨旱風滿東國春田廢鉏犁秋事闕牟麥縣
官緊租賦守令抱憂責交馳謁羣望不敢愛牲帛而我
處學宮于邦乃賓客霜寒怯早起卧聽車馬適方茲祈
求急不預奔走役精誠倘蒙報豈不沾潤澤古有支離
形亦有支離德而我頗施施支離在官職雖然憫元元
覽鏡見顔色高詠雲漢篇千秋意悽惻
墻東新圃
平時乃糞壌此日遣把鋤豈徒植花卉兼列果與蔬去
家無百步幽境若邨墟君公茲避世聊慰憶荒廬春風
尋細草夜月倚高梧穿垣置小戶直接東城隅
食鰒
風流東武鰒三月已看花及冬稍稍盛來自滄海涯味
腴半附石體潔不藏沙被之以火光何幸掛齒牙一舉
連十頭不復錄魚蝦海物類多毒惟汝性則佳清水洗
病眸七九為等差况今咀其肉課效想更加劉邕最可
怪辛苦剥瘡痂
食梨
東方早寒雪霜摰新梨十月已滿市削成黃臘圓且長
味甘骨冷體有香芳尊命友先衆果百十磊砢升君堂
贈君玉壺曾冰之皎潔副以金莖皓露之清凉柰何撥
火取煨栗梨雖至美或不嘗顰眉三嚥手摩腹謂此發
病為第一奪之兒口餳止哭君不記南方無此物五更
酒渴喚水時思此千里莫致之及今乃以多見賤南方
橘柚東方梨
十月二十一日夜
紞紞有時打兩鼔星河漫漫參在戶百鳥已棲人不行
西南洶洶有異聲有若鬼神移山嶽又如戰敗百萬兵
出門望見乃火起椽落瓦裂咫尺鳴問之相去一里間
紅光爍爍侵天明長烟涌波月魄死其間有物如撒星
是時久旱水泉竭高屋一燎如毛翎小兒但知聚看笑
不知擾擾人縱横皇皇奔走最可念耿耿不寢心飛驚
明朝出視火起處焦木頽垣不知數白頭老姥啼向天
嘆息之聲滿行路
觀馬騎
馬軍上馬挾角弓東西排列次第同鳴金一㪣馳且射
七十二疋如旋風黃塵紛紛有殺氣得雋呼聲動天地
想見隂山血戰時出没飛騰千萬騎
會食
學官不置酒相聚惟一飰公家事何多客至日已晩乘
飢騁大嚼美惡寧復揀僕夫無所餘顧我色不滿潑茶
旋煎湯就火自哄盞從容共談謔熟視笑而睆昌齡豈
其愠策馬獨先返
集于昌齡之舍
初筵悄無語良久歡且發就爐自温杯覺此飲量闊既
觀舞䄂垂又聽歌聲闋醉心漸紛紜醉眼成恍惚勿輕
栢直狗所負尚可悅當年入績事今日逼華髮愈令坐
客心感嘆惜時節夜長更恐曉起挽青天月
清江三孔集卷二十一
