清江三孔集卷二十
宋孔平仲撰
古詩
馬上詠落葉
䔩䔩林中葉落勢殊未休念汝春夏間芃芃一何稠朝
煙坐蒼翠暮雨借膏油及今乃委地只以藉馬牛焚之
揚其灰或用糞田疇當記排空出結隂彌周周物生固
有數時去安可畱况汝易擺觸性質夲纖柔惟有松竹
秀獨當天地秋
使紙甚費
家貧何所費使紙如使水親交或見遺自買不知幾置
之几案間數軸俄空矣作字夲不工學書非不喜不知
何故盡疑若有神鬼若云隨置郵性復懶牋啓間或強
為之皆出不得已橫斜若幡脚齟齬如鴈齒數易僅能
成紛紛多廢委敘致失輕重畏慎防觸抵往往己緘封
時時又删洗遂令巾衍竭大半或緣此昔無楮先生云
自蔡倫始假令行竹簡秃野未供使人生有知慧不若
愚且鄙古来取卿相未必皆經史誰教識點畫空耗五
斗米咄嗟為此詩又是一張紙
謝王通叟回紋詩
北風吹波客桅折尋陽維舟不敢發觀君和我回紋詩
滿眼春光破冰雪山間玉少白石多造化積英費融結
如君藻思豈易得姓名盧駱推前列他人平步取卿相
乃獨區區困羈絏江湖漂泊隨斷梗歲月崢嶸逼華髮
頽然放肆孰可測一馬固能齊萬物胡琹雖已隔黃壌
寶燈吐欿高于月人生樂事君得多誰羡腰金擁幢節
送王通叟
潯陽江頭夜吹簫旁若無人聲正調問之誰何天鬻子
謫官東南數千里當時司馬泣琵琶君獨怡然奏宫徵
但能如此游世間于諸榮辱何憂喜
送朱君貺德安宰罷任還
潯陽五邑誰善政歷陵令尹朱為姓孜孜常以民存心
四境安娛吏無橫吾愛其人頗真率笑語詼諧喜譏評
山有猛虎藜藿長人得朋友衣冠正當時文學推第一
闊步青雲乃蹊徑大賢百里固非地赤子三年且無病
如君才智可自逹今歸朝廷惟所應君臣昔以譬壎箎
吉甫文武陛下聖當陳半策綰萬金翩翩六翮凌風勁
江邊鍾官老鑄錢坐髀已消窮且瞑倘君冨貴不通書
當騐行藏素非佞
用常甫元韻寄彭澤曾移忠
清秋古邑氣象開健令曳組從南來淵明已往狄公死
繼有賢者荒山隈九江安流息駭浪百里和氣迎新雷
積年逋事一朝决落筆翩翩何快哉幽潜曲折皆照見
正以寶鑑懸高臺古稱豈弟民父母君視百姓猶嬰孩
近來俗吏狃文法往往習尚以利回惟君用心知自性
造次所發皆矜哀政成訟簡當暇日間或吟詩持酒杯
言辭泠泠韻不俗識子眉宇無纖埃長篇示我已踰月
詩債甚久煩君催我如荒田廢畊墾嘉糓不植歲且灾
為君鉏頑揠枮槁滿把所收惟草萊金山萬丈絶梯級
手聚沙礫空成堆龍鱗難攀徒自苦狗尾強續良可咍
想君風采方引領忽見泝浪停高桅迎門倒履喜如沃
相與一咲傾新醅曹亭孤峙眺回遠杖策共尋幽磴苔
諸峯積雪倚天白此處詶唱須清才老雞爪觜未易犯
歛翅避子甘低徊
送周元翁赴省試
靜如秋潭月秀比玉山岑濓溪素積善遺澤乃在今一
鳴先衆人再鳴慰我心茁芽舊固好浚養日愈深歲暮
冰雪氣關山車馬音去者轍相結豈止旅思侵期君賈
餘勇梟俊將成禽策功居第一受賞綰千金高堂遲捷
布華髮正盈簮
因讀黃魯直所與周㳒曺詩詩與字俱好以此寄
之
魯直之文如電折霜開魯直之書如雨行冰散駸駸步
驟日加遠與子三年不相見庭柯未長一尺圍起視孤
標插星漢昨朝誦子所作詩使我自失長嗟嘆我衰力
薄空辛勤直欲為子焚筆研此才不使重臺閣四十青
衫尚為縣南山積雪玉倚空高亭壓城天北風安得與
子跨飛鴻與我共哦清景中鏘金紆紫世不空豪傑卓
犖豈易逢願言與子長相從四方上下為雲龍
寄子由
晨興悲風鳴霜霰集我屋忽驚歲云晩日月疾轉轂穴
蟲知天時閉戶各潜伏而我亦勞止擾擾尚馳逐宵征
戴星明暮飯多見燭灰塵彫鬚眉銅臭蝕肌肉念當投
劾去牽繋五斗粟豈無數畆田亦有千箇竹平生羡為
農水旱憂不足空效鳥雀飢唧啾如聚哭内顧復遲回
行藏類羝觸長卿著犢鼻揚子投天禄岷峨能生賢獨
不主為福如君乃栖栖似我宜碌碌連山積雪壯霽色
明群玉對此想清標凛然疑在目安得兩翅長高峯逐
黃鵠飛去堕君前綢繆論心曲
元豐四年十二月大雪郡侯送酒
平明大雪風怒嘷屋上卷来亭下高更深更密皆能到
所在紛紛如雨毛堆床壓案埽復聚取筆欲書冰折毫
鬚眉沾白催我老自頸以下類擁袍此時只好閉門坐
右手把酒左持螯奈何㠝岏據聽事千兵踏藉泥如糟
強登曺亭要望遠紙傘掣手不可操黑隂遮眼鋪水墨
寒氣刮耳投兵刀飢腸及午尚未飯更搜詩句無乃勞
幸有使君憐寂寞亟使兵廚分凍醪余雖不飲為一釂
兩頬生春紅勝桃醉眼瞢騰視天地蜾蠃螟蛉輕二豪
勿令小暖氣便壯自笑世間皆我曺
寄常甫
北風三日雪南湖一尺冰晩雲遮望眼不見玉山城
宵興
我眠何由安擊鼓中夜起出門若秉燭月色照千里屋
瓦微有光紛紛雪正委清寒薄駝裘六合氣如水既歸
整燈火危坐閱書史羸僮拭眼睫侍我色不喜問之強
應對固以噤口齒金壺澁冰澌城上更屡死戍兵飽且
昏汗漫睡方美援桴雖賤事其寔關衆耳柰何司晨夕
倒錯一至此惟有赤幘雞嘐嘐鳴不已
十二月二十五日大雪
前時大雪風擾之有無厚薄皆不齊今朝大雪無風色
下隰高原搃盈尺由來此物夲隂氣偏近黃昏落尤劇
斜縈碎委百千態不是天上誰做得錚錚鳴霰已三日
厭坐北忩聞滴歴自非猛下意不醒半夜一天星斗白
漫漫玉琢人世界蹂踐成泥真可惜呼童梯屋器貯之
猶得煎茶待嘉客
城東作
九江雖僑寓城東乃松楸泉府固勞冗十日得一休朝
出暮可還駕言循故丘雨洗川原淨鳥啼岩谷幽白楊
吟悲風澗水咽長流江西走濁浪中有蛟鼉游可望不
可涉裴徊倚山陬耽耽林間鴝歲老爪如鈎飛下啄餘
祭肉食惟自謀
詠道上松
長松高落落積雪白皚皚鱗鬛凍且僵鬱結久不開觀
其纏壓意直使同枮荄雁帶寒光去鳥傳春信來微陽
入直幹生意忽已回豁若醉初醒整頓出塵埃秀色媚
山腹孤標摩斗魁時至自當復安得長摧頽若非根夲
壯何能異草萊
狂犬
吾家有狂犬其走如脫兔撑突盤盂翻搜爬堂廡汙逢
人吠不止鷄噪猫且怒固難在家庭只可守村墅不見
已半年意謂少懲懼昨日至城東摇尾喜若赴銜衣復
抱膝屢叱不肯去一躍數尺高其強乃如故豈惟性則
然汝分亦天賦未聞有驊騮蹄嚙棄中路安敢携汝歸
重令兒女怖
子明棋戰兩敗輸張寓墨并蒙見許夏間出箧中
所藏以相示詩索所負且堅元約
平生性好墨以此為晝夜陳玄爾何為能使我心化四
方購殊品十倍酬善價江南號苐一易水乃其亞古錦
綴為囊香羅裁作帕精粗校白黑情偽攷真詐欣然趣
自得其樂勝書盡英英清河公風格繼王謝語舊則鄉
邦論親乃姻婭前時偶休澣亟之城南舍所嗜與我同
竒蓄乃自詫奕秋約籌局張寓賭龍麝貪多而務得廉
遜或不暇鉛刀試一割駑足效十駕决勝有如兵必爭
還似射黑雲半離披玉焉恣蹂藉初鳴已驚人再鼓遂
定霸物情矜俊捷天幸蒙假借功成不自高垂首甘䙝
罵(子明每棋敗語則䙝)但當償所負然諾重嵩華彎弓既有獲豈
不願鴞炙滌硯竢見臨倒屣出相迓陵尊且犯貴此罪
在不赦更許觀箧中前期指朱夏
再寄子由
湓城趨高安相望若隣屋思君腸九迴終夕轉車轂一
從江上别再見臘與伏岧嶤阻躋攀疲曳愧躡逐此心
敢忘德烱烱如寸燭念昔見教勤綢繆均骨肉及今無
所成長大惟食粟讀君黃樓賦溢耳感絲竹蹈海始知
深秋水暫自足斯文道中喪吊古堪慟哭勃興得公家
萬物困陵觸聲名載不朽豈羡卿相禄琢琱窮乃工未
剥不為復嗟予空有心資性夲碌碌佳篇屡寄酬珍賜
比金玉隋珠照十乘只報一魚目反顧拙丹青何由希
畫鵠黃華強再奏取笑陽春曲
久雨
涉春寒未衰若雨天欲破所向泥沒膝閉戶秪悲卧雲
如傍檻飛風若吹瓦堕群隂無際涯翕翕相唱和草木
出隨陽生意固已挫蛟龍舞波豪鳥雀噪枝惰陂池尚
未完時節不可過殘租待晴輸新種須暖播霪霖何時
已天意亦誰柰窮巷爾何為悲吟追楚些
寒食郊外
涔涔雨沉城浩浩泥没轍四山氣如蒸萬里天欲雪我
時出郊坰山徑屢曲折雖懷顛沛憂亦有觀覽悅幽花
媚林薄粲粲生意發紅紫相後先各自有時節長松困
冰雪顦悴終不屈及今翠夭嬌騰拔見筋骨隂陽有代
謝物性安可奪請視大塊中紛紛盡毫末興衰若鱗次
今古猶市閱只此晦與晴變態亦俄忽歸路日已煬披
襟滌初熱
余比見管勾太平觀劉朝奉見嫌太盛教以一食
之㳒自用有效因以告子由且進先耆後欲之
說蒙示長萹竊服高致謹再用元韻和寄
廬山九江南勝隱類王屋中有劉先生逃榮棄朱轂我
嘗問持養次第蒙攝伏操心要常存尤戒忌追逐教人
啖火枣喻世指風燭一從屏晩膳已覺失頥肉諒能早
如此盎自有餘粟寢甘無復夢行健不須竹萃地涌清
波潄飲每充足當使百靈朝如聞九蟲哭欲塵亦遂掃
由味方有觸甘肥自煎熬其毒甚回禄願公亦澹薄同
享秀眉福丈夫貴决烈安得猶碌碌淘沙始見金椎石
方逢玉所以老氏言為腹不為目未能便仙去輕舉隨
白鵠且保臨老年眼明腰不曲
送徐德古
魚蝦爭後先波浪拂西北今朝卧龍起且與收風色
常甫招客望海亭
蓬萊釀酒酒已成賀家池上新採菱紫衣侍立烏帽走
吾兄招客望海亭歸來為我道客語(闕)
醉中遥指北山下云此白處乃海浦入山迤邐數百山
客居乃在一山顛雖非陽侯所窟宅風濤澒洞已拍天
餘山亦有人雜居山無桑麻只捕魚海中百怪所會聚
海馬海人并海驢或如七十之老翁或如三尺之侏儒
手足口眼莫不見鞭磔盡作人號呼千艘競造石首脯
雨聲颯颯魚来初截波一網千萬尾棹歌喜噪翻蓬壺
垂釣忽挂綠鸚鵡探石仍得真珊瑚晩晴蜃結彩霞閣
夜黑龍呈明月珠紅漣紫液碧㶑灔頃刻變態世所無
我聞此景若在眼便欲駕舶尋天吴昔時管寧亦避地
吾祖嘆息思乘桴我今何為不可&KR0616;誰能俛首甘區區
平時此亭景最美自謂清曠更無比一聞客語心坐馳
却上望海汙潢耳嗟哉好惡隨所遷世間萬事多如此
官松
我行九江南曠野圍空山道旁何所有高松立㠝岏藏
標隱雲霧秀氣凌岡巒横騫却與走怪狀千萬端中有
清風發能令朱夏寒流金五六月方苦行路難騎者欲
顛沛負者面如丹氣息幾斷絶至此方少寬消渴飲甘
露涸轍投長瀾迺知古人意為惠無窮年亦有被剪伐
行列頗不完豈非風雷變或者盗賊繁土人對我嘆云
有縣長官為政猛于虎下令如走丸取此為宫室將以
資晏歡良工操斧斤睥晲長林間擇其最高大餘者棄
不觀千夫擁一柱九牛力回旋至今空根悲泣淚尚未
乾彼令誠何心緩急迷後先毫末至合抱忍以頃刻殘
萬衆所庇頼易為一身安居上恬莫問在下畏不言世
事類若斯嗚呼一摧肝
清江三孔集卷二十
