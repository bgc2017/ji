清江三孔集卷十三
宋孔武仲撰
啟狀
代進官謝執政啟
出領藩維寂無善最進遷品秩亟對龍光祗讀命詞不
任感涕竊尋中散大夫之號是惟前朝正卿之聯時異
名殊寬由制作之聖秩優禄厚益知付與之難藐是庸
愚豈宜忝冐伏念某志雖勉𢡟才不敏強頃自先朝常
居列寺本乏幾先之慮遂干邦憲之明尚頼至仁祗從
輕典降官一等以警其尤假節三朝亦觀其效未推遷
于歲律已牽復于寵名雖聖度之并容不遺草芥䆒公
言之所出實繫鈞衡此盖伏遇某官端委廟堂儀刑天
下賢能並用各隨噐而使令賞罰所加必原情而輕重
致兹孤拙亦預甄升敢不追尋已往之愆默警未然之
事庶有萬分之補以酬再造之私
代問候按察官啟
伏以寄迹湖濱聞風朝右官聯有守莫造于門闌使節
所臨幸當于部屬夙宵待察欣畏交懷風霜仍届于凛
秋徒御已馳于近境藹然福祉來相興居恭以察舉察
院學到淵源才任經濟早遇明良之會專持風憲之雄
謀不為身言皆稱旨大廷之下共憚其方嚴聖政云初
尤謹于遐逖遂分斧繡來按衡湘奉漢皇寬大之書擁
孟博澄清之轡布宣睿德自臻南紀之安啟沃宸聰行
奉西清之對某比承約束益勉施為雖多瘝曠之憂顧
有趨瞻之喜更祈上為帝眷益保天倪
代人賀越帥趙大資啟
光奉制文寵臨督府伏惟慶慰恭以某官行兼忠孝識
造機深山甫將明功著當代楊震清白名重本朝親逢
干載之隆進位羣公之右弼諧帝治入則參霖雨之司
藩屏王家出則為金城之倚言載廊廟功書旂常跨前
哲而彌高處大位而不屑武侯節制巴庸之俗既清謝
安風流江海之情未已果從懇請來殿名藩矧會剡之名
區控吴閩之絶域古為都會今總路兵湖山相環氣象
甚偉民講錢塘之舊政地隣太伯之故鄕閭里多賢屢
下豫章之榻壺觴行樂更追秦望之游雖雅意之所安
顧輿情之尚鬱佇還衮職以廣頌聲海宇之間旦夕以
俟
代賀福逯蹇學士啟
起遷華秩就正劇權伏惟慶慰恭以某官天下碩儒朝
中儁德屢出分于事任彌遠發于光華吾丘之在上前
雅多智略汲黯之在河内數行便宜遂升策府之榮真
付廉車之重東南萬里暫倚于澄清旦暮十行佇登于
近密側聆成命但積歡悰
代賀運判杜奉議狀
祗奉宸俞榮將路漕撰辰之吉賦政有初凡備位于屬
城共傾心于使節恭以某官禀天之秀立已以誠卓爾
吏師久更于劇務藹然朝譽最簡于清衷上思歲計之
須賢詔以廉車而臨部運籌明敏周知邦用之原攬轡
從容已得人才之審中奉十行之褒異入聯三省之光
華天序炎歊福基純固更祈上為宗社精調寢興
賀發運冬至狀
太史占天預推于南至羣隂肅物今復于初陽已届令
辰宜膺景福恭以某官盡心于道事上以忠邅會唐虞
久期于大用淵源晁董嘗進于讜言宜居左右之聯暫
領東南之寄天渠直指于象魏漕舟旁引于江湖粟溢
太倉已上積年之最班趨上閣行歸近侍之華某守在
屬城心馳賓次
賀提刑大夫冬至狀(前詞同上)
恭以某官宅心宏大造道淳深上膺睿聖之知出奉澄
清之使以明折獄人莫敢欺以恕議刑民用有恥佇對
非常之召兹為視履之祥某守在屬城心馳賓次
賀運判承議冬至狀
恭以某官大忠許國瓌望冠時上膺天眷之隆出奉使
華之遠運籌精密邦無之用之憂攬轡從容吏有望風
之畏佇聞異拜歸立本朝某守在屬城心馳賓次禱頌
之至敷述奚周
賀知府陳内翰冬至狀
律吕旋相今還于子位氣物交感初育于黃宫已届令
辰宜膺景福恭以某官以大賢之藴膺主上之知入直
玉堂炳文章于三代出持金印宣威惠于十州已隆屏
翰之功尚鬱縉紳之望孝宣綜核雖資共理之臣山甫
將明佇有遄歸之召
賀提點胡朝奉冬至狀
恭以某官處躬直諒涖事詳明入聯著定之華出按泉
刀之利藹有時譽宅于帝心卓犖之才尚淹于煩使清
問之對用佇于嘉謀
賀發運使狀
公忠立已信敏在官贊揚膚使之華藉甚本朝之譽太
倉餘粟已奏于成功宣室問神佇膺于嚴召
賀饒州李承議狀
某官學臻聖域名擅儒林馳傳四方屢奉皇華之使承
流千里更優循吏之風上心雖倚于蕃宣公論竊遲于
召用佇膺明陟歸領近司蕞爾鄰邦窘于官次末由趨
慶徒切馳誠
賀鄰郡五州狀
某官道藝充富聲寔著明入踐朝行素簡欽明之眷出
當郡寄更宜豈弟之風藹然讙謠施及鄰境褰帷露冕
坐凝千里之安增秩賜金佇奉十行之奬
宰相賀冬狀
伏以律吕旋相今還于子位氣物交感潛育于黃宫事
隨新復慶與時會恭以僕射相公柱石之任夷夏所瞻
奮賢業以親逢贊聖謀之獨化運動樞極燮理隂陽九
功之歌已流于民頌五福所嚮咸集于相門某邈在江
湖阻登階戺
執政賀冬狀
伏以四序循環肇新于亞歲六爻布畫今復于初陽豈
弟宜民神明降福恭以執政某官德名冠世儒術致君
謀謨廟堂密符于睿斷運動樞極馴致于太和賢智逢
時中外受賜自獲舒長之旦益臻穰簡之休某邈在江
湖阻趨門仞
代賀右僕射韓相狀
伏審輟自樞庭擢為揆相制書所及驩頌攸同恭以僕
射相公秉德直方兼才文武親遇唐虞之盛際久輸稷
契之忠言出殿蕃宣入籌帷幄禮貌均隆于二府軍聲
旁警于四方屬真聖之纂圖進舊臣而共治遂膺爰立
兹曰往諧烝彛太常紹隆于世績衮衣赤舄輝映于天
倫佇冠台司益熙帝載蕞然官守託在化鈞聞新命之
已行撫懦衷而增忭
代人賀司馬侍郎狀
伏審擢拜東臺入參大政得人之美振古無逾恭以某
官間氣生賢真忠事上翺翔法從四朝居清近之班盤
桓别都十年安閒散之地丘園之樂雖至縉紳之望愈
隆主上斷自淵衷考之枚卜不俟旬時之久遂登鈞軸
之司惟法度待以更張有禮樂從而制作翕然興頌望
以太平黃闥近言遂歸于儒術文昌命相佇正于台司
某夙被奬憐比聞圖任忘寢與食喜千載之難(一作親)逢
式舞且歌與庶民而共樂
代人賀司馬相公狀
伏審祗膺新命進拜上台凡在甄鎔舉深抃蹈竊以唐
分三省僕射處其尊漢命百官丞相為之長盖天下樞
機之所會而人君注倚之最隆必得至賢俾當重任恭
以僕射相公朝之舊德儒者碩師學列聖人用舍必稽
于大道才周世務設施仍適于當時屬真主之纂圖起
宗臣而輔政聖賢相得共欣千載之逢法度更張深慰黎
元之望遂自東臺之峻越躋左揆之崇傳說三篇已尊
于爰立成王一相遂致于太平翼戴邦家求為柱石某
限兹守職不獲造門聞制旨之已行與民心而共樂
代人賀左丞狀
伏審簡在上知進居左轄伏惟慶慰恭以執政左丞學
通聖奥識達事為卓乎晁董之高文對此唐虞之亨運
翺翔要近振舉綱維蔚為當世之名臣久矣生民之被
澤遽遷四輔皆出于淵衷首冠二丞益當于重任佇膺
策拜俾正台司某繫滯湖濱逖遠門下無緣趨造但切
欣歡
代人到任謝執政啟
恭承明命出臨巨藩忝冒為多兢榮交集竊惟定武之
都會寔居北道之要衝勁旅建營強敵接境方邊陲之
無事敦信睦以守盟惟平易可以近民惟中和可以樂
職尤資俊傑以重方維某志雖好脩才不逾衆荷特恩
之俊渥綴法從之高華比居八座之聯曾蔑片言之補
久糜厚禄已長伐禮之譏復借寵名更當推轂之遣此
盖伏遇某官羽翼聖治斡旋化鈞採箕斗之虚名付干
城之重寄緬維先子嘗牧此邦遺風可尋故老猶在蕞
無肖似恐貽堂構之羞遵所施為庶有涓埃之效誓勤
夙夜以答生成
代人回王安國啟
伏審奏藝中樞策名上第恭惟慶慰竊以古之取士考
其實而不信其華後之任人取其文而不觀其行自三
代賓興之禮廢而兩漢賢良之選用推其餘波至于進
士大抵粉飾為貴詞采相高爰及熙朝尚存舊制翕然
羣彦趨此兩途其力倦于該洽而其巧足以彫刻則從
進士之科其性厭于拘束而其贍足以放肆則就賢良
之舉互有長短更相是非然而不免挾書糊名之嚴
皆負發策决科之恥欲異常調莫非偉人某人業履素
優噐識兼茂以進士為非已所好故捨而不為以賢良
為未稱其才故久之不就但以煒煌俊大之譽傾動海
宇注洋深遠之學結知朝廷果用宗工之言特從秘閣之
試拾巍科于閒暇登膴仕于須臾逢辰之榮在衆所慕顧
惟朽質久饜盛名忝在搢紳喜見公朝之籲俊又于郵
置先蒙謙德之惠書感悚之深敷宣莫悉
代荅孫司封啟
向承使棹暫止郡城愧主禮之荒疎荷朋歡之款密爰
從暌闊頗切詠思方多事之沉迷闕然奏記何至懷之
謙抑先以貽書喜聞觀風之初茂廹視履之吉某官儀
朝端亮接物粹和其才有餘所至皆治五嶺之表均輸
素洽于善聲大江之東平獄已來于和氣佇膺召節别
涉餘涂更冀順序保調對揚寵渥
代上浙路監司啟
叨奉宸恩出當藩寄莫年衰拙獲便鄉閭使者寬仁幸
依封部方炎歊之在候計按次之多閒衞生有經介福
無量恭惟某官天資絶俗人望光華風清百城課最諸
路奉宣恩德盖暫屈于軺車歸重朝廷當即馳于召節
更祈順序綏養副人願瞻
代與交代趙大資啟
託質鈞陶久去熒煌之座抗塵京國曠馳咫尺之書比
者出守稽隂行趨吳會豈獨繼仁人之後獲奉成規又
將登長者之堂竊承餘教(又云豈特觀舊令尹之政可以蒙成又將登大君子之堂)
(因而請教)南訛布序坐鎮餘閒恭惟味道之腴荷天之福某官
三朝元老百辟具瞻傳說鹽梅尚資經濟謝安江海自樂
退休暫再屈于撫綏當即還于樞極更祈上為宗社精
調寢興
代賀發運學士啟
伏審榮奉洪恩統司大計涓辰之吉秉節以臨恭惟某
官度量冠時忠謀許國文章為縉紳之法才噐結凝旒
之知素翔翥于清華外剸裁于繁要漕輓長策貨財已
阜于邦中黜陟重權風采久傾于天下果拜嘉于宸誥
特正位于使車綱紀風成豈履勞于餘刃功庸愈茂佇
陟用于近司某遠迹門牆守符封部方依德庇尤切離
心
代賀發運大諫啟
伏審光承詔旨榮總訃司涓辰之剛視事云始恭惟慶
慰伏以某官鴻文賁國偉識際天深結聖神之知洊更
中外之重聲猷籍甚鋒刃砉然惟東南漕輓之衡寔邦
國富強之本倚成心畫之善助給歲儲之饒聰明方議
于設施遠近已傾于風采佇凝茂績别踐要途某素荷
顧存方依庥庇居官有限趨慶無階
代上沈待制啟
寵拜命書出鎮南服恭惟驩慶某官宅心樂易育德高
明兼有文武之資迭更中外之任上優遠俗詔輟宗臣
簮筆持囊進列論思之地褰帷杖鉞益尊綏撫之權威
聲流行邊境清謐金城倚重雖暫去于朝廷銅柱拓封
當即遷于樞極未遑上記先辱貽書感佩之深敷宣莫
悉
代上程司諫啟
就拜命書榮躋諫省恭惟驩慶某官畜將明之盛德秉
綏拊之重權簡略綱條令自行于諸郡從容笑語威已
震于百蠻截然長城鎮是南服歴時之久雖已及于代
期增秩以留遂亟加于寵數此出朝廷之公議以寧嶺儌
之遐氓尚謂之淹未敢以慶乃蒙謙厚過示緘封其為
感銘不可言喻
代越州謝兩府啟
叨奉宸恩出當藩寄已就官守奉宣教條惟越絶之名
邦寔浙東之都會付之冗散懼不克堪出自陶鎔感無
以喻此盖伏遇某官處三公燮理之任抱一貫忠恕之
心逐物之宜各從所欲使人也噐不責其全致兹顓蒙竊
此寵禄但當守太上之盛法撫久困之罷氓惟竭駑材
上酬鈞造
謝兩制啟
罪戾之餘蒙恩出守衰遲之跡取道過鄉兹獲便安出
自推奬伏惟某官當文明之盛際據侍從之上游存心
誠忱待物忠恕借齒牙之餘論有根柢之先容乃使𤨏
林上膺優寄敢不勤于莅事靜以牧民惟有盡心可酬
知已
小啟
昨者出守山隂告辭門下贈言溢美撫已增榮方風雅
之道衰而故舊之誼廢夫何絶唱乃及孤生陽春白雪
之詞莫非寡和高山流水之意亦為知音謹當刻在翠
珉傳之奕葉庶無失墜以報寵私
代罷郡謝隣郡啟
伏念某謬以弱才久當郡寄侵尋歲律已終三載之成
黽勉公家未有一毫之補頼仁封之密邇覩賢者之施
為卒免敗官盖由取法求言芘覆益用感銘恭以某人
朝之俊英吏之師表逢辰筮仕早騰籍甚之聲以此撫
民優在循良之績豈伊外補得滯横翎三省高華已新
于唐制四門雜遝佇列于舜官方遠趨承以從行役更祈
保嗇少副願言
代罷郡謝本路監司啟
伏念某天機淺鮮門望單平習雕蟲之科仕非得已殫
鼯鼠之技動輒易窮叨奉朝恩俾分郡寄值大賢之出
使承餘教以長民蕞爾一州亦兼六縣邈在江湖之表
旁連閩浙之間戸口頗繁風俗未厚喜争而忘恥挾術
而衒真每竭疲駑以當煩劇夙宵匪懈僅了于目前法
律可遵敢求于度外但虞敗事以致速辜豈期含德之
仁每示優容之意掩其瑕謫未嘗求備于人借以羽翰
使得及時而去儌倖至此積感盈中然而茂林者弱羽
之所歸巨浸者涓流之所集暌乖云始俯仰若驚積歲
月于三期訖無小補望門闌于千里難叙片言歲律云
秋江浙無事更祈上為宗社精調寢興
回初登第狀(一云代鄭秘校)
竊審入對清光巳登上第首承存記良切感銘主上陶
冶人文表章經訓六科取士不間于幽遐百郡薦能並
升于豪傑恭以新恩秘校持身粹美積學深長藹有聲華軼
于倫類雄飛未振嗟李將軍之數竒勇往必前得孟施
舍之無懼遂膺上選聊試小官五斗折腰豈充于素願
干篇奏御更被于遠圖(闕)
回周秘校狀
伏審奉對中庭决科盛際交游素厚欣忭為深恭以新
恩司法秘校擢秀儒林逢原聖域不矜世胄之顯自卜
天衢之亨發為文詞應無窮而愈有用之場屋敵雖大
而必前遂膺賜第之榮尤副倚門之望還歸故府毋嫌
州縣之徒勞收擢美才將見公侯之必復首承珍翰益
仰謙光感溢於中言不能盡
回程秘校狀
伏審奉對中庭决科盛際伏惟慶慰恭以某人天資俊
敏儒行脩明力學窮乎簡編美聲著于庠序廼者詔書
取士衡石程文曾于稠衆之中獨察瓌竒之辨夜光入
握未嘗輕以示人騄駬追風始使駕而就道遂膺異選
益服羣言阿房論功杜牧宜升于高第平原從仕稚圭
猶屈于小官首辱謙光見貽珍牘匏瓜繫迹未奉于從
容縞紵論文遂均于故舊感佩斯至敷述難詳
賀廖法曺啓
伏審槐庭奉對桂籍登名伏惟慶慰恭以某人玉德粹
温龍章煥炳少而好學最博于藝文長不諱窮所守者
道義淹回白屋沉抑壯圖主上紹興太平親試多士收
山林遺逸之彦使得詳言沛雨露龐鴻之恩俛從初仕
暫鸞栖于下邑即鵬擊于九霄久渴並游首蒙私謝感
愧之至敷述難殫
回董秘校狀
伏審奉對犬庭收名桂籍凡叨久要寔激懽悰某官温
玉凝輝靈芝發秀學通六藝之藴行服一鄉之評乃者
黌舍甫興儒官未萃寔藉緒餘之論以俾道義之傳官
守難常嗟英游之亟遠賢書復上喜古語之相聞遂膺
賜第之榮益明稽古之效折腰縣道不辭三釡之及親
努力功名固有羣公之知巳遠承謙德特賜珍函感銘
所深筆舌難叙
代賀元少保狀
伏審得謝中宸歸榮故里功名完美朝野推高恭惟某
官履大臣之忠富賢者之學自親逢于華旦即番直于
禁林入告嘉謀獨當帝睠擢參大政遂秉國均法度新
美而致富庶于斯民議論該通而不因循于故事身兼
出處愈堅金石之誠道戒滿盈彌顧公台之望遂脫屣
于軒冕仍衣錦于鄉閭裴相勤勞今還綠野之宅留侯
恬淡方慕赤松之遊唯恐上心益念于舊勲君命不容
于久佚未踰歲月己在朝廷某久登門闌寔荷甄冶側
聞盛事但激懽悰
代太守謝推官啟
竊審令嗣妙年射策精選中科驩動家庭美騰士論某官
潛心于學餙吏以文及時欲立于功名教子不忘于詩
禮餘風及後己成新美之才便殿傳名遂豫俊賢之第
仕將行道禄亦逮親足明經術之脩不負義方之訓首
承推借良切感蔵
代太守問候盛奉議啟
竊仰風聲屢更歲序從容朝列未諧願見之誠邂逅江
湖今叙同僚之好自聞嘉命實慰初心比審己肅齋航
言從便道方蕭辰之晼晩計福履之和平恭惟某官清
白傳家公忠許國天與才能之敏時推課最之優山國
寂寥豈稱題輿之美沙墀平坦佇觀賜對之華首辱珍
函過形謙德感銘斯至敷述難詳
代郟運判賀人啟
祗奉宸俞榮分路憲幸聯官政尤慰願懷恭惟某官以
豪俊之才當明盛之世沛有餘力見于吏事之施為藹
聞中朝久矣上心之簡在遂輟近藩之寄來持膚使之
權惟大江之南獄訟號為繁劇而丹筆之下剸次繫于
聰明至于察吏否臧詢民利害動資高論以慰輿情闔
境聞聲固有望霓之怨便道之部佇觀攬轡之清方歲律
之遒殘計天休之龐厚更覬上為圖任精調寢興
清江三孔集卷十三
