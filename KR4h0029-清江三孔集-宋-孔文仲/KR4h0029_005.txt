清江三孔集卷五
宋孔武仲撰
古詩
松上老藤(在三聖寺)
古木已昂藏長藤亦竒怪潛根蒼蘚中矯尾青雲外嚴
嚴秋霜剥悠悠夏景曬摧殘復長養鍛鍊成老大蛇蟠
筋脈壯龍死軀殼在他時雷破山大雨洒滂沛兹松若
變化無乃遭結襘附枝物所患奪朱古為戒何不淬斧
斤誅鉏此蕭艾
高臺歌
廢地積為冡昔曾遊宴來冡廢無子孫東家砌成臺臺
雖平方冡雖秃物理廢興有往復相逢莫喜亦莫愁乘
興且同臺上遊
種粟行
大兒肩鋤出茅屋小兒傾盤糝新粟春來雪稀雨不成
田雖翻犂苦未足嗚呼農人今向太平年安得甘雨一
洒萬物皆醒然
賦張芸叟蕃刀
王師前年下靈州先生奉詔為參謀軍書堆案不足道
欲斬名王懸髑髏官供器械如山積裝結雖巧體質浮
傳聞蕃刀最可用買置不惜千金酧沙河洗湔血痕盡
瑩若一水横清秋長庚輝輝奪明月光景迸溢不可收
軍回倉卒未及試提挈萬里來荒陬空齋倒掩閱圖史
深林永日號猩䶉揮鳴且欲驚暴客敢議與國平冤讐
夜郎蒙恩放李白炎嶺得旨還幽求輕船共泊長沙岸
幾日對語清湘樓紅蓮幕中邀客飲霧雨咫尺迷汀洲
雜花落盡無處覓官妓遣歸不敢留清歡未免假外物
共說鐵劍勝倡優君家所寶世稀有滿坐傳看驚殊尤
護之太過却銹澁頑蘚鬱結纏蒼虯横磨十萬祇虚語
得此已足馳燕幽今公又應元戎辟真能寸截鯨鯢不
郗生入幕宜有畫定遠出塞將封侯我今喜得隨君去
長江渺渺平天流路危或恐逢水怪尾脊崔崒當吾舟
煩公一效佽飛勇為公椎鼓傾金甌
張秉叔出紫雲回鑾圖以示坐客因為賦之
開元太平無兵戎真人味道希夷中人間之樂已饒足
惟有青霄未追逐坐中誰似葉先生以氣為糧常辟榖
朝登員嶠夕崑崙只與神遊不要人忽逢邀攜看月去
縹緲虚空生紫雲蟾宫竟不容久住仙樂飄飄送回去
歸來宫漏未移更甲帳明釭宛如故汾水悲歌仙不成
梨園空沒有遺聲紅塵如海漲朝市從此無人遊玉京
徐成之園亭三詠
瑞香檻子
異國攜來看愈新移當樽俎會嘉賓雖無絶艷驚流俗
為有清香得近人燭下更宜觀態度酒闌尤覺醒精神
湖南莫作淹留歎已見潯陽二月春
竹逕桃花
闢地不盈畆點綴成阻修相招竹林逸更作桃源遊綽
約新飲露琅玕曾倚秋春風蕩人意此境獨清幽
石盤
攻玉為方盤可據以飲食又可安文枰兩仙相對奕簿
書應接罷胥不留蹤跡散步到其間如臨蒼山壁下有
清冷波灔灔欲侵席坐兼仁智樂豈獨煩襟釋長沙春
正妍樽酒會嘉客好事清河翁題名刻之石
寄題徐亭
清晨讀君碑如到徐亭下靈境猶縹緲仙風已瀟洒亭
雖人為之洞是天開者化工不自了待子闢蓁野徐君
神骨不埃塵疎眉秀目方青春窮追屢束寇賊手幽討
却作煙霞人當年遠祖嘗浮海採藥仙山竟何在君今
復探山中竒潭潭六室世未知嗚呼安得此亭此洞在
吾鄉廬岳自此增輝光
祠二廟之明日未得順風呈同行
岳州西祠從古有控帶洞庭湖之口前對隠顯明滅之
湘山下接淵淪洶湧之長川茫茫白沙連絶嶼淡淡古
木蟠蒼烟昭靈王左安流右翠帳朱幡擁前後鋸牙虎
視森兩廂氣骨生獰欲奔走我來纜舟日已昏袍鞾跪
聽祠官言伏興進退如法式四頋詭譎驚心魂平明結
束舟將解叱吸仍聞北風大焚香奏酒殊無計伏渚藏
汀姑有待二王威神世所傳鈐攝鬼怪賓靈仙好風相
送勢不難舒卷造化湏臾間波回草動似有意舉棹開
帆即千里吟詩賞月岳陽樓買魚沽酒巴陵市
廟下候風呈同行
楚水千百源洞庭為壯觀勢居七澤右地裂荆吳半而
我泛扁舟飄然一歸鴈來之豈為益去亦未足算胡不
吹清波縱發如飛翰朝辭廟山曲午泊巴陵岸况有三
面風迎送俱無間定非偏薄厚以掇行旅訕奈何苦流
滯兀兀晨復旰采芹朝當蔬伐竹暮供爨舟師三十人
餓虎奔芻豢使之裹糧絶慮有探囊患二王東南望貌
像頗輝煥歌鼓歲無休香燈夜侵旦我為江湖士乞靈
從弱冠四到祠宫下霜髯今已燦王其故舊䘏勿以塗
人看尊師况慈忍善道陰有贊王心或未回師頰固宜
緩靈珓似見許歸來整檣幔
登君山二首
徑欲涉方壺滄溟何太遠試登君山杪直望蒼梧晩寂
無纖塵動迥快千里眼勝境真少倫仙山連禁苑
楚水吞東南皤然天一腹君山枕波面半插蛾眉綠平
空接遊氣杳蕩無川陸歸槳恨匆匆殘陽挂喬木
武昌縣西山寺(孫權避暑宫也)
吳王宫殿西山頭蕭蕭爽氣長如秋武昌連都甚偪仄
頼有此山供勝遊東南豪傑俱故舊當年孝廉孫仲謀
一朝名號僣九五朱紫羅列皆公侯驩娱應似河朔飲
縹緲宜有雲端樓危絃脆管落天上飲散咸入西江流
而今寂寞皆陳迹遍地松竹清陰浮巖泉滴瀝醒四座
相見環珮鏘琳球龍泉寶氣亦消盡磨劍只有空池留
老僧向我說遺事興廢反覆令人愁但當沈酣卷大白
徐趁明月牽歸舟
同年兄袁思正江行相遇既别寓詩寄懷
楚水綠涵天羣山靄而秀君行當何之我謁慙已後輕
舟翻然來喜氣瀉襟袖問知道途遠驚我形容瘦駸駸
光景馳暮夜逐清晝嵩衡猶可秃鬚鬢豈長茂惟其寸
心在皎日經宇宙持蓀可相慰不必傾醇酎君家多冠
冕煜煜五公胄聲華滿天都名字在英彀登科况肩隨
兩紀詞場舊誰云班荆樂却歎掺袪驟荆民日安堵漢
政多寬宥飲酒祝無何千篇遲歸奏
留題攬秀亭
平生愛湓浦亦復思匡廬恨無謝公屐日與佳景疎茲
巖特曠快一覽已有餘驟雨過軒檻清風來綺疏因懷
騎鯨客更欲凌空虚
自寶嚴入太一宫
蔚蔚山間松泠泠山下泉相遇復一時小别已三年松
色愈深翠泉意自潺湲惟余不如昔正憂世事煎安得
散萬慮卷收歸自然童顔替癯貌綠髮换圓顛因召杏
壇叟去拍洪崖肩
炭步港觀螢
九華之南蘆葦長流螢夕起不計雙爛如神仙珠玉闕
青羅掩映千明釭空江沉沉未見月近浦穿林起還滅
魚遊鳥宿自不驚我知此火初無情
彭澤縣
西江之水何悠悠下與江南為一州(闕)
正以彭澤為襟喉千川百谷所合庾盡傾此澤如杯甌
鳴聲唶唶光油油不知其下有底不昔人有卷長繩投
繫以南山之巨石百尺不徹深潭湫(闕)
頗疑潜行通十洲不然何此彈丸地吸彼尾閭曾不休
城南十里山更稠如立象馬如驅牛下飲長江勢不竭無
始以來向東流旋灣觸抵勁且遒虎眼倒射驚沙鷗黿
鼉雖輕不能游而况往復之行舟下水從容勢猶可上
水辛勤人更愁祠神皆以北風求不爾豈但須臾留天
公頗知兀兀憂胡不推山作平地兩闢旁野為通溝征
行萬里皆帖妥靈揚之威從可收陰官聞我言駭汗盈
臂韝洒為猛雨沃四野驚雷夜震波瀾滮我舌閣且凝
久病竟不瘳強為短歌題柿葉欲憑雙鯉寄陽侯
泊趙屯
憶昨省覲趨&KR0893;川萊衣擁綠方少年艱難險阻俱未歴
孟浪勇决唯争先舟發趙屯猶未飯有風北起空濛間
掀搖三山簸五岳巨浪倒潑東南天千林向人俱頓仆
兩岸過眼真飛鶱帆檣迴戞河漢底鷁首俯飲蛟龍淵
跳波濺沫來四面坐中時得鯉與鱣妻啼婢訕殊不頋
兀坐正讀逍遙篇為言方破萬里浪不爾捉月為神仙
江中逢巨石頗突為引牽逡巡水勢亦平緩幸免肝脛
輸烏鳶暮投彭澤宿荒草神驚魄顫何能眠自兹稍悟
垂堂戒靴紋纔起不敢前矜持太過僅無患往往所至
傷流連乃知老謀與壯事心膽殊異難兼全重來此地
畏洶湧藏舟别浦看漪漣魚跳鷗下自可喜何用蛟鰐
飲流涎斜陽依依炤草木夾岸葭菼鋪書氈兒今弱冠
昔何有昔頷無鬚今皓然二十餘年纔瞬息時事幾蛻
如秋蟬區區走俗亦何賴安得尺地巢林泉
雷亭四言(并序)
慶歷中雷擊東流之巨石裂而為四五縣令某為亭
於旁命曰雷亭元祐元年余登是亭作詩以識之
雷震於天石隕於山石則何罪龍殛石間容而不拒石
則有愆毋謂恢廣不察神奸想方震時大雨溢川萬里
晦冥風霆後先獨恨不及徙倚縱觀睨而不驚知神之
全余後過之間四十年乃記其始以永其傳
清溪詞
譙門之南溪水長斜暉倒閃青銅光下與長江作支股
愁霖漲天江潦黃江潦黃入清溪清溪到底終無泥還
如初出秀山時
瓜步阻風
昨日焚香謁聖母青衫鞠躬如負弩但乞天開萬里明
埽去浮雲戢風雨謂宜言發即響報豈知神不聽我語
門前白浪如銀山江上狂風如怒虎船癡艣硬不能拔
未免棲遲傍洲渚輕盈但愛白鷗飛顛頓可憐芳草舞
三江五湖歴已盡勢合平夷反齟齬上水歌呼下水愁
北船縈絆南船去寄言南船莫雄豪萬事低昂如桔橰
我當賣劍買牲牢再掃靈宇陳肩尻黃金壺樽沃香醪
神喜借以南風高揚帆拍手笑爾曹不知流落何江皋
荒洲寂寥聽怒號
奉祠城西夜坐苑中即事(時祀白帝)
喬林翳明星林缺星粲然長江闊咫尺銀河為通川爽
氣浮襟裾中夜不成眠星轉轂而西河逶迤以遷惜此
嘉景邁無由駐青天萬古留此境誰保金石堅徘徊吟
華月更欲隨飛仙
賦碼碯笛(弟毅父所藏也)
羌兒吹笛作龍吟中有太古之純音伊人已死笛仍在
千古月明江水深誰知巧匠尋山谷蹙踏溪雲採明玉
雲谷之(闕)黯淺紫輕紅花映雨正聲隠顯初無端
造化推移指法間黃鍾妍美霜朝暖無射凄凉暑月寒
軺車走遍天南北此笛此聲何處得韜之湘竹川錦囊
廣坐聊持衒賓客弘農學士九尺長頰顴山起鬢髯張
從容奏罷陽春曲氣衰坦腹眠繩床由來雅器自有合
不與教坊管絃雜君不見開元名臣宋侍中手揮羯鼓
疾如風
癸酉冬雪(時致齋於禮部)
平時看積雪吟對佳山川此地冨華屋聽觀亦浩然愛
景匿何處凍雪迷遠天離離黃庭沙種作白玉田飛舞
勢未已參差態逾妍坐來生精神起步輕欲仙京師百
萬家幾室無炊煙南郭踵欲隨袁安正高眠且傾光禄
酒逸氣隨觥船近害遠或利從古占豐年
送范中濟侍郎知慶州
平時廣朝中相見輒歡喜昂藏八尺身所負必竒偉四
方獻善敗軍國盈虚計叩之如川流滚滚不知已天子
曰汝能吾臣鮮其比而况所設施粲在(闕)
汝可三軍帥擒之或縱之高枕惟爾恃公拜稽首
歸眉目凛生氣頑童玩天恩豢養若驕子欲痛以鞭笞
而畏啼不止二者不兩全在所以節制(闕)
收其要害處進退隨所指重城徹關(闕)沙漠
淨如水辭别不躊躇安邊從此始
題瑞聖園
深沉百尺池坐見淵魚躍蓊蔚千秋木中聞魚鳥樂久
與魚鳥暌塵土厭徵索偶來叩異境佳思得開廓朝廷
尚清熙聖主守勤約鑾輿不遊幸花卉任榮落便如到
山林不悟近城郭心閒與境一足以慰寂寞由來市朝
味未易勝林壑因循不遠引僉信吾儕弱
答毅父
朝趁朔風出暮乘殘月歸塵埃變髮毛豈不損裘衣憶
昔年少日未知願輕肥登高作越吟所喜獨翠微至今
清興在夢與南雲飛奈何寸景間擾擾隨鞍鞿已營三
畆田臨流架柴扉惠而好我者儻許相因依種玉雖未
熟清泉猶禦饑
送林子中知成都
鞍馬覆山黑旌旗垂野紅問遠誰當行太守臨蜀中太
守時之豪學博文章工人事未稱遂﨑嶇已巴東公年
方六十皎皎頭如童不服何首烏自有夜氣充丹田芙
蕖開餘光發形容推此見治民亦與治身同以静鎮浮
躁以仁蘇疲癃一夫無向隅四野常年豐間出作遨頭
伐擊鼔與鐘遠民生愛敬有古循吏風豈止招學徒區
區繼文翁
夏夜坐遊李左藏園常父子駿明叔毅父元忠時
新除宣守不與朝參故斷章及之
王城雖多賢相過每希闊今夕復何夕共此青天月鄰
園初剗築咫尺夷且潔胡床占勢便漫不就行列素華
正冲融湛露已凝冽羣至亦自喜點點欲螢滅衣襟稍
凄凉何處有炎熱夐宜在山谷乃復近城闕高談追鴻
冥不墮世羈紲趣駕公等歸晨雞有朝謁
江豚詩(四言)
黑者江豚白者白塈狀異名殊同宅大水淵有羣魚掠
以肥已是謂小害顧有可喜大川夷平縞素不起兩兩
出没矜其頰嘴若俛若仰若躍若跪舟人相語驚瀾將
作亟入灣浦踣檣布筰俄頃風至簸山搖岳浪如車輪
氛霧相薄舟人燕安如在城郭先事而告昭哉爾功鰐
㗖牛馬頭象鼉龍暴殄天物安得爾同于人無害所欲
易充暴露形體告人以忠又多膏油以助汝工江湖下
貧機杼以農烏鵲知風商羊識雨大厦之下風雨何苦
豈知舟航方在積險以爾占天蓍蔡之驗古之報祭不
遺微蟲孰揚爾烈登薦蜡宫世不爾好復惟爾惡我作
此歌為昭其故
臨江鮑守示詩二篇因寄之
官居無時節簿領去復迴脅息文網中壯心安在哉積
雪滿西峯中天白皚皚簾幄晝生寒復見詩筒來煩襟
得洗瀹耳目亡氛埃紀德無可陳詩情如七哀昔聞參
軍逸今見太守才况有循吏政養民如嬰孩窮山虎豹
伏曠野桑麻開邂逅春色滿百卉東風催吾鄉足山水
使宅佳池臺篇章日愈多無惜分瓊瑰
堤下
堤下人家喧笑語高揭青帘椎瓦鼓黃流滚滚經簷甍
一任征夫作船苦綠榆覆水平如杯前灣旋放水頭來
深如怒虎著船底玉石磊砢相喧豗黃河雖斷隋渠急
舟楫舒遲行旋澀獨上平堤望遠天衣裘已畏西風入
寄㐮邑宰丁陽叔
溪上一杯酒送君今幾時譬如霜林籜浩蕩從風吹初
飄清湘濱今落濁汴湄蹉跎雖漸老相見更容怡尚賴
城市俗籃輿遠追隨鳴騶驚鴈鶩笑語在空陂會食古
道場僧房静簾帷敗荷覆一水落葉鳴軒墀偶坐亦無
事幽來更何之旁有宋㐮墓高墳映深祠爐烟已寂寞
拱木相蔽虧意象宛如在興亡真可悲寥寥千餘年華
采幾紛披有如蛙争水頃刻成枯池池盡復為陸陸黍
秋離離追惟泓之戰語闊氣甚夷狗頸不急搦干將仍
倒持欲將烏合衆慕彼鷹揚師首領幾不完身復為囚
羈好大不量力荒哉徒爾為曾不如勾踐潜軍卷旌麾
夜上姑蘇臺吳人猶不知用兵貴權謀高言竟何施從
兹以名色留作永世規隧道彷彿在披榛猶可窺陳迹
何足究吾儕寧好竒又上金山殿平瞰天一涯横颷響
羣鐸驚鳥投深枝清興乘未盡夕陽已紛馳流水復相
促扁舟從此移怒號入旅枕先聲戒寒期相過不可得
况復窮遊嬉
猩猩毛筆與黃魯直同賦
染血以為衣稍親日月光封唇以佐酒衆饌登華堂誰
令拔其毛萬里歸文房纖妍依象管寂寞伴螢囊生已
多言語死猶近文章一身皆有用豈䘏軀榦傷鼠須固
微細兔毫亦尋常物以異為貴嗟哉俱自戕
汴河
䃕渠斜與昆河接河遠渠慳幾可涉狂霖一漲高十尋
迅瀉東來比三峽崩騰下與淮泗會清泚亦容伊雒雜
横空九闕真垂虹怒捲千艘如敗葉祇堪平地看洶湧
何事乘危理舟楫共夫鵝鸛行天上遙與谷中相應答
但憂心手一乖迕巨舶高檣兩摧折而余進退久安命
揭厲以望初不懾妻孥亦已慣江湖笑語猶如泛山陿
鳴弓擊柝驚夜盜掘茹撈鰕佐晨饁時登絕逕步榆柳
或面荒陂看鳬鴨我生東南趣向野揮弄清溪看苕霅
枕流潄石真所便履濁凌險終未愜觚稜漸喜金闕近
釜甑何憂米塩乏渾如海客泛枯槎繚繞明河望閶闔
汴河汲井
解纜古城陰繫舟綠榆影浩蕩觀濁流咫尺有甘井譬
如坐湯鑊傍觀冰玉冷望之首不回清泉逐修綆餘香
入新稻真味添細茗蒸骨為之凉醉魄一以醒昔有少
陵翁卜居在遐境美味當百金修筒接千嶺我今渾不
費汲取在俄頃川路遠迢迢客愁長耿耿得此稍忘憂
無殊卧箕潁
試院看月呈子駿明叔
禁城遙想催銀箭燈火相望人語斷門外流塵任自高
中秋好月來相伴依樓委砌冰皎潔射隙侵櫺雪凌亂
同僚二公迹見親相應頋影為三人吟咏清景臨佳樹
骨爽襟寒不能去頗疑宵夢到蟾宫欲把秋毫分玉兔
中山美酒生微波銀瓶快瀉金叵羅相邀一醉君如何
食蛤蜊呈子駿明叔
兩君霜夜兩相過有酒無肴争奈何蛤蜊買得雖不多
百枚包以一枯荷呼奴冄濯清泠波玉石磊落聲相磨
乾薪(闕)熖稍駢羅暴殄天物真煩苛閉關拒敵難揮戈
劃然雙闢如嘘呵天然甘露貯玉窠不須易牙為調和
争先賈勇手自拏莫笑擎盤無翠娥釪明肉净絶泥沙
棄擲冗頑如投梭宫醅灧灧鸚鵡螺滿飲不惜朱顔酡
念初搜索從海涯千斤秪載雙駱駝都城觀闕雲峩峩
時新首到王公家吾儕得啖已蹉跎勢力不敵怨則那
往歲端居臨漕河此物堆積如山坡蟶&KR1173;淡菜暨車蛾
其實氣味俱同科但嫌咀嚼費齒牙何嘗珍惜如京華
物雖難得味乃佳一壺千金古所嗟三嗅而興君為歌
魚石二首
人疑魚託石我謂石為魚持以贈君子端能辟蠧書無
情逐波浪有此璠與璵坐得江湖意蕭然亦起予
鬐鬛真可辨精研真入神得非造化境亦有雕鎪人頗
疑著妄想歲久積成真兹理不足怪方屛藏月輪
遣百朋赴太學補試
冉冉浪相逐江湖今十年念使從遠學家貧乏鞍韀一
官來京都環堵當西阡學省咫尺近彷彿聞誦弦暫當
辭家庭裘馬去翩翩英豪多出此切琢期勉旃昔我遠
方來算里近五千清燈耿殘月積雪堆窮年對經必歛
衽求師欣執鞭絢藻頗不乏屢貢多士先所願克堂構
使我安食眠爾祖最爾愛置膝自撫憐追恨不及見泪
下如湧泉
李公擇山房
石磴不容步喬林森迴還聞昔有威鳳養羽留此山乘
此去翺翔得意今不還餘音落何處尚在雲泉間陳迹
雖可尋飛轍誰能攀
&KR3518;師迎娶還吳省親遂之家達州以詩見意
言止蘇臺駕遂泛荆江舟京師訣别易不以樽俎留念
書片言贈俚音謝珠球飛飛雙鳳凰指日還故丘更翔
西南天江雲慘高秋尊公今季鷹菰蓴契良謀恩威在
兩部所至膏澤流弟當繼華門不愧古箕裘高風長堤
柳挂帨已雄牛相望以功業毋為置書郵
送趙正夫使江東
酌我一樽酒送君千里行青天連上黨秋鴈回汾并戍
往喻上意還歸對承明無為厭朝集寂寞戀邊城
送畢公叔使河北
東觀久寂寥君王念多士鸞鳳望青雲聯翩羽翰起英
英畢公叔聲價動天子劇談時利害如瀉九江水驊騮
厭羈縻放步即千里間關北門道牽車從此始蓬瀛墨
寶爛原隰皇華美英氣掃豺狼清風回獄市雖牽倚門
念猶勝捧檄喜書止慰索居時付黃河鯉
書館買粟飯取閤門水以接晝饑
食粟淡有味飲泉甘且清粟白來天市泉美汲官城斜
暉轉西窗饑腸蚯蚓鳴暫時簞瓢趣無計邱壑情華堂
發八珍甘鮮雜鹹腥挾取既不專棄餘飼蒼蠅何如簡
且易月夜泛瑤瓊快汲不留咽殊勝豆與粳井冽有真
甘復不糝藜羹
遊善題寺二首
李長者畫像
磥砢一居士娉婷雙少年對景如無有著書方浩然分
身聊示頸誰悟此因緣
殿西
步屧出廣殿花木何陰陰鳥聲來迎客幽趣是山林當
年曾如此遍入匡廬深
五月望參
起夜詠庭燎晨裝候當門雙飛劃天起萬馬散雲屯王
喬背城郭飛鸞從遠村入綴外朝列每瞻天帝尊時值
甘雨足大官復牢飱殿開宸極正日映玉顔温抃舞效
百獸飛翔侣羣鴛復轉千步廊峥嶸望西昆朋簮談笑
餘經史多討論
謁蘇子瞻因寄
華嚴長者貌古竒紫瞳奕奕雙眉垂顔如桃花兩侍兒
問其姓名自不知囁嚅欲吐新竒詞豈亦有虎來護持
維摩高卧盡不應蓬山藏史策馬馳三豪兀坐渾如痴
錯認醍醐是酒巵誰將此景付畫師
五月廿八日雨後
黃昏雨一雨稍覺襟袖凉中宵如河決浩渺不可當浮
雲合四溟無復窺神光門巷失舊徑北鄰有頽墻恐地
俱蟄龍難安三尺床閽人亟來告客土壊溝防坐此不
疎達漸漬室與堂我迷忽復悟豈暇立徬徨荷鍤裒衆
力畚土逾百筐坎窗快不隔飛流復湯湯中庭燥如舊
漠漠蘭芷香廼知天下事壅塞成疽瘡决水復不難吾
有扁鵲方
籍田觀荷花
綠水滿平郊江蓮輝幽渚偷香一霎風逞響無邊雨波
間的皪笑竹裏嬋娟舞異境看仙姿蕭然失煩暑
送蘇邁尉酸棗
酷暑日逾退凉風生早秋翩翩蘇公子一官不遠遊仕
養兩得意人生復何求駿馬如飛星錦帶垂吴鈎到邑
嚚訟少官閑吏兵休還當有佳吟吟到黃河頭
閣下觀竹筍圖
我家廬山下綠竹常陰陰春雷迸狂籜萬點羣玉簮别
來經歲時肌肉塵土侵歘見此圖面醒然豁煩襟方幅
藏萬里環以青山岑旁飛清泠泉下有瀟洒林恍惚如
夢到杖笻聽幽禽欲投環堵室浩渺忽難尋人生諒自
苦一官泳蹄涔搖尾争光華豈知滄海深虞卿衒白璧
季子夸黃金貪得以忘我俱非賢達心何如返鄉國坡
塢窮差參茅簷當天風時聽笙簧音
伏中作
酷暑已旬日薰炙勢自如昨夜得佳雨新凉生太虚清
風入窗牖蚊蚋避衾㡡木末有勁氣淅淅如秋初稍見
清泠池幽香隨芙蕖三伏已過兩禦熱沛有餘更得滂
沱澤大患自此除中園有佳果甕面有浮蛆相過玩華
月北隣寧我疎
其二
去歲復今日清槐繫扁舟手攜笻竹杖朝上龜山頭百
川合為一浩渺蟠天流徙倚弄佳音嘯歌懷舊邱京都
偶為客歲月復臨秋蓬轉近千里星回將一周酷暑雖
暫解餘威難速收金火兩相摶火壯金欲流恐有鬱蒸
陳當代作戈矛且當事紈扇未可窺狐裘
閣下觀峴山圖
峴山巉巉清溪濱倒影萬丈之奫淪往歲嘗有去思吏
熱地尤多高蹈人少年仕宦頗落魄時登絶頂攀蒼冥
幽花美草頗娱目斷碑刓碣還傷神曉猿夜鶴輕相别
從此奔走十八春舊遊不復齒頰挂方知到骨俱埃塵
麟臺昨日見圖畫醒若楚客還羈魂方嫌一幅論萬里
秋江綠水何粼粼人心與物本無别正為利欲相埋湮
神功妙手如喚覺滿座風月來相親騎驢徑去自可到
猶愈飄颻西遊秦剰沽宜城醉其下日夕倒載望冠巾
食冰
冬冰冽冽雖可畏夏冰皎皎人共喜休論中使押金槃
荷葉裹來深宫裏胷煩肺涸聊一蘇任爾青蠅相趁死
經時不壊已可憐濟物之功尚如此人言霜雪比小人
我謂堅冰似君子
愧魚亭
昔聞魚可羨今見魚可愧邂逅臨池處瀟洒出塵意秋
風八月起江湖水染紺碧霞綺疎悠然掉尾波間去須
信人生不及魚
劉器之陰山七騎圖
北風颯颯邊雲黃飛沙曀日天慘蒼駕鵝鳴哀鴈不翔
七騎正出隂山傍山傍陰塵歲無陽鳥飛墮翼人立僵
犯寒跨鞍知悍強以此决戰誰能當面顔雖在姓莫詳
一一大帽新衣裳馬蹄澀縮弓不張但見旗旆隨飛揚
鳳瓶倒酒進其王俯仰意氣驕雪霜横斜道路深淺岡
想見射獲多麏麞時平不復憂邊疆但見樓蘭馳驌驦
仍嗤苦淡無輝光人生所樂惟故鄉彭城妙本家世藏
託以輕縑盛錦囊持來舒捲臨華堂環視歎詫幾發狂
我生未省到朔方坐令出塞意慨慷攘歸可敵千金裝
長厚不疑同舍郎
落葉
落葉不到地隨風復飄揚凋殘北窗陰凌亂日西光時
節如未已烏鳥情亦傷何事千丈松歲晩仍蒼蒼
入局馬上
愁雲慘慘增寒威冰鋩砭骨裘不支鳴騶南北困道路
擾擾人趨入省時京師久旱塵土惡喜有小雨沾鬚眉
跨鞍便起江湖興波明别浦柳半垂卧聽篷聲睡正穏
放船不問歸來遲
芻車吟
京師患無馬有馬患乏芻長鞭隨牛牛引車三冬以來
要貯積十倍之價在須臾都城之物不便美枯笋宿菜
供庖厨况此剉秣豈能足雜以豌豆調陳麩却思當年
在江湖綠陰冉冉如雲敷百馬嘶齕皆自如安知入市
比金玉風物陡逐山川殊馬飢且瘠不足怪壯士猶有
釜生魚
踏冰入省
匹馬泛冰澤海闊難經過玉浪來溟溟雲濤起峩峩投
瀧若投岸避凍如避渦蹄脆復參差覆舟在中河碎身
須臾間不殊葬黿鼉飄蓬白日東涉險奈遠何屯雲猶
滄溟何時縱陽和畏途正渺渺浩然商聲歌
子瞻畫枯木
寒雲行空亂春華西風凛凛空吹沙夫子抱膝若喪魄
誰知巧思中萌芽敗毫淡墨任揮染蒼莽菌蠢移龍蛇
略增點綴已成就止見枯木成槎枒更無丹青相掩翳
惟有口鼻隨穿呀往年江湖飽觀畫或在山隈溪水涯
腹中空洞夜藏魅巔頂突兀春無花徑深最宜繫畫舸
日落時復停歸鴉蘇公早與俗子偶避世欲種東陵瓜
窺觀盡得物外趣移向紙上無毫差醉中遺落不秘惜
往往流傳藏人家趙昌丹青最細膩直與春色争豪華
公今好尚何太癖曾載木車出岷巴輕肥欲與世為戒
未許木葉勝枯槎萬物流形若泫露百歲俄驚眼如車
樹猶如此不長久人以何者堪矜誇悠悠坐見死生境
但隨天機無損加却笑金城對宫柳泫然流涕空咨嗟
送王炳之之饒州
衡門喜見過相與話行色江左昔之官鄱陽飽從役重
湖繞官舍塵不到旌戟綠水平朱欄青山臨畫鷁魚來
城市富鴈下沙汀黑玉楮光動毫瓊杯香泛席固知足
優游但恐少賓客聚散寧易忘登臨儻相憶
送毅父弟使江東
人生何能為寄迹夢寐中之子又遠去扁舟逐江風而
我獨栖栖弱羽挂樊籠袖手欲大呼窘如猿檻窮逼迫
褐與被况以憂患攻坐令形勢隔出處焉得同又無凌
雲期翩翩作歸鴻強埽道南舍竹陰泛簾籠及此光景
長無惜&KR1553;船空明發看解纜渠波劇奔驄
初秋大熱
金神整霜仗昨日從西回謂當有爽氣吹蕩滄溟開誰
知祝融軍執熱䟃𧽼來六龍駐長安無風動浮埃窗筠
氣烜赩庭鶴羽摧頽向晩蚊聲號轟轟漸成雷徑思去
塵囂登臨千丈臺披襟迎清颸俯聽驚鴻哀僕羸不能
駕我馬亦虺隤閉關吟愁雲履迹亂蒼苔炎凉自交戰
我輩能忘懷
清江三孔集卷五
