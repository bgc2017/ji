清江三孔集卷十二
宋孔武仲撰
啟狀
國學謝解啟
膠庠獻藝多至百千衡石程能濫居第一雜然衆論謂
非所宜蕞爾私心不能無愧竊以取士之道自古為難上
之人患在好求其名下之人病在不脩其實信其名則
開奔競請託之路失其實則成偷薄淺惰之風前世弊
源多從此出本朝累聖臨制百年治平金革既櫜衣冠
甚盛屢降深詔博取實材使有司專務于至公欲後進
不求于虚譽隄防甚密裁鑒愈明浮偽者莫得幸容諂
邪者無由私謁既萃四方之俊彦又觀一日之短長失
于俄頃之間繼以擯出之恥是則惟求實效非取虚名
某性實鈍頑才非秀穎少服父兄之訓長好聖賢之書
雖嘗從事于文章然尚未得其梗槩嚮者被黜于禮部
塊然留學于京師足不蹈王公之門名罕掛交游之口
豈期一旦之試辱在諸生之先退省其由非能自致仰
推其故抑有所緣此盖伏遇某官佐佑睿明迪宣風教
造士而飾以禮樂濟世而納之中和雖用詞句而收人
本收賢才以報國苟有技能之一得不求名實之兩全
故此迂愚階于冐忝敢不增其所未至勉其所當為庶
成毫髮之功少報丘山之賜
謝及第啟
法座顒昂廣攬四方之俊儒冠雜沓同升一命之榮顧
惟庸鄙之資亦預優殊之等逢辰甚幸揣已知慚竊以
為國者得士而昌濟世者取人尤急賓賢能以興三物粤
自乎成周之隆求儒術而闡大猷益盛乎西漢之後自是以降
為法不同或收孝廉或舉茂異尚經術者或起辨争之
論取時文者或被浮華之譏然而豪俊亦出于其間國
家常頼以為治揭為成憲貽厥來今本朝紹三代之太
平講百王之遺美重規叠矩粹禮樂以陶斯民流風餘
波一中外以變于道家習爼豆里有絃歌薰蒸醇醲振
發光景矧乎京師首善遠追四學之風有司校文增用
間年之制法度皦乎晝日請託絶于秋毫窮山取材楩
楠歸匠氏之巧極深籠寶珠貝登廟噐之華飄風泛乎
卷阿衆流積于巨海罕遺于野争立于朝宴然極治之
時皇矣多士之國自非尤異難冐寵靈如某者抱斗筲
之小才承箕裘之素業少而好戲時人皆笑其迂愚長
匪通方詩律僅分于競病而自再被斥于鄉舉一偕計
于使臺念終軍棄繻之年宜觀于上國服揚子求師之
戒遂齒于諸生惜寸隂以競辰張短檠而繼日杜門幾
于不出取友期于必端作賦雖勤未窺蟲篆之巧讀書
務博不免涉獵之粗顧末學之何堪辱諸公之與進橋
門試藝偶冠于朋來宗伯程能復當于舉首指拙為巧
頗聞衆議之讙譁以淺測深適會天題之閎奥重以九
閽列戟百辟在廷密邇威顔顧瞻駛景幹魂欲落竊驚
帝所之遊利害未忘更懷金注之感吟吻幾燥抽思愈
窮聊因筆墨之成文難與騏驥而争路退惟疎略默俟
報聞及便殿之臚傳方堵牆而竦聽偶叨前列寔越初
心加以自幽遷喬不牽于常格提衡引重又出于大臣
澤滂草萊悸發夢寐非能自致實有所緣兹盖伏遇某
官以䕫龍之賢佐佑明主以周孔之道啟廸當時育飬
英才爰若中陵之甚厚采收小善不以下體而見遺能
者引類而皆來否者聞風而胥勸分庭抗禮幾忘于尊
卑開閣見賢不私于遠近風流之及罷懦以興遂令閭
巷之小生亦分升斗之微禄敢不益求師範每勵官箴
佩聖訓于中庸止思言行之相顧誦詩聲于大雅更期
明哲以保身投之于抱關擊柝而敢不固窮用之于班
朝治軍而或將有立庶成薄效以報大恩
謝曾學士舉升擢啟
伏蒙知府學士舉某才行堪任升擢者猥被甄收迄無
稱副退而自省悸不能安竊以才不易知必考其錯置
施為之當行尤難至又當觀其行蔵出處之淳責以兼
長誰其兩得故聰明敏捷或不足以鎮天下之浮厚重
直方或不足以通世務之變此進脩者之所甚患而品
藻者之所難工今天子紹五世之隆攬四方之儁廟堂
之上有召對以察其言著定之間有考核以觀其效尚
虞英傑或滯幽潛詔在列之羣公講興賢之故事宜得
資深殆庶之彦絶倫軼衆之竒上裨神明旁警風俗如
某者蕞然小噐藐爾諸生自聞詩禮之言頗好聖賢之
義謂高明光大為易至狹隘卑陋為可羞及乎年長而
志違始知力薄而任重感慨中夜頗憂學問之無成栖
遲小官尚喜紛華之未入方悟退蔵之為佚敢邀進取
于其間不圖稱揚乃及狂斐溢于始望駭爾衆言責朽
質以增華究隆恩而有自此盖伏遇某官藴可大之業
懷知人之明行古處今故不遷于外鑠拔能進善乂常
擇于中庸謂其有挾策弄翰之勤則假以文學之譽謂
其有抱甕守株之拙則形于志行之操雖華衮之誤褒
亦欲為中才之勸况青雲之所附又將成後世之名夫
何鯫生獨荷大賜敢不激昂美意步驟遠圖施設事功
已難任于濟世飬完素履尚無負于知人過此以還未
知所措
謝史大卿薦館閣啓
伏蒙知府大卿特有薦舉者入幕之榮已叨于汲引登
瀛之美復被于薦論自顧無堪夫何以稱竊以甚盛之
世賢才多在于朝廷不肖之軀名姓未聞于天子欲有
待則懷後時之懼欲自舉則銜苟進之羞諒非特達之
知少置先容之地分甘淪晦孰與攜持伏念某行雖勵
而不高學雖勤而未至文辭不足以動人之觀聽智略
不足以適變而縱横侍親四方應書萬里負笈而游太
學久綴諸生之後塵奏賦而入明光獲沾九品之微禄
謂委吏之賤聖人處之而不辭則主簿之卑高士為之
而何愧優游下邑荏苒暮年顧俗狀之日增對陳編而
自惡尋祗召檄俾近府庭矧居庠序之中獲肄聖賢之
訓補苴舊學之闕紹緝前聞之餘坐廢官箴久糜廪粟
固已優容之太甚夫何推挽之頻仍此盖伏遇某官粹
美内融清明外發德爵之重與齒而俱尊分寸之長取
人而不廢以謂褒揚一介之善雖若甚優激昂後進之
心不為無補故兹庸𤨏得預品題至于議脩身之方圖
知已之報則古人之事皆可以有為大賢之門庶幾其
無辱
上曾内翰啟
性非俊明人不比數向游太學濫厠諸生辱矜其愚特
與之進賜之教誨而不倦所以成就者甚周比主文衡
擢在甲選夤緣竊第奔走效官南方最遠于京師下邑
不通于郵置沉迷簿領凌雜米鹽未嘗得須臾之閒以
此廢起居之問然而思嚮之切造次不忘恭惟寬仁尚
未斥絶近聞自石渠之清地出寶婺之大邦制俗有經
衛生無恙恭以某官天儲間氣時企絶流博學強識發
越乎孔孟揚雄之微高文大策馳騁乎晁董公孫之表
持操端直趣尚恬愉惡當世之争先請一麾而出外譽
不為于赫濯政但布于優游卓然斯人風此天下某朅來
越土方侍親輿雖望得之不賖然請益之未果傾依文
席莞結寸心時當清和氣已煩溽更祈順序保衛慰人
願瞻
賀鄆州邵資政冬至狀
三微寖著重天統之為正萬類潛萌喜陽和之來復履
兹令旦錫以殊休恭以某官以輔翼之賢當藩屏之重
春生秋殺蔵大鈞化育之功岱定河安繫元侯鎮撫之
力方竚鋒車之召更隆岩石之瞻某坐係泮宫阻趨門戟
已聞遙道歌山甫之遄歸願與士民祝魯公之難老
謝舉京官啟
伏蒙制置發運大夫舉某堪充親民任使者坐安尸素
方慚幕畫之無功曲借吹嘘頼有仁人之在上榮逾所
望感溢于衷竊以積考遷官先王所以勵天下之善因
能舉類君子所以育人材之多本朝基圖磐安俊乂林
植人流滋廣著令愈繁至于脫名中銓引次清禁叙階
文散之末升籍審官之嚴遂由此塗寖歴顯仕放于進
秩之始一澄徼倖之原苟非其人豈稱兹選如某者天
資甚魯人望匪高徒知學古之勤未究適時之用初由
佐縣稍與從軍大學授官獨以不能而懇免方州授學
但知竊食以退蔵中間累抱大哀塊居遐壤餘生疲薾
壯志凋零加以昔仕漢濱嘗興水利身雖勞苦謀則闊
疎比經累年乃劾前咎亟書不實之罪仍罷所居之官
編席為門亦更歲月折腰為米復走江湖侵尋十秋危
苦萬狀驗鬢毛之早白疑骨相之多屯嘗親炙于誨言
幸竊官于治屬二天之託已足庇身隻字之褒更使增
價厚恩如此衆聽以驚此盖伏遇某官豈弟為心清明
鍳物轉輸重寄暫領于東南衡石至公無嫌于遠近察
其片善之可錄待以至誠而不疑燭以餘光應之如響
遂令無似得預見收敢不味聖神之幾深考時變以消
息歛而飭已推以莅官罄蚊力于丘山惟知勉勵釀蹄
涔于江漢少效報償
賀提點朝奉狀
伏審光奉宸俞已臨使郡伏惟慶慰恭以某官純明自
得方雅不回會聖治之休明履朝行之華寵便蕃寄任
較著事功遂膺綸言來按圖法利兼山澤益深寶貨之
源用足都畿不絶歲時之入佇聞嚴召歸領近司某叨
莅屬城阻趨門仞下情無任瞻仰之至
問候揚州陳丞相啟
伏念自託甄鎔亦更歲序士林無間嘗登元禮之門天
幸何多今任征西之府促裝云邁視庇如歸恭以某官
合德睿明兼材文武入居真宰持七政之璣衡出領元
戎拜三公之印綬雖方面倚專征之重而朝廷須兼濟
之賢乃眷東南方屬心于元老親逢旦暮行正位于上台
歲律峥嶸鈴齋閒暇更祈上為宗社精調寝興
賀運使度支啟
伏審祗奉宸俞榮將路漕㳙辰之吉賦政云初伏惟慶
慰恭以某官間氣自天至明周物遭聖時之圖任本儒
術以施為高步朝行屢將使指惟畿東之列壤寔海内
之上游少紆露冕之澄清庸副凝旒之宵旰然而以久
大之德業宜謀謨于廟堂佇對超遷入陪邇列雖萬一
孤貧之迹遽遠于庇存亦庶幾凋瘵之氓均蒙于惠澤
淮陽知軍問候啟
從仕萬里每多鞅掌之嗟向風十年未請須臾之間側
聆後騎暫弭東州教條從容謠頌洋溢念即官于旁郡
方進謁于高墉欣懽來并傾倒以冀恭以某官以豈弟
之德兼敏明之才華省入居應太微台星之位黃堂坐
鎮有西京循吏之風朝廷方銳于收賢旦暮將馳于召
節商飇愈肅戎壁多閒更祈上為邦家精調寢餗
賀滁州陳内翰狀
伏審光奉明綸寵還舊職伏惟慶慰恭以某官材堪王
佐覺在民先炳然經緯之文章卓乎久大之德業入翺
翔于侍從出偃息于藩維南土樂郊已布甘棠之詠西
垣禁地復踐青雲之衢益隆當宁之知佇對賜環之召
遂登大任以稱輿瞻
謝舉官啟
伏蒙舉某堪充京官親民任使者久空官守誤齒薦書内
顧不能衆知甚幸竊以舉賢以類自昔非輕循次而遷
于今亦重使之脫名銓筦引次禁墀出試長民之能進
有立朝之漸自非施為足以壓衆望議論足以禆公家
苟預甄收孰云稱愜如某者天資甚陋鄉譽非優少也
讀書頗期于高遠長而為吏益逼于賤貧越自壯齡復
嬰多難孤哀摧折顧餘喘之僅存擯斥罷閒出常情之
不測侵尋至于強仕蹭蹬走于小官尋補吏于江東得
備員于幕下涉筆而書紙尾殊非策畫之工斂板以揖
道旁僅習將迎之末已更歲律蔑補秋毫但茹尸素之
譏愈積心顔之靦抵有司之禁方憂上累于見容稱屬
官之賢豈期過及于不肖此盖伏遇某官直方而閎大
厚重而聰明處已以誠故不矜于外飾待人無間期必
合于至公破崖岸而養之以寬量尺寸而忘其所短遂
令鄙拙亦合題評敢不益慕前脩更堅素節謹言行而
制之以義勉功業而期于有成惟不愧于初心可少酬
于知已
上曾内翰啟
伏審拜命宸廷即真禁館慈顔在恃是為儒者之極榮
清論滿朝皆喜鉅人之進用竊以近班之貴内相之尊
不徒專主于文章盖亦上承于顧問其言則典謨訓誥
所以宣發乎皇猷其事則禮樂政刑所以參斷乎國論
向時沿襲于陳故以此待于高科今上總核乎偽眞所
用止于賢者尤為盛選首屬偉才恭惟某官沛然自得
者高明深遠之資取以為助者緝熙光大之學平居慷
慨欲措世于唐虞三代之隆一旦軒翔自致身于朝廷
百執之右語皆時變動中事機喜逢獨斷之英屢進太
平之策拱清光而問夜操新法以必行西閣掌綸灝灝
乎有古人之遺美中書贊議洋洋乎鼔天下而不知將
歴試于華途即次升于内職嘗觀先進自此為公卿之
階况在上知素許以宰相之噐久矣廟堂之虚位顒然
海宇之宅心佇秉璣衡以盡康濟某技能蹇淺聲迹湮
沉游學京城最蒙知于伯氏效官江左獲前請于館人
以兹幸為槃木之容不日託于大鈞之播側聆成命倍切
歡悰
發運謝大夫狀
窘拘吏職邈阻使臺聊叙瞻思仰祈聽覽遺簪可棄念
舊物之未㤀空谷不盈雖遠聲而必答爛然溢幅榮以
寘懷惟盛德之所加匪薄材之能稱恭惟某官學通大
道名重本朝剸裁外計之繁簡注上心之厚蕞然末品
託在下風而乃待之甚親不為邊幅報之加厚如委瓊
瑶兹雅度之素優為當時之所仰豈惟固陋獨被記憐
方袢暑之在辰擁龐休之來輔更祈上為宗社精調寢
興
問候長沙劉龍圖狀
伏以藩翰名臣天下想聞之有日衡湘巨鎮上心虚佇
于得人幸在下風獲覩亨會負弩道側甫脩縣吏之容
摳衣座中復齒屬官之後温顔春煦緒論風生迹雖遽
遠于門闌恩已退銘于心骨歲律兹晏棠隂多閒惟神
明之所持宜福禄之滋至恭以某官時才俊偉天資清
明忠義發于誠心文雅為之表飾使旌所涖藹然遺愛
之存朝位益躋擢在近臣之列錫之將帥之一節付以
方面之八州驩聲沸騰若望景星之見輿情安帖如倚
泰山之安佇拜異恩入陪大用
問候運判承議啟
祗膺詔旨夙駕使車副主上宵旰之憂為京師旱暵之
患亟趨夀嶽共禱威神執圭幣以駿奔叨陪下綴為豐
登而表瑞將致嘉祥而復高步雲泉之嶺周尋先聖之
宅睨視萬物無異于醯鷄指歸九州同歸于培塿廓然
神觀繪以眞空繼有篇章紀其風物瓊瑶爛照于瓦礫
爰居竊聽于咸韶幸會何多銘蔵何極仰計皇華之報
命仍兼太守之行春興寝和平福祺純厚某近從祀事
初返官曺遽奉甄收俾聯是正已就舟航之便即趨門
戺之嚴諸所威懷更祈敷叙
謝運判舉充文館啟
伏蒙運判承議舉充文館清要任使者寄禄民官蔑聞
善最奏書帝所特自襄陽恩出門闌感銘心骨竊以天
子虚心以求天下之士大臣協德以進天下之材得賢
能不為不多舉滯淹不為不盡然四海之廣難以周知
萬官之聯誰其徧識固有游心寂寞而不為勢利守義
倜儻而不干公卿身雖隱于江湖志豈忘于廊廟慨歌
中夜翹首太平能挾沉淪之英心待豪傑之士如甚者
幼而嗜學長乃從師殫意六經不輟于旦夜登科一紀
益用于驅馳粤來此邦乃長劇邑文書窘于應接獄訟
備于推求初心湮埋素業零落韜光匿景不求當世之
聞斥迹忘形幸有大賢之遇接之語而無間待以誠而
不浮繼以封章陳于旒扆至虚也而許之以實無譽也
而借之以名以朴為文以淺為博斯皆羣倫之未厭誠
非小子之能堪拜賜雖優負顔何厚此盖伏遇某官有
推心之恕有燭理之明以恢張儒術為先以飬育人才
為大且謂俗方凋敝士鮮中庸如溢美于一時俾取信
于當路奬勸之術其在于斯補報之方未知所處唯當
充事業之未達追企聖賢之所為庶有成功仰醻盛德
謝提刑舉充臺閣啓
伏蒙提刑大夫舉某堪充臺閣清要任使者猥被褒揚
迄無稱副退而自省悸不能安竊以三代之興兩漢之
治並收多士以致太平方其英俊朋來之時沛若雲龍
相得之盛雖賢才育飬之有素亦先進汲引之使然今
天子紹復古初詢求儒雅四門雜遝接迹而賓升百郡
滯淹聞風而興起内之提衡則有輔相之重外之推轂
則倚岳牧之良廓然至公之路開晻然羣枉之塗塞宜
得脩士以聞治朝如某者德性非優天機不敏少而挾
策篤志聖賢之書長偶中科寄迹斗升之禄尋丁多難
僅有餘生栖遲小官顧塵勞之已厭荏苒強仕驚髮鬢
之早衰比領縣章獲依使部知吏事之難副每加訓戒
以丁寧念世好之未忘更以優容而撫接恩紀雖至報
效未聞亟得朋游之傳比蒙論薦之重許其學行待以
甄收雖不遺于寸長顧難厭乎公議此盖伏遇某官蹈
道自信應物有餘慨然經濟之懷鬱乎方面之寄論列
時病已流澤于斯民奬率士倫尤推心于後輩遂令孤
拙亦預題評蔚然黼藻之華賁于木石之陋使身不發吹
嘘皆自于先容如道未行聞譽由兹而益重其歸厚德
盖倍常情敢不策勵遠圖倍增素守庶有涓埃之補以
酬卵翼之仁
賀元厚之狀
伏審祗奉宸俞已還官政伏惟慶慰恭以致政少保禀
天秀粹為世豪傑文學致身忠義結主黃扉貳政贊百
度之更新金節臨藩殿一方而增重暫侍經帷之密將
升宰席之尊慨慷丘園懇解印綬諸官叙秩寵陪師傅之
聯都門祖行雅多公相之餞遺榮當路養佚故鄕中外
爭傳共推進退之節縉紳知勸相趨止足之風某夙受
厚恩親聞盛事高山可仰尤切傾依大厦已成更深抃
喜
謝得解秀才啟
嘗謂方今之士類最盛諸郡之歲貢甚廉揜之以倉猝
之成落者存紛紜之衆負材而黜則自足收後效無藝
而中則何以弭羣言是非赴舉者之重輕寔繫主文者
之榮辱故夫端毫定次盥手剥封見一有望之人以為
無涯之喜如得在已相慶以言伏惟某人以勤勞之心
輔明敏之性浩乎學文之積崒矣議論之高如某乃荒薄
之資何以當考校之柄惟其自勵不敢少輕譬弋者之
張弓忽連鴻鵠猶釣夫之垂餌遽獲鯨鯢出于偶然非
其力也而曲蒙謙德首賜長緘歸功于不肖之軀用何
報盛德之意春官覆實天陛程能冀餘勇之必先當大
敵而不衂璠璵被采卞和免刖足之憂騏驥見收伯樂
無失鑒之誚實心所望指日以須
回許宣德狀
比承人乏叨領學宫少壯嘗遊已驚華髮智能素薄何
補後生不圖郵置之來遠借稱揚之重文詞溢發若紓
錦繡之妍情好加隆不改金蘭之舊把玩數四欣愧載
并緬惟宰制之餘無爽寢興之適更祈保嗇以對眷褒
回梅學士狀
窘束官曺洊更歲籥道山接武悵晤言之難追河梁掺
袪顧契闊之已久不謂記存之厚遠貽尺牘之珍馥如
椒蘭襲我襟袖把玩之際欣感載并恭以通判學士入
彀有年登瀛擅美珪璋其德而不耀繡繪其文而愈新
東觀育才盖示顯途之漸南陔興念亟為别乘之行入
承甘旨之懽坐覽湖山之秀佇觀善最之來上即掩衆
俊而先馳霖潦息而川平木葉脫而秋晩更祈保嗇以
副翹瞻
謝執政啓
東省冒居訖無能效西垣次補更竊寵光顧名秩之優
殊增心顔之愧厚竊以輔相天道雖出于機神頒宣帝
猷亦資于教命是以絲綸之地難乎潤色之才主上憲
章祖宗董正臣庶付之名噐責以勞能訓詞形于一札
之間號令傳于萬里之外使夫脩飾者增氣偷惰者泚
顔叢然拭目之觀豈易代言之手况此中書之寮屬以
頒天下之豪英會朝入綴于近班刑政得聞于密議職
稍兼于吏事人當擇于時才如某資止下中噐非閎逹
敝思于蹇淺之學决科以雕刻之文寖歴竒屯已逾少
壯會聖神之臨御從遐遠以甄收優游書林更涉歲籥伏
柱而當史筆王言皆得記之(闕)盖有前世之成
效未有右文之代不崇好學之人雖擯斥流離欲擠之
危處而主張區别實引之清塗盖理勢之當然亦才能
之自致恭以某官秉德粹美見書博深發策决科久安
于下仕惡直醜正中困于巧言流落江湖幾至簞瓢之
莫續沉酣訓典不知軒冕之可榮否極必亨衆嗟未用
待以師傅素推宗室之賢王錄其勤勞乃入西崑之策
府佇觀遐舉足驗晩成顧同籍之衰疲見登瀛之榮美
未諧往慶首辱過臨感慨之深敷陳莫悉
謝校書陳學士啓
伏審祗膺新命入校秘文除目初傳士心咸悅竊以西
崑策府典籍之所叢東觀書林英賢之攸萃網羅遺逸
之彦刊正訛謬之傳職業簡清寵光優渥米鹽細務不
至于耳目朝廷要選此為之權輿宸極之旁入而番直
縉紳之舊望若登仙恭以某官志行清純襟懷爽徹學
優前世之載才適當今之宜早決上科已積公卿之漸間
隨遠牒幾忘軒冕之榮遂膺側席之求來集蔵書之館
牙籖鈿軸慊施丹墨之功金門玉堂更躡高華之路辱
珍函之見及知謙德之有餘感愧之深喻言奚悉
賀知梓州馮如晦學士啟
伏審光被制函進居策府風聲所及欣忭攸同竊原麗
正建官之初自開元致治之後直殿中之秘近叢天下
之英豪號為禮樂之司以儲將相之噐本朝講修故事
育養名儒列職西崑專道山之勝地寓局東觀應星璧
之高躔亨塗所階仕路罕至恭以某官韜櫝經術服膺
聖門天人之際兼該龍虎之文煥炳垂紳朝位攬轡使
車卷舒各適所宜夷險不更其守一臺稱妙寖列于清
曺三館招賢方振于高步仍遂剖符之便以光衣錦之
行多士竦觀各期于自致同僚出餞更祝于遄歸特枉
華緘增輝蔀室至于感愧無以喻云
與臨江守啓
言念傾風遲久侍教阻脩聞鎮撫于敝邦属沉迷于下
邑驅馳之迹勞甚起居之訊缺然方素節之戒凉計黃
堂之當暇神明來相福履增蕃恭惟某官才為吏師德
寔時望古直自守皎若壺冰之清塗歌相驩蒙乎棣萼
之化陟明之寵指期以須某編籍為民策名從吏及瓜
而代當至于故鄕維梓必恭願趨于崇仞更冀順序頥
愛副人願瞻
回姚含人啟
簡自上知擢居外制凡在輩類與觀寵榮竊以奉槖以
從宸游儒生誰不願此聞命之下撫躬以驚此盖伏遇
某官端委廟堂鈞衡人物一士未用則夙宵為之隱憂
片言可稱雖草茅無不省錄顧惟頑鄙久在題評浴之
以滄溟之瀾去其塵垢提之于雲霓之路傳以羽翰寖
逢亨嘉皆溢願望某敢不深其所養培所未高謹畏保
身粗免有司之責公忠許國更希賢者之為庶有分銖
可酬汲引
回河北運使杜學士狀
伏審簡自上知出臨使部涓辰之吉視事云初伏惟慶
慰恭以某官學造機先識通世務早决科于上級久宣
力于熙辰涖職中臺振天朝之綱紀觀風北道瞻使者
之光華與舊俗之便安拯斯民之疲瘵邊儲山積豈惟
足食于九年禁坐天臨竚見承休于三接方懷門戺遽
捧音題感愧之深喻言奚悉
回維州黎朝請賀狀
比者叨膺上旨俾掌命書顧授受之非宜懷兢慙而未
釋豈謂某官曲推舊好時枉珍函許以先鳴增其凌雲
之氣示之溢美曄如贈衮之華殆無因而至前愧何修
而得此感銘斯至寤寐不忘方春之融受福宜厚願加
練養之粹少副傾翹之勤
回梓路郭運判賀狀
比者叨膺制旨進綴從官述作非工輙與中書之誥令
論思無取莫禆天子之聰明時恩雖優夕惕彌勵豈謂
某官交臂論舊傳郵惠書警以玉音遽醒其昏卧示之
衮贈兹極于褒言夫何淺鮮之姿亦奉勤渠之顧感服
斯至寤寐不忘江關甚脩笑語未遂更祈善衛以俟超
遷
賀陜西運使李學士状
伏審光奉綸言擢居芸閣時恩所付公論謂宜竊以選
拔賢豪天下所由而治辦與司圖籍朝廷皆謂之清華
大臣捧詔薦論盖以勸勵新進之士天子非時褒用又
將尊奬成能之人兹有巨賢式當明命恭以某官冲襟
雅度奥學雄辭出逢熙凝之辰兼施藝達之政灼見官
屬之能否而持之以恕深知財用之利害而行之以仁
一意在公所臨有迹上方付以重寄須其顯庸廊廟之
才宜先養育蓬瀛之府姑使優游其如邊驛方馳軍嚴
未觧木牛流馬之迭運實藉深思金匱玉室之所蔵間
多成算佇膺急召歸立近班鵬圖叵量燕賀兹始首辱
華緘之賜益欽前輩之風感忭甚深敷陳莫悉
謝記室龔學士啟
伏審被命宸廷校文天禄凡在氣類舉同忻懽竊以
鳳閣鸞臺均為近輔神謀聖算多付中書故其屬官最
與國論當計議之未定得講其不然及制誥之宜行必
使之起草朝下一札暮傳四方宣上意之所欲言曉人
情之所未諭雖在要荒之外不殊畿甸之中是惟文章
見用之時實關朝廷致治之要恭以某官造聖之域履
仁之方挺然純一之姿全其剛大之氣起從科舉多士
服其英聲退處丘園後輩師其高節親遇唐虞之治勉
從園綺之招登預禮闈召居諫省嘉奬敢言之直丁寧
不次之除秉筆殿墀明上躬之勸戒演綸禁掖奉天旨
之褒優追復古風其在今日佇躋丞弼之任以副搢紳
之望尚篤故情首遷華翰感銘之至忭愧交并
回吕含人啓
簡自上知擢居外制自聞兹命咸以謂宜大抵聚天
下之才為君上之使德隆則待異功茂則寵優將與共
萬幾之煩固非可一日而致故夫寘以近列付以美官
天子倚之代言宰相須其議事寵光繁夥職任優游豈惟
持槖之榮固是秉鈞之漸恭以某官富為已之學敏濟
時之功講明天人休咎之原䆒逹古今安危之變一心
致主羞為管晏之卑三道進言遠希晁董之直術有大
而難用勢將亨而先屯親逢休明寖居華要遂自右螭之
近入居西省之嚴藥石輸忠實頼箴規之益絲綸賦命
况高潤色之才佇參輔臣乃慰公論辱珍函之見及知
謙德之逾新感愧之深諭言難悉
又
簡自上知擢居西掖翕然善類同此驩聲欽惟萬乘之
尊獨運四海之大與其勤身于朝夕不若端本于朝廷
苟中書之政清則天下之心服所以疇咨時宰遴簡屬
官發越訓詞以明賞罰之信詢謀政事必關治亂之歸
號為近臣寖履重任取之至慎與此幾希恭以某官噐
質閎深襟期靈爽研味六經之訓每造精微裁量萬事
之情訖無凝滯自决科于盛際久待用于壯年王謝衣
冠獨高東晉淵雲翰墨最顯西京遂膺刺史之選俄正
綸闈之拜俾潤色于王命仍典領于國書仰惟先正太
師之功實為近世名臣之冠一時稱慕獨歌召伯之棠
四輔維揚已撫封郎之坐佇膺大用以續前勲載循不
敏之姿久託與游之末翩然鴻羽第美于翺翔投以玉
音頻醒于冥瞶感荷之至敷述奚周
回慶州范修撰啟
乃者羌戎未順邊鄙多虞擐甲執兵精銳充于塞下飛
芻輓粟轉餉交乎關中主上西顧慨然旰食勤甚疇咨
廟堂之輔精擇將帥之臣果得真才仰膺睿意恭惟某
官識周而邃噐重以方該覽古今知其要務踐揚中外
藹有英聲輒于侍從之中付以方面之寄雖朝夕咨訪
暫虚持槖之班而樽爼笑談已盡禦戎之策佇告膚功
之就入先要路之躋霜律向嚴鈴齋多暇更祈保衛以
副願言
謝正字葉學士啟
光膺芝檢入正芸編賢者寖亨輿情驚喜朝廷求天下
之英俊聚之京師列禁内之圖書蔵以館閣必得宏雅
絶倫之彦俾居清閒無事之中優游歲時飫飽篇籍養
之有素故賢能不俟于外求知之已深故職業可因而
器使或朝有滯淹之嘆而暮履亨嘉之途號為登瀛盖有
故事恭以正字學士時之豪偉人所觀瞻志氣不屈于貴權
辨說必由于道義江湖十載濱于困厄而不憂庠序諸
生叩以淵源而不竭籍甚當時之譽引從中秘之游步
奎壁之高躔證魯魚之誤簡學雖自得猶資鉛槧之勤
道不終窮更示甄陶之漸使得持尺寸之柄必能吐胸
臆之竒矯矯兀兀發為議論磊磊落落見于功名兹素
藴之所宏寔善類之竊徯首垂珍翰但服謙光
與江西王運判啟
祗膺宸眷出奉使車已協剛辰甫頒清詔伏惟慶慰恭
以某官禀天之秀味道之醇早筮仕于熙辰自結知于
明主處之繁浩應以從容被江帶湖盖遠于上國褰幃
露冕兹慰于輿情佇奉褒優入膺圖任方蕭辰之爽徹
亮泰宇之和寧更覬保調以符頌禱
與江東監司啟
比奉宸恩叨分郡寄蕞然弱質顧無仁術以長民畀以
餘光幸有覽公之臨郡傾依兹始欣慰則深薰風已布
于天和軺傳俯臨于江國神明所相福祉攸同恭以某
官奥學有源大忠不倚出逢熙盛之運外試將明之才
約束稱平吏民知畏奉皇華之臨遣已著事功秉介圭
而入朝佇膺柄任願加保衛以副仰瞻
回馬漕狀
自遠門闌屢更歲序一麾易守欣承教之有期千里相
存荷貽書而見及伏審寵臨劇部順履蕭辰神明密扶
福祉增茂恭以某官賦明清之質負卓異之才上膺天
子之知出顓使者之節敏于籌計贍足太倉之儲坐以
澄清竦動列城之觀佇承優詔歸列顯曺更祈上為邦
家精調寢膳
到任謝執政狀
越從支郡更刺大州受任踰涯撫躬知懼伏念某志雖
好古才不逮人偶于患難之餘獲從英俊之後叨塵近
列愧負明恩屢請為藩亦圖自效尋上宣城之綬稍揚
章浦之舲盡涉江圻值秋瀾之漲溢少休官舍當歲事
之豐穰已與吏民共安職業此盖某官以研幾致用之
學輔繼聖配天之功甄叙衆賢一于公義顧瞻雅俗臨
以從容遂令不敏之資亦冐長人之寄噐有大小方懼
于顛隮政貴中和亦期于勉強誓殚蹇淺仰答陶鎔
到任與兩發運狀
比更郡紱甫視官曺鄙野之資豈任于朝寄光華之庇
寔頼于使臺方氣序之嚴凝亮福祺之繁茂恭惟某官
周廟之瑚璉鄧林之楩楠蹈軻雄儒學之純冨研桑心
計之致上熟其聞望屬以轉輸江漢萬艘日移于紅粟
雲龍雙闕行奉于邃旒更冀茂對寵光精調寢餗
賀處州大夫啓
祗奉宸俞出臨侯屏已消靈日就布寬條伏惟慶慰恭
以某官噐質端凝襟靈開敏久更郡縣周知人物之情
初見吏民親諭朝廷之意佇收善最歸列顯曺首辱華
緘益高謙德感荷之至無以喻云
謝臨江鮑太守啓
德行賓興之風久蕭寥于鄉里賢能薦達之誼猶彷彿
于朝廷顧惟不敏之才偶在可言之地封畛相入熟講
于政經朋游公言其仰于儒行輒希類舉冀達聰聞某
官志抗浮雲心如虚谷不遠數含貽之尺書謂戴記垂
文位以相先為重况周詩示戒言以不報為媮遂迂弄
翰之工俾以知人之列顧無稱副但有銘蔵
回桂陽監簽判何承議啓
竊仰聲名屢更歲月窘如匏繫嗟各在于一涯惠以玉
音喜不遠于千里拜嘉甚厚揣稱尤慚時當大暑之流
行地介重湖之蒸溽神明所相興寢有休恭以某官以
學入官以儒飾吏朝無曠位宜尊賢者之居郡有治中
聊慰遠民之望諒非久抑即副旁求更祈治辦之餘無
爽保綏之適頌禱之至敷述難周
清江三孔集卷十二
