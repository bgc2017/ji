清江三孔集卷二十六
宋孔平仲撰
詩戲
和蕭十六人名
贛江淹泊嗟旅滯子夜蕭蕭復無睡鄉程千里斷書來
律管仲冬迎日至空山屈曲環高㙮與子游嬉同眺視
日沈北陸雲冥冥晩景丹楓照川涘蘭房鳳枕可自娛
桃李尋春舊遊地便將躍馬超然往向人直不疑心事
嬋娟一笑應奉留醉倚王孫寶釵墜更持大白起祝君
偕老子須堅此志
式微子歎歸期滯疎鍾皓月僧牎睡滿郭丹楓已送秋
李白桃紅春又至綠楊朱戶鎖娉婷燕趙一笑誰相視
紅顔回盼能溺人有若大川無際涘吾曺操行薄雲天
去險就平當擇地嚴君平昔教諸子肯向贛江為此事
勿損仁義縱歡娛力與主張興廢墜不才強使酬杜詩
搦管寧能言鄙志
贛陽嶠北氣鬱滯晨興何晏惟昏睡江左雄豪每自奇
學孟希韓非不至奈何進取位尚卑上官儀檢多輕視
金朱浮華奚足戀策馬周遊窮海涘從兹岩谷永遁逃
請師丹竈捐塵事廬山簡寂尋舊隱雪竇參禪初入地
誰能榮謝混流俗居常衮衮隨升墜鋪張翰墨作小詩
聊陳平昔煙霞志
為憐城郭太留滯知子思家方悶睡故停車馬良久住
相顧雍容情益至樓高適意同一登目極四周堪遠視
野田曠望繞天涯梅朵開齊映江涘冬温庭筠尚抽筍
僧房喬木隂鋪地丘樊嘉遁素有心蕭蕭思話山中事
清楊俊邁君自許魯國淵源吾不墜與君詩戰奈何休
抑揚雄思聊書志
丘樊英俊君猶滯掩卷無言偃然睡江左思歸未得歸
家鄉百里奚由至有樓望遠最舒曠躡屐徐登極臨視
雲容弄白起危巔霞氣如朱浮淺涘侵梁松影側窺簷
飄徑柳芳深委地諦法真空佛有靈面顔安樂僧無事
風摇柏直力相爭霜壓橘黃香欲墜夕陽城郭人漸稀
疎鐘傳響催歸志
為文愛子都無滯疾讀數張堪醒睡唱高郢曲詞調古
銳比干將才力至主張衡鑑付誰人奈何並不蒙收視
吾王尊儒跨古始有宋登科連海涘况君當時苗裔遠
鄼侯喜且興門地少年自許升青雲衰謝安知未成事
栖栖孔孟嘗如此吾曹節操無顛墜願言雅度尚自寬
時來濟物當如志
方逢原借示方干先生詩以集句詩贈之
裁霞曳繡一篇篇要見功夫在筆端心恐借留中不遂
尋常未便借人看
潛夫自有孤雲侣蟾蜍影裏清吟苦澄心不出風騷外
援筆便成鸚鵡賦
醉醒多在釣魚磯越國雲溪秀發時只用篇章為教化
聲聲可作後人師
援筆皆成出世文坐看孤峭却勞神直須分付丹青手
緬想應無前後人
遠壑度年如晦暝澄潭到底不容塵公卿若更遺名姓
甘棹漁舟下釣綸
戲張天覺(皆用張姓)
踔躒英才比孟陽合排三戟坐朝堂鱸魚莫憶江東鱠
竹葉聊煎仲景湯屢選青錢文足羨嘗乘白馬諫何強
知君每厲霜崖操未怕朱雲請尚方
當路埋輪氣慨慷身長九尺貌堂堂高吟當似封侯祐
巧詆寧同小吏湯幽閣畫眉多窈窕華巔飲酒自康強
知君博物饒才思近試家傳辟榖方
八音詩呈諸公
金罍美酒斗十千石榴花開牎戶前絲棼萬事何足言
竹溪六逸方醉眠匏瓜繫焉雖不久土風堪美人皆賢
革易暌散心惘然木在高山魚逐泉
再賦
金房此去路幾千石瀨齒齒秋風前絲侵兩鬢老不言
竹實已空飢鳳眠匏笙吹作别離曲土壤漸异思諸賢
革屨練服何蕭然木隂緩步尋雙泉
和天覺錢朝散席上餘興之作
金輪演法教大千石沙蒸飯戒在前絲挂千鈞危何言
竹映南牎猶可眠匏簧絃索莫妄想土視粉黛寧非賢
革面匪誠君豈然木強我只思林泉
和天覺贈仲光
金聲玉振辨服千石稜蝟磔奮無前絲亂獲理賴正言
竹有特操非芊眠匏羹淡薄葅醢貴土鼓擯棄淫哇賢
革去浮偽真慨然木(缺)秀風携毁泉
奉使京西呈諸公
金科備使提三千石馬泥牛鞭不前絲麻民足吾何言
竹轝山行秋雨眠匏黃芋紫漢上(缺)土人當有龐葛賢
革車戰艦今不然木杪鳳栖龍戱泉
寶劒一首贈天覺
金裝寶劒值萬千石上横磨太古前絲緱消爛那復言
竹杖未化蛟龍眠匏裁瓠切隨所用土拭當有張雷賢
革室夜鏁聲鏗然木刃誰與淬寒泉
和天覺
金章玉佩動百千石火光中風(缺)前絲鞭(缺)楫笑不言
竹下有人想待眠匏身落蔕終腐爛土壁繪像誰愚賢
革貪懲躁心泰然木食草衣行飲泉
平上去入四首寄豫章舊同官
思君何時休川長波悠悠棋枰今生塵詩筒誰相詶諸
公皆才豪吾衰慙非儔猶當陪從容重游東湖舟
鍾陵朋寮中我鄙且蹇淺諸公無緇磷許我以繾綣難
題詩交鋒小戶酒減盞荒林今誰同引領迤邐遠
鏗鏘非金絲唱和旦至暮予頑居其間鄭衞厠大濩濛
濛煙波中遇興自綴句猶承諸公餘膏潤譬霧露
相從雖須臾博約實得益交情何其深弗易若竹柏煙
迷青楓林日落白石壁船牎居無聊嘿嘿獨憶昔
寄江西舊同寮
為詩摛奇詞美矣似蘤蘂而思衰遲資揣已恥比儗卑
萎疲追隨此鄙彼綺靡差池誰知之迤邐上梓里
移時池之涯或息石壁側詩嬉誰為雌奕劇白敵黑追
馳麾罷羸力擊劃霹靂羇離彌思維閴寂益憶昔
還鄉展省道中作四聲詩寄豫章寮友
蕭灘波潺湲巴丘山崔嵬江天如相迎風吹浮雲開思
鄉人皆然惟予頻歸來松楸稱青鮮舂容生泉臺
久雨水陡長泱漭似海廣葦底解小艇曉起蕩兩槳早
飯野篠下鳥語静愈響有酒我不飲引領但子想
四際又暮夜意詣尚未到繫纜坐樹蔭嘒嘒厭聚噪徑
步氣向暝岸嘯韻自報内顧自慰幸比歲屢拜掃
執熱逼入伏一葉益局促日落月欲出豁若脫桎梏木
色鬱碧幄竹節削綠玉赤脚踏白石宿泊得沐浴
寄江西同官(以下藏頭)
心欲從容且再朞月餘聚散忽參差工於酬唱皆詞客
各有輸贏屢奕棋木蔭坐時班細草早涼行處折紅葵
天涯回首思高會日落煙昏今自悲
呈魏道輔
今夕清寒轉不禁小忩積雪氣蕭森林迎新歲花爭出
山背殘陽影半尋寸步故人猶隔面回陽孤館想來音
日期笑語歡相慰心亦須君續斷琴
呈張子平
王駱聲華星斗旁方州投老憩甘棠木逃剪伐枝長碧
石耐鐫磨性有常巾褚藏經勤問學子孫傳業富文章
十年流落歸何暮日聽除書侍玉皇
因來詩有題橋之句呈陸農師
土壅沙培種海棠木隂池徑要深藏臧文竊位人多笑
犬子題橋君未㤀心嗜黃柑聊小擘手拈紅葉又成章
早鸎歸燕催時節即泛金英醉菊堂(鄧有菊堂)
口吐絲綸一代英央央旌旆發神京小堂且作蕃宣守
寸晷昔聞絃誦聲耳白于顔君有譽言藏之默我無營
吕溪傅野何須出山野嫌人問姓名
千里謳謠威惠全王庭斬柳勢騰騫馬遷汗簡才無輩
車胤螢囊學自然火急定聞中禁召口傳仍有貴璫宣
亘天絃管須頻會日煖花開草更芊
呈陸農師
比玉文章素出羣羊公仁政載前言口談典冊開聾瞽
目想煙霄役夢魂鬼谷縱横非世寶貝多浮蠧逐時昏
日期儒術恢明主王業光華燕後昆
同飲東洲俱醉容谷鸎應笑卧花叢取交莫逆情相答
合宴多歡酒屢空工欲代天君素志心將浮海我家風
䖝魚草木吟何苦古錦囊封寄逸筒
丁公松腹夢多靈巫峽開猿莫涕零令德豈宜居茇舍
吉人終見作台星生嫌鷹隼虛張翼共喜芝蘭暗有馨
香菊一尊歌數叠且須頻醉竹間亭
用舍隨時未是窮躬耕何必返耕農辰惟去速須行樂
木為非材尚見容口誦雅言披墜簡閒聞新語繼華宗
小棠幽鳥依蕃府付與花洲作附庸
果下名駒踏路莎沙堤隨小未相多夕天返照摇珠璧
玉宇微風蕩綺羅維棹水邊舟不正止車門外轂相摩
手搴露蘂真清旦一樣新翻蜀錦窠
寄何君表
龍章寶篆閟天宫吕釣伊耕甫降嵩高義當為神所勞
力行寧顧命之窮躬親庶政賢方急心志斯民髮未童
里俗莫輕尼父厄已聞名字在紗籠
寄方逢原
我行求友要漸磨石確金堅所得多夕倦未眠排奕勢
力窮猶戰敵詩魔鬼神福善安無窘君相知名直靡佗
匕箸借前陳策畫一朝登用即巍峩
寄張天覺
手弄毛錐擲釣蓑衰年遠使尚婆娑女緣被妬多閨怨
心欲安禪學鳥窠果有壮圖希劒履復何高論隱松蘿
維摩弟子張天覺見說平生事揣摩
寄黃仲光
早識江西黃仲光兀然相對鬢毛蒼口陳仁義何明白
曰欲經綸孰抵當田老謳吟知盛德心交隔闊想餘芳
方今天子求才藝云有鋒車降寵章
寄向公美君
田竇當時亦后家豕貪羊狠事空花化行今日皆謙愿
心吉夫君少等差工作隸書無小草早分恩賜只團茶
木盤宴饌皆心廣黃雀親來粟滿畬
寄張江洲
干盡公卿冷眼看目懸霄漢望鴛鸞鳥旟付治期當審
番玉求田計想完元帥昔時幾跋扈邑君何日得平安
女年已長榮親養食祿翻思把釣竿
寄吕汝州
兀坐東齋讀老莊壮夫今已厭雕章早吞灝氣清無夢
夕倚薰爐暖有香日射澄波縈暮島山排紅葉照秋霜
相思時玩囊中墨土室寒居幸借光(近承惠墨)
寄張解州(鄧州軍馬多自陜西戍邊)
車輾輕雷會鄂君口朱當在結慇懃心迷雲雨回歌扇
羽散鸞皇轉舞帬巾墊香醪方取樂木飄霜葉忽離群
羊毫寫字無魚寄可問南歸有戍軍
寄王滑州
至意須同陳與雷田家老瓦媿雲罍缶非可擊參韶樂
木肯垂隂庇野苔台輔雍容君有量里閭寒賤我如灰
火龕對坐年華宴安得西飛到滑臺
寄賈宣州
高會當年喜得曺日陪宴衎自㤀勞力回天地君應&KR0629;
心狹乾坤我尚豪豕亥論書非素學子孫干祿有東臯
十年求友相知寡分付長松蔭短蒿
詠高
先以下為基終當保不危泰山雄地鎮北斗正天維敏
手誇能賦忠言願聽卑百常登觀闕九仞揭旌旗木有
遷鸎集墉惟射隼宜舉家何氏隱雙下李愔搥大比揚
雄好長同巽卦為巍然望堯帝卓爾仰宣尼羊肆猶陳
義皇墳或嫓詞變更驚岸谷豐稔閱京坻醉枕日三丈
詞場桂一枝金城横絶險龍馬出權奇已著名僧傳仍
先國手棋張弓聊仰爾封岱更增之郢曲故難和牙琴
誰復知楩柟凌遠壑鴻鵠漾晴曦漢祖興邦日商宗享
國時設科求德邵巡狩問年耆容駟開門戶摩霄展羽
儀形容上麟閣勲閥照鰲碑密勿雲臺議揄揚崧嶽詩
巖巖具瞻峻那復嘆隆墀
詠大
觀水宣尼志歌風漢祖篇鵬摶九萬里椿壽八千年老
子能談道唐堯亦法天旅獒宜自戒魏瓠不勝堅西域
瓜如斛東京栗比拳周蒿芟作柱舜竹截為船魯語譏
居蔡邠詩詠獻豜雷聲當擬聖人跡謾疑仙寶訓書傳
百真乘界說千弓聞陽虎竊鼎自郜城遷馮異依喬木
劉公受一錢小鮮無撓國多稼最宜田骨有專車異珠
求徑寸圓癭垂驚罋盎雹下駭杯棬船泛銀山浪琴操
急雨絃恐時心縵縵卧處腹便便公罷三名府官防五
在邊從容隱朝市指顧奠山川已識古今體且知天地
全介圭催入覲夏屋示優賢金印懸如斗神毫運若椽
安榮可長享儒效照青編
新作西庵將及春景戲成兩詩請李思中節推同
賦(以下藥名)
鄙性常山野尤甘草舍中鉤簾隂卷柏障壁坐防風客
土依雲實流泉架木通行當歸老去已逼白頭翁
昨葉何摇落今逢淑景天山椒紅杏火岩石綠苔煙爐
火沉香燼琴絲續斷絃忍冬已徹骨衰白及長年
再賦
楚澤蘭紉佩蒙泉水洗心荷鋤通草徑戴笠鈎藤隂欲
蚤休陳事須甘遂陸沈謾呈詩藁本李杜若知音
鬱鬱金舒柳青青黛染槐繁隂庭側柏碎綠井中苔雨
漏蘆簷破風薰草意回陟釐題短句自洗筆頭灰
再賦
凍地榆抽笋寒山藥長苗老翁鬚自白積雪草方夭折
桂心安在屠龍瞻已消花前胡不醉排悶合歡謠
此地龍舒國池隍戰血餘木香多是橘石乳最宜魚古
瓦松杉冷旱天麻麥疎題詩雲母紙牋膩粉難書(舒州多柚)
(橘石井出石鱖鯇甚珍)
再賦
百草霜雪死半天河漢斜竹含輕紫粉梅發淡紅花蘸
甲香醪釅搔頭垢髮華北亭歡宴罷燈燭夜明沙(官舍有紫)
(竹紅梅)
起自然銅鼎烹茶滴乳香深冬灰正冷新臘雪須當我
意空青眼君才貫衆長唱酬幾百合衰白荷相㤀
送李思中服闋入京
久客烏頭白家無石斛儲諳尋小草木心合大空虚已
耐冬寒過新知母服除銅青即金紫無患子窮居
酬惠詩
屢得真珠玉天葩蘭麝香書燈心最苦坐石膽應涼松
桂枝柯老蛟龍骨骼長急追無已(闕)請附子餘光
離合轉韻寄常父
舒州寄官舍舍在潛峯下密邇豫章城山川無十程音
書常絡繹日日通消息况復多唱酬兄塤弟竽笛秋風
鳴竹林火退避新金悵望南來雁長年空此心
又一首寄孫虢州
鱖鯇飲石乳魚中最温補字畫尚茫然何由食鮮(闕)
漆林自小足水繞庵前竹君性本清高伊人又閒熟三
堂秋際餘一枕夢回初斤斧却無事新詩或起予
藥名離合四時四首
草滿南園綠青青復間紅花開不擇地錦繡徑相通
漿寒飲一石蜜液和巖桂心渴望天南星河燦垂地
參旗挂疎木通夕涼如水銀漢耿半天河橋暝煙紫
雪片擁頽垣衣裘冷於甲香醪不滿榼藤枕欹殘臘
藥名離合寄孫虢州
孫八遠在虢丹霞絢崔蒼耳目雖清遠志願多參商陸
沉衆人中白首滯鉛黃耆英紹前烈當復佐興王
朴也纔通貫衆安無吠狗杞菊飯家常山前消晝漏蘆
雁來蔽空青眼思朋舊歷日驚晩景天涯情更厚
清江三孔集卷二十六
