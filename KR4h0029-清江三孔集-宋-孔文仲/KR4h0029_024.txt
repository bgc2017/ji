清江三孔集卷二十四
宋孔平仲撰
今體詩
熙寧四年中秋
月滿光尤好秋殷氣更清頻年苦隂雨此夜獨清明後
閣羅甥妹前堂合弟兄團圓最相稱盡飲至更深
和舍弟送行至密州
一覽鳳凰句况當鴻鴈秋雲山回倦首烟雨上扁舟土
俗京東陋官居學舍幽蓬莱醉中夢尋我海邊州
次韻和常父發越州
北堂相送出城西忍見臨分獨自歸日暮荒村一回首
秋風吹涕各沾衣水通鑑曲行將盡山似稽隂認却非
薄宦牽攣不得己此心何以報春暉
渡淛江未得
辭家已四日三日雨兼風海水飛天上江雲入坐中愁
腸寒更結歸夢濕難通未有淹留恨封圻尚淛東
西興
舟行頗濡滯累日驛前溪大雨翻盆盎狂風作鼓鼙兩
潮空朝晩一水限東西憶昔游湖棹新晴傍會稽
懷越
城隍壓高峻樓觀抱青蒼東磴迎風細西池引步長蓬
莱山刻畫清白水甘香海内行幾半兹遊最不忘
次韻和常父渡江寄經父
江風初息浪花低軋軋扁舟犯曉雞想得蓬莱秋睡覺
煖寒方索玉東西
開新湖
湖應與海接歲暮水猶多淨色平蒼野餘香積敗荷舟
行依累石鳬起散圓波誰似漁翁樂鳴榔作楚歌
題清斯堂
河流與淮接於此一堂成水色己可愛主人心更清魚
潛晩日靜柳落秋空明本自無塵土何須歌濯纓
發山陽
黃昏飲官酒半夜解扁舟鈎簾得清景風月滿淮流天
垂與波接野靜更烟浮深有乘槎興銀河或可求
送登州太守出城馬上作
怱怱送客出城闉霜意方高日漸醺青嶂倚空先有雪
黃沙匝地半和雲旌旗明滅隨車遠鼔角悲涼隔水聞
正是無憀一回首兩行白馬映紅裙
呈夢錫節推林思永察推
﨑嶇寒苦遠騰裝喜得高才共此方當以清談銷日月
更將和氣敵冰霜堂前綘帳慙容迹幕下紅蓮幸借香
閒夕肯来相伴否小忩殘燭厭更長
適值劉從道供奉往信陽鎮用前韻送之
君馬匆匆赴信陽雖云同郡似它方村沙卷盡黃昏日
海水吹成半夜霜别恨不須青草色歸期當及小桃香
閒官冷局遥相望兩覺迢迢歲月長(君約春中還城下)
夢錫同遊賀園題詩云誰知清淡者冬月亦登臨
寒景崢嶸歲已深誰知清淡亦登臨雨吹廢館苔添暈
霜落空城樹減隂向曉旋留題葉句隔年先有探花心
相期紅藥濃開日一醉東風費萬金
新作書室夢錫示詩羨其清坐
新闢西垣小室成開編靜得古人情崢嶸老柏寒尤健
窈窕幽忩雪更明我愧濫巾居此地君能傾盖似平生
篇詩何必深相羨渌水芙蓉豈不清
呈幕客
夜雨曉未歇清寒侵客顔雲昏天帶海風闊地無山蓮
幕君籌畫茅齋我閉關新書正多事何幸擁爐閒
寄從道
相逢苦不早相别又匆匆祖席侵華燭征車傍北風車
斜酬唱闕爾汝笑談空遥想支頥處孤村海霧中
晩晴見雪呈夢錫
東北風聲急西南日景斜斷雲方散錦飛雪忽成花見
落初猶少量深久漸加遠天明映玉晴地濕團沙浩蕩
隨隂氣須臾變水華清輝迷粉蝶寒色帶昏鴉又是流
年暮同居滄海涯寂寥求自遣小詠寄詩家
立春
春風不擇地亦到海邊城衮衮衣冠會喧喧鼔吹迎為
牛一何苦舉世盡相爭旅客心偏靜停杯想耦耕
春雪
纔喜春風昨夜歸凌晨又見雪飄衣綴林似借梅花落
撲地爭先柳絮飛寒氣却迴侵暖律隂雲徐上蔽晴暉
近来四序皆無主欲向東皇問是非
正月十四夜
都人行正樂天氣忽微隂盡恐明朝雪如何此夕心輪
蹄迷道遠鼔吹亂更深我獨甘幽静青燈照苦吟
十五夜
今宵好元夕去歲大豐年委巷通車馬高臺奏管絃燈
光照人暖月色為時圓此樂真難得無辭酒滿船
十六夜
明夜更無今夜燈都人為此不勝情皆愁隔歲期猶遠
共約追歡直到明君飲露臺春易醉我眠書館月同清
東風亦有相撩意夢覺猶傳絃管聲
春陽
春陽己出地冰雪尚崢嶸半作泥塗濕尤妨車馬行溪
流成小派海氣亂新晴湮鬱須披豁誰同上古城
古來
古来豪俊起大半在山東甚矣承平久蕭然武備空封
疆瀕朔漠士卒戍西戎器械悟兒戲城隍駭土功朝廷
急掃敝草莽許輸忠元恨天門遠無由半策通
次韻和常父
卧龍當日醉吟身冷落天涯一旅人早夕思親增悵望
嘯歌懷古更愁辛角吹海上千山月草入江南萬里春
欲去尚留心未决夢魂長在越谿濱
赴官並出江湖上講學聯居海岱中會合尤嗟别離促
音書何似笑言同黃鸎度曲争催曉紅杏薰香半倚風
景物佳時憶相見恨無雙翅逐飛鴻
寄常父
歴城未到己嘗聞文綵魚鹽市不貧修里山川齊故地
百年風俗舜遺民泉聲滑滑長如雨海氣昏昏晩得春
北渚環波皆好景為兄詩筆長精神
春色最佳呈夢錫
小雨初收物象新日華徐上氣氤氲欲知春色最佳處
萬里青山無片雲
探遍名園花未紅高臺極目興何窮欲知春色最佳處
盡在綠楊深淺中
紅日遲遲晝未央北忩高枕傲羲皇欲知春色最佳處
啼鳥一聲幽夢長
春閨六言
夢回紅玉孤枕日上真珠半簾雲彩隂晴不定柳梢濃
淡相兼鴈柱怨憑曲寄獸爐愁逐香添更倚危樓目斷
却訴東風淚沾
燕子舞開煙綠杜鵑啼破花紅滿地夕陽芳草有時細
雨斜風錦帳尚寒夢短彩牋雖遠情通淚痕染在襟上
愁緒織向機中
登資聖閣
平時嘗仰望今日一登臨海岱封疆小乾坤氣象深廢
城增古意叠嶂起詩心遠目方馳騁春雲還自隂
上已
上巳陪游騎城南俯落暉溪山俱可愛花木自相依佳
節雖行樂他邦未得歸蘭亭應褉飲回首白雲飛
八日
花下飲餘留晩轡溪邊行處把春衫東風作惡波微起
不得移舟滴水巖
寄常父
繚繞龍山半府隂春来漂泊阻登臨蓬莱閣下花多少
清曠亭前水淺深暮靄漫天迷望目東風絶海送歸心新
詩亦有思家意應記當年共醉吟
行香
枕上杜鵑啼怱怱早起時出行天未曉月在杏花枝
次韻和昌齡落梅
玉摧繁豔蕙消香漸見園林綠葉光莫誚春風少情思
為君開徧萬紅芳
登賀園高亭
東武名園數賀家更於高處望春華深紅淺白知多少
直到南山盡是花
戲促二幕客
寄語紅蓮幕當歌金縷衣探春曾有約今日己春歸
晝眠呈夢錫
百忙之際一閒身更有高眠可詫君春入四支濃似酒
風吹孤夢亂如雲諸生弦誦何妨靜滿席圖書不廢勤
向晩欠伸徐出戶落花簾外自紛紛
初食牂牁菜
九仙山中牂牁菜幾日春風長綠苗有客提攜到深巷
自言采掇下青霄口嘗異味雖珍美目斷孤雲却寂寥
千里思親不獨飽慨然食罷一長謠
呈王子高殿丞
天上人間事不同相思何日却相逢芙蓉城在蓬莱外
海闊波深千萬重
接通判於邸氏園園人獻牡丹太守不收余私取
其絶好者以歸
薄暮歸来何所攜牡丹初翦半開時濃香盛色俱堪愛
占得春風第一枝
兄長寄五詩依韻和寄詩各有所懷
憶昔西尋山下園芙蓉香裏醉頽然幽篁迸筍無餘地
老木交隂不計年徹幕旋迎秦望雨汎杯旁引鑑湖泉
舊遊寂寞今誰到應有秋苔長綠錢(懷西園)
昔同訪客到山隂馬上相随不廢吟平視溪流綠煙遠
回看府宅白雲深紛紛落麈陪高論豔豔浮蛆勸滿斟
賓主如今各分散詩成長詠作吳音(懷山隂館謂沈司封)
蓬莱彼此一閒身把酒臨風送晩春城邑萬家供氣象
湖山千里助精神深林鳥語留連客野徑花香著莫人
今日天涯共怊悵歸心夜夜轉車輪(懷蓬莱閣)
憶昔幽尋到井儀繁花落盡綠隂時雲迷步武多相失
風入襟懷只自知金斗倒垂交勸飲玉蟾分面各題詩
淋浪醉墨留西壁好事於今刻作碑(懷井儀堂)
昔尋小隠到王家早出歸時逼晩衙勝奕高亭弄紋局
擷芳深徑採新茶竹邊雲過隂相得蓮外風来氣益嘉
夜坐西堂有餘興解酲更進一銀瓜(懷王家小隠莊莊有勝奕亭擷芳徑)
郡聚
幕府多閒暇城臺避鬱蒸金杯揮落日銀椀嚼寒冰老
婦歌猶好雙鬟舞最能深宵紅燭短坐客醉忘興
正月七夜飲節之廨舍
草草杯盤具喧喧笑語親浩歌回白雪醉眼失青春梨
栗無遺顆肴饈屢乞隣頽然極樂際心迹兩俱冺
六月五日
灑汗通宵己廢眠起来猶覺眼生煙黃埃滚滚人行地
赤氣騰騰日出天紈扇急揮風亦熱銀瓶空掛井無泉
狂心於此思霜雪安得師文扣羽弦
喜雨上太守
曾佩金章禱象龍滂沱飛雨出無窮泰山吐霧連朝暗
東海驅波半夜空爽壓炎蒸民少病潤流枯涸歲將豐
黃堂下視相歡意助以袁宏一扇風
晚霽
夜雨百泉響晩晴風報秋雲歸青山去水入平川流疫
癘且不作稻粱行亦稠吾徒今則喜向者為民憂
雙門
崔嵬城闕倚雲端萬里天風襟袖間更有清涼無限意
坐看飛雨出南山
送蔡充道赴密院召
彈劍常為猛虎吟掃除氛祲丈夫心人留海上煙花老
夢入塞垣冰雪深千里樞庭馳召節幾年家府探歸音
此行儻未封侯貴一策猶能綰萬金
寄常父
六月涼泉聲似雨千家脩竹勢凌雲齊州瀟灑共閒暇
洗耳清流對此君
紅蓼最宜秋雨濕綠槐無奈晩風吹向来不用憂煩暑
庭戶清涼自有詩
七月二十六日
蘄州小簟琴光枕學館無人日午時睡去沈酣本避暑
夢迴展轉却添疲倏忽雲雷出天意清涼風雨報秋思
世間此味宜無比只說羲皇己自卑
謝夢錫見臨
雪月交光夜正寒何人相伴語更闌惟君枉駕時能慰
令我幽居意解歡小僕旋来熒火燭病妻無力治杯盤
清談己倦還觀史冷淡相看不厭難
送張通判
清若冰壺斷若金孜孜常見恤民深三年佐郡神明政
一旦歸朝父老心遺愛海波無斷處去思秋色有餘隂
臨行曲為留旬日少慰攀轅淚滿襟
西行
繚繞西行入亂山白雲深處據征鞍蕎花著雨相爭秀
棗頰迎陽一半丹鞅掌未能逃物役乾坤何處託身安
莒臺東嚮情無限那更秋風作暮寒
荆林館
古木森然滿驛庭繁隂凌亂月分明千枝萬葉誰拘管
攪作秋風一片聲
馬上
秋山剥棗熟野水漚麻香鳥倦投空木蟬悲送夕陽去
程猶未幾歸興一何長應為西齋睡疎慵意不忘
近兖
龜蒙山上泉如湧白石河邊雨己流喬木烟深迷故國
黃蘆風急戰高秋新科一變人方銳舊學都忘我可羞
驅馬遠来徒自苦敢將衡鑑定三州
毛陽
客路方投轡郵亭獨掩門無人共燈火秋雨更黃昏
次韻和張道濟長老立秋後作
萬里悄然若有霜南山秋色兩蒼蒼己經晚雨驅除熱
更得西風斷送涼瀚海人空雲弄白吳江波闊葉吹黃
知君昨夜書帷夢半在親庭半在鄉(君蘇人親在秦)
飲夢錫官舍出文君西子小小畫真
西施蘇小卓文君畫筆相傳窈窕真雖有金珠并粉黛
恨無笑語與精神一罇美酒留連客千載芳魂著莫人
醉眼恍然迷不覺自慚心地尚埃塵
走筆
霽雪如泉滴荒城作阜遮買猿&KR1019;野景插桺待春華終
日開黃卷諸生望絳紗王官勌奔走何幸獨安家
種竹禁當雪栽花凖擬春詩書最聞局寢食自由身淛
外音題數齊州問訊頻郵筒煩郡縣此外不干人
觸目方多事栖身獨此堂窗迎先得日簷送曉留霜散
漫皆書帙逍遥或道&KR0724;墻東雖可隠林下未能忘
寄常父二首
欲和来詩詩未就恍然心在歴山陽寒燈一點靜相照
風雪打窗冬夜長
不得家書又幾朝思親夢斷不堪招欲歸每恨川途遠
久客空驚歲月消雪意尚濃雲黯淡角聲吹絶晩蕭條
相看惟有兄相近回首時能慰寂寥
送董少卿
莊重邦之望疏明衆所欽守符頻握虎使節屢頒金天子東
州幸時蒙皂盖臨名卿鎮以靜循吏見於今豈弟民無擾廉隅
俗不侵清樽但談宴和氣入謳吟盛德推先進高懷在直尋
兩㤀兼寵辱一笑寄浮沈積雪留行色朱輪挽去音夢回雙闕
表愛結水棠隂賤子非良器經年託泮林清暉瞻畫戟諄誨
俯華簮與進恩尤厚臨分戀最深送公無外飾終始古人心
哦亭
點點花芽撥草根深春終日在東園烟筠冉冉隂相亂
燕雀啾啾語自繁倚伏萬端寧有定是非一致亦何言
誰能伴我哦亭上爛漫同斟濁酒樽
中和節
二月中和節海邊猶積隂風雷失春信霜雪損花心挾
纊誰能禦圍爐興愈深寒暄地氣異故國想如今
晨興
清閒薄體不成眠起步庭除思悄然正是雨晴寒食夜
杏花枝上月嬋娟
以事往齊州初發密
怱怱行色犯晨鷄起見荒坡落月低多謝使君相送厚
已將歌舞出城西
折柳亭
楊柳已蔵鴉高亭望物華平時常送客此日自離家别
酒杯何滿征途日欲斜醉行三十里春思滿鸎花
里伏驛
去家一日己思家浩渺歸期未有涯滿眼春風最多恨
無言似笑小桃花
將至青州
磅礴西南萬叠山屈盤飛舞意相關天形地勢俱雄壯
人指青州在此間
青州席上
笙歌相引入東園二月青州花正繁銀幕四圍香獸暖
繡茵十幅舞靴翻游人見此心應樂野客頽然思己煩
向晚凭欄得瀟灑狂風吹雨出雲門
馬上小睡
夾路桃花眼自醉昏昏不覺據鞍眠覺来己失初時景
流水青山忽滿前
王舍人莊
西出齊州似不遠晚留逆旅尚徘徊泰山一夜興雲雨
洗耳流泉待我来
上曾子固
海邦窮僻想知音疋馬春風入岱隂千里山川忘道遠
一門兄弟辱恩深發揚底滯先生德振拔﨑嶇長者心
更以詩篇壯行色東歸勝挾萬黃金
和常父見寄
濟南風物稱閒官兄弟偕遊意益歡幽圃水聲從地涌
畫橋山色逼人寒别来夢想猶相接他處塵埃不足觀
寂寞東齋又經夏落花新葉共誰看
呈夢錫
結綬本何意浩歌今欲歸從君卧病去使我出門希燕
領新雛出鴟盤落景飛何時起相見一笑兩忘機
銀河詠
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛梁倏忽生
織女東西波浪隔夜寒天闊不勝情
學舍
簿領如棼處處忙日華偏向此中長吟餘林表孤雲改
夢覺忩間小雨涼珮玉上趨承斗極棹歌深入釣滄浪
何如瀟灑詩書局不在山林不廟堂
風雨有秋色率然成小詩呈道濟長官
學館人歸靜若山久隂海濕上衣冠酣酣雨意牽愁遠
颯颯秋聲吹夢寒竹笋解包堆屋角蓼花抽穗出墻端
此時最憶吳江上千頃煙波一釣竿
游田氏池亭
磅礴青山入望長古城東下見回塘雲隂更雜梧桐影
野氣仍連菡萏香久處塵埃思浣濯忽逢虚曠自清涼
主人華髮能談笑猶撫歸鞍恨夕陽
雨中戲夢錫
雲横金嶺迷驅轍水溢沂河卷斷梁預祝愁霖貫秋序
留君行色到重陽
寄常父
秋風又搖落歴下意何如學館人歸後山城月上初東
西各引領咫尺但通書難共重陽醉黃花日向疎
白日
白日無所適况兹秋夜深青燈可自照缺月強相侵糺
縵觀時事﨑嶇見俗心退藏無乃幸矍起捧吾襟
餞夢錫於折柳亭醉中倚柱
折柳亭邊柳已衰送行猶拗最高枝西風黃葉蕭蕭地
多少傷心為别離
楊慎之著作孫正甫推官歐陽甫長官随詔使東
来併會齋中
故人得會合况復有鄉閭靜失秋天幕幽忘海上居留
連且徹曉分散即如初笑語同燈火還思遠寄書
經社
經社無甘雨深秋己肅霜鋤犁心最切牟麥事尤妨比
屋何緣飽天行固不常自吾来此土連歲見豐穰
熙寧口號
日坐明堂講太平時聞深詔下青冥數重遣使詢新法
四面興師翦不庭
萬戶康寧五榖豐江淮相接至山東須知錫福由京邑
天子新成太一宫
祇因(闕)落久紛紛砥礪廉隅自聖君能使普天無賄賂
此風曠古未嘗聞
近聞寇盜理戈殳太府輸金入大爐百鍊剛刀斫西夏
萬鈞強弩射單于
百姓命懸三尺法千秋誰恤兩端情近聞崇尚刑名學
陛下之心乃好生
大風
不雨今己久北風還起埃聲搴海嶽動寒挾雪霜来落
羽高千丈脩筠折幾枚未應由虎肅吾欲訟奔雷
新霜
皎皎寒月白清晨霜滿林萌芽至今日肅殺爾何心入
水成冰暈迷天作雪隂自兹開火閣却坐小忩深
寄常父
海上窮秋白日隂霜飇獵獵稍相侵手持黃菊江南意
目送征鴻萬里心每想清談真麗矚欲弹流水少知音
東山兄弟非難繼誰敢先為招隠吟
十月旦懷夢錫
去歲(闕)爐郡中起芙蓉幕下醉相邀今年兩事俱蕭索
白日孤城轉寂寥緣飾新茶烹下鳳咨嗟名畫展蒼鵰
長篇藁出依然在千里思君不可招
知郡姚駕部十月三日生日
冰為清潔玉為淳籍籍名家第一人皂盖己頒東郡政
綵衣猶侍北堂親遐年此去隨長景和氣生来得少春
何以獻公今日壽仙山不朽海無津
寄板橋卞進之主簿
以才牽挽自由身歲暮無家寄海濱擾擾滿前人一把
紛紛趨事抱千鈞風掀駝島波聲壯雲倚蓬山雪意新
回首高城已搖落菊花羞逼小陽春
步日
步日問吾影汝何為此留天寒歲云暮地僻海之&KR1101;涉
世心彌壯逢人語或收蛟龍得雲雨千丈拔靈湫
寄蕭虚中
平川撡袂屢星霜楚尾畿東各一鄉安得便風傳訊問
只應明月共輝光茅齋夜出猶能記古觀秋吟最不忘
近日詩成無和者思君才俊似青楊
蜀夜
徘徊想此夜夜長猶未眠出門還復入無語月空圓
晨雨
經秋久不雨既雨亦紛紛氣入書帷煖聲從屋瓦聞問
人疑落霰出戶見行雲亭午全開霽青山遠可分
訪道濟
出門己晩鼓訪客傍西城無事詩書局相過僚友情風
来稍塵暗日落更寒生歸路逢燈火喧喧馬屢驚
月夜
出戶憐清影循除擁敝裘霜寒方午夜月色似中秋丹
桂何常有姮娥為我留竹隂如壁畫更助眼前幽
寄常父
台州與京邑中有泰山隂誰謂三隅遠長分一寸心南
陔戒已舊棠棣興尤深思作團圓計囊無買舍金
再用前意
台州雲海闊梁苑雪天低地隔書来少心分夢去迷惟
兄最鄰近同路隔東西常欲投簪笏相招傍虎溪
雨中
江南梅已熟塞北杏初黃颯颯連朝雨蕭蕭滿眼涼海
山隂不斷節物意何長坐想蕭灘景烟波對渺茫
試墨
長夏人雖厭兹晨物所遭鳴蜩抱枝急新燕出巢高衣
葛寧嫌薄驅蚊亦憚勞時時得一雨蒸濕地生毛
有感時夢錫尋醫而思求免官
去歲城門坐徹晩前年火閣飯連宵當時已是嫌羈束
今日那堪轉寂寥綠水紅蓮非舊客清風明月想同寮
不知比我離高密誰向長亭折柳條
久雨
一日三日雨雨中有青天未能舒靉靆何苦弄潺湲卷
海長風裏傾河白日邊泥鳴萬丸躍瓦破百繩穿鳥雀
深依舍蛟龍痛着鞭醉隂昏翠巘走濁亂青川急灑随
奔電餘霏倚斷煙興居愁濕熱行步阻流泉閔僕衣為
障看兒板作船稍移茶近火更使帶添緜僻陋無人迹
幽閒足晝眠夢回聞點滴垂晩興蕭然
酬聶察推
昔年随宦在筠陽總角頻趨數仞墻綠水近經王儉府
錦衣今見買臣鄉能談舊事情何厚忽枉新詩味更長
閭里優游正多暇幸君時訪讀書堂
食冰
又見頒冰出曾看白雪收清輝分積玉爽氣忽高秋盡
室雖同享吾親獨異州淮南地卑濕安得代蘭羞
郡聚
促坐留賓醉傳呼放晩衙門庭少公事節物正秋華齋
釀新篘美官奴遠(闕)佳歸時雖落葉銀蠟照紅紗
陳宗聖縣丞往登州問有所幹以此託之
北望登州匹馬馳駝裘孤扇任風吹才聞使者方相委
事屬公家不敢辭聚落蕭條宿山縣波濤浩蕩瞰天池
煩君一上蓬莱閣歸說扶桑日出時
郡集
旋徹銀杯泛海螺故人相遇樂如何東西合作雙雙舞
工拙分為一一歌吹角共驚冬晷短添爐更覺晩寒多
不須苦鍊登州語大扺東音唯與阿
送段從道司戶
擾擾東来又西去風霜匽薄勝(闕)勞請君飲馬沂河上
徐看家山萬叠高
早隂
青女隨明月来時夜已深霜花結不就散作海天隂
寓目
倏此年華晩蕭然學館幽常閒心却悶極靜景多愁葉
走堂階響雲依殿吻浮黃茅日西下戲犬在城頭
初雪即霽
紛紛千里暗雪下海邊城方與冬為瑞如何晩即晴竹
枝微覺重瓦口未能平深夜庭前看尤添月色清
夜觀殘雪
墻隂留得雪斕斑有客更深獨自看江上落梅人不掃
山頭明月夜初寒清心直與神仙比好景只應圖畫難
宇宙之中無一物碧天如水靜漫漫
冬至日作
今宵當月滿此日又陽生明淨乾坤氣歡和井邑聲年
年對佳節處處樂昇平遥想京師盛新宫太一迎
小酌
落日山城晩黃雲雪意濃更須開一甕頻醉送殘冬
清江三孔集卷二十四
