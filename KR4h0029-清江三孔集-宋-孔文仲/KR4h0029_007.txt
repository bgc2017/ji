清江三孔集卷七
宋孔武仲撰
今體詩
發潯陽
西遊不敢避殘年兄弟分攜楚水邊浩蕩東風回草木
曚曈曉色滿山川却穿梅徑花争落久憩郵亭日未偏
安佚竟非儒者事虺隤我馬亦須鞭
至白湖驛寄四弟
江頭言别頗匆匆暮止荒陂破屋中散盡烟雲無夜雨
喚驚鳬雁有春風却思僧舍一少會坐卷香醪百盞空
薄祿牽人非得己相望秋思浩無窮
廣濟道中
犖确山坡瘦馬行年朝春色未分明蔫黃猶是舊時葉
格磔稍聞新歲聲強涉遠涂非我好亦逢佳景得心平
寒威斗起終豪横更取村酤獨自傾
又
南北驅馳不少休人生何處足優游去年立馬龜峯道
亦是春泉繞舍流
蘄春聽琵琶五首
銀燭交光桂釀清親朋相見苦多情春宵萬籟俱澄絶
初試鵾絃驟雨聲
新自潯陽江上來雖聞此曲不悲哀輕攏細撚俱清絶
指法何慙二善才
北踏胡霜漢馬驕千秋琴調思嬌嬈華堂夜飲燈如晝
共聽新聲不寂寥
百轉干縈住復移渾如啄木在高枝春郊極目快晴後
峭絶一聲飛去時
夜如何其夜未央山城斗轉星煌煌收琴插撥各無語
酒美不知春漏長
過巴河寄經父
當時聯蓋入東都回首推遷二紀餘此地山川終不改
浮生光景半成虚清談劇飲夢寐隔斷羽沉鱗音信疎
誰道豐城雙寶劍紫煙長繞斗牛墟
黃岡道中
悠悠驅馬歴山川石火光中又度年狼籍冷梅初著地
玲瓏幽澗已通泉静思客子萬里道那及山人一覺眠
香飯可添茶可試回頭鄉國兩茫然
故縣遇風二首
狂風奔屋似輣車旅枕清寒一倍加半夜雨聲收拾盡
曉來飛雪不成花
積雨成湖客路長春風掀攪意何狂殘雲吹盡真天力
乞我晴明入帝鄉
關山路三首
朝來晴色頗鮮妍最愛羣峯雪皓然駐馬折梅看皎潔
臨流照影弄潺湲
晨朝馬匹涉﨑嶇映水梅花尚一株旬日山川歴千里
江南雪蘂己全無
馬力虺隤苦不禁僕夫流汗亦沾襟抱琴來寫非無意
愛此山高澗水深
七里驛遇葉振卿秘校南歸三首
繫馬郵亭寂寞中遠沙喬木暮號風今宵不作江南夢
賴有之人笑語同
雪霰飄燈春夜長相逢旅瑣莫悲傷朱顔綠髮輸君少
正好驅車上太行
湘水秦山此路分更持杯酒勸行人馬頭便作天涯别
好到江南看早春
題光山驛壁
跨縣連州幾疊山為君題作小潼關江湖不得長耕釣
塵土胡為屢往還漸入長郊趨坦蕩却從平地望孱顔
何當輕騎重登險指點湓城夕照間
暖轎
垂簾為戶竹為輿千里征行似宴居達摩無心惟穏坐
倪寬已老更耽書
發加禄
白草蕭蕭漾早暉籃輿輕穏去如飛淮天軟暖多成雨
喜有輕寒犯客衣
至新息寄蔡州王守
熙熙樂國似登臺北圃南亭春事催惆悵音塵難再會
瑞香應已遶簷開
渡淮
扁舟次淮浦利涉得春風脫險黿鼉畔問津桑柘中俯
窺清奪魄回望渺吞空委注雖天力經綸是禹功縈紆
數州接浩蕩百源通世久無昏墊川今有會同冷煙猶
漠漠暖渌己融融暫得觀形勝翛然慰轉蓬
發王務二首
曉隨燈火背千家落盡疎星見遠霞一餉春聲回宿鳥
半天寒色在啼鴉臨陂弱柳猶藏葉當路殘梅已盡花
賴值時光正妍潤穏看風物到京華
春水溝塍綠漸回喧闐鳬雁作羣來新年風物動人意
薄宦驅馳豈自媒未解驂龍追渺莽何妨乘蹇歴崔嵬
田間亦有人閒逸門掩柴荆晝未開
治平中余始自廣西赴吏部過蔡太守丁公召至
後園觀翁樹今復至此適二十年從太守黃公
登西湖待月臺
星斗垂天月淡明九衢歌鼓樂昇平當時常侍傳呼處
只有荒陂鳬雁聲
發蔡州
悠悠清曉歴長陂楊柳溝塍鴈鶩池風色著人寒料峭
日光生野暖融怡鶴歸雲海心空在雁度湖天力己疲
客路馳驅元不定西遊應有再來時
題上蔡驛
駐馬東門己夕陽淡雲衰草意何長當年公子牽黃犬
此地春風吹白楊千歲只疑經旦暮一城猶可鑒興亡
我來不獨嗟行役覧古依然為閔傷
書懷
昨寄家書道苦長南州山迥水茫茫細將驛堠從頭數
凖擬今朝到故鄉
書事
路逢行客向江州勒馬荒郊為少留家事滿懷無紙寫
好將言語付蒼頭
北來煙爨苦凄凉金竈峥嶸突尾長滿篋香秔無處用
郵亭一飽待桄榔
鳳凰陂
長陂寂寞斷鴟鴉浩浩春風馬鬛斜待得春霖添水滿
只應從此却還家
入鄢陵界
馬蹄騰踏去如流雨止車塵凝不浮驛道夷平桑柘美
人言從此屬皇州
寄張端父
與君生世共飄蓬會面荒陂寂寞中芳酒一罇留夜語
旅程千里倦春風追思薦鶚門闌舊默感跳丸歲月空
聞道束書遊帝闕偷閒應肯訪衰翁
折縣道中二首
柳堤桃塢未怡融浣濯新梢上淺紅一段春光來逼眼
棗騮嘶入栢林中
紫沙隨馬細如篩虎阜龍岡盡此馳正望長安不回首
行人休賦灞陵詩
過紫極宫感道士卓玘遺跡因賦詩以續諸公哀
辭之後
武庫精兵接混茫揮犀餘論意何長丹臺此日歸仙籍
紫極他年記道場暫别鬢毛渾老大再來風月愈凄凉
不須隕涕悲鄰笛亦對松筠為感傷
淮西道中
曾歴光黃嶺百尋悲傷僕馬在嶇嶔却思前日山行苦
未比今朝車轍深恐轉春風成猛雨喜逢寒色閣輕陰
荒陂杳杳無人語坐擁華貂只苦吟
暖轎二首
雙袖深籠兩脚垂朝寒乘快度荒陂春風浩浩無邊際
似駕烏雲過海時
淮山萬點雨晴初日日寒帷望太虚野闊天低今可壓
閉簾無事只看書
蔡州
亭下湖光凝不流銀燈玉斝綴綢繆主人今是真黃覇
民譽仍推郭細侯
太守黃公與余有舊是日張飲于西湖翠光亭黃
公以才能屢歴事任嘗奉使京西今又來守淮
康也
憶曾醉看仙翁樹騎馬重來二十年百尺湖臺蘸春渌
月華依舊到樽前
寄信守王子明
清香一炷道家儀貝葉雲籖自誦持盡是鈴齋瀟洒趣
紅塵奔走爾為誰
年來江上苦多風匹馬關山重復重須信心閑為樂地
主人窗檻有仙峯
答元珍見贈
汴柳毶毶綠蔽河春城旅舍數相過一聞高論煩襟豁
更捧新詩雅貺多清釡欲回荆玉價蕪音難斷郢人歌
儒林志業期千古舊事慚君話决科
和竹元珍夜雨
帝城塵土熱如湯喜有殘宵雨送凉旅枕夢雲縈宋玉
空階詩思感何郎香迷舊徑煙初斷燈倚輕寒熖不長
明日御溝應更好一番晴色弄垂楊
和竹元珍寒食次韻
羈旅看春色清明客帝鄉花開禁苑密柳嫋御溝長玉
勒無餘地鈿車有剰香塵埃不可久歸夢楚山傍
旅枕
旅枕春風底翛然一夢驚漏移清禁遠天入小窗明桂
玉梁園費山椒楚客情蕭條過百五猶有賣花聲
上已與江梅叔遊城西
禁園靈沼釀風光恩許遊人入醉鄉天上仙葩迷閬苑
月清風(闕)瀉銀潢觴浮曲水青春暮人在瀛洲白日長
却望宜秋指歸路觚稜金碧正斜陽
和竹元珍僧舍牡丹次韻
知到東隣賞牡丹高僧防客頗艱難鮮妍自是天花種
僻静應無俗眼看葉似蟠桃相隠覆蘂隨飛蝶漸凋殘
新詩清苦如郊島肯羨侯家一醉歡
送鄭無欲改官知合江縣二首
曉闢未央宫千袍擁赭紅分班百寮底得邑萬山中麗
筆元摛錦新章更綰銅定應隨驛召不久滯巴東
又
馬踏榆陰出漢關邦人欣見錦衣還東川却指舊遊處
北闕猶縈旅夢間神女斷雲低楚峽子規啼月慘巴山
知君利刃曾磨試囹圄應從到日閒
呈竹元珍
一室蕭然傍禁城塵埃不到旅懷清水流紅片知花落
雨浥蒼苔見筍生感物己憐春寂寞辭家憶是歲峥嶸
知君亦有淹留歎歸夢西隨杜宇聲
榴花分題(得開字)
東京石榴好幾處照樓臺秀色裙難學幽香蝶不來連
枝成幄幕著子盡瓊瑰乞取當窗種年年四季開
經父云自到京止得一書頗懷憂想因寄
萬事峥嶸不自由年來書信最綢繆鴈飛玉塞無多地
人望神都正倚樓祗恐邊風多浩蕩故令音驛每遲留
何如欵段相隨出鄉曲長為馬少遊
同賦京塵(京字為韻)
白日臨黃道紅塵滿玉京長風吹不盡驟雨灑還清不
放虚空快應同世界生隨時勢用壯度隙體能輕舞榭
凝添恨歌梁堕趁聲滄浪歸有計行矣濯吾纓
同賦虎幀(堂字為韻)
何事斑然虎來依静者堂英姿猶讋物畫手必殊常快
筆揮如雨新縑洗似霜淺山迎暮黯叢葦得秋黃炳煥
霞紋縟晶熒鏡目光前趨疑摶取却顧尚摧藏仙子休
騎去將軍莫射傷相隨千里客更欲卷還鄉
贈程瓌
識盡公卿更食貧蒼髯瘦骨走京塵高談亦與時多忤
屢中方知術有神前會渺茫渾不記遠游蕭索復相親
疑公别得壺中趣回首人間二十春
筠州張氏追遠堂
慘淡佳城側穹隆百尺堂歲時如過隙松柏已成行玉
笋登盤美瓊醅入奠香英靈似明月時到此山傍
同賦蚊(得凉字)
生長雖微細翾飛逐盛陽吾身非鐡石爾觜太銛剛戢
戢朝藏壁喧喧暮滿房燈前已環繞簷角尚悠揚紗眼
能緣過冰膚亦噬傷用心均貨殖損物亞螟蝗栖宿麽
蟲巧追擒蝙蝠忙秋風動天地爾輩更凄凉
同賦李夢符酒斗(天字為韻)
酒斗公家物規摹取自然無時挹香酎有象掛高天綠
玉燒為撇黃金打作船何如學嘉量深注瓦樽前
留别真戒講師
假山砌叠真相似雙竹澆培畫不如萬屋塵囂無間斷
一軒氣象自清虚持齋欲趁龍華會升座能繙貝葉書
官罷亦將辭北闕攜笻先訪故人居
次韻和歐勉甫見送
抱關委吏可忘年而况吾徒志聖賢策馬漸隨南去鴈
寄聲應有北歸船無情尺水猶能鍳有志精金尚可鐫
願以此心推一邑他時不負贈行篇
題報慈寺花藥園
少時隨衆蹂京塵曾倚朱欄看晩春二十年間頭半白
方知花木觧磨人
勝師堂雙竹
累石為峯太謹嚴故排雙竹闢修纖天風似亦喜清净
時嫋枝梢為埽簷
驟雨
驟雨隨風入漢關傾都驩喜破愁顔電光猶恐龍潜伏
閃爍餘輝遶壁間
出京
整頓歸裝夜不眠籃輿出趁早涼天東南爽氣來相逼
葉底初聞一片蟬
早食鐡佛寺
破壁題名滿往還如置郵山河萬里道車馬片時休白
日初騰曉凉蟬已喚秋便添山野興咫尺帝王州
寄林次中
曉踏朱仙月還思昨日詩尚攜漫刺謁不爽故人期宫
闕觚稜失山河向背移悠悠芳草路恰似别家時
鄢陵界中
古縣居人少歸軒喜氣多連天皆秫黍蓋水有蓮荷宿
雨雲容薄微風日氣和征行不辭遠所得是吟哦
侯塘渡
空山宿雨漲前溪芳草連雲欲渡時落日人心急星火
招招舟子更來遲
田間
百頃陂田過雨清新秋漠漠似苔生津梁只欲憑忠信
南去無心問耦耕
羅港
八節灘頭駐馬蹄淙淙流水日沉西歲時久己成陳迹
風景全然似此溪蘭棹倚洲人競過籃輿索筆我閒題
桃源仙境今何在懊惱嬌鸎向暮啼
遇行人
我託南車去君挐北轡還相看一夢裏好入畫圖間
晩行
客子念家意遠行投驛心亂鴉争噪晩宿鳥已歸林漸
覺殘陽盡更憂前港深雲師頗知足久久困狂霖
過淮
積雨雖收霽清淮更渺茫地形真水府波面似錢塘雲
日侵衣淡天風入袖凉輕輿過南岸轉覺近家鄉
關山五首
曉上春風第一楂豁然披眼盡天涯原田極望人稀少
掩映茅篁數十家
又
嶺盡還臨水溪窮又有山人遊明鏡裏鳥語白雲間
又
少婦織新絲人來不下機斜陽過茅屋郎亦採樵歸
又
北地樵蘇寸草空不如燒炭此山中良材合抱隨斤斧
豈顧區區櫟與楓
又
山溪百轉水泠泠栽插新秧次第成風趕綠茸無斷處
他時粒粒是香秔
萬松亭(治平中縣令張毅植松萬株以庇行路)
鬱鬱青山夾路松行人笑語綠陰中排雲架壑無餘地
洒面侵襟有好風一日勞心非欲速千年流惠亦何窮
我來俯仰尋遺愛更喜清虚萬慮空
聽蟬
畏日流金不斷聲松風澗水助泠泠我來蕭散無餘事
得倚籃輿細細聽
過馬鞍山
足歴黃州百叠山更無平地只岡巒物皆枯槁非人世
石最崔嵬是馬鞍畏日流金紅艷艷亂沙堆雪白漫漫
﨑嶇出盡聊休息喜有松聲六月寒
喜至亭(在廣濟縣石龍坡)
嶺路蟠蟠石似龍亭軒更在最高峯九江山水吾家近
四祖煙霞晩色濃吟興不惟誇美景行人當為破愁容
前村有酒青帘遠強飲岩間水一鍾
陶子駿俟老堂
不逐漁商不問農悠然今作鹿皮翁地臨白傅荒臺畔
人在華胥樂國中一榻遠分廬阜月兩軒平揖廣寒風
杖藜亦欲頻還往肯使清閒併屬公
謁張文思於湖西不見
綠竹隂深屋數間籃輿來傍古溪邊垂楊芳草迷三徑
斜日新秋媚一川澎湃直連湓口浪逍遙如泛剡中船
山陰不見戴安道回首西風亦浩然
君表自西林還城中以詩二首為别
天上優游侍從臣還鄉晝錦坐生春不矜富貴知餘事
同訪溪山有故人方外笑談無畛域雨餘泉石長精神
西林路口嗟輕别善護青雲萬里身
巉巉廬阜秀侵天有意登臨己十年美味君纔嘗一臠
明珠我欲採重淵他時白首須歸隐此去青雲更著鞭
扶杖為公尋好處往來同逕得參禪
入山三首
冠蓋成陰中路迴獨攜蓮社道人來千巖萬壑初相識
分付晴嵐面面開
路出西林興倍長輕衫短蓋入秋陽層崖蔽日多清影
深谷迷人有異香訪古不辭穿絶磴參禪直為遍諸方
此身似是遼東鶴偶逐飛雲到故鄉
十歲不出還可嗟經旬遍走梵王家羣仙拍手向人笑
方朔今來何晩耶
山間三首
江城八月苦炎暉瀟洒山間挾纊時峯頂寶林俱勝絶
籃輿從此上天池
絶壁藤蘿喜可攀更無平地只青山路回亦有虚明處
江北江南指掌間
柔條細葉謾成叢亦有懸崖出小紅欲試金丹求不死
靈苖應在此山中
峯頂
苦霰悲風作斧斤千秋松竹損精神似聞犬吠白雲外
猶有秦時避世人
錦繡谷
江城已月芳菲盡殘紫深緋到谷中最是廬山佳麗處
我來蕭颯已秋風
帝憶廬山萬玉妃狂風浩蕩喚春歸繁華過眼一朝盡
惟有珍禽無數飛
歸宗寺
海會寮中略問禪高僧剛道語難傳却詢耶舍羅那事
俯仰人間七百年
自歸宗入靈溪觀
紫霄峯下有禪林瓦結青瑤地布金聞道靈溪纔咫尺
攜笻不覺後山深
石橋横路水濺濺百尺琳宫館列仙聞有秦人來避世
至今修竹上參天
瀑布六首
懸崖傾注自成川六月溪風為肅然不是化工移用巧
尾閭應亦有窮年
山頭飛瀑海中潮此理誰能問泬寥秪恐分流從月窟
桂香無限到西橋(泉上有巖桂花芳香襲人)
晴天如練雨成雷飛洒青空亦快哉推倒西峯一百丈
試觀河漢所從來
沉浮又似綴汀鷗石齒横斜咽復流莫放陰雲遮洞府
最宜明月挂高秋
接石為槽遶畫簷清風爽氣坐來添恰從天外為飛瀑
又向人間作水簾
窈窕東注壑舒徐南入江寄聲滄海若高潔此難雙
玉淵亭龍潭
清潭千古照懸崖崖上飛流動地來咫尺語言聞不得
夕陽佳景更徘徊
晩坐三峽橋
雨施雷音動十方檀那奔走助津梁泉舂石竇千秋白
風掃松橋六月凉潑潑小魚生處樂濺濺餘瀨静中忙
塵襟正欲留瀟灑坐聽清音到夕陽
雜題二首
青青矗矗水縈回散入溪田媚復哀天上清音難猝記
兹遊悔不負琴來
曲澗低泉左右鳴步虚宫殿響琚珩清風杳不知來處
散入松間作鳳笙
至新息寄四弟
江上分飛已隔年春風初轉月初圓今宵相望長淮北
只有星河共一天
送殷父弟知衡州
浮雲富貴本無情出守衡陽地望清隴畆良田多樂歲
江山秀氣入重城鈴齋宴衎茶罇佚棠蔭優游獄訟平
應念區區大梁客朝衣顛倒趁雞鳴
清江三孔集卷七
