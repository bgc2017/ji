清江三孔集卷三十
宋孔平仲撰
啓狀
寄孫學士啟
伏以天下之情皆忽近而貴遠學者之好每愛少而厭
多猶之瀕河之民控乎巨川之會飲之不過滿腹畜之
不過盈缸棄擲之餘亦未甚惜汲引之際尚以為勞及
夫處之於大陵之坡徙之於高山之地負擔終日而難
為力鑿井萬尋而不及泉方知㳙滴之微不翅金玉之
重然而晩悟豈免悔心昔某之客京師方執事之主文
墨謂見遇之不厚則已為門生謂所居之相遼則同在
郡邑惟是天資之懶慢加之日事以因循未嘗接諸子
之遊少得承先生之教可嗟鄙昧不自發明及奔走以
南歸在﨑嶇之遠服猿狖之與伍(原闕)但掩卷以長呼
何從咨詢驚去德之已遠將于千里之外而往有求尚
以前日之稽頗用自愧然而先聖典策雖萬世之下而
得觀中國詩書雖四夷之人而獲見立教者固無遠近
成德者豈有親疎彼往者之不追及叩之而必應用此
自解未必見尤迺有閒暇之時作為文章之伎託自置郵
之内委諸衡石之前願於校讎之休賜以觀覽之辱行
李之便特枉緒言遐陬之聞何異親炙下情不勝冀望
之至
與張大博啟
伏以天下之士孰不汲汲而相求君子之心何必區區
而後信或一言而志合或目擊而道存迺於邂逅之間
識其平生之際其雖甚鄙竊學於兹然其聰明未足盡
諸於已至於去就敢有擇於他人雖淺陋不知其它每
踴躍欲行其素觀百世之上見忠義而必嘉况一時之
中有正直而不比恭以知縣大博涖官劇邑敷惠遠民頃因
經從幸遂請謁始見於簿書之冗剖決如流再從於樽
酒之歡是非必當指明姦邪而曲見情偽刺譏權近而
不畏謗嫌剛氣發而縱横滿座為之辟易惟是慕德將
以為師迫於南歸故從容之不暇及其遐想翻悔恨以
無窮恭惟自得之深養而愈大特立之介守而不回擢
居諫諍則有汲黯之風進參左右則勵魏公之節使蒼生
之望得皆見乎古人小子之知不自負於今日下情祝願
豈勝拳拳之至
國學解元謝啓
伏覩解榜叨被薦名切以國家之興文物甚盛舉天下
之士甚多至於十萬而預歲中之選者不足乎二千又
况太學之居尤為豪俊之會南窮北際陸走川浮紛然
而來豈可勝計以敵其小不若敵其大之為武得於外
不若得於中之為榮皆抱師友講習之功累年積學之
力以相比量復得館殿儒雅之臣深見偉識之士為之
衡鑑苟充其數為幸已深矧在上游豈易以處如某者
學不足以通天下而涉獵以自鄙才不足以動世俗而
蟲篆之為羞幼承父兄教訓之勤長蒙庠序熏灼之美
僅能秉筆趨於大較之前不圖積薪輒在群公之上默
揣其自誠有所因此盖伏遇某官為國旁求存心樂育
采以下體收其寸長致此妄庸免於黜落敢不益勤修
省愈究精微庶幾後效之收以為至公之報
謝徐郎中啟
某竊以方今為後進之計皆願出先達之門然而或終
身而不相知或一見而得異顧皆繫乎幸與不幸不在
乎才與不才某天姿悾侗吏事滅裂當明公出使之日
實寒迹去官之秋雖不逮事於威嚴亦嘗獲望於顔角
豈期待之無間接以至温以大微積星之尊兼繡衣直
指之重迺寵階墀之賤特均樽俎之歡在上之人誰肯
若此不肖之意自宜何如由阻遠於崇墉方復勞於行
役不時奏記甚愧負芒當青律之已終計斑輪之多暇
衞生有術擁福無疆恭惟某官以精明之才當重大之
委自江之左杖節以臨宣使者之光華邁古人之丰采
除弊照偽吏不敢欺寬繇薄征民受其賜藹然駿望簡
在清衷不次之榮可倚而竢某方還侍下正遠座隅默
省寅緣嘗蒙於盼睞尚期邂逅獲托於庇庥
上運判屯田状
某竊以求聞於世所難得者特達之相知受之於人又
難得者始終之如一顧惟淺陋向託部封自引拜於階
墀洎告辭於行屏歷時固久蒙惠甚均盖待下之從容
皆由中之悃愊故無變易尤切感銘恭惟某官賦資深
沉挾量宏偉志優名美居不倦於討論官高職崇動必
由於法律清明如日端重若山豈外計之可淹想嚴召
之伊邇小則翺翔於臺閣大則運動於樞機所養有餘
何施不可某久於恩館齒在仕塗豈獨一身敢私於庇
覆願同庶物皆被於生成
謝洪師大監啟
某賦性之愚筮仕伊始自天與幸得公來臨伏蒙寬明
曲賜假借豈獨逃於吏責又獲與於薦章世蒙厚恩不
勝感激士重知已何以報償間違棨戟之嚴衝冐波濤
之險淹留在道稽緩馳書雖未譴誅然甚皇恐恭惟某
官挹器閎富逢辰穆清累更中外之繁夙著聲實之美
惟鍾陵之巨鎮據江左之上游軍民至穰談笑以治衆
欲借留於善政上方圖任於老成還朝之榮倚席可俟
方春云暮於氣極暄更祈順序養安慰人属望
謝洪倅啟
某天資至頑吏事不敏向備員於簿領幸託迹於庇庥
屢趨門庭又属車馬告辭曲謁之日留意挽舟之兵使
無風濤之虞愈知恩德之大此盖某官寬明直性謙靜
秉心以為待下雖勤固不失乎為上之道與人無間適足
以增知己之光㤀其尊高習以成就乃下親於卑賤皆
曲盡於優容雖甚愚蒙豈不感激方朝廷之籲俊况器
業之邁倫想在匪朝進用不次更祈順序自重慰人所
瞻
謝洪簽啓
向者初官獲依幕府伏蒙盛意曲究賤蹤知其不甚頑
愚察其精有持守待必加於異禮言皆出於至誠為幸
之多免責而去至於感激何以報償此盖某官賦識有
餘挾量甚偉廉勤清介傑然良吏之規模公正剛明卓
爾古人之風節而又勤於好善和以接人不以官高而
自矜惟求道合而相喜豈期朽質亦玷崇墉恭惟素積
隂德而天將報之兼有期望而上所簡在佇登要用以
慰鄙心非敢希庇廕之私實將觀設施之大過此以往
未知所裁
謝江知州知郡吏部状
某自接士論已聞風采之高近覩治風始親教誨之厚
以德而論則賢愚之相遠以爵而言則貴賤之不同而
蒙奬其片文待以異禮謙挹如此愧服無涯間違棨戟
之嚴衝冐波濤之險淹留越月訊問後時伏惟至明尚
未遐棄恭以某官禀天醇粹為世偉豪向者居諫諍之
司慨然存忠義之節事皆密啓非同淺俗之暴揚言有
一違不效常情之苟且進非為已退亦相時自南院之
清崇出支郡之僻小勤勞民政寅畏官箴未嘗修體貌
之尊又以知度量之大上思舊德時企正人佇見召還
以符属望某方歸親侍正遠使軒翦翦薄材被恩於一
顧區區末宦冀託於餘庥
謝鄂守張職方啟
比者罷秩歸寧經塗請見過蒙顧遇尤切感銘自阻遠
於崇墉方服勞於行役闕然奏記甚矣靦顔尚冀高明
曲加寬貸恭惟某官夙著異等屈臨一邦處之有餘坐
以無事臺閣之選旦夕以須方淑氣之甚暄想沖襟之
多裕更祈遵養少副願言
謝襄州史大卿状
竊以貴之待賤卑者視尊先王之經固有等差以相制
後世之薄乃至隔塞而不通居上者藐然而自高在下
者畏之而難進欲祛此弊當得偉人昔恨未聞今榮親
見恭惟某官位為刺史秩在正卿問俗觀風六持於使
斧承流宣化累綰乎郡章爵齒俱尊中外攸服某半通
賤吏一介書生其行誼不足紹古人之休其文采不足收
當世之譽徒以往還之際宜宣奔走之勤以材而論則
賢否之不同以勢而言則輕重之殊絶乃蒙略去體貌
之峻接以語言之温烜赫旌麾下臨於館舍從容樽俎
嘗沐於宴歡雖矯曲鎮浮自將敦盛德之重而寡聞款
啓何以當至意之隆但切悚皇仍增感激越治封而未
久想祥履之彌休再惟明公宇量端閎風猷清遠藹然
搢紳之公論簡在當宁之深知暫留一邦實鬱餘地佇
登不次之用以究非常之才方秋之初於氣尚熱伏期
順時保練對國寵光
謝荆門知軍啓
向者北走帝都南還親侍兩趨赤戟再屈朱轓蒙下接
之加優結中藏而增感越治封而未久計祥履之彌休
恭以某君天機精明世務詳練措諸萬事莫不左右而
皆宜施之一邦不勞指顧而自治考之公論言未盡有
餘之才想在匪朝當别拜非常之命更祈順時保育對
國寵光
謝舉職官啓
伏蒙恩造舉充職官某託身旌節承乏簿書不責素餐
已為大幸更塵清舉益以厚顔竊惟國家之隆遵用祖
宗之制慎重考績精明舉官嘗謂廟堂之深不知郡邑
之遠分使者以之部代天子之省方若漢代之繡衣如
唐家之清詔辨人才之善惡察治状之貪廉外言中行
朝奏暮報半詞之貶終身或為廢人一語之褒不日得
居顯位以此百城率職郡吏畏威汙者滌濁以求清懦
者激昂而自力至於端士亦有戒心雖希進之甚多然
限員之至少苟非聲華盖世豪偉絶羣如鸞鳳之於羽
毛煒然文耀譬芝蘭之於草莽茁爾秀英則何以才結
當塗名申奏牘如某者江西之陋府下最卑責之學問
則不能牽合以就時求其政事則未嘗擊搏而取譽自
知賦分之甚薄安敢出強而爭先絶去機關養成樸野
深憂吏議忽辱已知揣實何功歸恩有地此盖伏遇某
官忠嘉自許敦厚以臨泰山之安不為勢之所動天時
之信均於物而無私坐攬十州之權曲收一介之善至
明宣乎幽隱鉅力振乎滯淹遂使冥頑亦叨推擇乘軺
所至尤憚澄清之威入幕非才豈堪保任之意博觀世
俗之行已多以歲月而自勤甚異聖賢之論心質之鬼
神而不怍愚也不佞擇之已詳每希古人今出門下一
階之進由此有涯終身之修誓以為報
謝程卿舉職官啓
伏蒙台造舉充職官某賦材無状尸祿有羞剪拂所加
榮愧增劇竊以舉吏之制於今尤難在下者求之甚勤
居上者擇之亦慎仕宦之末塵埃之勞若非甄明無復
升進故不得不勤於求官高職隆望大責重所引或失
為累相隨故不得不慎於擇而又儒言墨行鳳采鷙心
朝為伯夷暮為盗跖如此之輩相亂其間故於欲舉之
時不無可疑之慮惟其下之人素修之甚篤上之人糾
察之已詳迺可推稱保其始卒預此選者不亦難乎如
某者技能不足以設施學問不足以緣飾但知廉恥之
可喜寧憂介潔之無徒盖父兄教習之使然非歲月勉
強而為此忤物益衆持心益強苟非至公誰復見采伏
遇某官操使者之重抱古人之明峻風采於百城熟舉
錯於群吏惟是淺鄙最蒙主張屢加奬借之言嘗啓薦
揚之意為令之恥非同汲黯之褊心製錦則傷益患尹
何之未學豈期特達之遇更賜吹嘘之恩雖非入幕之
材實有提衡之漸敢不益敦士檢加畏官箴誓殫犬馬
之勤仰答丘山之厚
謝方卿舉職官啓
竊以國家嚴考績之文重舉官之法在貴者必援於賤
居卑者必藉於高然而至公者以天下為懷自守者以
已知為緩苟欲敦厚薄俗扶翊高風則以能自守之人
聞於朝廷苟欲不事請祈自然名節則以未嘗求之知
重於山岳如此則在上者有補於教化在下者固得其
操修欲復大淳最為至要不講此道於今幾年在上者
欲人之求在下者惟勢之合求而與之則適足以長澆
浮之行求而得之亦不以為特逹之知以至干戟相攻機
關並發隂窺密伺仕路以之風波巧說甘言聞者為之熒
惑進不以正得亦遽㤀奏封朝行禮節暮喪鄙惡之敝一
至斯乎自惟蒙暗之資粗知進退之分向緣薄藝偶得
一官内屑屑於廉隅外區區於職事但知強力而自勉
安敢出強而爭先人皆笑之已獨安若恭遇某官操使
者之重抱古人之明斷獄尚欲其不冤察吏豈容而自
晦以敦重薄俗為已任以扶翊高風為素心遂賜薦揚
以收孤陋乘軺所至尤畏澄清之威入幕非才豈堪保
任之意敢不愈持特立之介加勵不回之堅誓全始終
論報知遇
謝周學士舉職官啓
竊以職官之舉盖自近歲而方行會府須推亦以一人
而為率况值清華之彦來持師帥之權奏請之間朝廷
觀其予奪設施之際郡國以為表儀所當薦論尤繫輕
重加之節下之諸吏傑然江左之上游而求一人以副
新制預此選者不其難乎如某者天資疎頑吏事淺拙
雖粗知於廉介然不識於疏通辱憐甚愚移處至近承
乏簿領兼局米鹽况歲月以冐居絶絲髮之成效苟逃
遣逐已極并容忽被甄收豈勝感激兹盖伏遇某官心
勤内恕道戒遐遺經世之才尚曲成於萬物使人以器
豈求備於一夫遂使冥頑亦叨推擇褰帷以視方憚刺
史之威入幕非才豈堪從事之任椎輪盖自於今日推
轂尚期於異時敢不畏迪官箴恪修士檢誓無名節之
變庶結始終之知
謝提刑大博舉京官啓
伏蒙恩造舉充京官竊以朝廷之制薦擢為艱仕宦之
塗甄升有次其始則舉以縣令其次則進於京官縣令
則止於三考之間京官則保其終身之際三考之内尚
可勉於自修終身所為誰能必其無過此下吏所以難
得知已而上位所以不敢進人自非潔白有聞聰明所
信則何以綴名剪拂發跡單寒如某者朽木微材青綸
賤属文學不足緣飾政事無所設施拘於山谷深僻之
鄉困於簿領塵勞之役自慚鄙陋何結高明敢期特達
之誠曲假薦揚之寵榮生望外感溢意端此盖伏遇某
官偉量并容公心果斷柄百城之舒慘照群吏之貪廉
收其寸長取以片善遂使孱懦累荷吹噓去歲則有縣
令之章今春則有京官之薦既期以三考之無失又保
其終身之不瑕如此待人之至誠將何論報於盛德敢
不增勤士檢加畏官箴庶成絲髮之功少答丘山之遇
上密守啟
言念某治身闕略處世迂疎向僅習於簡編遂誤塵於
科第自罷官於縣道方進等於賓筵將效驅馳遽移任
使頃奉行於新詔往倡率於諸生以其學問荒唐文章
鄙淺固當退避安可叨居然而吏責之差輕又有德庇
之可託故兹受命漸以治行方素節之戒涼望黃堂而
馳想恭惟頒條有暇介福無疆伏以某官以剛明之才
當屏翰之寄屹然鎮靜著於歌謠寔百吏之表儀為一
方之師帥自惟瑣質將侍教言上思賈誼之方深民借
寇恂而莫得但恐迅詔已在半途倘或賤迹未伏於軒
墀大旆已歸於京闕則仰高之意無時以伸惟是怔忪
不遑寤寐更祈上為宗社精調寢興
上密倅郎中啟
言念某賦職最卑效官未久使當教育之任深有曠敗
之憂惟盛德之可依故私心之為慰方將展軨就道望
履趨風恭惟某官秉性堅平宅心惇大上直哀烏之位
出展良驥之才藹然治聲簡在睿眷宣化萬里歌詠别
駕之功細書十行對揚宣室之召某自惟鄙陋即獲參
承喜抃之多敷宣莫究
上青州知府狀
祇奉命書濫居黌舍位卑責重才薄愧深方朝廷講三
代之隆而主上嚮六經之教先由五路稍興庠序之風
特建一官為陳義禮之學必得出羣之彦以當傳道之
尊如某者瞢不知方戇非適變雕蟲篆刻之枝僅足進
身簿書期會之勞寖㤀温故偶塵慎揀何以應諸生之
求默揣先容疇乎有一言之助此盖伏遇某官純誠樂
與高誼兼收向筮仕於江西曾備員於節下優蒙顧接
首辱薦論至於今日之誤除出自當時之引重丘山之
賜頂踵莫酬况高密之名藩迺文公之舊治仁風德政
之尚在途歌里詠之不㤀民經師帥之良士漸教育之
久故兹承乏愈易養成敢不内竭冥頑日勤倡率庶幾
無曠仰報見知
上察訪舍人啟
近聯吏属復覘使華以禁管之清兼諫垣之要專被睿
旨總按東方而兹鄙陋之無堪乃辱謙虛而與進仰惟
道塗偃薄福履滂洋恭以某官清慎純粹而得古人之
風厚博寬和而有大臣之體著於士論簡在上心佇還
闕廷進處機密某自惟不肖謬出所知盼睞之榮固已
重於九鼎成就之德尚有託於一陶更冀順序保調副
時属望
謝運使舉京官狀
竊以天下之欲莫不有求人情之常有貴難得明珠淪
於鉅海美玉閟乎深山驪龍之宫所珍白虹之氣自照
探之者凌汗漫而徼幸攻之者窮歲月以徒勞惟其不
可必取故得之為難惟其謂之難得故獲之為寶擬之
類取盖有甚焉恭惟某官抱間世超越之資提一路黜
陟之柄風采震動海内之所推高器略深閎天子之所
倚重其咳唾足以為榮辱其指顧足以關戚休素引拔
者多至公卿願依附者莫非俊傑幸見顔色曠若覩乎
青天獲侍語言欣然踰於華衮况當論薦尤極寵光宜
有非常之竒以充甚盛之選如某者江西之陋府下最
卑學不足以知至大之倪才不足以達無窮之變區區
賤事瑣瑣僻隅衆人皆誚其頑明公獨知其質謂其粗
習於文字故奬其片詞謂其篤守於廉隅故待之異數
不加譴逐曲賜甄升此衆人之所難求而平仲之所獨
得感激之極以至無言喜抃之餘竊憂有負博觀世俗
之行已多以歲月而自強甚異聖賢之論心質之鬼神
而不愧愚也不佞擇之已詳每希古人今出門下一官
之進由此漸階終身之修誓以論報
謝趙資政舉京官狀
伏蒙鈞造舉充京官某聞之古之所謂知已盖以特達
而相期今也艱於舉官由此因循而近薄士多失於自
重人或責其有求惟其在下而無意於進者可以見自
守之一端薦士而不使之知者可以為大公之高節某
誦此之說固已有年考之於時誠亦無幾自惟天資淺
陋學問荒唐不足以借譽英游希榮先達以此安恬而
養拙固非立異而好高至庠序之興教率之任敺而處
此心甚愧之尚不免流俗之罵譏安敢希大臣之推擇
豈謂某官廓并容之量收齷齪之愚虹霓之煇下臨於
朽壤江海之潤旁及於枯荄特剡褒章已通上聽曠日
持久未有聞者鎮浮矯俗豈徒然哉况元帥之於部中
所薦才二三之寡而賤迹之於門下何嘗有左右之先
其始則未信於流傳既知則不勝於感激重惟閣下四
輔之貴百辟之師德之素尊故天下觀其進退言不妄
予故士論以為重輕苟得咳唾之餘已甚丘山之賜希
餘光者甚衆何不肖之預蒙雖捐微軀莫稱大惠但當
激昂衰懦鞭策疲駑畏慎廉隅已知儒者之當守高明
遠大更慕古人之所存惟其於義而不欺所以報公者
有此
謝判院舍人舉京官狀
沙汰之餘在所不取典司非正可以為辭而又從事之
日未深登門之路最晩苟逃譴責已為雅度之并容忽
被甄收尤見至誠之特達得之非意感亦無窮某天資
冥頑吏迹竒蹇世喜聞於圓媚應對失之大方人習尚
於雷同分守期於無愧居常寡助動輒見尤自非曠然
誰肯憐者恭惟某官抱經綸之遠器居侍從之上游其
為中也篤實而不欺其為外也莊重而有法士皆爭出
門下上方倚為公卿固有想見風采之未遑願事羈靮
而弗得惟兹淺陋吏處賤微本無一介之先容但與同
寮而旅進所言職事可以見肝膈之存相接須臾未足
盡平生之學而乃賜以顔色薦之朝廷此其螻螘之私
何啻丘山之重士為知己古有殺身人豈無情今將報
德苟非深造於道何以有為於時若夫正心誠意之大
端讀書業文之餘事近而行已遠以事君從容進退之
間慷慨功名之會更祈教誨以託始終
上提刑職方狀
某聞古之盛時人以直道有功者顯有德者尊三代毁
譽之已亡聖人褒貶之不作言行之有所異或取禍焉
仁義而不自矜亦無知者頽波至此公議奈何恭惟某
官得剛方厚重之資行緝熙光大之學操持義理之當
矯拂世俗之浮中立以視乎紛紛高論不為於碌碌齊
州之策脫萬家於虎口之危中書之謀措兩朝於泰山
之固此皆神明叶贊之隂德社稷倚賴之元勲曲突徙
薪不蒙功賞繡衣持斧自以材升在於平居之所言未
嘗及此豈謂不肖之可語特以告之嗟乎某治已則愚
觀人則智善善惡惡素學於仲尼是是非非嘗聞於荀
子如公之偉曠代所無雖甚冥頑固深仰服方竢輶軒
之東指獨趨宴坐之下陳再扣緒餘更詳本末然後文
為野史播在聲詩潤色幽光鼓吹盛美比聞嘉拜天綍
領職計廷俶装不暇於來臨守局無緣於往見區區之
願歉歉莫伸方今外連兵以剪叛夷内改法以籠諸貨
縣官之蓄所費不貲大農之司其責尤重徐之則國無
以給亟之則民不聊生所恃博通之才必有兼濟之術
炎蒸向盛衝涉為勞更祈善調寢興少副願望
上安撫諫議狀
向日沿牒濟南嘗瞻大旆假塗戲下又造崇墉赫赫侍
從之尊岩岩連帥之望而兹隸属最號顓愚一見蒙顔
色之温再見辱語言之厚以至咨嗟近詔之興學詢問
諸生之改科遠大君子之存心博篤古人之持論從容
侍側反覆求言適當開府之云初竊恐教人之未暇遽
兹還局日以仰高恭惟某官勤勞著於王家問望高於
世表氣和體重出於天性之自然内明外嚴卓爾相門
之餘烈比由西服來殿東藩瞻顧全齊密邇上國於今權
柄之甚盛自古豪傑之所窺鎮以長才山川有四維之
勢帖然雅俗廟堂無外顧之憂然而時企老成上欽舊
德行赴鋒車之召入當台席之虚某托迹部封備員庠
序不才之甚孰為蟠木之容惟日以須當預大鈞之福
上章樞密狀
伏審光奉制麻入居樞席股肱之喜聲氣皆同國家積
治之百年睿聖勵精於今日綜核名實而期於至當任
賢使能而責其成功内則朝廷之百工遠至郡縣之小
吏率皆慎揀罔有冐居况若左右輔弼之臣所繫社稷
安危之本付卑之意輕重可知恭惟某官以天人之學
藴諸中以神明之才厝於外鬱然棟梁之器渙乎河漢
之章以古人敬謹結主知以天下治安為已任越唐房
杜軼漢蕭曺致君澤民者已三朝出將入相者幾十載
向者運籌西府秉軸中台銜恤而歸不以詔書而奪志
訖哀之始已聞使者之及門遂以弼亮之功兼司宥密
之任佇盡經綸之略以成熙皥之休某夙以空疎猥蒙
論薦今居幕府仍在海邦﨑嶇簿領之迷汨沒塵埃之
困鹽車之馬已叨推轂之榮涸轍之魚尚冀為霖之賜
上鄧舍人狀
言念闕然參侍已積歲時職是驅馳遂稽竿牘企清規
而方切聞直指之將臨仰惟奉詔夕行乘傳東出觀風
多暇視履有休恭惟某官偉識際天温文賁國所存於
中者自任之重其遇乎上者則哲之明天禄讎書屢參國
論紫微典誥又擁使旌盖才識浩沛而有餘故柄用更
番而不一某備員於此核寔何堪力以自強雖竭愚夫
之千慮教其不逮尚希長者之一言依庇有時抃手無
已炎蒸方盛匽薄為勞更冀順序保調副人属望
上吕學士狀
一去門墻屢更歲月驅馳職事闊略置郵仰望鸞鴻之
飛日深燕雀之慕比聞宣奉上命出按東方緬惟匽薄
長塗饗承多福恭以某官燦爛於中者緝熙之學發越
於外者通變之才言與行而光輝名隨實而閎大上知
淹雅首寘清華寶字芸香入直圖書之府繡衣金節外
操黜陟之權威流百城望軼八駿某省躬無狀承乏有
年昔以薄材最蒙知於伯氏今兹厚幸又託庇於王人
上提刑狀
伏審光奉宸恩榮總天憲恭惟歡慶伏以某宅心明恕
秉德直温卓爾自持之高綽然所至之譽向司外計尤
簡上心就倚使乎之良輔宣欽哉之意乘軺聿素當不
俟於澄清召節在塗佇别承於優渥更祈保衞以副願
瞻
上安撫狀
言念接壤治封馳情帥座以上下而論其勢則殊故起
居之儀不時以講方大冬之凝沍想幕府之優游民溢
歡謠神儲景福恭惟某官惇純厚粹以為質疏通寬博
而有臨權尊旄丘望重青部上思舊德之茂即踐通聯
之華更祈順序保安副人属望
賀青倅監丞啟
伏審就領命書出監東郡恭惟慶慰伏以某官靜而鎮
俗端以儀朝貴重金奏之英平直玉律之議暫兹補外
當已戒塗某備員庠中託迹府下即依盛德之庇預極
私心之懽
回都巡賀到任啟
言念有素欽(一作披)風無階拜德來備員於黌舍幸託庇
於英寮息肩尚苦於紛紜馳問尤慙於稽緩先蒙教敕
深荷謙光當凝沍之留辰計起居之集福恭以某官才
兼文武久著威名暫留外藩頗鬱遠器願加保護别對
寵休
上江寧知府狀
至愚極陋之迹久困泥沙崇英逸偉之姿邈在霄漢未
嘗望履徒切仰高比者綴圜府之下陳托大邦之美蔭
以爵則連帥之重當修属吏之儀以德則世師之尊宜
請先生之教拘攣莫騁苑結為勞伏審巳合使符肇班
氏正神眀来相戩榖增蕃恭惟充義以為剛合道以為
大人期以宰相之器上知有經綸之才從容去就之間
慷慨忠嘉之節暫均偃息行預弼維方冬律之沍寒計
鈴齋之富暇更祈為國自重副時所瞻
清江三孔集卷三十
