清江三孔集卷三
宋孔武仲撰
古賦
雙廟賦
出睢陽兮荒蹊殘草之間覽雙廟之遺蹤兮啟高堂以
縱觀彼廵遠雖異人兮忠壯同發乎心肝英靈超其以
邈兮顧形魄猶凛然昔天寶之不道兮履阽危以為安
置庸相于廟堂兮養逆臣于邊關犖山朝發于范陽兮
烽火夕照于長安滄溟横泄而莫禦兮漂九州以為瀾
惟梁王之舊都兮俯淮泗之驚湍當兵革之幾消兮矧
壁壘之不完徒死節而相誓兮胥肆力乎艱難以九拒
却九攻兮顧慮畫之已殫及兵盡而食窮兮雖智勇
其何言腰領橫分于刀几兮支節播棄于丘原生城守
而死廟食兮越至今幾年而望之者怵惕兮過之者盤
桓使懦夫有立志兮此伯夷之所以為賢如二公之風
烈兮宜聞之者勉旃夫威刑者人之所憚就兮禄利者
人之所喜干矧鯨吞而虎攫兮如思明與禄山獨慷慨
以不懼兮持初志而愈堅眎白刃之來臨兮猶蝱雀之
過前洞觀歷世兮鮮或能然以孔光之素貴兮猶折節
于莽賢偷榮耀于一日兮甘醜辱于三年生為諛臣以
終身兮死為怯鬼于黃泉聊舉隅以善諭兮非更僕之
能宣我思古人兮徒涕泗之漣漣
鳴蟲賦
微哉鳴蟲也彼各有徒深者潛形于數仞之壁高者或
托于百尺之梧嘈然四起雜爾相呼其幽隂悲愁如寡
婦秋嘆于幃幄其荒凉慘淡似客舟(一作子)夜語于江湖
其聲若曰歲既秋矣凉生暑徂霜稜稜以將結露炯炯而
歸蕪茁然豐者為白草蓊然秀者為枯株彼無情而若
此况吾儔飲水(一作泉)食土夀命不長者歟余聞而誚之
曰是何譊譊之多也天地至公惟有生死抱隂而隕乘
陽而起顧無物而不然尚何為乎憂喜取于爾類則有
麟鳳之與蜉蝣譬之吾人則有彭祖之與殤子雖萬口
之讙譁訴高明而不已恐造物者聞之必有按劍而眄
者矣不取僇于天公將見殱于社鬼語未畢歸而自尤
曰彼之所以異于吾者躁也(一作譟)吾之所以賢于彼者
默也奈何紛紛與之爭言是吾惑也不若收視返聽外
與之絶旣而長城鼓闌遠漢星滅日出東隅蟲聲遂歇
弔隋煬帝賦
馳荒郊兮北山莽悲風兮蕭瑟哀隋家兮荒主嘗南游兮
弭蹕時楊氏之方盛奄八荒而為一忘締造之艱難肆
沉酣于燕逸平地渺兮斆海高堂隠其陵日顧繁華之
已空叢棘(一作荆)榛而若櫛感興亡之遄速徒惆悵而涕
零流螢集兮漢宫呦鹿乳兮周京自古皆有此奚獨恨
兮蕪城惜乎捨完固之圖就敗亡之勢豈群臣之尸素絶
嘉猷于献替抑天奪而鬼瞰復公言而自棄嗚呼楚澤
丘墟雷塘草露鳬鵜沸(一作鴈下)兮秋聲(一作飛)牛羊歸兮日
暮迷樓欹傾過者誰顧乃為文以弔之聊以續乎阿房
之賦
田家坡賦
登崇岡以北望山石嶙嶙而青白非所謂兩鐘者耶游
氣濛濛以薄天非馮夷之所宫者耶洪濤巨浪號北風
者耶銀山玉城渺連宫者耶惟余南歸而至此過鐘石
之旁混三江而為一兮浩聯屬乎天漢沙不可以艤舟
兮凛驚肅其魂斡鳴兩槳以橫絶兮夕寄宿于南岸舟
人相戒以不寐兮聽城鼓而宵半孤山岌其當前兮閃
羣星之燦燦及還吾鄉甫涉旬日昔之川行今則陸矣
昔之舟處今則塗(一作屋)矣欲輿而輿欲馬而馬入翺翔
乎城邑出馳驅乎坰野險阻危厲化為夷平蛟龍無所
用其威兮江豚白鱀安得以縱橫行持一笻疲卧一石
而渴飲一觥安得長處此兮差(一作樂)優游于養生塗於
人之所不涉兮耘于人之所不耕顧謂僕者此何處也
對曰是名田家坡去城十五里于時側景銜山松聲颼
飀溪塘湛其微波兮梅花落而飛浮方旋輈而返轡悵
莫克以淹留因援筆而成文兮聊以識乎兹遊元豐六
年十二月十三日
廟山賦
太儀坱圠兮孰闢其初東為滄海兮南為江湖謂其有
意于物耶胡為土斷壤絶不容駕馬與牽車謂其漠然
無意耶胡為積水之中截然起為丘墟惟洞庭之汗漫
兮號巨浸于一隅指天為幕兮視地為無上飛鳥而下
行舟兮濟未半而力無餘使無所棲息兮其將困阨乎
蛟魚乃有廟山兮圪然以中峙洲渚回環兮瀦以流水
力憊者得休兮見險者得止若被邊郡縣前臨不測之
敵兮猶幸有城郭之可恃夜安以眠兮晝徐以起雖扶
摇拔山兮如蝱雀之過耳上青蒼兮薄浮雲中安帖(一作)
(安妥)兮旁無隣收縮以為秋兮浩渺以為春觀于此兮可
以知隂陽之屈伸山有民兮居甚樂緝茅以為室編篁
以為樂以獵為刈兮以漁為穫夕與雞栖兮旦與鳬作
生長于是老死于是而已矣孰謂官府與城郭漢澆唐
漓兮吾獨全太古之淳朴視日出為朝兮視月升為夜
膚冰而後知臘兮顙泚而後知夏(一作氣和而後知春兮膚冰而後知夏)
無功可錄兮無罪可赦與黿鼉並游兮與蜉蝣俱化我
欲留此兮捐詩書視居居兮行于于不飲酒而樂兮不
撞鐘而娛波濤以為琴瑟兮風飇以為笙竽賓虞舜兮
友軒轅傲賈生兮卑屈原訪鴟夷兮追魯連
二山賦
武仲嘗從清源正敏仲祠南岳登福嚴南臺寺旣又
泊舟九江望廬山浩乎有遺世獨往志而未能也乃
作二山賦以寄之
衡之麓兮幽幽衡之泉兮斷流方歲晏之凝沍慘風雲
以悲愁忽青春之時至散沉隂以飄浮上玲瓏以交滴
下青葱其若抽谷鳥語兮關關澗(一作林)鹿鳴兮呦呦使
君來兮此時歷巖徑兮鳴騶奉尚方之寶炬擁北荒之
輕裘會時雪之未應扣嚴祠以精求星斗煥兮臨墀河
漢杳兮明樓珮淒瑲兮振玉冠璀璨兮鳴旒奉南帝與
高眞若交與兮綢繆旣畢事兮逍遥盍翺翔兮林丘路
虹霓之脊脅摘中天之斗牛松翳翳兮千幢竹樅樅兮
萬矛窺三生之晏坐尋魏閣之仙游興徜徉而未盡遂
秣馬而迴輈水悲鳴兮而惜客之去山回環兮而邀客
之留顧人事之不可遂徒惝恍乎離憂公臲卼兮巴陵
之車我出没兮重湖之舟既望履于潯陽復登門于邦
溝語欵曲兮有數迹浩蕩兮無由公雖寓兮天都心獨
喜兮南州謂古鄉亦無以異于傳舍閔世俗之人齪齪
而拘囚慕遠公之蓮社營淵明之秫疇我亦久思兮此
邦奉先子之松楸願歸來兮卜鄰偷歲月之優游挹明
波于天地摻高袪于浮丘浩乎遼哉斯樂不可得而言
也彼何為乎公侯衡山之往兮今不遑再廬山之居兮
公其早謀
東坡居士畫怪石賦
東坡居士壯長多難而處江湖之濱或夕休于岩或朝
餉于野或釣于水之湄或耕于山之上頎然八尺皆知
其為異人觀于萬物無所不適而尤得意(一作意尤得)于怪
石之嶙峋或凌烟而孤起或絶渚而羅陳端莊醜怪不
可以悉狀也蒼蒼黮黮碨碨&KR1235;&KR1235;以鱗鱗彼造物者何
簡也此賦形者何多也蓋含之為一氣散之為萬貌非
尺度所裁量斧鑿所增損乃知夫黜聰明捐志巧則其
動作固將有疑于神也乃濡秃毫闡幽思以心虛為無
象以感觸為太始混沌黔婁左右為之賓浮丘洪崖唯諾為
之侣移瞬息于千年託方寸于萬里其醉墨淋漓藏于
人家散于塔廟者蓋有年矣一日止前騶欵荆關解金
龜置紫綬而蒼顏瘦骨傑然如長松之臨歲寒舉酒而
屢釂仰屋而獨言曰吾之胸中若有嵬峩突兀欲出而
未肆又若嵩高太華乍隠乍顯在乎忩戶之下几案之
前乘興命(一作亟命童僕無乘興字)童奴展紙萬幅澆歙溪之石磨
隃麋之丸睥睨八荒運移雲烟不知泰山之覆于左麋
鹿之興于前亦不知我在此而人之旁觀一揮而皴蒼
菌蠢之體具冄撫而幽深杳遠之意足如在武昌之麓
二别之間是時朔風號怒寒氣充斥日臨西雲倒射東
北居士旣得其象又感其聲寫修纖與森蔚橫斜出乎
崢嶸悄乎如鳥雀之將下泠然若幽泉之可聽乃有霜
顋鐵面之翁瞪若有覩卷之懷中居士無吝色無矜容
淡若忘也豈以為彼取之有限我應之不窮嘗聞之曰
文者無形之畫畫者有形之文二者異迹而同趨以其
皆能傳生寫似為世之所貴珍居士之文俊偉閎博紆
徐姣好矣而又欲從丹青之妙憂以此娛情歡以此寓
笑蓋將以賈誼陸贄之文顧凱之王摩詰之筆兼之乎一
身故其動之為風散之為雲斂之為秋舒之為春是何
其視聽食息與我略均而多才與藝如此此余之所以
心醉乎斯人也
憎蠅賦
方盛夏之滔滔兮氣藴藴以熏心斥纖絺而不御兮將
釋履而投簪切于身而猶若此兮又况乎外物之相侵
而是時也有曰蠅者或形小于烏豆或衣藍而冠赭其
來無端其聚而積汝腹何貯汝足何歷緣眉目與口吻
又自恃其羽翼吐舌持髭並肱交蹠暫却復還以千為
百是可憎矣吾將數之若夫親賓之會處景物之佳時
儐芳罇以晤語援柔毫以賦詩酒未行而已醉膳甫至
而先知浮瓜于泉沉李于水清塵埃以洒埽潔槃箸以
湔洗而乃會面牝牡公遺溲矢宵漏初息晨光向微皓
露凝宇清風滌衣幸視聽之蕭散已薨薨而四飛飽食
方休炎暉正午偃在牀以假寐蔭華榱而避暑忽伺便
而投隙集體同于飛蠱我坐爾至我行爾隨扇不暇執
拂不暇施雖有軀之七尺曾衆寡之莫知四序之間可
畏者夏汝司其晝蚊司其夜嗟方寸之甚小為百煩之
所舍乃曰人于萬物是亦一蟲紛然雜處大小相攻今
則暫存之氣息至穢之形骸外有蚤虱内有蟯蛔蓋與
生以終始非有時而去來舍此不思而惟蠅是責則我
亦褊矣何異拔劍而逐之哉
清江三孔集卷三
