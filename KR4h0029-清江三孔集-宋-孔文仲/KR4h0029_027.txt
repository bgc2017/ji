清江三孔集卷二十七
宋孔平仲撰
詩戲
十三日南湖之集賓主六人謹成詩十韻拜呈
律筦秋灰動銖衣暑服輕居官半舜牧環坐列周卿攬
轡湖邊集談經席上傾逸交希李白竒策擬陳平博奕
休言戲韜鈐且議兵續箋詩義白重演卦爻成午日停
龍馭西風駐鷁程弓鈞寒力壯天暮霽華明綠野接鄉
遂良辰推甲庚浴沂人已散終日夢魂清
再吟六詩四首拜呈
摩天皆勁翮對壘盡雄詩漢士增三傑唐儒益二䕫素
修同德行良會展尊彝恥佩蘇秦印閒吟谷永詩郡條
頒美政邦典守新規暗換隂陽氣平分晝夜時南朝餘
草樹戰國舊城池弱跪霜前蟹竒眸水底龜風標觀畫
鶴禍福中靈棋尼父談諸蔽尤當謹禮儀
累日欲修禮今兹清飲陪(飲用六清)位分乾卦畫人比晉卿
才宗廟精禋近侯邦舞羽來光華連七壁符采綴三台
儀鳳須論德良弓自有材雄鋩皆帝劒(衞琯先帝賜臣劒六)直節
倍公槐吏計無先善人情且去哀箴思丹扆補(李德裕丹扆六)
(箴)彩喜碧油回穆若親朋會欣然肺腑開馳蛟參駿軌
(楚詞馳六蛟兮上徑)朽馭愧駑駘
侯服安無事官曺靜不譁疇非信善友(孟子六等)俱是孝廉
家(汝南六孝廉)荀衮傳榮耀(荀氏家傳衮衣暐曄六葉)温龍競爪牙(温羡兄弟)
(六人號六龍)尺輿思附鳳(六尺輿)角扇笑縈蛇(王羲之題六角扇)士習
賢科論人趨太守衙莊衢當自騁陳藥更誰誇和露餐
荷葉(法慶朝進荷葉六枝)臨流飲雪花草萊依瑞穗(導一莖六穗於庖)荆
布綴明珈且固官庭守寧憂柄用賖它時摇玉佩(上元夫人)
(六玉之佩)鰲禁定聯華
龍笛霜號竅(笛六孔)熊旗露綴斿(熊旗六斿)追歡品加豆(楚子享鄭)
(加籩豆六品)偷暇日要囚(要囚五六日)周冕英才集(周禮六冕)商瑚瑞
氣浮(商之六瑚)金&KR0802;書屢講(余版六&KR0802;)蓬矢志須酧(蓬矢六)草樹雙
仙島風煙半玉樓畫圖觀隰駁果實採沅榴(宋書武陵臨沅獻安)
(石榴一蒂六實)通貴人無恙(賈誼六七貴人無恙)承平府孔修官非劒外
久(峻策六經劒外)課比茂陵優(蕭育茂陵課第六)時變休成論(王通作時變論)
(六篇)皇明已照幽(皇明燭幽又光照六幽)責躬無復事(六事自責)嘉穀藹
高秋(六榖)
十畫農謠一首
春雨津浹洽秋苗香苾芬京坻看便是完固促修囷
惜别一首呈陸亨儒十畫
恬和效春律芳茂若秋松杯畢花枝放吳伻俳笑空
九畫一首
坦直吾所知良彦君長者村邦柱(缺)美丞府依爐冶弗
㤀念夙昔吟奕同茇舍
八畫一首
牧守有民杜佳言多告余金芝先出谷奔召戒征車
七畫一首
子弓仲尼後老作外州行丹穴屯戎伍朱衣走吏兵
十畫四言
亨倅沉俗泥虬卧虹星君促面省座班封修治(平)克茂
果有昌宗恥於便倖宜效孤忠
寄孫元忠(俱集杜句)
君不見瀟湘之山衡山高八月秋高風怒號草木黃落
龍正蟄哀鴻獨呌求其曺男兒生無所成頭皓白漂零
已是滄浪客呼兒覓紙一題詩此心炯炯君應識
抱病江天白首郎秋風此日㬠衣裳看我形容已枯槁
此豈有意仍騰驤一官羈絆實藏身富貴於我如浮雲
致君堯舜付公等幾時高義排金門
嗚呼古人已糞土紛紛輕薄何須數當面輸心背面笑
翻手作雲覆手雨感君意氣無所惜於我見子真顔色
人生會合不可常昔者相遇今不得
不恨我衰子貴時經濟實藉英雄姿君有長材不貧賤
莫令斬斷青雲梯驊騮作駒已汗血坐看千里當霜蹄
省郎京尹必俯拾軍符侯印取豈遲
歲云暮矣多北風瀟湘洞庭虚映空中有雲氣随飛龍
黃鵠高于五尺童殊方日落玄猿哭蕪没瀟岸千株菊
少壮幾時奈老何喧呼且覆杯中淥
老去悲秋強自寬衰顔欲付紫金丹坐卧只多少行立
豈可久在王侯間與君相逢未恨晩他日更僕語不淺
瀟湘水國傍黿鼉吏情更覺滄洲遠
雄姿逸態何崷崪自是君身有仙骨彩服日向庭幃趨
百年未見歡娛畢拖玉腰金致主身起居八座太夫人
爾家最近魁三象文采風流今尚存
思君須向古人求夙昔一逢無此流文章有神交有道
名位豈肯卑微休倜儻權竒難具論鷙鳥舉翮連青雲
無路從容陪笑語使人歎恨傷精魂
故人情誼晩難似神傾意豁真佳士可憐懷抱向人盡
再爲後會知何地老大徒傷未拂衣白頭吟望苦低垂
魚龍寂寞秋江冷不見湘妃鼓瑟時
獨立縹緲之飛樓更有澄江銷客愁無邊落木蕭蕭下
萬里風煙接素秋天青小城搗練急漁翁暝踏孤舟立
嫩蘂濃花滿目斑臨風三嗅馨香泣
玉几由來天北極雲近蓬萊常五色五更三點入鵷行
朝回君是同舍客豈意出守江城居此身巴媿須人扶
青眼高歌望吾子早據要路豈捐軀
秋風歘吸吹南國天地黤慘忽異色江石决裂青楓摧
波漂菰米沉雲黑儒術於我何有哉口雖吟咏心中哀
隱居欲就廬山遠黃帽青鞋歸去來
秋水浮階溜决渠啼猿僻在楚山隅白沙翠竹江村暮
斗酒新詩終日疎男兒生不成名身已老但話夙昔傷
懷抱客至從嗔不出迎逢迎少壮非吾道
自斷此生休問天焉能終日心拳拳人生幾何春已夏
况我與子非壮年東流江水西飛燕可惜刻漏隨更箭
細推物理須行樂只願無事長相見
小臣魯鈍無所能况乃疎頑臨事拙今幸樂國養微軀
主恩前後三持節未有㳙埃答聖朝却教江漢客魂銷
雲白山青千萬里便應黃髮老漁樵
秋風蕭蕭露泥泥美人娟娟隔秋水揚眉結義黃金臺
欲向何門趿朱履案頭乾死讀書螢遮莫鄰雞下五更
老夫卧穩朝慵起肯信吾兼吏隱名
注目寒江倚山閣碧瓦朱甍照城郭雲物不殊鄉國異
形勝有餘風土惡階面青苔老更生况乃秋後轉多蠅
巫山不見廬山遠悵望秋天虛翠屏
隱几蕭條戴鶡冠強移栖息一枝安重陽獨酌杯中酒
醉把茱萸子細看羞見黃花無數新當令美味入吾唇
久拚野鶴如霜鬢何用浮名絆此身
高棟層軒已自凉青楓葉赤天雨霜自公多暇迎參伍
行酒賦詩殊未央共指西日不相貸萬事盡付形骸外
自笑狂夫老更狂詩酒尚堪驅使在
摇落深知宋玉悲東流之外西日微寒衣處處催刀尺
誰家搗練風凄凄籬邊老却陶潛菊前飛秃鶖後鴻鵠
安得送我置汝旁悵望聊歌紫芝曲
秋風淅淅吹我衣日日江樓坐翠微江光隐見黿鼉窟
水鳥啣魚來去飛菱葉荷花淨如拭清簟疎簾看奕棋
雷聲忽送千峯雨波濤萬頃堆琉璃
草閣柴扉星散居遠開山岳散江湖蒼苔濁酒林中靜
丹橘黃柑此地無洞庭揚波江漢回願吹野水添金杯
巢燕養雛渾去盡鄰雞還過短牆來
秋來相顧尚飄蓬兼泛滄浪學釣翁鐘鼎山林各天性
知君才是濟川功萬里寒空只一日會是排風有毛質
攀龍附鳳勢莫當莫度清秋吟蟋蟀
諸公袞袞登臺省後來况接才華盛天涯風俗自相親
歲暮隂陽催短景江風颯颯亂帆秋天入滄浪一釣舟
愁極本憑詩遣興朔雲寒菊倍離憂
秋水才深四五尺風燈照夜欲三更千崖無人萬壑靜
新月猶懸雙杵鳴衰顔動覓藜床坐仰看明星當空大
請君一來開我愁南浮早鼓瀟湘柂
可憐爲人好心事今我能書數字至人生會面難再得
安得如鳥有羽翅日暮聊為梁父吟非子誰復見幽心
入懷本倚崑山玉許身媿比雙南金
腐儒衰晩謬通籍齒牙欲落真可惜滄浪水深青冥闊
山鬼幽憂雪霜逼老去新知見面稀被褐短窄鬢如絲
秋天漠漠向昏黑獨立蒼茫自詠詩
江上形容吾獨老百壺且試開懷抱妙舞逶迤夜未休
多情依舊能潦倒雨裛紅蕖冉冉香玉樽錦席高雲凉
酒酣耳熱㤀頭白老儒不用尚書郎
江上今朝寒雨歇翛然欲下隂山雪山巔朱鳳聲嗷嗷
白鵠翅垂眼流血老夫清晨梳白頭杖藜徐步立芳洲
使我殘年但飽喫微軀此外更何求
神仙中人不易得京中舊見君顔色同心不減骨肉親
我居巷南子巷北佳人屢出董嬌嬈秋水為神玉為骨
孤城此日堪斷腸既飽歡娛亦蕭瑟
封書寄與淚潺湲童稚情親四十年離别不堪無限意
斷腸分首各風煙仄鎖衡門守環堵聞道三年未曾語
數篇今見古人詩更覺良工心獨苦
孫元忠寄示種竹詩戲以二十篇答
青錢買野竹持答翠琅玕深栽小齋後幽事頗相關自
有煙霞質能令朱夏寒引溜加灌溉毋令雪霜殘
冠盖滿京華藩籬帶松菊看君用幽意必種數竿竹嬋
娟碧蘚靜窈窕一林麓排悶強裁詩清文動哀玉
秋風楚竹冷倚杖更徘徊想見隂山雪朱炎安在哉自
今幽興熟携手卧蒼苔客居暫封殖臘月更須栽
賞靜連雲竹移因風雨秋我圃日蒼翠會心直罕儔若
人才思闊文彩珊瑚鈎新詩錦不如札翰時相投
幽偏得自怡種竹交加翠雨露之所濡成長容何易葉
密鳴蟬稠啅雀爭枝墜客思回林坰蕭疎外聲利
解榻秋露懸竹涼侵卧内幽姿可時覩密榦叠蒼翠况
乃回風吹低昂各有意長歗一含情洒落富清製
朱夏雲鬱陶種此何草草兒童汲井華頗亦恨枯槁寒
雨下霏霏滿眼顔色好臨眺獨躊躇山林跡如掃
古墻猶竹色真作野人居青雲羞葉密空翠撲肌膚寒
日外慘淡泠泠風有餘高齋坐林杪興遠一蕭疎
竹光團野草秀氣豁煩襟贈此遣愁寂蕭然靜客心枕
簟入林僻鳥雀聚枝深興趣江湖迥松筠起碧潯
琳琅愈青熒綠竹半含籜霜露一沾凝秋風動哀壑才
名四十年晩就芸香閣江上憶君時風林纖月落
竹深留客處僻近城南樓眼邊無俗物淅淅野風秋主
人不世才老氣横九州哀絃繞白雲清絶聽者愁
入門高興發而無人世喧叢篁低地碧疎林聽晩蟬衰
年旅炎方只想竹林眠安得騎鴻鵠飛去墜爾前
苔竹吾所好開軒納微涼望中疑在野景物洞庭旁秋
風亦已起洒面若微霜南客瀟湘外與君永相望
有竹一頃餘舍下筍穿璧新茁才出墻滿歲如松碧蒼
蒼衆色晩歸鳥盡歛翼宇宙此生浮仰慙林間翮
竹皮含舊翠鳥雀滿樛枝冰壺動摇碧故作傍人低細
雨荷鋤立秋風獨杖藜老來性情靜不是傲當時
執熱何曾有亭午減汗流風飄連野色客意已驚秋應
接非夲性閉關人事休瀟洒送日月兹焉心所求
寒城朝煙淡竹日靜暉暉芊芊烟翠羽羅列瀟洒姿清
風左右至秋色有餘凄日暮歸幾翼鷦鷯在一枝
歘翕炎蒸景汗踰水漿翻凄凄自生凉風竹在華軒蕭
摵寒籜聚比公頭上冠獨在天一隅可望不可攀
密竹復冬笋抽梢合過墻明涵客衣靜隂過酒樽涼初
月出不高茂林延疎光欣然淡情素丘壑道難忘
碧色忽惆悵霜埋翠竹根啾啾黃雀啅宅舍如荒村侍
婢豔傾城煥若靈芝繁天寒翠䄂薄染淚在叢筠
兩頭纖纖
兩頭纖纖半月眉半白半黑對客棋腷腷膞膞拊翼雞
磊磊落落飣坐梨
兩頭纖纖織婦梭半白半黑雪沒靴腷腷膊膊鼓腹歌
磊磊落落金印多
兩頭纖纖棗子核半白半黑紙上墨腷腷膊膊手趁拍
磊磊落落山頭石
兩頭纖纖柳葉書半白半黑鷺間烏腷腷膊膊失水魚
磊磊落落大丈夫
兩頭纖纖新採菱半白半黑玉汙蠅腷腷膊膊馬踏冰
磊磊落落枝壓橙
五雜組
五雜組垂衣裳往復來就桀湯不獲已剪夏商
五雜組封社土往復來使遼宇不獲已拜陽虎
五雜組慶雲聚往復來東西渡不獲已再娶婦
五雜組花木春往復來江湖人不獲已議和親
五雜組錦繡段往復來隨陽雁不獲已猶仕宦
五雜組朝霞明往復來車馬行不獲已方用兵
寄芸叟(藥名)
未老已前胡不歸何須斑白及衰羸婆娑石上弄明月
卧看春風生桂枝
愁雲垂地黃映日叠嶂插空青照樓野菊花開秋又晩
便當歸去老滄洲
年過半百合歸去謹杜衡門深退藏衰白前途有多少
使君子細更商量
承芸叟寄示新詞一篇以此寄謝揚子云書亦有
色乎此亦書之色也(婦人名)
綺羅敷色新出機嵩洛神秀鍾妙詞關西子弟多習武
博學能文君最竒目中無雙成器早少小玉立誰瑕疵
天王后母親選擢抱道韞德將發施朝中議論太真樸
湖南威鳳翅小垂屈伸先後皆有數此理昭昭君自知
芰荷堆綠珠露冷蘭杜秋香風正吹征鴻南飛燕北去
晩去瀟湘君未歸
夜宴曲(婦人名)
湘江紺碧玉照秋丹楓紅蓼君莫愁江上女兒花見羞
吾曺大家行樂休促席相虞美人出羽觴昨許飛瓊液
天明君醉苦相挽肯念奴家隔江遠流蘇小帳曲屈屏
留連子都㤀之(原闕)
七夕一首呈席上(藥名)
琥珀杯濃酒未醇鬱金裙轉舞腰新鉛華第一人中白
歌響幾多梁上塵玉漏將沉香未斷銀潢雖遠志相親
合歡促席留君醉最苦參斜夜向晨
寄芸叟年兄(藥名)
垂天雄翮摶海風窮高極遠志不同盛年折桂心未歉
磨刀水際思平戎西羌活擒偶失手天南星墮郴山中
未甘遂葬江魚腹當歸入覲明光宫何嘗僕射干薦舉
芸臺烏府選擇公蛟龍幽角老愈硬楩楠材格寒更濃
恥為葳蕤要節目預知子不見從容川峽揭節建大戟
服紫腰金薄賞功暮年車轄徙荆楚江離摇碧水蓼紅
橘州橋口皆莽草賈傳井中苔已空我已衰白歛一郡
附子餘光聊養蒙嘗言早休乃良策倚空親想蓮花峯
請君先去采芝术我續隨子棲蒿蓬水甘松香真勝境
雲滑石險多行蹤半天河漢傾瀑布自然銅吼聞霜鐘
董仙種杏人競取淵明石床蒼蘚封怡神麯蘖有妙理
禾收石斛歲屢豊林迥岩屋尤可徧溪間小橋横木通
手捫松蘿攀紫葛清涼半夏如秋冬黃精久餌助冰雪
與君同作白頭翁
郡名詩呈吕元鈞五首
元鈞家成都洪秀禀天質紫微耀文采青鎖聯近密德
全無所累道在固不屈暮年徙江湖寓舍安蓬蓽種花
憐衞足養烏愛均一南軒幽興發北牖高卧佚福慶有
諸郎壽康踰七帙循環視天理一馬齊萬物我進亦隨
隨衰白紆郡紱屢聞曠逹倫頓覺蒙陋失秋風吹楚澤
黃葉弄蕭瑟潭水凝練光衡門刻霜骨登樓足嘉景分
務饒暇日且復相從游新醅有梨栗
相人觀久遠要且視資質酒酸本多甘絹敗為少密公
家渭川後端亮氣不屈播移雖裔土寧妥如舊蓽優游
歸孔聖坎壈笑趙一儻來等榮辱所遇順勞佚道閣接
談賓文房散書帙當其泰定時海宇更無物耳目并已
㤀何心蘄冕紱忽聞韶曲奏更覺巴音失温純比金玉
清越勝琴瑟似追少陵步真得建安骨從今益淬厲及
此舒長日唱酬安敢同心欽但齋栗
二帝本仁愛三王首忠質頗知周德厚不似秦網密平
生勇自信戈戟未易屈何嘗戀儋耳但欲返衡蓽詔條
甚明白宣布要齊一御衆莫若寬使民宜以佚古人貴守義
昭晰在緗帙公言屢見廣我惠慙及物河檀負廩稍梁
鵜譏印紱廬山須決去雲卧未為失瓊章屢起予鳳吹
雜瑶瑟芝蘭暗有香嵩華清見骨君開筆頭花我耀牖
中日九牛登巨鰲視我真蠻栗
南軒何靚深觸處皆野質簷間畫眉語砌下霜筠密小
窗任明晦一榻隨伸屈宿鳥聚樛枝涼蟬噪&KR2316;蓽端居
得頤養誠意更精一夏闌體長健春至轉安佚鉛鼎熟
黃牙仙經横縹帙和言不忤俗定力何轉物嗟我已龍
鍾江潭戀章紱塵中素袍化鏡裏韶顔失愛君詩思茂
雅奏合竽瑟愛君道氣成金石叢壽骨及瓜期尚遠發
藥容有日德爵齒俱尊登門但祗栗
吕公杞梓材自是棟梁質岷山岩谷邃蜀錦機杼密含
章同豹隱榮進异護屈興起自艱微敗席代門蓽揚庭
挺科兩許國操心一理財務廉約持憲從寬佚言動肅
以書絲綸蔚成帙瑣圍使遼土政府論儀物陳郡剖侯
封潞郊紓守紱今棲重湖外久矣齊得失高吟貽華筦
靜鼓雲和瑟知音曠寰宇自養融心骨冥鴻難遂去塞
馬有歸日會見促召還忻歡投棗栗
偶作(日月光天德山河壯帝居太平何以報願上一封書)
日影秋漸薄月華寒更清光生含江水天色晩來晴德
微慙郡紱山野拙將迎河流彌淺峻壯木亦凋零帝子
閟瑶瑟居聞鶚鵬聲太剛每忤俗平進誰提衡何為尚
錄錄以此思歸耕報使掃舊蓽願言嘿餘齡上樓想羌
廬一望烟冥冥封壤邈千里書之寄餘情
清江三孔集卷二十七
