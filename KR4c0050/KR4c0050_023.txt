五百家註柳先生新編外集卷二
為文武百官請復尊號表(六首)
(韓曰公正集中有為京兆府請復尊號表三又有為耆老請復尊號表二皆在貞元十九年間)
(蓋為德宗復聖神文武之號作也其事已詳於正集之注今又有表六蓋在正集之表前作)
臣等言臣竊觀前代之盛列辟之英(孫曰司馬相如曰歷選列辟以迄于)
(今)咸保鴻名而崇明號或配其德或昭其功蓋所以揚
耿光(孫曰書以覲文王之耿光以揚武王之大烈耿光光明也)彰淳懿而示遠也其
有闇然不耀後嗣何觀蔽而不揚羣臣之罪伏惟皇帝
陛下由正統而臨祚承聖緒而受圖稟高明之姿於天
侔博厚之德於地(祝曰禮記博厚配地高明配天)端教化之本制刑禮
之中聲震八區威加六合運玄造之化靡有不通成陰
騭之功莫之能測是用光膺聖神文武之號(孫曰建中元年正月)
(羣臣上尊號曰聖神文武皇帝)其後雖逢阨運(韓曰興元元年正月以朱泚之亂去尊號)今
睹昌期誠我武之掃清(祝曰書我武惟揚侵于之疆)猶自咎而抑損
同罪已之義(孫曰左氏禹湯罪已其興也勃焉)明愛人之仁羣臣等上
順聖心以成恭德而退懷大懼謂掩全功五年于兹(韓曰)
(自興元元年甲子至貞元四年戊辰為五年矣)若墜冰谷(孫曰貞元五年十月百寮請復尊號不允)
方今百職皆理庶績其凝(祝曰書臯陶謨之詞凝成也)人用咸和(孫曰)
(書用咸和萬民咸和皆和也)俗惟丕變陳師鞠旅(孫曰兵法二千五百人為師五百人)
(為旅)無犯塞之虞畫界分疆無專地之患四海寧一萬類
蕃滋薄刑溢不冤之聲(孫曰漢書于定國為廷尉民自以不冤)逋賦蒙勿
收之惠西成有穰歲之報南極見夀星之祥靈貺屢加
天恩允荅豈宜固為薄菲以掩盛明尊號之崇願復如
舊况臣等親奉平明之理久蒙覆露之恩恥德美之不
彰憂罪戾之將及伏惟陛下復循舊典俯循羣情誠天
地神祇内外臣庶之所望也臣等無任屏營悃懇之至
第二表
臣等言臣等前詣朝堂上表伏請復加尊號奉被還旨
未遂懇誠拳拳顒顒不勝大願臣等伏以崇明號昭盛
德爰自中古實為上儀以至于我祖宗莫不膺兹典禮
伏惟皇帝陛下有廣運之德弘照微之仁燭幽以明威
遠以武惠澤之被誠浹洽于八方(浹即協切)英聲之揚宜越
軼于千古(軼徒結切)而乃久為抑損以守謙恭事有曠而不
遵禮有缺而未備臣等又以為不私與已是謂至公有
美之而莫敢辭有非之而莫敢隠必推於物而順於人
既以徇於羣心又思叶於中典此皆聖人之事也且夫
虚而失實則誇曜而誣質而不華則朴略而固所以王
度資於潤飾(孫曰昭十二年左氏思我王度式如玉式如金王度王之法度也)帝者務
於恢崇將以法日月之昭明配天地之廣大(祝曰易廣大配天地)
聳遠方之觀聽兼前代之規模然後表其全功謂之盡
善不可以方當陛下臨位羣臣在庭而使鴻名不彰盛
典猶闕既無以光昭衆美又無以丕承舊儀則臣等蒙
恥於今獲罪於後實為大懼敢忘盡規尊號之崇願從
羣議伏惟陛下俯迴宸睠察納愚誠不惟臣等受恩天
下幸甚無任區區懇迫之至謹昧死重詣朝堂奉表固
請以聞臣等誠懇誠勤頓首頓首謹言
第三表
臣等言前再上表請加尊號實以功德俱茂典禮宜崇
然而不能鋪陳無以動寤愚誠雖竭天鑒未迴臣某等
誠恐誠懼頓首頓首臣等謹按白虎通曰號者功之表
也神農有教田事之勤燧人有興火食之利伏羲正五
始(孫曰白虎通云正五行)祝融績三皇(孫曰白虎通曰謂之祝融何祝者屬也融者績也言)
(能屬績三皇之道而行之故謂之祝融也)人為之名以美其事其後帝王之
盛洎我祖宗之明咸因人心而順古道雖損益咸異而
表功明德一也臣等是以遵有國之令典採上古之遺
文察人心於謳謠(謠烏侯切)觀天意於符瑞敢以為請累表
陳誠曩者運丁艱難時或順動(祝曰易聖人以順動故刑罰清而民服)陛
下思成湯之罪已(孫曰左氏傳禹湯罪已其興也勃焉)念周宣之側身(孫曰)
(詩雲漢仍叔美宣王也宣王之遇灾而懼側身修行欲銷去)去徽號而不稱垂炯戒而
自儆(炯古㢠切)應天以德示人以恭聞于流蔡要荒告于天
地宗廟是故咸知陛下之志慕義而歸仁潛感陛下之
誠通靈而助順今者君臣周德上下叶心百職畢修庶
官以序禮法明具教化流行方内歡康(祝曰方内言四方之内也)天
下寧一四人遵業萬𩔖樂生嘉應休徵神物靈貺形于
草木著于星辰而辭之以仁夀未臻至化猶鬱遂使德
誠可紀名號未崇不告於明神不示於殊俗將何以知
陛下之戡難將何以表陛下之致平下無以威於四方
上無以報於九廟其不可一也淳古之至化邈而不足
烈祖之盛儀廢而不續其不可二也庶正羣官宗室支
屬西土耆長太學諸生黃冠之倫緇衣之侣萬衆伏闕彌
旬織路而乃不從人心以違公議其不可三也守謙恭
卑讓之志忽光大弘遠之圖臣等誠雖至愚以為大謬
伏以常久之德貞夫一也(孫曰易天下之道貞夫一者也)元始之義善
之長也(韓曰易元者善之長也)并包覆露天之大也清淨玄默道
之妙也睿智之周物不可以不稱夫聖也妙算之無方
不可以不稱夫神也行仁義修典法歌詩頌考文章不
可以不稱夫文也却戎狄翦暴逆邊兵以整禁衛以嚴
不可以不稱夫武也而合於唐堯乃聖乃神乃武乃文
之德臣等謹稽之乾符叶於古典侔德澤之廣配功業
之崇昧冒萬死伏請上尊號曰貞元大道聖神文武皇
帝臣等竭其精誠發於交感無以迴日其能動天無任
屏營悃懇之至謹復詣朝堂奉表固請以聞臣某等誠
惶誠恐頓首頓首
第四表
臣等言去年(韓曰貞元五年)九月三度詣闕上表(韓曰即前所上之三表)
請復上尊號悃懇雖竭精誠莫通又懼於累塵聖聽是
用中輟大願未畢羣心靡寧臣某等誠勤誠懇頓首頓
首臣等生逢昌運早列清朝獲覩文明繼跡聖俊亦嘗
考前載於史氏訪遺儀於禮官至於保鴻名尊號之榮
昭茂功盛德之美皆烈祖之垂法為累代之成規子孫
之所宜丕承臣下之所宜崇奉陛下纂聖緒而臨下遵
令典以制中則亦俯從公卿大夫之請光膺聖神文武
之號間者陛下以禍亂之故特貶損以自儆以從一時
之宜信為恭也今乃欲遂變更而不復以廢先祖之典
則若專焉豈陛下或未之思然臣等實以為懼雖欲行
陛下之志奈先祖之典法何伏惟陛下因於憂勞深自
咎責命祝史告于天地陳圭幣祠于祖宗布于羣臣聞
于兆庶固能降開祐之福致感悦之誠咸和以叶心盡
瘁而畢力弼成神造康濟艱難寇逆掃除暴彊擾順侯
衛奉守屏之職夷狄為來庭之賓兵戎不興邊鄙不聳
文軌同於四海貢賦修於九州至若時候將愆必惟思
而内省皇情微軫遂交感而潜通陰陽和而風雨時年
榖熟而財用足休祥數見福應屢臻此皆天地祖宗垂
靈錫祉以成陛下之志明無不荅不享之咎也陛下宜
承天意以悦神心增修盛儀再加明號崇昭報之禮表
恢復之功而辭以仁夀未臻至化猶鬱則若尚懷不足
以要天地祖宗雖有固讓之勤而非重請之義且夫號
者其來尚矣燧人神農各旌其事湯以其武而曰武王
迨我祖宗崇尚古道垂著新法陛下獨為辭讓以守謙
冲則皇王將有愧於前祖宗將不悦於後而帝德是非
之辯固有所歸國典異同之文後難以守且陛下本為
炯誡(炯古迥切一作鑑誡)以示敬恭誠謙德也今以先王之道
而不敢不法烈祖之訓而不敢不承又謙德之大也若
乃守獨善而遺公議執小讓而忽宏規違臣庶之心廢
祖宗之典乃所以失陛下之恭德又徒以掩陛下之全
功臣等誠雖至愚竊所不取輒敢徵之國典酌於經義
取夫貞者事之幹元者善之長以配聖謨神化之盛文
德武功之崇叶紀年之嘉名遵舊號之美稱以如開元
故事謹冒萬死請上尊號曰貞元聖神文武皇帝伏惟
陛下沛然迴慮俯徇羣情然後聖德之光昭玄功之茂
著後代得揚美盛而鑑至清是羣臣之願也不勝懇迫
之至謹奉表詣闕固請以聞臣等誠勤謹懇頓首頓首
第五表
臣頎等言(孫曰頎謂于頎)臣等伏以尊號未復累具陳請伏奉
詔旨固守謙恭臣等上授天地神靈次奉祖宗典法列
經義而順古因人心以從時詞繁而不能陳明誠竭而
未蒙察納德美盛而猶蔽憲度缺而莫修罪戾是憂冰
炭交集臣某等誠惶誠恐頓首頓首臣某等伏以先王
之道由大中而可久近古之化以彌文而益彰然則守
謹而為恭不如立中而垂法表樸而略禮不如文明而
化光况於文質異時而國家自有制度豈直為一王之
法固以遇三代之文其於規模信為弘遠陛下嗣訓先
祖貽謀後聖當踐修以纂承寧變更而廢墜臣等又伏
讀詔書曰遐想哲王則自燧人神農殷湯之時有其事
也又曰欽若典訓則自代宗肅宗玄宗而上有其儀也
又曰所誡者滿所尚者謙守之以誠期於終始臣等以
為去鴻名而貶損謙之始也遵舊典而奉承謙之終也
造次而未嘗違於禮守之以誠也敬恭而無或陷於專
所誡者滿也又曰虚美崇飾所不敢當伏惟皇帝陛下
恤人之心動天之德致理之文教戡亂之武功著於頌
聲光於史氏上有其實無虛美之嫌下盡其誠非崇飾
之偽又曰勉一乃心共康庶政曩者公卿大夫侍御攜
僕(孫曰書左右攜僕攜僕者謂左右攜持器物之僕)或從扞牧圉(孫曰僖二十八年左氏甯)
(武子曰不有行者誰扞牧圉注牛曰牧馬曰圉)或備持戈矛蓋有同力之誠而
無離德之間今者四岳羣后九土庶邦外自藩維内及
宗室黃髮耆老青衿諸儒或僉以同辭或遠而抗疏一
心之效也羣材序進百職交修烽燧不驚兵戎以息鑚
鑿不用獄訟以衰六氣和而風雨時五榖昌而倉廩實
庶政之康也誠由教化以致雍熙自當冠於皇王寧復
謝於堯禹宜加明號以表成功陛下雖以為辭臣等未
知其說又伏奉詔旨令臣等斷表伏以君親一致臣子
一例而春秋之義不以父命辭王父命臣某等得遵先
帝之典以陛下之詔(以字下逸一字)謹昧冒萬死伏請復上尊
號如前不勝惶懼懇迫之至
第六表
臣頎等言臣等今月七日所上表昨十五日下詔旨加
辭讓愈固臣等感謙冲於盛德而私有舊典隳廢之憂
懼煩凟於聖聽而内懷微誠懇迫之切進退兢惕不知
所措臣某等誠惶誠恐頓首頓首臣某等伏以事貴舉
其中名惡浮於實得其中不宜變之而失正有其實不
必避之以為恭况於祖宗之矩儀國家之典制陛下教
尊道備德博化光辭取於貶損而自卑樸略而大簡者
也昔漢宣帝謂元帝曰我漢家亦自有制度(見漢元帝紀)諸
葛孔明誡其主曰不宜妄自菲薄前史載之詳矣幸陛
下思之臣等又以為執小讓之賢不足以方得宜合度
之善去鴻名之敬不足以補變法改作之專陛下行之
將何所守伏以高祖受其明命歷代承以聖德至陛下
又有下武繼文重熙累盛之美不可謂德之不嗣也躬
上聖之姿合至神之化有戡禍亂制外域之武(一無有字)修
禮樂垂憲度之文不可謂實之不孚也比年以來俗化
斯厚人少犯法吏無舞文獄犴將空梏拲不用可謂人
皆向善豈曰俗未勝殘然若辭之所未寤也况於尊號
之美陛下已受於初去之即由於艱虞復之宜因於康
靖徒示其罰不旌其功何以知區宇之削平何以知宗
廟之復(缺)似非陛下之本意但自欲改先祖之遺儀耳内之
臣庶跋履山川思報主恩誓雪國恥亦欲攄其宿憤表
其成勞陛下猶掩鴻名罔窮其事則此等如有未盡不
以為歡倘陛下以自咎責之心尚或未弭則羣臣不能
匡輔之罪(匡一作莊)亦當未除將何以蒙陛下之恩私將何
以受陛下之爵賞君猶含垢臣以偷榮羣下之情必深
反側又無以示於萬古無以威於四夷皆非遠圖且乖
大體臣等懷此數者恨恨而不能自安謹昧冒萬死重
違詔旨伏請復上尊號以如前表伏惟皇帝陛下思聿
修無忝之言(祝曰詩無忝爾祖聿修厥德)顧屈已從人之義再膺大
典俯徇羣情因來月謁太清宫太廟郊祀上帝(孫曰貞元六年)
(十月百僚請復尊號上曰春夏亢旱宿麥不登朕精神祈禱獲降甘雨既致豐穰告謝郊廟倘因禋祀而受尊)
(號是有為為之勿煩固請十一月庚午祀南郊)遂以告祠實臣等之至誠實臣
等之厚幸不勝惶懼懇迫之至謹復詣朝堂奉表固請
以聞
及大會議戶部尚書班宏又請改所上尊號加奉
道字故其文如後表
(孫曰宏衛州汲人貞元五年二月自戶部侍郎遷本部尚書)
伏以睿智之周物而靡不通不可以不稱夫聖也妙算
之無方而莫能測不可以不稱夫神也行仁義修典法
歌詩頌考文章不可以不稱夫文也攘却戎夷戡翦暴
逆邊兵以整禁衛以嚴不可以不稱夫武也而合於唐
堯乃聖乃神乃武乃文之德博施不息而萬物以生推
功不宰而萬化以成合於書之奉若天道之義臣等謹
稽之乾符叶於古典侔德澤之廣配功業之崇昧冒萬
死復請上尊號曰神聖文武奉道皇帝(孫曰此是改第三表)
及大會議國子祭酒韓洄請歷數近日徵應祥瑞
故又改其文如後表
(孫曰貞元七年以韓洄為國子祭酒)
又伏見陛下今年四月以來方當雩祭之修而有旱備
之請纔愆期而未害於物深軫念而將卹其人氣潛通
而交感以和澤旋流而滂霈思遠由是風雨時而霜雹
不降稼穡茂而蝗螟不生農功以成年榖大熟休祥數
見福應屢臻仁木連理而垂陰嘉禾同穎而挺秀夀星
舒景炎之盛芝草布葩英之重白麞凝彩而雪暉蒼烏
取象於天色將徧於郡國相繼於歲時右具如表
為崔中丞賀平李懷光表
(韓曰懷光謀反貞元元年為其部將牛名俊斬首以獻則公之表當是時作也然公時年十三)
(不應有此文中丞者不詳其人矣文又闕不全云)
臣某言伏奉某月日敕逆賊李懷光輿臺末人(孫曰方言南楚)
(凡罵庸賤曰臺)奚虜遺醜(韓曰懷光渤海靺鞨人醜類也)備聞兇險之行頗有
殘暴之名陛下略其細微假以符節盡委朔方之地(孫曰)
(建中元年七月以懷光為朔方節度使)猶分禁衛之兵(孫曰二年五月詔懷光率神策及朔)
(方軍討李惟岳)不感殊恩乃懷異望間者饋貢不入王師問罪
尋令舉軍赴敵而乃終歲無功(孫曰時李燧抱真同討魏城未拔朱滔王武俊)
(連兵救田悦詔懷光統朔方兵一萬三千同討悦懷光勇而無謀為滔等所敗)洎駕幸近郊(韓曰)
(建中四年十月丁未車駕至咸陽戊申幸奉天)敕還舊鎮將掃猾夏之盗因解
奉天之圍(韓曰十一月懷光引兵敗朱泚兵于醴泉泚聞之懼引兵歸長安由是奉天之圍解)豈
伊人謀蓋是天意陛下但嘉其排難不省其由列為上
公命作元帥及躡寇滑汭頓軍咸陽(闕)
為裴令公舉裴冕表
(孫曰大歷四年十二月戊戌裴冕卒八年公始生當無此表裴令公蓋裴遵慶也韓曰按冕傳)
(云大歷中郭子儀言於代宗曰冕首佐先帝驅馳靈武有社稷勲程元振忌其賢遂加誣罔海)
(内冤之與此表合然此表當為郭令公作其云為裴令公非也又傳云時元載秉政冕早所甄)
(引載德之又貪其衰瘵且下已遂拜左僕射同中書門下平章事不踰月卒據元載之誅在大)
(歷十二年而柳生于大歷八年是時方五歲而此表又當在載未誅之前時公未生或謂公集)
(先侍御府君神道表云汾陽王居朔方備禮延望恐此表乃其先人之作然亦不可得而考此)
(決非公之文也明矣)
臣某言聞忠邪不可以並立善惡不可以同道吳任宰
噽而伍胥誅夷(韓曰吳王夫差元年以大夫伯噽為大宰嘗以報越為志二年悉精兵以伐越)
(之夫椒越王勾踐使大夫種因大宰而行成吳王將許之伍子胥諫不聽遂自殺吳王以鴟夷盛其尸投之於)
(江噽普鄙切)楚任靳尚而屈平放逐(韓曰屈原名平事楚懷王為三閭大夫同列上)
(官靳尚共毁譛之王乃疎原原既放逐遂投於汨羅江而死)遠惟前事孰不痛心伏
見澧州刺史裴冕忠肅道高德厚匪躬無怠有蹇諤之
風(祝曰易曰王臣蹇蹇匪躬之故)道佐先帝驅馳靈武贊雲雷之業成
社稷之勲(孫曰至德元載玄宗幸蜀至益昌遙詔太子充天下兵馬元師以冕為御史中丞兼左庶)
(子為之副是時冕為河東行軍司馬授御史中丞詔赴朝廷遇太子於平涼具陳事勢勸之朔方十月太子入)
(靈武冕與杜鴻漸崔漪等勸進甲子以定策功以冕為中書侍郎平章事)程元振忌其直方
遂加誣搆投謫荒裔天下稱冤(孫曰寶應元年四月肅宗崩以冕為山陵使冕)
(以倖臣李輔國權盛將附之乃表輔國親眤術士中書舍人劉烜充山陵判官烜坐法免冕亦以議事與程元)
(振相違貶施州刺史移灃州刺史)空懷醖正之悲莫雪增嫌之恥今姦
邪屏退聖政大明(孫曰廣德元年十一月削元振官爵放歸田里)百度惟貞(諸本)
(作大度誤)四門以穆寰海之内元元之人莫不延首德音思
聞至化願特令追冕列在天朝俾之端揆庶寮平章百
姓處詢謀之任當燮理之權必能協和萬邦致君堯舜
臣位兼將相職忝股肱思進賢傑共熙帝載(孫曰二年二月以冕)
(為右僕射兼御史大夫充東都河南江南淮南諸路轉運使)臣無任懇願之至
為武中丞謝賜新茶表
(韓曰武元衡字伯蒼貞元二十年遷御史中丞公時為監察御史乃其屬也正集有為武中丞)
(謝賜櫻桃表此當次其後)
臣某言中使竇某至奉宣旨賜臣新茶一斤者天睠忽
臨時珍俯及捧戴驚抃以喜以惶(中謝)臣以無能謬司
邦憲大明首出(孫曰貞元二十年正月德宗崩順宗即位易曰首出庶物萬國咸寧)得親
仰於雲霄渥澤遂行忽先霑於草木况兹靈味成自遐
方照臨而甲坼維新煦嫗而芬芳可襲調六氣而成美
扶萬夀以效珍豈可賤微膺此殊錫銜恩敢同於嘗酒
滌慮方切於飲冰(韓曰莊子曰朝受命而夕飲冰我其内熱歟)撫事循涯隕
越無地臣不任感戴欣抃之至
為裴中丞賀破東平表
(孫曰元和十二年二月李師道誅東平盡平時御史中丞裴行立為桂管觀察使)
臣某言月日得進奏官狀報逆賊李師道以某月日克
就梟戮率土臣子慶抃無涯(中謝)臣聞負恩干紀者鬼
得而誅(韓曰莊子為不善乎幽闇之中者鬼得而誅之)犯順窮凶者天奪其魄
(童曰左氏襄公二十九年鄭伯有使公孫黑如楚辭曰楚鄭方惡而使予往是殺予也伯有強使之子晢怒將)
(伐伯有氏大夫和之十二月鄭大夫盟于伯有氏禆諶曰善之伐不善天命也其焉辟子産舉不踰等則位班)
(也擇善而舉則世隆也天又除之奪伯有魄)不自妖孽曷彰聖功伏惟陛下
先天不違與神合契掩周宣中興之業陋漢光再造之
勲靈旗四臨氛沴皆散凡在臣庶盡覩升平伏以師道
席父祖以作威(孫曰大歷中以李正己為平盧淄青節度使傳其子納納傳師道)苞海
岳而專禄恃東秦十二之險(孫曰漢高帝六年田肯賀上曰秦形勝之國帶河阻)
(山縣隔千里持戟百萬秦得百二焉齊地方二千里持戟百萬縣隔千里之外齊得十二焉此東西秦也百二)
(者謂秦地險固二萬人足以當諸侯百萬人十二者謂乃二十萬人足以當諸侯百萬人言齊雖固不如秦二萬)
(當百萬人)誘臨淄三七之兵(孫曰史記蘇秦說齊宣王曰臨淄之中二萬戶不下戶三男子)
(三七二十一萬不待發于遠縣而臨淄之卒固己二十一萬矣)竊據一方歲踰五紀朝
宗之地曠若外區(韓曰禹貢海岱為青州東北據海西南距岱也又云海岱及淮為徐州東)
(至海北至岱南至淮也以其淮海之所在故曰朝宗此言東海為師道所據也)封祀之山隔成
異域(童曰謂東封奉山也在兖州)累聖垂德曾未悛心(孫曰書惟受㒺有悛心悛)
(改也)餘孽滔天果聞折首(祝曰易有嘉折首獲匪其醜)遂使云亭有主
知玉牒之將封(劉曰封禪書炎帝封泰山禪云云黃帝封泰山禪亭亭後漢志曰云云亭亭皆)
(泰山下小山也風俗通云封泰山封廣二丈高九尺下有玉牒書)遼海無虞見石砮之
已至(韓曰國語武王克商通道于九夷八蠻使各以其方賄来貢使無忘職業於是肅慎氏貢楛矢石砮)
(長尺有咫砮矢鏃也以石為之砮音奴)此皆陛下神籌獨得(籌一作筭)廟略無
遺授任推盡力之誠縱捨有感心之化金石可貫龜筮
必從克成不戰之功遂洽無為之理臣謬司戎旅遠守
方隅愧無横草之功(韓曰漢終軍當發使匈奴軍自請曰軍無横草之功師古曰言行草)
(中使草偃卧故曰横草也)坐見覆盂之泰(孫曰東方朔客難連四盂海之外以為帶安如覆)抃
蹈歡慶倍萬恒情
賀赦表
(韓曰表云况乃順時布政乘春導和此謂順宗嗣位肆赦也蓋當公之世人主嗣位肆赦惟順)
(宗一人耳又云謬當任用職在藩維此必代桂廣帥臣作)
臣某伏奉某月日恩制大赦天下一人有慶百度惟新
戴天履土罔不欣抃(中謝)某聞天地成功施雨露而育
物帝王繼統昇日月以垂曜羣品資始萬方文明伏惟
陛下嗣守鴻業光膺駿命淳化均於四序大德合於二
儀保寧社稷光宅區宇弘孝慈以御下崇恭儉以垂休
恩覃溪洞事冠千古况乃順時布政乘春導和敷作解
之澤宣在宥之典九族既睦四門廣闢而又洗滌幽縶
雷雨之施也歸還流竄羅網之釋也移叙貶黜覆載之
仁也蠲除逋債政理之源也褒寵勲賢激勸之方也廢
金寶之貢有以彰儉德搜遺逸之士有以表至公元勲
宿將賞延子孫庶尹卿士榮周存歿廣直言之路啟進
善之門德超虞夏道掩軒頊必將平一殊俗發揮大猷
億萬斯年永荷天緒臣謬當任用守職藩維不獲奔赴
闕庭親覩盛禮感悦歡抃倍萬恒情
賀皇太子牋
(韓曰皇太子乃元和七年所立遂王宥者孫曰皇太子恒憲宗第三子)
宗元皇恐言伏奉六月七日制元和聖文神武法天應
道皇帝光受徽號(孫曰元和十四年七月羣臣上尊號曰元和聖文神武法天應道皇帝)
率土臣子歡抃無涯伏惟皇太子殿下麗正居中輔成
昌運消伏沴孽贊揚輝光鴻名允升大慶周洽表文武
之經緯著天道之運行端景照臨示重輪之發耀(劉曰崔豹)
(古今注曰漢明帝為太子樂人作四歌贊德其二曰月重輪)恩波下濟見少海之增
瀾(劉曰山海經曰無臯之山南望幼海郭璞注曰即少海也昔天子比大海太子比少海)宗元忝
守遐方(韓曰公時在柳州其年十月卒于柳)獲聞盛禮踴躍之至倍萬恒
情謹附牋賀宗元惶恐死罪死罪
賀裴桂州啟
(韓曰裴桂州即前中丞公行立也行立為桂管觀察使在元和十三四年間時淮西已平公前)
(有為賀淮西平赦表此豈赦後有所封贈故公以啟賀之歟)
宗元啟伏承天恩榮加寵贈伏惟增感抃慶㒺極某聞
揚名以顯孔聖于是作經(祝曰孔子曰揚名於後世以顯父母)大孝所尊
曾子以之垂訓(孫曰禮記曾子曰大孝尊親)雨露敷澤日月垂光盛
德果騐於達人(孫曰昭七年左氏聖人有明德者若不當世其後必有達人)積善必
徵於餘慶(祝曰易積善之家必有餘慶)天下人子羨慕無階某特承
恩眷倍百恒品恨以守官不獲奔走拜賀無任展轉惶
灼之至
與衛淮南石琴薦啟
(韓曰衛淮南次公也以檢校工部尚書為淮南節度使在元和十二年淮蔡平後傳云次公本)
(善琴方未顯時京兆尹李齊運使子與之遊請授之法次公拒絶因終身不復鼓而公此文在)
(柳州作則衛時尚鼓琴也使傳之載過乎實矣)
疊石琴薦一(出當州龍壁灘下)右件琴薦躬往探獲稍以珍奇
特表殊形自然古色伏惟閤下稟夔旦之至德藴牙曠
之玄蹤人文合宫徵之深國器專瑚璉之重(童曰論語子謂子貢)
(汝器也瑚璉也注云夏曰瑚殷曰璉宗廟之器也)藝深攫醳(孫曰史記田完世家鄒忌子曰大絃)
(濁以春温者君也小絃廉折以清者相也攫之深醳之愉者政令也醳舒也音釋攫厥縳切)將成玉
燭之調(爾雅四時和謂之玉燭)思叶歌謠足助薰風之化(韓曰舜作五絃)
(之琴以歌南風曰南風之薰兮可以解吾民之愠兮)願以頑璞上奉徽音增響亮
於五絃應鏗鏘於六律沈淪雖久提拂未忘倘垂不徹
之恩(孫曰禮記士無故不徹琴瑟)敢效彌堅之用
荅鄭員外賀啟
李師道三代受恩(孫曰大宗永泰元年七月以李正己為平盧淄青節度使德宗建中二年)
(七月卒子納領軍務貞元八年五月卒子師古領留務憲宗元和元年閏六月卒弟師道領留務是為三代受)
(恩)四兇負德(韓曰四兇即謂正己納師古師道)聖朝含育務在安人不
知覆載之寬弘更縱豺狼之扞蠹王師一發兇首已來
萬姓稱歡四方無事
荅諸州賀啟
李師道累代負恩不起悛革餘㜸怙亂(㜸魚列切本作&KR1416;)更肆
猖狂王師暫勞己致梟戮率土歡抃慶賀難勝太平之
功自此而畢
五百家註柳先生新編外集卷二
