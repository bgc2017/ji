五百家註柳先生集卷十三
墓誌
先太夫人河東縣君歸祔誌
(集註公譴永州司馬故太夫人卒于永明年歸祔于京兆先侍御史府君之墓公尚留永州不)
(得奉喪事以歸作此誌)
先夫人姓盧氏諱某世家涿郡(孫曰涿郡范陽人涿音卓)夀止六
十有八元和元年歲次丙戌五月十五日棄代于永州
零陵佛寺明年某月日安祔于京兆萬年棲鳳原先侍
御史府君之墓其孤有罪銜哀待刑不得歸奉喪事以
盡其志姪洎太夫人兄之子弘禮承事焉嗚呼天乎太
夫人有子不令而陷于大僇(音戮又力救切)徙播癘土醫巫藥
膳之不具以速夭禍非天降之酷將不幸而有惡子以
及是也又今無適主以葬(適音的)天地有窮此冤無窮既
舉葬紖(童曰紖索也紖直忍切與絼同周禮封人置其絼)猶以不肖之辭(肖一作孝)
擬述先德且志其酷焉嘗逮事伯舅聞其稱太夫人之
行以教曰汝宜知之七歲通毛詩及劉氏列女傳斟酌
而行不墜其旨汝宗大家也既事舅姑周睦姻族柳氏
之孝仁益聞歲惡少食不自足而飽孤幼是良難也又
嘗侍先君有聞如舅氏之謂且曰吾所讀舊史及諸子
書夫人聞而盡知之無遺者某始四歲(韓曰大歷十二年公四歲)居
京城西田廬中先君在吳家無書太夫人教古賦十四
首皆諷傳之(皆一作比)以詩禮圖史及剪製縷結授諸女及
長皆為名婦先君之仕也伯母叔母姑姊妹子姪雖遠
在數千里之外必奉迎以來太夫人之承之也尊己者
敬之如臣事君下己者慈之如母畜子敵己者友之如
兄弟無不得志者也諸姑之有歸必廢寢食禮既備嘗
有勞疾先君將改葬王父母太夫人泣以莅事事既具
而大故及焉(孫曰貞元九年五月十七日鎮卒)不得成禮既得命於朝
祗奉教曰汝忘大事乎吾冢婦也今也宜老而唯是則
不敢暇抑將任焉苟有日吾其行也及命為邵州(孫曰永貞)
(元年九月公貶邵州刺史)又喜曰吾願得矣竟不至官而及於罪(韓曰)
(是歲十一月再貶永州司馬)是歲之初天子加恩羣臣(孫曰貞元二十一年正月)
(順宗即位二月大赦加恩羣臣)以宗元任御史尚書郎封太夫人河東
縣太君八月會冊太上皇后于興慶宫禮無違者(孫曰永貞)
(元年八月辛未命婦會策太上皇后于興慶宫)既至永州又奉教曰汝唯不恭
憲度既獲戾矣今將大儆于後以蓋前惡敬懼而已苟
能是吾何恨哉明者不悼往事吾未嘗有戚戚也而卒
以無孝道不能有報焉喪主子婦七歲(孫曰貞元十五年公之妻楊卒)
而不果娶竄窮徼(童曰徼境也徼吉弔切)人多疾殃炎暑熇蒸(童曰)
(熇火爇也熇呼木黑各虚驕三切)其下卑濕非所以養也診視無所問
藥石無所求禱祠無所實蒼黃呌呼遂遘大罰天乎神
乎其忍是乎而獨生者誰也為禍為逆又頑很而不得
死逾月逾時以至於今靈車遠去而身獨止玄堂暫開
而目不見孤囚窮縶(陟立切)魄逝心壞蒼天蒼天有如是
耶有如是耶而猶言猶食者何如人耶已矣窮天下之
聲無以舒其哀矣盡天下之辭無以傳其酷矣刻之堅
石措之幽陰終天而止矣
伯祖妣趙郡李夫人墓誌銘
夫人姓李氏辯族氏者曰趙郡贊皇之東祖(贊皇趙州縣名孫曰)
(六國時武安君李牧事趙遂為趙人晉司農丞楷徙居常山有五子輯晃芬勁叡叡子勖兄弟居巷東勁子盛)
(兄弟居巷西故叡為東祖芬與弟勁共稱西祖輯與弟晃共稱南祖)祖某為某官父沖為
單父尉夫人生於良族嶷然殊異及筓(童曰女十五曰筓說文笄簪也)
(筓音稽)德充於容行踐於言高朗而不傷其柔嚴恪而不
害其和特善女工剪制之事又能為雅琴秦聲操縵之
具(孫曰為雅琴擊琴也楊惲曰家本秦也能為秦聲叩擊而歌之也禮記不學操縵不能安絃操縵雜聲也)
(操七刀切縵末旦切)婦道既備宜為君子之配偶焉我伯祖臨
邛令府君諱某(韓曰此誌不載臨邛君諱新史世系表亦止載曰某為臨邛令它無所考蓋察躬)
(兄也)受夫人於李氏之廟而歸于正室臨邛府君之先曰
我曾王父清池府君諱某(童曰諱從裕)清池之先曰徐州府
君諱某(童曰諱子夏)又其先曰常侍府君諱楷常侍之兄曰
中書令諱奭自中書以上為宰相四世(孫曰奭父則則父旦旦父慶凡)
(四世為相)噫我伯祖以宗胄碩大而濟其德厚(濟字一作齊又一作儕)
夫人以族屬清顯而修其禮範合二姓以承先祖為士
者榮之故佐奉養承祭祀婦德用光家道甚宜無何伯
祖終于臨邛而窆焉夫人從子而反于淮滸(滸水涯之名孫曰夫)
(人家揚州淮滸謂此滸音虎)嗚呼我先府君每得仕未嘗不奉迎供
養必誠必親男既立必使之有禄仕女必使之有家將
嫁己子必先擇良士可以配諸姑者定然後議焉仲父
殿中侍御史府君由是志也夫人生男一人諱某不幸
終于宣州旌德尉(韓曰此誌不載其名而曰終旌德尉史亦不載其名而曰終旌德令恐史)
(誤作尉為令也)女三人皆得良壻隴西李伯和為揚子丞疾痺
廢痼而沒太原王紓(孫曰紓工部員外即端之子其弟曰紹唐史有傳紓音舒)今
為右補闕潁川陳萇(孫曰萇京之弟公有京行狀萇音長)為校書郎渭
南尉知名貞元十六年王氏姑定省扶侍自揚州至于
京師道路遇疾遂館于陳氏以諸壻之良諸女之養無
不得意焉享年八十一是歲六月二十九日終于平康
里自小斂至于大斂比及葬則二壻實參主之有孫二
人長曰曹郎奉之以縗而正于位八月二十四日葬于
萬年縣之少陵原實棲鳳原介于我先府君仲父二兆
之間神心之所安也嗚呼嗣子早夭臨邛萬里以歲之
不易(孫曰左氏昭四年之文不易有難也)未克合祔哀孰甚焉諸姑合以
為斯志以從人之道銘曰
藹其芳壽且康大梁鶉火沈幽光(韓曰大梁鶉火二星名是年歲星在大梁)
(六月日月會於鶉火蓋以紀卒之年月也)夙淪夫子嗣又喪(平聲)輤帷不復岷
之陽(童曰輤喪車飾岷之陽指臨邛令窆所也輤此見切或作蒨)兆靈趾棲鳳里艮
之山兌之水靈之車當反此子孫百代承靈祉誰之言
者青烏子(孫曰風俗通曰漢有青烏子善數術唐藝文志葬書有青烏子三卷韓曰相冢書曰青烏)
(子稱山三重相連名連華山葬之當出二千石)
叔妣吳郡陸氏夫人誌文
(韓曰陸氏公叔父殿中君之配公前作殿中君墓版文時夫人尚無恙至是而夫人卒合祔焉)
(為此誌)
夫人諱則字内儀姓陸氏家于吳郡蓋江左上族以宗
子在他國家牒逸墜故曾王父王父之諱官不克究知
而闕其文父覃皇河南陸渾令夫人生而柔筓而禮會
伯舅為河南尹撰擇僚寀(撰息兖切)謂我文學掾仲父(韓曰時殿)
(中君為河南文學)士林殊英儒流推高故夫人歸于我夫人之
志也温順以承上沖厚以字下不敢踰於冢婦不敢侮
於臣妾(童曰孝經治家者不敢失於臣妾而況於妻子乎)是宜允膺福夀集成
母儀稟命不淑享年三十有五貞元十二年十一月己
亥終于長安太平里第嗚呼夫人生男一人曰曹婆幼
[孑(焉-正+?)]在抱委縗就位(縗音崔)女一人曰喜子匍匐繦緥(繦舉兩切)
(緥音保)寄婦人之手哀哉蓋衰門薄祐神道不相顧仲父
違背於歲首(韓曰正月九日殿中君卒)而夫人捐棄於是日遺孤眇
藐未克承紹凡我族屬其痛巨乎遂以其年十二月十
三日庚午合祔於少陵原之墓恭惟仲父之諱字夫人
之爵齒備于版文今不書懼再告也
亡姑渭南縣尉陳君夫人權厝誌
唐貞元十七年九月六日甲子(孫曰實乙丑)前渭南縣尉潁
川陳君之夫人河東柳氏(韓曰潁川陳君名萇京之兄也夫人柳氏公叔父殿中君)
(之女)終于平康里將終告於陳君曰吾生四十有四年為
陳氏介婦九年謹飭不怠以至此命也既成婦矣宜祔
於皇姑從兆于三原然而不幸中道而有痼疾既不及
養于舅姑又不得佐于蒸嘗生君之子不朞月而殞嘗
謂君宜有貴位而不克見執親之喪不得終紀皆天譴
之大者也且願殺禮(童曰周禮國新殺禮殺所介切)以成吾私邇先
夫人之墓而窆我焉將俟君之不諱而歸復于正其可
也陳君乃卜十二月十八日權厝于城南原曰棲鳳如
夫人之志且以時日甲子授于宗元曰子之姑孝於家
移于我之長睦於族施于我之黨是用賓而禮之如益
者之友(童曰語曰益者三友)今則去我已矣吾無以報焉他日嘗
謂子慤而文願以為誌庶幸而有知將安子之為也萇
無恨矣嗚呼貴不必賢夀不必仁天之不可恃也久矣
遂哭而受命書夫人之世以記于兹石夫人六代祖諱
慶五代祖諱旦位皆至宰相高祖諱楷為濟州刺史曾
祖諱某(童曰諱子夏)為徐州長史祖諱某(童曰諱從裕)為清池令
考諱某為臨邛令妣李氏趙郡贊皇人其他則俟改葬
而後備
亡姊崔氏夫人墓誌蓋石文
我伯姊之葬良人博陵崔氏為之誌(孫曰崔簡字子敬)凡歸於
夫家為婦為妻為母之道我知之不若崔之悉也然而
自筓而上以至於幼孩崔固不若我之知也又烏可以
已今之制凡誌于墓者琢密石加蓋于其上用敢附碑
陰之義假兹石而書焉嗚呼夫人天命之性(童曰禮天命之謂性)
固有以異於人孩而聲和幼而氣柔以吾族之大尊長
之多(長丁兩切)夫人自能言而未嘗誤舉其諱與其類戲于
家游弄之具未嘗有爭先公自鄂如京師(孫曰鎮為鄂岳都團練判)
(官一本有歸字)其時事會世難教告罕至(告一作書)夫人憂勞踰
月默泣不食又懼貽太夫人之憂慮紿以疾告(紿欺也紿音)
(怠上聲)書至而愈人乃知之善隸書為雅琴以自娛樂隱
而不耀工足以致美於服而不為異言足以發揚於禮
而不為辯孝之至敬之備仁之大又以配君子然而不
克會于貴夀以至于斯孰謂之天有知者耶(一無之字)太夫
人生二女幼曰裴氏婦(孫曰幼適裴墐字封叔)如夫人之懿在二
族咸以令德聞而皆早世其弟昏愚而獨存孰謂天可
問耶(一本問字下有者字)嗚呼痛其甚歟遂濡血而書(一作以書)以志
終天之哀與兹石永久
亡姊前京兆府參軍裴君夫人墓誌
柳氏至于唐其著者中書令諱奭中書之弟之子曰徐
州府君諱某(童曰諱子夏)實有孝德世其家業清池府君諱
某(童曰諱從裕)繼之以茂實德清府君諱某(童曰諱察躬)承之以
善政以至于侍御史府君諱某(童曰諱鎮)用貞信勁正達于
邦家克生賢女以配于裴氏裴氏至于唐其著者禮部
尚書諱行儉(孫曰行儉字守約絳州聞喜人高宗時為禮部尚書)禮部之子曰侍
中諱光庭(孫曰光庭字連城開元時為宰相)嗣用忠肅書于國史祠部
府君諱稹(孫曰光庭子稹開元末為祠部員外郎)業之以貞直以至于今
金吾府君諱儆(音警)用純懿端亮聞於天下實生良子以
配夫人(孫曰儆四子堅墐埴塤夫人墐之配也)嗚呼夫人與仁考偕生以
禮順偕長始於家純如也終於夫族穆如也其為子道
也孝以和恭以惠取與承順必稱所欲先君與太夫人
恩遇尤厚故夫人侍側無威怒之教焉天禍弊族夙遭
大故我諸孤奉太夫人之養不敢圖死至於復常夫人
三歲無湯沐無鹽酪(音洛)頓踴叫號哀徹天地外除髮不
勝笄體不勝帶太夫人泣而命之固猶不食朝夕諭誨
僅而濟焉其為妻道也貞順之宜恒服於身體疑忌之
慮不萌於心術忿懥之色(童曰忿懥恨也禮記有所忿懥則不得其正懥音致)不
兆於容貌同焉而合於禮婉焉而得其正其為婦道也
惟聽順謹敬睦姻仁恤之行甚備常以不幸不及姑舅
之養用為大恨是故相春秋之事眎滌濯羞簠簋勞以
待旦每怵惕之感至焉則又移其孝于裴氏之門(一本作移)
(其孝于兄公女公)而以睦于冢婦介婦必敬必親下以不失其
赤子之心姻族歸厚率由是也嗚呼我之大譴歟裴氏
之大不幸歟以夫人之德行宜貴夀宜康寧然而年始
三十不克至于壽良人官為參軍事(孫曰墐時為京兆府參軍)不及
偕其貴骨髓之疾實鍾于身以貞元十六年三月十三
日甲子終于光德里第痛矣夫始夫人之疾也夫人之
族視之如己(一有宗字)其家老長妾臧獲之微皆以其私奔
謁於道路禱鬼神問卜筮者相及也既病太夫人在側
尚慮積憂傷于尊懷猶持形立氣紿以少間故二稚未
齓(墐子銑童曰齓毁齒也男八歲女七歲而齓齓初覲切)良人在遠不及有緒言
遺念以傳於後則我呼天之痛宜有加焉嗚呼天胡厚
是懿德而闕其報施獨何咎歟余不知天之忍也既逾
月良人至自洛師望門而哭曰無以立吾家成吾身矣
凡生三子幼曰崔七先夫人八月而殯魂氣無不之也
次曰崔六後夫人五旬而夭因祔焉今其存者曰崔五
幸無恙託于乳媪(烏皓切)以虞水火哀哉其年八月十八
日甲子安厝于長安縣之神禾原從于先塋祔于皇姑
宜也母弟號哭而為之志毒痛憑塞略不能具敢告无
愧辭无益美庶用正直克安神心嗚呼至哀无文至敬
不飾故无其辭
亡妻弘農楊氏誌
亡妻弘農楊氏諱某高祖皇司勲郎中諱某(孫曰司勲諱元政)
司勲生殿中侍御史諱某(孫曰侍御史諱志玄)殿中生醴泉縣尉
諱某(孫曰諱成名)醴泉生今禮部郎中凝(孫曰成名三子憑字虚受凝字懋功)
(凌字恭履韓曰凝當作憑憑嘗為禮部郎中集又有祭揚詹事文可見今作凝恐非)代濟仁孝號
為德門郎中娶于隴西李氏生夫人夫人生三年而皇
妣即世外王父兼居方伯連帥之任歷刺南部(孫曰建中四年)
(以兼為鄂岳觀察使貞元元年遷江西觀察使)夫人自幼及筓依于外族所以
撫愛視遇者殆過厚焉夫人小心敬順居寵益畏終始
無驕盈之色親黨難之五歲(孫曰建中二年年五歲)屬先妣之忌
飯僧於仁祠就問其故媬傅以告(媬音保)遂號泣不食後每
及是日必遑遑涕慕抱終身之戚焉及許嫁於我柔日
既卜(韓曰禮記外事以剛日内事以柔日柔日乙丁己辛癸是也)乃歸於柳氏恭惟
先府君重崇友道於郎中最深髫稚好言(髫音迢)始於善
謔(童曰詩善戲謔兮)雖間在他國終無異辭凡十有三歲而二
姓克合奉初言也夫人既歸事太夫人(韓曰公之母河東郡太夫人盧)
(氏)備敬養之道敦睦夫黨致肅雍之美主中饋佐烝嘗
怵惕之義表于宗門太夫人嘗曰自吾得新婦增一孝
女況又通家愛之如己子崔氏裴氏姊視之如兄弟故
二族之好異于他門然以素被足疾不能良行(孫曰昭七年左)
(氏孟縶之足不能良行注云跛也)未三歲孕而不育(孫曰易漸之九三曰婦孕不育凶)
厥疾增甚明年以謁醫救藥之便來歸女氏永寧里之
私第八月一日甲子(孫曰實壬申)至于大疾年始二十有三
嗚呼痛哉以夫人之柔順淑茂宜延于上壽端明惠和
宜齒于貴位生知孝愛之本宜承于餘慶是三者皆虚
其應天可問乎衰門多舋(童曰舋罅拆也舋許慎切又音釁)上天无祐
故自辛未(孫曰辛未貞元七年)逮于兹歲累服齊斬繼纏哀酷(孫曰)
(貞元九年五月公父鎮卒十二年正月叔父卒十一月叔妣陸氏卒)其間冠衣純采(孫曰禮曰)
(孤子當室冠衣不純采純之允切)朞月者三而已矣无乃以是累夫人
之壽歟悼慟之懷曷月而巳矣哀夫遂以九月五日庚
午克葬于萬年縣棲鳳原從先塋禮也是歲唐貞元十
五年龍集己卯為之誌云
坤德柔順婦道肅雍(童曰詩序曰猶執婦道以成肅雍之德)惟若人兮婉娩
淑姿(孫曰婉娩順也婉音宛娩音晚又音免)鏘翔令容(鏘七將切)委窮塵兮佳
城鬱鬱閉白日兮(孫曰博物志漢滕公夏侯嬰死公卿送葬至東都門外馬不行踣地悲鳴)
(得石棺有銘曰佳城鬱鬱三千年見白日吁嗟縢公居此室乃葬之)之死同穴(孫曰詩之死矢靡它)
(又曰死則同穴公自言異時死則與之同穴)歸此室兮
下殤女子墓塼記
(韓曰殤未成人而死禮八歲至十一為小殤十二至十五為中殤十六至十九為上殤)
下殤女子生長安善和里其始名和娘既得病乃曰佛
我依也願以為役更名佛婢既病求去髮為尼號之為
初心元和五年四月三日死永州凡十歲其母微也故
為父子晚性柔惠類可以為成人者然卒夭斂以緇褐
銘用塼甓(甓瓦也甓蒲歷切)葬零陵東郭門外第二岡之西隅
銘曰
孰致也而生孰召也而死焉從而來焉往而止䰟氣無
不之也骨肉歸復於此(孫曰延陵季子曰骨肉歸復于土命也若䰟氣則無不之也)
小姪女子墓塼記
字為雅氏為柳生甲申(孫曰貞元十二年)死己丑(孫曰元和四年)日十
二月在九是日葬東岡首生而慧命則夭始也無今何
有質之微當速朽銘兹瓦期永久
故尚書戸部侍郎王君先太夫人河間劉氏誌文
(韓曰夫人王叔文母也公附叔文故此銘極所稱道時貞元二十一年秋也八月而憲宗立叔)
(文敗公亦相繼貶黜豈公作銘時猶未悟耶其後與許孟容書謂是時年少氣銳不識幾微不)
(知當否但欲一心直遂果陷刑法意公亦悔所不及矣韓文公言曰子厚前時少年勇於為人)
(不自貴重顧藉謂功業可立就故坐廢退誠有當於公之心哉)
夫人姓劉其先漢河間王(孫曰河間獻王德漢景帝長子)王有明德世
紹顯懿至于唐有文昭者為綿州刺史號良二千石其
嗣慎言為仙居令光州長史克荷于前人光州(一有君字)夫
人之父也夫人及笄五年從于北海王府君(孫曰王越州山隂人)
(叔文自言王猛之後云)諱某府君舉明經授任城尉左金吾衛兵
曹修經術以求聖人之道通古今以推一王之典會世
多難不克如志卒以隱終夫人生二子長曰彛倫舉五
經早夭少曰叔文堅明直亮有文武之用貞元中待詔
禁中以道合于諸后凡十有八歲獻可替否有匡弼調
護之勤(孫曰叔文善棋貞元初出入東宮娛侍太子詭譎多計自言讀書知治道乘間嘗為太子言民)
(間之疾苦)先帝棄萬姓(韓曰貞元二十一年正月癸已德宗崩)嗣皇承大位(韓曰)
(丙申順宗即位)公居禁中訏謨定命(童曰詩之辭)有扶翼經緯之績
(孫曰自德宗大漸王伾每入稱詔召叔文坐翰林中使決事伾以叔文意入言於宦官李忠言稱詔行下外無)
(知者)由蘇州司功參軍為起居舍人翰林學士(孫曰二月叔文以前)
(蘇州司功參軍為起居舍人翰林學士)將明出納(韓曰詩肅肅王命仲山甫將之邦國若否仲山)
(甫明之又曰出納王命王之喉舌)有彌綸通變之勞副經邦賦財之職
(孫曰三月以叔文為度支鹽鐵轉運使)加戸部侍郎賜紫金魚袋(孫曰五月以叔)
(文為戸部侍郎職如初賜紫)重輕開塞有和鈞肅給之效(童曰書關石和鈞和)
(鈞謂均平也)内贊謨畫(一作謀謨)不廢其位凡執事十四旬有六
日利安之道將施于人而夫人終于堂蓋貞元之二十
一年六月二十日也(孫曰是日丁巳)知道之士為蒼生惜焉天
子使中謁者臨問其家賻以布帛嗚呼夫人之在女氏
也貞順以自處孝謹以有奉其在夫族也祗敬以承上
嚴肅以莅下事良人四十有九年而勤勞不懈生戸部
五十有三年(孫曰天寳十二年叔文生)而教戒無闕年七十有九而
戶部之道聞於天下為大僚垂紫綬以就奉養公卿侯
王咸造于門既壽而昌世用羡慕然而天子有詔俾定
封邑有司稽於論次終以不及時有痛焉是年八月某
日祔于兵曹君之墓銘曰
夫人之德温柔敬直承于陰教式是嬪則克生良子用
揚懿美有其文武弘我化理天子是毘邦人是望(平聲)若
若紫綬(孫曰漢書印何纍纍綬何若若耶若若垂貌)滎于高堂惟昔孟氏號
為母師在漢稱賢有戒不疑(孫曰此當言雋不疑或字誤也)懿懿夫人
惟其似之山北之中神禾之原問于靈龜閟此顯魂(閟音)
(秘)勒石垂休永永萬年
朗州員外司戸薛君妻崔氏墓誌
唐永州刺史博陵崔簡(孫曰簡字子敬)女諱媛嫁為朗州員外
司戸河東薛㢲妻三歲知讓五歲知戒七歲能女事善
筆札讀書通古今其暇則鳴絃桐諷詩騷以為娛始簡
以文雅清秀重於當世其後病惑得罪投驩州(孫曰元和七年)
(簡卒於驩州)諸女蓬垢涕號柳氏出也以叔舅命(孫曰叔舅公自謂)
歸于薛惟恭柔專勤以為婦妻恩其故他姬子雜己子
造次莫能辨無忮忌之行(忮恨也忮音寘)無犯迕之氣(迕逆也)
(迕音午)一畆之宅言笑不聞于隣元和十二年五月二十
八日既乳(童曰乳産也)病肝氣逆肺牽拘左腋巫醫不能已
朞月之日潔服飭容而終年若干某月日遷柩于洛某
月日祔于墓在北邙山南洛水東巽始佐河北軍食有
勞未及錄會其長以罪聞因從貶(孫曰元和初討成德節度使王承宗以于)
(臯謩董溪為河北行營糧料使崔元受韋岵薛㢲王相等為判官分給供餽既罷兵臯謩等坐贓數千緍勅貸)
(其死六年五月流臯謩春州溪封州行至潭州賜死元受等從坐皆逐嶺表)更大赦方北遷
(孫曰元和十三年正月以平淮西大赦天下)而其室已禍巽之父曰大理司
直仲卿祖曰太子右贊善大夫環曾祖曰平舒令煜高
祖曰工部尚書真藏簡之父曰大理司直畢(當作曄)祖曰
某官鯢唐興中書令仁師議刑不孥(孫曰貞觀十六年刑部以盗賊律反)
(逆緣坐兄弟没官為輕請改從死左僕射高士廉吏部尚書侯君集兵部尚書李勣等請從重民部尚書唐儉)
(禮部江夏王道宗工部尚書楚客等請依舊不改時議者以漢及魏晉謀反皆三族欲依士廉等議仁師為給)
(事中駁議以為不可太宗從之)其二世大父也(孫曰仁師生挹挹生液液生鯢鯢生曅)巽
之他姬子丈夫子曰老女子曰張婆妻之子女子曰陀
羅尼丈夫子曰某實後子銘曰
翼翼仁師惟仁之碩一言刑輕綿載二百其慶中缺曾
玄不績簡之温文卒昏以易七男三女八我之出仍禍
六稔數存如没宜福而災伊誰云恤惟薛之婦德良才
全隣無言聞臧獲以虔推仁撫庶孩不異憐兄公是怙
(公一作子)夫屬忻然髲髢峩峩(童曰髲鬄也髢結髲也髲音被髢音第)籩豆惟
嘉烝嘗賓燕其羞孔多有苾有嚴(苾香也苾蒲必切)神饗斯何
奚仲仲虺(孫曰奚仲為夏車正禹封為薛侯十二世孫仲虺居薛為湯左相後以為氏)胡祐
不遐高曾祖考胡嘏之訛淑人不居誰任于家書銘告
哀以寘巖阿
韋夫人墳記
韋夫人終成都殯萬年遷柩渭南祔而不合大葬未利
以俟禮也其族系如某人之誌堋用元和十四年月日
(孫曰左傳毁則朝而堋不毁則日中而堋說文云堋舉葬下土也堋逋鄧切又音朋)子某為石刻
而納諸壙
馬室女雷五葬誌
馬室女雷五父曰師儒業進士雷五生巧慧異甚凡事
絲纊文繡(纊音曠)不類人所為者余覩之甚駭家貧歲不
易衣而天姿潔清脩嚴恒若簪珠璣衣紈縠(上音丸下胡谷切)
寥然不易為塵垢雜年十五病死後二日葬永州東郭
東里以其姨母為妓於余也將死曰吾聞柳公嘗巧我
惠我今不幸死矣安得公之文志葬於墓(一本作志我葬)其父
母不敢以云葬之日余乃聞焉既而閔焉以攻石之後
也遂為砂書玄塼追而納諸墓
五百家註柳先生集卷十三
