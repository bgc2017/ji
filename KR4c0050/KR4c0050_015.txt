五百家註柳先生集卷十五
問答
晉問
(韓曰公晉人實以堯之故都為重故設武陵之問而悉以晉之名物對一曰晉之山河表裏而)
(險固二曰晉之金鐡甲堅而刃利三曰晉之名馬其強可恃四曰晉之北山其才可取五曰晉)
(之河魚可為偉觀六曰晉之鹽寳可以利民七又先言文公霸業之盛而後以堯之遺風終焉)
(其為文可謂工矣補注晁无咎嘗取此文附續楚詞其系冇曰枚乘七發蓋以微諷吳王濞母)
(反晉問亦七蓋效七發以諷時君薄事役而隆道實云)
吳子問於柳先生曰(童曰吳子武陵)先生晉人也(童曰公河東人)晉之故
宜知之(故下一有封字)曰然然則吾願聞之可乎曰可晉之故
封太行掎之(韓曰太行在澤州晉城縣一云在懷州修武縣西北則此山當在二州之界也孫曰漢)
(地理志太行山在河内山陽縣切縣西北掎謂掎角也掎舉綺)首陽起之(韓曰首陽山在河東蒲版)
(縣華山之北河曲之中)黃河迤之(韓曰黃河之源出自崑崙循雍州北徵達華隂至扵德州而入)
(於河晉地蓋當河之曲也說文云迤邪行也迤移爾切)大陸靡之(孫曰書大陸旣作漢地理志在)
(鉅鹿縣北澤名也韓曰按通典在趙州昭慶縣即隋大陸縣地有大陸澤又云深州有陸澤縣大陸亦在此則此)
(澤當在二州之界也靡釋文云靡曼也)或巍而高或呀而淵(童曰呀張口也呀虚加)
(切)景霍汾澮(孫曰晉語景霍以為城汾河涑澮以為淵注曰景大也景霍謂霍太山在河東彘縣)
(汾河涑澮四水名)以經其壖(張曰說文壖城下田也壖如緣切)若化若遷鈎嬰
蟬聫然後融為平川而侯之都居(孫曰晉侯之國)大夫之邑建
焉其高壯則騰突撐拒(童曰撐袤柱也拒捍也撐抽庚切拒音巨)聱岈鬱
怒(童曰聱語不入也㟏岈山深貌聱五交切岈許加切一本有焉宇)若熊羆之咆(熊音雄羆)
(音碑咆音庖嘷也)虎豹之嘷(音豪)終古而不去攫秦搏齊(張曰攫持也厥)
(縛切)當者失據燕狄惴怯若卵就壓(孫曰若泰山之壓累卵就一作甎)
振振業業覷關蹀戸(張曰覷伺視也蹀蹈也覷七慮切蹀達協切)惕若僕妾
其按衍則平盈旋緣紆徐夷延若飛䳒之翔舞(䳒余專切與鳶)
(同)洄水之容與(張曰洄說文云&KR0146;洄也䆁文逆流而上洄音回)以稼則碩以植
則茂以牧則蕃以畜則庶而人用是富而邦以之阜其
河則濬源崑崙入於天淵(黃河見上注)出乎無門行乎無垠
自匈奴而南以界西鄙(孫曰匈奴單于在晉之西)衝奔太華(韓曰太華即華)
(岳也在晉之西)運肘東指混潰后土(童曰混音渾潰胡對切散也)濆濁麋沸
(張曰濆湧也音汾又房吻切)黿鼉詭怪(童曰黿似鼈而大鼉水蟲力至猛能攻陷河岸黿音元)
(鼉徒河切)于于汩汩騰倒䭿越(張曰䭿馬足疾貌音佚)委泊涯涘(童曰涘水)
(涯音俟)呀呷欱納(童曰呀張口也呷吸呷也欱大歠也呀虚加切呷迄甲切欱呼合切)摧
雜失墜其所蕩激則連山參差廣野壊裂轟雷努風(轟呼)
(宏切)撼&KR1984;干&KR2164;(張曰撼搖也戸感切鴿字諸韻無之一本作頷釋云頤下也音憾&KR2164;音戛)崩石
之所轉躍大木之所擢拔漰泙洞踏者(童曰漰水激有聲泙亦水鳴聲)
(漰披明切泙白明切與洴通踏音沓)彌數千里若萬夫之斬伐而其軸
轤之所負(韓曰轤船前刺櫂處軸船後施柁處又漢律名船方長為軸轤二字皆當從舟音逐盧)
橦檣之所御(童曰檣船桅也音牆橦傳江切)鱗川林壑隳雲遁雨瞬目
而下者(韓曰瞬搖目也音舜)榛榛沄沄(榛音蓁一本作溱音同沄音云)百舍一赴
若是何如吳子曰先生之言豐厚險固誠晉之美矣然
晉人之言表裏山河者(孫曰僖公二十六年左氏子犯曰若其不捷表裏山河必無害)
(也)備敗而已非以為榮觀顯大也吳起所謂在德不在
險(孫曰史記魏武侯浮西河而下謂吳起曰美哉山河之固此魏國之寳也起曰在德不在險也)此晉
人之藉也(藉或作籍云籍記也)願聞其他
先生曰太鹵之金(孫曰太鹵太原晉陽縣鹵音魯)棠谿之工(韓曰棠谿屬蔡)
(州孫曰史記蘇秦說韓宣惠王曰韓卒之劍戟皆出於冥山棠溪徐廣曰汝南吳房有棠谿亭)火化水
淬(童曰淬滅火取内切)器備以充為棘(童曰棘即戟也)為矛(孫曰說文云前矛也建扵)
(兵車長二丈)為鎩(孫曰長矛曰鎩音殺)為鈎為鏑(童曰箭鏃)為鏃為(晏本少一字宣)
(獻本无為鏃為三字)為鍭(孫曰說文云矢金鏃翦羽曰鍭音侯)出太白(孫曰太白星名注西漢志)
(太白兵象也)徵蓐收(孫曰昭二十九年左氏少昊氏之子曰該為蓐收西方之神)召招搖
(孫曰招搖北斗七星也春秋運斗樞云北斗七星第一天樞第二旋第三機第四權第五衡第六開陽第七搖)
(光搖光即招搖也韓曰晉志招搖主胡兵)伏蚩尤(孫曰漢武帝建元六年蚩尤之旗見其長亘天蚩尤)
(彗星韓曰隋志旋呈散為蚩尤旗見則王者征伐四方)肅肅褷褷(山宜切一本作祁祁)合衆
靈而成之博者狹者曲者直者岐者勁者長者短者攅
之如星奮之如霆運之如縈浩浩弈弈淋淋滌滌(童曰淋以)
(水沃也滌洒也淋音林滌音迪)熒熒的的(熒音螢)若雪山冰谷之積觀
者膽掉(徒弔切)目出寒液(童曰液淚也)當空發耀英精互繞晃
蕩洞射天氣盡白日規為小鑠雲破霄(鑠式灼切)跕墜飛烏
(韓曰漢書飛鳶跕跕墮水中釋文跕跕堕落也跕都牒切又它協切)弓人之弓函人之
甲膠角百選犀兕七屬(孫曰周禮弓人為弓取六材必以其時角也者以為疾也膠也)
(者以為和也函人為甲犀甲七屬兕角六屬屬音注)乃使跟超掖夾之倫(童曰跟足)
(踵音根夾音挾)服而持之南瞰諸華(張曰瞰遠視也若濫切)北讋羣夷(韓曰)
(讋失氣言也質涉切)技擊節制(孫曰荀子齊之技擊不可以遇魏之武卒魏之武卒不可以當桓丈)
(之節制)聞於天下是為善師延目而望之固以拳拘喘汗
免胄肉袒進不敢降退不敢竄若是何如吳子曰夫兵
之用由德則吉由暴則凶是又不可為美觀也先軫曰
師直為壯曲為老(韓曰僖二十八年左氏子犯曰師直為壯曲為老此云先軫言恐誤)况
徒以堅甲利刃之為上哉
先生曰晉國多馬屈焉是産(孫曰僖二年左氏晉荀息請以屈産之乘假道於虞)
(以伐虢杜預注屈晉地名生良馬)土寒氣勁崖坼谷裂草木短縮鳥獸
墜匿而馬蕃焉師師兟兟(童曰兟進也音詵)溶溶紜紜轠轠轔
轔(轠音雷轔音隣)或赤或黃或玄或蒼或醇或駹(張曰駹雜也莫江切)黭
然而隂(童曰黭黑色音掩)炳然而陽若旌旃旗幟之煌煌(幟音侈)
乍進乍止乍伏乍起乍奔乍躓(張曰躓跲也音致)若江漢之水
疾風驅濤擊山盪壑(盪音蕩又它浪切)雲沸而不止羣飲源槁
(童曰源槁水竭)迴食野赭(張曰赭赤色音者)浴川蹙浪噴震播灑(韓曰噴鼓)
(鼻也普問切灑字音洒)潰潰焉若海神駕雪而來下觀其四散惝
怳(韓曰惝怳狂貌上齒兩切本作敞下許往切)開合萬狀喜者鵲厲怒者人
搏決然坌躍(坌蒲悶切)千里相角風騣霧鬛(騣祖紅切鬛音獵)斸山
抉壑(童曰斸斫也音燭)耳搖層雲腹捎衆木寂寥遠遊不夕而
復攫地跳梁堅骨蘭筋交頸互齧(倪結切)鬭目相馴聚溲
更嘘昂首張齗其小者則連牽繳繞(上古了切下爾沼切)仰乳俯
齕(童曰齕齧也下没切)蟻雜螽集(童曰螽蟺也音終)啾啾潗潗(韓曰上林賦湁潗鼎)
(沸注謂水激也潗七立切啾即由切)旅走叢立其材之可者收斂攻教
掉手飛縻指毛命物百步就羈牽以荀息(孫曰見僖二年穀梁傳)
御以王良(孫曰哀二年左氏郵良曰我兩靷將絶吾能止之我御之上也)超以范鞅(孫曰)
(襄二十三年左氏范鞅逆魏舒請驂乘持帶遂超乘)軒以欒鍼(孫曰成十六年左氏步毅御晉厲公)
(欒鍼為右掀公以出於淖韓曰已上四公皆晉之臣欒音鸞鍼音鈐)以佃以戎獸獲敵
摧若是何如吳子曰恃險與馬者子不聞乎故曰冀之北
土馬之所生是不一姓(韓曰昭四年左傳司馬侯曰恃險與馬而虞鄰國之難是三殆)
(也九州之險是不一姓冀之北土馬之所生無興國焉恃險與馬不可以為固也冀北即冀州之北)請置
此而新其說
先生曰晉之北山有異材梓匠工師之為宫室求大木
者天下皆歸焉仲冬旣至(孫曰周禮仲冬斬陽木)寒氣凝成外凋
内貞瀋液不行(孫曰左氏猶拾瀋也說文瀋汁也液津液也瀋音審液音亦)乃堅乃
良萬工舉斧以入必求諸巖崖之欹傾澗壑之紆縈凌
㠝岏之杪顛(韓曰㠝岏山銳貌杪說文云木標末也即枝上端㠝徂丸切岏五官切杪音眇)
潄泉源之淦瀯(童曰淦沈也瀯水回貌淦古南切瀯音營)根絞怪石不土
而植千尋百圍與石同色羅列而伐者頭抗河漢刃披
虹霓聲振連巒柹填層谿(童曰柹削木札樸也陳楚謂櫝為柹音肺古廢切)丁丁
登登(韓曰詩曰伐木丁丁丁側更切)硠硠稜稜(韓曰說文硠石聲一曰硠硠堅也稜四方)
(木也硠吕唐切稜盧登切)若兵車之乘凌其響之所應則潰潰漰
漰洶洶薨薨(韓曰說文洶湧也一曰洶湧水聲洶許拱切薨呼肱切)若騫若崩若
螭龍之鬭風霆相騰其殊而下者札&KR2164;捎殺(&KR2164;音戛)摧崪
坱圠(韓曰崪山峻貌坱塵也圠山曲也孫曰賈誼賦坱圠無垠崪作没昨律二切坱烏朗切圠音軋)霞
披電裂又似共工觸不周而天柱折(孫曰列子湯問篇共工氏與顓頊争)
(為帝怒而觸不周之山折天柱絶地維張湛注不周山在西北之極)鵾鸛鶖鶬(韓曰爾雅雞三尺為)
(鵾鸛似鵲而巢樹者為白鸛曲頸為黑鸛說文鶖禿&KR0008;也鶬麋鴰也關西呼為鴰山東通謂之鶬四字音昆)
(灌秋倉)號鳴飛翔貙豻虎兕(孫曰釋文貙劉也似狸能捕獸祭天豻胡地犬也貙勑)
(俱切豻音岸)奔觸讋慄伏無所入遯無所脱然後斷度收羅
(孫曰魯頌是斷是度斷音短)捎危顛芟繁柯乘水潦之波以入于河
而流焉盪突硉兀(童曰硉兀危石也硉郎兀切)轉騰冒没類秦神驅
石以梁大海(孫曰三齊略記曰秦始皇作石塘欲過海觀日出處於時有神人能驅石下海城陽)
(一山石盡起立嶷嶷東傾状似相隨而去云石去不速神人輒鞭之盡流血石莫不悉出至今猶爾)抵曲
鱗蹙匯流雷解(童曰匯水合流音會)前者汩越後者迫隘乃下龍
門之懸水摺拉頽踏(童曰摺敗也拉摧也摺質涉切拉落各切亦通作摺)捽首
軒尾(韓曰說文捽持頭髮也漢貢禹曰捽草杷土捽昨沒切)澒入重淵(童曰澒大水濛澒也)
(澒胡動切)不知其幾百里也濤波之旋滔山觸天旣渟旣
平彌望悠焉良久乃始昂屹涌溢挺拔而出林立峯崪
穿雲蔽日渙然自撓復就行列渾渾而去以至其所唯
良工之指顧叢臺阿房(孫曰六國時趙王故臺在邯鄲城中連聚非一故名叢臺史記)
(秦始皇三十五年營作朝宮渭南上林苑中先作前殿阿房韓曰張衡東京賦云趙建叢臺於後注趙武靈王)
(起又云秦政利觜長距乃構阿房房音旁)長樂未央(孫曰漢宫闕名曰長安有長樂宫未央宫)
建章昭陽之隆麗詭特(孫曰武帝太初元年起建章宫在未央宫西昭陽亦殿名)皆
是之自出若是何如吳子曰吾聞君子患無德不患無
土患無土不患無人患無人不患無宫室患無宫室不
患材之不已有先生之所陳四累之下也且禠祁旣成
諸侯叛之(韓曰左傳昭公八年晉侯方築褫祁之官至昭十三年晉成褫祁諸侯朝而歸者皆有貳)
(心杜預注褫祁地名在絳西四十里臨汾水褫音斯字亦作虒祁音巨之切)
先生曰河魚之大(韓曰河當是黃河也)上迎濤波(孫曰秦始皇八年河魚大上輕)
(車重馬東就食)羅壅津涯(一無羅字)千里雷馳重馬輕車遂以君命
矢而縦觀焉(韓曰矢陳也隠五年左氏隠公矢魚于棠)大罟斷流修網亘山
罩罶罣䍡(集注詩蒸然罩罩罩音都教切又詩魚麗於罶注罶曲梁也音力久切張衡西京賦曰設)
(罣䍡注云魚網音獨鹿按唐韻罣古賣切又胡卦切皆不說是魚網今上文四物皆是魚網當音獨鹿)織
袵其間巨舟軒昂仡仡迴環水師更呼聲裂商顔(韓曰商山)
(名在商州孫曰商顔商山之顔見張湯傳)於是鼓譟沓集而從之扼龍吭(戶郎)
(切)拔鯨鰭(韓曰鯨大魚鰭魚脊上骨鯨巨京切鰭音耆)戮白黿(韓曰黿似鼈而大黿音)
(元)逐毒螭(韓曰螭如龍而黃無角螭曲知切)叱馮夷(韓曰清泠傳曰馮夷華陽潼鄉隄首)
(人也服八石得木仙是為河伯)立水湄搜攪流離(攪古巧切)掬縮推移梁會
網蹙騰天彌圍掉躃擁踴(童曰說文躃人不能行也踴跳也躃音壁踴音勇)以
登夫歷山之垂(韓曰歷山在河東)如川之歸如山之摧(一作崔亦音摧)
如雲之披其有乘化會神振拔漣淪(韓曰水成文曰漣小波為淪漣音)
(連淪音倫)摛竒文(摛丑知切)出怪鱗騰飛濤而上逸生電雷於
龍門者猶仰綸飛繳(童曰繳生絲縷音灼亦作繫)頓踏而取之(踏一作踣)
莫不脱角裂翼呀嚇匍匐(童曰呀張口嚇怒也亦云口拒人呀虚加切嚇音赫)
復就臠切(臠力兖切)莫保龍籍具糅五味(韓曰糅雜也艾救切具一作甘)布
列雕俎風雲失勢沮散遠去若夫魦鱨鮪鯉鰋鱧魴鱮
之瑣屑蔑裂者(魦音沙鱨音嘗鮪音洧鯉音里鰋音偃鱧音禮魴音防鱮音叙上聲義並見設)
(漁者對智伯注鱨一作鯔音緇)夫固不足悉數漏脱紘目飬之水府而
三河之人則已填溢饜飫腥膏舄鹵聞鱠炙之美則掩
鼻蹙額(阿葛切)賤甚糞土而莫顧者也若是何如吳子曰
一時之觀不足以夸後世口舌之味不足以利百姓姑
欲聞其上者
先生曰猗氏之鹽(孫曰猗氏縣屬河中猗氏之鹽即河中兩池也猗扵宜切)晉寳
之大者也人之賴之與穀同化若神造非人力之功也
但至其所則見溝塍畦畹之交錯輪囷(孫曰說文云塍稻中畦又云田)
(五十畆曰畦三十畆曰畹塍音乘畹音宛)若稼若圃敞兮勻勻渙兮鱗鱗
邐瀰紛屬(邐力紙切瀰音彌)不知其垠俄然決源釃流(釃山宜切又所)
(綺切)交灌互澍(韓曰互差互也澍說文澍生萬物互音濩字一作㸦澍音注又音樹)若枝若
股委屈延布(屈一作曲)脈寫膏浸潗濕滑汩(童曰湁潗水貌滑利也潗即)
(入切滑戸八切汩音骨又越筆切)彌高掩庳(與卑通)漫壠冒塊(童曰壠田中高處)
(漫平聲)決決没没遠近混會抵值堤防瀴瀛霈濊(童曰瀴溟水絶)
(遠貌濊水聲或曰礙流也瀴伊盈切濊呼括切)偃然成淵漭然成川(童曰沆漭大水)
(貌漭音莽)觀之者徒見浩浩之水而莫知其以及神液隂
漉(音鹿)甘鹵密起(童曰鹵鹹水)孕靈富媪(孫曰漢禮樂志后土富媪媪女老稱也坤)
(為母故稱媪媪烏皓切)不愛其美(孫曰禮記地不愛其寶)無聲無形熛結迅
詭(孫曰說文熛火飛也平遙切)迥眸一瞬積雪百里皛皛羃羃(童曰皛明)
(也胡了胡灼二切羃音覓一作幕幕)奮僨離析(童曰僨僵也方問切)鍛圭椎壁(孫曰鍛小)
(冶圭璧皆言鹽之状鍛丁貫切椎音槌)眩轉的皪(眩音縣)乍似殞星及地明
滅相射(滅一作激)冰裂雹碎巃嵸增益(巃嵸山貌張曰上林賦上格孔下子孔切)
大者印纍(孫曰漢書印何纍纍)小者珠剖涌者如坻(張曰坻水渚音墀又典禮)
(切)坳者如缶日晶熠煜(晶日積熠羊入切煜燿也音育)螢駭電走亘步
盈車方尺數斗於是裒斂合集(裒薄侯切)舉而堆之皓皓乎
懸圃之巍巍(孫曰懸圃在崑崙上巍音危)皦乎溔乎狂山太白之淋
漓(孫曰皦白也溔大水貌太白山名在扶風皦古了切溔弋沼切)駭化變之神竒卒
不可推也然後驢驘牛馬之運(驘與騾同)西出秦隴南過樊
鄧(韓曰樊即樊城縣今襄州臨漢縣也鄧即鄧州也)北極燕代東逾周宋家獲
作鹹之利(孫曰書潤下作鹹)人被六氣之用和鈞兵食以征以
貢(孫曰征稅也)其賚天下也(賚利也)與海分功(孫曰與海鹽分功也)可謂
有濟矣若是何如吳子曰魏絳之言曰近寳則公室乃
貧(孫曰成七年左氏晉人謀去故絳諸大夫皆曰必居郇瑖氏之地沃饒而近盬韓獻子曰山澤林盬國之)
(寳也近寳公室乃貧說文盬河東盬池袤五十一里廣七里周總百一十六里)豈謂是耶雖然
此可以利民矣而未為民利也先生曰願聞民利吳子
曰安其常而得所欲服其教而便於已百貨通行而不
知所自來老幼親戚相保而無德之者不苦兵刑不疾
賦力所謂民利民自利者是也
先生曰文公之霸也援秦破楚囊括齊宋(孫曰賈生過秦論曰囊括)
(四海括結囊也)曹衛解裂(孫曰僖二十七年左氏楚子及諸侯圍宋晉文公率齊秦救之狐突曰楚)
(始得曹而新婚扵衛若伐曹衛楚必救之則齊宋免矣文公扵是分曹衛之田以畀宋)魯鄭震怒
(孫曰僖三十年晉侯圍鄭以其無禮於晉)定周于温(韓曰僖二十四年周襄王辟昭叔之難居於鄭)
(地二十五年文公取昭叔扵温殺之於隰城迎王于鄭四月王入於王城)奉册受錫夾輔糾
逖以為侯伯(韓曰二十八年王命尹氏策命晉侯為侯伯賜之大輅之服戎輅之服彤弓一彤矢)
(百玈弓矢干秬鬯一卣虎賁三百人曰慝王謂叔父敬服王命以綏四國糾逖王)齊盟踐土(孫曰僖二)
(十八年五月魯侯晉侯齊侯宋公蔡侯鄭伯衛子莒子盟于踐土踐土鄭地)低昂玉帛天子
恃焉以有諸侯諸侯恃焉以有其國百姓恃焉以有其
妻子而食其力叛者力取附者仁撫推德義立信讓示
必行明所嚮達禁止一好尚春秋之事(孫曰謂朝聘之事也)公侯
大夫策文馬(孫曰文九年左氏宋人以文馬百乘贖華元扵鄭注云文馬畫馬為文)馳軒
車出入環連貫於國都則有五筵之堂九几之室(孫曰周禮)
(室中度以几堂上度以筵筵八尺儿三尺也)大小定位左右有秩禽牢餼饋
(孫曰周禮掌客諸侯之禮上公乘禽日九十雙饔餼九牢諸侯乘禽日七十雙饔餼七牢子男乘禽日五十雙)
(饔餼五牢)交錯文質饗有嘉樂(孫曰定十年左氏孔子曰犠象不出門嘉樂不野合注云)
(嘉樂鐘磬)宴有庭實(孫曰莊二十二年左氏庭實旅百)登降好賦(孫曰謂賦詩以見志)
犧象畢出(張曰犧象皆樽名犧素何切)犒勞贈賄(童曰釋文賞勩勸功曰勞賄貨賄也)
(勞郎到切賄呼罪切)率禮無失六卿理兵大戎小戎(韓曰戎兵車也)鐘
鼓丁寧(孫曰宣四年左氏伯棼射王汰輈及鼓跗著扵丁寧注云丁寧鉦也)以討不恭車
埒萬乘(張曰埒侔也音劣)卒半天下鼓之則震旆之則畏(孫曰平丘)
(之會八月辛未治兵建而不旆壬申復旆之諸侯畏之)其號令之動若水之源若
輪之旋莫不如志當此之時咸能驩娛以奉其上故其
民至於今好義而任力此以民力自固假仁義而用天
下其遺風尚有存者若是可以為民利也乎吳子曰近
之矣然猶未也彼霸者之為心也引大利以自嚮而摟
他人之力以自為固(補注取孟子摟諸侯以伐諸侯之意摟音婁)而民乃後
焉非不知而化不令而一異乎吾嚮之陳者故曰近之
矣猶未也
先生曰三河古帝王之更都焉(韓曰三河河東河南河北道也蓋河東道之河)
(中府蒲版縣舜所都絳州夏縣禹所都河南道之陳郡伏羲神農所都一云伏羲又都曲阜黃帝都於鄭州而)
(少昊都於窮桑即今之兖州曲阜縣則又皆隸河南道也而河北道之涿鹿山則黃帝之都耳孫曰漢書貨殖)
(傳唐人都河東殷人都河内周人都河南三河王者所更居也)而平陽堯之所理也(孫曰)
(堯都平陽舜都蒲坂韓曰平陽今之晉州)有茅茨采椽土型之度(孫曰韓子曰堯舜采)
(椽不刮茅茨不翦飯土塯啜土型土塯飯器上型羹器皆以瓦為之型音刑)故其人至於今
儉嗇有温恭克讓之德(孫曰書曰允恭克讓)故其人至於今善讓
有師錫僉曰疇咨之道故其人至於今好謀而深有百
獸率舞鳳凰來儀於變時雍之美(於音烏)故其人至于今
和而不怒有昌言儆戒之訓(儆居引切)故其人至於今憂思
而畏禍(孫曰詩此晉也而謂之唐本其風俗憂深思遠)有無為不言垂衣裳之
化(補注易繫堯舜垂衣裳而天下治晏本去裳宇)故其人至於今恬以愉此堯
之遺風也願以聞於子何如吳子離席而立拱而言曰
美矣善矣其蔑有加矣此固吾之所欲聞也(一有凡字)夫儉
則人用足而不淫讓則遵分而進善其道不鬭(張曰分謂分守)
(也分扶問切)謀則通於遠而周於事和則仁之質戒則義之
實恬以愉則安而久於其道也至乎哉今主上方致太
平動以堯為准先生之言道之奥者若果有貢於上則
吾知其易焉也(孫曰禮記吾觀於鄉知王道之易易也)舉晉國之風以一
諸天下如斯而已矣敬再拜受賜
答問
(韓曰公永貞元年九月自監察御史坐王叔文黨黜為邵州刺史十一月改永州司馬當是到)
(永後作)
有問柳先生者曰先生貌類學古者然遭有道不能奮
厥志獨被罪辜廢斥伏匿交遊解散羞與為戚生平嚮
慕毁書滅跡他人有惡指誘增益身居下流為謗藪澤
罵先生者不忌陵先生者無謫遇揖目動聞言心惕時
行草野不知何適獨何劣耶觀今之賢智莫不舒翹揚
英(童曰翹高也)推類援朋疉足天庭魁礨恢張(孫曰漢書鮑宣傳朝臣無)
(有大儒魁壘之士魁壘壯貌魁口賄切礨音磊張一作能)羣驅連行竒謀高論左右
抗聲出入翕忽擁門填扃一言出口流光垂榮豈非偉
耶先生雖讀古人書自謂知理道識事機而其施為若
是其悖也狼狽擯僇(狼音郎狽音貝僇音戮)何以自表於今之世
乎先生答曰敬聞命然客言僕知理道識事機過矣僕
懵夫屈伸去就(張曰懵不明也母亘切又莫紅目總二切)觸罪受辱幸得聫
支體完肌膚猶食人之食衣人之衣(二衣字上去聲下如字)用人
之貨無耕織居販然而活給羞媿恐慄之不暇今客又
推當世賢智以深致誚責(誚才肖切)吾縲囚也(韓曰論語注縲黑索也倫)
(追切)逃山陵入江海無路其何以容吾軀乎願客少假聲
氣使得詳其心次其論客曰何取先生曰僕少嘗學問
不根師說心信古書以為凡事皆易不折之以當世急
務徒知開口而言閉目而息挺而行躓而伏(韓曰躓跲也音致與)
(疐通)不窮喜怒不究曲直衝羅陷穽不知顛踣(蒲北切)愚憃
狂悖若是甚矣又何以恭客之教而承厚德哉今之世
工拙不欺賢不肖明白其顯進者語其德則皆茫洋深
閎端貞鯁亮苞并涵養與道俱往而僕乃蹇淺窄僻跳
浮嚄唶(張曰嚄集韻胡陌切大呼也又嚄唶多言也唐韻嚄唶大唤也唶子夜切嘆聲也又側伯切大)
(聲也)抵瑕陷厄固不足以趦趄批捩而追其跡(趑趄行不進貌趑)
(千咨切趄千余切批蒲結切捩力結切)舉其理則皆謨明淵沈剖微窮深
(剖普后切)劈析是非(劈音僻)校度古今而僕乃緘鉗默塞(鉗其廉切)
耗眊窒惑(童曰眊目少精也音冒)抉異探怪(抉挑也)起幽作匿攸攸
恤恤(孫曰昭十二年左氏恤恤乎湫乎攸乎注攸懸危貌恤憂患也)卒自旤賊(旤與禍同)固
不足以睢旴激昂而效其則(張曰睢仰目盱張目睢翾規切盱匈于切)言
其學則皆總攬羅絡横豎雜博(童曰豎立也音樹)天旋地縮鬼
神交錯而僕乃單庸撇莩(童曰撇匹蔑切正作撆擊也)離疏空虚竊
聽道塗顓嚚蒙愚(顓與專同)不知所如固不足以抗顔搖舌
而與之俱稱其文則皆汗漫輝煌呼嘘隂陽(嘘一作噏)轇轕
三光(韓曰轇轕長遠貌一曰雜亂也二字音交葛)陶鎔帝皇而僕乃朴鄙艱
澁培塿潗湁(童曰博雅培塿冢也左氏襄二十四年云部婁無松栢即培塿也而字不從土說文)
(潗湁水貌培薄口切塿郎口切潗子入切七立切湁丑入切培字或作㟝)毫聫縷緝塵出
坱入(坱於朗切)固不足以攄摛踊躍而涉其級兹四者懸判
雖庸童小女皆知其不及而又裹以罪惡纏以羈縶(上居)
(宜切下陟立切)客從而擠之(擠排也牋西子計二切)不亦忍乎且夫白羲
騄耳之得康莊也(孫曰列子周穆王命駕八駿之乘左服驊騮而右綠耳右驂赤驥而左白)
(羲釋言云五達謂之康六達謂之莊康莊大道也羲字晏本作蟻史記作犧)逐奔星先飄風
而跛驢不出泥滓黃鐘元間之登清廟也(孫曰國語有六間元間大)
(吕二間夾鐘三間中吕四間林鍾五間南吕六間應鍾)鏗天地動神祇而嗚嗚咬
哇(孫曰史記李斯曰擊甕叩瓶彈筝搏髀而歌呼嗚嗚真秦之聲也嗚嗚當是秦曲名咬哇邪聲咬五巧)
(切哇於佳切又鳥瓜切)不入里耳(孫曰莊子大聲不入於里耳)西子毛嬙之蹈後
宫也(孫曰孟子曰西子蒙不潔西子西施越女莊子曰毛嬙麗姬人之所美也毛嬙盖越王嬖姬)皦
朝日煥浮雲而無鹽逐於鄉里(孫曰列女傳無鹽齊女)蛟龍之騰
於天淵也彌六合澤萬物而蝦與蛭不離尺水(蛭水蟲名音質)
卓詭倜儻之士之遇明世也(童曰倜他歷切儻他黨切不羈也)用智能
顯功烈而麽眇連蹇(童曰麽細也目果切連盧蹇切)顛頓披靡固其所
也客又何怪哉且夫一涉險阨懲而不再者烈士之志
也知其不可而速已者君子之事也吾將竊取之以没
吾世不亦可乎乃歌曰堯舜之脩兮禹益之憂兮能者
任而愚者休兮蹮蹮蓬藋(韓曰蹮蹮相得貌藋釋文切云堇草蹮音仙藋徒弔)樂
吾囚兮(吾一作夫)文墨之彬彬(音邠一本作中申)足以舒吾愁兮已
乎已乎曷之求乎客乃笑而去
起廢答
(韓曰亦永州未召時作)
柳先生旣會州刺史即治事還遊於愚谿之上谿上聚
黧老壯齒(孫曰黧黑而黃色音黎)十有一人謖足以進(童曰謖起也山六切)
列植以慶(孫曰莊子壊植散羣植行列也音值)卒事相顧加進而言曰今
兹是州起廢者二焉先生其聞而知之歟答曰誰也曰
東祠躄浮圖(張曰說文躄人不能行也躄於益切亦書作躃)中廏病顙之駒
(童曰廏馬舍音究顙寫曩切駒音拘)曰若是何哉曰凡為浮圖道者都邑
之會必有師師善為律以勅戒始學者與女釋者甚尊
嚴且優游躄浮圖有師道少而病躄日愈以劇居東祠
十年扶服輿曳(孫曰扶服與匍匐同)未嘗及人側匿愧恐殊甚(一無)
(殊字)今年他有師道者悉以故去始學者與女釋者倀倀
無所師(童曰倀倀無見貌音丑良切又獨立也音棖)遂相與出躄浮圖以為
師盥濯之(童曰盥濯澡也盥古緩切古玩切)扶持之壯者執輿幼者前
驅被以其衣𨗳以其旗怵惕疾視引且翼之(孫曰詩以引以翼)
躄浮圖不得已凡師數百生(一本作人一又作人生)日饋飲食時
獻巾帨洋洋也舉莫敢踰其制中廐病顙之駒顙之病
亦且十年色玄不厖無異技硿然大耳(硿苦東戸宋二切)然以
其病不得齒他馬食斥棄異皂恒少食屏立擯辱掣頓
異甚(掣尺制尺列二切)垂首披耳懸涎屬地凡廏之馬無肯為
伍會今刺史中丞來莅吾邦(孫曰貞元九年御史中丞崔公來莅永州)屏棄
羣駟舟以泝江將至無以為乘廏人或曰病顙駒大而
不厖可秣飾焉他馬巴僰庳狹(童曰巴僰地名僰蒲畐切)無可當
吾刺史者扵是衆牽駒上燥土大廡下(張曰廡堂下周屋音武)薦
之席縻之絲浴剔蚤鬋(孫曰禮記乘髦馬不蚤鬋蚤謂除爪也鬋謂鬋鬛也韓曰蚤音爪)
(鬋子淺切莊子為天子之諸御不爪剪)刮惡除洟(刮古刹切)莝以雕胡(孫曰莝斬芻也)
(雕胡草名菰也莝音挫)秣以香萁(童曰萁豆莖秣音末萁音基)錯貝鱗纕(張曰纕馬)
(腹帶音襄)鑿金文羈絡以和鈴(孫曰左氏錫鸞和鈴昭其聲也注和在衡鈴在旂)纓
以朱綏(韓曰綏纓也儒佳切纓音嬰)或膏其鬛(音獵)或劘其脽(韓曰劘削也音)
(磨平聲脽尻也音誰)御夫盡飾然後敢持除道履石立之水涯(音沂)
幢旟前羅(韓曰說文幢旌旗屬周禮鳥隼為旟幢傳江切旟音與)杠蓋後随(童曰杠旗)
(竿音江)千夫翼衛當道上馳抗首出臆(音億)震奮遨嬉(遨音敖)
當是時若有知也豈不曰宜乎先生曰是則然矣叟將
何以教我黧老進曰今先生來吾州亦十年(韓曰公永貞元年十)
(一月自邵州刺史改永州司馬明年即改元和留永旣久至元和十年正月方召至京)足軼疾風
(張曰䡍車相過也䡍徒結切又音逸)鼻知膻香(膻戶連切與羶同)腹溢儒書口
盈憲章包今統古進退齊良然而一廢不復曾不若躄
足涎顙之猶有遭也(張曰涎口液夕連切)朽人不識敢以其惑願
質之先生先生笑且答曰叟過矣彼之病病乎足與顙
也吾之病病乎德也又彼之遭遭其無耳今朝廷洎四
方豪傑林立謀猷川行羣談角智列坐争英披華發輝
揮喝雷霆老者育德少者馳聲丱角羈貫(童曰丱束髮也古患切)
排厠鱗征一位暫缺百事交并駢倚懸足(駢蒲眠切)曾不得
逞(丑郢切)不若是州之乏釋師大馬也而吾以德病伏焉
豈躄足涎顙之可望哉叟之言過昭昭矣無重吾罪於
是黧老壯齒相視以喜且吁曰諭之矣拱揖而旋為先
生病焉
五百家註柳先生集卷十五
