五百家註柳先生新編外集卷一
萬年縣丞柳君墓誌(并序)
(韓曰史表載虬後周中書侍郎美陽孝公與誌稍戾豈史誤耶萬年公貞元十二年卒是年葬)
(誌是時作)
惟貞元十二年龍集景子(孫曰倉龍太歲)三月日前萬年縣丞
柳君終于長安升平里之私第享年五十長子弘禮承
家當位次曰傳禮幼曰好禮奉夫人洎仲父之命考時
定制動合古道三日而殯三月而葬(孫曰王制大夫士庶人三日而殯三)
(月而葬)粤五月十九日甲子克開長安縣高陽原祔于先
塋禮也先時撰辰酌禮(撰擇也)稱義備物外姻畢至(孫曰左氏)
(士逾月外姻至)宗人來會從弟宗元受族屬之教泣涕濡翰書
辭紀行曰君諱元方字某解人也系自周魯後得柳姓
(孫曰魯孝公子展之孫以王父字為諡至展禽食采于柳因為氏魯為楚滅柳氏入楚楚為秦滅柳氏遷晉之)
(解縣故柳氏為河東解人)七代祖虬後魏中書令封美陽公(孫曰虬字仲盤)
(西魏大統中為中書侍郎)四葉至皇考惇皇朝朝散大夫資陽令祖(闕)延
州司馬考頤宣州寧國丞濟德克紹厥類藏聰䀲明粹
為淑和少孤季父建(孫曰頤三子長元方季即建建為金部郎中)撫字訓道
通左氏春秋貫歷代史指畫羅列接在視聽嗜為文章
辭富理精以門廕出身調補宣州溧水尉網簿貢賦入
于天府特授同州馮翊尉改京兆府雲陽主簿轉長安
主簿遷萬年丞端靖守貞處劇不撓秩滿居養素食貧
常好竺乾之道自搌塵昏之外(搌音展極也外一作表)泊如也既
而嬰被沈疾不克永夀姻戚動懷明友道傷僉曰天之報
施善人何如哉君前娶河南獨孤氏左司郎中緬之女
(孫曰緬子三人寔寂密)二子早世繼室以裴夫人諫議大夫虬之
女(孫曰虬河東人代宗時為諫議大夫)陰教内則著於閨闈有女三人焉
嗚呼銘誌之來古矣是不可闕遂勒玄石措于陰堂(童曰)
(陰堂壙中)銘曰
振振吾宗德之宅耶惟君之德至其賾耶德而不夀命
既厄耶松栢蒼耶不朽石耶
處士段弘古墓誌(并序)
(韓曰御史中丞崔公能也時為永州刺史公元和九年尚在永州故薦弘古於崔迨其死崔猶)
(為經紀其喪可謂賢矣公正集有祭弘古文當其喪過永州時作誌亦于是時作也)
段處士弘古讀縱横書(孫曰漢志有縱横十二家蓋蘇秦張儀之書也)剛峭少
合尤濩落(孫曰濩落大貌莊子作瓠落與濩落同)不事産人或交之度非
義輒去以故年五十不就禄嘗以法家言(孫曰漢志有法家者流)
抵御史大夫何士幹延以上座將用之會士幹死聞襄
陽節度使于頔愛人大言遂干以兵畫一見喜甚居月
餘視頔終不可與立功又遁去(孫曰頔字允元貞元十四年九月以頔為襄州)
(刺史山南東道節度使)隴西李景儉(祝曰景儉字致用)東平吕温(祝曰温字化光)
高氣節尚道藝聞其名求見大歡留門下或一歲或半
歲夜與言不知日出温卒(祝曰元和六年温卒)景儉逐(孫曰元和三年十月景儉)
(貶江陵戶曹參軍)前右拾遺張宿(一作道)與然諾南見中山劉禹
錫河東柳宗元二人者言於御史中丞崔公公時降治
永州知其信賢儌其去(儌與邀通遮也)又南抵好義容州扶風
竇羣(孫曰元和八年四月以羣為容管經略使)途過桂桂守舊知君拒不為
禮君憤怒發病不肯治曰平生見大人未嘗相下今窮
於此年加老接接無所容入也益困於俗笑吾安用生
為埋道邊耳居六月死逆旅中崔公為出涕命持贈賻
致其喪來永州哭為祭之與喪具道里費歸葬澧州安
鄉縣黃山南麓上君之死元和九年八月十六日後某
月日葬祖某官父某官妻彭城劉氏子知微知章皆未
冠銘曰
廉不貪直不倚困者吾之(孫曰困者謂己及禹錫之属皆窮困也)通者不
以(孫曰言通達者則不用也)不懲其躓卒以亢死觀游非類有賤非
鄙何以葬之黃山南趾
潞州兵馬曹柳君墓誌
(韓曰誌云貞元二十一年十月葬誌當是時作)
柳氏子某為平陸丞王父母之喪寓于外貞元二十一
年始葬于虢之閿鄉窆(祝曰說文窆葬下棺也彼驗切)墨遇食乃貽書
其族尚書禮部員外郎宗元使為其誌且曰吾之先自
魏已來為宰相者累世(孫曰慶為魏侍中自後四世為宰相)我高祖諱萬
齒為伊闕令襲其先河間郡公曾祖諱某浙州刺史咸
有懿德洎于兵曹府君諱某勤身惠志好義能讓而同
故交者固直而敬故親者睦凡舉明經者四皆獲美仕
初為陸渾主簿次吳縣尉次上黨丞潞州兵曹參軍其
勾稽摘發毗贊關決無不勝職加朝散大夫某年月日
終于官次殯于州若千里會世多難家又貧窶故不及
夫事嗚呼我曾祖王父葬于潁陽我伯祖叔祖洎伯父
皆葬閿鄉皇天原望夀里潁陽北臨間其地陰狹岸又
數壊大懼不克久安神居是以從他兆于兹卜用七月
六日甲子將以具于玄堂之下固故有望乎爾也於是
删其書為文置于郵中俾移于石上
永州司功參軍譚隨亡母毛氏誌文
(韓曰年月誌皆不載據題云永州公在永時作)
毛氏夫人父曰儀禹豐州别駕祖弘義濟州戶曹夫人
歸譚氏曰損為鄧州司倉參軍損父昌為常州錄事參
軍祖曰元愛為左羽林大將軍弘農男惟譚洎毛氏於
周咸為諸侯譚入于莒毛及魏為后族千歲復合夫人
生丈夫子曰隨隨謹愿好禮始克於裴柳為姻隨娶裴
氏今中書舍人次元之族弟也女子嫁柳氏曰從肇曰
余族兄也余早承族兄之教聞夫人之德且曰隨之所
以能立洎吾嫂之所以令皆夫人之訓則宜有以文其
聲詩刻而措諸墓夫人諱某夀若干某年月日終某年
月日祔于此誌曰
周之列國譚子毛伯合是二姓從其匹敵夫人有訓乃
策厥族惟時善良不享豐福懿厥子姓追號憲德内言
不出孰表貞節願垂休銘永誌幽谷
五百家註柳先生新編外集卷一
