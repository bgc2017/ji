柳先生集附錄卷四
穆脩後序
唐之文章初未去周隋五代之氣中間稱得李杜其才
始用為勝而號專雄謌詩道未極其渾備至韓柳氏起
然後能大吐古人之文其言與仁義相華實而不雜如
韓元和聖德平淮西柳雅章之類皆辭嚴義偉製述如
經能崒然聳唐德於盛漢之表蔑愧讓者非二先生之
文則誰與予少嗜觀二家之文常病柳不全見於世出
人間者殘落纔百餘篇韓則雖目其全至所缺墜亡字失
句獨於集家為甚志欲補得其正而傳之多從好事訪
善本前後累數十得所長輒加注竄遇行四方遠道或
他書不暇持獨賫韓以自隨幸會人所寳有就假取正
凡用力於斯已蹈二紀外文始幾定久惟柳之道疑其
未克光明於時何故伏其文而不大耀也求索之莫獲
則既已矣於懷不圖晚節遂見其書聯為八九大編夔
州前序其首以卷别者凡四十有五真配韓之鉅文歟
書字甚樸不類今蹟蓋往昔之藏書也從考覽之或卒
卷莫迎其誤脱有一二廢字由其陳故劘滅讀無甚害
更資研證就真耳因按其舊錄為别本與隴西李之才
參讀累月詳而後止嗚呼天厚予嗜多矣始而饜我以
韓既而飫我以柳謂天不吾厚不誣也哉世之學者如
不志於古則已苟志於古求踐立言之域捨二先生而
不由雖曰能之非予所敢知也天聖九年秋九月河南
穆脩伯長後序
沈晦後序
學古文必自韓柳始兩家文字剥落柳為尤甚國初文
章承唐末五代之弊卑弱不振至天聖間穆脩鄭條之
徒唱之歐陽文忠尹師魯和之格力始回天下乃知有
韓柳韓文屢經名士手頃余又為讎勘頗完悉唯柳文
簡古雅奥不易刊削年大來試為紬繹兩閱歲然後畢
見凡四本大字四十五卷所傳最遠初出穆脩家云是
劉夢得本小字三十三卷元符間京師開行顛倒章什
補易句讀訛正相半曰曾丞相家本篇數不多於二本
而有邢郎中楊常侍二行狀冬日可愛平權衡二賦共
四首其有目而亡其文曰晏元獻家本次序多與諸家
不同無非國語四本中晏本最為精密柳文出自穆家
又是劉連州舊物今以四十五卷本為正而以諸本所
餘作外集參考互證用私意補其闕如皇室主宜加黃
字馮翊王公宜去王字緊當作掔&KR0008;當作羾鮑勛當作
鮑信改規當作叚規疥瘧宜為痎瘧很倖宜為很悻吳
武陵初貶永州貞符中宜如唐書去量移字韓曄時猶
未死荅元饒州書中宜於韓宣英上去亡友字以唐書
孝友傳校復讐議以楚辭天問校天對以左傳國語校
非國語以唐宋類書唐人牋表校天論等篇其見於唐
書者悉改從宋景文凡漫乙是正二千處而贏又釐革
京兆請復尊號表增入請聽政第二表賀皇太子牋省
試慶雲圖詩總六百七十四篇鋟木流行購逸拾遺猶
俟後日政和四年十二月望胥山沈晦序
李褫後序
柳侯子厚實唐巨儒文章光豔為萬世法是猶景星慶
雲之在天無不欽而仰之粤惟柳州廼侯舊治其如生
為利澤殁為福夀以遺此土之民者可謂博厚無窮然
自唐迄今垂四百年此邦寂未有以侯文刊而為集者
殆非欽侯英靈而慰侯惠愛覬其顰笑降鑒而廟食于
柳人也紹興載歲殿院常公子正被命守邦至謁祠下
退而訪侯遺文則茫然無有獨得石刻三四存於州治
自餘雖詩章記事所以藻飾柳邦者亦蔑如爾又安得
所謂全文備集者哉因喟嘆久之出舊所藏及旁搜善
本手自校正俾鳩良工創刊此集其編次首尾門類後
先文理差舛字畫訛謬無不畢理且委僚屬助成其事
未克就促召公對眷眷相囑焉褫雖不才實獲躡蹤繼
軌於公之後塵而喜公樂善之心付託之語乃督餘工
助成一簣豈惟不墜侯之偉文抑亦成公之雅志焉紹
興四年三月初一日右朝奉郎特差權發遣柳州軍州
兼管内勸農事借紫金魚袋李褫序
李石題柳文
石所得柳文凡四本其一得之於鄉人蕭憲甫云京師
閻氏本其一得之於范衷甫云晏氏本其一得之於臨
安富氏子云連州本其一得之於范才叔之家傳舊本
閻氏本最善為好事者竊去晏氏本蓋衷甫手校以授
其兄偃刊之今蜀本是也才叔家本似未經校正篇次
大不類富氏連州本樸野尤甚今合三本校之以取正
焉如劉賓客序云有退之之誌并祭文附于第一通之
末蓋以退之重子厚叙之意云爾也蜀本往往只作并
祭文其他有率意改竄字句以害義理者尚多此類或
作字一作字衍字去字此三本之相為用也然亦未敢
以為全書尚冀復得如閻氏本者而取正焉方舟李石
書
韓醇柳文後記
世所傳昌黎文公文雖屢經名儒手余昔校以家集其
舛誤尚多有之用為之訓詁柳柳州文胥山沈公謂其
參考互證是正漫乙若無遺者余紬繹既久稽之史籍
蓋亦有所未盡南嶽律和尚碑以廣德先乾元御史周
君碣以開元為天寳則時日差矣竇羣除左拾遺而表
賀為右拾遺連山復乳穴而記題為零陵郡則名稱差
矣代令公舉裴冕狀時柳州蓋未生賀冊尊號表時已
刺柳而去禮部作其他舛誤類是不一用各疏於篇視
文公集益詳諸本所餘復編為一卷附於外集之末如
胥山之識云淳熙丁酉八月中瀚臨卭韓醇記
柳先生集附錄卷四
