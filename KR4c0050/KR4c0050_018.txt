五百家註柳先生集卷十八
騷
乞巧文
(集註荆楚歲時記七夕婦人以綵縷穿七孔針陳&KR1351;筵酒脯瓜果於庭中以乞巧或曰見天漢)
(中奕奕曰氣有光五色以為徵應見者得福此乞巧之所自也然公為此文假是以見其拙於)
(謀已耳晁无咎取之於變騷而系以辭曰周鼎鑄倕而使銜其指先王以見大巧之不可為也)
(故于貢教抱甕者為桔橰用力少而見巧多而抱甕者羞之夫鳩不巢拙莫比焉而屈原乃曰)
(雄鳩之鳴逝兮吾獨惡其能巧原誡傷世澆偽故詆拙以為巧意昔之不然者今皆然矣甚之)
(者宋元之作雖亦閱時奔騖要歸諸厚然宗元媿拙矣)
柳子夜歸自外夜有設祠者&KR0673;餌馨香(舊註饗厚粥也諸延切餌仍吏)
(切)蔬果交羅插竹垂綏(而追切)剖瓜犬牙且拜且祈怪而
問焉女隸進曰今兹秋孟七夕天女之孫將嬪於河鼓
(孫曰漢天文志云纖女天孫女嬪婦也韓曰吳均齊諧記云七月七日織女當渡河暫詣牽牛爾雅云河鼓謂之)
(牽牛)邀而祠者幸而與之巧驅去蹇拙手目開利組絍縫
製(童曰組補縫也絍機縷也上總古切下女鴆切)將無滯扵心焉為是禱也柳
子曰苟然歟吾亦有所大拙倘可因是以求去之乃纓
弁束絍(張曰弁冠也衽衣衿也)促武縮氣旁趨曲折傴僂將事(傴委)
(羽切僂隴主切)再拜稽首稱臣而進曰下土之臣竊聞天孫專
巧於天轇轕璇璣(孫曰轇轕猶交加也書在璿璣玉衡璣正天文器璇美玉轇轕音交各)
經緯星辰能成文章黼黻帝躬以臨下民欽聖靈仰光
耀之日久矣今聞天孫不樂其獨得貞卜扵玄龜將蹈
石梁欵天津(孫曰天津九星横河中主四瀆津梁)儷扵神天(童曰儷伉儷也)於漢
之濱兩旗開張中星耀芒(孫曰晉天文志左旗九星在天河鼔左旁右旗亦如之而)
(河鼓居其中)靈氣翕歘(呼勿切)兹辰之良幸而弭節(孫曰弭徐行也)薄
遊民間臨臣之庭曲聽臣言臣有大拙智所不化醫所
不攻威不能遷寬不能容乾坤之量包含海岳臣身甚
微無所投足蟻適于垤蝸休扵殼龜黿螺蜯(上嬴下蚌)皆有
所伏臣物之靈進退惟辱仿佯為狂局束為諂吁吁為
詐坦坦為忝他人有身動必得宜周旋獲笑顚倒逢喜
已所尊眤人或怒之變情徇勢射利抵巇(童曰巇山險貌音羲)中
心甚憎為彼所竒忍仇佯喜悅譽遷隨胡執臣心常使
不移反人是已曾不懼疑貶名絶命不負所知抃嘲似
傲貴者啟齒臣旁震驚彼且不恥叩稽匍匐言語譎詭
令臣縮恧(女六切下同)彼則大喜臣若效之瞋怒業已彼誠
大巧臣拙無比王侯之門狂吠狴犴(陛岸二音上又邊米切)臣到
百步咳喘顚汙睢盰逆走魄遁神叛欣欣巧夫徐入縱
誕毛羣掉尾百怒一散世塗昏險擬步如漆左低右昂
鬭冒衝突鬼神恐悸聖智危慄冺焉直透所至如一是
獨何工縱横不恤非天所假彼智焉出獨嗇扵臣恒使
玷黜沓沓騫騫恣口所言迎知喜惡默測憎憐搖脣一
發徑中心原膠如鉗夾誓死無遷探心扼膽踊躍拘牽
彼雖佯退胡可得旃獨結臣舌喑抑銜冤(喑音隂)擘眥流
血(眥音劑)一辭莫宣胡為賦授有此竒偏眩耀為文瑣碎
排偶抽黃對白啽哢飛走(舊注啽哢鳥聲也音弇弄)駢四儷六錦心
繡口宫沈羽振笙簧觸手觀者舞悦誇談雷吼獨溺臣
心使甘老醜嚚昏莽鹵樸鈍枯朽不期一時以俟悠久
旁羅萬金不鬻弊帚(補註文選家有弊帚享之千金)跪呈豪傑投棄不
有眉矉頞蹙(童曰矉目恨張也矉音賓頞音遏)喙唾胸歐(喙呼惠切唾吐卧切歐音)
(嘔)大𧹞而歸填恨低首天孫司巧而窮臣若是卒不余
畀獨何酷歟敢願聖靈悔禍矜臣獨艱付與姿媚易臣
頑顔鑿臣方心規以大圓拔去呐舌(呐與訥同)納以工言文
詞婉軟步武輕便(平聲)齒牙饒美眉睫增妍突梯卷臠(孫曰)
(楚詞卜居云將突梯滑稽以絜楹乎突梯随俗貌莊子臠卷傖囊而亂天下卷臠不申舒貌音拳攣又拳勉力)
(轉二切)為世所賢公侯卿士五屬十連(童曰王制五國以為屬屬有長十國)
(以為連連有帥屬字音注)彼獨何人長享終天言訖又再拜稽首
俯伏以俟至夜半不得命疲極而睡見有青褏朱裳(韓曰)
(褏衣袂也音袖)手持絳節而來告曰天孫告汝汝詞良苦凡汝
之言吾所極知汝擇而行嫉彼不為汝之所欲汝自可
期胡不為之而誑我為汝惟知恥諂貌淫辭寧辱不貴
自適其宜中心已定胡妄而祈堅汝之心密汝所持得
之為大失不汙卑凡吾所有不敢汝施(敢一作安)致命而昇
汝惟勿疑嗚呼天之所命不可中革泣拜欣受初悲後
懌抱拙終身以死誰惕(黃曰聖賢之學急扵内而緩於外所造有淺深所見有昏明所)
(養有寬狹所聞有多寡是巧拙之所由分若夫言之聽不聽仕之遇不遇身名榮辱爵位高下則非巧拙之所)
(系也故大智若愚大辨若訥如愚者聖人所與无智名者史氏所稱世俗所謂拙者安知其非真巧歟子厚旣)
(廢不重責已其論巧拙之大意特在扵言語用舍仕宦進退之間又何足以知真巧拙所在耶)
罵尸蟲文(并序)
(韓曰公此文蓋有所寓耳貞元中公以黨累貶永州司馬宰相惜其才欲澡濯用之詔補袁州)
(刺史其後諫官頗言不可用遂罷當時之讒作公者衆矣假此以嫉其惡也當是謫永州後)
有道士言人皆有尸蟲三處腹中伺人隠微失誤輒籍
記日庚申幸其人之昏睡出讒于帝以求饗(韓曰酉陽雜爼云人)
(有三尸上尸青姑伐人眼中尸白姑伐人下臟下尸血姑伐人胃命凡庚申日言人過於帝古語云三守庚申)
(三尸伏七守庚申三尸滅)以是人多謫過疾癘夭死柳子特不信(一無)
(特字)曰吾聞聰明正直者為神帝神之尤者(一無者字)其為聰
明正直宜大也安有下比隂穢小蟲縱其狙詭延其變
詐以害扵物而又悦之以饗其為不宜也殊甚吾意斯
蟲若果為是則帝必將怒而戮之投於下土以殄其類
俾夫人咸得安其性命而苛慝不作然後為帝也余旣
處卑不得質之于帝而嫉斯蟲之說為文而罵之
來尸蟲汝曷不自形其形(一作自刑其形)隂幽跪仄而寓乎人
(跪一作詭)以賊厥靈膏肓是處兮(童曰成十年左氏晉侯求醫于秦秦伯使醫緩為之)
(未至公夢疾為二豎子曰彼良醫也懼傷我焉逃之其一曰居肓之上膏之下若我何醫曰疾不可為也在肓)
(之上膏之下攻之不可達之不及說文肓心上鬲下也音荒)不擇穢卑潛窺默聽兮
(窺一作覷此居切又如字)導人為非冥持札牘兮搖動禍機卑陬拳
縮兮宅體險微以曲為形以邪為質以仁為凶以僣為
吉以淫諛諂誣為族類以中正和平為罪疾以通行直
遂為顚蹶以逆施反鬭為安佚譛下謾上(童曰謾欺也莫官切)恒
其心術妬人之能幸人之失利昏伺睡旁睨竊出(張曰睨斜)
(視也五計切)走讒於帝遽入自屈羃然無聲(羃音覓)其意乃畢
求味已口胡人之恤彼脩蛕恙心(韓曰蛕腹中長蟲也音回他本蛕作蛸)
短蟯穴胃(韓曰蟯亦腹中蟲也如消去消二切)外搜疥癘(張曰疥瘙癢也癘疫氣也)下
索瘻痔(唐曰瘻瘡也痔後病瘻力鬭切痔治里切)侵人肌膚為已得味世皆
禍之則惟汝類良醫刮殺聚毒攻餌旋死無餘乃行正
氣汝雖巧能未必為利帝之聰明宜好正直寧懸嘉饗
答汝讒慝叱付九關貽虎豹食(童曰楚詞宋玉招䰟虎豹九關啄害下人言天)
(門九重使神虎豹執其關閉主啄齧天下欲上之人而殺之)下民舞蹈荷帝之力是
則宜然何利之得速收汝之生速滅汝之精蓐收震怒
(韓曰蓐收天之刑神禮記孟秋之月其神蓐收)將勅雷霆擊汝酆都(酆音豐)麋爛
縱横俟帝之命乃施于刑羣邪殄夷大道顯明害氣永
革厚人之生豈不神且聖歟祝曰尸蟲逐禍無所伏下
民百禄惟帝之功以受景福尸蟲誅禍無所廬下民其
蘇惟帝之德萬福來符臣拜稽首敢告于玄都
斬曲几文
(韓曰觀其文蓋指當時以諂曲獲用者又謂上之人不明棄直而用曲則不才者進其旨微矣)
(皆貶謫後作與前篇相先後云)
后皇植物(韓曰楚詞九章后皇嘉樹橘倈服兮註后后土皇皇天也)所貴乎直聖主
取焉(主一作王)以建家國亘為棟楹(上音棟下音盈)齊為閫閾(上苦本切)
(下音域)外隅平端中室謹飭(飭一作飾)度焉以几(孫曰周禮室中度以几几)
(三尺也度待洛切)維量之則君子憑之以輔其德(其一作有)末代淫
巧不師古式斷兹揉木(韓曰揉屈伸木也)以限肘腋欹形詭狀
曲程詐力制類竒邪(上音畸下音衺)用絶繩墨勾身陋狹危足
僻側支不得舒脅不遑息余胡斯蓄以亂人極追咎厥
始惟物之殘禀氣失中遭生不完託地墝垤(韓曰何休曰墝埆不)
(生五穀曰不毛垤螘冢也上口交切下徒結切)反時燠寒鬱悶結澀(悶一作閉)癃
蹇艱難(癃音隆蹇一作塞)不可以遂遂虧其端離竒詰屈(韓曰鄒陽)
(上書云蟠木根柢輪因離竒而為萬乘器者以左右先為之容也)縮恧㠝岏(童曰瓉玩銳上也高)
(也上音攅下五官切)含蝎孕蠧(韓曰蝎木中蠧蟲也胡葛切蠧音妬)外邪中乾(音干)或
因先容以售其蟠(解見上售賣也音夀下同蟠音盤)病夫甘焉制器以
安彼風毒敗形隂沴遷魄(韓曰相傷謂之沴沴閭計切)禍氣侵骨淫
神化脈體仄筋倦榮乖衛逆乃喜兹物以為已適器之
不祥莫是為敵烏可眤近以招禍癖(音僻)且人道甚惡惟
曲為先在心為賊在口為愆在肩為僂在膝為攣戚施
踦跂(任曰戚施不能仰者踦曲也跂有跂腫國其人行脚根不着地上舉綺切下丘弭切)匍匐
拘拳古皆斥遠莫致於前問誰其類惡木盜泉(韓曰選陸士衡)
(猛虎行渴不飲盜泉水熱不息惡木隂孫曰管子云士懷耿介之心不蔭惡木之枝惡木尚猶恥之况與惡人)
(同處尸子云孔子至扵盜泉渴矣而不飲惡其名也)朝歌迴車(孫曰漢鄒陽書云里名勝母曾子不)
(入邑號朝歌墨子迴車韓曰晉灼云紂作朝歌之音朝歌者不時也)簡牘載焉(載一作稱)昭王
市骨樂毅歸燕(韓曰燕昭王厚幣以招賢者郭隗曰古之人君有使涓人求千里馬者馬已死)
(買其骨而返君大怒涓人曰死馬且買况生者乎不隗朞年千里馬至者三焉今王致士先從隗始况賢于)
(者哉昭王為隗築宫而師之於是士争趨燕樂毅自魏往以為亞卿)今我斬此以希古賢
諂諛宜惕正直宜宣道焉是達法焉是專咨爾君子曷
不乾乾(張曰易君子終日乾乾乾音虔)旣和且平獲祐于天去惡在
微慎保其傳(黃曰好惡根於心而託物以自見廉者不飲貪泉正者不食邪蒿反本者必悲黑白)
(之絲執方者不蓄圓轉之器宜也子厚急於禄仕曲腰罄折同於傴僂者多矣而反斬絶曲几几而有神得無)
(濫誅之冤乎)
宥蝮蛇文(并序)
(補注晁无咎取罵尸蟲憎王孫并此宥蝮蛇文以附變騷系之曰離騷以虬龍鸞鳳託君子以)
(惡禽臭物指讒佞王孫尸蟲蝮蛇小人讒佞之類也其憎之也罵之也投畀有北之意也其宥)
(之也以遠小人不惡而嚴之意也蓋離騷備此義而宗元放之焉蝮音覆)
家有僮善執蛇晨持一蛇來謁曰是謂蝮蛇(補注蝮毒蛇名色如)
(綬文鼻上有針大者長七八尺一名反鼻出南方)犯於人死不治又善伺人聞人
咳喘步驟輒不勝其毒捷取巧噬(音誓)肆其害然或慊
不得於人則愈怒(舊注慊恨也苦簟切)反齧草木草木立死後人
來觸死莖猶堕指攣腕腫足(攣力緣切腕烏貫切腫時勇切)為廢病必
殺之是不可留余曰汝惡得之曰得之榛中曰榛中若
是者可旣乎曰不可其類甚博余謂僮曰彼居榛中汝
居宫内彼不汝即而汝即彼犯而鬭死以執而謁者汝
實健且險以輕近是物然而殺之汝益暴矣彼耕穫者
求薪蘇者(孫曰漢書樵蘇後爨蘇草也)皆土其鄉知防而入焉執耒
操鞭持芟朴以遠其害汝今非有求於榛者也密汝居
易汝庭(孫曰易謂芟治草木)不凌奥不步闇是惡能得而害汝且
彼非樂為此態也造物者賦之形隂與陽命之氣形甚
怪僻氣甚禍賊雖欲不為是不可得也是獨可悲憐者
又孰能罪而加怒焉汝勿殺也余悲其不得已而所為
若是叩其脊諭而宥之其辭曰
吾悲夫天形汝軀(夫一作乎)絶翼去足無以自扶曲膂屈脅
惟行之紆目兼蜂蠆色混泥塗(蜂音峯蠆丑邁切)其頸蹙恧(頸一)
(作頭)其腹次且(上七私切下七余切)褰鼻鈎牙穴出榛居蓄怒而蟠
銜毒而趨志蘄害物隂妬潛狙(子余切)汝之稟受若是雖
欲為鼃為螾(韓曰鼃蝦蟇螾螼螾螼螾仄行即寒蚓也鼃音蛙螾女忍切)焉可得已
凡汝之為惡非樂乎此緣形役性不可自止草搖風動
百毒齊起首拳脊努呥舌搖尾(舊注呥噍貌音冉)不逞其凶若
病乎已世皆寒心我獨悲爾吾將薙吾庭(舊注薙除也音替又文几)
(切)葺吾楹窖吾垣(窖一作窒)嚴吾扄俾奥草不植而穴隟不
萌(隟乞逆切字當作隙)與汝異途不相交争雖汝之惡焉得而行
嘻造物者胡甚不仁而巧成汝質旣稟乎此能無危物
賊害無辜惟汝之實隂陽為戾假汝忿疾余胡汝尤是
戮是抶(音迭)宥汝於野自求終吉彼樵豎持芟農夫執耒
不幸而遇將除其害餘力一揮應手糜碎我雖汝活其
惠實大他人異心誰釋汝罪形旣不化中焉能悔嗚呼
悲乎汝必死乎毒而不知反訟乎内今雖寬焉後則誰
賚(一作賴)隂陽爾造化爾道烏乎在可不悲歟
憎王孫文
(韓曰漢王延壽嘗為王孫賦有云顔狀類乎老翁軀體似乎小兒王孫蓋猴類而小者也補注)
(陳長方云余嘗疑宥蝮蛇憎王孫文序已述其意詞又述之閭丘鑄曰柳子晚年學佛書先述)
(其義乃作偈曰柳子熟之下筆遂爾余為一笑)
猨王孫居異山德異性不能相容猨之德静以恒類仁
讓孝慈居相愛食相先行有列飲有序不幸乖離則其
鳴哀有難則内其柔弱者(難乃旦切)不踐稼蔬木實未熟相
與視之謹旣熟嘯呼羣萃然後食衎衎焉山之小草木
必環而行遂其植故猿之居山恒鬱然王孫之德躁以
囂(虚驕切)勃諍號呶(上音豪下尼交切)唶唶疆疆(孫曰唶唶大聲也疆疆相随貌)
(詩鵲之疆疆唶音責又子夜切)雖羣不相善也食相噬齧(倪結切)行無
列飲無序乖離而不思有難推其柔弱者以免好踐稼
所過狼籍披攘木實未熟輒齕齩投注(齕下沒切齩五狡切)竊取
人食皆實其嗛(舊注以頰貯食蓋謂猿藏食也嗛苦簟切)山之小草木必
凌挫折挽使之瘁然後已故王孫之居山恒蒿然以是
猨羣衆則逐王孫王孫羣衆則齚猨(韓曰齚齧也仁革切一作齕)猨
棄去終不與抗然則物之甚可憎莫王孫若也余棄山
間久見其趣如是作憎王孫云
湘水之浟浟兮(童曰湘木出零陵郡)其上羣山胡兹鬱而彼瘁兮
善惡異居其間惡者王孫兮善者猨環行遂植兮止暴
殘王孫兮甚可憎噫山之靈兮胡不賊旃跳踉呌囂兮
(跳徒雕切踉吕唐切)衝目宣齗(舊注齗齒根肉魚斤切)外以敗物兮内以争
羣排鬭善類兮譁駭披紛(譁音華駭下楷切)盜取民食兮私已
不分充嗛果腹兮(韓曰莊子三飱而返腹猶果然果如字又苦火切飽貌)驕傲驩
欣嘉華美木兮碩而繁羣披競齧兮枯株根毁成敗實
兮更怒喧居民厭苦兮號穹旻(號音豪旻音珉)王孫兮甚可憎
噫山之靈兮胡獨不聞猨之仁兮受逐不校退優游兮
惟德是傚廉來同兮聖囚(韓曰飛廉惡來紂臣也聖囚謂文王囚于羑里)禹稷
合兮凶誅(張曰謂舜用禹稷去四凶)羣小遂兮君子違(小字下一本有人字)大
人聚兮孽无餘善與惡不同鄉兮否康旣兆其盈虚(否備)
(鄙切)伊細大之固然兮乃禍福之攸趨王孫兮甚可憎噫
山之靈兮胡逸而居(黃曰子厚憎王孫文以猨喻君子王孫喻小人有意乎用君子而去)
(小人也當時君子孰賢於韓退之白居易小人孰甚于王伾王叔文子厚不與韓白為徒直節不屈乃附叔文)
(以求進卒與八司馬同貶向謂猿衆則逐王孫今固不與猨而從王孫以自取禍者耶)
逐畢方文(并序)
永州元和七年夏多火灾日夜數十發少尚五六發過
三月乃止八年夏又如之人咸無安處老弱燔死(燔音煩)
晨不爨(取亂切)夜不燭(夜一作瞑)皆列坐屋上左右視罷不得
休(罷音疲)蓋類物為之者訛言相驚云有怪鳥莫實其狀
山海經云章義之山有鳥如鶴一足赤文白啄其名曰
畢方見則其邑有譌火(孫曰已上皆山海經之文妖言曰譌譌與訛同五戈切)若
今火者其可謂譌歟而人有以鳥傳者其畢方歟遂邑
中狀而圖之禳而磔之(舊注磔裂也陟格切)為之文而逐之
后皇庇人兮敬授羣材大施棟宇兮小蔽草萊各有攸
宅兮時闔而開火炎為用兮化食生財胡今兹之怪
戾兮日十爇而窮災(爇如劣切)朝儲清以聫邃兮夕蕩覆而
為灰焚傷羸老兮炭死童孩呌號墮突兮戸駭人哀袒
夫狂走兮(張曰袒謂肉袒)倏忽往來鬱攸孽暴兮(孫曰哀三年左氏濟濡惟)
(幕鬱攸從之注火氣也暴音剥)混合恢台(韓曰楚詞九辯云收恢炱之孟夏兮炱音台)民氣不
舒兮僵踣顚頽(僵音薑踣匹侯蒲北二切)休炊息燎兮仄伏煨煤門
甍晦黑兮啓伺姦回若墜之天兮(墜一作墮)若生之鬼令行
不訛兮國恐盍巳問之禹書畢方是祟(韓曰山海經乃禹所撰故云祟)
(音邃)嗟爾畢方兮胡肆其志皇亶聰明兮(童曰書亶聰明作元后亶信也)
念此下地災皇所愛兮僇死無貳幽形扇毒兮隂險詭
異汝今不懲兮衆愬咸至(愬音訴)皇斯震怒兮殄絶汝類
祝融悔禍兮(韓曰祝融火神晉語黎為高辛氏火正光照四方命之曰祝融注祝始也融明也)
回禄屏氣(孫曰左氏禳火於玄冥回祿玄冥水神回祿火神)太隂施威兮玄冥
行事(張曰楚詞考玄冥扵空桑注玄冥太隂之神)汝雖赤其文隻其趾逞工
衒巧莫救汝死黠知亟去兮(黠下八切)愚乃止此高飛兮翺
翔遠伏兮無傷(翺翔音敖祥)海之南兮天之裔汝優游兮可
卒歲皇不怒兮永汝世日之良兮今速逝急急如律令
辨伏神文(并序)
余病痞且悸(韓曰公又嘗與李建書云僕自去年八月末痞&KR1282;稍已又與楊憑書云一二年來痞)
(氣尤甚又云每人大言則蹶氣震怖撫心而按膽不能自止痞部鄙切)謁醫視之曰唯伏
神為宜明日買諸市烹而餌之病加甚召醫而尤其故
醫求觀其滓(滓澱也壯士切)曰吁盡老芋也彼鬻藥者(鬻音育)欺
子而獲售子之懵也而反尤於余不以過乎余戍然慙
愾然憂(愾口槩切)推是類也以往則世之以芋自售而病乎
人者衆矣又誰辨焉申以詞云
伏神之神兮惟餌之良愉心舒肝兮魂平志康敺開滯
結兮(敺音區)調護柔剛和寧悦懌兮復彼恒常休嘉訢合
兮(訢音忻)邪怪遁藏君子食之兮其樂揚揚余殆于理兮
榮衛蹇極伏杯積塊兮(孫曰史記倉公傳陽虚侯病痺根在右脅下大如覆杯)悸
不得息有醫導余兮求是以食往沽之市兮(沽買也)欣然
有得滌濯爨烹兮專恃爾力反增予疾兮昏憒馮塞(憒胡)
(對反馮音憑)余駭其狀兮往尤扵醫徵滓以觀兮旣笑而嘻
曰子胡昧愚兮兹謂蹲鴟(孫曰史記汶山之下沃野有蹲鴟舊注蹲鴟芋魁也上)
(音存下處之切)處身猥犬兮善植圩卑(孫曰圩卑謂下濕之地)受氣頑昏
兮隂僻欹危(欹丘宜切亦作㩻)累積星紀兮以老為竒潛苞水
土兮混雜蝝蚳(韓曰蝝蝗子也蚳蟻卵也上惟船切下文飢切)不幸充腹兮
唯痼之宜野夫忮害兮(童曰忮狠也音寘)假是以欺刮肌刻貌
兮觀者勿疑中虚以脆兮外澤而夷誤而為餌兮命或
殆而今無以追兮後慎觀之嗚呼物固多偽兮知者蓋
寡考之不良兮求福得禍書而為詞兮願寤來者
愬螭文(并序)
零陵城西有螭室於江(補注零陵永州郡名說文螭若龍而黃一說無角曰螭螭丑)
(支切)法曹史唐登浴其涯(音沂)螭牽以入一夕(一作昔)浮水上
吾聞凡山川必有神司之抑有是耶於是作愬螭投之
江曰
天明地幽孰主之兮(韓曰莊子天其運乎地其處乎孰主張是)壽善夭殤終
何為兮堆山釃江(釃山宜切又所綺切)司者誰兮突然為人使有
知兮畏危慮害趨走祗兮父母孔愛妻子嘻兮出入公
門不獲非兮浟浟湘流(舊注浟浟水流貌二字並音攸)清且微兮隂幽
洞石蓄怪螭兮胡濯兹熱卒無歸兮親戚呌號閭里思
兮魂其安游覲湘纍兮(孫曰揚雄反離騷因江潭而&KR1081;記兮欽弔楚之湘纍注諸不以)
(犯罪死曰纍屈原赴湘死故曰湘纍纍力追切)嗟爾怪螭害江湄兮(湄音眉)涎
泳重淵(涎徐連切字當作㳄重平聲淵一作瀾)物莫威兮蟉形决目(蟉力幽巨)
(糾二切)潛伺窺兮膏血是利私自肥兮歲旣大旱澤莫施
兮妖猾下民使顚危兮充心飽腹肆敖嬉兮洋洋往復
流逶迤兮(逶於危切迤音移又夷爾切亦作迆)惟神高明胡縱斯兮蔑棄
無辜逞怪姿兮胡不降罰肅川坻兮舟者欣欣游者熙
兮蒲魚浸用吉無疑兮牲拴玉帛人是依兮匪神之愬
將安期兮神之有亡於是推兮投之北流心孔悲兮
哀溺文(并序)
(韓曰文蓋指事寓意與招海賈之說同)
永之氓咸善游(永一作零陵二字童曰游泅也說文行水也)一日水暴甚有
五六氓乘小船絶湘水中濟船破皆游(一作皆浮游)其一氓
盡力而不能尋常(孫曰八尺曰尋倍尋曰常)其侣曰汝善游最也今
何後為曰吾腰千錢重是以後曰何不去之不應搖其
首有頃益怠巳濟者立岸上呼且號曰汝愚之甚蔽之
甚身且死何以貨為又搖其首遂溺死吾哀之且若是
得不有大貨之溺大氓者乎於是作哀溺
吾哀溺者之死貨兮惟大氓之為憂世濤鼔以風湧兮
浩滉蕩而無舟(滉戶廣切)不讓祿以辭富兮又旁窺而詭求
手足亂而無如兮負重踰乎崇丘旣浮頤而滅膂兮(浮頤)
(一作搖頭)不忍釋利而離尤(韓曰離騷經進不入以離尤兮注離尤遭禍也忍一作欲)
呼號者之莫救兮(號音豪)愈搖首以沈流髮披鬤以舞瀾
兮(張曰楚詞大招豕首縱日被髮鬤只注鬤髮亂也如湯切)魂倀倀而焉遊(倀丑良切又音)
(棖)龜黿互進以争食兮魚鮪族而為羞始貪贏以嗇厚
兮終負禍而懷讎前旣沒而後不知懲兮更攬取而無
時休哀兹氓之蔽愚兮反賊已而從仇不量多以自諫
兮姑指幸者而為謀夫人固靈於鳥魚兮胡昧罻而蒙
鈎(童曰罻羅也罻音熨)大者死大兮小者死小善游雖最兮卒以
道天與害偕行兮以死自繞推今而鍳古兮鮮克以保
其生衣寳焚紂兮(孫曰史記紂兵敗走入鹿臺衣其寳玉自赴火而死)專利滅榮
(孫曰國語周厲王好利近榮夷公芮良夫諫曰王室其將卑乎夫滎公好專利而不知大難)豺狼死
而猶餓兮牛腹尸而不盈(孫曰尸亦死也牛至死腹猶未滿)民旣貿貿
而無知兮(貿音茂一無民字)故與彼咸諡為氓死者不足哀兮
冀中人為余再更噫
招海賈文
(韓曰此文晁无咎取以續楚詞系之曰昔屈原不遇於楚徬徨無所依欲乘雲騎龍遨遊八極)
(以從已志而不可猶怛然念其故國至於將死精神離散四方上下無所不往又有衆鬼虎豹)
(怪物之害故大招其魂而復之言皆不若楚國之樂者招海賈文雖變其義蓋取諸此也宗元)
(以為﨑嶇冒利遠而不復不如已故鄉常産之樂亦以諷世之士行險僥倖不如居易以俟命)
(云賈音古)
咨海賈兮君胡以利易生而卒離其形大海盪泊兮(盪音)
(蕩晏本泊作汩)顚倒日月龍魚傾側兮神怪隳突(上還規切下陁沒切)滄
茫無形兮往來遽卒(子忽切)隂陽開闔兮氛霧滃渤(上鳥孔切)
(下蒲末切)君不返兮逝怳惚(一無逝字怳與恍同)舟航軒昂兮下上飄
鼓騰趠嶢嵲兮(童曰嶢嵲危高也趠敕角切嶢音堯或書作嶤嵲魚列切)萬里一
覩崒入泓坳兮(張曰崒峯巉嵒也才律昨莫二切泓烏宏切坳於交切)視天若畆
(孫曰說文六尺為步步百為畆莫候切與畮畆同)奔螭出抃兮翔鵬振舞天吳
九首兮(孫曰山海經云朝陽之谷神曰天吳是為水伯其為獸也八首八足八尾背杳黃人面此作九)
(首恐誤)更笑迭怒垂涎閃舌兮揮霍旁午君不返兮終為
虜黑齒棧齴鱗文肌(韓曰木玄虚海賦或泛泛悠悠於黑齒之邦注黑齒海外國名童曰)
(&KR2605;齒不正齴齒露也&KR2605;士眼切齴魚蹇切)三角駢列耳離披(韓曰山海經鯪魚背腹皆)
(冇刺如三角羑鯪音陵)反齗义牙踔嶔崖(童曰齗齒根肉踔踶也嶔崟山高險也齗魚斤)
(切踔勅教又尺約勅角切嶔音欽)蛇首狶鬛虎豹皮(韓曰沈懷遠南越志鯪魚鯉也形如)
(蛇而四足沈瑩臨海水土異物志虎䱜長五尺黃黑斑文耳目齒牙冇似虎形或變乃成虎狶豕也音希)羣
沒互出讙遨嬉臭腥百里霧雨瀰君不返兮以充饑弱
水蓄縮(韓曰張衡思玄賦亂弱水之潺湲兮楚詞大招東有大海溺水浟浟只注東海其水淖溺沈沒)
(萬物也弱一作溺)其下不極投之必沈負羽無力(孫曰山海經云崑崙之丘)
(其下有弱水環之不能載鴻毛)鯨鯢疑畏(童曰鯨鯢大魚也)淫淫嶷嶷(魚力魚其二切)君
不返兮卒自賊怪石森立涵重淵(涵音含)高下迾置滔危
顚(童曰迾遮也迾吕結切)崩濤搜䟽剡戈鋋(張曰鋋小矛時連切)君不返兮
&KR1154;沈顚其外大泊泙奫淪(張曰泙水名谷也奫淪水深廣貌泙音平奫於倫切)
終古迴簿旋天垠八方易位更錯陳君不返兮亂星辰
東極傾海流不屬泯泯超忽紛盪沃殆而一跌兮(跌徒結切)
沸入湯谷(孫曰淮南子云日出湯谷入虞淵韓曰離騷遠遊朝濯髮於湯谷注湯谷在東方少陽之)
(位)舳艫霏解梢若木(韓曰楚詞注若水在崑崙西極其華照下地孫曰淮南子云建木在)
(廣都若木在建木西舳音軸艫音盧)君不返兮魂焉薄海若嗇貨號風
雷(童曰海神名曰海若)巨鼇頷首丘山頽(韓曰列子渤海之東冇大壑焉其中有五谷一)
(曰岱輿二曰圓嶠三曰方壼四曰瀛洲五曰蓬萊而山根無所著隨波上下不得暫峙先聖訴于帝使巨鼇十)
(五舉首而載之迭為三番六萬歲一交焉孫曰反天問云鼇戴山抃何以安之鼇音敖頷戶敢)猖狂震
虩翻九垓(孫曰易震雷虩虩虩許逆反垓音該)君不返兮糜以摧咨海賈
兮君胡樂出幽險而疾平夷恟駭愁苦(恟音凶)而以忘其
歸上黨易野恬以舒(孫曰周禮險野以人為主易野以車為主易平也韓曰上黨潞州也)
(言天下平陸之地足以為賈而無虞也)蹈蹂原土堅無虞(舊注蹂踐也忍久如又二切蹈)
(徒到切)岐路脈布彌九區出無入有百貨俱周游傲睨神
自如撞鐘擊鮮恣歡娛君不返兮欲誰須膠鬲得聖捐
鹽魚(童曰孟子膠鬲舉於魚鹽之中)范子去相安陶朱(韓曰范蠡旣雪會稽之恥乃乘)
(扁舟浮江湖變姓名適齊為鴟夷子之陶為朱公治産積居與時逐言富者皆稱陶朱公)吕氏行賈
南面孤(韓曰吕不韋陽翟大賈人也往來販賤賣貴家累千金後事秦莊襄王以為相封文信侯)弘
羊心計登謀謨(韓曰桑弘羊洛陽賈人子以心計言利事析秋毫領大司農盡管天下鹽鐡作)
(平凖之法盡籠天下之貨於是民不益賦而天下用饒賜爵左庶長)煑鹽大冶九卿居(孫曰)
(東郭咸陽齊之大煑鹽孔僅南陽大冶武帝時二人皆為大司農丞)祿秩山委收國租賢
智走諾争下車逍遙縱傲世所趨君不返兮諡為愚咨
海賈兮賈尚不可為而又海是圖死為險魄兮生為貪
夫亦獨何樂哉歸來兮寧君軀
五百家註柳先生集卷十八
