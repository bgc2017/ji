北海集卷八宋綦崇禮撰
詔
討罪誡飭詔
門下朕臨朝不怡視古太息為民父母未免兵革之憂
俾我黎元重罹盗賊之患蠢兹閩越之衆竊弄潢池之
兵頻年内侵百姓俶擾朕念方隅之弗率悼赤子之無
辜申命爾臣肅將師律戎車既飭元惡自焚嶺海㡳平
民夷綏服乃眷傷殘之壤備聞愁歎之聲誅求繁多徧
於百室力役勞苦甚於三時雖蟊螣已除震於方外之
寇而瘡痍未起愧此瘠土之民豈無曠恩用錫爾祉其
開舊染之俗一洗庶戮之愆於戲討罪示威雖爾有辭
於罸好生惡殺推朕不忍之心
回賜高麗國王陳奏詔
詔高麗國王省所上表陳奏事具悉朕省方南國通道
東藩載嘉享上之恭重有觀光之請歸時事於宰旅將
效勤誠會諸侯於塗山更慚寡德爰即乘輿之所幸以
須信使之来庭顧秋塞馬肥或戒嚴之未暇而春潮舟
穏庶利涉以無虞往體至懷永堅素節所差下奉使韓
桂尹彦植候明年春暖起發於臨安府受禮故兹詔示
想宜知悉夏熱比安好遣書指不多及
回賜高麗國王起居詔
詔高麗國王省所上表起居事具悉夙奉藩儀遠馳函
奏恪致謹時之問益彰好禮之風披閱以還歎咨無斁
故兹詔示想宜知悉夏熱比安好遣書指不多及
回賜高麗國王進奉方物詔
詔高麗國王省所上表進奉方物事具悉梯航阻遠方
咨信使之期器幣錯陳先備土毛之奉載觀華腆益見
恭勤豈無好贈之儀用示寵嘉之意今回賜并特賜禮
物具如别錄至可領也故兹詔示想宜知悉夏熱比安
好遣書指不多及
賜參知政事席益生日詔
求賢自輔方登間世之才維嶽降神適届始生之日往
助家庭之慶用頒醪餼之儀既舉邦彛併為親夀今賜
卿生日羊酒米麪等具如別錄至可領也故兹詔示想
宜知悉
賜開府儀同三司嗣濮王冲湜生日詔
貴襲王封尊先屬籍衮衣而聯三事特隆同姓之恩蓬
矢而射四方載喜始生之旦宜加寵賚以介夀康今賜
卿生日羊酒米麵等具如别錄至可領也故兹詔示想
宜知悉
賜太尉定江昭慶軍節度使神武右軍都統制
張俊生日詔
任掌五兵儀肩二府國倚良將久宣衛社之勞天生異
材載遇垂弧之旦宜致饔餼之饋用綏夀祉之休今賜
卿生日羊酒米麵等具如别錄至可領也故兹詔示想
宜知悉
賜鎮潼軍節度使開府儀同三司充醴泉觀使
孟忠厚生日詔
望冠親賢位隆將相屬祥麟之感夢美喬嶽之鍾靈可
無牢餼之頒用助家庭之慶今賜卿生日羊酒米麵等
具如别錄至可領也故兹詔示想宜知悉
賜新除尚書右僕射同中書門下平章事朱勝
非生日詔
蕭昴儲精申嵩禀粹巨川待濟再膺舟楫之求吉夢獻
占猶記熊羆之兆維忠與孝宜夀而臧爰分生餼之儀
用助家庭之慶今賜卿生日羊酒米麵等具如别錄至
可領也故兹詔示想宜知悉
賜尚書右僕射范宗尹生日詔
降神在旦賚弼告祥助慶私庭備醪醴餼牽之錫輸忠
王室佇鹽梅麯蘖之和往服寵章式蕃夀祉今賜卿羊
酒米麵等具如别錄至可領也故兹詔示想宜知悉
賜簽書樞密院權邦彦生日詔
儲神駿嶽列輔鴻樞方資借箸之謀適慶垂弧之旦宜
加寵錫用介禧祥今賜卿生日羊酒米麵等具如别錄
至可領也故兹詔示想宜知悉
賜端明殿學士左朝奉大夫江南西路安撫大
使兼知洪州趙鼎赴行在詔
勅趙鼎卿以忠純無隠鯁亮不回之操張明綱紀風憲
為尊密勿樞機話言猶在頃就閒於真館荐倚重於藩
符政洽羣情軍民各得其所威聞四境盗賊不窺其封
惟顯績之既彰知遠猷之可賴肆更召節趣奉覲圭朕
方渴想於儀形卿亦得披其心腹行無俟駕寧辭趨命
之勞見不以時佇副虚懷之訪已降指揮權交安撫大
使司職事并州事曾紆詔書到日可乘遞馬速疾起發
赴行在奏事故兹詔示想宜知悉春暖卿比安好遣書
指不多及
賜新除起復左宣奉大夫守尚書右僕射同中
書門下平章事兼知樞密院事朱勝非赴行在
詔
勅朱勝非卿任居次輔時許真賢對秉國鈞方賴有為
之助去丁家難遽興何怙之悲自即倚廬遂虚大府念
同心相與而共吾事維二三臣其一日不可以遠朕躬
如左右手禮既更於卒哭義斯得而奪情矧金革多虞
固有從戎之志而邦家大計難伸行服之私乃孚號以
揚庭俾輟哀而居位尚其趣駕副此虚懷已起復卿左宣
奉大夫守尚書右僕射同中書門下平章事兼知樞密
院事詔書到日卿可乘遞馬疾速起發赴行在故兹詔
示想宜知悉秋熱卿比平安好遣書指不多及
賜檢校少保定國軍節度使知樞密院事張浚
赴行在詔
勅張浚卿道可濟時誠維許國發心忠誼偉社稷之元
勲資其智謀勤封疆之遠役數摧巨敵獨歎賢勞爰俾
遄歸復還近輔董戎旃而在外固分一面之憂執樞柄
以居中斯展四方之略卿既得行其雅意朕方有賴以
成功矧久渴於儀刑將大披於心腹佇期燕見式罄嘉
猷載惟趨命之恭備歴征途之苦體兹深眷毋憚疾驅
已降指揮召卿依舊知樞密院事詔書到日卿可疾速
赴行在供職故兹詔示想宜知悉秋熱卿比安好遣書
指不多及
賜檢校少保定國軍節度使知樞密院事張浚
赴行在詔
勅張浚卿天挺傑材民瞻碩輔勤王入衛炳義烈之昭
明受命出師蹈艱虞而慷慨宣威數路閱歲四遷緬懷
社稷之功久渴廟堂之論與其伐將帥之事徒畢力於
邊陲曷若歸丞弼之聯俾訏謨於帷幄肆頒召節還總
中樞庶協濟於遠猷以紹隆於大業山川云邈次舍良
勤尚其疾驅副此虚竚已召卿知樞密院事詔書到日
卿可乘遞馬疾速赴行在故兹詔示想宜知悉冬寒卿
比安好遣書指不多及
賜川陕宣撫使司張浚詔
勅川陕宣撫使司省所奏金人四太子自領北點刷甲
軍前来鳳翔府聚集諸路簽軍叛將取道攻取和尚原
决謀入川作過三月三日據吴玠申二月二十一日金
人四太子與皇弟郎君引領萬戶千人酋首七十餘人
率大軍十餘萬前来仙人關殺金平野塞壘連珠扎硬
寨四十餘座於二十七日一擁前来冲撞官軍血戰三
十餘陣又於二十九日番兵来攻擊官軍營寨我軍併
用神臂弓施放砲石打死番兵無數又於三十日甲軍
十餘萬一擁前来攻擊營壘官軍迎敵殺退金人博勒卓
别添生兵再来攻擊五十餘番及推擁洞子數十座雲
梯三百座一發搭上城角官軍戮力向前捍禦用砲石
打折洞子并用杆撞折雲梯金人不能上城鏖戰一百
陣殺死金人萬戶千戶并軍兵莫知其數大獲勝捷又
奏續據吴玠申金人屢敗終未退師遂於三月一日夜
遣將兵刦動金人塞鏖戰直至天明殺敗番衆傷折無
數官兵占奪得番兵前寨并奪到傍牌衮槍鞍馬旂幟
不少番兵退却寨栅委獲勝捷又三月二日夜三更以
来刦破四太子皇弟郎君大寨使首尾不能相捄拔寨
遁走見遣諸頭項官兵追襲痛行掩殺前去委是大獲
勝捷臣等已行下吴玠取索功状奏聞事具悉自秦關
失險蜀道戒嚴寇嘗及於梁洋未能得志兵益出於岐
隴曾靡悛心乃裒番漢之師直犯金湯之阻吴玠夙高
將略預料敵情據地利於要衝不守已陳之迹感人心
於忠義遂收必勝之功三捷以聞六師增色繄撫和之
有素肆指縱以無前載嘉却敵之勞方叙策勲之典往
稽厥實亟上扵朝庶賞不至於踰時而士克勸於用命
詔書到日可疾速聞具吴玠等功状報明聞奏故兹詔
示想宜知悉
賜新除江東淮西路宣撫使劉光世詔
勅光世朕惟吴越之區既留警蹕江淮之險宜植籓籬
顧貴池姑熟之津直下蔡歴陽之會接九江之衝要臨
建業之上游分宿重兵是資偉望眷予勲舊深體囏虞
聞指意以具孚請從移戍馳封章而来上曾靡告勞卿
能若斯朕復何慮載嘉恭順深動歎咨惟孝於親則必
揚後世之名惟忠於君則當徇公家之念此中外安危
之計屬卿二三將帥之臣情若弟兄毋蓄䦧墻之怨義
均寮寀共輸許國之誠所期戮力以同心用克折衝而
禦侮丹青不朽將並列於雲臺帶礪弗渝亦咸書於盟
府乃所望也豈不韙歟已除卿江東淮西兩路宣撫使
池州置司故兹詔示想宜知悉秋冷卿比平安好遣書
指不多及
賜宇文虚中詔
勅虚中潘致堯等回得丞相都元帥書於國家事情甚
厚諒卿為我懇請多矣且知家信已達卿所足慰乃懷
我之區區計今大國所能深悉肆遣同簽書樞密院韓
肖胄工部尚書胡松年再往計議二臣者國家任用已
久卿之所知非新進小臣比臨遣之日皆遣授詞庶幾
足以取信必獲嘉報惟卿忠亮之節孚於上下其亦為
我極陳而力贊之尚其綏鎮副此傾佇今賜卿銀綾絹
茶等具如别錄至可領也故兹詔示想宜知悉夏熱卿
比安好遣書指不多及
賜新除鎮江府建康府淮南東路宣撫使韓世
忠詔
勅世忠朕惟時以戒寒守當嚴備循江流而鎮險顧力
散以難周聯形勝以宿師則勢專而易應眷昇潤東西
之府據江淮南北之衝走集所趨舳艫交會封疆之接
雞犬相聞曾無數舍之遥奚假兩軍之重乃命江東之
戍更涖池陽遂因京口之屯並臨建鄴仍資威望分控
長淮惟卿勇不顧身忠無擇事寬其分部庶能展足以
赴功睦乃比鄰尚克同心而濟務念國家之至計繄將
相之協恭勉就大勲毋懷小忿譬猶捕鹿要為犄角之
圖有若獻豜皆獲公私之利往體朕意佇觀厥成已除
卿鎮江建康府淮南東路宣撫使鎮江府置司故兹詔
示想宜知悉秋冷卿比平安好遣書指不多及
賜宇文虚中詔
勅虚中卿銜命出疆迨兹五載委身徇國曾靡貳心惟
忠不欺而信不疑肆彼無惡而此無斁備聞誠節深動
歎咨卿其益惟我宗社之圖朕豈少忘爾妻孥之恤慰
萬民之望行觀季友之来歸集二國之成寧復子卿之
久苦尚期自勉以副此懷今賜卿金銀綾絹茶具如别
錄至可領也故兹詔示想宜知悉秋冷卿比平安好遣
書指不多及
