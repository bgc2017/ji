北海集卷三宋綦崇禮撰
制
朝議大夫試禮部尚書曾楙可除顯謨閣學士
知洪州制
勅大江之西提封十郡而鍾陵為一都會素號繁雄属
敵騎南侵遂遭蹂躪念戎車之退徒委空城而兵火之
餘未能安業肆擇循良之牧輙資侍從之賢具官某儒
學有聞行誼無玷更踐三朝之久越躋八座之崇嘗歴
藩宣每著聲績眷濟隂之郡政朕所深知且豫章之士
風汝其舊習更資豈弟往撫凋罷仍通學士之班以重
師垣之寄烟塵未息益修却敵之方郡邑新殘務致安
民之惠政成事定不汝久勞維吾邇臣當體兹意可
朝請郎張綱可除吏部員外郎朝請大夫王珩
可除戶部員外郎制
勅選部典領人材地官掌司邦賦維時郎属俱號名曹
以爾綱儒學之優嘗魁多士以爾珩吏材之敏夙著能
名俾分庀於攸司以各從於其長惟清通可以處銓筦
惟強明可以濟劇煩往服官箴嗣有褒典可
朝散大夫行祠部員外郎成大亨可除戶部員
外郎制
勅具官某自艱難以來生齒凋殘民力困敝肆求忠厚
之士列屬地官庶幾施為知所寬䘏以爾奮繇儒學久著
吏能端實而無他長老成而有勁氣為郎白首志節不
衰其易民曹往佐爾長體乎節用愛人之意以修厥官
爾庸多矣尚勉之哉可
左朝奉大夫魏安行除尚書戶部員外郎制
朕克己裕民損之又損然國家經常之費欲罷不能非
得學有經術幹彊而材者助成地官不足以洗有司出
納之吝也以爾智慮精密機神敏明中外踐更風聲達
于朕聽嶔崎一斥輿誦閔焉起臨偏州最狀彰徹兹繇
趣覲察之於論議之間郎扵民曹非汝孰可往贊爾長
益殫厥心可
朝奉郎大理正王剛可除刑部員外郎制
勅具官某中臺郎屬外釐庶務皆天下之高選而刑憲
之司生殺所係視諸曹為重異時選用必取通知法令之
士庶幾讞疑平决㒺失厥中以爾久任理官見謂明允
肆從因任俾隸秋卿體予欽䘏之仁毋失寬平之舉可
故武功郎兼閤門宣贊舍人陳彦可贈武翼大
夫忠州防禦使制
勅故具官某士有出於戎行而天資忠誼能以節死事
無愧搢紳者爾彦是也方其扼險以抗敵師兵力雖微
而迎拒不顧其志亦可嘉矣無何釁生部曲劫以為亂
毅然不從乃隕厥身覈實以聞良深嗟悼追加䘏典遙
領戎防用旌爾忠尚知歆饗可
武功大夫忠州團練使邊順可特授依前武大
夫榮州防禦使制
勅乃者敵國内侵王師南渡維彼江津之險豈無屯戍
之功具官某親被使令能施方略指麾禆校分布要衝
卒控扼以無虞念忠勞之有績用稽國典加領戎防不
徒酬前日之勤抑亦勸將來之效益思奮勵期稱恩榮
可
右武大夫知鄭州董植可復康州防禦使制
勅具官某朕惟王者之法蓋如天道之無心有罪而加
刑以恩而肆宥惟適其當初靡容私爾材號驍雄性資
忠誼頃由遴選擢領要藩遇強敵之内侵嬰孤城而失
守力誠不足情在可矜責以後圖止從貶秩雖立功而論
賞官已再遷然引赦以滌瑕法當申敘進列横班之貴
用疇邊寄之勤務蓋前愆佇觀來效可
武功郎閤門宣贊舍人閻臯可特與補吉州防
禦使所有借宣州觀察使候再立功日申朝廷
取旨施行制
勅將能勝敵既積日以戰多賞以勸功可久稽於國典
具官某奮由行陣克效忠勤頃提驍銳之師首復破殘
之郡奉朝廷而聽令總部曲以同心既擢領於兵權繼
往從於帥府外攘暴敵内禦叛徒凡轉戰之經時視殺
傷之過當載嘉勞勩宜在寵褒右武崇階遙防優秩爰
因所假俾即其真尚勉立其新功以嗣膺於後命可
右武大夫吉州團練使涇原路經略安撫使知
渭州曲端可除遥郡防禦使制
勅朕注意將臣分憂邊鎮建旟就道已諧謀帥之求出
綍疏恩申賁臨戎之寵具官某材空冀北氣稟山西謀
合孫吳進退中事機之會名追程李恩威得軍律之宜
自歴艱難荐膺任使衆許摧鋒之勇屢聞卻敵之功遂擁
高牙往臨方面爰進兵防之重式增閫寄之雄慨念疆
陲比多凋敝撫循里俗實資守土之良綏附羌夷宜講
和戎之利務農積粟蕃馬練兵共守衛於中原其削平
於外寇副予所望時乃之休可
武功大夫忠州刺史淮南西路提刑馬識遠可
除右武大夫知夀春府兼淮南西路安撫使
制
勅監司帥守為職不同然於恤民禦寇平亭獄訟經略
所部逆待不虞方時艱難其責任均也具官某學究韜
鈐治游盤錯蚤由策武擢置掄魁更事任之既多出材
能而自見其還使節往殿要藩進升横列之榮以重中
權之寄惟淮右當水陸奔衝之會而夀春承兵火傷殘
之餘屏翰長江輔車近甸乃眷按臨之舊當知緩急之
宜必内安閭里之居漸消姦宄而外謹關梁之備深戒
侵凌務足食而足兵俾且耕而且戰需爾報政寬予顧
憂可
知徐州趙立治郡忠勞顯著可特轉武德大夫
兼閤門宣贊舍人充管内安撫使制
勅具官某彭門當淮楚要衝之會承兵火傷殘之餘井
邑丘墟閭閻埃燼爾能收合離散保守城隍經畫有方
忠勞顯著載嘉乃績褒進厥官兼儐贊之榮名領撫綏
之重寄益殫爾力以稱朕恩可
責授平海軍節度副使李稅可與復舊官除戶
部尚書留建康府掌戶部錢斛官物及分劈錢
物應副本府鎮江府太平州駐劄軍兵制
勅地官掌邦賦之繁最稱劇部常伯居從班之首實資
輔臣稽考國朝之舊章參用廟堂之故弼庶圖宿望以
重厥官具官某器博而用周才高而識遠被道皇之眷
遇已更踐於六卿膺淵聖之簡求亟延登於二府謀謨
盡美功烈未終属興禍於狄人或歸尤於使指繼從遷
謫久乃辯明召自遐陬對於行殿惜才猷之尚壯念風
績之素聞其還省計之崇盡復文階之峻昔蕭何居國
常足食於軍中而劉晏籠財不收民於賦外維恃耆哲
無愧古人方師徒留戍于江津念饋餉實資於心計勉
濟中興之業豈㤀舊德之勞往體朕懷奚煩多訓可
朝請郎新除中書舍人季陵可除徽猷閣待制
知臨安府制
勅乃者長江失守敵騎南凌爰及錢塘亦陷蹂躪念戎
馬之退徒委空城而兵火之餘尚多失業肆擇循良之
牧得予侍從之英具官某學貫聖言才周世務處米鹽
之密明既析於秋毫當盤錯之時刃亦游於餘地頃從
綸閣丐領真祠式資爾雅之文方復代言之任屬吳江
之謀帥輟禁掖以掄才僉曰汝宜勉為朕往仍還近職
以示寵章載念浙江重罹戎寇煙塵甫熄益脩禦敵之
方井邑新殘務致安民之應亟逥驛騎往慰吾人可
徽猷閣直學士通議大夫知慶陽府王似可差
知成都府制
勅自頃中州雲擾外寇日滋眷惟井絡之區獨保劔門之
險肆求良牧以惠遠人具官某贍智通方周才濟物垂
紳鳴玉久聯侍從之班分閫析符屢典藩宣之寄頃更
方面實莅慶陽羌戎綏服其風聲吏士畏安其教令念
威邊乘塞雖資方叔之壯猷而化俗使民更藉文翁之
善政其易夢刀之任勿辭叱馭之勤勉爾令圖寬予憂
顧可
端明殿學士朝奉大夫同簽樞密院事周望可
除中大夫同知樞密院事制
勅入則總樞機之任以制勝於廟堂出則宣軍旅之威
以折衝于戎敵膺此艱難之託属予魁壘之臣不有褒
隆曷昭眷倚具官某直方而不撓莊重而有謀將命出
疆數冒干戈之險奉辭伐罪克申鈇鉞之誅忠信弗渝
勲勞備著進舉本兵之務俾參近輔之聯惟著意以方
深顧循名而未稱宜深位次以正官儀眷吳會之要津
扼敵人之要路王師在戍姑授印于軍中巨寇即平還
運籌于幄内安危所繫中外維均益既乃心無忘朕訓
可
朝散大夫充徽猷閣待制知鎮江府充兩浙西
路安撫使葉煥降授朝散郎制
勅膺師帥之託莫尚于循良制方面之雄尤先於鎮靜
苟辜委遇宜抵譴訶具官某夙有能名疑堪劇任為徙
帥藩之寄俾增州牧之權弗能慎重以濟功乃爾狂疎
而生事請不待報輒募兵於他邦用非其人幾召亂扵
属邑顧京口要衝之地正江津備禦之秋輕率若斯設
施何賴聊舉黜官之罸用懲失職之愆往訟前非尚圖
後效可
葉煥可落職提舉亳州明道宫制
勅西清次對之聯是為近侍京口撫綏之任實控要津
儻公議之靡容豈非才之宜處具官某術疎而果志淺
而狂嘗更踐於劇煩或推稱其風力遂膺選擇往備藩
宣進書殿之名越持從槖徙帥垣之節增重守符期鎮
理之可能肆要求而拂拒顧未聞於治狀忽繼覽於彈
章宿負隱愆既犯士夫之清議輕謀妄作徒傳中外之
笑端初無憂國之誠何望折衝之效蓋獲利則懷自營
之計將脱身而為微罪之行原情信然明罰奚逭收還
禁職黜領真祠姑從邦憲之常薄示守官之戒益思厥
咎毋遂爾非可
神龍衛四廂都指揮使明州觀察使熙河蘭鄜
路經略安撫使知熙州劉錫可除捧日天武四
廂都指揮使制
勅朕注意將臣分憂邊鎮建旟就道已諧謀帥之求出
綍疏恩申賁臨戎之寵具官某性資英毅智藴深沈風
俗西山勇烈稱萬人之敵家聲塞外威名折千里之衝
自勵材猷荐膺任使入備周廬之衛出圖方面之勲踐
履既深勤勞滋久爰進軍權之次式增閫寄之雄慨念
疆陲比多凋敝撫循里俗實資守土之良綏附羌夷宜
講和戎之利務農積粟蕃馬練兵共守衛于中原期削
平於外寇副予所望時乃之休可
朝散郎上官悟除秘閣修撰制
勅具官某朕以寇氛弗靖國步猶艱乃眷京都未還警
蹕實賴居留之寄寬予憂顧之勤以爾學有家風才堪
用世邦畿千里既倚重於皇華君門九重復兼勞於管
鑰載疇忠力豈吝寵光進陞論譔之華益近禁嚴之選
尚期勉勵嗣有褒遷可
朝請郎監察御史林之平可除右司員外制
勅具官某文昌萬微所會而都司分糾六聯維時官曹
最為要重非學足以知治體識足以達時變不在兹選
以爾奮繇儒術列属憲臺庀事遠行克中機會載嘉才
諝宜有褒遷進疇爾能俾從宰士勉佐爾長以舉厥官
尚有寵章待爾成績可
徽猷閣學士通奉大夫盧法原可除戶部尚書
制
勅朕躬乘艱運志靖中原永惟戎旅之繁慮孰先於軍
食乃眷版曹之重職實總於邦財敷求其人俾共厥事
歴選列辟得吾舊臣具官某心計精明器資宏博才濟
劇煩而不露刃游盤錯而有餘典選天官士克稱於平
允守藩坤服人咸詠於中和久歎滯淹肆從收召其上
三年之最還居八座之崇慨念煙塵遠彌㝢縣帑廩虚
而干戈未戢生靈困而征役不休足食足兵正方今之
急務知取知予思在昔之良規顧如汝能無愧前比往
欽朕命尚懋爾庸可
朝請郎吳安國可除考功員外郎制
勅具官某朕裁中都之員而臺郎為重推擇之慎顧豈
異時比哉爾以經術甲賢科以材能使絶域進預握蘭
之選嘗居考績之司出部郡符未諧士論其還故秩以
續前功勿辭朱墨之勤用稔搢紳之譽可
起復中散大夫試戶部侍郎李迨可除顯謨閣
待制江淮荆浙發運使制
勅朕惟狄難猶熾方嘗膽以思讎王師再行政張頥而
待哺維時漕輓之寄必資強濟之才式圖近臣以庀厥
事具官某吏能敏捷心計精明事朕軍中蓋有潛藩之
助餽師海上肆升從槖之華既登貳於地官實委成于
邦計属敵兵之將退顧糧道之尚艱衆且思琦國方仰
晏宜易西清之職往持大將之權維江湖淮浙之間困
盜賊兵革之苦因功利而求寵固爾不為貪富強而勞
民豈朕所欲其善經于調度以共濟于艱難尚既乃心
毋㤀斯訓可
宣撫處置使司主管機宜文字張宗元可除工
部員外郎依舊張浚下主管機宜文字候回日
供職制
勅具官某朕以夷狄外逼寇賊内侵注意樞臣出宣威
令庶幾氛祲克就清夷爾輟自奉常往從軍務資其婉
畫經略畿西獷悍革心咸思效順疇爾之績宜在寵嘉
擢位臺郎仍參機幕待終乃事還踐厥官益吐奇謀尚
有褒秩可
