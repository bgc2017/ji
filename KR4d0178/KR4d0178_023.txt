北海集卷二十三宋綦崇禮撰
語本
正旦御侍以下賀皇帝詞語本
伏以帝歷明時慶協三元之會人正授事欣同萬彙之
榮恭惟皇帝陛下德與日新仁隨春布觀于天地已開
交泰之期紹我祖宗遂振中興之業茂對履端之吉永
膺滋至之休妾等叨備六宫獲稱萬歲椒花獻頌慙微
哲婦之才蘭殿占祥願效多男之祝
冬至御侍以下賀皇帝詞語本
伏以玉琯陽升候緹帷而潜應瑣窗晝永因錦繡以方
知一氣既萌百昌咸祚恭惟皇帝陛下德同剛長道與
時行迎福踐長茂集一人之慶興衰撥亂紹開億世之
祥未遑亞歲之儀已兆寢兵之候妾等職當奉箒恩許
稱觴冨夀多男請獻聖人之祝和平有子願均匹婦之
歡
表
賀淮南屢獲大捷賊馬退遁表
伏觀樞密院劄子勘會偽齊劉豫結連金人侵擾淮甸
朝廷會集大軍分布捍禦遣兵渡江掩殺屢獲大捷賊勢
窮迫自十二月二十六日以後潜遁向北前去至正月
初間渡淮盡絶者
飭戎輅以躬行天威既震走捷書而日報敵計遂窮顧
妖孽之焉施宜戎車之自遁人情同快國勢增隆臣中
賀臣聞不義而厚者雖衆必亡以德而興者其傳可繼
維敵勢之横無甚于今日然祖宗之慶克昌於後人蠢
彼賊臣罔知天命倚兵威而盜宫闕勢豈得安驅赤子
而抗君親理寧有是屢亡師於蜀漢乃移禍於淮淝極
暴窮凶力已疲于百戰千常犯順衆猶昧于一來天啟
睿謀人懷鬭志里閭狙擊柵水際以成軍將士夾攻會
江津而待敵何逆雛之莫悟挾醜類以自矜狼顧而前
駭遇如貔之旅狐疑不進徐聞班馬之聲俘執係塗追
奔越境技惟至此益知養寇之非功欲及時更覺平戎
之易凡兹宸筭舉見天心恭惟皇帝陛下神武應期英
姿撥亂内修其政朝廷之治皆興日討于師軍旅之情
咸附士争賈勇人樂奮忠肆决策以親征用收功于全
勝仰聖模之甚偉卜皇祚之方長惟此十旬露盖之勤
將成萬世丕天之業神靈眷祐黎庶歡呼臣名寓從班
身縻郡紱屬櫜鞬而從事不知行陣之勞草詔令以感
人莫展腹心之助徒切祝堯之願下同徯后之誠
賀瑞禾表
和氣致祥普洽羲皇之化大田多稼有蕃鄖楚之禾察
庭碩之非常表豐稔之為瑞臣聞一人有慶必兆庶之
蒙休百榖用成盖萬民之司命故異畆同穎者嘗顯周
家之盛而一莖六穗者亦誇漢氏之隆由至治之薰蒸
獲嘉祥之符應以今所見視古無倫均人力之耡耰等
天時之雨露立苖磽确地非美于一方委穗本根粒盡
贏于萬計何至給三人之食遂能充九歲之儲不論美
於殊祥顧自收于實利嗟老農之未覩偉太史之特書
帝力不貲人生共裕恭惟皇帝陛下成康化俗堯舜安
民運隂陽氣數之神物無疵癘相天地生成之道家用
平康肆兹穡事之成有此農祥之異實穎實栗奚多后
稷之功如坻如京久若曾孫之庾臣等任慚爕理德遇
休明三登謂之太平孰測天人之感格百樂生于治國
願同朝野之歡娱
天中節賀表
玉軫歌風應炎正隆昌之候燕禖紀瑞啟真人震夙之
期運協千齡慶均四海臣某中賀恭惟皇帝陛下執符
御極恭已正南繼離照以重光體乾行而順動作新區
宇膺昊天申命之休收覽權綱紹奕世興邦之業皇家
再造王化復行言推蘭殿之祥實起蕤賓之節德符剛
徤既昭合于高穹時對文明永照臨于中夏靈長之慶
億兆攸歸臣叨綴從班適分郡寄江湖公子徒勞魏闕
之心富夀聖人願效華封之祝
天中節賀表
律中蕤賓應炎德方隆之候虹流華渚表真人誕育之
祥兆實有開慶均無外臣某中賀竊以史書甲觀著漢
帝之初生節紀千秋見唐臣之善頌矧運啟中興之祚
宜天垂申命之休四海傾心百靈薦祉恭惟皇帝陛下
性躬明哲生禀神靈克儉克勤將繼禹功之大卜年卜
世遂過周歷之長臣等欣與庶僚親逄華旦一人有慶
永依北極之尊萬夀無疆共獻南山之祝
奏告諸陵表
臣某言伏以自頃風塵弗靖九廟播遷道路多虞兩宫
隔闊乃眷宗祧之奉既闕烝嘗永惟弓劔之藏孰訶樵
牧載省囏難之責徒申祗慄之懷惟人久厭兵庶天將
悔禍保貽謀之業終期返于京都成復古之功冀克隆
于世祀威靈(后表改靈光二字餘同)如在瞻慕敢㤀謹差某官奉
表奏告以聞
正旦遥拜太上皇帝表
臣某言伏以楓宸列仗會戎夏于三朝玉座稱觴薦君
親之萬夀撫新正之載易披舊典以徒存中謝恭惟太
上皇帝陛下神聖自天聰明稽古既收功于制作廼觀
妙于希夷訪道崆峒輕釋萬機之務迷途朔易久淹七
萃之遊屬交泰之當期知重歡之有日事隨時改福與
春長臣一遠慈顔七更華歲江南風暖難勝陟岵之情
幕北雲深第切如山之祝臣無任
正旦遥拜淵聖皇帝表
臣某言伏以歲時迭運故當去以迎新天地既交否已
傾而為泰物既更始邦其再隆臣中謝恭惟孝慈淵聖
皇帝陛下寬厚得民勵精圖治自家刑國蚤師克儉之風
以舜紹堯方仰重明之治莫測上穹之意乃淹北狩之
行臣志切望雲心驚改歲天其悔禍敢㤀一日之勤秦必
歸君願上萬年之夀臣無任
上淵聖皇帝表
臣某言南雁初翔騐足書之未繫朔雲在望勞心旆以
空搖顧仁聖之所臨宜神靈之交相臣某誠惶誠懼頓
首頓首恭惟孝慈淵聖皇帝陛下聰明自已儉德在躬
乘運祚之中微遇邦家之大難蒙塵六載痛何罪于蒼
穹引領萬方但懷恩于黔首臣阻從羈絏獲守宗祧仰
凴廟社之靈不廢邦家之祀佇期悔過即奉回鑾臣無
任
慰太上皇寧德皇后凶訃表
恭惟太上皇帝厭世升遐寧德皇后亦已上僊降禍自
天隕身無地痛均考妣哀徧黔黎臣某伏以太上皇帝
仁覆四方歲踰二紀醲恩所被率土難㤀豈圖否運之
災不返北廵之馭寧德皇后服勤内助從難遠行駭變故之
相仍念徽音之永隔雖枕戈嘗膽必副孝心然問寢承顔
已違大養禍乃至此痛其可追恭惟皇帝陛下思慕自
中哀傷曷處顧湯征當决啟戎路以臨江則晉禮可稽
遂墨縗而從事期掃清于氛祲克迎奉于神靈尚寬罔
極之情俯答有生之望臣以外郡居住不獲奔赴闕庭
無任哀摧迷塞隕越之至
慰大行皇后凶訃表
伏奉四月二十六日尚書省劄子内聖旨指揮恭聞大
行皇后訃問者承問之初驚惶失所臣某中慰伏以大
行皇后作嬪藩邸夙彰内助之賢正位坤宫屬有北遷之
變迨天悔禍俾敵約和冀迎復于椒塗遽興悲于薤露
恭惟皇帝陛下追懷懿範深愴聖情慮或壅于萬幾尚
少寬于中悼臣以外郡居住不及奔詣闕庭臣無任
慰隆祐皇太后遺誥表
承命悲惶拊心摧裂臣中慰伏以隆祐皇太后至仁有
勇盛德無名事出非常兩遇國家之變功成不拔再扶
社稷之安既克濟于多虞遂給還于明辟進退之際古
今所稀惟險阻之備嘗致節宣之或爽不究億年之夀
空遺萬國之悲皇帝陛下自纉丕圖實資慈訓顧兩宫
温凊猶稽北狩之還而五載恩勤務極東朝之報方崇
大養冀及小康驚哀訃之遽臨諒聖情之曷處尚念四
方未靖萬務正繁願寬思慕之懷式副囏難之託
慰昭慈獻烈皇太后陞祔禮畢表
簾帷共政功實繼于四朝宗廟宅神德宜傳于百世登
配云始懷思可窮臣中慰恭惟皇帝陛下自履囏難每
資保佑既極送終之禮更隆追遠之文祭祀以時莫致
晨昏之奉音容如在曷勝霜露之心願寬永慕之誠俯
慰羣生之望
慰大行昭慈獻烈皇太后園陵表
遠日戒期禮雖有既仙遊在望思則無窮臣中慰恭惟
皇帝陛下性得堯仁誠深舜好奄經大故屬此多虞道
路阻長未返泰陵之祔禮文湮缺莫追先后之儀雖遺
訓之從宜諒聖心之增感願少寬于悲慕以宏濟于囏
難
知紹興府朝謁昭慈聖獻皇后櫕宫表文
臣聞塗山佐夏訖成傳子之功太姒興周實與興王之
業盖世生于聖哲乃天啟于靈長恭惟昭慈聖獻皇后
德禀神明躬師勤儉遭時倉卒扶社稷以重安復辟雍
容却簾帷而不御宜享億年之養遽悲長夜之藏臣叨
佩郡章獲趨陵闕塵昏洛汭未從先后之遊木拱稽山
但結斯民之慕
