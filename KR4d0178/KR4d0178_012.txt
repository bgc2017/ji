北海集卷十二宋綦崇禮撰
詔
賜劉光世再辭免恩命不允詔
勅光世省所奏再辭免恩命事具悉卿以上將之重作
鎮方面折衝敵愾厥績茂焉肆酬賢勞加榮雙節而卿
深戒滿盈過自抑畏忱辭薦至益見勤誠夫惟富而不
驕貴而能降負功名而不伐則福禄長久之道在卿勉
之寵命已行勿復固避所請宜不允故兹詔示想宜知
悉秋熱卿比安好遣書指不多及
賜劉光世再辭免恩命不允詔
勅光世省所再上劄子奏辭免恩命事具悉朕以安危
之計寄於二三將帥之臣既命世忠出營淮泗則夫建
鄴上游之地非時偉望其孰鎮之惟卿忠誼世濟勲名
並高茹痛銜恤起從戎事家讎國患寧忘厥圖發號移
屯軍聲益振固巳威宣萬里之外矣方兹委重宜有寵
行顧將相之官已登極品則帝傅之秩姑示褒崇往體
眷懷毋煩堅避所請宜不允故兹詔示想宜知悉
賜劉光世三上劄子辭免恩命不允詔
勅光世省所三上劄子辭免恩命事具悉卿結髮從軍
蓋踰二紀以身許國殆歴百危惟盡瘁於囏難豈容心
於高顯但念重勞宿望共集遠圖宣威還控於江東制
敵密連於淮上庶幾表裏協濟事功方兹臨遣之初爰
錫寵行之數肆頒廷號時乃邦彛成命巳孚謙辭毋固
所請宜不允仍不得再有陳請故兹詔示想宜知悉
賜新除參知政事張守辭免恩命不允詔
勅張守省所奏劄子辭免新除參知政事恩命事具悉
頃以胡騎長驅直侵江表乘輿遠播至涉溟波所賴二
三之臣左維右挈迨兹旋蹕用克無虞惟卿以直道忠
言進聯樞輔謀謨協贊為力居多念國步之益囏而輿
圖之滋削政需賢哲以捄顛危卿有經濟之才而未克
大施有忠嘉之略而未克盡用肆輟本兵之務俾陪機
政之繁式資獻可替否之忠庶成興衰撥亂之績過形
謙避非朕所聞其殫夙夜之勤以赴功名之會所請宜
不允故兹詔示想宜知悉
賜新除資政殿學士左中大夫知福州張守辭
免恩命乞除一在外宫觀不允詔
勅張守省所劄子奏辭免知福州恩命乞除一在外宫
觀事具悉朕以甌閩之俗民物夥繁&KR1021;嗇自足安于無
事舊矣間者政或不良盗賊數起兵挐禍結頻年未定
肆興師旅往行天誅雖妖孽悉除而瘡痍未復朕甚憫
焉思得輔弼舊臣宣吾德意往臨鎮之載圖其人莫如
卿者是用輟金華之召殿此南服庶資雅望于以肅清
四境安集一方惟卿體國之誠宜識朕志以時上道勿
復深辭所請宜不允故兹詔示想宜知悉秋熱卿比安
好遣書指不多及
賜資政殿學士左中大夫知福州充福建路安
撫使張守乞一在外宫觀任便居住不允詔
勅張守省所劄子奏乞除一在外宫觀任便居住事具
悉朕惟輔弼舊臣邦家良翰入居廊廟所以尊朝廷出
領麾符所以壯方岳卿頃祈去位嘗許奉祠載圖雅望
之隆起畀近邦之逸間由越府改蒞閩都布寬大之恩
能推上意戢鬭争之暴克變素風嘉報政之甚休諒徧
邦之咸喜方兹倚重乃復求閒人將謂何卿其毋遽所
請宜不允故兹詔示想宜知悉夏熱卿比安好遣書指
不多及
賜資政殿學士左中大夫知福州充福建路安
撫使張守乞除在外宫觀不允詔
勅張守省所劄子奏乞除在外宫觀事具悉朕以閩粤
之區蕃宣所寄倚予舊弼得撫循鎮静之宜惠彼疲氓
息争鬭敚&KR1327;之暴歲時再換宵旰為寬方深委注之誠
重有退閑之請顧教條服習已安襦袴之恩則嘯諾雍
容奚事米鹽之務諒徒資於卧治亦不至於煩勞勉體
朕懷毋行卿意所請宜不允故兹詔示想宜知悉春暄
卿比平安好遣書指不多及
賜資政殿學士左中大夫知紹興府張守辭免
提舉萬壽觀兼侍讀恩命并乞外任宫觀一次
不允詔
勅張守省所奏劄子辭免恩命并乞外任宫觀一次事
具悉卿頃辭近輔繼領便藩雖政化之優流聞甚邇而
話言之益渴想於中蔽之朕心召以自近方需晝接乃
以疾陳矧琳館奉祠無吏文之拘迫而經帷進讀得燕
語之從容宜深念於多囏以來禆於不逮退閒之語非
朕所期所請宜不允故兹詔示想宜知悉夏熱卿比安
好遣書指不多及
賜新除戶部侍郎黃叔敖辭免恩命不允詔
勅叔敖省所奏辭免恩命事具悉卿文學行義深得家
傳而吏能心計特聞於世服勤仕版踰四十年名藹搢
紳達於朕聽擢居瑣闥兼侍經帷議論之長見聞之洽
初不自表閱試乃詳老成可親朕益自信念時方多故
而財用為急更圖往效進貳地官夫轉輸調度之宜卿
固優為之矣亟安乃職毋事謙撝所請宜不允故兹詔
示想宜知悉
賜戶部尚書兼侍讀黃叔敖乞除一在外宫觀
差遣不允詔
勅叔敖省所奏乞除一在外宫觀差遣事具悉朕紹建
丕基親用耆俊資其智慮協濟囏虞頃者召卿遠方寘
之近綴歲中三命遂長地官蓋圖乃功豈其私寵矧卿
世高儒術久歴外臺諸父諸昆知名文藝者凡幾人自
南自北從事金榖者凡幾任推家學之善固談經而有
餘運心計之精宜豐財而不匱處之甚暇胡為告勞閑
退之求卿其毋遽所請宜不允故兹詔示想宜知悉
賜新除戸部尚書兼侍讀充脩政局參詳官黃
叔敖辭免恩命不允詔
勅叔敖省所奏辭免恩命事具悉自南渡以來胡騎盗
賊迭興干戈江浙荆閩之間徧罹其毒兵火所及城邑
為丘墟南畝之民靡有孑遺耗矣於斯時也乃足食足
兵知取知予地官之任其可忽耶朕比詔大臣設脩政
局講求裕國息民之策而卿以小司徒實參厥事顧老
成詳練取决為多肆命卿遂為之長以帥其屬庶幾議
論推行之際無所乖戾克就乃功朕之志也卿其勿辭
所請宜不允故兹詔示想宜知悉
賜同都督江淮荆浙諸軍事孟庾辭免恩命不
允詔
勅孟庾省所劄子奏辭免同都督江淮荆淛諸軍事恩
命事具悉朕以軍國大務内倚丞弼外責將帥而方所
病在於兵權不一莫適任患顧瞻中原孰將經理肆命
上宰以八路之督遥制於中復俾輔臣往即師屯以為
之副庶幾表裏協濟克就遠圖維卿入贊政機出提戎
律閩湘既定江漢為清威望隱然固已折衝萬里之外
矣因其攝事申命正名式重乃權用齊衆聽非為遷次
尚何足辭所請宜不允故兹詔示想宜知悉
賜左中大夫參知政事福建江西荆湖南北路
宣撫使孟庾乞除外一宫觀差遣不允詔
勅孟庾省所劄子奏乞除在外一任宫觀差遣事具悉
朕倚重輔臣用嚴武事居則謀謨帷幄以制勝於中出
則綏定方隅以宣威於外安危所寄左右實均卿文武
兼資險夷一節入參政柄往總戎旃既清甌粤之氛繼
息荆湘之暴克成朕志庸啟嘉猷方俾遄歸載圖遠略
副三台而建府督八路以屯師遽騰引疾之辭顧有投
閒之請殊乖所望未諭乃懷宜深體於囏難勿自安於
休逸所請宜不允故兹詔示想宜知悉秋凉卿比安好
遣書指不多及
賜參知政事孟庾辭免兼權同都督江淮荆淛
諸軍恩命并乞除在外宫觀差遣不允詔
勅孟庾省所上劄子辭免恩命乞除在外宫觀差遣事具
悉卿參陪政事曾未閱時即總師干往平寇亂成功神
速亦既凱旋朕豈不知卿之勤勞而難留卿于中以自
輔哉屬時已盛秋當深儆備肆命卿遂副上宰移師江
次盡督諸軍比覽需章乃求閑退顧方命下已詔諭朕
旨載披來奏重以疾辭雖曰由衷而似未體國天下方
有急卿寧得避位而安耶所請宜不允故兹詔示想宜
知悉秋涼卿比安好遣書指不多及
賜參知政事同都督江淮荆淛諸軍事孟庾乞
除在外宫觀差遣不允詔
勅孟庾省所再上劄子乞除在外宫觀差遣事具悉朕
繼統興衰任大責重所與圖回天下之事者維二三輔
臣是咨是託或謀于中或勤于外如腹心股肱之相為
用焉卿出撫全師淹留滋久引疾來諗豈不念勞第以
將帥士卒方安卿威信而竝江淮營戍未可以弛嚴孰
能代卿往任吾事雖忱辭屢至勢未得從卿其專精神
近醫藥為朕緩帶而卧護之神相至忠何恙不已乞閑
之語毋復以聞所請宜不允故兹詔示想宜知悉
賜同都督江淮荆淛諸軍事孟庾乞除一在外
宫觀差遣不允詔
勅孟庾省所劄子奏乞除一在外宫觀差遣事具悉朕
惟安危之計得失以人仡仡勇夫固良難於獨任齪齪
文士又不足以成功乃勞四輔之臣往將八路之督屬
淮濱之列戌俾幕府以移屯正賴壯猷共圖遠略云胡
引疾遽欲投閑念將相之一心用能協濟豈股肱之同
體可得自謀寬我顧憂煩卿卧護均逸之語所未欲聞
所請宜不允故兹詔示想宜知悉夏熱卿比安好遣書
指不多及
賜試兵部尚書權邦彦辭免兼侍讀恩命不允
詔
勅邦彦省所奏辭免恩命事具悉朕憂時多難克己自
修親用正臣俾奉退朝之燕博觀前載以求致治之原
庶資直諒之規用勉緝熙之效卿性質端厚學術深醇
蓋嘗授業以為多士之模横經而動一人之聽勸讀之
益推擇是宜往思啟迪之方毋執撝謙之節所請宜不
允故兹詔示想宜知悉
賜新除端明殿學士簽書樞密院事權邦彦辭
免恩命不允詔
勅邦彦省所奏辭免恩命事具悉朕以軍國大政分畀
輔臣顧尚右武之時尤重本兵之任久虚厥次蓋難其
人卿悃愊無華靖共有守臨危徇節忠嘗至於毁家遭
變苦心慮宜深於謀國延登廊廟參與樞機僉言允諧
朕志素定方需閎議叶濟多虞胡為逡巡猶乃遜避往
勵匪躬之操共伸嘗膽之圖所請宜不允故兹詔示想
宜知悉
賜新除淮南江淛荆湖等路制置發運使權邦
彦辭免恩命不允詔
勅邦彦省所奏辭免恩命事具悉日者胡馬南寇所過
為墟荆湘江淛之間咸被其毒今防秋又偪而軍賦未
充實資才智之臣克司漕輓之事是用輟卿方面付以
六路之權庶日千金無乏大計昔史稱劉晏以民不加
賦而上用足今民力竭矣而調度方繁非心計有餘知
所取予其何以任此求之庶位無以踰卿往圖足食之
方以徇移忠之節逡巡退避勿事小廉所請宜不允故
兹詔示想宜知悉秋熱卿比安好遣書指不多及
賜尚書右僕射同中書門下平章事秦檜為水
災待罪不允詔
御筆批方時天大雨水將害粢盛豈惟宰輔罪在朕躬
今秦檜抗章宜賜詔不允不得再有陳請
勅秦檜省所劄子奏為霖雨踰旬害於農畝伏望特賜
罷黜事具悉天作滛雨水潦薦臻將有粢盛之害朕甚
懼焉方兹側躬以請命上帝卿誠深憂國誼切同心引
咎抗章遽求避位朕惟漢家災異為策免之文不如禹
湯罪已有應天之實朕則不德而移責股肱此何理哉
尚思燮理之宜勉副焦勞之託所請宜不允仍不得再
有陳請故兹詔示想宜知悉
賜尚書右僕射同中書門下平章事秦檜乞外
任宫觀差遣不允詔
勅秦檜省所劄子奏乞外任宫觀差遣事具悉朕惟大
公之道責成輔弼委任不疑固欲賴其心德之同以濟
大業於囏難也卿來自孤遠遂相朕躬夙夜勤勞於兹
旬歲諒欲行其道以有為於當世耳胡為抗章遽求避
位無乃違卿欲行之志而異朕所以責成之意哉所請
宜不允故兹詔示想宜知悉
賜新除建康府撫大使兼知池州吕頤浩乞給
假將治不允詔
勅頥浩省所奏比因飲食不時遂致胃弱因傷寒變為
瘧疾伏望俯念衰殘給假將治纔候稍安即兼程起發
前去事具悉為臣之規固重於進退許國之誼宜徇於
安危乃眷元臣實勤多難扁舟徑去身雖遠於朝廷魏
闕遐瞻心諒存於王室屬此防秋之急肆先作牧之求
素志克伸何恙不已中興江表今復見於夷吾薄伐太
原尚有勞於吉甫其趣介圭之覲副兹仄席之思所請
宜不允仍依累降指揮疾速前來赴行在奏事訖之任
故兹詔示想宜知悉秋熱卿比安好遣書指不多及
