北海集卷三十七宋綦崇禮撰
兵籌類要
進歴代兵籌類要表
臣謹昧死言臣聞易以事為蠱爾雅以業為危由是知
天下之理不可保恃所以貴乎預備不虞也夫除戎器
於萃聚之時厲士兵於季秋之月舜則舞于兩階以格
有苖而干舞有所不廢成王則政成德備之後將陟禹
之迹而詰其戎兵不敢忘也文武並用是帝王之極功
則有國家者誰能去兵昔子建曰兵者不可預言臨難
制變者也盖兵以正守以竒勝攻守備禦進退動静不
一而足顧將臣方略何如期於克敵而止爾維古名將
詩書所傳載籍所紀散漫難窮學者病之異時張預集
古今將百人著于傳而進之朝廷矣然臣謂握兵制勝
為王牙爪者何世無之獨百人乎哉矧遇敵制勝契于
事機殆非一途咸在所考臣竊觀近世之為將者内之
檢身外之應敵或與古異謹採擇兵法配以往事參較
得失與夫前王所以將將之術列之于篇凡十萬言分
百餘門號曰兵籌類要大抵叙事正體以類相從或以
世次為先後至于事涉淺近不足為後世法者亦所不
取嘗觀孫權戒吕蒙欲其學問以自開益蒙辭以在軍
務不容讀書權曰孤豈欲卿治經為博士耶但欲涉獵
見往事耳然則為將之道援古證今稽其已然審其至
當果斷于心勇而行之則戰可以必勝是書之成或有
取焉夫歌鄉樂者舞不忘于酌舞大武者朱干玉戚不
忘于尚德則聖人之教有文事者必有武備此臣所以
惓惓于是書也惟陛下矜其愚誠而卒赦之臣謹昧死
上進
廉正篇
臣嘗謂行師之道以廉正為先讒人之所畏也善人之
所貴也不然則予取予求人將瑕疵其能免於禍敗者
幾希唐史謂將臣刻剥自入給帛則以繆易良賦粟則
以沙渗粒故邊卒怨望嗚呼喪師覆國未必不由於此
亦近事之眀鍳也
晉侯問原守于寺人勃鞮對曰昔趙衰以壺飡從徑
餒而弗食故使處原
吳起善用兵廉平盡得士心
漢祖入關珍物無所取婦人無所幸
李廣歴七郡太守前後四十餘年得賞賜輙分其麾下
飲食與士卒共之家無餘財終不言家産事
辛慶忌居處恭儉飲食被服尤節約為國虎臣遠人尚
其威信
李忠從世祖攻下屬縣會問諸將所得財物惟忠獨無
所掠世祖以所乘馬及繡衣物賜之
祭遵廉約得賞賜輙與士卒
張奐潔已而羌人遺之名馬良金不受以酒酹地曰使
馬如羊不以入廐使金如粟不以入懷
董和守益州清約與蠻夷從事務推誠心南士愛之
吕蒙擒關羽府庫財寳皆封閉以待孫權
吕岱清身奉公在交州歴年不餉家妻子饑乏孫權以
責羣臣加賜錢米布絹歲有常限
田豫清約儉素賞賜皆散戰士每胡狄私惠悉藏官不
入家常貧匱雖殊類咸高豫節嘉平中下詔褒揚賜其
家錢榖
陶侃分虜獲於士卒而身無私
石雄臨財廉㓗朝廷賜予輙置軍門自取一匹縑餘悉
分士伍
應詹與陶侃破杜弢於長沙賊中金寳溢目詹一無所
取唯收圖書莫不歎之
徐邈與羌胡從事羌胡服信畏威賞賜皆散將士無入
家者妻子衣食不充天子聞而嘉之
柳元景起自將率獨無所營有數十畆菜園守園人賣
菜得錢送至元景怒其奪百姓之利以錢乞守園人
柳世隆為宋之名將性清廉唯盛事墳典張緒曰卿當
以清白遺子孫耶答曰一身之外亦復何須子孫不才
將為争府如其才也不如一經
馬先琕自為將與士卒同勞逸衣不過布帛所居無帷
幕衾屏行則飲食與厮養最下者同
吉士詹少時無褌及平魯休烈得絹三萬匹乃作百褌
其外並賜軍士不以入室
陳慶之性祗謹每奉詔勑必洗沐拜受儉素不衣紈綺
不好絲竹
羊侃寬厚有器局因置酒有客醉於船中失火延燒金
帛不可勝數侃略不挂意命酒輙待客如舊
斛律光不營財利杜絶饋餉
尉遲恭以所得之財必散之士卒
屈突通從秦王平薛仁杲珍貝山積諸將争得之通無
所取帝聞曰清以奉國名定不虚
李勣性廉謹不立産業戰勝必推功于下得金帛盡散
士卒
叚秀實自涇州被召戒其家曰若過岐朱泚必致贈遺
慎毋内至岐泚固致大繒三百家人拒之不遂至都秀
實怒曰吾終不以汙吾第以置司農治堂之梁間
鄧景山尹太原清約子弟饌不過草具待上賓惟豚魚
而已取倉粟紅腐者食之兼給麾下心不怨訕
郗士美節度昭義自李抱真以來皆武臣私厨月費米
六千石羊千首酒數十斛潞人困甚士美至悉去之出
廪錢市物自給又盧從史時日具三百人膳以餉牙兵
士美曰卒衛於牙固職也安得廣費為私恩亦罷之
韓充雖將家性儉節歴三鎮居處服玩如儒生乘機决
策無餘悔世推善將
史憲忠徙節振武故帥荒沓使游奕兵覘戎有良馬牛
彊取之歸直十一戎人怒因興盗掠憲忠廉儉少所欲
嘗曰吾家河朔去此三千里乃乘五健馬令守邊發吾
餘俸不患無馬何忍豪市哉故所至無不懷德
李金全節度安遠胡漢榮用事所為不法朝廷選廉吏
賈仁沼代之且召漢榮漢榮教金全留已而不遣金全
客寵令圖諫曰仁沼昔事王晏球晏球攻王都於中山
都遣善將者登城射晏球中兜弁仁沼從後引弓射一
發而斃晏球求其人欲厚賞之仁沼退而不言此天下
之忠臣也都敗晏球遣仁沼獻捷于京師凡所賜與甚
厚悉以分故人親戚之貧者此天下之廉士也豈有為
人謀而不善者乎宜納仁沼而遣漢榮
翟光鄴沉默多謀雖貴不營財産常假官舍蕭然僅蔽
風雨雍睦親族麤衣糲食與均有無日與賓客飲酒聚
書為樂臨政寬静病亟戒其左右氣絶以尸歸洛無久
留以煩軍府
臣讀孫子曰士無餘財非惡貨也受爵禄百金不知敵
之情者不仁之至若李廣吳起輩類能進此
論曰水静則眀燭鬚眉平中凖物或撓之則重濁在上
而清眀在下廉正之在人也如之周官六計弊羣吏之
治皆以廉為本則人臣㓗已至於飲水懷霜者非矯也
理宜然也苟溺於利則昏昏則傾側反覆無日可不戒
乎
至公篇
臣嘗謂吕蒙克南郡約軍中無所干取汝南人取民家
一笠以覆官鎧蒙謂不可以鄉里故而廢法遂垂泣斬
之夫豈特以軍令不可犯耶不以鄉里廢法又以示其
公也傳曰公則說盖說不可以偽為惟誠服而後說苟
用衆而不使之誠服殆未可以言制勝也是時蒙能擒
關羽定荆州皆至公之效歟
寇恂不以私仇報賈復
李典不以私憾怨張遼
魏祖自刑以示至公
郭默殺妻以眀無私
徐晃曰古人患不遭眀君今幸遇之當以功名自效何
用私譽為終不廣交援
蒋欽屯宣城蕪湖令徐盛收欽屯吏表斬之欽持諸軍
節度盛常畏欽因事害己欽謂當助國求才豈敢挾私
恨以蔽賢
許楮事魏祖曹仁來朝呼禇入便坐語禇不從曰彼雖
親重外蕃也禇備内臣稱談足矣入室何私乎太祖聞
愈愛重之
關羽與徐晃相愛及為將相距遥共語但說平生不及
軍事須臾晃宣令曰得關羽賜金千斤羽曰是何言歟
諸葛亮與司馬宣王對於渭南分兵屯田為久駐之計
耕者雜於渭濱居民之間百姓安堵軍無私焉
司馬宣王擊公孫文懿有兵士寒乞襦懿弗之與或曰
幸多故襦以賜之宣王曰襦者官物人臣無私施也
吕岱清身奉公所在可述
陶侃破陳恢軍政齊肅凡有虜獲皆分士卒無私焉
王濱入石頭收其圖籍封其府庫示無私焉
王猛討慕容暐軍嚴禁師無私
劉恭宣伐蜀食盡而還劉毅欲以重法繩之何無忌謂
不宜以私憾傷至公毅乃止
韋叡攻破六合俘獲萬餘所獲軍實無私焉
朱修之都督荆州出鎮之日秋毫無犯計在州之日燃
油及私牛馬食官榖草以私錢六十萬償之
牙謹破江陵收其府庫珍寳得宋渾天儀梁日晷銅表
魏相風烏銅蟠螭砆玉徑四尺圍七尺及諸輿輦法物
以獻軍無私焉
李靖破蕭銑號令静嚴軍無私焉
臣讀吳子曰貪而忽名可貨而賂若寇恂張遼類能進
此
論曰荀彧稱曹操秉至公服雄傑大略也曹公一世之
英慮無遺策謀不再計至於大略服衆特本於至公而
已然則背公營私貪多務得者豈足以訓乎
