北海集卷十六宋綦崇禮撰
勅
賜知隨州李道奬諭勅書(六月二十四日)
勅李道省德安府復州漢陽軍鎮撫使陳規奏承知隨
州李道公文稱於今年五月初二日酉時隨縣尉司申
解捉到李周劉智二人稱係偽齊劉豫下奉使張玩等
差齎偽勅檄書來隨州下文字係要招降竊以本州官
吏軍民父祖累世受本朝涵養之恩二百餘年昨自兵
火之後惟竭盡忠節上報朝廷豈忍遽從偽命今來偽
齊劉豫亦是大宋臣子尚敢遣人齎偽勅書強要招降
侵展疆土孰不切齒除已將李周劉智盤枷并偽勅檄
書繳連解送本鎮兼具此申奏朝廷事自遠夷結禍中
土靡寧乃眷襄隨重罹兵火尚賴忠誼豪傑之士不忘
國家涵養之恩心存本朝力郤偽使連書詞而來上陳
悃愊以甚明灼見純誠良深嘉歎勉堅令節佇立殊勲
故茲奬諭想宜知悉夏熱汝比好否遣書指不多及
賜襄陽府統制軍馬李横奬諭勅書(六月二十四日)
勅李横省德安府復州漢陽軍鎮撫使陳規奏承襄陽
府統制軍馬李横公文稱五月三日午時有偽齊劉豫
遣奉使彭義并親隨郭立齎偽勅檄書前來到府竊以
祖父以來食大宋水土僅二百年方圖補報忽見此書
痛憤不已除將郭立凌遲處斬號令外所有奉使彭義
并齎到偽勅檄書並已解發赴行在去訖事自遠夷結
禍中土靡寧乃眷襄陽重罹兵火尚賴忠誼豪傑之士
不忘國家涵養之恩心存本朝力郤偽使連書詞而來
上陳悃愊以甚明灼見純誠良深嘉歎勉堅令節佇立
殊勲故兹奬諭想宜知悉夏熱汝比好否遣書指不多
及
賜武功大夫貴州團練使統制軍馬李宏奬諭
勅書(六月二十七日)
勅李宏省福建江西荆湖南北路宣撫使司奏潭州申
馬友自到跋扈恣横六月一日李宏將馬友處置訖事
朕以馬友恃衆阻兵連年叛命戒於多殺姑務涵容而
汝疾惡之資出於天性體國之志備見誠心殱厥渠魁
既少申於衆憤撫其部曲俾還齒於王人載覽奏陳良
深嘉尚故茲奬諭想宜知悉夏熱汝比好否遣書指不
多及
賜陳彦明下一行官兵等奬諭勅書(八月二日)
勅陳彦明下一行官兵等黠賊彦舟負國大恩甘心偽
命罪盈惡稔天罰可逃汝等各保忠誠弗從叛亂克整
其衆自歸本朝使臣以聞良用嘉歎已命大帥收撫師
徒尚肩一心以圖報力故茲奬諭想宜知悉秋凉汝等
比好否遣書指不多及
賜武功大夫遥郡防禦使襄陽府郢州鎮撫使
李横武義大夫兼閣門宣贊舍人鄧隨州鎮撫
使李道權知鄧州桑立奬諭勅書(八月二十一日)
勅李横等汝夙秉至忠深明大義雖屬囏難之際弗迷
順逆之宜執賊使以來歸却檄書而不答臣子之誠無
貳神明之鑒所臨周覽敷陳良深咨歎尚其奮勵以建
功名故兹奬諭想宜知悉秋凉汝比好否遣書指不多
及
賜廣南東西路荆湖南北路兩浙東西路福建
路江南東西路州縣官吏等勅書(十月八日)
勅廣南東西等路州縣官吏等朕以中原否隔狄難歲
滋巡省治兵久淹江表惟是六師供億調度之繁以盜
賊干戈誅求之苦擾吾郡邑害及生靈終夜以思當食
而歎雖詔書寬恤赦令蠲除以時而下尚慮奉行之吏
便文自營徒掛墻壁使吾惻怛哀矜之意不能下究而
元元之民靡獲霑其實惠朕甚愍之肆簡忠信之使分
路循行逮諸郡縣檢察詔令平反刑獄觀問風俗宣布
德意付以親札之歷使按舉必書以稽其殿最丁寧告
戒躬臨遣之惟爾在官小大之臣斯亦知朕志矣其相
率勵各公乃心勤乃職毋荒失朕命務安吾民凡使者
之所上聞朕將即其功罪以示勸懲隨其惰修加以誅
賞爾乃狃於習俗行或不良將冐吾禁其灑心易慮務
自悔革勿蹈大刑朕言必行惟明聽之毋忽故兹示諭
想宜知悉冬寒汝等各比好否遣書指不多及
賜慶遠軍官吏軍民僧道耆壽等示諭勅書(十月)
(十九日)
勅慶遠軍官吏軍民僧道耆壽等朕以邢煥親居后父
蚤推姻閥之賢寵建戚藩兹廣合宫之慶留奉祠於琳
館俾遥領於龍江時維邦翰之良匪特椒房之重旌旄
載道知遠服之增光典册告廷想羣臣之咸喜今特授
邢煥慶遠軍節度使充醴泉觀使特封德清縣開國子
食邑五百戶食實封二百戶故兹示諭想宜知悉冬寒
汝等各比好否遣書指不多及
撫諭四川路勅書(十二月二十四日)
勅成都府潼川府利州䕫州等路官吏軍民等朕慨覽
輿圖計安邦域眷予梁蜀自我祖宗寬彼政刑革異時
之苛急順其風俗俾終歲以遨嬉甲子再週干戈不試
怨咨之氣弗起安樂之音相聞繄國家施德澤之深故
民物極庶繁之美豈虞他盜輒亂諸華流毒關中遂肆
侵陵之計垂涎劒外未忘吞噬之心幸背城伸一戰之
威獲守險為四川之障然而師徒久役備禦尚嚴轉粟
兵間固多勞苦取民賦外諒數誅求所期暫費而永寧
夫豈好勤而惡逸夙宵在念焚灼於中惟暴強而弗戢
則敵當自摧惟禍亂之已窮則時當自定皇天是輔佇
成綏靖之圖王化復行終底和平之會往體至意尚肩
一心故兹撫諭想宜知悉冬寒汝等各比好否遣書指
不多及
撫諭陜西路官吏軍民等勅書(十二月二十四日)
勅陜西路官吏軍民等朕躬履多囏力興大業勒兵吳
會以北控於江淮分帥泰川俾西臨於關塞庶將復國
用克息民嗟謀畫之未良致師徒之不競委金湯而弗
守半已隳殘縱蛇豕之無厭恣其吞噬靡顧黎元之禍
但資僣竊之臣淪䧟者無路以自歸散亡者有生而皆
棄流毒爾衆痛切朕心是用更命近臣往護諸將既撫
循於凋瘵且備禦於侵陵毋逞滛刑務行寬政庶反側
者罔迷於首鼠而逋逃者還齒於吾人共圖戡定之期
終底和平之舊體斯至意肩爾一心故兹撫諭想宜知
悉冬寒汝等各比好否遣書指不多及
撫諭(缺)州軍勅書(四月三日)
勅某州軍官吏軍民等自釁纏朔土禍結中原不虞僣
叛之徒敢肆猖狂之計神州既梗王命未通痛爾士民
䧟兹塗炭舊都舊邑力雖劫於兇威我子我臣志豈忘
於歸戴稍聞忠誼䆮效欵誠察人意之合符知天心之
悔禍克將所部還奉本朝唇齒相依同盟而奬王室掎
角以進連衡而折寇讎務救災而恤隣且講信而修睦
勿懷私忿勉就大功期九廟之再安庶兩宫之可復山
河之誓金玉不渝故兹撫諭想宜知悉夏熱汝等好否
遣書指不多及
賜新除武節大夫遥郡刺史依前閣門宣贊舍
人權商虢陜州鎮撫使兼知虢州董震奬諭勅
書(四月三日)
勅董震自兵纏雍洛地隔江湖顧王命之未通豈人心
之能固夙宵在念焚灼於懷惟汝克殿一邦并連他郡
既倡端而效順將相帥以歸真天無疾風安知勁草人
當亂世乃見純臣載亮勤誠屢形咨歎已加爵命就畀
藩方惟神相於至忠矧事從於大誼庶由乃力能一衆
情免就功名副予嘉尚故兹奬諭想宜知悉夏熱汝比
好否遣書指不多及
賜唐州官吏軍民等撫諭勅書(四月十日)
勅唐州官吏軍民等自神州既梗王命遂暌痛爾士民
䧟兹塗炭舊都舊邑力雖劫於兇威我子我臣志豈忘
於歸戴果聞忠義來效勤誠察人意之合符知天心之
悔禍各堅爾志還奉本朝唇齒相依同盟而奬王室掎
角以進連衡而禦寇讎務救災而䘏隣且講信而修睦
勿懷私忿勉就大功期九廟之再安庶兩宫之可復山
河之誓金石不渝朕所念也爾其懋哉故兹撫諭想宜
知悉夏熱汝等各比好否遣書指不多及
賜翊衞大夫忠州觀察使神武左副軍統制西
京路招撫使襄陽府鄧隨郢州鎮撫使兼知襄
陽府李横利州觀察使河南府孟汝鄭州鎮撫
使兼知河南府翟琮武功大夫吉州觀察使河
南府孟汝鄭州鎮撫使董先武節大夫貴州刺
史兼閣門宣贊舍人權商虢陜州鎮撫使董震
親衞大夫安州觀察使唐州信陽軍鎮撫使知
蔡州牛臯武功大夫吉州團練使知汝州彭玘
武義大夫閣門宣贊舍人鄧州南陽縣界巡綽
盜賊牛寶修武郎閣門祇候權河陽安撫使王
偉武經大夫達州刺史知信陽軍趙起武功郎
閣門宣贊舍人知唐州朱全武翼郎閣門宣贊
舍人鄧州南陽縣把隘官朱力成撫諭勅書(五月)
(六日)
勅李横等朕淹汩南邦顧瞻中國神都舊宅猶聞戎馬
之依憑赤子遺民特困敵人之驅迫天終助順人果懷
歸肆時鎮守之臣迭效忠勤之績每嘉汝志實動予衷
維亂既極以趨安且惡已盈而將敗賴汝豪傑成此功
名仗大義以連行要倚輔車之勢肩一心而戮力當如
手足之親各務協和更相勉勵期大復祖宗之宇以並
書社稷之勲姑捐爾私共濟國事故兹撫諭想宜知悉
夏熱汝比好否遣書指不多及
改賜李横等勅書(五月十三日)
勅李横等朕失馭中原省方南國眷兹列郡孰保吾民
維時鎮守之臣克效忠勤之績每嘉忠志實動予心屬
暑候之方炎念戍徒之良苦禦侵待暴姑慎守於封疆
按甲緩兵其少休於士卒拊循凋瘵勸課耕桑務收綏
靖之功終底和平之福故兹撫諭想宜知悉夏熱汝比
安否遣書指不多及
