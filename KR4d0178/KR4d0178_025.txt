北海集卷二十五宋綦崇禮撰
表
代吕頥浩辭免尚書右僕射表
對清光於行殿重瞻天日之容敷大號扵路朝遽被鈞衡
之選揣力小而任重覺恩深而報難敢露愚忱仰干天聽
臣某中謝竊以宰相之任天子是毗叢萬務之幾微職無
不統極四方之遐遠民所具瞻惟時重輕繫人得失矧皇
家之多故當國步之載艱戎馬新逼於江淮狐鼠甫離扵
城社正倚賴廟堂之重以鎮安中外之情若無救於顛危
焉用彼相盍委成於勞舊以靖國人如臣之愚惟上所察
參鴻樞而出使初無却敵之謀護諸將以来朝安有勤王
之績謂方議罪更誤疇庸孰師孰表而進長扵百僚何德
何功而超登扵一相忽膺朝命深悸危衷輙自列於君慈
冀少寬於衆謗伏望皇帝陛下神心獨斷睿鑒曲臨亮微
臣非經濟之才難居大任體舊弼有保調之效可倚成功
勿輕事於改圖俾獲辭於誤寵庶易盈之量進逃覆餗之
辜而非據之資退免危身之咎陳情良切得請是期
代吕頥浩謝尚書右僕射表
帥師入覲還超拱極之班論相疇庸據被揚廷之命既
循墻而有請終反汗以無從責與恩深感隨懼集臣某
中謝伏念臣識非致遠材不踰中起齊魯之諸生歷試
劇繁之用習唐虞之久治晩羅剥亂之傷嗟囏險之備嘗
慨功名之末就誤蒙知奬引寘近巖版部理材無足國
裕民之術天官典選乏揚清激濁之稱屬陪扈以時巡
適參禆於軍務願屯江險以遏淮衝進陞秘殿之華擢
預中樞之政顧外虞之未靖方事撫寧駭内禪之無名
竊懷忠憤鼓鷹揚而朝下敺鼠竊以宵逋寳祚重新還
正當陽之位皇慈過聽亟膺賚弼之求惟中原當囏否
之期念彊敵肆侵凌之計典章盡廢姦宄未銷熙庶績
而弼一人宜更理紀綱之務撫四夷而安百姓在調和
中外之情欲圖再造之功宜得非常之佐夫何庸妄乃
許叨塵此盖伏遇皇帝陛下躬大禹之儉勤負成湯之
勇智念二聖蒙塵之久盖嘗膽而不忘軫三軍暴骨之
傷寧責躬而自咎初還明辟益務遠圖敷求輔相之材
俾濟囏難之業曷容衰懦輒與登庸臣敢不盡力百為
矢心一節振皇綱之已墜扶國勢以不傾才謝魏侯粗
識漢家之故事賢希山甫庶歌周室之中興
代吕頥浩為熒惑犯太微乞罷政表
理隂陽而遂萬物久慙曲逆之言因灾異以免三公宜
舉漢家之典輒陳危悃上黷宸慈臣某中謝伏念臣識
昧遠圖器難大受身遭聖主有興衰撥亂之資任忝弼
臣乏厭難折衝之望皇綱未振國步猶囏敵騎侵陵乃
長驅於江表鑾輿播越至遠泛于溟波盗賊猖狂而無
鎮服之威生靈屠戮而寡撫循之術咎由失政謫見圓
穹肆星犯於太微適位丁於上相事無虚作既占天戒
之明變不空生其在臣躬之應儻尚饗於大寵必自速
於深憂敢云退避以全身正恐顛隮而誤國夙宵内省
寢饋靡遑伏望皇帝陛下仰順天心俯稽民望念人材
之有限察駑力之已疲四方是維既負秉鈞之責三辰
不軌兹誠擢士之時更選真賢賜休暮景解機衡于廊
廟庶銷乾象之灾奉香火於祠宫永祝聖人之夀
代吕頥浩謝賜御書蘭亭表
臣某近赴行在奏事朝辭出門行至建康府東門十里
伏蒙聖慈賜臣御書蘭亭一軸者絳闕清都甫違帝所
雲章奎畫忽到人間被寵錫之非常覺衰殘之有耀臣
某中謝竊以隸文變古書法争新魏氏已還東晉擅搖
毫之妙鍾繇而降右軍馳獨步之名矧蘭亭修禊之游
非金谷望塵之侣騁懷寄傲存逸想于胷中感事臨文
發竒資于筆下斯極當年之美遂成歷世之師珍蔵既
出于雲門傳刻僅留于朔塞疲精莫近絶軌誰攀恭惟
皇帝陛下好學性成多能天縱稍屬干戈之暇不遺翰
墨之娛心慕手追何勞取法龍盤鳳翥直與抗行實為
今古之無雙豈止帝王之第一臣少勤筆硯晚際風
雲憂常在於邦家老已捐於文字誤膺上賜還愧夙心
懷寳言歸未免登牀之誚據鞍自失但驚照乘之光期
傳秘於私門庶輸忠於永世
代李邴辭免尚書左丞表
參右府樞機之任政恐懼以循墻備中臺管轄之司載
褒揚而出綍顧辭尊而益進驚避寵以加榮更瀝愚誠
重紆天聽臣某中謝伏念臣器難大受學謝多聞委質
效官徒守詩書之素業逢時得路幸聫翰墨之清資頃
流落以還朝屬倉黃而扈蹕戡奉天之難乏陸贄居中
之籌寢淮南之謀慙汲黯在朝之望不虞孽將輙肆姦
圖竊懷憤懣之誠力折兇邪之計惟節義之閑敢廢僅
效小忠顧靈長之祚重新方恢大業曾謂薪樗之質乃
堪棟宇之求雖親詔丁寧誠聖君之深眷而危躬踧踖
知高位之疾顛祈反汗以無從敢叩閽而有請伏望皇
帝陛下廣堯舜知人之鑒稽宣王復古之規咨四岳
以旁搜俾熙庶績任真賢而共治用佐中興簡黜罷庸
退居冗散則得人之效庶克濟於艱難而非據之危亦
或逃於顛覆陳詞已確得請為期
代李邴謝尚書左丞表
備言語侍從之流或能陳力參輔弼疑丞之後豈所當
仁循墻莫奉于俞音造膝載煩于温諭凌兢拜命慚汗
在顔臣某中謝伏念臣術昧經綸才非康濟被道皇之
眷遇顓由文藝而進陞蒙聖主之記憐復采畸孤而收
召每思竒節少報大恩屬陪扈以南巡遇倉黃而内禪
折衝禦侮曾無却敵之謀正色立朝固有疾邪之志阻
兇熖於方熾扶聖日而再中時惟將相之叶誠允副神
人之共願頋司敗之刑不及已荷寬仁而左綱之任旁
求乃先庸妄服寵章之優異出親詔以褒揚名愧舊儒
輒踐久虛之位勲慚上相亦叨連茹之優此盖伏遇皇
帝陛下乃聖乃神克勤克儉念皇家之多故圖大政以
更新成祀夏配天之功期復少康之舊業推任賢使能
之效將隆周室之中興俯收一介之長俾預四隣之列
憂深責重恩厚命隆臣謹當奮勵猷為激昂衰懦同心
濟務敢㤀可否之和一節事君願盡縻捐之報
代李邴謝賜生日羊酒米麵表
弧矢在門還遇始生之日饔醪備物首膺妍好之儀仰
對寵休俯增愧惕臣某中謝伏念臣忠雖許國仕本為
親永言誕育之勤實負劬勞之德乃煩上賜徒作身榮
矧寵命未安方循墻而請避顧多儀遽及當拜貺以知
慚此盖伏遇皇帝陛下禮以使臣物其將意屬閭胥之
紀旦斥臺餽以䟽恩厚矣不貲缺然奚稱粗知學古敢
貽餔啜之羞苟可報君願效縻捐之節
代王復謝成都利州路軡轄界首交割表
竊郡寄於一麾方假汝隂之守付兵權于兩路俄為劍
外之行甫届部封遂交符印布朝廷之威信溢衢巷以
歡呼臣某中謝伏念臣智不逮中才非經遠緜力薄才
之用徒守近功盤根錯節之煩每當劇任頃玷使華之
選荐分漕計之憂屬淛寇之猖狂會王師而掃蕩飛芻
挽粟日常調於千金斬馘執俘月遽聞于三捷仰憑廟
勝無乏軍興敢辭心力之俱殫深懼譴訶之莫逭荷上
聖哀憐之渥輟近藩偃息之優歲月未移寵靈繼被載
陞禁職往撫蜀師臨遣扵朝恭體至仁之恤遠奔馳就
道豈遑小已之圖安方入境之云初識捐軀之有所此
盖伏遇皇帝陛下天臨九有日照萬方眷西南近邑之
遥尤慎總戎之寄顧小大臣隣之列宜多濟務之才曾
是凡庸乃堪委屬臣敢不講明軍政綏撫邊民務安遐
俗之情共樂太平之治丘山恩重不知蜀道之難葵藿
傾心但覺堯都之遠
代王復謝除徽猷閣直學士表
剖符出守已蒙從欲之私鳴玉通班更誤隆儒之選懷
美名之甚寵撫弱質以增羞臣某中謝竊以崇寳樹于
西清奉列聖圖書之府敞直廬于中禁延一時詞學之
臣禮優踰麗正之規地近亞金鑾之秩備内朝之顧問
任常屬于通儒作外服之光華賞或加于顯績倘功能
之未白豈授受之攸宜如臣者屬托宗盟譽慙時輩竊
守布韋之志妄希竹素之名經術起家未究向歆之學
文章傳世曾無白賀之才遭遇千齡記憐一槩與甘泉
之持橐進為同姓之先典藏室之讐書躐處羣英之右
已過易盈之器深虞可畏之言列愚懇以扣閽軫宸心
而出綍畀一麾於近郡既獲便安第五閣之清資復叨
遷次顧事勞之未著何褒典之直加然引分投誠自甘
遐外而䟽恩錫命乃極優榮此盖伏遇皇帝陛下大德
曲成至明旁燭察庶工於采采敦九族以親親寒士同
升庸示天枝之勸英躔並騖俾參禁路之游肆得請以
承流猶寵行而進職君親恩重螻蟻命輕願圖報政之
方庶息罔功之誚身遥魏闕難安江海之心名在丹臺
終反塵埃之跡
代鄭望之謝除戶部侍郎表
備臺中之郎屬姑試冗曹庀左戶之貳卿遽陞要任飭
兼衣而出笥束寳帶以華身拜命非常撫躬罔措臣某
中謝竊以冡宰制國用而出納歸有司之責司徒掌邦
賦而度支專左曹之繁故在平時最稱劇部矧此多虞
之際豈惟經費之艱由邊防失禦狄之機肆京甸萃勤
王之旅餌戎車之衆金繒殆竭于贏餘給貔虎之師芻
粟方勞于飛輓必有裕民之長榮乃為足食之良圖如
臣者風力不彊材資甚下教忠有訓期黽勉以承家見
義當為敢逡巡而避事駭戰塵之侵軼逼都邑以震驚
和議初陳敵情叵測寇至君誰與守彼忍偷安兵交使
在其間臣奚恤死頼真人之嗣極致大敵之革心惟肆
貪求卒歸成好繄聖神之所格在臣子以何功宜即嚴
誅顧叨異寵歘自散郎之列徑躋法從之聫雖世服厥
官獲繼先臣之舊而朝容幸位懼塵初政之眀愛深徒
切扵循墻令出終難于反汗夫何孤遠乃爾遭逢此盖
伏遇皇帝陛下躬大禹之儉勤負成湯之勇智無為而
用天下自銷偷侈之風不戰而屈人兵隂奪寇攘之計
屬此纂圖之始遘兹猾夏之虞德務好生嘉與兆民之
康樂仁寧屈已姑從一切之權宜欲就遠圖豈難小忍
共識人君之度曾何使命之勞猶錄妄庸遽令超躐而
臣比緣計議數對威光仰英斷之無前知睿謀之有在
側身嘗膽願無忘今日之憂報國捐軀顧敢愛他時之
力
