北海集卷四宋綦崇禮撰
制
中奉大夫直龍圖閣知温州盧知原治狀有聞
可特除右文殿脩撰制
勅具官某昔漢宣中興以為太守吏民之本數變易則
下不安故二千石有治理效輙以璽書勉厲增秩賜
爵用表章之人以競勸漢世良吏於斯為盛朕甚慕之
以爾剸劇有餘臨民不擾永嘉假守閱時即多藹然治
聲達於予聽俾陞華於書殿式增重於守符朕方久郡
將之權以圖厥績爾其先國家之急勿䘏乃私益觀政
事之修庸副吏民之望㒺俾前美獨尊昔人可
樞密直學士通議大夫知渭州席貢可除徽猷
閣學士知遂寧府制
勅朕閔煩邊𤨏均逸便藩眷于耆艾之臣宜厚寵光之
數具官某通材濟務宿望映時分閫析符屢易帥垣之
寄垂紳鳴玉歴更法從之聯惟久賴于折衝乃尚淹於
乘塞式加優禮少憩賢勞殿東蜀之名邦進西清之禁
職羽儀近侍既仗於老成師帥遠民更資於愷悌往敷
惠政庸稱朕懷可
從政郎充環慶路經略安撫都總管司主管機
宜文字陸賁可改宣教郎再任制
勅具官某爾以閥閱如格應改京寮而銓曹之法當身
詣選顧慶陽帥幕方藉爾才特俾就遷仍留舊任勉佐
爾長圖稱異恩可
中散大夫行大理少卿王依可除大理正卿制
勅具官某廷尉天下之平職當守正大理人命所繫戒
在深文苟非其人可與兹選以爾處心忠恕用法詳明
久更踐於刑官屢决平於疑獄體欽恤哀矜之意得重
輕寬急之中進列正卿是為因任昔釋之居職時無冤
民日知理囚議無死法予欲勝殘而止殺爾其據正以
持平往率乃僚期繼前軌可
朝請郎趙子泰可除司封員外郎制
勅具官某天官郎屬最號名曹而主爵之司尤為清簡
非時望士不在選掄以爾好學有稱律身無過允為宗
支之秀久任州縣之勞省薦鶚之屢聞俾握蘭而就列
往底寵命益勵才猷可
朝散郎充徽猷閣待制提領水軍沿江措置制
使胡舜陟為前知廬州日因郡盜孫琦攻城守
禦有勞可特轉一官授朝請郎制
勅朕注意良翰分憂大邦有社有民既獲保安之效懋
官懋賞可忘旌勸之規乃眷勞臣宜加褒典具官某性
仁而勇氣俠而儒直節忠言聳憲臺之風采壯猷宏議
偉從槖之論思頃圖師帥之良嘗倚藩宣之重念彼淮
右鞠為盜區惠政洽於一方親如父母威聲聞於四境
畏甚神明驅豺虎以遐奔奠金湯而自若載嘉往績申
進文階朕方疇其守土之功付以保江之責因能而任
堪事何疑惟爾慨然有為及此時哉勿失繼有殊寵佇
觀厥成可
朝奉郎直龍圖閣劉棐可除禮部員外郎制
勅具官某春官職典禮文之事而郎曹兼掌牋奏號南
宫舍人異時詞臣多此途出推擇之慎顧豈他官比哉
以爾問學該通文詞敏麗常參聯於宰屬益明習於憲
章頃從外遷稍稽召用宜舉賜環之命俾歸列宿之司
維此小儀亦其已試屬亂離之未定將典故之是咨勉
行所知以俟褒擢可
朝散郎權都大同主管成都府等路茶馬趙開
可除直秘閣制
勅具官某自昔中秘之府豪英所羣寓直其間時謂高
選非顯有勤績不輕假人以爾幹局敏強性資忠厚遠
將使指克以才稱其從芸閣之游式重皇華之寄益思
竭盡嗣有寵褒可
朝請大夫提舉淮東茶鹽饒伯達可除直秘閣
制
勅具官某自防秋以來日虞寇暴監司郡守之吏望風
輒去不得保其官守者多矣爾將命淮左實司煮海之
利經營乃事獨如平時體國宣勞灼知忠藎升華芸閣
用酬爾勤益圖饒羡之方以佐軍須之急可
朝奉郎權知唐州趙尚之可除直秘閣制
勅具官某昔在李唐中葉盜起而嗣虢王巨嗣曹王臯
皆以宗室子守藩討賊立功當世書名史册朕甚多之
以爾出自天枝長于吏治歴典劇邑咸有能聲假守泌
陽初無難色諭降叛衆之官與俱大臣以聞良用嘉歎
陞華内閣式奬忠勤勉建功名追繼昔人之美以副所
期可
奉直大夫知泰州王浚明可除直秘閣制
勅具官某乃者胡馬南侵塵暗江淛而海陵居中能自
保守士民安賴朕甚嘉之内閣華資儒林榮選肆以命
汝用勸厥勞益圖扞禦之方嗣有寵褒之典可
張鼎可除度支員外郎兼權戶部倉部員外郎
留建康府制
勅具官某朕躬巡江次留戍要津維時軍食調度之繁
宜資心計精明之士以爾踐更中外綽著材猷擢置郎
闈俾司計務非衆不可以守險非財不可以聚人欲師
徒之有功在供餉之無乏勉佐爾長往寬朕憂尚有寵
章待爾成績可
朝請大夫尚書都官員外郎韓右可除金部員
外郎留建康府制
勅具官某中臺諸郎分釐曹務皆天下之高選時方用
武財用是資則金榖之司為重爾比由才諝擢列秋官
属相府之臨戎欲舊寮之在世其易司珍之職留供軍
戍之須往悉乃心以佐爾長功事成定朕不汝㤀可
朝散大夫直秘閣蘇遲可除中書門下省檢正
諸房公事制
勅具官某朕於故家積習名教更練世務見謂老成曩
陟郎闈嘗聯宰屬惟朝廷之事臺閣之儀其知之詳矣
宜還朝著往踐此官尚既乃心以佐而長可
中奉大夫新除右司員外郎張公濟可除中書
門下省檢正諸房公事制
勅具官某朕權時之宜合東西省參稽舊制設檢正之
官以分釐細務任階給舍秩視都司而機事亦與聞焉
其選可謂重矣以爾智術疏通才資敏達踐揚中外綽
著風猷頃重列卿首將使指方召還於宰屬且更命於
是官其悉乃心以佐長吏綱條不紊而庶政以行予則
汝嘉欽哉毋忽可
沂州防禦使張宗賢可授崇信軍承宣使制
勅朕遭時艱難亟登俊乂思以禦灾捍患彌盜息兵以
爾克敵有功臨戎無懦既良勤扵任事豈獨緩於酬庸
嘉兹戎馬之勞晉以承宣之職往膺休命益勵遠猷可
責授安遠軍節度使范致可復舊官除資政殿
學士提舉中太一宫制
勅山有猛獸知藜藿之無傷國倚老臣視典刑而猶重
眷惟故弼久屈遐荒宜頒起廢之恩用示急親之舉具
官某才兼文武學貫古今望夙領於搢紳名素聞於夷
夏逢時被用雖一歲九遷而人靡間言去國遭䜛蓋終
朝三褫而已無愠色更百為於夷險挺一節以周旋顧
國步之艱難正人情之危懼咨老成之智思獲壯猷訪
仁人之言冀聞長利召從嶺表入對省中嘉謀既沃於
朕心寵命可稽於朝聽其復文階之峻秩并還秘閣之
隆名假領真祠式優耆哲軍機未定正資借箸之謀國
事有疑更佇抵龜之决維我舊德豈煩訓辭可
端明殿學士朝奉大夫同簽書樞密院事周望
可除兩浙宣撫使制
勅自南渡以來亂靡有定敵不去境人情未安思得魁
壘之臣付以折衝之寄盡護諸將鎮兹要津我求其人
得於近輔具官某深沈而精敏敦大而高明行義足以
厲風俗之媮忠誠足以荷邦家之重居無擇事任不辭
難北使強鄰銜命冒兵交之險南平逋寇出師行天討
之誅載疇勲庸延置宥密攄發經綸之藴備聞帷幄之
謀朕方移蹕南巡留屯近戍其即樞機之任往宣鈇鉞
之威維患必豫防正循江而嚴備顧兵難預度煩總衆
以親臨佇聞綏靖之期還倚贊襄之助體予注意勉爾
成功可
劉文舜可特授左武大夫遙郡團練使制
勅朕比遣大臣追捕逆徒巨猾成擒已從梟戮餘妖假
息猶肆跳梁具官某誼激報君志存疾惡全師掩擊殘
黨盡殱載省忠勤良深嘉歎進階横列兼領戎團併錫
茂恩用昭殊賞益思奮勵尚有寵褒可
神龍衛四廂都指揮使降授明州觀察使閭丘
勍可復保寧軍承宣使制
勅罰以示懲蓋本至公之義赦當除罪用推更始之仁
具官某材稟驍雄性資沈毅奮由行陣展為筋力之能
總此師徒任我爪牙之寄失于戢下坐以敗官既獲宥
於寵恩俾還陞於故秩惟勤勞可以補過惟忠誼可以
報君往服予言益圖乃績可
朝奉郎中書門下省檢正諸房公事傅崧卿可
除直龍圖閣知越州制
勅具官某乃者長江失守敵騎南侵爰及會稽并䧟烽
火念戎車之退徒委空城而兵火之餘尚多失業肆求
良牧往撫疲民以爾富有藝文通知世務輟自機衡之
地往從金革之勞扞牧圉以臨戎既心存於王室即鄉
邦而為政庶身習於民情其陞延閣之華以侈繡衣之
寵煙塵甫熄益脩禦敵之宜郡邑新殘務致安民之惠
勉赴功名之會永為閭里之榮可
檢校少保光山軍節度使同知大宗正事士㒟
可除知大宗正事制
勅朕以釁結外夷痛兩宫之遠狩兵纏中夏憫九族之
散遷肆擇宗英俾司屬籍庶賴糾綏之力克隆惇敘之
思具官某率禮無違好賢有譽寵先近屬蓋惟道德之
親位在元戎允謂詩書之帥歴更事任備著材猷宜典
領于宗盟以保寧于公族朕方馳驅戎馬力圖家國之
安爾其收合天枝用固本根之庇益祗厥職以副所期
可
高衛可除顯謨閣待制知虔州制
勅大江之西虔為劇郡平時獄市已稱夥繁矧胡馬南
侵而豫章不守宫闈官府遷寓是邦必資宿望之臣俾
任分憂之責具官某蚤更器使久著能聲䟽通之才多
所練達深厚之量見謂老成頃擢貳於天官俾分曹於
行省適兹擇守僉曰汝賢爰更次對之班就畀藩宣之
寄軍民未靖其鎮撫於營屯兵革甫寧尚保安于宫掖
政成事定朕不汝㤀可
