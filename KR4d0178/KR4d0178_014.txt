北海集卷十四宋綦崇禮撰
詔
賜新除端眀殿學士朝議大夫權同知三省樞
密院事李回辭免恩命乞除一宫觀差遣不允
詔
勅李回省所奏乞除一宫觀差遣事具悉頃分政府往
奉東朝由寮寀之不虔致軍民之弗靖肆圖宿望更領
行臺復秘殿之班聯視輔臣之儀物眷懷良舊寵命維
新何以嫌疑欲從閑散顧晨昏久廢甫迎護於慈闈而
道路方長頼總齊於庶務亟安爾位用寬朕憂所請宜
不允故兹詔示想宜知悉夏熱卿比安好遣書指不多
及
賜資政殿學士左中大夫江南西路安撫大使
兼知洪州李回乞除一宫觀差遣不允詔
勅李回省所劄子奏乞除一宫觀差遣事具悉朕以中
原未定夙宵疚懷廵省治兵駐於吴會眷言豫章則吾
西屏内撫江表北控淮右非老成重望孰克鎮之卿由
廟堂往命帥事驅攘羣盜綏輯疲民勤勞踰年休有成
績方兹倚賴遽欲求閑引疾自言殊非所望惟舊勞則
知體國而卧護可以折衝勉親藥石之良用副藩宣之
託所請宜不允故兹詔示想宜知悉春寒卿比安好遣
書指不多及
賜新除端眀殿學士左朝奉郎充江南東路安
撫大使兼知建康府充夀春府滁濠和州無為
軍宣撫使李光辭免恩命不允詔
勅李光省所奏辭免恩命事具悉朕惟侍從之賢出入
迭用其在朝則矢謨禁闥為腹心之臣在外則折衝大
邦膺屏翰之寄時有緩急任隨重輕朕方擢卿從班首
冠六聯之長屬建康謀帥所急在兹雖坐執銓衡甚宜
其職而宣威方面無以踰卿肆陞秘殿之華以壯長城
之託亟祇成命勿事牢辭所請宜不允故兹詔示想宜
知悉
賜新除吏部尚書李光辭免恩命不允詔
勅李光省所奏辭免恩命事具悉為國之患在於有賢
而不能用卿學行修飭識慮通眀許國之誠慨然有為
濟務之材綽有餘裕搢紳所賢而朕所知也天官常伯
任首六聯位次二府需賢而用今始得卿胡為抗章猶
爾遜避亟祇成命庸副朕懷所請宜不允故兹詔示想
宜知悉
賜新除戶部侍郎柳約辭免恩命不允詔
勅柳約省所奏辭免恩命事具悉昔漢官有試守者滿
歲則為真而唐制要官亦俾權知久乃正授盖已試而
遷則上之用人也審循次而進則士之居位也安朕於
貳卿致詳者如此卿以疏通之才司邦國之計閱時雖
近績效已聞就正厥官孰曰不可矧方倚以使事之重
遠聘絶域送之以禮寵命是宜其即欽承無勞遜避所
請宜不允故兹詔示想宜知悉
賜新除顯謨閣直學士左朝請郎知平江府李
彌大辭免恩命不允詔
勅彌大省所奏辭免恩命事具悉卿歴事三朝再登八
座方圖宿望俾扞外虞與其屈參相幕之行曷若專委
藩方之寄還陞延閣用賁左符往體恩私毋勞遜避所
請宜不允故兹詔示想宜知悉夏熱卿比安好遣書指
不多及
賜新除戶部尚書李彌大辭免恩命不允詔
勅彌大省所奏辭免恩命事具悉自兵興以來費出無
藝民力屈財用殫至於斯極矣朕方興衰撥亂經營四
方而軍賦所資為尤急必有為朕裁理調度知取知予
使民不困而用足者以任吾事維卿靖重之操詳練之
才敭歴三朝為時宿望比還省戶未復舊班進長地官
繄老成是頼毋留成命庸副朕懷所請宜不允故兹詔
示想宜知悉春暄卿比安好遣書指不多及
賜新除參知政事翟汝文辭免恩命不允詔
勅汝文省所劄子奏辭免恩命事具悉卿侍從三朝為
時宿望虚佇舊矣屬輔臣未備物色其人想見儀刑起
之田里進對之際深契朕心顧豈勞承密旨於鑾坡盖
將俾濟嘉謨於廊廟擢陪大政遂斷不疑詩不云乎雖
無老成人尚有典刑朕今自喜得老成之助則發其所
藴協贊經綸亦卿之志也夫尚何辭所請宜不允故兹
詔示想宜知悉
賜參知政事翟汝文乞除在外一宫觀差遣不
允詔
勅汝文省所上劄子奏乞除在外一宫觀差遣事具悉
朕履兹囏運憂畏靡寧所頼二三大臣合誠交脩用輔
不逮矧卿以先逹宿望同陞廟堂久懷嘉謀庶克有濟
中外攸屬曾亡間言何嫌何疑而弗安厥位乞骸之語
匪朕欲聞勉協乃心以永終譽所請宜不允故兹詔示
想宜知悉
賜新除太尉依前武成感德軍節度使神武左
軍都統制福建江西荆湖南北路宣撫副使加
食邑五百戶食實封二百戶韓世忠辭免恩命
不允詔
勅世忠省所劄子奏辭免恩命事具悉人主之興事當
勸於用賞人臣之有功常說於見知卿出總王師往行
天討一鼓而平甌粤再舉而臨湖湘妖孽悉除逋逃自
服乃峻策勲之典俾升掌武之班朕既知卿徇國之勞
卿宜悅此褒功之意亟祇成命何用深辭所請宜不允
故兹詔示想宜知悉
賜新除開府儀同三司韓世忠辭免恩命不允
詔
勅世忠省所劄子奏辭免恩命事具悉朕以湖湘之境
氛祲既清淮泗之衝藩籬未固惟卿志無遺慮勇不辭
難酬其前勞乃視儀於大府加之今授盖倚重於長城
既兼將相之名宜徇邦家之計忠勤有素謙遜何為所
請宜不允故兹詔示想宜知悉
賜韓世忠再上劄子辭免恩命不允詔
勅世忠省所再上劄子奏辭免恩命事具悉朕薄於奉
已而傾帑廩之入以養兵慎於官人而極臣隣之寵以
任將顧何所事盖欲有為卿繼立竒功進圖遠略既削
平於多壘將綏定於中原迨此策勲適當遣戍擬台司
而建府臨淮甸以宣威豈曰朕私時惟國計師言咸穆
廟勝可期毋煩謙遜之辭式副憂勤之念所請宜不允
故兹詔示想宜知悉
賜韓世忠三上劄子辭免恩命不允詔
勅世忠省所三上劄子奏辭免恩命事具悉朕惟五材
並用誰能去兵四海未安注意在將故不愛三軍之費
以收其力不遺一戰之勞以勤其功卿昨定湖湘未加
信賞兹屯淮泗宜有寵行進號儀同式循典故而乃深
陳中懇薦貢忱辭欲消貪覬之風願保謙冲之節載觀
于守益歎爾賢然爵於朝而盡公則令惟行而難返第
思厚報毋執小廉往體眷懷亟祇成命所請宜不允故
兹詔示想宜知悉
賜新除武泰軍節度使依前侍衛親軍步軍都
總指揮使權主管殿前司公事郭仲荀辭免恩
命不允詔
勅仲荀省所劄子奏辭免恩命事具悉朕祇畏天戒肆宥
多方宿負往愆咸與更始矧卿頃嘗遠謫亦既召還扈
衛勤勞彌見忠謹而旄鉞未復有歉朕心屬更霈恩在
法當叙所請宜不允故兹詔示想宜知悉
賜武泰軍節度使知明州軍州事兼管内勸農
使兼沿海制置使郭仲荀辭免新除檢校少保
恩命不允詔
勅仲荀省所劄子奏辭免檢校少保恩命事具悉卿齋
壇名將勲閱故家久扈殿巖顧閔勞於宿衛出臨海道
將倚重於蕃宣懇陳避寵之誠願罷典章之職載嘉冲
節爰錫徽章假貳公亞保之崇仍六纛元戎之舊用光
閫寄實典邦彝往體茂恩毋留成命所請宜不允故兹
詔示想宜知悉冬寒卿比平安好遣書指不多及
賜侍衛親軍步軍都指揮使武泰軍節度使權
主管殿前司公事郭仲荀乞罷軍職除一宫觀
差遣不允詔
勅仲荀省所奏劄子乞罷軍職除一宫觀差遣事具悉
卿勲閥名家將壇宿望典司環尹祇扈殿巖盡一意以
周旋復再更於寒暑行營不警列衛無譁忽披懇欵之
辭遂有退閒之請顧爪牙之攸頼吾寝為安且精力之
尚強乃勞奚避體兹眷屬姑即官常所請宜不允故兹
詔示想宜知悉
賜新除檢校少保郭仲荀辭免恩命不允詔
勅仲荀省所上表辭免恩命事具悉宣尼有言惟器與
名不可以假人今檢校官稱雖無所事而名參公孤亦
云寵矣加之方鎮于以勸勞朕敢持是而輕厥付予顧
卿久勤宿衛兹解軍權稽按舊章當有褒進初非虚假
奚用牢辭所請宜不允仍斷來章故兹詔示想宜知悉
冬寒卿比平安好遣書指不多及
賜新除信安郡王孟忠厚辭免恩命不允詔
勅忠厚省所劄子奏辭免恩命事具悉朕惟昭慈之盛
德有社稷之大功棄養東朝奄經祥祭疏恩外族敢後
彝章念其終鮮於弟兄維乃獨當於門戶故用昔舅家
之禮而啟兹異姓之封仰慰神靈下孚觀聽然位高則
寄愈重貴極則責愈深凡光寵於一身欲保安於九族
勉追遺志何用謙辭所請宜不允故兹詔示想宜知悉
賜寧遠軍節度使充醴泉觀使孟忠厚辭免回
授轉官恩命不允詔
勅忠厚省所劄子奏辭免恩命事具悉乃者戎事方繁
顧朕不獲躬致東朝之養肆命百執從衛遠行逮其來
還實宣忠恪序遷階秩用酬厥功卿選自懿親首尾在
事格以有司之法分為屬族之榮非曰寵私時維常典
體予孝治勿事謙辭所請宜不允故兹詔示想宜知悉
秋冷卿比安好遣書指不多及
賜端眀殿學士左中大夫新除知温州韓肖胄
辭免恩命不允詔
勅肖胄省所劄子奏辭免新除知温州仍舊職恩命伏
望止以本官改授一在外宫觀差遣事具悉卿元勲舊
閥名宰世官有嘉濟美之才俾贊本兵之政張旃敵境
遠煩將命之勤借箸籌帷還頼告猷之助方資戮力叶
濟良圖顧辭之甚堅欲留賢而不果乃錫守符之重仍
聯殿屋之華豈不念勞姑從均逸維兹禁職盖近臣出
入之儀如彼要邦實今日便安之地相攸以授假寵而
行何必宫祠始為閑退所請宜不允故兹詔示想宜知
悉
賜端明殿學士左中大夫同簽書樞密院事韓
肖胄左朝奉大夫試工部尚書胡松年辭免賜
馬不允詔
勅肖胄等省所劄子奏辭免賜馬事具悉卿昨違行闕
遠聘殊封嘗分駔駿之良俾佐驅馳之力越飛狐之險
阻知我馬之虺隤緬想忠勤每深咨歎甫結二邦之好
方嘉四牡之還未足償勞曷云納賜往備服乘之用第
思摧秣之宜所請宜不允故兹詔示想宜知悉
賜端明殿學士左中大夫同簽書樞密院事
充大金國軍前通問使韓肖胄辭免特賜恩
澤七資起發錢一千貫左朝奉大夫試工部尚
書充大金國軍前通問副使胡松年辭免特賜
恩澤五資起發錢八百貫恩命不允詔
勅肖胄等省所劄子奏辭免特賜恩澤并起發錢事具
悉卿將命出疆推誠許國惟邦家社稷之計正頼深謀
則閨門子弟之私可貽纖慮肆頒渥澤用慰遠懷載瞻
道里之長併給齎装之費歸兩宫而平二國卿其勉於
成功庇九族而禄萬鍾朕豈難於優報體兹至意毋復
多辭所請宜不允仍不得再有陳請故兹詔示想宜知
悉
賜新除同簽書樞密院事韓肖胄辭免恩命不
允詔
勅肖胄省所劄子奏辭免恩命事具悉朕惟參五兵之
務實頼於智謀合二國之成必資於忠信兼此重任屬
吾世臣卿克紹家聲允為國器運籌之略專對之才求
於禁近之間無若老成之比進聯右府豈獨本朝之得
人出聘北方亦知韓氏之有後繄功名之是似庶禍亂
之可平勉副眷懷毋勞謙避所請宜不允故兹詔示想
宜知悉
賜新除吏部侍郎韓肖胄辭免恩命改授一州
不允詔
勅肖胄省所奏辭免恩命事具悉卿頃由宰士擢貳冬
卿閱歲月之再周厥材猷而自見眷言勞勩宜有序遷
朕方紹立邦基緬懷世烈故國在念豈徒喬木之思遺
笏僅存猶若甘棠之比矧得賢於後裔宜戮力於本朝
進執銓衡兹圖乃績出分符竹可副朕心往亟踐於厥
官毋久留於成命所請宜不允故兹詔示想宜知悉
