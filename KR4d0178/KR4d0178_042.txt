北海集卷四十二宋綦崇禮撰
兵籌類要
知將篇
臣嘗謂人君深居高拱而將臣立功閫外非聽聰而不
惑視明而無壅則妨功害能之臣將投隙而起狐狸之
疑矣疑且不可覬其成功矧欲知其勤勞而使之心悦
乎詩曰有功而見知則悦易曰說以犯難民忘其死知
此則知所以使將臣樂盡其心矣
張良以太公兵法說沛公沛公喜常用其策為他人言
皆不省良曰沛公殆天授
光武謂官屬曰王覇權以濟事乃天瑞也
魏祖謂劉雄鳴曰孤方入關夢得一人即卿耶
孫權謂周瑜君言當擊賊甚與孤合此天以卿授孤也
隋祖指賀若弼謂突厥曰此人天賜我也
煬帝謂李景曰公誠直天然我之梁棟也
苑君章戒劉武周曰唐公一州兵掇取三輔所向風靡
此殆天命非人謀可爭也
唐德宗謂羣臣曰天生李晟為社稷萬人豈獨朕哉
梁太祖常曰荀翔劉捍寇彦卿輩天為我矣
臣讀吳子曰聖人舉順天人若光武太宗類能進此
漢高祖論功行封先封蕭何羣臣謂何未嘗有汗馬之
勞上曰夫獵追殺獸者狗也而發縱指示獸處者人也
諸君皆功狗也何發縱指示功人也
高祖以運籌决勝不如子房鎮撫餉饋不如蕭何戰勝
攻取不如韓信三者皆人傑吾能用之所以取天下
光武指李常曰此家率諸將輔翼王室心如金石真忠
臣也
賈復不言功光武曰賈君之功我自知之
魏祖謂吕虔曰卿守郡擒姦討暴百姓獲安躬蹈矢石
所征輙克昔寇恂立功於汝穎耿弇建策於青兖古今
一也
周泰從孫權討山賊賊卒至泰投身衛權權至濡須因
會命泰觧衣手自指其瘡痕問以所起謂之曰卿戰如
熊虎不惜身命朕亦何心不待卿以骨肉之恩明日授
以御盖
周魴破賊日休軍旋權會諸侯宴權曰君束髮戴義成
孤大事君之功名當書之竹帛
張奐既破羌胡帝曰卿踰河歴險以勞擊逸以寡勝衆
功過南仲勤踰吉甫此勲非但破胡乃永寧河右使吾
長無西顧之患矣
太祖以程昱全三城執手曰微子之力吾無所歸矣人
有告昱謀反賜待益重
魏太武指崔浩示高車渠帥曰朕始有征討之志而慮
不自决前後捷皆此人𨗳吾令至此
隋祖謂侍臣曰榆林國之重鎮安得婁子幹輩乎後數
日吾思可以鎮榆林者莫過杜彦拜雲門總管胡馬不
敢至塞
徐晃克關羽魏武舉巵酒勞晃曰全樊襄陽將軍之功
也
馬隆平凉州帝謂羣臣若從諸卿言是無凉州也
陶侃破杜弢王處仲曰若無陶侃便失荆州矣
王鎮惡陷長安宋武帝曰成吾覇業者真卿也
魏太武與崔浩論近世人物浩曰王猛之經國苻堅之
管仲也慕容恪之輔少主慕容暐之霍光也劉裕之平
逆亂司馬德宗之曺操也
周武帝謂太子曰王誼社稷臣宜處以機密不宜遠任
隋文帝謂元胄曰保護朕躬成此基業元胄功也謂賀
娄曰自公守北門風塵不警謂宇文忻曰君舉無遺策
戰無全陣誠天下之英傑也
煬帝謂衛元曰此社稷臣也使朕無西顧憂
羅士信短而悍從張須陀擊賊無敢抗煬帝遣使圖湏
陀士信陣法上内史須陀破賊露布以聞帝優詔褒揚
令使者圖畫其形容奏之
唐太宗知李靖之功蕭瑀劾之不以為疑知蘇定方之
功王文慶譛之返以得罪
李靖襲定襄走可汗太宗曰古未有輩足澡吾渭水之
耻矣
武后誚楊再思李嶠姚崇曰唐休景知邊事卿等十不
當一
郭子儀收復東都帝遣其軍容迎覇上曰國家再造卿
力也
李光顔勇而義裴度以為必立功於蔡
石雄勇而義武宗以為將帥罕其比
康懷英擊敗岐兵于武功太祖喜曰邑名武功真武功也
王重師取濮州身被八九瘡軍士負之而還太祖聞之
曰奈何使我得濮州而失重師乎
裴約守澤州李繼韜降約猶不叛莊宗顧苻存審曰吾
不惜澤州與梁一州易得約難得也
元行欽馳騎觧圍出莊宗於潘張莊宗還營持行欽泣
曰富貴與卿共之
臣讀吳子曰強國之君必料其人若光武魏祖類能進
此
關羽善待卒伍而驕於士大夫
張飛愛欽君子而不惜小人先主戒之曰鞭撾徤兒而
令在左右此取禍之道也後飛帳下將殺飛持其首奔
孫權先主曰噫飛死矣
陳帝與諸將宴杜僧明周文育侯安都為壽各稱功伐
帝曰卿等悉良將也而並有所短杜公志大而識暗狎
於下而驕於尊矜其功而不收其拙周侯交不擇人而
推心過差居危履險猜防不設侯郎傲誕而無厭輕佻
而肆志並非全身之道卒皆如言
臣讀孫子曰主孰有道將孰有能若蜀陳二祖類能
進此
趙王破王陵而秦王強起武安君
齊兵破騎劫而燕王謝昌國君
匈奴數擾邊而趙王復請李牧秦軍數困趙而趙王思
復用廉頗
遼西不寧瓜步路絶而太宗召見薛仁貴
臣讀吳子曰有道之主能屈己以伸人若秦燕之主類
能進此
羊祜卒二歲而吳平羣臣上壽帝為之流涕曰此羊太
傅之功也因以尅定之功策告於祐廟
檀道濟既沒魏軍至瓜步文帝登石頭城上甚有憂色
嘆曰若道濟在豈至此
長孫晟卒突厥圍鴈門隋帝嘆曰使長孫晟在不令匃
奴至此
周武入鄴追贈斛律光為上柱國曰此人若在朕豈得
至鄴
臣讀吳子曰得之國強失之國亡若羊祜檀道濟類
能進此
論曰人君雍容帷幄折衝千里以其得人也欲得人在
乎知人其未得之則知其才既得之則知其功如是而
後可以屈羣策若漢高祖發眀三傑佐命之功諸將說
服唐太宗知衛公之賢雖廷臣舉劾不以為疑其能克
定大業職此之由嗟夫崔顥嘆曰白面書生有雄胆大
略藏用守道則有其材而不獲知項羽有范增而不能
用卒以間逐則有功而不獲知豈不惜哉
