北海集卷三十宋綦崇禮撰
啓
及第謝鄉郡守倅啓
逐隊而趋愧匪處囊之穎綴行以出亦陪入彀之英仰
被恩榮伏深戰懼惟聖世之先務以得人爲最難素養
弗加成材斯寡委楩楠而莫植孰觀在沚之菁菁捨騄
驥而不閑詎覩食場之皎皎道有升降時因盛衰泮水
不歌子衿是作遂使成周之里選流爲近世之科名天
佑斯文運開列考本六經而造士建三舍以成能訓廸
一新盡黜雕虫之陋指歸有在誰誇繡帨之工淵源既
純器質咸美頋今日廟堂之老皆當時庠序之才迨嗣
聖之膺圖伏先猷而燕翼丕崇子構有隆不拔之基恢
廣文聲增耀無前之蹟干戈載戢禮樂並興爰更取士
之科大闡育材之地掃千年之弊習追三代之宏規簡
秀彦於一鄉采芹在泮收英豪于萬國振鷺飛雝神化
誕孚士風丕變耆齠胥勸弦誦相聞賢關來鼓篋之游
農野無帶經之苦雲漢每瞻於聖作範模兼得於師儒
五尺之童羞道威文之事一介之賤願歸堯舜之朝既
由學以化民可因言而頋行文皆爾雅孰非體要之辭
仕必慕君自許功名之會翹翹競秀藹藹争馳仰繄樂
育之風克底美成之效屬三年之大比率多士以同升
賓興已盡於賢能辯論更先於俊造雖人人抱玉未免
於遺珍而一一吹竽豈容於濫奏頋此譽髦之選宜登
傑異之材如某者學術不優性質甚下徒守箕裘之業
僅聞詩禮之言幸遘昌期久濡善教三充方貢兩冠賢
書倦翼何堪望絶一飛之便曲材無取誰爲萬乘之容
方躡屩以觀光遂操觚而試藝中非爾力命豈人爲偶
叨蘭省之奏篇獲與楓宸之賜策宸章深灝邁典誥之
遺文聖問淵微究天人之妙藴豈彼腐儒之論可當睿
鑒之求顯黜是虞明揚忽逮簉鴛鷺而並進羅鳬鶩以前
趋交戟森森恍再游於帝所睟容穆穆驚並近於天光
傳丹陛以宣恩曳青綸而拜命名聯帝子共誇金榜之
榮喜動親顔更樂萱堂之慶布韋歆豔閭巷咨嗟夫何
千載之逢有此一時之幸静言僥冐厥有夤緣此蓋伏
遇某官黼黻帝庭甄陶士類不屑之教曲盡於平時有
味之言隂爲於道地俯憐衰躓力賜提携會因鄉黨之
同推更與郡侯而勸駕遂容蹇步亦陟亨途某謹當恪
守士規寖嫻吏道幸保一經之遺子更希三釜之及親
學於田野之間粗知爲政服在縉紳之後敢怠修身
勉效古人用酬知己
上中書張侍郎啓(懿)
某聞不願萬戶侯欲識荆州之重徒見二千石莫如逢
掖之賢事有相須理宜共濟豈獨風流之慕實惟聲氣
之求故下之資上也若絲蘿之附長松必因高而借勢
而上之與下也如鳳凰之將衆羽必引類而逢辰泛觀
昔人盡由此道書勤三上情可見于退之善取一言賢
愈稱於叔向敢陳固陋上瀆高明恭惟某官嶽降炳靈
天鍾間氣僊風道骨高丹臺紫府之名贍智宏材偉清
廟明堂之具映儒林而絶類䆳經術以無雙射策妙齡
早入英雄之彀著鞭夷路徑躋侍從之班更掖垣學省
之遊歴崇伯禁林之選論思獻納謀猷深契於一人號
令文章制作遠追於三代益藹具瞻之望亟庸注意之
求乘太平熙盛之隆參庶務幾微之重振中臺之綱轄
化源已頼於澄清秉兩省之樞衡政本更資於密勿獨
當鳳詔茂對龍光恪恭加小物之勤慎重得大臣之體
蕭瑀任職曾無一尺之違元超在中豈藉多人之助内
彌綸於百度外鎮撫於四夷陳繼述之源力守熙豐之
政致威懷之略盡收燕薊之封明良咸慶於千齡文軌
永同於四海允頼忠嘉之策克成俊偉之功方帝念於
元勲屬位虚於次輔考慎其相登庸將在於真儒訓廸
厥官師表莫先於鉅德佇聞顯冊下慰輿情富貴難能
黑髮遂登於鼎鉉恩榮可羡彩衣長奉於庭闈惟福禄
之甚崇保謙冲而克荷不掩絲毫之善務收尺寸之長
安國推賢悉舉知名之士當時好客隂加有味之言期
博盡於人材用增光於相業高風所暨多士同歸伏念
某天與惷冥地資寒素愚耽古道罔通世務之宜學守
陳言未覩聖經之奥早襲箕裘之業久從庠序之遊蹭
蹬十年淹留累上壯志潛消於螢雪亨期望絶於風雲
三釜何爲覬有及親之喜一經孰授難忘遺子之勤猥
幸奏篇叨榮賜第洎待年於太學嘗分隸於西廱接武
英躔謂中師儒之選失身銓調乃沉俗吏之卑一佐縣
章四更歲籥困裝懷之牒訴走撲面之埃塵拄笏西山
何知官事扶犁南畆思老故園將投幘以言歸會及瓜
而更代念良時之難得喜正路之方開藹藹而多吉人
雖不乏羣材之用斷斷而無他技猶能占一藝之長強
整塵冠言趨金闕望平津之館益廣招延登元禮之門
竊深欣慕載叙歸棲之願冀回教載之私伏望某官廓
宏度以兼容收衆能而並蓄靡間匹夫之賤許窺數仞
之嚴拭鋩豔於華隂爲加淬礪借扶搖於窮髮俾託吹
嘘庶終此身不爲棄物若山若水儻遇於知音守道守
官誓圖於報效
上尚書李左丞啓(邴字漢老)
伏念墻仞彌高夐絶潭潭之府階躔在列還瞻兩兩之
星眷兹絳帳之諸生實忝青氊之舊物望翹材之深峻
曳裾曾見於當年撫駑駕以疲勞驤首猶知於故道久
歎泥塗之辱豈忘德宇之歸恭惟某官名世上賢濟時
遠略學該理貫窮天人精祲之原德粹量夷藴山河深
厚之氣挺儒林而獨秀鼓文陣以無前發策决科起冠
英雄之彀簮毫持槖偏宜侍從之班推論思獻納之勤
歷翰墨文章之選訏謨帝載潤色皇猷注上意以彌深
係輿情而久屬遂登庸於丞弼以參秉於鈞衡當熙洽
之千齡萃幾微之萬務振維綱于管轄獨高曹魏之風
奉賡載於巖廊叶濟臯䕫之美文教誕敷於華夏武威
遠暢於蠻夷維政事之交修肆邊疆之廣闢舉燕雲之
境盡歸輿地之圖掃邊漠之區悉變衣冠之俗綿烟火
於萬里同車書於一家亶繄廟勝之謀坐致時雍之化
仰忠勞之顯著宜寵任之專崇况天監有周世克生於
山甫而帝賚良弼夢夙兆於高宗適茲宰席之虚行見
制麻之出履姬公之赤舄進凴鼎鉉之安戲萊子之斑
衣退奉庭闈之養兼忠孝功名之兩得極古今臣子之
至榮方將舉幽隠而振滯淹程功能而明黜陟躬吐握
以來寒畯之士走旌車以蒐尤異之材共圖乂於王家
用光明於相業好賢有素善頌匪私某頃以孤生言趨
上國春闈較藝誤甄采於文衡辟水育材叨選掄於師
鑒識鬷蔑於堂下得孟嘉於坐中驟蒙國士之知躐置
衆人之右覽文詞之小技借以揚稱指庠序之清聯許
將提掖靡因介紹直出遭逢静惟特達之風竊厲激昂
之氣顧蠅翼莫陪於驥尾而鷃飛難望於鵬摶命與時
乖願將事阻遽隨選牒輕去師門甘沉下邑之勞分絶
華途之望一從吏役四易歲隂紛牒訴以裝懷積簿書
而眩目紅塵箠楚憂或未辭黃卷聖賢邈無復對蹉跎
末路辜負初心唯貪冐於斗升敢進圖於尺寸尚幸當
路上官之假借謂更賢人君子之器題委幕府之文書
領泮宫之衿佩禮教每殊於俗吏吹嘘迭奉於褒章得
稍進於階資乃復從於銓調念方急逮親之禄曾莫知
竊食之期孤舟絶維信中流之漂激層崖失足仰行路
以號呼追曩遇於前時卜新恩於今日燕賀欣成於大
厦犬離還望於朱門豈無他人誰將引手伸於知己是
用傾心輙干黃閣之嚴欲附青雲之末歛板再趨於熒
座摳衣如在於鱣堂問勞勤勤俯記沉淪之迹矜憐惻
惻曲形教載之私體恩意之未忘作懦衷而思奮冶金
無躍姑聽命於鑪錘匠木有宜終成材於斤斧更陳尺
紙重叙寸誠伏望某官廓大雅以兼容收衆長而並用
雖文儒之選非寒陋之故居而學校之遊亦妄庸之巳
試願力鞭於蹇步俾追躡於英躔克終平昔之言盡出
生成之賜麞頭鼠目奚妄意以求官狗盜鷄鳴亦有時
而報效
賀吕忠穆公著左相啓
播告大廷還登上宰峻班儀於左棘首揆路於中臺四
夷聳聞九鼎增重伏惟某官賢推名世道富經邦嶽降
神而生申實維周翰帝賚弼而得說用作商霖變故屢
更精忠彌著掃除内難高五龍夾日之勲攘却外虞成
一馬渡江之業方輔寧於法駕將經濟於神州貝錦遽
興扁舟徑去屬分江而謀帥乃仗鉞以臨戎羽扇綸巾
已坐清於妖祲命珪相印蓋疊賞於元功矧獨兼文武
之資宜並注安危之意逮聞虚位果趣賜環非衣之謗
何傷有衮之思咸屬顧乃心王室喜魁柄之重歸而戮力
中原佇皇家之再造天時有待物望攸同某跡滯一涯
神馳數仞聆制麻而相慶曾無瘴海之殊引賓履以交
趨獨嘆翹材之阻其如瞻頌可盡名言
賀張帥啓
伏審顯膺褒渥峻陟䆳嚴出殿大邦盡護諸將仁風所
被和氣已舒恭惟某官忠厚沉深直清端亮國爵綦貴
旬五遷而不矜王臣匪躬仕三已而益壯凜然勁節激
徙頑風方騰九萬里之夷塗聊總四千石之重寄論思
朝夕初無出處之殊宣布中和仍在循良之冠矧全雍
之劇部乃前朝之舊都民物夥繁冠蓋聯屬惟兼控制
於諸道何止撫綏於一方故應變則擅頗牧之威名而
治民則有趙張之故事西京耆舊初懷借寇之私北闕
公卿已貯舉臯之望某獲以賤士列於儒官適在總臨
竊希教載願飾陋質御元禮於龍門將與諸生頌僖公
於泮水永言瞻抃曷罄敷陳
賀孟參政啓
伏審清廟策勲巖廊進秩腹心所寄式酬管鑰之勤班
級愈隆更覺陛簾之峻綸音誕告輿頌交歡竊惟慶慰
恭以某官智藴帝謨才鍾王佐典刑有在堂堂耆艾之
姿悃愊無華偘偘忠純之節久參大政深注上心入輔
出征用兩兼於文武外攘内治身獨佩於安危屬鑾輅
以撫師析麟符而居守委關中之重任實倚蕭何總闕
下之羣司莫如伏湛迨此凱旋之慶訖無返顧之憂圻
甸妥安宫闈寧謐既第從行之賞可忘鎮撫之勞矧帷
幄運籌蓋並咨於長算軍師獻捷乃均頼於成謀爰陟
崇階以旌顯伐方將乘今日可爲之會圖中原克復之
功飭庶政以交修因衆心而進討除京都狐兔之穴奉
九廟以還歸驅洛河戎馬之羣迎兩宫而來復遂登真
相永乂皇家公望所歸私言匪佞某夙蒙顧予方丐退
閑素亮其愚庶適歸田之願終知所託更深賀厦之私
答檢正學士啓
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之姿能副惟良之目
屬有軍書之警未遑牋問之修敢謂某官高誼相先勞
謙自牧念其初去禁庭之直情則可知察其驟臨劇郡
之煩力當未給特加慰藉用示記存載披藻麗之工益
覺鄙形之穢永言愧戢難盡敷陳
