北海集卷四十四宋綦崇禮撰
兵籌類要
禮貎將臣篇
臣觀鹿鳴文王所以燕羣臣嘉賓而序言既飲食之又
實幣帛筐篚以將其厚意然後忠臣嘉賓得盡其心然
則事君以忠者人臣之所同必待德意之厚禮文之縟
然後得盡其心何耶盖君臣之道施報而已施之不盡
而報之盡未之有也故禮貌大臣所以盡其節狎侮君
子則罔以盡人心况夫將者民之司命時之安危國之
榮辱繫焉可不厚禮以責其效乎鹿鳴先曰羣臣而後
曰忠臣報上之義於是乎在
齊侯飲管仲酒掘新井而柴焉十日齋戒召管仲至公
執爵夫人執尊觴
魏武侯立吳起為大將武侯身自布席夫人捧觴醮吳
起於朝
漢高祖以韓信為大將擇良日齋戒設壇而後拜
陳宣帝以吳明徹為車騎大將軍陳旗鼔戈甲登壇而
後授先是明徹與武帝深相要結帝降階執手即席明
徹以英雄自許武帝亦深器之
渾瑊為奉天行營副元帥帝臨軒授鉞用漢拜韓信故
事
劉鄩歸太祖太祖以為有李英公之風授都押衙太祖
牙下諸將皆四鎮舊人鄩一旦居衆人之右及見諸將
用階庭之禮太祖尤竒重之
臣讀吳子曰制國治軍必設之以禮厲之以義若齊魏
武侯類能進此
燕昭王屈身下士以客禮待樂毅以為亞卿
周亞夫約軍中不馳天子乃按轡徐行亞夫以軍禮見
天子為改容式車
光武報隗囂書稱字用敵國之名見李通共語移日握
手極歡特見親重
先主見諸葛亮三往乃見情好日密
魏太祖謂閻柔曰我視卿如子亦欲卿視我如父也
張遼破賊還鄴太祖引與共載
陸遜破曺休孫權令左右以御衣盖覆遜出入殿門
賀齊破郎稚被命詣行在及當還孫權祖道作樂使左
右扶齊上車令導吏卒兵騎如在郡儀權望之笑曰人
當努力非積行累功此不可得
朱然寢疾權晝為减膳夜為不寐中使醫藥口食之物
相望於道
于謹破江陵立蕭詧振旅而還周文至其第宴語極懽
李景累立戰功隋文每呼李大將軍而不名
慕容德謂封孚曰朕平青州不以為慶喜於得卿
太祖平荆州與荀彧書曰不喜得荆州喜得蒯異度耳
唐太宗謂薛仁貴曰朕不喜得遼東喜得梟將
李勣疾醫曰人鬚灰可治帝乃翦鬚與之和藥
秦叔寳功多帝曰使朕肉可食割以啖爾况子女玉帛
李靖病帝曰公乃朕平生故人於國有勞今病若此為
公憂之
李光弼入朝詔朝宫四品以上郊謁
李晟平京師賜第永崇里京兆供帳教坊鼓吹迎𨗳將
相送之
王君㚟破吐蕃酋明皇宴君㚟及妻夏于廣達樓夏亦
自以戰功封武威郡夫人
張守珪得契丹屈刺突于首入見天子會耤田畢即酺
燕為守珪飲至帝賦詩寵之
周世宗得劉仁贍舁至帳前賂以玉帶御馬曰予之南
伐得爾為多
臣讀吳子曰能得其師者王能得其友者覇若漢高祖
陳宣帝類能進此
論曰谷永稱戰克之將國之爪牙不可不重也重其人
所以頼其用故即廟而賜命臨軒而受策鈇鉞之賜帶
礪之誓所謂重也彊國之道盖本乎此觀漢高帝唐太
宗所以命將出師此道素明矣彼其品覈之不精禮數
之不備貉奴作督如意指將何以責其方來之效哉
内御篇(奉上附)
臣嘗謂有非常之君必有非常之臣君以道而駕馭不
嫌於自用臣以忠而順聽不疑其所行雖近在朝廷遠
在萬里莫不上令而下從若合符節左氏曰君能制命
為義臣能承命為信古之命將出師授之成算而為將
者欽承威命而不敢違其知此道歟
鄧禹遣馮愔宗歆守栒邑二人相攻愔殺歆反擊禹禹
遣使以聞帝問使臣愔所親愛為誰對曰黃防因報禹
曰縛馮愔者必黃防也後月餘防果執愔將其衆歸
張遼樂進李典屯合肥太祖征張魯下教與護軍薛悌書
函邊曰賊至乃發俄而孫權率十萬衆圍合肥乃共發
教教曰若孫權至者張李將軍出戰樂將軍守護軍勿
得與遼謂衆曰公遠征在外比救至我破必矣是雖教
指及其未合逆擊之折其威勢以安衆心然後可也
朱齡石為元帥伐蜀武帝别有函封付齡石書曰至白
帝乃開諸軍雖進未知處分至白帝發書曰衆軍悉從
外水取成都臧意朱枚於水中取廣謨使羸弱乘高艦
十餘由内水向黃武及戰果克捷
臣嘗讀孫子曰踐墨随敵以决戰事若鄧禹張遼類能
進此
衛青不誅蘇建其說曰以臣之尊罷不敢專誅於境外
其歸天子自裁之於以風為人臣不敢專為不亦可乎
來護兒伐高麗大破其兵高元震懼請降詔旋師護兒
欲進兵徑圍平壤取其偽主不肯奉詔曰賊勢破矣專
以相任自足辦之吾在閫外事合專决豈容千里禀聽
成規俄頃之間動失機會吾寕征得高元震還而獲譴
捨此成功所不能矣長吏崔君肅率諸將勸還方始奉
詔
杜黃裳委高崇文討蜀凡兵進退黃裳自中指授無不切扵機
李德裕策回鶻遣銳將可破武宗即以方略授劉沔邀擊
可汗於殺胡山敗之迎公主還
牛存節守宿亳朱瑾來攻夜以兵急趨徐州朱瑾不能
攻而去已而太祖使者至授存節軍機悉與存節意合
由是諸將益服其能
田弘正謹於奉上奉表自陳天寳以來山東奥壤化為
戎墟官封世襲刑賞自出國家含垢垂六十年若天假
之齡陛下宸筭冀𨗳揚太和洗濯偽風
臣嘗讀孫子曰未戰而廟算勝者得算多也若衛青之
不敢專誅來護兒之奉詔旋師類能進此
論曰魏太祖自作兵法十餘萬言諸將征伐以新書從
事盖魏祖神謀詭計足以籠羣帥而制勝天下以之將
將宜無遺策雖然投機之會間不容髮若事從内御則
或失可為之勢昔煬帝伐高麗出師之盛古未之有既
度遼諸將各奉旨不敢赴機於是高麗城守攻之不下龐
師古之事梁祖出兵必授方略以行軍中非太祖命不
妄動至其營清口也或謂就高為栅師古以非太祖命
不聽淮人决水或告以流水即至師古以搖動士衆折
之終於水至見殺則固而不知變者其弊如此沈慶之
曰閫外之事將所得專制從遠來事勢已異吳武陵曰
兵機若神應事立斷千里之外必待奏文而後行事亦
不知變矣誠知言哉
