梅屋集卷五
宋許棐撰
梅屋雜著
送旦上人序
詩曰琴瑟友之東萊謂無時而不在側若朋友然故曰
友今士自時文之外無學不仇何止牙䕫庭戶草深三
尺哉山僧野道間或習琴亦未能以友友也旦上人禪
外一琴朝㩦莫欵調合而氣同予謂若師者始可與言
琴之友矣師曰言友琴者惑也言不友琴者亦惑也言
友琴不友琴皆惑者尤惑也海上有子春先生吾為子
往而問之遂抱琴而去
巫說
小人倚巫為命一人疾闔衆走巫以巫之在不在候吉
凶以神之降不降騐生死巫在衆喜神降衆益喜降曰
某有某罪某崇&KR1090;之祀可贖也衆諾雷應惟恐齊餕不
嗛其饗疾瘳重謝巫不瘳不巫責也梅屋居士曰我命
在我不在天而在神乎不在神而在巫乎蓋其中心有
愧愧而疑疑而亂亂則邪入矣邪則病病則懼懼則妖
興矣邪入妖興而命在我乎命不在我禱猶詛也生猶
死也巫小人之尤也大不可倚也作巫說
䟦四靈詩選
藍田種種玉薝林片片香然玉不擇則不純香不簡則
不妙水心所以選四靈詩也選非不多文伯猶以為漏
復有加焉嗚呼斯五百篇出自天成歸于神識多而不
濫玉之純香之妙者歟芸居不私寶刊遺天下後世學
者愛之重之
䟦臨上人所藏東坡像
平生所見坡像此筆最凡宛然閭里一翁耳那稱如許
文章學問然文章學問東坡一生流離萬狀安得如閭
里翁優游終老不識半點榮辱邪
䟦劉季必畫冊
讀東坡石氏畫苑記每恨不見其畫此劉氏畫苑惜東
坡不及見之
題松巖所惠雪屏
一玉千山化工之無盡春也為山寫神筆端之無盡意
也揭之梅屋往來者之無盡觀也
寫真自贊
人道女不似我我道别無人似女似我非森森千丈松
之精神不似我者非濯濯春月柳之標度似不似皆得
人憎然亦有一些好處好處是今人衣冠包著箇古人
腸肚
䟦竹軒乞藥帖
茄不上貴人盤飣賴有山僧野道閒肚皮安著不感德
而反以為戚誠蔬中之小人也
書先祖監丞手澤後
翁年踰從心猶䟎燈下細字諸父懼非老人所宜又不
敢明諫一夕令棐稟翁寒漏下幾刻矣請歸寢翁解意
曰吾不愈于埋沒富貴達旦歌舞遺鴆兒孫者邪垂訓
四十年洋洋如昨日語真吾家之韶音也
硯志
此硯雖未佳而陵踰金玉者以先君舊物也先君游宦
章貢人硯俱亡後三十年硯歸于棐惟夜臺茫茫人無
歸日哀哉痛哉然能朝夕磨滌寫先君胸中未吐之書
人硯俱不亡矣
梅屋集卷五
