梅屋集卷二
宋許棐撰
融春小綴
開爐十日摒當融春小室為卒歲計亂書中得
舊藁數紙藁自甲午至已亥詩不滿三十更散
失不得傳則與日月俱棄矣併綴數文為融春
小編非千金敝帚是尺璧餘陰也梅屋許棐題
樂府
妾心如鏡面一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長遠心
郎心如紙鳶斷線隨風去願得上林枝為妾縈留住
題舒王游半山圖
驢載新詩僕抱書松聲禽語當傳呼不知邂逅耕田者
問著青苗免役無
題錢叔恭立齋銘後(蔣魁作銘)
拄義撑仁難著脚十人著脚九斜欹此銘不特為君助
今古儒家砥柱碑
舊漁竿
掣斷江湖幾線風蓑衣閒掛餌瓢空何因獻入君王手
持向磻溪釣太公
草屨
江湖蓑笠舊交情石滑泥深步轉輕恰是草鞵蹤跡險
官程高處越難行
題贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
宗之惠梅窠水玉牋
百幅吳冰千蘂雪對吟終日不成詩憶君同在孤山下
商略春風弄筆時
月澗惠硯滴梅腦
手不題詩已數年硯甎相伴學于禪為君蘸濕元暉筆
寫出江山雪後天
踏雪尋梅興未償衣襟賴有隔年香銅匜更炷冰花腦
不到孤山也不妨
春思
嫁得蕭郎不戀家幾年流落在天涯滿懷多少傷春思
嫌殺門前呌賣花
贈墨僧
老硯磨穿事不成萬言堆裏鬢星星願隨君去柯山下
收拾殘烟寫佛經
送趙丞汝諤
竹梢風露松梢月未扺吟丞氣味清笑問兩年何所得
錦囊詩重俸囊輕
重陽乏酒
黃花冷笑竹籬邊笑我牀頭乏酒錢帶雨折來無用處
碎挼金屑和茶煎
燭
長身夜占銀臺立熖熖光搖頂上珠貪向華堂照歌舞
不知灰得寸心無
代術者言
不聞沸鼎烹夷叔那有雲臺畫四凶自與君心消息了
却將甲乙問窮通
贈錢相士
我貌君容一種寒鷺漂鷗泊廿來年我詩吟就無人買
君相公卿煞得錢
觀松巖畫卷
老屐相隨四十年慣看蒼翠聽潺湲今朝細玩松巖語
猶有行吟未到山
吳江道中
一别吳淞二十秋敗荷枯柳搃新愁白頭交友凋零盡
賴得寒江幾個鷗
題陸宣公堂
一編奏議從頭讀句句冰聯玉綴成不是德宗嫌切直
自緣唐室未昇平諂魂盡逐殘星滅義魄長隨霽月明
我亦愛君憂國者歲時來一拜先生
送趙蘭坡
弟判嘉興藹政聲蘭坡兄又出專城如將天上一蟾影
分作人問兩郡明江冷雪隨帆幅去路晴梅映轎窗行
開藩便拜歸班詔也與玉山添重名
題趙恕可山臺
繞宅無非罨畫山吟臺更對好峯巒錦囊低掛花梢上
玉子輕敲竹蔭間小硯買來猿解捧異書編就鶴同看
主人出赴功名會澗水自清雲自閒
小蓑道人
滿面瘡痍痕胸中一泓雪醒吟鶴背風醉卧鷗邊月不
賣嚇鬼符不試煉金訣笑問舊蓑衣秋來添幾結
題丘竹坡新地
長安富貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿壁寫書編到處安冬簷日暮煖夏戸風晝寒不是時
令舛自緣心地寬天下政多事未須牢閉關
題雪林畫
亂灑春霙著紙寒玉成天地片時間有人語盡江湖冷
却愛尋常罨畫山
梅屋集卷二
