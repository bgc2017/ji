養蒙文集卷四
元張伯淳撰
碑銘
嘉興路總管府推官劉君先塋碑
濟南劉君鐸以至元二十五年正月吉葬乃祖乃父于
郡東門之外既事徘徊丘隴如有望而弗至者退為宗
親族屬言曰維世積功植德式克施我後人廼今薄以
儒術餙吏事而自勵於民庸顧何修得之礱樂石以著
先美俾子子孫孫有考於斯將於義為可而未知攸屬
也後十年當大德戊戌為嘉興路總管府推官會伯淳
以公事至其境内與君有聯知君沈毅明審非屑屑目
前得喪利害者固已覘善慶之有自既而馳書以碑請
若稽前代先廟有碑近世揭石先塋亦其遺意辭不獲
謹條世系里居與君自序所歷按劉氏之先占籍大同
之懷仁縣為素宦家先是甲午歲徙居歷城諱某於君
為祖以好善稱於鄉諱某於君為伯父諱義是為考不
慕榮進惟知義方教子期以亢宗得年八十一而終君
不負所期卓然有立至元壬午授承事郎吉州路宣課
提舉明年提舉廣東鹽使司事廣寇黎德弄兵聚至千
艘所過州縣傾動君躬率鹺丁與之犄角官場賴以安
所儲庤鹽得存以斤計者八萬招徠叛民顧總統鄧監
軍凡二十有六人鬻鹽戶周從龍等遁去來歸者四十
家擒許寬三十七人倚衆抵禁者當從事祖塋之年授
沅州路黔陽縣尹兼勸農事至則能以修孔子廟為先
兩序翼如七十二賢像繪事粲如捐俸資以給不為靳
縣治若堂若寢若岸造舟以利涉勸民植桑種果以滋
生理舉無廢事彊盗龍興等掠殺茶局官至是逮捕獲
洞寇楊勝都楊祖從與器械俱焚擣巢穴得所掠婦女
三十八人縱還合聚脅從罔問戶口增至一萬四百二
十五時二十七年也歲甲午再調永平縣尹廟堂以材
選遂掾中書省嘗扈從至上都劬躬盡職垂去若始至
其在嘉興以平恕稱觀君所歷非久宦常修宦業者能
爾乎自昔里稱善人身備潛德是為不在其身而在其
子孫子若孫知世德之不泯不敢越乎分義所安則嗇
於前者又必豐於後嗚呼劉氏之慶未艾也銘曰維劉
著姓系出陶唐歷周迨漢遙冑莫詳派于大同組綬相
望維曾維祖世有令德維考之傳是效是則于彼歷城
附庸版籍不嬴其躬施及後人一命江右再命海濱賦
平用裕爰集叛民黔陽百里績用攸著既修泮宫既新
公宇有姦必鋤靡廢弗舉外庸未竟夙夜省署出佐藩
條自開高華胡然而臻先猷孔嘉發潛闡幽匪辭之夸
厥初建塋相方視宜俞山之東盤水之西以報以祇祀
饗式時積隆報豐祖考是思
故同知懷州事郭公墓誌銘
元故同知懷州事太原郭公既葬後六十年為元貞丙
申仲子筠以嘉議大夫僉江浙行省中書事祈閒得請
寓錢塘私第懼先德既殁遂泯將無以貽後宜植銘先
是至元丁亥歲伯淳從事東浙憲府幕時僉省公為使
公餘獲稔先大夫出處兹以銘見屬伯淳謝非其人不
獲命則謹條生平梗概公諱義字信之高曾而下世為
力田積善家其先官下邳遂居焉祖諱謙妣陳氏父諱
佑妣夏氏有丈夫子六人公居四生而靜深自髫齔知
好學不妄笑言孝於父母色養無違疾則衣不解帶藥
餌必躬迨終喪不忘終身慕其於兄弟無私殖無間言
處親友一以誠人或我欺不校也繇是疎戚卑尊各得
驩心鄉人鬭訟每於公折衷聞一言即自釋早有陽城
王彦方之風廼若為津梁以利涉為粥以食縲囚或貧
不自給喪不克舉者周之不靳尤慕老氏法即東郊營
道觀曰清夷延致方術之士闢上田為畆者千以贍家
饒於資而薄於自奉至施予則寧厚尋用部使者薦名
聞于朝擢左曹掾秩滿同知懷州至則均常賦息橫歛
決滯舉偏以惠愛稱屬金季傾洞民賴以寧州人到今
德之歲丙申六月三日以疾終于海岱寓地葬城南之
原得年五十三夫人劉繼靳皆先卒子男二長蚤世次
僉省公也孫男一友直江浙等處行中書省承發司管
勾孫女二長適江東道宣慰司令史李浩次未行公昆
弟中其最季曰儀嘗佩金符任山東都招撫使娶秦生
二子籍淮東屯田總管府知事簡濱鹽司管勾孫男友
諒友賢嗚呼積善之慶如是夫某惟仁於天地間為用
最溥而本於孝弟以公所賦所立由家而鄉而官皆無
媿於心而有德於人仁者與聞之在昔位不稱德者有
後僉省公自中統初元與省部掾史妙選敭歷四十載
内而樞密院判官兵部侍郎外而彰德判官同知泰州
路再轉嘉興浙西按察副使浙東按察使前後有賢譽
識不識咸稱長者餘慶所覃尚有衍未艾銘曰郭著姓
始虢叔封于周家本并客下邳老青州居家理處鄉惠
玄學修豐于德嗇於年位不醻世美濟子若孫復公侯
迹浸遠論益定闡潛幽
益都淄萊等路管軍萬戶李公墓誌銘
平章武愍李公生二子君其季也諱世雄字彦豪余與
長公湖廣行中書省右丞龍川公締交久稔君性行所
謂稱其家者大德辛丑歲余再入翰林始識君温其如
玉人也經年間時一晤語使人意消頃聞君扈從上都
道病猶強起前進少愈力疾以歸京師至則不可支五
月十七日終于私第得年卅一悲夫嘗拜宣武將軍益
都淄萊等路管軍萬戶居亡何舉以讓兄之子某娶崔
氏故平章政事御史中丞彧之女子男一某女一某俱
幼以壬申十一月三日生殁後十日葬永安山之原祔
先塋也猶子翰林待制屺實經紀其喪叙疇昔雅故請
銘余惟有功德及物者後必昌棣華偏其仁而不夀行
道之人亦為嗟惜可知其賢已是宜銘廼若里居代序
則刻碑墓門不復書銘曰考作室人如玉生而閱世去
何速少婦弱息禍彌酷公侯之始後必復
故紫溪隠君鄔公墓誌銘
余兒時聞台之寧海有鄔氏紫溪義學乃隠君子曰紫
溪老人伯仲所剙屋凡數百楹延致名儒私淑其子弟
及四方來學之士大要以切劘義理變化氣質為先其
以舉子與計偕第進士者前後相望幾二百人嗚呼盛
哉地當通衢二十堠一無驛傳游宦行客病之復築館
為樓榜以山海竒觀使過者於我乎舍居有餐行有贐
芻飯靡不克當時大夫士稱為詩禮家宋咸淳癸
酉紫溪公之子濟民從子恮竝列鄉舉明年濟民登進
士第歷官至掌故既歸皇元職方氏教杭學丞諸暨尹
嵊無曠日所至有能名於是知積善之有慶而詩書之
效昭昭也元貞乙未濟民來京師泣謂予曰濟民不天
先君大棄之以官事奪情且授選格有期不敢&KR0997;不敢
稽今將南還遠卜日薄懼無以章往賁來分杭學過從
之好以銘請余辭不獲則為考其狀公性倜儻行信善
蚤歲無怙奉太夫人孝事兄敬愛兄弟之子猶子其視
族譜䟽戚有疾病急難拯之由已里中歲儉計口贍其
乏病者藥之食之無靳色里中或蹈於非彛面折無隠
人亦弗忤理家嚴整歲時祀事甚虔虛庭廣甃雅潔不
塵莫年闢亭軒于所居東偏翼以名花佳木日與勝士
詩酒相從雖家事不堪視昔而故廬不燬於劫火鄰家
數十亦賴以存天俾終老鄉閭樂清窮勝所得亦既多
矣公諱詠仁字安叔其先自明之奉化徙台以子中第
恩授承務郎嘗贊㳂海制置使幕府尋入史館紫溪其
自號曾祖友直祖士遜故宋廸功郎臨安府司戶參軍
時丞相信國葉公銘其墓父大圭至元壬辰十月念五
日以疾終年七十三娶吴氏陳氏皆前卒子男二濟民
承事郎再調杭州路於潛縣尹女二一適同里應
試翁孫男一適越士王元實卜以今年十一月之壬
申日葬其鄉之紫洞柱山余惟官不必達得鄉里稱善
人可矣至若富而能貧没而有後其在斯人與其在斯
人與銘曰鄔因縣為氏春秋之後綿譜系家繇閩徙台
詩書之脈深栽培義溥利博成材多麗澤有慶子儒科
紫洞柱石永不磨
崇正靈悟凝和法師提點文學秋巖先生陳尊
師墓誌銘
余初入詞林與秋巖先生陳宜父為世外友其縱談三
千年宇宙間事亹亹忘倦酒酣為詩文意生語應筆陳
不能追有誦仙賀監風致高古處可追陶謝類非烟火
食語今已矣夫遺文有沙漠藁秋巖藁西游藁朔方藁
余承恩再入吴師成季以建康教授張君特舉詮次事
狀請銘按狀師名義高宜父其字生於寳祐乙夘九月
幼穎悟年十二作賦日能十有七負笈四方以暢其學
獨慕漢天師教走信之龍虎山拜今玄教大宗師志道
弘教沖玄真人于上清正一宫真人器之命禮其孫李
仁仲立本為師遂得道法且於儒業有進冠年著道士服
至元丙子江南始附三十六代天師赴闕既還山而大
宗師留中師至自龍虎山日左右之歲在辛巳裕宗皇帝
撫軍詔以師從後七年戊子被璽書提點玉隆宫尋應
召以宮事付其貳人三年晉王在梁邸迨改晉封鎮朔
漠師悉從行皇上初禩大宗師所領大都崇真萬夀恢
拓加壯制授師崇正靈悟凝和法師本宫提點元貞初
史館纂修世祖皇帝實錄下郡國訪求事蹟王邸異師
文學嘉名以其事屬得編摩體明年冬復從王覲錫賚
甚渥大德改元王就國仍載之後車越二年請以其徒
代得還至開平次桓州南道病增劇無言端坐而化時
乙亥六月二十有九日閩有隠君子自號曰漁隠於君
為考外氏歐曰澹菴耐軒皆負能詩聲學有淵源哉其
在朔方浩有歸志以漁隠君故痛不逮養猶幸得請力
疾奔程遽爾霣越謂為太上忘情則道未始去孝也大
宗師命即其鄉葬漁隐君余謂晉許叔玄入道時一還
家定省親既終後亦羽化師以之傳曰孝子不匱永錫
爾類大宗師以之夫道本乎自然而虚心所以求道惟
其然是以胷中無固滯學不勞而旁通百家用於致雷
雨役鬼神於卜筮推步俱有大過人者盖萬善由虚而
集至於盡其所受於天而無得見亦虚而已神氣可㤀
形骸可墮何身外物之足計哉師之輕財樂施固其餘
事然則身不必夀為善不必名而有不朽者在弟子雲
來相屬余以誠制授崇玄守正沖道法師鎮江路道錄
紫府觀提點住持何恩榮吴全節制授沖素崇道法師
南嶽提點加沖素崇道玄德法師提點崇真萬夀宫成
季也孫益謙馮道原季奕芳毛穎達夏文詠馮志廣薛
廷鳳陳日新張嵩夀張必正上官與齡舒致祥張嗣房
先是錢塘王夀衍一見脗合度以為徒制授靈妙真常
崇教法師杭州佑聖觀提點住持制授隆興路道錄提
點玉隆即師所舉代今襲其職曏歸葬龍虎時道于杭
余嘗為文以酬則於銘不可以荒陋辭銘曰道匪可名
儒斯能明集焉以虚充焉以盈坐而役鬼神顯而致雷
霆麾斥八極模寫萬形信筆行墨而泉湧返觀内照而
白生及乎參象數先吉凶盖洞究而咸精用於世而不
器世膠膠而獨冥冥一瓢為贅千金為輕夫是以勿嬰
廼若生事死葬人子之大經知虧恩懷禮之非道則吾
所謂忘情九光前導八景迎翩翩隻鶴凌太清龍虎雲
氣護祖塋去之千載視斯銘
體玄崇教安道法師洞霄宫住持提點郎尊師
墓誌銘
余在詞林與玄教宗師張真人過從甚稔於南來黃冠
師多所接識有能言洞霄之事繇曩歲甲戌逮至元甲
申經劫灰者再其間興廢支傾栽培扶植頓還舊觀郎
師之力居多暨余得告還里始識師篤厚樂易者也以
大德丁酉十一月五日蜕簮裳其徒楊君清一叙師生
平所歷及際遇兩朝光寵之盛而請銘於余辭不獲則
為考其狀師諱如山字魯瞻自號一山世為餘杭望族
高曾而下隠德不耀父必聞嘗階廸功郎里稱善人師
其季子也生而慕尚不凡於方學有契甫七齡父命禮
山中楊劉二先生為師卓然群兒間少長讀書敏悟年
十四被寇禍十八任本宫之務所行不類年少耆舊無
異論宫為名山道流雲會先是租入薄贍衆苦不足知
宫事孫君請於縣官給祠部牒以其資買田陽羡既得
上腴復闢田萊為良疇植無窮之利是役也師躬督畚
鍤日衍月拓歲計以裕宋寳祐間官給璉川田入宫盖
當戚里所久據者官不能平其訟有識于宫相顧瑟縮
師毅然請行曉以理義豪家欽聽遂有其業年二十賜
紫衣總教大師主澉浦嶽祠龍德觀己夘歲以衆舉充
通真齋高士崇真觀開山住持尋克浙西道判太一西
宫同都監前住持有獻宫田于官者師力詆其欺而舊
物以還至今賴焉乙酉陞本道道錄洞霄宫提舉知宫
明年奉香入覲奉天語欵密然非其宫事一不及拜大
護持寵命志蠲宫門租賦至渥也陞本道道教副提點
元貞初元欽被聖旨提點住持洞霄宫兼管本山諸宫
觀事明年宣命肆頒師自以暮景榮逢欲入謝非筋力
所逮俾道錄君詣闕下承恩勞問視昔有加不緣懇祈
特賜宫金衣一襲餘錫賚有差道錄君亦欽受宣命為
杭州路道司盛事惟師聲望行軰積而後成宋内廷承
應非遴選不得與師表當時國朝金綺法服正一教惟
天師宗師得受賜而師衣被之凡皆同衣所不及其孝
義果敢尤出天性師祖凌君中年苦目𤯝寢食動止皆
須人師於藥餌必躬至烹飫澣洒細事不以為憚歲時
歸奉二親志與口體咸極其養終喪哀毁盡禮宫田隸
常之宜興當乙亥冬鄉民倚農負租莫敢過而問師勇
往善處佃不敢逋既而夜渡太湖風起浪湧中流摧檣
失柁覆溺在俄傾舟人相顧失色師了無遽容惟以二
親年高為念風亦隨定不減謝安石浮海雅量羣從寠
弱者咸使之有家前後葬不能舉之喪亡慮十數每慨
兵火之餘有不得以考終及無後者比比設黃籙大齋
按科普度凡八十名多肸蠁之應先是遊洞霄者自杭
來凡三舍芻飯扉屨無可於資師捐私槖買趙氏故第
易建龍德通仙宫祝兩宫萬夀延四方衣冠之士道錄
君實提點住持庭宇森爽花竹秀野至者如歸師晩厭
塵喧將於此終老焉而數不能逃享年七十有三入道
六十臘生以乙酉十一月二十日葬以大德戊戌二月
一日臨安縣靈鳳鄉棲真洞山之原其兆也師孫十人
胡宗老范天祐章振文吴貴德胡仁方水丘浩然楊繼
玄張舜申王之瑞常逢吉皆單傳余聞晉許君邁家世
士族而不慕仕進又未忍違親即餘杭近地立精舍嘗
曰山隂南至臨安多金堂石室之勝時一還家不廢定
省與右軍諸賢為世外友其事略與師同師則庶乎身
被五福者矣銘曰洞天六六大滌一中有耆龐為時出
蚤更世緣義而質事苟利公躬靡恤内行潔修威儀秩
冠年遇知在禁密晚歲際逢當今日金衣特賜恩光溢
二師之外罕其匹身章世守㒺敢失嗟嗟年齡踰七袠
積豐報嗇理莫詰棲真洞山安且吉
杭州殊勝寺圓明通應禪師碑
世祖皇帝朝今御史中丞崔公以使事尋訪江南人物
言杭州殊勝寺因長老有異德聘不能致詔侍臣馳驛
趣入乃強起以至元二十三年秋赴闕下奉清問甚欵
退就集賢院賜賚更蕃越五年告老還山辭情切至宣
授圓明通應禪師肆頒大護持寵命以榮其歸公卿大
夫名師宿德設祖道都門外為一時盛事南還七年示
寂實大德改元十月晦日也提點宗陽宫南谷杜君道
堅夙有陸修靜入蓮社雅致狀師之行率其徒以碑請
余惟外舅故戶部侍郎浙西安撫使菊坡先生趙公與
師締方外交誼不得辭則為考其狀曰師姓俞氏名正
因杭之仁和金浦人生於宋嘉定癸酉五月二十五日
前一夕母徐夢天之西北風颺大黃幡極目無盡生而
紫胞瓊質如蓮華捧足狀頷下黑子出數毫盈寸童年
即能先事而知凡事不學自解年十五為人已疾禦菑
輙驗少長不願有室辭親出俗先是季父守常學佛殊
勝遂從之精修苦學脅不至席三年故浙東安撫使趙
公與弼為請祠部牒祝髮即常為師每懼局於聞見遊
方參請不憚勞時笑翁堪禪師道價傾動叢林師往育
王禮焉翁始陽拒師跌坐選佛堂下牀竟夕不動凡再
閱月一夕定中聞霹靂聲覺則通體流汗如脱殼漏撫
掌大笑曰如是如是翁遂延入俾給侍左右密受信具
故自號曰霹靂後駐錫湖州玉岡長慶禪寺分席演法
屈其座人初主徽州黃山祥符宋秀王諸孫蚤所賞識
至是治精舍霅水上延之侍郎公轉漕江東檄住建康
之保寧不就尋以父喪歸金浦迎母氏入寺以孝養終
日以諸善友究竟生死大事晚歲得蒲團三昧每禪定
往往累日寒巖枯木不暖而息存神游四外冥觀一切
事受知穆陵嘗拜號妙慈禪鑒賜紫衣當時宗藩戚畹
下逮閭巷善信靡不皈嚮鐘魚聲相續世人稱為佛子
杭既歸皇元職方氏始附之民生理未定師為粥食餓
者日以千計久之扶老擕幼遠者亦來每歲中元設無
遮會普資冥福師在集賢時當丁亥秋潦飢民視昨逾
甚杭父老盻然覬師言還而未得請飛書勉其徒悉出
衣鉢之資為續艱食前後二十餘年賴全活者甚衆既
還山進諸弟子語之曰寺剏於唐始名最勝宋治平間
易今額自祖師來派別為四甲乙相承院事吾老矣山
門營葺缺如傾囊倒囷非所靳將鳩工度料其相與亟
圖之衆翕樂以聽各盡其力所至不數年殿閣屹峙若
廡若堂湢咸改觀像設供器粲粲莊嚴師以為未足也
營搆大殿于仁王閣後為國祈福官民樂聞相率成之
初寺田不過二頃凡買地拓基及田歸常住者十一頃
有半皆師生平所積信施其孫法性正心思聰幸康謹
傳復能以所樁積披度田半頃之嬴加多二頃檀那所
施又一頃半幸康獨指五頃為膏沐費今則阡陌相望
贍衆不止粗足若本派春秋祭祀及供佛飯僧則自有
田十九頃又不與此度門弟子百有餘僧先人故廬改
為蘭若命孫愚曉主之兄女適湯外孫亦為僧曰緣成
志立可謂動無不虚靜無不為者矣示病之日集大衆
付住山似玲而下十二人以後事戒毋乖毋侈勉以必
勤必精必完葺所未竟庶成吾志即後圃為塔俾全而
歸尅以二十七日入寂不期人之知也而聞於外行省
行院官入室問訊人事牽縈後三日乃化留偈云有心
有法無心無法心法兩忘有無不立端坐如生緇素焚
香作祀雲蒸霧滃者三晝夜以閏十二月二日庚申葬
得夀八十五為僧六十一臘法語偈頌散在方外余不
能為釋氏之說嘗聞之或問師教禪分合之旨答曰禪
言心教言法教以載禪禪以寓教二者不偏則心法顯
明世尊正法眼藏迦葉尊者一笑而得展轉流傳至達
磨西來後五百餘年笑翁得之一笑然則由迦葉以來
其間於道漸頓固難概論而傳必有宗如師言盖以笑
翁正傳自任也乃若服氣自養能積日不食其神通足
以濟世利物似有合乎佛圖公者是豈空虛無用之謂
兩忘哉惟戒故定定故慧慧則八萬四千法門胥由此
出師亦古所謂天人師也耶銘詞曰師之生夢協休禎
如紅蓮玉嬰事不學而慈相天成師之戒愛根勿罫金
剛勿壞細入乎鍼芥大周乎沙界其内無外師之定不
情不性不垢亦不淨非動亦非靜霹靂其應師之慧纖
塵不滯照覽無礙合精粗鉅細燭照數計師之夀八十
有五言行是顧其生也無瑕以永終譽於幽明廣度其
徒紛紛維功行是遵維堂構是新誨言諄諄維十有二
人豈伊十二人凡吾法所因吾身所親其授受則均植
而松筠翦而荆榛與天地為春護此堅珉
養蒙文集卷四
