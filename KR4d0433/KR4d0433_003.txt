養蒙文集卷三
元張伯淳撰
記
拙齋記
青社馮君司東浙憲事政成還里道杭以余嘗從事幕
府過從甚欵命余曰吾以拙名齋子試發明其意余按
拙之名何所始三代以前無聞也自老氏大巧若拙之
言立巧與拙遂相對峙時猶未置優劣其間也厥後以
乞巧去拙寓言以巧勞拙逸自况於是章甫逢掖之彦
始貴拙而賤巧雖然是特論其迹也君以儒發身公餘
手不釋卷上下數千年事涉獵融貫其於理亂興衰成
敗利鈍正邪取舍若燭照龜卜餘力見於文墨組織雲
錦有足傳者可謂拙乎半生隨牒四方而計所就如螘
旋磨可謂不拙乎先疇畎畆人或言其日削養廉所仰
往往不足以支吾行不可謂不拙也然而東浙四年舉
偏決滯所至可紀四明郡胥姦滋甚積蠧公帑為緡累
數萬異時以公事至明者或知之而莫能端倪或得之
而漫無定力至是一大治之使直指使者皆若人安用
屑屑為錙銖之較他善狀遽數之不能終而謂拙者能
之乎仕每得於不求禄雖薄而常續造物所以為君謀
者又未嘗拙也天地間一自然之理爾何營何為何巧
何拙猶之水焉無求於深無意於行得高而渟得下而
流石激則湍風動則文一出於自然而殊狀異態有不
勝其巧妙水何心哉君所謂拙亦直見於謀身而已等
而上之輔相國家措置公卿大夫百執之士下至庶人
微至於萬物使履屐莫不各當其為審治體周民急燭
事情當不止如小道可觀者拙云乎哉昔者君子之處
於世不求有功不得已而功成則天下賴之不求有言
不得已而言出則天下信之是拙也而非所以為拙也
然則君所以名齋之義庶其在此乃若圖書左右風月
往來此其中所固有而他日角巾里第事也未可為君
道君名涇字寬夫以朝列大夫副浙東道按察使云
元故平章政事李武愍公墓田記
李氏系出西夏至武愍公益大其門迨今名在宇宙功
在國家威德在江南之士若民葬京師之西三十里曰
永安山之陽䘏典視諸勲閥獨優時論榮之較德焯勤
有碑有記有幽堂之銘其於傳無已公之子世安今為
江浙等處行中書省參知政事慨先猷之未竟罔極之
莫酬即塋域左右買田以共蒸嘗五頃而嬴且將續繼
焉前翰林院學士張伯淳與參政公有都門過從之雅
錢塘解后一再為伯淳言世安幸甚一門被遇聖朝何
修克稱實維前人功德所及今娱奉重闈祖母太夫人
年過八袠康強如壯年每家慶檀欒歷歷道往事必以
世濟先美為諸孤勉尤切切然以房杜子孫為深鑑凡
為蒸嘗不朽計亦太夫人意也其為我紀其事伯淳按
禮經大夫士有田則祭無田則薦祭重事也今田租之
入與歲事為無窮子孫世守而勿墜足以致其無窮之
思可謂孝矣於乎一人之身至於子若孫如雲而來其
初則一也人而不忘其初則孝友睦婣之風不能不油
然於雨濡霜降之際歲時一至或再至焉摩挲松楸祀
事既灌父勵其子兄勉其弟亦惟上而報國次而致身
而無忝廼祖凡可以增光潤色為有衍勿替之圖者不
止祀事巳謹再拜書以遺公歸而刻之墓門尚相為不
朽云
桐廬縣重建學記
道與天地並學校者吾道所寄也自郡縣以傳舍視其
官日汲汲焉求以苟逭吏議其視學校為已分事者幾
何人東牟王君士文繇翰林出宰桐廬至則知所先務
戾止芹藻徘徊顧曕慨然以興學自任越二年政成民
和審其時之可也乃捐已俸為倡同寅允協儒家聞勸
而率輸材薦力者爭先以至里之大姓長者獻助無靳
色既度木近郊不給則市之旁郡於是匠事悉備恢規
拓址增崇三尺許將使潦至無虞廣袤較昔加焉若礎
若閾咸易以石又所以圖不朽營鑿塗塈如法過者嘆
羡以為數百年未有儒學副提舉天台柯君謙頃以公
事蹈其地亦為余言是學堅鞏而宏麗真足冠江南諸
邑會余戊辰同年進士孫君潼與其鄉之同志叙興成
始末以記屬余因誦尹政蹟可紀為多且謂尹於是舉
心勞形役不搖羣議不間朝夕不辟風雨故學成而民
若無所與其間者始大德己亥歲秋明年冬落成嗚呼偉
哉曩余直翰林知尹實素聞此言益信竊謂桐江以子
陵而重然士之於學出處行藏固自有義一絲清風高
矣環轍歷聘果屈乎夫知吾道之必可濟世而懷寳自
迷不可知斯世有足與共理者而我得以全其天顧逐
逐利禄奚益哉然則子陵得孔孟時止之義士君子之
學孔孟盖不止是也按圖志學自宋嘉祐間徙置縣之
東山鼎新於紹興重修於嘉泰其後雖不時補苴完葺
而規模之隘陋如昨也今輪奐翼然濟濟多士藏脩游
息於斯毋自畫其所已學而勉其所未學不求扵用不
必於舍惟義之為適庶足以希聖賢之事廼若給復以
優之儲材較藝以升之欽惟詔旨炳炳也有民社者其
曷敢不承是役也達嚕噶齊某主簿某克相其成匠以
工計凡四千夫以庸計二千糜粟百二十石費楮劵七
千緡各有竒云
處州路重修儒學教授廳記
魯泮宫既脩繼以復周公之宇頌之作所以著其能也
顧何人哉余友天台童君教處學三年廢必興弊必革
凡皆職分之所當為於是廟學嚴整養士田久不得有
其有者悉歸疆理廳事故有地侵為戍壘亦二十載而
嬴能無敝乎巋然屋立無壁僅見楹楹相對廼收拾官
物所餘棟梁榱桷靡或遺又市材於所産以足其用經
營塗塈治之如家廳若堂咸有序外作門五間中庭開
軒延賓燕好更衣膳饔各得其所不陋不盈工與夫之
直論定而責成焉弗以日會他人處此鮮不乘之為米
廩蠧其能儲廩以供膳脩職教者巳足為賢是役也盖
撙冗費以給一不以病學計括人士為邇來所未有且
翕然一辭不遠貽書屬余為記烏乎士之於學孰不歸
而求之有餘彼放心不求則將失其在我宇宙間事已
分内事能盡乎己分所當為在我者固自有餘用無待
乎其外也不爾之思何往而非牽補罅漏其仕也亦直
計日需進而已傳舍有無何與我事然則君之能復舊
宇亦求其所固有者為學之道非與以立善榜其廳事
於齋曰朋來聖人觀為善之君子既審其所以所由而
又加詳於其所安先儒有言以善及人則信從者衆夫
以校官品秩雖卑位貌較餘官則清而高則繫乎人焉
君能使郡府知所敬廉訪使者致其扶持推輓之力非
有善足以信從能爾耶自昔公論自學校出待久乃定
是視垂去如始至者為何如君去矣此意續續是在來
者君名應椿
處州演政堂記
處州路總管李侯多爾濟以元貞元年秋八月到郡知
以民所疾苦為己任既而百廢具舉初郡治在九盤嶺
顛至元十五年燬焉爾後官無定居非所以示民曕二
十七年總管幹勤詢謀寅協捐俸資若干買故宋丞相
湯公私第開總管府廳事有所贊畫有幕鞫獄有地逮
吏舍庫厩庖厨靡不具然庀材于風雨飄搖之餘補罅
苴漏苟美且完嗣而葺之者未遑也至是廳若堂繪素
如法軒忩戸牖涼燠咸宜中有所憩曰中正後有樓樓
之下對闢齋室榜以存心養性使傳時至者如歸規模
莫不宏敞旁隙地築亭二面塘背岡四時名花相續周
以竹松栝栢遠峯送青勝賞自足公餘與同僚時一登
覧有燕寢凝香風致凡其鳩工度材胥俸焉出役以農
隙分毫不為民蠧堂序既秩秩而廳事之所名扁未揭
侯再拜請於江浙行中書省右丞性齋馬公公曰疇昔
之歲吾被命旬宣束浙括固所部也民貧俗儉吾有取
焉至今山川尚歷歷心目間遂欣然援筆扁之曰演政
堂取唐人詩中語因扁其樓曰明遠亭最後曰退思侯
拜賜已退而諗嘉興張伯淳曰千里宅生所寄瘠土曷
使沃窮簷曷使富每懼勿克稱職其即官署成規而藩
飾顯設之若無難然自入皇朝職方圖籍以來二十載
而嬴有地治者始獲完所舍而況名相不鄙舊所經行
特書其顔翰墨餘光觀者增壯意自有括山無此盛事
云胡不紀抑堂於室為尊政於事為大敢為演政請記
是亦右丞公意也余不得辭竊謂總管禄秩視二千石
已所喜怒所勤怠千里休戚繫焉世之以温飽視其官
者鮮不以傳舍視其居昔人記褒城驛有云舉今州縣
皆驛也州縣之政有不利于民可以出意革者則曰我
即去何用如此審如斯言求民無困得乎侯顧能視傳
舍如家完葺所有增拓所未及想蒞政堂皇之上私謁
無罅而售公道有闕而存豈不明白正大哉夫政者正
也莫先於持身侯在郡且二載得廉能譽由身而推之
同列與士與民㒺不盡乃心力如曠舉鄉飲使郡人知
有禮讓初請圭田使郡官得以養其廉凡皆不特為一
時計奉檄周行列城切切然求所以薄賦之道上體天
地生物之心是又不特為一郡計也引而伸之固當流
聲實於四外報政宜不虛乃若一日必葺去之日如始
至郡人所望於侯者盖不止官署而已
蕭山縣學重建大成殿記
縣有學學有大成殿凡皆然不特蕭山也蕭山為邑西
瞰錢塘東接千巖萬壑之秀宋紹興間建學文筆峯前
拓址恢規自昔為諸邑最弦誦聲日相聞名公鉅卿彬
彬軰出皇元混一以來士由學者咸給復部使者往往
能以宣明勉勵為己任以故飭弊植僵視前弗替當至
元壬辰歲廉訪副使東平王公侯既宏闢郡學行有餘
力重建斯學時教諭山隂王酉焱亦能營治如家不日
而成當有紀其事者惟殿之成欲速不遑擇木曾未十
稔腐弗克支大德戊戌縣尉大名王振麟伯教諭天台
陳處久德可四明陳適丈卿首議撤而新之既而尹燕
山王琛國寳來止慨然謂宜主簿太原王泰亨仲通與
達嚕噶齊瑪勒丹咸是其議顧力有不逮會是秋副使
拜降公僉司事王公渙循行至邑奠謁如禮邑大夫率
教諭陳處久陳適闔辭進曰殿不稱學不亟圖之將壓
焉戾止藻芹顧瞻若是為士者無内媿乎二使者作而
曰是余心也若所言犂然有當既得請於是邑令佐提
其綱尉相其役教諭傾廪以經其始諸生莫不薦力輸
材起己亥歲夏四月以是秋八月告成易腐木而堅改
舊觀而新民不知役士無異論奐然翼然過者駭目洞
心於乎盛哉竊謂君子之於學患不固耳思必精辨必
明行必力然後見諸日用而不悖猶之農鹵莽滅裂而
種其報亦將鹵莽滅裂向使當時工善度材官不計速
效殿雖歷千載猶一日也欽惟制詔屢頒崇尚孔子之
道有地治者㒺敢行其胷臆以壅皇澤士何幸然士所
學何事如徒切切然求以復其身而其所以自立則惟
苟且是務殆與前所謂腐木者奚以異可不懼哉德可
與伯淳為中表道其修建顛末為詳且為伯淳言尉儒
而通公餘過從無虛日宣力居多同僚名家子文而才
事焉而弗怠令佐又皆知所本實綱維是故能底於成
然則豈偶然哉衿佩來游知其成之不易而責效之不
可以速則在我者必將求為可久之道雖然豈直繕脩
一事而已邑之官若士謂伯淳嘗職太史氏言或可信
後求文以垂不朽因述所見聞云然尚相與勉之
處州松陽縣重脩儒學記
郡縣有學所以化民成俗處州自昌黎韓公作廟碑而
益見孔子之道尊抑亦文物之盛而振厲之有其人也
松陽處支邑學在縣治東南殿與堂建於宋紹興淳熙
間歲久且圯皇元一統屢頒詔旨嘉惠學校猗歟盛哉
㒺敢不欽然為邑長於斯往往簿書期會之是務其於
完葺若不暇焉者元貞丙申歲冬縣尹赤盞君顯忠始
至祇謁廟下徘徊顧視藩拔級夷其僅存者且庳陋於
是慨然為己任歲丁酉為大德初元撤崇化講堂而新
之更題其額曰進德大成殿經始於十二月視舊規崇
五尺從廣一丈有竒改作東西序繪從祀像門廡齋廬
庫廪庖湢位置各得其所二年冬落成三年春三月工
告備是役也木石輸送雖出儒家工若夫悉仰於縣而
民不知意氣所感鄉之大姓莫不喜聞而樂助開拓宏
敞輪奐美哉奠饗秩秩觀曕為改是學遂甲處之諸邑
尹功實多余惟孔門論政學道為先弦歌風聲越千載
猶一日盖自井田廢學制多不古惟蜀被文翁遺化所
至建學眉之邑四學凡十有三嘉之邑五學凡十有八
率多士闔力所剏不勤學官二丁釋奠如禮名曰鄉校
亦有所謂山學者庶幾黨庠術序之義焉江左儒風猶
盛聖代崇尚之典視昔有加謂宜廟學森嚴在在新美
而有民社者漫不加意官於學者復以傳舍視之怠不
能修為之弟子員則盻盻然惟弛征給復是覬廢而不
治不計也仰高瞻前恬然若無所與毋乃昧其本與今
松陽以斗辟縣廼能增壯學宫使宗廟之美巍煌焜燿
濟濟衿佩游其門升其堂入其室皆將戴仁抱義耕道
獵德履忠信而躬孝友以無負國家樂育初意余與尹
昔嘗從事福建憲府知其廉且能聞宰是邑剔蠢䟽棼
舉無廢事而能以學校為先既而新公署修囷倉固狴
犴以至隄梁營戍繕築靡不周尹誠賢乎哉不特尹為
賢而同寅亦克協心達嚕噶齊噶勒默色主簿秦濟亨
代者李居忠交相程督遂迄於成皆可書也邑之士不
遠千里移書云然願紀其事顧韓碑在前何敢僣雖然
尹能以教為政是謂知本遂為之記
餘干陞州記
皇帝踐阼之明年詔江南諸縣戶口及若干者陞為州
中若下凡四十有四餘干其一也一時司牧之寄往往
選而後使於是以托音為達嚕噶齊餘皆才彦既而東
西行者誦餘干之政視昔加美然肇州以來二載而嬴
未有紀其事者會達嚕噶齊以公事至浙行中書省分
杭州路總管府判官韓君屬余為記按圖經餘干故越
之西境所謂干越屬豫章郡六朝相仍為鄱陽至唐以
饒名州縣亦隸焉郡有沿革縣到今始改先儒楊文公
登驛而望千峯競秀目為天下絶境州治左右二石如
踞俯臨溪流干越白雲二亭峙其上唐宋時韻人勝士
吟賦相望士生其地代不乏偉人故丞相忠定趙公雙
峯先生饒公以新安朱氏學倡於鄉流風陶染百年未
歇以故州人知循理好學力穡務本其東近接彭蠡雖
廣袤沃衍水潦時至則為壑民不勤且匱南廣信西豫
章境内榖粟絲枲仰焉然介乎兩郡姦慝易於出没御
苟失道莽伏林嘯者或不免自昔號難治今為政如前
所聞豈易然哉易曰改邑不改井井於養物取之不竭
邑可改而井不可遷有恒德也達嚕噶齊君篤厚明恕
始至垂去如一日州當巨浸之餘切切然乞發廩以賑
民飢蠲徵以紓民力至馳驛詣行省為民請命若不能
以朝夕居視古者思溺由巳之心不過是非其德之有
恒乎同知州事孟慶詳牛恭判官阿爾斯蘭伊努高潛諸
君又能虛心而佐理余想協和堂皇之上舉偏決滯利
興害除所以來輿人之誦千里之外亦喜聞而樂道之
與烏乎龔黃卓魯史稱良吏地之小大無庸論夫以城
郭人民之舊欽承休顯命而新之甚盛事也書曰作新
民大學援其辭而申之曰君子無所不用其極然則為
國家司牧者苟一念或怠一事或差民將奚賴抑所謂
作新非好竒立異之謂也有藹藹之政不求赫赫之名
足以振起而有餘廼若古之不舊今之不新士君子之
於政盖自有經久無弊之道後之來者尚於斯有考云
王眉叟分春堂記
御前法師錢塘王君眉叟清修雅尚久而可親與余同
客京師居且近過從視鄉居時為稔元貞初元以靈妙
真常崇教法師被旨提點佑聖觀將行諗余曰吾寓跡
開元占一榻地於宫廡之西榜曰分春故友溫州安撫
使徐公似孫所書不忍易其為我記之今開元楊氏故
第也當中齋左丞亡恙時余嘗與談燕所謂分春盖屢
涉其地已矧自浮湛班行越四載具松楸之夢釣游之
思宜何如也幸因涉筆凝思遊神於分春樹石間尚何
辭或有難之者曰師命名之義何居將無取為此春酒
以介眉夀之詩乎是於師之名之字有合矣然壽可分
也春於何而分余曰惡是何淺之為章句儒也夫大道
本不可名強名曰大強字曰道皆寓焉耳古者至分方
士衣槲葉編蓬茨以自蔽固也後來易槲葉而星冠鶴
氅易蓬茨而高軒曲檻冠氅軒檻寓也槲葉蓬茨非
寓乎形寓也宇宙非寓乎由是念之春也夀也皆可以
分可以無分如徒以其迹而觀則蓮池俯瞰一時也桂
叢小倚又一時也雪後園林與夫月溪亭戶皆不過擅
一時納一景而已豈皆蘩桃穠李之觀乎然而古今一
理天地一氣無在無不在四端為仁四德為元四時為
春盖有流動充周而不窮者師寓迹開元又將典碩佑
聖道價增重矣能即其所謂強名者寓形者而致思焉
則吾室無物不春吾道無時不春吾身世又無往而不
春又奚分之為哉乃若面勢之塏爽位置之麗密丹艧
之洞心駭目本戚里第此固餘事也不書師名夀衍是
歲正月十一日嘉興張伯淳記并書
上官氏義居記
番昜上官君藻與余邂逅京師修整之士也踵門來告
曰上官氏出於閩派於番之興安到今十世若同居不
異㸑則自先大父以來如一日中罹家難二兄相繼殁
世藻領諸兄子奉母氏益虔母且死力疾誡子及孫必
守前人之規毋析毋異言不及他後十年僉江東廉訪
司事姚公得其實於攬轡之餘以為郡内美談率是邑
之官之吏之耆舊即所居以義居榜之而紀以詩敢求
文於執事者余復之曰美哉君之志有以知君之母亦
賢矣哉人之性本善一有知識莫不知有孝弟要亦人
之所宜為而非難行之事其不然者物欲間之也自借
耰之俗陋而後見承顔養志之為孝自䦧墻之事非而
後見徐行後長者之為弟世皆循吏則循吏無傳傳之
作世不古也然至其仁之可書是以足為世道喜余於
君之事竊有感焉或謂義不易為而守尤難固也君試
清夜以思今所與居者兄之子視吾之子若異也自吾
父母視之有以異乎就興安譜系而論繇從而再從而
三從而至無服不能無親疎之間也自十世祖視之者
有以異乎以樵溪較興安愈疎矣疎而至於喜不慶憂
不吊雖謂塗人可也然自閩之鼻祖視之本一人之身
又何有閩與番之異乎以是著而心語而家詔而子孫
則和樂翕湛之風可推而化其鄉豈惟弗墜賢母之遺
志將自先世而下實寵嘉之當與義門之李義莊之范
百世並傳餘慶詎可量哉嗚呼義者宜也知其所宜為
而不失焉者斯可矣君方榮足華路余故舉其可久可
大者為君勉云
養蒙文集卷三
