養蒙文集卷八
元張伯淳撰
絶句
東山
公館地行仙山居著市廛夕陽凝照處光景最留連
題猴卷
休論狙公朝暮且看易生家數人心與日俱馳須信繫
椿有處
題唐承旨樂山二首
凌雨震風不動層崖峭壁孤高生平深造自得中有至
樂陶陶
世事各從所好靜中始見天真身在蓬萊深處四時景
物長春
贈彭萊山二首
三百五篇比興二十八宿心胷理數相為經緯萊山賸
納春風
總是江南倦客君平到處生涯老去黃塵漫馬襟期付
與鶯花
題愛山堂
曾是終南捷徑豈無長白名公觧識靜中真趣四時樂
意融融
題錢宣慰先母文賦梓本
吴越青氊故在科場黃冊昭垂前軰八义手段阿婆三
五年時
題陵母伏劍圖
忠臣孝子本同門沙漠茫茫自靖身可恨投鞍忘大義
安知伏劍是何人
王尉省軒
一覺天機生警枕萬端世慮集晨鐘莫將今昨分非是
出處周旋笑蟻封
題熊月池扇
占斷清虛讀楚騷無塵境界不波濤一方天影苔磯下
想見山人著脚高
贈相士天泉
來從江西去燕山云我未老當得閒雙眸鑑物湛如水
别有流𣲖非人間
次韻方虚谷賦海棠
雨洗胭脂點點鮮沈香亭上鬭春妍淵材休把無香恨
未必他花譜作仙
病齒四首
蕭蕭一室老維摩風日佳時電影過病裡不分春早晩
子規啼處夕陽多
自謂閒中不負春得閒無柰病魔生卧游翻覺塵緣少
長遣湖山入夢清
緘口支頤據一床憂愁風雨减韶光錢塘未必名醫少
自恨生無試藥腸
宿有愆尤在齒牙閉門經月卧沈疴杏園舊夢還重醒
無柰紅綾餅餤何
題孔先軰所藏菊圖
詩禮家庭隠逸姿倦游心事付東籬寫真不在丹青裏
一夜秋香老更宜
山居
兀兀山居覺日長舊時松檟又成行本無世慮何須遣
一縷晴忩栢子香
為范君澤賦梅屋二首
白玉堂中晚不留為花牽惹故鄉愁一泓天影依然碧
尚憶先翁舊釣遊
壑谷周遭萬玉妃當時茅舍映疎籬祇今便作槐堂看
不問南枝與北枝
蔡氏隠樂堂
南昌吴市自高風誰謂終南有逕通隠見以心非以迹
古今名教樂無窮
韓家蟠梅
玉龍擎重老寒枝尚記君家賦雪時誰謂天真終矯採
耐交還許竹松知
題國兄索笑圖集
江左衣冠盛事家妙年仍許富才華不知索笑從何處
肯對含章簷下花
隠梅二首
聽松倚竹總閒情偏慕逋仙百世名誰似羣芳搖落後
耐寒賸有暗香清
獨凌風雪飽烟霞不必山人處士家隠見在心非在迹
也知東閣有官花
楚龔雲山圖
小米心期付老龔雲容山色有無中懸知白雪樓頭客
一拂雲山萬慮空
題程雪樓雅嘯圖
梅亭聲價以文傳題識猶存癸巳年後六十秊誰展卷
西園景物只依然
贈楊法師
公館三年义故鄉羽衣猶染御爐香純陽當日長生訣
補報乾坤日正長
題單吉甫擕示江孝卿書卷二首
凝重楷法田家賦從衡草聖秋風辭江君九京不可作
翰墨千載猶陸離
單君昔佐吾鄉幕垂去還如到郡初今日都門重晤語
篋中惟貯故人書
題宋氏義門記二首
羣姦知敬義門李一忍曾傳九世張賸有覃懷佳話在
千年旌表尚輝煌
盛世可封常比屋世皆循吏傳應無祇今空谷跫然喜
筆底春風有鉅儒
蕭蘭英
翠裊腰支綘點唇楚蘭買斷四時春丁寕莫向游塵老
却顧蕭郎是後身
贈寫真焦善父二首
儒科芳潤到孫枝立本丹青非畫師寫徧時賢爭快覩
後來不特論姸媸
因形取像成三耳應手關心得九容老我豈堪珠玉側
與君惜不早相逢
寄蔡履齋三首
宇宙清明日月長不知時序有炎凉一庭野色無人共
桂子飄來何處香
美人秋水隔丰標老樹隂森鎻畫橋幾度經過須艤掉
不緣茅店酒旗招
夜雨西忩話歲寒雲萍自昔聚時難殷勤不在同衾處
長作西忩夜雨看
題清凉居士跨驢圖
三鎮勲名居士身清臞渾似灞橋人當時若附和戎議
未必詩翁為寫真
壬辰九月十日謝程雪樓宴集
醉裏不知身客鄉笑談猶作少年狂祇今寂寞他籬落
黃菊還如昨日香
謝劉東厓用前韻
少陵身世只他鄉誰笑狂夫老更狂雨洗東籬花事歇
小忩芸草四時香
題右丞輞川圖二首
風流别墅想當年花竹樓臺簇輞川不是右丞行樂地
可能景入畫圖傳
赤日黃埃行路難何時結屋倚青山此身可恨非裴廸
杖履相從水石間
菊軒二首
幽香耐晩水延生霜後何曾見落英莫訝當春賦秋景
春花未必到秋榮
旅食都門閱歲華黃花開遍更無花從知獨殿羣芳意
惟許蒼松共一家
竹林圖
畫卷流傳天地間令人想見晉衣冠竹間花底難同調
留向他年綠野看
御賜王右丞玉拄杖賦二首
耆舊才名倚注新密排細柳護楓宸清時無事征謀息
還有軍門杖策人
沈香為幹玉為端曾入先皇掌握間到手又沾新雨露
免教挂笏對青山
張氏七子奉親
聞說清名滿漢中綉衣光動舊青驄眼前七子皆稱孝
却笑當時賦凱風
題友竹詩卷二首
細柳營門寵渥新高風却羡竹林人望秋木葉凋零易
惟有歲寒情味真
一度相逢一笑開蕭蕭翠氣襲人來何當徑造王猷宅
洗眼天家白玉杯
春牧圖
姚黃魏紫鬭濃殷爭似劉家黑牡丹倚樹牧人烟草碧
覺來暝色趣歸闌
七鹿圖
引吭彈痒或凝眸楚楚黃衣野色稠應有星符呈角上
無為機穽得優游
思陵金書扇面
超然塵外萬緣空得失何須問塞翁鈎畫尚留奎壁潤
歛歸明月一規中
贈北士張梅軒
我游淮北還為橘君到江南獨愛梅所賦不緣行處改
定應東閣有詩才
皇甫松竹梅圖
三友亭亭歲晚時政緣冷淡易相知何須近舍今皇甫
却向圖中覓補之
錢舜舉青驄圖
翠鬛朱纓骨相殊貢來名種出單于唐韓宋李都休論
且看錢家進馬圖
懷家
穉子未嫻弓冶學老妻應賦扊扅歌近家猶自關心切
無柰侯封萬里何
五言律
送李公略
風雪滿吟鞍長江萬里寬宦清騰踏易聚久别離難人
去鶴應怨冬深梅不寒暮雲依舊碧幾度倚闌干
送廉僉事
昔聞今既見聚散苦匆匆雁影長空外鴛湖落照中逢
人知近況入幕報新功安得渠渠厦歡顔四海同
次韻賦容堂
占勝西湖上風生水面紋江湖千頃量天地一閒人即
此同盤谷底須耕富春何時分半席門外任風塵
喜雨與秦簿
閔雨雨隨應天人影響從喜還書六月生各遂三農有
美歸棲鳳無功到土龍好心充拓去豈但佐雷封
寄題王直卿詩卷
親年登八袠相對喜同庚此地為真樂之人有令名已
看青錦貴雅與綵衣榮隃想東溪上祥光兩兩明
與劉伯宣
屈指六年别關心萬里長重來深願見久病欲相忘風
物隨人老秋花似舊香公門桃李滿多媿一荒莊
次韻孫小隠二首
雲龍相上下舍此復安歸自恨交遊晩誰云景物非心
期同鄭老齒論借玄暉坎止流行處君應識事幾
薄宦欲何為謀歸未得歸每於心有愧自謂昨無非地
暖猶衰草天高更落暉山中多遠志早已欠知幾
送張永錫
臺閣文章靜相過眼倍明淡交還有味遠别若為情行
色隨秋薄扁舟載月輕書郵如可寄休付石頭城
赴淛東
涉水是東州江南記舊游中年偏苦别薄宦欲何求岸
北雪仍在嶺頭雲未收隂晴元不定且泛剡溪舟
曹士弘
士弘湖海士江右故侯家身世如浮梗弓刀又及瓜宦
途平步武吟社淡生涯一笑出門去江梅漸著花
送嶧山鄧同知
鄧君名譜系邂逅軟紅間解組離京闕題輿向嶧山秋
清行色好地僻宦情閒已熟雲霄路何時報政還
次韻伯幾寄示游西湖白蓮寺二首
樂事從閒得新詩以道鳴何人追惠遠入社有淵明深
院不受暑迅雷多快情遙知出山興如過虎溪清
波定潛魚適林深白鳥明村居忘物我秋日弄隂晴久
别何因爾相思太瘦生讀君五字律可以擅長城
送友人歸四明
聚首忽言歸人生足别離雙親須子至隻影動子悲栢
馬寧無憾蓴鱸正及時懸知風雨夜弦誦得眠遲
簡張疇齋
出門苦泥濘無馬又無車白髮遊塵裏黃花過雨餘天
寒宜簡出地僻易相疎上界羣仙在憑詩問起居
次韻安野内翰梨花
元景窮隂候春林早著花素妝臨曉鏡紅粉涴輕紗勝
賞懷京洛吟情軼永嘉泥中妨載酒咫尺路頭賖
送蒋山住持
未識師之面詞林叙語詳世緣皆土苴佛法孰金湯地
大山林小天閒日月忙寳公多見解還肯話潮陽
送陳仲孚赴天台教諭
除書出紫微百里較增輝又趣橫經去應如衣錦歸鄉
枌迷驛柳泮藻勝山薇問訊諸親友秋高雁字稀
送王麟伯之官
麟伯吾兄友胷懷著簡編穏棲鸞鳳去相避燕鴻然義
合情偏厚名先政易傳客中還送客秋夜不成眠
題張氏樂存堂
定省足晨昏怡怡及弟昆人生真可羡君子獨能存夕
照涵西墅春風駐北萱吾宗佳話在餘慶到諸孫
題李士弘中和詩卷
氣節三軍帥功名萬里侯干城留政績讀易洗羇愁犀
浦追工部羅江見柳州垂終猶課誦餘慶在箕裘
題劉長官慶八十詩卷
我讀集慶序人稱舊長官賢王為準則仲子襲衣冠丹
桂圖家慶紫荆心歲寒修齡加百倍還作漆園看
題蠙洲詩卷
擕詩數過余江左一通衢豈但車堪照故應崖不枯觀
光須館閣定價在江湖莫負洲間勝高風接景廬
贈富翠屏
人海偶相逢淒凉共客中笑談良不惡去住若為同春
草池塘夜梨花院落風鄉人如問訊即此是詩筒
出郊
但覺郊行苦那堪火傘天瘦笻支彳亍狹路寫之玄跨
隔半舍地因游萬頃田眼前城郭住尚可息吟肩
送陳錢糧
全取清名去求閒趁未忙有司無出納惟我識行藏栢
馬情偏厚蓴鱸味最長從渠關市密歸擔只詩嚢
輓陳舉翁二首
江左推華冑前朝故相家芹宫新步武瓜圃舊生涯福
善違心事疑愁上鬢華九京齎志去遺韻入哀笳
憶昨同居邑相逢笑語温凌風行野岸對月並營門地
遠室猶邇人亡琴自存思君千古隔悵望鳳凰原
輓范同年子
藝苑馳聲早年家有子賢手堪攀桂月境已換桑田通
否隨吾見幽明隔所天傷心嬴博葬猶及本根連
輓趙大監二首
貴宦猶韋布能聲在薦紳當時供奉曲晚歲義熙人白
首㕓間隠黃梁夢裡身階庭珠樹密曾不染微塵
東閣郎君契同年進士時登堂非瑟縮隨牒易差池轉
眼桑田換傷心薤露悲全歸無復憾豈必享期頤
輓楊元忠
曾預編摩事相忘契闊餘重來疑不見早逝竟何如孤
負榮親志凄凉别友書天高風力勁賦些為欷歔
輓魯林母孔夫人
子紹孔庭學人稱孟母賢肩輿隨地適手線著衣鮮又
指閩中路俄扃地下泉登堂嗟不及畫翣擁雲軿
輓張梅軒
每侍吾兄話鄉閭稱善人朱華班武舊皂盖姓名新巖
壑何曾老階庭總是春梅花香韻歇雲黯浙江濱
輓劉太醫
醫必儒能達名因遇始彰治安還有策顧問每垂光歸
老年踰耋遺經子播芳論文嗟不及湖上立斜陽
輓鮮于伯幾二首
福星推廼祖濟美舊家聲浙水分鄉社湖山合墓塋詞
華推哲匠幕府負平生猶想池亭上高談四座傾
廿載論文稔閒中屢盍簪北來凝望眼西去報歸音詩
好空遺墨人亡不問琴幽明從此隔庭樹看成隂
輓李兩山
斯文誰與立卓犖兩山名南粤麾兼餽東州表獨清馬
尋天廐熟鵬掩客忩明一見分今古悲風萬里程
輓唐承旨二首
考工還使日書牘挺身時去國威寧觸彈絲戒永持經
綸齎志没忠孝有天知母死應從子吁嗟隔半期
詞掖去還來高談得屢陪夢中隨境換樂處忽山摧葉
逐秋風落鳥啣夜月哀唐詩與晉字庭院鎻莓苔
夀馬性齋戊戌生日
光嶽生鍾秀詩書早致身漢廷真宰相魯泮舊儒人綠
野徘徊久皇家簡註新睠言江浙地特起老成臣車轍
曾韜迹衣冠喜望塵當官隨力到愛士更情親異嗜能
調鼎和衷易轉鈞三年騰最績一念活疲民引退辭良
切留行命屢申從容多及物清苦不言貧六十未為老
八千長是春無言自桃李比德有松筠載祝斯文夀陶
然風俗淳
夀方虚谷
盛代詞章伯當年岳牧臣貞元舊朝士大歷老詩人天
上催文石灘頭捲釣綸市㕓還可隠道義不為貧閱世
誰非客行窩總是春年今登七袠筆尚挽千鈞坐眺高
明地居超湫隘塵斯文金石固何必指松椿
人才三代上相業四書間報國心長赤憂時鬢易斑康
衢民擊壤廣厦士歡顏年未應投老天教得暫閒大名
同柱石靜境即溪山顧我焉知道煩公為訂頑壯心空
自許倦翼早知還又記懸弧近猶堪逸駕攀穉陽回嶰
谷和氣滿塵寰回首椿松祝明朝即度關
夀左揆
宗藩推貴近相業出生知嵩嶽鍾英淑朝廷肅羽儀學惟
思孔孟志不在皋䕫退食防私謁推誠集衆思羣才公
用舍一鑑各妍媸盡瘁天知己憂民雪點髭賑饑如汲
汲含哺頓熙熙公溥無中外推行有便宜豐年收厚報
初度得佳時有子耽書味趨庭奉夀巵綵衣雖尚幼椽
筆已能竒隂德傳枝葉功名著鼎彛晚留黃菊節秋紀
大椿期顧我投簪早從公擁帚遲鼇扉慚再入鴻造本
無私願祝身金石長依國翼箕敬為天下賀既醉太平
時
輓楊忠齋
五年新召綍六館舊儒冠枌社年來好棠隂種處難家
貧書簏富居隘酒樽寬郡府多咨問閻閭遂妥安少游
鄉譽藉老杜士心歡盤屈千軍筆遲回四品官使車將
秣馬仙馭已鞭鸞憶昔親師範論交在歲寒離羣雖苦
早為善每相觀頃日留班著臨風欠羽翰嗣音無間斷
滿紙話辛酸歸恨幽眀隔時將簡牘看殊方悲宿草餘
慶屬庭蘭身世誰能駐聲名死不刊涉江傳楚些有淚
濕毫端
輓唐納軒
寓地緣游宦生涯本授徒登朝前進士當代老師儒走
卒知司馬行人問大蘇義風還闕塾家慶可成圖有子
傳文印聯芳在仕途流光八旬邁遺憾一豪無自筆臺
卿誌分安楊子區先塋擔埋骨嘉妃徙從夫顧我生年
晩懷公意氣孚客塵迷翣柳秋色黯枌榆納納聲猷遠
堂堂歲月徂楚些辭有盡百世視龜趺
養蒙文集卷八
