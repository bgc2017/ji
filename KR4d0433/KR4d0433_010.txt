養蒙文集卷十
元張伯淳撰
詞
木蘭花慢
題(闕)
載西山爽氣添不重月船輕記前度今朝瓊花爛漫管
領歌聲今歲濃華深處羡衮衣還看彩衣榮人世雲萍
相遇歲寒松栢長青行行催覲朵雲明曉色上觚棱
看春去春來依然黃閣移近家庭浮雲儻來軒冕算古
今久遠是功名尚有寒崖枯卉東君也解留情
送李治書
羡高標雅量忩八面更玲瓏每風日佳晴湖山清處抱
錦從容不把雲霄自隔向尊前看我嘯吟中人世流光
易老古來知己難逢青驄來往太匆匆呵護有紗籠
想當道豺狼先聲到處膽落英風南樓暫容橫榻算覽
觀有限興無窮别後相思何處心期付與飛鴻
夀張可與
對黃花爛漫能幾日又重陽問眼底湖山新春綠甚别
是風光三台近臨吴地映奎躔明處紫薇郎人道當年
豸角這回收歛秋霜笑談幕府晝偏長何事最為忙
但覺取一分一分方便亦足流芳人人敢攀宗衮為東
南民命秉心香更借南陽菊水殷勤滿注瑤觴
夀劉東崖
記當年客裏是今日奉霞觴任厨傳荒凉風林震撼
樂自難量别來歲華電走又都門剪袂幾星霜我半
百年已老兄多四歲偏強玉堂滿袖惹天香鳳閣
樣詞章看采帖題春椒盤草頌蓬矢開張金甌御屏
簡記賦蓬萊壽域奏明光他年再逢今日伴兄綠野
尚羊
夀邵抑齋
儘江南江北誰不慕抑齋名羡夢草才華粲花談論喬
木佳聲重尋玉堂舊步喜今番天語重叮嚀云是儒家
領袖居然史筆權衡相逢便覺眼長青相對話羇情
正綠暗園林朱明時候瑞靄騰騰期公久長名節大羹
中還看五侯鯖此去明堂一柱當年玉樹階庭
夀陳介軒
問家傳舊物有清節與高風任野色充庭俗塵掃迹談
笑從容生涯但隨分足比孟嘗襟度只差窮曾是貞元
朝士本來湖海元龍且評推許介軒翁萬口一詞同
喜漸近希年從教白髮目炯雙瞳蟾鈎又還乍吐對荷
香莫放酒尊空砌下芝蘭競爽年年家慶圖中
贈彈琵琶者
愛長蘆年少將雅調寄幽情儘百喙春和羣喧夜寂老
鳳孤鳴都來四條弦裏有無窮舊譜與新聲寫出天然
律吕掃空眼底秦箏落紅天氣煖猶輕洗耳為渠聽
想關塞風寒潯陽月色似醉還醒軒忩靜來偏好到曲
終懷抱轉分明相見今朝何處語溪乍雨初晴
次唐格齋韻
儘交游滿眼歲寒友果誰與羡錦綉為心冰霜作操仁
義蘧廬門前埽清俗軌自熙然甕牖與繩樞記我蓬弧
時候寓情翰墨歡娱驅車特地致函書高義渺江湖
悄夢斷鴛鴦盟深鷗鷺閒適從渠槐隂漸成翠幄看庭
前鸎過引新鶵歲歲期君一醉相忘非我非魚
滿江紅
夀張繡江
省闥彌綸早傳到和羹消息無限事但從綱領認教端
的回省平生游宦處那曾些箇由人力算知心惟有好
湖山秋澄碧從此去開壽域緣底事催行色傍重陽
時候且排瑤席何待殷勤斟菊水底須托興青松栢願
年年濃醮繡江波供詞筆
次韻夀澗兄
七日新秋還又記生申初度清夢到小橋流水翔蓬深
處去歲灤京尤望遠今年談燕知誰與想荷飜翠盖飽
凉颸時掀舞何待吸擎盤露何必頌長明炬更何須
伊吕何須巢許但有金丹消息在待將銅狄摩挲去儘
西湖山水四時皆宜晴雨
臨江仙
壽程雪樓
白雪樓頭青晝永新來喜事連綿朱明綠暗麥秋天綉
衣何日去丹荔已香傳前夜團團明月好清光留照
華筵錦嚢隨處地行仙庭椿關望眼同慶八千年
糖多令
夀王肯堂
前日是中秋嬋娟為我留畫圖間主勸賓酧緊處偷閒
誰得似真意度淡交游薇省老參謀三召一舉頭魯
祥麟增重儒流今歲綵衣還有伴方衮衮慶公侯
寄吴間閒
移住近瀛洲天槎去莫留數歸期已過中秋上界羣仙
官府足雲不礙水長流酒令與詩籌依然記舊游倚
斜陽分付羇愁應與鰲峯人共語還不減去年否
齊天樂
夀王伯起
庭柯一葉炎曦淡秋光宦情相佀駟馬爭馳千帆競送
不羡紛紛時軰隨緣禄賦慶官府清明紀綱興起暇日
吟鞍湖山公案更兼理將軍猶是未老舊時供奉曲
還有風致拄笏西山蟠螭北海却是君家盛事佳辰雅
聚且滿引霞觴坐看芝砌富貴長年四時談笑裏
送馬德良
人生南北如岐路相逢自憐不早傾盖班荆分燈並壁
吟卷筆床茶竈交情古道怕催詔翩翩好風吹到聚久
别離砌蛩那更碎懷抱臨行誰勸駐馬待將塵土事妨
我吟嘯小住雖佳還堪就否催得雲帆縹緲官梅正好
比前度孤山賸開多少兩處心旌倚樓同晩照
次韻謝勌翁
班荆傾盖當時事回頭屢更寒暑倦翼才還蒼顔易得
零落江陵千樹相逢冷署且莫訝儒冠解將人誤記我
生朝采箋新調映紅炬投閒誰道太早人生行樂耳
何地非旅綠暗書眸紅生醉臉聊對簷花細雨移尊共
語問何日扁舟嫩荷香處坐待蟾光四更猶未吐
摸魚兒
次韻抱甕
采黃花自斟清醑南山人在何許浮生聚散雲萍似消
得幾番寒暑些箇路不斷情悰惟有春天樹停歌罷舞
更說甚悲歡從教白首心事付摧櫓鈞天夢忘却當
年宦譜吟蛩休怨休訴如今世味更嘗慣但見青山多
嫵清對苦是我誤儒冠還是儒冠誤西湖勝處且趁取
佳時不寒不暖同泛小舟去
賀新郎
次韻
回首章臺路又一番春事闌珊滿簾風絮郭外誰家間
院落别是壺天意趣判一日來游一度除却憂愁風雨
外肯容他野馬埋雙履行樂地更何處人生忍把佳
期誤况今朝滿座春風怎禁不去蓮社蘭亭當日話便
合從今委付算此語非緣嬰譽飲少歡多還覺醉看歸
途叠嶂青無數情未足日催暮
婆羅門引
送徐容齋
容齋平日一身用舍繫安危兒童走卒皆知誰料鱸魚
江上忽憶故山薇任西風别酒月正圓時性齋有詩
道掃舍待吾歸二老相招如此公論疇依人生行樂對
佳水佳山何必歸公笑曰歸去來兮
玉漏遲
夀張右丞
太平元夜好鰲山宴徹祥烟凝曉端正嬋娟為我玳筵
留照曾侍龍潛舊邸更欣際鴻圖初造人盡道兩宫柱
石元貞廊廟天轉右轄星躔儘向上勲名歷階須到
商鼎周彜時奏退朝吟嘯賸有塤箎韻雅况庭戶纖塵
如掃經濟了長醉遂初春早
夀馬右丞
浙江回棹處急流勇退冥鴻高舉出晝遲遲不為虎丘
留住姑待春和水漲旋乘個月明船去天未許雲歸又
出依然霖雨熟路小隊輕車想司馬重來聚觀如堵
暇日西湖點檢舊題詩句冷落江南倦翼但惟有心香
一縷長記取每歲仲春端午
柳梢青
賦枯梅寄張郎中馬同知
冷淡根荄小春時候兩蕊三花栽向西湖移來東閣一
任安排絶憐瘦影横斜但宜在山顛水涯苑裏平安
嶺頭孤秀榮悴爭些
養蒙文集卷十
