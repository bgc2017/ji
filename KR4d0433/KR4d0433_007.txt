養蒙文集卷七
元張伯淳撰
古詩
黃雅山彈琴詩(并序)
黃君依然自號雅山與余邂逅都門問何自曰山谷
先生九世孫書暇以琴自娱和平而不俳騷逸而不
縱都人多從之遊余因琴而知其為人也中尚監張
君率同志賦之余為叙其事而系之以詩曰
菀彼雅山來從豫章積厚脈衍九世其芳寄意絲桐遺
音孔揚侯涂侯趙心手詎忘昵昵爾汝變為軒昂傳古
授今戶屨相望匪藝之誇惟詩是昌寧不遇知南風巖
廊
送楊中齋三首
庭中有喬木上與雲天齊歲暮北風涼根深發靈枝勁
節羞春妍翠氣清詩脾才大用末周雨露宏其施昔敷
桑梓隂今徧牛斗湄我有微妙訣亦欲行所知安得百
斯人六合皆熙熙
寒暑相代謝泰階何時平位高望亦深出處繫重輕豈
無青精飯可以求長生豈無珊瑚鈎可以發幽情重望
苦難塞道路長營營千年亦如寄廊廟等浮榮鼻祖清
白翁長留不朽名
憶在山中時逍遙欲終老誰授大隠篇又踏紅塵道縹
緲雲錦嚢悠悠隔蓬島神交未見先相逢苦不早光輝
被韋素忘形以為好秋風吹袂去聚散何草草舉翮不
可攀菀結我中抱
雨中呈馬德昌
美人在何許盈盈屋角西我欲從之遊暑雨日冥迷門
巷苦翛寂況乃地勢低霖霪竈産鼃積潤侵繒綈民情
未必咨客懷多栖栖風月光霽少天運苦不齊何以寫
所思膠喈聽鳴鷄
與中丞
正氣天地間景星鳳凰瑞人為萬物靈鍾此乃善類正
邪難並立薰蕕不同器君侯今星鳳浩然塞天地玉立
殿陛間可以決大議稂莠去太甚嘉榖頻生意報國寸
心丹不以夷險二貪賢若饑渴不以南北異水從上源
清末流湛無滓因清遂悟空頓解止足義世人不知足
所以進不止于焉獨知趣得失安足計人無患失想而
能行好事僕生江之南所尚惟正氣昵昵女兒態生平
深所耻位卑言謾高心逮力不至何必求人知俯仰差
無媿奔走盛名下一識今始遂初冬朔風勁雪華及時
墜玄景閟窮隂草木日已瘁物情瘁還榮土脈縮斯起
四時長是春化機似淺易瞻言臺上栢挺挺參天翠歛
此冰霜姿散則雲雨施江空歲云晩聊進禰生刺遠大
以為期妙在言語外
賦雪分韻得灑字
憶昔少年時西園對瀟灑相逢一笑春不惜千金買年
來老色催陡覺歡悰改今夕知何夕開尊有北海滕六
趁陽回喜氣增百倍客騎縮毛蝟簷聲行沙蟹儵忽迷
天涯空闊見光彩豪興生醉餘樂事付歌罷兆開豐年
瑞一飽還可待悄悄憂時心聊足以自解
延祥餞夢符行
古交重氣誼不為勢位隔會少别離多志士深所惜驄
馬東南來來暮去何亟留連苦無計杯酒聊永日絶嫌
城市喧一舸訪寞寂孤山芳意歇青子漸堪摘凄凄風
雨橫黯黯楊柳碧天公豈有意助我動愁色重來定何
時慰此長相憶
答王舍人苦雨
秋霖接埜潦巨浸彌埏坯游目田野間高原亦蒿萊歲
事欲無秋農功良可哀錢塘多賢牧官儲便宜開所以
百萬戸不知水為菑我亦一廛氓黍谷春頓回卧病維
摩室古砌長蒼苔讀君苦雨吟疊韻聯瓊瑰追蹤杜陵
老句法有自來有倡固有和慙非七步才效尤吾豈敢
徘徊復徘徊救時苦無策散愁且啣杯吾詩殊未佳莫
遣雲雨催
答杜元浩
久病伏衡門相過有佳士駸駸向古人碌碌任餘子氣
誼天下同風流江左似忘形真自佳誰彼復誰此
次韻馬性齋賦紅蓮建蘭
楚澤有佳人衣荷佩秋蘭悠然世不偶枯槁醉濁間羡
此聖明時官高身似閒紫薇文書靜色香境界寬亭亭
東林社千齡映朱顔冉冉南州根封培古所難蟾蜍視
飛黃攀附空蹣跚
次韻李治書賦辱井
宴安毒江左百年不知兵酣歌溺魚貫荒游媿盧令羽
書撤牀下暖帳猶春酲主辱不繫井壘耻固在瓶流芳
與遺臭等是百世名所以賢聖君厲階無由生興亡雖
有數禍釁人所成三代亦亡國此理似難明千里讀公
詩堂陛如親登安得全吾真勿使猨鶴驚
題杜氏卷
人皆有兄弟其初本一人世降俗趨薄翻使疏愈親豈
無同居者相視如越秦杜子東平望事兄與父均賓鴻
江南來卧疾會稽濱兄以公事出異地同酸辛懷哉兄
藥餌恨不羽此身減筭為延生對越辭情真安危固有
數非天孰與因取義寧舍生史傳曾具陳遇盜或爭死
姜趙何其仁兄疫氣方熾骨肉亦逡廵叔褒獨抱持勞
瘁餘十旬子犹憂弟疾欲代事鬼神古今一天理所以
敦人倫為善匪求名餘慶自無垠吾知杜氏門子孫定
詵詵
題太初夀星
北方有名畫吾愛馬雲章昔年遭亂離流落向武昌孟
氏授館粲游戲翰墨場作此夀者相瞳碧鬢毛蒼瑞芝
生坐石清心炷妙香珍襲知幾年上射斗牛光車書混
一後發此屋壁藏吾宗夢符君得之猶珪璋思與博雅
共傳寫入縑緗伊誰會筆意述者趙子昂毫髮無少差
後先相頡頏太初天下士展卷懷故鄉持此安所施素
壁映高堂人事有分合精藝足流芳托物尚可傳況廼
名譽彰願言斯文夀天地同久長
子入京
我昔到京師幾度望清光日食太倉米亦有大官羊承
恩直翰苑竊禄三載強絲毫無補報轉頭松菊荒我歸
為丘隴駒隙雙九忙及瓜不求代日星垂條章求閒遂
得閒初志或小償未老苦多病倦翼甘回翔箕裘汝當
勉弓冶本非良去去都門道絶勝鑑湖凉土深氣候齊
不同瘴癘鄉然于飲食間過多亦為殃揚沙風力勁外
邪襲空腸迷惑匪一端蕩則流於狂此行求寸進造化
在廟堂奔走形勢途無益多所傷交游不厭審非類宜
深防計日需汝歸秋風蓴鱸香顧步毋小差所到未可
量
送陳格山赴高郵教授
憶昔少年日從事浙西幕四方知名士雲會錢塘學某
文利科場某文可臺閣某于吟賦工某于問辨博旦評
等鑑衡誰能濫南郭君文七閩竒蚤歲聲聞卓同宗中
山老襟期足礌落當時玉堂藁每與君商略中山派後
村格調一脈絡師友淵源遠良玉經切琢詞章推左樣
落筆駭衆作俯仰二十年新豐甘索莫君客余之鄉余
信君尤確盤桓芹藻間無料堪供鶴修門五千里天風
助行脚一官文學掾聊以慰疇昨雖云斗大州何妨揚
教鐸載書親夜檠擁被對秋柝公餘訪幽勝秦鄉正不
惡方今治具張儒教不為薄大則國棟梁小弗棄榱桷
達士深所養而豈計人爵蓄久發必洪中有名教樂未
應三年淹逸翮奮寥廓衣綉戒夜行蓴羹勝羊酪
送友人赴新安
三年客會稽兄弟交情厚弟著從事衫兄衣使者綉相
與驅兔狐豈不鋤稂莠當時風波惡東浙尚如舊並轡
郊原春商句簾櫳晝出門各西東何堪重回首痼疾已
烟霞絶意登几綬人事勿可期脩門忽邂逅清時擇良
牧此印詎輕授而況紫陽里山水亦明秀長官一笑嚬
戚休翻覆手役均賦易輸儒專俗不陋公餘足坐嘯清
風入吟袖此行良可人會面何時又南風歌薰時正入
虞弦奏德意勤布宣袴襦騰萬口别緒難具陳掛一念
萬漏從教鬼揶揄送人作太守俯仰昔與今有今復有
後底須男女語身名共長久
題董承旨野莊圖
古人志道義但覺利禄輕朝市亦足隠何必求郊坰論
心不論迹乃稱人物評董公廊廟器一門富簪纓石張
漢世冑崔郭唐家聲筆下翻波瀾胷中韜甲兵黃閣政
柄舉烏臺公道行任謀與治法和氣與威稜隨施無不
宜因物以賦形詞林日月閑班高地望清公餘掃俗軌
窗草階苔青樓臺雖無地詩禮勝金籝田園雖荒薄松
菊還欣榮有時論國事膽張目增明使公遯江湖秉公
亦朝廷所志真在隠非必身歸耕野莊視綠埜他年定
齊名
題郭僉省愛菊卷
人情各有嗜遽數不能終雅嗜在花木品色隨纖洪子
猷宅中竹阮郎齋前松林梅周子蓮所好亦各從淵明
獨愛菊今見汾陽公隠逸特一節他節更可宗陽春廼
敷腴紛紛紫與紅此獨以秋華悅茂風霜中枝殘英固
存不逐零落蹤根葉還足餐于人良有功或飲南陽水
身輕欲凌空豈惟色香態自壯老圃容耆好古難齊況
乃三世同殿後最貞秀行軰宜推崇庭槐與甘棠奕代
留高風
題王仲輝仁夀堂
天所賦為命人人可百年一為嗜欲汨善端何由全外
邪乘罅入動是失節宣所以古良醫匕劑日以痊人力
可到處而得全其天倘無惻隠心物我將判然躋民仁
夀域醫術等相權王君卞名家唐棣英華聯去年客灤
江一見如宿緣相忘人海裏迹遠心拳拳遙想堂中景
風月浩無邊所托不在物知君有足傳
題文氏白石山
五色曾補天獨愛此粲者束荆不堪煑我心同泚泚平
泉復何在蘇氏非徒假中有不可轉請質之詩雅
陵母伏劍圖
陵母不顧身勉子為臣忠滂母壯子行願以令名終漢
家四百載節義將毋同全身辱名者媿死丈夫雄
贈沈秋田
古琴本五絃迨周乃七之撡從南風後絃歌必有辭爾
來調雖工無復古意遺七絃各一音此義抑何居聲律
十二管宫則還相為某音號某曲無辭何以知某調屬
某宫能無混淆時琴為樂之統凡此余深疑沈君雖素
昧旦評共所推鳳鳴喧啾間鷄羣孤鶴竒何以發幽思
吾將北面師
過分水嶺
上嶺如登天下嶺如拾芥難易本乘除達者不為怪重
來分水關閩越於此界山從開闢來高低亦殊態或赤
如丹砂或青如翠黛或如連瓜瓞或如駕車盖巧匠斵
山骨來往通隙罅重岡接複嶺一解勝一解躋攀不可
上驥力坐疲憊去險須就夷此理相對待因思順水船
一迅千里快忽轉打頭風寸進還尺退人當意得時處
已無自泰回視失勢人未可論成敗吾聞之羲經有否
亦有泰郵亭紀所歷聊為世俗戒
謝何右丞送杞實
八磚影過少公事柴門隂扃挾書睡門前剥啄道恩勤
相君分我長生劑解包顆顆含天真明目輕身有足貴
當時逐犬事渺茫道書流傳豈無義種之千歲具犬形
松下茯苓同一意草木之實天地精正味迥與金石異
知公欲使凡骨仙故使倦客蒙此賜何相元無方丈供
庾郎慣識三丸味鏗鍧賦筆追坡仙拜賜盤桓良可
媿瓣香還公千歲期夀域八荒宏所施江南杞菊秋正
多我欲采之安得快羽生兩臂
古風
古來四民士首推三教鼎峙儒先之吾道功用天地並
人才世運相扶持古今此道未嘗泯貴肆莫如成周時
距今三千有餘載儒風凡歷幾盛衰爾來車書文軌一
道脈如綫誰張維諸賢以道為己任無復於此求瑕疵
所以章甫逢掖軰安肆尚徵成周遺有士有用固不廢
粟米桑枲何敢私特于車塵馬足間其視編氓略等夷
人品粹駁古不免百世宗主皆宣尼閉門甘心與世隔
安能執御為驅馳如史遷之牛馬走寧不貽笑黃與緇
孝弟力田復其身漢法尚爾今何疑儒生繫命造化筆
請誦公家大庇寒士歡顔詩
送葉亦愚
天生竒才為世用竒才間出如星鳳景星鳳凰不自昡
光彩所被觀瞻竦古今福禍況無形有心避就非知勇
牽裾折檻孤忠激刀鋸在前曾不恐當時詎有要名心
汗青千載猶傳誦公當甲子斥權姦情甚洛陽年少痛
囚山瘴海十二秋戶外風塵日澒洞化弦才改召環頒
一官未足示光寵某水某丘公素志轉眼輿圖恢一統
綉衣使者趣出山直指青冥迭吹送九天飛下五品服
傲兀皋比談周孔浮雲舒卷元無定閒中吟嘯足清供
君門萬里無陛通忽報鶴書來赴隴公以直氣結主知
吾黨贈言方總總勉君言事必無隠期與古直相伯仲
勸君遇事必謹言吾恐媕阿類傝冗要須語默隨時機
二者胸中自折衷無事勿以言為高事有當言言必中
生平出處本無心任運何拘靜與動合則雲霄禄萬鍾
不然山林虀百甕少郤何妨對薇藥寵施亦是為梁棟
由來富貴與名節蟬翼千鈞孰輕重得本不求失奚患
蕉鹿槐蟻等春夢出門空曠暑氣薄凉颸時入青絲鞚
倚樓日夕數歸程異地相望明月共休唱陽關三叠詞
但賡聖主得賢頌
見王景伯宣慰
相知何必曾相識同聲同氣無南北從來一節可觀人
知公不欺從暗室有弟前年仕湖州手持家書動喜色
書中辭旨竟何如不寫加餐與相憶自言從軍二十年
俸餘分毫無苟得安貧亦不至饑寒就使饑寒我遑恤
家庭寄意一紙書不求人知乃真實僕游湖州得竊觀
當時如立嚴師側仲淹書付姪三郎温公丁寧五通直
或勸清心勿營私或恐不公能累德表裏一致方是清
前有二公後景伯高山景行炯炯心不圖受㕓在今日
登堂相對談慨慷非為身謀為民力力到方便公勉之
齊家規模可治國
次韻夢符
凌厲空明舒藴結笑渠聽事鋪木屑寒光霽色滿湖山
人似梅花梅似雪分來瑞氣從燕山移得奎躔聚西浙
朗吟冰桂憶劉义恍對白圭同傅爕寒縮土脈春始敷
清入詩脾泉共冽懸知景物總瑰竒想應天地為造設
閉門高卧亦自佳錦囊到手心開發此地此游誰最宜
堂堂御史面如鐵
送夢符侍郎
聖賢用世非虛談席不暇暖突不黔泰山巖巖四海望
何止獨繫魯邦瞻自從車書文軌共轍迹幾遍天東南
前年繡衣照浙水遄歸曾不數月淹只今驄馬識舊路
清風足使頑夫廉相期萬物一吐氣又報飛詔催回驂
道途驅馳良亦苦甘棠留蔭心無慙此行應有濟時策
典章法度公所諳萬世綱常禮為大可定國是昭民嚴
真儒公用重九鼎坐使文武熙且恬古來大望未易塞
願推念慮周閭閻野人不作攀附想而況百拙無一堪
臨岐捧袂天地闊驛亭楊柳還毿毿
夀葉亦愚
先生較我長一年相與不翅兄弟然山粟雖分鼇與爨
天淵靡間魚於鳶曾聞函書忤相國力指楮幣反公田
罪言誰鑒心鐵石樂道不知身鍼氈彼哉升高附驥尾
有類黏壁枯蝸涎真儒有用今即昨斯文如器缺復全
博取聲名當揭日況乃才思過湧泉獨憐伐木久廢雅
何異鬻豆苦相煎急流勇退本素志好事儻來付前緣
祇今欣逢蓬萊旦願我新托枌隂連三月又當三十日
尺札僱覲尺五天且樂壺中日月永更看郲下玉雪妍
寄語金吾為弛禁笑歌到晩那能眠
題程雪樓黃庭經
雪樓之中有至人手持一卷黃庭經閒居無事心太平
審能行之可長生鼠須吐英玉螭蟠山隂書仙脫塵凡
傳之琬琰堅且完拓以繭素資陳玄白黑粲粲久可觀
雙瞳炯炯常凝注天君泰定掃俗慮自然神全守深固
門中五城十二樓粉黛當前身之蟊被服黃庭急回頭
長生之方勿外求古今日月車兩輪崑崙蓬萊無晨昏
深藏巾笥悟靈根君能寳之可長存
送吳石塘赴海南憲幕
四海一家堯同仁綉衣四出皇華新仁風所及大無外
尚念海表多疲民遂由隴右分使節詔旨丁寧何諄諄
一時人物稱妙選佳話未數湖南賓具公治平有家學
持平荆楚曾選掄當年姦黨急聚歛遠之則怨近則嗔
回思往事孰難易大抵無瑕可戮人况今吏治務責實
交相糾正非無因剛柔在吾不在勢惟公惟正罔不伸
榕葉夾道驄馬疾平反一笑供慈親臨别底須兒女語
此行一洗瘴海塵豈惟一洗瘴海塵要使宇宙皆陽春
題洪同僉頤軒
兩朝貴近熊豹姿才兼文武官稱之學參箕子九疇外
一身自有真靈龜龜靈于物為最夀不羡松堅與栢茂
聖賢取象觀所養歛之掌握散宇宙軒忩八面玉玲瓏
左圖右史身其中研朱滴露神功發坐令四海皆春風
題張宗師十八鶴圖
孤標瘦骨來青田赤壁羽衣何翩翩變白為蒼蒼又玄
幻化去來動千年何人持獻桂堂仙縑緗絢爛彩筆鮮
振翅如欲上青天引吭應不飲盜泉想當月夜聲清圓
巖花飄香入微弦青田赤壁在眼前瀛州佳話將並傳
此卷宜伴長生篇
贈小龍洲
龍洲談星天下竒定人禍福如蓍龜古來名下無虚士
猶記精藍邂逅時淛水東西江南北回首舊游總陳跡
秖今又識小龍洲弓冶箕裘所傳的柏移平地馬廐中
湖海歸來眼欲空問子行色何匆匆亂山木葉正秋風
題雙蓮圖
我生未識唐伯榮秦川曾見君之兄棣華韡韡二競爽
和氣所感禎祥生時維七月日既望池蓮雙葩叢一莖
錢塘傳誇為盛事詩人狀物誠難名湘江二妃漢皋女
當時儼美曾聫英集我德門良不偶化作此花還競秀
金陵嘉話元嘉年明時便看根葉茂
送張伯起
鶯花二月光風妍吾宗伯起登燕然師傳正需老成彦
況乃庠序尊高年嗟嗟人物混玉石錢塘真才晩方出
摩空賦聲記當時渭水遭逢良可必我昔三年直翰林
定價不輕予南金中朝諸公知此心抱琴去去有知音
題周節婦
人生饑餓非所羞世皆節婦無柏舟夫君早棄二兒幼
自誓聞有鄄城周年二十五匪曰獨更及許時寧就木
潘輿圖得暮景安舍此伊誰堪給復我是朝家舊史臣
當年此事惜未聞有子榮進殊未巳他日彤管豈無文
送延陵童子入都
當年九齡張童子祇今髭鬢雪霜似眼眀見此英妙童
口誦手題如流水楊宴不作科目賖七閩山水孤年華
山須泰華水黃河柏移平地馬駕車去去穏汎銀潢槎
應有雨露來天家
贈陳仲謙山長
官無崇卑各有職爾來所至褒城驛陳君仕學喜方新
能以棟宇易瓦礫恢拓土田餘頃半院之百費從此出
世方紛紛鼠雀壯此地衿佩何秩秩盛時交養皆若人
美化豈惟江漢域
贈劉思可
劉君玉潤如冰清我從菊邊眼為明去去橫經弦歌地
繡衣曾識能文聲輕袍短帽山城道黃葉滿林人不掃
青青惟有歲寒松管領春風入芹藻
送張幼度
吾家幼度金玉姿太白供奉官不卑為親聊乞監州去
黃鷄白酒秋深時此州同曹多才彦我向扈山詩中見
文章政事非兩途近民凡事求民便
贈毛愚泉
我昔都門留滯久多識宗家名勝友祇今客裡對愚泉
異代同符柳州柳知愚繫人不繫泉江海浩蕩由㳙㳙
出門一笑玄又玄修程九萬風泠然
贈薛教諭
薛君自是名家駒賸有芬芳傳鳳鶵何人驅我空蕙帳
燕寢賢侯澄清車客中邂逅留不住束書又向江東去
胷藏一卷廣大書九萬修程當有遇
題鮮于伯機所藏黃庭經
琴心玉文洞玄玄金鈕朱錦乃汝傳子能得之可長年
黃素縝㮚完且堅橫理如髮納兩邊從有赤道如朱弦
文居其間走玄蟻飛雲舒卷相終始大道甚夷非力使
無為自然有至理誰能精專換骨髓掃除俗塵不瑕穢
目中有神乃識真白玉為軹装車輪裡以天上翠織成
仙人樓居儼長生鸞鶴翔舞猿猱輕子能得之慎勿驚
宫室之中夜月明上清真人楊與許焚香清齋接神女
手作此書留下土千年流轉子為主東方蒼龍右白虎
廉不子求貪勿予
題唐人書南鄉子
有客示我唐人書雲飛鸞翔俗意無為誰孤負春花約
吟到花箋與恨俱殷勤寄調南鄉子幾度江流曾獨倚
風流定應文雅人自有豪端倒流水
養蒙文集卷七
