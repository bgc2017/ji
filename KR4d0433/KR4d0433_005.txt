養蒙文集卷五
元張伯淳撰
頌
隂德頌
猗歟德人李公道源學而不仕遂沈潛乎岐黃之編自
昔醫道每與良相並言窮達雖殊濟世則一公於治疾
十不一失心薄於利人厚其德一傳而子傳數已赫善
慶有餘將子子孫孫其千億我聞在漢活千人者封高
大門閭治獄之功禍福此心幽明此理所難必者應有
遠邇維是李公廣平良醫非求知於人而天已知匪求
報於天而福已隨為善未嘗無勸人何憚而不為於乎
施德於不知不報之地乃見其真孰開慶源猗歟德人
銘
賜扇銘
於赫王公被遇三殿彰厥有功錫之便面惟直惟方其
德足當霜貂霧縠濡染恩光彼仁吾揚凉埽炎彼塵吾
障人莫已汙如公所持何施不宜可清乎八極可行乎
四時不羡殷朝雉尾之規制真無媿漢相白羽之指麾
贊
圓嶠贊
李君士弘卓犖并産抱孔孟之學而與世為無瑕於雅
故合於俗或簡如月斯霽如山斯立丰度翩其蕭散隨
牒半生圖史左右不改吾清有位於朝集賢學士何志
乎浮榮匪榮是慕維清是尚固將與郡仙上下乎蓬瀛
仙人所居方壺玄嶠綠髮碧瞳於焉笑傲舍方就圓人
謂斯何亦從吾好於乎惟清故高高則絶俗非世所樂
聞與物無競毋汨於物展也李君
宋悦齋夀真贊
以醫名家以悦名齋有時深衣大帶有時竹杖芒鞋盖
其醫出乎詩書而匪藝術之誇悦本乎理義而不知芻
豢之為佳故能造物之與遊而古人之與偕之人也所
謂友赤松肩洪厓者耶
單吉父畫像贊
其貌臞其言迂其行孤而於道味則腴於民氣則舒於
應事接物盖恢乎其有餘故能閱千帆而弗競歷九牧
而長驅也與
隠求贊
馮君茂叔鍾岷峨之秀而息影乎浙水之湄濟濟佩衿
肅肅領袖為吴學士論之歸方其未仕晨忩夜檠每志
乎有為及其仕也充其所學志則如未仕時隠見其蹟
行藏其心詎可視為兩岐挾此以往大江之西增重皋
比人岐而二我則一之馮君何居
箴
必葺齋箴
學貴日新習防苟且進修及時無漏無鏬彼不爾思自
求逸暇以之處家撓棟顛厦以之效官襃城傳舍靡常
其德學斯為下君子若人理明欲寡心寓於齋出入非
假豈惟日葺終食非懈豈惟晝存思繼以夜締室事小
省身功大勉哉所必墨卿司戒
說
王眉叟溪月說
昔人有言君子不求有功而功自成不求有言而言足
法由是觀之非所謂自然之理也耶方外友王眉叟自
號月溪或謂更為溪月而質於余夫以名義求之一也
究其所以為名為義則二盖月本無溪特溪上有月耳
月無假乎溪清光所照故溪以月得名至若溪之有月
固待於照也無心於相求不期於相值則一出自然矣
猶之雲焉無往不在偶出雲岫而謂之雲岫固其出者
得之至謂岫雲盖不過因所見而名之無所必乎雲也
噫道本自然有以使之然者非道也以眉叟胷懷澄徹
得於天者如此然則號為溪月誰曰不宜於是嘉興張
伯淳為作溪月說以復之
靜上人寂然說
越夀昌觀堂靜上人訪余都門刺字甚度望而知為不
凡亦既見止其意象甚閒雅議論瀟灑以寂然自號求
余為說此固緣名以取不動之義余竊有惑焉曩余從
事東浙憲府治於越凡兩載上人默坐觀室未嘗越門
閾謂寂可也今數千里來都門雖有遊覽名山瞻禮梵
像之外無他為然覩宫闕之壯麗人物之阜蕃能不洞
心駭目否乎上人曰惡是何拘之甚也達磨面壁九年
寂矣遠支義學非寂乎余聞其語是於感而遂通之義
有合焉然則上人知道者也因記先儒論經緯星以為
緯外若從橫而本體之光不動益信在外者不足易吾
之寂也語竟遂記寂然說
題
題湯靜學所藏先世夀詞
至元己丑余隨牒東淛桐川湯君隆吉長稽山書院遂
獲締交然非公事未嘗過余靜者也後二載仲春邂逅
於錢塘一日袖巨軸及門乃其五世祖監州公所得國
子錄周公希稷夀詞時公年登九袠即其詞旨有以知
公聰明人也留心經訓者也騁其餘力於文者也流風
餘韻尚可相見於盈尺紙中嗚呼其可敬也夫故家喬
木不一再傳而就摧落往往而是房杜子孫當時已不
無可憾矧十數年來文獻家所可致其深惜者盖總總
也今隆吉得此於故篋獨能表而出之故家文獻不朽
之傳從可知已監州之才之美使後人得以仰高闡幽
實於此有攷焉不然格未應傳遺芳遂泯詎可惜哉嗚
呼若隆吉者於揚名之義庶幾無憾不以靜學謂君古
也
題俞幾先山水
雲容樹色隠約有無此墨戲所以妙太分明則妙意失
矣雖然不特畫也
題陳忠肅公墨蹟
此帖證日錄之失事指王介甫而歸過蔡卞此事劉元
城嘗論之以為瑩中用權道伯淳因記公當持衡試文
時吾意公必盡用史學而斥通經之士以此語卞卞欲
乘此擠公也而所取前名皆經學嘗謂人曰當時若無
矯揉則勢必相激而史學廢矣矯揉亦權之說也盖公
與張天覺諸公從事禪學故其機鋒過人帖尾可以概
見夫當竄謫顛頓之際自分生還無日家庭簡牘一不
及其私切切惟以國事為先尊君之義為重非忠愛之
至能爾耶繼顯廉訪珍藏此帖盖亦有取於此肅容展
誦之餘謹述所聞而歸之
題張兄燕石詩集
鄉舉里選降而科目取士其弊則專意舉子業文未嘗
弊也而弊之者人雖然工於舉子業者非學焉何以為
本柳子謂本之書詩易禮春秋參之穀梁孟荀莊老等
書而後可以為文若是廣莫要之雖舉子業亦必頗涉
獵乃可信紙行筆今評詩而與舉子文並論固可鄙笑然
賦頌文誄等凡二十四體皆詩之流詩未易言也苟無
驅駕轉旋組織之素一旦摹寫風月而以詩自名政恐
未能自信台士友張少府蚤稱名舉于中年坎壈不偶
盤屈壯氣而歸於詩抄一卷示余標曰燕石其間寄情
狀物率多意度水有源故支分派别而莫禦木有根故
條葉華采敷腴暢茂而不可遏要非一朝夕所能為此
去藁益富選益精采詩者將有取焉
題范雷卿二卷
知瀘溪縣范君今江浙儒學提舉曾大父也細書密行
叙廼翁通判公世系及生平出處及所交游下至妾媵
幹力甚悉盖將狀公之行觀乎此有以知為好善急義
之士夫毁家人所甚靳公以交友坐落魄失官物至罄
所有田宅質於官而求釋匿逃人所甚憚公同卿之士
自俘囚脱歸獨能館致且奮身出力圖利之是皆人所
難者而見義必為如此其可書之事不一嗚呼狀行例
屬中表與門生故吏時之相去固甚遐邈在中表豈無
後當有大書其事者雖然公賢矣而知縣之賢似之其
言歸之初換授品秩已則欲因人言轉囑堂吏干榮進
而以不欺君父歸之公南來無所於依己則欲買田宅
自安而以不事産業歸之公寧屈己以彰先美此知縣
所以過人者愚故併發之
范氏故園有花一本先白次綠而緋而紫以文官得名
稼軒辛公為賦長短句殆與麻姑壇所記紅蓮變白變
碧者同一竒也魯公之記稼軒之詞皆非烟火食語范
令尹於稼軒翁為外孫能追記於真蹟散落之後令尹
之詞雷卿又能表而出之噫故家文獻日就凋零手澤
存焉寳藏弗墜流芳餘美暢茂敷腴豹變當從今始
題李仲芳墨戲
唐李宋郭皆以畫名世後其子購遺墨千金不靳也仲
芳嘗為仲賓作此墨戲襲藏且數載今仲芳已矣復初
乃不費而得之手澤猶潤當與青氊並傳
題管寧濯足圖
幼安濯足意度與馬賓王新豐洗脚上船同一曠邁然
幼安以獨行聘詣行在拜疏陳情浮雲軒冕賓王徒步
至卿相凡所建白足以粉飾治具二公出處異轍各行
其志亦彼此一時也而曠邁意度則異代同符故併及
之
題王竒峯明秀圖
觀王君此圖胸次不止一丘一壑而已當至元戊子己
丑間識君於越後八年重逢知君道賈日起然則圖豈
徒哉漢劉子政谷子雲諸子深究隂陽變化之理皆世
名儒周少卿論著五行史臣不能舍儒林而寘他傳君
儒者挾此以往固當有遇
題黃景杜所藏馬性齋詩卷
蜀士黃君景杜舊藏今江浙右丞性齋馬公贈詩盖公
同知浙東宣慰時也以部使者於一縫掖拳拳交際如此
白屋下士之風不過是夫以景杜二十年間為校官者
再由縣官歷筦庫更嘗甚久當公坐廟堂進退百官之
際未嘗一望聲光而冀容接景杜亦賢矣公翰墨不多
得展卷不忍釋手景杜曰苟有俸餘當刻而藏之而以
墨本見遺
題無礙居士卷
觀無礙居士生平出處大略盖有子房為韓報仇之忠
而所依則異有徐庶念母之孝而其復合也不待失身
濃墨大書忠義激烈指金而言也風猷遠矣余獲識公
之孫遂見手澤嗚呼陵谷非舊故家文獻淪落往往而
是使手澤歷世故而猶存公之名托手澤而不朽臧孫
於是為有後忠孝之報盖不虚也
題陳鎮撫卷
余於敬愍王侯有疇昔寅協之雅侯欲為皇朝以片言
息兵端奮身往諭日本人所難者其行也余送以詩尚
記二聯云數日南風傳號令一時東海識衣冠人知蘇
子持旄去我作康功買磬看盖日覬其生還而中流遇
害悲夫今觀諸公所賦陳鎮撫事多所援据余則以為
晉王尼去其主而獲離於兵微有同者政未可以得失
禍福論也余獨以死生契闊之餘得見侯所親䁥如見
侯焉寧不撫卷三嘆
題宣師卷
我聞宣公學有悟門始於見性終以立言見性非簡立
言非繁口傳心會同出一原一徹萬融而溉善根萬山
之陽佛日長存
題陳汝資送行詩卷
汝資於余為通家子至元己丑歲以來多留余家比長
浦江之月泉書院會有求復其身者鵜梁半席遂欲奪
而有之使汝資三年間無寧跡禄又不堪仰亦良苦今
既及代歸装所有惟送行詩卷盖是邑能言之士盡在
是所謂鄉人之善者好之非與士患無所立不患人之
不我知當汝資棲棲乎斗升之謀且皇皇乎室廬之窘
宜若不能以頃刻居者而戸外之屨滿瓶中之粟繼遂
得全其自養以及終庚嗚呼難矣然則汝資所得豈止
如序詩者所云坐致風月而已緇衣好武公之賢館而
授之餐衣敝而為之更非善於其職有得於人其可強
而致哉武公有父詩人並美今本堂先生雖遠在數百
里外出處不同而汝資之賢固有所自來也余知之素
期之遠而所以勉之者尚拳拳焉
題胡古泉畫像
貌不殊於常人而神獨全心不欺乎老天而法可傳余
雖無從接識而得信其事於儒先覩其像於後數十年
此盖有道之士超軼乎世緣者也
題周雲厓燕山集
余與金華周師為同朝其登畿也實相暌後得觀所為
詩文富矣哉余南還五年當大德己亥師謁告暫還赤
松道于杭又得觀續藁辭愈贍氣愈老平易中時吐竒
語與唐白傅玉川宋康節意度有合至於上進篇章尤
為詩之遇也前修鉅儒意度至矣未必飽挹燕雲翠氣
而詩文之遇又未知視師為何如
題陳蒼山太極對觀圖
天地間對待之理盖有不期然而然者錢塘陳君理學
融貫取大極圖參以人事作圖曰對觀所以自警則在
敬肆之幾先儒有言敬者一心之主宰萬事之本根敬
與肆對修之悖之所由待也可不懼哉
題謝春塘舉業
舉業業舉子之文也世以科舉取士士不得不以時文
自見時文亦豈易哉經必通義賦必蓄料論必抑揚頓
挫而後可以商訂古今之事至於策非通達時務稍識
前言往行則未易展布此其概也謂時文足以盡天下
之文不可然為文而不於此入門終恐疑辭決辭不免
如柳子所誚世之非時文者未嘗工於時文者也延平
謝用和錢塘邂逅得觀廼翁春塘先生舉業一編有本
者如是夫以若機軸進而古文可也天不假年齎志泉
下遺芳餘馨在其子孫
題孝經首章圖
孝經圖始於龍眠居士此仲尼居曾子侍之像當時倣
龍眠之意而為之者弟子坐師側或謂起於復坐一語
然石經固已明言仲尼閒居曾子侍坐特非踞榻之坐
耳按禮盡後盡前皆為坐與跪不相遠若必有榻而後
謂之坐古制未必爾也聖賢問答氣像隠然見眉睫間
繪畫日月安能彷彿其高明但知景仰而已
䟦
䟦家岷麓手書
嗚呼此余故人家岷麓手書也歲在丙子君佐幕永嘉
余客路過之語竟夕不休明年余狼狽南歸再過其處
城郭如舊而君有地治矣慰藉牢落視昨加厚相與數
月余始之括依同年生施古釋又數月而後還故里時
則戊寅春也此書乃是時永嘉所遺每寓目如夢中鯨
波何許浩渺昏冥交情斷金生死乃見或謂君不永嘉
雖至今存可也其然乎其數乎烏乎識之
䟦楊有之北遊集
至元戊子秋讀余友楊君有之北遊吟卷使人意行其
間卷中為詩凡百二十首始甲申二月離吳終是歲九
月還家觸景遇之感物肆筆輙成往往有深意自昔紀
行此為詳盡吾夫子轍迹最廣西行尚不到秦觀有之
自叙平生所歷文豈止北遊而巳名山大川足壯文氣
此卷特其緒餘士而懷居余也視有之為可媿云
䟦蘇公海外十扇
觀東坡海外題扇真跡與少陵䕫府以後詩同一老氣
不規規乎尺度而橫逸自不可及由今觀之一扇當不
減百金之直特恐當時老姥無愠色爾
䟦梁中砥畫卷
觀子昂所畫梁中砥茅山送客詩景如行靈鷲道中商
㩁月中桂子一段情事又如楓落吴江得句時此意超
然塵外固將物我兩忘道耶釋耶吾不得而知也詩耶
畫耶吾亦不得而知也子昂余所親中砥又新知之可
敬者是宜書
䟦周子英遊燕藁
台城周君子英於余為文人行以文鳴於時數十年矣
盖其學自師友淵源中出故發而為文於性理則必探
其精微於議論古今則必得所根据於偶儷吟賦則必
求為典麗之歸大概隨其體製各有合焉固不待周覽
山川而文氣始壯亦不必䕫府以後而後見少陵翁之
句為橫逸也今觀遊燕藁特一時紀行之作未足究君
所長余每謂天下苑囿相望臺榭之華敝名華竒卉之
蕃富苟極人力所至足以焜燿心目有餘乃若老梅巨
松非積歲月飽雨露盖未易至此惟其然是以為花必
膄為幹必昂竦或以封或以題品則其遇也君遇矣泮
宫專席之選清廟朱弦之儲尚渾睫以伺因其行書以
歸之
䟦水竹先生摘藁
水竹先生摘藁伯淳童年侍側嘗得肅容拜觀時雖不
知詩而鏗金佩玉之韻度固已使人意消渭陽云遠滄
海既塵此藁不可復見吾弟提舉顧能於羣從離索之
餘就其所為而未遂者特約撙浮重使板行於世嗚呼
故家文獻日就淪謝豈無孝子順孫往往亦觀文墨之
事為不急今乃急其所緩而不朽是圖揚名之義孰大
於此徐師川為山谷甥故知山谷之詩為最深至今詩
名表表江西派中如伯淳荒陋雖勉焉贊一辭亦何足
為舅氏重雖然所不心降有如白水
養蒙文集卷五
