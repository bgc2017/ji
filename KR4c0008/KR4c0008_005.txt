陳伯玉文集卷第五
新都楊春重編
射洪楊澄校正
碑文
昭夷子趙氏碑
昭夷子諱元亮字貞固汲人也本居河澗世為大儒至
祖掞尤博雅躭道隋徵八學士與同郡劉焯俱至京師
𥙷黎陽郡長始居汲焉有二子禮輿禮轅輿官至臨穎
縣丞轅為較書郎並著名當代昭夷禮輿季子也元精
冲懿有英雄之姿學不常師志在遐遠年二十七褐衣
游洛陽天下名流翕然宗仰郡蒙以初筮求我昭夷以
玄轂發機故蓬居窮巷軒冕結轍時世議迫阨不容其
高乃屈身泥蟠求禄下位爲幽州宜禄尉到軄逾歲默
然無言唯採藥弹琴詠尭舜而已州將郡守穆然承風
君之道標浩如也囙廵田入隴山見烏支丹穴密有潜
遁之意蒼龍甲申歲在大梁遭命不造發痟疾而卒時
四十九嗚呼哀哉天下士人聞之知與不知莫不爲之
垂涕盖傷其有濟世之量而無長世之年夫上德道全
器無不順中庸以降才好則偏有張也之莊無展也之
道好由也之勇緬回也之仁侈宰予之言遺澹㙜之行
務端木之智忘寗武之愚或正而不竒或逹而過雜君
獨五味足六氣和通衆賢之不兼暢群才之大適雖不
至於聖道其殆庶乎故人無間言物飽其義吾嘗論人
事有十君得其九一不至者命也夫扵戲名聞天下而
不逹於堂上智周萬物而不適乎一人也其時歟其事
歟君故人雲居沙門釋法成嵩山道士司馬子微終南
山范陽盧蔵用御史中丞鉅鹿魏元忠監察御史吴郡
陸餘慶秦州長史平昌孟詵雍州司功太原王適洛州
參軍西河宋之問安定主簿博陵崔&KR2011;咸痛君中夭鼎
餁不實百代祀德故老或云以爲名者德之表謚者行
之跡君囊括世道屯位明艱困乎臲卼光景不耀乃共
稽陟舊行考謚定名問扵元蓍象曰明夷于昭夷昔歎
才位不兼大運有數嘗哀時命而作頌云諸公以余從
君之遊最久故秉翰參詳叙其頌曰人道宏運兮物各
有時匪時不生兮匪運不成昔者元精回潏陽九㴞灾
大人感生竟禹恢能隂陽既和玄帝傳家五百數終桀
鷔暴邪子乙提運水火革期匪賢不昌尹乃阿衡六百
運徂受始淫狂西伯考元㦄在躬昌匪雄不决匪謀不
藏姜牙浩首實逢其良投釣指麾奄有八荒周有天下
七百餘年太公之後不聞大賢豈無仲尼負道周旋無
勢一契無土一[門@里]然則大運之所耒時哉時哉時隘業
隘運巨功巨苟非其時草木爲伍昭夷作頌𡭗又嘗著
汲人默記言變化之事且曰清𡭗靈龜永晏息乎浩初
臨卭縣令封君遺愛碑
叙曰蒼生蚩蚩其動也直盖顓蒙乎聖人顥顥其汲也
(及也下疑有脱誤)教務王皇中乎則時至其理衙之君公弼其
機馭之師之非能駿尊上帝保乂黎元誰則荷天之寵
祈人之爵行其禮樂驟覩於中和𥙿其廉平戴聞扵謠
訟我之遺愛者不從事扵是邪嘗試論之公名某字某
渤海蓨人也昔后稷有德扵邰文王受圖扵鎬珍符冊
命始自扵西周珪社建侯奄荒扵東土裘鼎軒冕有家
代焉曾祖子繡齊穎川渤海三郡太守霍州刺史隋通
直郎通州刺史榮分麾蓋道邁循良時雨洽扵齊陳惠
風被扵唐椘祖德扵北齊著作郎隋扶風郡南陽縣令
芸扃覩奥見天下之圖石柱聞琴知君子之化父安夀
皇朝尚衣直長懷州司馬豪州刺史湖州刺史良二千
石聞乎共理之尊肇十二州策多刺舉之首公則使君
第某子也冲和誕命光大含章實公侯之子孫有山河
之氣象明不外飾默昭扵玄機敏實内融養蒙扵用晦
故其廉不直物恕不由衷崇善足以利仁自彊足以從
事有朋友之信焉有閨門之肅焉非夫恭人其孰能景
行行之者也年始若干為國子生言從大學之遊以觀
先生之道某年以明經擢第觧褐守恒州參軍秩滿𥙷
許州司法參軍許惟舊國陳實多巫君子豊明利用乎
獄載以課窮累加秩焉又轉洺州司兵參軍藂臺柢服
一旦成市非利噐者政以多荒公實佐之官無留事信
矣乎能其理者有其任濟其業者享其功我豈蒙求物
思其理某年選𥙷臨卭縣令夫蜀都天府之國金城䥫
冶而俗以財雄戈獵田池而士多豪侈此邦之政舊難
其人公按轡清途下車而宰覧其謠俗永歎扵良圖想
其風流慨然扵惠化以爲太上之理因人者也通變之
機随時者也必使無訟不亦由吾用乎利貞夫何在物
扵是謀其教令肅其儀刑敬其事以順其人正其聞以
利其義以為昔者聖人之務本也在乎稼穡有稼穡然
後可以養人故公之勸人也用天之道分地之利以為
昔者聖人之利用也實在財貨有財貨然後可以聚人
故公之化居也貿遷有無和其衆寡以爲昔者聖人之
事生也謹其制度然後可以富故公之節用飲食有節
車服有數以爲昔者聖人之事死也慎其喪祭有喪祭
然後可以睦人故公之送死也葬之以禮祭之以禮以
爲昔者聖人之用獄也崇其法制有法制然後可以禁
人故公之恤刑也唯齊非齊有倫有要夫如是者豈苟
其利哉惟欲㓗乎其源正乎其本慎之扵謀始要之扵
用終將使&KR1025;&KR1327;矯虔而是以息孤寡不糓而是以寧者
哉夫然後磨之以仁琢之以義使男女異路班白不提
熙乎其若春肅乎其若神然後文以禮樂幾乎以淳朴
道豈遠乎嗚呼旻天不悦降此荼毒某年以大夫人憂
去職于時公之莅始逾年矣然三載考績是用未成百
姓哀惶人吏嗟咨怨咸云我父矣而人悴矣鄕望老人
前某官等五百餘人或金隄之秀玉宇之英而服美扵
寬允嚴祗扵教義遂走之州府訴之上官冀奪其哀摧
禮終秩不謀而同者日有百數司馬元公帝王之胤也
康歌恊化盛德在人憫烝庶之求思嘉我君之懿績以
爲古之借寇者何以踰是哉遂用疇咨舊章允懷甿誦
奪之公禮上之于文昌㙜非將恊贊天工慰彼黎庶君
子之教而日見之哉班白之老胥史之徒又以天子在
宸勤毖孝理我君云邁誰其嗣之千餘人復連表詣闕
投匭乞君以墨縗從事遑遑焉若有望而未至也欝陶
增思窹寐永歎將欲思謨不杇想見懿德乃相與言曰
昔者君子思其人而愛其樹蒙其澤則歌其詩封君之
仁我無金石乎又述其行状訪余以銘勒之事縣丞等
有弼諧之美力筆之能永思清風歎息仁化尉安定梁
慎盈知名之士也墨妙幾扵草聖文義揔扵辭雄昔仕
京畿左遷此職自以爲贊封君之化有日矣承封君之
德有年矣夫其忠信之教寬猛之機古之官人君其殆
庶乎父老之請允矣余朅耒舊國傳㩀其實恭聞其去
思而親覩其遺愛余所俻者敢博斯文猶懼後生有言
以爲口實河東薛稷隋内使公之孫也文章之伯而時
所宗故憑其實錄寄之爲頌其詞曰
天地之間有渤海焉伯宗伯谷神山在焉精氣飛騰生
良宰焉良宰寔生代禄代卿君逹好遺風雲上征武興
察孝州郡有聲陳其弓治戴其簮纓筮仕斯邑我龜觀
貞深期高悟絶策遠明既至肅肅其來英英臨事若祭
視人如嬰三農慜用不獄以情輕重共用糓貨以平我
裳既&KR0670;我簋斯盈扵惟我君張仲孝友家膺五福堂享
三夀温清不違喜懼無守枯魚御素疾風過牗匪降自
天誰執其咎棘心劬勞匪莪伊蒿彼蒼不弔惟其永號
借寇爲請惠此嗷嗷曾是奔告謂天蓋高昇仙橋下赤
車使者客扵臨卭文雅雍容觀風萬里謁帝九重嗟嗟
其舊椎牛擊鍾門扵君墨借翰雕龍專思君兮不返伐
石豋山山高兮望遠懷車馬扵言告欲絃歌扵言偃人
寔去思我無愧詞
續唐故中岳體玄先生潘尊師碑頌(并序)
尊師業尚冲密勤毖幽深理心事天所保惟啬絶聖棄
智不耀其光故真盛冥期珍圖秘學性與天道不可得
而聞也若乃崇標曠迹遐情遠意志摩青雲蓬視紫闥
高宗每降鑾輦親詣精廬尊師身不下堂接手而已每
歎曰大丈夫業於道不能投身霄嶺滅景雲林而疲痾
此山以煩世主吾之過也遂欲東求蓬萊孤舟入海属
天皇敦篤斯道祈欵逾深踟蹰山隅絶策未往既而金
革有命鏕轡遺區扵戲昔孤射有神人尭輕天下崆峒
有至道軒后順風玄真高蹤萬古同德何其盛哉尊師
有弟子十人並仙階之秀然鸞姿鳳骨眇愛雲松者惟
隷川韓法昭河内司馬子微皆禀訓瑶庭密受瓊室專
太清之業遺下仙之儔谷汲芝耕服勤扵我蓋㦄歲紀
也始尊師受籙扵茅山昇玄王君王君受道扵華陽隐
君陶公陶公至子微二百歲矣而玄標仙骨雅似華陽
夫階真蹈冥練景遊化者其必有類乎法昭等永惟尊
師靈跡洞業高深邁古而棄世往矣其若之何乃斵石
幽山申頌玄德其頌曰
觀元化兮求古之列仙德瑶圖與金鼎信元符之自然
仲與道而惟一天與人兮相連苟精守以專密必駕景
而凌烟丹丘不死兮羡門弟子黃宮度世兮吾體玄體
玄之至德兮洵淑美冲心養和寳元始初學茅山濟江
水乃入華陽洞天裏道逢真人昇玄子授以寳書青台
旨令守崧山玉女峯雲栖窮林今五紀聖人以萬機為
貴而我以天下為累聖人以大尊為尊而我以天下為
煩是以冥居扵㟪[山累]寄遺跡扵軒轅有唐高宗兮天子
之光好道樂仙思雲鄕千旌萬騎兮翠鳳凰邀我汝海
兮箕山陽朝拜白茅夕紫房齋心㓗意緬相望祈問玉
真及玉皇何以得之受天昌黃庭中人在子身窅窅冥
冥精(一作情)甚真去汝驕氣與淫神勤能思之道自親遂
觧形而遺世乘白雲以上賓弟子不知其所如也乃刻
石以思其人
漢州雒縣令張君吏人頌德碑(并序)
至哉天子在穆清之中端玄默之化萬國日見百姓以
親誰其昭宣令長其任也然則國有小大政有汚隆遭
其和平則循理之功易值其凋瘵則革弊之業難况罹
乎荐瘥救其塗炭力倍扵中而功不半之則盡其仁而
澤未全洽則我府君當欽明之世承苛慝之藎緝頽靡
之餘遂能撫寧矜殘淳耀敦懿改制立憲昭德顯仁寄
跡光乎曩賢惠風穆扵茲日我行千里而得一賢傳曰
夫用我者而豈徒哉府君姓張氏名知古盖漢少傳留
侯之裔也昔留侯得滄海力士東執扵秦遇黃石老人
西歸扵漢山河鍾鼎子孫保之世在關中今爲宜州人
也高祖藝周恒州司馬曾祖歡隋許州司馬祖雄唐并
州榆次令考琳原州平原令皆禀瑚璉之噐著經濟之
才大位不躋元德滋茂其昭祉復&KR0670;扵我府君府君體
英竒之姿冲希默之量齊敏内肅端簡外融夫其孝友
睦婣研幾成務深斷守節之固撥煩簡要之能在扵家
邦聞其政矣起家𥙷同州朝邑尉㦄太州鄭縣尉左金
吾衛倉曺參軍洛州洛陽主簿黃圖左翊豪俠所湊赤
墀佐理寔賴其能又遷雍州明堂縣丞時皇帝恭默明
㙜清問下吏西南矜寡有詞上官曰刺史沓貪而苛縣
令威施而忍奸宄囙舋群行&KR1025;&KR1327;哀哉甿黎㒹在荼毒
朝廷憫之帝曰俞允哉乃用勑撫此荒邑噫嘻昔者苛
政未作封境保安兹都衝要衿帶全蜀百濮兼錯萬裔
之泉寳利珍貨盡四海矣殆殘猛聿至蟊賊内訌始扵
碩鼠之侵終屠餓狼之喙杼軸既盡郛邑殆空悲夫仲
尼云苛政虐扵猛虎豈猛虎而已哉我府君殷然始宣
皇眀恭職事廵省黃髮周爰令圖所以綏亡固存蠲虐
去暴與百姓更始者輿人斐然乃作誦曰我有聖帝撫
令君遭暴昏椽惸寡紛民戶流散日月曛君去来兮惠
我仁百姓蘇矣見陽春然不躬不親庶民不信扵是府
君知人散久矣黷扵詐罔已曰未遂躬六曺之務先五
美之訓下官歛手牟食革心人始翕如也初官戶在版
圖者萬有五千餘家㦄政侵殘逃者過半歲月永久廬
井湮蕪蠨蛸在堂蟋蟀空歎先是有勑天下逃人歸復
舊業者免當年租庸公以柔遠能迩政之大端乃下令
曰扵戲天子誠憫斯人是用命我其訖有濟若通不及
惠幽不能明吾之罪人部内有逃越他境能相率歸者
免一歲租及征徭若惸婺貧窶不能自濟者當别議優
之其長正耆老可明喻此誠使被幽谷令既下克已示
信或有逃者引首而歸公親循寧慰贍理其業扵是小
大悅賚遠近承風四封諸通一朝景附夫負妻戴子荷
簔提笠首尾郊郭者凡七千餘家熙乎若鴻鴈之得春
也既至矣則勞來之既止矣則安緝之或三年或十年
舊舘已無喬木猶在公緝屋塗室薙陌開阡為其井疆
人得其居矣田畯失業農野榛荒此邦膏腴利在江浸
有金鴈白魚二水是其朝雲澤麓無虞溝畛填塞公濬
其塗洫川澮始通人得就畊矣流亡初復貧鞠兼半食
不糊口力未贍農公又假富資貧耦耕分種助其銍刈
歲以有年人得其食矣曩者征税橫&KR1987;商旅不行貿遷
有無[門@里]肆半絶公阜其貨財交易復通日中噬嗑人得
其利矣乃種樹畜牧蚕漁工賈什伯之噐車服之庸㛰
&KR0666;之時喪祭之禮莫不盡為度數制其權衡征賦既均
千室如一扵是百姓允賴鼓舞而歌其歌詩凡六章題
曰逃還樂其首章盖言天子之德也其二章憫前政之
虐也其三章喜公惠之至也其四章言逃還之樂也其
五章美公化行而姦慝不興也其六章善政令平均賦
歛不淫也時日月會于龍狵歲功成平孟冬百嘉俻烝
品物咸又府君乃稽版籍攷幽明親廵乎邦廬存問乎
鰥耄黃耇稚齒山原之民乃接手賡歌迎擁馬首累乎
道路者以百千軰晝肆酒夜聮燭羣舞蹈詠迎途餞郊
皆歌前六章慶公惠也是以封内歡康境外萌動企公
德美有若神明府君嘗因公事至成都成都之民駕肩
相瞩盖籍甚其異也封人有喪者廬于墓側鞠然在疚
負土成墳公親從寮吏吊其苫蓆自是禮譲行焉學校
興焉長史河南竇公旌別尚賢廉簡居政以公甄理頽
弊躋美中和㦄政逋亡一朝狎至遂表其状奏之于闕
庭属獯鬻孔亟戎車未暇郊壘既夷邦憲清穆刺史南
陽張公幨幃卧理寬猛以濟儒術兼優吏畏獨坐人歌
來暮甄綜品鑒物無遺才又以公保邦乂民勝殘去殺
重理前秩昇聞宸扆夫昇聞者豈循良而已哉盖激清
勵貪聳善懲悪祈元嘉命優公寵章扵是鄉旄邦彦華
髮杼首或名淹玉壘家擅銅山如王弘馬靖等若干人
皆以政洽仁顯功著頌宣揚金帛嘉止不日而至至則
國肥矣去則民瘠矣凡我邦族其將疇依兄弟睦親不
可以從往也筐篚玉帛不足以永貺也隔千里而不昧
與百姓而長存非刻金石列圖象揚弘懿崇耿光則顒
然衆情孰克慰滿扵是乃從旅鑿巉巖自金水之山得
玉玫之石農夫田婦柦扛力運皆懼公往遺像莫瞻共
琢之磨之議之謀之子昂時因歸寧采藥岐嶺父老乃
載酒邀諸途論府君之深仁訪生祠之故事永我以典
禮博我以文章夫千里一賢義者所貴今百城一理公
獨有之不熙其烈光以示當世則孱弱者胡以激節貪
垢者曷以悛心敢囙此義乃甿謠而作頌曰(頌缺)
九隴縣獨孤丞遺&KR0738;碑
彭州九隴縣丞獨孤君有恭懿之行柔毅之才臨官以
莊敬事而信清白苦節勤恪原躬廉而不矜利以不凂
有特立之操焉在位四年無一日自&KR0786;精專力務澤潜
氣通天彭之人陶然大化居秩歲滿單車告歸邦思其
仁國詠遺愛乃樹碑刻石追崇&KR0847;庸既頌歎之又思福
之以金仙世尊慈善萬物遂貢金鑄像祈祉冥休悠悠
之人至今稱賴夫官不必貴政惟其才獨孤丞上迫宰
君下雜群尉文墨教令不專在躬然力行務仁推誠愛
物謳今者不歌其宰頌議者必歸扵丞豈欺也哉吾每
聞一言可以永寕天下者在能官人而已苟謬其任綱
維以頽感獨孤丞智效一鄕惠孚百里况其大者乎扵
戲官人哉乃作頌曰
於維國家建官以理得人則盛匪人則圮英英我君清
節素履恭寬敏惠將順其美禮實在躬人以知耻歲秩
其暮薄言歸止祁祁吏人何嗟及矣涕戀沱若遺愛罔
已瞻德樹碑造真祈祉不有其惠孰能享此悠悠彭門
千載有紀
唐故朝議大夫梓州長史楊府君碑
君諱越字復珪弘農仙掌人也其先帝高辛氏之裔周
有天下晉受其封至宣公伯喬草基楊若乃䑣弓旅失
巨鬯赤茀則禮命之樂歌之崇天王之寵光保元侯之
休祉其後十六代有楊寶者天錫黃鳥授以白環若曰
命君子孫世豋三事迨震康彪賜四代五公烈光昭于
漢室盛德充扵海内金圭銘鼎至今為弘農世家也高
祖椿魏尚書右僕射𨳩府儀同三司司徒公進位太保
加侍中給後部鼓吹致仕歸邑賜安車駟馬傳制二人
可謂國之元老帝之師臣功成名遂社稷之寳曾祖思
善齊通直散騎常侍祖敬通鎮遠將軍鄭州治中烈乎
名節公即苪城府君之第二子也少而冲嶷苦節貞素
禮非玉帛室有琴書聞少連之風而悦之庶乎身有權
行中清上以察乎道下以敦乎物不應州郡之命而有
金玉之心嘗歎曰以明月珠弹千仞雀吾不能也扵是
觀寳龜之象心滅朵頥探金虎之爻志存幽履遂去家
遁于嵩山經十餘年丹山白雲之志眇然矣属太宗文
武聖皇帝初臨天下物色幽人焚山牓道網羅遺逸君
子若曰天下有道可以見矣扵是始以角巾應命褐衣
詣闕陳大道之宏謩論至公扵天下帝曰俞爾言乃可
底行若歲大旱用汝作霖雨今南山近塞北漢連胡石
州邊烽皇化未謐汝往欽哉輯乃人禦乃敵以息匈奴
之患始觧褐授石州方山令樽爼在堂干旄在階布大
信扵獯戎示折衝扵袵席威名震矅乃昇聞也有勑授
憲㙜監察御史繡衣始拜珥筆昇朝㙜閣以之生風豪
貴由其歛手又敕直中書待制未幾又遷秘書郎直中
書省如故遊鳳凰之池觀蓬萊之府是天下之榮踐也
又轉宗正寺丞歲餘帝思南史之才將崇東觀之美又
遷起居郎加騎都尉龍朔中天子將觀兵扵東夷以復
先帝之業凡居中者多出守旁郡是歲授公朝散大夫
除冀州司馬又轉魏州司馬皆知州事于時天下雌韓
而雄魏壮武而柔文公始厭承明初臨外郡探䆒堊而
犯禁崇姦欲嘗朱博之能以觀龔遂之政公深鈎潜往
英機立斷短服赭裾扵是乎理麟德初兼梓州長史盖
在華之南區彭之北鄙人豪俗侈政削公晙攢六國之
遺昵雜三巴之奥壌公下車問俗觀風立政先之禮讓
教以詩書抑浮窳禁蟊食至扵堂叩鍾磬家擅山川莫
不為之節制行其典禮會來之頌復起扵斯時高宗大
帝方接千載之統昇中太山玉帛雲趍朝者萬國公預
陪金蹕侍拜瑶壇白雲既封皇慶斯洽加朝散大夫餘
官如故東山拜命西駕未歸逢太歲之臨辰感殷楹之
夢奠遇疾薨扵官舍時年六十四嗚呼哀哉遺令薄葬
不蔵珠玉唯孝經一卷尭典一篇昭後嗣不忘聖道即
以某年月日葬扵西嶽習仙鄉豋仙里之西麓遵遺命
也嗣子嘉賓等哀號泣血柴骨欒心緬惟罔極之恩思
崇永錫之道以爲吾丘子沒無助冥因季由也歎空勤
負米扵是攷羣聖之典探衆妙之門求所以昭報幽扃
贊祉冥籍則云金位慈救寳手來迎若德崇扵此則功
濟扵彼是用歸滅真諦祈祐能仁箝䥫圍而寫容現金
蓮而得像遂扵豋仙麓塋之側造阿彌陁像一軀坐高
三丈并象變菩薩天人畢俻全金湧出衆寳装嚴雲仙
鬼神周羅上界珠幡羽盖圍所以丕顯尊靈光
昭惠業逹人之能事畢矣孝子之事親終矣銘曰
巖巖大岳浼浼長河雲滃霧含靈佇和揚侯之國宛
其中阿子孫瓜瓞軒盖駢羅四代五公自于伯起蟬
聮彪懿令聞不已二千戶侯三十刺史世濟其榮至我
君子峩峩君子皎有令光不寵我組而括我囊洗心
巖遁抗䟢雲翔冥鴻不遠白駒在場觧其蘿𬒮綰我
墨職邊翔多虞獫狁孔棘之子之往允威允德干旄在
階烽火罷色行行駿馬繡衣之光烈烈董狐司史之
良而我君子捴其徽章出同嚴助政穆王祥䧺魏既
康郪蜀猶侈攬轡言邁題輿載理尺兵允戢亂繩攸靡
天子豋封拜服玉趾大禮既畢歸路遲遲歲亦秋止
天不憗遺嗚呼甿吏號泣漣洏曷其往矣来暮歌思
煢煢孤子棘心哀疚永號昊天眇泣冥祐蓮花之國金
池玉霤崇此香緣生彼穠秀全金既湧衆寳斯莊攷
墳其左叔塋其旁香花圍繞松栢成行千秋萬歲祚祉
無疆
梓州射洪縣武東山故居士陳君碑
君諱嗣字弘嗣其先陳國人也漢末淪喪八代祖祗自
汝南仕蜀為尚書令其後蜀爲晉所滅子孫避晉不仕
居涪南武東山與唐胡白趙五姓置立新城郡部制二
縣而四姓宗之世為郡長蕭齊之末有太平者兄弟三
人爲郡豪傑梁武帝受禪網羅英豪拜太平為新城郡
守尋加本州別駕弟太樂太蒙蒙為㴝州長史都督護
南梁二郡太守樂為本郡司馬即君之高祖父也生曾
祖方慶好道不樂為仕得墨子五行秘書而隐扵武東
山生烈祖湯仕郡為主簿遇梁季喪亂避世不仕生皇
考廣迥迥早卒君即迥之第二子也少孤而有純德恭
已飾行一日三省家世本以清白崇德迨君之孤素業
空矣君有仁兄飬母以孝君順至行同勤苦節夏不避
暑冬不避寒蒸蒸服事行年四十有五入則孝出則弟
謹而信汎愛衆而親仁無餘力也以是不憂扵道逮親
終歿春秋已高從事不可以飬矣乃輟干禄之學修養
生之道山壑高居農野永歲雅聞漢有王丹者隐居不
仕家累千金以自奉田稼勤者載酒肴從鄉里承化以
相懲沮乃歎曰彼王丹者是為政矣奚其為政也由是
始攷林澤闢良田習山書務農政天道時變地道化成
丘陵泉藪星歲雲物靡不用心也原田莓莓粳黍稷稷
汶陽之稼如雲矣春日載華歲聿其秋白露時降百糓
收熟君常乘乎肩轝省農夫饋田畯刑以肅惰悦以勞
勤若孫吴之用兵鷙鳥之搏擊也卓彼碩田歲取十千
倉庫寔崇禮節恤&KR1103;寡賑窮乏九族以親之鄉黨以歡
之居十餘年家累千金矣其鄰國有媮衣食帶刀歛椎
埋胠篋之類闘鷄走狗之豪莫不靡下風馴雅素曰里
有仁焉吾何從也遂煩浮窳之節肅恭儉之行修孝悌
飾廉耻將欲效君之素業也時年已耳順素無經世之
情林園遺老玄默忘歲遂保先君武東山之故居行不
由徑非公事未嘗至扵州縣也昔襄陽有龐德公谷口
有鄭子真東海王覇西山呂才皆避世之人養德退耕
以求志軒冕不可得而羇憂患不可得而累逮于我君
作者五人矣於戲古者至人不利苟得而不務近貴量
腹而食度身而衣非其道萬鍾不足豊也非其榮五鼎
不足飷也躬勤耕植其杖而耘不荅子路之問者豈我
君之徒與綿綿羅網冥冥高鴻趯趯竹竿穆穆幽龍其
與禍敗之遼絶胡越哉然則两龔不免扵蘭焚二老不
免於薇歎其近貴利耶夫上無憂悔下無飢寒含道以
制嗜慾逹命以順生死仁以愛身智以飬德俾𡭗耆而
艾俾𡭗昌而熾君子保之以永夀攷非我君者乎享年
八十有五太歲壬辰五月十三考終&KR0847;命臨終戒曰啓
予足啓予手我聞古人有言珠玉而瘞之是暴骸扵中
原也古者不封不樹後世聖人易之以棺槨吾不敢違
聖人可具棺槨而已歛以常服墳無丘壠吾將庶幾以
奉先人之情也有子某等皆能祗奉遺訓聿從先志長
夀二年龍集癸巳月日歲月載踰卜兆時吉始啓殯昭
告奉遷扵舊塋武東山之陽禮也鄉里會葬者千餘人
皆涕泣號慕悲純德之不見咸曰君子沒矣仁何以名
陵谷不杇匪唯頌聲小子不敏謹述鄉人之教詞曰
肅肅我祖國始扵陳中裔淪喪洎此江濱山川隆鬱旂
鼎氛氲生我君子於鑠元真性孝肅悌惟仁善鄰樂我
耕稼忘我縉紳茫茫田藪歲也其春農人肅事君子犒
勤孰為夫子植杖而耘弋者何慕鴻飛高雲椘狂懼世
夷叔求仁良獨終矣不攷于身我異扵是非隐非淪撫
化随運安排屈伸天年既沒長夜何辰聖逹不免宇宙
同塵桐棺三寸豈我窶貧自古有禮吾從聖人嗟爾百
代子子孫孫驕奢自咎天道無親思我松栢恭儉是遵
陳伯玉文集卷第五終
