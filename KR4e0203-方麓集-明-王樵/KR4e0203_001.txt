方麓集卷一
明王樵撰
序
山東乞休䟽(嘉靖庚申五月)
山東等處提刑按察司僉事臣王樵奏為患病不能供
職乞容休致事臣見年四十一歲由刑部員外郎陞授
今職在任一載有餘日夜勉圖自效頃因臨清等州縣
饑荒皇上允發倉粟賑貸臣因親審饑民觸冒風雪致
成寒疾醫療不早病日深而不知猶且扶病理事欲調
理而無暇隨遇景王就封道出山東自武城至沙河幾
二千里皆屬臣管轄一切供應夫役誠恐有司不能協
心未免上誤王事下為民擾一一皆臣親自料理調度
晝夜不離水次夜則陸路先行以待王舟之至不解衣
就寢者連十餘日以致元氣日虚委頓日甚特以王事
未畢未敢言私今王舟己出境臣得幸免罪戾方始就
醫詢治前病皆言病在神氣湯藥猝難奏功臣亦自知
非退居調養軀命或恐難保具呈撫按乞為轉達而撫
按以臣年方強盛苦切見留臣竊以為一時未到僵仆
宜難取信迨其無及也又從而憐之與其不及而憐之
寧過而從之故不得不哀懇於皇上之前也乞下吏部
察臣非詐自願告退明例許聽容臣致仕回籍調理倘
殘喘得延則圖報尚有日也臣不勝懇迫俟命之至
認罪回話䟽
尚寶司卿臣王樵等謹奏為乞恩認罪回話事本月二
十七日該大學士張居正等題該文書房官丘得用口
傳聖旨各衙門官都接本獨尚寶司不接本只差吏來
接是何故欽此臣等看得諸司章奏皆欽奉聖旨裁决
乃敢遵行今各部上本得旨之後堂上官即親送該科
謄寫畫字所以重王言也乃尚寶司所以不行接本必
有其故臣等實不知不敢妄對奉聖旨着該司官回將
話來欽此臣等聞命皇恐知罪竊惟本司一應章奏與
各衙門事體相同既欽奉聖旨委應臣等親自接捧送
科止緣本司舊有背寶傳令官代接沿襲年久臣等一
時愚昧失於改正致蒙天語詰問臣等罪當萬死伏乞
聖恩少寬鈇鉞之誅臣等無任惶懼待罪之至緣係奉
聖旨着該司官回將話來事理謹具奏聞萬歴四年二
月二十七日尚寶司卿臣王樵臣徐琨司丞臣沈節甫
臣王世懋奏奉聖旨既認罪掌印的姑罰俸半年其餘
的各三箇月吏部知道欽此
擬全諫臣以安大臣疏
尚寶司卿臣王樵奏為乞全諫臣以安大臣事伏見巡
按遼東御史劉臺論列大學士張居正致干天怒而居
正亦上章求退陛下温旨慰留敬禮大臣之意可謂至
矣臣愚竊謂自古明主欲開言路則言雖不當而常優
容之大臣欲廣上德則人雖攻巳而猶薦拔之如宋文
彦博之於唐介是也唐介論彦博進燈籠錦事頗涉曖
昧仁宗為之貶介官而彦博亦因而罷相優大臣而未
嘗不伸諫臣之直仁宗可謂兩得之矣且其於介之貶
也遣中使護送且戒以必全之無令道死未幾即召還
言路而彦博再當國亦言介頃為御史所言亦中臣病
而責太重力贊召之至今稱仁宗為明主文彦博為賢
相者以有此等為足以服人心而維國體也今陛下以
居正簡自先帝受遺輔政倚任方殷而臣料居正之所
以仰感聖知亦圖報方切此豈居正可以言去之時今
六部九卿各上章乞留居正者誠非私也臣則竊謂若
居正留而劉臺終得罪無乃非仁宗待唐介之意乎度
居正之心亦恐終不自安而難於居位伏望陛下宥劉
臺之罪則居正之心安居正既留則陛下之心慰是陛
下優禮大臣之意為有過於仁宗居正之誓死圖報豈
敢居文彦博之後哉臣職在近侍冒昧輙獻其愚惟陛
下裁擇
星變自陳疏(萬歴丁丑十二月)
南京鴻臚寺卿臣王樵奏為自陳不職乞賜罷斥以嚴
考察事臣由嘉靖二十六年進士歷任行人司行人刑
部主事員外郎山東按察司僉事因病得請致仕一十
四年節經薦舉起任浙江按察司僉事陞尚寶司少卿
本司卿以至今職叨冒己多每自省循未有報稱恒切
恐懼矧今天象示異九月晦日初昏時分臣於私衙見
西南方有星光芒燭天約長丈餘出至街市雖兒童走
卒皆知駭異則臣等居官任職者何以為心省思愆咎
何以自逭循例自陳更不敢苟具虛文希望幸免臣竊
以為今英銳之士材力猶足以圖後效臣蒙朝廷作養
之恩三十餘年在閒之日反多展布之時巳過再起原
官四年三轉聖恩隆厚等於天地而臣未效尺寸若復
靦顔在列是昧進止臣雖不肖常恨士節不礪持禄苟
容致災召異之由未必不在於此乞容臣罷退以安愚
分遂臣微志臣不勝戰栗俟命之至
引年疏
南京光禄寺卿臣王樵謹奏為感謝天恩自分年邁仰
乞聖慈容令照舊致仕事臣向以南京鴻臚寺卿致仕
萬歷拾玖年拾壹月内蒙起南京太僕寺少卿本年十
二月内陞南京光禄寺卿臣奉有兩次恩命不敢不遵
限到任巳於萬歷二十年正月初九日到任除望闕叩
頭謝恩外伏念臣受恩三朝再蒙起用皆仰荷我皇上
至仁天覆器使羣材欲使草澤之中無一人不盡其用
故以臣之愚猶在收錄臣之感恩雖捐軀豈足以言報
但臣見年七十二歲已過古人致仕之期臣自幼受父
師之教頗知事君之義切有許身之愚山東之歸年纔
四十有一尚堪展布浙西再起年止五十有四猶可驅
策顧前歸則一十三年後出則南北奔馳虚度四載今
在里又一十四年矣坐成衰老臣實不才揣躬委命臣
實義當知止伏望聖明察臣愚悃勑下吏部容臣照舊
致仕臣當以待盡餘年朝夕焚香上祝聖夀無疆下帥
父老子弟肅政教善風俗以為太平萬歲之報臣無任
悚息待命之至
再䟽
南京光禄寺卿臣王樵謹奏為衰病無能補報再懇天
恩容令退安田里事臣蒙聖恩起用自以年過七十具
奏引年乞致仕伏奉聖旨王樵素有清望奉旨起用不
准辭該吏部劄付到臣臣捧誦感激涕零苟可以補報
朝廷臣實不敢愛其軀命伏念臣禀受素薄自幼多病
今則筋力實巳衰頽不時有眩暈之症每舉則耳目昏
花幾欲顛仆若不蚤知引退誠恐有誤職業孤負聖恩
為罪滋大用敢冒萬死以餘命乞體伏望聖慈哀憫賜
臣罷歸以安愚分臣雖犬馬圖報之愚不能效其萬一
猶當與子孫世世盟誓不忘致身之報臣無任悚息待
命之至
陳言機事疏
南京光禄寺卿臣王樵謹奏為恭陳今日事勢與皇祖
時不同仰望聖明勵精聽納以急宗社大計事臣惟皇
祖世宗之時雖有外患人不忘戰雖事玄脩章奏無不
親覽政事無不親决宫庭無宴溺之私左右無蒙蔽之
弊畏天戒憫人窮聽納忠言如海瑞之戇直而能優容
之是以四十餘年中國尊安徼外賓服至于今日人習
久安不為長計而邊事之廢壊為尤甚嘉靖末年歲發
内帑無慮數百萬金雖未必戰勝克敵要為禦敵用也
自欵貢以來朝廷歲有撫賞邊將又有私賂皆朘削士
卒之所得歲費内帑亦無慮數百萬金徒為和敵用也
是以軍士擕心解體不待今日寧夏之事而己知其緩
急難使矣寧夏之變巴拜哱承恩劉東暘許朝土文秀
五逆賊包藏禍心盖非一日籍口朘削以起事據我堅
城食我糧餉用我火器以為倒持之太阿而我軍常苦
于心力之不一餽運之不繼先年大同叛軍亦嘗據城
亦嘗勾敵然不久即就殄滅今乃若難者陛下亦可以
思其故矣城中屢有内應而外不與之合隨府跳城跌
傷董奎欲救之而令不行于下陛下以為今日之人心
軍勢何如也而謂可以一劍齊之哉功罪欲明賞罰欲
當于以使其下如臂之使指蔑不如志矣此非陛下勵
精于上何由而得陛下但知皇祖之獨斷謂人臣可以
賞罰而駕馭但知皇祖之居中總攬謂聖躬可以不出
而責成而不知其事勢之不同也臣聞形不可以久勞
也勞則敝以金鐵為器用之過勞猶且有壊而况人乎
亦不可以久逸也逸則滯譬之戸樞以常轉故不朽人
之精神欲得其所用亦猶是也故古之君子分四時以
時作息朝以聽政晝以訪問夕以脩令夜以安身其時
而息也則清静而存神于内其時而作也則精明而利
用于外此古之聖帝明王所以保身以保民能至于萬
萬年也乞聖駕不時御便殿召見大臣商確政事自今
日討賊機宜以至他日兵食俱足可以安邊制敵之長
策及民窮之當恤財匱之當節宫府之當一體相顧與
夫慎選撫按監司守令委任責成以撫安内地皆熟講
以次見諸施行至於羣臣言事必盡批出付所司議擬
事關聖躬者尤望虚心聽納勿再留中不下天下知陛
下之如是也誰不願為陛下分憂者乎計逆賊聞之亦
必氣奪而意沮也臣又有說焉撫賞所以馴敵欲其不
侵不叛也而今乃助逆搗巢所以懲其助逆我本以責
直于敵也而今乃以報讎為名是敵反歸曲于我則平
日之撫賞為何事哉漢人亦嘗以金繒奉敵矣而文帝
未嘗忘備所以不失中國之尊安今日之事上策莫如
自治議處全陜屯田以足兵食楊守謙嘗有疏矣京東
西練兵二枝劉大夏嘗有議矣分運艘由河渭入陜以
濟急先年廷臣嘗建言矣凡自治之道若陛下有意則
何事不成又何憂于滅賊禦敵哉又何憂于倭奴哉關
白本一狐媚下賤奮其詐力取日本而又取朝鮮舍其
巢穴而欲據有他人之巢穴前古無是事以古今無是
理也不然則楚靈王不縊于乾谿苻堅不奔于渦口完
顔亮不潰師于江上矣聞其奪豐后洲官之妻以為妾
下多不附六十六州之衆元不相統一志在貿易此可
以用間而携也朝鮮亦東方一大國也豈能舉數百年
之社稷甘心臣事倭奴乎必且有變中國按兵觀釁實
為天授之時關白退無所歸進則就擒耳朝鮮内附在
我所以處之耳此皆堂堂天朝之能事也故臣願陛下
勵精聽納則天下有人天下事及今尚可為也此宗社
之大計也不可不急圖也臣蒙陛下起之久廢叨次九
列無能補報方以衰病求退非敢徼建言之名伏念主
憂臣辱主辱臣死寧于出位之誅獻其一隙之見冀於
工瞽之采聽或有少裨伏惟聖明察其愚懇而賜省納
焉臣愚幸甚天下幸甚
自陳疏
南京大理寺卿臣王樵謹奏為自陳不職乞賜罷斥以
嚴考察事臣見年七十三歲直隸鎮江府金壇縣人由
進士授行人司行人歷陞山東按察司僉事告病致仕
起浙江按察司僉事歷陞南京鴻臚寺卿星變自陳致
仕萬歷十九年起南京太僕寺少卿陞南京光禄寺卿
引年具奏奉聖旨王樵素有清望奉旨起用不准辭欽
此二十年七月内再奏為衰病無能補報乞退安田里
該吏部覆奉聖旨王樵年力未衰著照舊供職欽此本
年十二月内陞今職二十一年二月初四日承准南京
吏部照會准吏部咨兩京官員四品以上例該自陳等
因照會到臣臣叨列三品謹遵例自陳天威在上所有
愚悃理當直述臣本菲材况加年邁今兩京班行中如
臣之齒者止臣一人臣之當退者一入仕四十五年前
後歴任俱未及壹考碌碌無所表見臣之當退者二時
方多艱所須者膂力方剛經營四方與夫克壯其猷足
以堪難任重者臣無一焉而妨賢者路臣之當退者三
兹遇皇上大計羣吏黜陟幽明有當退如臣者得以自
陳遂其引退下全晩節外免人言皆皇上曲成之賜也
臣無任悚息待命之至
欽恤䟽
南京刑部署部事南京大理寺卿臣王樵等謹題為欽
恤事廣西清吏司案呈萬歷二十一年五月十二日奉
本部送准刑部咨江西清吏司案呈奉本部送刑科抄
出本部題先該本司案呈奉本部送萬歴二十一年四
月十五日該司禮監太監張誠等傳奉聖旨如今天氣
暄熱兩法司并錦衣衛見監罪囚笞罪無干證的放了
徒流以下便減等擬審發落重囚情可矜疑并枷號的
都寫來看欽此欽遵外案照先該本部題為陳言修省
事節奉孝宗皇帝聖旨南京兩法司見監罪囚天氣暄
熱便行文與他一體寬恤欽此又該刑科給事中楊禠
奏為修省以弭災變事該本部覆題節奉孝宗皇帝聖
旨南京兩法司枷號人犯照例暫免欽此又該刑科給
事中羅崇奎題為明恤典廣實惠以隆聖化事該本部
等衙門會看得枷號人犯節年題准暫免至六月終止
矣惟有笞罪釋放與徒杖減等發落犯在五六月者未
霑恤典合無亦照枷號事例至六月終止仍將各犯姓
名通類奏知及咨南京法司一體施行等因題奉世宗
皇帝聖旨准議行欽此又該南京大理寺卿徐陟奏為
懇乞天恩酌時宜備法紀以善臣民以贊聖治事内開
熱審恩例北京自恩命渙頒之日算至六月終止南京
路遠難拘六月終止之限要將南京免枷號減等釋放
三項俱自熱審文書到日為始亦計兩箇月足方止使
南北人民均霑浩蕩之恩等因該本部覆題奉世宗皇
帝聖旨是欽此隆慶五年四月内該山西道監察御史
陳文煥題為酌陳時政以裨治理事内一欵申明律例
以廣聖澤該本部覆題每當熱審之期查照問刑條例
將一應追贓人犯逐一查審如果情罪深重贓數太多
監禁未久家産未盡者照舊追併外其有贓物值銀一
十兩以上監追年久家産盡絶或正犯身故累及家屬
年久不能完者行勘明的俱免追贓正犯查照原擬發
遣發配發落家屬釋放仍開具所犯情罪輕重監追年
月久近贓數多寡奏聞取自上裁本部仍行各問刑衙
門一體遵照施行等因奉穆宗皇帝聖旨是欽此欽遵
已經備咨通行去後今奉前因通查案呈到部看得兩
京事體相同欽恤洪恩自宜均被合無查照先年熱審
事例及備奉前項恩命咨行南京法司以文書到日為
始照依北京恩例一體欽遵將見監笞罪無干証者釋
放徒流以下減等擬審發落重囚情可矜疑并免贓發
遣發配發落人犯具由奏請定奪其枷號人犯例該具
由奏請但恐過時合照本部先奉孝宗皇帝欽依事理
暫免枷號俱照原擬發落通將發落過輕重罪囚姓名
具實類奏伏乞聖裁等因萬歷二十一年四月十七日
該本部尚書孫丕揚等具題本月二十日奉聖旨是欽
此欽遵等因備咨到部送司隨行准本部貴州等清吏
司各將應審輕重罪囚及追贓等項人犯開付到司類
呈到部臣等逐一備查虛心鞫審除重囚情真罪當者
及追贓軍徒人犯贓數太多監禁未久者各照舊監候
監追其免枷號減等釋放各犯囚候至兩箇月足另行
具題外審得見監絞罪犯人馬禄史氏王清義何應舉
姜隆祝長兒俱情罪有可矜疑律應改擬及追贓軍犯
符才黃守仁徒犯李廷荆各贓監追年久無完家産結
報盡絶情似可憫相應免追發遣發配俱應奏請定奪
伏乞聖明裁處緣係欽恤節奉聖旨重囚情可矜疑都
寫來看及例該奏請定奪事理未敢擅便為此今將各
犯緊關略節招罪情可矜疑及免贓緣由開坐具本專
差典吏吳應時齎捧謹題請旨
計開
情罪有可矜疑絞罪犯人陸名口
一名馬禄招係南京神策衛軍餘禄與弟馬二住羽
林右衛地方有被歐死戴隆包當總甲萬歷十二年
戴隆無嗣收養楊立為子改名戴表十八年戴隆無
妻娶王氏為妻至十九年十二月初三日父馬鑾輪
當總甲十日將錢三百文雇戴隆代當初八日戴隆
復𣲖父黃船夫錢前來取討禄回稱我父不在家你
要差錢明日來罷戴隆酒醉不去將禄揪住禄不合
用掌將戴隆左腮脥打一下又用拳將伊右太陽穴
左血盆左䏩膞胸膛左前肋各打成傷戴隆年老被
打跌地致傷兩肐膊脊背連兩後肋兩臂戴隆仍揪
住不放禄又不合將戴隆腎囊偏右連右胯腋膝傷
時因昏黑無人救見至更深馬二回見戴隆臥地勸
起扶送伊家次早父馬鑾聞知將錢一百二十文送
戴表討藥至初十日戴隆身死王氏及地方田陳俱
未呈告後安吏目訪出王氏告稱戴隆素患下部痼
疾不時舉發倒臥等情蒙章御史參送浙江司審檢
有傷問擬禄鬭毆殺人絞罪送南京大理寺審允奏
奉欽依監候處决今該臣等看得戴隆因討差錢酒
醉將馬禄揪住不放致禄抵毆原非深忿其仰跌在
地之後馬禄因被揪倒致將戴隆腎囊偏右膝傷則
實出於無心也時當昏夜無人証見馬二之勸起扶
歸馬鑾之找還雇錢皆為好意實非買和據王氏告
稱戴隆久患下部痼疾不時舉發倒卧恐未必盡出
妄捏致死根因委難定執深可矜疑
一口史氏招係直隸蘇州府吴縣縊死民姚繼賢妻
有翁姚邦敬萬歷九年向父史平娶氏與伊男姚繼
賢為妻生有二男十二年姚邦敬將夫同氏分出另
住十九年十一月氏將自積銅錢買小猪二口喂養
二十年正月猪患瘟病夫繼賢將一口宰殺將一口
賣與倪鉞得錢三百六十文氏將錢留住仍要買猪
夫稱且與我作本不從互嚷夫忿向氏撞頭以致額
顱撞地磕傷氏就不合故違妻威逼夫致死者比依
妻毆夫至篤疾者律絞奏請定奪事例亦撞夫胸膛
連左前肋各跌在地致夫兩肐肘脊背連兩後肋兩
臀跌傷夫掙起氣忿拿鐡斧向氏欲行砍打當有鄰
人郭尚賢申文學奪斧救開夫往翁姚邦敬家訴說
抵夜回家各上樓睡訖夫氣忿不過不知時分暗起
拿綿帶在樓梯上自縊身死次日天明氏下樓方知
夫死慌懼隨即上樓用蔴繩將自已頸項縊勒鄰人
嚴世傑謝德解救總甲武祐具呈廵視李御史處參
送貴州司審檢明白問擬氏妻威逼夫致死比依妻
歐夫至篤疾者律絞送南京大理寺審允奏奉欽依
監候處决今該臣等審得史氏以買猪小故觸夫忿
心姚繼賢先用頭撞史氏亦頭撞以應之此固愚夫
愚婦相争之常既而姚繼賢縊死昏夜史氏情慌亦
欲自縊隨被解救始終情節不過如此若以史氏素
性潑悍有以致之則姚繼賢以小故遽欲持斧殺妻
則其人亦兇悍可知豈史氏之所能逼貧窮債迫計
出無聊其死委非史氏威逼致之也况審二男幼小
尚未離乳史氏坐絞不無可矜
一名玉清義招係應天府江浦縣民自幼投入朝天
宫為道士本宫有欽賜蘆洲一處萬歷二十年輪該
清義與投水渰死孔心暘并藍思義劉仲和周守堯
丁貞茂管賣本洲蘆柴清義雇病故沈三看守清義
等五人俱在窩舖歇宿至三月二十二日有賈萬鍾
被清義等毆死兄賈萬春同張牛兒前到本洲偷割
芹菜沈三捉獲用䋲先將張牛兒縳住賈萬春不容
縳項沈三用掌將賈萬春左右腮脥各打一下帶至
窩舖清義不合勒跪又執拿竹棍將張牛兒打訖三
下釋放賈萬春不服責打沈三將伊扯倒清義執拿
竹棍將伊兩腿打三下賈萬春抵罵清義又不合將
伊脊背連右後肋及脚根各打一下賈萬春愈罵清
義又不合將伊摜跌在地致傷兩膝并左肐肘左後
肋兩臀孔心暘亦將賈萬春左臁肕踼一脚賈萬春
回家向賈萬鍾說稱我被沈三及不知姓名道士五
人痛打一頓隨即臥床至四月初八日身死賈萬鍾
具告巡視張御史處孔心暘懼罪投河身死沈三病
故各相埋訖後蒙參送四川司審檢明白問擬清義
共毆人致死絞罪送南京大理寺審允奏奉欽依監
候處决今該臣等審得王清義因偷割野芹小故將
賈萬春制縳毆打死於限内擬償非過但始因賈萬
春不容縳項首行掌打者沈三繼因賈萬春被打愈
罵將伊右臁肕踢傷者孔心暘今沈三緣事身故孔
心暘懼罪投河身死亦足以相抵矣中間王清義用
竹棍打伊兩腿及脊背右後肋右脚跟論罪固無所
逃原情似有可矜
一名何應舉招係南京廣洋衛軍應舉與谷舉合夥
宰猪今毆死隣居陳盛做荳腐俱各交厚時常飲酒
頑戲萬歷二十年正月二十三日陳盛在張科門首
站立應舉與谷舉從螺螄灣來應舉不合向陳盛索
說我每常買酒請你今日你買酒請我等語陳盛回
說無錢跑走谷舉不合復拉至張科門首應舉又不
合用拳戲打陳盛胸膛連右前肋一下谷舉又不合
用手戲打陳盛左眼眶連左腮脥一掌二人互將陳
盛推跌在地致磕伊腦後脊背兩後肋兩肐肘兩臀
成傷陳盛亦未認真自行挣起張科等証應舉仍拉
陳盛進酒店陳盛出錢六文應舉出錢四文買酒同
林保兒等各飲散訖本月二十五日陳盛在應舉賣
肉案前向徐興說我前日被何應舉打了一拳如今
不好他是無錢窮鬼我若死了要他償命徐興轉問
應舉回說我是頑耍打了一拳若死償命等語不料
陳盛被打漸重臥床不起父何銳聞知送藥一劑膏
藥一箇陳盛未服至二十九日身死伊兄陳連具告
巡視李御史參送浙江司審檢明白問擬應舉共毆
人致死絞罪送南京大理寺審允奏奉欽依監候處
决今該臣等審得何應舉因索飲戲打陳盛一拳一
掌豈便致命縱曰打重亦出無心陳盛亦未認真毆
後又買酒同飲則其無重傷可知後陳盛稱胸膛疼
痛應舉稱與他頑耍死了償命等語皆不足為據何
銳送藥固亦望陳盛之痊七日身亡難執為應舉一
拳之故遽坐重辟不無可矜
一名姜隆招係南京牧馬所餘丁萬歷十九年正月
内李用向隆叔姜實預借工銀二錢七分約做工扣
還至四月十五日鄰人刁應智雇李用在田割麥彼
時隆與姜實妻劉氏并姪姜二漢亦各在田已時劉
氏見李用說你先借去工銀如今倒與刁家做工嚷
罵一場比隆喝李用先得我家工銀却與刁家蠻子
做活有刁應智今被毆死弟刁應惠前來辯論隆不
合揪住刁應惠衣領將伊左太陽穴打一拳又將伊
左右腮脥各打一掌劉氏亦不合將刁應惠左䏩膞
右前肋胸膛各打一拳刁應惠跌地致傷左肐肘左
後肘兩臀隆又用脚踢刁應惠腎囊連左胯腋一脚
姜二漢手執䥥刀亦不合用刀柄將刁應惠右臂膊
脊背右腿左後肋打數下有刁應惠母徐氏前來攙
扶行至稻田不能動履口吐出血至未時姜實操回
得知前到伊家探問刁應惠聞聲即欲挣起揪住氣
絶身死徐氏具告巡視聶御史批蘇兵馬檢審隆要
脫罪又不合妄稱腎囊一傷係姜實操回脚踢所致
徐德扶同見証致蘇兵馬准信呈詳參送福建司審
得情詞互異發上元縣再審姜實病故仍將前傷坐
隆具招解司覆審問擬隆共毆人致死絞罪送南京
大理寺審允奏奉欽依監候處决今該臣等審得姜
隆劉氏姜二漢共毆刁應惠致死以隆坐抵盖死者
之母兄執之也然雇工起禍者姜實到田嚷罵者劉
氏而用䥥刀柄打傷脊背後肋者則姜二漢也刁應
惠被打傷重當時吐血而其最關致命者則腎囊被
踢一脚是獄也姜實在則坐實姜實死則坐隆恐姜
實雖能脫罪於生前難揜真情於身後觀其探問消
息刁應惠聞聲即欲挣起揪住隨即氣絶則其遺恨
在姜實也昭昭矣徐德初証其言盖在姜實未死之
前亦執姜實曾毆此其初情終不容泯者也姜實未
正其辜姜隆獨坐兇首委可矜疑
一名祝長兒招係南京武德衛餘丁因貧無依雇與
浦子口今病故湯鳳家趕驢有今被毆死邵榮先在
彼處檢積糞草賣錢度日萬歷十七年四月初六日
鄰居嚴五妻因雇長兒挑水將自積糞草三担與長
兒算作水錢本月初八日長兒將前糞草賣與邵榮
該錢三文止與一文尚欠二文至十一日午時長兒
在井邊見邵榮向討前錢邵榮回說今日無錢便打
死我也不能彀長兒就不合將邵榮左右腮脥各打
一掌邵榮呌罵長兒又不合騎坐邵榮身上用拳將
伊左太陽穴兩肋等處各打成傷崔斗等証邵榮負
傷挣至湯鳳門首比湯鳳嗔怪復同長兒拖至原打
處所邵榮傷重本日酉時身死伊甥李鎮狀稱長兒
湯鳳同毆具告巡視劉御史參送山西司審檢明白
問擬長兒鬭毆殺人絞罪送南京大理寺審允奏奉
欽依監候處决萬歷十八十九二十年霜降會審有
詞調送山東等司仍問前罪今該臣等審得祝長兒
毆傷邵榮死于本日擬抵何辭但事起最微毆在醉
後屍親同住一處且不知致死根因既負傷行至湯
鳳門首湯鳳明知傷重何不留住的知長兒毆死何
不執送到官却同將邵榮拖至原打處所欲歸之何
人李鎮之告恐非無因祝長兒之獄終屬可疑
免贓軍徒犯人三名
二名符才黃守仁招係南京留守左衛軍俱充南京
工部窑頭各陸續赴本部虞衡司領出柴價官銀燒
造磚瓦料價銀一百八十一兩七錢七分七釐六毫
才與黃守仁侵欠磚瓦料價銀一百一十二兩七錢
七分三釐四毫萬歷十四年十一月内蒙本部嚴查
未完將才并黃守仁牌發東城兵馬司監併四年無
完十八年三月内具由參送四川司審明將才與黃
守仁各問擬監守自盜雜犯斬罪引例邊衛永遠充
軍招送南京大理寺審允回司監追贓銀分毫無納
節經牌行東城查勘二犯家産回稱委係盡絶結報
在卷今該臣等審得二犯先經東城監追四年又經
本部監追三年逐月嚴比委係家産盡絶終無完納
之日前贓似應豁免查照原擬發遣
一名李廷荆招係福建福州府閩縣民有故兄李廷
蘭存日賃黃鄉官舖面販賣絲布後兄故萬歷十七
年有同鄉張瑞合夥湯敬賃開前舖亦賣絲布廷荆
生騙無由懸捏李廷蘭原開前舖曾有頂首向張瑞
索騙未遂十八年正月内湯敬販絲布來京赴戸部
督稅司報稅内有隠匿廷荆訪知首司湯敬慌怕央
楊沂買和廷荆不合枉法騙受青絹絲布線紬共二
十三疋值銀二十五兩入己賣費後廷荆到官隠情
不行實証姑於湯敬名下量罸補稅銀六兩發落至
十九年三月内廷荆遇湯敬講起前事相打湯敬具
通狀告部送福建司拘審明白將廷荆問擬受財枉
法雜犯絞罪准徒五年定發采石驛擺站湯敬徒罪
送南京大理寺審允回司湯敬等完贖發落外廷荆
名下該入官絲絹價銀二十五兩己經監追二年分
釐無納又經行城查勘並無家産結報在卷今該臣
等審得本犯異鄉棍徒騙銀到手隨即花費監追二
年分釐無納又經行城查勘並無家産結報在卷似
應免追發配
刑部為欽恤事江西清吏司案呈奉本部送刑科抄出
本部題先該本司案呈該南京刑部署部事南京大理
寺卿王樵等題前事奉聖旨刑部知道欽此欽遵抄部
送司案呈到部看得南京刑部署部事南京大理寺卿
王樵等題稱審錄過絞罪犯人馬禄等情有可矜追贓
軍犯符才等俱應豁免各一節為照馬禄史氏王清義
何應舉姜隆祝長兒雖係人命論絞而馬禄姜隆祝長
兒下手致死尚難定執史氏不類威逼何應舉止戲打
一拳王清義與衆共毆賈萬春至死己斃二命足以相
抵參詳委可矜疑相應改擬其追贓軍犯符才黃守仁
徒犯李廷荆各贓俱係監併多年勘産久絶終無完期
徒斃何益亦應依擬豁免合候命下本部移咨南京刑
部將馬禄等六名口符才等三名俱照例發遣發配釋
放等因萬歷二十一年七月初八日該本部尚書孫等
具題本月初九日奉聖旨各犯依擬發遣發配釋放欽
此欽遵抄部送司案呈到部擬合就行為此合咨貴部
煩為查照本部覆奉欽依内事理欽遵施行須至咨者
考覈差滿屬官事
南京戸部署部事南京大理寺卿臣王謹題為遵旨考
覈差滿司屬官員事廣西清吏司案呈奉本部送據山
西清吏司主事今陞福建清吏司署郎中事主事張鳴
鶴呈稱先於萬歴二十年五月内奉本部劄委前往楊
州鈔關監收往來船料隨赴南京内府關領精微批文
於本年五月十九日到關管事起至萬歷二十一年五
月十九日止一年差滿例應具呈請代續蒙本部委官
於本年五月二十四日交代訖本職任内共收過本折
船料正耗積餘銀一萬一千六百五十二兩九錢七釐
九毫八絲數目緣由到部送司卷查嘉靖四十四年十
二月内該工部題奉世宗皇帝聖旨是各關抽分銀兩
多收少解虧國病商己成積弊這所奏都依擬行兩京
戸工二部差去官回部之日仍着考覈果無欺弊方許
復職如有隠護罪坐堂官該科記着欽此備咨在卷萬
歷七年八月内該戸部題奉聖旨是這舊例考覈及今
議應考各官差滿回部務要着實從公考覈毋事姑息
南京各差部屬官也照這例行欽此移咨前來該本部
查議管理本部銀庫監督江北應天鳳陽等倉場監收
北新揚州淮安各鈔關各差官員所管庫藏錢糧雖非
題差而職事緊要一年差滿法應考覈等因具題該戸
部覆奉欽依咨部送司通行各官欽遵外萬歷十九年
正月内淮戸部咨為申飭關稅起解事宜以一法守事
内開煩為轉行各鈔關委官除巳前未經起解錢糧文
到即盡行完解勒限銷批姑免參究外以後自萬歷十
九年為始不分本色折色仍照先年題准事例河西務
臨清二鈔關按季起解滸墅九江北新揚州淮安五鈔
關上半年限本年八月内下半年限次年二月内依期
到部如有違限三月以外者定將領解員役參送照例
重處起解則委府州縣佐貳官或倉場稅局大使等官
一員押同經手庫役商舖人等立限解納仍將員役姓
名起程日期報部查催委官差滿務將經收過本折錢
糧督同府州縣一併完解方許離任俟錢糧到部之後
方准考覈復職如折色雖到而本色未完者亦不准考
覈復職等因題奉聖旨是這各關課稅有司起解稽遲
姦徒攬納侵費好生玩法今後著原差司官督發起時
方許回部考覈撫按官還嚴限稽查如有故違一併參
究欽此欽遵移咨到部又准戸部咨開南京戸部委官
即差倉場稅局大使一員押同經收吏役給批司府督
發起解委官回部北新鈔關則親自督送過洋子江揚
州鈔關親自督送過寶應湖淮安鈔關親自督送至黃
河口方許回部考覈等因咨部節經通行各鈔關遵照
去後今據署郎中事主事張鳴鶴手本回稱本職收過
本折錢糧除萬歷二十年夏季折色押解過湖奉文赴
淮庫交納獲批附卷訖秋季折色銀兩内除奉文解赴
本部轉送南京工部鑄錢餘銀押解過湖亦赴淮庫交
納獲批附卷其二季本色錢鈔該銀一千三百三十四
兩八錢八分七釐一毫五絲俱於萬歷二十一年正月
十八日據該府批差通州通濟倉大使高孝押同經收
吏汪啟明於橖起解前來本年冬季并二十一年春季
折色銀兩亦經押解過湖赴淮庫交納獲批附卷其各
季本色錢鈔該銀一千六十一兩六錢一分一釐二毫
於二十一年四月十六日據該府批差檢校李惟敬押
同經收吏楊應龍起解前來本年春季本色錢鈔該銀
八百五十四兩八分一釐七毫五絲於五月二十四日
據該府批差經收吏王繼宗起解前來俱經督發押解
過湖緣由到司准此今照本官在差計一年零五日差
滿回部係奉旨具題考覈之數及查該關前差員外張
維翰在差計一年零二十六日收過本折船料正耗積
餘銀一萬二千六百八十二兩六錢二分一釐九毫主
事伍可受在差計一年一箇月零七日收過本折船料
正耗積餘銀一萬三千六百一十四兩一錢八分四釐
五毫六絲今據本官造報冊内收過本折船料正耗積
餘銀一萬一千六百五十二兩九錢七釐九毫八絲較
之前官所收銀兩稍若不足但自本官到關以後天時
人事適當其難節省調停備極辛苦方得報完前數此
徵之人人耳目非可欺飾者卷查本官先於萬歷二十
一年二月十三日呈稱本職奉委榷關朝夕兢惕惟恐
不稱有負任使今查自舊年五月十九日受事始至十
二月終止雖聞倭報商船漸稀發收船料尚能如數第
新正以來每日驗放船隻多者不過百餘少者四五十
隻樑頭小者居多只此一月發收船料不及三分之二
本關經過往來船隻雖皆裝運南北客貨其間北貨尤
多盖由北直隸山東河南等處去秋水澇綿花豆榖果
品等物失收以致船貨稀少兼以近日倭報戒嚴各鎮
差官折直募兵置造軍器往來不絶而各軍火牌經過
地方擄船裝送不少停滯遂致商賈深藏舟航躱避即
今新運盛行民船停止又揚州府城西從北遶南原有
城濠并新舊二城各有市河止通流水船隻不行灣頭
鎮迤東又有芒稻白塔二河南通大江止洩高寶諸湖
水利不許行船今地方皆以便民為名任從船隻日夜
私渡不經本關更無船料額課不敷職此之由若不預
為申明誠恐日復一日錢糧有虧無盈深切憂慮合先
呈禀緣由案候在卷今照前因理合案呈考覈施行等
因到部臣等看得原管理揚州鈔關山西清吏司主事
張鳴鶴當商船稀少之時有節省調停之道課額不務
取盈積餘亦己過萬心切奉公慮存經遠相應復職管
事照例具題伏乞勑下該部再加查議上請准令本官
復職管事緣係遵旨考覈差滿司屬官員事理未敢擅
便為此具本專差舍人張程齎捧謹題請旨
審錄重囚䟽
南京刑部等衙門右侍郎等官臣王樵等謹題為審錄
重囚事該本部廣西司案呈卷查先奉本部送准刑部
咨該本部題查得天順二年九月二十五日奉英宗皇
帝聖旨人命至重死者不可復生自天順三年為始每
至霜降後但有該决重囚著三法司奏請會多官人每
從實審錄庶不冤枉永為定例欽此照得南京刑部都
察院監候該决重囚若亦候霜降後奏請會官審錄路
遠往復遲滯合無遇霜降後照例先行會官審錄將會
審過各犯緊關情罪奏請定奪等因題奉憲宗皇帝聖
旨是欽此又准刑部咨該南京刑部題為議處審錄期
限以便遵守事該本部查議今後量於霜降以前預先
會官審錄至霜降之後尅期具奏前來候覆奏明旨至
日遵奉施行等因題奉世宗皇帝聖旨依擬行欽此萬
歷二十一年十二月初三日准刑部咨為釐正審囚舊
例以明政體以一章程事該本部看得南京刑部尚書
徐元太等題稱乞要南京秋審獄囚比照刑部事例一
節為照法貴簡明刑宜畫一今兩京朝審其求生正辟
二者皆同而南京於矜疑情真數名之外其餘槩稱有
詞不惟案牘繁滋證佐牽累且使罪人恣為展辯重辟
無從堅決良非法之當也尚書徐元太等所奏誠為有
見合候命下容臣等移咨南京刑部以後凡遇秋審酌
量情罪可矜疑者為一行有詞當再問者為一行情真
應決人犯為一行各具本題奏不必將不決之犯槩註
有詞通照本部事例題明仍舊監候庶彌文省而法紀
益明矣等因於萬歷二十一年十一月十三日該本部
尚書孫丕揚等覆題奉聖旨是欽此欽遵備咨到部送
司除欽遵外除有詞不服囚犯另行具題審得情真斬
絞罪犯人鄧良玉等共五十三名俱姑緩死仍舊監候
外情真斬罪犯人黃無思絞罪犯人虞林趙孟學俱罪
犯惡極應合處決緣係審錄重囚事理未敢擅便為此
今將各犯緊關略節招罪緣由開坐會本專差典吏吳
希周齎捧謹題請旨
計開
會審情真應合處決斬絞罪犯人叄名
一名黃無思招係南京錦衣衛舍餘乳名東兒萬歷
拾叄年正月初六日無思與父黃賢和并李朝等閒
走路遇同居今被無思毆死大功兄黃無怠邀同買
酒吃飲回至汪承宗門首黃無怠想起汪承宗原欠
伊與無思銀二錢要同去取討無思說是新節如何
好去黃無怠疑是無思私討互相嚷罵無思不合不
顧大功名分輙將黃無怠拖跌在地李朝等勸起仍
同行至本家東邊空山黃無怠氣忿將無思扭扯無
思發怒又不合復將黃無怠推跌在地用脚將伊心
坎前肋連垜數下致左肐肘脊背左後肋各跌成傷
伊欲挣起無思又用手將伊頷頦㧓破左腮脥打一
掌右腮脥左䏩膞右後肋左血盆各打一拳右胯踢
一脚黃無怠挣起回家行至祠堂門首高呌我被東
兒父子打死了等語伊妻張氏出看見黃無怠頭粘
草泥比無思同父從後門進室黃無怠喊罵無思聽
知又不合逞兇將伊推跌四次致脊背兩臀腰眼俱
成傷黃賢和見勢兇向前拉撦黃無怠情急將頭磕
窗上致腦後偏左磕傷張氏將黃無怠扶上床卧至
三更時分身死告發巡視田御史處參送廣東司審
檢明白將無思問擬卑幼毆本宗大功兄死者律斬
送南京大理寺審允奏奉欽依監候處決萬歷十三
等年霜降會審有詞節呈調山東等司仍擬前罪監
候今該臣等會審得黃無思兇毆堂兄死於即夕情
法無疑應合處決
一名虞林招係直隸常州府無錫縣民萬歷十三年
五月内竊盜葉家財物事發本縣問徒刺右臂膊發
京口驛擺站滿放又於十五年八月内搶奪殷陶財
物事發本縣問徒刺左臂膊仍發京口驛擺站年限
未滿不合私逃回籍糾同曹卿等於本年十二月十
五日夜盜徐勲銀三十五兩首飾五件珍珠一包衣
服三十五件又於本月十九日夜竊盜鹽客王龍川
首飾衣服又二十四日夜前至松江府華亭縣徐正
家長徐少卿家竊去金壺一把銀壺五把盤盞銀簮
衣服等件并紅紬二疋林分得金十八兩銀一百三
十兩改名帶妻於十六年正月十五日潜來到京寓
歇王仁店内事露王仁首發陜西司查審虞林所盜
賍物不止數百餘金對認明白將林問擬竊盜三犯
者律絞送南京大理寺審允奏奉欽依監候處決萬
歷十七等年霜降會審有詞節呈調山西等司仍擬
前罪監候今該臣等會審得虞林三犯情真即徐正
一主金銀壺盤盞衣物數多價值不貲可謂大盜應
合處決
一名趙孟學招係直隸蘇州府吳縣民有先存今各
監故顧勤學楊鳳俱各投入魏國公族人徐䋲勛家
為奴委管家事任伊出入閨閤徐繩勛娶已故宗氏
為妾搬伊父宗信母嚴氏同居楊鳳就與嚴氏通姦
後又犯分與宗氏姦密教誘宗氏恨說嫡妻張氏悍
妬炒閙徐繩勛心下厭棄將宗氏發宗信領回楊鳳
私買娶為妾宗信屢次嚇詐楊鳳懼怕將宗氏賣與
許監生為妾去訖楊鳳又因徐繩勛母死照管喪事
窺見徐繩勛妾春蛾少姿向伊調姦以後通姦不絶
比顧勤學亦見徐繩勛婢荷花姿色向與通姦成胎
用藥墜下荷花腰痛顧勤學在房與伊撫摩被徐繩
勛長孫徐堯年撞獲禀知徐繩勛將荷花發付伊父
丁老賣訖徐堯年思起荷花原有賣約一紙内開財
禮銀十二兩向丁老取討無措又向顧勤學逼要前
銀未與成讎又楊鳳潜至春蛾卧房亦被徐堯年撞
獲楊鳳哀求買酒賠禮乘間脫走因此造意授謀要
將徐堯年殺死又有顧勤學兄顧常太時常在徐繩
勛家答應與婢梅桂通姦亦被徐堯年撞獲將銀花
一枝錢九百文送徐堯年求免又有春蛾兄王松亦
在徐繩勛家答應托管錢糧萬歷十八年十二月内
徐堯年凂王松轉達徐繩勛發與過節銀錢王松賺
匿止將低銀二兩抵塞徐堯年逼取王松不與争論
成恨楊鳳因見徐堯年父徐邦奇愚昧可欺素知王
松等與徐堯年有怨向伊計議唆撥徐繩勛將胡龍
王六十劉鎮作為徐堯年朋黨賭博具告巡城章御
史批中兵馬司將胡龍等枷號徐堯年欲代胡龍等
使用向顧勤學逼取前銀無與嚷閙要將奸情出首
顧勤學慌懼向徐邦奇捏說徐堯年怨恨要糾領胡
龍等持鎗殺害須要尋箇計策備他方好徐邦奇回
說徐堯年性狠難以刑責顧勤學稱我主處置自家
兒子怕甚等語又說家主既有主意須要尋幾箇人
相幇纔好比徐邦奇依聽就將銀祖師一座當銀七
兩顧勤學將銀一兩自雇孟學下手又將錢一千文
向孟繼孔雇袁五王舉唐臣閻長兒并巳故景二等
幇同下手孟學與袁五等依允接受銀錢入巳至本
月二十八日顧勤學乘見家中扮戲會酒人雜好得
行事就置辦攅盒請孟學等喫飲方纔說出謀情至
本夜二更時分顧勤學引領袁五等進入向徐邦奇
說如今帶許多人進來須要處置他不活方好徐邦
奇依聽比顧勤學探聽徐堯年巳睡引進袁五等向
前將徐堯年捉住用繩綑縛徐堯年驚醒見得勢兇
慌說三位老爺賜我一件小衣見父一面就死甘心
比袁五等將徐堯年擡至夾道邊不肯下手顧勤學
不念家長期親與孟學各不合向前用繩將徐堯年
絞訖數匝尚未氣絶顧勤學向徐邦奇說世長被擺
佈許久猶不見死徐邦奇心内不忍就說也罷放了
待伊改過顧勤學復向徐邦奇說若放他活不但小
人受害我主一定不好却又同孟學各又不合儘力
將徐堯年狠絞登時氣絶身死顧勤學希圖滅跡仍
將屍燒燬未盡折碎散棄事發湖廣司會同十三司
審檢明白除楊鳳先於萬歷二十年四月二十九日
在監病故將顧勤學問擬奴謀殺家長之期親已殺
者律凌遲處死趙孟學依謀殺人從而加功者律絞
送南京大理寺審允奏奉欽依監候處決萬歷二十
一年霜降會審顧勤學趙孟學各有詞不服題奉欽
依再問呈調河南司將顧勤學與趙孟學各仍問前
罪送寺審允回司奏奉欽依監候處決萬歷二十二
年八月初九日顧勤學在監病故今該臣等會審得
趙孟學受雇逆奴幇同下手狠絞徐堯年即時身死
情惡至慘應合處決
萬歷二十二年九月初十日南京刑部右侍郎臣王
樵南京中軍都督府事泰寧侯臣陳良弼靈璧侯臣
湯之誥署都督僉事臣于嵩南京左軍都督府掌府
事成安伯臣郭邦相署都督僉事臣王治南京右軍
都督府掌府事豐城侯臣李環署都督僉事臣王椿
南京前軍都督府掌府事懷遠侯臣常胤緒署都督
僉事臣胡大忠南京後軍都督府掌府事定西侯臣
蔣建元南京兵部尚書臣周世選右侍郎臣邢玠南
京吏部尚書臣蔡國珍右侍郎臣劉楚先南京戸部
右侍郎兼都察院右僉都御史臣邊維垣南京禮部
右侍郎臣曾朝節南京工部署部事南京兵部右侍
郎臣邢玠南京都察院右僉都御史臣張養蒙南京
通政使司右通政臣孟一脉南京大理寺卿臣周思
敬南京錦衣衛署都指揮同知臣梅應魁南京吏科
署科事南京兵科給事中臣盧大中南京戸科給事
中臣任彦蘖臣伍文煥南京禮科署科事南京戸科
給事中臣任彦蘖南京兵科給事中臣盧大中南京
刑科署科事南京戸科給事中臣伍文煥南京工科
署科事南京兵科給事中臣盧大中南京浙江道監
察御史臣柳佐南京福建道監察御史臣章守誠南
京廣西道監察御史臣陳惇臨南京廣東道監察御
史臣陳所問南京貴州道監察御史臣段尚繡南京
雲南道署道事南京河南道試監察御史臣林培南
京河南道監察御史臣聶應科試監察御史臣林培
南京江西道署道事南京貴州道監察御史臣段尚
繡南京陜西道監察御史臣蕭如松南京山東道試
監察御史臣李文熙南京山西道署道事南京福建
道監察御史臣章守誠南京四川道署道事南京山
東道試監察御史臣李文熙南京湖廣道監察御史
臣張蒲
審錄重囚䟽二
南京刑部等衙門右侍郎等官臣王樵等謹題為審錄
重囚事(以下同前)今照萬歷二十二年九月初九日霜降例
該會審行准本部浙江等清吏司各將斬絞罪犯人黃
無思等招由連人備付到司類呈到部臣遵照霜降以
前會同南京中軍都督府掌府事泰寧侯陳良弼等南
京兵部尚書周世選等從公參酌審錄除情真應决囚
犯另行具題絞罪犯人鮑鸞奉旨見問外審得斬罪犯
人傅八絞罪犯人陶應登俱各有詞不服相應再問通
合奏請定奪伏乞聖明裁處緣係審錄重囚事理未敢
擅便為此今將各犯緊關略節招罪緣由開坐會本專
差典吏嵇誥齎捧謹題請旨
計開
會審有詞斬絞罪犯人二名
一名傅八招係江西南昌府進賢縣民有故父傅章
同先存今投河渰死母李氏先年來京木匠手藝生
八與弟傅九并姐傅氏嫁與楊仁為妻生八歲外甥
楊科兒五歲楊閏兒八與傅九向做瓦匠八娶方氏
為妻無出傅九未娶萬歷十八年傅章病故遺母李
氏同居住過二十年正月内因家貧難度與傅九分
居各賃房另住比母李氏議說八有妻室每月供養
二十日傅九未娶供養十日至二十一年五月初五日傅
九前往姐夫楊仁家將外甥楊科兒楊閏兒俱接来家過
節本日楊閏兒前到八家將黑汚掃箒拿在醬缸内戲耍
比八嗔怪將閏兒頭上打訖一掌閏兒走往傳九家哭說
前情傅九向八罵說大節日你打人家孩子你還是無兒子
焦尾巴等語八不忿將傅九揪扭手拿竹火瓦照伊脚面
上打訖一下皮破血出有母李氏向前勸解比八自合依
訓為當就不合違命不行聽從故違子威逼母致死比依
毆者律斬奏請定奪事例稱言我打死他償他命他打
死我償我命等語遂將李氏觸犯比母見八不聽訓
教將楊科兒楊閏兒送回比楊仁住居相離二里李
氏送至中路向楊科兒說稱我兒你領閏兒回去我
不送你了到於張家馬蓬下坐住李氏中途回轉思
被八回言抵觸氣忿投入上浮橋河内渰死總甲李
鑑具呈巡視張御史處參送江西司審檢明白將八
問擬比依毆母律斬奏請定奪送南京大理寺審允
奏奉欽依監侯處決今該臣等會審得傅八不慈于
甥不友于弟致母輕生猶以母有心疾有詞
一名陶應登招係南京留守左衛餘丁萬歷二十一
年八月内天旱禁屠本月初六日晩有先存今被應
登毆死袁成酒醉見應登挑賣熟雞乘強挾拿一隻
不與講價輒就撕破應登不忿勒要袁成賠償雞錢
兩相争嚷應登就不合向袁成左右腮脥各打一掌
仍用拳將伊兩血盆杵傷袁成被打呌罵應登又將
伊左䏩膞打一拳胸膛連左前肋連打數拳又將伊
左臁肕踢訖一脚仍揪扭不放復將袁成推跌在地
致腦後兩肐肘脊背連兩後肋兩臀各跌扛成傷總
甲余科等勸解各散比袁成被打回家因無營運次
日仍復勉強替人擡轎初八日身痛卧床不起十四
等日伊兄袁華節遇應登呌令取討膏藥與袁成敷
貼應登未曾討與至二十一日袁華見弟病重央脚
夫林恩將伊扛擡欲送應登家調治行至木匠坊更
舖門首袁成氣絶身死具告巡視張御史處參送廣
東司審檢明白將應登問擬鬭毆殺人者律絞送南
京大理寺審允奏奉欽依監候處決今該臣等會審
得陶應登因袁成強取熟雞索賠不與兩下厮打不
期袁成身死猶以袁成次日尚能擡轎有詞
勘覆誠意伯劉世延事情䟽
南京刑部右侍郎臣王樵等謹題為狂悖勲臣怙惡横
行懇乞聖明亟加重處以昭法紀以安人心事浙江清
吏司案呈奉本部送准兵部咨該南京河南道御史林
培奏前事該兵部會同都察院覆奉聖旨劉世延素逞
狂悖因念其先世功勲姑從薄罸乃今不知悛改肆惡
無忌著住支禄米令回原籍聽勘不許仍潜住南京本
内所奏事情就行南京法司將黨惡人犯嚴提究問具
奏毋得徇私輕縱欽此欽遵備咨到部送司行間又據
江西清吏司案呈奉本部送准刑部咨該誠意伯劉世
延奏為姦宦欺誑盜庫擅殺内外貨交譸張亂政懇乞
乾斷以肅法紀仍丐罷斥用全晩節事奉聖旨這本内
說客用接匿抄沒贓物在京著司禮監王坤覺大義同
厰衛五城御史南京著彼處内外守備同該城御史將
本犯應有莊宅財産及接匿并與馮保在南京置買莊
宅財産盡行抄没入官不許徇私隠匿如有盜買轉寄
的便參來重治其餘事情著遵前旨從公勘明具奏定
奪該衙門知道欽此欽遵備咨到部送司俱禀堂奉批
浙江司江西司山東司掌印官會問奉此隨該浙江司
郎中鄒雲鵬江西司郎中楊洵山東司郎中鮑獻書遵
依行提各犯并弔各衙門文卷前來除客用解京究問
許坤高昇馮保王禎俱已病故無憑追問高慶見經本
部福建司問明文卷具存俱不開外會問得犯人鮑鸞
招年三十三歲係直隸揚州府江都縣民鸞與在官滕
松鮑鳳徐賓并脫逃晏詔各不合故違投充功臣之家
作為家人伴當等項名色事干嚇騙財物撥置打死人
命強占田地等項情重者除真犯死罪外其餘俱問發
邊衛充軍事例與見監應天府理刑廳别卷問擬斬罪
劉梧絞罪陳佐即佘秋芳并先經廬州府别卷問軍今
逃回見監理刑廳鮑舟即鮑週及因侵欺蘆課稅銀該
江寧縣問發邊衛永遠充軍今逃回未到官袁林不合
各於不等年月陸續投入誠意伯府内撥置生事害人
又有先經本部廣東司問擬杖罪未到官許林亦在本
府行走萬歷十三年間有江浦縣在官生員葉茂春憑
先存今被劉誠意伯主使鸞等打死郭寵為中買到劉
誠意伯不在官婿陶鄉官莊田一所至萬歷十七年十
二月内葉茂春將田轉典與不在官生員胡汝臯向係
不在官韓文學佃種有問發充軍不在官張可敬與韓
文學往來胡汝臯得知恐生事端用言嗔阻張可敬挾
恨潜至劉誠意伯處用言唆說胡汝臯承種前田原是
府親陶宅田地應歸府中葉茂春假帖謀占皆聽郭寵
所為等語以致劉誠意伯聽信於萬歷十八年三月二
十七日輒用硃票差鸞并張可敬及不在官馮貴前去
鎖拿郭寵不服比鸞仗主威勢又不合將郭寵左太陽
穴并胸膛各用拳狠打至本月二十九日鎖帶郭寵來
至劉誠意伯府審問郭寵語言不遜劉誠意伯喝令鸞
又不合與張可敬逞兇亂用掌將郭寵左眼眶連左腮
脥及用木棍向伊右額角右臁肕各打重傷郭寵被打
跪地致將伊兩膝盖跌擦成傷比鸞復將郭寵左血盆
左䏩膞左前肋各打一拳郭寵被打呌罵鸞又將伊右
前腿踢訖一脚隨將郭寵墩鎖本府廂房内石墩上有
在官送飯婦褚氏見証後劉誠意伯見得郭寵傷重於
四月初三日黑早令鸞將郭寵扶出行至果子行口跌
倒在地於本月初四日已時分身死當有該方不在官
總甲李恕具呈巡視施御史處批行中城該署印東城
陳兵馬行拘間有郭寵不在官妻陳氏同不在官男郭
勲等來京找尋方知郭寵身死隨具狀投告該陳兵馬
弔取江寧縣不在官仵作侯禮相明郭寵前項傷痕審
間陳氏復具通狀告赴廣東司行城連人申解到司劉
誠意伯亦將情詞開具手本投部蒙司審問改發上元
縣程知縣覆檢屍傷無異具由解司覆審鸞與張可敬
各又不合隠下劉誠意伯主使情由不敢實報致將鸞
問擬絞罪張可敬軍罪具本牒送南京大理寺評允將
鸞監候聽決張可敬發遣訖有在官趙自強不在官婿
卓鳳在京開當生理先年劉誠意伯將金包巾一箇令
不在官家人信喜等向卓鳳當去銀九兩該本利銀十
八兩伊止將銀十五兩贖回後劉誠意伯詐說將我包
巾換了假的捉拿趙自強拘禁本府立要原贖銀十五
兩又復詐銀三十兩方將趙自強釋放訖有六合縣東
鄉塔山塘官田八百五十畆先年係不在官軍民陸銳
等八十三家開墾成熟未及陞科被别卷問結罷吏李
逢時奪佃不遂投獻劉誠意伯慮恐告争每家給銀柒
錢八分奪占詭寄李逢時名下後南京科道衙門訪知
參劾劉誠意伯拿問革爵前田節奉欽依仍歸陸銳等
執業納糧後劉誠意伯復爵欲奪前田令别卷問遣家
人陶諒等節告撫按江屯各衙門批應天等府縣會勘
詳允丈量仍給陸銳等八十三家領種各給印帖存照
前散工銀於各家名下追還劉誠意伯訖又滕松拖欠
劉誠意伯柴價銀陸兩無銀賠還探知不在官親識孫
繼宣與邢太監織造蟒羅一疋滕松又不合向伊詐說
家主要蟒作樣織造孫繼宣不識奸計交與滕松伊仍
又不合嚇騙孫繼宣銅錢一千文入已隨將蟒羅抵還
家主柴價訖後孫繼宣不甘具告南京兵科批行東城
曾兵馬拘審比滕松仗主威勢硬執本官止將滕松問
擬不應杖罪將蟒羅追出并原得前錢一千文俱給主
收領訖鮑週先年事犯廬州府問發東海守禦千戸所
充軍逃回潜住劉誠意伯家生事害人萬歷二十年二
月二十九日有先任六合縣知縣黃夢鴻因去任行至
浦子口地方天晩投在官飯店袁半池家劉誠意伯思
伊曾將塌山塘斷絶要得報復前讐探伊在彼却令未
到官次子劉尚質就不合依聽持硃票帶領鮑週并在
官家人鮑忠及在逃倪榮龔禮吳禄等多人各不合依
聽希圖搶財將袁半池家圍住將鐵索要鎖黃夢鴻伊
因勢衆不敢理辯劉尚質却又不合將黃夢鴻行李内
皮箱打開脅取銀二百兩付與未到官家人胡成不合
背回與劉尚質收訖鮑忠袁半池質証又有先存後病
故穆世虎先年投入客用家使喚後拖欠伊本銀二百
兩客用令不在官家人馬奉卿具告巡倉察院批發應
天府管糧廳將穆世虎問擬不應杖罪追贓間穆世虎
因患傷寒病故有已故張選係穆世虎妻兄挾恨客用
具告南京内守備衙門蒙行司禮監審虛量責十板發
落後張選亦因風痰病故在官黃鶴鳴原任河南臨漳
縣典史穆世虎張選為事時黃鶴鳴在任未回又有問
結龔鑾與已故周相并許林俱在高昇名下走動許林
見得高昇獨用龔鑾就唆周相具告龔鑾包認罪贖後
許林背約致周相縊死事發巡視衙門參送廣東司審
檢明白將許林問擬杖罪追給埋葬銀兩文卷見存又
有在官胡獻忠係徽州府績溪縣人見今援例南監肄
業住居左隣劉誠意伯右隣客用因與劉誠意伯往來
後因借貸不遂劉誠意伯忿恨成隙誣以過付情由並
無證實又有已故趙登等俱係劉誠意伯家人佃僕向
助為惡俱各事犯上元等縣各監病故並無别弊致死
又有劉誠意伯不在官家人侯漢向與在官謝良棟取
麥争打侯漢懼怕劉誠意伯責打遠逃不知去向有已
故張澄與謝良棟洲界相連要得奪占不遂乘侯漢久
逃張澄冒作侯漢兄侯江捏稱謝良棟打死侯漢虚情
具告巡撫衙門批六合縣蕭知縣審誣問擬徒罪哨瞭
差已問結快手陸見等解押雇船行至鎮江七里港覆
舟溺死止存不在官船戸鄭河同不知姓名客人告照
查明又有劉誠意伯問結家人孫守禮忿在官朱義先
為張澄證人當官質証冒誣捉拿朱義詐銀三兩朱義
不在官兄朱仁具告巡江衙門批縣審將孫守禮問擬
徒罪詳發棠邑驛擺站未滿又有儀真縣劉塘四千餘
畆縣誌明載坐落方山地方積水專資儀真一縣龍江
左等三衛軍民灌田輸納賦稅先年已故楊林開種事
發撫按衙門行應天揚州二府勘實將袁林等擬罪立
有碑碣後有致仕不在官韓副使圖謀開墾被在官楊
禄告發屯田衙門究禁有已監故胡佐陳貴等投獻劉
誠意伯統領問遣陶諒等毁碑拆閘掘堤放水占為已
業事發科道衙門會勘明白奏奉欽依仍聽居民積水
灌田訖先年間劉梧窩住強盜事犯泰興縣問擬強盜
窩主斬罪解詳淮揚兵備道行至中途脫逃來京潜住
投劉誠意伯家又有佘秋芳因屢犯竊盜事發無為州
問擬竊盜三犯絞罪監候越獄逃走至京假充佘解元
親弟行至三山門撞遇鮑週引領到於劉誠意伯家收
用就與劉梧往來鮑週素知佘秋芳久慣竊盜要得藉
伊局騙人財劉梧鮑週隨假稱劉府失盜將佘秋芳作
為竊盜關鎖在家劉梧鮑週即到茶府灣在官機兵劉
宇郭淮等家嚇說我府中被賊佘秋芳偷盜銀兩今已
拿住供稱贓銀在你每各家嫖歇費用若要不究你可
速輳幾十兩銀子與我主人磕頭饒你送官等語劉宇
等思係娼家難與辯理共輳銀二十四兩付不在官宋
淮交與劉梧鮑週送入劉誠意伯接受訖又計令不在
官家人薛繼松引領佘秋芳隨帶皮箱一隻内藏黃綿
紬半疋褡連一個假投在官查承業即查繼宗店内安
歇佘秋芳詐言出外寄放查繼宗家去訖後劉梧鮑週
隨向查繼宗嚇說佘秋芳是強盜你如何窩住即將都
督府封條封了皮箱褡連要索銀二十兩方饒查繼宗
不甘將皮箱綿紬首赴中城仍具狀告赴操江衙門批
送應天府理刑廳審出前情將劉梧仍問擬強盜窩主
斬罪佘秋芳竊盜三犯絞罪鮑週引逃軍事例改發邊
衛充軍呈詳本院監候訖萬歷二十一年七月二十七
日有在官樂工徐承紹將在官使女徐氏賣與已故王
昇為妻得受財禮銀十三兩王昇就帶徐氏在於劉誠
意伯府内上厨工活後王昇病故劉誠意伯合令徐氏
出府為是反差在官潘五與未到官祝奉各不合承票
行拘徐承紹追要原得徐氏財禮銀兩徐承紹懼怕只
得將銀伍兩交與潘五并祝奉各又不合送與劉誠意
伯收訖批照存証後劉誠意伯又勒取徐氏銀三兩方
將伊放出另住至十一月二十二日有在官樂工顧春
橋先因雇未到官鄧成傭工懶惰未及三月算與工錢
逐出鄧成就到劉誠意伯家行走說知來歷劉誠意伯
要得局騙却令鄧成詐說顧春橋欠伊工錢比鄧成就
不合依聽開具禀帖投府就差潘五并晏詔各又不合
嚇拘顧春橋懼怕將銀三兩仍託潘五送與劉誠意伯
饒免亦批照存証潘五又不合騙去銀一錢晏詔又不
合騙去香一包值銀三錢各入已萬歷二十二年二月内
有在官樂工陳應詔向會吹打劉誠意伯差潘五并晏
詔拘喚教伊家人吹打陳應詔因病難教不敢回話只
得將銀三兩央未到官家人周宷魏隆各不合過送與
劉誠意伯收訖潘五與祝奉各又不合共騙陳應詔銀
五錢又徐賓在於上新河地方相遇在官季奉知伊有
女要得誘騙又不合詐說我要尋個女子恩養季奉不
識奸計說稱我有女季三女就與徐賓寄名恩養後季
奉知得徐賓素假劉誠意伯勢要害人要將女討回比
徐賓又不合生奸思起季奉原欠伊糞銀三錢該利銀
一錢五分要將女准還季奉不允至本年三月内徐賓
將女轉送與鮑鳳收養訖鮑鳳恐季奉具告却就教唆
徐賓具告劉誠意伯處徑與准理隨出硃票當差鮑鳳
行拘到府鮑鳳與徐賓將季奉制縛在家勒認得過財
禮銀一兩二錢鮑鳳又不合撥置劉誠意伯徑行出票
差不在官戴文敬押季奉追銀季奉不甘將情具告巡
視京城林御史准拘間鮑鳳又不合躱避不出牌行西
城挨拿劉誠意伯又捏手本投至南京都察院希圖挾
制問官後西城緝獲鮑鳳等呈解林御史批仰該城會
同東南二城掌印官查照律例議擬參送隨該本城會
同東城陳兵馬南城王兵馬提取徐賓等到官會審明
白具供呈詳批城參送前來究審間又該林御史訪知
劉誠意伯前項違法事情具本參題及該劉世延奏前
事俱奉欽依該部備咨到部送司行提各犯審問間比
鸞方纔訴稱郭寵身死屈直有主在上等情具訴并提
弔各項文卷公同查驗會審前情明白除劉梧佘秋芳
鮑週罪名仍送應天府理刑廳查照原卷監候追贓歸
結及行查洋山湖田地據上元縣回稱並無前項田地
又查黃知縣娶部民戴汴女為妾今據東城准儀真縣
回稱並無戴汴名字無憑拘証各申報前來致蒙會看
得劉世延性甚貪婪志尤狂悖不念朝廷法外之曲宥
愈長惡而不悛頓忘累代延賞之洪恩益肆行而無忌
憤縣令黃夢鴻之持平則縱子攫金于去官與白晝搶
奪者何異吞儒生葉茂春之血産則立斃無辜於箠楚
與操刃殺人者同科佘秋芳等劇盜也用為爪牙而索
詐樂工富戸雞犬一空鮑週等軍犯也托為腹心而誆
害市酤小民烟火盡絶為一金褁頭而典舖之白償三
倍趙自強之泣訴堪憐為一季奉女而積算之遺害多
端鮑鳳之憑依更慘縱積騙之滕松則借口蟒羅匿久
逃之侯漢則假捏人命以至塔山等塘節經勘明給民
種業而公然占奪不與六合等縣卷案山積而猶然挾
制多端以上違犯皆羣小為之翼而世延之勢愈張皆
世延為之主而羣小之横愈甚即如郭寵之死有褚氏
見打昝七見傷俱已口供在官雖鮑鸞不能為世延諱
而世延執何詞以為鮑鸞地乎不過欲嫁禍于買田之
生員以至問官言官無不肆口詆誣可謂無復有天究
問黨惡及其餘事情勘明具奏定奪事理未敢擅便為
此具本專差典吏謝元紀齎捧謹題請旨
謝恩䟽
南京都察院右都御史臣王樵謹奏為恭謝天恩事臣
原任南京刑部右侍郎於萬歷二十三年六月十一日
准吏部咨為缺官事該本部等衙門會推具題奉聖旨
是王樵陞南京都察院右都御史欽此欽遵備咨到臣
臣於本月十三日謹望闕叩頭謝恩到任管事外伏念
臣性本拙疎素無建樹上蒙聖恩兩起臣於里居十載
之餘擢貳邦禁已懼踰分矧留臺為綱紀之司臺長居
表率之地報稱益難屏營益甚敢不精白一心端嚴法
守求少效於萬一臣無任感激矢勵之至為此具本專
差辦事官陳希周齎捧謹具奏聞
四乞休疏
南京都察院右都御史臣王樵謹奏為病與年增四懇
天恩憫放歸田事臣聞人臣之事君也一日居乎其位
則一日盡乎其心不盡非所以勵臣節而忠於事君也
若年齡已邁人言已及上雖以恩留之下當以義自決
不決非所以明進退而審於自處也臣列仕籍四十九
年不能以奇節表見於強壯之時豈忍以貪進不知止
取譏於既衰之日惟是兩歸田之後兩蒙聖恩起用今
起用之後三奉明旨著照舊供職義不敢不效其死在
事以來夙夜不遑至如勘問勲臣劉世延事情惟知奉
陛下法而不恤其怨口之肆騰則同事之臣知之臣在
臣邑猶然寒士也居官守其故吾其無競於進取貪於
寵利之心則相處之久者知之南都雖曰事簡清議最
重使有不入目不經心之侍郎誰能容之至於三年之
久盖在臣之初出忌臣者已豫量臣之不能久所以不
即排去得歷轉至今官者賴聖明在上爾彼見臣之未
歸也遂銳以擊臣為事至謂臣在十六年前已曾以老
論罷則徒欲以甚臣之老而全不知其事之所由臣之
老而當歸何必遠引臣之病而難留臣實自知臣近來
血不能養筋而轉筋之患時作氣不能滋血而痰火之
症日多冬苦多嗽夜恒少眠此皆非老景所宜有用敢
昧死再干宸聽如蒙聖慈矜察勑下吏部查臣前後情
詞放歸田里譬之天地以施生為德而不責其報萬物
以咸遂焉臣愚幸甚為此具本專差辦事吏陳希周齎
捧謹具奏聞伏候勑旨萬歷二十三年八月(闕)日奉
聖旨吏部知道欽此該吏部覆題内稱看得先該南京
兵科給事中盧大中題稱南京都察院右都御史王樵
年近八旬乞行議處及該南京都察院右都御史王樵
奏稱病與年增懇放歸田各一節為照南京都察院右
都御史王樵蒼然松柏之貌皭爾冰玉之操出入三朝
先後一節若體其三告四告俾其全始全終豈不為清
朝一完人哉既經科臣論奏及本官自疏情詞懇切相
應准令致仕但大臣去留出自朝廷臣等不敢擅擬伏
乞聖裁等因本年八月(闕)日太子少保吏部尚書孫
丕揚等具題奉聖旨王樵准致仕
方麓集卷一
