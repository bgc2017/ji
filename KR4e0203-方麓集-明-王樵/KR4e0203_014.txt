方麓集卷十四
明王樵撰
詩
使蜀(嘉靖戊申)
巫山行(自䕫㳂江至巫而峽盡既出險而更欲從陸慮下江或有風阻也以五月别老親期)
(以初冬可面)
天清露白猿聲哀巫山宛如屏障開峰回江轉青未了
煙消雨歇空陽臺我疑峨嵋青城移下瞿唐峽又疑泰
華衡廬飛過劔門來白雲幾朝莫巫山青如故隔江望
南陵正見施州路路杳如綫百八盤人行如蟻雲邊度
夷陵漸近楚江分懶向江頭問㳂泝欲從車馬向荆門
堂上心期不可負
江夏沌口
夕陽高柳數家叢葦汀煙百里蒼然幾處蕭疎時見大
江渺瀰
采蓮歸
停把木蘭橈隨風度畫橋夕陽低綠水魚躍出銀刀
使代(嘉靖庚戌)
題彈琴峽(峽在居庸關)
邊城春色晩四月柳含芽不入居庸道安知有落花澗
水清淺流高低繞人家忽聞孤鸞别鶴之清調琅然出
幽谷之谽谺水石自成音穆如風中琴聽無用於鍾期
巧無施於伯牙洗我客愁盡因之發長嗟大都商旅來
如市雄邊羽檄紛如麻高風撼地白日黯夢魂不定聽
胡笳皆言此地即堪愁不到邊庭鬢欲華孰有幽泉不
改音喬木四時山自嘉乃知桃花源何必武陵涯
昌平州别同年李檢菴戸部
吾為疎爽累酷愛李兄淳衛綰無他腸德操言語温高
堂初白髮綵服及青春憶昔在京師邸舍偶相隣種花
一兩行蔬畦在堂陳掃徑延佳客勸酬意偏真重以規
戒辭藹然長者心嗟今半載别雙鬢滿邊塵忽然兹邂
逅如見吾家人喜劇各忘言有涕還沾襟感君父子間
團圝未老親我壯父已耋兼又病相侵胡天萬里邁江
山白雲深匪我無羅綺匪我無甘珍親病不能享受禄
虚吾君歡悲兩相激君亦為吾矉夜歸不能旦蒙露馳
征輪
西曹(嘉靖丁巳戊午己未)
高翁受封為伯宗郎中題卷
拂袖辭西蜀湘江一散人無詩不風雅有子薄荀陳雲
捧龍章下花迎鷺服新老來多樂事山舘日延賓
凌母受封為子中主事題卷
半生冰蘖千年事一姓功勞五月孤此日光輝何所似
試看秋月照西湖
鳳誥霞章輝白髮高堂燕語晝沉沉坐閱孫曾俱老大
寒燈夜雨昔年心
刑部獄官致仕乞贈
坐橫膝上素琴出跨山南黃犢許丞既老能歸陶令長
貧自足
康陵陪祀畢曉發道中回望長陵
太行一縷遥廻環限夷夏並河來九龍中霄降萬馬帝
留待聖人氣獨鍾天下林光不受秋松栢皆瀟灑
聽遊勾勾崖歌戲呈近溪羅子(陽谿趙子謂予耳之羅子不異身遊)
(可名曰聽遊予喜此語前人未經道遂用之)
康陵齋坐客噂噂羅子匹馬來何晩為我言遊勾勾崖
九龍池西一峰遠初尋樵徑入仰不見白日五月隂風
寒背巖猶積雪行看路欲窮忽與前山通世外得人境
古寺蒼崖中懸梯獨上石龕坐老僧汲泉煑青松舉頭
見塞外轉目煙霞空劃然長嘯震林谷便欲凌虚御天
風乘興獨來還獨還不知梯懸下却艱冉冉又到九龍
灣馬頭月出松陵關
送人上陵
春風已綠燕山草征袍又映皇陵道昌平郭外一峰斜
天壽山前雙柱杳青松五里到紅門麒麟辟邪相對蹲
山内看山山更好屏風九疊碧嶙峋遥見翠微露黃屋
烈祖神孫異陵谷松間御道轉青蛇澗上長橋橫白玉
太行西繞下天中八陵佳氣盡成龍有時展謁來天子
歲再明禋遣上公廟門夕啓衣裳設木鐸初傳金漏急
只聽松韻堪悽愴更有泉聲助幽咽泉聲不已漏聲催
五色雲中僊馭來纔看帷幄開金殿又見重門閉玉臺
五臺復玉臺僊馭不徘徊燈火千林晝冠裳兩道回雞
鳴月落燕山曉遲爾沙河碧水隈
尋泉
尋泉到野寺對奕兩僧閒僧不為客起我自趨泉間倚
松看觱沸坐石弄潺湲幾日山中屐行歌又獨還
望山
城郭春隂合看山眼獨醒雪分遥巘色雲出數峰青漫擬
蓮花界堪稱素錦屏欲携雙白鶴一上望湖亭
春日出城
綠草緣隄楊柳疎池添新水下鷗鳬城中修築池邊汲
行看城頭過轆轤
讀書
我性難諧俗詩書獨與親一樓堪累月萬事付諸人會
意輙忘食起思如有神停杯待明月下榻為嘉賓永日
三茅頂寒江一釣緍願言長若此已謂樂無倫貌以纓
冠改人添識面新今時崇意氣骨肉在胡秦嘗笑陶元
亮何如鄭子真祗因三徑費失却葛天民局蹐邯鄲步
慙惶西子矉浪從雙眼白生取幾人瞋物物私其假生
生總是塵鷾鴯猶有智鷗鳥固難馴快意醒前夢廻頭
迹已陳停雲閒對戸堪與洗心論
喜聞姪坒至
十年玄尚白千里汝能來童稚猶知喜緘書其手開柳
株陶欲隠玉樹謝還栽會得中郎意留連正可哀
贈淶水唐令二首
兩年三輔劇千里一身輕處世終無術於民獨有情壯
心寒易水晩節笑荆卿欲脫人間迹蓬萊頂上行
王陵生自戇李廣數偏竒身世隨蝴蝶行藏學鷾鴯功
名燕趙地歲月聖明時勿起滄洲念加餐慰我思
同姜鳳阿王會沙二内翰胡廬山鄒穎泉二比部
胡杞泉給諫宿碧雲寺
一宿招提境琴尊此日同青山在屋上明月可庭中戸
牖流泉過池亭曲檻通高人逢不偶清賞意無窮
登真覺寺浮圖
古寺不知年松竹自成趣老僧摘春芽龍鍾坐高樹撫
景已悠然寕知别有天石閣三層上金剛五座連御家
賜出西番樣白日光搖動仙掌故露雙趺隠法身古今
指點如來像如來一笑古今空寶座千年鎮寺中使人
疑却青蓮界何時更長玉芙蓉
香山寺
曉色開層閣春天净翠屏檻凴千樹綠門挹四山青遠
寺分林見流泉夾路聽禪房人不到花竹晝冥冥
西郊行
出門不問途但隨流水去流水自西山水盡行當住名
園古刹貴家村往往清溪恰在門此去亭臺誰最好春
來絲管日相喧亭臺絲管時時變一人一意看無厭謁
告新辭鵷鷺行明朝又上麒麟殿年年綠樹搖春風一
道清溪掩映中幽賞供人三十里潺湲又出鳳城東
臥佛寺
别院對廻廊修門鎻花木無人自開謝虚堂滿芬馥清
風不須呼翛然在深竹試就繩床眠為待烹茶熟静撫
座中琴流泉韻空谷前山未須往欲留佳處宿
平坡寺
絶磴凌蒼靄禪宫鎻翠微問途時誤往覽勝足忘歸獨
在諸天外杳於塵世違黃村來處見不覺夕烟霏
碧雲寺泉
兩螭相吐吞水氣清人骨截澆竹裏花分映巖前月
望湖亭三首
平疇門外春雨遠寺山西夕陽柳暗溪橋輦路水肥穜
稑江鄉
孤村數家隠樹一曲清流抱山四月城中未有林端黃
鳥關關
垂楊流水石橋白馬青衫來路有人指點憑欄當喜相
期不誤(胡王鄒三子先至)
翠華巖七真洞
似我華陽洞何時住七真問僧僧不語為拂石床塵
樂哉行贈胡汝原僉憲之潁
樂哉胡公之有親相隨看盡長安春雙受鸞封俱未老
躬拜瑶墀雨露新盛事稀逢人共羡八月開筵對歸鴈
上壽新峩獬豸冠璽書捧下麒麟殿潁水春風愛日遲
佳遊清賞雅相宜遥知侍奉多歡樂好就銀袍作綵衣
贈别葉一沙司訓(嘉靖庚申出京時)
平原驛前征馬嘶御河東畔柳垂堤半載情分三夕話
君向西江我向齊
山東(嘉靖庚申辛酉)
中秋日同吳霽寰副憲張瑞泉周中槐二僉憲登
會波樓
獨帶斜陽來北郭不知明月出東山翠浮華頂煙初歛
綠滿平疇水自環正喜一登皆在目未辭屢到即忘還
賦成却愧非王粲諸老高名豈易攀
李北山殷棠川來訪小酌於寅賓舘承臺中諸大
夫翩然來過即席賦得青字贈北山北山云不到
歴下十年矣在西曺時北山曾以居相假
虚堂遥挹歴山青坐對金華兩使星四海故交逢此夜
十年鄉夢憶重經多君京國書連屋借我幽居花滿庭
人得良歡須盡醉詩成莫放酒杯停
登岱嶽二首
宮闕逼虚清千山雪獻晴徂徠如拜頫汶泗故廻縈五
夜金波㴸三秋海日生晏温秦觀曉獨對紫霞明
何事生天地終年只蔀藏我行似黃鵠一舉見員方拱
挹惟嵩華朝宗有太行身疑凌倒景視下亦蒼蒼
除夕
塵事俄消日他鄉亦作年功名慙鏡裏兒女且燈前
德藩招宴連珠泉沼汎舟
淑氣回梁苑光風動習池地中瓊玉濺坐上斗星移轉
舫周三島徵歌按四涯夜深仍水殿待月水中坻
長清道中二首(道有故山亭)
有意空三載無才補一官早休誠我分决去為誰難盤
谷終歸李荆州且識韓幾回亭舍晩便作故山看
我憶茅山下營居碧樹團飽書堪萬卷睡日到三竿有
用心常樂無撓夢亦安何如風雪道只跨舊征鞍
烏夜飛
烏夜飛遊子尚未歸歲將晩矣行侶稀草頭露濕裳與
衣心百碎力已微好為人盡不願餘青山白雲期屢違
胡不歸青山不求汝是白雲不責汝非乘車而瘦何如徒
步而肥以憂易飽不如樂而忘飢前有譽兮不如後無
譏坐消白日光暉暉詩書空束囊與&KR0008;胡不歸無若迷
烏失樹黃昏向人屋裏飛
遣懷兼懷姜鳳阿内翰二首
淺疎難應俗憂喜只隨人到處身如寄何時我是真興
來還自敗老去欲誰親回首高陽里荀家有二仁
君本同心友相期到處同調官先夢兆分袂忽西東劔
閣風初煖瞿唐雪正融幾時行部徧有信及征鴻
出門二首
素無出門緣少得稱意時亦欲勉為好隨復有敗之長
短不相補事過然後思安能免悔吝空自長嗟咨緬懷
古至人婉婉静女姿動静無留閡鉛朱得所施悠然遊
於世誠哉丈夫師
人生亦何貴但得與人平失意難為妍乘時易為名無
情任去來愛彼水上萍依依夕風起淡淡春波生美如
耳餘交惡如黶澤争事竒終有反不如退為榮
别山東父老
疾病思吾土逢迎負爾曹六條除悍吏三尺翦名豪赤
子纔安席蒼鷹莫解絛扁舟予日遠回首岱雲高
家居前(嘉靖辛酉至萬歴甲戌)
承趙江都陽谿子寄示登金山見懷之作聊成短
歌奉答
海門兮長風中流兮孤嶼懷美人兮何方覽大江之東
去
送客入郢寄訊高鹿坡舊曹長二首
尚子平生足勝遊有懷惟是岳陽樓先憂後樂今誰與
月白天空江水流
赤壁輕風放船好興來誰復碧蘿前洞簫吹月夜如晝
孤鶴橫江秋滿天
竇灌行
竇灌守窮交意氣相引重豈知種瓜人不作東陵夢生
平百戰心輕為一朝用東隣車馬闐西隣簫鼓嗊無嗔
親戚往自忍魚鰌弄北溟雲濤興不由汝操縱
八月十六日洮湖泛月
月屆今宵望圓殊昨夜看澄湖秋萬頃涌出紫金槃
中秋大江觀月
空江遠與天接月影蕩若金虬一葉波凌萬頃平生無
此中秋
長平公主歌
長平公主者平陽公主也長平侯衛青故平陽
侯家騎也有相青當侯者青曰人奴之生得毋
笞罵足矣安得封侯事乎後青果貴是時平陽
主寡居當用列侯尚主主與左右議長安中列
侯可為夫者皆言大將軍可主笑曰此出吾家
常令騎從我出入耳奈何用為夫乎左右固言
之主乃許之言之皇后令白之武帝乃詔衛將
軍尚平陽公主
不相夢為奴與侯時來不求富貴富貴端相求不相夢
為奴與夫身大將軍姊為皇后青非昔青夫豈用奴君
不見艾竇太主庖人偃生霍將軍馮子都
贈華陽道者
華陽真人坐菊齋一觴還對菊花開丹霞滿面雙瞳碧
笑閱人間幾去來
符臺(萬歷丙子)
别黎正郎(名天啓廣東人山東舊屬官)
十七年前同五品清時雅望屬夫君相逢不忍重言别
他日臨風思故人
家居後(萬歷戊寅以後)
簡許邑侯
泰道轉初陽生朝遇履長周南歌福禄漢史志循良好
雨關農喜東風卜歲穰君侯多種德何異古桐鄉
喜許侯内召歌
義門鄭氏稱浦江儒門許氏稱東陽潜德徐開道脉長
吾侯早發應文昌有道施為自不常兩邑愛戴如桐鄉
吾邑隂多召伯棠花種河陽滿縣香父老時登節愛堂
兕觥稱壽祝無疆共言仁政天降康侯德難酬矢不忘
本由婺女星降祥璽書徵召簡賢良侯今執法紫微旁
香案從容侍玉皇青𤨏對拜稱夕郎蘭臺簮筆推南牀
侯才八面皆可當一朝建白驚四方指陳大計何琅琅
盡將民隠逹巖廊坐令斯世躋虞唐謨烈長垂青史光
祭祖樂章
初獻
於(音烏)惟王氏代有令人春壽勝義不事汙君戊申聖作
宇宙更新誠齋快覩飲水銜恩伯兄不弔誤挂吏文擊
鼓上書遠叩天閽帝曰俞哉事竟報聞撫其遺孤三世
不分付以筦鑰讓以藏金爰有文子一德同心積善餘
慶及我後昆
亞獻
興衰之效於古有徵恒由渾厚以開文明文明既開渾
厚漸失謂偶可常至於驕佚泝流知源先祖是思凡我
後人敬而聽之
終獻
宗人來止其萃如雲祖考視之其初一人分形連氣有
百其身孰謂同宗可不同心願言不昧祖考如臨歲時
休享常我顧歆
為戊三姪題秋林圖
讀書結屋愛秋林為有清幽可賞心一種天香有時發
庭前丹桂五枝深
壽族人夫婦六十
百年逢轉甲九月兩長庚巳盡田家樂不求身外名僊
源通句曲瑞氣接荆城會見騎黃鶴吹簫作鳳鳴
悼殤
殘冬沴氣盛流行但聽家家哭子聲固是適來須有去
如何我輩獨鍾情
無題
堯夫花外車還到茂叔庭前草自春長者幸迂陳孺駕
交情不是翟公門
洮湖紀興
涪山黛色映中流月夜乘槎到上頭驚起山僧移短屐
相從巖洞訪丹邱
西對三茅意自閒誰知湖外有青山小樓堪築平沙上
兩面廻看興未闌
幾向湖邊看日出湖光山色兩悠然力耕把釣堪終老
也有濱湖數頃田
讀書别業
課農課子挾遺編隨處維舟楊柳邊相逢倘有人相問
不是米家書畫船
山人何事愛林居西陌東阡任所如妙思還從箇中得
不須象罔索玄珠
同逹觀上人過城東别墅
師來南嶽意猶勤指點真如顯法門幾度臨流話心處
夕陽煙水一孤村
顧龍山賦
莫言山小如一拳華不注山亦超然山純石而無樹爰
特起乎平原藹蒼蒼之翠色無遠近而皆妍惟上古洞
天之八有金壇華陽之天三峰西繞諸水北纏江潮貫
城而南下洮湖浩渺乎東偏伊誰為之作鎮惟茲山鎻
鑰乎中堅山不高而遠近獻狀水不深而千頃平田與
相曲折而回旋陽羡金淵漁歌釣艇欸乃吳船相與出
没乎遠水輕煙南窯一歲九熟利兼漁稼而拱其右九
里隔河百家蔽遮雲樹而當其前葭蘆茁而洲渚相望
鳬鷖隨風而淡澹芰荷高而紅翠相錯芙蓉出水而娟
娟魚便藻密鷺慣沙圓星羅棋布斷而復連凡諸景皆
兹山之所有可與濟南之華鵲並駕而争先矧高皇昔
嘗駐蹕題詞同雲漢而高懸配周宣之石鼓雖萬世其
猶傳然則茲山之所托以不朽者豈若驪以秦而辱彼
小而靈者謂侍於有僊歟(南窯九里皆地名)
題于見素南園
堂開綠野水平磯檻閣通幽花滿蹊波淡淡時魚或躍
柳隂隂處鳥于飛坐逢嘉話杯行速月愛清輝客散遲
從此芙蕖紅十里不妨隨到有新題
渡淮寄内
嘉靖戊申使蜀經濠梁驛庚戌使代適敵犯京師先
太夫人棄世攜家往返再經癸丑北上萬歷乙亥赴
尚寶之命北上則又再經也
夫婦于今兮各白頭嗟我中路兮復遠遊感子送我兮
意綢繆手整衣裳兮與衾裯昨夜秋風兮淮水陬睹物
興懷兮涕交流昔日相從兮此停輈往返再經兮罹百
憂今我單行兮子獨留淮水之長兮我思悠
元旦試筆偶成(萬歷丙申)
嘉靖乙未歲吾方十五齡先君初謝政兄弟同在庭過
庭奉嚴訓講求惟六經丁未登仕版二親尚康寧前後
五十載三朝逢聖明歲復當乙未言歸忝六卿肯搆有
仲子新宫適已成移居理舊業耳目仍聰明燈下能細
書蚤起鷄纔鳴平生寡嗜好天假此性靈六經畢其四
匪希身外名曠世有相感吾師在考亭何如漢王吉三
世傳其清
除夕(丙申)
久晴不厭雨濛濛一枕清酣到夜中睡起呼燈聊試筆
新詩書罷始聞鐘
蚤探春信到梅花夜静無風氣候佳依舊衡門飛燕子
留臺御史近還家
書燈不剪兩重花氣候清和雨也嘉七十六廵新甲子
又看簫鼓閙隣家
春前得雪雪後喜晴
殘冬見微霰大雪降春前喜得四時正不憂三等田况
逢人糓日開出豔陽天漢室勤農詔應須到日邊
寄白下相知
坐卧蘧然在一堂蕭蕭深竹對幽忩如何尚作留都夢
寤寐高賢義不忘
慰克加姪
百年容易盡何事苦勞形骨徤神相守心虚體自平
示子孫
人生忌安逸清時無幸民士當勤讀書農當力耕耘實
益在勤儉實修在天倫未有天倫厚人或忘其根慈父
生孝子孝子生慈孫慈孝匪相報末茂本之深人有親
中賢尊賢且親親親賢得其所其道並相惇禹不貴尺
璧而乃惜寸隂太康墜厥緒逸豫乃其因吾産誠已薄
吾志良亦勤事欲得其繼言欲傳其心心傳吾不死望
爾後之人願毋聽藐藐負我誨諄諄
同紫柏上人出郊奉賡法語
不空寧有妙諸妙本來空落日雲光裏茅山翠幾重
二
本來原不染淨是子孫緣大道無名字太和宇宙間
方麓集卷十四
