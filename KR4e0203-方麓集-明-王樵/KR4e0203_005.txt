方麓集卷五
明王樵撰
序
涪南子壽言
昔之號涪翁者蜀之涪也子邑有山焉在洮湖中鬱然
孤秀望之若浮故曰涪有家其南者好善而壽考人稱
之曰涪南翁云今年年九十矣戒菴高君與之姻家求
予言以為壽予未識翁而識翁之二子伯氏仲氏知戒
菴之言不誣也為之言以授戒菴凡二條洮之瀦也金
壇宜溧各得其一畔周處韋昭酈道元皆以為五湖之
一五湖者蓋揚粤自有五湖范蠡去越乘輕舟以浮於
五湖是也今洮湖滆湖固東連震澤為五湖之一可信
不疑或曰是蕞爾者安得與洞庭彭蠡者列而為五則
誤矣洞庭之初蓋九水爾計禹時入江會合未甚廣故
未有洞庭之名其後會聚日廣方八百里而洞庭山遂
在其中故因山得名焉人之善積而後大其亦猶是也
羅君章湖中記曰湘水之出於陽朔則觴為之舟至洞
庭日月若出没於其中也噫人其毋謂蕞爾者之不足
以有進而自小歟不為而安於小是河伯之不可以語
海也薄積而望其大是指一勺而求其生蛟龍殖貨財
之功也涪南子好善伯氏仲氏繼之予知儲氏之大其
未艾也夫
嶼之勢有止而若立者有起而若浮者河出三門江下
瞿唐砰磅訇礚驚瀧千里而砥柱灧澦横當其衝此所
謂止而若立者也烝雲夢坼吳楚洞庭灝溔無際水天
一色而中間青若一螺突兀而不去者君山也此所謂
起而若浮者也洮雖不足與洞庭埒大而孤秀乎中流
者實巀乎其有君山之勢是其地有險易居有交衢夐
僻之不同晦明風雨煙朝月夕竒詭出没變態萬状而
彼立者浮者無所與焉噫人之寄於世固亦有然者耶
其立也可以語守其浮也可以語順守而順可以長久
涪南子知之矣
兄巽谷公壽言
惟兄英資天挺家學夙成逹則慕為留侯武侯隠則能
為靖節康節詩有别材出入諸家而參之以妙悟文多
竒氣淹貫羣籍而發之以清思豈止勝吳下之機雲直
可與古人為伯仲乃若見紛華盛麗而無子夏之悦處
貴游公子而丼原憲之貧在今世之尤難宜知者之所
歎庭轉槐隂值首夏清和之侯堂開綠野逢六旬初度
之辰奉祝以言曰春來兮震宫人居兮巽谷醺梅兮
染檟微香兮遰馥有一般樂事且覓柳尋桃方池數畞
小艇中流坐繞千竿之竹綠隂芳草之間白石清漣之
曲風夏日兮北窗卧羲黃兮忘足楓落兮秋冬波紋兮
縐綠王鮪之大如人薦以青松黃菊賓朋數輩杯觴相
屬寧知吾兄之所樂者同而所以樂者獨乎
賀默齋壽言
惟公函德之厚宅福於平家如萬石里門下内史之車
側有三陳賓客避秦公之座年七十矣而躬寒士之勤
比壯夫之徤蓋勤儉天性約樂不貳其操誠禄壽之器
也奉祝以言曰有器之鄙文以風流為王戎之執牙
籌有器之遠寄跡於財三積三散為陶朱之五湖遊公
無風流蕭散之趣而亦不邇於禍害無興吳覇越之略
而亦不拙於身謀其可謂勤儉自足不忮不求俾躬處
休福禄優優者乎
外家于南區兄壽言
惟公名通朝籍子薦鄉書弟柱史而冠蓋雙雙祖中丞
而門楣奕奕緒風來煦愛景回長祝南山之壽爰集賓
朋同北海之尊莫如兄弟嗟我最幼有鬢已皤自壬申
而至丙子為中表者五人次一歲而慶生辰願更廵者
無算愛而不足申之以言曰昔陶隠居嘗有言句曲之
山華陽之天接乎金壇奥區良田棲遲乎賢哲窟宅乎
靈僊孰為能契玄之玄中丞先生得心傳子孫赫奕富
貴蟬聯惟德斯享祝爾永年
王大夫生辰辭為縣僚作
峨眉天下竒嘉江人物藪三蘇擅宋四諫名今以公其
材與四而五劒閣通秦播聲名於鳳闕錦江過楚流德
澤於金壇百廢頼之而興一言蔽之曰簡詩曰樂只君
子邦家之基樂只君子萬壽無期君子能為邦家之基
則壽無期矣民願之古有之今縣僚乞言以稱爵於其
長其辭曰劒閣中開流兩川兮舒靈發秀孕材賢兮
顯允王侯發妙年兮文章二蘇道則先兮操刀試割政
平平兮四野安樂有誦絃兮琴堂晝寂舞鶴躚兮宣室
召問夜席前兮趾美四諫光遺編兮玉壘崔巍鎮不
遷兮祝公之壽如斯緜兮嗚呼董相有言為政而宜於
民固當受禄於天兮
江之水二章送郡侯王一菴年兄有引
堯日常中徧照萬方萬姓舜門四闢咸賓八凱八元加
意親民之官精求風紀之任式聞新命允愜輿情恭惟
一菴年兄先生襟懷度世政事宜人跡所至而有聲材
無施而不可惟此江山之郡是為吳會之門舟車水
陸當南北衝錢榖甲兵名天下劇以公年資豈吏事
所宜久屈為民暫借乃廟論特以相推甦置郵之困
而舟夫之繕募一屬於官制繇役之均而差雇之重
輕各眡其力頌召伯之甘棠巳聞滿道借寇公於河
内未及一年上厪聖主之知爰有憲司之擢關中
古稱天府按察今謂外臺揚清激濁總一路之綱維
浮渭據涇翹八州之雄望願睹維新之績益為吾
道之光詩以送公其辭曰江之水兮洋洋公之思
兮以長兹土雖褊兮如古桐鄉本有田里兮末有
工商人肆其力兮時和歲穰吁公之思兮以長江
之水兮溶溶欲留公兮無從公俾我民兮不敢終
訟巨室由禮兮鄉閭睦雝戸誦詩書兮家聞鼓鍾
吁欲留公兮無從
雲山相望辭為邑中父老送王大夫有引
人物嘉陵山川西蜀岷峨巫劎之奇甲於天下扶輿清
淑之氣鍾為英賢允惟王侯可繼前哲憶昨下車之日
適逢更化之初為政如子産鄭人禇其衣冠興學若文
翁蜀士比於齊魯儉素下同寒士拊摩加意小民謂京
口一郡不當吳下之大州而水馬二郵常困供輸之旁
午破中戶十家之産遇權豪併日之臨非官持贏縮之
平則民無蘇息之望肯排羣議力請施行願堅守於百
年稱斯舉者萬口夏澤應時已卜豐年之兆秋官晉秩
適當考績之期尋上國之舊游即金陵之佳地啓處時
聞猶欣孔邇雲山相望此意何窮其辭曰建業東出兮
青龍回翔駊騀層疊兮至於華陽三峰崒嵂兮僊靈窟
藏東原膴膴兮金壇是疆土埴民勤兮生彼稻梁名都
勝地兮遥相望金風淅淅兮露為霜送軒旌兮越河梁
蘜有華兮桂有芳言思公兮不能忘
朝宗辭送郡侯冲宇曹公入覲有引
洪惟聖明十有一朝紀元十有三載當太平熙洽之運
值天下會同之期塗山執玉盡萬國以皆來窮髮貢琛
久四陲之無事惟此江山之郡是為吳會之門股肱京
畿控引淮楚自昔襟喉之要地於今名碩所回翔恭惟
冲宇公祖醇德難名大材不器忠孝自天性而培益窮
聖奥文章由道心而逹蚤擢賢科綴承明侍從之班紬
天禄石渠之秘遂由麟閣繼掌蘭臺旦夕承弼非堯舜
之道不陳出入師虞有謀猷之嘉必告義氣貫乎金石
直聲動乎朝廷謂三尺法為九重持天下之平謂二千
石為一路寄羣生之命均之心膂之重任又何内外之
殊觀頒布詔條撫綏疲瘵躬先儉約清如秋月冰壺政
本中和公若權衡尺度不言而人已化不嚴而法自行
昔中國相司馬則遼主為之戒邊而楊綰位台衡則元
勲為之减樂以今觀昔何德不孚得諸道路之言翕然
歸戴之衆以為下車未久受賜巳多誠恐當宁見知徵
書尋至獲覯周公之衮衣僅纔信宿欲借冠公於河内
難再遭逢兹當羣后四朝行即單車上道天下治平宜
吳公之第一闕廷宴賚知晝接之惟三樵不佞敬緣邦
人之意作朝宗辭取喻江漢見一時上下之志焉其辭
曰井絡之躔上應岷山蟠踞華夷江出其間漢水從之
會於荆揚朝宗於海如侯於王侯道惟何曰惟敬忠乃
心王室如川必東王意惟何代天養民與我共此惟邦
冡君心誠求之豈憂不逮知無不為盡于小大念此江
國江海之交洲沙不常山陸多磽不當三吳具區一曲
豐凶相補然猶不足上有賢長民嬉於田始知仁政樂
於豐年公車北邁送公江滸士女曰嗟公吾父母曷日
云歸來春之暮何以迎公式歌且舞
賀推府左公辭有引
治崇考績禮重尊親臯陶邁種德惟以明刑釋之無冤
民亦能襄化皆百世祀遺後人休豈惟食報於當年兼
必增光於自出恭惟海樓先生鍾海嶽之靈秀探洙泗
之淵源文章禮樂奚止魯國之大臣諳練詳明已若漢
廷之老吏答天子虚懷望治之意展平生學道愛人之
心歴監邑務而弊绝風清屢攝郡符而政平訟理謂三
尺法為九重持天下之平謂二千石為百里寄羣生之
命秉一德之明清於單辭獨照法文王之敬忌無擇言
在身以吾郡當南北之衝念民力困輸將之擾克恤民
艱而民供有節無忘賓旅而賓至如歸他若錢榖甲兵
之盈虚農桑工賈之委曲凡關實政靡不周知忽已三
年有成何但一方受福聲聞四逹薦剡交騰奏績於天
曹宜書上上之考召登於𤨏闥行觀諤諤之風親闈宜
得貤恩司封請如甲令綸言温厚玉軸煇煌發潜德之
幽光增顯親之逹孝允愜輿情之稱願况吾郡之尤有
倍於輿情者乎辱邑侯徐公許公以言見屬敬成樂府
少佐賓筵辭曰瑞雲縹緲正畫堂清曉令公初慶中書
考綵衣歡未足黃誥承恩早孰不道僊翁王母人間少
錦里春長好對月傾清醥光又滿人難老東海南山壽
總為封君禱願再錫便登八座加宫保(右調千秋歲)
送許邑侯内召詩有引
伏以四載鳴琴政比董劉張趙三臺虚席人推卓魯龔
黃驛書早下於丹霄瑞靄光騰於紫閣願言夙駕祇就
嚴程恭惟少薇父母先生淵源維嶽爰降神而生甫及
申鍚羡自天有前哲以貽孫翼子人仰八荀之里道弘
二許之傳妙年而籍甚有聲歷試而裒然作首婺女星
臨五百里内賢人聚泰階符應五百年有王者興宜偕
計以登庸式揚庭而利見爰試理人之策先觀製錦之
才績谿借重勞尤多於度地均糧吾邑移賢政首著於
除姦革弊御吏則正已以格物待士則虚心而下人惟
人得輸其情故不假旁察而事無不知惟物各止其所
故不待先迎而應無不順氓庶戴如父母胥徒畏若神
明聞之者無識不識服其玉潔冰清見之者無賢不賢
愛其青天白日是以名實孚於上下薦剡交於公車考
最天曹貤封錦里因驗盡忠報國斯為大孝尊親心懸
北闕因入覲以入謝天恩歌引南山爰賜宴而賜酬寶
鈔既逢異數尋奉璽書還治所而延見吏民按故章而
布宣德意竹馬之郊迎甫已珍圭之徵守遄來銓司題
奏以近待之缺員帝命允俞資遠臣之妙選公其行矣
誰能留之學僚林君奚君逹君暨門下士數年承雨露
之深培千里重門墻之遠别情莫能巳相與徵言顧樵
蕪陋之言巳有陳於許公矣複則不嫌於瀆乎而義又
不可辭也爰為古詩三章以送公其詩曰海門兮長風
中流兮孤嶼送公兮金山留公兮不駐三山兮蒼蒼江
水兮何長有懷兮公德兩地兮華陽江山兮不老祝公
兮廊廟秉節兮重來謳歌兮載道
為大司寇麟泉王公題贈
樵來白下於大司寇麟泉王公僅一再見已而公三䟽
請告聖上温旨暫許士大夫莫不有言以為别樵不佞
謹因公教言之所嘗及者述所億一二非敢曰有獻于
公固質疑之初心云耳
在昔聖人未嘗言養生然而順性命之理則養生在其
中矣養德養身非二事也故孟子曰存其心養其性所
以事天也殀壽不貳脩身以俟之所以立命也夫知事
天在於存心養性而不在於形氣之末則載營魄抱一
無離不足言矣知殀壽不貳脩身以俟之為所以立命
而君子之能事巳畢則深根固蒂長生久視不足言矣
而老氏之說吾儒亦未嘗以為可廢故程子曰天命不
可易然有可易者惟有德者能之如脩養之引年世祚
之祈天永命常人之至於聖賢皆此道也夫知脩德之
至常人可至於聖賢則為國而祈天永命保身而身其
康彊子孫昌熾是蓋一理也是三者王公己有其二尚
當為國再出助聖天子敬德諴民祈天永命如周召公
斯固今日士大夫之望云
為許司諫題贈
諫議甸南許公先世江寧謁告南歸便道問訪桑梓得
祖墓于八十年迷失之後既以自慶且徵諸鄉薦紳之
言以垂久遠辱及不佞不佞雖未識公面竊已知公公
師事海忠介公距其廬十舍而近平生忠孝大節其得
於忠介公者深矣嘉靖末年人習媕婀忠介公一旦直
言劘主聞者謂無益必且獲罪繼而見公之無恙也則
稍稍賢之矣後見公之大用也則謂以直言致而不知
忠介公抗言之時死生置之度外且不知有身後名又
豈知有望外福乎是其為直也乃無所為而為之者也
非徒感慨于一旦也其行于家行于鄉積之有素也吾
慮夫有所為而為之者謂忠直事亦可借也請因忠介
公而僣論之以復於諫議公且以為别
纓溪叔七十壽序
古者雖天子猶憲老而乞言况其下者乎所以貴於憲
老而乞言者以老者更事之多德性巳定動必不苟而
其言有足以為人藥石也若有人聽信雖鄉人猶足以
相引掖而為善况其家之子弟乎若不聽信雖子弟且
無如之何又何望于鄕人乎世俗自五十六十以至七
十八十九十皆有慶壽愈高則慶愈隆夫其尊老之禮
如此而豈徒哉其所以尊之者必有在也憲而乞言者
其實也稱觴舉賀者其文也孝子慈孫有其實而文從
之者上也因其文而思勉其實者次也昔某與纓溪叔
同慶六十忽忽十年又皆七十矣幸尚皆康徤宗族有
欲稱慶者某辭以止照族中常禮來者醵金以見意主
者一飯以成禮會聚之間豈無義理足以相啓發真誠
足以相感動者乎自今以往有言必聽有倡必從斯則
吾族所以相敦於敬老之實也因叔雅不欲當此舉故
先道所以不可缺之義乃若祝千壽則别有詞云
吾生在九月黃菊猶舒英叔生當歲寒松栢正青青晚
景俱強徤澹然忘世營布袍與糲飯悠然樂此生無事
惟把卷夜臥有餘清叔能與我同願祝同千齡坐閱兒
孫輩學業俱有成永為王氏訓百世存儀刑不羡仙人
喬緱嶺言吹笙
賀王玉沙郡侯考滿詩有引
漢崇守令更治民以考功周重翰藩自康侯以入相考
三年茂績為一方奏留驛書蚤上于丹霄鍚命行頒于
紫闕恭惟吾郡尊玉沙先生王公淵源伊洛占吾道之
已南誦法考亭識心傳之有的讀其書論其世體諸身
驗諸心不須論朱陸之異同誰是識孔顔之面目行其
所學宓子彈琴而單父治施于有政君陳令德而洛邑
和幾年嶺外名齊五嶽之高一日專城國增九鼎之重
惟此江山之郡是為吳會之門舟車水陸其地則衝錢
榖甲兵其事則簡惟衝也人欲得其所求不可御之以
簡惟簡也民素安于無事不可治之以煩誰能酌煩簡
之中公巳得寬嚴之節清心省事約巳裕人甦直郵之
困而舟夫之繕募一屬之官制徭役之均而差顧之重
輕各視其力興學若文翁蜀士比于齊魯為政如子産
鄭人禇其衣冠信一人能易俗而移風使四境皆回心
而向道奏最銓曹天下治平宜吳公之第一銘勲内史
闕庭寵錫知晝接之惟三某等好賢竊比于緇衣作頌
敬援于吉甫無能殫述系以小詩詩曰
建康為帝都京口為重鎮歲漕東南粟藉茲以北運大
江流日夜風勢無常順運河多淺阻歲歲煩疏濬誰知
守臣艱誰解吾民愠廟堂有特簡王公守吾潤清静民
以寧公平民以信我作斯頌言為公垂永訓
賀黃綺石邑侯考滿詩有引
勞及三年政比武張劉董愛孚兩邑人推卓魯龔黃驛
書蚤上于丹霄錫命行朌于紫闕欣逢盛事莫罄名言
恭惟綺石父母先生萃漢江之秀鍾雲夢之竒知學
以為已而仕乃為人故學務實修而仕行實政初筮潁
上撫綏疲瘵不辭摩頂放踵之勞繼改金沙振舉條章
弗作茹柔吐剛之態介能容物清不近名出納付權衡
度量人自稱平訟爭原法意人情下咸歸德以前政則
麻城二劉祖孫爼豆一堂公堪繼美以鄕彦則應城三
陳宦學後先名世公可齊名兩臺為地方奏留銓部以
賢能久任行有公車之召用攄補衮之忠某等好賢竊
比于緇衣作頌敬援于吉甫無能殫述系以小詩詩曰
江漢異源成大川兮雲夢異澤成大觀兮吞吐日月孕
材賢兮山川靈秀匪虚言兮顯允黃侯錫自天兮清平
正直守獨堅兮四野安樂有誦絃兮琴堂晝寂舞鶴蹮
兮宣室召對夜席前兮趾美三諫光遺編兮嗚呼董相
有言為政而宜于民人固當受禄于天兮
從子壽言
國家養士于學校而設科以取之又恐科目不足以盡
人特詔所司擇其學行有成者時進于大廷其擢用與
制舉士等此祖宗之初意可以百世守之者也自挨貢
之例相沿而行者或過于寬自選貢之例申嚴而行者
或入于刻初意于是乎失矣萬歷辛已吾邑當貢期吾
從子塈於次為正不貢而貢其第三人塈實試居復學
之首不復而願就冠帶之例塈食廪雖三十四年年止
五十有四爾在他人復學自可以待後舉在塈則以國
家不養無用之士既不堪充貢矣於義不可再受無功
之養卒辭之塈於父母兄弟諸父之間盡心而善處忍
事而濟事其處家也未明而興帥子弟與僮僕同勞苦
不亟而事治所治必精其理財也曰貨惡其棄于地也
用得其所凡物皆有用也田圃之外無他營而用度常
足恒以節妄費而得之其應門戶也輸税獨蚤追呼不
及其門事先自治公庭絶無其跡嘗曰士豈待官府而
治者哉其行已立身積之有素如此蓋雖不獲一試而
孝可移于君理可移于官可信不疑也歲在丁酉九月
初一日為其七十初度之辰吾義同疏廣無金置酒召
親朋以相樂惟暮年無日不相見所談惟經史微言身
心世務之切要盖無言不相契也樂有踰于此者乎故
書以示諸子姪令以代壽觴且永為吾家典故云
賀于見素榮秩蘭臺序
御史古官其有大夫有中丞則自秦漢始也御史大夫
有兩丞其一在殿中蘭臺典圖籍秘書故曰中丞而後
漢御史臺亦謂之蘭臺寺糺彈不法百僚震恐官之雄
峻莫比焉御史之外有專理臺中雜務者歷代設置不
等至我朝始置一司居諸道之上自御史差序以至章
奏文移出納庫獄諸事無不掌焉史稱唐自林懷信張
弘濟領簿之後遂為美職然奚獨唐哉蓋在昭代更為
右選不輕授人者也吾邑入臺始玉雪虞公由中丞擢
大理稱為名卿繼則吾舅素齊公由中丞久次加秩大
夫稱異數焉二百年來兩人而已見素乃吾舅冡孫萬
歷丙子舉順天鄉進士繩其祖武不惟見素雅自負吾
黨亦以是望之乃見素則曰吾式承祖烈有可勉者在
我有不可必者在天我亦勉其在我者而已他何知焉
十餘年間視其弟若子若羣從皆次第貴顯矣而儒冠
自若不就選人既高之不就封人益偉其度今年三月
始即家拜受臺司之命吾新謝事留臺頗知臺事又習
知吾外家故事則為之言曰五代豸冕一家盛事一邑
美譚寧不足為光繼前烈哉矧相繼又有人焉見素方
盛于春秋將來錫典加進當有未艾者賀由是始吾奚
容于無言也
壽思筠光禄君七十序
吾邑蔡氏自緩翁以布衣教里中為賢大夫松石劉公
所禮待今其往還書尺具在至其子健翁其孫筠亭公
始大以儒顯健翁與予先君子為莫逆交筠亭公又與
予兄潔菴公為莫逆交其交也以道義忘形始終無間
蓋人歷三世而代閱四朝矣先君在金陵時有懷故園
詩錄寄健翁云一番風兩送新秋想見園林事事幽紫
翠繞庭牽虎耳珠璣堆案剥雞頭碧池露折蓮房滿香
徑風梳柳帶柔為報主人多貯酒歸時須判約頻遊誦
此詩可以想見當時相與之意真率儉朴可與司馬公
洛中之會同風矣予少時猶及識健翁及筠亭公至于
思筠則相處至于白首積善之家必有餘慶壽固其首
乃若健翁筠亭公經明行脩未沾一第天其能無意于
善人之後乎後發者其必有人焉思筠晩而益健且生
多男固天錫難老之徵也當身親見之用書以俟因以
為祝
壽清源張先生六十序
予年十四先君子始教以舉子業衙舍中止有集註及
虚齊㧗選程文晝夜誦讀守其尺寸惟謹幸而天啓其
衷先君覽其文以為可教歸而試有司誤置高等及至
癸卯不第始知其未也取經書而熟讀之讀而成誦則
思思而有得則書之于牘日積月累以是經書之義始
了然于胸中而下筆之難今覺其易矣丙午丁未遂連
捷益取故書而玩繹之至今五十年餘不敢一日廢也
思以教其子孫復得清源張先生師範教法甚與予合
予之子孫受其益者蓋有過于予之耳提而面命也其
内行修謹人不間于其父母昆弟之言今年壽登六十
從子塈等謂宜有言以壽之易曰同心之言其臭如蘭
予之讀書甚苦工夫甚費竊謂知我者清源及從子而
巳敬援同心之義書以為贈清源其以為何如
壽姜鳳阿八袠序
昔年壽公七十有家世則朱陳友誼則元晦同甫之言
始生之禮每旬而一舉之約承公有取其言暨樵七十
公贈之言今年公壽八十予以踰七之年猶蒙聖恩再
起待罪留卿諸老問公予以公起居對則無不以公之
耆德福禄未艾為善類慶者則予之再有言以壽公奚
可已也請因諸老之意而申之夫諸老之所以為善類
慶者誠以其所關者大也書曰天壽平格是耆德之所
繫非止一身乃國之元氣存焉又人而曰平格則惟有
至平之德通格于天者為天之所壽壽乃壽國而非為
一人也成康之際正周盛時而周公挽留召公已惓惓
於此諄諄不厭蓋其遭歷多故之後其所感者深矣生
平之言惟與公可盡亦自矢與公久要可以不忘公之
眉壽無疆無俟于祝乃若予之所以上為天下祝而下
以致吾私者則有三焉昔嘉靖中與公同在朝同朝同
鄉有人焉惟公見許為同志朝夕以道義相切劘暨公
外轉予又適與公同予懷公之詩有相期到處同之句
公再起登用未嘗忘予對相知者稱予不置予亦極知
此非公之私予乃公之謬有見取於予者為天下培植
善類之心也而天與之緣亦種種符合辱公以賢孫女
貺室吾家孫㮊錕以賢孝匡益吾家錫類非淺曾孫男
彦湞酷似外家端儀矩步予之獲徼福於公豈尋常可
語亦未易以語人也兹循始生之禮每旬一舉之約述
士大夫同祝之意在朝則美政在野則美俗其繫國家
之元氣當與商阿衡周召康公之膺天壽同自八旬九
旬至百旬之外當又有壽公者
方麓集卷五
