整菴存稿卷十六明羅欽順撰
五言古詩(三十一首)七言古詩(一十二首)五言律詩(五十一首)
分題得含春亭送李惟誠大參之陜西
終南不改色清渭仍東流春花幾開落亭址餘荒丘城
頭北斗低明月滿高樓金蓮無消息長夜風颼颼憶昔
貞觀初廟堂多俊游從容奉清問高步登瀛洲王道何
坦蕩致理侔殷周嗟嗟令狐子得君無與儔云胡延英
奏背汗沾重裘形迹一以拘肝膽何由投大夫中朝彦
攬轡澄西州勝跡應徧覽兹亭無久留永懷明艮會夙
夕弘嘉猷休聲諒自致允矣垂千秋
送大宗伯王公入朝
束髮事明主久矣勤疏附息偃且南都雍容奉王度功
成期月間四曹靡留務持此贊熙哉皇心副傾注午棹
龍江津昏鐘廣陵渡望望春明門靡靡朝天路旭日繞
龍鱗仙班簉鵷鷺乃眷世臣良三接隆恩遇庶弘造膝
規允慰儒紳慕
送太宰林公入朝
暄陽舒萬彙花葉光薿薿燕餞屬芳辰衣冠紛萃止初
筵顒有孚既醉胥燕喜瀟灑瀛洲仙雍容尚書履萬里
遠朝天初發龍江涘簫鼓喧中流鳬鷖滿新水仳離誰
不懷余心特殊此自古經濟資清光恒密邇
為謝以中題山水扇面
花柳塞川谷不知山淺深茅亭面流水蘭若依喬林上
有白雲飛迢迢巖壑隂下有清泉鳴泠泠鐘磬音扁舟
來何許漁父遙追尋握手一長嘯悠然千古心此中有
真樂安得投華簪願從賢公子高步閬風岑
自勵
昔聞爨下桐乃充伯喈琴知音苟不作山水徒高深平
生守章句中歲勤溫尋新知能幾何淘沙初見金聖賢
諒非遠萬里行自今精誠神所相無虞力難任以兹恒
夙夜聊欲忘華簪
其二
峩峩數仞牆百官紛濟濟眇兹牆外軀所見諒無幾高
門日夜闢欲入誰余柅柰何迷不思竄身荆棘裏
其三
紫陽基下學象山明自然支離與徑捷彼此嘗交鐫百
年公論定畢竟誰為偏昔聞昌黎語軻死失其傳皇極
久不建西教擅吾權投人劇妖冶落網無愚賢孰辨真
頑空拘肆成癡顛良心一以溺作聖何由緣二程開興
運勠力掃腥羶涵養須用敬致知學攸先神功合内外
彝訓肅昭宣誰哉樂易簡徑欲遺陳編自然豈不貴無
乃流於禪孤風邈難嗣缺月澹寒川近來白沙老應執
九原鞭緬思原泉句今昔幾尼淵寧知下學功是水可
澄鮮
為歐陽牧之題竹二首
深根便東引挺出懸崕畔東風翼新梢勢欲凌霄漢惟
應具眼人不作尋常看
此君吾所愛一見心神融由來律吕聲出自空洞中歲
寒凜無恙葉葉皆清風
東窗為曾如周賦
栽竹已滿林滋蘭欲盈畹愛此東窗幽不換金門顯明
月透輕紗高枕便息偃遙山上紅日四壁晴光晅庭閒
燕雀馴境静輪蹄遠春風和且柔芳艸齊如剪舉世慕
登仙金丹期九轉却恐金丹成蓬萊水清淺何似窗中
人世累漸消遣瑤琴時一弄尊酒自洗腆我居枕西岡
有軒亦東展雖勤待旦心夢見周公鮮北望多浮雲南
觀疊層巘嘯傲得此生兹言庶同踐
愼軒為蕭蒙紳賦
開軒面南山山光浮几褥高人時往來幽花晩芬馥雖
餘潤屋資不作守錢俗理學二三編自抄還自讀因思
兩大賢皆云愼其獨爰以愼名軒大書常在目從知一
念微終若秋陽暴毫髮分公私天淵異榮辱兢兢如捧
盈洞洞如執玉敢萌機變心況舉横行足芳譽藹當年
清風振喬木允副交游期亦萃家庭福柱史明知人其
言固可覆何時一樽酒為子歌淇澳
次韻同年鄭憲長舟行書事
藥裹正關心凝塵滿瑤瑟忽枉故人書頓愈無妄疾長
篇屢沈吟首得防尾失風波固云惡高天自行日那知
洶湧時不有龜龍出吾命乃在天顛頓亦奚恤侃侃開
笑談底柱屹中立雖然西江水未容一日吸顧此濟川
舟何方不可適終風徒爾為行雲靡留迹大哉天壤間
自生還自息此意當誰知吾目為君拭君吾榜中英常
情詎能測激揚肅官箴鑽仰希聖域變化隂且陽居然
守無極應悲行險徒終年長戚戚
輓興化陸子賢舉人
平生春秋學字字經推尋躍如果何物昭哉素王心興
賢詔屢下叢棘圍冠襟文章豈不美誰辨沙中金俛首
充歲賦遠韻無悲吟瑤京日華紫璧水春流深仰止瓊
臺翁一旦逢知音驊騮鳴向樂萬馬立皆瘖價增終有
合天定詎難諶光華京兆榜魁名動儒林庶幾日千里
如何中陸沈凄凉淮海畔風物莽蕭森浮生孰為久大
節人所欽庭闈懷婉婉襟度想愔愔遺勞析薪在負荷
諸孤任顯揚會有日鼎薦宜居歆旻天多雨露楸梧鬱
繁隂懷賢良自苦悵望空遙岑
豐生坊初冠
皎皎珊瑚枝凝輝玉堂戺一見已知竒再見益堪喜少
小攻文章明窗無虚晷兹辰突而弁居然異童子古禮
不多存存者何常已三加威儀備所重成人爾成人必
有德忠信以為址簣簣靡停功峩峩見崇峙家聲四百
年鵬程九萬里尋常得失間何足掛唇齒昔賢懷一飯
况乃言之旨祝子非他人甌濱天下士
悼亡女
東風射窗急窗紙摵摵鳴疇昔窗中居一去不聞聲展
轉夜過半攬衣步前楹寧知治縷夕正此月華明耳目
不堪觸更堪憶平生十年一夢短傷哉父子情周身舊
裙布猶如新製成奈何修潔姿大命偏早傾花綴故枝
紅草回隔年青婉孌無復見痛恨何時平
古軒為程處士賦
末世争外鶩彌巧彌喪真孰知深山中乃有葛天民含
淳而抱樸沈晦以自珍奉身一裘葛養母兼鼎茵連枝
無異爨比屋有分囷百金能一擲趨義勇過人高亭既
還舊小軒亦開新山凝太古色水泛桃花春紅塵何由
到鷗鳥長相親春秋鄉飲酒雍容見嘉賓
彭郡博先生蒲萄為王斯遠冬官題(二首)
彭師樗散日余及升其堂堂前蒲萄架架下筆滿牀乘
興一揮灑枝葉互低昂明珠來照眼宛若中心藏誰能
寶此幅瀟灑冬官郎
馬乳西北來分甘到吳越畫圖不根着妙在三兩折修
蔓引清風遠影含初月彷彿驪龍騰頷下光明滅釀酒
縱盈缸涼州吾不屑
送少宗伯楊先生考滿赴京
堂堂建安公四朝藹嘉績公姓何振振振振豈天錫淵
源良有開才華況無敵一舉凌天衢未脱劬書癖藻鑒
清秋懸全牛片時析幾微慎周防中外屢敭歷留都禮
樂存遺文賴參繹聲色初不煩神人乃胥懌兹當述職
期涼風滿襟掖離亭一杯酒永懷自今夕臺省須仁賢
如聞有虚席文旆倘重來慰我長親炙
守拙為丹陽賀環賦
饑餐高原粟渴飲下泉水菽粟水火如時時散鄰里公
家别有輸為義良亦偉峩峩烏紗帽見者胥仰止三徑
以藏身一經以教子有子復何憂萬事渠能理游心濂
溪賦真可没吾齒袖手公輸傍無由血吾指名途多疾
足利路䍐徐軌獨倚一株看勞勞竟誰使
九日陪吳白樓陳葦川王陽明汪雙溪登蔣山
得依字
佳辰不可負文會何當稀聊攜一壺酒相與登翠微園
陵鬱佳氣古廟豁重扉隂雲坐來斂草露亦已晞游目
極千里涼風正吹衣翩翩南來鴈遠避風霜威南土人
尚餒何由爾皆肥長林移晩席澄湖凝夕暉同為醉鄉
客各詠新篇歸天運靡留處人事多乖違真樂在三益
所願長相依
封淑人卞氏輓章
樛木隂正繁采蘋人已遠空餘桃李花不辨春深淺憶
昔菟裘成君子懸輿返久勞欣共逸相對日三飯雜佩
出房清朱絃送聲緩每憐尊酒深未覺年華晩兒女情
所鍾垂老尤繾綣死喪忽相繼肝腸成寸斷一疾遂不
支百年何曾滿皓首失同心老淚盈雙眼翩翩丹旐揚
望望牛眠坂慘淡悲風生凄凉蒿里輓玄堂閟周翣貞
石蟠秦篆冠帔不俱藏春秋時一展
貞母詠
朝讀貞母傳夕吟貞母詩母壽今八旬芳名千載垂昔
歸君子室心德兩相宜執手奉承說黃髮以為期烹鳬
酌美酒從容理朱絲清音正盈耳桃華猶滿枝溘乘埃
風去棄我真若遺哀來無晝夜晝哭聲轉悲逝將從君
往重結深長思有身嗟未判辛苦安得辭繼體心所切
懸弧事竟竒深閨寒復暑長養實勤斯聰明自天錫教
誨亦不遲居然富文學下筆驚主司名題黃金榜班簉
白玉墀爵位既頻陟恩封遂屢貤尊榮傾邑里光彩煥
門楣盛德固有報始望那及兹彼哉鬚眉具長佩紛陸
離當幾靡定力王業何由熙人間有貞母豈得無男兒
貞母宜萬壽非獨閨門師
持節瞻雲圖為符臺劉克柔賦
馬首太行北孤雲渺江東忡忡劉子心炯炯如狄公大
江日夜流雲舒還復卷王事有程期遊子安得返何時
拜家慶春酒碧於油坐令回首處變作綵雲浮歸裝不
自由圖畫先春就稽首附征鴻封君千萬壽
悼内(四首)
牆頭桃李花牆下多芳草忽忽又逢春春光空復好食
案頓蕭條塵衣日顛倒嗟我同心人云胡不偕老
其二
春深風已和入戶但凄凄逝水無復返德音終不迷去
年雙飛燕又入梁間棲我心非金石能不增慘悽
其三
五十不為天勤勞嗟未償我官已臺省君猶布衣裳平
生薄自奉所願名節芳相我僅三紀苟得非所臧百年
庶無悔庶幾同樂康俯仰忽不見此恨何時忘
其四
養老非無人鸞刀手親把教子亦有師辭色無少假吾
父壽而康惜爾得年寡吾兒儻能立庶以慰泉下
次兒珝祇投赴京作五言古詩一篇送之以致
丁寧告戒之意
嚴親頃辭世仰蒙恩典優榮光懸日月感激無時休寸
忱思亟展祇謝當龍樓奈此多病撓彌增曠禮憂服勞
吾兒事欣然買扁舟束裝戒明發春江正瀏瀏勇往誠
足慰離緒紛難收夜堂明燭短教戒胡能周呼童展長
卷為汝書紳謀直詞無潤色情致加綢繆敬身第一義
三益資交游亦既辨菽麥寧當昧薰蕕出門路如砥非
義將安由茶肆與酒市一跡不可投神明扶正直人道
惡輕浮參倚必有見洪閘皆安流薰風御堤柳鶯聲滿
皇州金門僂傴入進止宜詳諏故人多臺省往見亦奚
求所貴親德範庶或聆嘉猷旬浹事當竟有闕勤增修
白雲試回首歸興誰能留蓬窗多暇日還肯惜之不知
新在溫故中弸外乃彪阿蒙三日别議論驚同儔兹行
將騐汝刮目期清秋
季弟允恕家居十有五年幾若與世相忘者兹
再被召命長銀臺無復可辭之意於其行也
賦得五言古詩一篇送之
山林閴人跡抱此幽獨姿幸有同氣良出入相攜持春
風花下酌秋巘雲間欙論文或竟夕次第分醇疵外物
復何有真樂良在兹悠然天壤間百歲以為期今也志
尤偉閒居亦孜孜積書早充棟博覽仍精思上下數千
載歷歷如見之庶幾經濟業豈曰華藻為憶昔嘗在服
頗受先皇知金門敷奏下退食每委蛇歸省得寬告養
疴竟棲遲手栽西墅梅結實已纍纍大來新萬象求舊
靡遐遺珪璋敢自儗特達蒙恩私趨命理宜急圖報今
其時畫船雙桂棹宛在澄江湄君當别我去我老將安
資相送不能遠夢寐還相追微霜清遠驛到處堪題詩
殷勤寄魚鴈以慰長渴飢
同諸士大夫議鄉約于龍福寺約成賦詩分韻
得君字
禪扃豁清晝深虚隔塵氛雨餘山翠入林静鳥聲聞嘉
賓何濟濟跋涉良已勤非貪涅槃趣思整時俗棼此意
誠懇懇誰謂徒云云坐中三大耋(郭東山八十三尹南山八十二曾石壁八)
(十一)笑語芝蘭薰羣英亦駢列意氣凌青雲道同聲自應
彼此曾何分揮毫已具草命酌還論文長年懷契闊兹
會餘清芬清芬諒無已即事期收勲庶幾萬分一持以
報吾君
七言古詩
送張黃門經載使雲貴
峥嶸雙闕中霄起諫垣近在紅雲裏元氣潛隨北斗移
龍司出内虞廷理地分清切須英豪遐想虞廷夢亦勞
簪纓於我誠何有却恐言高位不高同年磊落張經載
封事頻投心欲憊弘恭惻目憚更生潞公斂袵欽唐介
世道明須我輩扶當機緣底太模糊輕裘駿馬長安道
合有人間大丈夫如君夙夜宜青瑣春風忽泛湖南舸
黯薄淮陽計不疎褒求金馬謀全左也知今日重安邊
邊務惟應足食先要令萬竈貔貅飽須杜千倉雀鼠穿
青袍拂曙辭金殿出門步步頻留戀已料先聲動五溪
即看行色搖芳甸日暖官河柳絮飛清尊欲盡思依依
往來萬里多聞見奏草能令在外稀
味梅為無錫錢世節題
寒風吹開白玉瓣暖風吹出黃金彈入羹味美萬口知
伊誰得味初花時錫山居士腴能槁前身莫是西湖老
已愛撐簷獨樹竒還欣照水斜枝好歲歲花開雪滿天
美人綽約當瓊筵仙姿共出塵埃表素質相忘太古前
此中真味人稀會花間不惜朝朝醉劉毅空稱一代豪
等閒鵝炙為心累
慶楊光禄尊君太守公八十壽
隨車兩足懸車早閒中閱世渾難老見說人歌召伯棠
還聞食有安期棗瑞星一點弧南明高堂簫鼓慶長生
歲律又更新甲子神仙何必定蓬瀛黃梅雨歇薰風度
綠槐隂裏華筵鋪珍饌兼炮玉面貍角觥滿挹金莖露
燕子飛飛清晝長沈煙靄靄笑談香座擁賓朋盡沾醉
舞迴綵繡紛成行二郎久曳朝天履承恩暫許供&KR0949;瀡
百年盛福陳省華一代清名楊伯起心事優優身轉輕
世間寵辱那能驚未嫌白髮三千丈應看黃河幾度清
送少司徒鄭公進尚書致仕還閩分韻得水字
早年獻策明天子筆底珠璣爛盈紙便隨羣彦集瀛洲
還以三長參國史綵鳳聊依垣竹鳴白駒不為場苗止
坐慙薄技奉周旋歸把遺經究終始瓮牖前頭翠色多
棹歌聲外清流駛李渤方懷少室居謝安又向東山起
三秋憲節凜冰霜六館春風散桃李已覺憂勤髮漸疎
未論冷熱官頻徙分務功高計省堂賜歸恩重尚書履
出處孤蹤自不羣卷舒妙道誰能揆巢父真成一段竒
仲翁寧擅西都美請看龍江出祖時送行車馬如流水
梧岡三瑞圖為曾主善姑夫題
三鳳來何處飛止梧岡樹岡上梧桐幾百年老枝新葉
含春烟烟消日出天萬里三鳳和鳴清俗耳虞廷文彩
何爛然岐山遺響傳周史靈物由來瑞太平絶似曾家
三弟兄亞卿邁種臯陶德兩教都傳伏氏經就中國教
才尤敏七步成章思無窘百鳥喧啾徒爾為豈知靈物
殊凡蠢梧桐依舊凌霄高枝上來來多鳳毛養成羽翮
拚飛去隨時隠見疇能嘲
望廬山
千里廬山一片石元氣為根倚天立月色霄澄白鹿寒
露華曉霽香爐濕左瞰長江右枕湖近分衆皺遠模糊
未容絶頂通人跡長向晴空展畫圖誰能共我尋瑶艸
幽泉怪石窮探討儻遇仙翁跨鶴來長生秘訣應傾倒
凡骨支離無奈何徒勞翹首望嵯峨此行儻遂區區志
須借蒼崕百丈磨
學古樓歌
屈指今年四十五一事無成心獨苦北斗那得挹酒漿
東風正好親農圃家住西岡地頗幽門前屋後多平疇
一溪流水去無路四面青山來入樓樓名學古浪標榜
古人實學今誰講旦旦趨庭奉起居時時静坐聊存養
此心存久還自靈中和無物如有形幾微極處通天地
呼吸之間具典刑平生謾抱區區志途長力薄愁難致
荏苒如今作棄材悠悠宇宙非吾事學成假使遂行之
要見黎民飽暖時可能學古樓中坐妻子啼號付不知
以兹農圃端須學黃牯價平添一脚且種山田且讀書
菜羹滿釡渾家樂
梅鶴舊圖敬賦長歌為大人封君萬壽之獻
羅浮山畔娟娟月照見寒梅一株發老鶴長年此託棲
氣骨風神兩超越生綃半幅誰寫真兒今把玩偏能頻
眼前猶自有竒物天下豈得無仙人仙人人道吾翁是
未論服食論標致清白孤高壽且康秖應梅鶴差堪譬
久大堂中春酒深醉酲坡夢與逋吟直將甲子循環數
那許塵埃半點侵此去羅浮幾千里望望白雲猶尺咫
浮暗之香喜達天鳴隂之和慚為子兹圖絶宜張壽筵
拜授使者籤軸全宜羹三實憑長養南飛一曲永流傳
芙蓉書舍為大司成甌濱先生賦
甌濱先生讀書處先秋曾見芙蓉花時來早作青雲客
舊遊回首天之涯天之涯海之角書舍新成制純樸扁
揭芙蓉貴有徵芙蓉幾度開還落歲歲開花直待秋紅
霞百丈媚寒流向來底事開偏早王氣呈祥不自由鄉
闈一舉膺高薦臚傳及第人人羨花有知無未可知至
今盛事傳鄉縣先生自是讀書人微言次第歸經綸功
成合有還鄉日好持杯酒酹花神花神得酒應增王書
香繼繼誰能量但遇先秋一朵開門前凖備車千輛
為楊顯祖題畫送尹别駕實大之嘉興
澄江夜來秋水生畫船擊鼓喧朝晴百壺欲盡千峰午
壯懷秋色兩崢嶸相門舊壓逢原里至今書屋臨江水
千載香名滿縉紳讀書有用真能子歸來徧掃松楸隂
飯嘗新稻羹香簟故園風物豈不美簡書王事悲人心
故人自昔深相慕别意殷勤托毫素楚水吳山路幾千
渚蘋岸蓼花無數東南名郡數嘉禾城郭光涵震澤波
官好常陪五馬貴政通應得萬人和浮雲富貴終何有
汗簡功名渾不朽贈乏千金謾一言論心何日重攜手
楊氏姊七十壽歌
春來無處無芳草何處春光應更好喬木啼鶯日正暄
華堂戲綵人難老早向深閨足苦心蠶繅布縷又金針
夭桃已協周南咏慈竹仍涵晩歲隂澗蘋采得還親芼
天岡幾為思親到長子提孫孝不衰壽康宜獲天之報
即今七袠顔猶童香風坐滿芝蘭叢白頭老弟逢生日
長歌徑過東山東五人同産三人在誰能不念平生愛
有分歡娛合共追無情歲月從渠邁舊路重尋了不差
入門絃管競嘔啞殷勤一酌長生酒看取蟠桃幾度花
晴山摉書舍為廖太守賦
蔣生徑裏足清隂陶翁籬落皆黃金晴山先生書滿屋
亦有花竹清人心棟雲飛盡日杲杲玉華峩峩插晴昊
境静應無俗客來詩成自把芳樽倒有時尋壑復經丘
歷歷平生舊釣遊春風高樹啼黃鳥秋水方塘泛白鷗
真樂由來無内外觀物摉書兩無礙說向傍人會者稀
高談空自超三界
五言律詩
次峽江庚戌春赴南雍省侍秋半乃還頗有賦
詠而亡其稿追憶僅得此下十章
眼界俄開闊悠然獨倚蓬暝烟藏遠樹殘照掠孤峰合
市人初散隣船話不同兩年頻過此碌碌愧英雄(相傳此地)
(舊有周瑜廟)
過白沙
過盡白沙洲千峰躍未休青餘原上麥紅失驛中樓客
子程途遠長江日夜流不緣君父重奔走亦何求
過市汊
人家依岸淺驛岸俯江斜密雨遮龍霧(洲名)奔流走象牙
(潭名)金陵何處是白下望中賒明到南昌郡徐亭掃落花
過吳城
舟過吳城驛蒼茫暮景斜古祠淹日月生計半魚茶碧
草眠黃犢青山印白沙風光長似此何處不為家
望小孤
小酌初成醉扁舟已出湖乾坤雙眼闊江漢一峰孤龍
窟深通海茅封半屬吳北流平似砥無復向時虞
過李陽河
圍棋决勝苦回首李陽河一鳥過江没片雲遮日多荻
苗風裏淨漁艇浪中俄囊槖今垂罄蹉跎可柰何
過清溪
山水池州好風波客子愁可憐趙昴發深愧宋齊丘忠
義名長在姦諛死即休致君時未晩弔古淚還流
過蕪湖
佳麗蕪湖縣千年拱帝京樹連淮浦碧江逐海潮平天
地容疎拙風波托死生不將詩句覓對景若為情
次烏江
慷慨虞歌闋峥嶸漢業成烏江元入海亭長謾多情義
帝今安在韓生已就烹拔山如可恃無處着天明
回途過大孤
萬頃秋波裏擎天一柱孤仙姬不可見元氣自相扶往
返隨陽鳥平安憶鯉魚顧瞻江漢水極目倍躊躇
送許儀賓還南昌
野色開晴望榴花照别筵交情詩卷裏帆影暮雲邊天
錫恩波闊人誇戚里賢論文殊草草分手思茫然
何孝子廬墓聞而有作
風雨青山夜苦寒病骨&KR0751;精誠驅魍魎嚴衞伏於菟報
德心何極旌門詔有孚孝經餘斷簡長此奉訏謨
輓封君秦先生同年國聲之父
志節居貧見聲光與世延青衿原有造玉樹晩争妍已
拜雙龍勅何須二頃田向來勤仰止聞訃重凄然
其二
遠業開庭訓新封領戶曹養分天禄厚吟對碧山高晨
省歡初洽仙遊事總抛楸梧深馬鬛風雨暮蕭騷
次韻答余宗周侍御余時按治遼東
驄馬遼陽路霜清草樹稀直知臨事勇端慰遠人依過
客傳新藁行年損昔非夜堂孤酌處南極正騰輝(余生日之)
(夜獨酌於察院中因賦詩見寄)
拙宦終何補深知轉覺稀來書仍欵欵離思重依依虎
豹精神别蟲魚事業非何時燒短燭杯酒共清輝
哭同年張經載黃門
高步驅流俗峩冠領争臣物情端有望天道詎無親筆
絶中宵草山頽百歲身魂遊何處在華月滿楓宸
朔風吹訃至寒夜不成眠邦國斯人淚烟波寡婦船故
山春寂寂丹旐晩翩翩自古誰無死脂韋浪百年
戊辰五月西歸寫懷寄會中諸君子
竊禄渾無補歸耕似有名海鷗迎客下風葦冒江平道
在貧堪老身閑夢亦清金陵千載地回首獨含情
其二
五月還鄉客飄然一布衣耕耘真子職消息是天機江
水兼潮漲風帆帶雨飛心知蓬島近自合寄書稀
舟中偶作次韻
江立風前水山眠雨後霞舊堤浮半柳新市聚圓沙去
國蛇添足防身弩失牙月華今夕減愁聽隔船笳
賦玉泉
境勝隂陽會泉甘草樹芳清池凝玉液翠壁瀉虹光澤
潤京師闊流交渤海長山前亭子在遊豫憶宣皇
送張虞咨都事考績赴京兼過華亭省墓
黃鳥正嚶鳴垂楊拂曙晴幕閒都督府舟發石頭城宦
業孚臺論離筵悵友生向來觀國眼今去轉分明
其二
莊簡編年就參軍奏績時學因庭訓篤忠自孝思移雨
露心兼悚風塵髮未絲不妨聞鶴唳休遣滯行期
送李司徒致仕
春城車馬動相送滿江干風定塵猶起潮平酒未闌急
流推勇退當局羨旁觀珍重尚書履惟應踏翠巒
其二
溫詔從天下辭榮也自榮進曾居要地退始見平生霄
漢冥鴻遠河山晝錦明遥知行樂處詩比沁源清
送茆大卿致仕還溧水
往日湖西道風霜我最知才高終作士髮短欲成絲優
老恩偏重還山路轉夷不妨琴鶴外添取送行詩
其二
徑竹蕭蕭在歸來菊正花青山迎晝錦醇酒送年華閒
散漁樵狎尊榮邑里誇尺書時往復相去未為遐
次韻奉答守菴叔父
清酒嘉禾别黃花兩度秋喜聞心轉逸羞與俗同流步
穏風生袂詩成月滿樓竹林無限好強半夢中遊
送劉司寇致仕還蘇州
今日姑蘇郡耆英似洛中公為劉伯壽誰儗席君從白
首功名遂黃麻禮數崇樊籠真自取能不羨冥鴻
送大理胡伯珩遷少卿北上
酒尊深幾許離思浩紛紛城日遲烘柳江風暖送雲近
郊行色盡雙闕曙光分想見臯陶作嘉謨一正君
送徐監生亘歸臨川
遊子促歸裝官橋柳乍黃姓名銓部籍蒲笋故人觴風
正雙帆駛天高一劍長家庭多暇日舊學好商量
次韻答周德孚員外
並泛長河遠同朝紫禁尊語傳晨纜解談欵夜燈存柳
幄籠村店湍雷殷閘門陟明堪豫賀公道謝攀援
其二
父書曾徧讀師道詎能尊竊禄年華遠趨朝職分存一
函終盛禮五柳憶閒門相彼溝中瘠須煩健者援
示允迪允恕二弟(再疊三疊)
非引勿登樓(樓居嫌閒雜人來往以此五字榜于梯邊二弟以避嫌遂少見過也)樓高近
斗牛俗人那得溷同氣合相求至樂存書卷餘歡付酒
甌此心渾不妄溪上有羣鷗
其二
非引勿登樓襟裾或馬牛百年清自足千古静堪求風
動青紗帳茶香白玉甌憑高時一望春水正浮鷗
其三
非引勿登樓遙青愛石牛静觀渾有得高坐更無求日
暖琴三弄霜嚴酒一甌只愁江海上無處着眠鷗
同允恕弟遊金魚别業次韵
夜榻幾論心村庄更一臨作樓偏得景栽竹漸成隂帆
駛風初正尊殘日未沈坐聞哦五字憂思覺同深
其二
猶存樂水心軒檻喜平臨高樹鳴天籟輕雲結午隂地
偏幽事足江迥遠書沉疎拙終何補滄洲興轉深
大司馬彭幸菴先生賀席上作
銀燭然初夜寒鴉徙别枝衣冠成雅會肝膽託新知把
盞欣逢聖哦詩聽出竒潞公今再起不似洛中時
送賈南塢先生奉使安陸恭題興獻帝神主
宫錦製袍新承恩出紫宸暫成千里别聊勸一杯醇霧
廓淮山曉花明郢樹春想當揮筆處光彩動神人
大司寇林見素先生朝見之日余適出京承見
示謁武夷精舍宿武夷自壽詩凡四首依韵
奉答
高人何適莫消息與時行岫暖雲還出溪春水自生棹
歌經夕遠驛路到燕平無忝師門處心如九曲清
其二
巖崕矜險絶筋力副攀緣自作從龍起難忘枕石眠道
南尊嫡派經古惜殘篇想見賡歌處薰風滿舜絃
其三
愁極逢興運根深有大年曉峰精舍上春水壽觴前穏
曳尚書履光陪閬苑仙功名卑馬援矍鑠自堪憐
其四
一酌金陵酒分飛二十年誰教宫漏底相見燭光前海
宇公宜壽塵埃我未仙春明回首隔猶荷故人憐
金陵官舍四首次郭价夫司業韵(官舍余所創建也)
十載經營處能忘别後情棟梁天與立竹樹手栽成再
到逢賢主相看是老生要知人地稱詩句已全清
其二
師席高南斗西齋類隠居窗虚蕉旋展庭淨草新除廟
鼓時驚夢山雲每潤書此中多樂事誰擬問朝車
其三
賸有論文樂兼存玩物娛萬形皆至理一貫乃真儒習
習傳天籟亭亭聳德隅歲寒吾與汝那肯向炎趨(此咏舊所)
(栽檜)
其四
璧水傳新製瀛洲又一時為憐居第好須遣故人知細
竹連深巷疎花映短籬便應攜酒去醉倒亦吾宜
贈鄉舊張克謀
三十年來往鄉情久更親家和渾是福屋潤豈為貧每
愛清尊滿何妨白髮新出門時矯首鍾阜正嶙峋
毅軒弟六十不受賀以小詩致意
憲府歸來早林居十五秋心誠辭寵利疏果動宸旒深
戶凉初入前山翠欲流壽觴宜數舉花甲况榮周
整菴存稿卷十六
