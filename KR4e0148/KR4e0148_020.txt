整菴存稿卷二十明羅欽順撰
七言絶句(一百四十首)小詞(二首)
題許由傳說二圖
箕山樹古白雲深孤塚誰封却到今歷數由來歸濬哲
荒塘餘論豈堪尋
箕尾儲精泰運開巖居何意畫圖來漢文也解徵奇夢
不道黃頭乏相才
題雙鶴圖(二首)
胎仙本是仙家物長與羣仙作伴閒何日傳書雙渡海
誤將形影落人間
雨霽秋江淨晩汀憑高一望野田青閒來不用看圖畫
好構城南放鶴亭
晩看取魚供先慈妣愍忌之薦
記得明朝奠酒漿取魚侵夜遶回塘慈顔一去無消息
腸斷西風桂子香
發龍江(以下俱壬申夏考績北行所作)
浦樹亭亭散曉晴鍾山迴望轉分明順風順水船如馬
初是朝天第一程
過儀眞
樹杪浮屠遠露尖官船梗稻客船鹽十年笑考三年績
東去還須半月淹(送大人赴仲弟官所)
過金山
八年三度金山過圖報君親總未能磐石隱江清見底
濯纓無路愧山僧
發京口
北府從來酒味醲秖今租稅不全供雖然上下都無事
淮甸旌旗在眼中
過丹陽書所見
丹陽吏卒紛紛過遥接觀風使者回平輓一舟兼百力
唱呼聲合響如雷(後其人果干清議)
過常州
新堞連延表舊城城中門第半公卿千紅萬紫皆春色
白傅園林獨擅名
過無錫
好山如畫隔蒼烟洗耳空懷第二泉要識太平涵育久
古城為路半無磚
喜鄒永章承事來訪
一杯初把望亭前萬里神交二十年曾記南塘松與石
眼中今始見高堅
永章弟永明揮使晩至請次日登虎邱
笑談取適元方簡俯仰留情叔子文白首怡怡還好客
相期同踏虎丘雲
遊虎丘
名山不用多妝點景物由來自有眞客到山巔僧未覺
野烟籠樹鳥啼頻
過吳江
湖心有地還成縣湖面無雲總是天一帶西山青點眼
囊中那得買山錢
次嘉興
客中午日嘉禾郡江上清尊父子情芳草亦能醒醉眼
榴花何處獨分明
拜别父叔
滿湖青草默無言歲歲春風不離根游子却慚湖上草
白雲回望渺平原
復過蘇州
千年事往不須悲後此千言未可知今日繁華天下最
我來剛費七言詩
復過無錫遇雨
東風吹雨向毘陵山色濛濛對曲肱平日愛山今轉解
只須常看不須登
復過常州承李太守羅二守餞于毘陵驛中
薰風醉我毘陵驛高樹隂濃鳥緩啼但使客來醇酒在
不妨曹相臥臨齊
羅二守復攜酒送至新閘
雲樹十年多少事畫船尊酒故須深那堪又作匆匆别
明日今宵兩地心
復過丹陽阻淺久之方脫
平生行路喜遲遲耐得如今閣淺時似有高人騎駿馬
也曾清晝陷深池
復過鎮江
城兼山勢兩崔嵬池受江潮日往來和雨和烟瓜埠柳
隔江猶解映樓臺
過揚州
兩兩三三聽事人陶然都是醉鄉民黃昏點鼓移舟去
揚子灣頭月似銀
過邵伯
聞說去年湖水汎舊痕依約半柴扉今年一飽天公賜
處處牛車刈麥歸
早發高郵
湖氣連城雨未收行邊多是打魚舟因何換得農官做
添著湖田萬頃秋
次淮隂
漂母祠前起夕隂隔江漁艇對孤吟干戈滿眼諸公在
合有千金一飯心
借得公館養疴
擬借禪林暫託居偶臨公館更清虛門前盡日無車馬
一味薰風養病軀
公館即事
庭前高樹欲凌雲擾擾昏鴉漫作羣明月滿天人已靜
數聲猶向夢中聞
内子生朝
花吐高葵日正長草深幽砌獨焚香浮生苦被虛名累
仍向天涯憶孟光
讀桂進士兄弟文字喜而賦之(進士名萼其兄名華)
坐久香風斷續過入心文字不嫌多還尋䆳密深沈句
他日重逢奈若何
復過廣陵道中
一夢迎鑾已十年再來心跡總依然疎簾復對青山捲
誰信看山獨有緣
借居三塔菴
野寺蕭條一老僧粥鐺茶竈煮枯藤夜窗對我渾無語
俄去堂前供佛燈
連日客至
庭草朝來滿意青屐痕交處便凋零從前不是逢迎懶
恐誤諸公伴獨醒
送魏良輔秀才還新建(四首)
萬木邊江葉盡稀玉人初抱五經歸懸知後夜趨庭夢
長共孤雲斷續飛
客路風霜日夜嚴行裝攜去幾重氊丁寧莫怕寒侵骨
耐得寒時骨更堅
千里琴書入故村朋來何惜酒頻温也應問訊村南北
兵後耕牛幾具存
雞鳴山下小齋幽曾訝明珠暗裡投千古斯文期共學
科場容易出人頭(共學非為科場詩也當識此意)
次韻荅守庵叔父(二首)
百年詩酒樂時雍清比梅花勁比松長憶橋門聯上壽
舉觴惟願福來崇
官寺原因地勢高宦情常苦送迎勞何如伴賞東林竹
笑把銀黃等一毫
用前韻奉寄西阜叔父(二首)
初度曾經匕箸雍坐看西阜長高松簟瓢陋巷詩千首
身自居貧德自崇
仕路﨑嶇不出高有心那得為人勞細簽大押干何事
枉費山中萬兔毫
用前韻奉寄壽官伯父(二首)
翩翩飛鷺滿西雍老鶴相依只澗松高岸烏紗摩醉眼
救時勲業付姚崇
四峯駢聳一峯高好景長牽客夢勞拙宦有年無寸補
何如贏取伯成毫
連被公薦不果用士夫有見慰者因賦短章(三首)
朝朝無事也升堂退坐寒齋日正長大學中庸頻料理
不知身外有軒裳
江漢秋風日夜清一壺聊對菊花傾人心自有光明處
變化無端是五行
伊洛淵源世所宗高談性理半雷同若無上蔡除根力
遠隔程門一萬重
蕭生循威為余寫眞復作小影傳其家因題一
絶
循威運筆有家風能與衰顔借壯容十載江湖心事苦
不知多少見眉峯
送三垇宗姪邦團(二首)
朝耕暮讀承家早冀北滇南識路多數酌金陵官舍酒
醉來詞氣亦平和
吾宗子弟森森在愛爾清年頗自強勤儉兩言行到底
管教門戸日輝光
送求古叔還鄉(四首)
薰風一棹入秦淮為惜多年出處乖官舍晚烟人吏散
燈前觴咏兩開懷
家庭肅穆團三從肝膽輪囷總一身况是早年曾共學
緼袍那羡錦衣新
平生經義千篇在老去心情七字能得喪飽經知有命
當杯何惜醉騰騰
兩月清談未覺窮歸裝何事復匆匆匡時愧我渾無術
悵望東林舊竹叢
吳白樓重修清風亭有述次韻(二首)
重把柔荑葺舊椽楣間珠貝復齊編清風暫作頌臺主
黃閣還公未老年
竹色青疑上采椽蓊隂凉可玩遺編詩成每向花前酌
酌到梅花又一年
庚辰閏八月十四日冒雨發郡城
杪秋凉雨濕行韀山路泥深費折旋多病不堪來往數
可能頑石補青天
安成道中有感
碧水澄潭岸影斜夢中曾繫遠行槎分明只欠深秋景
黃土牆頭匾豆花(四五月間夢往安成中途棄舟登陸亦忘之矣是日行邊所見恍然有悟)
(乃似夢中景也異哉)
後中秋夜分宜公館對月
秋再中時月倍明倚闌東望不勝情奉親堂上諸孫子
歌舞還應到幾更
袁城謁韓文公祠羅守質夫復請予登宜春臺
一覽(二首)
渾厚文章百世師丹青香火郡人思宜陽水石應堪顧
不似潮陽謝上時
高臺孤起郡城中表裏山川四望通賢守愛民還好客
等閑那肯著遊蹤
次宣風館
幾間官屋百家村四簋殷勤禮意存壁上題詩渾欲滿
紗籠塵蝕豈須論
次萍鄉
邑小猶能滿萬家山耕溪釣足生涯倦來不暇聽更鼓
睡覺東窗月已斜
次醴陵
公館憑高得暫停咨詢欲罷見疎星淥江(縣前江名)近遶蕭
牆過江外羣山晩更青
宿荷塘舖
茅屋零星十數家溪山深處有公衙一杯煖脚還高咏
稿就燈前字半斜
次臨湘驛
岡阜連延半隱陴清湘如帶曲通池猶聞屈賈悲傷賦
不見朱張磋切時
早發長沙守貳追至北關揖别
半窗斜月淡寒輝輿隸喧聲徹枕幃行客計程常起早
可煩顚倒郡侯衣
次湘隂
城下湖波欲漫梁燭行遥見太師坊(夏忠靖公之家)太師名德
聞來久貧到諸孫德更光(聞公諸孫共有山田僅數百畆)
次大荆驛
山館停車坐夕陽芭蕉新葉過簷長吾心已覺渾無事
是處安身總不妨
登岳陽樓
黏天秋水淨無瑕極目東南感慨賒心體本來包四海
相如詞賦為誰誇
次鴨欄驛對岸
斷山偃蹇臥中流山下平鋪一片洲茅屋人家生理薄
酒帘斜拂釣魚舟
次魚山驛
斷堤疎柳簇茅廬土著無多半客居誰似李家兄與弟
共將名字顯嘉魚
江行即事
秋晚江湖漸落槽兩涯曾架逐場高低田水泛常艱食
鮮食堪求若憚勞
過牌洲驛
地平山迥渺洪流西嚙東吞得自由道是牌洲須記取
驛樓仍在水中浮
望金口
早泛扁舟閱二梁山川形勝憶興王寧知此日過金口
眼界雖同志未償(金口兩岸皆山相去甚近絶似東西二梁但不及二梁之雄壯荆江洞庭)
(之流至此始為所束)
至金口登高一望
生受輿夫踏草茅登臨何止助風騷殘山點點浮鵝鴨
阻截狂瀾恨不高
次漢陽
漢陽城下暫停舟江樹湖雲一片秋千古神功存大别
隔江黃鶴亦高樓
次蔡店驛
一飯行行兩舍交饑來仍念僕夫勞驛樓已近泥途隔
笑指厨烟上柳梢
過漢川縣
一峯圓聳映湖明却借川名表縣名城市蕭條官吏少
鵠袍猶喜見諸生
次劉家隔
複渚重湖接漢川劉家名隔是何年南來北去尋常事
樹杪風颿後或前
次應城縣
艤舟湖岸路初平野色蒼茫入應城中道不堪風雨惡
燎衣猶自到天明(自劉家隔舟行三十里始登岸又行二十里而風雨大作車帷盡裂衣靴)
(皆是濕透)
至德安駐城南金泉寺
環寺山重竹樹稠繞城江曲淨含秋僧家亦有奔忙日
只為征驂一夜留
壽府免見遣官來賜羊酒
靈光伊邇愧塵容肥羜芳樽禮意濃因憶先皇虞蜀險
愛深同氣此移封
途中見野菊盛開有感
荻籬黃菊手親栽預擬清香溢壽杯庭獻跡遥憐野摘
馬頭三嗅獨徘徊
次應山
遠山崷崪近坡陀千室深藏宛一窩莫道窩中無勝槩
須知平池有風波
過恨這關
恨這關頭一問名浪傳先主恨難平居民却有無窮恨
家落黃巾半死生(予因問關名下人以劉先主事對且及往年狂賊劉六之慘云一縣死者)
(以數千計)
次悶城公館
重門深院小廊偏茗椀薰鑪坐有氊猶憶荆湖山色好
望窮來路渺雲烟
次信陽州
野樹蕭疎見女牆沙灘清淺競褰裳城中宦達知多少
曾向南宫識二良(張常少雲何憲副景明皆壬戌進士其年予備員同考也)
次明港公館
午飯長亭已渡淮夕陽明港坐空齋盤飱復自官厨出
一飽應慚始願乖
次確山
幾輩酣嬉老太平兒孫辛苦築堅城西山不管人間事
長向秋空閣晚晴(邑之西南一帶皆山壬申兵燹甚酷)
九日確山早發見菊花有感
客裏重陽也自佳山城初日見黃花遥知仲季娛親處
應念驅馳驛路賒
次遂平
詩興多應似確山不堪重叠叙艱難環城樹色青青在
休把安心托抱關(自確山歴遂平西平郾城臨穎一帶皆經劉賊殘破城皆新築)
過西平
片片秋田總過犁滿原晴色樹高低欲從父老諏生聚
清晝無緣駐馬蹄
次郾城
渡口孤舟往復頻兩行燈火入重闉途長馬瘦飢僮僕
槖有餘糧旋覓薪(未至城數里渡一小河舟往回數次始畢夕炊柴不足旋取之久而後至)
過臨潁
潁水趨淮日夜流幾經名縣又名州懸知潤及都蒙福
遠近無煩子細求(縣名臨潁而去潁水良遠)
次許州
麥田微綠柿林丹豐歲從知合境安聞道德星渾未識
不辭深夜倚闌干
過長葛
一番朝雨淨浮埃長葛雲林望裡開風動輕帷如有意
好山東面送青來
次新鄭
劈面崇墉帶淺河後肩隨踵上南坡車徒未了逢迎事
又報公差御史過
次鄭州
已有輿梁属要津應無芍藥媚芳春萑蒲澤畔安然過
始信孫僑是愛人
次滎澤
星蓋風帷夜復晨日中滎澤偶停輪不知濟脈今安在
欲濟洪流且問津
登西城望廣武山
蓋世英雄百戰休黃河依舊繞山流斷垣廢壘蒼茫外
斜日西風獨倚樓
途中憶長兒生朝
節過重陽候欲遷桑弧曾憶手親懸承家要是身先立
細數今年是立年
渡黃河
汀樹風微水不波急催輕棹過黃河河流曲折渾無定
憑仗梢翁涉歴多
次亢村驛
過却黃河走退灘人烟寥落北風寒亢村有驛無完榻
聊託羸軀一夜安
次新鄉
客遊那免犯泥塗舉趾凌兢愧僕夫暫入新鄉如故里
夕陽庭院老槐疎
過衛輝
有斐詩篇且解亡無名公迹故難荒風埃不辨泉源處
惟見清流遶郭長(古御河也在郡城北)
次淇縣
盡日衝風野氣昏肩輿辛苦到淇門豐年不了莊家債
薄酒無煩注酒尊(淇水在縣之南二十里清而淺年豐而酒甚薄民之貧也可知)
過宜溝驛
宜溝南北棟交加地拱邦畿錯犬牙驛吏逢迎無别語
趁墟叢裏告燒茶(驛南牆外乃濬縣也斗入衛彰二郡界中)
次湯隂
閥閱争高王氣饒鄂王祠廟更岧嶤湯河未過先聞說
山雨多時也漫橋
過彰德
日中猶未減風稜把酒安陽慰夙興韓氏墓田人共保
不須多事問西陵
次磁州
河北風沙五日程磁州初到目增明高門小戸多光潤
應是州家政理平
過邯鄲午飯有蕈
幾為膏粱錯用心飢腸吾已慣芝蕈邯鄲夢巧渾難說
七字哦成付賞音
次臨洺驛(古洺州也)
烟火星攅約萬家斷垣猶自遶坡斜邏旂戌鼓朝還暮
應有章逢隱綘紗
過沙河縣
十里浮沙一帶河冬來惟是攝衣過民間大欠耕桑地
霖潦無端占却多
次順德
山勢遥連澤潞長樓臺高壯壓龍岡岡頭定有寒泉伏
改井隨宜也不妨(城中泉水多鹻龍岡横亘東西郡之子城在焉)
過内丘
迎駕心忙驛路修雙旌聊為一簞留帝丘往來粗能憶
忙裡無從問内丘
次栢鄉
遠樹浮青認栢鄉近城唯見滿林桑不知縣吏清平否
試問家餘帛幾筐
過趙州聞伍朝信都憲以迎駕東行僅先數刻
我自南來憲節東趙州城裏各匆匆承恩正屬旋鑾日
會向蒼龍闕下逢
次欒城(九月二十三日)
來到欒城更著忙曉庭袍笏自薰香黃昏不見雙鳬影
三五空餘雁鷺行(令以下皆托言他出庭參唯數吏耳)
過眞定
北嶽横分第一支滹沱南抱正流澌昔人話好行還憶
玉食無忘麥飯時
未至伏城驛數里天色已晚有數騎睥睨林間
整備而過
前路迢迢日漸沈怪形疑影隔林隂乞君琴鶴渾無用
留慰衰翁晚歲心
新樂道中
一年官路幾回修差盡丁男到白頭縱有不平猶實地
往來車馬莫深愁
發定州(二首)
野性從來酷愛山不辭終日對孱顔定州城外山偏好
誤送征車入帝關
沙路霜消日正東淺青濃黛滿晴空車帷得却觀山眼
欲去帷時又怯風
次慶都
深池流水出山長公館高槐蔭女牆題壁自慚非作者
端居誰信發天光(察院壁間有都憲林粹夫詩刻二首)
次保定
千里王畿得右肱三關西去鐵為城欲求士飽民安日
符鑰須還授老成
聞聖駕已次臨清喜而有作
江南花木競春深塞上風雲逼歲隂愛日倚需長一線
(冬至已近)管窺應得見天心
過安肅
萬瓦無霜曉更寒羸軀偏覺舊袍寬日中一飯方停筯
又報前驅已跨鞍
過白溝河
高柱長梁跨急流淡雲寒日使人愁兵家幾度分成敗
青史千年記白溝
次涿州
心感隨緣只自知涿州城下又題詩軒轅一戰渾餘事
想見山龍黼黻垂
次良鄉
琉璃河上俯琱闌第一臺前見北山未入春明心已慰
五雲光護六龍還(河在縣南四十里有石橋頗工察院有天邊第一行臺之榜乃同年謝汝)
(為所題經歴河北諸郡邑惟良鄉正北負山云)
柬同里曾氏諸親(二首)
晴明天色中和酒九世依然共一堂(自國太公至朝字行計之也)知
是源深流亦遠秪應相好莫相忘
忿來不管珠彈鵲惑解真成銕化金物我平觀無一事
眼前何限好光隂
確齋為禮舍豐城王克振題(二首)
經營世業紆長算進止王門肅令儀機巧紛紛都看破
了知誠確是根基
交情舊與中郎稔今日題詩更及君想見暮年多樂事
佳兒佳壻總能文
長兒琰行年四十族長老而下皆辱來賀兒頗
任事宗祠之建豫有勞焉是日榜刻適完余
亦良喜因憶前十年赴召北上途中值吾兒
生朝曾寄一詩勉之今用原韻賦詩二首見
意
西岡元自闕城遷新榜宗祠易舊懸爭賀吾兒今四十
微勞差可慰高年
深愛寧隨物外遷寢門晨夕寸心懸果然百歲從天賜
看汝斑斕七十年
自題半影(二首)
安臥烟霞歲屢移清羸渾似布衣時等閒開卷非無益
只悔平生學道遲
早以儒冠對紫宸三朝遭際忝臣隣深恩未報身先老
為語兒曹合致身
次兒珝以國子生登名仕版選期且及猶戀戀庭
闈余以大義督之乃束裝北上行有日奉所藏余
半影請識一言欲時時瞻誦以圖無忝余方作行
誨未就姑題七言絶句二首于上詞雖不足而意
則有餘矣吾兒勉之嘉靖辛卯春二月既望
久雨次韻吳寗菴小詞(二首)
不信東南天也漏川原渺渺都平愁聞簷溜短長聲烏
慵兔怯那肯任為晴了事棕蓑披欲綻青苔坐滿南
屏朝朝望闕眼雙清陽開隂閉元后亶聰明
右調臨江仙
祈禱精誠空自許得勢豐隆肯聽風排去薪米經營誰
得住舟行却是人行路時事關心朝復暮禹甸茫茫
不見栽秧處蛛網低垂紛亂緒梁間燕子都無語
右調蝶戀花
整菴存稿卷二十
