擬兩晉南北史樂府卷上
陽湖洪禮吉稚存譔
馬同槽
聲嘈嘈馬騰槽火炎炎龍上天去年秉黃鉞今年
加九錫龍旂十二旒天子在頃刻桃花源武陵船
問魏與晉何茫然
(魏武帝夢三馬同食一槽甚惡之謂太子丕日司馬懿非人臣也泰始元年晉王炎稱皇帝)
(廢魏主爲陳留王)
廣武嘆
一日哭留狂名百日醉留酒名酒名狂名俱不免
先生能作靑白眼驅車何茫茫廣武何荒荒當時
楚與漢莽莽百戰場百戰場斜日下豎子成名尙
堪詫擾擾何况牛與馬
(阮籍登廣武觀楚漢戰處嘆曰時無英雄使豎子成名籍能爲靑白眼見禮俗之士以白眼)
(對之)
蘇門嘯
阮生狂耶稽生傲耶先生何人泠泠嘯耶咸熙魏
耶咸寧晉耶先生何人冥冥隱耶
(孫登隱蘇門山善嘯阮籍見之歸著大人先生論稽康從登遊三年問其所圖終不荅將别)
(謂曰子才多識寡難乎免於今之世矣)
社稷勲
炎精中燼赤帝死祖龍西來作天子大開明堂錫
弓矢謀臣誰裴與王股肱誰荀與羊金符玉冊何
琅琅策勲第一推平陽當時曾殺高貴鄕
(武帝將廢賈后楊太后爭之日賈公閭有大勲於社稷公閭賈充字充使成濟殺高貴鄕公)
作佳傳
一丸藥勞侍婢千斛米作傳紀彼哉譙周及門弟
三分竊據孫興曹正統那付當途高君不見一士
已沒賴半士定論早出習鑿齒
(陳壽遭父喪使婢丸藥謂丁儀子曰覓千斛米爲尊公作佳傳習鑿齒作漢晉春秋以蜀爲)
(正統因有蹇疾苻堅稱爲半士)
别駕謠
海沂之康寔頼王祥邦國不空别駕之功嗚呼别
駕今三公惜哉不作徐州終
(王祥爲徐州别駕郡中謠云云魏亡入晉官太保年八十五始卒)
峴山碑
杜公碑碑書功高岸爲谷谷作陵(叶)羊公碑碑墮
泪茫茫淚枯碑不碎碑不碎由民心君不見古來
賢達皆爭名羊公碑後碑俱冺此碑非金亦非石
碑之崇崇以德
(羊祜墮泪碑在襄陽峴山杜預好爲後世名刻石爲二碑紀其&KR0564;績一沉萬山之下一立峴)
(山之上)
飛渡江
前揚帆後執柁南人倉皇北人坐橈居前楫居左
岸軍愁呼水軍卧城門開降帆來七萬騎全軍回
當時若聽王渾指北兵安得飛至此
(王濬率舟師直抵建業吳人曰北來諸軍乃飛渡江也詔濬至秣陵受王渾節度渾遣信令)
(濬暫過計事濬舉帆直指報曰風利不得泊也)
銅駝嘆
立人當立德擇子先擇嫡宫門老臣三嘆息銅駝
會見在荆棘老奴亦言座可惜爲官乎爲私乎此
座何不歸桃符
(索靖知大下將亂指洛陽宮銅駝嘆曰會見汝在荆棘中齊獻王攸小字桃符文帝嘗指御)
(座曰此桃符坐也)
淸談誤
王與謝揮麈尾樂與衛饒名理淸談亹亹從天來
洛中已建單于臺
(王弼謝琨善淸談樂廣衛玠善名理桓温自江陵北伐登平乘樓望中原嘆曰遂使神州陸)
(沉百年邱墟王夷甫諸人不得不任其責)
雉短短
雉短短飛來入宮院欲竊主權欺主闇昨日殺龍
母今日殺龍子可憐銅駝宮化作荆與枳
(惠帝后賈充女也武帝嘗日賈公女有五不可種妬而少子醜而短黑后廢楊太后於金墉)
(城絶膳八日而卒使太醫令程據毒太子)
金谷䜟
紅𬎼花開置行幕一杯兩杯緩行樂美人頭向盤
中落珠歌翠舞昕斜陽珊瑚七尺施作牀人間夢
醒春茫茫花枝如烟墮高閣散盡黃金恣揮霍白
首同歸訊潘岳
(潘岳金谷園詩投分寄石友白首同所歸後岳與石崇同死趙王倫之難遂成䜟)
中台坼
去年誅韓信今年醢彭越駿珧旣首禍瓘亮亦繼
沒南風當國勢絶倫手持天下歸先生(叶)中台星
坼日復蝕先生不言務簡默金墉城太后薨許昌
宮太子凶誰與殺者張司空
(中台星圻張華少子韙勸華遜位華不聽華將死謂張林日卿欲害忠臣耶林稱詔詰之日)
(卿爲宰相太子之廢不能死節何也華日式乾之議諫事俱在曰諫而不聽何不去位華不能)
(答)
華亭鶴
華亭鶴雲間哭聲何悲悲二陸白祫喜談兵貉奴
寧作督机山深三泖陰蓴鱸千里方揚舲此時笑
殺張季鷹
(陸機將死嘆曰華亭鶴唳可得聞乎張翰聞秋風起思菰菜蓴羹鱸魚膾卽日挂冠歸)
除三害
禾兮芃芃稷兮翼翼父老不樂仰天太息(一解)長跪
告父老父老䆒何苦父老不苦長橋之蛟與南山
之猛虎(二解)父老愼勿悲山有虎兮虎可摧水有蛟
兮蛟可揮兒不讀書兒身何爲(三解)兒讀書讀書不
忘始少慕奮身十年俠士長慕事親十年孝子(四解)
兒讀書讀書不近名兒爲良臣兮天王聖明兒爲
忠臣兮䜛人釁成(五解)
(周處爲御史中丞梁王彤違法處深文按之及齊萬年反彤都督關中諸軍事賊有衆七萬彤)
(逼處以五千兵擊之絃盡矢絶遂力戰而没)
思子臺
南風狂惠風閉千歲髑髏齒牙利承華門詔誰作
黃門侍郞有潘岳許昌宮逆誰預黃門將軍有孫
慮思子臺愁雲結許昌一聲飛蓋裂金墉城中貯
金屑
(惠帝爲愍懷太子立思子臺太子妃名惠風太子喪發許昌大風雷電幃蓋飛裂賈后)
(廢金墉城飲金屑酒死)
寧馨兒
寧馨兒乃貝媚人骨少無宦情皇皇詣闕長無宦
情營營三窟一代龍門竟誰識可憐車前拜石勒
阿堵積室中持籌亦錢癖新婦可作阿戎匹
(樂府上七)
(王衍勸石勒稱帝衍妻郭氏好聚歛嘗令婢以錢繞牀使衍不得行衍晨起見之謂婢日舉)
(阿堵物却)
侍中血
長安門開鼓聲死賊騎如雲走天子西來從輦無
一人萬乘蒼茫草間止行間殺氣何紛紛侍中獨
拜車前塵馬前飛矢着龍節侍中獨濺衣上血侍
中血中散琹琴聲欲絶日欲沉有子乃不傳廣陵
(稽紹蕩陰死節血濺帝衣後左右欲浣衣帝曰稽侍中血勿浣也稽康將刑顧視石影索琴)
(題之日廣陵散于今絶矣)
龍虎爭
虎皇皇北來牽兩狼南飛值龍龍角張洛中碩鼠
尺二長(一解)莫打虎打虎先傷龍龍鱗十十五五(二解)
莫打鼠打鼠已驚犬犬聲欲聞數武(三解)雄鷄默雌
鷄啼大馬死小馬饑(四解)
(元康中童謠虎從北來鼻頭汗龍從南來登城看指齊王冏成都王穎永嘉初童謠洛中碩)
(鼠尺二長若不早去大狗至鼠指東海王越狗指苟晞大寧初童謠老馬死小馬饑指明帝)
(崩成帝幼而言)
十三月
十三月狼生貙十五月貙生狳貙生已難禦狳生
奈何許蛟龍何况得雲雨絳灌無文隨陸無武以
之讀書横覽今古父作蒙珠離子作遮須夷神州
擾擾不可止洛中又出新天子
(劉淵十三月而生淵子聰十五月而生聰子嘗死復蘇見淵爲蒙珠離國主且日遮須夷國無)
(主待汝父爲之)
赤白氣
旗獵獵天門開雲中天子騎龍來赤光耀以西白
氣耀以東非烟非霧杳不知其濛濛熒熒煌煌遂
開明堂礌礌落落雄藝卓犖石武鄕一生低首惟
高皇幕中乃有張子房
(石勒生時赤光滿室白氣自天屬於中庭勒嘗謂人曰若逢高皇當北面事之遇光武當竝)
(驅中原勒以張賓爲謀主賓自比張子房)
特尙可
鍾離崩䧟石穴一如丹一如漆入穴多于蟲出穴
莫敢雄拔劍刺屋居其中鹽神冉冉兮紛相從神
之一飛兮九日盡落浹旬茫茫兮不見城郭天空
空野夢夢遺以靑縷射以雕弓鹽神去王廩地特
與雄廩君裔欲寄食寧作賊官貪如狼政如火李
特尙可尙殺我
(李特爲廪君苗裔先鍾離山崩䧟赤黑二穴出黑穴者四姓出赤穴者卽特先五姓爭爲神相)
(約以劍刺穴屋惟廪君劍獨着遂爲神有鹽神從之其飛閉天廪君射殺之天乃開朗特據)
(廣漢百姓謠日李特尙可羅尙殺我)
壯士歌
七尺刀八尺鞍壯士歌悲陳安啾啾喞喞天陰雨
黑伏兵邀我西飛騎追我北班騅無聲草間匿嗟
嗟見入不見出西流水東流河壯士歌奈𡭗何
(陳安與趙將平先戰會日暮雨甚匿於山中爲呼延靑所殺隴上人思之作壯士歌)
留降欵
一千義軍守陴哭城中天子亦食粥誰歟守者索
都督長安城闕生蒿萊長安城門不肯開車騎來
萬戸來
(劉曜逼長安城中飢甚愍帝食麴屑粥索琳留降欵不發使子說曜日若許琳以車騎萬戸者)
(請以城降)
中興瑞
綿綿延延華光燭天正氣萃此者五百二十六年
時巳過運乃昌朱旗卓地一丈長金符落天走建
康化龍一馬興眞王龍爲王馬遂亾
(始秦時望氣者云五百年後金陵有天子氣至晉元帝中興果五百二十六年初玄石圖有)
(牛繼馬後故宣帝深忌牛氏及恭王妃夏后氏竟通小吏牛氏生元帝太安時童謠五馬浮)
(渡江一馬化爲龍)
夜半舞
鷄三聲客三喚起視東壁有疎燈啓明光已亂英
雄乘時空浩嘆元明之間久無旦
(祖逖與劉琨俱爲司州主簿共被同寢中夜聞荒鷄鳴蹴琨起舞)
王與馬
王與馬共大下將軍前丞相亞將軍無謀丞相詐
丞相謂將軍三州勢堪藉事成爲王失爲覇嗚呼
將軍遽叱咤鼓頻頻肆逆氛丞相大義已滅親白
旗懸首煩將軍
(王敦王導秉政時人語日王與馬共天下昌元年敦率衆内向以誅劉隗刁協爲名永敦)
(死懸首南桁莫敢收葬者)
新亭淚
愼勿學楚囚對愼勿酒新亭淚天茫茫天方醉人
茫茫人方睡
(過江人士每至暇日相要出新亭飲宴周顗中坐嘆日風景不殊舉目有山河之異皆相視流)
(涕王導愀然變色日當共戮力王室尅復神州何至作楚囚相對)
呼伯仁
渡江來不安坐茂倫一言伯仁賀向見夷吾在江
左夷吾有急呼伯仁伯仁百口還理君爲君瀝肝
膽爲君全令名(叶)伯仁言感天子夷吾不言伯仁
死三司耶令僕耶知人不易古所嗟夷吾亦殺鮑
叔牙
(王敦反王導每旦率子弟詣朝待罪見周顗入導呼日伯仁以百口累卿顗不應及人爲導申)
(救甚至出又上書明導忠誠導不知甚恨之及王敦問顗于導三問不對敦遂殺之)
拜士行
朝亦運百甓暮亦運百甓欲淸中原還致力古人
陰惜寸今人時擲尺欲淸中原先惜日(叶)陶士行
眞名臣神機魏武忠孔明(叶)陸遜陸抗非其偷前
年擊杜&KR0802;今年殺蘇峻君不見元規枉自受顧命
賊來亦拜陶士行
(蘇峻反庾亮詣陶侃拜謝侃止之日庾元規亦拜陶士行耶尙書梅陶與曹識書日陶公机)
(神明鍳似魏武忠順勤勞似孔明陸抗諸人不能及也)
踐海水
北風吹海海欲立海底潛蛟抱冰泣馬蹄踏海聲
隆隆三日不拆玻璃宮玻璃平鋪三百里鐵騎茫
茫踐之起君不見一聲篳篥海水開海底已執乖
龍回
(燕慕容皝討慕容仁天寒海凍從昌黎東踐海冰而進凡三百餘里仁部下叛執仁以降)
義旗指
去年反王敦今年反蘇峻六師束手庾元規八州
觀望陶士行君父之難安可逃義旗一指天爲高
官軍已成白石壘賊騎不越朱雀穚功成倘憶絶
裾處夜夜精靈泣牛渚
(蘇峻之難温嶠約陶侃東下後侃以糧盡欲返嶠謂曰公若沮衆敗事義旗將回指于公矣)
(初嶠欲將命母崔氏固止之嶠絶裾而去)
獻行璽
獻行糧獻行璽尙薄袁本初何敢學成李二十八
宿纏宮門大業無愧張耳孫龍章九錫未八告白
帢八棺還自悼還自悼百六乾坤總羣盜執手傳
家自忠孝
(前凉張軌漢張耳十七世孫據凉時有&KR0975;石白點成二十八宿于茂以未受王命白帢八)
(棺勉嗣子以忠孝)
一目主
長安天子眇一目長安城中月鼎足妖星茫茫射
黃屋死我者堅活我雄東海大魚化爲龍男皆爲
王女爲公
(苻生眇一目童時祖洪戲之日吾聞瞎兒一泪信乎生引佩刀刺出血日此亦一泪也性殘忍)
(祖洪殺之雄勸乃止生立太史奏長安城中三月竝出)
識英物
兒勿啼兒啼驚一切兒啼何竒知兒是英物兒勿
來兒來光一室兒來何殊知兒有竒骨星茫茫墮
兒顂中七山巖巖横兒頂中一君不見温太眞擅
竒術燃犀照餘幽魅出何不擕來照英物
(桓温生未朞温嶠見之日此兒有竒骨可試使啼及聞其聲日眞英物也温面有七星)
日書空
夷甫矜空談神州已陸沉深源復中起蒼生更誰
倚嗟嗟一百年處士相後先書空計已左周旋猶
作我東山捉鼻四十春蒼生所望眞斯人
(殷浩被廢在信安終日恒書空作字揚州吏民尋義逐之竊視唯作咄咄怪事四字而已)
海西公
局縮肉馬作犢海西公犢化龍犢化龍是龍子朝
向離宮生暮向吳宮死吳宫死悲何如君不見永
嘉袖手永昌呼入廟曾言帝室儲何因龍種欺黃
犢會見鷄雌擾鳳雛
(海西公不男使左右句龍與内侍接生子以爲世子民間謠云本言是馬駒今定成龍子局)
(縮肉元帝時謠孝武時謠云黃雌鷄莫作雄父啼)
鬼董狐
鬼董狐事何略天地茫茫總初覺元凱誰蟒而攫
元海誰鱗而躍敦與温重筆削君不見枋頭旣敗
史筆誣定論只有鬼董狐
(干寶作搜神記劉惔日卿可爲鬼之董狐杜預在荆州因宴醉卧外人聞嘔吐聲竊窺於戸)
(見一大蛇垂頭而吐劉淵母祈子于龍門見一大魚頂有二角伏于祭所夜夢旦所見魚變)
(爲人遂生淵孫盛作晉陽秋直書枋頭之敗温見之大怒孫諸子懼遂竊改之)
東山臥
大謝執如意小謝揮麈尾中謝無所爲泠泠善名
理一門羣從眞無慙閨中飛絮還撒鹽君不見四
十東山臥初足與人同憂亦同樂别墅風流賭棋
局
(謝安兄奕爲桓温司馬喜執玉如意弟萬常着鶴&KR0769;裘白綸巾安悅兄子元戲賭紫香囊得)
(卽焚之)
牛心炙
欲知名啖牛心欲書名聚鵝羣(叶)昔不减阮主簿
今可伍王懷祖擕諸子抱弱孫婚嫁畢學尙平學
尙平事亦足中年以後傷哀樂(叶)得閒且自陶絲
竹
(王羲之十三時詣周顗時重牛心炙坐客未啖顗先割啖之由是知名阮裕有重名爲王敦)
(主簿敦嘗謂羲之日汝不減阮主簿王述字懷祖與羲之齊名)
阿房城
鳳凰鳳凰止阿房一雌一雄雙翶翔不見雀來入
燕室但見浮雲閉白日鳳西飛雀東飛腸斷朱宮
復紫隄錦袍一領軍前却鳳皇鳳皇不如雀
(苻堅時謠云一雌復一雄雙飛入紫宫又謠云鳳皇鳳皇止阿房時慕容冲與姊淸和公主俱)
(有寵慕容垂妻亦得幸於堅與同輦宦者趙整歌日不見雀來入燕室但見浮雲閉白日)
(慕容冲逼長安堅使送錦袍一領冲却之)
長星見
熒惑入南斗天子下殿走熒惑來天垣天子坐未
安坐未安亦何有長星勸汝一杯酒臣願天子聖
列辟賢追古七十二帝恩綿延臣更左執矢右執
鞭妖星射落淵底眠陛下聖壽千萬年
(長星見孝武帝甚惡之于華林園舉酒祝日長星勸汝一杯酒自古何有萬年天子耶)
負畚來
負畚來洛陽鬻望塵來司隷逐卿無忘螭蟠朕無
忘龍伏嗟嗟景略奪何速不事西夷事南服八公
山悲苻融五將山毒吳忠景略有君死萇手景略
有兒縶泓首丕登先亡鎮惡後鎮惡死報苻氏
(王猛少時鬻畚於市苻堅七歲戲官道左徐統戲日不畏司隷縛耶堅至五將山姚萇遣)
(將軍吳忠圍之求傳國璽不得遂縊堅猛孫鎮惡奔晉隨劉裕滅後秦爲沈田子所殺)
行路難
行路難歌以哭四座茫茫慘無樂(叶)松栢何啾啾
屋下尸自愁挽歌何慨慷道上殯自往袁山松愁
何工君家兄弟才偏雄呼盧十萬擲布帽卿軰可
識袁彦道
(袁山松喜歌行路難詞又喜道上作輓歌時謂張湛屋下陳尸山松道丄行殯袁耽字彦道)
(桓温嘗博進負數萬求濟于耽耽許之就局十萬一擲直上百萬探布帽擲地日竟識袁彦道)
(不)
丁零王
丁零中一隅地幾人稱王幾人帝
(翟斌據丁零慕容垂以爲河南王翟釗改元定鼎後敗爲慕容永所殺)
新平寺
長星出天十丈長東掃宛洛趨雍凉明光殿前老
父走甲申乙酉悲魚羊魚羊食人人更少長安十
陵長秋草威鳳重飛入禁中蛟龍更出屯官道東
帝鮮卑西帝秦英雄歸骨向新平萇登自搆君臣
禍垂永還操門戸兵
(後秦姚萇縊堅于新平佛寺堅時有人于明光殿大呼日甲申乙酉魚羊食人慕容永爲西)
(蕪後燕主垂復滅之苻登載堅木主與萇戰每事必啓主後行)
五經表
宗生去大事已趙生來大事濟彼棄龍頭附蛇尾
才何竒九州小書何竒五經表不處城廬處洲島
沮渠據北乞伏西自鄶以下還無譏
(秃髮烏孤據廣武秦王興使韋宗覘之歸日吾乃知九州之外五經之表復自有人也宗生)
(名敞趙生名振烏孤日吾得趙生大事濟矣沮渠據張掖乞伏據金城)
借鬼兵
城門西鬼兵十萬啾啾啼城門東陰旗獵獵愁燐
紅賊騎欲向南鬼伯趨䟃𧽼賊騎欲向北啾啾啼
鬼伯城門開待鬼來椒漿爲汝奠靈甲爲汝裁一
朝賊退歸海中幕府上簿皆鬼功鬼兵不來兮奈
何許賊兵皇皇兮矢如雨風折兮蝥弧血染兮頭
顱將軍苦身折天師竟無術彼夫人兮眞丈夫抽
刀殺賊賊卽呼天壤欲似王郞無
(孫恩攻會稽内史王凝之素奉天師道官屬請出兵凝之日我已請大道借鬼兵守諸城門各)
(數萬不足憂也及敗遂爲恩所殺妻謝道藴聞變肩輿出手殺數人)
續佛經
君不見長安天子好禪論浮屠沙門多以萬殿陛
空陳豐草詩深宮自進伊蒲飯又不見長安天子
多武功蜀氛西靖燕東封一朝熒惑星失守萬劫
昆明火更紅可憐德脩期愈促自謂當時邀佛福
邀佛福三千佛經盈卧閣萬死難懴姚萇惡
(後秦姚興好佛與鳩摩羅什續佛經長安里中沙門至萬人興好獵杜挻著豐草詩以諫)
(熒惑入瓠瓜中忽亾不知所在是歲秦大旱昆明池竭童謠訛言國人不安)
槐樹賦
槐樹賦述志賦撰作遐方一何富上馬能殺賊下
馬作露布龍吟夜半興眞人譜系乃出飛將軍彼
夫人兮亦淸節三年不言似亾息
(西凉王李嵩隴西人李廣裔著槐樹賦述志賦夫人尹氏有志節以先適馬元正三年不言)
虎臺謀
兄爲囚妹爲虜父命事仇無不可(叶)父已死兄已
誅父命殺仇仇卽夫父仇不報豈女子反面事人
有餘恥事已不成寧惜死黃泉有血流浩浩九州
之外五經表
(南凉王傉檀女爲秦王熾磐后與其兄虎臺謀殺熾磐事泄死)
沐謙刺
一尺七首三尺雲首提革囊飛入秦飛入秦殺龍
子感恩茫茫復中止君有疾吾侍之君有藥吾奉
之涔涔淚下不能止義士今時爲君死匣中夜半
風颼颼恨不飛斬仇人頭
(劉裕使沐謙刺司馬楚之楚之待謙甚厚謙未得間乃夜稱疾楚之果自齎湯藥往視情意勤)
(篤謙感楚之恩反爲之用)
彗星出
明堂坐一龍纔升一龍墮慟哭來徐公徐公得無
過星離離入太微經北斗絡紫微茫茫一百二十
祀酖君以生不如死晉亡亦有死節士
(彗星出天津晉恭帝禪位於宋自遜于瑯琊第秘書監徐廣痛哭謝晦日徐公得無小過裕)
(使張偉酖帝偉日酖君以生不如死遂自飲而卒)
義羲號
仇池一隅世忠孝宋家日月飛不到永初年間義
羲號當時彤弓與盧矢老臣自當臣晉死我死善
事新天子嗚呼國亡不與亡柴桑處士仇池王
(仇池王楊盛聞晉亡不改義羲年號謂世子厷日吾老矣當終爲晉臣汝善事宋帝及厷立始)
(用元嘉年號)
桃源記
不聞人聲但聞琴聲不聞絃聲但聞指聲桃源中
人羲皇上人何論魏人何論晉人
(陶潛性不解音畜素琴一張絃徽不具每朋酒之會則撫而和之日但識琴中趣何勞絃上聲)
擬兩晉南北史樂府卷上終
擬兩晉南北史樂府卷下
陽湖洪禮吉稚存譔
一尺劍
一尺劍馴兩蛇五百載還劉家(一解)炎精斷典午亂
眞人興紹皇漢(二解)草粛肅沒輦轂金之刃之悔不
速(三解)
(宋武帝本漢後爲高祖弟楚元王交裔武帝伐荻新洲大蛇長數丈射之傷明日見數童子)
(靑衣擣藥宋時有童謠云欲知其姓草肅肅蓋蕭道成受禪之䜟)
味卿言
恪誰長慕容暐有霍光猛誰伍秦符堅有仲父裕
誰堪司馬宗有曹瞞知人何詳已何略如君之才
總誰角可憐死慙高著作
(崔浩與魏太宗論近世將相之臣太宗悅賜御縹醪十觚水精鹽一兩日朕味卿言如此鹽酒)
(浩後以譔國史族誅高允爲著作郞十七年不遷官)
金昌亭
東華吳聲猶未已司空中書執戈起同謀亦聞檀
道濟廬陵何人武皇愛子陛下弟金昌亭邊鼓聲
沸磨刀霍霍且及帝五蛇升一龍去龍歸若得瞻
皇馭應問爾來何太據
(徐羡之與傅亮謝晦受遺詔輔少帝帝居喪無禮羡之等令檀道濟引兵入廢帝爲營陽王復)
(弑之金昌亭并殺廬陵王義真)
東山屐
東山屐屐不釋屐不釋作山賊西堂夢夢莫論夢
莫論思王孫君才苦多實苦少别夢盈盈滿春草
君心苦雜迹苦幽探竒累累山靈愁山靈愁向天
訴桃墟邨中夜相捕君鬚成佛骨未仙生天乃落
孟顗前
(謝靈運旣徙廣州欲要合鄕里小兒于三江口篡取爲秦郡將宋齊所發于桃墟郵獲七人靈)
(運遂坐誅靈運將刑捨鬚作維摩詰像孟顗事佛精懇靈運素輕之日卿生天當在靈運)
(前成佛當在靈運後)
檀江州
可憐白浮鳩枉殺檀江州萬里長城君自毁明年
飲馬長江水長江飲馬君有知目光裂電神騅馳
(魏人聞檀道濟雄名憚之圖以禳鬼收脫幘投地怒日乃壞汝萬里長城道濟被魏太武)
(引兵南下文帝登石頭城望之謂江湛日檀道濟若在豈使胡馬至此)
春月畋
咄爾簔嗟爾笠曷不遠暱我馬欲逸咄爾騎差爾
王曷不傍皇我田欲荒一日荒不得實一日飢不
得活王將四征營三驅驅斥老農胡爲乎還君壺
觴不敢食我田我田食我力
(衡陽王義季都督荆湘嘗春月出畋有老父被苦而耕左右斥之老父曰盤於游畋古人所戒)
(今陽和布氣一日不耕民失其時奈何以從禽之樂而驅斥老農也義季曰賢者也賜之食不)
(受)
封狼胥
朔風一夜長城倒百萬甲兵如電掃石頭城上烽
連天不見居人見秋草秋草秋肥胡馬驕江南地
赤總無雍徐白骨連靑冀又見催書集飛騎君
不見耕當問奴織問婢封狼居胥亦何易
(朱文帝欲經略中原王元謨尤好進策帝日觀元謨言令人有封狼居胥意沈慶之諫日耕當)
(問奴織當問婢陛下伐國而與白面書生謀之何由濟帝不聽魏人凡破南徐徐兗豫靑冀)
(六州所過赤地無苗春燕歸巢於林木)
佛貍䜟
江水飲莫飽佛貍死江島去年歲在寅今年歲在
卯崔伯深死亦早
(魏太武南下童謠云虜馬飲江水佛貍死卯年佛貍太武小字崔浩字伯深)
宜速斷
禁林半夜愁烏號深宮一舉雙鴟梟䲭梟食母獍
食父假以羽翼授以刀齋宮門開燭未滅舉几一
揮指齊裂湛之不斷江湛遲陛下裁弟難裁兒難
裁兒已殺父嗟嗟雙鴟梟更假一鸚鵡
(太子劭始興王濬與嚴道育王鸚鵡巫蠱事發帝欲廢太子劭賜濬死與徐湛之江湛王僧綽)
(謀之僧綽日事宜速斷當斷不斷反受其亂帝久不决更以謀告潘淑妃妃濬母也以告濬於)
(是太子劭遂與濬弑帝并殺潘淑妃徐湛之江湛俱死)
見要人
衣如鶉馬如狗道逢八騶不得走平生不喜見要
人要人近復生公門君不見要人耶亦堪喜陛下
有綸臣仲禮
(顔延之子竣旣貴常乘羸牛笨車道逢竣鹵簿卽屏往道左謂竣日平生不喜見要人今不幸)
(見汝侯景圍臺城邵陵王綸及都督柳仲禮按兵不戰梁武帝嘗問策於柳津對日陛下有)
(邵陵臣有仲禮不忠不孝賦何由平)
竹林堂
寧馨兒父不知渠大齄鼻何如斯齄鼻不懼鬼射
鬼鬼殺爾今日當屠猪急付大官廚猪來代爾宰
天下竹林堂空鬼亦怕
(廢帝射鬼於竹林堂爲壽寂之等所殺王太后疾篤呼廢帝不往怒曰那得生寧馨兒帝)
(人太廟指世祖像日渠大齄鼻如何不齄帝嘗惡湘東王彧呼爲猪王一日忤旨帝縛之使)
(擔付大官厨曰今日屠猪建安王休仁笑曰猪未應死待皇太子生彧遂免)
違導旨
欲言耶負導旨不言還負翟黑子宮中門啓戈矛
森臣寧負迹不負心天威煌煌距尺咫臣寧負生
不負死高渤海眞純臣天文書上天顔温臣才區
區勞奬述淸河司徒臣不及
(高允嘗授太子經及崔浩國史事發并欲誅允太子人言允小心謹密且制由浩請赦其死魏)
(太武問曰國書皆浩所爲乎對曰浩所領事多總裁而已至於著述臣多於浩太武怒曰允罪)
(甚於浩何以得生太子懼日天威嚴重允迷亂失次耳臣向問皆言浩所爲太武問信如東宮)
(所言乎對曰臣罪當滅族不敢虚妄殿下哀臣欲乞其生耳太武爲太子曰臨死不易辭信也)
(爲臣不欺君貞也遂赦之允退爲人曰我不奉東宮導旨者恐負翟黑子耳先是翟黑子奉使)
(并州受布千匹事發謀於允允勸首寔翟黑子不從太武殺之魏太武使允集天文災異書)
(凡八篇太武善之謂不減雀浩)
領軍腹
七日宴愼勿開司空血裹長安臺牽牛星愼勿見
蒼梧首離仁壽殿江州首禍徐州亡天意總在蕭
建康箙中有箭箭有鏃痛恨不穿領軍腹
(宋明帝以七月七日殺巴陵王休若後廢帝亦以七夕死帝醉寢仁壽殿令楊玉夫何織女)
(渡河日見當報我不見當殺汝玉夫懼遂弑之帝嘗直人領軍府值蕭道成晝卧帝畫其腹)
(爲的欲射之以王天恩言遂以骲箭射)
石頭城
石頭城悲孝子悲忠臣寧爲粲死慙淵生(叶)江陵
市爲忠臣爲節士不作充生作陵死
(袁粲與子最同死日汝不失孝于我不失忠臣沈攸之將起兵日吾寧爲王陵死不作賈充)
(生攸司馬邊榮亦不屈死)
天王家
生不落降王車死不入天王家王敬則虎而翼板
輿迎居别宫耳司馬家亾亦如此王光祿獺尾哭
興亾兩見勿復哀鸞飛又向天邊來
(宋順帝禪位於齊王敬則以板輿入迎帝帝曰欲見殺乎敬則曰出居别宫耳官先取司馬家)
(亦如此帝曰願生生世世勿復生天王家右光祿大夫王琨晉世已爲郎中至是攀車獺尾)
(慟哭曰人以壽爲歡臣以壽爲戚旣不能先驅螻蟻遂復頻見此事)
移吾牀
紀僧眞無所須從官乞作士大夫士大夫非天子
命江家謝家聽不聽欲娶須造中書堂欲貴須近
尙書牀桃笙三尺牀七尺尙書移牀遠俗客
(糺僧真得幸於齊武帝請日臣出自武吏階榮至此爲兒復得婚荀昭光女無所復須但願乞)
(作士大夫武帝曰此由江斆謝㵸可自詣之僧眞詣斆登榻坐定斆顧左右曰移吾牀遠客僧)
(眞喪氣返曰士大夫固非天子所命)
易犬子
延昌宮中國祚短神龍墮地化作犬楊婆咒禱空
紛紛寧知金翅啣王孫王孫憶翁須好作翁死旬
時還奏樂花枝裊裊春綿綿楊郞宮中恣醉眠狐
裘錦衣左右直徐郞殿前躬畫敕寧失官家朝莫
犯周侯刀寧違至尊訓莫拒舍人命禁中刀敕空
縱横國運詎識歸宣城尙書不言侍中走舉朝盡
醉吳興酒
(齊武帝時有小史姓皇名太子帝爲移點於外作犬子何點日太子作犬不得立矣後文惠太)
(子果卒鬱陵王爲皇太孫時令女巫禱祀速求天位及太子卒益加敬信世祖崩大歛畢)
(卽呼伎作樂帝左右楊珉與何后同寢處帝寵任綦母珍之周奉叔及宦者徐龍駒等珍)
(之有所求無不應有司相語日寧拒至尊敕莫違舍人命奉叔有單刀二十日嘗語人日周侯)
(刀不識君龍駒至代帝畫敕宜城公鸞謀繼大統多引朝中名士參畫侍中謝朏心不願求)
(止爲吳興太守至郡致酒數斛與弟吏部尚書㵸日可力飲此勿豫人事)
郎君書
郞君書悲欲死不死三軍死尺紙田横客走安歸
先生血染門生衣陸家門生頸已折袁家門生遭
狗齧先生之靈幾時沒
(晉安王子𢡟與防閤陸超之董僧會舉兵討蕭鸞爲參軍于琳之所殺僧會見𢡟子昭基書曰)
(郎君書也悲痛而卒或勸超之遠遁超之曰恐田横客笑人遂爲門生所殺頭斷而身不僵門)
(生亦助舉棺棺墮折其頸而死袁粲死後其家匿一少子投粲門生狄靈慶靈慶遂抱兒以)
(首兒死後靈慶嘗見兒騎大㲰狗戲年餘靈慶竟爲㲰狗所殺)
解散髻
華林園中宴初設彦回琵琶稱第一淸歌沈季琹
王郎三公解事惟拍張尙書尙書技偏乏稽首臣
須用臣法臣今有法臣知書當時封禪推相如帝
日休哉盛德事琵琶聲停拍聲止一代風流比謝
安插簪散髻解朝冠王郞何似吳興守力飲不肯
解璽綬
(王儉爲國子祭酒作解散髻斜插簪嘗謂人日江左風流宰相惟有謝安意以自比齊高帝)
(幸華林園宴集使各效技藝禇彦回琵琶王僧虔柳世隆彈琹沈文季歌子夜來王敬則脫朝)
(服拍張獨儉無所解誦相如封禪書齊主日此盛德事也齊主受宋禪以謝朏爲侍中不背)
(解璽綬乃用王儉爲之)
八騶嘆
君不見鄧仲華二十佐命人爭誇又不見王僕射
弱冠興齊推定策君名照耀同扶桑三十官止中
書郞前無八騶任搥壁人何轟轟我寂寂絳衫戎
服官門來嗟君殊非濟世才濟世才任輕薄驢乎
驢乎汝好作如汝人材皆令僕(叶)
(中書郎王融自恃人地三十内望爲公輔嘗夜直省中嘆曰爲爾寂寂鄧禹笑人行逢朱雀桁)
(開喧啾不得進槌車壁嘆曰車前無八騶安得稱大丈夫齊武帝疾亟融欲矯詔立竟陵王)
(子良戎服絳衫于中書省閣口斷太孫仗不果遂坐誅融嘗與劉祥同載祥見道旁驢日好)
(爲之如汝人才今皆令僕矣)
閱武堂
閱武堂種楊柳至尊屠肉妃酤酒阿兄來盤馬走
阿丈來醉一斗宮中夜遊誰敢毀宰相巳作破面
鬼
(東昏侯於芳樂苑設店坐而屠肉百姓歌曰閱武堂種楊柳至尊屠肉潘妃酤酒東昏呼潘)
(妃父爲阿丈俞靈韻爲阿兄沈昭略臨死罵徐孝嗣日廢昏立明古今令典宰相無才致有)
(今日以甌擲其面日使作破面鬼)
合肥捷
合肥城邊鼓三下將軍乘輿不跨馬麾幢繖扇沿
河堤兵不貴多還貴寡三關關北增高樓將軍閉
壘征人愁征人誰知法中法法在用強還用怯百
戰孰比將軍功將軍豈數曹景宗原頭射獵師不
競行路空歌霍去病
(韋叡體素羸每戰未嘗跨馬嘗乘板輿合肥之捷魏人歌之日不畏蕭娘與呂姥但畏合肥有)
(韋虎先是諸將請益兵叡日兵貴用竒豈在衆也梁武帝使叡救馬仙琕叡至安陸增築城)
(二丈餘更開大塹起高樓衆頗訊其怯叡日不然爲將當有怯時曹景宗救義陽頓兵不進)
(但原頭射獵而已)
談風月
南尙書奔競謫詹事官求不獲北尙書選格裁洛
陽令爭不廻停年格銓選格羽林夜火尙書宅南
尙書北不如宵來風月談軒渠
(徐勉爲吏部尙書客有因宴求詹事五官者勉正色日今日祗可談風月魏崔亮爲吏部尙)
(書立停年格洛陽令崔琡上書諫不聽先是張瑀立銓選格排抑武人羽林相率焚其宅)
山中相
華陽夢破生紅塵山中宰相作外臣芒鞋尋山芝
草竟茯苓屢辱官家命官家手敕來岩陬先生不
願金籠頭同時亦有何處士將鬚不得臣老子
(陶宏景隱居茅山國有大事每遣使咨訪時號山中宰相梁武帝遣所在給茯苓武帝手)
(敕禮聘不出唯畫兩牛一著水草間一金籠頭武帝欲拜何點爲侍中點捋帝鬚日乃欲臣)
(老子耶)
鹿子開
建康城頭衆驚走棖棖取人飼天狗朝呼食肉宵
呼肝棖棖得人食始歡食始歡殺鹿子龍公不死
鹿子死四十八年王氣止
(梁武帝立長子統爲皇太子時民間謠云鹿子開城門蓋反語爲來子哭也後太子果薨天)
(監十三年都下訛言有棖棖取人肝肺及血以飴天狗百姓大懼)
房公馬
糗盈升草盈把兒童競養房公馬見公之馬還思
公連錢蹀&KR1923;奔兒童兒童粟多果馬腹更瓣名香
馬前哭馬前哭因思公君不見房公之馬鮑氏驄
(房謨爲大寧太守有惠政以不起兵應爾朱世隆爲所執以其馬别給戰士戰敗蜀人得之謂)
(謨遇害莫不悲泣善養之謂爲房公馬)
鮮卑奴
銅拔打鐵拔元家歲將末鮮卑奴起渤海東電隱
隱兮雷轟轟朱家魏家總非匹一冐空拳一穿鼻
賊來百箭殺百人武牢不死眞有神宜訓宮中叩
頭列一母三天亦人傑
(高歡累世北邊習其俗遂同鮮卑魏孝明時洛下以兩拔相擊謠言銅拔打鐵拔元家歲將)
(末武牢之敗親信都督尉興慶謂歡曰王去矣興慶腰邊百箭足殺百人歡妻婁氏生六)
(子洋演湛皆爲帝時謠云一母生三天)
水東流
欲要君四十啟(叶)欲爭君二千騎東帝不成作西
帝征途歔欷悲啼勿啼君心有南北此水無東西
水東西猶入海魏東西天命改
(魏孝武帝惡丞相高歡西依宇文泰歡上帝四十啓帝不省泰率二千騎逆帝中途帝謂)
(侍臣日此水東流而朕西上因流涕泣下帝至關中復與丞相泰有隙飲酒遇酖而殂)
南飛吉
烏鴉耶燕雀耶南飛者利耶轅門中置大鼓將軍
紫衣氣如虎彎弓北來射鸚鵡
(賀拔勝奔梁三年梁武帝遇之甚厚屢乞師討高歡不果乃求還勝自後每執弓矢見飛鳥南)
(向者皆不射之以申懷德之意魏時童謠云可憐靑雀子化作鸚鵡子靑雀指孝靜帝鸚鵡)
(指高歡)
明月謠
明月明月相隨不滅昨宵入懷抱今宵委荒草
(魏孝武帝閨門無禮從妹不嫁者三人皆封公主平原公主明月尤寵帝以之人關爲宇文泰)
(所殺)
狐非狐
天門開焦梨狗子天邊來狐非狐貉非貉吠聲長
達河朔靑雀何嗷嗷新巢復舊巢舊巢鸚鵡啄新
巢飽犬腹犬乎犬乎爾何酷會見金鷄樹頭哭
(魏孝武時謠云狐非狐貉非貉焦梨狗子嚙斷索蓋指宇文泰俗謂之黑獺也泰母孕泰時)
(夢抱子升天纔不至而止周初童謠云白楊樹頭金鷄鳴祗有阿舅無外甥蓋指隋受周禪)
(之兆)
金甌缺
蕭繹盲老公侯景跛老子中原龍戰四十春乾坤
戾氣歸斯人斯人不來國不破誰使金甌向空墮
當殺不殺慕紹宗當斷不斷吳老公跛奴之禍禍
已酷盲僧釁成還骨肉
(梁武帝欲納侯景日我國家如金甌無一傷缺脫納景致紛紜奈何後以朱异言卒納之景)
(右足偏短慕容紹宗追景急景謂日景若就擒公復何用乃縱之湘東王繹眇一目初武)
(帝夢盲僧託生王宫遂生繹)
臣如龍
天子勿走馬大將軍嗔大將軍勸陛下酒敢勿聞
黃門郞來前且受意癡人勢亦小差未欲進食先
揮刀龍耶虎耶亾崇朝亾崇朝反及禍臣如龍北
面坐臣如虎尙是可臣如鼠已殺我
(東魏高澄忌魏靜帝使黃門郞崔季舒伺帝動靜嘗與書日癡人比復何似癡勢小差未澄)
(爲膳奴蘭京所殺高洋欲受魏禪母婁氏日汝父如龍兄如虎尙終身北面汝何人欲行舜)
(禹之事乎)
寒山石
一片石寒山頂餘者誰比蛙黽蛙聲蚓聲猶可識
邢家魏家工作賊
(庾信使北歸人問北方人士何如日惟温子昇寒山一片石堪共語餘若驢鳴犬吠耳邢邵)
(日江南任昉文體木疎魏收非直模擬亦大偷竊收聞之謂人日伊嘗于沈約傳中作賊何敢)
(言我)
百年冤
濟南毅魄死不灰九死上呌天關開精誠入日日
忽變白氣夾日如長圍凉風臺前血一斗百年來
時繞階走兒今何罪生王家乞命作奴還俯首深
宮半玦留分明兒今已死忍獨生忍獨生還把玦
明月不來空斷絶君不見婁家血泪還纏綿濟南
悲罷悲百年
(北齊昭帝廢故主爲濟南王尋復弑之立子百年爲太子及昭帝疾婁太后視之問濟南所在)
(者三不對太后怒日殺之耶遂不顧而去武成帝立封百年爲樂陵王河淸三年五月白虹)
(圍日再重又赤星見帝欲以百平厭之使召百年百年知不免割帶玦與妃斛律氏别見帝于)
(凉風臺日乞命與阿叔作奴帝不聽卒殺之妃把玦不食月餘亦卒玦猶在手父光自擘之乃)
(開)
握槊來
臣彈箏君進酒君持觴臣爲壽君王沉醉宮生春
兒家乃有握槊臣趙郡痛哭宮門首臣爲國家不
爲酒珠簾終蔽和士開兗州刺史需君來士開生
趙郡死非常作事有龍子
(北齊和士開以善握槊彈琵琶有寵於武成帝使士開與胡后握槊復得幸於胡后及武成帝)
(殂後主尤委任之趙郡王叡與司空婁定遠立請出士開外任太后命賜叡巵酒叡正色日)
(臣論國家大事非爲巵酒後主不得已出爲兗州刺史士開載二美女珠簾詣婁定遠願得一)
(辭二宮定遠許之士閒遂與太后及後主謀殺叡瑯琊王儼殺和士開斛律光聞之撫掌日)
(龍子作事固自不凡)
劉桃枝
劉桃枝信力士所爲如此事永安耶鐵籠死平秦
耶露車死趙郡耶雀離死大明宮裏呼家家腸肥
臘滿悲瑯琊桃枝桃枝技還絶飛向靑天斬明月
劉桃枝愼勿過君如鵂鶹見者禍嗚呼爾首何時
墮
(劉桃枝齊天保間力士齊文宣囚永安王浚上黨王渙於鐵籠使桃枝就籠刺浚因自殺渙)
(平秦王歸彦被獲載以露車使桃枝拉殺之桃枝拉殺趙郡上叡于雀離佛院瑯琊王)
(儼將死呼日乞見家家桃枝以䄂掩口殺之周韋孝寬畏斛律光縱謠言日百升飛上天明)
(月照長安光字眀月故言光至凉風臺桃枝自後撲之不仆光反顧日桃枝嘗爲如此事我)
(不負國家齊文宣嘗使桃枝殺高德政桃枝不敢下顯祖怒日爾首卽墮)
金叵羅
爲丞郎郞善盗金叵羅在官帽爲達官官善温胡
桃油獻至尊爲三司司善刺黃金丹寬一死爲流
囚囚善柔蕪菁子薰兩眸盲人當國亦識古官欲
殺弟引慶父盲人當國還傾朝官欲殺舅引薄昭
盲人耶竟誰恃外有和老公内有女媧氏
(北齊著作郞祖珽疎率無行嘗因宴失金叵羅于珽髻上得之武成帝爲長廣王時珽爲胡)
(桃油以獻武成帝將殺珽&KR1256;日陛下勿殺臣臣爲陛下合金丹因徙光州置地牢中夜以蕪)
(菁于爲燭由是失明胡長仁瑯琊王儼之死皆珽引經成之珽媚後主保母陸令萱謂後)
(主日令萱女媧以後一人而已)
延年杖
延年杖南面植大司馬前爲進舄太師前爲設席
皇帝陛下北面進爵百僚捧匜三公洗勺臣學孫
吳不學孔孟羣公雍雍陛下至聖
(周武帝視太學以太傅于謹爲三老賜以延年杖謹入門帝迎拜謹荅拜太師宇文護設席謹)
(升席南面坐大司馬豆盧寧正舄帝立于斧扆之前西面有司進饌帝跪設醬豆祖割謹食畢)
(帝跪受爵以酳謹幼好孫子兵書于經史但略窺而巳)
無愁曲
日短短苦未足夜遊還秉燭琵琶絃撥無愁曲鬪
鷄開府鷹儀同無愁天子歡無窮歡無窮起相和
𣏌人莫自憂天墮女媧宮中捧石坐
(北齊後主好自彈琵琶爲無愁之曲内侍和者百數民間謂之無愁天子有鬭鷄號開府狗)
(馬及鷹皆有儀同郡君之號)
百升謠
淸風園中菜租减盲老公言百升反棗枝十束弓
廿張百升反貝何尋常老公言時老母証官家比
來亦大聖天亾明月資秦人中河不事椎層冰吁
嗟二妃一皇后敕勒老公知不久
(北齊後主以鄴淸風園賜穆提婆於是官無菜賖買于人負錢至三十萬斛律光以爲言提婆)
(大怨祖珽以韋孝寬謠言啟後主且續之日肓老公背受大斧饒舌老母不得語盲老公自)
(言老母指陸令萱後主日人心亦大聖我前疑其欲反果然籍光家得棗枝二十束弓廿張)
(先是周人懼齊兵之西度恒以冬月中河椎冰及齊政衰反畏周至冬月冰結齊嘗使人椎)
(之)
殺一圍
撮許賊何能爲官家更勸殺一圍平陽城頭賊鋒
挫美人不來城不破嚴兵何紛紛伐鼓何喧喧美
人一呼官家奔官家奔亦何往君不見馬上徒膺
禕翟榮車前已作降王長
(周師圍急安吐根日一撮許賊馬上刺取擲汾水中耳後主與馮淑妃獵于天池聞晉陽䧟)
(齊主欲還淑妃請更殺一圍齊人作地道攻平陽城䧟十餘步將士乘勢欲入後主敕馮淑)
(妃共觀之妃粧點不時至城遂不下先是後主以淑妃爲有功動將立爲左皇后遣使詣晉)
(陽取服御禕翟等至是遇於中途後主按轡爲淑妃着之)
脚杖痕
欲從君君不可從陛下爲不孝孝伯爲不忠欲爲
身身不可避堂上有老母地下有武帝天昏昏誰
與伸嗟嗟陛下勿捫脚杖痕
(周宣帝爲太子時有過武帝輙加捶撻及武帝崩捫杖痕大罵日死晩矣宣帝嘗從容問鄭)
(譯日我脚杖痕誰所爲也對日事由烏丸軌宇文孝伯宣帝與孝伯謀殺齊王憲對日陛下)
(爲不孝臣爲不忠尉遲運勸孝伯出外孝伯日今堂上有老母地下有武帝爲臣爲子知欲)
(何之)
景陽樓
樓高高插天表玉樹一聲天下曉宮中天子樂事
新一日可敵千萬春齊軍三來周再至不恃人心
恃形勢宮女烟花狎客箋送君還上九重天噫吁
嘻胭脂井冷何堪辱此間樂復不思蜀一曲吳歌
酒千斛
(陳後主聞隋兵臨江日王氣在此齊兵三度來周兵再度至無不摧敗彼何爲者乎後主入)
(隋嘗耽醉罕有醒時隋文帝問飲酒幾何對日與子弟日飲一石每預宴文帝恐致傷心爲不)
(奏吳音)
高凉洗
中原龍戰苦不息兵戈變盡狼虎跡帝以倫常付
巾幗江南王氣悲銷沉銷沉忠義無一人投袂乃
屬夫人城許家善心亦國士陳亾不死隋亾死死
時應愧夫人耳
(陳亾嶺南數郡共奉高凉郡太夫人洗氏爲主號聖母保境拒守隋遣陳叔寶遺夫人書諭以)
(國亾使之歸隋夫人集首領數千人盡日慟哭許善心聘於隋會陳亾痛哭三日後以宇文)
(氏篡弑不屈死)
阿干歌(附外域)
莫聽阿干歌阿干心獨苦棘城西去白蘭山茫茫
隔今古阿干爲弟言馬傷君莫怒弟言報阿干連
枝本同父阿干歌悲無窮阿干有子還思忠登高
山而望遠海慨異國之朝宗阿干歌歌自悼阿干
有孫還識孝報讐不得留讐衣縛草作讐兮射讐
貌阿干歌歌以風此歌安得流寰中君不見宋湘
東與梁湘東
(河南王吐谷渾慕容廆之庶兄也因二部馬鬭廆使讓之吐谷渾遂度隴而西居於白蘭地方)
(數千里廆追思之爲作阿干之歌河南王吐延雄勇多猜忌爲羌酋姜聽所殺子葉延立痛)
(念父讐常縛草泣射白蘭王阿柴登西強山觀墊江源見水東流慨思朝宗因遣使入貢於)
(宋)
魚鼈橋
高句麗乃是河伯之甥赤烏子精誠貫日日倒戈
河伯乃遣魚鼈爲填河魚耶鼈耶今日濟我犬耶
豕耶昔日飼我
(高麗王嘗得河伯女閉於室内女爲日所照遂有孕生一卵大如五升王棄於野犬豕飼之後)
(破卵得一子名日朱蒙高麗人謀殺朱蒙朱蒙出走遇一大水無梁後追騎甚急朱蒙告水)
(日我是日之子河泊外孫今追兵垂及如何得濟於是魚鼈爲之成橋)
鬼鼓喧
銀刀霍霍波𥻘𥻘江魚見水不見人與魚同居識
魚性刺魚要伺魚入定魚一尾直百錢得魚買醉
神祠邊深秋鬼鼓何填填
(獠人能卧水底持刀刺魚百發百中以口嚼食以鼻飲取人面皮籠之于竹及燥號日鬼鼓)
(每有慶賞卽用之)
雌雉卜
羽肅肅飛來手中伏男王叩頭女王祝欲得粟須
剖腹腹中粟如玉今年穀大熟九層樓中仙樂作
蘇毗千秋阿脩羅萬福
(女國在葱嶺南世以女爲王姓蘇毗俗祠阿脩羅神歲初以人祭祭畢入山祝之有一鳥如)
(雌雉來集掌上破其腹視之有米穀則稔瓦礫則凶謂之鳥卜土嘗居尤層樓)
金羊牀
陽春有脚不得走赤帝騎龍作歲首蠻王笑擁金
羊牀琉璃珊瑚琥珀光眞珠瓔珞垂兩襠七月七
日華筵張腰銀弓手金戟橐駝飛來能啖客
(波斯國王坐金羊牀視朝國以六月爲歲首有鳥如橐駝能高飛丈餘食草與肉亦能食)
(人其國嘗以七月七日宴會)
新羅人
新羅人新羅人新羅山多水復險終古猶匿秦遺
民當是避秦竟深入深入千年作都邑武陵太守
空驚傳寧知處處皆桃源桃源中共棲歇他時飲
馬長城窟城邊猶認秦時月
(新羅國其先世本秦亾人避長城役來此馬韓割其東界居之以秦人故名之日秦韓)
雨爲歲
婆羅蠡鼓喧沙堤綠魚千頭迎客飛舟行海中不
見海云是鯨鯢腹中水王開北戸迎北人蔗酒旣
設椰漿陳椰漿陳且高醉春爲年雨爲歲
(赤土國在南海中冬夏常温多雨少霽隋使常駿通之旣入海見綠魚羣飛水上又數日至)
(一處水色黃氣腥舟行一日不絶云是大魚糞也其國重北戸北面每有南使至則啓北戸)
(迎之以甘蔗作酒亦以椰漿爲酒)
孔雀羣
孔雀孔雀頭珠懸尾翠壓朝飛暮飛與人狎蠻中
不識文禽尊呼作家鷄與野鴨毛霏霏羽堪衣尉
犁山北不可棲雀乎何不東南飛
(龜兹國土多孔雀羣飛山谷間人取而食之孳乳如鷄鶩其王家常養千餘隻尉犁山在龜)
(兹國南)
燉煌西
燉煌西白骨撑日月飛不進鬼火欲與天爭靑朝
行暮行不見影鬼聲西來落空井魑魅耶魍魎耶
叢叢細草生枯骸枯骸欲歌人欲哭燉煌之西且
裹足
(高昌國在燉煌西自燉煌向其國多沙磧茫然無有蹊徑欲往者尋其人畜骸骨而去路中每)
(聞歌哭聲行人尋之多致亾失蓋魑魅魍魎也)
日出處
子夷人不可悉我家乃在扶桑之東見日出日出
不識日所歸茫茫渡海尋光輝尋光輝光欲竭汝
家乃在滄溟之西見日沒日出必有方日入必有
鄕願隨東升日東升朝日王
(倭國人自稱子夷其王以天爲兄日爲弟嘗以夜半治事至日出而息日付諸弟其誕妄如此)
(隋時遣使入貢日日出處天子致書日入處天子無恙)
擬兩晉南北史樂府卷下終
呂子曰樂之有情譬若肌膚形體之性情也情失
則蕩音必鉅失則隘音必小失則危音必淸失則
煩音必濁太鉅太小太淸太濁則必若震霆若聚
蛟若哀弦若噪蜩夫古之爲樂也有節有侈有正
有淫陽散則定以陰陰閉則宣以陽陰陽滯則爲
滛爲侈陰陽調則爲節爲正其所以爲滛爲侈者
情之失也其所以爲節爲正者情之得也夫上古
之樂情至而樂興中古之樂樂成而情生是故笙
簧琴瑟樂之器也詞章譜曲樂之文也而皆非其
情也執笙簧琴瑟之所調詞章譜曲之所著而強
襲焉脗合焉以爲是樂也是情也人人皆樂樂幾
何不亡耶夫漢魏晉唐之樂府樂之糟粕也當其
時之爲之則皆有情焉然其文止以述時事非以
敘古人也叙古難於述時則以古人之情未必今
人之情以情述情無過情無不及情則古今又未
必不相及也何也夫人之形骸肥者瘠者高者矮
者髯者疾者肌膚之白者墨者赭者而皆不得以
已與也然其爲情也則必隨乎其肥瘠高矮髯疾
白墨赭者各自肖而各不相肖故其爲樂也可觀
可興可羣可怨其爲詞也可曲可直可豐可廉皆
適如乎其情而止夫適如其情而止雖古之樂府
可也况今之樂府乎夫今之詞章譜曲無所施於
笙簧琴瑟之用而以爲樂府則樂之各有而樂之
實亾矣然而吾不以名存實亾而樂府之者何也
夫必漢魏之人之樂府有是題有是篇而今之人
之樂府亦因以有是題有是篇是無情也是無樂
也若古無是樂而今樂之則不必笙簧琴瑟而詞
章譜曲固可以如其情而出之譬如優孟衣冠以
爲樂也吾不謂然陶氏之琴無弦乃眞琴聲也夫
今之樂府鉄崖始之茶陵繼之悔菴又繼之稚存
洪子曰吾之爲樂府也祖此矣昨歲喜晤洪子且
喜讀洪子之樂府將以吾之所以論樂府者質之
而未有以間也今洪子梓其樂府乞余之序之余
固何以序之錄其將以告洪子者以寄洪子以爲
然否耶夫淸廟之瑟朱弦而疏越一唱而三嘆者
有進乎音者矣洪子年少力學而性情自得將不
徒乎樂之有節無侈有正無淫已也異日者且與
洪子相遇於無言也峕
乾隆歲次辛卯夏月松崖學弟管幹珍拜䟦
余童時從黃石緘先生遊先生素䆳史學平居爲
說典午南北之際事極詳余聽之靡靡忘倦每日
夕自塾中歸粗憶其節略爲諸姊弟言之太夫人
顧而色喜忽忽十數載余童而冠而先生則已休
神家衖矣頃歲以來粗知讀史又以不獲從先生
遊得悉其緒論爲恨今秋文戰報罷因取兩晉南
北史事雜書之爲擬古樂府百二十首非敢計工
拙亦以誌童時結習未盡而所聞于先生者雖忘
失殆半輙棖觸于燈昏雨黑時也抑余聞先生言
西涯西堂皆以樂府名家然西涯上下千百年而
篇什較少西堂則珊瑚木難與牛溲馬勃竝列有
陸平原才多之嘆則先生雖伏&KR0574;二公之樂府而
尙不能無遺議也因先生言益增今日之愧
乾隆三十五年長至後二日稚存洪禮吉自序
䟦南北史樂府後屠紳譔
小年欲㝱堪逞志者墨兵大雅相歡乍移情兮樂
部擅三長而搦管原四始以審音聲與政通辭緣
情綺論許每稱爲史咏史那得廢詩振古如斯當
今無輩耳洪君對巖才不患多書能求間以譚天
之口成擲地之聲謂夫兩介山河六朝金粉天醉
投壼之酒感此茫茫人迷夾岸之花憐其擾擾龍
爭入好竒之局鵲起高鬥靡之文試將翠管填詞
難盡摸魚戀蝶若命紅牙按曲何妨換羽移宮爰
變新聲獨彈古調事或未經人道言無不獲我心
晉啓化龍陳亡擒虎三百年王氣將終甥承冒頓
舅代宇文十六國人情可見易淫哇而高如白雪
裁穢史則穆若淸風蓋筆有鹿盧胸無芥蔕矣若
夫呼豨飲馬陳陳已苦於相因鹽州石壕戞戞更
難其獨造何似取千秋金鑑爲兩部鼓吹登傀儡
干場中追魂而攝魄寄陽秋于皮裏怵目以劌心
縣門且不易千金畫壁豈徒驚一絶此日博聞強
識官可秘書異時按部就班郞宜協律走也不知
許事欲喚奈何樂認鈞天編疑豔異彼羌無故實
等閒當賸馥&KR0714;膏苟别有會心遮莫付銅喉鐵板
附鮚軒詩目錄
卷一
機聲鐙影集古今體詩一百一首
卷二
采石敬亭集古今體詩八十七首
卷三
黃山白嶽集古今體詩五十三首
卷四
長淮清潁集古今體詩四十一首
卷五
桐廬林屋集古今體詩五十九首
卷六
鍾阜蜀岡集古今體詩八十五首
卷七
茅峰攝山集古今體詩八十二首
卷八
天台雁蕩集古今體詩六十一首
擬兩晉南北史樂府目錄卷上
陽湖洪禮吉稚存譔
屠紳笏巖
管幹珍松崖
錢維喬竹初
趙懷玉味辛
馬同槽廣武嘆
蘇門嘯社稷勲
作佳傳别駕謠
峴山碑飛渡江
銅駝嘆淸談誤
雉短短金谷䜟
中台坼華亭鶴
除三害思子臺
寧馨兒侍中血
龍虎爭十三月
赤白氣特尙可
壯士歌留降欵
中興瑞夜半舞
王與馬新亭淚
呼伯仁拜士行
踐海冰義旗指
獻行璽一目主
識英物日書空
海西公鬼董狐
東山卧牛心炙
阿房城長星見
負畚來行路難
丁零王新平寺
五經表借鬼兵
續佛經槐樹賦
虎臺謀沭謙刺
彗星出義羲號
桃源記
擬兩晉南北史樂府目錄卷上終
擬兩晉南北史樂府目錄卷下
陽湖洪禮吉稚存譔
屠紳笏巖
管幹珍松崖
錢維喬竹初
黃景仁仲則
一尺劍味卿言
金昌亭東山屐
檀江州春月畋
封狼胥佛貍䜟
宜速斷見要人
竹林堂違導旨
領軍腹石頭城
天王家移吾牀
易犬子郞君書
解散髻八騶嘆
閱武堂合肥捷
談風月山中相
鹿子開房公馬
鮮卑奴水東流
南飛吉明月謠
狐非狐金甌缺
臣如龍寒山石
百年冤握槊來
劉桃枝金叵羅
延年杖無愁曲
百升謠殺一圍
脚杖痕景陽樓
高凉洗阿干歌(附外域)
魚鼈橋鬼鼓喧
雌雉卜金羊牀
新羅人雨爲歲
孔雀群燉煌西
日出處
擬兩晉南北史樂府目錄卷下終
