卷施閣詩卷第十二
陽湖洪亮吉著
黔中持節集(壬子)
八月十四日闈中奉視學黔中之
命紀
恩八首
手披口誦日巡環清福誰言不等閒却愧
主恩原過厚校文纔了許看山
未妨旬日緩征程官閣西偏瑣院清(時居會經堂西)八百孤寒
倘回首使星猶傍玉階明
學荒寧好作人師心賞偏教下筆遟日向一堂橫處坐
沉思不異課經時
二十三人說聚星(三主試十八同考及内收掌二人共二十三人)橫排几案敞
屝櫺諸公僻事勞相訪我尙應慙劉石經
一紙除書下九重凌晨傳徧棘闈中神仙亦有升沉感
閑向瑶階說杜沖(時分校十八人惟余及江西李編修傳熊奉視學恩命)
箱擎甲乙卷縱橫宵漏沉沉入五更忽得一篇勤擊節
却逢紅燭語分明(俗言燭花語爲吉祥)
七尺筠藍手乍抛(舉子入場例㩦竹藍貯什物)竟㩦文筆試同曹官
資深淺由君較(坐中有言科分深淺者是以及之)只我前年尙白袍
姓名題向榜頭遟短李才偏噪一時(填榜畢本房頗有知名之士)纔
欲解顔先不淚孤兒十載已無師(予少孤從太安人授經今太安人下世巳)
(十七年矣)
九月十六日次子盼孫殤
一病經旬朔行蹤爲爾遟如何束&KR1019;日却値蓋棺時檟
楚威初斂(予督課頗嚴)參苓命不支九原翻羡汝先得侍重
慈(兒爲太安人所愛)
臨發志感
萬里初持節經旬屢斷䰟受
恩原色喜念母忽聲吞負米程非昔傳經席尙溫明明
昨宵夢親見倚閭門
蚤發良鄕小雨
村雞喔喔五更餘馬陟坡陀步轉徐昨日晩涼翻急雨
滿堤黃葉似遊魚
良鄕道中
我行雖値秋氣候巳冬月尙喜天宇溫風霰猶未烈濛
濛遠道開濕光楊柳綠盡初生黃歉鄕豈獨民無業樹
㡳饑烏亦餐葉
早發涿州
寒夜雞失晨馬嘶聲愈警十籠銀燭煇遠遜殘月影
由涇陽驛早發至望都縣小憩復扺淸風店
早發涇陽驛兼程日未西力疲山縣馬聲短戍垣雞淀
落雲千頃秋成菜百畦傳餐吾自愧車下有饑黎
蓮花池草訪汪修撰如洋不値留柬一律
豈料塵千尺猶留水一方風沙來數驛烟雨忽橫塘漿
仄開波暝星圓蓋樹涼主人何處在雙寉入書堂
趙州雨花庵小憩壁間有雍正三年吳少宗伯襄題句
和者甚衆亦用其韵作一首示菴僧滿坤
一菴當孔道終日鐸鈴譁但願土宜麥不須天雨花乍
醒完縣酒頻浣趙州茶知我南來客勞勞問九華(宗伯自題)
(九華山人故菴僧詢及之)
邯鄲題吕祖祠
兩年前尙一書生持節今看萬里行自恐功名亦如夢
漫逢人說是
皇程
自柏鄕至磁州道中雜詩
一日行兩驛所苦乏昏曉十日歷數州尤愁値僵殍眼
中過百井生計殊草草閭邑雖尙盈歡顔抑何少日斜
楊柳外一一閉門早驛亭依北郭路斷垣亦倒吏辝供
億困愍此山縣小僮僕有人心宵餐不能飽
昨日馳縣東今日馳縣西屈指兩月中萬里積四蹄我
願騎馬人惜此馬力疲渴引就水源行無使長饑此寧
欲市恩體物或庶幾廐吏慘不仁鞭撻詎有期我詩寫
驛亭墨淡字亦欹用以警牧民危言匪無稽
十里一驛樓三里一堡房塗皆列五軌楊柳疎成行持
較江以南地力殊太荒行者色苦饑居者無餘糧岡原
何高低土脉鬱不揚洺水旣巳微滏流庶湯湯欲著水
利書俾引清濁漳越俎倘代謀何人宦茲方
北風連晨來節候巳冬月荒荒野燒紅補此炊烟缺人
家林木外氣象何凜冽饑來聊飲水乾糗苦時絶誠知
年歲歉生理亦殊拙道逢駝背叟引與話清切辛苦無
他言惟祈一冬雪
道中寄眞定邱太守學勄
雨花庵内柏林中太守文章老更工得句便思勤寄與
郵筒今變作詩筒
湯陰道中簡管同年世銘(時在河南撫署)
強半詩從馬上成孤吟不覺過層城人因入洛三年别
天許看山萬里行尙喜石交難割席若論子舍各沾纓
(時君方居憂)夷門東去繁臺路明日知君望遠情
衞輝行館憶己酉春計偕北上阻雨于此一日逆旅主
人尚識之
臨街樓上雨縱橫三載重來感客情莫訝馬前雙節引
道旁還識棄繻生
早發鄭州
此地通河洛車聲徹旦昏適逢秦歲首來過鄭時門百
戰荒原在三椽遺愛存(謂子産祠)土垣青不斷一綫上朝暾
鄭州十八里舖
連閭擊柝跛林昏候吏迎人過一村無數鵲聲原上起
日光濃塞戍樓門
自鄭州至新鄭道中作
鄭州及新鄭百里劣不足程其土色堅乃可礪剛鏃森
森秃邱阜厥性不宜木行過郭店驛益覺欹地軸土門
何陰森岡隴愈回複出如囊露穎入訝車脫輹是知名
函陵曾不異函谷前行泥没髁後矚塵眯目危橋經洧
水我馬行始速十里陘山青原田亦輸綠
早發新鄭作
陘山月落尙有星紅燭亂注幽禽驚坡陀逼仄若行巷
楊柳缺處天初明濛濛豈獨衣垂霧點滴初明馬頭露
天寒十月已有梁無假縮足升車箱
將至潁水橋
高原日午露初收紅葉疎林尙帶秋岸勢欲南岡自北
一條清潁向中流
十一日暮扺襄城行館作
龍陂山色參天半城内石坊高插漢昏時騎馬出南門
烟水微茫欲無岸沿橋南北皆石堤鋪岸月色何高低
排空忽奏軍門樂驚起大魚波面躍
扺南陽行館蔣表弟青曜自舞陽來訪因邀至前驛共
宿談次出行卷索題爲拉雜書此并以志别
白雲谿之東書屋名團瓢君家屋東偏小巷走北條酣
嬉少年遊厥性誰最豪我齒加長三賭跳欲競高阿母
愛汝深縱汝塾屢逃壓袖十數錢日市倪婆糕上樹或
偶閒墻東紙鳶飄阿定與阿馨屈指無汝刁光景若目
前歲月忽巳遥自余爲孤兒怕與親串遭往事一縱思
痛極衹欲號十年三値君京洛及漢皐情話苦太長日
短繼以宵今作萬里别離褱益蕭騷爲汝設一筵環之
以兒曹汝姊亦不眠頻將燭花挑袖中出短圖灑落白
紵袍頽松兩三株日午響怒濤不飲顔亦紅唫聲激林
梢鬢豈類秃鶖須亦磔蝟毛欲我作一詩爲汝略解嘲
前贅汴水頭樂土願久僑我意乃不然欲汝返舊巢庶
幾三徑中剪此蓬茅蒿他時我歸田與汝頻招邀投老
暇日多歡悰續垂髫支木斗拱間勻&KR3115;補堂拗盆池益
栽荷更植千葉桃因君夢還鄕小立紅闌橋我醒君已
行雙淚頻頻抛
王大令復以雪苑消寒集屬題因憶甲辰乙已間與大
令同客西安畢尙書師幕府亦有此集預其會者吳
舍人泰來嚴侍讀長明賈上舍元模莊通判炘錢州
倅坫朱秀才&KR1385;徐布衣堅蔣縣丞齊耀王文學開沃
孫比部星衍凡十人今甫八年存没相間不勝褱舊
之情爰作一篇跋大令集後并寄尙書師武昌
憶昨三冬飲誰如十客閒嚴吳歸地下王賈散人間别
有神仙侣偏淪簿尉班(謂錢蔣)朱雲稱久疾孫楚亦長鰥
避債媧山側(謂莊)逃禪胥水灣(謂徐)襟期總霄漢遊戲偶塵
寰醉每忘階級狂寧避謗訕别來經歲月遥隔萬雲山
吾子官初達高齋客乍還一編沿故事百首許重删驚
坐名原振(陳明經燮詩最多)登樓賦早嫻勝遊何灑落逸興與
躋攀水碧圍衣帶峯青鬥髻鬟嘔心憐句好握手恨緣
慳我愧持雙節行將化百蠻凌門欣咫尺(謂尚書師在武昌)沔
水歎回環屬有同堂誼(時方子雲孫香泉皆同在幕府)都愁會面艱感
恩情抑抑懷舊淚澘澘爾日風多厲相思月乍彎持牋
不能寐巳恐鬢添斑
夜至林水驛
薄醉馳三驛迷途轉數岡岸藏茅屋小村入密林長水
鳥依沙白天星映月黃依微有漁火此景是江鄕
夜扺吕堰驛因憶戊申八月與方五正澍赴武昌阻雨
于此却寄一首時方尚在武昌節署
歴歴經遊所明明关語溫半廊斜礙砌雙榻小依門隸
覺饑年瘦燈憐雨夜昏思君幾回喚恐有舊時䰟
樊城
樊城三萬戸关語徹晴江帶得斜陽影都開臨水窗賽
神沿楚俗吹笛雜吳腔正好衝風渡漁人盪漿雙
涉漢欲至峴首輿丁誤輿入九宫山時日巳將暝因小
憩而返
山光欲雨江欲晴雲黑復白波微明此時擊楫涉江去
薄暝始向前山行林梢一抺斜陽色高下山磎一千尺
雲中道士來遠迎語不分明指碑石纍纍林果紅一山
傾耳衹覺禽聲蠻道旁䃰石削如鐵山溜滴瀝苔花斑
沿岡久立怯北風送客出戸聞&KR1201;鐘昏江棱棱水聲起
却喜一星明舵尾
羊杜祠
拍手兒童送遠行荒祠重到轉欹傾金環倘識生前事
石碣誰爭死後名偶爾折肱成素志居然垂癭戮遺氓
何如祇學山公飲日日高陽未解醒
宜城
一路沿江轉隨帆到郭門燈明小河集縣古大堤村欲
飲宜城酒偏貽京口尊(是夕署縣事楊君餉京口百花酒)壁間詩句在
三復憶狂孫(行館壁上黏余及淵如聯句詩)
將至荆州先柬太守崔丈龍見
昔年判鄔鎮昨來佐臨安我皆騎驢來訪舊河之干痛
飲曾幾時丈人復原官(君前守順慶緣事左遷近始復原官)郞君昨來稱
使星次者近復成明經劉綱夫婦鬢猶綠往往聯句開
中庭桼前五輩吾皆識阿四形疲阿三瘠因君我復念
存亡痛哭東山謝安石(君爲尚書錢文敏公壻是以云)我今行役敢厭
遥昔者司寇馳星軺相傳一日行五驛髀肉總向忙中
消棱棱執法原無礙過峻差貽後時悔王令先悲少子
亡鄭公幸有孤孫在此州地大甲楚中城險况値江流
衝五年民氣未全復所願吏好年常豐尙書用法公施
惠法立民方識慈愛但使遺黎說有瘳何妨大府稱無
害武昌欲往道苦迂我視荆郢兼程趨心知尺一定相
迓果有驛使來通衢談深夜久殊難别駐馬卸&KR0724;謀久
歇酒酣試問座上人量好何如浙西曰我持使節難久
停明日送我西南程匆匆更作道旁語殘月欲向衣邊
明武陵南去桃源路回望荆門在何處一山歴盡復一
山不到青天恐難住
自麗陽至石橋驛道中作
移居欲避千章木山鳥山人齊出谷高低一月共苦辛
高處結巢低蓋屋客行望谷如可遊前欲涉水愁無舟
茅齋了了見烟火笑語自共谿聲流背岡北去行難速
嬾向溪東石橋宿三更入門甫卸&KR0724;頻起開戸看山光
寺鐘初鳴鵲聲起月墮長林三十里
早扺荆門州憩象山書院
殘月巳墮風淒清水綠自向城頭明冥濛山徑開一綫
&KR1227;栗吹處幽禽驚吟堂豈獨山堆案堂下水聲還拍岸
芙渠雖枯菱葉黃枝榦尚帶前時香周堂綠竹復千箇
惹我百徧唫回廊堂虛無人水聲急寉到空亭與長揖
出門數步馬忽驚却訝樹頭山欲立
本欲詣武昌以驛道迂回不果行次建陽驛三鼓得尙
書師急遞以適欲至襄陽閱兵爲先期行二日約相
會于鍾祥塗次時亮吉巳越行二百餘里勢不能回
車再圖握手夜起不寐輒成長句一篇却寄
從公十年遊八年居幕府離公祇兩載月僅二十五(余自)
(巳酉春從武昌計偕北上至壬子三月尙書入覲都門復得握手綂計别時僅二十五月耳)昨年公
入覲復得旬日從自喜師弟緣時可意外逢慈恩縱愧
傳衣鉢幸出公門早持節盤盤百驛敢厭遥更喜路從
荆沔出才過新野縣已得鄂渚牋&KR1060;鞬一何雄控馬拜
道邊襄陽日訪閑僧寺兩日待公書不至酒酣上馬嬾
出城縱有峴首愁重經大堤南去方逾夕夜宿荆門建
陽驛三更門外遞急郵失喜讀罷翻成愁偏憐此度緣
難巧急遞書遟我行早自悔王尊叱馭忙欲從墨子回
車好細思會合亦有期公待入相光綸扉同門數子各
清要(謂卲二雲孫淵如)我亦官滿歸京師城南奕奕鳴珂里早
侍趨朝歸邸三館讐書我定隨百篇脫稿公應喜此
時憶公因不眠起視落月行檐前瞢騰却夢旌麾過只
隔武陵山一座
扺荆州
早行荆南展然喜碎甓砌塗三十里渡舟復有兩下篷
恍若置我秦淮中濛濛水綠低飛鳥近郭更聞人語好
差憐屋瓦碎不完昨者江浪衝城垣危樓傾欹石坊倒
城北至今人戸少爾來差喜皆有年移戸漸入居城邊
長衢似砥房廓寡願飭官窰急燒瓦此州歴歴鎮重兵
戸號十萬田疇盈災傷元氣亦易復吏不擾民民巳足
宰官迓我勸駐驂導訪息壤來城南荆臺遺跡渺何處
但見蒼茫接江樹西琛南貝夾道陳簫鼓一城稱賽神
君不見新城峩峩堤屹屹我仰
廟謨同禹烈(城工及堤皆奉勅建)
至公安寄崔三景侃
十年五度手頻分猶喜常時入夢勤行到驛亭殘月出
一叢修竹卧思君
澧州城外渡涔澧諸水作
澧水綠如玉水清魚露目沿波惹得鷺絲忙高下日光
飛不足紅霞欲渡波攔往一綫分明接天處涔波入澧
澧入沅欲向何處尋江湍殊方晩稻收偏早黃葉自零
花自好行人十里香筍蹊踏得涔陽岸頭草
宿澧州行館夜雨因柬州守方維褀
昨來行館宿蕉栢雨縱橫更漏分明處思君吏術精一
麾今出守三拜昔知名他日涔陽浦彌添望遠情
至清化驛
澧州六十里行扺清化驛其中涉三水淺者亦没膝前
旌及行李半晌渡方畢盤盤升頳岡轉轉歴&KR0627;穴肩輿
忽高視天上炊烟出回頭戒僕御至彼謀久歇初日出
縱高杉林帶殘月晴光時破碎宿雨明復滅岡南勢稍
坦我馬行巳疾手劈樹上橙聊先慰饑渴
大龍驛道中
五塘汎南塗百折二十四岡斜刺日大岡如龍小如虎
復有如雷水聲阻肩輿力盡跨馬行屈指籠燭當相迎
溪風蕭蕭生馬尾一綫日光馳卅里
桃源行
沅江水碧疑無岸一路布帆飛入縣藍輿偶憶義熙年
三復陶公一篇傳我知栗里宅卽是桃花源武陵路遠
不須涉咫尺好上潯陽船陶然酒後詩成偶可識漁人
亦烏有試問千株洞口桃何如一帶門前柳北窗日共
羲皇遊眼㡳尙恐無殷周何言秦漢與魏晉卑論不欲
驚時流華胥以上風尤厚事隔千年巳非舊雲中雞犬
倘有知肯出淮南八公後但書甲子仍作詩此意亦有
誰人知永初開國是何世不若洞裏忘年時沉沉遠岸
楓林出恍若溪桃欲成實波流千折樹百盤再轉或恐
逢眞源
夜扺桃源宿江上行館
澧水旣巳綠沅江流益清三更鑑江波波影逾空明昨
宵雨足山流黛添得江波幾層翠帆空若行明鏡中鏡
裏對舞山禽紅涉江何處江波狹欲向回塘問鵯鵊鸕
鷀忽迎殘月飛扇得水波流向西溪深綠暗途尤阻纔
見郵亭一燈吐三層閣上客少休閣㡳自任江聲流虛
窗閃白疑人面却是布帆來一片
桃源行館夜起
明知宵漏竟開牗光尙黑萬木裹一亭森森日難赤瞻
西殘月影微露遠山碧高低飄濕翠不放白雲白江溜
昨有聲回汀没三尺
涉蘇溪
蘇溪何彎環中有百家屋出門臨水坐炊飯白如玉樹
頭山果殊酸甜祇向縣中求食鹽涉溪前行馬礙脚水
鴨多于枝上鵲
過長板塘進山口作
甫過長水塘山色當晝昏林木旣回翳湍聲急東奔樹
杪出數家&KR1313;闢東出門非徒便趨麓藉可瞻朝暾欲習
筋力勤絶壁居子孫昨搆木百章營巢畜雞豚空處立
一橋下倚松柏根我渴趨此林索水貯瓦盆箕踞進一
瓢詎識官長尊戒吏勿使呵喜彼風俗淳
武陵行館飯畢戲作
飲溪何其涼佐以棱棱薑(自常德以上水性過寒每食必啖薑少許)煑魚何
過美芼此青青菜溪田晩稻亦有香山果嫩綠橙生黃
虀腸似荷山神憫爲我一林生瘦筍
新店驛夜起
四更林梢明月出光甚暫山禽影落波反使遊魚啖欲
㩦雙艇子遠至谿南泛離岸山雨來衝波閃燈暗
出新店驛雨暫止留柬李學使傳熊
積晦殊難霽山靈倘待君料量三日雨留得一溪雲高
閣燈初燼東峯曙欲分猶餘竹間露衣上灑紛紛
入沅陵縣界雨中遠望壺頭諸山
沿溪雨猶零上嶺天始曙帶得桃源雲來穿沅陵樹濛
濛竹木覆一山不見馬公穿岸處男兒出身須立名足
㡳萬里遊行輕雖然垂老亦宜審當日何意輕南征君
不見二十八將登雲臺馬革獨裹公尸回論功我意亦
未允不特薏苡遭嫌猜蕭蕭谷口松杉直怒榦都抽一
千尺精靈倘化蜀山蛇夜夜山頭望京國(相傳穿岸處有一巨蠎卽)
(公精靈所化也)
發界亭驛
昨宿新店驛今居界亭谷試看黔中山久巳離地軸藍
輿不至天恐未得歸宿雲中數騎出北斗貼馬足我驚
一回頋詫是後來僕濛濛露迷眼背上北風肅高處難
久停身心願時束
廿八日五鼓師子塘西見殘月
如塵似霧影溪流惹得行人馬上愁却比初三更消瘦
曉星一箇占當頭
過揚武堡升嶺
我方下嶺謀少休前騎又復穿雲頭藍輿待得上岡脊
一谷白雲無馬跡高高下下半日中百徧起伏隨雲峯
有時望嶺行欲及石復離雲自孤立半空山果紅欲然
連臂恨不如羣猨到來始信高居好從此擡頭巳無鳥
將至辰州先柬陳太守廷慶
到州巳歴百重山消息應知太守閒釀酒乍迎千里客
作歌欲化五谿蠻日邊書至顔先唘天上詩成手自删
爲問玉堂前度宿可曾飛夢入壺關
界亭驛南以山險肩輿增縴夫八名
卅日歴萬山所幸軀未損今晨出門望失喜忽一哂輿
丁增八箇繋縴筍輿本爲言塗崎嶇藉此力勉黽不然
升陡壁或復致狂窘我感郵卒意百計致安穩回思立
身處曾未藉牽引茲雖凴衆力失足亦能殞途同蟻旋
磨客類牛負紖高低旣相倚曲折若施凖天路卽可通
吾心尙當忖
白露塘道中
沅陵三百里秀止萃林木居人讀書少見客輒瞠目雖
云枕山往愛結水邊屋十月溪無梁行歌赤雙足山深
寒不至荷榦尙芬馥商略出市鹽門前菜畦綠
山行
日光沉入淵水光浮上嶺水日空明中禽魚趣何永無
窮物外意所苦人不省魚將蘋作屋鳥以谷爲井飛行
寧復越各若守疆境我讀莊周書閒觀倘心領
卄八夜飲陳太守廷慶署醉甚四鼓起行四十里至馬
溪河乃稍醒
森森萬竹竿日出溪上綠涉此徑寸波溪魚圍馬足溪
流三折忽暫停石上戴土營危亭茅菴一僧閒誦經烹
茶餉客酒始醒指途南行入峯缺壁陡仍煩數人曳沿
山松竹忽無聲一嶺蘆花白如雪
將至辰州道中望大小酉諸山作
施黔江上望山路劣纔通天壓松杉綠雲連橘柚紅緩
行長水驛時見伏波宫(入沅陵界居人祀伏波甚虔)我亦無他願書
藏大酉中
初一日未曙渡辰溪
一州及四縣皆以水得名凌晨渡辰溪天黑尙未明卧
聽柔㯭聲知較沅水平上流一燈飄爭渡喧有聲輕帆
觸烟來誤向溪左行船丁正徘徊穿出林鳩鳴
從山塘驛行十里至龍門塘一陡坡作
削峯峩峩天半立白馬白雲爭路入有時雲向馬首飄
馬足亦與雲争高坡陀直下蹄難駐雲始離山欲升樹
乃知馬亦戀白雲行過西坡復回頋
渡周溪入山
沿山三日西南行山果愈美溪魚腥出門忘挈種樹經
靈橘百樹疑冬青水花茫茫亦登陸一頃寒蘆雜修竹
山危不平心轉平馬上睡起知身輕
十一月朔日發懷化驛輿丁甚速行三十里至板橋塘
天始曙
四更排馬陟山岡候火齊明竹樹光欲向藍輿續殘夢
鑼聲驚過第三塘(每至一塘塘兵輒擊鉦相迎)
雙溪水繞一山流溪上冥濛薄霧收睡起不知雲弄采
錯疑天半有朱樓
大山頂
山頂樹樹杪人樹㡳歴歴吹輕塵回頭人復出樹㡳樹
上棱棱一山起危塗似却反得前要在絶地方通天抛
書莫关無心得幾日山行增學識
板橋塘北入山
五色溪光炫眼新到來不信是蕭辰穿林石墮偏驚鳥
出嶺雲奇欲趁人小夢乍迷千樹橘長吟想見萬山春
行經谷口須重問恐有當時鄭子眞
巳刻扺羅舊驛
我來羅舊驛日已及午候陰晴勢未分赤白雲相鬥須
臾赤雲升日影乃微溜白雲復歸谷空作一川皺山雲
本無心人意有左右白鳥亦喜晴勞勞向川咒
扺羅舊汎卽沿無水行
今來見無溪不復憶沅澧同此石磷磷無流清到㡳沿
溪山百折勢斷復中起似欲勒波住不放出山裏魚遊
戀潭曲鳥亦鑑波喜最羡臨水居峯峯石如洗房廊藏
暗谷石罅墮蕉尾天半露一窗知聞馬嘶起
山行至一谷
好奇往往入雲扄此谷樵人或未經行到上頭心轉怯
四山綠欲破天青
至巴洲汎無水中生一洲長幾一里無水至此分流復
合
無谿忽分流水色仍可辨洲窮溪復合波影益葱舊沿
溪盤細徑直下欲如綫馬走北谷中恍若帆一片紆回
出林杪馬上露人面同行成久别忽復得相見稍休厓
石上一一喚名徧愛水故緩行吾眞欲成殿
自芷江縣曉行
沅州出西門頗苦歴永巷(出城卽板橋長逾一里上皆覆屋馬行幾不能舉首)坊
㕓無隙地覆屋不獲仰俯行一里始出坊欲曙未曙星
猶光溪深谷陡杳難辨撲面祇覺林蒼蒼前旌半日途
疑失數騎驚看隔山出人行貼樹馬逼厓上下朱纓紅
奪橘看山一路不覺疲吐納雲氣忘朝饑峯奇正惹人
回頋急溜偏從馬頭注
下山至大栗塘
輿丁愁上山我意怯下嶺步放不得停顚危出俄頃白
雲英英鋪嶺平誰識左右山崎&KR0706;行人欲前飛鳥停勸
客暫憩山前亭一坡棱棱注千尺直下途危況深黑始
知身世總若浮瞥若鴻毛輕一擲
上回龍關
夕宿無谿西朝發明山東藍輿天半忽一折坐處正落
空潭中心驚不敢復俯視尙喜缺處交長松回頭顧僕
復不至人說尙隔雲重重行經平地願少憩飽聽萬壑
衝松風
山行
探奇因失路觸處總高墳渡水雲成陣爭山獸作羣轉
愁人跡少渺與世塗分一晌支頥坐沉沉靜見聞
便水驛行館見水仙一盆榦長三尺香亦較江鄕者馥
郁爲賦一絶
傍山臨水幾人家下馬匆匆感歲華牽得客懷無别事
芷江驛裏一枝花
騎馬行
我昔居里門騎馬如騎龍屏息不敢言急復掣馬騣十
年作客奔馳急與馬誰知日相習風陵渡北中條西百
里風馳入安邑(謂赴黃仲則之喪一日駞二百餘里)卽今騎馬如騎羊馬
亦步步隨低昂愛之不忍復鞭策一日常教餘馬力朱
纓纍纍玉鞭把我馬力常先衆馬舉鞭問僕笑不休何
似吳下蜻蜓舟
渡無溪(土人名大河)
溪亭皆有屋分半水禽巢昨夜前灘漲遊魚上樹梢
無溪道中
我行十日歴五谿馬蹄不南卽向西(凡渡澧沅施辰無五水)山深
愈轉塗愈出令我日日看山疲臨溪飯罷行尤急轉眼
斜陽欲追及亦知此地近西垂好擇一山看日入
將至波州汎行入一山轉轉不得出林木甚美爲小憩
少頃乃别
沿溪北折山如夢濃綠堆林欲無縫忽然樹杪一綫開
穴底倒射天光來一村松竹復疑繪鷄犬亦雜居樓臺
林陰染黛山成幄我酌水泉疑潄玉君不見炊光上與
雲頭平烟火亦徹仙人扃他時縱復得霞舉誓與此山
通性靈僕夫催行三十里我坐松陰不能起卜鄰結宅
亦虛言但假十日山中眠
波州汎南上山
東峯視西峯巳與碧天界南峯更孤迥意乃出天外峯
頭一峯雲不收似向天外仍回頭前山行完後山阻我
識天公用心苦六曲屏風界黔楚
將至大魚塘山行
水聲湍急處山亦讓溪流只此萬峯隙何來一葉舟石
潭魚瑣碎竹徑鳥鉤輈正覺孤吟好黃梅發嶺頭
過風木塘有感
及此塘西路連岡百折餘徑荒飛野馬名古泣皐魚人
說官資好吾傷祿養虛望原徒步過不忍坐藍輿
曉發玉屏劉教諭嗣武陳訓導秀升率諸生相送輿中
口占六首示之
一例青衫馬首迎羅施山半見諸生眼前指點爲文法
似此峯巒始不平
童年敢說有師承一事如今記尙能堂北雪深三尺路
不曾辜負讀書燈(予少孤蒙太安人授經)
潜修莫恨閉門遲倍惜分陰是此時却喜十州民氣愿
殿頭早荷
聖人知(召見日蒙諭以黔省士習淳樸須勤爲教導)
閣帖堂碑奈俗何烏馬三寫巳成訛子雲門下生徒盛
誰比侯芭識字多
一字離音總不成黔音差較楚音清諸生莫慣稱天籟
好屈周顒學四聲
我無奇術報
殊恩欲闢當時通德門他日講堂勤問業六經誰似鄭
公孫
發玉屏縣
玉屏及清溪五十里不足其中山雜沓頗覺寡平陸寥
寥依斥堠時有幾家屋西南綠吞山雲歛日光縮猶欣
枝上竦土性無曲木山凹諸土著居各面林麓邊徼歲
屢登稍聞事儲蓄深林鵲聲喜時得啄餘粟前及羊坪
塘村烟巳成簇
山行
出山泉百折殊有戀山心澗水復時落重源何處尋紫
藤垂岸陡白鳥渡波陰卧聽灘聲急勞勞自古今
將至慢溪塘
漫溪途猶危絶巘立斥堠心疑不能到再轉谷已湊遵
坡何洶洶雲出與石鬥不知雲起落但覺一山皺前行
塗轉晦時見涉波獸濃綠復萬重密林無正晝
將至清溪縣上嶺
障坡千萬樹不覺有山城忽訝鳥巢外時飄人語聲撥
雲看塔峻映柳識橋橫及渡清溪水方知水色清
清溪行館見梅一株花甚爛漫喜而有作
風利如刀雨若梳一林花密竹蕭疎墻頭更有山無數
疑是江南二月初
何曾驛使解封題空向長安醉似泥三載别來惟兩面
白雲溪外卽青溪(都門不産梅惟庚戌春初計階北上蔣大齊燿餞我于舍南竹屋時老梅)
(適放數花然不及此十分之一)
夜移瓶梅入紙帳作伴曉起香愈酷烈復賦一首
自來荆郢南山路愛曉行馬蹄慣踏紅燭影送盡殘月
聞鐘清偏憐昨夕山窗裏䰟滯疎香不能起風疎雨薄
送出城猶執一花籠袖㡳
發清溪縣至梅溪塘二十里沿無水行山徑逼仄幾不
能上
盤山道險幾不通大石礙路如癡龍灘聲愈急嶺愈峻
嶺似不放溪流東一卒引馬十卒引輿頗念衝途人不
得常安居兒童生小登山易履險眞如履平地百錢縛
肘餅繋腰口吸山泉詫甘味梅溪才過復小溪十里肩
上藍輿飛書簽倒落茶具剖只有梅枝猶在手山行望
舟始覺平舵樓客眠尙未醒君不見行經平地僕夫喜
一葉舟驚&KR0691;波起
渡水至焦溪行館山水環抱林木尤䆳覺嚴灘剡中無
此奇勝也
山百折溪百回到來山水欲俱斷一葉忽破青冥來南
津樓北津樓津樹對出雲分流嵐光密處山花好十月
猶青堤上草沿溪一帶飛綠烟偏向人家鏡中裊人來
岸南立少時岸北征馬聞驚嘶行人衝寒馬流汗馬影
度波魚忽竄
盤石塘
黔中行兩日山險止梗道東西無起訖所苦寡阨要行
經盤石汎石脉始森峭奇峯破天出頳石&KR0691;若廟排空
立一徑萬古不得到中疑穴靈怪縷縷雲出窽飛瀑復
百重誰能抉眞奥生平好奇性失喜忽一咲尋路欲出
山鸕鷀恍前導
侵曉入太和洞
轉覺岡巒峻難容地脉回客万升閣望山欲渡溪來市
郭燈初暗帆檣霧未開半時心境澈孤坐此層臺
上油榨關
一石横絶天一石橫塞地盤空兩巨石缺處復鋒利雖
云置營汎劣僅入隻騎前經絶壁下轉覺人馬細東南
初破曙一縷入雲氣大息撫鳥巢吾形願同寄
下關逢驛使却寄張同年問陶(時張方由蜀入都)
君來蜀道如天上我渡黔關入地中今夜相思倘回首
各從北斗辨西東
相見坡
小相見坡折不休三起三落時句留藍輿正對我來路
迎面不復勞回頭盤盤路向雲中辨七里來尋大相見
石古途危細如綫馬頭亂撥雲濛濛馬上人面猶雲中
東西對立峯何陡天半驚看一招手馬頭巳西人面東
隱約尙見坡竿紅飛泉攔路復衝出人面始同坡面隔
下坡十里行轉遲縱不相見還相思還相思不相見我
願天下人皆如此坡面東西縱復隔浮雲一日之中時
隱見或云會面數則離此則仍復分東西雙坡近又判
兩縣(大相見坡屬施秉)亦若古者好友百里愁分擕乃知在遠
仍如邇我念神交倘如此劉家塘畔作一詩火急封貽
二三子
偏橋
重鎮當年建節旄石闌千步尙迢迢江南到此川程絶
想亦應名萬里橋
天梯關(在施秉縣城内)
樓閣排空雉堞齊霓旌高閃夕陽低萬山過盡疑天上
不信前頭尙有梯
二鼔至飛雲巖秉炬上巖略周覽卽回至養雲閣宿平
明獨行上巖并至聖果亭雲根泉等久憩
藍輿小睡巳二更半里外響飛泉聲入門一徑生虛白
是石是雲同一色前行百級卽少休秉炬却憩巖西頭
征衣暫付山童澣先煑山泉與山欵自來京國夢始寒
枕上一夜鳴飛湍平明待得雲全出始向山根搜石窟
乃知雲亦無石奇石轉覺瘦雲嫌肥纍纍却似枝垂果
一朵峯尤奇一朵飛騰只在人眼前不遽拔地思升天
遵巔欲及仍難及石却戴松空處立玲瓏百窽生百松
飛起松亦當排空松身夭矯本若龍會見汝植天門中
須臾日晦光開闔雲復飛來與山合出門雲動石覺行
雲脚送我來黃平
巖側古梅一株花正放
碧澗層層暗綠苔石闌干畔久徘徊不知樹向巖中出
祇覺香從頭上來新月正宜當檻坐高枝疑欲待人開
(寺僧云今日花始盛放)泉聲石色都成戀便繞花光亦百回
黃平州西見日出
黔中行兩日天短日苦陰玉屏及清溪尤若日草行黃
平州北逢初七甫見平衢流赤日車前歡喜到八騶馬
上曝背寒威收宜娘山外風尤峭一半花苗出趨廟紅
綾肩上羊一腔七尺花幡引神轎相違百里風土殊山
前老苗亦讀書怪來門帖宜春字明日欣逢日長至
至日發重安江行館憶京師早朝諸君子
過盡州西屴崱峯重安江水綠溶溶獨從萬里橋邊宿
却憶千官闕下逢三殿左趨燈影密(石經國史諸館皆在殿左)
五雲高捧日華重幾年此夕朝
天慣猶向山齋數曉鐘
渡重安江上嶺作
三里與江背泠泠響尙聞前經百重樹始隔一川雲天
向松梢暝途從石罅分寄書情較切空有雁成羣
入大風洞半里阻水不得進
途行扺清平山不秀而樸盤盤十里外石脉已潜伏巉
巖當面出劣欲轉地軸停輿入欹徑風氣早森肅泉流
四飛注細石時礙足絶險劈一門途寬不紆曲東南諸
洞穴所苦地維促茲遊庶森爽敞及萬間屋恍若古達
人推心貯人腹渾淪含衆有不太别清濁巖奇列千窽
尙未及雕劚乘虛一燈入百怪露人目風輪覺森森大
氣自回復寨裳行欲進捫黑若相觸陰房長入夜日月
光不燭狂思傾海水一洗龍霧毒東西靈境闢眞見列
松竹(方志云洞深可廿里許昔有高一廬者秉炬深入忽見天光豁然洞外松竹森列)暝坐一
縱思莓苔照人綠
晩晴自白泥塘至楊老驛山行
才收薄霧卽新晴似畫溪山馬首迎添得白雲成睥睨
連岡眞似古長城
白泥塘北石零星下坂難教足暫停幽絶山村幾家屋
晩霞黃處炊烟青
宿楊老驛
雨山中間夾一驛驛路如繩盡高出山凹忽現數百家
瓦屋鱗鱗若居穴下山欲向橋南住水碧堤青渺無路
更殘繞砌空百回新月不過山岡來
度響琴峽
排空石筍立一山人向筍上行彎環藍輿舍此卽無路
危在皆從筍尖步行人至此亦掉心空有細響同鳴琴
琴聲愈急步愈促一跌幾將陷山腹我行萬山無此奇
過此一折山仍夷君不見危塗莫謂無人到此是康莊
通六詔
黃花坪道中
黔中雖易雨一雨亦易晴濕翠甫欲收早喜霞光明山
花亦時開助以百草馨最好山徑奇一轉一曲屏才過
清水塘巳扺黃花坪回頭望諸山復覺雲冥冥
泠溪塘
四山盡高出中陷若一井居人欲入縣數里方及嶺松
櫟若井闌沈沈閉升景塘兵瞻導騎半日巳引領樹杪
百尺樓樓前柝聲永相將過溪去溪水清鑑影太古雪
尙留何嫌水光冷
牟珠洞
層山天半列作屏下有洞壑藏眞經到門口缺若建瓴
一徑斜入天光青飛空眞人倚疎櫺法象奇古忘年齡
千百萬態韜眞形旋螺三折步不停石上戴石何瓏&KR0785;
巖深無人杳冥冥石腹夭矯參龍形中陷若穴堆蜻蜓
凝脂點乳流素馨石嫩可搯膏猶零恍如鴻鐘撞寸莛
絶巘往往揚空舲有聲無聲難可聆偉哉造物實至靈
鑿出雷斧穿飛霆另闢一洞居明星小者如盎粗如瓶
否亦或是仙人庭百丈高處懸飛鈴更有一曲雕雲軿
馬前兩兩排仙伶馬旁力士疑五丁後來一人殊伶俜
側首鬢影光熒熒回身匿避如尹邢千年老寉初刷翎
絶壁萬丈懸猱㹶或如空原萃鶺鴒或如高枝綴蜻蛉
如人狒狒似豹鼮回毛宜乘細角麢形奇態詭孰使令
久視方得心神寧稍南一厓結作廳嫩綠錯雜同回汀
碎影點出疎疎螢一門森森列萬釘五色變幼形竛竮
巨者恍若浮江萍山南如坎北若陘幸有巨石層層回
萬古不入蛟龍腥靈風蕭蕭雨濛溟晦朔惜乏知時蓂
來遊如夢出若醒刻石欲作山前銘我留一言神倘聽
巨斧徑欲鐫岭嵤一綫裂處開明廷從茲光怪不得扃
正午赤日來亭亭(時議欲用四川開鹽井法于巖頂鑿一穴以通日光)
過新安塘未三里見絶頂一關高出鳥道卽隴首關也
延回行半日始至
才過新安塘未扺壠首界嶺樹千重復萬重驚看白道
懸天外計程七里行半時我意尙覺來何遲回頭忽驚
飛鳥墮隔却白雲穿不過
晩至龍里縣
清絶山城祇百家城門樓上晩吹笳猶餘濕翠收難盡
商略明朝作曉霞
早發龍里縣道中雜詩
濛濛四山雨中有一山晴漏得朝暾影林鳩復怪鳴
絶巘疑無路雲穿一徑斜野花隨意放不復有人家
山樵値山樵陡壁亦相揖濛濛雨不晴莓苔綴圓笠
牛羊識分界不復過溪隈只有谿魚好斜穿石罅來
全家三五輩種藥此山中開牖摘生果朝霞滿袖紅
誅茅搆一亭遠近皆可徙因貪聽溪聲移入前林裏
觀音閣
溪聲流不盡三折到橋南初日紅猶斂殘冬綠尙酣乍
疑僧入定眞與佛同龕北閣休教掩衝寒性所耽
小除夕祭詩作
南行逾萬里小歲入三更爆竹驚心碎桃花照眼明(時桃)
(杏及海棠諸種並巳盛開)祭應遵舊例醉復盡餘觥笑向兒曹語今
年帙已盈
除夕寫歲寒圖貽徐太守日紀
樂府新傳二十篇(太守近勘事定番州有樂府二十篇)蠻花犵鳥倍鮮妍
使君循蹟吾能識記得相逢又廿年(壬辰年太守官英山令時尒隨學使)
(者至六安得識面)
風光知否入春無竹葉青葱柳眼蘇欲祝一番交誼永
臨溪仍寫歲寒圖
