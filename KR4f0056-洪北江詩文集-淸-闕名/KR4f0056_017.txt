卷施閣詩卷十七
陽湖洪亮吉著
回舟百嶠集(乙卯丙辰)
自鎮遠舟行至常德雜詩(時正會勦銅仁沅州紅苗一路皆傳箭送舟僅乃得過亦)
(幸水程距札營處稍遠也)
靑溪及玉屏水程從此起飛夢入吳江迢迢七千里
兩關皆虎豹一棹若蜻蛉昨得軍門札傳烽送使星
孤猿攀危厓意思亦若懾仙人飛空行投杖手復接
一程復一程幸爾水流急山頭看花苗排刀向空立
水祇深三尺舟搖亦不妨來朝衫笠影隨月漾瀟湘
見慣卽不驚殘骸蔽江黑鷹隼何不仁抽腸作常食
楊柳千條巷夫容百尺樓可憐兵火後剰有夜烏愁(浦市)
(甫經燒劫所見尤惨)
空灘三百級一石一文臝更有莓苔影朱文漾錦波
殺聲喧落日何處可潛逃幸是昏黃月騰身附鵲巢
泊舟仙人房仙人遁無影我欲上帆竿延回瞰深井
楚女生來好淩晨掉小舟神魚知好色出水看梳頭
及到洪江口材官馬上迎蘆灘都有諜不敢點燈行
人頭及人脛一半出魚腹怪底帆不前荒灘鬼叢哭
淩晨坐淸寒閉目養心性過盡千百灘都從雙耳聽
烽煙不到處幾樹發黃梅鵲語先傳喜雲光亦四開
六州兼十縣魚鳥竄紛紛只惜桃源洞難容爾許人
辰州謁畢尙書師出所定詩文集見示卽席賦呈二首
一半戈船下瀨横烽煙開處見山城天南縱置籌邊驛
研北仍聞擊鉢聲幕府盡稱詩弟子(謂劉侍御錫嘏等)虛窗閒
禮古先生軍容荼火由來盛未改臣門似水淸
述作多應拜下風憐才如此復誰同諸生並致三霄上
五嶽分標各卷中歲月釀成無事福灾氛消盡未言功
殿頭第一人爭羡不負科名僅有公
常德胡同年文銓招飲郡齋卽席賦贈
十年前事重徘徊曾醉梁王百尺臺未覺壯懷輸少日
不妨閒裏門深杯掃除硯北橫經席料理城東小史來
淸興到今仍未減春風先爲拆疎梅
成奇功稜稜俠氣填胸抱可惜君偏著書老卅年知已
姜侍郎(姜廵撫晟)一見猶能一傾倒雖然此遊不可忘踏徧
七澤兼三湘零珠斷璧篋中字尙抵陸賈千金裝欲行
不行更搔首握别還思素心友君不見竹初菴内證無
生應笑勞人日奔走
荆州官𪠘偕錢上舍鉞令弟伯坰曁崔恭人作消寒七
集卽席有懷崔丈龍見
欵客荆臺苦致思舊遊重到酒難辭猶憐匹馬衝寒日
却値閑庭詠絮時久別未妨書代面故交多已鬢添絲
冰弦彈至傷心處(時話文敏舊事)不管花窗夜漏遲
一載軍書插羽飛人傳公瘦我寧肥路穿烽火驚身在
夢逐波濤入姊歸(時在宜昌一帶讞獄)會面未能忘息壤關心先
自理初衣(君時乞養疴歸里未允)天南佇看苗氛淨好買蓉湖築
釣磯
題崔恭人秋山訪菊圖
幽窗雨過點靑苔蠟屐曾從響&KR1231;回自覺向來秋氣少
不隨探菊祇探梅(丙午二月曾追陪鄧尉看梅)
衫裳葉葉起雲霞簇蝶裙飄一徑斜却過小橋天路近
絕無人跡有飛鴉
飛瀑渾疑石上琴欲從何處更幽尋空明一點靈山月
與證迢世外心
雲裏紅闌曲折横半秋時節出山城飛仙一個花千朵
都署頭銜太瘦生
閒從卷裏憶西州零落羊曇感舊遊苦向尊前問癡叔
(謂大令維喬)渚宫殘雪不勝愁
少日談詩有性靈後堂延客眼先靑願營百本梅花屋
更展紗帷乞授經
酬錢上舍丙曜
舊時門巷判西東蠟屐常穿楊柳風占得雲溪一灣淥
小樓都在水聲中
詞筆欣看萃一門比年風月共琴尊龍華會上如相問
交到彭佺四葉孫(余幼時謁蕭山公卽蒙奬識及長受尙書之知又與大令及伯坰兄弟並)
(稱莫逆)
鄕園春半飲屠蘇握別仍行萬里途自笑遊蹤太遼闊
更從北夢說西湖(前在西湖與君别)
襄陽呈房師王觀察
遠宦迢迢各一方馬頭真喜向襄陽西南尙見烽煙赤
師弟初驚鬢髮蒼懷古池臺聊駐節探春簾幕偶傳觴
(是日立春)盈箱案牘須勤理肯學山公醉百場
立春日過襄陽謁羊杜二公祠有懷孫觀察星衍山東
君爲東國諸侯長我作南方多士師竹馬共思逃塾歲
土牛又見迓春時酬
恩尙愧身無補傳世先驚鬢有絲至竟古人能及否薄
醺閒謁二公祠
元日南陽
幄殿趨朝夜向晨宛南春首淨無塵早聞內禪光唐宋
又見元年値丙辰全楚正欣秋再稔史官應奏日重輪
堯階未在追陪列尙愧西淸侍從臣
人日扺鄭州廵撫景安遠遣人相迓書此報謝
握别梁園已八年憶君風味逼前賢大河南北頻經歉
好爲蒼生計息肩
人日聊登百尺樓繁臺東望久淹留破除舊例吾何敢
瘦馬羸童入鄭州(君淸素如昔一切酬應送迎之禮皆絶今獨遣一介相及是以云)
衙齋聯句記經時風雪甘凉苦致思(在甘肅籌邊最久)尙以書
生待開府&KR1134;人仍索憶山詩(君所著有憶山詩草)
王大令復專人約遊偃師余以驛路迂回未果翊日從
岡里渡河半渡風發舟幾覆日晩僅得扺南岸因徒
步携從子兩門生至惠濟橋行館㝛却寄大令一省
故人一别經歲時封書約我遊偃師把書沉吟復東走
塵土隨人已三斗津頭塵暗風尙微挂席如馬從風飛
忽驚風從半空旋長年大呼人語亂眼看北岸離纔尺
帆急欲收收不得一風吹舟舟轉輕樓㯭盡訝凌空行
蕭然天末一使星河伯已遣鮫人迎盤渦欲下仍未下
惡浪幸從船後瀉舟人心定客始猜欲扺岸北偏南來
聳身一躍得平地觀者居然詫神異鄰舟望我竟若仙
餘艇尙在風中顛君不見故人此日遲高會客卧津亭
自顛沛瓦燈一盞土橋南且喚行童理生菜(時覓食物無有僅得)
(生菜數把)
葉縣道中雜詩
保安及昆陽一驛三十里奔馬逐歸鴉齊入黃塵裏
屠蘇酒乍傾簫鼓賽昇平爆竹聲何脆年頭年尾晴
卓午昆陽道溪橋細細風春衫紅一片併颺日華中
寄王大令復
南來已是一旬馳真擬忩忩入偃師河外土風堪作宰
洛中人日偶題詩何因祖客筵前酒轉憶孫郎帳下兒
(來書言及舊僕吳順已作孫郎帳下兒矣)幾許笙歌兩行燭昵人魂夢憶多
時
黃河阻風却至惠濟橋行館晩携從子門生至橋東玩
月作
寂寥山館許停驂酒薄都憐興未酣多謝北風能欵客
吹帆三日住河南
頽墻三折路参差拂樹先驚鵲踏枝豔殺野橋山店月
不妨人去立多時
過新鄕贈孫同年希元
籃輿薄晩過山莊飛騎驚看迓道旁一代相門傳縣譜
(君爲文定公從孫)千年古邑號新鄕采風近郭民謠肅話舊虛
窗月影涼更喜外臺條教密(時景侍郎撫豫有善政又爲州縣設立科條甚周)
兩河應可息痍傷
曉發湯陰
破曉趨南郭城荒竹木稠地爲今下邑山卽古中牟殘
雪明華表驚沙暗驛樓停驂吾不願昨已飯宜溝
將至安陽先柬趙大令希璜二首
尋常三五團欒月自到牂柯見未曾料得鄴中元夜好
故人應爲剪春燈
爾許情懷漸不支屛除絲竹已多時還能與門筵前酒
可有孫郞帳下兒(壬子冬飲君署醉甚幾欲逃席値孫兵備舊僕郭勺藥代飲數觥乃解)
湯陰謁岳忠武祠
古木叢臺起怒風岳王祠倚堞樓東何因浣盡孤臣血
不祀前朝嵇侍中
埋骨西湖恨已多小朝廷久厭兵戈此方立廟非無意
尙爲君王障兩河
扺安陽境塵土撲人戲柬大令一首
主人倘厭客經過故遣飛沙織似梭休望琴堂鬥尊酒
元規塵已汚人多
十四日未刻抵安陽趙大令爲招春燈社火讌客海棠
詩屋至三鼓乃別翊日更邀遊天寧禪寺設百戲餞
別醉中賦贈
鄴中十萬戶一戶排雙燈城東城西徑十里萬影礙月
難東升安陽大令我素知飛書約我停少時排門燈影
看不足中有戛竹兼吹絲紅塵障天綠波掣馬尾摇風
馬頭月鼓樓街北蕭寺東齊捲珠簾看飛雪昨日醉幾
場好友爲我招張王(皆幕中賓客)海棠詩屋圍社火夜半更
約傾千觴今晨别何地更遣聾丞控飛騎佛樓開處面
廣場闢戶爲余陳百戲此回元夕無不有月影燈光與
杯酒董生董生惜前走(謂上舍達章時已入都)說與王郞應妒否
(謂大令復)更排石級上石亭一城華燈尙若星摩挲金石百
回步(寺有元至元十二年鐘銘及至正中石刻)足力倦處開僧扃念君官事
忙如許衆裏離觴復頻舉一晌歌聲壓彩雲梅花山館
飛如雨君持手板輿前立我瓣心香馬頭揖(時以所刊近著見贈)
别袂猶餘燭燼光離亭已暗風沙色
晩發安陽至磁州行館一路燈火甚盛喜而有作
十里平沙柳數層漳河橋上月初升何因爛醉安陽酒
來看磁州郭外燈
李舍人鼎元登岱圖
平生心力瘁躋攀五岳遊完鬢未班肯待向禽㛰嫁畢
僅留老眼看靑山
欲捫星斗挹穹蒼杖策仍須辟榖方我是上春君早伏
入山先已異炎涼
戲題秦人種桃采芝圖
童男童女五百桃實桃花萬千何不合成鄕里㛰男嫁
女耕田
毛女忽然大笑惹他四皓顔開商洛山連太華大家飛
去飛來
馮給諫培竹鶴圖
意中我有閒樓閣閣下亭亭立雙寉寉徑時看一花落
胸中我有奇峯巒此外觸處皆琅玕六月更有松風寒
乘軒豪此君直開徑居然得三益門開無人寉亦應門
叢竹兩兩爲除行塵門關無人竹亦索笑仙禽翩翩自
詡同調先生此圖實得我心寉旣有侣修篁成陰尙恨
竹外無月寉邊無雲石牀無積書竹几無淸尊客來不
醉相對何以能追古人君不見今人不來古人往寉步
空庭竹森爽畫中山好不可居何不歸爲五湖長
寒食早得家書偶題二絶寄南中小兒女
莫怪尋常鶯燕猜踏靑時節未花開鉤簾欲訪春消息
却値江南驛使來
平堤一色綠初鋪四月江鄉畫不如遥憶風前小兒女
紫藤花下讀家書
奉酬邵學士晉涵病中見寄之作
與君卜鄰意非好欲拉酒徒時醉倒墻西望汝一樹花
君病未瘳春遽老牋云日噉半甌粥頗厭墻東酒徒擾
墻東酒徒非得已匝月行完七千里轟天礮火衝身出
弔影驚魂可知矣昨來偶自窺靑鏡不覺二毛填鬢底
期君醉我君辭疾反作新詩惱行客酒逋我縱盈門索
藥劵知君亦山積君如戒藥我戒酒一日顛毛恐俱白
李公子存厚梅窩圖(羅兩峯畫)
横斜影百枝坡陀石千尺不知是我不得來或是君家
不招客花遮簾櫳柳藏槅空裏似飛鶴一隻有魚千頭
禽百翼幽人一一與之數晨夕兩峯畫石如屈鐡兩峯
畫梅如値戟披圖我忽念疇昔三十載前携蠟屐(余未弱冠)
(時從叔爲崑山尉曾過訪留居旬日)一峯如頽一峯劈更上一峯吹竹笛
此時不知梅窩在南復在北但見高低屋横脊屋上殘
冬雪花積百年君居此山側孫時看梅祖所植幸我淵
源盡相識不然何以揮灑千言有餘力詩成對卷仍嘆
息兩峯老嬾殊可惜君不見玉峯前頭湖水碧咫尺應
須望鄕國倘使餘牋更有一丈長直接吾家水西宅
却扇詩爲吳孝廉鼒賦
譽婦詩成百口傳可知標格本天然靑綾步帳曾相識
我是張&KR0975;友謝&KR0975;(吳所娶爲孫兵備從妺)
半臂新裁蜀錦鮮薄寒聊與壓吟肩馬頭明月如團扇
偏照悤悤惜别筵
耳語臨岐記可真回頭生怕阿兄憎看花遲早尋常事
莫作蓬瀛第二人
怔忪鞭馬出金臺失意偏教笑口開我憶壻鄕風日好
紅荷百頃待郞回
白髮詩爲胡上舍唐作
鄰東胡生昨呌絶白髮忽然衝帽出大呼擲帽理髮末
幸喜根株惟有一胡生胡生意若失走馬索詩兼口述
我爲生語生勿怵此事何關存與殁古來賢聖半夭折
顔賈頭中無此物矧生飾貎有不屑從此何妨罷梳櫛
平生品與陸展別無子未聞收側室鉗之鑷之可不必
生聞我語笑兀兀二三子者粗有筆爲我責頭須痛切
我聞生言意亦豁一毛雖小慎勿拔或者明朝生七八
疾呼奚僮馳急札朋來盍簪賀白髮茅柴之筵咄嗟設
生今上坐非忝竊燕毛之禮誰敢忽雖然生不可不察
此物上頭急作達從兹陸行乘驢水乘筏面垢莫除塵
莫刮衞玠弗愁人看殺
題王太守宸仿董北苑瀟湘圖爲徐孝廉嵩賦
此卷長三尺零陵老守圖居然棐几側陡落洞庭湖山
水情今古荒唐夢有無卧遊吾尙記千里下黔巫(予自黔中)
(還朝取道洞庭)
四月廿日與胡公子稷會飲金光祿孝繼宅被酒醉甚
歸途于馬上得五百字卽送南歸兼柬莊上舍逵吉
陸秀才繼輅
今年絶代才皆下考功第汪(端光)王(芭孫)徐(嵩)趙(懷玉)張(問安)尤
苦不得意王生除學博賣字作歸計趙生居僻巷忽爾
閙車騎無端長鬚奴失笑復垂涕(揭曉前一日誤報中式)汪生將
外擢(以助教當得同知)畢力此一試寅初聞揭曉側立門隙伺
猛聞敲扉聲妻子雜沓至寧知非報捷有客誤投刺徐
生病支離一夜屢登厠先期唫病鶴(君甫作病鶴賦)䜟已兆垂
翅蒙頭聞報罷急起理囊笥張生已獲售黜落爲奇字
欲歸東西川柰此楚氛熾相邀避人跡戚戚聚蕭寺吴
生(鼒)示不屑頻日酒筵肆監厨得驚坐(謂假陳肖生宅燕客)肴饌
悉精緻酒徒七八輩痛飲日三四我慚居下位不克挽
風氣尙書名知人(紀宗伯昀)本可惬羣議微嫌心有主意在
急防弊遂令中材升𣏌梓或被棄几兹數君子一一洵
國器中年饒底藴詎止文藻麗沉淪致顛蹶此事亦匪
細今晨聞剝啄君又理歸㘘君才希數子靡不夙投契
况兹年尙少拭目盼遭際嗟貧兼歎老與衆不一例感
君行計速飲餞爲粗備不愁分袂早反恨遲把臂君歸
過庭暇勤學戶嘗閉吾州衙署厰古檜陰拂地側聞賢
太守一歲興百廢&KR0785;瓏䟽曲河搆閣臨睥睨春闈兩人
捷(吾鄉獲售二人)已獲毁橋利(形家言吾鄕戚墅堰及城中白雲渡橋皆與縣學有礙太守今)
(已折之)其餘懲薄俗悉力整凋敝侯賢實桑梓(予與太守本從歙徙)
東望舉足企明春當乞假官閣倘可詣蒙莊雖從甥夙
昔視猶弟知君過從數一語煩遠寄逋錢三百萬土木
苦煩費園成諸債集何不築臺避陸生才筆健竟欲逾
老驥(陸生嘗從予遊)昨來觀近作好句我能計吾鄕兹數子得
不詫尤異相思不相見發念時一疐遊山我防嬾日在
室中肄所欣腰脚徤百里走尙易一臝聊負篋一僕持
絮被預思重握手不得到春季倘及三月三春江可修
禊
五月初八日方比部體吳孝廉鼒邀同人出西直門小
集金氏園亭卽席賦贈並送桂大令馥之官雲南
雨絲疎不斷一路出西城日閃墖頭影雷轟澗底聲草
高飛騎入花滿露舟横淸絶尙書塢當門𣏌已生
幾許關心客無多賣賦錢暫抛官裏事來趁酒家眠岸
柳陰三面溪雲白四邊遥程愁更數西去萬三千
城南雅集圖
城南雅集圖凡八人法祭酒式善李編修如筠張檢
討問陶劉舍人錫五何戶部元烺水部道生兄弟王
廣文芭孫徐孝廉嵩圖成屬亮吉䟦之云爾
城南百萬家屈指無幾人匪繄果無人下直常閉門幾
年我苦居天末閒煞城南好風月側聞我友興尙豪把
卷呼之齊欲出法祭酒王廣文近來作詩稱雅馴徐孝
廉張檢討倔強自誇長句好介休詩老偏改官貧甚不
厭居長安稜稜弱冠才尤異難得何家好兄弟我交短
李惜已遲覿面却値居憂時八人所貴忘形久不問圖
中貌妍醜昨日作一篇今日作一篇城南㕓舍不數里
時有飛騎馳吟箋流傳俗口殊難耐只說羣兒自相貴
豈知
帝京景物本冠十七州頼有數子晨夕成淸遊不然東
西紅塵曰如織何以使春花生輝月饒色一奴前行不
著鞭八騎矯首皆如仙穿行古刹及荒墅日永或借閒
齋眠數君才調皆經世所喜昇平無一事木天粉署官
本閑欲以琴尊消壯志徐生忽然策蹇驢(時下第南歸)王子
亦欲燈牛車(時赴華亭教諭任)遂令七客忙不已分日載酒延
王徐還君斯圖三太息勝會如今亦難得卷圖水竹自
生涼差信此中無熱客
法祭酒雪窗課讀圖
堂中一寸書門外三尺雪孤兒讀未完慈母心若結朝
行課讀書暮行課讀書孤兒業甫成慈母年先徂衰親
無百齡積雪不逾月所以人子心常思事親日感君與
我孤露同六歲七歲稱孤童(君以七歲孤余甫六歲)貧家無師讀
不得卒業皆在紗帷中雖然我與君稍異憂患餘生復
難記五雅三蒼業縱同經旬九食談何易白雲前頭一
曲谿(余昨繪機聲燈影卷子亦圖太安人課讀時事)昔者我友曾分題長檠無
光短檠繼持較此卷殊依稀我家茅三層君家竹千箇
我家屋比君家破雪朵盡從頭上墮君家門向左我家
門向右我家雪比君家厚徹夜有光飛甕牖可憐遲暮
猶耽讀只惜春暉杳難續每値窮冬風雪辰攤書時向
茅檐哭吁嗟乎今年之雪非去年今日之景非從前安
得衰親常存雪不化兒寧讀書終老茅檐下
少宗伯鐵保曁少宰玉保繪聯床聽雨圖屬題率賦一
篇
散人步入蓬萊遲大茅小茅皆本師天門不敢與鈞禮
却憶抗手同行時(余與少宰同舉京兆鄕試)祇疑未換仙人骨閑掃
落花消白日忽聞天上落吟聲矯首不禁狂興發披圖
乃仿逍遥堂下直兩兩登匡牀置身高處莫忘却但見
榻畔左右竹柏摇靑蒼誰言天上淸閑極一例苦唫能
入癖他時竹杖或敲門慎莫移牀先遠客
送桂大令馥之官永平
汪錢盧邵(汪明經中錢教授塘曁盧文弨邵晉涵兩學士)相繼作海内故人今
益稀洪生終日塊然坐欲哭不哭常歔欷數君豈止傷
夭折(汪錢邵年皆僅五十左右)六藝微言亦將絶閒&KR0679;篋底出手箋
精義猶堪補殘缺桂生亦是今儒者六十扄門校蒼雅
遠官萬里無一錢手抱遺經尙難捨君不見許君弟子
有尹珍首以小學傳蠻人二千年來師授絕得母待爾
一一重敷陳君不見蠻方志乘尤疎略若水蘭滄考須
確博南倘許宦三年他日應傳眭君學
題陳布衣嵩畫梅册子
君前築屋臨江屯老梅一株香一村冷泠江水半彎綠
更向花下開橫門幾年作客思家切手寫一枝如鐵屈
猶嫌比屋多塵氛不遣虬枝四邊出一花中間綴一星
空處掩映天光靑嚴寒百鳥絶無影間有老鶴來梳翎
客來時立梅花側是客是花渾不識三更月淡雨又來
淸冷獨抱花魂回
題陳同年慶槐借樹山房
人生天地間百物無不借日受天地恩不向天地謝况
乎百年內偶復賃傳舍何人開此巷此屋又誰架主人
名誰何何日得閒暇因而覓奇樹一一種如稼何年高
出屋淸影相激射自從有樹來人事叠交卸前者有因
依後者得憑藉冬有以爲冬夏有以爲夏時而蔭淸晝
時而響長夜賖此千尺陰無須一金價居人不之德鄰
亦不之訝我今爲評量不得不枉駕知非乞諸鄰造物
者所貰君如思報德日日羅酒炙邀此一世人相與酣
樹下狂來鋪席卧林密已無罅倘問身所來亦從天地
假
七月七夕吳侍講錫麒招集澄懷園賞荷卽席賦贈
居然秋雨餘邀客集深徑何止盈眸花葉聲淸可聽槐
黃堆北牖香氣一窗迸奇書隨手讀兼復展明鏡婉婉
越客謠沉沉洛生詠雖無鸞鳳翮雅有麋鹿性蒙莊方
任達管輅苦言命(坐中趙味辛舍人談命不已)莫負佳節歡移樽酌
波暝
酒半移酌池上與張同年問陶皆失足墮水戲作一篇
並呈
西頭萬葉戰秋雨東岸百花明夕陽夕陽紅退遜花色
秋雨綠淨逾溪光張郞酒行冠已側笑道一年惟此夕
携觴約客臨北池指點塘拗欲鋪席影先入水身誤從
前與君同里井三十六峯懸倒景烏聊山頭筍堪煮更
摘鄕園雨前茗(時吳上舍文桂出問政山筍及松蘿茶啖客)千杯百杯酒不
辭簾角月已來絲絲排頭生客座旁聽鄉語拉雜愁難
知鼓聲隆隆街北響我醉欲歸神忽愴馬嘶聲苦步亦
慵瘦馬轉若憐疲童君不見魂燈已出門藥帳猶在舍
世間百事皆代謝新僕逡廵候檐下
初十日吳上舍文桂邀津門李生爲余寫管領九秋圖
爰贅以二絶句
管領秋花事可知姚黃魏紫不同時算來也被仙人妒
東海新教月上遲
籬前薄薄有花陰小立居然爽客襟一曲紅闌天萬里
是誰能識九秋心
桂大令馥戴花騎象圖
與其北方騎槖佗不若跨象踰牂柯與其東中餐苜蓿
不若簮花撫蠻服我官蠻服諳土風民戴長吏同家翁
車前何必八騶列象鼻舒卷如長虹花枝紅紅罩官帽
六十使君猶若少有時象背唫欲顛惹得幼姬開口笑
祝君官滿無一錢堆鬢花好垂吟肩君不見三年政成
歸亦好叱象北來耕海島
趙大令希璜雲車飛步圖
我昔至盤谷欲登王屋山馬疲僕嬾不能到日晩僅訪
靈源還是時閑雲逐歸鳥天半夕陽紅不了空林飛瀑
送張孝廉問安歸蜀
朝看東籬花暮折北提柳人生無根株安得不奔走張
生年四十抱道苦不偶西顧有老親曰歸覓升斗窮秋
霜霰集戚戚聚儕耦相對惨不歡惟應市篘酒君家難
弟好縱飲日濡首長飢資薄俸未足餬兄口我意亦勸
歸名山闢窗牖沉潛三十載庶可冀不朽努力盡一尊
西行寡良友
邵進士葆祺邀集寓齋餞張孝廉卽席賦贈
邵生不特詩才逸兼買黃花醉行客就中行客我素知
西蜀才人張亥白十餘年來詩道乖正論往往参俳諧
汪孫(端光星衍)近亦輟吟詠欲覓長句誰能隹張郞令弟才
如虎酒後千言氣頗粗只惜奇書束不觀沉酣自欲成
千古生成進士方少年乃復憔悴長安眠郞官上可應
列㝛何必蓬島方神仙聯吟快得閨中友豔體叠成三
百首璧人居處亦不凡螮蝀裁扉月爲牖花前揖客屢
舉杯客醉欲別花徘徊攔門殘月向東逗興發尙能騎
馬回君不見醉中歲月偏無據落葉紛紛訝飛絮東頭
言八(朝標)折柬來明日酒人須復聚
寓中獨坐
荒園倚古井三折遠市塵傍屋十數株鳥巢多于人蕭
然一徑東南好豈止無花且無草堆檐黃葉一尺深下
有著書人不老
廿三日雪邵進士葆褀餉酒并約張同年問陶過卷施
閣小飲别後復獨酌池上讀亡友黃景仁悔存軒集
至二鼓作
酒人携酒來賞我庭畔雪我時方讀史一卷粗巳畢掃
兹盈尺地相與坐林樾風爐依土銼隨意雜陳設閒官
兩移居皆喜境孤絶當時沉醉處依約記庚戌倏忽六
七年雲煙事生滅横街南北路好友半夭折(謂邵學士楊比部)
如何不酣飲坐待生白髮君看空中花真如電光掣
淺醉不出門送客竹籬畔酒人從此去蒼鼠亦隨竄前
車方越巷後騎忽聲喚俄頃人語希來塗雪飄斷移尊
酌池上看此冰欲泮舊友陡上心遂令爵無算沉酣到
中夜空白忽欲暗正好殘月來光華與凌亂
題黃上舍恩長印譜
雅覺一拳堅緻尙須八體摩描試問誰工此技山農谷
口三橋
叔孫不朽三事江夏無雙一人文苑儒林藝術恐君難
以分身
送黃戶部鉞乞假還蕪湖
黃生通籍久而乏仕進意郞官才半歲堅欲潔歸計乞
閑書旣允偃卧無一事歸日萬斛濤空明洗胷次
築屋古鳩兹于焉可終老苦無江上田可刈霜前稻仍
然携襆被遠復客江島(時將遊皖江)一世無相知何人識飢
飽
十一月十四夜卷施閣待月適蔣表弟良書以惠泉酒
索售因留飲至醉作
所居偏西南十日寡良友今夜明月圓淸輝殊膩手蔣
生叩門入半日俯其首索我助急裝餉我一尊酒開尊
與酬酢鄉味汝知否移坐石屋中淸談亦云久苦言辭
我去相送出門走夜半西北風泠泠吹笑口
十六夜獨坐玩月至四鼓月食詣太常寺隨班行禮
全家旣南歸一婢携向北欣聞月當頭爲我具肴核軒
墀開左右雲向瑣窗白古木十數株居然富泉石携壼
隨處坐淺醉不終夕官閑乏塵事敢尙曠厥職三更驅
贏車入寺救月食
感舊
忍向三生石畔過此情除有劫能磨愁中花月催人老
夢後樓臺易主多紫燕巳聞移舊棟白雲猶是㝛層阿
惟將一掬東風淚和雨和煙逐逝波
胡上舍唐屬題夢李昌谷圖卽戲效昌谷體
古錦裁作囊時嘔心中血古錦裁作被時縈夢中結江
南仙客夢隴西魂氣上覺南山低左耳黃河聲右耳瀉
滄海塵飛接黃雲如鈎月沉采闌干十二行不前轉眼
巳及三千年玉京路向瑶池直金虎玉龍攔不得却怪
仙人酒面紅映天天作桃花色淸虛帝所宅何有白玉
樓一語道破天應愁天公愁山鬼笑神雞亂嚼星斗完
飛上燭龍頭上呌夢中授受詩百篇只借東壁爲長箋
從兹投溷詩仍須出人間來何翩翩去何遽出戶有光
團若絮長爪纖纖破天去
柬錢三維喬
竹初庵主近如何習靜翻憐歲月磨到枕水雲淸夢適
應門汀鶴道心多黃金久已欺中壘白璧誰能剖卞和
(君前宰鄞縣爲接任者所累大爲上官白眼)一片五湖千頃月收帆擬共著
漁簔
夢入從舅氏白雲溪舊宅感賦長句
一半軒窗面水隈已涼頻奉板輿來簾從碧月光中捲
花向紅雲影裏開分砌紙燈搜蟋蟀過汀蠟屐點莓苔
歡場總被風吹散嬴得春宵夢百回
張烈婦詩
烈婦王氏余友人張大令景運之子婦文學慧裕之
妻也慧裕以勤學得瘵疾氏刲肱療之不愈卒後一
月氏繪夫像于壁雉經其側以殉
張烈婦交河人年二十歸所天所天勤讀書氏亦助攻
苦朝聞雞嘐嘐暮聽紞如鼓所天學成病轉危夢裏血
淚時時垂誰言色如花匝月成死灰叩天乞緩須臾死
割肉如丸啖夫子臂創未合髻巳髽柰此出腹兒&KR0561;&KR0561;
嗟嗟一塊肉敢累翁與姑長跪向保母願乞存遺孤捐
軀却憶前三日心事曾爲小姑說翁姑有叔兒有母地
下良人待余久神完志定反不忙却掃東壁如銀光七
尺軀墻上植(烈婦善繪事先畫良人像于壁乃就旁縊)三尺繩梁上直墨光
血光相對射形影不離夫一尺君不見婦先兕兒童烏
阿翁復作鬼董狐(大令近作述異記數種)一家奇行皆堪圖
偶成
哀樂中年詎可支未衰恐巳鬢添絲遭䜛真悔知名早
投隙方嫌見性遲乍識面人偏入夢不關心事忽沉思
平生學行吾能審豈待悠悠論定時
百種芟除癖尙留閉門索句出門遊研摩未及唐餘史
蹤跡粗窮禹九州胸次漸能忘寵辱舌鋒從不快恩讐
白雲溪畔三間屋略有頭銜好乞休
間來屈指溯從前孤露餘生我自憐平輩半皆成老㝛
故人多巳學神仙難忘硯北千秋業却有城南二頃田
一事冷官差可慰趨朝常得弟隨肩
亘亘平生一寸心不同朝士&KR1313;升沉憑誰可解胸中結
倩客時彈海上琴乞與藥罏希駐景肯從塵網索知音
南舟北馬頻來往坐使勞勞變古今
廿五日雪
蓬門且喜絶將迎繞砌南頭自在行一片廣場三畆雪
好同心地證空明
十二月十九日卷施閣招同人祀蘇文忠公卽席賦一
章並邀諸人同作
七百年來彈指過又隨裙屐壽東坡生天至竟誰能免
傳世如公庶不磨香篆裊時詩思入風簾開處雪花多
狂吟痛飲君休惜不見勞人鬢巳皤(謂吳侍讀錫麒時以病未至)
小除日邀同吳侍讀錫麒戴吉士殿泗趙舍人懷玉温
舍人汝能方比部體劉舍人錫五伊比部秉綬葉舍
人繼雯張檢討問陶彭明經蕙交戴禮部敦元集卷
施閣祭詩作
洪生除日築兩臺餔糟避債人俱來客來不來豈須速
先注滿堂銀蠟燭歲聿云暮興轉高分半債帥兼詩豪
卷施之門如鐵立百軰申頭不容入側聞門外客暗數
堂中人九州仙客萃一門休嫌坐上賓僚少閩粤楚吳
兼蜀趙(坐中十二人凡四川湖北廣東福建山西浙江安徽江蘇共八省)無端聚飲衆
或嗤轉假舊例稱祭詩多逾二百篇少乃十數首吾曹
自有傳世資不藉詩篇成不朽燭花分從肩上飛蠟淚
滿滿堆春衣忽驚屋後雷聲墮四面紙窗齊欲破山雌
水母并入肴遠有吳客貽車螯百壺不嫌多一觴不言
寡夜半淸談振檐瓦肉伴貂酒汚茵脫略極處無人嗔
明宵莫守庚申歲後日早朝纔破醉
偶成
客來半不知名姓到卽隨堂住幾時醉後忽然長揖去
主人不問僕難知
破工夫把蜀茶煎一枕新涼乍欲眠不合約他狂道士
騎驢直到竹牀前
受業(吕培譚正治)校字
