更生齋詩卷六
陽湖洪亮吉著
蠡河傷逝集
夜㝛九華山東巖讀壬辰年朱學使筠題名碑共十二
人自亮吉外十一人無一存者感而有作
前遊十二人十一登鬼籙惟餘一生者西復窮地軸當
其勢倉皇天地爲一哭寧知遄返迅又此濯雙足平生
時檢點恐負友生屬餘年惟欠死除此萬事足山僧勤
問訊把袂恍如昨灑酒對石厓四山紅躑躅
度柯冲嶺
屋前童失聲屋後山起立尤愁沙石滑空處不置級斜
暉初没水行客勢轉急君看厓上樹迅羽亦不集飛騰
如猨猱我僕愧難及明星三兩顆天巳逼斗笠石罅出
一門雷霆復相襲時時涼沁體衣袂㝛雨濕過嶺望九
華淩空向子揖
湛淸園夜㝛爲陳明經蔚點定所輯聯珠集
不用屏風六曲遮屋頭了了見金霞(門外卽金霞峯)一門詩集
追元祐百里溪光似永嘉墨雨醉看飛四座水雲涼欲
罨千家平生幾兩遊山屐到處争圍問字車
下洪溪憩雲嶺書屋贈芮茂才炳
泉聲碧&KR0785;瓏石氣靑靉靆林梢花匼匝潭隙魚瑣碎主
人雖獨坐修竹列成隊主人雖孤眠翔禽舞成對閒雲
知夙契空水識心愛中年富文史亦屢至都會因緣無
把臂甘此事恬退况今耽道寂久與俗相背閑仍課經
卷偶亦勤耜耒扱履不出門寥寥今卅載
自廟首至石柱山久憩
二石絶不黏高下及三丈淩晨北風峭積勢欲顚蕩將
頽仍不下突兀出意想奇峯覿千百此石僅能兩行人
經脇下險絶不獲仰無心雲亦懾出谷徑皆枉孤盤千
級磴竟少一寸壤艱危歷方盡烟水忽駘岩貪看遊屐
過樓閣幾家敞夾岸紅蓼花沿途足心賞
歸途訪白山精舍
南山與白山勢若不相接靑紅雲萬縷祇向白山貼望
中纔數步忽隔嶺千叠松梢高復下鬥此筍鞵捷樹杪
露石樓参差間層堞山深富文史百里争負笈(讀書精舍者甚)
(衆)禽巢及人屋近若眉與睫窗開瞰峯罅鳥道入休歙
棱棱飛瀑外山鬼或能涉爆竹偶一聲鼪鼯落如葉
松澗
藍輿一折已入山百折不獲升松關鳥聲噪客一何急
飛瀑復向輿前攔夕陽欲没仍不没始覺石門天半突
雲頭陡落一片陰且憩松澗聽鳴琴
余本約焦山僧巨超同遊九華巨超遲至山二日遂不
相値巨超瀕行丹徒顧文學鶴慶繪天臺踏月圖見
寄因作長句題後以貽巨超卽寄文學及王秀才豫
我前遊九華苦乏熟客陪有僧名道成(道成俗家江都今主九華飛來)
(峯精舍)有峯號飛來登峯挈僧行奇險始盡開猶遲過江
僧未及登天臺天臺山高一千丈却値秋中月將望山
光正好客不來一谷猨猱致惆悵我來早數時君來逾
二夕蒲帆何遲筍鞵疾百里白雲迷去轍數君住近桃
花洲見畫忽欲生離愁君不見我今讓尔出一頭逸興
竟與神仙儔天空月華露不收任爾徹夜成淸遊
余以九月初旬至黃山浴朱砂泉及門靑陽陳博士坡
文學壤及塾昆仲後十日始至亦不相値博士等㝛
文殊院及紫雲菴各二日始下山并迂道過訪出遊
山詩相質復率作此篇䟦後兼寄巨超
半春約客遊天臺芒鞵已返客始來半秋約客入黃海
可惜疲蹤復難待山靈笑我屢失期不待伴侶相扶擕
豈知事會適然耳僅隔百里趨先岐山山秋爽山山月
爾乍入山余轉出題餻說餅興益豪不負秋中兩佳節
狂來翻怨天半風不遞笑語來雲中諸君淸福亦誰及
各以月滿升中峯一峯参天一拔地盗得乾坤最淸氣
環山宣歙十萬家下視泠泠垤中蟻九華旣愧雲水僧
黃海又復慙吟朋君不見天臺天都讓爾登我轉下歷
階千層萬峰中間一水澄寳氣上燭光如燈三宵七浴
爾可能痼疾若失神明增静中道氣時欎烝他日或者
能飛升
七月廿三日道過宣城淩教授廷堪邀趙舍人良&KR0584;戴
教諭大昌陪遊南樓晩日卽飲教授學舍率賦一篇
奉贈并呈趙戴二君
我前來宣城北樓正盛南樓傾樓頭七客作高會璧月
夜半縣簾旌我今來宣城南樓招客北已扃江城不雨
及匝月樓上習習涼風生地高正可瞰中外岡阜缺處
菰蒲平春歸臺前望敬亭山色無復前時靑流光彈指
卅年耳舊友一輩誰峥嶸紫微舍人有盛名前遊正直
歌鹿鳴靈光巋然尙及見(謂舍人父侍御靑藜余壬辰年隨學使者至此猶及見之)
令我再到思前型西頭博士官極冷大戴小戴俱横經
(教諭子孝廉揚煇亦隨行)邀來共向此樓坐意外一一欣合并我行
僻路人罕經頗怪百輩隨人行我顏衰慙衛洗馬我句
拙愧蘇端明郡人看我亦何意後先轉告喜且驚得母
平生性拙罪屢攖或者疑我非人情不然又疑昆侖雪
窟在何處怪我萬里遊行輕豈知我荷再生德投卑
又許重歸耕此來訪舊亦偶爾難得四面山如屏依然
遊興尙未減九子蓮萼思逢迎淩陽仙人竇子明邀客
不惜飛千觥烹鮮斫膾煮菱藕灑掃竹徑開荒廳茶杯
初停酒杯續愛我奇論時縱横主人先醉客轉醒隔屋
僕豎杯難停君不見燭花墮穗已四更門外僕馬催長
征炎天雖熱夜氣淸嵐翠重叠浮冠纓瞢騰醉客路杳
冥照徑幸有東南星南樓北樓此夜一回首落落更鼔
餘三聲
霜降前二日得家書知山妻病甚亟時以事淹滯未得
急歸書此遣悶
山館傳經底事忙一旬猶未返江鄕靑林盡變爲紅葉
那得愁人鬢不霜
宿京口于徵君宗林宅
日月雙丸竟若梭此愁難遣酒銷磨癸辛雜志從頭讀
丁卯荒橋接踵過鄰舫乍驚歌小海寓樓偏苦逼長河
淹留信㝛非無事課得侯芭奇字多
焦山法界樓記夢
法界樓前雨乍昏半宵忽復見驚魂夢中不畏波濤險
飛盡江關到海門
幾番推枕睡難成索索愁聞故紙聲一語似傳陽羡好
微茫或已證來生(夢中見蔣宜人似言將往宜興)
悼亾八首
蔣宜人亡已匝月心緒惡劣不能握管昨赴弔吳門
舟次無事勉成八律聊寄哀思云爾
四壁都無百事非依然佐讀忍朝飢窮年累日埋頭慣
月地花天擕手稀質釧記供除夜讌購書先鬻嫁時衣
貴來只憶居貧侯宦海頻頻勸息機
會稽僚壻最輕浮心薄酸寒笑不休顧我幾時纔奮翮
累卿長日鎮低頭補衣怕在人前綻缺米羞從舍外謀
春半好花秋半月可曾結伴出淸遊
客久燕臺復吹臺遠人難返遠書回中年總覺愁眉斂
上第纔令笑口開官俸薄憐隨手盡宫紗新憶稱身裁
(宜人二次入都皆直端午拜內廷紗葛之賜)歡場畢竟平生少夜夜遲眠漏
暗催
柰此迢迢遠道何行完舟楫上車臝七千里外擕家往
三十年來負汝多憶壻夢魂逾紫塞傷兒涕淚滴黃河
(余視學貴州出都日次子盼孫忽殤宜人思之往往垂淚)浮生本擬難重見卿咏飛
蓬我荷戈
百齡原未敢輕求妄冀同將甲子周昔日望夫幾化石
他時喚婦怕聞鳩裏屍馬革吾曾具滴淚牛衣爾尙收
奉倩過情蒙叟達悟來一笑欲忘憂
常將家計一身支甘苦誰人得盡知慈母羹湯調隔日
(宜人自都中回母莊孺人年已九十宜人日饋甘旨不絶)兒曹衣履製隨時輸官不
待催租吏掃室先延課讀師可惜了無情緒在譜他遺
事入哀辭
深閨解笑元才子捷徑行纔冠百僚尙詡俸錢逾十萬
可知名節墮終朝偶思卿語閒中涕頻把生魂暗裏招
我亦營齋更營奠居貧未改舊簞瓢
一種傷心譜不成畫眉窗外繐帷横何堪枕冷衾寒夜
重聽兒啼女哭聲隻影更誰憐後死遺言先已訂他生
無眠轉羨長眠者數盡疎鐘到五更
客中雨夜不寐起坐讀吳祭酒錫騏近所寄詩
誰憐奉倩最傷神起坐披書屢欠伸垂老僅餘囊底智
獨醒時啖果中仁閒將晴雨占庚子未許雌雄判甲辰
(祭酒與予同舉鄕試并同庚故戲及之)正是客懷凄斷處玉梅窗外影横
陳
十二月十日同徐逹源待詔陳煐理問唐在簡潘眉沈
翿三秀才呂英馮珍兩上舍遊故宫傅周元理宅後
五𤱔園率賦
我來黎里鎮冬杪意淒肅悠然思縱眺退傅存老屋維
時欵戸客笑語聆皆熟攔門富烟水惜尙少喬木尙書
曾一面歸棹昔何速休神家衖日久已鬢毛秃死有五
𤱔園生爲八州督同時弇山叟亦復振英躅俄焉大星
隕倏爾故巢覆並看饒遠略獨此享殊福無端判豐悴
誰得識倚伏去去訪墓門靈巖北山麓(畢宫保墓在靈巖山麓)
贈徐逹源待詔
居鄰水國號山民校勘陳編事業新官爵偶同文待詔
唱隨欣得管夫人(君配吳夫人亦工詩有寫韵樓集四卷)買書&KR0657;好通支
港寫韵樓高絶點塵屋後女桑三百樹不妨來訪異時
春
䟦屠秀才掞䱐燈筆談
吳江書生授徒畢不朽思憑退毫筆文章李益詩韓翃
鬼董狐兼作三絶比來作家殊可商數日便已盈巾箱
春秋三傳閣上束委宛一册匳間藏豈知著書人貴在
義創獲陳編盤盤出心得世事悠悠嗤耳食元之又元
倘難冀譌以傳譌究何益韓陵碑外呼以驢沈約傳中
嗤作賊游談縱欲宗儀衍邪說遠不如楊墨仍矜信手
書一寸可畏當頭法三尺汗牛充棟出不休郢書燕說
吾所羞流傳縱復屏不視雅爲世道人心憂掃除一切
斯政要昨者竟煩
天子詔(近有諭旨銷禁說部等書)從兹委巷絶傳布不與俗儒資
語笑六經置案廿史陳吾儒事業本有眞見聞自此可
畫一風俗或者歸眞醇君之此書我所喜有勸有懲非
衆比因君發我所欲言白日當空照窗几
阻風二首寄吳祠部蔚光
&KR0714;年心跡閑如此爲訪知交屢阻風料得故人吟案側
寥寥先有夢魂通
燕然日日荷戈馳苦憶孤蓬聽雨時何幸望湖亭外路
阻風中酒更題詩
偶成
俗儒不知古亦復不識今喜作經世書何异聾與瘖聖
人旨昭昭不向六籍尋沉埋語錄中痼疾旣已深事故
紛叠來隨俗而浮沉仍然嗤老莊又復哂向歆一册挾
兔園更詡工詠吟遐哉鍾子期何可託賞音
阻風二日隨地泊舟率書所見四首
昨㝛吳淞營今㝛海虞鎮官塘咫尺不得近且向波心
侯風信雪花夜半縱復横一燈如豆寐不成老龍窗外
欠伸立來聽五夜吟詩聲
一村無十家屋背皆黃蘆村前村後集釣徒衣食總靠
門前湖大魚網得愁無法倔強先將石砧壓魚多市遠
不値錢時割銀鱗飼花鴨
人蹤旣已稀犬吠亦不聞舟移一村復一村對面忽廹
前朝墳荒碑半埋難卒讀落月正縣墳上屋多年翁仲
欲出行石馬石羊争尾逐
一舟依魚梁一舟衝蟹籪鴉巢紛披鵲巢亂風急&KR0657;&KR0657;
欲登岸淸晨糴米路復遙蠟屐險欲經危橋&KR0657;窗飽飯
無一事行客水鳥皆無聊
山村雜咏
&KR0714;冬已見蟄蟲蘇晝暖無人詣酒壚看徧市橋春帖于
家家都已寫神荼
豬欄鴨栅護偏牢柴積先逾屋脊高一事轉驚除夕近
堆盤春餅襯年餻
蠻方聞未息烽煙(近聞廣東復有會匪蠢動)造物恩于此地偏但得
臘頭三寸雪江村又可卜豐年
江鄕歷盡更山場蝦英都看入市忙曉日淡黃天淡墨
竹梢先已逗春光
自吳江歸取道宜興舟次値同年邢大令㴻話舊卽席
賦贈
前年西子湖同訪孤山鶴(戊午冬仲在西湖把晤)今年鼔歸棹値
子鷗波閣我行萬里歸兩年君官一縣還未遷卽今大
吏舉尤異鞍馬結束行朝天官舟初停我亦泊意外値
君殊錯咢山陰踏雪訪安道西陵遇風獻康樂分張久
已慨班尹同泛近看追李郭君才轉以繁劇進我境苦
從憂患縛吟詩不已復著書(君前著全秦藝文錄近又欲緝宋會要官齋聚書至)
(三萬卷多有藏書家所無者)萬卷總爲秦風儲精心復緝宋會要俗
吏百輩誰得如邇來𫐠作殊難說往往著書成頃刻惟
君畢力究經史餘事猶能及金石家山憶在古隴西(君家)
(在階州)近聞尙未歇鼔鼙秦川之中血没腕白日已有妖
禽啼怪君語及顏色惨日日心馳到關陜飛書走檄君
最慣殺賊持刀我尤敢瀕行索我輿地編我今學業荒
可憐投荒來去絶吟咏卽有亦不如年前昨來歷徧甘
涼肅荒翳從誰借書讀河西子弟多才俊健筆尙須資
卷軸君駝萬卷歸秦階可作隴右藏書家開門看山閉
門讀課子暇日還吚啞妖氛銷盡山容爽隴底平平亦
如掌秦中山川我神往挈杖來遊異時儻
夜泊
忽風忽雨入黃昏繫艇聊從古樹根五夜單衾驚驟冷
卅年舊夢喜重温荒途似訝非人境密意憑誰寄鬼門
我巳傷心不能說更聽鈴鐸語荒村
十二月十八日吳祠部蔚光招同邵聖藝封君孫原湘
席世昌邵三孝廉雅集小湖田館卽席分賦
小湖田館値年&KR0714;難得詩人六輩閒映雪半窗聊讀畫
衝泥雙屐罷登山休官未免仍憂國荒飲何曾更閉關
尤喜賊氛消咫尺符離城外戍兵還(昨㝛州鹽梟戕官滋事江蘇巡撫亦)
(領兵至徐州防守適聞事已大定兵可撤還)
打冰行
&KR0657;頭&KR1201;冰如戞玉&KR0657;尾打冰如擊筑一冰飄來大如斛
&KR0657;尾&KR0657;頭手皆束北風如虎冰所憑冰面又復添層冰
嚴霜一層雪一層照燿白日初東升枯樹灣白楊渡舵
樓指點鑿冰處鼻涕先驚作冰柱
守凍雙河口竟日對錫山喜賦
平時祇覺山容峭不識玲瓏石千窽今晨看山山益奇
九峯高處鳥不飛半宵稜稜朔風驟雪壓白雲如絮皺
更&KR0714;缺月上嶺時雲白與雪光参差霜加濃雪增厚襯
得空林鳥巢瘦三日凍雲難出岫
小除前一日祭詩作
過江名士渺難求温嶠居然第一流懶把黃金鑄生佛
閑栽碧玉繞新樓(時于屋後築一小樓先期種竹以待)升歌尙有兒能讀
斗酒先無婦可謀誰更殷勤送梨橘(蔣宜人在日余夜飲歸必預儲梨橘)
(以待)末經沉醉已生愁
癸亥元日影堂祀先感賦(時蔣宜人亦祔祀)
收拾全家畫裏看愁從紙上話團欒如卿又已&KR0724;成軸
只我何時定蓋棺殘臘雪封梅蕊白玉更風颺燭光寒
朝参久罷朝衣典野老應知禮數寬
新正十九日趙兵備翼招同莊宫允通敏劉宫贊種之
曁舅氏蔣檢討蘅湛貽堂雅集適同年曾運使燠過
訪遂并邀入會並詞館也兵備作三詩紀事余依律
奉荅并寄顧修撰皐莊吉士騂男謝吉士幹(是集本約三君)
(修撰以道阻二吉士以屬疾皆不至)
堂高眞認大羅天五輩飛仙一謫仙同羨玉皇香案吏
仍参絳縣老人年(檢討舅氏以年過八十賜第)巳甘名士稱龍尾(里中)
(同館余齒居末)曾與將軍導馬前(余謫戍伊犁將軍每出多使余前馬)今日蓬瀛
重預會尙疑枚乘是張騫
一院陰陰覆薜蘿淸談原不沸笙歌筵前客尙遲三少
(修撰及兩吉士)座末人猶冠七科(余于詞館爲後進然下距壬戌新及第諸君子已屬七科)
(前輩矣)選日早欣傳里䣊使星偏欲駐巖阿(運使以公事赴吳門歸塗)
(阻凍留㝛余舍)揚州金帶圍休羨只此梅花瑞氣多
屈指先庚與後庚(兵備以庚午鄕舉余以庚子前後却三十年)迢迢卅載許
齊名登科記憶蘇和仲諫獵書慙馬長卿九秩乍開稱
晩進(檢討舅氏年巳近九十宫允與余皆舅氏執經弟子)一堂分半禮先生家風
雪窖冰天慣敢詡鑾坡世澤淸(先文敏謝啟有父子相承四上鑾坡之直云云)
(用及之)
是日座上有懷孫兵備星衍復成一律卽呈諸前輩并
寄兵備
白門旅客亦詞臣却望歸帆已浹辰坐次尙虛三袐閣
飲中原擬八仙人居然皓首稱先輩同向青雲逐後塵
兩度木天高會好占他&KR0714;臘與初春(前歲臘八日李廉使廷敬于吳門作)
(高會坐中同館亦有入人吳祭酒錫騏范編修來宗李糧儲奕疇孫兵僃星衍李太守堯棟張吉士漙曁余及)
(廉使也)
十三日約蔣二廷曜出東郭看迎春
今朝却喜値花辰(是日梅始放花)晴雪能消隔歲塵却約白雲
溪畔客試燈風裏看迎春
二十四日小窗獨坐聞慧超巨超蓮艇三上人已扺西
郭卽欲過訪喜賦
簿寒開南窗默坐苦不樂忽聞三上人遠到慰離索閒
雲西北至並落天際鶴呼童掃三徑先把長帚縛溪邊
梅樹古細騐開與落山人庭宇窄略復具䟽鑿更生新
作齋卷施昔名閣沿階攤坐具相與話寥廓未知江上
艇能得幾時泊蕭然忘世味蔬止辦藜藿飲罷訪定僧
(謂天寧寺了月方丈)連翩出東郭
二十五日雨中同三上人至紅梅閣探梅小憩
久晴旣望雨久雨亦望晴街泥滑如油擕屐忽遠行一
樓入虛無三面柏作屏沿階石狻猊色帶苔蘚靑中藏
全眞廬翛然誦黃庭遠挈開士來勞此道侣迎淸談忽
移時天色又已冥仙人旣飛空梅蕊亦不馨(時閣後古梅凋落殆)
(盡)朔風擘衣裘難臻檥舟亭惟應栴檀香歸塗訪天寧
蔣宜人亡已百日感賦一首
生離每經年死别又百日感此泉下人時添鬢邊雪薄
帷風乍舉暗牖燈自滅如何傷心淚先作冰柱結椒漿
聊此奠時物爲卿設笑言猶在耳音響已終絶明明稱
共命惘惘冀同穴行築土一坏衰年願方畢
邢大令㴻松林讀書圖
作宦已十年讀書近萬卷仍然勤吏事訊讞無剩案時
移六經筆頻寫五花判精嚴吏胥懾事事取心斷輕囂
吳下俗近已樸而愿公餘仍泛覽官廨若經館寧惟勤
載籍百氏悉貫串太湖三萬頃此縣實南岸旁通苕與
霅百里足漑灌官淸放衙早嵐翠塞庭院挹兹淸遠境
迥異繁劇縣松靑三面列竹綠四時看官賢旣如此多
士亦競勸曾聞哲人訓仕學本同貫作吏卽廢書彼哉
何足算
二月十七日早至淩江閣久憩浣梧道士爲招張高士
鉉郭孝廉堃早梅花下小集于生淵昆仲聞信亦至
日昃更放舟至金山駐江天寺看夕照作卽寄浣梧
道士
淩江高閣平明開横江一鶴先飛來扉聲殷然磬聲落
道士迎門亦如鶴修眉長爪彈素琴朔風泠泠絃上音
張生郭生住咫尺招我花下同披襟花當爛漫人惆悵
萬事不如花未放初春閣上景亦幽春酒初濃月剛望
于生來從第一村拜浪先復驚江豚忽然興發欲西去
挂席日昃來山門一山遊完屐方駐樓小如船欲同住
回瞻閣勢尙隱然却在斜陽正紅處
江天寺晩步
一曲中泠泉至此波始闊多年石贔屭筯理巳欲活豐
碑八尺柏木韜壓岸不使黿鼉驕靑霞赤日叠絢采神
物終須走東海
西來閣夜㝛
一菴名西來圓月向東出江空遥夜永雲水四邊徹僧
樓一一高挂空倦客似鳥投樊籠三更以後羣動息萬
夢並落蛟潭中
曉登慈壽塔
孤笻摩靑蒼一塔壓白日棱棱開四牖絶頂海門出濃
雲浮江帆不舉江北江南洗春雨高寒鐘磬已絶聲自
在一鈴天上語
頭陀巖小憩
墻頭開鳥巢墻下出蟻垤天風飄客下已復扺石室莓
苔靑靑石色赭人語依微出巖罅隂房舉火照始驚百
歲枯僧蟄其下
方丈僧出宋蘇文忠公玉帶見示並恭讀
純皇帝御製四詩敬賦三首
八尺囊裁宋刻絲雕盤中有上淸詞平生不合時宜處
輸與團團碧玉知
七百年來步後塵乘雲游戲任天眞更從以上推前輩
只有金貂換酒人
蓬萊謫下已多時肯向紅塵挂一絲莫笑寳山空手入
髯翁留帶我留詩
二月廿四日程文學贊皇吉士贊寧王上舍豫招往平
山堂探梅卽席感賦一首卽寄汪司馬端光廣西并
近柬儲明經潤書汪秀才文錦
花朝已過十餘日梅枝纔抒三兩花舍舟登岸一展眺
今我三復悲年華浮雲變滅誰能說轉憶䢴溝授經日
當時白袷諸少年眨眼忽驚頭盡白汪生憔悴(秀才文錦)金
生死(高郵金明經蘭在揚州日皆寓秋雨菴今久下世)秋雨菴中土花紫窮邊
遠宦今何在(久不得汪司馬端光消息)三歲不貽書一紙岡南岡北
梅花村何處可覓詩人魂他時鶯燕亦惆悵覿面已少
前時人新知雖多故知少百歲交情願相保徑草猶稀
敗葉深林禽已老雛僧小花枝映水作淺紅沿岸更溯
東南風回舟擬向虹橋歇凖待四更山吐月
古意十篇奉酬范文學棠見贈作
西山望東海東海何茫茫銜此木石來力苦不自量何
補涓與埃口舌均已傷靑鳥昨獻規與世期相忘
與世而相忘在我殊不敢閒居緬前哲所慕莊與黯平
生攖世事又苦知識闇欲獻封禪書將毋近于諂
諂旣不可學戇亦不敢居東溟及西洋三萬里有餘一
身周其間力竭敢告劬自非覆冒恩詎返先人廬
維兹先人廬經始已卅閏感此聖善恩頻嚴義方訓童
年粗有識先戒以千進奉此庶畢生敢稍逾尺寸
妖氛昨已殄欣此海宇寧耕鑿率厥常時時詠升平兒
曹能讀書僅令畢六經留此樸魯風長爲聖人氓
河汾伊洛間風氣一何質齊俗愧未能先以訓十室故
人從政久半已遁仙佛獨善良所嘉于人貴求益
波流何迢迢熠燿亦裊裊經天日月星明豈藉腐草所
悲微末質志欲燭昏暁不畏霜霰零衝寒出林杪
頻年筋力強日出逐羣動雖耕東海田時有北闕夢投
荒獲歸骨
恩渥亦云重懷抱尺一書時時隴頭誦
平時苦諷誦暇亦窮幽尋尋源酌其流間憩嘉樹林此
木經卅年綿綿甫成隂乃知造化功生物具苦心
仙人海上來貽我縑數尺蟲書周四角字古不能識緘
藏何敢讀讀卽三歎息中有經世言今人豈能得
汪上舍璨自泰州枉道過訪不値郤寄一首
君居海陵倉我客江瀆祠相隔祇百里聞聲久相思故
人昨復貽新詠聞說薄寒成小病梅花香裏倘復來同
聽茅菴六時磬(講院旁卽僧寺)
二月晦日家太守梧招同族子瑩族孫維德小集梅花
下用少陵示從孫濟韵見投率酬一篇卽用來韵
東風被郊原寒久氣已温泠泠疎梅花宛宛成一村窺
檐兩三株樹古皆蟠根吾家太守賢花下羅盤飱招邀
數宗盟情話逮日昏宗支雖已疎誼則視弟昆同登三
榜中敢云齒末孫吾家歙之西里有通德門峩峩忠宣
公品望自昔尊平章及簽樞畫象今尙存所願子姓賢
遑計泰與屯我頃荷戈來縱談及昆侖冰天雪窖中氊
酪亦雜吞得預合族筵詎非
大造恩興到酒反疎頻頻覆空樽(時久已節飲)
閠二月朔日曾同年燠招同人至平山堂探梅歸途値
風雨漫賦一首
今年花信何太遲採梅幾及修褉時寳珠木筆絶消息
風裏未見垂楊絲長春嶺畔花千樹縞袂紅&KR1149;出無數
仙人間有萼綠華(時綠梅數樹尤佳)一湖波光飛上花花光炫
處波光暝隔岸山容恍如病花前舉酒不得休花外時
浮一聲磬東風吹香香乍回雨脚似妒花齊開乍開乍
落止一日千點飛入黃金罍花香方濃酒香續消得千
條萬條燭主人愛客客亦豪風雨何嘗敗花局一更初
聞柔櫓聲二更分燈入北城三更濃香袖中起客夢猶
疑殢花㡳
秋雨菴
溪花紅不然溪水綠無語曈曈日影中似有蕭蕭雨竹
聲穿戸水到門三面皆有春人墳春人墳上梅花發烟
露濛濛棲獨鶻
鎮海樓
一樓枕䢴溝江水出其右到來東海聲已復走南牖炊
烟十萬攢郭門窗隙下瞰千帆奔樓頭城上紞如鼓風
急三更遞江浦
江口喜遇焦山僧巨超賦贈一首(時巨超將從焦山移主山陰縣玉笥山方)
(丈)
欣逢一棹入江灣與話春波浩渺間笑我轉成僧退院
(時余以性疎懶將辭楊州梅花講席)羡君眞有術移山何妨講席頻南北
更擬名區遞往還爲語若耶溪畔客忘機何似白鷗閑
題秋海棠卷子卽贈金秀才學蓮
醉完春酒醉春茶三十才人鬢欲華滿砌海棠雙瘦影
(時君已兩次悼亾僅擕一姬寓維揚)傷心人看斷腸花
江左孫郞最少年每吟詩輙問靑天(君詩筆絶似吾友孫君星衍少時)
此才只有君堪替合跨茅龍綂衆仙
初至梅花書院
横舍東西竹柏林暫停行笈事披尋二分明月三生夢
萬樹梅花一客吟閱世更須堅晩節傳經先已負初心
枕流潄石吾寧敢且與同堂惜寸陰
史閣部祠
尙餘坏土枕荒汀冡樹蕭蕭戰血腥末路愁呼大丞相
初心思挽小朝廷時危未可無安石事去先驚有隕星
擬把烏金鑄螭魅馬程番與阮懷寧
淸明日招同人各擕一壺一碟至艤舟亭小集酒半崔
三景侃以事先去餘十五人並至月午始歸分韵得
闕字
十五地上人十五天上月花初紅欲膩月正圓不缺相
招花下飲佳節興超忽空濛柳絲外水綠鑑毛髮閑汀
三五轉怒草生欎勃亭亭辛夷花香氣盈十笏盤飱隨
所見各各辦嗟咄無愁觴欲罄門外酒旗揭人生歡會
少半又感存殁黃生(景仁)久埋玉莊叟(寳書二人皆昔時同遊者)又歸
骨神仙吾嬾學況肯事禪窟餘生益疎懶久已罷于謁
惟餘花月夜往往興孤發客來常不速客去亦倉猝崔
生逃席半瘦影竄林樾追之不能到足滑致顚蹶其餘
凡幾輩杯底任汩没天空亭月午淸響益疎越空明無
障礙醉影自宇兀終當跨茅龍矯焉歸玉闕
舟行
一道溪流之字斜阻風阻雨路尤賖桺絲綠入船艙內
爲泊橋頭賣酒家
泊楊家港
小樓三面花光顯分半紅深半紅淺濛濛三日春雨絲
浸得鵓鴣巢半偃沿階細艸三兩叢艸心更比花心紅
一雙燕子乍前郤似怨簾角西南風
過三塔蕩
花光照夜都無隙帆底略聞香氣息三層簾外軟東風
開到桃花已無力紅窗一扇紗斜破夢裏驚聞紙鳶墮
湖波添得尺五寬胡蝶驕戅飛不過
扺銀林垻
溪流南北都如箭風急争飛萬花片愁看上埧亘高淳
不使中江走陽羡沿溪水瘦湖水肥水影分上征人衣
一帆如龍忽東去劈浪欲上桃花堤
渡小南湖
南湖雖小卅里周水面亦復分三州濤聲忽濺柁樓上
挂席風急知難收舟輕半日穿湖罅雲氣靑紅不知夜
鸕鷀方欲飛入雲激電正穿雲脇下
廿一日扺宣城偕淩教授廷堪戴孝廉揚煇曁蔣表姪
德培至城南看桃花値雨
此花綻日征帆開看花直到宣城來泥中處處留鴻爪
花笑征人在家少官河一路春雨絲嫩寒莫厭花開遲
紅紅白白競顏色敬亭山放朝晴時山雲靑黃水雲墨
襯得此花成五色看花人憶卅年前花亦嫣然念疇昔
城頭細草已若麻坡底正謝紅山查固知地氣輸不盡
餘力尙放山鵑花雨聲蕭蕭走西衖多半春陰壓衣重
幽人過暁尙未醒小閣三層結春夢
蘭石桓太常墓
古戰場邊置古祠祠旁荒冡柏参差猶疑上厠銜刀䜟
想見攖城伏節時一瓣心香留故治萬年遺臭付佳兒
孝侯生札充生勁天道從來未可知
重至洋川書院
依然林鳥喚春風三面晴窗落采虹採藥僮歸靑嶂外
著書人老白雲中東山未肯隨安石北海憑誰問孔融
衰病漸將忘世事經旬不更展郵筒
山居雜詠
白露零有影白雲流有聲静中一相値倍覺幽興生我
欲過石橋眺此殘月明行穿竹柏中疎鐘已三更空際
飛瀑來忽向足底横
一月不出門驚筍折衣架偶然窺北牖竹密已無罅山
中春仲月氣已若長夏生徒增日課所幸仍有暇意欲
校道書閒從佛樓借
樓居一何高高出雲百丈樓前芳草地一片綠如掌擕
燈坐深宵空此一一想竹梢穿入牖坐久不獲仰破曉
山鵲鳴官蛙始停響
我從居山中不復關世事所苦剥啄聲郵筒有時至經
旬及逾月排案已鱗次預擬欲别山從頭一披視案塵
僮不拂聊用一相試此僮有機心不遣案旁侍
受業(吕培譚正治)校字
