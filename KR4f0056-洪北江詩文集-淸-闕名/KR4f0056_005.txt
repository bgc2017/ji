更生齋詩卷第五
陽湖洪亮吉著
箬嶺授經集
勵志詩三十首
獨木可製棟乃反裁作橋獨木之橋心焉摇摇獨木可
立柱乃反刳作舟獨木之舟或沉或浮
天形不知以農爲師地圖或溷引商参問欲知古詢及
賈欲通俗訪及僕
羅網待物不擇飛走資格縳人不問賢否
慢神無福諂亦如之不慢不諂是爲得之學佛無益毁
佛無損不佞不毁逹人所允
萬燈雖明不敵一星九流雖精不敵一經星晶瑩海宇
寧經習熟治術足
荈佐飲菸佐食腸浸滛口呼吸一火攻一水厄消肌膚
鑠精液
一家飢寒優及里䣊四民飢寒憂及君相
靈狐狺狺善惑世人神祠穴久不媚土偶林禽剪舌巧
過百物有法制之禦以木訥
身欲死藥不靈心欲死語不經語不經神殛之藥不靈
鬼殺之
我欲上天祇憑一梯天之高高梯則巳低我欲渡河祇
結一壺河流湯湯壺不可泭
以力養人力懼不展以心養人活及無算以財濟世財
有匱時以言濟世利無窮期
妄思奇福必得奇禍妄思窖金必至家破
龍行雨聲不聞龍出聲雷卽嗔鵬摶風翮不露鵬奮翮
天卽怒
我所思在九域以外九域旣窮天地何屆我所思在萬
物之究萬物旣究孰持其後
心無欹傾不畏震霆行無疵累不畏社鬼社鬼所摶必
非強梁雷火所觸人或不祥
齊三士可稱勇伏劍死不旋踵魯兩生可號儒叔孫先
不能汚齊三士誰可敵田横島五百客魯兩生孰可同
哀平中楚二龔
衣無複單難以禦寒家無法紀難以服官衣之有複潤
及肌肉家之有法化及鵝鴨
惠人升斗莫惠以口殺人刀戟莫殺以舌口惠人怨必
叢舌殺人巳必凶
妖禽九頭妖狐九尾顧首顧尾不見可喜抃鼇斷足形
天斷頭時起時舞不見有憂
盗賊水火不過家破飢寒困窮一身之凶妒賢嫉能殃
及孫曾利已害物禍至殄滅
環堂而行跬步有幾行之不巳可積千里索書而觀書
苦易竟循環讀之義乃不盡
欲身不病無與物競欲身無災與物共財
檻虎縱馴不使導遊吾誰與偕岸有白鷗籠禽雖俊不
與論心吾誰欵曲案有素琴
不隨俗可挽俗不趨時乃捄時
父母存苦賤貧虀鹽蔬菽日以奉親父母逝感遭際錢
刀錦綺僅以營祭東流滔滔逝不回西日宛宛誰能追
行持形骸入蒿萊元堂幽扃永趨陪
鵬六翮難傅天蟲百足難陟巔終爲人所嗤不爲人所
憐
百步之内必有嘉木吾拜松竹重其先拔俗一林之中
必有飛翔吾拜烏鵲重其不出鄕
一身之事妻孥不詳欲告我友又苦各一方百年之中
半不居里惟蠧魚追隨見我輒喜
喜飲海水喜食海魚春夏卜居無逾巨區喜餐湖淥喜
采湖菱秋冬讀書宜傍禹陵
鏡不留物影過卽滅世不待人事去卽陳浮雲激電生
滅何速視世以心不視以目
壬戌新正九日吳封翁端&KR0595;等邀集世經堂看梅作
昨夜羅浮月微黃挂屋端居然半間舫釀足十分寒殘
葉樹頭墮古香枝上探花前兩年少吹笛勸加餐
十八日偕陸孝廉繼輅莊上舍曾儀黃秀才載華至城
東檥舟亭探梅回集卷施閣小飲卽送孝廉北上
東風纔解凍北風又飛雪已傷靑春遲復與友生别陸
郞卅載同鄕里早歲聲名日邊起蝶夢莊周昨已醒牛
醫黃憲今誰比三君一例皆少年各矯健翮凌風前流
光眞慨熟羊胛壯志欲餐生彘肩嗟余病巳經時臥五
十五年殫指過范雎脅向生前折荀偃頭從夢中墮閉
門且學楊子元精義一一離言詮雪花六出梅五出日
月右旋天左旋因兹悟徹無生旨大地春光亦如此要
從鶯燕識春秋不與蜉蝣共生死燭光千頭淚百堆日
昨畫鷁從東來(元夕城東戚墅堰有競渡之戲)天門一笑卽飛電地軸
半拆驚轟雷閒門却倩梅花守掃徑惟應待良友二頃
雖無陽羡田百壺且中山陰酒東門之東花幾株草根
樹皮春已蘇大姑城訪東晉刹少伯河接西洮湖荆湘
米價平難得楚蜀軍書尙馳驛燈火初回眼已靑干戈
乍歇頭先白八角籬門尺五汀暫時分手若爲情南行
欲趁鳬溪棹北上先題㕍塔名
將至洋川書院先詣郭北謁别先塋
經年方覺定羈魂松栢蕭蕭謁墓門已分頭顱行萬里
(昨歲蒙恩免死遣戍伊犁至戍所將軍又欲行法亦荷聖恩以免)僅留皮骨反孤
村長愁擬共張平子妙德慙無袁愍孫揮淚更從原北
望鵓鴣聲裏上朝暾
過東垻
已斷中江路銀林五垻長水難歸震澤波轉宇丹楊别
派分天塹低圩減地糧(五埧成高淳諸縣遂爲澤國前明遂奏減地租派入宜興荆溪)
(等縣)臺濛遺事在三復感滄桑
花朝日阻風江口望采石太白樓咫尺不得上
今朝花朝無一花今夕月夕亦無月因之酒人無酒飲
空向酒仙樓畔歇沉思往事心內傷陳劉應徐均已亡
(謂三十年前學使署及沈太守業富署中諸賓客如邵學士晉涵高孝廉文照汪明經中諸人)我前同
公謫夜郞意外復得還江鄕眼中千里與萬里只坐沙
洲慵不起忘機雅有忘機伴鵯鵊鷺絲飛不巳君不見
江源亦出昆侖中往者險欲探奇蹤(伊犁去昆侖䓤嶺皆不遠)豈知
勞人家住海東岸江水過我始得東朝宗犇馳歲月方
三載江水未移靑鬢改竹帛偏憐壯志虚乾坤剩有詩
名在二更月出斷厓口遠道呼童復沽酒花時雖無桃
杏花且向原南折新柳
涇縣道中夜宿
春山一路幽蘭香菜甲遠襯斜陽黃藍輿時向杏梢度
薄暝尙欲穿層岡一山初平一山出怪石總從頭上突
却到山溪夜已闌橋南一樹花如活
過茹麻嶺
茹麻嶺南無隙地麥隴盤盤上天際靑松陰裏紅杏花
波影日光微覺膩疎疎一樹闌干右燕剪未來蜂已逗
晴空復聞喚雨鳩呪得一角陰雲浮
行次桃花潭山店看杏花作
整整斜斜劇可憐桃花潭側杏花妍銷魂樓上三更雨
似畫江南二月天小語未妨留睍睆間情只欲惹鞦韆
慈恩回首眞如夢露冷烟殘又十年
山坑道中
雲乍離山日向晨浣衣津口淨無塵不知頭上花齊放
祇覺遊蜂戀美人
扺洋川書院
來路雲已遮去路山復塞山禽亦分界飛不妄南北惟
愁山外事傳到此山側預戒五尺童不延山外客
追思荷戈地亦有萬仞山但覺白氣周無此靑彎環攤
書向檐前鳥語殊綿蠻勞攘三十年獲此一歲閒
生徒十數人曙卽攬衣起周廊聽書聲都穿白雲裏與
談前世事一一盡色喜所愧學業荒欵門來不已
樓前半𤱔花紅氣通八牖朝霞復相間赤白分左右欣
兹讀書暇時亦陟岡阜日昨山雨肥園丁獻新韭
詠亭側海棠
薄暝行山坳花氣籠一谷紅襟一雙燕守此花畔㝛紅
紅白白競半春只此花態尤淸淳亦如名姝善守身豔
極不欲銷人魂一花初開承一葉葉上時時綴胡蝶雲
紅露白夜不眠要看殘月來花前
曉起看梨花
一白疑無影亭亭物外斜祇宜將暁月襯此欲開花飛
瀑空相照幽禽静不譁闌干兩三曲何處著春華
山樓喜雨歌
一月不雨憂三田四山出雲高接天雨聲似挾海潮至
一夜迸落山窗前山中懸溜本數重添出百道如飛龍
喧聲忽然入室中欲挾床几淩虛空漫空花雨尤堪訝
桃花李花成陣下海棠可惜昨始開連蘂都飛北窗罅
園丁失喜農師幸風伯差嫌煞風景翻盆雨驟晴亦驟
北斗仍看挂松頂沉思往事聲暗吞憶昨雨急趨烏孫
竄身無地得空穴雷電又入&KR0679;驚魂雨行作雪夜若年
我僕尙滯南山巔羊裘濕盡不得脫指凍欲裂饑腸煎
卽今生還萬事足況復眼前書可讀雨聲風聲縱淩厲
足不下床頭戴屋君不見雨餘濕翠復幾堆曳杖更欲
登層臺老饕無端笑口開明日驚筍登盤來
山館静坐憶孫大星衍(戊戌年曾共隨學使者按臨過此縣境)
峽號壎箎澗響琴卅年前事一追尋巖腰柳尙凝靑眼
谷口蘭眞愜素心偶尔塞翁悲失馬依然山館仿來禽
舊遊十輩今誰在最少如君白髮侵
將至旌德趙兵備翼枉詩相餞未暇報也山館無事戲
作長句柬之并約同遊黃山
逐臣初歸戀鄕土日日醉眠腸欲腐有花卽向花前飲
不問誰賓復誰主少年英英丁與陸(明經履恒孝廉繼輅)跌宕文
場氣頗粗就中我敬西頭趙七十高年健如虎哦詩一
字不相讓往往雷霆雜吞吐牡丹八首尤奇絶老筆轉
能生媚嫵百年文獻差不愧一輩賓朋試重數忘筌莊
叟善高論(中允通敏)荷&KR1257;伯倫稱大戸(舍人召揚)沈吳近又結詩
社(廣文元輅封君端彛)劉蔣頻招宴花圃(太守熊昌摠鎮烜)賽神我憶月
廿三(去歲二月廿三日清明)競渡人喧日端五波光已覺淨如綺
筆力復看強過弩座中詩派判唐宋壁上兵鋒看秦楚
危詞縱累十二碁定律不差分寸黍便教長樂嚴刁斗
敢與淮陰鬪旗鼓強梁幾欲扛周鼎弱肉何堪試蕭斧
叢譏杜老作詩瘦轉學荀卿著書苦此來百里程迢遞
實避千言氣莽鹵仍擕季豹同趨塾(時挈兒子符孫人塾)未碍伯
鸞居賃廡萬山已距南來轍一屋祇開東向戸三天子
障肩堪並五老人峯頭復俯(九華山距此不及二百里)雲光破暁嵌
眉睫淸氣歷時充肺腑耻同詞伯競壇坫可許散仙居
洞府狂遊尙未卜時日鄙意終須待儕伍我餐黃獨纔
匝月君跨靑驄去何所(時聞有吳門之行)名山欲入先鼓興此
老若來當步武朱砂泉記仍可續紅杏原詩不須補緩
程水定由靑弋回路嶺仍登白紵狂思策蹇升龍脊醉
或然犀燭牛渚餘閒并可覓酒人(陳巡撫淮近寓居蕪湖)得暇未
妨談食譜君如爽約當有說意必兩端持首鼠蹤疲旣
畏行客笑句劣或恐山靈侮興公果係天機淺安石輙
爲人事阻縱然曳踵看山色應悔埋頭住江滸溪南帆
席不肻挂屋北降旗定須豎歸時擲示一巨編讓我長
歌擅今古
登山半小閣
一閣瞰四山缺處望箬嶺山坳一千戸歷歷若居井白
雲穿入牖曉夢尚難醒幾家晨爨早烟縷上山頂烟光
觸花氣倏忽暗朝景獨坐心轉淸憑闌試新茗
山下訪友
門前古樹分向背千枝百枝鳥聲碎有時出屋不及冠
頭上白雲如可戴興來欲訪溪南友水鳥鷺絲分作隊
橋心甫過魚驚竄瘦影亭亭嵌波內南山雲晴北山暗
坐覺一窗殊顯晦野人留客頗勤懇手剪靑靑一畦菜
家貧不諱瓶無粟舍北村南總堪貸飯餘一晌眠初熟
倏忽怒雷喧水碓竹中一徑穿曾慣人去鳥來都不碍
零星舊事談難竟送過前溪步方退爲言山僻有一龕
明日倘來堪晤對
侵曉送客過嶺
孤帷隱一燈行客尙未起殘月下北山寥寥犬初吠
一峯抱一峯劣徑入隻騎十里吹濕香原空瀉花氣
偶成
鳥聲不下樹蛙聲不上山夢醒聞衆聲寥寥隔層關前
宵一雨山光綠添得水聲飛上屋三層閣倚百尺松飽
聽日午唫蒼龍
連日風雨花事零落殆盡牡丹芍藥尙無消息感而有
作卽示諸生
岡北岡南厭登涉十日看花都作葉風飄萬朵無一存
隔隴蔬花尙層叠閒情幾日少歸束春夢百番難妥怗
負暄行客乍脱綿驟暖高齋欲搖箑無端頃刻變晴雨
或者陰陽欠調燮名花縱謝柔桑嫩樹上家家有𧖟妾
擕壺挈榼上冡忙劚土四邊封馬鬛茶畦偏多麥畦少
久矣斯風盛宣歙洋川書院挺山半築屋居然象城堞
一瓻我尙遠借書百里最慙争負笈閒繙左氏獲麟史
教倣羲之換鵝帖蜂腰終覺句可商鴂舌半憐音不叶
九經四史孰淹貫八體六書宜涉獵百房燈影遥相射
半里書聲恍如接埋頭已覺遥夜永陟足偏欣上山捷
諸生英英志莫惰春日遲遲睡防魘何時便可放勺藥
此信定難瞞蛺蝶花寬十日五日約香已千枝百枝裛
新蟾屈指黃半鉤嫩蘂關心紅一捻二分纔向枝頭吐
一朵誰先鬢邊貼花前勸我頻擕酒花下阿誰時步屧
醉同山簡接䍦倒雨學郭公巾角墊金罍總向人前瀉
玉笛須從樹頭擪半街月霧籠衫袖五色花光照眉睫
商量却待榴火紅靑弋江應放歸檝
度嶺
一山初平一山起更有一山生足㡳怪峯稜稜都礙履
山鴉啼愁山鵲喜翠柏靑松淨如洗山頭回身望山尾
來路都沉白雲裏天梯初升石門啟已隔下方三十里
山樓暁望
花紅宜朝暾花白宜暁月梨花尙帶殘月光一樹棠梨
已迎日人家分住東西嶺菜甲作花連十頃平田雨後
飛濕光雲朵亦與花争黃
微雨
天半浮雲過山頭暗一重早涼開北牖微雨入前峯已
度三層澗全迷萬壑松冥濛看飛鳥歸樹尙從容
山行
添衣欲出門日色驟晴煦濛濛北原上春氣零若雨斜
穿松櫟徑百鳥頭上語草花三兩種曲折礙芒屨前渡
淺水灘牽衣待儔侶
三月三日憶里中雲溪諸勝
今晨三月三禁烟亦此日風花無一朵淸冷値佳節擕
樽上高阜轉覺鄕思切遥憐池館好疎雨亦將歇北郭
展嫩晴雙橋上新月應有挑菜人延回出城闕
我家白雲溪雲白溪亦漲一鳥溪上鳴千花樹頭放近
移東半里築屋轉相向春來倘無夢夢輙在溪上樓前
楊桺樹闢牖可閒望花落溪水深春人定惆悵
郁李
階前郁李多只惜花瑣碎沉沉春晝影迷客有如醉幽
蘭獨高格開尙與人背梨花嫣然姿亦出桃李内庶幾
顔色淡蜂蝶所不愛三春孰蹤跡一客獨盼睞欣然擕
茗具晴晝看至晦詎忍折一枝夜窗仍晤對
半山看雨
雨聲欲走北風力欲挽西遂令一谷雲分向西北飛風
驚西來雨北走天頂依然挂星斗風聲雨聲入夜昏鳥
歸人歸争一門君不見歸人歸鳥何太急鳥亦有巢人
有笠
大風拔木歌(寒食前一日)
危亭不合皆畫龍怪㡳拔宅思騰空爪牙森森頭角挺
惹得天龍下窺影雨聲飛完復飛雹風力驟回先拔木
飛泉如濤響空谷餘勢尙摧花與竹畫耶眞耶不可知
但見半壁雲分馳雷聲亦自屋中劈照見鱗甲光参差
江南山高水復闊幽處盡爲龍所窟以龍招龍龍卽出
或者眞龍怪唐突黃山之西白嶽東勸翁掃壁更畫高
高峯不爾龍挾此屋飛入雲當中
寒食偶成
伊犁河上値淸明東距關門尙百程今日萬山深處坐
雨花如夢撲簾旌
誰向洋川紀歲華沿門都已採新茶山中春事忙如許
桃李先開半月花
日午山窗睡起遲東風吹夢入游絲愁無一架秋千影
閒煞滿庭紅杏枝
衰遲未敢說春愁棖觸鶯花憶舊遊只有白雲知我意
隨風都到海東頭
偕諸生至下洋川修褉各賦一首
我來已半月未及洋水濱兹逢禁烟節又値上巳辰諸
生學經時用志已不紛相擕勝地來騐此心賞眞聯行
亦無多童冠八九人牽衣過石橋酌蠡向水漘頗感歲
月馳奄忽及草春吾徒勤讀書尤在志行純心性苟不
漓遑計泰與屯朱雲折安昌其氣尙未馴及對嶭贛君
品乃絶等倫寥寥一千年冀欲追絶塵狂狷致失中又
恐戾聖門同堂貴参稽得間盍共陳歸及新月輝陶然
飲芳尊
淸明日望遠
三更白雲四更雨踏靑人聽更&KR0714;鼓鼓聲纔絶人聲優
巳見春衫度林杪濛濛松竹徑尙昏春燕亦復隨春人
風光縱好春人訝似怨桃花已先謝山中一歲止一來
棠棣枝下仍徘徊一旬春鬢無顏色却戴幽蘭露猶滴
洋川曲折徑亦斜沿路喜尋親串家湔裙春水年年好
只惜紅顏鏡中老
階前艸花黃白可愛爲賦一絶
黃黃白白满窗紗破悶聊拈午後茶從此不嫌風景淡
草花能替樹頭花
淸明日憶女紡孫却寄
小白長紅幾樹桃嫩黃淺碧桺條條春光偶到三層閣
客夢頻牽八字橋壻可學文愁病肺兒能涉筆幸垂髫
(謂符孫)他時卜宅烏衣巷(時得孫大季仇札約買宅共住江寧故云)門外川光
卽六朝
偶成
校得南華内外篇晩春巳覺日如年新紅看罷看新綠
正是江南麥秀天
夜起
尋詩似厭春晝忙三更起行百尺廊紅蘭花前月尤皎
白鷺影外天何長樓臺密處欄干複北斗正垂闌北曲
水西一燈行不休夜半已到山南頭欵門殷殷人不識
失喜偏逢寄書客山深不及羅酒漿飯客祇有蔬花黃
主人將眠客復起欲到縣中還卌里
水北三松歌
日日樓上看三松今日甫向松根過亭亭拔地百餘丈
遠望仍疑水邊臥松邊一橋亦千步橋盡松根始全露
盤空夭矯不可名一半横遮水南路松梢沉沉足烟霧
白鶴不來棲白鷺一枝北出勢更奇罩得樓臺復無數
五松中間兩已枯間向岸北尋根株移南倘復十數武
老榦直欲捎浮圖霜皮一尺裂一縫堆得苔錢已無空
風聲雷聲昨倥&KR1555;龍欲出山雷雨踵倒海排山浪齊湧
只有此松兀不動攫拏星辰疑有力回轉陰陽不踰刻
根株盤盤穿入石透出石中枝尙直松聲近樹反不聞
數里外覺驚濤奔鄰翁下見五代孫自說輩行無松尊
愛之不忍手撫玩一月幾回來斷岸君不見四山中間
人跡斷此客此松聊作伴
暮窗看霧
分半山坡枕水涯讀書樓上一燈斜怪來眼界空如許
白霧漫漫蓋萬家
望遠
挑菜湔裙總未曾半旬常自睡瞢騰小桃落盡春無夢
雙燕歸遲夜有燈舊友許貽京口酒新詩都寫剡溪藤
惟餘望遠心偏切月黑高樓上幾層
山杜鵑
十日不出戸杜鵑紅满山始知造化功足補春事&KR0714;紫
藤亦牽花掩映松竹間胡蝶去已久何時復飛還曳杖
一縱觀花露衣上班側聞鄰翁言消息到牡丹有此匝
月紅庶可待藥欄
山中
山中雨半宵三日足淸響蛙鼓亦上山寥寥非意想
卽事
山雲朵朵欲凌空罩得山花處處紅自覺著書心地徹
不知身在白雲中
雨夜友人過訪(友涇縣人)
竹笠&KR0621;鞵猛叩關匆匆知自震州還故人欲話三年事
積雨先沉四面山勸客酒杯心轉怯照人燈火鬢初班
離家早已忘家累擬築幽居水乙灣(所居水西山水尤勝)
洋河橋題柱
洋川三面是人家到得橋頭路已义却趕㹀牛山北去
不教喫盡野田花
頭士女遊春圖
白白紅紅艸亦香且扶新月過橋梁春光似海人如海
不避遊人說大方
羅衫葉葉趁春遊竹粉時時拂面流摘得菜花何處用
嫩黃先襯玉搔頭
黃蜂何處覓遊蹤欲上層梯意轉慵拂面遊絲已無數
第三層塔且從容
驟晴驟雨筆難描一朵輕紅未破苞乳燕尙嫌毛羽重
祇教胡蝶上枝梢
曲曲溝塍之字斜踏靑纔了路偏賖一條春巷門無數
何處能尋阿姊家
十四日夜起
及此三更後唫堂&KR1254;不譁夜雲時作態春月亦能華蝶
夢穿書幌蟲聲落畫义空明一灣水似不隔窗紗
十五日詣日涉園看牡丹
紅疎綠暗悵無端路僻山深夜尙寒似爾鏡中花爛漫
鬥他天上月團圞風光豔憶餐霞閣香味淸逾承露盤
迢遞樽前小兒女故鄕春好不同看(昨歲友人貽異種數叢植卷施谷中)
(此時當亦盛開故憶及之)
看花歸値急雨
雲頭倏已昏雨腳來亦驟歸途經略彴四面水聲湊忘
擕蓑笠具衫袖薄將透幸兹坡險處我僕已迎候扶擕
到軒墀早復注簷溜樓頭窗八扇看雨敞前後只隔山
兩重空明月如晝
夜坐
好書圍四面複屋住三層花氣能消酒雲光不碍燈下
帷更乍永擁被月初升只此淸涼境年前得未曾
十八日詣延芳書屋看牡丹
别分池館枕汀洲花外纔停喚雨鳩修到紅顏仍有福
開從綠野不知愁吹香簾下頻牽夢照影波中亦並頭
倘仿徐熙圖没骨焉支山下我曾遊
歸途復過日涉園花事尙盛
别來莫恨花開緩月缺一分花尙滿風風雨雨卽不時
梅枝李枝能護持(牡丹旁有梅一株高出檐角爲蔽風雨)梅枝高更出簷
角雨縱日飛花不覺固知顏色異泛常樹亦曲意憐花
王花前艸綠都如帶花影將沉夕陽外朝霞色淡草色
紅雨後花尙嬌春風片時危坐北窗裏静聽周廊鵲聲
喜君不見林陰初昏客初起香氣逐人還半里
二十日大風雨屋瓦皆飛至四鼓乃睡
四山都羃雨雲氣代成峯怪響時穿屋飛濤半入松夜
燈迷百級露瓦揭三重誰說高居好眠遲待曉鐘
案頭盆蕙盛開
書纔完一卷蕙已舒九朵淸絶山館中幽花伴人坐
二十八日破曉雷雨
驚雷一片穿窗紙花上棱棱電光紫朝霞欲上倏復收
讓此霹靂穿雲頭日光初明電光暗雲外數峯雷尙占
陰晴百變誰得知&KR0714;月尙挂靑松枝
連日風雨山杜鵑紅者盡落復有黃色一種花朵較大
满山谷喜而有作
昨朝山杜鵑一雨紅盡退今來黃更豔萬朵出山背深
山花事好五色若相代花黃不到處點入四山黛淼淼
碧合流䯂䯂綠成隊如拳復如合花朵不繁碎已有采
藥人嬌黃鬢邊戴
自十五六日雨至此十餘日不止春事將闌感而有作
只惜花千片都隨雨腳飛此時孤客夢樓上一燈微夜
久頻牽幔春寒孰寄衣惟應入簾燕話舊尙依依
衆響居然寂天風静掃關&KR0714;春懷遠道斜月逗前山影
逐孤雲上魂隨獨鶻還鄰翁縱相約花事恐闌珊
二十九日稍霽向山後縱步
上山平下山險霞光舒露光歛雲頭尙有瀑一重雨脚
亂飛花萬點厓窮谷斷步欲回對面樵客穿雲來沿流
飛渡捷于鳥詫說北山花事好
山樓讀書雜詩
朝陽出東山生氣滿空谷春禽飛不到時亦響啄木經
時春露好潤此松與竹閒披東北牖偶復眺村屋空外
飛爨烟應知飯將熟
晨興對聖賢夜夢侍親側神明渙然開眞趣誰復識孤
生百年内所苦駒過隙庶幾餘寸晷藉以獲三益平生
尤與悔至此巳冰釋
平臯三日晴原野漲春氣裊裊靑竹竿森森逼天際高
低楊桺外鳥亦鳴得意而我久客斯孤生或如寄山農
勤播種僻壤少隙地昨者餉豆苗盈筐綠猶細
山樓極高寒所苦山霧重誰云春日暖幽谷未消凍軒
墀行迹絶艸密已無縫冠裳束高閣月朔偶一用離俗
愧未能經旬有鄕夢
閒身三十年一日書不離每于積軸中獲此神解奇一
義苟豁然詎識渴與飢遊山素所耽近屢改日期亦恐
心志專或以耳目移&KR0714;漏披北窗攤書竟忘疲
山雲不出山舒卷如在我林禽知客意時亦近窗左軒
墀無别物積軸致堆垜而我顧樂之時行復時坐風花
雖已謝又綻滿林果今日山杜鵑入簾開幾朵
頻年著左傳詁已欲告成偶題一律
頻年几案整精神訓詁方輿勘較眞于世已疑成棄物
此經未愧號功臣時將古意参前哲不肻多端誤後人
紅豆一株今在否莫教嘉種化爲薪(紅豆山房惠徵君定宇所居也此書)
(采徵君九經古義頗多故憶及之)
三十日餞春
屈指將長至攤書晝漏長日濃花氣淡山静水聲忙紅
隱新遷社靑連古戰場(北去卽蘭石爲晉宣城守桓彛屯兵距蘇峻處)&KR0714;春今
已盡三復舉離觴
山館卽事
三重碧澗客難渡一片白雲吾與居平心已任喚牛馬
壯志偶欲箋蟲魚樓頭靑松下芳艸樓上著書人未老
經旬窺徑無一人抗手欲招飛過鳥
花光一重雲一重花氣香入雲當中雲頭花香亦分卸
高下任逐泠泠風幽居百日絶妄念山在屋頭看不厭
惟嫌村酒淡不醲卅里呼童走山店
初七日夜偕同人至鄭氏園亭看勺藥歸途遇雨作
閉戸纔旬日高原麥已黃亂流雲外湧百草雨中香地
僻留春氣廊虛閃月光居人無乃笑曛黑看花忙
喜靑陽陳明經蔚過訪
驚起山南鳥鵲羣筍輿穿徑已斜曛意中欲定千秋業
(時以所作乞訂定并乞序)肩上猶飛五色雲種蛤近添新事業(近于江北)
(置水田數頃)射魚仍憶故將軍(君客福建將軍署中五年)他時九子峯頭
路訪罷東巖便訪君(東巖卽九華東峯三十年前與君分手處也時訂重遊九華)
豐溪道中望天都峯作
山南地陷如眢井人鳥争巢松柏頂高低山麥皆已刈
留得白雲鋪十頃千峯萬峯雨糢糊一峯獨立天所都
記曾曳杖至絶頂七百里瞰高浮圖(戊戌歲隨學使者遊黃山曾偕土人)
(陳某登天都峯頂天氣晴朗約略望見江寧城外報恩寺浮圖蓋相距已七百里矣陳某土人名爬山虎聞死)
(已及十年)名山歷徧人驚老如虎健兒今亦少君不見置身
高處眼界開足底復有千山來
晝眉嶺
竹笠芒鞵雨腳粗更從峯隙望平蕪畫眉嶺上無多地
除却茶菴便酒壚
涇縣道中山行
水東水西天下最一縣好山都染黛人行螺旋不得休
纔欲出山雲復礙溪光五采霞五色霞外樓臺好登陟
艸頭黃白時有花紫燕交飛亦如織仙人溪上雲冥冥
山靑一路至敬亭君不見車箱驢背坐已怕欲借仙人
鯉魚跨
琴高溪小憩
連山雲氣暗層岡瘦僕偏憐策蹇忙只有雨絲無日影
琴高溪上十分凉
琴魚琴筍更琴茶(琴高魚之外地產茶筍亦極佳土人名爲琴茶琴筍)似與仙人
共一家欲約麻姑過溪上平田添種女桑花
渡小南湖
稍晴渡南湖波闊三十里鸕兹及鸂&KR3358;水面飛不已一
綫日影中湖頭逹湖尾四山靑乍露雲已伏不起何因
吳地犬見日亦鳴吠只有南下人推篷展然喜(時陰雨巳及半)
(月)
第一村圖
于徵君宗林家在蒜山之麓相傳卽晉時孫子荆所
居第一村也壬戌六月十日徵君招余過洲上信㝛
並命幼弟淵問業于余坐次出此圖索題因作長句
以贈
京江西頭第一村大水細水吞柴門柴門開處一峯立
(對門卽九子山)直上棱棱百千級水邊楊桺分三層鳥巢人屋
魚有&KR0699;水光不動山雲化魚鳥與人皆入畫東瞻北固
南五洲屋背更壓金山頭徵君兄弟文筆優闢屋别築
藏書樓草堂時來第一流十日五日能勾留萬株靑竹
竿百頃香水稻九派江流入懷抱君不見晉人風流安
可效合署此村名有道(余過介休日曾兩詣郭有道村)
十一日同人遊九子山
今朝北風好吹我入南山一谷怒當路千花静掩關(時繡)
(毬薔薇尙盛開)客從三伏斷雲自五州還却挂征帆去幽巖未
及攀(擬重遊獅子窟未果)
剪江至焦山并遊巨公厓諸勝
火雲燒處戸難開却被支公信使催我比海潮還有信
兩隨圓月渡江來
石骨崚嶒石髮纖海雲東上日西淹來春我看桃花處
之字江流品字巖(厓正對桃花洲)
巨超上人于焦公洞西北復闢一厓境極奇峭十二日
邀余及同人避暑其下并乞命名余因以巨公名之
復繋以詩
道人夜洗山洗入北山腹玲瓏逢一竅貼若巨黿伏梳
爬及三日寬已半間屋西來山勢猛至此始盤曲石石
悉欲雙惟兹石成獨安排靑石磴甫可展遊目南瞻及
京口西正眺浮玉欎欎卅里洲雲烟互重複鑿山䟽水
績始事尤足錄成功雖欲譲衆論久已屬剥苔題數字
庶配朗公谷
十三日早至别峯菴看日出
一峯旣别出一水亦别流山水各有别于兹起危樓樓
上八牖開正對東海頭百怪未及藏光已燭郁洲森森
赤玉盤正向案上浮朝景旣已開夜氣始盡收我心亦
空明障翳一不留僧雛訝久淹敬進水一甌移榻閣上
眠心神與天遊
詣高旻寺如鑑上人招登天中塔望海
不信帆檣上居然戸牖開岸疑穿地出山欲渡江來舫
屋東西接樓&KR0657;楚蜀回贊公招手處飛鳥亦驚猜
此日隨飛錫多年歎轉蓬三層歷霄漢百級出樊籠天
意誰能問坤輿已欲窮請看東海水流入尾閭中
茱萸灣别墅與諸同人納涼分賦(卽放生池)
茱萸灣中無六月水竹水雲涼沁骨支公迓客鶴亦隨
毛羽離披脛先折房廊已遠官河口四壁都依水楊柳
幽人見慣亦不驚水面大魚人立久斜陽欲入雙徑松
一杵已遞焦山鐘雷塘螢火忽飛到百劫尙識臨江官
石牀旁邊安竹榻僧古說詩如說法道心不止鷗鷺喻
善念都看到鵝鴨勞勞行客歷八荒誰識此子疲津梁
天山冰雪話難竟(客詢及出塞舊事)座客心地皆淸凉茶杯鬥
罷鬥酒杯七客反送孤僧回君不見東西咫尺涼燠異
隔岸火雲飛驛騎
高旻寺行宫敬賦
一水居然跨兩州塔前千尺步廊周怪蛇古柏争横砌
海燕溪雲各上樓話久綠莎廳外路凉生黃屋殿西
頭誰憐憔悴江干客曾侍長楊五柞遊
侵暁詣放生池看荷花因夏仲雨水過多花事寥落池
上謝公祠等又半燬于火感而有作回途復至卞家
池上小憩
謝公祠畔路不是不能來水雲旣已荒水上無樓臺半
池枯菡萏十頃黃蒿萊沿溪三兩家枕此蘆荻隈終朝
女墻影鏡裏常裵回待此曉日升久坐石砌苔回經卞
家池紅荷反齊開
盆蕙盛開
東南卅步回廊直香氣出門如索客尋香覓蕊淡不分
花葉稍分淺深色一枝亭亭凡九花根蒂尙帶山中沙
君不見離山更憶居山日萬朵奇花一鈎月(洋川書院在山半此)
(花尤多)
哭張編修惠言
直爲朝廷計尤須惜此人義堪風有位官僅作詞臣嫉
俗眉常斂憂時意獨眞研心仲翔易骨相亦同屯(君時注虞)
(翻易)
萬里逢嚴譴三秋値抱疴避人來請室鞭馬及渾河(已未)
(八月余在請至中君無日不入訪瀕行復扶病送至蘆溝橋聚談竟夕)閱世知心少思鄕
别夢多(屢欲乞假歸未果)十年無淚灑爲爾一滂沱
校禮圖爲淩同年廷堪賦
君年三十正據鞍相與共客河之于(丁未戌申曾同客河南撫署)是
時我有左傳癖未暇從子研周官禮經盤盤若干例(君近)
(著禮例一書)釋例甫完先擢第木天粉署非所願只覓著書
將母地宣城僻在水一方昔爲詩藪今禮堂驚人不賦
謝眺句解詁間學盧中郎我行千里與萬里羡子枕書
眠不起昨宵訪舊來此州萬卷都堆竹窗裏遊談我已
戒不根况子經術今專門留賓亦復太狡獪倉猝爲我
羅雞豚君不見溪茶可煮筍可食官滿十年階欲陟他
時博士擢禮官兀兀看君稱其職受業(吕培譚正治)校字
