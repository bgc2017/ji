卷施閣集卷第十四
陽湖洪亮吉著
黔中持節集(癸丑甲寅)
初五日近山堂消寒一集分體詠秦官人鏡(鏡銘云天上見長心)
(思君王八字)
六王雖畢閭左空男行築城女入宫長城東西萬餘里
永巷迢迢亦無㡳宫中永巷邊長城内外結成冤苦聲
入宫詎識君王面三十六年曾不見轉思天上歲月閒
那識相見期仍難班班血淚銷難盡剰得團欒一方鏡
擕來照影影亦寒明月尚作秦時看非珍异物思垂鑒
背上千年土花豔君不見鏡銘八字誰所爲篆體絕似
東封碑留伴斯刻千秋垂
家大人命同作飴孫
祖龍一卧羣雄起三月阿房土花紫千年宫鏡出人
間往事分明亦如此玉容顧影人争羨昔日紛華鏡
中見驪山明月夜梳頭竹宫歌舞朝勻面鏡能察面
難察心冷眼那及金銅人菱花徑尺青絲紐拂影都
誇好身手可憐三十六宫懸不辨興亡辨妍醜天上
迢迢望本奢昭陽銘後事如麻誰擕玉匣閨中物去
照宜春苑裏花
初十日潄石山房銷寒第二集題張太守鳳枝珠還圖
圖爲太守侍姬冉氏所作姬母無賴妄搆訟端姬由
是遣歸其母謀别嫁之姬剪髮自誓乃止同人感其
義勸太守復迎焉爰作是圖名曰珠還亦所以美太
守也
瑣廳圍坐燭如山本事詩成手自删輸與清廉海南守
六旬傳說去珠還
自返蓬門百事非香雲和淚剪依微從茲百幅梅花帳
不覺蕭娘鬢影肥
兩條官燭影闌珊百詰初窮語扺讕絕勝河陽舊潘令
種花猶易護花難(謂陳大令)
暇日間窺青瑣旁玉山筵上未頽唐扺他一曲翾風怨
只有銷䰟淚兩行(姬以訟事未結留貴陽守署匝月一日隨徐恭人觀劇偶窺坐客見棫齊)
(太守在席不覺垂淚)
輕車油碧許迎回紈扇親拈出鏡臺(臨行徐恭人以二絕題紈扇贈之)
不是求仙舊童女肯隨徐福住蓬萊
垂老休嫌善賦愁使君宗法本風流他時九曲梁溪上
合與修成燕子樓
十五日蔵春塢消寒三集題范巨卿碑額卽送張州守
曾垿南還
昨者黃少尹(此碑刻係戊戌年夏亡友黃君仲則所貽)貽我金鄕碑摩天石
刻揭巨孝復有獨行名孤垂洪流浩蕩豐碑没僅識青
龍舊年月八分徑寸誰所書無乃山陽縣君㠔傳觀足
令友誼敦二千年來八字存若言至性刊金石不數王
貢兼雷陳一篇論愧朱公叔中世交期益翻覆賣友人
傳酈曲周面朋我恥蕭光祿史家創格非好奇欲與薄
俗貞心期不傳吏蹟傳友誼此意亦愁知者稀開緘淚
巳垂言下恨不還君伴長夜匹馬招䰟又一時荒阡種
樹知何暇百徧摩挲紙亦光含情重送郅君章他時北
上金鄕道酹酒應臨官道旁
家大人命同作飴孫
烈士相交祇情性一千年來傳獨行偶從山縣拓此
碑姓氏偏教坐生敬卓哉山陽范使君獨抱古意超
倫羣豈其交誼足不朽乃寄金石垂斯文千秋一語
饒竒旨生死論交自君始始知友誼殊可珍交到重
泉合心死郅君章與殷子徵未識死友焉知生長沙
學生新野卒縱不生交亦心折巨卿好友不顧身落
落死後殊無人幻形誰復論爾我一往直欲兼幽明
鄕民翟循縣君薛留得金鄕墓前碣篆文不特軼八
分好補酈元經注缺建安以來世俗澆慨然何止劉
孝標願將剝落數行字持贈世人同石交蠻鄕刺史
殊今昔況値窮冬束裝日偶讀廬江太守碑一篇還
贈張元伯
張州守瀕行又以素册索詩復成二絶句
風雪連晨偶滯留行蹤莫爲左遷愁君看判府威名重
絶勝西南領小州
紅塵十載鬢初班却喜今因定省還欲借寒威暢離緒
留君十日住黔山(時留作消寒第三集)
二十日聽雨蓬消寒第四集同詠諸葛燈
尚從遺製識英靈五夜軍書肯暫停收燼未應忘火德
穴胸先巳勒金銘虚疑絶徼留銅鼓遠憶高原墮大星
畢竟出師餘恨在至今燈影作深青
卄三日寫歲朝圖贈馮巡撫光熊並繋以二詩
如水臣門日往還識公清節服諸蠻何妨饋歲無長物
自寫黔南幾尺山
餳香粥鼓滿平疇閙得花香出樹頭都是蠻方小兒女
春風竹馬十三州
二十五日思補齊消寒第五集卽題徐太守日紀陽春
有脚圖
何妨遣婢中閤聊爾充君下陳欲賜人間湯沐先回天
上陽春
蓮蕊屛風凍雨梅花紙帳春雲待過消寒九九預防修
竹彈文
附飴孫
溫和足㡳有春光着意眞能識熱腸頓憶孤山林處
士梅花多處太淒涼
早從洗濯見風流一晌春華偶滯留不着人間閒冷
暖此鄕端合號溫柔
一室樂恬靖房廊稍曲折衆詫若仙境堂阿鋪長筵胾
脯雜餈䵃霜螯搗初碎鮮鯽巳剔鯁滇榴曁勻橘兼不
棄梨梬南方來百物圓&KR1748;長者蠯歲除饒食品一一列
盤皿非徒祀心神藉以壓灾眚明燈懸四角香炷紅耿
耿高杯羅數十文石及生礦雄黃鐫兕虎犀角刻蔆荇
或如肘生柳或若瓠有癭争先誇大戸蓄意欲吞併盤
飧來陸續誰識夜巳丙慙余少孤露敢說有殊秉時時
避詩債獨處心怲怲永豐才尤竒筆早露鋒穎創爲小
言賦剖析到句鼆南籠年六十齒硬截春餅雖然能飽
啖不改顔瘦㾪惟愁酒杯寬苦語求減省參軍揮千言
尙說才未逞微知所宗法天問及哀郢浙西饒秀士遠
復勝汝潁宰官仁及物讞獄繼張邴心雖尚寬大酒政
獨嚴猛藏&KR0848;兼拇陣十九冀徼倖興酣開牖望繁麗富
星景衙齋闊西北隙地得一頃雖非二三月春樹巳華
靚兒曹不入座窗隙屢延頸大兒粗有筆頗復愛習静
年來通選學出語喜彪炳盤盤祭詩筵得預良巳幸小
兒才十歲逃塾每遭打攔門喧畫鼓日轉益頑獷阿翁
防醉仆座外戲扶綆酣眠到童僕百問百不省皆言沐
餘歡沉湎誰可儆窗櫺頭互觸蠟炬險失抦更闌客辝
主失笑喉復哽肩輿北風大各各蔽笭箵輿前馬居後
爛醉戒馳騁何須更持燎太白光冏冏
新正五日消寒第七集同人集陳大令熙藩霅溪吟舫
大令以盆栽素心蘭見贈卽席賦謝
此日何日窗櫺陰陰撫序不樂求我素心素心之人其
室如斗街南巷西爲約良友春酒旣熟園蔬雜陳雖未
投轄童先閉門離離光明一室四出重簾無人花影若
月坐客默坐咸披素襟所愧空谷跫然足音移花居前
移酒在左友知我心舉以贈我我家南頭一閣面山山
桃水仙位置其間人之素心花亦相肖言詮巳忘静不
索笑時或獨醉時還孤眠半窗冥冥香徹曙前
賀方伯長庚屬題其尊人蘭竹卷子
畫蘭不畫雨雨巳飛晴空畫竹不畫風風巳出幹中稜
稜數竿風卷此楚波白亭亭幾枝雨亦勝楚天碧先生
偶開門漢水澨水流無㾗先生偶楗戸蘭枝竹枝約同
住卅年豈以畫得名轉借蘭竹抒幽情乃知氣味本無
别與蘭同心竹同節一幅雪景一幅晴末幅皎月枝間
明君不見蘭枝竹枝幅盈十并寫森森石林立展圖不
及見先生竒石當前且長揖
人日消寒第八集同人登黔靈山復迂道訪聖泉歸飲
王參軍湛恩一角山房雜成三十二韵
兩載逢人日三年住鬼方路疑窮北首雨欲破南荒過
臘餳簫緊初晴筍屐忙願尋何地勝咸指此山岡峻嶺
回天外竒峯立斗旁浮青界滇粤濃綠壓城隍交壁松
烟暝岐途栢幹擋幾回衝馬首百折走羊腸積霰鋪層
殿罡風響曲廊解鞍懸石磴易履坐繩床果向僧衣落
禽從佛面翔怪聲穿土穴仙掌拓蠻鄕半郭巒光歛全
黔地勢張天龍煩說偈野鹿看傳觴更許陪開士凴誰
禮法王客方搜古蹟巘巳下斜陽詎可辜清興仍須束
急裝澗幽留剝蘚寺僻富修篁毁廟神無火陰崖虎有
倀微黃辨樵徑曛黑墮漁梁聖水名終妄(上人言投一錢泉郞漲起)
(試之不驗同人擬易其名爲廉泉)廉泉改未妨逸情嫌晝短回路覺川
長候騎依官柳宵鐘出女墻雙街籠燭樹一角訪山房
濁酒何能減逋篇久不償簪裾來淨域旗鼓集虛堂當
代爲長句羣公雅擅場俊才同鮑沈堅筆鬭班揚設榻
容孤卧行厨約徧嘗擁爐斟淺碧升閣望空蒼此會多
應羨他年誌勿忘靈山今夜月添影照詩狂
十五日五鼓起看雪
攔門語忽驚僮報四山晴蠻地少冬雪逢人詫夜明冷
光飛列帳寒影淡孤檠幸有辛盤在聊將卯酒傾
陳大令熙藩屬題城南雅集卷子
茲方當九日撫序却三秋早陟高眞觀(客秋按試平越九日在高眞觀)
(登高)遥思甲秀樓果然逢大尹于此集名流愧未陪遊屐
題詩最上頭
十六日消寒九集湛碧亭禪房看雪至二鼓乃返
及此初更後冥冥雪乍晴林巒互蕭瑟水月與空明兀
訝樓臺影寒流鳥雀聲倩誰圖作障一角傍山城
蠻方慙久駐豐歲喜頻仍一尺道旁雪萬家門外燈爆
從冰柱裂月共凍雷升(是夕大雪中有雷聲)此夕清虛景還應念
遠朋(時徐太守馮開州以疾不至)
寒風送別圖送張太守鳳枝南歸
甲寅新正十二日太守遭外艱去任將于春杪奔喪
南歸同人欲作黔山折柳圖贈行余意有未安易爲
寒風送別蓋仿燕丹時白衣冠送荆卿之例攷白衣
冠本弔服非執喪者所衣吾輩與太守交厚于其行
故當素車白馬送之情事方稱爰賦三詩卽邀諸君
同作
名山人日記勾留乘興聊同麋鹿遊一度巷門重問訊
麻衣如雪感蜉蝣
歸及江鄕五月時北堂正好夢孤兒思君欲贈忘憂草
不向風前折柳枝
易水千年事巳陳歌聲猶若繞梁塵何妨更舉前修例
皆白衣冠送此人
初春折柳圖送陳大令熙藩北上
前年來黔陽長官攝疲邑貴定城東南馬前驚一揖昨
年駐會城長官爲劇縣衙齋欣咫尺投謁乃無算長官
爲政甫及今大吏拭目民輸心琴堂愔愔静撫琴暇復
伴我耽幽吟一行作吏何嘗廢赤棒森森墨胥避簿書
叢裏集賓朋撰得城南一篇記(謂所作城南雅集圖記)初春柳絲
黃及肩拂拭鞍馬行朝天蠻方百姓心難足官好更防
遷去速燒燈節過持瓣香私向山神社公祝十月種麥
四月秧官歸正好麥上場吏胥無權戸殷阜但祝官遷
此方守
出貴定城雨至高家塘稍止
今晨山氣寒呵凍集徒侣行穿石罅中濕霧黑如許蕭
蕭松竹徑馬首寒不舉前旌瞻後隊似隔烟萬縷忽然
衝山風捲去一層雨稍復見晴雲山樵喜相語
自蔣塘岡至谷洞塘
寒空時復捲風聲石削橋傾道未成忽訝禽巢落人語
山樓都向竹梢生
連山無際水無涯過嶺南來一徑斜不是數聲山犬吠
全邨都被雪花遮
早發谷洞塘
一峯雲一峯雪一峯冥冥影未開猶帶前溪夜深月須
臾天平明月向雪峯墮冷光百道飛撲人穿得白雲如
縷破前山日欲出後山雨復來深谷隠隱喧輕雷君不
見蠻方氣候殊凌亂曉日須裘午須扇
落月西塘
馬首迢迢溯北風兩山青破酒顔紅我來似欲齊昏旦
落月塘西日正中
將至都勻道中
一山途四出一水流百曲山奇方礙帽水冷復紫足途
危輿轉穩空處交竹木前行皆俯視一綫入山腹茅檐
無冬春濛濛土花綠花苗迎使節半嶺注紅燭十里戍
鼓鳴蘆笙響空谷
橋頭汎
過橋方數折正對石塘西却望來時路蒼蒼樹巳迷野
蔬全上屋春水半吞堤莫厭山程緩才聽日午雞
初六日小雨至都勻府西門外試射士
半里冥濛霧山邨雨不成野雲隨地落春樹接天生白
訝懸泉影青流飛矢聲射堂寒較甚馬過亦驚鳴
初七日射堂試士畢登劍河橋聳翠亭望西北諸山
沿流都有鷺絲飛空翠時時沁客衣忽訝危厓宇人影
似驚鳴鏑啟山扉
回潭西去綠沄沄一角樓臺上夕曛傾耳却聞空際響
入山雲鬥出山雲
勻陽書院春望
春波闊處春堤狹十二回塘滿浮鴨晴鳩催換裌衣忙
樓上人閒盡開篋半城花香裊若絲新綠對岸愁參差
銷䰟別有東風柳絕似春人十五時
多結塘
多結塘邊雨似麻沿途風峭尙飛沙無人知道春將半
時有出墻紅杏花
晩度大登高小登高諸險
一山當面氣冥冥高下燈光接樹青不是雨絲飄左右
玲瓏猶認半天星
都江舟中
危厓春正半花氣欲薰天劇愛東風樹斜生北斗邊淩
空自樓閣絕壑渺雲烟一帶人家好簾垂飛瀑前
下陡坡渡鷄賈河
上征誠云難下逹亦非易橫空旋若磨百折始及地藍
輿寧敢却頭上壓飛騎欲前仍縮足矗處石犀利胡蝶
忽一雙飛來立人臂厓窮坡復陡入隙途轉細平視雞
賈塘斜陽落巖際
羊忙塘
行徑羊忙塘奇石破空下壓雲排萬仞時裂一尺罅飛
泉頭上出光景相激射稜稜峯斷處欲往少凴藉馬首
卷北風孤桃向空謝杉林轉蒙密間亦露臺榭頗念北
山人幽棲若長夜
石檻灘(俗名石門檻)
始棹發都江江干日初起鑼聲行不絕奮迅巳百里蒼
蒼兩邊山厓斷石將圯驚梭時一擲險欲没潭底石脚
萬窽鳴時時出潛鯉前行經石檻舟子展然喜風暖日
亦晴沿邨數桃李
雷音灘
一舟挈一繩一繩長百尺繩頭持十輩畢力踞巖隙高
低懸半里觀者咸失色一瞥倏巳過微驚眼光黑危崖
排石齒都向舵樓宇我僕忽失聲頭低險遭嚙長年欣
過險緩棹出厓側却望四邊山蒼蒼路仍塞
都江夜行
前山誠欲雨其奈後山晴澗水忽然暝李花無數明墨
鱗成隊出白鳥破空行卧聽花苗曲勞勞解送迎
古州登抱膝亭春望
山城二月花光足空處香飄萬家屋桃枝搖岸柳拂簷
花裏兩兩懸珠簾樓臺影外春陰薄試茗重登一層閣
日斜盤馬射堂西却送菜花黃出郭
抱膝亭望憩園花木甚盛欲往未果
小築烏蠻地全家綠水灣數聲花外屐千尺雨中山午
倦童呼茗春閒鹿抱關上頭容展眺未肯說緣慳
渡溶江登五榕山兼謁諸葛祠作
溶江江頭石如磨五龍徘徊一龍卧排空一石支一樓
高榦四出扶樓頭一枝雅復高羣木樹腹空于百間屋
低枝欲雨高蓋晴臘雪尚向枝梢明年深樹古禽難宿
剰有一巢藏廟祝行人入廟火伴驚嗚嗚角聲巢上鳴
孫司馬鑑招同彭軍門廷棟書副將麐飲署西諸葛臺
並角射至二鼓乃返
闌干曲處林陰直官裏春閒試鳴鏑平坡十頃吹細香
日色裊裊垂鵝黃笛聲初停鼓聲警舫屋深深若居井
忽地排空雨作絲梨花白得春無影
八匡塘
一邨都不見全被李花遮澗水到門合山樓出樹斜露
光開梵刹雲影抱人家時有遠香至應知春事賖
夜宿寨麻有苗女年十三四者結隊來歌苗童吹蘆笙
和之
歌管初停舞袖忙燭花紅處勸飛觴前身合是梁間燕
猶着烏衣入畫堂(苗女衣裙皆黑故云)
山中夜行
小雨乍三日梨花合一邨夜燈紅覆屋春樹綠當門卷
幕留禽影開扉驗水㾗更殘月將出山氣尚昏昏
九朝塘
嘈嘈天半響笙簧雉尾排肩繡兩襠三百蠻姬擁前後
藍輿飛過九朝塘
大容塘値春分
薄寒初散酒初醺炊火斜連嶺上雲小閣兩層山四面
百花香裏度春分
宿路團行館
使節遥從柳外村一間茅屋侣鷄豚妖禽入樹花先顫
薄霧吞簾鏡亦昏吹夢夜風寒有影接天春水月無痕
柴扉莫謂誰來欵宵半驚雷欲劈門
將扺黎平歷滚馬坡諸險
古州及黎平天黑少白日忽然雲際一閃紅天外雷驚
劈山出沿山巨石悉欲崩轉眼巳失千家邨白雲茫茫
時吐吞陰厓束人疑鬼門一坡直下如注矢削壁棱棱
僅容趾輿夫歎息何至此呼吸真堪判生死峯形中斷
裂若溝鞭馬一躍愁回頭前峯行完後峯起上欲摩天
下無㡳眼前親切雲霧生足㡳忽巳開山城君不見平
岡鱗鳞鋪萬瓦宇起一峯名滚馬
出黎平南門
街衢南北嶺西東柳外高樓面面通一晌曉霞紅不定
前旌行入百花中
依然江水綠無邊不信離家道七千絶似踏青南陌路
暖風晴日裌衣天
射堂卽事
出郭濛濛霧林烏背客啼梨花三百樹白到射堂西
隔岸坡陀好人希馬作羣過橋飛矢急穿破一溪雲
極目望層城春融萬家屋祇覺遠天低靡靡接新綠
山樓鼓角忙歸騎出橫塘無數春人影斜陽落女墻
南泉山
今朝天氣晴靈鵲聲有喜言遵南泉山异境乃獨唘喬
枝森上聳側出悟石理生翠羃一山空青露如洗蹤疲
方問路絶頂尚三里裊裊石鼎香迎人入亭裏天風盪
衣袂雲白欲緣履卑瞻窮萬仞微辨㸑烟起却哂下方
人經旬居釡底
靈觀閣春望
千折泉出山百折人上嶺尋源至亭側石闕方若井禽
聲千百種蠻語本難省手掬石上流呼童試新茗郡齋
憐窅寂飛騎餉春餅幽人居絶壑搆屋恍橫艇微風振
林杪斜日逗光景闌干飛百尺坐處據松頂半日衣袂
香濛濛逗花影
過少寨河橋
平蕪一雨春花謝濃綠樓臺若深夜雲陰如夢不逢人
澗水分從馬頭瀉波空若行明鏡中鷗鷺兩兩舒春容
水田百級行方半攔路野雲蹊忽斷牽衣避道歷少時
大石如牛復當岸行人欲歇嘶馬催村店正向雲頭開
山拗石磴暫延佇衣上綠綴寒莓苔冥濛路向松梢破
絶頂一山如石磨清泉落處花朵妍山翠壓樓人尚眠
平江塘
晴鳩聲裏燕呢喃高下藍輿睡乍酣好向春波寄花片
迢迢此水入江南
春殘是處綠芊眠十里平蕪盡帶烟胡蝶欲高高不得
野花黃巳上青天
出錦屛縣城上斗坡
一山綿一縣高下里三十高者仰如跂下者俯如揖愁
霖行撲面碎石險埋膝中途勢倉皇懸溜復飛及天風
下林莽石窽自呼吸蟠澗三兩松人禽亦争集厓深羣
燎火盪此衣袂濕濛濛雲氣蔽却向空際立石罅忽唘
扉生苗下山汲
黃泥峽
馬蹄真巳踏千峯上嶺叢杉下嶺松當午日光分顯晦
南山雲淡北山濃
誰將界石作横梁上是黎陽下㵲陽怪㡳廟門開向北
南行不炷嶺頭香
紫雲橋
春山一片疑無骨都作紫雲扶曉日馬頭隨意歷西南
無數樓臺復飛出沿溪一橋如一舟橋上三面開朱樓
前旌後隊何回緩似向長虹腹中轉橋心倒插十丈餘
飛蓋過處驚遊魚君不見一山前頭復如井却喜嫩晴
鋪十頃
師子厓
我行及雙溪大石黑半天人緣石隙中有若蛇蜿蜒危
巖何陰森行處正壓肩懸瀑復四飛時聞響濺濺藤蔓
百尺垂倒出花朵妍空處宇一亭簾垂裊青烟延回出
層厓萬頃鋪水田清絶半里程人家總疑仙沙鳥亦有
情飛蹲筍輿前
早發卭水
早行出卭溪殘月溪上漾濛濛千樹花正罩卭溪上花
朵落盡巢禽不知遊魚吹花香氣若絲花光深萍色淺
襯出魚苗綠千點枕波樓閣三百家春夢正好驚啼鴉
橋東覓路才能出暗影溪頭自飄忽千林綠重曙不開
一樹梢紅甫迎日
瓦寨
半程卌里走沙礫一寨四面圍松枏雄黃出穴百蟲伏
牡丹壓闌羣卉慙洞形如扉日韜采天頂若握雲拖藍
相㩦活火欲烹茗却有死谷邀停驂
鬼鳥塘
石徑空濛露有光四山風刺裌衣涼杜鵑一樹紅于血
月黑愁過鬼鳥塘
路瀨塘道中
路瀨塘西石逕遒人家竹屋半臨流低飛胡蝶高飛雨
百種花香出草頭
高下岡巒馬去遲緩行剛及午晴時山南一片波如掌
閑看兒童捉活師
雨夜至石阡溫泉浴
月黑雨聲愁穿林到嶺頭似防湯谷沸飛瀑入池流
昨宵江水深没却江干樹老鶻無處棲從人屋檐住
延江兩生行示貴筑熊生煥章思南安生
延江水流千里一生居江頭一生住江尾熊生十八貌
最癯自搆竹屋臨江居一室窘乏文豐腴安生英英年
十九從宦三年住清口(尊人官江南桃源令)落筆居然學劉柳我
前持節來衡文萬言日試童子軍惟二子者超倫羣雖
然日課文一篇不若日讀書一卷赤文綠字填方寸激
電驚虹注雙腕嗟余遲草猶勤學矧復生年甫當冠九
垓一瞬何難届尺璧寸陰寧得換抉起三霄翮欲全遠
行百里程方半佇看子筆排風霰會見余言匪河漢君
不見蠻中一雨何綿連延江水流行拍天吾曹學術亦
如此努力來看有源水
袁太守純德招遊城南文昌閣並歸飲署齋卽席賦贈
并壽太守七十
我前遊秦中聞君宰米脂十年來荆襄君官擢同知盤
盤政績推尤異佐郡淹留賞心地尚書清節號知人我
作門生君屬吏昨慙持節來黔陽君亦五馬官思唐秦
中知名楚中見何似黔中日謀面春殘約客城南頭江
漲欲從城上流看花步幛遊山屐誰信使君年七十窗
櫺八面閣四層飛步早從高處立日斜回馬東南街轉
歷百級來官齋亭危正面延江口我飲一杯君一斗眼
中落落五老峯且挈浮邱爲君壽
雨發思南袁太守純德鄒遊戎寬率兵弁出小厓關相
送卽席賦贈一首
袁君揖我處絶壁立千丈藍輿方欲下飛瀑眼前滉竹
亭留少坐茶話覺清曠雨立三百人升頭致微悵愁霖
敢安坐急騎出厓上澗水奪路流巖門不能抗前行泥
滑滑黑霧馬前障五里甫出山晴光草頭放
發都勻日枉道過七星山入仙舟引洞
偪仄疑無路隨雲七里東水從深徑黑果向怪厓紅削
壁風徐下幽軒日乍中正憐書韻好鳥語復&KR0785;瓏(諸生徐時)
(英等讀書其中)
