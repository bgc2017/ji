卷施閣詩卷十九
陽湖洪亮吉著
全家南下集(戊午)
偶成
黃埃飛百尺難辨馬頭人只有雲生處都無一點塵
三冬及半春雪白不蓋地遂令墻頭蒿枯黃刺天際
欲留不留歌贈張太守鳳枝
欲留不留厰橋西頭欲坐不坐横街斜左攔門一人龍
鍾可憐千里萬里將戍極邊念爲置酒勸之加餐酒沾
衣裳淚落食柈高高三天下者九地一身居中生死不
易白骨不朽行當長征冤心不剖誰能暫生風吹車帷
高至屋脊三更出門聊與訣别
人日讌客薄醉聞韓孝廉崧及令弟觀察崶招諸同人
作消寒四集因闌入痛飲醉後孝廉兄弟屬題聽雨
圖率筆作長句應命
一杯人日酒醉我至元夕君家兄弟皆可人肻放非時
欵門客欵門客豈眞酒狂或者以醉韜其光孝廉說我
詩名好比部訂交愁不早滿堂華燈滿堂客半不相知
半相識長安人海宦十年屈指觴政皆居先閑坊冷巷
行還坐酒嫗酒翁都識我卽如今宵痛飲亦偶然坐客
握手一一稱前緣忽然牛腰巨卷擲我前屬我醉後放
筆題長篇繪圖伊誰馬秋葯趙詩(舍人懷玉)頗詳盛詩略(侍御)
(惇崇兄弟)畫中兩人顔戍削分案讀書分盞酌聽雨木牀三
隻腳君不見長安八月無雨聲屋脊祇有蓬蒿横愁君
欲聽不得聽此景令我思江城吾家令弟昔抱關昨者
共我趨朝還蓴羹鱸膾興莫遏先我一載還鄉山觀君
斯圖意相觸我家亦有雲溪之老屋雨聲琳琳如戞玉
不爾共泛吳船之百斛聽雨層湖亦酣足梁溪之酒傾
百鍾此樂豈與長安同君今四十當建功伯也亦是人
中龍縱饒有宅江水東何暇聽雨眠孤篷昏燈一盞簷
漏重千里百里雲頭濃蕭蕭瑟瑟聲灑空韻事合讓歸
田翁卷圖一笑生長風
將乞假南歸仍于行寓種花蒔藕以貽來者戲題壁一
首
雙橋口栽新柳乞歸未遽歸更種横塘藕寥寥春風不
過短墻團團明月剛滿曲廊桃花蹊李花隄海棠一株
香絶奇黃薔薇紅郁李紫藤花牽北窗裏君不見月月
花開主人喜種花人隔三千里
澄懷園夜起作
前宵風昨宵雨一花初開鵲傳語樓高榻冷夜不眠紅
燭豔豔光簾前長安道上車輪駛只有半宵聲暫止三
更向盡横門開枕上馬蹄聲已來
卽事
一屋都無壁禽聲四面穿斷崖冰柱&KR0888;高樹日光圓便
作攤書舫愁無載酒船幽眠正酣處促起聽傳宣
十九日綺春園觀燈卽席應教
一燈迎人過橋去忽有千燈萬燈聚水中燈影乃益奇
百影已化千虹蜺爆聲飛林鵲墮巢火豔燭水魚驚逃
樹頭彎環燈若橋赤焰儼欲烘三霄玻瓈屏風八窗列
一房燈光疑入月持燈作衖上石梁歴徧十二空中廊
稍餘一角天光白太乙星芒大逾尺斜飛燈影復百枝
碧月欲升升不得三更熾火列帳旁酒人門酒嫌酒涼
開窗意欲待殘月不覺幕底飛新霜廣場棱棱千步拓
大聲如雷轟爆竹前行低頭穿壑谷百仞冰山穴其腹
裁冰爲鏡雪作燈高下社火飛千層禽蟲飛揚獸馳突
陽一縷透遠紅却被松杉罩深綠牽牛亭北環橋東八
窗齊開迎八風回途咫尺春波漲燕剪都從馬頭颺
淸明日侵曉自南城扺澄懷園道中作
幽人春夢方迷曉催客鴉聲出林早持燈夜待門關開
一片曉霞城上來横門西來卅餘里泥滑馬蹄聲不起
揩眼春光忽逼人五雲樓閣桃花裏
澄懷園早起
主人枕上眠方起百種禽聲入窗裏西飛殘月東飛星
花香此時偏杳冥平明略彴誰同過一隻鷺絲人一箇
千門萬戶交春風日影已射金鋪東
三月初四日驚聞舍弟南中之訃因凖古人期功之喪
去官例乞假南回書此志痛卽留别京邸同人
往昔朞功例去官聞喪何忍更盤桓斯人詎料中年隕
異事偏留老眼看肻學右軍先誓墓欲同元伯一憑棺
鴒原已抱無窮戚况聽荒鷄感萬端
廿年彈指别親闈此日初衣願已違敢詡入山成遠志
轉傷無母寄當歸餐蟆縱後張長史化鶴將隨丁令威
聞說草堂親購就祇應分半貯斜暉
西厓詩爲法式善祭酒賦
昨者法祭酒索我西厓詩西厓以人重不在水一陂寂
寥今昔人斷續往來水流波照居人前後差濟美相公
居前朝文作一代雄祭酒生
去官例乞假南回書此志痛卽留别京邸同人
往昔朞功例去官聞喪何忍更盤桓斯人詎料中年隕
異事偏留老眼看肻學右軍先誓墓欲同元伯一憑棺
鴒原已抱無窮戚况聽荒鷄感萬端
廿年彈指别親闈此日初衣願已違敢詡入山成遠志
轉傷無母寄當歸餐蟆縱後張長史化鶴將隨丁令威
聞說草堂親購就祇應分半貯斜暉
西厓詩爲法式善祭酒賦
昨者法祭酒索我西厓詩西厓以人重不在水一陂寂
寥今昔人斷續往來水流波照居人前後差濟美相公
居前朝文作一代雄祭酒生
瀕行詣韓城座師話别兼憶舊遊卽席賦呈一首
汪于劉李(汪明經炤子文學劉編修汝謨李刺史瑞岡向並在幕府)並蹉跎歲月
眞隨東逝波如許少年成老輩記曾賓坐縱狂歌憂時
早見扶鳩杖
賜第都堪設雀羅(與諸城相公隔巷淸節亦同)差喜鄉關馳露布元
戎新已剪幺䯢(時姚之輔齊王氏皆在陜西授首)
湛懷園留别諸藩邸
草元亭外水粼粼日晩軒車載酒頻自覺漫郎饒意味
不妨要路絶依因半春我約隨歸雁一疏人傳批逆鱗
詎敢便尋忘世侣報恩終擬剩閒身
臨行張刺史鳳枝走送書此志别
蠻鄉血戰經三昔慷慨故人多廟食(謂軍門彭廷棟花連布諸人)南
籠老守僅脫身亦作西垂戍邊客臨行握别淚不流荷
校送我城南頭東飛黃塵西掣電不死他時會相見
東方朔故里題壁
敢言竟比汲直巧宦何如馬安漢家自有法度先生游
戲無端
扺兖州日適孫大星衍自濟寧回署卽日邀遊南樓席
上賦贈
東武城南古兖州暫停歸騎一登樓奔鯨駭浪方迷目
(時河决口未合)野寉閒雲偶掉願林壑總留他日約(時約遊濟寧諸名勝)
(以行促未果)神仙應妒此宵遊試看百里賢人集(時王石華張止原畢)
(恬溪楊雲三王景桓劉霞裳皆不期而集)會見祥光燭斗牛
臨别戲贈孫大并索和章(時河臣以孫未諸河務奏離本任候補)
少日齊名孫與洪卽今相對儼衰翁䟽渠君苦桃花汛
蕩漿吾欣柳絮風津吏幾時沉白馬(時决口尙未合)詞臣有客
避靑驄(自余征邪教䟽出每有京邸讌集居諫垣者必引避)十年共挂神仙籍劫
外居然勝劫中
錢少詹大昕林屋夜遊圖
我携鐵杖遊林屋此事如今及卅春蝙蝠竅中時見日
蛟龍堆裏不逢人竹籠貯火驚穿穴石墨留名記隔塵
便欲辦鞵三百兩徑從山脅上昆侖
萬頃湖環三大州飄然一葉忽西浮要尋委宛奇書讀
眞向嶙峋古洞遊百里未妨通地肺一拳先欲壓人頭
先生何事臨厓返却惹靈威笑不休(時同人皆至隔凡惟先生以足力不)
(及中止)
靈巖謁畢尙書師墓(墓卽水木明瑟園)
奇勲久勒凌煙閣遺愛猶留墮淚碑公與古人爭不朽
我思前事感無涯篋中章奏千篇富屋後峯巒百尺垂
便擬一年來一度野花村酒奠江湄
虎丘謁白公祠卽呈同年任太守兆炯(祠卽太守所建)
大歴才人剩此翁百篇稍已變唐風因思白傅談詩好
雅與生公說法同言外自然参妙悟箇中兼可喻童蒙
西昆詞格西江派只惜彫鐫語太工
同攀仙桂無多日得蔭甘棠已十年差喜故人皆守郡
(時魏君成憲亦擢守揚州)可容傲吏早歸田租船卽繫祠邊樹築屋
都模池上篇何止政淸詞筆麗望君心跡繼前賢
上海榷署與李兵備廷敬夜話卽席賦贈
八載重來訪素知訝公頭白我添絲樽前萬里投荒客
(時牛太守稔文在坐卽當赴雲南&KR0697;江任)篋㡳千篇寓興詩激電入樓飛一
瞬怪風吹海立多時更闌急遞書何數只覺樓船出浦
遲(時崇明狼山二鎮會勦洋匪久未出海)
偕牛太守稔文范孝廉■至砲臺望海
澂江太守老能奇邀我同來陟翠微人與魚龍爭奮迅
帆從鷗鷺各紛飛天光澄碧遮眉宇海色靑紅上裌衣
便欲乘風向東去空濛一點著魚磯
將發上海寄王博士芭孫
我乘松江潮欲泊松江郭殢人連日酒酒醒潮已落仙
人海上忽見招要看六月飛寒濤搜巖剔壑匪無事窟
穴恐有潛蛟逃(時正搜捕洋匪)閒中賓從閒臺榭難得羣公政
多暇(李兵備連日邀客遊吳淞砲臺及葉氏園)溪南笑指白雲生别有故人
廬此下
砲臺觀海歌
平生頗耽奇欲出天地間飛行忽履北閣巔下巳無地
高惟天目光遥遥百餘里直送靑天入波㡳天波合處
界畫明一縷黃霧分空靑漫天重叠魚龍色夕照沉沉
不能赤驚雷出海聲已收似怯惡浪先回頭忽然激電
來如箭一點微茫著洋面海中黑子人盡驚十萬煙火
崇明城更從此外尋源委上已無天下無水冥然孤坐
閣上頭靜攝耳目從天遊鷺絲窺客久不去或者疑我
同眠鷗客行將歸客不樂自覺身心杳無托回瀾萬里
生遠風一笠飛從海中落
李兵備邀集葉氏園小集待客久不至贈楚僧鐵舟
一千章木生回風邀我早集斯亭中客來不來勞久待
閣外飛樓有僧在我不待客先揖僧僧握客臂從東升
僧言與客成三友身外一琴年代久横琴在膝欲&KR0933;絃
忽有鼓吹來門前
吳淞江道中雜詩
前山已挂龍咫尺雨當到危橋面西北曲處可停棹長
年知燥濕語每得其要驚雷衝小暑所慮伏秋潦樵人
驅牛羊亦下山北道
所居雲水鄉鷗鷺共生長全家生計足一屋一魚網門
前雖有路屋後别通舫還因粗識字不斷客來往日昨
雨没竿池寬鴨堪養
海居饜海觧日日市江鯽江魚餐亦厭復把野蔬擷商
量釀村酒知近插秧月日午餉北田雷喧雨飄忽村女
花滿頭因之感時節
一村據高阜去海不千步兒童忽驚傳龍蟠廟中樹遂
令羊與犬奔走出門戶莓苔蒙塑像久已斷香炷日晩
吹北風前溪雨如注
曲處排石林欲把海潮捍地形西漸下人盡住東岸西
溪形製好曲折啟山館漁人網魚至各各出門喚再轉
忽已迷坡陀樹遮斷
生死不相遠十屋間一墳街衢與丘隴畛域無由分連
廬爨煙稀燐火飛出門客行阻風潮繫艇枯樹根牛亭
月白時鬼語時時聞
感舊
往事只如昨回頭已卅年瑣窗曾瞰客白髮遽垂肩薜
月冷無恙花溪淸可憐傷心石橋立南北數人煙
九峯園感舊
一雨園林足泉聲百道來夕陽明螮蝀高閣暗莓苔燕
繞横塘楫魚窺曲水杯古藤應識我親見五回開
慧山酌第二泉
自來茲泉側水厄乃不避竹爐煎松明靜聽蟹眼沸一
椀至百椀走卒苦急遞淸涼生齒頰兼復沁心肺童奴
皆竊笑巳破往時例先生語童奴汝太不解意我重在
山泉兼之故鄕味神淸不思睡偃仰借初地
村居卽事
對面魚梭擲回頭鵲羽驚貪看過橋影錯應隔墻聲徑
小穿林入村斜割澗成乍涼思午睡隨意拂桃笙
跋陳方伯奉茲敦拙堂詩後
杜陵叟作前輩栗里翁眞替人我從東浦酌蠡不向西
江問津
門前彭蠡九派屋後匡廬數峯先生擲筆而起章水貢
水朝宗
累我長唫短諷知君後樂先憂所爲五字七字不減嘉
州道州
力厚欲蟠崧華氣奇直薄星辰眼空前古後古膽破千
人萬人
後湖觀打魚歌
横街一雨水急流擔夫爭道趨湖頭漁人挾具來尤早
背上一舟蓮葉小舟輕入水若蹈空一一漾出波心中
大魚蹴浪高于屋尾急觸舟舟欲覆一舟一漿去不停
倏爾舟散如浮萍魚多網重收難住宇有一魚飛上樹
風聲離離水聲怒半空鳥與魚爭路跳波不已復擲波
來往倏忽疑穿梭忽然脫網逃偏急水面居然學人立
須臾風急帆亦收千頭百頭齊入舟鳴榔港口聲何數
泊岸舟多水先濁舟人停舟魚赴壑我縱非魚識魚樂
晩靜閣聽山僧鏡澄彈琴
冥冥復濛濛簾外雨絲小移來烏木几屈作琴牀好先
有剪刀聲枯僧削長瓜
一松覆一庭空外怒濤集寥寥琴韵起松響時参入風
遞三兩聲禽驚出巢立
快園雅集
雨餘蠟屐集南城竹樹蕭疎古意生一徑野雲疑寉影
半廊人語雜蟲聲間中花氣穿簾入坐上詩篇刻燭成
莫怪比來歡讌數承明容易得歸耕
水閣
秦淮一雨水初通昨日江潮到閣東妾自拜星魚拜浪
夜涼同㝛電光中
白秋海棠
墻角離離殿衆芳空濛影不上斜陽孤花忘到色香味
一洗俗名稱斷腸
題金文學捧閶客窗續筆後
蹤迹山巔及水涯齊梁久客不思家移居誰似先生便
頰上時縣鬼一車
正是華年賦壯遊靈奇都藉筆端收小閒欲乞談天口
海外重繙大九州
瓠巴鼓瑟伯牙琴弦外泠泠得賞音不譜詼奇譜淳行
就中尤識捄時心
屋後回環西小湖談空時覓北街屠(謂屠刺史紳時亦著瑣蛣雜記等書)
比鄰各逞如椽筆爭作人間鬼董狐
泲上相逢眼乍靑白門仍約共揚舲空江夜靜煩揮麈
要使魚龍出水聽
桃花洲歌贈王文學豫
北江入海我所家從岸北望迷津涯焦山金山兩回抱
中有百里洲欹斜南阡北阡路不賖天遠水遠雲難遮
平明日射三山腳宇出一洲如木杓樓臺空濛樹依約
樓中居人益纖削恍似連林鳥巢着春江綠淨磨靑銅
黃寉九子排屏風桃花開時天地紅桃花魚漾波玲瓏
下襯十里黃花叢其外綠柳煙濛濛花朵盡處雲光濃
京江西北瓜步東奇氣不盡歸魚龍乃有逸士生其中
春來放棹春江側載酒兩頭隨所適看海看山兼看客
船屋奚童飭吹笛船後筝琶亦時摘江神江神本相識
爲我春江展如席
小西湖雅集
舫屋三兩間門外立一塔天風墖上來泠泠語相荅案
頭靑綠堆浮屠腳下十頃環靈湖靈湖盡處大魚集一
一網出供山厨眼前百輩奇人集海外羈孤亦闌入歸
塗星黑雨欲來空裏塔光飛九級(時座中有安南國遣戌人)
八月初七日秦司業承業招同座師劉少宰曁戴學使
均元張侍講燾茅學士元銘李兵僃廷敬許太守兆
椿集隱仙菴看桂并聽王樸山道士彈琴丙夜乃返
平明欲出門一巷忽飛雨前行及山店雲白穿縷縷衫
裳半日嵐氣濃不覺已入雲當中雲中道士爭相揖天
半一亭如斗笠秋林蕭蕭冠蓋集林外馬蹄盤百級樓
臺旣参差老桂復兩三前身金粟本不凡逸榦四出陵
松杉花梢棱棱度遠帆花底客並能淸談側聞千年枝
化作兩童子倏忽十數年此生彼卽死爲花爲人偶然
耳游戲人間乃如此天風吹客不得休忽然招我百尺
之飛樓樓房盡處繙書坐㝛露時從竹梢墮瓊臺貝闕
驚早寒琴韵雜雨來無端一聲遲回一聲疾百鳥飛集
紅闌干紅闌干外零星地認是臨春兼結綺五條弦上
六朝山一夕分明感秋氣天低月黑江怒潮過嶺艸木
聲蕭蕭琴彈一曲續一曲坐使江月復白冮天高樸山
道士翻新譜能令人歡令人苦我願頑仙住世間眼空
不復知今古琴聲欲畢滿進觴琴韵復入杯中涼鳴蛩
百種陡然絶飛雨瑟瑟鳴空廊三更歸路誰能見下嶺
水波明一綫衝泥正欲尋冶城如雨秋螢撲人面
蔡明經元春天花亂落長卷
我從皇初平曾詣蔡經宅麻姑長爪亦出迎啖以松花
及桃實翩然一别三十年此老白髮都垂肩半時挈我
堂北語苦詢雲中舊時侶雲中舊侶散八州(時問楊蓉裳孫淵如)
(近狀)宦海出沒歸無舟洪厓仙人格較優許脫手板東南
遊坐君天花齋臥看天花落蹁蹮對影兩不俗門內一
翁門外寉
蟂磯夫人像爲方廉使昂賦
廟門斜對石磯開一日靈潮兩度來好屬錦鱗三十六
劉郎浦口寄書回
識力居然軼輩羣卷中依約說三分二喬莫更誇夫壻
天下英雄只使君
一舸翩翩下武昌歸寧以後史難詳惠陵松栢如南指
尚認江東作壻鄕
越羅猶認嫁時衣花艸吳宮事已非只有杜鵑啼血夜
江聲如哭撼危磯
吳頭楚尾路迢迢家國多年恨未銷咫尺望夫山上石
一般心事付江潮
一賦驚鴻謗議騰寓言詞客本難憑洛川終古留遺恨
不及江波徹底澄
蔣上舍徵蔚雨窗讀史圖
三百六十日日日可讀書晴日客苦多不若雨斷途堂
東堂西檐漏徹堂裏讀書盈一尺朝研羣經草諸子其
外六時皆讀史先生用目不用耳一目驚看十行駛客
來百喚百不應靜裏目光時透紙驚雷掃戸雨瀉盆何
法可使先生聞先生此時只閉門但怪昏黑無朝暾我
今用耳不用目目力雖衰尚耽讀買山何不與君鄰君
日讀書吾耳熟
友人屬題春山覓句圖
借得仙人屩轆轤不知曾徧九州無我慙結習除難盡
一岳遊成繪一圖
叠嶂連峯春到遲江南山淺好尋詩野猨相見不相識
跳上月明松樹枝
初九日侵曉至攝山待劉少宰座師李兵僃同年共遊
最高峯及紫峯谷白鹿泉諸勝竟日乃返
别山二十年夢寐松色古松濤已出關迎人至江滸江
雲欲上山雲下紅紫壁問相激射泠泠淸梵雲中出五
色樓臺不知夜藍輿過嶺夢始醒海日甫上天鷄鳴山
僧揖我樓前坐無數馬嘶知客過齋堂小憩路轉東寉
蓋共歷高高峯背峯乃識峯奇狀百轉千回不容上齋
心旣久身世空峯頂飯罷聞疎鐘綠雲庵紫峯谷一石
一雲看不足桃花澗白鹿泉一僧一客來偶然(謂許封君兆桂)
(及僧默庵)秋風吹山秋氣深座上别念時時侵東南良會有
如此屈指何日重幽尋醉中飛觴益何急怪石扶人向
空立出山南北不復知松下頽然一長揖
八月十五日晩聯舫邀方上舍正㴻儲廣文潤書汪文
學文錦曁諸名士至靑溪泛月遂暢飲達旦醉中作
隔岸先有月隔舫先招呼樓頭一燈淡欲無月裏啼殺
城頭烏欲浮秦淮潮雙鯉告潮歇城烏約客東北行去
弄靑溪古時月一船送酒一舫迎約客未至杯先傾前
舟阻淺勅勿停抗手茭葦叢中行橋高百尺樓千丈紅
袖居然出天上三更已盡復四更天上人聲雜鷄唱水
色飛上檻月采飛上梁平堤南北亘無極水月盡處交
天光荒荒城南隅柝聲知欲盡月照小姑祠團團尚如
鏡我今欲問城上烏靑溪小姑汝識乎六朝人物本如
海可有一客狂如吾涼風吹水水拂衣雙漿始復分頭
飛陸行爭興水爭渡送客未完天已曙
廿九日邀同人至陳渡艸堂小集
陸行四里餘水行乃三倍登樓望江城正與郭門背西
蠡河外通西滆引水入橋高數尺秋林八月山果紅山
鳥啄墮溪流中風吹欲出橋門鎖鳥口啄殘魚腹果園
扉陰陰當晝開主人不約客亦來君不見滿堂花香客
酩酊網得一魚長似艇
冒雨至錫山作
冥濛竹樹交成片炊煙和雲不能辨溪光淨處豁一橋
泉水下注聲如簫山腰一抺人家少山不能深徑偏杳
擡頭正喜山果肥已有黃葉林間飛
阮大令升基約遊陽羡山水先寄一首
五岳尋都徧鄕山獨未遊偶逢賢令尹約共小句留天
外峯初現雲邊翠欲收年豐萬民樂冠蓋亦探幽
龍池寺
蒼蒼山已深古木復回互冥濛松樹杪一綫日華吐嶙
峋盤百級石碎馬蹄怒危瞻斜壁外飛瀑影微露蓬蒿
深十尺已斷采樵路雲光偶然開石屋宇無數厨煙生
胯下岸仄窘回步枯僧迎客遠約共石梁渡東西排梵
篋丹白别經注盥手禮法壇山精瞰庭戸
善權洞
靈奇信無端顯晦各一窟高征摩蝠竅俯視入蟲穴攀
枝禽共迅履險蠖同屈峯峯環如螺歷歷堕若蟄樽罍
亦奇古甕盎别凹凸危橋中偶斷巨釡下先缺導騎怱
失聲行童屢迷轍微明空際下怪響壁中出石牀延客
坐了了察顚未半晌出石樓松梢已新月
善權寺訪祝英臺讀書處及三生堂故址
百折溪流斷藍輿束急裝碧山迎客遠紅樹導人忙道
昃侵官柳臺荒倚女桑三生益何渺茶話此閒堂
偶成
一度相思一舉杯昨宵書到手難開彎彎竹徑濛濛月
記得人來夢亦來
偶向山中度歲華浹旬春事已如麻世情怪底闌珊甚
又報東風嫁杏花
初八日斷橋晚步
閒從獨寉行偶與孤僧遇落葉忽驚飛衝人入林去
南高峯上月徐度北高峯坐使全湖綠都飛匣鏡中
偶成
纔飲湖頭酒百杯笳聲巳向堞樓催船船都載夕陽去
郤讓後湖新月來
與陸七嵇三游湖卽送入城
諸公虎嘯我龍蹲踏遍松杉竹栢根但祈兩日作一日
不放夕陽紅對門
城門不夜巳吹笳陸七嵇三盍到家誰共湖頭飲春酒
德生菴裏華秋槎
湖上作
朝看湖上山一一雲中出莫看湖上山一一煙中沒雲
煙出沒不可常雨後滿郭生靑光離離雲動山疑活城
縱界山山勢越山腰樓閣一萬家天半炊火紅如霞山
中望湖頭一水明于鏡紅樹千條罩鏡中寥寥更落招
提磬竆冬十日湖上居日飲湖水烹湖魚人說客貌淸
而腴客行時醉還時醒郤愛看山復酩酊城扉闔處興
轉孤飛出一城燈火影
草歸
湖頭淺醉歸來日竹裏軒窗自在眠不怕幽人夢難醒
夕陽紅到枕函邊
余內直日與胡總憲高望直廬咫尺總憲沒及半年
適余假歸以事至武陵與總憲遺櫬同日抵湖上厝
屋又甚逼近不勝存沒今昔之感爰賦一詩哭之卽
寄謝方伯啟昆馮鴻臚應榴二君皆總憲同年生也
彈指人生歲月遷感公歸骨我歸田并無華屋棲恒榦
自有淸名過昔賢魂魄詎應淪九地班聯曾共直
三天何因舟旐飄搖日又結居鄰水榭邊(時以無居第權厝湖上)
龍井小憩
山已深百折水亦曲百回怪哉茲山巔石石如飛來石
腹中偶虛欹斜寺門開憩我雲中亭悍石立萬堆側坐
不敢安石恐頭上頽所幸機事忘魚鳥不我猜深山十
月中香已逗古梅冥坐歷片時泉聲殷如雷
靈隠山房浴
雲林信幽奇古木互盤曲到門途逼仄忽復展地軸嶙
峋非意想一石戴一屋山僧穿飛廊迅疾乃逾鹿山房
留客夢山寺招客浴詎止淸我心兼堪濯雙足竆冬天
地閉水尙作春綠浴罷望始驚危樓挂深谷
蘇文忠公祠二首卽呈秦同年瀛(祠卽秦所創)
長篇千首恨雷同(近時學公詩者極多不無流弊)不敢師公祇慕公略
有瓣香歸栗里久因奇節說文忠祠前蘋藻三時潔屋
外梅花一頃紅擬作蜀遊仍未果好移淸夢入湖中
只我重遊日湖淤已歷時倘尋良吏傳并建白公祠花
發來時路官饒去後思他年商爼豆到汝汝應知(秦在浙中)
(極有政聲)
秦同年瀛觀察浙江重新淮海先生祠落成索賦
君于淮海稱初祖我距忠宣亦末孫各有祠堂留浙嶺
互將詩筆溯淵源廿年何愧蘇持節百首先嗤陳閉門
今日奠公吾自忝掃廳擬更潔淸尊
春溪垂釣圖爲秦同年賦
好向波心築釣磯溪風吹鬢水湔衣不妨分作江湖夢
魚已忘機客息機
文書堆案鬢添絲忙裏能閒樂不支三兩桃花一雙燕
伴渠垂釣覺多時
春濃魚不厭波寒淸切眞如鏡裏看知否太湖三萬頃
得歸隨爾把魚竿
五柳居食魚
夢憶湖頭雙鯉魚十年重向此幽居溪童拍手還相識
卻繞紅闌引客裾
文窗窈窕夕陽鮮一樣湖光落榻前添得柳絲長百尺
隨風與客拂吟肩
十一日待蔣大齊耀昆仲不至因買舟往御教埸聖果
寺
船船都不是偏復到門前别鼓尋幽艇仍擕買酒錢半
湖搖落日一棹破輕煙到晩休相訪山公醉欲眠
是日晩蔣裕之擕歌者相訪遂至湖心亭及蘇公祠痛
飲醉中作
偶擕春酒至湖頭難得春人鏡裏遊半舫賓朋誰是主
一隄風月尚疑秋禽魚雅識閑中趣絲竹都飄水上樓
爛醉莫辭歸去晩斷橋掃榻待淹留
月夜自湧金門泛湖至潄石居
城頭吹角促客行客醉尚戀茶香淸關門持鑰不敢下
一燈遙遙出門罅舟斜欲趁北岸風月影已落南高峯
高低出沒十餘里水面飄忽南屏鐘湖心跳浪聲何急
魚厭波寒出波立三更歸路月已昏剩得一星明斗笠
壑菴訪破迷和尙不値題壁
壑菴一石塞一壑桂子石邊無數落(菴有香桂數株種絶奇)我餐
松子石上眠初日正墮山窗前山窗四面黏吟句挂壁
木魚搖不住松花飯熟僧不歸聞說南屏訪師去
十三夜自花神庿夜歸
南屏鐘未歇且復小遲留月黑花王殿春生酒嫗樓朗
吟驚㝛鳥緩步逐眠鷗忽有千燈出冥濛水盡頭
鳳皇山頂望江海及裏外湖作
湖水綠江波黃海氣五色浮空蒼山形抱湖江抱山大
海東北仍回環峯形南走連閩廣百轉千回勢蒼&KR1071;回
頭一望歎絶奇十萬煙火山城低南峯雄奇北峯峭中
有孤峯復回抱茅菴煑茗歷少時海口潮上聲如馳閒
穿石罅玲瓏走一半磨厓大如斗前吳越後建炎王氣
落落東南延祗憐老樹心空早欲問前朝竟誰曉朔風
吹客下頂峯峯面尚挂斜陽紅君不見南遷怪㡳營作
宮上有十二巫山峯(山頂有巨石十二大皆數十圍吳越時呼爲排衙石卽此)
長至日擕酒至葛嶺訪初陽臺半閑堂故址
昨訪閱古泉今來半閑堂小朝廷事碎如火蘚石剝落
誰能詳初陽臺上初陽出可惜蓬蒿沒山骨仙翁祠屋
亦已欹鼪鼠都從石龕穴神仙畢竟不可爲化寉或恐
仍歸來試問葛稚川何似丁令威荒荒昔人臺落落今
日酒城中招客不得閒地下寥寥呼死友
由華津洞登蓮花峯
直石立作龕横石臥作庿尤奇穿石樹宛與石形肖巉
巖理斜出阻客入深奥彈碁形略具伊昔誰所造擾擾
此暫停茫茫發孤嘯陰厓落蟲篆絶壁出鳥道擡頭礙
峯頂側足限石竅寧知雲路滑欲下心尚掉齋心無妄
念平地冀可到洗眼看北山参差入斜照
由鳳皇山半至勝果寺復從寺後尋石門及仙姑洞郭
公泉升天梯諸勝
幽人欲移笻石石先下嶺前行三兩客一一如墮穽峯
奇非意想欲去屢延頸玲瓏穿石罅時漏夕陽影飛樓
當山腰屋古極修整升臺雖百級坐處尚如井搜奇興
尤劇屋後豁異境雙扉斗然落一水過淸冷迤西峯雜
遝欲往迫短景空處怱有梯延緣望山頂
月夜從六橋歸
欲訪漁師舊釣磯鐘聲沉水月光微六橋行遍無人跡
楊柳居然挽客衣
雲棲寺望五雲山并訪蓮池大師塔院
到來一谷雲空白濕朝露披雲尋絶磴生翠落無數濛
濛萬竿竹中有接天路谷禽飛不透怒欲攫雲住巑岏
正迷目塔院忽回步緇流吾豈識重此本儒素遺規尚
堪仰百代守其故引泉來山門飛雨屋上注齋厨隨粥
飯不更闢堂戸衆生皆簡默勞客久延佇淸磬出石房
悠然發靈悟
向晚由徐家村至理安寺
理安萬株松雲棲萬竿竹理安較雲棲山徑益深複高
低萬綠冥濛聚攔住夕陽飛不去歸鴉招客入一林山
鳥嗔人復相拒千回百折上石臺嵐翠膩屋扉難開山
僧總覺眉宇綠古佛亦臥靑莓笞陡然一片山風惡綴
壁萬松搖欲落厓危石峭路亦竆松頂偶看支一閣林
梢一抺野火然手拾松子煎山泉紅查花開臘梅破繞
屋異香延客坐
下石屋嶺徧遊石屋水樂諸洞
風聲遞水聲松影接天影千盤靑雲梯百折白石嶺孤
禽前若導嘶馬後如警危驚天半石截若水中艇東西
列尊罍高下别畦町莊嚴三百輩襴袂悉修整恍疑泛
滄溟一一咸引領滃然水聲出古樂誰更省齋心讀銅
篆洗眼摩石鼎欲發僧苦留遲歸僕頻請
表忠觀拜錢武肅王像
不爲東帝只稱臣江左眞王僅此人故里錦衣殊赫奕
中原棋局太紛綸州排十四疑無敵弩射三千若有神
依舊吳宮好花月遺民從未識煙塵
躍馬提戈海上回儒風早喜被江陔年名不改唐天祐
國士能容羅秀才使宅例皆除艸創陌頭歌已報花開
門材百世猶全盛時有文孫握節來
靈巖山重展畢尚書墓感賦
江左方傳箭天南佇洗兵(時聞川陜捷音)更馳新露布無復舊
書生丘壑心徒戀(公屢欲遂初不果)巖巒氣未平松杉識人意
都作怒濤聲
石湖戈氏園訪戈上舍襄復不値
一程趨水國百折走巖扄欲雪地先白過雲峯轉靑怪
禽摩絶壁老寉啄空汀訪客仍難遇空題石上銘
小除日城東晩步
百事抛殘歲欲終得閑聊復步城東念沉淸磬一聲外
影入歸鴉萬點中叠港乍添新雨綠小樓斜帶夕陽紅
道人正把雙扉闢知要堂西訪寓公
崑山道中阻雨(時吳門友人已有書相促)
野禽飛不透雲氣十分濃夕照昏如此前山路復重遠
煩馳越使昨已發吳淞到恐難拘日遥椷莫早封
臘月二十九日澹香斜月西堂告成招陸秀才繼輅等
及兒子祭詩
年除百事費支持檢點閒情付酒卮卻約比鄰三陸到
掃廳同與祭新詩
瓣香同奉此淸才百樣春醪百種杯要與先生洗寒瘦
迎神歌裏報花開
受業(吕培譚正治)挍字
