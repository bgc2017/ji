古今詩刪卷三十四
明李攀龍編
明七言絶句
華燭引(楊慎)
菖蒲傳酒座欲闌碧玉舞罷羅裳單流雲影射荆王枕
曉露光搖漢帝盤
望中條山(楊慎)
征馬長鳴向北風崤關回首暮天東太行過盡中條出
一路青山白雪中
寄遠曲(楊慎)
濯錦江頭烟水綠相思萬里人如玉瑤琴别後不曾彈
今朝才理將歸曲
江陵舟中贈田李二子(楊慎)
落月寒沙夜未分玉簫金管醉中聞明朝回首沅江路
愁聽青猿和白雲
流螢篇(楊慎)
蕩子從軍向月支閨人對影滯秋期蠶書宛轉連環字
鴈帛殷勤織錦詩
南征歌(唐順之)
月明吹笛武陵川馬上行人望跕鳶莫怕交洲饒毒霧
一冬飛雪異南天
塞下曲(唐順之)
青袍白馬紫茸鞦不向沙場便酒樓夜来一賭青錢盡
尚有囊中血髑髏
贈友(皇甫涍)
隠處同鄉溪水濱鹿門蘿月夢中春興来呼酒何知客
老去忘機不避人
東京歌二首(靳學顔)
美人挾瑟上高堂四座酒行殊未央何愁若華翳白日
賸有明珠照夜光
其二
濯龍門外車馬流誰人不道入青樓盧家少婦鳴筝坐
逢着春光不解愁
送陸史之楚(王維禎)
楚苑天南暖不遲隔年梅柳已多姿春来花絮紛紛起
絶勝梁園雪裏時
遼城寄憶(俞憲)
遥天一望盡高秋忽傍中原憶舊遊漢省春風吹視草
庾家明月照登樓
遼城望月(俞憲)
片月盈盈海外生遙應九塞一時明望京樓上頻迴首
何處清光五鳳城
朝陵歌二首(張才)
本朝陵墓傍燕關殿閣參差霄漢間王氣千年朝北極
雄圖萬里抱西山
其二
松門回首七陵遙春殿金燈鎖寂寥地迥忽看星斗動
夜深疑有鬼神朝
衛水(謝榛)
城外河流白練長城中萬戶正秋光秋来偏作還家夢
河水東流到故鄉
遊金燈寺(謝榛)
策杖穿林路幾重禪家清磬隔雲峯再来只恐無尋處
好記懸厓一古松
郭壽卿園亭(謝榛)
郭家亭子夾松篁把酒臨池幽興長人在千山秋色裏
不知雲氣滿衣裳
送王夢白歸江東(謝榛)
吳帆歸去逐江雲白鶴橋西舊隠君門掩梧桐賦搖落
秋風不是客邊聞
本公山房(謝榛)
滿山秋色亂寒松天外遙傳日暮鐘争怪簷前起雲霧
誰知鉢底卧蛟龍
擣衣曲(謝榛)
秦關昨夜一書歸百戰猶隨劉武威見說平安收涕淚
梧桐樹下搗寒衣
尋葛徵君(謝榛)
城西閒訪葛洪家籬落秋餘白菊花高卧自知無俗夢
數椽茅屋在烟霞
水仙花(謝榛)
月為精魄水為神素質先含雪裏春羅襪凌波斷行跡
誰能喚起弄珠人
呈劉兵憲(許邦才)
建節西南漢大夫飛揚萬里見雄圖即因笻竹收諸郡
更遣葡萄達上都
留别劉公(許邦才)
秋風長鋏幸生還明日孤臣入楚關莫道三年人萬里
天涯消得幾重山
汴河守凍(許邦才)
客館寒燈淚滿襟間關萬里欲歸心眼前一水冰霜苦
又說三江瘴癘深
寄懷元美(許邦才)
鴻鴈驚秋海上還片雲孤月薊門關柰何昨夜西窗夢
不道千山與萬山
送别郭子坤赴選二首(許邦才)
十年高枕戀柴關此夕青樽照客顔不是乞為勾漏令
那能更出句容山
其二
老去風雲意氣孤因君更與話江湖定經燕市悲歌地
為問當年舊酒徒
席上贈于鱗(許邦才)
不見春風柳復青故人江海坐漂零即令賸有陶家酒
一月休教一日醒
送段侍御(許邦才)
白簡高秋覲九重五花驄馬疾如龍車輪就取都亭下
霜氣還清長樂鐘
送高都護入賀(許邦才)
將軍白馬插彫弧自傍屬車誇射烏陛下聖明三萬歲
微臣直至執金吾
懷王元美(許邦才)
吳門秋色杳佳期濁酒青山對爾詩也道風流非昔日
猶堪抵掌見當時
與于鱗遊南山初宿天井寺(許邦才)
千峯寒色照驦裘歲暮還堪載酒遊初宿南岩天井寺
便聽一夜石泉流
夜投林泉觀(許邦才)
落日相將萬疊山深林何處有柴關不因邂逅岩扉宿
誰信天台隔世間
送謝中丞歸射洪二首(許邦才)
安石風流戀主情江湖無日不蒼生還看北墅圍碁日
未許人聞折屐聲
其二
巫峽江陵一水分猿聲兩岸夜成羣遙知月下孤臣淚
才過三聲不可聞
九日于鱗招飲南山二首(許邦才)
新詩忽自故人来欲採黃花薦酒杯城外青山城裏見
東籬那忍獨徘徊
其二
歲序驚心水急流年来又白幾人頭那知綠酒青山外
惟有黃花似故秋
答寄于鱗(許邦才)
結交當日擬荆高那管傍人笑我曹醉後悲歌燕市裏
一時海内更無豪
得于鱗書却寄(許邦才)
青春載酒上平臺忽報文園寄賦来賓客一時俱授簡
人間難得是仙才
丁香花(許邦才)
蘇小西陵踏月回香車白馬引郎来當年剰綰同心結
此日春風為翦開
早春懷元美(李先芳)
新正簫鼔日紛紛雪霽遙看玉笥雲借問江城春幾許
梅花落盡不逢君
臨江節士歌(李先芳)
臨江節士泣秋風夜来劍鳴深鞘中龜甲龍鱗各相似
誰能辨我是雌雄
送于鱗還郡(王世貞)
石門高峽沙丘臺五馬春停天地開無限北風吹不到
萬家明月待君来
别于鱗諸君二首(王世貞)
金河楊柳未堪齊馬首傳觴白日低俠客自来輕别甚
醉乘飛雨薊門西
其二
塞雲吹盡出榆關不斷胡天指掌間應是爾曹高詠發
忽驚飛雪捲燕山
于鱗郡齋(王世貞)
太行西北擁岧嶤立馬寒雲豫讓橋俱道挂冠同指掌
不知山色為誰驕
奉答于鱗(王世貞)
鵲湖春雨暗青山流水桃花天地閒共道閉門無一事
不知清淚落人間
寄謝茂秦(王世貞)
亦知留趙魯先生片語能尊萬乘名何事平原無上客
却教雙璧贈虞卿
寄伯承(王世貞)
漢帝秋風在栢梁一時詞賦有輝光那知此日文園令
猶有金莖露未嘗
寄答子與(王世貞)
白雪誰傳和郢篇中原風色尚蒼然故人儻問行藏事
自種要離墓畔田
送子相(徐中行)
妙高峯上試登臨月色潮聲盡古今詞客豈須愁病肺
中泠泉水更清心
送于鱗之邢州三首(徐中行)
趙地山河擁上京于今保障有長城停車襄子宫前問
猶說當年國士名
其二
東平俠客有劉生寶劍千金舊署名忽道明朝脱相贈
夜深風雨匣中鳴
其三
十年西省尚書郎此日新携刺史章明月一樽開北海
春風千騎下東方
送許趙州兼訊李邢州(徐中行)
青春五馬下燕京自喜分符近李生雙璧千秋重入趙
共看明月照連城
送元美二首(徐中行)
高秋獨上白登臺西北浮雲晝不開忽見千山飛雪下
驚傳漢使自天来
其二
醉携長劍倚高秋忽見黃河天外流莫更臨風歌出塞
九邊寒色不禁愁
同明卿惟敬登太白樓(徐中行)
醉携遷客上雲梯睥睨烟霄萬象低便欲乘風登日觀
蒼茫海色使人迷
感舊(徐中行)
自别燕臺白日徂華陽碣石總荒蕪獨留一片西山月
猶照當年舊酒壚
懷于鱗(徐中行)
黃河萬里接崑崙太華天開西極尊一自凌雲来賦客
未論紫氣滿關門
征南鐃歌二首(徐中行)
誓師親上越王臺東望扶桑海色開鉦鼓三江殷地起
艨&KR0008;萬里蹴天来
其二
横海樓船大出師青山千里列旌旗會稽擬作燕然石
震澤今為飲馬池
于鱗謝病歸濟南寄訊(徐中行)
白雲湖上萬山青日日茅堂醉復醒不是楊雄躭寂寞
千秋誰見太玄經
寄答汝南諸明府(徐中行)
景夷臺上白雲秋懸瓠城邊汝水流却憶諸君明月夜
臨風清嘯滿南樓
送于鱗還郡(吳國倫)
千門楊柳暗燕關不繫邢州五馬還寂寞孤城君更卧
白雲愁殺太行山
秋夜懷子與(吳國倫)
扁舟自去浮湘水倦客常懷卧茂陵秋湛漢宫金掌露
月明滄海玉壺冰
九日同于鱗賦(吳國倫)
秋深木落鴈南飛客裏風霜欲授衣燕市酒酣聊共賦
龍山家在未能歸
寄懷于鱗(吳國倫)
聞道齊中老伏生遠携妻子歴山耕漢家若有傳書詔
使者何從問姓名
再寄于鱗(吳國倫)
日日東山望裏春那驅羸馬向風塵誰將馬上春雲色
一寄山中抱膝人
懷于鱗(吳國倫)
渭水秦關天上迴使君持節馭風雷不妨萬里無書寄
紫氣常從西極来
香爐峯(吳國倫)
山烟細細五雲盤散入春隂楚甸寒我欲峯頭瞻北極
香爐不似殿中看
石鏡峯(吳國倫)
萬仞峯頭石鏡懸平臨日月倒垂天滄江夜色寒相照
下有驪龍不敢眠
夢蝶卷(吳國倫)
曲陽城頭花未開漆園夢裏蝶飛来年年蝶為春花老
千古莊生夢不回
塞上歌送王少司馬赴薊鎮(宗臣)
司馬頻年西破戎詔書又下九華宫親提萬騎如風雨
一夜来屯紫塞東
過采石江懷李白三首(宗臣)
楚水秋風楓樹高片帆孤月下江濤蛾眉亭下芙蓉色
猶似當年宫錦袍
其二
采石磯頭坐白雲青楓滿地落紛紛夜深吹笛江亭上
明月窺人恐是君
其三
青山千仞落寒潭采石丹楓一駐驂君跨長鯨去不返
獨留明月照江南
省中(高岱)
蕭蕭竹徑暝烟浮散帙鳴琴事事幽若比瀟湘漁父隠
門前只少木蘭舟
涼州曲(高岱)
賀蘭烽火接居延白草黃雲北到天一片城頭青海月
十年沙磧伴人眠
寄元美(魏裳)
朱絃一絶少知音白雪難酬國士心腰下青萍君所贈
至今風雨作龍吟
送劉使君之襄陽(張佳胤)
太嶽天門紫氣垂松花片片曉風吹孤懷化作千峯月
夜夜随君君不知
題徐生夢雲卷二首(張佳胤)
海西削出千芙蓉歲晚滄江有卧龍枕上風塵吹不到
石門日日紫霞封
其二
夜半天雞啼紫煙瓊裾長共白雲眠高松萬壑搖明月
無數寒濤落枕邊
送胡生南歸(陳宗虞)
揚子江風落暮潮瓜州夜月起蘭橈西湖歸去三千里
家在芙蓉第一橋
咏潘邯鄲韓妓(張簡)
怕聽邯鄲陌上歌千金不惜購韓娥潘安自是風流客
此日叢臺興轉多
秋樹下送張雲少憲使(潘子震)
老樹臨風葉半黃一樽岐路又斜陽别君何必折楊柳
只此秋聲巳斷腸
春日謾興(汪時元)
春風為我報花開我為花開載酒來莫道少年花裏醉
白頭曾是醉花回
奉送觀察李徐二師方舟北上二首(汪時元)
兩岸垂楊綰别愁長風曉發過揚州只看雲裏雙帆影
不盡黃河天漢流
其二
廣陵濤起白雲寒北望燕臺路渺漫李郭翛然明月下
滿船秋色到長安
明皇小車圖(釋守仁)
宫門日出乳鴉啼仙漏沈沈樹影低朝罷千官無一事
車聲又過夀陽西
明六言附
瓊姬墓(高啓)
夢别芙蓉殿頭斷釵零落誰收土昏青鏡忘曉月冷珠
襦恨秋麋鹿昔来廢院牛羊今上荒丘香魂若怨亡國
莫與西施共遊
楊氏山庄(高啓)
斜陽流水幾里啼鳥空林一家客去詩題柿葉僧来供
煮藤花
雜興(韓奕)
一巷西風落葉半窗斜日殘書年老怕逢人事天寒不
出吾廬
題小景(王恭)
白鷗門外孤艇黃葉山中一瓢惆悵青雲舊侣相思不
到漁樵
題水墨小景二圖(徐從禮)
小艇水雲澗口孤琴蘿月山隂郢曲向来誰和林泉亦
有知音
其二
出岫雲非有意忘機鳥亦知歸莫話城中舊事與君同
是荷衣
送鄭二之茅山(張楷)
芳草隄邊渡水百花原上逢春在世誰非過客入山方
是閒人
田家(孫一元)
手疏偶然辭主腰鐮率爾為農今日田園自許平時車
馬相從
送客(楊慎)
合樽且醉花間分襟易慘離顔朝下春風紫陌天涯落
日青山美人明月相望游子浮雲獨還愁見河橋柳色
勞歌一曲陽關
濟南道中(王世貞)
翛翛栝栢風緊藹藹桑榆日斜莫怪牛羊不下中峯自
有人家
于鱗郡齋(王世貞)
使君盡酒不醉郡閣先秋自寒乾坤乍容車馬湖海漸
入衣冠
古今詩刪卷三十四
