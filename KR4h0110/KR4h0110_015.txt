古今詩刪卷十五
明李攀龍編
唐五言律詩
送劉評事充朔方判官賦得征馬嘶(高適)
征馬向邊州蕭蕭嘶未休思深應帶别聲斷為兼秋峽
路風將遠關山月共愁贈君從此去何日大刀頭
送鄭侍御謫閩中(高適)
謫去君無恨閩中我舊過大都秋鴈少只是夜猿多東
路雲山合南天瘴癘和自當逄雨露行矣慎風波
同羣公登濮陽聖寺閣(高適)
落日登臨處悠然意不窮佛因初地識人覺四天空來
鴈清霜後孤帆遠樹中徘徊傷寓目蕭索對寒風
使青夷軍入居庸二首(高適)
匹馬行將夕征途去轉難不知邊地别祗訝客衣單溪
冷泉聲苦山空木葉乾莫言關塞極雨雪尚漫漫
其二
古鎮青山口寒風落日時岩巒鳥不過冰雪馬堪遲出
塞應無策還家賴有期東山足松桂歸去結茅茨
自薊北歸(高適)
驅馬薊門北北風邊馬哀蒼茫遠山口豁達胡天開五
將已深入前軍止半廻誰憐不得意長劔獨歸來
醉後贈張九旭(高適)
世上謾相識此翁殊不然興來書自聖醉後語尤顛白
髮老閒事青雲在目前床頭一壷酒能更幾時眠
别馮判官(高適)
碣石遼西地漁陽薊北天關山唯一道雨雪盡三邊才
子方為客將軍正渴賢遥知幕下府書記日翩翩
别王八(高適)
征馬嘶長路離人挹佩刀客來東道遠歸去北風高時
候何蕭索鄉心正鬱陶傳君遇知己行日有綈袍
登兖州城樓(杜甫)
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
房兵曹胡馬(杜甫)
胡馬大宛名鋒稜瘦骨成竹批雙耳峻風入四蹄輕所
向無空闊真堪托死生驍騰有如此萬里可横行
喜達行在所三首(杜甫)
西憶岐陽信無人却送廻眼穿當落日心死著寒灰霧
樹行相引蓮峯望或開所親驚老瘦辛苦賊中來
其二
愁思胡笳夕凄凉漢苑春生還今日事間道暫時人司
隸章初覩南陽氣已新喜心翻倒極嗚咽淚沾巾
其三
死去憑誰報歸來始自憐猶瞻太白雪喜遇武功天影
静千官裏心蘇七校前今朝漢社稷新數中興年
月(杜甫)
天上秋期近人間月影清入河蟾不沒搗藥兔長生只
益丹心苦能添白髮明干戈知滿地休照國西營
春宿左省(杜甫)
花隱掖垣暮啾啾棲鳥過星臨萬戶動月傍九霄多不
寢聽金鑰因風想玉珂明朝有封事數問夜如何
晚出左掖(杜甫)
晝刻傳呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲雞栖
送翰林張司馬南海勒碑(杜甫)
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時廻
秦州雜詩三首(杜甫)
秦州城北寺傳是隗囂宫苔蘚山門古丹青野殿空月
明垂葉露雲逐度溪風清渭無情極愁時獨向東
其二
開道尋源使從天此路廻牽牛去幾許宛馬至今來一
望幽燕隔何時郡國開東征徤兒盡羌笛暮吹哀
其三
鳳林戈未息魚海路常難候火雲峯峻懸軍幕井乾風
連西極動月過北庭寒故老思飛將何時議築壇
送遠(杜甫)
帶甲滿天地胡為君遠行親朋盡一哭鞍馬去孤城草
木歲月晚關河霜雪清别離已昨日因見古人情
客亭(杜甫)
秋窗猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬
題玄禪師屋壁(杜甫)
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真隨惠遠遊
滕王亭子(杜甫)
寂寞春山路君王不復行古墻猶竹色虚閣自松聲鳥
雀荒村暮雲霞過客情尚思歌吹入千騎把霓旌
玉臺觀(杜甫)
浩劫因王造平臺訪古遊綵雲蕭史駐文字魯恭留宫
闕通羣帝乾坤到十洲人傳有笙鶴時過北山頭
觀李固請司馬題山水圖(杜甫)
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何處出塵氛
禹廟(杜甫)
禹廟空山裏秋風落日斜荒庭垂橘柚古屋畫龍蛇雲
氣生虛壁江聲走白沙早知乘四載疏鑿控三巴
哭嚴僕射歸櫬(杜甫)
素幔隨流水歸舟返舊京老親如宿昔部曲異平生風
送蛟龍雨天長驃騎營一哀三峽暮遺後見君情
旅夜書懷(杜甫)
細草微風岸危檣獨夜舟星隨平野闊月湧大江流名
豈文章著官因老病休飄飄何所似天地一沙鷗
船下䕫州郭宿雨濕不得上岸别王十二判官
(杜甫)
依沙宿舸船石瀨月㳙㳙風起春燈亂江鳴夜雨懸晨
鐘雲外濕勝地石堂偏柔櫓輕鷗外含悽覺汝賢
登岳陽樓(杜甫)
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山北憑軒涕泗流
次北固山下(王灣)
客路青山外行舟綠水前潮平兩岸闊風正一帆懸海
日生殘夜江春入舊年鄉書何處達歸鴈洛陽邊
贈凉州張都督(崔灝)
聞君為漢將虜騎不南侵出塞清沙漠還家拜羽林風
霜臣節苦歲月主恩深為語西河使知予報國心
江南旅情(祖詠)
楚山不可極歸路但蕭條海色晴看雨江聲夜聽潮劍
留南斗近書寄北風遥為報空潭橘無媒寄洛橋
蘇氏別業(祖詠)
別業居幽處到來生隱心南山當戶牖澧水映園林竹
覆經冬雪庭昏未夕隂寥寥人境外閒坐聽春禽
扈從御宿池(祖詠)
君王既廵狩輦路入秦京遠樹低槍壘孤山入幔城寒
疎清禁漏夜警羽林兵誰念迷方客長懷魏闕情
望秦川(李頎)
秦川朝望迥日出正東峯遠近山河淨逶迤城闕重秋
聲萬戶竹寒色五陵松客有歸歟嘆凄其霜露濃
宿龍興寺(綦母潜)
香刹夜忘歸松清古殿扉燈明方丈室珠繫比丘衣白
日傳心淨青蓮喻法微天花落不盡處處鳥銜飛
胡笳曲(王昌齡)
城南虜已合一夜幾重圍自有金笳引能令出塞飛聽
臨關月苦清入海風微三奏高樓曉胡人掩淚歸
同王徵君湘中有懷(張謂)
八月洞庭秋瀟湘水北流還家萬里夢為客五更愁不
用開書帙偏宐上酒樓故人京洛滿何日復同遊
破山寺後禪院(常建)
清晨入古寺初日照高林曲徑通幽處禪房花木深山
光悅鳥性潭影空人心萬籟此俱寂惟聞鐘磬音
聞笛(張廵)
岧嶤試一臨虜騎附城隂不辨風塵色安知天地心門
開邊月近戰苦陣雲深旦夕更樓上遥聞横笛音
岳陽晚景(張均)
晚景寒鴉集秋風旅鴈歸水光浮日出霞綵映江飛洲
白蘆花吐園紅柿葉稀長沙卑濕地九月未成衣
穆陵關北逢人歸漁陽(劉長卿)
逄君穆陵北匹馬向桑乾楚國蒼山古幽州白日寒城
池百戰後耆舊幾家殘處處蓬蒿徧歸人掩淚看
和都官苖員外秋夜寓直對雨簡諸知己(李嘉祐)
多雨南宫夜仙郎寓直時漏長丹鳳闕秋冷白雲司螢
影侵階亂鴻聲出苑遲蕭條人吏散小謝有新詩
酬李員外見寄(嚴維)
蘇耽佐郡時近出白雲司藥補清羸疾窗吟絶妙詞柳
塘春水漫花塢夕陽遲欲識懷君意明朝訪檝師
奉和皇甫大夫夏日遊華嚴寺(嚴維)
初地華嚴會王家少長行到宫龍節駐禮塔鴈行成蓮
界千峯静梅天一雨清禪庭未可戀聖主寄蒼生
贈萬經(嚴維)
萬公長慢世昨日又隳官縦酒真彭澤論詩得建安家
山伯禹宂別墅小長干輒有時人至窗前白眼看
春日早朝應制(竇叔向)
紫殿俯千官春松應合懽御爐香燄煖馳道玉聲寒乳
燕翻珠綴祥烏集露盤宫花一萬樹不敢舉頭看
題薦福寺衡陽岳師房(韓翃)
春城乞食還高論此中閒僧臘階前樹禪心江上山疎
簾看雲捲深戶映花關晚送門人去鐘聲杳靄間
題松江驛(張祐)
山色遠含空蒼茫驛國東海明先見日江白迥聞風鳥
道高原去人烟小徑通那知舊遺逸不在五湖中
春日早朝寄劉起居(姚合)
九衢寒霧斂雙闕曙光分彩仗迎春日香烟接瑞雲珮
聲清漏間天語侍臣聞莫笑馮唐老還來謁聖君
將赴京師蒜山津送客還荆渚(許渾)
樽前萬里愁楚塞與皇州雲識瀟湘雨風知鄠杜秋潮
平猶倚棹月上更登樓他日滄浪水漁歌對白鷗
塞下(楊逹)
秋日并州路黃榆落故關孤城吹角罷數騎射鵰還帳
幕遥臨水牛羊自下山行人正垂淚烽火起雲間
冷井(孫欣)
仙闈初鑿井雲液沁成泉色湛青苔裏寒凝紫綆邊銅
瓶向影落玉甃抱虚圓永頼調神像堯時奉萬年
秋宵書事寄吳憑處士(釋皎然)
真性在方丈寂寥無四隣秋天月色正清夜道心真大
夢觀前事浮名悞此身不知庭樹意榮落感何人
聖果寺(釋處默)
路自中峯上盤回出薜蘿到江吳地盡隔岸越山多古
木叢青靄遥天浸白波下方城郭近鐘磬雜笙歌
古今詩刪卷十五
