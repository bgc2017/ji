古今詩刪卷二十五
明李攀龍編
明五言律詩
送謝恭(劉基)
涼風起江海萬樹盡秋聲搖落豈堪别躊躇空復情帆
過京口渡砧響石頭城為客歸宜早高堂白髮生
太公釣渭圖(劉基)
璇室羣酣夜璜溪獨釣時浮雲看富貴流水澹鬚眉偶
應非熊兆尊為帝者師軒裳如固有千載起人思
望孤山作(劉基)
返照千山赤寒煙一島青羈心霜下草生態水中萍黃
屋迷襄野蒼梧隔洞庭空將垂老淚灑恨到滄溟
旅舍(梁寅)
寥闊山林迹淒涼江海情巴歌從俗好楚服為人輕把
劍秋風起憂時白髮生黃金雖所貴未敢論縱橫
送宿衞將出守鄧州(高啓)
中郎身領仗宿衞在承明舊射雙雕落新乘五馬行紅
雲搖魏闕白水近襄城好勸諸年少春來賣劍耕
長安道(高啓)
長樂鐘聲動平津樹色開中郎長戟衛丞相小車來新
成賜將第更築候神臺誰念文園客空懷作賦才
江村雜興(楊基)
拚醉望愁醒愁因醉轉增已歸仍似客投老漸如僧詩
興風樓笛棋聲雪舫燈莫言渾不解此事野夫能
登岳陽樓(楊基)
春色醉巴陵闌干落洞庭水吞三楚白山接九疑青空
闊魚龍舞嬋娟帝子靈何人夜吹笛風急雨冥冥
送曾伯滋赴西河將幕(徐賁)
上將初分閫儒官解習兵風旗春獵野雪帳夜歸營洮
水從岷下祁山入隴平知君能載筆草檄報邊聲
宿真慶菴(唐肅)
落日古城隂蕭蕭竹樹深雨花知佛境流水識禪心月
到翻經榻苔緣挂壁琴不因支許舊那得遂幽尋
秋夕懷張山人(藍澗)
鼓角邊聲壯林塘夜色幽涼風動疎竹明月在高樓久
客形容老孤城戰伐愁不眠懷魏闕長嘯拂吳鈎
雨中同孟原僉憲登嘉魚(藍智)
高閣流鶯外荒城駐馬前江寒三月雨春老百蠻天折
柳悲橫笛飛花落釣船乾坤總羈旅把酒意茫然
舟夜次查口柬蕭鵬舉(劉崧)
扁舟㳂綠嶼雙櫓折蒼波秋氣水邊早月明江上多魚
龍今夜冷鴻雁幾時過去住關幽興欹眠聽棹歌
張氏溪亭雜興(劉崧)
草閣經秋淨柴扉近水開霜林收橘柚風磴坐莓苔釣
艇寒初放樵歌晚獨回城南車馬地欲往更徘徊
寄馮朝泰(李德)
金陵昔會面一别杳無音故國秋雲合大江春水深宦
情同契闊老景各侵尋縱有衡陽雁何由寫素心
出塞曲(林鴻)
玉關秋信早未雪授征衣王者應無敵胡塵不敢飛三
河兵氣盛五道檄書稀日晚笳聲發將軍射獵歸
題福山寺陳鉉讀書堂(林鴻)
窮經不出戸一室古珠宫燈影秋雲裏書聲晚磬中開
忩明竹雪散帙落松風料得無人到焚香對遠公
懷何士信謫西河(浦源)
全家離故鄉萬里謫窮荒草木疎邊境牛羊繞帳房風
聲連雨雪漢語雜氐羌遠念平生友行吟淚數行
送張二貢士(章誾)
煙靄散春晴亂鴉深樹鳴千山懸落日一騎出孤城急
管催離宴飛花亂旅情慇懃懷上策謁帝向承明
題林尚寶泮池書臺(周玄)
逸士多佳趣開忩對古池遠山晴後見明月夜深期荷
氣通書幌藤隂落酒巵寥寥心境靜此外復何為
九月晦日感懷(章表)
長嘯拂吳鈎南圖惜壯遊乾坤同逆旅風雨忽窮秋牢
落莊周劍飄搖范蠡舟行藏吾敢必天意信悠悠
晚過獅子林蘭若(姚廣孝)
無地堪逃俗乘昏復到林半山雲遏磬深竹雨留禽觀
水通禪意聞香去染心叩門驚有客想亦為幽尋
賦得滄浪送陳景祺守襄陽(楊士竒)
漢水帶襄城滄浪舊有名分符來五馬如練照雙旌濟
涉思為楫聽歌想濯纓須令郡人說堪比使君清
李郎中粉署餘清卷(王洪)
鳴佩趨丹闕焚香坐粉闈禁城鐘鼓靜人吏簡書稀幽
鳥鳴高樹涼風動紫薇明時仍宦達誰不羨恩輝
舟中雜興二首(王洪)
故國偏芳草高臺多大風河山千古在登眺幾人同野
澤鳴山雉荒陂起塞鴻新豐不可見煙樹五陵東
其二
曠野杳無際孤舟齊魯間河流東下險天氣沍回還古
道蒼煙迥長亭落照閒微茫雲水外一點是梁山
夕景樓(陳璉)
獨倚闌干久涼風滿客衣樹從京口斷山到海門稀雁
影橫秋色蟬聲送夕暉蕪城纔咫尺樓堞望中微
送金諭德扈從征虜(王英)
駐蹕隂山下分營瀚海邊春光明玉帳殺氣薄胡天鼙
鼓雷霆震旌旂日月懸參謀有籌策前席屢承宣
送積中上人歸天竺(李時勉)
承恩辭北闕飛錫返東林柳帶天邊雨松迴巖際隂談
空青嶂曉戒臘白雲深坐對湖中月能忘去住心
送人南歸(李禎)
離絃兼楚調忍向醉時聞連歲長為客他鄉更别君鷗
波明夕照雁字寫秋雲迢逓還家夢相隨過海門
賦得暮雨送李胄(張楷)
微雨滄波路孤舟薄暮時雁迷歸浦早雲濕度江遲白
日青山暝芳洲碧草滋紛紛對華髮相看總成絲
遊仙詩(羅頎)
幽徑赤城顛松蘿九曲連千林喧藥杵一嶂起茶煙深
竇源通海層崖樹隱天攜琴就猿鶴同種玉峯田
題姚公綬山水(張寧)
幽意寫不盡萬山深更深白雲無出處綠樹漫成林啼
鳥醒人夢流泉淨客心何當隨釣艇看奕草堂隂
送羅時泰憲副兵備瀘叙(李東陽)
劍閣攙天起巴江劃地流駐兵曾六鎮分臬比諸侯社
稷須長計乾坤有壯遊安攘非兩事慎勿倚戈矛
靜海驛(文林)
深夜驛途靜長河瀚海通舟明沈水月燈暗落潮風暝
色浮煙外春光欲雨中年年苦行役蹤跡任飄蓬
江南旅懷(楊時秀)
客夢家千里鄉心柳萬條片雲遮海嶠一雨送江潮戀
闕綈袍在懷人尺素遥春光看又晚何處灞陵橋
彭城有懷(儲巏)
清夜棹歌發高秋客思生綿綿鄉國夢歷歷水雲程老
樹危蟠石衝波怒嚙城白門樓上月偏傍海東明
郊壇值雪(李夢陽)
鳳輦連霄發雞鳴雪滿畿嚴隨黃鉞至輕繞翠華飛伏
謁深沾珮朝回半濕衣懸知清切地沖默迓天威
朱遷鎮廟(李夢陽)
宋墓莽岑寂岳宫今在兹霜風留檜栢隂雨見旌旗百
戰回戈地中原左衽時土人嚴伏臘偏護向南枝
銀山寺(李夢陽)
銀山湯嶺北天外削三峰下見林中寺來聞午後鐘僧
徒住石屋雷雨拔門松西望諸陵接雲成五色龍
南湖(李夢陽)
北山已竒絶逾嶺復南湖石磴相迴互巖泉乍有無開
忩衆壑積當殿一峰孤更攬千林竹因懷長嘯徒
豐安(李夢陽)
地氣南逾熱僧林晚暫栖雲開一江去日在萬山西修
竹涼風至昏鴉古木齊凭高忽灑淚清世有征鼙
五老峰(李夢陽)
東南濤浪吞五老古今存秀色彭湖浴諸峰廬嶽尊中
宵見海日北斗豁天門霜雪顏常淨雲煙解變魂
折桂寺(李夢陽)
折桂何朝寺開基分翠峰忩明五老雪門掩斗崖松泉
瀑飛人過香臺印虎蹤千巖誰得到百里但聞鐘
團山登望(李夢陽)
團山當縣口石壁對朝饒日靜湖波斂天低島色遥風
雲餘伯氣吳楚混前朝秋水年年落英雄恨不消
芝山(李夢陽)
吳楚分何代乾坤此郡孤江從樹裏斷山入雨中無戰
鬭名空在英雄世與徂酒酣撫長劍極目盡重湖
明遠樓春望(李夢陽)
貢院初開閣春隂獨倚欄柳邊千艦聚花裏萬家殘風
雨江聲壯兵戈地色寒斷腸沙雁北羣起向長安
送秦子(李夢陽)
梁國秋砧滿范陽風葉稀如何故人去不與雁同飛北
路薊關古天寒易水微君行莫悲霧霜日指南輝
送人還關中(李夢陽)
見君驅馬去忽起望鄉思華嶽寒逾峻涇河繞自遲躬
耕來谷口把釣向皇陂何日一樽酒終南對不移
秋日王子臺上(李夢陽)
暑霽名王會臺成貴客過清秋疎草木落日上笙歌天
地銜杯盡風雲傍檻多聖明今御極誰復慮干戈
晚過孟氏雷雨驟至王子亦來(李夢陽)
孟嘉真畏友王粲復多才下馬雲際暮開樽雨驟來疾
雷當戶落驚電觸簷回坐久明星出無煩曉漏催
再送白帥(李夢陽)
聖主下龍章將軍入鳳陽地盤淮海壯天擁孝陵長棨
戟新開府威名古辟疆卜年元萬世王道是金湯
和鄭生行經鳳陽(李夢陽)
浩蕩興龍地盤旋翥鳳形海吞淮水白天插楚峯青帝
宅精靈聚陵宫虎豹扄萬年禋祭禮有道賴朝廷
鄭生至自泰山二首(李夢陽)
昨汝登東嶽何峯是絶峯有無丈人石幾許大夫松海
日低波鳥巖雷起窟龍誰言天下小化外亦王封
其二
俯首無齊魯東瞻海似杯斗然一峰上不信萬山開日
抱扶桑躍天橫碣石來君看秦祖後仍有漢皇臺
中秋南康(李夢陽)
同是中秋月匡廬只自看故臨石鏡上偏傍落星灘北
望關山隔南飛鳥鵲寒鳳歌喧太液光滿憶長安
己夘元夕(李夢陽)
此夜門還閉中天月自看春催桂應發雪映兔猶寒兒
女添燈閙鄰家品笛殘少年思可笑走馬向更闌
九日上方寺二首(李夢陽)
賞時爭上塔乘月復登臺地盡中原入天空秋色來望
鄉番恨雁有菊且銜杯却憶龍山帽徒增醉者哀
其二
天地疎秋色樓臺敞客歌遠江寒自白落木晚堪多月
為銜杯出鴻於鳴磬過霜橫不歸去吾意在煙蘿
雨後朝望(李夢陽)
半夜雷驅雨清晨潦映空起看南偃樹知是北來風宿
霧籠初日晴天滅斷虹劇心時序晚遮莫傅巖功
獄夜雷電暴雨(李夢陽)
一雨暮何急孤眠宵未央疾雷翻暗壁落電轉空梁勢
極千山動光還萬里長天威終不測魑魅可潛藏
野風(李夢陽)
山鳴野風至漢水白蕭蕭月滉魚龍醒雲蒸豺虎驕有
家驚節物不寐想前朝萬古英雄跡江城夜寂寥
河上秋興二首(李夢陽)
日上秋林淨江清旅思微黃葉雨後積白酒客來稀今
古三川地乾坤一布衣獨行吟望苦沙海鴈還飛
其二
白馬瓠子口秋風汾上歌帝鄉不可見千載白雲多樹
動江帆至霜前塞鴈過滄洲無盡極慷慨有漁簔
懷李獻吉(何景明)
冠蓋京華地斯人獨可哀神龍在泥滓朱鳳日摧頽世
路無知己乾坤孰愛才梁園别業在何日見歸來
寄王職方(何景明)
北望依南斗長安萬里愁西風入上苑楊柳落金溝雲
近蓬萊闕天迴太液流仙郎歸畫省高詠接同遊
雨後次孟望之(何景明)
萬里看無際高秋接素氛江村昏片雨石壁斷孤雲鴻
鴈常求侣鳬鷗不離羣寒山有落木風起暮紛紛
西郊秋興(何景明)
嚴風日以發落葉已紛紛遠樹斜銜照寒山半入雲步
兵常嗜酒水部自能文悵望千秋上斯人亦不羣
送羅秀才歸省(何景明)
汝念高堂母還家秋色深遥知倚門望應慰斷機心落
葉清淮朗浮雲楚塞隂西風吹匹馬惆悵送歸吟
寄張伯純提學(何景明)
舊屬朝端望俱稱柱下才九霄驄馬出千仞鳳凰來河
洛經中嶽星辰動外臺山城有桃李花向幾時開
送楊太常(何景明)
聞說西南寇猶多虎豹羣過秦應有論諭蜀可無文未
返巴山使空懸棧道軍煩將父老意歸報聖明君
玉泉(何景明)
行遊金口寺坐愛玉泉名雲去隨龍女風來動石鯨入
宫朝太液穿苑象昆明却望天河水迢迢萬古情
送彭總制(何景明)
蜀道青天上岷山赤日西九重連授鉞萬里動征鼙開
府松沙靜懸軍玉壘低知公安蜀計諸葛大名齊
盜起(何景明)
盜起從畿甸徒勞將帥心徵兵搖白羽募士散黃金天
地河嵩隔風塵海岱隂萬方吹畫角此曲淚沾襟
送李體仁按雲南(何景明)
漢使西南域天王節制名九霄看鳳下萬里避驄行風
偃蠻夷靜霜驅瘴癘清壯遊仍攬轡從此慰平生
十四夜集良伯宅(何景明)
陶令堂中月深更酒為攜金波流未滿白露迥含淒鴻
鴈秋江北芙蓉漢苑西一杯同悵望萬里各羈棲
送郭刑部守寧波(何景明)
漢庭黃綬吏西省白雲司豈謂為郎久猶言出守遲雲
霄懸賜履江海入褰帷古越今名郡風流當在兹
寄王康吕三子(何景明)
鄠杜終南曲邠岐渭北陲水多龍臥處山有鳳來時星
宿中宵動風雲萬里移滄江問靈劍離合少人知
寺中齋居簡崔内翰張侍御(何景明)
徑雪草生細林寒鶯到稀傷春懷二子齋沐掩禪扉石
室栖金馬天花落繡衣分明共朝寺鵷鷺不同飛
殿試宿禮部和馬張二光禄喬直閣諸公(何景明)
東殿春朝晚南宫夜宿深鎖闈猶月色開閣更松隂地
迥神仙接天高象緯臨諸君清廟作三歎有餘音
贈王舉人(何景明)
王子萬人英詩名何日成驪珠眠自抱天馬傍誰行旅
食青楓改秋吟素髮生過逢見汝意潦倒愧吾情
皇陵(何景明)
陵閣皇靈閟山河王氣遥萬年龍虎抱每夜鬼神朝玉
盌留天地金燈照寂寥如看翠華度縹緲在青霄
鑑公房石燈(何景明)
石盌何年鑿瑶燈此夕然雲流自五嶽月色近諸天定
裏金輪轉光中玉鏡懸西來不滅影常照法筵前
登塔(何景明)
古塔層城畔秋毫萬里看登高携賦客落日眺長安天
地懸相抱江山鬱自盤誰能絶頂上不避北風寒
駕出(何景明)
九重玄武仗萬歲羽林軍朝帝乘輿出行天警蹕聞螭
頭蟠曉日雉尾拂春雲佇望南郊氣遥連北斗文
大祀(何景明)
金榜星辰幕瑶函海岳編受禧同漢室登禪異秦年日
抱龍旂轉天流羽蓋旋揚雄老陪從白首賦甘泉
題蘇子瞻遊赤壁圖(何景明)
垂老黃州客高秋赤壁船三分留古跡兩賦到今傳落
日寒江動青天斷岸懸畫圖誰省識千載尚風煙
送汪器之司成還南京(何景明)
帝宅龍盤内儒林鳳覽中此來名益重相送意無窮畿
甸江山抱宫牆日月通仙舟上南斗攀望綵雲空
關門(何景明)
虎衞關門迥龍沙塞曲深風雲時有氣日月晝長隂中
使西來訊千官北望心天寒漢宫闕翠蓋憶春臨
寄中丞彭總制(何景明)
湖海藏身遠朝廷屬望頻駿功收戰伐龍臥偃經綸星
宿黃河氣風雲華嶽神生才元有待終起慰斯人
說經臺(何景明)
西海何年去南山萬古存風雲留福地星斗上天門有
欲誰觀妙無為自覺尊青年不復返空誦五千言
望終南(何景明)
近覽終南霽遥迎斜日曛黛横千里色花挹五臺雲城
闕行相映川原望轉分丹梯懸古洞未訪石霞文
送賈郡博赴階州(何景明)
十載一儒官西行道路難羌夷應俎豆邊徼有衣冠隴
阪盤雲上秦城向斗看好音懷萬里早晚報長安
寄題丹陽孫氏七峰山房(何景明)
聞爾山房勝青天秀七峰芙蓉疊日月雲霧裊杉松階
倚山巒積忩通洞壑重源潭暗雷雨白晝有蟠龍
古今詩刪卷二十五
