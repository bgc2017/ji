古今詩刪卷二十九
明李攀龍編
明七言律詩
太華山歌(楊慎)
太乙終南培塿開洪河清渭繞行杯日華先照蓮花上
雲氣常從仙掌来高穿箭括通天路俯瞰明星玉女臺
泠泠風馭不可駐降望大壑心悠哉
李君偕過臯橋新居言别(楊慎)
沙門草閣對漁舟坐俯崑池萬里流蕭索暮途猶浪迹
登臨暇日豈銷憂阮公失路誰青眼江令還家尚黑頭
行見羣英滿青瑣寧忘一老在滄州
上張相公(唐順之)
帷中運策九州清共道留侯在漢京賜第近連平樂觀
入朝新給羽林兵儒生東閣承顔色酋長西羌識姓名
却望上台多氣象年年常傍紫宸明
元夕詠冰燈(唐順之)
初憐火樹鬭春妍忽見清輝逼夜闌出海鮫珠猶帶水
滿堂羅袖欲生寒燭花不礙空中影暈氣疑從月裏看
為語東風暫相惜来宵猶得盡餘歡
胡逸人劉使君夜訪(陳明)
竹屋茒堂曲巷幽何堪仙馭下丹丘無人再識桃源路
有客同登雪夜舟明月随君還自去清樽為我更相留
蕭條湖上看秋色十載高吟共白頭
登海曙樓(朱衡)
高樓百尺插空青檻外諸峰列畫屏漢署星辰移北極
海天風日壯南溟譯人歲至諳夷語戰舸秋深驗水經
却倚危欄時極目炎荒銅柱接冥冥
九日龍岡奉同王大夫僚長(靳學顔)
荒臺九日倍凄凉駟馬雙旌度石梁望嶽鐘聲初應節
洞庭木葉盡飛霜予家魯水空凝望君指秦川是故鄉
倚閣斜陽正愁絶不知黃菊為誰黃
草橋即席寄以騰(靳學顔)
舊國春深草似煙年年此際對離筵纔聞柳外歌三疊
已識尊前路五千劍閣啼猿梅雨夜錦江駐馬麥秋天
從今莫問西来鴈縱有風翰不到川
原州鎮西樓劉公讌集(王維禎)
危樓真倚白雲間霧堞隂隂合萬山地險胡塵空絶漠
天遙漢壘接重關樽前劍罷鐃笳起塞上年来虎豹門
壯觀平生今更幾坐高明月不知還
送柯公移鎮河南(王維禎)
年来烽火徹秦關募士徵兵不暫閒地重祇須馮異守
節移難借寇恂還旌旗龍避三河水斧鉞花迎二室山
梁國舊傳多俠客知君定訪夷門間
奉和汝承上清宫(許應元)
清溪樹外羽人宫員嶠方壺在域中丹竈雲標遺漢劫
石橋海上與秦通松間舊聽郎官履花下應迷使者驄
為有相如大人賦飄飄此意欲陵風
贈王督學(侯一元)
長江千里白波来畫舸風輕五兩催新雨曉看雷澤漲
冰壺秋映洞庭開洲前落月聞湘瑟峽外飛雲見楚臺
辭賦郢中應一變漢家方重馬卿才
登城閱士(俞憲)
旌旗四面接遼城霜落高秋紫塞清五路雲霞連海氣
千家砧杵奪邊聲射鵰不數呼韓部奪馬今知嫖騎名
東望扶桑一長嘯臨風真有挂弓情
清明揚州道中憶王端公(朱曰藩)
江花江草淨春煙北望空懷乘興船水國人家種楊柳
清明士女競鞦韆客厨未乞龍蛇火旅食偏催犬馬年
遥想風流王柱史西臺銀燭柘枝顛
送少司成朱子之金陵(余文獻)
鍾阜龍盤赤帝庭更從北斗借文星燕臺仙侣憐雙管
白下諸生有陸經璧水細通玄武曲講堂朝對孝陵青
請看梧栢參天處翠輦當年竟日停
九日携具要鎦將軍迷閣登高有懷(劉景韶)
蓬莱閣上劍謌豪縱酒聊舒百戰勞漠北金河歸鴈斷
塞南銅柱拂雲高尊前霜菊浮隋苑亂後秋砧雜海濤
却笑牛山空墮淚風塵天地屬吾曹
漫興(劉爾牧)
意氣横生醉後歌少年猶自說三河風塵極目須長劍
雲水關心寄短蓑霄漢只今饒雨露窮途仍是戀陽和
春来莫笑柴門僻庭樹開花滿舊柯
送龔侍御之南都(謝榛)
萬里天風吹鐵冠三吳秋水正漫漫匣中星動劍光白
帆外霜飛江色寒鴻鴈早傳瓜步信芙蓉還傍石城看
南都賦就應相憶明月孤樽坐夜闌
送顧天臣還吳(謝榛)
樽前潦倒送飛鴻别賦兼秋轉自工白璧在懷驚氣色
黃金随意見英雄天低鄴下長楸樹霜落淮南老桂叢
此去阿蒙人借問風流非復舊時同
送李别駕宗器(謝榛)
一樽聊醉濁河濱老去相知更幾人趙瑟離聲逢雨雪
郢歌高興得陽春自憐索駿堪酬主不是連城豈致身
北上即今天咫尺佩刀寧復久風塵
閒居張伊嗣見過(謝榛)
鄴都形勝帶衡漳風土相依即故鄉閒到白頭真是拙
醉逢青眼不知狂城雲無色日將暮籬菊多花天有霜
世事憑君休浪語此中高卧意何長
秋日寄皇甫水部兼呈子循别駕(謝榛)
聞君遥自楚天来一别梁園見賦才搖落舊曾悲屈宋
寂寥今復弔鄒枚黃河蕩日寒聲轉嵩少連空遠色開
何事弟兄俱謫宦西風愁對菊花杯
寄懷陸汝成(謝榛)
花前樽酒度清宵夢到春江萬里橋明月下連秦塞迥
白雲秋盡蜀天遥自憐詞賦成多病君有聲名起聖朝
應對青山弔揚馬騷魂千載復誰招
奉懷于鱗(謝榛)
十載交游滿薊門浮雲回首幾人存古来意氣誰當合
老去文章爾共論北極寒星搖短劍西山暮雪照青樽
於今尚醉平原館何日能酬國士恩
寄張幼于吳山讀書(黃姬水)
十載東林塵外蹤漁歌樵唱上方鐘詩成盡染煙霞色
性定應同土木容破戒常持社中酒捐囊曾買路傍松
重谿逥壑猶嫌近更上吳山第一峯
崔駙馬山池(吳擴)
平陽池館接青霄閬苑瀛洲路不遥帝女巧將霞製錦
仙人長以鵲為橋樓前疊石雲生座洞裏探梅雪滿條
詞客慣来陪賞洽月明酣聽鳳凰簫
奉訪于鱗郡齋(黎民表)
揖客龍門意未輕北来風雨暗孤城青山不斷襜帷色
濁酒深知傲吏情豈謂漢庭疎汲黯翻令渤海重王生
漫從華髮悲留滯岳牧於今有大名
靈巖寺(許邦才)
澗壑縈逥繞梵宫諸天色相坐来同巖崖隂積千年雪
鈐鐸宵聞十里風寺抱五雲金界麗塔銜孤月玉毫空
石僧東嶺緣何事似指蓮花問朗公
除夕(許邦才)
萬山深處石城闉廨宇荒凉積網塵鳥雀不疑隨坐起
煙嵐常為染衣巾恩懸北極天邊日家在東陵海上春
乍客異鄉兼歲暮倍添華髮鏡中新
于鱗宅送江山人(許邦才)
良夜琴尊興不孤蕭然行色㟙山湖天涯芳草思公子
雪夜春風戀酒徒那惜十千供舉白從来百萬判呼盧
河橋楊柳誰堪把况復梅花正滿途
白雪樓二首(許邦才)
新題銀牓象蓬莱浮動高寒見楚才宋玉至今無和客
馬卿元自有琴臺洞庭黃鶴凌秋度荆表清漳繞檻来
得似詞豪開絶唱岱雲春樹日徘徊
其二
郢人高唱海西臺氣味同稱絶代才客自藐姑山裏到
春從巴蜀水中来時看玉樹三秋色遥接金莖片月開
顧我梁園慙授簡憑闌忽憶此銜杯
賜見東宫於臨保室賜酒饌謝恩(殷士儋)
詔許東朝謁帝儲瑞雲縹緲護齋居重輝快覩前星彩
異渥叨承湛露餘卜歷已知同海岳食珍深媿報瓊琚
佇看講幄虚延問日覲龍姿侍直廬
雲岑閣(李先芳)
天畔登樓俯翠屏萬山迴合抱巖扄城隣虎瞰風蕭瑟
地擁雲岑晝杳冥雨後嵐光搖粉堞潮来江氣動青萍
憑高已覺鄉心切何處秋蟬不可聽
玉峽山練中丞祠(李先芳)
玉峽高臨渝水隂南臺遺廟未全沈亦知六駕飛龍日
自表孤臣扣馬心白石粼粼江底見三峯矗矗雨中深
百年松檟凋零盡荒塚殘碑何處尋
滕王閣(李先芳)
高閣嶙峋攬上游還將歌舞向東流憑軒作賦何年事
遠水長天萬古愁鳥外片帆生極浦雨中芳草遍青洲
江湖滿地無舟楫天畔何人獨倚樓
送沈太守之潯州(李先芳)
萬里褰帷豈薄遊鬱林虎竹漢諸侯郡隣勾漏三山迥
城壓黔江二水浮卧閣倦題青玉案行春遙繫木蘭舟
蠻煙瘴海鴻難至珍重炎方桂樹秋
送王侍御巡甘肅(李先芳)
君王西顧重籌邊繡斧衝寒出酒泉絶塞倒懸青海月
長風吹斷玉門煙羌兒夜奏燉煌樂宛馬春嘶苜蓿天
何用先聲報韃旦霜威昨已到秦川
太液池春望(李先芳)
金海恩波向曉凝玻璃千頃碧澄澄半空夜落明河水
二月春流太液冰帳殿樓船天上坐御溝楊柳鏡中凭
廣寒更出蓬瀛外百丈虹橋挂玉繩
送李于鱗入覲(李先芳)
使君符竹下邢臺雙闕峥嶸北望開禹貢九州元會日
漢家三輔出雄才流澌臘月催寒盡殘雪春山積翠来
此去朝正應有賦天涯綵筆共誰裁
白燕(李先芳)
昭陽宫裏洗新粧粉黛三千枉斷腸不是樓臺凉似水
那教毛羽化為霜河邊度影銀生色花裏銜泥玉作香
莫向衆中誇素質蛾眉妬殺雪衣娘
懷于鱗(王世貞)
燕京歲晚競鳴珂郢雪春来幾和歌尚有乾坤容汝在
空留日月向人過雲横大麓低平野天拆飛流墮濁河
滿目黃金饒漢吏千秋屈宋自堪多
奉謁長陵敬志鄙感(王世貞)
長陵松栢似龍蟠象緯高垂列漢官萬里乾坤留劍舄
百年豐鎬見衣冠只今南粤虚傳譯聞道西羌未解鞍
文帝威靈終在眼秋来霜露不勝寒
病甚懷于鱗(王世貞)
蕭條落日罷銜杯寒入楓林夢乍逥我已河山甘付骨
汝從天地更論才途窮萬事輕相讓意盡千秋莽自哀
藥餌漸扶雙眼在未煩驚策素車来
送張戶曹出計百粤暫如銅梁(王世貞)
薊門擐甲待胡烽海内軍須不自供赤羽去随新使者
黃金歸隸大司農界標銅柱天垂盡人度蒼梧瘴幾重
聞道壯遊仍晝錦春来車馬入臨卭
于鱗至分韻二首(王世貞)
把酒千門朔思生太行高雪照天京道傍燕石晝俱隕
匣裏并刀風自鳴遂有羣靈開黯淡即看五馬頓峥嶸
相違歲月無勞數屈指人間幾大名
其二
自擬仙舟問李膺濤聲寒壓九河冰愀然嘯日思雄劍
忽爾垂天至大鵬過客傳書成詛楚憐予頌酒尚如澠
請看寂寞華陽館海内何人有代興
贈于鱗(王世貞)
醉爾春風金屈巵忽看山岳坐来移停鞭欲盡幽州色
立馬愁聽出塞辭我自青雲甘薄宦誰當白雪問相思
蒼茫大陸頻回首日暮乾坤未可期
寄送于鱗(王世貞)
舞劒鳴笳出薊門停驂回首視中原病餘丘壑吾仍在
别後風塵爾更尊豈為衣冠成落魄向来詞賦失消魂
何人泣抱陵陽石車馬紛紛未可論
于鱗郡齋(王世貞)
飛傳霜横九塞戈為君風雨又滹沱相憐白璧燕山盡
未有黃金漢詔過坐客尊醪初北海郡人經術似西河
不知清羽頻移調蕭颯城頭落木多
于鱗郡閣(王世貞)
使君杯酒一登樓倚檻蕭條落木愁不盡天風吹大陸
何来山色滿邢州匣中星動雙龍夜柝裏寒生萬馬秋
為問郡齋諸記室幾人能並李膺遊
春日雜懷二首(王世貞)
故人相慰檄書稀又見徵兵解越圍敢向東方誇賜履
可因南國賦無衣家家砧杵鳴春日處處戈船繫夕暉
聞道封侯須健手羽林生長自輕肥
其二
閩嶠除書問莫悲豫章遷客正相思但令懷璧俱堪罪
何用投珠始見疑天外風流名士盡鄴中星散舊游知
祇緣吾在能株累漁海樵山任所之
答張幼于(王世貞)
十年曾識鳳凰毛回首風煙夢寐勞書到關河雙玉案
賦成湖海一綈袍握中明月誰相貴曲裏青山且自高
聞道漢庭推仲蔚莫令秋思滿蓬蒿
懷于鱗兼寄子與二首(王世貞)
紫氣函關客出迎誰堪起舞應鷄鳴千年泰華東西色
萬里江河日夜聲自是文章生骯髒豈容吾輩擅峥嶸
猶憐奉使還徐幹車馬無心老漢京
其二
漢省逶迤十載餘即看高議主恩虚何人北海憐精衛
有客東門類爰居事往交游工變態時平偶語畏詩書
亦知身外元萍梗泛泛江湖恣所如
提兵安東海上大閱(王世貞)
親提千騎向東方劍客黃金盡解裝桃葉初明珠勒馬
梨花半點綠沈槍拍天濤擁軍聲合駕海雲扶陣色揚
北闕尚虚南越首何人先領伏波章
登岱二首(王世貞)
軒轅皇帝有高臺鞭石千秋輦道開匹練天縈吳觀出
金泥日射漢封回西盤瓠子河如帶東挂扶桑海一杯
誰為登壇論王氣祇應塵世有仙才
其二
尚憶秦松輦路傍至今風雨鬱蒼蒼千崖忽敞中原日
六月長飛使者霜在昔鈞天青帝座即今封禪白雲鄉
茂陵書就應猶渴自有池頭玉女漿
和于鱗登太華山(王世貞)
落日中原太華隂客携秋色獨登臨俄添嶽掌蓮峯峻
忽入關門紫氣深六著仙人邀對博三漿玉女醉還斟
誰憐此地餘秦觀西望雙懸萬古心
以吳絲酬于鱗(王世貞)
故人三徑新蓬蒿鴈門太守徒爾勞斗酒風塵白日薄
椷書海岱青天高念欲報之吳縞帶何以遺余秦復陶
千秋衣被各無限世途往往稱綈袍
答于鱗(王世貞)
歲晏天高首重逥中原萬里一書来峥嶸未病驚人筆
黯淡長浮避客杯鴈後江湖開氣象燈前風雨失時才
自憐身隠文焉用縱有微吟嬾向裁
再答于鱗(王世貞)
客有將歸金錯刀暮雲寒色動江臯故人知未馴龍性
小弟憑誰與鳳毛名盡酒狂差自若病来詩態任兒曹
相聞不淺塤箎思莫放陽春調轉高
白雪樓二首(王世貞)
平楚蒼然萬木齊嵯峨飛閣岱雲低峯頭玉蕊春長在
檻外金莖夜不迷賦就梁園無左席書来郢曲有新題
何人強責元龍禮不遣青樽吾輩携
其二
伏枕清秋海岱邊高樓中壁頫蒼煙同雲不盡千家曉
寒月長開萬古妍天上幾看新玉樹山中端合老朱絃
誇他信美非吾土句就還應兩地傳
春日同張幼于輩過黃淳父(王世貞)
塵尾玄言日未斜隠囊匡坐自煎茶尊前白雪中郎調
屋裏青山處士家千里驥心降付酒十年蓬髩怯看花
浮生幸有江湖在莫遣風塵負歲華
春日集于鱗宅(王世貞)
辛盤栢酒故人携醉裏無愁白日低歲序風塵俱自失
吾曹天地豈堪齊吟揮萬象春誰在把照千門夜不迷
詰旦如聞周太史何来雲物帝城西
送徐子與讞獄江南(楊繼盛)
寥落白雲庭半虚有功此去更何如西曹月滿幽人榻
南國星随使者車塞鴈不堪行又斷秋風况是葉飛初
秼陵故舊如相問為道疎狂病未除
大風中王元美年兄賜顧言及先寄詩扇未到
(楊繼盛)
隂隂朔氣滿皇州烈烈悲風暗鳳樓吹合凍雲低欲暮
俄添寒雨更生愁豈緣結襪知廷尉莫以琴鳴問楚囚
聞說右軍曾遠寄無因珠玉好誰投
古今詩刪卷二十九
