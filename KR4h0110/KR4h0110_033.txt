古今詩刪卷三十三
明李攀龍編
明七言絶句
仙人詞(劉基)
玉府仙人冰雪姿生来即遣侍瑤池五雲隔斷塵凡路
說着人間總不知
漢宫曲(劉基)
小雨如烟晝掩扉捲簾忽見燕雙飛不知春色能多少
總向昭陽柳上歸
雙帶子(劉基)
嫁時雙帶綉麒麟翠葉金花色色新寧教玉匣蒙蛛網
不肯將来别贈人
竹枝歌(劉基)
陽臺雲雨謾荒唐巫峽啼猿枉斷腸莫向蒼梧山下去
九疑愁色滿瀟湘
春江曲(劉基)
江上風帆日日歸獨自狂夫音信稀無因化作鵁鶄鳥
随著郎船到處飛
宫詞(高啓)
南風吹斷採蓮歌夜雨新添太液波水殿雲廊三十六
不知何處月明多
少年行(高啓)
下直平明出禁門提携博局伴王孫寳刀不敢將輸却
明日沙場欲報恩
洞房曲(高啓)
洞房香吐合昏花月轉勾欄啼乳鴉今宵有酒留君醉
不信倡家勝妾家
吳宫詞(高啓)
芙蓉水殿屧廊東白苧秋来不耐風怪得君王長夜醉
月明歌舞在舟中
楚宫詞(高啓)
雨去雲来十二峯渚宫樓閣暮重重細腰無限空相妬
不覺瑤姬夢裏逢
魏宫詞(高啓)
翡翠明珠入掌新承恩長占鄴宫春至尊休信陳王賦
那得人間有洛神
吳王井(高啓)
曾開鑑影照宫娃玉手牽絲帶露華今日空山僧自汲
一缾寒供佛前花
宫女圖(高啓)
女奴扶醉踏蒼苔明月西園侍宴迴小犬隔花空吠影
夜深宫禁有誰来
山中别寧公歸西塢(高啓)
一上香臺看落暉沙村孤樹晚依依老僧不出青山寺
只有鐘聲送客歸
方匡師畫(高啓)
畫圖忽見白雲峯茶屋香臺樹幾重身若在師行道處
晚来誰訝不聞鐘
戴叔鸞入江夏山圖(高啓)
歸隠初辭薦辟章西風黃葉滿車箱青牛只識山中路
不是無心向洛陽
十二紅圖(楊基)
何處飛来十二紅萬年枝上立東風楚王宫殿俱零落
說盡春愁細雨中
紅椒仕女圖(楊基)
兩樹紅椒隔禁扉晚凉携伴試羅衣金鈴小犬迎人吠
應怪秋来出院稀
燕山春暮(張羽)
金水橋邊蜀鳥啼玉泉山下柳花飛江南江北三千里
愁絶春歸客未歸
望闕口號(劉子肩)
閶闔排雲玉殿開千官鵷鷺早朝回不知誰獻王褒頌
得奉君王萬壽杯
江行(董良史)
江水悠悠江路長孤鴻啼月有微霜十年縱跡渾無定
莫更逢人問故鄉
寄王彦舉(孫蕡)
綠楊隂下玉驄嘶絲絡銀瓶帶酒携夢入南園聽夜雨
不知身在蔣陵西
題朱舍人為史太守寫梧竹(林鴻)
舍人退食寫閒情公子開椷玉雪清曾向鳳池同夜直
掖垣梧竹總秋聲
淮西夜坐(袁凱)
蕭蕭風雨滿關河酒罷西樓聽鴈過莫怪行人頭白盡
異鄉秋色不勝多
客中夜坐(袁凱)
夜雨蕭蕭江水長故園歸路更茫茫一聲新鴈三更雨
何處行人不斷腸
畫馬(劉績)
雙駒汗血已斑斑蹀躞春風意態閒聞道千金求駿骨
不應龍種在人間
贈同舟從軍林生(任立)
青天無盡碧波長百尺雲帆挂夕陽海路音書何處寄
北風征鴈不成行
城南書事(趙羾)
三年為客寄龍沙望斷南雲不見家唯有受降城外月
照人清淚落胡笳
步虚詞(王恭)
綠章封事奏瑤京侍女如花弄玉笙夜半朝回人上鶴
九天環珮月中明
詔直内閣即事(胡儼)
清曉朝回祕閣重坐看宫樹露華濃碧窗朱戶圖書滿
人在蓬莱第一峯
重登岳陽樓望君山(王英)
南湖烟水接天流天際孤峯掌上浮欲吊湘君何處是
不堪重倚岳陽樓
到揚州(鍾政)
樹繞人家水抱城何郎去後減詩情不知東閣梅何處
二十四橋空月明
甘州(郭元登)
甘州城西河水流甘州城北胡雲愁玉關人老貂裘敝
苦憶平生馬少游
薊門秋夕(熊直)
清漏遲遲月轉廊博山銷盡水沉香重城不鎖還家夢
兩夜分明到故鄉
竹枝歌(薛瑄)
錦官城東多水樓蜀姬酒濃消客愁醉来忘却家山道
勸君莫作錦城遊
舊遊即事(沈愚)
冶城東畔舊亭臺寂寂朱扉映竹開一樹碧桃都落盡
去年蝴蝶却飛来
寄淮南(沈愚)
江南江北路迢迢風滿江帆鴈影飄最好鳳凰臺上月
共誰携酒聽吹簫
古詞(張楷)
羅帕凝香濕未乾朱櫻忩外雨生寒燈花知是虛傳喜
落盡青煤誓不看
題畫瓜(聶大年)
翠實離離引蔓秋西風凉露滿林丘東門尚有閒田地
千載無人說故侯
題趙仲穆挾彈圖(李東陽)
東風挾彈小城春遊騎飛韁不動塵道上相逢休借問
衛家兄弟霍家親
畫竹(李東陽)
漢臯亭上起秋風夜逐湘靈下楚宫曉入碧雲看不見
墮釵遺珮各西東
吳宫(楊時秀)
畫棟雲消夜色清宫前溝水作秋聲如何醒得吳王夢
多少花枝壓禁城
閨怨(周在)
江南二月試羅衣春盡燕山雪尚飛應是子規啼不到
故鄉雖好不思歸
郊祀歌(李夢陽)
壇官秉笏候金鐘月出西南照雪峯不向蓬莱看五色
那知天子是真龍
贈黃州守(李夢陽)
黃州江比使君清赤壁山留萬古名黃州小兒騎竹馬
来時相送去時迎
過王子(李夢陽)
率爾高陽飲博徒酣歌擊劍膽何麄金門貴客如相許
徑脱霜裘付酒壚
贈李沔(李夢陽)
雲夢茫茫繞一州滔滔江漢古今流問俗不須乘五馬
畫船鐃吹水鄉遊
雲中曲(李夢陽)
白登山寒低朔雲野馬黃羊各一羣冐頓曾圍漢天子
胡兒惟說李將軍
塞上(李夢陽)
天設居庸百二關祁連更隔萬重山不知誰放呼延入
昨日揚河大戰還
歸途咏古(李夢陽)
河濟誰言不共流青春惡浪古懷州蕩搖少室三花樹
倒映天壇白石樓
登嘯臺(李夢陽)
白日紅雲拂地流醉鄉吾亦步兵遊登臺左盼黃河轉
綠水洪波不盡愁
春日謾興(李夢陽)
十日不出花盡開城南城北看花来即教閉戶從花盡
莫遣看花不醉迴
送周判官(李夢陽)
青燈綠酒五花裘客舍新秋螢火流問君不飲真何事
明日出城風葉愁
諸將入朝歌(何景明)
羣公陪宴栢梁臺殿上傳呼萬壽杯元戎節鉞来江上
使者樓船泛海迴
寄鄭繼之(何景明)
台嶽中峯綵霧生石梁遙挂赤霞城仙潭尺素傳雲鯉
報爾今尋華頂行
送汝慶還關中(何景明)
華岳雲臺萬里情高秋落日眺秦城黃河一線通滄海
身在仙人掌上行
終南篇(何景明)
離宫别館舊京華表裏關河屬漢家二閣天圍青錦帳
五臺雲湧石蓮花
燕京夏歌(徐禎卿)
暑殿金泉枕碧山清凉樓閣五臺間赤日不行䓤嶺北
雪花長繞玉門關
送蕭若愚(徐禎卿)
送君南下巴渝深予亦迢迢湘水陰前路不知何地别
千山萬壑暮猿吟
迎鑾曲六首(邊貢)
金陵今古帝王都碧石清江一畫圖五聖百年虛想像
鑾輿曾到此間無
其二
自采民風問老農微行不遣近官從那知天子關天象
到處雲成五色龍
其三
羽蓋霓旌曉出遊紺霞紅日抱江流雲中帝子三千闕
海上仙人十二樓
其四
弓如滿月向江開箭插寒潮捲浪迴水上黿鼉莫深避
我皇元為射蛟来
其五
潮落江門烟水秋雲帆月下過揚州兩京馳道三千里
夾岸垂楊接御溝
其六
瑟瑟金風鳴玉鑾路車何日到長安官河不似江濤險
只恐秋深白露寒
金陵逢方日升(邊貢)
燕市分携十七春白門相見白頭新鳳凰樓下含春客
江海飄零有幾人
劉希尹謫壽春(邊貢)
淮南花雨送春還叢桂隂隂郡閣閒自是劉安有仙骨
謫居猶近八公山
送潘伯振守漢中(邊貢)
石棧凌雲鳥道斜漢中城府枕三巴楓林落葉猿聲滿
那得行人不憶家
送蘇别駕(邊貢)
去歲秋風别省闈木犀花落雨霏霏那知此日江陵郡
春草連天送客歸
題美人寄胡丈(邊貢)
月宫秋冷桂團團歲歲花開只自攀共在人間說天上
不知天上憶人間
海青圖(邊貢)
雲暗胡天雪滿衣鴐鵝聲亂海青飛李陵臺下隂山北
正是單于夜打圍
敖子發水亭(邊貢)
曲徑回廓接圃深竹窗松戶曉隂隂幽花不阻三春夢
明月長懸萬里心
觀城歌(邊貢)
睥睨連雲十二樓西南形勝數荆州已教峴首為屏繞
更遣巴江作帶流
雜興(邊貢)
御溝東畔柳成林御水盈盈十里隂白馬青衫橋上客
春来多少故園心
大隄曲(邊貢)
大隄女兒花見羞大隄楊柳映青樓金臺滿注楚城酒
醉殺狂夫不解愁
綠珠怨(邊貢)
主家高樓天與齊妾身不惜委黃泥他生願作銜泥燕
長傍高樓梁上棲
送客(王雲鳳)
春濕蒸雲雨欲絲飄飄遊子别離時愁看陌上青青草
送盡行人總不知
皇帝行幸南京歌二首(薛蕙)
翩翩翠蓋覆鳴鑾詔許都人夾道看樂府盡歌楊柳曲
後車多著鵕䴊冠
其二
燕姬玉袖抱箜篌馬上長随翠輦遊春来照影秦淮水
愛殺江南雲母舟
櫂歌二首(鄭善夫)
鴻鴈飛来風雪心鴻鴈飛去天山隂二月天山風雪淺
六月天山風雪深
其二
青螺江頭遊子吟黃金臺上秋雲深風塵一别一萬里
美人駕車傷我心
送劉伯儒侍御謫嶺南(鄭善夫)
尉佗城外泛孤槎西望峨眉不見家莫道日南天萬里
歸心一夜過三巴
答林炫見懷(方豪)
榕江江上片帆歸江草江花映竹扉明月長看漁父醉
白鷗不道主人非
平南凱還歌(王廷相)
詔下團營大點兵我皇親作冠軍行九河壓地樓船去
八月横天劍戟明
行邊(王廷相)
榆林上郡跨雄圖况是君王拜郅都夜發金符催出塞
朝開罽帳獻擒俘
巴人竹枝歌(王廷相)
江草江花滿眼新不知郎處幾多春愁来欲上東峯望
上到東峯愁殺人
遊仙(王廷相)
南極老人乘彩霞赤松仙子上清家海陽舊種扶桑樹
春到齊開五色花
宫詞(王廷相)
雲髻蛾眉紫鳳笙三千隊裏獨分明君恩莫作尋常看
一别昭陽便隔生
扈從謁陵歌(王廷相)
十二龍旗向曉開行宫深度五雲来詞臣奏罷長陵賦
不數甘泉侍從才
謾成(韓邦靖)
沙苑烟光近白樓黃河清渭兩交流牛羊落日新丘壠
楊柳春風古渡頭
登石鐘山望廬山(張治)
廬嶽亭亭翠萬重懸泉千尺挂飛龍石鐘山下江如鏡
映出青天五老峯
古今詩刪卷三十三
