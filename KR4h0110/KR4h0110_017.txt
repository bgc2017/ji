古今詩刪卷十七
明李攀龍編
唐七言律詩
登安陽城樓(孟浩然)
縣城南面漢江流江嶂開成南雍州才子乘春來騁望
羣公暇日坐銷憂樓臺晚映青山郭羅綺晴嬌綠水洲
向夕波搖明月動更疑神女弄珠遊
五日觀妓(萬楚)
西施謾道浣春紗碧玉今時鬪麗華眉黛奪將萱草色
紅裙妬殺石榴花新歌一曲令人豔醉舞雙眸斂髩斜
誰道五絲能續命却令今日死君家
别韋郎中(張謂)
星軺計日赴岷峨雲樹連天阻笑歌南入洞庭隨鴈去
西過巫峽聽猿多峥嶸洲上飛黃蝶灔澦堆邊起白波
不醉郎中桑落酒教人無奈别離何
杜侍御送貢物戲贈(張謂)
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晚孤舟江上畏春寒
由來此貨稱難得多恐君王不忍看
送前衛縣李寀少府(高適)
黃鳥翩翩楊柳垂春風送客使人悲怨别自驚千里外
論交却憶十年時雲開汶水孤帆遠路繞梁山疋馬遲
此地從來可乘興留君不住益凄其
送李少府貶峽中王少府貶長沙(高適)
嗟君此别意何如駐馬銜杯問謫居巫峽啼猿數行淚
衡陽歸鴈幾封書青楓江上秋天遠白帝城邊古木疎
聖代即今多雨露暫時分手莫躊蹰
和賈至舍人早朝大明宫之作(岑參)
雞鳴紫陌曙光寒鶯囀皇州春色闌金闕曉鐘開萬戶
玉階仙仗擁千官花迎劍佩星初落柳拂旌旂露未乾
獨有鳳凰池上客陽春一曲和皆難
和祠部王員外雪後早朝即事(岑參)
長安雪後似春歸積素凝華連曙輝色借玉珂迷曉騎
光添銀燭晃朝衣西山落月臨天仗北闕晴雲捧禁闈
聞道仙郎歌白雪由來此曲和人稀
西掖省即事(岑參)
西掖重雲開曙暉北山疎雨點朝衣千門柳色連青瑣
三殿花香入紫微平明端笏陪鴛列薄暮垂鞭信馬歸
官拙自悲頭白盡不如岩下偃荆扉
九日使君席奉餞衛中丞赴長水(岑參)
節使横行西出師鳴弓擐甲羽林兒臺上霜威凌草木
軍中殺氣傍旌旂預知漢將宣威日正是邊塵欲滅時
為報使君多泛菊更將絃管醉東籬
使君席夜送嚴河南赴長水(岑參)
嬌歌急管雜青絲銀燭金杯映翠眉使君地主能相送
河尹天明坐莫辭春城月出人皆醉野戍花深馬去遲
寄聲報爾山翁道今日河南勝昔時
首春渭西郊行呈藍田張二主簿(岑參)
回風度雨渭城西細草新花踏作泥秦女峯頭雪未盡
胡公陂上日初低愁窺白髮羞微祿悔别青山憶舊溪
聞道輞川多勝事玉壺春酒正堪携
暮春虢州東亭送李司馬歸扶風別廬(岑參)
柳軃鶯嬌花復殷紅亭綠酒送君還到來函谷愁中月
歸去磻溪夢裏山簾前春色應須惜世上浮名好是閒
西望鄉關腸欲斷對君衫袖淚痕斑
萬歲樓(王昌齡)
江上巍巍萬歲樓不知經歴幾千秋年年喜見山長在
日日悲看水獨流猿狖何曾離暮嶺鸕鷀空自泛寒洲
誰堪登望雲烟裏向晚茫茫發旅愁
題張氏隱居(杜甫)
春山無伴獨相求伐木丁丁山更幽澗道餘寒歷冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虚舟
宣政殿退朝晚出左掖(杜甫)
天門日射黃金牓春殿晴曛赤羽旂宫草菲菲承委珮
爐烟細細駐遊絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
九日藍田崔氏莊(杜甫)
老去悲秋強自寬興來今日盡君歡羞將短髮還吹帽
笑倩傍人為整冠藍水遠從千澗落玉山高並兩峯寒
明年此會知誰徤醉把茱萸仔細看
和裴廸登蜀州東亭送客逢早梅相憶見寄(杜甫)
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭
野望(杜甫)
西山白雪三城戍南浦清江萬里橋海内風塵諸弟隔
天涯涕淚一身遥唯將遲暮供多病未有㳙埃荅聖朝
跨馬出郊時極目不堪人事日蕭條
登樓(杜甫)
花近高樓傷客心萬方多難此登臨錦江春色來天地
玉壘浮雲變古今北極朝廷終不改西山寇盜莫相侵
可憐後主還祠廟日暮聊為梁甫吟
秋與三首(杜甫)
五露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚孤舟一繫故園心
寒衣處處催刀尺白帝城高急暮砧
其二
蓬萊宫闕對南山承露金莖宵漢間西望瑶池降王母
東來紫氣滿函關雲移雉尾開宫扇日繞龍鱗識聖顔
一卧滄江驚歲晚幾回青瑣點朝班
其三
昆明池水漢時功武帝旌旗在眼中織女機絲虚夜月
石鯨鱗甲動秋風波漂菰未沉雲黑露冷蓮房墜粉紅
關塞極天唯鳥道江湖滿地一漁翁
吹笛(杜甫)
吹笛秋山風月清誰家巧作斷腸聲風飄律吕相和切
月傍關山幾處明胡騎中宵堪北走武陵一曲想南征
故園楊柳今搖落何得愁中却盡生
閣夜(杜甫)
歲暮隂陽催短景天涯霜雪霽寒宵五更鼔角聲悲壯
三峽星河影動搖野哭千家聞戰伐夷歌幾處起漁樵
卧龍躍馬終黃土人事音書謾寂寥
返照(杜甫)
楚王宫北正黃昏白帝城西過雨痕返照入江翻石壁
歸雲擁樹失山村衰年肺病唯高枕絶塞愁時早閉門
不可久留豺虎地南方實有未招魂
九日登高(杜甫)
風急天高猿嘯哀渚清沙白鳥飛廻無邊落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜髩潦倒新停濁酒杯
贈闕下裴舍人(錢起)
三月黃鸝飛上林春城紫禁曉隂陰長樂鐘聲花外盡
龍池柳色雨中深陽和不散窮途恨霄漢常懸捧日心
獻賦十年猶未遇羞將白髮對華簮
和王員外晴雪早朝(錢起)
紫微晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁已覺輕寒讓太陽
題柱盛名兼絶唱風流誰繼漢田郎
自鞏洛舟行入黃河即事寄府縣僚友(韋應物)
綠水蒼山路向東東南山豁大河通寒樹依微遠天外
夕陽明滅亂流中孤村幾歲臨伊岸一鴈初晴下朔風
為報洛橋遊宦侣扁舟不繫與心同
同溫丹徒登萬歲樓(皇甫冉)
高樓獨上思依依極浦遥山合翠微江客不堪頻北望
塞鴻何事又南飛丹陽古渡寒烟積瓜步空洲遠樹稀
聞道王師猶轉戰誰能談笑解重圍
贈錢起秋夜宿靈臺寺見寄(郎士元)
石林精舍武溪東夜扣禪扉謁遠公月在上方諸品静
心持半偈萬緣空蒼苔古道行應遍落木寒泉聽不窮
更憶雙峯最高頂此心期與故人同
長安春望(盧綸)
東風吹雨過青山却望千門草色閒家在夢中何日到
春來江上幾人還川原繚繞浮雲外宫闕參差落照間
誰念為儒逄世難獨將衰髩客秦關
陸勝宅秋雨中探韻同作(張南史)
同人永日自相將深竹閒園偶辟疆已被秋風教憶鱠
更聞寒雨動飛觴歸心莫問三江水旅服從沾九月霜
醉裏欲尋騎馬路蕭條是處有垂楊
登柳州城樓寄漳汀封連四州刺史(柳宗元)
城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九廻腸
共來百越文身地猶自音書滯一鄉
奉和庫部盧四兄曹長元日朝廻(韓愈)
天仗宵嚴建羽旄春雲送色曉雞號金爐香動螭頭暗
玉佩聲來雉尾高戎服上趨承北極儒冠列侍映東曹
太平時節難身遇郎署何須嘆二毛
憶昔(韋莊)
昔年曾向五陵遊午夜清歌月滿樓銀燭樹前長似晝
露桃花下不知秋西園公子名無忌南國佳人字莫愁
今日亂離俱是夢夕陽唯見水東流
古今詩刪卷十七
