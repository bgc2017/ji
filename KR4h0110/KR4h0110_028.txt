古今詩刪卷二十八
明李攀龍編
明七言律詩
春興(劉基)
會稽南鎮夏王封蔽日騰空紫翠重隂洞煙霞輝草木
古祠風雨出蛟龍玄夷此日歸何處玉簡他年豈再逢
安得普天休戰伐不令竹箭困輸供
追和音上人(劉基)
絶頂浮雲鎖石關曲途危磴阻躋攀他年甲楯孤臣泣
此日齋鐘老衲閒夜永星河低半樹天清猿鶴響空山
干戈未定歸何處擬結茅廬積翠間
雪竹圖(劉基)
雪壓江邊修竹林沅湘晚色起愁隂川光浩蕩空青闊
山氣玲瓏太白深未得梢雲邀鳳宿可能映水學龍吟
無人谷裏吹春律直節虚中恐不禁
二月二日登樓(劉基)
薄寒疎雨集春愁愁極難禁獨上樓何處山中堪採藥
幾時湖上好乘舟銜泥乳燕聊相傍泛水浮萍可自由
見說蘭亭依舊在祇今王謝少風流
答嚴上人(劉基)
江水東流西日微閒身不繫獨何依塵埃蕭颯雙蓬鬢
霜露凄凉一衲衣百粤雨餘山翠合三韓雲淨海青飛
滄溟自古通天漢夢遶黃姑織女機
遊仙(孫炎)
留侯弟子有初平九歲從師住玉京天與數書皆鳥跡
家傳一劍是龍精西池桃實無消息東海桑田有變更
我為紫芝歌此曲夜深相答洞簫聲
閒適(王蒙)
綠楊堪繫五湖舟袖拂東風上小樓晴樹遠浮青嶂出
春江曉帶白雲流古今我愛陶元亮鄉里人稱馬少遊
不負平生一杯酒相逢花下醉時休
送沈左司從汪參政分省陜西汪由御史中丞
出(高啓)
重臣分省出臺端賓從威儀盡漢官四塞山河歸版籍
百年父老見衣冠函關月落聽鷄度華岳雲開立馬看
知爾西行定回首如今江左是長安
梅花(高啓)
瓊姿只合在瑤臺誰向江南處處栽雪滿山中高士卧
月明林下美人来寒依疎影蕭蕭竹春掩殘香漠漠苔
自去何郎無好詠東風愁寂幾回開
九日寄朱見中(劉彦昺)
野樹荒臺帶晚隂昔年歌舞憶登臨桃花紈扇西風冷
蔓草銅駝白露深舊夢青雲連館閣多情華髮老山林
江南庾信傷秋倦疎雨簾櫳怯暮砧
海屋為彛古鼎賦(董良史)
海上高僧屋數椽珊瑚碧樹繞階前過橋雲磬天台寺
泊岸風帆日本船龍女獻珠来供佛鮫人分席與參禪
百年劫數如彈指眼見桑田幾變遷
舟次匡廬寄同朝諸公(任亨泰)
翰墨同時侍禁闈恩榮寧謂及寒微舍人舊掌絲綸誥
御史新裁錦繡衣天上鵷鸞還接武江邊鷗鷺已忘機
他年行部如相覓秋水蘆花是釣磯
贈道會涂志清領職歸宜黃(朱彦昌)
羽衣来自五雲端勅賜黃麻墨未乾梅福南昌成吏隠
葛洪勾漏本仙官一聲白鶴横江夜三尺青蛇出袖寒
歸到鳳山春滿屋綘桃花發繞江干
白鴈(顧文昱)
萬里西風吹羽儀獨傳霜翰向南飛蘆花映月迷清影
江水涵秋點素輝錦瑟夜調冰作柱玉關晨度雪沾衣
天涯兄弟離羣久皓首江湖猶未歸
春遊東苑應制(林鴻)
長樂鐘鳴玉殿開千官步輦出蓬莱已教旭日催龍馭
更借春流泛酒杯堤柳欲眠鶯喚起宫花乍落鳥銜来
宸遊好把簫韶奏京國於今有鳳臺
宿雨(郭奎)
宿雨蕭蕭悴客心高齋連日滯秋隂一枝未遂鷦鷯志
四壁空愁蟋蟀吟家在淮南青桂老門臨湖水白蘋深
鯉魚風熟香粳早釣艇誰移近竹林
白燕(袁凱)
故國飄零事已非舊時王謝見應稀月明湘水初無影
雪滿梁園尚未歸柳絮池塘香入夢梨花庭院冷侵衣
趙家姊妹多相忌莫向昭陽殿裏飛
追和岑補闕早朝之作(高棟)
明光漏盡曉寒催長樂疎鐘度鳳臺月隠禁城雙闕迥
雲迎仙仗九重開旌旗半捲天河落閶闔平分曙色来
朝罷珮聲花外轉回看佳氣滿蓬莱
金山寺(趙宗文)
水天樓閣影重重化國何年此寄蹤淮海西来三百里
大江中湧一孤峯濤聲夜恐巢枝鳥雲氣朝随出洞龍
幾度欲登帆去疾蒼茫遙聽隔煙鐘
擬長安春望(謝復古)
南山晴望鬱嵯峨上路春香玉輦過天抱帝城雙闕迥
日臨仙仗五雲多鶯聲盡入新豐樹柳色遙分太液波
漢主離宫三十六樓臺處處起笙歌
秋日江館寫懷(徐璲)
水國天寒樹影稀西風又見鴈南飛郢中白雪無人和
江上青山有夢歸獨對浮雲傷往事驚看秋草又斜暉
十年浪迹煙波外滿眼塵氛未拂衣
寄虎丘蟾書記(姚廣孝)
聞道蟾公如遠公一缾一鉢寄山中雲封蘿屋長疑雨
泉響松巖半是風履破只緣行脚久嚢空非為作詩窮
遙思短簿祠前夜共聽寒鐘出澗東
送劉繡衣按交趾(解縉)
虬髯白舄繡衣郎騘馬南巡古越裳城郭新開秦郡縣
山河元是漢金湯天連銅柱蠻煙黑地接珠崖海氣黃
莫說炎荒冰雪少須令六月見飛霜
從遊西苑(楊士竒)
廣寒宫殿屬天家曉從宸遊駐翠華瓊液總頒仙掌露
金支皆插御筵花棹穿萍藻波間雪旗颭芙蓉水上霞
身世直超人境外玉盤親捧棗如瓜
客夜(鄭起)
西風蕭蕭木葉稀秋深作客何時歸城頭月出照擊柝
江上露白催搗衣鴻鴈附書遠莫致烏鵲遶樹驚還飛
三更不眠欲起舞躍馬卧龍誰是非
車駕渡江(曾棨)
朱旗畫戟擁堤沙錦纜牙檣照浪花佳氣迥連江北樹
曉光初絢海東霞雲中鸞鳳扶丹輦水底魚龍識翠華
不用臨流羨天塹只今四海盡為家
居庸(王英)
千峯高處起層城空裏岧嶤積翠明雲静芙蓉開霽色
天清鼔角散秋聲北連紫塞烽煙斷南接金臺驛路平
此地由来稱設險萬年形勢壯神京
送陳郎中子魯再使西域(王直)
翩翩旌旆出皇州瀚海崑崙是昔遊塞外風雲随使節
天涯霜雪敝征裘還家不論千金槖佩印須為萬戶侯
想見蕃夷歸聖德自西河水亦東流
沅州雜詩(薛瑄)
辰沅風壤帶三苖一望中原萬里遙翼軫衆星朝北極
岷嶓諸嶺導南條天連巫峽常多雨江過潯陽始上潮
近日詩懷殊浩蕩謾將新句答漁樵
題童居士雲深處(李孟璿)
卷舒随處本無心道者幽居秋自深一片翠微迷曉色
半巖蒼霧鎖秋隂擁關不禁鐘聲出護榻休嫌雨氣侵
欲掃氤氲陪杖履重来只恐路難尋
賜午門觀燈(陳九宗)
鼇峰千仞鬱嵯峨春色遙涵太液波明月只随仙仗轉
綵雲偏近御筵多星橋影動黃金闕火樹光飜白雪歌
共樂年華拚盡醉承恩不問夜如何
周駙馬府賞海棠(程敏政)
冥冥花霧擁逥廊冉冉猩紅出畫牆按譜更誰争有韻
失評空自說無香莫燒銀燭驚春夢好障丹紗護曉籹
仙種北来初識面臨風拚醉九霞觴
金源諸陵(儲巏)
長白山高朔漠連金源風色故依然千秋魂魄猶思沛
萬里丘陵却到燕感事重飜江統疏傷心莫問靖康年
幽蘭一燼雄圖歇汝水悠悠入墓田
杪夏江州急雨(李夢陽)
急雨吞江倒石根吐雲匡岳近城門驚雷不下雙蛟鬭
孤電能開九疊昏白晝黃濤翻庾閣蒼厓翠木溜陶村
乘時詫有扶搖力六月東南見化鯤
追舊寄徐子(李夢陽)
憶昔逢君雪滿途遙憐為客向江湖看碑定憶羊開府
作賦先投楚大夫日黑魚龍豗夢澤草青麋鹿上姑蘇
空回玉軫思流水不得驊騮見過都
潼關(李夢陽)
咸東天險設重關閃日旌旗虎豹閒隘地黃河吞渭水
炎天白雪壓秦山舊京想像千官入餘恨逡巡六國還
滿眼非無棄繻者寄言軍吏莫嗔顔
九日寄何仲默(李夢陽)
九日無朋花自開登樓獨酌當登臺孤城落木天邊下
萬里浮雲江上来但遣青尊常不負從教白髮暗相催
梁南楚北無消息塞鴈風高首重回
和毛監察登明遠樓之作(李夢陽)
院鎖簾垂白日幽為誰乘興獨登樓地平嵩岳窗中出
天倒黃河檻外流坐對爐煙雲並起醉搖霜筆樹還秋
可憐大厦須梁棟未展那知匠氏憂
送毛監察還朝二首是時皇帝狩於河陽(李夢陽)
楚生臨水送將歸黎子當筵賦式微天下汝為真御史
百年吾是舊漁磯沙寒白日蓬科轉風送黃河木葉稀
此去有書應歴上太平天子本垂衣
其二
青天萬仞削芙蓉憶踏匡廬第一峯哀壑暮雲埋虎豹
大江春浪變魚龍天池御筆親留碣石室山僧獨扣鐘
綵翰昔曾霄漢上舊題應破紫苔封
閻曹二子發京和姪木同舟篇(李夢陽)
共水同舟伴謫居海天春色静涵虚蠻方故啓流官路
漢史終收痛哭書蜀徼山高常戴雪滇門池苦亦生魚
上林花樹年年在前席行看入禁廬
熊監察至自西河有贈(李夢陽)
當年五郡乘軺過此日千城攬轡遊封事幾騰天北極
籌邊直歴海西頭崑崙壯壓邊塵斷弱水清翻漢月流
若使巡行皆汝輩遠夷那繫廟堂憂
臺寺夏日(李夢陽)
古臺高並鬱岧嶤斷塔稜層鎖寂寥積雪洞門常慘慘
炎天松栢轉蕭蕭雲雷畫壁丹青壮神鬼虚堂世代遙
惆悵宋官偏泯滅二靈哀怨不堪招
靈武臺(李夢陽)
環縣城邊靈武臺肅宗曾此辟蒿莱二儀高下皇輿建
三極西南玉璽来長白山人經國計朔方孤將出羣才
可憐一代風雲際不勸君王駕鶴逥
寄懷邊廷實(何景明)
汝從元歲侍今皇誰念先朝老奉常一出雲霄空悵望
十年岐路各蒼茫春天縹緲金莖露晝日氤氲紫殿香
獨有揚雄尚陪從白頭抽筆賦長楊
西海子(何景明)
寺下煙波春不開苑中風浪隠樓臺泉源細繞西山出
雲氣深從北極来萬里乘槎觀日月十年登閣望蓬莱
黃塵碧水須臾事莫使魚龍夜夜哀
送張侍御巡畿内(何景明)
漢京樓殿薊門東淮海文章御史驄三輔自来多寇盜
五陵今日更豪雄埋輪亦在都亭下攬轡仍行甸服中
滹水太行煙霧裏獨看高隼擊霜空
送賈學士往南都(何景明)
金陵樓閣九天開銀漢仙槎萬里来宫月夜懸鳷鵲觀
江流春轉鳳凰臺直從北極看南極却望中台接上台
鳴世早傳吳下作逢時更羨洛陽才
送施聘之(何景明)
海甸春風攬轡情燕關驄馬去還鳴繡衣霄漢花間出
錦纜江湖樹裏行近日西臺多諫草少年南國有詩名
别絃更憶風流調愁聽東城二月鶯
送杭憲副兵備天津(何景明)
天津橋北望京樓金鼓東行節使舟日月晝懸滄海樹
龍蛇春壓九河流百年貢篚通南極萬里旌旄屬上游
莫笑談兵向尊俎書生元不為封侯
送王德輝西廵(何景明)
中朝御史重西巡獨下青霄斧鉞新隴雪洮雲行塞日
胡琴羌笛奏邊春蒲桃不博凉州地天馬還随漢使臣
白筆萬人看氣象肯令河外有煙塵
寄杭東卿商曾二憲使(何景明)
舊遊俱是吳中俊相憶遥為月下吟他日雲霄須比翼
此時金石更同心樓船水戰江流急鼓角秋城海日隂
寇賊兩鄉今阻絶各天風雨一沾襟
送馬公順(何景明)
兩年懷抱值君開聞說京華首重回天上故人難再見
世間岐路轉堪哀孤舟落日三江口遠客浮雲萬里臺
南斗尺書相望切暮天鴻鴈幾時来
感興懷獻吉(徐禎卿)
客舍秋風動客哀殘花秋日伴殘杯虚名愧我為身累
白眼如君豈吏才落魄京華空老大旅魂江漢好歸来
山川矯首浮雲迥倚杖遙登何處臺
柬獻吉(邊貢)
天涯卧病盡高秋河上逢人感舊遊歲月浮生雙鳥翼
風塵遠道一狐裘君還豈為鱸魚膾我出真同雪夜舟
梅蕊柳條俱動色幾時携手並登樓
送丁考功秉憲之關中(邊貢)
鶯花如錦豸袍新建節西行及好春周禮職方分二陜
漢都形勝說三秦天浮紫氣函關動雨洗青蓮華岳真
藻思還應有神助詩成先寄故園人
武昌留别諸使君(邊貢)
舟子招招催渡開多情臨别更徘徊虚煩竹馬城邊候
實泛星槎海上逥南郡秋風悲鼓角武昌明月見樓臺
懷人莫厭書頻寄江口雲帆日往来
聖旦南太常作(邊貢)
冶城風雨送蕭森萬國呼嵩五夜心帝座永懷天共遠
主恩真挹海同深容臺禮樂還南北建業江山自古今
龍輦鳳旂回首地似聞韶濩奏餘音
遊龍洞山(邊貢)
洞門黃葉鎖秋深上客来遊悵古今恍惚謾傳龍跡在
虚明真似佛光臨蒼空日月流元化白晝雲雷起大隂
昏黑下山蘿徑遠殿鐘龕磬裊餘音
登嶽(邊貢)
玉皇祠畔一憑闌絶頂風高夏亦寒北去塵沙通瀚海
西来天地是長安青雲迥隔三千界白日平臨十八盤
似有飛仙度幽壑鳳笙聲裊珮珊珊
辛巳書事二首(邊貢)
居庸碣石控胡門玉几由来北極尊閣道逶迤經海岱
天河隠見出崑崙斗間遙識三階列日下從知九軌存
奠鼎卜郊非浪事萬年珪鬯保文孫
其二
漢水東流夢澤開雲蒸龍氣劃争逥襄城七聖翔空下
少室三花拂駕来河伯授圖森地軸上公登册自中台
千秋萬歲應思沛悵慕歌風擬築臺
幕府山(喬宇)
說着看山興欲飛湖西雙逕踏霏微寧辭九日登高會
况是諸軍奏凱歸林外鐘聲開宿靄江頭帆影送斜暉
亦知歡會何終極霜露休教上客衣
秋風亭下泛舟(喬宇)
荒亭寥落野煙空漢武雄才想像中簫鼔應聲開畫鷁
帆檣飛影動晴虹山分秦晉羣峯斷水入汾河兩派通
少壯幾時還老大不須回首歎秋風
萬夀日成禮奉天門(鄭善夫)
初日鴉啼宫樹林奉天高殿入蕭森衣冠况值千秋節
犬馬真懸萬國心白羽書来兵未解黃河水落歲將隂
龍旂鳳輦關山道邊事艱難風雪深
王峻甫萬頃波樓(周用)
何年百二開神州雙眼適来登此樓江湖到處是吾土
裘馬平生非貴遊天垂欄檻星斗夜木落洞庭鴻鴈秋
鴈門太守費指點曾見黃河東北流
扈駕郊壇陪祭二首(胡侍)
朱壇晴雪媚春空雲從天行氣象雄八駿宛迴黃竹路
六龍遥向玉華宫爐煙半拂仙人掌樹色微翻少女風
應有海神来候駕南端飛霧碧冥濛
其二
郊壇春蹕遶朱城上帝高居敞玉清五色幡幢空裏見
六軍組練月中明雲依黼帳成龍采樂上瑤臺作鳳鳴
望秩屢叨陪海嶽㳙涘何以答恩榮
九日同諸君子集鴈塔(張治道)
重陽何處可攀躋十里峰臺四望低黃菊驚秋聊暫把
新詩發興亦堪題莫因白髮妨高會且喜清尊共遠携
落帽不須追往事風流真與古人齊
樓夜(許宗魯)
樓上寒宵獨坐深漸看明月轉東林遠天聽鴈搖邊思
午夜鳴鷄感壯心風裏關山飄玉笛壁間塵土暗龍鐔
無才自分甘休棄敢向清時歎陸沈
渡河(馬汝驥)
大河懸束翠崖中沙海煙天九曲通急浪秋翻千樹雨
安流曉挂一帆風胡秦北坼黿鼉窟箕尾西盤日月宫
欸乃紛紛輕放舸不知估客定漁翁
寺前秋泛(曹嘉)
湖上晴遊即鏡中輕煙淡靄静浮空岸逥舟自蒹葭入
塔迥雲從殿閣通驚吹魚龍時出沒傍筵鷗鷺晚西東
鳴橈更泛桃花水不辨秋林返照紅
宴集楚藩樓上作(王廷陳)
藩府張筵臨水上危樓改席向天中窗含江漢澄流遠
檻俯衡巫遠勢通鳴珮忽霑神女雨披襟時拂大王風
梁園勝事今非異楚國文儒古亦同
寄許州七弟&KR3265;(顧璘)
千官扈從羨能文謫牧新聲天下聞落魄吾家蘇季子
風流南郡小馮君魚龍路怯黃河險鴻鴈聲愁碧海分
莫上吹臺瞻越嶠五湖回首隔重雲
樂清道中(王健)
雨晴驛路淨埃氛鳥弄漁歌到處聞山迥樹隂牽落照
江空帆影亂行雲天關四面樓臺出地脈千重洞壑分
賸愛巖亭堪把釣洗心翻愧白鷗羣
古今詩刪卷二十八
