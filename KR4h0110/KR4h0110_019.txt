古今詩刪卷十九
明李攀龍編
唐五言排律
送儲邕之武昌(李白)
黃鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾謂
楚人重詩傳謝眺清滄浪吾有曲寄入棹歌聲
送友人尋越中山水(李白)
聞道稽山去偏宜謝客才千巖泉灑落萬壑樹縈廻東
海横秦望西陵遶越臺湖清霜鏡曉濤白雪山來八月
枚乘筆三吳張翰杯此中多逸興早晚向天台
秋日登揚州西靈塔(李白)
寶塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連綉拱張目隨征路斷心逐去帆揚露浩梧
楸白霜催橘柚黃玉毫如可見於此照迷方
中丞宋公以吳兵赴河南軍次尋陽脫余之囚
參謀幕府因贈之(李白)
獨坐清天下專征出海隅九江皆渡虎三郡盡還珠組
練明秋浦樓船入郢都風高初選將月滿欲平胡殺氣
横千里軍聲動九區白猿慙劍術黃石借兵符戎虜行
當剪鯨鯢立可誅自憐非劇孟何以佐良圖
陪張丞相自松滋江東泊渚宫(孟浩然)
放流下松滋登舟命楫師詎㤀經濟日不憚沍寒時洗
幘豈猶古濯纓良在兹政成人自理機息鳥無疑雲物
吟孤嶼江山辨四維晚來風稍緊冬至日行遲獵響驚
雲夢漁歌激楚辭渚宫何處是川暝欲安之
九日峴山宴(孟浩然)
宇宙誰開闢江山此鬱盤登臨千古用風俗歲時觀地
理荆州分天涯楚塞寬百城今刺史華省舊郎官共美
重陽節俱懷落帽歡酒邀彭澤載琴輟武城彈獻夀光
浮菊尋幽或藉蘭烟虹鋪藻翰松竹挂衣冠叔子神如
玉山公興欲闌傳聞車馬醉還向習池看
送柴司戶充劉卿判官之嶺外(高適)
嶺外資雄鎮朝端寵節旄月卿臨幕府星使出詞曹海
對羊城闊山連象郡高風霜驅瘴癘忠信涉波濤别恨
隨流水交情脫寶刀有才無不適行矣莫徒勞
陪竇侍御泛靈雲池(高適)
白露先時降清川思不窮江湖仍塞上舟楫在軍中舞
換臨津樹歌饒向晚風夕陽連積水邊色滿秋空乘興
宜投轄邀歡莫避驄誰憐持弱羽猶欲伴鵷鴻
同熊少府題盧主簿茅齋(高適)
虚院野情在茅齋秋興存孝廉趨下位才子出高門乃
繼幽人静能令學者尊江山歸謝客神鬼下劉琨階樹
時攀折窗書任討論自堪成獨往何必武陵源
重經昭陵(杜甫)
草昧英雄起謳歌歴數歸風塵三尺劍社稷一戎衣翼
亮貞文德丕承戢武威聖圖天廣大宗祀日光輝陵寢
盤空曲熊羆守翠微再窺松栢路還見五雲飛
王閬州筵奉酬十一舅惜別之作(杜甫)
萬壑樹聲滿千崖秋氣高浮舟出郡郭别酒寄江濤良
會不復久此生何太勞窮愁但有骨羣盜尚如毛吾舅
惜分手使君寒贈袍沙頭暮黃鶴失侣亦哀號
春歸(杜甫)
苔徑臨江竹茅簷覆地花别來頻甲子歸到忽春華倚
杖看孤石傾壷就淺沙遠鷗浮水静輕燕受風斜世路
雖多梗吾生亦有涯此身醒復醉乘興即為家
江陵望幸(杜甫)
雄都元壯麗望幸歘威神地利西通蜀天文北照秦風
烟含越鳥舟楫控吳人未枉周王駕終期漢武廵甲兵
分聖旨居守付宗臣早發雲臺仗恩波起涸鱗
太歲日(杜甫)
楚岸行將老巫山坐復春病多猶是客謀拙竟何人閶
闔開黃道衣冠拜紫宸榮光懸日月賜予出金銀愁寂
鴛行斷參差虎穴隣西江元下蜀北斗故臨秦散地逾
高枕生涯脫要津天邊梅柳樹相見幾回新
奉和嚴中丞西城晚眺(杜甫)
汲黯匡君切廉頗出將頻直詞才不世雄略動如神政
簡移風速詩清立意新層城臨媚景絶域望餘春旗尾
蛟龍會樓頭燕雀馴地平江動蜀天闊樹浮秦帝念深
分閫軍須遠筭緡花羅封蛺蝶瑞景送麒麟辭第輸高
義觀圖憶古人征南多興緒事業暗相親
奉觀嚴鄭公廳事岷山沲江圖
沲水臨中座岷山赴北堂白波吹粉壁青障插彫梁直
訝松杉冷兼疑菱荇香雪雲虚點綴沙草得微茫嶺鴈
隨毫末川霓飲練光霏紅洲蕊亂拂黛石蘿長暗谷非
關雨丹楓不為霜秋城玄圃外景物洞庭傍繪事功殊
絶幽襟興激昂從來謝太傅丘壑道難忘
行次昭陵(杜甫)
舊俗疲庸主羣雄問獨夫䜟歸龍鳳質威定虎狼都天
屬尊堯典神功協禹謨風雲隨絶足日月繼高衢文物
多師古朝廷半老儒直詞寧戮辱賢路不崎嶇往者灾
猶降蒼生喘未蘇指揮安率土盪滌撫洪鑪壯士悲陵
邑幽人拜鼎湖玉衣晨自舉鐡馬汗常趨松栢瞻虚殿
塵沙立瞑途寂寥開國日流恨滿山隅
送楊六判官使西蕃(杜甫)
送遠秋風落西征海氣寒帝京氛祲滿人世別離難絶
域遥懷怒和親願結歡敕書憐贊普兵甲望長安宣命
前程急惟良待士寬子雲清自守今日起為官垂淚方
投筆傷時即據鞍儒衣山鳥怪漢節野童看邊酒排金
盌夷謌捧玉盤草肥蕃馬徤雪重拂廬乾慎爾參籌畫
從兹生羽翰歸來權可取九萬一朝摶
冬日洛城北謁玄元皇帝廟(杜甫)
北極玄都閟憑高禁籞長守祧嚴具禮掌節鎮非常碧
瓦初寒外金莖一氣傍山河扶繡戶日月近雕梁仙李
盤根大猗蘭奕葉光世家遺舊史道德付今王畫手看
前軰吳生遠擅場森羅移地軸妙絶動宫墻五聖聯龍
衮千官列鴈行冕旒俱秀發旌旆盡飛揚翠栢深留景
紅梨迥得霜風筝吹玉柱露井動銀牀身退卑周室經
傳拱漢皇谷神如不死養拙更何鄉
謁先主廟(杜甫)
惨澹風雲會乘時各有人力侔分社稷志屈偃經綸復
漢留長策中原仗老臣雜耕心未已歐血事酸辛霸氣
西南歇雄圖歷數屯錦江元過楚劍閣復通秦舊俗存
祠廟空山泣鬼神虚檐交鳥道枯木半龍鱗竹送清溪
月苔移玉座春閭閻兒女換歌舞歲時新絶域歸舟遠
荒城繫馬頻如何對搖落况乃久風塵孰與關張並功
臨耿鄧親應天才不小得士契無隣遲暮堪帷幄飄零
且釣緡向來憂國淚寂寞灑衣巾
投贈哥舒開府翰二十韻(杜甫)
今代麒麟閣何人第一功君王自神武駕馭必英雄開
府當朝傑論兵邁古風先鋒百勝在略地兩隅空青海
無傳箭天山早挂弓廉頗仍走敵魏絳已和戎每惜河
湟棄新兼節制通智謀垂睿想出入冠諸公日月低秦
樹乾坤遶漢宫胡人愁逐北宛馬又從東受命邊沙遠
歸來御席同軒墀增寵鶴畋獵舊非熊茅土加名數山
河誓始終策行遺戰伐契合動昭融勲業青冥上交親
氣槩中未為珠履客已見白頭翁壯節初題柱生涯獨
轉蓬幾年春草歇今日暮途窮軍事留孫楚行間識吕
蒙防身一長劍將欲倚崆峒
聖善閣送裴廸入京(李頎)
雪華滿高閣苔色上勾闌藥草空階静梧桐返照寒清
吟可愈疾携手暫同歡墜葉和金磬飢鳥鳴露盤伊流
惜東别灞水向西看舊託含香署雲霄何足難
早秋與諸子登虢州西亭觀眺(岑參)
亭高出鳥外客到與雲齊樹點千家小天圍萬嶺低殘
虹挂陜北急雨過關西酒榼緣青壁瓜田傍綠溪微官
何足道愛客且相携唯有鄉園處依依望不迷
相逢行(崔灝)
妾年初二八家住洛陽頭玉戶臨馳道朱門近御溝使
君何暇問夫壻大長秋女弟新承寵諸兄近拜侯春生
百子殿花發五城樓出入千門裏年年樂未休
遼西作(崔灝)
燕郊方歲晚殘雪凍邊城四月青草合遼陽春水生胡
人且牧馬漢將日徵兵露重寳刀濕沙虚金鼔鳴寒衣
着已盡春服與誰成寄語洛陽使為傳邊塞情
夏日華萼樓酺宴應制(王昌齡)
土德三元正堯心萬國同汾陽備冬禮長樂應和風賜
慶垂天澤留歡舊渚宫樓臺生海上簫鼔出天中霧曉
筵初接宵長曲木終南隨行幕合日照舞羅空玉陛分
朝列文章發聖聰愚臣忝書賦歌詠誦絲桐
清明宴司勲劉郎中别業(祖詠)
田家復近臣行樂不違親霽日園林好清明烟火新以
文常會友唯德自成隣池照窗隂晚杯香藥味春欄前
花覆地竹外鳥窺人何必桃源裏深居作隐淪
奉使廵檢西京路種果樹事畢入秦因詠歌(鄭審)
聖德周天壤韶華滿帝畿九重承渙汗千里樹芳菲陜
塞餘隂薄關河舊色微發生和氣動封植衆心歸春露
條應弱秋霜果定肥影移行子盖香撲使臣衣入徑迷
馳道分行接禁闈何當扈仙蹕攀折奉恩輝
奉和苑舍人宿直曉翫新池寄南省友(沈東美)
傳聞閶闔裏寓直有神仙吏為三墳博郎因五字遷晨
臨翔鳳沼春注躍龍泉去似登天上來如看鏡前影搖
宸翰發波净列星懸共濟仍懷友流謙欲進賢彈冠聲
實貴覆被渥恩偏溫室言雖阻文場契獨全玉珂光赫
奕朱紱氣蟬聮興逸潘仁賦名高謝朓篇青雲仰不逮
白雪和難牽苒苒胡為此甘心老歲年
行營酬吕侍御(劉長卿)
不敢淮南卧來趨漢將營受辭瞻左鉞扶疾拜前旌井
稅鶉衣樂壷漿鶴髮迎水歸餘斷岸烽至掩孤城晚日
當千騎秋風合五兵孔璋才素重早晚檄書成
送鄭說之歙州謁薛侍郎(劉長卿)
漂泊來千里謳歌滿百城漢家尊太守魯國重諸生俗
變人難理江傳水至清船經危石住路入亂山行老得
滄洲趨春傷白首情嘗聞馬南郡門下有康成
題裴式徵餘干東齋亭(劉長卿)
世事終成夢生涯半欲過白雲心已矣滄海意如何藜
杖全吾道榴花養太和春風騎馬醉江月釣魚歌散帙
看蟲蠧開門見雀羅遠山終日在芳草傍人多吏體莊
生傲方言楚俗訛屈平君莫弔腸斷洞庭波
贈鍳上人(皇甫曾)
律儀傳教誘僧臘老烟霄樹色依禪誦蟬聲入寂寥寳
龕經末劫畫壁見南朝深竹風開合寒潭月動搖息心
歸静理愛道坐中宵更欲尋空去乘船過海潮
奉和劉祭酒傷馬(嚴維)
沛艾如龍馬來從上苑中棣華恩見賜伯舅禮仍崇鏡
點黃金眼花開白雪騣性柔君子德足逸大王風色點
鳴珂淨聲連噴玉雄食場恩未盡過隙命旋終練影依
雲沒銀鞍向月空仍聞樂府唱猶念代勞功
緱山鶴(張仲素)
羽客驂仙鶴將飛駐碧山映松殘雪在度嶺片雲還清
唳因風遠高姿對水閒笙歌憶天上城郭嘆人間幾變
霜毛潔方殊藻質斑蓬瀛如可到逸翮詎能攀
古今詩刪卷十九
