古今詩删卷九
明李攀龍編
梁詩
登城(簡文帝)
日影半東簷静念空杼柚小堂倦縹書華池厭脩竹寂
寞既寡悰登城望原陸遥山半吐雲嚴飈時響谷靡靡
見虛煙森森視寒木落霞乍續斷晚浪時廻復遠矚既
濡翰徒自勞心目短歌雖可裁緣情非霧縠
往虎窟山寺(簡文帝)
塵中喧慮積物外衆情捐兹地信爽塏墟壟曖阡綿藹
藹車徒邁飄飄旌旄懸細松斜遶逕峻嶺半藏天古樹
無枝葉荒郊多野煙分花出黃鳥挂石下新泉蓊鬱均
雙樹清虛類八禪栖神紫臺上縱意白雲邊徒然嗟小
藥何由齊大年
行雨(簡文帝)
本是巫山來無人覩容色唯有楚王臣曾言夢相識
賦得竹(元帝)
嶰谷管新抽淇園節復修作龍還葛水為馬向并州柯
亭臨絶澗桃枝夾細流冠學芙蓉勢花堪威鳳遊卭王
若有獻張騫應拜侯
春别應令(元帝)
門前楊柳亂如絲直置佳人不自持適言新作裂紈詩
誰悟今成織素辭
侍宴樂遊苑餞吕僧珍應詔(沈約)
丹浦非樂戰負重切君臨我皇秉至德忘已用堯心愍
兹區宇内魚龍失飛沈推轂二崤道揚旆九河隂超乘
盡三屬選士皆百金戎車出細柳餞席遵上林命師誅
後服授律緩前禽函轘方解帶嶢武稍披襟伐罪芒山
曲弔民伊水潯將陪告成禮待此未抽簪
宿東園(沈約)
陳王鬭鷄道安仁採樵路東郊豈異昔聊可閒余步野
徑既盤紆荒阡亦交互槿籬疎復密荆扉新且故樹頂
鳴風飇草根積霜露驚麏去不息征鳥時相顧茅棟
嘯愁鴟平罔走寒兔夕隂帶層阜長煙引輕素飛光忽
我遒豈止歲云暮若夢西山藥頽齡倘能度
和王中書德充詠白雲(沈約)
白雲自帝鄉氤氲屢廻没蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛燕萬里送翔螭
别范安成(沈約)
生平少年日分手易前期及爾同衰暮非復别離時勿
言一尊酒明日難重持夢中不識路何以慰相思
春思(沈約)
楊柳亂如絲綺羅不自持春草黃復綠客心傷此時青
苔巳結洧碧水復盈淇日華照趙瑟風色動燕姬襟前
萬行淚故是一相思
從冠軍行建平王登廬山香罏峰(江淹)
廣成愛神鼎淮南好丹經此山具鸞鶴往來盡仙靈瑶
草正翕赩玉樹信葱青絳氣下縈薄白雲上杳冥中坐
瞰蜿虹俛伏視流星不尋遐怪極則知耳目驚日落長
沙渚曾隂萬里生藉蘭素多意臨風默含情方學松栢
隠羞逐市井名幸承光誦末伏思託後旍
許徵君詢自敘(江淹)
張子闇内機單生蔽外象一時排冥筌泠然空中賞遣
此弱喪情資神任獨往採藥白雲隈聊以肆所養丹葩
曜芳蕤綠竹隂閒敞苕苕寄意勝不覺陵虛上曲櫺激
鮮飇石室有幽響去矣從所欲得失非外奬至哉操斤
客重明固巳朗五難既灑落超迹絶塵網
殷東陽仲文興曯(江淹)
晨遊任所萃悠悠藴真趣雲天亦遼亮時與賞心遇青
松挺秀萼惠色出喬樹極眺清波深緬映石壁素瑩情
無餘滓拂衣釋塵務求仁既自我玄風豈外慕直置忘
所宰蕭散得遺慮
謝僕射混游覽(江淹)
信矣勞物化憂襟未能整薄言遵郊衢緫轡出臺省淒
淒節序高寥寥心悟永時菊耀巖阿雲霞冠秋嶺眷然
惜良辰徘徊踐落景卷舒雖萬緒動復歸有静曾是迫
桑榆歲暮從所秉丹壑不可攀忘懷寄匠郢
陶徵君潛田居(江淹)
種苖在東臯苖生滿阡陌雖有荷鋤倦濁酒聊自適日
暮巾柴車路闇光巳夕歸人望煙火稚子候簷隙問君
亦何為百年會有役但願桑麻成蠶月得紡績素心正
如此開逕望三益
效阮公詩二首(江淹)
夏后乘兩龍高會在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈巳遠竚立誰語哉
其二
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懷歸思如何常願反初服閒步潁水阿
望荆山(江淹)
奉義至江漢始知楚塞長南關繞桐栢西岳出魯陽寒
郊無留影秋日懸清光悲風撓重林雲霞肅川漲歲晏
君如何零淚霑衣裳玉柱空掩露金樽坐含霜一聞苦
寒奏再使豔歌傷
魏文帝曹丕遊宴(江淹)
置酒坐飛閣逍遥臨華池神飈自遠至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲高文一
何綺小儒安足為肅肅廣殿隂雀聲愁北林衆賓還城
邑何用慰我心
顔特進延之侍宴(江淹)
太微凝帝宇瑶光正神縣揆日粲書史相都麗聞見列
漢構仙宮開天製寳殿桂棟留夏飈蘭橑停冬霰青林
結冥濛丹巘被葱蒨山雲備卿靄池卉具靈變重陽集
清氛下輦降玄宴騖望分寰隊曬曠盡都甸氣生川岳
隂煙滅淮海見中坐溢朱組步櫩簉瓊弁禮登佇睿情
樂闋延皇眄測恩躋愉逸㳂牒懵浮賤榮重餽兼金巡
華過盈瑱敢飭輿人詠方慙渌水薦
雜詩(柳惲)
雲輕暮色薄草綠晨芳歸山墟罷寒晦園澤潤朝暉春
心多感動暏物情復悲自君之去矣蘭堂罷鳴機徒知
遊宦是不念别離非
擣衣詩(柳惲)
行役滯風波遊人淹不歸亭臯木葉下隴首秋雲飛寒
園夕鳥集思牗草蟲悲嗟矣當春服安見禦冬衣
九日侍宴樂遊苑應令(庾肩吾)
轍迹光周頌巡遊盛夏功鉤陳萬騎轉閶闔九關通秋
暉逐行漏朔氣繞相風獻壽重陽節廻鑾上苑中疏山
開輦道間樹出離宫玉醴吹巖菊銀牀落井桐御梨寒
更紫仙桃秋轉紅飲羽山西射浮雲冀北騘塵飛金埒
滿葉破柳條空騰猨疑矯箭驚鴈避虛弓彫材濫杞梓
花綬接鵷鴻愧乏天庭藻徒參文雅雄
和太子重雲殿受戒(庾肩吾)
皇明執東曜帝扆居北辰小乘開治道大覺拯蒼民殊
塗同義路分流合智津傳香引上德列伎進名臣連閣
翻如畫圖雲更似真鏡山含殿影梅梁落梵塵苑桂恒
留雪天花不待春萬年逢瑞應千生值法身天衣初拂
石豆火欲燃薪重善終無報輕毛庶有因
和徐主簿望月(庾肩吾)
樓上徘徊月忩中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵
寳劎(吳均)
我有一寳劎出自昆吾溪照人如照水切玉如切泥鍔
邊霜澟凜匣上風淒淒寄語張公子何當來見携
暮春荅朱記室(何遜)
游揚日色淺騷屑風音勁寒潭見底清秋色極天淨寸
隂坐銷礫千里長遼迥桃李爾繁華松栢余本性故心
不存此高文徒可詠
初發新林(何遜)
伊昔負薪暇慕義遊梁楚短翮忘連翩追飛散容與優
游沐道教漸漬淹寒暑太德本無酬輕生竊自許舟歸
屬海運風積如鵬舉浮水暗舟艫合岸喧徒侣澟澟窮
秋暮初寒入洲渚鐃吹響青江懸旗出長嶼危檣迥不
進沓浪高難拒回首泣親賓中天望宛許帝城猶隠約
家園無處所去矣方悠悠含意將何語
和蕭諮議岑離閨怨(何遜)
曉河沒高棟斜月半空庭忩中度落葉簾外隔飛螢含
悲下翠帳掩泣閉金屏昔期今未返春草寒復青思君
無轉易何異北辰星
詠早梅(何遜)
兔園標物序驚時最是梅銜霜當路發映雪擬寒開枝
横卻月觀花繞凌風臺朝灑長門泣夕駐臨卭杯應知
早飄落故逐上春來
臨行與故遊夜别(何遜)
歴稔共追隨一旦辭羣匹復如東注水未有西歸日夜
雨滴空階曉燈暗離室相悲各罷酒何時同促膝
與胡興安夜别(何遜)
居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋
邊城思(何遜)
柳黃未吐葉水綠半含苔春色邊城動客思故鄉來
相送(何遜)
客心已百念孤遊重千里江暗雨欲來浪白風初起
相送聯句三首(何遜)
寸隂常可惜别至倍傷神子瞻天際水予望路中塵(韋黯)
憫憫岐路側去去平生親一朝事千里流涕向三春(遜)
其二
昔共入門笑今成送别悲君還舊聚處為我一嚬眉(王江)
(乘)於今還促膝自此客江湄願子俱停駕看我獨解維
(遜)
其三
高軒雖駐軫餘日久無輝以我辭鄉淚沾君送别衣(遜)
照水聯句(何遜)
插花行理鬢遷延去復歸雖憐水上影復恐濕羅衣(遜)
臨橋看黛色映渚媚鉛暉不顧春荷動彌畏小禽飛(綺)
代美女篇(蕭子範)
邯鄲暫輟舞巴姬請罷絃佳人淇洧出豔趙復傾燕繁
穠既為李照水亦成蓮朝酤成都酒暝數河間錢餘光
幸未惜蘭膏空自煎
入若耶溪(王籍)
艅艎何汎汎空水共悠悠隂霞生遠岫陽景逐廻流蟬
噪林逾靜鳥鳴山更幽此地動歸念長年悲倦遊
北寺寅上人房望遠岫翫前池(王筠)
安期遂長往交甫稱高讓遠迹入滄溟輕舉馳昆閬良
由心獨善兼且情由放豈若尋幽棲即目窮清曠激水
周堂下屯雲塞檐向閒牖聽奔濤開忩延疊嶂前階復
虛㳂濔迤成洲漲雨點散圓文風生起斜浪遊鱗互瀺
灂羣飛皆哢吭蓮葉蔓田田菱花動搖漾浮光曜庭廡
流芳襲帷帳匡坐足忘懷詎思江海上
和衛尉新渝侯廵城口號(王筠)
閶闔瞹已昏鈎陳杳將暮棲烏城上返晚雀林中度屯
衛時廵警凝威肆安步閣道趨文昌禁兵連武庫銅烏
迎早風金掌承朝露罘罳分曉色睥睨生秋霧維城任
寄隆空想靈均賦伊余方病免丘園保恬素
上虞鄉亭觀濤津渚學潘安仁河陽縣詩(劉孝綽)
昔余筮賓始衣冠仕洛陽無貲徒有任一命忝為郎再
踐神仙側三入崇賢㫄東朝禮髦俊虛薄厠才良遊談
侍名理搦管創文章引籍陪下膳横經參上庠誰謂服
事淺契闊變炎凉一朝謬為吏結綬去承光烹鮮徒可
習治民終未長化鷄仰季智馴雉推仲康此城鄰夏穴
橚矗茂筠篁孝碑黃絹語神濤白鷺翔遨遊佳可望釋
事上川梁秋江凍雨絶反景照移塘纖羅殊未動駭水
忽如湯乍出連山合時如高蓋張漂沙黃沬聚礐石素波
揚㮄人不敢唱舟子詎能航離家復臨水眷然思故鄉
中來不可絶奕奕苦人腸泝洄若無阻謝病反清漳
帆渡吉陽洲(劉孝儀)
揚帆乘浪華撡鼓要風力近樹儵而遐遥山俄已逼欲
比驚龍掣將頓陽烏翼客行悲道遠唯須前路極
詔問山中何所有賦詩以荅(陶弘景)
山中何所有嶺上多白雲只可自怡悅不堪持寄君
古意詶到長史溉登琅琊城(徐悱)
甘泉驚烽候上谷抵樓蘭此江稱豁險兹山復鬱盤表
裏窮形勝襟帶盡巖巒修篁壯下屬危樓峻上干登陴
起遐望廻首見長安金溝朝㶚滻甬道入鴛鸞鮮車鶩
華轂汗馬躍銀鞍少年負壯氣耿介立衝冠懷紀燕山
石思開函谷丸豈如㶚上戲羞取路傍觀寄言封侯者
數竒良可歎
出塞(劉峻)
薊門秋氣清飛將出長城絶漠衝風急交河夜月明陷
敵摐金鼓摧鋒揚旆旌去去無終極日暮動邊聲
新月(劉瑗)
仙宮雲箔捲露出玉簾鈎清光無所贈相意鳳凰樓
擬雨詩(虞騫)
清風送凉氣薄暮蕩炎氛虹照漣漪水電出嵯峩雲落
暉散長足細雨織斜文
詠美人治籹(江洪)
上車畏不妍顧眄更斜轉太恨畫眉長猶言顔色淺
春和往虎窟山寺(王臺卿)
我王宗勝道駕言從所之輜軒轉朱轂驪馬躍青絲清
渠影高蓋游樹拂行旗賓徒紛雜沓景物共依遲飛梁
通澗道架宇接山基叢花臨迥砌分流繞曲墀誰言非
勝境雲山獨在兹塵情良易著道性故難緇承恩奉教
義方當弘受持
陳詩
入隋侍晏應詔(後主)
日月光天德山河壯帝居太平無以報願上東封書
山齋(徐陵)
桃源驚往客鶴嶠斷來賓復有風雲處蕭條無俗人山
寒微有雪石路本無塵竹徑蒙籠巧茅齋結構新燒香
披道記懸鏡厭山神砌水何年溜簷桐幾度春雲霞一
巳絶寧辨漢將秦
陪衡陽王遊耆闍寺(張正見)
甘棠聽訟罷福宇試登臨兔苑移飛蓋王城列玳簪階
荒猶累玉地古尚填金龍橋丹桂偃鷲嶺白雲深秋忩
披旅葛夏戸響山禽清風吹麥壟細雨濯梅林
秋日侍宴婁苑湖應詔(江總)
翠渚還鸞輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳蓋繞林塘野静
重隂闊淮秋水氣凉霧開樓闕近日迥煙波長洛宴諒
斯在鎬飲詎能方朽劣叨榮遇簪笏奉周行
於長安歸還揚州九月九日行薇山亭賦韻(江總)
心逐南雲逝形隨北鴈來故鄉籬下菊今日幾花開
姬人怨(江總)
天寒海水慣相知空牀明月不相宜庭中芳桂憔悴葉
井上疎桐零落枝寒燈作花羞夜短霜鴈多情恒結伴
非為隴水望秦川直置思君腸自斷
遊鍾山開善寺(徐伯陽)
聊追鄴城友躧步出蘭宫法侣殊人世天花異俗中鳥
聲不測處松吟未覺風此時超愛網還復洗塵蒙
詠懷三首(張君祖)
運形不標異澄懷恬無欲座可栖王侯門可廻金轂風
來詠逾清鱗萃淵不濁斯乃玄中子所以矯逸足何必
翫幽閒青衿長離俗百齡苟未遐昨辰亦非促曦騰望
舒映曩今迭相燭一世皆逆旅安悼電往速區區雖非
黨兼忘混礫玉恪神罔叢穢要在夷心曲
其二
靈飈起回浪飛雲騰逆鱗苟擢南陽秀固集三造賓緬
懷結寂夜味藻詠終晨延佇時無遘誰與拂流塵𦕈情
寄極眄蕭條獨遨神相忘東溟裏何晞西潮津我崇道
無廢長謠想義人
其三
遥遯播荆衡杖策憩南郢遭動逐浪迹遇静恬夷性拊
卷從老語揮綸與莊詠遐眺獨緬想蕭神飈塵正時無
喜惠偶絶韻將誰聽習子茂芳標有欣徽音令穎敷凌
霜倩葩熙三春盛拂翮期霄翔豈與桑榆競我混不材
姿遺情忘雕映雖非嶧陽椅聊以比泗磬
贈沙門竺法頵三首(張君祖)
鬱鬱華陽岳絶雲抗飛峯峭壁溜靈泉秀嶺森青松懸
巖廓峥嶸幽谷正寥蘢丹崖栖竒逸碧室禪六通泊寂
清神氣綿𦕈矯妙蹤止觀著無無還淨滯空空外物豈
大悲獨往非玄同不見舍利佛受屈維摩公
其二
至人如影響靈慧陶億刹應方恢權化兆類蒙慈悅冥
冥積塵昧永在巖底閉廢聰無通照遺形不洞滅明哉
如來降豁矣啟潛穴幽精淪朽壤孰若阿維察遥謝晞
玄儔何為自矜潔
其三
邈邈慶成標峩峩浮雲嶺峻蓋十二嶽獨秀閻浮境丹
流環方基瑶堂臨峭頂澗滋甘泉液崖蔚芳芝穎翹翹
羡化倫𦕈𦕈陵巖正肅拱望妙覺呼吸晞齡永苟能夷
冲心所憩靡不淨萬物可逍遥何必栖形影勉尋大乘
軌練神超勇猛
隋詩
出塞(楊素)
漢虜未和親憂國不憂身握手河梁上窮涯北海濱據
鞍獨懷古慷慨感良臣歴覽多舊迹風日慘愁人荒塞
空千里孤城絶四鄰樹寒偏易古草衰恒不春交河明
月夜隂山苦霧辰鴈飛南入漢水流西咽秦風霜久行
役河朔備艱辛薄暮邊聲起空飛胡騎塵
山齋獨坐贈薛内史(楊素)
巖壑澄清景景清巖壑深白雲飛暮色綠水激清音澗
戸散餘彩山忩凝宿隂花草共榮映樹石相陵臨獨坐
對陳榻無客有鳴琴寂寂幽山裏誰知無悶心
贈薛播州二首(楊素)
滔滔彼江漢實為南國紀作牧求明德若人應斯美高
卧未褰帷飛聲已千里還望白雲天日暮秋風起峴山
君儻遊淚落應無巳
其二
北風吹故林秋聲不可聽鴈飛窮海寒鶴唳霜臯淨含
毫心未傳聞音路猶夐唯有孤城月徘徊獨臨映弔影
余自憐安知我疲病
賦昆明池一物得織女石(虞茂)
隔河圖列宿清漢象昭回支機就鯨石拂鏡取池灰襪
疑海槎渡珠似客星來所恨䨇娥斂逢秋遂不開
秋夜獨坐(袁朗)
危絃斷客心虛彈落驚禽新秋百慮淨獨夜九愁深枯
蓬唯逐吹墜葉不歸林如何悲此曲坐作白頭吟
愛妾換馬(僧法宣)
朱鬛餙金鑣紅籹束素腰似雲來蹀躞如雪去飄颻桃
花含淺汗柳葉帶餘嬌騁先將獨立䨇絶不俱摽
歎疆場(無名氏)
聞道行人至籹梳對鏡臺淚㾗猶尚在笑靨自然開
北朝詩
擣衣(温子昇)
長安城中秋夜長佳人錦石擣流黃香杵紋砧知近遠
傳聲逓響何淒涼七夕長河爛中秋明月光蠮螉塞邊
絶候鴈鴛鴦樓上望天狼
和崔侍中從駕經山寺(蕭慤)
鈎陳夜警徼河漢曉參横游騎騰文馬前驅轉翠旌野
禽喧曙色山樹動秋聲雲表金輪見巖端畫栱明塔疑
從地涌蓋似積香成泉高下溜急松古上枝平儀台多
壯思麗藻蔚緣情自嗤非照廡何以繼連城
秋思(蕭慤)
清波收潦日華林鳴籟初芙蓉露下落楊柳月中疎燕
幃緗綺被趙帶流黃裾相思阻音息結夢感離居
關山月(王褒)
關山夜月明秋色照孤城影虧同漢陣輪滿逐胡兵天
寒光轉白風多暈欲生寄言亭上吏遊客解鷄鳴
奉和同泰寺浮圖(庾信)
岧岧凌太清照殿比東京長影臨䨇闕高層出九城栱
積行雲礙幡搖度鳥驚鳳飛如始泊蓮合似初生輪重
對月滿鐸韻擬鸞聲畫水流全住圖雲色半輕露晚盤
猶滴珠朝火更明雖連博望苑還接銀沙城天香下桂
殿仙梵入伊笙庶聞八解樂方遣六塵情
和張侍中述懷(庾信)
陽窮乃悔吝世季誠屯剥奔河絶地維折柱傾天角成
羣海水飛如雨天星落負鍤遂移山藏舟終去壑生民
忽已魚君子徒為鶴疇昔逢知己生平荷恩渥故組竟
無聞程嬰空寂寞永嘉獨流寓中原唯鼎鑊道險卧樚
櫨身危累素殼漂流從木梗風卷隨秋籜張翰不歸吳
陸機猶在洛漢陽錢遂盡長安米空索時占季主龜乍
販韓康藥伏轅終入絆垂翅猶離繳徒懷琬琰心空守
黃金諾虢鄶終無寄齊秦竟何託大夫唯閔周君子常
思亳寂寥共羈旅蕭條同負郭農談止穀稼野膳唯藜
藿操樂楚琴悲忘憂魯酒薄渭濱觀坐釣谷口看秋穫
唯有丘明耻無復榮期樂夷則火星流天根秋水涸冬
嚴日不煖歲晚風多朔揚浮有怪雲細凌聞災雹木皮
三寸厚涇泥五斗濁雖忻曲轅樹猶懼雕陵鵲生涯實
有始天道終虛槖且悅善人交無疑朋友數何時得雲雨
復見翔寥廓
寄王琳(庾信)
玉關道路遠金陵信使疎獨下千行淚開君萬里書
重别周尚書二首(庾信)
陽關萬里道不見一人歸唯有河邊鴈秋來南向飛
其二
河橋兩岸絶横岐數路分山川遥不見懷袖遠相聞
暮秋野興賦得傾壺酒(庾信)
劉伶正捉酒中散欲彈琴但使逢秋菊何須就竹林
塵鏡(庾信)
明鏡如明月恒常置匣中何須照兩鬢終是一秋蓬
古今詩刪卷九
