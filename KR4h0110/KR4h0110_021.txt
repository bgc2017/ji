古今詩刪卷二十一
明李攀龍編
唐七言絶句
蜀中九日(王勃)
九月九日望鄉臺他席他鄉送客杯人情已厭南中苦
鴻鴈那從北地來
渡湘江(杜審言)
遲日園林悲昔遊今春花鳥作邊愁獨憐京國人南竄
不似湘江水北流
贈蘇綰書記(杜審言)
知君書記本翩翩為許從戎赴朔邊紅粉樓中應計日
燕支山下莫經年
銅雀臺(劉廷琦)
銅臺宫觀委灰塵魏主園陵漳水濱即今西望猶堪思
况復當時歌舞人
邙山(沈佺期)
北邙山上列墳塋萬古千秋對洛城城中日夕歌鐘起
山上唯聞松栢聲
送司馬道士遊天台(宋之問)
羽客笙歌此地違離筵數處白雲飛蓬萊闕下長相憶
桐栢山頭去不歸
送梁六(張說)
巴陵一望洞庭秋日見孤峯水上浮聞道神仙不可接
心隨湖水共悠悠
采蓮曲(賀知章)
稽山雲霧鬱嵯峨鏡水無風也自波莫言春度芳菲盡
别有中流采芰荷
凉州詞(王翰)
蒲桃美酒夜光杯欲飲琵琶馬上催醉卧沙場君莫笑
古來征戰幾人廻
清平調詞三首(李白)
雲想衣裳花想容春風拂檻露華濃若非羣玉山頭見
會向瑶臺月下逄
其二
一枝濃豔露凝香雲雨巫山枉斷腸借問漢宫誰得似
可憐飛燕倚新粧
其三
名花傾國兩相歡長得君王帶笑看解釋春風無限恨
沉香亭北倚闌干
客中行(李白)
蘭陵美酒鬱金香玉盌盛來琥珀光但使主人能醉客
不知何處是他鄉
峩眉山月歌(李白)
峨眉山月半輪秋影入平羌江水流夜發清溪向三峽
思君不見下渝州
上皇西廵南京歌二首(李白)
誰道君王行路難六龍西幸萬人歡地轉錦江成渭水
天廻玉壘作長安
其二
劍閣重關蜀北門上皇歸馬若雲屯少帝長安開紫極
重懸日月照乾坤
聞王昌齡左遷龍標尉遥有此寄(李白)
楊花落盡子規啼聞道龍標過五溪我寄愁心與明月
隨風直到夜郎西
黃鶴樓送孟浩然之廣陵(李白)
故人西辭黃鶴樓烟花三月下揚州孤帆遠影碧空盡
唯見長江天際流
陪族叔刑部侍郎曄及中書舍人賈至遊洞庭
湖(李白)
洞庭西望楚江分水盡南天不見雲日落長沙秋色遠
不知何處弔湘君
望天門山(李白)
天門中斷楚江開碧水東流至北廻兩岸青山相對出
孤帆一片日邊來
早發白帝城(李白)
朝辭白帝彩雲間千里江陵一日還兩岸猿聲啼不住
輕舟已過萬重山
舟下荆門(李白)
霜落荆門江樹空布帆無恙挂秋風此行不為鱸魚鱠
自愛名山入剡中
蘇臺覧古(李白)
舊苑荒臺楊柳新菱歌清唱不勝春只今惟有西江月
曾照吳王宫裏人
越中覧古(李白)
越王勾踐破吳歸義士還家盡錦衣宫女如花滿春殿
只今惟有鷓鴣飛
與史郎中欽聽黃鶴樓上吹笛(李白)
一為遷客去長沙西望長安不見家黃鶴樓中吹玉笛
江城五月落梅花
春夜洛城聞笛(李白)
誰家玉笛暗飛聲散入春風滿洛城此夜曲中聞折柳
何人不起故園情
春宫曲(王昌齡)
昨夜風開露井桃未央前殿月輪高平陽歌舞新承寵
簾外春寒賜錦袍
西宫春怨(王昌齡)
西宫夜静百花香欲捲珠簾春恨長斜抱雲和深見月
䑃朧樹色隐昭陽
西宫秋怨(王昌齡)
芙蓉不及美人籹水殿風來珠翠香却悵含情掩秋扇
空懸明月待君王
長信秋詞三首(王昌齡)
金井梧桐秋葉黃珠簾不捲夜來霜熏籠玉枕無顔色
卧聽南宫清漏長
其二
奉箒平明金殿開且將團扇暫徘徊玉顔不及寒鴉色
猶帶昭陽日影來
其三
真成薄命久尋思夢見君王覺後疑火照西宫知夜飲
分明複道奉恩時
青樓曲二首(王昌齡)
白馬金鞍從武皇旌旂十萬宿長楊樓頭少婦鳴筝坐
遥見飛塵入建章
其二
馳道楊花滿御溝紅籹謾綰上青樓金章紫綬千餘騎
夫壻朝回初拜侯
閨怨(王昌齡)
閨中少婦不知愁春日凝籹上翠樓忽見陌頭楊柳色
悔教夫壻覓封侯
出塞行(王昌齡)
白草原頭望京師黃河水流無盡時秋天曠野行人絶
馬首東來知是誰
從軍行三首(王昌齡)
烽火城西百尺樓黃昏獨坐海風秋更吹羌笛關山月
無那金閨萬里愁
其二
青海長雲暗雪山孤城遥望玉門關黃沙百戰穿金甲
不破樓蘭終不還
其三
秦時明月漢時關萬里長征人未還但使龍城飛將在
不教胡馬度隂山
梁苑(王昌齡)
梁園秋竹古時烟城外風悲欲暮天萬乘旌旗何處在
平臺賓客有誰憐
芙蓉樓送辛漸(王昌齡)
寒雨連江夜入吳平明送客楚山孤洛陽親友如相問
一片冰心在玉壷
送薛大赴安陸(王昌齡)
津頭雲雨暗湘山遷客離憂楚地顔遙送扁舟安陸郡
天邊何處穆陵關
送别魏二(王昌齡)
醉别江樓橘柚香江風引雨入船凉憶君遥在湘山月
愁聽清猿夢裏長
盧溪别人(王昌齡)
武陵溪口駐扁舟溪口隨君向北流行到荆門上三峽
莫將孤月對猿愁
重别李評事(王昌齡)
莫道秋江離別難舟船明日是長安吳姬緩舞留君醉
隨意清風白露寒
少年行(王維)
新豐美酒斗十千咸陽遊俠多少年相逄意氣為君飲
繫馬高樓垂柳邊
九月九日憶山東兄弟(王維)
獨在異鄉為異客每逄佳節倍思親遙知兄弟登高處
遍插茱萸少一人
與盧員外象過崔處士興宗林亭(王維)
綠樹重隂盖四鄰青苔日厚自無塵科頭箕踞長松下
白眼看他世上人
送元二使安西(王維)
渭城朝雨裛輕塵客舍青青柳色新勸君更盡一杯酒
西出陽關無故人
送韋評事(王維)
欲逐將軍取右賢沙場走馬向居延遥知漢使蕭關外
愁見孤城落日邊
送沈子福之江東(王維)
楊柳渡頭行客稀罟師盪漿向臨圻惟有相思似春色
江南江北送君歸
春思二首(賈至)
草色青青柳色黃桃花歷亂李花香東風不為吹愁去
春日偏能惹恨長
紅粉當壚弱柳垂金花臘酒解酴醿笙歌日暮能留客
醉殺長安輕薄兒
西亭春望(賈至)
日長風暖柳青青北鴈歸飛入窅冥岳陽城上聞吹笛
能使春心滿洞庭
初至巴陵與李十二白同泛洞庭湖二首(賈至)
江上相逢皆舊遊湘山永望不堪愁明月秋風洞庭水
孤鴻落葉一扁舟
其二
楓岸紛紛落葉多洞庭秋水晚來波乘興輕舟無近遠
白雲明月弔湘娥
送李侍郎赴常州(賈至)
雪晴雲散北風寒楚水吳山道路難今日送君湏盡醉
明朝相憶路漫漫
岳陽樓重宴別王八員外貶長沙(賈至)
江路東連千里潮青雲北望紫微遙莫道巴陵湖水闊
長沙南畔更蕭條
封大夫破播仙凱歌二首(岑參)
漢將承恩西破戎捷書先奏未央宫天子預開麟閣待
祗今誰數貳師功
其二
日落轅門鼓角鳴千羣面縳出蕃城洗兵魚海雲迎陣
秣馬龍堆月照營
苜蓿峯寄家人(岑參)
苜蓿峯邊逄立春胡蘆河上淚沾巾閨中只是空相憶
不見沙場愁殺人
玉關寄長安主簿(岑參)
東去長安萬里餘故人那惜一行書玉關西望腸堪斷
况復明朝是歲除
逄入京使(岑參)
故園東望路漫漫雙䄂龍鍾淚不乾馬上相逢無紙筆
憑君傳語報平安
磧中作(岑參)
走馬西來欲到天辭家見月兩回圓今夜不知何處宿
平沙萬里絶人烟
虢州後亭送李判官使赴晉絳(岑参)
西原驛路挂城頭客散江亭雨未休君去試看汾水上
白雲猶似漢時秋
送人還京(岑參)
疋馬西從天外歸揚鞭只共鳥争飛送君九月交河北
雪裏題詩淚滿衣
赴北庭度隴思家(岑參)
西向輪臺萬里餘也知鄉信日應疎隴山鸚鵡能言語
為報家人數寄書
酒泉太守席上醉後作(岑參)
酒泉太守能劍舞高堂置酒夜擊鼔胡笳一曲斷人腸
坐客相看淚如雨
送劉判官赴磧西(岑參)
火山五月人行少看君馬去疾如鳥都使行營太白西
角聲一動胡天曉
山房春事(岑參)
梁園日暮亂飛鴉極目蕭條三兩家庭樹不知人去盡
春來還發舊時花
寄孫山人(儲光羲)
新林二月孤舟還水滿清江花滿山借問故園隱君子
時時來往住人間
贈花卿(杜甫)
錦城絲管日紛紛半入江風半入雲此曲秪應天上有
人間能得幾回聞
贈鄭鍊赴襄陽(杜甫)
鄭子將行罷使臣囊無一物獻尊親江山路遠羈離日
裘馬誰為感激人
奉和嚴國公軍城早秋(杜甫)
秋風嫋嫋動高旌玉帳分弓射虜營已收滴博雲間戍
更奪蓬婆雪外城
解悶(杜甫)
一辭故國十經秋每見秋瓜憶故丘今日南湖采薇蕨
何人為覓鄭瓜州
書堂飲既夜復邀李尚書下馬月下賦絶句(杜甫)
湖月林風相與清殘樽下馬復同傾久拚野鶴如雙髩
遮莫隣雞下五更
塞下曲二首(常建)
玉帛朝回望帝鄉烏孫歸去不稱王天涯静處無征戰
兵氣銷為日月光
其二
北海隂風動地來明君祠上望龍堆髑髏皆是長城卒
日暮沙場飛作灰
送宇文六(常建)
花映垂楊漢水清微風林裏一枝輕即今江北還如此
愁殺江南離别情
三日尋李九莊(常建)
雨歇楊林東渡頭永和三日盪輕舟故人家在桃花岸
直到門前谿水流
九曲詞(高適)
鐵騎横行鐡嶺頭西看邏逤取封侯清海只今將飲馬
黃河不用更防秋
除夜作(高適)
旅館寒燈獨不眠客心何事轉悽然故鄉今夜思千里
霜髩明朝又一年
塞上聽吹笛(高適)
雪净胡天牧馬還月明羌笛戍樓間借問梅花何處落
風吹一夜滿關山
别董大(高適)
十里黃雲白日曛北風吹鴈雪紛紛莫愁前路無知己
天下誰人不識君
古今詩删卷二十一
