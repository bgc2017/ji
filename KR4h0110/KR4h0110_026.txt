古今詩刪卷二十六
明李攀龍編
明五言律詩
在武昌作(徐禎卿)
洞庭木葉下瀟湘秋欲生高齋今夜雨獨臥武昌城重
以桑梓念淒其江漢情不知天外鴈何事樂南征
九日(邊貢)
白日寒城暮清秋畫角哀地偏妨採菊鄉遠怕登臺鴻
鴈天邊去風雲塞上來故交零落盡杯酒向誰開
泰陵供事述感(邊貢)
陵寢居庸近山深地轉饒雄關三鎮鎖幽府百靈朝堡
堠烽全息屯兵甲半銷帝心遥可識終古絶夭驕
下陵(邊貢)
露行踰十里夜黑四巖隂不辨雲霞色惟聞鐘磬音塹
鴉翻列火山鬼肅空林欲下西陵路前溝水正深
郊壇(邊貢)
晚步凌高榭春空月正明星風臨漢畤樓觀俯神京靜
夜松飇響豐年穀日晴同心隔城市相望轉盈盈
贈何子元二首(邊貢)
飲馬長城窟秋風隴水清旌旗連朔氣笳吹咽邊聲鹿
塞胡霜白龍沙漢月明共嗟班定遠身是一書生
其二
萬里窮邊客三秋出井陘金杯揮綠酒斑管代青萍吏
識終軍貌人瞻博望星歸來市駿馬持節報明庭
張秋曹元德席上留别(邊貢)
春日江陵去煙花萬里途山川留故郢舟楫帶三吳樹
杪湘流轉猿聲秋月孤郡樓登望夕天北是皇都
村居(薛蕙)
寂寞村居僻荒蕪草徑深飛蓬來曠野啄木響空林薄
暮聊凝望清江正苦吟此生甘落魄自笑果何心
寄徐給事(鄭善夫)
黃門今要地白下舊神京令弟煩相問憐君抱重名歲
星遠自照諫草未全行莫作東山臥秋風戀主情
柬顧華玉(鄭善夫)
昔在過逢日天台山雪生何期臨易水惆悵赤霞城杯
動青春色琴含滄海聲終焉謝朱紱攜手石梁行
吳徵君山居(鄭善夫)
吾慕漢隂老清風難具論兒童少機事麋鹿到柴門備
見幽人吉還聞靜者尊懸知出世意握手入湘源
送季明德應詔赴闕(鄭善夫)
為别語難盡相看情益親風雲感壯士江海召幽人道
已干時禁才仍與世屯飛騰吾豈敢君自出經綸
晚霽(孫一元)
晚來初雨霽煙火隔林微一徑羊牛入孤村桑柘稀長
天下遠水積翠落巖扉月黑聞人語南溪種樹歸
避寇吳興山中(孫一元)
日暮漁樵散山空河漢明柝聲悲永夜戎馬閉孤城去
國美人盡感時黃葉生酒杯徒自好極目一沾纓
幽居(孫一元)
萬事歸來好幽居養性靈可須栖白社不必草玄經投
老丈人行生成處士星相過君莫問身世一浮萍
毘盧閣同伍疇中諸公西望(高叔嗣)
客來常一上對此西山平向夕簷楹立憑虛閣道行楊
花飛暮野雨色動春城却戀同携手都忘羈旅情
晚趨忻口(高叔嗣)
雲峰聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
宿周山人南池(王廷相)
暝投山際館飯罷月中行為坐松杉影因留池沼情蓮
花心不染秋水夢俱清問我中宵意謝家春草生
懷張孟復(王廷相)
秋光澹煙樹遠思夾愁生之子今何在飄搖紫鳳城清
風灑劍珮白日到蓬瀛青鳥書難託歲華空屢驚
郢城最高處眺荆楚(王廷相)
石城聊引望三楚渺茫間峽自中流闢江從西極還荆
襄天設險鄂岳水為關用武非今日風雲到處閒
石井别業(王廷相)
花暗棠梨浦禽鳴桑樹林濃霞淹曙色微雨作春隂田
父班荆坐漁翁濯足吟偶來人境外銷却宦遊心
屏裔(王廷相)
縣城如黑子秋怯海門濤蜃出雲霞集潮平島嶼高乘
桴傷大聖屛裔愧吾曹挂席蓬洲近年來興益豪
入斜谷(王廷相)
宛宛褒斜谷微茫鳥道穿龍江盤地出雲棧蹴空懸遠
控三巴國遥通百粤天兹游窮絶險不說舊行邊
别劉尹良貴(王廷相)
與子意不淺襟期忽此違江湖一相送鵷鷺各分飛世
難幾時靜宦情今已微那堪值搖落風露入秋衣
登天柱閣(胡纘宗)
與客上江樓橫江山欲浮雲當天柱出月傍小孤流帆
外收吳楚尊前落斗牛瀰漫忽千里倚檻思悠悠
病瘍初愈文太史過訪(袁袠)
杜門成市隱習靜好樓居不以文園病寧來長者車庭
閒喧鳥雀竹翠淨琴書客散玄言罷蕭然掩敝廬
十二月朔旦候駕出南郊(楊慎)
天仗雲門外宵衣晚漏前蒼龍旂影動朱鷺鼔聲傳星
爛甘泉燭霜清泰畤煙南郊新警蹕重覩孝皇年
錦城夕(楊慎)
錦波沈霽色丹樓生晚輝江光二流暝橋影七星稀猶
明叔度火未息文君機南陌驂騑度東城鐘漏微
宋玉宅(楊慎)
文藻三閭並幽懷九辯知雲為巫峽賦雪作郢中詞茅
屋還遺址蘭臺異昔時鴻裁誰獵豔空自拾江蘺
咸陽(楊慎)
帝里繁華歇神皋歲月多秦城依北斗渭水象天河頽
堞無遺土驚川有逝波丘陵沈霸氣松栢起悲歌
寒夕(楊慎)
東西垂老别前後苦寒行旅鬢年年秃羈魂夜夜驚舂
鉏胷内貯石闕口中生讀書有今日曷不早躬耕
十五夜旅懷(唐順之)
暫輟明光草言從洛下遊塵沙兩河夕風雨二陵秋鏡
有潘郎髩囊無季子裘更堪三五夜獨自下西樓
過堠陽山居(華察)
林泉愜嘉遁乘興訪幽蹤野曠餘寒照山深多亂峰潭
煙生暮色水木澹秋容不是桃源地虚疑物外逢
惠山寺與施子羽話别(華察)
看山不覺暝月出禪林幽夜靜見空色身閒忘去留疎
鐘隔雲度殘葉映泉流此地欲為别諸天生暮愁
歲晚過圓通寺(華察)
扁舟一乘興歲晏訪禪林落日空門迥長松古殿隂溪
聲晚風急野色寒雲深坐入無生境因窺靜者心
再過任大理别墅(華察)
溪南讀書處秋晚數經過寒照隱城樹蒼煙深壁蘿忩
明山翠近地靜葉聲多叢桂空巖暮徒懷招隱歌
初春寄李于鱗(皇甫濂)
卷迹同休汝遥懷歲復深春雲藏白室芳意上青林夢
憶攀嵇日書裁御李心無令願空谷世路有華簪
宿省憶于鱗(皇甫濂)
歲落悲郎署霜寒庭樹銷天涯明月近海岳片雲遥坐
惜圖書夜長懷鴻鴈朝旅魂能幾許别夢苦相招
軒下書懷簡于鱗(皇甫濂)
匹馬歸郎署清風掩客居城霞初霽徹庭雪暮寒餘才
薄羞霑禄官慵苦對書因之念朋侣衰颯日令疎
奉答于鱗冬夜念及之作(皇甫濂)
不堪逢盛世翻欲恨浮名白髮驚時益新詩羨爾成燈
前殘月上雪後早春生兄弟凋零日何能說宦情
紫騮馬(喬世寧)
騮馬繫朱纓青雲躞蹀生千金堪一顧萬里為君行落
日城南戰悲風塞下鳴只愁流血盡不罷漢家兵
關山月(喬世寧)
關山一片月揚彩射金微胡馬中宵動天街七暈圍將
軍橫塞角少婦擣邊衣為有刀頭望長看破鏡飛
金州餞席留别(俞憲)
别筵臨海嶠去住若為情臺迥雲連幕潮回月滿城千
峰當鏡出萬壑入杯平擬作從軍樂秋風笳吹聲
天寧寺月天禪房(李孔陽)
河橋布金地小可結僧房孤月澄虚寂諸天映渺茫雲
開石鏡徹花覆佛龕香坐久遺塵劫談玄欲面墻
長夜集王元美(吳維嶽)
雨過禁鐘清分曹此合并炎時河朔興詞客建安名月
射青樽動花依綘燭明不妨深夜醉歸騎御街平
溪上晚歸(李汝蘭)
徑路草萋萋歸人咫尺迷水聲聞犬吠月色見雞棲露
下沾衣濕星垂挂樹低今宵有風雨多在杜陵西
天寧寺對雨同殷正夫李于鱗賦(謝榛)
諸天忽風雨蕭颯動山扉殿冷鴿逾靜鉢空龍未歸曉
留軒冕客秋到薜蘿衣後夜懷支遁遥聽鐘磬微
送張太僕視馬畿内(謝榛)
太僕廵畿甸飛旌指冀州共傳天馬出寧復大宛求月
照昆吾冷風生苜蓿秋張衡近多賦獨繫漢家憂
水月寺桂花(謝榛)
桂花秋正發禪宇更徘徊我愛淮南種今當薊北開清
芬對祇樹金粟見如來幽興餘康樂東林夜不迴
榆河曉發(謝榛)
朝暉開衆山遥見居庸關雲出三邊外風生萬馬間征
塵何日靜古戍幾人閒忽憶棄繻客空慙旅鬢斑
送樊侍御文叔之金陵(謝榛)
地入淮陽路天分牛斗墟秋帆二水外春草六朝餘冰
雪生官舍風塵走諫書從來知國士豈亦念樵漁
夜雨殷翰林書齋(謝榛)
暝色投仙館開樽秉燭時論文關世變下榻見心期金
馬天逾迥銅龍漏轉遲秋來易風雨長此寄相思
元夜道院同于鱗元美五君賦(謝榛)
長空月正滿遊騎隘京華夜火分千樹春星落萬家乘
閒來紫府垂老問丹砂笙鶴知何處依稀見綵霞
送許中丞歸秦(謝榛)
官起風塵際身歸兵甲餘曉星隨去馬春雪上行車二
水堪垂釣三峯老著書白雲應不散長繞杜陵居
送楊萬戶歸關中(謝榛)
青年知獻策白首愧論兵候火羽書動秋風龍劍鳴主
恩重延攬將種易功名月下關山笛還吹出塞聲
送萬比部使湖南(謝榛)
聖極仙帆色西南得勝遊雲開衡岳曉葉下洞庭秋白
日懸湯網春風釋楚囚蒹葭正霜露千里思悠悠
冬夜集張茂參宅(謝榛)
秉燭坐深更嚴城亂柝聲寒雲雙闕迥夜雪萬家明世
事青樽盡邊愁白髮生劍塵時一拂莫遣暗龍精
送謝給事封蜀(謝榛)
使星巴蜀外漢節夜郎西樹斷分金馬江清見石犀王
孫重茅土天子錫桐圭異世懷張載應留劍閣題
宿淇門驛(謝榛)
駐馬淇門夕空堂暑氣徂暝煙官樹合寒雨驛燈孤濁
酒聊幽興悲歌亦壯圖相違舊朋好三徑日荒蕪
暮秋大伾山同孟得之盧次楩賦(謝榛)
勝遊兼故侣幽興且禪林石上晴雲合松間晚磬沈青
山無久客黃菊有歸心我自悲秋色樽前學楚吟
于鱗郡齋賦贈(謝榛)
别來吾更老醉後爾能真詞賦偏憂國聲名實在人論
心對冰雪發調入陽春國士淹多難風塵誤此身
送盧次楩(謝榛)
物議冰霜過才名歲月勞老來悲道路醉後益風騷漢
黨無文字燕歌自我曹一寒今范叔誰復贈綈袍
送劉侍御之扶風(謝榛)
旌節發河陽風塵西路長心懸隴上月威帶日南霜入
郡春隨馬談兵秋滿堂于今汲都尉容易鬢毛蒼
不寐(謝榛)
南征秋轉劇不寐夜漫漫去住身難定漁樵計未安旌
旗遮海暗戈甲照江寒選將須更事功名老漢官
贈包明府(謝榛)
青雲南國彥百里試才初賦税多憂色聲名一薦書訟
庭春雪滿官舍古槐疎深夜無人見鳴琴忩月虚
寄張職方(謝榛)
漠南春草長牧馬來胡王落月走邊檄凄風生戰場河
山燕獨壯兵甲漢猶強正爾掄才日緘書報職方
寄上孫丈人宗伯兼懷太史文和(謝榛)
纔罷江南戰憑高動越吟濤聲翻日暮兵氣結秋隂聽
履青天近含香紫氣深世傳修漢史誰識二班心
老懷(謝榛)
殘年百事過閱世幾人存風雪雙蓬鬢窮愁一酒樽交
游能自定文字有時論易了浮生意難酬國士恩
秋夜(謝榛)
罷酒南樓夜翛然起越吟關河雙鴈迥風雨一燈深老
破當年夢秋生久客心故園常在眼去住總浮沈
送陸令之高要(謝榛)
陸賈振清芬翛然思不羣地轉湯泉脉天開漲海雲潛
牛偏好武孔雀自成文既得鳴琴趣風流併在君
寄謝宋二職方(謝榛)
掄才有職方粉署並為郎賦月猶梁苑悲秋即楚鄉鳳
凰多在漢舟楫復興商最有江湖客悠悠意不忘
九月七日遊濟南南山同閻許諸君子賦(謝榛)
一樽乘野興同賦攬秋光天迥雲全白山空葉半黃片
言干氣象千載見文章海右多名士深知謝客狂
酬樊侍御文叔(謝榛)
論兵何日定憂國此心同節鉞長吟裏冰霜獨坐中天
留三殿疏人避兩都驄莫道狂夫醉扶桑欲挂弓
從軍行(盧楠)
玉塞飛沙淨金河布陣稀彎弓明月滿按劍雪花飛鼔
角轅門合旌旗射獵歸隂山鏖戰罷殺氣曉霏微
谷明府泉亭(許邦才)
每愛揚雄宅時來問草玄花間搖筆影竹裏出茶煙壑
走千山雨池喧萬樹蟬風塵慙季子蘿薜見高賢
舟中(許邦才)
客子常明發霜天正寂寥移舟星在水解纜月隨潮往
事流波駛歸心帆影搖更堪聞過鴈蘆荻共蕭蕭
新公館(許邦才)
誰憐孤館夜煙雨坐南軒浪迹真無謂微生自不原箐
林過夏密魍魎向宵繁欲覓還鄉夢懸厓瀑布喧
將歸雜興(許邦才)
南國淹留處秋風一再逢苑霜移蟋蟀江雨墮芙蓉買
酒人情厭題詩客思重萬山正蕭索不是涕無從
界亭早發(許邦才)
雲霧饒三楚風煙共一亭霜華添白髮寒色暗青萍逐
客元同調騷人本獨醒當時憐屈賈此地未曾經
舟中雜興(許邦才)
長路楊花盡孤舟事事慵櫓聲揉遠夢檣影直高舂寒
食愁中度春衣客裏縫鳳城知漸近遥見五雲重
古今詩刪卷二十六
