古今詩刪卷二十二
明李攀龍編
唐七言絶句
送杜十四之江南(孟浩然)
荆吳相接水為鄉君去春江正淼茫日暮孤舟何處泊
天涯一望斷人腸
寄韓鵬(李頎)
為政心閒物自閒朝看飛鳥暮飛還寄書河上神明宰
羨爾城頭姑射仙
九日(崔國輔)
江邊楓落菊花黃少長登高一望鄉九日陶家雖載酒
三年楚客已沾裳
題長安主人壁(張謂)
世人結交須黃金黃金不多交不深縱令然諾暫相許
終是悠悠行路心
送人使河源(張謂)
故人行役向邊州匹馬今朝不少留長路關山何日盡
滿堂絲竹為君愁
涼州詞(王之渙)
黃河遠上白雲間一片孤城萬仞山羌笛何須怨楊柳
春風不度玉門關
九日送别(王之渙)
薊庭蕭瑟故人稀何處登高且送歸今日暫同芳菊酒
明朝應作斷蓬飛
洛陽客舍逢祖詠留宴(蔡希寂)
綿綿鐘漏洛陽城客舍貧居絶送迎逢君貰酒因成醉
醉後焉知世上情
少年行(吳象之)
承恩借獵小平津使氣常遊中貴人一擲千金渾是膽
家徒四壁不知貧
江南行(張潮)
茨菰葉爛别西灣蓮子花開猶未還妾夢不離江上水
人傳郎在鳳凰山
軍城早秋(嚴武)
昨夜秋風入漢關朔雲邊月滿秋山更催飛將追驕虜
莫遣沙場匹馬還
春行寄興(李華)
宜陽城下草萋萋澗水東流復向西芳樹無人花自落
春山一路鳥空啼
宴城東庄(崔敏童)
一年又過一年春百歲曾無百歲人能向花中幾回醉
十千沽酒莫辭貧
奉和宴城東庄(崔惠童)
一月主人笑幾回相逢相值且銜杯眼看春色如流水
今日殘花昨日開
巫山(張子容)
巫嶺岧嶤天際重佳期宿昔願相從朝雲暮雨連天暗
神女知來第幾峯
第一疊(水調歌)
平沙落日大荒西隴上明星高復低孤山幾處看烽火
戰士連營候鼓鼙
第二疊(涼州歌)
朔風吹葉鴈門秋萬里烟塵昏戍樓征馬長思青海上
胡笳夜聽隴山頭
第一曲(水鼓子)
雕弓白羽獵初回薄夜牛羊復下來夢水河邊秋草合
黑山峯外陣雲開
雜詩(才調詩)
無定河邊暮笛聲赫連臺畔旅人情函關歸盡千餘里
一夕秋風白髮生
初過漢江(蘆中集)
襄陽好向峴亭看人物蕭條值歲闌為報習家多置酒
夜來風雪過江寒
胡笳曲(蘆中集)
月明星稀霜滿野氊車夜宿隂山下漢家自失李將軍
單于公然來牧馬
塞上曲二首(王烈)
紅顏歲歲老金微砂磧年年卧鐵衣白草城中春不入
黃花戍上鴈長飛
其二
孤城夕對戍樓閒迴合青冥萬仞山明鏡不須生白髮
風沙自解老紅顏
邊詞(張敬忠)
五原春色舊來遲二月垂楊未挂絲即今河畔冰開日
正是長安花落時
九日宴(張諤)
秋葉風吹黃颯颯晴雲日照白鱗鱗歸來得問茱萸女
今日登高醉幾人
和李秀才邊庭四時怨(盧弼)
春
春衣昨夜到榆關故國烟花想已殘少婦不知歸未得
朝朝應上望夫山
冬
朔風吹雪透刀瘢飲馬長城窟更寒半夜火來知有敵
一時齊保賀蘭山
宿疎陂驛(王周)
秋染棠梨葉半紅荆州東望草平空誰知孤宦天涯意
微雨蕭蕭古驛中
重送裴郎中貶吉州(劉長卿)
猿啼客散暮江頭人自傷心水自流同作逐臣君更遠
青山萬里一孤舟
送李判官之潤州行營(劉長卿)
萬里辭家事鼓鼙金陵驛路楚雲西江春不肯留行客
草色青青送馬蹄
歸鴈(錢起)
瀟湘何事等閒回水碧沙明兩岸苔二十五絃彈夜月
不勝清怨却飛來
登樓寄王卿(韋應物)
踏閣攀林恨不同楚雲滄海思無窮數家砧杵秋山下
一郡荆榛寒雨中
送魏十六還蘇州(皇甫冉)
秋夜沈沈此送君隂蟲切切不堪聞歸舟明日毘陵道
回首姑蘇是白雲
曾山送别(皇甫冉)
凄凄遊子若飄蓬明月清樽祇暫同南望千山如黛色
愁君客路在其中
寒食(韓翃)
春城無處不飛花寒食東風御柳斜日暮漢宫傳蠟燭
輕烟散入五侯家
送客知鄂州(韓翃)
江口千家帶楚雲江花亂點雪紛紛春風落日誰相見
青翰舟中有鄂君
送劉侍郎(李端)
幾人同入謝宣城未及酬恩隔死生唯有夜猿知客恨
嶧陽溪路第三聲
楓橋夜泊(張繼)
月落烏啼霜滿天江楓漁火對愁眠姑蘇城外寒山寺
夜半鐘聲到客船
聽角思歸(顧況)
故園黃葉滿青苔夢後城頭曉角哀此夜斷腸人不見
起行殘月影徘徊
宿昭應(顧況)
武帝祈靈太一壇新豐樹色繞千官那知今夜長生殿
獨閉空山月影寒
湖中(顧況)
青草湖邊日色低黃茅嶂裏鷓鴣啼丈夫飄蕩今如此
一曲長歌楚水西
夜發袁江寄李穎川劉侍郎(戴叔倫)
半夜回舟入楚鄉月明山水共蒼蒼孤猿更呌秋風裏
不是愁人亦斷腸
寄楊侍御(包何)
一官何幸得同時千載無媒獨見遺今日不論腰下組
請君看取鬢邊絲
汴河曲(李益)
汴河東流無限春隋家宫闕已成塵行人莫上長堤望
風起楊花愁殺人
聽曉角(李益)
邊霜昨夜墮關榆吹角當城片月孤無限塞鴻飛不度
秋風吹入小單于
夜上受降城聞笛(李益)
回樂峯前沙似雪受降城外月如霜不知何處吹蘆管
一夜征人盡望鄉
從軍北征(李益)
天山雪後海風寒橫笛偏吹行路難磧裏征人三十萬
一時回首月中看
楊柳枝詞二首(劉禹錫)
煬帝行宫汴水濱數株殘柳不勝春晚來風起花如雪
飛入宫牆不見人
其二
城外春風颭酒旗行人揮袂日西時長安陌上無窮樹
惟有垂楊綰别離
宿都亭有懷(劉禹錫)
雷雨湘江起卧龍武陵樵客躡仙蹤十年楚水楓林下
今夜初聞長樂鐘
與歌者何戡(劉禹錫)
二十餘年别帝京重聞天樂不勝情舊人唯有何戡在
更與殷勤唱渭城
浪淘沙詞(劉禹錫)
鸚鵡洲頭浪颭沙青樓春望日將斜啣泥燕子爭歸舍
獨自狂夫不憶家
自朗州至京戲贈看花諸君子(劉禹錫)
紫陌紅塵拂面來無人不道看花回玄都觀裏桃千樹
盡是劉郎去後栽
涼州詞(張籍)
鳳林關裏水東流白草黃榆六十秋邊將皆承主恩澤
無人解道取涼州
十五夜望月(王建)
中庭地白樹棲鴉冷露無聲濕桂花今夜月明人盡望
不知秋思在誰家
送盧起居(武元衡)
相如擁傳有光輝何事闌干淚濕衣舊府東山餘妓在
重將歌舞送君歸
嘉陵驛(武元衡)
悠悠風旆遶山川山驛空濛雨作烟路半嘉陵頭已白
蜀門西更上青天
漢苑行(張仲素)
回鴈高飛太液池新花低發上林枝年光到處皆堪賞
春色人間總未知
秋閨思二首(張仲素)
碧忩斜月藹深輝愁聽寒螿淚濕衣夢裏分明見關塞
不知何路向金微
其二
秋天一夜靜無雲斷續鴻聲到曉聞欲寄征人問消息
居延城外又移軍
郡中即事(羊士諤)
紅衣落盡暗香殘葉上秋光白露寒越女含情已無限
莫教長袖倚闌干
登樓(羊士諤)
槐柳蕭疎繞郡城夜添山雨作江聲秋風南陌無車馬
獨上高樓故國情
浩初上人見貽絶句欲登仙人山因以詶之(柳)
(宗元)
珠樹玲瓏隔翠微病來方外事多違仙山不屬分符客
一任凌空錫杖飛
題延平劍潭(歐陽詹)
想象精靈欲見難通津一去水漫漫空餘千載凌霜色
長與澄潭白日寒
聞白樂天左降江州司馬(元稹)
殘燈無熖影幢幢此夕聞君謫九江垂死病中驚坐起
暗風吹雨入寒忩
胡渭州(張祐)
亭亭孤月照行舟寂寂長江萬里流鄉國不知何處是
雲山漫漫使人愁
雨淋鈴(張祐)
雨淋鈴夜却歸秦猶是張徽一曲新長說上皇垂淚教
月明南内更無人
集靈臺(張祐)
虢國夫人承主恩平明騎馬入金門却嫌脂粉汚顏色
淡掃蛾眉朝至尊
渡桑乾(賈島)
客舍并州已十霜歸心日夜憶咸陽無端更渡桑乾水
却望并州是故鄉
成德樂(王表)
趙女乘春上畫樓一聲歌發滿城秋無端更唱關山曲
不是征人亦淚流
漢宫詞(李商隱)
青雀西飛竟未回君王長在集靈臺侍臣最有相如渴
不賜金莖露一杯
夜雨寄北(李商隱)
君問歸期未有期巴山夜雨漲秋池何當共剪西忩燭
却話巴山夜雨時
寄令狐郎中(李商隱)
嵩雲秦樹久離居雙鯉迢迢一紙書休問梁園舊賓客
茂陵秋雨病相如
秋思(許渾)
琪樹西風枕簟秋楚雲湘水憶同遊高歌一曲掩明鏡
昨日少年今白頭
江樓書感(趙嘏)
獨上江樓思悄然月光如水水連天同來翫月人何在
風景依稀似去年
折楊柳枝詞(段成式)
枝枝交影鎖長門嫩色曾霑雨露恩鳳輦不來春欲盡
空留鸎語到黃昏
宫怨(司馬禮)
柳色參差掩畫樓曉鶯啼送滿宫愁年年花落無人見
空逐春泉出御溝
宴邊將(張喬)
一曲涼州令不清邊風蕭䬃動江城坐中有老沙場客
橫笛休吹塞上聲
退朝望終南山(李拯)
紫宸朝罷綴鵷鸞丹鳳樓前駐馬看唯有終南山色在
晴明依舊滿長安
華清宫(崔魯)
草遮回磴絶鳴鑾雲樹深深碧殿寒明月自來還自去
更無人倚玉闌干
古别離(韋莊)
晴烟漠漠柳毿毿不那離情酒半酣更把玉鞭雲外指
斷腸春色在江南
宫詞(李建勲)
宫門長閉舞衣閒略識君王髩便斑却羨落花春不管
御溝流得到人間
僧院(靈一)
虎溪閒月引相過帶雪松枝挂薜蘿無限青山行欲盡
白雲深處老僧多
古今詩刪卷二十二
