矩山存稿别集類三(宋)
提要
(臣)等謹案矩山存稿五卷宋徐經孫撰經孫
字仲立初名子柔豐城人寳慶二年進士授
瀏陽主簿歷官刑部侍郎太子詹事拜翰林
學士知制誥以忤賈似道罷歸閒居十年卒
贈金紫光禄大夫謚文惠事蹟具宋史本傳
經孫家在洪撫之間有山方正因號曰矩山
并以名其集生平以伉直自許立朝大節多
有可稱熊朋來銘其墓有云是在烏臺而不
畏權貴者是在鸞臺而不畏近侍者其丰采
之嚴正可以槩見文章非所注意故往往信
筆揮寫直抒胸臆不復以經營研鍊為長然
其辭達氣昌亦殊有汪洋浩瀚之致至於奏
疏諸篇極言時政及彈劾權倖皆敷陳剴切
辭旨凛然想見正笏垂紳氣象其體裁清峻
尤非摭拾陳腐者所能幾其萬一惟詩筆俚
淺實非所長讀者以其人重之可矣乾隆四
十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
