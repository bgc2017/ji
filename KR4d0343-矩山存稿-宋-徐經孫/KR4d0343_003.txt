矩山存稿卷三宋徐經孫撰
雜著
回皇太子送出朝劄
四載執經邈無禆益一朝被論惟有愆尤祇知隠跡以
出關奚敢徹名于記府乃蒙仁言撫問恩意寵綏將之
篚帛以燠其寒賜之官楮以賙其乏百拜俯僂萬感輸
悃載念經孫罪大罰輕仰戴聖恩之寬宥辭温意厚更
叨儲極之垂憐東望澘然西歸榮矣苐孤蹤既返於私
室無一字敢入於帝城伏願皇太子殿下寅奉君親恪
循身教謹言語節飲食妙全頥養之功尊德性極高明
允迪中庸之訓暫輟閣中之註述益勤聖慮之踐脩是
為三代有道之君永迓萬年無疆之福經孫無任戀德
輸忠之至謹奉牋以聞謹牋
申中書省辭監察御史兼崇政殿說書狀
照對今月二十四日准尚書省三省仝奉御筆除臣監
察御史兼崇政殿說書日下供職臣于次日具奏辭免
今月日准尚書省劄子備奉聖旨不允者渙頒成命震
惕愚衷竊以烏臺為糾察之司金華輔緝熙之學尊朝
廷必李勉而後可成君德惟程頥其實宜況稍涉奉承
是自銷于風采而無能啟沃曷贊仰于聰明必得譽髦
乃稱親擢如經孫者來從州縣躐綴班行資望淺則何
以振風憲之綱學術疎則無以為日就之益雖已謄于
免牘猶未拜於俞音欲望公朝特發敷奏亟收誤渥改
畀名流庶使菲才少安微分所有省劄未敢祇受須至
禀聞者
上樓監丞牒
朝散大夫徐經孫牒上奉使監丞郎中照會今月初一
日夜承公文准省劄備奉宣諭指揮差委貴職前來諭
旨令某還臺治事伏承傳宣恩言開讀再三無任感激
經孫自知瀆犯天威不稱言責惟知屏息以俟誅夷豈
敢回臺重汚朝廷綱紀之地除已披肝瀝膽具錄回奏
又復迤邐前去以俟威命須至牒報者右牒請照回故
牒
祀明堂赦文
寅恭宏圖祇若成憲稱秩元祀率先申以蒐儀於昭明
堂歴吉辛而展采然禮之大者非無可稱而神之格者
惟德是歆億萬年敬脩之心秩然咸敘四十載憂勤之
治常謹持盈賴兩儀之儲祥荷列聖之垂祐隂陽和而
物無疵癘雨暘若而歲比豐登青海歸疆咸謳歌于西
北黃旗恊道盛温厚于東南方且却遠人之貢以昭德
心減明年之租以紓民力往于攸濟迄可小康爾休爾
游當知申命之自我將我享益申報本之恩先一日而
致齋極三日之儼恪如見所祭不顯亦臨款謁真宫入
祼太室載鸞旗乘玉輅匪棘匪徐披龍衮執鎮圭有嚴
有翼乃酌鬱鬯乃蒞中壇亞獻芬芳昭震子之主器顯
維雍穆萃髦士之奉璋籩豆靜嘉羽毛紛盛美光服貺
衆星留俞月波日耀之宣明乾端坤倪之軒豁加荐享
矣清明暢矣維天佑之福履綏之緬懷乾德癸亥賜赦
之書順考皇祐季秋肇禋之詔一以無私之義法天地
一以大公之道服臣民炯如日月允矣垂訓敬其夙夜
奉以畏威惟熙事之告成可朕躬之專享斂時五福普
及萬方可大赦天下云云於戲惟天付予有家朕必思
于兼覆本朝以仁立國朕必廣于好生尚賴輔弼必恭
之臣小大承統之寄具宣實意式迓昇平共躋仁壽
祭龍門碑文
斗牛之分有名山焉水流其中四時潺潺有本如是浩
浩淵淵潭曰龍潭門曰龍門疑有神物輸流而遷七寶
層翠好峰巑岏千佛可廬名經可繙爰相厥攸門而不
關有亢其高風雲往還表之以江西掄魁之筆實之以
吾黨非常之原吉涓剛辰揭虔奉安崇酒於觴實殽於
盤荐此馨香以啟蟄蟠桂香秋馥桃浪春翻神其相之
有開必先
新堂梁文
伏以倦游愛吾廬偶得東源一區之勝辛勤有此屋粗
適中堂四時之宜日月維良風雨攸除恭惟矩山主人
一生僥倖百事迂疎壯歲詞場誤成蠅于點墨比年客
路旅振鷺于光庭書殿極儒生之榮憲府濫言官之責
不能者止盍歸乎來顧老屋以弗支勢須改築去先廬
之未遠地適可安三江交流有朝有護四山回抱如拜
如迎是為覺溪之中舊襲孔園之號傍羅古木若預封
培前衍平疇最宜眺望賢哉宗黨成此畆宫爰集棟梁
楹桷之材以為親賓冠婚之所地勢頗隘于我有餘自
此息影林間得依美蔭學耕谷口惟願豐年得為太平
之民兹實老來之福千萬間庇寒士賴有時賢三十年
攜束書聊逸吾老試題吟筆助舉脩梁
東丹闕巍巍照眼中曉望扶桑秋日表葵心如拜朵
雲紅
西羅浮峻極與雲齊水演龍門清且近此堂新枕此
山溪
南梅峰對面蔚晴嵐方正不移天所作欲知絜矩個
中參
北幢節分龍來石璧勇如渴驥欲奔泉水口此山天
與力
上水遶山圍更平曠良天好月賞心時密邇鴒原互
來往
下自古箕裘學弓冶詩書門戸要支持須是肯堂仍
肯架
伏願上梁之後百年偕老億世奠安泉甘土肥漸遂山
林之樂風調雨順益知棟宇之安書脈其昌福基以壯
吳塘勉仲建廳梁文
伏以中堂落成已竦飛翬之勢前榮高厰復恢旋馬之
規展矣高明美哉輪奐恭惟勉仲主人精神秋水笑語
春風心逸而休克守過庭之訓面勢必審更深肯架之
思爰自舊年迄成新築望先廬之未遠覺勝槩之彌多
塘瞰大寧泓然可鑑岡連石釡巋若具瞻青山當戸流
水入池白雲為藩寶氣在闥況有前人之命是為安宅
之基狀與目謀屋兼身潤又念親賓冠婚之所當有東
西階序之分乃詔工師乃宣哲匠厚棟大梁以禦寒暑
廣居正位以備周旋揖遜其間登降有數屏開孔雀未
數李監之豪家瑞應麒麟會慶徐卿之有子脩虹斯舉
賀燕聿來
東主人胸次妙春融門前又報高軒過坐我光風霽
月中
西山頭寶氣喜朝隮客來柱笏閒相對笑指浮雲自
有梯
南不寬不隘笑潭潭我門居第傳孫子文靖當時有
美談
北華堂相值真安宅方寸心田萬卷書箇是君子無
窮澤
上舉首先廬盈一望好天樂事賞心時棣萼相輝互
來往
下家塾旁開文字社階庭蘭玉香詵詵鸞鶴書聲連
晝夜
伏願上梁之後家庭睦肅門戸光輝智以謀之仁以居
之敬脩其可願禄爾康矣嘏爾常矣亦維適之安
贈課術王宗岩序
余平生安於命而星數之說未學間有為余言而驗者
百一二爾惟蜀士李德甫嘗課予命自辛亥而乙丑由
提管而龍圖節節皆驗如印劵然予甚神之而惜其不
復見宗岩王君一日過予謂得其術其課予卦數亦頗
與甫合然德甫嘗自言其術無文可傳不知宗岩何以
得之也雖然不必問其術傳不傳惟當觀其驗不驗于
其别也為序以送之
黃紹谷詩序
沇江黃君妙年篤學勵志前脩暇日彙其詩不鄙示余
余開卷讀之則後村李公省身雷公各為著語而蒼山
曾公又為易其字曰紹谷蓋以山谷文章之印期之也
余復何言然嘗讀鶴山黃太史文集序有謂世之以詩
知公者未也獨於其元祐史筆守正不阿艱險百罹不
見隕穫者再三致敬慕之意然則紹谷合志其大者焉
勉旃毋怠
黃元肇江山風月閣詩序
江山風月黃元肇燕息所也梅亭先生翰林季父溪山
翁和之諸賢繼是有詩有序有記搜抉其秘天地無盡
藏發越殆盡而元肇猶謂余獨欠著語余惟天地清明
之氣莫如風月而挹之江山尤清明之至也元肇家傳
山谷之印見聞文獻與他人殊而遊目騁懷又有江山
風月之妙余復奚言然元肇亦有思夫自有此天地即
有此江山昔也清夜故園地靈尚閟人謂斯何今也飛
閣渠渠登臨得要人謂斯何況山徑之蹊介然成路滄
浪之水清斯濯纓孟氏此語豈直為山水發哉反之身
心亦猶是也余方有警于是願與元肇加習察之功一
燕息頃因水上之風而識天下之至文因月林有影而
悟容光之必照庶乎與天地同一清明而不獨以嘲風
弄月為得江山助矣
寇萊公題永興驛詩跋
昔擁雙旌在斗城今朝孤館語同名天連秦樹無因見
極眼空遥悵望情右二十八字寇忠愍萊國公所賦也
謹按國公以天禧己未召自永豐軍拜中書侍郎兼吏
部尚書同平章事明年七月罷尋降授太常少卿知相
州八月徙安州再貶道州時也問之故老此驛名永興
後以公故名萊公館而或者又以皇華易之噫孰謂永
興驛不如公安之竹乎竊惟君子所遇山川草木皆得
蒙被芳潤以托不朽況嘗有蘧廬之托翰墨之留乎後
二百一十九年當嘉熙戊戌邑令南昌徐某因葺是館
刻詩壁間仍今名而堂以萊公扁于以存先賢之蹟回
此地之光景云
黃季清註朱文公訓蒙詩跋
右訓蒙絶句五卷晦菴先生朱文公之所作也其註則
沇江黃君季清之所述也謹按先生自序謂病中默誦
四書隨所思記以絶句後以代訓蒙者五言七言之讀
然自今觀之上至天命心性之原下至洒掃步趨之末
帝王傳心之妙聖賢講學之方體用兼該顯微無間其
目雖不出於四書之間而先生之性與天道可得而聞
者具于此矣其曰訓蒙乃先生謙抑不敢自謂盡道之
辭云耳季清研精是編有年矣一日心會理融句析字
解因先生之言探先生之學或取諸章句集註或取諸
文集語錄又參以周程横渠五峰南軒勉齋西山諸書
如綱以黃鐘而四聲迭和原于岷山而百川會同其例
則先訓詁後文義一如先生註書之體自非潜心之久
味道之深何以及此其釋命詩云新者如源來無窮也
舊者如流往不返也其釋戒謹恐懼詩云寇未至則高其
垣墉欲未動則敬以直内此皆得先生言外之意余與
季清交四十年中間辱授館者非一載見其讀書專靜
反覆沈潜弗得弗已知其他日所進有非不肖所能及
其後數歲一見每見必進于昔今於所註書益信雖然
先生之詩章句云乎哉皆其得于心見于躬行日用之
際俛焉孳孳有不容以自己絶句凡九十八首始於天
而以事天終焉其辭有曰存養上還天所賦終身履薄
以臨深余與季清今老矣尚皆懋敬哉季清名惟寅氏
伯新實從加齋學師友淵源有自云
黃山谷内集詩跋
太史黃公詩有内外集夫任氏所註者内集板木雖多
而其烏鳥傳寫之誤亦自不少暇日稍加較正刻之閩
憲始與薌城所刊薌室外集註並傳之
黃月山解金剛經跋
月山黃獻之余老友也生平歸儒解金剛經偶黃電岩
以所繪真像示余為下轉一語時咸淳辛未五月既朢
矩山老人徐經孫書其上而歸之若以色相見我能知
者微若以音聲求我能知者幾大虛雲散大音聲希月
山居士之子孫永言孝思于是保之
長孫敏學冠說
正月丙午吉叶於卜吾孫敏學肇加元服古者冠禮三
加彌尊厥初祝辭訓義具存始加曰棄汝幼志蓋欲其
童丱之習痴劣之態絶之而若棄也再加曰敬汝威儀
蓋欲體貌必正色辭必莊可象而可畏也三加曰以成
厥德蓋欲其為人子為人臣為人弟而成人之德備矣
三加之禮彌尊三祝之辭有序蓋必如是而後元服之
無愧也於戲既莊爾首毋邪爾思今爾何盟是訓是彝
今汝何懲於嬉於隨學以自強敏以求之受天之慶福
禄咸宜
姪壬泰冠說
咸淳三年九月朢日猶子壬泰冠老伯矩山為之說其
辭曰我如汝年冠于王正今子既冠迨此秋清古者冠
禮盛服夙興筮日筮賓其責匪輕言行貌思規矩凖繩
汝其未忘思誨是名字以必矩維我思榮念哉敬哉杲
日東升
乙泰冠說
古重冠禮盛服夙興今子既冠祝辭是聽家學淵源汝
其繼承顧諟明命迅如雷霆有慾必窒有忿必懲名曰
思諟字曰必明友愛同氣温然如春佩服斯語其書諸
紳
香遠舟記
余友羅仲志種蓮植梅著亭其間取濓溪香遠益清之
說康節夙駕寒香遠遠留之句合名曰香遠舟蓋以其
亭之如船也余和之曰盛夏流金爍石百卉欲焦而有
蓮焉大寒折綿冰漬萬木秃立而有梅焉予於是掀蓬
四望或雲錦之絢爛或冰雪之清妍玉壟有神亦知其
香之遠乎余聞得隂陽之和者寒暑不能隕其節守性
命之正者威制不能易其操子如悟此則知二先生之
所取或曰東坡詠荼䕷亦曰無風香自遠曷不取而參
之予曰隨芳而倚賴東風者蓮梅之所羞也又焉得俎
豆之哉仲志曰善請書以為香遠舟記
上丞相賈似道言限田
經孫嘗妄論今日大勢自庚申寶運重開之後聖天子
有乾旋坤轉之妙大丞相有再造乾坤之功琴瑟既調
百蠧盡洗武功既續三邊宴然從昔更化善治未有速
于此者聞知聖朝惟曰和糴之數未能盡蠲楮幣之造
未能頓住不能不上貽聖君賢相之憂近者全臺有言
欲革二弊遠稽漢人名田之說近考先朝限田之制除
面官限外之數官買三分之一無官之家亦以九品之
限與之大約田千萬畆歲收七百萬斛粟則可以盡免
和糴之數楮幣可以住造而軍餉亦無不足之患矣一
舉而兩弊盡除甚大惠也且漢人之說諸侯王公所占
不過三十頃耳今一品至五十頃所限比漢時為優漢
人自限田外悉以没官今無没官之令而限外祇買三
分之一公家之利如此民間之利如彼可謂仁之至義
之盡矣然或疑此令風行州縣之間必索各戸出身官
誥而後知所占品限虛實必索各戶砧基簿書而後知
所買畆段著落又不知官所給價將決于官牙耶亦祇
據其契面舊田之好惡將聽人戸所申耶亦從官司據
契而面典買也既買之後佃戸種贍將誰給之雨暘不
齊或有減放將誰主之或者又謂此去夏稅開場不遠
官民之交易未定夏稅必有遲疑不納之患住造之期
未卜目下增造有數恐有楮價日殺之疑甚者至謂以
浙西合買之田計之未必能及常年和糴之數他路或
如是所買之田又不足以為所得軍餉之備又如何此
皆衆人之所疑者經孫竊謂廟堂之上智慮必周商確
必定必無此慮特州縣之間官吏未必能盡體朝廷安
靜不擾之意民戶未必能盡體朝廷明白洞達之心恐
須條示畫一為之區處使官吏有所奉承而無所容其
夤緣之擾人戶無所疑惑而有以知吾平明之公則此
二舉不惟可以除二弊興五利實可為長久之良策矣
經孫自揆疎庸無補于世浮沈州縣之久獨荷大丞相
擢之疎遠置之清華數年之間叨塵至此蓋必有以取
之也今朝廷行此利民之事倘或有所聞而不以告有
所疑而不以獻則是負恩于知己之地將無以自立於
覆載之間矣經孫朝夕思惟義不容默萬一所聞皆不
足疑大丞相必亮其愚不解事未必遽加之罪如聞或
有所疑則少加詳緩熟籌而後行之亦未為晚經孫干
冒斧鉞罪當萬坐伏望鈞照
矩山存稿卷三
