矩山存稿卷四宋徐經孫撰
詩
四言
賜宜春易太極
易有太極在天地先兩儀四象是謂後天春臺得之云
自希夷吉凶禍福予以前知八十二宫頗與俗殊數往
知來亶其然乎
元旦訓孫
咨爾潭生今歲十六棄汝幼志企慕老宿收汝放心歸就
檢束業必精思書必勤讀敬事父母出入必告欽奉師
模傳習必熟友愛同氣如手如足珍重自身如珪如玉
非禮勿視祇汙青目非禮勿聽祇亂心曲非禮勿言言
必招辱非禮勿動動必非福翁作箴言爾其佩服念哉
敬哉中有天禄
五言
覺溪八景
雷奔石壁間瀑瀉洞門側蜿蜒乘洪濤變化莫可測
右龍門春浪
西風吹石岐鱗甲起深轍借問去來人誰是騎鯨客
右鼇頭秋風
初生半崖隂漸失雙峰翠倏忽滿太虛蒼生望霖雨
右羅阜朝雲
溪月濯銀盤溪橋卧脩軏沙淨碧波寒分明見蟾闕
右潘溪夜月
山圍古寺隂曙隔鯨音發悠揚三四聲喚上東林月
右隆福晚鐘
飄蕭鷗鷺羣淅瀝菰蒲晚雲斷山月明新泉落前澗
右驪塘暮雨
林館碧溪隂絃歌雜燈影夜分猶吾伊學海在人境
右水北書聲
詩家在東皋雞林價爭售作者復幾人風月三千首
右東源詩社
題施山觀音閣
閣道連雲棧簷牙覆竹隂南來天馬渡北落水龍吟林
鳥疑譚偈田花欲佈金凭欄觀下界洞見遠公心
長子思訦赴江西庾幕
三年永豐簿兩載半臨川納滿無多日奇逢有二天臨
民須近厚減價要重蠲莫道違離遠常如在膝前
思訦生朝分忠勤酒侑之以詩
帝正纔五五吾子始生時潘縣花將錦陶門柳欲絲與
民同樂意在我即琴棋酒自忠勤出公餘薦一巵
病中有感
習懶多成病旬餘久覆杯帳中聞燕語瓶裏看花開醫
已肱三折愁來腸九迴何時得疎散屐齒印蒼苔
幼子思誼舉次孫命名陽生
吾年七十四始見兩孫枝陽德初回候蟾光欲滿時傳
家惟簡册願汝似蘭芝何日解言語能吟公此詩
送思訦之官鼇峰
我如汝年時昉問便江戍選穽如海深望洋吁可怖汝
今亦宜教去作鼇峰主有民環百里待汝字而撫何以
奉寬條何以撫黎庶惟公則生明平心閱牒訴惟廉則
寡過莫受脂膏汙惟勤則集事慎勿習逸豫惟儉可無
求只學我清苦持此四字符便是作縣譜去家三百里
兩地無多路安問來與往時走一健步居官而民宜暌
隔非所慮三年課最歸可以見君父
咸淳壬申六月不暑
常年六月六暑氣何其酷犬有吐舌煩猫得負背燠今
日胡不然蕭然涼氣足陽烏潛其輝小雨時霢霂重袂
猶未温浴了肌起粟老病固宜然壯者亦不浴短至未
及間秋隂如許毒本朝王火德德與堯運續文命明四
海年世不待卜吾君乾六龍剛健粹如玉吾相泰九二
夬夬出莧陸君臣德既同詎有此隂伏吾聞氛氣惡殺
氣盛西北襄城既失守生靈爛魚肉匹夫尚懷憂知此
妄屠戮臣固告上天忍淚不敢哭願言掃隂邪日月舜
耳目中國盛陽明從今調玉燭
六言
題伴雲樵唱
佛法生憎綺語道人安用樵歌有時言外悟意不覺山
中爛柯
自贊夏端甫所繪真
老我不堪位置歸來久混漁樵忽然珠玉在側見之令
人意消
七言
春班遇雪
拜賜通班近玉墀小臣今日覩朝儀雪花飛在藍袍上
潔白其身正此時
和端茶訓子(三首)
東坡月窟天香遠山谷雲濤味玉温相對兩翁元祐老
說茶風味到今存
寫詩只到黃山谷又失西川蘇子賢更把名章細商略
續絃那可惜膠煎
三日君詩當刮目看來字字到雲和從今喜入聖人手
孔杏壇中取瑟歌
南英會芳亭
衆芳會處得春多草色隨人氣亦和聞道吾宗好兄弟
棣花香裡細吟哦
過嚴子陵釣灘
仰止高風不可攀且圖生出鬼門關稽首臺前無復過
歸家斬却釣魚竿
和臨湘奉議孫敷山歸田十詠(并序)
余引年得謝因思同里有前輩孫公奉議以
年未五十致其仕賦歸田十詠音調幽閒
心切慕之勉強追和然豈特其詩不可及
其見機知止之早尤不可及也姑錄以示
兒輩知里中有此亦可以洗林下何曾見
一人之誚云
仰止高風早賦歸晚生自恨不同時公如嶺上孤松秀
我亦松間百尺絲
尚記千官拱帝堯日隨環珮早趨朝螭坳氊下從容際
咫尺天顔未覺遥
喬山卻似會稽隂千里孤臣淚滿襟沐浴恩波無地報
始知滄海未為深
咸淳天子憐臣老紫殿清華極邃情賦禄玉隆真晝錦
有時聽得步虛聲
九重憂責詎能分不雨羞為出岫雲累疏丐歸今得請
保全晚節荷明君
北窗自有來薰處長夏何妨一枕高竹薄未能遮照徧
西風我欲障葡萄
活水一溪如玉瑩好山四面似螺堆個中自足歸吾老
莫待北山文勒回
家有園池幸未荒客來有酒或傳觴秋宵玩月冬觀雪
春日尋芳夏納涼
人心易溺誰能拯世道如瀾孰與回賴有聖賢遺訓在
好懷每為古書開
早眠晏起自安恬頭上從教白髮添和了十詩賖七字
太平時節效陶潛
題安原寺
杜老曾留脩覺句韓公亦有岳山題愧無健筆希前哲
謾把飛紅當踏泥
病起(二首)
去年習懶因成癖瘦骨支離怯病魔今日團圓環四世
玉蒲細切泛金荷
上高殊邑尚吾鄉千里相忘是建康王事賢勞宜不廢
師生義重詎能忘
出朝賦歸來好(十一首)
歸來好籬下菊花應未老晚香猶可薦清樽淵明醉後
和衣倒
歸來好兩歲引年章屢草聖恩寬辱不容閑今得生還
真大造
歸來好顔巷安居樂吾道此行不敢怨風聞只恨舒君
言不早
歸來好一入山林迹如掃杜門謝客免愆尤几淨窗明
讀莊老
歸來好菊後梅前宜問道退朝羽翼此心生從此五更
無起早
歸來好從此五更無起早雖然畎畆瓣香心天子萬年
多壽考
歸來好三徑須宜有花草於中竹柏可耐寒更種長松
成四老
歸來好飲食起居隨晏早閒身樂得未龍鍾東阡西陌
尋芳草
歸來好茅簷曝背無煩惱欣時讀易困時眠箇中輸與
痴頑老
歸來好龍門有山名七寳宿生泉石頗有緣往來儘可
休吾老
歸來好萬喜千歡無煩惱日課吾孫讀古書此是吾家
傳世寳
北坑拜掃有感
手植松楸四十年扶蘇枝葉欲參天四兒惟有衰翁在
時領孫曹拜墓前
題金魚郎
金魚有術妙談天走遍江湖竭踆躔玉帶貴人如一遇
定知換酒不論錢
贈射虎人
馮婦下車須有勇將軍射石亦通神南山白額新除害
好賞今時射虎人
去國
﨑嶇山路記曾遊誰識為臣去國愁柏府官中羞豸角
桐江臺上愧羊裘重違君命留行者既竭吾才歸去休
霜露感人千里思松楸未掃已三秋
北壑瀛洲亭
山中有水水中洲欲訪蓬瀛此處求孤嶼插天如搢笏
危亭臨渚似飛樓並崖香草仙餘藥隔岸人家風引舟
箇裡藏脩功行滿弘文學館快情遊
山塘精舍
歸來魚鳥亦相親草創山塘謾以名旋築堤防留水住
盡除菑翳聽松聲族姻語語人情洽雲勢隂隂天氣清
好續溪山真率會從今八景又重成
恭和御製詩
多士新彈貢禹冠對天忠切動龍顔臚傳聲徹頒袍笏
燕喜筵開肅佩環樂奏簫韶成廣内詩成奎畫照人間
微臣捧詔慚疎拙也抱傳宣拜賜還
弭節堂
殷勤主禮重賓榮弭節新堂慶落成語熟不妨移座密
更長那復記杯行轄投相共傳佳話榻下於今見故情
太史定知牛斗分客星也傍使星明
慶仲明弟領鄉薦
記得溪山横膝語何時解取世科收薦名恰在二八數
屈指重來四十秋歲月滔滔催後進功名冉冉繼前脩
福州得捷知安福更願君恩賜狀頭
福州即景
一别居諸歲月增遥聞此景畫難能潮田種稻重收穀
道路逢人半是僧城裡三山千簇寺夜間七塔百枝燈
常年六月東山裏地湧寒泉漱齒冰
福州鹿鳴宴
鹿鳴今日宴嘉賓六萬場中一百人鼇嶺峰前連巨釣
龍臺高處耀脩鱗假途文字皆由命實地功名好致身
得意春風馬蹄速杏園交慶綠袍新
長孫敏學授承務郎
辛勤場屋一書生六卷時文謾策名身事兩朝奚所補
恩覃五世亦何榮前人慶澤宜豐報爾輩官曹詎可輕
移孝為忠斯不負更須勤學紹家聲
黃元肇江山風月閣
江山到處堪圖畫風月無邊自古今但要清明如外境
便分動靜即吾心坡仙取用原無盡康節登臨豈浪吟
天理流行須體識莫將嘲弄費光隂
培芳亭草創胥會
培芳草創強鋪筵畫出清明三月天長少團欒還五世
笑談邂逅集羣賢或歌或弈杯無筭非竹非絲樂自然
過則相規善相勉須令和氣藹無邊
送仲時弟
江關千里隔山川有弟能來慰眼前方喜雁行隨處樂
可堪蟾影别時圓暑行勿亟宜強飯湍激多驚莫問船
歸到家山相勞苦團欒恰是菊花天
題西坡㞧心亭
翛然古木湛然池樂意相關自造微莊子非魚真實問
海翁狎鳥本忘機樽中有酒逢人酌琴上無絃信手揮
秃盡剡藤吟不就妙哉川泳與雲飛
賀汝立拜恩封
君恩歲序兩俱新鸞誥叨榮鶴髮親天上龍光疏雨露
堂前燕笑壽松椿孫枝子舍皆騰踏蘭省壁池交問津
此去椒盤重獻頌斑衣中有綠衣人
和李後林分惠璚花降字韻
詩句尋芳自抑揚一觀佳什覺心降山中玉蕊雖無數
天上瓊花孰有雙愧我未能瞻後土荷君分惠到南窗
從今可小中興瑞大地移根到此邦
乙丑三月十二夜夢得家有園池樂壽康之
句覺而足成效邵康節作首尾吟八首
家有園池樂壽康四時隨分得徜徉魚遊春水吾同趣
蓮拆秋房客共嘗風裡松聲傳古調雪中梅蕊驗初陽
官閒身老猶幫俸家有園池樂壽康
家有園池樂壽康閒中日月覺偏長睡餘攜幼遊花圃
飯後呼童給鶴糧堆案縱横書數册隨盤歡喜酒三觴
客來問我渾無事家有園池樂壽康
家有園池樂壽康君恩廣大壽無疆玉龍自是神仙骨
紫殿容依日月光不織不蠶時賜帛無功無過歲支糧
老臣得此知慚愧家有園池樂壽康
家有園池樂壽康撫存松菊未為荒斛租不及胡椒數
樊圃何如步障長靜裡謾看猿弄臂閒中時聽鶴鳴吭
山林隂密宜藏拙家有園池樂壽康
家有園池樂壽康人生何用苦乾忙三冬慣曝茅簷日
九夏貪眠竹簟涼大寫文書遮老眼熟煨芋栗飽枯腸
無榮無辱渾無事家有園池樂壽康
家有園池樂壽康北窗何敢傲羲皇池開滿引靈泉脈
戶厰西迎太乙光初節易渝誰保晚好人難做必觀常
老來自適閒中趣家有園池樂壽康
家有園池樂壽康晴簷曝日小春陽爐存榾柮火難過
&KR0678;酌芹蔬味更長更覺寒威潛出戸便令和氣復連床
團圓家慶堪圖寫家有園池樂壽康
家有園池樂壽康浮雲富貴利名場欄栽藥相揚樓美
壇植花王姚魏良忘機久結盟鷗社得意閒觀狎鷺塘
提壺挈榼堪遊賞家有園池樂壽康
丙寅九月送龍門課試士友
涼風九月菊花天路近龍門自坦然勝友如雲儒雅集
雄文麗藻燦連篇平時學問勤攻玉聖世功名好著鞭
黃屋臨軒新策士姓名一一聽臚傳
和胡適齊韻
得得高軒到澗泉真成空谷喜跫然三詩惠我驚人句
八袠如公現世仙一見長身知潤德頗疑盛際有遺賢
君王已獲非熊兆釣隠如今起渭川
詞
水調歌頭(致仕得請)
客問矩山老何事得優游追數平生出處為客賦歌頭
三十五時僥倖四十三年仕宦七十歸休頂踵皆君賜
天地德難酬詩書數册棋兩局酒三甌此是日中受用
誰劣又誰優寒則擁爐曝背暖則尋花問柳乘興狎沙
鷗知足又知止客亦許之否
百子令
八旬加二荷君天垂祐扶持老拙目送新來簷外燕手
揀好花輕折比似去年十分強健日看朱詩說篇三百
五歲前儘有披閱天教兩子供官一男留養右左相娛
悅五見孫枝三拜授童冠參差袍笏四侍鼇峰挐舟在
即次五今圓月曾孫淳老想能隨叔嬉劣
哨遍
江山風月耳目聲色取之無禁用之不竭造物之無盡
藏月白風清有客有酒踞虎登龍放舟中流聽其所止
而休焉歸去來兮昨非今是舊菊都荒新松老矣吾年
今已如此歸去來矣忘我忘世草木欣榮幽人感此吾
生行且休矣
乳燕飛
一爾炎洗似天知山溪佳處玳筵珠履六十年前今朝
慶門左桑弧蓬矢也似恁鬱葱佳氣綠鬢童顔春未老
問壽星模樣君真是新甲子從頭起應門有子能承志
總人間皺眉底事不關君耳看不日孫枝毓秀衮衮教
人滿意更又報門闌多喜飽受人生真富貴便蟠桃三
熟堪彈指知幾箇千秋歲
鷓鴣天
安分隨緣事事宜平生快活過年時長歌赤壁東坡賦
又咏歸來元亮詞開八袠望期頥人生如此古猶稀香
飄金粟如來供歲歲今朝薦酒巵
矩山存稿卷四
