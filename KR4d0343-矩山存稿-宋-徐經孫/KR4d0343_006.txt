矩山存稿附錄
詔誥
留引年詔
勑尚書省所奏乞引年致仕具悉唐孔戣為尚書年七十
三上書去官韓愈止之曰公尚壯奚去之果至奏疏流行
到今以為美談卿年尚少于戣是一不宜去漢儒貢生以
子少欲退初元有詔止之曰以王命護生家雖百子何以
加卿自言有子肯堂又過貢氏多矣是二不宜去矣以
直清典朕禮以華皓從吾兒方於卿有賴所請宜不允
留致仕詔
國家體臣務合九經尊賢之典大夫有德奚拘七十致
仕之文以卿厚重有常碩大且儼由翰林而進今之職
既特拜于延康任耆社而當壽之年宜養恬于崇福雖
齒之宿而力未愆若為抗章遽欲投綬故國有喬木每
為舊德之高華髮為元龜尚冀遠猷之告引年之請非
朕樂聞所請不允
皇太子送出朝劄
輔青宫之教久藉儲端綴文右之班莫挽内相有懷警
誨無計挽留顧行色之匆匆重此情之戀戀將寸忱於
實篚少效勤惓渺千里之歸舟特加珍護敬有塵溷伏
冀炳融
贈金紫誥
佚老丘園久遂掛冠之志輸忠畎畆忍聞易簀之言嘗
首槖班可稽襚典資政殿學士正奉大夫豐城開國伯
食邑九百戶致仕徐經孫端方有守孤潔無朋出領屏
藩備殫牧禦入司獻納畢吐忠嘉乃辭金馬於直廬自
適白駒於空谷朕載嘉雅尚遐想高風前代金章之官
所以華耆德我朝資政之職亦以寵舊臣惜不畀於生
前徒加榮於身後庸頒特命姑寄深悲噫一鑑云亡孰
效進規之益九京可作尚欽追錫之榮可特贈資政殿
大學士金紫光禄大夫餘如故
宋翰林學士贈金紫光禄大夫謚文惠徐公墓
表
嗚呼官至於金紫壽至於大耋其生榮矣雖晚福考終
不及悲于風景而幽堂改奠迺屢閱于星霜君子羨學
士徐公之令終亦重悲其閱世之不克以禮葬也坏土
荒涼與凡民等墓前不容一圓石書其姓名謹按豫章
徐氏皆出高士而覺溪之徐名在進士科舊矣公諱經
孫字仲立初名子柔應舉始改今名登寶慶丙戌王會
龍榜進士出身歴官潭州瀏陽主簿郴州永興令知桂
陽軍臨武縣事通判潭州國子博士監察御史福建提
刑安撫知福州貳秘書宗正起居左右史兼給事中刑
部侍郎禮部尚書翰林學士知制誥度宗在東宫公初
為資善堂直講又歴諭德庶子詹事爵至豐城伯官至
正奉大夫遺表贈金紫光禄大夫以紹熙壬子九月辛
亥生咸淳癸酉閏六月乙亥薨逝曾大父長孺大父濬
以公贈承仕郎妣范氏繼唐氏俱贈孺人考茂異以公
贈至通奉大夫妣吳氏贈淑人娶饒氏贈淑人子男三
人思訦知饒州鄱陽縣事思訓知贑州府贑縣事思訓
前杭州檢點所提幹桑海一變蘭玉連摧孫男四僅存
者三敏學承務郎務學通事郎心學公薨後乃生曾孫
男四瑨亦早逝璋瑜生晚皆不及見里居洪撫之境有
山方正因號矩山公之在臺察給舍彈劾繳駁屢犯戚
里近侍景定間賈似道初相莫敢議執政善否公抗論
買公田不便未幾除翰林學士知制誥是官舊不常設
旋以御史舒有開奏免所居官遂歸不復仕度宗以宫
僚欲留莫得尋奏畀祠禄逮其即位以引年致仕屢除
不拜榮以書殿加以封邑及聞遺表備極恩贈閑居十
年皆似道秉政之日辭世三年始有魯港之敗舉目山
河之異公不及見矣惟公貴而能貧不治產業身後蕭
然思訦等嘗奉柩葬于所居之水北俄以地理家異辭
舉遷世換人亡孤弱不克葬歴四十有三年為延祐丙
辰三月二十六日諸孫始復奉柩祔于始祖何夫人墓
左其葬也多心學之力敏學走郡請于朋來願書墓石
惟公即世已久當時及門之客莫有存者余弱冠以里
中子嘗托門塾故不敢辭而表其墓曰斯墓也是昔翰
林學士也是在烏臺而不畏權貴者是在鸞臺而不畏
近侍者是景定罷朝而不附公田之議者是咸淳遯野
致為臣而不仕者避世十年辭世三年而山河異矣葬
之緩急正不暇為身計也吾書在石勿礪勿燧倘見采
於太史也里生前進士熊朋來撰
史志
宋史本傳
徐經孫字仲立初名子柔寶慶二年進士授瀏陽主簿
潭守俾部牙契錢至州有告者曰朝廷方下令須行十
七界會令若此錢皆用會小須則幸而獲大利矣經孫
曰此錢取諸保司出諸公庫吾納會而私取其錢外欺
其民内欺其心奚可哉詰旦悉以所部錢上之其人驚
服有愧色辟永興令知臨武縣通判潭州帥陳韡雅相
知事必咨而後行秩滿由豐儲倉提官進權轄國子博
士兼資善堂直講為監察御史劾京尹厲文翁言偽而
辨疏入留中宣諭至再即日出關上遣使追之不及進
直寶章閣福建提點刑獄號稱平允歲餘陞安撫使召
為秘書監兼太子諭德經孫為安撫時韡家居門人故
吏有撓法者不得逞相與摇撼至是韡起家判本郡懷
私逞忿無復交承之禮即日劾奏通判語侵經孫謂席
卷府庫而去于是罷通判削其秩經孫造朝具白于政
府事上聞帝大怒諭宰執曰陳韡老繆至此宜亟罷之
于是經孫再詣政府言某韡門生也前日之白公事也
苟韡以是得罪人謂我何請之不置俾自乞閒明通判
無罪識者韙之遷宗正少卿起居舍人起居郎入奏君
人者當守理欲之界限遷刑部侍郎兼給事中陞太子
左庶子太子詹事輔𨗳東宫者三年敷陳經義隨事啓
迪太子入侍必以其所講聞悉奏之帝未嘗不稱善景
定三年春雷詔求直言經孫對曰三數年來言論者以
靖共為主有懷者以譁訐為戒忠讜之氣鬱不得行上
帝降監假雷以鳴切中時病公田法行經孫條其利害
忤丞相賈似道拜翰林學士知制誥未踰月諷御史舒
有開奏免罷歸授湖南安撫使知潭州不拜授端明殿
大學士閒居十年卒贈金紫光禄大夫經孫所薦陳茂
濓為公田官分司嘉興聞經孫去國曰我不可以負徐
公遂以親老謝歸終身不起
江西通志列傳
徐經孫字仲立擢寶慶二年進士授瀏陽主簿辟永興
令進直寶章閣福建提點刑獄遷安撫使尋召為秘書
監兼太子諭德宗正少卿起居郎入奏君人者當守理
欲之界限陞太子左庶子太子詹事輔𨗳東宫三年太
子入侍悉以其所講聞奏帝未嘗不稱善會春雷詔求
直言入對曰數年忠讜之氣鬱不得行上帝降監假雷
以鳴言皆剴切深中時弊後加端明殿大學士閒居十
年卒江西參政林庭㭿副使周廣纂脩
豐城縣志列傳
徐經孫字仲立覺溪里人濬之子號矩山登寶慶進士
授瀏陽主簿潭守俾部牙契錢至州有告者曰朝廷方
下令須行十七界會令若此錢皆用會小須則幸而獲
大利矣經孫曰此錢取諸保司出諸公庫吾納會而私
取其錢外欺其民内欺其心奚可哉詰旦悉以所部錢
上之為御史劾京尹厲文翁言偽而辨疏留中宣諭至
再即日出關上遣使追之不及召為秘書監太子諭德
遷給舍論謝堂不宜以後族次對西清繳董宋臣不宜
以近倖與兵柄陞太子詹事敷陳經義隨事啓迪景定
二年春雷詔求直言經孫對曰三數年來言論者以靖
共為主有懷者以譁訐為戒忠讜之氣鬱不得行上帝
降監假雷以鳴切中時病時賈似道議買公田以省糶
運經孫亟論非便忤似道除翰林學士知制誥未踰月
諷御史舒有開奏免授端明殿大學士閒居十年卒贈
金紫光禄大夫爵豐城伯謚文惠經孫既貴不治產業
身殁蕭然葬不利舉遷至再歴四十三年為延祐丙辰
乃克葬
閩大記名宦傳
徐經孫豐城人寶慶間官福建提點刑獄號稱明允歲
餘轉安撫使知福州經孫先宰臨武為潭州帥閩人陳
韡所知既任閩適韡家居經孫秉公守正韡親屬有撓
法者不得逞相與摇撼經孫韡深怒之韡尋起家帥本
郡懷私忿劾奏通判語侵經孫朝命斥通判經孫造朝
具白政府明通判無罪事聞帝欲罷韡經孫于是再詣
政府言某韡門生也前日之白公事也苟韡以是得罪
人謂我何力請不置遂自乞閒識者韙之侯官野史王
應山纂輯男王毓德編次
給事徐侍郎先集序
某庚申仲冬朔侍立直前奏事越三日蒙恩擢貳夏卿
仍兼西掖時矩山徐公兼東省同論思同封駁每見公
于朝廷文字温潤精切常自媿其言之繁蕪其于宫府
命令士大夫除授必是是非非義形于色某素懦雖欲
自毁袖中之稿附名淳夫之末而不敢近傍也兩省同
寅者幾二載一日公出二徐先生遺文一帙曰覺溪公
王父也曰觀過堂公嚴考也覺溪之作如蟠桃實優鉢
曇花希世一見見則為瑞觀過公大篇如廣樂萬舞短
章如廟瑟三嘆鶴鳴章指金華殿中語也豈特足以補
吕氏讀詩記哉二老有文如此而終身隠約不遇詩書
之澤鍾于矩山公之身宜哉昔坡潁為文章大宗師而
歐陽公尤稱老蘇秀才之言曾南豐亦作明允哀詞山
谷為詩初祖而句律自山鬼水怪著薜荔天禄辟邪眠
莓苔之語而出某於矩山公三世亦云禮部尚書莆田
劉克莊
贈詩
監丞樓穎
秖道襟懷止水平那知袖裏有雷霆奸儔破膽潛幽穴
善類揚眉集廣廷勇退何須三出晝不留可驗少微星
幾年劍氣沖牛斗端的先生炳地靈
見說君王重講書傳宣三日到桐廬諸賢近歲多遷就
公義今朝却展舒霄漢星辰今失伴溪山風月好留渠
子房高卧周昌戅商皓應難學二疏
李林後
局勢孤舟駕怒濤急流誰肯暫停篙那知鶻擊秋霜勁
不放鴞音晝夜號鐵面拔山輕若厲丹心戀闕銳如毛
見機而作真君子官爵雖卑氣節高
太學徐紘
世事糊塗寧退藏鬼車眼底幾金章空舟清載桐江月
直節高凌柏府霜不為諸郎官職計只留千載姓名香
煩誰說與歐余蔡要共椒蘭一樣芳
東甌林堯之
夜忤中能叱鶴羣竹輿拂曉出脩門去程五里復五里
世道一番差一番國去老醫人共駭史留野筆古難言
此歸向後多風雪不是春晴莫出村
蜀劉仲房
白簡朝陳暮掉頭飄然一葉理歸舟嚴霜載路風逾勁
杲日當空霧欲收嗅蘂梅邊還我去尋芳花底為渠留
劍江千古英靈物紫霧仍前射斗牛
邵陽李茂良
六宫脂粉角春嬌巧畫蛾眉俟燕朝一見傾城傾國色
低頭不敢說妖嬈
姪國博思立山房
寶祐癸丑秋叔父峩豸冠赭袍重親擢率傳爭相煩諫
舌劘帝闕英風凜朝端疾惡懷剛腸憂愛由忠肝伊耆
本能哲集處猶交驩醜正恣腹誹罔上多面謾豺狼正
當道獬豸宜觸奸世俗固喜圓忍使方為刓誰為中流
柱以身障狂瀾誰為獨擊鶻霜簡先抨彈手排一不肖
汗流三諫官驅厲亦何勇拔山古為難夜漏庀抗筆遲
明理征鞍行行復行行竟至羊裘灘公非悻悻者純然
炯衷丹聲諫既莫容身諫那敢安天王果聖神感悟中
赤殫御筆謹勉諭宣使來江干六千難力挽百壬空膽
寒脩明日月皎歸袖天地寬公出亦榮矣夾道紛圜觀
賢哉是丈夫直節看不刊其間知己者欷噓為長歎開
元與天寶進退惟一韓汲直不補外漢鼎方石磐願公
聞此語憂國強加餐暫撫松和竹三徑猶未殘黃花香
晚節功名悠久看
特奏狀元樂雷發
浙江潮浙江潮聽我撫劍歌長謠何物厲鬼逞妖媚鰍
鱔掀舞狐狸嘷奄奄泉下蜍志輩波流風劘何滔滔亦
有忿世嫉邪者往往欲進欲退項背生寒毛天生聖明
眉八彩渾敦檮杌與餮饕惡貫自待滿疎網終難逃彼
哉木魅肆巧辨蠛蠓衆正欺蒼高西顥横殺氣南岳才
涼颷嵳峩神豸出靈嶠突兀蒼隼凌崇霄臣有刳蟆鐵
臣官柏府曹臣請誅正夘之偽辨臣請斥國中之昏妖
排奸擊佞臣職所當盡釣名賣直臣心無所要夜飛白
簡徹御榻曉披青簔掉歸舠鳬鴨折翅竟驚逝鸞鳳遐
鶱邈難招偉哉骨鯁臣壯哉清明朝是為南州徐高士
衡廬翼軫盤結成此豪外有光霽灑落之氣象中有巉
岩斬絶之風標正如豐城寶劍勁氣射斗牛又如旌陽
鐵柱神力鎮逆蛟想當草奏時百靈護揮毫豐隆執法
拱手供服役崖公富媪降監何昭昭功名自將留久遠
只今埃壒輕蟬貂顧予共忠憤曾對選舉條斥狼奸恨
不力靦面汙藍袍陽城陸䞇久不作見此偉節頓使鄙
吝消古今富貴磨滅安可數惟有清明萬世常岧嶤狂
歌豈但張盛美要將硬監脊梁攀華鑣浙江潮浙江潮
我詩激烈應須聽君其問諸釣臺之石晉江之濤
萬平埜
西風昨夜忽然狂萬葉飛紅天下霜晚節可觀霜後菊
一番霜過一番香熙豐平地起風波砥柱中流有老坡
舒亶一箋坡老去後學國事竟如何朝雲黯黯日隂隂
泰宇無塵有此心一笑出關天地闊人生至樂在山林
福州士人
公今持繡斧一似未官時無地通關節憑天判是非吏
閒衙退早事省印開遲八郡闌干月分輝照客衣
矩山存稿附錄
