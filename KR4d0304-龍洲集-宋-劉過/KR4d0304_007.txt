龍洲集卷七宋劉過撰
五言律
代上韓開府
位號鈞樞等元勲閥閱傳九重新洗日一柱獨擎天戰
守籌帷外遷除下筆邊衣冠圖盛事不記幾貂蟬
上周少保
游戱公孤了歸來不愛名昌黎前進士司馬老先生有
節花宜晚無波水自平翳雲遮不得南極益晶眀
其二
早被儒冠誤依稀老更侵科名數行淚岐路一生心自
惜亡猿木誰憐躍冶金使無鐘鼎志何地不山林
初伏闕上書得旨歸里上楊守秘書
郡大廬陵古分符得秘郎息争民弭事課最米連檣水
隔蓬山遠風凝畫戟香少須官事了歸去玉為堂
其二
百計歸無策誰知禍有胎江河周顗泣城郭令威來訪
舊鬚俱白過家心欲摧故鄉非不好不是錦衣回
上范秘監
郡大當塗古分符得少蓬威如烏府在令與繡衣同鈴
閣紬書外花村賣劍中少需撫摩意來作玉堂翁
其二
疇昔經行路黃山更一過天涯知己少歲晚客愁多路
斷車生角冰堅水不波使君森畫戟聞此盖如何
寄周益公
猥賤詩難化讙囂語不齊長途難短堠小雨易深泥逐
利如争鹿傷人類割雞心雖懷益國夢亦畏江西
和大參相公
松深烟鎖逕月冷水眀樓日漲滄溟窄山隂古木秋琴
書超物表氣宇識神遊突兀東南壯乾坤第一流
其二
氣壓三千界雲横百尺樓地靈絶興替木老閱春秋杖
屨逍遥步琴書汗漫遊利名空役役回首愧禪流
其三
山邃龍蟠屈江昏蜃吐樓撞鐘千百指閱世八千秋僧
笑衣冠累天容杖屨游松梢清影碎薄月帶沙流
和子純韻
橋下水如箭驚奔萬古號溪毛飜碧帶石蘚襯銀濤天
外千層秀雲低數尺高垂垂興偏惡蓬鬢為詩搔
贈劉叔擬招山
不醉何勞飲無詩底用吟百年為客老一念愛鄉心草
路青原淚烟波白鷺心班超歸未得愁見舊家林
送楊伯子
天下少竒士况乎吾一州逢人問好字知子有源流蘭
砌多黃口蓬山半白頭誠齋知未可喚作小波休
送金陵胡撫幹仲芳
故家凋喪後初識澹庵孫玉樹眀頭角冰澌吐話言荆
州得上幕楚壤帶中原我欲附舟去白魚朱橘煩
其二
共醉百斛酒千金一笑傾寄情桃葉渡弔古石頭城戰
守籌雄地更番出戍兵甕天畱不住圖略遂西征
都中畱隨州李判官
幸自東南好西歸未可忙茶添橄欖味酒借蛤蜊香絶
品宜春醉新烹趁日長倒囊煩厚載歸遣北人嘗
江頭送趙教即席同賦
東洲二三子相送黃鶴磯渭北烟樹合江南春水肥波
寬魚意足沙淺鳥痕微我亦欲東去斜風雨濕衣
送許閻二兄歸岳陽
岳陽舊遊處重來歲月更聯翩識吾友邂逅慰平生風
送故人遠槐催舉子驚扁舟更珍重萬里莫畱行
九日寄陳君舉舍人
白髮江湖暗青燈几席涼病身幾千百佳節又重陽命
也吾何奈天乎孰可量元龍樓百尺猶得慰行藏
除夜寄盧菊磵
見說盧夫子詩成手自書雪便金帳煖雲壓玉川居椒
葉儲名酒萍虀薦野蔬夜寒揮犢鼻應念馬相如
寄桐廬程宰
路入嚴州去桐廬得暫過盤飡湯餅賤機杼綺羅多令
尹哦詩治居民酌酒歌吏人公事少門外可張羅
寄吴子雲
曾是乘軒客飄零老更窮棹船秋葉浦策杖桂枝叢往
事都如夢新詩不用工草廬消得幾不許卧隆中
吴尉東閣西亭
襲桂行香徑朱欄稍轉西水風飄石冷雲月墮簷低棋
敗深杯罰詩豪徤筆題舞忙釵鬢亂更為捧柔荑
其二
石板橋東閣軒忩如此華碧虛澄水鑑紅影浸霜花似
串歌雲駐如泥醉帽斜但驚風露冷飄落怕還家
湖口宰任伯厚挹清亭
正笑行役倦登臨心眼開野蘄千里見蜀贛兩江來老
覺樹如此涼生風快哉主人方好客不筭酒行杯
龔山長栖閣
愛客龔山長能容日日過栽培初種竹愛護乍生荷堂
對青山短門關白日多細聽閒議論不似我狂歌
題禾川龍飛英疎榮閣
堂扁朱書字何人可得之三衙新統帥六館老宗師文
武無窮意江山不盡詩親恩如可報會有報君時
題王文叔燕堂
仕宦不愜意有家胡不歸林栖烏反哺梁語燕于飛鷗
鷺忘之久貂蟬貴者稀但存慈母徤日日舞斑衣
其二
著屋圖書裡四山樓觀重蓴添張翰思橘當李侯封湖
水自平淡花枝多冶容興來詩已就只可酒千鍾
西湖次弟潤之韻
舊說西湖好逢春更一遊林逋山際宅蘇小水邊樓竹
密柳堤閙樹多花影稠天堂從此去真箇說杭州
雨華臺次胡仲芳韻
寒意濕芳草浮生吹浪花繞臺皆峻嶺陳迹一飛霞子
醉辭吐鳳吾狂字落鴉兒童應笑客風颭角巾斜
酒樓
夜上青樓去如迷洞府深妓歌千調曲客雜五方音藕
白玲瓏玉柑黃磊落金酣歌恣蕭散無復越中吟
登曠軒
去春曾與客携手過橋來寺隂松極美塢深桃不開紅
塵萬里去白首一年回净洗曠軒眼雪天閒看梅
鐡塔寺呈輕老
樹木有古意軒忩多野情斷岡城一帶齊岸草叢生醉
骨風蟬蛻病身沙鳥輕惜無東野筆琢句鬭僧清
同友遊新安寺
畏暑倦杯酌修廊散步行寺深藏古意蟬老帶秋聲去
就諸緣薄窮通一念輕更尋水清處容我濯塵纓
遊古山
信步作幽討有菴如此深佛燈眀老屋秋日淡疎林栢
樹祖師意松楸老子心十年棄墳墓洒淚一悲吟
古山菴
薄醉來遊此西風吹帽紗倦鴉叢密樹凉雨濕秋花題
壁人何在哦詩句未佳一杯湯餅具坐到日西斜
題龍華寺壁
春事梅邊動荒江信馬行久窮知遠舉多瘦怯衣輕今
日龍華寺昔時(闕)姥城廢興吾已解一醉萬緣清
雁汊峯東林寺
雁汊泊船去岸頭閒訪僧故人畱少駐俗子見何曾佛
屋擎天柱心光續命燈任渠狂到死吾老慢騰騰
高塘庵
庵上木已拱山前水可陂峥嶸晦翁字突兀大参碑雲
葉孤飛白烏羣反哺慈傷人前輩盡問道欲從誰
聿追菴
路轉羊腸曲山藏蝸角深樹多成蔭密水少亦悲吟露
草重陽淚風花寒食心摩挲墓銘看久立讀碑隂
元宵偶書
磊落倦遊客蹉跎但過曾有懷千不足自顧百無能舊
日名場酒他時夢境燈放歌聲激烈醉倒睡騰騰
寓東陽
元帥東陽主令君吾故人可憐九華客猶是一窮民古
者狂狷士人間自在身化工都不管何地有陽春
其二
不學老無似艱難却飽諳遠從陶靖節來訪杜征南意
到羹蓴適貧猶食薺甘惜無廬可卧尚遶鵲枝三
泊船吴江
草樹連塘岸人家半橘洲暖寒尋酒去覺困得陰休逆
境年年夢勞生處處愁天涯倦行客眀日又蘇州
送客剡溪
送客山隂路春風散馬蹄縦觀神禹穴深去子猷溪嫩
草綠於染珍禽嬌已啼去程千萬里步步有雲梯
闕景和進納長安相值西采石話及家事因對
酌
未有還家策故鄉吾太和龍洲沙石徤快閱水雲多場
屋科名累江湖歲月磨茅柴一杯酒相對奈愁何
方竹杖
鶴骨風前瘦龍姿雨後鮮鋒稜四面峻節&KR0757;一生堅荷
蓧行隨適看山依最便從教方有礙終不效規圓
挽拙庵楊居士
前輩晨星似如公抑又希榆邊遊已倦菊徑晚方歸聽
雨風同老沖天子欲飛傷心彈指頃一夢故人非
其二
尚憶龍蟠國城西作客時有山皆載酒無日不賡詩風
雨交游散江湖淚眼悲百年心事在只有鳳雛知
挽蘇吏部
變世徵文獻逢時仕學優愛遺邊郡在官止外郎休日
黑新塋夜溪横舊隠秋從游老賓客欲替二孤愁
龍洲集卷七
