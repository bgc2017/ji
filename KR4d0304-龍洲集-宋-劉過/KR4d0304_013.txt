龍洲集卷十三宋劉過撰
啟事
建康獄中上吳居父時魏杭廣夫為秋官
范雎詐稱張祿盖有所謀少游即是太虛别無他意但
可辨薰蕕之有臭不當使玉石之俱焚輒攄屈抑之情
上凟神明之聽伏念某廬陵生長湖海倦遊鼓行之老
氣不衰嫉惡之剛腸猶在漢廷重賈太傅上曾覽積薪
厝火之書江南有賀方回人争誦芳草斷腸之句敢期
無謂亦到有司困一身於囹圄之中不勝塗炭被五木
於拘攣之下正值冰霜累知己以併臨辱長鬚而下及
若欲擢髮而盡數其罪亦有百口而莫辨其辜横逆之
來哀鳴有以恭惟某官列三公之數帥為諸道之尊文
翁闡儒教於蜀都不聞著述常袞振文風於嶺嶠所欠
盛名唯道德之備兼數者而有之故位望之高列諸藩
而未已貂蟬茅土與國仝休玉匱劵書其門益大此尚
今時之間有若夫前世之所無公獨一人名高千古骨
法夀天人之相精神行地上之仙不以身為將相而敢
忽於細微不以才兼文武而猶勤於學問性躭佳句無
非人間未見之詩真草行書更作天下不刊之字尊君
親而彌敬遠形勢而自疎久為戚畹之範模可作世家
之龜鑑有如登嶽尤戒多門若吳芳仲平虎委巷匪人
窮閻下走棄母親而勿待冒國恤以圖歡揮買笑之金
動縻百萬磨折簪之玉苟合再三積威暴如虎狼忽交
遊如蟻蝨鴆毒安宴蛾眉痛心但知浮花浪蕊之足觀
誓同穴死不悟冶葉倡條之微意久欲釵分氣一怒而
火攻星四馳而劍舞兇焰有如此者鋒鋩誰敢當哉韓
擒虎在門顧麗華而難戀陶朱公有意與西子以偕來
共掩其非合汚其利收數赦前之小過歴陳試後之虛
名蒼生如謝安石何事無誑取汝竟識袁彦道否王有
假時尚虞小人之多貲或陷君子於不義望冰鑑致妍
&KR1126;之察使權衡無輕重之差曾参雖未審殺人疑信尚
生於慈母赤壁若果然放火踉蹌亦走於阿瞞况在陪
都實非細事倘強横少加於裁抑則善良始可以保全
鄒生在獄中而上言始猶冤抑召伯憩甘棠而聽訟終
覬寬平過此以還未之攸睹
代賀浙東憲
輟班省戶執節侯畿雖正已立朝殊鬱公卿之望然仁
聲載路頓寬郡縣之憂矧輔城夙被於恩光而下吏獨
依於德蔭其為幸會實倍等夷某官純粹禀姿淵源飽
學詩書執禮養此心於安静之中富貴浮雲置外物於
風塵之表曩聞治最亟奉詔還蘭臺將重於司珍禁路
行看於振羽何為起江湖之興乃致煩原隰之馳主上
仁恩舉光宣命吴中風土夙仰聲猷不俟教條之頒已
見歌謠之起某心所祈者天實為之吏士驚嗟振衣冠
於麾下妻孥竊笑失匕筯於尊前
賀留守農卿
晉膺顯擢鎮撫神臯上將秩元祀於圜丘夙資彈壓公
乃兼大農之會府更藉通融步武禁途屬聯輿論某官
稟姿閎達植德高明學窮百代之微眷結三朝之厚淮
壖給運帥旃分别障之威江左總戎留鑰守千門之衛
平山草木鍾阜烟雲尚懷風采之新咸聳規模之壯興
滯起廢補弊救偏使諸老大臣深恐勞精神而勿克
在長才遠識乃能用談笑以成功九重爰念於忠勤一
節暫勞於原隰列城更化四面視儀眷是行京實難敏
手國人諸大夫之議論必當屬之我公凡民百君子之
心知無以加於此命蓋將護玉輿而郊上帝陪禁從而
慶三宫然後上紫宸之班次第登黃閣之貴庸恢遠業
式慰民瞻某等以諸生得参下乏夙重蒙於恩遇近已
叨於甄收不勝踴躍之私莫盡贊揚之義豈惟今日吹
寒谷之笙竽終待來年入春風之桃李
賀徐司封兼直院(淵子)
榮膺一札驟拜九遷錦署判封尚在郎官之列玉堂寓
直行為學士之真衆驚妙選之得賢獨喜斯文之有主
恭惟某才兼人之十倍學通古之百家以載鶴之船載
書入覲之清標如此移買山之錢買研平生之雅好可
知唯其超羣出類之不凡所以作賦吟詩而愈妙始宰
西昌之邑旋分南嶽之州歌陽春白雪之詩相為宋玉
之表裡和落木澄江之句孰知山谷之主賓七言嘗計
其判花一日忽傳其視草曰金曰玉定市價於已先非
鶴非風見王師之果至蓮炬光耀於落筆藥階響動於
鳴珂欲窮箋管之賀言不過台衡之異數未知桃觀漸
驚燕麥之非更覺竹籬别有江梅之好某一無知已百
不如人但能敬宗伯而變唐文稍已厭蟲魚而箋爾雅
老矣直鈎之釣喜兹大厦之成知制誥入翰林我昔預
期於入手經品題作佳士公今當念於蒼髯詠誦之私
編摩罔既
賀廬帥程徽猷(鵬飛)
陞華徽閣穩鎮巨藩駕千里之舳艫從天而下建十州
之牙纛易地則然况暌違叔子之峴山而指顧謝安之
淝水望歷陽而入境憩遺愛之甘棠道秋浦以過家依
故鄉之晝錦功名鼎盛福祿階升父子同時盖此豸冠
之未有弟兄使敵亦今雁塞之所無譬如全家白日以
上天何異萬貫纏腰而騎鶴所以欣欣而有喜至於挈
挈以遠來以賀而言非辭可托恭惟某九華磅礴之氣
大江洶湧之才自唐虞三代以來無書不讀除李杜數
家之外其詩最工雖决科獨後於衆人而治縣獨名於
一世身處煩襍而不亂移羽檄於寡容致詰之間變生
倉卒而有謀流貨泉於不可復行之後非無館閣進文
字語言之職亦有臺省叙抨彈封駁之官上念神州久
淪沙漠貙虎互為之吞噬敵運浸衰獺鸇未免於先驅
寇亡可待欲以英雄之士乘其機會之秋故昇之亞父
所封之城而授以三國必争之地矧合淝之所部跨全
楚以雄邊若赤壁之得周郎始名出將如中原之非祖
逖誰可渡江睿眷既深新除特異要當收拾人才而盡
用庶幾恢復境土以成功三千餘年黃河始清維其時矣
二十四考中書之令屬之公乎某幸杖履之曾陪阻門
牆而益遠有身為患幾不容於天地之間無家可歸但
落魄於江湖之上斷絶帝鄉之夢辛勤淮甸之行莫吹
寒谷之笙竽無復賞音之山水視文章為小技盡廢語
言悟富貴於儻來止安貧賤然辱泥塗而自棄者固士
之不意若見華軒而欣羡者亦人之真情訪杜甫於浣
花溪邊尚冀嚴中丞之慷慨宴王勃於滕王閣上猶希
閻都督之風流
代王掌書迎侯練教
主奉堯章自愧草茅之賤來分魯教幸從芹藻之遊輒
應一紙之書敬展諸生之禮恭惟某人才翹楚丰度整
齊學有淵源不止春育海涵之富教行場屋無非日光
玉潔之文視唾手而取功名連捋髭而掇科第以朱幢
之重鎮得絳帳之真儒寒坐客之氊誰謂廣文之官冷
側求賢之席佇看天子之詔求某老漸無聞推猶不去
識宸奎而共寳煥御墨之一新溷布韋於雲漢之中日
懷驚悸拜琬琰於塵埃之外惟謹秘藏幸先生之賜臨
使弟子之竊庇流鈴擲火永同神物之護持仰斗瞻山
更期飲食而教我
龍洲集卷十三
