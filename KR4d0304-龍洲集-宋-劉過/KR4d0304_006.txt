龍洲集卷六宋劉過撰
七言律
題鳳凰臺
公子飄然有俊才此臺反覺在塵埃江淮浩渺洲渚沒
鳳鳥寂寥鴻雁來時事不知惟拄笏書生無用且銜杯
平生自厭胷中窄萬里霜天一日開
池州一覽亭
塵土中無絶玅詞不能重賦翠微詩淋漓醉墨楊廷秀
慷慨悲吟杜牧之岩壑尚多吾足倦江山信美客歸遲
夕陽鴉點城門閉堤上鞭垂萬柳絲
高遠亭
戍古城荒地勢雄一亭分半庾樓東廬山面目今真識
江漢朝宗此會同司馬宅荒惟苦竹元規塵遠尚西風
妖氛只隔淮河在誰為長驅一掃空
賞心亭
何人將我此來游白鷺那知客有愁如子矜持山玉立
似予迂闊水盤洲塵襟抖擻風雲入石刻摩挲歲月流
惆悵謫仙鸞馭遠離離別恨黯灘頭
龔山長棲閣
柳徑参差小蔚藍不知世有府潭潭揚雄宅就巢枝一
去病家寒繞樹三從臾諸公時爛漫勸酬終日酒醺酣
出門萬里江邊去塵滿征衫我甚慚
南康天開圖畫樓
樓外烟波渺去鴻樓頭廬阜翠摩空故知造物鋪張巧
不費丹青點染工赤壁江山横夜月輞川庭館卧秋風
祗今滿地無圖畫畫在西灣杳靄中
建業酒樓落成預點燈
高樓百尺久摧頽輪奐重新亦壯哉徹夜笙歌催臘盡
聒天簫鼔挽春回都人雜沓揮千鎰我輩登臨夢一杯
京國繁華欣冄覩老來醉眼更堪開
洞霄宫
杖藜隨步到瓊宫滿目幽竒景莫窮山鎖九層雖極遠
洞連五處自相通侵雲天柱籠朝霧傍水清隂弄晚風
可惜春禽啼暁月又催行李過江東
同許從道登環翠閣
清潭石洞游俱徧最後來尋此閣遨樹木滿林成芘蔭
溪山圍縣恰週遭結交有味貧何害薄酒雖村飲亦豪
眀日重陽吾未去更於何處可登高
同郭殿帥遊風山寺探桃李
廉纖小雨久於梅喜得晴新亦快哉五色波光麗鳷鵲
十分雲氣繞蓬萊旌旗側畔宫墻轉戈戟叢中武庫回
走馬看花生怕晚果然桃李一山開
雪晴遊惠山
松杉如立密當門長在山中管送迎鏤石草根畱雪在
響階簷澑滴春聲簿書撥置君能到碑刻摩挲眼倍眀
欲作小詩無好句只題年月記經行
岝㟧山
倦遊華髮老飄飄意氣依然在九霄努力尚能登岝㟧
廢詩那可寄參寥欹斜古寺雲為屋穏帖溪流石架橋
安得柳間桃李動丹青吾欲畫生綃
登白雲絶頂
雨罷新晴怯宿寒一簾秋色滿闌干欲窮天地三千界
頓上高峯八百盤累世避人大父母一時驚客漢衣冠
塵寰元有清吟處便作三山蓬島看
登清凉臺寺
江南江北許多山到處登臨得凭欄老木漸丹霜有信
怒濤衝岸水生寒倦遊半世烏三匝往事千年指一彈
落日正西催上馬依依回首問長安
又借韻山行
杖屨尋詩問所由一天草木葉知秋天低雲淡村村好
雨過山深物物幽斑駁岩頭苔蘚濕鈎輈樹尾鳥聲柔
眼前不見市朝事始笑從前利禄謀
大麓道中
竹輿啞軋暁烟收蒼玉巉岩萬里秋路轉羊腸回草徑
溪分燕尾遶沙洲愛山有癖須還債覓句無功自不休
晴得幾時遊便好桂花蓓蕾作針頭
登凌雲高處
攝衣更上一層樓纔到層霄最上頭方識乾坤真轉轂
好知身世付虚舟九秋草木嵐烟濕萬里山川海氣浮
更欲杖藜窮望眼眼中何處認神州
過泰和宫
林塘漠漠亂花飛門掩蒼苔過客稀蝴蝶與身俱是夢
杜鵑憐我幾時歸徐行便當籃輿穏清話何妨羽扇揮
四十九年蘧伯玉此生畢竟是邪非
過西興
奔濤洶湧欲騎鯨船去錢塘棹不停何日子胥鞭楚墓
傷時周顗泣新亭蚊虻過耳蠻音惡蝦蠏薰人海氣腥
吴下阿蒙非昔日眼高相對有誰青
遊北墅
客裡浮沈又一年春風北墅故依然路邊花有香相引
澗下松無色可憐仙鶴舞隨人擊筑神鴉飛傍客歸船
何須故掃霜前葉却趁東風學暁烟
吕氏山堂喜雨
凉滿蒲萄磊落枝倦遊來此亦忘歸溝渠水活龍蛇動
樹木月眀烏鵲飛欣减黃粱新米價愁生白苧舊征衣
風流却扇團圞坐一夜談兵玉塵揮
雨作妨登山
莫笑林宗折角巾雨師堅壁助秋城菰蒲送冷横烟淡
鷗鷺驚秋立水輕山勢欲窮猶有路溪流似斷又聞聲
好懷聊擬携笻去正值農夫荷笠畊
其二
暑風快處岸烏巾去去扁舟遠帝城過眼溪山含霧重
多情草木逗烟輕琴書正要疎人事禽鳥跫然聽履聲
莫恨漏天霖雨惡雞忩好好筆為畊
其三
杖屨飄然不整巾緣何問得梵王城淡烟翠濕千螺皺
微日烟消一紙輕隔山鳥語如人語觸處風聲若水聲
見說一犁今已足笑欹蓬首餉夫畊
掛搭松窩
十年南北走東西豪氣峥嶸老不衰快斬妖魔三尺劍
朗吟風月五言詩山無福地吾焉托神有靈丹世不知
却恐松窩知此意一絲掛搭去何疑
鹽官權學
人生百歲等歡悲已判行藏任所之筆硯重尋驚夢覺
課程聊復伴兒嬉荒凉傍海多閒趣閉戶觀書有倦欹
破帽塵埃今已矣不妨更借蹇驢騎
鹽官借沈氏屋
借宅西頭對短檠一燈相對紙忩横煨爐火活蹲鴟熟
沸鼎茶香蚯蚓鳴萬卷讀書空老大諸生盖世盡功名
依稀草木還鄉去便向夜深聞雨聲
入徽州
遥望烟霞色正鮮夢中忽已過前川紅塵冉冉行天上
黃道駸駸近日邊石洞歙溪俱可硯山肥徽路總堪田
採茒便欲僑居去奈此功名未了緣
寓公坊
秋風漸漸正吹凉似報歸期未欲忙尋路竹間深入寺
泊船沙外遠依庄小槽壓酒硃紅滴新飯炊粳雪白香
更聽夜來思遠浦軍聲十萬似錢塘
六合道中
十年曾記此來游有策中原一戰收蒲柳易凋嫌勢去
金湯無用卒歸休悲風髣髴鳴刁斗缺月參差點敵樓
廟食封侯何日事不堪老馬又滁州
醉中偶成
小院蒲萄月架東舞腰忙趁鼓聲雄詩成綵筆分題後
人在金釵賭令中秋葉冷吟風浩蕩晚林烘透日玲瓏
腰間若佩滁州印定有人呼作醉翁
無錫道觀
門外紅塵市一㕓買瓜買李興悠然樹根石透月洒落
殿閣屋多風折旋賣墨道人勤置酒能詩老子欲飛仙
髑髏南面蛆蟲輩鵬鷃逍遙各自天
招義銘育王見佛照
豪傑書生懶散仙小菴藏跡得安閒禪曾勘破諸公去
詩在推敲一字間夜雨滴殘梧葉老夕陽行處水花慳
買舟便欲乘風去孤絶同游海島山
金陵雪中
風幻寒威夜撲人暁看雲脚四垂隂牧羝塞上功名淚
騎馬藍關竄逐心冷面不春愁菀結凍鬚如鐡恐蕭森
晝爐醉撥灰為字不為閒思煖帳金
對雪
匣中雷吼一長劍溪上月眀多少舟無賊可平閒李愬
有人不訪倦王猷銀杯縞帶從渠便瑤樹瓊林得自由
衣敝獨嫌灰絮料簾高想見月垂鈎
觀白鷺洲風濤
一聲雷鼔快風威頃刻衝濤沒釣磯行客駭看銀漢落
陽侯驚起玉山飛蛟龍使爾争先化鷗鷺茫然失所依
安得長竿入吾手翩然東海釣鼇歸
偕陳調翁龍山買舟待潮夜發
來逢春雨長田苗去見秋風劈蟹螯久矣歸心到鄉國
依然水宿伴漁舠一天如許皆眀月二客所須惟濁醪
今夜四更潮有信更須畱眼看銀濤
發舟
寶氣亭前首問途清飈日日送籧篨丹楓無處不愁客
白鷺有情如導吾青竹閒垂任子釣紫鱗時掣季鷹魚
烟波渺渺江天晚水宿又聽溪鳥呼
舟中偶作
日日拖舟上碧溪寒灘水淺草離離尺書雁斷歲行盡
五兩風輕帆去遲白鷺導吾如有意丹楓愁客亦何為
關頭安趁梅花約更著寬程五日期
舟中
下水南風不覺難我舟不動穏如山東西日月尋常事
變化雲烟頃刻間沙鳥似驚皆退避林巒如畫亦渾閒
歸期只欲長安近屈指何時到北關
霜寒舟中
展轉牛衣冷不禁著人無奈暁寒侵由來十月清霜重
况乃荒村白露深有客分金來橘社何人塗血染楓林
不堪青女來料理折盡衰翁一片心
春日即事
久客無人問所須小忩翻得逐癡愚黃昏以後酒三盞
白日之間飯兩盂榖雨笋茶俱俊美條風杞菊競甘腴
先賢且謂可行樂况是平生山澤癯
其二
出門雖是欠陶朱便使關門亦可居物價偏廉常食肉
傭貲極省易鈔書已安櫟社如無用若此叢林似有餘
歸興未歸天上事只消如此看何如
幽居
對面滄浪可濯纓不思泛艇出春城浮沈枌社何人重
俯仰茒簷是事輕玉蕊連屏寒徙倚蒲萄上架月縱横
江湖老矣無他願只欲清隂便得成
自述
扁舟送客出姑蘇晚泊吴江夜雨餘波浪稍平風力定
青黃相間橘林疎匆忙旅館催行酒草率杯盤旋買魚
與我壁間書歲月無人為上小行書
其二
精神凋耗鬢毛衰劫火光中穿幾回無可奈何教老去
有時猛省忽愁來師崇道學原非偽客寄蘇州却類獃
眀日重陽又佳節得錢且醉菊花杯
自慚
一榻畱人去便垂自慚非友亦非師初無伎倆惟貪酒
遇有工夫或賦詩晒日棗林紅磊落響風桐葉碧参差
人家正使鱸魚鱠老子秋來却自悲
下第
蕩蕩天門呌不應起尋歸路向南行新亭未必非周顗
宣室終須召賈生振海潮聲風洶湧插天劍氣夜峥嶸
傷心故國三千里纔是餘杭第一程
歲晚
手種疎梅已發妍相從三過客中年吾生豈得頻如意
隨處何妨且信緣風月情多時小醉軒裳夢少日安眠
萬人海裡能如此自是枯禪并散仙
龍洲集卷六
