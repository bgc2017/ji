龍洲集卷二宋劉過撰
七言古
題潤州多景樓
金山焦山相對起挹盡東流大江水一樓坐斷水中央
收拾淮南數千里西風把酒間來愁木葉盡脱人間秋
煙塵茫茫路渺渺神京不見雙淚流君不見王勃才名
今盖世當時未遇庸人爾琴書落魄豫章城滕王閣中
悲帝子又不見李白才思真天然時人未省為謫仙一
朝放浪金陵去鳳凰臺上望長安我今四海行將遍東
歷蘇杭西漢沔第一江山最上頭天下無人獨登覧樓
高思遠愁緒多樓乎樓乎汝奈何安得李白與王勃名
與此樓長突兀
清溪閣次胡仲芳韻
瓊樹枝新梅蕊迸與君携手清溪問舊來俠客歌舞場
何似詩人風雪逕溪邊傑閣高崚嶒左右華屋連飛甍
依稀王謝鳴珂里彷彿秦筝雲母屏古來繁華各衰歇
只有不磨惟璧月小船何處載愁來哀怨一聲吹笛裂
呈陳總領五首
旄頭欃槍銳衝擊殺氣隆隆半天黑千家悲哀萬家哭
唐鄧征魂招不得北斗移杓向西指八月風高塞塵起
大軍忠義赴襄陽飛鳥潜魚未知死黔黎殷憂痛無策
願得空中降黃白嗚呼何代無竒才世間未有黃金臺
其二
太宗造唐剗隋亂仁義結民過炎漢碧眼綳兒逆天紀
忠義回天四方起嗟哉主將失紀律百萬秦人半為鬼
浮雲改變異今古不謂前車眼中睹當時潼關說哥舒
今日襄陽說皇甫
其三
先生文章擅經緯戰法淵源如孔子當時蜒獠沸溪洞
一掃蠻風净如水胸中氣壓萬人將億萬貔貅資餽餉
漢家火德接天統秘計竒謀堪任相願公飛章告天子
敵疾如風走如鬼
其四
商渠駞河河可憑精衛填海海可平物情大忌不量力
立志亦復加專精憶昨痛哭麗正門白袍黑帽如遊魂
中書堂畱草茒疏不賜誅戮光宗恩暮年志氣恥彫喪
廣文長陽吊名將願持上方三寸鐵細剖赤心告今
上
其五
今上聪眀過堯湯師王忠純如魏王君上戮力殄仇國
六月戈甲飛冰霜泗州已復漢正朔議飾寢廟修洛陽
草茅螻蟻百無用山林豈復中原夢敬須洗眼俟河清
讀公浯水中興頌
憶鄂渚
我離鄂渚已十年吴兒越女空華鮮不如上游古形勢
四十餘萬兵籌邊中原地與荆㐮近烈士烈兮猛士猛
澤連雲夢寒打圍城接武昌暁排陣書生豈無一策竒
叩閽擊鼓天不知却思仙人白玉笛胡床醉倚南樓吹
貂蟬兜鍪兩岑寂若耶溪傍還作客空餘黃鶴舊題詩
醉筆顛狂驚李白
寄竹隠先生孫應時時為常熟宰
蘇州酒滴如真珠公能醉之酒百壺得閒政恐不來爾
來則倒屣相與俱江山繞樓詩句好奔走萬遍同馳驅
大書小草各有態雷雹震耀鶯花姝當其半醉尚醒在
宛若處女未嫁夫杯行到手湖海歇翻覆雲雨來須臾
羲之屈使坐北面命騷如役僕與奴角巾斜飄髩毛出
筆墨顛倒衫袖烏回旋左右如有礙歸路不記長鬚扶
賓儕指摘士竊笑亦有好事描為圖咸云先生欝於用
浮沈欲以酒自娱實非能飲姑好客不時斗酒由人須
若予乃是真飲者糟丘日日鄉無何雖然人亦難意料
未可目以為酒徒相逢擺略邊幅盡胸次開豁無城郛
歛蔵窮達付之酒不以禮法自束拘情歸一真舉無偽
&KR0632;稽玩世為通儒飲與不飲無不可醉醒醒醉同一區
癡人之前莫說夢夢中說夢真闊迂客來輙飲飲輙醉此
其所以為竹湖不然他人豈無酒欲去此脚自懶趨計
公之客日百數結束冠帶紛座隅欲言喉牙物如梗中
懷腹非外示愚不如鄙性好誠實退無取議進不䛕歐
公自愛曼卿放昌黎亦喜劉义麄滿城風雨重陽近黃
花籬落金英敷山高凛風吹客倒公樓雖小主者殊狂
當相就取一醉有酒飲我無酒酤此即雖狂亦可喜我
去俗子疇當呼世無人兮亦已久公不容我誰容乎
眀州觀大閱
書生燈忩困毛錐說著刀劍何時持忽聞殷殷金鼓震
驚起塊坐筋骸衰國朝訓武重秋獮列都敢不張其威
萬家軿首遮道看我亦役逐人後隨武夫櫜鞬陳整整
虎豹拏攫旌旗麾人言吴兒盡脆弱身髮文斷勇未知
不見拔山昔項羽何必燕趙士始竒軍容燦燦生光輝
悲風慘淡殺氣怒對此忽作邊頭思熊羆不譁暁争出
萬騎馳突寒打圍紛紛血毛腥原野箭竹正墮驚鴻飛
將軍仰笑兵軍賀金帛填委深溝池十年文窮坐百拙
感慨一賦從軍詩
嘉泰開樂日殿岩涇原郭季端邀遊鳳山自來
美堂而上湖亭海觀梅坡石林無不歷覧最
後登沖天樓下介亭觀騎射歌舞賦詩而歸
結束戰袍騎戰馬冠軍將軍宛如畫前呵小駐來美堂
箭去弓鳴飛鳥下青林路轉入岧嶤湖亭海觀争為高
誰知鳳舞龍飛外別有樓閣横雲霄回旋左右皆遊歷
人物江山兩英特風流標致梅嶺梅磊落胸襟石林石
側身更上天上行好風吹下笑談聲山神川后領要束
遁走虎豹藏蛟鯨摩挲苔蘚題詩去萬鼓聲中白題舞
衆賓捧酒夀主人將軍自是擎天柱看山看水時一来
錢塘吴越何小哉指點中原百城在功名逼人有機會
古詩
凉生几硯忩未糊秋風射入如相呼床頭吴鈎作龍吼
便欲乘此𢷬穹廬丈夫詩胆如斗大摩挲笑與歌楚些
平生柔腸作鐡堅挑盡寒燈擁襟坐撞鐘打鼓天欲眀
鴉未知暁鷄先驚夜來有雨不須問聽取忩前蕉葉聲
老僧慣閒定較可山色朦朧半烟鎖玉簮委地怕禁持
消息雨中彈指過前四十日得一晴遠山松檜如潑青
癡雲冉冉自辟易半江滚滚金龍生桂花畢竟終燥薄
強出嬋娟懶梳掠正緣久不見雲生事半功倍掃蕭索
人言快意難得時世間樂事須生悲轉頭天地潑墨黑
依然雨脚如絲垂山翁豈識神龍志特地䨬淫阻遊意
不知金鴨香篆長擁鼻猶可看文戱重重叠叠添青蒼
誰調濃翠遶叢篁草木過濕有香意衣籠鴛褥篝籠湯
峭岩萬丈苔斑駁日固甚佳雨不惡晴眀晦冥俱可觀
芻豢有時薦藜藿愛山之癡如愛詩或日或雨皆足竒
君不見若把西湖比西子淡粧濃抹也相宜
上譙江州
丘公鎮金陵辛老治京口君王神武欲籌邊九江更使
何人守九江太守令譙侯譙侯德量容九州詩書禮樂
晉元帥意度閒遠和而謀清尊對客温如玉同上庾樓
望西北邊塵萬里氣壓之客有白頭何碌碌出門烟水
空茫茫西為漢沔南衡湘指點武昌在何許買船又謁
吴侯去
觀三疊泉
五老峯北嵳峩顛龍泉三疊来自天只因開闢便有此
山雲蔽護經歲年一朝何事失扃鐍樵者得之人共傳
欲往從之人憚遠險溪絶壑窮攀緣初疑霜崩湧天谷
翻若雲奔不岩宿散為風飛颺輕煙垂似銀絲貫珠玉
隨風變態難盡名洞駭觀者心與目清寒侵袂心益爽
清甘熨齒手屢掬我欲攬之作玉虹似開九丈錦屏風
有若插碧金芙蓉笑騎揮斥凌太空窮源直到天河東
贈許從道之子祖孫
祖孫今年幾年齒兩髻紞紞垂到耳讀書要以六經先
山雲閉護經歲年老夫之見竊不然別有一說為舉似
方今邊裔日衰甚河朔早暮風塵起腐儒酸寒作何用
國家所欠竒偉士丈夫立身兩字盡臣子忠孝而已矣
吾觀汝相頭面闊顔色麄厚黑而紫汝翁七十髩髮轉
汝又科第遲如此與君生死蠧文字土田官人村夫子
不如左彎右挾弓肉食封侯差快耳
郭帥遺蕨羹
書生窮無食肉相老不能官猶崛強一杯紫蕨江西羹
萬戶封侯猶未當主人幕下三千士談王說伯如䗬起
日日椎鮮與擊肥厭飰腥羶飽而已此生只願吃此羹
坐看將軍勛業成金山乞取一片山要看濈濈兒拳短
窮人便是知田漢
舟中
扁舟去時風怒惡舟入深溪雪花落我行無事有底忙
且向荻花深處著隣船乞火炮蛤蜊樽中濁醪把一巵
陶陶萬事不復理凍口忍吐寒酸時
村墅
俗子有錢村亦樂秋田未熟歌牛角三家村墅無官方
夜半呼盧笑聲謔尋思我輩不如君平生讀書徒苦辛
遭時喪亂未得志長策短藁無由伸不如賣劔買牛去
也學此翁村社住只愁夜半月眀時得意無人和詩句
題一犂春雨圖後
阿耘無田食破硯奉親日糴供朝飯有田正恐拙把犂
何得受為圖畫看汝父名汝汝當知有田無田未可期
有田不畊汝懶病無田畫田真畫餅畫田之外更畫牛
捉捕風影何時休頭上安頭入詩軸全家不應猶食粥
龍洲集卷二
