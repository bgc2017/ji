龍洲集卷八宋劉過撰
七言絶
上益公壽十絶
金烏
金翰振曉近天威玉宇循環晝影遲曾上天門頭上看
曖然可愛是冬曦
玉兔
雲淡星疎月有光廣寒仙府歲偏長多應自製延年藥
振古長因桂子香
寳龜
納錫曾看上九江又聞詹事奉儲皇巢成荷上窺仙景
三顧溪中賜印章
玄鶴
緱山橘井與青田驅策風雲反列仙名號横空心萬里
九臯聲動九重天
壽鹿
年永曾聞葛稚川玉京何處錦紋鮮賞花應制嘉賓宴
小雅當為第一篇
丹桂
少壯東堂奏捷功浮香仙籍繼家風年年占得中原景
一顆冰輪照九穹
影木
枝如華蓋聳瀛洲永世香風荏苒浮特有羣仙來弭節
細聽鳴鳳碧枝頭
古栢
冰條雪葉節高堅臺憲風生凛凛然可羡堪為梁棟用
至唐千載尚三千
佳菊
壽客尤宜在壽鄉鈿花的皪傲新霜更歌華壽今歸去
尚有淵明野趣香
蒼官
東封已受大夫封又入丁公吉夢中祗道濟時作舟楫
茯神尤有濟人功
代吴守與趙侯壽
地蟠江漢節巍然勁氣扶輿幾倍年白玉丹砂浩無數
夜光隨處見山川
其二
氣運由來有盛衰循環久已見天機黃山雲散無塵滓
上將騰光入紫微
其三
虎頭燕頷是竒謀玉悵兵形象水流此去關河應不遠
上方擬築望英樓
其四
文偉當年記鄂城﨑嶇蜀道播英聲何如衣錦枌榆社
卧護元戎十萬兵
其五
夜上南樓望玉京將星光底壽星明不須便即騎黃鶴
且為皇家致太平
呈徐侍郎兼寄辛幼安
當年今日誤承恩自倚容華託至尊門外遊絲難駐日
依然青草暗長門
其二
猿臂將軍戰不休當時部曲已封侯夜深忽夢燕山月
猶幸君王晩更收
官舍阻雨呈徐判部
學弄筆頭兒戲事風流眼底亦無之汪孫已往周洪沒
本分作家今是誰
其二
竹隱先生名滿世自為舉子已詩聲春風若入五花判
莫遣紫微紅藥驚
其三
秋霜烈日生前操流水行雲意外詩未必中興四君子
於斯二者更兼之
其四
潦倒傍門羞騎馬倦遊老欲寄崑山留將造請囁嚅口
慷慨狂歌泉石間
其五
世間别有人才在臺閣招徠恐未多半老江湖與岩穴
為公一賦草廬歌
呈辛稼軒五首
精神此老健于虎紅頰白鬚雙眼青未可瓢泉便歸去
要將九折重朝廷
其二
閉門翹足觀山睡松檜鬱然雲氣高說夢向人應不信
碧油幢下有旌旄
其三
書來賜以蘭溪酒下視潘葑奴僕之吾老尚能三百盞
一杯水不值吾詩
其四
卧廬人昔如龍起鼎足魏吴如等閒若結梅花為保社
林逋只合住孤山
其五
書生不願黃金印十萬提兵去戰場只欲稼軒一題品
春風侯骨死猶香
投誠齋
省齋去國艮齋老不獨宣尼嘆乏才試數諸公有名者
廬陵那得两誠齋
其二
蓬萊東觀是通衢經國文章要鉅儒頓著五花猶不判
却于注易下工夫
其三
畫戟門邊春晝長鼎新模範宿淮陽吏人剝啄報公事
一瓣濃薰班馬香
其四
知愚上下爾自異尺寸不差公短長畢竟昌黎仍舊好
何曾人說叚文昌
其五
綾衾厭入承明直却把一麾江上來雲氣隔天迷望眼
不堪花落幾宫槐
其六
夫子聲名號浙西作成文事欲何為達人胷次元無翳
芥子須彌我獨知
其七
初政寰區望太平黎民樂政喜更生裴公用舍無輕重
天下從兹有重輕
上吳居父
時平無事清吟好衛霍貪功未足竒曾是一篇人膾炙
四方傳誦卧龍詩
其二
廟堂陶鑄人才盡流落江淮老病身尚踏槐花隨舉子
不知鄧禹是何人
呈王山父
疎烟淡淡樹重重略得西南有路通鐘板不鳴山寺静
閉門人在月明中
其二
辦得茒廬我便歸玉堂何處有梅枝歲寒老樹雖荒寂
會有臘殘春盡時
和危府教
先生場屋文之虎氣懾豺狐自不知老去莫嫌官尚冷
灞橋風月要新詩
其二
天上羣仙臺望居芹宫未是辱泥途莫邪變化須臾事
一點一鎔金在爐
其三
行脚諸方履歴深似和禪子寄叢林試拈朝報一轉寤
以道觀之無損心
送胡仲方
略無一物將人意更逐行軒去似飛賸把清吟供惠遠
聊將遠出當依歸
其二
鄭公句在貧何恨劉毅家寒淚一揮窮達莫言鄉義重
此行畢竟是耶非
寄沈居進三國志
十年鉛槧鬢絲秋獨抱成書四海遊三國諸人應夢裡
一番公案又從頭
其二
萬死中原百戰争流芳遺臭各垂名思量陳壽已饒舌
又費先生一管城
寄張柬之
見山堂上山如畫二十年前曾客來風絮滿城歸不得
江南老卻賀方回
其二
紫騮借得將軍馬垂柳西湖第一橋欲傍酒家做寒食
腐儒何日有狐貂
柬胡衛道
淮北山南幕府開江淮誰念有遺才出門萬里長安道
乞我子潛馭馬來
其二
結束弓刀鞍馬間精神矍鑠我猶艱褒衣博帶休相笑
前帶頭巾金帽環
過無錫見李祭酒
戀樹棲禽暖不飛不知弓繳有危機季鷹若悟蓴鱸好
應悔江東不蚤歸
其二
高門掃日鳴珂里吹竹彈絲煖響中寂寞一區如此宅
世間却有两揚雄
其三
新變文章學未成有雲無路致吾身應逢墊角諸生笑
欲效林宗却整巾
贈經長老
菜肚老人禪已飽憂人從吏作詩僧客來無處著歡喜
一語不曾談葛藤
題自然足軒
秋光萬斛潑疎簾瘦玉蕭蕭拂畫簷鵲尾爐中香篆冷
矮忩袖手對楞嚴
其二
翠竹無多第一竒正憂喧聒俗人知清風自足老僧用
只是忩前無好詩
其三
有竹蕪生不費鉏亭亭楚玉影癯癯風師自是識人意
何用縱横十萬夫
東林寺
爾自貪癡不肯閒江南多少好青山老夫為不愛官職
買得狂名滿世間
越州能仁寺壁
流年轉眼一飛梭如此頭顱奈老何狼籍落花春不老
竹雞啼處雨聲多
書僧舍壁
綠楊染水濃如畫天氣欲晴風自和二月杏花猶未放
一春分外覺寒多
西林菴
雪汁融融溪棹回此山林竹亦佳哉看殘未了槐岩在
筍蕨肥時又一來
山末
山末疎紅尾尾霞晩烟叢薄是人家移船更喜吹香好
狗橘花開媚淺沙
龍洲集卷八
