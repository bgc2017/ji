清容居士集卷第四十
啓(疏附)
回宣城郭教授(雷煥)
江左諸賢夙慕敬亭之山水洛中九詠肯
言亰邑之風塵擔簦而賜璧一雙馮軾而
下城七十竒節矯亢高名激昂伏惟教授
學士藻思春雲丰神秋月子綦隠几立言
深愧扵炎詹林宗墊巾置論匪鄰扵危覈
脱穎悟折衝之敏發硎窮肯綮之情流涕
力疏扵治安多病耻陳其封禪懷章宿邸
知富貴之有時棄繻入關審功名之可卜
方盛世興賢扵郡國詎長才抱道扵草茅
雲龍類從冥鵬運徙遴選金臺之彦孰敢
居前深蔵寳劒之篇豈宜緩後方争求而
識面謂鼎来以解頥顧懷刺而却行將舉
扇以疾避長箋鯨掣蔀室珠輝桷學殖塵
荒經畬德墜儒林丈人之源委老矣亡傳
子墨客卿之詞華終焉自失每念空餐而
增戾誠思拔茹以避賢位卑語輕望淺任
重吾徒掌帝之制弗稱絲綸君子贈人以
言有慙斧藻永繹其旨不知所酬伏希亮
察
答郭山長
家近神山那有望瀛之想禄尸玉署每慙
玩歲之羞將賦式微之歸忽膺連茹之寵
捫心悸惕揆分僥踰桷智不逮人噐非越
衆老而能學永希先世之勤樂以忘憂欲
述聖門之志考兹盛代尊彼儒流選部推
毛之精崇文拔犀之舉謂南士後至難效
盧前而靈胄遠尋所宜隗始白駒空谷振
鷺西雝有来琳琅之書彌重錦繡之段客
師之遇跛男子佀若倒之汾陽之許謫仙
人于今驗矣襲蔵是謹傳誦惟驚
回府學觀禮
瀛州清切甫賦歸休泮水肅雝適嚴秩祀
方謹陪庭之儀注遽承巽牘之詞華進執
豆籩升聞金石惟素王道德之懿合蒼姬
文質之宜謂巍坐光榮不幾淺陋而成令
炳著斯為故常深嘉絜已以作新共企傳
恭而復舊奉璋相事敢居髦士之先執禮
遵前難免鄹人之誚
答朱生
一還故里分安野鶴之閑三入承眀衆哂
黔驢之技櫛髮淒其已化捫心省以獨慙
粲然霞裾申以冰繭蔀室獲兼金之耀衡
門駭織翠之竒伏惟賢良學士汗簡功深
韋編思切議詞章之弊肇扵揚劉發騷雅
之幽擬於屈宋單出雜比為律吕五采一
就分等夷靡然變藻繢之工綽矣成灝噩
之古然而眀理者鄰扵直致修辭者萎扵
曲裁謂箋記止媚上之文能之實少而制
誥得儆衆之體作者猶難桷金匱世官青
箱家學嘗自處扵木鴈深有哂扵土龍史
乏三長敢述馬班之制作經迷五始莫推
啖趙之淵微事與願違志随年往幸覩清
修之標度得攄磊落之襟期針芥有投漆
膠彌固贈以繡段拜雖亟以莫辭酌彼金
罍禮未成而先醉輪囷有感厓略是酬
回楊編修
綴班玉署悵諸老之川流晉秩金華撫微
躬而涯返選繇鼎鼐事駭搢紳方虞按劒
之疑忽荷遺珠之贈伏惟編脩學士文裁
錦叚思湧繭絲目無全牛論固輕扵餘子
智專老馬語或齒于陳人每憐炳燭之勤
能破炙轂之辯嗜同昌歜玩比懸黎既接
壤扵片雲復盍簮扵中禁事云有幸時不
偶然桷久困亰塵宜收朝蹟望蓬莱隔弱
水肉羽難勝歸鄕里授諸生丹心尚烱敢
因褒拂庸寫摧蔵
賀臧戶曺七十
光分華旦瑞&KR2227;希齡兕觥以躋公堂允資
禆贊鳩杖而游鄉校實頼主維人瞻夀骨
之有傳天挺蜚聲而彌壮桷陪游再世縻
繫一官望廣顙之彭籛雲烟縹緲想脩容
之姑射冰雪湛凝侑慶薄儀别陳副楮
回韓知州
伏承劄翰俾篆碑顔詳讀再三莫殫萬一
靖惟先正按察相公智謀超俗勇略立勲
東西戰壘之出竒左右屯田之擇便矢穿
楊葉彤弓昭
大帝之恩斧破豫章金符儼百神之助烏
府藹澄清之譽紫樞彰鎮静之謨薦士惟
公共擬巨源之識量聽訟以理未夸廣漢
之精眀至若更異代而振家聲以孤兒而
傳宦牒績為罕匹人所難能編摩已著扵
穹碑揚厲宜歸扵汗簡伏惟節使相公窮
神述事立身揚名繼世象賢牧守之任相
接為政以德撫字之念彌加安陽之圖譜
可尋穎川之風猷如在昔聞惟二今見其
三某演誥罔功紬書無補龜跌屭贔幸附
驥以託名蠆尾參差願濡毫而作傳尚賖
參覿統祈鑒融
夀史允叟
數周甲子夀開絳縣之年瑞後中和慶萃
金閨之彦槐堂馥郁榆社歡榮伏惟某官
服食頥神希微養智撫松筠而閱歲霜雪
不移調茵鼎以樂天烟霞自得方將友安
期扵瀛海揖子晉扵緱山坐觀盛衰笑視
今古招邀親黨願成二老之風流約集耆
英共繼九賢之真率薄儀侑祝副楮别陳
埜甥定鄧氏
西州勝士久欽翰墨之芳南國故家自笑
冠裳之冷幸託根于外氏獲聫蔭扵清門
不假揄揚遂諧婚對伏承某封德
參女史訓服姆師從子公埜習有童心才
猶凡品每慙鐡鑪步之誚敢意玉鏡臺之
緣敦義有加申盟無斁陳不腆之幣爰以
敬初叶和鳴之占永言綏後臨風瞻倚執
筆感愉
趙氏請婚(代作)
眀珠當道愧無因而至前幽蘭深林敢不
採而自佩庸假蹇脩之力允諧懿氏之占
伏惟某人朗鑒冰清義襟河潤品題吾黨
合閭里之衣冠繅藉斯文振家庭之詩禮
有懷聫事歸擇賢宗不煩千金之致詞端
藉七寳之合月翠屏宜晚行參羣從之游
白水同心益覬片言之助輙干將命恭俟
報音
長女許適趙氏
西府垂芳遺編僅守北門視草一疏獨高
興懷二老之盍簮屈指故家之傳笏前言
儼在嘉命是恭伏承令姪同知壮慕直清
仕版方堅扵冰蘖而桷長女某幼遵婉娩
閫儀粗習扵絲麻眼空餘子之随羣人議
迺翁之擇壻察其素履終以淡成萬里遠
歸自訝子平之拙百年偕老願諧敬仲之
占腴禮莫酬副書以載
次女許適趙氏
伏以漢庭甲乙曩已託扵同年商邑後先
適相符扵十載仰止青雲之素巋然喬木
之存施于孫曾成爾姻婭伏承長令嗣學
士思深象管譽已藹扵階庭而桷第二女
某工謹鞶絲職粗遵扵閫奥末習競夸其
侈靡吾徒宜守以儉純此道清風斯盟白
水仕非為貧也願早觀金題玉躞之竒言
得無訒乎已預述竹笥綀裳之簡有嚴報
禮庸謹副椷
回余氏議姻
成季之勲象賢是嗣有媯之後教順惟慙
念脩程方歴扵冰霜而賤跡幸安扵田里
事適相偶時何敢違聿来金薤之華申告
瓊茅之吉悉蠲繁縟以奉周旋直道而行
固官箴之攸謹外言不入在梱範之必嚴
匪惟弱息之有歸益見清門之足法奉板
輿而調鼎膳所願事姑入玉堂以復家氈
敢云傳壻莫攄喜臆庸致規言
季女許適余甥
百年事契仰止高曾再世婚姻施于姑姪
念造端扵幼歲獲締好扵今辰允自氣同
抑光肺附伏承令姪洒掃應對久遵夀母
之規桷女保抱携持夙賴大家之訓展也
衣冠之緒凛然弓冶之傳人亦有言吾為
此懼魯衛兄弟禮已判扵立談秦晉舅甥
事益難扵坐視勉焉亢植稱爾奬提
叔女許適史氏
秦晉甥舅之國論世可知朱陳嫁娶之村
披圖儼在惟華閥孰比肩而擬廼衡門争
接踵以前盛德有容寒宗奚讓伏承令姪
孫承奉衣被儒素綺𥜗之侈靡聞而桷女
服習女工鞶絲之精未觧念游宦久塵扵
當路而婚姻馴致扵失時立談璧雙訂諾
金百綀裳未備敢云九十其儀鐡硯可傳
行奏三千之牘
回史氏聘
宦路因循莫酬宿諾相門清䆳猶守舊規
荷崇篤之愈加審姻婭之攸自書来尺素
禮重兼金歌摽梅之詩懷惟有慊效投瓜
之報愧莫可言
瑾請婚史氏
元老傳宗專清名扵碧沚彌甥承緒徼餘
福扵滄洲百年婚媾之孔昭再世姻親而
允著伏惟某官某封内閫服習手
絺繡以益精而桷男辟水從游躬簡編而
粗謹唯閥閱吾徒之當保何閭閻餘子之
争前謝彼濁流成是古道納采用鴈欲男
女之及時端策拂龜審公侯之復始敢陳
薄禮庸載副椷
牟氏招贅書(代作)
中年婚對每深禮本之思晚歲家聲猶守
儒林之舊盟既諧於築舘事宜免扵御輪
老矣無能視之猶子伏承令嗣學精緗帙
才詎止扵目前而某女某功謹鞶絲情難
離扵膝下受餐願同其甘苦奉匜深謹扵
寒温既重久要敢辤先施青氈硯在敢言
翰墨之有傳銀燭屏開豫卜門闌之多喜
疏
易州文廟疏
聖人之道極覆載莫得而名神眀之通若
淵泉無往不在維上谷之古郡實陪京之
奥區脱戰國任俠之風服五經仁義之訓
化行衿佩家有衣冠然而揭虔妥靈廟堂
之制未舉設儀辨位籩豆之禮莫施雖像
設之教唘扵後人而神棲之宫見乎累代
事關我軰天祐斯文泮宫作詩願同功扵
史克鄉校有頌豈專美扵鄭僑敢不盡心
聿来胥宇翬飛鳥革佇看不日之成玉振
金聲共享無言之化鄉閭樂助庠序增榮
贈陳無我凌波圖疏
右軍換鵝經不了生前之債東坡賣馬劵
要求身後之名然而畫餅豈足充飢須信
望梅亦堪止渴菊南道人璠璵古學瑚璉
雅材江漢秋風付經綸扵獨笑冰霜晚歲
寄漫浪扵一官食苦茗而論事不休坐胡
牀而倚聲自若寧為雞口任刮龜毛丈夫
豈願憐出門何礙平生不道乞對鏡奚慙
信天公之記已成孔方兄之交頓絶雪車
豪士會須奪吏部之金秋水逹人寧復貸
監河之粟知心惟一具眼無雙
張玉田歸杭疏
采藥神山悟朱顔之今昨呼猿靈鷲勞清
夢之去来要當青鞵布襪徒步徑歸誰信
黃絹色絲空言何補弄笛恨邊雲慘澹坐
䆫惜江月淒涼落葉孤尊無復金貂之慷
慨古梅千檻空懷玉照之風流食肉之相
已非解牛之技焉用焦桐未遇斷木自慙
風雪江湖肯後當時之置驛交游金石定
先桑子之裹粮鄙騎驢㶚上之寒遂跨鶴
揚州之願膝行而謝稛載以歸燈火話平
生慰老弟兄之白髮詩書娛晚歲還名祖
父之青氈恩極無言情陳有靦
周可竹移居疏
借車載家具已知生理之疎騎馬傍人門
可怪言辞之拙相期青眼少尉白頭可竹
教授清比叢蘭臞如野鶴無殘杯冷炙之
色有簞食瓢飲之安鼓琴授生徒近馬季
長之標致隠居任漁釣入方玄英之品題
幾經茅屋之秋風厭聽小樓之春雨烏鵲
三匝鷦鷯一枝欲尋莬裘之謀難課兔園
之效昔和靖處士享西湖之樂不以告人
然康節先生買天津之居嘗聞醵衆既自
慙扵唘口要當會扵知心不惜一言母煩
婁請門多長者共成来往之歡尊有賢人
不廢倡酬之適鄉閭佳話湖海高風
許路教入舘疏(代人作)
道喪扵千載之餘談經者逐章句之末士
奮扵百代之後言理者析天人之微不有
淵源孰為矩範某人學優聖域譽藹儒林
光風霽月之心胸莫窮其藴清泉白石之
志趣所養者深名羞少室之山人衆羨關
西之夫子得英賢而教育終愧顓蒙美盛
德之形容莫殫善頌却前而請虚左以迎
趙太社刻春秋法度編疏
列國寳書慨混茫而亡紀三陳鐡㰅洞消
息以深憂永瞻黍離之遷迄成葵丘之會
蒼姬凛在素王是專攷牛耳之盟悉淪扵
誣矯推麟趾之應莫捄扵衰顔匪惟凡例
之嚴是曰筆削之正然而隕星退鷁非有
貶褒歸賵求車實渝典禮直書其事足以
誅亂臣之心曲說以箋殆有若法吏之口
三傳角立羣儒狐疑維昔師臣侍經白&KR0849;
今有賢子紹業青氈討論無歆向之嫌文
獻續間平之美年運往矣風猷儼然幼讀
父書若擣珍以和扵舉鼎老嚴家訓雖嗜
芰猶守扵加籩泯然鄕校之闕遺懼爾世
卿之淪靡願廣傳扵琬琰庸不墜扵箕裘
白首書成允遂殺青之志清門人在益章
夀梓之功
戴先生刻遺文䟽
羊公峴山之碑深懷身後白傅雞林之集
豈較目前是以壁中之蔵咸嗟其斷缺航
頭之獻或議其改更念兹汗簡之勞多孰
若夀梓之功博生乎今者嘗忽夫近志于
古者或知其非爰舉耆先以告茂異剡源
子少負竒志晚成大名漱六藝之菁華窮
百氏之源委如得温璞以成連城之璧若
裒吉金以合四懸之鏞世方尊崇老益平
實夫人既慕其學是宜家有其書失今不
圖斯咎誰執十年之計在木庶得廣傳同
心其利斷金允宜共贊不在是舉曷成斯
文穆參軍市上之酬敢求美價蔡中郎帳
中之陋徒蔽脩名
尚仲良刊醫書疏(景書為十圖類長沙張仲)
欲觀日月星辰疇咨繪畫多識鳥獸草木
具訓傳模矧左圖右書之教備存内榮外
衛之微莫辨張長沙類四證以眀治病之
本朱南陽衍百問以推用藥之原其書雖
完厥理難究爰有多聞之士聿成一覽之
圖考百藥之君臣推五行之母子分弦濇
扵坤艮别表裏之隂陽若游建章咸旁通
其門戶猶入武庫悉能名其甲兵允得扵
心如指諸掌欲推已而傳世必假衆以全
功張廣樂扵鈞天詎資聽瑩挂高堂之素
璧端便覽觀共勉揮毫所期刻楮
陳晦父致仕還家疏
挂冠神武注晚歲之蟲魚歸老鑑湖了餘
生之麴糵駭士林之一見合選部之二宜
喜在眉端春生足下湖西致政陳教授長
材韞匵敏手斵輪破帽塵侵不辨支離之
粟矮簷風急徒賡骯髒之歌鳥信天以無
愁楊厄閏而彌老李太保亦為之惠米固
以眼青蘇司業時賴其與錢終憐頭白漫
浪江湖之迹淒涼山澤之癯囊無一錢室
如懸磬扁舟下吳會願共謀屝屨之貲騎
鶴上揚州庶益遂衡門之樂
金陵鄭生應炎道士疏
北闕上書著詠受嗔扵唐主南山種豆貽
言增禍扵漢朝生也有涯安之若命金陵
鄭生精神玉絜辭辯春霏負笈登途謂功
名之来可立致下帷講道審義理之得為
無窮淒涼灤水之情懷隠約金陵之夢寐
將置身扵方外行抵掌扵人間柱史猶龍
匪宣尼之私論塞翁失馬詎莊叟之寓言
斷于乃心告兹多士青精顔色深培槖籥
之功白日羽翰必假刀圭之助渝盟天厭
效義風從
真定劉謙父葬母䟽
貧迺士之常命有拘而淹屈孝為行之本
力不逮以因循歴觀聖賢夷考傳記脱驂
之贈成扵斯須挂劒之酬定扵往昔蓋惻
隐為人之固有而忼慨則世所共難謙父
提舉臺閣蜚英江湖漫仕郎潛衰矣虀百
甕以自怡吏隠蕭然粟五秉而誰助假墻
壁以葬其先母閱歲年莫返其故居雲聳
松楸難合延平之劒煙迷鄉國佀隔蓬莱
之山傾麥舟則蓋有其人指米廩亦當繼
其事古推任恤義濟厄窮觀百金為夀之
辝誠為過舉輟一朝享客之費是在勝流
凡我同盟知此非僣
史朝甫鳩金疏
衮繡舊坊痛家氈之羽化簮纓故物存遺
址扵霜餘非假熏修曷能永遠昔梁公有
廟以香火而綿長魏氏故莊因耕稼以蕪
翳肯堂之志敢替居室之資孰謀矧此地
號寳奎湖通碧沚四世五公之故躅十洲
三島之仙蹤道氣分紅塵之囂勝槩接紫
清之邃王珣捨宅虎丘之跡彌芳賀老棄
家鴻禧之傳益著願憑衆力允成勝因
鞏子固鳩金疏
顔淵希聖簞瓢之樂有餘揚雄好玄甔石
之儲不足道之充者身愈泰心之廣者貧
益安子固經歴游藝精深養神恬静因五
行而知貴賤響若蓍龜閱千官而審盛衰
眀如水鑑腰難折米口厭言錢監河之粟
誰償吏部之金莫奪廣厦寒士之願古蓋
有之綈袍故人之情今斯可矣一時傾蓋
相與揮毫
竒禪師住天童疏
身隔片雲更上玲瓏高處心如止水久眀
清淨本源行蔵不假扵脩為去住靡容扵
擬議僉言推挽一笑承當伏惟天童怪石
禪師潛雷在淵美玉藴石法筵擊拂大辯
若訥以難窮丈室閉門掩息如灰而莫測
澹兮守僧伽之鐡鉢寂然護摩尼之寳珠
不滯一方難違衆論雲無心而出岫允稱
拈提水有時而回川佇看興復祝聖主夀
作天人師
冲禪師住補陀疏
平湖春藹久居水月之上方絶岸雲深要
識海潮之瑞相雖神化無形而應感在世
緣即境以示真選衆維公當仁無忝伏惟
補陀太虚禪師澄源心鏡懸河辨鋒蔵室
眼空一滴果投扵巨壑石盤手透正宗允
紹扵東巖對逹官不下繩牀示諸徒靡煩
禪板睠惟寳刹上徹紫宸香幣絡繹扵道
塗車馬駢闐扵島嶼發乎邇見乎遠變現
莫窮左畫圓右畫方應酬非易敢煩主宰
庸闡拈提小白花香證西天之梵語空青
水影印南海之圓光顯大士功祝聖人夀
夀國堂師住廣恩疏
法王寳刹殫億刧以莫窮盛德佳城考五
傳而必復維樞庭奉先而結構實木庵
受畫以拮据子為孫孫為玄初無間隔公
慙卿卿慙長卒致荒蕪羣議交譏諸方竊
笑伏惟某人溥洞下之旨益密為山中之
行最尊化鶴還家飛錫歸里翠浮松栢儼
竒觀之舊模金透簷楹增清暉之秀色祝
彤庭夀廣綠野恩
南湖十六觀重脩疏
想逐心生由思為而攝以觀行随誠立積
空假以歸于中推西方清淨之樂邦解羣
生昏垢之苦海法智尊者開講席扵是山
介然比丘肇化境扵此地十六觀室烱銀
樹之光眀八千由旬儼紫臺之芬郁坐無
虚位儀具清規巍峩髣三聖之現前拱衛
恍諸天之如在若兹妙所允勝他方壊空
乃算數之循環變幻成刧灰扵瞬息睠維
名郡素號相鄉信士孔彰法身不昧陳諫
議以筆墨為之翊贊史中令傾金帛盡其
莊嚴古與今同事由衆舉掄楩楠扵澗谷
采丹雘扵陶鈞蓮花湧七寳之池貝葉集
諸香之案雲興膚寸徧龍澤而有年毛積
毫釐成狐裘之無價以斯功德作是因緣
庸報皇恩咸增佛果
永禪師還定水疏
百年得意大槐宫真成一瞬千載還家華
表鶴今喜重来山林以之鎮浮松栢為之
改色去留何礙出處無心東州老禪骨格
老蒼宗玄真淨沙盆之破已補佛法無多
寒厓之倚如春機心盡掃厭聽蕉䆫之點
雨竟歸茅屋以看雲塜間之約遽忘庵外
之事漸識微我弗顧盍歸乎来一宿閣中
寧許當年之掉臂三生石上會須今日之
點頭水已歸東車容虚左
儀師住天台飛瀑寺疏
如来四十二章已成經論天台萬八千丈
難與度量爰開祖庭以揚教觀天台飛瀑
寺儀公講師心懸水鏡辯雨天花跨遠道
以獨游觸緇塵而無染方且寄吟咏扵畦
町之外追談笑于江湖之間惠勤来亰師
歐公嘗進而與之語文暢游河朔柳子亦
序以壮其行二美適同羣言允惬挽之不
可去矣奚求飛雪懸厓捨枯薪而煮茗清
風夾徑對眀月以倚松迥絶見知益增定
慧
真禪師住定水疏
古人冡間樹下是大道場彼處山色湖光
乃真長物雖三宿恐成知見然一擊終有
本原飛錫肯来虚車以俟真公長老松源
嫡嗣竹閣儒流大庾嶺擲衣了無諍語雙
峯山舉拂允謂報恩卧白雲以送千帆之
飛㪺清泉以展一鉢之供為仁由已斯道
覺民今年貧勝舊年幸尚有卓錐之地東
澗水流西澗儼相望埋玉之阡夀祝三宫
道參七佛
寳林塔重建疏
如来以不二心作浮屠相至人以無縫手
成窣堵緣睠兹寳林名冠東越平地湧起
實許玄度之勝因兹山飛来有徐會稽之
妙句(今有墨本留寺中徐浩詩兹山昔飛来)雖佛燈之相續
柰劫灰之屢更萬里有行七層儼在中殿
記靈山之會已為天下之先康衢歌擊壤
之謠共效封人之祝雖云具足要在合尖
願力精專等童子聚沙之戲神通溥博謝
育王使鬼之能舉筆生風成功不日
東嶽興造疏
三宫空洞之中上通寥廓四海幅員之廣
實有主維古稱岱宗仁並木帝伸為神屈
為鬼端假去来生者飬死者蔵必資旋轉
三十餘里之太嶽七十二司之真官爰謹
鳩工用嚴象設居士垂鶴髮而成勝果詎
止一年懷州號龍興而闡珍符永祈萬歲
丹青之費雖廣黑白之業可消煩孔方兄
之點頭須楮先生之落筆五榖熟而人民
育造化功深三階平而隂陽和生成道廣
西隠道院重脩疏
賀祕監千秋之觀門有水雲王大夫安化
之廬居多竹樹爰宅清淨以成勝殊然而
絳闕蘂宫乃梵靈之所幻桂棟蘭橑兹地
産之所為若風落山木葉盡脱如舟在水
波濤相凌故卦氣示還返之方而丹經著
補服之妙兹維人事必假衆修告于棟梁
視我墻屋華表驚其如故鬱羅儼以常新
伻来以圖還十二樓之森著神降之福祝
三千歲以遨嬉
脩桐栢觀疏
福地七十二所之最允屬金庭台山萬八
千丈之高實通丹闕維王子乘雲而税駕
至僊翁禮斗以建壇谷神闡靈山君集異
瀑水千尋而横練松花五葉以垂珠興公
之賦曲盡其瑰竒擇木之碑悉書其遠始
睠兹寳殿迺開元皇帝之經營攷彼漆書
肇司馬山人之展布歲月屢經扵代謝風
霜曷任其枝梧羽人停鶴以興嗟客子控
驂而問故巍峩道祖必資蠖濩以導迎縹
緲虚皇宜假靚淵而崇奉計匠詎涉旬之
可集商財非積萬以莫能瓊臺何昔日之
易成玉局蓋一時之神化匪資柱石曷濟
津梁鼴鼠飲河願早貸清溪之水精衛填
海當有憐白首之心烟霞改觀以翺翔草
木懷新而鼓舞祝崇萬夀道贊重玄
清容居士集卷第四十
