清容居士集卷第十五
開平第一集(甲寅)
延祐改元五月三日分院十五日
始達開平得詩數篇錄示兒曹
居庸關
太行領羣山萬馬高下拜平蠻轉城隍隐
隐南北界危坡互交牙寒溜瀉泙湃隂風
玄虬湧巨石忽崩壊周遭青松根下有古
木砦石皮散青銅云是舊戰鎧天險不足
憑歴劫有成敗驅車上林杪出日浴光怪
肅肅空巖秋天風迅行邁
雨中度南口
山寒絶禽鳥獨聞子規啼石壁飛雨驟衆
木摇凄凄瘦馬蹴亂石高下齧其蹄陟巘
沮洳深漸覺所歷低暝色起亭午土屋流
寒泥湏臾過雷聲倏忽生晴霓水清亦可
渡戒僕踰前溪
重午日宿南口小店
寒雨鳴石峽蕭蕭五月秋道逢采藥人不
識葵與榴氣清諧令節暑溽想南州凉颸
木末来動色思重裘猶持一巵酒慰彼湘
纍愁
桑乾嶺
漠漠清都近天梯爾許長青帘矗山影烏
帽拂雲光行客穿珠曲居人綴蜜房端窮
萬里目那惜九廻腸
渡懷來沙磧
沙清圓石瘦千里聞風聲驅此觳&KR1100;車索
索莎鷄鳴遠山列翠席近坡環碧城高下
各有險轍跡那由平驚兔導我前歷錄為
之驚天低雲摇蕩土曠塵縱横謬膺翰墨
選遠行有期程迴頭望南坂初月隨風生
草地
帶水殘沙似暗潮平坡軟草綠迢迢不須
廻首更南望下馬同兒摘地椒
龍門
瀚海雙龍鐡鱗甲捲壑拏雲蹲冀闕千泉
百道湊東南急雨翻空迸晴雪古言神禹
功最多導山鑿石疏九河幽都之地不復
顧迺使雙龍下地成盤渦隂風何颼颼磅
礴太古秋崩崖落車礮怪木森戈矛碎沙
晴日鋪金麸云是昔日當關挽劲之僕姑
寒泉組練結九曲亭午赫日光糢糊車聲
何轔轔昨宵急水迷無津垂堂之言猶在
耳游子商人行不已子規徹天呼我歸翠
華北幸那得辤龍門之石高不磨泚筆書
我龍門歌
彈琴峽(在居庸)
寒泉飛玉峽誰彈使成聲下有戰士骨嗚
咽水中鳴絲石本異調摩戞生虧成鑿跡
匪神禹佳兵構秦嬴駐馬為聽之逝者何
不平虛牝納新雨急促濁復清重華初省
方百神静相迎為作薰風弦散彼巖下情
雲州
天闊雲中郡剛風起泬寥氈房聯澗曲土
屋覆山椒橦布朝朝市通薪戶戶燒遥看
塵起處深羡霍嫖姚
次韻虞伯生題祝丹陽道士摹九
歌圖
玉眸精佇朝玉皇五采萬物迎初陽神鈞
空洞光茫茫瑶席合奏樂未央沉幾經綸
白為章膚寸帝青下填阬朝挟朱鳥招八
方旋輪風轉盪金剛君山之峰隃可望玉
女鼓瑟哀不傷世職玄籍元運昌靈夀給
扶顔色蒼賜齡金箧難度量仲氏之道誰
為長深根抱一真有常下憫濁世生復亡
浴精昧谷暾扶桑寥陽昭德森九芒亘刧
永寳天地光安流舒舒復湯湯儼思白璧
謝汝將歷險有戒毋垂堂乘貍從豹何陸
梁菰蒲粔籹弦管張積變不化游益荒屈
子調苦心忠良歌罷雲遏投靈湘簫巫鼓
胥紛莫詳嚴嚴祝册遺鉛黃握管用九神
歸藏出入森衛視錦嚢
伏日書懷二首
伏日急雨來端坐披重裘中天異寒暑兹
維帝王州碧草記初夏堅冰在餘溝野曠
無留禽積潦不復收飛雲屡晴隂蒼莾天
宇秋營營壁間蠅就暖旬日謀玄冥自成
歲高下各有求悵彼南飛鴈素心愧難酬
晨起萬竈烟墨雲何輪囷念昔種松者用
志良苦辛寒沙草澷澷萬騎来無津樹之
佀雲柵積雪迷秋春大車棟復楹小車槱
與薪空餘千歲脂成此官路塵我衣素修
絜暫汙不敢嗔俛焉拾餘煤作書記其囙
題李士弘學士畫明復齋風竹
虛聲出素壁泠泠天地秋矧此三伏涼居
然索重裘盪摩神光旋戞擊玄露浮浩蕩
白玉京頃刻瀟湘洲昂昂員嶠仙筆底寒
颼颼高齋襲道氣深根澹無求
慈雲堂(周南翁祖母)
萬竹凰岡下虛堂聳翠微隔林聽返哺前
嶺望孤飛山立斑斕服牛眠錦繡圍諸孫
有遺範致樂報春暉(樂堂奉母南翁近築致)
送濯伯玉之官雲南
蕩蕩哀牢國耕桑換不毛官船乘驛稳銅
鼓報衙高事簡歸王化民淳汰吏曺端知
清净理山水縱遊遨
次韻玉堂畫壁
至人悟窮逹歛迹寓壟畞良苗貴深扶撅
土戒蒿莠靄靄新陽浮高下接紫宙跨犢
東南行問事一俛首新雨瀉溝塍交流媚
川后輟耕非素心帝命資左右相彼前山
雲倏速復還岫卷舒樂槃澗署壁寫其舊
清秋暎空谷風雨百神守夙昔經濟姿志
不在杯酒要使風俗淳斯民樂仁夀(耕雲秋谷)
明月入水底摩盪空江雪昂昂垂綸翁在
雪不在月悟彼玄化理不寐坐明發我舟
非無槳我車詎無軏迂儒守繩樞世胄貫
華閥願以千尺竿裁為濟川筏(釣雪寒江)
再次韻
粤商有阿衡肥遁樂畎畆深畊力其勤嘉
榖寧有莠時來起丘園勲業冠宇宙持此
金石心黽勉佐元首維敬在一德維訓守
先后高風邈難追白雲在前岫堂堂匡濟
功匪以夙昔舊譬彼執御人先道謹為右
精忠百壬避正色九關守我昔夢見之再
拜酹巵酒容谷秋思深圖之奉千夀
維昔師尚父垂老鬚眉雪突兀江海姿韜
精忘歲月坐石投其竿秘籥時一彂載車
與之歸在德不在軏念昔經濟人事定始
功閥寒江眇風濤乘桴可知筏
上都客舍士弘為作風竹
門巷泥深笑獨清此君瀟灑未忘情無端
昨夜風花急却送秋聲作雨聲
金主畫孟浩然騎驢圖
生前明主已遭嗔身後君王為寫真家國
總緣詩句廢灞陵猶勝蔡州塵
木葉山前雪似銀軟裘難作自由身想應
晚歲朝陵後故寫騎驢處士真
北闕明言不上書蹇驢何自入西都開元
天子元無分留與他生作畫圖
李陵臺
矢盡弮空計未疎囊封朝奏佀憐渠漢家
天子春秋責從此降臣直筆書
雪衮寒沙風衮灰眼穿猶上望鄕臺隴西
可是無廻鴈不寄&KR0685;安一字來
上都楊節婦
吹徹玉參差孤鸞天外飛匣藏身後劒篋
寳嫁時衣夀樂厖眉聳心清鶴骨肥諸郎
新玉立孝謹報春暉
開平第二集(己未)
登候臺
蜿蜒西龍岡綠草摇晴波旁有雙玉井石
角增嵳峩明良佐神運目力窮坡陁層垣
睥睨雄寳構通羲娥昂昂鐡竿聳飛鳥光
盪摩土屋粘蜜房文氈圍錦窠𬗟思皇猷
遠默止松林戈匪以清暑游跋履勞鳴珂
隂森晚色晦寒沙聚羣駝悲笳月初上戴
斗瞻天河
次韻伯宗同行至上都
游塵捲飛蓬積水翻驚波羣山擁雙闕勇
勢凌岷峨藉草各小憩側身復登陀纖峰
修眉聳佇立愁湘娥仰視北斗光燁燁疑
肩摩田父指我言昔日搜鵰窠吾皇罷畢
弋射生久投戈二客何舒遲直可鳴朝珂
銀罌傳綠蟻翠釡登紫駞出處愧我異愛
君筆懸河
再次韻答李彦方應奉
良會難具陳歲月流頽波念昔邂逅初黑
髮雲冠峩羣公擅碑板雄文記頭陀于時
接英武奉身如素娥粲粲白玉署墨沼争
漸摩所思筆成塚不計印積窠君時皎冰
霜正色羞倒戈習隱吏金馬弔古師銅駞
瞬息已廿載愧彼桑乾河
伯宗再次韻復叙舊
玉署日倒影綺窗水迴波堂前雙琪樹暑
清綠雲峩君時坐其下涼漪起陂陁悲商
激湘纍急羽凌韓娥執簡諒且直惜日勤
編摩盛世昭休明卑枝鳥争窠掀髯紀其
端刻佞侔鉛戈占風念靈烏聽水悲老駝
俯仰各努力觧佩投于河
伯宗遊華嚴寺次韻二首
&KR0685;蕪寒磧際突兀梵宫尊白石開金地青
蓮擁紺園城低干嶂擁塔静一鈴喧夙昔
莊嚴果無言急掩軒
欲問生公法年深不上堂斷雲成密樹深
柳當疎篁十地三乘要諸天百和香玄機
我素觧何日勘禪房
上亰雜詠
雲護中街日風開北戶天千溝凝白雪萬
竈起青煙午溽曾持扇朝寒却衣綿松林
空有界剪伐不知年
土屋層層綠沙坡簇簇黃馬鳴知雹急鴈
過識天涼墨菊清秋色金蓮細雨香内園
通閬苑千樹壓羣芳
天闕虛無裏城低納遠山白榆迷鴈塞青
草𥙷龍灣市簇家家近官清日日間重游
深問俗漸恨鬢毛斑
舊歲寒冬惡霏霏土雨迷門荒懸馬革草
淨絶牛蹄列帳烟光慘空營月色低縣官
捐粟帛歲晚得扶携
上國饒為客天涼眼倍青白魚沙際網黃
鼠草間翎芍藥圍紅斗麻姑綴玉釘漸知
塵骨換振佩接青冥
天錫清涼國晴霞綻雪峰月低疑墮兔雲
近得攀龍寳鑑頒冰撤筠籠賜果封白頭
貂帽客為我話深冬
駞鼓村村應傳更趣進程草肥涼露白樹
薄曉風清帳殿横金屋氈房簇錦城屬車
流水度細點侍臣名
伏日瓊林宴名王總内朝帽尖花壓翠衣
角錦團貂炙&KR0827;牛酥芼醅深馬乳澆柘枝
旋舞急宛轉稱纖腰
市狹難馳馬泥深易没車凍蠅争日聚新
燕掠風斜晚汲喧沙井晨炊斷木槎閭閻
通茗酪俗簡未全奢
長夏崇真館疎簾洒静便支頥推萬古止
息契重玄月窟窗如雪天瓢酒似泉主人
憐老客下榻不曾懸
再次韻
帝京環陸海平野接冰天龍吐青林火狼
沉紫塞烟風花秋黯淡雲葉雨連綿昔日
君臣意深符卜洛年
寳閣凌空涌金壺暎日黃梵音通朔漠法
曲廣伊涼御榻惟經帙宫爐獨篆香吾皇
清淨德銀管願垂芳
高下雲中樹疎明雪外山坡凹茅結屋嶺
轉水回灣禁路分馳道沙場當内閑通明
風露冷時許侍清班
晨起儀臺立烟青望眼迷草低鷹側目車
逼馬迴蹄風勁弓弦直泥融柱礎低蚊蠅
深歛跡麈尾不須携
紫極中天正森森接帝青鴈歸傳帛信雉
落舞紅翎寳所金千頃朱門帶萬釘瀛洲
清淺處高坐納空冥
昔年曾扈蹕宿直對鰲峰錦掣蘭苕翠波
翻墨沼龍起居青簡注除拜紫泥封共說
先皇日千官總住冬
土驛高低置蒼茫七日程馬通分熠燿牛
酪注深清殘雲明珠闕繁星列火城前山
黃白處草藥不知名
千堞蜂腰凸羣山馬首朝沙場調俊鶻草
窟射豐貂閙舞花頻簇狂歌酒恣澆今年
春事减土舍雪齊腰
箭落驚遊騎鈴傳督運車土風殊楚越驛
道倣褒斜細雨三更枕清秋八月槎夜聽
繁管急漸習五陵奢
長齋孤館静捧腹睡便便酒断眸凝碧塵
深鬢返玄凍蜂粘暖草乳燕啄冰泉過翼
時頻數鄉心日夜懸
李陵臺次韻李彦方應奉
前坡聳頽基云是望鄕臺往事已歷歷亂
石何嵬嵬想此二子别袂結不能開河梁
白日速朔風衮沙堆漢法重失律輕生表
奇才一跌不能返欷歔壮心摧形影胡越
分骨肉參商乖萬事已瓦解誰能寫余哀
昂昂司馬生義色與壯懷子卿固偉節屬
國何低徊褒功實謭淺議刑良刻哉坐令
衛律輩歲望邊城來
次韻李齊卿呈閑閑嗣師
清都逼紫微瑶光流玉壇隂厓太古雪伏
日生午寒澄懷集遐思黑髮竹皮冠玄關
轉輕雷銀潢激層瀾取彼白石詞寄㠯朱
絲彈一彈去日短再彈行路難兩曜疾飛
隼歸雲生樹端遠游感夙昔努力慎風餐
西亰李齊卿讀所贈吳公詩愛之
遂次其韻
温温紫玉姿陽休升觚壇維時夜氣肅璇
璣動芒寒辟公閱多士謂宜錫玄冠環水
會文海㑭爾揚清瀾東南有高樓繁吹和
急彈我獨念子意希聲世知難遺情寄寥
廓冥鴈渺雲端去住靡所止精思勿忘餐
伏日
伏日隂隂九月天雲邊桂露十分鮮侍臣
已入清涼境不到凌虛未是僊
偷桃㬅倩語言尖伏日歸來割肉廉那似
蓬萊風露冷重裘端坐絶趍炎
松林行
隂隂松林八百里昔日相傳為界址玄雲
捲甲天馬來雪兔霜狐先委靡山前犬牙
十六州石郎屈膝輕相投淺沙圓石古轍
迹草青草枯無盡愁拂天鎮南北萬
井燃松煙佀墨大車龍角全小車輪
囷束矛戟松花落子復抽不如昔日當
道稠採薪之人不辤出郭十里争相酬
君不聞雪山之西銅柱南混同鴨綠成東
漸金山橐駞争貢寳翦取平林作馳道
採摩姑
官山摩姑天下無迸石菌蠢攅寳珠阿香
執御雲中驅天瓢急注争葩&KR2037;玉亰高門
散金鋪剩欲點綴完無膚萬釘寳帶山澤
癯圓如佛螺綴頭顱累如秬黍連二稃羶
根未許相糢糊㪺泉石鼎鳴笙竽急投小
烹養甘腴上池三咽生醍醐五芝高著神
農書吾欲比之議匪迂天花代北嚴貢輸
永言定論兄弟俱
尚尊賜張上卿薛玄卿賦詩次韻
龜眸鶴骨煉純陽言合靈蓍行有常黼坐
近瞻堯日月屬車遠度漢封疆英雲玉佩
開僊府湛露瓊巵出尚方可怪相如多病
渴願分金掌接恩光
再次韻
居庸曉次日初陽肅肅龍旂出奉常獸殿
頻趍恩有秩鵲爐深祝夀無疆冰壺酒滑
通真一雲閣香清接上方静夜屢陪談麈
樂燈摇寒燼目摇光
復成二篇
羞逐羣芳度豔陽丰神弘景筆元常氣雄
轉旆攻秦壁色正登壇復魯疆易玩天皇
遊太古書看王會補殊方&KR0685;生物論深涇
渭寳鑑懸空背透光
孤鳳清聲出嶧陽冲天采羽越尋常清心
侍帝真醫國束髮從師屢出疆明月乘鸞
通碧落空江瘞鶴憶朱方詩囊取次傾珠
琲一一清圓敵夜光
西京任庭瑞樂善齋
大鈞妙無心變化各有職元陽執樞紐羣
動遂生息達人洞顯幽語默絶窺測尸居
碧窗曉觀萬養真寂春葩陽林秀衆采紛
薿薿上有黃鸝鳴下有游鹿跡嗒然遺世
情至道在几席芝眉紫綸巾舉酒起玉色
桐孫護清風竹毋引白石素心絶榮侈天
爵夐有得敦厖古遺民過里車已式願言
表其閭庶以昭帝則
白雲閑齋
武當靈峰通廓寥下有白雲護山腰朝入
寢扉結翠被暮宿丹井騰金瓢神君握機
不盈寸頃刻倒影旌幢飄道人夙昔慣所
見更上岧嶤抉斗杓
送金華王生
不到金華洞于今二紀餘偶逢騎鶴客為
覓牧羊書芸芨秋消蠧萱堂暮饌魚江湖
易衰感暫且問樵漁
建昌李生城南别墅
雲樹黑微茫依稀見竹房山空遼鶴化市
近海鷗藏逸興王官谷幽禪華子岡展圖
塵眼眯剩欲濯滄浪
開平第三集(辛酉)
至治元年二月庚戌至亰城壬子入禮闈
考進士三月甲戌朔入集賢院供職四月
甲子扈
蹕開平與東平王繼學待制陳景仁都事
同行不任鞍馬八日始達留開平一百有
五日繼學同邸八月甲寅還大都得詩凡
六十二首道塗良勞心思彫落姑錄以記
出處耳是歲八月袁桷序
次韻繼學途中竹枝詞
居庸夾山僧屋多鑿石化作金彌陀但有
行車度流水不見舉拂談懸河
紅袍旋風漾金泥車前把酒長跪齊忽聽
琶琶相思曲迎郎北來背面啼
氈房錦幄花簇勻酥凝疊餅生玉塵晚傳
宫壺檀板急酒轉一巡先吐茵
土屋苫草成廜㢝前床翁媪後小姑我郎
南來得小婦蘆笛聲聲吹鷓鴣
雲州山如五朵雲老松積鐡霾青春遂令
古雪不肯化萬杵千爐煎貢銀
山後天寒不識花家家高曬芍藥芽南客
初來未諳俗下馬入門猶索茶
寒風捲蓬沙轉黃駐馬問路路轉長紅衣
簇簇入新市指點壚頭稱上方
朔雲蕩蕩愁燭龍土房擁被睡高㫪披衣
上馬過前驛清霜急雪時相逢
瀛洲往歲侍宸居一度還家一度疎近行
開平十二驛眼望南鴈傳鄕書
閶闔雲低接紫宫水精涼殿起薰風侍臣
一曲無懷操能使八方歌會同
四月二十六日曉霜
遠坡殘月露零零曉壓椒花玉作屏他年
若問南州說疑是鄒生逞怪靈
戲題樺皮
褐裳新脱玉層層紅葉朱蕉謝不能擬製
小冠韜短髮意行雲水一枝藤
望雲州
望雲州裏松花白金閣山前木葉丹駐馬
摇鞭游不到還家寫作畫圖看
次韻薛玄卿南還題驛二首
思君葉落見參旗碧眼微醺倍陸離北上
開平復南去却如返棹剡溪時
碧窗雲冷思萋萋曉搨黃庭眼未迷宜向
山隂道中住聽風聽雨聽猿啼
次韻答陳明復
漢殿高懸五丈旗羽人朝奏佩江離綠章
已徹蒲團坐正是金門月上時
碧雲深處草萋萋誰道桃源路已迷昨夜
紫霄峰頂坐天鷄子夜獨先啼
再次韻
行殿風高十二旗碧雲深處紫流離相如
獻賦誰能繼有客瀛洲獨立時
烟籠沙磧凍雲萋錦簇椒花五色迷不是
朝天騎馬倦寒雞自怯曉鐘啼
次韻李伯宗學士途中述懷
山巍磧瘦馬逶遲盡日雲隂變四時曉度
桑乾雪新作倚松參坐闘題詩
李陵臺下日遲遲惆悵河梁執别時漢武
不知歌四牡千年競作五言詩
縈紆馳道屬車遟白髮微臣際盛時侍獵
能追上林賦登臺願繼柏梁詩
紫禁天低夏日遟深紅芍藥勝春時共仰
雲孫李學士樂府新填更進詩
内宴初筵舞尉遟榴花未吐艾花時宫詞
久矣無王建把筆争傳應制詩
鰲峰土冷菊花遟滴滴金明八月時留取
東平老學士烹羊分韻酒催詩
端午謝吳閑閑惠酒
客裏端陽景物殊侍晨分釀出偏壺松間
尚積千年雪澗底難尋九節蒲霏玉論陳
醫國艾研朱手寫辟兵符侍臣陡覺蓬萊
近簇簇宫花徧蘂珠
榆林
白榆天上生北塞傳真種漢皇究邊略盛
秋此為重
神武開帝亰赤縣官曺擁井邑生聚繁
折戟出畊壟考昔所種榆禾黍日菶菶繁
絃雜伎部一一承天寵盛衰諒有時前山
碧雲涌
龍虎臺
羣山朝宸居層臺納靈秀百泉暗東西千
嶂眀左右(多伏流沙磧水)
先皇雄略深省方歲廵狩翠華懸中天問
俗首耕耨沉沉貔貅壘濯濯鷹犬藪前行
節駝鼓執御各在手侍臣仰天威長跪四
方奏往聞父老言羅拜上萬夀山桃與黍
酒唘齒時一嗅乘雲去無蹤過者必稽首
登坡望儲胥紫氣徹牛斗
居庸關
扈蹕朝上京嚴&KR1019;戒修途首夏天宇肅寒
雲慘不舒足弱跨鞍窘喋喋詢前途縈紆
入南口松籟吹笙竽在昔恃險隘當關守
千夫一朝天馬來巖崿成康衢大統叶天
運神武開皇謨信矣經唘功聿超神禹圖
桑乾嶺
兹山西北來旋轉十二雷昔人望鄕處生
别何崔嵬我來坐絶頂雲漢森昭回出日
騰金鉦積露流銀臺長空不受暑雪華散
皚皚氈車引繩過屈曲腸九迴微蹤愧三
至南望心低徊長風馬耳迅何當賦歸來
李老谷
層巒積眀秀深崦罘罳圍千松受新雨一
一流珠璣少憩倚厓文清湍激林霏睡醒
日亭午隔溪啼秭歸昔有山水癖黽勉登
王畿欣此澗谷幽亭亭白雲飛素心儻自
喻出處諒無違
龍門
蒼厓出雙闕羣山頫首尊隂風起晴雷摩
盪晝日昏銕峽擁偪仄百川為之奔疑下
有龍湫逞怪蹲天門渰兮出膚寸頃刻黃
流渾側徑出石壁巨浸存遺痕緬昔設天
險事久難窮論征衣襲輕雨神君儼雲根
獨石
亂石各參布兹山以獨稱磅礴太素初星
隕遺其形磊落絶衆附昂昂耿晶熒此土
積隂沍草木無光精疑有華表人宴坐陳
廢興前車何繩繩去馬何騰騰問之了不
應油然白雲升
晚發
蓐食慎王事曉星當前戶跨馬官道行細
草泣寒露亂石鳴琮琤啼鳥守荒樹行行
未十里問堠坐當路年衰脛力拘望遠彌
窘步天風捲飛蓬白日互吞吐深知非世
才歸畊誓先墓
合門嶺
寒沙高岡聚積溜開土門地媪神功奇兹
焉奉帝尊先皇歲巡幸屬車爛華軒令嚴
植前茅高下相攀援魚貫别後殿蟻行定
前屯飛九落千尺瞥裂驚危轅履險深自
持人情戒居安寒雲蔽出日去去踰前村
赤城
兹山浴曉日墻壁流丹砂昔聞天台峰云
受珠宫霞地氣有南北變化無殊差埴墳
登禹書頳壤勞民嗟感彼山上松黑銕留
槎牙形色有正性染入徒增夸至今温泉
下金鼎烹靈芽
灤河
近山馬昂&KR1058;遠山鳳騰羽百谷奔亂流屈
曲長蛇赴維時雨新過急溜槽床注居人
匯為井千屨集沙步寒光澄玉膏甘冽過
牛乳兹泉成白溝巨浸合沮洳蓮芡充餱
糧魚蝦足租賦塞翁話疇昔陋彼成險固
往事不復論沄沄日東去
次韻虞伯生墨竹畫壁
墨雲參差平地湧碧窗淅瀝寒風生截為
崆峒白玉管蟄龍夜嘯幽鳳鳴六月雪花
飄上京峥嶸直與星斗平出門忽作江海
興推枕先聞金石聲
楊花曲
上都楊柳瘦且堅葉葉不展圓如錢年年
飛花作端午遠客乍見心茫然上都飄雪
不知數此花與雪相旋舞黃鸝聲絶孤鴈
鳴萬騎千車互來去手攀短條心欲絶宛
轉成毬恨初結寒風飛蓬捲車輪點點相
亞随明滅南隣蕩子衣夜單曉望出日如
黃綿&KR0605;勤掇拾不敢棄願刮龜毛同作氈
伯宗學士悉知鄙作唐律叙謝
峩冠疎髮老詞臣筆底花飛點點春千里
關山勞夢寐百年泉石換精神蕪城賦罷
生新恨䕫府詩成嘆絶塵更有御園紅芍
藥生香一曲柘枝新
四月廿一日與繼學同出健德門
而伯庸以是日入都城作詩寄之
二子出北門一客南門來燕鴻兩相避矯
首氣崔嵬客有百和香我有蒲萄杯把杯
客不見我心為之灰願留百和香以待二
子回
乞酒潘景梁學士
長夏蕭齋學晝眠鼇峰深處酒如泉山瓢
從此通來往準擬宫袍不上船
次韻繼學
急雹散晴雪仲夏天氣清閉戶北窗坐稍
稍新月生客至設棋局言忘遺世情盡日
無王事自雲與簷平
重午聮句
夏峰表奇雪天京候端陽寒襲宫羅輕瑞
登水鏡光烏輪麗北陸龍舟競南湘蠅虎
逞王國蜥蜴嚴帝房事訛汙習陋風烈壚
壤剛擁貂繫綵絲飛鞭賭瓊漿帶重公莫
舞簪飄艾如張鴈分列瑶席魚貫登紫廊
白乳謝角黍青蒲截鵝肪重離天門正習
坎地軸方靈符瑩丹砂羽箭穿白楊戀闕
葵日傾懷家麥秋涼羹梟傳太官懸虎步
天罡鵙噤百壬歛螽動九子昌嶻嶭翠屏
偃浩溔白海長扇藏婕妤泣標聳飛廉忙
紅苞當階藥碧縷雕盤香宫花金抺額廐
仗玉鏤錫鈴催寳貼進拍奏霓裳揚舉鼎
凝脂膏載車實餦餭蒲萄㶑灧瀉琵琶宛
轉傷蟾蜍■未乖驌驦裘難藏伏日奩果
貢薰風鑑冰洋瀛洲畏獨往玉署思同翔
&KR1019;馬曲
綵絲絡頭百寳&KR1019;猩血入纓火齊光鍚鈴
交驅八風轉東西夹翼雙龍岡伏日翠裘
不知重珠帽齊肩顫金鳳絳闕䓗曨旭日
初逐電迴飈斗光動寳刀羽箭鳴玲瓏鴈
趐却立朝重瞳沉沉椶殿雲五色法曲初
奏歌薰風酮官庭前列千斛萬甕蒲萄凝
紫玉駞峯熊掌翠釜珍碧實冰盤行陸續
須臾玉巵黃帕覆寳訓傳宣争頫首黑河
夜渡&KR0605;苦多畫戟雕閎捴勲舊龍媒嘶風
日將暮宛轉琵琶前起舞鳴鞭静蹕宫門
閉長跪齊聲呼萬歲
嘉禾圖
土膏滲陽春連畛垂黃雲仁聲九垓被地
瑞昭人文穰穰大同郡嘉穗表奇芬擢莖
秀雙岐駢首誓不分稃聯珠琲光苞簇綬
受紋老農善視之神化非耕耘維皇調玉
燭歲功合氤氲帝力畎畝深擊壤歌放勛
圖成上金匱寳軸森香芸侍臣丹筆工秉
心述前聞願旅天子命補亡追典墳
蘇武牧羊抱雛圖
寒氈齧盡節旄稀野曠風低短草肥忽見
嬋娟新月上却疑身似夢中歸
李仲賓墨竹圖
筆底玄雲冰雪姿瀛洲玉佩暎參差如何
昔日閻中令晚歲羞稱老畫師
開元恩長老以詩送北禪講師游
上亰末章見及見余于灤陽次韻
乘槎親見玉繩流底用蒲萄與海榴紫塞
接天星戴斗白雲垂地水浮漚蠅頭可但
窮三藏麈尾懸知又九州問訊開元老禪
伯詩瓢今向太湖浮
王澹游墨竹
隂隂密葉鐡鈎鎻淡淡疎柯水玉簪客向
流離渾老盡臨風題筆望江南
次韻繼學竹枝宛轉詞
長年久客學吳儂應對嫦娥認妾容聞道
秋來三十日雪花飄處似深冬
聞郎腰瘦寄當歸望盡天邊破鏡飛昨夜
燈花圓似粟倚門不肯送郎衣
宫羅疊雪撚金龍郎去香奩手自封還家
貂裘綿百結教妾今年兩度縫
年年河鼓度天津郎在灤陽見得真今夕
定知郎到日桂華浮魄滿香輪(日抵京約八月十五)
陳景仁都事以詩惠酒次韻
閉門擁膝絶知聞壊壁行蝸古篆文誰遣
白衣傳剥啄新詩如雪酒如雲
短髮藤冠似晉賢瀛洲獨坐思如泉眀知
白眼輕餘子客至題詩視屋椽
贈翰林何生
殘月疎星送曉鐘伊吾聲徹炯雙瞳盛年
事業須黃卷盡日交游謝碧筩案上蟾蜍
承夜露門前叱撥立秋風君家居士多隂
德佇看雞翹列殿中
嗣天師墨戲四絶
横塘野色深聳身對秋水守獨匪自夸感
彼蜻蛉子(枯蓮孤鴛)
守雌氣之母見一道之宗配合貴有得丹
灮結芙蓉(枯蓮鴛鴦)
二禽詎無知秋聲起天外蘆枝為我旌蓮
葉為我盖(蘆荷水禽)
萬籟日惻惻水花澹無蹤孤鴻招不來泛
泛以自容(蘆荷孤鳬)
果老圖
御氣如嬰兒變化能成形再過趙州橋滅
跡絶怪靈
清容居士集卷第十五
