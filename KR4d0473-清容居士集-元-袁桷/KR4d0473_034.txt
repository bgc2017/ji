清容居士集卷第三十四
傳
徐師顔傳
徐君諱師顔字子愚遠祖天聖間繇太末
徙新定故所居里以氏得名曰徐閈君始
生時蓮出並蔕父母器之稍長讀經史心
徹意領年十七授室君白大人當令兒從
師外方迺游三衢習進士業入宋太學程
試甲乙表流輩性倜儻急難歲饑日具釡
鬵滿庭廡值父喪慨曰世俗飯僧為冥福
吾當活餓者以報親是歲就食者幾萬人
太守楊潮南書以勵旁邑至元十四年
詔用兵入南俘虜日繫馬尾疲弱棄道上
春大疫饑民旁午君出粟募民舁骼坎瘞
可醫食者親撫視以活遇一女子扶曳蒼
然氣微属問之曰吾三衢儒家女命載以
歸稍長俾為士人妻客方達可舘于君死
已飭斂具其子辤不能行即指某地葬焉
復嫁其孤女事繼母至孝一日妻治紉澣
出微語君聞之自責不居内者幾月母言
亡是叱妻具簪服拜堂下始復初外氏族
黨嘗質田歲久君束劵母前願奉田以償
其承順率類此始為信州教授首言于郡
復儒役七百人署所居曰道悦以奉母會
母思歸即解去湖南缺提舉官集賢章舉
之辤曰母在不宜遠游受湖州迺歸秩滿
視資當入縣佐君言昔為太學諸生中繩
墨始得郡博士博士古官何縣佐為復授
太平路教授所至必先新學宫嚴餼廩安
定胡先生墓浮屠氏將夷圯之君力復而
致祀焉在太平時治丁蘭王祥諸祠墓扵
仁孝殆天性待諸生穆如也晚得末疾卒
時年七十有四曾祖某祖某子男九人觀
先卒頤為族弟仲龍後艮革為長興州教
授節處州路教授益晉萃復未仕女二方
丙子時游騎入人居大索二女争死之孫
男二十人女三曾孫男女三人所著有上
饒集吴興集姑熟集北游錄凡十卷大理
卿陵陽牟公序其詩曰事親若徐積詩亦
佀之其子革留京師將歸泣言于袁桷
曰先人力詩書宦不充其德遺行又泯遏
弗表見革等何以自樹將乞銘于翰林學
士廣平程公以表墓子為之傳蔵于家其
可乎迺弗敢辤
贊曰周官以鄉三物教萬民任恤之道戰
國而降挟持以干冀幾扵靡矣若徐君者
不翕翕以近名禮以為防恬然孝謹彌老
益安子孫滿門殁猶有稱旨哉
蕭御史家傳
公諱泰登字則平姓蕭氏遠祖繇唐末遷
長沙占籍廬陵太和縣代有吉士曾祖諱
逢辰官至中大夫當開慶間以安撫使副
守鄉郡兵至卒急羣議撤近郊民居為清
野大夫持議不下城守兵去里人德之晚
歲築宅一區立田八百畆聚其族以教厚
德衍裕生德安府觀察支使諱安中稱其
先猷蚤歲以亡德安生中順大夫瓊州安
撫副使諱元永玉雪矜謹倜儻自榮是生
則平方幼時頭角嶄異九歲入鄉校治論
語義屬筆精警稍長忽自悟儒以道得名
事物險易當品節中理齷齪翦翦無益也
弱冠試吏調永豐丞永豐多盗區跡巢穴
僇之丞以治稱入京師授湖南儒學副
提舉振直士氣使治靡密者不敢撓部使
者徐琰竒之言可為御史府屬會徐為中
丞亟力言遂僉廣東道提刑按察司事廣
東介絶嶺海幽篁深水蠻獠縱恣郡吏私
表裏聲言獠不可治白日剽刦子女財物
公贈遺良吏清謹者皆避讓郡縣多版授
官姦宄馴積莫問使者循行擇善地坐歲
月即去至則躬歴所部劾治與獠相根蔕
及積貪濫者八十七人皆罷之减始興貢
銀之半䟽其可宜行于臺者凡二十便事
廣東民繇是知朝廷有犯贓律焉初至
廣時讙言獠寇入境亦欲以是嘗試一坐
大驚徐曰督盗守令職署舍在是卒有警
我輩何自即上馬出境軍將争率兵以進
獠迺退是歲至元二十八年
天子下議羣臣言按察官糜爛不任職更
名曰肅政廉訪司遂以舊職解後新使者
及御史咸言蕭按察治事纔二百日所論
按皆引直當法不宜以舊官同罷牘甫上
御史大夫書牘曰湏選用元貞改元
成宗即位罷兵安南釋陪臣陶子竒歸命
李衎為禮部侍郎奉詔往使之遂拜兵
部郎中介其事眀年二月入安南世子遣
偽署官曰太尉迎詔空首不至地因問
何得爾偽太尉曰國世子未至不敢先以
黃盖二皂衣數十人清路入舘世子髠首
跣足率從吏百餘人至舘門前問
聖天子起居却立曰主上新即大位二
使者辱入弊境道里勞遠秋毫無所取誠
切感抃敢昧死願聞眀詔大意侍郎目
郎中郎中前曰昔廼先王先諸蠻欵附
朝廷錄舊功將錫宥于汝小邦汝曷敢不
祗畏畏克敬廼不墜厥命或少縱自恣天
憲速罰弗敢逭宜肅恭盡事世子錯愕唯
唯越三日備仗奉綵輿率朝服數十人導
詔從褥道中行入其宫世子後從二使者
授詔世子拜伏讀詔興稽顙曰小臣
不自意獲寬大如是復命再拜遂定慰賀
皇帝皇太后皇后表牋貢物儀注成
禮迺還道繇思眀時思眀帥言石西州禄
州皆本朝地為安南所侵幾二百里彼
詭言山溪蠻阮盝出沒不相統虛文歲往
来無益至永平寨寨故宋戍兵遮道言實
安南部領侵撓不得耕耨回首語陶子竒
山溪蠻誠所属奚號令不可止今已目覩
當語而世子子竒不能對至是復命歸地
蠻吏上下顧吝遂言吾非以侵疆来石西
地不足輕重設奉辭致討汝何以自洗各
屏息一口盡歸侵地故右丞相太傅公時
治湖廣省聞復地亟喜之為設宴以勞凡
安南所贈遺悉返之眀年遷連州又眀年
改為江西儒學提舉儒者用廢已久新舊
持短長科舉律令交排鄙不中節至則擇
知名士禮致之導誘後生斟酌可能行者
為繩凖省檄慮囚有巡官及富民殺人誘
傭奴以財俾自誣伏獄屢閱無異詞徐跡
處所及所持刃亡有獨引囚曰若是汝當
死咸欵實得出會詔使按問諸道守令
治狀使回丞相問官吏孰廉使以儒學官
蕭泰登對四年僉嶺南廣西道廉訪司事
海南都元帥薛闍干聲燄震海上多所為
姦利不法立具章劾有詔雜治抵罪覈
殺無罪七人焚掠村堡二十四奪私没奴
婢六百七十五雜畜三千六百五十五過
柳州出妖民誣詿者百三十七凡黜吏二
百一十罷攝吏四十一六年進奉直大夫
江南行臺監察御史分守江浙行省會歲
大饑吴流民扶曳滿道已定議出官粟守
法吏言非朝旨不得擅語曰民命在旦
夕後有詰責已捐貲以償何害為行省吏
牘積糅叢雜首尾銜絡摇手莫敢問時已
得疾呼掾史詰難視罪輕重悉坐之又别
為副書筆其事使後母有出入羣吏大驚
是歲八月疾漸革趣治棺歛手書屬其子
語侍疾者勿宜受贈賻遂登舟不復言卒
時年三十有八歸葬于其鄉螺岡門外配
楊氏繼彭氏子男三文孫憲孫昇孫女三
大夫天性眀爽閱具獄率不為吏蔽探情
傅意多所出活非曲假恩貸以自異重然
諾容采精絢達官大人皆傾耳與論事或
言太剛必折徐正色曰今世士無有剛果
折何憂也長子文孫静專自脩留京師
授翰林學士程公銘俾為家傳念與公同
年生相後纔一月薾薄不自振然職在太
史筆削傳信惟謹迺弗辤
贊曰大江以南號多公卿比數十年闊焉
無聞者何邪官御史府靳靳五六人或以
激毁或以愞譏獨蕭公精謹自持正静益
眀物莫能逃守儒知通据法不阿使參錯
天下三年可成也年不衍用名益以昌何
恨焉
史母程氏傳
嗚呼余嘗得三卯錄讀之蜀禍之慘誠忍
言也夫朱禩孫之死而復生也蜀民就死
率五十人為一聚以刀悉刺之迺積其屍
至暮疑不死復刺之禩孫屍積于下暮刺
者偶不及屍血淋漓入禩孫口夜半始蘇
匍匐入林薄匿它所後出蜀為樞密使嘗
袒視人未嘗不泣下賀靖權成都錄城中
骸骨一百四十萬城外者不計嗚呼推是
考蓋可悲也蜀眉州史氏由唐吏部侍郎
儼從僖宗幸蜀因家焉其先墓在青神將
二十世宋世號名族其出蜀也今唯居湖
州一房讀其遺事益悲之史母程夫人蘇
文忠公之母之族也夫人將携其家下峡
江以槖金腰纏之兵暴至伏林莾與鄰嫗
謀曰輸金果可生吾兒無資不復能出蜀
史宗誠無噍類矣縱得生旦夕兵復至亦
决死均死死以全史兒誠不恨嫗見身死
為吾出腰中金告兒使速走湏臾兵果執
母謝以實亡金遂遇害翼日嫗語于鄰告
史氏兒兒年甫十三從草野得尸如其言
窆以歸且亟圖其象識曰史光母年五十
有四嘉熙二年十月二十有七日申時死
兵難兒遂東南来占籍湖州刻意自奮以
右科為浙東兵馬鈐轄鈐轄生子圭文嘉
定儒學教授嘉定生子台孫某台孫儒術
通吏文復有子幾人而史氏繇嘉熙至于
今且四傳矣噫蜀繇秦帝入中夏至于宋
凡一千五百餘年文物大盛絶不知有兵
革一旦掃削殆盡迄今百餘年遺墟敗棘
郡縣降廢幾半可哀也已可哀也已
贊曰婦人内德不出門房中歌廢戰國而
下俱不幸以著非得已也諱莫甚扵死從
容反復烈士猶難之况士女乎歐陽公傳
斷臂婦人以愧馮道夫人以死傳宗承平
世澤扵是乎見作史者烏得廢諸延祐七
年十月壬子前史官會稽袁桷撰
孫孝子傳
表厥宅里首扵唐虞若是則失其本心者
見扵上古歟司馬遷傳貨殖滑稽或者譏
其有激五典爲治之本捨正而求異於世
道何補焉晉唐作史始立孝友勸勵後世
靡然嚮風深有取焉孫孝子楫字濟川世
爲保定雄州新城人幼倜儻讀書通大義
其喪父也遵禮而不瀆後調宣德尹慨然
曰吾惟母存何仕爲不踰月謝去事母以
上夀終而歸于田野者凡十七年兄蚤喪
奉嫂彌謹卒為兄子授室姊贅李氏于家
三十年將異居營近市高燥以奉姊姊大
慰喜錄其孤有成性重然諾不自表襮有
故人喪至日將葬適以故不及送抵暮促
騎以往夜已分一家大驚其待友也有挂
劔之義焉其居鄉隐約自持鄉多宦家絶
不通問鄉人咸曰此孫孝子居也卒上其
行于朝表其門閭始為燕南府史錄事
襄陽繼授宣德繇宣德名始著調興和路
經歴改河東憲府属又調濟南卒拜監察
御史今為浙東道廉訪僉事其行事不阿
多可紀余獨著其孝行扵父母兄姊朋友
兼盡故特書太原郭幹卿嘗曰孫濟川少
歲能以其妻奩物償父兄逋一難能兄無
子買妾以奉二難能郭靳許可今考其行
信然前史官袁桷曰曩在史院時嘗纂次
世祖以来功臣列傳考實錄所著旌表令
尤諄切至作隠逸孝行訖未有章灼篤實
可以詔後世若孫孝子允其人哉
韓威敏公家傳
公諱政字君用姓韓氏高祖諱天麟知金
臨潢府有惠政民祠奉之卒葬城南因家
焉曾祖諱垂高州節度妣李氏祖文卿知
耀州妣孫氏貞祐避兵南遷臨淄今為益
都人父松之膂力善戰四駙馬募兵南征
與之俱至下邳主將竒其勇俾率益都兵
戍山陽戊子歲攻宋揚州殁于陣公時年
五歲妣劉氏挈以家山陽眀年益都為
皇元所破淮南城守争遁去劉氏走奔莒
居熢火山劉母家沂州其舅業醫命習之
盡得其術復遇一醫繇是益精稍長猶隠
醫以自活山東連歲大擾入于汴復歸臨
朐又復還青社時甫弱冠見叔父順始得
拜淄州諸塋迺復從軍取海州掠東海破
漣水皆在功簿塔察大王鎮遼東召公以
從至于龍庭與議事不合卒以其嘗所計
畫者告于
世祖皇帝遂悉以邊陲大事委之至元十
三年討西羌相威國王領兵即授嘉議大
夫漢軍元帥監軍事佩金虎符軍中大驚
曰監軍非國姓不得領
裕宗在東宫心亦疑會入辤命以鎮庫弓
挽之彀而復引者三始曰
大帝善任使若是賜金錦衣一以行西入
大磧斬馘凱聞還軍至臨潢得拜祖墓其
碑記猶在十五年立五衛首授前衛親軍
副都元帥指揮使復兼領左右衛屯田軍
馬紀律整遏卒莫敢譁奏以屯田各歸
于衛而治其無良者則諸衛各有統属
上從之秋繕修大眀殿以治具稱十九年
加正議大夫充樞密院判官二十年進治
書侍御史二十三年改淮東道按察使善
决事有拾遺者告于其所失輙誣以金公
遣拾遺者而叱去之商人暴死于旅邸疑
邸人殺之驗其嗜炙有毒邸人得釋其餘
行事往往與傳記相合常出能吏上薦士
十三人率致位通顯在御史府定議盧右
丞牟利罪卒流徙之二十六年卒于官年
六十有六葬于某鄉贈嘉議大夫部尚
書上輕車都尉南陽郡侯謚威敏娶孫氏
表氏石氏殷氏男八拱承務郎廣州路增
城縣尹次振摶奉政大夫慶元路昌國知
州拯御藥院副使次撝皆蚤卒次揆扶持
女十人孫男若干人摶之治昌國也興儒
學建三皇祠嘗紀其美績且命作家傳讀
其隧碑&KR0670;慶趾媺有自来矣
贊曰貞祐兵興中原士人無噍類獨臨潢
以遺愛祠葬兹土三世牧守至扵曾孫死
事有光威敏是承北省臨潢南保臨淄難
矣哉政合古先不茹不吐子孫繩繩宜哉
有元開府儀同三司上卿輔成贊
化保運玄教大宗師張公家傳
公諱留孫字師漢系出清河東武城張氏
留侯良之裔孫歆為司徒歆弟協為衛尉
生魏太山太守岱自河内徙清河七代孫
彝徙魏州昌樂為後魏侍中謚孝侯子始
均復謚孝侯孝侯生晏之北齊兖州刺史
生虔雄為隋陽城令是生文瓘相唐高宗
子潛揚州刺史揚州生㝏為杭州刺史始
居江南至公十五世今為信州貴溪縣人
曾祖宏綱集賢大學士光禄大夫柱國魏
國公謚安惠祖粹夫金紫光禄大夫大司
徒上柱國魏國公謚康穆皆以公貴贈父
九德太中大夫同知江東道宣慰使司事
累贈開府儀同三司大司徒上柱國魏國
公謚文簡公兄聞詩學道龍虎山見而慕
之遂服道士服以漢天師所傳授游江淮
間儀觀頎整見者尊異成願受其說有相
者曰當貴極人臣而清竒絶俗視陶弘景
葉法静殆將過之
世祖皇帝平江南召嗣天師宗演選公從
行北方地高寒皆不樂居中遂委任其事
門室清泊處之晏如也
世祖祠幄殿
裕宗入侍風雨卒至召見于
上見其貌異常士而奏對簡異益器之
風雨隨止遂賜廩給裘服俾歲從北巡
上與
昭睿順聖皇后駐日月山
后疾甚召至命愈其疾若有神人獻夢于
后遂愈
上大喜命為上卿鑄寶劒鏤其文曰
大元賜張上卿敕兩都各建崇真宫朝夕
從駕日昃命衛士提輿以歸内侍強登輿
謝不受即步出禁門十五年加玄教宗師
授道教都提點管領江北淮東淮西荆襄
道教事佩銀印眀年奏復宫觀令自别為
籍有獻言者道蔵經多殽雜宜焚去不錄
遂密啟
裕宗黃老書漢帝遵守清淨嘗以治天下
非臣敢私言願殿下敷奏後
上大悟召翰林集賢議定上章祠祭等儀
注訖行于世十七年奉詔祠名山川給
驛馬五十令訪遺逸以進敕輔臣設宴
崇真宮復餞于國南門外回朝以所見聞
剡于上上悉用之十八年七月
皇曾孫生是爲
武宗上命擇嘉名以進是歲分翰林集
賢院爲兩道教專掌集賢始自公議二十
二年
仁宗生復召命名今
二帝廟諱雖用國語皆以公名義釋之二
十五年預議集賢院賜七寶冠金錦衣玉
珮珠履二十八年丞相桑哥敗上欲相
完澤穆卜之得同人之豫公曰同人柔得
位而應乎乾豫利建侯同人為得位豫為
建侯彖傳之辭也陛下所擬為無疑
未幾拜完澤公為相後卒受遺輔政二十
九年開通惠河上問果便利對曰漕為
國本孰敢議非是誠減民力取實效民必
趍之繇是河役卒不爲民病三十一年
上不豫遣内侍諭
隆福太后曰張上卿朕舊臣必能善事
太子太子繇軍中歸即
帝位是爲
成宗皇帝
成宗慕道家說蕆祀彌盛在宥十年歲輒
祠上帝侈甚秘祝御名皆上所自署
後有白鶴翔雲中命詞臣叙紀付史舘元
貞元年同知集賢院道教事大德三年加
大宗師别給銀印視二品上御便殿命
講南華經七年上京旱兩京山西地震復
命祠祝謝曰祠祝實臣職祭不欲數地道
主静厥罰惟暘見扵五行傳災繇人興願
應天以實布德賑惠臣敢稽首以請
上深頷之八年上御玉德殿賜玉冠
為夀十年制授上卿十一年
興聖皇太后自懷孟還宫
武宗即位加大真人知集賢院事至大二
年領集賢院位大學士上是歲再加特進
時
仁宗在東宫進講老子自是入侍必賜坐
皇慶元年錫號輔成贊化二年命將作臣
製玉刻文曰玄教大宗師手授曰以是傳
教俾永遠延祐二年羣臣侍嘉禧殿
上曰先朝備陟降持保無瑕缺者孰在咸
未有對上語曰張上卿其人乎衆唯
唯遂制授開府儀同三司號加保運四
年以七十特敕設于其宫伎部畢列宰輔
以下咸奉夀復命圖像鎮崇真宮賜璽文
曰
皇帝之寶命翰林學士承旨趙孟頫為贊
兩宫傳賜翌日入謝俛奏曰臣際遇
累朝惕惕顧念罔有替今年且衰耄不去
辱聖世願歸老鄉里即死且不朽
上不允七年
英宗皇帝即位遵累聖優褒禮再降
璽書至治元年益求去十二月壬子酌酒
會弟子少頃入寢室脩静端坐以化歛之
日顔色完好舉體如蛻羽兩宫震悼賻贈
有加宰輔至于士類咸曰福人逝矣傾城
耄稚則曰善人亡矣皆弔哭盡哀及啟靷
木冰載路觀者嗟愕始從日月山
世祖即命公為天師却立以謝曰嗣天師
漢張陵之裔今居龍虎山願正其傳繇自
三十六代嗣師宗演至于今凡四傳皆公
所匡翊美鬚長大癯然冲退不擇貴賤傾
下承接奏告廣殿音聲激鏞鐘聞者凜竦
賚錫無虛歲未嘗奉已屢錫田園以食其
徒當至元末歲
成宗新嗣位時宰不快扵御史臺
成宗是其言讓責中丞崔公彧崔懼問策
安在曰當見丞相釋所以遂與俱詣相府
相怒霽又與同謁近臣言御史臺
世祖皇帝建立專以懲姦慆勢尊則綱紀
眀削之則臺不能立矣近臣大驚入言于
上眀日大宴大眀殿諭崔曰臺為朕耳目
朕曷不知憂卿等不職故告諭宜勿懼其
盡心焉朕行為汝增重矣崔頓首拜手謝
其彌縫國體婉順若是至於排解薦助人
不知所自亦不肯自以為功絶口不言朝
政貴客至争短長酒盡三爵即假寐客去
禮復初暨喪還州郡縣接祭以俟今葬某
縣某鄉祖師八人皆贈真人事在傳宗碑
今嗣玄教為吴全節授特進上卿玄教宗
師崇文弘道玄德真人以真人佩銀印者
三人夏文泳江淮荆襄等處道教都提點
曰毛穎達掌遁教事曰王夀衍領杭州開
元宫以真人制書命者三曰余以誠領
鎮江路諸宮觀曰孫益謙領杭州佑聖觀
延祥觀曰陳日新承詔興聖宮以璽
書命者九曰何恩榮提點信州真慶宮曰
李奕芳提點南嶽廟兼衡山昭聖宫夀寧
宫曰張嗣房提點潭州嶽麓官曰薛廷鳳
舒致祥張德隆薛玄羲徐天麟丁應松皆
奉兩宫崇真祠事其它弟子三十有八曰
上官與齡何斯可彭齊年薛起東李世昌
陳彦倫詹處敬于有興王景平蔡仲哲彭
堯臣張汝翼馮瑞京祝永慶蔡允中張善
式董襲常王國賓曺載静余克剛丁迪吉
張居遜董宇定王用亨張顯良徐守勤彭
一寧劉若冲彭師尹張逢吉趙有立程某
施某葉某童某倪某上官某李某公兄子
榮祖弟子熙祖亦以公故入宿衛榮祖為
邵武路同知熙祖為衢州路同知泰定二
年
今上召全節曰玄教汝祖闡立其為朕祈
永遂大祠于長春復追贈某官前史官贊
曰
世祖皇帝闔一海宇蒐遺逸選藝能靡然
踵来江南持政柄者不一二人卒不能善
終何哉在御三十四年命相幾二十餘
人或解罷或斥逐獨張公無少疵病目覩
成敗至于五朝難矣哉蓋其行無迹曲
焉以全得老氏之旨五福斯備前古鮮著
詩云昭眀有融高朗令終張公其近之
拜住元帥出使事實
至元二十九年今浙東元帥拜住公奉
世祖旨以行軍招安使從征爪哇于時高
王二將爲蠻兵所圍公深入拔圍出之元
貞二年奉
成宗旨使西域哈贊王愛其才以尚衣職
行軍有戰功賞金符金帶因令其入見于
成宗復賜虎符皇慶二年
仁宗以金印賜丞相孛羅且俾往哈兒班
答王所議事至中途遇也先不花王疑有
間諜執以問答曰今上所遣不過通
歲時問禮曷有他意王左右曰使者往来
皆言有啟邊生事形迹汝此行宜得要領
可實言否則搒掠汝亦必言遂命跪大雪
以問且搜其衣中無所有公曰王所問實
不知且王從何所得是議王曰阿必失哈
至是嘗言之且曰哈兒班答王上近支
也吾等族属存與留不可知後使者至必
有處分今汝往彼必生事速吐情以告我
曰王擁兵遮道使者急求去多詭辭以脱
阿必失哈曷可信左右曰彼統軍九萬寧
肯不自愛惜詐言以求脱遂縳公兩手納
諸股擊之迺曰有璽書具在使臣往来
有後先拜住萬死實不知取璽書視之
始曰彼果無罪遂奪其虎符及丞相金印
拘囚王所延祐元年王興兵内寇復遣使
召公至獵所曰我已入汝境土矣公曰兄
弟之國無内外彼地亦王地王往何所疑
王曰親疎既分釁隙已兆勢不得不爾公
徐言在昔
太祖皇帝西征有訓若曰人不可以信䜛
䜛入則宗親乖離宗親既離則百姓他適
將貽笑扵敵國拜住嘗聞在
成宗時先王有盟興滅國開關塞以安百
姓今言猶未冺絶使者掉舌生異同令王
致疑拜住等良不稱職敢叩頭死罪以請
王解顔曰吾欲遣汝詣上通好何如公
謝不能時有不内附者梗扵路遂罷行復
以公往昔拘所未幾王薨延祐七年弟怯
别王立王召曰在昔先王嘗遣汝詣
上前後不果汝今宜以素所具奏者以
聞是年秋入朝上曰
太祖造邦孔艱惟和好惇叙則宗支允寧
汝其以元帥職名乘驛諭朕意王既受
上旨拊膺謝曰疆宇寧敉自此始汝来何
遲也對曰使副有疾在道故不得速進王
曰来旨極善使他人来吾亦不若是深信
大較使臣多擅增减致啟邊禍公曰拜住
来途中聆逃人言且云復將有兵變拜住
實不信懼王惑其言而行人之言不得信
于上是為虛行王宜熟察善計慮拜住
不敢他引古事為比維昔
定宗皇帝征把禿王有滅國真薛禪使者
諫罷征嘗喻
太祖得國之本明配日月量侔江海合天
地之大德故能混一海宇滅國真薛禪死
已久拜住不才願踵其策以獻後王從公
言奏于上訖如約以平王遂遣使收兵
四境而少尼其行且曰邏者猝遇將害汝
遂設宴三日給符信護行俾歸于朝至
治元年三月抵上京入見于上而王亦
遣使奏拜住兩為行人不愛其身隆爵
厚職所不吝然除拜非吾所預為語朝
廷大臣善奏扵上使得享至樂建牙纛
為諸侯表得矣是年冬丞相拜住入奏
嘉禧殿具以功簿言迺拜中奉大夫浙東
道宣慰使都元帥官既滿類集行事俾桷
為奉使事實云前史官袁桷曰
太祖皇帝經畫區夏以磐石宗犬牙扵龍
興絶域之地四履奠安盛矣夫疆域既廣
詔旨上意傳諭失實則時致疑争拜住公
間關險阻百慴不撓義正功倍以數百語
解百萬之師非精白一心曷底于是計勲
上多卒稱其職俾後之為人臣者益有勸
焉
清容居士集卷苐三十四
