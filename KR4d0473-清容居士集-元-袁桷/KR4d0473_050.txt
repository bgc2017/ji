清容居士集卷第五十
題跋
書正肅公懲忿窒慾題扁
忿慾皆發之不中節者桷嘗讀易之咸以
無心為感何思何慮是則安有不正者哉
漢儒言感物而動失旨多矣先正肅公謂
忿近於剛以欲為剛德不足探本澄源有
合夫繫辭傳之說故其平居奉身如玉雪
危言讜論百壬交避其剛之謂也清齋端
居不邇聲色此絶欲之效也居朝不一二
年輒以直道去湯文清哭公之詩有曰獨
畱事業在江東真實錄也從子瑛居龍虎
居室以四大字昭示戶冊且築象山之麓
為精舍審其傳授保形以静老氏之說飬
厥靈根吾儒之說是則安有忿慾易曰無
有師保如臨父母正肅之訓豈虚言哉泰
定二年上巳日族孫具官桷再拜謹書
跋正肅公手澤
吾宗由宋仁皇時光禄公轂與祥符縣
丞同舉開封祥符後居東亰建炎兵
變祥符孫太保絜家從青州軍以歸
是生太師衛公厚德退譲而光祿公
家自朝奉公亦漸替至正獻公入太學
師陸文安公登淳熙辛丑第衛公之子
越公從正獻游考兩家南北之分始
得合譜訖受學于正獻癸丣歲越公
與計偕不赴淳熙丁未登第自是先後為
秘書省官為侍從人咸曰叔姪之盛師生
之榮於是見之正肅公見越公鄉薦
時年始九齡自是敦叙不絶兩家厄於祝
融之災舊蔵幾盡脫焉以僅存者猶數十
紙從姪則瑛自龍虎還里曰蒙齋先生
遺愛在江東社而祝之㒺敢墜因以手澤
二通俾為象山證契曰大資同知桷之
曾大父曰思贊府判實則瑛之曾大父噫
世運既殊喬木彫落書其本末願刻諸山
中以為永久泰定二年三月甲寅族孫具
官桷拜手謹識
題從子瑛城門八詠
始余讀陶靖節諸賢詩志意憤悱抑其意
而為之言盖將以從其類也五君八哀杜
子美規規然相近羇窮不偶故竊其佀而
為之者焉龍虎山為道士據會竒怪嶄削
率可以見於詠歌者書扵志見扵碑誌跬
步不敢以軼而吾從子則瑛作城門八詠
以相示首之以仙隱言夫宗師創始之難
也曰茅山易高士靈寶之創首龍虎而終
于茅山者也曰天谷慕真隱而不騁于外
詠蓬蓽之所居則與天谷竝或曰蓬蓽勝
之曰玄洲三隱東城慕其孝友而能以肥
遯自處者也曰碧玉則曰我越公之德
未墜粤昔旌陽公以厚德植樹而奉祀有
缺懼不能以承噫今為方外流者絶其本
枝而獨吳特進不若是則瑛能亢宗叔老
矣不復有望異時見吾中散公朝請
公之子孫成立非子也邪
跋外高祖史越王尺牘
(齋戒之時共惟撫幹國錄盛德某伏以即日毒暑在候正君子)
(繁福某歸老山林一念不作殊在躬默有神相台候動止倍介)
(狀可發一笑識者觀之必有公覺強健不足云者蒙示張公行)
(甲符離一掃無孑遺東南膏血論建炎以来錙積寸累車馬器)
(當時不䘏國計以償功名之心竭扵叛亡目今州郡窮匱皆由)
(之主上實知之不䘏後世之無某所不忍為也某此心天實知)
(什物無恙幸置慮他覬韜飬以聞也吾人以謂如何竹洲所寓)
(期待幸甚幸甚五月日太傅保前光大異時横蜚尉區區之所)
(魏國公史浩箚子寧軍節度使致仕)
朱文公作張忠獻行狀一出南軒之筆不
過題官位姓名而己後攷三敗事跡始悔
昔年不加審覈歸咎南軒然亦無及矣符
離之敗陵陽李伯微甫載其事甚詳今不
敢為忠定辨明直書其所紀曰符離之役
軍資器械失亾殆盡張魏公初聞之疑虜
人踵至甚懼即軍中觧所佩魚遺歸朝官
太平州通判劉藴古朝議大夫使虜求和
僚吏有止之者乃奏乞致仕又乞朝廷遣
使孝宗不從既而虜人不復南魏公乃謀
再舉上亦不從及和議將成魏公持之甚
確左相湯慶公因白藴古之事由是魏公
遂絀李與張俱蜀士史筆不敢有所隱避
桷以外諸孫尢宜尊所聞以傳信忠定尺
牘無一字失實者此豈私喜怒而為言者
歟泰定二年五月甲子具官袁桷再拜謹
記
書瓶城齋記後
抑嘗觀易而得兊艮焉澤以漸摩言之於
家者也澤而不止幾於險矣節者所以懼
其過也當位以節節斯通矣艮者總其身
而身有止也思不出位艮道之致因地以
光而復降焉斯謂之謙謙非忘於事也故
鳴謙之象著而用節之斯益困矣凌侯商
榷事物默以全其機清介自律人莫有敢
犯戶冊之訓深契易理敢誦所聞而質諸
良月既朢越袁桷書
䟦汪龍溪外制草
崇觀詞臣以扇對全語為高獨龍溪先生
痛掃時弊盡復元祐之舊方羽書飛馳顛
沛道路非如昔人夙搆古語而德音四逹
甚於奉天之感泣不幸為秦氏子擯斥遠
道而先生迄不得再入矣抑嘗考宋世内
外制之作至公而始備故其翦裁也有丁
夏之風其典雅也備曾王之體肆而不野
麗而不侈則駸駸乎歐蘇矣今觀手藁遂
書所聞以寓仰止之意云乙丣七月望日
袁桷書
書劉貢父舍人種竹倡和詩後
元祐元年九月蘇文忠公以中書舍人為
翰林學士十一月劉仲馮孔經甫為左右
史蘇文定曾子開為中書舍人盖同月除
書也劉公由秘書少監入掌詞命盖與大
蘇公相後先孔常甫則猶在著作廷兄弟
父子嗚呼盛矣哉鄧右丞熙寧間以九制
之譽積十年為承旨自負灝噩詎淺淺耶
嘗攷元祐初元實維丙寅姤遯之基已萌
是歲温公薨黨論興詩禍作馴致宣政紹
興丙寅秦相擅持南北分裂遂定至於開
禧則罪歸于韓咸淳㒺上之罪昭于賈氏
不十年而宋亡治少亂多明于天人者未
嘗不深知之噫前乎乾德天聖之際又何
其盛也今歲距丙寅僅僅十禩文明之運
誠在于此仰止先哲感慨係之丙寅人袁
桷識時延祐乙丣十有二月庚寅也
跋蘇子美帖
滄浪翁中年書猶未精詣後沈錮黜落浩
然之氣悉心用資以為翰墨祁公號婦翁
兖公密友終不能為之道地前代法律之
嚴若是
書蒲傳正左丞帖
左丞蒲公文學政事熙寧元豐之時號為
名流後出為亳州未幾以揚易杭皆東南
要郡此手帖盖由亳入覲時所作也蜀由
孟氏以来無兵革鬭争文士迭出至元豊
時為翰林學士者十餘人公其一也宋世
仁英正史皆公纂脩今蔵史院可考皇慶
癸丑桷得與其裔孫道源同為史屬蒲為
西蜀大族三丣之變徙興元者獨能保其
宗家譜整備遂以先越公所蔵左丞公
手澤歸之以永其傳噫綸言汗簡皆家世
舊物桷無以進議厥今理學宏闡實始於
舂陵周元公元公之道之學實蒲公紀其
事立賢無方願於諸孫有以廣之會稽袁
桷書
䟦懷素揮翰帖
懷素書多才翁兄弟所書至明昌諸賢尢
競習此體余在都下所見凢數十卷皆偽
贗可考獨此唯宣和舊物審為非臨摹者
跋桺公權書清静經
韓氏閱古堂清静經乃越石氏家蔵舊物
石居新昌慶曆時刻此帖後入復古方韓
貴盛時遂得此帖悉有紹興圖璽此籖摽
光皇手題石氏墨本失之拘紹興本失之
瘠韓本失之弱今覩真蹟硬黃古紙松煤
老色無纖粟繆妄視昔三本真碔砆也龍
集戊申至大改元甲子日桷謹審證于後
跋顔真卿誥
前人多疑祖父誥非其子孫所可書魯公
舉進士開元年已長成昔人誥勅必擇能
書者填補從唐考之徐季海之於其父嶠
之是也從宋考之蔡君謨米芾是也此卷
舊入思陵復古殿後入秘書省先越公
為秘丞時掌圖籍凢唐相誥皆入錄盖德
夀晚歲悉以前賢誥入祕省故也今李紳
誥及徐顔諸誥皆舊物審定無疑
書舊作九華臺賦後
潛庵鄭先生兩入翰林纂脩凢例多出其
手于時桷亦補史屬適相後先未幾除江
西儒學使者所居近玉堂矮屋脫粟不堪
旅瑣先生清言介行每言數百年承平事
不絶口桷不揆參錯承接時則有新安汪
尚書孫漢卿為供奉廬山曹端明子愚為
編脩此數公者皆先世情好而桷以外舅
秘閣公叙宗盟於相府事契彌相厚也先
生生於淳祐甲辰之重九日先侍郎因之
以命名家居築九華臺湥致意焉于時桷
實賦之由江西歸里第不數年而捐館其
子公許以門功入官来亰師攜混元山
居題詠手澤一卷而九華臺賦實附于後
俯仰疇昔邈不可得而桷不自知止因循
翰苑者今十五年矣學不加進而道日益
損異日當假道清溪拜先生之墓驗昔時
手植之花木因以有推其子孫之興盛願
嗣以記之延祐三年三月已已袁桷書
書李巽伯小楷夢歸賦(有跋趙子固)
洛陽李巽伯建炎初同朱希真避難南来
名望文學與希真相上下而作字體製亦
復相佀希真書相鶴經朱文公評之矣余
嘗聞先生長者言黃長睿崇寧間游洛陽
作九詠楷書深刻故一時洛人皆師慕之
希真巽伯又其佀之者字學廢已久宣和
立書學主上所好乃薛稷禁經所謂字則
長而逾制者也則朱李二公寧得為博士
耶希真嘗和巽伯詩伊水嵩雲未歸得說
平生處淚浪浪盖與夢歸同意又曰琴書
揔驚眼文字更過人巽伯翰墨之妙可知
今觀趙子固評書力宗元常而宋朝習鍾
書惟黃朱李三人暨姜堯章子固耳余嘗
見丙舍帖徐浩模本出尢端明家又見褚
河南摹力命表唐本皆纖濃遒潤至比閣
絳宣示表如出二手則學鍾書者猶可置
論乙酉歲余見今翰林承旨趙公子昂扵
杭于時愛堯章書譜手之不釋逾三十年
趙公小楷妙天下是盖脫其形佀而師其
神俊此卷舊蔵南康黃可玉可玉嗜古剛
絜人也後授其徒董君有能能寶之願質
諸承旨公作書評焉俾勿壊延祐五年八
月乙丣書
題東坡嶺表書歸去来辭贈卓契
順道者
東坡先生居嶺海惟卓契順巢元脩不遠
數千里&KR0621;鞋問訊元脩有傳而契順止書
歸去来辭與之如有欠恨桷扵德常家始
獲見真蹟落墨淋漓光透楮背見者皆竦
然以起敬而元脩傳非精熟蘇文者未嘗
接識昔人以鼎彝傳遠謂於監觀有補德
常宜廣刻使家有其書任恤之道見於盛
世矣
跋吳丞相繳京湖帥賻陳清敏帖
嘉定十一年先越公與清敏公同在殿
廬實得吳毅甫丞相爲第一清敏之薨丞
相深德之爲作書閫帥于時賈相年未四
十方折節慕名丞相書至詎敢靳嗇清敏
子孫又安得以不家於喪為辭故事大臣
薨有旨州郡治喪葬深恐後人不知以清
敏公家為有請故表其本末若是
書世綸堂雅集詩卷
吾鄉盛時比屋皆故家大官咸淳賈相擅
國絶惡四明由是衣冠皆為月集悉不敢
議時事卒至國亾無賣降于外者當至元
末年諸老先生猶亾恙時則有深寧王先
生師表模範世綸雅集猶有洛社耆英之
遺意甫三十有四年風塵變更乘虬上征
無有一人在者覽先郡公之遺墨不勝
悲慕世綸主人於是下世亦二十年矣桷
以契家子猶得從封胡羯末之後願相與
勉焉以圖無斁
題樂生詩卷
詩於唐三變焉至宋復三變焉派於江西
變之極有不可勝言者矣劉南嶽少年以
詩自名晚歲獨尊楊廷秀考於風雅無是
體參於唐宋無是體以斷絶直致為工叱
咜轉旋駸駸乎江湖之靡者也吾鄊前哲
所為詩倣韓而不能博師蘇而不能宏然
卒無江西之弊誦建安黃初之作推而至
扵風雅則亦有徑廷矣定海樂君之才以
一編介蔣君玉度示余且求叙引噫詩不
能以易言也觀其平淡者合自然孤絶者
得深悟繪物不鄰扵巧琢至境合心會釃
然百谷之泉必逹扵衆流是亦扵詩非積
學有源者不能是也余終老林泉異日相
尋於寂寞空絶之地相與酬倡又將盡其
說焉
書孫僉事訓子八字說
一貫之旨忠恕而己其語簡而易明大賢
之教人曰不妄語聖人之教子則曰立與
言二字而己過於文則漫不加省切於近
則易以自持孫公濟川之家訓凢八字曰
吾將以訓于家吾子之果能為儒也必將
由是以得名使不至焉則守斯言也其不
為小人之歸也明矣求余言以增警遂書
以歸之俾勿墜濟川子名某日不廢學將
以儒術起家桷老矣猶將見之
書党承旨篆杏壇二字後
翰林承旨党公篆法妙一時所書杏壇二
字刻于曲阜藹然風雩之意千載一日也
衍聖大宗南徙三衢設祀有廟傳嫡有緒
今郡守趙侯敬之髣其舊址築壇於㫄昭
揭二字於其上有新豐肖佀之意見堯於
牆著存不忘之義也若曰思其居處孔氏
子孫萬世不怠是則趙侯之用心良厚矣
泰定三年二月具官袁桷拜手謹記
書吳子行篆書隂符經
唐世隂符始大行原扵李筌成扵李靖貞
觀皇帝始酷好之命褚河南凢書一百九
十本貞觀之意盖廣用兵之說耳李筌託
神姥之言乃曰上有神仙抱一中有富國
安民下有彊兵戰勝又妄增六注以惑後
人然終不可悉解而吳子行復書之何耶
唐人作篆惟書千文盖懼學者之未易察
也徐鉉作項王亭賦仿李陽冰裴公德政
碣之遺意子行沈困市隱豐碑巨碣不能
以自見寫其幽曠託焉以自逃者也余嘗
聞善書者大篆不得入小篆隸書最懼入
八分使子行在吾願相與評焉
題劉明叟詩卷
大裘無文良玉不琢質至美而無可楝擇
也言為心聲而詩章之衍溢則又若必事
扵模範論至扵理盡所謂模範者特餘事
耳黃太史嘗言寧律不諧不使句俗以建
安黃初之法較之佀若有病然太史所為
詩鍛鍊之工過於前人其所謂不諧者盖
其變體耳吉安劉明叟示余詩一編不事
雕飾意氣凌厲理勝而語完嶰谷之竹合
扵自然不假按抑而宫商敷宣各當其職
手之不能以釋因以夙昔之所聞者書于
後而歸之
題閔思齊詩卷
唐詩有三變焉至宋則變有不可勝言矣
詩以賦比興爲主理固未嘗不具今一以
理言遺其音節失其體製其得謂之詩與
隴西閔思齊示所爲詩沖澹流麗亹亹倣
唐人風度寄興整雅將駸駸乎陶韋之畦
町矣近世言詩莫不以三百篇為主經緯
之分茫不知所以由遠自邇漸入魏晉詩
寧有不工者乎思齊敏而且勤輟食忘寝
和平多而凄怨少氣完體充不以沮折為
可撓事物之来處益有暇故其見於心聲
者無羇窮不偶之意讀其詩以余言為證
斯得之矣
書吳明之文編後
始余見閩清吳明之于成均神度秀朗游
于公卿將以竒言直氣感動鉤說輒同坐
席復與一時之能文詞者聲摩度測守繩
合則駸駸乎班馬之軌轍而建安黃初之
餘事將力進而不肯止也余既得請歸隱
山中江浙挽余以校文會有亡子之戚旬
日即出後知明之試進士不中幸不余誚
而深病有司之不察也暨来四明將返閩
中示其所為詩文若干卷讀之不能置是
誠得於遠遊者多矣見聞窘于州閭舂糧
之適不足以自廣而冒萬里者多大言以
賈禍若明之之游歴漸摩薰陶悉輯於翰
墨藉爾求配扵古人誠不為過使果有遭
吾見其揚于王庭清遠自儀潤色敷繹詎
止于是編之所述哉因書以為異日之俟
泰定三年十有二月辛未朔見一居士袁
桷書
題雲岡圖詩卷
王侯叔能守會稽將悉意山水以攄其夙
慕下車未幾沿省檄治舶事往来市衢意
若有不樂值寗侯善繪事命作雲岡圖朝
夕觀覽蘧蘧栩栩見佀人而喜者也余嘗
聞巖居谷隐之士有言夫細旃廣厦未嘗
不心掉目駭而久居朝廷者志念專寂
凢其可喜可愕之事皆不足以動故其於
山林之趣介乎其不拔一使肥遯將終焉
以無悔若是則賦此圖者其為招隐乎其
為反招隱乎
書馬元帥救荒事實後
司獄永嘉林君萬里彙次元帥馬公救荒
事實一鉅編俾有言嗟夫斂散之法不行
扵今為牧守者亦難矣因時之凶復抑其
直是則於商旅奚有望焉董煟輯救荒書
至盡至美迄莫能有遵其說而行之者病
在於執一虚心以求則今馬公之政其近
之矣林君之編曰台民四十九萬有竒其
粟率糶者一十四萬七千有竒糾於冨家
幾三萬石有竒當是時以一郡之民能動
于上聽其出粟至于一十有四萬非身任
其責所為文書不大懇切不能至是冨民
遭荒抑損以售亦必有道數盈于三萬則
其便不便有不得已而然者也視瘠而坐
弊仁人之所不忍邀名以幸成夫豈仁人
之用心馬公之政集衆思以為其佐林君
之為首奉行而不失者皆公所辟佐吏凢
五人見於所行事實不復著記禮之言曰
三十年之通制國用量入以為出馬公耆
德碩望將參預于天朝願以今之所行
為權而以經制告于廟堂焉則得矣
書孫孝子事實
余待罪翰苑見友人張希孟郭幹卿所為
孫孝子碑及序引卓卓表著二友非取佞
以悅夫人者今歸老田里又見程琚孟夢
恂二文士作孝子傳事益詳密文雖不同
而紀載各有條理信矣哉事至實者易扵
言孝非以干名而名随之是見信於州里
有不得揜焉者矣五典之常心之固有聖
人設為司徒以職其教唐虞之世見於旌
表是則上古猶有失其良心者今觀孝子
之行事悉合於五典刻意肥遯乃今起家
入御史府策名振德政事施設皆其素所
蓄藴觀風宣化家至而戶喻矧今為澄清
使者薄敦懦立反其澆漓惇行孝悌悉以
其躬行施于七郡不亦美乎孝子今為浙
東肅政僉事名楫字濟川泰定二年二月
甲辰前史官袁桷書
書戒壇儀後
余居鄰開元寺其戒壇精嚴肅静過者莫
不悚息間遇度僧必一往閱之見其結跏
藉草持怖畏想口誦加護不絶天神炳靈
至有登壇仆絶不能終事者由是雖獰夫
惡子率㒺敢廢懈噫使常持是心安有所
謂地獄也耶悟心源律師定上壇結夏等
儀式願廣施諸方使人人如初受具足戒
時清淨法海與大䧺氏告衆無異不然酒
池肉林罪劫可勝道哉
書大般若經關後
大䧺氏以汪洋廣博之說喻於羣迷萬緒
千說故其為書讀之茫然不知畔岸師其
說者始作關籥以抽其秘由是㫄行側注
機要立具夫相從心起食息之際其来無
端即其書以求佀若未盡捨相以求則所
謂一者猶以為形跡也皇祐庚寅有僧省
悟以三蔵法師大般若經通關重加校定
至
皇元泰定甲子實相距二百七十五年時
有演忠律師其名亦曰省悟復為聲聞入
道行位記三卷𥙷昔時之未備殆與前哲
夙相脗合體一分殊吾儒之說近世釋氏
率竊取以為秘探索於毫釐之際殊失其
旨矣自博而約吾於是書深有取焉悟師
類其書簡密將與後来者共異時執一以
持捨一以悟則觀是書者為入道之軌轍
明矣
書文宗周秘蔵圖詩卷
宗周法師作秘蔵圖深取吾儒一貫之理
昔濂溪周先生衍太極圖體一而用異歸
其異于同則用猶一也斐然默契不能已
于言而法師舂容鏗鏘振孤桐之遺響發
天籟之靈窽又率其講下珠聯璧耀將極
其深造不出乎秘蔵之旨而其融液變化
雖億萬猶以為未盡歸一之效于是乎見
桷老矣倦游相望南湖跬步還往之便願
自此始
題噩上人疊秀軒賦後
楚之詞不作久矣晁無咎氏始分其言為
二淵乎得其微旨離騷九歌判不相合漢
魏而降一而為之縝密者為揚馬反復悲
悼漢帝所謂鄰於楚之聲也左太沖融液
藻繪能為一繼者不復若是晁氏豈虚語
哉吾鄉高端叔先生作變離騷直與古昔
相抗而或者謂羇窮不偶怨悱不得以自
振今噩上人作驃騎山賦及曡秀冽清二
賦手而讀之誠駸駸乎古作矣渡江以来
諸賢蹈襲蘇學以䧺快直致為夸詩與文
率相成風科舉學盛屈宋不入於口耳積
弊幾二百年山林枯槁之士尚何能冀其
髣象是則皆吾徒之罪也上人語精意新
無模塹之弊言道也師遠游託興也鄰九
辯嗟乎余老矣上人當勉之投閒謝事願
相與過從將復見於雪竇玉几諸山斯幸
矣泰定二年閏月乙亥清容居士書
書禪林備用
周官擯相行祀升降玉帛之事禮為禮儀
為儀何謂禮執以告王者是也儀者陳設
綴兆之位一定而莫易者也經籍既焚淹
中之出不全後人以意損益僅見扵朝著
若少儀内則弟子職所當行扵家庭一切
廢棄儒先屢致意焉釋氏之教為三宗見
扵動作日用不敢一有犯越者為律宗逹
磨之學則不然調伏扵準繩之外放形骸
黜邊幅守禮者莫能與之辨而其從心不
踰矩卒有合扵自然是則繕性之效略外
以理内扵斯見之矣淫慾嗔恚皆謂之道
大䧺氏託言為喻將以語夫上知愚者不
察悉得以自恣職教者憂之於是為清規
而曲為之防數百年来遵守㒺替世愈薄
而俗愈侈竒衺曼美充滿區宇澤山咸大
師始輯廣其未備詢于耆舊證于編簡作
備用十卷以拯其極壞其勤苦之志扵是
書足以見之余嘗聞咸師縛律以為禪守
其師說不肯以從于人清嚴峻整講道不
輟頑薄敬避其死也尢竒偉余愍夫吾儒
之教淪弊若是使有若斯人者一正之斯
得矣序其書所以識吾徒之未能也
書噩上人慈照師行述後
佛氏之言以理譬廣釋心性其言汪洋浩
博譯潤有工拙而體製則一可得而同也
宋世諸儒言理者率不以文字為工論考
古昔措于五經則或有疑者焉太史公叙
事幽顯變化猶龍焉不能以名狀後世宗
之編年之法幾絶而今世所為誌碣行述
悉祖襲莫能有違者夫發揚會稡因其事
之實而為之也反復致意傷其不偶而表
之也豊功鉅績被于絃歌鼎彝者則又皆
太史之事荒林絶壑曠逹沖澹非有道之
士不能為其言也言佛者三宗而習禪學
者必以悟入為證將從其言邪則質野不
足以傳遠引而刪之又懼不與其道合噩
上人示所為慈照師行状泊兮若玄酒之
致其誠韜兮若絅衣之蒙其飾逞竒闡幽
大小委折各當其職合儒者之辭以盡緣
飾包括纖粟絶其疵俚是其言也傳信永
遠為無疑也余嘗聞慈照師剛毅貞固内
外有則故所至成立上人文足以發之因
書以告其同志㑭入石勿墜泰定二年十
月丙申清容居士書
題轟上人詩卷
華嚴極天下之富麗樹下塜間又何其岑
寂邪乃知豐儉博約從心以生芥子須彌
之喻豈虚語哉觀轟上人西隐亭榭諸詩
有遍法界之道將随境以觀懼其多岐而
亾羊也揜關息機真游扵混沌之鄊萬幻
俱滅胷中樓閣豈土木丹漆之所能成吾
將與上人一叩其戶牖焉
題雪竇平禪師詩卷
大梁張武子来吾鄊始正唐律由是禪林
悉守其法雖頌古詠物清切婉潤足以追
配牧之商隐怡雲師盖一時與之從游近
朱近墨豈虚語哉由今而論獨僧詩猶能
守格律而吾徒一切直致恬然不事脩飾
觀此足以泚顙龜石寺號小院然多出名
輩怡雲師之漸摩灌溉於是乎見
題雪竇潛師語錄後
用潛師住清涼先郡公將挽主定水未
幾上雪竇不果幼歲祝髮扵觀禪師不久
而觀謝世乃痛自卓立游諸方能采其所
長不專於一師而其貫通融會慊然猶以
為未足由是瓣香之酬靳未肯出禪林有
疑而桷獨能探用潛之意佛之學道非止
一悟用潛能深知之今世禪人之病在於
望風承嗣以希進用而居顯路者㫄收曲
誘了不相涉其弊日甚推用潛之用心玩
其語言有至死不休之意廣其傳將以愧
夫今世之弊庸叙於前足以知余言之非
妄也
書笑堂偈頌後
拈花微笑大䧺傳道之旨也不笑不足以
為道老子憤世之論也近世禪人掃跡削
機謂微笑為疵病卒致漫誕不可救藥影
響既絶而道益無所見聞禪師在淳祐間
羣公傾下以平實為法門因西律師之請
號為笑堂是深得迦葉之要領感而遂通
夫豈虚語也哉西律師已下世矣其徒寧
上人能寶此卷倘以聲色觀虚空將大笑
矣泰定三年某月某日清容居士書
題俊老語錄
顯仁蔵用非言不足以宣而絺辭繪句悉
堕於浮繁唯大䧺氏絶其萌芽刊落無文
土苴瓦礫不足以喻其拙也由是禪宗沿
襲千士一律使人冥行不知其所謂畔岸
明極長老以其示世語㑭有叙盖其不得
已扵言者歸於大樸而其足以陶冶性情
見之於歌詩發之於言辨聲從字順使人
得以知其指示非過為椎魯以誑盲聾者
余壯歲讀四家語於育王珙禅師曰語有
實地有證地若華嚴所演豈空幻哉明極
語將大行於世敢叙以證之
跋觀禅師石菖蒲賦後
廖寺丞賈相之門客于時方歌舞湖山沈
酣恣縦不知有泉石清事觀禅師持此以
奉鋪叙宏麗末章以主賓輔仁功為急用
意深矣厥今湖曲凄迷藤蔓一色不知此
本流落何所言此可為於邑
跋觀禪師摩利支天贊
觀禪師此贊為賈相作維釋迦慈悲廣度
勅諸天以護衛濁世非黨私滅公徇其所
請江上祈和乃拘畱信使㒺上以為竒功
使終日𣑽唄香雲滿室神其吐之矣觀師
言語不迫隐然恤緯之憂厥後師潰身竄
三尺童孺猶指駡不絶桷幼歲親覩其事
今老矣尚忍言之
書薛嚴二道士雙清編
余幼好讀黃庭真誥二書私謂學古調詩
當準其音節程度後讀陳子昂李太白諸
賢詩飄飄然清逸沖遠纖言腐語刊落俱
盡則知二書要其標準矣渡江諸賢明切
理性間為禅人偈語謂與風雩川上相表
裏詩道浸廢而所謂道家者流方自治其
學不復寄適扵吟詠之末噫實吾黨有以
使之然也臨川道士危功遠以雙清詩一
編示余攷其歲年儒者之言詩者正絶而
薛嚴二師方往来龍虎山中搜遐挈緒求
遺音扵魯壁之既壞宫商相宣更迭振響
豈久扵其道而能化者與夫學詩而為魏
晉有道之語亦少近古其不至成就力不
逮焉耳習簡易近體遽謂理趣譬之酒焉
因其薄醨而強以三齊玄酒第之不幾扵
過矣二師詩足以昌其道余獨惓惓焉致
意而不置者愧吾徒之學為可愍而不在
扵今日之弊也薛君志行絜清不自表眩
觀妙公嘗尊異之嚴亦簡整自治功遠云
清容居士集卷第五十
