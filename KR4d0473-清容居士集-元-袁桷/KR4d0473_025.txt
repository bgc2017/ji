清容居士集卷第二十五
碑
獻州交河縣先聖廟碑
尊聖人而親之有為廟之道焉廟也者享
之以寧其神者也氣行于太虚莫窮其神
天地日月星辰久而不息者也聖人之道
與天地並而其炳然立言品節備具則猶
夫日月星辰也人生則有死渙而復之亦
必有道著其思以立其誠焄蒿悽愴没世
而不忘故立廟之制親盡而祧祧而壇墠
其愈遠者情不得而推也自唐以来祖立
先聖廟天下郡縣皆以上丁致祭升降迎
享有佀夫宗廟而復琢範土木象其神明
故其廟也有堂無廂重屋四阿具體而制
簡禮緣人情敬生於其心其從来也久則
今之爲廟者不得而廢矣夫子嘗曰祭神
如神在神無在無不在有其誠斯知神矣
獻州交河縣舊有廟學廟狹庳不足展事
皇慶元年王君某爲縣主簿治事之隙日
率胥徒入學以受講迺與其令長僚属勸
士民出其贏財廣新孔子廟越明年十月
告成維昔獻王纂輯古文補正六藝今州
以是得名儒術之士宜為歌詩以侈厥美
於是鄉大夫刑部員外郎葉蘇君俾志經
始且請之以詩詩曰
兩河舒舒民迄奠居理政孰先學廬是圖
禮殿弗虔墉棟庳穿我究我環築營燥堅
嗟爾士子康色以喜出粟載車以相胥宇
松柏甓石維鐡丹碧翼然崇崇聿完有侐
王君之始民不知至暨来衅成其徒烝烝
仰止獻德胙土唘國絶續闡微維聖是則
聖有載籍德脩靡忒毋辨以夸毋質而阿
洋洋在庭若聞厥聲視而新宮以淑以繩
獻州交河縣三皇廟碑
司馬氏作史記斷自五帝世之言三皇者
著天地人之說而強名之孔安國序書以
伏羲神農黃帝為三皇或者疑焉晉皇甫
謐述帝王世紀謂八卦之畫切於人身水
火升降得以有象百病之理得以有類神
農黃帝設五穀藥石為生民本謐之論是
殆謂醫家者流而專言之也唐天寶禮官
定議尊古帝祀三皇適與謐合
皇元唘運詔天下郡縣立醫學囙奉三皇
以廟春秋謹祠之昔人有言曰庖犧神農
順民之性育之者也黃帝除民之害救之
者也乾坤之道合變以成民用之而不知
象而示之凡所以各得其正者也誠在中
矣宮居粒食順形色之正將以養而安之
忘其和平綦其所之疾疢生焉博施濟衆
堯舜猶不能以全其功則夫三聖人者法
施於人而祀之誠宜也皇慶元年保定王
君来主交河縣簿三月朔日有事于三皇
敝垣蕪壇虛位望祀拜伏瞬息而禮以成
告顧瞻惕若謀於令長語于若属曰象設
弗嚴其何以肅衆神道設教其會通之道
也迺即其攸廣而崇之削荒黜幽楹甓嚴
密資鳩於民役成於工相胥以勸而莫知
其勞為鏹三萬有贏其用之不給者悉輔
而足之明年殿成三聖峩峩有嚴有飭遂
落而祀之維我
世祖皇帝神武不殺混合寰宇憂民之不
全其天崇祀廣法㑭尊其道術幸已厚矣
不幸或罹于非辜此誠牧民者之責餘何
咎焉民有輿言交河之政有匿其婦而誣
其姑者維我王君迹而推之婦姑以完盜
狃攻刦吏隱之使緩王君之至越境斯得
嗟夫六氣之流行夀夭不齊上之人尤惓
惓然拯閔之而不至䧟而攘之則其為疾
沴灾旱者吾不知其何心也王君為政若
是桷職在太史紀成宇而附書之
奉化州三皇廟碑
馬侯為州急先崇儒建尊經閣成作而曰
學無田曷足養士表圭田租勵之於是鄉
之儒合言兹實吾黨耻鄉校日毁青衿賦
焉館粲有加士子知教盍助田以成侯志
侯復曰先賢遺則惠養存殁規曷敢湮廢
正籍端本耻格貪戢於是始言曰噫
世祖皇帝行仁肇邦萬世永憲今獲守兹
土疾沴不治黎民何辜迺建三皇殿初殿
在廢觀址後徙寺旁庳隘弗稱詢圖考初
厥地爽亢遂廣土而興之百柱翼成萬瓦
鱗比&KR0779;者效泉力者輸伇官不出賦而巋
然光尊耆老贊企願紀其建立以彰侯績
抑嘗聞庖犧闡極人居其中靈根湛純萬
化是生坎離致用窮夫隂陽之機夀夭不
齊彼實戕竊維大聖憂之樹藝五穀輔之
以醫藥剛柔燥濕各施諸用神農之功也
囙其&KR0779;生迄於傷生以憫以原為之經問
教之以知懼使各盡性命之道則夫黃帝
之功詎少矣哉三聖炳著尊祀肇唐皇甫
謐之論合扵醫說道不虛矣為作樂章俾
歌以祀表侯扵無窮侯名驥德字致遠官
奉議大夫明爽幹飭吏民畏而愛焉是伇
也州之官咸佐之鄕老皇甫簡董役訖成
前門九楹廊廡齋序二十八楹講堂五楹
禮器備充圍繚丹堊咸曰美哉歌曰
判鴻濛精一中八方圓握以通稽聖作逆
不逢神之游雲霓從嗟彭殤曷恣縱簡差
差指&KR0847;蹤玄籥唘人喬松煌煌大聖萬世
功
天昭昭日月星變化周純粹精木石土金
盪至靈飛走食物各受令一日屢蘇民迺
脩齡覽九州雲泠泠是州秀淑守著能牲
具肥酒齊馨
日出作晦宴息守&KR0847;故常民用不極何顛
僨自傷縱恣作慝帝有憂筆載籍目視毫
釐脉寸尺智者驚保厥德雲龍之髯杳無
跡祀靡斁千萬億
衢州重修三皇廟碑
混沌既判民生之用日滋制器創物首於
三聖詳見於宣尼之繫易儒者皓首棼莫
能以究周外史掌三皇書秦厄既盡而其
遺言間見於諸子可得而考者唯醫家者
流見之天經時訓書禮之準也察其循環
考其氣運不悉是不足以言醫之本也至
於推萬化之原别九州之宜調神嗇精按
摩導引湯液炮炙無一不究地利土膏率
有合於農書之說若是者其繁且難有甚
於吾儒則凡為醫者良不易言也小司馬
作三皇本紀其精約不出於大傳而荒誕
不稽悉得以訾病史遷之不作良有以也
伏羲神農之書見於易黃帝書具在有依
髣而為之者亦不失本旨自唐肇建三皇
祠
世祖皇帝遵舊令遍祠州郡推仁濟衆比
合前聖泰定元年夏三衢郡侯赫斯趙侯
仲禮僉曰
天子神聖不殺稱上意俾洽于羣生莫若
立醫學於是與府判官定住君勸糾于其
徒爭輸幣以助不三月殿以成告繪象有
嚴禮器畢具惠民有廬校官有居閱明年
廉訪副使真定白侯鐸邦謁廟學首肯口
贊且割官沙田為畆若干以奉時祭咸願
刻石以著永遠繫以詩曰
太素絪緼品物類分經緯五行濟用立勲
茫茫開元通幽合神炳諸典墳是究是勤
盪摩三光區别九土沮洳晦冥或折或沮
潤澤滲漉順而居處正陽昭晰以保純嘏
有簡斯彰翫覈纂組民用不知其仁如天
大帝述明播于垓埏春臺以登鴻澤日宣
嘉穗合畆采鱗游川㑭絶癘疵享其大年
三衢之宮伊侯所築濟濟者徒愓若奉玉
研精韋編以介藎穀侯云去矣祝彼千禄
我庸作詩相祀是肅
饒州安仁縣柳侯廟碑
古昔祈報之禮得行於州黨閭里民神相
通禦捍於無形厥有常祀一有水旱疾癘
為其所憑依者尤卓然偉著五行之精成
於太素摩盪轇轕主宰以名國有典禮莫
得而僣維神依人以行實有姓字烈山氏
之柱共工之勾龍周之先后稷死為其主
後又擇其功德之高者代而承之噫積虛
以為氣氣散以為變居隂假陽人鬼之化
行則凡今之列于祀典者皆本于是
皇朝列聖下制詔以通幽潜遺德著功表
見郡國雖數千百年皆尊顯崇祀至大二
年崇文弘道玄德真人吳全節蒙被殊遇
推榮其親退伏自念昔為孩提黨禜族酺
從我父兄觴而祝之繄神是賴神之闡微
肇唐咸通至宋宣和以来由侯以王肸蠁
休嘉鄉大夫湯巾炳志于祠下矣今歲時
阜康神靈熙熙祥風甘雨莫窮其微犬牙
接壤咸稱神效願上其事于禮部全節敢
稽首集賢敷奏
天子以昭神惠秋七月
武宗皇帝御朝封顯靈溥惠沖祐真君命
詞臣宣制而褒錫之是歲真人歸至安仁
縣以制書授神及饒國公饒國夫人吏士
再拜吳氏長幼亦再拜禮成還風交雷挾
雨来應安仁之人或言曰明有禮樂幽有
鬼神孝以揚之誠以昭之兹邑之美一舉
而兼備孝生扵心神之相之孰使之然哉
縣長吏將刻神制書于祠真人屬為記按
舊記真君姓柳名敬德廼為作迎享送神
詞三章以廣民思詞曰
結玄雲兮文虬的容與兮山椒光晶熒兮
横流帝鼓導兮前驅山之阿兮神居迎群
睇兮與留儼素容兮絜貞佩泠音兮始停
筍席兮翠邅棘匕兮紫搖露零零兮隕珠
嘉薦湛兮以陶揮上牲兮吸秀芝巫揚廷
兮靈之娭靈娭兮心降日簡兮益康
日懸車兮松冥千童慘兮控軿鼓坎坎兮
輪砰恍欲去兮心不寧神居兮山承宇汝
居兮山下神詎去兮愁汝執玄德兮歴九
疑超無為兮終焉以歸
徐州吕梁神廟碑
神禹水功龍門吕梁惟最艱聖人述書隱
而不言懼荒怪以汨真也步于上帝受圖
于河其事偉著豈誣也哉余宦京師過
今吕梁者焉春水盛壯湍石瀰漫不復辨
左迴右激舟檣林立擊鼓集壯稚循崖側
足負綆相進挽又募習水者專刺櫂水涸
則巖崿畢露流沬懸水轉為回淵束為飛
泉頃刻不謹敗露立見故凡舟至是必禱
于神神固靈矣夫集誠以致神靈繇衆成
往之自信不惑者猶感悼自恐則今之所
謂禄利奔走而不息寧得無慊于其中也
邪昔
世祖皇帝征南絶淮夢神扈蹕以行
詔所至立護國祠吕梁故祠相傳歲已久
此邦之人囙其湍險復增重之繇是南北
之舟至于祠下必禱焉彭城隷歸德太守
囙君以事謁祠下肅瞻有加迺命立石以
侈神績於是鄉之耆老鄭安仁復廣其廟
基象設密嚴棟宇軒靚薦酹登降嚴飭有
秩遂介緫管錢塘姚君具圖狀願刻其事
于石余待罪太史觀前代職方神祠徐州
有廟曰孚濟曰顯濟皆曰龍神吕梁信天
下竒險處也非神孰尸非龍孰居嶽瀆有
祠不以姓氏著吕梁為河下流奔赴南海
一息千里昔之神受令神禹顯微無常代
謝上下隨運以化則今之神猶古之神也
皇朝一四海貢輸金珠綺繒犀象水土精
翫之物悉出東南舳艫相銜晝夜不絶道
必繇徐州神司其職訖罔敢替怠依神以
行相戒無虞神任匪輕矣迺作詩曰
首河崑崙厥行靡恒或伏而舒或迅以凌
在昔堯帝孟門震騰授禹以圖百神罔不
承九野既疏沇水渾渾挾河以行北東斯
奔積鐡懸壁怒雷赴川如霤斯注如蛟斯
騫自涯刊山訖達其源河既南矣帝迹眇
漫赫赫
世祖威神耀天爰率貢琛萬桅盤旋引梯
從繩以登以升耄歌稚和鼛鼓受聽櫂夫
佐前水師試命曰吾神是依捨神則病駢
駢士子亦有商女爰集宇下釃酒致祀金
龍蜿蜒以肖起止導其棘流如席如砥此
邦之人仰神之来昂昂石松雲斿離離匪
惟護之將永綏之山川出雲古言祠之崇
堂豐堵耆老相宇戒而呌囂毋作神侮拾
級有叙勿黷貨以沮神告萬年
天子受祜
奉化州開河碑
奉化諸溪至龍潭畢會汪洋衍滙陂塘澗
溝合流赴資國紆行凡六十里始達于江
歲霖雨不時溪江相迎上下交射漫流田
堤或漂民廬舍昔之為政者懼焉於是築
埭善坊潦至則泄旱則瀦以灌輸繇資國
埭注市橋循三山為廣平湖凡言湖通畎
澮也湖之下有斗門必嚴其水則至是通
鄭家淫古有隂溝或為淫溝皆取以達水
今言淫名之省聲之訛也溪至是循明山
稍折為揚橋水以折始善行將達江復限
之為縣門曰進林曰常浦又益限之以埭
曰車耆提閼有程則水旱不病今之善吏
治者挈挈奉公上不自保政不能及此廣
平馬侯驥德至州曰
皇元陞江南縣為州實租戶口戶繁租瘠
何以稱綏惠田疇蕪闢兹惟殿最首吾視
兹土抑溝洫漫滅以害吾民邪遂窮上源
首資國耆老咸言市橋逹車耆有故河往
宋舟楫聮絡今趨江以行驚駭濤浪商賈
不赴而市用益匱濬廣復舊則民其有&KR2716;
遂遵市橋至陳橋具畚鍤表深廣未及終
日而遺石斷絶皆舊蹟儼著至何家埭或
曰是郡乘不登積為豪民利水至是當行
何障固焉扵是决隄仆石埭復置卒守水
門亦如之易資國埭為水門别立小柵以
謹通塞廣&KR0685;增斗門志舊有贍卒租亦復
之扵是昔之言紆行六十里皆得舟行以
達于江矣史遷作河渠書能吏所紀厪一
二數謝太傅守淮南水利博濟則自方之
以召伯謝公偉功迄不廢馬侯之政良近
矣迺係以詩㑭勿墜詩曰
閔閔汙萊舉趾厥艱婦饁子任火墾水芟
相彼高下粤昔廡蕃有隄相之有泉養之
崩奔交來設險以防彼防弗亟時其雨暘
謀于在野集作會節低昂疏儲究爾墜遏
饕強恣專訖孰㑭是罰馬侯自南宣承
皇風相攸以圖鞠草茂豐耆父交謁兹焉
商功千鍤剖壤頽堤赴壑宛其遺基白石
鑿鑿復常彌堅匪夸以丕作泉流湯湯隂
洩陽瀦江流馬奔懼而舒徐千帆縈紆入
于市區河既復址侯斯戾止嘉穀羨穰甘
棠薿薿維河之新告来者勿替
碑隂
凡犬工役必資僚屬長官某同知某判
官某吏目某實僉贊之州民之耆長大
家某等歴考舊蹟且佐厥役吏奉令曰
某等董工庀程州之南復有梁家灘■
■碶戚家溪悉濬治之足溉田萬畆開
河績最著庸附碑右以見侯政小者亦
若是
許州衡君去思碑
至元初詔議立五事為牧民根本後數歲
憂其有不奉行者輙緫覈敦厲又時遣重
臣循行以振植之大德七年分命宣撫使
糾嚴黜陟多罷所居官獨未聞有治行第
一入徵為謀議邇臣者使者以功狀上丞
相府府下東曹掾掾守法謂事任固當是
束狀入書&KR0869;不復省繇是詿墨抵眚歲率
常書于憲部夫法不足以成政先王馭臣
必先之以序爵其不幸而奪廢之者誠不
忍於人也民為天下本郡縣守令常長於
民民病其長歲有所黜率天下之民常不
善其長民獨何心哉余每過通邑大府碑
首高下表植衢道讀其行事無一不皆古
循吏而焯焯在人耳目又若相反甚者謂
懼其威使而以媚夫人之為也俗媮而日
艱濟之以淺薄之論上益以不信則是守
令考課蹈規&KR0670;常安所從超越哉皇慶癸
丑秋七月
天子遣御史分察天下牧民賢否咸屏息
俟命國子助教許昌趙君師顔言衡大夫
氏守許賢解官三年矣其承大夫者亦已
去過時而政存可以登紀子職在太史不
溢美不希謟宜表石以昭永毋固辤桷謝
不敢則又曰余叔父廉訪公師表河南置
論少許可言大夫賢無異語誠不憚書衡
大夫事第以州里嫌故遂雅属子桷始謝
不辤於是退以其郡士劉君廷瑞耆長郝
守寧之狀摭而叙曰大夫為州質靜無亢
異視民便害默計而成除之州賦戶二百
歲久亡絶無所徵别輸他民以逭責民莫
敢訴許為要衝逓馬戶率多逃去竟三歲
以民籍戶四十二代之戶代而民籍徭調
如故大夫請于官而悉除之厚風俗敦尚
孝讓考漢魏塚墓若陳太丘而下立鄉賢
堂以祀于學復構廊宇以庥諸生而使之
竟業臨穎縣有鄧艾口故地河南檄大夫
按視將屯之大夫署筆曰鄧艾故屯繇魏
下千餘歲未嘗復今有民若干耕其地墳
壟居室環地左右一旦官墾闢大不便願
㑭民以已耕田歲入官賦猶屯田也河南
是其議民往謝之大夫曰吾職也何謝為
今世揭揭然以商榷為仕進路使大夫廣
屯穀名得十萬石顯要可立致不忍數百
民命為俑許人之思大夫宜社而祝之相
與望其儀于
天朝以德我許人者日永久迺繫之以詩
以篤不忘大夫名佐字君用廣平人詩曰
瞻彼具茨英英其雲不稷不稌粤維邦君
邦君之来我民不聞曰秋而嘗曰春而耘
木之巃嵸維侯之宅侯轡在掌言戾于學
有挈有任亦丱其角亦飲其醑言攷耆耄
穎川之流其下黍稌嗟余遠祖及我鰥寡
是播是蓺曷余敢震侮穎水之湄戢戢其
牛利言鼓簧將復其陂陂云當復云誰之
来邦君痡痡維衡大夫大夫言邁匪愠斯
怒有翬者居有墳者墓咎匪我執言遵其
所陂既完矣大夫旋矣熟而豚肩進其粲
矣曰我不敢嘗爾歸爾鄕墓門之柏烏飛
彭彭中田之廬椅桐稜稜云昔不如今永
歌以康侯歸其組三載云遠許民之思復
日以旦侯車在東彼從如龍侯車偃里誰
為之朋有弁斯緌大庭團團瘁躬在公匪
食其飱式昭去思攻珉以䥴嗣初維終慎
永我傳
華嚴寺碑
太祖皇帝肇定區夏視居庸以北為内地
戶族散處皆安其簡易在
憲宗皇帝時將有事西南底慎舊章建置
靡遑時則
世祖皇帝治軍和林相厥地利曰維灤陽
展親會朝兹為道里得中稽衆契龜僉告
允吉因城而名之曰開平焉歲在庚申
世祖承大歷服建國改元削僣靖亂宗
王殊邦奉貢效牽咸會同于開平繇是定
為上都大興為大都兩京之制協於古昔
矣省方有常庶職攸叙商旅子来置而勿
征首建廟學乾艮二隅立二佛寺曰乾元
曰龍光華嚴復立老子宫於東西化俗警
蒙相須以成具訓淵遠將垂憲永以為民
則
仁宗皇帝在東宮如華嚴惕然永思粤維
皇祖置慮弘廓建都功業弗克崇闡紹開
是我子孫不大彰顯爰命守臣臣某撤而
廣之踰十年將成
仁宗陟方
繼天體道敬文仁武大昭孝皇帝北巡狩
回上都首幸華嚴若曰
列聖在天神化合一朕罔敢有替述修
聖明將於是有在廣植冥福神御周流
宜得以届止其以
先帝所構殿鎮于後維五方佛像在
世祖時素有感異復廣大殿以居之梵相
東西挟翼以從凡尊事棲息悉如其教以
備又别賜吳田百頃安食其衆至治三年
夏六月丁卯丞相入宿衞上都留守司同
知臣某傳旨命翰林宜為碑紀其成績
㑭萬姓蒙祉庶得以昭朕奉思臣桷竊㠯
為天地生物無心以成維
聖人有憂則曰物有不齊皇極是訓大雄
氏則亦曰性本至善遷以隨欲欲由妄生
性日益昏故為物為變至於摩盪轇轕生
死靡分於是有懴解之說焉有追崇之說
焉使生得以斷死得以離則本性湛空無
有垢累道奚病矣華嚴設辭以富貴為喻
終之以返真復初㑭世之所景慕由境以
入因境而悟入於無相其於喻也深有旨
矣
世祖命名亦將以警夫迷俗愍濟羣動與
前聖相合者實在是聖聖繼承靡有銖
異臣桷屢從属車聞首主是山者曰至温
師以妙密縝緻為本行傳宗洞山與太保
劉文貞公秉忠為方外交磊落有大計因
得見
世祖於潜邸陳對明朗遂大器之六傳曰
惟夀今授司徒際遇隆赫於法祖有光夀
能文辭守其道專固則永㠯傳謹再拜稽
首為之銘曰
於赫
世祖武緯文經廣莫相攸堅墉斯城鑒觀
羣生厥性有恒驕鷙忿鬪失常是行沉昵
昏惑執妄是成維政與德具訓以儆善本
性初為明為靜猗與覺皇功始戒定或喻
㠯空或設㠯境空解境悟真慧永證巍煌
華嚴窮珍極瑰龍伏藻井雲凝瑤臺積香
浮浮側瓴枚枚耄稚畢觀心掉膽摧相既
永離虚空如埃
世祖稽古是則是效暨于
仁皇益闡乘教維皇御極承志廣孝曰
列聖在天鴻績靡報顧瞻咨嗟展飾殊妙
錫福兆民列聖之心拯彼大迷覺皇具
陳謨烈顯承如歲之春物無癘疵膏熙沐
淳億萬卜年刻銘堅珉
興福頭陀院碑
興福院在都城保大坊北院既成其主僧
尼捨塵以其狀来謁曰捨塵王姓膠州即
墨人也家世素奉佛今之言佛教有三禪
以喻空教以顯實律則攝其威儀禁妄絶
非鼎立以陳融會莫究惟頭陀教吾佛宣
演形色自然汨其紛華而悲惱集焉外守
或懈内持益離參而範之將釋諸塵以成
安樂若是者誠有端緒矣教始於西竺盛
於齊梁
皇元建國今其教凡十傳捨塵始與其徒
劉普照誓志游京師刻意問道日唯一
食精嚴自牧以勞役為調伏菲薄為精進
草茇安寄束身堅忍至元中今平章政事
王公毅樞密副使吳公珪福建宣慰使李
公果見而異之始買今院地至大德年
&KR0685;章政事賈公某邇院居審捨塵積行無
退意遂與其夫人林氏引見于
皇后下教出財帛建其殿曰慈尊㑭開府
知院月魯公暨賈公奏其事扵
皇帝
皇太后咸曰可其悉以
皇后私府輸助之延祐五年院告成復奉
宸旨禁護而掌其教者錫名清修妙行以
褒美之是役也齋庖廡室皆捨塵所鳩建
嘗謂釋氏之說福田利益姑警誘盲騃若
曰離愛辤榮非感物而動者也真性虛湛
奚假於外則其說近矣詞曰
粤昔能仁蟬蜕侈華絪緼泰始雪霜勵磨
厥性眇微五采眩訶毁形壞衣其儀不頗
空假廣陳蕩恣斯病佩規帶衡迄莫内省
兹惟艱哉爰參以竟惱繇樂積煩以欲騁
除彼垢紛曰執中無競女德效坤靜於鴻
濛維大雄是師頭陀是宗人憫厥勞熙然
以充善士日来格于羣公
三宮清穆昭事孔肅鑒觀宇縣作極錫福
夸榮逐魂是究是度秉持法權㑭民不黷
伊教之興泊然纉承千甓固室百礎栱楹
式尊其初匪維誕矜戒爾後人戰兢永寧
清容居士集卷第二十五
