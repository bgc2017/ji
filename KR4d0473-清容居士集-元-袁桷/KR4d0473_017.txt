清容居士集卷第十七
贊
劉敏叔畫八君子圖贊
五季横潰萬姓阻傷剗舊布新赫日蕩光
變通維時君臣爾詳丕顯韓王應運斯翔
佐帝立極肇服衆國銷兵弛財邦本茂植
獨相十年黎獻安謐弼違雍容不撓厥色
百壬肆妖喬嶽漂摇智深如谷終止且消
金縢天開軒冕以朝簡在帝心王勲日昭
燕尾之眉貫玉之姿炳靈丹青庶或類之
右韓王
堂堂魏王龍章鳳質天實生之以佐王室
射策玉墀慶雲耀日中外踐更執德惟一
西陲繹騷將弛卒驕往綏爾戎薄陳武韜
濯以清泉釋其煎熬入秉國鈞衆味畢調
不懾不渝迄康皇圖取日虞淵登子天衢
朝野罔知繄王眀謨危疑之際以身調娱
兩宫熙熙萬姓于于桓圭赤舄清廟配食
於鑠厥勲千古罔極
右魏王
赫赫潞公不震不動威以服戎寬以濟衆
宏淵雅譽磅礴肆著蚤年登庸具正百度
貝盗斯興命公于征振旅霆發不日以平
國財未殫抗議省兵激懦抑貪朝廷清明
以德報怨以爵為勸強虜效貢却立改觀
名倡九牧進善無倦四朝師臣邦家之珍
委蛇兩河如松如椿燕頷淳庬鮐背輪囷
何以比之永古蔑聞
右潞公
儒以稽古酌時斯正用非所宜秪益其病
在漢懿侯治守清淨惟爾荆公行修于躬
耽精古籍慨想遐風懷寳陸沉患莫已逢
激而翹之以達天聦高配五帝羞視七制
廷議藉藉斷以辯毅復古之志與帝俱銳
發政累名公是喪朋晚歸鍾陵惘兮慎兢
蹇驢空山悟彼愛憎矯矯貞姿涅而不緇
吾將疇依為學是師
右荆公
帝宇永清文治斯舉取青媲白眩巧鬪嫵
末派横流獨手莫禦弊極斯反誰受天祜
䔍生歐公鴻碩之宗鼓以雷霆驅以雨風
如日之眀如川之東肇正古始四方攸同
奬善矻矻英俊滿席彼有未至憂見于色
𥙷衮之功其繩則直以退為完以佚為安
高風邈如審象以觀
右歐公
任當其誼三褫無畏用不展志好爵斯避
允顯温公為世張弛執中秉德享帝活國
熙豐紛紜朝有奸慝歸卧洛師纂緝載籍
元祐之初大矢厥謨稂莠既深百糓未敷
畀成于天力疾以除佐佑王室公心如日
獨樂之園以迂自佚生無榮飬殁有餘泣
深衣幅巾天骨嶙峋中有至道不以示人
唯誠與敬千載如新
右温公
岷峨之山扶輿絪緼誕育至英絶類離羣
溢為江河乘為風雲高絶俊穎探賾炳文
承眀邇英紬思運精騁轡以行華夷是驚
蹇蹇匪躬上通帝靈才以貶官謗以長名
播遷徼荒百虐寇攘繕性養神彌介彌剛
盤桓南歸百神從行誰謂巨浸一葦以航
瞻彼德容春陽秋霜烱然方瞳如犢初生
切雲峩峩野服蒼蒼往代莫從鍳兹耿光
右蘇公
沄沄修水誕弘文明維太史氏穎敏之功
由彼岐嶷揚譽上京服襲瑰瑋綜覈文藝
剖析幽翳謝鮑前驅屈宋擁篲玄言逍遥
夙昔超詣正宗江西歛祍嗣裔厠身著庭
正氣果毅筆者未成削者已繼秉畀濁流
孰怨孰尤不怛其化心君天游精神滿腹
瞻望不足烝烝孝友猶在眉目清塵高風
曷其有終
右黃太史
祝道士龍贊
靈砰砰三五一視若存水神立玄為光高
原粒天門開靈受秩
墨竹贊二首
墨以韜智玄以御柔渰焉雲興脱兮凛秋
寥寥天標下為岧嶤執兹混淪函三爾超
乘剛庸升實志勿驚比焉彙亨烝徒繩繩
纚者如傴若佩而組墨卿司玄謄汝于堵
子昂集賢真贊
審中聲以比磬箾之音證墜簡以啓載籍
之藴承明三入而不居江海一麾而無愠
遺世而深憂盡言而寡尤瓌瑋萬物金石
横流敷文太微慶雲瑞芝超然巖壑寄扵
筆翰者吾猶以為杜德機也
張廣微金書隂符經贊
遐哉古帝握契眇綿沌沌混混超天地先
執静御動兹為坤乾虚九蔵一書圖弢鈴
範圍包絡佐理密堅氣毋受要納息以傳
泥金著文其曄玄玄鋒淬穎脱乘雲大圜
雲中龍贊
握玄機騰八荒憺雲中闇以彰九九合下
土光返珠淵終智蔵
龍贊
御乾入坤萬靈嫖姚止水飛立廽旋上朝
神后布令藴蕯默逃功成返淵重玄以韜
又
玄雲嘘氣為母騰靈湫匿星斗握以機數
九九百糓有
太上授經圖贊
混元希夷空洞眇綿方圓緯經言孰可宣
憫彼世醨述玄五千紫雲升空重席九筵
跪坐受聽萬神參前研幾察微如珠善淵
德為之初道廼自然
辛稼軒畫像贊
妖雛殂江八方沸騰手提糢糊仗義南興
閩越荆湘是鎮是繩智名勇功蔑如浮雲
䜛屢尼之耳若不聞聲裂金石湛厥心君
運有南北孰言一之時有未完矢詞窒之
卒全其歸莫能躓之帶湖維居喬木欎新
目光背甲佩兮振振審象式瞻宛其不泯
仁廟御書除官贊
扵赫
仁考御龍中天追琢王度左右惟賢思索
俊髦嘉量達權稽古九官匪曰叙遷嚴嚴
秩宗維直且清佐理大政宰士是程皇畿
膴穰具瞻靡輕率彼緇流出納糾繩八柄
馭臣首爵以貴或超或常執管淵思昭哉
雲章銖黍奠置勿私以恩不悅其媚番番
老臣卒秉國鈞山立陽明如歲之春帝
賓于天執簡涕淪虹光徹楹萬億日新
至治丞相真贊
以元勲開國之孫佐大明麗天之主肩一
德以正人心集衆思以清庶務玉絜而彌
温山立而有度審象以觀斯為太平之宰
輔
又
階符耀騰河嶽炳靈寔生上相秉鈞以成
儼兮德容衮衣葱衡山立其威玉絜其清
陟降帝所翼翼是承帝曰相賢佐我
治平雲龍從類鼎鉉利貞懋昭顯功象于
丹青扵赫寶璽虹光爛明用永厥蔵詔
爾雲仍
英廟御書開經偈贊(皇太子時為)
日升咸池五采耀騰昭徹水源濁垢斯澄
維彼寸穎執一貫萬鉅纖受形莫測其變
驪珠陸離光被寰海允符龍圖昭示億載
自贊
幼承父師之準繩壯緝文獻之淵懿守
先天之中為初心䆒三聖之易為一致氣
弱而詞愈卑學䟽而用益疑寥寥兩京耳
受目接者不能紹傳吁何可言
王承旨畫像贊
扵赫乾運天造耆武肇敏王公粲飭皇度
越于江濤率圖籍以朝秉直在庭不激不
雕矢辤瓊琚風舒霰消益之以甘雨濯其
嘉苗佐理毣思敷繹静規民甫息痍勿煩
以疵懿德沄沄如山出雲有聞無聲爰澤
後昆珮玉峩冠審象是傳之問之美百世
弗諼
王叔能真贊
心清而行全守廉而益堅不汲汲扵利達
專丘壑以自完若是者五采不能以傳至
若烱烱方瞳藹然孝悌之實發于睟容人
知其為臺閣之秀彦藴經綸而猶未盡其
用者也
自贊
訥文詞而三直承明之廬拙騎射而五游
朔漠之域居安以窮犧爻之變比事以糾
麟經之釋至扵見幾歸田服恬淡而守貞
白識者謂為知止而獨慊然猶以為有形
迹也
馬元帥真贊
養恬而智無遺息機而事能應贊黃閤弗
居其功坐烏臺獨守其正制變扵劇郡若
郢人之斤鎮戎扵大藩若秦王之鏡服芝
术以養年將見安車造朝守規隨而樂清
淨也
瑞檜贊
老子之道以恬泊真静為根本而其嚴靚
清密非窮極壯偉不足以為榮觀故所至
丹雘土木與浮屠氏相埒殊庭廣寬候靈
斿扵致祠之際尤加嚴焉四眀玄妙觀構
寶殿倣南城之長春法式具備主者吕法
師顧瞻中唐作而曰兹不可不加竦肅手
植蒼檜列若幢節厥土墳剛風潤雨濡膏
脉日起旁達蓊鬱連累相承泰定三年春
正月中澣上聳結為鳳冠觀者林立考諸
釋檜者曰乍檜乍栢一枝而能屢變唯檜
為然觀是則知釋者之非妄矣或曰厥今
聖天子嗣位歴更上元洋洋乎盛德覆被
動植疊瑞重休四方承畏不敢以獻以告
而祝釐儲祉道家者流有所不得辭讓迺
繪為圖以光天之休為之贊曰
繄檜在廷三光炳靈膏涵于膚湛其晶熒
化為鳳雛珥冠儀刑乘風鞭雷上于帝青
曰有德者祥兹為利貞爰祝萬夀九垓永
寧
雷氏龍吟琴贊(為閔思齊作)
四田八日用凝扵神攫之也深養之也淳
風生扵木莫窮其聲比物引類錫兹嘉名
杳杳變化雲升雨㴻戞如銅盤兹其為作
者之助
吴閑閑真贊
德不形禮為翼熙熙冲静之神侃侃孝友
之色籠古絡今其詞如雲佐理以無為智
淵而若存朝承衮龍暮撫松鶴心徹九九
坐石盤礴是所謂養其尺宅守玄以生白
者耶
仰山熙禪師真贊
蜀僧曇簡以文詞振林下繇是東南學
者翕然師之育王觀禪師才辯繼其學
弟子熙公復繼之有詩名鳴咸淳間試
嘉慶圖詩禁中定為第一余獲見于淨
慈植節刻行言語若冰雪欲以蜀學廣
其徒後歸隠仰山以逝其嗣隆教師祖
瑛以遺象從海上請余贊迺為贊曰
心之精神繇言以宣匪事琢雕合扵自然
維師集思泉湧雲溢億萬森列𣸪貫以一
蜀學日淪志士是惜瞻彼肅容以楷以式
南湖入法師真贊
目穿書林心超義海體用不違功斯十倍
審多岐之亡羊悟忘筌以得魚追琢其詞
不浮不蕪外嚴内熙蕭然野鶴之姿斯其
成祖庭之羽翼絶塵世之樞機
定水源禪師真贊
持律以攝心習教以騁辯語默兩忘微旨
益闡薄飯一盂福不稱其德至於據席握
機飈回電激誠禪林之凖式也
雪厓吴法師真贊
雪厓吴法師飭身制行道流所尊企弟
子吕虚夷請贊
長齋以養年持敬以籲天若雞抱鷇如珠
守淵望之山林即之珪璋知止葆静合太
古之淳厖夫如是逍遥乎白雲之鄉
箴
存悔箴
天君亭亭巖石永貞執樞維機莫我敢膺
鈎聲割名如蟊如螟微焉髮毛戰兢是承
謂善實繇小而過不在大雷以鼓之艮以
配之合動而復繇静斯會昔顔氏子悔實
莫可名筮人司蓍敢告司扃
遵誨堂箴
肅肅祖父誦戒孔昭亶惟矩衡匪矜匪慆
式瞻里門養真簞瓢何榱題岌嶪肆其夸
驕金糜玉毁迄用不紹巷有居人燕咡曾
髫右觴左饘以遊以遨何白首高位顧影
號咷伊堂既深亦具室奥傴躬徐行慨焉
焄蒿戶冊崇崇陟降以悚於乎後生勿夢
夢是從爰繹具訓敢告嗣宗
貞一齋箴
昭哉森著鉅纖受形順天之樞執動以承
尸居者誰不震不隨謂珠蔵扵淵主静是
師太虚無體曷思曷為聚為物均散為返
真由感以遷若火之燎原在昔夸父逐日
走傴鍳觀河圖繇是成數成復捨之厥數
愈具庶物澷澷若冰斯泮固而斯應迺事
之幹絶仁棄智望道彌渙必寂爾心必完
爾神筮人司易敢告靈君
誠求堂箴
肫肫者仁婉婉者孺彼孺不言容動斯具
以食為喜以啼為恕感匪物遷孰司昭先
黜思絶為迄全其天揣知者誕矢激滋遠
順隂保陽若執玉以祼太素烟煴至静無
垠見之猶龍望之如雲猗儒守醫曰曾氏
子言邁于京戶冊是視
銘
復菴銘
弁陽老人周公謹父卜終老之丘扵先中
丞公墓左築室其上揭名曰復庵謂其故
人子袁桷曰復反也反諸其本也聖人作
易之義深矣余取斯名也厥有旨昔太公
表東諸侯歸葬於營丘禮以謂不忘其本
余家故齊人雖南徙吴興而其遺禮三世
猶守之自余失仕居錢塘非有酣豢之樂
而忘其歸不幸而不得歸者勢也今老矣
苟終無所歸則扵𣸪之道奚取抑嘗推死
生晝夜之理其變無窮反身而觀虚一而
明者物莫能禦則兹丘之樂殆與造物者
去來而莫窮其所止也子爲我暢繹而銘
之銘曰
大明麗天隠扵崑崙晦冥有時以全其根
海氣騰溢爲雲爲澤吐竒滋生復反故壑
嗟彼昏氓雎雎凉凉齒髮日化莫知其鄉
馳車羊腸倒戈蟻垤少夸老衰運往一跌
維子周子心君天游顧瞻松栢肇謀莵裘
峯迴泉渟虎伏馬立鬱爲斯丘不龜以吉
煌煌先德如珠在淵既揚其輝終閟其妍
盤桓斯丘豈不念歸三返晝夜以為德機
伊復之道其微如芒磅礴一氣變化以彰
原本稽中是則是象謹獨内觀動静交養
他年逍遥駕風御雲匯為江河炳為星辰
其來無趾其去孰止為善是嗣貽于孫子
君子齋銘
大裘無華完玉不琢飾美自將其實愈落
善不可為名不可近恕以養仁敬以崇謹
謂我獨賢於德彌損八表同雲一決終僨
謂世實賢雎盱孔憐肥遯斯耻却行乃前
人我之道弭節兩忘汝不我瑕我不汝望
煌煌嘉名揭兹戶冊希賢是求探藴觀賾
盤旋九州俯仰千古發硎淬鋒門轍戶屨
君子之泰君子之和永言銘之以宴以歌
澄心齋銘
大梁劉君彦清佐鄞幕清淨畫一希蓋公
之道逾月而治愈簡及朞而人莫能議噫
使佐天下由是道也果何病今世汨汨然
外治者多矣神明粹精交蔽而愈失其於
内也盖不暇夫虚明之體絶慮而求者非
正或者謂老氏之說近此因屏不復取今
劉君以澄心名齋動静交用有合扵聖人
之說四眀袁桷因銘以廣之
存神内觀形不能以久完刻意外治氣由
是而彌衰水煩土敝維物之灾人為物靈
其道安在内不可穢外不可悖湛然長存
扵物何纇故操尺寸之智者成尋丈之失
勤錙銖之功者獲倍蓰之益御天地之一
氣持隂陽之兩端吾見其清而不介絜而
自全也
雪房銘
錢塘孫道士構雪為房居江南度不能久
得北如亰師將遂焉久之復越居庸以
游始固有之廼属袁桷銘銘曰
飬絜沮洳其變莫渝納眀屋漏其神莫䆒
執天之宜允成德機機可轉不可緩緩則
懼懼無以㩀窮髮之北以儀以則爰謹視
之毋怠毋慝
崇真觀鐘銘
冶吉金構坎離為氣用震以時深則安安
迺旋鎮無極億萬年
朝陽堂銘
焯彼曜靈光融曲阿翼翼玄黃粲其欎華
䆒觀厥功構精沉淵若鷇斯伏若珠斯潜
内隂以蔵外遲以進含施無垠執斗憲運
衆瞻嘉明企而則諸言升于岱昏旦允殊
丹流金騰下土若昧竦心愓思怠曷可悔
嗟哉夸父競不救暍大聖維姬慎兹明發
爰興爰處寸測短長少耄勿荒永儀朝陽
蔵書室銘
六學鴻烈代天昭明精思纂微辭以立誠
匪事扵言不文奚宣析理日繁直致衍傳
謂默足以通絶其知聞敬焉孰持誠焉孰
存趙郡氏蘇崇其書楹剖抉雲章緯經有
程靈根湛虚服習粹精廣以觀萬約以守
一迎之莫尋倚兮不躓仰止元聖學海彌
溢
極高明齋銘
謂天穹隆環扵九泉謂日陽靈始於虞淵
邈焉具瞻荒忽漫漶銖黍立鈞億萬以正
行遠陟遐跬步攸定維先聖彛訓大賢是
證理一分殊等級辨分不博以求孰為彌
綸不約以觀孰歸其根積小斯高用晦斯
明罔有僣差是凖是繩戶冊孔昭爰矢厥
銘
九思堂銘
虚中實中圖書之紐實以分殊虚以一受
理原扵初思曷為九扵赫玄聖分言為中
上由體生下應景從維李氏子受訓倥侗
戶冊孔昭執玉靡墜數窮扵玄隂陽以類
則皇極之言罔有偏陂
淵静齋銘(爲蒙道士作)
猗鉤盤審鯢桓蜀叟蒙拱以觀惔無極視
晏温默雷聲守綿綿珠在宫百神環時既
至乘風摶
清容居士集卷第十七
