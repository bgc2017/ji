清容居士集卷第四十三
祭文
祭余寺丞(代大人作)
維年月日某謹致祭于故知郡寺丞余公
親翁之靈嗚呼哀哉世日澆巧為善者希
惰士尚媮智士死竒公獨為善窮日孜孜
始終其心夷險不移方公少年貴盛莫比
顯允文昌玉節絲轡笑談春生叱咤電起
公獨趨庭巽若處女維昔晏安雲冠霧裾
一車當道百役避衢官有未便入閤勸除
公獨守謙癯然清儒世禄日蕃兄怨弟咨
囊珠匱玉宴見以時公獨友于高堂春熙
寒衾朝飱二難怡怡守官唯勤不矜其智
尺牘撫問各盡親意人有急難公先其慮
族有困乏公遺之食天運既遷飄風激阿
棲遅精廬髮化其皤末疾未幾奄然無何
嗚呼哀哉維我與公三世有素知公之詳
匪以&KR0666;故天道與人先後莫睹事或未然
曷咎曷怒陂陁墓田自公親卜世途昏茫
之死何惑永念殊隔泣涕莫復酹兹一觴
以寫哀臆尚享
祭外祖(代大人作)
城南之望奕世惟賢接武辟雍厥聞藹然
紛綸五經曰鄭屯田維公高曾廣塾以延
諸老簮盍二獻是先遺言懿範公承其全
體涵中和靈珠媚川粃糠世機德容渾圓
囿身書林徘徊孤鶱亦既食實紹兹家氈
世德險微喬木蒼煙紛紜欒胥岌其疾顛
掇拾耆舊列于簡編蘧廬方床卷舒窮研
其語雖寡其意實傳秀眉玉色投老愈妍
謂享大耋事胡不然俛仰疇昔今三十年
歲在丙寅憂患日纏孌彼諸雛不能飛翾
請昏于公以煦以憐服&KR0670;粹温雍容周旋
雖乏偕老情實不遷飄風揚塵畏途屯邅
為善斯懼公無愠言昔者遠行相望越燕
甘脆莫奉於禮實愆歸省床下公疾沈綿
形枯神朗遺墨愈鮮属託孔深悲不可宣
淳厖日希百巧相挻執玉奉盈敢以自完
公死何恨如雲在天式陳酒殽辭盡淚漣
尚享
祭李兩山(代大人作)
維公周敏之才英偉之彦金精璞温不假
琢鍊摩蒼雲以高翔目九日而不眩造物
之卑蓋將以固斯文之元氣閱天下之事
變故其始也脱略畦町卷書長哦浩然經
濟之意忘其冠切雲之嵳峨分席扵諸老
䛕言腐談拱手以置覩江流之如帶凛丸
泥之莫倚鳴雞號寒籌筆疾書負囊封以
叩關維石友之與俱事往既莫得咎而所
以保衛先緒者常兢兢以懷圖嗟今之人
志與運乖道與事違介者卒至扵困而爽
者或流乎卑抑嘗反覆出處之大致每惕
然以深思而公雍容兩端不茹不吐莫余
敢侮試命南荒酬勞扵東浙之濱既不以
利其身亦不以望扵今玩理忘世孰能踰
於斯人者乎幸公之強謂坐進此道以鎮
當世之浮薄而事有不可料狂雲飄奔隕
晴日之飛雹滔滔川流逝者如斯往不可
作徒以為生者之悲昔某辱知文昌公白
首故吏三十年于兹始得見公于金華握
手傾倒酒酣耳熱各相視不復道念此意
冷今聞公喪愈重不競之歎公䰟在天一
息八極雖千里其奚遠我哀之長敢緘辭
以薦番江怒瀾其有相余之悲黯也尚享
祭王尚書
維年月日以清酌之奠祭于内翰給事尚
書先生之靈曰道大如天學廣如漢企而
望之自涯而返末俗濫觴昧彼一貫捨學
而言所執愈渙伊洛之盛嗣扵乾淳析仁
辨義脩己治人先民有訓其言諄諄稽經
探本纂史輯聞匪默以高匪誕以守降于
叔季其弊莫救千士一律躪訛踵陋坐曹
清談迎事拱手攵散武萎禮㢮樂虧孰據
其全以爲國毗篤生我公是宗是師天清
㬌温前旌後麾窮源崑崙賓日扶桑磅礴
萬類衆曷敢當積潤滉漾舒光煒煌探巖
排碕纖巨畢蔵若農有秋箱輸廩峙若龍
起淵雷震雨施九招希聲昌歜古味爰薦
合宫以享以蒞灌膏養腴心君清澄讜言
訪對屈軼在廷羣疑未決神龜示靈化被
姦饕淳風泠泠天運悠邈公亦永歎學絶
道傾死灰莫然獨行誰儔獨立誰言吾非
斯人其誰與傳翳翳里門易窮三陳捨泣
而歌謂天莫聞劔失其光蘭銷其薰柴桑
沈冥王官混淪年已逮耇秉燭繼晷一柱
承天四海仰企蔽牛之隂百草茂美謂享
大耋以淑後士云胡微疾永蜕世塵歲匪
龍蛇其理莫詢訴詞重華蹇兹遺臣曰士
之弊逮今弗振桷以蒙昧請業門下反復
可教授以端緒有疑必開有謬必舉語其
平生載出載處冀登斯堂舉觴以祝詎期
湏臾望公以哭蹻蹻小子抵掌掉目哀哀
吾儕殞首莫贖死生之原千古一致瘁躬
報德匪哀以既風雨神交却立鬼魅秉心
靡渝服義靡墜庶幾公䰟慰此耿特皦如
兹觴之志罔慝拜手薦公公其来格矢詞
致誠有淚俱滴尚享
祭胡梅澗先生
維年月日袁桷謹以清酌時羞之奠祭于
梅澗先生胡公之靈嗚呼司馬氏續素王
之旨歸成萬世之標準過高之議始於王
覇謂秦漢而下不得並混取法於唐虞之
雍熙其見扵所行迄無以救其元本習剽
竊以為工者絺繪變幻乘虛附近語新意
粲過都而疾馳自涯而遽返其不謬者則
已為過幸書愈傳而學愈陋論愈高而事
愈謬紛紛比比孰有尸其責以自任曠百
年而一見知卑與者之所靳維先生負淵
海之學執事物之樞用功扵青雲决科之
前大究若訥小得若愚網羅搜抉極竹素
之秘而其微細委瑣猶不遺於初虞&KR0670;釋
例扵杜氏著履霜堅冰之旨條分目舉而
牛李棄地之争黨子制父之議前人之有
疑者雖取舍有在以眀迃叟當時之不得
已至扵孜孜衛翼拾遺𥙷誤亦幾乎司馬
氏之忠臣而無負江上之策不行扵老姦
蒙昧草野避聲却影年運而往知吾道之
愈難寫心聲之悲憤聽澗水之潺湲隂陽
倚伏何得而非辱何失而非福匪歴代消
長融會胷臆其何能若是之藎糓甲申之
歲先生出峡訪先子扵城南桷時弱冠
氣盛望先生之道不知佩玉之利扵徐趨
駕車之不可脱䘖也先生微機以抉之再
而赧三而竭垂頭却立畢志以請業由是
始得知二千餘年之内論事不可以一㮣
而所謂非三代不陳者實要君以行怪憂
患荒落負先生之訓相望信宿猶冀往復
以自振迅書来自冬属託孔懃諄諄已近
扵期耆之語感多而疑成懼不能以久親
語未脱口而會事已陳一老之不憖斯攵
之所係而不肖所受之深者恩不止扵玉
成哀不止扵流涕痛遺書之已稡異夫草
玄之隘苟志願之不泯雖少屈而何害掃
兒童之哀悼陳一觴以自誓蓋事有至難
而可成時不可以終逝炳然之書安能久
名山之副蔵迄垂闡於盛世公之精誠理
寧有昧矢兹一言以俟其會溪流奔豗雲
木黯䨴相此皦如䰟兮其返旆也尚享
祭戴先生
維至大四年歲在&KR0605;亥三月癸酉朔越二
十有四日丙申學生袁桷謹以清酌庶羞
之奠敬祭于剡源戴公先生之靈功業可
以致君而名不得以潤身科舉足以取士
而文不足以行世二岐孔分厥害實深彼
沾沾之白首汔莫能自悟卒翳于榛莾而
漠然為太虚也先生之識成于髫年失仕
以歸素業永捐篝燈蓬髮支笻聳肩抉拾
天巧落其華妍視雲在山散為飛泉戊寅
之秋愚騃無肖承先子之命以奉洒埽
謂百尋之宇拱把之木曷中梁柱凛然師
訓顔汗舌吐維臨淵是懼維執玉是慕經
事爰久先子棄養十年之間百慴相望
深源厚殖莫知其力往歲先子嘗曰德
非我敢專而世由是傳萬物五色絢兮翩
翩吾懼汝之一偏也先生隠几驚坐以起
曰汝毋忘父訓嗚呼文以承道德以承世
父師在天終莫敢墜矢文寫哀有淚如洗
尚享
祭危功遠
神室既虛周流無跡巖巖先天風水湧激
謨草木五色清心無華外損中益雍容成
均訓掌是職鏘鏘佩衿曰古遺直晚歸鑾
坡實為舊物炳燭無倦寧以耄屈長松之
貞幽蘭之鬱瑰詞玉篆粲若黼黻川流星
徂典刑日淪豈期纏綿隕兹德人我老意
短我悲孔新敬率具寮薄奠以陳尚享
祭王瓠山承旨
維年月日門生具官袁桷謹以酒殽之奠
昭告于翰林承旨瓠山先生王公之靈芒
芒九州求應惟類粤昔先民疆理制治考
賢論方角立競訿大同莫諧多士兹弊始
公南来黑髮嶷嶷挈其圖書是根是柢我
先大夫接識辭氣晚歲在京閔恤昧稚
曰覺有先後士無遐邇矞雲在空萬物五
釆毋匿彼光厥誨以仕迺居禁林執度量
士不見其人有簡斯揆手書諄諄而父不
死眀有帝制幽有信史削煩養膏汝駿
其媺聿来承公傴伏屏俟公車東行跂望
靡已公車来朝載色載喜彼山維雲彼堂
維戺帶兮委兮告我知已其餞伊何教言
靡靡塵之朝飛曷其有既弗寧履冰竟爾
用逝外踐内揚於粲終始敷文宣昭秩秩
在耳于嗟公兮公往弗墜凡今寠人冒疾
有技視公之為有泚以愧愧能止之止孰
可嗣嗣今企而彼嗣不躓聞哀于鄕承睫
涌淚殯宫有紖淚盡斯矢佩玉曳裾玩月
歲愒寫心何言弗辱罔貳嗚呼哀哉尚享
祭吴饒公
維延祐六年閏八月癸丑朔越十有二日
甲子具官袁桷謹以清酌庶羞之奠敬祭
于大司徒饒國吴公之靈寸雲興功甕源
湯波磅礴奫沄德同其科稽公玄胄行仁
于番隆汙迭仍卒昌靈柯是生上嗣高挹
泰和手握玄機萬象畢羅不翕以隨不媚
以頗允謂家教靡勞琢磋維公純䔍里社
婆娑耆夀好禮受祜則那外謙養恭内温
守和鄕國賜履紆垂佩珂燕豆孔陳湛焉
春酡或車扵閭或舟扵河恂恂熙熙鼓缶
以歌書来亰師戒言匪苛勿私我躬瘁
公靡他告而孫子劬書暮哦觀化有終奄
然微痾有子純孝涕洟交沲回視吾儕泚
顙實多國恩懋昭賁於坡陁生無憾私
没無缺蹉仰止盛德白雲嵯峨南望伊阻
心思云瘥承交再世其舊如何薄奠遠陳
矢言匪阿尚享
祭黃仲正
嗚呼世儒謏聞昧焉求容天命罔知曳裾
憧憧迄莫有成祇尤其逢惟我仲正甫日
韜其躬退讓益卑殖學若農謙兮虚谷訥
兮大冲恭不近卑夷不失中粤昔耆舊慶
曆闡宏鋤荒廣聞維公維卿世胄疾㒹欒
范是程君獨憫之仰天撫膺緝簡差差綴
書聚蠅經緯譜諜範圍日星若綱斯網若
臂斯肱維歲壬辰盛名日起泮宫舒遅不
泄其美維我先子一見驚喟曰姿宇儀
觀先大夫是似大夫令名士有定誄謂君
嗣之克踵厥媺奉于家塾羣幼漸被彼幼
困蒙迄莫有啓僕實與君針芥密投窮玄
倉垠探源渠搜比律為均擣珍為羞彼昧
不知議莫與酬先子云亡南北異輈歲
月逾邁塵積弊裘君書到手云胡永留中
年相同繭室豫脩今訖南歸動色相慰運
有顯晦官實郵置曰汝二子教實未至空
林荒野黜彼聽視三餘養功先德是嗣彼
夸逐魂氣蹶彌圯屬觴孔深君以疾告話
言慎矜罔有㒹倒長年駒隙囊虚禄稍汝
易漸完吾與汝校麟經說幽吾願汝斆詞
林榛蕪書圃川浩執轡以驅不失其導伏
枕瞬息疾危奔泉鄕失成彦親失令賢謂
天蓋高則莫敢言謂德靡脩余曰不然承
契疇昔今三十年金蘭合交矧維&KR0666;聯薄
奠寫哀涕盡莫殫嗚呼哀哉尚享
祭袁府君
稽乾淳之盛際多士闡其皇風啓城南之
攵會首屯田之封崇維正獻之模範實
高躡其遺蹤植大本以沃心廣經說而訓
蒙雲負笈而鵠立越公兹焉以相從懷
試牒而不上考舊譜而合宗登慈恩以後
先黨籍熖而避鋒洎大眀之更絃俱玉珮
於秘蓬靈椿儼其不凋桂聮芳以增隆髣
安陽之成思與桐木而相通凛風雲之變
更丹林殞其青葱粲千金之美裘淟涊辱
而蒙茸雪霜厲以交隕復融風之相攻履
蹇武以不前慘胡為乎泥中合情話以交
慰證墜簡而彌縫鼠行窗以窺燈各飣坐
以烱瞳意凌空而肆竒效並飛以追鴻神
投淵以摶怪争交手而捧龍或舉觴而心
眩或擊筑以氣雄窮探蟻扵珠曲駕採蓮
於神峯語不泄而益婉詞欲陳而彌封瞻
懸瀑於踞石聽空籟於舞松運通塞以莫
推各分𡵨而西東歲恊洽以入燕益磅礴
其心胷馬伏軛以悲鳴詎示之以不逢亟
返駕以式微疾果侵乎令躬念兩家之敦
叙五世閱而攸同原伯魯之世胄交衢泣
其憧憧蚊秋集而失喙菌露漙而慘容憫
坌垢以多虞爰返真乎顥穹天柱鬱其朱
明校綠籍以昭融玩死生之情状周流竟
乎鴻濛陟帝廷而不震承顔僾乎先
公賜二笥以永蔵靈根衍以和沖觀萬化
之終始深有悲夫夏蟲陳薄奠以永訣抑
以寫夙昔之悲衷嗚呼哀哉尚享
祭張宗師
維至治元年歲次&KR0605;酉十有二月庚子朔
越十有八日丁巳具官袁桷謹以香茗之
奠告于開封玄教大宗師張公之靈曰維
公以篤碩之姿冲静之量執儉與勤靡有
恣放際遇五朝貴盛莫伉口絶否臧身
守謙讓大盈益虚小德彌諒衆罔置疵異
莫敢謗絪緼無垠如雲在天亦既作止脱
焉蔵淵金冠玉圭四十五年緼袍蕭齋弗
競弗鮮易簀以逝嗒然癯僊死生亦大公
寧慊然賤子在亰踰二十載每默察之謂
可免悔笑言孔殷觴至彌愛聞公觀化寧
不永慨凡我南士命有顯晦五福之全莫
與公配一奠寫忱盛德曷沬靈斿来歸昭
鍳如在
祭外祖
淳祐辛亥大父嚴州養逸家居我外
大父敷文繇臨漳解組歸于里閭是歲八
月抱疾以吁曰吾女甫六歲相宜生佳兒
將曷所從維嚴州夫人我中外表俾它
日以事問名不旬日嗒然以終&KR0605;酉之歲
歸處州府君實惟次壻官于亰畿是生
不孝子曰桷七日以逝外祖母張氏鞠之
曰果長成有立我敷攵無愧吾女亦不死
幼歲多疾兼以羸弱昧昏先處州督過
不置稍長知外家為王門尅自奮勵遂獲
見于鄕大夫鄕先生曰是子其有聞桷生
丙寅先夫人之亡三十有三年處州
無禄禍罰酷纏閉門省愆曰吾何以報劬
十有七日丁亥從表弟具官袁桷謹以清
酌庶羞之奠敢昭告于翰林承旨榮禄趙
公之靈曰河嶽之精上為列星形而為人
孰著炳靈茫茫禹甸萬不一能維公之生
服食粹精幼敏于學雲英天葩崑崙五色
散而為河其見有卓其别有科書證古攵
律合泰和肩曹躪鮑絀莊廣騷身承萬牛
手題六鼇神游靡窮燈螢𥙷勞運通承休
官于兵曹嘉名既彰日底于高大縑豐碑
喜愠靡辤或與其竒或削其疵窮櫩華居
卒為其師行不矜細語不擇辭客去我休
嗒然相忘英英玉堂燦兮珩璜心如虚舟
云返其鄕鷗波大雅曰兹徜徉都有異傳
愛者以匿歲月既深傳者維的聞訃莫奔
相視動色世失名士曷有南北維我外祖
崇王外孫桷實史出絲蔓是論乙酉之歲
定交論文我賦孔深公辭彌敦俯仰三紀
獲接佩履薦墨專特屬以史事彼雖藐然
公意則侈今承後塵或謂是似哭不憑棺
葬不視穴雖云係縻禮則有缺歲周如流
心志若割薄奠寫忱以告永訣嗚呼哀哉
尚享
祭史車父助教
維昔外家過扵侈盛乾坤轉旋咸謂其將
不競矣攵治聿興闔郡不薦者幾三舉桷
以譾薄考校輙與而私以計則曰我外家
譜諜若是計偕之来抑疑且自懼也嗚呼
車父色蒼而貌淳規矩不踰扵常人其考
經也守儒先之說罔敢越踰吾則曰五經
之說弊極則返昔有議而必除渙然怡然
知鄙說之不妄而冒昧固陋得奉身扵殿
廬嗚呼區區之心兄悉知之矣投老還山
書疏不置意謂衰朽猶能相奉以劇議也
靈輀遠歸痛徹心膂暮年哭子因兄之喪
涕泗不已可哀也夫其可置也夫嗚呼哀
哉尚享
祭定水真禪師
維皇慶二年三月&KR0605;夘朔越八日戊戌具
官袁桷謹以香茗之奠告于雙峰長老真
師之塔空性返真匪以言先詮要混殽強
名為禪立禪啓宗假言以宣語默動作斯
言之筌末派沄淪若蔓斯延巧迺嫉之斵
方毁圓彼尚辭者復據其㒹視之莫名執
不以權駕彼駑馬冥途加鞭在昔源公孤
立巖泉食苦避甘養其德全匪石匪金以
刻以鐫来者却立恣言佔諠疾抱遺衣涕
語漣漣信宿熟視維師是傳師来斯丘若
源之在前毁心以完沈珠于淵謂支離苟
生何有歲年散形而歸雲升在天一髮挽
鈞事實眇綿縻爛缺敗曷其有痊陳茗寫
心其然其然尚享
祭定水源禪師
維師之行力垢穢而益清也維師之言事
韜匿而益明也志異乎衆知者不以為介
居處乎獨識者不議其隘壊祴脫粟憂道
之無傳涕與淚漣辤俗避世將處夫懸厓
之㒹誓隕其年以厲夫貪鄙而卒不能以
遂願也戊寅之冬會于先塋師抉其旨神
光晶熒匪事扵觧粲焉緯經曰無體無方
簡易是程世道日淪夸誕益臻望洋以行
靡知其津維師之示寂今四十有六年桷
也周游南北亦既垂老何授徒烝烝而罔
有以紹雙峰之山實演法之所有祠歴年
塵翳莫覩適臨忌辰薄奠式陳以寫我衷
愫尚享
祭湖心奎律師
維泰定三年歲在丙寅四月乙亥朔越十
有一日乙酉具官袁桷謹以茗果之奠告
于前湖心漢章律師之靈維師以峻絜縝
密之行儀于叢林不言而耄稚所仰無攵
而顓蒙所欽壊祴薄飯攝念一室𣑽唄震
動絶怖畏以息其貪嗔末世頽波毁戒壊
律罔止扵一人鰍鱔縱恣侮夫澄海之巨
鱗雖心不為動持清議者何縮吻而咽瘖
暮專一丘將挽退静之質以為比鄰今歲
之春會言諄諄手書至門遺語益親勸余
以老之將至息機心而罷哦吟念故老之
凘盡紛攘臂以自陳視師之行其嚚曷悛
今師往矣寧不戚&KR0605;薄奠寫懷庶其鍳歆
尚享
祭育王眀禪師
慨禪林之盛時争摩擊以相接或勵行以
安行或發機扵危掣辨鋒激以奔雷玄鑰
契而吸鐡遵古聖之矩範接前賢之軌轍
於斯時也師能承其餘風以考其異同數
十年来兹道不競角立争騁遺言懿行罔
有深省師獨巋然玉几之峯會衆說以持
正繁霜孤松巨浸一航凜乎誠不可以當
相會未幾遺書在門痛耆舊之欲盡知典
刑之莫存高年昭眀曷有䀌傷如月在天
孰存孰亡持兹一奠以寫餘光
祭王蓬山
精氣神之交媾兮動死地而莫可詢魂既
升而茫忽兮有假夫攝鍊以存存彼學仙
者之自任兮謂能持精思以叩夫帝閽鬱
儀兮繽紛髣靈霄兮粲以文目渺渺兮空
洞睟容髣兮神君道至簡兮宜鋤耘絶聽
視兮合渾淪蓬山為鄕兮海為門是生王
仙兮合吐吞劬躬以訪道兮老益以勤窮
還反之變化兮莫逃夫大垠慨宗伯之上
征兮壮歲實預其駿奔守不懈以自將兮
二父合情以彌敦數九九而益少陽兮不
怛乎世劫之邅屯念初志兮冀有聞侍靈
斿兮駕長雲歸来乎隠仙兮塵曷以坌
祝文
壬子歲除告祖禰祝文
舊歲冬十月將入直翰林舟来吴門知有
代者乃不果行菑畬先疇爰築室是承徭
役紛更復逗留以治靖念烝嘗不克親奉
是慄是懼秋九月得疾幾殆庸禱于祖禰
幸獲有瘳十月既望蒙恩復授舊職遣官
趣驛以進退惟譾薄承藉先德迄克臻兹
言歸于家敢絜酒饌合祀于中堂尚祈相
綏以保嘉吉
丙辰歲告追封祝文
承藉先蔭有列于朝今踰十稔叨恩次對
亦復再留䘏典既行咸得追榮其父母而
桷視先考品秩有懸格未應得先妣從先
考之爵今追封為會稽郡君妻鄭氏亦獲
追封為會稽縣君縻繫京師未能遄歸異
日將告于墓下爰羞酒殽虔告行宇敢告
戊午歲終告祖禰祝文
癸丑之春蒞官于朝今兹六稔烝嘗之奉
弗克親薦夙夜惕心次對再叨亦滿秩考
歲聿云暮絜陳庶羞以伸永慕尚相其成
俾歸奉松楸桷之大願尚享
己未封贈祝文
延祐丙辰春叨塵待制霈典普行得追榮
于我考妣是歲翰苑扈從不以官秩高下
咸獲霑恩獨吏部申明謂子職既卑難擬
於父繇是僅獲追封妣為會稽郡君丙辰
秋八月復獲再任惕然松楸之念朝夕不
置將俟代南歸捧黃以告墓下夏五月踰
滿忽蒙誤恩超陞為直學士靖惟僥倖皆
考妣劬勞覆燾之德奉職伊始曷敢告還
謹奉宣命令孫瓘跪讀于墓所保祐無
斁俾獲為全人以無負先訓桷之至願敢
告
己未告鄭氏縣君祝文
向以叨榮侍從追崇典行遂得恩及于妻
因循再任晉秩集賢卒未可歸令子瓘以
副黃焚白敢告
&KR0605;酉歲終祭祖禰祝文
桷濫官于朝踰二十載舊歲南歸將一意
誓墓以奉祭祀承詔復舊春三月来京即
預考士四月供職復扈蹕開平八月始還
孱弱之質﨑嶇道里迄獲平善皆我祖宗
保祐之功歲聿云暮庸奉祀扵㝢廬俾遂
平康二子瓘瑾克紹詩書以光祖德不肖
孤實有祈望惟隂相而默成之尚享
壬戌春祭祖禰祝攵
三月甲戌中書奏奉改直翰林退省淺學
非所宜當實我祖禰胚胎前光而不肖嗣
冒膺是天寵扈蹕有嚴將上開平脆弱之
質驅馳不堪車馬脩途冀有以扶翼使獲
歸田以奉松楸不勝大願次子瑾俾入成
均敢庸虔告相其有成尚享
癸亥封贈告廟祝文
憑藉先蔭獲綴從班䘏典肇新祖考嚴川
府君得贈中順大夫上騎都尉會稽郡伯
祖妣王氏令人贈會稽郡君考處州府君
贈亞中大夫輕車都尉會稽郡侯妣史氏
郡君贈會稽郡夫人妣楊氏安人贈會稽
郡夫人妻鄭氏縣君贈會稽郡夫人今祗
承宣命奉祀于㝢舍以申虔告淺薄承
緒戰兢靡遑晉秩侍講實繇祖德深厚弱
息踵武克己樹德敢不夙夜伏祈鍳歆以
永終譽敢告
告嚴州府君祝攵
登極之詔以推恩錫命為首越小大臣罔
不承澤桷以侍臣獲追榮于二代而我祖
考今得贈中順大夫上騎都尉會稽郡伯
祖妣贈會稽郡君追惟付託之重實䔍意
于先大夫不肖孫朝夕思念靡有替墜踰
六十有七年獲遂初志霜露既降謹以副
黃俾瓘焚白近叨綸音晉秩侍講行能淺
薄大懼弗克荷負先德弘遠冀有以綏祐
贈典有加行申告于墓下敢告
告處州府君祝攵
登極有詔以推恩錫命為首小大臣罔不
承澤越今始奉行桷以侍臣獲追榮于二
代而先考得贈亞中大夫輕車都尉會稽
郡侯妣史氏贈會稽郡夫人妣楊氏贈會
稽郡夫人靖惟義方之教期勵甚遠種德
殖義奏身以淑後者鄕黨所共知施于孤
兒得食其豐報霜露既降謹以副黃俾長
孫瓘焚白以鍳近叨綸音晉秩侍講忝竊
踰分惟寵綏而啓祐使行能無愧獲為全
人則世德永遠施于諸孫俾有憑奉敢告
告鄭氏縣君祝文
往歲已膺縣君之命今䘏典既開位在三
品追爵彌高繇是陞為會稽郡夫人天澤
深厚魂其欽承敢告
謁告還家祭祖祝攵
庚申蒙恩被召再入集賢連歲疊除大懼
不克負荷日夕念歸以虔奉祭祀為急守
職有嚴不敢遽去今者謁告歸里將杜門
息心力教子孫永承松楸之蔭私心未遂
惟隂相以成其私禴祭有嚴敬奉昭穆合
食于新堂敢布由衷尚享
追封祝攵
綴跡朝著今踰二紀行能譾薄大懼弗能
稱職迺者先丞相忠獻王不以卑鄙驟加
超擢叨塵二品
今上嗣位大賚中外視其職秩悉俾追榮
繇是祖考加贈嘉議大夫禮部尚書上輕
車都尉追封會稽郡侯祖妣王氏加封會
稽郡夫人考加贈中奉大夫浙東道宣慰
使都元帥護軍追封會稽郡公妣史氏加
封會稽郡夫人妣楊氏加封會稽郡夫人
成命已頒庸告于遠祖敢告
立碑告墓祝攵
維泰定二年歲在乙丑十有二月丁丑朔
越三日己卯男具官桷敢昭告于妣史氏
會稽郡夫人七日而孤先郡公以家教之
謹始於嬰孩能言即授書甫七歲詩書語
孟皆已誦習尚書之澤桷以嫡長當受郡
公讓于兄子甲戌歲先公陞員郎法當從
是進秩且得以官其子先公正色曰我即
死官亦不以與鄕書國學儀圖以紹世德
汝之責也纖粟靡密先公一以自任遂得
專意問學師友之淵懿皆躬探而力討辛
丑歲登名于翰苑凡二十有五年僥忝踰
分皆考妣之垂𥙿隧碑未立每䀌然于懷
往官待制清河元公擅金石之作遂獲乞
銘吴興趙公專翰墨之美得求其書今已
十年而桷齒髮漸衰亟刻石立于墓右亦
欲俾子孫知儒學足以發身扵是有考謹
以清酌庶羞敬奉考中奉大夫浙東道宣
慰使都元帥護軍會稽郡公妣楊氏會稽
郡夫人合祭尚享
祭外祖母張氏祝攵
嗚呼自先夫人之亡我外祖母不忍棄其
諸孤鞠育撫訓日期成立以報罔極桷今
幸不墜先訓官于翰林集賢者二十有五
年而先夫人之誌始得成就載惟厚恩懼
子孫之不詳亦登具于誌上今兹立石敬
以清酌蔬食用伸虔告尚享
立碑告墓祝攵
幼承嚴訓遂得悉意於藝攵有列于朝大
懼遺言懿行之罔傳向為次對廣平程公
辱在先友適為院長迺求其銘是後叨塵
二品封贈疊加不敢易其舊攵遂刻于碑
右乙未之日實為誕辰庸建碑于隧道嗚
呼厚德如山百不寫一靖惟孝思曷有殫
極敢告
男瓘祔祭攵
男瓘不幸蚤夭已安葬于錢湖黃奥之原
日月不居已經卒哭禮宜祔于王父大母
今兹陳設殽饌有事于中堂敬以其主祔
孤兒孤女冀相其成俾宗緒不墜則實有
望敢告
男瓘祔廟攵
盛年長往亦既妥安其體魄矣卒哭事竣
當祔主于祖廟設祭中堂其從與享
清容居士集卷第四十三
