清容居士集卷第四十八
題跋
書張忠烈王傳後
世言老子書富國強兵以予觀之是未足
知其說老子言佳兵者不祥而陳平亦言
隂謀道家所忌夫其書學道者之所祖而
言用兵有不得已之意則兵者非真喜用
也宣政以来老姦宦竪争弄兵立功扵僥
倖馴致靖康之禍議者謂佳兵扵此可見
矣至扵建炎兵不得不用而一時狃宴媮
之久長驅南来蔽遮阻厄者皆望風奔突
驍將巨鎮遂廣立屯衛以自重而東南民
力匱轉輸供給之苦未幾而紹興用事者
言罷兵矣方是時秦氏子誠無所容罪獨
張忠烈王有適堕偃月之計而後無與辨
之者當罷兵之初莊簡李公嘗同其議檜
之始未可以遽議也論檜之罪當成扵罷
王西府之任盖姦臣造謀未始不假宿德
重望以厭服衆論事成而即排之者毋怪
其若是故李公之去也不數月而王雖一
歲而去則亦有所不免夫事之毁譽難定
扵一時而視其子孫始足以知昔時之行
事漢高密侯鄧禹功為中興第一遲遲長
安無以辭光武之責至其訓子孫俾各習
一藝則其善後良有古意唐李勣垂歿之
訓嚴且明矣敬業之覆宗滅祀終不可逭
豈非立后之議誠有遺憾也今王聞孫彬
彬滿扵家乘施及五世崇德植學以自表
著猶不可一二數則是非之公當由是而
見因書所聞以附于家傳之後
書史忠定王貸錢劵後
桷年十三四時有鄉先生應君文煒年八
十餘善談論乾淳諸老舊事為桷言外高
祖忠定越王未第時僦富民錢氏坊以飬
越國夫人洪氏今天童松徑東臯先生精
舍即坊故址也當紹興甲子歲越國夫人
夀周甲子忠定王假坊錢為酒食以合姻
族閭里禮甚具坊故屬浙東常平司至秋
七月不勝輸官之苦留繫于越宿越賣餅
湯媪家是歲鄉試期已迫忠定王不得歸
里鬱鬱悵望媪微問曰秀才何負官逋如
是遂具以前對翼日媪召兒與共約曰我
積錢百千以治終事今悉與秀才輸官若
中秋試必速償我毋惜也王歸果與計偕
實紹興之十四年至乾道間王以衮衣偃
藩飬越國夫人于越時媪猶亡恙王命使
者車迎媪坐堂上拜之欲官其子媪謝弗
受曰願丞相子孫他日官越毋忘媪家時
賑與足矣後忠獻為常平使者復命駕媪
家拜其像與其子坐且遺金帛甚厚應君
又言樞密公帥越余時相從湯媪諸孫猶
在樞密公紹先志如初特伺候門下旬日
為異耳今獲從五世孫公升允叟伏覩手
劵夷攷歲月去秋試纔二月當從此劵以
償湯媪而桷所聞扵應君者不誣謬為可
信謹書以補家乘之缺維王盛德厚行垂
裕無極以允叟五世大宗兢恪遵奉睦宗
廣孝下賢急施當不止智周扵家庭慮盡
扵鄉黨而已也桐木之韓由南澗而愈昌
申國之吕至太史而益著韓吕五世孫聞
望若此允叟其有以勖之書曰廸惟前人
光又曰紹聞衣德言因以勉允叟併以自
勵
書焦節婦傳後
唐虞之事載籍莫詳往讀劉氏外紀胡氏
皇王紀等書記帝堯之時孝慈力耕桑者
表其門閭雖遐邈無本非有類扵荒怪不
經吾取以為始焉世衰道微日淪扵媮彤
管之詩先儒或疑為季代之作扵是淑德
内範與男子竝稱若列女傳所載張芝桓
女之徒皆得如帝堯時故事亦足以惇行
表勵噫其意亦深且明矣桷游吳門讀中
丞徐公所為焦氏婦傳誠可謂懿厥哲婦
而其彰明之始實自其弟焦侯發之昔屈
原作楚詞悲切反復而獨推高陽之玄胄
女嬃之嬋媛盖其好德之心根扵自然移
為忠君愛國猶不敢忘其所自使原幸得
其時則其光榮之道不假扵原之自陳也
方今焦侯以明達粹雅嘗舉正扵省闥前
徽貞行將以請于太史氏更生蔚宗之筆
足以稱是非如李文公之傳楊節婦不得
入唐史為可恨也詩曰此令兄弟綽綽有
裕焦侯孝友之道扵是乎備矣敢書所聞
于後大德庚子越袁桷書
書湯西樓詩後
玉溪生往學草堂詩久而知其力不能逮
遂別為一體然命意深切用事精遠非止
扵浮聲切響而己也自西崑體盛襞積組
錯梅歐諸公發為自然之聲窮極幽隱而
詩有三宗焉夫律正不拘語腴意贍者為
臨川之宗氣盛而力夸窮抉變化浩浩焉
滄海之夾碣石也為眉山之宗神清骨爽
聲振金石有穿雲裂竹之勢為江西之宗
二宗為盛惟臨川莫有繼者扵是唐聲絶
矣至乾淳間諸老以道德性命為宗其發
為聲詩不過若釋氏輩條達明朗而眉山
江西之宗亦絶永嘉葉正則始取徐翁趙
氏為四靈而唐聲漸復至扵末造號為詩
人者極凄切扵風雲花月之摹寫力孱氣
消規規晚唐之音調而三宗冺然無餘矣
夫稡書以為詩非詩之正也謂捨書而能
名詩者又詩之靡也若玉溪生其幾扵二
者之間矣吳門湯君往得其過葛嶺諸詩
玉辟邪鐵如意之警策有得乎玉溪生之
深切精遠余每欲蒐其精良者而一讀之
来吳門其從游陳子久相過知湯君之詩
雕搜會稡皆子久任其事余不識湯君而
知其用意間有與余合遂書玉溪生作詩
之源委宋三宗詩體之變以慰湯君庶知
湯君非苟扵言詩者子久嘗學于湯不知
余言能有合扵湯否噫詩至於中唐變之
始也若玉溪生者跂而望之其不至者非
不進也子久年富才俊它日追風雅之正
返雲咸之音其視余言殆猶穅秕也大德
庚子四明袁桷書
書高息齋嚴母方氏夫人墓誌後
息齋先生蚤歲入辟雍受知于龜山楊先
生後掌國子扵熙興五峰先生一書慷慨
明白遂即挂冠致事辨春秋王霸未嘗不
嚴正而簡明也成均學制至咸淳之末猶
復遵守其或變更傅會皆大臣私意或謂
與宣和三舍法微近是殆不知先生本扵
周官乘聲附響無以議為也舊聞遺落麟
臺故史三厄無從考訂郡志䟽缺能言高
氏出處大致譜牒官號亦不多見而桷以
先世遺蔵得其集註喪禮若奏牘之見扵
會要者猶一二條目至扵他文則皆未之
知也今年春得讀嚴母方夫人墓銘其叙
師友婚姻之好不以窮達渝易足以知先
生成均之法出扵閭塾之遺意而方夫人
崇師教子不得與流俗同也噫師友道廢
遂耻以師自言陳稽古印綬惡遇舊館人
者有之矣婚姻禮乖雖潘楊之睦猶以貧
富異心尚何敢脩師友之誼敦婚姻之舊
扵富貴利達之後也夷攷後唐傳記嚴母
之賢者莫若延年與武彼二子苛酷驕蹇
遂不幸使内則懿範見扵史氏今嚴氏儒
雅奕世聞孫與計偕登仕版者亦不絶書
則方夫人之賢不著扵郡乘嚴氏之幸也
巨川往歲南極交廣蒐竒補軼多四方聞
見今垂老隱居充然自足不假扵當世而
獨卷卷表章先夫人之訓範以示厥後復
使高先生之遺文振暴扵二百年之後謏
聞寡見由是而廣惇本崇禮由是而興不
亦韙與謹書其後而歸之大德壬寅二月
九日袁桷書
書吳興張景芳祖母費夫人所作
華嚴偈頌後
南軒先生祖母魏國夫人日誦華嚴得心
法扵佛日杲佛日之頓悟機辨亦由華嚴
或謂華嚴乃佛富貴此盖以妄測妄非知
道者方魏國學佛時忠獻以忠正謫居南
軒先生從五峰游學子孫為一代師表未
始諱言魏國為異端也近世崇正之說方
新凢類近釋氏者子孫皆揜匿不著扵家
乘今吳興張景芳獨次其祖母夫人偈頌
以光示子孫忠厚孝謹將由爾以興敢書
宗衮之事以勉大德壬寅良月望日越袁
桷書
書鄭潛庵李商隱詩選
李商隐詩號為中唐警麗之作其源出扵
杜拾遺晚自以不及故別為一體玩其句
律未嘗不規規然近之也拾遺愛君憂國
一寓於詩而深譏矯正不敢以談笑道若
商隱則直為訕侮非若為魯諱者使後數
百年其詩禍之作當不止流竄嶺海而己
也桷往歲嘗病其用事僻昧間閱齊諧外
傳諸書籖于其側冶容褊心遂復中止私
以為近世詩學頓廢風雲月露者幾於晚
唐之悲切言理析指者隣扵禪林之曠達
詩雖小道若商隐者未可以遽廢而議也
客京師潛庵鄭公示以新選一編去其
竒衺俚豔讀其詩若截狐為裘播精為炊
無一可議去取之當良盡扵此昔蕭統定
文選至淵明詩存者特少故議之者不置
至王介甫選唐百家詩莫敢異議而或者
又謂筆札傳錄之際多所遺落嗜好不同
固難以一今此編對偶之工一語之切悉
附于左商隐之詩如是足矣覽者其何以
病因書其說而歸之
書定興王成之墳臺記後
自古不脩墓之說見扵禮經世媮俗浮遺
墟敗塜子孫有泚其顙而莫以為怪抑不
知必誠必信當自其始至不幸而脩者非
禮之正也自墓田定尋丈崇卑之制穣穣
世胄率從事翁仲雲闕之靡麗發丘模金
蔑有遺蔵抑不知制令之始盖以防其侈
非俾之薄内以事外也定興王成之躬負
土之勞高為墳臺積至尋丈絶椎埋之望
而慎終謹始復合扵聖人立言之本意吾
友李伯宗甫特叙表其事余嘉其純孝之
實而復以是說告之大德癸丣七月既望
四明袁桷書
書陸淳春秋纂例後
近世春秋家立襃貶扵字義茫不知盡性
之理按其形模以中有司程式為精巧天
理人慾三尺童子矜矜然猶能言之春秋
之學廢矣習三傳者唯文詞是師左氏盛
而公穀廢矣武夷胡氏作傳止扵七家唐
世傳春秋者皆廢矣噫士何事春秋哉吾
里樓宣獻公晚歲欲明義例之說時永嘉
陳君舉舍人為春秋傳遂序其意而焚其
藁每語後進當以唐陸淳集注纂例清江
劉氏傳為下手余家所蔵纂例乃寳章桂
公所校號為精善按纂例他無善本審此
書廢已久聞蜀有小字本惜未之見唐志
纂例十卷集注三十卷微旨二卷辨疑七
卷余来杭復得微旨二卷乃皇祐間汴本
聞苕溪直齋陳氏書目咸有之當搜訪以
足此書以假友人得脫灰燼劉氏傳乃先
越公居宥府時岳肅之侍郎所遺家諱咸
以絳羅覆其上二書當永為子孫寳俾勿
墜
書鄭潛昭曾祖東谷先生諡議後
胡忠簡論王正道時不知其後之忠烈也
廟有碑史有傳斯無愧矣三槐名孫﨑嶇
擾攘欲以竒計立功業不幸有脫略名教
之誚使不若是則幾為狼藉人矣今觀栝
蒼鄭公覆謚猶不恕置議禮義名節士之
大閑謹于正道盖將以謹夫後来者耳渡
江百餘年屢厄權相獨定諡無敢希指至
若賜諡則由舍人行詞端平以後諡愈多
而名愈濫惜不得鄭公有以正之嗚呼悲
夫
書朔齋先生都梁第一樓詩後
南豐記擬峴臺欲與州民同其樂至朔齋
先生之賦都梁第一樓則欲與之同其憂
非深知民隐者言不至是此卷筆勢有籌
茟驛詩態度嘉定以後士大夫不復崇尚
字學獨公與莆田陳復齋號舍書二公出
處相近要未可以一藝名
書朔齋送弟牧翁十絶後
朔齋先生以宗正兼直後省于時先子
方入轉運幕府一見道問家世即以科目
剡薦至今照牒猶襲蔵也今得拜觀遺墨
其藹然友于之意見于篇翰前哲愈遠古
道日媮摛章繪詞言行實不相顧觀此亦
足以媿警
書高使君脈圖後
吾鄉嘉定以後故家諸賢獨高使君衍孫
興寄冠珮清逸儼慗如晉世圖畫賢士宅
㫄植水竹竒石號曰竹墅其食必按本草
其居處必順叙寒燠銖分脈法如指諸掌
往時搢紳類能夸詡之數十年来士益困
不復知有清事桷幼與其諸孫一清相過
往見一便面即使君脈圖也于時一清方
編類經方惜日不自置叔祖文昌公猶無
恙其尊聞于家庭者尤精確可傳信今幾
二十年而一清所為醫書十事亦成矣宓
戲作易神農為本草至黃帝述素問難經
等書三聖人未嘗以卜筮醫藥為鄙九流
肇分漢世儒者猶不得尊則此復何議至
陶弘景孫思邈貞白為高能令天子大臣
傾下敬愛則道與神完者未以一概論也
一清方遊公卿間清名舊閥當益以貴重
敢誦所聞書附脈圖使来者得以攷清容
居士書
題忽訥監司畫象詩卷後
成都郡治㦄唐宋幾五六百年牧守皆有
畫像政績可紀若魏相國張益州愈遠而
愈不忘其治守無状耄倪咸指其像争詬
詈以病盖棺事定豈虚語哉忽訥監司按
臨長沙墓木已拱其子脫帖木兒宣武公
知遺愛之被扵長沙也至厚歲久而冺落
將懼夫子孫之叙述者未足以傳信固雖
豊碑善頌皆迫扵一時之指使考其相與
社而祝之者審像以觀則得以察其平昔
治行之實永久而益信詎家庭之所少而
遠求數千里之外哉徧觀鉅軸其意有若
未盡桷也職太史韋丹之碑其能肯多譲
願泚筆以俟
書白敬甫三歲作大字卷
桺桺州劉賓客在海嶠為二童作詩有曰
小兒弄筆不能嗔涴筆書窗且賞勤桺州
則曰聞道近来諸子弟臨池尋已厭家雞
二賢期待如此彼二童迄莫能有聞梧竹
先生一為元公期奬卒有成就在易蒙之
六五觧者謂默識心通為顔子得之令聞
夀考先生實何愧焉傳示子孫俾無斁以
承
書胡評事夢昱印紙
桷幼歲嘗讀曾大父樞密越公家乘言
寳慶改元九月旦胡評事進對首言濟邸
死非上旨當立孤以明本意于時相臣震
怒入對兩宫乞黜去未幾御史李知孝希
旨具疏削籍度嶺先公時尹錢塘力過
閤言削籍故事必下亰兆書考功籍公遲
不肯署復三入閤相怒曰趣書何言宿留
凢七月始下公曰不十載當悔復吾毋為
禍首且考功籍謹不涉署後必有知我者
繇是戒兵士善護復密以錢鏹相遺贈自
後先公門人王公邁亦踵論濟邸事而公
亦被黜去端平末年公始得諸老叙復桷
獨不得與胡氏子弟參論来京師豫章
周儀之間言是事桷具所以儀之曰胡公
諸孫擕考功紙来與子語誠不妄噫吳夫
人之復封端平之初也復立濟祀德祐之
末也馴致扵此其何可言剛簡丁丑試集
英先公時為參詳併識于是謹書其後而
歸之乙已歲三月甲戌袁桷記
書吳景山樂府
景山吳先生佐金陵閫府時先子實為
貳車亦入幕嘗為桷言先生壯歲客羣公
飛牋疾記坐宴席即&KR0556;&KR0556;亦弗視言論冰
雪懷吐竒磊不肯屈人下晚始第奉常嘗
欝欝自慨語昔時承平事謂今當不復有
未幾逃難觧散先生亦竟謝人世後十餘
年其子博文為四明郡博士先子家居
敦叙夙昔猶一日也桷客亰師博文適
先後至乃出先生手澤一通以示盖方回
堯章之伯仲非如劉改之徒喑嗚叱咤以
氣為言者也唐子西之詠梅不免以倨傲
得罪先生之詞藴而不露哀而不怨情見
乎辭而莫知其止殆駸駸乎國風矣俯仰
疇昔悲不自勝并志先子遺語而歸之
大德乙己契家子四明袁桷書
書黃彦章詩編後
元祐之學鳴紹興豫章太史詩行于天下
方是時紛立角進漫不知統緒謹懦者循
音節宕跌者擇險固獨東莱吕舍人憫而
憂之定其派系限截數百輩無以議而宗
豫章為江西焉豫章之詩夫豈惟江西哉
觧之者曰詩至扵是蔑有能繼者矣數十
年来詩益廢為江西者嘗慷慨自許掉鞅
出門卒遇虎象空劵恣睢復卻立循避不
敢近使觧者之言迄幸而中噫然則其果
不可以復古與桷来亰師遇黃生景章
于旅次問其譜別于太史為七世而尚書
公叔敖之所自出示其詩宫商敷宣黯然
不遇之意絶于詞氣吾知其充然以脩興
太史氏之學者非子其誰也夫別江西之
宗者是不至太史之堂者也曠百載而有
俟捨其諸孫曷有望焉念嘉泰間尚書之
孫犖為常平使者于吳曾大父樞密越
公丞邑吳江檄定理役時蘇師旦驟幸顯
獨絶請託無隱使者大喜得剡于朝而改
邑焉俯仰百年門下之誼猶一日也庸叙
疇昔而勉之大德乙己八月中秋書于其
詩後
書劉將軍詩
言用兵者必曰師尚父讀其遺書多竒簡
韻語非深知詩者不至爾噫采薇杕杜詠
歌勞苦雖賤微者猶能知則古言詩抑豈
有文武異哉今觀劉將軍詩藹然有觀民
風審知止之意使高逹夫劉景文復生攬
轡竝行未知孰先後也陳郡袁桷書
題金承安樂府
幼歲見老樂工歌棃園音曲若不相屬而
均數無少間斷猶纍纍貫珠之遺意也承
安老人所補歌曲按其音節無少異此殆
以文為戲者黃豫章嘗評小山樂府為狹
邪之鼓吹豪士之大雅風流日遠惜不得
共論承平王孫故態為之慨然
書清江羅道士詩後
往歲卜居城南遇梓人焉曰築室之制崇
廣纖鉅必謹其規體楩楠杞梓若一而用
之則堂觀亭室各不相類余扵是悟作詩
法亦猶是也近世工清儉者局扵律師宕
逸者鄰扵豪角立墨守迄無以融液詩幾
乎息矣噫風雅頌之體夫子何自而分哉
清江羅道士詩余讀之審劑輕重分析清
濁大者合繩墨小者適程度佀欲各取其
長誠非苟扵言詩者余聞學仙之說内固
而神益清飬之以歲年斯熟矣詩其果有
二道乎
題蕭安撫廸後記
老瞞視天下事如探丸晚歲真態始見李
衡號良二千石猶不免為諸兒計慮乃知
情愛雖䧺烈有所不忘蕭公安撫副使書
迪後記上推本始㫄及疏遠教之食之一
語不及其私觀者興起噫故國世臣俯仰
事變何害不有獨蕭氏孫曾為名太守賢
御史官簿益顯今四世孫文孫靜敏好學
年弱冠上書御史府言救荒事皆切實語
行受選用種德之報是真有慶矣尚勉之
哉
書謝道士歸洞庭詩卷後
古之善飬生者必適夫寬閒之地順其隂
陽使神足以恬不能有動扵心苟絶其所
為深林嵁巗隱翳自處將感悔震掉日有
不給且外不能以自治其理内者奚以合
榮觀之道豈徒言哉江湖之水至岳陽而
安流停蓄廣衍動静交飬括蒼馮道士居
之三十年安且樂矣北游亰師縦耳目
之廣益舒其和平夫山極扵燕水極扵洞
庭求其怪險不可得將安扵自然道入于
自然則刻形毁志竊據詭幻者吾不知其
說也今歸主其徒與之游者各為歌詩四
明袁桷叙
書張侍郎孫祖傳存靖齋銘後
夀張先生精忠讜論為一代師表其居家
御飭子弟遺言懿&KR1688;故家往往猶能傳誦
稱道聞其曾孫脩謹自振能世其家一日
示以深寧先生所作存靖齋銘凛焉大訓
巋然于頽波横流之域紬繹旨意深有感
焉者也靖念曾大父樞密越公淳熙癸
丣與文靖公同薦于鄉至嘉定間同在館
閣今百三十有八年兩家子弟㒺敢曠墜
而桷承教扵深寧先生者彌厚敢益以自
勵亦以勉夫張君焉辛亥歲後學袁桷書
書鄭魯公全拙齋銘後
粤昔先正忠獻韓公詩書五世其父康州
牧工扵詞章尹河南富鄭公誌其事渡江
南來忠獻張公忠肅虞公尚論其世皆著
書立言有以自見至于二公發揚光顯百
餘年間懦夫庸子猶能仰止自厲審其先
德源委端有来也太師魯國鄭公劬躬敏
行是生忠定丞相為穆陵舊學其四世孫
奕夫示公所為全拙齋銘紬繹莊生之用
大不幾扵贅矣念昔先曾大父越公嘉
定丁丑編次集英進士是歲丞相實奉廷
對紹定辛丣復同在宥府桷以先世餘
緒得獲壻門下風塵荐更甬東世槐不可
復覩深以為拙幾辱而巧鄰薄與其薄也
寧辱桷不佞猶願扵魯公取法焉敢以自
勵亦以勉夫鄭氏諸孫深味之
書鄭魯公嘗充逹庵記後
占夢之書具于藝文自漢而下其學已不
可究雖間有占驗往往鄰扵附會聞忠定
公以魯公所夢遍閱釋道諸書迄莫能解
今雖廣為箋釋使能言于未遇之前誠果
竒矣忠定布衣時嘗夢有告公者他日公
官位當止尚書後除禮部辭不拜由内相
入政府身後卒贈尚書令此夢之符有不
待辨而明者因以舊聞併補于家乘
書高密鄭節婦傳後
舊令義士節婦焯然表著者得入國史實
錄周召二南正始之道此殆其遺意也
世祖皇帝天兵下山東膺東諸侯之任者
維高密鄭公聞昔時諸老言僭亂以後削
荒易頑納諸軌範繄鄭公是倚襃嘉之典
書于太史澤遺子孫振家聲以趾媺者纓
緌相接内教嚴整薰然正直流于士女終
始貞絜桷待罪史館異日得秉筆書鄭公
家世遺事附錄節婦于後亦足以光盛世
文明熙洽之偉焉得而遜諸
跋瑱山經德堂記後(生作象山先)
晦庵先生晚歲每言陸文安公之門人多
得踐履是盖深憂其徒之學鄰扵上逹後
百餘年黨同惡異空言相高其弊有甚扵
昔今觀瑱山吳氏編次師友淵源㒺有缺
軼是又其門人之諸孫也勉之哉晦庵之
言是誠有驗矣延祐改元陳郡袁桷書
吳饒公制書跋
史遷序道家以清淨為至言作封禅書唯
紀祠祝符應旨哉言乎能知史遷之微斯
近之矣
皇朝累聖繼體守文基祚鞏隆惟臣全節
職掌玄學敷澤道德夸誕肸蠁之說悉所
不取祈天永命與易&KR1688;相表裏至大三年
襃嘉典行遂特貽其祖父哀榮備美聞者
歆企粤昔開元有臣法善前席之對皆理
道要術追顯先代而史官紀載弗克偉著
論者惜之恭讀贊書景命扵爍移孝為忠
全節之志罔敢自替太史氏誠宜泚筆以
登信史使知
皇元崇尚實邁往古来者得有以考云延
祐改元史臣桷謹記
跋象山先生經德堂記後
朱文公荅項平甫書云子思以来教人之
法惟以尊德性道問學兩事為用力之要
子静所說專是尊德性事而某平日所論
問學上多所以為彼學者多持守可觀而
看義理不細某自覺扵為己為人多不得
力今當反身用力去短集長庶幾不堕一
邊今觀文安公所作經德堂記瑱山吳伯
厚乃其門人諸孫持守之學有舊謹錄友
公語于前俾愧夫世之貴耳賤目者願勉
之哉
書南劍謝君程文後
李漢定昌黎文獨序其古賦而明水賦不
得入今世定為外集者盖趙氏本也唐宋
以詞賦取士其所為文率不傳後至王安
石改經義獨張庭堅陳古正義闡儒先之
微旨故東莱吕氏取而第之往歲聞閩中
諸先賢如莆陽二劉正字三山二林公皆
別為程文傳于其家而鄭屯田鍔通五經
資其說以取進士皆私相秘蔵非其門人
傳授不可復得屯田嘗講授四明樓宣獻
沈端憲皆諸弟子于時談經之士專守師
說非若後時鑿新逞竒以取有司之悅而
昔時為有司者又皆温良敦厚以成國家
之盛今世之所傳者斷自乾道淳熙之際
彬彬然猶可考也延平謝君用和示其先
人所為詩論及其程文文獻之徵將於是
有取噫宋世帖經墨義之制雖見扵史莫
得詳自吕申公試卷之編行而其法具在
謝君之意余深知之史氏之為宋史者尚
宜有取焉史官袁桷書
書順堂記後
抑嘗觀易而知乾坤之用焉坤固順也而
承天者逆也乾坤定而人行乎其中仰觀
乎天七政繫焉猶不得與天同則人之所
以法坤者猶法天也事坐扵有為貧富夀
夭遵其自然庸詎知吾之謂逆者非順也
耶故動心忍性者逆之用存心飬性者順
之體也尚書元公以順之道由逆相須蜀
郡虞博士取坤順以為德余謂李君能盡
天道斯能盡人事之理矣
書廬陵蕭煥有救荒策後
救荒莫弊扵鬻度牒宋世大儒猶不免遵
而行之民益堕而食益衆矣鬻爵之令盛
扵秦漢然不使之治民猶有成周遺意降
于後王令下而中變習為固常望望然以
去扵是禁抑興而敲朴繁矣廬陵蕭煥有
来京師簡静自脩心鄙諸人咄嗟取大
官閉門無競一日上書御史府陳救荒三
策三策行而祿弗及噫今世上書率資以
為仕進然卒未嘗有見用者甚者圖絶域
覈稅畝以自便朝廷清明卒報罷而猶
未悔視煥有三策寧不有愧然天下之弊
在於斟酌損益救荒有書而先賢素講猶
有缺然年至而學益加煥有之進殆未已
也延祐丙辰八月旦日史官袁桷書
書余國輔詩後
余嘗以為聲詩述作之盛四方語諺若不
相佀考其音節則未有不同焉者何也詩
盛於周稍變於建安黃初下於唐其聲猶
同也豫章黃太史出感比物聮事之冗於
是謂聲由心生因聲以求幾逐於外清濁
高下語必先之於聲何病焉法立則弊生
驟相模倣豪宕怪竒而詩益浸淫矣臨川
王文公語規於唐其自高者始宗師之拘
焉若不能以廣較而論之其病亦相佀也
余君國輔生臨川守宗會源其所為詩質
者合自然華者存至理雍容悼歎知時之
不遇猶先王國風之意也小弁之怨為親
親黍離之憫為宗周酌古之詩詳之矣秉
彝好德詩之道也在昔先正以是言之矣
桷從子瑛曩嘗獲師國輔仰其高風敢申
以言之
書程君貞詩後
風雅異義今言詩者一之然則曷為風黃
初建安得之雅之體漢樂府諸詩近之蕭
統之集雅未之見也詩近於風性情之自
然齊梁而降風其熄矣由宋以来有三變
焉梅歐以紆徐寫其材高者淩山嶽幽者
穿巖竇而其反覆蹈厲有不能已於言者
風之變盡矣黃陳取其竒以為言言過於
竒竒有所不通焉蘇公以其詞超扵情嗒
然以為正頽然以為近後之言詩者争慕
之音與政通因之以復古則必於盛明平
治之時唐之元和宋之慶曆斯近矣感昔
時流離兵塵之衝言不能以宣其愁而責
之以合乎古亦難矣夫詩之言風悲憤怨
刺之所由始去古未遠則其道猶在越千
百年日趨扵近是不知國風之作出扵不
得已之言也程君貞其為詩淡而和簡而
正不激以為高舂容怡愉將以鳴太平之
盛其不遇之意發乎心而未始以為怨也
雅也者朝廷宗廟之所宜用儀文日興絃
歌金石迭奏合響非程君其誰宜也願勉
乎哉
書杜東洲詩集後
蘇文忠自渡嶺海以後詩律大變盖其精
神氣概逢海若而不慴噴薄變化迎受之
而莫辭昔之善賦詠者必窮涉歴之遠至
扵空巖隱士其所諷擬不過空林古澗語
近意短又安能足以廣耳目之竒寫胸臆
之偉哉杜君臣傑乘漕艎遵神山閱海市
觀光扵上京食冰嚙雪足跡之所歴不
盡不止壯矣哉故其所為詩視其篇題誠
足以奪山林之固陋至扵鍛鍊之工搜抉
之巧發扵心聲自然合笙鏞之間歌錯錦
綺之竒文夫豈率意而為之者信以知遠
遊之有益扵斯文也余五度居庸留京師
幾二紀閱舊藁無一竒語始從君挂席南
斗則殆將有進矣因書以歸清容居士叙
清容居士集卷第四十八
