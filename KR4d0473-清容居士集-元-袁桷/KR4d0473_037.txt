清容居士集卷第三十七
外制
太傅右丞相伯顔贈太師開府儀
同三司功臣淮陽郡王
諡忠武
乾坤呈符搆風雲之嘉會山川毓秀挺柱
石之英賢夙奉宸猷丕揚帝訓惟不嗜殺
人者能得天下而可與事君者實非鄙夫
睠我元勲膺時碩望合太平之寰宇成一
統之輿圖生為名臣殁有公論太傅右丞
相伯顔機沉而識遠量重而器宏十乘&KR2227;
行共服征南之妙算七騶咸駕默傳濟北
之遺編誓衆於鼓角之初過師於枕席之
上具宣德意誕廣仁聲簞食壺漿之迎咸
知已後觴酒豆肉之賜士向無前是謂制
勝而屈人兵抑亦好生以全天道丞相之
功第一智士之譽無雙方謙牧以學卑愈
蒙飬而用晦角巾私第恂恂佀不能言雞
翹属車斷斷猗無他技肆予纉服躬任受
遺功成莫居年運而往格于皇天者有儀
可象游於造物者不見而章師尚父之崇
名貞惠文之美諡益疏王爵庸示國恩噫
彛器景鍾足銘邦家之偉績蜜章襚典斯
昭泉壤之幽光尚其眀靈歆此殊命可
平章政事廉希憲母某氏贈國
夫人
温璞出於玄圃貞松産於徂徕良由地氣
之完以合天和之藴故平章政事廉希憲
母某氏柔嘉維則淑慎其思采蘋采藻之
恪恭為絺為綌之素儉奉尊章於壯歲樂
其天全率娣姒之諸郎視為已出齊家以
禮教嗣以忠用能為先朝社稷之臣&KR2227;奕
葉簪纓之慶雖爵從夫貴莫得而加然義
以子賢當崇其本益開湯沐之侈庸增窀
穸之光是為異恩以旌舊德可
忽荅的迷失公主追贈國大長
公主
維王展親之道實先於惇敘粤昔慎終之
典尢謹於追崇矧予同氣之賢是惟長主
之貴廣疏異數庸寓至懷忽荅的迷失公
主玉海澄輝金枝毓秀充然婦德成肅雝
以為穠李之華相其夫家閔勤勞而勸殷
靁之義婉順諧於日就儉慈出於天然美
王姬下諸侯固異公宫之制問我姑及伯
姊益深先朝之思胡不百年以永終譽
肺腑之託云在手足之念彌鍾圭籥荐更
湯沐儼舊爰開名國下慰營魂噫立愛惟
親曷愧死生之初志以義度德莫窮脩短
之大原沒而有知服之無斁可
宗正府寶哥贈祖父母
祖某特贈推誠保運翊亮功臣開
府儀同三司太尉上柱國追封恒
山郡王謚忠靖
風雲初際允資佐命之賢歲月既徂庸厚
報功之典亶惟平治爰錫褎嘉具官某祖
某貫日精忠淩雲節槩載櫜弓矢翊龍德
扵初潛以為股肱展鷹揚而無敵噫孝文
拊髀豈惟思古之名臣顯宗圖形實欲方
今扵前世九原可作千載如新可
祖母追封恒山郡王夫人
慎終追遠本先王之至仁崇德報功傳有
國之令典具官某祖母某氏從夫早貴訓
子克賢如山如河之儀容宜室宜家之愷
悌肇封大國儼焉象服之新益慰九原歆
此蜜章之寵可
參知政事賈某贈官
朕丕承大業遠究前圖肇邦九有之初紀
綱備舉同德一心之彦贊畫允資慨年運
之云徂儼風猷而如昔具官某經術展緒
孝廉起家侍幾微於帷幄之中保身彌謹
識變通於衡石之外得士尢多故一時出
令之坦明皆先帝欲言之旨意器能容
物清不近名暨更南國之旬宣咸謂中朝
之倚任方堅退佚益避權姦活千人有封
考於爾嗣德百世而祀論乃至公爰襃賢
以勸功復易名而疏爵噫方叔壯猶之雅
雖已美於盛時韋丹遺愛之碑實有俟於
今日皦如精爽綏我寵光可
淮西道宣慰使劉復亨妻趙氏贈
某國夫人
圖任舊人式表世臣之重烝畀祖妣用昭
孝孫之賢維德厚者慶益長而爵貴者報
必遠具官劉無隐祖母趙氏鍾鼎望族山
河令儀使節春行從子從夫之樂備女箴
夜誦為母為婦之道全頌臺之彦有嘉漏
泉之恩冞廣高堂素象音容猶想於含飴
故里佳城湯沐儼疏於刻蜜湛然精爽歆
此襃崇可
荆湖北道宣慰使劉澤妻孫氏贈
某國夫人
孝治聿嚴誕布蓼蕭之澤聖謨丕顯遐思
屈軼之賢念服瘁於外庸允資成於内助
恩昭竝命光慰九泉具官劉無隐母孫氏
里族高華閫儀淑慎閉戶而行盥饋曲盡
婦儀暎雪以課詩書咸稱母訓桮棬之飲
猶在茵鼎之飬莫加位正小君已備沼蘩
之德爵崇大國益攄風木之思可
參知政事趙世延贈曾祖母氏
雲中郡夫人
積德在於百年實資内訓襃封及其三世
亶謂異恩勤勞藎臣服襲先矩具官趙世
延曾祖母某氏幽蘭雅度喬木舊傳殷靁
雖閔其勤克彰忠節采蘩不失其職允佐
肅雝膏之沃者根必深種之豐者穡益厚
顯于西土咸曰大家維爾曾孫益彰有慶
於戲秩秩先廟崇松楹柏板之儀翼翼小
君承錦誥金花之寵奉先追孝錫類興仁
可
平章政事董某封贈三代(九道)
曾祖昕贈光祿大夫司徒趙國公
謚宣懿
大裘無文可饗于帝良玉韞璞孰窺其珍
灼知遺逸之民邁種渾圓之德克昌厥後
不在其身具官董某曾祖具官某畎畝怡
愉里閭退讓開田種术深期蔽日之輪囷
如山出雲莫測為霖之變化子能擇主孫
亦象賢一門萬石之家聲四世五公之譜
牒噫慎終追遠分茅宣曾矩之光崇德報
功推本協孫枝之願亶惟異渥寵爾營魂
可
曾祖母李氏追封趙國夫人
岷山之源若甕而達于海至日之影如線
而麗乎天信知明道不可以計功要在積
微因之而成著具官董某曾祖母李氏盤
阿共隐饁畝如賓惟耽積善之勤厥享降
祥之驗百年未遠五世其昌噫象服表儀
亦既慰賢勞之願蜜章刻篆斯有昭孝治
之隆可
祖俊贈翊運效節功臣太傅開府
儀同三司上柱國追封夀國公謚
忠烈加贈推恩翊運效節功臣依
前太傅開府儀同三司上柱國改
封趙國公諡忠烈
駿命握乾誕&KR2227;中天之運豹韜宣武協成
上國之光念風雲之會匪常而日月之流
如駛爰新景命以慰故臣具官董某祖具
官某被褐潛珍棄書學敵戎馬驅攘之未
定志已出塵雲龍會合之有開獨能就日
察敵保臨淵之智挽彊夸貫札之精釋兵
為農所活者衆延師教子其訓益深馬革
裹屍深可憫生前之語虎頭食肉終有期
身後之榮惟德之厚者嗣必昌而功之著
者禮必報肆朕嗣服念爾疇庸爰廣重封
以彰異數噫脩祖廟陳宗器在于君臣之
交脩光王室逆天体惟爾子孫之無斁精
爽不昧寵渥其承可
祖母李氏特贈夀國夫人改贈趙
國夫人
殷靁勸義於昭媲德之賢柏舟作詩爰表
自防之志雖内教止傳於閨闥而懿範備
著于鄉閭具官某祖母李氏淑慎持家嚴
勤訓子斥簪珥以奉賢師之饌化絲枲以
助先祭之供衡宇周旋人不識其面目闔
門款洽族猶想其儀刑雖雙鯉之飬弗居
而八龍之譽罔替允惟賢母有光前聞兹
予溥澤於世臣庸汝&KR2227;封於大國噫先正
昭事已克光竹帛之傳夫人起家式歆承
絲綸之訓用昭後嗣永肩一心可
父文炳特賜贈諡金紫光祿大夫
平章政事忠獻公加贈宣忠佐運
開濟功臣太尉開府儀同三司上
柱國追封趙國公仍諡忠獻
君臣相資莫喻同心之美忠孝兩立斯為
佐命之殊念汗簡曷能既其勲而朝著猶
足以優其禮維祖有訓非朕敢私具官董
某父具官某沉毅而善謀明恕而敦本黑
頭試邑棄官羞墨綬之卑赤腳從軍絶食
望翠華之幸刑輕典以安反側釋降人以
靖流離白日揮戈睥睨益張其羽翼長風
破浪蒙衝竟擣其腹心命在飬民市不易
肆取麥禾以陋鄭人之過收圖書以成蕭
相之功嶺嶠宣威南人不復反矣朔方請
使周公方且膺之恂恂持儒者之風諤諤
挺大臣之節靖念丕圖之建彌深喬木之
思格于皇天雖儼若帝庭之陟降涣其大
號必有加玄宅之襃崇錫以嘉名胙之大
國掌武&KR0670;建牙之舊開司增立戟之榮九
原如生終古永譽噫英才間出足為邦家
之立基盛德無瑕成爾子孫之逢吉載加
殊命以賁營魂可
母趙氏追封趙國夫人
鵲巢推夫人之德於配實難碩人歌衛侯
之妻其賢可想具官某母趙氏秉心淑静
主饋柔嘉逮事皇姑克奉甘旨於左右一
視諸子莫窺憎愛之後先每傳家訓之忠
勞遂致孤兒之死事噫開脂田而獲上國
夐謂無儔被象服以從先塋幸哉有子可
繼母某氏追封趙國夫人
國族世貴鮮執禮以下人王臣功高適合
符而媲德具官某繼母某氏敦厚天性静
專内儀瞻彼南山深得勸夫之義遵于行
潦不失奉祀之恭有子忠賢為我宰輔噫
推恩三世庸疏湯沐之封錫類九原益廣
蓼蕭之澤可
繼母王氏追封趙國夫人
嶰谷之竹應律而氣自鳴十洲之膠續絃
而竒乃見不有佐餕曷能相夫具官某繼
母王氏組織婦工齊莊母道歲時盥饋立
蘭玉以無譁春秋烝嘗絜牲醪而有度嗣
子極中書之貴一門疏大國之封噫生也
有涯莫稱魚軒之樂死如可作尚歆鸞誥
之榮可
所生母樊氏追封趙國夫人
綵衣之飬莫罄其私心板輿之歡遂以為
美事念風木之永感惜春草之寸暉具官
董某所生母樊氏禮以母稱義由子貴勞
謙終吉竟莫觀垂魚擁笏之榮一視同仁
乃預享刻蜜演綸之寵允惟盛事服我異
恩可
集賢大學士張宴贈二代(四道)
曾祖宇贈保節功臣銀青榮禄大
夫大司徒追封魏國公諡文愍
韋孟明經諸孫之傳始貴袁安卜葬三士
之言若符膏之沃者日以光德之厚者世
益遠具官某曾祖某進脩家塾退静鄉閭
乾坤轉機徯后服先知之算干戈效勇舉
宗成全殁之悲命也在天幸哉有子噫忠
孝一門之盛事百世可知節義千古之大
閑九原不作聿申景命庸建上公可
曾祖母常氏追封魏國夫人
盛德之報若券取償内訓之施如玉韞璞
聿行尊祖之禮益知起家之難具官某曾
祖母常氏澹静無華儉勤有素清晨佐餕
奉羔韭之肥甘晚歲謀生治蠶麻之靡密
積善有慶沒世不忘噫魯孝孫之詩宜告
成於先廟魏大名之國爰錫命於九原服
我鴻恩亶惟異數可
祖英贈純德秉義功臣太保儀同
三司柱國追封魏國公諡簡懿
幽蘭空林抱孤芬而永閟長松古澗垂巨
蔭以自完明其道者不計功非其身者必
在子具官張晏祖英德若不足樂且有儀
遇真主之龍興出關而俟喜佳兒之豹
變潛邸以從居官耻商榷之謀接物多任
侠之義念干戈首難彌深丘壟之思歸鄉
里自娛益廣子孫之澤考其䔍素允謂安
行噫于公之門少高兹言已驗畢萬之後
必大今食其封爰詔後人益光前業可
祖母劉氏追封魏國夫人
德盛起家允著夫人之懿時危秉志有高
列女之風盖在昔以為榮至于今而彌顯
具官某祖母劉氏澡身蘭服耽耳椿齡重
闈期冡婦之興宗一札勸孤兒之入侍忍
乃有濟鑄金符緘口之銘安不忘危考室
遜飛翬之制勗德若是生賢可知噫徂賚
孝孫已極登瀛之貴逮事王母益疏分國
之恩幽泉有知純嘏無斁可
資德大夫江南諸道行御史臺中
丞于璋贈推誠肅政功臣光祿大
夫平章政事上柱國追封薊國公
謚文簡
善人天地之紀德莫有加君子邦家之基
沒猶不朽睠懷遺直追錫殊封具官于璋
志藴忠貞運逢熙洽慶雲甘露氣和而動
植自宜威鳳祥麟瑞應而猛摯咸伏華要
屢更扵中外靖共彌保其始終緇衣不渝
素絲彌替念在昔菁莪之彦皆先朝棫樸
之功年運既徂風猷彌遠噫劉寬長厚允
宜居鼎鼐之官胡廣中庸謂當久臺閣之
任事乖往古恩浹九原咨示營魂服我休
命可
妻某氏追封薊國夫人
慎終追遠先王惇俗之盛心崇德報功治
朝馭臣之大勸恩襃臺彦澤及閫儀具官
某妻某氏静淑自脩柔嘉彌謹珩璜有節
動常法於女箴圖史自娛身不逾於内則
傷哉無子貴也從夫脂田廣大國之封蜜
印慰九京之望噫瑶琴别鵠早已棄於人
間寶劒化龍竟相從於泉下尚其冥漠歆
此寵光可
茅山第一峰大茅君特加封東嶽
上卿司命太元妙道沖虚聖祐真
應真君
静慕玄風灼觀往事無為曰道必刻意繕
性而始成脩身乃真非積行累躬而莫就
大茅君竒操矯俗精思集虚壹德齋心受
龜臺西華之秘旨萬靈受職開金陵句曲
之宗壇丹光千載以如新寶氣三峰而彌
固發祥肇祉民到于今稱之逆雨寧風天
之所助順也亶惟作聖允合祐神孔蓋翠
旌祀莫嚴於司命瓊文蕊簡禮爰謹於秩
宗假兹聰明佐予平治可
茅山第二峰二茅君特加封定籙
右禁至道沖静德祐妙應真君
合人心理萬物禮宜順於鬼神建皇極錫
庶民徵有稽於暘雨大江以東之地句曲
維望而尊土樂昇平歲稱稔足二茅君中
峯司命西華鍊形作牧審煩擾之非脩真
得恬淡之要驂鸞導從塤箎儼奏於雲中
化鶴来歸城郭時看於華表朕方推仁以
濟衆靈宜妙物以祐民學道受之以神端
有宗於李耳望祀不祈其福誠慕深於漢
文嘉與函生誕敷景命可
茅山第三峰三茅君特加封三官
保命微妙沖慧仁祐神應真君
氣化為神握隂陽而執要物来能應遇水
旱以成功兹山之靈以氏為號三茅君不
導引而夀體素純為真密從蒼龍承左右
而無間時乘白鵠侍伯仲以遠遊荷天降
休為民請命逍遙容與服光景以如新周
流常羊蒙祉福而無極肆加襃錫丕應隆
平埋鼎高峰爰慕軒轅之有道獻金空谷
方薄光武而不為以恭厥靈同歸于治可
吳全節特進上卿玄教大宗師
運開至治法簡易以合泰元教審宗傳隆
繼承以明正嗣用揚涣號誕聳具瞻具官
某孝友中乎凖繩詞華鏗乎金石居無思
行無慮粹然令名禮為翼知為時協于王
度陟降紫宸而匪懈贊襄琳館而益謙蔵
珠在淵雲五色而川媚納息于踵風八景
以星從維列聖嚴珪幣之薦以格天而
乃祖受劔印之錫而展世四十餘年之
帝頋卑已行權三千之徒首汝賢小心盡
瘁俾超華貫爰仿舊階侍清祠以表羣公
度玉墀而膺六命祇若具訓允為異恩噫
奏隂陽之和以祝釐則諸福可以畢至通
神明之德以事上則庶績底於咸熙守慈
儉以佐無為遵希夷而贊有道式觀素履
庸佩綸言可
三十七代仙姑馮淑真特封靖明
貞素夫人
紹玄風而展世丕闡帝猷溥内則以疏恩
勉從人爵仙姑馮氏簪纓素緒鞶&KR0868;芳儀
媲穀城之傳益師清淨守柏舟之操冞固
堅貞受祉惟深錫名斯侈雲龍風虎之慶
會亶謂有光舞鳳迴鸞之制書懋承無斁
可
昭應宫提點王氏金蓮特贈淵静
玄素真人
寂然不動知来去之有因湛焉長存宜死
生之無間辤風雲之際會竟穅秕於世塵
爰加異恩以彰殊遇昭應宫提點住持王
氏金蓮早塵椒掖晚謝蕊宫脩崇密契於
九重錫賚屢承於三接淨如止水斯為至
道之宗脱若太虚實本重玄之體尚歆嘉
號庸表將来可
長春宫提點常某授玄門演道大
宗師掌教真人管領諸路道教所
商議集賢院道教事
治國以無為惟宗式符要道順物乃自然
之理允謂至言長春宫提點常某槖籥重
玄蓍龜萬變氣超渾沌灼知天地之根運
際昇平默贊隂陽之化方獨立以不改彌
大盈而若沖爰紹真風以彰人望噫内觀
形影斯泉石之素心外飭身名實朝廷之
異渥保兹清淨俾以闡揚可
昭瑞宫提點張惟一特授全德靖
明弘道真人太一宫提點
神以知来至教匪存於象設人惟求舊襃
封首錫於龍飛念扈蹕之宣勤默儲祥而
介福坤元具訓涣號揚綸昭瑞宫提點張
惟一泉石古心冰霜雅操侍晨長樂澹焉
若樸而妙感彰澄觀穆清廓乎不驚而衆
虚集惟才全者德不競而正靖者明愈昭
闡道王庭葆真沖館噫有國之母以長久
爾尚謹扵祝釐立天之道曰隂陽當益思
扵觀復恭承嘉命助贊無為可
廣誠靈妙演法真人江南諸路女
冠諸宫觀都提點邵靈瑞特追封
宗師
二儀之生根於太極萬物之母始於有名
推剛柔迭用之原悟坤乾交泰之理兹焉
觀妙足以表微具官邵靈瑞野鶴孤標金
芝内行亶麻姑之清淑允謂地靈慕南嶽
之沖虚聿工草聖通章帝闕備問宫闈燁
矣龍光守大盈而自牧端然蟬蜕享上夀
而弗居道氣常新仙風不墜噫女偊朝徹
已傳宗師之篇帝堯時雍爰有化人之國
錫兹美號昭我鴻恩可
沖靖靈妙凝真法師玄元萬夀宫
提點盧行益&KR0670;封真人
道要易爲功必假相傳之祕名盛難與繼
益求自治之方矧兹女冠之慎脩爰出朕
綍以示勸具官盧行益沖澹若璞謹飭自
繩侍蕊珠之宫宣琳琅而不瀆守萼綠之
訓視金玉以如遺惟清淨者玄學之宗惟
簡素者師資之本斯焉無忝足以有承噫
誦赤松中誡之經卑退爲德考南嶽内傳
之旨齋戒是先可
五雷宗師沖靖先生留用光特加
封五雷宗師沖靖至德昭應真人
天地交泰而雷出奮風霆流形而物露生
神行兩間因體而始有用數合五位由柔
而後成剛乃知變動之機不出隂陽之妙
五雷宗師留用光參合太始摩盪無垠學
道從師罹厄窮而不悔救災禦患卒韜斂
以如遺詢諸長老之言考以輿圖之載損
之又損承禎之語若符生而不生介象之
歸非異運隆累洽道慕重玄思其人如欲
見之宜加綸誥告諸往而知来者益勵羽
流可
通妙葆真先生高士易如剛特加
封通妙葆真文教真人
式觀脩真之徒多出好古之士伯陽柱下
習典禮而道成弘景山中博載籍而書備
高士易如剛學通群藝妙集衆虚師清淨
以避堂可謂簡矣問鬼神而前席殆將近
之韋編之繼絶孰傳洞章之補亡猶在無
文不立松風恍其步虚與時偕行草露晞
而羽化方企崇玄之館爰思列仙之居本
無名而有名庸彰往古效先覺者後覺庶
勸將来可
臨江路閤皂山萬夀崇真宫住持
四十六代傳籙嗣教宗師楊伯晉
陞加太玄崇德翊教真人
性出於無始存存為成性之門道合於有
為生生乃得道之奥式觀載籍爰有至人
吐故納新以調其神齋心服形以制其炁
于以濟衆因兹延齡具官楊伯晉守樸丹
丘潛珍琳館止息以踵陋熊經鳥申之迂
蔵珠于淵握龍變虎騰之要開九籥之祕
記傳八景之玄文問年今見其復丁會月
密推其納甲天台之召司馬損數術以理
身羅浮之迎軒轅徹聲色而合德朕悉兹
理卿無復言聿加綍命之殊以重羽流之
選噫居安易之序所當明天地之根脩身
德乃真宜益究坎離之用贊敷皇極懋協
鴻禧可
毛穎達封真人(甲神主祭丁)
道萬物之奥非虚不能以通微誠百行之
源惟静斯足以制動聿求佐理爰慕希夷
兹得有恒之人以贊無為之化崇真宫提
點毛穎達澄心止水植節貞松禮為翼知
為時澹然無競巧若拙辨若訥体乎有容
蔵名琳館之珍飬粹玄門之望維昔
世祖動遵軒轅占瑶光以揬五行之精通
紫煙以嚴六子之用山林肅絜星斗爛眀
苟非其人靈弗頋矣不懈于位爾其勉之
庸加綸誥之隆以示真卿之貴噫乾元天
下治也浚明用變之功神物聖人則之敬
謹祝釐之效有嘉恬靖永保恪恭可
清容居士集卷第三十七
