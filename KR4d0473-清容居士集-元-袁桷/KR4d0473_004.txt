清容居士集卷第四
古詩(五言)
夕佳亭
赤雲下平田層巒紫光凝疎鐘息萬籟晴
湖淨奩冰倦翮戢已棲遊雲澹相承吹簫
者誰子空林起孤燈感彼金谷人怪石樛
寒藤壯意耻未没水涌風憑陵亭亭玉浮
圖百幻随廢興振衣視天末黯澹銀河升
朝曛詎異境氣寂念始澄
贈養源編修回嚴陵省墓
岧岧白雲阡翳翳青松居美蔭同靈根地
易世愈疎清秋子胥濤縈紆達桐廬欲濟
非無航契闊實跂予昔聞祖父言結綬來
京都束書遠鄉國井邑匪異殊俯仰成雲
仍宰木今何如事遠遺諜存審象窺眉鬚
寒暑有代謝念昔同一初躬耕樂真隠漫
仕修素儒敦叙古所宗和侃寧有渝
贈昌上人二首
蕭蕭湖上波摇蕩羣峰秋客有萬古意支
笻赴龍湫龍湫龐眉叟宴坐足未收飲以
一片冰熟視了不酬長松挂枯瓢風静林
颼飀境足念愈忘道充身益優永謝巖下
人深省聊自修
岧嶤蒼玉軒虚聲振寒林我昔行其庭見
影復見心秀嶂出古色浮雲為之隂豈不
念世短所樂非所歆潜珍閟幽匵羣弄誇
姝音靖言事當爾江湖眇﨑崟送子歸山
阿松風起寒琴
宿竹院次珙横川韻二首
修竹手所種參差過屋山微風為之來心
境兩相閑清泉在澗㡳白雲在松間鐘聲
集趺坐樓深流月殘重遊啓深省解轡思
掩關
昔遊玉几峰老禪肩如山機深削陳迹天
馬初服閑念欲從之遊小築茅三間俛仰
二十載黃塵鬢毛殘亭亭石塔影哀猿守
松關
送宋夀卿侍御迎養建康
葆真林閭下為善心自娱農圃得休息時
讀古人書施食不望報折劵不顧餘時至
禄自臻門有駟馬車念昔髫齓子遶床衣
青襦束髮事編簡操觚入皇都勁氣摩黃
鵠危言伏青蒲龐眉笑有言鄰曲驚且吁
維南帝王州問俗宣典謨匪規鼎食榮菽
水心晏如種德報已豐願言廣菑畬蘭生
在堂下深根佇扶疎
廣信陳氏擇勝樓
散髮碧潭際讀書叢竹邊怡情學榮觀卜
築遵自然雲蘿左右嶂雞犬東西阡羣動
各有性孰念静者憐翳翳昔賢居遺迹故
老傳化為神僊宅喬木眯蒼煙松風起萬
壑哀湍助鳴絃觀萬詎在遠泯默師韋編
潘孟陽上書不報歸里作五詠
賈生藴竒略徒步西上書昊天有正命傷
哉杞人愚鵬翼垂雲來魂氣與之俱鼂氏
竟寂寂主父復何如
襄陽孟處士拂衣歸故山放浪巖壑深流
詠遺人間舉袖巖花落擊楫江鷗還羊公
何墮淚水聲日潺潺
梅生一尉卑喋喋正天紀洗心洞玄化削
跡棄妻子龍變孰能馴蟬蛻迺真止松迴
風泠泠水落石齒齒
虞卿舌轉丸揣事精微芒事危見交態窮
愁名益光黃金散逝水白璧凝飛霜丈夫
有定志得失非預防
仲連匡世姿揮手却秦軍掩袂停白日登
車抗浮雲射書誠草草孤城生死分辤榮
敦薄俗矯抗離其羣
題盧溝煙雨圖(為吳成季作)
驅馬上河梁圓暈新雨紋矯首層闕巍翔
鸞散竒氛猗南雙松樹百里風聲聞束髮
入紫京去住心如焚送客釂我觴我釂不
得醺願化為黃鶴朝夕随飛雲上以奉明
主中以承嚴君往復三千年竒齡合氤氲
結袂安期子啓齒歌瓊文
滑州從事持喪三年將終養其母
郡表其閭
東魯秉周禮化俗何簡媮﨑嶇小滕君冠
盖交道周漢帝仁且明遺令誠咿嚘駟馬
不及舌坐貽千古羞濫觴始膚寸奔流淪
九州昂昂古先進免胄希前修青松為之
枯慈烏為之留念此歲月短解紱安林丘
華楹表槐柳細石寒泉流泯默區中人章
甫慙沐猴
孟和卿旌表
濯纓息機事枕石聽流泉感彼蟻慕人駢
首争遺羶黃雲翳平壟持以防歲年河流
滔天來積浪翻中田招携舊鄰曲寒林起
炊煙冥報非我願表宅增惘然紛紛游俠
徒黃金生愛憐原生處蓬戶屢空聊自全
雲中郝孝子
混沌鑿既久重華以孝稱悲哉短喪徒稻
錦顔益矜詩禮行中州衆說交沸騰挽十
不得一閉閤徒凌兢芒芒古雲中土屋塗
層冰下有郝氏阡馴烏為之增大圭出至
璞匪以雕繢能寒泉冽古井零露溥蒼藤
淳風詎云遠相傳在雲仍
送沙君寶宰邑(苑印史舊為翰)
尚印宰百里寒厓水𥻘𥻘野曠牛羊低山
深麋鹿馴持觴接耆老種柳迎行人陶然
樂清淨絃歌足青春
次韻馬伯庸供奉書館書事二首
瑶臺麗層雲秋聲起琪樹織翠藻井波凝
碧鎖䆫霧雍容列僊集晴雪炯振鷺念昔
經啓初櫛沐合生聚簡册迄未成春秋奉
神御巍巍冠函夏握筆慙繪句玄尊實明
水越席敷大路崔蔡心匪迂終焉才名誤
其二
神京奉載筆需雲歌肆筵匪謂歲月虚聖
代深養賢微蹤愧三入取禾踰十千馳神
竹素圃鴻藻儼古先羣雄寶書聚彌綸迺
成編微言耿玉絜潜光媚春妍往聖去已
久八音盪敷宣元運合豹變高閎踵蟬聯
夷齊迺首傳冥思豈其然
送馬伯庸御史奉使河西
青瑣倦迂散執轡踰關河黃流何奔傾積
石何嵯峨承■詔撫疲甿驚烏在林柯沙
場有凍骨野畝無遺禾日夕寒雲聚宿燐
明巖阿訪俗感素心因之聆詠歌
詠歌者誰子被髮號天明婦死不復悲失
兒誰與耕承平五十載不識戰與争殘雪
流銀液我淚同其傾古云百二險夸誕生
甲兵孰能轉夷途歴劫永清寧
清寧闡文運覽彼古帝都秦聲激豪宕洛
詠夸敷腴邙山何纍纍下有白玉趺感彼
秉筆人百金盡其諛死者已寂歴兹文亦
糢糊偉哉龍門生悲憤有遺書
遺書紀河源荒忽不可識君行河之西春
雪深五尺茫茫賀蘭山抽矢石為鏑坐閱
三姓王聖代始歛色沙羊護氈房名駝候
土驛觀風慘無儔雲端羡飛翼
飛翼西北來遺我書赫蹏中有陳情詞復
憐雙雛啼野曠川無梁積荒氣候凄雞鳴
葡萄根虎嘯苜蓿畦清霜集素裘斗戴天
益低頓轡不得上雪山在其西
其西何寥寥云有古先生巖居時一食委
形澹無營朝日炫丹碧匪以斤斧成如何
驕榮子騰拏列層城驅力超北海逐影徙
南溟誰能佐玄化泯默有遺情
遺情在相思舉酒不得起永念編簡功篤
志刊綺靡傾盖已云舊知我實知已送君
河之湄凍柳光薿薿修途馬飛翻少立盡
瞻俟植德綏令名眠食慎道里
道里吾何能託身承明廬峩冠養深拙清
塵避修途驅馬李陵臺望鄉問長鬚長鬚
不能對吾行益次且羨君萬里道晴霞起
䄡䄖天山諒非遠椎牛植枌榆
月巖
峻壁飛鳥絶積鐡成臺隍感彼玉兔精皎
皎芙蓉床萬古消晦冥六月生隂涼道人
悟空幻趺坐鬚眉蒼觀境不以色湛寂回
真光成虧衆妄集嘉名表其常松聲起萬
籟朝陽曙扶桑
夜集西太一宫分韻得草字
晝寂白雲深聯鑣集瀛島南枝當戶生積
素流羽葆孤鐘息羣動獨鶴候清早石枰
松影侵持觴俗塵掃春風散琪樹頃刻光
灝灝玄談發嘉奬夙昔恣傾倒偶爾同心
期還山寄瑶草
史氏報春堂
白雲在屋角凱風生樹端下有慈竹叢低
昂候平安盈盈玉雪母光若赤瑛盤朝奉
鶴禁恩暮承龜臺歡教兒誦經史清言消
綺紈築堂深且明朱光映庭蘭寸心諒匪
石寵辱非所干世故疾危岌奉盈身愈完
願言樹明德朝夕應加餐
送于思容助教佐濟南廉司
黃鵠不可招越雞廼司晨圓冠璧水遊玉
雪映陽春篝燈玩太古垂簾避深塵遥望
淮南山下有白頭親平生汗簡意朝昏具
芳辛念之不得見顧影非我身檄書臺上
來駕輿還海濱晴風破遠浪慈烏飛且廵
雲帆蔽吳粟濟用懷經綸為儒究理道六
籍彌光新空林閟幽蘭嚴霜養修筠明德
在謹勗雍容奉昌辰
天師留公返真空洞步虛詞十章
以導遊
巍魏道祖居層構凌丹臺手持赤龍書八
景剛風開感彼下土人積刧何崔嵬傴伏
永夀命夸誕魂益哀愀然彌不寧招我雲
孫迴白鶴俯前導青童戒俱來
嵯峨金碧關神魚伏深淵呼吸空洞炁子
夜朝諸天頃刻風雨集咫尺星斗懸長嘯
千仞溪寥寥生紫煙飛符戒神魚歲久助
汝僊
玄圃饒竒觀陽葩霧霏霏玉壺湛清冰瑶
琴銷金徽混沌合空洞絶此見象機松風
代揮麈縹緲白縠衣興移暘烏逝節弭川
虹飛棋局儼未終白日何熹微蓬萊廼故
山為我一來歸真風詎永隔神光澹依依
崐崘鎮鼇極欝儀交結璘故歲非我歲寧
復論秋春稽首三天師彌綸返真淳精思
彼嘉生雲施均萬民至感發自然不著亦
不嗔運世有通塞六龍無停輪洞章激微
吟長樂自在身蟬蛻迺清淨跡絶虚中塵
挹秀㪺醴泉蘭殽鼎初調絳旂開景光下
招徹紫霄連蜷静夷猶感彼父老&KR0829;司命
二十年守素澹不雕蜿蜒澍周原贔屭尸
江潮瓊章遏清詠丹輿導逍遥視之不得
見白雲在山椒
南嶽雲輪囷英英生紫華靈斿澹無蹤來
集玉斧家玄螭有遺跡望斗紛騰拏鞭撻
随三光服食制五霞上經永授之火鈴從
飛車
嶄巖陽平關古松化為人千歲永不飢食
之朝帝真中有一寸玉寒光敵金銀上結
三元炁下援七祖神舉世尊禮之静念通
至仁
留城平蕪連雲深樹泬寥磅礴經濟心永
劫常不彫河車孕長命方瞳生本條瑩如
珊瑚枝粲若翡翠翹諸天咸唱恭贊我玉
晨朝人間倘再至玄化助神堯
仙巖欝寥寥石倉貯餘粮云有狡獪子用
物能陸梁山花聳寶髻雲蘿曳青裳永念
斷真妄帝令深且長境化道炁增變滅始
真常參差應虚牝羣峰屹相望月落杳然
去泉鳴玉琮琤
朱棗何纂纂碧桃何團團感賞千古心生
世常苦煎玄翁敞珍舘金母和紫鉛三咽
生羽翰空飛集諸天真炁常流灌眇眇復
綿綿桑田海波滿彈指三千年
大名劉節婦吟
孤鶴不累巢離鸞不飲溪溪明難為影巢
成誰與棲飄飄無根雲流麗如虹蜺下有
貞松臺白日晝且凄我思徹霄漢冥邈不
可梯青青東園柳子規當樹啼來者何用
歡去者日以迷擊石端出火擣辛能作韲
妾心倘未明請看井中泥
育王珙禪師示寂二紀嶼上人回
山中因寄塔主
石塔累荒土月落冰稜稜永懷跏趺叟松
風吹不譍山房舊淨供素壁一枝藤語寂
絶禪觀機深超祖乘擊石迸新火諸天化
為燈上有白玉峰丹梯杳難登黃流鉅野
漲虎嘯懸厓崩斯道倘未冺微言足搜徵
胡止水家三衢自言文定裔孫來
京師三年念母以歸前述家學二
篇以相勉復成一篇以遲其來
武夷春秋功憤激渡江主寶書恣殽訛竹
簡錯編組素王魯諸臣舊史足徵取是非
紀其真曲直粲可覩紛紛燕說徒誣衊增
巧妬日月例愈深災異說彌蠱或言九世
讎晚歲進吳楚羣公骨已朽聖筆孰與語
坐曹徒深文曲學日旁午苦心抱遺經願
言復師古
泰元積磅礴日月佐經緯煌煌往聖學鈎
考合表裏大道侔玄功不偏亦不陂至静
貫幽顯萬變集蜂蝟漢儒闓其端逐物失
聽視旁行分戶牖蔓說糅涇渭緬惟五峰
翁正色直如矢謝彼憧憧徒感物志愈肆
室虚生至和鼎渥實珍味歸求真吾師勗
哉蹈前軌
神亰欎嵯峨冠佩清且揚秘丘積縑帙瑣
䆫爛琳琅有客願從遊永言觀國光或云
是鈞天九關嚴且防朝望羣馬入往來間
成行彩鳳鳴聲悲裂臆思絶吭知子親見
之素心益徊徨希名養簡默勿為衆所傷
還家拜慈母祝以永夀康春風戒重來歸
鴈同翺翔
贈餘姚岑易直登第歸里二首
束帶登玉署鵠袍立參差筆海春波融沈
欎流竒思俳諧詎素願阿世非吾師寥寥
天人際載牘陳雍熙嫓青昧正說擬玄騁
荒辭鉶鼎有至味酸鹹異其宜有客奉瑚
璉願言播聲詩初歌玄鶴舞載歌鳳來儀
東浙山水國冠帶連畦畛清門徭役空華
屋詩書泯晴江修竹宅燈火敦孝謹下幃
論唐虞浮榮陋朝槿擔簦亰國遊射策疾
飛隼精思坐待旦古巷絶遊軫蒼松蔭婆
娑丹芝凝蠢菌乘時足變化樹立在修敏
善之僉事兄南歸述懷百韻
並轡承明廬荏苒十七禩陽林集緫翠奥
室麗文綺寶函龍鳳章玉佩鵷鵠峙泰帝
興鴻文奎壁憲天紀楩楠購羣才弓帛徵
四起番番古遺直正色論道理深幾虎生
風神契魚在水三光密轇轕一札見萬里
雍容丹地近經緯審國是霜奩賚黃柑冰
盤錫朱李蒲萄與法酒承燕時漱齒俯陳
天人際齰舌衆披靡始言官高卑予奪慎
其軌終言瓊林資海㝢極鞭箠憸情曲如
鈎讜論直如矢或以首鼠窺或以妖狐伺
奏終慶雲開再拜玉色喜天青回海鴈萬
柳色薿薿屬車度居庸整隊行過蟻老臣
汝居守清霜慎顒俟秋風龍虎臺帳殿紅
旖旎前驅列鵝鸛後御肅犀兕分行獻瓜
果傳醴復長跪念昔詞臣功咫尺寫天旨
大令追風雷小言嫓蘭芷約制如竟寧渾
噩回正始告廷趣揚麻建社追賜璽摛文
具明訓援筆謝填委飛濤捲天吳歴塊超
騄駬咿嚘恩澤侯過手直三褫圜丘導景
化秘祝陋五畤漢皇禮鄒枚食粟倡優比
遺恨存至今文俳等方技緬思周廷彦勢
若鹿角掎懷忠牖納約凝命鼎出否追琢
羅寶尊刻鏤羞玉簋朽索馭匪輕深淵涉
無涘煌煌金匱書世守司馬氏春秋尊為
經不復繼魯史朝光鳷鵲明千花爛朱蘂
松風轉回廊蒼玉振徙倚龍荒啓神武九
域極芟薙羣公儼侍御挾矢佩象弭臨河
誓剖符披圖開賜履永言卑退全罔以強
力恃獻功上王所百一存寶庋龜趺負穹
石浮語極褒侈墨兵剿衆妄筆獄破積毁
載筆非無能終歲不滿紙坐曹心靡寧愒
日顙有泚清談雜諧語陡覺兩曜駛自取
木鴈中俛首供諾唯交章日輪囷涉署絶
臧否或云以彙升拾級上堂戺或云選清
望後至實竒士迎塵馬交趨候門足争累
冥鴻天機深却立賦三已總角勇志道竒
服曳芳茝澄觀竹素園讎勘徹昏晷儒宗
丈人行聞欬輙倒屣深湛皇王學揮手謝
青紫辤卑相如賦操擬靖節誄凄凉五公
裔淟涊羞筮仕孤音歎寡和激石轉商徵
浮雲蒼狗來黽勉渡江汜湯湯黃河道桑
棗日淪圮耕童戲殘鏃一一古戰壘霜叢
射新兔春蒲貫王鮪荒州静無事拍手歌
于蒍枯灘鐡槎牙積溜玉迤邐太史非好
遊所歴廣聽視振衣入閶闔姻契論不鄙
相期在霄漢薄禄慎礪砥趨朝曉同班退
宿昏共止填膺雙髯張快意並手抵談經
陋荄兹證字窮亥豕斷絃搜麟膠滅跡問
獺髓愛兄静以絜振鷺立水沚霧深沐玄
豹日炯粲文雉鏞鍾倡鴻聲衆樂奏立伎
向來論交意瞑目謝諸子出處今不同評
議實相侣維吳稻蟹區民俗久瘡痏貧檐
蒲稗齊富廩丘嶽庤傾金恣聯絡所至各
關市令儀養叨懫軟語包詐詭郭解都中
夷景氏關内徙坐令襏襫徒終歲力耒耜
興文植清邵省罰厲廉耻重華政垂衣化
俾風俗美行行度東魯野水足荷芰微吟
數魚網薄睡倚烏几漁歌起微茫逸興舟
戒檥人言居移深嘉橘化成枳不見千金
泉一歃夷齊擬離羣增幽憂溽暑積惉懘
登坡帽低昂跋馬益遠企管鮑非利交金
石誓生死着鞭訝先之稅駕亦逝矣共享
黃髮年斯文永綏祉
題張中丞東亭圖
舊墅習真隠新亭幽且妍芳菲家林春引
眺增推遷令德資先猷嵯峨白雲阡緫角
精典籍承顔綺襦鮮寒泉感逝波喬木矯
蒼煙欲論林間趣深掃區中緣招携舊鄰
保舉觴問華顛雞鳴柳隂直魚跳水紋圓
開田榖盈囷種果花滿川荏苒白玉京念
至心惘然傳忠匪懷禄立身盡貞堅披圖
耿素志功成賦歸田
曲陽李孝子
寒雲生秀嶺朔風盪修林烏兔日以馳幽
翳增嶔崟朝看壟頭栢零露珠淫淫有饌
不能舉有酒不得斟綷縩月下衣淅瀝壁
上琴登堂痛躑躅審象陳輿廞重華古孝
帝五十猶素心坐令比屋封表里存遺音
立名在樹德戚戚非所欽嗟哉曲陽生束
書振華簮
送趙虚一道士降香南海諸名山
(降香成都往從虞伯生)
振策峨眉巔身輕瞥飛鳥懸厓欲崩流側
石穿暗篠高騫蕩心目每恨所歴少捧香
南溟使絶足騰騕褭龍淵明玕秀恍惚百
靈皦乘飇訊八公挂席招五老巖光候隂
晴水氣變昏曉神君層巒倚商祭通杳眇
念昔結空寂厓广絶登眺希彼巢居子寢
作止林杪鍾鳴驛吏動危坐萬籟愀餘齡
水赴壑歴塊跡電掃韜精習澄觀俯矚八
紘小
屏山堂
霣星化飛魄修纖屹青冥何人媚幽獨喻
物傳真形想此宴坐時參前平且寧朝霞
紅冉冉暮雲白亭亭中立羞卷舒廓寥慎
儀刑君子法至静處身視行庭古聖儼未
忘觴豆爰有銘兹峰合混沌胡然命為屏
天空月當戶隂風走山靈
題輞川捕魚圖
洛口疾如箭駢頭赬尾鱗散網巖隈泊千
漚水花勻輞川蓮社侣百味不入脣時危
涉飄蕩急管悲青春不如漁師樂風水候
昏昕連檣坐翁媪茗糜接婚姻永謝朝市
客炎凉生喜嗔
子昂墨竹
高風法清聖直筆師素王湛湛玄雲姿靈
籟生幽房解珮白玉京誓將泛滄浪所懷
歲寒友臨分贈琳琅
可竹軒
種竹水邊宅岸幘晞餘清湛湛玄霧姿匪
以介自名條達辤黑墳英光表朱明寂歴
巖下泉旋轉空中笙神交習真静恬養忘
虧成南國倦溽暑欎陶起深情展席臥其
下仰見疎星行始悟晉諸賢嗜此誠遺榮
我家十畒園新籜流珠纓邈然送歸棹矯
首蒼煙横
子昂雙木竹石圖
朔雲盪空輪群芳益摇落老木兢且嚴化
此雙鹿角粲彼江南枝歲晚彌卓犖或言
石五采服之混沌鑿威鳳招不來虚聲起
阿閣
以劉士先子墨贈薛玄卿
虚堂集萬竈高下旭流螢寒膏玉蟲綴幽
光耿晶熒巡行蟻旋磨龜手日不停範圍
金屑精膠轕桂杵靈劉氏祖子孫妙訣通
玄冥沈沈緝熙殿函封英露零龍牋掣鯨
海黯淡松花馨往事歸逝水殘璧傳千齡
雲舘道氣寂守黑深儀刑散髮結瓊章研
摩固幽扃持此以遠慰點翰補黃庭
飲酒雜詩十二首
春至舊疾作晝眠聽禽聲緫角耽六籍萬
化何縱横觀象太極初始悟無虧成環中
秘靈根羣動一以貞吾欲乘彩鳳截篁以
為笙上窮崐崘渾下探渤澥清
夜黑雪初白高臥益自怡起看庭前柳冉
冉青春姿長松在西山鬚髮流銀澌豈不
念歲苦老壯當固持事至勿獨戚時來詎
人為得酒且深醉淵明果吾師
京師二十載酒中有深歡大雨即閉戶朔
風嘗解鞍客至輙笑之是豈宜居官振容
筮神蓍鴻飛漸于磐百歲苦世短萬鍾非
我干所以東方生吏隠神益完
陽鳥乘南雲飄飄振竒翮迫此梁稻謀居
移遂成客愧我食京塵誓墓志未獲雙峯
十丈松下有千載魄當年侍蓬瀛香芸森
寶册高齋集遺編朱墨猶手澤戰兢愧匪
承永念在行役
少欲觀滄海下取珊瑚枝穹龜負玄文靈
鰌揚朱鬐盪舟不能往寶氣時紛披有客
方壺來授簡雲差差一以參太極九以師
庖犧振衣海神泣舉觴山鬼移
少觀五嶽形五性各有殊神州養深知百
靈受馳驅申申安樂翁定洛為中居契孫
乃九遷舜詎平陽都神京屹金臺五雲玉
芙渠始知天經旋積氣為堪輿
家鄰天台山云有二子巖巍峩太古石纖
修矗雲尖上棲西竺僧雪色垂鬚髯二子
與之遊作詩清且嚴乳花散瓷甌瀑布飛
銀簾醉醒夢見之謂我何留淹
南簷孤生竹歲暮柯葉蒼豈不念道里因
之摧雪霜夷齊盧龍居胡為乃名揚入水
蛤有文踰淮枳彌芳受性諒匪移臨風酹
吾觴
弱冠不飲酒篝燈横玉繩或云酒中趣湛
湛浮雲蒸棄書試其言杲若烏輪升天根
轉晴雷堅城為之崩妙言粲瓊屑逸興追
飛鷹醉鄉儻可居無功乃真朋
醉中發莊語爛如錦中花急急抱蘆鴈肅
肅投林鴉欲别意深省瞑目不復譁愧彼
獨醒人揣摩生咄嗟下馬暮入門雙目含
飛沙醉者忽復悟振衣正烏紗
江梅生空林歲晏美無度挈身踰朔易塊
獨此室處氊房望朝陽耿耿不得語雕籠
粲珍禽悵望秦鄉樹爰居東門止盛饗非
素茹臨風嗅其英雅志懷故土
嵯峨白雲阡種松在山腰散之不盈掬離
離如麥苗迎陽漱靈津參差拂雲霄露重
碧天淨玄鶴時來巢俛仰二十年鬢齒日
以彫寄聲謝玄鶴相期躡岧嶤
劉氏義門
芸閣寶書輯靖言繇外孫感彼南山豆凄
其北堂萱昂昂夀母懿槐柳植高門潛夫
豈無論莫述寒泉恩時康廣女史願以銀
管存
述郭楚望步月秋雨琴調二首
明月當清空流光滿西墀振衣獨徐行耿
耿長相随我心如明月萬古無成虧偶逐
區中名遂為塵所欺抱影長夜吟别鶴同
離思行矣歸故山探玄結幽期幽期永勿
諼長嘯彈朱絲
欹枕絶幽夢臥聽秋雨鳴寒葉不自持摵
摵金石聲清商肅萬物此聲何不平寤歎
生遐心夙昔羞近名千金隴頭客荏苒朱
顔驚此夕秋思深斷續難為情載歌招隠
辭臨風寫餘清
送吳博文歸天台
中年困菽水絶足萬里道舊家天台山清
夢嘗草草秋雲起晴姿思逐冥鴻矯三年
鄞江上微禄紆素抱緬懷揚雄宅古徑雜
幽葆童年手種竹翠羽插雲表還家恍南
山訊俗憑舊老清名天所閟投冠詎終保
鳴鞭踐脩途置用實國寶英才剪春葩醇
語酌清醥解榻定有人行矣趨徵召青蘿
罥寒猿深啼怨清曉
送人之官遼東
昂昂泰湖槳直上遼海東層波起清兕出
日摇蒼龍中有仙人島卉服雙碧瞳手披
古墜簡返真極彌縫季世日以漓神功貫
鴻濛維聖居九夷駕言挹淳風衆情習近
慕飛塵哆青紅觀瀾悟玄化白雲澹無蹤
遠遊豈不樂感悵非終窮
得一齋
清齋不知歲尸坐觀芸芸神珠護靈淵歴
落光景分先時謹橐籥執機合絪緼淳音
出虚牝百靈憺無聞九關肅夜令星斗森
玄雲永玩泰始體握之密成文緬言延年
士服食為竒勲寶氣倏消蕩纍纍竟丘墳
念此意愈冷幽居匪離羣
次韻蔣遠静二首
陽靈貫竒璞棄捐荆山傍悲哉三刖翁炎
空泣飛霜此寶不復試襲緹迺深藏百神
静護之石老日月荒峩峩五彩雲散為白
虹光追琢在所用持以登明堂
椅桐生空林繁隂閟道傍永斵雲和器十
指凝冰霜玄鶴何方來鎩翮感摧藏合為
清商曲行雲渺荒荒素心諒平和鑒彼明
月光置彈集吾聽遺音在高堂
次韻鄭景尹二首
弱歲拾琪葉耿耿金石音遠為關河遊衆
嗜非所欽曳裾入承明寶策紛珉琳秉筆
直塗竄嗒然養書林維南有佳樹寸雲出
遥岑遲之不肯來辤以道里深跂予匪朝
夕盟言在兹今
層臺望秋林華樹在其顛上有青樛枝為
我玄鶴延良時豈不感盤雲復迴旋瓊英
失零露百卉争忿悁願言保遺直勿使衆
蔓纏一歌以慨慷再歌朱絲絃
再次韻
潛魚護嘉鱗雛鳳含淳音束髮勇聞道執
御羣公欽痛哭悼賈生敏給卑陳琳荏苒
歲月遷厠身羣玉林飛塵化玄髮所歴多
崟岑精衛有猛志不畏鉅海深遺聞理墜
簡修名匪垂今
古有惜隂子觀日扶桑顛雞鳴起中夜紅
光朗流延吾欲挽其馭與天同左旋志士
不並世寸心增結悁神澄水鏡淨世閱徽
纆纏鄙語雜謬誤奉身直如絃
觀圖書次韻景尹
少遊竹素圃學道希心傳祖德允遐聞履
冰凜求全素衣入京洛飛塵浩難湔車書
煥皇度末技期雕鐫稽古在簡要敢侈三
萬言煌煌羣玉府遺跡森炳然滄波蓬壺
島古石仇池天方諸變毛穎寒暑随推遷
感彼傳翫數寸心獨悲悁凄其衣冠聚拱
木思昔賢籝金白雲化青箱游蠹旋寥寥
鈞天夢髣像追四懸尤物詎足貴尚德庶
永延愛君閟神珠出水復媚淵六籍儼遺
訓精思貴誠虔一撫玄鶴操以賡雲和絃
次韻廬山黃伯玉東漢名士十詠
食肝不知味詎為口腹人紛綸五經學講
道踰八珍古來植名士殺身以成仁念此
匕箸微少忍非傷貧高誼動白日正色凌
三軍仲叔固義士井生乃天民
漢季日頽靡莾莾蕭艾叢孺子南州彦獨
立風雨中兩為故人吊斯道萬物宗湛兮
如止水脱焉如捕風儉德良辟難栖栖何
為容耕稼詠典籍食志非無功
叔度長閭巷奉高獨先知盛德眇莫名欎
為時所師朗陵一邂逅此豈髫齓兒幽篁
抱静節游龍隠深陂至今百世下清風散
肝脾仕止適天運不喜亦不違薄遊河南
道還家復牛衣
力田南山下久卑不學恭每於風雨時執
禮夷踞中甑墮廼失聲此意人所同厲行
名益彰無懷道之宗郭公果善相千載我
欲從
伯鸞事沉冥作勞賴仁妻身隠不願文更
治山中棲浩歌五噫詠麥秀何凄凄遐征
詎遊觀鳳鳥不復來嬴博慕季子居夷法
宣尼幼無適俗韻與世非寡諧至今青青
冢猶有鳥㗸泥
古有逃名士洗耳東海東韜精事肥遯浮
雲藐王公被髮或佯狂垢形滅其蹤季世
事標榜紛紛競罹凶所以康伯徒邈焉不
知終
幼安家北海流徙來東冥一帽常掛頭破
席屢見經六籍躬探微衆說紛聚螢老非
諸侯客肯至三公庭華生竟夭折管子終
康寧
龐公老江漢性本愛居山採藥山北涯歸
鷗送之還青林酒一巵白日茅三間時許
眼中士非鵠亦非鸞性不耐束帶矧肯貪
王官侣憐牀下子﨑嶇卯金寒静性閱變
化道充身愈安乘風學輕舉寒蘿杳誰攀
中郎天外鳳北海人中龍鳳以五采萎龍
以有悔終失身匪素志尚言乃真窮舉世
習玄默脂韋争長雄之人佩瓊琚肆言刺
羣公落口掇真禍悲來事容容蘇公起深
悵蠻江盪舟中
荀陳兩家子龍鼎合雞彛昔嘗窺其圖一
一無吝疵空巖古桂樹崔嵬匪今兹想當
下車時羣雛古威儀行酒拜滿戶入門揖
當碑惜哉或與羣巨構頽其基
我家司徒公清德炳漢朝盈盈丙丁綬燁
燁左右貂謂此非世美脫去孰敢招榮木
固同根其末千萬條勁節或峭正孤吟或
清寥世遠人事疎耳冷心志消瞻企法天
運盛衰感江潮束髮六籍功矢言期久要
詩來振遺響縹緲孤鳳簫前修果未沬百
世詎云遥
觀真文忠公畫像
羣賢輔絶學嵯峨武夷峯熒熒方瞳光汲
汲汗簡中緬懷文明初蒼珮極匪躬執筆
侍玉署妙語工彌縫飛塵變蒼狗潛淵閟
游龍空餘經濟心勞徠飢飛鴻濁水投神
膠揚清迺竒功喬松不並世寒飇轉秋蓬
生世我巳後正緒遺顓蒙惕然拜公像斯
道非終窮
(同官奉常寶慶初同為侍從先生被曾大父樞密越公嘉定辛未與先生)
(併識于後黜先公亦以論邊事去國獲拜遺像)
(随班著暨端明公嘉熙間以西山先王忠簡公嘉定入朝曾大父越公獲)
(向遊學婺女得拜端明公之次子令生門人敭歴麾節先公則已捐舘桷)
(其孫申伯于鄞喬木摧落桷深為此尹道家世遺事纚纚不絶口今復見)
(以自勵亦以勉夫申伯懼瞻仰西山先生遺像因叙事契併)
陶道士心遠齋
少秉丘壑志養真事深寧清晨脱章甫習
道誦丹經熒煌金碧居明霞敞殊庭逃形
託榮觀漠然守心扃矯首西南雲飛盖垂
流鈴八表散清雨歸林何亭亭緬懷靖節
翁舉觴日沈冥之人静且脩竒服飬遐齡
長松舊云植秀色日以青素心靡違只矢
言寄山靈
寄題郭靖州絅齋
靈曜動橐籥萬物俱光晶湛然齋居子韜
精獨沈冥飛梭織翠霧層冰瑩疎星製爲
蟬翼衣無華静儀刑憺兮神君來不笑亦
不頩一以却氛垢一以永千齡我欲從之
遊車音振泠泠
清容居士集卷第四
