清容居士集卷第五
古詩(五言)
為贑川連教授賦梅城
稜稜太古根縈帶鐡不如飛塵望其藩却
走奔無餘中有冰玉人指揮萬瓊琚低昂
受其職補理成扶胥天空斗摇寒令嚴察
孤虚練袍立清夜鮮明映犀渠積雪誰為
驕慷慨紛糢糊隂陽本一氣開門使之俱
險絶貴有道面壁非吾徒司晨起視旦蝶
夢方蘧蘧
泊貫州次韻仲章
沙塵暗河津遊雲蕩無餘忽忽萬里念眇
眇孤鴻俱風水淹行頓異縣非故居雞鳴
逐前邁殘星澹遺珠空林野氣肅古樹慘
不舒飢禽何其悲驚飛挾鳴雛迺知俛啄
意愧我將焉如道遠怯驚隘終憶山中廬
誓言息機事解纓慎馳驅初夏欎新溽永
日誰為娛因之寫初志臨風復躊躇
次韻吕學正古意二首
初筵秩嘉賓容氣清且明至饗不在酒尊
罍粲東榮傷哉崇飲徒偏宕四坐驚中有
獨醒士靦然愧非輕持觴懼濡口孤吹幽
凰鳴永飢詎遺禮俎實期充庭
苦心嗜昌陽古澗香莫識之人遠持贈藉
以五色石密節懷黝章寒暑端莫易三咽
逥中腸起止良得力舉世希妍英椒蘭政
紛職慎勿強嗜之㪺泉澡其德
次韻元復初春思三首
凍樹迴青陽羇禽競新哢喧喧人語浮稍
稍春事動澄心絶芳華小睡足幽夢夢覺
天宇新朝光集飛棟
遊塵逐平臯秀色翳榛莽油雲互東西欎
抑不能雨昭蘇在玄功竟夕復延佇何當
抉其巅振翮窮委羽
遠客芳草思湛湛天外舟坐令親知疎低
徊此淹留古樹擢竒石清流匯芳洲素心
諒有在胡不為兹遊
雨後聞鶯
衆卉沐新雨幽光澹餘情岸幘碧䆫冷卷
簾白雲生起坐調素絃促軫流鶯鳴佀言
田家苦招我田中行昨宵隠其雷願言興
滿盈
送李德隆經歴其父居澧陽因乞
郡江陵以便省養
悠悠澧陽川飛鴻去無極白雲眇何方抑
鬱萬里色念之不得從肉臂誰為翼翩然
領南郡解此終歲憶楚宫昔壯麗冠珮列
瑶席瓊英輯佳思落筆洒金碧凄其千載
下正氣堅鐡石想此問俗餘酹酒追寂歴
平生功名意甘旨惕朝夕懷章遂其初居
夷亦云適藝蘭襲孤芳種橘企嘉植永言
區中塵過隙殊未息
節婦吟(為蒙氏作)
幽蘭淨如洗晻靄桑麻墟天低泣清露因
依護紛敷春風遠相負迺在萬里餘明月
流素光願鑒夫君裾荷戈力行役誓將保
無渝難以一日歡永失千歲娛
蕩蕩明河側雙星随斗移會合靡有覩恍
惚生怪竒古意不復識今情益多疑契闊
三十春百年以為期白首一邂逅孤芳秉
華滋感此初意深臨風託長辭
次韻范德機海鵠篇
黃鵠海上來逍遥遊帝所寥寥九萬里五
采紛異覩朝霏西山霞暮結平地土喧啾
舞晴翠鵠首不復頫孤鳴者何禽振翮亦
遐舉憺兮邂逅之落月耿清侣芝粮産層
巔蘭珮在遠浦八表同其光欲言淚如雨
臨分致黃鵠出處各有許方壺渺麟洲輪
囷為君佇
送任懷可
跕跕水上鳶游游釜中魚鳶飛不得息魚
呴何時蘇興言夙行邁晴秋振脩途挈衣
海上州出日摇珊瑚采瓊以為粮拾羽以
為裾妙顔感芳蕤流光耀陽烏盛意勿復
沮清氛静無餘維南有英雲矯首出門初
團團御飛盖随君為躊躇勗哉植明德含
章俟昭圖
同復初功遠飲仲章家觀芍藥分
韻得一字
深沈碧雲居錯落紫瓊室芳菲護餘春清
和表昭質高叢吐騂剛新茁角繭栗傾心
愛膏露正色浴初日含香紫宸朝奏舞彤
庭佾駢頭澹無妬背面意愈密杯翻王母
下斗碎壯士失霏霏玉生煙漾漾珠吐液
絶容第無雙薄醉飲真一嫣然屬幽賞為
爾寫清逸
洛詠五首示洛人張孟功任大正
晴雲起嵩嶽變化如游龍感彼金谷人聚
散同飛蓬縈紆古瀍澗百井争汲舂昔有
陳思王作賦雕層空相望不得語遺情寄
冥鴻金隄手所植荒淫竟無蹤
三川鼎沈淪洛水以土勝如何羣英聚千
載兵甲競僊人王子喬吹笙白雲頂下視
北邙塚今為狐兔穽斷碑化灰劫來者日
以盛箕山水泠泠側聽發深省
森森古名園玩芳納玄覽澹然觀物翁欣
至情不減看花烏帽落秀色起晴臉一一
卿相居舉觴雲氣湛尸坐寒暑遺妙言天
地範一去三百年寒松白雲黯
昔有好竒士絶頂觀海浪神泣肝膽翻興
逸天地放泥金與玉檢縱筆紀其妄兹山
久寂寞着屐事幽訪太少何岧嶤兩曜随
下上彩鸞凌風翔疑有帝子降
經郛闡微言理窟洞玄化汲汲嵩山叟反
復窮代謝白璧匪有瑕後賢極譏射麟經
書薨卒外臣不以假如何莾大夫簡牘得
矜詫往聖既莫從掩袂效喑啞
贈汪生
投簪事却掃衡門無雜賓衝擔鳥雀噪魁
梧見斯人遺我以琲珠神光絢嶙峋風雅
久不作雄辭逞齗齗愛君春雲姿回旋轉
空輪飛英不受采積潤凝青蘋老我意苦
短念此情彌親疇昔侍金鑾挽士志莫申
薦禰固百一視君鮮儔倫先聖六籍功願
言善彌綸辱贈莫能報清風響蒼筠
感興
明月不受采澄波偶成文壌壤玄黃中至
理孰與分南山有琪樹蒙彼山上雲層隂
閟朱光積潤養竒芬深林葆真素芳妍澹
無聞昨來京國遊緇塵日芸芸永念丘壑
趣攬衣意如焚
題王眉叟溪月圖
水清不受觸月高不受浴空景兩相忘松
風進虛谷之人閱真静引手還在目服之
飛上天溪流淨如玉
書孝子卷
道旁拾枯松汲水作糜粥堂前九十母啜
粥端勝肉人言五鼎養形渥迺有辱擊鮮
豈無具彼網不敢觸乃翁三尺墳慈烏為
之築亭亭忘憂花甘露手可掬花開醉春
風百歲初轉轂之士歡有餘之人何不足
夜泊城北有懷孫秦二學士
英英二學士黼黻元祐初功名軋姦黨翰
墨尊寰區維昔淮南邦風流藹清都至今
舊文采老蚌遺神珠百年俎豆廢荒城屹
秋蕪黑首緫論武舊老時言儒白雲去已
久來往今何如蒼蒼灌木隂曾聞駐瓊裾
艱難視天運俛首猶唐虞稻米竭秋歛菱
芡餘歲儲白鷗眇天末蘆葦寒蕭疎懷賢
願有在佇立情躊躇
淮口阻雨二首
曉雨壓風力我帆同欵段怗怗篷底眠晝
日慘易短獨行既無儔欲去不得返冥濛
水雲重寂歴榆柳斷淮流既東馳我行安
可緩縈迂泝三义始覺人語亂艱難意如
斯寒鴉佇江岸
小雨不作潮餘清在春樹冥鴻歸興深振
翼美無度凄凉舊如此荏苒已增嫵茫茫
昔荆榛桑柘青幾許淮水去不休歲閱今
與古風雲合浩蕩我輩勞步武人言上水
地沙流半焦土行役儻自然春雲起飛霔
詠史四首
青青虞美人欲舞不解前漫漫劉寄奴醫
國真茫然風迴下相里寒沙起蒼煙徘徊
古彭城亦復多流泉二者骨已朽胡為事
春妍人生要垂芳豈託小草傳丈夫與女
子籍籍同悲憐
寰宇設天險圖書已周知鴻溝定疆理屈
意陳卑辭永觀沛公豪豈無懷土思羣雄
亦鄉黨輕家迺相随時來各忍性不復兒
女悲它年過沛宫父老垂涕洟井邑圖新
豐雞犬猶前時論功食湯沐故里俱無遺
成敗論昔人興懷重嗟咨
留侯晚辟榖端有避禍意遠招商山翁不
復為漢計平生老鋒鏑帷幄乃真智南宫
論非䛕意冷終有忌雍容視國本孱子匪
神器此坐端可惜欲言且深慮代王豈不
佳語出禍立至羽翼從汝成矰&KR0819;幸我避
百年願已足投老空立異不見吹簫民功
成終械繫
人言漢淮隂晩歲何卑陬英賢多混跡豈
復論恩讎泊舟楚山川緬懷意悠悠責人
斯無難此意猶前脩近世輕薄兒流落曾
相投飢來或乞食寒至將索裘一朝青雲
上泯默懷深羞高視絶舊好削跡同避仇
當年睚眦意談笑能相酬韓生固瑣瑣終
勝青雲流斯人我非慕微言儆羣媮
次韻仲章初夏即事
吏隠習疏曠晨起遺世情積柳含綠潤幽
葵表朱明誰云地氣高炎暑從兹生新潦
變歊溽飛塵增墳盈養痾尋丈内跬步不
復行雲浮晚色盡平湖起秋聲炎凉在頃
刻變化何縱横繕性合天和愧彼塵網嬰
有懷金石交飛盖何由傾
城南亭
平生泉石意勝處時相關侣聞城南亭層
隂絶塵闤初夏結清讌尊斝連珮環凉襟
納虛白妙顔尊渥丹高歌互激越白日虛
且閑志適不願足後會期躋攀晴霞澹天
末迴首疑僊寰
讀范德機東坊槀
范子東坊居深巷蔽樛木架上一帙書牆
東數叢菊明月照西山清夜勤盥沐學為
孤鳳吟非絲亦非竹隂陽合萬籟逸饗振
林谷水花不受唾天衣那有觸玉署青裳
枝三嗅羞獨宿滄洲有真趣從此謝榮辱
武當張道士京師禱雨迴山中
古有巖居子抱朴尸玄冥被髮空洞遊蒼
莽窮帝青手持九九文蜿蜒合揚靈維斗
司其紐習坎鞭流霆良疇已懷新燥露滋
明星滌滌原野燄迴風轉塵腥無譁夜下
令瞬息不得停兹人秘元化長跪耳默聆
崐崘挾潢漢紫霧嘘青萍玄鶴渰以凄百
谷奔零零浮侈不足慕趣使歸巖扃天地
古槖籥鍊一清且庭詭幻歲已暮願言養
脩齡
觀梅分韻得影字
月窟迴初陽瑰室習真静深居碧雲合澄
觀白日永南枝歴煙霧北雪辤嶠嶺蟠柯
翠交加疎萼玉秀整三襲雜纖繒一漱芙
蓉井浴鵠採其光寒蜂妬其影將養憂過
分泯默發深省天空流蟾墮露泠玄鶴警
歌罷誰與言觴至不復逞
送陳仲剛歸番昜
浩蕩南客心峥嶸西山雲憶昔登王畿縑
緗集同文執簡玉署側藻思抽竒芬明世
合儒彦詎有楚越分羣姝嫉蛾眉念至肝
膽焚番江匯新田甘雨催初耘不念别者
苦孤翮誰為羣重柳積翠霧酒盡不得醺
扁舟鼓新棹晴川淨芸芸
送薛玄卿歸吳予時有上京之行
飄飄江海遊渺渺關河役燕鴻有相避客
子無定跡南山火雲高北山雪新白想此
六月時相顧各動色堠傍青松樹上有雙
鵠翼愛君慎舟楫戒我專寢食擾擾行路
難風花亂如棘
有感
皎皎白面生長鋏學短長箕坐激楚聲大
言響高堂有客將止之反脣臂欲攘客退
不敢言彼怒庸何傷盈盈百花露擬作終
歲粮露晞百花隕掩袂翻徬徨
董道士雷泉齋
淵淵養空洞摩盪升天行翻車震崐崘旋
空紫金明下有五采雲散絲隕珠英以彼
一寸光八表須臾成逆順有正性變合無
流形火以明益枯水以堅始凝無為合冲
澹神化凌上清
三月十二日自殿廬歸舍梨花
盛開薄暮與陳汝海花下小飲
兩人一百歲共飲三十杯雙花夾蒼檜夭
桃倚晴臺白團燕山雪紅注天台醅振鷺
擬高下遊蜂謝徘徊昂首冠接䍦捧心舞
毰毸殘日凝餘霞迴風起輕雷不念影寂
寂但惜光皚皚珠衣點綴滅粟尺彌縫裁
團圓粧奩巧宛轉寒紋迴香深妬紫檀色
靚羞蒼苔幸兹豔陽盛不以塵土摧凡卉
工後先孤根静栽培翫芳悟觀象擷英審
掄材輘轢青紫場躪藉錦繡堆高羞折腰
柳逸亞横枝梅慇懃識花意浩蕩為我開
殿廬龍光動瑣䆫駒影催相迎復相恨欲
去還相陪停雲儼若思落月寒如灰當歌
願秉燭渴吻驚耻罍
送祝丹陽使武當山
夙昔山水郡浮身宅冰霜迴首楚望深乘
車升武當上有天一池夾日紅熒煌玄雲
起丹甲群螭恣騰驤攀崖靈夀杖坐石芙
蓉牀琳琅徹廻鸞儼立承天香麻衣採芝
叟百歲鬚眉蒼授子以易知永視元運長
摩挲古金人轇轕日月光中臺古&KR0886;崒天
風振層岡揮手謝來者下土何遑遑
贈陳文翁求篆扁
往聖抉天巧蟲魚構瑰竒辛勤汗簡功淪
落誰傳兹昂昂子陳子掇拾靡棄遺清齋
淨無塵素壁懸秦碑佀欲臥其下畫腹鬼
神悲氣酣落長牋屈曲生妍姿斷嶂立冰
箸逥波捲&KR1052;絲百幻頃刻成長鋒勁如錐
觧衣坐晴䆫青眸光陸離客喧意自寂手
敏心相違遠憐李氏子自謂一代師蒼徨
大夫門筆冷情依依得非金注昏竟堕豪
俠欺我家竹石居甕牖迎春曦煩君作佳
扁朝夕舒頑疲夜月走魑魅晴雲鬱蛟螭
高張駭衆客傳觀恐群兒能事敢強迫妙
處通天機會須風日清醉墨傾淋漓
送李平叔之信陽
維昔文昌公幽蘭閟孤芳高秋振餘清百
卉争歛藏颯爽眉髮古峩冠坐鄞庠歌詩
闡温柔宫商起虚堂絢爛五色雲縹緲鳴
鸞凰至今老諸生猶能記鏗鏘乘風侍金
華蹇諤懷剛腸諫疏納帝榻百壬歛妖芒
年運既莫從精爽回雲鄉空餘子雲宅澗
水猶湯湯永思古遺直江湖眇相望朅來
芙蓉峯喬木鬱以蒼凝然孫枝秀妙譽參
珪璋投牒山水州清溪趁輕艎羣公列贈
語握手揮離觴我生識面晚懷賢意何長
慨兹衣冠胄蒹葭隕飛霜交衢泣零落寸
心實徬徨斯文儻未墜龍虎回天章願言
紹正學青雲縱翺翔
贈徐中丞二首
南海有玄鶴孤唳雲稜層天池不肯下厭
此魚鼈腥露冷懷長飢慘澹舒寒翎空巖
蔽喬松鬱鬱太古青喬松意何悄隂籟驅
羣靈下有散髮翁默誦離騷經妙顔粲瓊
芝孰視眸晶熒鏗然拔長劒神光發新硎
倏忽去已遠玄鶴空晼晚為言來何遲迴
風起前巘
鳬氏裒吉金紅鑪範黃鍾鍾成飾雕簴岌
嶪蟠虬龍大鳴淳以希小鳴和且冲高懸
饗羣帝祥雲布青紅羣帝難強留一去三
千秋張筵設尊斝庸錫南諸侯一擊黃鵠
來再擊飛雲收徬徨不敢聽亟以還中州
師曠世本有左高悵誰謀終然侍帝所天
地歌同流
拙訥齋
樗櫟老薪槱鴈以不鳴烹受形既非材卒
莫全其生在昔有至人觀化通百靈至言
貫圖象妙思窺璣衡乃為萬物宗熙熙遂
生成髧彼青牛君深根護靈扃永哂鄉原
子木偶欺聾盲設喻深止之跬步增慎兢
世路日榛棘韜精事沈冥滄江渺何許願
言濯吾纓
送鄯陽劉縣令之官宣寧二首
嵬嵬馬邑州火山蒸鬱陶霜勁角弓直草
净蒼鷹絛平沙細成塵迴風湧銀濤想彼
強盛時馳突聲嗷嘈烽煙徹雲表低昂望
前旄樓煩古喉襟燕秦據其尻八月秋氣
肅千家釀蒲萄
帝京布文教列邑施官曹井屋魚鱗齊禾
黍黃雲高幡然土俗變怗首羞雄豪出宰
試敏手良庖靡更刀善政舊諜傳據案除
民饕村村煙火通長塗罷建櫜雞鳴流水
遠鴈過平陂翺餘情樂觴詠臨風謝喧囂
題文與可風雨墨竹
妙筆抉天巧黑雲參差高偃疑受雨深俊
欲凌風翺颯爽随卷舒清凉散塵囂湛湛
不受暑靈籟虛䆫號緬懷文湖州玉雪人
中豪想此旁礴時葆光解天弢老僧道機
熟形影随目逃持以深贈之生意窮秋毫
高齋夜氣寂定回起層濤
答李生裕(尚書大同公曾孫)
英英金華伯皓首人中龍横經古鄞水歌
詩儆羣蒙(風雅以訓諸生舊為鄉里教授歌)正色侍邇英
微言動宸聦一疏不合意孤身轉秋鴻俯
仰乾坤旋舊聞渺遺蹤坐令詩書宅寒雲
翳孤桐維曾秉文度月印五采虹知我夙
昔侣贈言啓舂容清朝集文儒直筆書清
忠作史聖有訓狐裘靦蒙茸挽士貴無方
正色誰為宗虚舟萬斛積遇順凌剛風明
時詎淹留勗德會有逢
題巨然楓林雅集圖
楓林集虚秋灝氣轉寥廓坡危草纖纖水
露石鑿鑿四子何方來黃塵滿芒屩據流
濯其清班荆坐盤礴山童注新泉支鼎拾
薪籜方囊濟勝具一一随取索想彼談笑
時天弢脫塵縛上追巢許高下陋山王薄
凄凉金谷宴腥羶甕雞樂又疑東山遊粉
鈿汙花萼老僧習止觀雅趣随筆落振衣
從之遊素壁儼酬酢
避塵軒
飄風捲飛蓬咫尺隔煙霧馳車與急騎憧
憧走當路各云有所之瞬息不得語山陽
荷蓧翁守舍視日暮酌彼澗下泉膏沐美
無度寒光映玉頰浩論巖中趣永謝征塗
人看雲養真素
次韻伯生榆林中秋
榆林月中來今月向此出天低鳥翼滅野
淨田事畢驛馬西北鳴候吏語喧唧我行
起視夜烱若積雪白昂頭望玄宫耿耿駐
營室坐令八方澄不使萬景没徘徊清影
孤躑躅悵後發
送鄭景尹還里
蟬冕生詩書世胄迺鄙夷沈沈喬木宅風
煙暗茅茨此理固莫詰或言有盛衰堂堂
魏王勲談笑帝者師風雲締嘉會青史傳
忠規諸孫静且秀振鷺遊天池鄉社三十
年永謝紈綺姿興至來上國窺探抉幽竒
聞聞與見見柳下揚鞭辤前聖六籍功尊
聞審群疑江源發甕口濫觴渺無涯願持
一寸膠黃流化晴漪天風捲秋濤舟楫慎
所持時至諒有得衡門詎棲遲
李野齋别墅圖
别墅依平陂翳翳桑麻隂田翁理農具晴
雲起遥岑于時春事初佳樹響鳴禽先生
朝出遊呼童佩瑶琴仲也行比肩叔也聲
相尋興至或坐石臨流散虚襟有客携酒
壺勸我手自斟共言羲皇時古風藹淳深
巍巍居仁里盛德世所欽三鳳在高岡參
飛起清音恂恂化卑讓歲往猶傳今披圖
儼見之慰我夙昔心
子昂人馬圖
飄騰天山霧盪摩玉京雲耿耿萬里姿矯
首空其羣迺翁愛神俊泚筆五采分翁歸
侍帝所乘化觀芸芸彼亦與之俱追風超
九垠(下世一年時松雪翁已)
題墨蘭圖
秉芳空林中介石交不黷飛英散玄佩受
露以膏沐群妖春炫晝墨守益慎獨豈不
念歲晏自獻傷我足矯矯金石交挽之不
盈掬疏清湛虚心振直耿絜腹昊天有正
令俛仰萬物肅臨風獨躊躇白駒儼空谷
次韻瑾子過梁山濼三十韻
大野豬東原狂瀾陋左里交流千尋峰會
合百谷水量深恣包藏神静莫比擬碧瀾
渺無津綠樹失其涘揚帆鳥東西擊楫鷗
没起長橋篙師歌短渡販客止天平雲覆
幕灣迴路成砥鷹坊嚴聚屯漁舍暎渚沚
柳絲翠如織荇帶組交薿出日浮鉦金明
霞紆綬紫一歃澆腸迴三頮慰顙泚高桅
列魚貫遠吹生鳳觜前奔何無休後進復
不已遶如林烏旋疾若坂馬駛飄飄愧陳
人歴歴見遺趾流移散空洲崛強尋故壘
波清鳬聚陣日落魚會市土屋危可緣草
广突如峙蓮根漲新圩蒲芽護荒坻水花
碧團團雲葉白迤迤濬脩出飛泉闡闢搜
故址緬思重華帝允屬夏后氏彛倫著箕
疇偉功傳遷史目力渺無窮行跡端可紀
前村捋柔桑沃壤接良耜餘芳錦堆爛宿
麥翠圍侈迺知東魯儒終作中朝士養源
匯滉瀁包荒納遐邇驅馳屢經過感歎復
慰喜南還幸遂願永雪洗耳耻
憶昔三首
憶昔白雲阡有松如車輪初日炫五采湛
湛珠露勻是時十四五恍不知其因有客
笑指之慈蔭在汝身猛志親六籍百川渺
無津懷刺慎所從一一先朝臣文昌古遺
直談經鬱紛綸授以漆簡書經緯通天人
碧波掣鯨魚瑞錦翻麒麟昌歜世所鄙食
之迺竒珍厠身金鑾中黽俛二十春懼貽
先師羞執筆常逡巡即今已六十誓墓廬
松筠厚德靡有報淚與寒泉淪
外家甘盤宅門閎誠煒煌高懸金碧牓中
有衮繡堂珠璣左右侍絲竹儼成行幼不
識慈顔到彼心徬徨每歲兩過之嚴訓具
有方膏梁病居養久爾生惰荒七歲誦詩
書十齡學詞章駸尋志學歲折節師老蒼
紀事法班馬冥心契羲黃謬與時彦交寶
書閱琳琅今兹乞南歸往事增慨慷興懷
陶與蘇秉筆追耿光凱風有遺思願言繼
餘芳
寥寥帝王州我翁佐其治有亭名朝陽青
溪清且駛旁有籌邊閣羣公集裾翠翹翹
萬芰荷雨過争旖旎飛觴羽書來翕霍江
上燧峩冠極遊談戎弁生縱恣予時侍其
旁側耳聽論議翁言不見取投劾乃謝事
坐令百萬家解甲竪降幟徘徊夕陽亭晉
宋政相佀
重巖圖(為劉明叟迺翁作)
夙昔慕清隠振衣躡層巒飛鳥出天末白
雲生樹端稍覺所歴險撫松獨盤桓緬彼
巖中人塵世靡有干飢食千歲芝朱顔炯
團團一日不見之披圖儼清歡崩崖罥枯
藤迴流起危湍微茫暝色共凌亂生綃寒
心期果冥會願言力加餐
王叔載以江梅有佳實託根桃李
場為韻見貽因次其韻
百川既東流震澤成三江學海詎有窮泝
源探敦厖緬彼學古人善問如鐘撞簞瓢
豈在樂摳衣願為邦
六籍會有厄禍繇漢晉開支離起田孟誣
偽興姚梅綿蕞匪正禮區區存曲臺吟詠
既莫分褒貶以為才
峨峨神京秀轍跡貫九有奉璋弁如雲執
轡沃在手欲窮羲黃心編簡滅科斗研摩
詎無念急景謝衰朽
風雨乖素期山雞鳴喈喈豈不念夙昔愛
此日夕佳平明視青天羲輪御中街榮悴
會有時願言壯其懷
高門深寧翁晚歲悲絶筆愛彼樸樕才化
為楩楠質春花五采妍秋至詎俱實遺文
粹東楹賤子願叙述
昔聞中書垣上有紫微閣微言續九共妙
義追八索嶔岑大厦傾作記金鑾託深悲
在廣招寥寥鈞天樂
少小不自持曲學尊蕪繁舉觴一釂之為
言護深根先天有至理能使月窟温談笑
襲師訓詎知雪齊門
斥鷃不能飛欲作搶榆高何如阿閣鳳守
真始風翺志士惜短日碩人養屯膏蕭脂
始薦鬯食黍迺雪桃
昔年委閭巷初不願禄仕紬書探異門擬
作前國史念至事益非委命以修已勿為
衆所譏不如道旁李
君才如江梅不入桃李場徬徨念先猷貫
鵠始挽彊後生捕形影争言早升堂唯餘
白髮士耿耿無它腸
董生噩上人以叔載韻見貽再次
韻
關河一轍跡耿耿明天江五方各異俗中
州誠駿厖吾欲上帝閽帝閽不敢撞終然
返初服飬佚歸海邦
遠宦三十年石田今始開觀象慕易京登
真想仙梅夙昔希匠石歲晚成輿臺志念
詎不深樸樕慙非才
弱冠慕静居掩息空萬有老禪深愛之微
笑示以手忍欲如忍事吸醯過三斗終然
寒松勁不作朝菌朽
鞾帽成戚施逆耳風其喈昂然望南山愛
彼日夕佳朝來何所見萬馬盈天街所以
巢居子終然養澄懷
辛勤下帷生涌思不停筆範鑪鎔吉金變
化銷其質湛深陋雕蟲多聞覈萍實袖手
毋自藏盛世富紀述
噩師禪林秀宛在諸天閣當其調護時危
石繫朽索作賦極剪裁衆物各有託氲氲
荆山玉洋洋咸池樂
玄圃有琪樹不使枝葉繁譬彼積學人芟
蕪養天根歲暮霜雪至銅柯生晏温一為
梁棟材落落懸金門
吾師深寧翁屹屹泰華高佳哢時一遊不
使凡羽翺方壺貯神藥變為五色膏服之
生羽翰陋彼東方桃
禀性非好遊亦不願禄仕感彼獲麟翁歴
聘删魯史正緒願有傳固陋敢私已年衰
絶聞見謝彼井上李
少壯勿自摧振容上詞場鵜膏淬寒鋒談
笑摩堅彊藉以雜纖羅貯以白玉堂辱贈
莫知報因之結中腸
芳思亭
大父尚書公治圃南郊有堂亭凡十五
方池脩廊屈折便宜雨甚亦無礙遊事
逮今荒廢踰四十年故基陳跡不復可
考近築一亭雜植花木廣不踰畆髣其
萬一名之曰芳思玩其英華將以紬繹
志興翰墨有紹是則先公之志作詩
示瓘瑾併求親友同賦
侃侃尚書公投紱理泉石五堂適寒暑
十亭送昕夕瓊英玄圃秀美蔭嘉樹碧脩
廊不受雨來往随履舄紅雲漲方塘丹霞
耀翠席嘉魚黃金掌瞥見眇莫測辛勤三
十年深逝晦朝蹟遺訓示子孫樹藝比其
德浮雲變須臾百幻倏消蝕空餘鄭公莊
耕稼給衣食緬彼行樂時衆植各有職以
兹一畆園髣像見疇昔幽葩與群卉生意
日不息朝陽漱靈根三咽妙紬繹曠懷事
幽賞誓矣躬六籍
次韻袁季厚惠苦筍楊梅二首
食苦不願餘甘回迺稱美空巖飬滋味老
叟清晨起斵之玉箸圓拾以付稚子駢頭
萃豪門咀吞訝金矢維時朱明中盛德恊
清徵翛然在隂翳儼與松柏峙玉液生華
池可廢杜康祀含章守元吉黃中本通理
絜腹表正性要以除穢滓初如橄欖食不
作即且棄世方尚腥羶易牙正專味愧我
清齋客足音跫然佀
空巖迸瓊珠蕭蕭白雲中恍疑群仙立欲
脫煙霧叢招提者誰主日出撞金鐘笙簧
激清濁旌盖摇青紅遂令彼林谷徵索恨
靡窮侍臣久歸田不數蔗椀功頃筐遠相
致齒頰生冰風昂昂長松盖下有萬馬容
同源匪異本斯文永為宗
清容居士集卷第五
