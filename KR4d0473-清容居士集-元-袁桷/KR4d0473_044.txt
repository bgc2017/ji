清容居士集卷第四十四
雜文
放生池祝聖文
重華廣孝琴奏五絃成湯克仁網開三面
式届正陽之月密符元命之辰寸地尺天
歸皇恩於不有四生萬類涵惠澤以無窮
恭惟
陛下功契重玄道融衆妙鳶飛魚躍極上
下之昭眀馬負龜呈發隂陽之靈秘臣等
依承真蔭詠贊昌期天地大德曰生想洋
洋而圉圉文武萬邦爲憲咸肅肅以雝雝
碧海波澄瑶池仙下
鮑王廟祈雪祝文
維神廟食兹土幾千餘禩比歲饑疫荐臻
戶口耗絶意者降罰自天神不得以有請
也飛蝗蔽天神能相其穡事俾獲無害而
入冬以来陽不歛蔵雷電晝作月臨嘉臘
同雲之候迄莫有覩深竊懼之雪爲五榖
之精恊應以時則遺胤原隰者可以弭伏
民無疾疫春有東作千里之幸使者觀風
於此朝夕徯念神於斯民休戚彌重願力
闡明靈叶贊于山川錫以嘉瑞勿愆其期
以絶菑害益足以彰神之賜
賀東嶽表
節應蒼龍紀岱宗之元祀雲舒彩鳳流阿
閣之祥光萬姓庭趨百靈弁會(中賀)恭惟
氣超混沌功運冥茫禀木帝之精仁施無
際悟谷神之藴道妙難名永孚于休必得
其夀臣等肅蠲瑶斝祗演琅凾望齊魯之
青葱天威彌近恨蓬瀛之拘縶肉翅難飛
又(庚子歲甲辰日)
陽德鍾靈龍集式符扵天統昌辰紀瑞虹
流上合扵堯年五福錫民百神受職臣聞
至仁無極如歲之春盛德莫名惟天為大
故能彰施黼黻以盡人文之妙休養封殖
以成品類之和幽明相通顯微無間極際
蟠而均被亘今古以常新佳氣鬱葱神光
孚逹(中賀)恭惟位冠羣后功贊無為玉檢
金泥極昔王之潤色丹山赤水覧海國以
遨遊爰假青煒以諧寳典臣等傾心雲闕
注目霓旌呼萬歲三莫侍鈞天之廣莫方
百里五徒推東魯之幅員
又(是歲三月十九日立夏)
瞻雲喬嶽叶盛德之在春受曆清臺揆發
祥而維夏四方来賀六合同風(中賀)恭惟
樞紐隂陽權衡品物金穰玉燭以成三時
之和丹臺紫清以佐九皇之治雖真游之
無跡幸神御之有嚴光挾龍輿下琳宫而
布武燕分麟脯傅玉斝以流恩海觀塵清
城闉瑞靄臣等式循舊典庸展上儀大道
無言莫測絪緼之始人心不遠益窮肸蠁
之微
又
天作高山實尊魯甸位冠羣后兹為岱宗
良辰揆維莫之春多士仰思皇之祐(中賀)
恭惟受元氣始為萬物宗七十二君莫測
神庭之秘三千餘里有開日觀之祥睠兹
海壖實維侯服斥鹵竭魚鹽之利生聚紀
蠶麻之功民食每假於轉輸土俗猶存於
浮靡雨暘微戾伏臘遽乖敢因善頌之誠
庸致預祈之懇絳旂丹轂密除疵癘之妖
紫府清都彌降簡穰之祉然後東皇太乙
錫宴鈞天夀宫神君追遊化國遹廣聦明
之聖懋昭長育之仁眷此有生施于無極
又
時維莫春誕紀盛旦歲行吉亥丕昭令辰
蒼龍宣長育之仁玉燭啓豐穰之瑞(中賀)
恭惟希夷道廣亭毒功深神化無方寸雲
合而甘澤溥精誠有感巖石固而積霤穿
臣等身囿海圻心傾日觀萬年永保降祥
敢擅扵斗牛大德曰生衍夀益齊於箕翼
東嶽殿上梁文
伏以海觀澄清聳神山之紫翠仙閭縹緲
靄雲闕之青紅光景常新規圖改舊伏惟
隂陽合德高明配天三宫空洞之游道無
不在六虚周流之妙用莫能窺睠兹海壖
古稱鉅鎮廉讓被先王之澤詩書敦故老
之風糓粟桑麻行恊三登之慶象犀珠玉
聿来重譯之邦神符默契扵天心嘉貺式
資扵帝力洋洋在上蕩蕩無名雖兆祀之
苾芬愧揭虔之庳隘今太守顧瞻下宇咨
度廣居龜卜既從鳩工斯集雕欒藻井峩
然金雀之棲玉階彤庭鬱若彩鸞之舞雲
光五色花氣千層誕揚仁惠之聲益廣循
良之政梓人之道類相敢愧裁成王者之
德好生益申贊詠今兹榖旦庸畢偉功虹
梁初舉扵地中鳳輦疑從扵天下載色載
笑来宴来娭輙采歡謠少揚盛事
抛梁東天雞午夜日輪紅風馬雲車歸
帝所丹臺紫府布皇風
抛梁西江闊城廻細柳低簇騎共看紅
叱撥踏歌時聽白銅鞮
抛梁南簇簇山光擁翠嵐蓂葉隂陽元
有凖蛙聲水旱不湏占
抛梁北滄波不動平如席祥風甘露瑞
豐年大貝南金書絶域
抛梁上仙藥未須承露掌絳宫神闕自
回環玉檢金繩空悵望
抛梁下萬井春風樂皇化雕題交趾九
夷朝草笠黃冠八方蜡
取與而芸編復驗其勤勞至道無私積善
有慶某學拘鉛槧業保簮裳教子未能企
世科之必復傳家有託守先訓以丕承庸
展素忱式陳薄薦伏願祥光紛郁𣑽氣開
通孔蓋翠旌覧德輝於九土虎符龍劵錫
慶澤於一門
梓潼醮齋文
瑞靄層霄誕紀降靈之節誠傾魏闕有嚴
事帝之儀慶接九垓芳垂百世恭惟至仁
育物玄感闡幽受色筆夢寐之中睟容有
赫厠金牓銓衡之際嘉兆密符允懷一經
教子之心適值大比興賢之歲雖登崇有
數難以預祈然神化無方終期默運伏願
祥光下燭飈馭恍臨桂籍書名願俟家氈
之復棘闈進步思成盆繭之抽詞盡意長
恩深感集
宴交代鄧集賢致語
繡衣南國屢施白簡之威玉佩中朝允稱
金闈之彦惟姻好實侔扵兄弟廼交承永
紹扵雲仍愧乏弦歌式陳籩豆伏惟交代
集賢相公雲霄自致風月無邊給札玉堂
氣欲呑扵兔穎横經璧海坐嘗撤扵臯比
清言王謝之比肩妙畫鍾張之接踵與人
無競詎論鵬鷃之鉅纖處身以和不計鴈
鳬之雙乘京師之望君實洛社之慕堯夫
廟堂掄才會弁已同扵諸老巖壑動色拔
茅肯後於吾徒蓋將拄笏以看西山披裘
而傲北雪老子之興不淺先生之祝何如
特進宗師大真人幼結文盟壮持道紀度
弱水之萬里騎氣而遊登紫微之九重步
虚以進謂孔老之同有自若晉鄭之焉依
避堂尊賢授粲禮客諸衆官或遠使絶域
或近職内銓俱精神磊落之英實羽翼贊
襄之士儀生彩鳳武接祥麟我翰林脩史
大夫針芥密投金蘭久託候松階之日影
舊若塤箎踵蓬島之雲光今慙糠粃悟三
已之無愠知四休之當宜敢以心聲上陳
口號
婆娑老子倦東吴笑挹胥濤傲太湖坐使
千巖為几席能令萬籟作笙竽瀛洲法曲
行刊譜酒國長春莫計壺頼有嘉賓相勸
舞玉山暫倒不須扶
亡是公代聽雪主人宴客致語
疾病相扶持廼天倫之至理酒食召僚友
亦人道之常彛挹南斗以為漿夢鈞天而
廣奏熒煌接席醲郁陳歡清容處士素褐
癯儒青氈舊緒投簮逸海岸有古松流水
之心騎馬傍人門無冷炙殘杯之色困頓
扵爼豆弦歌之事沈淪扵醫藥卜筮之流
匪曰卑陬亦云曠逹喜愠既不形于色口
腹亦何累扵人聽雪主人出壑清冰臨風
玉樹陽和盎面士疑挟纊之恩冲粹積躬
衆美虚車之讓鼎烹而調衆口杯水以勝
萬言給月支風陋人間之腥腐屠龍膾鳳
窮天外之珍羞厥德不回何恙弗已方將
肥羜以速諸父庸示等差弊袴以待有功
悉除僥覬芳筵縹緲雅集舒徐露堕三危
化逡巡之麴糵風號萬竅陳廣莫之笙竽
享若太牢澹如明水敢陳口號少贊神交
玉堂學士詫英豪濯濯天葩簇錦袍擬上
瑶池擘麟脯不將金帳飲羊羔長卿多病
緣消渴坡老長貧漫老饕從此青州化烏
有夢廻霜月冷如刀
太虚道士劾清容子文
鑄金作象深垂饕餮之文索米為飢何異
侏儒之拙廼知芻豢之悅我口不如禮義
之根人心傳書染指之卑易著濡首之悔
詭稱聞道實曰費辭清容子山澤迂疎冰
霜傲睨乏燕頷虎頭之相初匪適時為牛
溲馬勃之才猶言蔵用徒禀薑桂之性殊
乏參术之和望佀木雞出語争疑其鐡石
癯如野鶴持身或近乎膏梁岐黃之問對
匪專元白之唱酬莫預已廢三餘之業獨
夸一藝之長隤其家聲耻莫甚矣同乎流
俗已實為之弗思尚口之凶猶見朵頥之
色昔茅容雞黍詎為設客之資而張翰鱸
蓴廼在還鄉之日捨飯䟽飲水之自得為
蒙袂輯屨之可憐不為盤飡固難免跨驢
之誚我有斗酒要當為得魚之懽幸前倨
而後恭姑小懲而大戒尚期深省以贖往
愆
涼州牧白羽乞致仕表
控扼喉衿粗謹揚清之節叨承掌握莫甦
中暍之民知見幾而作之良致陳力不能
之請眀時匪棄小已實兢伏念山澤癯儒
江湖野性樊籠久困難自致扵雲騰邊幅
自修徒強追於時好心已忘於虚室手慵
炙扵權門勇不足以沉舟技莫施於秉翟
畏趙盾之日固曲盡其巧心憎元規之塵
終有慙於眯目羞踽踽凉凉之行鄙媛媛
姝姝之能謀乏知兵謬忝三軍之寄材非
補衮莫資四皓之成荷執中之從權俾持
麾而自效然而動静之道莫逃扵數代謝
之理亦維其時今者扶摇在空蓐收届候
羊角之哀已急鴻毛之順實先雖酒泉之
封相與絡聮而雪山之衝深惟扞格服不
衷而災也清有餘而簡之鄣面見人詎堪
寒士之誚翳身而舞不逃宛丘之譏况臣
翼蔽非長骨立早見久尸重寄深懼大何
同異之論方興終難徇習磷緇之瑕已露
必致投閑兹蓋伏遇某官八柄馭臣一時
講武治天下運諸掌式契古初繫一人謂
之風灼觀民志憐蓐席之舊物希箧笥之
厚恩動之斯和固己遂馳驅之微願揮之
不去誠有乖名節之大閑優哉香山之歸
凜矣杜郵之戮先猷儼在遺訓具存矧兹
蒲柳之姿惕若桑榆之景亟全末路㑭就
完人問温樹而不言深疑過謹開浴堂而
召對未忍自捐得請為期束装以俟
答詔
式瞻天文俯察世道求賢自輔故建官以
廣其見聞使民以時故用人弗責其全備
卿皎若眀月穆如清風早振儀于天朝晝
承問於温室盛秋守塞力丐散閑當宁念
功莫違雅素飾賁無咎持謙有終朕執中
而慊然卿爲計則得矣百年過隙要當從
佚老之歡萬物為銅行復俟秉鈞之用勿
云致事不我告猷可特授扶風公致仕擇
日降制(制凉州牧白羽謝表余因擬乞致廬陵蕭静安作白羽扶風公致仕)
(批荅仕表及)
漢雲字說
雲漢之萌進於坤而踰於乾其昭然者隂
也隂何乘於陽乎天地之初至静而虚根
於隂矣隂者陽之先夫下而上者為升鶉
火之中隂之基也隂見而極陽始著明萬
物彙貞各返其生生而不已復歸于隂其
環無端其去無趾故曰體之者隂也用之
者陽也廬陵蕭道士字曰漢雲知所後先
引而明之道不遠人合性與神其道得矣
老氏之學捨是奚自庸俟而質諸
張子敬字說
乾坤之用近取於人者必始於敬敬立則
誠始存聖人繫辭旨且深矣自伊洛之說
行各希美名然徐察視履矜矜于外者猶
慊然于内豈果以為外飾哉余嘗聞中原
諸老言許文貞公教授諸生窮髮之北皆
負笈以請一聞善言有終身行而不倦者
是殆其至静未散先進禮樂之遺意子敬
居河西沉厚默靖莫敢自暇内外交飬在
已治人悉本於是尚勉之哉
史文振字說
丞相史忠武王以雄韜淵謀佐上聖合
㝢縣功書鼎彛勲在琬琰厥子若孫章綬
承接至于雲仍罔有替墜時則有若今江
浙省管勾君勾稽知微謙謹保緒譬之巨
木蔽芾百里群柯交蔭條逹而不紊亦盛
矣哉一日以書抵余曰鐸受名于父兄而
字未之有竊有請焉嘗考文武之事不能
以兼而鐸焉則能以備丞相之勲殫於武
事則今之振文事者繄後人是望敢字之
曰文振夫文非止於詞章而已縝密而不
泄著而明翕然以成其聲也清以廉宣明
國家之盛俾後之人夷考世臣之系則必
曰允文允武罔俾專美於前代余於文振
實有望焉
余孝友命名說
䆳古命名六相七輔莫得而詳也八愷八
元或得以有解焉是則命名之說其始於
周乎周之初猶未聞其說也申繻之言名
有五則夫今之問名者皆本於是私獨怪
夫世降而俗漓高者希於聖卑者希於禄
余閱夫歴代之史傳獨漢為近古皆以一
字為則至於方術有所不足責德命為義
則於東魯余君見之成王夫子之訓先儒
紬繹不能為言矣或者喋喋然為言其無
乃贅而不知非者與余君方力行以為本
因義以究其實是不在於吾徒之告異時
行脩於家庭顯於朝著願勉之哉㑭勿替
則得之矣
平山說
唐僧一行陋周畿漢志之陿始定南北兩
戒而山川之肇源止伏一覧以盡可謂善
矣然而磅礴雄險隐然若有所限其支脉
連属猶屏蔽自衛焉睹所謂平山哉余嘗
出居庸上桑乾始識其衍迤之勢千里若
一方若布席圓若拱璧氈廬蔽空凝雲積
雪杳不察其高下故其行者如升虛騎者
如凌風忘登頓之勞繇是逹于金山靡有
紀極而視兩戒之說倍蓯未足以議也王
侯設險以防國德不勝不足以恃是則幽
州之北山不以險稱雄絶萬世朝九州以
凾諸夏豈峻極于天者非山之謂與在易
之象曰地中有山謙不言山在地中謂有
高大之實蔵于地謙之象也余嘗聞洞庭
諸山跬步巖㟧謝君獨取其平焉久留京
師願至開平知盛世之廣洗耳目之固陋
歸于故里卧游以思登東山而小魯夫豈
虚言哉
琴述贈黃依然
往六十年錢塘楊司農以雅琴名于時有
客三衢毛敏仲嚴陵徐天民在門下朝夕
損益琴理刪潤别為一譜以其所居曰紫
霞名焉自渡江来譜之可攷者曰閣譜曰
江西譜閣譜由宋太宗時漸廢至皇祐間
復入秘閣今世所蔵金石圖畫之精善咸
謂閣本盖皆昔時袐閣所庋而琴有閣譜
亦此義也方閣譜行時别譜存扵世良多
至大晟樂府證定益以閣譜為貴别譜復
不得入其學寖絶紹興時非入閣本者不
得待詔私相傳習媚熟整雅非有亡蹙僨
遽之意而兢兢然國小而弱百餘年間盖
可見矣曰江西者由閣而加詳焉其聲繁
以殺其按抑也皆别為義例秋風巫峽之
悲壯蘭臯洛浦之靚好將和而愈怨欲正
而愈反故凢騷人介士皆喜而争慕之謂
不若是不足以名琴也方楊氏譜行時二
譜漸廢不用或謂其聲與國亡相先後又
謂楊氏無所祖尤不當習噫楊司農匿前
人以自彰故所得譜皆不著本始其為今
世所議無可言余嘗習司農譜又數與徐
天民還往知其聲非司農所能意創間以
問天民時天民誇詡猶司農也謾對焉終
不以悉余益深疑之而莫以㩀後悉得廣
陵張氏譜而加校焉則蔡氏五弄司農號
為精加紬繹皆張氏所載獨楊氏隱抵不
述耳今世琴調清商號為最多郭茂倩記
古樂府琴辭亦莫盛於清商杜佑氏叙論
雅樂謂楚漢舊聲猶傳於琴家蔡氏五弄
楚調四弄至唐猶存則今所謂五弄非楊
氏私製明甚議者悉去之不可也按廣陵
張氏名巖字肖翁嘉泰間為參預居霅時
嘗謂閣譜非雅聲於韓忠獻家得古譜復
從互市密購與韓相合定為十五卷將鋟
于梓以預韓氏邊議罷去其客永嘉郭楚
望獨得之復别為調曲然大抵皆依蔡氏
聲為之者楚望死復以授劉志芳志芳之
傳愈尊而失其祖愈遠天民嘗言楊司農
與敏仲少年時亦習江西一日敏仲由山
中来始弄楚望商調司農驚且喜復以金
帛令天民受學志方故今紫霞獨言劉郭
而不言廣陵張氏傳授皆楊氏與其客自
私之蔽越有徐理氏與楊同時有奥音玉
譜一卷以進律鑒琴統入官其五弄與楊
氏亦無異晚與楊交楊亟重之益知楚漢
舊聲非楊氏所作余来京師見鼓琴者與
紹興所尚微近第重緩如寬厚長者余不
能以是說告之也黃君依然豫章太史之
裔以琴游公卿余未識之而余之嗜琴當
有同者故書其源緒以解夫今世之惑而
因以告之
贈醫者陳生
鄞衣冠家為最盛閭里棟宇相接屬議醫
藥尤尚選擇輙考論其世又察其詞色温
謹涉于儒者始得進焉每視疾必先告以
虚實先後始筆簡牘議其月日以校輕重
有不如式者争詬病詆笑于時待之也良
厚而所謂醫者亦咸自愛重不敢妄試車
軌混合南土游宦居多中原人壤高氣厚
所服餌率宜寒凉由是羣醫争視好尚迎
合間有奇中遂復以施于鄉黨十失其半
夫泥於古者非通論而強試其所不可吁
亦殆矣余官京師時遇南士之稍適於時
者服食嗜好茫不可分辨疑誠中州人也
節宣之不時亦復以攻導之法自治問者
未退已倉卒不復救輕千金之軀以夸眩
誠有罪猶諉曰是不通至於業醫捨風土
燥濕之宜以逐近利利未獲而害日以甚
吾不知其為何心也里中陳氏子某世為
醫祖父篤厚君子也力訓諸子讀古醫書
長子辨論開慱余每見之則曰醫不可以
泥古徇今則非矣又未幾而死心每悼之
後二十年其孫復自立不墜余廼有言曰
夸言以為容非術之工也媚時以自售非
術之究也相其州里審其表裏神而行之
日踵于門者莫可禁雖嫉媢遏抑不足為
子懼勖哉以樹道何憂焉
示羅道士
近世通南北謂吴中所習琴為浙譜其咎
在楊司農纉諱其所自譜首於嵇康四弄
韓忠獻家有之侂胄為平章遂以傳張參
政其客永嘉郭楚望始紬繹之今人不察
百喙莫以觧精於琴者始知之北有完顔
夫人譜實宋太宗閣譜余幼嘗學之其聲
數以繁完顔譜獨聲緩差異而裹聲良同
字本於右軍今而曰浙字琴本於蔡嵇今
而曰浙譜吁其孰能觧之玉笥羅道士大
章秀敏且文其游於藝也必求其極致傳
余操調嘗以幽遠冲寂之旨語之當于其
心盖愈澹則人愈厭余將終老故山異日
大章能芒鞋以訪一倡三歎之遺尚有以
相告聲生於無形而悲愉感愕之跡畢具
古人之事於斯者豈徒然哉因書以告之
贈番昜筆工童生
咸淳間湖州筆工馮生製筆得截法圓不
至輭媚勁不至峭直一筆可作萬字馮生
死其弟若孫漸變家法然猶有韻度近世
子昂承旨擅書名吴中筆工争進技庭下
率形製相類書不滿卷則已成秃翁盖毫
熟則易乏如脂韋之士寧復生氣子昂不
言其短將以為彼養生計来亰師劉自謙
編脩以番易童生筆為贈絶類玉山徐氏
舊製先正肅公平生惟用徐筆守番最久
徐氏妙法豈童生家世能傳之耶梔蠟粉
澤識者所哂譬如行車慎操其輈詭遇獲
十蔑有效矣右軍製筆法傳諸葛氏嘗作
右軍筆進柳誠懸柳不能用吾徒書記姓
名童生之哂甚於諸葛願勉之三吴專利
將却走以避峩峩清遠可用於朝審矣
清容居士集卷第四十四
