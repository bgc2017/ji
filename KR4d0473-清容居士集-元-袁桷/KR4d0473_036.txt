清容居士集卷第三十六
外制
翰林學士承旨榮祿大夫知制誥
兼脩國史遥授平章政事閻復贈
光祿大夫大司徒上柱國追封永
國公諡文康
聲音與政通辭莫先於風雅易簡而理得
治實效於乾坤維昔
先皇歴選羣彦一道德以垂統嚴誥命以
興文奉璋孔峩執簡有度攷諸遺老號稱
名臣具官某學博而智周材新而意古山
立陽休之儀表望重縉紳日光玉絜之詞
華才工黼黻進揆臣而堅國是避政柄以
守儒榮畫旨尚方密勿深符於上意澄清
外服咨諏慎考於民風人物蓍龜典章衡
石遽告休而還里終辤徵以養年脱屣如
歸逝川滋遠噫德輿制詔早已類於人間
居易詩文今果傳於身後載加褒恤式克
欽承可
妻李氏贈永國夫人
魯侯燕喜之歌褒其令美敬仲皇飛之卜
後將蕃昌事不偶然理難固必具官某妻
某氏韞玉養德佩蘭&KR0670;芳規矩不出於廳
屏律吕永諧於琴瑟守大家之戒静慎而
禮法自防誦季女之詩恪恭而祭祀有度
命之不淑報也宜豐噫茅土並封亦既慰
文儒之願玄堂同穴尚欽承人世之榮可
翰林學士承旨榮禄大夫知制誥兼
脩國史劉賡贈三代
曾祖深贈昭文館大學士資德大
夫追封邢國公謚康穆加上護軍
泰山之雲起膚寸而成雨黃鍾之律累銖
黍以立均德胚胎於前人凙膏沭于後嗣
具官某曾祖某持身圭璧䔍學巾箱清白
儒科曩共誇於鄉黨丹青帝制今復見於
階庭念昔干戈攘擾之艱唯汝詩書種殖
之懿既開公社載廣王勲噫天勝人人勝
天事果成於昭代子有孫孫有子慶永萃
於一門增秩便藩䟽恩冥漠可
祖肅中書左三部尚書商議中書
省事致仕贈推忠贊治功臣金紫
光禄大夫大司徒追封邢國公謚
文獻加贈上柱國
乾坤清夷真主昇而四海一風雲際會英
傑出而庶績凝䔍生股肱之臣能緫喉舌
之職亶惟熙運爰立鴻勲具官某祖某學
博而通方才長而守正讀易悟損益之理
觀文參忠質之宜中歲投閒卒起裴度扵
既老平居緩獄審知定國之將興廟堂咨
國是扵蓍龜朝野係民瞻扵柱石家聲允
佀子承曳履之榮書種有傳孫擅掌綸之
美用永厥世以等其功噫四世三公亦既
推赫奕之懿一門萬石尚毋忘孝謹之思
可
祖母鄭氏贈邢國夫人
王臣外勞動資邦媛冢婦中饋訓立閫儀
具官某祖母某氏佐餕靖共持家澹素縑
緗整比齊襟拱立於北堂錡釡絜蠲歛袵
儼趨於南澗子先仕顯孫復文榮噫沃壤
再疏足示龍光之赫奕芳猷未遠尚瞻象
服之委蛇爰詔後人式共爾位可
父慤中奉大夫護軍彭城郡公加
榮禄大夫大司徒柱國封邢國公
帝堯雍熙擊壤之民鼓腹漢文寬厚扶杖
之叟厖眉念累聖之仁恩俾遺老之夀俊
具官某父某脫棄軒冕徜徉里閭誦讀詩
書邈矣師承之舊陟降籩豆僾然孺慕之
思壮年幹蠱以𥙿如晚節撝謙而泰定言
追古往耄及意新種樹養生默合三槐之
故事巾車訪俗有符五柳之曠懷亨嘉真
磻水之師朝著仰商山之皓兒年希有世
號少儔噫周公拜前益慎威儀之則韓侯
受命毋忘傴僂之恭可
母彭城郡太夫人李氏追封邢國
夫人
貴子而不及親施仁宜厚揚名以之為孝
報德是先禮有追崇恩推錫賚具官某母
身同隠遯性一柔嘉蘋藻恪共於春秋絲
麻力勤於夙夜執喪慟絶竟三日而始蘇
佐餕懽違遽中年而長往是生賢嗣爰顯
清朝噫翠輅魚軒亦既極小君之寵蜜章
鸞誥尚再疏下泉之思可
妻冀氏彭城郡夫人追贈邢國夫
人
月圓而魄虧理或可詰劒成而神化物莫
能推念兹偕老之盟言詎意中道而淪世
具官某妻秉芳蘭茞佩矩珩璜奉舅姑以
無違處娣姒而彌度年之不淑生也有涯
噫鄉國大邦追錫永光於窀穸泉臺佳氣
周流宜見於焄蒿可
妻廖氏封邢國夫人
相夫之道静淑是師承祀之儀絜蠲惟謹
故貴得以從其爵而教必先脩其身具官
某妻執禮奉盈守德珮玉事舅嚴雞鳴之
問逮下審桃夭之宜噫小君實諸侯之妻
惟謙抑可以長保鉅鹿乃邢子之國惟儉
素足以久安毋替戒詞以底終吉可
集賢侍讀學士中奉大夫李倜贈祖
父二代
祖懋河東宣撫檢察使贈嘉議大
夫吏部尚書上輕車都尉追封冀
寧郡侯諡文惠
乾坤轉旋臣擇君而審事風塵膠轕民徯
后以求生匪資談辯之折衝曷得從容而
完聚昔有俊士聞于當年具官某祖懋沈
鷙决機秋毫析理不背時而棄利魯連感
燕將之風能因危以為功陳康歸蕭王之
智按堵復鄉閭之舊開田廣井邑之繁全
逃民山寺之中沒猶有祀憐故帥孤城之
守許以自新謂宜膴仕之軒飛廼獨急流
而高避菟裘嘯傲合難兄難弟之懽犢車
雍容追某水某丘之勝才不大用德遺後
人噫維此冀方存憂深思遠之旨嗟爾孫
子䔍尊祖貴始之誠賜履舊邦克昌胤嗣
可
祖母張氏贈冀寧郡夫人
婦人内訓愈久則事莫可稽
聖朝鴻恩雖遠而凙益加厚錫類者教民
之本顯親者繼志之基具官某祖母張氏
語簡以嚴心静而正歛容佀玉家庭服其
母儀飣坐如山鄕閭師其懿德益昌爾後
克底于成噫貽厥子孫不負窀穸之願烝
畀祖妣爰䟽湯沭之封營魂有知寵光無
斁可
祖母某氏贈冀寧郡夫人
孝治天下教必本扵興仁惠及萬方禮莫
嚴扵尊祖爰念瀛洲之彦庸推下泉之恩
具官某祖母某氏韞玉無瑕服蘭有度采
藻行潦雝雝承祀之顔殷靁南山黽黽勸
夫之義生子允才而不淑傳孫濟美而始
昌噫一門同封聿廣聖朝之凙三晉故壤
足為里社之榮垂世彌光終古奚憾可
父昱成都路防城軍民緫管贈集
賢侍講學士追封冀寧郡公
古澗長松宜棟梁而弗施於太室韞匵美
玉器瑚璉而莫致於合宫維先朝宣力
之臣皆一時成德之彦才不䆒用沒猶可
稱具官某父昱沈思而好文敏斷而濟事
地生天施知民悦以阜通城高池深審人
和以環守蜀為望郡職號劇曹足食足兵
流馬相迎於道上為物為變飛鳧疑度於
雲中天不以年子由之貴噫三牲之養榮
親弗逮於膝前兩谷之間錫土有光於身
後式嚴嘉命爰慰九泉可
母仇氏贈冀寧郡夫人
曾參風木之悲深嗟于身後孟宗冬筍之
養得遂於生前事為至難道無全美具官
某母仇氏遵行儉素服習勤勞不見其夫
之榮舜華隕露猶幸有子之佀蘭茁承春
肆衍褒嘉同疏追錫噫金葩錦橐益增玄
宅之光丹轂文軒允過板輿之樂清朝展
慶故里聚觀可
母韓氏贈冀寧郡夫人
孟軻五鼎之饋禮非有踰子路三釡之悲
情何可既仕獲通貴者常有禄不逮養者
何多具官某母韓氏家法儉勤母儀慈惠
化治絲枲生兒承膴仕之傳恪共蘋蘩奉
祀守吉蠲之度鬛封已拱口澤猶存肆推
錫類之仁誕布昭天之渥噫黃河一曲千
里兹實故鄉白雲孤飛太行有光前躅烝
嘗不墜褒寵如新可
妻許氏封冀寧郡夫人
君子偕老之宜國風所詠家人中饋之吉
易象攸存作則閫儀来嬪瀛彦具官某妻
許氏有諧琴瑟相夫之道無違不出廳屏
教子之心彌切維静以正既樂且康噫蟋
蟀唐都合儉禮而民始化采蘋南澗循法
度而祀廼修遵錫舊封祗承景命可
集賢大學士榮禄大夫致仕李謙
贈光禄大夫柱國追封魯國公謚
文正
祚衍皇圖
上聖聿開其正統教興文治鴻儒允際於
清朝四時周而寒暑成八音宣而律吕比
道關運數天䔍忠純具官某藻思夙新蜚
聲壯著處身閭里蔚然黃流之在中策名
搢紳燁矣錦衣之尚絅早贊青宫之善迄
編金匱之書疏傳十事之簡嚴志遂四休
之安佚碑板華夏辭累貫珠詩篇林泉語
深挾纊故老倚之為衡石諸生仰之如蓍
龜大帶幅巾儼君實之在洛秀眉明目侔
康成之居鄉既得夀以保終宜易名而廣
譽土荒東魯爵列上公噫孔門設科先德
行而後文學漢廷取士首孝弟而次賢良
舉世實難唯卿無愧可
妻孫氏追封魯國夫人
夷攷儒學之彦允資賢淑之妻從游外方
米帛不干其念慮敦叙同姓籩豆式謹其
威儀古有其人今見于汝具官某妻某氏
温恭秉度禮制飭躬相敬如賓皓首不墮
其繩墨有嚴教子青燈猶課以詩書惟小
君之封用加矧大賢之忠宜錄爰伸並命
以慰九原噫起家而居有之惜未配夫宗
之貴告往而知来者庶永為婦德之規於
昭營魂裒對天寵可
禮部尚書中奉大夫元明善贈二代
祖海贈嘉議大夫秘書監太卿上
輕車都尉追封清河郡侯諡貞惠
青桐孫枝之良雲和所植紫芝靈根之秀
商山是宜隱顯之用有時報施之效不忒
具官某祖某養真巖壑策名里閭試吏緩
刑卒應高門之語抱孫竒骨可勝執硯之
悲器卓犖以不羣量汪洋而莫測李翺之
傳皇祖文已四馳王通之述府君事關百
世禮嚴教孝爵侈勸忠噫東壁圖書爾尚
詔後人之佀故鄕湯沭益毋忘昭代之恩
可
祖母高氏追封清河郡夫人
珠蔵九淵神光燭而愈閟蘭生空谷幽香
耿而自持通塞維時存殁奚憾具官某祖
母高氏慶源演迤淑則和平種桑而望繭
絲亦云勞止樹桐而中琴瑟夫豈偶然錫
類者治世之湛恩尊祖者孝孫之美志噫
爵書故里永為枌社之榮稱曰小君益表
松阡之觀可
父貢奉議大夫驍騎尉大名縣子
贈中奉大夫吏部尚書護軍追封
清河郡公諡孝靖
種德如藝木必閱世而始昌保身若奉盈
惟持善者無愧窮達有命幽明不渝具官
某父某孝友䔍躬質直守道簞食卒安於
簿領籯金始羨於縑緗不假以年益豐其
報孝能繼志鬱成南陽之阡文以顯親行
擬瀧岡之表肆加錫爵復舉易名噫丹詔
䟽恩天官實古之冢宰蜜章分土甘陵維
爾之舊邦尚其營魂歆此殊命可
母弭氏大名縣太君贈清河郡夫
人
孟軻大儒深藉斷機之訓仲由至孝每懷
列鼎之悲審閫範之可遵愍堂封之彌遠
具官某母弭氏孝慈有度淑慎無違禮行
於家蘋蘩循沼沚之素教施於子斧藻為
朝廷之光已錫鴻恩爰加再命噫九原可
作鸞書啟鄉郡之尊八座並榮象服稱小
君之號可
妻李氏大名縣君封清河郡夫人
鵲巢起家之因實原勤儉燕喜受祉之美
斯為樂康報之厚者始必勞持之素者終
不懈具官某妻李氏習熟女史幽閑内儀
儼服笄珈執沖謙而彌下恪恭籩豆盡蠲
絜以無踰百祿是遒再命而傴噫相其君
子益知典禮之寅稱曰夫人毋忘主饋之
訓可
光祿大夫湖廣等處行中書省左
丞相阿力海涯追封太師郡王
四懸設樂必假鏞鐘之洪音八柱承天斯
合明堂之巨構乾坤啟運川嶽降靈是生
非常之偉人以佐統一之真主沒且不朽
德猶可稱具官某勇略致身英姿盖世羊
祜平吴之策誰復先之楊素渡江而来何
其神也據荆州以為之根本擣長沙以披
其腹心兵勢建瓴皇威震電
先皇帝知人而善任定功以行封倬彼雲
漢之章廷無儔匹享有金石之奏位班侯
王兼將相之重權契君臣之嘉會令肅風
生於細柳政成人指其甘棠念耆定爾功
實有資於贊助而大賚於廟必申錫以褒
崇彌深撫髀之思莫遂圖形之想白雲已
往青史如新噫齊岱為鍔石城為鋒朕已
悉皇王之大武黃河如帶泰山如礪卿允
為邦國之元勲詔爾後人無替先德可
妻某氏贈國夫人
鵲巢起家因以為召南之首殷靁勸義足
以成大夫之行矧江漢之舊邦昭柱石之
偉績必資内助以佐高賢具官某妻某氏
澹泊無華静專有守良玉在匵&KR0670;中美以
善蔵幽蘭生林愛國香而自閟禀北庭之
渾厚婉南澗之恪共方考禮以報功爰推
恩而錫類噫西平有子足彰閫範之光魯
侯令妻宜受國封之侈是惟崇德尚克歆
榮可
太尉平章政事某特授太子太傅
朝廷大策慶莫盛於建儲社稷重臣禮尤
嚴於敬故功參羽翼政倚股肱具官某秉
志精忠宣猷惇實黃閣調元之始允属謀
謨青宫選士之初必先德義惟左右前後
之人正斯君臣父子之道彰噫日重輪月
重光宜益資於輔導書同文車同軌期咸
底於昇平往堅乃心祗若予訓可
遥授平章政事某特封秦國公
亶惟龍飛之初考圖數貢爰䔍鷹揚之舊
崇德報功出命告廷分封啟宇具官某蚤
乘熙運躬受真才絶北威名允著長城之
助居中韜略密宣前箸之籌肆予纂承委
以輔弼噫干戈弓矢于以昭武功山川土
田斯以彰異渥祗服明命益殫嘉猷可
中書左丞某封贈三代
曾祖某贈資善大夫中書右丞追
封高昌郡公諡康懿
粤昔高昌肇邦蔵經史以崇儒師立校官
以訓子弟所從来久矣故其聰明才知通
於聲音文字之學代不乏人具官某曾祖
某誦詩讀書漸仁摩誼得於鄉里之素若
雲在淵勃然以升蓄極而通至曾玄而始
見疏封舊寓以報流澤之無窮尚其享哉
可
曾祖母追封高昌郡夫人
諸侯之制立廟以五親服未盡是猶有待
於後也今爾曾孫某勤勞王家錫之山川
土田而汝與封推其自則由玄孫啓之先
王之旨遠矣具宫某曾祖母某蓄德不耀
保躬益貞敷佑後人輔弼不懈曾孫之慶
至于五世其昌矣今從夫爵尚承朕恩可
祖某贈榮祿大夫平章政事追封
齊國公謚莊靖
赫赫在上永遵繩武之思子子為孫爰述
尊祖之義發揚潜德追錫愍章具官某祖
某明珠媚淵良玉韞匵言寡尤行寡悔祿
不願干旋中矩折中規動無踰則養真於
攘擾之際味道於冲漠之初本碩枝繁源
深流遠噫稽尚父之返葬咸謂分封仰周
公之拜前允宜淑後載嘉正直庸受寵綏
可
祖母追封齊國夫人
蘭長空林羞當戶以自獻珠生巨海懼媚
川而深蔵矧為隱約之時曷表殊絶之行
婦德永閟孫賢可推具官某祖母某孝敬
行於家門肅雝傳於閭里念昔日艱難之
際為善是持至歴年磅礴之多興宗有驗
恩分沭邑賚廣脂田噫綺繡冰紈莫慰生
前之願文軒象服足爲身後之榮可
父某贈銀青榮祿大夫大司徒追
封齊國公諡恭惠
大明麗天羣隂伏于蔀室寸雲出岫甘澍
徧于寰區崇德報功之典存繼世象賢之
制著惟勲是錄于禰有光具官某父某潜
珍養名砥節礪行王明受福井渫不食非
所憂父教爲忠籝金之蔵奚足羨事久斯
定時至乃亨念爾嗣之弘文生聞孫而佐
治蟬聯朝著磬折里閭維積善之粹精宜
流澤之溥博詢于集議庸爾展恩噫泱泱
大風知紹封而益茂謙謙終吉詔承德以
靡虧可
母追封齊國夫人
積行累功允頼夫人之配承先共祭載歌
季女之賢剛柔之道有恒倫紀之位斯定
具官某母某氏持守貞白衣被絜清子又
生孫莫計堆床之笏善必有慶久高容駟
之門議勲以褒藎臣錫命而及賢配亶惟
異數足稱營魂噫三服齊官是在昔女工
之訓五鼎廟食亦庶幾孝祀之芬旌寵有
光歆承無斁可
榮祿大夫宣政院使領延慶使某
贈推誠佐理功臣太師開府儀同
三司上柱國追封齊國公諡文忠
式觀景運灼考藎臣際乾坤清夷之時承
風雲亨嘉之會精忠儼在褒恤庸加具官
某慎慤而行方沈潛而量厚踐揚禁近官
一品以益謙陟降邃嚴閱五朝而彌著恕
能及物廉以律身經文譯潤之功深開宗
明義詩書服習之訓久教子象賢維時輔
臣佐我初政塤箎雅奏圭璋令儀盖德厚
者世必昌勲著者爵宜峻誕開公府庸正
師垣儼精爽以如生合神明而無愧噫保
兹青社斯為胙土之崇封以紫泥益見蜜
章之重體兹申錫期爾永承可
妻封齊國太夫人
馭爵疇功錄先臣之大節疏恩並命成賢
嫓之芳猷往莫追尋生宜悦豫具官某妻
某秉心淵静制行霜嚴悃愊無華佐餕唯
精於五飯温恭有恪執容儼稱於六珈是
生絲綸之英復得鹽梅之佐入室每諮於
慈訓揚庭爰著其母儀噫誦齊風雞鳴之
詩則貞女宜封於東土歌魯侯燕喜之頌
則夀母益介於長年裒對殊恩恭承令祉
可
資德大夫同知宣政院事某贈存
誠秉德功臣太傅開府儀同三司
上柱國追封齊國公諡忠穆
帝室興隆君臣交孚而同德王庭肅穆弟
兄相繼以共為睠若昔之揚休越今兹而
錫命輿言是採䘏典有加具官某植節秋
霜持評水鏡侍元戎於漢上屢奏凱功奉
大帝於禁中益參聖諦凛有不可犯之色
充然無自滿之心阿閣鳳凰虞廷屈軼績
既昭於簡冊望宜冠於巖廊噫舉賢上功
爾猶存太公之生氣慎終追遠卿勿忘人
主之殊恩尚其冥魂享此休寵可
妻追封齊國夫人
王言惟作命揚于庭者為報功内訓不出
門宜其家者為合德有嘉賢嫓宜盡褒封
具官某妻某秉德芝蘭奉身玉雪遠行江
漢之域勸義不違深居房闥之中服勤無
斁考圖定地錫命縯綸噫取妻必齊盖有
資於大國從夫之爵今已謂之小君昭于
幽扄歆我異渥可
監察御史沙某封贈祖父母
祖某嘉議大夫行工部事專一修
築宫城勾當今贈功臣
太傅開府儀同三司上柱國追封
某國公謚武敏
式考皇猷承命以永新邑爰立民極相宅
以營成周輪奐彰施高深鞏固言念梓材
之彦興懷棫樸之官具官某祖父某氣壹
而静專智圓而肅給順隂陽伐材木構寶
殿以如規議遠邇程土功儼金城之有截
通四方而罔缺傳衆力以聿成典制百工
論道時趨扵清切辨護少府使民每减其
冗煩紫闈深教以手書墨詔屡傳扵宸旨
亶惟際遇允恊隆平覩設施而舊跡愈彰
思典刑而老臣彌重誕開公爵復廣社封
噫召公之誥簡明命庶丕作蕭相之謀宏
遠俾後無加追命煥章營魂昭慰可
祖母
女教勤閨門夫獲脩于六府皇恩洽寰宇
死得慰於九原睠惟藎臣成于良媛具官
某祖母某韞玉制行範金作程化治絲麻
宛惜日稽功之效絜清蘋藻儼承先盡職
之能用施孝孫亦克王事方褒忠以大賚
爰追命以並封噫蜜印昭天益侈桓楹之
表脂田廣國式崇栢板之嚴茂對有光靈
承無斁可
茶迭兒局使沙正議贈父母
父某正議大夫遥授工部尚書管
領茶迭兒局人匠緫管
漢宫密勿之邃彌重細旃周廷朝會之嚴
用資隂羽省方維歲考古若今具官某父
某才敏而通時慮深而應變春秋蹕道環
徼廬虎士以無譁風雨属車望帳殿翠華
而有煥掎如鹿角整若魚麗曉籌争奮以
啟行夕頓悉安其成列舊規儼在故老能
言爰開大國之封式體先朝之任噫相王
入大次禮猶想於肅雝論道惟三公恩豈
殊於冥漠詔爾後嗣祗予至懷可
嫡母
世官嗣業古罕其人工師致功今慎其職
具官某母某肅著令德恪嬪大家上承尊
章察素絲五紽之儉下訓子婦審狐腋千
金之難爰俾象賢式克紹後噫翟茀崇貴
已享偕老之時蜜章廣恩足慰厚夜之望
子能謙謹汝預寵光可
生母
佐中饋之職必假婉柔成繼世之賢實資
訓飭泉遇蹇而利見水積小而始升具官
某生母某勤勞大門光寵盛代象服之貴
宗婦攸同鸞誥之榮鄕人所羨爰相胤嗣
益慎忠嘉可
資德大夫紹慶珍州南平沿邊宣
慰使播州安撫使侍衛親軍都指
揮使上護軍楊漢英贈推忠效順
功臣銀青榮祿大夫平章政事柱
國封播國公諡忠宣
繼世立諸侯審象賢之有託推恩保四海
在追遠以彌加有懷藎臣庸厚恤典具官
某著德遐域效誠先朝聰敏得於襁抱
之初發于天性稚弱置於扈從之側斷自
宸衷用能絶黨殊鄰投戈納欵尺天寸地
負版奉圖先國後已之慮深尊主庇民之
績著闡學傚文翁之化好賢師鄭武之風
雅量鎮浮方櫜弓而箙矢澄懷味道時緩
帶以輕裘出門興折軸之悲行壘應流星
之兆何以勸善必也正名循故壤以加勲
衍圭田而封土青綬崇副相之貴衮衣嚴
辨章之稱噫忠孝傳家于以顯昭事厥辟
之實殁存錫命所宜推圖任舊人之終精
爽有知欽承無斁可
妻田氏遵義郡夫人加播國太夫
人
婦人中饋歌采蘋則謹其承先大夫遠行
誦殷靁則審其勸義禮有準則行無過踰
具官某妻田氏嬪高門之勲庸受外氏之
經籍曹大家之女誡奉上克謙魏夫人之
僊書教兒能學念王事靡盬之際知女子
有行之宜夙夜傳恭寒暑循度噫從夫以
貴今已位於小君勉子惟忠益有光於先
正茂膺異渥式介長年可
開府儀同三司上柱國錄軍國重
事中書右丞相監修國史拜住贈
清忠一德佐運功臣太師開府儀
同三司追封東平王謚忠獻
八柱承天棟橈萌於巨構六飛御日輻說
見於中街愍死難以成仁攷生榮而錫命
具官某鼎彛王社閥閱相門自結主知應
雲龍之異遇獨持國是炳蓍蔡之先幾陳
於上者不足言見於事者為可則斥聚歛
之臣以靖四表誅黷貨之徒以正庶官庫
無餘財拔葵之訓靡替門絶私謁懸衡之
鍳益公天下望其治平朝廷以之模楷然
盡言招過憸謀愈深選賢與能奸黨滋懼
變成肘腋禍延股肱川嶽動摇日月昏翳
雖元兇正罰足明朕心在壹惠易名姑慰
卿意分茅故壤增爵維垣噫未眀入朝竟
堕之計盛服假寐孰為鉏麑之賢念
此䀌傷恩斯優渥可
妻某氏封東平王夫人
星坼中台輔弼之虧果應舟蔵半夜伉儷
之情曷勝死者易名生焉從爵具官某妻
某氏素系相閥克嬪王門纂組之功弗訓
以習祭祀之謹於禮無違偕老之志莫酬
並封之恩宜厚爰增湯沭庸演絲綸噫司
徒之妻問齊君以予邑蹶父之子樂韓土
以相攸宣飭諸孤以保終譽可
太中大夫内史府司馬狄琮贈榮
禄大夫中書平章政事柱國追封
冀國公謚貞毅
山西諸將之英沈雄有自斗南一人之裔
正直是傳爰産魁梧之賢以贊藩輔之政
具官某少植竒節壯懷孤忠朱邸論思引
經說以開導細旃密勿詢治道以彌縫挺
然廊廟之姿鬱有江海之量才見扵用知
無不言邊陲以之敉寧帷幄以之康濟朕
纂嗣大歴圖任舊人方審象以博詢慨撫
髀而莫覩興宗有佀兹為栢臺之羽儀追
遠彌加庸進槐階之品秩噫吕望老而賜
履實文王之故臣丙吉生而受封廼悼考
之遺德事莫能偶恩宜有加可
妻張氏贈冀國夫人
遠行從政閔勤勞者著壼儀脩身踐言循
法度者執婦道允矣温恭之媛疏其赫奕
之封具官某妻張氏謙以自持儉而有守
酒食是議春秋之祭無違狐狸為裘風雪
之需悉備既嘗艱阻莫遂恩榮噫兼謩入
臺紹祖之傳彌振僧孺清道思母之念益
深尚其營魂承爾嘉命可
妻劉氏贈冀國夫人
展如邦媛典刑傳於大門咺兮國英謨謀
見於藩邸天相其配恩與之俱具官某妻
劉氏珩璜母儀纂組女訓如璞藴石審玉
人之琢磨若鳩在桑信君子之均一嗣為
烏府之模楷母增魚軒之寵榮噫繼世象
