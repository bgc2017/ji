清容居士集卷第十三
絶句(七言)
團扇圖
玉樹秋殘翠影疎掩門何處望金輿昭陽
殿裏渾閑事最恨當年李婕妤
擊梧圖
萬樹梨園已失春秋聲颯颯起胡塵君王
獨立梧桐下不見當年鎻諫人
韓幹五王出游圖
花萼樓高怯翠衾平明聯騎走芳林讓皇
可是無忠益一曲凉州恨最深
夜讀唐將遺事二首
合江雨暗裂珠旗鼙鼓鼕鼕怒促圍不是
帝羓車上去元戎那得衮衣歸
雉尾雲深漢殿開將軍鐡馬響春雷太平
未覩匆匆去空憶君王白玉杯
秋山圖
蔟蔟麻姑十二闌倚空摇落緫塵寰卧遊
京洛誰消得一榻松風響珮環
童時侍先人泊京口旅樓一月正
對江山樓繁麗特甚江津流民散
處不可悉數今皆不復有追憶舊
事因成絶句十首
碧瓦參差第一樓風旗獵獵喚行舟兵厨
有酒真堪飲不學弓刀也白頭
紅䄂娟娟舞旋齊鑾江一曲唱尤竒西湖
院落曾翻得未識君王知不知
燈火闌珊月色低少年乘醉馬東西樓頭
畫角聲悲壯又聽歌聲促曉雞
白葦蕭疎野火焚流民草舍各星分沙田
土瘦新耕得寧死江頭不作軍
朱門高插相風旗千里船行緫得知稻米
流脂江上去健軍何處是男兒
日日樓頭筭酒錢峩冠太守號籌邊鳴騶
傳入丹陽館為是行都過客船
淮馬低如果下騮春風小隊打紅毬日斜
臺上人争看銀盌分明第一籌
明月曾愁多景樓幅巾長袖是清流金焦
山勢元相望不揜諸公富貴羞(有山掩諸劉改之舊)
(羞之句公富貴)
硯山園下將軍宅脫却兜鍪強學儒聞說
高堂擁紅粉醉翻筆陣墨糢糊
白雲一去愁千疊此地重来百不如空憶
當年覓梨棗小樓燈火了殘書(最嚴時在先人課子)
(廢講誦旅樓不)
雪中招虞伯生祝丹陽
空林一色十分春羞殺高眠獨笑人喚取
東坊虞博士紅爐同點奪胎銀
金芽初熟白皚皚䄂手爐邊未盡開為請
招真老高士且須騎馬抱琴来
梁山濼
千頃芙蕖送我船碧香紅影弄娟娟梁山
風景能消得不到西湖却十年
支家口
蕩底天鵝雜㯭聲南鄉今有幾長亭錢湖
未盡滄洲興臥看荷花十二汀
黃河
乘槎使者問河源織女相逢事惘然從此
競傳天上去不知滄海幾桑田
耿山
一蔟山腰緫賣薪語音猶是舊吳人江湖
水闊從今住更肯輕生學買臣
古黃河口
温温河水佀湯泉送我南歸意萬千入海
定從天上去不知重會是何年
黃樓
詩到徐州不用題危濤千尺壓金堤羣峯
翠盡蘇仙去萬古黃流日又西
伏日度淮
伏日隂隂盪棹船詩腸冰雪碧淮鮮黃塵
自是人間暑不識薰風在五絃
過高郵
一片歸雲一片帆芰荷深處綠蒲灣鵁鶄
可是無情思不及沙鷗自在閑
甓社湖
甓社湖中新水清風牽荇帶引帆行靈妃
夜度霓裳冷輕折菱花翫月明
聞見
飛蝗眼見度淮鄉又聽吳田水渺茫緫怨
春来雪五尺變風變兩變年荒
渡揚子江
一舸中泠煙雨飄片帆閃閃浪招招倚闌
僧在半空語南去北来今幾潮
俞光遠治余别墅口占奉謝
種竹澆花俟我還花成雲塢竹成山相逢
且說相思恨更說何時得共閑
周子敬三年不寄一書口占奉寄
伏日松隂酒一壺抱琴身與鶴身癯故人
天外慵傳信唯憶楞伽是舊書
聞仲正新得掌珠道中奉寄
知君已厭添丁事與我同看納甲書别後
匡㡷清夢少春来又獲掌中珠
懷應德茂
瘦石支笻偪仄吟吳山雲冷越雲深江湖
老盡誰知己獨聽寒泉響玉琴
明皇醉歸圖
日暮毬場醉欲歸停鞭更進紫霞杯老髯
未省霖鈴曲猶願君王欵欵回
過故人墓
湖曲深深鎻墓田種松成本起蒼煙欲窮
精爽周流處雲在青山月在天
送昌上人
江南山水一枝藤更上雲中第五層昨夜
西風傳鴈信露華如雪月如冰
方袍圓帽眼如鶖問訊紅衣不點頭剛道
西天同佛住箜篌琴瑟勝南州
題葛仙翁移居圖
翁媪相擕入翠微轉頭猶有可憐兒丹砂
不是神僊藥勾漏歸来鬢已絲
黃松瀑索酒
殘春聽雨元無着恰佀槽床淺滴聲活水
飛花誰駐得願隨小榼夜深傾
祝丹陽飲馬圖
天馬從来不受塵水清深愛自由身髯奴
未識相忘處手控青絲強屈伸
舊春花下與東嘉周子敬聮詩有
人到中年始憶家之句余坐舟中
五十日因憶此詩作俳諧體奉寄
平生愛詩復愛酒晚歲畏名兼畏茶年過
五十不歸去底用中年始憶家
四明衣冠山水窟人道風流勝永嘉爾來
愁絶各閉戸方信中年始憶家
我眠船中五十日飯有飛塵鬢有沙古言
墨頭須萬里底用中年始憶家
春風一架爛金沙憶昨同醉遺烏紗山東
禁酒不得飲方信中年始憶家
題鄭潜昭玉堂藁
雲漢天孫古錦機秋風槎上觧相期廽鸞
舞鳳曾翻得不用人間五色絲
春睡牽人渴思濃小䆫誰贈密雲龍自憐
舌本那知許急寫緘題佀舊封
宫娥奕棋圖
争先春色在眉端圍坐佳人着意看可是
相憐饒不得東風自怯五更寒
求酒
為愛雲房酒盎清㳙㳙殘溜滴春聲夜来
梅月十分白嗅盡梅花看月明
輕輕梅花春風面却佀道人微醉時只恐
花飛失君意更酌叵羅歌小詞
小詞歌徹飲叵羅一寸清霏柰客何䆫外
馬蹄猶不住誰道江南春水多
我家舊釀碧琉璃色壓花枝朵朵低頗怪
春深未歸去花下杜鵑應亂啼
伯生約賦竹枝詞因再用韻
君家竹葉江水清我家竹枝三峽聲三峽
水隨江上去逥首望鄉終眼明
蔟蔟青帘蕩子期飄飄紅杏三月時青帘
紅杏緫輕薄自展碧牋書我詞
暮雲纖纖如越羅勸子不去知子何桃花
水深放船了却憶關山塵土多
愛君酒滑滑如泥白眠义手頭愈低南鄰
琵琶不堪聽自舞柘枝驚春啼
舟中得功遠瓊花露戲成三絶
瓊花瑞露十分清客裏相看眼倍明自是
江南春色好錯教騎馬到京城
平生嗜酒不殢飲最憶停杯微醉時花下
盈盈佀相待莫教春倒最濃枝
繁禧觀裏花如雪留取清隂待我来應有
真真花底坐生香一曲舞三臺
梁山濼
梁山水濼八百里容得碧鷗千萬羣愧我
扁舟數歸路晚風掠陣入蒼雲
嫰草豐茸間軟蒲一川晴綠映春蕪平岡
散牧分雲錦蔟蔟斜陽是畫圖
大船曬網小船&KR0699;知是吳儂喚得譍共說
五湖難住却朔風吹雨捲千塍
仲章以余賦瓊花露因成陽臺之
句次韻
月下看花花氣清羨君不飲更分明五雲
破曉逥歸馬疑上天邊碧玉城
我愛瓊花賦酒詩雪香憔悴可憐時平山
芍藥開如斗擬揀肥紅作贈枝
相如肺渴非關酒多病却廽江上来可是
春風消不得白頭吟憶舊琴臺
送危功遠
翩翩海燕近宫城的的天鵝度上京癡坐
江南未歸客夜聽春樹衮潮聲
居庸關外雪糢糊蔟騎分明佀畫圖猶有
深春後歸鴈見君曾宿洞庭湖
天柱峯前第一詞風清月冷鶴先知京城
可是無吟思眼看飛花下筆遲
送吳成季五絶
墻東杏樹花千片片片隨風到馬頭只恐
花飛不觧走度關時節暮雲羞
北雪初消未見山䭾鈴聲雜佩珊珊廉家
池館春風好獨看牡丹惟我閑
上京新酒玉津津薄醉深春惱殺人截取
當年釣竿竹捲筒相寄不嫌頻
詩瓢淅瀝風前樹雪在深村月在梅從此
不須生感慨晚寒更上望鄉臺
鼇峯路與僊峯近取次詩筒日往来慙愧
阿戎松下坐洞門深鎻碧桃開
長沙鄧醫年七十餘遊京師二兒
扶小車得酒即醉類有道者劉充
之號曰夀軒且令賦詩
大兒椎髻小兒丫拍手青天在小車剛道
人間易榮辱醉歸齊插碧桃花&KR0680;
南極星明湘水邊七還猶是小行年囊中
紫粉誰傳得酒盡君歸我亦眠&KR0680;
醉面赬如紫玉盤天風吹上月團團擬翻
新譜朝元引雪壓梅花鐵笛寒
平原賈氏戱綵堂
鶴髮稜稜水石村飛花蛺蝶舞兒孫人間
朱紫争新取落日微茫政倚門
晚訪仲章不遇
小院春濃落照閑碧篁相對乳禽還晚風
陣歇游絲盡留得歸雲在屋山
梅溪圖
玉人楚楚意逍遥隔水擕琴不受招廽首
芳林真嫵媚春風歌館聽吹簫
三逕圖
遶舍山青流水新春風吹玉綠勻勻意行
已復支笻去從此何須問主人
静芳亭
簾外群山當畫屏白雲如水度中庭松花
落逕無人掃失却莓苔一半青
貯香亭
長安何處認飛花片片相隨十萬家唯有
碧桃天外種露華清淺玉交加
大年宿鴈圖
寒夜沙汀睡已成鴈奴翹首獨深驚朝陵
閑說燕王事恨殺人間兄弟情
次韻馬伯庸應奉絶句一十八首
玄都觀裏桃花句沉香亭前芍藥詞今年
春風佀憐我明年春風更相思
肥紅盈盈錦步障淺黃深深綠油幕絶憐
舊嫁小娉婷一曲生香淚雙落
垂䯻雙雙白馬郎看花不語愁晝長堂前
有婦不肯守遍愛吳姬與趙娼
綠柳高低千萬樹翠竹横斜三兩家妾非
江南蕩子婦不許郎君烏帽斜
五臺山前雪如席千古萬古摇銀光驅馬
莫飲澗邊水澗水能令馬穿腸
小樓昨夜聽琵琶推手却手怨王家不辭
遠嫁盧龍道可憐長城骨如沙
海南不愁珠翠少家家共籠秦吉了夜聽
言了佀秦聲賈客年年不知老
紅衣夜唱娑羅樹云是西天好兒孫吹螺
日飲官法酒笑渠騎馬傍人門
吳兒蕩漾楚兒癡酒酣垂手索題詩桃葉
不傳渡江曲竹枝空歌三峽詞
老鶴攀松舞月色哀猿坐樹啼天光一喜
一悲盡今古慷慨不如秦舞陽
誰家弄玉矜少年採蓮艇子歌娟娟轉首
那知顔色老猶抺横雲啼鏡前
京華作客不知老燈花明滅摇寒房為問
涉江下灔澦何如種竹滿篔簹
金門羽客恣狡獪清曉玄文緫不看朝騎
白馬穿閬苑夜乘白鶴下天壇
妾顔不比夭桃枝妾心不如傾日葵羞著
主衣當筵舞蓬鬢荆釵却自宜
燕山芍藥大如斗千朵萬朵凝春煙健羨
南京馬供奉醉著宫袍不上船
向曾六月桓州住雪歇前巖散冰樹王郎
馬郎太愁生兩騎雙雙辭我去
吳門艇子淮南船我慣乘之眼欲穿老来
愛酒不得飲歸向桃源種秫田
烏靴窄窄稱宫袍雙鬢風翻見二毛聞道
中山止十驛急須乘馬釀松醪
還馬伯庸文藁
乘槎深夜問支機天女流梭舞鳳飛廽首
人間金粟尺剪燈愁製五銖衣
逸馬圖
瑶池宴罷周王耄牛首蛇身騁怪靈漢使
近從西極返龍媒元是世間形
試馬圖
二駿翩翩勢並驅轉頭槽櫪緫庸奴秋風
萬里雲容與不用青絲強縶拘
散馬圖
秋盡川原草樹空冷雲嗚咽佀呼風太平
天子櫜弓矢留得閑身落照中
次韻繼學伯庸上都見寄
隂隂㯶殿水雲蒼鳷鵲風微夏日長渾佀
醴泉宫畔境千官齊立從文皇
紗縠單衣珮水蒼碧牋裁詔繭絲長日斜
雙入通明殿雲母屏前對玉皇
相思盡日鬢毛蒼赤土塵深怨路長忽憶
鏡湖明月夜藕花清淺棹餘皇
題危功遠山水
雲作糢糊冰作稜玉峯深鎻鐵崚嶒欲問
先天觀前路釣叟捲蓬終不譍
孔節婦表門
鳳逐麒麟天上飛深鍾涼月獨鳴機春風
猶是人間世華表亭亭護落暉
墨梅圖
鐵石冰霜百世身疎明瘦直一生真玄雲
借我凌寒便直上鈞天試早春
雪繭輕蒙絶點塵小䆫晴日得横陳夢回
猶記溪橋路黯澹相看喜佀人
蜀女繡牛圖
絶壁連雲翠木稠五丁空作蜀王羞浣花
女子聞鵑苦繡作春風萬古愁
錢舜舉折枝菊
醉别南山十五秋鴈聲深恨夕陽樓寒香
佀寫歸來夢背立西風替蝶愁
子昂控馬圖
雪積流沙冰歇巖天池飛舞入殽凾奚官
可是相拘檢笑領春風白玉銜
渡水羅漢圖
洞口泉分岸渺茫意行的的水中央相看
緫絶神通想不用折蘆歸故鄉
次韻繼學天寶宫禱雨見懷
小著羅衫涼佀秋梨花寒重雪交流瓊林
宴罷傳宣急不許祠官用虎頭
的的雲團白玉杯可堪羊角兩驂開松花
深處塵如雪知是龍歸鶴未來
千林紅紫闘京城一朵姚黃露有聲惆悵
可人何處覓獨行花下到天明
新雨悠揚人未歸遠山凝碧綴雲衣捲簾
擬作庭前舞點點團沙柳絮飛
送嶼上人
玉几前峯慘翠顔瘦藤挑雪度三關黃塵
佀作松花落歸鴈南來我北還
東南蕭寺𣑽王音禪榻蛛絲薜荔深我欲
與君同面壁首拚雙屣挂松林
東溪老子詩三略的的瑛盤貯夜光擬把
玉簫松頂坐穿雲吹徹九天涼
月暎寒燈雪暎簷故鄉夢斷酒初忺因思
舊宅梅霖後新竹齊抽碧玉尖
寄天童岫長老
太白山高雪四圍孤峯翠織五銖衣誰言
老子寒無力獨擁紅爐更下幃
贈南嶽道士歐陽君
丹鼎芙蓉生玉床紫泥封固結玄霜道人
急歸巖屋守不使月明騰夜光
崔白竹
昔年家住篔簹谷葉葉凌雲對此同近日
畫師争歛手垂頭疑在柳隂中
往歲南歸商隠長老遠惠佳句不
獲承貺次韻叙懷
席帽亰塵廿載強風前數髮白於霜芸編
不檢蛛絲幕斑馬專門萬古香
桑乾嶺上是天心萬樹松花積翠深兩度
灤陽三伏節片雲飛雪是晴隂
烏紗承笠霏霏土短䄂持鞭窄窄風冬盡
不知梅蘂白春來深愧杏花紅
商隠長老以余歸喜溢翰墨愧歎
之餘次韻以謝
少年學道惡加鞭掩息支頤絶語言玉几
老禪曾對坐茶甌如雪閉寮門
沈沈雲頂絶天風不展袈裟萬念同眼見
永師傳妙密虎丘殘塔夕陽中
龍歸石落無消息碧眼長身振祖傳江上
白鷗元不礙潮回月出滿樓前
春日奉
旨侍祠太乙朝罷觀齋中紅梅花
藏春塢裏功夫密一一羣英點絳唇共道
紫皇分上瑞須知太乙露天真
斗柄分明指孟陬紅鑪横簇化工收
先皇寶曆今重建應許南枝在上頭
次韻砥平石
廿載冰霜興已終復於馬上送年窮雙峯
閣上憑欄立疑有子規啼晚風
燕山長驛四十五雪擁金臺玉作層疑是
黃虀消不得何年投老得依僧
我翁綠野舊精廬樓閣連雲畫不如贏得
高人欹枕卧膽瓶冰蘂樂冬餘
恩師高住湖邊寺清夏菱花閱錦波妙趣
通玄鄰粲可清言恊律近隂何
砥師平地湧金僊不詫虚空不說禪怪我
往來增白髮雲龍新碾汲清泉
省庵
三十六宫春寂寂月華如水碧雲真空齋
宴坐天心轉知是羲皇太古人
姚子中左司墨竹
雪花摇曳被春欺的的琅玕侍玉墀千歲
玄霜誰拾得紫薇花畔寫參差
斗巖
摇光游戱下塵寰曾被山僧駐不還從此
夜深隨鶴度玉衣清淺珮珊珊
歸德王瓊母表閭
寶奩香瑣綉羅衣不許春來蛺蝶飛得見
慈烏好顔色門前槐柳引雛歸
西寧李處士碑(初作元復)
堂堂吏部睢陽叙耿耿中郎有道碑點檢
清河金石錄的於處士絶䛕辭
博平王獻妻徐氏表閭
無子無夫鬢影蓬兩家王母事相同(原妻王逢)
(有傳宋史)臨川妙筆傳青史我輩空令兩耳紅
離宫圖
龍首渠開王氣埋淺沙殘草認天街當年
金屋寒鴉聚時有耕人拾寶釵
子昂逸馬圖
神駿飄飄得自閑天池飛躍下塵寰青絲
絡首誰收得留與春風十二閑
通叟狀元以秘書滿職言歸泊然若無
營者桷舊與
殿廬詳定得通叟卷氣完以充議者争
緘口今其南歸以子昂畫馬求言愴然
以别吾徒之責深缺然矣至治元年八
月二十九日桷書
薛濤牋
蜀王宫樹雪初消銀管填青點點描可是
春山留不住子規聲斷促歸朝
十樣蠻牋起薛濤黃筌禽鳥趙昌桃浣花
舊事何人記萬劫春風燐火高
理皇題馬麟野芳佳木圖(午歲上題丙)
重慶城頭翠木圍陽羅堡畔野花稀卅年
竟換人間世弦管西湖認落暉(亥恰卅年丙午至乙)
題寒拾圖
三人携手共嘲吟古殿脩廊自在尋石壁
忽開靈怪絶可禁飛瀑海潮音
舒貴和以黃菊相贈賞挹逾六十
日短句奉還深碧齋
九秋風度玉精神的的寒英不落塵還向
清齋調火候明年散作萬枝春
雲峯圖
融融洩洩互低昂絶頂瓊冠白玉裳聞道
溪南三尺雨道人推枕召髯羊
揚節婦傳
鳳簫吹徹碧雲天眼見孤凰淚欲穿回首
春風三十載槐花如玉柳如綿
宫女賞花圖
一架薔薇錦障稠滿庭蜂蝶替人愁玉環
已侍昭陽殿側近傳杯得自由
宫女度曲圖
望瀛法曲紫霞觴更按伊州奉玉皇翠竹
凉深宫院密新聲那得過宫墻
静中齋
玉宇寥寥星斗沉千林籟寂印天心羲皇
猶是人間世嶰谷參差不用尋
張氏承祜堂
幼弄青梅共繞床白頭舉按話尊嫜竹花
已老桐花發雛鳳參飛列畫堂
題何尊師醉猫
縱横社穴恣穿窬抵掌摩鬚不柰渠賴有
連錢能遣醉晚風殘日卧庭除
題初平起羊圖
舊跨髯羊入帝青天瓢如注散清泠明知
制氣歸吾手好與松間護茯苓
題鮮于伯機拱北樓樂府
氣湧如山壓海潮高樓明月更吹簫從兹
徑直虚皇筆春蚓秋蛇擅市朝
簡馬伯庸
象榻香濃翠幌春美人倦繡態横陳平明
欲進朝天襪小立蘭燈熨帖頻
山水圖
高閣何人傲獨醒蒼松流水倍分明絶怜
艇子摇山影猶與行人管送迎
書懷
二紀驅馳鬢已班臨風數鴈悟知還山中
舊種松千樹從此歸休手自芟
三月卄九日女孫生朝今七歲久
客京師未嘗食其湯餅舊見林鬳
齋為女孫作絶句事適相類瑾子
云當次林韻且錄林詩于後
福慧曾傳兩足尊願將清貴屬高門大家
女誡夫人筆付與袁家第一孫
(舊留書册今猶在時放漁竿教女孫憶昨華光侍至尊䄂香清曉候金門)
隠居放言
憐子憐孫玉雪顔更憐諸壻守家山若教
緫使紆青紫老盡京師更不還
古道寥寥世不聞麥舟高誼薄青雲邇來
忽作苞苴看買得南宫免校文
以琴弦寄永嘉周子敬
五色鸞膠世莫傳春雷迸石響流泉永嘉
七十四居士玄鶴來時就榻眠
堯民圖(子題泰定甲)
衢尊深酌舞蹁躚鼓腹行歌樂自然共道
帝堯新紹運九州重見上元年
育王長老見惠茶瓜次韻奉荅
玉几峯横寶塔前彌天消息是真傳蒲團
禪板都忘却佀笑當時手指天
迸石春芽寶所蔵枯松手拾許深烹能令
星斗珠璣綻要使江山錦繡張
道人種玉光千頃深陋長安畆一金只恐
冰霜難下齒特將妙語助清音
蜀江圖
三峽盤渦灔澦堆層巒百丈鼓聲催從今
盡向金牛路杜宇深啼喚不回
巢溪堂
風攪危巢樹樹秋更騎牛背濯清流舉頭
緫是人間世朝市山林且自由
餘慶堂
閉門春熟酒醪香深夜書聲度北堂不羡
崔盧官譜好盛栽松竹俟成行
題李士弘墨竹
漫山桃李豔紛紛歲晚相看有此君昨夜
墨池新雨過澹煙輕掃一䆫雲
碧海無塵玉作壷琅玕清淺露流珠相思
忽憶侯都史為爾疏封墨大夫
題管道士雷谷
古竇隂隂一線泉中有伏龍方晝眠何人
握固坐其下霹靂送雲催上天
盧溝符氏酒亭
茅屋疎煙報午鷄金沙清淺水亭低羲和
勸汝一杯酒勿與行人東復西
牧羊圖後有閻先生詩次韻感舊
因成二首
嬰兒御氣草堤眠能使雙羊合自然莊叟
不知蝴蝶夢覺來重作養生篇
玉質堂堂地下眠雲龍風虎各加鞭松隂
舊日趨庭客整佩蘭臯駐集仙
李唐牛
䆉稏原空蟋蟀吟秋來乞得自由身平蕪
又見𥻘𥻘綠復與田翁共苦辛
閔思齊調閩府
榕葉隂隂荔子丹碧巖深處潄潺湲秋聲
只在瑶琴上曾聽龍吟杳靄間
道山堂上文書静寺寺題詩滿碧蕉昨夜
海神隨雨過綠牋為作小詞招
水僊圖
日暮佳人十二鬟臨風觧佩意閒間當年
曾立通明殿笑押蛾眉第一班
百鷺圖
紫宸深處立清班聽履雝雝得自閑歸向
江湖尋老伴展圖猶在五雲間
絶句(五言)
信州招真觀二十八詠
小隠巖
山鬼小兒足木精游女神㩀會學真隠下
視飛花塵
馨香巖
深睡失明珠猛走飛流涎松花卷輕雨滴
滴百重泉
學堂巖
露盤下金薤雲笈流珠纓泠泠寒巖下猶
有嬰兒聲
鬼谷巖
縱横太古石短長千歲藤感彼巖居子獨
飲古澗冰
昇僊臺
寥寥入太清金門繚紫垣或云有官府微
誦五千言
釣臺
垂綸落澄潭小魚儵然來大魚引之去釣
石何崔嵬
一線天
兹山可容天舉世皆笑之我不答此語鼓
腹支其頤
五面石
分一只成五五石各有一誰能㩀其上面
面不相失
寒月泉
曉汲寒泉清明月各在缶缶空不見月引
水復在手
金沙嶺
金沙雖為貴履之傷我足愧彼側布人欲
獲無量福
長生池
飲水人已去山中多白頭青蘋空淺處時
見玉蟾游
老人峯
高帽側整整秀嶺深重重積此太古雪遂
名老人峯
三山石
三山不可度絶壁峙書堂流水日浩浩太
極彌茫茫
磜潭
沉沉無底谷央央太古雲赤日焦下土老
蛟眠不聞
玉簾泉
截玉作明簾不知簾外事應有碧眼僊隔
簾見人至
石人峯
飡玉未得法變形成楚囚九轉乞換骨三
沐期點頭
僊足巖
山深猿狖驚瞬息下神步空飛本無跡長
嘯上天去
月巖
顧莬樂嬉遨入地不得騁化為白玉泉彷
徨返東井
雷公巖
神鈞起空洞隂火生羽翰我耳若不聞白
雲在天冠
道人巖
道人本無姓對客那有言龍口迸石髓鳥
跡開雲根
丹井
金鼎閟寒泉真火彌不壞年深定飛騰子
夜吐光怪
洗藥池
靈根乘月吠肉芝生土肥濯以上源水千
歲永不饑
鳳山
孤飛千仞岡兩翼化為石年年春風時山
花成五色
風洞
罡風轉空輪浩劫不停息此為天地根視
之杳無跡
逍遥巖
形留非自在何者為逍遥青松在谷口白
雲在山腰
長廊巖
飛吟起霞珮馭氣躡天梯碧雲布參差纖
脩與巖齊
龍口巖
弄月紅玻瓈匿雲紫芙蓉近已厭狡獪納
息玄虚中
靈湫
靈龜道其前游鯈殿其後歲久深自韜清
夜巖下走
朱&KR0810;楊柳青地近滄州余愛其名
雅作古調五首
朱&KR0810;楊柳青明日是清明地下不識醉悲
歡緫人情
朱&KR0810;楊柳青客亭塵漫漫為你多離别我
生無由完
朱&KR0810;楊柳青黃河瀉如注還俟飛絮時相
同入海去
朱&KR0810;楊柳青自愛青青好亦如遠行客相
逢不知老
朱&KR0810;楊柳青桃杏闘顔色顔色雖不同時
節各自得
墨蘭
飛瓊散天葩因依空巖側守黑聊自韜不
與衆草碧
僊人紫玉枝化為水蒼佩獨立摇落中秋
風得相貸
次韻宿清風軒(覺寺澥滴正)
天風净雲衣海眼卷石髮醉起撲殘燈獨
看端正月
石湫二水橋
寧為千丈清不作一尺渾古語有涇渭橋
水何人分
虚一
欲問鴻荒事何如鰲極時三三與七七在
手不須知
題應德茂游吳紀事二絶
澗束冰泉咽松懸月露清何人會真趣細
坐與君評
聽鶴鴛湖曉呼猿鷲嶺昏十年南北恨無
語獨銷䰟
雲鏡
團團白玉光直入寒奩底昭徹誰為容空
飛本無趾
霧香
含章楚澤東晚思凄冥冥剖之久不食三
嗅揚其靈
竹西
前導扶桑日廣招閭闔風天心須正位不
必問西東
清容居士集卷第十三
