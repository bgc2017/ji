清容居士集卷第二
騷(辭附)
愍誓(哀謝先生)
受穆清之元陽兮一精白以抗修閶闔睒
睒其初麗兮執正辭以告猷黯朱光而不
燭兮妖群立以縱恣飾詩禮以逞誣兮曰
余將焉所詣胷臆結約而莫達兮史告之
以寡言心屏營以靡置兮導&KR0950;旆而為之
先揭德華之魁壘兮勵来者之不前一成
旅以興邦兮仡然莫余敢擬州纍纍以十
百兮夫何寬衣而廣袂燃積薪以逞安兮
群豢食而自戲竭精液復疾呼兮卒莫能
進其詞振飄風扵林籟兮葉脫故而懷新
衆喁喁以雜居兮謇獨立而號呻矢危忱
扵帝閽兮星委地以如琲何執愚之慎矜
兮守隘說於㒹沛持空薄之一髮兮振千
鈞扵層冰力弗勝而殆兮猶夸夫守道之
經企女紀之傾輪兮極迅翼以恣往九疑
靈妃慘玉容兮鏗鼔瑟其音蕩重華倏焉
以冥邈兮凛舊德之日喪乘桴游扵中流
兮海若息波以竚望棹夷猶而靡行兮羌
何爲乎此路砉然揚靈窮晦冥兮朱鬛乘
旗挟以震怒澎湃蕩簸激回渦兮爰深逝
以欷&KR1187;懷縮恧而失㩀兮寧忍歸夫故居
死無能終報兮生莫知其曷圖貴化人之
冲漠兮絜肥遯以自遜蒙垢紛爲汙濁兮
薄日月之吐吞墼門竇於荒滅兮屏精明
以黜聞超飛霞而上征兮遇武夷之神君
逝者翳于山丘兮夸誕逐其營魂覽三聖
之古簡兮宣尼實爲之彌縫謂道無古今
兮孰與之傳虛九九而内明兮剛柔錯焉
以敷宣翫朝步之竒文兮握竒五以黜煩
建中極而滅端兮成品物之自然湛然一
以貫兮曷知其後先數京垓以成變兮迎
拒之而莫偏歛莫知其跡兮為道之全夫
形既不可以久擅兮神與之為槖籥迫朝
逐而日騁兮引正命以自絶棘戔戔于車
道兮精離幹以蕭屑秋陰&KR0579;其凄骨兮熠
螢光之明滅手三秀而不忍茹兮腹殷殷
其雷裂奄兮愀兮忽以放逸兮何昭昭其
章徹亂曰玄神凌兢兮命壽不得長闒
茸曼衍兮既樂且康衆皆馴怙兮靈胡然
而秉方擷雲英兮微光佩雜芳兮彌章駕
赤鯨兮騰驤絶六虛兮放八荒注北斗為
漿兮内熱不敢嘗林有桂蘭兮水有鰋魴
所思弗見兮奚故鄉挈眇風兮樂未央吁
嗟逆化兮寧怛傷
廣招
深寧先生乘虬上征江海殄瘁湘纍遺痛
千載猶一日也柳車爰行瞻望永隔門人
袁桷竊取宋玉招魂述廣招以反其義其
詞曰
竊獨悲此翳濁兮身鞠恧而莫明服三后
之貞則兮秉忠純以内兢䋲古義以自抗
兮懔微躬之莫勝懼天命之不吾與兮晚
更號以深寧委靈魄於玄宅兮挟清神以
上征重華慘其無容兮瞩下矩之險隘侈
九夷之曠邈兮申前聖之遺戒一去而莫
返兮八靈孰能以震駴乃命小臣戴縰秉
旄注精高冥而下招曰茫茫封丘&KR0874;豕萃
只炳靈奔飛杳交會只嬋嫣清芬孰返旆
只縱横幽房雜厖怪只魂兮歸来其益以
駭只東門熒煌平蕪層隂只靈宫紫芝萎
以泯只流鈴搖空訴夸滛只玄蛇蒼鼠若
擾馴只魂兮歸来激越吟只題躞蹂躪白
蟫飛只滅方鑿迂傳致以肥只闘青綴白
眩纖竒只折楊黃華司體儀只魂兮歸来
彼相疑只沃隰修畛鞠薺茂只狂夫冶游
胡&KR0579;後只南山白石曷以永年只式擷其
嶶悵周原只歸来歸来其孰能庥魂只愁
雲旋宇隂籟振幕只素空霏塵清晝激雹
只虎蜼黃目屏陳設只精鑿後置&KR2696;蠡施
張只伊嗚仰天雜猖狂只甘脭恣睢禮不
可防只魂兮歸来悉無以當只魂兮乘桴
登瀛壖只海觀日浴爛紅殷只晳容長裾
襲古先只漆書竹簡遂研鑚只崑崙穹隆
疑有至人只妙顔紫蕤休德日新只吐&KR0903;
納和與道為鄰只雕題祝髮禮讓興仁只
桂蠧咀吞味芳&KR0605;只幽蘅嘉芷佩孔文只
相羊湘纍肹若存只承挹清塵徘徊翩翻
只天光淳耀會弁森扈只肅容展威受多
祜只斬几破觚斯皇輔只龍圖昭回布高
矩只𨳩陰蔽陽庶類蕃嘉只捫歷箕尾䢖
崇牙只翦理姦巫靜無譁只炤示下土循
羲媧只河公海神瑰以迅只貝宫鮫室袐
怪雜孕只瓊英琪柯錯繽紛只鞭龍誅蛟
霈澤湛潤只魂兮遠游戢凌紊只揚歌舒
嘯化幽憤只重曰嗟所思之不得見兮儼
冰雪之遺容繄遲遲而容與兮松柏日其
葱蘢悵幢帷之咫近兮長虬脫焉以追風
蛻塵居之險艱兮捨崇蘭之新封塤箎迭
其和奏兮聮雲車以陪乘粲琳琅之遺編
兮俾泯絶之足證匪離群以自絜兮誠不
忍夫騖騁超整駕以言從兮懼見譏乎後
聖揖虛漠而言旋兮耕書田以振厲諒神
明不吾欺兮庶終承乎嘉惠千秋兮靡長
白雲兮相望魂兮歸来其母我忘也
七觀
翰林先生納榮息機謝白玉之堂將歸于
&KR0984;源之山房越公孫懷牘濡穎託物喻志
考圖審曲若鑑之納視言忘而意消類别
而理備有郢大夫癯然褐衣目不接乎黼
黻耳無聞於律吕囅而言曰登高能賦淫
㬅荒忽智專者魂強形滯者物逐昔吴州
来觀詩東魯言有度徵有㩀厲階於枚生
濫觴於曺王先生楚産也雲夢汗澷巫峡
㠝岏胷蔵腹蟠公孫不足以教我先生殺
青南山積簡羽陵若網有綱若墨有繩舉
凡暢微我其聆諸
越公孫曰太素烟熅清濁奠儀雨風露雷
動植攸孳辨方審良民用不疵六氣以沴
日夭其世彼諄諄者皇曰汝命實長&KR0847;土
燥剛相其温凉我生命在天順以受年巖
居谷飲中道以隕執書以觀有涕汍瀾陋
彭鏗之&KR0647;理兮何恣縱而益顔言技可以
進道兮吾當繇是以返觀納腸補蔵&KR0579;忍
莫竟石立土踊孛彗迕&KR0647;吾猶以為天地
之病也脩身俟命道之大經先生之正也
大夫曰神之所行何體何方拘者為儒請
更端以告㒒夫
越公孫曰靈曜宣精五紀順明察幽考微
法天以行形氣芸芸吉凶卑高觀象以分
韜兮靈根感不以言繇動彰靜百神受祜
虛者為音質者為數昔后稷氏之職黍稷
薿薿智者過謀胡盡其地力民日作慝相
攸食墨風雨斯蔽連雲岌嶪飛不得垂喙
履不敢仰視旁營萬家地記萌芽赭衣僨
蹶而淮水復絶鑄鼎伏姦能沈于淵吁嗟
而求桑林之羞要荒擾馴王會盈庭獻琛
效珍物不可枚陳雞豚以時父恬孫嬉何
助邊蔑思屈曲洲㠀家累千金資先生昔
居列僊之館㩀要集思謂象以理明妖由
人興守諄芒法清寧却走馬于郊謝重譯
之雉陋三脊之茅熙熙陶陶舒舒夭夭不
言而歲成無營而事貞夫子不云乎一致
而百慮其是之謂乎郢大夫曰汎觀博聞
於道彌損願滌耳以抉其蘊
越公孫曰粤昔尼父唯俎豆是斆擊刾坐
作囙民以教蒐苗獮狩車徒卒究&KR0847;今輿
圖八表同曆四貉交軌月竁風丘冰天桂
海馳心望雲請命欵塞千廬呈環八屯山
列羽林繙經飛騎鼓笈然而樂成者難與
圖事守文者不足語智嘗聞之兵農同封
耕戰同功魚鱗鴈行敵莫我敢當府散籍
移萬姓流離強帥拉脅外寇憯肌卒不可
拄支後王鑒觀法日以繁厖者罷者恇者
羸者駢頭引吮食粟而嬉開門納兵百郡
是師何草廬高吟﨑嶇雜耕何杜氏之子
傳癖孔深而緩帶以征射以容觀劒以氣
言批亢擣虛孰知其隅折衝厭難莫窮其
畔至若握玄圖視龜文縱横起止與易象
相表裏者驟語之吾懼大夫之竦眙也大
夫曰兵者不祥之器未效此知也
越公孫曰炳靈心君闢乾闔坤情聲相宣
立度出均昭昭鴻藻緗縹是存敢先論楚
材而言之漻漻乎形畏垢而將翥也霏霏
乎睫承露而欲訴也荒蹊斷葦燐滅沒而
疑聚也織文楊徽攬芳菲而雜組也少焉
商飇號鳴金石琮琤逐虎摶兕韝鵰鏇鷹
寄莽蒼於一瞬乘扶搖以孤征終緩轡以
就日愴倏淪乎西傾噫悲何為哉古有巖
居之士抱竒抉幽漱芳深林憩寂凍流憺
乎其若遺窈兮其若留鉤盤助之為回旋
虛牝答之為獻酬猿三疉而墮淚鶴九轉
而凝愁鉤玄採微迄無終窮瑶席敷張高
歌慨慷語初麗而終放託餘韻於宫商然
此其戔戔者耳攟拾蒼雅刮磨誥盤微粲
貝編飛英露溥何譏乎肉食之鄙猶鄭穆
而魯桓也大夫不聞之乎鍾石絲竹各随
其聽隆汙有時其所遭者命摩盪堪輿吸
呼羲娥矢為帝詞叶為賡歌五嶽贊襄百
靈護呵不棘不茨如砥如磨彂潜漏泉掖
民陽春瑰逸為新簡絜為真列若戸居别
若渭分雍容者珩璜冲遠者英莖縷絶而
緒續醴甘而齊清昔之擅名偉著耿兮其
不能以十百程也浮聲切響直意肆志澎
湃訇溘淊滔莫止据理者夸飾言者哇嫫
母兮姑射鉛刀兮鏌鋣謇莫任兮奈何大
夫曰文章與政通玉署之職也文勝質則
史更言其大者
越公孫曰矻矻中壘校讎靡寧世本年紀
繫于麟經捨相府圖書泯其緯經炳麟金
匱汔罔敢配廼司馬氏决榛鋤翳麗者為
譏激者為刾升涉世家表籍作紀言諸侯
無史史立周圯鄙儒畫墁削章刪凡爝火
並日卒澌盡莫傳昂昂荀袁辭約義完何
班范家至耿光綿緜相繼擬述百世一律
素王簡編如日在天熒煌高張孰敢附肩
鴻化以漓研探益疲穢者闒者襲者濫者
淟涊畏禍希企市價謟不表直俚不師雅
若聾鼓鍾若盲策馬元經附訛唐曆受呵
後有紀略迄莫同科尹石猛志證古比事
百不一試歐陽氏出方名山所蔵復大同
而小異勢不兩立其魯史之謂&KR0847;今繫諜
川盈記註&KR0808;比故志存廢興之源典章酌
損益之致登瑶山而神駭游鄧林而目眯
般倕效吁随和彂涕操觚之士吾將見其
心赧而神悸也先生登祕丘覧群玉積石
倉標朱目墨兵筆削融液乎粹精囿赫胥
鄰大庭大夫宜從下風而乞靈也大夫曰
皇王惟熙帝覇孔巇我心增悲韓愈不為
史名以四馳何庸知焉
越公孫曰煌煌古帝别生聚方煥乎陶唐
五服正邦五典率常導之無違民用熙熙
授之以時聿来孜孜降于三王&KR0847;緒曰孳
集成于蒼姬黼黻憲章金石命令緝熙太
和宣昭群姓纖鉅之備粲乎其有秩也豐
殺之制屹乎其有截也三光重輝百辟拱
列歲時易移而浸淫蘖芽弱者綴旒強者
鋋戈智者探嚢勇者拔河搏犀象屠蛟鼉
飛矢請命旁午係車焱乎浮雲迅乎奔塵
炙轂滑稽之士紛然而並陳棄仁恩假鬼
神混君臣各馳騁而懷新數千百年人亡
而說具勞乎離婁不足以一視也薾乎王
良不足以一御也其最大可病者恬泊守
真可以養身不可以治民絶性棄命黔首
螙病孟軻氏有作吾見其髠鉗而舌咋也
言未既郢大夫曰天蔵山中瑾瑜匿瑕問
以辨之&KR0847;德日華儒者詬病卒不能以勝
何道最高子盍陳之毋激毋勦
越公孫曰古昔顓童受業閭塾書數首通
訓故是屬聲歌象舞目接身服相親有恒
日用不瀆後帝不相襲緣祀興文八音寥
寥五禮紜紜鏗鏘莫明而聚訟若焚鄭說
乖誤後圖踵循象制益湮周官别出議者
欲一繁紊綜錯操網而入林適越而轅北
也類禮孔勤五厄莫存後有倣補去取未
就&KR0816;乘虬驂雲字以文合聲以音比旁行
敷落侏離狄鞮文軌同風不能以一致孔
壁莫推二經蕃廡聱牙為今簡儷為古謂
道統是傳曷敢有語詩基文王而周召先
興首章異同衆說沸騰風雅變言美者為
訾直者為詆魯頌紀異秦誓告終何後學
瞢瞢迄莫之通麟麟魯經議口法吏謂齊
晉無褒而日月具刾紛若蠭蝟眇若糠粃
不虛其心不明&KR0847;視遺珠抱疑探箧積毁
然此特人文之經緯政治之用體也三聖
述作包河緫洛二儀生扵心萬化制乎神
迎之而莫親拒之而彌存疑者遯者愕者
困者湛兮消兮委兮昭兮沉思遺物形離
超兮激廻飈兮闃而寥兮縱雲翺兮憺兮
儒先從我招兮郢大夫曰始吾見公孫疲
&KR1205;若不足突梯若避辱靡精槁神何齗齗
然也今知子矣永譽處矣吾與翰林先生
徜徉此土小年大年猶以為朝暮也
(歲先子命繕治書錄觀史志略錄部桷不佞遺諜守儒號東南故家志學之)
(目矻矻三十年合傳短長廼成一家承第時見舛雜稍長得博考先賢蔵書緫)
(賦之遂作七觀極道源委延祐三年歲旨程公作蔵書山房于麻源三谷命桷)
(丑會稽袁桷誌在丙辰七月癸)
嶽麓圖辭(二章)
嶽司南兮齊紫冥懋陽德兮炳靈二老兮
素綦握鴻濛兮矢詞百泉兮一谷釃為川
兮為瀆玉霏霏兮日光湛淵默兮含章至
言兮在圖同八方兮遂初重華逝兮不返
晝猿啼兮&KR0849;當坂
望臺兮蘼蕪蹇一士兮拮据百楹兮承宇
㪺山瓢兮以為醑松風泠兮琅琅儼振佩
兮高岡朱羲出兮揚靈積隂伏兮大明百
泉飲兮在齒懔交流兮不可以止嗣德兮
孔艱清徵激兮回瀾
悠然閣辭
鄱之西兮峰圍圍虎豹屹兮雄姿綬蜿蜒
兮紫属旌駊騀兮虹垂之人兮槃阿畏羲
娥兮高駝築榮觀兮通明手參差兮以娱
棟隆兮示背榮翼兮聳喙鑑匯雪兮鄱之
區捄有七兮日㪺採鞠兮黃裳緝萸兮紫
囊芳冥冥兮夕暉憺獨睇兮擬所思雲飛
英兮山之阜為予留兮不遐以處秉貞兮
神專觴彌劇兮益完山中之樂不可以久
遲予返兮悠然
楊堅州治孟津金堤成作金堤辭
波湯湯齧我堤民昏墊晝負擕地不寧緣
木棲楊侯之来承帝則順事隂氣神以懌
赤蛇蜿蜒吸桂漿百谷受令故瀆常彼隰
柔桑猗澤維秔侯言神綏曷敢功民言侯
績天心通百妖伏精金石宣明三旬有役
金堤是復
石田山房辭
大梁馬伯庸寓居光州作石田山房為作
辭曰
淮歛波兮練繒峰植秀兮翠旌翦黃榛兮
布耕石戔戔兮稜稜思夫人兮造攻雲電
合兮追鋒遺鏃兮齧足壤逸休兮果腹神
符一兮告祺藹惠則兮貽思靈之来兮歲
祠不鄙夷兮以嬉疏房兮笋席溫風至兮
靚密儼竹素兮横陳曰靜脩兮手澤世芬
兮日起百稔兮無斁石田兮有秋累腁胝
兮吾奚以愁謹樹藝以自勖兮植先德兮
無媮雝本兮穎豐導泉兮澮通夫豈不知
有善歲兮吾曷敢燕遨以幸逢望八公兮
巖巖王孫悄兮莫還積荒幻以自迷兮捨
息土而弗芟衆芳婉其披離兮秋霜慘不
能以實謝紫芝之療飢兮治精鑿以煉質
亂曰苗詵詵兮善吾耘兮日出作兮永𥙿
樂兮學猶殖兮吾將以為則兮
雪江圖辭
雲玄積兮素摩挽羲車兮馮河蘆戢戢兮
倒戈岡伏匿兮鸛鵝昭朗兮夕徹群動寂
兮影滅超逍遥兮一舸食榖精兮腹羸地
險兮曷憑馬飲波兮夜騰委素練兮宇清
舉皓首兮吾奚以屏營
垂綸亭辭(為宋誠父作)
漢滔滔兮日傾東滄浪兮泠泠蹇一士兮
沈冥垂芒鍼兮不屑以&KR0699;明玕兮貝宫朱
蔚兮青葱魚戢鱗以為衛兮龍騰章以屏
氣謝娟嬛之嘗巧兮口垂沫以縱恣吾寧
養之以歲年兮寶祕鬱而不宣豈直鉤以
違衆兮守釣道之自然時至而迅舉兮匪
荒幻之詭誘保貞志以遂初兮考銘言于
耆叟世俗眇其莫同兮永訖依夫前聖之
所究
巨峰辭(為吴成季作)
千嶂兮嶔崟特峰挺兮絶垠泉交流兮織
文粲霄臺兮鱗鱗檜節兮松纛接路兮以
遨儼至人兮清寥休德新兮日昭神曾舉
兮重玄大帝儼兮授簡以宣曰渾沌其無
迹兮孰為之傳氣積兮九乾五緯從兮右
旋逆知来兮順以往握靈機兮測天狀葆
正命兮滅企妄受帝語兮還神亰山之下
兮雲亭亭澹獨樂兮復丁則泰始兮道甫
成
雲中辭
氣芒忽兮孰窮其升淵迴旋兮挟以騰圓
為輪兮直者繩握歛散兮莫名山之椒兮
日暾彼獨黯兮上屯從豐隆兮駿奔需不
進兮惛惛下土兮垢氛靈夷猶兮曷存炯
余視兮屏息桂酒㪺兮瑶席法玄化兮以
康食神功脗兮奚以跡衆甫集兮粹精憺
將逝兮廓清
春雨辭
玄隂固兮内凝渰薈蔚兮𬈑沐興注兮建
瓴疾兮灑兵下土兮沃焦謇徜徉兮紫霄
来弗以趾兮去莫可招澹幽士兮空山息
視聽兮玉顔帝青廓兮籟沉虛牝汩兮潺
湲謂彼有聲兮耳益以聵疑不釋兮詢于
大塊
義婦辭(東平孫珪妻盧氏)
彼棖煌煌兮過者式之黯予心之初兮孰
㦯測之紡兮于房伊雛孔傷饋兮于堂我
姑永望余不聊生兮矢神告之歲月遷流
兮卒迺復之鸞鏘兮飛鵠松柏茂兮朝露
沐石可泐兮志莫虧儼舜英兮介壽祺
哀蘭操
盱江吴允文咸淳末與家君同佐江
東幕府允文慷慨喜論功業倚青溪
檻張髯頓足籌邊事歴歴在口傲視
府公每一至賓次席甫坐即去督府
舟抵龍灣金陵郡文武郊迎謁入皆
謝不納獨允文立江亭掩袂大慟必
求見始退未幾以王宫教授名方是
時江淮幕府僚佐言性命道德者悉
詭號為知兵得入朝言事而允文疇
昔素論兵尤竒偉可聽故得驟遷為
起居郎復直舍人院流離南方寓虔
州時文丞相緫兵兵浸弱允文復以
平時論兵丞相獨傾下之兵日迫丞
相酒酣與允文論生死允文未及答
丞相呼軍校斬之噫允文要為竒男
子其未答也抑將有所為也桷九歲
時嘗拜允文於家君坐上想其風采
凜凜猶有生氣今覩所作墨蘭不自
知其悲之無從也作哀蘭操以矢之
暇日當弄絃繹聲以配易水之悲壯
幽蘭兮秋風炯命兮不逢剡剡兮素蕤零
露裛兮莫持望崇岡兮不得返悵江南兮
愈遠叢棘兮戔戔欲駕兮無轅孑中野兮
屏營芳隕失兮玉零謂我為非兮吾何辭
已兮已兮其將何之幽蘭兮勿悲生失㩀
兮死有期思夫君兮意極從逆化兮何隳
蘭竹操(為子昂作)
柔者不卑剛者不凌貿貿雪霜心兮以寧
且清噫招過學恭吾曷敢以從
彼高者砠彼俯者磧各全以生不媚奚慝
尋不可以枉寸能有所長亦獨何心兹奚
以傷
戔戔兮叢棘高者下兮曲者直揚靈兮靡
幍介石兮誰瀆功成者去兮孰尸其榮辱
為佩兮弗忍以刈為杖兮弗忍以戕杖弗
以扶危佩弗以服香其咎曷當履維德基
其無缺以自隳噫
黃可玉哀辭
孔子叙逸民所尚不同愛其近道吁是有
感於世也耶又曰不得中行必也狂狷乎
狷者有所不取矣剛絜養正矯矯然離垢
立竒語益不合行日以𥚹若是者誠不取
矣苟為之不能知知之而自警者得一人
焉曰南康黃先生可玉可玉名石翁世儒
家居廬山下少多疾父母強使為道士讀
聖人書能知其心謂道與言不可以有行
也必蔵智頽放以自養約結制行非介以
為異也其著書極於憂患者困之通也嘗
曰曼容姱節支離不能也平世易足吾何
為乎是空巖隠穴廓然契領至則曰游聲
養名非士之實跂而望之去聖逾遠故其
所為詩文靜而不馳溢于哀忿則可玉自
號之曰狷叟者其果知矣可玉所居室多
唐宋雜蹟間疾作閉戶反復在手疾止危
坐若思客至馳辨榮辱可玉閉目不復答
而人始咎之嘗與余言吾鄉善醫曰劉開
能已竒疾里人病噎嘔藥不愈劉往視之
云廬山某日雲氣開君憑軒眺引之當愈
後卒如其言余少固多疾今疾益劇不知
用劉治法可已否相視大笑余來京師
報書言茅山陶公黃庭出可急購購成當
同議中黃畢法未幾竟以疾死嗚呼可玉
言幾六十死矣曷哀也已學老子道志於
壽余不志爾謂其世無佀而哀者亦介之
的也伯玉砥礪志節歲久益湮讀其自為
銘知可哀也已故為作哀辭辭曰
朱光絜精受昭質兮熅熅靈根曷幽鬱兮
鉤深索竒儼古聖兮德充以尊履制行兮
䘏彼拱璧奠皇圖兮劌以為隅衆引誣兮
呴俞突梯道之非兮挟輈以行慎樞機兮
層冰在蹊踐其絜兮幽蘭允芳誠不敢裂
兮清玄返真氣始升兮謝彼菀濁超變騰
兮空山闃虛蕙蒸殽兮渰焉白雲從我招
兮
林彦栗哀辭
道家言黜聰明去徤羡形神始完是果為
得道耶古者上夀百二十歲竊不死之說
者則曰脩之益真其道彌親壽而無德與
名君子耻之故脩短有命遺壽焉猶可言
也名德不至其澌盡腐滅又安所取哉古
之人若是者衆矣永嘉林寬字彦栗形癯
而器溫其於學也汲汲然逐日以補有不
足焉則力探簡冊以自證其為文必達於
理而始精於詞謂詞者載理之具也理不
足焉詞雖精無益也深思以求之旁取傳
記之說勦絶傅會㩀宗統原以會于一復
懼其未盡是也則祕重自念將周游四方
闕疑廣聞目擊而心領焉噫若可謂勤也
矣道散扵九流百家彌綸者至矣其弊有
不勝言者汎濫俚雜尸坐瞠目漸入扵無
聞之傳余嘗察彦栗知其心有深憂者焉
余始見扵姑蘇氣和以謙再見于亰師
愀然以思取士之道非一嚴畛域析毫髮
有司者之過遺逸不舉則凡吾徒在官者
誠有罪矣彦栗志不在是推彦栗之志在
問學為之而不克就若是者是真有命矣
悲夫延祐六年三月卒于亰師年十
有其弟宇友謹哭曰吾必奉喪歸姑蘇
姑蘇吾先人所蔵遂為之辭以申其哀焉
辭曰
氣清明兮受元陽德弸中兮闇以章挈太
古兮儼九皇播絜精兮瓊圃芳力未具兮
志則專一葦渺兮濟巨川慨不進兮道遠
邅白晝速兮隂風旋數實紀兮吾何愆路
孔脩兮神獨還靈旐翻兮木葉丹儼夫人
兮在空山玉蓉冠兮紫佩蘭
玄教大宗師返真朝元歌九章以
前導
雲飄飄丹臺何岧嶤中有授經之老顔不
彫三光盪摩四時代謝神来歸靈承帝罔
敢替謁珠庭
寥陽空洞六聖儼思九垓熙春羣黎受禧
昔騰章閶闔通金書儼在水旱功
朝重華
五嶽奠形飛車揚鈴翔鸞騰晃金精下視
垢濁何沈冥昔者之来運有遭今者之往
清且邀神虞娭
匪衢以乘匪車以征盖葺兮摩旌洞簫激
兮泠泠磅礴一氣兮冥冥精思道樞兮跪
頫聆玄雲駝
玉几差差文織成龍章鳳翥相緯經大言
鴻濛小言毫銖道在瓦礫匪别區念昔人
世我非娱唘圖籥
煌煌文成&KR0847;㣧嗣昌靈之紹合永貞陟降
四紀心兢兢視彼成虧凛春冰高朗脫屣
辤世榮靈胄光
簡兮無言默兮若存生以不生為根死以
不死為門絶學丕傳黜其知聞五千之言
世永傳握重玄
熙洽休明紫蕤朱英侍帝左右夀考寧
唘祐玄緒何繩繩嗣昭代歲無害佩鏘鳴
兮衣綷縩昌期運
高維松層岧岧歛玉顔養金膏鍊形以昇
朝帝青周流萬變鎮神亰佳城高
清容居士集卷第二
