清容居士集卷第三十九
啓
上王尚書
伏以瞻望聲容幸有登龍之舊披陳悃愊
慙無吐鳳之長圖鼓勇之新功冀鑄頑扵
大造掃門受業椷櫝致詞切念桷生不逢
時長始知學伶俜素緒綺襦紈袴之習無
聞零落青編簡漆汗書之蔵曷見久知我
軰固當投之濁流靖念斯文豈宜束之高
閣操觚而歎詎秉異心倚柱而歌終持正
色胸臆結約肝膽輪囷惟其用拙扵今將
欲修名扵後載惟宏博世號殊科夷考哲
賢咸稱異數當紹聖之首創盖以窮經為
先至大觀之重删乃因代言而設唐朝疎
略故退之自笑其俳優宋制精詳至文公
欲加以深厚維較藝扵詞苑杳若探丸雖
置身扵書林悉同畫餅苟非討論扵暇日
孰能敷奏扵一時爰取舊規各成要覽涑
水之尚德筆纂金桴義山之好竒文編玉
府初學記資騷人之属對稽古編假進士
之試文博要之粹扵丁年統類之塵扵乙
夜斯皆品節之效可為區别之模然獨此
書實難其例千門萬戶恍焉莫知所之六
律五音聞之不喻其意至若寝門路鼓遂
成君子之欺御庫神弓終藉老兵之對望
洋之歎浩浩測海之智一物不知過
亦多矣兩端而竭耻莫甚焉信知梓慶之
巧專益訝庖丁之技異伏惟内翰尚書先
生南州元老故國重臣望壓縉紳聊復浮
湛扵閭里文驚華夏未妨談笑扵江湖耻
申公之蒲輪便管寧之紗帽樹人為急奬
士尤先子誠齊人侈以都邑之富波及晉
國化其潢汙之卑是用忘揣顓蒙惠徼恩
育鉤玄提要在眀公為壯歲之筌蹄糾繆
繩愆扵後生為百世之模範儻獲書傳扵
琬琰尤當&KR0670;蔵扵巾箱與汝共之深議中
郎之隘非吾徒也尚祈夫子之憐欲報無
從未言先愧
謝王尚書
拔叔度扵幼童深慙非偶執李膺之下御
竊喜同時敢緣擁篲之恭庸致摳衣之請
衮褒語重茅塞心開伏念桷才實滯頑心
尤退縮經箱塵寂莫逃家丞庶子之譏藝
苑雲蒸誠駭翰林客卿之對深恐凋零扵
冷譜固嘗論索扵陳編志不能以過人識
不足以廣問戴盆望日勤無補扵三餘坐
井窺天智有鄰扵五技衡門感歎斗室屏
營然而切觀盤盂之書致戒必謹韋弦之
義繕性尤深苟非取則扵古經曷足振名
扵来世虚心實腹學始類扵安弦閑邪存
誠念實同扵執玉反觀典學之成訓爰採
遜志之嘉名輙布請祈方虞僣躐豈駑駘
已下尚希一顧之功然爰居何知遽享九
奏之禮寒窗展玩絢兮虹蜺之章素壁高
張森然神鬼之護論深藥石字重璠璵已
三復而吝消終九思而感併此盖伏遇某
官言為楷範道藴經綸化閭里之澆風愍
簮纓之弱息至誠樂易許傳新著之書雅
量恢弘不棄一偏之士遂令少賤屢獲親
承桷敢不躬勵前聞仰稱春秋之筆恪遵
眀訓益加歲月之功永依師門以堅壮志
與陳無我論樂府
伏承下教垂示雅詞退揆疎蕪敢居品藻
復緣眀命之重庸誦謏聞之迂執筆靦慙
通函傴伏切以陽春白雪之唱和者固希
清廟朱弦之音知之尤寡㦄觀樂府之傑
出悉為詞林之緒餘良由萬物變化之愈
多抑使五采章施之匪易龍文被寶鼎雕
刻益精天馬駕鼓車低徊滋窘貫珠之音
空在累黍之器莫傳吐角含商孰分其清
濁析宫合徵莫辨其短長俚歌日煩古調
幾廢留連桃葉習晉世之風流淒切竹枝
傳巴人之羇旅江南腸斷之句誰足近之
涼州意外之聲今無是也風聲鳥葉當由
動植之可通霓裳羽衣徒詫神竒而自眩
捨陽關三疊之清怨變南鄉九闋之狹邪
樂意生香寫天機之妙理山光水色換俗
子之凡容彼誇刻鵠之工詎悟承蜩之解
精義無二至道不煩靖言思之孰可繼者
伏惟無我學士詞華泉湧言吐冰清飛星
急羽之秋文傾上幕投綸沈鉤之暇興滿
南山每希白石道人之雅聲以成黃絹幼
婦之佳制雪兒低唱未多學士之風高墨
客廣傳益見咸陽之紙貴桷尊聞唯謹快
覩尤先用鹽洗金殊未眀扵物理以蠡測
海徒竊笑其心思狂斐莫裁涵容斯幸
回宗人袁慶遠教授
同源分流夙感陶公之詠劬躬燾後每懷
韓子之碑均此靈根褎然望姓切以經術
基扵博士衣冠盛扵司空名節為天下高
言非其過歌詩著先人跡時與之俱念鼻
祖嘗客扵上虞而耳孫分胙扵越土定居
鄞水占籍開封西湖之佐蘇公風流儼在
眀招而從太史文獻有傳光于淳熙錮在
嘉泰父子同館繼廣受之美談師生竝朝
陋禹宣之異禮京兆踵河南尹之祖武成
均慕光禄公之家聲藐焉遺孤承此玄胄
正倫之妬諸杜鑿地何心子雲之亡它楊
泝江有考車書一致江海相逢豈無它人
因以合譜伏維
教授學士摛詞展世敬業守儒謂鄧林之
廣敷本扵一木探崑崙之無底散作群川
田歸扵齊良非得已爰絶扵漢或曰未然
驗賦形之不齊審受氏之有自處祧唯謹
繫世是嚴然而内舉避親昔者之邊幅合
族戒令先王之凖繩愧鷽鳩之圖南憫騏
驥之伏櫪羲之之别王述趣乃不同康樂
之愛謝莊心誠有得桷偶緣鉛槧久汙絲
綸傳呼欣大小戴之稱臭味鄙南北阮之
騃蔀室而得眀月當道而逢夜光百世不
遷揆宗支之非遠異姓為後幸譜牒之可
通敦叙攸同參承伊始永懷繾綣曷罄敷
陳
謝閻學士
東觀英游久欽諸老南州俚士獨守陳編
念相望之迥然知無因而至爾何期銓鑒
俾預薦揚惟清切之司存實作成扵俊乂
王言之制曰七史官之長有三風動四方
必訓詞之温雅詔垂萬世在書法之簡嚴
維班馬之良不能繼獲麟之筆而燕許之
體難以推倚馬之才藝不兩能物無全美
筆則筆削則削非曲學之可為見所見聞
所聞恐直情而難致古有斗米而作傳近
多千金以致詞好惡成一已之私褎貶失
當時之實掩長卷以竊歎抱遺經而自娛
故魏收以輕薄寡才咸稱穢史王通雖隠
淪不仕獨著元經方今偉績無前太平有
象大禮略封禪之記純誠汰郊丘之儀聲
教萬邦文質二代追皇猷創業之永傳丕
基嗣服之初必属鴻文以揚駿德彰施作
繪極妙巧扵羣工雜比成音合天和扵衆
耳拔犀之選非易聚毛之長亦難如桷者
學不逮人志徒師古獻漢家三雍之頌庶
或可能續周書王會之篇良非所任揆小
材之雕鏤幸大冶之作成忘其顓蒙倍以
踊躍兹盖伏遇某官儒林冠冕文藪凖繩
桃李不言以成衆芳之春松柏後彫而貫
四時之氣官僚慎簡載籍肇新争名扵朝
難後来之居上脩身以道匪平進以依流
深虞同升之譏上辱大賢之舉幸相知扵
氣味迄無假扵聲容桷敢不益勵討論上
酬奬拔求識李邕之面當已有期效彈貢
禹之冠不幾扵贅因風輸感執筆寫情歲
律云更神休所屆庸致茵憑之禱密調鼎
鼐之和
賀鄧善之應奉
兹審講徹皋比班登龍尾早居三字極鉛
槧之光榮爰作一經萃縑緗之芳潤朝端
色動江左文眀切以詞章之體與政相通
禮樂之宜随時斯舉誠少近古于以酌今
釋訓聱牙固難返殷周之盛委心綺靡殆
有鄰齊梁之風山東之詔令温然河西之
璽書炳在往者諸賢不競故先云亡掇拾
成言編聯賸語形模近巧難逃脱墼之譏
刻畫傷和殊近鏤冰之累徒畫虎以類狗
強令鶩而随雞事非偶然時使之爾念欲
復還其正氣抑嘗深探扵陳編然而木人
石腸難以語經綸之事河目海口要當歸
黼黻之才請誦所聞無出其右伏惟某官
清言古瑟雅製方壺冶百鍊之金而成雲
雷之竒合八珍之味以調薑桂之美當下
帷之多暇每傾盖而劇談意得忘筌神閒
䑛筆船容萬斛果自致扵水中芝産九莖
宜載歌扵殿内夙嘗相勉今匪共諛桷倚
馬才疎屠龍技謬歸来之詞莫擬遂初之
賦或尋話茅舍扵玉堂當廑遠想謹蔗漿
扵金盌冀保天和傾向之忱敷陳莫既
夀鄭潜庵
兹審玉宇金眀蓬壺瑞藹數環六甲堯年
已合扵上元福擁三壬申旦適同扵洊九
江湖相慶樽俎交歡伏惟内翰學士鬱鬱
澗松昂昂野鶴辨排堅白共誇麈尾之清
言書喜硬黃猶習蠅頭之細字方窮太始
之理以與造物者游陋絳縣老人之年讀
清溪道士之易踏龜殼而一笑持蟹螯以
高歌夢繞故園夀客相期扵晚歲情親近
局麯生肯負扵良辰桷傾接維新扳援實
舊黃絹幼婦之詞莫擬子墨客卿之賦未
能八千歲為秋願致長生之祝六十飬扵
國佇看優禮之加薄物助誠副椷凟聽
回交代潘檢閱
誦子墨客卿之賦竊有激昂聆諸老先生
之言深相推挽審珠玉之將至愧糠粃之
在前慶牘未遑巽函先枉伏惟内翰學士
冰壺貯月水鑑懸秋下帷授徒有矻矻窮
年之趣閉門樂道無憫憫望歲之憂追北
渚之歗歌覽東齊之形勝斧藻樸素丹青
炳靈相如封禪之書直譏其陋賈誼治安
之策允謂可侔濯纓益振其高風結綬良
非其雅志金馬門之待詔有類俳諧白虎
觀之談經亦幾糅雜維兹册府亶號詞林
寶書如山汗簡若束方偃武修文之盛乃
立經陳紀之初候日影扵松階詞容潤色
瞻天威扵芝閣議許討論匪慎簡扵英髦
曷專美扵治世除書一下輿論僉諧桷學
匪適今才不逮古重以簮纓之舊猶工鉛
槧之勤泉石寫心比元郎之漫仕山川感
興追杜老之壮游過厪幼婦之辭重託聞
孫之好有懌其旨不知所裁
回冷教授
仰南州之喬木美蔭獨存望西山之慶雲
英光猶在居然傾盖之幸辱以投函之謙
斧藻溢情丹青炳目切以取士之岐不一
用儒之道實高賈誼少年憂國之策允著
馬周逆旅入對之疏密諧法如牛毛賤若
魚目將望然而引去寧挽之以必来方今
人文交修禮樂備舉金馬碧雞之頌可被
弦歌赤麟白雁之祥宜書竹帛孰爲稱選
僉謂當仁伏惟賢良學士溟海扶摇清秋
沆瀣圓冠方屨儼魯國之舒徐漆簡汗書
補羽陵之疎略寶氣横鬱天葩芬竒方按
軌以徐行羞登途而捷進青氊舊物行廣
高門白水同心益窺雅志幸雲龍之有應
成針芥之相投遺以十朋之龜貴若連城
之璧有味其旨固難和扵大羹無德以將
敢亟酬扵雜佩銘膺感幸占對簡蕪
賀吳編修
兹審疏青汗簡錫寵身章史官之具三長
英髦慎簡聖經之法五始盛事特書荷針
芥之偶投慶雲龍之胥會編修内翰篤志
精白結交老蒼審黃鐘扵希聲灼知律吕
嗜昌歜之古味允適酸鹹維懷寶而深蔵
終待價而一試筆耕云舊學殖焉窮桷師
友川流獻文日墜喜而不寐類文子之同
升樂以忘憂慨宣尼扵往昔斐然贊美蔑
以效規
夀貢仲章
月暈虹蜺藹南漪之五色春浮花桺揆東
作之平分孕彼玉人瑞兹寶運伏惟某官
池塘逸興金石流波懸弧表四方之心遠
游結駟落筆擬千古之作長歗彈冠愛東
方之偷桃專北門而視草盖將旬五日而
後返抑亦一千歲以来歸桷善頌莫陳雅
游屢接沈香亭北行催芍藥之詞白玉堂
前愧伴梅花之直薄儀侑祝副穎瀆清
賀鄧善之脩譔
伏審儒林著望詞苑貪賢超近署之清班
贊中朝之元化光膺異數允際重熙敢緣
肺腑之私庸寫胷臆之藴切以王言之制
始分於唐人文之精特盛扵宋故便扵宣
讀者必資諧叶而直以訓告者當務簡嚴
作者數公流為末派學疎而才勝每師浩
汗而失扵麤疏記贍而思遲必慕敷腴而
拙扵裁翦鳬鶴不續蕭蘭莫分盖洗金以
鹽當研物理而攻玉必石有假朋從歷年
滋多此道不競蔵名淵默莫窮龍虎之變
騰處友善柔徒欣牛馬之奔走望風随其
臧否疾才摭其短長有符東晉之清談自
謂西都之舊作昔君實不為四六語未嘗
失朝廷之尊而温伯輒草廿二麻豈害為
錢穀之吏必此為士其何敢言然作新斯
文是在吾黨復古之道誠惟今兹起八代
之衰昌黎固專其事振五季之弊師魯亦
預有功樂在羣居道無孤立伏惟修譔學
士丰姿凝湛雅量韜深大音希聲儼一獻
九奏之意玄酒不和成百拜三行之儀中
和養其本根英華發扵情性譬若夜光眀
月衆咸以為寶珍方之威鳳祥麟人莫窺
其形状陳太丘之容衆王茂弘之盡懽以
為黼黻帝猷曷取竟寧之事丹青神化獨
追正始之音桷幼講門功早親庭誥探諸
老之源委不知者謂得異書道前賢之心
期無聞者猶譏曲說懼廢三槐之緒聊希
五柳之恬為可汰之技官守不求之樸論
要蘄傳後寧望叙遷欣覩除書缺修賀記
幸燈火平生之舊道江湖相忘之言人皆
曰賢亦既遂彈冠之願老而能學當益思
炳燭之勤敢效頌規斯為處與
回趙太社
㐲以豎燎扶朝陽之光敢居斧藻贈貂得
眀月之報庸謹襲緹三復先猷重陳素欵
切以屬辭比事匪遵魯史之舊文微顯闡
幽允正周王之大統無傳而著惟道是眀
然而獲麟之箋有鄰神怪矢魚之訓詎止
觀陳紛然賣餅之譏蕞爾垂旒之喻泥天
正扵長曆循夏五之闕文郊用辛而非長
日之時禘尊祖而雜圜丘之謬清言何補
墨守徒矜投膠澄百尺之渾引髮舉千鈞
之重首勲啖趙心學邵程義理精眀賴先
儒之啓迪權衡輕重資前哲之贊揚嘗窺
西周之簡編深陋後王之典禮致太平者
猶有羣議言五伯者殆無全人廢學熙寧
卒致爲我之歎尊王慶曆遂多刻吏之嘲
人物眇然年運而往伏惟大尹學士山林
圭組燈火詩書返袂高歌法天時扵五始
下帷坐授悟人事扵三微載惟先正細氊
奏對之書是爲後學青箱纂輯之式集狐
扵腋端有假扵翼成洗金以鹽良永慙扵
瘢索桷困學有志強仕無功百年雁塔之
聯登季世龍門之末至欒胥皂隷捫心有
感扵同時管鮑交朋掉首未逢扵知已翕
然針芥終以絲蘿萬二千五百家為鄉豈
無好學二百四十餘年行事聿覩成書擁
篲以陳袖函非禮尚祈矜采俯賜鑒融
回趙太社鄉飲
習鄉上齒咸推大里之典刑隆禮尊賢幸
屬貞元之耆舊矧蟬冕三公之地在皋比
一變之功人物眇然年運已往扵粲雙魚
之牘孔昭二馬之期入學祭典修願廣太
平之盛觀升歌主人獻敢随後進以同登
回趙太社
切以百人逐免祗益苦心一朝解牛敢煩
敏手念洛社久存扵鄉約而杜陵或廢其
家聲宰肉莫均拔毛不與仰止金刀之禮
樂陳兹典午之春秋無以易堯不如歸趙
粲飛函而禮讓堅縮裏以勞謙君子是憂
貪人斯幸潛魚畏餌雖自潔扵水中羣蟻
慕氊卒相緣扵堂上其為計則得矣獨竊
議其可乎難以立談終祈臥治匏五石而
無用其果不能粟萬鍾以何加頋兹可陋
僉謀懇切童瀆矜融
夀徐德剛(八日七月)
涼生兔子瑞應麟兒玄祖流芳歲遠猶傳
其玉硯黃姑停宴夜分端俟扵銀津家聲
之克振可覘宅相之深期有在桷陳人愈
拙妙語莫工望閭里之葱葱阻舟航而耿
耿九五一曰夀願益窮皇極之書四十不
動心矧已開中年之衮薄儀侑祝善頌增
情
謝程承旨
爵人扵朝已甘遜避譽髦斯士忽被選掄
小已惟驚大鈞有自切以王言之制炳若
日星帝令之行潤如風雨三代訓誥誓命
之作理雖同而體實殊累聖歲月日時之
編事若近而書貴備簡嚴足以成信史清
切然後為人才非甚長藝莫能擅皇眀
啓御文治興圖漆書汗簡之竒来者不絶
金泥玉檢之陋却而未遑寬大之詔數頒
遺逸之聘屢舉宜得鴻碩以贊雍熙大鵬
乘風乃鷽鳩之斯集長鯨失水頋螻螘之
所凌憫涇渭之孰分慨薰蕕而同置拾芥
而取青紫彼謂不難相馬而視玄黃曷云
有遇炙手可熱涌氣如山生能齊言豈莊
嶽之所變耻與噲伍何淮隂之過高惟末
俗之寔繁斯南士之不競離眀有照渙汗
聿新鍊金扵陶冶之餘煮海扵剛鹵之後
聚毛雖氄擢象是精懸水鏡扵廟堂今兹
選衆審銓衡扵臺閣夙已簡僚閭巷駭聞
江湖翹首桷之不佞人能具言性褊介而
弗通學固陋而無補少承諸老欲窺龍馬
之祕圖晚效一官深愧蟲魚之曲學守西
樞之遺緒望北門之後塵待坐松階占對
或言其可教散襟茅宇倚歌人數其太迂
雖慙殺青之工僅免尸素之誚既云美解
寧敢強留蒼狗浮雲幸逃物論白駒過隙
謂失事機蠖久屈以奚伸鴻已飛而何慕
私以恤緯之諛見敢言出綍之舊章知之
非艱試可乃已泛觀唐世歷攷宋朝元白
才高必授題而方拜歐蘇望重免給札以
即真誰謂秦無請從隗始惟智行其無事
扵人何所不容然而争進駢肩一兔詎堪
其百逐旁觀裏手前禽終失扵三驅彼非
招而不来羌奚為而遽集議由鴟閣功在
鑾坡此盖伏遇某官間世宗工先朝元老
文諧律吕八音振而四懸成智合蓍龜六
虚周而三極建既任棟梁之重彌深參术
之儲謂立賢無方當視朔南之員幅凡成
人有德豈拘州里之遠遐夾袋初謄青氊
已復桷蒙恩若是圖報謂何欲酬國士之
知願假客卿之對承眀三入莫能書赤麟
白雁之祥滄海重游要飽識紫鳳天吴之
異寸心有在千穎莫殫
謝李承旨
五載辤榮已安初服一朝出命遽復舊氊
三已何慙重来有靦切以太史編摩之所
翰林清切之司貴慎密而熟扵憲章尚精
敏而逹扵事勢欲取倜儻絶羣之士將貽
落魄無檢之譏苟從依違寡言之人必致
脂韋不稱之弊原昔養才扵館閣之地盖
當責效扵廊廟之時文治日興皇猷淵默
委諸元宰于以彰衡石之無偏詢扵輿言
足以知芻蕘之可擇克謹天戒慎簡乃僚
肩摩足累之徒揚鞭而避巖棲穴處之隠
接淅以来矧聲教久敷扵朔南而忠信可
行扵蠻貊拔茅以彙采葑不遺有如苦窳
之蹤亦預陶甄之選兹盖伏遇某官精忠
貫日盛德格天高宗之得傅巖營求諸野
成湯之扵伊尹學焉後臣彌窮成性之存
存益著匪躬之蹇蹇以匡王室其代予言
惟宫府一體之意深念君臣同心之會罕
願因知己庸敢竭愚難得者非常之機易
失者不次之遇方今輿地紀載悉歸于梯
航觀闕會朝相望其冠盖東漸西被上際
下蟠法過密則煩擾而不安赦愈多則姦
媮之滋幸理錢穀雖號為俗吏當究其出
納之源議禮樂實本扵儒生孰眀其沿革
之理同風俗以合志尚敦朴素以去竒衺
言舉斯心可運諸掌然文盛必有武弊而
陽長尤懼隂来積薪憂燃非賈誼之過計
前籌借箸乃張良之遠謀和羹難壹其酸
鹹成錦易工其萋斐有懸高鑒奚假諛言
桷累世詩書百年簮笏與銅臭而同傳敢
謂未然為瓦注以自怡不幾扵佀當朱門
炙手之日乃清林散髮之秋著書期身後
之名擊缶遂山中之樂恩蒙乘傳非所據
以屏營技止操觚將何為而報謝念承眀
三入而奚補望天門九重而莫通大書特
書執筆難施扵青簡一命再命循牆深愧
扵素餐曷稱奬提惟肩樸直玉堂獨掩恍
江南送客之情懷衡宇載瞻形稚子候門
之夢寐願安静退以盡感藏
賀曾提舉
兹審望領儒先道光王化宣尼乘桴之意
豈果居夷幼安度遼而還殆將易俗登&KR0801;
可俟艤舟以須伏惟某官妙思春雲壮懷
秋水掣鯨魚而游員嶠竒觀畢陳踞龜殼
以挹浮丘妙言合奏身寄神京之陸海胸
蔵東壁之木天允議居中詎宜補外桷屠
龍技拙倚馬才疎詭御以告王良則云豈
敢執鞭而慕晏子尚或可能不腆儀羞無
文敬在
招俞光遠入塾
七歲入小學幼儀深著扵曲臺三年通一
經俚諺敢誇扵東魯先猷滋遠穎識無聞
空多老翁不量力之譏莫慰大賢願汝為
之意伏惟教授學士砭頑妙手注巧良模
樂矣誨人陋孫寶之避舍幡然就道知李
耳之入關談經排狗曲之嘲挟策耻兔園
之固以身徇道初何愧扵古先辤富居貧
益有覘扵雅量尚煩負劍辟咡之訓以成
灑埽應對之儀虚左以迎側躬而俟
清容居士集卷第三十九
