清容居士集卷第一
賦
導游賦
陳郡袁桷家于甬之隅足不踰閾而四方
交游往復之義亦能舉其槩聞吳興子昂
趙子清名雅言為作導游賦道予所蘊亦
以見夫思其人而不可見之意詞曰
嘗悲乎好游之士閱終歲而莫聞非秉志
而媚私亦飾行以矯群方其命車於王良
假驂於造父過屠繒之沛弔弦歌之魯許
身結志慷慨傴僂抗銅盤以矢辭握幽蘭
而結賦炫華堂之冰雪眇修途之霜露盖
將脩斷金之利雖䦧墻而莫我敢侮息肩
于門晞髮于廬不一歲月迨見夫蠅聲而
歌倚楹而吁雖千里之異殊何老壯之卒
逾也世有索居肥遯墼門塞竇尊委俚之
聞友汗青之朽是猶談智於尺寸測日於
戸牖猛虎嚵嚼幽猱悲啾獨行無儔謹操
其輈粲彼一士與時偕蔵具大塊之清淑
服忠厚以自昌余將往而未得倚吳山以
相望振衣中庭萬籟寂玄頎形廣顙㫬兮
翩翩墜余以言曰懷辛之椒人或議其妖
充梁之木人或惡其獨夫既自以為直而
亦豈不以為曲阮生自持幾於目語削木
已漫假手于祖匪達人之曠羇終察察乎
廉隅余囅然而笑喟然而思拂龜以占莫
測其疑抑搔首而欷&KR1187;故髣髴以致期遂
伸之以辭回城之璧佩以容兮環龍之劒
喜其鋒兮伊若人兮物不可同兮我欲從
兮樂有終兮江山兮複長方舟兮可航辭
未竟童子擁篲而前曰豈所謂千載之人
耶吾當從子而西矣
雲林賦
若知雲乎昭昭然服光以廣微隆然廓然
又佀夫五色萬物而沉幾来弗以趾去弗
以馳其始也盤辟夾輔輪輪囷囷孰合其
處所其終也寸芒以興導轟轟啟鈴鈴汩
沮洳襄丘陵若慕而佇若泣而赴愀兮哀
不知所訴蜿蟬眇綿含英吐鮮逌傾盖而
忘返粲接席以爭先誠果樂乎莫與之宣
形成乎無形名生於有名囿于家林允為
儀刑奉蓍占之曰居高而卑佩矩帶規升
于木無往不復不泄不辱言歸其谷伊南
維湖將以為居齊三日祝而蒞諸薈兮中
峰式瞻其端為章為祥為輪為冠風以潤
之雨以需之挟隂而噓乘陽而舒朝飛夕
躋莫窮其栖有翼者鵠遵于其涯曰將有
行自東徂西綏而迎之維墉之崇施而流
之維泉之通以沐以容是謂雲林之宫
玄雲石賦
泗流迴淵禹朝步兮秉隂發竒靈鼇負兮
玉質墨章浮帝都兮廉辨以清恊磬濩兮
堅剛洞虛積元感兮磅礴太素屹空嵌兮
靜居泊如日儀以湛兮虛一闡圖握九讚
兮八方宣明二儀竅兮抱形介貞合窈眇
兮絪絪縕縕道之奥兮肇稱玄雲吾將以
觀衆妙兮
淳賦
粤若䆳古仁風熙熙擊壤灌陰以佚以嬉
巷無夭瘥物無癘疵祥麟應囿靈龜負池
樂以導和禮以黜衺奫奫其春渾渾其天
守冲若虛不夸不鐫佩矩帶規養於深淵
擬諸樸兮文理具宣擬諸象兮充然混完
見不以迹視不以形斟酌大和肧胎粹精
居之莫疑神維壹清若有若亡訖莫可名
二儀絪縕肇分化醇人行乎中孰全其真
注兹玄酒淡兮在尊御史氏尹敏學潛&KR0903;
服習典謨葆&KR0847;靈根齋居靜儀人莫可聞
攷諸庖犠其名曰淳
玉龜杖賦
有璞於此純綸氤氳瑶光之精為靈為文
謹櫝以蔵不泄孔溫穹隆中乾夷靜合坤
淵淵其容深深其神爰有善木含章揚芬
飾端以儀往来無垠鬱峩壽宫有粲者雲
維季翼翼聿懷彼濆跪而祝諸以奉番君
曰履道坦而元吉者歟任重而不希其力
者歟視下而無危嬉戲如兒審時而行得
艮以防抑心自強底夫康莊其形不孤其
智若圓化而神之曷知其遷以相以持是
謂期頤
桐柏觀賦
孫興公天台賦運意高簡忘象以求斯得
之凝和盧君居是山以桐柏觀圖授余曰
子為我縯繹其景不揆瓦石援筆為之賦
曰
厚坤載德台山效靈蜿蜒扶輿天孫之精
僊書易之以桐柏敞神界為金庭轇轕三
光磅礴太空睇暘谷之倒景卒莫能擬諸
形容也睠彼華頂群山唘蹤倡九牧以執
玉巍冠仰其顒顒香林玉霄夾驂以從華
林不彫卧龍嵸巃玉泉御右法蓮殿戎東
峙翠微西蹲紫霄巧面勢以規輔玄扃沉
沉乎泬寥維妙有之&KR0903;館匪攀援之可求
除三彭之内蕩守中戒以默脩影息於鄧
林機忘於海鷗上池飲之以洞視金膏服
之而冥搜不然者良不能以久留也粤昔
子晉韜精帝京弄參差於緱山摶扶搖以
遐臨瓊臺儼其龜負雙闕屹乎龍蹲正右
弼以贊化千齡髣乎氤氳故兹山也四面
削成中心如掌真風合於冥廓梵炁通乎
肹蠁三井之泉千尺之潭臯羽警其瀼露
髯羊匿於陰嵐飛梁凝冰側足涉褰翠藤
流霜觸纓捫緣梭溪交流以織文忽螮蝀
之鉤連望飛瀑之懸絶日五色而成妍夫
樂與餌過客所止夸誕逐魂踐形者耻長
生之藥眇茫於神山執期之候詼譎於五
利却衰䟽頑簡易理得其亦有所益乎菌
蠢春秀篔簹冬萌五葉之松三脊之香丹
光騰於金鼎冰泉徹於銅罌服食之而不
墜身輕忽焉以復丁企列僊之遺蹤葛翁
策名於太極斗晶熒於樞紐金光雜流於
瑶席納雷谷之砰磕窮幽淵之罔象丹鳳
昔焉以来儀凡羽厥今以避讓諒守貞以
制氣匪狡獪以增誑法不孤立道不虛行
繼之者白雲先生受素書於軒轅襲帝胄
於典午憺寡言而無營思坐忘以遐舉承
唐皇之明問敷清淨之舊章署漆書于寶
幢迎黃雲於玉堂&KR0847;後憲章希夷範圍靈
寶誦蘂珠之玄文過期頤以終考若是者
誠何異於蓬島或有言曰樓臺榮觀方士
侈崇夷考是山不綺而豐不幽而通廓兮
其有容閟兮其訖逢味興公之抉竒訊擇
木之寫真若增其嶔崟盡其窈深身不羽
而凌遡俄曾城以瑤林廼若丹霞伏光鐵
柯舒英集衆妙以凝睇髣三真之傳經擬
金剛於鐵磨警黑業於鴻鐘何錢李之二
王莫能悟其祿終猿抱子以望月虎伏威
而諷風靈璈清以集鸞哀弦急而驚鴻爰
自有而即無眇壹氣之鴻濛悼南國之蒸
歊髣天都之肅冽彼夏蟲與火鼠徒自煎
以内熱申之以辭曰
帝子下兮雲中質通明兮粹冲覽炎洲兮
垢紛節容與兮兹峰蓬瀛杳兮無極浪滔
天兮不可以屐境荒滅兮妄益曰此留兮
吾將以内息神為凥兮氣為輿朝紫霞兮
暮清都黜視聽兮道靡渝歴千劫兮復故
初雲凝素兮中壇鈴流露兮日暾三灾屏
兮嘉祉繁語夫世人兮歸休乎靜觀
椿堂賦(年道士作為宜春彭有)
昔嘗疑夫漆園之叟學幻而逃虛詢蟲魚
之疏考風土之書莫之敢圖余游上亰
有客北窮夫金山西歷夫賀蘭南踰雕題
東超三韓囅然而言芒芒禹跡子所履者
誠然乎冬裘夏葛寒暑之運環也今也日
臨中街霜飛冰霾毳集於踵貂挟於懷戴
斗接淅承露凝桮子安視而靡猜駭聞忽
見知奚窮乎齊諧吾先枚夫九州者而言
之屢熟之稻南州是專十丈之蓮華峰所
傳栝化石以錫貢樟生庭而為州梅梁分
以鎮妖牂牁肇乎維舟杞犬吠而質變葠
人形以劑投華平雒常瑞於皇圖蓂莢屈
軼盛於堯世木沉産子以成國樹古眩精
而為魅松分秦王之封柏擅蜀相之祠若
是則復何疑焉在昔
大帝窮源崑崙見北溟之鵬視之若雪即
之如雲得其遺羽丈尋不能以論是齊物
者非寓言也耶維老彭之遺裔握六氣以
自馴肇兹齋居其名為椿二儀絪縕周流
無垠則以自儀道合至淳吸兮若鞴旋兮
若輪肅兮似秋熙兮如春行乎六合而不
躓則所謂八千者吾猶以為歲年之稊米
也客揖而去遂為之賦
仁壽堂賦
合江老人杜年八十有二其鄉人尊
之以仁壽囙名其堂子輝卿今為蜀省掾
来亰師求賦賦曰
合江老人生於三卯歲之中秀眉疎明鮐
背隠隆家事敕斷遺聞㫪容口欲宣而彌
哽情屢發而莫逢會稽生揖而進曰生居
東南襲輕飫甘耳不属於鉦鼓目不接於
戈錟合江之事相傳於游談願削牘書槧
俾鴻筆以有參老人改容正襟往佀可尋
夢若初覺病猶在身方其誓師斗城滅親
割情盟重於白馬命輕於浮塵黃風颺沙
千戍屏營擁若波湧排若筭經危堞隳而
礮激闟戟護而矢承躄者瞽者各有攸職
熏窒旁穴旦不遑夕壞館門毁甃石樹列
對峙填負旁阸卓飛泉於雲根起清流之
千尺目不能承睫氣不得納息黑祲障空
燐煙蔽江横厲排蕩抶擊㫪撞擬效順思
投降提奬之主怒莫敢當忽風歛而川止
活噞喁於鼎湯噫嘻吁此其瑣譾者耳華
陽之往躅肇於文翁悉於太冲纖侈日滋
繇是鑠景福盪醇風鬼嘯高居神泣巨峰
棧閣如砥萬騎突馳火連摩圍氛翳峨眉
築京觀以專&KR1229;甚槀街之陳尸順舟而下
者十不得一緣澗歷塹視京垓之豪釐﨑
嶇古渝前彭後余保衣冠之弱緒猶興文
以舒徐逮夫六合會同彈丸震驚彂渙號
以澡雪緝政俗以治平則夫兩州之土民
無遺鏃之害歌帝德以底寧會稽生
仰而愀俯而笑在易之象復存於碩果物
極者斯通盛過者斯禍維今老人熙熙其
天休休其心事至不忮智蔵惟深式是表
儀化而熖淫國有耄叟鄉有善人仁壽錫
名爰則其淳感古樂今兹其為擊壤之堯
民
樂水圖賦
東坡先生脫遠游之履衣紫絲之衣與黃
冠師跪坐息機臨清泠之淵憩巨樾之陰
意消言忘其得在心飛泉琮琤寒源杳深
悲塵寰之隘險抱竒璞而莫陳將以善夫
濟世之極樂至理以自新維兹水之無倪
非智者莫能以鑒彼河伯之好夸終望洋
而浩嘆翳西海之沈羽竟其說以怪誕小
大不同其病則通駭於所聞者忽所見誠
哀乎舉世之盲聾余嘗披神禹之地圖考
先生之轍迹而誦之方其發軔于瞿塘千
里一瀉鑒燕安之酖媒悟孤孽之非禍雖
盛氣之飄忽已足窮物理之化迨其中年
倦趨分符東上慨河流之奔駛城不没者
三板先生腁胝以先激而返之有以遏其
性之狂悍伊文登之貝宫空百幻以自獻
實精誠之冥通異燃犀之獲譴至於群妖
肆憎百懾相乘先生怡然而行試正命於
巨浸儼安流之無驚耿耿明夜乘桴南歸
海若息波馮夷效竒混六鑿於一噫信天
地之不私匪深於水者其能若斯耶玩王
孫之游藝弄五采於素絲聽之而無聲即
之而若遺若然者欲以求先生之所樂無
異畫餅之充飢
餘間齋賦
曷不觀夫農父之治田春耕夏耘晝作夜
緝望歲常有思憫苗若不及候其陰晴謹
其涼熱食不滿嗛目不承睫穡事告成以
祀以享入此室處曰余將有養休其四肢
里閭熙熙甕牖迎陽兹其為一歲之隙得
以自怡者與古之志士範圍天地之初冥
搜密籌心如淵珠㩀會以集要積神以合
虛冬爐夏葛謝而弗居逮其蓄極以通若
燭計龜卜物莫能沮燕居申申欲不踰矩
倚門而歌聲裂金石恢乎其有容順化而
有得盖其勤者若此則其終也迺以豫佚
惟昔賢之肥遯屹乎其頽波青林扶疎擢
兹瓊柯味道以觀澹乎不頗閱世推移飲
兹無何養其粹精不激不阿有客仰止摭
其嘉名以處以息慨然而言曰悲濁垢之
駢臻御吾輪兮焉窮愍逐日以道死異惜
陰之度功&KR0847;今金馬公車履舄接踵承色
以求為疲為冗退食以休濯其靈根蔵真
養恬疏清滌袢庸式庸佀著于門顔維四
民之有制實士農之居先惰于初者躓于
後弊于智者罹于艱歸休乎君援琴而歌
曰群動兮夜息貿貿兮吾徒曷猖恣不能
以自適書兮在&KR0869;斝兮在席復吾初兮以
無忒
息齋賦
慨太素之日凋服仁義者亦幾乎外馳百
幻眩晃衆愛糾縻側身於積薪之上試命
於累邜之危髮盡化而齒將終竟不得要
領以自持端木之智工扵言結駟之德色
索其中誠餒然也史遷之足老扵行悲憤
之書不能以全其生也東門之悔華亭之
悲是猶碎轂而大輻掘泉而止渴何其遲
也古之至人止扵其所不止休扵其所不
休兢兢惕惕不得而名之強名曰息夫息
形者神清息事者愚絶息心者心愈馳息
名者名愈徹莊周之息影為荒唐陶潜之
息交為慨慷是皆未得其當若然者其必
有自息之方夫知古而不知今謂之陸沉
世故之岐多人事之機深生乎下都兮又
安能超舉以絶塵維李侯之靜好藹鄒魯
之淳風不求異乎人默息以底于鴻濛振
纓而趨簿領如棼上下雜糅否臧混淪一
息而求之何異觧牛之芒刃眇目於毫分
也退居申申圖書領賓不喜不慍寂然含
&KR0903;吾有以知其息之外陳者矣夫天地之
理動靜濟焉偏一而用則為五行之沴人
身之氣如車軸窒而不流則為疾癘為末
廢若侯者其何以為息之體而余以為外
陳者豈侯之意歟他年成功而歸晞髮於
彭咸洗耳於箕穎味乾健之旨以極君子
之理吾不知侯之所謂息者其信然耶其
寓言耶
凝雲石賦(孟作為張希)
文登之宫積濤成雪天風蕩摩海氣幻滅
嶔崟蜿蜒堅若金鐵大者成巒小者成穴
蜂房群綴蟻曲百結爰有張子抉竒發&KR0903;
藉以文錦炷以古熏陋博山之侈靡髣爐
峰之氤氳湛然塵消號為凝雲有客哆而
笑曰南山朝隮奮搏無垠太素為母五嶽
為賓合虛成形積潤以神今子友一拳於
几席雲何自而凝哉張子倚梧而言曰窘
尋丈者不能以喻大語荒忽者適足以資
惟人惟至靈品物是賴明而通之呼吸萬
籟决為奔騰興為霮䨴其来無趾其去莫
閡唯古至人韞玉以匱蔵明于幽養神于
獨内澄外觀㗳若槁木靜以自儀無喪無
辱念此石友其德不凟燕居相忘庸以熏
沐則夫所謂凝雲者不待於外而自足也
客喜而悟遂為之賦
紅梅賦
閑閑羽仙朝歸絳都冰淳雪峙湛焉澄居
候寒圭之微影察衆芳之榮枯草蔵荄而
永閟木脫葉以無徒彼隂陽之眇密曷能
返乎玄虛於是天迴景温機抉候促吉雲
豐融美虹纚属睠炎洲之嘉植淟乎其忍
此垢觸也儼蘂珠之揚靈貯初服於太素
沐九芒之粹精蟠翠氣以内護頳容耿以
自持兮抱冲密而莫吐衣赤霜之羽袍曳
文錦之靈佩棄明月之寒璫綴飛瓊以為
琲匪徇色以自誇表昭質之莫昧凜世坌
之如焚赩微慍以郤背惟深根固蔕之不
可恃兮將求化以養晦繄煒燁之滑稽懼
夫惡朱者之見毁鵠日浴以鷇離鶴舞丹
而希壽念形色之莫踐徒變幻以眩售萬
籟凝寂穆然長思絢此的皪申之以辭辭
曰貎充心明道之腴兮葆光罙貞慎德樞
兮渥丹自持惟受初兮不爍不騰莫可渝
兮時至神完吾其敷兮吾其敷兮物莫與
俱兮
九華臺賦
混元之峰鬱為仙閭霏青駭紅嶔崟相扶
下垂清溪百流是趨昔有羽士恍兮承跗
縞衣玄裳其化莫追爰有堯年之叟植杖
戒鉏顧瞻童土式崇墳壚黜幽導竒以薙
以除層臺演觀積成為郛拾級以升家林
滿圖迺擢孤芳絜泉廣疏錫名九華葆兹
清腴有客蒞止披情徐吁曰登高能賦大
夫之職也為我賦諸客曰皦皦廪秋天風
奏竽哀鴻赴空寒蟬抱梧脫者如掃縮者
如枯落妍歛英還形太虛存莫可禦去莫
可居相彼九華孰為有渝含章金衡承元
坤輿弗媚弗私苦心秉愉迴黃抱素包寒
紛敷飛霜溢露言沾其濡獨立養完孰云
彼汙世服恔靚飾脂效姝嗜脭豢醇溲甘
芼萸維爾茹口哆焉如荼耿持空榛曷知
我蕪叟曰好不可一鴟鴉蝍蛆鈎以為直
石以為琚變奪五采睢睢盱盱已或自售
適增詆誣寄懷於言觴至不餘九九默操
嗒然&KR1355;廬我生之辰天清景舒庸采以脩
庶其遂初山空無塵白雲在裾歸與歸與
吾以子為徒與
墨竹賦
屹書林之邃清襲空翠以膏沐察群芳之
交妍糗紫芝而不肉化蒼煙於寸穎皦森
束其寒玉有客叩門指而言曰夭夭申申
吾不知其親悃悃欵欵吾不知其怨懼獨
立之絜矜徒三刖以自獻爰有童子擁篲
以前曰東南之美以植則繁大盡斵採小
為烹煎曷扶其清孰庥其生零西摧東山
崩谷鳴取億及秭莫知我名維我先生念
兹磅礴探玄窟之太和布靈根於眇邈取
方諸於承露和不死之至藥寄遺跡於須
臾避玄冥之饕虐故其凌風出塵廓兮如
神承春飲鮮從兮如雲疾掃却顧猶歐冶
之鑄郢人之斤也且客獨不觀夫鑑之與
形媸妍脩纖各窮其精惟靜者能以燭至
動而所謂詼譎變幻廼足以覈萬物之情
望南山之崔嵬目九日而不瞬匪好夸以
昡竒良以觧夫謏聞者之愠語未具先生
振衣坐忘與客相顧卷縑以酬一笑而去
素軒賦
太原白無咎徵名字于易復以素名軒實
維其祥乞賦陳郡袁桷賦曰
維太初之混茫兮眇昭質其孰分二儀迭
其交媾兮肇清濁而成文翕九垓其同風
兮佩鉤矩以播芬邈焉黃唐之仁聲兮極
黼黻以成憲忠與質其相環兮迄蒼姬而
莫變亘終古之同軌兮成後来者之過眩
徵載籍於竹簡兮淳風鬱然以未墜憫太
和之淪胥兮希絜已以自致三熏沐而揚
靈兮儼前聖之遺旨悟宣尼之自筮兮繇
告之以不樂曰丹漆不文兮白玉不琢質
不可以受飾兮道不可以雜敦厚靜止兮
弗居其華惟無色而自色兮物莫能與之
加爰錫名以表厲兮雖顛越其靡它凜世
垢之淟涊兮蘄旁證以冀直聃演言以清
淨兮戒目盲於五色墨諄諄以兼愛兮悲
棼如其何益冕朱裏而外玄兮衮襲裘而
不裼淡玄酒之無和兮輅盡誠而越席顔
執仁以不違兮炯虛室之内煥商舉隅而
起予兮懼絜矜夫倩昐噫童子之微言兮
警曾氏之華睆捨沐浴以孤泣兮兆有知
夫孝子乘結駟以夸容兮終内熱而殞愧
車美澤而可鑑兮曷栖栖夫靡止彼馬師
之食藝兮亦能遺玄黃而洞理羌若人之
好脩兮妬芳澤之日恣將乘飛廉以上征
兮揚古帝之正則悃愊欵欵而彌貞兮固
丹府之介特書盤盂以參倚兮慮夫龜之
不食揭嘉名于戶冊兮振白首以莫忒申
以辭曰茫茫重玄物之先兮剛柔相摩文
以宣兮反初復真德廼全兮履素莫渝吾
將以無愆兮
冬&KR0810;賦
濟南潘仲德家商河治其田廬塊土纍石
以處左經右子刻意厲行斟度古昔將力
避世不復近歲終順陰陽之理慎居于中
而名曰冬&KR0810;未幾聞于朝為太史属太
史職清簡仲德獨憂之復以昔日命名者
揭以自警余聞異之為之賦曰
噫嘻夫世之善養名者豈惟冬與朝而興
夕而趨執轡在手承塵滿裾僕夫告痡寒
冰厲鬚剽飛英於窶數巧膏沐而睢盱懼
分忽之不前戒良哀以先驅矜清揚之婉
娩猶春温而于于何自而冬乎大盜之智
不以胠篋巧賈之利不以操割蓋將足不
超閾而踵接其席目不承色而議推其德
美容峩峩雅言迤迤爰處爰居載笑載歌
閟無傳之靚邃又何為乎冬&KR0810;也哉潘子
曰不然冬為天終萬物盖蔵陽微如芒外
枯内傷甲者若縮伏者若亡裂者為阱凝
者為防歘吸以吹浩溔莫當口含飛霜睫
承流漿三光青熒五嶽仆僵故其蟄處也
隆然以龜深息而卑卑其徐行也蹩然㩀
危俛僂而施施疏房上宫連氛累靄嶔崟
阻深束緼以載鑿坏者遁煬竈者遜當此
之時食不飽菽藿衣不襲裘鞹悻悻然角
進而憑陵將弗折而自缺且夫蔵明養陽
必謹其獨大智若辱大容若谷紛載籍之
藴祕糅衆說之桎梏折精華以彌縫豐蔀
屋之光燭吾非以嵁岩為居鹿豕為娛友
幽&KR1940;而棄斯徒也念居蠖之未伸凜自縮
而不惴謹清寧以冲嗇御六氣之寇沴將
以游乎萬物之初順四時而成歲也
榕軒賦
南粤之區温風戞摩積炎吹雲流金為波
少負老息盼兹庭柯爰有弱木攀緣嘉生
連理纚結附枝膏凝蔭旋萬牛廣容專城
千柱承宇百尋傲空群焉莫爭希賢同風
長與少殊如昂如顒溜微生於一髮寄豐
壤而敷茸詎擁腫以丐全眇頽波之容容
&KR0847;類滋夥其名曰榕東魯先生見而笑之
曰目無常形嫫母以為能耳無常聲折楊
以為清美醜相乘孰完其生眷兹連蜷棄
諸同辭薪者鄙之斵者訾之輪者絶之器
者揮之夫好惡不齊莫與之争吾何行焉
舉觴以噫噫極而歌歌曰木之詵詵匪委
佗兮木之萋萋匪婆娑兮巧為彼矢名為
彼戈徂徕維松新甫維柏柰何柰何客有
踵門而言曰議物産者必以良舍所用而
求無用將安所嚮先生曰多謀者神泣多
才者形傷維彼阻窮百虐備嘗蔚然以修
充然以光四海立賢勿云其方窮髮之北
殆將駭兮榕兮榕兮吾以為楷兮
復庵賦(謙父作為恒山李)
揚子之衝千流交趨蔽帆雲凝炙轂雷噓
塵奔瓦聮擁關蹋衢土衍隰勻深耒廣畬
百技眩衺千賈獻姝爰有倦游之叟卜龜
食吉構兹廜㢝不斵不甓茹玉芝而三咽
膏玄髮以若漆與客瞰空觴而言曰今夫
所謂歸老者其名鮮鮮其行暖暖脱機於
韓盧之吻息影于菟裘之巔造者絶屐奉
者謝饋嘗仰屋以嘆感極以悸悸極而悔
黯崦嵫之&KR0628;離揚滄浪而莫&KR2861;若是者吾
奚以為歸世有習静之士逃聲於無形避
害於有名山鬼獨嘯悲猿凌兢掩耳疾匿
脫焉如驚是焉知天地之性哉磅礴之理
不能以獨運慘者舒者疾者徐者足以窮
萬物之真維昔此邦犬牙東南前江右山
朝煙夕嵐憑高而望則去者如箭淨者如
練杳者如線效者如獻日出而作連岡燒
空交蘆舞風土臺崔嵬野田豐茸昔之荒
煙蔓草恍不知其處所寄遺蹤於白鳥問
秋風於賓鴻夫觀萬不同恒維其機今吾
乞身於未老寄此土而食於斯也素書滿
牀旨酒在巵鄰熙社恬子順孫祗不脂不
韋不激不靡視昔歸全而索隠者相去幾
希靜者動之根息于外者其内若焚川流
徂東龍返為雲日沈于淵朝升為暾其本
元元其生芸芸簡兮廬乎靚無渝乎又何
懷乎土乎
擬剡亭賦(季作為吴成)
英英維祥織流成章雙峯嶔崟紫芝熒煌
峙立澄冰玄言飛霜爰有化鶴之叟迅翮
珍館舒風盤霄歸而歌曰兹山兮沃膏陽
霏兮夕濤吾還兮不崇朝將何為乎逍遥
昔之命駕者興極而意已盡卧游膏肓者
不千里而接軫去若隙駛留若柯寄情不
及親豈我軰之謂耶彼櫟輪囷爰衍爰溉
彼桂扶疎以嗣以賚養苖者濯其嘉牧羊
者去其害植楹兮鼇負布甍兮鱗雅我季
兮圉圉孫並曾兮陳廡蹇獨余兮不留目
凝睇兮屢顧芳菲菲兮在林誓將築兮奉
所欽卜龜兮于庭&KR1258;言兮揚靈彼簮兮奚
投返真兮思冥學道者天完逸老者齡延
順以養榮息以固形刻意枯槁者吾猶謂
之善盜而我之髣象豈果有所羡而自表
者耶道本於無名擬之而變成鉤深者泉
如珠在淵遇風為漪激流為川彼剡伊何
源遠不遷則而企之於亘斯年
餘軒賦(安作為程士)
世有好名之士佩玉長裾鳴騶導衢候者
接踵對者奉䛕日三接而色喜坂九折而
懷吁欠伸委蛇顧而子孫且言曰夷考昔
人吾何能擬㦲榱楹闘空旌旄樹霄部曲
中街膏壤近郊悵兮屏營慨兮鬱陶若是
者何囂囂也爰有靜士卑然素儒載凥為
輿游物之初粟不滿缶屢空泊如爰笑爰
處擬諸華腴昔東方生見戲于侏儒翫世
味道忘身之&KR1355;廬維程子客于江之南幾
四十年幻者如飄風逝者如回淵禍生於
公餗罪成於細旃撫心以思孰省其愆往
游于其軒太古為春無懷為年探圖宓戲
受歷軒轅在易大畜剛止以育德日新而
自足者也昔之至人道充以為冨聲出金
石柳生其肘席不蔽坐飯不充糗今子之
居酒時滿斝蔬時滿把視昔之窶者溢且
夥矣程子憮然曰吾誠夸矣
隠居圖賦
陳子築居唐奥之山復繪隐居圖摭其某
水某丘之雅名署於其旁以寓朝夕不忘
之意每遇佳客輒指以示若挽而使之游
從於其間也間謂袁桷曰夫畫以髣境畫
之所不能及者吾雖知之而不能數與人
言之且境必有趣趣之精華非言不傳也
子其為我摭名以發其趣桷對不敢辤廼
為之賦曰
陳子倦游江湖整轅言旋顧瞻先廬徜徉
里門四壁寒寂頽然維藩詢闉闍之遺跡
儼中堂之猶存弔零落之舊叟撫徬徨之
驚魂扵是悲極而喜喜極復悟悟而言曰
人生一世惟静者智盛不可持翫不可恃
三家之市其行跂跂四逹之衢其言姝姝
一以巧為媒一以酖為居吾懼其獨立而
誰與趨拂龜以占兆扵唐山之隅若質而
華若翳而明缺者如玦環者如城相其隂
陽築室繩繩被以杉松瀦以芡菱棄塵世
之喧啾牖乾坤之清明爰命雅客展以輕
冰之楮化以五采之穎纖濃如春曲直若
領吐秀獻竒彂牘炯炯鄰輞川之清妍敵
草堂之幽靚故雖踰江越嶠適市造朝挹
此粲者神凝各消有不待北山之移八公
之招也客有言者曰擁裘而歌者意率類
於慨慷登高而賦者事常失於荒唐吾敢
按夫子之圖而代言其詳東越之區山水
冠世發抉地靈前王後謝維君之居敞若
神界若廼石塘界其前雷峰守其要馬領
冠其㒹羊巖負其奥周以青鮮横以磊砢
近若迎笑遠若却坐嶔&KR0886;何山挟輈以殿
浮游閬峰振弁以見上有石屋梁欐參属
紛披寒苔聮絡怪木恍飛仙之遺跡鑿幽
竇以守獨前林杳靄丹光騰天伯陽一去
而不返玄鶴盤空而將還飲石室之寒露
問山人之何年然此特隠居之外美析而
舉之有不可勝言者矣晴原漲春千桃爛
雲飛英滿溪織流成文支寒藤之瘦骨度
略彴之微險觧瓢㪺泉一舉三咽藹桑麻
之故交爭聚首而繾綣前有惠林濃綠婀
娜投冠觧襟翛然清夏欣衆葉之敷陰訝
楞梅之吐火秋畦離離黃菊斕斑爰泛黍
酒駐兹頽顔懷千古之處士酹悠然之南
山歲窮境空長木號風寒岑晃曜巋然中
峰渟膏溢銀噴如飛龍匯為澄潭窮髮鑒
容烹以碧玉之鼎瀹以雲腴之茗神清意
寒語爽心冷盖將忘塵世之事而深以内
省也相彼雙門囿兹群山清風常来客去
不關圖書自娱鄰社莫干有堂寬閑扁兹
嘉名悼白雲之何往悲先友之日零瓊樓
舞空清曉萬變默坐以觀翕忽詭幻賓天
衢之出日駭青紅之紛眩鳥衝煙而辤枝
兔驚林而絶坂嶺濛濛而人度露溥溥而
葉顫念哀鴻之相求時遺我以好音緣小
墅之横岡花竹儼其成隂悵舉世之莫從
歌風雨之苦吟廼歌曰歲將晏兮莫留過
故居兮懷憂山坡陀兮四属吾拮据兮以
屋懼世德之㒹隕兮習肥遯以藎糓駕余
驂兮屏營耕石田兮腹果&KR2648;出處之何心
兮幸余髮之未化為我語山中之人兮吾
將歸老于其下
清容居士集卷第一
