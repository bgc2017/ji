東里續集卷二十七明楊士竒撰
神道碑墓碑銘
工部尚書李公神道碑銘
太宗皇帝初奉藩北京建文中廷臣有因齊藩不法遂
建議凡藩國所在更置守臣於是擢張昺為北平布政
使昺至日求王府細事將為不利其史李友直密聞於
太宗義師既舉遂擢用友直友直質樸直諒知無不言
甚見嘉奬日益信任出理饟運入嚴城守率以命之殫
力竭慮事率蚤集而咸稱上旨初授北平布政司右參
議既建北京改布政司為行部陞左侍郎時初作宫殿
營繕務殷專經度提督躬任勞勤蚤莫弗懈改行在工
部侍郎仁宗皇帝臨御嘉念舊勞陞行部尚書奉命代
祀周文武成康陵及秦愍王既還言關中民瘼深見嘉
納賜誥命并追贈祖考妣請告焚黃遂立碑于墓以侈
上恩昭先德宣宗皇帝嗣位改行在工部尚書嘗奉命
董採殿材於蜀設施有方綏撫有誠勞者不怨自是朝
廷凡有興作重役悉以委之其臨事有條理而體卹下
情所行悉公是以人從事集訕誹不興而屢承勞錫焉
友直字居正為人坦夷闓敏雖不與物競而持已正直
亦不屈於物有恤人之心施濟弗恡與人言必歸於忠
厚有之官往辭公者必勉以愛民之政與人交悃欵緩
急率得其力度量有容屬司之貪詭者以公長者數欺
慢之公雖知弗校清議以是益重公春秋七十而卒正
統三年某月日也訃聞上賜祭命工部營葬禮部賜祭
公卿以下皆往祭之李氏之先隴西人元季其曾祖山
徙保定清苑自是以來皆隐處不仕而篤於善行祖彦
名考人義皆贈資善大夫北京行部尚書祖妣臧妣杜
皆贈夫人其元配臧贈夫人先十七年卒繼劉及王皆
勤内助子男三昉暉暘女二長歸府軍前衛指揮使徐
震次歸保定右衛指揮同知王原孫男四女二曾孫男
四諸子將捧匶歸厝清苑先事昉奉吏部尚書郭公所
述事狀詣予請文於神道之碑余嘗銘其先塋矣然與
公同事四朝雅相好相知故不辭為叙而銘之銘曰
遥遥隴西李所自來徙清苑屬元季豐穰之鄉柳莊里
土剛水清毓和粹繇曾大考暨祖禰積仁累厚襲休祉
式生居正用奮起攄厥純誠奉藩邸義旅之興殫勞瘁
高城浚池固根底聯車連艦給饟餽左馳右驅效謀智
乾坤既正廓氛翳煌煌天寵峻禄位藩垣超陟冬卿貳
冬卿申陟極所至持身莅務嚴劼毖肅肅在公靡怠易
執信秉仁處當義恤窮矜鰥急施濟量度恢豁内昭晰
有詭罔之弗校計恭事四聖誠一致七十全歸行靡愧
必有紀述垂後世故鄉之墳歸率制疇其銘者太史氏
光禄大夫少保戶部尚書黃公神道碑銘
自古仁人君子之明夫道者恒以天下國家為心而不
為其私計范希文言士當先天下之憂而憂後天下之
樂而樂夫天下之大懷抱斯志者未嘗無人顧其志得
行與否則係於其所遇以希文之志猶不得盡行於當
時非所遇之難乎惟士之卓然有志者則不以是而或
怠然亦鮮矣三四十年間士竒所接名卿大臣若東萊
黃公其可謂有志於希文而無愧者也公禀剛毅之資
持正直之節懷忠厚之志負遠大之器風采凝重氣量
宏偉而表裏洞達博學好古篤信不疑不苟為同不矯
為異不為勢屈不為禍懾惟義之循惟道之行豈非士
之卓然者歟公東萊昌邑人其先世見余所作墓碑公
諱福字如錫自少不凡以書經選洪武甲子鄉貢入太
學初授項城縣簿改清源縣皆有及民之政陞金吾前
衛知事改龍江左衛蚤莫勤職而才識明敏剗剔宿弊
數出意見輔翼上官陞本衛經歴上書論國大計太祖
皇帝覽而竒之超陞工部右侍郎特見信用太宗皇帝
初臨御治齊黃離間之罪李景隆於上前并指公為姦
臣公厲聲言臣罪應死但目為姦則非上知其正直不
問遷左侍郎遂陞工部尚書授資善大夫凡所陳奏悉
見嘉納歲餘天下工匠集京師者多疫死都御史陳瑛
以為公罪劾奏之又不問初建北京置行部時北方用
兵累年民弊甚首改公為行部尚書任之撫綏公攄誠
盡瘁植仆濡焦而民以蘇交阯逆命遣大將軍率師討
罪命公先詣兩廣治軍實調度有方用足而民不困交
阯平郡縣其地建都指揮司布政司按察司總之設官
如制命公以尚書兼掌布政按察二司印章而董其治
公視民如子徇其所欲革其所惡勞之輯之訓之飭之
躬勤不倦且戒郡邑吏咸修撫字之政吏承公仁無敢
違戾公以新造之邦新附之民政令條畫靡間纖鉅悉
盡心焉於是交人益戴公如父時中朝士大夫以遷謫
至者咸見温恤或有疾病躬造視之拔其賢者與之共
事及以教𨗳其民而悉加禮焉中官馬騏怙恩肆虐自
三司以下皆縮首歛避惟公數裁抑之騏誣奏公有異
志上深照其妄曰此君子不容於小人寢其奏公居交
阯幾二十年仁宗皇帝登極上言六事悉見采用時初
建儲驛召公還璽書有元老久勞于外篤念不忘亟欲
見之之語瀕行交人扶老擕幼送公皆號泣不忍别既
至深被奬勞賜白金文綺遂命兼詹事蓋付託之重云
賜誥命追贈三代無幾仁廟上賓公董山陵之役宣宗
皇帝嗣位馬騏激變交阯時兵部尚書陳治代公掌藩
臬二司累奏乞還公蓋以交人思公之深公先已持節
親藩冊封即日召還奉命復詣交阯時交寇黎利據列
城叛朝廷命將率師討之及公偕行將及境交寇拒師
總師者失律為寇所得并得公寇皆下馬拜公曰公不
北歸我曹不至此言已皆泣共置公於館父事之公度
寇無悔罪意即不食冀死寇謹防護不去側竟禮送北
歸既歸奉命偕平江伯陳瑄董江南饟運公與平江協
心合謀績用有成公上言足食足兵省役三事切於時
務並見嘉納宣廟念公春秋高久勞在外改南京戶部
尚書上龍飛之初以南京根本重地公先朝老成進榮
祿大夫少保仍兼尚書參贊襄城伯李隆南京守備公
時雖老事無鉅細必周于慮而裁處適當襄城惟公言
之聽文武諸司凡有疑務咸就正焉於時南京政肅民
安蓋倚公為重朝廷下璽書事關幾密者公必預焉賜
誥命授光禄大夫加贈三代又上言學校田賦鈔法鹽
法官俸數事多見施行正統四年冬得疾日加猶時強
起議公務明年正月五日薨公卿以下奔走哭弔訃聞
賜祭命有司治葬賢士大夫皆傷正人之没以為世道
惜公自小官至一品始終以國家生民為心嘗取希文
語名其退食之堂曰後樂臨大事決大議衆或媕婀公
獨奮斷衆或辟易公獨邁往人有善告樂從如流斥姦
闢䛕無所顧忌下人有過多見優容所與交游必輔於
道憂國忘家老而彌篤所得俸賜率分族姻屬纊之日
室無百緡平生立心行事一以不昧天理為主享年七
十有八葬昌邑西新郭之原曾祖佑志祖谷保考士中
皆賜光禄大夫少保兼戶部尚書曾祖妣倪祖妣李妣
王皆贈夫人配王封夫人子男五&KR1723;琮琇㺭玗女二長
嫁逢玘次嫁葉清清侍公交阯先卒清妻孀居十八年
亦先公卒孫男二愷&KR2092;士竒與公同朝四十年晚辱公
知甚厚未薨之先歲余蒙予告歸江右道過南京公時
有疾首造焉躍然起執余手論國事娓娓不片語及他
嗚呼言猶在耳安得復見正直憂國如黃公也哉&KR1723;求
書公墓上之石敬叙而銘之銘曰
維天之仁生賢與才上以輔德下以康時士之高明識
道在我我祗行之其敢佚惰萊有黃公桓桓其資于道
克明行之弗疑遭逢列聖既五十載崇爵重秩踐敭中
外靡遑夙夜靡間寢興單智畢慮顓顓用誠益下以惠
益上以德敷厥謀猷亶時正直凡民被疾猶痛在我民
既有瘳我食斯下南交初附詔公拊循育之訓之昫其
春温交人戴公曰我父母有詔歸公如去恃怙肅肅其
度内直外方不茹不吐推賢薦能先哲所存後天下樂
公實承之秉執有確國之有公柱石在堂士之仰之如
霍與衡爵圭林林疇並公志遽不憖遺匪時之嘅
孫先生墓碑銘
正統五年五月二日豐城孫先生没先生諱貞字宗正
號竹軒孫氏唐興元中曰瑫者自江左來豐城卒葬邑
之同造里敷山子孫始家豐城至南唐曰行琰者嘗移
書節度使馬希萼去兵弊民頼之子孫益盛代不乏聞
行琰六世孫發宋元祐進士為永豐縣令又九世至實
則生祐卿幼孤鞠于李氏姨遂冒李姓生仲明先生之
曾大父大父父也先生資禀不凡幼嗜學邑大夫簡充
博士弟子時泰和經師劉子彦為學諭器重之授以毛
氏詩後卒業於文淵閣大學士朱備萬進士黃德潤之
門升太學生中京畿鄉試明年會試中教官選除紹興
府學教授正已以率生徒而致勤教事有御史挾勢欲
壞法以濟私者先生固執不聽諸生日益見成效有明
許負術者謂先生憂色見即心動白于上官歸省將至
家聞父喪哀毁踰制服闋改漢陽府學凡所設施如紹
興而諸生有成倍之九載績最陞國子助教盡心教事
不改教授時遂奏復孫姓祭酒胡公司業吳公皆遣子
從之學改博士陞七品禄間祭酒司業闕推先生署監
事洪熙中賜誥命母年八十先生亦六十餘奏歸省遂
懷退休上䟽乞解官侍養時子曰恭官翰林即援棄職
就封之典授翰林編修文林郎致事既歸蚤莫不去親
側自守益嚴非公事足跡未嘗及縣庭歲大比諸藩聘
主文衡咸辭不赴母没築室敷山之下居焉鄉俊秀願
授業者不拒皆傾底裏授之而貧者不責其禮善教子
各授一經其三發身科目一守重慶一教祁門先生之
退居敷山也皆迎就養喜曰吾將往觀其所治教而進
益之既至又皆喜曰庶幾無忝哉皆為留或再歲或數
歲而後歸先生兼通諸經尤長於詩春秋文章和平暢
達有竹軒集若干卷慎交處明知人所舉薦士如按察
僉事張某軰皆執守介特有聞於時先生負治才臨事
條理井井惜其止於教職未大展布也平居事親孝處
族姻朋友厚在太學遇故人子憂患艱難周卹之雖久
不厭有出獄而病困欲來依者排衆議而庇之不苟附
勢初與夏原吉盧淵李慶最故及夏李為尚書盧為侍
郎先生時官太學未嘗一及其門家積書甚富市肆所
闕者率手自抄錄雖老不廢學居心端謹自用儉約諸
子仕者每遇所得禄賜歸為奉養之資悉不啟封而還
之且書戒之曰汝留養廉吾不乏此諸子仕外者未嘗
需及一物蓋慮隳其守也凡所慮深遠故歴官三十餘
年坦坦一致晚而退休講道之餘日與二三故老宴遊
談笑無毫分外物入其思慮一日杖策出觀江漲道過
故人清論如平時莫歸無疾而卒享年七十有五配揭
氏元文安公族孫封孺人子男五長曰溫次曰良舉進
士自監察御史陞交阯重慶兩郡守再陞廣西右布政
使曰恭進士及第自翰林編修陞修譔再陞侍讀曰儉
先卒曰讓舉鄉貢會試選中教官自祁門縣學教諭陞
應天府學教授仕者皆卓卓有賢名女二范迪熊仕恭
其壻也孫男十五女十曾孫男二女五諸子遵治命奉
葬于敷山先塋之次曰恭走北京以其同官劉某所具
事狀屬予書墓上之石予與先生同朝三十年去年南
歸先生擕酒迓予於江滸相得懽甚酒數行遽别時先
生體力康強神采清明予喜先生之福未艾也豈謂踰
年而遂永訣耶敬叙而銘之銘曰
豐水之漘代有聞人道德與文炳乎振振皇明龍興續
武則有繄孫先生顯顯授受鑚研羣經職任教事繇頖
而國畢效勞勩有確厥守有卓厥志有宏厥才未達于
施其秉之義其存之仁以付厥嗣以被于民嗟孫先生
道既行矣生而夀康沒亦寧矣敷山之原峩峩者墳士
竒銘之以續前聞
贈資善大夫戶部尚書兼謹身殿大學士陳公
墓碑銘
戸部尚書兼謹身殿大學士陳山蒙恩追贈其大父父
皆資善大夫兼謹身殿大學士大母母皆夫人山祗奉
命書薦告已狀其考之行屬士竒文諸墓石按狀陳始
自長葛徙南劍之沙縣族既盛遂析為三而上世皆有
顯仕其居廊口白泥里者在宋曰世卿事太宗真宗終
秘書少監知廣州有傳在國史子中儼駕部郎中郎中
五世至諱智智生天麟天麟生諱禄其考之曾大父父
也母范氏其考諱某字某生晬父喪而家落母躬勤教
育之時資助於舅氏十餘歲智識日長駸駸能卓立治
生産有條理為鄉黨所稱既冠家益饒裕擇勝徙居邑
之西為人重義喜濟施急人之急通醫術凡有求者趨
赴之不間風雨蚤莫多所濟活道圮梁壞率發帑廩修
治以便行涉性剛直遇私競争不平公其是非未嘗毫
髮苟徇言出靡不服者里中有陳公道之號諸子皆長
恒勵其學業有秘書故第在屢諭諸子曰此吾先世力
學所致汝曹不務圖繼可乎晚作别業於邑之北有園
池之勝日偕朋從宴聚歌詠其中一切富貴憂虞舉不
足以干其念慮洪武戊辰十二月二十一日卒春秋六
十有六葬從門西山之原娶朱繼黃子三男三女皆黃
出男長石次山次虎莊汝爵蘇必昌盧均賢其女之壻
孫男四璟炯珪夢琴山明經舉鄉貢歴郡縣學官擢吏
科給事中遂以文學侍今上於春宫進左春坊左庶子
戸部左侍郎遂進尚書兼大學士寵遇益隆其為庶子
侍郎皆蒙恩贈父母以已之官秩至是而追榮之命三
加矣非公濟施之應乎若公所舉先世以勵厥子者亦
既成其志矣士竒與山舘閣同寮又交久誼不可辭銘
且聞陳同忠肅公族也謹叙而銘之曰
陳徙劍沙昔有顯聞堂堂忠肅正氣凌雲同本殊榦為
材匪異族出既同道固一類或仕而著或隐而微相望
輝映厥位與期侃侃陳公所秉剛直是非以公作其挺
特惟志在民利安是圖人有弗寧不步而趨亦既不處
弗閎厥施忠肅所存公存有似恬澹怡愉韋布終老仁
厚所鍾有子光紹遭逢十歲升列六卿駢蕃寵秩嘉榮
所生麗牲有石巋焉墓道史氏作銘來裔是告
故資政大夫兵部尚書兼詹事府詹事金公墓
碑銘
永樂十三年四月十五日兵部尚書兼詹事府詹事金
公得疾明日強入朝退疾劇又明日卒公世鄞人自少
慷慨闊達負氣義壯遊京師遂遊齊魯趙魏以達於北
京居北京二十年上初舉兵於北平布衣入見署紀善
遂從征伐明年署長史又明年陞工部侍郎永樂二年
陞兵部尚書兼詹事府詹事公事上敬慎小心每被顧
問知無不言退未嘗泄以是益見禮遇而委任益篤焉
輔𨗳儲君以正直自持言無不盡尤見優待遇同列論
事徑情直發不肯持兩端依阿而虛已服善沛然如決
江河注之海也兵部機務繁劇公嘗推讓同官之賢能
或一事失當則必自引咎人有片善必稱之雖有素與
公異意者其人有他善未嘗不稱也里人有數窘辱公
公為尚書時其人補吏來京師懼不為容公薦用之或
曰彼不於公有憾乎曰顧其才可用柰何以私故掩人
之長尤好奬掖善類士有得一官而往見公者必戒之
曰國家待士厚所望為民造福耳所至一以濟物為務
聞人出片語涉暴刻輙艴然色變可謂公直慈厚者矣
襟懷坦夷神情洒落政務之暇朋徒往來酒一壷棋一
局詠歌談謔相得也事兄世華盡恭愛撫兄子如子篤
交誼朋友卒其子無依公為長育之亦有長育之而為
之娶婦者其他賙貧乏恤喪葬所濟尤多博於史學每
論當時成敗治亂之故娓娓千數百言不竭其源委曲
折歴歴如身親覩之者享年六十有三初病且革尚書
蹇公侍郎盧公往候之問所欲言公曰命至此何言獨
念忠始以一夫見上歴數年位列六卿寵極貴盛而未
嘗效分寸之報忠即死能瞑目哉已而顧其襁中兒謂
二公曰忠不能報上恩矣士竒必志上所以寵我者銘我
庶幾兒長而或有知也訃聞上為文祭之有曰殫竭心
膂克勤夙夜小心慎密始終無間皇太子為文祭之有
曰能盡乃心知無不言助益多矣又曰老成忠厚方資
之為輔而遽没焉嗚呼觀公君臣之際始終一德生榮
死哀何其盛也公諱忠字世忠祖漢考文英以公貴皆
贈資政大夫兵部尚書祖妣樓氏妣馬氏皆贈夫人娶
余封夫人子男一達公没時逹生始六月明年二月兄
子復初奉公喪歸葬鄞之某鄉某原士竒素辱公知義
不可辭銘故叙而銘之銘曰
神龍御天雲翕從之千載之會時維昌期金氏之先宅
於東淛世篤善仁蓄涵未發如種必穫迨公奮興明良
相逢昉自北京奉天靖難公侍帷幄寅恭慎密畀以心
腹邦國載寧榮秩顯命爰貳冬官遂掌邦政遂輔儲君
宫臣之首公德多有公存孔厚古之君臣有終不常偉
公之終隆隆寵光難名如天維帝之恩公没惓惓庶其
後人鄞原之墳湖山鬱盤歸焉斯藏永永其安
故中奉大夫山東布政使司右參政陳君墓碑
銘
陳之先五代時大理評事諱暉自金陵徙泰和始為泰
和人自宋以來子孫蕃盛皆業儒為詩禮鉅族代有仕
者由科目進者六十有一人而至士啟士啟諱雷既以
字行遂别字震之其曾祖文瑞元瑞金縣儒學訓導祖
存道安遠縣儒學訓導父煥章號萍翁母蕭氏萍翁四
子伯士瞻洪武壬子鄉貢進士興寧主簿仲士悅叔即
士啟季士勖士啟髫齓時已挺特克自樹立甫十歲從
學興寧君習詩律己文采英發十二習舉子業治易經
與朋友論議能自立說不蹈襲未冠鄉大姓延教家塾
前軰與之辨析史傳寡所推讓父坐累謫遼東中道喪
其從者士啟聞之徒步走萬里省侍歲餘置居室及共
養百需咸備奉命歸侍母及佐士悦理家事時公府徭
役悉論産之殷者陳氏産在里中甲乙數士啟雖少年
兄弟恊力一心必不肯墮人後時興寧亦坐累謫五開
治裝遣人東西寧父兄者常接迹而奉母盡孝養既父
兄皆代歸無幾父卒終喪永樂元年興賢詔下邑大夫
舉士啟遂選中江西鄉試明年中禮部會試廷試賜進
士出身凡進士未授官分隸諸司觀政士啟在左軍都
督府時成國公掌府事得士啟懽甚閒暇輙就講論古
大臣賢將所以事君使人之道士啟亦樂為盡誠禮遇
加厚召入翰林為庶吉士修永樂大典辨博明敏同列
推其老成翰林編修周述言於朝陳士啟才行有為有
守超擢禮部祠祭郎中授奉議大夫究習典章謹於職
事時吕震為尚書屬官謟附者率得近尹昌隆不為謟
附以罪去之卒擠之死同列以是惴惴士啟獨任直道
不苟徇或舉尹戒之荅曰人各有命吾恭勤於職以聽
命耳枉己媚人以求容不能也吕雖惡之卒不能害丁
内艱去服闋還舊職無幾陞山東布政司右參政士啟
寬厚愛民於事必盡心而襟宇闊達不察察以為明不
苛急以責效待下常采其所能而舍其小過妖婦唐賽
兒惑衆為亂坐失覺逮繫數月釋復職數行所部督徭
賦不嚴期約民得自便故事集而不擾青州歲歉郡具
饑民之數上聞朝廷遣使偕士啟如數賑之粟比至而
饑民之數倍增使者議再奏俟報士啟曰民命在旦夕
若再奏俟報旬浹間餒死多矣請發奏後即出粟脱有
罪請自任不敢以累遂獨具奏朝廷從之所至民有争
訟郡邑未决而伏馬首以訴者從容數語理喻之皆帖
服三載考最賜誥命授中大夫高煦潜謀不軌稍覺士
啟適至青州聞之暮夜馳歸語三司同具密奏罪人既
得士啟從陽武侯兵部尚書錄其餘黨撫安人民遂同
御史給事中清理山東諸郡軍籍之弊姦者無所容枉
者頼以直蓋為人果確為政廉平循理而行無所矯拂
未嘗務名而所至其民愛之平居友于兄弟睦于親族
處人和易愈久而不變宣德六年八月四日卒於官春
秋六十有六娶康氏子男一祚女二長嫁曾貫次嫁梁
貺祚本士悦子以姪為嗣孫男二敬放祚奉柩歸葬于
鄉先事請書墓道之碑士啟先妣夫人族姪後余生兩
月余兩人自丱角以學問相親益又仕同朝相好至老
如一日相知深莫如余故勉為之書而係以銘曰
陳出有虞以國為氏轉徙金陵西昌再徙源厚本深𣲖
衍支分繩繩振振有德有文林峙詩書星羅簮笏科名
六十震之嗣發石渠天禄纂述校讐人或不足在已則
優儀曹郎署執勤與敬人或自屈在已用正維東大藩
齊魯之邦參贊旬宣直道以行翼翼小心雍容大體吏
服其清民受其祉歴事三聖以臻全歸於戱震之于宗
有輝凡宗之榮震之始大世德尚隆來續未艾
故翰林侍講學士奉訓大夫曾君墓碑銘
正統辛酉三月二十有一日翰林侍講學士曾鶴齡卒
於官訃聞命禮部左侍郎王直賜祭朝之公卿大夫咸
致吊祭舘閣諸賢加賻贈焉曾君吉安泰和人鶴齡其
諱延年其字一字延之以書經中江西永樂乙酉鄉試
辛丑會試禮部第二廷試第一賜進士及第此其發身
也初除翰林修譔授承務郎宣德庚戌陞侍讀授承直
郎正統戊午陞翰林侍講學士授奉訓大夫此其歴官
也初偕同官修天下郡志未竟遂預修永樂洪熙實錄
又修宣德實錄悉心纂述事必究實無虛譽無曲貶嘗
同考禮部會試又考京畿鄉試咸致公選始鄉試初場
畢執事者不戒火焚試卷三之一有司苟且惜費欲遂
試後二場而竣事焚卷者罷不復試延年不可曰焚卷
豈皆其下者罷之何以壓士心且朝廷以得士為重豈
惜一日之費必更試有司具二說請旨卒從延年遂别
命題試士論大服奉命代祀神農虞舜之陵及南岳咸
嚴誠敬此其所治職也平居惇孝友初與兄椿齡同中
鄉試獨留養親椿齡赴會試遂登第為翰林庶吉士無
幾卒延年歸葬之而教誨其遺孤男女有成長皆為之
婚嫁於待寡姊孤甥皆厚此其行之著於家也為人和
厚易直交際以誠表裏不二發言處事公而不私能以
義正人亦樂受善言雖嫉邪惡而辭氣雍容小人不怨
此其發諸已而施諸人也幼嗜讀書長益勤勵默識講
析經史通貫其學也形諸著作和平簡潔明理為務不
事工巧有詩賦序記傳銘贊若干卷藏於家其文也誨
人必先德行而文藝次之若誨人於文必導之經術使
尋究旨歸後多成名其施教也曾始居金陵自唐光州
團練使慶之孫延搆避五季之亂徙西昌五世至孝子
肅四子俱起科第自是而子孫益蕃其先所自也又十
世至元瑞金教諭約其曾祖也洪武中沔陽黃蓬湖官
九韶生贈翰林修譔伯高其祖及考也封太安人胡氏
其妣也陳氏興寧縣簿士瞻之女封安人其配也五男
長序舉進士授行人司行人次廉選鄉貢次應次庶次
庾二女長嫁胡仲璇次嫁嚴時其子也八男四女其孫
也旦入侍朝退即舘閣偕其僚談論誾誾莫歸得痰疾
遽不起其屬纊日也自癸亥至辛酉五十有九年其夀
也西昌某鄉某原其葬也重交游之誼序其事行世次
之槩使刻置墓道其寮之長士竒也序行於墓必有銘
古之制也銘曰
西昌文獻有鄫氏唐之季葉繇昇至後有孝子宋盛際
四男彬彬五擢桂厥嗣振振顯不匱司教瑞金沿十世
迨其曾孫奮勵志明經射策起魁第峩冠褒衣陟近侍
承明延閣聯俊乂石室金匱述有繼恪單乃心釐乃事
庶明于道正于義叙勞稽勣進禄位奄其歸全靡怍愧
巋乎斯丘太史志式祗承續在來裔
東里續集卷二十七
