東里文集卷十二明楊士竒撰
神道碑
故推誠輔運宣忠效力武臣柱國後軍都督府
左都督西寧侯宋公神道碑銘
永樂五年七月某日推誠輔運宣忠效力武臣柱國後
軍都督府左都督西寧侯宋公終于肅州訃聞天子悼
歎遣官賜祭勑有司給傳還其喪明年夏至京師葬聚
寶門外其考之塋之次公諱晟洪武中所賜名其字景
暘宋世家鳳陽之定遠元季我太祖皇帝龍興歲壬辰
公隨父朝用兄國興來歸明年從克濠州又從戰敗賈
魯父兄並以功授萬戶甲午從張天祐克五河泗州旴
𣅿又並進總管乙未從上克和州渡江下采石太平總
管邵榮等潜有異謀國興察知以聞榮等伏誅從克溧
陽進攻南臺國興戰沒命公襲兄職丙申從攻陳額森
水寨克之遂從克南臺公父陞廣德元帥丁酉隨廣德
公克宣州還改廣德公天寧翼元帥以老留建康公從
鄧愈克徽州受功賞戊戍召入侍衛己亥襲天寧翼元
帥庚子調征饒州及江西諸郡以次平賜襲衣文綺命
充綂兵官平諸山寨洪武元年克建寧遂留守禦新定
官制實授武德將軍建寧衛正千戶四年陞懷遠將軍
建寧都指揮使司都指揮同知冬召還陞江西都指揮
使九年調大同授龍虎將軍十一年調陜西所至治兵
撫民不嚴而肅十二年掌凉州衛十三年逐北敵至白
城獲其人馬甚衆十五年父病詔公還侍又三年父沒
既襄事復鎮凉州寇時數爲邊患公率兵討之追至額
齊訥之地斬其兇渠伊蘇爾沁等及其衆無算餘悉生
縶送京師又招降敵僞國公吳巴圖等萬八千人而送
其酋長衮布達喇等百五十人詣京師簡其壯者傅卒
伍餘悉處之善地俾耕牧自便驛召公還京奬諭再四
賜賚甚厚復鎮凉州十九年召還陞驃騎將軍右軍都
督府都督僉事賜鈔文綺以其官贈其三代仍鎮涼州
廿三年夏遣中使就賜白金及鈔至秋復三遣賜鈔文
綺授制諭充總兵官征哈密勒破之哈密者去肅州千
餘里敵所城也誅其偽王子伯勒齊爾等三十餘人獲敵
衆千三百人及金印一銀印二悉送京師所獲馬牛羊
咸給將士二十五年復充總兵官征罕都西番叛寇誅
禽七千五百餘人獲馬二千五百牛羊十萬遂還京師
二十七年調中軍都督府是歲敵寇遼東命充副總兵
率兵討之遇戰於嫩江獲敵衆千餘馬倍之明年廣
西帡幪諸寨連結爲亂命充右副總兵往征之誅禽七
千餘人賊平還京又明年總羽林八衞兵往平五開龍
里十三洞之寇三十一年率師城萬全諸衛歸二年出
鎮甘肅太宗皇帝初臨御公朝京師陞後軍都督府左
都督永樂元年授平羌將軍充總兵官仍鎮甘肅三年
寇曰益聚近邊公遣人諭以朝廷德意其酋長巴圖特
穆爾婁圖爾罕率部衆五千馬駝萬六千來歸邊境底
寧事聞賜勑奬諭命都督徐膺緒尚書趙羾持節即
軍中封西寧侯賜推誠輔運宣忠效力武臣柱國仍後
軍都督府左都督食禄千一百石加賜田若干頃又二
年以疾終享年若干公曾祖某贈某官妣某氏贈某官
夫人祖一公及考皆再贈某官祖妣朱氏妣陳氏皆再
贈某官夫人公之配丁氏許氏皆封西寧侯夫人子男
幾某某瑄府軍右衞指揮使先公卒琥駙馬都尉尚安
成公主瑛駙馬都尉尚咸寧公主永樂中琥襲西寧侯
仁宗皇帝嗣位琥坐事改命瑛襲西寧侯孫男幾某某
傑金吾左衛指揮使偉羽林左衛指揮同知俊天策衛
指揮僉事儼旗手衛正千戶佐龍驤衛正千戶嗚呼公
勲著國家貴聯戚里慶澤被于後嗣名聲施于無窮固
本扵際遇聖明千載之幸會亦必其忠義之行閎遠之
材克勤始終有以迓承之矣故既述其事於碑又系之銘曰
天建皇明龍興淮土魁智傑能如雲從附定遠密此
猶漢沛豐父兄偕來有偉宋公義旗所嚮仗劒先驅
神武不殺迎降懽呼長江飛渡金陵定鼎分命股肱出
綏四境于宣于歙于番于閩公從總戎聲威曰振甌寧
既靖公留奠之進奠藩垣大江之西雲中在左分陜在
右公來填撫煌煌旌棨敵窺西陲公往遏之斬縶其渠
招懷其餘繫寇遼陽薙孽嶺表如燎滅枯如鐡摧朽馬
跡所歴幾周四遐桓桓之志無康于家文皇臨御親任
舊老自西來朝蒼顔白首天子曰嘻卿宜在廷紓予西
顧孰乎愈卿公曰臣職及臣未衰西人忻忻迓公復來
鞠躬盡瘁遑敢怠寧邊人恃公屹然長城宣上德恩洽
于遐外耄倪畢歸如川赴海天子曰嘻維時茂勲崇爵
豐禄予慰乃勤維公遭際寔多父兄偉績賢稱晚而益
閎存沒榮哀歸從先兆來世莫京繇公所肇墓道有石
其崇九尺太史述銘永耀無極
故懷遠將軍成都右衞指揮同知贈平江伯陳
公神道碑銘
公諱聞字伯益姓陳氏其先潁川人公之祖諱三省徙
廬州合淝遂爲合淝人考諱重一考以上三世皆不仕
當元之季四方寇亂蠭起公素有志操強膂力善騎射
遂倡義募勇保障其鄉太祖皇帝龍興歲乙未渡江公
知天命有在率衆來歸從王師下東郡縣授帳前右元
帥府總管進取宣歙衢婺隸大將軍麾下征陳友諒大
戰鄱陽友諒死從定漢沔荆襄諸郡從征張士誠及方
國珍浙東西次第平公臨陣對敵神閒意定矢石交下
而敢勇益奮間被傷裹創復戰故所嚮有功實授管
軍百戶進副千戶守荆州主帥以公勇毅有謀與兵五
百人令守歸州時蜀未附而歸與䕫重慶接壤曰見侵
敓公至歸視其城墮阤且非可以用武乃擇地距城二
十里楚臺故址建千戶所治高城深隍繕兵甲練士卒
實倉廪悉足用蜀人以舟師來攻公預清野待之而以
老弱嬰城固守授之方略躬率精銳伏緣江要害處敵
薄城下守備堅不可攻又野掠無所得歛而還舟伏兵
突起斬馘不可勝計敵大敗引去自是無一足犯境進
武德將軍正千戶在歸州八年民用晏然洪武九年調
德安千戶所治兵保民一如歸州十一年進武節將軍
遂陞明威將軍成都前衛指揮僉事討龍馬橧梁諸寨
之未附者悉下之王師征雲南公率兵以從所嚮克捷
繼討西番及烏撒散毛諸峒之寇斬俘招徠威懷並施
陞懷遠將軍成都右衛指揮同知賜誥命功賞二十四
年以老疾致事子瑄襲職公享禄養二十有餘年永樂
甲午九月疾作時瑄奉朝命在外公疾革顧其孫儼等
曰吾少遭兵亂幸際龍興之運致有禄位以延被嗣人
今老且死無所憾但念未有以報國恩爲我語汝父勉
敬事朝廷務忠爲孝即吾死瞑目矣言既而卒是月己
丑日也享年八十有三以瑄貴制贈公之祖若考及公
皆為平江伯祖妣孫妣朱及公之配皆爲夫人公配初
太原王氏繼同安王氏望安縣尹思齊之女淑慎有儀
克配君子前公二十年卒子男二長瑄自指揮同知累
官都督僉事太宗皇帝靖内難有翼戴功封奉天翊運
宣力武臣特進榮禄大夫柱國平江伯竭謀致慮一心
國事嶷然於今老成人其有以成公之志矣次瑢女一
歸甘州後衛指揮同知李未孫男八佐儼儀倫侃信俊
傑女三長歸李方次歸江隂衛指揮同知張英次未行
曾孫男若干瑄以公卒之歲十一月庚申奉葬合淝神
龍鄉蜀山之原先塋之次銘曰
有元失馭海内鼎沸天命真人龍飛淮涘龍興雲從矧時邦鄰
公趍來歸弗謀弗詢西征東討以弔以伐公挺材武從罔弗獲
從守南郡遂守秭歸密邇勍敵懔乎阽危殚厥智慮靡朝靡夕
相土徙宅崇垣固壁練弱爲彊實虛以盈敵至就斃猶
湯沃冰坐填八年境肅民富進秩褒功改命䢵土奕奕
梁藩簡陟衛僉剪梗懷服夷類乃懕南詔西羌暨于峒
獠斬俘招徠籌功多有龍章斯下寵賚洊頒止足之志
未老歸閒恬澹怡愉既躋耆夀易簀有言允淑厥後顯
顯後人偉績與名公訓所成公没其寧麗牲有石矗焉
墓道述行琢銘來裔是告
故文淵閣大學士兼左春坊大學士贈榮禄大
夫少師禮部尚書諡文穆胡公神道碑銘
太宗皇帝御天下二十有三年文武之臣各展其才能
達諸事功若竭誠效力始終不渝者其身雖沒所以寵
眷之率有進而不衰其文臣遭遇之盛者文淵閣大學
士兼左春坊大學士胡公尤著者也公初以進士第一
爲翰林修撰階承直郎又明年太宗皇帝入正大統陞
侍講踰月改侍讀進承德郎永樂二年陞右春坊右庶
子階奉議大夫仍兼侍讀四年進翰林學士兼左春坊
大學士階奉政大夫進文淵閣大學士仍兼左春坊大
學士又三年得疾且劇上數命太醫集衆醫之良者往
視曰遣中使問疾既卒上悼嘆不已命工部具棺禮部
賜祭者再贈資善大夫禮部尚書諡文穆國朝文臣有
諡自太子少師姚公廣孝與公始也又命官給舟還其
喪命有司治祠墳時仁宗皇帝監國南京公之喪過焉
遣官臨祭賜賻甚厚葬畢其子入謝官其長子穜為翰
林檢討仁宗既嗣位追念公舊人加贈榮禄大夫少師
禮部尚書遣官諭祭且厚賜其家公遭逢二聖恩備始
終何其愈久而愈盛也公居官敬愼在上前承顧問應
對必盡誠必據理而忠厚爲本未嘗及人過失事於奉
旨制勑視草即有所見必具可否以聞多見采納所譔
進文字上知出公筆輙稱善所奏對語及所治幾務退
未嘗出口雖親厚不敢私涉有問盖自守之嚴有素事
太宗皇帝十有七年凡廵幸北京親征北邊翰林率公
與楊公勉仁金公幼孜在扈從信任甚篤禮部郎中周
訥建請封禪羣臣亦多言此太平盛事上皆不聽時獨
公之言與上意合既退作却封禪頌奏之丁母憂召還
上問百姓安否對曰安但郡縣窮治姦惡外親爲民厲
遽詔罷之其兼春坊也小心盡誠多所裨益故尤爲儲
君所厚而沉静謙約以滿為戒未嘗干人以私人亦無
敢以私干之兩考京畿鄉試四爲廷試讀卷鑒别公明
奉勑脩高皇帝實錄及五經四書性理大全書皆為總
裁志扵扶植名教奬掖善類果於義事於利不苟取與
未嘗一比匪人所與交必輔之於善不善去之不復顧
小人有不滿公者屢造言毁之賴上深知之不聽遽黜
毁者而公自執愈堅意度蕭散雖身處榮禄未嘗一日
忘山林幽澹閒遠之趣公退閉戶讀書賦詩而已初名
廣廷試傳臚更名靖永樂初復舊名其字光大其齋居
名晃庵因以爲號公十數歲喪父已有志問學内浸漬
其母訓外則曰受從祖子貞先生之教故德器不凡居
家篤倫誼處鄕曲恂恂執恭讓既冠薄遊閩中閩之前
軰君子率忘年與交歸而從黃伯器先生講論得所歸
宿之地而曰進焉其學博究經史百氏下逮醫卜老釋
之說亦皆旁通而用志性命道德之旨晚益有造詣爲
文援筆立就頃刻千百言沛然行雲流水之勢賦詩取
適其性情近體得盛唐之趣工書法行草之妙獨步當
世四方重其文翰求者日接踵戶外雖無厭倦意然非
其人不苟予其卒以永樂戊戍五月八日春秋四十有
九其先自金陵徙廬陵宋忠簡公銓其十二世祖也曾
祖鼎亨祖彌高父子祺累官延平知府母吳元進士永
豐縣丞師尹之子永樂中贈公父翰林學士封母太宜
人公娶夏初封宜人洪熙初進封夫人子男三長即穜
次穆次穗女三長嫁陳年次嫁觧禎亮次嫁宋懷孫男
六女七所著文章有晃庵集扈從集若干卷公與士竒
同郡同官知契最深未卒前二年有後死則銘之約既
卒其孤又奉臨終之命索文刻墓石嗚呼士竒先公生
五年豈謂竟銘公墓哉盖今九年乃克成之銘曰
經國所資文武並施維武以靖維文以治巍巍太宗統御
九有任武暨文如左右手公職詞垣十有九禩秉恭執勤
司帝之制玉冊金簡天章龍文光華曰星敷宣帝仁萬
幾燕閒清問前席公所入告惟帝時懌公所蓄志寬惠
被下沕穆泯焉密贊鴻化春宫輔德平直之行二聖惟
明燭鑒公誠好文之朝儒林之首人聳其瞻公眎無有
泊虛之存簡肅之度彼其何心有好有惡仲尼有言善
者好之善有好公沒思不衰寵章駢蕃賁終猶始始
終之全曠代其幾金螺在左文川在右埋璧有光上貫
牛斗墓道之碣爲尋有多最行琢辭來者是儀
少保戶部尚書贈特進光祿大夫太師諡忠靖
夏公神道碑銘
公姓夏氏諱原吉字維喆其先家于饒州曾祖復祖希
政元末爲湖廣行省都事兵亂死之考時敏爲湘隂縣
儒學教諭遂家湘隂公自幼端厚好學年十三教諭公
沒益知自勵母夫人廖守節教子公終父喪即出教里
塾取束脩以資養而率其二弟恭侍婉愉得母夫人懽
心出入鄉閭其老長皆忘年賓禮之時已負鉅人度喜
怒不形里少年嘗被酒侮慢公里人共擊之詈之曰汝
小人不知鄉有君子耶有鬼物白晝附人言禍福驚動
里中或強公往觀卒無所言他日復有言或問之故曰
夏公端人吾不可以近公一無所動心洪武庚午歲以
詩經選鄉貢入太學遂擢戶部前四川部主事授承直
郎進承德郎曹務叢脞凡倉庾府帑之出入簡牘之著
悉有條理同官後至扵事有未通者咸以質公曰環左
右公雖紛冗必爲之盡心盖人人德公如師陞戶部右
侍郎授嘉議大夫巡撫福建所過郡邑考察吏治咨訪
民隱公明寬大人咸悅服太宗皇帝入正大統轉左侍
郎逾月陞戶部尚書授資善大夫永樂初蘇松諸郡大
水命公往治發浙西兵民十數萬䟽决壅滯自松江黃
浦東北以逹扵海水患乃息而撫恤曲當人不言勞又
撫綏其飢民奏發廪三十餘萬石賑之散給有方民賴
以濟進資政大夫初建北京採宫殿材於東南命公自
南京扺北京督視運送給以錦衣衛官校且命有不率
命便宜行事公于號令中備矜恤之意人人效用太宗
巡狩北京公預扈從命兼行在禮部都察院事歲餘車
駕親征漠北今上以皇嫡長孫留守北京命公輔導庶
事修舉京師肅然太宗還良喜賜公鈔千緡綵幣四表
裏羊酒鞍馬自是屢奉命侍今上有司奏公與吏部尚
書蹇公歴官九載皆賜勑嘉奬有淳良篤實如古名臣
之諭太宗親宴之别殿無幾賜誥命追封祖考皆爲資
政大夫戶部尚書祖妣爲夫人封母爲太夫人重脩太
祖皇帝實錄命公監修書成賜鈔織金文綺衣文綺表
裏北京宫殿成奉勑召仁宗皇帝及今上於南京二聖
喜公至賜宴勞及鈔白金鞍馬北敵復犯邊太宗皇帝
將親征公言今邊儲不足請遣將無煩六師忤旨罷官
仁宗皇帝嗣位即日復公戶部尚書公以母喪未終辭
仁宗曰國家不幸有大事正朕與卿等恊心比力之時
如卿以親喪辭則朕亦未當在此公乃不敢復言遂加
少保仍兼戶部尚書賜玉帶今上正位東宫加公兼太
子少傅少保尚書二職如故賜誥命追封曾祖祖考皆
爲榮禄大夫少保兼太子少傅戶部尚書曾祖妣祖妣
妣皆一品夫人賜銀章一其文曰繩愆紏繆且諭公曰
朕有過舉卿但具奏來以此識之朕不難于從善賜鈔
萬緡御用米二十石胡椒二百斤公感知遇之厚鞠躬
小心靡或不盡修太宗皇帝實錄命公監脩仁宗皇帝
崩時今上監國南京至則喪禮及即位之儀皆具皆公
一二人所預定上既嗣大位公以舊輔尤重倚注公亦
孜孜惟謹寵賚曰盛修仁宗皇帝實錄仍爲監修庶人
高煦反上親率六師擒之公預扈從還賜白金文綺等
物甚厚賜銀圖書一其文曰含弘貞静盖褒公之德云
明年扈從廵邊既還上念少師蹇公及公等四人者皆
春秋高欲優逸之賜勑嘉勞命輟職務而仍其祿朝夕
侍上備顧問謀議而恩遇益厚兩朝實錄成賜白金織
金羅衣文綺表裏鞍馬賜宴明旦入謝暮歸第得疾遂
薨宣德五年正月廿七日也夀六十有五歲上聞訃震
悼遣禮部尚書胡濙賜祭贈特進光禄大夫太師賜諡
忠靖賻鈔萬緡勑有司營喪葬官其子瑄爲尚寶司丞
仍復其家朝臣自公侯貴戚下至郎曹將校咸往弔祭
衛卒巷氓亦有嘆息至流涕者公天性至孝友其弟原
啟原禮皆厚原啟沒愛其子如子讀書鄉校時教諭
史九韶雖非授業師遇之必拜雖貴不變既貴九韶陞
教國子月恒分之禄九韶將老朝廷從公請命致事公
與人交久而敬平生故人在患難率賑給之遇士之貧
者振之有顛躓失所者援之德雖微必報而未嘗存怨
惡心接人温然處事善善長而惡惡短襟宇瀞深閎廓
不見涯涘嘗有從隸汚公金織賜衣懼欲迯者公曰汚
可浣何懼爲有吏壞公所寶硯石匿不敢見公召吏諭
之曰物皆有壞吾未嘗惜此慰遣之於時卿大夫雅量
推公第一知者盖比公於王子明韓稚圭之度其在上
前所言必歸仁厚臨政必酌大體其預宥密雖泯然無
迹盖有隂受其德者矣故不間貴賤䟽戚識不識皆知
其爲善人長者喜爲詩四方士重公名得其一篇一咏
藏以爲榮公配鄭氏有賢德再封皆夫人子男三珫瑄
瑾女一嫁虞㻞珫與虞氏女皆先卒公卒之三月歸葬
湘隂其家以墓碑属余余與公同朝三十年晚益親厚
相知又嘗爲余道其平生余豈意遂志公之墓耶銘曰
泝夏厥初以國爲氏衍于會稽緜緜厥系太末之邑後
來徙居暨唐中和復徙于番懿夏之世逢掖其服詩書
有承德善有續轉鄂而潭自公祖考積厚必發公奮起
紹燕歌鹿鳴來與計偕官任其賢政用其才繇司徒属
暨掌邦教寅恭小心寬仁允蹈參决大議洊任重負不
亟不徐雍容雅度如彼喬岳嶻焉弗移其氣默運澤潤
良多祗事列聖既四十載夷險一道其舄几几國有老
成堂有柱石胡不憗遺當宁興惻既榮且哀隆隆寵光
於乎忠靖沒世不忘
奉天靖難推誠宣力武臣特進光禄大夫柱國
太保陽武侯追封鄞國公諡忠武薛公神道碑
銘
宣德五年五月太保陽武侯薛公奉命城隆慶永寧赤
城獨石竣事將歸以疾聞上遣中官以御醫往視且賜
勑諭勞至京猶力疾入見上慰諭再三既歸第日賜御
藥遣中官臨問無幾竟不起七月廿三日也訃聞上震
悼親爲文祭之追封鄞國公賜諡忠武詔有司治喪葬
凡喪葬之儀皆優等盖特恩云公諱祿姓薛氏世家山
東膠州之新興社曾祖考諱安妣劉祖考諱大妣金考
諱遇林妣張公兄弟六人而公第六自少傑特有大志
未冠籍戎伍上官皆竒之從北征金山及喀爾喀之地
又從征伊都山鼐爾布哈等處自是屢出西北二邊涉
萬里而還太宗皇帝舉兵北平公首從義旗攻九門
克薊州遵化援密雲攻雄縣追敵漠州咸奮勇先驅以
一當百戰真定公生擒敵左副將軍駙馬都尉李堅超
陞燕山右護衛指揮僉事賜白金文綺從援永平攻下
大寧冨峪會州寬河時南兵已圍北平城公還先遇其
哨騎薄戰敗之車駕繼至從戰鄭村埧敵大敗陞指揮
同知從克廣昌蔚州攻大同率兵前哨獲敵人馬遂從
南征大戰白溝河追奔至濟南陞指揮使從克滄州大
戰東昌公以五十騎前哨遇敵兵數百與戰敗之獲馬
三十餘疋敵悉衆來追公復奮戰大敗之獲馬二百餘
疋敵于威縣及深州伏兵以要旋師皆擊走之從戰夾
河大捷戰滹沱河右軍力屈公率衆馳赴之出入敵陣
數十合戰敵敗走公追至夾河斬馘無算獲馬五百餘
疋明日戰單家橋公馬蹶爲敵兵所得拔刀斬敵兵復
上馬督戰遂敗敵將平安軍以次攻下順德大名彰德
及攻西水寨公生擒敵都指揮一人斬獲尤多從攻東
阿東平汶上皆下之繼戰淝河大店小河汴隄靈璧率
勇先諸軍遂渡淮渡河從車駕入京師太宗皇帝為臣
民推戴既正大位論功行賞陞驃騎將軍後軍都督府
都督僉事以其官秩贈三代永樂六年陞都督同知八
年從車駕北征至玄溟河以功進榮禄大夫右軍都督
府右都督兼左軍都督府事以其官秩加贈三代時四
方選至幼軍數萬悉命隸公操習十二年從車駕北征
十五年初建北京宫殿命公董營繕十八年成加奉天
靖難推誠宣力武臣特進榮禄大夫柱國封陽武侯食
禄千五百石追封其三代皆侯爵賜誥劵二十一年從
車駕北征還奉命討捕湖州叛寇二十二年復從車駕
北征是年八月仁宗皇帝嗣大位加公太子太保子孫
世襲侯爵奉命廵北邊適敵寇雲州公率兵追至大松
嶺斬獲甚衆事聞賜勑嘉奬遣中官及鴻臚卿即軍中
勞之既還賜白金鈔幣加歲禄五百石洪熙元年佩鎮
朔大將軍印率師廵北邊宣德元年庶人高煦反車駕
親征命公爲前鋒先二日圍其城罪人既得留公撫綏
城中軍民還賜銀幣甚厚明年秋從車駕廵邊出會州
解后敵寇塞下與戰敗之生擒其酋斬獲其餘衆遂鎮
薊州永平冬還賜銀幣加厚四年率師護兵餉開平者
再五年春佩鎮朔大將軍印廵邊至竒黃嶺遇寇拒敵
悉斬之盡收其家口孳畜陞太保賜鈔幣居三月董築
城之役盖從公之言以便戍守公平居無事未嘗忘危
每計邊務言之亹亹或誚其瑣屑者終不爲變盖其志
奉國惟恐不盡爲將勇智兼備常先事籌畫用心之至
以夜繼日故所嚮成功未嘗敗北間一二臨陣中矢石
裹創赴闘有進無退其率師所過紀律嚴明秋毫無犯
而撫䘏士卒人人歸心若董繕作規置有方力不煩費
功率堅久人亦罕及盖一代之興必有一代之臣公祗
事三聖涉歴多用志篤鞠躬盡瘁以效臣職故能建功
國家流光簡冊致身貴冨垂慶後昆其非古名將之流
而今之不可多見者歟公夀七十有三年其配李累封
至侯夫人子男三長勲先卒次某次某孫男三長誠先
卒次某次某以是年十月三日葬公于某鄉某原銘曰
明聖之興有命自天必有輔翼名世之賢氣機翕會雲
龍風虎有勲有烈左文右武桓桓薛公始奮從義大呼
迅馳金戈鐡騎智明幾先勇盖萬夫疇其膺之折朽摧
枯宗社載安功書冊府在帝左右股肱心膂公扵事上
一誠不貳知竭臣職死且無怠公扵馭衆有紀有綱撫
如春和令如秋霜歴事三聖麟衣蟬冠廷有老成國有
屏翰丹書鐡劵傳襲來裔公如長城曷不百歲英靈升
遊九原在此太史作銘式昭無已
東里文集卷十二
