東里文集卷二十一明楊士竒撰
墓誌銘
孫子良妻杜氏墓誌銘
兵部郎中海寧孫子良喪其妻杜氏將歸葬其邑安吉
鄉横塘原求余為銘曰吾妻之沒也吾深悲之不能忘
吾妻之歸吾家也事吾親甚謹甘旨滫瀡之奉不待咨
吾而未嘗乏也吾妻生長宦族父母甚愛之盥漱烹飪
之事未嘗任也既來事吾親曰此婦職也躬任之如素
習焉吾親有疾晝夜侍憂形於色吾親安乃已吾弟妹
皆吾親所愛也吾妻亦愛之如已弟妹焉簮珥衣物恣
所取吾親没弟妹未嫁娶也吾妻皆為之嫁娶畢力盡
禮如吾親之存也其孝如此吾自為太學生登第為翰
林庶吉士至為兵部郎中未嘗一日不在公而敢退謀
其家也而吾家之朝暮寒暑之需賓客之奉吾亦未嘗
置意而無所不足者有吾妻之理於内也而今亡矣所
生五丈夫子長者十餘歲幼者未亂又幼者始晬今吾
朝出而晩歸則長者携其幼者森森左右牽吾衣而號
啼呱呱吾妻没傷於吾之情又如此此吾所以深悲而
不能忘也吾妻海寧縣丞某之孫行簡之子生廿有一
年而歸我又十有三年而卒其卒在永樂十一年十月
二日五子旼昫昉旺暿嗚呼幸乞我銘銘曰
家人之義女治乎其内内則之紀孝莫大焉夫杜宜人
者非其有聞乎不然其何以臻乎是也來者尚承於世
世
樂母胡氏墓誌銘
永樂十七年五月初三日西昌之和溪樂母胡氏卒其
塾賓翰林庶吉士廖謨為述行狀又為書致其孤金之
意求葬銘按胡邑世家其先與忠簡公同族大父古磵
父清翁先待制所為序磵月集者母天資柔婉端靜幼
知讀書自重年二十歸樂大成樂里中儒家嘗有科第
於宋大成力學圖紹先業未成名而死方病革時母禱
北辰乞代死以首叩地血流滂然被面大成且死顧母
曰汝尚少其終不異志否乎曰君何為出此言婦人從
夫有一而已我獨不知古人乎且不復再見君地下耶
即斷髮示信夫卒數歲兄弟將奪其志輙嘅然嘆曰節
吾可失乎吾既誓之吾夫矣兄弟猶數強之即嚙指洒
血以示乃無敢復言者孀居五十餘年以禮自持於治
家教子皆盡力曰不可以羞樂氏瓊州太守王公伯貞
大書其堂曰節婦鄉先生謝子方為之傳其族姻閭里
相與謀上其行有司以求旌褒母聞之曰凢吾所為盡
所當然豈以為名乎力止之乃已樂族當元季多死於
亂兵未葬出貲教其子皆葬之歲屢發廪賑貧乏春秋
八十有七而卒惟語諸孫宜及時務學立身不及他事
子男四金玉琳彦女一嫁胡子文孫男五女四曾孫男
七女八葬以卒之歲某月日墓在某原銘曰
松栢之貞表於雪霜偉此淑人坤德之方皎皎素璧曾
何璺瑕君子之思君子之華
故妻夫人嚴氏墓誌銘
夫人嚴氏諱琇年廿有三歸余余時甚貧踰月徵詣京
師除王府審理明年再遷翰林侍講乃迎夫人來居十
年謂余曰先舅姑墳墓容當久曠展省耶且君素不事
生業他日蒙恩歸老不豫所以自資者乎君方致力報
國義不得顧私妾請行焉遂以其子歸買園廬於城東
清谿之上躬勤家業而樹畜為務又六年余得疾頓劇
累月未解夫人以其子來視又四年余侍從赴北京夫
人挈其男女歸鄉里歸四年得疾歲餘卒洪熙改元三
月十三日也距其生洪武戊午之歲四十有八年嗚呼
惜哉夫人蚤喪父未嘗學問而天資温靜明淑所為往
往近道自用以儉處族姻以忍為和敬長慈幼咸當其
分男女非已出者恩愛均一人莫知其非已出也而助
益余尤多余或有過舉必曰君常教人以無為是也或
公退不懌曰事求無愧耳成敗禍福聽之命何用不泰
然哉間與客論辯夫人自内聞之客退謂余君面折人
侃侃不少讓此為盛德耶且人之樂聞過者寡矣不見
某某其於今何如也隨事相規類此嗚呼豈謂遽喪吾
賢妻哉夫人永樂中封宜人數朝中宮初賜内製五品
冠服後累賜文綺楮幣今上臨御惇念舊臣士竒屢進
官至從一品遂得推恩以其官品贈三代而封妻為夫
人命下三月夫人卒嚴氏泰和名族有科第仕宦數百
年宋理宗朝諱肅稱朴山先生宰相馬廷鸞江萬里上
其所著易觧天子召以為秘閣校勘不受揭文安公所
為著碑者夫人六世祖也元字用父稱後山先生為高
安縣尹吳文正公所為銘墓者五世祖也高祖恭則曾
祖元實祖仲庸皆富而敦禮父文明謹靜耿介夫人之
所自者遠矣子男四稷种&KR0008;秫种先卒女四長嫁梁楫
其三尚幼夫人卒時余在北京聞訃遂買石刻銘寓歸
俾稷以葬銘曰
卜之吉築之密維伉儷居以匹尚其有待偕此玄室
太傅黔國公夫人程氏墓誌銘
宣德六年十二月二十日征南將軍太傅黔國沐公之
夫人程氏卒享年五十有八程世家廬州之舒城洪武
初積武功至萬戶守金華諱俊卿者夫人伯祖也萬戶
從子諱庸字得中娶甘氏夫人父母也夫人生於洪武
甲寅十一月二十四日生二十有一年歸黔國為黔寧
昭靖王之介婦黔國時僉後軍都督府事遂授誥封夫
人夫人貞靜柔婉處室有孝行既歸逮事姑兼隆敬愛
先祠祭薦必以誠處娣姒怡怡如兄弟於長幼戚䟽恩
意咸當謹禮度貴而能謙富而能儉有寬惠逮下之德
治家秩然條理黔國奉命鎮雲南三十餘年夫人留侍
太夫人居南京黔國所以能盡心焉展其才猷宣上德
威不煩鞭笞而諸夷皆革心嚮化使西南萬里之外怗
然如即袵席之安者亦以夫人善其家政無内顧之慮
而得專其心於臣職也夫人其賢矣哉昔周之盛際諸
侯夫人及大夫之妻皆有賢行如召南鵲巢采蘩諸詩
所詠者蓋一本於文王后妃之化我國家自祖宗開創
茂隆化本而昭靖以至戚豐功最貴且近則其家涵濡
薰陶於上者尤深厚矣夫人之賢其有所本哉夫人之
卒也朝廷遣官賜祭喪葬一給於公固出國家厚勲親
之典亦惟夫人之賢有以光承之矣夫人子男一儼女
二長為趙王妃先卒次許歸武定侯郭玹孫男一玘女
一夫人之葬以卒之明年某月某日墓在某縣某鄉某
山之原銘曰
禮著内則詩詠宜家維家之本而德之華國有君子桓
桓柱石厥有主壼内周于德隆尊惠卑咸和戚䟽外内
以辯儀節不踰五十八年哀榮兼備述行有詞垂範來
裔
張處士妻陳氏墓誌銘
宣德三年十月十七日建安處士張伯銘之配陳氏卒
時其子珂仕京師將奔訃歸遂以父命縗絰詣余拜請
墓銘余素與珂往還諾之又拜且言外家世居建安璜
溪里外祖諱某先母年若干歸家君家君嘗訓珂兄弟
言吾少時吾親為謹擇配得汝母汝母之初歸吾也吾
家尚薄汝母佐吾朝暮養吾親甚孝至于喪葬至于終
身薦祭其孝不衰於睦宗姻慈幼逮賤率厚有以當吾
之意凢吾家衣服飲食賓客所需於為之有道及增益
吾家於今之裕皆汝母之能有以輔吾也小子其毋忘
珂兄弟謹識之今珂所慟鉅者珂之幼也母勵之學壯
而仕也勵之忠君而愛人嘗一就禄養於官又勵珂曰
子之敬愛其親在承志耳口體之適末矣珂繼今不復
有聞於母之訓也余曰賢哉其宜有銘按陳氏諱妙善
生元至正丁酉六月初十日享年七十有二子男三長
即珂永樂四年進士授行人陞贑州知府今為宗人府
經歴次善先卒次璡女二長嫁魏德次嫁魏珷孫男六
長吉次壽次慶次安次寧次祥女五長嫁楊讓次嫁陳
某曾孫男一文達墓在某山之原葬以卒之明年某月
日銘曰
婦也有誠妻也有恒母也克明德善之祥來嗣以興
兵部職方員外郎周君妻宜人王氏墓志銘
兵部職方員外郎吉水周君之配王氏初以其子叙貴
封孺人後以職方貴封宜人宜人之初得疾於鄉也叙
在北京奏乞歸省詔馳驛以行既差數年宜人復疾叙
復奏歸省侍疾越兩月宜人竟不起宣德七年六月十
四日云於是叙以職方命來求墓銘余與職方同郡同
朝叙又從在館閣久不得辭乃按狀叙而銘之王世儒
家與周同邑元沔陽學官德明生君賢君賢生子職洪
武壬子鄉貢進士歴睢寧浮梁濟陽三學教諭宜人之
曾祖祖父也母彭氏宜人諱靜王氏家範素嚴子孫不
得小有過失而彭氏博涉書史明於化導故宜人德性
蚤成既笄擇所歸周故名家岐鳳以文學為君賢所愛
遂歸為繼室職方君也初歸丁家中衰力勤於内以助
興復事舅致誠敬不及事姑歲時薦祭如事生撫前室
子慈愛踰已出職方兄弟三人其季以口衆求析爨職
方顧宜人言何若對曰祖父來不析而今析乎既析欲
復合得乎職方言是吾志也乃不析長育孤姪同已子
而皆成其室家教子若孫必務學旦暮程督於内且恒
戒之儉約闔門食指七百餘衣食均一人無間言既嫁
未嘗一日忘父母始職方為即墨簿宜人偕行教諭時
在濟陽先朝靖難之師及濟陽宜人逆知父志泣曰吾
父必不生矣請於職方遣人往訪凡三往竟得其遺骨
及遺文以歸恒自歎吾乃為女子不得以時展先人丘
壟念及輙酸楚至老猶然一日約女兄弟俱省父母墓
至則大慟幾絶蓋自是益病踰年遂卒將卒召其子若
婦戒之孝悌儉勤而出所遺衣物分給族姻孤子之不
能婚嫁者享年六十有八子男三勉叙廣叙永樂戊戌
進士自翰林編脩陞脩撰二女其壻進士金昭伯廬州
府學訓導彭塤孫男七蒙渙復巽同伯咸恒女三曾孫
女一葬以卒之歲九月十五日墓在醴塘泥洲之原銘
曰
士之百行惟孝為宗自古有女孝宜人攸同孝有錫類
其在周之嗣
墓碣銘
翰林脩譔蕭時中妻安人劉氏墓碣銘
永樂十四年五月七日翰林脩譔廬陵蕭時中之妻安
人劉氏卒於南京年三十有三既歸葬其鄉時中自狀
其行以其子緝來拜乞銘余嘗聞安人孝行於其姑矣
則於表之以勵俗不當以辭永樂十二年時中迎其母
太安人就養來南京而安人侍行既至踰月時中被召
赴北京又明年安人得疾太安人百方求醫竟弗治太
安人晝夜哭慟余於時中同鄉且同寮偕周編脩孟簡
往弔焉太安人春秋已七十泣謂客曰新婦初歸吾家
即事舅姑如事父母處長幼貴賤咸宜其為人和柔恭
愼未嘗有違禮自有此婦凡吾家縫紉浣漱饋食之事
皆其所為不以及吾而皆精潔如吾意自有此婦吾無
日不適今老矣方倚孝婦終餘年奈何其遽死乎而泣
下不已言愈酸楚不忍聞又數月太安人將以其喪歸
是時時中已南還旦夕且至矣余又與孟簡往問之盍
稍緩母子一見而後行乎太安人泣下澘澘曰人情誰
不念少子顧老矣無孝婦終養今幸歸有冢子冢婦能
養吾意决矣遂行余嘗自歎婦而致其姑愛之如愛子
喪之如喪子非誠孝能然哉安人諱冬字嚴貞劉氏初
自安成徙廬陵家於敖城板塘里世儒家其父楚玉母
顔氏其子男一人即緝也銘曰
此劉孝婦之墓無踐其塋無翦其樹孝有錫類其來無
替
太宜人于氏墓碣銘
尚寶司卿張信為尚寶二十年余時為翰林凢朝廷作
璽書則翰林尚寶供事上左右以是恒相比而余與信
侍仁廟監國十餘年相比又密時信母太宜人已七十
餘就養京師康徤無恙喜其子之於余比也嘗語信吾
死得楊君銘葬足矣信奉以告余曰春秋不豫凶事奈
何為孝子出此言曰非信敢然惟大人之志也姑諾之
而日益熟其母之德善宣德元年太宜人年八十有六
正月二十九日卒既葬京城之南鳳栖鄉遂來北京請
銘按事狀太宜人姓于氏世家登州萊陽縣逢山鄉其
父宗族以行稱二公太宜人諱妙惠性行淑慎既笄歸
萊州掖縣進士鄉張氏其夫兄弟行以五稱太宜人之
為張氏婦也於尊卑䟽戚之屬能各盡其所當然於佐
夫之内外事能咸有條理歸二十年夫没居孀能謹教
育其遺孤男女能嚴保其家不隳一如夫之存也洪熙
元年用子貴賜誥命封太宜人男三長義以軍功積官
至旗手衞千戶先三年卒次仁次信太宜人嘗疾劇醫
弗能療信禱于神刲肝煮液以進太宜人飲之疾愈鄉
里上其事於朝詔旌其門曰孝行而擢信尚寶司丞再
陞尚寶司卿女二長嫁江隂衞百戶俞敬次嫁楊興孫
男三晟昱昂昂襲旗手衞千戶曾孫男一洪上古聖人
之教孝也有道焉中世教道微而孝之本諸天性者不
泯故有出乎至誠或不能無踰於道為上者亦嘉寵其
誠焉耳如信是已然能為信之誠鮮矣其亦以有父母
之教歟銘曰
崇丈之墳孝子之母生榮於躬没裕厥後發潜琢辭以
視緜久
羅孺人墓碣銘
永樂十九年十一月初八日泰和陳孔碩先生之配羅
孺人卒時其子孟旦以泰和縣儒學訓導考績及孫年
以事皆在北京明年始克聞訃屬士竒為銘將歸而刻
諸墓士竒先母宜人先生女兄也與孺人相親愛如同
産士竒生五歲與孺人冢子孟潔同學同出入孺人撫
愛訓教之如子始終一意也先生没久矣先母没又二
十餘年見孺人猶見母也今人亡矣哀其能己乎銘其
可己乎孺人姓羅氏諱恩柔邑處士楚材之子處士孝
友廉潔之行斷斷不可少下古人前軰儒師君子皆推
讓之娶彭氏無他男子唯一女孺人也温惠端靜自幼
凢織紝纂組衣服饋食之事習為之皆精嗜讀書於小
學論孟諸書悉能倍誦講說及笄以配陳先生而納贅
壻焉先生早喪母迎其父海桑先生就養甥舘孺人相
夫事舅一如事父凢生而養没而葬祭必誠必盡蓋族
姻閭里皆稱先生孝子孺人孝婦無間言焉先生没孀
居守節三十年謹禮度如一日治家教子皆以禮閨門
之間不嚴而肅宗族有寡孤匱乏者皆賙之處事率由
於厚蓋春秋七十有六而卒鄉䣊論壽德之稱必推孺
人子男二孟潔舉進士為翰林庶吉士次即孟旦女二
長適監利縣典史蕭蕡次適曾永齡孟潔及蕭氏女皆
先十年卒孫男六年考練紑純紘女三曾孫男女各二
銘曰
繄孺人之行柔淑以貞孝有自傳禮有自承既壽考終
吉壤肈塋垂祉錫胤厥來繩繩勒銘俾徵楊氏之甥
陳孺人墓碣銘
孺人畦樂先生梁不移之配姓陳氏元贑州路推官致
仕學禮之曾孫潮州路儒學教授以道之孫處士有慶
之子母蕭氏孺人諱某在室有女德父母求佳壻於名
族得畦樂而内贅焉無幾遭元季兵燹焚蕩州閭鄉黨
莾為丘墟畦樂與孺人掇拾煨燼拮据為庇以養母及
婚嫁其弟妹畦樂教授里中二子潜混幾冠皆力學能
教孺人曰學必務經術毋徒挾兔園冊自足耳其治家
長少内外秩然有度而躬儉勤率先二子皆仕潜累官
至翰林侍讀兼春坊贊善混累官至蜀府紀善孺人享
祿養三十年凢所以治其家者一不變畦樂先生卒孺
人雖老教其孫曾一如教子之勤孺人弟仲述為監察
御史卒於官其妻亦卒家甚貧遺孤賞及女一人雖依
其叔而孺人矜恤教育之如子賞依梁氏以學後舉進
士為廣西按察僉事又卒於官家益貧孺人又盡力矜
恤之而以孫妻賞之孤异其篤於親義類此親戚有過
必為之隱而喜道其善於利必顧義之可否待臧獲如
子嘗曰此皆去父母而事我奈何不恤其教人亦必以
此宣德元年某月日卒享年八十有一子二潜混也潜
先卒孫男若干孺人之卒也葬某鄉某原又三年混來
北京以狀求銘墓余嘗銘畦樂及潜之墓矣然余生晩
不及見先世事孺人祖母楊夫人先少傅吟窗府君之
子孺人自幼為楊夫人所愛歲時嘗携歸外家故多知
吾先世内事而數為余言之巋然姻戚老成人也而余
以長女妻潜之子楫又為長子娶混女皆孺人之命則
孺人墓銘奈何以辭銘曰
躬禄與壽有蕃來嗣嗚呼德人吉壤千歲
武夫人墓碣銘
中軍都督府都督僉事王公介新建伯李公言於士竒
曰彧蚤孤頼先妣夫人勞心苦志育之訓之以克成立
有今日仰荷朝廷錄彧之微勤而進贈其三代曾祖祖
考皆為驃騎將軍都督僉事曾祖妣祖妣妣皆為夫人
王氏所被寵榮盛矣惟彧之旦夕寢食弗寧者日有厚
禄而不獲以奉父母一日之懽其尤弗寧者凢先妣所
以訓彧者歴歴如昨日事不敢忘不敢違也欲刻石于
墓以示後子孫而非文不傳用敢布其私懇於是問夫
人素所為訓者曰彧生十年而先考棄背先夫人朝夕
勉之於學曰惟學克知為人之道惟學可以植身日遣
從外傅而躬程督於内又教之脩忠信恭讓之行於鄉
䣊閭里彧甫成童官召補世父戍伍於時尚童心先夫
人勵之曰男子生當挺特卓立毋猥自局促未幾從征
漠北鼐爾布哈之地先夫人泣而送之曰父母惟爾一
子但愛重爾身即愛重父母蚤莫勤力奉公毋怠毋縱
人能秉心忠孝神明自佑也還未幾又從北征雅爾哈山
教亦如之還遂調燕山左護衞先夫人喜曰兒得所歸
矣太宗北平之師初出彧在行先夫人送之曰勉務恭
勤以衞主勿顧念老身也大功成朝廷行報功之典進
彧官至府軍前衞指揮使彧入拜先夫人又勵之曰汝
發身行伍其艱難備歴之矣宜恒體念以恤下又明年
賜誥命追封彧二代而封先夫人為太淑人又明年先
夫人以病不起此彧所為永慟不寧者也余聞而歎曰
賢哉乎令母宜孝子之為圖其傳也既備錄其語遂為
之誌曰夫人姓武氏世家永平之遷安及笄嫁盧龍王
氏為得成之妻年四十有三得成卒生一男彧以武功
歴事三聖自燕山左護衞百戶累陞至驃騎將軍都督
府都督僉事屢奉命率師討叛方承眷任之隆孫男六
瑁瑾珏瑛理瑄女三夫人卒於永樂五年十月十一日
壽六十有九葬通州清安鄉之原銘曰
人之為才厥有本源本源伊何父乾母坤有善有仁有
訓有言源澄流湜本厚枝楗時有虎臣桓桓駿奔以從
以衞積勞樹勲遡言究之有肇必先維父維母其慶之
源母行之惇母訓之諄報施孔彰自天䟽恩清潞之漘
峩峩起墳永揚弗泯述德有文
墓表
禮部尚書胡公夫人范氏墓表
宣德三年三月十九日禮部尚書武進胡公之夫人范
氏卒事聞朝廷遣官賜祭命有司治葬事既葬之又明
年其子長寧齎主客郎中孫原貞所為夫人墓志以父
命拜求表墓余與尚書同朝三十年而南京相隣居十
餘年兩家相好也時尚書奉使命恒在外長寧方髫齓
夫人及子留京師旦暮門内肅然無語笑聲聞外間遇
長寧未嘗不拱手端立道側竢余過有問則對否則屏
氣正容凝然夫人之父范先生嘗一至南京閒暇輙喜
過余譚論前史而道其先世文獻及鄉先軰聞人歴歴
如昨日事未嘗一毫涉聲利蓋清厚長者也他日余家
人私論隣比婦德之賢而有禮者必首稱夫人余曰觀
其父與子可知矧胡公之儀于家有素乎尚書屬余文
非以余之素相知乎按范今為武進人系出宋石湖先
生成大胡出文恭公宿二家門地相望夫人曾祖珙元
嘉興路通判祖致康西興鎮巡檢父仲安隱居教授夫
人年若干歸胡氏為冢婦逮事姑姑治家嚴肅夫人孝
敬為諸介婦先於妻道母道咸盡於友介婦睦族姻咸
宜胡公舉進士自給事中累陞禮部左侍郎太子賓客
兼國子祭酒至尚書夫人亦再被恩命自淑人進夫人
雖貴盛其恭勤儉約一無所改易曰恒其德貞夫人有
焉卒年五十有一葬邑孝仁鄉周莊之原子男一即長
寧既葬母廬墓側久不去聞父召乃詣北京鄉里稱之
女一適林玘嗚呼先王盛時德化流行諸侯卿大夫妻
皆秉德執度有君子之行當時形諸詠歌傳於後來則
今之世有好德如范夫人者其可無傳乎遂為之表
前山東鹽運副使蕭公妻宜人郭氏墓表
行泰和邑西一舍許曰南溪溪之上故家曰蕭氏蕭之
君子曰鵬舉其卒而葬也余銘之後二十有二年鵬舉
之配郭宜人卒詹事王君既銘其墓宜人之子鎡在京
師又求余為表泰和數十年來語妻道之賢曰郭宜人
語母道之賢亦曰郭宜人則余何辭宜人邑篠溪里名
家父與恭元萬安主簿富貲産宜人天性柔淑樂澹素
而謹飭自持涉學問知其大義歸鵬舉不逮事舅姑而
歲時薦祭甚謹忌日必素食鵬舉有弟妹五人待之一
如鵬舉之友愛輟奩具以嫁其妹如已之妹於奉族姻
長者及待下至於臧獲皆適其宜鵬舉仕為蘇州府同
知單身之官持廉介後坐累謫河南宜人鬻産給之而
理其家政井井不隳鵬舉之規也雖時家益落於事必
當義不計利聞隂陽家言舅姑所葬地下濕宜遷馳書
咨鵬舉遷之鵬舉復起為山東鹽運副使廉介如蘇州
而宜人理其家廿有餘年六十有六鵬舉卒二子長金
已出次鎡庶出常均所有於二子衆謂金宜厚宜人曰
子一也何有厚薄然愛鎡好學嘗曰成父志在此兒意
常厚之鎡舉進士歸宜人喜津津見容色三年鎡被召
宜人歎曰吾老矣將不復見汝勉務善德無忝父母此
宜人之篤於妻道母道者也他如教育親戚孤子長而
成其家室又導之奉先之大節蓋其行可書非一享年
八十有八卒於宣德辛亥七月八日子二男三女男即
金鎡女之壻郭仲啟吳世昭巴東縣學教諭彭顥孫男
六欒選中江西鄉貢準囦江渭温曾孫男四嗚呼自孔
孟明義利以垂教士之遵用一世幾何况世逾遠又女
婦耶懿郭宜人允配君子有來繁祉垂百世祀
太僕寺丞丁維南妻宜人徐氏墓表
太僕寺丞丁維南妻宜人徐氏之卒而葬也監察御史
黃宗載既志而銘之其子侃倬又以父命齎國子助教
徐疇所狀行實介刑部主事徐孔竒以來謁拜請表其
墓按狀徐世家南昌豐城父與京宜人諱德天資淑惠
佩承姆教年二十三歸丁氏丁故邑鉅家同爨常百人
宜人以孝事舅姑而待妯娌及族姻皆得宜其卑且賤
者皆樂為之使以是家事無鉅細舅姑悉以屬之而為
之有條理維南既出仕為典牧署丞又陞太僕丞有子
四男二女宜人留家居教養之男皆遣從明師學維南
得盡意於公而無所私累者以宜人主乎内也卒於永
樂戊戌四月六日享年六十有二其子男儼侃俶倬侃
治書經永樂十年會試中副榜授和州儒學訓導倬亦
治進士業其女之壻陳用端周思道孫男三騏鳳驥女
五孔竒為余言丁氏於葬事斥去一切浮靡無益之費
備棺槨之制周密以固合朱氏禮而狀亦云以松脂二
千斤内槨中加炭屑沙土二百石築其外又外固以石
為經久計可謂厚於送終者矣夫亦其有警於流俗歟
比年匡廬西山之間往往盜發塜墓有司恬莫禁戢兵
部盧侍郎葬西山之麓盜發其墓至再雖無所得而體
魄有不幸者矣夫忍於為是者亦將無天道之應乎則
余之著斯文雖以表宜人而為薄俗者亦可以觀焉
康節婦墓表
洪武十六年江西按察僉事翁師善行部至泰和下車
首問風俗及忠孝節義之焯著者得節婦三人聞于朝
又三年詔悉旌其門復其家三人者康仁安之配陳氏
其一也又四年康節婦春秋七十有二卒陳泰和世醫
家仁可節婦父也節婦諱端自幼秀慧莊重謹姆訓父
母愛之既笄擇所歸以配仁安事舅姑相夫咸盡其道
處娣姒族姻下及臧獲各當其分歸康氏三年舅殁又
二年仁安没獨奉老姑撫幼子躬勤持家數歲兵亂作
寇環四境獨先舉家走避巖谷不蹈於禍所居屢燬于
兵辛勤屢作之以禮厚自坊所親有利其産而諷之他
適者斷髮誓天示不復有他志孀居垂五十年貞潔之
操如一日孝養姑終其身而卒成其子於善行女德之
大曰婦道妻道母道節婦其可謂兼之矣其卒以洪武
戊辰十一月十八日男子一人德昭父喪始三歲長而
温厚醇謹明法律郡邑史率師之其存心長者而賤深
文史不直草芥凢讞獄經德昭議多見寬貸或誚之曰
子待樹德耶輙應之曰人奈何不務德哉後節婦卒之
三年亦卒孫男二郁岳女三曾孫男七豫勉頥頮韶頊
顒女八岳洪武丙子貢士累官梁府紀善頮顒皆永樂
庚子貢士頮明年登第賜進士出身殆康氏務德之應
歟固本諸節婦之教哉節婦之事見鄉先生陳心吾述
贊謝子方銘墓余少授徒其里塾嘗升堂拜節婦又相
與德昭父子祖孫者四十年故岳復求余表節婦之墓
太宜人曾氏墓表
太宜人姓曾氏曾之先家南豐初徙旴之楓坑再徙金
谿之黃通里世襲儒學有聞人元盛時與臨川處士孫
履常齊名朝廷以崇文先生徵不起諱文者太宜人曾
祖也鵝湖書院山長諱仍洪武初金谿縣儒學教諭諱
易者祖與父也母鄭太宜人諱隆生有令質長益脩其
女德父母愛之曰必求佳壻時同邑王脩本從游教諭
君力學謹行嶄然出羣軰且家世相望教諭君喜曰佳
壻莫踰此矣遂歸焉孝事舅姑舅没奉姑敬愛逾篤勤
家以相夫夫没無幾姑没太宜人年三十子一男二女
男英年十二女皆幼太宜人辛苦以禮畢二喪時徭賦
頗煩王氏惟藏書千餘卷及有田百畆無他畜貲或導
其鬻書與田以給公家者太宜人歎曰此王氏累世所
積以遺後人奈何自我棄之不聽而盡鬻其奩具給焉
日勉英學問曰其敬嗣爾先人於是家益落又無臧獲
之助饔飱井臼悉母子躬任之而太宜人所以持身率
家甚嚴英登第官翰林嘗迎太宜人就祿養者數年英
陞右春坊大學士兼翰林侍講學士得援恩典以已之
散官職事贈父而封母太宜人遂捧誥歸省居兩月太
宜人曰既仕食祿勉思效分寸報國家毋徒久安於私
也英奏分其俸之半給於鄉為養且時時奉所得賜賚
太宜人數以分族姻之貧者自其子官於朝三十年階
四品聲譽奕奕太宜人歸治其家清儉一如布素時而
薦祭必加豐每飭其家人凢賓客之奉及鄉閭慶弔必
如禮而躬督諸孫務學力善曰必無忝而祖父自少至
老恒勤女事雖老歲必製精絺遣遺其子或曰子豐顯
豈少一衣耶曰兒恒憂念母老使知母能是其心安矣
年七十有五清明康裕而旦暮績不輟一日微疾端坐
而没宣德七年正月六日也英聞訃奔喪歸上遣中使
護送之命禮部賜祭工部營葬事蓋特恩云英自翰林
脩譔累進其官今為詹事府少詹事兼翰林侍講學士
女長嫁徐洪次嫁許鼎孫男五裕祐祺禎褍裕舉進士
廣西道監察御史孫女一曾孫男三述暹逖女四太宜
人以没之歲九月乙未葬其邑歸政鄉昔魯有季敬姜
文伯母也博達知禮文伯相魯敬姜猶績又明先王之
訓以導其子孔子取焉若太宜人非其得於前言往行
率而蹈之歟不然何以其持躬導子孫者皆相類也余
故表諸其墓
東里文集卷二十一
