東里别集卷一明楊士竒撰
代言錄
視學之碑
朕惟帝王之興必首舉學校之政以崇道德弘教化正
人心成天下之材致天下之治唐虞三代之盛率由於
兹後世之君其學政或脩或否是以政不古若也我皇
考聖神文武欽眀啓運俊德成功統天大孝高皇帝龍
飛淮甸渡江首建學校親祀孔子日引儒臣講論經義
求古聖人之道身體力行既統有萬方即詔府州縣皆
立學天下士子雲集京師復新作廟學於鷄鳴山之陽
親製教條頒布中外又命天下增廣生員復其家府州
縣皆用春秋有事孔子賜以樂舞德教廣被海外諸國
及蠻夷酋長並遣子入學教化之隆視古為盛朕纘承
大統仰遵成憲乃永樂四年三月朔日躬詣廟庭謁先
師孔子前期三日雨將事之夕霠雲澄霽星緯昭眀暨
旦天宇穆清旭日鮮麗舍菜于廟退即彛倫堂文武羣
臣咸侍左右師儒在席諸生序列堂下命祭酒胡儼等
以次講經成禮乃還夫學以眀道也道之體廣大光眀
配乎天地日月而其實不離乎彛倫日用之間孔子眀
之上以承堯舜禹湯文武之傳下以為後世植綱常開
太平於無窮而世之極其尊崇禮之者非於孔子有所
增益特以著眀其道之至大天下不可一日而無也惟
我皇考繼統帝王尊師孔子舉天下皆約之使由於斯
道是以治化之盛淪浹周徧薄海内外罔不嚮風慕義
朕景仰弘謨夙夜祗敬思惟繼承之道不敢怠遑爰因
視學謹叙述皇考所以致隆治化之本勒碑于廟俾我
子孫臣庶尚克欽承於千萬年永樂四年三月初一日
交阯再平定赦罪詔
奉天承運皇帝詔曰天地大生成之德普萬物而無私
帝王廣協和為心統六合而無外朕祗膺天命纘紹鴻
基體覆載以子民弘道德而立政乂安惟切夙夜不忘
永懷一視之仁敷洽八紘之内咸底綏輯庶答天心况
安南介兩廣之邊陲在國朝先諸蕃而欵附久罹荼毒
詎忍遐遺其賊臣黎季犛父子累殺國王屠夷其宗族
横虐民庶蹂躪於鄰封遂上侮於朝廷屢内侵於邊境
諭其悔罪始猶務於包荒稔而弗悛終難稽於援溺肆
行弔伐遄舉偏師天威震臨蟻聚奔潰履鷄翎於平地
曾無寸草之横蹈富良如坦途何有一抔之險搗列柵
以蹙于醎子窮三穴以極于竒羅殆烈火之燎毛甚疾
風之振槁未踰累月盡縶兇渠既解縱其脇從咸撫存
其疲瘵祥飈蕩除於癘氣清霜普肅於妖氛溟海為之
清寧山川發其光彩特立交阯都司布政司按察司列
為郡縣俾同中夏之氓化其髦倪悉去南蠻之俗渙號
初下輿情翕從獨其孽黨之心不變狂亂之志不從教
令不復生業迯匿藪澤聚嘯山林劫殺良民賊害命吏
恩德不念悖惡逾深若謂牧守匪人撫字失當陳述所
苦敷訴求伸何敢拒違復作兇逆困甚鴻毛之命猶張
螳臂以當車遂来虎旅之雄莫救泰山之壓卵憐其怙
惡秪自取亡除前倡祻首謀之人罪逆深重俱已伏誅
外尚念餘衆本因愚昧或迫饑窮或為強暴所驅或為
姦利所誘事非得巳情有可矜槩而罪之朕實不忍詔
書到曰咸赦除之軍還為軍民還為民各復其業以圖
自新如巳經恩宥仍復冥頑不行悛改必殺無赦其交
阯所屬軍民衙門官吏體朕至仁務隆寬恤毋為嚴急
毋肆侵漁導之趨吉而避凶為之建利而去害使長幼
咸遂小大獲安官府一切不急之務俱且停罷於戱帝
德好生肆覃霈湔除之澤天心助順宜永堅欽戴之誠
改過而善福有必臻非分之恩理不常得咸樂和平之
治勉承嘉靖之仁故兹詔諭咸使聞知永樂六年五月
初一日
巡幸北京詔
奉天承運皇帝詔曰成周營洛肇啓二都有虞親民尤
重廵省朕君臨天下祗率典彛統御之初己陞順天府
為北京今四海清寧萬民安業國家無事省方維時將
以明年二月巡幸北京命皇太子監國朕所經過去處
親王止離王城一程迎接軍民衙門官吏人等於境内
朝見非經過去處毋得出境道路一切飲食供給之費
皆己有備不煩於民諸司毋得有所進獻科擾勞衆布
告中外咸使聞知永樂六年八月十一日
冊貴妃文
維永樂七年歲次巳丑二月甲戌朔初六日已夘皇帝
制曰朕祗承大統仰率聖謨永惟王化之基實係彛倫
之重致明禋於宗廟必有相奠之人正内治於宫闈必
有協宣之職眷言賢淑禮用褒隆爾某氏懿哲徽明端
莊誠一和惠本乎天性靜順合於坤柔率履多儀益謹
珮環之節含章有美不忘圖史之規惟乃令猷宜膺顯
冊特封爾為貴妃於戱貴貳軒龍既超承於恩命光昭
褕翟佇益懋於德華惟孝敬為福之源惟勤儉為化之
本惟肅雍以自牧惟儆戒以相成往服訓詞永膺福禄
欽哉
昭容誥文
制曰帝王之治必本於家彛典所書尤詳内職眷言淑
善宜用叙升爾某氏洵美端莊惠和柔順本其天性夙
表著於德儀祗事宫闈益謹循於圖史動必由禮勞而
能謙肆顯示於褒嘉俾榮遷於名品今特命爾為昭容
往服隆恩益勤祗慎
寬恤交阯詔
奉天承運皇帝詔曰朕祗膺天命統馭萬方永惟覆載
之中咸屬照臨之下心存博愛宵旰惓惓矧交阯既屬
於職方而連歲未臻於休息憫兹困弊之後特敷寬恤
之恩庶俾兆人咸沾沛澤所有合行事宜條示于後故
兹詔諭悉使聞知永樂九年二月二十五日
蠲陜西山西河南逋税詔
奉天承運皇帝詔曰朕祗膺天命統御萬方即位以来
軫念黎庶夙夜惓切眷惟陕西山西河南接境邊塞供
給轉運民惟勞勤矧自今年夏秋以来疾癘相仍民滋
困悴未臻蘇息朕甚憫焉其陕西所屬府州縣永樂八
年以前拖欠税糧並與蠲免故兹昭示咸使聞知永樂
九年十一月初一日
即位詔
奉天承運皇帝詔曰朕惟上天生民爰立君主仁育兆
庶咸底於泰和統御華夷同躋於熙皥我先皇帝奉天
撫運治化高於百王文德武功聲教被於四海比緣邊
警廑龍御以親征逮及凱還竟鼎湖之升逝遺命神器
付予眇躬顧哀疚之方深豈遵承之遽忍宗親公侯駙
馬伯文武臣僚軍民耆老及四夷朝貢之使俯伏闕下
奉表勸進以為天位不可以久虚生民不可以無主長
嫡承統國家常經陳詞再三瀝懇勤切用是仰遵遺命
俯徇輿情巳於八月十五日祗告天地祖宗社稷即皇
帝位奉祖考之洪祐仰聖神之永圖屬兹蒞阼之初宣
布維新之命其以眀年為洪熙元年所有合行事宜條
示于後
一自永樂二十二年八月十五日昧爽以前官吏軍
民人等有犯除謀反大逆子孫謀殺祖父母父母
妻妾殺夫奴婢殺主不赦外其餘巳發覺未發覺
已結正未結正罪無大小咸赦除之敢有以赦前
事相告言者以其罪罪之
一官軍幷旗軍將軍力士校尉舍人餘丁人等為事
犯罪發遣各處立功哨嘹等項盡行宥免復還職
役
一軍官有為事被刑及罷閒者除謀逆外其餘見在
者復其原職巳故者子孫依例承襲總小旗革役
充軍者各還其原役
一文武官吏軍民匠作人等有為事做工及運磚拖
石砌城運糧等項者悉宥其罪官吏復還職役軍
還原伍匠仍當匠民放寧家其風憲官有犯贓罪
者不復其職放回原籍為民當差
一文武官員幷總小旗有為事巳復職役住支俸糧
及支半俸者俱照舊支
一永樂十九年十二月終巳前拖欠虧兑未完税糧
料豆戶口鹽糧及有報數在官未曾送納者盡行
蠲免永樂二十二年戶口鹽糧一年其各處拖欠
草束及柴炭俱自永樂二十年十二月終以前蠲
免
一自永樂二十二年八月十五日以前逓年虧欠農
桑諸色課程倉糧鹽課魚課等項幷倒死馬駝騾
驢牛羊虧欠孳牲等畜及拖欠蘆柴各處納欠銅
錢顔料席麻竹木等項幷追賠珍珠等物未納各
項贓罰賠追未完段匹等件盡行蠲免
一軍官為事犯罪發遣各處充軍養馬種田等項者
盡行宥免復職
一各處軍民有為事追賠孳生馬匹受官府逼迫不
得巳將男女妻妾典賣與人以致流離困苦莫能
自存者詔書到日官司即為贖還毋得托故延緩
如女子年長巳成婚者不在此例今後倒死孳生
馬匹只照洪武年間例追賠
一天下一應税課照依永樂二十年以前舊額徵收
不許指以鈔法為由妄自增添擾害商民違者罪
之
一各處逃移人戶悉宥其罪許於所在官司首告發
回原籍復業免其差徭二年其戶下虧欠税糧盡
行蠲免
一下西洋諸番等國寳船悉皆停止如巳在福建太
倉等處安泊者俱回南京將帶去貨物仍於内府
該庫交收諸番國有進貢使臣當回去者只量撥
人船護送其去但係所差内外官員即便回京民
稍人等各放寧家
一往迤西賽瑪爾堪實喇蘇等處買馬等項及哈密
取馬者悉皆停止將去給賜段匹磁器等件就於
所在官司明白照數入庫馬駝騾疋若係官給者
仍交還官軍民買辦者仍給還原買之人所有差
去内外官員俱限十日以裏起程赴京不許托故
稽留
一往雲南木邦緬甸麓川車里等處採取寳石等項
及收買馬疋等件者悉皆停罷其給賜之物發與
差来進貢使人順帶回去但係朝廷差去内外官
員限十日以裏即便起程赴京官軍各回原衛着
役不許稽留
一各處脩造往諸番船隻悉皆停止其各處採辦鐵
梨木只照依洪武年間例採辦餘悉停罷
一但是買辦下番一應物件幷鑄造銅錢買辦麝香
生銅荒絲等物除見買在官者即於所在官司庫
交收若未起運者悉皆停止
一各處買辦諸色紵絲紗羅段疋寳石等項及一應
物料顔料幷蘇杭等處續造段疋抄造紙劄燒造
磁器採辦梨木板及造諸品海味果子等項悉皆
停罷其差去人員即便回京敢有指此為由科歛
害民者罪之
一各處閘辦金銀課除巳煎銷見收在官外自今幷
前停止敢有不遵法虔私自煎銷者罪之所差去
閘辦人員限十日以内即便赴京不許托故稽留
但係舊額歲辦課銀幷差發金銀不在此例
一交阯採金採珠及採辦香貨之類悉皆停止凢交
阯一應買辦採取物件其詔書内該載未盡者亦
皆停止所差去内外監督官員限十日以裏起程
赴京並不許托故稽留虐害軍民
一各處自為營造採辦木植如已起運者随到所在
堆垜其未採辦者悉皆停止軍民各放寧家所差
去採辦官員人等限十日以裏即便起程赴京毋
得托故稽留違者罪之
一浙江福建官臺山烏峰洞等處有等人民因被府
縣及閘辦官吏逼迫不得已逃命山林出沒為盗
詔書至日悉宥其罪各還原籍安生樂業永為良
民
一陕西四川儧運茶課有己起運者即赴所指茶馬
司交收未起運者悉皆停止
一各處造作除軍需外其餘不急之務盡皆停罷今
後有司非奉朝廷眀文敢有一毫擅自科擾軍民
者罪之
一逃軍逃囚逃匠人等詔書到日為始許一月内赴
官自首免其本罪軍還原伍民還原籍匠復本業
一逓年為事發去買馬當站及充軍逓運驛夫皂隸
膳夫軍伴之類法司即便撥替放回為民不許延
緩違者罪之
一有被水旱缺食貧民有司即便取勘賑濟
一民間應有事故人戶抛荒田土有司即為從實取
勘開報以憑覈實除豁另行召人承佃中間如係
官田即照民田例起科
一軍中有鰥寡孤獨者所司依例存恤毋令失所民
年七十以上及篤廢殘疾者許令一丁侍養不能
自存者官為賑給凢軍民年八十以上者所司給
與絹二疋綿二斤肉十斤米一斗時加存恤
一孝子順孫義夫節婦許所司保勘眀白開具實跡
奏聞以憑旌表
一軍民之中有懷材抱德堪為任用或屈下僚或隱
山林所司薦舉以禮遣送赴京量材擢用
一凢有軍民利病諸人直言無隱
一凢有貪官汚吏蠧政壊法作弊害民詔書到後不
即改悔仍前貪虐者許巡按監察御史按察司即
便拿問解京
一自後官吏敢有指以催辦為由輙自下鄉科歛擾
害平民者許諸人首告所司即便拿問解京
一諸司官員敢有容隱吏卒弓兵皂隸牢子久占衙
門逓年不替專浸潤官長起滅詞訟說事過錢及
稱主文等項名色各衙門結覽弄法把持官府虐
害良善諸人首告其有在按察司及廵按監察御
史即便擒拿問罪解京
一法司所問囚犯今後一依大眀律科斷不許深文
違者罪之
於戲軍民一體愛人必務於寬弘賞罰有經為國必
彰於明信尚賴文武賢卿中外良臣攄乃忠貞匡輔
不逮用承鴻業隆國家永遠之基嘉惠羣黎廣海宇治
平之福敷告天下咸使聞知永樂二十二年八月十五
日
尊文皇帝文皇后諡號詔
奉天承運皇帝詔曰朕惟自古聖君哲后有大功大德
者必有顯號徽稱以表揚鴻美垂萬萬年欽惟皇考大
行皇帝躬膺天命統御兆民制治保邦隆繼述之大孝
篤近舉遠同覆載之至仁神武弘廓清之功聖文廣緝
熙之化天地宗社享於上華夏蠻貊戴於下輿圖充拓
曠古所無泰和融液嘉徵畢至海宇乂寧臻于熙皥欽
惟皇妣仁孝皇后天禀元聖上配宸嚴至順以承天厚
德以載物含弘光大端一誠莊隆化理之原篤宗祧之
敬宣昭懿範母儀天下神遊益遠哀慕無窮屬兹繼叙
之初式舉尊崇之典謹命文武羣臣稽古禮文議薦諡
號大公之義輿論僉同秪告天地宗廟社稷恭上皇考
大行皇帝尊諡體天弘道高眀廣運聖武神功純仁至
孝文皇帝廟號太宗皇妣仁孝皇后尊諡仁孝慈懿誠
眀莊獻配天齊聖文皇后於戱惟神聖配乾坤蓋名言
之莫罄惟光華同日月著尊仰於不忘敷告臣民咸使
聞知永樂二十二年九月初一日
文皇帝尊諡冊文
維永樂二十二年歲次甲辰九月癸酉朔初十日壬午
孝子嗣皇帝某謹再拜稽首言臣聞惟聖神之德如天
地之化至妙莫測至大難名然皇有羲軒之稱帝有堯
舜之號皆本謨烈表于萬年恭惟皇考大行皇帝體天
之心弘天之道具大而能化之聖存妙不可知之神統
理萬邦仁育庶類同乾坤之發育同日月之照臨廣大
而高眀剛健而不息揚神武以靖亂宣文教以興治篤
繼志述事之孝兼創業守成之勲典章集百王之大成
朝貢極八紘而必至道泰時康于茲二紀隆功盛德宜
薦尊諡謹奉冊寳上尊諡曰體天弘道高眀廣運聖武
神功純仁至孝文皇帝廟號太宗伏惟聖靈在天昭眀
有赫垂裕後嗣咸被家國于萬萬年與天無極謹告
文皇后尊諡冊文
維永樂二十二年歲次甲辰九月癸酉朔初十日壬午
孝子嗣皇帝某謹再拜稽首言臣聞聖君御極必有聖
后如天地日月共成化功虞夏至周逮我皇祖咸得聖
助光啓國家懿號徽稱萬世尊仰欽惟皇妣仁孝皇后
上配聖考允孝允仁允欽允誠嚴奉宗廟協隆化理含
弘光大配地承天表母儀於天下垂教範於無窮萬方
欽戴愈久不忘塗山太任古今一揆謹奉冊寳上尊諡
曰仁孝慈懿誠眀莊獻配天齊聖文皇后伏惟聖靈眀
昭在天弘祚後嗣億萬萬年謹告
冊立皇后皇太子封宗室諸王詔
奉天承運皇帝詔曰朕惟致理必先正内所以崇王化
之基承統必重建儲所以厚國家之本乃若衆建宗室
式以永壮藩維帝王大經典章斯在朕祗承天叙君主
萬邦顧兹臨御之初方切維新之治念德澤之未究耿
夙夜其靡寧而親王勲臣文武百辟志存愛國咸懷永
圖屢表攄誠請立皇后建皇太子稽率舊章勉徇衆志
巳於十月初八日冊立妃張氏為皇后十一日冊立嫡
長子睿名為皇太子封次子為鄭王為越王為
襄王為荆王為淮王為滕王為梁王為衛
王於戱惇叙彛倫自家邦以達于天下鞏固社稷隆本
支以傳于萬年用弘仁厚之風永協雍熙之化布告天
下咸使聞知永樂二十二年十月十一日
勅五府六部等衙門求直言
朕以菲德嗣承大統君臨億兆顧天下之廣庶務之繁
豈一人所克獨理亦賴文武賢臣相與協力共圖康濟
矧屬亮隂之際尤切倚毘之心是以嗣位之初首詔中
外旁求直言此皆實意而涉月累旬言者無幾夫京師
首善之地四方之所視法或有人困於下而不得聞弊
膠於習而不知革為國以得賢為重事君以進賢為忠
今居官者或廉貪襍處賢否無别其何以望治效典兵
者或部伍不實紀律不肅其何以嚴防禦仕者之禄不
足而冗食之員甚衆法吏所尚未平恕而罪人或困於
深文推之百司之務夫豈皆適於中近者如斯何以法
遠豈非憲紀不振言路猶壅夫有功必賞有罪必罰賢
者必進不肖者必退至公之典朕不敢私卿等皆受朕
股肱心膂之寄無以直言而慮後譴君臣同體相與貴
誠必嘉謀嘉猷輔朕不逮庶副倚重賢人君子之意故
勑永樂二十二年十月十一日
勑諭天下文武羣臣脩政事
朕惟天地以生物為德人君以養民為任設官分職簡
賢任能所以相成其功朕祗紹鴻圖仰惟祖宗創業守
成之艱難夙夜惓惓體天為治嗣位之初蠲逋負赦有
罪不急之務一切停罷慎選賢良共圖維新之治期與
天下安於太平今天下庶事未盡理生民未盡安斯朕
之責亦爾文武羣臣之責尚勉思之咨爾文臣六卿掌
國之庶務布政司受任方隅守令典郡邑大小庶官各
有攸司其竭忠殫慮以安黎庶銓選必擇人賦税必有
常禮教必脩眀兵政必振舉刑罰必平恕營繕必撙節
凢百政令必勤審度以存恤為心内外相承興利除害
休息以蕃其生勸課以厚其本興學勸士以正其俗以
成其才必使吾民衣食充足禮讓成風匹夫匹婦咸得
其所斯為稱職咨爾武臣都府掌國之軍政都司控制
一方衛所邊圉各有信地其悉心戮力以衛國家簡閱
訓練必公必勤紀律部伍必嚴必肅器械必堅利城堡
必脩繕糧茭儲峙必足於用廵邏瞭望必謹以備使姦
宄屛迹吾民安於無事其要以撫養軍士為本䘏其饑
寒念其疾苦用之於萬全斯為稱職至於風憲為朕耳
目朝政闕典吏治得失軍民利病百官有司孰賢與否
悉宜廉察必使官得其人政無不舉人咸樂生斯為稱
職夫君臣一體上下相須朕勉於脩德爾尚勵於忠貞
弼成治化以躋斯民於雍熙泰和之盛不其偉歟朕代
天子民恪存戒飭不以小人備任使不以浮費傷財力
不以刑法先教化不以貪黷勞士卒爾尚體予至意以
副職任惟忠足以事君惟仁足以䘏人惟勤則庶事集
惟廉則公道存乃若驕淫縱恣朋比用事貪暴掊克漁
獵吾民阿諛從事務為容悦庸壬保位無補於時黜陟
之眀賞罰之公典章具在爾其欽哉故勑洪熙元年正
月初三日
郊祀覃恩詔
奉天承運皇帝詔曰朕惟君國之道事天為大事天之
實恤民為本我國家聖聖相承太祖高皇帝肇基垂統
弘靖萬邦太宗文皇帝繼志守成德威廣被天下無事
生民乂安六十年於今矣是皆天地祐祚之隆祖宗功
德之盛肆及眇躬獲承鴻緒嗣位以来夙夜祗慎上惟
天地之重下念生民之艱式嚴昭事庶臻康濟謹於今
年正月十五日恭祀天地于南郊股肱助相群工駿奔
三靈交悦百順介祥嘉與臣民均膺慶澤一應合行事
宜條示于後
一農桑衣食之本學校風化之原有司宜加勸課在
内從廵按御史在外從按察司廵督毋為虚文務
臻實效
一祀典神祗皆為保庇生民有司奉祭務在誠敬不
許䙝慢
一天下嶽鎮海瀆及各處山川社稷等壇帝王陵寢
先聖先賢忠臣義士旗纛城隍祠廟常須潔淨遇
有損壊隨即脩理仍禁約不許樵採牧放
一軍民之家有孝子順孫義夫節婦合該上司審覆
眀白具其實跡奏聞以憑旌表
一軍民有鰥寡孤獨及篤廢殘疾無依之人所司常
加存恤依例廪養毋令失所
一有廉潔公正賢能幹濟之人未曾出仕或屈在下
僚許所在官司薦舉務得真才實行以憑擢用不
許徇私濫舉若考驗不中或後犯贓罪原舉之人
連坐
一文職官員自永樂二十二年八月十五日以前有
犯罪作辦事官及發充吏役承差者並送吏部隨
才受職但有贓罪者不在此例
一武職官員子孫除應襲外其餘子弟果有德行可
取才識優長者聽所在官司薦舉以憑取用
一文武官有因公幹在途病故者所在官司即以禮
棺歛逓送還家若在任病故家小不能還鄉官為
依律應付脚力送回勿令失所
一廣東珠池及各處官封金銀場幷江西饒州燒造
磁器官窑仍前禁止外其各處山場園林湖池坑
冶及菓樹蜂蜜等件原係民業曾經官府採取見
今有人看守及禁約者詔書到日聽民採取不許
禁約如有原看守之人各還職役
一官員父母有年七十之上家無丁力去任遥遠不
能就養者許其眀白具奏放回侍飬待親終起復
就用若不得離職願分禄於原籍支給奉養者聽
從其便
一内外文職官員離家年久者許其眀白具奏挨次
給假回還原籍省親祭祖
一文職官員年七十之上不能治事者許眀白具奏
放回致仕若無子嗣孤獨不能自存者其有司月
給米二石養其終身
一自洪武至永樂年間有充軍擺站等項後因保舉
起復為官或見任或病故或以禮去官皆免其戶
下子孫補役見任年七十之上筋力衰憊者亦許
引年致仕開其軍伍
一天下諸司文武官吏俸給每石折支鈔二貫五百
文近来米價騰湧日用不給除原支本色米外其
餘俸米每石折支鈔二十五貫候年豐糧積再行
定奪
一朝廷建置文武官員所以統治軍民其間或有官
非其人不得軍民之心而軍民動輙綁縳凌辱有
傷大體今後凢有害軍害民官吏許被害之人赴
合該上司陳告上司不為准理許訴於朝不許擅
自綁縳違者治罪若受贓及造反謀逆及逃叛者
聽綁縳前来不拘此例
一城池之設所以禦暴衛民遇有坍塌損壊隨即脩
理合用材料支給官鈔買辦不許因而生事擾人
若有坐視不行脩理者聽風憲官糾舉
一工部成造軍器逓年坐𣲖各處買辦一應物料多
有未納自永樂十九年以前坐𣲖者悉皆罷免其
二十年二十一年二十二年坐𣲖者免其一半以
紓民力
一各處歲辦蘆柴除前蠲免外自今常額以十分為
率减其三分每歲正納七分實納本色二分其餘
五分俱照原行折收鈔貫每束收鈔五貫就送所
在官庫收貯支用
一各處逃移人戶詔書到日即回復業其戶下逓年
拖欠税糧悉與蠲免仍自復業之後再免税糧差
役二年如乏牛犢種子者所司勸諭糧長里長幷
有力之家互相給助耕種不許生事擾害其有比
先私家債負未還者限三年後一本一利交還不
許逼抑索取
一各處全戶充軍幷全家死絶抄劄人戶遺下空閑
荒蕪田土無人佃種者所司務要設法召人開耕
待三年後方徵税糧不問官民田俱照本處民田
例起科不許重加科擾違者罪之
一各處衛所官軍俸糧近年有因水旱等項民間輸
納未足倉無儲積以致官軍積久不得給用詔書
至日各府州縣將永樂二十年分拖欠税糧各照
當地時價聽民折納鈔貫布絹頭畜等件就於本
處官司收貯仍查勘各衛所官軍逓年未關俸糧
眀白見數挨次將前項折納物件依原折米數給
付官軍收用其支給餘剰之物儲貯别用
一各都司衛所屯田官軍今後務依原定分數下屯
不許一槩差占失悞農業年終從監察御史按察
司比較其間多有艱難辦納子粒不敷今後除自
用十二石之外餘糧免其一半止納六石
一各處拘補軍役已有定制其有委係丁倒戶絶者
取具所在官吏執結回報衛所即為轉逹該府兵
部以憑開豁毋得展轉勾擾剥削無辜亦不許指
此為由一槩將有丁之家徇私賣放空歇軍伍違
者各治以罪
一各處孳生馬疋舊例每年納駒一匹中間多有駒
不及數者令其賠補積畜年久貧無賠償者多至
失所今聽兩年納駒一匹永為定例若兩年納駒
兩匹量為賞鈔以旌其勤
一四川寳寧等府所屬茶課其原額官茶自洪熙元
年以後皆照洪武年間例辦納價買民茶盡行罷
免若官倉見積茶數堪中換馬者仍留支用芽茶
依當地時價作官吏俸錢支銷其不堪換馬芽茶
眀白具奏覆驗燒毁免致堆積累民
一各處遇有水旱災傷所司即便從實奏報以憑寬
恤毋得欺隱坐視民患
一旌善申眀亭所以勸善懲惡有司常加整點遇有
善惡眀白書之庶以激勵風俗毋徒視為虛文
於戱郊禋致誠所以仰答靈貺陽春布德所以順體乾
元迎導至和發育庶品尚資有位咸𢡟乃官推其仁愛
之誠輔我太平之治詔告中外咸使聞知洪熙元年正
月十五日
勅兵部罷朝覲官牧馬
今都察院言陜西等按察司官謂今領孳牧馬疋太僕
寺都司布政司帶管提督風憲不無受制等事初羣臣
所議本欲便民今思其言誠有未惬朕懷蓋國家以禄
待仕者使之牧民今以馬責其孳牧非惟有失禮待臣
下之體且使廉者艱於保其操行貪者得以假此擾民
况巳有詔寬恤民間牧馬二歲納一駒豈復於官猶責
孳牧縱使各府州縣大小官員一一養馬總納不及數
千其於朝廷補益幾何勑至各布政司按察司及府州
縣官但有巳領過馬匹者就依洪武中欽給官員馬匹
例給與騎坐不問其孳息未領者悉皆停止都察院題
本就付爾觀之如勅奉行洪熙元年正月十八日
勑諭文武羣臣求言幷復弋謙朝參
朕以眇躬處億兆之上御天下之大幾務之繁殆難獨
理是以數詔求言冀匡不逮此朕之實心也自即位以
来臣民上章以數百計朕未嘗不欣然聽納言之而當
即與施行苟有不當未嘗加譴此皆羣臣所共知者間
因大理少卿弋謙所言過於矯激多非實事朕一時不
能無概於心而羣臣有迎合朕意者交章奏其賣直沽
名欲寘諸法朕特優容令在職視事不得朝參而自是
以来言者蓋少豈以為無事可言歟抑懷自全之計而
退為默默歟自今冬不雪春亦少雨隂陽愆和必有其
咎豈無可言而為人臣者惟念保身亦何以為忠朕之
一時不能含容蓋未嘗不自省爾文武羣臣亦各思以
君子之道自勉攄其嘉謀嘉猷凢於國家軍民利有未
興弊有未革及政令有未當者咸直言之勿以前事為
戒而有所諱庶幾君臣相與之義弋謙自眀日以後仍
舊朝參故諭洪熙元年三月初七日
戒法司慎刑詔
奉天承運皇帝詔曰朕恭承大統為天下生民之主惟
我皇祖皇考愛民之仁祗率不怠旦夕思念人命甚重
哀矜庶獄惓惓在懷夫刑以禁暴止邪導民於善豈專
務誅殺哉故律令之制善善長而惡惡短罰之輕重咸
適厥中顧執法之吏不能皆平有虛飾其情傅致死罪
而比附謬妄尤甚枉人朕深憫之夫五刑之條莫甚大
辟大辟之施身首異處斯己極矣自今有犯死罪律該
凌遲者依律科决其餘死罪止於斬絞法司並不許牽
合傅會昧情失實以致冤濫若朕一時過於嫉惡律外
用籍没及凌遲之刑法司再三執奏三奏不允至於五
奏五奏不允同三公及大臣執奏必允乃巳永為定制
文武諸司自今亦不許恣肆暴酷於法外用鞭背等刑
以傷人命尤不許用宫刑絶人嗣續有自宫者以不孝
論且人之為非固有父子不相為謀者肆虞舜為君罰
弗及嗣文王之世罪人不孥自今惟犯謀反大逆者依
律連坐其餘有犯止坐本身毋得一槩處以連坐之法
古之盛時恒采民言用資戒警今兇險之徒往往摭拾
誣為誹謗法吏刻深鍜鍊成獄刑之失中民則無措今
後但有告誹謗者一切勿治爾中外文武羣臣宜端乃
志悉乃心畏天愛人務崇寬恕庶有以佐朕父母斯民
之治有或違者必罰不貸敷告天下咸使聞知洪熙元
年三月十五日
减免山東徐淮税糧物料詔
奉天承運皇帝詔曰朕承大統主宰天下上惟天命之
重下念生民之艱夙夜憂勞惟恐一夫不得其所屢詔
求言冀逹民隱而山東諸郡及淮安徐州之境頻歲旱
潦年穀無收民有乏於衣食父母妻子不得相濟凍餒
呻吟流於道路郡縣之官漠不留意而又有科買之擾
豈稱為民父母之道哉可全免今年夏税其秋糧减半
徵收自今年四月以前各衙門一應收買及科𣲖料件
除桑穰仍納外其餘未到官者盡行停罷巳到官者從
實起解不許欺隱若實無見物而先已虛報在官者亦
不許再科於民以足其數虚報之罪俱宥不問其郡縣
之官務盡撫輯安養之宜毋縱貪刻以重困之庶幾副
朕憫恤黎元之意故兹詔示咸使聞知洪熙元年四月
初三日
勑諭禮部翰林院纂脩文皇帝實錄
皇帝勅諭禮部翰林院恭惟皇考太宗文皇帝以元聖
大德順天應人君臨萬邦為神武之主者二十有三年
駿揚武功則載奠宗社一清寰宇丕顯文教則興脩禮
樂崇極治化至仁侔覆載至眀配日月上比隆於列聖
下儀範於萬年甫畢山陵永懷繼述仰惟實錄未有成
書卿等咸逮事先朝職典斯事往集賢俊博稽簡書協
恭纂脩務盡精懇用宣昭我皇考盛德大業光華覆被
於無窮其以太師英國公張輔少師吏部尚書蹇義少
保兼太子少傅戶部尚書夏原吉為監脩少傅兵部尚
書兼華蓋殿大學士楊士竒少保戶部尚書兼武英殿
大學士黃淮太子少傅工部尚書兼謹身殿大學士楊
榮太子少保禮部尚書兼武英殿大學士金幼孜太常
寺卿兼翰林院學士楊溥為總裁所有合行事宜條列
以聞欽哉故諭洪熙元年五月初四日
遺詔
奉天承運皇帝詔曰朕以菲德嗣承祖宗洪業君臨天
下甫近踰年上惟皇考太宗皇帝山陵未遠廹切哀誠下
惟海内黔黎彫瘵未復憂勞夙夜時用遘疾奄至大漸
夫死生者晝夜常理往聖同轍奚足悲念惟宗社生民
必有君主長子皇太子睿名天禀仁厚孝友英眀先帝
夙期其大器臣民咸欽其令望宜即皇帝位以奉神靈
之統撫億兆之衆朕既臨御日淺恩澤未浹於民不忍
復有重勞山陵制度務從儉約喪制用日易月中外皆
以二十七日釋服無禁嫁娶音樂在外親王藩屛為重
不可輙離本國各處總兵鎮守備禦重臣及文武大小
官員亦毋擅離職守聞哀之日止於本處朝夕哭臨三
日悉免赴闕行禮皇考太宗皇帝服制仍遵去年八月
之令嗚呼南北供億之勞軍民俱困四方嚮仰咸屬南
京斯亦吾之素心君國子民宜從衆志凡中外文武羣
臣咸盡忠秉節佐輔嗣君用永寧我國家生民朕無憾
矣詔告中外悉使聞知洪熙元年五月十二日
即位詔
奉天承運皇帝詔曰洪惟天眷國家茂隆景運肇自太
祖高皇帝聖神文武提一旅之衆建萬世之業太宗文
皇帝神功聖德載安宗社弘靖萬邦皇考大行皇帝紹
承大統奉天子民體祖宗之至仁用輯寧於庶類自臨
寳位夙夜勞勤甫及踰年德澤覃霈不幸違豫奄臻大
漸顧命神器付予眇躬哀慟方殷罔知攸措親王文武
羣臣下至耆老軍民蕃夷朝使萬衆一誠累表勸進辭
拒不獲仰惟列聖創守之難俯徇輿情已於六月十二
日祗告天地宗廟社稷即皇帝位為政所重以德及人
其改眀年為宣德元年大赦天下咸與維新所有合行
事宜條示于後
一自洪熙元年六月十二日昧爽以前至去年八月
十五日以後官吏軍民人等有犯除謀反大逆謀
叛子孫謀殺及毆罵祖父母父母妻妾殺夫奴婢
殺主謀故殺人蠱毒魘魅毒藥殺人強盗不赦外
其餘巳發覺未發覺巳結正未結正罪無大小咸
赦除之敢有以赦前事相告言者以其罪罪之
一自去年八月十五日以後軍官及旗軍將軍力士
校尉舍人餘丁除犯謀叛黨惡不赦外其餘有犯
發各處立功贖罪及降黜充軍等項者並送兵部
查理復其職役
一自去年八月十五日以後文官除犯貪贓及枉害
人命巳發落者不宥外其餘有犯發充吏役及承
差者悉送吏部量能授官
一自去年八月十五日以後見任文職官員有停罷
俸禄者詔書到日仍舊關支
一言路所以廣視聽達民隱自今朝廷政務或有不
便及軍民利病或當興除者許諸人陳言勿有所
諱
一農桑王政之本衣食之源有司宜身為之勸務求
實效勿事虛文
一安民之道必在守令得人今軍民中有行已廉正
才堪撫字者許見任官具實薦舉朕將親擇而用
之不許徇私濫舉
一學校賢才之所自出必在師範得人今軍民中有
經眀行脩可充教職者許見任官保舉而試用之
有司宜常加勸勉其生員之家遵依洪武年間恩
例仍優免兩丁差徭俾得盡心務學以臻成效
一各衞所及守邊去處務要城堡堅固兵備嚴整如
法操練
一天下軍士累年勞役衣食不足艱難可矜即今一
切不急之務悉皆停罷其管軍官員宜加意撫恤
毋令失所並不許假公營私妄有科歛及私役其
力違者罪之
一有被水旱災傷去處缺食貧民有司即便取勘賑
濟毋得坐視民患
一官民田地舊佃種人戶或全家死亡或丁力消耗
以致抛荒有司即與召人耕種官田准民田例起
科如果無人耕種者各該納税糧從實取勘開除
毋得灑𣲖抛荒重為民患
一各處閘辦金銀抄造紙劄坐辦靛青除已閘辦造
完見收在官者差人送部外其餘悉皆停罷以甦
民力原差官員人等速即回還如有托故稽延者
以違制論
一逓年海運漂失及征進抛棄軍器等件幷永樂二
十一年以前各處拖欠歲辦皮翎歲進野味追補
胖襖等項悉皆免追其追賠脩理永樂二十一年
以前試驗不堪弓箭弦條如巳完者就於所在官
司入庫如未完者悉皆停罷
一各處孳生馬騾牛羊等畜及北京所屬衛所見養
永樂二十年征進所獲牛羊自洪熙元年六月十
二日以前倒死者悉免追賠其征進所獲牛羊今
後只令軍衛有司自行提督牧養原差去管養官
員人等即便回京毋致重擾軍民
一忠臣烈士義夫節婦孝子順孫事跡顯著者有司
具實奏聞以憑旌表
一鰥寡孤獨及篤廢殘疾者有司依例存恤毋令失
所及有為事編發為民種田年七十之上孤寡無
人養贍者放回原籍依親
一軍戶有重役者不分三處五處遇有事故如果戶
内人丁消耗只倂一處勾丁補役其餘悉皆開豁
其有丁倒戶絶幷同名同姓被人妄報連年勾擾
有司從實體勘分理不許徇私作弊害及無辜
一見起在京做工人匠有二丁三丁者放回一丁四
丁五丁者放回二丁六丁以上放回三丁其單丁
應役二年之上者放回休息内有犯罪被刑剜刺
巳成殘疾者即與開豁本身差徭全其餘生其有
無知小人挟讐妄指平民為匠者今後有司宜嚴
加禁止違者罪之
一逓年失班及在逃人匠與免本罪即来赴工依舊
輪班如有仍前恃頑不即赴工者所在官司拿解
前来治之以罪
一永樂年間為事發各處擺站及充逓運所水夫有
年限巳滿應替當過三年以上未替者即便放免
其餘役滿未及三年者法司即於囚人内撥替若
逓年在逃及未赴役者俱免本罪即赴原發處所
應役照例撥替如有仍前恃頑不即赴役者許所
在官司拿解治之以罪
一逃軍逃囚逃匠等項詔書到日為始許一月内赴
官自首與免本罪軍還原伍民還原籍匠作人等
復還本役
一軍民官有貪虐害民者許被害之人赴告于上司
及按察司廵按監察御史處陳告不許軍民人等
擅自綁縳違者罪之
一今後一應罪犯悉依大眀律内科斷法司不許深
刻妄引榜文及諸條例比擬
一凢寬恤恩典及合行政務其有開列未盡者悉遵
去年八月十五日以後詔旨施行務惇眀信祗守
不渝
於戱三聖在天制治保邦大經大法明昭日月垂憲萬
年惟篤欽承必誠必信尚賴宗室親王叔祖叔父協心
藩屛鞏固國家暨中外文武賢臣同德匡輔用臻至理
弘建宗社生民悠久之福詔告天下咸使聞知洪熙元
六月十二日
尊昭皇帝諡號詔
奉天承運皇帝詔曰朕惟聖神之道不可以名言功德
之隆必形諸贊述是以皇有羲農之號帝有堯舜之稱
國之典常古今一揆恭惟皇考大行皇帝禀睿聖之資
備眀誠之德正位儲宫二十餘年至孝通于神眀令聞
孚于遠邇嗣登大寳寅奉鴻圖體天之心弘敷惠澤溥
昭蘇於萬彙煥宇宙之一新致治興化敦尚文雅慎脩
武事四境無虞天下歸仁安於熙皥不幸踰歲奄届賓
天四海兆民如喪厥考嗟予罔極之慟屬兹繼統之初
諒惟敬承之心敢後追崇之典謹命在廷文武羣臣稽
古禮文議薦諡號至公之道衆論攸同乃於七月初二
日祗告天地宗廟社稷奉冊寳恭上皇考大行皇帝尊
諡敬天體道純誠至德弘文欽武章聖逹孝昭皇帝廟
號仁宗於戱配天惟德尊親惟孝光華宣著於萬年繼
述尚存於永世布告中外咸使聞知洪熙元年七月初
三日
上皇太后尊號冊立皇后詔
奉天承運皇帝詔曰仁政之務親親為先禮典所崇尊
尊為大朕纘承鴻業君臨兆庶肆用敦于孝理爰肇正
於化原恭惟聖母輔翼先朝昭眀内政弘六宫之壼範
表四海之母儀深仁厚德施及眇躬隆鞠育之恩廣訓
廸之道劬勞備至以底成立兹方奉天下之至養則必
極天下之尊稱謹上尊號曰皇太后乃若宗廟之祀禮
重相成德化之行始於夫婦用稽國典冊妃胡氏為皇
后夫國之本在家允屬彛倫之重上以厚率下庶臻至
理之隆布告中外咸使聞知洪熙元年七月十五日
勑諭吏部申眀薦舉
勅諭吏部至理之務必先安民安民之方必擇守令自
昔聖帝眀君咸循兹道朕孜孜夙夜以恤民為心而詢
諸四方民不得所多緣守令非人即位之初首詔求賢
今既數月矣薦者無幾賢才之生何地無之惟賢知賢
各以其類寧有不知者乎薦賢為國事君之義其令在
京五品以上及監察御史給事中在外布政司按察司
正佐官及府州縣正官各舉所知除見任府州縣正佐
官及犯贓罪者不許薦舉其餘見任及屈在下僚官員
幷軍民中有廉潔公正才堪撫字者悉以名聞務合至
公以資實用不許徇私濫舉如所舉之人受贓有犯贓
罪者倂舉者連坐蔽賢不舉國有眀憲夫天下生民之
安否係於守令之得失爾尚慎重簡畀以副朕惓惓斯
民之心欽哉故諭洪熙元年八月初六日
勑文武羣臣各脩職事
朕惟君國莫大於奉天守成莫重於法祖為臣之道莫
切於忠君而愛人朕嗣鴻業惟天惟祖宗付畀夙夜祗
敬勵精思理不敢怠寧今肇歲改元與天下一新爾文
武羣臣皆祖宗所簡任以遺朕者其必有以副朕之望
攄誠秉義茂乃嘉猷以輔予德殫厥智慮勤力不懈以
共乃職爾惟懋哉治民者悉心愛民治軍者悉心愛軍
俾咸享樂利用副朕子惠羣生之意爾惟懋哉端乃心
慎乃行務忠厚而戒刻薄務正直而戒邪枉毋附下而
罔上毋肆已以虐民毋作聰眀亂舊章毋黷貨利壊名
節用光汝績保禄位於悠久爾惟懋哉君臣相與同德
協恭康濟宇内用致太平不惟于我國家有賴爾亦有
顯聞於無窮弗是之率而倍德慢禮縱欲徇私祖宗賞
罰之典具在朕不敢私欽哉毋怠故諭宣德元年正月
初三日
寬宥交阯詔
奉天承運皇帝詔曰朕惟統理之道所重愛民矜恤之
仁宜存宥過交阯自入職方今二十載數搆叛逆以勤
王師惡死樂生人情無異趨淵赴火豈其本心䆒詢所
由皆緣有司撫綏失當漁奪無厭情不上通澤不下䆒
致其困苦遂生危疑逃避山林嘯聚為亂推情蓋非得
已論罪誠有可矜用霈洪恩悉與湔滌凢交阯官吏軍
民人等所犯反逆等罪已發覺未發覺已結證未結證
詔書到日罪無大小咸赦除之其黎利藩僚路文律等
本皆歸心朝廷曾經任用偶乖一念失誤至此今特開
其自新之路誠能悔過從善復守臣節悉宥其罪仍授
以官及有被黎利等迫脅從逆幷鄭公証等黨逃避未
出者今能挺身来歸或赴所在官司自首一體赦宥官
復原職軍復原伍民復原業詔書到日如黎利等及脅
從逃避之徒執迷不悛仍前拒命天討必加後悔無及
今後交阯軍民人等除合納糧外其該徵及采辦金銀
鹽鐡香課魚課等項悉且停止金銀銅鐵鹽及魚皆聽
於境内交易官府勿禁用稱朕恤民之意故兹詔諭咸
使聞知宣德元年五月初三日
皇子生詔
奉天承運皇帝詔曰朕以菲德祗膺鴻圖惟祖宗創業
之艱難惟今守成之匪易致勤夙夜罔敢怠遑億兆之
繁殫心於和輯宗社之重永念於繼承善慶有源祥應
兹協陽德初復長子肇生家邦之本攸隆中外之心咸
屬宜施霈澤覃被多方今大赦天下所有合行事宜條
示于後
一自宣德二年十一月十五日昩爽以前官吏軍民
人等有犯除謀反大逆謀叛子孫謀殺及毆罵祖
父母父母妻妾殺夫奴婢殺主謀故殺人強盗人
命不赦外其餘已發覺未發覺已結證未結證罪
無大小咸赦除之敢有以赦前事相告言者以其
罪罪之
一各犯人名下自宣德二年十一月十五日以前見
追未完侵盗糧草及一應贓物詔書到日悉皆免
追
一逃軍逃囚逃匠人等自詔書到日為始限兩箇月
以裏赴官首告與免本罪軍還原伍民還原籍匠
復本業
一各處人戶自宣德二年十一月十五日以前在逃
者詔書到日為始限三箇月之内赴所在官司首
告與免本罪各回復業戶下逓年所欠錢糧等項
盡行蠲免仍免差役一年有司官吏糧里人等撫
恤不許取索錢債為由因而生事擾害違者罪之
一軍民中有鰥寡孤獨者所司依例存恤毋令失所
一各處税糧鹽糧除宣德二年以前未完者照例徵
收其宣德三年税糧以十分為率蠲免三分
一自宣德二年十一月十五日以前逓年拖欠諸色
課程鹽課茶課各處孳牧虧欠倒死馬騾驢牛羊
等畜官軍騎操領養馬騾驢牛羊隻倒死者及逓
年拖欠蘆柴納欠銅鐵顔料膠漆竹木等物追賠
未完段匹等項盡行蠲免
一自洪熙元年六月十二日以後宣德二年十一月
十五日以前官軍及旗軍將軍力士校尉舍人餘
丁除犯反叛黨惡不宥外其餘有犯發各處立功
哨嘹及充軍等項者並送兵部查理復其職役官
調衛所
一自洪熙元年六月十二日以後宣德二年十一月
十五日以前文官有犯發充吏役承差者悉送吏
部量才授職但犯贓罪者不在此例
一自宣德二年十一月十五日以前見任文武官員
總小旗有因事停罷俸糧者詔書到日如舊關支
一軍民中有男婦年八十以上者詔書到日所司仍
給絹一匹布一匹綿一斤酒一斗肉十斤米一石
一文武官有虐害軍民者許被害之人一依大眀律
自下而上陳告如有所司不理許赴按察司廵按
御史處告理如有冤抑方許指實赴京伸訴不許
擅自綁縳違者罪之
於戲承序以長用昭萬世之傳推德及人弘敷四海之
福故兹詔諭咸使聞知宣德二年十一月十五日
恤旱災詔
奉天承運皇帝詔曰朕以菲德恭嗣天位統御兆民夙
夜惓惓圖惟安利今畿内及河南山東山西並奏自春
及夏雨澤不降人民饑窘朕甚惻焉夫上天降災厥有
攸自其政事之有闕與刑罰之失中與徵歛之頻繁與
撫字之不得人與永念其咎内疚于心思惟感通之道
必廣寬恤之仁庶天鑒之旋災為福所有合行事宜逐
一條列故兹詔示咸使聞知
一南北直隸府州縣幷河南山東山西三布政司凢
災傷去處人戶自宣德七年十二月以前拖欠夏
秋税糧戶口鹽糧及官軍屯種子粒悉皆停徵其
拖欠各色課程鹽糧幷各衙門見坐𣲖買辦採辦
諸色物料等項及虧欠孳牧馬驢牛羊牲口悉皆
蠲免仍免其今年夏税軍民乏食者所在官司驗
口給糧賑濟如官無見糧勸率有糧大戶借貸接
濟待豐熟抵斗酬還
一被災之家優免一應差役一年官吏里老用心撫
恤毋令失所
一戶部禮部工部等衙門逓年坐𣲖各處買辦採辦
諸色物料顔料藥味香料金銀箔油漆等項及茶
蠟桑穰糖蜜牲口乾魚一應厨料幷造辦菓品等
項但係宣德六年十二月以前拖欠未完者悉皆
蠲免
一各處追納加倍商税課鈔除納完外但係宣德五
年十二月以前拖欠者悉皆蠲免宣德六年至宣
德七年終拖欠者减半
一各處都司衛所幷各太僕寺苑馬寺該追倒死虧
欠騎操孳牧馬騾牛羊驢疋但係宣德七年十二
月以前者悉皆蠲免
一後軍都督府及工部坐𣲖軍衛有司採運柴炭蘆
蓆但係宣德六年十二月以前拖欠未完者悉皆
蠲免
一戶部逓年坐𣲖軍衛有司採打秋青草束但係宣
德六年十二月以前拖欠幷照例折鈔者悉皆蠲
免
一工部坐𣲖各處採運木植其見在山場堆垜者令
所在官司如法苫蓋毋致損壊見在水次者陸續
起運前来
一法司及各處見追犯人金銀段匹米鈔草束竹木
等項除正贓不宥外其賠罰及追者俱减一半徵
納草束浥爛及失火延燒者悉皆蠲免
一各處抄造及買辦一應紙劄但係宣德四年十二
月以前悉皆停徵
一各處逓年拖欠税糧但係宣德六年十二月以前
拖欠未完者悉皆蠲免
一宣德六年十二月以前各處拖欠課程鹽課者悉
皆蠲免
一在京在外都指揮指揮千百戶鎮撫旗軍有住支
俸糧者詔書到日悉皆如舊關支
一直隸令廵按監察御史在外令按察司審察軍民
衙門刑獄有冤抑者即與伸理不許因而縱放有
罪其見監罪囚除謀叛謀殺祖父母父母妻妾殺
夫奴婢殺主人命蠱毒魘魅毒藥殺人強盗殺人
及偷盗官糧外其餘罪犯並與寬免一等科斷
一逃軍逃匠詔書到日限兩箇月内許令赴所在官
司首告與免本罪軍還原伍匠仍當匠
一失班人匠俱免罰工令其仍舊輪班後不為例
一各布政司按察司府州縣等衙門官各要連名舉
保賢良方正一人起送吏部量才擢用
一諸司官吏有貪酷害人及闒茸者直隸令巡按監
察御史在外令按察司審察奏来以憑罷黜其按
察司官貪酷害人及闒茸者從廵按御史審察奏
聞
一中外比年冗官過甚虚費廪禄無所禆益在内令
吏部都察院在外令布政司按察司廵按御史及
府州正官公同於添設官員數内斟酌其職務繁
簡量留在任餘悉送回吏部不許托故在任仍前
冗濫
一各處近設撫民官本為安民自其赴任並無上言
民情利病者且聞於民無益有損詔書至日悉令
回還吏部如其中有清廉幹濟舊官所不及者許
其親臨上司保留在任起送舊官回吏部仍具奏
聞
一朝廷差去内外官員人等務要體朕愛民之心謹
守禮法不許在外生事需索百端擾害軍民今後
敢有違者從廵按御史按察司具實奏聞處以重
罪坐視不言者罪同宣德八年四月十五日
即位詔
奉天承運皇帝詔曰我國家膺天眀命統理華夷奄甸
萬姓于兹七十餘年仰惟祖宗肇造之功守成之道規
模弘遠光昭萬世惟我皇考皇帝以至仁大德統承之
率循憲章恢弘政化方期家國永底雍熙不幸奄兹遐
棄肆予眇躬祗奉遺命於宣德十年正月初十日即皇
帝位付畀攸重兢惕惟深允惟神天之典惟敬斯承生
民之衆惟仁斯保阜成之績惟勤惟儉乃克有成顧予
凉薄勉懷永圖尚賴親王宗室益脩藩屛中外文武羣
臣宣力效忱以副委任以惠我蒼生用臻富庶躋于泰
和其以眀年為正統元年與天下更新一應寬恤事宜
條示于後
一自宣德十年正月初十日昧爽以前官吏軍民人
等有犯除謀反大逆子孫謀殺祖父母父母妻妾
殺夫奴婢殺主謀故殺人蠱毒魘魅毒藥殺人強
盗人命不赦外其餘已發覺未發覺已結正未結
正罪無大小咸赦除之敢有以赦前事相告言者
以其罪罪之
一自洪熙元年六月十二日以後官軍幷旗軍將軍
力士校尉舍人餘丁人等除犯反叛黨惡土豪人
命不宥外其餘有犯發遣各處充軍立功及哨瞭
等項者盡行宥免復還職役
一署都督僉事事都指揮署都指揮僉事事指揮悉
與實授凢在京優給故官兒男仍於本衛所關支
俸給
一文武官吏旗校軍民匠作人等有為事問完見做
工運磚運糧等項及鎻鐐工匠不關糧賞常川做
工者悉宥其罪官吏復還職役犯枉法贓罪者罷
歸為民軍還原伍匠仍當匠民放寧家
一文武官員幷總小旗有為事已復職役住支俸糧
及支半俸者俱照舊關支
一自宣德十年正月初十日以前逓年虧欠農桑諸
色課程戶口鹽糧鹽鈔及歲造拖欠幷追賠段匹
紗羅紬絹等項倒死馬駝驢騾牛羊虧欠孳牧等
畜及未納各項贓罰冐支官鈔偷盗官糧及中鹽
罰納鈔貫追賠未完段匹等件盡行蠲免
一内府各監局逓年𣲖辦物料工部等衙門脩造軍
器樂器船隻等件幷一應採辦買辦生漆銀硃皮
張竹木柴炭等項逓年拖欠屯田子粒及魚油翎
毛青碌銅鐵顔料桑穰席麻竹木蘆柴歲進野味
及買辦追賠胖襖袴鞋試驗不中弓箭及弦幷漕
運漂失糧米軍器等件悉皆蠲免如已辦在官者
野味解京其餘就於所在官司倉庫收貯
一天下一應課程及門攤等項俱照洪武年間舊額
徵收不許指以鈔法為由妄自增添違者罪之其
有湖泊坍塌淤塞等項及人戶消耗虧欠課程者
從實查勘即與開豁
一各處諸色課程舊折收金銀者今後俱照例收鈔
一各處買辦諸色紵絲紗羅段匹及一應物件幷織
造段匹抄造紙劄鑄造銅錢燒造窑器煽煉銅鐵
採辦梨木板及各處燒造器皿買辦物料顔料等
件悉皆停罷其差去内外官員人等即便回京違
者罪之
一各處閘辦金銀硃砂銅鐵等課悉皆停罷將坑冶
封閉其已辦完見收在官者金銀硃砂就令差去
人員管領来京銅鐵於所在官司寄庫差去閘辦
内外官員人等即便回京不許托故稽留若係洪
武年間舊額歲辦課銀及差發金銀不在此例
一各處造作除軍需外其餘盡皆停罷今後非奉朝
廷眀文一毫不許擅自科擾軍民違者罪之
一各處打鷹及打捕鳥獸採取蟲魚花草果木山石
之類詔書到日悉皆停罷差去内外官員人等即
便回京所占用官軍各回原衛所管事着役民回
原籍當差不得稽留違者罪之
一各處孳牧馬騾驢牛羊等畜及北京河間保定等
處軍民見養征進所獲牛羊詔書到日即令軍衛
有司提督牧養原差去管養内外官員人等即便
回京毋得托故在彼生事重擾軍民
一惜薪司光禄寺等衙門原差𣲖柴炭蘆葦荆條等
項自宣德八年十二月以前拖欠未完者悉皆蠲
免宣德九年正月以後悉减半送納内官等監局
坐𣲖土茜草暖樺皮及樺木等件悉皆停罷
一各處宣德九年被水旱去處取勘的實將税糧及
屯種子粒盡行蠲免缺食貧民有司量給米糧賑
濟
一民間因有事故人戶抛荒田土即從實取勘開報
除豁税糧另行召人承佃如係官田即照民田例
起科
一各處抄没官房及沒官牛隻年遠倒塌及倒死者
所納房鈔及牛租取勘眀白即與除豁
一各都司衛所下屯軍士正糧子粒一十二石給軍
食用不必盤量止徵餘糧六石附近軍衛有司官
倉交納
一各處逃移人戶悉宥其罪許所在官司首告回還
原籍復業免其差徭一年其本戶虧欠税糧等項
盡行蠲免
一逃軍逃囚逃匠人等詔書到日為始許兩箇月内
赴官自首與免本罪軍還原伍民還原籍匠復本
業其人匠有因在逃問發充軍當匠者一戶止存
一名當匠其餘放免
一各處原編輪班人匠内有一年一班者今後江北
人匠照舊輪班江南人匠俱以二年輪一班其各
監局在逃諸色人匠為無正身有勾戶丁二三名
當匠者止令一丁當匠其餘放免但是該發充軍
行提未到者悉皆宥之
一在京做工軍夫照例更替候營造山陵畢日悉皆
放回
一見起在京做工人匠除選帶家小幷把總高手與
應用營造山陵人匠及該輪班上工者存留外其
餘盡數放遣仍照舊輪班不許指以朋合編班為
由一槩拘留若高手人匠及各色人匠果有年高
者亦即令放遣其見在做工失班罰工者免其罰
工止當正班滿日放回違者罪之
一自宣德九年以前各處凢承勑旨及勘合起取軍
民人匠悉皆停止如已行在途亦令回去軍還原
衛所民還原籍
一軍官為事去年冬曾隨大駕出關巡邊例應調者
免調悉令放回原衛所
一各都司衛所自洪武年間至今差去勾軍不回官
旗人等限兩箇月以裏赴所在官司首告悉免本
罪令各回原衛所管事着役
一逓年有犯罪發去擺站及充逓運所夫膳夫軍伴
等項役滿者即便放回違者罪之
一差出買辦造辦採辦内外官員人等有在各處私
占官民田地及起蓋房屋隱占軍民諸色人等作
打捕戶養戶名色使用者詔書到日官民田地各
復其舊房屋入官隱占之人俱復本役違者治以
重罪
一宣德十年正月初十日以後官吏人等犯罪充軍
者止終本身
一農桑學校有司宜加勸勉務求實效勿事虚文
一軍民有鰥寡孤獨者所司依例存恤毋令失所民
年七十以上及篤廢殘疾者許令一丁侍養不能
自存者官為賑濟凢軍民八十以上者所司給與
絹二匹綿二斤酒一斗肉十斤時加存問其有為
事編發為民種田年七十之上孤寡無人養贍者
放回原籍
一各處有孝子順孫義夫節婦開具實跡奏聞以憑
旌表
一官員軍民之中有懷材抱德或屈於下僚或隱於
山林所司以禮薦舉赴京量才擢用
一凢軍民利病許諸人直言無隱
一各處軍民有為追賠孳畜税糧等項被官司逼迫
不得已將男女妻妾典賣與人者詔書到日官司
即為贖還如男女已成婚配者不在此例
一法司問擬罪囚今後一依大眀律科斷不許深文
違者罪之
一各處軍民匠役人等有因饑窘及受官司逼迫不
得已逃竄山林或嘯聚為非者詔書到日悉宥其
罪令各復業着役免其差役二年所司善加優恤
不許生事擾害違者罪之
一各處邊將及軍衛頭目務要撫恤軍士嚴飭武備
謹守地方其有功及怠事者具申朝廷以憑賞罰
一有司官吏務要公勤廉慎愛恤百姓不許阿附勢
要輙有科擾親臨考察官員務求實跡以辨賢否
如有徇私枉法顛倒是非者必治以罪
嗚呼自古生民獲福咸由君臣同心同德圖厥成功亦
罔不在初尚協嘉猷以隆邦本詔告天下咸使聞知宣
德十年正月初十日
上兩宫尊號封諸王詔
奉天承運皇帝詔曰朕以眇躬嗣登大寳稽古帝王致
理之要亦惟尊尊親親表正大倫封建宗藩鞏固王室
厥有彛典萬世攸同仰惟聖祖母皇太后大德格天錫
之全福以濟我國家保佑朕躬聖母皇后協相先朝用
植邦本徽音嗣著大典攸崇謹上冊寳尊聖祖母皇太
后為太皇太后聖母皇后為皇太后復念本支實資藩
屛今冊封弟為郕王平陽王嗣封晉王保寧王
嗣封蜀王其餘郡王應封襲者次第頒封於戱崇孝敬
以隆天叙之尊敦宗室以重維城之寄爰推仁澤咸及
庶邦所有合行事宜條示于後詔告中外悉使聞知
一各處宣德七年十二月以前拖欠税糧及一應錢
糧草束除起運實數幷見送在官者就於所在及
起運所至倉分收納其未徵及未納者悉皆蠲免
一各都司衛所官軍今後除哨嘹備禦及屯種操練
幷有勑旨及眀文差調外其餘一軍不許私役一
毫不許擅科若有指以差調脩理為由私役種田
及採打木石燒造甎瓦等項擅自科差者令廵按
御史及所在按察司官廵察具實奏聞悉治以罪
一公侯伯亡殁其子孫例應襲爵者吏部兵部取勘
奏聞即與承襲不許稽延
一各處總兵鎮守備禦都督都指揮及都司掌印都
指揮自宣德元年以来不曾陞用者各具實跡以
聞量才擢用
一凢軍職子孫弟姪除應襲外其餘果有精於兵略
武藝者許所在官司舉送兵部試驗擢用
一自洪熙元年至宣德十年正月初十日止軍職有
為事發做為事官及降除幷降充總小旗者悉復
原職其犯反叛者不在此例
一文職官員年未及七十老疾不能任事者皆令冠
帶致仕免其雜泛差役
一各處衛所軍士事故該勾補者若丁盡戶絶幷山
後等處人民挨無名籍等項已經三次保勘無憑
勾解者軍衛有司即與開豁不許假此為由故意
展轉擾害良善違者罪之
一比先有為事文武官吏軍民旗校人等發交阯充
軍在逃及散漫不曾首告着役者許赴所在官司
首告就於附近衛所收操
一各處有缺食軍民人等不得已相聚為盗強奪人
財物及捏造妖言誘惑平人騙要財物者詔書至
日悉宥其罪軍還原伍民還原籍今後若不改悔
仍復聚集為非俱照原犯罪之其已拿解在官者
不在赦例
一大同見養羊隻該部取勘見數交付所在官司暫
且收養仍開報光禄寺陸續取用原管牧放内外
官員軍民人等各回原職役
一水旱災傷之處並聽府州縣及廵撫官從實奏聞
朝廷遣官覆勘處置並不許巧立名色以折糧為
由擅自科歛小民金銀段匹等物那移作弊侵欺
入已違者罪之
一各處山場園林湖池坑冶及花果樹木等件原係
民業曾經官府採取見有人看守及禁約者自今
聽民採取不許禁約其看守内外官員軍民人等
各回原職役
一北京及山西宣府所屬地方産木山場除山陵禁
約外其餘去處聽人採取仍依舊例抽分不許妄
自增添違者罪之
一各處總兵鎮守官等處自宣德十年正月初十日
以前有勑旨採取及造辦買辦一應進用物件悉
皆停罷
一今後鷹犬及珍禽異獸等物不許進獻
一自今各處總兵鎮守備禦等官並不許指以進奉
為名擅自打圍飛放蹂踐禾稼擾害軍民違者罪
之
一民匠比先為因在逃編發武功三衛充當軍匠者
待營造山陵畢日仍充民匠就於在京居住依例
輪班
一各處平民有被人挾讐妄報為匠及醫士厨役等
項名色幷妄指同名同姓為軍者雖見有該部文
書坐取有司即與審勘開豁不許一槩朦朧妄報
違者罪之
一府州縣官有廉謹公正能恤民者親臨上司宜以
禮待仍具其政績来聞以憑陞擢
一凢詔書内寬恤恩典及合行政務有司當一一遵
行不可作疑生事刁蹬失信於下違者必罪不宥
宣德十年二月初十日
太皇太后諭二兄書
太皇太后致書長兄彭城伯張㫤三兄都督張昇吾起
於寒微叨蒙國恩榮及祖宗顯受褒寵諸兄嗣膺重爵
厚禄合門富貴與功臣等此皆列聖天地之賜也顧豈
常有汗馬之勞哉夫受非分之福宜存非分之虞古之
人有言知足不辱知止不殆可不思保全永遠之道哉
吾不幸仁宗皇帝早逝長子宣宗皇帝又繼逝矣今長
孫皇帝以幼冲嗣大寳内間保持輔翼實係於吾夙夜
兢兢如執玉如捧盈不遑寧處懼弗堪負荷上負宗廟
聖靈及辱我先人因念外家欲令皆善二兄同氣至親
可不體吾之此心哉尚其循禮度脩恭儉以率子孫家
人俾咸慎蹈毋作愆過庶以光國家之榮命而吾先人
之祀亦永有依賴矣勉之哉勉之哉二兄自今惟朝朔
望公朝有攻議悉勿預聞惟二兄其亮之宣德十年二
月十五日
勑諭吏部都察院因災考察官員
朕自嗣位以来夙夜惓惓上體皇天仁民之德廣施寬
恤之政而今萬物長育之時天久不雨又間有水潦蝗
蝻深軫朕心䆒厥所由咸謂牧守之官未盡得人貪虐
暴刻所在有之及命官考察又或徇私捷於科徵巧於
諂事者率以為熊勤於撫守廉介自守者以為不稱公
道不眀人怨弗恤所為如此何望和氣之應爾典銓選
之官任風紀之職獨不思為國家生民慮乎今直隸府
州縣官從吏部遣官及廵按御史考察務在廣詢細民
不許徧徇糧里長老人扶同之言以昩至公若考察得
實賢才者悉留在職具名奏聞不才者就起送吏部照
例發遣其布政司按察司堂上官從吏部都察院考察
屬官從廵按御史按察司考察今後方面及郡守有闕
仍遵皇考宣宗皇帝勑旨舉保不許故違有犯贓罪倂
坐舉者爾等其欽承之用副朕恤民求治之意故諭宣
德十年四月二十六日
勅諭行在吏部選舉御史縣令
勅諭行在吏部風憲者朝廷耳目之所寄綱紀之所由
振也在外按察司缺官已有推舉之令在内監察御史
尚多缺人今後令在京三品以上官各舉一員除見任
縣令不舉外其餘爾吏部精加體訪必得廉潔公正眀
達事體詳慎平恕具名奏授如授官之後但犯貪淫暴
刻及庸懦闒茸併罪舉者凢親民之官縣令最切必得
其人庶民乃安自今各處知縣有缺令在京各衙門四
品官及國子監翰林院堂上官各部郎中員外郎六科
掌科給事中各道掌道御史各舉一員爾吏部亦精加
體訪必得廉潔公平寬厚愛民者具奏除授如授官之
後但犯貪淫暴刻及罷軟不勝任併罪舉者蓋薦舉雖
命庶官而選任專委吏部必公必明必審必慎毋苟徇
私情縱容濫舉以取罪愆庶幾副朕求賢圖治之心欽
哉故諭正統元年十一月二十六日
勅諭文武羣臣脩政事守祖法
朕祗承天命統御天下亦惟文武羣臣相與協恭用臻
至理夫所治天民所相天工其大經大法皆祖宗建置
永篤欽承罔敢踰越惟爾羣臣執德以廉為要廉者發
之公而政得其平治人以仁為本仁者施之厚而下得
其所忠以奉國敬以勤事古之良臣率由斯道其勖之
哉爾克由斯道尚慎乃終有或違者務改厥行庶熙汝
績用永嘉譽其勖之哉爾不恭命而熊者或惰違者益
肆眀有國法幽有鬼神可不戒歟欽哉毋怠故諭正統
二年正月初四日
勅諭公侯伯五府六部都察院等衙門正官因
災脩政
朕恭嗣大統夙夜祗勤惟天惟祖宗付托之重不敢怠
逸比年以来停罷一切徵歛除逋負薄刑罰所冀四方
咸遂生息今歲以来災沴數見京畿尤甚自三月至五
月亢陽不雨甚傷農麥五月中至六月連雨不止河决
隄防渰没田稼城中傾塌官民廬舍亦有壓溺死者深
用兢惕洪範咎徵皆由人事蓋朕不德之所致也其聽
納之弗審歟讒佞之弗識歟政事之臣有頗僻歟輔弼
之臣失其職歟何災異特甚乎近也循省厥由用圖善
政爾等皆與國同體豈當默默坐視而弗思弗勉乎自
今其體朕心以敬天愛人為心毋懈夙夜夫持廉戒貪
者善身之本致公絶私者善政之要勿謂可欺神鑒孔
昭勿謂無害天應可畏欽哉勖哉往務善政庶幾以回
天意以固宗社生民之福爾亦尚有利哉所有合行事
宜條示于後該載未盡者悉具奏聞故諭
一吏部擢用官員宜精選賢才者任之或罷輭無能
或老疾不堪平昔行止不端謹者悉皆罷去承差
知印吏典人等亦宜精詳考察賢否但是貪汚及
庸懦無能并不諳行移者悉皆罷去不許循私濫
用糜廩費禄
一各衙門文職官員洪武年間量事繁簡設官理辦
俱有定額永樂年間為因營建北京事務繁多所
以額外增注自朕即位以来一切不急之務悉皆
停之而冗官或以微事占身坐食俸禄况北京運
糧艱難亦宜撙節自今悉照洪武年間諸司職掌
官額選其廉能者存留其餘悉送吏部改除如無
缺員照依永樂年間事例放回寧家有缺員挨次
取用
一朝廷簡任賢良共造民福方面官及府州縣正官
已令大臣及五品以上官保舉從吏部審察然後
用之保舉者必須考其實行審察者必須處以至
公敢有徇人投托以公廢私以不肖為賢舉主及
吏部官皆治以罪自今在京在外官員未及兩考
者不許舉保違者罪之
一凢實徵一應錢糧雖有定額然各處水旱災傷不
一當體念民情差人踏看眀白具奏開豁不許固
執及畏干係展轉行移因循不决貽患於民
一正統二年十二月終以前拖欠一應錢糧等物已
有詔書悉皆蠲免今聞各處官司指以起解報數
在官為由一槩追徵甚至有以宣德年間拖欠者
亦行追䆒致使小民窮窘逃移失所戶部即為申
眀不許重徵如有糧里實於小民徵過未起運者
即令如數給還違者罪之
一永樂年間因鈔法不通令民照口數納鈔支與官
鹽近年鈔法通行民納鹽鈔如舊鹽課司十年五
年無鹽支給民人納鈔艱難宜减半收鈔以甦民
力及宣德年間亦因鈔法令收闒房及車輛鈔貫
今鈔法已通悉减半徵收
一各衙門買辦造辦及追徵一應物件應優免而未
優免深為民害者一一追䆒具奏定奪
一各處有解納紵絲布絹顔料等項者隨即辨驗收
納不許刁蹬留難仍查逓年追納物件未完及係
急用者一一條奏定奪
一各處管軍頭目廉幹者少貪虐者多以致軍政不
脩往往軍受其害逃竄數多是致城堡乏人守備
其見在管軍頭目務令廵按御史及所在按察司
官遴選堪任者用之其餘不堪用者令其就於本
衛守城帶操以聽調用勿令管事庶幾軍不逃亡
城守有備
一軍職官員洪武年間各衛所皆有定員今為軍職
官多額外添注如沿海沿邊少糧衛分百姓運糧
艱難今後多餘軍職止許於有糧去處添注庶幾
供給利便無糧去處不許添注
一在外衛所操練軍士頭目多不用心並無實效都
察院其行各處廵按御史按察司官嚴加操練務
要征調得用若仍前怠慢無實效者并風憲官一
體論罪各處城池頽塌者亦督令於農閒時月軍
民相兼脩築不許違悞
一管軍頭目及在外各衛指揮千百戶多不用心撫
恤軍士或尅减月糧或占據私役或縱容在外辦
納月錢或横加虐害騙要財物以致軍士逃竄隊
伍空缺甚非朝廷撫養軍士之意今後再不悛改
聽監察御史給事中體訪的實具奏拿問
一三法司錦衣衛見監重囚中間或有鍜鍊成獄或
以文案為據而其情有可矜法有可疑者具奏定
奪今後問囚犯人及在外問成解来犯人伸訴冤
枉或調送别衙門或多官會審須要從公推問實
情不許徇私拷打逼勒招認符合前問官吏自已
推托利害以致冤枉人違者必罪不赦
一今後一切祥瑞有應稱賀者止行在京衙門不必
行移各王府在外文武官及土官衙門即今見有
來進禎祥表文者禮部即行文沿途止之庶免勞
人
一做工人匠務要撫恤得人𣲖役公當勿令失所
一各衙門一應公文當依程限完結凢解軍解囚一
應差使人員到来所司即為查理眀白發遣回還
不許遷延刁蹬今後敢有仍前作弊刁蹬留難者
御史給事中體訪具奏其司務幷首領官吏並治
以罪不恕
一五軍都督府堂上官多不用心整理軍政亦不行
用心打點文書一應行移縱容首領官吏通同作
弊遇有襲職替職及公幹等項人員到来刁蹬留
難百般需索以致人難自今不改前非聽監察御
史廵察具奏拿問
一都察院為朝廷耳目風紀之司必能考察百僚扶
植善良糾正奸邪伸理冤枉然後為稱若不能持
正秉公而任情恣意阿附以致賢否混淆貪廉不
辨冤枉不伸者祖宗之法具在朕不爾私
一朝廷置給事中出納命令封駁章奏舉正欺弊職
任最清要自今宜體朝廷選用之心必公必正必
廉必勤知無不言言則必當務存大體以扶善抑
惡使百官有司知所敬畏然後必能盡職而依阿
從事苟且度日廢棄職掌或徇私交通肆為欺弊
負國家之任使者事發必罪不宥
一在京在外官員皆受國家職任凢公正廉勤者陞
遷貪虐怠慢者黜罷朝廷自有公論自今各宜勉
力以仁義存心以公勤從事若不能自勉專務背
公營私阿附投托賄賂交通朋比為非者國典具
在悔將難追
一凢軍民一切利病及今可以濟時恤患除奸革弊
之事諸人直言無隱正統四年六月二十二日
兖國復聖公新廟之碑
朕惟聖賢之生皆天以為世道生民計非偶然也雖天
處之有不同而聖賢求所以仰副天之意者則一心也
孔子之道原於天而承於堯舜禹湯文武周公孔子不
得位則惓惓於推眀斯道立教垂世以副天之意蓋周
公而後必有孔子而後帝王之道眀君臣父子之位正
尊卑内外貴賤之辨著雖斯理在人心皆固有之然非
得孔子之教則不能以皆眀眀之有淺深世道所以有
盛衰之不齊也向微孔子之教斯世斯人幾何其不淪
於夷狄禽獸此孔子之道所以為天下國家者不可以
一日無也三千之徒孔子獨稱顔子好學獨告以帝王
為治之大法使孔子居堯舜之位則顔子稷契之倫也
聖賢之不得位與年皆天也而使之得以為天地立心
為生民立命為萬世開太平有以仰副天之意亦天也
君子曰聖人之藴微顔子殆不可見發聖人之藴教萬
世無窮者顔子也嗟乎孔子其太和元氣顔子其四時
之春乎非春其何以見太和之發育也曲阜故有孔顔
廟祀我皇曾祖太宗文皇帝既新孔廟而親製文書石
朕嗣統之七年爰新顔廟有司請文書石并系以詩曰
巍巍宣聖道配乾坤化流天下光闡人文&KR0790;矣兖國剛
眀純粹蕩蕩聖域深造精詣爰勤四勿以復天理以居
廣居進進無止大經大本一出于天惟聖誠眀顔得其
全禮樂之授王佐之期鳳鳥不至聖賢側微作範立教
永淑来世報德暨功代謹秩祀東瞻魯邦生之所都神
靈在天亦時来居既作新廟爰祗祀事弼佑皇眀千萬
億歲正統六年十一月初四日
觀天之器銘
粤自大聖體天施政敬天以心觀天以器厥器伊何璇
璣玉衡璣象天體衡審天行歷世更代垂四千䙫沿襲
有作其制寝備即器而觀六合外儀陽經隂緯方位可
稽中儀三辰黃赤二道日月暨星運行可考内儀四遊
横簫中貫南北東西低昂旋轉簡儀之作爰代璣衡制
約用密疏朗而精外有渾儀反而觀諸上規下矩度數
方隅别有直表其崇八尺分至氣序考景咸得懸象在
天器具厥體測驗推步術含至理昔作今述為制彌弘
既眀且悉用將無窮惟君勤民事天首務民不失寧天
其予顧政純于仁天道以正勒銘斯器以勵予敬
新建廟學之碑
皇天仁愛下民必簡命聖人君之師之聖人得位則兼
君師之事如伏羲神農黃帝堯舜禹湯文武是已不得
乎位則專師之事以立教垂範孔子是已兼君師者道
施於當時專師事者教被於後世然非得孔子立教則
雖前有伏羲神農黃帝堯舜禹湯文武世莫之知矣故
曰自生民以来未有盛於孔子孔子之功萬世之功也
孔子所為教其道仁義道德其事父子君臣尊卑内外
其器易詩書春秋禮樂皆本於天也凡為天下國家者
誠能純用孔子之道則天地以位萬物以育彼其名為
用孔子之道而效不至焉者信用之弗篤加有異術邪
說間之也我國家自太祖高皇帝太宗文皇帝暨我皇
祖皇考聖聖相承恭天成命顓顓焉一惟孔子之道是
尊於凢施政敷教取人理民一惟孔子之道是用不雜
他術自國都至於四方郡邑海隅邊徼靡不建學設教
崇祀先師海外蕃國及蠻夷酋長皆仰慕德化遣子入
學蓋歷世以来尊上孔子未有如我祖宗之世之盛者
也朕以凉德祗承天序欽惟古昔之大典祖宗垂統之
盛心夙夜孜孜圖惟善繼北京故有學在宫城之艮隅
庳隘弗稱乃正統八年秋命有司撤而新之左廟右學
高廣靚深所以奉眀靈居来學凢百所需靡不悉備材
出素具役不及民眀年春成朕躬釋奠于先師循古典
也退即學之彛倫堂命儒臣講經公卿大夫及百執事
之臣逢掖之士兵衛之師拱侍而聽殆以萬計而有司
請如故事紀其成於碑嗟夫孔子之道為天下國家者
不可一日以闕學校之教於化民育材者不可一日以
怠矧京師首善之地所係之重且大乎敬書諸貞石昭
示我後人俾咸務欽承用丕顯皇眀治化之盛與天地
日月相為悠久云正統九年三月初一日
東里别集卷一
