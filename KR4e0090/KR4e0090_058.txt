東里續集卷三十明楊士竒撰
墓表
蔣志祥墓表
泰和邑之西四十里曰嚴莊其故家曰蔣蔣氏之兄弟
之賢者曰吾貫吾望卜改厝其考處士君乃寓書及翰
林編修蕭鎡所具處士君事狀求余表墓余少嘗聞蔣
氏之德善於其塾賓蕭尚魯先生而今於蔣氏為婚姻
家不可以辭按蔣氏之先居長沙唐季曰紹錄者舉進
士官至侍中後避馬氏之亂徙泰和初家梅溪里數傳
至正卿徙嚴莊至必濟號竹莊竹莊生宗周元袁州學
提舉提舉生以信處士君父也世以仁厚致家於饒裕
處士君兄弟三人處士其季諱玄字志祥幼失怙而蚤
有立志遜父所遺資業於二兄二兄不聽則裁取給用
而已不求有餘也二兄強從其志於凡徭賦百需悉不
及季鄉里高其行義然處士躬勤力本儉約率下家亦
用裕然汲汲圖紹世德拓故址作堂名曰正心歲時聚
宗族及冠婚賓客燕享悉於斯堂族人不間疏戚貧富
咸相親睦有無共之延名師教子姪而躬程督於内子
姪亦皆循謹秩秩遵奉處士君之教處士君於鄉鄰賙
窮恤匱亦無間焉為人質而溫直而不肆於物無迕然
未嘗苟徇人無少長愚良皆愛敬處士君號為長者故
自少壯至老所履坦坦無憂患之干蓋年五十有五而
卒卒以永樂二年八月十八日其配彭氏繼劉氏皆有
淑行子男三長吾敬後處士君數年亦卒次吾貫吾望
咸善繼述女一歸劉民瞻孫男十恢亮恢廣恢彦恢貢
恢敏恢俊恢周恢重恢仰恢碩恢重予子婿也曾孫男
十有三人嗟夫世之不古久矣同氣之親有競毫末之
利相與䦧墻甚至相目為秦越者比比也其有能讓同
父之業為友恭之行者盖千百之什一若富而能仁其
宗族鄉里非古之人乎處士君其應表也敬為之表以
示法其子孫鄉人於無窮云
贈中議大夫贊治尹大理寺右少卿陳君墓表
士有效用於國深被簡知而不為爵禄所縻從容自得
不枉其道必其智識明正審内外之辨察事幾之微確
乎中而不可奪此不謂之豪傑可乎我國家龍興之初
有若金陵陳中行先生者殆其人歟先生諱遇中行其
字天資純粹自少篤學博究經史元至正中授江東明
道書院山長温州路學教授遠近從者紛集講下元綱
不振兵亂四作遂棄官歸隠閒居一室安澹守約名其
室曰静誠鄉里遂以静誠號之先生憫世亂益甚每夙
興焚香叩天願早生仁聖以活創殘我太祖高皇帝定
鼎金陵時南臺侍御史秦元之素知先生入言於上曰
陳遇有輔翼才宜寘左右使效禆益即日召見與語大
悅禮待加厚稱先生而不名日侍帷幄贊幾務車駕幸
其第者三命之官輙辭臣民既推戴上登大寳所承諮
問悉保國安民大計先生竭心攄誠多所獻替命為學
士翰林者再皆固辭嘗奉密命偕中官趙信往視浙江
還奏稱旨賜白金又命為禮部侍郎又固辭間遘疾賜
藥命中官挾太醫院官視療時微寒特賜錦被及上供
米既瘥入謝上嘉奬連稱君子者三又除禮部尚書又
固辭自是不復強之以職每召見錫賚必厚或坐久必
賜宴間命廐馬送歸先生秉義懷忠非正道不陳群臣
以過被譴者率為解釋上亮其誠未嘗為忤數諭之曰
卿老不欲仕有子令帶刀侍衛叩首以子幼辭盖静澹
恬退始終一志前後所得賜問宸翰頗多眷待之厚亞
於勲戚盖春秋七十有二而卒卒於洪武甲子九月十
九日訃聞遣中官賜祭加東園祕器及賻命葬鍾山長
林之原右春坊大學士董倫為誌其葬陳之先家於曹
宋龍圖閣待制義甫從高宗南渡累官金紫光禄大夫
没諡文忠始家建康至理宗朝武功大夫淮南諸路兵
馬都統制執中先生曾祖也祖文德元舉進士授溧陽
州判考辛之淮南鹽課提舉妣某氏娶金華王氏繼維
揚周氏皆世族子男四孟傑孟學孟德恭三女傑德俱
早卒女皆有歸孫男六綱紀純綬紹綜女四恭舉鄉貢
累官今為通政司左通政有才名於時朝廷以恭貴累
贈先生中議大夫贊治尹大理寺右少卿周氏贈恭人
於是恭奉事狀拜求表墓余聞先生志尚清遠興韻蕭
散味道之餘游心繪事嘗寫高皇帝御容妙絶當時然
未嘗自名世亦無能得之者先生有弟中復洪武中嘗
隨入侍永樂初授翰林待詔余數得晤語其為人端重
清雅不苟言笑間出論議娓娓近道亦妙繪事為文皇
帝所重時中復子孟顒以善書從余翰林簡静修潔絶
口不道繪事余間與中復語及之曰此兒頗有志操不
屑意鄙事走也少年在先兄側戱弄筆墨先兄叱曰吾
豈他無一長汝乃習其下者今雖老每思前言未嘗不
内愧然無及矣嗟夫先生履素操潔識明義正革運之
際躬荷知遇卒完所守以殁雖一藝所耽昔人不免春
苑池之屈先生浩然之存不為時屈非一時之豪哉逮
其後來如中復父子猶嗣承無忝又可以觀先生之刑
於家也惜其遭際對越之間必有禆國及民之實既不
自言其當時耆舊知先生者又物故已盡遂泯無傳故
特書其大槩俾恭刻石墓道
族弟仲穆墓表
吾西昌楊氏自始祖至吾兄弟凡十七世自始祖以下
初皆單傳至八世昉析二𣲖皆居邑中伯之𣲖七子居
西城仲之𣲖二子居東城居西城者富甲一邑莫或與
等而詩書行義卓卓出鄉黨居東城者田園裁足給其
詩書行義與西城相高而忠信之行文學之華遠近欽
服而以進士得官累累有聞焉自元季兵禍轇轕數十
年城邑荒隳高門大第莽蒼榛荆瓦礫中人民幸存者
百殆一二而流蕩散徙無寧居焉逮際皇明混一之運
有能復其故業盖千百之十一於時楊氏之後其僅存
者皆退處山谿林谷間雖不廢詩書而自食其力恬澹
怡愉無外慕之心族父與良其一也既攜其家之澄江
之南一舍許擇雲亭鄉之中村依先塋以居娶龍氏王
氏生五丈夫子皆惇厚謹飭其四曰伏生字仲穆事父
母甚孝養生葬祭一致其誠謹持其身不敢有所踰越
教其子必曰毋忝先世撫孤姪有恩意處鄉人恭而能
下有言人皆信服平素力於善行所不樂為者浮圖老
子之法將卒猶以戒其子蓋年四十有九而卒其卒以
永樂十四年八月十九日其大父以上見吾所著譜牒
其配邑西陳氏元贑州路推官梅村先生曾孫盖陳楊
世婚姻家如古豐朱陳云其子男五德崇德純德修德
淵德敷女一孫男十四女五曾孫男二德敷正統二年
進士授大理評事楊氏城西之𣲖以進士得官實肇於
德敷人皆以為有父之賢也德敷嘗求表墓故特為之
書
袁進士墓表
正統四年八月十九日泰和進士袁和卒於家相知者
皆悼惜之盖惜其負才諝而未見諸用也袁故邑中文
獻家科第仕宦累累有聞於宋入國朝以科第進昉見
於和又遽已矣知者焉得而不惜哉其高祖以寧曾祖
務敏皆恂恂温雅為鄉善士吾童丱時皆親炙之其祖
克睿父仲暹亦克世其德余少皆與之同學和字淑景
自少穎悟過人好學問從鄉校師同門皆推讓之御史
及藩憲之臣行部入學宫察試諸生文藝皆奬重和既
去之他學必舉和以勵衆由是江右十三郡六十九邑
之學皆知慕和既選中鄉試及會試中副榜當授教官
有旨令進學北京國子監以俟下科遂登正統元年進
士第循例觀政禮部奉使命廣東竣事還過家省父母
父以疾没既殯矣號慟乃起北趨復命遂請銘歸葬父
居喪謹禮服闋將詣京師得疾遽卒享年四十有六其
為人疏通警敏善經畫明知人揣事勢後當何若率中
謹持其身居家孝友處宗戚朋友鄉黨有急能赴為文
操觚立就而皆傅理有志事功以用無往弗宜而遽不
起豈非其可惜哉母陳氏前進士興寧縣主簿士瞻之
女初娶白氏繼室卓氏子男七勝舉肇敞監繼吉肇余
孫婿也敞先卒女二長嫁梁英次尚幼孫男一昉余仕
於朝四十年己未之春始獲蒙恩歸展桑梓時平昔親
交凋謝已盡獨淑景以姻家子弟旦暮相往還出入相
扶助談論浹洽余甚期望之也别未數月遽聞其訃悼
歎不已故為辭哀之使其子刻諸墓辭曰
才之生兮豈多命不延兮奈何我懷之人兮徒永嗟
封徵仕郎虎賁右衛經歴仰君墓表
蘇之長洲有孝友謹勑之士曰仰仁澤鄉邑宗婣重其
行無間言嘗以其子之貴封徵仕郎虎賁右衛經歴春
秋六十有七而卒吾友翰林檢討陳君繼銘其葬其子
瞻告余曰銘掩諸幽矣惟先人之篤行宜白於外也幸
先生書其墓上之石雖没不朽按陳君所述仰氏家長
洲仁澤諱澤父均達母龔氏父坐累謫戍五開去蘇數
千里仁澤時甫弱冠留養母撫弟妹然中心悲念父困
苦遠道日夜無已一日跪白母兒請往省父母歎曰汝
尚少素未嘗越戸限百步外奈何冒險阻遠涉對曰兒
年及丁矣人行萬里豈皆其素熟哉遂辭母擔簦獨行
數月達父戍所父子相見歡甚事其父曲盡愛敬凡父
日用所需措置悉備又數月父諭之曰吾豈不欲父子
之同於此也吾行時以汝母及弟妹付汝自汝來吾日
夜念汝母及幼男女之無所倚也汝寧不體吾心乎且
吾在此足自給汝母及弟妹之給不逮吾也汝其歸哉
諭之再三強辭歸歸而孝事母撫育弟妹皆盡心弟没
又撫其遺寡孤甚厚弟之婦其外家有強之改適者婦
歎曰母子奚不足而他適乎守節不聽女兄及其夫相
繼殁撫其遺孤如已子赴族姻朋友閭巷之急恒若不
及治家循禮度而教子以忠信儉勤安義命為要噫此
其所為見重於鄉邑宗姻者歟卒於宣德八年十二月
廿一日配鄒氏封孺人先卒合葬里中章墓涇之原子
男二長瞻次恭女一適李㢲孫男女皆五瞻舉鄉貢初
擢虎賁右衛經歴陞大理右寺副遂陞大理丞端直之
存平恕之施清勁之操卓然於時固其本之於父也此
仰君之墓宜有表也
蕭德資墓表
屠維單閼之歲余歸自湖湘邑東南桃源蕭氏聘塾賓
蕭氏邑鉅族於是時老而夀俊壯而英彦風流文雅彬
彬焉余講授之暇相與周旋論議尊俎詠歌或登山而
攬白雲或臨清而玩游魚無日不樂盖自其先世饒於
貲隆敬塾賓而前之賓其塾者多名人他之號鉅族者
不及也余留塾僅歲餘蕭氏晜弟中德資相與綢繆特
厚及余被召入翰林在兩京德資屢以運賦至公事畢
必過余從容留累日相勞苦道舊故臨别必有依依不
舍之色遂約為婚姻又數年其子承恕書來求文表墓
知德資謝世為之傷悼不已德資孝友惇義於財利落
落不屑意賒貸有無償不計讀書通其大旨喜賓客尤
喜承接儒師君子而淳質自用恥涉權譎事名家居之
堂曰懷德奉親訓子之外循行畎畝視僮奴耕耨以此
自足如不知世有理亂榮辱者非古所稱善人者歟德
資諱資德資其字蕭氏之先出梁國子祭酒子雲之裔
在宋曰伯原自峽江來知泰和縣遂留家焉孫漢卿有
科名於時至士鳴生文翁文翁生斯賢端重魁傑元季
之亂一鄉頼之為砥柱生安常志行肖其父洪武初父
子相繼長萬石區鄉人德之娶某氏繼某氏六子其五
德資也生洪武乙卯四月六日卒於宣德壬子二月七
日享年五十有八葬沙坑之原德資娶康氏子男四承
紀先卒承翼承恕承節承恕余子婿女二朱鴻劉紼其
婿也孫男二禎馥嗟乎習俗日媮知好利鮮知有義苟
惟知利馳騁其私智詭術靡或不至然卒及於僨覆彼
其初視德資之能率謂不已若也而德資優游恬愉卒
保其譽名以終善豈不可為乎吾故表之以示法其後
之人
羅孟昭墓表
泰和縣之西郭有處士曰羅孟昭甫年八十卒其子刑
部主事崇本縗絰踵門泣拜請文表墓道余既弔之而
竊自歎前三十年嘗表其母之墓矣其冡子之卒而葬
也又銘之予乃志其三世之藏耶然素於其父子往還
且心有重於孟昭甫者不得辭羅氏之先家縣之仁善
鄉梅山里後徙坳頭里貲産豐碩稱坳頭羅氏孟昭甫
之高祖仲實罹横逆以死而家遂落祖均瑞失怙五歲
隨母張適劉茂林因冒劉姓既長能自奮而家復振均
瑞生三男子孟仁夀仲文夀季良夀兄弟益奮以振仁
夀孟昭甫之父也母劉孟昭甫諱道生幼穎敏父母愛
之遣從學鄉先生蕭尚仁無幾郡學選弟子員時吉水
顔仲偉先生為教授又舉入郡學從顔先生既為二先
生所愛方日嚮進而以病罷弟子員歸養親後遭父喪
遂不出孝事其母恭愛其兄弟歲有司驗産甲乙出徭
賦孟昭甫率先盡力未嘗為苟避計嘗輸税之京師次
池州適暴風盛作望中流有覆舟舟中人浮沉水上不
能自救孟昭甫號於衆曰有能以舟拯活一人者吾予
米若干數人者如其言馳赴之凡活五人即如數子米
五人者德孟昭甫更生已也拜且泣曰我等皆黃湓湖
畔人也今無以報公願得公姓字歸書於家之先祠吾
及吾之子孫朝夕致敬以祝公夀福後有過湖畔見五
家書孟昭甫姓字皆如其言孟昭甫有二子漸長慨然
自念吾蚤丁家多故不及學今幸有子又不俾之學吾
則不父遂作北齋禮致明師教之若尚仁先生及其子
靖江府長史用道龍泉縣學訓導龍仲雨廣西按察僉
事陳公延皆其人云恒重水木源本之念曰冒他姓而
不反是棄吾祖矣遂及其兄弟恊議白有司復劉氏閒
居喜觀史鑑以考古人之言行無益之物未嘗留意以
勤裕家以儉自用而待賓客必豐腆一日得疾衆醫環
視之而藥㒺效孫鏞請禱曰命也何有八十之年尚事
禱乎汝曹其務學毋自棄且語汝叔忠謹奉職毋忝君
親言已遂卒宣德九年二月廿八日也元配韋氏繼胡
氏子男二長&KR0722;舉鄉貢為國子生前二十年卒次宗本
宣德二年進士刑部陜西清吏司主事女四袁仲彬胡
秋輝樂象明嚴思濟其婿也孫男三鏞翰翀女三曾孫
男一浚余之有重於孟昭甫者盖雖大賢君子不能無
過昔子路人告之有過則喜先儒以謂亦百世之師今
之為士亦皆有子路之心乎雖千百未嘗無什一然好
諛而惡直者多也間一聞責善之言不為巧辭以飾則
毅色厲氣以捍遏甚者詬為謗已而仇讐目之其有能
自反而自咎者乎是以其德日隳而譽日卑焉余家居
於孟昭甫雖往還不數數也後在京師孟昭甫偕其所
厚湯如川過余廹暮止宿出酒相勞道及間闊時事如
川伉直人也屢引事為讓孟昭甫受之怡然曰非公愛
我不及此敬受賜矣而飲酒甚歡余猶意此一時彊服
也久而察之無纖毫拂逆意余他日亦一二事讓之孟
昭甫駭愕曰是吾過矣亦怡然受之不為迕而自是於
余往還加密嗟乎虛已而聽聞義而服孟昭甫何可多
得哉此余所為重之者也使世之學者皆用是心以求
益何患於無成吾故表之為勸
嚴處士墓表
永樂十四年十二月初九日泰和之處士嚴俊德甫卒
其葬也前翰林侍讀梁潛銘之矣處士之子頎等具行
實并書來京師求表墓士竒先大母朴山先山玄孫與
處士之父兄弟也士竒又娶朴山六世孫故處士見厚
有素義不可辭嚴之先家馮翊唐末徙居廣陵五季又
徙金陵金陵亂遂徙泰和泰和五世至震宋舉進士為
常州推官其子執衡臨安通守臨安六世至肅祕閣校
勘朴山先生也見揭文安公傒斯所為碑文子用甫元
高安縣尹見吳文正公澄所撰墓誌又三世至從禮洪
武中國子學正娶鄭氏宋端明殿大學士瑴之後生三
男子其長處士也諱定真俊德其字處士幼質愿克謹
不與羣兒狎學正先生授之業程度日嚴必勉至焉既
冠以其學出教里塾里中從學而貧者皆不取其束脩
曰吾豈以是為利哉先生在太學數年留處士治家事
歲必一再往省京師致供養之需先生殁葬祭不違禮
恬進取布衣於閭里之間非賢人君子不相親厚有餘
以貸人不苟計息貧不能償者併所貸不取教子必務
學曰此先人世業也又曰人之行求内無怍於心上無
怍於天此吾所以盡心焉者爾曹勉之恒自負其家世
不肯苟且屈下士或猥𤨏諂佞賤視之如草芥以此寡
合而邑大夫禮士之賢者及歲舉鄉飲謀賓合東西郭
不五六人處士其一也嗚呼賢矣處士之卒也年六十
有二其配龍氏邑西甘溪里名家四子頎頊頤預頤江
隂學訓導孫十曍晰曦昭明晅昉時冔曖古之君子稱
道人善必本其所自士竒童丱時及親炙學正先生先
生方嚴清介士竒以姻家子孫每見必承訓飭盖至今
追憶使人敬憚不敢有侈心處士其冢嗣非得於家庭
者厚乎嗚呼西昌前數十年前軰方正君子如先生者
多在故士有善行鄉有善俗而今不無可感者矣則吾
於處士安得不推本言之哉
紀善康君墓表
梁府紀善康君孔高年六十卒其子頮以翰林修撰曾
鶴齡所為行狀請表其墓余於孔高少年里巷交游也
不可辭按狀康故匡氏唐有匡胄為吉州判官始家西
昌祁洲其後曰稠者仕江南李氏為蘄州刺史歸宋避
諱改氏康稠之後曰克俊徙居邑中晝錦坊再世徙平
易坊又三世至仁安蚤卒洪武中詔旌表其妻陳氏貞
節仁安子德昭娶尹氏生二子長孔猷次孔高也諱岳
少從鄉先生蕭子上治書經中洪武丙子江西鄉試明
年禮部會試中副榜授祁陽縣學教諭改雲南縣學又
改零陵縣學丁家艱服闋又改景陵縣學歴四學九載
陞南陽府學教授所至正師道訓諸生皆有成績廟學
壊者葺之士習陋者革之廣西四川鄉試皆聘考官嘗
一赴四川士服其公永樂初歸自雲南聞繼母蕭病枉
道趨省留侍九閱月刑部奏當杖仍教諭邊縣上曰母
子相違萬里一見有難遽舍况於母病特宥之而除零
陵仁廟封建諸子命吏部慎簡王府官尚書蹇公得孔
高所試文亟稱其學孔高時引疾屢辭不聽奏授梁府
紀善孔高致恭厥職王待之厚歲餘謁告歸省先塋至
則疾加遂奏乞解職從之歸至臨清不起宣德己酉六
月廿二日也葬以某年月日孔高有孝友之行惇義薄
利初出贅劉氏劉僅寡孤在孔高為維持門戸長其孤
穉有立然後歸不私其利一毫朋友死遺孤無依者取
為已子教育之嘗積穀外廪饑歲有擅發貸人而不償
者終不問在祁陽有商人病久其侣棄之去者孔高邂
逅取歸予藥食及瘉又予道里費遣之在南陽淦楊氏
子行賈而盡喪其貲貧困依孔高孔高衣食之授之經
後舉鄉貢去其急義㮣類此然未嘗有德色為人抗直
不事矯飾有文集若干卷藏於家元配劉繼羅四男五
女皆劉出男頤頮頊顒頮舉進士今為大理評事顒舉
鄉貢郭公綸辰州府學訓導陳禧劉臯曾顥羅某其女
之婿也孫男七士之學也在明夫義利之辨世之褒衣
博帶譚周孔而名道德者或於利毛髮許不相遜下於
視所親愛陷溺略不一動心引手或更下石焉者此烏
在明義利也哉嗚呼孔高其不忝矣夫其不忝矣夫
故承德郎北京行部主事劉子政墓表
嗚呼吾與子政甫别二十有五年每思鄉之善人端士
未嘗不在子政甫而今已矣余聞之悼歎不置於是子
政甫之子孟鐸求余文表墓余雖病不復辭子政甫劉
氏諱正其先居吉之安福後徙廬陵雙溪之金竹里曾
大父景山大父宗敬父原凱母戴氏子政甫晬而喪父
又數歲喪母稍長克知自立務學通古今而躬行實踐
先是宗敬弟宗仁仕元為貴州路總管邀宗敬偕行會
兵亂道阻不得歸國家平定海宇子政甫年十七徒步
走貴州迎大父歸養大父時已九十顧語子政甫汝誠
孝然吾耄且病不堪遠涉吾既久於此矣且諸孫侍養
不乏人即死葬此吾安焉不願歸也汝歸其修復吾田
廬不以隳先世汝之孝也既歸書思復二字於堂以自
勵几先業為勢侵豪敓者次第悉復乃復走貴州省大
父則既没而葬矣又以諸從昆弟執治命不聽歸葬大
慟而歸而恒慟不逮養父母歲時薦祀必誠必戚事二
姊盡愛敬教子與孫必在勤問學務謹勑初孟鐸在翰
林聞父母皆病言於朝乞歸省其詞懇至特命歸侍數
歲父母病皆瘉子政甫顧孟鐸言汝弟皆長有立汝勿
以父母故而後於君汝往哉孟鐸遂詣朝授吏部驗封
主事改北京行部吏曹主事宣德元年賜勑命封其父
母子政甫為承德郎北京行部主事母戴氏為安人人
皆為子政甫榮子政甫執謙退而益以修臣職報君賜
飭其子子政甫為人忠厚恂恂非其人不交非其當得
不取於朋友有信於鄉黨能恤貧周急平居課子孫詩
書外偕其同志二三軰放意雲林泉石之間翛然塵表
也喜藝菊嘗自號菊圃盖春秋八十而卒其卒以宣德
五年五月一日其葬某原葬以某年月日子男三孟鐸
舉進士為翰林庶吉士再為吏部主事存心行已有儒
者之度次仲鑑次季鑰女四李昌復戴仲實彭志昂戴
若瓘其婿也孫男六女七曾孫男四子政甫嘗一至南
京與余比屋而處連月故余知而敬之恒以謂使世之
人皆子政甫何患乎風俗之不厚治效之不古若故於
今表而著之非獨其子之志亦余心有所不容已也
靖江府紀善羅君墓表
廬陵羅宜範郡舉材行詣京師從事兵部三年擢肇慶
府照磨以其父紀善君墓表為請按狀羅氏始自豫章
西山徙廬陵初居邑之馬凍里再世徙太安族益盛而
以謹禮名家十六世曰士敏惇儒行其子啓南耿介務
義元季盜起將攻郡城啓南傾貲募勇從郡守禦諸吉
水大抗既敗之而郡守欲分衆圍盜啓南固争衆不可
分不聽盜見官兵分勢薄遂奮决圍出啓南力戰死之
其冢子齊正繼亦死於盜啓南紀善父也母楊氏紀善
諱澄字齊淵未冠而孤痛父兄之没於王事也語及輙
流涕嗚咽而事其母至孝事寡嫂如母撫孤姪尤盡心
而苦志學問從鄉先生羅伯剛受詩經雖時兵革未息
勤夙夜寒暑不少休名所居齋曰惜隂遂博通群書而
躬行為務國朝既平暴亂靖宇内修教養之政邑大夫
禮為社學師洪武十五年以薦徵詣京師授四川蓬州
儒學正旦夕坐講堂為諸生辨析理趣必達乃已諸生
所奉一錢以上悉不取曰吾職教受禄矣其學者多成
效滿九載天官考其績最奏陞靖江王府紀善歲餘卒
於官廿六年二月六日也享年五十有六為人外和内
明臨事能果遵用家法不事老佛及祭非類里有病疫
衆引避莫或過問者獨往扶持供餽之卒亦無恙善知
人凡其所許與後率有立配李氏元柳城縣尹尚文之
子涉知書孝敬清儉後十年卒子男三著楷蓬著萬載
縣儒學訓導楷即宜範女二王誠思周如神其婿也孫
男八宜範在京師主余家塾三年聆其言察其行皆君
子也今考知紀善平生如此蓋知其有所本於家矣為
表之以示法其後固仁者之事也
東里續集卷三十
