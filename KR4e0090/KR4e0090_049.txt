東里續集卷二十一明楊士竒撰
跋
絳帖題與昇姪
此絳帖總五本山西參政楊鼎所惠鼎嘗從事翰林在
山西有賢稱但此帖裝表者失倫次非一也
歐陽法帖寄姪孫奕奐
汝兄弟自幼喪父頼祖訓育今祖父喪矣當夙夜勤學
立身以圖不忝祖父不可自暴棄也知汝皆已婚度未
有字今字奕曰崇規字奐曰崇矩盖奕奐皆有大義然
非循蹈規矩不能大也先儒所謂大噐猶規矩凖繩先
自治而後治人是也汝兄弟勉之勉之併寄歐陽率更
法帖與汝習書習書與為人同道書一點一畫皆循法
度久之而熟則下筆可觀矣人一言一動皆遵禮法久
之而熟則德行可稱矣勉之勉之
沂州普照禪寺興造記
右沂州普照禪寺興造記建於金熙宗皇統四年僧汝
尚文集唐柳誠懸書庶幾得柳之彷彿者
北京諸帖
右黃庭經樂毅論皆趙文敏公所臨蘭亭序無氏名顔
魯公座位帖逸其半或云皆公所臨未知是否金丹四
百字亦公所書石刻皆在北京永樂七年車駕巡幸扈
從之臣多得之而紙墨之佳如此甚少余得之太常少
卿朱焯者也
七觀帖三帖(三首)
右七觀帖元袁文清公所作以贈程文憲公致仕南歸
而趙文敏公之所書也余家有公小楷帖如黃庭樂毅
皆臨古人書獨此帖出公自然之趣惜紙墨未甚佳耳
此刻今在四明余得之陳孟顒秀才
余多得七觀帖獨此本紙墨差勝彭百鍊浙東還所惠
者
程文憲之歸袁文清之文趙文敏之書皆所謂得意者
也而具於斯盛哉所惜當時刻手不及耳余所得者獨
此本差明白盖鄞士吳友麟所惠者
楊仲弘墓志
右楊仲弘墓志黃晉卿撰庫庫書仲弘晉卿皆先待制
同年進士余嘗錄此文附置題名碑隂又得此於王汝
玉贊善汝玉以為佳物贈余惜其紙墨頗劣也
賀捷表臨本
鍾繇賀捷表歐陽文忠公集古錄論之悉矣石刻今不
存吾嘗見數本字大小皆不同獨友人陸伯暘所藏者
為得中筆意兼勝陸沒後文籍散失不知此帖流落何
在惜哉此紙陸少時所臨以遺余者每一展翫興念亡
友為之愴然
聖教序
右唐太宗作聖教序及高宗作三藏聖記又各有與僧
玄奘手書附其後後又有玄奘所譯心經皆僧懷仁集
羲之之書而于志寧來濟許敬宗李義府之徒為之潤
色咸亨二年勒石今在西安府學今世學行書者蘭亭
序之下則資於此余得此本於江夏宋惟憲紙墨頗佳
北庭草書
右北庭草書宋治平丁未宋孝孫刻之資中余忘所自
得無書人氏名孝孫定為懷素書觀其筆勢飛動超越
真非素不能惜乎此本紙墨未佳也
陜西座位帖二帖(二首)
右顔魯公座位帖藁石刻在西安府學此本骨氣清勁
飛動視後來臨本盖懸絶矣余得之周恂如員外吾郡
胡忠簡公書法實出魯公其大節亦相似故以所上高
宗封事親筆藁附此帖之後
右長安所刻顔魯公座位帖藁觀顔書者必觀於行乃
盡其妙處
題顔魯公書
此卷顔楷書中興頌第一東方贊次之題名帖又次之
而題名最明白
北京座位帖
北京顔魯公座位帖本四幅永樂七年扈從之臣多得
之止二幅盖失其半久矣十一年民有治圃得之者楊
學士亟以二紙見遺余併取舊所得於沈民望脩譔者
通表之遂為完物譬如延平之劒神物終當復合也
詹孟舉書
國朝大書詹舍人第一其小字亦精但世不多有余獨
於祕府屢見之詹初得書法於巙巙子山盖兼虞歐顔
柳之體而有冠冕佩玉之風者也
孔子廟學記
右魏孔子學記曹植撰梁鵠書書法特妙此碑在孔林
余得之衍聖公彦縉者也
漢脩孔子廟噐碑
右漢韓勅脩孔子廟噐碑盖靈帝永壽二年也此碑即
六一公所譏霜月皇極之語者吾特愛其書耳
漢魯相晨孔子廟碑
右漢魯相晨孔子廟碑晨無姓趙明誠金石錄云史晨
也碑在曲阜建寧三年所立詳見歐陽文忠公集古錄
余得此於陳思孝思孝平生廣求厚積有重複者往往
以惠朋友不但惠余也
孔子廟堂碑
右唐孔子廟堂碑虞世南撰并書石刻在西安府學亦
得之胡給事嘗在内府見舊刻本與此迥異盖歲久碑
刻剥蝕失其真也歐陽文忠公童子時得此碑刻畫完
好後廿年復得之則已殘缺况今又後三四百年哉
夫子廟堂記
右夫子廟堂記唐駕部郎中程浩撰宋宣義太師夢英
書世多喜誦此文而夢英書法一本柳誠懸然骨氣意
度皆弱不能及也
米南宫二帖
右米南宫二帖舊得之吾友陸伯暘陸論書法於唐主
褚河南於宋主米余聞米最善臨晉觀後一帖則其用
意於晉者可見已
筆陣圖
右羲之筆陣圖非羲之自書盖近代人所書而羲之筆
法因之以傳耳石刻在西安府學此閔僉事所惠者
子昂千文
右松雪翁行書千文盖有智永遺意學書者易於見效
此刻藏松江海濱僧舍時人鮮有知者監生王寧奉命
巡鹽場過而得之以見惠由是稍聞於士大夫矣
淳化帖三帖(三首)
此本吾故人朱吉季寧家物朱洪武末為湖廣僉憲坐
累被逮盡賣文籍為行費此帖落江夏沈氏今歲仲舉
展省還江夏時沈氏落甚其子亦盡賣文籍仲舉因購
此見惠簽題猶朱手筆覽之增感此帖盖摹刻皆下獨
二王有數帖庶幾然甚不多也
右淳化帖四本泉州刻也余友陸伯暘家故物洪武甲
戌冬余自武昌歸陸以贈别簽題皆陸手筆圖書具存
獨念故人不作久矣而此刻今歸内府亦不可得也
右淳化帖五本泉州所刻者永樂乙未春余得之兵部
尚書四明金世忠余家舊得於陸氏者與此頗各有缺
略及錯簡遂得互相參考而宋米芾嘗辨其間偽書及
黃伯思法帖刊誤所論皆見余之别錄
右軍書
此出曹氏星鳳樓帖中不完所存者皆右軍書行書十
餘帖草書四帖州民奉橘臨墓田丙舍官奴虞治書裹
鮓皆在楷書有樂毅海字本又有全本有東方畫贊無
蘭亭序而有宋人題跋數首永樂庚子冬余過臨淮訪
族兄弘璧而得之者也
黃帝祠宇
右黃帝祠宇四字唐李陽冰篆刻在縉雲字衡一尺有
半縮倍之吾家陽冰篆書此最大者聞縉雲仙都山有
鼎湖世傳黃帝上昇處陽冰嘗篆鼎湖二字今尚在余
未之得也
忘歸臺銘
右忘歸臺銘李陽冰書刻在處州陽冰嘗為處之縉雲
令故其書在處州獨多聞有孔子廟碑吏隠山留題詩
文皆佳余未得也
長安繹山碑
右繹山碑盖宋淳化四年鄭文質以徐鉉所授故繹山
摹本刊置長安學中者文質鉉之徒也今泰山有秦刻
李斯真蹟尚在但磨滅多矣間於鄒侍講家見摹本止
廿九字其去此甚遠也
青社繹山碑
右繹山碑青社本斷裂多矣余得之習禮檢討嘗見陳
思孝論繹山翻本次第云長安第一紹興第二浦江鄭
氏第三應天府學第四青社第五蜀中第六鄒縣第七
然余於蜀中本未之見也
東明精舍繹山碑
陳思孝自北京寄惠此帖盖浦江鄭氏東明精舍所刻
本也宋景濂謂此用長安本翻刻然以余觀之亦出紹
興本未知果如何當求識者辨之
鄒縣繹山碑
右繹山碑字畫視諸本特小得之行儉云出於山東而
未詳其處聞鄒縣有繹山翻刻本此豈是耶當求識者
質之
篆書偏旁字源
右篆書偏旁字源宋宣義大師夢英書此碑咸平二年
立於長安學中後有英自題又附載郭忠恕所答書
彼岸寺碑
右彼岸寺碑在汝寧上蔡縣余得於監察御史尹崇高
盖宋真宗時建此碑今剥落多矣不知撰書人姓名中
書舍人陳登思孝以篆書擅名於今數稱此碑之善余
則未能通也姑存之
五箴後
右唐韓文公五箴宋仁宗時狄道宋寂作篆體書之後
其子摹刻于石宣和六年也
党懷英書
右党懷英篆書竹溪四絶句金章宗明昌六年刻石濟
州普照寺今在州學中
大學經
右大學經一章作鍾鼎篆書而忘所自得亦不記石刻
何在聞西安府學有漢隸尚書魯詩儀禮春秋公羊傳
論語魏三體書左傳遺字余皆未得也
題王氏父子書
右殘帖皆王氏父子書首右軍蘭亭荷華長者鶻等斷
石蘭亭起大字至向字凡五十三字薛稷臨蘭亭六帖
次徽之二帖次撡之二帖次涣之一帖次獻之洛神一
帖皆出曹氏刻其刻石已不存余故重而表之時有惠
懷仁集右軍書者并附其隂
漢圉令趙君碑
右漢圉令趙君碑初平元年立盖獻帝嗣位初年也碑
在今鄧州南陽縣學中文字磨滅不可見者將半矣余
得於陳舍人思孝
漢北海相景君碑
右漢益州太守北海相景君碑景君卒於漢安二年碑
今在濟寧州雖完而字畫漫滅不可讀者多也
漢碑隂
右漢碑隂題名余得之思孝不知其為何人碑隂其所
載皆門下書佐及故吏之類而字畫頗佳
魏受禪尊號二碑
右魏受禪表尊號二碑世或以為梁鵠書或以為鍾繇
不可必而雄麗古雅後之攻隸者必取法焉二碑皆在
許州得於劉士皆尊號碑其下近趺處皆磨滅不明盖
古碑歷世久遠多如此也
紀信碑
右紀信碑唐武后時盧藏用撰并隸書其書甚佳昔人
評藏用隸在能品余得此於士皆
唐任城縣橋亭記
右任城縣橋亭記唐開元廿六年任城尉游芳撰王子
言隸書書雖出唐人而古意蒼然後之人能若此者甚
少吾家唐隸獨有紀信及此二碑耳
黃庭經二帖(二首内一帖附曹娥碑出師頌)
右黃庭經稍肥大曹娥碑紙墨雖劣然態韻悉佳二帖
昔得之漢陽教授胡士安出師頌近得之王孟揚檢討
稡為一本便藏也
右思古齋黃庭前有唐臨絹本四字為表背裁去石刻
故在潁上縣學廖子謨為縣寄惠數本所恨打碑者甚
謬也
顔書東方朔畫像贊碑二帖(二首)
右顔魯公大書東方朔畫像贊碑在古樂陵郡山石上
今山東泰安州境内盖天寳十三載公為平原太守時
所刻後有碑隂記余嘗屢得之此本得於余正安脩撰
特完好
彭百鍊御史惠余此帖夏文顔書偉然千古之二絶然
考唐史天寳十四載安禄山反范陽此碑建於十三載
之冬治城整兵之際有餘力及此又可以觀(闕)之度
矣
誌公像贊
誌公像贊今靈谷寺有石刻吴道子畫李白贊顔真卿
書世稱三絶舊刻已壞此重刻者而不復見書法之妙
矣碑隂有趙松雪篆書甚佳然余未之得也
羅池廟碑
右唐韓文公羅池廟碑中書舍人沈傅師書桂管觀察
使陳曾篆書與篆皆佳長慶元年所立也余得之長吾
晝錦堂記
右宋歐陽文忠作晝錦堂記蔡君謨書君謨書甚重於
當時刻石四方多矣今余家獨有此碑得之錢習禮檢
討云
子昂十七帖
右趙文敏公臨羲之十七帖公平生用功此帖最多臨
本石刻亦有數處余凡見四本皆不若此本之佳也
汝帖二帖(二首)
此石刻在河南汝州永樂丙申冬中書舍人陳彛訓扈
從還南京探其裝有汝帖二本皆表完遂以此分我
右汝帖十卷凡十三幅各有汝州之印外因錄二幅得
之河南僉憲劉咸士皆視余前所得者頗優此刻(闕)長
睿辨之甚悉
應天府學繹山碑
右應天府學繹山碑元至元癸巳所刻者思孝嘗云去
長安本甚遠信哉
漢大風歌
右漢高祖大風歌大篆體刻石在沛縣沛有新舊二碑
舊碑已壞此盖近代重刻者余得之於大理馬寺丞
洛神賦二帖(二首)
右獻之書洛神賦十三行陳正倫所贈石刻今在常州
而刻手不及
洛神舊石刻之佳者今皆不存獨有此在毘陵而刻手
甚劣僅存其意耳余得之陳正倫御史
樂毅論
右樂毅論止存首尾二百四十餘字而缺其中四百餘
字曹士冕所稱張氏斫魚石者此是也然余忘所自得
不知此石今安在也
五清卷後
卷中諸君子皆三十餘年翰苑交游也孟端沒於永樂
中近年幼孜子啓民則崇述相繼皆沒覽其詞翰益重
故人之感
茅山崇禧萬壽宫碑
右三茅山崇禧萬壽宫記元鎮江路錄事王去疾文翰
林承旨趙孟頫行書并篆額行書特佳余得之安成進
士彭琉
通波阡表
右通波阡表余得之張氏之孫戸部主事賓陽其文楊
廉夫撰其書真篆二體皆出陳文東而用太樸伯温名
者太史公所謂附青雲之士施於後世者也文東極力
晉唐其書姿媚醖藉自成一家所未足者骨力耳
七姬厝志
七姬皆死於義而張之文宋盧之書皆精玅其傳遠無
疑余得此於嗣初云
智永千文
右智永千文真蹟故藏鮮于伯幾家大德中摹刻在松
江郡學此本余近得之閩人王源永書如精金粹玉此
刻於規模結構近之論丰采神韻相去甚遠其效龍伯
高而未至者歟
先待制撫州推官廳記後
此碑作於先公既代之後嘗聞老長言受代之故謂郡
有豪僧雲住暴横為民害内而中書外而行中書廉訪
司皆交其貴要莫敢誰何者先公治其發塚墓事得實
獄已具而行中書廉訪司皆遣子弟求觧於郡先公執
不聽則公移以駮郡於是行省白中書郡徑自南臺以
逹御史臺御史臺卒是郡議奏誅雲住未誅而中書符
下調先公歸安縣尹然雲住竟不免死元史先公傳亦
載雲住事是時當路黨邪往往類此記中所謂不得盡
行其志者也撫州知府王昇近寄遺此碑謹識而藏于
家以傳示子孫云
唐中興頌
此頌前三十年見有得者字畫多明白而十數年來有
得者其糢糊率類此豈其石近又剥蝕歟抑打碑者之
不善或有善者而余未之見歟此碑豐城史志静所惠
盖余素嗜而得者遂為吾家之玩寳
蘭亭十四帖(十五首)
此帖石刻今在潁上縣其首題曰唐臨絹本而臨者刻
者皆弱余得之廖子謨
右禊帖臨手刻手皆劣甚不記何人惠姑存之後二帖
其一前完後闕一前闕後完肥瘠亦相近皆勝此遠矣
永樂中揚州發地得之近時勉祭酒所惠
此二帖雖不完然點畫波磔玅處皆在神采有餘足資
效法何必多也
右蘭亭前本雖弱後二本甚佳虞恭公亦佳宜珍襲也
此福州本余所得多矣獨此有陳膚仲題膚仲三山人
晦庵門人張商英兄亦名唐英卒於神宗之世此所稱
唐英當别是一人
近年揚州僧舍發地得二石皆蘭亭舊刻一缺其前一
缺其後塩運使何士英裁齊合之為一前所存者十八
行止猶不二字後存者十行起能不二字兩本肥瘠相
近清韻可愛論骨氣當在福州鄭本之次世傳宋思陵
駐蹕於揚金人奄至車駕倉猝出避御用物皆不及將
所愛蘭亭石刻瘞之而去此豈是耶柴叔輿侍郎凡得
兩本分一見惠因識其大略
近日胡若思以此本予𨗳評為定式殆是老眼昏眵矣
故辨之
前帖是鄭清之家舊刻其石今在福州後帖松雪所臨
今石刻在北京太學
此刻今藏中書舍人胡宜衡家視鄭本微不及視松雪
差優
右帖得之王時彦詹事王忘所自得亦不究石刻存否
當是唐人所臨豈禇河南之蹟乎此本又在鄭之下胡
之上
内府所藏刻本有三十餘家今石刻存者甚少余所見
者汝州本紹興本臨江戲魚堂本福州有鄭清之家舊
刻本潁上唐臨絹本北京太學及蜀中有趙子昂臨本
嘗多得之此五本近一時所得其高下不齊王時彦云
蘭亭下者入目還自有趣殆不虚語
前翰林檢討王偁得蘭亭墨本以進文華殿盖唐人鈎
摹者睿旨命刻石間賜大臣及近臣此卷左諭德臣士
竒所被賜者謹拜手識而藏之
吴敏德為御史巡歷所至皆汲汲名教事此其一耳誠
可尚也偶得此刻遂志于後
此紹興本視此尚完整今剥落如此盖流俗人不知愛
護甚可嘆也
世率謂字肥而不刓者為定式然山谷所賞者肥不剰
肉瘦不露骨此本其殆是歟予所見多矣未有精神爽
爽如此者珍重珍重參議李君示此謾為之題
蘭亭序題與昱孫
右石刻在今紹興郡學吾得此於章尚文此刻本在吾
廬陵不知何時移紹興也其古意蒼然視汴中新摹刻
者大相遠矣吾家凡得數本獨此本差完
玉枕蘭亭二帖(二首)
右玉枕蘭亭石刻今在南京火藥劉家余得之陳鏞叔
振陳清脩雅重余敬愛之自翰林庶吉士擢禮部主事
從兵部尚書李慶入交阯沒於兵間甚可惜也
此刻故在紹興府今亡裁十餘年而墨本存者已少余
得此於給事中任守禮紙墨雖劣而字畫意度悉完固
在所愛重也
宋楊忠毅公神道碑
宋楊和王與張韓劉岳諸公同事高宗排大難却大寇
其功名載史册耀後世者偉矣觀敷文學士劉一止此
碑又知公忠精義烈乘一障以百數困病之卒膺數十
萬狂横之敵屢赴屢摧之然後秉大節死城下盖公又
肇楊氏之先也公之死類古稱有重於泰山者非歟公
死距今二百四十餘年子孫不廢詩書之懿公之所以
肇楊氏者其猶未艾乎其猶未艾乎
漢魏唐元隸古
右漢魏唐元隸古唐隸擅名非一人獨盧藏用尚有漢
魏意元之隸書如虞伯生楊友直尤有名虞出廟學記
楊出華山廟盖分隸必以漢魏為至也漢視魏又古矣
此卷所輯前一面起魏而繼以白石神君後一面起唐
歷元而繼以華山廟亦泝流求源之意也
陸伯暘草書後
此廿年前友人陸伯暘為余書者陸亡已十七年而此
紙余嘗以贈楊仲舉仲舉又以贈吾賓畿弟覽之悵然
謾志於後
饒介之詩後
饒介字介之號醉樵嘗仕張士誠能詩攻書法擅名當
時宋仲温宋昌裔皆出其門此冊介之手筆余得諸廬
陵劉彦信
萃叔耕遺墨卷後
右吴興萃叔耕先生遺墨一卷詩二首畫三幅手簡一
幅詩見其志畫見其韻手簡見其學其清尚雅正之士
哉先生之子原朗寳手澤如拱璧間來北京出見示披
玩起敬不已原朗風致不忝其父亦可敬也
徐憲使傳後
右山西憲使江隂徐公傳先師海桑陳先生為其子遜
撰并書先生江右大儒為文章不苟許以此文悉本於
遜之所述遜字伯敏時為泰和令好賢下士明於大體
循良之政民愛戴之卓然賢大夫也觀其子知其父此
先生所為大書者也憲使於是不泯矣伯敏沒今五十
年其子什襲此文如新又足以見賢者有後其子近属
先生之孫江隂縣學教諭孟旦以求余題嗚呼先師為
此文之明年遂捐館矣拜觀不勝悲感盖又有感者伯
敏為泰和三年考最以升繼為泰和者十餘人民耆老
至于今獨思慕道譽伯敏不置口古稱才難不其然哉
不其然哉敬拜手題於其後
松雪書杜秋興五詩後
前輩云松雪作書初規摹鍾元常後欲展大字乃入李
北海而終主於右軍余及見公作白駒圖書白駒之詩
四章在後筆意皆出鍾此書杜秋興詩其又在習鍾之
前歟而視公後來所書夐異曾子固論右軍書亦出學
力非天成也盖非學無以成名觀公此書尢信
歐陽士則所藏其表兄詩翰後
老友歐陽先生之子士則來京師出所稡其外兄侍郎
王君所寄其父子之詩為一卷属余識一言嗟乎余何
言侍郎先母夫人先生女兄也豈獨渭陽之心哉先生尊
府臨淄公早沒先生之學盖出王氏侍郎尊府瓊州公
久宦遊在外侍郎之學寔出於先生先生於侍郎用意
忠愛盖有非他人之為舅甥者比也余與侍郎同在翰
林三十有五年每向余道舅氏之德未嘗不惓惓於心
今先生春秋八十餘侍郎君每念不得歸侍於左右所
頼者有士則朝夕之養也今士則迫於薦舉將出於是
侍郎君若有不怡於中者毛生為親捧檄孝也包孝肅
登第親老十年不仕亦孝也侍郎君忠愛豈有異舅氏
昔者之忠愛乎吾家與王氏歐陽氏相好非一世士則
愛日之誠如不迂視耄言亦孝之至也
彭貫主事家藏先世書簡後
民瞻先生高明之學剛介之節吾郡之望也以作詩送
胡忠簡忤逆檜貶辰州此十帖與彭氏壻家皆辰州所
作綽綽有自得之意而忘其身之在放逐盖君子直諸
内無往不自得也先生赴辰年已七十及八十始許自
便迨再升朝九十餘矣此豈人之所能為哉二沈三年
雖一時謾語然天道必不爽世之極力以讐正人者可
不監乎彭氏後同叔能寳藏此帖又有艮齋誠齋父子
圭齋諸賢題皆至寳也
衛中書所集名書卷後
中書舍人衛靖以嘉集張即之趙文敏楊廉夫倪元鎮
宋克温昌裔盧公武陳文東之書為一卷其人品位望
高下不齊亦各一時之名勝即之宋季人其書虞道園
素不取然余在祕府見所臨蘭亭展為大書良有晉意
文敏元鉅公卓然當代之冠冕楊倪皆元季楊之文章
倪之清韻咸重於時而不以書名二宋盧陳皆見用洪
武中克温善用筆真行草書皆精而章草當第一昌裔
擅行草體兼晉唐筆勢翩翩而謫辰州後乃大有造詣
盧書獨嘗見其作篆數字甚高古陳真草初兼二王虞
歐自成一家後慕二宋遂稍放逸則不若魯男子之善
學也然聞其隸書高余不及見因以嘉出此求題謾志
愚見於後
松雪墨跡後
右子昂書張宇初真人以進文華殿者士竒時為春坊
諭德遂被寵賜云
題麥舟圖卷後
士君子用心凡宇宙間皆吾分内事范文正志伊尹之
志盖自任以天下之重忠宣志同於父而世喜談其麥
舟事至繪以傳論者又謂其重義輕利及賢於簞食豆
羹見乎色者雖意存乎警俗而論忠宣則淺矣烏獲舉
一鈞可以論其力乎朱文公纂錄宋五朝名臣言行自
忠宣始學至其終身言行之大者悉備而麥舟不與大
賢之觀人有道矣范君啓東寳此圖最後求予題予何
足以知忠宣然重啓東之能敬其同姓之賢也故推文
正之意以書於諸公題識之後
東里續集卷二十一
