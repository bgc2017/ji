東里文集卷六明楊士竒撰
序
送蔡用嚴序
皇上統御天下夙夜孜孜圖惟理民之道數勅吏部簡
拔賢俊又勑百司舉材德之士授以撫字之任比者詔
蠲逋負又切責有司坐視民所苦不言者欲加之罰無
非激勵誘掖使之究民隠達下情也牧守而有愛民之
心理民之才至是可以伸其志見扵用也而今遠邇窮
櫩蔀屋之民有饑寒之憂歎息困苦之聲豈少也夫膺
軄任有禄位又遇可以伸其志施其材之時而依阿翫
愒不肯動心出力一少試焉甚或騁私為厲如此者豈
國家所以簡拔任用之意盖今之牧守之不為此者亦
少矣吾友四明蔡胄用嚴清修苦節有惻怛之心果毅
之氣由鄉貢士入胄監擢知宜春縣吾交用嚴十五六
年知其為人果不負國家愛民選賢之意宜春之民庶
幾將有瘳乎扵是搢紳大夫有賦詩送用嚴者余為序
諸卷首
贈高以能序
余友劉叔毖為沅陵縣數年其為政有惠利隠然名動
湖湘間而余不見之十年矣今年寄書貺余并𨗳其所
與游高以能来見且曰自余来沅陵沅陵瀕蠻溪獠洞
氣候弗時若用數致疾以能挟世業之醫濟余善藥屢
矣今辰之守舉以能可以任醫學之職遣送請于朝萬
一拜天子之命而来也幸辱一言以華之以能既受軄
將歸謁余且申其所請夫醫以濟利為道也而非若為
政者之能博濟也然為政者其身疾疢必資於人故劉
君得以安其身而施利扵沅陵之人者宜有資乎以能
余可靳一言哉盖嘗論為醫與為政同道保一身與保
一邑一郡保天下之民無不同也何者勞逸欲其時也
嗜樂欲其度也寒欲煦之熱欲濯之正欲扶而植之邪
欲遏而弭之也欲窒虚䟽滯虧盈而益不足也察之者
欲深求扵微而不可以忽治之者欲責成扵久而不以
數易也夫然後可以保身保民而為良醫良吏之效著
矣以能終身由扵斯道而無違則所以濟利扵人者將
有不博乎子必勉之子歸見劉君其道余嚮往之意亦
若是也
贈王敬先序
西昌王敬先為宜章縣學訓導滿九載陞岳池縣學教
諭且行欣欣如饑得甘食困得安寢然者世謂教官冷
職士之樂處者十殆一二而已岳池去京師八千里為
蜀僻縣今有得一官扵蜀率其心懾扵險遠戚戚顧辭
其家人酸辛悲楚出語相付囑如訣别状其有欣欣如
得甘食安寢然者殆百之一二耳夫士之有道也無往
而不適彼其有所不適者無諸内故也苟無諸内雖其
身終歲不出戶庭不去其父母兄弟妻子而其心膠膠
擾擾不能自適况數千里之外者哉敬先樂善敦義有
古道前在宜章宜章俗不務學敬先化導誘掖之不數
歲宜章之諸生比比中進士去敬先来京師嘗主吾家
吾親見宜章諸生在京者事敬先皆如子之事父非其
施諸人積誠不已何以致此敬先少時與余同學海桑
陳先生之門今其所自立如此可謂不辱苐念當時同
學多已物故今存而仕者惟吾兩人然三十年来東西
暌隔其間不過一再握手叙契闊未嘗極意傾寫也今
兹復别豈能無情扵是惠風始暢倉庚和鳴晨装在門
舉酒屬客余歌白駒之首章客酢焉歌伐木首章載歌
白駒四章之末余酬客歌雄雉之二章三爵既行序以
識情
送李伯高訓導詩序
廬陵李伯高清脩博文明春秋之學今受命為吉安府
學訓導且行文淵閣大學士胡公率搢紳大夫詩以送
之而屬首簡扵余吉之學建於宋慶歴中載歐陽文忠
公之記吉之士自歐陽公而下有楊忠襄胡忠簡周文
忠楊文節諸君子累累而出伸大義於天下宋亡又有
文丞相挺孤忠死國盛哉吉之為學也皇明統一海宇
惓惓焉興學育材三歲大比選其賢能用之而吉之士
恒多扵諸郡至屢占第一之選固出上之教化亦其積
習之善興起之速者然歟今伯高往焉偕其秀民從事
於詩書爼豆揖讓之間涵泳歲月之久將見吉之賢材
益盛風俗益厚足為伯高之榮且樂而使學士公與吾
徒之仕于外者他日得歸謁學門從鄉人長老以頌天
子太平之功如歐陽公所云者不亦與有榮且樂乎故
書以先之
劉氏慶源編序
刑部尚書雄縣劉公觀作劉氏慶源編以譜其族屬余
序之自宗法廢賴譜牒之行以維持人心紀綱俗化為
世道之助盖周禮小史之職掌邦國之制奠繫世辨昭
穆世者諸侯世本盖今世譜也其来尚矣然世臣鉅族
傳歴既遠更代多故譜或存或逸非有賢子孫不能舉
而修之也劉氏系出陶唐而盛扵漢其後子孫益衆譜
牒歴世有作如隋劉善經唐劉知幾劉子玄及宋河南
劉氏所著冣為焯焯而知幾考據尤精博固劉氏世多
賢子孫乎雄縣之劉其先諱温者自河南徙今尚書公
所著自高曾以下至其子若孫凡七世盖高祖以上譜
逸不可考而七世之後至于曾元至于數十百世有繼
脩者可以本諸此矣如劉氏之族自今至于數十百世
因譜諜之存崇孝友之道廣惇睦之風者亦本於尚書
公之賢乎然考其高曾以来韜華養素樂善施仁深矣
際國家景運之興尚書公以明經擢第今三十年出典
名郡入總憲綱歴掌邦禮邦禁為國大臣弟泰從上征
伐有功累官至世襲指揮同知伯仲偉然效文武之用
扵時顯榮光大非其本諸先者深乎然則斯譜之傳他
日太史傳名臣述世系者將有攷焉豈特施之於族也
送徐提點詩序
皇上稽古制治肇建北京首立郊廟社稷之位以祗事
天地祖宗百神先事詔太常以羣執事之半詣北京而
神樂觀提點徐善淵恭承詔命率樂生三百人就道有
日士大夫與善淵往還者聞而造焉是日積雨初霽秋
氣澄朗善淵欣榮命之自天樂搢紳之咸會列筵陳爼
觴酌屢行同會者春坊左庶子鄒濟右中允吴均宗人
經歴虞進翰林修撰陳循庶吉士曾泉太常典簿周驥
及余凡七人酒未既庶子曰善淵斯行盍一言贈之衆
皆曰然扵是中允取座右戴石屏詩語各探一字為韻
賦詩詩成屬余序昔周成王既成洛邑率諸侯以祭扵
廟其詩曰於穆清廟肅雍顯相濟濟多士秉文之德對
越在天駿奔走在廟夫至扵助祭及執事之人皆有其
德尤足以見夫國家之盛今善淵熟扵禮而達扵事其
往而無忝矣士幸遭天下無事聖明制作一新之時恭
承一官近日月之清光足為至榮而况效職扵壇陛爼
豆之間相事扵灌薦對越之頃不又榮乎斯以贈言之
旨咸略仳㒧之懷而作其欣往之志新歲伊邇萬方會
同余亦將與善淵邂逅扵泰壇清廟之前遂為之序
聽琴詩序
樂之音皆可適也而足以暢幽鬱去驕吝頥性情扵中
和者惟琴焉古之君子扵羣居及其獨處而適盖未嘗
不在扵琴也民之生蚤作而莫息其間擾擾焉與事物
酬酢而又有不當扵其意者其能泰然無滑乎中固已
鮮矣矧結纓垂組操簡持翰夙興而夜寐有職事之煩
者乎則其閒暇相聚資扵琴以適焉者人情之所宜而
君子之為也永樂二十一年正月十有三日天子大祀
于南郊前期四日百官齋沐宿于公與余同宿者十有
一人是夕月色在戶清香滿庭宴坐雍容懷抱和暢功
叙援琴而鼓之連續數引宫徵間作疾徐高下雍雍古
澹淳雅之音盖使人襟宇澄淨氣志皆融豁然如濯埃
氛而遊扵泰和無事之域者何其適哉扵是余賦五言
古詩一首而衆和之恂如并和其韻皆以道夫適扵琴
之趣也夫雅與俗不相諧也荒蕩靡靡之音世所同好
則為此詩者固無與於世而獨吾徒之所寄意也則雖
一時之適不可以棄故錄而序之
送王編修南歸序
吾友王格非篤實果毅學博而行莊起家九江學官太
宗皇帝初建儲召為司經學正字仁宗皇帝初嗣位自
交阯驛召還進翰林檢討修兩朝實錄格非預纂述書
成賜賚有差盖纂述先繕寫繕寫先雜執事叙勞也既
而有司不復論勞奏均陞一階於是格非陞編修而雜
執事往往位列其右格非戴上之恩安已之分恭就其
班位怡然朝之士經格非選拔者今内佐六卿之治外
受方岳之寄與凡躋華升要崇秩厚禄出有騶從之盛
入有肥甘輕煖之奉者比比而是格非官七品布衣徒
步禄入僅給儉約混儕羣衆中流俗固不知有格非也
而士之重格非與格非所自重者皆不係此格非吉水
帶原文獻家世有聞人百餘年間吾耳目所知者吾素
與耕兩先生及欽止皆仕有禄而皆不久扵位不及下
夀格非今年六十有七歴仕三十餘年雖中更險阻坦
坦如履康莊殆若有神相者盖格非所不能得者人耳
非士所戚也今以病得請歸優游餘年遂其素志士又
以為格非榮獨余不能無情者盖在館閣家同郡生同
年而好者與格非兩人格非今決然去余不能有裨扵
時且多病早衰而猶縻寵禄詩曰之子于歸遠送于南
瞻望弗及實勞我心三復嗟嘆酌之酒而與之别
送禮部尚書兼大學士金公歸省詩序
洪熙初元歲事肇新春陽布和萬彙咸鬯天子御明堂
敷仁澤覃被天下載念臣工久勤職務未遑于私有詔
親在者歸省否亦歸展桑梓咸有錫賚視其秩而等差
焉扵是太子少保禮部尚書兼武英殿大學士臨江金
公幼孜其太夫人春秋八十首奉命以行詞林諸君子
相率賦詩歌詠聖天子之大德及太夫人之盛福以為
公贈而謂士竒為之序夫人之倫莫大扵君親而行亦
莫重扵忠與孝忠孝一致也昔者明君之使臣也必體
其愛親之心而命之四牡之詩曰王事靡盬不遑將父
又曰不遑將母將母来諗何其念之深而言之數也君
子謂臣之事君先公後私君之使臣先恩後義今天子
推恩其臣比隆成周盛時明君之大德矣先皇帝初臨
御簡用文學之臣七人任之扵宥密幼孜與士竒皆與
焉扵是召七人者之命婦入覲中宫惟幼孜以母行宴
賚隆厚加有冠服之賜盖二十有餘年先帝先后升遐
在天其七人者亦有存没之異而太夫人安享禄養至
于今榮進二品之封益夀而益康何其福之盛哉宜乎
歌詠之有作也公歸朱衣象笏升堂拜慶使其子若孫
歌之以佐夀觴鄉閭族姻其必有歆豔而竊歎曰金川
玉笥之間前所未有也又必有觀感而興起曰使為父
母者率以忠孝導其子後將無繼今者乎則是詩之作
豈徒以侈當時其有係扵後来者不亦重乎
送吴子恭先生致仕詩序
安成吴子恭先生今年八十以黃岡縣學教諭致事歸
其鄉詞林學士大夫素善先生者皆賦詩贈之余辱交
先生三十年獨能已於言乎吴故永新名家自宋以詩
書科第為邑之望具載鄉衮文信公所述元之初興寧
極先生博學惇德與劉須溪趙青山皆以先朝遺老為
鄉人後學所尊寧極先生始徙安成子恭先生之曾大
父也其先如此子恭先生明經守道以成就後進為務
為學官歴寧鄉福寧黃岡三縣焯著功效歲賓興校文
廣西者再浙江者一鍳别之明升黜之公學者心服被
召纂修永樂大典扵中禁一時四方老師宿儒多在而
通博明正率推子恭先生其人又如此此余所為敬之
而願交者也然自赴黃岡不相見將十年時有咨求老
成及禮文述作之事余未嘗不意在子恭先生然其年
益高病益侵愛莫致之懷耿耿久矣乃今一晤語未竟
遽别此余之情所為不能已者也然古賢人君子之老
而致其事歸也其道德文學猶有以儀鄉邦淑後進不
徒歛焉自足也岐陽有瑞物焉群飛競起而随附之如
吴先生歸而鄉人秀俊有志扵學者咸得所附託余之
情亦可以自慰也請書諸羣公篇什之首以為先生贈
送羅學古還清化詩序
學古之大父仲淵翁洪武中以閭右徵居京師翁負材
具闊略喜論議而愛民矜惻之意常溢出言表郡縣禮
為耆老而咨政焉余在翰林時與學士胡公數以公事
出江東門以鄉郡故數過翁翁春秋已八十欣欣躧履
迎客相與披豁傾寫雖尊爼笑譚而其意常在扵民也
時學古丱角方執經從國子師而涵濡其大父之訓扵
朝夕之深余兩人固已期其成也永樂壬辰余奉命考
會試得學古所試文字讀之條達明鬯嶄然羣輩中扵
是喜學古之遂升也既擢監察御史為法從扵兩京能
勤其軄有所知未嘗不言聲譽灼灼以起又喜學古之
敏扵用也為御史七年陞清化州知州清化在交阯西
南海上去京師萬餘里朝廷豈薄近臣之良而輟之荒
落遼遠之域哉顧其地淪墜夷獠數百年聖天子在位
然後去其所為害者而郡縣治之將被之文明之化然
其漸習之汚且固有非可以一朝夕振舉之也則必資
夫學通材達久扵左右明識上意者而任之此武王不
忘遠之盛心也然牧守與臺憲異職撫字與彈擊異施
皇上大德如天無遠邇内外一惟覆燾生育之而已學
古以其所素講習與得諸家訓者推而行之吾知奔
壑之泉走阪之丸不足以喻其易也學古初赴清化重
朝命不及告行扵常所還往今之来覲也留兩月而歸
扵是中書舍人龐叙屬諸縉紳大夫為詩送之又屬余
序之
康氏族譜序
女弟之子康榮從余在京師數年及冠有志問學而以
父命將歸請叙其族譜康氏居西昌邑東南五里所澄
江之隂曰蒲田里自泰然甫至于今十世脩忠厚服善
仁累累有繼也盖吾所識者復性質直而好義磊落而
闊達當元季寇盜充斥能倡勇保障其鄉復圭茹清飲
潔以詩書教授里中躬率其族之人蹈履善行愈老而
而愈不倦復性之子仲璧有雅度不屑意生事然獨守
儒業為鄉塾師此榮之大父而皆康氏之有聞者也其
上世雖未有以禄位顯者而其所與為婚媾交遊盖多
顯矣金玉之為物雖未登諸器用世未嘗不至寳畜之
而古之君子其所以重當時昭後世者豈皆為其有高
爵重禄哉此譜作於復圭而相之者仲璧之子彦英固
本其尊祖敬宗之心之所發乎其亦欲使後之人究知
其先世以圖善繼者乎夫善繼必自學始究知禮義之
博致乎躬踐之實使德備於身施扵家而為孝友惇睦
之行達之於用而為致君澤民之功以益大其宗者康
氏之子孫其可不務乎夫畜之久者其發弘榮歸以及
其族之人勉之哉
送羅照磨致仕序
廬陵羅儀範為肇慶府照磨廉潔而端静愷悌而寬厚
藩憲之賢知儀範之難得也皆禮待之畎畆之氓知儀
範之難遇也皆心歸之獨郡守貳以下率迂視之且數
形扵譏切曰居底僚乃欲樹名耶儀範自執益固守貳
滋不悅肇慶所治一州八邑其二三邑瘴癘險惡冣甚
者有官守扵斯而獲生還百或一二焉奉使命扵斯而
獲生還什殆一二焉比歲徵歛之事繁而郡恒委儀範
往督二三邑之未集者盖排之危地也儀範懷牒即行
略不見難色其所至不私取民一芥民知儀範長者皆
趍其令如父之令其所集事恒先諸邑而自是事之難
集者郡率檄儀範自儀範至官三年計其跋涉山谿衝
冒瘴毒之日恒什八九而坐廨宇治軄事之日殆十一
二然儀範容色腴澤步履輕徤未嘗一曰疾疢之加乎
身也盖君子直乎内者無往不自得苟直乎内固宜有
相之道吉凶利害豈人之所能為哉儀範比以公事至
京時上初嗣大位弘施寬恤之政中外仕者皆喜幸可
以久安其位也儀範獨曰吾豈當踰六望七之年尚不
知止哉遂以老疾辭天官卿言扵上詔從之士大夫皆
高儀範之達也老氏云知足不辱知止不殆於是有愧
儀範者多矣吾素厚儀範故扵别也書其所以決去之
故贈之非徒以儆媢嫉者亦使鄉人士知君子仕止之
有道也
熊氏族譜序
今天下姓氏皆古天子諸侯之後其先功德之被人者
廣則其流澤後世久遠而蕃碩自然之理也春秋戰國
之際惟楚地廣民衆則其上之所以被扵人者宜亦廣
且衆矣楚鬻熊之後以名為氏當是時諸侯稱國者未
嘗稱氏惟楚國之君世稱熊氏熊望出南昌江陵數百
年来南昌之熊冣盛支分派别跨數邑詩書纓組連續
赫奕非他姓可儗豈非其先之被於人者廣且衆故其
流澤至于今未艾歟新吴之族宋治平四年有諱洽者
自番陽来官是邑遂家焉三子原善原穏原吉原穏徙
豐城原吉莫知所徙惟出於原善者世居新吴傳歴既
遠子孫益衆亦有不得而詳者矣原善之後月窗甫斷
自曾祖至其子凡五世錄之為譜而一堂之間祖孫父
子孝敬慈愛藹然也其子本誠舉進士歴兵部郎中為
福建左參政廉潔公平八郡之人悅其政無間言此其
所以被於人者又廣歟將澤流於後焉有窮乎本誠今
調浙江以此譜求序故為泝往推来而書之
送國子學正黃信道致仕詩序
國朝之制太學自祭酒司業丞而下居師𨗳之任者五
博士十五助教十學正七學錄凡三十有七南北兩監
合七十有四必歴郡縣學官有冣績廼授斯任大約今
天下郡縣學官不下三千餘人於其間拔七十四人以
為兩監師其選之固精歟比歲南監祭酒司業數闕而
南京卿大夫及監之諸生来者比比稱學正黃信道先
生曰此良太學師也卿大夫歸其德諸生服其教人人
言如出一口盖先生純粹簡静言必在道義行必循矩
矱其所示教非獨言語文字而已然則論今太學師之
賢先生其巨擘歟先生朱文公門人黃文肅公六世孫
千里之足産乎渥洼之濱超類而絶倫非其所自之異
耶聖天子篤意學校近命大臣就兩監簡諸生之久無
成者罷黜之而賜璽書飭勵師生又戒祭酒司業禮其
為師之賢者所以厚化本興賢才聖德隆盛千載之遇
也顧祭酒司業所當禮者豈有過於黃先生哉而先生
先月詣闕請老上以其年七十勑聽致事優老禮賢之
盛心也然知先生者猶為太學師道惜其去或曰君子
之道足於已無往而不可以及人先生之歸也幸精神
未衰將見化成於鄉必有蜚英騰實顒顒而起者則在
彼猶在此奚内外之擇哉扵是六卿及貳皆有贈行之
詩戶部尚書陳公以求余序余故采大夫士言之同者
書諸卷端云
易簡方序
醫者聖人仁民之術也古之君子有愛民之志而無行
道之地則往往用意醫藥以幾有所濟利仁者之心也
禮部尚書毗陵胡公源潔蚤有志及民舉進士官侍近
奉命四方其耳目所遇有可以利民者多奏而行之然
未足以充其志也閒暇兼用意於醫得一藥一方之良
手自錄之盖以試皆驗以施濟亦博矣所集錄既富永
樂中嘗具表以進特被奬賚其書析若干門凡若干方
總名曰易簡刻梓以傳公幸際亨嘉之運今佐天子和
邦國有行道之地方將導迎德澤以覃利天下而猶汲
汲扵此盖仁人君子愛民一念無所不用其至也然善
為醫者如良將用師精熟古法而不執一道臨敵之際
隨機制勝故所向成功夫得是編者誠能究隂陽表裏
虚實與夫經絡脉證之故審度而用之將其施也養由
之射庖丁之觧牛惡足以喻其速哉其功不尤博矣乎
此盖胡公利人之意而未發也因求余序故為書諸卷
首
送高伯琴歸省詩序
吉水高超伯琴出文獻故家以明經飭行為新城縣學
教諭九年課績居冣陞莱州府學教授九年課績又最
當陞未奏而伯琴亟言於上臣自忝禄仕不省先父母
丘墓久矣旦暮廹扵心不能已幸今蒙寬大之典敢布
其私懇詔從之翰林侍讀錢習禮於伯琴有同門之好
合諸學士大夫分韻為詩送之而屬余序永樂丙戌三
月太宗皇帝臨軒策士傳臚之明日進會試所選副榜
士於廷親試之上御右順門晝漏下十刻命翰林侍講
楊士竒金幼孜諭旨令就試者從容盡所藴毋苟且取
具命光禄給食中官夕給燭遂親拔三人入禁林餘第
為二等付吏部授學官上者教諭次訓𨗳聖明惓惓惟
恐失士而成就之如此伯琴時得教諭嗚呼今廿有二
年宫車遠矣伯琴所至其成績顯著可以不辱今歸桑
梓薦獻其先人退而周旋族姻鄉黨之間可以為榮然
吾因伯琴之歸有不能槩於心者仁宗皇帝達孝推恩
以仕者有一二十年未遑歸省特詔中外有官並許給
告以伸孝子之情而限約序次具有定著士大夫得遂
所欲皆感激祗德意亦有積月連歲溺私㤀反上不率
君命下不念同僚之望者孔子曰君使臣以禮臣事君
以忠曾子曰君子有絜矩之道伯琴行遇之而一言焉
亦仁義之及於人也
送孫先生致事歸豐城序
國家循三代聖王之制仕者七十聽致其事盖體羣臣
全始終之仁也而古之人有樂乎内無所累乎外者雖
年未及七十苟有可去之道輙引而去之此雖未必當
乎大中然不失君子之節焉視夫年已邁氣已衰視聽
動作智慮無一之可施而其心膠固榮利而不知返焉
者其賢不肖相去霄壤哉豐城孫宗正先生其有古君
子之節者歟先生自郡教授陞助教太學復陞博士祭
酒司業之所加禮六舘諸生之所悅服者二十有餘年
幸際聖天子篤意興學之時先生年六十有三聰明彊
裕足以有為乃援子貴受封之令觧太學之職得翰林
編修徑歸其鄉非其有樂乎内而無累乎外克自果如
此哉豫六二介于石不終日貞吉先生有焉然吾素慕
孫先生之善教也先生五子吾識其三皆出身科目曰
良初為御史能持身脩職所至聲譽勃勃曰恭今為編
修在史舘謹厚有文曰讓為縣教諭不忝師道其二處
者雖未識可類推見之此先生所為可樂歟豐城君子
之鄉也三四百年間文學節行有聞者焜焜相望其流
風餘韻所漸被至今不衰今仕京師余所識者十率六
七有君子之行則夫處者其不戾扵君子固多歟孫先
生之歸何往而非可樂哉六卿及翰林諸學士有為詩
送先生歸者編修周叙禮部主事張習以求余序余年
與先生上下而多病早衰不能自引退其有愧於先生
多矣幸旦夕賜罷歸道先生之鄉訪先生之廬凡所樂
者當悉以告我
東里文集卷六
