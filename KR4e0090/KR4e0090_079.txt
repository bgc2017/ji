東里續集卷五十一明楊士竒撰
家書
奉思貽兄書
夏中鄉人来聞尊體納福勝常良慰遠懷見相姪說家
信報有虔守之薦聞之喜極吾兄居閑惓惓不忘國家
數十年長育全成之恩今雖高年而康健不衰正宜奮
勵一出見諸設施以上不負聖天子下不負平昔藴蓄
之實剛直之氣也豈不增光祖考而榮被後人哉不勝
翹俟翹俟邑中水後人事如何新徙居只過橋數十步
而近諸兒想荷顧盼然不敢言謝者以為義之所在不
可喋喋為世俗語言以取凟耳近聞親到萬安取逃民
復業此誠仁厚之心夫能歸之又能安之庶幾終惠也
片楮草草乞尊照
鵷以兄喪及其妻子想皆到家老兄老嫂暮年罹此苦
痛何以堪處在於叔姪中情尚爾何况父母要亦命矣
伏惟勉自節抑毋徒過損以副吾宗砥柱之望不知卜
葬何處及何時因便乞示及鵷行時便欲為作埋銘付
之屬情慟不能執筆早晚發人取家小就令帶回也此
兒平生節用守慳止為買書之計死之日更無長物惟
存此數卷而已幸戒諸小為之愛護非但致之之難其
志誠亦可傷也小弟前年妄意作族譜圖刻板鵷必欲
將歸已付之矣萬乞嚴切戒止不可印出族人聞之必
有私求於諸小者諸小苟圖適其私情必竊印與之而
不令尊兄知之千萬戒飭更煩尊兄斟酌如不必存則
就毁之為便也曾囑付鵷眀春家小来時或栗或鵷一
人同来冬間遣回非徒欲教之比年衰病特甚想見骨
肉切於饑渴惟未審尊意何如耳伏乞鑒念
久别每一思念不能為情春和想同尊嫂納福勝常小
弟頼庇在客苟安他無足道者聞長姪權厝屋後葬地
尚未定鄙意只合袝祖塋但高燥向止得利足矣其他
不必深計早了得亦是一事欲為之作一埋銘每執筆
輙傷心而止然今頗閑暇不久當成就寄来今發人搬
取家小望尋一穏當船附撘来留小僕夫婦守屋煩早
暮提督照管屋内一應物件及愛護林塹盖此非一二
十年長養不得成不可聽人擅取一枝一葉去也諸姪
中欲令一人來此早晩得暇教之不審尊意如何幸自
裁度然計其在鄉里亦未必有益也族譜圖乞戒飭諸
兒不可私印與人至叩至叩羅麻城匆廹不曾另奉書
千萬致意敝居托在左右乞垂照為荷廖親家考滿来
例當往北京聽選須辦彼中行李也會間乞拜意奕孫
目疾如何須早求人療治不可因循也
士竒再拜除夕先一日始收尊兄九月内書喻相葬期
在十一月且促墓誌小弟得書甚懊恨即連夜作此文
切恐已葬則不及納壙中也今附稾去萬一未葬煩孟
旦作楷書刻之已葬則存之示後人耳此文盖屢舉筆
輙心悲而罷故因循迄今雖一時草率成之然其平生
前之可嘉後之可憫國家之恩老兄之志大略皆具矣
常念吾兄弟身後此事則有此姪乃今此姪以累吾輩
老人不能使人不悲也又思此姪存時相聚一處則未
嘗三日不見見未嘗不樂或相隔千里外亦未嘗數月
不寄書相勞問今雖有姪在千里外或歲餘或累歲未
嘗寄一書相何可得哉何可得哉寄書夲有何益但於
道理人情所不當無者小弟去冬来凡五六寄書不審
皆達否去秋有一家書及鈔買綿子寄天符廟前車姓
人歸其後書與物皆為所匿不得薄俗如此可歎豈諸
姪皆嘗寄書而亦為人所匿耶老兄當知之矣諸孫今
有幾人奕今歲可教讀書否奐良佳亢宗當是此二兒
幸甚愛護之聞陳考聰眀淳實專讀書不飲酒將来必
長進惜吾姪不見之也常怪諸侄學問不及其父兄近
聞其酒量皆過於父兄乃知人各有所長也新正人事
匆冗又屬治行無暇不及别寫書惟尊照幸幸
新歲伏審尊體納福深慰思慕小弟此月十八日欽蒙
上恩陞除翰林學士兼左春坊左諭德儒者之榮至於
極品顧其愚陋何以得此誠由祖考之垂慶老兄之教
誨以克膺此遭遇然上恩深厚無能補報惟時賜教督
以勵其不逮耳栗姪必館授如舊稷子讀書煩令用意
教之今歲甲首之役乞與安長老言之一切買辦照衆
例納鈔幸免管都勾追之事盖家僮無状慮其取怨於
鄉人故也行儉可以安意教授矣時能見過一督視豚
犬子否幸拜意煩令諸姪錄司倉伯詩文来立俟此事
不過一日工夫可了而累附書求之不得此吾家子姓
之賢否可以槩見矣奈何數辱書知尊兄尊嫂皆納福
又辱遠致德禽慰喜交集此間自閏月来舉家皆病甚
至無執炊者三月十四日嚴氏婦産一男子而母子皆
病至今服藥不效盖自到京来其屯蹇未有甚此兩年
者亦惟聽之於命也家事極感尊兄綱維主張近聞小
僕買車事小人之無状幸甚不必與較也小弟居官食
禄今二十年君恩之重鮮與比倫常夙夜自愧材學淺
陋不能補報萬分之一惟有一心清慎奉法循理庶幾
少免忝辱之譏耳宗戚鄉䣊有見過者亦未嘗不懇勸
告為善毋為不善以膺享太平之福澤此小弟平生之
心平生之言也近聞憲司及官府到縣數數有以吾家
名干求觧事者未審尊兄曾聞之否度亦未必盡聞或
云頑惰之僕亦為人所誘曾到林公前矣此事未必尊
兄不聞也有便千及示下為望大抵人家有德義者可
恃有顯要者不可恃目前如元塘之錢學堂之蕭皆恃
家有顯官傲然為非而不顧致不測之禍豈非殷鑒幸
尊兄以此廣教戒之也小弟自去秋来病日益加目日
益昏一子又懶惰不學心常鬱悒不舒每受一事轉盼
不復記憶盖老病憂悶如此也臨楮不覺乞尊照不具
久不奉書七月末有种子之殤自此慟悶不已舊疾頓
加公退後不復拈弄紙墨也此兒因在隔壁曾本清家
讀書為其家不肖惡子以毒力戱弄之致疾時其母病
不及與之治療兩月後積為氣塊及請醫治又皆誤認
為蟲積用藥近八十日不效而愈甚又别請醫然後知
其為傷損所致非是蟲積而已用藥不得遂灼艾已遂
灼死生死雖有命然此不能不歸咎人事也此兒甚淳
篤雖幼屹然有巨人志不肯處汙下聽受教訓服膺不
忘孜孜貪讀書務上以此甚期望之且小弟素常痛惟
先諭德公生父生母一脉中絶故聞此兒初生即昭告
祖考以承其祀庶續本房一脉今每念此事豈能使人
不痛恨也此固小弟不德所致夫復何言一長者愚惰
畢汚不肯嚮學對之但增人懊惱耳日来况味如此但
覺自己氣脉轉索然何時一見話此中曲吾家後来門
戸吾滿意望奕奐宜及今早留意也家乘已達否因便
乞示下更乞戒栗鵷寶蔵之遇親戚及斯文友朋眀信
忠厚者可以一觀不可泛泛示人也尤戒之不可借人
盖薄俗可畏也雲亭已到家未渠行時有病今如何乞
示下此甥雖質魯讀書不前然為人淳實本分所為皆
當理鄙意甚念之也片楮草草不多布
康甥来承賜教帖所以敦勉之意謹服膺不敢忘彭昂
歸曾奉寄畫像必已徹達家乘已久完但欲自作一序
未有工夫及作一匣盛之漆未了故不得奉去城外舍
下無人切煩垂照栗鵷今歲教學否艮被累在江西不
知何時得觧脫渠平生不肯務學今作生員又如此虚
過歲月可惜可惜鵷寄信来索小四書今附一本歸諸
孫讀書如何稷子資質頑鈍加之懶惰無比小弟病體
又有公務常無暇其在此一年記書寫字皆不如在家
時遠甚亦付之無可奈何之域矣奕奐可以此為戒也
奕聞議山東王宅婚不知是誰房下還是老姑婆之後
否然聞王宅今為人皆本分可相處大抵今後諸孫議
婚只須求老實本分人家不可論貧富凡窮秀才窮庒
家但有德行便是好人可與為親惟衙司中人則不可
他日漸染来壊小兒子心術也且吾家先世祖父皆未
嘗有與衙司中人為婚姻者盖亦是此意也片楮草草
乞尊照不悉不悉
冬寒往来者具道履况納福深慰下懷小弟處各頼庇
苟安但家人多病幼兒數口隔遠旦暮在念無好懷抱
耳亡妻未有葬地甚感老兄及建平弟彦實用心之至
何以報德也楮園之地極蒙德剛兄弟厚意然此欲以
奉厝先父却待小弟歸整理亡妻必用别圖此在老兄
一主張於祖墳傍近附葬為足更不煩瀆也今欲令稷
来謝恩就攜一男二女皆来而附載百鍊德遵之舟亦
煩老兄主張也諸兒来後新婦數口在家無得力人煩
老兄老嫂時時一見過垂照也
久不奉書惶恐惶恐栗来承教帖知老兄老嫂皆納福
兼承嘉貺感慰交并小弟雖旦暮勉強支吾而體力益
衰視聽益損舊病日加重惟以君恩深厚不敢圖便其
私也濠下祖業稍稍復舊皆頼老兄之庇然祠堂家之
所重迨今未復寝食不寧已有書與稷及有附物令急
復之亦有書與復環之子具道所由茲事須得老兄主
張不可以緩然亦須令渙得所而後遷庶幾以盡敦睦
宗族之義叔粲叔車回小弟已有成說託之矣惟老兄
裁之初欲留栗就北監冀得早晩切磋之渠必欲南行
盖苟且頽墮積習成性甚可歎也渠既如此諸孫之學
又不審如何老兄固高年然此事不宜置度外也稷秫
尤望教督之不疎外之如祠堂已復望遣稷送其母来
片楮草草乞尊照不具
久不奉書盖公務所縻而晚退又目昏不能作字故爾
因循然慕戀之私未嘗忘康進士来具審尊兄尊嫂皆
納福慰莞無涯諸姪生意津津可喜但未審學問如何
稷在家煩教訓之使不入小人之伍千萬千萬秋冬史
事畢必請告侍教不遠惟冀若時善調以副所仰不具
公緒行曾奉書計必達比聞尊兄尊嫂皆納福殊慰遠
懷初聞奐生子大為之喜昨又聞奐婦喪又為之惱懷
見家人說此婦恭遜和柔甚能事長仁者不夀傷哉傷
哉今法度清眀吾家子弟宜依本分治生理公門不可
干求小民不可凌虐惟老兄幸教督之耳小孫處乞發
落諸姪照管進士皆撥觀政凖在禮部孟勤崇本兵部
晅湯刑部序在工部皆安好小弟所欲言者前書備矣
兹不贅凟伏望留意稷姑留在此未便遣歸併報知之
欲公緒到家後即行望以鄙意道之也三月二十四日
晚燈下草草書奉
久闕奉書不勝懷仰比悉尊候起處納福甚慰甚慰小
弟近扈從廵邊歷漁洋出塞數百里往復一月頼庇平
善但天恩深重補報無能夙夜為愧耳諸姪學問長進
如何奕奐如何聞旅一子極篤實五月失之甚為悼惜
吾宗近来好學者絶不聞有人大是可念而豚犬子不
肖比為羣不逞所誘又是可憂也煩老兄力為主張杜
絶其往来惟尊照不具
與賓畿弟書(十一首)
前日善樂回曾附數字想已到前時見說欲往廣决不
可行此時瘴癘方作也當愛身照家為上不可輕易近
在書舘中會一葉先生是淛東人亦欽保来編書此公
原充武功衛軍後調甘肅護衛與老父交最久誼最深
甚能說詳悉盖是二十八年十一月棄世葬在甘肅城
南葬時此公親為治喪又說羅憲初到彼百無一能後
来逐漸觧事頗有收拾此公則二十九年得代歸遂不
相聞矣又言老父在彼極貧薄然剛介毫髮尚不肯苟
但患痔漏者十餘年苦楚不可勝道其後亦竟以此疾
方不起聞此慟恨可量兹因日孜行故用報知吾弟也
劣兄在此大略粗安無他所急乏者人力耳有便望發
羊生仔来應朝夕用緊望緊望不多布
彦晦来得一敬兄及吾弟書始知已達廣州前時章洞
然歸曾附數字力止吾弟行以為人事如此不宜遠出
計未必曾見即見之恐迂闊之言亦未必能見信也然
得一敬兄同行亦庶幾不足為憂矣客中凡百和厚敬
慎保身為上微利不足屑屑計也眀春便圖早歸區區
將有所望焉今編纂成已奉旨送吏部定奪三二日恐
有除授未知何向挈家之託惟吾弟是頼幸不久淹瘴
鄉耳一敬兄命索竹林詩文未即離京師當為成之匆
廹不及另書奉復千萬致意前有書託賀舍附鄉人回
想必可達陳情之事都府移文陕西都司開伍工部移
文江西布政司止留皆已發行想七月間方轉行至泰
和也卑兄才識甚淺陋在近侍今九年無寸補於朝廷
仰荷國恩深厚廣大天地父母無以過此吾兄弟及子
子孫孫當何以上報也賢弟既免遠行便應祗守墳塋
不可遠出不然非但無以慰先靈於地下實上負於國
恩天地鬼神豈可欺哉更須削跡公門交處良友既可
養德又足遠害切宜慎之吾弟雖未嘗有此失然猶不
能忘言者兄弟之情也都府文書六月末必到永昌却
不審憲弟動静如何近見晚成說在福建被事若有消
息可急附報来也聞此弟有妻子在彼衣食儘不乏未
審其於鄉里之意何如耳今幸吾弟在家梁村田租萬
望視為己事借數日之勞往彼整理盖所費如此經五
六年未嘗得顆粒之用其孰能堪之今秋必須筭結眀
白早晚求的確人或發小僕將租簿来也子瓊盖不可
以其貌信之會間可就示以此書孟潔病氣瘰至今不
减而亦不甚介意盖愛身不及於愛酒銜杯常多於飲
藥之時也此非他人之言所能入必待老舅母至然後
可以嚴約束也學詩先生前煩拜意别来取疎外甚負
罪承委作傳稍暇即納稿不敢以鄙陋辭也草草不盡
言
羊生仔回有書備悉下意想已到但曼子回至今無一
字示報頗為懸心鄉里来者甚多又不久然問之皆不
知豈吾弟常在外故不及寄書不然是意中怪其不當
遣回耶此子到家宜早整救勿縱其爛漫也今冬或来
春欲遣家人回使涉知立家之事升合租糓皆望吾弟
整理遣回之僕絶不可信付近日臨行發出大弊在叔
蒙面言之可為戒目下欲求一居得幽雅好隣為上不
必廣大亦在吾弟為之相度前時與晚成說者此處盖
好但不知他人意下如何也憲處近曾附書去人回尋
問不得恐其尚在福建也若知的消息可見報開伍文
書已久到衛矣吾弟在家無他囑但望不造公門不管
閒事此為保身延福之本切不可將自身作人情也
憲弟妻子此月到京得信立及萬中家小歸就附與同
行到家宜加意撫䘏勿令失所寡婦孤兒行八千里陸
路至此又行二千水路到家可謂甚難吾弟宜念憲二
十餘年軍中艱難又客死遠方今見嫂與姪如見兄也
啜粥飲水甘苦同之一子勉令讀書將来扵賢弟必有
助益二女擇鄉間本分好善及過活從容者與之然須
得子弟長進者方可善自主張憲婦亦自能事必非久
累賢弟者同居之際必自體䘏若一付之他人必有不
及凡人兄弟無有不盡情者多緣妻子以生釁隙鄉里
比年此事紛紛雖吾弟友愛深至臨事眀决必然無此
而我惓惓不忘斯言者亦區區之情也千萬照之齎回
文引到家便須繳回聞静端妹病篤為之懸心今安否
如何有便見報也此間事憲婦能詳楮筆不贅
不相見十年豈勝馳情不審吳淞歸後動止何似曼有
消息否今遣稷歸凡百以卑兄之故教訓教督之不使
辱吾父母即吾弟之賜也吾弟自今亦宜少出以理家
務為上老兄之所欲言者詳在康甥面達亡妻之沒承
鄉里親朋厚意不敢忘不敢忘公冗不得一一奉書致
謝煩吾弟悉為致意
自得南京十月初四日一書後遂杳然不審何時到家
聞曼有消息不審的否因便皆望報知前書托問吾家
事懸俟詳報所喻四兩三錢者就以相奉更不必言還
稷秫望以同氣之親教誨之為好人更不可似前時冷
眼傍觀也獨孤所錄文字今附去昇在此從師讀書只
是懶惰可怒耳匆匆不悉老兄冬来舊病頓加服藥多
不效四肢百體皆痛然不敢斯須偷安情况可知矣所
囑吾弟吾兒勉力為善人守本分不可於分外惹事也
切告切告
近兩得書多感見念且知吾弟履况之安良慰老懷前
聞將有山東之行吾弟今年六十兒子已長居止已定
正宜安静以適暮年豈當碌碌一身朝齊暮越動涉萬
里而不知止血氣既衰戒之在得切宜反躬思道不宜
弊弊以利役志也教子一事最是緊要聞昪天資甚好
德安公忠厚之報或者在此教之有成未必無利勉之
勉之寒家二孫煩照顧諸僕不律更乞料理不宜放縱
也只為豚犬子在鄉好利忽義獲罪鄉里不敢遣歸家
中須頼吾弟照管也昇亦無大過吾察其心旦夕惓惓
念叔不已兄子猶子毋以我故而遂外之容有未是處
亦恕之可也
度歲来遠想吾弟安適爲慰遐思兹因郭僉憲行奉尺
楮以代面訊稷未便遣歸家事煩吾弟照管康甥尚未
試去取未卜亦聽其命聞昪喜學為人亦識道理德安
公忠厚之報或者在此須加意勉其讀書也讀書須求
眀師鄉邑無以過二梁者吾弟愛子須破慳始有效也
昇在此亦不廢讀書但資質鈍却類其父也如見劉壻
煩勉勵向學無墮流俗也陳年所遺孤寡幸以舅氏故
頻顧盼之康姑丈會間多致意
奐與稷来皆承惠書多感多感吾兄弟念今皆老而士
竒七十有一尤爲衰頽此理之宜然無足怪也但寒家
尤頼賢弟垂照度在至親必不見拒也昇兩年来惓惓
欲歸省叔盖自渠誠孝之心念叔之高年也但以此中
左右無得力人故未遣之今得稷来渠之歸省之心益
切俟凍觧春和令與蒋壻皆挈家歸也因便先此奉報
見稷說賢弟欲析一分産業與昇視同昪昂此又出於
賢弟孝友之篤豈獨士竒之喜德安公與賓廉弟雖在
地下必見鍳佑而吾弟百歲後銘文行述可紀之盛德
也又有一事奉托往年稷與陳年曾約為婚姻而未有
定論今其孤女是兒婦撫養吾不敢忘先妣之好賢弟
幸主張成之為叩亦煩達之止齋族長也
屢得書及遇鄉里来者具悉吾弟安好甚慰遠念每念
吾弟今年七十有一吾今七十有八皆人生所稀見者
然人衰老宜更自愛重其身治痰氣之藥須常服劣兄
無一日不服也向者昇所附回藥方甚好宜求精於製
藥者常服之善自調養之外教誨諸子向學交處正人
善人不可墮落流俗也時過吾家教稷亦以此語吾弟
切勿外之也過東門見諸姪亦冀以此告之
康宜清評事歸曾寄書必到昇姪八月二十四日至此
早晚甚得其力老人遂大省懊惱自度暮年須得此姪
在左右吾弟能惇兄弟之愛則當輟以見授也煩與荆
婦言之用意照管昇婦眀年須㩦稷婦昇婦皆同来盖
稷夫婦住三五年後遣歸昇則留扶持老人也甚恨與
賢弟别時忘言一事蕭所芳所占井至久不還祖宗之
物吾終不敢與人已有書訴之思貽兄長詳悉備矣煩
吾弟面與所芳一言誰家無祖業望早分付為感盖某
平生不敢分外占據他人一毫况所芳亦是親戚吾豈
敢輙為非理之求哉越理妄求吾所不敢但所芳亦須
存此心不可失親戚之歡耳今不遣書令稷整理者盖
慮其年少不曉事激惱親鄰耳吾弟是所芳兄弟素交
思貽兄是其外親幸相與周旋眀白得復吾祖宗之舊
感德不淺也片楮草草望留意不悉
示旅弼鵷艮書(二首)
吾在京師十數年朝暮得汝兄在左右相慰藉汝兄數
年来德行文學皆大長進而一旦止此命也然吾未嘗
一日不思之傷心思汝兄不可得則又思汝等冀汝等
長進皆如汝兄也汝有父母不能来然吾之心未嘗一
日忘汝也聞汝等為一善事即喜極忘寐為一事不善
即痛切扵心誠以光紹吾之先業以傳之後人者在汝
兄弟也汝兄弟何可不勉近日聞汝等析爨傷心傷心
父母在上汝等忍而為此何事不可忍為矣此非但我
為爾傷心不知汝兄在地下當何如憤惋也汝嬸来說
此父母之命非汝等所欲然以吾觀之必汝等各自為
心不肯恊心老父老母無可奈何故為此不得已之舉
凡異爨者必異心老父老母見汝兄弟異心雖日有甘
旨之奉其心豈能一時安也汝等皆號儒家子又出為
人師豈可便為此事且聞造屋尚未完結今兄弟三四
人不齊心協力了落豈猶欲以此累老父乎更相閣數
年不能了落上則孤負父母為子孫之盛心下則貽笑
於鄉里矣勉力勉力切不可因循過日也凡人一家之
親有先後輕重有父母而後有兄弟有兄弟而後有妻
子不可溺扵妻子之愛而失父母兄弟之心尤須用心
力學擇交友謹言語為保身之計凡人財物得失聚𣪚
亦係乎命旅近遭劫盗此在旅何足深惜乃至於失意
無措在諸弟亦豈可不憐旅哉不審汝兄弟於我之心
如何但我切切不忘以此言告汝者重是祖宗一氣至
親亦望汝兄弟他日以此言告吾之子也汝兄弟早晚
家居無事時移步去督視羊生令勤謹生業不得放懶
更發落他和睦隣里不得無状生事叔之家事即汝之
家事不得落落也有便常寄書来勿羞不文也
吾二月来一病幾不得與兄弟子姪相見仰荷朝廷厚
恩賜良醫藥今平安矣然中心無限欲言思汝兄弟一
見何時可得徒切此心耳人来聞老兄老嫂皆納福深
慰遠懷又聞旅專意治耕業真生計最善者也為之喜
而不寐弼復教學尤為可喜但有暇不廢自己工夫則
善矣若於今少壮不勉力過此不能有為此吾所躬蹈
者今雖悔無及可為至戒也又聞鵷專任今年里役平
生為人本分必不生事以貽父母之憂矣然須勤慎以
公務為重但早了得公務則自己亦安樂有暇亦須自
進學人若只是本分而不讀書曉道理塊然如土木偶
則亦何用勉之勉之聞艮入縣學有志務尚誠可喜若
不務學問徒藉此為名惟日追逐俗流為苟利之計則
又不若作一白身閑人也勉自進脩交好人為君子以
光祖宗千萬千萬盖吾先世皆貧然從来清白相傳不
肯苟利故出仕者皆有冰蘗聲姑舉百年内近事言之
待制公著在史傳不必言如雲衢伯祖為貴谿縣丞一
清如水而善政及扵旁縣為新喻州判豪猾歛迹後以
直道不容於當路即謝病不屈而去退庵伯平生潔身
如玉雪不妄交一人獨與羅鄧二先生厚善世號楊羅
鄧吾五六歲時與孟潔發蒙讀書扵學中時三先生皆
為訓導常記一日晚煑毛豆一器酒一壺三先生同酌
成懽退庵伯曰吾三人皆將仕矣如有一人不自重貪
取民一錢者後不復可相見其後三先生皆仕為達官
其卒也皆無一錢以遺其家司倉伯雖雜職平生凛然
節操以古君子自處漁灌伯兩贊劇司為人坦坦平易
然終身未嘗苟毫髮之利族叔起予二十四為黃陂令
持身廉介篤于愛民民至今有奉祀之者吾家百年之
内仕者惟此數公耳而其所行皆若此後之人豈可不
思繼承之哉凡人在立志能養其志於貧賤之時而素
定焉則他日出而仕也舉而措之必能不變所守矣諸
姪勉之勉之無事閉戸力學謹擇良友相資益非自己
有公務不可入公門不可預聞他事隨世俗波蕩以壊
家法况目前成敗紛紛可為鑒戒矣叔侄至情臨楮不
覺多言盖未為此事而預言之則戒之為易若既為此
事而後言之則欲戒不能切不可以為老人饒舌無風
說浪也聞容安及詡弟之子欲入學讀書大是好事汝
兄弟須力作成之拜意朱先生陳先生初病起兼多事
不及奉書後有便却專書奉叩也聞稷子從栗讀書吾
甚放心幸用意教之切要戒其不得與輕薄子弟為友
也奕計今歲必發蒙且收他放心不得嚴急日讀書不
必多只要讀字眀白也渠歸時病目去歲聞尚未瘉不
知今如何却用早療治也艮作急為錄司倉伯詩文来
更分付容安作急為錄退庵伯詩文及中鄉試會試等
文字来專望專望此事何難前後凡幾書回只如風吹
馬耳過也
書示姪旅鵷艮
吾離鄉今三十一年未嘗一日不念祖宗墳墓而不得
一展省誠以受國恩深重無所補報不敢言其私盖不
孝之罪萬萬難文又念吾貧賤孤苦時兄弟中至親至
愛者惟汝父與我上頼祖宗垂佑今吾兩人皆在汝父
今年八十有三吾六十有七而曠隔六七千里今二十
餘年不相見每一念之為之心痛楊氏門戸日夜望汝
兄弟卓立上光祖宗上光父母自今更宜加勉加勉不
可混同流俗入公門惹是非凢人安静守分自是名譽
好身家安勉之勉之孝事父母兄愛弟敬各盡其誠撫
諸姪如子如此即一家和氣充洽自然有福矣各處祖
墳時常帶引諸小拜掃此是重事更父母前多為拜意稷
留在此未便遣歸家中煩二老照顧千萬千萬汝兄弟
亦常用去照管也見桃源蕭壻可教誨之令本分依道
理行事不可汲汲於利以招怨惡只守父業自足更不
可别用心求贏餘也見沙村劉壻教之從師進學不可
懶惰若用何書令寫信来計如肯来此進學時在後伯
塤来令隨来二小女在鄉父母在外拜意老嫂乞教誨
照管之為感
示弼姪書
想歲底必到家侍奉老母安樂兄弟和翕但未知父葬
何時墓卜何處吾日夜在念然鵷艮未嘗寄數字言及
此也自今有便却作急附信来慰吾意也吾所望之䕫
之序者勉力輔稷於善道必使之杜絶小人之交而後
可以漸進於善道千萬千萬此外所望者諸姪與稷歲
時勤勤展謁祖墳此子孫第一事也勉之勉之老叔自
之䕫别後未久聞兄訃音大慟數廻精神氣力頓衰八
月後又聞家中事不如意者十八九心氣鬱結頓發痔
疾苦楚日夜至今未愈也退閑未能又况味如此因遣
小僕回附報知之
示弼鵷二姪書
自四月得之序書其後别無一字想是喪事無暇也葬
定以何時墓在何處兄弟須同心恊力務要安稳老嫂
必安好兒子媳婦孫子孫婦須齊心孝敬也之䕫何時
到家吳江兩次所附書物一一皆到矣汝兄弟須相友
愛和睦凡事遵本分存大體莫落人後為人笑詈也教
子姪務讀書以承世業是切要事凡舊親戚須敦情好
不可疎絶取田租生穀不可太嚴體騐人情當緩即緩
當免即免非但可以省事亦濟人長福之一端也力輔
稷為善不可以其不受善言而遂絶之近聞其數事大
使人懊惱不已盖不肯親君子遠小人以致結怨鄉里
非一而足切須戒之切須戒之羊奴仔專跟隨之為爪
牙為惡不小尤須戒之尤須戒之不然吾别有處置也
去年曾存中回曾有附為其臨清淹留一年慮其飄蕩
已取歸待後有確便却附来也
示鵷姪書(四首)
歲前兩得汝信知吾家消息又聞汝兄弟頻頻過家中
照顧嬸病足見親愛之厚甚感甚感只是稷子不才不
肯交好人惟務外飾不學䧟為不肖子汝與弼都無一
語教戒之此却不見親厚之意今後切望嚴督之為囑
聞汝父七月以来多病今已向安甚慰吾之懷想汝兄
弟善奉養不可頻作非理之事以激惱老懷吾秋間必
歸展省今錄誥命先付汝觀之吾仕京師三十年未嘗
敢萌一毫分外之心為一毫分外之事人所共知汝兄
弟豈有不知者近年鄉里有一樣害民小人為御史布
政司按察司府縣之官所治又有一等貪利之人假我
之名為他解釋稱是我親戚是我學生之類多者得數
十兩少者得十數兩此樣人今有死者亦有罷官亦有
尚在而不悛者天地神眀鍳臨在上如此攫財豈能長
遠受用今朝廷遣内官遣大臣来江西專為掃除姦弊
以安良民聖旨甚嚴吾家當謹守法度不可學俗人粗
心大膽仍前謁見上官為人求觧以苟微利切戒切戒
料爾兄弟平日所為未必盡善今幸得免無事足矣切
不可聽人鼓誘又去管事雖至親有事亦不可管汝若
不從吾言必累身家必累父母為禍不輕切戒切戒我
已有說矣但有人假我名觧事者必奏知汝兄弟切勿
墮此䧟穽也吾為保宗族之故特書此示汝切不可示
人也
經夏遠計老兄老嫂皆安諸以下無事吾此中亦如常
但所以未遣稷歸者為渠習汙下欲稍化之然下愚之
資恐終不能着力亦惟盡吾誠而已諸姪宜猛省向善
目前紛紛可鍳矣二孫望照管有便勤勤寄書為囑劉
蒋二壻勉之向學親近君子毋習輕浮也汝兄弟亦須
勤力教子習儒業不可失墜祖宗門地切要切要更戒
飭兩家諸僕不可分外得罪鄉里常須點檢之也
自稷来後連得吾姪二書知家中事喜悦不可言近年
来汝不舘授不知别有何生理但舘授原是吾儒家生
理不可棄也汝勉之勉之更傳語旅艮皆須教子讀書
繼儒業切要切要汝兄弟孝養老親之餘善撫奕奐督
切之成好人兄弟之子猶子也閑暇皆須到官濠下照
管不宜相外歲時兄弟子姪同拜祖墳不可落寞也餘
不多囑
東里續集卷五十一
