東里續集卷四十四明楊士竒撰
碑頌賦表
勑建禮部之碑
宣德六年十月北京新作禮部成尚書胡濙奏請樹石
刻文以示久遠制曰可其文以命臣士竒臣既拜受命
謹按禮部在唐虞為秩宗在周為春官大宗伯所典天
神人鬼地祇之禮而禮樂庠序風化制度品節之事咸
屬焉我國家列聖相承法古制治尤重於斯皇上臨御
之初茂簡俊乂以稱厥任時濙以禮部左侍郎兼南京
國子祭酒奉命還禮部數月陞尚書上諭之曰國家所
重祀事朕夙夜祇奉天地宗社暨于百神以迓福生民
爾其懋相予無怠凡國所用彛典爾惟舊章是循是式
用佐予理無忽爾惟寅惟清用懋副朕命濙拜稽首言
臣敢不精白一心以圖稱萬一蓋上所命濙與虞舜即
政命伯夷者同一道也而嗣大位以來祀享受福川岳
奠寧歲屢豐登田里給足灾沴不作遐裔畢來禎祥之
物駢見疊至皆本於皇上誠敬所格而德化之效也于
時北京創建未久百司官府皆未作其公署及治文書
之舍率就簡便蓋未暇及也一日濙奏事殿中上曰國
家大典禮悉隸禮部非可以簡其官府宜先備勑工部
作之度地於大明門之東西向中為正堂堂之側為司
務廳前為周序為中門為前門正堂之後為後堂左右
為賓客之位後為庖庫堂序之外為四屬儀制主客在
左祠祭精膳在右鑄印在中門之左其地亢爽其材堅
良高明䆳深制度弘偉方之近代綽乎過焉既成以聞
命京師諸司長貳咸往落之命光祿賜宴恩澤之隆群
情歡溢咸謂皇上惇典庸禮啟自宸衷始作斯宇甚盛
舉也臣惟禮者天理之具於人事而行之以敬者也用
之事神而神享用之為政而政修用之教化而教化孚
用之制作而制作盡善故禮所以為國家天下之大器
不可一日無者而典之必得其人惟皇上知之明而行
之果也然臣伏覩未作禮部之先有司以上所居宫殿
庳隘請拓地改作上曰朕方惓惓息民為心居室豈今
所急却其奏既而出璽書命諸司詢民瘼施振貸巳逋
責暨禮部成有司復請改作宫殿且言治材巳具上曰
朕夙夜求民之安今天下匹夫匹婦豈皆得所而何暇
於自求佚若等宜體朕䘏民之心敬哉勿忘又却其奏
而出璽書敷布德恩存䘏鰥寡招懷流徙且飭有司蠲
弊舉廢修懷保之政蓋聖仁一念保民惟日孜孜昔大
禹薄自奉而所勤者民之事所致飭者宗廟朝廷之禮
與皇上聖心異世而同符猗歟盛哉是役也重禮為先
務而再却有司之請聖德之大者臣忝職史氏謹備書
之而繼以詩曰
稽昔帝王禮莫重焉天叙以勑人文以宣其用之嚴曰
郊與廟教化制作咸禮之要皇明龍興列聖御極盛德
光華有典有則皇帝繼統躬禮導民從容安行天下歸
仁翼翼北京視周之鎬桓桓六卿群辟之表有虞秩宗
咨命伯夷帝謂臣濙往哉汝諧肅肅三禮汝祗相予凡
百儀度汝慎攸司爰初經營六官之府帝謂臣濙權輿
宜汝寵章自天臣工祗率力齊材良成之不日天闕之
南端門之東輪焉奐焉閎廓穹崇維皇明聖以禮為國
維明維果有此奕奕維孝維恭大禹攸同約已勤民菲
食卑宫矜䘏無告惠鮮鰥寡文王小心日不遑暇仁澤
流霈源源弗窮悦懌歸赴如川之東禮序樂和化淳俗
厚龜龍在沼麟鳳在藪體信逹順維聖之功執事有恪
維臣之恭夙夜其勤式告有位維寅維清以熙帝載
靈慈宫碑
踰淮而濟而汶兩京之通道也凡南方兩淮兩廣江東
西湖湘淛閩黔蜀其方伯郡邑百司與夫海外番國蠻
夷君長之貢獻朝覲受事請命者商賈之懋遷者往還
交錯蚤暮不息而事之重且大者軍國所用租賦悉出
南方郡邑永樂初命平江伯陳瑄率舟師道海運北京
然道險所致無幾乃浚濟寧臨清之河以逹北京以便
饟運歲發數千艘每春冰泮則首尾相銜而上河陿且
淺一雨驟輒溢雨止復竭加有洪牐之艱且險舟稍不
戒非覆則膠時平江公仍奉命督饟運嘅然念曰凡大
山長川皆有主宰之神能事神則受福往年吾董海運
凡海道神祠吾過之必顓顓持敬如神之臨乎前也間
遇風濤及魚龍百怪有作輙叩神祐靡不響應今兹祠
祀未建非缺典歟遂作祠於淮北之清江浦以祀天妃
之神蓋公素所持敬者凡淮人及四方往來公私之人
有祈於祠下亦皆響應守臣以聞賜祠額曰靈祠宫命
有司歲用春秋祭於是董饟運參將都指揮僉事湯公
節請書麗牲之石蓋世俗所傳神肇迹事遠不可質惟
神者天之所命天固以利物為心也神斯無不在誠斯
無不格誠神孚而福澤降自然之理也既為書作宫所
自又作迎享送神之辭俾歌以將事辭曰
潔芬馨兮芳筵奠蘋蘩兮清醑吹參差兮鼓瑟紛望拜
兮堂下神來降兮雲中導霓旌兮鸞蓋從海若兮河伯
錯玉節兮瑤珮神戾止兮憺安悦下人兮恂忱風泠泠兮
帟幕恍若睹兮居歆神昭昭兮在上人總總兮在下紛
有祈兮不齊神均錫兮靈祐車道陸兮履坦舟循川兮
安流風與雨兮時若物阜成兮神之庥歲祈報兮有祀
神倏往兮忽旋上衞國兮下民生神惠同淮流兮千萬
億年
通濟河碑
南去通州二百里楊村驛之北河屢决河仰受白河湯
河潞河諸水下合直沽南來之水入海凡齊魯汴蜀湘
漢江廣閩淛之賦運及海内海外朝覲貢獻之上于北
京者皆道此以逹所係之重也其水之失性也自洪武
之季至今四五十年之間屢决屢築築己復决智單力
疲公私患之皇上嗣大統之明年秋有司以决聞請如
故事可之三年春復决上曰治事必得其理得人斯得
理矣朕其慎簡遂以命太監阮安安頓首受命行還奏
水當順其勢導之今逆之抑使紆屈勢畜不得逹故决
宜取徑道改鑿使其順下臣視河西務徑行二里許可
鑿計用萬五千人一月庶幾可免决遂以圖進上曰理
貴變通今以命爾遂命武進伯朱冕發卒少保工部尚
書吳中發民如所計之數諏日興役以安董之安周行
撫勞厚其廪食時其作息吏絶欺弊人勸就工調度有
方如期竣事遂陻其故道河之下趣坦焉安行夾河築
防既崇且厚伐木以捍之植樹以固之革險為夷往來
愉懌事聞賜名通濟河既又奏建祠祀河神以道士主
之士竒嘗經祠下艤舟登望徘徊嗟咨成事之得人建
功之有時也少保吳公間屬記是役之成古者治水自
京師始先所重也斯河之重固以京師然昔者作之難
而今作之易何也非奉命之臣其用心之誠與公者有
異乎誠則志堅而慮精公則民悦而功遂天下未嘗有
難為之事顧所任者何如耳斯役也實本於皇上之善
用人知之明任之專此功之所由成也自古英君明主
所以克興事功未有不由斯道謹因紀是役遂推本作
詩以頌聖天子仁明之功詩曰
水之為性順下焉耳治循自然斯得其理都城之南河
決自昔謀者弗及勞者弗息正統三祀再以決聞惟帝
聖明慎簡用人顧謂臣安汝往祗命安拜稽首夙夜惟
敬秉誠致慮惟惠用下厥績之成行者抃舞滔滔安流
有厚厥防簡任得良惟帝聖明帝仁如天覆被率土誕
用材贒弘靖四海
頌
騶虞頌(有序)
洪惟皇上以仁聖受天命嗣大寳為天下生民主一用
堯舜禹湯文武之道教之治之既肇建北京廼永樂七
年車駕廵幸遣使者行郡縣存問高年咨求賢德及察
民所疾苦明黜陟之政明年遂率六師平殘寇除邊患
是年車駕還京師又明年麒麟出定州人皆以為皇上
肇建北京仁恩廣被之所致也十一年二月復廵幸焉
遣使郡縣如前制五月騶虞見濟寧州曹縣車駕所經
之地益以為聖仁之應臣謹按載籍騶虞仁獸也帝王有
至仁之德則見先是永樂二年騶虞見鈞州至是再見
天鑒聖仁駢答靈貺宗社生民萬年太平之瑞也謹譔
騶虞頌一篇上進頌曰
洪惟聖皇撫御萬國聖皇至仁與天合德大哉巍巍文
治武功天下歸仁如川趨東廼從民志廼循聖經考卜
維正肇建二京翼翼北京表裏河山鳳翥龍翔拱衞鬱
磐岱宗左倚大行右峙瀛海東環沃壤千里土厚水甘
天府之國北辰崇高四方之極紫微端門玉闕金城聖
皇廵狩六龍時乘永樂癸已仲春令月下詔省方吉日既
軷翠華揚揚鸞鑣鶬鶬六師洸洸萬乘啟行道淮歴徐
經濟涉魯撫耄咨贒咸暨黎庶覃霈德恩甘雨麗日下
被萬物光潤充悦如游春臺熙熙陶陶至和召祥聿見
于曹皓質玄文虎軀猊首不踐生芻根性仁厚是為騶
虞聖仁之徵曷其于曹乘輿所經臣民耆老進獻彤陛
歡呼拜跽時廵之瑞時廵之瑞豈惟騶虞燁燁祥麟肇
先發之騶虞呈瑞豈獨東魯肇先發之鈞州之野惟皇
仁聖天下蒙慶靈祥駢臻丕顯天命皇圖隆安聖壽齊
天四海乂寧千萬億年
瑞雪頌(有序)
臣聞天之生人也必命仁聖為之君主使助天之所不
及君之代天理人也必體天心使之各得遂其生君順
事乎天天弗違於君而福降焉昔者堯舜禹湯文武暨
我太祖太宗仁宗三聖之為君也皆以仁民為得天之
本欽惟皇帝陛下躬膺天命嗣祖宗大位惟天之心與
堯舜以來數聖人之道是存是用德音數下惠澤弘敷
撫億兆恤困窮蠲負逋革貪弊任老成明政紀簡拔贒
俊布列中外親選郡守咸賜璽書而遣之一皆所以為
安民也於是天下晏然邊鄙無事兵甲不用歲屢豐稔
流徙悉歸太平之世也然聖心恤民恒勤夙夜猶慮其
有饑寒之患未嘗忘焉宣德庚戌之冬天氣融和迨十
二月尚未有雪間視朝之暇顧侍臣歎曰將如來歲農
事何是月已卯之夕大雪遠邇彌積翊旦上御奉天門
天顔愉懌親制喜雪之歌灑寳翰以賜群臣又命光禄
賜宴群臣拜賜懽感萬萬蓋前歲之冬亦少雪上以為
慮立春後數日雪乃大降上喜嘗親製喜雪之詩其歲
四方大稔故至是而來歲豐稔之兆皆信其必有徵矣
太平之瑞何以加此臣忝侍近目睹皇上愛民得天之
應無任忻躍敬撰瑞雪頌一篇五章章九句謹錄上進
伏惟聖覽焉其詞曰
維天地之德生民為大爰簡明聖付厥覆載付之惟何
俾育俾治肆三五肇興篤仁與義式儀來世(右一)維皇
太祖太宗仁考咸膺天命撫有億兆維天德之肖維仁
義允蹈維民是保澤涵四海被于八表(右二)維皇至仁
上帝是崇祖考是恭下矜于瘝痌夙夜敬在躬帝鑒淵
衷凡欲罔不從泰和洋洋萬邦屢豐(右三)維歲上章維
月季冬皇豫恤農功勞心忡忡吉日巳卯雨雪其濛率
土其同兆我豐年民庸歌渢渢(右四)維皇聖誠維上帝
降祥用溥生成兆民永寧四海永清皇壽萬億齡如日
之升小臣賡歌用揚頌聲(右五)
瑞應麒麟頌(有序)
宣德八年閏八月西南海外諸番國或其王親行或遣
子弟或遣大酋泛海越數十萬里而來朝貢麒麟獅象
珠玉珍貝竒異之品用逹誠意麒麟凡四而出非一所
其言曰蠻夷之人邈處海外瞻仰中國如天之上比十
數年來海波無虞山島所聚種作蕃阜民咸安適聞之
老長言此太平之象也必有聖人奉天命主中夏施仁
布義肆誕被我遐裔巳而祥麟出焉老長又言是上天
所生以為中國聖人瑞者其往獻焉敢祗以獻遂頫伏
呼萬歲於時群臣百職以及陛衞虎賁萬衆懽覩舞蹈
稱賀臣聞自古帝王受天命有天下者能體天之心用
天之道以稱天之付畀天必悦鑒而昭答靈貺歴考伏
羲神農黃帝堯舜禹湯文武數聖人其效可見巳恭惟
皇帝陛下以大聖之德躬膺天命嗣祖宗之大寳臨
御以來一以至仁覆幬天下旰食宵衣圖惟康濟無間
遠邇撫綏一心是以凡天地所覆載日月所照臨之處
靡不歸誠向化朝覲貢獻日聚闕下四境清寧纖塵不
作此皆陛下聖德之得人心者也夫得人心者得天心
之本也是以連歲四方上奏嘉禾秀麥豐年之禎上而
星文之祥下而物産之瑞駢起疊臻不可數計雖間者
霑雨稍稽而聖心惓惓以恤民為祈天之實弘敷德音
覃布仁澤璽書所至抃舞載道甘霖隨降田穀以豐此
陛下聖德之得天心者也亦豈必麟見而後始驗於今
日哉然麟仁獸也四靈之首王者至仁則出出則天下
平非若其他禎祥之比今兹之出實以彰上天嘉祐聖
仁之隆且厚也而率來自遠方者又以彰聖德之無遠
弗屇也臣士竒叨在侍近日睹嘉祥倍萬忻懌謹譔瑞
應麒麟頌一篇上進伏惟電覽焉頌曰
天眷下民爰命仁聖俾育其生俾復其性惟皇奉天允
篤於下爰育爰訓孜孜夙夜曰時兆庶咸予赤子仁之
所施權輿于邇薄海内外爰間爰限如浸之潤由邇漸
遠惟皇聖仁顓顓一心曰天付予予罔弗欽茫茫九有
仁浹義孚生息有遂蹈履弗渝既富既穀亦泰以嬉仰
足于公俯給于私三光昭明五緯順軌四序調均百祥
韡韡爰暨四方逹于八紘民用康寧物用阜盈乃有靈
祥麕身牛尾圓蹄肉角崇文又二音中律吕步中矩規
粲粲其文循循其儀厥名曰麟四靈之首見于夷邦夷
其敢有曰天生之實瑞天王我惟祗獻用告嘉祥廼蹈
鯨波乃造龍墀金門含耀紫殿騰輝在廷文武舞蹈愉
懌惟天降祥允昭聖德惟皇施仁六合一春表仁之祥
孰大于麟來自遐邦昭德覃布踰三倍二與時合數天
鑒在上丕顯嘉徵皇仁在御丕隆治平簡册有紀播示
無極臣工有頌洋洋川溢臣叨禁近陳詩稽首惟皇萬
年惟皇萬壽
瑞應景星頌(有序)
臣聞上天命仁聖以生民之寄惟仁聖能奉天保民而
民心悉歸惟民心悉歸而天命益隆於是百祥興焉萬
福臻焉此天人感通之妙至理自然之應也粤稽古昔
成周以前皇帝王暨我國家聖祖神宗其致一也洪惟
皇帝陛下以文武仁明之大德嗣祖宗之寳位臨御以
來至敬以奉天地至孝以奉宗廟至誠以事聖母至仁
以撫天下而用賢任才制禮作樂庶政脩舉萬方悦戴
於此見民心之悉歸於此驗天命之益隆而祥瑞之必
應也然瑞之麗乎天者莫先於景星動乎地者莫先於
麒麟宣德癸丑閏八月甲寅西南海島數十萬里外其
人獻麒麟者四此其盛蓋前古所未有也而是月戊午
之夕景星見西北方蓋青赤二色雲氣而有三星皆黃
色益近而聚既而天宇澄明星大如半月状光彩煥然
助月為明萬姓瞻睹忻躍舞蹈臣聞西北者天門之位
也稽之載籍云四氣和為景星又云天子至孝任賢使
能政令清明制作合天四海懽悦則景星見又云德至
于天則景星見於天門凡此皆陛下聖德之實著者也
上天嘉應豈偶然之故哉於是文武群臣奉表稱慶以
為國家萬萬年之祥陛下萬萬年隆盛之福陛下盛德
謙不自居降賜璽書推功天地宗廟而勵群臣勿怙以
驕咸敬自脩庶答天貺益有以見聖德至誠而不息也
臣恭列朝行目睹盛美敬陳景星頌一篇凡九章用備
大廷之樂歌謹繕寫上進伏惟聖覽焉頌曰
昊天至仁敷祐萬姓俾君俾師簡命仁聖維皇奉天允
篤其敬惟天鑒觀允鴻其慶(一章)天祐皇明巍巍祖考
昊天同仁下民是保惟皇仁聖統紹大寳法天之行憲
祖之道(二章)惟皇聖仁于民之矜維聰維明求民之情
一夫弗康惟皇靡寧品彙咸亨皇心廼平(三章)簡任俊
乂爰脩臣職崇學興教爰新民德篤近舉遠仁涵萬國
萬國來庭如星拱極(四章)作樂制禮百度咸章至和萃
凝為禎為祥鳳下麟臻四靈煌煌維德動天福應穰穰
(五章)顥氣夕澄蒼赤流雲三星來同上直天門煜若半
月煇煥紫垣天錫之祥祐我大君(六章)景星肇祥軒轅
唐虞偉今示祥軒轅同符天昭皇仁率土懌愉皇德茂
隆謙恭弗居(七章)廼召文武廼申儆飭往勵於脩罔驕
以溢用寧庶邦用熙庶績同志合德光答天錫(八章)舞
蹈嵩祝拜手稽首維皇聖德純一悠久如天之高如地
之厚億萬萬年惟皇聖壽(九章)
麒麟頌(有序)
皇上嗣登大寳君天下一體天心以仁下民施賑䘏已
負逋罷不急之勞溥休息之令煦枯濡槁萬物暢茂沴
氣潛弭時和民康乃四年十月榜葛刺國遣使者貢麒
麟使者言自聞中國聖人在天位凡海外庶邦二氣順
調百穀豐稔海波不驚耆老皆知此上之德之賜也於
是有異獸出焉耆老睹之曰此麟也中國聖人有至仁
之德及天下則出此非下邦所宜有請以獻焉國王臣
某敬使下臣上獻於是群臣奉表賀太平之瑞聖德謙
讓弗恃為祥顧諭群臣曰古昔聖帝明王一志養民故
豐年為瑞得賢為瑞他不與焉周太保因西旅之貢作
書以告武王若等其有考乎予惟若等之勉輔于德以
不忝祖考亦惟若等之咸邁于德庶克輔予於是羣臣
仰聆玉音皆懽忻鼓舞知聖德之日新聖治之益隆也
臣聞周成王時越裳獻雉蓋意中國有聖人也正與今
之貢麟相類非偶然而致者若西旅貢獒武王時八十
餘歲召公有慎德之訓皇上今舉召公言非惟自勵且
以勵群臣尤有以見盛德之至謹拜手稽首而陳頌曰
天命聖明職君與師曰時下民一統以治惟皇聖心與
天同貫曰予視民遐邇奚間皇仁之施博閎以厚撫之
靖之洽於九有九有以來海國星羅島居林聚咸囿泰
和壮艾穉孩靡灾靡害豐足恬嬉曷知攸自雨暘調均
濤浪怗寧耆耋其知曰聖有興瞻望北辰拜頫稽䫙聖
德極天祐及遐壤厥産異獸牛尾麕身圓蹄肉角厥名
惟麟耆耋曰嘻聖仁所召天王之禎下土(闕)浮海涉
江來獻闕下公卿百辟舞蹈稱賀惟皇明聖弗眎為祥
曰天之鑒在乃德明周有貢獒公奭作訓慎德之辭敢
忘祗順凡古明聖遇祥思戒逾邁於行厥績乃大凡爾
在廷咸予股肱咸祗于德予治乃興群臣拜稽皇帝明
聖聖有明訓臣敢弗敬虞周君臣協志交脩偉今明廷
嫓美虞周臣老無庸欣幸遭際敬陳頌詩仰祝萬歲
出師頌(有序)
永樂四年安南黎寇作亂朝廷屢遣詔使諭之弗悛益
驕賊弑其主毒虐國人甚於水火走奔訴告咸集闕下
皇上震怒召文武群臣諭曰予承天命保康兆億民一
民弗獲惟予弗恭有弗廸而遽誅斯遏抑厥自新乃有
弗廸底于再三而釋弗誅惟予弗君今盗滋弗廸子必
不釋群臣合辭力贊必决乃昭告天地宗社山川命成
國公朱能佩征夷大將軍章率左右副將軍左右參將
暨神機横海驃騎游擊鷹揚五將軍率兵八十萬討賊
七月某日師行上臨江送之既禡申命總兵能若曰汝
其率師往行天討惟盗父子沿襲悖兇神人共忿必誅
不釋厥暨同惡必誅不釋凡厥脅從咸釋弗誅汝往欽
哉惟兹安南咸朕所統厥民滋困于盗罔攸訴告汝其
往弔罔有侵害或有侵害既殄戮盗猶㡳汝罰汝往欽
哉能拜稽受命祗承惟謹遂大饗將士是日天宇朗霽
雲物不作戈矛耀日旗旆亘雲士壮馬肥紀律齊肅巨
艦蔽江長風翼颿神邁電馳不疾而速浩浩乎巳氣吞
跌鳶之壤於萬里之外矣天顔悦懌豫必成功鸞旆旋
闕瑞彩騰霄臣執筆從屬車親聆玉旨之敷仁覩總戎
之恭命士氣奮發嘉應之孔昭敬作出師頌一首其詞
曰
天眷皇明咸畀所覆凡厥有生俾育得所惟皇奉天仁
懷義撫日月所照恬嬉鼓舞逖彼交夷在國南裔廼有
蝮虺為毒為厲哀哀無辜罹厥㗖噬屢詔申誨弗遷益
悖皇赫斯怒爰急拯焚廼敷綸言廼告明神諏日誓師
大江之漘天宇澄霽廓無纖氛如虎如貔師徒勁堅如
雲如霓旗旐飄翩甲胄弓矢戈矛戚干其列秩秩其氣
桓桓帝謂汝能汝仁且武其總率師往靖夷土除惡務
首綏良務溥仁義之行毋違天者臣能拜稽臣敢忘敬
帝德承天臣職奉命惟帝之聖舜禹為君惟能之賢方
召為臣南交氛㙪不日澄鮮王師勞勲不日凱旋八表
一統皇明御天小臣作頌豫歌太平
御書閣頌(有序)
臣士竒自布衣被召太宗皇帝入繼大統首擢翰林編
脩初建内閣於奉天門内簡任翰林之臣七人其中所
職代言屬時更新凡制詔命令誡勑之文日夥而禮典
庶政之議及事之關機密者咸屬焉車駕屢賜臨幸七
人恒早朝退即趨閣治職事莫乃出七人者士竒與焉
越三月進侍講又明年册仁宗皇帝為皇太子簡内閣
六人兼春坊官士竒與兼左坊中允兩職之務敬脩惟
謹又明年陞諭德仍兼侍講永樂七年車駕將&KR1741;北京
命皇太子監國簡留文臣四人輔導其兩人出内閣士
竒與焉上進而諭之曰唐太宗簡輔監國必命房玄齡
卿等其識朕此意加敬慎之四人頓首受命自是車駕
北狩監國之輔無改然未幾四人者其半有事去始終
在侍兩人士竒與焉進翰林學士仍兼諭德侍皇太子
覲北京遂改左春坊大學士輟翰林兼職專輔問學仁
皇嘗指兩人諭群臣此吾左右臂也既嗣大位屢進其
官初進士竒禮部左侍郎兼華蓋殿大學士遂進少保
又進少傅兼兵部尚書繼事宣宗皇帝者十年三聖所
以寵任保全之皆一心嗚呼今龍御升遊皆遠矣每捧
讀向之所受寳章宸翰追惟天地生成日月照臨之大
德未嘗不拊心悲摧攀附無所欽遇皇上嗣臨大寳用
人循舊進臣少師仍兼尚書大學士所以信任之褒寵
之蓋有加焉顧臣衰病餘齒樸朽無庸何能少禆分寸
但感刻之誠惓惓惟固凡所受四朝誥勑及詩敬用錄
副勒諸貞石藏於私家垂之綿永且搆屋以庋之名御
書之閣謹拜手稽首而作頌曰
天命明聖統有萬邦啟于帝堯暨舜禹湯憲天為理仁
霈下民有教有育有典有章東西朔南來享來王天監
于德曰忱予肖爰篤厥祜彌永以厚爰錫文武俾左俾
右咸奮勵績疏附奔奏惟帝念兹靡勤弗酬或隆之褒
或崇之爵四聖一道秉持有確有效于勤敬受靡怍顧
臣耄愚材樗量勺寵福齊均負乘惕若惟皇四聖天德
洋洋鳳翥龍騰慶雲五章豈臣𦕈微獨蒙厥慶斗牛之
下高山大江與被嘉榮華潤悠長
賦
神龜賦(有序)
洪惟皇帝陛下自臨御以來一循太祖聖神文武欽明
啟運俊德成功統天大孝高皇帝舊章以治教天下重
惟高皇帝起布衣定大業五十餘年之間聖德神功如
天地之廣大日月之著明四時之變通宜樹碑孝陵刊
示萬世乃命有司采貞石臣工趨事大小畢力既得石
幕府山之陽而碑之跗未得也復求諸龍潭山麓發地
得石龜其脩踰咫崇半於脩宛然類跗之状又下得鉅
石光潤堅厚脩廣之度式稱跗制執事之臣諦觀駭異
謂如有神相之者遂奉龜以獻詔群臣觀焉群臣忻躍
稱贊以為神龜也天錫之祥古所罕有臣竊惟禎祥之
臻皆有所因周之武王聖人也孔子稱其逹孝曰孝者
善繼人之志善述人之事也惟陛下聖孝與武王同一
繼述之勤神龜之祥職此之因宜有賦詠見諸後世謹
譔神龜賦一首上進賦曰
帝秉德之純孝兮原至性於天賦初統承於大寳兮肆
宏整於皇度並周武之善繼兮同有虞之終慕恒存覯
於羹墻兮非自履於霜露睇鍾山於東華兮騰孝陵之紫
氛於昭其在上兮想陟降而乘雲皇考昔肇迹兮諒順天
而應人薄四海之内外兮大一統而為君奄六龍其上
賓兮渺翠華之無方懿聖德與神功兮配天地之博閎
帝將揭以永示兮齊日月而同明表神道之廣大兮求
樂石之堅貞臣稽首而奉命兮工殫慮而陳力天既錫
以貞珉兮羌跗趾之弗得歴天璽之崔嵬兮緣龍潭之
崱屴慶雲蒸而在上兮瞻徘徊而羃䍥靈氛告此其萃
好兮發坤藏兮其求索石有龜其渾成兮非徒像於彷
彿度裁踰於咫尺兮儼咸備乎六物首翹翹而左盼兮
尾宛宛而右折負文章之彪炳兮介十五其縱横含玉
潤與金精兮間玄碧之光熒質厚重而不欹兮貌閒暇
而若凝其造化之所為兮合陰陽之所成有堅確而在
下兮又潤澤與端夷脩廣度於跗制兮于棨矱而咸宜
胡為有是姱好兮上又有此靈龜信嶽靈之孕秀兮與
川后之毓竒衆目視而心駭兮咸詫神而誇異何曠代
其伏匿兮奮獨顯於明世俛懷思而求其故兮皇至孝
之所致恭奔走而致告兮藉綺陳乎金門錫群辟俾咸
覿兮謄亹亹之誦言謂夏時而浮洛兮既誕啟於人文
兹兆祥於聖代兮允匹休乎前聞稱皇心之所求兮式
表形於所施固天道之孔明兮于以答皇之孝思况皇
考之功德兮天眷眷而念兹所發珍而顯祕兮固將以
著乎無期夫祿位名壽兮曰大考其克膺荃神龜之出
兮亦遐齡之所徵惟皇德之合天兮昭受福之穰穰又
將錫類於萬億兮世克君而克承
瑞應白烏賦(有序)
宣德四年七月廣東海陽縣進白烏二明㓗如玉曠代
希見文武群臣咸謂此陛下大德至孝之應也蓋瑞應
圖云宗廟禮敬備於孝慈則白烏至晉中興證祥說亦
云白烏仁禽宗廟肅敬則見而漢蔡邕云烏反哺之鳥
至孝之應也伏惟陛下臨御以來孝事祖宗寅恭直清
奉天愛人一循舊章奉侍聖母皇太后致天下之養備
極愛敬躬行於上化被於下瑞烏之臻實應於此於是
頫伏上表祝陛下萬萬歲壽聖心謙虛弗自為德璽書
賜諭推功於天地宗廟下暨臣工且致警勵之意聖德
廣大蓋與二帝三王同一心也自昔盛時凡遇禎應皆
有詠歌敷揚盛美今陛下仁明孜孜焉惟崇謙篤敬之
為務尤有以彰聖德之盛也臣忝以文墨塵侍從謹譔
瑞應白烏賦一篇庶幾宣昭於萬一謹錄上進其辭曰
盛矣哉聖人之誠也逹乎天地天之應也必以厥類昔
周德之昉興翽儀鳳於岐陽逮王化其旁洽來白雉於
越裳明明我皇隆孝之德幽玄以孚明神以格爾乃服
領以南苞山負海儲精凝龢寳藏攸在陸有孔鸞衆異
之産水有珠貝萬珍之聚坌雲擁而川溢名古今而擅
天下也廼有靈羽並見于野稟西顥之純粹同皎皎其
皓素蓋鸑鷟就而為之衞大鵬俛而為之馭於是觀者
異焉質于鄉遂鄉遂大夫駭而歎曰帝王之瑞也曷為
其在是哉具匭函簡駿奔望北辰獻至尊山靈除塗雨
師汎塵清颷翼輈矞雲覆軒踰越嶺徼道江絶湖豁天
宇兮澄齊馳萬里兮斯須於是升皇畿瞻帝居由金門
趨玉除神閒意定穆穆愉愉跱瑶墀兮眎眩惑邇天球
兮方㓗白魯之縞兮趙之璧瑩鮮明兮同一色應日中
兮陽彩嬌服章兮畫翬大廷蹌蹌鳳同類上苑翯翯華
相輝於是公侯卿士博雅方聞稽古考德頫伏陛言惟
天祐聖有感斯應惟祥畀德有施斯獲洪惟聖皇纘緒
天位惇至德兮要道本天經兮地義擴弘軌於往哲敷
至化于四裔斯穹祗之攸鑒而嘉禎之所自詠大雅之靈囿祝
天子之萬歲皇曰噫嘻天地祖考錫慶垂祚於予時保秉謙
持恭固讓弗有渙綸章以飭勵期弼諧於延久公侯卿士拜頫
稽首頌天子之神聖德愈高而愈厚侔夏禹之不代齊商湯之
𢡟敬保太和於海宇斯永篤乎洪慶遂進而歌曰慈孝之類兮
德孔仁充因心之推兮萬物均聖澤洋洋兮周八垠又歌曰周八
垠兮歸帝仁鞏宗社兮奠以安福家與邦兮暨覆載以長春
賀白鵲表
伏以帝御下民敷仁恩之廣大天生嘉瑞表聖世之清
寧寰宇泰和臣民舞蹈恭惟皇帝陛下明同日月道合
羲軒聖治神功躋皞皞雍熙之世普天率土皆忻忻化
育之中致靈氣之毓祥暏珍禽之來獻與鳳同類蹌蹌
於帝舜之庭如玉其輝翯翯在文王之囿惟禎符之昭
貺本聖德於養民臣某等目睹嘉禎心切懽慶民安物
阜幸際大明一統之時地久天長惟祝聖皇萬壽之福
為公侯謝賜勑諭表
伏以鳳翥鸞翔垂綸章之五色雲行雨施霈德澤於九
天聖心眷愛之隆深大訓彰明而懇至其為歡戴莫罄
名言恭惟皇帝陛下聖哲文明剛徤中正惟天為大同
符一視之仁如日方中統照八紘之廣茂神武以綏靖
闡文教於雍熙近悦遠來浩若百川之赴海時康道泰
藹然萬物之皆春式俾凡愚均深化育伏念臣某藉先
臣之餘緒受國家之厚恩穉且非才未嘗寸鏑之試貴
而襲爵遽崇五等之封臣某昔當北平之時曾備驅馳
之列錫封行賞既大賚之覃施掩纇棄瑕雖末勞而必
報鐡劵丹書之榮寵金貂玉帶之光華咸膺貴富之隆
申降保全之澤舉舊章之歴歴垂聖誨之諄諄義重君
臣恩深父子誓恪恭於佩服庶仰副於生成聖壽延長
祝天地而同久皇圖隆盛昭日月之大明
賜為善陰隲百官謝表
伏以聖皇統御弘敷天地之仁大典渙頒普錫臣民之
訓洪恩所被海宇均歡恭惟皇帝陛下文武聖神高明
廣大躬膺天命作之君作之師主宰下民教以孝教以
弟輯古今之善行備感應之明徵諒惟陰隲之脩必有
自然之祐申之聖論所以開人心之聰明詠以宸章所
以妙人心之感化同大舜之與人為善同洪範之斂福
錫民俾閭閻畎畝人人有樂善之心而華夏蠻夷家家
享施德之報大一統文明之治崇萬年宗社之安臣某
等叨列朝行首膺寵賜深切忻愉之至永堅佩服之誠
德教昭宣幸遇聖人之在位皇圖隆盛恭祈洪福以齊
天
賀嘉穀表
伏以皇明景運昭日月之光華盛世嘉祥應歲年之大
有至仁所召率土騰懽恭惟皇帝陛下德合上天功高
前聖大一統文明之治建萬世太平之基六合八紘戴
皇恩之化育千祥萬瑞皆聖誠之感通維兹嘉穀之生
允協豐年之慶榮衆莖於一本垂蕃實以駢枝雲藹星
疇茂瓊桴之彧彧日融鱗隰粲金穗以煌煌三農咸瑞
應之懽四海共豐登之喜既堅既好樂甫田之十千如
櫛如墉謌實積於萬億誠本皇上聖仁之廣運是以昊
天靈貺之昭孚寰宇生民際雍熙而富碩國家宗社長
隆盛以奠安臣某等恭覩禎祥切深懽忭民康物阜親
逢聖朝九叙之惟歌地久天長仰祝皇上萬年之洪福
甘露表
臣某等恭覩永樂十七年十一月十七日至二十日連
日甘露降於孝陵松栢其凝如脂臣某等謹按瑞應圖
曰甘露仁瑞之澤其凝如脂又曰聖王之德上及太清
下及萬靈甘露下此國家上瑞今降于孝陵誠本皇上
大德上感通于天地祖宗下廣被于天下生民所致以
隆皇上萬萬年之洪福國家萬萬年之太平謹奉表稱
賀者臣某等誠懽誠忭稽首頓首上言伏以聖皇撫運
大德合于唐虞甘露自天瑞應昭乎日月臣民懽忭海
嶽光華恭惟皇帝陛下文武聖神剛徤中正恭事天地
宗廟秉聖德之純誠尊臨四海萬邦敷仁恩之廣大治
教崇高於列聖雍熙普徧於八紘上得天心助順之隆
下得民心懽戴之盛泰和充溢瑞應蕃臻今兹甘露之
禎祥復見孝陵之松栢聮珠撒玉含翠葉以清妍綴雪
凝霜粲丹柯而芳潤如飴其美承陽不晞致和本自於
聖人為瑞實彰於景運隆皇上萬萬年盛大之福肇國
家萬萬歲太平之基臣某等守職南京躬瞻上瑞河清
海晏均承如海之深恩地久天長恭祝齊天之聖壽無
任瞻天仰聖激切屏營之至
東里續集卷四十四
