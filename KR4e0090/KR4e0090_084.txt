東里續集卷五十六明楊士竒撰
詩(五言古)
題竹送徐侍郎之南京戶部并簡黃少保
徐卿起毗陵卓卓才行良遭時長郎署特達清譽彰聖
朝重守邊簡賢贊軍政爰陟少司馬肅肅將帝命甘州
國西鄙密比戎狄疆宛宛籌畫運煜煜威武揚掃蕩邊
塵淨旋歸覲丹闈天顔為悦霽褒賚隆光輝當宁所孜
孜養民為首事龍虎壯南都遂進司徒貳維時五月中
暑雨亘昏晨草草戒行李匆匆發河津河水方茫洋舟
行疾於羽泝濟亂淮流超然越江浦念昔西行日醉折
楊柳枝如何復斯别託意淇上猗兹植殊凡植貞操挺
桓桓恥效艷麗姿傲兀冰霜寒元老東萊公勳庸五朝
舊我别才四旬曠若三春久卿行煩致聲善保金玉躬
上以翼聖明下以寧瘝痌
送御史方懋德還新安詩(有序)
今歲六月上以恤民汰冗食於公者勅諸司官悉
准洪武職掌定額存其廉能者其餘遣歸以俟召
用新安方勉懋德温然雅飭有賢譽於京師陞監
察御史遵勅定去留既留懋德其同道當去者兩
人相持不肯行懋德不忍其所為也自言勉實後
至請去於是三人者皆行懋德之斯行也余念相
與已久而嘆重晤未期故作詩送之
荆璞遇卞和騏驥遇伯樂物遇固有時識者亦不數方
生稟令資夙志勵問學遭逢聖明世賢科早超擢從事
詞林舘簡陟頌臺幕言必循禮度動不踰矩矱雍容儕
輩間儼然雞羣鶴一朝峩廌冠莅事加秉恪持憲恕且
公守身澹以約中懷瑩澄澈外不事表襮雖然知己希
俛仰靡愧怍頃出浙水西渢渢譽聲作旋歸居無何冠
纓反丘壑風高秋氣清農田紛始穫林桂吐丹葩吹香
散寥廓執手送子行感歎懷抱惡子當強仕年余髮久
已皬後晤未有期努力追先覺
題李紹檢討梅花
嚴冬朔風勁草木俱凋瘁氣機運無停奄屬貞元際寒
梅動根荄勃勃出生意鮮葩皎玉雪芳馨播天地清素
自厥賦寧效夭桃媚君子禀至性兹植夙所契幽齋坐
相對中懷淨氛滓相忘主與賓謳吟舒洩洩朅來玉堂
舘念之心弗寘誰寫當座隅悠然見高致
送蕭仲南歸吳江
蚤登西掖垣累陟儀曹署祗命事四朝年華未衰暮任
賢屬方隆引疾遄南去自惟止足分非憚淹留故於時
八月末翩翩戒行路丹林亂曙霞黃華浥秋露踰淮絶
大江前望東吳樹慰情接親交致恭展丘墓具區涵洲
溆修梁亘津渡散策恣逍遥揚舲從逸豫却思京華日
豈復簡書慮相好三十載履行悉平素云胡當乖分欲
挽不可住矯首雲飛鴻聊寫予所慕
送鍾宏彰修撰歸省兼致意彛訓紹隆
荆山有竒璞恒為廟堂珍英才履忠信安得山澤淪鍾
子力學殖行義修諸身遭逢昭明代懷瑜謁紫宸遂登
白玉堂出入陪輔臣晨趨啟沃筵暮歸思經綸鞠躬以
效職光華映青春忠孝並所惇念我鶴髮親八年曠定
省夢寐心䞭䞭臣切烏鳥私伏陛一再陳歸寧丹詔許
拜荷聖主仁維時春冰泮長河浩潾潾初發清潞漘遄
泝沽水津暄風芍藥開照耀斑衣新上堂獻夀巵慈顔
和以忻次第省耆舊亦復展戚婣歐鄉有君子昔者聮
朝紳超然謝塵鞅還山侣逸民南北遥相望有懷賦停
雲子歸定相見為予致慇懃
送林行簡修撰歸省
都城七月初餘暑尚鬱蒸南閩八千里念子當遠行豈
不憚馳驅庭闈激中情自違定省來荏苒十周星幸霑
近侍禄況荷褒封榮家慶未躬拜夙夜心怦怦仰承聖
主仁玉音賜歸寧相送出詞舘嚴装戒晨征升堂及秋
中丹桂揚芳馨椿萱靄晴晝蘭蕙羅階庭被服金繡袍
煥然五色明雕盤進甘脆春酒獻夀觥歆豔傾里閭歡
娛洽親朋壺山為增秀莆水為益清人生慕樂事此樂
難具稱大哉君親德蕩蕩不可名忠孝必兩盡北歸罔
稽程春風杏花鮮遲爾清潞亭
送楊寧郎中
楊生青雲器文彩輝白璧腰間龍泉劔别來將遠適吾
聞禹徂征舞干致苗格所以宣尼訓服遠修文德好謀
而有成明明垂警飭如何材智士宏議博古昔含忿忽
遠圖急功幸苟得寧論萬里行糗糧豫峙積漢廷所遣
帥孰是趙充國子行職贊襄黽勉攄良畫雖有斗酒餞
不能寫胸臆臨岐念素交聊贈繞朝策
杏園雅集
鞠躬奉臣職肅肅恒自旦朝下趨經幃臨夕出東觀釐
務日有常黽勉在文翰衰齡皆沈疴寧不懷泮奐仰惟
寵禄隆而敢厭羈絆兹晨屬休沐聮鑣越閭閈適我同
志良蕭爽坐林館維時天宇澄青陽候過半好鳥鳴交
交芳卉羅絢爛朱絃一再彈圖帙亦娛玩肥甘列中筵
旨酒崇玉瓉主賓相和敬濟濟圭璋粲清言發至義連
續如珠貫雅韻含宫商高懷薄雲漢合歡情所洽輔仁
道攸贊各期勵乃修庶用表楨榦
送羅汝敬侍郎致仕南歸(有序)
汝敬侍郎歸自秦中奉命致仕瀕行出秦人所為
寫像屬余一言像未必似也余於汝敬往還三十
有五年知之盖深方作五言四十韻詩送之以榮
其得退遂用書於像之端俾世之欲知汝敬者觀
吾詩足矣不必泥像也詩曰
丈夫有壯志力學希濟時時來奮挺出磊落見設施羅
君吉陽彦束髮抱負竒明經起科第玉署攻文詞既持
纂述筆亦奏雅韻詩敷陳及時政厥志將有為賜豸入
霜臺肅肅綱紀司遂陟冬卿貳將命南交馳緋袍明象
笏萬里揚旌麾蠻方瞻使節如旱甘雨垂手中五色詔
山海承華輝頓令隂曀區豁然睹赫曦歸來奏丹扆龍
顔霽融怡夙興佐司空立侍白玉墀朝回坐粉署職務
勤所思東南吳越邦貢賦國所資奉旨督漕運綜理適
攸宜于時嚴武衛所重在西師四牡行騑騑改途越邠
岐兵彊自餉厚篤意理畬菑豪横輟侵敓游惰歸耘耔
河渠靡不溉田蕪靡不治雨暘屬時若倉庾崇如坻張
掖暨靈武周廵以諏咨所可利下人計不遺毫絲矢心
弗自顧屢冒艱與危歲久罄勞瘁上軫天惻慈明恩錫
休致超超赴南歸老驥思舊櫪倦翼投故枝而況達士
懷物理鑒成虧親交並祖餞酣歌舞僛僛詰旦發潞河
薄暮經淮沂流鶯沸驛路飛花滿彎碕泝江越彭蠡挂
席捷於飛船頭見玉峽霞彩煜英蕤振袂儒林坊迓者
陳杯匜展席老人亭會者皆及耆一返安樂窩永謝塵
務羈顧余樗散質衰疾加倍之乞身朝夕間盍簮不遠
期
奉送參政方相公南歸並託致意兩司相公誠
有私瀆伏惟高明不以區區私家而廢公法是
見愛甚厚不敢忘大德也
廬江山水清從昔挺英傑周陶暨包馬先後奮功烈方
君服詩書夙志希往哲發軔自成均簮纓儼朝列叢脞
冬官務旦暮勞𤨏屑鞠躬殫臣職肯用愆毫髮羣儕混
汙流獨秉清素節上荷當宁知簡陞遂超越豫章佐方
岳雅度湖江闊咨諏得民隠封章屢陳說荏苒三周星
報政謁金闕於余同朝舊邂逅兩相悦祖送崇文門盛
夏赫炎熱道路念驅馳況復當遠别朝望東岱雲夕對
秦淮月到官秋及中丹桂香堪折置酒勞還歸芳筵集
藩臬因聲謝諸公有瀆恕老拙細人困窮櫩所仗明仁
活薰蕕本異物善惡在旌别大田植黍稷必去螟螣&KR1416;
所以古仁人除惡當果决致公而平施豈為有勢奪賤
子固甚愚公理敢私滅明達高賢心幸不誚干聒
輓俞漢遠詩(有序)
會稽俞漢遠清雅士也嘗因微累謫戍邊比歲詔
下求賢藩臣屢舉漢遠輒為有司所格於是負累
重於漢遠者多遂見用盖漢遠命也漢遠善作山
林畫障寫春草尤佳士大夫賢者與之游多得之
非其人漢遠未嘗輕畀也故不樂之者亦多今漢
遠已矣故作詩輓之
窮通各有命匪人所克為俞生越鄉彦落落荆璞資一
朝汙蒼蠅棄置在塗泥良工屢回顧昧者掩抑之俞生
安義分浩浩曠達懷庭階絶塵雜春草含碧滋對之襟
宇融點染出天機興來寫川岳奮筆疾若飛以斯自陶
適貴富邈罔知自偶清者遊寧慚俗流疵如何逐化物
奄忽在今兹豈徒同儕憾上有慈母悲幽室杳冥冥懷
舊書此詞
題謝廷循作山水(二幅)
結纓四十年雞鳴候朝謁晨趨白玉堂暮下青𤨏闥豈
不勤寸心曾何效毫髮對此圖中人空慚頭上雪
秋日明錦樹秋水漾輕艫得魚足充庖亦足供酒壺青
山常為隣白鷗常為徒不識簮纓貴焉知憂與虞
進善姪南歸書此與之為别到家賓畿老弟亦
可觀也
秋高薊北寒念爾遠離别老人七十餘臨别增悽切九
年在北京扶持多資爾爾有仲父望惓惓心未已黃花
浥白露買舟發潞河江湖六千里慎哉所經過到家冬
已半升堂拜仲父仲父喜姪來深憐遠行苦取酒慰骨
肉懽極情還悲子姪能幾人衰年頻遠離停杯有咨詢
從知先老拙繾綣兄弟懷殷勤爾能說十載隔南北瞀
聵兼沈痾無由歸聚首悵望其如何丘原展先壠里閈
省親故除歲又新年相期戒行路正月春冰解桃杏鮮
花繁老人注兩目望爾東南門
送萬太守歸嚴陵
聖人御宸極宵衣念元元簡賢付綏撫申以奬勵恩萬
子豫章彦文科起高鶱十年峩豸冠北面奉至尊繡衣
豔丰采白筆敷直言遂膺郡符寄高盖擁彤幡嚴陵古
睦州山水清鬱盤民淳風俗良政務故不繁所尚簡為
治教養心彌敦詩書振黌宫耒耜勤田園東風藹林埛
里胥無及門遠邇誦賢守聲聞重璵璠念子吾故交久
别情鬱煩兹來未幾日匆匆復南轅嘗聞范與趙為睦
令績存勖哉紹前修以副平生言
題蔣壻重梅
北風振長林黃葉蕭蕭下大地一清肅梅花獨瀟灑紛
看雪滿枝已覺春在野不有貞白心誰知歲寒者
題湯節都指揮蘭雪齋
湯侯心跡清瀟灑蘭與雪惟蘭嫓芳馨惟雪儗素潔讀
書負高志武爵承世勲緩帶杜元凱雅歌祭將軍分閫
帥淮南大藩佐江右蘭雪凜清風從初未嘗有功並西
山立名與章江流金貂圖麟閣努力追前修
題歐陽廣湯梅花
西昌歐陽生明經起科目當宁敬刑罰擢官秋卿屬生
抱忠厚資況奉先訓篤夜燭治官書求生於死獄所聽
兩造詞不厭四五覆明鑑靡遁情被辜皆誠服門庭淨
若洗襟懷皎於玉勉勉持廉虛孜孜存洞屬司宼上賢
績爰進秩與禄特達騰聲譽恬澹寡嗜欲階砌絶氛埃
不雜桃李俗雪色素梅花先春爛盈矚公餘坐相對人
物兩清馥
題竹寄子謨同知(有序)
子謨之左遷相知者皆為稱屈子謨安於其命不
一毫置意而所為屈子謨者人亦信天道之不爽
故余因寄此竹并書此
修筠生平陸荆棘叢翳之荆棘承雪霜摧折遽無遺修
筠當歲寒秀色終不移小人抱齷齪志與君子違枘鑿
豈相入萋斐騰誣辭溷夷而廉跖豈云天可欺天道匪
茫昧讒夫寧幾時達士固貞節安命誠奚疑臧氏不見
尤大賢有明規因成修筠詠遥贈心所期
題梅花贈别朱與言
久别欣會合將離懷繾綣何況夙心親家居接鄉縣念
子五雲秀束髮異羣彦明經掇賢科立志挺高狷温潤
玉無瑕精勁金百鍊荆益奠大藩白簡佐司憲雍雍春
陽度肅肅秋霜面幽隠亟咨諏貪濁嚴懲勸蜚英達宸
聰登崇自廷薦南京根本地都臺紀綱建秉誠敷獻替
致明决議讞孤特昔張昇正貞今趙抃昨者考績來謁
帝大明殿引疾却奏函歸展膺天眷夏初氣清和楊花
競飛燕豈無一斗酒衰老違郊餞贈此玉梅花聊慰情
所戀期共保清素歲暮長相見
送李員外致仕(有序)
天台李君茂弘廉介方正君子也初舉進士未授
官清譽已勃勃既擢吏部主事陞員外郎士大夫
皆知其賢秩滿未及引年懇引疾去一時輿議共
惜之故賦詩送之
荆玉韞在石光潤被林丘明珠潜九淵清耀亦上浮君
子未顯達芳譽難可庾挺特松栢心恥與桃李侔一朝
被采擇共睹升琳璆豈不貴且重廊廟未及收鄧林有
竒才匠石當知求丈夫高世節焉能衒自售冉冉年歲
馳决意無淹留九河潦水淨行雲淡油油零露浥丹桂
天香滿道周飄然拂衣去清風含九秋
中秋夕過澹齋戱柬
秋霄愛月華徐步過東家主人喜客至汲井㵸春茶青
帘在隣館無錢不可賖何似陶彭澤重陽把菊花
題竹送何士彦宣城訓導并寄聲袁太守
何君璞玉良産自荆山中中懷縝而栗外儀温且恭家
學邃六義允紹武岡公頃膺宣城聘分教侯頖宫随牘
謁金門考藝趨九重詰朝奉除書戒行遽匆匆經年忝
交誼祖送城之東何以贈仳别聊託修竹叢此植挺特
姿千仞凌高空生際太平世盛年須奮庸啟迪貴知本
表率自飭躬況兹山水郡昔賢多顯融作興諒匪難行
當律成功寄聲袁太守勉續黃與龔學教同振起達材
佐時雍
貝錦貽魏洪二侍郎
修竹本孤直叢蒿掩翳之叢蒿豈不蕃竹色青不移經
星麗崇霄隂霧蔽其輝終焉安得蔽隂霧寧幾時小人
抱齷齪君子素肯違青蠅與貝錦盈庭騰誹辭平陸起
波濤豈云天可欺天道固包含堲讒有往規
題梅花有贈
相見桃源下相送長淮側清談夜向中月照蓬忩白愛
君好心事況復真顔色聊贈玉梅花交情矢無斁
采石夜泊與仰善之䕫二姪話别
暮發金陵浦前瞻采石磯渺渺江潮上娟娟江月輝昔
離忻乍合明發念將違嘉卉豈乏觀三春艷芳菲不如
栢與松凌雲起百圍君子堅貞操敬哉慎其微
魯港
經旬坐舟中跼蹐心鬱鬱度江見青山蒼翠連延出好
風從北來持杯興浩發宛轉聽棹謳開蓬對明月
九華山
昔年李太白吟咏秋浦清一覽九峯秀被之九華名夫
容發菡蓞宛然天削成蒼翠五千仞日照雲錦明上與
泬寥通下絶世俗情豈無冥栖者鍊藥希長生吾將往
從之何由謝塵纓
題竹寄盧邦臣
結交已三紀玉署昔聮官重以同江鄉詞垣日聚懽升
遷歴中外屢見歲華殫昨來謁京師仍嗟會晤難共榮
師席尊猶憶客氊寒我行過匡南悵望隔林巒久要意
不盡聊寄青琅玕
題梅與從孫翽
吾本清白宗西昌四伯禩孝友惇家庭詩書累科第炳
然冰雪持靡間處與仕先德既日遠後裔流或異我出
四十年歸來重嗟喟諸孫森森中静厚頗見翽言動弗
佻輕鄉閭免譏議以兹恒近之出入左右侍老人行有
日王程敢稽遲臨别贈瑶華老人有深意爾翽尚勉旃
力學無廢墜旦暮事簡册躬行在仁義慎勿效流俗齷
齪苟汙利明明待制公清名傳良吏子孫當敬念庶不
忝先世
題梅贈李學士(有序)
時勉學士不遠二百里辱賁臨而匆匆未盡懷遽
别書此奉贈致意云
春皋麥欲黃春城柳紛綠君子枉青顧東来過茆屋鄰
甕分濁醪書忩剪明燭平生金蘭交一笑懽未足僕夫
晨在門跽言農事促執手送將歸飛花爛盈目何以贈
兹植孤芳挺貞淑高齋坐相對歲晏人如玉
峽江留别汝敬侍郎
始夏積雨霽浩浩滄江平故人念久别又復憐遠行慰
我金洲館送我玉峽驛繆綢解晤言繾綣重離析我出
四十年暫歸席未暖何如君子懷坦蕩恣蕭散遠絶㕓
市聒嘯咏山水清庭無干瀆人坐有吾伊聲贈子以瑶
華愛子心相類何日遂投簮歸來同晏歲
德州城下題竹寄劉仲兼
謬忝玉堂署荏苒四十年始來當壯齡不覺今皓顛水
木有本源誰能忘桑梓耿耿旦暮心迢遥七千里仰承
聖主仁優詔賜暫歸歸來入閭巷十室已九非素交皆
下泉存者才百一容顔變故常聆音但彷彿豈乏後來
者貌同多異心鴟梟産鳳窠枳棘生桂林感我衰病懷
憂來向誰道前後左右人雷同譏我耄賢哉吏部孫夙
昔吾所知居貞而履素身老心不移念我久仳離時來
相慰藉言必合典則義不苟取舍譬如羣飛中見此五
色鸞又如叢薈中見此青琅玕我行有程期過别情繾
綣别來未幾日憶子常在眼因風寄平安託此修竹枝
歲晏當來歸永結林下期
題竹寄艮姪
嗣宗與兄子俱是竹林人遠道念阿咸平生心所親去
鄉越三紀還鄉甫四旬契闊未及展繾綣未獲伸南風
吹大江官船發江濱爾從五雲來追餞螺川津相違甫
旬浹相思渺煙雲上堂侍慈親致養供晨昏下堂飭諸
子力學追前聞先塋布坰野能不懷深恩春秋雨露零
灑掃無憚勤愛爾剛直資殷勤贈霜筠常固清貞節用
以謝塵氛
送王原之詩(有序)
四明王原之自監察御史陞山西參政廉清明大
體顓顓以國家生民為心而讒人忌之造言嗾當
道擠諸重法賴上明聖照察詔復其官而改廣東
其造言者遄以貪淫黜廢諒哉天道之不爽也余
知原之有素其南行也周汝清出此圖求詩贈之
勉賦三章其末章盖揆天道人心猶不能已於言
焉
暮春時雨霽嘉卉蔚紛敷交交黃鳥鳴送子城東隅念
兹萬里别執轡仍躊躇丈夫四海志誰能倦馳驅所重
在兼濟奉國效良圖鞠躬罄丹誠千春垂令譽
雄藩庾嶺外邈在南海堧山川曠阻隔氣候何其偏九
齡與安道自昔有名賢如何巖谷幽獷俗比難鐫仁化
可革頑文教可柔堅君子奉皇命敬哉贊旬宣
青松起中林棘蔓纏其枝棘蔓一朝萎隕堕淪汙泥松
枝稟貞性干雲色不移志士履清潔而遭讒慝訾天道
詎可欺讒者旋自墮臨别舉離觴猶嗟貝錦詩
贈吳淳
大器必晩成早達多幸致園柳迎春發不待秋霜悴青
青南山栢百歲升雲際明堂選棟梁匠石來擬議凡古
賢哲人孰不懷用世不惜發軔遲惟患道未至流俗競
苟得終焉速顛躓卓哉漆雕生明達見大意吴生海虞
秀詩禮家有自夙承大父訓稽古研經義昨奉賢能書
霜蹄偶一蹶隆然敬執友於我頻見詣温温崑玉資顒
顒負志氣久别留臺君對此喜忘寐于時夏六月積雨
旦初霽宛宛黃鳥鳴葵榴豔榮麗辭我將南旋何以效
贈遺厚積而遲發周行騁良驥不聞任公釣豈為目前
計往哉加進修雲霄匪難跂
醉後調時彦
久坐倦煩燠澄景回素商青冥下湛露丹桂揚天香濟
濟金閨彦高會白玉堂和洽諧琴瑟況復惜時光西齋
有旨酒何由共華觴
送少師楊公歸建安(有序)
少師工部尚書兼謹身殿大學士建安楊公勉仁
起高科歴事四朝勞勤四十年而不至其鄉者三
十年今年七十桑梓之念迫切遂以情聞聖明深
照其衷特命之歸賜勅褒嘉且勉之速至而加以
厚賚皇上禮遇大臣恩至隆矣公為人敏於才周
於慮惓惓敬君愛民之心焉昔成周盛時君之待
臣必體其心而厚其禮臣之事君必先其公而後
其私上下交盡其道此其治效之所由盛也於公
斯行有以見古昔盛治復興於今日非千載之遇
乎士竒與公處三十有九年同宗同志同歴官同
治職務去歲之春上憫士竒違鄉四十年先賜歸
省所以命之者亦同於公之今日士奇春復而夏
來不敢稽也固公之道里遠於余惟公之心必有同
於余者故於别也次第其事為韻語贈焉其詞曰
富貴還故鄉古今所欣快安知明達人志出富貴外立
身天地間所重孝與忠君親與天等敬事道實同楊公
南閩英天稟挺卓特胷中書五車筆下雲五色三十登
金門射策奮高鶱天興聖明主躬被汪濊恩清密侍丹
扆煇煌裁紫詔玉署兼青坊高步儒林表龍輿戒廵省
峩冠扈屬車平戎萬里道櫜鞬行秘書黽勉三紀餘服
事四朝聖孤卿百僚上高年偹鴻慶思以上益君思以
下益民小心效臣職亹亹攄恭勤恭勤副深注聲譽聞
遐裔蒼松老益堅皓首心愈厲國事靡遑暇親恩詎能
遺卅年别丘壟寝食勞懷思不見白鶴峯飛雲恒在望
手植壟頭栢應過十圍壮豈惟羹牆覿夜夜夢旋歸水
木有源本誰能不歔欷仰荷明主仁洞鑑中迫切璽書
賜展省龍光昭日月陽和二月中御柳初含金凝冰泮
九河好鳥繁春音驪駒發都門官僚皆祖餞渡濟遂踰
淮載馳駛於箭暄風芍藥時候者集龍津矯首睇桑梓
含情兼戚忻追遠致禋祀懷舊訪親愛歲久多凋亡相
知幾人在言歸席未暖豈不耽家居恭承玉旨重尚敢
淹躊躇廟謨待公陳衮闕待公補丈夫君臣義無為倦
衰暮炎光變素顥凉露下青蕪預買中山醪迓公東城
隅
贈澹菴楊公展墓詩(有序五首)
少保澹菴楊公與僕交四十餘年昔同事三聖於
玉署青宫今同事上於經筵祕閣公一志於道以
國家天下為心端方直諒謀猷獻納要當追配古
人今館閣四朝之舊獨公與僕兩人在僕年七十
有七衰病日加而乞身終未能得然終不能分寸
禆益公復奉命歸展桑梓則僕於别也其能無情
故賦詩五章贈公且以寓余之拳拳云
東風吹大河河水日夜流嚴装逝將歸祖送河上頭故
鄉六千里迢遥望荆州違别歲年遠耿耿桑梓憂恭承
當宁命去去無淹留焉知同袍者臨分意綢繆
綢繆倏已分望望猶佇跂豈無相交人外同中乃異夫
子夙所慕爰結金蘭契睠言資諒直矧重仁與義荏苒
四十年氣合恒一致皎皎松栢心永矢在終歲
終歲之所懷豈緣耄疾躬上有明主仁德比三聖隆人
生非草木寧昧造化功出身儋禄爵道存敬與忠夙秉
高潔心況聞賢達風焉能甘淟涊委軀儕凡庸
凡庸諒猥鄙貪惏復蟊&KR4511;良農治田穡稂莠在芟除倬
彼仁賢士懷負經世具臯陶陳知人周公躬吐哺如何
後來者當道昩所務所以君子心惻惻存永慮
永慮積中抱臨食每與嘅丈夫所立志豈在富與貴不
聞諸葛云鞠躬以盡瘁上將益明德下將綏四海夷險
不可渝頫仰庶無愧勿為久契闊引領遥相待
喜稷將至復慮炎暑
衰年久别離豈不懷歡聚書緘初未收傳聞遽乃屢炎
熱三伏辰江湖六千路注目暮及朝關情喜兼懼櫝蓍
時自把燈花亦頻顧露坐思徘徊今夕知何處而況老
者心猶憶諸孫慕
送尚書魏公致仕還鄉詩(有序)
僕以直道於世寡合獨秋官尚書南康魏公侍郎
建昌何公近皆以同江右故有相得之樂相資之
益前年何公引疾去僕不能無情作詩送之今年
魏公又引疾去僕之中懷其能已乎臨岐執别情
見於詞云
江右國南服賢才之林藪匡廬彭蠡間清淑萃加厚英
英魏文淵人物星之斗明經在致用一第咄嗟取峩廌
入烏臺白簡歲年久擊邪奮無前直枉寧肯後超躋副
浙憲聲華聳岡阜簡陟少秋官式貳大司寇致鞫懸鑑
明析疑迎刃剖大梁困歲饑方伯拜廷授悉心事旬宣
勠力蘇稿朽歸來掌邦禁雍容帝左右既詰姦慝平亦
著武績茂廉清一志堅聞望六官首方兹切倚毗云何
慕畎畆惟皇憫疾疢且重違耆耉錫之五色書龍光煥
戶牖久行遂歸止福祉自天祐川開萬里風南颿駛於
走雲净九疊屏烟消彭澤柳迎門集童穉携觴聚隣叟
懽慶溢鄉閭勞問洽親舊超超天地外此樂寧多有蹇
予樸鈍質頽齡七旬九謬叨詞林館固陋寡所偶責重
力不任兢兢慮災咎所藉同鄉邦同心二三友有言相
啟發有病相砭炙何君既離郡魏公復分手念此增悲
嘅中懷雜紛糅歲晚應乞身歸程能待否市酒望湖亭
玉壺為君扣
寄友
同館闊相别相思春復秋十年見桑梓適意正綢繆歡
聚故隣曲閒尋舊釣遊寧知鵷鳳侶延望在瀛洲
武昌遊道院(分韻二首)
仙館俯崇岡振衣一來遊逍遥越城肆窈窕經林丘谷
口巖溜鳴簷端雲氣浮適違闤闠喧彌覺山水幽啼鳥
遷高枝悲猿振長楸物類爰有託矧伊學道儔抱生貴
知足全形尚無求療饑采紫芝濯纓臨素流愚生昩所
處静趣乃相侔援琴弄清絃遂令佳賞酧王師事遐征
苦辛殊未休豈不懷寧處違世安可謀我非學仙侶悵
然難久留右幽字
通衢擁車騎四術羅第宅仙宫鬱雲興邈與紅塵隔交
疏被朱綉飛薨絢金碧竹樹紛掩映烟霞互輝赫爰有
一羽人於焉托其跡皓皓白玉姿翩翩異人格我來扣
松關相與論玄默階前孤鶴舞林下啼猿寂于兹究典
墳信足探幽頥無田寄閒身翹思羨鄉國天台與赤城
聊可資遊息丹丘有遺構瓊臺多舊識胡為曠歸期久
作周南客右客字
送蕭雅容主事考績之行
中臺切雲漢特達羅俊賢有美吾鄉彦白璧何娟娟温
恭君子容素尚金石堅高科出奮躍石渠踰歲年爰擢
司馬屬聲華日蜚鶱殷殷職務崇戔戔簡牘繁志存行
靡渝道明施罔愆考績及兹晨嚴装起翩翩維時届初
夏芳榮被郊原登艫指清濟揚舲循廣川緬懷趨謁餘
周遊鳳闕前倘遇玉堂侶因寄停雲篇
羅進文妻周娟抱子安同赴水死
東方有綵鳳雄雌鳴相和誕生五色雛巢在高樹柯雄
飛觸虞繳哀雌憂欲死哀雌憂欲死銜子忽墮水雄來
脱虞繳空巢委高枝不見舊匹侶孤悲無已時艱難兩
訣絶苦哉誰為陳君看羅氏婦萬古同酸辛
送熊御史歸南京
秋雨灑梧桐西風動楊柳之子憶南京開帆潞河口平
生所相好不在餞杯酒持贈歲寒枝清操期堅久
送樂象乾赴湖廣按察經歴
河凍不可舟日久寒威厲之子奉明恩翩翩發征騎殷
勤遠别言繾綣同鄉意誓將冰雪心用稱風霜吏
東里續集卷五十六
