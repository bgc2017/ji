東里文集卷十九明楊士竒撰
墓誌銘
故資善大夫兵部尚書張公墓志銘
公諱本字致中姓張氏山東東阿人曾祖欽祖誠考從
善其先世見余所作其考墓志公洪武中自國子生擢
揚州府江都知縣陞揚州知府遂陞江西布政司左參
政召為工部左侍郎坐累謫交阯還為刑部右侍郎陞
南京兵部尚書兼都察院事召爲行在兵部尚書兼太
子賓客兼戶部事公少勤學治毛氏詩爲人直諒通敏
有器識初在江都治其縣有法豪猾歛肅雖上官素名
悍暴者不得下擾江都之民安之太宗皇帝義兵及境
衛府皆已歸附公猶率民治守具母夫人曰此天命也
可違天以禍人乎遂率民耆老詣軍門朝内難平陞知
府進參政賜白金文綺是時江西唐琮在都司劉辰在
布政司周觀政爲按察使三人皆負勁氣不相下琮觀
政尤縱私無忌憚事連軍民者即各持說務已勝不復
揆理有積滯數月不决者公至斷斷持正且温辭和氣
以導之久而三人者皆惟公言之聽吏弊素甚公每事
躬理吏無容奸聲譽頓起遠郡邑民事當貳佐躬臨視
者衆或憚行輙自請行所過民多德之爲工部軄務叢
脞旦暮在公悉心殫慮寖有條理在刑部奉命督北京
河運至濟寧而病朝廷聞之遣中官挾醫馳視并賜藥
及貂裘竣事還益持敬慎議獄必究情疑者處之率厚
數發奸擿伏竒中而紀綱秩秩仁宗皇帝初嗣大位重
南京根本之地曰張本特立不阿首進公南京兵部尚
書兼都察院事明年被召入見言國家大計遂留行在
兵部毅然以革弊舉廢爲務皇上嗣位知公忠直可任
所言多見聽納高煦反車駕親征罪人既得命公撫輯
其衆而錄其餘黨兵政久弊姦人以貨脫伍籍而援平
民實伍者遠邇一轍公言扵上擇廷臣四出清理悉用
釐正扵釐正他弊尤多賜勑奬諭命兼太子賓客賜白
金文綺鞍馬遂命兼戸部事戶部政紀尤弛公夙夜不
懈講求其故蠲其積弊舉其墜典凡上利國家下利民
生者靡不盡心事日益就緒宣德六年正月六日得疾
又明年訃聞上深悼惜遣禮部尚書胡濙賜祭遣中官
賜賻鈔三萬緡勑工部營喪葬戶部復其家比葬復遣
官賜祭鄉大夫士之賢者皆走哭弔致奠祭又相與歎
曰一世都高位享厚禄而能任國事如家事如張公者
幾人天胡奪張公之速哉公廉介有守其心未嘗斯湏
不在國事剛果嫉惡扵治姦宄鮮所寬假而禮賢敬儒
尤厚春秋六十有五而卒卒之日家無餘貲亦可以觀
其平素矣以公貴祖若考皆贈資善大夫兵部尚書祖
妣李妣丘皆贈夫人配王封夫人子男二璘環女二長
嫁盧春次嫁祁慶孫男三承祖繼宗如意保公葬以卒
之歲某月某日墓在東阿先塋之次璘等以右通政徐
琦所状事行來請銘余與公兩京交好殆三十年又悉
其江西之政蓋琦知公不若余知之深也銘曰
崇秩重禄偉公與卿巍冠褒衣蟬聮在廷孰知張公經國
如家夙夜弗遑勞思孔多何以益上何以益下曰予時職
其敢遑暇焯焯成績在公多有倚注方隆公止下夀廉貞
之操公正之施賢人之喪善人之思
陳思孝墓志銘
永樂甲申詔吏部簡士之能書者儲翰林給廪禄使進
其能將用之清密之地長樂陳登思孝以篆籀冣先至
時吳中滕用亨待詔翰林工篆籀自視天下無愈已者
且恃春秋高輕後進往往折屈之稠人廣坐中思孝初
至謹默謙下用亨連三日折之文淵閣六卿大臣皆在
旁眎不可耐思孝怡然從容進曰登幸辱在此親教益
愚陋願有所質就用亨語之戾許叔重者十數事相辨
難思孝道許氏說娓娓皆用亨素所忽者用亨乃始默
默歛鋒鍔不復自矜大思孝聲譽遂起時四明王尹實
篆書擅名海内至考據精博亦推讓思孝云思孝扵六
書本原精考詳究志篤而力勤周秦以来二千年間其
石刻有在而委棄山顛水厓荒蕪瓦礫之墟者皆深求
而必得之雖殘缺剥落歲月氏名無可考然審度其出
某代某人十率中七八其收畜之富蓋歐陽文忠趙明
誠之後所僅見也思孝初舉才學為湖廣羅田縣丞數
月改浙江蘭溪丞月餘又改江西浮梁丞所至視民如
子務寬恤之而明决以革奸弊在浮梁時房安為江
西按察使以嚴憚屬吏獨禮遇思孝歲餘丁内艱去服
闋遂選入翰林仍給縣丞禄歴十年擢中書舍人朝廷
大題扁率出其手而四方求者無虛日未嘗有厭倦意
又十年給告歸歸而疾作又四年還京還兩月疾復作
遂卒宣德戊申七月十五日也享年六十有七其為人
博學謹禮耿介負直氣是是非非率依義不肯隂阿假
借雖屢以是召怨不悔雖貧薄而勇扵爲義曰人道當
然也其先居光之固始唐季從王審知入閩家福唐之
玉融數世徙長樂宋福清令世榮思孝高祖也曾祖宗
振祖嗣朋父仲進洪武中歴宜陽韓城兩縣丞陞江山
知縣皆有惠政江山民尤德之母某氏其配高氏先卒
其子男二中旉同甫女一嫁丘汝中孫男一維禎女四
思孝所用心六書今得其傳者吏部郎中旴江程南雲
於是中旉奉史官陳叔剛所具状介南雲求余為銘將
歸而納諸墓余雅厚思孝義不可辭銘曰
六書之教周典傳史籀所作時同文逮扵秦斯古尚存
邈趨簡便降隸分東都沿晉騖草真傳葩逐葉失本根
唐冰復古稽前聞後有作者承餘熏思孝之作泝探源
竒迹密義窮寒温涵積而放波瀾翻落手揮霍風雨奔
交金屈鐡雕璵璠雄渾傑特時絶倫大書深刻盤繡雲
嗚呼思孝今九原有偉其著垂不刊
故少師吏部尚書贈特進光禄大夫太師諡忠
定蹇公墓志銘
宣德十年正月十有五日少師吏部尚書蹇公薨於位
先四日以疾聞上遣太監范弘以醫來視賜鈔萬緡明
日范太監以衆醫偕来又明日疾革范復来問所欲言
對曰陛下初嗣大寶義獨寡祐不能效分寸裨益然區
區犬馬之誠所望扵聖明者惟敬守洪武成憲始終不
渝耳言已而絶訃聞上深悼歎屬時國有大事悉停諸
祀特賜鈔萬緡勑工部治喪葬贈公特進光禄大夫太
師諡忠定遣某官某賜祭而官其長子英英等奉櫬歸
葬有日求余爲銘余與公同朝三十有五年而事仁宗
皇帝自登儲至大位始終皆陪公公國家老成人所以
啟益士竒蓋多不敢辭蹇氏世家重慶之巴縣宋以來
多顯仕自公高曾而下始隠居不出曾祖繼祖妣至氏
祖均夀妣雍氏考源斌妣胡氏繼羅氏以公貴贈曾祖
祖考皆榮禄大夫少師吏部尚書曾祖妣祖妣妣皆夫
人公諱義字宜之生而岐嶷長端重不好弄而嗜學弗
懈始從里社師中書左丞殷哲時為郡守一見異之引
充郡學弟子員語其師曰是兒將來遠到非吾所及當
成就之而公不煩程督日益有進洪武甲子中四川鄉
試明年中禮部會試廷試賜同進士出身擢中書舍
人授徵仕郎見重太祖高皇帝每前奏事率稱旨而數
見奬賚初名瑢一日奏事畢問汝蹇叔之後乎親灑宸
翰書義字賜之以易舊名時丁羅夫人憂賜道里費且
命馳驛歸蓋特恩云服闋仍舊職滿三載吏部奏當調
特命終九載朝夕左右凡機密文字必以付公而小心
敬慎久而愈篤建文中陞吏部右侍郎授嘉議大夫太
宗文皇帝入正大綂轉左侍郎數月陞吏部尚書授資
善大夫時政令制度有非洪武之舊者詔悉復之公從
容爲上言損益貴適時宜間舉數事陳說本末文皇帝
以公忠實悉從其言小人有譛公不忘建文者賴上聖
明不聽有除官不得善地訴公不公者上皆斥之永樂
二年冊仁宗皇帝為皇太子命公爲詹事時師傅皆以
勲臣兼之而輔導貴任文臣詹事盖元僚也上欲有諭
皇太子率諭詹事往導意公亦委曲周悉皇太子尤愛
重公所言靡不信用滿三載陞資政大夫七年車駕巡
守北京命皇太子監國中外庶務惟諸王及遠夷有奏
請詣行在餘悉啟聞處分公熟于典故逹於政體孜孜無倦不
動聲色而事賴以濟賜誥以其官秩封贈二代滿九載賜勅有
秉心正直及淳良篤實禆益國家之褒數奉命兼禮部事雖職
務填委處之裕如十七年丁父喪歸上及皇太子皆遣官賜祭
皇太子贈賻尤厚有詔起復公詣北京謝上慰勞再三賜鈔千
緡遣中官護送歸南京明年從皇太子朝北京遂命公巡撫直
隸應天等府州問兵民休戚及文武吏之賢否而升黜之公謂
國家多事之際悉以法繩吏人將不勝特出其太甚者數人餘
多見寬假而兵民利弊當建革者具奏行之仁宗皇帝
初嗣位一切政議預者三四人而公居首進少保兼吏部
尚書二俸俱支賜冠服象笏及玉帶二遂進少傅又進少
師賜師傅之臣銀章各一其文曰繩愆糾繆公首被賜
上諭之曰朕有過舉卿即具疏用此封識進來盖望公
等匡直也繼賜誥授榮禄大夫封贈三代及妻於公數
人誥詞上特增曰勿謂崇高而難入勿以有所從違而
或怠所以望公等者甚切也又念公侍從監國舊勞特
製蹇忠貞印賜之而賜勑有以善翊君勞心焦思二十
餘年夷險一節之褒時修太宗皇帝實錄命公監脩宣
宗皇帝嗣位一切政議屬公數人如仁考之初繼奉命
監修仁宗皇帝實錄書成賜白金文綺鞍馬扈從征庶
人高煦還寵賚尤厚復從巡邊既還以公年老不欲煩
以有司之務賜勑曰卿事祖宗積效勤誠朕嗣綂以來
尤資贊輔夙夜在念圖善始終盖以卿春秋高尚典劇
司優老待賢禮非攸當况師保之重寅亮為職不煩庶
政乃副倚毗可輟吏部之務朝夕在朕左右相與討論
至理共寧邦家其專精神審思慮益致嘉猷用稱眷倚
老成之意繼賜銀章一其文曰忠厚寬弘盖以褒德云
賜新第扵文明門内寵錫洊加吏部言公歴少師九載
降勑褒諭仍賜宴禮部是歲生旦賜鈔萬緡廐馬一疋
今上嗣大位之日賜白金文綺是夕齋宿于公得疾越
五日竟不起享年七十有三公爲人沈深質實和厚簡
静内有孝友之行事君有誠處人有量無所拂逆未嘗
輕涉一語傷物至扵議法亦不苟爲包含必歸中正歴事
五朝凡五十年所履坦坦無一日顛躓之憂退朝之暇
手不釋卷貴而能謙富而能約上前所言未嘗退以語
人盖天下有隂被其利者矣士竒嘗竊論之魯簡肅之
忠實不欺李文正之不爲傷人害物張忠定之不飾玩
好傅獻簡之遇人以誠范忠文之不設城府公蓋兼有
之矣元配劉氏繼張氏皆封夫人子男四長英次芳次
芸次荃英荃皆尚寶司丞荃先卒女二長適馬駿次適
李成孫男四霖震霑露女一公之葬以薨之歲某月日
墓在巴縣某鄕某原先塋之次銘曰
節乎蜀山浩乎蜀川孕精毓靈挺生偉人温中穆外履夷蹈素皇
明麗天奮躍自下在帝左右秉恭與誠掌帝之制播告四方進
貳天官遂職冢宰簡用俊良往興至理帝命洊隆俾輔
聖儲陳厥謀謨聖罔弗俞四紀在廷三翼升御肅肅師
臣秉王之度一念惟仁永矢不渝寅畏小心保終猶初
隂利逮人人則罔覺惟帝昭明褒詔有數嗚呼忠定維
國老成曷不慭遺翼我聖明生榮死哀死且不朽昭德
刊辭永告爾後
故資政大夫戶部尚書郭公墓志銘
宣德六年四月十一日資政大夫行在戸部尚書棠邑
郭公卒訃聞上悼歎賜祭命有司給舟歸喪且營葬事
公諱敦字仲厚姓郭氏其先自太原交城徙東昌棠邑
祖諱忠妣石氏考諱政寬妣侯氏繼馬氏郭世有善德
公自幼凝重端謹稍長游鄉校日勤講習已卓卓出倫
軰洪武癸酉以詩經中山東鄉試會試下第後擢戸部
廣西清吏司主事歲餘有賢聲陞衢州知府下車咨民
隱蠲弊興利脩學政務教化崇儒術禮賢行以表勸其
民賑恤無告郡俗貧死不能葬者焚屍沉之公相城東
得廢地百餘畝榜曰義阡令民貧死者悉葬是又為約
教民有急相資助民利賴之嘗歲旱公齋沐致禱雨立
降霑足蝗入境爲災公自爲文檄城隍神是夕大雨雷
電蝗盡死凡所禱輙應城西有淫祠歲四月軍民男女
聚謁祭祠下讙譁若狂公禁止之已而得風眩疾吏民
爭勸罷禁弗聽疾亦瘳同寮有私取民財者公雖不
面斥而義形於色其人頓首謝改過待之如初屬邑吏
爭濯磨自效公退所謀諸心發諸言未嘗不在民事所
秉正直襟宇坦明言出而民信令出而民從不俟程督
庶務畢舉舍内蠶箔嘗有叢絲類織成鞶帶修廣適度
郡人謂公仁政之應在衢七年政化大行坐累徵詣京
師耆老數百人伏闕奏乞留理官執不可耆老皆流涕
而退後廷臣有言公廉正不阿者召爲監察御史陞河
南布政司左參政無幾調陜西以公務留京師今禮部
尚書胡公言其行扵太宗皇帝曰郭敦有大臣體宜在
左右即日召見以病弗克入遂遣御醫視疾疾愈入謝
奬勞再三賜鈔襲衣明日陞禮部右侍郎兼太僕寺卿
仁宗皇帝臨御進戸部左侍郎兼詹事府少詹事賜誥
以其官贈祖若考而贈其祖妣妣皆淑人贈故室李封
繼室林亦淑人宣德二年陞戶部尚書命頊陜西歲餘
召還在戶部無敢一毫干以私者未幾得疾上聞之命
太醫往視數日竟不起春秋六十有二爲人純寔温雅
事親愛敬兼至隆寒盛暑不懈閨門之内儀度清肅聲
色未嘗留耳目公暇手不釋卷私居無惰容居官剛正
人莫能奪所至整飭綱紀盡誠撫卹不徐不亟吏畏民
懷冰蘗之操無遜古人雖官列六卿泊然布素身沒之
日家無餘貲豈非篤行君子者乎子男五祺禎禧禋祐
女一適肥鄉知縣楊翺孫男女皆六扵是諸孤奉衛府長
史金實所状事行介禮部尚書胡公求葬銘噫爲行如
公銘其何愧銘曰
君子之德惟正故直惟公故碩惟澹故適于道之迪于
民之惻嗟乎郭公允偹衆好嗟乎斯銘無愧有道
東阿知縣貝君墓志銘
宣德元年十一月廿一日東阿知縣上虞貝秉彛卒自
寮屬下暨史胥邑之耆老皆會哭至慟自邑至於遠鄉
民男女老壮素服奔走哭拜縣門之外者日數百人扵
是其家無一緡之蓄其僚以下相與出貲治棺歛畢東
阿之民皆欲挽留葬之而其子不可曰幸奉治命必還
祔葬于鄉先塋其敢違哉扵是東阿之民相率致詞扵
兵部尚書張公曰自貝大夫治吾邑吾邑之人旦作暮
息各趍其所務無淪扵遊惰壯者以時給徭賦老而弱
者佚扵家爭奪之風息長少之分明無悍吏猾胥之迹
及門歲未嘗有水旱疫癘之憂皆貝大夫惠化所被也
安得復有若人者而爲吾邑哉今將歸葬矣公出吾東
阿而貴顯于時必能致顕人為貝大夫不朽之圖亦庶
幾釋吾儕之惓惓也公以告士竒士竒雖與秉彛平生
一再邂逅然嘗過東阿目睹其民所以愛戴之者矣夫
生而愛戴之沒而惓惓欲圖其不朽即古循吏何過焉
遂諾之明日公以秉彛之子益來請文刻幽堂之石按
翰林侍讀李時勉状貝氏其先河南祥符人宋秘書少
監守亮從高宗南渡始家上虞四世至建康軍僉判欽
世生廣德軍教授襲慶又四世至元醫學教諭文忠秉
彛曾祖也祖元凱父肅秉彛諱恒以字行自幼有志卓
立好學不倦稍長喪其父能謹扵禮而奉養祖及母及
撫諸小弱弟咸盡其心以詩經舉永樂甲申賜第二甲
進士出身初授湖廣邵陽知縣縣僻而俗險前之名能
治者率以嚴秉彛寬馭之而𨗳以禮義其民感化相戒
毋貽羞賢令扵利一分不苟取歲餘以祖喪去官寮佐
以下致賻贈悉卻之而吏民不忍其去有流涕者祖喪
未終繼喪母謹葬祭之禮一如喪父服闋改東阿知縣
東阿當南北要衝素苦過使往還供給之費秉彜規措
有方物具而不擾簿有挾私怨緣飾人死罪者秉彛曰
盍以直報之簿愧而止隣邑盜劫人匿其賍古冢中冢
傍耕民得之而邂逅被劫者識其故物執民訴官民不
勝考掠竟引伏秉彛聞而疑之然非其所當理不得有
爲會有商人過東阿被盗來訴秉彛併隣邑盜事以檄
城隍神而嚴督譏察兵大索數日獲三十餘盜隣邑劫
盜皆在耕民得免冤死民有兄弟争競相告者曉以大
義使退而思之兄弟皆悔謝乞歸改過獄有殺人賊未
决而兩目俱盲秉彛就審之視其容色若甚戚焉者問
豈有冤乎賊曰罪誠當死無所冤但憂身死即宗祀無
繼遂命其妻入侍疾後賊死而妻有子嘗歲旱躬禱之
雨立至間蝗引咎自責蝗遽散歲屢豐建議扵朝請平
糴爲預偹計從之仍下其議旁近州縣通行之祀典壇
廟及學舍久毁于兵前之爲縣者率苟且行事秉彛率
丞簿出俸以倡邑人咸作新之有暇詣學進諸生與之
講說是正所業而月日程之令鄉社皆立學時循行田
間觀民藝穫以驗勤惰邑西南有濼春夏潦水無所洩
泛溢漫衍近濼之民恒廢耕秉彛相地將開渠納諸大
清河而召民役之與其佐議簿持不可曰法不得擅役
民秉彛曰以利之也有罪請獨加我不相及渠成得沃
壤數千畞耕之卒亦無事旁邑流徙來歸者甚衆綏撫
如子車駕征北邊命河南山東西民丁隨軍供饋餉郡
邑各遣官率之憚行者往往爲規避計秉彛毅然曰天
子親征臣下可避勞耶即治装就道民聞令行皆忻躍
以從動息飲食與民同甘苦訖師旋東阿無一人失所者在
官雖小物必思以及民營繕有餘棄廢鐡敗皮朽索故紙之
類悉存之工匠閒暇令煮皮為膠鑄鐡為杵搗紙索為穰貯之
庫會車駕廵幸北京勑使督建所次席殿所貯悉濟急用而
民不費有薦其廉公明大體堪任風憲者徵命已下縣耆老
百餘人詣闕乞留從之九載考績上京師時仁廟監國知其在
東阿得民心特陞秩正六品俾復任民聞秉彛復來踴躍
迎拜數十里嘗坐累罰役京師時有令官役滿即復任民
競趍代其役凡三罰役民三代之不厭而愈力其得人如此
秉彛和厚樂易於物無忤而執守甚堅善飲酒既仕遂疏之
勤扵公務日中而食夜二鼓而寐盛寒暑不自逸率為常所
著有文集若干卷其卒年五十有七娶張氏繼陸氏子男四
益錫舉循女三皆幼孫男四嗚呼古之賢長民其民思慕之
不已者多見於祠祀祠祀盖有不及百年而廢者矣如東阿
之民於秉彛必欲託諸不朽此其用意豈朝夕之謂哉為之
銘曰
桐鄕之祀廉愛以施蜀郡之祠興學以治貝君為阿二者兼有民
用不忘視古有厚史氏之銘從民志也後之長民庶其有跂也
故翰林檢討周君墓志銘
君子之仕也食其禄則思任其事雖位庳不敢忽宋韓
魏公登高科而滯筦庫未嘗苟且職事徙開封推官理
事不倦暑月汗流浃背當時已知其公輔器蓋賢者事
君無不皆然今士之不樂檢束者往往目勤職爲流俗
甚至詞垣翰苑以文事爲軄亦有放曠散逸以自高者
士竒入翰林三十年同官之能勤其職余素所知者周
維翰其一焉維翰初爲典籍天下古今載籍皆儲文淵
閣歲久卷帙殽亂簡編壊折維翰積其勞勤寒暑不懈
理殽脩壊盖再歲完整秩然同官時惟陳夀克助維翰
他典籍不及也近歲翰林奉詔脩兩朝實錄維翰以檢
討為纂修簡牘浩繁考閱纂述維翰所分治特叢脞其
事加倍同列而單心窮力無幾微厭怠意書垂成維翰病
病且困猶日在念慮既劇猶問史成何如言不及他事
而卒維翰之卒也家貧同官相率出賻歸其喪扵是其
孤以禮部祠祭郎中鄭復言所具事狀乞葬銘周鄞世
儒家曾祖諱允升元青田縣學諭祖諱道寧奉化州學
正考諱原宗贈翰林檢討妣朱贈孺人維翰諱翰自少
聰敏嗜學長益該博能文章永樂三年中浙江鄉試明
年會試禮部中副榜當授教官不就會車駕臨太學獻
賦稱旨尋詔禮部所選副榜士就廷覆試擢翰居首遂
奉命進學翰林預脩永樂大典七年除翰林典籍授迪
功佐郎歴三考陞檢討授從仕郎維翰性和易惇孝友
服用儉質能推所有以濟窮乏善交際不吝改過通數
學論人吉凶夀夭數竒中其平生所作詩文累帙其卒
以宣德四年八月十一日享年六十有四其葬以卒之
歲某月某日其配史氏宋忠定王六世孫封孺人子男
二益奫女二長已卒次嫁王冬孫男三勤慎某銘曰
為臣之義敬事為大凡古之人夙夜匪懈嗟嗟維翰克勤克
勵我銘其藏亦勵有位
故太醫士何彦澄墓志銘
醫者聖人以濟民于夭死所謂仁術也近世業醫而能
察扵隂陽表裏虚寔脉證之故者鮮矣或千百有什一
其庶幾焉則又眎報之多寡重輕而厚薄其施扵是民
不幸而死扵昩醫者什七八死于貪醫者什二三其有
遇夫精斯術又能心聖人濟民之心以施之者盖亦幸
矣余中歲多疾始患背疽因故太醫院使蔣用文得何
彦澄藥之而愈後數有他疾皆彦澄藥之愈不特余也
家之長幼内外有疾亦皆彦澄藥之愈又不特余之家也凡余
之親友有疾走彦澄無弗愈者即彦澄曰不治雖屢更他醫卒
不治彦澄于醫不專名一科自傷寒諸證至于小兒帶下諸瘍
皆有造詣而其心一以惠濟為務名其治藥之室曰皆春有
求者皆趍赴之不以寒暑風雨蚤莫稍緩皆未嘗責報遇窶者
輙曰此世所共矜恤者我其可後儒者輙曰此世所重道德人
也我當敬事焉雖或其致報未嘗取一毫故卒之日家無餘
貲而公卿大夫爭致賻奠德之之□者皆往哭弔而閭
閻行道悲慟相屬盖平素受其施者皆以遇之為幸及
其卒也雖爲彦澄戚其亦爲已而戚之也彦澄諱淵以
字行鎮江丹徒人先世見余所爲其父墓志彦澄襟宇
和易灑落慎行如處女永樂中以名醫徵隸太醫院院
使以下咸重之尤見重扵仁廟屢欲官之輙以事不果
彦澄恬不為意其長官欲舉爲藩府良醫者力辭獨寳
重所得仁廟賜書數十紙如拱璧一日顧其家人言日
者謂我今歲所直五行不利無幾得微疾數日卒扵北
京宣德七年三月六日也享年六十有一娶吕子男三
㒞儀倫孫男若干㒞倫自鄉奔父喪歸葬於是學士大
夫或為文或為哀輓之詩余於彦澄尤厚為著葬銘銘曰
世有何彦澄固知遇之之難世無何彦澄宜惝惘而
悲嘆䆳乎其業之精慤乎其存之厚嗟若之人兮曷不
臻于遐夀
東里文集卷十九
