東里文集卷九明楊士竒撰
題䟦
䟦趙子昂書東坡定惠院海棠詩後
定惠院在黃州海棠在院東小山之上公初謫黃每歲
花盛時必擕客載酒往游公未去黃而園巳易主然至
于今讀此詩者如親游其處物因人而傳信哉評者謂
此詩海棠千載所無此紙又趙文敏公所書豈非二妙
而宋學士梁石門表然人望皆有題焉可寶也巳
書揭學士楊氏忠節祠記後
按楊氏自唐天祐中刑部員外郎承休使江南楊行密
亂不得歸遂家焉此楊莊湴塘之祖也自唐祭酒膳從
僖宗入蜀者安成之祖也雖皆居廬陵而所從来者實
異揭文安公爲此記稱廬陵之楊自蜀徙蓋公止見安
成之譜以為楊莊湴塘皆同出此故誤耳安成之族正
議大夫知肇慶府事仲謹乏嗣以其先與楊莊湴塘同
出漢太尉乃之湴塘求叔先之子珪孫爲嗣更名孖仕
爲贑州路總管吏部侍郎孖之子知崑山州事學文不
忘其父所生以私錢復文節故居又割田百畝建忠節
祠故孖學文皆得列祠祀中而求記者實學文之子元
正也孖之所生雖出扵江南而所爲後者則出扵蜀元
正之所藏文安之所見者蓋蜀之譜此記之所以誤也
今東平知州瑒字季琛楊莊之出也往年来京師過余
語其故甚悉近其子監察御史黻爲余致此記謹備識
扵後以示来者
䟦與友蘭生往復詩後
右詩三十六首昔余客武昌時與友人陸伯陽往復之
作也伯陽卒今二十年其子琇稡而錄之求識一言夫
敬父執者敬父之推也余奚辭苐念余初至武昌與伯
陽一見相好如平生或數日不見輙奔走相覓各出所
爲文章相䃺切常延余坐友蘭軒置酒㵸茗相譚論為
樂忘爾汝有過失相規無所顧避蓋相聚七年而别别
踰年復見之京師相握手累日綢繆不巳然猶相責善
不減武昌時也既别數月寓書貺余余得書三日則聞
卒是日余始授官賀客滿座而余悲發扵中隕涕不已
嗚呼惜哉余平生交友多矣或亡沒或散處獨伯陽
至今常往來扵懷也伯陽名闓揚州興化人洪武中仕
爲楚府伴讀爲人端直脩潔敦行義然嚴於是非邪正
之辨不少假借以是寡合盡武昌士樂交之者不數人
而與之交者必相輔以道其文章長扵詩古體宗魏晉
宋近體主盛唐兼工書法極力鍾元常王逸少父子嘗
曰去此非第一義畫山水木石亦爲當時所重蓋高尚
絶俗之士也世何可多得哉其卒時琇始數歲未有知
也今頎然能卓立知所重矣故述其父文行之槩使圖
無忝焉
書宋高宗手詔後
右宋思陵賜吕忠穆公頥浩手詔一道公九世孫今福
建按察僉事升之所藏也升前官江西時嘗倉卒失焉
後二十有三年廼復求得之間以示余詔紹興五年所
賜盖紹興三年公罷左僕射爲觀文殿大學士提舉洞
霄宫居台州五年起知潭州兼帥即此詔所命也是年
夏岳武穆平湖寇楊太此命當在初平寇之後公至潭
適大旱究心荒政盡力拯濟所全活甚衆而明年冬遂
改浙西安撫制置大使判臨安府在潭朞歲而已夫以
公平生愛君憂國之切而此詔詞旨深厚誠要義激庶
幾可爲上下交而其志同者也然公之大忠在扵力排
和議以圖恢復之績以雪君父之耻而當時文武大臣
斷斷同公此志者如李張韓岳諸公可爲衆矣然卒不
能以勝一逆檜之邪致宋終以不振嗚呼天下國家以
衆君子興之而不足以一小人敗之而有餘此聖人扵
坤之初六所以深致夫履霜之戒也歟三復感歎志其
後以歸之
題歐陽文忠公誥命後
此宋慶歴三年歐陽公脩知諫院所受誥也誥辭孫抃
行時公自滑州召還是年三月與余公靖王公素蔡公
襄俱爲諫官號四諫四月夏竦吕夷簡皆罷而杜韓范
富諸公相繼入兩府想見其一時公道昭明善類鬯達
天下日躋扵治盛矣哉扵今三百八十年此誥今藏扵
公之十四世孫齊又以見名賢之後能永保之也余與
齊邂逅北京獲拜觀焉敬志其左
題宋歐陽脩譔告身後
宋陳東歐陽澈皆以忠言見殺高宗朝後高宗悔之此
誥其褒恤之命也盖初爲小人所蔽追悔之詞雖切無
及然覆轍尚可以戒後而無幾胡銓韓紃言和議何兊
言馬伸存趙之功梁勛言金兵必至宜有備皆遠竄雖
不死死等耳惡睹其克戒也哉嗚呼爲國之患莫大扵
殺忠言為臣之禍莫慘扵以忠言見殺此誥至今三百
九十年矣雖傳之千載不能使人讀之不興慟也
題歐陽文忠公墨跡後
右歐陽文忠公手書三道皆喪母時所作前後二書無
所與者姓字當是徐無黨其第二書盖與十四弟名煥
者公之母夫人皇祐四年三月卒明年八月自潁歸葬
吉水葬畢復至潁前後二書皆未發穎所作其云七月
行者盖前期之云也第三書則皇祐六年在潁所作公
喪母踰年而始克葬觀所以盡衆人之意致其詳愼而
後卒以禮自斷之前軰君子扵大事不敢忽易如此哉
題夏少保家藏麥舟圖
先儒論觀人當於其氣象文正公所存藹然物我之無
間豈非仁者氣象哉忠宣蓋有父風者也麥舟之事此
其端耳嗟夫使范氏父子之志得盡施諸當時斯民之
被福何如哉
書吕少卿所藏戒石銘後
右宋黃文節公庭堅書戒石銘有吕忠穆公頥浩題識
戒石銘本蜀王孟昶所作宋太宗摘其中四句令天下
郡縣皆刻石寘公署之前覆以小亭長吏坐則正對之
此盖高宗紹興二年六月復頒庭堅所書摹本扵郡縣
命長吏刻石置坐右是時軍旅之務方殷廟堂曰不暇
給而能用意扵此可見君相急扵所重而民心所以不
去宋也忠穆前年九月自開府儀同三司拜少保尚書
左僕射同中書門下平章事兼知樞密院事是年四月
奉詔都督江淮荆浙諸軍事如鎮江開府七月召還此
當是還朝後所題扵今二百九十有五年矣當時郡縣
所刻石者今多不存余猶及見士大夫家所藏建康及
紹興石刻拓本此本莫究所出而忠穆九世孫大理少
卿升間以見示爲書其後以歸之
題晦庵先生墨跡後
右晦庵先生書小宛詩夙興夜寐四大字今兵部尚書
錢唐方公之所藏也先生上承周孔道統之傳故凡一
言皆將爲天下後世之法而亦皆本扵聖人之經此四
言與易之自彊不息書之無逸同理盖人無貴賤大小
未有不由斯理而能有成至於爲子爲臣其宜務於此
加切故曰夙興夜寐無忝爾所生又曰夙夜匪懈以事
一人公今為國大臣承寵眷之隆二親具慶躋耄期之
夀爲天下所歆羨仰望而惓惓於寶此書者其將佩古
人之格言䔍忠孝之大節將以示法天下之爲臣子者
乎此公之所宜勉也因拜觀此卷謹識其後而歸之
題劉士皆所藏時賢翰墨後
士皆好書集今翰苑諸公之善書者爲一卷介余評一
言余不善書何言然頗識其理盖其爲法與爲人同道
體貴端而不肆韻貴清而不俗貴沉著而不揚貴蕭散
而不滯貴内剛而外和貴神完而理備隨吾心之所欲
而不越乎古之人矩度斯善矣士皆以是求之則其高
下深淺可得而言焉
題贈劉士皆詩卷後
朝之公卿大夫賦詩以贈其友之行者始見扵周之崧
高烝民皆尹吉甫所作也舊序以爲美宣王之詩說者
謂人君委任得人而寮友賦詩以相娛樂則人君之美
亦可見矣士皆起科第任風憲此卷賦詩贈之者十有
四人首序一人皆翰苑名流也其人名位大小古今不
可槩論而詩之旨或舉其職或勉其德以及夫徒御之
光華遠行之懷思皆兼而有之其庶幾孔碩清風之作
歟士皆雖去此有離羣之念而時一展翫亦可以自慰
矣
題陳仲易先生墨跡後
右豫章陳仲易先生示教學者數事本末有序精粗畢
舉窮理爲先涵養為要皆原古人之意非獨以資科舉
之學也盖前軰大儒君子施教皆如此今其法雖在而
從事者鮮士習之不古非由教道之不明哉士竒考家
集先祖金洲府君兄弟皆出吳文正公之門而其初皆
自陳先生今景陵教諭熊子維出示此卷盖先生手筆
再拜端誦起敬起歎謹錄一本藏於家而識其後以歸
之
題誠齋楊公易傳藁後
吾鄉楊文節公著易傳二十卷宋理宗嘗詔給札其家
錄進宣付秘閣當時已板行而其藁前百餘年尚藏楊
氏元季之亂所存無幾矣此小畜同人大有三卦公族
孫黻所藏皆公手筆其中有一二處竄定而重錄者至
今二百餘年楮墨如新誠可寶也公與晦庵先生交游
有講論之益先生平居論人物於公極推重而未嘗及
此書者盖書成於先生既沒之後也此書本程子其扵
說理粹然而多引史傳爲證程子以易爲人事之書晦
庵先生嘗論之矣而公自序此書惟中能中天下之不
中惟正能正天下之不正中正立而萬變通至矣哉其
不易之言也因黻出示此卷拜觀之餘謹志所聞扵後
題顧知州墓銘後
吉太和州知州顧侯墓志銘亡友翰林侍讀兼右春坊
贊善梁潜用之所作其藁尚藏吾家用之沒後六年侯
孫壻刑部主事陳亢宗得錄本而題云翰林侍讀林環
作非也林莆田人與余同官十餘年其扵侯及侯之子
若孫蓋未嘗相聞也非傳錄之誤耶余與用之皆太和
人侯爲州時余兩人生數歲耳侯後遷廣東往來過太
和戀戀不忍去其民亦如太和之人之不忍去侯也故
侯之本末非太和之人莫能悉而此文高古亦非用之
莫之能爲也國家初平海内吾州之守最賢且勞者吳
侯去疾及顧侯耳吳侯之後無聞矣顧侯有後在吳中
及番禺又有用之爲述其平生可以無憾然太和之人
道顧侯善政不止扵用之所述州治之東瀕大江有傑
閣二侯閒暇所登臨而適也其題詠皆刻石存焉至今
父老過之徘徊而不忍去又有至扵流涕如襄陽之人
之於羊叔子故者用之此文太和之人固傳之豈獨侯
之子孫親戚哉因亢宗求題故為明白而歸之
書沈學士所藏胡學士草書杜詩後
三十年来士大夫以書名家者光大之行草民則之八
分皆獨步當世兩人時同在禁林亦交相推慕嘗出所
有以易所無此詩光大爲民則書跌宕雄偉得意之迹
也作書必盡臨池之工而非天趣自得不臻於妙二公
皆有蕭閒簡遠之趣故高出衆作光大謝世己一紀民
則間出此書見示昔人有言懷舊惟顧念之悽愴盖僕
於光大亦然
書伊蒿子傳後
永樂中朝廷初建北京作宫殿百工所用一賦於民而
分命京官督辦於郡邑是時將命者能務公戒私不貪
黷厲民者殆十之一二而能視爲當然不自矜衒名譽
者盖百之一二焉此非審扵義而篤行有素者不能扵
時吾得刑部主事嚴本志道其百之一二者歟志道奉
命在太平府時奉命督辦於太平者非一人公舘不能
容則分寓僧寺寓寺亦非一人而僧獨禮重志道曰君
子人也一日民有懷白金數十兩詣寺賂他督辦者而
誤詣志道既而民驚愕失措欲引去不能志道詢之具
以實對志道即日徙寓學舍寺僧初莫知其由自疑有
所失禮而見遠也懇留之且謝過志道笑曰吾欲就儒
者談耳既絕口不自言人莫或知者志道竣事去懷白
金者乃顯言其事一府之人嘆曰君子哉嚴君君子哉
嚴君時督辦後期者例罰工作志道不忍急責民或曰
獨不慮罰工乎曰吾巳辦之盖先寓書其子鬻田爲工
作費後監察御史尹崇高太平還語余其事繼數遇太
平士人語其事加悉余以告刑部侍郎張公公曰志道
言行皆儒者且其明法律得古人精意扵今鮮比余時
侍仁廟監國南京嘗閒暇顧問京官之賢者余以志道
對暨仁廟嗣統褒勑羣臣扵志道有操履之潔之語盖
上知之有素也初余求識志道未得來北京因段時舉
始識之其後一再往還方圖託晚歲之契而志道引疾
南歸矣間得張宗海胡敏德周恂如所爲伊蒿子傳讀
之歎服不巳敬附此于後以補傳之闕云
恭題仁廟御製詩後
永樂丁酉太宗皇帝復廵狩北京仁宗皇帝監國當時
留侍監國之臣悉簡敦厚而恭愼者而文臣之預密務
者三人吏部尚書兼詹事蹇義翰林學士兼諭德楊士
竒翰林侍讀兼贊善梁潜仁廟好文重士樂善有誠時
節宴羣臣間賜詩奬諭而三人者所得為多右詩二前
賜臣士竒臣潜凡書二紙悉識以東宫圖書而分賜之
盖同侍晏也後詩亦識圖書而專賜潜其詩一書侍讀
一書贊善者從略而互見也觀於此詩則知上之所以
重潜潜之所以事上交得其道矣明年潜卒時無強壯
子弟在側所得奬諭詩文好事者知其爲寳率持去其
子楘能記憶二詩比求善書者錄爲卷以臣士竒先朝
舊人且其父同寮也求識之臣侍仁廟監國最久仰窺
聖志盖未嘗一曰不在君父不在生民不在求道而咨
賢也仁明之德從古鮮儷焉潜卒後七年宫車上賓想
見明良神靈感會今侍龍御扵三光之表而臣衰病餘
息徒抱烏號而永慟獲覩此卷拜稽三復老淚横流謹
識歲月如左
題朱文公墨跡後
古人於墓銘碑誌雖細微事必謹然紀名臣鉅公之事
無小失者亦難矣韓忠獻誌歐陽文忠之墓其序文忠
與尹師魯余安道坐論范文正公被黜與文忠所自志
先後不合盖功績繁重當時止據其家子弟所述書之
不及詳考也韓歐同朝最久最相知猶不免此失況文公
爲張公後軰於追述能免無小失哉而公常以為愧此
大賢君子之心也以文公之學之識著一書歴十餘年
義例始定而猶汲汲求正於人此皆後學所當師者因
拜觀此書扵京口何彦澄所敬識其後又錄以藏于家
云
題蕭氏瑞芝詩文後
桃源蕭惪聚以運賦来京師將歸持鄉先生所爲其家
瑞芝詩文十首屬余題其末盖舊簡歲久不存其九首
出於廼父安正所記憶瑞芝記一首先伯祖主簿公所
作則余錄諸家集以授之者也當元季兵亂四方塗炭
之際安正之父斯和富而好禮積而能施屹然以保障
其鄉自任卒之其鄉無寇盜攻剽之為父子夫婦相保
聚如平時此芝所以發祥而先生君子所以作爲文章
稱述詠嘆累累其盛如此也其光遠而信後豈有窮哉
夫事以文顯文以人傳不知其人讀其文而欲信之不
疑難矣當是時江右文物盛扵吾州諸先生君子或仕
而既退或隠而未出旦暮聚處相與磨切頡頏所自樹
皆不肯苟且在古人下姑即是集所存者而䟽其略焉
康先生字宗武從游吳文正公爲高弟學行醇實爲慶
洲書院山長齊魯關陜之士多從之游傳其學者往往
去掇高科爲顯官學者稱匡山先生主簿公字公望先
待制冢嗣學者稱望之先生當時文學之高古操行之
峻潔表然鄉邦不可以第二在朝如虞文靖公歐陽楚
文公參政相臺許公皆甚推重自劉先生以下逮際皇
明混一海宇始出仕劉先生字子高後更名崧起家職
方郎中再陞至禮部侍郎權吏部尚書致仕又起爲國
子司業其盡誠敬以事上謹於職任務當大體其卒也
高廟爲文祭之兩王先生實伯仲沂字子與嘗以說書
徵授同知福建鹽運司未赴以老罷歸矩度嚴肅辭氣
温裕學者敬而親之稱竹亭先生佑字子啟初爲監察
御史陞廣西按察僉事知崇慶州所至鋤奸植善風槩
凛然歐陽先生字日新爲臨淄令其政寬簡而重禮教
有古循吏風楊先生字自立羅先生字子理鄧先生字
崇志三先生布衣時為金石交時稱楊羅鄧砥礪踔絶
冰蘗不過其將仕也相與約曰吾徒幸獲事明天子行
或纖芥有怍古人復何顔相見哉其後楊先生自吏部
主事四遷通判杭州府羅先生爲惪安府同知鄧先生
爲四川鹽運司經歴三先生居官雖造次隱微之際必
在扵所學其卒也皆不畜一錢以遺其家張先生字子
召差後出為丞於蜀其治民以平易而持己介然嗚呼
之數先生者其所樹卓卓如此夫惟不言言必有徵蕭
氏斯文之著夫豈偶然之故哉余少時親睹劉先生以
下數君子與安正往還契好甚厚每游桃源山中必過
凌雲軒留止數日極懽然後去要之不獨文字之交而
已然則覽斯文者蕭氏先德之徵西昌名賢之衆安正
交游之盛槩可見矣蕭氏之子孫其世世寶此勿壞哉
䟦黃檢法告身後
右宋御史臺檢法官永嘉黃衮歴官告身三通公七世孫
性什襲唯謹性之子今右春坊大學士淮以示余求題余考
其時其人不能無嘅焉者第一通紹興八年公爲饒州司法
參軍時所授是年三月秦檜自樞密使拜右僕射同中書門
下平章事仍兼摳密使五月王倫使金還檜力勸思陵屈巳主
和議左僕射趙鼎持不可參政劉大中附鼎議扵是檜使臺
臣劾大中十月罷知處州鼎亦繼罷為兩浙東路安撫制置大
使兼知紹興府十一月樞密院編修官胡銓以上疏極論和議不
便乞斬檜等遂遠竄侍郎曾開亦以論和議被黜而刑部尚
書胡交脩先以母老求去皆在八年鼎以下諸賢當時
國家所恃以爲元氣者一旦盡逐之盖自是和議遂定
而天下之事變矣後兩通皆不完有月日而無紀年第
二通改左宣教郎充光州學教授考之當是紹興十六
年盖前年十月以樞密都承旨兼侍讀李若谷僉書樞
密院事兼權參知政事十七年正月罷僉樞而真為參
政苐三通權通判均州轉左承議郎時所授當是紹興
廿三年盖廿二年十月始以御史中丞宋樸僉書樞密
院事次年十月遂罷至是而天下之事愈變矣若谷與
樸柔佞檜拔之散地取其易制二人拱默扵位無足論
林一飛兄弟黨檜靡所不為周三畏親佐檜殺岳飛小
人之尤無忌憚者而皆柄用之賢者如吳表臣正直敢
言志同趙鼎陳槖薛徽言皆以非和議見嫉於檜用未
久而輙斥於戲親小人遠賢臣宋之不復振豈待他日
而後見哉此余所以爲深嘅者也然當檜勢燄赫奕時
奸邪阿附之徒一言苟合自散冗超躋華要如鄭仲熊
軰者多矣黃公以紹興壬子張九成榜進士與仲熊同
年歴官廿餘年猶卑卑以權州判轉承議郎終其身不
過檢法官檢法在御史臺與主簿皆從七品非公自重
難進而若此乎繇紹興廿二年至今二百六十有一年
性恂恂篤行以承家啟後爲務用淮貴封奉議大夫右
春坊大學士淮起科目登清華駸駸光榮未可量也賢
者必有後撫卷三嘆遂為題此
恭題國史院編脩官廖賜所受勑命後
國初循元之舊翰林有國史院院有編脩官階九品而
無定員多或至五六十人若翰林學士待制等官兼史
事則帶兼脩國史御其後更定官制罷國史院不復設
編修官而以脩撰編修檢討專爲史官隷翰林翰林自
侍讀侍講以下爲屬官官名雖異然實不分職史官皆
預講讀講讀官亦預史事所兼預職事不以書御近年
官翰林者多循國初之制書兼修國史甚者編修巳陞
爲七品正員而仍書國史院編修官亦有書經筵檢討
官者盖仍襲舊制故也廖賜吾邑鄉先生字伯先舉明
經擢此官此其所受勑命也國朝以來西昌之士入翰
林自先生始然僅歲餘改五河縣主簿卒扵官後五十
年其從曾孫謨爲翰林庶吉士出此勑求余題謹拜手
恭題於後
題胡學士遺墨
此亡友贈禮部尚書文穆胡公爲翰林學士時送進士
劉咸士皆爲四川僉憲近體詩一首忠愛之意溢乎辭
氣之表君子之於人其道固如此也古稱仁者贈人以
言言苟不出於忠愛可以為仁乎公爲人簡肅不苟
交處與余同郡又同在翰林十七年交好最厚余齒少
長然余有過舉公未嘗不言余或有言於公亦未嘗不
欣然見納也兩人者恒以此相親蓋公於交際必欲彼
此相益故爲文章亦務進人扵善道嘗曰吾不能效俗
軰爲損友矣與公永别今四年三復此詩追念平昔不
覺涕泪之交頥也士皆寶藏此詩其愛重公之意固與
余同夫重其人而不違其言庶幾幽明之良友哉
題絳帖後
右法帖十卷第一卷帝王書二卷至四卷秦漢晉唐間
人書五卷至七卷羲之書八卷至十卷獻之書盖刻石
在絳州世所稱絳帖者也宋太宗購求古法書刻板藏
禁中大臣登二府者得賜墨本吾郡劉沆嘗位宰相以
賜本摹刻傳於世自是士大夫又有摹刻以傳者南渡
之前有六本而絳本在焉其後摹刻以傳者益多前三
十年存者獨潭絳泉汝四帖泉汝不及潭絳今潭帖己
燬而泉帖歸秘府此帖雖在太原亦不易得矣行人史
常家藏此本誠可寶也然有志書學者尚以米南宫黃
伯思所論考之
東里文集卷九
