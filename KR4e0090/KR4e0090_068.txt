東里續集卷四十明楊士竒撰
墓誌銘
蕭孺人陳氏墓誌銘
吾舅氏有賢女嫁同邑桃源蕭氏為前監利縣典史德
蕡之配年四十有一而卒既卒踰月其兄翰林庶吉士
孟潔其弟泰和縣儒學訓導孟旦皆在京師聞訃慟哭
失聲孟旦走告余余亦感悼泣下孟旦曰惟姊孺人未
有子嗣可哀惟姊孺人貞德淑行可重不可冺沒其葬
也宜得文銘墓兄宜執筆焉余既屬婣戚且少學於舅
氏後德蕡又請余教授家塾余知孺人之賢也孺人諱
斗字叔魁姓陳氏陳故泰和著姓祖心吾先生為時大
儒父孔碩母羅氏皆有賢德重家教孺人自幼端一柔
婉在父母之側謹謹奉訓戒秉禮法佐母治衣服飲食
之事皆如父母之意父母愛之年二十歸蕭氏蕭亦泰
和東南著姓以貲雄一郡合族而居常數百人孺人歸
其家為冢婦孝敬儉勤於事上相夫睦親皆得其宜自
舅姑至於族姻之内皆稱曰賢德蕡起邑學弟子員歷
事秋官數年洊涉﨑嶇蓋資孺人左右之力居多至於
孝養繼母婚嫁孤弟妹鄉里皆稱德蕡為難而亦皆稱
有孺人為之内助也生子男一人卒於殤女二人德蕡
方未有後孺人悉力為之買妾平生賢行槩類此永樂
七年九月某日以疾卒是年某月日葬於桃源東五里
所松塘之原銘曰
有婉淑人有儒其宗其德靜貞其行肅雍孰不為婦其
道何伊婉此淑人婦式儀之松塘之原歸焉永藏生乎
止此存也其長
周母朱孺人墓誌銘
同僚友周孟簡致其從兄崇述之言曰述不孝不天先
君子蚤棄背頼母孺人以克臻今日甫有成立母孺人
遽不起嗚呼慟哉惟母孺人之德之行宜得文銘墓敢
以累子余前旬浹間見崇述容色蹙然如有隠憂與之
言如罔聞者余私怪之訪孟簡其故而知孺人病崇述
絶酒肉晨夜致禱北辰以冀其親之安也而未幾而訃
音至矣孝子之慟宜何如銘固不可辭乃問狀於孟簡
孺人姓朱氏諱某朱故吉水側阜里望族祖父皆以善
稱孺人生而秀慧女工之事一見輒能之稍長知謹於
内外之辨父母愛之笄擇所歸以適同里周子正周亦
鉅族自宋以来為望邑中孺人歸為冢婦凡事舅姑佐
君子處族姻皆得其道舅姑安之而其家無長少戚䟽
以至於臧獲皆譽道之綜理家事井井有章子正不勞
焉於祭祀賓客之具必豐於賑窮乏恤患難必厚而其
所自用衣服飲食甚儉教其子若婦以勤而必身先率
之子正蚤卒居孀有禮撫育諸子皆勉之問學而悉力
以資之永樂二年仲子述與其從弟孟簡同賜進士及
第授翰林編脩鄉人榮之而皆曰非此母安有此子述
既奉孺人就禄養京師甚適已而衆少子迎還養不已
孺人重違衆少子意強還猶顧謂述吾且復来述亦數
請而其衆少子若婦咸曰江湖二千里老人柰何數乘
危嶮卒厄不行其皆可謂能子哉固天以是報令人者
乎永樂八年二月十七日以疾卒享年六十有六將以
某年某月某日葬於某鄉某原子男五長崇訓蚤卒次
即述又次崇斆崇縉崇厚女二李民厚羅從廣其壻也
孫男二某某女五銘曰
禮謹辨内詩著宜家展也賢婦肅雍孔嘉展也令母報
施有子錫休垂祉来来曷已
倪母薛孺人墓誌銘
永樂十六年前兵科給事中倪峻奉詔諭占城王還道
聞其母孺人卒未葬哀毁不自勝匍匐趨復命北京遂
奏乞歸葬遂求余銘按孺人姓薛氏世家常州之無錫
父均序母吴氏孺人生元後至元丁丑四月二十三日
既長父母賢之擇配以歸同里倪文斯惇行婦道生三
男二女而文斯卒男峻誠端後皆有立女皆有歸峻明
經歷官郾城教諭沙縣知縣兵科都給事中文行政治
有稱於時已而奉命出使萬里外國持其身皦然衆蓋
謂有孺人之為母也孺人壽八十有三年而享禄養幾
三十年所得稱其所行宜哉其卒以二月二十一日葬
以卒之歲十有一月某日墓在其邑凱原鄉春申里之
原銘曰
坤道至柔静以方有婉令人率厥行繡帔珠翟居高堂
堂中鸞鷟五采章乘時翽翽當朝陽慈顔愉樂樂且康
既夀考終卜斯藏山盤水廻土燥剛後百世祀益蕃昌
張母蕭安人墓誌銘
永樂十六年刑部主事吉水張宗璉扈從在北京聞其
母安人之訃匍匐奔歸過南京奉事狀求余銘墓宗璉
自登第入翰林與余游至於今十餘年凡其持身從政
皆君子也蓋亦由成之於母故余不獲辭銘焉按狀安
人姓蕭氏蕭故邑中儒家從學歐陽巽齋先生為高第
曰定夫其曾祖也曰從大曰自敏其祖其父也登元至
正辛卯進士第授湘隂州同知曰飛鳳其世父也母顔
氏父母無他子惟安人故甚愛之而自幼端重不肯縱
肆惟日務女紅凡為之輒精緻湘隂家居教授安人自
内習聞其教而益謹於禮度湘隂愛之擇配以歸同里
張彦忱張世家於儒既歸歲中喪其舅即出資装助襄
事以孝事其姑以勤儉佐夫殖其家於處妯娌族姻下
至臧獲各得其宜客至未嘗以空匱廢禮年三十有七
彦忱疾既革顧安人訣且屬之養親教子應曰諾彦忱
卒居喪盡禮於凡所以養姑訓子益嚴於彦忱之存也
得一味之甘必奉姑姑飲食衣服必躬治以進早暮必
在姑所而委曲承奉焉故其姑雖老失壯子無有所不
足姑雖沒歲時薦祭必盡其誠敬教子必以詩書為業
必以不辱其先為務於論學問恒舉所聞於湘隂者為
說平居督切之如嚴師故其子雖蚤孤皆力學有成其
長子雖已仕於事君臨政必戒之忠與恕也初彦忱沒
已終喪所親或諷之他適者毅然應曰若等不欲吾他
日復見良人地下耶守節自誓益勵嗚呼若安人者於
婦道妻道母道可謂兼之矣蓋享年七十有一以五月
初二日卒是年某月日葬里之月岡子男三宗璉宗珩
宗瓉宗璉永樂二年進士翰林院庶吉士刑部浙江清
吏司主事女二錢嘉謨朱肅儀其壻也孫男七穎熲顒
頌頊領順女孫六銘曰
其生其歸奕奕儒家有煒中閨其德之華維孝節慈鮮
是蹈之嗟禄與夀匪是召之顒顒周行亦既有子後来
繩繩代百其祀
故太宜人宋母孫氏墓誌銘
梁府長史宋子環之母孫氏以子貴封太宜人之明年
二月二日卒孫世家廬陵金壁里有厚德大父文璧父
世良母劉太宜人自幼莊重於食飲絲枲之事治之輒
精父母愛之時吉水宋氏鄉名家而若璟英爽傑特方
喪其配張氏遂以歸焉孝養舅姑事大小悉躬任之姑
病踰年侍養憂勞不懈晨夜姑沒哀毁喪祭咸備於禮
樂澹素持儉勤以相夫裕家而撫張氏子子琳篤於慈
愛事諸母姑姊及待弟妹以下䟽而宗族賤而臧獲靡
不適宜孫氏父母俱喪遺二弟一妺皆幼取而養育之
長皆為之婚嫁可為周於恩義者矣夫喪又二十年為
洪熙元年賜誥封太宜人拜命之日子孫族姻序列一
堂以次上夀太宜人嘆曰天恩過涯分矣顧我何行堪
之惟我子我孫勉圖不忝可也又嘆曰誠愧我何行乃
蒙被恩澤踰越吾父母宗黨也然亦過自喜而親戚鄉
里亦皆謂在太宜人宜當得此也宣德元年春秋六十
有八卒將以是年某月某日葬郡西鄧山之原距其夫
之墓若干步子男七子琳子璉子環子瑶子瑜子珥子
璲子環永樂甲申進士翰林庶吉士吏部驗封主事考
功郎中梁府長史能持身謹行女一張紹悅其壻也孫
男十五女十王顯劉善其壻也餘未行曾孫男五女三
子環奔訃歸且行奉左春坊左諭德兼翰林侍讀周述
所述太宜人事行求為墓銘前二十七年余因大學士
觧公過宋氏識若璟若璟之沒也嘗為序其哀輓之詩
子環仕京師又於予還往素厚而賢士君子之過廬陵
數為余言子琳兄弟能孝且有禮而皆太宜人之教也
則夫銘太宜人之墓也余不得辭銘曰
脩諸躬惠以肅施諸家孝與睦行有徵昭受福冠珠翟
稱厥服内懷謙欿弗足裕来昆百世續
康母楊孺人墓誌銘
西昌之深溪里康母楊孺人永樂十六年十一月初四
日卒其子民阜具書使其弟民則走京師屬士竒銘墓
楊氏故西昌文獻家曾大父諱敬元贈富州尹騎都尉
弘農郡伯大父諱景行翰林待制朝列大夫致仕有傳
在國史父諱毅世稱武山先生明春秋兼擅兵略元季
之亂州守辟長義兵有禦賊功母馮氏元進士翼翁之
女孺人諱榮温惠貞靜不嚴而肅蚤喪其父母年二十
歸仲矩康亦文獻故家吴文正公高第弟子為慶洲書
院山長諱震稱匡山先生者仲矩世父也父諱開孺人
不逮事舅而事姑至孝姑沒佐其夫治喪祭如禮夫有
穉弟季望盡心撫育教訓之底于成立季望亦母事孺
人終身不衰凡其家公私百需皆孺人綜理井井不紊
五世同居㸑六百餘指其尊卑貴賤驩然相親而截然
無相越者蓋本孺人主治乎内也仲矩沒孀居二十年
凡康氏事之是非可否皆唯孺人之聽蓋春秋六十有
八而卒子男六民凱民勇民會民阜民獻民則民凱民
勇民獻皆先卒民會為從父伯穎後民則為季望後女
一人嫁羅季脩孫男十有一人女五人其葬祔團箕山
其夫之墓孺人先諭德之妹士竒之姑也士竒仕於朝
數寓書致教愛之意嗚呼尚可復得哉故忍涕淚叙而
為銘銘曰
易著家人禮謹内治詩首關雎化本攸系教有弗行道
鮮舉之于舉于隳興衰是基孺人之行正家于中五世
一堂以肅以雍孺人之教慈孝友悌永世克承垂祚無
替
故孺人歐陽氏墓誌銘
宣德壬子勑封監察御史王讓父敬簡為文林郎廣西
道監察御史母歐陽氏為孺人又明年歐陽孺人卒時
讓奉命廵按雲南數月始克聞訃還奏將歸以父命奉
翰林脩撰劉麟應所述孺人事行求葬銘歐陽氏世家
安福其先與文忠公同所自出至孺人祖靜安父齊忠
皆隠居不仕孺人自幼備女德父母重之長為擇所歸
邑王氏其先與瀘溪先世同宗而世蓄厚德里稱王長
者家有子曰敬以好學見重鄉閭孺人歸焉即敬簡云
歐陽氏素富而孺人志澹素屏斥華麗事舅姑盡婦道
相夫盡妻道躬勤治家舅姑喜施予畢力承志夫之從
伯母寡居無子共養如姑三十餘年如一日夫寡姊無
子守節不嫁白於夫迎歸養之如己姊有孤甥無依教
育之如子夫喜賓客雖倉卒治具如禮愛其子延師教
之奉師衣服飲食必躬自治而命其子進之他日讓奉
賜勅歸致恩命敬簡及孺人拜受訖孺人顧讓曰父母
何以能得此也汝始終不忝此官斯父母不忝此恩汝
懋敬之平居訓其子男必於學女及子婦恒以身喻之
馭侍婢隨事訓教未嘗稍厲聲色閨門之内肅如也宣
德甲寅五月初五日以疾卒享年六十有八子男六諏
諶讓詒諄諲讓由進士授行在廣西道監察御史廉重
有賢名女二歐陽文華彭丕續其壻也孫男十三倬倫
儋俅僖仁佳像俶儕佶億侃女七曾孫男一恂孺人之
葬以卒之明年某月某日墓在邑之某鄉某原銘曰
生名宗歸名家孝與慈振德華養有禄褒有制慶綿延
裕来裔
右軍都督府左都督馬公夫人王氏墓誌銘
右軍都督府左都督馬公之配王夫人卒將葬矣都督
公以其子驎等来拜請銘都督公簡靜和易謹於言行
余與之同朝久且居相比兩家事皆相聞夫人之德允
配君子遂按錦衣衛指揮僉事孫福所具事狀為叙而
銘之叙曰王氏世家順義處士福慎夫人父也夫人諱
惠友蚤有淑德父竒之相攸以歸同邑馬氏配都督公
公名亮字某夫人年十四為婦事太夫人孝曲盡愛敬
都督公已貴顯太夫人尚無恙夫人奉事益謹服食必
躬眎乃進太夫人曰左右無侍婢耶何乃過自勤夫人
曰豈為無人婦職應爾也太夫人數言願他日諸孫有
婦事姑皆如新婦耳太夫人沒於送終尤盡心其内佐
都督公凡家事皆自綜理而白其成而無一不當都督
公意奉天靖難之師出都督公在行夫人知其惓惓以
老母為心寓書告曰君自專意王事奉姑婦職也君無
慮焉於待宗姻馭臧獲咸當其分教其子恒曰吾家起
汗馬有今日汝軰須謹法度戒驕侈諸子亦克遵教令
正統七年七月七日夫人以疾卒其生以洪武十五年
閏二月二十二日享年六十有一子男四驎娶房駿娶
馮驥馭皆娶王女二長嫁保定右衛指揮僉事薛玉次
未行孫男女皆二夫人之葬以卒之歲八月某日墓在
懷柔縣東郭家務之原銘曰
婦也篤孝用相其夫母也篤教用淑厥家猗嗟令人備
于羣德既沒而寧返兹玄宅
故太安人竇氏墓誌銘
翰林侍講天台王一寧縗絰踵余門泣拜言不肖孤不
幸禄不逮養父猶幸獲養母然母年益高不可奉涉遠
道今重不幸又見棄矣痛當柰何方母未病時孤凡再
伏奏乞歸省侍屬時有職務未賜允今而後不復可見
母痛當柰何惟先母之德之善不可以冺幸徼惠執事
銘諸其幽堂且以示其後子孫存沒有頼焉言已又泣
拜不勝哀余昔與一寧先君子監丞君峻用同朝有斯
文之舊今又與一寧同在史舘經筵誼不得辭按一寧
狀其母竇氏以子貴封太安人竇故家靈壁其先在元
有官至萬戶者辟元季兵亂徙許之長葛遂為長葛人
父某母某氏太安人諱某自少有貞淑之行父母擇所
歸時監丞君為新鄭儒學教諭方求配遂歸焉躬勤婦
道逮事姑克致其孝内治其家條理秩秩監丞君嚴厲
或發之過恒和色以匡之有怨家竊燬學卷牘嫁禍監
丞君久不得白太安人擊登聞鼓訴卒白之監丞進國
子丞又進光禄丞賓客日益盛太安人率躬治具不厭
平居有樛木逮下之德愛庶子如已出督諸子學功倍
於父靜慎寡言言不及外事未嘗道人過失家人有過
不見諸聲色比隣女子竊家之藏予所私者其父弗察
意王氏臧獲欲執訴官或教王氏發其實者太安人不
可無幾事白鄰家父慙謝監丞君沒益躬勤儉力蠶績
督僮奴耕家更裕於禄食時族姻閭巷率視法焉子入
仕以守身守官不忝其先為訓宣德甲寅受封正統己
未閏二月十二日卒於家享年七十有三子男四長一
寧舉進士為吏部稽勳主事入翰林為脩撰陞侍講次
鍾先卒次震次薊女二長適張次適周孫男若干葬以
卒之歲十二月某日墓在仙居縣慶雲鄉陽墺之原銘
曰
坤體至靜其德方猗竇安人此其藏後有嗣之世今芳
太孺人王氏墓誌銘
贈中書舍人金華陳誠信中之妻太孺人今禮部精膳
郎中景茂之母也以宣德四年五月十二日卒時景茂
在京師奉國子祭酒貝君泰所狀太孺人世出事行乞
銘歸葬景茂初舉善書至有旨令進其業於翰林後再
授官至於今皆就内閣書制勅與余同處蓋二十四五
年且其母出名儒君子之家故余不辭為銘按狀太孺
人姓王氏宋魯齋先生諡文憲曾孫與權之子性行端
淑善事父母時王陳居同里太孺人之父察信中有孝
行遂以妻焉年十七歸陳事舅姑如夫之孝事夫以禮
處族姻待臧獲咸當教子能嚴恒勵之於學聞景茂選
中應天府鄉試喜曰庶幾不忝父母治家躬儉勤以率
下至老不變洪熙改元景茂時為中書舍人蒙恩贈其
父以己之官而封母太孺人景茂今為郎中將考績如
考最當進其父母五品之貴不遠矣而太孺人不逮蓋
夀七十有五年其享禄養者十餘年其子孫曾男女森
森列侍下可為福也矣子男五長景茂次子安金華府
隂陽學正術次可次文次蓂先卒女一嫁王淵孫男七
有序有學有時有延有禮有濟有達女四曾孫男女各
一諸子將以其卒之歲合葬中書君之墓銘曰
其生儒家其行靜嘉受福既多從其君子永妥於此
何母周孺人墓誌銘
吾友萬安何敬自牧登永樂九年進士第留京師是年
冬十有二月其母周孺人之訃至數日予往弔之哀慟
纍然不能起又數日請於朝將歸縗絰謁予奉其外兄
進士朱與言所為孺人行狀嗚呼泣拜且言曰願乞文
銘墓而益悲慟哽塞言不能出口予不忍聞受而答拜
亦不忍辭也按狀周氏為萬安著姓宋著作佐郎愚叔
數世至寔寔子均德皆為鄉碩儒孺人曾祖祖也父國
才蚤世孺人生而淑慧幼從姆師通小學孝經論語列
女傳諸書及笄歸同邑何玉彰何亦著姓孺人事舅姑
以孝稱時元季兵亂﨑嶇奔走山谷間生計日廹而甘
旨之供未嘗乏也姑疾扶持未嘗去左右煑粥湯藥掃
除之事皆躬親任之疾劇籲北辰願以身代姑疾竟瘳
舅沒于時甚艱窶盡力佐其夫理喪事不敢以簡時雨
雪沍寒積隂不觧葬之日豁然朗霽人以謂誠意所感
歲時奉享必豐潔處昆弟娣姒怡怡然孤姪無依者皆
為之婚嫁家燬於兵後玉彰舉墜興廢悉復其舊孺人
内助之力居多性儉素綺繡華麗之物視之如不見年
五十喪玉彰孜孜以教子為要務親督其學不倦常語
敬曰諸兄承家事汝宜力學以成先志敬亦勉勉奉教
唯謹竟以科第發身諸子若孫森侍膝下皆恂恂無違
故孺人晩節益康豫年七十五卒永樂辛卯六月廿六
日也子男五勖蚤卒遵欽恭敬女一亦蚤卒孫男四廉
直簡節將以某年月日葬于某原銘曰
婦道之良誠以為孝也母儀之方詩書以為教也既夀
樂康報施有耀也子孫繩繩於此乎視效也
康氏妹墓誌
亡妹諱靜端姓羅氏前進士德安府同知子理先生之
子母夫人陳氏而余之同母妹也先生居官廉潔家甚
貧吾妹甫晬先生坐累謫陜右母夫人育訓之夫人嚴
正於持家長兒女善秉法度吾妹天性純明孝弟又自
幼涵浸家教用克備女德年十八歸康仲璧之子彦英
為冡婦逮事其姑姑鄭賢治家秩然凡吾妹事長撫幼
處族姻及所為衣服飲食咸當姑意姑有所欲為必屬
之蓋終身愛重之不衰於内助彦英尤多訓飭其男女
務實去浮長子榮丱角從吾京師戒之曰必往務學但
視法舅氏毋忝比歸視其寖有志卓立喜曰庶幾吾子
也其婦道母道可以無愧矣若其安儉約率仁厚皆非
由學而能榮已被薦召命下而母卒其卒以宣德丁未
九月十一日距所生洪武甲寅五十有九年子男三榮
脩幹女二孫男女若干將以卒之歲某月日葬某原於
乎先夫人遺所生男女四人吾妹最小乃今最先沒故
余聞訃甚哀而述其平生之槩使榮納之於墓
太夫人郭氏墓誌銘
都察院右都御史熊槩蒙恩贈其祖考某考直皆資善
大夫都察院右都御史祖妣某夫人封其母郭太夫人
制下之明年太夫人謝世槩具事狀請銘士竒於熊氏
父子有同郡斯文之好又與槩同朝其父之葬也嘗銘
之母之葬不得辭按狀郭氏故吉水邑西名族唐汾陽
王之後有官於吉者遂家吉水代有仕者元國子學錄
諱子冲太夫人之父也母陳氏洪武中浙江分水知縣
今封戶科給事中名伯䕫者其兄也太夫人幼慧而端
長儉而勤年二十二歸同邑熊敬方敬方直字也敬方
幼孤從母適胡因冒胡氏太夫人之歸也遭家益落而
敬方致力學問且素志不在生業一切家事太夫人理
之而佐敬方於胡氏養父母克致其樂父母沒葬祭一
致其誠族姻閭里皆稱孝焉太夫人治家有禮内外尊
卑秩然不踰篤於教子恒指詩書諭之曰此汝家世業
曷可以墜敬方家居而從學者日益衆太夫人躬率子
婦旦暮其飲食愈久不厭槩既仕戒以守身愛人槩請
於朝得復熊氏喜曰兒能成父志矣槩歷中外皆顯官
迎太夫人就禄養者將二十年太夫人雖貴且老而康
和澹靜猶躬女事以率下見者靡不敬歎僚屬家亦有
化之者初褒封命下拜受已顧槩曰天恩深厚若不勉
務報效可乎既又戚焉語槩曰若父積善勤教致汝有
今日而不及親見我何德乃生被榮恩言已澘焉盖敬
方捐館至是十有六年矣又數月語槩曰吾蒙福已厚
今老矣豈當尚滯遠鄉而不念桑梓哉汝惟務忠為孝
庶用光所生遂從少子歸吉水明年二月十七日以疾
卒宣德辛亥歲也春秋七十有五子男四槩棐槃&KR1658;槩
永樂辛夘進士擢監察御史歷廣西廣東按察使召為
大理寺卿陞南京都察院右都御史有操有施為時重
臣女一嫁徐彦襄先卒孫男十女七曾孫男女各一太
夫人之卒也訃聞上遣行人朱惟貞賜祭且勅有司營
葬朝臣自三孤六卿以下咸致祭可為生榮死哀而非
太夫人善德何以致此哉銘曰
維古女教有子道焉有妻道焉有母道焉維賢熊母三
者克全既夀康寧光命自天熊母維賢沒且不泯
劉孺人墓誌銘
澄江之南沙溪里劉君玉武之配孺人嚴氏卒其子鈞
以父命馳書北京求余著葬銘嚴氏故西昌大家宋元
時資産之豐腴第宅之弘壯奕奕特出若詩書科第之
盛具見譜牒及名公卿文集孺人之父文明先生宋秘
閣校勘朴山先生肅五世孫孺人天資純粹和厚自為
子為婦為母家人未嘗見其一疾言一厲色初歸劉氏
家良裕後數年坐稽徭役沒其産遂落孺人處之裕如
辛勤佐夫植家服素食澹恬然自適於事長敬處族姻
睦待臧獲如子凡所為表裏一誠蓋平生善德不間尊
卑内外稱道不異卒於正統三年七月二十六日享年
七十子男二鏞鈞女二長嫁楊烱次嫁蕭子理孫男二
孺人之葬在其里興富之原士竒故妻嚴夫人孺人之
同産弟也相友愛甚厚故以子妻鈞銘曰
夫也失賢婦子也失賢母靜貞有常厥德允茂尚有餘
慶式昌厥後
楊母錢氏墓誌銘
永樂十七年十一月八日楊母錢氏卒錢蘇之長洲名
家父國寶其笄也相攸以嫁同郡楊子允子允宋和王
存中七世孫篤倫誼有文學懷用世之志未遂而卒錢
氏婉而莊事舅姑極愛敬盡出貲奩佐奉養躬儉勤以
相夫裕家夫亡盡哭如禮而治家訓子益謹於夫之存
也歲時薦祭必嚴潔與夫之寡姊居相得如同産子翰
隸兵籍遷武昌奉母偕行始至家屢空母泰然未嘗動
意也春秋益高益康強和豫而自少至老秉禮度如一
日所謂恒其德貞者歟卒年八十有七子男二翰翥俱
温雅有行義女二長適貴州宣慰司都事顧禮次適金
素孫男二女一翰翥以卒之明年某月日葬江夏長樂
村練林之原先事馳書京師求銘余前二十年游武昌
與翥交間暇過翥必升堂拜母母喜其子以文事會友
也待客久益敬自余去武昌所遇如楊氏一家慈厚孝
友蓋鮮矣非本之於母哉銘曰
是為楊令母之藏後百千年無或壊傷
吴母葉孺人墓誌銘
中書舍人吴餘慶之嫡母葉氏永樂二十年正月二十
五日卒於家餘慶時在北京奔訃將歸縗絰奉事狀請
余拜乞葬銘葉氏家撫之宜黃系出宋侍郎某孺人父
諱某母某氏孺人在室其恒德之名聞族姻間同里吴
氏亦名家於葉有連為子擇配遂歸為吴某妻以孝事
舅姑以敬奉君子以睦處宗族於治家勤儉於衣服饋
食精潔而與餘慶生母余氏相親愛如同産夫嘗捐居
側隙地畀從弟有竊言諸孺人曰柰何捐居地畀人也
孺人曰畀弟宜也義不重於地乎言者為慚夫沒餘慶
始四歲旦莫切切保孤子為務數顧余氏言吴宗數百年
之傳在此可不重且慎哉子年七八親教之孝經論語
稍長出就外傅則躬督於内及壮出仕猶數寓書誨飭
之可謂篤於母道者矣享年七十子男一即餘慶女二
皆有歸孫男四渙濬江瀚將以是年某月日葬某原銘
曰
孰不為婦識義者希孰不為母教有弗知懿葉孺人行
則兼有勒銘其藏表範其後
胡母黃孺人墓誌銘
中書舍人胡寓繼母孺人黃氏卒寓介其同官鍾子勤
余孜善来求墓銘按刑部主事陳彧所述事狀黃世家
于漳之龍溪自五季迄元代有顯人父某藴德弗試孺
人諱某自幼性行端淑慎禮度而饋食衣服之事皆精
時郡學訓導同邑胡宗華以德義自重而喪其室詹氏
簡求賢配遂聘為繼室既歸胡氏婦德母道日益有聞
於宗婣間詹氏男女皆四人而三男二女尚幼愛撫之
甚於已出有言其過愛者曰吾過愛然後人無敢不愛
宗華歲時薦祭用古禮孺人相事必誠必敬有歎其克
孝者曰吾不幸不及養又敢怠於是乎宗華卒居喪盡
禮而自是以禮祀祖考以學勵子孫益嚴於宗華之存
也家僅百口寒暑朝夕衣服之給必均賓客之奉必豐
公私之需帑廪之出入井井皆有條理春秋已八十猶
躬勤率下蚤作夜息以治女紅子婦屢請少休逸曰人
道當爾也卑賤者或有過從容導使改行未嘗作於辭
色家庭之中尊卑内外藹然肅然蓋年八十有三而卒
男女皆詹出男伯曰賓先卒仲曰㝢中書舍人叔曰春
柳州府學教授季曰遂孫男八叙偉璜粲冏矞敦某女
十曾孫男二女一諸子諸婦日致婉愉之養寖加而益
隆天倫慈孝自然之應夫何必已出哉其卒以永樂十
九年五月十四日其葬以卒之明年某月日祔葬訓導
之墓在南靖縣由義里鴻莊之原銘曰
維孝維慈女德之綱維雍維肅為家之方治家于殷士
或其難懿此儒人躬率之先亦既夀考而歸于全載覿
君子中心孔安
蕭孺人墓誌銘
吾友王嗣先既登第從事秋官四閱月聞其母蕭孺人
之訃哭盡哀即日訴狀以聞俟命既三日成服詣余哭
拜求為銘將歸納諸墓余與孺人長子敬先總角有同
門之好今又與嗣先游於孺人婦道母儀槩有聞矣不
可以辭蕭故廬陵儒家父恕翁孺人年十八其父擇所
歸以嫁西昌王古平王家世亦業儒孺人既歸為介婦
長事舅姑盡孝敬未幾遭兵亂囏難謹奉養之禮一如
平時不懈舅姑雅重之異諸婦恒曰願新婦子孫孝敬
新婦皆如新婦之盡心於我也古平志恬曠不屑意治
生事其兄弟有相結數困辱之而取其貲産者古平悉
推讓與之終不以利疏兄弟之親蓋出於孺人贊助之
力居多其後家日益貧處之裕如而篤於教子嘗語之
曰盡力畎畝者匹夫之業耳盡力問學君子之事也汝
曹勉旃聞有陳心吾謝易闇前國子學錄蕭執三先生
者皆郡之通儒悉力遣其子從遊焉其子間以先生儒
者從外來孺人喜動顔色傾竭所有治具延之即扺莫
無復粒粟以炊不計也邑大夫聞敬先重厚有文舉為
吏里胥持牒數下求之愈廹孺人歎曰兒曹治經術柰
何從事刀筆發身哉言訖涕下如雨敬先懼走白其情
邑大夫邑大夫賢之更以為博士弟子員孺人喜曰此
吾志也數歲敬先以明經舉為郴州宜章縣學訓導考
鄉試於廣西被召預纂脩翰林嗣先登永樂十年馬鐸
榜進士克成孺人之志孺人皆及見之庶幾可無遺憾
者矣孺人他行可書不止此此特書其大者其沒以今
歲某月某日享年八十其葬在某鄉某里隴頭山之原
子男二即敬先嗣先女二長適胡次適周孫男四固&KR0865;
輅弁女四銘曰
孝敬之至夷險弗貳宜于舅姑也式惇友悌舍利取義
以相其夫也明識篤志成厥胤嗣奮乎詩書也嗚呼王
氏緜緜來裔仰止範模也
葛孺人墓誌銘
翰林庶吉士沈升聞其母葛孺人之訃請於朝將奔喪
焉持所狀孺人之行來求銘墓余與升同官禁林五年
不得辭按狀孺人之先宋南渡時有諱源者由相徙杭
之海寧世為海寧望族父某母某氏孺人生有令質自
幼謹女則年十七歸同邑沈某以孝敬事舅姑以勤儉
相夫而起家元季兵亂沈君適喪其貲孺人蚤夜孜孜
治織絍恊助於内衣食其一家臨利必顧於義沈君有
異母弟嘗分財欲厚孺人曰兄者弟所依庇財奚以校
也沈君喜厚讓之人皆多沈君之義君素負氣剛直遇
不可意侃侃論辯見顔色孺人從容進曰德性貴有容
且非遠咎之道君感悟頓和易不與物競尤急於教子
遣從明經師學戒其必交勝已者嘗曰汝世家積善而
未食其報天道殆不爽乎汝等宜力去浮薄敦德崇義
以無辱世德其平生所行槩類此可謂賢也矣永樂七
年正月十八日以疾卒享年六十有二沈君與孺人同
生元至正己丑歲方老而失賢内助何以為情哉子男
三長謙次益次即升永樂二年賜進士出身授庶吉士
時朝廷興隆儒術簡拔儁茂將成之於古人之地升與
二十八人者同受詔進學於翰林庶幾所云食報者乎
將以是年某月日葬孺人於邑某鄉某原銘曰
士老而失賢婦子貴而失賢母嗟乎德之浮於夀也固
將昌其後者耶
顔孺人墓誌銘
太醫院御醫盛起東之配孺人顔氏既卒將葬其子儼
以其父所述事行介翰林編脩周功叙來求為銘按顔
故蘇之鉅族元季有諱天澤為義兵萬戶能庇其鄉里
免於兵禍其子諱濟孺人之大父父也母韓氏孺人諱
妙定字懿貞生有令姿讀書涉大義自少以孝得愛於
父母長為相攸是時郡名家宋盛文肅公裔孫稱寓庵
名篤學有家範其子景華尤以好義樂善聞於鄉遂以
孺人歸景華之子即起東也既歸不逮事其姑佐其夫
孝養祖與父皆得其懽心而處妯娌和以謙待下有恩
躬儉勤以裕家事大小必咨禀於家之尊長蓋自其家
之尊長至於族姻皆稱其賢無間言起東繇郡醫學官
擢御醫留京師即遣子儼往省且寓告曰士出仕即鞠
躬一志奉君上不宜以家事雜思慮養親教子孫我皆
任之儼至京甫一月孺人之訃至矣蓋其卒以永樂辛
丑某月某日其壽四十有七年其子男五儼偘佖僎維
夀女三長嫁莫霙次未行其孫男二夀安福安女一其
墓在吴縣胥臺鄉黃山之原葬以卒之明年某月日銘
曰
温恭靜貞其躬之華惇孝與睦式昭於家忠信相成君
子之嘉於世幾何遽沒興嗟欝欝丘墳黃山之阿勒銘
諸幽永終不磨
劉母王安人墓誌銘
大理寺丞劉英聞其母安人之喪將奔歸自述事行請
著葬銘余與英同郡素還往不得辭按安人姓王氏吉
之廬陵人父本逹深於醫母某氏安人諱菊英自少清
姿淑行父母相攸以歸同里劉仲倫時仲倫祖父母父
母皆無恙安人共養致孝皆得其懽心惇睦宗婣内外
無間言治家事有條理仲倫嘗舉孝廉任知縣安人留
家居養親益篤飭勵其子於學曰非是將來何以立身
撫孤姪男女如已出咸以時婚嫁闔門老穉戚疏下至
臧獲五伯餘指衣服飲食之給各當其分舅姑沒相夫
盡誠葬祭而居喪有禮英官於朝賜勅封父儒林郎大
理寺右寺副母安人鄉里榮之安人後儒林卒之四年
亦以疾卒正統己未三月十四日也享年七十有六子
男二長即英舉進士今為大理寺丞有才行娶胡繼王
次俊娶蕭女四王志端蕭禮獨景其壻也季蚤卒孫男
七元亨利貞仁義春亨先卒女六曾孫男女各一英等
卜卒之歲某月日奉安人合葬於里西原山儒林君之
墓銘曰
孝敬以處下堂柔淑以嫓君子也服勤以裕家推羡以
濟匱也騰聲蜚華嗣克振起也夀富考終顯顯蕃祉也
康孺人墓誌銘
從兄思貽先生沒之九年配康孺人亦沒春秋皆八十
有五予時在北京聞訃驚慟蓋予與先生皆少孤無他
兄弟兩人最相親厚自予仕宦不至家者四十年三年
之前始蒙恩來歸時思貽先生沒已六年初至郊拜其
墓豈勝悲慟然及家拜康孺人猶幸如見兄之存也予
留家月餘即行又三年孺人沒矣哀哉康氏家邑西郭
文溪之上父天得母劉氏宋進士簡子之後有賢行孺
人諱壽慈惠温淑年十九歸楊氏為思貽先生之配先
生諱肇字仲基家初甚貧而卓特有立志孺人安其貧
且力助於内家日用裕於處宗婣長幼咸盡其分先生
嚴於教子孺人承意而善誘於内恩義兼盡長子仕京
師迎父母就養先生與孺人偕至同列榮之年七十有
六先生捐舘孺人益謹禮度而訓飭子孫不倦雖老康
寧和豫正統七年四月十九日沒子男五長相舉進士
翰林庶吉士刑部浙江司主事先三十年卒娶廖孀居
守節事姑能孝孺人甚安之有司上其行詔旌其門命
下而孺人不及見矣次旅娶蕭先卒次弼國子監學錄
次鵷次艮弼鵷艮皆娶蕭女一嫁蕭頌亦蚤寡守節孫
男十四奕奐畬翽經軾䎘畿縉翺畯畇紳&KR0008;曾孫男二
孺人之葬以卒之歲某月某日銘曰
先望之明顧言思貽其年與䘵當過吾儕嗟嗟思貽
允若所期嗟康孺人福與之偕猗歟休哉
兵部主事劉君妻安人陸氏墓誌銘
兵部主事劉鉉宗器奉命脩實錄從余在館閣一日以
疾瘳過余其色戚甚問之曰鉉妻陸氏死矣其賢有可
哀者幸先生賜之葬銘猶不死也遂弔之且問陸氏之
賢之實曰陸蘇之望族累葉皆業儒於鉉之先世有姻
好鉉妻之父用儀教授於鄉鄉才俊多出其門母許氏
鉉妻自幼淑慎於治女事衣服飲食皆如法父訓之小
學女誡即知佩服稍長屏去華侈奩具悉推讓女弟歸
鉉不逮事舅姑而事鉉兄嫂加敬慎處族婣良厚自歸
鉉其心未嘗一日不在父母之側居北京將二十年雖
時寓土物上奉而每嗟嘆何繇得一日在侍下也輒泣
下不已及其將卒也無他言惟以孤父母恩為不能瞑
目地下平素存恤窮濟急之心隣有衛卒入直惟婦守
舍(闕)盗竊其皮裘者婦懼責欲死予之直俾市焉有(闕)
而産者窶甚頻予薪粟又作繦緥遺(闕)有(闕)
痼莫容舍者鉉哀而舍之會鉉及子病俱困(闕)人言於
鉉妻曰此舍吏之過宜亟遣之答曰始哀其窮而舍之
今遣之何歸人不各有命乎不聽已而鉉父子俱瘳鉉
妻之行槩類此朝廷以鉉之久於職也賜之誥命并封
妻為安人嗚呼鉉之妻可無遺恨獨恨鉉中道失賢内
助且三男二女蚤夜栖栖號啼無恃鉉不忍聞此其所
以為必請銘以庶幾慰生者而不冺死者也士竒聞而
憫之宗器又曰鉉妻年才三十有九其卒以正統二年
二月三日其葬以卒之歲某月某日其墓在長洲縣武
丘鄉袁巷村先塋之側其子男澄瀚滸女安清安正遂
為之銘曰
貞孝之履惻隐之施吉壤斯藏永綏來裔
鍾母郭氏墓誌銘
中書舍人鍾子勤聞其母孺人之訃亟請於朝以歸將
歸求余文銘墓余與鍾氏居同里且與子勤游其弟子
勉又余舅氏之壻也故孺人就養京師時獨數與余家
往還時孺人年幾七十而康健和豫類五十許人洪範
以康寧為五福之一孺人其幾之矣孺人姓郭氏世泰
和人父某年十八歸同邑鍾原英生三男一女三十有
四年原英卒居孀守節治其家一如原英之不亡也教
其子以善植身受學於里明師所以事其師之禮甚厚
倉卒賓至質釵釧具酒饌惟恐不及子勤由鄉校升太
學永樂元年擢為中書舍人人咸謂孺人之所成也明
年子勤迎就養孺人居京師歲餘遽歸歸歲餘以疾卒
永樂丙戌六月某日也生元後至元己夘某月日享年
若干孺人禀慈善之性事上待下罔不謂宜尤急貧困
樂施予觀其終身所得要不止康寧而已男子猷次子
勤又次子勉女適郭某孫男某某將以某月日葬於某
鄉某原銘曰
陶士行之貴也稱其母氏鍾母其於湛也庶幾是似將
其後之昌也固有所自耶
劉母曾孺人墓誌銘
孺人諱德柔姓曾氏故吉水望族父太永孺人自幼秀
慧貞靜諸女兄弟皆不及父母愛之曰此不可以配凡
子及笄嫁永豐劉季道劉故詩書家元貢士撫州路儒
學教授諱竒相季道父也季道諱宜正博學守正孺人
既嫁有婦道理家政井井有法季道以明經舉為起居
注陞浙江按察僉事坐累至京師病卒而旅殯焉孺人
挈諸幼自浙江抵金陵廬所殯之側朞年乃克啓殯負
骨歸葬故鄉自是以教其子不墜其世為務嘗取季道
所遺書示諸子曰是爾父所用起家者柰何不勉諸子
就外傅歸輒察其所誦習稍不習即怒曰是將墜其先
人者矣諸子懼不敢怠既長皆明經為鄉塾師子欽選
永樂元年江西鄉試第一二年廷試賜進士出身授翰
林庶吉士得七品禄迎孺人就養四年七月庚寅以疾
卒享年七十又八子男三人長曰忠次曰勖季即子欽
女二皆嫁士族孫男十一人曾孫男一人子欽將奉喪
歸擇是年某月日葬某鄉某原先期以狀請銘曰
少為賢婦老為賢母而卒于夀曷以銘之永利厥後
王母張氏墓誌銘
永樂九年夏予兄仲基來京師語鄉邑親戚故人近况
曰王存性恂恂守儒業無外慕之意愈益恭慎可重存
性吾姑夫羅孟弘先生子壻不見之十餘年聞家兄言
竊甚喜家兄又出存性所狀其母之行曰其志必欲託
汝文銘墓汝其銘之以子之行如此固宜為其母銘矧
母自有宜銘者乎按母姓張氏其八世祖湖南觀察使
汝明顯於宋自是世為簮纓家至其祖某父仲晦皆隐
德弗耀而其同産兄弟三人所性嘗為龍南縣學教諭
所志為亳縣主簿所從道州知州其家世如此既笄歸
同邑王以誠能以孝奉舅姑以恭巽事君子以勤儉殖
家祭祀賓客之奉必誠必腆元季以誠嘗為千戶所吏
目被省檄捕盗每為好言勸以誠毋妄殺庶幾福善之
應教子以讀書立身為要收育遺孤子皆至長有室家
推有餘以濟貧乏久不怠其為行又如此既老屢受朝
廷飬老之賜後以誠卒之若干年以疾終蓋永樂三年
三月某日也享年若干子男一人存性也其葬在某鄉
某原銘曰
其出之良其行之臧銘于其藏庶幾不亡
蕭母張氏墓誌銘
吉水蕭士柔狀其母之行走京師介翰林檢討觧榮求
文銘墓余辭焉觧君曰孝子之志也乃為按狀叙次銘
之蕭氏系出南唐御史大夫儼世家邑倚富為大族儼
十五世至某生師文士柔之父也士柔母諱某同邑張
某之女張故簮纓家母少聰慧端靜稍知書習禮教年
十七歸師文為繼室事舅姑謹婦道舅姑甚宜之姑疾
悉力奉侍久弗懈治家辨内外序長幼睦族姻粲然可
紀尤勤儉善規置佐其夫祭祀賓客伏臘之費恒有餘
裕元季所在寇盗充斥師文團結壯勇保障其鄉而寇
猝至師文率子弟族人出禦之弗敵多戰死寇將及門
母倉卒脱簮珥買舟携其娣姒姑婦出避曰婦人不可以
辱也年四十師文卒居孀循禮以教子為務自舉列女
傳以教諸婦買田八十畆遺子孫供祭祀曰無使後世
不知重本也常戒諸子曰若祖及父積善累仁若等宜
紹先志毋苟循俗好以羞前人諸子亦皆謹謹服膺母
旦暮坐堂上諸子若孫森森序列具甘脆奉觴上夀愉
愉然樂也翰林學士同邑觧公嘗過而榮之題其堂曰
春暉朝之縉紳大夫皆為之文永樂六年九月二十四
日卒年七十有一子男四人士益師文前室子先卒士
秀士郁士柔女一人適周寶孫男九人以卒之明年某
月某日葬於其里株木塘之原銘曰
德脩于身施于閨門已乎九原史氏有文詒其後昆
東里續集卷四十
