東里續集卷三十九明楊士竒撰
(闕四十一行)
急能
赴之於人一言不合輒去然無宿怒意休休園林泉石
之間不以外物累其心可為善人也矣宣德十年六月
十九日以疾卒春秋六十有四娶羅氏余同母妺先八
年卒繼鄭氏子男三長榮廣西按察司知事能不改其
貧次榘次榦女二陳珪蕭岸其婿也余官翰林十數年
遣子稷歸守家尚髫齓頼康氏妹維持教誨而彦英顧
盼助恤良厚彦英嘗一至南京視余夜共飲酒余片語
過直不懌鷄鳴告辭去予起謝之彊留數日竟去然所
以顧恤稷者不替昔也吾妹沒吾哭之哀數附書稷令
所以事康姑夫禮加厚豈意彦英又沒哉故為志其葬
而因以及予情云銘曰
璞兮不鎪而坦於幽歸全斯邱
止齋陳先生墓誌銘
余仕兩京三十有八年鄉閭故舊淪謝殆盡五七年来
親戚交游老成軰行中有書畀往還相問者惟止齋陳
先生一人今年其子餘書来求墓銘則知先生又謝世
矣為之悲悼久不已乃叙而銘之先生諱泰先字仲亨
止齋者其講授之居所名也陳自五季繇金陵徙泰和
歷宋元至今貴顯相望而以科第進者不可勝數元贈
萬安縣尹吴文正公為銘其葬號菊存者先生高祖也
瑞金縣尹以贑州路推官致仕號梅村者其曾祖也祖
以道潮州教授父有慶博學擅文章母蕭氏先生幼孤
遭兵亂貧寠與兄仲述盡力養母而勤於學兄弟治家
少間輙挟冊往從鄉先生劉尚書崧歸則兄弟自相講
論會有詔興學校縣大夫舉仲述充博士弟子先生獨
留供養綜理其家凡家之内外長幼寒暑旦暮之需未
嘗乏也仲述舉進士為御史先生居鄉恂恂謙恭足跡
未嘗及縣門縣令丞如不知有陳御史家劉尚書卒獨
有遺腹孫先生曰吾可以忘劉先生乎以子妻之先生
雖老猶朝夕坐函丈授徒不倦或以為言者則應之曰
吾豈為利哉顧先人之所業且吾少壮時所資柰何老
而遂棄之也平居事母孝母沒卜日將葬霖雨旬浃弗
止葬之日遽霽既葬雨如故人以為誠孝之應嘗省仲
述京師適仲述坐累下獄先生上疏白仲述冤竟得釋
仲述卒於官撫育其子先生以德望重鄉里里有競爭
必趨先生求直故家大族凡宴會必得先生正尊席為
榮縣舉鄉飲禮賓及有所咨政必於先生先生貌古而
氣清色温而詞正儀度雍容恒俯接下無間貴賤老穉
皆喜親之嘗有甘露降其庭竹上識者以為養老之祥
凡受朝廷賜帛牛酒者再年八十餘康健不衰飲食步
履如常一日得末疾遂不起正統戊午八月二十九日
也春秋八十有五元配王氏繼胡氏子男四皆王出餘
台州府學教授直福建按察司照磨復邵女三人劉仲
兼曾敏仲蕭仰初其婿也孫男十弁弇奐奬龔㢣丌禄
岳章女九曾孫男十先生之葬以某年月日葬在某原
惟陳楊二氏婣好累世如朱陳先生與余又皆少孤貧
賤故契誼特厚余嘗念得謝事歸旦夕相過尊俎談笑
以終餘年者惟先生一人而先生不待矣余能不悲乎
能不悲乎銘曰
陳来西昌越四百禩崇科清秩累累聞世猗歟止齋隐
居求志道行鄉邦奚必有位猗歟止齋文範是似我銘
其藏有道不愧
梁先生墓誌銘
永樂八年七月二十又六日西昌梁先生卒邑之賢士
君子皆走哭弔市㕓郊野之氓多咨嗟傷悼亦有趨赴
哭慟者中外縉紳大夫知先生者聞赴亦多嘆息有作
為詩文以悼之者先生諱蘭字庭秀别字不移梁之先
唐長壽中由長沙徙西昌八世祖蕃字均崇仕宋為權
知鳳翔府與其弟同知黃州充史舘編脩官均傑皆有
名於時曾祖昭伯祖才可父彦卿號心易母楊氏元新
喻州判升雲之子生三子先生其仲也自幼警敏未七
歲入小學讀書究文義心易公竒之稍授之經自勵不
懈未幾元季兵亂父兄相繼沒世獨與弱弟奉老母處
貧困然能適其母之意如未嘗困也而奮力於學不廢
皇明混一天下授徒里中以資奉養教其子明經飭行
恒語之曰今幸遭明時沐治平之澤不可苟焉自逸忘
所施報長皆命之仕戒之曰士貴有益世用非徒資禄
利苟榮其身而已長子潜歴宰四會陽江陽春三邑入
為翰林脩撰兼右春坊右贊善次子混歴訓導瑞州府
學教諭溧陽縣學先生東西往還就養日有輕煖甘脆
之奉賓客之娱可以自樂二子亦冀以此樂其親先生
歎曰盍求樂吾志可也顧謂之曰惟克有終以不辱國
命貽我羞吾獲歸守先人邱墓以詠歌太平盡吾之天
年為樂不既多乎其子強留之不可既歸日與故人朋
友尋山水之樂命酒賦詩任意所適於邑西柳溪之上
闢畦蒔蔬雜植花竹引泉灌注而築室其中游焉息焉
觀道玩微逍遥自得作畦樂詩數篇時歌以自適然猶
數賦詩寄其子勉以盡忠不置也既得疾即謝醫藥曰
至此命矣疾革命侍使具盥盤起沐浴又命取深衣幅
巾家人請所欲言曰葬祭以禮不一語及他事卒年六
十有八性儉素博學明識教人以五經四書為本若左
氏以下暨荀揚劉向之徒所著書必為辨析是非孰之
當取孰之當去諸生聽先生講說旨義條逹精到皆忻
忻如得甘食為文簡而婉詩馳騁魏晉而冲澹自然有
陶靖節之趣嘗曰士當立心高明尚友千載庶幾不墮
庳陋居家未嘗疾言遽色而家政肅然與鄉人處得其
敬愛有窮乏者亟振之或貸不能酬折其劵為人觧紛
排難未嘗求知有知而謝之輙辭初心易公出後鍾氏
故先生嘗從鍾姓既而梁氏之後絶潛始以先生命請
於朝復梁姓云娶陳氏有令德二子即潜混孫男五女
六曾孫男二先生沒時潜以扈從北京混官溧陽皆不
在側是年冬始克奔喪歸將卜明年某月某日葬於邑
南某鄉某原先事以状屬士竒為銘士竒於先生有世
好且少嘗從受詩法義不敢辭不銘銘曰
五色鮮好被厥躬緼仁持義履適中力探姬孔辨況雄
指示當路開瞽矇金舂石應歌時雍有嗣樂志諧奮庸
蕭搖相羊臻考終澄江之南馬鬛封琢詞幽堂永弗礱
顧仲華墓誌銘
正統二年九月十有二日太醫院士顧仲華卒於北京
子暘以翰林編脩楊仲舉所述事状求予著葬銘按顧
氏世居蘇之崑山太父諱福元平江路團場提領父諱
明母陸氏仲華諱文榮有孝德洪武中以閭右徙實京
師父已早卒奉母就養愛敬兼至母患痰疾徧叩醫弗
效竟卒仲華慟弗勝且自憾不習醫不能起母疾也終
喪即從良醫師學日益有造詣久而治疾多愈太醫院
奏舉醫士家貯善藥務施濟蓋窮乏者得之加衆尤能
捐利以濟急鄉人傅巾逋公租八十石將鬻其子於市
以償邂逅仲華訴焉且訴即鬻子不足盡償也仲華惻
然動心語之曰毋患苦吾為若盡償也邀至家予白金
六十兩遂盡償租又周乙者將往戍廣西而行囊無一
錢走乞於仲華出白金三十兩贐之又周丙者負官鈔
九千錠自計鬻家産僅償五之一欲自經仲華聞之予
鈔三千錠教為市取息以益不踰年悉償官番陽潘晦
初客京師遘疾仲華延於家躬視藥食潘革泣謂仲華
曰以死累君柰何且骨將安歸仲華曰論交豈以存沒
為盛衰哉棺歛有一毫不周備者文榮不名為人然必
寓書君之子歸葬卒踐其言凡遇老疾無依死無歛葬
者皆振恤之襟宇和坦喜與賢士君子言論未嘗役志
生計通邵子數學推將来事多有徵驗國子祭酒胡若
思翰林檢討陳嗣初皆為著傳一日豫戒家人治歛具
既而疾作即却醫藥進其子若孫諭之曰吾家素尚儉
有贏必推以濟人若等惟忠孝寬厚相承即吾瞑目無
憾矣語訖而卒享年七十有四元配張先二十六年卒
繼范氏子男一即暘温粹孝友明於醫今嗣為太醫士
女二長歸朱讓次歸吏部考功郎中夏衡孫男一瓊女
二仲華之葬以卒之明年二月十七日葬在江寧縣安
德鄉石湖村長山之原銘曰
其存之仁其施之厚其報之隆有在厥後
封承事郎監察御史嚴君墓誌銘
監察御史嚴恭之廵按廣東江西也姦豪懾其清彫瘁
樂其仁蓋風采不嚴而肅聲譽勃起予初未識也而耳
熟之一日求之稠人中得焉雖心重之然不得數相即
蓋其屢以使命出也比還縗絰一再過余求銘其父之
葬予素重恭故不復辭按状其父諱玘字子成家錢塘
之平安里子成之曾祖諱德興祖諱世安父諱斌皆不
仕母某氏子成自少能頟頟卓立辛勤治居室蕃種植
孝養父母而愛其弟某甚厚洪武中朝廷封建親藩簡
民秀壮充侍衛子成與焉其弟曰父母老非兄孰任共
養力請代行父母不能止然不忍少子之獨往也命子
成送之中都子成且行顧其妻曰汝必盡力奉養吾親
母分毫怠忽既至中都扶持其弟數年乃歸弟後侍衛
赴成都子成心恒耿耿不忍西望寓金帛衣服遺之者
無虛歲每自念少窶幹蠱立家不及學遂以教子為要
務極力禮賢師購書籍以資之於子孫善訓誘待人以
誠長里中徭賦恒捐已以益匱乏者性不飲酒尚樸素
衣止布帛未嘗一服羅綺年四十妻喪不復娶雖老不
近侍婢喜究釋典意澹如也宣德中以恭貴封承事郎
陜西道監察御史贈其故妻陸氏孺人子成正統二年
六月十四日卒享年七十有四陸孺人家同里甫笄来
歸孝事舅姑得其懽心舅姑卒相夫治葬事極周偹尤
篤教子晝夜訓勵其學委曲切至逮屬纊猶懇懇為言
不及他事永樂壬辰正月十七日卒享年四十有六子
男二長毅次即恭舉進士擢行在陕西道監察御史克
承父母之訓者也女三長適孫勝宗先卒次適王昌其
季未行孫男五祀禋社祚裕女一初陸孺人葬邑之佛
樂塢至是毅恭奉御史君葬其右地道所尚也銘曰
行在諸已奚其仕嗣興有煒沒且貴屬銘于史庶不死
贈刑部右侍郎吴公墓誌銘
正統元年十一月二十六日刑部右侍郎吴公某卒訃
聞上遣進士張瑾賜祭且命有司治葬其子禮部左侍
郎廷用詣闕謝既退過余請余著葬銘按國子祭酒陳
君元世所具事狀吴氏世為建寧政和之豈弟坊人公
諱某字某晩號菊莊曾祖諱越祖諱義考諱某贈刑部
右侍郎元季兵亂能保障其鄉邑邑人德之母魏氏贈
淑人公天資淳質而端謹忠厚讀書明理言行必主於
善事親孝與兄弟同居相友愛每旦一堂相聚言論怡
怡然諸子姪或不率未嘗作辭色但善諭使改諸弟沒
弟之子固求分異不能止資産悉聽擇便利恣其所欲
而已取餘焉處鄉䣊敬長慈幼一盡其誠周急䘏患弔
慰贈賻加厚死不能葬者與之地有貸公金過期不能
償將鬻子以償者公聞而召至毁其券不復責償既老
建南莊别業日有琴書花竹之娱超然物表也公年既
高廷用奏歸省時公年九十有三康寧和豫廷用亦六
十有七父子並貴朱衣象笏斑白映照於一堂之中鄉
人榮之公竟以是歲捐舘子男一即廷用元配張贈淑
人繼邵封淑人男張出也永樂甲申進士戸科給事中
陞行在刑部右侍郎轉禮部左侍郎淳厚敬慎有父風
歷官四十餘年仁廟嘗稱為君子尤所簡知有以見公
之教成於家女一歸李景程孫男三人焴旒通廷用將
葬公於邑東瞿里其地宜石槨徧索不獲將代以木啓
土得石槨於傍近甚堅厚脩廣咸稱殆若有神相者人
謂公積善之應嗚呼踰九望百之年上夀也世或萬一
見之如又生被褒封享禄飬光榮令終加鮮矣吾仕於
朝垂四十年所知者兩人永嘉黃少保思恭及公皆九
十有三雖品秩不齊然其所膺褒封禄養榮終等也又
皆於吾銘葬而公所得石槨事之異豈非積善有誠之
所致歟銘曰
壽為福首上者歲百維皇建極維已殖德噫嘻吴公厥
德孔殖允孝允悌以恭以飭惟善之循惟仁之廸際時
泰和淳化圛圛如春被物充悅潤澤栖遲丘園蕭散澹
適有嗣在廷光奮乃績帝庸嘉褒寵秩有赫壽祺奕奕
人倫天錫肆用表之刻兹貞石
封工部營繕主事任君墓誌銘
工部郎中豐城任禮縗絰奉翰林侍講孫曰恭所狀乃
父主事君家世事行泣拜請葬銘禮永樂十九年舉進
士余考禮部會試時所選奏者且以鄉邦故數往還不
得辭按狀任豐城故家宋景定三年登方山京榜進士
曰陸吕者主事君六世伯祖也曾祖雲卿祖觀德考原
傑皆隐居不仕主事君諱能字載遠為人質實明道理
雖處㕓市所務園田外不别治生業蚤喪父母與兄丈
遠居友恭相篤治其家肅然念其先科第久未有續旦
暮以勵其子禮登第授官又勵其廉慎之節歷舉邑之
人語之曰某也以廉慎致遠大某也以不廉慎至覆敗
其可不勉又曰必勉之庶幾可不忝朝命不辱所生禮
亦克奉教卓立不滓於羣汚中天官考禮績最奏推恩
封父承德郎工部營繕清吏司主事主事君既拜受命
顧禮曰誠由汝克立致兹榮命然當勉圖為老人保終
此榮庶幾孝子禮拜稽首曰不敢違教人皆為主事君
賀主事君於敬德持謙和益加於昔素急人之急所居
瀕江江漲有清江人乘舟及門而溺已失舟主事君適
見之倉卒投一板援之獲濟樂安民五人遠役還病且
憊暮及門外岸隄下止焉是夜風雨大作聞啼號聲主
事君駭曰是必失所之人遽起眎之取苫席蓋覆且戒
家人煑鬻食之既而两人死為藁葬岸側而旦暮飲食
其三人後五日五人者之家聞其道病皆走人迎候至
則具禮以謝主事一無所受其他如饑歲分廪以振匱
乏不畜私量以苟利厚德非一歲邑令舉鄉飲必賓致
焉卒於正統三年二月一日享年七十有三配鄭氏封
安人子男三長即禮曾鶴齡榜進士擢工部營繕主事
今陞郎中次立次吉孫男六長善宣德乙卯中順天府
鄉試次士淵士沾乞真同壽元保曾孫男一主事君之
葬以某年月日墓在某原銘曰
有耀于前克念嗣之有嗣于後克勤勵之命服在躬厥
德之應子孫繩繩尚鴻厥慶
外祖靜得陳先生合葬墓誌銘
嗚呼我先考少傅公先妣陳夫人當元至正甲辰鄉邦
寇亂舉家徙避於袁又三年先公棄代不肖孤時甫晬
先夫人抱孤孩留袁幾一歲時外祖靜得先生外祖母
曾孺人皆避亂平川初陳氏三壻獨先公清德最為外
家老長所禮重至是咸傷先公之喪也曾孺人尤悲念
寡孤在遠方不能歸也旦暮號泣不已於是靜得先生
躬履榛棘涉艱險来歸先公之喪與先夫人及其孤孩
幸抵西昌時洪武元年也外家既留於平川曾孺人歲
時數數遣人撫存寡孤惟恐其失所也不肖孤生十年
曾孺人沒於平川先夫人晝夜哭以不肖孤之始有知
也閒暇輙舉外家事喻之且數告之来歸之故曰小子
其永勿忘静得先生後歸沒於西昌先夫人亦繼謝世
惟曾孺人尚旅殯平川不肖未嘗一日忘也屬縻禄近
侍不遑遂私宣德八年始克經營啓殯歸西昌其孫孟
高曾孫忠憲得吉卜於千秋鄉龍門之原且將啓靜得
先生殯而合葬焉於是憲走北京屬誌銘嗚呼不肖躬
受外家罔極之恩生七十有四年矣矧今熟外家世德
莫或深於不肖者尚敢稽乎陳故西昌儒官家由宋以
来科第甲一邑舉嘉定丙子貢士曰師皋生淳祐丙午
貢士子安安生書友書友生主一皆以經學教授邑
中主一之配倪孺人二子伯諱謨字以德學者稱心吾
先生仲諱庸字以靜稱靜得先生靜得先生器宇閎達
趣韻蕭散不屑意生産事少承父兄之教博學工文辭
而論議明正心吾先生每服之孝弟睦婣之行本於天
性愛兄子如子子婦之兄患難狼狽走平川依之舍之
館下衣食之旦暮親授之書教之為詩三年而後去後
竟倍不校僑平川二十餘年從學者甚衆先生善講說
條鬯明潔聽者言下領悟於教小學尤有法贑郡學平
川邑學皆聘訓導不就嘗被徵詣京師力引疾辭既老
始挈家歸西昌時革運已久鄉變更一新先廬僅餘瓦
礫田園悉墮巧敓則僦數椽以蔽風雨教里塾以資寒
暑朝夕澹泊蕭然而正固自守是時儕輩已盡里巷後
生流俗莫或知之其意未嘗不自適也雖老不厭學遇
異書竒文皆手錄之工篆籕於醫藥卜筮皆有造詣有
詩文數帙藏於家洪武丁丑二月一十四日沒享年七
十有八曾孺人諱福曾同里世科家曾祖梅伯宋進士
累官紹興府同知祖懷可元袁州路儒學教授學者稱
鷗江先生父思立嘗舉鄉貢已而退伏不出母李氏曾
孺人天資端重慈惠明肅既歸陳氏孝敬雍睦倪孺人
悉付之家事雖躬任勞而每事必謀諸其姒羅孺人乃
行未嘗或專凡所為必當大義主一先生嘗病静得先
生出治藥時倪孺人及心吾先生在側主一先生言人
恒情老念少子吾即不起負郭田其子庸三之二心吾
先生跽曰負郭田不及百畝即大人不言謨將悉予弟
奚啻於二主一先生不懌而默已而靜得先生還曾孺
人語之故且曰獨不知事兄之義乎靜得先生趨入跽
曰父母而次兄實長若之何我多得負郭田應多授兄
主一先生顧倪孺人曰渠曷遽知之曰曾新婦所導也
主一先生拊席喜曰佳兒佳婦佳兒佳婦數日病瘳後
舅姑皆沒羅孺人又悉付之家事雖細事不自專必白
而行而羅孺人一惟其言之從也蓋終身與羅孺人相
親愛如同産兄弟有疾更相扶持皆如痛之切己身也
一日羅孺人因宴會止宿子婦家中夜讙驚傳安成寇
至州人倉卒扶老挈幼出走渡江婦家扶羅孺人俱渡
時兩家各東西散不知所向兩孺人皆以相失悲傷不
食飲後遣人求得之羅孺人竟違其子若婦獨與曾孺
人偕避寇入南山中邐迤趨平川心吾先生時客韶陽
曾孺人率子婦事羅孺人盡愛敬羅孺人甚安之蓋忘
其在旅寓也居數年羅孺人沒曾孺人哭之慟累月不
已葬祭一如禮曾孺人於治家秩然子姪及婦皆祗肅
聽訓教無敢踰越食飲衣服之給必均一自婦以下至
女奴有疾悉親視其藥食故不間貴賤上下雖嚴憚之
而心歸之以洪武乙夘三月十二日沒享年五十有八
子男二長能字孔武後數年卒於贑次輿字孔載幼為
族人仲斌後兵亂遭俘女一即先妣累贈夫人孫男二
皆孔武子長孟京永樂丙戌進士翰林庶吉士次孟高
曾孫男三忠憲懋銘曰
猗歟先生德醇行莊于守有常于教有方猗歟孺人允
貞允肅維仁之存維義之篤嗟古賢哲恒難其配懿此
令人合璧駢瑞龍門之原巋焉有墳春秋霜露来拜如
雲
姪孫敏達墓誌銘
嗚呼吾宗之居西昌者其先雖出處不齊豐薄不一然
皆服詩書修仁善文學有聞行義有稱雖歷世變處憂
患而執守不移故世為邑之望然先澤既遠三四十年
来老成凋落且盡後生晩出不能究知上世其漸習益
下蓋余出仕四十年往往聞其所行有可為太息可為
流涕者矣嗚呼是豈祖宗所願於後之人哉吾蓋懔乎
懼吾宗之衰也比二三年有如吾志者得兩人皆仕於
南京從子太學錄弼族孫都察院檢校挺皆克明於義
利之辨而謹諸躬然為挺尤難挺早孤而艱有立志孝
其母敬事二伯及愛二弟無失自少勤學恒裹糧從師
治詩經夙夜淬礪持行端恪宣城令以賢良方正舉於
朝召至試文章遂授檢校挺事上官如父待寮之長如
兄一盡誠意與人交謙和悃欵而治其職務縝密謹慎
不以風雨寒暑稍怠取予以義不一毫苟且而能急人
之急合院崇卑皆賢之無間言右副都御史五雲朱公
遣子從之學而賓師禮之聲譽日起衆咸謂吾楊氏有
人亦謂其禄位必且遠至矣一日得疾左副都御史海
虞吴公偕朱公往視之二公皆有憂色吴公為致數醫
醫皆曰此於法不治二公曰雖然無不用藥之理挺時
甚貧凡百藥物之資皆出二公藥之數日竟卒二公及
其屬弔臨皆慟二公又共為具棺歛吴公歎曰何天道
之不永善人也其屬相率出資歸其櫬及其妻孥諸司
亦多有悲挺而賻之者余時在北京聞挺死甚戚蓋不
徒戚挺戚吾宗之若挺者鮮也嗚呼惜哉挺字敏達其
曾祖師魯祖子尚考彦威母郭氏其娶尹氏子男二儉
倜女一皆幼挺卒於正統三年某月日享年若干葬以
卒之明年某月日銘曰
夫孰無子克肖豈多亦孰無孫克紹幾何遵矩率規顓
顓不忘爰方啓行輪仆軫亡嗚呼挺也寧知吾傷約其
平生以志於墓以勵厥後俾承厥度
河南道監察御史康孟嘉墓誌銘
正統七年河南道監察御史康榮孟嘉奉使廣東明年
秋使事畢將歸得熱疾布政使南昌彭公按察使蕪湖
郭公合三司寮屬遍求醫療竟不起九月三日也發其
裝蕭然遂相與治棺歛且歸其喪孟嘉吉之泰和人其
先見余所作康氏譜孟嘉自少勤學雖貧志操卓然宣
德中舉賢良為廣西按察知事持其言行不肯苟且而
勤於職務按察使謝瑾及其寮佐皆一時之賢者亦皆
賢孟嘉瑾嘗語人吾輩以友道待孟嘉未嘗以屬而孟
嘉事其上官皆謹凡所施於下吏者亦咸見敬愛三載
考最刑部尚書匡南魏公前未嘗識孟嘉採諸輿論薦
為監察御史益明法意究大體用刑能恕而致勤夙夜
操行益嚴不肯枉道徇物嘗廵按浙江歲餘君子稱其
嚴而不察公而有禮得憲體之正孟嘉在察院處其同
寮相好無間言獨都御史陳智怙勢騁私昵邪讐正凡
其屬之正直者及為正直大臣所舉者智皆惡其不阿
徇已而不禮遇之或導孟嘉盍少枉以取容乎孟嘉曰
彼所為若是將不自容何能容人無幾智及其所素昵
者皆以罪罷黜如孟嘉言孟嘉為人和厚坦易廉潔公
正與物無競其卒也士君子皆為之嗟悼其享年四十
有八孟嘉余女弟之子十二三從余在兩京二十餘年
自束髮聞一善言輙服膺之不混儕流俗今卓立如此
余方資賢甥以終老豈謂溘先吾而逝也嗚呼惜哉其
配羅氏子男一詡女四長者有歸餘未行孟嘉之葬以
卒之明年某月某日銘曰
公其所存端其所履不亟不徐以綱以紀嗚呼孟嘉蓋
棺事已舅氏之銘庶其不死
東里老人自志
東里在邑東清溪之上吾高曾以来居之楊氏宋盛際
自吉水徙泰和號儒宦家蓋四百年矣稱東里者重所
自云高祖考復圭元贈富州尹騎都尉弘農郡伯妣黃
氏贈弘農郡君曾祖考景行延祐初科進士累官翰林
待制朝列大夫妣嚴氏弘農郡君繼高氏祖考公榮妣
胡氏考子將妣陳氏國朝累贈三代考皆至光禄大夫
柱國少師兵部尚書兼華蓋殿大學士妣皆夫人吾名
寓字士竒後以字徵一歲而孤陳夫人鞠之教之既壯
起家文學除吴王府審理副改翰林編修陞侍講又四
轉至左春坊左諭德翰林學士又五轉至少傅兵部尚
書兼華蓋殿大學士遂進少師繇承事郎累轉至光禄
大夫柱國歷事四聖皆居清密越自授官所覬行道心
存體國志在濟人惟理無窮盡而學殖未充事有甚難
而智慮弗逮故秩愈進而憂愈重寵愈厚而畏愈切進
慕陳善退勤省躬而施以公而守以約始終一意夙夜
不忘若蒙負乘之譏昧止足之義皓首徒弊毫末無稱
反思惕然内愧何已風燭奄及幸保歸全輙循杜牧之
故事聊述平生用藏幽室亦以示於子孫(闕)生世八十
年叨禄於朝四十有四年去世以正統九年三月十四
日元娶嚴繼郭皆封夫人子三男四女孫男七白雲原
吾所治也窆以是年十二月二十日虛其右以俟郭銘
曰
昔也其浮今也其休曠八極兮逍遥聊委蛻兮兹丘
故太常寺贊禮郎嚴紹陵墓誌銘
永樂丙申春三月壬子太常寺贊禮郎嚴紹陵卒其從
孫鄉貢進士素以其喪歸葬撫之金谿先事奉紹陵所
自述世次行事来請銘春坊吴中允仲平翰林周編修
孟簡助為之請按嚴氏出漢處士光之後其始居金谿
西林者至紹陵十一世曾祖諱仲建祖諱禮用黃州通
判考諱&KR3368;中母陳氏紹陵諱師尹自幼簡重寡欲好學
問未冠喪其父母獨外兄陳繼善異視之語之曰子非
塵俗人言契紹陵意遂以入黍珠觀為道士師事王冲
道鄧伯舟授以玄奥日駸駸有造詣洪武己未郡縣以
部符選充樂舞生送京師居神樂觀十餘年其自治益
嚴而玄學益進數奉命代祀古帝王及名山大川擢太
常寺贊禮郎階將仕郎陞登仕郎歲有事於天地宗廟
百神紹陵既熟於禮典而嚴恭對越進退周旋執事有
恪見重於時累署太常典簿以勤慎稱尤為真人張宇
初所知嘗作釣雪圖况之因號釣雪翁在官幾三十年
雖孜孜軄(闕)而其中心泊然不累於物固游乎方之外
也篤於宗族先世有祭田歸他姓竭貲贖歸授族人之
賢者俾供歲祀察素有秀質曰此可以承吾宗取教育
之又遣從學明經師數歲素舉鄉貢進士故今主其喪
皆素也紹陵卒年六十有五葬以卒之歲某月某日銘
曰
澹乎其外冲乎其内湛乎立於神明之庭超乎樂於希
夷之際六十五年電邁猋馳又百千年復来歸哉
東里續集卷三十九
