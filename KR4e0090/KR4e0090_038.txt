東里續集卷十明楊士奇撰
序
送金典籍序
天下之事有本末惟眀達知務者有以識其輕重緩急
而致力焉天地萬物之理往古成敗之故凡聖賢之所
以為訓具在經史百氏之書上而國家資之以出治成
化下而士君子資之以成德廣材皆不可以一日闕焉
者也我太祖高皇帝建太學以育賢才詔經史百氏之
書咸聚焉時四方書板上京師者悉藏太學寘典籍司
之司之有官而求之無禁盖京師天下之會太學賢士
之會經籍賢士之所資而賢士者治平之資也聖眀之
意深遠矣余居京師二十年往還太學其典籍盖獨見
錢塘金礪汝用之敬於其職也旦暮謹視孜孜脩壊補
缺愈久而愈勤夫官無崇庳盡職為賢汝用其賢乎士
膺一命典一職則必盡其所當為乘田委吏聖人猶盡
心焉况經籍所係之重哉汝用發身科目累任教官於
持身及人皆有賢譽庶其眀達知務者矣今滿三考書
最以去中書舍人張侗左春坊司諫王榮翰林庶吉士
陳鏞重同鄉之誼求贈以言余言盖非其鄉之私也
贈監察御史彭百鍊歸養詩序
監察御史泰和彭百鍊既蒙恩贈其父以己之官而封
其母太孺人而專奉養之事於家者有子已冠矣居再
歲子卒百鍊慟曰如吾親何即為歸養計時已滿九載
都院長天官卿僉考其績最當奏陞秩私愛百鍊者或
尼之曰曷如就陞禄為養哉不應遂白其情於朝從之
學士大夫為其親榮者取李太白北堂千歲夀侍奉有
光輝之句為韻賦詩贈百鍊泰和百數十年仕於朝而
有親得請歸養者前有國子學錄蕭執先生今再見於
百鍊而百鍊之親加有褒封之命誠榮矣哉旁有太息
者曰方今聖天子新庶政貞百度而始於風憲比親擢
方正廉清之臣為兩京都察院皆賜璽書俾簡僚属存
其賢者而黜其不肖者論今御史之賢百鍊盖卓然能
持好惡之正有守而有為乃遂其私以去夫新進晚出
之士求如百鍊殆未遽能顧當令在散地乎又有言者
曰居位者欲得君子幾有禆於時君子亦何往無禆於
時哉玉之在石也山有光輝今僻州遠邑風俗不淳於
古人輕義務利惡者虓攫善者却避盖有識莫或敢一
語誰何者如使百鍊入其鄉能皦然不滓乎流俗發諸
已者有以廉貪敦薄化暴而馴之亦足禆時奚必有位
哉此在百鍊勉之誠若是也足以樂其親豈直榮親也
哉君子事親莫切乎致樂百鍊可不勉乎衆皆曰然遂
以書之贈行之詩之首
送蔚尚書致事序
禮部尚書合淝蔚公春秋七十有三上引年之章特勑
致事賜鈔萬緡及官舟歸公自洪武乙丑仕為戶部主
事陞員外郎又陞山西布政司參政入為戶部侍郎改
禮部遂陞尚書歴事列聖四十有六年寅恭小心始終
不渝清白之操老而益厲其同時官京師而今在通顯
者及公裁三四人皆於仕最久而公年又最高嶷乎今
之老成人乃一旦决引去皇上體恤下情頫從所欲而
加之寵恩於是卿大夫皆歆豔公之遂閒而頌美皇上
待賢優老之厚也士竒盖以為聖君賢臣之心皆有不
得已者士束髮學道志在當世况都高爵享重禄此其
志雖終身豈能忘世哉惟自顧年已邁智力有不逮則
不敢以其所不逮者妨賢路廢職事故乞身以去者止
足之分亦愛國之心豈誠安於閒逸者哉聖天子孜孜
圖治豈不欲久任老成顧尋常於一夫不忍久勞之况
士自壯至老未嘗一日之暇而當終勞弊之以異先王
之制哉故老臣之去聖仁亦有所不得已焉然使都門
外夹道瞻望車馬祖餞之盛如歎二疏之去又使鄉人
故舊幅巾藜杖駢首雲林泉石之間如迓樂天之歸者
皆縉紳之榮也而非盛福克有之乎榮哉乎蔚公一世
其何幾人公之歸也尚書毗陵胡公重同官之好屬贈
以言士竒於蔚公相知有素故不辭而為之言
贈胡克寧歸常州序
禮部尚書胡公源潔有賢弟曰克寧祗守丘壟不省兄
者十年切切其同氣契闊之情也盖公愛弟之情亦無
以異去歲之冬克寧自常州走數千里詣北京兄弟相
得懽甚居數月克寧又惓惓桑梓之在念也告其兄將
歸過余别且求贈言曰願有教也尚書公留之而不可
也亦為之言余與尚書同朝交四十年居相鄰者十年
時克寧尚少温恭執禮日以求益為事今踰壯而強而
志於進未已也尚書公凡行己居家立朝皆賢人君子
之道克寧薰濡於家足以自振尚奚假於余夫人道之
所務在義而不在利在以濟物為要詩不云乎伐柯伐
柯其則不遠胡氏其世所自宋文恭公盖高眀先祖也
史傳所紀文恭初為揚子尉縣大水民被溺令不能救
文恭率公私舟活數千人公少與一僧善僧有祕術能
化瓦石為黃金其臨終也以授文恭求葬之文恭曰葬
應盡力術非所願此文恭居下倉卒之為也自文恭以
来凡再世執政而至侍從九卿者猶數十人史盖以為
脫人扵溺而隂德之應也余嘗觀胡氏譜其先之顯且
盛自劉宋以来累累矣而常州之盛實始於文恭若文
恭之篤行自勵凡天下後世有志之士猶將視法矧身
為之後者乎夫所以為文恭者究古人之書心古人之
心行古人之行惟恐其戾夫古之人也克寧率是而由
之積勤不己文恭有不可幾及者乎位不必計也力於
其行為賢耳請書以為克寧之贈尚書公其亦以余言
為然哉
送曾吏目還海州序
曾源仲濬為海州吏目之四年考績来京師遂謁告歸
省居兩月將復還海州其同門友蕭德蕡求予贈以言
余與仲濬亦同門也仲濬學通識眀疏達以果嘗從事
吏部三年佐青州幕二年来海州尤久知益博行益熟
矣雖言何補乎仲濬然知之而不言之非忠也言之而
不以其大者非知也請書其大者國家所以置州縣樹
官守者非以育民乎得一州一縣而官之亦必有以育
乎民而後有以承君之官永終不失也夫民者君之本
也今之世皆務急民供上為勞以望其官歲中三四遷
而民之饑窮凍餒一不之察夫民之饑窮凍餒不之察
是既倍乎上之所以官我之意如此求不罪乎我不可
得况望其官歲中三四遷又永終不失哉盖民之心非
不知奉上之為其職顧力有所不及則頼長之者優容
以待之可也君之心非不知取於民為厲惟事有所不
得已則資長之者寬恕以来之可也不然人孰不可使
何為精選舉眀考察而使士哉故急民供上以求其官
之顯且久幸上之人未察耳察之其有能免者乎此非
求成而更敗希榮而反辱乎吾所見江右尤甚海州寧
有是乎以仲濬之良贊政幕下又有古襄劉侯為之守
吾聞劉侯温然忠厚有愛民之心則海州之人無其急
而得其育也必矣然余尤不忘斯言者朋友之至情仲
濬其試擇焉
送蕭知事考滿序
國家設衛建官其制自指揮使以下皆以處軍功之臣
而擇文臣有學術識治體者一人以為知事事必先白
知事廼循次上至指揮使而後行指揮使雖尊事不由
知事則尼不行知事亦不卑矣而况有軍政之設施儲
廪之出入案牘之叢脞其上也或又臨之以親藩之尊
都閫之重風紀之嚴又當往来要衝之地日趍走乎應
對知事亦難為矣哉洪武二十五年秋大同蕭秉文以
太學生為武昌左衛知事所謂不卑與難為者皆有之
秉文勤慎闓疏不敢毫髮自恕故衛自指揮使以下皆
頼其能以無廢事下屬之吏皆服於威眀不敢騁其私
與怠盖惟見其所不卑而不見其所難為者今瓜期且
及矣將上天官書最考而去即是行寧不又有過於今
之所不卑而益無今之所難為者乎雖然位高者易驕
事簡者易忽與勤於始而惰於終皆常人之情而君子
所戒慎焉者秉文勉哉必毋負國家所以用文臣知學
術識治體者之意因某等重其去而望其遠且大也謁
文為贈於是乎書
贈醫士蒋添祥序
太史公書曰能言之未必能行能行之未必能言凡以
為不能言之非吾病病不能行之耳行之而利即不言
人猶知愛且慕也而今之人之智異也尊其所能言不
夷考其所能行者皆是焉鄂城蕭良用疽發背甚恒所
親暱樂良用之生者沓来薦醫曰某醫之良者吾嘗聆
其道岐黃氏之言矣請致之良用曰吾有所善蒋添祥
藉數世業醫恂恂焉雖未嘗言其道而眎其所治無弗
瘉者吾既致之矣聞者戚焉動容曰子無闇於智而易
其生哉不能言之其曷以行之良用曰吾良弗智吾豈
易吾生者哉而益信用添祥不變越月以瘳良用来謁
余語之故且求文謝焉夫言中之宣也言果足徵乎宰
予之賢猶不盖於其行不言果無取乎李將軍如鄙人
口不能道辭史贊桃李成蹊今有服縫掖之衣脩仁義
之術而口不能言即類以為無有况醫之業乎孔子曰
不以言舉人醫人之司命死生維之而惟言之徵耶故
醫之極稱神聖工巧神之功曰望聖之功曰聞工巧之
功曰問與切亦非以能言也必能言為醫之良則為臾
為和為扁皆非知隂陽榮衛虚實之故徒以說辭給捷
之利有是哉故醫者意也手其脉目其色耳其音心謀
其治如斯而已言無與焉此固存於求之者之智也余
客蒋氏塾有年知添祥達於理誠於術不浮不伐務慎
以謙盖有慕古者耻其躬不逮之義兹因良用之請著
其藴且以警夫尚言者云
贈楊掾序
江夏宋惟憲請曰先父試吏陕西都司時與閩中楊復
隆同事相好莫逆不幸先父即世遺小弱弟無所於依
惟憲不孝時遠在故鄉頼復隆辛勤治喪葬如禮撫孤
弟教育親愛之如所生復隆德被存歿惟憲雖殞身不
足報願一言以張之嗚呼朋友之道大倫而主乎義焉
義者非有盛衰存亡之異此三代所以直道而行者今
之人當冨貴顯達氣燄赫赫時託交投分傾肝膽相與
出入相扶携意氣相合如金石膠漆謂患難真若可倚
謂死生真若不相負一旦勢力衰拂衣袂去不顧過門不
一入相見不俛首揖不異行道之人者古今相去盖遠
矣復隆其猶有古人之遺者乎於死生之際以義自重
不肯負其友如此其食國家之禄任案牘之事况肯負
朝廷乎誠使食國家之禄任案牘之事人人皆能以義
自重如復隆吾見天下之才皆可用也故又張之以為
為吏者之勸
送張知事詩序
襄陽漢江重鎮凡今列鎮之帥皆武功之茂者任焉而
簿書期會出納之務一治於幕官帥恒視成而已故幕
官之任又必擇士之暢於理道者洪武二十八年太原
張景先由太學生授襄陽衛知事知事於幕為貳幕常
虚正員而貳董之景先果毅敦實不怠不忽期月之内
聲譽灼然今一考當上天官方國家用唐虞考績幽眀
之法而重軍政之務期得一士幕下久任之以輔其帥
之所不及若景先者庶幾其得士哉則又豈遽然奪之
乎是行吾知旦而往夕而来矣其僚有恐其遂書最而
登也咸贈詩以道意請余為之序云
送胡希閔歸四明詩序
武昌左護衛知事四眀胡鉉先生既卒之又眀年子希
閔奉其母夫人去歸其鄉瀕行其師楚府吳教授令凡
所還往者皆為歌詩餞之遣予序首簡余雖未獲識先
生嘗聞大夫士言先生敦厚温雅不雕不衒蒞官用忠
愛為本聞一暴刻言塞耳蹙額不對遇讞訊必平必恕
先生殆仁者歟歲七十始沾一命又不滿其秩不盡其
報以歿意者尚在後之人乎乃今見希閔挺然脩且厚
吾固意其在是也雖然亦見樹稼者乎夫樹之固將穫
之而或身不逮焉歸于其後之人後之人克勤有之不
然莠而不薅稿而弗溉斯亦已矣秋其可幾耶故德亦
在善繼而已善繼未有不穫者苟為不繼豈徒無穫將
遂窮其身而辱其先不亦可懼乎希閔其去此而務善
繼哉且吾聞希閔乃祖竹隠先生積德累仁致紫芝之
應亦未食其報此其樹之非一矣勖哉希閔其無自畫
焉吾與希閔接屋而處者兩月是以贈此言希閔歸故
鄉入里門見父之執焉吾知其復有說也
送蕭教授歸金華詩序
皇眀治定時海桑先生陳公以易詩書教授澄江之上
諸生皆温雅端厚篤學厲行或仕或處皆有聞於時伯
齡亦嶄然群居之中先生歿伯齡以詩經舉於鄉陞於
太學除教授金華府學金華浙束文獻邦士固知所趨
向伯齡加躬勤率先之更六歲承伯齡之教者往往取
高科而升伯齡教日益行名日益著人皆稱伯齡不辱
其所受教先生不辱其所教今謁告省親歸故鄉旬日
當還官知伯齡者皆為詩餞之屬余序一言余何庸言
哉雖然亦見樹木者乎既宜其地而樹之矣又必培之
以深其本溉之以充其養援之以防其侵故盤骫翹特
干青雲蔽虧日月矣其或有先之樹而不加崇於後之
樹者豈其木弗若歟亦培之溉之援之之不力也故君
子之仕既宜於職矣益務深其本充其養防其侵以求
干雲蔽日而不敢畫焉不然枿乎吾後者幾何不軼而
過哉往年伯齡舉於鄉選扵朝顒然而起矣今伯齡之
徒復有舉於鄉選於朝顒然而起者伯齡將惟資益於
人乎抑將益崇其身也子年盛志銳二親具慶有賢弟
承堂上之歡而無内顧之憂於是勉勉焉德已脩而益
勵學己富而益勤名已重而益下吾知子去此而益崇
其身易易也則俾陳先生之教益遠有耀者非子其誰
望余與伯齡嘗同事先生不見將十年不知此别復在
何日故竊取回路相請贈處之義而叙之詩凡若干首
送嚴士正赴江隂訓導詩序
嚴故泰和世家其富盛視古封君其文獻焜焜見胡忠
簡周文忠吳文正揭文安諸公之文其科第仕宦自常
州推官而下代有繼續邑世家之盛如嚴氏盖無幾矣
而於吾家世姻先大考先考皆嚴出士竒又辱嚴倩童
丱及侍國正先生先生先祖妣之弟以姻家子孫見教
愛甚嚴至今追憶侍側時心肅然不敢忘兩家相厚盖
非一日之故也今年先生之孫士正選鄉舉来京中會
試副榜得江隂縣學訓導士正眀爽端重謹義利之辨
介然可為世德之有後也夫道無窮君子之學亦無窮
其學非專言語文字之間所以古之人皆務乎本也後
之學者不務乎本斯畔乎古矣學而畔古君子不予也
勖哉士正果成於已將於成物也何有吾老幸見姻家
有後又期望其遠且大也故首舉其先世之盛次舉君
子之學以為士正之官之贈而翰林同鄉諸公相與分
韻賦詩送之者繼書於後云
送徐崇威僉憲致仕還鄉序
仁宗皇帝臨御制詔吏部居官年七十聽致仕去有疾
而年未及亦聽去申著令典盖扵今四年仕者老病不
任咸得所欲而士君子進退從容無所羈係有以見太
平盛致矣四方出仕者之衆莫盛江西江西為縣六十
有九莫盛吉水今致其事去者始見於徐君崇威崇威
雖病其年未七十盖自洪武中起家為廵徼為征商永
樂初入掌外制又出司讞陕西廣西二大藩知宿州僉
山西憲事其為人持已愛民而平心易氣歴仕三十年
未嘗有一日顛蹶之憂然弊弊焉所以汨乎中應乎外
者亦劬且倦矣今之决去固人情也崇威吉水故家吾
亡友胡君光大女兄之夫也其在京師恒主胡氏故於
余還往甚厚光大嘗約余他日幸遂乞身相與具扁舟
載壺觴書冊泝沿贑江蕭峡之間潄芙蓉之丹泉酣澄
江之眀月歌詠聖澤逍遥以終餘年足矣時崇威聞之
亦津津出喜色光大竟卒于官己十年余猶縻寵禄不
能去也兩人夙昔所歆慕者今屬之崇威獨未知崇威
入故鄉臨清蔭茂萬慮不興翛然自適之際北望京華
數千里外尚有停雲之思者乎故於别也歌白駒之四
章以為贈
送鄭郎中歸省詩序
吏部文選郎中鄭誠文實既蒙恩封其父母士大夫采
誥辭名其奉養之堂曰隆夀皆為之賦詩今蒙恩歸省
於旴士大夫又采杜少陵入奏行二語為韻賦詩送之
盛矣哉鄭氏之榮也詩可以興可以觀三復其詩盖上
有以見朝廷之厚其臣下有以感發為父母者之成其
子豈直榮鄭氏而已也夫賢者之仕也未嘗一日其心
不在國家文實為天官屬十餘年於品量中外百職之
賢不肖才否而抑揚進退之皆與聞矣今道途所經齊
魯以南踰淮泝江以達乎匡廬彭蠡之奥上下六七千
里耳目所遇凡前日之進用者亦皆奉法循理守官愛
民不忝任使矣乎旴江右文獻郡三四百年名公顯人
其文學功行如李泰伯曾子固程鉅夫諸君子其所表
見於世煒煒不可冺沒顧眎今州閭鄉䣊將復有起而
續之者乎要之賢才本於學校今為吏於旴者亦有克
致夫作興之道者乎此皆文實之職所當知者旦夕還
朝必有所得以禆冡宰黜陟之公哉大學士曾公邀序
送行之詩因以及余所望於文實者云
送陳祭酒復職還南京序
吾友陳君光世文學卓然而靖恭端直灑落疏暢處人
有誠也官翰林踰二十年升教南京國子又十年矣自
其改官而南凡翰林素交或相聚討論觴詠未嘗不思
光世盖光世亦同此心也今年春以考績来朝退而見
其翰林故人相握手慰藉喜色津津溢眉目遂即建安
楊公聚奎之堂出所載江南嘉釀會者九人獻酬交錯
傾寫極歡既而光世奏最復任戒行有日九人者復即
堂中宴餞之酒半建安公舉古詩君子有酒八言為韻
偕江陵楊公共八人各賦詩贈之而退僕序之夫朋友
志同義合者也久别而聚尊爼以相娛歌詠以相發情
之正也况贈言仁之事哉國家法古為治典教育賢治
之首務而任之於太學其所以命光世者盖舜之所以
命䕫也任甚重矣以光世之賢有不夙夜圖惟以副君
上之命塞朋友之望用永終嘉譽也哉賢者任其事必
盡其道善夫始必謹夫終古詩人於贈歸之作盖有戒
夫修職業者僕故竊取斯義既述其情而終以規
送楊長史致事序
吉水楊季琛先生自壯歲鄉里舉學行升於朝歴仕州
縣幾四十年所至訓治其民勵撫字之勞惇豈弟之化
行能著而名譽流今春秋且七十有倦勤之歎時其子
黻為衛府長史乃循去官就封之制乞歸休焉朝廷知
其賢封以黻之官仍就禄養盖資其賢以助黻為輔也
二年黻卒三年先生益衰又乞歸休朝廷憫其情從之
夫士君子懷抱德藝且遇乎時矣豈不欲究於用以及
人顧在己者有所不能強則勢之所宜已也國家用賢
致理既得其人矣豈不欲久任之與共成其功顧在人
者有所不可強則禮之所宜已也然君子有不勞而及
於人者古大夫七十致事老其鄉里大夫為父師士為
少師教道之及也先生之歸也必有及乎其鄉歟家者
鄉之始楊氏自忠節顯聞數百年而於今辨其昭穆尊
卑聫其愛敬申其教誨者老長之仁也先生又必有及
其宗歟士竒幸歸鄉過宗家拜耆夀參譜牒之異同考
文獻之傳續以觀諸老振起之功而快其平生行有日
矣請書識别
送吳先生還鄉詩序
余仕兩京三十年往還太學祭酒司業皆故人而所識
監學諸生過從者益衆故其博士以下問學淺深德行
邪正率得之若持廉潔之行一芥不以苟取吾廬陵羅
師程清江吳節性表然者也清江廬陵接壤其人相與
率親厚清江士大夫仕於朝於余好且故而以廉潔名
者節性與吏部郎中張玉瑩表然者也廉本於義士君
子發諸己施諸事誠由夫義外物不足以動之矣師程
節性玉瑩三人者雖皆有禄而其家皆蕭然不改寒素
充充有自得之意故余於此三人恒私心敬慕之也前
數年師程以老乞致事去節性玉瑩年皆六十上下未
當得致事今春玉瑩以病乞解職去節性之子為刑部
主事得封父母節性又棄職而就其子之封以去此豈
有富貴之累於其中者哉節性於師道嚴重不可犯盖
學者望而泯其非僻之心作其恭肅之意尤世之所難
得者嗟乎江鄉百里之間天清歲晏二三君子小車往
還盖必有占德星之聚者而余也以固陋之資加之衰
病方縻於寵禄未知何時而遂相從於清虚閒遠之濱
共歌詠太平以為遲暮之快也朝之學士大夫相率為
詩贈節性謂余序之因以及余所嚮往者云
送劉叔毖辰州府同知序
為天下以安民為切務安民之方在得賢守令而已聖
天子臨御以来宵衣昃食孜孜焉惟恐天下之民未得
其所也眀詔數下簡賢舉能畀之守令之任又屢勑以
撫字安利之道守令之能奉法循理布德宣化有安民
之效者必眀考課而超陞之或從民之志仍其任而增
加其禄秩所以待守令之道厚矣然而民猶有未盡得
其所者何也豈非由守令不能體聖天子德意而苟焉
自怠甚者或縱其私以厲之而然歟如使今之為守令
者皆如吾叔毖民焉有不安者哉叔毖始自萍鄉學官
陞沅陵令其愛民如子誘掖化誨而庇護百至惟恐其
或傷之也三年考其績最又用薦者陞北京行部員外
郎沅陵之民羣告于藩憲冀請于朝以還叔毖弗得又
親詣伏奏于闕下至于今六年沅陵令不知更幾人而
叔毖自員外郎入纂修于翰林又四年矣沅陵之民猶
群趨伏闕下乞還叔毖不置由是朝廷益賢之以為同
知辰州府沅陵辰屬邑以貳辰州則不獨沅陵之民之
沐其利澤也叔毖初何以得此於沅陵之民哉吾與叔
毖交廿年其為人端厚易直闓疏廉介而表裏一致其
為政簡静不擾有至誠惻怛之意而不為名古稱平易
近民民必歸之叔毖其幾之矣使天下之為守令者皆
如叔毖民有不安者乎其行也吏部主事陳子魯謂余
宜贈以文豈徒贈叔毖固將以感發乎今之為郡邑者
東里續集卷十
