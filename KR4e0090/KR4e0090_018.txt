東里文集卷十八明楊士竒撰
墓誌銘
王竹亭先生墓誌銘
國朝混一之初天下耆儒碩師往往多在徵詔數下或
進而階顯融佐化理或退而信廉節成後進皆卓然有
益扵世也是時泰和王竹亭及其弟子啟兩先生正學
篤行高風直節表表乎大江之西洪武二年子啟先生
首舉明經爲監察御史明年竹亭先生以說書徵既至
上書論事更授福建鹽運副使以老得辭子啟先生後
陞廣西按察僉事又擢知崇慶州政治赫赫已而罷歸
時竹亭先生春秋六十餘子啟先生亦幾六十伯仲恭
愛隆然居必一堂出必鴈行長身玉立儼乎端恪巍冠
褒衣襜襜甚偉盖望之如神人無不肅然起敬畏者
至其接人色莊氣温雍容怡如語簡理盡無不樂就之
焉竹亭先生諱沂字子與竹亭其别號幼讀孟子即知
辨扵義利稍長刻厲學問嘗從元進士楊升雲彭復初
治周易造其突奥自六經至于周程朱張之書靡不深
究及子史百氏咸旁通博考盖扵天人之微聖賢之藴
往古治亂成敗之故蓄之富察之審言之的而履之確
也嘗一試有司不合即不復出教授扵其鄉而所交游
往還皆當世名人元季江西參政沁布阿咱爾守贑州
禮遇先生辟爲行省照磨又承制授吉安路治中俱不
受逮皇明龍興洪武三年廣東行省聘考貢士試是年
侍御史吳去疾言泰和王沂經學操行宜在侍近遂徵
爲說書至未幾而歸益以成就後進爲務從學者愈衆
傾竭底裏隨其材而篤之而皆有成先生資識高明内
貞外和器度弘偉規範自然安成進士劉雲章嘗贊之
曰淵乎玄酒之在尊凛乎太阿之未出匣皭乎其清而
挹之弗竭薰乎其和而即之弗可狎又曰使及門孔氏
則風雩之詠歸端章甫之禮樂固將進退綽然而特視
其所合蓋確論也先生孝友篤志歲時葬祭循古禮燕
處必嚴未嘗啟口及人過失有文集若干卷承旨宋公
濓爲之序詩若干卷襄城楊伯謙序之洪武十六年某
月某日卒年六十有七王氏世有德義其先出晉司徒
導之後由金陵來徙至宋戶部侍郎贄顯于仁宗朝事
載郡志又若干世至圭爲榮王府賓客與周文忠楊文
節皆善學者稱虹溪先生虹溪若干世至性夫性夫子
以道元季韓公復嘗薦之以親老辭二子先生兄弟也
先生娶陳氏繼李氏皆有賢德子男一伯貞舉明經累
官瓊州知府女一嫁嚴玄齡孫男二信直直舉進士為
翰林修撰曾孫男八女三先生初葬千秋鄉大徑之原
至是瓊州公丁李夫人憂改葬先生新山之原使直屬
士竒銘墓士竒盖生晚不足究知萬一然念鄉人老長
識先生者盡矣當時門人親受教者亦多不在將使後
之學者有志乎先進其何所考法也且士竒扵王氏重
世好又少嘗侍教先生兄弟及瓊州公矣故不敢辭不
敏不銘謹述其所知大槩而爲銘曰
奕奕王山澄江洋洋猗歟先生邦人之望江山出雲雨于
下土君子之道有蓄不施道之傳矣孰不為材佐理于
隆濟濟偕来世其遠矣後來何師猗歟先生曷究予思
歐陽三峰墓誌銘
永樂癸巳七月甲申西昌歐陽三峰卒歐陽氏之宗及
其戚婣皆哭失所庇頼鄉之士君子皆嗟悼出涕曰善
人已矣邑大夫亦嘆息言繼自今處士之廬奚所致禮
乎三峰諱某字以忠三峰其號也歐陽氏出唐吉州刺
史琮與宋少師文忠公同祖琮之後居廬陵十四世徙
萬安之常溪又七世徙泰和又六世至元國子學錄德
高生覺先三峰之考也妣韋氏三峰自幼淳厚噐宇凝
重知力於學家族故饒裕少壯者競侈靡爲豪三峰獨
執儉約澹然布素自得也既壯踰淮涉汴以遊乎齊魯
趙魏之間縱覽山川交其豪俊而見聞廣矣歸而益從
鄉先生講說以求歸宿之地會元季盗起所在充斥三
峯彂帑廪聚義勇保障其鄉族鄉族有窮乏者皆賑給
之國朝既平僣亂定天下三峰老不堪事則聚其子孫
暨族之人告之曰吾不幸丁世變﨑嶇兵亂數十年幸
脱一生扵萬死得復見太平然吾老矣汝曹于今得逸
居優遊嬉適不知有強凌衆暴之患者非上所賜耶不
盡學問以冀效用一官報大德且增輝于前人乃齪齪
與草木同朽腐哉遂禮致明經師教授塾中旦暮則三
峯程督于内數年歐陽氏之文學日益盛歌鹿鳴而升
者前後相望佐政典教者皆有聞于時焉三峯持身治
家悉以禮喪祭不用浮屠老子法遺戒子孫世世勿變
脩宗譜以示族人曰毋忘本也嘗有盜劫里中舉族倉
卒出避三峯獨入取家乘及先世告身懷之然後去曰
他可復致也雖耄期春秋必親率子弟謁先墓其孝敬
盖出天性外氏有先墓里豪以計奪之外氏子孱弱不
敢言三峯毅然白其事于官卒還之又為刻石表諸
墓道所爲義舉多類此與人交表裏一致遇族人及鄉
人之子弟必勉以孝弟忠信歲邑大夫舉鄉飲禮賓必
於三峯朝廷行養老之典使者屢即其家賜酒肉帛享
年百有二歲可謂福酬于德者矣娶韋氏有淑德先一
年卒子男二子瞻子宗皆先卒女一嫁劉敬先孫男三
允宣先卒允成俊永樂二年進士由翰林庶吉士擢禮
部儀制清吏司主事女五張叔倫劉俊秀宋平原蕭可
嗣蕭礎紳其壻也曾孫男七澄□沛淵瀚渤潘女若干俊
聞訃請于朝將歸以翰林庶吉士余學䕫所述世系行
實來求銘嗚呼三峯士竒祖父行也表先進以儀後人
其可以辭謹按狀叙而銘之銘曰
温其如玉兮德孔良來祉福兮夀而康後有敬承兮百世其昌
元龍興路儒學正楊公墓誌銘
宋忠臣建康通判贈徽猷閣待制諡忠襄吉水楊公之
七世孫曰伯恭倜儻魁偉有才略敦大義元季爲龍興
路儒學正時陳友諒兵掠江西諸郡皆無守備伯恭首
上書藩憲大臣陳用兵理財數事其言闓切又言宜宿
重兵江州扼漢沔之咽喉固江右之藩屏衆迂視之既
而朝命劉鶚守江州中道聞警止龍興未進伯恭爲畫
計募蘄黃丁民之奔來者給兵仗使隨行既行又數貽
書促鶚曰及今尚可爲不可緩也又數數以策干藩憲
獨憲使韓凖與伯恭意合而典兵者不見聽用友諒既
連陷諸郡伯恭以義勸率諸大姓之奔竄在外者出壯
勇捐金帛為尅復計事集輙爲典兵者所沮遂罷歸不
出未幾而龍興亦陷矣友諒既敗死江西内附詔舉故
官有材幹者用之伯恭以疾辭伯恭諱謙風采凝重孝
友出扵天性少受經于鄉先生劉粹衷其學務實踐後
補國子生用前代忠賢之後特賜出身得學正首上言
建忠節祠扵鄉郡以勵風俗朝廷從之在官創學規及
課試法以勉學子先聖殿學舍書籍禮器有敝者皆
完葺如新廣學田以饍士居家不問有無傾貲復忠
襄賜田扵異姓曰棄此則棄先德矣以詩振起族人平
生與人言忠義事尤懇切云祖某考某妣某氏娶某氏
子男二旭昶昶嘗舉賢良以親老辭女三皆適宦族
孫男若干其卒以洪武某年某月某日享年若干其葬
某原既葬廿有幾年孫尚節以余同宗譜奉事狀屬為
銘夫忠節人道之大端也士食國家之祿不幸而丁艱
難危急之際懷負器能有所格不得展其分寸鬱鬱焉抱忠蓄
憤而不能自已者非其命也夫若伯恭可謂無忝其家者矣銘曰
渥洼之出卓犖超逸不疾而速千里一息胡羈弗乘而
驂駑駘卒蹶以仆嗚呼昌追奕奕楊氏忠節興家厥後
䋲䋲襲芳趾華偉歟先生一命在下君臣之義允執惟固
材與志偕孰抳其行吾殫吾心卒遏其成亦既全歸從
我先祖先德世承式觀來者
蕭伯玉墓誌銘
夫孝百行之先也孝可以通天地格鬼神而所願必遂
者誠之至也有天下國家必重乎此有卓然躬履斯行
于下必紀諸史氏傳諸後來者世教之所繫也然考歴
代所紀率皆不過十數人豈以其道雖易實難而由之
者鮮歟抑有之或處乎幽夐寂寞之濱世莫得聞之故
隐而弗見歟若今撫之樂安蕭巗伯玉其行有誠其既
處乎幽夐寂寞之濱矣宜世之知者寡也方伯玉喪父
時生四閱月其母育之稍長能服母之教以有立十餘
歲即躬任繇役詣京師不以公事憂其母甫冠坐累謫
戍萬里東海外且行辭其母跽曰男子出門行四方無
不可如意非有所患苦惟大人善自怡勿以兒故戚戚
自損顧其妻董負二歲子儀在傍戒之曰離别常事耳
惟盡力恭事老母長育幼兒使不失儒業足矣妻應曰
諾伯玉雖外爲好言壮色以寬母意實中心悲念遠去
母不自堪也即日素食仰天而誓冀復生還見母有如
不生還見母終身不復飲酒食肉幸復生還見母即死
不恨既及戍所久益顛沛艱難而持行愈厲恒曰吾不
孝不獲侍吾母又可倍其教而貽其憂乎戍之長官察
其賢皆禮重之遣子弟從之學問有過愛之具醴饌強
進之者曰非飲食莫養身體愛身即愛母矣不聽而泣
下澘然酸楚不已左右皆爲感動蓋其心旦暮動息無
斯湏不在母側後二十有七年竟以公命得過家省母
時其母已七十餘尚康寧無恙母子相見懽如更生焉
書有之民之所欲天必從之夫惟欲之出乎不善者不
可以望得扵天苟善矣無弗得者伯玉是已無幾伯玉
以疾卒于家永樂乙未十一月也享年四十有九伯玉
自幼嗜學博涉書史喜爲謌詩而性耿介不肯枉已徇
人急人之急雖處窮阨屢斥所有濟人匱乏未嘗有顧
惜意祖自新考體仁母張氏其配董氏先卒繼王氏子
一人即儀永樂乙未進士孫男若干儀卜其卒之明年
某月葬于樂安之某鄉某原先事奉狀請余銘余既得
其行又考知其世所由來爲之銘曰
有儒其宗世澤孔厚遷自吉陽自其鄂守𣲖于蕭坊益衍益蕃
春秋經師山彎復遷歴其曾玄迨伯玉甫繇孤奮興卒鬱於
下嗟伯玉甫允篤孝思孰其遂之匪天矜之故鄉之園孝子有
墳孝有錫類來來無替
御醫趙彦如墓誌銘
太醫院御醫趙友同字彦如大臣嘗言其文學扵上時
方脩永樂大典即用爲副總裁後脩五經四書及性理
大全書又用為纂修書成皆被寵賜扵是知彦如者皆
為之喜且意其將有詞林翰苑之遷也而彦如亦冀得
一職於此為其親榮未幾以母喪去又未幾以病不起
嗚呼惜哉彦如沉實温雅有行義自其少篤志學問手
一卷祁寒盛暑不釋嘗授經前翰林承旨金華宋先生
為文章貫穿經史優柔縝栗或豐或約必歸宿于理今
祭酒胡公教諭華亭時首舉為訓導既而淛江布政司
聘考鄉試華亭滿九載天官考最當陞太子少師姚公
言其䆳醫詔陞太醫院御醫會浙西水有言彦如知水
事者又奉詔從今戶部尚書夏公往治之士恒患有所
負挾無所遇而不見試也若彦如所長數數見用于世
彰明如此其可謂榮遇而無憾也矣彦如系出宋南陽
侯仲鑛仲鑛生士翮爲武節大夫處州兵馬軡轄因家
處州士翮生武義郎不玷官浦江子孫又徙家焉曾祖
崇傒祖必俊父良仁又徙蘇之長洲故彦如今爲長洲
人母鄭氏彦如卒扵永樂十六年四月一日春秋五十
有五所著有存齋集若干卷藏于家娶邵氏子男三季
珣季諒季成女二華信張瑜其壻也孫男一人同文其
子卜以卒之歲十二月某日葬某鄉某原先事以治命
賫監察御史張循理所具事狀來求銘盖余知彦如者
銘曰
士之所貴實有諸内有蘊而竒貴弗時遺崑岡之産用則為寳
為瓉為圭彼此奚較嗚呼彦如既試有聞肆余作銘慰其九原
王處士墓誌銘
禮部儀制郎中安成王芳蓀既迎其父處士君就養京
師永樂十三年三月芳蓀扈從北京其弟瀘汀奉處士
歸故鄉四月六日泝小孤山中流暴風覆舟舟中人皆
溺死獨瀘汀附片木漂泛數十里得濟而求其父屍及
舟數日不復有蹤跡矣七月芳蓀始克聞訃奔歸道出
南京過余哭且拜曰不肖孤不孝不幸罪逆深重不自
殞禍延先父至扵大故重不幸不得奉遺體復土世之
為人子其重不幸豈有如不肖孤者號天叩地無所逮
及惟昔之人有取冠衣而葬之者孤不自揆輙循斯義
庶以繋吾後之人無窮之思惟葬必有銘幸哀而畀之
余惟聖人制葬以藏體魄者也既泯沒無所事乎藏矣
而必有事於藏者孝子之心也禮有以義起者冠衣吾
親之所遺也其氣澤存焉其沒也神將依之故祭禮有
設裳衣之制則墓而藏之從而識之曰此吾親之藏也
其扵義可也扵是得監察御史胡啟先所狀處士世次
行誼為序而銘之叙曰王氏世居廬陵郡北棟頭里後
遷安成連嶺數世至宋敷文閣學士瀘溪先生庭珪又
數世遷蒙岡而族益盛後至希旦及其子所安家富扵
扵貲而皆有善行處士之大父父也處士諱緝字思學
自幼敦厚穎敏有志學問稍長益通經史百氏之說喜
賦詩興之所至援筆立就往往為人傳誦善譚論每據
事推理娓娓聽者傾服恬于利惟以畜書教子爲務或
勸廣生産以貽後者曰非遺安之術也享年六十娶劉氏子
男六瀘源起家鄉貢進士杭州府儒學教授禮部儀制
司郎中即芳蓀也瀘湍瀘沄瀘潨瀘汀瀘濟女四劉守經
姚明哲戴躍淵姚某其壻也孫男若干女若干銘曰
化機之運始必有終終底乎盡衆萬斯同孰後孰先孰
毁孰全孰知森焉不為平原斯以逹觀任之自然鬱鬱
高墳必有封之惟義之推孝子之思
周仲舉墓誌銘
永樂十五年十月十八日巢縣丞周仲舉卒又明年翰
林編脩周孟簡以其兄侍讀崇述所為仲舉事狀致其
孤之意請為墓銘屬余久未暇崇述扈從北京又以書
來趣銘崇述孟簡皆仲舉從弟仲舉吾郡之彦也其出
也人皆謂其必將有立及其卒也人皆以為世道惜之
盖仲舉學足以為政才足以濟務行足以仁民而厚俗
且素于余往還此其余之所宜銘也仲舉諱綱以字行
少孤其家故饒貲産旦出理繇賦暮歸讀書為學有志
世用永樂初偕崇述孟簡中江西鄉試部使者表其所
居坊曰三桂明年仲舉病未上四年中會試廷試賜進
士出身賜勑奬勵加道里費俾歸益進其學六年召至
命觀政都察院都御史言其能擢廣西道監察御史持
大體推明致公辦理被誣者百數十人歲餘坐失覺察
降昌平縣丞到官悉心訪民所欲惡建罷十數事令與
簿皆敬服自是事可否皆惟丞之聽仲舉臨事恕而處
已嚴吏民悅服稍暇進諸生與論學業諸生人人喜得
師益務自進邑人長老亦皆私竊稱丞之賢曰前此未
嘗有也已而丁内艱去會詔有司舉賢才昌平鄆城兩
縣令交章舉仲舉服闋至猶以御史時事止改巢縣丞
凡所持身治民一如昌平郡檄督運諸邑竹木詣北京
且行而病作或曰曷俟少間乎仲舉曰臣子之事君父
可顧已利害耶遂行至邳州而卒其友李兼善官邳學
具棺歛殯之明年其孤至邳啟殯以歸易棺容色如生
仲舉為人温厚簡重出處一致不以窮達有所加損與
人交必誠不爲表襮而其所有諸中宜諸用者自不可
掩惜乎遽止扵是也蓋年四十有五其先自吳太尉瑜
之子都鄉侯胤廢徙廬陵始家焉後又徙吉水今居吉
水桑園里高祖希賢宋咸淳進士曾祖方大祖仁遠元
太子說書考子敬妣劉氏永豐名族娶傅氏子男七穎
顒頎顥頔頊頥頊蚤卒女三李鼎新黃修爵其壻也季
未行孫男若干其葬在某鄉某原銘曰
茅蕭之莛以為桴乎纂組之華以飾襦乎紛其集荂獨
於枯乎嗟若君子恒于于乎
翰林庶吉士陳孟潔墓誌銘
余幼失怙寡兄弟依學外家孟潔少余一歲余兩人自
五六歲狎居相得如同産至于今四十年出入相輔講
學相資憂患相卹如一日余豈謂遽銘孟潔之葬耶始
余入翰林之四年孟潔與其從弟孟京同登第為翰林
庶吉士余三人者同官相聚處甚樂也又四年余與孟
潔哭孟京而余銘其葬夫孰計踰年又哭孟潔而銘之
哉孟潔陳氏諱廉以字行其先避五代之亂繇金陵徙
泰和詩書科第連續之盛甲他族曾祖主一祖心吾為
江以西大儒學者稱海桑先生父孔碩皆有厚德母羅
氏邑處士晉用之子處士節義凛然孟潔幼時親承海
桑先生與處士之教又穎敏過人讀書日千餘言通其
大義十二治詩經下筆爲文章粲然有聲譽扵先生長
者其事親能適其心未嘗得一錢以入私室孔碩公從
子孟省有怨家欲報孟省孟省已卒則搆誣詞嫁禍孔
碩公孟潔憤曰無父焉用我為伏訴闕下孔碩公得
白不陷于誣孔碩公沒撫育弟妹甚厚長悉力爲畢嫁
娶皆備扵禮宗戚故舊有急趨赴之恒恐不及平生爲
人排難觧紛不可數計而不爲榮磊落豁逹喜交際四
方賢士大夫過泰和者必造其廬傾倒而後去永樂乙
酉以國子生中應天府鄉試明年中會試禮部遂擢林
環榜第二甲進士授翰林庶吉士與修永樂大典爲校
正官性嗜酒雖紛冗不廢嘗曰王猷愛竹豈比我哉
竟坐是致疾疾革壺觴猶在床榻間卒扵永樂八年十
一月十三日享年四十有五娶蕭氏子一人年將歸其
喪葬故鄉時羅孺人方就養來京師孟潔遽不起恒晝
夜哭已而呼余曰甥宜銘廉其毋使遂泯無聞嗚呼余
雖不忍銘而義宜銘矧孺人命之爲之銘曰
其為人也急義其發身以進士庶光紹乎先世其弗階
扵顯融也殆將以遺于來裔乎
故翰林侍講承直郎王君墓誌銘
宣德元年三月二日翰林侍講王進汝嘉卒舘閣自大
學士而下咸走會哭已而共嗟咨歎曰當國家用儒
之際奈何其喪賢者且兩朝史事方嚴柰何喪文學老
成人相與悼惜不已汝嘉爲人惇實内貞外和行修識
明學該博尤熟書春秋爲文章和平寬厚一傅於理勤
職務雖老不倦雖風雨寒暑不自逸而折衷羣議辭氣
雍容簡而適當故所爲悼惜之者非徒以寮寀之故交
游之私也既卒之兩月其子箎奉櫬歸葬其鄉以翰林
脩撰張洪所述事狀求葬銘余扵汝嘉有斯文之契廿
又六年義宜銘故序而銘之序曰王氏其先京兆人唐
大理卿藻從僖宗幸蜀家蜀之遂寧九世至拯事宋理
宗爲吏部侍郎遂家蘇之長洲生矩之元温州路總管
總管生光祖常熟縣尉縣尉生平孫黃巖鹽場司令司
令生立中松江府知府知府三子璉洪武中吏部主事
汝玉右春坊右贊善兼翰林編修季汝嘉也自幼喜學
問穎敏異羣兒十歲從師受經下筆敷繹義理已津津
動其長者侍松江君宦遊浙東西所親炙日廣造詣曰
深矣平居孝親敬兄一本于至性嘗坐累謫戍五開後
舉明經為武昌府學訓導歴九年陞大庾縣學教諭所
至盡心啟廸學者率見成效初被召脩永樂大典爲副
總裁又召脩四書五經性理大全書成皆受重賜遂陞
翰林五經博士授廸功郎秩滿陞侍講授承直郎永樂
中考鄉試應天府廣西廣東各一考會試禮部三無敢
干以私者洪熙初建弘文閣時翰林學士楊君溥偕汝
嘉四人者受命曰直其中禮遇甚厚汝嘉與人交久而
敬澹而可親扵義當然未嘗有所不盡一時王氏之盛
汝玉汝嘉先後入翰林汝玉文名聞天下而士君子論
行已有道盖扵汝嘉無間言云汝嘉蒙恩贈其父爲翰
林侍講承直郎母任生母黃皆爲安人封其妻葛安人
二男子節箎皆好學有立箎選永樂二十一年鄉貢二女子皆有
歸一孫欽汝嘉沒時春秋七十有二庶幾可無遺憾者歟銘曰
介如石温如玉嗟君子兮不可復兮
沈生墓誌銘
生名潮翰林侍講學士華亭沈公之冢孫永樂十九年
十一月二十九日卒年十八内之爲祖及母以下皆哭
之慟外之爲沈氏戚姻朋友而知生者皆走弔為之悼
惜流涕嗚呼生果不可多得哉生天禀端粹悟觧穎敏
初入小學喪其父時學士公扈從在北京其叔教之授
讀數過輙能成誦學書輙有可觀而教之事遵而行之
未嘗違居家孝友如成人雖家人不見其率易一言既
出就外傅日務自進盛暑雨雪不廢數年學士公奉詔
歸方慟不復見冢子而見生如此更大慰喜遂以至北
京益自策勵從明經師晝夜自力母憂其過勤數止之
則退而潜爲之病猶不輟蓋病數月而卒既卒家人探
其箧得所爲五七言古體近體詩千餘首四書尚書義
累帙手錄近代名人詩文及臨寫古法書尤多而其讀
書為文作字率有日程初皆未有知之者嗚呼生扵勤
學慎行固天性歟一時士大夫子弟亦有如生者乎且
生學士公所望承家而亢宗又生之父母其子男惟生
一人今死矣豈獨爲生之不幸哉生父孟芹母高氏吉
安府學教授士謙之孫學士公將歸葬生於其鄉求余
銘余與學士公鄰居十年實知生爲之銘曰
玉毁于璞蘭折于萌不及其成于嗟乎沈生
故左春坊左贊善徐公墓誌銘
永樂甲申春詔簡東宫官屬時詹事春坊司經其長貳
以廷臣兼之次簡六科中書及太學郡縣學官陞而用
之自太學陞者兩人博士天台徐善述好古陞左司直
郎助教鄆城晁鑄景範陞右司直郎其學問之正操履
之篤温厚而簡静皆為縉紳君子所重以爲輔臣之良
也後十年景範年八十奉命致事歸好古陞左贊善永
樂己亥九月景範卒於家十月己亥好古亦卒扵官蓋
縉紳君子又皆嗟咨悼傷老成之喪也好古一志儒者
之學尤䆳書經其講說及作爲經義皆精確非衆所及
少爲郡學生已有聲譽洪武中初行歲貢法首充貢入
太學六舘之士皆推之祭酒宋納嚴不可近獨禮接好
古歲餘詔選太學生為州縣教官好古爲首授桂陽州
學正賜勑符後丁父憂服闋改和州學正用薦陞國子
博士經其教者率有成嘗預纂脩翰林者累年考鄉試
者一考會試者二士服其公其在春坊一用所學進對
之際簡明質直必據正理故尤見禮遇而卒之日皇太
子親爲文祭之極褒惜之意好古平居寡言其中所執
確然未嘗枉已徇人性澹泊寡交處家貧于于自足手
一卷雖老不釋可謂貞而絶俗者矣年六十有七而卒
徐世家天台宋之亡其幼主趍慶元南奔元兵追之徐
氏有為進義副尉者率鄉兵扼關嶺之險元兵不能度
宋主得浮海去元兵既入天台徐氏無少長皆被害獨
乳媪負所乳兒脫走得全好古高祖也自高祖至其父
皆業儒好古娶朱氏邑名家有婦德先卒子男二行衍
女四長適翰林庶吉士永嘉王道次適同邑朱䕫二未
行孫男三光孝光竒光茂女一既卒之明年行衍奉柩
歸卜某月某日啟其妣之竁而合葬焉先事以庶吉士
葉穎所述行狀請銘士竒初被徵與好古同事翰林及
其擢春坊又同寮相與二十年知之深矣為之銘曰
忠信以為車兮廉潔以為旟兮道乎平直之衢兮確乎
不可以渝兮展乎君子之儒兮
龍仁安墓誌銘
龍氏故吾邑名族其先在宋有諱納者自永新烟岡徙
居邑西甘溪之上世畜鉅貲而服詩書至登舉淳祐四
年進士爲廉州推官及弟際爲臨江教授而聲望益著
教授仁安之幾世祖也而自仁安之曾大父以下皆退
伏不仕曾大父某大父某父某母彭氏仁安諱居自少
務學問年十八出授徒里社爲養親計縣大夫起前國
子學錄蕭執先生授諸生經又選仁安補諸生其學日
益進矣卒白歸養其親扵事親友諸弟皆盡其心扵宗
姻鄉䣊緩急必赴輟有餘濟匱乏靡間扵䟽戚閒暇放
意山水之間臨清蔭茂竟日忘返或稍出為遠遊務自
歛閉喜爲詩有永言集未嘗輙示人永樂癸夘十二月
十三日以疾卒春秋五十有九娶湯氏子男五粲璣暄
珌旦孫男九某某粲舉鄉貢今為國子生聞訃縗絰奉
翰林脩撰陳循所述事狀詣余哭拜請葬銘將歸而納
諸墓仁安扵余所居東西相距僅半舍然生平鄉里裁
一再相見前二十六七年邂逅武昌挽余入舟釃酒膾
魚仁安性不飲而舉大爵飲余不已夜半忘醉相與抵
掌劇譚余戲之曰以子之材少自見綰銀黃垂三組顧
不易耶乃俛俛默默如此乎仁安亦囅然咲謂余曰子
自恃其終扵此乎居不足以睎子將子欲晞居亦易得
耶忽忽如昨日語而仁安已矣嗟乎仁安豈有睎扵余
哉而余之欲睎仁安者仁安亦惡足以知之乎銘曰
孰不于馗而游于艽孰不于昭而恬于幽莫之匹休亦
孰與仇終之優優歸妥乎斯丘
東里文集卷十八
