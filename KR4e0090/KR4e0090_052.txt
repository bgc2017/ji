東里續集卷二十四明楊士竒撰
神道碑
贈資善大夫太子太傅兼謹身殿大學士楊公
神道碑銘
洪熙元年正月朝廷推恩羣臣封贈其祖父母父母如
制而始自貴近是時太子少傅工部尚書兼謹身殿大
學士楊榮蒙恩贈其祖逹卿父伯成皆為資善大夫太
子少傅謹身殿大學士祖母謝氏阮氏母劉氏皆為夫
人尚書將樹碑其祖之墓而命其子恭來謁文刻石士
竒與尚書公同宗且同官二十餘年知契甚厚嘗銘其
祖之藏矣今公圖昭寵命於無窮也故不得以複出辭
乃序而為銘楊氏系出關西唐末有仕閩者留家浦城
自是子孫居止必依先墓後析居建陽崇安之後益盛
遂以氏名所居鄉至諱萬大遇黃冠師指示葬親處曰
葬此後必貴顯如所言葬之而號其地曰楊墩又徙建
安之龍津里數世至文德文德生伯遜咸務善施義伯
遜四子長即逹卿諱福興逹卿其字生而秀穎異常兒
稍長涉書史明古今通大義一志為善家故饒貲樂施
濟宗族貧不能自給皆給之病為共醫藥喪為備歛葬
葬而薦祭之皆以禮有遺孤男女取而教育之長則為
之婚嫁推而行諸閭里鄉黨亦厚里人有盜發其先墓
者訴於有司吏納盜賕事尼不行公力言於當道卒治
盜罪自是環其鄉無盜發墓者有貧不得已為盜者公
雖知未嘗言恒賙之而教之治生夜有盜踰垣入公室
家人覺之盜驚走而急不得踰垣公啓戸鑰出之有李
必延者貸閭右錢貧久不償索貸者急計無出將鬻妻
以償有以告公即如所貸代償之李夫婦得完然益窘
自給遂依公時元季四方兵亂充斥一旦李辭去後二
歲有寇攻圍建寧城且四出劫掠有稱總管者詣公門
謁拜且謝舊恩則必延也邀公挈家人與俱去曰不去
兵且至生死不可測公曰今不幸共罹世難惟能生人
可以動神明致福澤利後嗣子誠有志生人所處地顧
不易施耶且生吾一家孰若生吾一郡以及吾宗族鄉
黨之為博哉况兵勝負未可逆計今城中守備固敢勇
士非少有如奮挺一出以决寧獨若等之利耶必延叩
首曰公福德人必延不敢違教請言之吾帥遂辭出明
日寇解城下圍及召四出劫掠者悉去時行省左丞阮
德柔分治建寧聞公名禮致于家問公素所行對曰治
稼穡共庶民之職而已德柔曰卿大夫與庶人道均宜
有助益我者對曰不敢夫庶人者保其身卿大夫保其
民惟君侯念之德柔嘆曰言簡而理至益加敬禮命諸
子旦夕侍公公從容導以持謙約去驕溢保貴富之道
其子化焉他日言於德柔曰今賦役煩苛連城困弊而
逢掖之士鰥寡之民尤可矜惻德柔遽下令減罷時行
省承制得除官德柔強公仕力辭乃止自是歸歛迹不
出家雖家居於濟物益勤置二機舂於鄉廪儲所得直
歲歉發以賑貧嘗大饑出粟募民樹木於山計所樹多
寡給粟民喜得粟争趨事數歲木盛茂中材民之貧無
居室沒無葬具津涉闕舟梁及為學宫為釋老之宫者
咸給之又指山木戒子孫世率行之母以給私用鄉有
津渡舟人必得錢乃濟無錢至有厲涉溺死者公歲計
傭直予舟人戒勿取行道一錢往來頼焉里俗重巫故
業醫者鮮公命少子伯安從學良醫師傳其精要而家
廣蓄善藥會大疫里病者相連属公命伯安戶與藥病
悉起巫無所施技焉鄉耕牛病於疫公遣人賫貲走傍
縣多市牛以給貧者適秋大稔貧者悉獲耕利其及人
如此平居一物之微不忍傷之近居有澗産魚鰕甚富
水深多石漁者不可罟取則投毒草殺而取之公閔焉
渡澗所産凖直與漁者而戒勿殺童子有探雀卵為嬉
戱者必與錢贖之而復其故處耕民春至焚山林糞田
疇公念長育之月傷生意每預為酒食會鄉䣊戒止之
即不率有罰至于今鄉人遵承不違其於及物又如此
自奉澹素無所外慕燕私不忘自檢嘗揭范益謙座右
銘於所居朝夕覽省作會宗堂歲時祀先禮畢聚族宴
飲其中長少以序恩義咸備處鄉黨恂恂無智愚老稚
咸得其心其或有競争不平公一言折衷之皆帖帖禮
致師儒教子孫而躬勵於内國朝初定天下知治運將
復曰吾子孫必有仕者日以忠孝訓飭之曰非是不足
致遠大又曰苟得志毋忽宗族屢舉范文正公義田事
曰此賢人君子所為重祖宗者也其平生一言一行率
皆仁人長者其容儀魁梧偉然年踰七十頳顔白髮康
徤和豫幅巾雲林泉石之間蕭散自得鄉之人不名字
之號曰壽翁沒於洪武戊午十一月二十三日春秋七
十有四其葬在邑東光禄坊白鸐山之麓初配謝繼阮
皆有賢德子男五伯正伯祥伯起伯成伯安女三長適
李次適范次適劉孫男廿有四曾孫男若干其子孫之
仕者伯祥留守衛知事榮起家進士以文學才行受知
三聖自翰林編脩十轉陞太子少傅工部尚書謹身殿
大學士贊宥密者今二十有六年任託之專寵待之隆
愈久愈盛為天下之所歆豔仰望盖曠世希有也禮吏
部稽勲清吏司主事純揭陽縣丞其未仕者好學務善
尚多嗚呼公之所以遺後天之所以報公可為厚矣銘
曰
㴑楊攸初肇于華隂歷漢沿唐聿徙來南閩之昉來自
阡億仕有家浦城式繁孫子既繁以析崇安建陽居環
于墓氏專其鄉懿萬大甫貞居澹游武夷之陽與仙者
逑謂萬大甫汝存孔良畀汝吉塋來世莫京欝欝楊墩
龍津再徙翹翹華英禆續振起累葉載德逮于壽翁壽
翁志仁惠被鰥痌萬物同體施愛由邇始篤于家爰及
州里相彼鞠窮而我康居我獨何心而罔惻慈肖形兩
間孰非吾與有其戕之寧不予憷興言赴之勤夕與朝
圖寧予心遑知瘁勞持恒弗已德善累積譬諸菑畬播
種必穫際代清明乃壽考終敷遺後昆作其龐鴻傳子
暨孫再世逾大振振詞華熙帝之載事皇祖考祗于始
終謀猷有資禄位式崇迨今聖明曰汝予輔汝予股肱
汝予心膂君臣之孚魚水之契聲光四海遭逢千歲即
流考源有開必先寵褒崇秩天章煥焉惟仁有後惟善
有慶德人斯藏來者是敬
永寧衛指揮僉事追封隆平侯張公神道碑銘
太宗皇帝既起兵於北平諸王大臣共推戴上正大統
主宰天下遂大封功臣賜之鐵劵傳爵子孫推恩祖考
於時臨淮張公信自北平都指揮僉事先幾效誠特見
信用車駕所嚮出督諸將入議帷幄咸侍左右遂以功
封隆平侯暨上巡狩北京命公輔仁宗皇帝監國仁廟
嗣統加公少師公春秋八十有餘念朝廷之寵恩考妣
之德善皆當永示後之人俾勿忘於是属士竒書之神
道麗牲之石士竒與公同朝三十有餘年又嘗同輔監
國誼不得辭遂摭公所狀世出事行敘而銘之敘曰張
氏世家鳳陽之臨淮宋季有仕為都統領諱宗遠者公
高祖也曾祖諱禮正祖諱彬善考永寧衛指揮僉事諱
興三代皆以公貴封隆平侯曾祖妣夏祖妣朱皆追封
隆平侯夫人母詹封隆平侯太夫人永寧公字彦文性
剛毅力超乘蚤喪怙恃已頟頟卓立鄉人有貧乏者率
推其餘濟之而負大志不為小廉曲謹以要時譽丁元
季之亂嘗曰丈夫當康屯濟人以建功名寧能𤨏𤨏乾
沒畎畝間哉會太祖皇帝龍興徒步歸附遂從渡江授
廣陵翼元帥從攻徽婺等州生擒偽萬戸張十一偽鎮
撫李勝等盡得其衆時更定官制改錢唐衛管軍正千
戸階武德將軍自是征伐咸與從行其所受制詞有云
弱冠從軍氣剛力壯爰佐上將撫定徽郡克取星源耀
兵武林長驅於越及苗獠背德叛臣貳邊又能固守諸
暨力援東陽比大舉平江浙臨安欵附姑蘇削平繼有
温台閩海之師皆與有功盖具錄其勣後從大將軍北
征至開平克應昌馬邑既而獨遇元將布哈平章軍其
衆且盛所率僅千五百人與之鏖戰薄暮未决明旦復
戰遂敗布哈軍斬首百餘級獲其駝馬輜重主將上其
功特賜金繒陞濠梁衛指揮僉事階明威將軍居無幾
調永寧衛以威信服強獷以寬惠撫士卒以紀律肅部
伍持躬廉正蒞事勤慎威懷並著焉洪武壬戌十一月
六日沒於官享年五十初葬臨淮其配太夫人詹氏諱
慎因元贈禮部尚書上輕車都尉追封河間郡侯諱某
之孫贈參知政事護軍追封河間郡公諱旺之子静專
誠一克相克訓以儀閨閫永樂甲午五月十三日沒於
南京享年七十有八得吉卜於江寧縣英山之原少師
公遂啓其考之藏合太夫人葬焉子男三長即少師公
自普定衛指揮僉事積功至奉天靖難推誠宣力武臣
特進榮禄大夫柱國少師隆平侯次毅都指揮僉事守
定州次(闕)江隂衛指揮僉事毅忠俱先卒女二長適程
寳次適祝惟學孫男十四鏞大興左衛指揮僉事鏜江
隂衛指揮僉事鉦銘鋋鍴&KR0008;鉉鑑鑌鋼鏻鏞鈺鉦鋋俱
先卒女九長適平越衛千戸劉勝次適都指揮僉事吳
浩次適都指揮僉事馮楷次適前軍都督僉事李得次
適指揮僉事柴昶次適錦衣衛指揮僉事徐景璜次適
王普次適指揮僉事繆義次適指揮僉事朱榮曾孫男
六淳大興左衛指揮僉事湧泰虎長生仙童女八長適
通州守衛千戸陳瑄次適指揮僉事楊勇次適指揮僉
事李山次適指揮僉事王忠次適劉某其三尚幼玄孫
男二福祐女三銘曰
天啓皇明龍興于淮魁勇傑智如雲偕來桓桓張公孔
材且武徒步來歸始屬麾下攄厥謀猷遂見簡知以弔
以伐靡行弗隨鐵馬金戈蹂吳蹸粤南土率靖長驅北
伐以寡遘多益奮而彊斬馘生縶厥功用彰寵章煌煌
進秩崇祿何惠弗懷何威弗服肅肅紀律巗巗操持相
古名帥奚以加兹厥行實繁未稱者報報弗逮躬有赫
在後殫勞竭誠起輔中興玉帶金貂顒昂在廷功載天
府澤被來裔泝嘉本源寵光三世伉儷合藏麗牲有碑
發潜幽光太史有辭
贈驃騎將軍左軍都督府都督僉事王公神道
碑銘
宣德十年加贈左軍都督府都督僉事王瑜之祖彦逹
考銘皆驃騎將軍左軍都督僉事祖妣黃妣成皆夫人
封其繼母茹太夫人於是瑜求余文勒碑其考之墓用
昭上恩於永遠按王氏初出太原宋諱源者為滄州學
官因家焉其子曰福綿自滄徙泗州娶房氏一子即逹
又徙山陽三子銘其仲也字銘甫洪武初從征伐以功
長五十夫暨老而瑜代之瑜謂余曰先考天性質實尚
德務仁蹈履率正而篤於教子恒言忠孝人道之大端
人而昧此不可以立於天地之間瑜不敢違惰瑜非承
藉先公之德不有今日幸執事之惠畀之也余與瑜同
朝久盖素知之始瑜既代父選隸趙簡王護衛時留京
師一日其護衛指揮孟賢等十數輩潜結造邪謀簒奪
布置巳定簡王實不聞也瑜親戚有與謀者瑜竊聞之
力諫止不聽遂奏發之詔捕賢等悉獲之得其偽詔書
及邪謀本末賢等皆伏誅陞瑜遼海衛正千戸遂進錦
衣衛指揮同知推恩二代贈其祖若考皆懷遠將軍指
揮同知祖妣妣皆淑人封其繼母太淑人後陞瑜都指
揮僉事署左軍都督僉事佩漕運印充左副總兵董江
南饟運其遇事勤敏持操廉潔秋毫無取於下夙夜顓
顓志在奉國遂實授都督僉事瑜之能子要之本於銘
甫之能父也自瑜效忠十餘年致位二品膺受重寄榮
及祖考天之所以報施厚矣凡人之善患無諸已誠有
之天道未嘗爽其報也銘甫之顯庸雖不在其躬而必
在其子榮命雖不見諸生前而必徵於身後天之道豈
不信哉銘甫四子長琳次琮次瑜次瑄八孫堂堅璽賢
真頔顯賓銘甫生元至正辛丑五月十日沒於永樂壬
寅十二月八日春秋六十有二葬海州城北沙村之原
銘曰
南山之植根本深厚挺發為材凌切雲表宜柱宜梁廟
堂之需宜艦宜舟濟海與湖王氏之宗善仁代有有沿
襲焉歷祖暨考篤鍾于嗣秉志桓桓維忠維誠以事大
君發擿兇憝爰清氛曀帝錫寵嘉曰旌汝義崇秩豐禄
式賁厥躬泝厥祖考申顯褒封厥考維良允蹈于德教
成于家致時赫奕巋焉佳城其藏在此春秋來拜振振
孫子
封榮禄大夫少保戸部尚書兼武英殿大學士
黃公神道碑銘
黃嬴姓顓頊之後以國為氏勳業文行代有聞者永嘉
之黃自宋御史檢法衮以科第起家令緒有傳世篤儒
業檢法孫脩職郎諱適道生元明正書院山長諱南一
山長生松陽縣學教諭諱應發教諭生諱通娶屠氏生
公諱性字思恭自幼穎悟不凡蚤喪父祖母劉躬自撫
育遣從學明師時已卓然有立志讀書必尋究大義十
五鄉老長試所業命賦新竹大見賞異而操行清潔元
季兵亂方國珍竊據温台署官属蟻附之徒率勢燄赫
赫動閭里或勸公仕正色叱之遂裹足不出属歲大侵
家益落躬儉約以率下而養親必豐國家既定宇内家
始復振推其餘以濟親戚鄉黨者率視為分内事内弟
王時中孤窶依公公資遣之學後升太學生公皆輟已
資之時中既授官坐事當沒其家有司以同籍併沒公
家公叩有司求得先祠神主及先世傳文以付其親戚
曰保藏之如黃氏先德未泯吾當還則此不可失也而
求檢法所受告身或言燬矣大慟幾絶既至京白其情
於朝得釋歸而告身實未燬亦復則又大喜曰復此萬
金不足重也公於學自幼至老不倦閒居潜心載籍喜
為詩不事雕琢務以理勝遇名人制作有會意者手自
抄錄晚亦喜譚道學嘗書邵子安樂窩吟置齋壁時諷
詠以自適永樂十年以子淮貴封奉政大夫右春坊大
學士時淮侍仁宗皇帝監國屢問公安否嘗賜瓊玉膏
一噐洪熙初進封榮禄大夫少保戸部尚書兼武英殿
大學士淮奏請分少保祿給於鄉以供養從之天下聞
而榮豔焉於是公年以九十須髮半白而齒落復生雖
重聽而目益明步履強徤前二十年嘗預作壽藏是旦
甘露降其前之松柏識者以為公之壽徵至是而驗公
雖貴益惇謙謹雖五尺童子接之以禮温裕有容犯未
嘗校隣惡少嘗侵公蔬地公弗校而侵不止有譏公愞
者公若罔聞惡少後侵官地有司將治之而詢諸其隣
之老公為䟽其實而薄其罪人皆服公之量公已進封
一品其友之子有官于朝而秩卑者過家焚黃數於會
而位公上里人交誚之而公怡然不一毫在意閩陳興
祖清尚士也與公厚善客死永嘉公歛葬之盡禮而繪
像時展對焉其交篤誼類此性簡澹無他嗜好所畜惟
經籍法書名畫及古噐物有就鬻者倒囊不靳不嗜酒
而喜賓客有過者必傾寫盡懽淮謝病歸日侍甘旨公
益樂時擕賓客載小舟嬉遊山水之間翛然物表也所
作詩文有静菴集八卷藏于家一日得疾手書數事付
淮大要以報君上為重遺命喪葬循朱氏禮而屏斥浮
屠老子法語訖而逝宣德六年十一月五日也享年九
十有三訃聞上遣官賜祭命有司治葬廷臣自師傅六
卿以下皆致祭配王氏里儒家貞淑秉禮既歸黃氏蚤
夜躬勤女事佐裕其家凡所制財用之宜井井有條理
尤謹先祀睦族姻而愛其庶出之子孫踰於已出永樂
壬寅十一月十三日卒享年八十有六初封宜人後贈
夫人其卒也朝廷遣官賜祭命有司營葬子二男一女
長男濟庶出次即淮及女皆王夫人出淮洪武中舉進
士由中書舍人累陞右春坊大學士通政使少保戸部
尚書武英殿大學士立朝有侃侃之節歷事列聖皆為
上所信任今以疾歸第女適王士昌士昌蚤卒無子誓
守節不更嫁孫男五樂先卒棻棐采槃女三葉璣王宜
嘉其婿也一未行曾孫男四旭暉珣瑜公與夫人合葬
邑大羅山之原於是淮具書以前翰林檢討潘畿所述
事狀使來京師求書墓道之石士竒與淮同官三十年
辱公知有素不敢辭敬次第書之而系以詩曰
滄海之堧清浙之東奕奕永嘉為文獻邦出者奮庸處
者求志仕止之義代有聞世邦之黃氏其來逾遠當宋
紹興臺幕有衮秉德執義不附權姦卒用裕後而今桓
桓公其世嫡曷潜在下抱貞含和允續乃祖紛其饕詖
公獨引恬紛其矜高公獨履謙五采翽翽翺翺雲漢帝
嘉所生龍光輝煥崇秩重禄玉帶朱衣雍容丘園逍遥
期頥邦有壽俊平世之瑞亦有賢淑德人之配青山欝
磐雙璧合藏毓祥垂祉百福其昌
贈資善大夫都察院右都御史熊公神道碑銘
西澗先生熊公其所學究聖賢之藴通性命之要所存
必欲及諸人人所行必欲聞諸後世盖正直明慤君子
人也年五十有九未嘗一試以卒非其命歟先生諱直
字敬方西澗者其所居之地學者因以稱之熊氏世家
豐城先生幼孤隨母適古田尹吉水胡時中遂家吉水
嘗冐胡氏而後復焉自幼端重好學不懈晝誦夜思日
從老師碩儒講說盖於書無不讀而四書五經周程張
朱之說力探深究不暢不已既壯充然有得邑人争聘
之為塾師旁邑之大夫交致書幣請為學訓導先生不
忍去其親乃辭而求入吉水學充弟子員冀得朝夕侍
養其學之師不以弟子視先生反數從質所疑同門生
率執所業求益而遠近之從學者益衆矣先生以為正
綱常明世教者莫嚴於春秋故來學者皆受之春秋歲
大比縣輙以先生薦就試輙不中後充貢入太學於是
其名聞京師久矣祭酒司業以下皆重之六館諸生從
之者如向之在吉水學也永樂十二年舉應天府鄉試
遂為春秋之冠是時先生之子及其學者多擢高科列
要職而先生年已五十有七明年會試復不中每榜出
士争問先生名列第幾及知其不預而所受教者多預
莫不益貴其學而嘆其命十三年歸省學者越數百里
從之者益衆無幾以疾卒于家十四年九月二十七也
先生内莊外和孝友忠義出乎天性與人交盡誠閒居
潜心玩微時出意見評古人是非為衆所服文章温雅
豐贍所著有春秋提綱西澗槀鍾陵槀金陵槀又有詩
賦雜錄若干篇盖自壯至老未嘗一日忘用世之心亦
未嘗一動心於外之得失嗚呼士不志於古久矣古者
學之必在於行然命有得焉否焉安其命而不違者君
子之道也如先生者其幾之矣卒之十有五年為宣德
五年朝廷推恩廷臣賜誥命贈先生父某及先生皆資
善大夫都察院右都御史母楊夫人而封先生之配郭
太夫人子男四槩永樂辛卯進士監察御史陞廣西按
察使改廣東入為大理寺卿進都察院右都御史有盛
名於時棐槃棨皆志於學女一嫁徐彦襄孫男若干於
是槩使棐來言於士竒曰先公之沒也胡文穆公銘其
墓矣今承制命之榮於法得立神道之碑非先生知先
公之深莫宜為文嗚呼西澗先生吾友也其何以辭乃
敘而銘之銘曰
士之於學以明道焉道之行歟厥有命存脩已俟命時
曰君子曰行曰止曾何與已嗟熊先生實有諸躬志將
行之屢閼不通不戚不愠其中休休賦命則然吾何有
尤澤物之仁志篤弗替施不在躬式遺厥嗣嗣興桓桓
遭逢聖明豸冠犀鞶白簡在廷薅莠薙稂以育嘉稷先
生之志是蹈是力帝嘉所生龍光自天崇秩厚褒垂輝
九原述其初終繫銘貞石雲仍繩繩敬恭無斁
東里續集卷二十四
