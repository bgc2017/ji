東里續集卷六十一明楊士竒撰
詩(七言絶句)
題楊學士畫(四首)
翠岫青林二月春風光㶑灔絳桃新何人獨解無塵事
茅舍山中訪隠淪
無人六月不愁暑二子水亭蕭爽同林影溪光坐終日
何須醉引碧荷筩
雨後參差錦樹明碧雲樓閣麗秋晴扁舟閒戀溪亭净
已勝山隂雪夜行
十日河流凍不潮連山一帶玉岧嶤不嫌寒氣侵人骨
獨解騎驢學灞橋
玉峽山人(二首之一)
歸住江南煙水村詩書稼穡付兒孫老夫閒日渾無事
但祝南山荅主恩
溧陽史侯祠廟圖(有序二首)
溧陽史侯蓋在東漢建武之際今千四百年而祠
廟巋然不廢祠傍史氏甚盛皆侯之後原亨列官
于朝每懷先祠及其族處之樂而未遂往也中書
舍人陳宗淵寫此圖貽之原亨陞建寧知府將行
求題爲賦
水色山光明棟宇溧陽獨有故侯祠猶聞邑里懷遺愛
况是雲仍切孝思
千歲祠堂脩薦謁四時宗族會杯盤建寧太守家園樂
寫向丹山碧水看
送王文英典籍致仕歸金華(四首)
金馬玉堂供奉久石渠天禄校讐多從來報主丹心切
無那衰遲白髮何
天恩初下許辭官拜别金鑾曉出關應到牧羊山下望
青雲何似白雲閒
都門垂柳綠毿毿風捲飛花送别驂歸去光榮照閭里
姓名猶載舊官䘖
翰苑同官二十春况兼同舍更情親分攜莫學浮雲散
時有音書慰故人
題梅與江隂周生(二首)
一樹葳蕤藹素雲水邊林畔不勝春周家舊愛蓮花好
添著梅花清十分
瀟洒清姿玉雪寒莫教横笛近闌干金樽檀板難相稱
正好江隂道院看
題山水贈賓畿弟南歸(二首)
昔年武姥山前住翠巘丹崖映蓽扉回首雲山渺天末
獨題幽思送將歸
盤古青山似畫圖新栽松栢近何如幾時同向雲林住
相伴春秋灑飯盂
題梅送吳埜知縣(二首)
折贈羅浮枝上雪鮮葩芳蕊净無瑕清於彭澤門前柳
不比河陽縣裏花
西昌縣令辭官後歸住延陵季子州好覓孤山林處士
看花攜取鶴同遊
寄兩王詹事周庶子李錢兩學士黎諭德兼致
謝意(二首)
老託藜笻與竹輿關山千里從龍車五年重過頭成雪
料得山靈也笑渠
扈從巡邊愧不才玉堂臨别屢浮杯行裝更比人人重
爲得明珠六斛來
過白河(二首)
奉天靖難封功日親見文皇語白河欲渡未能冰遽合
萬人懽忭比滹沱
六御後來重駐輦裵徊追憫陣亡魂至今河上千年石
文字輝煌紀聖恩
元夕觀燈詩(有序)
宣德四年正月朔旦有勑以歲事維新上元節届
賜文武羣臣假二十日軍民如故事張燈皆飲酒
爲樂五城兵馬弛夜禁元夕既届召羣臣悉赴御
苑觀燈是夕天氣朗清輕飈不作燈之精麗倍盛
常歲聖情悦豫宴賚有加羣臣咸謂今邊埸清寧
民物康阜海宇無事躋於太平皇上嘉樂令辰俯
同臣庶恩德廣厚千載希逢忻感之深形諸頌祝
臣叨軄侍從恭賦近體詩十章用著皇上與人同
樂之盛謹繕寫上進伏惟聖覽
春到人間夜不寒銀燈金燭映華闌太平處處清光好
第一蓬萊頂上看
九衢勑放金吾禁夾道連延寳炬紅仰聽仙韶天上奏
君王正在廣寒宫
鸞應瓊笙鳳應歌光涵太液貫銀河吾皇歲歲昇平樂
今歲昇平樂更多
冰泮龍池春似海玉鳬金鴈繞紅蓮人生何幸雍熙世
共樂光明不夜天
彩霞搖漾寳書濃八極飛僊總會同鼇載蓬壺來海上
天移星斗下雲中
佛國摩尼三萬斛隨春先到鳳凰城紅樓紫殿光輝滿
還照山河大地明
花擁鼇峯錦簇棚蟾光須譲九華燈君王宴坐芙蓉殿
萬歲懽聲湧頌聲
百萬紅蕖一夜開煇煌元圃徹蓬萊豈如聖主光明德
洞達乾坤照九垓
千歲仙桃進御筵華缸春藹御樓前聖皇一念同民樂
九域懽謠徹九天
大明一統御乾坤雨露生成總帝恩宣德年年調玉燭
華夷長戴聖皇尊
題枯木竹石寄贈司訓陳仲仁(二首)
文範遠孫同里閈都門分手又經年九峯三泖多才俊
想見洋洋藹誦絃
南望三吳有所思羨渠淞上擁臯比故鄉一片山林趣
寫寄高齋慰别離
五月八日史舘困睡夢侍獻陵顧問虜事覺而
感賦(二首)
至德仁心在萬方一思往事一情傷自從龍駕歸僊後
雲净天高望渺茫
題竹送邢侍講歸無爲(二首)
永樂年中擢殿元臚傳第一拜金鑾五雲東畔蓬萊閣
浩蕩身霑四聖恩
一枝蒼玉贈卿行不盡同官繾綣情知有鄉人候歸旆
夜來南斗避文星
題梅贈劉伯塤南行(二首)
都閫邊南控百蠻只今椎髻學衣冠春風綠幕文書簡
雪蕊冰花正好看
城瞰昆明池水濱碧雞山色日相親也知不忘鄉關意
時對梅花想故人
題江西副使梅(二首)
江西憲副河南後白簡飛霜秉至公一段梅花貞潔操
肯隨桃李媚東風
花比瓊瑤根比石廣平更是銕心肝西山南浦無塵地
最好栢臺相對看
送何布政致仕東歸(二首)
三載西江惠澤深勤民深體九重心遽看請老投簮去
畫省空餘棠樹隂
心事從來不愧天操持金石信同堅山光水色青雲外
歸傍東吳作散仙
題孫僉事雲山圖(二首)
九疊匡廬霄漢表白雲深護翠巑岏繡衣使者經行處
寫向霜臺栢署看
山光雲彩净無塵往往衡茅著隠淪萬一隆中有王佐
時停四牡一咨詢
題梅送校官赴嶺南(二首)
一命微官萬里程講筵清對魯諸生春風到日人應到
贏得梅花滿路迎
南度梅關第一州之官偏稱少時遊過家喜拜雙親健
莫遣王程久滯留
寄余正安(有序二首)
久不奉書往還中具悉閒居履况之勝深慰懷思
僕今年七十聦明精力回視别時十不逮一又將
扈從巡邊驅馳未已也遐想正安之樂如隔弱水
而望蓬閬聊因魏侍郎行書小詩二首代問訊云
不歸無補乞歸難白髮蕭疎不耐寒又辦肩輿扶老病
將隨翠輦渡桑乾
銀河飛瀉石梁清日照屏風九疊明誰似匡南余侍講
仰高臺上看雲生
黎諭德以梅花索題贈乃姪歸(二首)
栢臺御史當塗守清貯胸中萬斛春昨日揮毫寫林雪
玉堂留贈歲寒人
竹林二阮共襟期晏歲京華愴别離歸到南州倚瓊樹
定因驛使寄相思
題梅寄襄城李公
第一梅花擅早春冰爲肌骨雪爲神江南何處看尤好
錦帳牙旗伴玉人
題劍送别
屢勤王事效驅馳歴遍遼東與蜀西兹行解贈龍泉劍
會看功名華岳齊
題竹送胡軫敬同
二十年中屢别離冰霜不改歲寒姿于今浙水東西畔
瀟洒清風見一枝
題畫寄王行敏(二首)
王氏南園嘉菊盛年來分植過蘭塘塘上蕭閒六十叟
坐對秋風晩節香
蘭塘秋清黃菊開蘭塘隠者日銜杯酒酣若憶京華客
定寄蘭塘香秫來
樂善老友辭官南歸題梅奉贈(二首)
解印南歸江上家文明門外發輕車到時漸及新年節
閒玩園林雪後花
離鄉三十四回春遙憶梅花歲歲新君到鄉園若相憶
折花還寄北京人
過三河縣(二首)
滿縣柴扉半不開紛紛車馬動浮埃連延粉壁題官戸
盡屬風雲感會來(城中皆奉天靖難官)
城中廬舍半編茅郭外園畦盡種匏白髮當門坐沽酒
紅裙作陣出提筲
九日度喜峯口次楊太常韻(二首)
(道中甚險蓋平生涉歴未嘗有此)
馬首連朝東復東穿雲躡石與君同須知第一人間險
未數魚鳬蜀道中
飛磵懸崖百折東躋攀無處不相同他年九日萸觴畔
能忘今晨此路中
太平聖德詩(有序)
宣德八年正月上元之夕勑張燈於御苑製作精
麗鋪張宏大輝煥繁盛殆非言語所能形容太平
之盛致也上先侍聖母皇太后往觀中宫皇太子
咸侍奉觴上夀極天倫之樂越一日勑羣臣往觀
賜宴苑中又一日命文武大臣以四夷朝貢之使
往觀仍賜宴苑中自是悉賜京城内外及郊野之
民咸往觀焉臣民觀者靡不目眩心駭應接不遑
欣喜之至皆以爲千萬世盛事何幸遭遇而親睹
也歡騰嵩呼聲振連夕臣某伏自思惟太平者本
於皇上之聖德幸睹盛樂敢忘所本敬賦太平聖
德詩十章各有序引以著事實謹繕寫上進伏惟
電覽云
正月十三日大祀天地先日車駕夙興徑詣南
郊躬歷神厨徧閱祭品申飭太常務精誠意是
夕有司請如故事放煙火上曰朕方嚴對越豈
暇嬉事勑免之已而隂雲微布瑞雪紛集行事
之際天氣融和月星皎潔雲飈净斂肅如神臨
此上天昭畣聖敬也爲敬天之詩第一
泰壇吉日奉明煙肅肅宸衷秉至純天遣瑤華昭景貺
旋開雲翳粲星文
皇上奉聖母皇太后極天下之養愛敬之至深
得懽心此聖人治道之本也爲聖孝之詩第二
九重孝德超前古日日承懽在寳慈聖母聖皇天所祐
太平至樂萬年期
比歲屢命廷臣舉賢薦能選任方面守令以安
黎庶又命法司矜恤刑獄務從寬典此生民所
由安也爲安民之詩第三
元愷登庸比舜功恤民愛物禹湯同九州四海涵恩澤
都在陽和化育中
連歲勑令有司蠲除逋負振恤荒歉此帝王之
仁政也爲敷仁之詩第四
蠲逋賑乏自皇仁紫鳳銜書歲歲新雨露洋洋被遐邇
乾坤萬物搃皆春
今歲元正天下方岳及郡縣之臣皆述職來朝
廷臣劾奏其中有怠職隳事者請論如法德音誕
敷悉見釋免懽呼萬歲聲振門庭為肆宥之詩第五
萬國來朝會縉紳除愆宥過賜更新懽聲好似春雷震
一片嵩呼徹紫宸
先歲之冬瑞雪屢降履端以始訖于上旬天宇
澄明霽景融麗此大有之祥聖德所召也為兆
豐年之詩第六
三雪爲祥表臘前融融嘉氣集新年太平有兆人人說
聖德中和格上天
皇上以年榖屢豐四境寧謐每於歲首勑羣臣
百姓自正旦至元夕皆飲酒爲樂市中如故事
張燈五城弛夜禁仍賜戒勑各循禮度此與衆
同樂之大恩也爲推恩之詩第七
元旦年年頒寳勑樂同文武及黔黎金吾五夜皆無禁
飲酒爲懽慎禮儀
太平之世生民安業皆皇仁所致是以元夕之
樂萬姓悉感天恩而祝願萬夀也為萬夀之詩第八
連城燈火粲繁星簫鼓聲兼祝頌聲上祝君王萬年夀
年年寰宇樂昇平
御苑今歲燈盛前古之所未有光照上下通逹
四表雲霞爲之增彩月星爲之歛輝然論聖君
之明德無遠弗照無幽弗燭又至盛極大無以
加也爲明德之詩第九
翠華高駐廣寒宫萬戸千門寳炬紅瞻仰君王大明德
還如麗日正天中
皇上仁聖之心惟在與民同樂故載於璽書先
後一致今歲燈夕預沐恩榮者自公侯卿大夫
下至京城内外介胄之士市廛之夫近而郊坰
畎畆之氓遠而冰天炎徼之使皆得仰瞻光華
心存銘戴爲與衆同樂之詩第十
西苑華釭千萬斛與民同樂載綸言羣臣百姓兼遐裔
瞻仰懽呼戴聖恩
宣德庚戌十月廿五日扈從宣府回作
扈從歸程聞好語山妻攜得小孫來到家已是風霜老
猶有黃花待我回
廖子謨縣尹像贊
秋水襟懷雲錦思少年先見宰官身壽星正照長沙縣
好作陽春為福民
夜雨
四畔喧呼寢不寧蕭蕭風雨夜三更體寒衣温皆同趣
氣嘆聲嗟共一情
道中戱效竹枝
勑下行營嚴號令官軍不敢犯秋毫民間尚未知恩旨
關閉柴門箇箇牢
出關追憶晃庵(有序二首)
光大初出居庸以詩寄余云短衣跨馬度關山馬
首如林劍槊攅却憶玉堂楊諭德肩輿朝退出長
安行營少憩記憶此詩感而有作
公度關山寄我詩當時羡我免驅馳後來兩度關山外
屬我驅馳公不知
道義交情金石堅公歸先作月臺仙平生知我如公少
一誦遺詩一惘然(公嘗謂余曰吾輩死後皆作月臺仙)
早過土木
四更催起上肩輿還就民家倒一壺半醉半醒天欲曙
行人霜染白髭鬚
鷄鳴山(二首)
崩裂于今未百年下臨流水尚迴環行人又動思鄉意
為似江西減飯山
山壓禪宫泯無迹空餘遺碣在荒榛梵王不自能防患
何用微言𨗳世人
泥河書逆旅主人壁
扈從龍輿兩度來天清宣府淨浮埃鳳陽李福能迎客
下馬重過泛酒杯
思金少保(前四年余與金少保同飲於泥河李氏今復飲李氏思金愴然)
玉署青坊雨露邊同鄉同道更推賢今來獨過同行處
淚洒清觴憶往年
早發宣府
跨馬乘輿朝復朝也拚酣醉也拚勞攜來綠酒看看減
行過青山步步高
附家書示秫
日日承恩侍翠華老人何事未忘家一緘寄與巢兒說
勤習詩書莫惱爺
至蕁蔴林(二首近訛爲洗馬林)
浩蕩山川氣象開氛清多倚將臣才平生不解談孫武
也到蕁蔴塞上來
渺渺良疇歲歲豐清山清水澹兼濃世人只說邊州苦
不識邊州樂趣同
還至岔道(二首)
去家不似來家速半月行邊五日還一夜營中喜無寐
鑾輿明旦入關山
重九將行酌酒杯庭中嘉菊半纔開于今未及風霜勁
定有黃花待客回
送姪子弼赴吳江訓𨗳
春雨瓊林秀一枝南行相贈寄相思歲寒但勵冰霜節
白日青天看羽儀
自題楊園清趣示三子
霜雪雲霄空老大春風玉立翠三竿分枝散葉清如許
誰合他年引鳳鸞
題竹送尤溪蕭知縣(二首)
篔簹新長碧毿毿四月都門雨正酣寫贈尤溪蕭茂宰
清風一路向江南
一枝如玉翠亭亭聊寓同鄉贈别情莫向春風愛桃李
冰霜要見歲寒盟
題貞夀堂(二首亡弟復環妻陳守節而名渙之母也)
吾弟身亡三十載弊廬荒草晝深沉傳家賴有詩書澤
寡婦孤兒冰雪心
老母康寧兒壯大一堂慈孝有誰如吾家前代八登仕
喜有雲仍知讀書
題竹與渙姪
北來南去路漫漫持贈淇園玉一竿相看莫比閒花草
要閱冰霜到歲寒
題徐義副使景齊卷(二首)
綉廌爲衣鐡作冠森沉栢府凛霜寒騑騑四牡遵周道
會得聲華久遠看
松檜姿容冰雪懷肯教當路聚狼豺古人須似趙清獻
莫遣高齋過景齋
題張子素梅(二首)
繞園盡種廬山杏傍舍新移淇澳枝須著西湖湖上樹
冰花看發歲寒姿
方傳家世千金秘功熟神仙九轉丹一室太和春意滿
梅花香裏不知寒
題龍泉陳知縣竹(二首)
遂溪縣裏春瀟灑密葉繁枝滿綠隂白日天風動清韻
如聞單父奏絃琴
篔簹百尺翠亭亭鳳翥鸞騫拂漢清應共龍泉陳令尹
冰霜同結歲寒盟
題張子素竹
冠帶朝回夏日長石泉仙井橘浮香井傍雙玉凌空翠
結實須教引鳳凰
題張子素竹石圖
練就長生萬夀丹金函拜捧獻金鑾歸來庭掩娟娟玉
静倚珊瑚石畔看
題蔣生墨竹兼寄聲吾望隠居(二首)
故家三徑盛風流六月林隂夏似秋但有清香合金石
何須佳客引羊求
濃比密雲清比玉連枝接葉翠重重嚴莊莊上堪深隠
最憶君家阮嗣宗
送康宜清左遷石阡推官(二首)
三月都門惜别離春風相送夜郎西古來賢達多南謫
往往題詩在五溪
從來清操如冰雪一旦南遷衆共嗟謝却壺觴飽飡飯
平安常遣報京華
題竹贈孫公器醫士(二首)
世在闔閭城下住縣壺都市歲年深傳宗况是孫思邈
家有神方直萬金
舊詫邯鄲帶下醫渠今竒術重京師董家紅杏蘇家橘
未比孫家綠玉枝
題竹送康叔圭郎中之南京刑部(二首)
文溪風物擅清幽憶過君家溪上頭當日相懽盡童穉
共循修竹濯清流
十年簮紱住京師朝退看書不下帷今日南行何以贈
一枝如玉歲寒期
題李生梅花
劍沙此去坐横經雪色梅花繞檻清講罷更應明正學
宗家時訪李延平
題蕭士高梅花
贑榆地僻瀕東海九載行淹博士居坐對梅花無俗慮
從知讀盡五車書
魯穆都御史輓詩(二首)
繡衣白簡銕爲冠所至冰霜六月寒猶憶往年閩憲府
枳林清絶一琅玕
憲臺歸佐侍宸旒勁操稜稜厲九秋一旦驚心隕瓊玉
空餘寒栢晩颼颼
題竹寄瑞安鍾尹
都門判袂已經春海邑紛傳惠化新一幅平安鄉里意
舊來卓魯亦何人
題竹贈姪孫縉南歸
老成近歲凋零盡狐豕紛紛撼里閭萬里南歸勉爲善
莫教瓦礫混瓊琚
送楊士憲之雲南僉事
萬里滇南候繡衣炎州十月凛霜飛豐城古劍神光動
一道澄清屬有威
題竹贈徐紹祥之雲南僉事
貌得湘皋脩竹枝贈君萬里赴滇池霜臺白簡澄清暇
時對琅玕念别離
題竹贈陳汝衡之雲南僉事
栢臺御史承天寵楚水黔山萬里行無限離情何以贈
一枝瀟洒鳳毛清
送李德固縣丞引疾還鄉就用問訊巽溪宗長
(二首)(十月既望)
三年佐邑有清名來往人傳不負丞寄語鄉閭莫輕看
官卑終不忝西平
宗老年高八十餘溪山清趣樂閒居别来思憶心當切
爲謝衰殘久曠書
題竹贈蹇布政復任歸湖廣(二首)
旬宣六載居南紀喜有清名達紫宸聖主宵衣念民瘼
益惇忠厚佐皇仁
挺特平生冰蘗操自從憲府陟藩翰臨岐更贈琅玕玉
相對清風到歲寒
題少師建安楊先生行樂圖(五首)
聖明圖治任忠良正倚純誠柱廟堂畫史但知塵外意
青山爲寫午橋莊
馬蹄踏遍龍沙路載筆頻年從屬車且緩馳情向蕭散
禁中頗牧有誰如
手扶金鼎事調元玉署賢勞四十年待致雍熙却歸去
丹山真作地行仙
水色山光絶世塵長松千尺繞龍鱗何妨添我青藜杖
俱是蓬萊頂上人
玉堂金馬同三紀晏歲梅花雪共妍廬阜武夷歸去日
東西來往挾飛仙
題彭甥士淳梅花(三首)
北風獵獵捲飛沙之子南轅道路賖正直冰霜歲華暮
闔閭城下看梅花
南溪先生秉高潔曾乘别駕闔閭城想像梅花丈人行
須知玉潤映冰清
講堂春永坐横經繞席梅花相對清想見長洲蕭博士
往來吟詠共高情
題梅送鍾沔(有序)
吾邑鍾沔尚清爲瑞安縣其謹行如玉愛民如子
好其所好而惡其所惡民愛敬之如父母今年述
職京師其歸也瑞安之君子仕於朝者孫從吉黃
養正相與贈之梅花圖梅從吉所作也而求余題
夫梅植物之至清者也而得春最早植物莫之先
也春於德爲仁豈非清以况其操仁以喻其政匪
直以爲玩具耳輙題三絶句其端云
武山秀拔五千仞下有喬木蟠深根故家文采重清白
鐡榦璚葩今尚繁
墨綬銅章向永嘉人如素璧净無暇琴堂畫永玩香雪
絶勝河陽縣裡花
名縣幽偏說瑞安縣公嘉政海同寬牡丹芍藥無清趣
只看梅花到歲寒
題凌士昌所藏張子厚山水(二首)
蒼崖萬仞懸飛練玉笥匡廬筆底開孤負平生謝公屐
紅塵白首未歸來
雲山深處草亭幽磐石垂蘿古木稠世外不知堯舜理
超然放意似莊周
送凌士昌歸省(二首)
錦樹成行白鴈飛暫辭天闕赴慈闈金陵到日年光晚
别有梅花豔舞衣
温似陽和清似玉蓬來東閣久相親北堂歸省真堪樂
憶得重來是暮春
賴編脩讀書莊詩(有引四首)
翰林編脩賴世隆舊有讀書莊在清流縣南今以
例暫歸求余詩世隆直義而有清雅之趣爲賦四
時各一首
清流城外讀書莊舊隱詩書歲月長玉署歸來春正永
松門溪水落花香
瀟洒幽莊縣郭南屏山近屋翠於藍閒開書卷消長夏
好似龍眠白石庵
圃有嘉蔬沼有魚庭闈甘旨奉安居桂花露重香浮屋
秋爽滿林聞讀書
天上蓬山暫賜歸書莊重理舊茅茨錦衣光映梅花雪
具慶筵中奉夀巵
送蔣廷暉致事歸臨安(五首)
御前承勑立揮毫近侍蒙恩已四朝常有丹心懷報主
不堪霜鬢久蕭蕭
甲申詔命舉能書第一能書衆未如霜木晨星幾人在
又承恩旨遂閒居
兩京三十餘年住家在錢塘舊業殘想見西湖千樹雪
歲寒還似昔時看
鍾繇筆法傳羲獻此是臨池最上源玉堂無事曾同論
别後何人更共言
洪熙詔下體羣臣七十歸休舊典伸眼底同年人去盡
自憐猶是未歸人
送楊允寬賢良省覲後南還(十首)
家住龍津好山水楊墪流澤百餘年田園不待論生計
孫子森森秀更賢
白鶴山前松栢地春秋拜跪奠清杯何堪父子衷情切
萬里天涯幾度來
嚴親一片丹心苦上爲邦家下庶民白髮滿頭躬匪懈
遠來深慰暮年情
春趨門下侍親闈秋别親闈出帝幾已别欲行仍繾綣
爲承親命敢遲違
河上秋風九月高臨河酹酒發歸舠縣知一路思親意
回首京華夢寐勞
曾看髫歲勤書卷黑髮于今已抱孫莫訝衰翁七十二
且同論舊倒離尊
同宗同道同官署金石交情三紀周建安有子真龍種
慚愧吾家犬彘流
娟娟玉樹照人明儀表雍容意度新珍重茂年勤德業
承芳終合到公卿
良玉由來不自沽但脩天爵待時須君家忠厚多餘慶
請視流傳萬木圖
故鄉南去路迢遙紅樹凌霜葉半凋桑梓人人望歸客
沿流休駐木蘭橈
示訓昇姪
學人有道戒驕盈謙益由來著聖經看取千流并萬𣲖
盡沿東下作滄溟
題竹送民則弟南歸(五首)
用舍行藏皆有命山林朝市豈關心故鄉歸去謝塵累
吟坐武公淇澳林
叨禄詞垣四十年白頭無補日憂悁羨渠拂袂還山去
瀟洒雲林一散僊
沃壤自耕三畆秫水邊林下澹無榮高車駟馬多顛覆
得似幽人隠趣清
深溪文獻三百載水竹園田清遶居歸及宗家敦六行
還勤簡冊樂三餘
匡山先生鄉達尊臨川道學有淵源脩齊堂上遺書在
莫負青春細討論
題梅送民則弟南歸
萬里南歸莫嘆嗟東風持贈玉梅花百年喬木詩書澤
珍重桂林同守家
題竹送張振文
新捧除書上貳車鬱林迢逓望蒼梧到時知及春三月
聞徹竹枝聞鷓鴣
題梅送輝姪赴宣城訓導(有序)
族叔黃陂府君敏學清操既冠取科第受民社之
寄滿三載而去至今黃陂之人頌遺政不已亡弟
孟頥端重秀穎文學勇進吾宗千里駒也而皆年
不及三十蓋君子所共悼惜之者夫有祖若父如
此爲其後者可不務善繼哉輝今分教宣城偶得
畫梅書二十八字其端贈之
臘前定到宣城邑齋舍梅花吐正妍看取歲寒冰玉色
莫忘清白有家傳
送士弘郎中歸省(二首)
金鑾殿下拜天恩二月辭天出禁垣歸到比當春正暖
東風慈竹子孫繁
夏官郎署二十載玉立亭亭故可人萬里江南看歸省
清風不改舊時貧
題四皓
初下商巖入漢廷脩眉疎髩雪霜明從容一語安邦國
信是君王任老成
邑蕭生爲余寫小像因求朱中書添竹數竿以
示不㤀東皋之意
春雨東皋竹萬竿主人白髮未休官常將一片冰霜意
期爾青青共歲寒
題和姪竹
清溪溪上似淇園散葉分枝綠正蕃又看移根度江去
石塘春雨長兒孫
題和姪梅
故家晝錦坊中住連屋詩書絶點埃好傍溪山結精舍
不看桃杏只看梅
題弼姪鶴
午夜月凉清露下舞餘嘹唳九皋音蕭閒不是軒墀物
海闊天高萬里心
題弼姪竹(二首)
清溪溪上竹如簀舊隱林中趣味長堪咲幽閒大小阮
也勞塵事逐山王
單父堂前玉兩竿政閒每日報平安可人千尺冰霜操
要看亭亭到歲寒
題弼姪山水
平生端紱侍金閨萬里雲山憶故栖正是江南三月暮
楓林茅舍子規啼
題弼姪梅
輕薄紛紛桃李過梅花獨擅歲寒清爲語子孫堅雅操
莫隳清白舊家聲
題畫送韓御史暘歸省(二首)
秦望山清近若耶紛紛雲樹映溪沙數椽茅屋無塵雜
知是安陽御史家
十載懷歸歸未得越中山水望中迷封章早晚天恩下
晝錦乘驄入會稽
題邢參議竹
六年嵩洛佐藩翰勁節清風九夏寒閱歴冰霜長不改
青霄終到五雲端
題竹寄一夔侍講
(僕與一䕫侍講别又四年歲寒松栢之操無日不奉思也今延年歸不及修書輙題絶句)
(四首於朱編脩寫竹之上以代問訊云)
翰苑鑾坡日月邊五更聯轡共朝天獨封青簡收金匱
去傍雲林作散仙
江南三瑞同升日邂逅京華意最親閱歴風霜三十載
一枝畱擅故林春
風流文采玉堂人冰雪襟懷夐絶塵好在江南烟雨外
翠壺時醉洞庭春
嬌花媚草謾紛紛直節清風見此君我憶詞林余太史
題詩聊復繼停雲
送孫徽州詩(有序)
宣宗章皇帝臨御深惟理民之道在簡牧守遂詔
廷臣三品以上推舉賢才舉謬有罰由是方岳郡
守得人爲多皇上嗣位一循成憲而簡擇加嚴賢
者能者咸見升用民安田里時號治平正統已未
之冬吏部奏藩憲府州官闕請如制報可於是刑
部侍郎何文淵舉兵部主事孫隆以聞授徽州知
府輿論偉之蓋以何君之明知人孫君之不忝斯
命也孫君字從吉始余未之識已聞其賢於縉紳
大夫及其班朝著相與往還久益熟皦乎其清粹
乎其淳確乎其執持温乎其慈惠長厚之度在夏
官六七年其長貳咸信任焉京師之賢者皆與之
遊蓋仁人君子也前史所紀循良之吏從吉無忝
焉况新安朱夫子之鄉大賢遺化宜未泯也雖其
弗率者不能無十一於千百夫仁人君子推誠以
感之蓋無不可格者兩岐五袴之謠殆將有聞乎
故於别也詩以贈之
仙郎朝捧天書出五馬雙旌别路寒遙想陽和與嘉政
新年一併到新安
題何司歴梅(二首)
誰將煙艇過西湖寫得梅花入畫圖八卦推餘白晝静
焚香何假博山鑪
大庾關頭第一枝會稽筆法幾人知疎影清香坐相對
君平初是下簾時
題江鄉歸趣圖(有序十首)
少保澹庵楊先生同僕在舘閣四十年今皆老而
未能退間出江鄉歸趣圖見示蓋其所資以自適
也江漢間僕少年所嘗游者嗟夫人之心豈異哉
君子之出處則有義焉因賦小詩十首前四首勉
公於義第五第六蓋寄思今懷古之意第七則憶
僕少時所游其末三首又僕之終不能忘情於江
漢者皆實心也敬書於圖之左方云
手握天機絲五色大庭補衮不辭勤如何一夕秋風興
憶著滄波舊釣綸
綠水青山寫作圖無邊逸趣在樵漁不聞昔老渭川叟
八十初來載後車
早年八九吞雲夢老見乾坤四海心爲語江雲緩飛去
從龍還用作甘霖
七十年高鬢未皤新來歸興似江波玉堂更住三千日
去和堯民擊壌歌
一帶江鄉五千里春風浩蕩畫圖新莘野磻溪有相似
明時耕釣豈無人
金陵南上到江陵看畫依稀感嘅生赤壁尚餘沉戟在
黃州誰和洞簫聲
巴陵西畔楚江分曾泛湖波望岳雲借得君山小龍笛
月明吹向洞庭君
少年初賦遠遊篇曾看三湘七澤連共是玉皇香案吏
他時隨去挾飛仙
鸚鵡洲前楊柳樹飛花偏著釣蓬多何時半醉蓬忩底
卧聽滄浪孺子歌
半生近侍共清班行見天恩並賜閒重過南樓跨黃鶴
尋君須到繡林山
題竹鶴雙清圖寄賓畿弟(有序二首)
賓畿老弟寄古畫一幅求題詩曰將見詩即見兄
也然畫歴久色黭不可題有貺余雙清圖者諸學
士皆已題詩余遂續題于後以寄賓畿其附來古
畫則留之將求善工重表以閒暇披閱則亦如對
賓畿云
初下雲霄息羽翰清風閒傍翠琅玕無邊玄圃滄洲趣
寄與家林老弟看
憶别賓畿九歴春天涯霜鬢各如銀懸知林下多情事
還對皋禽念遠人
題給事中梅花
螭頭簮筆退朝遲小閣銀缾玩竹枝想見襟懷清似玉
冰霜還結歲寒期
題富溪山水圖(二首)
曾從蕭峽泝桐江隔岸青山擁客艭何處水亭沽酒幔
誰家雲樹讀書忩
富溪&KR2398;在江南曲水色山光畫不如知有幽人茅舍住
盡抛塵事事樵漁
老妻郭夫人命服像贊
從嫁黔婁執勤儉奩中猶貯舊荆釵内朝屢作東班首
拜慶金宫玉殿來
題魏仲房梅
瀟灑東風萬玉林清香終日伴清吟都無一點流塵到
雅稱平生冰雪心
寄孫徽州
(鄒縣幕譚孫徽州之政有仁人長者之風予爲喜躍故書此寄意云)
新安太守布寬仁想見新安物物春公暇高情倚盤石
閒聽幽鳥看粼粼
題梅送廖子謨(二首)
河間佐郡屢經秋幾度懷人增别愁報政重來又分手
白雲紅樹思悠悠
送行折贈一枝梅想見家林次第開解紱何時共歸去
歲寒花底共銜杯
自贊小像
老子今年七十三不勝歸思在江南天恩若許辭簮紱
猶辦綸竿釣石潭
題李學士竹梧(有序二首)
前十年余官春坊從沈君求此畫不得近時勉學
士權掌翰林院印沈遽贈之蓋春坊學士不掌印
也世俗謂人不可一日無權二君之贈受果何如
余他日過李見之因道往事李曰公欲得即請奕
僕不勝當譲僕遂偶勝時行儉詹事習禮學士皆
在相視大咲余顧童子卷畫去然自是每見李輙
有不舍之意余固不欲奪其所好也遂歸之且題
詩以博李君一咲沈君覽之亦未必不自咲也
碧梧翠竹兩清姿豈但高齋坐對宜裁管斵琴堪大用
不然須見鳳來儀
永别錫山王道士空餘翰墨亂人心黃金若綰封侯印
曹霸王維聚若林
題墨竹寄劉子偉(二首)
江上好山千萬重看山長踏翠芙蓉他年解綬還鄉邑
竹杖芒鞋與爾同
袖拂青烟躡紫霞尋龍尋水看金沙道人久有歸休意
指箇溪山著我家
題竹寄顔肅訓導
久别慶雲顔博士書來爲喜報平安同鄉無限相思意
特寄清風客裏看
題徐良玉梅花(二首)
兩度安南奉使來玉葩曾看嶺頭梅由來使者清於玉
不帶飛塵半點回
天闕南頭治夏官公餘庭舘對芝蘭庭前别有梅花樹
冰雪相看到歲寒
早發通州望朝陽門
滄海熹微曙色紅露華清溢萬年松君王正御蓬萊殿
鐘鼓聲高出九重
寄長兒韻語(有序三十首)
吾仕京師四十年歸僅四十日内外親朋遠邇紛
集旦暮之間應接不暇父子家話不及一言啟行
先夕酒邊數語未盡吾意别來舟中念之耿耿故
逐事綴爲韻語凡三十首寫寄長兒稷七十五歲
老人愛子之心悉具此楮稷勉承吾意庶幾不隳
孝道云
萬里回家四旬住内外親朋擁不開父子未能留一語
别來思憶使心摧
禹拜善言登聖域仲由有過喜聞之七字嘉言常佩服
道吾惡者即吾師
聞說諛言得爾懽忠言誰肯竭心肝從今勉受賢人愛
莫把忠言反意看
責善輔仁爲益友諂言讒說是兇儔益友深交儗金石
兇儔遠避似戈矛
種禾必用薅稂莠豈有薰蕕可共藏吾兒盡絶讒諛侣
即起芳名致福祥
已足當休即便休百年何用萬年謀人人自帶生來福
枉爲兒孫作馬牛
明達之人無厚業但求足給免寒饑田多税重後來累
絆子纏孫今未知
天地生人皆有命不須苦爲子孫謀諸楊田土連阡陌
身後何人保一邱
膝下諸孫玉不如父慈只合訓詩書飽讀詩書能變化
自然騰踏上天衢
森森孫子比明珠總是先公積慶餘佳婦佳兒勤善行
免教貽累及諸雛
達士仁人宏度量犯而不校務包荒是非曲直人人識
狗彘何須與較量
釋道邪言総是誣能明斯理即眞儒愚人苦被愚人弄
費盡千金寸福無
東掊西取亡民怨散施僧家與道家如此善因求有福
有灾無福只堪嗟
人生隂德由來好周急憐貧濟寡孤不在緇黃誇布施
不教鄉䣊怨侵漁
臨財能讓真君子恃力誇豪搃惡徒忍氣平心戒争競
一生安穏絶憂虞
父子強梁暴鄉里鄉人怨忿切心肝須臾沉沒無遺頌
看取水南張狀元
年來狐豕縱横甚假託聲名指我家我家若解持廉静
狐豕雖頑未敢譁
立志應須學古人讀書方見古人真煖衣飽食亡塵慮
忩下燈前莫厭勤
明忩净几閒臨帖東閣西齋静閱書諸子娛親時繞膝
清時清樂有誰如
六行由來數睦姻士須重義勿輕貧老夫家譜分明在
莫以新親薄古親
東城汝兄我親姪汝宜親密無間疎盡誠盡禮相匡翼
大家改轍由正途
城東諸孫與我孫兄弟同延老成教記誦講說課學程
日就月將見成效
每言臧獲皆人子曾寫陶潛訓子書叮嚀佳兒與佳婦
莫聽讒譛虐無辜
人家内外禮截然僧道豈容陳夀帕斯事傳聞未必真
有之儒風掃地也
虔州李旭吾故交汝醉逢之肆凌辱方面兩司向我言
使我低頭内慙恧
吾宗謹静務詩書待制以來人共知豈可甘令後人說
承家不淑自吾兒
吾兒今年三十二已近人生半七十不早轉頭脩善行
後來追悔何由及
老人熱藥猶常戒况汝即今方壯年京華兩見談星者
厄運須防四九前
七十春秋雪滿顛都緣子姪苦憂煎老人在世無多日
願乞安心了暮年
人生至親惟父子備述恩情在於此千言萬語無他事
惟願脩仁循義禮
送沈少卿南歸(三首)
玉旨朝來下赤墀遽傳騎馬發京師崇文門外官亭柳
卧病無由贈一枝
黃菊初花未有霜錦袍歸帶御爐香自緣白首懷桑梓
不爲蓴鱸憶故鄉
江上青山錦樹明歸舟如在畫圖行十年兩奉天恩去
綵筆題詩一路清
題竹寄李廣(二首)
平安寺畔相迎處武姥峯前載酒時思憶高情又三載
東風遙寄鳳凰枝
勁節虛心碧玉竿凌霜傲雪拂雲端纖塵不到清隂下
最稱溪南隠者看
送外甥周丹元(有序三首)
外甥周丹元隨父母戍臨洮四十餘年矣其母余
女弟也今惟母在間遣丹元來北京省余其歸也
書此贈之
垂髫憐爾侍西行此日相逢白髮生萬里京華訪遺老
他鄉還重舅甥情
西望臨洮地苦寒明時遠戍莫辭難好敦孝敬奉慈母
更盡勤誠悦上官
渺渺江南道路長故鄉回首勿情傷梅花自是江南物
但看梅花即故鄉
題梅與之序姪
盤中松竹如雲霧尚少梅花玉雪姿置在草堂成四友
歲寒相對静相宜
題畿孫孔雀牡丹
洛陽高品移來滿南海雕籠入貢頻惟有武英邊(闕)詔
從遊常看上林春
題畿孫松梅鶴
綠雲細剪䓗蘢葉白玉香開錯落花何處飛來雙鶴馭
畫中疑是洞仙家
題竹寄蕭元立
四年不見蕭元立遙憶新來滿鬢霜深結茅齋對岩竹
還依泉石種昌陽
題蕭壻承恕竹
鳳凰池上寫琅玕便有清風五月寒石臺溪畔桃源裏
最好蕭齋静處看
題蕭壻承恕東山圖
早於塵外寄高閒中歲安邦指顧間畫史豈知經濟事
惟將適趣寫東山
送曾永齡赴恭城知縣(有序一首)
先母舅陳孔碩先生之子壻曾永齡新除恭城令
恭城雖遠且僻然皆王命也廉以端已仁以厚下
庶幾可稱令職永齡勉之其行也賦二小詩爲贈
云
玉河橋東酌玉壺崇文門外歌驪駒銅章新綰廣西去
一路春風聽鷓鴣
新除令尹恭城縣萬里驅馳過桂林聖主恤民無遠近
好勤綏撫體皇心
題竹寄雷道夫
孝感坊南看竹枝高齋同詠武公詩交情四十餘年在
黃鶴白雲勞遠思
題德貫牡丹松鶴
虬松千丈拂青雲初下雲間散誕身畫史安知海天意
粉圖空寫洛陽春
送姪壻劉鉉南歸(二首)
憶過沙溪訪隠君静安堂上倒芳樽轉頭流水六十載
今日燕山遇乃孫
沙溪溪上幽且深桑麻秔稻易黃金更莫遠行江漢上
從來漢水蕩人心
題竹寄彦實姪
清江一曲繞柴門樂志軒中隠趣繁滿種琅玕隔塵襍
更裁簡冊課兒孫
題木石小畫與鏞孫
奕奕西昌貞節門黃陂丰采見曾孫須以詩書振勲業
莫隨木石老邱樊
東里續集卷六十一
