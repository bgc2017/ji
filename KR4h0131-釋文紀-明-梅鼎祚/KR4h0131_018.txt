釋文紀卷十八
眀梅鼎祚輯
南齊(二)
淨住子淨行法門(二)
在家懷善門十三
前巳聞其惡深自鄙悼今顯其善悦以進道何以知之
自非貪欲情厚染愛性深富貴意重勢利心濃者則不
容安處累縛黑闇所纏故知在家者衆患之本矣故使
室家妻子宗親眷屬周旋來往朋友遊處奉上接下皆
湏將意意不獨往其應筐篚筐篚之用非求不至既馳
求事廣財念無窮惟念多蓄不顧無常擁積腐壊靡知
分散是為欲不慳貪便不能得既眷屬纏繞百心不同
不加鞭罰則為惡者衆雖曰止惡要由意瞋起是為欲
不瞋恚亦不能得為此資生校計馳求萬方以利縈心
不知患害水火盜賊艱苦備經或夭身命殘殺無辜宴
集歡樂非此不濟起貪癡心謂我加爾飲噉之後暢快
莫思是為欲不起癡而不能得當知白衣與善相違故
曰所作之事與地獄對門又曰居處如牢獄妻子如枷
鎖財物如重擔親戚如怨家而今在窮苦之地繫縛憂
厄艱辛纏累僃諸苦惱不親三寶不近正法窮迷闇障
劇苦之内而能一日一夜守持清禁六時行道兼修六
齋年三長齋或持一戒二戒三戒乃至五戒八戒十戒
菜蔬節味檢身口意又率妻子内外眷屬迴向崇善建
菩提因或撤父母之供妻子之分財貨衣服甘珍餚果
窮其所有敬供精潔合室營奉晨昏翹注或為疾病患
危急縣官牢獄或親族崩亡祈福魂路或生善滅罪始
發信心崇仰沙門在聖無别由其隨順佛正教故所以
順佛語故出離生死若違佛語必墮惡道是故常應堅
發正願願受化生自在飛行一切佛刹隨所感見應接
羣生學佛威儀入如來室著如來衣坐如來座巧便大
慧開悟解脱於諸法中究竟無障盡虛空際大誓莊嚴
頌曰處塵貴不染被褐重懷珠美玉曜幽石曾蘭挺叢
芻四民不為侣三界豈能渝諒兹親愛染寧以財利拘
煩流捨智寶榛路坦夷途萬物竟何匹烈火樹紅芙
三界内苦門十四
夫三界牢獄四圍輪轉在家出家未斷我倒無得免者
既為生死所纏身心勞累遷變無窮無非是苦故經云
三界皆苦何可樂者而衆生常惑謂言世間是常是樂
出世樂因無常是苦何其沈迷頓此顛倒纔驗刺身即
覺苦受何得云樂略引數條證知惟苦若謂飲食為樂
者則應多所餐進身和心悦何意小乖分度便成疹患
若謂衣服為樂者則應春夏一服愛心無厭何意寒暑
異服眀不甘樂所以苦本若謂室宇為樂者何意不常
一處既致馳動眀知避苦若謂妻子眷屬為樂者則應
長相歌笑何意俄爾無常悲號哽噎當知眷屬實是苦
本若謂妙色以為樂者則應長悦心目永慰形骸何意
湏臾顔貌變改髮白面黑傷痛少年華美之艷故知此
色本自是苦不是外來若謂好聲以為樂者則應絲竹
繁會觀聽無厭何意小久便致昏倦耳不樂聞當知是
苦若謂酣酒以為樂者則應適意遣憂長無惱患何故
神昏心悶骨節慘痛或因此事鞭杖鎖繫喪身夭命破
家亡國受苦無量若謂朋遊為樂者則應終日遊散不
知厭極何意每一登臨少時便倦後更相攜無復行意
若謂婬佚為樂者則應血氣剛強眼明神爽少而不老
壯而不變何意恣情逞欲輒有疲困抽腦徹髓頭眩眼
亂心驚氣迫筋骨緩縱口燥脣焦四肢振掉抽拔五藏
由此夭命當知婬佚實是苦本若謂榮位為樂者則應
始終不變無恥無辱何意黜陟之間憔悴立至已上諸
條大舉而言然此六塵五情遊心之處無非是苦所以
大聖覺察三界牢獄知苦不迷解脱生死
頌曰心怨動紛遶情怡輙遷互歡愛一離遠傷憂坐衰
暮連幌結清隂高臺起風露腐毒緣芳旨夭伐實修嫭
慾網必虧生繁罝或全兔眇眇夜何期悠悠終肯悟
出三界外樂門十五
佛世尊說三界世間總是苦聚非唯一苦而巳又是無
常無我不淨終歸於空出世之外則有常樂我淨具八
自在而衆生長迷妄謂為樂一何可悲且說一苦隨相
有八何謂八苦所謂生苦老苦病苦死苦愛别離苦怨
憎會苦求不得苦五盛隂苦於一苦中更有諸苦故諸
行人策勵行道節身口意翹勤匪懈羣小無知謂之為
苦大聖圓照三達洞了知此小苦大樂正因雖有勞頓
所期者大非謂為苦故引諸行相用簡有心若捨身命
憐愍衆生得佛金色身光眀洞徹行住坐卧震動大千
相若禮拜父母師長賢聖得佛頂相高眀若不誑衆生
讚揚其德得佛眉間毫相若行慈愛仁救衆生得佛紺
青螺髮相若以光燈供養施人得佛項出日光相若以
慈意視衆生者得佛淨目上下眴相若絶滋味十善化
人得佛四十齒齊密相若說慈善志意堅強得佛四牙
白淨相若絶口四過得佛方頰車廣長舌相若行施平
等得佛果時七處合滿相若忍苦行決定無亂得佛師
子臆相若行正淨醫藥救人得佛身方正相若行慈仁
不杖衆生得佛脩臂指長相若視地行不踐蟲命得佛
行不蹈地相若手扶接有苦衆生得佛手内外握相若
行四攝攝取衆生得佛手足網相若以淨心供養善人
得佛手足輪千輻理相若施衣服隠過蔽惡得佛隂馬
藏相若說除患死法得佛鹿腨腸相若善莊嚴不解衆
生肢節得佛鉤鎖骨相若柔和順塔右遶從人得佛右
旋毛相若平治道去棘刺得佛一孔一毛相若不服華
綺沐浴於人得佛皮膚細輭相若掃塔除穢得佛身不
受塵相若修萬行常願具足得佛胷卍字相若捨國城
妻子得佛淨土眷屬賢聖相若自節食上味施人得佛
上味相若常讀誦不惡口加人得佛總持口香氣相若
說法引接衆生得佛面無飢渴滿口光辯才相若持戒
無缺得佛法身圓備相若在山間頭陀苦行得佛塵累
都盡相若捨華堂幽林禪思衆生謂苦不能行之菩薩
志意堅強所期者大不以為苦故得自然宫殿七寶房
舍早得成佛衆生猶自流轉生死海中豈非為顛倒惑
纏之所致也故當勤加精進修行此行便出三界
頌曰端襟測煩海矯步寫埃氛三受猶絶雨八苦若浮
雲輸心仰圓極罄質委方墳朝遊淨國侣暮集靈山羣
燈祇開遠照香宇薦嘉薰俛首睇人俗信矣静為君
斷絶疑惑門十六
夫因果感應影響相生必然之道理無差舛而衆生業
行不純善惡迭用以不純故報有精粗或貴或賤或美
或惡其事迹匪一不了本行故致疑惑何者如精進奉
戒應得長生子孫熾盛親族榮顯而反見身命夭促門
族衰殄屠害之人應嬰促夀眷屬殘滅而反延年夀考
宗強援廣清廉之行應招富足而見貧苦貪盜之人應
見困窘而覩豐饒此乃緣其福故現世輕受如金剛般
若云由持經故為人輕賤是人先世罪業應墮惡道以
今輕賤故先世罪滅所以致有此疑者由其無明惑故
妄起顛倒不能解了三世業相今略出數條世人惑事
用以懲誡庶有識者識以除疑智人以生為苦所以不
忍愚夫貪生以生為樂是一惑也智人以不生則不死
故云湼槃寂滅之樂而愚夫惡死不知遠死之方是二
惑也智人以居家為苦譬之牢獄書云割情在於驕奢
而愚夫染著以為榮樂是三惑也智人知妻子之累故
比之枷鎖書云割情在於所愛而愚夫以恩愛為懽欣
是四惑也智人以眷屬是繫縛之本放之如讐而愚夫
繫戀以為勝適是五惑也智人以榮利是自滅之筌書
云割情在於速達而愚夫不計䜛害取貴是六惑也智
人以色聲香味為苦本書云割情在於嗜欲而愚夫為
之沈溺迷醉且列如前不容致惑是以智人當勤自勉
自生老病死不離其身勿生疑惑一生空過今更出之
以顯疑相見布施者疾患早亡便起疑心慳悋見持戒
人過中不食致患懷疑自養見忍辱人檢心攝形致患
懷惱勸令開意見誦經人旦夕緣理致患勸息見菜蔬
人致患瘦弱勸噉肥美見坐禪者致患勸卧聞語引進
便稱本情懈怠自恣隨順流俗曾不思量朝聞夕死如
救頭然何有情賴更習常俗以死自誓方曰有志
頌曰生塗非一理識緒固饒津徒駭東陵富空嗟北郭
貧國生曾已戾顔氏信為仁逢尤昭往業習善會兹身
勤憂永夷泰晏安終苦辛令名且云重豈若樹良因
十種慚愧門十七
既已同知在家男女之惡又見出家僧尼瑕累又聞疑
惑顛倒之門退自思省實可慙愧經云慚愧得具足能
滅闇障故又云慙如鐡鉤能制人非法若無慙愧與諸
禽獸無相異也湼槃經云有二白法能救衆生一慚二
愧慙者自不作惡愧者不教他作慙者内自羞恥愧者
發露向人有慙愧故則能恭敬父母師長懷慙愧故罪
則除滅顯相如此各湏慙愧順清白法事乃無量略舉
十條以為綱要第一慙愧諸佛如來往昔欲令我等離
苦獲安所以發心行菩提道忍苦受辱令成法身常以
正法為我解說而我不能如說修行第二慙愧父母哀
哀父母生我劬勞長養教詔常懷憂惕既為人子不順
誨約反學凶強陵蔑貴賤既乖諍子上失令名深為可
愧第三慙愧諸子然彼實能晨昏定省色養無虧而終
貧煎無物賑給故使諸子無由得立又闕教導使子愚
昏實為可愧第四慙愧師僧然我父母生育訓誨不能
使我出生死海今此師僧教我出家受增上戒懷羅漢
胎得羅漢果而我違犯深為可愧第五慙愧弟子既能
晨夕依教策修而反固遮有違聖說致使道業寸尺無
功一生空過無法制奉顧斯負累亦可深愧第六慙愧
帝王恒以十善化導天下故國土安寧五榖豐熟所以
百姓安家復業出家之人泰然安樂任其禪誦而今懈
惰深是可愧第七慙愧檀越出家所懷解脱為本形骸
資待衣食為先所以諸俗為道興福供給資緣故隆正
業而惑不全失於敬重亦可深愧第八慙愧良友知識
化導見佛因緣令具梵行大經唱示而我聞諫反以為
讐背逆三歸禮向神俗迷著善導故違正誨深可為愧
第九慙愧所化諸人由我無德久不種緣致使開悟莫
能津濟故令聽者徒枉功夫縱聞雜善不獲純淨内心
自疾深可慙愧第十慙愧天龍神鬼護法冥祇我本發
心誓度一切故諸天龍擁護無惱而我愆缺情志不恒
惟知負恩但增慙愧
頌曰神膏施唯重玄酒恩未隆眀璣隋水上潤玉藍田
中稟天性所極資敬道攸崇羽毛共以勢輪軌相為通
報德愴前雅酬言愛餘風遵途每多舛顧省能無忡
極大慚愧門十八
慙愧之義以不及為本若於正行悉能遵奉則無假慙
愧書云内省不疚何憂何懼又曰心苟無瑕何恤無家
今既理妙難精觸向乖背一念之間造過無量過無量
故慙愧亦應無量前已略舉大致其中支𣲖不可縷悉
更立此門使尋文求旨知理無不攝也夫衆生以我見
故不能推美於物引惡在已而於萬善不能修習見人
勝行意欲陵之無慙之甚何得不見今列位顯之庶可
斂迹若見直心行慙愧人我不能行願彼不作見行布
施持戒人開解脱門願其早止見行忍辱精進人自不
能行願早退沒見多聞修定者自不能行不欲使作見
行慈悲喜捨者不能讃勉欲其不行見菜蔬一食者自
不行故勸令退敗見行伏心人應慙愧法乃勸不行乖
八正道見學問誦經人自無此行不使彼作見圍遶禮
拜者自嬾惰故嫉令不行見有唱導梵音者自不及彼
願不為之見經行頭陀者既不能行反謗毁滅今據叔
世設法開化以此為高義當生信滅罪祈福弘道而今
登無畏座開廣笑謔之端飾詞自麗之美高言興色誹
誚往還儀容傲佷初無謙遜永不退省我解未深唯詰
諮者尋經有謬故經云若為利養名譽我心愛黨而說
法者是名非說若利於彼增信心故滅煩惱故起淨業
故知慙知愧開八正路是名善說如過去世有苦岸比
丘說有衆生我人夀命違於佛語命終入阿鼻地獄仰
卧伏卧左右脇卧各九百萬億歲爾後更歷諸餘地獄
自外徒黨受苦難言故知不依佛教毁謗正法其罪實
重當知法師實亦為難其善則致福無量其惡則獲罪
亦重是故法師應湏極大慙愧然居在世間養生之急
在於衣食由此衣食勞亂極深所湏繒纊皮革無不損
生殘命著他皮肉還養肉身乃至食噉一粒之食非用
功夫無由入口推度前功商量我腹上入下出常流不
止而於其中選擇精肥進納軟滑貪嗜美味無羞無恥
湏臾變改臭不可近將行將坐如厠不殊何有智者於
食生貪若生貪者大湏慙愧與彼畜獸復何取别
頌曰冬狐理豐毳春蠶緒輕絲形骸翻為阻心識還自
欺華容羈丱日生平少年時驅車追俠客酌酒弄妖姬
但念目前好安知身後悲惕然一以愧永與情愛辭
善友勸奬門十九
夫能了除疑惑内發慙愧勸奬之功善知識也今欲修
習萬行非善知識無由進道經云如栴檀葉在伊羅林
其葉則臭伊羅臭葉在栴檀林其葉則香書云與善人
居如入蘭芷之室久而偕芳與惡人居如在鮑魚之肆
與之俱臭又云近墨必緇近朱必赤故知善友能作佛
事是大因緣是同梵行善知識者今能將我得升淨土
惡知識者今能陷我墜於地獄當知善恩不可酬報夫
善惡之理皎然眀白但以任情適道則進趣之理遲善
友勸奬便勇猛之心疾經有奬課之文書有勸學之說
當知要行實由勸成故經云菩薩自身布施亦勸他人
令行布施自行持戒忍辱精進一心智慧亦勸他人令
行此事然則勝美之事欣樂羡仰物之恒情今若徒有
願樂之心不行願樂之事未見其果猶若絶糧思味其
於飢渴終無濟益故略引數條盛行要事以相警誡今
有財富室温家給人足不勞營覓自然而至復有貧苦
飢弊形骸勞悴終日願於富饒而富饒未嘗暫有以此
苦故勸其布施力厲修福若有衣裘服翫鮮華充備又
有尺布不全垢膩臭雜是以勸奬令施衣服及以室宇
若見甘味珍羞連几重案又有藜藿不充困於水菜所
以勸奬令施飲食若見榮位通顯乘肥衣輕適意自在
復有卑陋猥賤人不齒錄塗炭溝渠坐卧糞穢此苦可
厭勸令修福除滅憍慢奉行謙敬豈可他人常貴我常
在賤若見形貎端正吐言廣利又有面狀矬陋所言險
暴此苦可捨勸令忍辱若見意力強幹少病登勞行道
無礙有人多患不安所行莫濟見有此苦勸施醫藥令
其進趣故法句經云四時行道得度衆苦一者少年有
力勢時二者有財物時三者遇三寶福田時四者當計
萬物必離散時常行此四必得道跡應自督課不待他
勸
頌曰蘭室改蓬心栴崖變伊草丹青有必渝絲素豈常
皓曲轅且繩直詭木遂雕藻一簣或成山百里倦中道
隆漢乃王臣失楚信元保勉矣德不孤至言匪虛造
戒法攝生門二十
前巳勸奬於他我今自加課勵凡論課勵要必託境行
因若心志浮蕩則進趣無寄然託境行因戒為其始可
謂入聖之初門出俗之正路如乖此訓永處三塗人天
長絶是以經云譬如大地長生萬物戒亦如是能生衆
生人天華果故經云若無此戒諸善功德皆不得生良
以三塗苦報罪障所纏人天勝果堪為道器欲感勝果
非戒不生是以聖人先眀此教然三歸五品戒法兩科
七衆小學要以三歸為宗一乘大教必崇三聚為本並
如經律具顯規猷卓爾憲章行業明逾鑒鏡今粗舉其
大致用光恒俗所以發戒之原湏依三寶者蓋由佛法
僧寶天人所尊歸依生信必能出有若歸邪神反增苦
趣故經說云歸佛清信士不歸諸天神故湏先定邪正
方識逆順經云信為道元功德之母智是解脱出有之
因誠至言也若無此信心志浮虛歸戒不得是以發足
立信為先何謂三歸謂佛法僧此三可重故名為寶何
謂為佛自覺覺彼無師大智五分法身也何謂為法能
軌能正滅諦湼槃清淨無相也何謂為僧能和和衆無
學功德自他滅處也何謂為歸可憑可向也何謂為寶
能招利樂正心依仗近獲人天遠登無學此則三寶區
别之門若論極教理惟一統照無不周照周等覺謂之
佛寶體無非法謂之法寶至德常和謂之僧寶此乃體
一義三同性三寶衆生解悟信知佛性離此生死招興
利樂是故一切無不歸憑第一翻邪三歸第二五戒三
歸第三八戒三歸第四十戒第五具戒第六十善戒第
七大菩薩戒此之七戒所防過境近約大千世界之内
一切六根六大並是戒境廣如常說
頌曰金山嚴寶仞瓊畹烈瑶荑牆狐議不窟檐鷰豈能
栖淨花莊思序慧沼盥身倪六羣儻未一七衆固恒齊
端儀有直景正道無傾蹊維宫超以悟襄野竟何迷
自慶畢故止新門二十一
從前發心已來知至德可歸檢校剋責滅諸惡門疑惑
既遣慙愧續修勸奬兼行戒德又顯得捨如是之罪障
餐聽若斯之勝法豈得不踊躍歡喜嗟抃自慶者乎經
云八難難度一地獄難二餓鬼難三畜生難四邊地難
五長夀天難六雖得人身盲聾瘖瘂不能聽受難七雖
得人身六情完具而世智辯聰信邪倒見不信三寶肆
意輕侮此身死已便在三途隨業沈沒久乃得出時在
人道還不正信家生第八前後佛間不覩正法徒生一
世增長邪見具造衆罪尋爾徒死是故經云徒生徒死
甚可憐愍奉法行人先崇此意生死大事不可自寬今
略出自慶數條繫在心首佛言地獄難免而今同得免
離此苦一自慶也佛言餓鬼難脱而今同得遠於此苦
二自慶也佛言畜生難捨而今同得不樹此因三自慶
也佛言生在邊地不知仁義今在中國修習禮智四自
慶也佛言生長夀天不知植福福盡命終還墮惡道而
今不以世樂自娛迴以供養五自慶也佛言人身難得
一失不返有過盲龜浮木之譬今得人身六自慶也佛
言六根難具今無缺損七自慶也佛言丈夫男身難得
我已得也佛言女人身者湏知佛性則是丈夫我已知
也佛言邪辯難捨我今歸正法也佛言佛前佛後是為
大難我今相與慷慨立志既見色像又聞正法則同鹿
野滅惑不殊也佛言見佛為難我今頂禮佛所記像功
用等倫也佛言聞法為難我今備得聞也佛言出家為
難我今具隨衆也佛言出家專信倍復為難我今一心
無敢二見敬法愛法以法為師經中偈言惟念過去世
供養為輕微蒙報歷遐劫餘福值天師淨慧斷生死癡
愛銷無遺佛恩流無窮是故重自歸
頌曰春非我春秋非秋一經長夜每悠悠陶形練氣住
元造啓蒙夷阻出重幽榮公三樂非為曠箕生五福豈
能求靈姿妙境往難集微言至道此云修年逢生幸曾
以慶盈愆貳過儻知憂畢故斷新别苦海希賢庶善憑
智流
大忍惡對門二十二
夫道從苦生不由樂果德憑功建非情所集故經云忍
辱第一道於諸衆生心無礙故以其在苦則多礙多惱
起不善業今所以得無礙者良由在礙而修無礙故礙
而不為礙既於礙而無所礙豈非忍力之所致乎經云
娑婆世界五濁之刹五痛五燒具諸惡報是故發大乘
者多來此土以救苦為資糧以拔惱為要行此土一日
修善勝於他方淨國百千萬劫所以爾者良由極苦之
地心不及善而能於劇苦之中卓然發意忍苦受辱豈
不竒哉所謂火中生蓮華此實為希有他方淨土無修
福地所以不及此土何者淨國七財豐溢不假布施攝
貧窮也淨國律儀圓淨不假持戒攝毁禁也淨國則無
辱無忍穢土無事非辱在辱能忍勝他方也淨國精進
如救頭然不假翹勤攝懈怠也淨國之人入法流水念
念修順無出入觀不假寂定攝亂意也淨國智慧眀滿
不假才巧說攝愚癡也又淨國之人非無弘誓但弘誓
之功不及淨土四攝四等例同無用淨國樂故則救苦
之心薄惡土苦故則進善之心猛故經云行於非道通
達佛道也夫欲發廣大心行菩薩行自非履危涉險備
受艱難蹈熾火歷冰霜嬰苦切甘楚毒於萬苦中而能
忍受者則道場可踐若無此惱忍何從生藉此煩惱起
我諸善所謂塵勞之儔為如來種當知忍者有力大人
功德之本所謂忍痛癢忍思想忍疾病忍飢苦忍疲勞
忍寒暑忍憂悲忍熱惱忍惡罵無恥辱忍撾打無恚礙
忍貪欲無愛著忍憍慢無背道忍所難忍忍所難行忍
所難作忍所難辦能行此者真可謂大忍辱矣
頌曰春山之下玉抵禽漢水之陽璧千金清業神居德
非重潔巳愚侣道已深愛憎喜怒生而習榮華芳旨世
所欽鴻才巨力萬夫敵誰肯制此方寸心逸驥狂兕獷
不御繁羈密柙儻能禁遣情遺事復何想寂然無待恣
幽尋
緣境無礙門二十三
經云在俗則謂之為縛在道則謂之為解解即無礙所
致縛即資待所招今若欲有待於無待則有待更煩無
待於無待則有待自遣有待既遣則無礙之門可入若
志在於資養便覩縛纏更重但衆生凡類觸向多阻不
資於物則自濟無方資於物者累之重也生累纏繞解
脱何由今既深知其累累實為苦何以知之今欲陸行
非車轝人馬不動一累礙也今欲水遊非舟航不移二
累礙也今欲養身非衣裘屋宅則無所憑託三累礙也
今欲養命非粳糧黍粟五味柔軟則無所資待四累礙
也今欲修習一慧髣像無向五累礙也今欲求見一佛
及一淨土發竒特心冥漠不見六累礙也今欲徹視十
方障礙滿目七累礙也今欲求佛聖智以除障惑近是
衆生心行而我不覩八累礙也今欲披文尋義雖課心
力近在淺言不達意旨九累礙也今欲誦習經典受已
忘漏十累礙也凡此累礙其事無量聖人所無礙自在
者由何而致實由遠諸塵勞自策為本是所資待莫不
勤役自辦不假於他而他為我用所謂讓而得者則其
理通求而獲者則其理滯菩薩不求自利但欲利益衆
生是以其利在已而得無礙衆生常利我忘彼所以恒
縛而無解聖是可求而得非是永隔無津今若欲學聖
捨凡者當遵聖人所習雖其途無量然津濟要趣唯一
解脱耳故經云若自無縛欲解彼縛斯有是處今欲學
菩薩道必湏棄凡夫縛凡夫縛者惟願得五欲縱意自
在實大縛也菩薩行人棄之不顧經云不得畜養奴婢
畜生當自翹勤出離生死若假於他他還縛我無解脱
期今云無奴不立無婢不辦此乃氣力強梁之時一旦
卧牀百事同棄自救不暇何憂及人宜自勉勵則解脱
之門易可登耳
頌曰怳象惚物終不名龍舉鸞集竟誰辯絶智亡身孰
為礙韜名戢曜故能顯匪日匪月灼以懸安飛安翔虛
而踐壁石無間恣出沒水火有性任舒卷敷教應俗騖
泉流現迹依方迅風轉大哉超世莫與羣希轅慕舜宜
自勉
一志努力門二十四
從初辨德極於無礙善惡二途凡聖苦樂眀了審諦斯
言備矣唯應努力勤而行之經云感傷世間貪意長流
沒於愛欲之海吾獨欲反其源故自勉而特出是以世
世勤苦不以為勞經云我與阿難空王佛所共發菩提
心我常勤精進所以速成正覺又云得正法智巳以無
疲厭心為衆生說斯可謂努力矣夫衆生流轉三有觸
苦相纏所以情識闇弱慮淺多迷每一修善怯退遑擾
念念之間百變乖舛自非勸之以努力奬之以剛幹則
勇銳驍果之心不發經云衆生與無眀怨賊鬭戰亦不
異世間剠敵相禦世間則湏金鉦壯其氣鼓鐘激其忿
鬱怫增其怒決烈成其力不資此發勇不假此振威何
能摧鳴條之戰拉牧野之師乎今與煩惱共戰當集無
漏之智命無畏之師控道品之衆禦六度之侣建道場
之幡擊甘露之鼓著弘誓鎧胄被忍辱袍甲握智慧弓
刀執堅固箭盾精進督怠惰翹勤課不及登行登懽喜
税駕頓法雲種智斷其勇方便運其略於是無眀老死
之賊協附四魔之軍影響波旬因倚天女憑帶鬼神億
千萬衆擔山吐火雷電四繞欲入闇惑之旅退金剛之
師由乎菩薩忍調無想積德久善魔怨稽伏一念努力
豁然大明非法王壊正法王勝此並經中之盛事若不
努力何由辦也如人營家晨起夜寐劬勞督課便自室
内盈實飢寒不切但能努力無所不濟出世妙行事不
殊俗若小努力微復加意三明六通不足為難更運方
便重課心形信順之忍漸深自至豈得空捨一生虛過
三塗切巳力無所施方復生悔何嗟及矣所以努力一
門貫通前後位心極行唯此而已願幽眀聖鑒照覧窮
途故敢發言託文現意
頌曰豫北二山尚有移河中一洲亦可為精誠必至霜
塵下意氣所感金石離有子刺掌修名立王生擢髮美
譽垂自來勤心少騫墜何不努力出憂危勝幡法鼓縈
且擊智師道衆紛以馳有常無我儼既列無明有縛孰
能窺
禮舍利寶塔門二十五
大聖詮化隨機感益譬若一音說法各得其解是故應
以現生蒙利者所以降神母胎誕聖王宫應以出家蒙
利者所以捨金輪位剃除鬚髮應以相好蒙利者所以
現成正覺坐菩提樹應以實相蒙利者所以三轉法輪
十二部經應以滅度蒙利者所以雙樹潛輝現於湼槃
良由衆生障業煩多是故聖化隨應不一然則現於湼
槃者復是增發悲戀之心以悲慕故善心濃到凡禮拜
像塔皆宜感發悲心澘然思慕慘切其情追想正法我
不餐仰泣想如來不親音旨如入祖禰之廟覩靈若在
歔欷無顔如來慇懃令我等具諸苦行而我違背自堕
惡道在於像末未蒙解脱以苦報故憶如來恩是以今
各歸心於此像塔嗚咽涕零慙顔哽慟至心奉為至尊
皇后皇太子七廟聖靈今日信施龍神八部廣及一切
劇苦衆生敬禮十方三世一切諸刹土中所有如來形
像靈廟敬禮釋迦如來一切現在靈骨舍利敬禮如來
現在頂骨舍利敬禮如來現在髏蓋舍利敬禮如來現
在眼睛舍利敬禮如來現在一切紺髮紅爪舍利敬禮
如來現在一切指骨舍利敬禮如來現在一切牙齒舍
利敬禮如來現在衣鉢水瓶錫杖衆具敬禮過去四佛
生地並行坐遺迹敬禮如來得道樹寶塔敬禮如來轉
法輪處寶塔敬禮如來般湼槃處寶塔敬禮如來滅後
阿育王造八萬四千塔敬禮阿育王所造無量諸佛像
敬禮天上人間海中龍宫一切像塔敬禮此國諸州諸
瑞聖像敬禮此國諸寺諸山無量靈像敬禮天上人間
海中無量形像願一切衆生不在佛前佛後常見佛生
常見佛出家常見佛得道常見佛湼槃能建立是無量
像塔盡於來際佛事不絶
頌曰越人鑄金誠有思魏后粧木亦云悲中賢小節猶
可戀去聖彌遠情彌滋祇樹蕭條多宿楚王宫寂寞尠
遺基設像居室若有望開儀駐㬌曖如之連鄉共日獨
先後道悠命舛將無時傾懷結想惻以慕垂靈寫照拂
塵疑
敬重正法門二十六
諸法本空寂滅無說以因緣故現有文字當知文字經
典本在破病滅惑為先惑既八萬四千故使教門亦有
八萬四千法藏至於病銷惑遣藥亦隨亡如栰喻者可
以情悉然羣生沈罔隨言封滯由此見故教藥常陳所
以金簡盈於寶殿玉軸煥於神宫辯析空有於假實表
發權智於無方故如來一代四十九年隨緣示教種種
說法及於湼槃但有聲教計隨言說必致淪亡然以義
理談玄正宗無昧言雖得喪金旨難乖故立法依用永
刊定天魔外道莫敢侵陵自慧日已沈法雲遐布非夫
簡册無由獻功尊大迦葉法門英儁擊鐘聲告召集無
學千僧一夏撰結遺言十二義求三藏文攝多羅葉典
其量莫思藴積西夏將及千載時運漸染東翻漢朝沿
彼至今年垂六百雜錄正經七千餘卷詞義眀敏談味
無遺近則安國利人遠則超凡證聖備如卷部智者尋
之至心奉為至尊皇后皇太子七廟聖靈天龍八部乃
至十方一切劇苦衆生敬禮一切真如正法藏敬禮十
方一切諸佛所說法藏敬禮過去一切諸佛法藏敬禮
賢劫初佛拘樓孫如來天龍宫法藏敬禮拘那含牟尼
佛天龍宫中法藏敬禮迦葉佛天龍宫中一切法藏敬
禮釋迦如來天龍宫一切法藏敬禮西印度黑蜂山寺
一切法藏敬禮沮渠國大乘十二部法藏敬禮北印度
石壁八字捨身法藏敬禮神州大國一切衆藏經典敬
禮易州石經朔州恒安石窟經像敬禮一切受持三藏
諸法師等敬禮一切禪師律師讀誦經典諸行人等願
一切含靈入如是法門常能總持廣說教化通逹無礙
頌曰出不自戸將何由行不以法欲焉修之燕入楚待
駿足陵河越海寄輕舟仁言為利壯已博聖道弘濟邈
難求通眀洞燭煥曾景深凝廣潤湛淵流翼善開賢敷
教義照蒙啓惑滌煩憂功成弗有名弗居淡然無執與
化遊
奉養僧田門二十七
僧稱福田羣道宗尚斯何故耶良由發蒙俗之幽心啓
正道之遐趣拯沈淪而將濟於三有御法綱而弘護於
萬齡由是道被天下德光四俗能生善種號曰福田德
響犍槌又稱應供心乖理義行越法科則顯乖剃落之
容幽受空樹之譬及與施主為讐隙與骨肉為瘡疣熱
血之相可尋石女之倫不遠僧護佛藏明言不迷智論
大經清範攸屬固當日湏三省事必九思念念策心無
時寧舍方可入三乘之一位預三寶之一員盛德可觀
六道歸依而出有高行難擬七衆相從為福田豈非形
寄域中情超域外者也流俗纏紏封附昏迷處處生著
何能遠出是以樹立僧寶為俗良田令興福力得出生
死不徒設也然佛超八表作範區中為物受供而實不
受法在除惑清淨非情供養感果自隨生業僧含凡聖
形繫往因縱成無學猶嬰善報身謝無餘方出諸有今
以形累有緣多湏資待故凡施者教多在僧然供養於
僧備有三寶故佛有言隨順我語供養佛也為解脱故
供養法也衆僧受用供養僧也有斯理義故名衆僧良
福田矣奉為至尊皇后皇太子七廟聖靈天龍八部乃
至十方一切劇苦衆生敬禮十方一切僧寶敬禮當來
下生佛兜率天彌勒菩薩僧敬禮遊方大士文殊師利
菩薩僧敬禮救苦大士觀世音菩薩僧敬禮護法大士
普賢菩薩僧敬禮滅罪大士虛空藏菩薩僧敬禮十方
一切行大道心菩薩僧敬禮十方一切行緣覺心辟支
佛僧敬禮十方一切行下乘者諸聲聞僧敬禮賓頭盧
闍住法萬載諸聲聞僧敬禮佛子羅睺羅住法萬載諸
聲聞僧敬禮剡州山海九億萬住法萬載諸聲聞僧敬
禮三千界内見在一切諸凡聖僧願一切含靈常與賢
聖同乘正道開智生福不墜惡趣生生遭遇為善知識
拔除煩惱得出諸有
頌曰五玉已潤談而信八桂雖芳風乃掃妙理至言惟
聖寶不自伊人孰弘道照空觀法識遷流撫俗瞻光厭
生老絶滅情嗜斷懽怡縱落豪榮棄雕藻親愛倏忽信
風煙財利悠悠若塵草測以龍雲豈曰高濯足江漢更
慙皓
勸請增進門二十八
勸請者慇懃之至意也由發慇懃之意則願善之情深
矣是故於一切纖微之善咸湏慇懃勸請增進令生慧
行不容中廢然勸請有二勸請衆生修行戒善具諸德
本勸請諸佛救護衆生說法久住十方四惡趣我今悉
勸請修持諸戒行獲得於人身十方一切人我今悉勸
請令修十善業得生於天上十方諸天人我今悉勸請
登立正定聚得離於惡道十方諸學人我今悉勸請覺
察諸煩惱速證無學地十方阿羅漢我今悉勸請知非
究竟位唯有一佛乘十方辟支佛我今悉勸請成就大
悲智教化諸衆生人天二乘衆我今悉勸請體覺如來
藏修習菩薩行一切諸菩薩我今悉勸請修行十度行
速登於十地兜率天菩薩我今悉勸請常轉不退輪速
下度羣生菩薩智未眀我今悉勸請金剛滅塵累顯發
真實相十方一切佛初成正覺者我請轉法輪安樂諸
衆生十方一切佛若欲捨夀命我今歸命請願久住於
世如是佛菩薩我今皆勸請發此慇懃心是故稽首禮
頌曰俟河之清逢聖朝靈智俯接一其遥白日馳光不
流照葵藿微志徒傾翹遍盈空有盡三界綿塞宇宙罄
八遼德光業遂升至覺寂寞常住獨能超煎灼欲火思
雲露沈汨使水望舟橋弘慈廣度昔有誓法輪道御且
徐䮽
隨喜萬善門二十九
衆生以愚惑故多懷嫉妬增上之心是以見人行善則
興惡想摧毁破壊不令成就然彼前人未必損行而此
嫉者妄增惱熱增長惑業生死不絶是以聖人調心制
意行此隨喜亦復勸請衆生如說奉行十方一切衆所
有微細善仁義及禮智孝養謙恭敬慈和及愛敬廉貞
清潔行若有如是善我今悉隨喜離欲在家人奉修如
來戒三歸五八戒十善菩薩戒清淨諸律儀離惡名聞
者如是諸功德我今悉隨喜飯僧施法衣浴除煩惱垢
救攝諸貧窮飢寒窮塞者疾病艱危苦施藥悲憐業如
是等功德我今悉隨喜曠路作好井橋船度人物園林
池花果施佛並供僧渴乏除熱惱其福實無量如是等
功德我今悉隨喜造經流法教然燈發慧眀習誦及轉
讀決了諸義趣若復為人說倍增歡喜心如是諸功德
我今悉隨喜建立諸塔廟堂殿及寶刹彩畫及木像金
銀銅石等傳寫諸相好顯示於法身如是諸功德我今
悉随喜若有造僧坊牀帳及卧具令彼息心者安意於
禪林出入苦空門次第寂滅觀如是諸功德我今悉隨
喜如來大慈悲善說諸法門發生隨喜行令我等修學
隨喜諸聲聞忍苦度生死隨喜諸菩薩不捨惡道受隨
喜十方佛無畏天人尊能於三界獄引出諸衆生願令
衆生類悉得於佛道是故我隨喜稽首禮諸佛
頌曰聞善若巳燭良書見賢思齊美通誥感幽動地孝
有誠殞首流腸忠為操振禮摛文弘憲則機謀飆勇靜
姦暴眀白入素志沖閒高論窮微契神奥捐軀濟物不
邀名輕財貴義豈期報百行萬善紛塗軌求誠罄想畢
歡蹈
迴向佛道門三十
言迴向者以不著為義原一切衆生備修萬行捨身命
財所以不得解脱生死者皆緣耽著果報不能捨離若
能不執其心修行攝度隨有微福廻施羣生向於佛道
者則於果報不復生著便於生死蕭然解脱故經云如
所說修行迴向為大利是以一切所作善業皆應迴向
兼勸衆生不著果報何者即此身形果報之本終日養
飼莊嚴雕飾要必當死徒為保著自非愚闇所以貪受
此身少有慧眀何得無時不厭以是智者撫臆論心不
容貪著迴流生死十方諸衆生所行微善業仁孝及謙
敬慈愛柔和等忠正修禮智矜逮賑孤窮如是世俗善
悉迴向佛道一切諸外道種種勤苦行五熱灸其身投
巖赴水火反縛塗炭等無量諸邪見今皆為迴向同歸
正覺道一切清信士歸戒行十善乃至諸女人亦能修
福德又能善說法開化衆妙福迴向施羣生共成無上
道一切弟子衆聞聲即解悟善來成比丘乃至四道果
方便及初觀苦空非常想亦迴施羣生共向無上道十
方諸辟支自然成緣覺深悟在别世曉了因緣法隠顯
化衆生獨處樂善寂如是兼一切盡迴向佛道十方諸
菩薩讀誦於經法入禪出禪者勸總行衆善如是等三
善一切衆德本亦迴施衆生歸向無上道一切諸善等
乃至賢聖果解空未能窮有無不雙盡悉令與一切同
入真妙境著迴有相心皆向解脱道如是諸菩薩我今
勸迴向發此無著心是故稽首禮
頌曰悠悠九土各異形擾擾四俗非一情驅車秣馬徇
世業市交鬻義衒虛名三墨紛紜殊不會七儒委鬱曾
未并吉凶拘忌迺數術取與離合實縱横朝日夕月竟
何取投巖赴火空損生咄嗟失道爾迴駕沔彼流水趣
東瀛
發願莊嚴門三十一
原衆惡所起皆緣意地貪瞋癡也自害害他勿過於此
故經號為根本三毒能煩能惱勞擾身心於緣起惡三
三九種然此九種義通善惡三善根生名善業道三不
善根生名惡業道是故行人常一其心不令動亂微起
相見即自覺察寸護六根不令塵染常發弘願以自莊
嚴願一切衆生皆從今日乃至菩提眼常不看貪婬邪
豔惑人之色不看瞋恚醜狀屠裂愚癡疑闇倨慢邪衆
之色願見一切十方常住法身之色菩薩下生八相之
色如來相好聖衆和會善集之色願一切衆生耳常不
聞悲啼愁嘆聲地獄苦楚聲餓鬼畜生受苦聲八苦交
對聲四百四病起發聲八萬四千塵勞聲願耳常聞諸
佛說法八音聲八萬四千波羅蜜聲三乘聖果十地功
德如是等聲願一切衆生鼻常不聞殺生滋味飲食之
氣三十六物革囊之氣發欲羅綺脂澤之氣五辛能薰
九相尸氣願鼻常聞十方世界諸樹草木之香五戒八
戒十善六念諸德香學無學人十地五分十力八萬四
千諸度無漏之香十方諸佛說法之香願一切衆生舌
恒不嘗衆生有命身肉雜味能生煩惱滋味願舌恒嘗
甘露不死之味天自然食在其舌根變成上味諸佛所
食之味法喜禪悦之味解脱泥洹最上勝味願一切衆
生身常不覺邪婬細滑生欲樂觸不覺鑊湯寒冰之觸
餓鬼畜生諸苦惱觸四百四病寒熱風霜蚉䖟蚤蝨飢
渴困苦等觸願身常覺清涼強健心悟安隠證道飛行
八自在觸願一切衆生皆從今日乃至菩提意常覺知
九十八使八萬四千塵勞之法十惡五逆九十六種邪
師之法三塗可厭生死大苦願意常知一切衆生皆有
佛性佛為醫王法為良藥僧為看病者為諸衆生治生
死患令得解脱心常無礙空有不染
頌曰心所期兮彼之岸何事浮俗久淹逭照慧日兮駕
法雲騰危城兮出塵館芳珠煜兮聞歲時寶樹飀兮警
昏旦清露溥甘永以挹喜園流采常為玩無待殷鼎方
丈羞安用秦箏纖指彈勤誠欵願長不渝習苦塵勞從
此捍(並廣弘眀集)
釋文紀卷十八
