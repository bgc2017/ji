釋文紀卷四十
明梅鼎祚輯
隋(三)
蔡徵(字希祥初名覽仕陳入隋歷儀曹郎給事)
與智顗書
自江東披破弟子前預送京不獲虔禮于兹五載丹誠
懇結豈筆札所宣山川永遠無因諮述邃師奉命爰到
闕廷天子降情君主殊遇新故崇待南北傾心可謂使
乎使乎仲尼是以興歎仰陳勝託有慰延欽天高氣清
願道體康悆棲眞千仞寂慮四禪梁穗煙雲餐悅法喜
固非世俗之徒所能稱讚徵年衰事迫可以意求弟姪
兒孫隨時過日撫塵擊壤用畢餘齡既逹於窮通之數
亦不常以賤貧自恥但覲奉翛然實增馳欷伏願珍重
繼復下承脱値行人賜訪存没開皇十三年九月十七
日前陳侍中安右將軍中書令領軍將軍南雍州大中
正新豐縣開國侯弟子濟陽蔡徵稽首和南
皇甫毗(當陽縣令)
玉泉寺碑
蓋聞乾元資始三辰著象于天坤道資生萬物動形于
地皇王於是建國賢聖所以垂文起名教而莫同制威
儀而有别至如畫卦觀爻蓋取隨時之象綜經織緯會
通爲政之辭大禮同和大樂同節安上治民移風易俗
斯生前之事略矣可言死後問知仲尼弗語縱使絳雪
縈空玄霜拂樹餌金丹而九轉呑玉髓而千年乘雲也
駕九色之玄龍游漢焉控三山之素鵠逍遙瑀臺之上
容與琳闕之間未窺解脫之門終趣蓋纏之境唯正覺
淵沖眞如妙有不生不滅無相無言隨緣應質則假色
成形隨類觀音則因聲示說故有白銀千尺之體紫金
丈六之身八部般若之文四種悉檀之義神通自在慧
力無窮因導化行開示悟入歸依者盡發菩提迴向焉
普登常樂是以獼猴建塔遂生忉利之天野鴈銜華復
往彌陁之國豈直日藏沙門孤游正道月光童子獨見
如來四生因兹度脫六道藉此昭蘇實火宅之高車昏
河之大筏若乃周室昭王之世影奪恒星漢朝明帝之
時光夢如日使旋西㝢化漸東都置像南宫申心北面
自摩騰入洛羅什游秦名教更弘道風斯熾經臺像閣
寶塔香山麗溢巖阿綺盈都邑豈期後魏眞君之歲後
周建德之年靈廟一除伽藍再滅形容廢毁文字散遺
響落瓊鐘聲沉寶鐸修禪耆舊卷其舌而不談護戒先
賢改其形而晦影世絶調心之路時虧汲引之途無出
世之津梁失生民之大望我大隋皇帝乘乾御宇握鏡
披圖父愛蒼生君臨赤縣天地同其大德日月合其重
光鼓之以雷霆潤之以風雨除暴亂致太平張四維朝
萬國功成作樂治定制禮正道無爲區寰有截闢泥洹
之路開般若之門宣十二分之經流四千年之法精勤
耆舊捨俗歸僧淨住初童持心秉戒非直法輪再轉
法鼓還鳴四海於是無虞兆民因而有頼委羽乘毛之
國慕風化以來庭靈禽嘉貺之祥應圖書而萃苑巍巍
也非境智之思量蕩蕩乎豈言談而能盡玉泉寺者基
此山焉智顗禪師之卜居也勅旨正名著額其山㟴崿
嵯峨崎嶇崱嶷峯疑偃蓋巒似覆船巨力窮竒之象洪
崖譎詭之形崗曲抱而成垣水縈迴而結乳青楓動葉
遠照金霞翠柳搖枝低臨玉沼猨吟白雲之上鸎啼碧
樹之間日月爲之蔽虧霄液由之散聚前瞻江路卻望
荆岑左帶昭丘右通巴峽禪師本姓陳氏潁川人也少
稟生知童眞剃落從師南嶽蘊道天台睿智洪才之響
非直播於江南知機妙辯之聲固亦聞於河朔皇帝外
子太尉公晉王性稟孝慈情包隠惻能臣能子匡國匡
家蘊機神之智垂汎愛之心布君子之風偃生民之草
往以僞陳納叛受律行師策妙指縱威稜江海遂剋定
金陵化平銅柱三吳霧卷百越塵清師乃因王利涉王
遂因師受戒師至此而頭陁王奏聞而起寺於是異域
才情之客慕其道而雲臻他鄉鍊行之僧味其風而雨
集師乃精言導理盡意談玄語證禪支心開定本幽宗
博義若挹海而無窮辯句清辭似懸河而自瀉居朋之
友雖盈量而爭歸處少之徒從窮崖而莫反爾乃信心
檀越積善通人咸施一材俱投一瓦憑兹衆力事若神
功營之不日而成飾矣經時而就層臺迥閣複殿連房
寒暑異形陰陽殊制雕簷繡栱與危岫而爭高鑿礎鑴
基共磐巖而等固風光出其戶牖雲霧生其棟梁華炫
燿於金盤氣芬芳於玉樹工圖相好湛若金山匠寫眞
容凝如滿月殿起三層之柱懸於自響之鐘堂開千葉
之華蓮捧飛來之座燈光不滅灌海踰明刹柱俱低承
幡自舉吉祥柔滑之草爛漫依庭逆風和氣之香氛氳
滿院斜通洞穴直注凝泉色似琉璃味同甘露波投鼐
鼎浪瀉階堂飲腹消痾澆軀愈疾石柱銅梁之狀影入
蓮池桃源菊浦之華香浮奈苑可謂山類耆闍寺同離
越似龍宫而出現疑鹿野以飛來竊以前王鑿鼎唯論
體國之功今共刊碑永記菩提之道余任宰屬城寺居
山部文雖寫意書不盡言其詞曰
二儀開廓四氣氛氳方以類聚物以羣分通賢通聖明
后明君隨機設教觀化垂文樂章既造禮儀方制定彼
親疎決兹疑滯披圖辯物屬辭明例唯化一生不論三
世玄都玉簡紫闕銀經解尸遺骨飲液吞精乘龍萬紀
控鵠千齡終非實相猶是塵情唯有大雄湛然常住不
生不滅無來無去千門妙旨一音演諭度脱衆生湼槃
雙樹夢通劉后感應姬王恒星掩耀滿月澄光寫形東
國指聖西方慈悲願海善逝津梁法顯還晉摩騰入洛
華散經臺香流像閣釋教鬱起桑門盛作露泫珠幡風
吟寶鐸眞君建德運鍾滅道淪没四生毁除三寶我皇
啓聖德侔蒼昊妙法更弘眞儀再造陳氏僭號王赫斯
征勾吳霧卷閩越廓清因逢智者延謁山庭珠生浮漢
玉出深荆華峯峍屹石洞淵懸芬芳菊浦滴瀝瓊泉盤
濄似谷覆嶺疑船來儀宴坐觸地蕭然妙辯悉檀深窮
般若緇素雲會挹其河瀉或施之材或投之瓦經始不
日翻成大厦更起龍宫還開鹿野山連紫蓋江抱黃牛
西臨月峽東接昭丘栴檀圍繞琳碧環周春窗夏牖水
殿山樓座吐芙蓉龕懸石鏡白毫相好紺髮輝映銀鷰
徘徊錦鱗游泳騰猴心靜怖鴿影定猗歟哲王命也蕃
屏自天生德孝誠俱秉旦奭非儔間平詎並出總連轡
入調鐘鼎搆此伽藍實資力請魔殿&KR1132;嵼須彌鬱律倏
覩劫終俄看燒訖豈如彼岸生死皆出金石不朽天地
可畢鑴勒巖阿永垂懋實(盤濄南藏作盤渦)
柳顧言(本名䛒以字行河東人徙襄陽歷拜祕書監)
報智顗書(晉王重乞稟受禪法師爲著淨名義疏初卷顧言與徐陵奉酬文義後智者續)
(成玄義十卷顧言報之)
弟子柳正善具成就稽首和南暄和不審尊體起居何
如伏願禪法喜悅去歲經蒙一旨至今保持奉賫十卷
玄義往仁壽宫服讀八徧麄疑略盡細闇難除新治六
卷并入文八軸爲莊染未竟少日鑽研大王今遣使人
蕭通國參承書意自當仰簡頻被顧問奉答必來伏願
夏竟便待舟檝冀此殘生盡心聽受懴悔往日懈惰昏
沉謹啓
天台國清寺智者禪師碑文
臣聞在天成象經緯之法存焉在地成形區方之均傚
矣二儀既爾三才冏然上聖纘極明王所以敷教先覺
授道契會方乃昇仙是故命駕崆峒紆光善卷籙圖宣
業赤誦弘風練質九府之間騰虛六合之内斯並權宜
汲引暫保逍遙終覆蔽於苦空卒邅迴於生死未臻夫
不生不滅無去無來匪實匪虛非如非異常樂我淨凝
寂恬愉不可思議之解脫也粤若我大隋皇帝法諱總
持載融佛日瑞發淨宫利見法王應閻浮主以封唐入
紹業繼高辛立聖與能祚隆姬發自天攸縱包大德而
翼小心希世膺期内文明而外柔順知微知彰鑑窮玄
覽廼武廼文能事斯畢自永嘉失馭海内分崩恃險擅
強各樹君長禮樂淪於非所龜玉毁於殊方書軌競分
殆三十紀天將悔禍稔惡有辰皇上道藹汾陽迹光代
邸地隆分陜神功潛著于時高廟靈謨深思統壹專征
仗鉞帝曰斯哉惟君惟親知臣知子乃揚威萬里問罪
九伐一舉而定江左再駕而熸餘燼浮天爭貢海外有
截雖咎卨之備五臣周旦之居十亂本支盛績疇昔多
慙磐石究勳莫不倣是三能宗鉉九命惟揚本之以仁
慈施之以聲教行之以要道體之以無爲姑射杳然尚
想淵賾滄波壯矣思濟舟航以爲能仁種覺降兹忍土
信相入道淨戒居先梵網明文深傳薩埵國師僧寶必
兼禪慧有會稽天台山大禪師者生而神光照室兩目
重瞳禪師法諱智顗潁川陳族太丘道遠季伯風延典
午衰亂播遷華容父起祖梁使持節散騎常侍封益陽
縣開國侯禪師風彩超悟齠齓希有年過少學便誦法
華父爲求㛰方便祈止儒門史舘多所著明柱下濠上
彌所深得渚宫覆没便即蔬菲及啓弱冠於長沙之果
願寺出家護戒如明珠安心若止水歷聽經論但使一
聞得之於心傳之於口以湘潭局狹未發大機拂跡衡
陽安步墳汝往大蘇山請業慧思禪師禪師見便歎曰
憶昔靈鷲同聽法華令進我普賢道場爲說四安樂行
停二七日誦藥王品至諸佛同讚之句寂然入定明慧
便發起而白師師曰非爾弗感非我莫識所入定者法
華三昧之前方便及聞持陁羅尼也縱令文字之師千
羣億品尋汝慧辯所不能窮於說法人中最爲第一嘗
約仁王纓絡龍樹馬鳴立三觀四教述師本宗以爲大
乘樞鍵得下御内碩學流通智以藏往徵育王之建正
教神以知來鑑周武之滅大法乃高蹈豫土翔集天台
歷遊名山言造廬嶽秦孝王作鎮淮海遣信迎屈對使
者曰雖欲相見終恐緣差即累旬大風妖賊競起水陸
俱阻安坐匡岫既而龍斿龕難仍代孝王爰届邦域潔
誠延請順流背風數日遄到亦既覯止便定師資等善
意之仰妙光若高宗之得傅說再三固辭無可與讓以
開皇十一年歲次辛亥月旅黃鍾二十三日辛丑於揚
州大聽寺設無礙大齋夤受菩薩戒法降牧伯之尊由
宗師之典釋龍衮而披忍服去桓珪而傳戒香圓發初
心致禮諸佛於時天地交泰日月載華庭轉和風空浮
休氣林明七覺之華池皦八淨之水化覃内外事等阿
輸之城教轉法輪理符寶冥之窟文武寮寀俱廕慈雲
欣欣焉濟濟焉肅肅焉廱廱焉經所謂攝律儀戒攝善
法戒攝衆生戒顯發三願眞正十受如一切色悉入空
界者其斯之謂歟法事云畢七珍備捨出居于城外禪
衆之精林四事供養睿情猶疑未滿以爲師氏禮極必
有嘉名如伊尹之曰阿衡呂望之稱尚父檢地持經智
者師目謹依金口虔表玉裕便克良辰躬出頂禮雖有
熊之登具茨漢文之適河上方之蔑如也智者以内行
外奬諸佛之深訓實慧方便大士之兼通帝釋檀那既
包信解仁王攝受遠能博益逡廵告退言歸舊山殷勤
請留重違高意猶四皓之餌术南山二疏之散金東海
振錫離塵始稱出世睠言儒者未足爲榮竊以四明天
台剡東之玉岫兩謠雲&KR2192;鄞南之金庭峻極于天仰捫
白日盤鎮于地俯鏡滄海雲霞沆瀣霏拂輕襟虹霓鵷
鸞勝承飛舄華果競發常迷四時藥草森羅孰分億品
道猷往而證果興公賦不能申寺基本屬始豐峯名佛
隴元有定光禪師隱顯變現先居此峯常謂弟子云不
久當有勝善知識將領徒衆俱集此山俄而智者越江
渡湖翻然來萃忽聞鐘磬聲振山谷即問光師聲之所
以答云此是犍槌集僧得住之相頗憶曾經舉手相引
時不智者即悟年至十五稽顙禮佛恍焉如夢見極高
山臨大海曲有僧如今光師舉手接上云汝當居此處
汝當終此焉拜言悲喜滂沱涕泗仍於佛隴之南尋行
寺域便見五峯圍遶等耆闍之山兩溪夾瀉若縉雲之
澗披榛開途葺用茆茨功德叢林常熏薝蔔忍辱牆院
無勞關楗猨嘯蚿吟泉籟響襍飛走聽法馴伏軒墀西
南有永豐江泒與淛源分嶺東會于海潮波往還數百
里間村人常以漁捕爲業陶漸廻向焚罛廢梁墾田種
果翻成富實深信解者多作沙門慈化所覃皆此連類
及光師無常巳後欲大修立忽覩一僧如光師年素語
智者云若欲造寺今未是時三國成一有大勢力人能
爲起寺寺若成國即清當呼爲國清寺此言杳漫孰當
信者豈期符應冥契在兹逮于我君臨邊歲久孝性淳
至入京省謁旋邁江都登命舟檝迎來鎮所使乎至彼
便事裝束謂大衆曰在上意重弗敢致辭然往而不返
因此長别語弟子云當成就隴南下寺其堂殿基址一
依我圖侍者答云若無師在豈能成辦重謂之曰當有
皇太子爲我建造汝等見之吾不見也行百餘里到剡
東之石城寺寺有百尺金繢石像梁太宰南平元襄王
鑴創自有靈迹因此現疾右脇而臥忽然風雲變色松
桂森聳宛如天樂來入房戶起坐合掌神色熙怡顧侍
者云觀音來迎不久應去弟子智朗請曰佛許聖賢臨
終說位行得乞垂曉示方思景慕答云我只是五品弟
子位耳案五品即是法華三昧前方便之位宛與思師
昔語冥一仍命筆作偈口授遺書辭理切詣深陳勝緣
潛來密往誓當影護爲撰淨名義疏一部俱時送來仍
索僧伽梨大衣手自披著迴身西向端坐遷神春秋六
十旬日建齋跏趺流汗珠團髮際露泫胷間欲示諸法
本自不生今則無滅繩牀輿還佛隴輕舉有若浮空爾
時開香龕都不異昔驛使初訃震動于宸心爰捨淨財
隨申功德郵傳相望創起塔廟寺雖本地其舊維新瓊
宇紺堂憑國雲而摸忉利鷲頭狼跡因寂默而爲道場
班倕名匠競逞鉤綸庶民子來成之不日神明扶持歘
同踊現背高就下即嶨嶽而基殿堂仰眩俯臨信玲瓏
而勝畫繢多寶分座俱受瓔珞天冠表刹如連梵幢金
函玉牒常敷講肆禪誦律儀無違師法斯可謂頭陁之
極地彌陁之淨方與阿耨而常盈同須彌之永固暨乎
重光篹歷天成地平以今大業元年九月鑾輿幸廵淮
海&KR0008;矚江南惆悵台嶽集揚州名僧咸問之曰智者立
寺權因山宜各述所懷朕當詳擇累日未奏會寺僧智
璪銜狀而來具條昔年光師國清之稱太史案此語時
代乃周建德之初八表未同三方鼎峙今四十餘年聖
證縣符明時徵應詔付著作書之左史仍勑皆籕篆題
寺門即遣舍人送璪并施基業赴十一月二十四日先
師忌齋使乎集僧跪開石室唯見空牀虛帳蘚苔蛛網
法侶號咷等初滅度公私扼掔若無瞻依又法會千僧
各有簿籍造齋點定忽盈一人有司再廵還滿千數及
臨齋受嚫復成千一執事驚愕出沒難辨豈非先師化
身來受國供王臣返命具奏一條當扆睟容深洞靈跡
百司拜賀四海馳聲至矣哉象法未淪佛種常續廼聖
幾感大師應變妙力難思神圖方永祥基瑞國襍沓葳
蕤煥乎斯之盛者也昔金龍尊王讚佛功德寶積長者
獻蓋稱揚范武子聲由在民臧文仲言垂不朽矧乎道
樹勝由師門福地而建崇雲碣表際金剛俾命絲綸織
載辭理若夫記言記事史家之成則散華貫華法藏之
鴻演敢重述宣廼作頌曰
龍圖畫卦裁萌五典金輪拯溺止弘十善豈若我皇樹
功宏緬還源本淨歸途今顯鏡鑑先哲筌蹄何淺天造
草昧日月斯昇高山巨海或影或澄虎嘯風起龍躍雲
興至人幾漸養正遵承謙尊本裕師範推膺隻誰允矣
具瞻克勝熏禪觀寂如冬靖凝精義泉涌如春泮冰我
有匠石正直從繩我有津濟舟檝斯憑虔臨拳拳悅受
兢兢能資萬行混成一乘六反震動十方歎稱同聲相
應信而有徵至誠感神道合符契淵乎智者波瀾靡際
帝師既沃天台還憩于山之阿于川之澨滄溟浩瀚峯
崖迢遞日浴扶桑月穿叢桂上踵婺采傍通禹計素湍
風激赤城霞曳仁智肥遯山林虧蔽無言不酬既符聲
響無德不報有均景象初卜菴蘿歸誠戀仰顯允光師
久要長往非皦若昧鏡形如曩寺號國清靈扉潛敞孰
意我師遽緣安養龍樓夙記鶴關無爽宸居在昔哀搆
祗園令終如始師嚴道尊揆日方晝覘星正昏置𣙗崇
趾削屢成垣巖分蓮萼泉毖桃源仙窗夏冷禪室冬溫
玉階馴豹金刹棲鵷風和寶鐸空轉珠幡百穀時秀萬
果林繁靈芝禪悅甘露天罇玉趾按地淨域驚魂金布
貿苑天宫儼存創造之福胡可勝原輪奐洞徹莊嚴修
設波斯融冶優填剞劂金容月滿玉毫霜潔象譯翻度
龍宫披閱法嗣詵然端心障滅泰階既平王道既清殊
途同致無慮何營皇思睿賾邃達忘情有本空淨空常
有并壇戒度重定慧眞精乾臨朗鑑遠供憑誠大衆香
灑拜闕龕楹全身座間嚴扄網縈迦葉佛隴賢劫齊聲
飯僧數溢瑞我隆平身田雨潤心樹華榮現在同植將
來共成有如懸鏡反照今生有如圭&KR0628;曾不虧盈神力
自在遊戲香城菩提具足赫赫明明(以上並國清百錄經緯南藏作穹)
(蒼業繼作葉繼&KR0008;矚作眺矚鏡形作境形剡東下北藏闕之字)
王劭(字君懋太原晉陽人歷祕書少監)
文獻皇后崩奏(高祖覽之且悲且喜)
佛說人應生天上及上品上生無量壽國之時天佛放
大光明以香花妓樂來迎之如來以明星出時入湼槃
伏惟大行皇后聖德仁慈福善禎符備諸秘記皆云是
妙善菩薩臣謹案八月二十二日仁壽宫内再雨金銀
之花二十三日大寶殿後夜有神光二十四日卯時永
安宫北有自然種種音樂震滿虛空至夜五更中奄然
如寐便即升遐與經文所說事皆符驗臣又以愚意思
之皇后遷化不在仁壽大興宫者蓋避至尊常居正處
也在永安宫者象京師之永安門平生所出入也后升
遐後二日苑内夜有鐘聲三百餘處此則生天之應顯
然也(隋書)
盧思道(字子行范陽人仕齊待詔文林館歷隋散騎侍郎)
遼陽山寺願文
齊興二十有三載區宇乂安列聖重光百神受職天平
地成禮諧樂暢劒戟亡鑄江海無波皇帝體膺上哲運
鍾下武以至德字黔首大明臨赤縣深仁俯漏惠化潛
通榮鏡六幽照蘇八表唐旌巳立芻輿不遠而至殷網
既開肖翹咸遂其所壇凝休氣渚幕榮光玄扈告符翠
琰啓籙阿閣朝諠棘林夜靜西琯協律南鬯迎神衣氣
操龜之俗懷音請吏反踵脩股之渠膜拜空首四海懾
然中外禔福尉候無警書軌大同猶以爲負扆垂旒人
世微業功成治定域中小道投心覺海束意玄門手執
明珠頂受甘露調御天人不徇巖廊之重明行具足寧
屑衮冕之尊十力四心東漸西被日月出矣風雨潤之
屠門鮑肆化成嚴淨之所蜉蝣蟪蛄網於仁壽之域參
墟奥壤王迹所基密都是宅别館攸在襟帶遐長原陸
爽秀高巖鬱起作鎮東偏峯羅羣玉鷲頭之狀非美樹
列三珠雞足之形可陋洞穴條風生和雅之曲圓珠積
水流清妙之音于時玉燭調年金商在律職方具禮大
駕西廵六龍齊轡七萃按部雷動雲移凝鑾佇蹕乃建
仁祠于彼勝地成之不日既麗且康昔周夜初明漢池
云鑿事隔荒裔道若存亡哲王馭歷弘濟區有前聖後
聖旦暮爲期以此勝因仰爲武成皇帝及清廟聖靈願
西遇彌陀上征兜率雄視三界高臨四衢百年之神俯
輕羣后一音所導遠同佛日皇太后福踰姜水祉邁塗
山壽比太陰業均厚載聖主齊明兩曜合德二儀受寶
錄於靈河開金簡於仙嶽龍官鳥紀未可匹其光大象
天任地焉能喻其長久皇太子德茂元良道高上嗣牢
籠啓誦孕育莊丕六宫眷屬諸王昆弟皆智慧莊嚴玉
華松茂永侍披香長固磐石以兹博利被於萬品當使
法界虛空生靈動植俱沐定水同蔭法雲斯誓或差無
取正覺
從駕經大慈照寺詩序
皇帝以上睿統天大明御極彈壓九代驅駕百王至德
上通深仁下漏威稜西被聲教東漸布政合宫考儀太
室張樂洞野會計苗山天不愛寶神靡遺貺鱗羽效異
山澤薦祉華裔率從幽顯咸秩八政惟序六府告平猶
且棲志窅冥凝神空寂俯陋區域顧遺形有救精民於
苦器拯欲界於危城身心澄淨樂之境生靈仰調御之
力中宫厚德載物正位儷天道冠邵陵業踰㜪姒慧雲
朝起四生佇其寸合慈燈夜爇九服照其餘光乃睠參
墟實唯唐舊山川周衛襟帶巖坰東郊勝地爰構寶坊
儼若化成瞬如踊出既而景躔西陸氣中南呂商飆振
野白露威寒聖主御辯廵方順時育物六龍進駕七聖
齊軫翠旗揚旆雕玉徐輪問百年而拜輦朝萬靈以按
節熊渠佽飛之輩入參中壘虎殿金門之侶迥望屬車
將届下都遘兹淨域兼悅鷲山之觀共喜龍宫之遊接
足棲心俱展誠敬課虛引寂仍發詠歌雖事比擊轅義
同叩角亦以雍容盛烈述讚休美豈若臯朔文辭甫陳
男祝王谷蟲篆纔譬女工作者二十六人其詞云爾(並廣)
(弘明集)
薛道衡(字玄卿河東汾陰人歷司隸大夫)
弔延法師亡書(曇延法師開皇八年亡文帝輟視之朝勅王公巳下往臨内史道衡弔)
八月二十三日薛道衡和南俗界無常延法師遷化情
深悲怛不能己巳惟哀慕摧割當不可任法師弱齡捨
俗高蹈塵表志度恢弘理識精悟靈臺神宇可仰而不
可窺智海法源可涉而不可測同夫明鏡屢照不疲譬
彼洪鐘有來斯應往逢道喪玄維落紐栖志幽巖確乎
不拔高位厚禮不能迴其慮嚴威峻法未足懼其心經
行宴坐夷險莫二戒德律儀始終如一聖皇啓運像法
重興卓爾緇林鬱為稱首屈宸極之重伸師資之義三
寶由其弘護二諦藉以宣揚信足以追蹤澄什超邁安
遠而法柱忽傾仁舟遽没匪直悲纏四部固亦酸感一
人師等杖錫挈瓶夙承訓𨗳升堂入室具體而微在三
之情理有恒慟往矣奈何無常奈何疾礙不獲展慰但
深悲結謹白書慘愴不次弟子薛道衡和南(廣弘明集緇林續)
(高僧傳作緇衣而法柱作不意法柱佛祖統紀載云聖皇啓運像法載興卓爾緇衣鬱爲稱首屈宸極之威重)
(申師資之禮文三寶藉之弘通二諦由其宣暢以誘人爲善之德爲助國行仁之方豈謂法柱忽傾慈舟遽覆)
(匪直悲纏四衆固亦酸感一人)
王胄(字承基琅邪臨沂人著作侍郎)
臥疾閩越述淨名意詩序
余臥疾閩海彌留旬朔善友顒法師勸余以淨名妙典
調伏身心力疾粗陳其意敬簡法師云爾(廣弘明集)
張公&KR2884;(歐陽修集古錄鄭樵金石略並作公禮歐以隋開皇六年立齊巳久滅尚稱齊官爲疑意)
(文撰于齊碑立隋初耳)
隋龍藏寺碑(見金薤琳瑯造金石略有公禮齊鄂國公爲國勸龍龕碑隋開皇六年)
(略云龍藏碑五年誤)
竊以空王之道離諸名相大人之法非有去來斯故將
喻師子明自在如無畏取譬金剛信畢竟而不毁是知
湼槃路遠解脱源深隔愛慾之長河間生死之大海無
船求渡既似龜毛無翅願飛還同兔角故以五通八解
名教攸生二帝三乘法門斯起檢麄攝細良資汲引之
風挽滿陷深雅得修行之致若論乾闥之城皆妄芭蕉
之樹盡空應化詎眞權假寧實釋迦文(缺一字)說(缺一字)之
(缺一字)須菩提豈證果之人然則習因之指安歸求道之
趣奚向如幻如夢誰其受苦如影如響誰其得福是故
維摩詰具諸佛智燈(缺一字)之坐斯來舍利弗盡其神通
天女之花不去故知業行有優劣福報有輕重若至凡
夫之與聖人天堂之與地獄詳其是非得失安可同日
而論哉往者四魔毁聖六師謗法拔髮翹足變(缺)吞麻
李園之内結其惡黨竹林之下亡其善聚護戒比丘翻
同雹草持律(缺三字)等霜蓮慧殿仙宫寂寥安在珠臺銀
閣荒凉無處離離綴彩寧勞周客含含奏曲詎假殷人
我大隋乘御金輪冕旒玉(缺一字)上應天命下順人心飛
行而建鴻名揖讓而升大寶匪結農軒之陣誰徇湯武
之師稱臣妾者遍於十方弗遇蚩尤之亂執玉帛者盡
於萬國無陷防風之禍斯乃天啓至聖大造區域垂衣
化俗負扆字民昧旦紫宫終朝青殿道高羲燧德盛虞
唐五福咸臻衆貺畢集低茆出月搖萐含風沉璧觀書
龍負握河之紀功成治定神奉益地之圖於是東暨西
漸南徂北邁隆禮言洽至樂云和感天地而動鬼神辨
尊卑而明貴賤而尚勞巳亡倦求衣靡息豈非悠悠黔
首垢障未除擾擾蒼生蓋纏仍擁所以金編寶字玉牒
綸言滿封盈函雲飛雨散慈愛之旨形於翰墨哀慇之
情發於衿抱日月所照咸頼陶甄陰陽所生皆蒙鞠養
故能津濟率土救護溥天協奬愚迷扶導聾瞽澍兹法
雨使潤道牙燒此戒香令薰佛慧修第壹之果建最勝
之幢拯既滅之文匡巳墜之典忍辱之鎧滿(缺二字)都微
妙之臺充於赤縣豈直道安羅什有寄弘通故亦迦葉
目連聖僧斯在龍藏寺者其地蓋近於燕南昔伯珪取
其謠言(缺三字)水母恤往而得寶窺代常山世祖南旋至
高邑而踐阼靈王北出登望臺而臨海青山歛霧淥水
揚波路款晉而適秦途通(缺)而指衛(缺二字)之落矩步非
遙平原之樓規行詎遠尋派避世彼亦何人幽閒博敞
良爲福地太師上柱國大威公之世子使持節左武衛
將(缺一字)上開府儀同三司恒州諸軍事恒州刺史鄂國
公金城王孝&KR0008;世業重於金張器識逾於許郭軍府號
爲飛將朝廷稱爲虎臣領袖諸(缺一字)冠冕羣俊探賾索
隱應變知機著義尚訓御之懃立勲功事勞之績廊廟
推其偉器柱石指其大材自馳傳莅藩建旟(缺二字)招懷
散逸蠲復逃亡遠視廣聽賈琮之按冀部賞善戮惡徐
邈之處凉州異軫齊奔古今一致下車未幾善政斯歸
瞻彼伽藍非因草創每奉勑勸奬州内士庶壹萬人等
共廣福田公爰啓至誠虔心徙石施逾奉蓋檀等布金
竭黑水之銅罄赤岸之玉結琉璃之寶網飭纓絡之珍
臺於是靈刹霞舒寶坊雲搆崢嶸膠葛穹隆譎詭九重
壹柱之殿三休七寶之宫彫梁刻桷之竒圖雲畫藻之
異白銀成地有類悉覺之談黃金縷楯非關句踐之獻
其内閒房靜室陰牖陽窗圓井垂蓮方疎度日曜明璫
於朱戶植芳卉於紫墀地暎金沙似遊安養之國簷隱
天樹疑入歡喜之園夜漏將竭聽鳴鐘於寺内曉相既
分見承露於雲表(缺三字)坐來會之衆何憂(缺一字)然飲食
持鉢之侣奚念粤以開皇六年歲次鶉火莊嚴粗就庶使皇
隋寳祚與天長而地久種覺花臺將神護而鬼衞乃為詞曰
多羅秘藏毗尼覺道斯文不滅憑於大造誰薰種
智誰壞煩惱猗歟我皇實弘三寳慧燈翻照法炬
還明菩提果植救護心生香樓並搆貝塔俱營充遍世
界彌滿國城憬彼大林當途向術於穆州后仁風遐拂
金粟施僧珠纓奉佛結瑤葺宇搆瓊架室鳳穴槩日虹
梁入雲電飛窗戶雷驚橑棼綺籠金縷縹壁椒薰綈錦
亂色丹素成文髣髴雪宫依稀月殿明室結幌幽堂啓
扇(缺一字)虎未窺跧龍誰見帶風蕭瑟含煙葱蒨西臨天
井北距五臺川谷苞異山林育材蘇秦說反樂毅奔來
鄒魯媿俗汝潁慙能惟此大城瓌異所踐疎鐘響度層
磬露泫八聖四禪五通七辯戒香恒馥法輪常轉
開皇六年十二月五日題寫
齊開府長兼行參軍九門張公&KR2884;之(缺)
劉馮(涇陽人隋翻經學士)
内外旁通比校數法序(馮學通玄素偏上數術每以前代翻度至於數法例)
(頗涉不同故演斯致其叙略云)
世之道藝有淺有深人之稟學有疎有密故尋籌之用
也則兼該大衍其不思也則致惑三隅然東夏數法自
有三等之差西天所陳何無異端之例然則先譯諸經
並以大千稱爲百億言一由旬爲四十里依諸算計悉
不相符竊疑翻傳之日彼此異音指撝之際於斯取失
故衆經算數之法與東夏相參十十變之旁通對衍度
擬翻譯之次執而辯惑既參隸經誥故即而叙之(續高僧傳)
(合符一作東作華)
趙絢
摩訶般若經序(周建德滅法之後有金城公任民部往東宫府道經園土北見重墻)
(有黃書横拖㯥上乃摩訶般若經第十九卷問云從天而下飛揚墮此乃緘篋笥隋初轉牧冀)
(州命從事趙絢叙之)
有清信大士具官身嬰俗累恕崇法理精感明靈神化
斯應遂使羣經騰翥等扶搖之上昇隻卷飄返若丹烏
之下降其去也明惡世之不居其來也知善人之可集
應瑞乎如彼聖著乎如此我皇出震乘乾更張琴瑟親
臨九服躬總八荒知三寶之可崇體四生之不固遂頒
海内修淨伽藍是使像法氤氳同諸舍衛僧尼隱軫還
類提河特以此經像明靈著自非積善焉能致斯敢事
旌表傳芳後葉(續高僧傳)
費長房(成都人房本出家周廢法及隋興仍襲白衣參傳筆受爲翻經學士)
上開皇三寶錄表(長房以歷代羣錄多唯編經至于佛僧紀述蓋寡乃撰自周至)
(開皇末歲首列甲子傍列衆經翻譯爲三寶錄表奏)
臣房言臣聞有功於國史錄其勲有政於民碑傳其德
况如來大聖化洽無窮而不垂美百王流芳千載者也
臣竊尋覽自漢魏來代有翻譯而錄目星散經多失源
世罕綴修時致間絶緣此佛以正法付囑國王是知教
興寄在帝主伏惟陛下應運秉圖受如來記紹輪王業
統閣浮提愍世間昏開慧日照廣緝經像大啓伽藍闡
解脫之門導天人之路建善舟檝濟拔蒼生斯實曠古
一代盛歟豈臣庸微輒敢妄述但昔毁廢臣在染衣今
日興隆還參法侶時事所接頗預見聞因綱歷世佛法
緣起始自姬周莊王甲午佛誕西域後漢明皇永平丁
卯經度東歲迄今開皇太歲丁巳歷一千二百八十一
載其間靈瑞帝主名僧代别顯彰名開皇三寶錄凡十
五卷庶法無隱冀經有弘不任下情惶悚戰懼輕冒奉
表上錄以聞伏願天慈垂神降省謹言
開皇十七年十二月二十三日大興善寺翻經學士
臣費長房上
開皇三寶錄總目序
竊惟三寶所資四生咸潤而世有興毁致人自昇沉興
則福業恒感天堂輪王人主毁則罪報常受地獄餓鬼
畜生論益物深無過於法何者法是佛母佛從法生三
世如來皆供養法故勝天王般若經云若供養法即供
養佛是知法教津流乃傳萬代佛僧開導止利一時故
賢劫之興千佛同其化脩短之壽四聖異其年雖復住
世延促有殊取其宣揚弘法無别莫不煎熬愛海濟含
識以趣湼槃鏨鑿慢山度蒼生以會般若然般若玄寂
非因聲難以通聲必託形不藉相無由顯所以境稱忍
刹總百億之須彌世號娑婆統三千之國土區分三界
五濁之穢土沙形别六道二乘之鄙羊鹿大乘慈愍俯
降迦毗丈六金容應王宫之裏三十二相炳太子之身
十九出家三十成道四十九載處在世間假以言音方
便演暢無染之法金口自宣一音敷揚萬類各解機緣
匪一教有塵沙阿難總持滴無遺失譬别器水瀉之異
瓶雙樹入般湼槃迦葉王城結集一千羅漢迭察送書
著之葉皮布乎天竺五百中國各共奉持十六大王皆
同擁護後漢之始方届脂那帝世交參十有六代翻彼
域語作此方言相承迄今五百餘祀古舊二錄條目殘
亡士行道安創維其缺爾來間有祖述不同各紀一方
互存所見三隅致隔故多失疑又齊周陳並皆翻譯弗
刊錄目靡所遵承兼値毁焚絶無依據頼我皇帝維地
柱天澄靜二儀廓清六合庭來萬國化攝九州異出遺
文莫不皆粹臣幸有遇屬此休時忝預譯經禀受佛語
執筆暇隙寢食敢忘十餘年來詢訪舊老搜討方獲雖
粗緝綴猶慮未周廣博尋求敬俟來俊今所撰集略准
三書以爲指南顯兹三寶佛生年瑞依周夜明經度時
祥承漢宵夢僧之元始城塹棟梁毗贊光輝崇於慧皎
其外傍採隱居歷年國誌典墳僧佑集記諸史傳等僅
數十家摘彼翠翎成斯紀翮扇之千載風於百王共秉
智炬之光照時昏暗同傳法流之潤洽世燋枯闡我皇
猷導開厥始昔結集之首並指在其國城今宣譯之功
理須各宗時代故此錄體率舉號稱爲漢魏吳及大隋
錄也失譯疑僞依舊注之人以年爲先經隨人而次有
重列者猶約世分總其華梵黑白道俗合有一百九十
七人都所出經律戒論傳二千一百四十六部六千二
百三十五卷位而分之爲十五軸一卷總目兩卷入藏
三卷帝年九卷代錄代錄編鑒經翻譯之少多帝年攷
知佛在世之遐邇入藏别識教小大之淺深昔姬潛之
鼎出現彰漢室之將隆近周毁之法重興顯大隋之永
泰佛日再照起自大興之初經論冥歸發乎開皇之始
事符理契合此會昌述紀所由因斯而作所以外題稱
曰開皇三寶錄云其卷内甄爲歷代紀(並大藏云字函)
翻經沙門及學士等(附)
衆經目錄序(隋仁壽年撰)
佛法東行年代巳遠梵經西至流布漸多舊來正典並
由翻出近遭亂世頗失原起前寫後譯質文不同一經
數本增減亦異致使凡人得容妄造或私採要事更立
别名或輒搆餘辭仍取眞號或論作經稱疏爲論目大
小交雜是非共混流濫不歸因循未定將恐陵遲聖說
動壞信心義闕紹隆理乖付囑皇帝深崇三寶洞明五
乘降勑所司請興善寺大德與翻經沙門及學士等披
檢法藏詳定經錄隨類區辨總爲五分單本第一重翻
第二别生第三賢聖集傳第四疑僞第五别生疑僞不
須抄寫巳外三分入藏見錄至如法寶集之流淨住子
之類還同略抄例入别生自餘高僧傳等詞參文史體
非淳正事雖可尋義無在錄又勘古目猶有闕本昔海
内未平諸處遺落今天下既一請皆訪取所願仁壽長
延法門具足羣生有幸方益無窮合成五卷顯之於左
(大藏百字函)
鄭辨志
宣州稽亭山妙顯寺碑銘
伏聞慧日巳圓西方顯其尊相恒星既隕東界感其神
光身迹雖殊慈悲靡隔逮乎紫金寫蓮開之貌香林圖
月滿之容夢感漢王之心齊發吳君之善權實濟度莫
狀于斯雖復犧農之世分爻嘗藥之功軒昊之年結宇
垂裳之德化腥變苦詎曉法味之深棄穴除巢寧知淨
土之貴耆闍山側說法之處猶存菴蘿園中會聖之基
尚在深矣妙乎無得而名焉大法之興其由尚矣然此
妙顯寺者即隋開皇十一年高祖文皇帝奉爲國師之
所置也禪師諱智琰俗姓范氏扶風人也祖世晉主夏
盟功高士會漢臣莅宰名重萊蕪師少爲儒生博尋内
典名掛僧錄先住京師濟福道場因神武滅法遂遊于
江左權上戴山南朝陳元帝二年召爲内道場供養禪
師見國祚不安遂拂衣南遊稽嶺其山乃衆峯雜遝邃
谷崢嶸洞穴朦朧檉蘿貫日百獸羣集民絶登臨大師
居之猛獸藏伏開皇九年十月勅遣晉王廣平陳即禎
明三年也禪師迹紹四衣神逾八極雖潛形丘壑而譽
徹神都匿相巖阿而名傳上國若珠沉北海皎潔之性
彌彰桂隱深叢芬芳之風更遠高祖聞之開皇十年召
入仁壽院殿供養十一年秋八月帝降墨勑遣大將軍
楊榮送師歸山所居處可立伽藍度弟子七人扶持賜
錢五千貫絹二千疋充乳藥又賜落脂米二百斛一切
經大藏玉石象一十五軀鵲尾香爐四十九隻永充供
養至十二年勅榮爲宣州刺史專監造寺以妙顯爲名
謂豅垂寶乳卉葉難名異獸靈禽晨翔暮顯故名妙顯
也親書題額勑賜水田二頃五十畝將充永業近寺側
封五十戶民以充灑掃帝每歲起居送種種香藥供養
至仁壽元年秋八月告弟子曰吾欲去矣恬然坐滅春
秋八十有六于時山地震動林木萎悴百獸悲鳴泉池
枯涸勅遣有司以國師禮殯于此山之陽去寺一百步
墳塔存焉按宣城記云縣南東六十里有山曰稽亭是
古僊住處嘗有僊人五百來往遊止商旅住步稽遲忘
返故云稽亭也皇帝俯膺金輪拯提億兆八方大定十
善遐弘拱默巖廊咸從仁壽而宣條布政寄乎良牧使
君諱榮金州安吉人也本姓陽氏系承幽州陽平公之
後因王莽簒位南徙魏興公以開皇七年蒙召入内勞
問功業詔賜姓楊氏昔人乘車改俗吹律移化未有胄
襲皇源名歸帝譜預班磐石斯恩罕倫弘農之美洋乎
史籍楊秉臨于衮鄀三域顯其廉貞之聲羊祜鎮于荆
藩一方稱其太平之化以公清白愛惠還迹曩業威略
有道别邁前修何止澤漸貧孤恩霑老幼而巳長史崔
公諱士昇淄水人也位隆上佐任重元寮共闡和風讚
揚回向罄懷勸道毗我皈依其寺東南有石洞幽隱玲
瓏仰眺或漏曦光俯窺乍挹清澗故老傳述所進尤深
遠徹秦峯湘水之流近通禹井巴山之穴隴首夾鑿金
剛獅子以爲侍衛揮拳揚目可怖衆魔奮爪張牙足驚
羣象其内别有石龕即大師舊安禪之所也後則經臺
砌漢寶塔凌煙階墀任石勢以高低欄棟接山形而宛
轉兼復飛流遶殿激水循房散入中厨分澆南畝實棲
心之勝境悟道之良域者矣公褰幃八稔撫育四民風
雨調和農桑鬱暢蒼黎荷施無答天慈遂將帥參寮及
諸令佐等以今二十年歲次涒灘月維南呂創成洪業
莊嚴帝祚雕竒宏麗難悉名言福地長存略刊梗槩敢
爲銘曰
大哉佛日實我舟航慈悲普濟度脱無疆深仁睿后壽
命玄蒼功超造化德被遐荒粤我國師德高窮昊身居
帝里心悲六道保安社稷示同魔惱三國鼎治長宣清
寶帝王再召詔璽無忒幢車曳路瓊花滿裓親侍几筵
諮受遺則度人表志置寺旌德洪矣州牧簡在惟良葳
蕤美俗蔽芾甘棠聖主弘護賢臣棟梁伽藍肇立輪奐
煒煌石洞幽邃通源遠長俯受泉脈仰漏曦光夾圖獅
子對寫金剛勢讋狂象威振魔王瑤臺聳路重閣迴廊
檐虬欲起表鳳疑翔激水環砌飛流遶房殿朗宵月鐘
鳴樹霜自心雲萃芳郁爲香依松結宇憩石爲牀以斯
上善永福人皇山崩幽壤海涸生桑翛然靈岫劫數傳
芳(宣城總集)
嚴德盛
吳郡横山頂舍利靈塔銘(今楞伽山上方寺)
竊以至理無言非言無以寄理玄蹤無體非體無以明
蹤然則八十種好呈應身之妙三十二相表化質之妍
至如獻土童兒聚沙稚子尚獲無窮之報猶成莫盡之
因况撒身命重財崇諸聖業者矣但樹因之最無過起
塔崇福之重詎甚建幢而銀青光祿大夫吳郡太守李
顯者乃華陽杞梓江漢芳蘭夙布素誠少匡王國吐納
風雷之際出處朱紫之庭縻爵峻於其身隆基茂於往
葉溫良治于郡國孝友睦于閨門建節贊治張振化風
門雖望族世載公卿安仁樂智之心無違終食謙明厚
惠之德造次必存伊共奬勸郡部官人奉爲皇帝皇后
齊王六宫眷屬各捨七珍同崇八福在郡城之西山頂
上營起七層之寶塔以九舍利置其中金瓶外重石槨
周護留諸弗朽遇劫火而不燒守諸不移漂劫水而不
易時有龍華道場比丘法首者歲居齠齔即起踰城之
心年將志學仍持航海之操自離親捨俗三十許年洞
識苦空明閑法要誠心内發冥夢外酬時聞此山是古
之佛殿乃共於此所成斯勝業願寶鐸常搖法輪恒轉
含生迴向歸心上通有頂之天傍及無邊之地同離生
死之苦俱成湼槃之樂其辭曰
相焉是滅法矣非生蓋纏虛萃渴愛徒盈不無不有何
體何名業風既息法水便清以兹勝地令德來持功施
合矩化動成規如雲出岫狀月臨池清流不倦貽銘無
疲虔心局體同歸共慕施彼七珍崇斯六度下被羣品
上資天祚萬福莊嚴千靈輔護少宣令問特秀苗藂輪
轉三有馳流六通獨善非德兼濟爲功俱成法雨用息
塵籠
大業四年歲次戊辰九月辛未朔八日戊寅立銘
吳郡司戸嚴德盛製文司倉魏瑗書
禇亮(字希明錢塘人仕隋入唐終散騎常侍)
釋慧淨金剛般若註序(慧淨姓房常山眞定人大業初來長安槐里學士穎)
(川庾初孫請註金剛般若釋文舉義遐邇流布太常博士禇亮爲之序)
若夫大塊均形役智從物情因習改性與慮遷然則達
鑒窮覽皎乎先覺炳慧炬以出重昏拔愛河而昇彼岸
與夫輪轉萬劫蓋染六塵流遁以循無涯踳駮而趨捷
徑不同日而言也潁川庾初孫早弘篤信以爲般若所
明歸於正道顯大乘之名相標不住之宗極出乎心慮
之表絶於言像之外是以結髮受持多歷年所雖妙音
演說成誦不虧而靈源邃湛或有未悟嗟迷方之弗遠
睠砥途而太息屬有慧淨法師博通奥義辯同炙輠理
究連環庾生入室研幾伏膺善誘乘此誓願仍求註述
法師懸鏡忘疲衢罇自滿上憑神應之道傍盡心機之
用敷暢微言宣揚至理曩日舊疑渙焉冰釋今兹妙義
朗若霞開爲像法之梁棟變羣生之耳目辭峯秀上映
鷲岳而相高言泉激壯赴龍宫而競遠且夫釋教西興
道源東注世閱賢智才兼優洽精該睿旨罕見其人今
則妙門重闡籍甚當世相此玄宗鬱爲稱首歲維閹茂
始創懷袖月躔仲呂爰兹絶筆緇俗攸仰軒蓋成陰扣
鐘隨其大小鳴劒發其光彩一時學侶專門受業同涉
波瀾遞相傳授方且顧蔑林遠俯視安生獨步高衢對
揚正法遼東眞本望懸金而不刊指南所寄藏羣玉而
無朽豈不盛哉豈不盛哉(續高僧傳作炳廣弘明集照)
釋文紀卷四十
