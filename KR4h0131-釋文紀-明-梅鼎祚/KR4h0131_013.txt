釋文紀卷十三
明梅鼎祚輯
宋(二)
何尚之(字彦德廬江灊人歴侍中領中書令)
答宋文帝讃揚佛教事
元嘉十二年五月乙酉有司奏丹陽尹蕭摹之上言稱
佛化被于中國已歴四代塔寺形像所在千計進可以
擊心退足以招勸而自頃世以來情敬浮末不以精誠
為至更以奢競為重舊宇頽圮曾莫之修而各造新構
以相誇尚甲第顯宅於兹殆盡材竹銅綵糜損無極違
中越制宜加檢裁不為之防流遁未已請自今已後有
欲鑄銅像者悉詣臺自聞興造塔寺精舍皆先詣所在
二千石通發本末依事列言本州必須報許然後就功
其有輙鑄銅制輙造寺舍者皆以不承用詔書律論銅
宅材瓦悉沒入官奏可是時有沙門慧琳假服僧次而
毁其法著白黑論衡陽太守何承天與琳比狎雅相擊
揚著達性論並拘滯一方詆呵釋教永嘉太守顔延之
太子中舍人宗炳信法者也檢駮二論各萬餘言琳等
始亦往還未抵蹟乃止炳因著明佛論以廣其宗帝善
之謂侍中何尚之曰吾少不讀經比復無暇三世因果
未辨致懷而復不敢立異者正以前達及卿輩時秀率
皆敬信故也范泰謝靈運每云六經典文本在濟俗為
治耳必求性靈真奥豈得不以佛經為指南邪顔延年
之折達性宗少文之難白黑論明佛法汪汪尤為名理
並足開奬人意若使率土之濱皆純此化則吾坐致太
平夫復何事近蕭摹之請制未全經通即以相示委卿
增損必有以式遏浮淫無傷弘奬者乃當著令耳尚之
對曰悠悠之徒多不信法以臣庸蔽獨秉愚勤懼以闕
薄貽點大教今乃更荷褒拂非所敢當至如前代羣賢
則不負明詔矣中朝已遠難復盡知渡江已來則王𨗳
周顗宰輔之冠蓋王濛謝尚人倫之羽儀郄超王坦之王
恭王謐或號絶倫或稱獨步韶氣真情又為物表郭文
謝敷戴逵等皆置心天人之際抗身煙霞之間亡高祖
兄弟以清識軌世王元琳昆季以才華冠朝其餘范汪
孫綽張玄殷覬略數十人靡非時俊又炳論所列諸沙
門等帛曇邃者其下輩也所與比對則庾元規自邃巳
上護蘭諸公皆將亞迹黃中或不測人也近世道俗較
談便爾若當備舉夷夏爰逮漢魏竒才異德胡可勝言
寧當空失性靈坐棄天屬淪惑於幻妄之說自陷於無
徵之化哉陛下思洞機表慮玄象外鉤深致遠無容近
取於斯自臣等已降若能謹推此例則清信之士無乏
於時所謂人能弘道豈虚言哉慧遠法師常云釋氏之
化無所不可適道固自教源濟俗亦為要務世主若能
剪其訛偽奬其騐實與皇之政並行四海幽顯協力共
敦黎庶何成康文景獨可竒哉使周漢之初復兼此化
頌作刑清倍當速耳竊謂此說有契理奥何者百家之
鄉十人持五戒則十人淳謹矣千室之邑百人修千善
則百人和厚矣傳此風訓以遍㝢内編戶千萬則仁人
百萬矣此舉戒善之全具者耳若持一戒一善悉計為
數者抑將十有二三矣夫能行一善則去一惡一惡既
去則息一刑一刑息於家則萬刑息於國四百之獄何
足難錯雅頌之興理宜倍速則陛下所謂坐致太平者
也論理則其效如此徵事則臣復言之前史稱西域之俗
皆奉佛敬法故大國之衆數萬小國數百而終不相兼
并内屬之後習俗頗弊猶甚淳弱罕行殺伐又五胡亂
華已來生民塗炭冤横死亡者不可勝數其中幸獲蘇
息必釋教是賴故佛圖澄入業而石虎殺戮減半洮池
塔放光而符楗椎鋸用息蒙遜反噬無親虐如豺虎末
節感悟遂成善人法逮道人力兼萬夫幾亂河渭面縛
甘死以赴師範此非有他敬信故也夫神道助教有自
來矣雷霆所擊暑雨恒事及展廟遇震而書為隠慝桀
紂之朝冤死者不可稱紀而周宣晉景獨以深刑受祟
檢報應之數既有不符徵古今之例秖更增惑而經文
載之以彰勸戒萬一影像猶云深切蚩若佛教責言義
則有可然可信之致考事實又無已乖已妄之咎且觀
世大士所降近驗並即表身世衆目共覩祈求之家其
事相繼所以為勸戒所以為深切豈當與彼同日而談
乎而愚闇之徒苟遂毁黷忽重殉輕滯小迷大恚僧尼
之絶牉育嫉像塔之費朱紫此猶生民荷覆載之德日
用而不論吏司苦堙瘞之勞有時而詆慢慧琳承天蓋
亦然耳蕭摹啟之制臣亦不謂全非但傷蠧道俗最在無
行僧尼而情貌難分未可輕去金銅土木雖糜費滋深
必福業所寄復難得頓絶臣比思為斟酌進退難安今
日親奉德音實用夷泰時吏部郎羊玄保在座進曰此
談盖天人之際豈臣所宜預竊恐秦楚論強兵之術孫
吳盡吞并之計將無取於此邪帝曰此非戰國之具良
如卿言尚之曰夫禮隠逸則戰士怠貴仁德則兵氣衰
若以孫吳為志苟在吞噬亦無取堯舜之道豈唯釋教
而巳帝悦曰釋門有卿亦猶孔氏之有季路所謂惡言
不入於耳(弘明集)
何承天(東海剡人歴衡陽内史御史中丞)
報應問
西方說報應其枝末雖明而即本常昧其言奢而寡要
其譬迂而無徵乖背五經故見棄於先聖誘掖近情故
得信於季俗夫欲知日月之行故假察於璇璣將申幽
冥之信宜取符於見事故鑑燧懸而水火降雨宿離而
風雲作斯皆遠由近驗幽以顯著者也夫鵝之為禽浮
清池咀春草衆生蠢動弗之犯也而庖人執焉尠有得
免刀俎者燕翻翔求食唯飛蟲是甘而人皆愛之雖巢
幕而不懼非直鵝燕也羣生萬有往往如之是知殺生
者無惡報為福者無善應所以為訓者如彼所以示世
者如此余甚惑之若謂燕非蟲不甘故罪所不及民食
芻豢奚獨嬰辜若謂禽豸無知而人識經教斯則未有
經教之時畋漁網罟亦無罪也無故以科法入中國乃
所以為民陷穽也彼仁人者豈其然哉故余謂佛經但
是假設權教勸人為善耳無關實效是以聖人作制惟
德翳物我將我享寔膺天祐田獲三品賓庖豫焉若乃
見生不忍死聞聲不食肉固君子之所務也竊願高明
更加三思
劉少府答何衡陽書(少府官也失名)
敬覽高話辭切證明所謂彼上人者難為酬對者也然
如來窮理盡性因感成教故五善思啟戒品為之設六
蔽待祛般若為之照薰以十善淨以無漏畢竟解脱至
菩提而已矣斯末之所以明而本之不昧者耶孔以致
孝為務則仁被四海釋以大慈為首則化周五道𨗳物
之迹非乃冥耶但應有麤精終然自殊耳凡覽般若諸
經不以無孔為疑何獨誦丘之書而有見棄之言乎以
龍鬼之陋尚感聖而至誘掖得信豈季俗而巳哉足下
據見在之教以詰三世之辨奢迂之怪固不待言若謂
因果不謬猶形之與影徵要之效如合符也若日月之
行幽明之信水火之降風雲之作皆先因而後果不出
感召之道故緣起鑑能致水緣滅燧不招火一切諸法
從緣起滅耳若鵝之就斃味登俎鼎燕之獲免無取䀋
梅故鵝殺於人猶蟲死於燕鵝蟲見世受人燕未來報
報由三業業有遲疾若人入孝出悌揚於王庭君親無
將將而必誅此見報之疾著乎視聽者也若忠為令德剖
心沈淵劫掠肆殺有幸而免此後報之遲疎而不失者
也善惡之業業無不報但過去未來非耳目所得故信
之者寡而非之者衆耳科法清淨滌塵開慧中國弗思
謂為陷穽非我無謀秦弗用也勸人為善誠哉斯言然
權者謂實非假設也故文王廢伯邑考而立武王權也
周適非王發有天命禮是疎制理固從實伯邑廢立實
也各從其實德用交歸自非大智孰能預之經云善權
方便亦復如是耳夫民生而殺性之欲也飲血席毛在
上皇之世矣聖人去殺非教殺也俱民教未盡而化宜
漸損雖將享三品尊薦厚賓然湯開其網孔釣不綱詩
翼五豝禮弗身踐據兹而觀作者之心見矣今忍不食
誠已慈之心若推不忍於視聽之表均不食於見聞之
内其至矣哉其至矣哉祗藉來誶伸以管窺實相無言
言誠戲論既不自是想亦同非若高明之譬請俟諸君
子(並廣弘明集)
達性論(說見前何尚之讚揚佛教事今依所叙述以承天達性論及顔宗駁難相次而炳明)
(佛論終焉)
夫兩儀既位帝王參之宇中莫尊焉天以隂陽分地以
剛柔用人以仁義立人非天地不生天地非人不靈三
材同體相須而成者也故能稟氣清和神明特達情綜
古今制周萬物妙思窮幽賾制作侔造化歸仁與能是
為君長撫養黎元助天宣德日月淑清四靈來格祥風
協律玉燭揚輝九榖芻豢陸産水育酸鹹百品備其膳
羞棟宇舟車銷金合土絲紵玄黃供其器服文以禮度
娛以八音庇物殖生罔不備設夫民用儉則易足易足
則力有餘力有餘則志情泰樂治之心於是生焉事簡
則不擾不擾則神明靈神明靈則謀慮審濟治之務於
是成焉故天地以儉素訓民乾坤以易簡示人所以訓
示慇懃若此之篤也安得與夫飛沈蠉蠕並為衆生哉
若夫衆生者取之有時用之有道行火俟風暴畋漁候
豺獺所以順天時也大夫不麛卵庶人不數罟行葦作
歌霄魚垂化所以愛人用也庖厨不邇五豝是翼殷后
改祝孔釣不綱所以明仁道也至於生必有死形斃神
散猶春榮秋落四時代換奚有於更受形哉詩云愷悌
君子求福不回言弘道之在已也三后在天言精靈之
升遐也若乃内懷嗜欲外憚權教慮深方生施而望報
在昔先師未之或言余固不敏罔知請事焉矣
顔延之釋達性論書(延之見後)
前得所論深見弘慮崇致人道黜遠生類物有明微事
不愆義維情輔教足使異門掃軌況在蘄同豈忘所附
徒恐琴瑟專一更失闡諧故略廣數條取盡後報足下
云同體二儀共成三才者是必合德之稱非遭人之目
然總庶類同號衆生亦含識之名豈上哲之諡然則議
三才者無取於氓隸言衆生者亦何濫於聖智雖情在
序别自不患亂倫若能兩籍方教俱舉達義節彼離文
採此共實則可使倍害自和析符復合何詎怏怏執呂
以毁律且大德曰生有萬之所同同於所方萬豈得生
之可異不異之生宜其為衆但衆品之中愚慧羣差人
則役物以為養物則見役以養人雖始或因順終至裁
殘庶端萌起情嗜不禁生害繁慘天理鬱滅皇聖哀其
若此而不能頓奪所滯故設候物之教謹順時之經將
以開仁育識反漸息泰耳與道為心者或不劑此而止
又知大制生死同之榮落類諸區有誠亦宜然然神理
存沒儻異於枯荄變謝就同草木便當煙燼而復云三
后升遐精靈在天若精靈必在果異於草木則受形之
論無乃更資來說將由三后粹善報在生天邪欲毁後
生反立升遐當毁更立固知非力所除若徒有精靈尚
無體状未知在天當何憑以立吾怯於庭斷故務求依
倣而進退思索未獲所安凡氣數之内無不感對施報
之道必然之符言其必符何猜有望故遺惠者無要在
功者有期期存未善去惠乃至人有賢否則意有公私
不可見物或期報因謂樹德皆要且經世恒談貴施者
勿憶士子服義猶惠而弗有況在聞道要更不得虚心
而動必懷嗜事盡憚權邪曾不能引之上濟每驅之下
淪雖深誚校責亦已厚言不代足下嬰城素堅難為飛
書而吾自居憂患情理無託近辱褒告欲其布意裁往
釋慮不或值顔延之白
答顔永嘉書(南藏作顔光禄)
敬覽芳訊研復淵旨區别三才步驗精粹宣演道心褒
賞施士貫綜幽明推誠及物行之於已則美敷之於教
則弘殆無所聞退尋嘉誨之來將欲令參觀斗極復迷
反逕思或昧然未全曉洽故復重伸本懷足下所謂共
成三才者是必合德之稱上哲之人亦何為其然夫立
人之道取諸仁義惻隠為仁者之表恥惡為義心之端
牛山之木剪性於䥸斧恬漠之想汨慮於利害誠宜滋
其萌蘖援其善心遂乃存而不算得無過與又云議三
才者無取於氓隸言衆生者亦何濫於聖智既已聞命
猶未知二塗當以何為判將伊顔下麗寧僑札上附企
望不倦以祛未了必令兩籍俱舉宫和符合豈不盡善
又曰大德曰生有萬之所同同於所方萬豈得生之可
異非謂不然人生雖均被大德不可謂之衆生譬聖人
雖同稟五常不可謂之衆人奚取於不異之生必宜為
衆哉來告云人則役物以為養物則見役以養人大判
如此便是顧同鄙議至於情嗜不禁害生慘物所謂甚
者泰者聖人固已去之又云以道為心者或不劑此而
止請問不止者將自已不殺邪令受教咸同邪若自已
不殺取足市鄽故是遠庖廚意必欲推之於編戶吾見
雅論之不可立矣又云若同草木便當煙盡精靈在天
將何憑以立夫神魄惚恍遊魂為變發揚悽愴亦于何
不之仲由屈於知死賜也失於所問不更受形前論之
所明言所憑之方請附夫子之對及施報之道必然之
符當謂于氏高門俟積善之慶博陽不伐膺公侯之祚
何關於後身乎又云經世恒談施者勿憶士子服義惠
而弗有誠哉斯言微恨設報以要惠說徒之所先悦報
而為惠擧世之常務疑經受累劫之罪勤施獲積倍之
報不似吾黨之為道者是以怏怏耳知欲引之上濟亦
甚所不惜但丈夫處實者頗陋前識之華故不為也若
乃施非周急惠存功譽揆諸高明亦有恥乎此吾率其
恒心久而不化内慚璩子未暇有所誚也何承天白
顔延之重釋何衡陽書
薄從歲事躬斂山田田家節隙野老為儔言止榖稼務
盡耕牧談年計耦無聞達義重獲微辨得用昭慰啟告
精至愈慚固結今復妄書往懷以輸未述夫藉意探理
不若析之聖文三才之論故當本諸三畫三畫既陳中
稱君德所以神至太上崇一元首故前謂自非體合天
地無以元應斯弘知研其清慮未肯存同猶以兼容罔
棄廣載不遺篤物之志誠為優贍恐理位雜越疑陽遂
衆若惻隠所發窮博愛之量恥惡所加盡祐直之方則
上仁上義吾無間然但情之者寡利之者衆預有其分
而未臻其極者不得以配擬二儀耳今方使極者為師
不極者為資扶其敬讓去其忮争令䥸斧鑄刃利害寝
端驅百代之民出信厚之塗則何萌不滋何善不援而
誣以不算未值其意三才等列不得取偏才之器衆生
為號不可濫無生之人故此去氓隸彼甄聖智兩籍俱
擧旨在於斯若僑札未能道一皇王豈獲上附伊顔猶
共賴氣化宜乎下麗二塗之判易於賾指又知以人生
雖均被大德不可謂之衆生譬聖人雖同稟五常不可
謂之衆人夫不可謂之衆人以茂人者神明也今已均
被同衆復何諱衆同故當殊其特靈不應異其得生徒
忌衆名未虧衆實得無似蜀梁逃畏卒不能避所謂役
物為養見役養人者欲言愚慧相傾惽算相制事由智
出作非出天理是以始矜萌起終哀鬱滅豈與足下芻
豢百品共其指歸凡動而益流下民之性化而裁之上
聖之功謹為垣防猶患踰盜況乃罔不備設以充侈志
方開所泰何議去甚故知慘物之談不得與薄夫同憂
樂殺意偏好生情博所云與道為心者博乎生情將使
排虚率遂跖實莫反利澤通天而不為惠庸適恩止麛
卵事法豺獺邪推此往也非唯自已不復委咎市鄽乎
庖厨且市庖之外非無御飬神農所書中散所述公理
美其事仲彦精其業是亦古有其傳今聞其人何必以
刲刳為稟和之性爓瀹為翼善之具哉若以編戶難齊
憂鄙論未立是見二叔不咸慮周德先亡儻能伸以遠
圖要之長世則日計可滿歲功可期精靈草木果巳區
别遊魂之答亦精靈之說若雖有無形天下寧有無形
之有顧此惟疑宜先正定仲尼不答有無未辨足下既
辨其有豈得同不辨之答雖子嗜學懼未獲所附或是
曉晦塗隔隠著事懸遂令明月廢照世智限心知謂必
符之言體之極于罔講求反意如非相盡或世人守璞
受讓玉市將譯胥牽俗還說國情苟未照盡請復具伸
近釋報施首稱氣數者以為物無妄然各以類感感類
之中人心為大心術之動隸歷所不能得及其積致于
可勝原而當斷取世見據為高證莊周云鹵莽滅裂報
亦如之孫卿曰報應之勢各以類至後身著戒可不敬
與慈護之人深見此數故正言其本非邀其末長美遏
惡反民大順濟有生之類入無死之地令慶周兆物尊
冠百神安宜祚極子胤福限卿相而已常善以救善亦
從之勢猶影表不慮自來何言乎要惠悦報疑罪勤施
似由近驗吝情遠猜德教故方罰矜功而濫咎㤀賢遺
存異義公私殊意已備前白若不重云想處實陋華者
復見其居厚去薄耳若施非周急惠而期譽乃如之人
誠道之蠧惟子之恥丘亦恥之
重答顔永嘉書
吾少信管見老而彌篤既言之難云將湮腐方寸故願
憑流颺以託鱗融厚故意垂懷惠以重釋稽證周明華
辭博贍夫良玉時玷賤夫指其瑕望舒抱魄野人睨其
缺豈伊好辯未獲云已復進請益之問庶以研盡所滯
來告云三才之論故當本諸三畫三畫既陳中稱君德
所以神致太上崇一元首若如論旨以三畫為三才則
初擬地爻三議天位然而遯世無悶非厚載之目君子
乾乾非蒼蒼之稱果兩儀罔託亦何取於立人但爻在
中和宜應蓄德耳又云惻隠窮博愛之量恥惡盡祐直
之方則為上仁上義便是計體仁義者為三才尋又云
僑札未獲上附伊顔宜其下麗則黃裳之人其猶弗及
雖賾之旨高下無准故惑者未悟也夫隂陽陶氣剛柔
賦性圓首方足容貌匪殊惻隠恥惡悠悠皆是但參體
二儀必舉仁義為端取知欲限以名器慎其所假遂令
惠人潔士比性於毛羣庶幾之賢同氣於介族立象之
意豈其然哉又云已均被同衆復何諱衆同故當殊其
特靈不應異其得生夫特靈之神既異於衆得生之理
何嘗暫同生本於理而理異焉同衆之生名將安附若
執此生名必使從衆則混成之物亦將在例邪又云謹
為垣防猶患踰盜況乃罔不設備以充侈志方開所泰
何議去甚足下始云皇聖設候物之教謹順時之經將
以反漸息泰今復以方開所泰為難未詳此將難鄙議
為譏聖人也又云市庖之外豈無御養神農所書中散
所述何必以刲刳為稟和爓瀹為翼善夫禋瘞繭栗宗
社三牲膮膷豆俎以供賓客七十之老俟肉而飽豈得
唯陳列草石取備上藥而已吾所憂不立者非謂洪論
難持退嫌此事不可頓去於世耳又云天下寧有無形
之有顧此惟疑宜先正定尋來旨似不嫌有鬼當謂鬼
宜有質得無惑天竺之書說鬼别為生類故邪昔人以
鬼神為教乃列于典經布在方策鄭僑吳札亦以為然
是以雲和六變實降天神龍門九成人鬼咸格足下雅
秉周禮近忽此義方詰無形之有為支離之辯乎又云
後身著戒可不敬與慈護之人深見此數未詳所謂慈
護者誰氏之子若據外書報應之說皆吾所謂權教者
耳凡講求至理曾不析以聖言多採譎怪以相扶翼得
無似以水濟水邪又云物無妄然必以類感常善以救
善亦從之勢猶影表不慮自來斯言果然則類感之物
輕重必侔影表之勢脩短有度致飾土木不發慈愍之
心順時蒐狩未根慘虐之性天宫華樂焉賞而上升地
獄幽苦奚罰而淪陷唱言窮軒輊立法無衡石一至於
此且阿保傅愛慎及溷腴良庖提刀情怵介族彼聖人
者明並日月化關三統若令報應必符亦何妨於教而
緘扃羲唐之紀埋閉周孔之世肇結網罟興累億之罪
仍制牲牢開長夜之罰遺彼天廚甘此芻豢曾無拯溺
之仁横成納隍之酷其為不然宜簡淵慮若謂窮神之
智猶有所不盡雖高情愛竒想亦未至於侮聖也足下
論仁義則云情之者少利之者多言施惠則許其遺賢
忘報在情既少孰能遺賢利之者多曷云忘報若能推
樂施之士以期欲仁之疇演忘報之意引向義之心則
義寔在斯求仁不遠至於濟有生之類入無死之地慶
周兆物尊冠百神斯旨弘誕非本論所及無乃秦師將
遁行人言肆乎豈其相迫居吾語子聖人在上不與百
神争長有始有卒焉得無死之地夫辯章幽明研精庶
物反初結繩終繁文教性以道率故絶親譽之名範圍
造化無傷博愛之量以畋以漁養兼賢鄙三品之獲實
充賓庖金石發華笙籥協節醉酒飽德介兹萬年處者
弘日新之業仕者敷先王之教誠著明君澤被萬物龍
章表觀鳴玉節趨斯亦堯孔之樂地也及其不遇考槃
阿澗以善其身殺雞為黍聊寄懷抱或負鼎割烹揚隆
名於長世或屠羊鼓刀陵高志於浮雲此又君子之處
心也何必陋積善之延祚希無騐於來世生背當年之
真懽徒疲役而靡歸繫風捕影非中庸之美慕夷眩妖
違通人之致蹲膜揖讓終不並立竊願吾子捨兼而遵
一也及蜀梁二叔甘人驛胥之譬非本義所繼故不復
具云
顔延之重釋何衡陽書
聖慮難原神應不測中散所云中人自竭莫得其端豈
其淺斥所可深抽徒以魏文火布見刊異世滕脩蝦鬚
取愧當時故於度外之事怯以意裁耳足下已審其虚
實方書之不朽獨鑒堅精難復疑問聊寫餘懷依答條
釋事緯殃福義雜胡華雖存簡章自至煩文過此已往
余欲無言
答曰若如論旨以三畫為三才則初擬地爻三議天位
然而遯世無悶非厚載之目君子乾乾非蒼蒼之稱果
兩儀罔託亦何取於立人但爻在中和宜應君德耳釋
曰聞之前學淳象始於三畫兼卦終於六爻三畫立本
三才之位六爻未變羣龍所經是以重卦之後則以出
處明之故遯世乾乾潜藏皆行聖人適時之義兼之道
也若以初爻非地三位非天以為兩儀罔託立人無取
未知足下前論三才同體何因而生若猶受之繫說不
軼師訓何獨得之復卦喪之單象如羲文之外更有三
才此自春秋新意吾無識焉且遯世乾乾雖非覆載之
名一體之中未失卑高之實豈得以變動之辭廢立本
之義又知以爻在中和宜應君德若徒有中和之爻竟
無中和之人則爻將何放若中和在德則不得人皆中
和體合之論固未可殊越
答曰上仁上義便是計體仁義者為三才尋又云僑札
未獲上附伊顔宜其下麗則黃裳之人其猶弗及雖賾
之旨高下無准故惑者未悟釋曰所云上仁上義謂兼
總仁義之極可以對饗天地者耳非謂少有恥愛便為
三才前釋已具怪復是問肆彼域中唯王是體知三此
兩儀非聖不居易者同歸可無重惑案東魯階差僑札
理不允備何由上附至位依西方凖墨伊顔未獲法身
故當下麗生品來論挾姬議釋故兩解此意冀以取了
反致辭費聖作君師賢為臣資接暢神功影響大業行
藏可共默語亦同體分至此何負黃裳議者徒見不得
等位元首横生誚恨而不知引之極地更非守節之情
指斷如斯何謂無凖
答曰夫隂陽陶氣剛柔賦性圓首方足容貌非殊惻隠
恥惡悠悠皆是但參體二儀必舉仁義為端耳釋曰若
謂圓首方足必同恥惡惻隱之實容貌非殊皆可參體二
儀蹻跖之徒亦當在三才之數邪若誠不得則不可見
横目之同便與大人同列悠悠之倫品量難齊既云仁
者安仁智者利仁又云力行近仁畏罪強仁若一之正
位將真偽相冐莊周云天下之善人寡不善人多其分
若此何謂皆是
答曰知欲限以名器慎其所假遂令惠人潔士此性於
毛羣庶幾之賢同氣於介族立象之意豈其然乎釋曰
名器有限良由資體不備雖欲假之疑陽謂何含靈為人
毛羣所不能同稟氣成生潔士有不得異象放其靈非
象其生一之而已無乃誣漫
答曰已均被同衆云云特靈之神既異於衆得生之理
何嘗暫同生本於理而理異焉同衆之生名將安附若
執此生名必使從衆則混成之物亦將在例邪釋曰吾
前謂同於所方豈得生之可異足下答云非謂不然又
曰奚取不異之生必宜為衆是則去吾為衆而取吾不
異豈有不異而非衆哉所以復云故當殊其特靈不應
異其得生耳今答又謂得生之理何嘗暫同生本於理
而理異焉請問得生之理故是隂陽邪吾不見其異而
足下謂未嘗暫同若有異理非復煦蒸邪則隂陽之表
更有受生塗趣三世詎宜堅立使混成之生與物同氣
豈混成之謂若徒假生名莫見生實則非向言之匹言
生非生即是有物不物李叟此說或更有其義以無詰
有頗為未類
答曰謹為垣坊云云始云皇聖設候物之教謹順時之
經將以反漸息泰今復以方開所泰為難未詳此將難
鄙議為譏聖人也釋曰前觀本論自九榖以下至孔釣
不綱始知高議謂凡有宰作皆出聖人躬為尸匠以率
先下民也孤鄙拙意自謂每所施為動必有因聖人從
為之節使不遷越此二懷之大斷彼我所不同吾將節
其奢流故有息泰之說足下方明備設未知於何去甚
而中答又云所謂甚者聖人故已去之不了此意故近
復以所泰為問答云未詳誰難或自忘前報
答曰市庖之外云云夫禋瘞繭栗宗社三牲膮膷豆俎
以供賓客七十之老俟肉而飽豈得唯陳草石取備上
藥而已而憂不立者非謂洪論難持退嫌此事不可頓
去於世耳釋曰神農定生周人備教既唱粒食又言上
藥既用犧牢又稱蘋蘩祭膳之道故無定方前舉市庖
之外復有御養者捐奪刳瀹之滯以明延性不一非謂
經世之事皆當取備草石然芻豢之功希至百齡芝术
之懿亟聞千歲由是言之七十之老何必謝恩於肉食
但自封一域者捨此無術耳想不可頓去於世猶是前
釋所云不能頓奪所滯也始獲符同敢不歸美既知不
可頓去或不謂道盡於此
答曰天下寧有無形之有云云尋來旨似不嫌有鬼當
謂鬼宜有質得無惑天竺之書說鬼别為生類邪昔人
以鬼神為教乃列於典經布在方策鄭僑吳札亦以為
然是以雲和六變實降天神龍門九成人鬼咸格足下
雅秉周禮近忽此義方詰無形之有為支離之辯乎釋
曰非唯不嫌有鬼乃謂有必有形足下不無是同處有
復異是以比及質詰欲以求盡請捨天竺之說謹依中
土之經又置别為生類共議登遐精靈體狀有無固然
宜報定典策之中鬼神累萬所不了者非其名號比獲
三論每來益衆萬鬼畢至竟未片答雖啟告周博非解
企渴無形之有既不匠立徒謂支離以為通說若以覈
正為支離者將以浮漫為直逹乎
答曰後身著戒云云未詳所謂慈護者誰氏之子若據
外書報應之說皆吾所謂權教者耳凡講求至理曾不
析之聖言多採譎怪以相扶翼得無似以水濟水乎釋
曰慈護之主計亦久聞其人責以誰子將以文殊釋氏
知為報應之說皆是權報權道隠深非聖不盡雖子通
識慮亦未見其極吾疲於推求而足下逸於獨了良有
惡然若權教所言皆為欺妄則自然之中無復報應吾
懦於擊決足下烈於專斷亦又懼焉神高聽卑庸可誣
哉想云聖言者必姬孔之誥今之所談皆其信順之事
而謂曾不析之復是未經詳思來論立姬廢釋故吾引
釋符姬答不越問未覺多採由金日磾不生華壤何限
九服之外不有窮理之人内外為判誠亦難乎若自信
其度獨思耳目習識之表皆為譎怪則吾亦已矣
答曰又云物無妄然必以類感云云斯言果然則類感
之物輕重必侔影表之勢脩短有度致飾土木不發慈
愍之心順時蒐狩未根慘虐之性天宫華樂焉賞而上
升地獄幽苦奚罰而淪陷唱言窮軒輊立法無衡石一
至於此釋曰影表之說以徵感報來意疑不必侔嫌其
無度即復除福應也福應非他氣數所生若滅福應即
無氣數矣足下功存步驗而還伐所知想信道為心者
必不至此若謂不慈於土木之飾有甚於順時之殺者
無乃大負夫人之心黃屋玉璽非必堯舜之情崇居麗
養豈是釋迦之意責天宫之賞求地獄之罰頗類昔人
亞夫之詰英布之問有味乎其言此蓋衆息心之所詳
吾可得而略之
答曰且阿保傅愛慎及溷腴良庖提刀情怵介族彼聖
人者眀並日月化關三統若令報應必符亦何妨於教
而緘扃羲唐之紀埋閉周孔之世肇結網罟興累億之
罪仍制牲牢開長夜之罰遺彼天廚甘此芻豢曾無拯
溺之仁横成納隍之酷其為不然宜簡淵慮若謂窮神
之智猶有不盡雖高情愛竒想亦未至於侮聖釋曰知
謂報應之義緘羲周之世以此推求為不符之證羲唐
邈矣人莫之詳尚書所載不過數篇方言德刑之美遑
記禍福之源今帝典王策猶不書性命之事而微闕文
以為古必無之斯亦師心之過也且信順殃慶咸列姬
孔之籍謂之埋閉如小逕并但言有遠近教有淺深故
使智者與此而奪彼邪夫生必有欲欲必有求欲歉則
争求給則恬争則相害恬則相安網罟之設將蠲害以
取安乎且畋漁牲牢其事不異足下前答已知牲牢不
可頓去於今世復謂畋漁不可獨棄於古未為通類矣
好生惡死每下愈篤故宥其死者順其情奪其生者逆
其性至人尚矣何為犯順而居逆哉是知不能頓奪所
滯故因為之制耳聖靈雖茂無以叡懞惽之心弱喪之
民何可勝論罪罰之來將物自取之事遠難致不由天
厨見遺物近易躭故常芻豢是甘拯溺出隍衆哲所共
但化物不同非道之異不盡之讓亦如過當子長愛竒
本不類此
答曰足下論仁義則云情之者少利之者多言施惠則
許其遺賢忘報在情既少孰能遺賢利之者多曷云忘
報若能推樂施之士以期欲仁之疇演忘報之意引向
義之心則義寔在斯求仁不遠釋曰情仁義者窮利仁
義者衆聞之莊書非直孤說未獲詳校遽見彈責夫在
情既少利之者多不能遺賢曷云忘報實吾前後勤勤
以為不得配擬二儀者耳復非篤論所應據正若樂施
忘報即為體仁忘報而施便為合義可去欲字并除向
名在斯不遠誰不是慕
答曰濟有生之類云云斯旨宏誕非本論所及無乃秦
師將遁行人言肆乎釋曰足下論挾姬釋吾亦答兼戒
周足下以此抑彼謂福及高門吾伸彼釋此云慶周兆
之物足下據此所見謂祚止公侯吾信彼所聞云尊冠
百神本議是争曷云不及夫論難之本以易奪為體失
之已外輒云宏誕求理之塗幾乎塞矣師遁言肆或不
在此
答曰豈其相迫居吾語子聖人在上不與百神争長有
始有卒焉得無死之地云云釋曰豈其相廹一何務德
居吾語子又何壯辭凡為物之長豈争之所得非唯不
争必將下之不可見尊冠百神便謂與百神争長無乃
取之滕薛棄之體仁知謂物有始卒無不死之地求之
域内實如來趣前釋所謂勝類諸區有誠亦宜然者也
至如山經所圖仙傳所記事關世載已不可原況復道
絶恒情理隔常照必以於我不然皆當絶棄此又所不
得安
答曰夫辨章幽明研精庶物云云釋曰逮省此章盛陳
列代文博體周頗善師法歌誦聖世足為繁聲討求道
義未是要說耳昔在幼壮微涉羣紀皇王之軌賢智之
迹側聞其略敢辱其詳惠示之篤實勤執事
答曰何必陋積慶之延祚希無驗於來生蹲膜揖讓終
不並足竊願吾子捨兼而遵一云云釋曰不陋積慶已
伸信順之條貫希來生之驗亦具感報之說藻衮大裘用
同一體蹲膜揖讓何為不俱行一世理有可兼無謂宜捨
答曰蜀梁二叔甘人驛胥之譬非本論所經故不復具
云釋曰近此數條聊發戲端亦猶越人問布見採於前
談肆業及之無相多怪然二叔為問欲以却編戶之疑
沒而不答誠有望焉足下連國雲從宏論風行吾幽生
孤說每獲竊議此之不侔事有固然實由通才所共者
理歘忘其煩貪復息心
與宗居士論釋慧琳白黑論書(即均善論)
近得賢從中郎書說足下勤西方法事賢者志其大豈
以萬劫為奢但恨短生無以測冥靈耳冶城慧琳道人
作白黑論乃為衆僧所排擯賴蒙值明主善救得免波
羅夷耳既作比丘乃不應明此白徒亦何為不言足下
試尋二家誰為長者吾甚昧然望有以佳悟何承天白
宗炳答何衡陽書(炳見後)
所送琳道人白黑論辭清致美但吾闇於照理猶未逹
其意既云幽冥之理不盡於人事周孔疑而不辨釋氏
辨而不實然則人事之表幽闇之理為取廓然唯空為
猶有神明邪若廓然唯空衆聖莊老何故皆云有神若
有神明復何以斷其不實如佛言今相與共在常人之
域料度近事猶多差錯以陷患禍及博奕麤藝注意研
之或謂生更死謂死實生近事之中都未見有常得而
無喪者何以決斷天地之外億劫之表冥冥之中必謂
所辨不實邪若推據事不容得實則疑之可也今人形
至麤人神實妙以形從神豈得齊終心之所感崩城隕
霜白虹貫日太白入昴氣禁之醫心作水火冷煖輒應
況今以至明之智至精之志專誠妙徹感以受身更生
於七寶之土何為不可實哉又云析毫空樹無傷垂蔭
之茂離材虚室無損輪奐之美貝錦以繁采發華和羹
以䀋梅致旨以塞本無之教又不然矣佛經所謂本無
者非謂衆緣和合者皆空也垂蔭輪奐處物自可有耳
故謂之有諦性本無矣故謂之無諦吾雖不悉佛理謂
此唱居然甚安自古千變萬化之有俄然皆已空矣當
其盛有之時豈不常有必空之實故俄而得以空邪
亦如惠子所謂物方生方死日方中方睨死睨之實恒
預明於未生未中之前矣愚者不覩其理唯見其有故
齊侯攝爽鳩之餘墟而泣戀其樂賢者心與理一故顔
子庶乎屢空有若無實若虚也自顔以下則各随深淺
而味其虚矣若又踰下縱不能自清於至言以傾愛競
之惑亦何常無髣髴於一毫豈當反以一火增寒而更
令戀嗜好之欲乎乃云明無常增偈廕之情陳苦偏篤
競辰之慮其言過矣又以舟壑唐肆之論已盈耳於中
國非理之奥故不舉為教本謂剖析此理更由指掌之
民夫舟壑潜謝佛經所謂見在不住矣誠能明之則物
我常虚豈非理之與邪盖悟之者寡故不以為教本耳
支公所謂未與佛同也何為以素聞於中國而蔑其至
言哉又以效神光無徑寸之明驗靈變無纖芥之實徒
稱無量之夀孰見期頤之叟諸若此類皆謂於事不符
夫神光靈變及無量之夀皆由誠信幽竒故將生乎佛
土親映光明其夀無量耳今沒於邪見慢誕靈化理固
天隔當何由覩其事之符乎夫心不貪欲為十善之本
故能俯絶地獄仰生天堂即亦服義蹈道從理端心者矣
今内懷虔仰故禮拜悔罪達夫無常故情無所吝委妻
子而為施豈有邀於百倍復何得乃云不由恭肅之意
不乘無吝之情乎泥洹以無樂為樂法身以無身為身
若本不希擬亦可為增躭逸之慮肇好竒之心若誠餐
仰則躭逸稍除而獲利於無利矣又何關利競之俗乎
又云道在無欲而以有欲要之俯仰之間非利不動何
誣佛之深哉夫佛家大趣自以八苦皆由欲來明言十
二因緣使高妙之流朗神明於無生耳欲此道者可謂
有欲於無欲矣至於啟導麤近天堂地獄皆有影響之
實亦由于公以仁活招封嚴氏以好殺致誅畏誅而欲
封者必舍殺而修仁矣厲妙行以希天堂謹五戒以遠
地獄雖有欲於可欲實踐日損之清塗此亦西行而求
郢何患其不至哉又嫌丹青眩媚采之目土木誇好壮
之心成私樹之權結師黨之勢要厲精之譽肆陵競之
志固黑蝗之醜或可謂作法於涼其弊猶貪耳何得乃
慢佛云作法於貪邪王莽竊六經以簒帝位秦王因朝
覲而構阿房寧可復罪先王之禮教哉又云宜廢顯晦
之跡存其所要之旨示來生者蔽虧於道釋不得已請
問其旨為欲何要必欲使修利遷善以遂其性矣夫聖
無常心就萬物以為心耳若身死神滅是物之真性但
當即其必滅之性與周孔并力致教使物無稟則遷善
之實豈不純乎何誑以不滅欺以佛理使燒祝髮膚絶
其牉合所遏苗裔數不可量為害若是以傷盡性之美
釋氏何為其不得已乎若不信之流亦不肯修利而遷
善矣夫信者則必耆域犍陀勒夷陀密竺法乘帛法祖
竺法護于法蘭竺法行于道邃闕公則佛圖澄尸梨蜜
郭文舉釋道安支道林遠和尚之倫矣神理風操似殊
不在琳比丘之後寧當妄有毁人理落簮於不實人之
化哉皆靈竒之實引綿邈之心以成神通清真之業耳
足下籍其不信遠送此論且世之疑者咸亦妙之故自
力白答以塵露衆情夫世之然否佛法都是人興喪所
大何得相興共處以可否之間吾故罄其愚思制明佛
論以自獻所懷始成已令人書寫不及此信晚更遣信
可聞當付往也宗炳白
又答宗居士書(首句何承天下當有白字)
何承天前送均善論并諮求雅旨來答周至及以為兹
理興喪宜明不可但處以可否之間吾雖不能一切依
附亦不甚執偏見但求夜光於臣海正自未得耳以為
佛經者善九流之别家雜以道墨慈悲愛施與中國不
異大人君子仁為已任心無憶念且以形像彩飾將諧
常人耳目其為糜損尚微其所弘益或著是以兼而存
之至于好事者遂以為超孔越老唯此為貴斯未能求
立言之本而眩惑於末說者也知其言者當俟忘言之
人若唯取信天堂地獄之應因緣不滅之驗抑情菲食
盡勤禮拜庶幾廕羅帳之盖升彌鐙之座淳于生所以
大謔也論云衆聖老莊皆云有神明復何以斷其不如
佛言答曰明有禮樂幽有鬼神聖王所以為教初不昧
其有也若果有來生報應周孔寧當緘默而無片言邪
若夫嬰兒之臨坑凡人為之駭怚聖者豈獨不仁哉又
云人形至麤人神實妙以形從神豈得齊終答曰形神
相資古人譬以薪火薪弊火微薪盡火滅雖有其妙豈
能獨傳又云心之所感崩城隕霜白虹貫日太白入昴
氣禁之醫冷煖輒應專誠妙感以受身更生七寶之土
何為不可哉答曰崩城隕霜貫日入昴不明來生之譬
非今論所宜引也又見水火之禁冀其能生七寶之鄉
猶觀大冶銷金冀其能自陶鑄終不能亦可知也又曰
有諦無諦此唱居然甚安自古千變萬化之有俄然皆已
空矣當其盛有之時豈不常有必空之實愚者不知其
理唯見其有答曰如論云當其盛有之時已有必空之
實然則即物常空空物為一矣今空有未殊而賢愚異
稱何哉昔之所謂道者於形為無形於事為無事恬漠
沖粹養智怡神豈獨愛欲未除宿緣是畏唯見其有豈
復是過以此嗤齊侯猶五十步笑百步耳又云舟壑潜
謝佛經所謂見在不住誠能明之則物我常虚答曰潜
謝不住豈非自生入死自有入無之謂乎故其言曰有
駭形而無損心有旦宅而無憤死賈生亦云化為異物
又何足患此達乎死生之變者也而區區去就在生慮
死心繫無量志生天堂吾黨之常虚異於是焉又云神
光靈變及無量之夀皆由誠信幽竒故映其明今沒於
邪見理固天隔答曰今亦不從慢化者求其光明但求
之於誠信者耳尋釋家之教以善權救物若果應驗若
斯何為不見其靈變以曉邪見之徒豈獨不愛數十百
萬之說而吝俄頃神光徒為化聲之辯竟無明於真智
終年疲疫而不知所歸豈不哀哉又云内懷虔仰故禮
拜悔罪達夫無常故情無所吝委妻子而為施豈有邀
於百倍答曰繁巧以興事未若除貪欲而息競遵戒以
洗悔未若剪榮冀以全朴況乃誘所尚以祈利忘天屬
以要譽謂之無邀吾不信也又云泥洹以無樂為樂法
身以無身為身若誠能餐仰則躭逸稍除獲利於無利
矣答曰泥洹以離苦為樂法身以接苦為身所以使餐
仰之徒不能自絶耳果歸於無利勤者何獲而云獲於
無利邪此乃形神俱盡之證恐非雅論所應明言也又
云欲此道者可謂有欲於無欲矣至若啟導麤近者有
影響之實亦由于公以仁活致封嚴氏以好殺致誅厲
妙行以希天堂謹五戒以遠地獄雖有欲於可欲實踐
日損之塗此亦西行而求郢何患其不至答曰謂麤近
為啟導比報應於影響不亦善乎但影響所因必稱形
聲尋常之形安得八萬由旬之影乎所滯若有欲於無
欲猶是常滯於所欲夫耳目殊司工藝異業末技所存
慮信不並是以金石克諧泰山不能呈其高鴻鵠方集
冥秋不能傳其旨而欲以有欲成無欲希望就日損雖
云西行去郢滋遠如之何又云若身死神滅是物之真
性但當與周孔并力致教何為誑以不滅欺以佛理使
燒祝髮膚絶其牉合以傷盡性之美答曰華戎自有不
同何者中國之人稟氣清和合仁抱義故周孔明性習
之教外國之徒受性剛強貪欲忿戾故釋氏嚴五戒之
科來論所謂聖無常心就物之性者也懲暴之戒莫苦
乎地獄誘善之勸莫美乎天堂將盡殘害之根非中庸
之謂周孔則不然順其天性去其甚泰婬盜著於五刑
酒辜明於周誥春田不圍澤見生不忍死五豝三驅釣
而不綱是以仁愛普洽澤及㹠魚嘉禮有常俎老者得
食肉春耕秋收蠶織以時三靈格思百神咸秩方彼之
所為者豈不弘哉又甄供灌之賞嚴疑法之罰述蒱宰
之問為勸化之本演焄蒿之答明來生之驗袨服盱衡
而矜斯說者其處心亦悍矣論又稱耆陀尸梨之屬神
理風操不在琳比丘後足下既明常人不能料度近事
今何以了其勝否於百年之前數千里之外邪若琳比
丘者僧貌而天虚似夫深識真偽殊不肯忌經護師崇
飾巧說吾以是敬之孫興公論云竺法護之淵遠于法
蘭之純博足下欲比中土何士也及楚英之修仁寺笮
融之賙行饉寧復有清真風操乎昔在東邑有道含沙
門自吳中來深見勸譬甚有懇誠因留三宿相為說練
形澄神之緣罪福起滅之驗皆有條貫吾拱聽讜言申
旦忘寝退以為士所以立身揚名著信行道者實賴周
孔之教子路稱聞之而未之能行唯恐有聞吾所行者
多矣何遽捨此而務彼又尋稱情立文之制知來生之
為奢究終身不已之哀悟受形之難再稱聖人我師周
公豈欺我哉緣足下情篤故具陳始末想耆舊大智悔
人不倦於此未默耳前已遣取明佛論遲尋至冀或朗
然於心何承天白
宗炳重答何衡陽書
敬覽來論抑裁佛化畢志儒業意義檢著才筆辨覈善
可以警策世情實中區之美談也觀足下意非謂制佛
法者非聖也但其法權而無實耳未審竟何以了其無
實今相與斷見事大計失得略半也靈化超於玄極之
表其故糺結於幽冥之中曾無神人指掌相語徒信史
之闕文於焚燒之後便欲以廢頓神化相助寒心也夫
聖人窮理盡性以至於命物有不得其所若已納之於
隍今誑以不滅欺以成佛使髠首赭衣焚身然指不復
用天分以養父母夫婦父子之道從佛法巳來沙河以
西三十六國未暨中華絶此緒者億兆人矣東夷西羌
或可聖賢及由金日磾得來之類將生而不得生者多
矣若使佛法無實納隍之酷豈可勝言及經之權為合
何道而云欲以矯誑過正以治外國剛強忿戾之民乎
夫忿戾之類約法三章交賞見罰尚不信懼寧當復以
即色本無泥洹法身十二因緣微塵劫數之言以治之
乎稟此訓者皆足下所謂稟氣清和懷仁抱義之徒也資
清和以疎微言厲義性以習妙行故遂能澄照觀法法
照俱空而至於道皆佛經所載而足下所信矣至若近
世通神令德若孫興公所讃八賢支道林所頌五哲皆
時所共高故二子得以綴筆復何得謂其妄語乎孫稱
竺法護之淵達于法蘭之淳博吾不關雅俗不知當比
何士然法蘭弟子道邃未逮其師孫論之時以對勝流
云謂庾文秉也是護蘭二公當又出之吾都不識琳比
丘又不悉世論若足下謂與文秉等者自可不後道邃
猶當後護蘭也前評未為失言誠能僧貌天虚深識真
偽何必非天帝釋化作故激厲以成佛邪白黑論未可
以為誠實也來告所疑若實有來生報應周孔何故默
無片言此固偏見之恒疑也真宜所共明夫聖神玄發
感而後應非先物而唱者也當商周之季民墜塗炭殺
逆横流舉世情而感聖者亂也故六經之應治而已矣
是以無佛言焉劉向稱禹貢九州盖述山海所記申毒
之民偎人而愛人郭璞謂之天竺浮屠所興雖此之所
夷然萬土星陳於太虚竟知孰為華哉推其偎愛之感
故浮屠之化應焉彼之麤者雜有亂虐君臣治此之精
者隨時抱道情佛事亦存雖可有稟法性於伊洛飡真
際於洙泗苟史佚以非治道而不書卜商以皆儒術而
弗編縱復或存於複壁之外典復為秦王所燒周孔之
無言未必審也夫玄虛之道靈仙之事世典未嘗無之
而夫子道言遠見莊周之篇瑤池之宴乃從汲冢中出
然則治之五經未可以塞天表之竒化也難又曰若即
物常空空物為一空有未殊何得賢愚異稱夫佛經所
稱即色為空無復異者非謂無有有而空耳有也則賢
愚異稱空也則萬異俱空夫色不自色雖色而空緣合
而有本自無有皆如幻之所作夢之所見雖有非有將
來未至過去已滅見在不住又無定有凡此數義皆玄
聖致極之理以言斥之誠難朗然由此觀物我亦實覺
其昭然所以曠焉增洗汰之清也足下當何能安之又
云形神相資古人譬之薪火薪弊火微薪盡火滅雖有
其妙豈能獨存夫火者薪之所生神非形之所作意有
精麤感而得形隨之精神極則超形獨存無形而神存
法身常住之謂也是以始自凡夫終則如來雖一生尚
麤苟有識向萬劫不沒必習以清昇螟蛉有子蜾羸負
之況在神明理廕寶積之盖昇鐙王之座何為無期又
疑釋家以盡權救物豈獨不愛數十百萬之說而悋俄
頃神光不以曉邪見之徒夫雖云善權感應顯昧各依
罪福昔佛為衆說又放光明皆素積妙誠故得神遊若
時言成已著之筌故慢者可覩光明發由觀照邪見無
緣瞻灑今覩經而不悛其慢先灑夫復何益若誠信之
賢獨朗神照足下復何由知之而言者會復謂是妄說
耳恒星不見夜明也考其年月即佛生放光之夜也管
幼安風夜泛海同侶皆沒安於闇中見光投光赴島闔
門獨濟夫佛無適莫唯善是應而致應若王祥郭巨之
類不可稱說即亦見光之符也豈足下未見便無佛哉
又陳周孔之盛唯方佛為弘然此國治世君王之盛耳
但精神無滅冥運而已一生瞬息之中八苦備有□尅
儒業以整俄頃而未幾已滅三監之難父子相疑兄弟
相戮七十二子雖復升堂入室年五十者曾無數人顔
夭冉疾由醢予族賜滅其鬚匡陳之苦豈可勝言忍饑
弘道諸國亂流竟何所救以佛法觀之唯見其哀豈非
世物宿緣所萃邪若所被之實理於斯猶未為深弘若
使外率禮樂内脩無生澄神於泥洹之境以億劫為當
年豈不誠弘哉事不傳後理未可知幸勿據麤跡而云
周孔則不然也人皆謂佛妄語山海經說死而更生者
甚衆崑崙之山廣都之野軒轅之丘不死之國氣不寒
暑鳳卵是食甘露是飲廕玗琪之樹㰱朱泉人皆數千
歲不死及化為黃能入于羽淵申生伯有之類丘明所
說亦不少矣皆可推此之麤以信彼之精者也承音有
道聞佛法而斂衽者必不啻作蒲城之死士可知矣當
由所聞者未高故邪足下所聞者高於今猶可豹變也
入是精神物但使歸信靈極麤稟教誡縱復微薄亦足
為感感則彌升豈非脱或不滅之良計邪昔不滅之實
事如佛言而神背心毁自逆幽司安知今生之苦毒者
非往生之故爾邪輕以獨見慠尊神之訓恐或自貽伊
阻也佛經說釋迦文昔為小乘比丘而毁大乘猶為此
備苦地獄經歷劫數況都不信者邪復何以斷此經必
虚乎足下所詰前書中語為因琳道人章句耳其意既
已粗達不能復一一辯答所製明佛論已事事有通今
付往足下力為善尋具告中否老將死以此續其書耳
此書至便倚索答殊不密悉宗炳白
重答宗居士書
重告并省太論置陣如項籍既足下以賤漢祖況弱士
乎證譬堅明文詞淵富誠欲廣其利澤施及凡民深知
君子之用心也足下方欲影響以神其教故宜緘默成
人之美但當謂外國之事或非中華所務是以有前言
耳果今中外宜同余則陋矣敢謝不敏雖然猶有所懷
夫明天地之性者不致惑於迂怪識盛衰之逕者不役
心於理表儻令雅論不因善權篤誨皆由情發豈非通
人之蔽哉未緣言對聊以代面何承天白(並弘明集)
釋慧琳均善論(慧琳秦郡秦縣人姓劉氏少出家住冶城寺有才章兼外内之)
(學嘗著均善論一名白黑論舊僧謂其貶黜釋氏欲加擯斥太祖見論賞之元嘉中遂參)
(權要宗炳與何承天書駮難)
有白學先生以為中國聖人經綸百世其德弘矣智周
萬變天人之理盡矣道無隠旨教罔遺筌聰叡迪哲何
負於殊論哉有黑學道士陋之謂不照幽冥之途弗及
來生之化雖尚虛心未能虚事不逮西域之深也於是
白學訪其所以不逮云尒白曰釋氏所論之空與老氏
所言之空無同異乎黑曰異釋氏即物為空空物為一
老氏有無兩行空有為異安得同乎白曰釋氏空物物
信空邪黑曰然空乂空不翅於空矣白曰三儀靈長於
宇宙萬品盈生於天地孰是空哉黑曰空其自性之有
不害因假之體也今構羣材以成大厦罔專寝之實積
一豪以致合抱無檀木之體有生莫俄頃之留太山蔑
累息之固興滅無常因緣無主所空在於性理所難據
於事用吾以為誤矣白曰所言實相空者其如是乎黑
曰然白曰浮變之理交於目前視聽者之所同了邪解
之以登道場重之以輕異學誠未見其淵深黑曰斯理
若近求之實遠夫情之所重者虚事之可重者實今虚其
真實離其浮偽愛欲之惑不得不去愛去而道場不登
者吾不知所以相曉也白曰今析豪空樹無傷垂蔭之
茂離材虚室不損輪奐之美明無常增其愒蔭之情陳
苦偏篤其競辰之慮貝錦以繁采發輝和羹以鹽梅致
旨齊侯追爽鳩之樂燕王無延年之術恐和合之辯危
脆之教正足戀其嗜好之欲無以傾其愛競之惑也黑
曰斯固理絶於諸華墳素莫之及也白曰山高累卑之
辭川樹積小之詠舟壑火傳之談堅白唐肆之論盖盈
於中國矣非理之奥故不舉以為教本耳子固以遺情
遺累虚心為道而據事剖析者更由指掌之間乎黑曰
周孔為教正及一世不見來生無窮之緣積善不過子
孫之慶累惡不過餘殃之罰報效止於榮禄誅責極於
窮賤視聽之外溟然不知良可悲矣釋家開無窮之業
拔重關之險陶方寸之慮宇宙不足盈其明設一慈之
救羣生不足勝其化敘地獄則民懼其罪敷天堂則物
歡其福指泥洹以長歸乘法身以遐覽神變無不周靈
澤靡不覃先覺翻翔於上世後悟騰翥而不紹坎井之
局何以識大方之家乎白曰固能大其言矣今效神光
無徑寸之明驗靈變罔纖介之異勤誠者不覩善救之
貌篤學者弗剋陵虚之實徒稱無量之夀孰見期頤之
叟咨嗟金剛之固安覿不朽之質苟於事不符宜尋立
言之指遺其所寄之說也且要天堂以就善曷若服義
而蹈道懼地獄以敕身孰與從理以端心禮拜以求免
罪不由祗肅之意施一以激百倍弗乘無恡之情美泥
洹之樂生躭逸之慮贊法身之妙肇好竒之心近欲未
弭遠利又興雖言菩薩無欲羣生固以有欲矣甫救交
敝之氓永開利競之俗澄神反道其可得乎黑曰不然
若不示以來生之欲何以權其當生之滯物情不能頓
至故積漸以誘之奪此俄頃要彼無窮若弗勤春稼秋
穡何期端坐井底而息意庶慮者長淪於九泉之下矣
白曰異哉何所務之乖也道在無欲而以有欲要之北
行求郢西征索越方長迷於幽都永謬滯於昧谷遼遼
閩楚其可見乎所謂積漸者日損之謂也當先遺其所
輕然後忘其所重使利欲日去淳白自生耳豈得以少
要多以麤易妙俯仰之間非利不動利之所蕩其有極
哉乃丹青眩媚采之目土木夸好壮之心興靡廢之道
单九服之財樹無用之事割羣生之急致營造之計成
私樹之權務勸化之業結師黨之勢苦節以要厲精之
譽護法以展陵競之情悲矣失道其安寄乎是以周孔
敦俗弗關視聽之外老莊陶風謹守性分而已黑曰三
遊本於仁義盜跖資於五善聖跡之敝豈有内外且黃
老之家符章之偽水祝之誣不可勝論子安於彼駭於
此玩於濁水違於清淵耳白曰有蹟不能不敝有術不
能無偽此乃聖人所以桎梏也今所惜在作法於貪遂
以成俗不正其敝反以為高耳至若淫妄之徒世自近
鄙源流蔑然固不足論黑曰釋氏之教專救夷俗便無
取於諸華邪白曰曷為其然為則開端宜懷屬緒愛物
去殺尚施周人息心遺榮華之願大士布兼濟之念仁
義玄一者何以尚之惜乎幽旨不亮末流為累耳黑曰
子之論善殆同矣便是盡於生乎白曰幽冥之理固不
極於人事矣周孔疑而不辨釋迦辨而不實將宜廢其
顯晦之跡存其所要之旨請嘗言之夫道之以仁義者
服理以從化帥之以勸戒者循利而遷善故甘辭興於
有欲而滅於悟理淡說行於大解而息於貪偽是以示
來生者蔽虧於道釋不得巳杜幽闇者冥符於姬孔閉
其兑由斯論之言之者未必遠知之者未必得不知者
未必失但知六度與五戒並行信順與慈悲齊立耳殊
塗而同歸者不得守其發輪之轍也(宋書)
釋文紀卷十三
