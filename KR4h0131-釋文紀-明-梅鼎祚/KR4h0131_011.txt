釋文紀卷十一
明梅鼎祚輯
晉(九秦後)(北涼)
釋僧叡(魏郡長樂人博通經論從羅什受業參正所譯與相賞契)
大品經序
摩訶般若波羅蜜者出八地之由路登十階之龍津也
夫淵府不足以盡其深美故寄大以目之水鏡未可以
喻其澄朗故假慧以稱之造盡不足以得其涯極故借
度以明之然則功訖有無度名所以立照本静末慧日
以之生曠兼無外大稱由以起斯三名者雖義涉有流
而詣得非心跡寄有用而功實非待非心故以不住為
宗非待故以無照為本本以無照則凝知於化始宗以
非心則忘功於行地故啟章玄門以不住為始妙歸三
慧以無得為終假號照其真應行顯其明無生沖其用
功德旌其深大明要終以驗始漚和即始以悟終蕩蕩
焉真可謂大業者之通塗佛乘者之要軌也夫寶重
故防深功高故挍廣囑累之所以慇懃功德之所以屢
增良有以也而經來兹土乃以秦言譯之典謨乖於殊
制名寔喪於不謹致使求之彌至而失之彌遠頓轡重
關而窮路轉廣不遇淵匠殆將墜矣亡師安和尚鑿荒
塗以開轍標玄指於性空落乖蹤而直達殆不以謬文
為閡也亹亹之功思過其半邁之遠矣鳩摩羅什法師
慧心夙悟超拔特詣天魔干而不能迴淵識難而不能
屈扇龍樹之遺風震慧響於此世秦王感其來儀時運
開其凝滯以弘始三年歲次星紀冬十二月二十日至
長安秦王扣其虚關匠伯陶其淵致虚關既開乃正此
文言淵致既宣而出其釋論渭濱流祇洹之化西明啟
如來之心逍遙集德義之僧京城溢道詠之音末法中
興將始於此乎子既知命遇此真化敢竭微誠屬當譯
任執筆之際三惟亡師五失及三不易之誨則憂懼交
懷惕焉若厲雖復履薄臨深未足喻也幸冀宗匠通鑒
文雖左右而旨不違中遂謹受案譯敢當此任以弘始
五年歲在癸夘四月二十三日於京城之北逍遙園中
出此經法師手執梵本口宣秦言兩釋異音交辯文旨
秦王躬覽舊經驗其得失諮其通途坦其宗致與諸宿
舊義業沙門釋慧恭僧䂮僧遷寶度慧精法欽道流僧
叡道恢道標道恒道悰等五百餘人詳其義旨審其文
中然後書之以其年十二月十五日出盡挍正檢括明
年四月二十三日乃訖文雖麤定以釋論檢之猶多不
盡是以隨出其論隨而正之釋論既訖爾乃文定定之
未已已有寫而傳者又有以意增損私以般若波羅蜜
為題者致使文言舛錯前後不同良由後生虚己懷薄
信我情篤故也梵本唯序品阿鞞跋致品魔事品有名
餘者直第其品數而巳法師以名非佛制唯存序品略
其二目其事數之名與舊不同者皆是法師以義正之
者也如隂入持等名與義乖故隨義改之隂為衆入為
處持為性觧脱為皆捨除入為勝處意止為念處意斷
為正勤覺意為菩提直行為聖道諸如此比改之甚衆
梵音失者正之以天竺秦言謬者定之以字義不可變
者即而書之是以異名斌然梵音殆半斯實匠者之公
謹筆受之重慎也幸冀遵實崇本之賢推而體之不以
文樸見咎煩異見情也
小品般若波羅蜜經序
般若波羅蜜經者窮理盡性之格言菩薩成佛之弘軌
也軌不弘則不足以冥羣異指其歸性不盡則物何以
登道埸成正覺正覺之所以成羣異之所以一何莫由
斯道也是以累教慇懃三撫以之頻發功德疊挍九增
以之屢至如問相標玄而玄其玄幻品忘寄而忘其忘
道行坦其津難問窮其源隨喜忘趣以要終照明不化
以即玄章雖三十貫之者道言雖十萬佩之者行行凝
然後無生道足然後補處及此而變一切智也法華鏡
本以凝照般若冥末以解懸解懸理趣菩薩道也凝照
鏡本告其終也終而不泯則歸途扶疎有三實之跡權
應不夷則亂緒紛綸有惑趣之異是以法華般若相待
以期終方便實化冥一以俟盡論其窮理盡性夷明萬
行則實不如照取其大明真化解本無三則照不如實
是故歎深則般若之功重美實則法華之用徵此經之
尊三撫三囑未足惑也有秦太子者寓跡儲宫擬韻區
外翫味斯經夢想增至准悟大品深知譯者之失會聞
鳩摩羅法師神授其文真本猶存以弘始十年二月六
日請令出之至四月三十日校正都訖考之舊譯真若
荒田之稼芸過其半未詎多也斯經正文凡有四種是
佛異時適化廣略之說也其多者云有十萬偈少者六
百偈此之大品乃是天竺之中品也隨宜之言復何必
計其多少議其煩簡也梵文雅質案本譯之於麗巧不
足樸正有餘矣幸冀文悟之賢略其華而幾其實也(大藏)
(鱗字函亦錄梵作胡)
法華經後序
法華經者諸佛之祕藏衆經之實體也以華為名者照
其本也稱分陀利者美其盛也所興既玄其旨甚婉自
非達識傳之罕有得其門者夫百卉藥木之英萬物寔
之本也八萬四千法藏者道果之源也故以喻焉諸華之
中蓮華最勝華而未敷名屈摩羅敷而將落名迦摩羅
處中盛時名分陀利未敷喻二道將落譬泥洹榮曜獨
足以喻斯典至如般若諸經深無不極故道者以之而
歸大無不該故乘者以之而濟然其大略皆以適化為
本應務之門不得不以善權為用權之為化悟物雖弘
於實體不足皆屬法華固其宜矣尋其幽旨恢廓宏邃
所該甚遠豈徒說實歸本畢定殊途而已耶乃實大明
覺理囊括古今云佛夀無量永劫未足以明其久也分
身無數萬形不足以異其體也然則夀量定其非數分
身明其無實普賢顯其無成多寶昭其不滅夫邁玄古
以超今則萬世同一日即百化以悟玄則千途無異轍
夫如是者則生生未足以言其在永寂亦未可言其滅
矣尋幽宗以絶往則喪功於本無控心轡於三昧則忘
期於二地經流兹土雖復垂及百年譯者昧其虚津靈
關莫之或啟談者乖其准格幽跡罕得而履徒復搜研
皓首並未有窺其門者秦司隸挍尉左將軍安城矦姚
嵩擬韻玄門宅心世表注誠斯典信詣彌至每思尋其
文深識譯者之失既遇鳩摩羅法師為之傳寫指其大
歸真若披重霄而高蹈登崑崙而俯盻矣于時聽受領
悟之僧八百餘人皆是諸方英秀一時之傑也是歲弘
始八年歲次鶉火
思益經序
此經天竺正音名毗絁沙真諦是他方梵天殊特妙意
菩薩之號也詳聽什公傳譯其名翻覆展轉意似未盡
良由未備秦言名實之變故也察其語意會其名旨當
是持意非思益也直以未喻持義遂用益耳其言益者
超絶殊異妙拔之稱也思者進業高勝自強不息之名
也舊名持心最得其實又其義旨舊名等御諸法梵天
坦其津塗世尊照其所明普華奬其非心文殊泯以無
生落落焉真可謂法輪再轉於閻浮法鼓重聲於宇内
甘露流津於季末靈液沾潤於遐裔者矣而恭明前譯
頗麗其辭仍迷其旨是使宏標乖於謬文至味淡於華
豔雖復研尋彌稔而幽旨莫啟幸遇鳩摩羅什法師於
關右既得更譯梵音正文言於竹帛又蒙披釋玄旨曉
大歸於句下于時諮悟之僧二千餘人大齋法集之衆
欣遇難遭之慶近是講肆之來未有其比于時予與道
恒謬當傳寫之任輒復疏其言記其事以貽後來之賢
豈期必勝其辭必盡其意耶庶以所錄之言粗可髣髴
其心耳不同時事之賢儻欲全見其高座所說之旨故
具載之于文不自加其意也
毗摩羅詰提經義疏序
此經以毗摩羅詰所說為名者尊其人重其法也五百
應真之所稱述一切菩薩之所歎伏文殊師利對揚之
所明答普現色身之要言皆其說也借座於燈王致飯
於香積接大衆於右掌内妙藥於忍界阿難之所絶塵
皆其不可思議也高格邁於十地故彌勒屈之而虚已
崇墉超於學境故文殊已還並未有窺其庭者法言恢
廓指玄門以忘期觀品夷照總化本以冥想落落焉聲
法鼓於維耶而十方世界無不悟其希音恢恢焉感諸
佛於一室而恒沙正覺無不應其虚求予始發心啟蒙
於此諷詠研求以為喉襟稟玄指於先匠亦復未識其
絶往之通塞也既蒙鳩摩羅什法師正玄文擿幽旨始
悟前譯之傷本謬文之乖趣耳至如以不來相為辱來
不見相為相見未緣法為始神緣合法為止心諸如此
比無品不有無章不爾然後知邊情譣詖難可以參契
真言厠懷玄悟矣自慧風東扇法言流詠已來雖曰講
肆格義迂而乖本六家偏而不即性空之宗以今驗之
最得其實然罏冶之功微恨不盡當是無法可尋非尋
之不得也何以知之此土先出諸經於神識性空明言
處少存神之文其處甚多中百二論文未及此又無通
鑒誰與正之先匠所以輟章於遐慨思決言於彌勒者
良在此也自提婆以前天竺義學之僧並無來者於今
始聞宏宗高唱敢預希味之流無不竭其聰而注其心
然領受之用易存憶識之功難掌自非般若朗其聞慧
總持銘其思府焉能使機過而不遺神會而不昧者哉
故因紙墨以記其文外之言借衆聽以集其成事之說
煩而不簡者貴其事也質而不麗者重其意也其指微
而婉其辭博而晦自非筆受胡可勝哉是以即於講次
疏以為記冀通方之言不咎其煩而不要也
自在王經後序
此經以菩提名號為題者盖是思益無盡意密迹諸經
之流也以其圓用無方故名自在勢無與等故稱為王
標准宏廓故非思之所及幽旨玄凝尋者莫之髣髴此
土先出方等諸經皆是菩薩道行之式也般若指其虚
標勇伏明其必制法華泯一衆流大哀旌其拯濟雖各
有其美而未備此之所載秦大將軍尚書令常山公姚
顯真懷簡到徹悟轉詣聞其名而悦之考其旨而虛襟
思弘斯化廣其流津以為斯文既布便若菩薩常住不
去此世奔誠發自大心欣躍不能自替遂請鳩摩羅法
師譯而出之得此二卷於菩薩希蹤卓犖之事朗然昭
列矣是歲弘始九年歲鶉首
關中出禪經序
禪法者向道之初門泥洹之津徑也此土先出脩行大
小十二門大小安般雖是其事既不根悉又無受法學
者之戒盖闕如也鳩摩羅法師以辛丑之年十二月二
十日自姑臧至長安予即以其月二十六日從受禪法
既蒙啟授乃知學准法有成脩首楞嚴經云人在山中
學道無師道終不成是其事也尋蒙抄撰衆家禪要得
此三卷初四十三偈是鳩摩羅羅陀法師所造後二十
偈是馬鳴菩薩之所造也其中五門是婆須蜜僧迦羅
叉漚波崛僧伽斯那勒比丘馬鳴羅陀禪要之中抄集
之所出也六覺中偈是馬鳴菩薩脩習之以釋六覺也
初觀婬恚癡相及其三門皆僧伽羅叉之所撰也息門
六事諸論師說也菩薩習禪法中後更依持世經益十
二因緣一卷要解二卷别時撰出夬馳心縱想則情愈
滯而惑愈深繫意念明則澄鑒朗照而造極彌密心如
水火擁之聚之則其用彌全波之散之則其勢彌薄故
論云質微則勢重質重則勢微如地質重故勢不如水
水性重故力不如火火不如風風不如心心無形故力
無上神通變化入不思議心之力也心力既全乃能轉
昏八明明雖愈於不明而明未全也明全在于忘照照
忘然後無明非明無明非明爾乃幾乎息矣慧之功也
故經云無禪不智無智不禪然則禪非智不照照非禪
不成大哉禪智之業可不務乎出此經後至弘始九年
閏月五日重求檢挍懼初受之不審差之一毫將有千
里之失詳而定之輒復多有所正既備無間然矣
大智釋論序
夫萬有本於生生而生生者無生變化兆於物始而始
始者無始然則無生無始物之性也生始不動於性而
萬有陳於外悔吝生於内者其唯邪思乎正覺有以見
邪思之自起故阿含為之作知滯有之由惑故般若為
之照然而照本希夷津涯浩汗理超文表趣絶思境以
言求之則乖其深以智測之則失其旨二乘所以顛沛
於三藏新學所以曝鱗於龍門者不其然乎是以馬鳴
起於正法之餘龍樹生於像法之末正餘易弘故直振
其遺風瑩拂而已像末多端故乃寄&KR0008;凡夫示悟物以
漸又假照龍宫以朗搜玄之慧託聞幽秘以窮微言之
妙爾乃憲章智典作兹釋論其開夷路也則令大乘之
駕方軌而直入其辯實相也則使妄見之惑不遠而自
復其為論也初辭擬之必標衆異以盡美卒成之終則
舉無執以盡善釋所不盡則立論以明之論其未辯則
寄折中以定之使靈篇無難喻之章千載悟作者之旨
信若人之功矣有鳩摩羅耆婆法師者少播聰慧之聞
長集竒拔之譽才舉則亢標萬里言發則英辯榮枮常
杖兹論為淵鏡憑高致以明宗以秦弘始三年歲次星
紀十二月二十日自姑臧至長安秦王虚襟既己蘊在
昔見之心豈徒則悦而已語言相對則掩留終日研微
造盡則窮年忘倦又以晤言之功雖深而恨獨得之心
不曠造盡之要雖玄而惜津梁之勢未普遂以莫逆之
懷相與弘兼忘之惠乃集京師義業沙門命公卿賞契
之士五百餘人集於渭濱逍遙園堂鸞輿佇駕於洪涘
禁禦息警於林間躬覽玄章考正名於梵本諮通津要
坦夷路於來踐經本既定乃出此釋論論之略本有十
萬偈偈有三十二字并三百二十萬言梵夏既乖又有
煩簡之異三分除二得此百卷於大智三十萬言玄章
婉旨朗然可見歸途直達無復惑趣之疑以文求之無
間然矣故天竺傳云像正之末微馬鳴龍樹道學之門
其淪湑弱喪矣其故何耶寔由道未契微邪法用盛虚
言與實教並興嶮徑與夷路争轍始進者化之而流離
向道者惑之而播越非二匠其孰與正之是以天竺諸
國為之立廟宗之若佛又稱而詠之曰智慧日已頽斯
人令再曜世昏寝已久斯人悟令覺若然者真可謂功
格十地道侔補處者矣傳而稱之不亦宜乎幸哉此中
鄙之外忽得全有此論梵文委曲皆如初品法師以秦
人好簡故裁而略之若備譯其文將近千有餘卷法師
於秦語大格唯譯一往方言殊好猶隔而未通苟言不
相喻則情無由比不比之情則不可以託悟懷於文表
不喻之言亦何得委殊塗於一致理因然矣進欲停筆
争是則挍競終日卒無所成退欲簡而便之則負傷手
穿鑿之譏以二三唯案譯而書鄙不備飾幸冀明悟之
賢略其文而挹其玄也(大藏友字函亦錄鄙作都)
中論序
中論有五百偈龍樹菩薩之所造也以中為名者照其
實也以論為稱者盡其言也實非名不悟故寄中以宣
之言非釋不盡故假論以明之其實既宣其言既明於
菩薩之行道埸之照朗然懸解矣夫滯惑生於倒見三
界以之而淪溺偏悟起於獨智耿介以之而致乖故知
大覺在乎曠照小智纏乎隘心照之不曠則不足以夷
有無一道俗知之不盡則未可以涉中途泯二際道俗
之不夷二際之不泯菩薩之憂也是以龍樹大士折之
以中道使惑趣之徒望玄指而一變恬之以即化令玄
悟之賓喪諮詢於朝徹蕩蕩焉真可謂理夷路於沖階
敞玄門於宇内扇慧風於陳枚流甘露於枯悴者矣夫
百梁之構興則鄙茅茨之側陋覩斯論之宏曠則知偏
悟之鄙倍幸哉此區之赤縣忽得移靈鷲以作鎮譣詖
之邊情乃蒙流光之餘惠而今而後談道之賢始可與
論實矣云天竺諸國敢豫學者之流無不翫味斯論以
為喉衿其染翰申釋者甚亦不少所出者是天竺梵志
名賓羅伽秦言青目之所釋也其人雖信解深法而辭
不雅中其中乖闕煩重者法師皆裁而禆之於經通之
理盡矣文或左右未盡善也百論治外以閑邪斯文袪
内以流滯大智釋論之淵博十二門觀之精詣尋斯四
者真若日月入懷無不朗然鑒徹矣予翫之味之不能
釋手遂復忘其鄙拙托悟懷於一序并目品義題之於
首豈期能釋耶蓋是欣自同之懷耳(大藏神字函亦錄)
十二門論序
十二門論者盖是實相之折中道埸之要軌也十二門
者總衆枝之大數也門者開通無滯之稱也論之者欲
以窮其源盡其理也若一理之不盡則衆異紛然有惑
趣之乖一源之不窮則衆塗扶疎有殊致之不夷乖趣
不泯大士之憂也是以龍樹菩薩開出者之由路作十
二門以正之正之以十二則有無兼暢事無不盡事盡
於有無則忘功於造化理極於虚位則喪我於二際然
則喪我在乎落筌筌忘存乎遺寄筌我兼忘始可以幾
乎實矣幾乎實則虚實兩冥得失無際冥而無際則
能忘造次於兩玄泯顛沛於一致整歸駕於道埸畢趣
心於佛地恢恢焉真可謂運虚刃於無間奏希聲於宇
内濟弱喪於玄津出有無於域外者矣遇哉後之學者
夷路既坦幽途既開真得振和鸞於北冥馳白牛以南
迥悟大覺於夢境即百化以安歸夫如是者惡復知曜
靈之方盛玄陸之未希也哉叡以鄙倍之淺識猶敢明
識虚關希懷宗極庶日用之有宜冀歲計之能殖況才
之美者乎不勝景仰之至敢以鈍辭短思序而申之并
目品義題之於首豈其能益也庶以此微開疾進之路
耳(並出三藏記集自大藏守字函疾作)
出曜經序(此序不似僧叡撰因末有僧叡造首姑附其云予自武當則嘗南遊者也)
出曜經者婆須密舅法救菩薩之所撰也集比一千章
立為三十三品名曰法句錄其本起繫而為釋名曰出
曜出曜之言舊名譬喻即十二部經第六部也有罽賓
沙門僧伽跋澄以前秦建元十九年陟蔥嶺涉流沙不
遠萬里來至長安其所闇識富博絶倫先師器之既重
其人吐誠亦深數四年中上聞異要竒雜盈耳俄而三
秦覆墜避地東周後秦皇初四年還轅伊洛將返舊鄉
佇駕京師望路致慨恨法句之不全出曜之未具緬邈
長懷蘊情盈抱太尉姚旻篤誠深樂聞不俟駕五年秋
請令出之六年春訖澄執梵本佛念宣譯道嶷筆受和
䂮二師師法括而正之時有不怗從本而巳舊有四卷
所益已多得此具解覽之畫然矣予自武當軒衿華領
諮詢觀化預參檢挍聊復序之
弘始元年八月十二日寫訖
僧叡造首(大藏定字函)
凉州釋道朗(北凉主沮渠蒙遜時人)
大涅槃經序
大般涅槃者盖是法身之玄堂正覺之實稱衆經之淵
鏡萬流之宗極其為體也妙存有物之表周流無窮之
内任運而動見機而赴任運而動則乘虚照以御物寄
言蹄以通化見機而赴則應萬形而為像即羣情而設
教至乃形充十方而心不易慮教彌天下情不在巳厠
流塵蟻而弗下彌盖羣聖而不高功濟萬化而不恃明
踰萬日而不居渾然與太虚同量泯然與法性為一夫
法性以至極為體至極則歸於無變所以生滅不能遷
其常生滅不能遷其常故其常不動非樂不能虧其樂
故其樂無窮惑我生於謬想非我起於因假因假存於
名數故至我越名數而非無越名數而非無故能居自
在之聖位而非我不能變非淨生於虚淨故真淨水鏡
於萬法水鏡於萬法故非淨不能渝是以斯經解章叙
常樂我淨為宗義之林間究玄致為涅槃之源用能闡
祕藏於未聞啟靈管以通照拯四重之瘭疽拔無間之
疣贅闡祕藏則羣識之情暢審妙義之在已啟靈管則
悟玄光之潜映神珠之在體然四重無間誹謗方等斯
乃衆患之&KR0146;痟瘡疣之甚者故大涅槃以無瘡疣為義
名斯經以大涅槃為宗目宗目舉則明統攝於衆妙言
約而義備義名立則照三乘之優劣至極之有在然冥
化無朕妙契無言任之沖境則理不虚運是以此經開
誠言為教本廣衆喻以會義建護法以涉初覩袐藏以
窮源暢千載之固滯散靈鷲之餘疑至於理微幽蟠微
于微者則諸菩薩弘郢匠之功曠舟船之濟清難雲構
翻覆周密由使幽途融坦宗歸豁然是故誦其文而不
疲語其義而不倦甘其味而無足餐其音而不厭始可
謂微言興詠於真丹高韻初唱于赤縣梵音震響於聾
俗真俗巨曜於今日而寡聞之士偏執之流不量愚見
敢評大聖無涯之典遂使是非興於諍論譏謗生于快
心先覺不能返其迷衆聖莫能移其志方將沈弊入邪
之網長淪九流之淵不亦哀哉不亦哀哉天竺沙門曇
摩䜟者中天竺人婆羅門種天懷秀拔領鑒明邃機辯
清勝内外兼綜將乘運流化先至燉煌停止數載大沮
渠河西王者至德潜著建隆王業雖形處萬機每思弘
大道為法城壍會開定西夏斯經與䜟自遠而至自非
至感先期孰有若兹之遇哉識既達此以玄始十年歲
次大梁十月二十三日河西王勸請令譯䜟手執梵文
口宣秦言其人神情既銳而為法殷重臨譯敬慎殆無
遺隠搜研本正務存經旨唯恨梵本分離殘缺未備耳
余以庸淺預遭斯運夙夜感戢欣遇良深聊試標位叙
其宗格豈謂必然闚其宏要者哉
此經梵本正文三萬五千偈於此方言數減百萬言今
數出者一萬餘偈如來去世後人不量愚淺抄略此經
分作數分隨意增損雜以世語緣使違失本正如乳之
投水下章言雖然猶勝餘經足滿千倍佛涅槃後初四
十年此經於閻浮提宣通流布大明於世四十年後隠
沒於地至正法欲滅餘八十年乃得行世雨大法雨自
是已後尋復隠沒至于千載像數之末雖有此經人情
薄淡無心敬信遂使羣邪競辯曠塞玄路當知遺法將
滅之相(出三藏記集)
釋文紀卷十一
