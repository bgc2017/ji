花菴詞選續集卷四宋黃昇撰
宋詞
吳子和
名禮之號順受老人錢塘人有詞五卷鄭國
輔序之
喜遷鶯(閏元宵)
銀蟾光彩喜稔歲閏正元宵還再樂事難并佳時罕遇
依舊試燈何礙花市又移星漢蓮炬重芳人海盡勾引
徧嬉遊寶馬香車喧隘晴快天意教人月更圓償足
風流債媚柳煙濃夭桃紅小景物迥然堪愛巷陌笑聲
不斷襟袖餘香仍在待歸也便相期明日踏青挑菜
醜奴兒(秋别)
金風顫葉那更餞别江樓聽凄切陽關聲斷楚館雲收
去也難畱萬重煙水一扁舟錦屏羅幌多應換得蓼岸
蘋洲凝想恁時歡笑傷今萍梗悠悠謾回首妖饒何
處眷戀無由先自悲秋眼前景物只供愁寂寥情緒也
恨分淺也悔風流
杏花天(春思)
悶来凭得闌干暖自手引朱簾高捲桃花半露胭脂面
芳草如茵乍展煙光散湖光㶑灧映綠柳黃鸝巧囀
遥山好似宫眉淺人比遥山更遠
雨中花
眷濃恩重長離永别憑誰為返香䰟憶湘裙霞袖杏臉
櫻唇眉掃春山淡淡眼裁秋水盈盈便如何忘得温柔
情態恬静天真凭欄念及夕陽西下暮烟四起江村
漸入夜疎星映柳新月籠雲醖造一生清瘦能消幾箇
黃昏斷腸時候簾垂深院人掩重門
瑞鶴仙(秋思)
風傳秋信至顫葉葉庭梧飄零階砌年華迅流水况榮
枯翻手存亡彈指誰編故紙論古往英雄鬭智在當時
喚做功名到此盡成閒氣何謂生為行客死乃歸人
世同驛邸十步九計空撈攘謾兒戲忍都將有限光陰
縈絆趁逐無窮天地我直須跳出樊籠做箇俏底(詞鄙意高)
驀山溪(感舊)
劉郎老矣倦入繁華地觸目愈傷情念陳迹人非物是
共誰携手落日步江村臨遠水對遥山閒看烟雲起
買牛賣劒便作兒孫計朋舊自榮華也怜我無名無利
簞瓢鍾鼎等是百年身空妄作枉迂回貪愛從今止
風入松(江景)
蘋汀蓼岸荻花洲占斷清秋五湖景物供心眼幾曾有
一點閒愁夢裏翩翩胡蝶覺来葉葉漁舟謝郎随分
總優游信任沉浮恬然雲水無貪吝笑腰纏騎鶴揚州
只恐丹青妙筆寫傳難盡風流
漁家傲(閨思)
紅日三竿鶯百囀夢回鴛枕離䰟亂料得玉人腸已斷
眉峰歛曉粧鏡裏春愁滿綠瑣窗深難見面雲牋謾
寫教誰傳聞道笙歌歸小院梁塵顫多因唱我新詞勸
蝶戀花(春思)
睡思厭厭鶯喚起簾卷東風猶未忺梳洗眼細眉長雲
擁髻笑垂羅袖熏沈水媚態盈盈閒舉止只有江梅
清韻能相比詩酒琴棋歌舞地又還同醉春風裏
又(别恨)
急水浮萍風裏絮恰似人情恩愛無憑據去便不来来
便去到頭畢竟成輕負簾捲春山朝又暮鶯燕空忙
不念花無主心事萬千誰與訴斷雲零雨知何處
又(春思)
滿地落紅初過雨綠樹成陰紫燕風前舞烟草低迷縈
小路晝長人静扄朱戶沉水香銷新剪苧欹枕朦朧
花底聞鶯語春夢又還随柳絮等閒飛過東墻去
桃源憶故人(春暮)
畫橋流水飛花舞樓外斜風細雨紅瘦綠肥春莫腸斷
桃源路懽随仙子乘鸞去鏤月裁雲何處唯有病和
愁緒肯伴劉郎住
謁金門(春晚)
風乍扇簾外落紅千片飛盡落花春不管鬭忙鶯與燕
往事上心撩亂睡起日高猶倦料得伊家情眷眷近
来長夢見
霜天曉角(王生陶氏月夜共沈西湖賦此弔之)
連環易缺難解同心結癡騃佳人才子情緣重怕離别
意切人路絕共沈烟水闊蕩漾香魂何處長橋月斷
橋月
又(秋景)
西風又急細雨黃花溼樓枕一篙烟水蘭舟漾畫橋側
念昔空淚滴故人何處覓魂斷菱歌凄怨疎簾卷暮
山碧
生查子(浙江)
吳山與越山相對摩今古褭纜浙江亭回首西興渡
區區名利人無分香閨住匆遽促征鞍又入臨平路
鄭中卿
名域三山人號松窗慶元丙辰多随張貴謨
使金有燕谷剽聞兩卷記金人事甚詳
畫堂春(春思)
東風吹雨破花慳客氊曉夢生寒有人斜倚小屏山蹙
損眉彎合是一釵雙燕却成兩鏡孤鸞莫雲修竹淚
畱殘翠袖凝斑
桃源憶故人(春愁)
東風料峭寒吹面低下綉簾休卷憔悴怕它春見一任
鶯花怨新愁不受詩排遣塵滿玉毫金硯若問此愁
深淺天闊浮雲遠
念奴嬌(戊午生日作)
嗟来咄去被天公把做小兒調戲蹀雪龍庭歸未久還
促炎州行李不半年間北燕南越一萬三千里征衫着
破着衫人可知矣休問海角天涯黃蕉丹荔自足供
甘旨泛綠依紅無箇事時舞斑衣而巳救蟻藤橋養魚
盆沼是亦經綸耳伊周安在且須學老莱子
昭君怨(梅花)
道是花来春未道是雪来香異水外一枝斜野人家
冷淡竹籬茅舍富貴玉堂瓊榭兩地不同栽一般開
浣溪沙(别恨)
酒薄愁濃醉不成夜長欹枕數殘更嫩寒時節過燒燈
已自孤鸞羞對鏡未能雙鳳怕聞笙莫教吹作别離
聲
謝勉仲
名懋號靜寄居士有樂章二卷吳坦伯明爲
序稱其片言隻字戞玉鏗金醖藉風流為世
所貴云
憶少年(寒食)
池塘綠徧王孫芳草依依斜日遊絲捲晴晝繫東風無
力蝶趁幽香蜂釀蜜秋千外卧紅堆碧心情費消遣
更梨花寒食
石州引(别恨)
日脚斜明秋色半陰人意凄楚飛雲特地凝愁做弄晩
来微雨誰家别院舞困幾葉霜紅西風送客聞砧杵鞭
馬出都門正潮平洲渚無語匆匆短棹滿載離愁片
帆高舉京洛紅塵因念幾年羈旅淺顰輕笑當時别来
誰畫雙眉嫵回首一銷凝望歸鴻容與
洞仙歌(春雨)
愁邊雨細漠漠天如醉搖颺遊絲晩風外釀輕寒和暝
色花柳難勝春自老誰管啼紅歛翠關情潛入夜斜
溼簾櫳幾處挑燈耿無寐念陽臺當日事好伴雲来因
箇甚不入㐮王夢裏便添起寒潮捲長江又恐是離人
斷腸清淚
杏花天(春思)
海棠枝上東風軟蕩霽色煙光弄煖雙雙燕子歸来晩
零落紅香過半琵琶淚揾青衫淺念事與危腸易斷
餘酲未解扶頭懶屏裏瀟湘夢遠
畫堂春(秋思)
西風庭院雨垂垂黃花秋閏遲已凉天氣未寒時才褪
單衣睡起枕痕猶在鬢鬆釵壓雲低玉奩重拂淡胭
脂情入雙眉
武陵春(惜春)
門掩東風人去後愁損燕鶯心一朵梅花淡有春粉黛
不忺勻我亦青樓成倦客風月強追尋莫把恩情做
弄成容易學行雲
霜天曉角(桂花)
綠雲剪葉低護黃金屑占斷花中聲譽香與韻兩清潔
勝絕君聽說是它来處别試看仙衣猶帶金庭露玉
階月
風流子(行樂)
少年多行樂方豪徤何處不嬉遊記情逐艷波暖香斜
徑醉搖鞭影撲絮青樓難忘是笑歌偏婉娩鄕號得温
柔嬌雨娛雲旋寬衣帶賸風殘月都在眉頭一成憔
悴損人驚怪空自引鏡堪羞誰念短封難托征鴈虚浮
念夜寒燈火懶尋前夢滿窗風雨供斷閒愁情到不堪
言處却悔風流
念奴嬌(中秋呈徐叔至)
霽天湛碧正新凉風露冰壺清徹河漢無聲光練練湧
出銀蟾孤絶岩桂香飄井梧影轉冷浸宫袍潔西廂往
事一簾輕夢悽切腸斷楚峽雲歸尊前無緒知有愁
如髮此夕常娥應也恨冷落瓊樓金闕禁漏迢迢邊鴻
杳杳幽意憑誰决闌干星斗落梅三弄初闋
鵲橋仙(七夕)
鈎簾借月染雲為幌花面玉枝交映凉生河漢一天秋
問此會今宵孰勝銅壺尚滴燭龍已駕淚浥西風不
盡明朝烏鵲到人間試說向靑樓薄倖
趙文鼎
名善扛號解林居士詩詞甚富蓋趙德莊之
流也
傳言玉女(上元)
璧月珠星輝映小桃穠李化工容易與人間富貴東風
巷陌春在煖紅温翠人来人去笑歌聲裏油壁青驄
第一番共燕喜舉頭天上有月如人意歌傳樂府猶是
昇平風味明朝須判醉眠花底
好事近(春景)
風動一川花搖瀁影迷紅碧人立杏花陰下泛光風襲
襲瓊枝璧月互相輝春容泫將夕羅蓋暗承花霧漬
鮫綃香溼
重疊金(春遊)
楚宫楊桺依依碧遥山翠隱横波溢絶艷照穠春春光
欲醉人纖纖芳草嫩微步輕羅襯花戴滿頭歸遊蜂
花上飛
又(春思)
玉關芳草粘天碧春風萬里思行客驕馬向風嘶道歸
猶未歸南雲新有鴈望眼愁邊斷膏沭為誰容倚樓
煙雨中
又(春宵)
一川花月青春夜玉容依約花陰下月照曲闌干紅綃
浥露寒袖香温素手意鑠金巵酒香遠綉簾開畫樓
吹落梅
十拍子(上已)
桺絮飛時綠暗荼䕷開後春酣花外青帘迷酒思陌上
晴光收翠嵐佳辰三月三解佩人逢遊女踏靑草鬭
宜男醉倚畫欄欄檻北夢遶清江江水南飛鸞與竝驂
青玉案(春莫)
一年陌上尋芳意想人在東風裏褪粉銷紅春有幾青
翰飛去紫雲凝佇往事如流水煙横極浦山無際暗
解明璫問誰寄鄉在温柔何處是輪囷香霧靜深庭院
簾影參差翠
燭影搖紅(盱江有懷)
桃李墻頭向人都似他年意舞絲千丈颺晴光駘蕩春
無際花氣薰然自醉傍垂楊行行緩轡倦遊無奈回首
雲山歸期猶未玉鎖樓空鳥啼花外東風起少年恩
怨付波流臨望朱闌倚冉冉塵生客袂對尊前高情暫
寄洞天一笑仙馭乘空姑峰凝翠
謁金門(春情)
新雨霽開徧滿園桃李波暖池塘風細細一雙花鴨戲
喚起春融睡美扶醉宿粧慵理移步避人花影裏綉
裙低窣地
宴清都(餞明遠兄縣丞榮滿赴調)
疎柳無情緒都不管渡頭行客欲去猶依頼得玉光萬
頃為人畱住相從歲月如騖歎回首離歌又賦更舉目
斜照沈沈西風剪剪秋墅君行定憶南池歌筵舞地
花晨月午八磚步日三雍奏樂送君雲路别情未抵遺
愛試聽取湖山共語便可能無意同傾一尊露醑
小重山(别情)
汲水添缻恰換花蜂兒爭要採打窗紗青春誰與度年
華絃索暗無緒幾曾拏春思正交加馬蹄聲錯認客
還家花牋欲寫寄天涯羞人見羅袖急忙遮
感皇恩(乙未生朝作)
七十古来稀吾生已半莫把身心自縈絆據他緣分且
恁随時消遣但知逢酒飲逢花看林泉有約風光無
限日上花稍起来晩芒鞋竹杖信步水村山館更尋三
兩箇清閒伴
賀新郎(夏)
晝永重簾卷乍池塘一番雨過芰荷初展竹引新梢半
含粉綠蔭扶疎滿院過花絮蝶稀蜂懶窗戸沉沉人不
到伴清幽時有流鶯囀凝思久意何限玉釵墜枕風
鬟顫湛虛堂壺冰瑩徹簟波零亂自是仙姿清無暑月
影空垂素扇破午睡香銷餘篆一枕湖山千里夢正白
蘋煙棹歸来晩雲弄碧楚天遠
喜遷鶯(春宴)
韶華駘蕩看化工盡力安排春仗薄霧霏煙軟風輕日
物態與人交暢鳥聲弄巧千調樓影垂空十丈亂花柳
粲寳鈿纓絡綵絲帷帳佳賞輝艷冶笑語盈盈花面
交相向歌運長繅酒凝深碧和氣盎然席上好春易苦
風雨人意難逢舒放但拍掌醉陶然一笑忘形天壌
趙德莊
名彦端號介庵官龍圖
瑞鶴仙
記河梁折柳問畫堂樂事燕鴻難偶十年謾回首但亭
亭紫蓋差差南斗傳聞小有種桃花親煩素手怪歸来
道骨仙風縹緲迥然非舊清晝江南如畫紫菊冬前
翠橙霜後扁舟渡口佳客至奉名酒喚靑鸞起舞雲窗
月罅一曲山明水秀笑相看玉海别来淺如故否
祝英臺近(春恨)
獸金寒簾玉潤梅雪印苔絮春意如人易散苦難聚幾
多絲竹深情池塘幽夢猶倚頼與春同住舊遊處誰
喚别浦仙帆風前問征路烟雨連江吹恨正無數莫教
紫燕歸来彩雲開後空悵望主人歸去
清平樂(閨思)
桃根桃葉一樹芳相接春到江南三二月迷損東家胡
蝶殷勤踏取春陽風前花正低昂與我同心支子報
君百結丁香
鵲橋仙(紅白蓮)
藕花塘上無塵無暑灧灧一池秋净綠羅寳蓋碧瓊竿
翠浪裏重重月影一家姊妹兩般粧束濃淡施朱傅
粉夜深風露逼人寒問誰在牙床酒醒
謁金門(春半)
春已半綉綠新紅如換燕子還来簾幕畔閒愁天不管
翠被曲屏香滿花葉彩牋人遠鵲喜蛛絲都未判連
環空約腕
黃子厚
名銖號榖城翁與朱文公為友喜作古詩樂
章甚少其母孫夫人能文有詞見前唐宋集
江神子(晚泊分水)
秋風嫋嫋夕陽紅晚烟濃莫雲重萬叠青山山外呌孤
鴻獨上高樓三百尺憑玉楯睇層空人間日月去匆
匆碧梧桐又西風北去南来銷盡幾英雄擲下玉尊天
外去多少事不言中
菩薩鬘(夜宿崇安縣第三舖聞吹簫)
海山翠疊青螺淺暮雲散盡天容遠匹馬度江臯北風
生怒號解鞍棲倦翮皓月空庭白何處小闌干玉簫
吹夜寒
漁家傲(朱晦翁示歐公鼓子詞戲作一首)
永日離憂千萬緒雪舟遠泛清漳浦珍重故人寒夜語
揮玉麈沈沈畫閣凝香霧風砌落花畱不住紅蜂翠
蝶閒飛舞明日桺陰江上路雲起處蒼山萬疊人歸去
趙昌甫
名蕃號章泉負天下重望屢召不起劉後村
所謂一生官職監南岳四海詩名仰玉山者
此也
小重山(寄劉叔通先生序云小重山一闋傳聞叔通吾兄間畱建城銜杯之際可令歌)
(以酹我否)
何地無溪秪欠人有翁年八十住其濱直鈎元不事絲
緡優游爾聊以遂吾身陶令賦歸辰未嘗輕出入犯
風塵江州太守獨情親廬山醉誰主復誰賓
菩薩鬘(送游季仙歸東陽)
雞聲茅店炊殘月板橋人跡霜如雪此是古人詩身經
老忘之君行當此境今我昏成醒乘月犯霜来詩真
誤爾哉
韓仲止
名淲號澗泉南澗先生之子
賀新郎(梅)
梅巳依稀矣歲華深翛然向晚杖藜獨倚山遠荒林黃
葉墜落日孤城烟水意興寄如何則是底事疎枝横絶
峭未吹香便與花相似不忍折為之喜寒鴉數點霜
風裏正人家園收芋栗小槽初美欲飲可誰同一醉擬
賦才成又止老態度渾侵髮齒摸索孤根春在否任紅
紅白白皆桃李空爛漫豈能爾
易彦祥
名祓長沙人寧宗朝狀元
驀山溪(春情)
海棠枝上畱得嬌鶯語雙燕幾時来竝飛入東風院宇
夢回芳草綠遍舊池塘棃花雪桃花雨畢竟春誰主
東郊拾翠襟袖霑飛絮寳馬趁彫輪亂紅中香塵滿路
十千斗酒相與買春閒吳姬唱秦娥舞拚醉青樓莫
喜遷鶯(春感)
帝城春晝見杏臉桃腮胭脂微透一霎兒晴一霎兒雨
正是催花時候淡烟細柳如画雅稱踏青携手怎知道
那人人獨倚闌干消瘦别後音信斷應是淚珠滴徧
香羅袖記得年時膽瓶兒畔曾把牡丹同嗅故鄉水遥
山遠怎得新歡如舊強消遣把閒愁推入花前杯酒
蔡行之
名幼學號溪園永嘉人壬辰南宫進士第一
好事近(送春)
日日惜春殘春去更無明日擬把醉同春住又醒来岑
寂明年不怕不逢春嬌春怕無力待向燈前休睡與
畱連今夕
陳同甫
名亮永康人光宗朝狀元
水龍吟(春恨)
閙花深處層樓畫簾半捲東風軟春歸翠陌平莎茸嫩
垂楊金淺遲日催花淡雲閣雨輕寒輕煖恨芳菲世界
游人未賞都付與鶯和燕寂寞憑高念遠向南樓一
聲歸鴈金釵鬭草青絲勒馬風流雲散羅綬分香翠綃
封淚幾多幽怨正銷䰟又是疎烟淡月子規聲斷
洞仙歌(秋雨)
瑣窗秋暮夢高唐人困獨立西風萬千恨又簷花落處
滴碎空階芙蓉院無限秋容老盡枯荷摧欲折多少
離聲鎖斷天涯訴幽悶似蓬山去後方士来時揮粉淚
點點梨花香潤斷送得人間夜霖鈴更葉落梧桐孤燈
成暈
虞美人(春愁)
東風蕩颺輕雲縷時送瀟瀟雨水邊臺榭燕新歸一口
香泥溼帶落花飛海棠糝徑鋪香綉依舊成春瘦黃
昏庭院桺啼鴉記得那人和月折梨花
眼兒媚(春愁)
試燈天氣又春来難說是情懷寂寥聊似揚州何遜不
為江梅扶頭酒醒爐香灺心緒未全灰愁人最是黃
昏前後烟雨樓臺
思佳客(春感)
花拂闌干柳拂空花枝綽約桺鬟鬆蝶翻淡碧低邊影
鶯囀濃香杪處風深院落小簾櫳尋芳猶憶舊相逢
橋邊携手歸来路踏皺殘花幾片紅
清平樂(秋晚伯成兄往龍興山中意其登山臨水不無閨房之思作此詞惱之)
銀屏綉閣不道鮫綃薄嘶騎匆匆塵漠漠還過夕陽村
落亂山千叠無情今宵遮斷愁人兩處香消夢覺一
般曉月秋聲
滴滴金(梅)
斷橋雪霽聞啼鳥對林花弄晴曉畫角吹香客愁醒見
梢頭紅小團酥剪蠟知多少向風前壓春倒江嶂人
烟畫圖中有短篷香繞
李居厚
名廷忠自號橘山長於四六有樂府一卷然
多是獻壽之詞
水龍吟(壽寧國太守王大卿正月二日)
風流最數宣城竒山秀水神仙府琴高臺畔花姑壇上
鸞翔鳳舞春度玉墀月昇金掌榮分銅虎想少陵知有
異人間出三百載畱佳句歲歲椒盤栢斝到明朝又
還重舉陽和散作千巖瑞雪兩溪甘雨汲取恩波釀成
禄酒慶公初度有東風傳報都人已爲築沙堤路
沁園春(劉總幹會飲同寮出示新詞席上用韻)
幕府增輝前度劉郎又還到来看芙蓉池畔神凝秋水
綺羅叢裏驩動春雷彩筆新題金釵半醉當日英雄安
在哉開筵處是真仙福地不著纖埃堪怜勌客情懷
聽吹竹彈絲金奏諧有黃花插鬢何妨欹帽綠橙醒酒
莫惜空罍坐上疎狂簾間姝麗應想横波一笑回停杯
久待嬌歌緩勸歸騎休催
水調歌頭(武昌南樓落成次王漕韻)
撫景幾今古遺恨此江山百年形勝但見幽草雜枯管
多少名流登覽頼有神扶壊棟詩墨尚斑斑風月要磨
洗顧我巳衰顔擎天手携玉斧到江干一新竒觀領
客觴詠有餘閒烟草半川開霽城郭兩州相望都在畫
屏間便擬騎黃鵠直上扣雲關
滿江紅(上䕫帥樂祕閣生日)
玉帳西来道前是綉衣使者游覽處秋風鼓吹自天而
下湘水得霜清可鑒巫風過雨森如畫有神仙佳致在
胸襟真瀟洒荆州寳元無價䕫門政長多暇聽談兵
樽俎百川傾瀉此日壽觴容我勸他年樞柄還公把趁
桂花時節去朝天香随馬
鷓鴣天(九日南樓和范總幹韻)
檻外長江浪拍空蕭蕭紅蓼白蘋風三秋告稔三農慶
九日追歡九客同烟渚北月巖東莫嫌光景大匆匆
登龍戲馬英雄事都在高樓一嘯中
踏沙行(趙寬夫十二月十二日生賦此為壽)
星野涵輝雲峰環翠南園迎臘開梅蘂瑤臺仙子笑相
逢金釵行裏拚沉醉照乘驪珠出閑天驥相随壽母
多年紀春風侍宴寳花樓五枝七葉都榮貴
李知幾
名石號方舟
臨江仙(夜景)
煙柳疎疎人悄悄畫樓風外吹笙倚闌聞喚小紅聲薰
香臨欲睡玉漏已三更坐待不来来不去一方明月
中庭粉墻東畔小橋横起来花影下扇子撲飛螢
長相思(春思)
花飛飛絮飛飛三月江南烟雨時樓臺春樹迷雙鶯
兒雙燕兒橋北橋南相對啼行人猶未歸
漁家傲(贈鼎州官妓)
西去征鴻東去水幾重别恨千山裏夢繞綠窗書半紙
何處是桃花溪畔人千里瘦玉倚香愁黛翠勸人須
要人先醉問道明朝行也未猶自記燈前背立偷垂淚
出塞(夜夢一女子引扇求書為書小闋)
花樹樹吹碎胭脂紅雨將謂郎来推綉戸暖風搖竹塢
睡起闌干凝佇漠漠紅樓飛絮剗踏襪兒垂手處隔
溪鶯對語
游子明
名次公建安人號西池范石湖帥桂林日西
池實參内幕有唱酬詩卷
賀新郎(月夜)
斗柄回秋律素蟾飛冰霜萬里滿川金碧得月偏多何
處是惟有橋南第一正野迥西風寒寂丹桂婆娑疎影
在想微瑕未累千金璧河漢遠澹無迹知君有句酬
佳夕儘高歌胡床自倚露漙珠溢坐到參横星欲闇隱
隱天低似笠但絡緯悲啼催織吟詠凄凉翻有恨諒知
音人遠空追憶誰為置鄭莊驛
又(宫詞)
暖雲浮晴籞鎖垂楊籠池罩閣萬絲千縷池上曉光分
宿霧日近羣芳易吐尋竝蒂闌干凝佇不信釵頭飛鳳
去但寳刀被妾畱還住天一笑萬花妬阿嬌正好金
屋貯甚西風易得蕭疎扇鸞塵土一自昭陽扄玉戶墻
角土花無數况多病情傷幽素别殿時聞簫鼓奏望紅
雲冉冉知何處天尺五去無路
滿江紅(丹青閣)
一舸歸来何太晩鬢絲如織謾歎息凄凉往事盡成陳
迹山迫暮烟浮紫翠溪搖寒浪翻金碧看長虹渴飲下
青冥危欄溼誰可住烟蘿側俗士駕當回勒伴巖扄
須是碧雲仙客風月已供無盡藏溪山更衍清凉國恨
謫仙蘇二不曾来無人說
危逢吉
名稹自號㢲齋
水龍吟(慶齊年諸丈)
洛陽九老圖中當時司馬年猶小爭如今夕舉杯相勸
十人齊壽已幸同庚何分雌甲本無多少但有頭可白
無愁可解只如此都贏了慶禮十年還又更十年依
前難老儘教百歲做人高祖見孫白首却要從今探梅
脚健看山眼好頼天公頓得東園長在陪歌陪酒
漁家傲(和晏虞卿詠侍兒彈箜篌)
老去諸餘情味淺詩詞不上閒釵釧寳幌有人紅兩靨
簾間見紫雲元在梨花院十四條絃音調遠柳絲不
隔芙蓉面秋入西窗風露晩歸去懶酒酣一任烏巾岸
沁園春(壽許貮車)
籍甚聲名門闌相種文章世科筭當年瑞世正當夏五
仙家毓德全是春和底事屏星着之海嶠奈此騰驤驥
足何君知否看飛来丹詔徑上鸞坡殷勤携酒相過
要灧灧浮君金叵羅嘆同心相契古来難覓二年同處
意總無它如此平分更教添箇也自清風明月多拚沉
醉任光浮綠鬢笑滿紅渦
花菴詞選續集卷四
