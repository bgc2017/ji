花菴詞選卷三宋黃昇撰
宋詞
宋子京
名祁乃張子野所稱紅杏枝頭春意閙尚書
者也
玉樓春(春景)
東城漸覺風光好縠皺波紋迎客棹綠楊烟外曉寒輕
紅杏枝頭春意閙浮生長恨歡娛少肯愛千金輕一
笑為君持酒勸斜陽且向花間留晚照
蝶戀花(情景)
綉幕茫茫羅帳捲春睡騰騰困入嬌波慢隱隱枕㾗留
玉臉膩雲斜溜釵頭燕遠夢無端懽又散泪落胭脂
界破蜂黃淺整了翠鬟勻了面芳心一寸情何限
鷓鴣天(子京過繁臺街逢内家車子中有褰簾者曰小宋也子京歸遂作此詞都下傳)
(唱達于禁中仁宗知之問内人第幾車子何人呼小宋有内人自陳頃侍御宴)
(見宣翰林學士左右内臣曰小宋也時在車子中偶見之呼一聲爾上召子京)
(從容語及子京皇懼無地上笑曰蓬山不遠因以内人賜之)
畫轂雕鞍狹路逢一聲腸斷綉簾中身無彩鳳雙飛翼
心有靈犀一點通金作屋玉為籠車如流水馬游龍
劉郎已恨蓬山遠更隔蓬山幾萬重
好事近
睡起玉屏風吹去亂紅猶落天氣驟生輕暖襯沈香帷
箔珠簾約住海棠風愁拖兩眉角昨夜一庭明月冷
秋千紅索
顏持約
名博文
西江月(詞簡意高佳作也)
草草書傳錦字厭厭夢繞梅花海山無計駐仙槎腸斷
芭蕉影下缺月舊時庭院飛雲到處人家而今憔悴
鬢先華說着多情巳怕
陳希元
名堯佐為仁宗朝宰相號知餘子諡文惠公
踏莎行(皇祐中呂公夷簡乞致仕而仁宗因問卿去誰可代者夷簡乃薦堯佐上遂召)
(還大拜申公生日公作此詞携酒過之申公使之歌申公笑曰只恐捲簾人巳)
(老公曰莫愁調鼎事無功老於廊廟猶藴藉如此)
二社良辰千家庭院翩翩又覩雙飛燕鳳皇巢穩許為
鄰瀟湘烟暝來何晩亂入紅樓低飛綠岸畫梁輕拂
歌塵轉為誰歸去為誰來主人恩重珠簾捲
范希文
名仲淹諡文正公
蘇幕遮(别恨)
碧雲天紅葉地秋色連波波上寒烟翠山映斜陽天接
水芳草無情更在斜陽外黯鄉魂追旅意夜夜除非
好夢留人睡明月樓高休獨倚酒入愁腸化作相思泪
漁家傲(秋思)
塞下秋來風景異衡陽鴈去無留意四面邊聲連角起
千嶂裏長烟落日孤城閉濁酒一杯家萬里燕然未
勒歸無計羌管悠悠霜滿地人不寐將軍白髮征夫淚
蘇子美
名舜欽娶杜祁公女坐監進奏院市故紙會
客削籍為民自號滄浪翁善書草聖尤妙
水調歌頭(滄浪亭)
瀟洒太湖岸淡竚洞庭山魚龍隱處烟霧深鎖渺瀰間
方念陶朱張翰忽有扁舟急槳撇浪載鱸還落日暴風
雨歸路遶汀灣丈夫志當景盛耻疎閒壯年何事憔
悴華髮改朱顏擬借寒潭垂釣又恐鷗鳥相猜不肯傍
青綸刺棹穿蘆荻無語看波瀾
王元之
名禹偁翰林學士為太宗嘗稱其文章獨步
當世
點絳唇(感興)
雨恨雲愁江南依舊稱佳麗水村漁市一縷孤烟細
天際征鴻遙認行如綴平生事此時凝睇誰會憑欄意
蘇叔黨
名過坡仙季子
點綘唇(此詞作時方禁坡文故隱其名以傳于世今或以為汪彥章所作非也)
新月娟娟夜寒江静山銜斗起來搔首梅影横窗瘦
好箇霜天閒却傳杯手君知否亂鴉啼後歸興濃如酒
王君玉
名琪仕仁宗朝翰林學士
望江南
江南柳烟穗拂人輕愁黛空長描不似舞腰雖瘦學難
成天意與風情攀折處離恨幾時平巳縱柔條縈客
棹更飛狂絮撲旗亭三月亂鶯聲
又
江南雨風送滿長川碧瓦烟昏沈柳岸紅綃香潤入梅
天飄洒正瀟然朝與暮長在楚峯前寒夜愁欹金帶
枕暮江深閉木蘭船烟浪遠相連
又
江南岸雲樹半晴陰帆去帆來天亦老潮生潮落日還
沈南北别離心興廢事千古一沾襟山下孤烟漁市
曉柳邊疎雨酒家深行客莫登臨
張文潛
名耒元祐中為館職與魯直少游无咎號
四學士竝從東坡游
風流子(秋思)
亭臯木葉下重陽近又是搗衣秋奈愁入庾腸老侵潘
鬢謾簪黃菊花也應羞楚天晩白蘋烟盡處紅蓼水邊
頭芳草有情夕陽無語鴈横南浦人倚西樓玉容知
安否香牋共錦字兩處悠悠空恨碧雲離合青鳥沈浮
向風前懊惱芳心一點寸眉兩葉禁甚閒愁情到不堪
言處分付東流
解方叔
名昉
永遇樂(春情)
風暖鶯嬌露濃花重天氣和煦院落烟收垂楊舞困無
奈堆金縷誰家巧縱青樓絃管惹起夢雲情緒憶當時
紋衾粲枕未嘗暫孤鴛侶芳菲易老故人難聚到此
翻成輕誤閬苑仙遥蠻牋縱寫何計傳深訴青山綠水
古今長在惟有舊歡何處空嬴得斜陽暮草淡烟細雨
程觀過
名過
滿江紅(梅)
春欲來時長是與江梅有約還又向竹林疎處一枝開
却對酒漸驚身老大看花應念人離索但十分沈醉祝
東君長如昨芳草渡孤舟泊山歛黛天垂幕黯銷魂
無奈暮雲殘角便好折來和雪戴莫教酒醒隨風落待
殷勤留此寄相思誰堪託
昭君怨
試問愁來何處門外山無重數芳草不知人翠連雲
欲看不忍看心事只堪腸斷腸斷宿孤村雨昏昏
孫濟師
名艤
菩薩鬘(落梅)
一聲羌管吹嗚咽玉溪夜半梅翻雪江月正茫茫斷橋
流水香含章春欲暮落日千山雨一點着枝酸吳姬
先齒寒
王晉卿
名詵與東坡最善
燭影搖紅(春恨)
香臉輕勻黛眉巧畫宮粧淺風流天付與精神全在嬌
波轉早是縈心可慣更那堪頻頻顧盻幾回得見見了
還休爭如不見燭影搖紅夜闌飲散春宵短當時誰
解唱陽關離恨天涯遠無奈雲收雨散凭闌干東風淚
眼海棠開後燕子來時黃昏庭院
蝶戀花
鐘送黃昏雞報曉昏曉相催世事何時了萬恨千愁人
自老春來依舊生芳草忙處人多閒處少閒處光陰
幾箇人知道獨上高樓雲渺渺天涯一點青山小
玉樓春(海棠)
錦城春色花無數排比笙歌留客住輕寒輕暖夾衣天
乍雨乍晴寒食路花雖不語鶯能語莫放韶光容易
去海棠開後月明前縱有千金無買處
花發沁園春
帝里春歸早先粧點皇家池館園林雛鶯未遷燕子乍
歸時節戲弄晴陰瓊樓珠閣恰正在柳曲花心翠袖豔
衣凭闌干慣聞絃管新音此際相携宴賞縱行樂隨
處芳樹遙岑桃腮杏臉嫩英萬葉千枝綠淺紅深輕風
終日泛暗香長滿衣襟洞戶醉歸訪笙歌晩來雲海沈
沈
踏青遊(春遊)
金勒狨鞍西城嫩寒春曉路漸入垂楊芳草過平堤穿
綠逕幾聲啼鳥是處裏誰家杏花臨水依約靚粧斜照
極目高原東風露桃烟島望十里紅圍綠繞更相將
乘酒興幽情多少待向晚從頭記將歸去說與鳳樓人
道
人月圓(元夜)
小桃枝上春來早初試薄羅衣年年此夜華燈盛照人
月圓時禁街簫鼓寒輕夜永纖手同携更闌人静千
門笑語聲在簾幃
李景元
過秦樓(春晚)
賣酒壚邊尋芳原上亂花飛絮悠悠已蝶稀鶯散便擬
把長繩繫日無由謾道草忘憂也徒將酒解閒愁正江
南春盡行人千里蘋滿汀洲有翠紅徑裏盈盈侶簇
芳茵禊飲時笑時謳當暖風遲景任相將永日爛漫狂
遊誰信盛狂中有離情忽到心頭向樽前擬問雙燕來
時曾過秦樓
帝臺春(春感)
芳草碧色萋萋遍南陌暖絮亂紅也知人春愁無力憶
得盈盈拾翠侶共携賞鳳城寒食到今來海角逢春天
涯倦客愁旋釋還似織泪暗拭又偷滴謾倚遍危欄
儘黃昏也只是暮雲凝碧拚則而今已拚了忘則怎生
便忘得又還問鱗鴻試重尋消息
孫巨源
名洙
河滿子(秋怨)
悵望浮生急景悽凉寶瑟餘音楚客多情偏怨别碧山
遠水登臨目送連天衰草夜闌幾處疎砧黃葉無風
自落秋雲不雨長陰天若有情天亦老搖搖幽恨難禁
惆悵舊歡如夢覺來無處追尋
菩薩鬘(公於元豐間為翰苑與李端愿太尉往來尤數會一日鎖院宣召者至其家則)
(出數十輩蹤跡得之於李氏時李新納妾能琵琶公飲不肯去而迫於宣命入)
(院幾二鼓矣草三制罷作此詞記恨遲明遣示李)
樓頭尚有三通鼓何須抵死催人去上馬苦匆匆琵琶
曲未終回頭凝望處那更廉纖雨謾道玉為堂玉堂
今夜長
石曼卿
名延年真宗朝為學士死後人有見之者
云我今為仙主芙蓉城
燕歸梁(春愁)
芳草年年惹恨幽想前事悠悠傷春傷别幾時休算從
古為風流春山總把深勻翠黛千疉在眉頭不知供
得幾多愁更斜日凭危樓
晏同叔
名殊以神童出身仁宗朝宰相諡元獻公
有詞名珠玉集張子野為序
玉樓春(春恨)
綠楊芳草長亭路年少抛人容易去樓頭殘夢五更鐘
花底離情三月雨無情不似多情苦一寸還成千萬
縷天涯地角有窮時只有相思無盡處
破陣子(春景)
燕子來時新社棃花落後清明池上碧苔三四點葉底
黃鸝一兩聲日長飛絮輕巧笑東鄰女伴采桑徑裏
逢迎疑怪昨宵春夢好元是今朝鬭草嬴笑從雙臉生
踏莎行(春景)
細草愁烟幽花泣露凭欄總是銷䰟處日高深院静無
人穿簾海燕雙飛去帶緩羅衣香殘蕙炷天長不禁
迢迢路垂楊只解惹春風何曾繫得行人住
又(春思)
小徑紅稀芳郊綠遍高臺樹色陰陰見春風不解禁楊
花濛濛亂撲行人面翠葉藏鶯朱簾隔燕爐香静逐
遊絲轉一場愁夢酒醒時斜陽却照深深院
更漏子(佳人)
蕣華濃山翠淺一寸秋波如剪紅日永綺筵開暗隨仙
馭來遏雲聲迴雪袖占斷曉鶯春柳才送目又顰眉
此情誰得知
又(早春)
雪藏梅烟着柳依約上春時候初送鴈欲聞鶯綠池波
浪生探花開留客醉憶得去年情味金盞酒玉爐香
任他紅日長
晏叔原
元獻公之暮子自號小山有樂府行于世山
谷為之序稱其詞為高唐洛神之流其下者
不減桃葉團扇云
鷓鴣天(慶歷中開封府與棘寺同日奏獄空仁宗與宮中宴集宣晏叔原作此大稱上)
(意)
碧藕花開水殿凉萬年枝上轉紅陽昇平歌管隨天仗
祥瑞封章滿御床金掌露玉爐香歲華方共聖恩長
皇州又奏圜扉静十樣宮眉捧壽觴
又(佳會)
彩袖殷勤捧玉鍾當筵拚却醉顏紅舞低楊柳樓心月
歌盡桃花扇底風從别後憶相逢幾回䰟夢與君同
今宵剩把銀缸照猶恐相逢是夢中
蝶戀花(别恨)
醉別西樓醒不記春夢秋雲聚散真容易斜月半窗還
少睡畫屏門展吳山翠衣上酒㾗詩裏字點點行行
總是凄凉意紅燭自憐無好計夜闌空替人垂淚
又(別恨)
夢入江南煙水路行盡江南不與離人遇睡裏銷魂無
說處覺來惆悵佳期誤欲盡此情書尺素浮鴈沈魚
終了無憑據却倚緩絃歌別緒斷腸移破秦筝柱
又(深秋)
庭院碧苔紅葉遍黃菊開時已近登高宴日日露荷凋
緣扇粉塘煙水明如練試倚凉風醒酒面鴈字來時
恰向層樓見幾點護霜雲影轉誰家蘆管吟秋怨
生查子(閨思)
金鞍美少年去躍青驄馬牽繫玉樓人繡被春寒夜
消息未歸來寒食棃花謝無處說相思背面秋千下
又(别思)
一分殘酒霞兩點愁蛾暈羅幕夜猶寒玉枕春先困
心情翦綵慵時節燒燈近見少别離多還有人堪恨
又(閨思)
紅塵陌上遊碧柳堤邊住才趁彩雲來又逐飛花去
深深美酒家曲曲幽香路風月有情時總是相逢處
清平樂(春情)
波紋碧皺曲水晴明後折得疎梅香滿袖暗喜春紅依
舊歸來紫陌東頭金釵換酒消愁柳影深深細路花
梢小小層樓
滿庭芳(秋思)
南苑吹花西樓題葉故園懽事重重凭欄秋思閒記舊
相逢幾處歌雲夢雨可憐便流水西東別來久淺情未
有錦字繫征鴻年光還少味開殘檻菊落盡溪桐謾
留得樽前淡月凄風此恨誰堪說與清愁付綠酒杯中
佳期在歸時待把香袖看啼紅
南鄉子
綠水帶春潮水上朱欄小渡橋橋上女兒雙笑靨夭饒
倚着闌干弄柳條月夜與花朝減字偷聲按玉簫柳
外行人回首處迢迢若比銀河路更遙
阮郎歸
粉㾗閉邸玉尖纖啼紅傍晚奩舊寒新暖尚相兼梅疎
待雪添春冉冉恨厭厭章臺對卷簾箇人鞭影弄凉
蟾樓前側帽簷
花菴詞選卷三
