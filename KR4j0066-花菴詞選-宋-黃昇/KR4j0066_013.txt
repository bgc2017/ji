花菴詞選續集卷三宋黃昇撰
宋詞
張功甫
名鎡號約齋居士西秦人楊誠齋極稱其詩
賀新郎(李頤正路分見訪畱飲書贈)
看了梅花去要東風攀翻看雪與君同賦海内從来天
際遠一笑平窺萬古待剪盡燭花紅吐久矣南湖無此
客似喬松萬丈凌霄舉飛咳唾掃塵土承平氣象森
眉宇想天家驂鸞洞裏細烟冰霧我亦秦關歸未得誰
念干將醉撫判良夜倚横冠屨莫歎瀟湘居尚遠擁戎
軺萬騎鳴笳鼓雲正鎖汴京路
又(陳退翁分教衡湘將行酒闌索詞漫成)
桂隠傳杯處有風流千岩韻勝太丘遺緒玉季金昆霄
漢侣平步鸞坡揮麈莫便駕飛颿烟渚雲動精神衡岳
去向君山帝樂鏘韶濩蘭藝畹吊湘楚南湖老矣無
襟度但樽前踉蹡醉影帽花顛仆只恐清時專文教猶
貸陰山烽火卧錦帳貔貅征鼓忠烈前勲賫萬恨望神
都魏闕奔狐兔呼翠袖為君舞
夢遊仙(記夢)
飛夢去閒到玉京遊塵絕天高那得暑月明雲薄澹於
秋宫殿鎖金虬冰佩冷風颺紫綃裘五色光中瞻帝
所方知碧落勝炎洲香霧濕簾鈎
木蘭花(癸丑年生日)
年年三月二是居士始生朝念綠鬢功名初心已負難
報劬勞天畱帝城勝處匯平湖遠岫碧岧嶤竹色詩書
燕几柳陰桃杏横橋西隣東舍不難招太半是漁樵
任翁媪歡呼兒孫歌笑野具村醪醉来更随鶴舞看清
風送月過松梢百歲因何快樂盡從心地逍遥
又(甲寅三月中澣邀樓大防陳君舉中書兩舍人黃文叔待制彭子壽右史黃子由匠監沈)
(應先大著過桂隠卽席作)
清明初過後正空翠靄晴鮮念水際樓臺城隅花柳春
意無邊清時自多暇日看聮鑣飛蓋擁羣賢朱邸横經
滿座紫微淵思如泉高情那更屬雲天語笑雜歌絃
向啼鴂聲中落紅影裏忍負芳年浮生轉頭是夢恐它
時高會却難全快吐淋浪醉墨要令海内喧傳
漁家傲(漁翁)
拂拂春風生草際新晴萬景供遊戲鷗鷺飛来斜照裏
金和翠分明畫出真山水遮箇漁翁無愠喜乾坤都
在孤篷底一曲高歌千古意閒来睡從教月到花汀外
鵲橋仙(立秋後一夕)
暑雲猶在澄空欲變入夜徘徊庭際新秋知是昨宵来
愛殘月纖纖西墜芭蕉老大流螢衰健靜裏細觀天
意輕風未有半分涼奈人道今宵好睡
柳梢青(舟泊秦淮)
天遠山圍龍蟠淡靄虎踞斜暉幾度功名幾番成敗渾
似鷗飛樓臺一望凄迷筭到底空爭是非今夜潮生
明朝風順且送船歸
江城子(夏夜觀月)
飛来冰雪冷無聲可中庭骨毛清卧看東南和露兩三
星驀地神遊天上去呼彩鳳駕雲軿望舒宫殿玉崢
嶸桂千層寶香凝搗藥仙童邀我論長生一笑歸来人
未睡花送影上窗櫺
昭君怨(月夜賞荷花)
月在碧虛中住人向亂荷中去花氣雜風凉滿船香
雲被歌聲搖動酒被詩情掇送醉裏卧花心擁紅衾
八聲甘州(中秋夜作)
歎流光迅景百年間能醉幾中秋正凄蛩鳴砌驚烏翻
樹烟淡蘋洲誰喚金輪出海不帶一雲浮纔上青林頂
俄轉朱樓人老歡情已減料素娥信我不為閑愁念
幾番清夢常是故鄉畱倩風前數聲横管呌玉鸞騎向
碧空遊誰能顧黍炊榮利蟻戰怨讐
滿江紅(小圃玉照堂賞梅呈洪景盧内翰)
玉照梅開三百樹香雲同色光搖動一川銀浪九霄珂
月幸遇勲華時世好歡娛况是張燈夕更不邀名勝賞
東風真堪惜盤誥手春秋筆今内相斯文伯肯閒迂
軒蓋遠過泉石竒事人生能幾見清樽花畔須教側到
鳳池却欲醉鷗邊應難得
念奴嬌(登平江齊雲樓夜飲雙瑞堂呈雷吏部)
東吳名勝有高樓直在浮雲齊處十二闌干邀遠望歴
歴斜陽烟樹香徑人稀屧廊山遶往事今何許一天和
氣爲誰吹散疎雨知是蘭省星即朱輪森戟與風光
為主暇日登携多雅致容我追随臨賦小宴重開晩寒
初勁還下危梯去燭華紅墜瑞堂猶按歌舞
燭影搖紅(燈夕玉照堂梅花正開)
宿雨初乾舞梢烟瘦金絲裊嫰雲扶日做新晴舊碧尋
芳草幽徑蘭芽尚小怪今年春歸太早柳塘花院萬朵
紅蓮一宵開了梅雪翻空忍教空對東風老粉圍香
陣擁詩仙戰退春寒峭現樂歌彈閙曉宴親賓團欒同
笑醉歸時候月過珠樓參横蓬島(桺塘花院現樂皆家中堂名也)
滿庭芳(促織兒)
月洗高梧露漙幽草寳釵樓外秋深土花沿翠螢火墜
墻隂静聽寒聲斷續微韻轉凄噎悲沉爭求侣殷勤勸
織促破曉機心兒時曾記得呼燈灌穴歛步随音任
滿身花影猶自追尋携向畫堂戲鬭亭臺小籠巧粧金
今休說從渠牀下涼夜聽孤吟
胡仲任
名仔苕溪人嘗編漁隠叢話
感皇恩(自得)
乞得夢中身歸棲雲水始覺精神自家底峭帆輕棹時
與白鷗遊戲畏途多不管風波起光景如梭人生浮
靡百歲何妨盡沉醉卧龍多事謾說三分竒計筭来爭
似我長昏睡
張東父
名震號無隠居士詞甚婉媚蓋富貴人語也
蝶戀花(惜春)
梅子初青春已暮芳草連雲綠遍西池路小院繡垂簾
半舉銜泥紫燕雙飛去人在赤欄橋畔住不解傷春
還解相思否清夢欲尋猶間阻紗窗一夜蕭蕭雨
鷓鴣天(怨别)
寬盡香羅金縷衣心情不似舊家時萬絲柳暗才飛絮
一點梅酸已着枝金底背玉東西前歡贏得兩相思
傷心不及風前燕猶解穿簾度幕飛
又(春暮)
横素橋邊景最佳綠波清淺見瓊沙銜泥燕子迎風絮
得食魚兒趁浪花春已暮日初斜畫船簫鼓是誰家
蘭橈𣣔去空畱戀醉倚闌干看晩霞
驀山溪(春半)
青梅如豆斷送春歸去小綠間長紅看幾處雲歌柳舞
偎花識面對月共論心携素手採香遊踏徧西池路
水邊朱戸曾記銷䰟處小立背秋千空悵望娉婷韻度
楊花撲面香糝一簾風情脉脉酒厭厭回首斜陽暮
又(初春)
春光如許春到江南路桺眼弄晴暉笑梅花落英無數
峭寒庭院羅幕護窗紗金鴨暖錦屏深曾記看承處
雲邊尺素何計傳心縷無處說相思空惆悵朝雲暮雨
曲欄干外小立近黃昏心下事眼邊愁借問春知否
韓无咎
名元吉號南澗名家文獻政事文學為一代
冠冕
水龍吟(題三峰閣詠英華女子)
雨餘叠巘浮空望中秀色仙都是洞天未鎖人間春老
玉妃曾墜錦瑟繁絃鳳簫清響九霄歌吹問分香舊事
劉郎去後知誰伴風前醉回首暝烟千里但紛紛落
紅如泪多情易老青鸞何許詩成誰寄斗轉參横半簾
花影一溪寒水悵飛鳬路杳行雲夢斷有三峰翠
謁金門(春雪)
春尚淺誰把玉英裁剪儘道梅梢開未遍卷簾花滿院
樓上酒融歌暖樓下水平烟遠却似湧金門外見絮
飛波影亂
水調歌頭(九日)
今日俄重九莫負菊花開試尋高處携手躡屐上崔嵬
放目蒼崖萬仞雲護曉霜成陣知我與君来古寺倚修
竹飛檻絕塵埃笑談間風滿座酒盈杯仙人跨海休
問随處是蓬莱落日平園西望鼓角秋深悲壯戲馬但
荒臺細把茱萸看一醉且徘徊
辛幼安
名弃疾號稼軒
瑞鶴仙
片帆何太急望一葉須臾去天咫尺舟人好看客似風
濤三峽嵳峩劒戟溪南溪北正遐想幽人泉石被漁樵
指點危樓却羡舞筵歌席歎息山林鍾鼎意倦情遷
本無欣戚轉頭陳迹飛鳥外晩烟碧問誰憐舊日南樓
老子最愛月明吹笛到而今撲面黃塵欲歸未得
又(上洪倅壽)
黃金堆到斗怎得似長生畫堂勸酒蛾眉最明秀向水
沈烟裏兩行紅袖笙歌撋就爭說道明年時候被常娥
做了殷勤仙桂一枝入手知否風流别駕近日人呼
文章太守天長地久歲歲上乃翁壽記從来人道相門
出相金印纍纍儘有但直須周公拜前魯公拜後
滿江紅(賀王宣子平湖南寇)
笳鼓歸来舉鞭問何如諸葛人道是匆匆五月渡瀘深
入白羽風生貔虎嘯青溪路斷猩鼯泣早紅塵一騎落
平岡捷書急三萬卷龍頭客渾未得文章力把詩書
馬上笑驅鋒鏑金印明年如斗大貂蟬却自兜鍪出待
刻公勲業等雲霄浯溪石
又(感興)
過眼溪山怪都似舊時曾識還記得夢中行遍江南江
北佳處徑須携杖去能消幾緉平生屐笑塵勞三十九
年非長為客吳楚地東南坼英雄事曹劉敵被西風
吹盡了無陳迹樓觀才成人已去旌旗未卷頭先白嘆
人間哀樂轉相尋今猶昔
又(送鄭舜舉赴召)
湖海平生筭不負蒼髯如戟聞道是君王着意太平長
策此老自當兵十萬長安正在天西北便鳳凰飛詔下
天来催歸急車馬路兒童泣風雨暗旌旗溼看野梅
官柳春風消息莫向蔗菴追笑語只今松竹無顔色問
人間誰管别離愁杯中物
祝英臺近(春晚)
寶釵分桃葉度烟柳暗南浦怕上層樓十日九風雨斷
腸點點飛紅都無人管倩誰喚流鶯聲住鬢邊覻試
把花卜歸期才簪又重數羅帳燈昏哽咽夢中語是他
春帶愁来春歸何處又不解帶將愁去
水調歌頭(盟鷗)
帶湖吾甚愛千丈翠奩開先生杖履無事一日走千回
凡我同盟鷗鷺今日旣盟之後来往莫嫌猜白鶴在何
處嘗試與偕来破青萍排翠藻立蒼苔窺魚笑汝癡
計不解舉吾杯廢沼荒丘疇昔明月清風此夜人世幾
懽哀東岸綠陰少楊柳更須栽
又
折盡武昌柳挂席上瀟湘二年魚鳥江上笑我往来忙
富貴何時休問離别中年堪恨憔悴鬢成霜絲竹陶寫
耳急羽且飛觴序蘭亭歌赤壁綉衣香使君千騎鼓
吹風采漢侯王莫把離歌頻唱可惜南樓佳處風月已
凄凉在家貧亦好此語試平章
酹江月(登賞心亭)
我来吊古上危樓贏得閒愁千斛虎踞龍盤何處是只
有興亡滿目柳外斜陽水邊歸鳥隴上吹喬木片帆西
去一聲誰噴霜竹却憶安石風流東山歲晩淚落哀
筝曲兒輩功名都付與長日惟消棋局寳鏡難尋碧雲
將暮誰勸杯中綠江頭風怒朝来波浪翻屋
又(西湖和人韻)
晩風吹雨戰新荷聲亂明珠蒼璧誰把香奩收寳鏡雲
錦周遭紅碧飛鳥翻空游魚吹浪慣聽笙歌席坐中豪
氣看君一飲千石遥想處士風流鶴随人去巳作飛
仙客茅舍竹籬今在否松竹已非疇昔欲說當年望湖
樓下水與雲寬窄醉中休問斷腸桃葉消息
又(春恨)
野棠花落又匆匆過了清明時節剗地東風欺客夢一
枕銀屏寒怯曲岸持觴垂楊立馬此地曾經别樓空人
去舊遊飛燕能說聞道綺陌東頭行人曾見簾底纖
纖月舊悵春江流不盡新恨雲山千疊料得明朝尊前
重見鏡裏花難折也應驚問近来多少華髮
水龍吟(賞心亭)
楚天千里清秋水随天去秋無際遥岑遠目獻愁供恨
玉簪螺髻落日樓頭斷鴻聲裏江南游子把吳鈎看了
欄干拍遍無人會登臨意休說鱸魚堪鱠儘西風季
鷹来未求田問舍怕應羞見劉郎才氣可惜流年憂愁
風雨樹猶如此倩何人喚取紅巾翠袖揾英雄淚
又(壽韓南澗)
渡江天馬南来幾人真是經綸手長安父老新亭風景
可憐依舊夷甫諸人神州沈陸幾曾回首筭平戎萬里
功名本是真儒事君知否况有文章山斗對桐陰滿
庭清晝當年堕地而今試看風雲奔走綠野風烟平泉
草木東山歌酒待他年整頓乾坤事了為先生壽
又(再壽韓南澗)
玉皇金殿微凉看公一試薰風手高門畫戟桐陰聞道
青青如舊蘭佩空芳蛾眉誰妬無言搔首甚年年却有
呼韓塞上人爭問公安否金印明年如斗向中州錦
衣如晝依然盛事貂蟬前後鳳麟飛走富貴浮雲我評
軒冕不如杯酒待從今痛飲八千餘歲伴松椿壽
又(題南澗雙溪樓)
舉頭西北浮雲倚天萬里須長劒人言此地夜深長見
斗牛光燄我覺山高潭空水冷月明星澹待然犀下看
憑欄却怕風雷怒魚龍慘峽束滄江對起過危樓欲
飛還歛元龍老矣不妨高卧冰壺凉簟千古興亡百年
悲笑一時登覽問何人又卸片帆沙際繫斜陽纜
木蘭花慢(送張仲固帥興元)
漢中開漢業問此地是耶非想劒指三秦君王得意一
戰東歸追亡事今不見但山川滿目淚沾衣落日征塵
未斷西風塞馬空肥一編書是帝王師小試去征西
更草草離筵匆匆去路愁滿旌旗君思我回首處正江
涵秋影鴈初飛安得車輪四角不堪帶減腰圍
又(送滁州范倅)
老来情味減對别酒惜流年更屈指中秋十分好月不
照人圓無情水都不管共西風只等送歸船秋晚蓴鱸
江上夜深兒女燈前征衫便好去朝天玉殿正思賢
想夜半恩綸畱教視草却遣籌邊長安故人問我道愁
腸殢酒只依然目斷秋霄落鴈醉来時響空絃
摸魚兒(莫春)
更能消幾番風雨匆匆春又歸去惜春長怕花開早何
况落紅無數春且住見說道天涯芳草無歸路怨春不
語筭只有殷勤畫簷珠網盡日惹飛絮長門事凖擬
佳期又誤娥眉曾有人妬千金縱買相如賦脉脉此情
誰訴君莫舞君不見玉環飛燕皆塵土閑愁最苦休去
倚危欄斜陽正在烟桺斷腸處
最高樓(洪内翰慶七十)
金閨老眉壽正如川七十且華筵樂天詩句香山裏杜
陵酒債曲江邊問何如歌窈窕舞嬋娟更十歲大公
方出將又十歲武公才入相畱盛事看明年直須腰下
添金印莫教頭上欠貂蟬向人間長富貴地行仙
又(梅花)
花知否花一似何即又似沈東陽瘦稜稜地天然白冷
清清地許多香笑東君還又趁北枝忙着一陣霎時
間底雪着一箇缺些兒底月山下路水邊墻清香怕有
人知處蒼松側畔竹㫄相怎禁他桃與李少年場
千秋歲(建康壽史致道)
塞垣秋草又報平安好樽俎上英雄表金湯生氣象珠
玉霏談笑春近也梅花得似人難老莫惜金樽倒鳳
詔看看到畱不住江東小從容帷幄裏整頓乾坤了千
百歲從今盡是中書考
沁園春(退閒)
三逕初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閑要早豈為蓴羹鱸
鱠哉秋江上看驚弦鴈避駭浪船回東岡更葺茅齋
好都把軒窗臨水開要小舟行釣先應種桺疎籬護竹
莫礙觀梅秋菊堪餐春蘭可佩畱待先生手自栽沈吟
久怕君恩未許此意徘徊
又(將止酒戒酒杯)
杯汝来前老子今朝檢點形骸甚長年抱病咽如焦釡
于今喜眩氣似奔雷汝說劉伶古今達者醉後何妨死
便埋渾如此歎汝扵知已真少恩哉更憑歌舞為媒
筭合作平居鴆毒猜况愁無小大生扵所愛物無美惡
過則為灾與汝成言勿畱亟退吾力猶能肆汝杯杯再
拜道麾之即去招則須来
聲聲慢(滁州作奠枕樓)
征埃成陣行客相逢都道幻出層樓指點簷牙高處浪
湧雲浮今年太守萬里罷長淮千騎臨秋凭欄望有東
南佳氣西北神州千古懷嵩人去還笑我身在楚尾
吳頭見說弓刀陌上車馬如流從今賞心樂事剰安排
酒令詩籌華胥夢願年年人似舊遊
洞仙歌(壽葉丞相)
江頭父老說新来朝野都道今年太平也見朱顔綠鬢
玉帶金魚相公是舊日中朝司馬遥知宣勸後東閣
華燈别賜仙韶接元夜問天上幾多春只似人間但長
見精神如畫好都取山河獻君王看父子貂蟬玉京迎
駕
鷓鴣天(春日卽事)
春入平原薺菜花新耕雨後落羣鴉多情白髮春無奈
晚日青帘酒易賖閒意態細生涯牛欄西畔有桑麻
青裙縞袂誰家女去趁蠶生看外家
又(秋意)
枕簟溪堂冷欲秋斷雲依水晚来收紅蓮相倚渾如怨
白鳥無言定自愁書咄咄且休休一丘一壑也風流
不知筋力衰多少但覺新来懶上樓
又(春行卽事)
着意尋春懶便回何如信步兩三杯山才好處行還倦
詩未成時雨早催携竹杖更芒鞋朱朱粉粉野蒿開
誰家寒食歸寧女笑語柔桑陌上来
又(東陽道中)
撲面征塵去路遥香篝漸覺水沉消山無重數周遭碧
花不知名分外嬌人歷歷馬蕭蕭旌旗又過小紅橋
愁邊剰有相思句搖斷吟鞭碧玉梢
又
陌上柔桑初破芽東隣蠶種已生些平岡細草鳴黃犢
斜日寒林點暮鴉山遠近路橫斜青旗沽酒有人家
城中桃李愁風雨春在溪頭薺菜花
菩薩鬘(書江西造口壁)
鬱孤臺下清江水中間多少行人淚西北望長安可憐
無數山青山遮不住畢竟江流去江晚正愁予山深
聞鷓鴣
又
稼軒日向兒童說帶湖買得閒風月頭白早歸来種花
花巳開功名渾是錯更莫思量着見說小樓東好山
千萬重
鵲橋仙(和廓之弟送祐之歸浮梁)
小窗風雨從今便憶中夜笑談清軟啼鴉衰柳自無聊
更管得離人腸斷詩書事業青氊猶在頭上貂蟬會
見莫貪風月卧江湖道日近長安路遠
蝶戀花(送祐之弟)
衰草殘陽三萬頃不筭飄零天外孤鴻影幾許凄凉須
痛飲行人自向江頭醒會少離多看兩鬢萬縷千絲
何况新来病不是離愁難整頓被他引惹其他恨
又(戊申元日立春)
誰向椒盤簪彩勝整整韶華爭上春風鬢往日不堪重
記省為花長抱新春恨春未来時先借問晩恨開遲
早又飄零近今歲花期消息定只愁風雨無憑凖
又(别意)
莫向城頭聽漏點說與行人默默情千萬總是離愁無
近遠人間兒女空恩怨錦綉心胷冰雪面舊日詩名
曾道空梁燕傾蓋未償平日願一杯早唱陽關勸
霜天曉角(惜别)
吳頭楚尾一棹人千里休說舊愁新恨長亭樹今如此
宦遊吾倦矣玉人畱我醉明日落花寒食得且住為
佳耳
清平樂(村居)
茅簷低小溪上青青草醉裏蠻音相媚好白髮誰家翁
媪大兒鋤豆溪東中男正織鷄籠最喜小兒無頼溪
頭卧剝蓮蓬
又(爲兒鐵柱作)
靈皇醮罷福禄都来也試引鶴雛花樹下斷了驚驚怕
怕從今日日聰明更宜潭妹嵩兄看取辛家鐵柱無
灾無難公卿
西江月
秀骨青松不老新詞玉佩相磨靈槎凖擬泛銀河剰摘
天星幾箇奠枕樓東風月駐春亭上笙歌畱君一醉
意如何金印明年斗大
喜遷鶯(荷花)
暑風凉月愛亭亭無數綠衣持節掩冉如羞參差似妬
擁出芙蓉花發步襯潘娘堪恨貎比六即誰潔添白鷺
晩晴時公子佳人竝列休說搴木末當日靈均恨與
君王别心阻媒勞交疎怨極恩不甚兮輕絕千古離騷
文字芳至今猶未歇都休問但千杯快飲露荷翻葉
賀新郎(自述)
甚矣吾衰矣悵平生交遊零落只今餘幾白髮空垂三
千丈一笑人間萬事問何物能令公喜我見青山多嫵
媚料青山見我應如是情與貎略相似一尊搔首東
窗裏想淵明停雲詩就此時風味江左沉酣求名者豈
識濁醪妙理回首呌雲飛風起不恨古人吾不見恨古
人不見吾狂耳知我者二三子
京仲遠
滿江紅
乘興西来問誰是平生相識筭惟有瑶臺明月照人如
昔萬里凄凉銀世界放教千丈冰輪出便招邀我軰上
層樓橫孤笛陰晴事人難必懽樂處天常惜幸星稀
河淡雲收風息更著兩賢陪勝賞此身如與塵寰隔笑
謫仙對影足成三空孤寂
漢宫春(上元前一日立春)
暖律初回又燒燈市井賣酒樓臺誰將星移萬點月滿
千街輕車細馬隘通衢蹴起香埃今歲好土牛作伴挽
畱春色同来不是天公省事要一時壮觀特地安排
何妨綵樓鼓吹綺席樽罍良宵勝景語邦人莫惜徘徊
休教我癡頑不去年年爛醉金釵
洞仙歌(次王漕部賞海棠韻)
東皇着意妙出粧春手點綴名花勝扵綉向魚鳬國裏
琴鶴堂前仍共賞蜀錦堆紅炫晝妖饒真艷麗盡是
天然莫恨無香欠檀口幸今年風雨不苦摧殘還肯為
遊人再三畱否筭魏紫姚黃號花王若定價收名未應
居右
賀新郎(中秋)
試與常娥語問因何年年此夜月明如許萬頃鎔成銀
世界是處玉壺風露又豈比尋常三五變化乾坤同一
色覺星纏斗柄皆回互須教我共分付平生脚踏紅
塵處謾紛紛雞蟲厚薄燕鴻来去只有嬋娟多情在依
舊當時雅素空自嘆歸心難住畱取清光岷江畔照扁
舟送我章江路頻滿引莫匆遽
木蘭花慢(重九)
筭秋来景物皆勝賞况重陽正露冷欲霜煙輕不雨玉
宇開張蜀人從来好事遇良辰不肯負時光藥市家家
簾幕酒樓處處絲簧婆娑老子興難忘聊復與平章
也隨分登高茱萸綴席菊蘂浮觴明年未知誰健笑杜
陵底事獨凄凉不道頻開笑口年年落帽何妨
姚令威
名寬西溪
菩薩鬘(春愁)
斜陽山下明金碧画樓返照融春色睡起揭簾旌玉人
蟬鬢輕無言空佇立花落東風急燕子引愁来眉心
那得開
又(别恨)
夢中不記江南路玉釵翠鬢驚春去午醉晩来醒暝烟
花上輕紅綃空浥淚錦字憑誰寄衫薄暖香銷相思
雲水遙
憶王孫(春情)
毿毿楊柳綠初低澹澹梨花開未齊樓上情人聽馬嘶
憶郎歸細雨春風溼酒旗
生查子(情景)
郎如陌上塵妾似堤邊絮相見兩悠揚蹤跡無尋處
酒面撲春風淚眼零秋雨過了别離時還解相思否
踏莎行(秋思)
蘋葉烟深荷花露溼碧蘆紅蓼秋風急採菱渡口日將
沉飛鴻樓上人空立彩鳳難雙紅綃暗泣回紋未剪
吳刀澁夢雲歸處不畱蹤厭厭一夜凉蟾入
花菴詞選續集卷三
