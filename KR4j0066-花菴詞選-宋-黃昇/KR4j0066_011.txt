花菴詞選續集卷一宋黃昇撰
宋詞
康伯可
名與之號順庵渡江初有聲樂府受知秦申
王王薦於太上皇帝以文詞待詔金馬門凡
中興粉飾治具及慈寧歸養兩宫歡集必假
伯可之歌詠故應制之詞為多書市刊本皆
假托其名今得官本乃其壻趙善貢及其友
陶安世所校定篇篇精妙汝陰王性之一代
名士嘗稱伯可樂章非近代所及今有晏叔
原亦不得獨擅蓋知言云
瑞鶴仙(上元應制)
瑞煙浮禁苑正綘闕春回新正方半冰輪桂華滿溢花
衢歌市芙蓉開遍龍樓兩觀見銀燭星毬有爛捲珠簾
盡日笙歌盛集寶釵金釧堪羡綺羅叢裏蘭麝香中
正宜遊翫風柔夜暖花影亂笑聲喧閙蛾兒滿路成團
打塊簇着冠兒鬭轉喜皇都舊曰風光太平再見(按此詞進)
(入太上皇帝極稱賞風柔夜煖以下至於末章賜金甚厚)
瑞鶴仙(别恨)
薄寒羅袖怯教小玉添香被翻宫襭蘭缸半明滅聽幾
聲歸雁一簾微月情波恨葉索新詞猶自怨别夢回時
雪暖酥凝掠鬢寶鴛釵折凄切紋窗描綉舊譜尋棋
變成虚設同心對結重来是甚時節悵姑蘇臺上征帆
何許隠隠遥山萬疊袖紅綃獨立無言偷彈淚血
漢宫春(慈寧殿元夕被旨作)
雲海沉沉峭寒收建章雪殘鳷鵲華燈照夜萬井禁城
行樂春随鬢影映參差桺絲梅萼丹禁杳鼇峰對聳三
山上通寥廓春衫綉羅香薄步金蓮影下三千綽約
冰輪桂滿皓色冷浸樓閣霓裳帝樂奏昇平天風吹落
畱鳳輦通宵宴賞莫放漏聲閒却
喜遷鶯(丞相生日)
臘殘春早正簾幕護寒樓臺清曉寶運當千佳辰餘五
嵩岳誕生元老帝遣阜安宗社人仰雍容廊廟盡總道
是文章孔孟勲庸周召師表方眷遇魚水君臣湏信
從来少玉帶金魚朱顔綠鬢占斷世間榮耀篆刻鼎彝
將遍整頓乾坤都了願歲歲見桺梢青淺梅英紅小(此詞)
(雖佳惜皆媚竈之語蓋爲檜相作耳)
又(秋夜聞鴈)
秋寒初勁看雲路鴈来碧天如鏡湘浦煙深衡陽沙遶
風外幾行斜陣回首塞門何處故國關河重省漢使老
認上林欲下裵&KR0966;清影江南煙水暝聲過小樓燭暗
金猊冷送目鳴琴裁詩挑錦此恨此情無盡夢想洞庭
飛下散入雲濤千頃過盡也奈杜陵人遠玉關無信
醜奴兒令(促養直赴雪夜溪堂之約)
馮夷翦碎澄溪練飛下同雲著地無痕桺絮梅花處處
春山陰此夜明如晝月滿前村莫掩溪門恐有扁舟
乘興人
又(自嶺表還臨安作)
紅樓紫陌青春路桺色皇州月澹煙柔褭褭亭亭不自
由舊時扶上雕鞍處此地重遊總是新愁桺自輕盈
水自流
訴衷情令(登欝孤臺與施德初同讀坡詩作)
欝孤臺上立多時煙晚暮雲低山川城郭良是回首昔
人非今古事秪堪悲此心知一樽芳酒慷慨悲歌月
墮人歸
又(長安懷古)
阿房廢址漢荒丘狐兔又羣遊豪華盡成春夢畱下古
今愁君莫上古原頭淚難收夕陽西下塞鴈南飛渭
水東流
菩薩鬘令(長安懷古)
秦時宫殿咸陽裏千門萬戸連雲起複道亘西東不禁
三月風漢唐乘王氣萬歲千秋計畢竟是荒丘荆榛
滿地愁
又(金陵懷古)
龍蟠虎踞金陵郡古来六代豪華盛縹鳳不来遊臺空
江自流下臨全楚地包舉中原勢可惜草連天晴郊
狐兔眠
感皇恩(幽居)
一雨一番涼江南秋興門掩蒼苔鏁寒徑紅塵不到盡
日鳥啼人靜綠荷風已過搖香柄澹陰未解園林清
潤一片飛花墮紅影殘書讀盡袖手高吟清詠任從車
馬客勞方寸
洞仙歌令(荷花)
若耶溪路别岸花無數欲歛嬌紅向人語與綠荷相倚
恨回首西風波淼淼三十六陂煙雨新粧明照水汀
渚生香不嫁東風被誰誤遣踟蹰騷客意千里緜緜仙
浪遠何處凌波微步想南浦潮生畫橈歸正月曉風清
斷腸凝佇
賣花聲(閨思)
蹙損遠山眉幽怨誰知羅衾滴盡淚胭脂夜過春寒愁
未起門外鵶啼惆悵阻佳期人在天涯東風頻動小
桃枝正是銷魂時候也撩亂花飛
又(閨思)
愁撚斷釵金遠信沉沉秦箏調怨不成音郎馬不知何
處也樓外春深好夢已難尋夜夜餘衾目窮千里正
傷心記得當年郎去路綠樹陰陰
江城子(越臺春遊作)
南溪二月雨初晴四郊明暖風輕一雨一風鋪地落紅
英枝上流鶯啼勸我春欲去且畱春登臨行樂慰閒
情過長亭暮潮平四面青蕪中是越王城信馬行吟歸
路晚山簇簇桺陰陰
風入松(春晚)
一宵風雨送春歸綠暗紅稀畫樓整日無人到與誰同
撚花枝門外薔薇開也枝頭梅子酸時玉人應是數
歸期翠歛愁眉塞鴻不到雙魚遠嘆樓前流水難西新
恨欲題紅葉東風滿院花飛
又(閨思)
碧苔滿地襯殘紅綠樹陰濃曉鶯啼破眉心事舊愁新
恨重重翠黛不忺重掃佳時每恨難同花開花謝任
東風此恨無窮夢魂擬逐楊花去殢人休下簾櫳要見
只憑清夢幾時真箇相逢
謁金門(暮春)
春又晚風勁落紅如剪睡起綉床飛絮滿日長門半掩
不管離腸欲斷聽畫梁間雙燕試上小樓還不見樓
前芳草遠
長相思(遊西湖)
南高峰北高峰一片湖光煙靄中春来愁殺儂郎意
濃妾意濃油壁車輕郎馬驄相逢九里松
應天長(閨思)
管絃綉陌燈火畫橋塵香舊時歸路腸斷蕭娘舊曰風
簾映朱戶鶯能舞花解語念後約頓成輕負緩雕轡獨
自歸来凭欄情緒楚岫在何處香夢悠悠花月更誰
主惆悵後期空有鱗鴻寄紈素枕前淚窗外雨翠幕冷
夜涼虚度未應信此度相思寸腸千縷
玉樓春令
青牋後約無憑據誤我碧桃花下語誰將消息問劉郎
悵望玉溪溪上路春来無限傷情緒擬欲題紅都寄
與東風吹落一庭花手把新愁無寫處
憶秦娥(春思)
春寂寞長安古道東風惡東風惡胭脂滿地杏花零落
臂銷不奈黃金約天寒尚怯春衫薄春衫薄不禁珠
淚爲君彈却
陳去非
名與義自號簡齋居士以詩文被簡注於高
宗皇帝入參大政有無住詞一卷詞雖不多
語意超絶識者謂其可摩坡仙之壘也
臨江仙(夜登小閣憶吳中舊遊)
憶昔午橋橋上飲坐中多是豪英長溝流月去無聲杏
花疎影裏吹笛到天明二十餘年成一夢此身雖在
堪驚閒登小閣看新晴古今多少事漁唱起三更
又(端午)
高詠楚詞酬午日天涯節序匆匆橊花不似舞裙紅無
人知此意歌罷滿簾風萬事一身傷老矣戎葵凝笑
墻東酒杯深淺去年同試澆橋下水今夕到湘中
虞美人(邢子友會上)
超然堂上閒賓主不受人間暑冰盤圍坐此間無却有
一瓶和露玉芙蕖亭亭風骨涼生牖更盡尊中酒酒
闌踏月轉城西照見幅巾藜杖帶香歸
又(祖席醉中)
張帆欲去仍搔首更醉君家酒吟詩日日待春風及至
桃花開後却匆匆歌聲頻爲行人咽記着樽前雪明
朝酒醒大江流滿載一船離恨向衡州
漁家傲(福建道中)
今日山頭雲欲舉青蛟素鳳移時舞行到石橋聞細雨
聽還住風吹却過溪西去我欲尋詩寬久旅桃花落
盡春無數渺渺籃輿穿翠楚悠然處高林忽送黃鸝語
菩薩鬘(荷花)
南軒面對芙蓉浦宜風宜月還宜雨紅少綠多時簾前
光景奇繩床烏木几盡日繁香裏睡起一篇新與花
爲主人
南歌子(塔院僧閣)
矯矯千年鶴茫茫萬里風欄干三面看秋空背插浮屠
千尺冷煙中林塢村村暗溪流處處通此間何似玉
霄峰遥望蓬莱依約晚雲東
李漢老
名邴號雲龕居士其伯父昭玘字成季元祐
名士漢老才學世其家者也建炎二年入翰
林從駕南渡
漢宫春(梅花)
瀟洒江梅向竹梢疎處橫兩三枝東君也不愛惜雪壓
霜欺無情燕子怕春寒輕失花期帷是有南来塞鴈年
年長見開時清淺小溪如練問玉堂何似茅舍疎籬
傷心故人去後冷落新詩微雲淡月對孤芳分付它誰
空自倚清香未減風流不在人知
洞仙歌(桺花)
一團嬌軟是將春揉做撩亂隨風到何處自長亭人去
後烟草萋迷歸未定裝點離愁無數飄揚無箇事剛
被縈牽長是黃昏怕微雨記那回深院靜簾幕低垂花
陰下霎時畱住又只恐伊家忒疎狂更驀地和春帶將
歸去
小沖山(立春)
誰勸東風臘裏来不知天待雪惱江梅東郊寒色尚徘
徊雙綵燕飛傍鬢雲堆玉冷曉粧臺宜春金縷字拂
香腮紅羅先綉踏青鞋春猶淺花信更須催
木蘭花(美人書字)
沉吟不語晴窗畔小字銀鈎題欲遍雲情散亂未成篇
花骨欹斜終帶軟重重說盡情和怨珍重提携常在
眼暫時得近玉尖纖翻羡縷金紅象管
清平樂(閨情)
露花煙柳春思濃如酒幾陣狂風新雨後滿地落紅鋪
綉風流何處疎狂厭厭恨結柔腸又是危闌獨倚一
川煙草斜陽
葉少藴
名夢得自號石林居士妙齡秀發有文章盛
名早受知於蔡元長建炎初召爲戸侍入翰
苑恭大政以節度使致仕
賀新郎(春晚)
睡起流鶯語掩蒼苔房櫳向曉亂紅無數飛盡殘花無
人見惟有垂楊自舞漸暖靄初回輕暑寶扇重尋明月
影暗塵侵尚有乘鸞女驚舊恨鎮如許江南夢斷蘅
臯渚浪黏天蒲萄漲綠半空煙雨無限樓前滄波意誰
采蘋花寄取但悵望蘭舟容與萬里雲帆何日到送孤
鴻目斷千山阻誰爲我唱金縷
江神子(湘靈鼓瑟)
銀濤無際捲蓬瀛落霞明暮雲平遥見青鸞紫鳳下層
城二十五絃彈不盡空感慨有餘情蒼梧雲水斷歸
程卷霓旌為誰迎空有千行流淚寄幽貞舞罷魚龍雲
海冷千古恨入江聲
浣溪沙(重陽前一日)
小雨初回昨夜涼繞籬新菊巳催黃碧雲無際卷蒼茫
千里斷鴻供遠目十年芳草掛愁腸緩歌聊與送清
觴
念奴嬌(中秋燕客)
洞庭波冷望冰輪初轉滄海沉沉萬頃孤光雲陣卷長
笛吹破層陰洶湧三江銀濤無際遥帶五湖深酒闌歌
罷至今鼉怒龍吟回首江海平生漂流容易散佳會
難尋縹緲高城風露爽獨倚危檻重臨醉倒清樽嫦娥
應笑猶有向来心廣寒宫殿爲余聊借瓊林
虞美人(雨後置酒林檎花下)
落花已作風前舞又送黃昏雨曉来庭院半殘紅惟有
游絲千丈舞晴空殷勤花下重携手更盡樽中酒美
人不用歛歌眉我亦多情無奈酒闌時
醉蓬莱(上巳日有懷許下西湖)
問春風何事斷送繁紅便拚歸去牢落征途笑行人羈
旅一曲陽關斷雲殘靄做渭城朝雨欲寄離愁綠隂千
囀黃鸝空語遥想湖邊浪搖空翠絃筦風高亂花飛
絮曲水流觴有山翁行處翠袖朱欄故人應也弄畫船
煙浦會寫相思尊前為我重翻新句
鷓鴣天(元夕)
夾路行歌盡落梅篆煙香細褭寒灰雲移碧海三山近
月破中天九陌開追樂事惜多才車聲遥聽殷晴雷
十年夢斷鈞天奏猶記流霞醉後杯
曾公袞
名紆號空青先生子宣之子官至中奉大夫
直寶文閣
臨江仙(感舊)
後院短墻臨綠水春風急管繁絃問誰親按小嬋娟玉
堂真學士琳館地行仙安得此身来此處依稀一夢
梨園江南刺史謾垂涎據鞍腸巳斷何况到尊前
洞仙歌(感舊)
相如當日曾奏凌雲賦落筆縱橫妙風雨記揚鞭輦路
同醉金明因勝賞不管重城已暮舊游如夢覺零落
朋儕遺墨淋漓尚如故况神州北望今已丘墟傷白璧
久埋黃土但一似靈光巋然在悵明月清風更無玄度
菩薩鬘(月夜)
山光冷浸清溪底溪光直到柴門裏卧對白蘋洲欹眠
數釣舟溪山無限好恨不相逢早老病獨醒多如此
良夜何
曾純甫
名覿號海野東都故老及見中興之盛者詞
多感慨如金人捧露盤憶秦娥等曲悽然有
黍離之感
金人捧露盤(庚寅春奉使過京師)
記神京繁華地舊游蹤正御溝春水溶溶平康巷陌綉
鞍金勒躍青驄解衣沽酒醉絃筦桺綠花紅到如今
餘霜鬢嗟前事夢魂中但寒煙滿目飛蓬雕欄玉砌空
餘三十六離宫塞笳驚起暮天鴈寂寞東風
南柯子(元夜)
璧月窺紅粉金蓮映綵山東風絲管滿長安移下十洲
三島在人間兩兩人初散厭厭夜向闌倦粧殘醉怯
輕寒手撚玉梅無緒倚闌干
憶秦娥(邯鄲道上望叢臺有感)
風蕭瑟邯鄲古道傷行客傷行客繁華一瞬不堪思憶
叢臺歌舞無消息金尊玉管空陳迹空陳迹連天草
樹暮雲凝碧
朝中措(維揚感懷)
雕車南陌碾香塵一夢尚如新回首舊遊何在桺烟花
霧迷春如今霜鬢愁停短棹懶傍清尊二十四橋風
月尋思只有銷䰟
蝶戀花(惜春)
翠箔垂雲香噴霧年少疎狂載酒尋芳路多少惜花春
意緒勸人金盞歌金縷桃杏飄零風景暮只有閒愁
不逐流年去舊事而今誰共語畫樓空指行雲處
訴衷情(宫怨)
建章宫殿晚生寒飛雪點朱闌舞腰緩隨檀板輕絮殢
春閒愁思亂酒腸慳漏將殘玉人今夜滴粉搓酥應
歛眉山
感皇恩(重到臨安作)
依舊惜春心花枝常好只恐尊前被花笑少年青鬢耐
得幾番重到舊歡慵記省如天杳綺陌青門斜陽芳
草今古銷沈送人老帝城春事又是等閒來了亂紅随
過雨鶯聲悄
眼兒媚(閨思)
花近清明晚風寒錦幄獸香殘醺醺醉裏匆匆相見重
聽哀彈春情入指鶯聲碎危柱不勝絃十分得意一
場輕夢淡月闌干
南鄕子(别意)
霜月晚雲收蕭瑟西風滿院秋雅會難期嗟易散遲畱
把酒聽歌且勸酬萬事拚悠悠只有情親未易休後
夜扁舟煙浪裏回頭葉葉丹楓總是愁
阮郎歸(上苑初夏侍宴池上雙飛新燕掠水而去得旨賦之)
柳陰庭館占風光呢喃清晝長碧波新漲小池塘雙雙
蹴水忙萍散漫絮飄揚輕盈體態狂為憐流去落紅
香銜將歸畫梁
沁園春(初冬夜坐聞淮上捷音次韻)
更漏迢迢乍寒天氣畫燭對床正井梧飄砌邊鴻度月
故人何處水遠山長老去功名年来情緒寬盡寒衣銷
舊香除非是仗蠻牋象管時伴吟窗詞章莫話行藏
且喜見捷書来帝鄕看銳師雲合妖氛電掃隋堤官柳
依舊成行夢繞它年青門紫陌對酒花前歌正當空成
恨奈潘郎兩鬢新點吳霜
菩薩鬘(次韻龍深甫春日即事)
杏花寒食佳期近一簾煙雨琴書潤砌下水潺潺玉笙吹
莫寒陽臺雲易散往事尋思懶花底醉相扶當時人
在無
採桑子(清明)
清明池館晴還雨綠漲溶溶花裏遊蜂宿粉棲香錦繡
中玉簫聲斷人何處依舊春風萬點愁紅亂逐煙波
總向東
桺梢青(侍宴禁中和張知閣應制作)
梅粉輕勻和風布暖香逕無塵鳳閣凌虚龍池澄碧芳
意鱗鱗清時酒聖花神見内苑風光又新一部仙韶
九曲鸞仗天上長春
曾谹父
名惇以故相之孫工文辭播在樂府平康皆
習歌之有詞一卷謝景思爲序
念奴嬌(送淮漕錢處和)
繡衣直指問凌風一笑翩然何許詔出層霄持漢節千
里秋風淮浦鑑遠江山竹西歌吹曾被腥膻汚須君椽
筆為渠一洗塵土休厭共倒金荷翠眉重為唱渭城
朝雨看即揚鞭歸騎穩還指鬱葱深處寶帶兼金華韀
新綉直上雲霄去回頭莫忘玉霄今夜風露
訴衷情(别意)
鄞江雲氣近蓬莱花桺滿城隈風流謝守相遇應覆故
人杯煙浪暖錦帆回莫徘徊玉霄亭下芍藥荼䕷都
望歸来
浣溪沙
無數春山展畫屏無窮煙柳照溪明花枝缺處小舟橫
紫禁正湏紅藥句清江莫與白鷗盟主人元自是仙
卿
吕居仁
名本中號紫微申公之孫舜徒之子嘗集江
西宗𣲖詩紹興初賜進士第除右史中書舍
人
滿江紅(幽居)
東里先生家何在山陰溪曲對一川平野數間茅屋昨
夜江頭新雨過門前流水清如玉抱小橋回合柳參天
搖新綠疎籬下叢叢菊虛簷外蕭蕭竹歎古今得失
是非榮辱須信人生歸去好世間萬事何時足問此春
春釀酒何如今朝熟
採桑子(别情)
恨君不似江樓月南北東西南北東西只有相隨無别
離恨君却似江樓月暫滿還虧暫滿還虧待得團圓
是幾時
菩薩鬘(夜宴)
高樓只在斜陽裏春風淡蕩人都喜携客不嫌頻使君
如酒醇花光人不會月色須君醉月色與花光共成
今夜長
南歌子(旅思)
驛路侵斜月溪橋度曉霜短籬殘菊一枝黃正是亂山
深處過重陽旅枕元無夢寒更每自長只言江左好
風光不道中原歸思轉凄涼
減字木蘭花(憶舊)
去年今夜同醉月明花樹下今夜江邊月暗長堤柳暗
船故人何處帶我離愁江外去来歲花前還似今年
憶去年
長相思(閨詞)
要相忘不相忘玉樹郎君月豔娘幾回曾斷腸欲下
床却上床上得床来思舊鄉北風吹夢長
踏莎行(梅雪)
雪似梅花梅花似雪似和不似都奇絶惱人風味阿誰
知請君問取南樓月記得去年探梅時節老来舊事
無人說為誰醉倒爲誰醒到今却怕輕離别
生查子(離思)
雙雙小鳳斜淡淡鴉兒穩一曲渭城歌柳色饒春恨
離觴洗别愁酒盡愁難盡寶瑟鴈縱橫誰寄天涯信
又(離思)
人分南浦春酒把陽關盞衣帶自無情頓為離人緩
愁随苦海深恨逐前峰遠更聽斷腸猿一似聞絃鴈
蝶戀花(春詞)
巧語嬌鶯春未暮楊桺風流恰過池塘雨芳草滿庭花
滿樹無情蝴蝶飛来去睡起小奩香一縷玉篆回紋
等箇人分付桃葉不言人不語眉尖一點君知否
如夢令(憶舊)
海鴈橋邊春苦幾見落花飛絮重到柳行西懶問畫樓
何處凝佇凝佇十頃荷花風雨
清平樂(桺塘書事)
桺塘新漲艇子操雙槳閒倚曲欄成悵望是處春愁一
樣傍人幾點飛花夕陽又送棲鴉試問畫樓西畔暮
雲恐近天涯
朱希真
名敦儒博物洽聞東都名士南渡初以詞章
擅名天資曠遠有神仙風致其西江月二曲
辭淺意深可以警世之役役扵非望之福者
念奴嬌(梅詞)
見梅驚笑問經年何處收香藏白似語如愁却問我何
苦紅塵久客觀裏栽桃仙家種杏到處成疎隔千林無
伴淡然獨傲霜雪且與管領春回孤標争肯接雄蜂
雌蝶豈是無情知受了多少凄涼風月寄驛人遥和羹
心在忍使芳塵歇東風寂寞可人誰為攀折
水龍吟(感事)
放船千里凌波去略為吳山畱顧雲屯水府濤随神女
九江東注北客翩然壯心偏感年華將暮念伊嵩舊隠
巢由故友南柯夢遽如許回首妖氛未掃問人間英雄
何處奇謀報國可憐無用塵昏白羽鐵鎖横江錦帆衝
浪孫郎良苦但愁敲桂櫂悲吟梁甫淚流如雨
採桑子(亂後作)
扁舟去作江南客旅鴈孤雲萬里煙塵回首中原淚滿
巾碧山相映汀洲冷楓葉蘆根日落波平愁損辭鄉
去國人
減字木蘭花(懷感)
古人誤我獨舞西風雙淚墮鶴去無蹤木落西陵返照
紅人間難住擲下酒杯何處去樓鎖鍾殘山北山南
兩點烟
相見懽(吳中)
東風吹盡江梅橘花開舊日吳王宫殿長青苔今古
事英雄淚老相催常恨夕陽西去晩潮回
西江月(警悟)
世事短如春夢人情薄似秋雲不湏計較苦勞心萬事
元來有命幸遇三杯酒美况逢一朵花新片時歡笑
且相親明日隂晴未定
又(自樂)
日日深杯酒滿朝朝小圃花開自歌自舞自開懷且喜
無拘無礙靑史幾番春夢紅塵多少竒才不湏計較
與安排領取而今見在
卜筭子(除夕)
江上見新年年夜聽春雨有箇人人領略春粉淚紅輕
注深勸玉東西低唱黃金縷撚底梅花總是愁酒盡
人歸去
鷓鴣天(自述)
我是清都山水郎天教分付與疎狂曾批給雨支風劵
屢上畱雲借月章詩萬首酒千觴幾曾着眼看侯王
玉樓金闕慵歸去且插梅花醉洛陽
又(歲暮)
檢盡歷頭冬又殘愛它風雪耐他寒拖條竹杖家家酒
上箇籃輿處處山添老大轉癡頑謝天教我老来閒
道人還了鴛鴦債紙帳梅花醉夢間
朱雍
紹興中乞召試賢良有梅詞二卷行扵世
憶秦娥(懷人)
風蕭蕭驛亭春信期春潮期春潮黃昏浮動誰在江臯
碧雲冉冉橫溪橋瓊車未至餘香飄餘香飄一簾疎
影月在花梢
好事近(梅)
春色爲誰来枝上半畱殘雪恰近小園香徑對霜林寒
月危欄悽斷笛聲長吹到偏嗚咽最好短亭歸路有
行人先折
謁金門
春太早十二玉樓初曉半額試粧深院悄相逢何草草
臨水幽香縹緲彷彿淡粧窺照恰值日邊人未到紛
紛縈古道
張仲宗
三山人紹興戊午之秋胡澹菴上書乞斬時
相坐謫新州仲宗以詞送行後併得罪
賀新郎(送胡邦衡謫新州)
夢繞神州路悵秋風連營畫角故宫離黍底事崑崙傾
砥柱九地黃流亂注聚萬落千村狐兔天意從来高難
問况人情易老悲如許更南浦送君去凉生岸桺銷
殘暑耿斜河疎星淡月斷雲微度萬里江山知何處回
首對床夜語鴈不到書成誰與目盡青天懷今古肯兒
曹恩怨相爾汝舉大白唱金縷
又(寄李伯紀丞相)
曳杖危樓去斗垂天滄波萬頃月流煙渚掃盡浮雲風
不定未放扁舟夜渡宿鴈落寒蘆深處悵望關河空弔
影正人間鼻息鳴鼉鼓誰伴我醉中舞十年一夢揚
州路倚高寒愁生故國氣吞驕虜要斬樓蘭三尺劒遺
恨琵琶舊語謾暗澁銅花塵土喚取謫仙平章看過苕
溪尚許垂綸否風浩蕩欲輕舉
滿江紅(旅思)
春水連天桃花浪幾番風惡雲乍起遠山遮盡晩風還
作綠徧芳洲生杜若楚帆帶雨煙中落認向来沙觜共
停橈傷飄泊寒猶在衾偏薄腸欲斷愁難着倚蓬窗
無寐引杯孤酌寒食清明都過了可憐孤負年時約想
小樓日日望歸舟人如削
蘭陵王(春遊)
卷珠箔朝雨輕陰乍閣闌干外煙桺弄晴草芳侵階映
紅藥東風妬花惡吹落梢頭嫩萼屏山掩沉水倦熏中
酒心情怕杯勺尋思舊京洛正年少疎狂歌笑迷著
障泥油壁催梳掠曾馳道同載上林携手燈夜初過早
共約又爭信漂泊寂寞念行樂甚粉淡衣襟音斷絃
索瓊枝壁月春如昨悵别後華表那回雙鶴相思除是
向醉裏暫忘却
又(春思)
綺霞散空碧畱晴向晚東風裏天氣困人時節秋千閉
深院簾旌翠波颭窗影殘紅一線春光好花臉柳腰勾
引芳菲閙鶯燕閒愁費消遣想娥綠輕顰鸞鑑新怨
單衣欲試寒猶淺羞衾鳳空展塞鴻難托誰問潛寬舊
帶眼念人似天遠迷戀畫堂宴看最樂王孫濃豔爭
勸蘭膏寶篆春宵短擁檀板低唱玉杯重暖衆中先醉
謾倚檻早夢見
念奴嬌(秋思)
江天雨霽正露荷擎翠風槐搖綠試問秦樓今夜裏秋
到闌干幾曲笑撚黃花重題紅葉無奈歸期促暮雲千
里桂華初綻寒玉有誰伴我凄涼除非分付與杯中
醽醁水本無情山又遠回首煙波雲木夢繞西園䰟飛
南浦自古情難足舊遊何處落霞空映孤騖
石州慢(初春感舊)
寒水依痕春意漸回沙際煙闊溪梅晴照生香冷蕊數
枝争發天涯舊恨試看幾許銷䰟長亭門外山重疊不
盡眼中青怕昏黃時節情切畫樓深閉想見東風暗
消肌雪辜負枕前雲雨樽前花月心期切處更有多少
凄涼殷勤畱與歸時說到得再相逢恰經年離别
青玉案(憶舊)
華琚玉轡青絲鞚記年少金吾從花底朝回珠翠擁曉
鍾初斷宿酲猶帶綠瑣窗中夢天涯相遇鞭鸞鳳老
去堂成更情重月轉簷牙雲遶棟涼吹香霧酒迷歌扇
春笋傳杯送
臨江仙(荼䕷有感)
鶯喚屏山驚睡起嬌羞湏索郎扶荼䕷斗帳罷熏爐翠
穿珠落索香泛玉流酥長記枕痕消醉色日高猶倦
粧梳一枝春瘦想如初夢迷芳草路望斷素鱗書
浣溪沙(别意)
燕掠風簷欵欵飛豔桃穠李閙長堤騎鯨人去曉鶯啼
可意湖山畱我住斷腸煙水送君歸三春不是别離
時
漁家傲
樓外天寒山欲暮溪邊雪後藏雲樹小艇風斜沙嘴露
流年度春光已向梅梢住短夢今宵還到否葦村四
望知何處客裏從来無意緒催歸去故園正要鶯花主
謁金門(道山亭餞張椿老赴行在)
風露底石上岸巾愁起月到房心天似水亂峰清影裏
此去登瀛須記今夕道山同醉春殿明年人共指玉
皇香案吏
花菴詞選續集卷一
