花菴詞選續集卷七宋黃昇輯
宋詞
史邦卿
名達祖號梅溪有詞百餘首張功父姜堯章
為序堯章稱其詞竒秀清逸有李長吉之風
韻
綺羅香(春雨)
做冷欺花將煙困柳千里偷催春暮盡日冥迷愁裏欲
飛還住驚粉重蝶宿西園喜泥潤燕歸南浦最妨他佳
約風流鈿車不到杜陵路沈沈江上望極還被春潮
急難尋官渡隱約遥峰和淚謝娘眉嫵臨斷岸新綠生
時是落紅帶愁流處記當日門掩梨花剪燈深夜語(臨斷)
(岸以下數語最為堯章所歎賞)
玉樓春(社前一日)
遊人等得春晴也處處旗亭堪繫馬雨前穠杏尚娉婷
風裏殘梅無顧藉忘拈針線還逢社鬭草嬴多裙欲
卸明朝雙燕定歸來叮囑重簾休放下
又(梨花)
玉容寂寞誰為主寒食新晴愁幾許前身清淡似梅粧
遥夜依微畱月住香迷胡蝶飛時路雪在秋千來往
處黃昏著了素衣裳深閉重門聽夜雨
萬年歡(春思)
兩袖梅風謝橋邊岸㾗猶帶陰雪過了匆匆燈市草根
青發燕子春愁未醒悞幾處芳音遼絶煙溪上采綠人
歸定應愁沁花骨非干厚情易歇奈燕臺句老難道
離别小逕吹衣曾記故里風物多少驚心舊事第一是
侵階羅襪如今但桺髮晞春夜來和露梳月
杏花天(清明)
軟波拖碧浦芽短畫橋外花晴柳暖今年自是清明晩
便覺芳情較懶春衫瘦東風剪剪過花塢香吹醉面
歸來立馬斜陽岸隔岸歌聲一片
西江月(閨思)
西月澹窺樓角東風暗落簷牙一燈初見影窗紗又是
重簾不下幽思屢隨芳草閒愁多似楊花楊花芳草
徧天涯繡被春寒夜夜
菩薩鬘(夜景)
梨花不礙東城月月明照見空欄雪雪底夜香微褰簾
拜月歸錦衾幽夢短明日南堂宴宴罷小樓臺春風
來不來
臨江仙(閨思)
愁與西風應有約年年同赴清秋舊游簾幕記揚州一
燈人著夢雙鴈月當樓羅帶鴛鴦塵暗澹更須整頓
風流天涯萬一見温柔瘦應緣此瘦羞亦為郎羞
齊天樂(秋興)
闌干只在鷗飛處年年怕吟秋興斷浦沈雲空山挂雨
只有詩愁千頃波聲未定望舟尾拖涼渡頭籠暝正好
登臨有人歌罷翠簾冷悠然魂墮故里奈閑情未了
還被吹醒拜月虚簷聽蛩壊砌誰復能憐嬌俊憂心耿
耿寄桐葉芳題冷楓新詠莫遣秋聲樹頭喧夜永
又(湖上即席分韻得羽字)
鴛鴦拂破蘋花影低低趁涼飛去畫裏移舟詩邊就夢
葉葉碧雲分雨芳游自許過柳影閒波水花平渚見說
西風為人吹恨上瑶樹闌干斜照未滿杏墻應望斷
春翠偷聚淺約挼香深盟搗月誰是窗間青羽孤筝幾
柱問因甚參差暫成離阻夜色空庭待歸聽俊語
雙雙燕(詠燕)(形容盡矣)
過春社了度簾幕中間去年塵冷差池欲住試入舊巢
相並還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地爭飛競誇輕
俊紅樓歸晩看足柳昏花暝應自棲香正穩便忘了天
涯芳信愁損翠黛雙蛾日日畫欄獨凭(姜堯章極稱其柳昏花暝之句)
東風第一枝(春雪)
巧剪蘭心偷黏草甲東風欲障新暖謾凝碧瓦難畱信
知暮寒較淺行天入鏡做弄出輕鬆纖軟料故園不捲
重簾悞了乍來雙燕青未了柳回白眼紅欲斷杏開
素面舊遊憶着山陰厚盟遂妨上苑寒爐重煖便放慢
春衫針線恐鳳鞋挑菜歸來萬一灞橋相見(結句尤為姜堯章拈)
(出)
又(元夕)
酒館歌雲燈街舞繡笑聲喧似簫鼓太平京國多歡大
酺綺羅幾處東風不動照花影一天春聚耀翠光金縷
相交冉冉細吹香霧羞醉玉少年丰度懷豔雪舊家
伴侣閉門明月關心倚窗小梅索句吟情欲斷念嬌俊
知人無據想袖寒珠絡藏香夜久帶愁歸去
換巢鸞鳳(春情)
人若梅嬌正愁横斷塢夢繞溪橋倚風融漢粉坐月怨
秦簫相思因甚到纖腰定知我今無魂可銷佳期晩謾
幾度淚㾗相照人悄天渺渺花外語香時透郎懷抱
暗握荑苗乍嘗櫻顆猶恨侵階芳草天念王昌忒多情
換巢鸞鳳教偕老温柔鄉醉芙蓉一帳春曉
過龍門(春愁)
醉月小紅樓錦瑟箜篌夜來風雨曉來收幾點落花饒
柳絮同為春愁寄信問晴鷗誰在芳洲綠波寧處有
蘭舟獨對舊時携手地情思悠悠
瑞鶴仙(紅梅)
館娃春睡起為潑粧酒煖臉霞輕膩冰霜一生裏厭從
來冷澹粉腮重洗胭脂暗試便無限芳穠氣味向黃昏
竹外寒深醉裏為誰偷倚嬌媚春風模樣霜月心腸
瘦來肌體孤香細細吹夢到杏花底被高樓横筦一聲
驚斷却對南枝灑淚謾相思桃葉桃根舊家姊妹
滿江紅(九月廿一日出京懷古)
緩轡西風歎三宿遲遲行客桑梓外鋤耰漸入柳坊花
陌雙闕遠騰龍鳳影九門空鎖鴛鸞翼更無人擫笛傍
宫墻苔花碧天相漢民歸國天厭禍臣同德趁建瓴
一舉再收鼇極老子豈無經世術詩人不預平戎策辦
一襟風月看升平吟春色
卓稼翁
名田號西山建陽之文士
好事近(三衢買舟)
奏賦謁金門行盡雲山無數尚有江天一半買扁舟東
去波神眼底識英雄閣住半空雨喚起一帆風力去
青天尺五
昭君怨(送人赴上庠)
千里功名岐路幾緉英雄草履八座與三台箇中來
壯士寸心如鐵有淚不霑離别劒未斬樓蘭莫空還
品令(新秋)
立秋十日早露出新凉面斜風急雨戰退炎光一半月
上紗窗疑是廣寒宫殿無端宋玉撩亂生悲怨一年
好處都被秋光占斷你且思量今夜怎生消遣
崔正子
名與之自號菊坡屢以右相召不起
水調歌頭
萬里雲間戍立馬劍門關亂山極目無際直北是長安
人苦百年塗炭鬼哭三邊鋒鏑天道久應還手寫留屯
奏烱烱寸心丹對青燈搔白髮漏聲殘老來勲業未
就妨却一身閒梅嶺綠陰青子蒲澗清泉白石怪我舊
盟寒烽火平安夜歸夢到家山
魏華父
名了翁臨卭人號鶴山先生慶元巳未黃甲
第三名晩與真西山齊名有詞附鶴山集皆
夀詞之得體者
水調歌頭(范靖州生日)
猶記端門外鞭袖五更寒一聲天上鍾柝金鎖掣重關
君向紫宸上閣我侍玉皇香案都號舍人班夢覺帝鄉
遠相對兩蒼顔玉圍腰金繫肘繡籠鞍鄉人袞袞嚴
近五馬度荆山收拾五湖氣度卷束蟠胷兵甲春意滿
人間天錫公純嘏氣象自平寬
又(孫靖州生日)
九十九峰下百二十年州西風吹起客夢月滿驛南樓
影入天河左界辰在夀星向上還是去年秋要和木蘭
曲載酒夀君侯天邊信雲外步去難留夀觴庭院依
舊巳帶别離愁離合鍾情未免富貴關人何事浪白世
間頭將相時來作身健百無憂
鷓鴣天(范靖州十月廿一日生日)
誰把璿璣運化工參旗又挂玉梅東三三律琯聲餘亥
九九玄經卦起中新歲月舊遊從一觴還似去年冬
人間事會無終極分付翹關老令公(郭令公以武舉出身應翹關負米科)
菩薩鬘(靖倅江塤生日)
東窗五老峰前月南窗九疊坡前雪堆出侍郎山著君
窗戶間離騷鄉裏住恰記庚寅度挹取芷蘭芳酌君
千歲觴
劉潛夫
名克莊甫田人號後村先生負一代盛名詩
文甚高有後村别調一卷淳祐辛丑八月御
筆劉某文名久著史學尤精可特賜同進士
出身
六州歌頭(牡丹)
維摩病起兀坐等枯株清晨裏誰來問是文殊遣名姝
奪盡羣芳色浴才出醒初解千萬態嬌無力困相扶絶
代佳人不入金張室却訪吾廬對茶鐺禪榻笑殺此翁
癯珠髻金壺始消渠憶承平日繁華事修成譜寫成
圖竒絶甚歐公記蔡公書古來無一自京華隔問姚魏
竟何如多應是綵雲散劫灰餘野鹿銜將花去空回首
河洛邱墟謾傷春弔古夢遶漢唐都歌罷欷歔
水調歌頭(和西外判宗湖樓韻)
君看郭西景渾不減孤山飛樓突兀百尺輪奐侈前觀
絶唱新詞寡和墮淚舊碑無恙往事付驚瀾不見遼鶴
返惟對水鷗閒又何必珠翠盛管絃歡唾壺麈尾瀟
灑領客上高寒丞相功存宗廟祭酒義兼家國世事尚
相關風月寓意耳莫作晉人看
沁園春(夢方孚若)
何處相逢登寶釵樓訪銅雀臺喚厨人斫就東溟鯨鱠
圉人呈罷西極龍媒天下英雄使君與操餘子誰堪共
酒杯車千乘載燕南代北劒客竒材飲酣鼻息如雷
誰信被晨雞輕喚回嘆年光過盡功名未立書生老去
機會方來使李將軍遇高皇帝萬戶侯何足道哉披衣
起但淒涼感舊慷慨生哀
又(送包尉)
我羡君歸一路秋風芙蓉木犀想慈顔望久靈烏乍噪
新眉畫就郎馬頻嘶忙脱征衫快呼斗酒細為家人說
建谿爭知道這中年懷抱最怕分携丈夫南北東西
應笑殺離筵粉淚啼悵佳人來未碧雲冉冉王孫去後
芳草萋萋明日相思山重水複古道人稀茅店雞元龍
老有高樓百尺誰共登梯
又(寄鍾賢良)
我夢見君戴飛霞冠著宫錦袍與牧之高會齊山詩酒
謫仙同載采石風濤萬卷星羅千篇電掃肯學窮兒事
楚騷掀髯嘯有魚龍鼓舞狐兔悲嘷英雄埋没蓬蒿
誰摸索當年劉與曹嘆事機易失功名難偶誅茅西崦
種秫東臯柵有雞豚庭無羔鴈道是先生索價高人間
窄待相期海上共摘蟠桃
又(贈孫季蕃弔方漕西歸)
歲莫天寒一見飄然幅巾布裘儘緣雲鳥道躋攀絶頂
拍天鯨浸笑傲中流疇昔竒君紫髯鐵面生子當如孫
仲謀誰知道向中年猶未建節封侯南來萬里何求
因感慨橋公成遠遊悵名姬駿馬都成昨夢隻雞斗酒
誰弔新邱天地無情功名有命千古英雄只麽休平生
客獨羊曇一箇灑淚西州
又(寄九華葉賢良)
一卷陰符二石硬弓百斤寶刀更玉花驄噴鳴鞭電抹
烏絲欄展醉墨龍跳牛角書生虬鬚豪客談笑皆堪折
簡招依稀記曾請纓繫粤草檄征遼當年目視雲霄
誰信道淒涼今折腰悵燕然未勒南歸草草長安不見
北望迢迢老去胷中有些磊塊歌罷猶須著酒澆休休
也但帽邊鬢改鏡裏顔凋
摸魚兒(賞海棠)
甚春來冷煙凄雨朝朝遲了芳信驀然作煖晴三日又
覺萬株嬌困霜點鬢潘令老年年不帶看花分才情減
盡悵玉局飛仙石湖絶筆辜負這風韻傾城色懊惱
佳人薄命墻頭岑寂誰問東風日暮無聊頼吹得胭脂
成粉君細認花共酒古來二事天尤吝年光去迅謾綠
葉成陰青苔滿地做取異時恨
又(感歎)
怪新年倚樓看鏡清狂渾不如舊暮雲千里傷心處那
更亂蟬疎柳凝望久愴故國百年陵闕誰回首功名大
謬歎采藥名山讀書精舍此計幾時就封侯事久矣
輸人妙手滄洲聊作漁叟高冠長劒渾閒物世上切身
惟酒千載後君試看拔山扛鼎俱烏有英雄骨朽問顧
曲周郎而今還解來聽小詞否
念奴嬌(菊花)
老夫白首尚兒嬉廢圃一番料理餐飲落英并墜露重
把離騷拈起野艷幽香深黃淺白占斷西風裏飛來雙
蝶遶叢欲去還止嘗試銓次羣芳梅花差可伯仲之
間耳佛說諸天金色界未必莊嚴如此尚友靈均定交
元亮結好天隨子籬邊坡下一杯聊泛霜蘂
賀新郎(寄題聶侍郎鬱孤臺)
絶頂規危榭跨高寒鳥飛不過雲生其下斤斸無聲人
按堵翕忽青紅變化覽城郭山川如畫閣老鳳樓修造
手笑談間突出凌雲厦臺上景買無價唾壺麈尾登
臨暇似當年滁陽太守歐陽公也傾倒贛江供硯滴判
斷雪天月夜更喚起鄒枚司馬銅雀凌歊歌舞散訪殘
磚斷甓無存者餘翰墨被風雅
又(春景)
動地東風起畫橋西繞溪桑柘漫山桃李寂寂墻陰蒼
苔逕猶印前回屐齒驚歲月飇馳雲駛太息攀翻長亭
樹是先生手種今如此君不樂欲何俟傍人錯會淵
明意笑斯翁皇皇汲汲登山臨水佳處徑呼籃輿去彷
彿柴桑栗里從我者門生兒子嘗試平章先賢傳屈原
醒不似劉伶醉判茗艼卧花底
又(客贈芍藥)
一夢揚州事畫堂深金瓶萬朵元戎高會座上祥雲層
層起不減洛中姚魏歎别後關山迢遞國色天香何處
在想東風猶憶狂書記驚歲月一彈指數枝清曉煩
馳騎向小窗依稀重見蕪城妖麗料得花憐儂消瘦儂
亦憐花顦顇謾悵望竹西歌吹老矣應無騎鶴日但春
衫點點當時淚那更有舊情味
又(送陳子華赴真州)
北望神州路試平章這場公事怎生分付記得太行山
百萬曾入宗爺駕馭今把作握蛇騎虎君去京東豪傑
喜想投戈下拜真吾父談笑裏定齊魯兩河蕭索惟
狐兔問當年祖生去後有人來否多少新亭揮淚客誰
夢中原塊土算事業須由人做應笑書生心膽怯向車
中閉置如新婦空目送塞鴻去
又(端午)
深院榴花吐畫簾開綀衣紈扇午風清暑兒女紛紛夸
結束時樣釵符艾虎早巳有游人觀渡老大逢場慵作
戲任陌頭年少爭旗鼓溪雨急浪花舞靈均標致高
如許憶生平既紉蘭佩更懷椒糈誰信騷魂千載後波
底垂涎角黍又說是蛟饞龍怒把似而今醒到了料當
年醉死差無苦聊一笑弔千古
又(九日)
湛湛長空黑更那堪斜風細雨亂愁如織老眼平生空
四海頼有高樓百尺看浩蕩千崖秋色白髮書生神州
淚儘凄涼不向牛山滴追往事去無迹少年自負凌
雲筆到而今春華落盡滿懷蕭瑟常恨世人新意少愛
說南朝狂客把破帽年年拈出若對黃花孤負酒怕黃
花也笑人岑寂鴻北去日西匿
又(遊水東周家花園)
溪上收殘雨倚危欄薄綿乍脱日陰亭午閙市不知春
色處散在荒園廢墅漸小白長紅無數客子雖非河陽
令也隨緣暫作鶯花主那可負甕中醑碧雲四合千
巖莫恨匆匆余方有事子姑歸去趁取羣芳未搖落暇
日提魚就煮歎激電光陰如許回首明年何處在問桃
花尚記劉郎否公莫笑醉中語
又(郡會聞妓歌有感)
妾出於微賤少年時朱絃彈絶玉笙吹徧粗識國風關
雎亂羞學流鶯百囀總不涉閨情春怨誰向西鄰公子
說要珠鞍迎入梨花院身未動意先懶主家十二樓
連苑那人人靚粧按曲繡簾初捲道是畫堂簫管唱笑
殺街坊拍袞回首望侯門天遠我有平生離鸞操頗哀
而不愠微而婉聊一奏更三歎
生查子(上元戲陳敬叟)
繁燈奪霽華戲鼓侵明發物色舊時同情味中年别
淺畫鏡中眉深拜樓西月人散市聲收漸入愁時節
臨江仙(種海棠作)
落魄長官江海客少豪萬里尋春而今憔悴向溪濱斷
無觴詠興惟有簿書塵手插海棠三百本等閒粧點
芳辰他年絳雪映紅雲丁寧風與月記取種花人
滿江紅(送王實之)
天壤王郎數人物方今第一談笑裏風霆驚座雲煙生
筆落落元龍湖海氣琅琅董相天人策問如何十載尚
青衫諸侯客易愛底些官職難保底些名節擬閉門
投轄劇談三日疇昔評君天下寶當為天下蒼生惜向
臨分慷慨出商聲摧金石
又(二月二十四夜飲海棠花下)
老子年來頗自許心腸鐵石尚一點消磨未盡愛花成
癖懊惱每嫌寒勒住丁寧莫被晴烘拆奈暄風烈日太
無情如何得張畫燭頻頻惜憑素手輕輕摘更幾番
雨過彩雲無跡今夕不來花下飲明朝空向枝頭覓對
殘紅滿院杜鵑啼添愁寂
又(范尉梅谷)
赤日黃埃夢不到清溪翠麓空健羡君家别墅幾株幽
獨骨冷肌清偏要月天寒日暮尤宜竹想主人杖屨繞
千回山南北寧委澗嫌金屋寧映水羞銀燭歎出羣
風韻背時粧束競愛東鄰姬傅粉誰憐空谷人如玉笑
林逋何遜漫為詩無人讀
又
金甲琱戈記當日轅門初立磨盾鼻一揮千紙龍蛇猶
濕鐵馬曉嘶營壁冷樓船夜渡風濤急有誰憐猨臂故
將軍無功級平戎策從軍什零落盡慵收拾把茶經
香傳時時温習生怕客談榆塞事且教兒誦花間集歎
臣之壯也不如人今何及
卜算子(手植海棠盛開風雨作祟輙作小詞二首)
盡是手成持合得天饒借風雨於花有底讐著意相陵
藉做暖逼教開做冷催教謝不負明年花下人只負
栽花者
又
片片蝶衣輕點點猩紅小道是天公不惜花百種千般
巧朝見樹頭繁莫見枝頭少道是天公果惜花雨洗
風吹了
昭君怨(牡丹)
曾記洛陽舊譜只許姚黃獨步若比廣陵花太虧他
舊日王侯園圃今日荆榛狐兔君莫說中州怕花愁
又(瓊花)
后土宫中標韻天上人間一本道號玉真妃字瓊姬
我與花曾半面流落天涯重見莫把玉簫吹怕驚飛
清平樂(丹陽舟中作别意)
休彈别鶴淚與絃俱落歡事中年如水薄懷抱那堪作
惡昨宵月露高樓今朝煙雨孤舟除是無身方了有
身長是閒愁
又(五月十五夜翫月)
纖雲掃跡萬頃玻瓈色醉跨玉龍游八極歴歴天青海
碧水晶宫殿飄香羣仙方按霓裳消得幾多風露變
教人世清涼
又
風高浪快萬里騎鯨背曾識嫦娥真體態素面元無粉
黛身游銀闕珠宫俯看積氣濛濛醉裏偶搖桂樹人
間喚作涼風
又(頃在維揚陳師文參議冢舞姬絶妙賦此)
宫腰束素只怕能輕舉好築避風臺護取莫遣驚鴻飛
去一團香玉温柔笑顰俱有風流貪與蕭郎眉語不
知舞錯伊州
玉樓春戲呈(林節推鄉兄并下一首)
年年躍馬長安市客裏似家家似寄青錢換酒日無何
紅燭呼盧宵不寐易挑錦婦機中字難得玉人心下
事男兒西北有神州莫滴水西橋畔淚
菩薩鬘
小鬟解事高燒燭羣花圍繞摴蒱局道是五陵兒風騷
滿肚皮玉鞭鞭玉馬戲走章臺下笑殺㶚橋翁騎驢
風雪中
憶秦蛾(感舊)
春酲薄夢中毬馬豪如昨豪如昨月明横笛曉寒吹角
古來成敗難描摸而今却悔當時錯當時錯鐵衣猶
在不堪重著
又
梅謝了塞垣凍解鴻歸早鴻歸早憑伊問訊大梁遺老
浙河西面邊聲悄淮河南北炊煙少炊煙少宣和宫
殿冷煙衰草
又
遊人絶綠陰滿野芳菲歇芳菲歇養蠶天氣采茶時節
枝頭杜宇啼成血陌頭楊柳吹成雪吹成雪淡烟微
雨江南三月
長相思
寒相催煖相催催了開時催謝時丁寧花放遲角聲
吹笛聲吹吹了南枝吹北枝明朝成雪飛
又
風蕭蕭雨蕭蕭相送津亭折柳條春愁不自聊煙迢
迢水迢迢準擬江邊駐畫橈舟人頻報潮
浪淘沙(旅况)
紙帳素屏遮全似僧家無端霜月闖窗紗喚起玉關征
戍夢幾疊寒笳歲晩客天涯短髮蒼華今年衰似去
年些詩酒新來俱倚閤孤負梅花
一剪梅(中秋解宜春郡印)
陌上行行惟府公還是文窮還是詩窮下車上馬太匆
匆來是春風去是秋風階銜免得管兵農嬉到昏鐘
睡到齋鐘不須提岳與知宫喚作溪翁喚作山翁
踏莎行(甲午重九牛山作)
日月跳丸光陰脫兔登臨不用深懷古向來吹帽插花
人盡隨殘照西風去老矣征衫飄然客路炊煙三兩
人家住欲携斗酒答秋光山深無覓黃花處
劉伯寵
名襃武夷人一字春卿
水龍吟(桂林元夕呈帥座)
東風起縠池波輕陰未放游絲墮新春歌管豐年笑語
六街燈火繡轂雕鞍飛塵卷霧冰流雲過恍揚州十里
三生夢覺捲朱箔映青𤨏金猊戲掣星橋鎖博山香
烟濃百和使君行樂絳紗萬炬雪梅千朵羯鼓喧空鵾
絃沸曉櫻梢微破想明年更好傳柑宴罷醉扶狨座
雨中花慢(春日旅况)
縹蔕緗枝玉葉翡英百梢爭趁春忙正雨後蜂粘落絮
燕撲晴香遺策誰家蕩子唾花何處新粧想流紅有恨
拾翠無心往事淒涼春愁如海客思翻空帶圍只看
東陽更那堪玉笙度曲翠羽傳觴紅淚不勝閨怨白雲
應老他鄉夢回羇枕風驚庭樹月在西廂
滿庭芳(留別)
柳裊金絲梨鋪香雪一年春事方中燭前一見花艷覺
羞紅枕臂香㾗未落舟横岸作計匆匆明朝去暮天平
水雙槳碧雲東隔離歌一闋琵琶聲斷燕子樓空歎
陽臺夢杳行雨無蹤後會芙渠未老從今去日望歸鴻
愁如織斷腸啼鴂饒舌訴東風
六州歌頭(上廣西張帥)
憑深負阻蠭午肆奔騰龍江上妖氛漲鯨海外白波驚
羽檄交飛急玉帳靜金韜閟恢遠馭振長纓密分兵細
草黃沙渺渺西關路風裊高旌聽飛霜令肅堅壁夜無
聲鼔角何神地中鳴看追風騎攢雲槊雷野轂激天
鉦飛箭集旄頭墜長圍掩郭東傾振旅觀旋凱笳鼓競
繡旗明刀換犢戈藏革士休營黃色赤雲交映論功何
止蔡州平想環城蒼玉深刻入青冥永詔來今
水調歌頭(中秋)
天淡四垂幕雲細不成衣西風掃盡纖翳掠我鬢邊絲
破匣菱花飛動跨海清光無際草露滴明璣杯到莫停
手何用問來期坐虚堂揩病眼泝流輝雲山應有幽
恨瑶瑟掩金徽河漢無聲自轉玉兔有情亦老世事巧
相違一寫謫仙怨雙淚滿君頤
花菴詞選續集卷七
