花菴詞選續集卷十宋黃昇撰
宋詞
劉圻父
名子寰號篁㟳翁居麻沙早登朱文公之門
劉後村嘗序其詩行於世
齊天樂(夀史滄洲)
雅歌堂下新堤路柳外行人相語碧藕開花金桃結子
三見使君初度樓臺北渚似畫出西湖水雲深處綵鷁
雙飛水亭開宴近重午溪蒲堪薦綠醑幔亭何惜為
曾孫留住碧水吟哦滄洲夢想未放舟横野渡維申及
甫正夾輔中興擎天作柱願祝嵩高歲添長命縷
花發沁園春(呈史滄洲)
換譜伊涼選歌燕趙一番樂事重起花新笑靨柳軟纖
腰濟楚衆芳圍裏年年佳會長是傍清明天氣正魏紫
衣染天香蜀粧紅破春睡一簇猩羅鳳翠徧東園西
城點檢芳事鈴齋吏散晝館人稀幾闋管絃清脆人生
適意流轉共風光遊戲到遇景取次成歡怎教良夜休
醉
玉樓春(題小竿嶺)
今來古往吳京道歲歲榮枯原上草行人幾度到江濱
不覺身隨風樹老蒲花易晩蘆花早客裏光陰如過
鳥一般垂柳短長亭去路不如歸路好
沁園春(西巖三澗)
雲壑泉泓小者如杯大者如罌更石筵平瑩寬容數客
淙流回激環遶飛觥三澗交流兩崖懸瀑𢷬雪飛霜落
翠屏經行處有丹荑碧草古木蒼藤裵&KR0966;却倚山楹
笑山水娛人若有情見傍回側轉峰巒疊疊欲窮還有
巖谷層層仰視雲間茅茨雞犬疑有仙家來避秦青林
表望煙霞縹緲隱隱鸞笙
賀新郎(登玉田峰)
拄杖凌高絶望千山隱隱波瀾動搖天末下有白雲平
遠壑湧起潮頭噴雪浸絶島孤峰出没赤縣神州何處
是但風烟杳杳迷空闊呼不見古人物碧松枝下青
瑤石舉頭看長空湛湛淡琉璃色上界星辰多官府夸
父忙鞭日月任兔走烏飛超忽宇宙茫茫如許大百年
間何用爭優劣身世事一毛髮
滿江紅(風泉峽觀泉)
雲壑飛泉蒲根下懸流陸續堪愛處石池湛湛一方寒
玉暑際直當磐石坐渴來自引懸瓢掬聽泠泠清響瀉
淙琤勝絲竹寒照膽消炎燠清徹骨無塵俗笑幽人
忻翫滯留空谷靜坐時看松鼠飲醉眠不礙山禽浴喚
仙人伴我酌瓊瑶餐秋菊
霜天曉角(春愁)
横陰漠漠似覺羅衣薄正是海棠時候紗窗外東風惡
惜春春寂寞尋花花冷落不會這些情味元不是念
離索
洞仙歌(寄劉令君潛夫)
風饜雨足也解為花地收拾浮雲放新霽愛調亭小翠
點滴猩紅新粧了妃子朝來睡起遙知春有主整頓
歡娛興在新亭錦圍底便選歌燕趙授簡鄒枚須記作
他日城山盛事笑東君不用管楊花任飛去天涯在東
風裏
吳君特
名文英自號夢窗四明人從吳履齋諸公遊
山陰尹煥叙其詞略曰求詞於吾宋者前有
清真後有夢窗此非煥之言四海之公言也
聲聲慢(閨重九飲郭園)
檀欒金碧婀娜蓬萊游雲不蘸芳洲露柳霜蓮十分點
綴殘秋新彎畫眉未穩似含羞低度墻頭愁送遠駐西
臺車馬共惜臨流知道池亭多宴掩庭花長是驚落
秦謳膩粉闌干猶聞凭袖香畱輸他翠漣拍甃瞰新粧
終日凝眸簾半捲帶黃花人在小樓
倦尋芳(餞周紏定夫)
暮帆挂雨冰岸飛梅春思零亂送客將歸偪是故宫離
苑醉酒曾同涼月舞尋芳還隔紅塵面去難留悵夫容
路窄綠楊天遠便繫馬鶯邊清曉煙草晴花沙潤香
軟爛錦年華誰念故人遊倦寒食相思隄上路行雲應
在孤山畔寄新吟莫空回五湖春鴈
絳都春(為清華内子夀)
香深霧暖正人在錦瑟年華深院舊日漢宮分得紅蘭
滋吳苑臨池羞落梅花片弄水月初勻粧面紫煙籠處
雙鸞共跨洞簫低按歌筦紅圍翠袖凍雲外似覺東
風先轉繡畔晝遲花底天寬春無限仙郎驕馬瓊林宴
待捲上珠簾教看更傳鶯入新年寶釵夢燕
唐多令(惜别)
何處合成愁離人心上秋縱芭蕉不雨也颼颼都道晩
涼天氣好有明月怕登樓年事夢中休花空煙水流
燕辭歸客尚淹留垂柳不縈裙帶住謾長是繫行舟
法曲獻仙音(和丁宏菴韵)
落葉霞翻敗窗風咽暮色淒涼深院瘦不關秋淚緣生
别情銷鬢霜千點悵翠冷搔頭燕那能語恩怨紫簫
遠記桃枝尚隨春渡愁未洗鉛水又將恨染粉縞澁離
箱忍重拈燈夜裁剪望極藍橋綵雲飛羅扇歌斷料鶯
籠玉鏁夢裏隔花時見
好事近(秋飲)
鴈外雨絲絲將恨和愁都織玉骨西風添瘦減尊前歌
力袖香曾枕醉紅腮依約唾㾗碧花下凌波入夢引
春雛雙鶒
憶舊遊(别黃澹翁)
送人猶未苦苦送春隨人去天涯片紅都飛盡陰陰潤
綠暗裏啼鴉賦情頓雪雙鬢飛夢逐塵沙歎病渴淒涼
分香瘦减兩地看花西湖斷橋路想繫馬垂楊依舊
欹斜葵麥迷煙處問離巢孤燕飛過誰家故人為寫深
怨空壁掃秋蛇但醉上吳臺殘陽草色歸思賖
宴清都
病渴文園久梨花月夢殘春故人舊愁彈枕雨哀翻帽
雪為情僝僽千金醉躍驕驄試問取朱橋翠柳痛恨不
買斷斜陽西湖醖入春酒吳宫亂水斜煙留連倦客
慵更回首幽蛩韵苦哀鴻呌絶斷音難偶題紅汎葉零
亂想夜冷江楓暗瘦付與誰一半悲秋行雲在否
金縷曲(陪履齋先生滄浪看梅)
喬木生雲氣訪中興英雄陳迹暗追前事戰艦東風慳
借便夢斷神州故里旋小築吳宫閒地華表月明歸夜
鶴歎當時花竹今如此枝上露濺清淚遨頭小簇行
春隊步蒼苔尋幽别塢看梅開未重唱梅邊新度曲催
發寒梢凍蘂此心與東君同意後不如今今非昔兩無
言相對滄浪水懷此恨寄殘醉
陳敬叟
名以莊號月溪建安人
水龍吟(記錢塘之恨)
晩來江闊潮平越船吳㮄催人去稽山滴翠胥濤濺恨
一襟離緒訪柳章臺問桃仙浦物華如故向秋娘渡口
泰娘橋畔依稀是相逢處窈窕青門紫曲蒨羅新衣
翻金縷舊音恍記輕攏慢撚哀絃危柱金屋難成阿嬌
巳遠不堪春暮聽一聲杜宇紅殷綠老雨花風絮
賀新郎(和劉潛夫韵)
曉夢鶯呼起便安排詩家厨傳酒家行李點檢花邊新
雨露春在萬家生齒道官似錦溪清駛但使有人耕綠
野正不妨鼔吹頻來此方覓句且夷俟畫橋西畔多
春意記年年曾來幾度落花流水行到水窮雲起處依
約輞川竹里興未屬王孫公子料想明年端門裏有傳
柑宴罷黃封醉肯回首萬杉底
馮熙之
名取洽號雙溪翁延平人
摸魚兒(和玉林韵蓋為遺蛻山中桃花作)
歎劉郎那回輕别霏霏三落紅雨玄都觀裏應遺恨一
抹淡煙殘縷愁望處想霧暗雲深忘却來時路新花舊
主記刻羽流商裁紅剪翠山徑日將暮空枝上時有
幽禽對語聲聲如問來否人生行樂須聞健衰老念誰
免此吾所與在谿上深深錦綉千花塢何時定去但對
酒思君呼兒為我頻唱小桃句
賀新郎(送别江定軒)
夢折營門柳送君歸暫戲斑衣又攏征袖到得皇州風
景異只有湖山似舊把感慨寓之杯酒雨抹晴粧西子
樣且平章剰賦詩千首富與貴本來有青油幕底籌
攻守擁貔貅朝氣凌雲夜鋒衝斗蜀祲淮氛猶在眼一
掃政須健帚又何惜驅馳奔走快展韜鈐資世用看歸
來金印懸雙肘須玉斝為君夀
沁園春(中和節日為黃玉林夀)
禀氣之中具聖之和生逢令辰算三春中月方纔破二
百年大齊(去聲)恰則平分立玉林深散花菴小中有翛然
自在身詩何似似蘇州閒遠庾府清新青鞵布韈烏
巾試勇往蓉谿一問津有心香一瓣心聲一闋更携阿
艾同夀靈椿劫劫長存生生不息寧極深根秋又春聊
添我作(去聲)風流二老歲歲尋盟
西江月(太歲日作)
老子齊頭六十新年第一今朝放開懷抱不須焦萬事
付之一笑煙柳效顰翠斂露桃獻笑紅妖巳拚行樂
到元宵尚可追隨年少
蝶戀花(和玉林韵)
秋到雙溪溪上樹葉葉凉聲未省來何許盡拓溪樓窗
與戶倚欄清夜窺河鼓那得吟朋同此住獨對秋芳
欲寄花無處杖屨相從曾有語未來先自愁君去
馮偉夀
名艾子號雲月雙溪子精於律吕詞多自製
腔
玉連環(憶李謫仙)
謫仙往矣問當年飲中儔侣於今誰在歎沈香醉夢胡
塵日月流浪錦袍宫帶高吟三峽動舞劒九州隘玉皇
歸覲半空遺下詩囊酒佩雲月仰挹清芬攬虬鬚尚
友千載晉宋頽波羲黃春夢樽前一嘅待相將共躡龍
肩鯨背海山何處五雲靉靉
春風嬝娜(春恨)(黃鍾羽)
被梁間雙燕話盡春愁朝粉謝午花柔倚紅欄故與蝶
圍蜂遶柳綿無數飛上搔頭鳳管聲圓蠶房香煖笑挽
羅衫須少留隔院蘭馨趁風遠鄰墻桃影伴煙收些
子風情未减眉頭眼尾萬千事欲說還休薔薇露牡丹
毬慇懃記省前度綢繆夢裏飛紅覺來無覓望中新綠
别後空稠相思難偶歎無情明月今年巳是三度如鈎
春雲怨(上巳)(黃鍾商)
春風惡劣把數枝香錦和鶯吹折雨重柳腰嬌困燕子
欲扶扶不得軟日烘煙乾風收霧芍藥荼䕷弄顔色簾
幕輕陰圖書清潤日永篆香絶盈盈笑靨宫黃額試
紅鸞小扇丁香雙結團鳳眉心倩郎貼教洗金罍共看
西堂醉花新月曲水成空麗人何處往事暮雲萬葉
雲僊引(桂花)(夾鍾羽)
紫鳳臺高紅鸞鏡裏馡馡幾度秋馨黃金重綠雲輕丹
砂鬢邊滴粟翠葉玲瓏煙剪成含笑出簾月香滿袖天
霧縈身年時花下逢迎有遊女翩翩如五雲亂擲芳
英為簪斜朵事事關心長向金風一枝在手嗅蘂悲歌
雙黛嚬遶臨溪樹對初弦月露下更深
眼兒媚(春情)
自嚬雙黛聽啼鴉簾外翠煙斜社前風雨巳歸燕子未
入人家鞋兒試著無人看莫是忒寬些想他樓上悶
拈簫管憔悴鶯花
木蘭花慢(和答玉林韻)
酒醒人世換碧桃靚海山春任青鳥沉沉紫鱗杳杳有
玉林人宫袍掉頭未愛愛荷衣不染市朝塵仙樣蓬萊
翰墨雲間鸞鳳精神笑呼銀漢入金鯨瓊苑自由身
羡咳唾成章香薰花霧音和韶均六丁夜來捧去使天
人也自歎尖新那得金牋飛灑浩歌飛步蒼旻
李耘叟
名芸子號芳洲昭武人石屏序其詞最稱
賞予懷渺渺以下數語
木蘭花慢(秋意)
占西風早處一番雨一番秋記故國斜陽去年今日落
葉林幽悲歌幾回激烈寄疎狂酒令與詩籌遺恨清商
易改多情紫燕難留嗟休觸緒蠒絲抽舊事續何由
奈予懷渺渺羇愁鬱鬱歸夢悠悠生平不如老杜便如
他飄泊也風流寄語庭柯徑菊甚時得棹孤舟
連可久
名久道江湖得道之士也十二歲已能作詩
其父携見熊曲肱適有漁父過前令賦漁父
詞曲肱贈以詩且謂此子富貴中留不住後
果為羽衣多往來西山
清平樂(漁父)
陣鴻驚處一網沉江渚落葉亂風和細雨撥棹不如歸
去蘆花輕汎微瀾蓬窗獨自清閒一覺遊仙好夢任
他竹冷松寒
洪叔璵
名瑹自號空同詞客
月華清(春夜對月)
花影搖春蟲聲吟暮九霄雲幕初捲誰駕冰蟾擁出桂
輪天半素魄映青𤨏窗前皓彩散畫欄干畔凝盼見金
波晃漾分輝鵲殿况是風柔夜暖正燕子新來海棠
微綻不似秋光只照離人腸斷恨無奈利鎻名韁誰為
喚舞裙歌扇吟玩怕銅壺催曉玉繩低轉
水龍吟(追和晁次膺)
經年不見書來後期杳杳從誰問梅英蠟小柳枝金嫩
艷陽春近羅幕風柔泛紅浮綠連朝花信念平生多少
情條恨葉鎮長使芳心困可是風流薄命鏡臺前鬆
鬆蟬鬢茜桃凝粉薰蘭漲膩翠愁紅損縱使歸來燈前
月下恐難相認卷重簾憔悴殘粧淚洗把羅襟揾
驀山溪(憶中都)
潮平風穩行色催津鼓回首望重城但滿眼紅雲紫霧
分香解佩空記小樓東銀燭暗綉簾垂昵昵凭肩語
關山千里垂柳河橋路燕子又歸來但惹得滿身花雨
彩箋不寄蘭夢更無憑燈影下月明中魂斷金釵股
齊天樂(閨思)
轆轤聲破銀床凍霜寒又侵鴛被皓月疎鐘悲風斷漏
驚起畫樓人睡銀屏十二歎塵滿絲簧暗消金翠可恨
風流故人迢逓隔千里相思情緒最苦舊歡無續處
魂夢空費斷鴈無情離鸞有恨空想吳山越水花憔玉
悴但翠黛愁横紅鉛淚洗待剪江梅倩人傳此意
菩薩鬘(宿水口)
斷虹遠飲横江水萬山紫翠斜陽裏繫馬短亭西丹楓
明酒旗浮生長客路事逐孤鴻去又是月黃昏寒燈
人閉門
又(湖上)
吳姬壓酒浮紅蟻少年未飲心先醉駐馬綠楊隂酒樓
三月春相看成一笑遺恨知多少回首欲魂銷長橋
連斷橋
踏莎行(别意)
滿滿金杯垂垂玉筯離歌不放行人去醉中扶上木蘭
船醒來忘却桃源路帶綰同心釵分一股斷魂空草
高唐賦秋山萬疊水雲深茫茫無著相思處
瑞鶴仙(離筵代意)
聽梅花吹動涼夜何其明星有爛相看淚如霰問而今
去也何時會面匆匆聚散恐便作秋鴻社燕最傷情夜
來枕上斷雲零雨何限且念人生萬事回首悲涼都
成夢幻芳心繾綣空惆悵巫陽館况船頭一轉三千餘
里隱隱高城不見恨無情春水連天片帆似箭
浪淘沙(别意)
花霧漲冥冥欲雨還晴薄羅衫子正宜春無奈金宵鴛
帳裏身是行人别酒不須斟難洗離情絲鞘如電紫
騮鳴腸斷畫橋芳草路月曉風清
南柯子(新月)
柳浪搖晴沼荷風度晩簷碧天如水印新蟾一罅清光
斜露玉纖纖寶鏡微開匣金鈎半押簾西樓今夜有
人忺應傍粧臺低照畫眉尖
永遇樂(送春)
歌雪徘徊夢雲溶曳欲勸春住薄倖楊花無端杜宇抵
死催教去參差煙岫千回百匝不解禁春歸路病厭厭
那堪更聽小樓一夜風雨金釵鬭草玉盤行菜往事
了無憑據合數松兒分香帕子總是牽情處小桃朱戶
題詩在否尚憶去年崔護綠陰中鶯鶯燕燕也應解語
謁金門(春晩)
風共雨催盡亂紅飛絮百計留春春不住杜鵑聲更苦
細柳官河狹路幾被嬋娟相誤空憶墜鞭遺扇處碧
窗眉語度
菩薩鬘(春感)
玉琴不療文園病對花長抱深深恨恨入鬢霜邊才情
輸少年蛾眉梳墮馬翠袖薰蘭麝醉夢未全醒綠窗
啼曉鶯
阮郎歸(壬辰邵武試燈夕)
東風吹破藻池冰晴光開五雲綠情紅意兩逢迎扶春
來遠林花艷艷玉英英羅衣金縷明閙蛾兒簇小蜻
蜓相呼看試燈
行香子(代贈)
楚楚精神楊柳腰身是風流天上飛瓊凌波微步羅韈
生塵有許多嬌許多韻許多情十年心事兩字眉婚
問何時真箇行雲秋衾半冷窗月窺人想為人愁為人
瘦為人顰
鷓鴣天(情景)
意態嬋娟畫不如瑩然初日照芙渠笑捐瓊佩遺交甫
肯把文梭擲幼輿花上蝶水中鳬芳心密意兩相於
情知不作庭前柳到得秋來日日疎
黃叔暘
名□號玉林又號花菴
賀新郎(題雙溪馮熙之交游風月之樓)
倦整摩天翼笑歸來點畫亭臺按行泉石落落元龍湖
海氣更著高樓百尺收攬盡水光山色曾駕飇車蟾宫
去幾回批借月支風敕斯二者慣相識玲瓏窗戶青
紅濕夜深時寒光爽氣洗清肝高似此交游真灑落判
與升堂入室有萬象來為賓客不用笙歌輕點涴看仙
翁手搦虹霓筆吟思遠兩峰碧(樓對兩峯甚竒)
又(乙已正月十日雙溪携酒遺蜕亭桃花方開主人浩歌酌客歡甚即席作此)
風送行春步漸行行山回路轉入雲深處問訊花梢春
幾許半在詩人杖屨點點是祥煙膏露中有瑶池千歲
種整嚴粧來作巢仙侣相嫵媚試凝竚風流座上揮
談麈更多情多才多調緩歌金縷趁取芳時同宴賞莫
惜清樽緩舉有明月隨人歸去從此一春須一到願東
君長與花為主泉共石聞斯語
又(菊)
莫恨黃花瘦正千林風霜搖落暮秋時候晩節相看元
不惡采采東籬獨秀試攬結幽香盈手幾劫修來方得
到與淵明千載為知舊同冷淡比蘭友柴桑心事君
知否把人間功名富貴付之塵垢不肯折腰營口腹一
笑歸歟五柳悵此意而今安有若得風流如此老也何
妨相對無杯酒詩自可了重九
又(梅)
自掃梅花下問梢頭冷蘂疎疎幾時開也間者闊焉今
久矣多少幽懷欲寫有誰是孤山流亞香月一聯真絶
唱與詩人千載為嘉話餘興味付來者清癯不戀華
亭榭待與君白髮相親竹籬茅舍喜甚今年無酒禁溜
溜小槽壓蔗已準擬雪天霜夜自醉自吟仍自笑任解
冠落珮從嘲罵書此意寄同社
木蘭花慢(題馮雲月玉連環詞後)
自沈香夢斷風雨外失餘春悵袍錦淋漓金鑾論奏四
海無人蛾眉古來見妬奈昭陽飛燕亦成塵惟有空梁
落月至今能為傳神神遊八表跨長鯨誰是再來身
愛雲月溪頭玉環一曲筆力千鈞人間不堪著眼但香
名百世尚如新乞我九霞蜚珮梯空共上秋旻
又(乙巳病中)
問潘郎兩鬢更禁得幾番秋悵病骨臞臞幽懷渺渺短
髮颼颼雲邊一聲長笛這風情都屬趙家樓欹枕困尋
藥裹熏衣慵訊香篝悠悠老矣復焉求何止賦三休
念少日書魔中年酒病晩歲詩愁巳攀桂花作證便從
今把筆一齊勾只有煙霞痼疾相陪風月交游
又(懷舊)
問春春不語謾新綠滿芳洲記歴歴前遊看花南陌命
酒西樓東風翠紅圍繞把功名一笑付糟邱醉裏了忘
身世吟邊自負風流風流莫莫復休休白髮漸盈頭
悵十載重來略無歡意惟有閑愁多情向人似舊但小
桃婀娜柳纖柔望斷殘霞落日水天拍拍飛鷗
南柯子(丁酉清明)
天上傳新火人間試裌衣定巢新燕覓香泥不為綉簾
朱戶說相思側帽吹飛絮憑欄送落暉粉㾗銷淡錦
書稀怕見山南山北子規啼
又(丙申重九)
蘭佩秋風冷茱囊曉露新多情多感怯芳辰強折黃花
來照碧鱗鱗落帽參軍醉空樽靖節貧世間那復有
斯人目送歸鴻西去一傷神
行香子(梅)
寒意方濃暖信才通是晴陽暗拆花封冰霜作骨玉雪
為容看體清癯香淡竚影朦朧孤城小驛斷角殘鐘
又無邊散與春風芳心一點幽恨千重任雪霏霏雲漠
漠月溶溶
賣花聲(己亥三月一日)
鶯蝶太匆匆惱殺衰翁牡丹開盡狀元紅俯仰之間增
感慨花事成空垂柳綠陰中粉絮濛濛多情多病轉
疎慵不是東風孤負我負東風
又(憶舊)
秋色滿層霄剪剪寒飇一襟殘照兩無聊數盡歸鴉人
不見落木蕭蕭往事欲魂銷夢想風標春江綠漲水
平橋側帽停鞭沽酒處柳軟鶯嬌
長相思(秋懷)
天悠悠水悠悠月印金樞曉未收笛聲人倚樓蘆花
秋蓼花秋催得吳霜點鬢稠香箋莫寄愁
又(秋夜)
砧聲齊杵聲齊金井欄邊敗葉飛夜寒烏不棲風淒
淒露淒淒影轉梧桐月已西花冠窗外啼
又(春晩)
惜春歸愛春歸脱了羅衣著苧衣綠陰黃鳥啼酒醒
時夢醒時清簟疎簾一局棋丁東風馬兒
感皇恩(送饒溪臺遊浙)
騎鶴上揚州腰纏十萬拈起詩人舊公案看山看水此
去勝遊須徧煩君收拾取歸吟卷少日風流暮年蕭
散佳處何妨小留欵沙河塘上落日綉簾爭捲也須拂
拭起看花眼
蝶戀花(春感)
百計留春春不住褪粉吹香日日催教去心事欲憑鶯
語訴流鶯剗地無憑據綠玉闌干圍綺戶一點柔紅
應在深深處想倚翠簾吹柳絮淺顰惆悵芳期誤
月照梨花(閨怨)
晝景方永重簾花影好夢猶酣鶯聲喚醒門外風絮交
飛送春歸修蛾畫了無人問幾多别恨淚洗殘粧粉
不知郎馬何處煙草萋迷鷓鴣啼
摸魚兒(為遺蜕山中桃花作寄馮雲月)
問山中小桃開後曾經多少晴雨遥知載酒花邊去唱
我舊歌金縷行樂處正蝶遶蜂圍錦綉迷無路風光有
主想倚杖西阡停杯北望望斷碧雲暮花知道應倩
蜚鴻寄語年來老子安否一春一到成虚約不道樹猶
如此煩說與但歲歲東風粧點紅雲塢劉郎老去待有
日重來同君一笑拈起看花句
水龍吟(贈丁南隣)
少年有志封侯彎弓欲挂扶桑外一朝斂縮蕭然清興
了無拘礙袖裏陰符枕中鴻寶功名蟬蜕看舌端霹霹
劇談玄妙人間世疑無對閬苑醉鄉佳處想當年綠
陰猶在羣仙寄語不須點勘鬼神功罪碧海千尋赤城
萬丈風高浪快待踞龜食蛤相期汗漫與煙霞會
西河(巳亥秋作)
天似洗殘秋未有寒意何人短笛弄西風數聲壯偉倚
欄感慨展雙眸離離煙樹如薺少年事成夢裏客愁
付與流水筆牀茶具老空山未妨肆志世間富貴要時
賢深居宜有餘味大江東去日西墜想悠悠千古興
廢此地閱人多矣且揮絃寄興氛埃之外目送蜚鴻歸
天際
清平樂(宫怨)
珠簾寂寂愁背銀缸泣記得少年初選入三十六宫第
一當時掌上承恩而今冷落長門又是羊車過也月
明花落黃昏
又(宫詞)
深深禁籞霽日明鸎羽風動槐龍交翠舞恰恰花陰亭
午一簾暖絮悠颺金爐旋炷沉香天子方看諫疏内
人休鬭新粧
酹江月(戲題玉林)
玉林何有有一灣蓮沼數間茅宇斷塹疎籬聊補葺那
得粉墻朱戶禾黍秋風雞豚曉日活脱田家趣客來茶
罷自挑野菜同煮多少甲第連雲十眉環座人醉黃
金塢回首邯鄲春夢破零落珠歌翠舞得似衰翁蕭然
陋巷長作溪山主紫芝可採更尋巖谷深處
酹江月(夜涼)
西風解事為人間洗盡三庚煩暑一枕新涼宜客夢飛
入藕花深處冰雪襟懷琉璃世界夜氣清如許劃然長
嘯起來秋滿庭戶應笑楚客才高蘭成愁悴遺恨傳
千古作賦吟詩空自好不直一杯秋露淡月闌干微雲
河漢耿耿天催曙此情誰會梧桐葉上疎雨
浣沙溪(醮壇)
鐘磬泠泠夜未央梨花庭院月如霜步虛聲裏拜瑶章
紫極清都雲渺渺紅塵濁世事茫茫未知誰有返魂
香
鷓鴣天(暮春)
沈水香銷夢半醒斜陽恰照竹間亭戲臨小草書團扇
自揀殘花插淨瓶鶯宛轉燕丁寧晴波不動晩山青
玉人只怨春歸去不道槐雲綠滿庭
又(張園作)
雨過芙蕖葉葉涼摩挲短髮照横塘一行歸鷺拖秋色
幾樹鳴蟬餞夕陽花側畔柳㫄相微雲澹月又昏黃
風流不在談鋒勝袖手無言味最長
秦樓月(秋夕)
心如結西風老盡黃花節黃花節塞鴻聲斷冷煙淒月
漢朝陵廟唐宫闕興衰萬變從誰說從誰說千年青
史幾人華髮
重疊金(壬寅立秋)
西風半夜驚羅扇蛩聲入夢傳幽怨碧藕試初涼露㾗
啼粉香清冰凝簟竹不許雙鴛宿又是五更鐘鴉啼
金井桐
又(冬)
南山未解松梢雪西山巳挂梅梢月說似玉林人人間
無此清此身元是客小住娛今夕拍手凭闌干霜風
吹鬢寒
又(除日立春)
銀幡綵勝參差剪東風吹上釵頭燕一笑繞花身小桃
先報春新春今日是明日新年至擘繭莫探官人間
行路難
謁金門(初春)
花事淺方費化工勻染墻角紅梅開未徧小桃才數點
人在暮寒庭院閒續茶經香傳酒思如冰詩思嬾雨
聲簾不捲
南鄉子(夏夜)
多病帶圍寬未到衰年巳鮮歡夢破小樓風馬響珊珊
缺月無情轉畫欄涼入苧衾單起探燈花夜欲闌書
冊滿床空伴睡慵觀拈得漁樵笛譜看
又(夜景)
萬籟寂無聲衾鐵稜稜近五更香斷燈昏吟未穩淒清
只有霜華伴月明應是夜寒凝惱得梅花睡不成我
念梅花花念我關情起看清冰滿玉缾
花發沁園春(芍藥會上)
曉燕傳情午鶯喧夢起來檢校芳事荼䕷褪雪楊柳吹
綿迤邐麥秋天氣翻階傍砌看芍藥新粧嬌媚正鳳紫
勻染綃裳猩紅輕透羅袂晝煖朱闌困倚是天姿妖
嬈不減姚魏隨蜂惹粉趁蝶棲香引動少年情味花濃
酒美人正在翠紅圍裏問誰是第一風流折花簪向雲
髻
阮郎歸(傚姜堯章體)
粉香吹暖透單衣金泥雙鳳飛閒來花下立多時春風
酒醒遲桃葉曲柳枝詞芳心空自知湘臯月冷佩聲
微鴈歸人不歸
鵲橋仙
青林雨歇珠簾風細人在綠陰庭院夜來能有幾多寒
巳瘦了棃花一半寶釵無據玉琴難托合造一襟幽
怨雲窗霧閣事茫茫試與問杏梁雙燕
花菴詞選續集卷十
