花菴詞選卷十宋黃昇撰
宋詞(閨秀)
吳城小龍女
清平樂令(黃魯直登荆州亭柱間有此詞魯直悽然曰似為余發也筆勢類女子又)
(有泪眼不曾晴之語疑其鬼也是夕有女子見夢曰我家豫章吳城山附)
(客舟至此墮水死登江亭有感而作不意公能識之魯直驚悟曰此必吳)
(城小龍女也)
簾卷曲闌獨倚山展暮天無際泪眼不曾晴家在吳頭
楚尾數點雪花亂委撲鹿沙鷗驚起詩句欲成時没
入蒼烟叢裏
魏夫人
曾子宣丞相之内子
菩薩鬘(春景)
溪山掩映斜陽裏樓臺影動鴛鴦起隔岸兩三家出牆
紅杏花綠楊堤下路早晚溪邊去三見柳綿飛離人
猶未歸
又(夏)
紅樓斜倚連溪曲樓前溪水凝寒玉蕩漾木蘭船船中
人少年荷花嬌欲語笑入鴛鴦浦波上暝烟低菱歌
月下歸
武陵春(别情)
小院無人簾半卷獨自倚闌時寬盡春來金縷衣憔悴
有誰知玉人近日音書少應是怨來遲夢裏長安早
晚歸和泪立斜暉
好事近(恨别)
雨後曉寒輕花外曉鶯啼歇愁聽隔溪殘漏正一聲凄
咽不堪西望去程賖離腸萬回結不似海棠花下按
凉州時節
減字木蘭花(春晚)
落花飛絮杳杳天涯人甚處欲寄相思春盡衡陽鴈漸
稀離腸泪眼腸斷泪痕流不斷明月西樓一曲闌干
一倍愁
阮郎歸(别意)
夕陽樓外落花飛晴空碧四垂去帆回首巳天涯孤烟
卷翠微樓上客鬢成絲歸期未有期斷魂不忍下危
梯桐陰月影移
江神子(春恨)
别郎容易見郎難幾何般懶臨鸞憔悴容儀陡覺縷衣
寬門外紅梅將謝也誰信道不曾看曉粧樓上望長
安怯輕寒莫憑闌嫌怕東風吹恨上眉端為報歸期須
及早休誤妾一春閒
李易安
趙明誠之妻善為詞有漱玉集三卷
漁家傲(記夢)
天接雲濤連曉霧星河欲轉千帆舞彷彿夢魂歸帝所
聞天語殷勤問我歸何處我報路長嗟日暮學詩謾
有驚人句九萬里風鵬正舉風休住蓬舟吹取三山去
一剪梅(别愁)
紅藕香殘玉簟秋輕解羅裳獨上蘭舟雲中誰寄錦書
來鴈字回時月滿(一本有西字方叶調)樓花自飄零水自流一
種相思兩處閒愁此情無計可消除才下眉頭却上心
頭
如夢令(酒興)
常記溪亭日暮枕醉不知歸路興盡晚回舟誤入藕花
深處爭渡爭渡驚起一行鷗鷺
又(苕溪漁隱云近時婦人能文詞如李易安頗多佳句如云綠肥紅瘦此語甚新)
昨夜雨疎風驟濃睡不消殘酒試問卷簾人却道海棠
依舊知否知否應是綠肥紅瘦
醉花陰(九日)
薄霧濃雲愁永晝瑞腦銷金獸時節又重陽玉枕紗厨
半夜凉初透東籬把酒黃昏後有暗香盈袖莫道不
銷魂簾卷西風人似黃花瘦
念奴嬌(春情)
蕭條庭院又斜風細雨重門須閉寵柳嬌花寒食近種
種惱人天氣險韻詩成扶頭酒醒别是閒滋味征鴻過
盡萬千心事難寄樓上幾日春寒簾垂四面玉闌干
慵倚被冷香銷新夢覺不許愁人不起清露晨流新桐
初引多少遊春意日高烟歛更看今日晴未(前輩嘗稱易安綠肥)
(紅瘦為佳句余謂此篇寵柳嬌花之語亦甚竒俊前此未有能道之者)
蝶戀花(離情)
暖雨和風初破凍柳潤梅輕巳覺春心動酒意詩情誰
與共泪融殘粉花鈿重乍試夾衣金縷縫山枕欹斜
枕損釵頭鳳獨抱濃愁無好夢夜闌猶剪燈花弄
鳳皇臺上憶吹簫
香冷金猊被翻紅浪起來慵自梳頭任寶奩塵滿日上
簾鈎生怕離懷别苦多少事欲說還休新來瘦非干病
酒不是悲秋休休這回去也千萬遍陽關也則難留
念武陵人遠烟鎻秦樓惟有樓前流水應念我終日凝
眸凝眸處從今又添一段新愁
孫夫人
名道絢號冲虚居士黃榖城之母
滴滴金(梅)
月光飛入林前屋風策策度庭竹夜半江城擊柝聲動
寒梢棲宿等閒老去年華促秪有江梅伴幽獨夢繞
夷門舊家山恨驚回難續
菩薩鬘(梅)
闌干六曲天圍碧松風亭下梅梢白臘盡見春回寒花
驚又開曲瓊閒不捲沈燎孤星轉凝竚小徘徊雲間
征鴈來
清平樂(雪)
悠悠颺颺做盡輕模樣半夜蕭蕭忩外響多在梅邊竹
上朱樓向曉簾開六花片片飛來無奈熏爐烟霧騰
騰扶上金釵
醉思仙(寓居妙湛悼亡作此)
晚霞紅看山迷暮靄烟暗孤松動翩翻風袂輕若驚鴻
心似鑑鬢如雲弄清影月明中謾悲凉歲冉冉蕣華潜
改衰容前事銷凝久十年光景匆匆念雲軒一夢回
首春空彩鳳遠玉簫寒夜悄悄恨無窮歎黃塵久埋玉
斷腸揮泪東風
如夢令(宫詞)
翠擘紅蕉影亂月上朱闌一半風自碧空來吹落歌珠
一串不見不見人被綉簾遮斷
吳淑姬
女流中黠慧者有詞五卷名陽春白雪佳處
不減李易安也
小重山(春愁)
謝了荼䕷春事休無多花片子綴枝頭庭槐影碎被風
揉鶯雖老聲尚帶嬌羞獨自倚粧樓一川烟草浪襯
雲浮不如歸去下簾鈎心兒小難著許多愁
惜分飛(送别)
岸柳依依拖金縷是我朝來别處惟有多情絮故來衣
上留人住兩眼啼紅空彈與未見桃花又去一片征
帆舉斷腸遙指苕溪路
祝英臺近(春恨)
粉痕銷芳信斷好夢久無據病酒無聊欹枕聽春雨斷
腸曲曲屏山温温沈水都是舊看承人處久離阻應
念一點芳心閒愁知幾許偷照菱花清瘦自羞覷可堪
梅子酸時楊花飛絮亂鶯啼催將春去
阮氏
阮逸之女工於文詞惟此曲傳於世
花心動(春詞)
仙苑春濃小桃開枝枝巳堪攀折乍雨乍晴輕暖輕寒
漸近賞花時節柳搖臺榭東風軟簾櫳静幽禽調舌斷
魂遠閒尋翠徑頓成愁結此恨無人共說還立盡黃
昏寸心空切強整綉衾獨掩朱扉簟枕為誰鋪設夜長
更漏傳聲遠紗忩映銀缸明滅夢回處梅梢半籠淡月
盧氏
蝶戀花(天聖中隨父往漢州作縣令歸題泥溪驛)
蜀道青天烟靄翳帝里繁華迢逓何時至回望錦川揮
粉泪鳳釵斜嚲烏雲膩綬帶雙垂金鏤細玉珮珠璫
露滴寒如水從此鸞粧添遠意畫眉學得遙山翠
聶勝瓊
鷓鴣天
玉慘花愁出鳳城蓮花樓下柳青青尊前一唱陽關曲
别箇人人第五程尋好夢夢難成有誰知我此時情
枕前泪共階前雨隔箇忩兒滴到明
陳鳳儀
成都樂妓
一落索(送蜀守蔣龍圖)
蜀江春色濃如霧擁雙旌歸去海棠也似别君難一點
點啼紅雨此去馬蹄何處沙堤新路禁林賜宴賞花
時還憶著西樓否
陸氏侍兒
如夢令(送别)
日暮馬嘶人去船逐清波東注後夜最高樓還肯思量
人否無緒無緒生怕黃昏疎雨
花菴詞選卷十
