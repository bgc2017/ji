花菴詞選卷七宋黃昇撰
宋詞
周美成
名邦彦初進汴都賦得官徽廟時提舉大晟
樂府官至待制詞名清真詩餘
瑞龍吟(春詞)
章臺路還見褪粉梅梢試花桃樹愔愔坊陌人家定巢
燕子歸來舊處黯凝竚因記箇人癡小乍窺門戸侵
晨淺約宫黃障風映袖盈盈笑語前度劉郎重到訪
鄰尋里同時歌舞惟有舊家秋娘聲價如故吟牋賦筆
猶記燕臺句知誰伴名園露飲東城閒步事與孤鴻去
探春盡是傷離意緒官柳低金縷歸騎晚纖纖池塘飛
雨斷腸院落一簾風絮(今按此詞自章臺路至歸來舊處是第一叚自黯凝竚至盈盈)
(笑語是第二段此謂之雙拽頭屬正平調自前度劉郎以下即犯大石係第三段至歸騎晚以下四句再歸正)
(平今諸本皆於吟牋賦筆處分段者非也)
蘭陵王(柳)
柳陰直烟裏絲絲弄碧隋堤上曾見幾番拂水飄綿送
行色登臨望故國誰識京華倦客長亭路年去歲來應
折柔條過千尺閒尋舊蹤跡又酒趁哀絃燈照離席
棃花榆火催寒食愁一箭風快半篙波暖回頭迢逓便
數驛望人在天北悽惻恨堆積漸别浦縈逥津堠岑
寂斜陽冉冉春無極記月榭携手露橋聞笛沈思前事
似夢裏泪暗滴
隔浦蓮近(夏景)
新篁摇動翠葆曲徑通深窈夏果收新脆金丸落驚飛
鳥濃靄迷岸草蛙聲閙驟雨鳴池沼水亭小浮萍破
處簾花簷影顛倒綸巾羽扇困卧北窗清曉屏裏吳山
夢自到驚覺依然身在江表
西河(金陵懷古)
佳麗地南朝盛事誰記山圍故國遶清江髻鬟對起怒
濤寂寞打空城風檣遥度天際斷岸樹猶倒倚莫愁
艇子曾繫空餘舊迹鬱蒼蒼霧沈半壘夜深月過女牆
來傷心東望淮水酒旗戲鼓甚處市想依稀王謝鄰
里燕子不知何世向尋常巷陌人家相對如說興亡斜
陽裏
解連環(怨别)
怨懷難託嗟情人斷絶信音遼邈縱妙手能解連環似
風散雨收霧輕雲薄燕子樓空暗塵鎻一床絃索想移
根換葉盡是舊時手種紅葉汀洲漸生杜若料舟移
岸曲人在天角謾記得當日音書把閒語閒言待總燒
却水驛春回望寄我江南梅萼拚今生對花對酒為伊
泪落
風流子(初夏)
新綠小池塘風簾動碎影舞斜陽羡金屋去來舊時巢
燕土花繚繞前度莓牆綉閣鳳幃深幾許聽得理絲簧
欲說又休慮乖芳信未歌先咽愁近清觴遥知新粧
了開朱戸應自待月西廂最苦夢魂今宵不到伊行問
甚時說與佳音密耗寄將秦鏡偷換韓香天便教人霎
時厮見何妨
又(秋詞)
楓林凋晚葉關河迴楚客慘將歸望一川暝靄鴈聲哀
怨半規凉月人影參差酒醒後泪花銷鳳蠟風幕卷金
泥砧杵韻高喚回殘夢綺羅香減牽起餘悲亭高分
襟地難拚處偏是掩而牽衣何況怨懷長結重見無期
想寄恨書中銀鉤空滿斷腸聲裏玉筯偷垂多少暗愁
密意惟有天知
花犯(梅花)
粉牆低梅花照眼依然舊風味露㾗輕綴疑淨洗鉛華
無恨清麗去年勝賞曾孤倚冰盤同宴喜更可惜雪中
高樹香篝熏素被今年對花太匆匆相逢似有限依
依愁悴凝望久青苔上旋看飛墜相將見脆圓薦酒人
正在空江烟浪裏但夢想一枝瀟灑黃昏斜照水(此只詠梅)
(花而紆餘反覆道盡三年間事昔人謂好詩圓美流轉如彈丸余於此詞亦云)
意難忘(美人)
衣染鶯黃愛停歌駐拍勸酒持觴低鬟蟬影動私語口
脂香荷露滴竹風凉拚劇飲淋浪夜漸深籠燈就月細
與端相知音見說無雙解移宫換羽未伯周郎長顰
知有恨貪耍不成粧些箇事惱人腸待說與何妨又恐
伊尋消問息瘦減容光
側犯(荷花)
暮霞霽雨小蓮出水紅粧靚風定看步襪江妃照明鏡
飛螢度暗草秉燭遊花徑人静携豔質追凉就槐影
金環皓腕雪藕清泉瑩誰念省滿身香猶是舊荀令見
說胡姬酒壚寂靜烟鎻漠漠藻池苔井
蝶戀花(早行)
月皎驚烏棲不定更漏將闌轆轤牽金井喚起兩眸清
炯炯淚花落枕紅綿冷執手霜風吹鬢影去意徊徨
别語愁難聽樓上闌干横斗柄露寒人遠雞相應
齊天樂(秋詞)
綠蕪凋盡臺城路殊鄉又逢秋晚暮雨生寒鳴蛩勸織
深閣時聞裁剪雲窗靜掩嘆重拂羅䄄頓疎花簟尚有
練嚢露螢清夜照書卷荆江留滯最久故人相望處
離思何限渭水西風長安亂葉空憶詩情宛轉凭高眺
遠正玉液新芻蟹螯初薦醉倒山翁但愁斜照歛
滿庭芳(夏景)
風老鶯雛雨肥梅子午陰嘉樹清圓地卑山近衣潤費
爐烟人靜烏鳶自樂小橋外新綠濺濺凭闌久黃蘆苦
竹疑泛九江船年年如社燕漂流瀚海來寄脩椽且
莫思身外長近尊前憔悴江南倦客不堪聽急筦繁絃
歌筵畔先安簟枕容我醉時眠
渡江雲(春詞)
晴嵐低楚甸暖回鴈翼陣勢起平沙驟驚春在眼借問
何時委曲到山家塗香暈色盛粉飾爭作妍華千萬絲
陌頭楊柳漸漸可藏鴉堪嗟清江東注畫舸西流指
長安日下愁宴闌風翻旗尾潮濺烏紗今宵正對初弦
月傍水驛深艤蒹葭沈恨處時時自剔燈花
過秦樓(夜景)
水浴清蟾葉喧凉吹巷陌馬聲初斷閒依露井笑撲流
螢惹破畫羅輕扇人靜夜久凭闌愁不歸眠立殘更箭
嘆年華一瞬人今千里夢沈書遠空見說鬢怯瓊梳
容銷金鏡漸懶趁時勻染梅風地溽梧雨苔滋一架舞
紅都變誰信無憀為伊才減江淹情傷荀倩但明河影
下遥看稀星數點
解蹀躞(秋詞)
候館丹楓吹盡面旋隨風舞夜寒霜月飛來伴孤旅還
是獨擁秋衾夢餘酒困都醒滿懷離苦甚情緒深念
凌波微步幽房暗相遇泪珠都作秋宵枕前雨此恨音
驛難通待憑征鴈歸時寄將愁去
一寸金(新定作)
州夾蒼崖下枕江山是城郭望海霞接日紅翻水面晴
風吹草青搖山脚波暖鳬鷖作沙㾗退夜潮正落疎林
外一點炊烟渡口參差正寥廓自歎勞生經年何事
京華信漂泊念渚蒲汀柳空歸閒夢風輪雨楫終辜前
約情景牽心眼流連處利名易薄回頭謝冶葉倡條便
入漁釣樂
晁次膺
宣和間克大晟府協律郎與万俟雅言齊名
按月律進詞
黃河清慢(應制作)
晴景初升風細細雲收天淡如洗望外鳳皇城闕蔥蔥
佳氣朝罷香烟滿袖侍臣報天顔有喜夜來連得封章
奏大河徹底清泚君王夀與天齊馨香動上穹頻降
祥瑞大晟奏功六樂初調宫徵合殿薰風乍轉萬花覆
千官盡醉内家傳詔重開宴未央宫裏
水龍吟(早春)
倦遊京洛風塵夜來病酒無人問九衢雪小千門月淡
元宵燈近香散梅梢凍消池面一番春信記南樓醉裏
西城宴闋都不管人春困屈指流年未幾早驚人潘
郎雙鬢當時體態而今情緒多應瘦損馬上牆頭縱教
瞥見也難相認凭闌干但有盈盈泪眼把羅襟揾
又(梅花)
夜來深雪前村路應是早梅初綻故人念我江頭春信
南枝向暖疎影横斜暗香浮動月明清淺向亭邊驛畔
行人立馬頻回首空腸斷别有玉溪仙館夀陽人宫
粧粉面天教占了百花頭上和羹未晚最是傷情處高
樓上一聲羌管仗何人向道爭如留取倚闌千看
鷓鴣天(升平詞)
霜壓天街不動塵千官環珮賀成禋三竿閶闔樓邊日
五色蓬萊頂上雲隨步輦卷香䄄六宫紅粉倍添春
樂章近與中聲合一片仙韶特地新
清平樂(夏詞)
深沈院宇枕簟清無暑睡起花陰初轉午一霎飛雲過
雨雨餘隱隱殘雷夕陽却照庭槐莫把珠簾垂下妨
他雙燕歸來
驀山溪(春情)
風流心膽直把春償酒選得一枝花綺羅中算來未有
名園翠苑風月最佳時夜迢迢車欵欵是處曾携手
重來一夢池館皆依舊幽恨寫新詩托何人章臺問柳
漁舟歸後雲鎻武陵溪水潺潺花片片艤棹空回首
行香子(别恨)
别恨綿綿屈指三年再相逢情分依然君初霜鬢我已
華顛況其間有多少恨不堪言小庭幽檻菊蘂斕斑
近清宵月已嬋娟莫思身外且鬭尊前願花長好人長
健月長圓
万俟雅言
精於音律自號詞隱崇寧中克大晟府製撰
依月用律製詞故多應制所作有大聲集五
卷周美成為序山谷亦稱之為一代詞人
三臺(清明應制)
見棃花初帶夜月海棠半含朝雨内苑春不禁過青門
御溝漲潛通南浦東風靜細柳垂金縷望鳳闕非煙非
霧好時代朝野多懽徧九陌太平簫鼓乍鶯兒百囀斷
續燕子飛來飛去近綠水臺榭映秋千鬭草聚雙雙遊
女餳香更酒冷踏青路會暗識夭桃朱戸向晚驟寳
馬雕鞍醉襟惹亂花飛絮正輕寒輕暖漏永半陰半晴
雲暮禁火天已是試新粧歲華到三分佳處清明看漢
宫傳䗶炬散翠煙飛入槐府歛兵衞閶闔門開住傳宣
又還休務
戀芳春慢(寒食前進)
蜂蘂分香燕泥破潤暫寒天氣清新帝里繁華昨夜細
雨初勻萬品花藏四苑望一帶柳接重津寒食近蹴踘
秋千又是無限遊人紅粧趁戲綺羅夾道青帘賣酒
臺榭侵雲處處笙歌不負治世良辰共見西城路好翠
華定將出嚴宸誰知道仁主祈祥為民非事行春
安平樂慢(都門池苑應制)
瑞日初遲緒風乍暖千花百草爭香瑶池路穩閬苑春
深雲樹水殿相望柳曲沙平看塵隨青蓋絮惹紅粧賣
酒綠陰傍無人不醉春光有十里笙歌萬家羅綺身
世疑在仙鄉行樂知無禁五侯半隱少年場舞妙歌妍空
妬得鶯嬌燕忙念芳菲都來幾日不堪風雨疎狂
卓牌兒(春晚)
東風綠楊天如畫出清明院宇玉豔淡泊棃花帶月胭
脂零落海棠經雨單衣怯黃昏人正在珠簾笑語相竝
戲蹴秋千共携手同倚闌干暗香時度翠窗綉戸路繚
繞潛通幽處斷魂凝佇嗟不似飛絮閒悶閒愁難消遣
此日年年意緒無據奈酒醒春去
昭君怨
春到南樓雪盡驚動燈期花信小雨一番寒倚闌干
莫把闌干倚一望幾重烟水何處是京華暮雲遮
又
一望西山烟雨目斷心飛何處天外白雲城幾多程
謾記陽關句衣上粉啼㾗汚隴水一分流此生休
訴衷情(送春)
一鞭清曉喜還家宿醉困流霞夜來小雨新霽雙燕舞風斜
山不盡水無涯望中賖送春滋味念遠情懷分付楊花
梅花引(冬怨)
曉風酸曉霜乾一鴈南飛人度關客衣單客衣單千里
斷魂空歌行路難寒梅驚破前村雪寒雞啼破西樓
月酒腸寬酒腸寬家在日邊不堪頻倚闌
憶秦娥
天如洗金波冷浸冰壺裏冰壺裏一年得似此宵能幾
等閒莫把闌干倚馬蹄去便三千里三千里幾重雲
岫幾重烟水
又(别情)
千里草萋萋盡處遥山小遥山小行人遠似此山多少
天若有情天亦老此情說便說不了說不了一聲喚
起又驚春曉
憶少年(隴首山)
隴雲溶洩隴山峻秀隴泉嗚咽行人暫駐馬已不勝愁
絶上隴首凝眸天四闊更一聲塞鴈悽切征書待寄
遠有知心明月
長相思(雨)
一聲聲一更更窗外芭蕉窗裏燈此時無限情夢難
成恨難平不道愁人不喜聽空階滴到明
又(山驛)
短長亭古今情樓外凉蟾一暈生雨餘秋更清暮雲
平暮山横幾葉秋聲和鴈聲行人不要聽(雅言之詞詞之聖者也發)
(妙旨於律吕之中運巧思於斧鑿之外平而工和而雅比諸刻琢句意而求精麗者遠矣)
潘元質
倦尋芳(閨思)
獸鐶半掩鴛甃無塵庭院瀟灑樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨漸迤邐更催銀箭何處貪懽猶繫驕
馬旋翦燈花兩點翠眉誰畫香滅羞回空帳裏日高猶
在重簾下恨疎狂待歸來碎揉花打
蘇養直
名伯固號後湖居士
菩薩鬘(春園)
園林寂寂春歸去濛濛柳下飄香絮野水接雲横綠烟
啼曉鶯江南鵜鴂夢山色歸來重小艇小灣頭蘋花
蘋葉舟
鷓鴣天(和康伯可韻)
梅妬晨粧雪妬輕遠山依約學眉青樽前無復歌金縷
夢覺空餘月滿林魚與鴈兩浮沉淺顰微笑總關心
相思恰似江南柳一夜東風一夜深
又
楓落河梁野水秋淡烟衰草接郊丘醉眠小塢黃茅店
夢倚高城赤葉樓天杳杳路悠悠鈿箏歌扇等閒休
灞橋楊柳年年恨鴛浦芙蕖葉葉愁
阮郎歸(春恨)
西園風暖落花時綠陰鶯亂啼倚闌無語惜芳菲絮飛
胡蝶飛緣底事減腰圍遣愁愁着眉波連春渚暮天
垂燕歸人未歸
木蘭花令
江雲疊疊遮鴛浦江水無情流薄暮歸帆初張葦邊風
客夢不禁篷背雨渚花不解留人住只作深愁無盡
處白沙烟樹有無中鴈落滄洲何處所
李蕭遠
名祁少有詩名官至尚書郎宣和間責監漢
陽酒税
如夢令
不見玉人清曉長歗一聲雲杪碧水滿蘭塘竹外一枝
風裊竒妙竒妙半夜山空月皎
水龍吟(郎官湖)
碧山横繞清湖茂林秀麓波光裏南宫老大西州漂蕩
危樓重倚雨步雲行餌風飲霧平生遊戲笑此中空洞
都無一物有神妙浩然氣掃盡雲南夢北看三江五
湖秋水狂歌兩解清尊一舉超然千里江漢蒼茫故人
何處山川良是待白蘋露下青天月上約騎鯨起
醉桃源
春風碧水滿郎湖水清梅影疎渡江桃葉酒家壚髻鬟
雲鬢梳吹玉蘂飲雲腴不須紅䄂扶少年隨意數花
鬚老來心已無
減字木蘭花
棃花院宇澹月傾雲初過雨一枕輕寒夢入西瑶小道
山花深人靜簾鎻御香清晝永紅藥闌干玉按春風
窈窕間
孫浩然
離亭燕
一帶江山如畫風物向秋瀟洒水浸碧天何處斷霽色
冷光相射蓼嶼荻花洲掩映竹籬茅舍雲際客帆高
挂烟外酒旗低亞多少六朝興廢事盡入漁樵閒話悵
望倚層樓寒日無言西下
李重元
憶王孫(春詞)
萋萋芳草憶王孫桺外樓高空斷魂杜宇聲聲不忍聞
欲黃昏雨打棃花深閉門
又(夏詞)
風蒲獵獵小池塘過雨荷花滿院香沈李浮瓜冰雪凉
竹方床針線慵拈午夢長
又(秋詞)
颼颼風冷荻花秋明月斜侵獨倚樓十二珠簾不上鈎
黯凝眸一點漁燈古渡頭
又(冬詞)
彤雲風掃雪初晴天外孤鴻三兩聲獨擁寒衾不忍聽
月籠明窗外梅花瘦影横
查荎
透碧霄(惜别)
艤蘭舟十分端是載離愁練波送遠屏山遮斷此去難
留相從爭奈心期久要屢變霜秋歎人生杳似萍浮又
翻成輕别都將深恨付與東流想斜陽影裏寒烟明
處雙槳去悠悠愛渚梅幽香動須採掇倩纖柔豔歌粲
發誰傳餘韻來說仙遊念故人留此遐州但春風老後
秋月圓時獨倚江樓
林少詹
少年遊(早行)
霽霞散曉月猶明疎木挂殘星山徑人稀翠蘿深處啼
鳥兩三聲霜華重迫駝裘冷心共馬蹄輕十里青山
一溪流水都做許多情
花菴詞選卷七
