花菴詞選卷二宋黃昇輯
宋詞
歐陽永叔
名修號六一居士
朝中措(送劉原父守揚州)
平山欄檻倚晴空樓閣有無中手種堂前楊柳别來幾
度春風文章太守揮毫萬字一飲千鍾行樂直須年
少尊前看取衰翁
蝶戀花(春晚)
庭院深深深幾許楊柳堆烟簾幕無重數玉勒金鞍遊
冶處樓高不見章臺路雨横風狂三月暮門掩黃昏
無計畱春住淚眼問花花不語亂紅飛過秋千去
又(春情)
海燕雙雙歸畫棟簾幕無風花影頻移動半醉騰騰春
睡重綠鬟堆枕香雲擁翠被雙盤金縷鳳憶得前春
有箇人人共花裏鶯聲時一弄日斜驚起相思夢
又(初春)
南鴈依稀回側陣雪霽牆陰遍覺蘭芽嫩中夜夢餘消
酒困爐香捲穗燈生暈急景流年都一瞬往事前歡
未免縈方寸臘後花期知漸近東風已作寒梅信
又(清明)
六曲闌干偎碧樹楊柳風輕展盡黃金縷誰抱鈿筝移
玉柱穿簾海燕雙飛去滿眼遊絲兼落絮紅杏開時
一霎清明雨濃醉覺來鶯亂語驚殘好夢無尋處
浣溪沙(春思)
葉底青青杏子垂枝頭薄薄柳綿飛日高深院晚鶯啼
堪恨風流成薄倖斷無消息道歸期托腮無語翠眉
低
又(湖景)
湖上朱橋響畫輪溶溶春水浸春雲碧琉璃滑淨無塵
當路遊絲縈醉客隔花啼鳥喚行人日斜歸去奈何
春
又(湖上)
堤上遊人逐畫船拍堤春水四垂天綠楊樓外出秋千
白髮戴花君莫笑六么催拍盞頻傳人生何處似尊
前
又(春半)
青杏園林煮酒香佳人初試薄羅裳柳絲搖曳燕飛忙
乍雨乍晴花自落閒愁閒悶日偏長為誰消瘦減容
光
採桑子(潁州西湖)
羣芳過後西湖好狼藉殘紅飛絮濛濛垂柳闌干盡是
風笙歌散盡遊人去始覺春空垂下簾櫳雙燕歸來
細雨中
又(西湖)
荷花開後西湖好載酒來時不用旌旗前後紅幢綠蓋
隨畫船撑入花深處香泛金巵烟雨微微一片笙歌
醉裏歸
踏莎行(相别)
候館梅殘溪橋柳細草芳風暖搖征轡離愁漸遠漸無
窮迢迢不斷如春水寸寸柔腸盈盈粉泪樓高莫近
危闌倚平蕪盡處是春山行人更在春山外(句意最工)
生查子(别恨)
含羞整翠鬟得意頻相顧鴈柱十三絃一一春鶯語
嬌雲容易飛夢斷知何處深院鎻黃昏陣陣芭蕉雨
阮郎歸(踏青)
南園春半踏青時風和聞馬嘶青梅如豆柳如眉日長
胡蝶飛花露重草烟低人家簾幕垂秋千慵困解羅
衣畫梁雙燕棲
訴衷情(眉意)
清晨簾幕卷輕霜呵手試梅粧都緣自有離恨故畫作
遠山長思往事借流芳易成傷擬歌先咽欲笑還顰
最斷人腸
木蘭花(西湖)
西湖南北烟波闊風裏絲簧聲韻咽舞餘羅帶綠雙垂
酒入香腮紅一抺杯深不覺琉璃滑貪看六么花十
八明朝車馬各西東惆悵畫樓風與月
玉樓春(别恨)
春山斂黛低歌扇暫解吳鈎登祖宴畫樓鐘動巳魂銷
何況馬嘶芳草岸青門柳色隨人遠望欲斷時腸已
斷洛城春色待君來莫待落花飛似霰
漁家傲(小春)
十月小春梅蘂綻紅爐煖閣新粧遍錦帳美人貪睡暖
羞起懶玉壺一夜冰澌滿樓上四垂簾不捲天寒山
色偏宜遠風急鴈行吹字斷紅日晩江天雪意雲撩亂
蘇子瞻
名軾號東坡居士晁無咎云東坡詞横放傑
出自是曲子中縳不住者
念奴嬌(赤壁懷古)
大江東去浪淘盡千古風流人物故壘西邊人道是三
國周郎赤壁亂石穿空驚濤拍岸捲起千堆雪江山如
畫一時多少豪傑遙想公瑾當年小喬初嫁了雄姿
英發羽扇綸巾談笑間檣艣灰飛煙滅故國神遊多情
應笑我早生華髮人生如夢一樽還酹江月
蝶戀花(中春)
花褪殘紅青杏小燕子飛時綠水人家遶枝上柳綿吹
又少天涯何處無芳草牆裏秋千牆外道牆外行人
牆裏佳人笑笑漸不聞聲漸杳多情却被無情惱
洞仙歌(公自序云僕七歲時見眉州老尼姓朱忘其名年九十餘自言嘗隨其師入蜀)
(主孟昶宮中一日大熱主與花蘂夫人夜起避暑摩訶池上作一詞朱具能記)
(之今四十年朱巳死久矣人無知此詞者獨記其首兩句暇日尋味豈洞仙歌)
(令乎乃為足之云)
冰肌玉骨自清涼無汗水殿風來暗香滿繡簾開一點
明月窺人人未寢欹枕釵横鬢亂起來携素手庭戶
無聲時見疎星度河漢試問夜如何夜已三更金波淡
玉繩低轉但屈指西風幾時來又不道流年暗中偷換
漁家傲(金陵賞心亭送王勝之龍圖王守金陵視事一日而移南郡)
千古龍蟠并虎踞從公一弔興亡處渺渺斜風吹細雨
芳草渡江南父老畱公住公駕飛車凌彩霧紅鸞驂
乘青鸞馭却訝此洲名白鷺非吾侶翩然欲下還飛去
賀新郎(夏景)
乳燕飛華屋悄無人桐陰轉午晩涼新浴手弄生綃白
團扇扇手一時似玉漸困倚孤眠清熟簾外誰來推繡
戶枉教人夢斷瑤臺曲又却是風敲竹石榴半吐紅
巾蹙待浮花浪蘂都盡伴君幽獨穠豔一枝君看取芳
心千重似束又恐被西風驚綠若待得君來向此花前
對酒不忍觸共粉淚兩簌簌
西江月(公自序云春夜行蘄水中過酒家飲酒醉乘月至一溪橋上解鞍曲肱少休及)
(覺已曉亂山蔥蘢不謂人世也書此語橋柱上)
照野瀰瀰淺浪横空曖曖微霄障泥未解玉驄驕我欲
醉眠芳草可惜一溪明月莫教踏碎瓊瑤解鞍欹枕
綠楊橋杜字一聲春曉
又(感懷)
世事一場大夢人生幾度秋凉夜來風葉已鳴廊看取
眉頭鬢上酒賤常愁客少月明多被雲妨中秋誰與
共孤光把酒凄然北望一
又(重九)
點點樓頭細雨重重江外平湖當年戲馬會東徐今日
凄凉南浦莫恨黃花未吐且教紅粉相扶酒闌不必
看茱萸俯仰人間今古
又
三過平山堂下半生彈指聲中十年不見老仙翁壁上
龍蛇飛動欲弔文章太守仍歌楊柳春風休言萬事
轉頭空未轉頭時皆夢
滿江紅(東武流杯亭)
東武城南新堤固漣漪初溢隱隱遍長林高阜卧紅堆
碧枝上殘花吹盡也與君試向江邊覓問向前猶有幾
多春三之一官裏事何時畢風雨外無多日相將泛
曲水滿城爭出君不見蘭亭修褉事當時座上皆豪逸
到而今修竹滿山陰空陳迹
水調歌頭(丙辰中秋歡飲達旦大醉作此篇兼懷子由)
明月幾時有把酒問青天不知天上宮闕此夕是河年
我欲乘風歸去只恐瓊樓玉宇高處不勝寒起舞弄清
影何似在人間轉朱閣低綺戶照不眠不應有恨何
事偏向别時圓人有悲歡離合月有陰晴圓缺此事古
難全但願人長久千里共嬋娟
水調歌頭(快哉亭)
落日繡簾捲亭下水連空知君為我新作窗戶濕青紅
長記平山堂上欹枕江南烟雨杳杳沒孤鴻認得醉翁
語山色有無中一千頃都鏡淨倒碧峯忽然浪起
掀舞一葉白頭翁堪笑蘭臺公子未解莊生天籟剛道
有雌雄一點浩然氣千里快哉風
水龍吟(太守閭丘公顯致仕居姑蘇公飲其家出後房佐酒有懿卿者善吹笛公因賦)
(此以贈)
楚山修竹如雲異材秀出千林表龍鬚半翦鳳膺微漲
玉肌勻繞木落淮南雨晴雲夢月明風裊自中郎不見
桓伊去後知辜負秋多少聞道嶺南太守後堂深綠
珠嬌小綺窗學弄梁州初遍霓裳未了嚼徵含宮泛商
流羽一聲雲杪為使君洗盡蠻風瘴雨作霜天曉
又(次韻章質夫楊花詞)
似花還似非花也無人惜從教墜抛家傍路思量却是
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起不恨此花飛盡恨西園落
紅難綴曉來雨過遺蹤何在一池萍碎春色三分二分
塵土一分流水細看來不是楊花點點是離人淚
臨江仙
夜飲東坡醒復醉歸來彷彿三更家僮鼻息巳雷鳴敲
門都不應倚杖聽江聲長恨此身非我有何時忘却
營營夜闌風静縠紋平小舟從此去江海寄餘生
南鄉子(九日)
霜降水痕收淺碧粼粼露遠洲酒力漸消風力軟颼颼
破帽多情却戀頭佳節若為酬但把金樽斷送秋萬
事到頭都是夢休休明日黃花蝶也愁
阮郎歸(夏景)
綠槐高柳咽新蟬薰風入舜絃碧紗窗下水沈烟棋聲
驚晝眠微雨過小荷翻榴花開欲然玉人纖手掬清
泉瓊珠碎又圓
永遇樂(夜登燕子樓夢盼盼因作此詞久後秦少遊自會稽入京見東坡坡云別當)
(作文甚勝都下盛唱公山抹微雲之詞秦遜謝坡遽云不意別後公却學柳七)
(作詞秦答曰某雖無識亦不至是先生之言無乃過乎坡云銷䰟當此際非柳)
(詞句法乎秦慚服然已流傳不復可改矣又問别作何詞秦舉小樓連苑横空)
(下窺綉轂雕鞍驟坡云十三箇字只說得一箇人騎馬樓前過秦問先生近著)
(坡云亦有一詞說樓上事乃舉燕子樓空佳人何在空鎖樓中燕晁无咎在座)
(云三句說盡張建封燕子樓一段事奇哉)
明月如霜好風如水清景無限曲港跳魚圓荷瀉露寂
寞無人見紞如五鼓錚然一葉黯黯夢雲驚斷夜茫茫
重尋無覓處覺來小園行遍天涯倦客山中歸路望
斷故園心眼燕子樓空佳人何在空鎖樓中燕古今如
夢何曾夢覺但有舊歡新怨異時對南樓夜景為余浩
歎
哨遍(歸去來詞)
為米折腰因酒棄家口體交相累歸去來誰不遣君歸
覺從前皆非今是露未晞征夫指予歸路門前笑語喧
童稚嗟舊菊都荒新松暗老吾年今巳如此但小窗容
膝閉柴扉策杖看孤雲暮鴻飛雲出無心鳥倦知還本
非有意噫歸去來兮我今忘我兼忘世親戚無浪語
琴書中有真味步翠麓崎嶇泛溪窈窕涓涓暗谷流春
水觀草木欣榮幽人自感吾生行且休矣念寓形宇内
復幾時不自覺皇皇欲何之委吾心去留誰計神仙知
在何處富貴非吾願但知臨水登山嘯詠自引壺觴自
醉此生天命更何疑且乘流遇坎還止
如夢令
為向東坡傳語人在畫堂深處别後有誰來雪壓小橋
無路歸去歸去江上一犂春雨
浣溪沙
蓛蓛衣巾落棗花村南村北響繅車牛衣古柳賣黃瓜
酒困路長惟欲睡日高人渴漫思茶敲門試問野人
家(牛衣一作半依)
采桑子(多景樓)
多情多感仍多病多景樓中樽酒相逢樂事回頭一笑
空停杯且聽琵琶語慢撚輕攏醉臉春融斜照江天
一抹紅
江神子(送述古)
翠蛾羞黛怯人看掩霜紈淚偷彈且盡一尊收淚唱陽
關謾道帝城天樣遠天易見見君難畫堂新締近孤
山曲闌干為誰安飛絮落花春色屬明年欲棹小舟尋
舊事無處問水連天
又(春别)
天涯流落思無窮既相逢却匆匆携手佳人和淚折殘
紅為問東風餘幾許春縱在與誰同隋堤三月水溶
溶背歸鴻去吳中回望彭城清泗與淮通寄我相思千
點淚流不到楚江東
又(別意)
相逢不覺又初寒對尊前惜流年風緊離亭冰結泪珠
圓雪意留君君且住從此去少清歡轉頭山下轉頭
看路漫漫玉花翻雲海光寬何處是超然知道故人相
念否携翠袖倚朱闌
菩薩鬘(西湖送述古)
秋風湖上蕭蕭雨使君欲去還留住今日謾留君明朝
愁殺人佳人千點泪洒向長江水不用歛雙蛾路人
啼更多
卜算子(黃山谷云坡在黃州作此語意高妙似非喫烟火食人語非胷中有數萬卷書)
(筆下無一點塵俗氣孰能至此時鮦陽居士云缺月刺明微也漏斷暗也幽)
(人不得志也獨往來無助也驚鴻賢人不安也回頭愛君不忘也無人省君不)
(察也揀盡寒枝不肯棲不偷安於高位也寂寞吳江冷非所安也此與考槃詩)
(相似)
缺月挂疎桐漏斷人初静時見幽人獨往來縹緲孤鴻
影驚起却回頭有恨無人省㨂盡寒枝不肯棲楓落
吳江冷
昭君怨
誰作桓伊三弄驚破綠窗幽夢新月與愁烟滿江天
欲去又還不去明日落花飛絮飛絮送行舟水東流
行香子(別意)
携手江村梅雪飄裙情何限處處銷䰟故人不見舊曲
重聞向望湖樓孤山寺湧金門尋常行處題詩千首
繡羅衫與拂紅塵别來相憶知是何人有湖中月江邊
柳隴頭雲
又(茶)
綺席纔終歡意猶濃酒闌時高興無窮共誇君賜初拆
臣封看分香餅黃金縷密雲龍鬭嬴一水功敵千鍾
覺凉生兩腋清風暫留紅袖少却紗籠放笙歌散庭館
静略從容
又(七里瀨)
一葉舟輕雙漿鴻驚水天清影湛波平魚翻藻鑑鷺點
煙汀過沙溪急霜溪冷月溪明重重似畫曲曲如屏
算當年虛老嚴陵君臣一夢今古空名但遠山長雲山
亂曉山青
王介甫
名安石丞相荆國文公
桂枝香(金陵懷古)
登臨送目正故國晚秋天氣初肅千里澄江似練翠峯
如簇征帆去棹殘陽裏背西風酒旗斜矗綵舟雲淡星
河鷺起圖畫難足念自昔豪華競逐歎門外樓頭悲
恨相續千古憑高對此謾嗟榮辱六朝舊事隨流水但
寒烟衰草凝綠至今商女時時猶唱後庭遺曲
漁家傲(極能道閑居之趣)
平岸小橋千嶂抱揉藍一水縈花草茅屋數間窗窈窕
塵不到時時自有清風埽午枕覺來聞語鳥欹眠似
聽朝雞早忽憶故人今揔老貪夢好茫茫忘了邯鄲道
菩薩鬘(集句)
數間茆屋閒臨水窄衫短帽垂楊裏花是去年紅吹開
一夜風(一本作今日是何朝看余渡石橋)梢梢新月偃午醉醒來晩
何許最關情黃鸝三兩聲
浣溪沙(集句)
百畞庭中半是苔門前古道水縈迴愛閒能有幾人來
小院回廊人寂寂山桃野杏兩三栽為誰零落為誰
開
浪淘沙(伊呂)
伊呂兩衰翁歴遍窮通一為釣叟一耕農假使當時俱
不遇老了英雄湯武一相逢風虎雲龍興王只在笑
談中及至而今千載下誰與爭功
千秋歲引(秋景)
别館寒砧孤城畫角一派秋聲入寥廓東歸燕從海上
去南來鴈向沙頭落楚臺風庾樓月宛如昨無奈被
些名利縳無奈被它情擔閣可惜風流總閒却當初謾
留華表語而今誤我秦樓約夢闌時酒醒後思量著
王元澤
名雱荆公之子封臨川伯
倦尋芳
露晞向曉簾幕風輕小院閒晝翠徑鶯來驚下亂紅鋪
繡倚危闌登高榭海棠著雨胭脂透算韶華又因循過
了清明時候倦游燕風光滿目好景良辰誰共携手
恨被榆錢買斷兩眉長皺憶得高陽人散後落花流水
仍依舊這情懷對東風盡成消瘦
王平甫
名安國荆公之弟
點絳唇(秋景)
秋氣微凉夢回明月穿簾幕井梧蕭索正遶南枝鵲
寶瑟塵生金鴈空零落情無託鬢雲慵掠不似君恩薄
清平樂(春晚)
留春不住費盡鶯兒語滿地殘紅宮錦汚昨夜南園風
雨小憐初上琵琶曉來思遶天涯不肯畫堂朱戶春
風自在梨花
減字木蘭花(春情)
畫橋流水雨濕落紅飛不起月破黃昏簾裏餘香馬上
聞徘徊不語今夜夢魂何處去不佀垂楊猶解飛花
入洞房
林君復
名逋贈和靖先生
長相思(別情)
吳山青越山青兩岸青山相送迎誰知離别情君泪
盈妾泪盈羅帶同心結未成江頭潮巳平
點絳唇(草)
金谷年年亂生春色誰為主餘花落處滿地和烟雨
又是離愁一闋長亭暮王孫去萋萋無數南北東西路
錢思公
名惟演
玉樓春(此詞暮年作詞極悽惋)
城上風光鶯語亂城下烟波春拍岸綠楊芳草幾時休
淚眼愁腸先已斷情懷漸變成衰晚鸞鏡朱顏驚暗
換昔年多病厭芳尊今日芳尊惟恐淺
賈子明
名昌朝為仁宗朝宰相諡文元公
木蘭花(平生惟賦此一詞極有風味)
都城水綠嬉遊處仙棹往來人笑語紅隨遠浪泛桃花
雪散平堤飛柳絮東君欲共春歸去一陣狂風和驟
雨碧油紅旆錦障泥斜日畫橋芳草路
夏子喬
名竦乃慶歷間所謂一不肖者然文章有名
于世諡文莊公
喜遷鶯令(景德中水殿按舞時公翰林内直上遣中使取新詞公援毫立成以進)
(大蒙天奬)
霞散綺月垂鈎簾捲未央樓夜涼銀漢截天流宮闕鎖
清秋瑤臺樹金莖露鳳髓香盤烟霧三千珠翠擁宸
遊水殿接涼州
丁謂之
名謂為真宗朝宰相諡晉公
鳳棲梧
十二層樓春色早三殿笙歌九陌風光好堤柳岸花連
複道玉梯相對開蓬島鶯囀喬林魚在藻太液微波
綠鬭王孫草南闕萬人瞻羽葆後天祝聖天難老
又
朱闕玉城通閬苑月桂星榆春色無深淺簫瑟篌笙仙
客宴蟠桃花滿蓬萊殿九色明霞裁羽扇雲霧為車
鸞鶴驂彫輦路指瑤池歸去晚壺中日月如天遠
寇平仲
名準為真宗朝宰相贈萊國公
踏莎行(春暮)
春色將闌鶯聲漸老紅英落盡青梅小畫堂人静雨濛
濛屏山半掩餘香裊密約沈沈離情杳杳菱花塵滿
慵將照倚樓無語欲銷䰟長空暗淡連芳草
點絳唇
小陌輕寒社公雨足東風慢定巢新燕濕雨穿花轉
象尺熏爐拂曉停針線愁蛾淺飛紅零亂側卧珠簾捲
謝希深
名絳仕仁宗朝知制誥
菩薩鬘(詠目)
娟娟侵鬢粧痕淺雙眸相媚彎如翦一瞬百般宜無論
笑與啼酒闌思翠被特故瞢騰地生怕促歸輪微波
先注人
夜行船(别情)
昨夜佳期初共鬢雲低翠翹金鳳尊前和笑不成歌意
偷轉眼波微送草草不容成楚夢漸寒深翠簾霜重
相看送到斷腸時月西斜畫樓鐘動(後段語最奇)
訴衷情(宮怨)
銀缸夜永影長孤香草續殘爐倚屏脉脉無語粉泪不
成珠雙粲枕百嬌壺憶當初君恩莫似秋葉無情欲
向人疎
花菴詞選卷二
