花菴詞選卷九宋黃昇撰
宋詞(禪林)
僧覺範
名惠洪按許彦周稱其善作小詞情思婉約
似秦少游云
鳳棲梧(梅花)
碧瓦籠晴香霧繞水殿西偏小駐聞啼鳥風度女牆吹
語笑南枝破臘應開了道骨不凡江瘴曉春色通靈
醫得花重少爆煖釀寒春杳杳江城畫角留殘照
點絳唇
流水泠泠斷橋横路梅枝亞雪花飛下渾似江南畫
白璧青錢欲買春無價歸來也風吹平野一點香隨
馬
青玉案(上元)
凝祥宴罷回歌吹畫轂走香塵起冠壓花枝馳萬騎馬
行燈閙鳳樓簾卷陸海鼇山對當年曾看天顔醉御
杯舉懽聲沸時節雖同悲樂異海風吹夢嶺猿啼月一
枕思歸泪
僧仲殊
名揮姓張氏安州進士棄家為僧居杭州吳
山寶月寺東坡所稱蜜殊者是也有詞七卷
沈注為序
訴衷情(春情)
楚江南岸小青樓樓前人艤舟别來後庭花晚花上夢
悠悠山不斷水空流謾凝眸建康宫殿燕子來時多
少閒愁
又(建康)
鍾山影裏看樓臺江烟晚翠開六朝舊時明月清夜滿
秦淮寂寞處兩潮廻黯愁懷汀花雨細水樹風閒又
是秋來
(又寶月山作)
清波門外擁輕衣楊花相送飛西湖又還春晩水樹亂
鶯啼閒院宇小簾幃晩初歸鐘聲已過篆香才點月
到門時
又(春詞)
長橋春水拍堤沙疎雨帶殘霞幾聲脆管何處橋下有
人家宮樹綠晚烟斜噪閒鴉山光無盡水風長在滿
面楊花
又(寒食)
湧金門外小瀛洲寒食更風流紅船滿湖歌吹花外有
高樓晴日暖淡烟浮恣嬉遊三千粉黛十二闌干一
片雲頭(仲殊之詞多矣佳者固不少而小令為最小令之中訴衷情一調又其最蓋篇篇奇麗字字清)
(婉高處不減唐人風致也)
蝶戀花(春愁)
開到杏花寒食近人在花前宿酒和春困酒有盡時情
不盡日長只恁厭厭悶經歲别離閒與問花上啼鶯
解道深深恨可惜斷雲無定準不能為寄藍橋信
念奴嬌(荷花)
水楓葉下乍湖光清淺凉生商素西帝宸遊羅翠蓋擁
出三千宮女絳綵嬌春鉛華掩晝占斷鴛鴦浦歌聲搖
曳浣沙人在何處别岸孤褭一枝廣寒宮殿冷落栖
愁苦雪豔冰肌羞淡泊偷把胭脂勻注媚臉籠霞芳心
泣露不肯為雲雨金波影裏為誰長恁凝竚
南柯子(憶舊)
十里青山遠潮平路帶沙數聲啼鳥怨年華又是凄凉
時候在天涯白露收殘月清風散曉霞綠楊堤畔閙
荷花記得年時沽酒那人家
柳梢青(吳中)
岸草平沙吳王故苑柳褭烟斜雨役寒輕風前香軟春
在棃花行人一棹天涯酒醒處殘陽亂鴉門外秋千
牆頭紅粉深院誰家
夏雲峯(傷春)
天闊雲高溪横水遠晚日寒生輕暈閒階静楊花漸少
朱門掩鶯聲猶嫩悔匆匆過却清明旋占得餘芳巳成
幽恨都幾日陰沈連宵慵困起來韶華都盡怨入雙
眉閒鬭損乍品得情懷看承全近深深態無非自許厭
厭意終羞人問爭知道夢裏蓬萊待忘了餘香時傳音
信縱留得鶯花東風不住也則眼前愁悶
僧祖可
字正平俗蘇氏伯固之子江西詩社之一也
小冲山(春晚)
誰向江頭遣恨濃碧波流不斷楚山重柳烟和雨隔疎
鐘黃昏後羅幕更朦朧桃李小園空阿誰猶笑語拾
殘紅珠簾捲盡夜來風人不見春在綠蕪中
僧如晦
卜算子(送春)
有意送春歸無計留春住畢竟年年用著來何似休歸
去目斷楚天遙不見春歸路風急桃花也似愁點點
飛紅雨
花菴詞選卷九
