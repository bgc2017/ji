花菴詞選續集卷六宋黃昇輯
宋詞
馬莊父
字子嚴建安人自號古洲居士
水龍吟(為陳坂種玉莊作)
買莊為貯梅花玉妃一萬森庭戶古來詞客比方不類
可憐毫楮誰掃塵凡獨超物表神仙中取是崑邱標致
姑山風骨除此外吾誰與九醖醍醐雪乳和金盤月
邊清露夀陽驕騃單于疎賤不堪充數弄玉排簫許瓊
揮拍胎禽飛舞待先生披着羊裘鶴氅作園林主
又(海棠)
東君直是多情好花一夜都開盡杏梢零落藥欄遲暮
不教寧靜風度秋千日移簾幕翠紅交映正太真浴罷
西施濃抹都沈醉嬌相稱磨徧綠窗銅鏡挽春衫不
堪比並暮雲空谷佳人何處碧苔侵逕睡裏相看酒邊
凝想許多風韻問因何却欠一些香味惹㫄人恨
臨江仙(上元)
人意舒閒春事到徐徐弄日微雲翠鬟飛繞鬧蛾羣煙
横沽酒市風轉落梅村歲事一新人半舊相逢際晩
醺醺花間亭館柳間門尅除風雨外排日醉紅裙
月華清(憶别)
瑟瑟秋聲蕭蕭天籟滿庭摇落空翠數徧丹楓不見葉
間題字人何處千里嬋娟愁不斷一江流水遥睇見征
鴻幾點碧天無際悵望月中仙桂問竊藥佳人誰與
同歲把鏡當空照盡别離情意心裏恨莫結丁香琴上
曲休彈秋思拍裏又悲來老却蘭臺公子
賀聖朝(春遊)
遊人拾翠不知遠被子規呼轉紅樓倒影背斜陽墜幾
聲絃管荼䕷香透海棠紅淺恰平分春半花前一笑
不須慳待花飛休怨
魚遊春水(怨別)
池塘生春草數盡歸鴻人未到天涯目斷青鳥尚賖音
耗曉月頻窺白玉堂暮雨還溼青門道巢燕引雛乳鶯
空老庭際香紅倦掃乾鵲休來枝上噪前回準擬同
它翻成病了欲題紅葉憑誰寄獨抱孤桐無心挑眉間
翠攢鬢邊霜早
海棠春(春景)
桺腰暗怯花風弱紅映秋千院落歸逐鴈兒飛斜撼真
珠箔滿林翠葉胭脂萼不忍頻頻覷著護取一庭春
莫彈花間鵲
鷓鴣天(閨思)
睡鴨徘徊煙縷長日高春困不成粧步欹草色金蓮潤
撚斷花鬚玉笋香輕洛浦笑巫陽錦紋親織寄檀郎
兒家閉戶藏春色戲蝶遊蜂不敢狂(末二句有深意)
歸朝懽(春遊)
聽得提壺沽美酒人道杏花深處有杏花狼藉鳥啼風
十分春色今無九麝煤銷永晝青煙飛上庭前柳畫堂
深不寒不煖正是好時候團團寳月憑纖手暫借歌
喉招舞袖真珠滴破小槽紅香肌縮盡纖羅瘦投分須
白首黃金散與親和舊且銜杯壯心未落風月長相守
孤鸞(早春)
沙堤香軟正宿雨初收落梅飄滿可奈東風暗逐馬蹄
輕捲湖波又還漲綠粉墻陰日融煙煖驀地刺桐枝上
有一聲春喚任酒帘飛動畫樓晩便指數燒燈時節
非遠陌上呌聲好是賣花行院玉梅對粧雪柳鬧娥兒
象生嬌顫歸去爭先戴取倚寳釵雙燕
阮郎歸(西湖春暮)
清明寒食不多時香紅漸漸稀番騰粧束鬧蘇堤留春
春怎知花褪雨絮沾泥凌波寸寸移三三兩兩呌船
兒人歸春也歸
姜堯章
名䕫號白石道人中興詩家名流詞極精妙
不减清真樂府其間高處有美成所不能及
善吹簫自製曲初則率意為長短句然後協
以音律云居鄱陽
探春慢(過苕霅别鄭次臯諸君)
衰草愁煙亂鴉送日風沙回旋平野拂雪金鞭欺寒茸
帽還記章臺走馬誰念漂零久謾嬴得幽懷難寫故人
清沔相逢小窗閒共情話長恨離多會少重訪問竹
西珠淚盈把鴈磧沙平漁汀人散老去不堪遊冶無奈
苕溪月又喚我扁舟東下甚日歸來梅花亂零春夜
一萼紅(人日長沙登定王臺)
古城陰有官梅幾許紅萼未宜簪池面冰膠墻腰雪老
雲意還又沉沉翠藤共閒穿徑竹漸笑語驚起卧沙禽
野老林泉故王臺榭呼喚登臨南去北來何事蕩湘
雲楚水目極傷心朱戶黏雞金盤簇燕空嘆時序侵尋
記曾共西樓雅集想垂柳還裊萬絲金待得歸鞍到時
只怕春深
揚州慢(中呂宫薺淳熙丙申至日余過維揚夜雪初霽麥彌望入其城則四顧蕭條)
(寒水自碧暮色漸起戍角悲吟予懷愴然感慨今昔因自度此曲千巖老人以)
(為有黍離之悲也作此後凡載宫調者並是自製曲)
淮左名都竹西佳處解鞍少駐初程過春風十里盡薺
麥青青自朔馬窺江去後廢池喬木猶厭言兵漸黃昏
清角吹寒都在空城杜郎俊賞算如今重到須驚縱
荳蔲詞工青樓夢好難賦深情二十四橋仍在波心蕩
冷月無聲念橋邊紅藥年年知為誰生
驀山溪(題錢氏溪月)
與鷗為客綠野留吟屐兩行柳垂陰是當年仙翁手植
園亭寂寞煙外帶愁横荷冉冉展凉雲横卧虹千尺
才因老盡秀句君休覓萬綠正迷人更愁入山陽夜笛
百年心事惟有玉欄知吟未了放船回月下空相憶
點絳唇(丁未冬過吳淞)
燕鴈無心太湖西畔隨雲去數峰清苦商略黃昏雨
第四橋邊擬共天隨住今何許凭欄懷古殘柳參差舞
暗香(仙呂宫索辛亥之冬予載雪詣石湖止既月授簡句且徵新聲作此兩曲石湖把)
(玩不巳使二妓隸習之音節諧婉乃命之曰暗香疎影)
舊時月色算幾番照我梅邊吹笛喚起玉人不管清寒
與攀摘何遜而今漸老都忘却春風詞筆但怪得竹外
疎花香冷入瑶席江國正寂寂嘆寄與路遥夜雪初
積翠尊易泣紅萼無言耿相憶長記曾携手處千樹壓
西湖寒碧又片片吹盡也幾時見得
疎影(仙呂宫)
苔枝綴玉有翠禽小小枝上同宿客裏相逢籬角黃昏
無言自倚修竹昭君不慣龍沙遠但暗憶江南江北想
佩環月夜歸來化作此花幽獨猶記深宫舊事那人
正睡裏飛近蛾綠莫似春風不管盈盈早與安排金屋
還教一片隨波去又却怨玉龍哀曲等恁時重覓幽香
已入小窗横幅
長亭怨慢(中呂宮今桓大司馬云昔年種桺依依漢南看摇落悽愴江潭樹猶如)
(此人何以堪此語予深愛之)
漸吹盡枝頭香絮是處人家綠深門戶遠浦縈回暮帆
零亂向何許閱人多矣誰得似長亭樹樹若有情時不
會得青青如此日暮望高城不見只見亂山無數韋
郎去也怎忘得玉環分付第一是早早歸來怕紅萼無
人為主算只有并刀難剪離愁千縷
齊天樂(蟋蟀中都呼為促織)
庾郎先自吟愁賦凄凄更聞私語露濕銅鋪苔侵石井
都是曾聽伊處哀音似訴正思婦無眠起尋機杼曲曲
屏山夜涼獨自甚情緒西窗又吹暗雨為誰頻斷續
相和砧杵候館吟秋離宫弔月别有傷心無數豳詩謾
與笑籬落呼燈世間兒女寫入琴絲一聲聲更苦(宣政間有)
(士大夫製蟋蟀吟)
小重山令(潭州紅梅)
人繞湘臯月墜時斜横花樹小浸愁漪一春幽事有誰
知東風冷香遠茜裙歸鷗去昔遊非遙憐花可可夢
依依九疑雲杳斷魂啼相思血都沁綠筠枝
鷓鴣天(元夕不出)
憶昨天街預賞時柳慳梅小未教知而今正是歡遊夕
却怕春寒自掩扉簾寂寂月低低舊情唯有絳都詞
芙蓉影暗三更後卧聽鄰娃笑語歸
又(苕溪記所見)
京洛風流絶代人因何風絮落溪津籠鞋淺出鴉頭韈
知是凌波縹緲身紅乍笑綠長嚬與誰同度可憐春
鴛鴦獨宿何曾慣化作西樓一縷雲
又(十六夜遊)
輦路珠簾兩行垂千枝銀燭舞僛僛東風歴歴紅樓下
誰識三生杜牧之歡正好夜何其明朝春過小桃枝
鼓聲漸遠遊人散惆悵歸來有月知
憶王孫(番陽彭氏小樓)
冷紅葉葉下塘秋長與行雲共一舟零落江南不自由
兩綢繆料得吟鸞夜夜愁
湘月(雙調即念奴嬌之鬲指聲也)
五湖舊約問經年底事長負清景暝入西山漸喚我一
葉夷猶乘興倦網都收歸禽時度月上汀洲冷中流容
與畫橈不點清鏡誰解喚起湘靈煙鬟霧鬢理哀絃
鴻陣玉麈談玄歎坐客多少風流名勝暗柳蕭蕭飛星
冉冉夜久知秋信鱸魚應好舊家樂事誰省
念奴嬌(吳興荷花)
閙紅一舸記來時嘗與鴛鴦為侶三十六陂人未到水
佩風裳無數翠葉吹凉玉容銷酒更洒菰蒲雨嫣然搖
動冷香飛上詩句日暮青蓋亭亭情人不見爭忍凌
波去只恐舞衣寒易落愁入西風南浦高柳垂陰老魚
吹浪畱我花間住田田多少幾回沙際歸路
惜紅衣(吳興荷花)(無射宫)
簟枕邀凉琴書換日睡餘無力細洒冰泉并刀破甘碧
墻頭喚酒誰問訊城南詩客岑寂高樹晩蟬說西風消
息虹梁水陌魚浪吹香紅衣半狼籍維舟試望故國
渺天北可惜柳邊沙外不共美人遊歴問甚時同賦三
十六陂秋色
琵琶仙(吳興感遇)
雙槳來時有人似舊曲桃根桃葉歌扇輕約飛花蛾眉
正竒絶春漸遠汀洲自綠更添了幾聲啼鴂十里揚州
三生杜牧前事休說又還是宫燭分烟奈愁裏匆匆
換時節都把一襟芳思與空階榆莢千萬縷藏鴉細柳
為玉尊起舞回雪想見西出陽關故人初别
秋宵吟(越調)(秋夜)
古簾空墜月皎坐久西窗人悄蛩吟苦漸漏永丁丁箭
壺催曉引凉颸動翠葆露脚斜飛雲表因嗟念似去國
情懷暮帆煙草帶眼銷磨為近日愁多頓老衛娘何
在宋玉歸來兩地暗縈繞搖落江楓早嫩約無憑幽夢
又杳但盈盈淚洒單衣今夕何夕恨未了
少年遊(戲張平甫)
雙螺未合雙蛾先歛家在碧雲西别母情懷隨郎滋味
桃葉渡江時扁舟載了匆匆去今夜泊前溪楊柳津
頭梨花墻外心事兩人知
鬲溪梅令(仙吕調)(無錫歸寓意)
好花不與殢香人浪粼粼又恐春風歸去綠成陰玉鈿
何處尋木蘭雙槳夢中雲小横陳謾向孤山山下覓
盈盈翠禽啼一春
淒涼犯(仙呂調犯商調)(合肥秋夕)
綠陽巷陌西風起邊城一片離索馬嘶漸遠人歸甚處
戍樓吹角情懷正惡更衰草寒煙淡薄似當時將軍部
曲迤邐度沙漠追念西湖上小舫携歌晩花行樂舊
遊在否想如今翠凋紅落謾寫羊裙等新鴈來時繫著
怕匆匆不肯寄與悞後約
翠樓吟(雙調)(武昌安遠樓成)
月冷龍沙塵清虎落今年漢酺初賜新翻蕃部曲聽氊
幕元戎歌吹層樓高峙看檻曲縈紅簷牙飛翠人姝麗
粉香吹下夜寒風細此地宜有詞仙擁素雲黃鶴與
君遊戲玉梯凝望久歎芳草萋萋千里天涯情味仗酒
祓清愁花嬌英氣西山外晩來還捲一簾秋霽
清波引(梅)
冷雲迷浦倩誰喚玉妃起舞歲華如許野梅弄眉嫵屐
齒印蒼蘚漸為尋花來去自隨秋鴈南來望江國渺何
處新詩謾與好風景長是暗度故人知否抱幽恨難
語何時共漁艇莫負滄浪烟雨况有清夜啼猿怨人良
苦
法曲獻仙音(張彦功官舍)
虚閣籠寒小簾通月暮色偏憐高處樹隔離宫水平馳
道湖山盡入尊俎奈楚客淹畱久砧聲帶愁去屢回顧
過秋風未成歸計誰念我重見冷楓紅舞喚起淡粧
人問逋仙今在何許象筆鸞牋甚而今不道秀句怕平
生幽恨化作沙邊煙雨
玲瓏四犯(越中歲暮聞簫鼓感懷)
疊鼓夜寒垂燈春淺匆匆時事如許倦遊歡意少俛仰
悲今古江淹又吟恨賦記當時送君南浦萬里乾坤百
年身世惟有此情苦楊州柳垂官路有輕盈喚馬端
正窺戶酒醒明月下夢逐潮聲去文章信美知何用謾
嬴得天涯羈旅教說與春來要尋花伴侶
淡黃柳(正平調近)(客合肥)
空城曉角吹入垂陽陌馬上單衣寒惻惻看盡鵝黃嫩
綠都是江南舊相識正岑寂明朝又寒食強携酒小
橋宅怕梨花落盡成秋色燕燕飛來問春何在唯有池
塘自碧
側犯(詠芍藥)
恨春易去甚春却向揚州住微雨正繭栗梢頭弄詩句
紅橋二十四總是行雲處無語漸半脱宮衣笑相顧
金壺細葉千朵圍歌舞誰念我鬢成絲來此共尊俎後
日西園綠陰無數寂寞劉郎自修花譜
眉嫵(亦名百宜嬌)(戲張仲遠)
看垂楊連苑杜若吹沙愁損未歸眼信馬青樓去重簾
下娉婷人妙飛燕翠尊共欵聽艷歌郎意先感便携手
月地雲階裏愛良夜微煖無限風流疎散有暗藏弓
履偷寄香翰明日聞津鼓湘江上催人還解春䌫亂紅
萬點悵斷魂煙水遥遠又爭似相携乘一舸鎮長見
石湖仙(越調)(夀石湖居士)
松江烟浦是千古三高遊衍佳處須信石湖仙侣鴟夷
翩然引去浮雲安在我自愛綠香紅舞容與看世間幾
度今古盧溝舊曾駐馬為黃花閒吟秀句見說燕歌
也學綸巾欹雨玉友金蕉玉人金縷緩移箏柱聞好語
明年定在槐府
解連環
玉鞍重倚却沉吟未上又縈離思為大喬能撥春風小
喬妙移箏鴈啼秋水柳怯雲鬆更何必十分梳洗道郎
携羽扇那日隔簾半面曾記西窗夜涼雨霽歎幽歡
未足何事輕棄問後約空指薔薇算如此溪山甚時重
至水驛燈昏又見在曲屏近(平聲)底念惟有夜來皓月照
伊自睡
玉梅令(高平調)(石湖畏寒不出作此戲之)
疎疎雲片散入溪南苑春寒鎻舊家亭館有玉梅幾樹
背立怨東風高花未吐暗香巳遠公來領客梅花能
勸花長好願公更健便揉春為酒剪雪作新詩拚一日
繞花千轉
踏莎行(金陵感夢)
燕燕輕盈鶯鶯嬌軟分明又向華胥見夜長爭得薄情
知春初早被相思染别後書詞别時針線離魂暗逐
郎行遠淮南皓月冷千山冥冥歸去無人管
八歸(湘中送胡德華)
芳蓮墜粉疎桐吹綠庭院暗雨乍歇無端抱影銷魂處
還見篠墻螢暗蘚階蛩切送客重尋西去路問水面琵
琶誰撥最可惜一片江山總付與啼鴂長恨相從未
欵而今何事又對西風離别渚寒煙淡棹移人遠縹緲
行舟如葉想文君望久倚竹愁生步羅襪歸來後翠尊
雙飲下了珠簾玲瓏閒看月
高賓王
名觀國號竹屋詞名竹屋癡語陳造為序稱
其與史邦卿皆秦周之詞所作要是不經人
道語其妙處少游美成若唐諸公亦未及也
玉胡蝶(秋思)
喚起一襟涼思未成晩雨先做秋陰楚客悲殘誰解此
意登臨古臺荒斷霞斜照新夢黯微月疎砧總難禁盡
將幽恨分付孤斟從今倦看青鏡既遲勲業可負煙
林斷梗無憑歲華搖落又驚心想蓴汀水雲愁凝閒蕙
帳猿鶴悲吟信沈沈故園歸計休更侵尋
喜遷鶯(秋懷)
涼雲歸去再約著晩來西樓風雨水靜簾陰鷗閒菰影
秋到露汀煙浦試省喚回幽恨盡是愁邊新句倦登眺
動悲凉還在殘蟬吟處淒楚空見說香鎻霧扃心似
秋蓮苦寳瑟彈冰玉臺窺月淺黛可憐偷聚幾時翠溝
題葉無復繡簾吹絮鬢華晩念庾郎情在風流誰與
玉樓春(春思)
多時不踏章臺路依舊東風芳草渡鶯聲喚起水邊情
日影炙開花上霧謝娘不信佳期誤認得馬嘶迎繡
戶今宵翠被不春寒只恐香穠春又去
又(憶舊)
春煙澹澹生春水曾記芳洲蘭棹&KR0712;岸花香到舞衣邊
汀草色分歌扇底棹沉雲去情千里愁壓雙鴛飛不
起十年春事十年心怕說濺裙當日事
菩薩鬘(蘇堤芙蓉)
紅雲半壓秋波急艷粧泣露嬌啼色佳夢入仙城風流
石曼卿宫袍呼醉醒休捲西風錦明日粉香殘六橋
烟水寒
又(水晶膾)
玉鱗熬出香凝軟并刀斷處冰絲顫紅縷間堆盤輕明
相映寒纖柔分勸處膩滑難停筯一洗醉魂清真成
醒酒冰
又(春思)
春風吹綠湖邊草春光依舊湖邊道玉勒錦障泥少年
遊冶時煙明花似繡且醉旗亭酒斜日照花西歸鴉
花外啼
杏花天(春愁)
霽煙消處寒猶嫩乍門巷愔愔晝永池塘夢草魂初醒
秀句吟春未穩仙源阻春風瘦損又燕子來無芳信
小桃也自知人恨滿面羞紅難問
祝英臺近(閨思)
一窗閒孤燼冷獨自箇春睡繡被熏香不似舊風味靜
聽滴滴簷聲驚愁攪夢更不管庾郎心醉念芳意一
併十日春寒梅花曬憔悴懶做新詞春在可憐裏幾時
挑菜踏青雲沈雨斷盡分付楚天之外
生查子(梅)
香驚楚驛寒瘦倚湘筠暮一笛巳黃昏片月尤清楚
沉沉冰玉魂漠漠煙雲浦酸淚不成彈又向春心聚
永遇樂(次韻弔青樓)
淺暈修蛾脆㾗紅粉猶記窺戶香斷奩空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土木蘭艇子莫愁何在謾繫
寒江煙樹事逐雲沈情隨佩冷短夢分今古一杯遥夜
孤光難曉多少碎人腸處空凄黯西風細雨盡吹淚去
御街行(賦轎)
藤筠巧織花紋細稱穩步如流水踏青陌上雨初晴嫌
怕濕文鴛雙履要人送上逢花須住才過處香風起
裙兒挂在簾兒底更不把窗兒閉紅紅白白簇花枝恰
稱得尋春芳意歸來時晚紗籠引道扶下人微醉
霜天曉角(春情)
春雲粉色春水和雲濕試問西湖楊柳東風外幾絲碧
望極連翠陌蘭橈雙槳急欲訪莫愁何處旗亭在畫
橋側
卜算子(春晚)
屈指數春來彈指驚春去簷外蛛絲網落花也要留春
住幾日喜春晴幾夜愁春雨十二彫窗六曲屏題徧
傷春句
踏莎行(九日西山)
水減堤㾗秋生屐齒瘦笻喚起登高意翠微烟冷夢淒
涼黃花香晩人憔悴懷古風流悲秋情味紫萸勸入
旗亭醉玉人相見說新愁可憐又濕西風淚
風入松(春晴)
捲簾日日恨春陰寒食新晴馬蹄只向南山去長橋愛
花柳多情紅外風嬌日暖翠邊水秀山明杜郎歌酒
過平生到處蓬瀛醉魂不入重城晩穠歡寄桃葉桃根
繡被嫩寒清曉鶯聲喚醒春酲
又(聞隣女吹笛)
粉嬌曾隔翠簾看横玉聲寒夜深不管柔荑冷櫻朱度
香噴雲鬟霜月搖搖吹落梅花簌簌驚殘蕭郎且放
鳳簫閒何處驂鸞靜聽三弄霓裳罷魂飛斷愁裏關山
三十六宫天近念奴却在人間
思佳客(秋扇)
入手西風意巳秋不須玉斧為重修撲螢涼夜沉沉月
障面清歌澹澹秋休棄置且遲畱可憐又向篋中收
莫教暗損乘鸞女漢殿凄凉萬古愁
聲聲慢(元夕)
壺天不夜寳炬生香光風蕩搖金碧月灔冰㾗花外峭
寒無力歌傳翠簾盡捲誤驚回瑶臺仙跡禁漏促拚千
金一刻未酬佳夕捲地香塵不斷最得意輸他五陵
狂客楚柳吳梅無限眼邊春色鮫綃暗中寄與待重尋
行雲消息乍醉醒怕南樓吹斷曉笛
解連環(春水)
浪搖新綠浸芳洲翠渚雨㾗初足蕩霽色流入横塘看
風外漪漪皺紋如縠藻荇縈廻似畱戀鴛飛鷗浴愛嬌
雲蘸色媚日挼藍遠迷心目仙源漾舟岸曲照芳容
幾樹香浮紅玉記那回西洛橋邊濺裙翠傳情玉纖輕
掬三十六陂錦鱗渺芳音難續隔垂楊故人望斷浸愁
千斛
花菴詞選續集卷六
