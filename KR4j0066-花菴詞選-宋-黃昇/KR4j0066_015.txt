花菴詞選續集卷五宋黃昇撰
宋詞
劉德修
名光祖號後溪蜀之名士有鶴林文集小詞
附焉
鵲橋仙(畱别)
相逢一笑又成相避南鴈歸時霜透明朝人在短亭西
看舞袖雙雙行酒歌聲此處秋聲何處幾度亂愁搔
首如何不寄一行書有萬緒千端别後
昭君怨(别恨)
人在醉鄉居住記得舊曾来去疎雨聽芭蕉夢魂遥
惆悵柳烟何處目送落霞江浦明夜月當樓照人愁
江城子(梅花)
十分雪意却成霜莫雲黃月微茫只有梅花依舊吐幽
芳還喜無邊春信漏疎影下覓浮香才清端是紫薇
郎别鵷行憶宫墻夜半胡為人與月交相君合召歸吾
老矣月随去照西廂
洞仙歌(荷花)
晩風收暑小池塘荷净獨倚胡床酒初醒起徘徊時有
香氣吹来雲藻亂葉底游魚動影空擎承露蓋不見
冰容惆悵明粧曉鸞鏡後夜月凉時月淡花低幽夢覺
欲憑誰省且應記臨流凭闌干便遥想江南紅酣千頃
長相思(别意)
玉樽凉玉人凉若聽離歌須斷腸休教成鬢霜畫橋
西畫橋東有淚分明清漲同如何畱醉翁
水調歌頭(旅思)
客夢一回醒三度碧梧秋仰看今夕天上河漢又西流
早晩凉風過鴈驚落空階一葉急雨閙清溝歸計休令
莫宵露浥征裘古来今生老病許多愁那堪更說無
限功業鏡中羞只有青山高致對此還論世事舉白與
君浮送我一杯酒誰起舞凉州
臨江仙(春思)
小院回廊春寂寂晚来獨自閒行畫簾東畔碧雲生也
知無雨空滴枕邊聲一簇小桃開又落低頭拾取紅
英東風相送忘相迎棃花寒食到得錦官城
又(自詠)
我似萬山千里外悠然一片歸雲官銜猶自帶云云誰
知於進士已是故將軍閒坐閒行閒飲酒閒拈閒字
閒文諸公畱我笑紛紛一枝簪寶髻六幅舞羅裙
踏莎行(春暮)
掃徑花零閉門春晩恨長無奈東風短起来消息探荼
䕷雪條玉蘂都開徧晚月魂清夕陽香遠故山别後
誰拘管多情於此更情多一枝嗅罷還重撚
醉落魄(春日懷故山)
春風開者一時還共春風謝柳條送我今槐夏不飲香
醪辜負人生也曲塘泉細幽琴寫胡床滑簟應無價
日遲睡起簾鈎挂何不歸歟花竹秀而野
李子大
名洪家世同登桂籍躋膴仕號淮甸儒族子
大其弟漳泳洤淛皆以文鳴有李氏花萼詞
五卷其姪直倫為之序廬陵人
念奴嬌(曉起觀落梅)
麗譙吹角漸疎星明澹簾篩殘月嫋嫋霜飇欺翠袖飛
下一庭香雪半面粧新廻風舞困此况真竒絶桄榔林
裏蘇仙偏感華髮休怨時暫飄零玉堂清夢不惹閒
蜂蝶好似王家叢竹畔乘興山陰時節剪水無情閬風
歸去忍使芳心歇和羹有待恁時身到天闕
李子清
名漳
鵲橋仙(七夕)
迢迢郎意盈盈妾恨今夕鵲橋欲度世間兒女一何癡
鬭乞巧紛紛無數遥知此際有人孤坐心切天街雲
路好因緣是惡因緣夢魂遠陽臺雨暮
桃源憶故人(閨情)
小樓簾捲闌干外花下朱門半啟中有傾城佳麗一笑
西風裏盈盈臨水情難致盡日相看如醉乾鵲不知
人意只管聲聲喜
李子永
名泳
賀新郎(感舊)
門掩長安道捲重簾垂楊散暑嫰凉生早午夢驚回庭
陰翠蝶舞鶯吟未了政露冷芙蓉池沼金鴈塵昏么絃
斷理餘音尚想腰支褭歡漸遠思還繞臨臯望極滄
江渺晚潮平湘烟萬頃斷虹殘照綵舫凌波分飛後别
浦菱花自老問錦鯉何時重到樓迥層城看不見對瀟
瀟暮雨憐芳草幽恨闊楚天杳
李子召
名洤
滿庭芳(送張守漢卿赴召)
麥秀連雲桑枝重綠史君佳政流傳鳳銜丹詔来自九
重天千里歡騰祖帳棠隂外多少攀轅津亭路紞如五
鼓難駐鄧侯船光華家世事門中列戟圯上遺編况
建炎勲業圖畫凌烟此去朝端濟美看平步兩兩台躔
須知道中興盛治主聖賴臣賢
李子秀
名淅
踏莎行(送新城交代李達善)
紅藥香殘綠筠粉嫩春歸何處尋春信綉鞍初上馬蹄
輕舉頭便覺長安近别酒無情啼粧有恨山城向晚
斜陽褪清江極目帶寒烟錦鱗去後憑誰問
劉改之
名過太和人稼軒之客王簡卿侍郎嘗贈以
詩云觀渠論到前賢處據我看来近世無其
詞多壯語蓋學稼軒者也號龍洲道人
賀新郎(懷舊)
老去相如倦問文君說似而今怎生消遣衣袂京塵曾
染處空有香紅尚軟料彼此魂銷腸斷一枕新凉眠客
舍聽梧桐疎雨秋聲顫燈暈冷記初見樓低不放珠
簾捲晩粧殘翠鈿狼藉淚痕凝臉人道愁来須殢酒無
奈愁深酒淺但寄興焦琴紈扇莫鼓琵琶江上曲怕荻
花楓葉俱悽怨雲萬疊寸心遠
又(遊西湖)
睡覺啼鶯曉醉西湖兩峰日日買花簪帽去盡酒徒無
人問惟有玉山自倒任拍手兒童爭笑一騎乘風翩然
去避魚龍不見波聲悄歌韻遠喚蘇小神仙路近蓬
莱島紫雲深參差禁樹有烟花遶人世紅塵西障日百
計不如歸好付樂事與它年少費盡桺金梨雪句問沉
香亭北何時召心未愜鬢先老
又(贈張彦功)
曉印霜花步夢半醒扶上彫鞍馬嘶人去嵐溼青絲雙
轡冷緩鞚野梅江路聽畫角吹殘更鼓悲壯寒聲撩客
恨甚貂裘重擁愁無數霜月白照離緒青樓回首家
何處早山遥水闊天低斷腸烟樹誰念天涯牢落况輕
負暖雲濃雨記酒醒香銷時語客裏歸韀須早發怕天
寒風急相思苦應為我翠眉聚
又
多病劉郎瘦最傷心天寒歲晩客它鄉久大舸翩翩何
許至元是高陽舊友便一笑相歡携手為問武昌城下
月定何如揚子江頭柳追往事兩眉皺燭花細剪明
扵晝喚青娥小紅樓上殷勤勸酒昵昵琵琶恩怨語春
笋輕攏翠袖看舞徹金釵微澑若見故鄉吾父老道長
安市上狂如舊重會面幾時又
念奴嬌(自述)
知音者少筭乾坤許大着身何處直待功成方肯退何
日可尋歸路多景樓前垂虹亭下一枕眠秋雨虛名相
誤十年枉費辛苦不是奏賦明光獻書北闕無驚人
之語我自匆忙天未許嬴得衣裾塵土白璧堆前黃金
買笑付與君為主蓴鱸江上浩然明日歸去
糖多令(再過武昌)
蘆葉滿汀洲寒沙帶淺流二十年重度南樓柳下繫船
猶未穩能幾日又中秋黃鶴斷磯頭故人曾到不舊
江山都是新愁欲買桂花重載酒終不似少年遊
水調歌頭(春半)
春事能幾許密葉着青梅日高花困海棠風暖想都開
不惜春衣典盡只怕春光歸去片片點蒼苔能得幾時
好追賞莫徘徊雨飄紅風換翠苦相催人生行樂且
須痛飲莫辭杯坐則高談風月醉則恣眠芳草醒後亦
佳哉湖上新亭好何事不曾来
又(自述)
弓劒出榆塞鉛槧上蓬山得之渾不費力失亦匹如閑
未必古人皆是未必今人俱錯世事沐㺅冠老子不分
别内外與中間酒須飲詩可作指休彈人生行樂何
自催得鬢毛斑逹則牙旗金甲窮則蹇驢破帽莫作兩
般看世事只如此自有識鴞鸞
天仙子(初赴省别妾)
别酒醺醺渾易醉回過頭来三十里馬兒不住去如飛
牽一憩坐一憩斷送殺人山共水是則青衫終可喜
不道恩情拚得未雪迷村店酒旗斜去則是住則是煩
惱自家煩惱你
沁園春(風雪中欲詣稼軒久寓湖上未能一往因賦此詞以自解)
斗酒彘肩風雨渡江豈不快哉被香山居士與林和靖
約坡仙等勒駕予回坡謂西湖正如西子淡粧濃抹臨
照臺二公者皆掉頭不顧只恁傳杯白云天竺去来
看金璧崔嵬樓觀開況一澗縈迂東西水遶兩山南北
高下雲堆逋曰不然暗香浮動何似孤山先放梅晴須
去訪稼軒未晩且此徘徊
劉叔擬
名仙倫廬陵人自號招山有詩集行於世樂
章尤為人所膾炙吉州刊本多遺落今以家
藏善本選集
賀新郎(壽王侍郎簡卿)
小隊停鉦鼓向沙邊柳下維舟慶公初度平盡羣蠻方
易鎮此事多應有數奈自古功成人妬君看樂羊中山
役任謗書盈篋終無據千載下竟誰與詩中帶得西
山雨指天台鴈蕩歸歟壽鄉深處緩急朝廷須公出更
作中流砥柱笑癡騃紛紛兒女多少人間不平事有皇
天老眼能區處揮玉斝聽金縷
又(題吳江)
重喚松江渡嘆垂虹亭下銷磨幾番今古依稀四橋風
景在為問坡仙甚處但遺愛沙邊鷗鷺天水相連蒼茫
外更碧雲去盡山無數潮正落日還暮十年到此長
凝竚恨無人與共秋風鱠絲蓴縷小轉朱絃彈九奏擬
致湘妃伴侣俄皓月飛来烟渚恍若乘槎河漢上怕客
星犯斗蛟龍怒歌欸乃過江去
又(洪守席上詠牡丹)
翠蓋籠嬌面記當年沉香亭北醉中曾見見了風流傾
國艷紅紫紛紛過眼算好處何嫌春晩誰把天香和曉
露倩東風特地勻芳臉千萬朵一時徧隔花聽取提
壺勸道此花過了春歸蝶愁鶯怨挽住東君須醉倒花
底不妨畱戀待喚取笙歌一片最愛就中紅一朵似狀
元得意春風殿還惹起少年眼
又(贈建康鄭玉脱籍)
鄭玉非娼女嘆塵緣未了飄零被春畱住腸斷胭脂坡
下路成甚心情意緒生怕入梨園歌舞寂寞陽臺雲雨
散算人間誰是吹簫侣空買斷兩眉聚新来鏡裏驚
如許暗傷懷鶯老花殘幾番春莫事逐孤鴻都已往月
落千山杜宇念修竹天寒何處不念瑣窗并綉戶妾從
前命薄甘荆布誰為作解絛主
念奴嬌(送張明之赴京西幕)
艅艎東下望西江千里蒼茫烟水試問㐮州何處是雉
堞連雲天際叔子殘碑卧龍陳迹遺恨斜陽裏後来人
物如君瓌偉能幾其肯為我来邪河陽下士正自強
人意勿謂時平無事也便以言兵為諱眼底山河樓頭
鼓角都是英雄淚功名機會要湏閒暇先備
又(感懷呈洪守)
吳山青處悵長安路斷黃塵如霧荆楚西来行塹遠北
過淮堧嚴扈九塞貔貅三關虎豹空作陪京固天高難
呌若為得訴忠語追念江左英雄中興事業枉被姦
臣誤不見翠華移蹕處枉負吾皇神武擊楫憑誰問籌
無計何日寬憂顧倚笻長嘆滿懷清淚如雨
又(長沙趙帥席上作)
西風何事為行人掃蕩煩襟如洗熏漲蒸瀾都卷盡一
片瀟湘清泚酒病驚秋詩愁入鬢對景人千里楚宫故
事一時分付流水江上買取扁舟排雲湧浪直過金
沙尾歸去江南丘壑處不用来尋月姊風露杯深芙蓉
裳冷笑傲烟霞裏草廬如舊卧龍知為誰起
滿江紅(題快閣和徐宰韻)
快閣東西鷗邊問晩晴可喜鷗解語旣盟之後兩翁曾
倚笛弄慣聽黃魯直履聲深識徐淵子添我来相對兩
忘機真相似也不種閒桃李也不翫佳山水有新詩
字字愛民而已一片心閒秋月外三年人在春風裏漲
一篙江水送歸鴻明朝是
又(春曉)
着意畱春畱不住春歸難戀最苦是梅天煙雨麥秋庭
院嫰竹濃陰鶯出谷柔桑采盡蠶成繭奈沈腰寬盡有
誰知難消遣幽閣恨雙眉歛香牋寄飛鴻遠向風簾
羞見一雙歸燕翠被閒將情做夢青樓賺得恩成怨對
尊前莫惜喚瓊姬持杯勸
木蘭花幔(秋日海棠)
漸秋空向晩被風雨趲重陽正木落疎林海棠枝上忽
見紅粧料應妬它蘭菊甚年年獨自占秋光故把春風
嬌面向人逞艷呈芳看来畢竟此花強秪是欠些香
俏一似當年五陵公子却厭膏粱肯来水邊竹下與幽
人相對說凄凉只恐夜深花睡五更微有清霜
霜天曉角(題蛾眉亭)
倚空絶壁直下江千尺天際兩蛾凝黛愁與恨幾時極
暮潮風正急酒醒聞塞笛試問謫仙何處青山外遠
烟碧
訴衷情(客中)
征衣薄薄不禁風長日雨絲中又是一年春事花信到
梧桐雲漠漠水溶溶去匆匆客懷今夜家在江西身
在江東
江神子(洪守出歌姬就席口占)
華堂深處出娉婷語聲輕笑聲清燕語鶯啼一一付春
情恰似洛陽花正發見花好不知名金甌盛酒玉纖
擎滿盈盈勸深深不怕主人教你十分斟只怕酒闌歌
罷後人不見暮山青
繫裙腰(愁别)
山兒矗矗水兒清船兒似葉兒輕風兒更沒人情月兒
明厮合造送行人眼兒蓛蓛淚兒傾燈兒更冷青青
遭逢着鴈兒又沒前程一聲聲怎生得夢兒成(詞獧薄而意優)
(柔)
永遇樂(春莫有懷)
青幄蔽林白氊鋪徑紅雨迷楚晝閣關愁風簾捲恨盡
日縈情緒陽臺雲去文園人病寂寞翠尊彫爼惜韶容
匆匆易失芳叢對眼如霧巾欹潤裛衣寬凉滲又覺
漸回驕暑解籜吹香遺丸薦脆小芰浮鴛浦畫欄如舊
依稀猶記佇立一鈎蓮步黯銷魂那堪又聽杜鵑更苦
菩薩鬘(怨别)
吹簫人去行雲杳香篝翠被都閒了叠損縷金衣是他
渾不知冷烟寒食夜淡月梨花下猶自軟心腸為他
燒夜香
又(怨别)
東風去了秦樓畔一川烟草無人管芳樹雨初晴黃鸝
三兩聲海棠花已謝春事無多也只有牡丹時知它
歸不歸(辭鄙意濃)
嚴次山
名仁樵溪人詞集名清江欸乃杜月渚為之
序其詞極能道閨闈之趣
賀新郎(寄上官偉長序云扁舟何時下滄灣孤劒尚客東楚渺渺千里寄一曲歌覩物)
(懷人想見臨風激烈也)
蘭芷湘東國正愁子一江紅葉水程孤驛欲寫瀟湘無
限意那得如椽彩筆但滿眼西風蕭瑟我所思兮何處
所在鐔津津上滄灣側誰氏子閬風客閬風仙客才
無敵賦悲秋抑揚頓挫流離沉鬱百賦千詩朝復暮解
道波濤春力憶共爾乘槎吹笛八表神遊吾夢見渺洞
庭青草烟波隔空悵望楚天碧
又(清浪軒送春)
碧浪搖春渚浸虚簷蒲萄滉漾翠綃掀舞委曲經過臺
下路載取落花東去問花亦漂流良苦花不能言應有
恨恨十分都被春風誤同此恨有飛絮人生聚散元
無據儘凭欄一樽相對蘋洲春莫嫉色沖沖空悵望淚
盡世間兒女君不見千金求賦飛燕婕妤今何在看粘
雲江影傷千古流不去斷䰟處
又(送杜子野赴省)
說到城南杜儘風流至今人號去天尺五家世聯翩蒼
玉佩自有文章機杼看鸞鳳九霄軒翥文陣堂堂新得
雋正少年壯氣虹霓吐拈彩筆月城去出關相送梅
千樹雪連空馬蹄特特曉寒人度帝里春濃花似海吹
入明光奏賦須快展亨衢闊步随世功名真漫浪要平
生所學期無負須記得别時語
歸朝懽(南劒雙溪樓)
五月人間揮汗雨離恨一襟何處去雙溪樓下碧千尋
雙溪樓上匏尊舉晩凉生綠樹漁燈幾點依洲渚莫狂
歌潭空月淨慘慘瘦蛟舞變化往来無定所求劒刻
舟應笑汝只今誰是晉司空斗牛奕奕紅光吐我来空
弔古與君同記凭欄語問滄波乘槎此去流到天河否
又(壽蕭禹平知縣)
雲表金莖珠璀璨當日投懷驚玉燕文章議論壓西廱
風流姓字翔東觀紫皇嗟見晩祥麟五色畱金殿大江
西銅章墨綬暫爾煩君綰十二金釵扶玉盞錦瑟摐
摐随急管獸爐烟動彩雲高秋聲拍碎紅牙板趣君歸
翰苑莱衣煥爛潘輿穩任方瞳從今看到弱水波淸淺
又(别意)
朱戶綠窗深窈窕閃閃華旗紅幹小相逢斜柳絆輕舟
渚香不斷蘋花老西風吹夢草題詩未了還驚覺獨傷
心凄凉故館月過西樓悄樓外斜河低浸斗夜巳如
何夜將曉心期欲寄赤鱗魚秋雲不動秋江渺相思千
里道多情直被無情惱玉臺前請君試看華髮添多少
水龍吟(題連州翼然亭呈歐守)
翼然新㮄高亭翰林鐵畫燕公手滁陽盛事何人重繼
湟川太守太守謂誰文章的𣲖醉翁賢胄對千峰削翠
雙溪注玉端不减琅琊秀坐歗清香畫戟聽丁丁滴
花晴漏棠陰晝寂細賡賓客竹枝楊柳只恐明朝綈封
趣覲未容借寇儘江山識賞鹽梅事業煥青氊舊
又(題天風海濤呈潘料院)
飇車飛上蓬莱不須臾跨琴高鯉剨然長嘯天風澒洞
雲濤無際我欲乘桴從兹浮海約任公子辦虹竿千丈
犗鈎五十親點對連鼇餌誰㮄佳名空翠紫陽仙去
騎箕尾銀鈎鐵畫龍拏鳳峙畱人間世更憶東山哀筝
一曲洒沾襟淚到而今幸有高亭遺愛寓甘棠意
又(題盱江偉觀)
城頭傑觀崢嶸重欄下瞰蒼龍脊鏤珉盤礎彫檀竦楶
玲瓏金碧華子岡頭麻源谷口神仙窟宅道至今清夜
月明風冷常隱隱聞笙笛翠壁烟霞縹緲更寒泉飛
空千尺數峰江上孤舟天際夕陽紅溼抖擻征塵浩然
長嘯跨青鸞翼向鳳岡西望遥釃斗酒酹文章伯(李泰伯墓)
(在鳳凰山下)
水調歌頭(上韶州方檢討時有節制之命)
慘淡望京闕慷慨夢天山引杯中夜看劒壯氣刷幽燕
鼉鼓滿天催曙画角連雲嘯月吹斷戍缾烟犀角赤兔
馬虎帳綠熊氊仗漢節伸大義伐可汗靑冥更下斧
鉞赤子要君安鐵騎千羣觀獵宫樣十眉環座礕礰聽
鳴弦莫厭兜鍪冷歸去已貂蟬
木蘭花慢(社日有懷)
東風吹霧雨更吹起裌衣寒正莽莽叢林潭潭伐鼓鬱
鬱焚蘭闌干曲多少意看青烟如篆遶溪灣桑柘綠陰
猶薄杏桃紅雨初翻飛花片片走潺湲問何日西還
嘆擾擾人生紛紛離合渺渺悲歡想雲軿何處也對芳
時應只在人間惆悵回紋錦字斷腸斜日雲山
蝶戀花(快閣)
傑閣青紅天半倚萬里歸舟更近闌干&KR0712;木落山寒鳬
鴈起一聲漁笛滄洲尾千古文章黃太史捫蝨高風
長照冰壺裏何以薦君秋菊蘂癯瓢為酌西江水
又(春情)
院靜日長花氣暖一簇嬌紅得見春深淺風送生香来
近遠笑聲只在秋千畔目力未窮腸已斷一寸芳心
更逐遊絲亂朱戸對開簾捲半日斜江上春風晩
鷓鴣天(怨别)
一徑蕭條落葉深離腸凄斷月明砧征鴻送恨連雲起
促織驚秋傍砌吟風悄悄夜沉沉鴛機坐冷曉霜侵
挑成錦字心相向未必君心似妾心
又(閨思)
多病春来事事慵偶因撲蝶到庭中落紅萬叠花經雨
斜碧千條柳困風深院宇小簾櫳幾年離别恰相逢
擎觴未飲心先醉爲有春愁似酒濃
又(别意)
行盡春山春事空别愁離恨滿江東三更鼓潤官樓雨
五夜燈殘客舍風寒淡淡曉朧朧黃雞催斷丑時鐘
紫驑嚼勒金銜響衝破飛花一道紅
又(惜别)
一曲危絃斷客腸津橋捩柂轉牙檣江心雲帶蒲帆重
樓上風吹粉淚香瑶草碧柳芽黃載將離恨過瀟湘
請君看取東流水方識人間别意長
又(春思)
病去那知春事深流鶯喚起惜春心桐舒碧葉慳三寸
柳引金絲可一尋憐綉閣對雲岑苦無多力懶登臨
翠羅衫底寒猶在弱骨離支瘦不禁
又(閨情)
高杏酣酣出短墻垂楊裊裊蘸池塘文鴛藉草眠春畫
金鯽吹波弄夕陽閑倚鏡理明粧自翻銀葉炷衙香
鳴鞭已過青樓曲不是劉郎定阮郎
又(閨情)
公子詩成著錦袍王家桃葉舊妖嬈檀槽摐急斜金鴈
綵袖翩躚嚲翠翹沈水過懶重燒十分濃醉十分嬌
複羅帳裏春寒少只恐香酥拍漸消
玉樓春(春思)
春風只在園西畔薺菜花繁胡蝶亂冰池晴綠照還空
香徑落紅吹已斷意長翻恨遊絲短盡日相思羅帶
緩寶奩如月不欺人明日歸来君試看
阮郎歸(春思)
腮花輕拂紫綿香瓊杯初暖粧貪凭彫檻看鴛鴦無心
上綉床風絮亂恣輕狂惱人依舊忙夢随殘雨下高
唐悠悠春夢長
婆羅門引(春情)
花明柳暗一天春色繞朱樓斷鴻聲喚人愁欲問鴻歸
何處身世自悠悠正東風畱滯楚尾吳頭追思舊遊
歎雙鬢颯驚秋可惜等閑孤了酒令花籌斷絃難續謾
題詩分付東流流不到蓬島瀛洲
醉桃源(春景)
拍堤春水蘸垂楊水流花片香弄花噆柳小鴛鴦一雙
隨一雙簾半捲露新粧春衫是柳黃倚欄看處背斜
陽風流暗斷腸
好事近(舟行)
曉色未分明敲動月邊鼉鼓卯酒一杯徑醉又别君南
浦春江如席照晴空大舶夾雙櫓腸斷斜陽渡口正
落紅如雨
訴衷情(章貢别懷)
一聲水調解蘭舟人間無此愁無情江水東流去與我
淚爭流人已遠更回頭苦凝眸斷䰟何處梅花岸曲
小小紅樓
多麗(記恨)
最無端官樓画角輕吹一聲来深閨深處把人好夢驚
回許多愁儘教奴受些箇事未必君知淚滴蘭衾寒生
珠幌翠雲撩亂枕頻欹窗兒上幾條殘月斜玉界羅帷
更堪聽霜摧敗葉靜扣朱扉念别離千里萬里問何
日是歸期關情處魚来鴈往斷腸是兔走烏飛美景良
辰賞心樂事風流孤負縷金衣謾嬴得花顔玉骨瘦損
為相思歸須早劉郎雙鬢莫遣成絲
一落索(春懷)
清曉鶯啼紅樹又一雙飛去日高花氣撲人来獨自價
傷春無緒别後暗寬金縷倩誰傳語一春不忍上高
樓為怕見分携處
南柯子(莫春)
柳陌通雲徑瓊梳啓翠樓桃花紙薄漬冰油記得年時
詩句為君畱曉綠千層出春紅一半休門前溪水泛
花流流到西川猶是故家愁
菩薩鬘(雙溪亭)
征鴻點破空雲碧丹霞染出新秋色返照落平洲半江
紅錦流風清漁笛晩寸寸愁腸斷寄語笛休横只消
三兩聲
嚴少魯
名參自號三休昭武人
沁園春(自適)
曰歸去来歸去来兮吾將安歸但有東籬菊有西園桂
有南溪月有北山薇蜂則有房魚還有穴蟻有樓臺獸
有衣吾應有雲中舊隠竹裏柴扉人間征路熹微看
處處丹楓白露晞看寒原衰草牛羊来下淡烟秋水鱸
鱖初肥自笑平生頽然骨相只合持竿坐釣磯都休也
對西風無語落日斜暉
又(題吳明仲竹坡)
竹焉美哉愛竹者誰曰君子歟向佳山水處築宫一畆
好風煙裏種玉千餘朝引輕霏夕延凉月此外塵埃一
點無須知道有樂其樂者吾愛吾廬竹之清也何如
應料得詩人清矣乎况滿庭秀色對拈彩筆半窗凉影
伴讀殘書休說龍吟莫言鳳嘯且道高標誰勝渠君試
看正遶坡雲氣似渭川圖
花菴詞選續集卷五
