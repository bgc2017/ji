花菴詞選卷一宋黃昇輯
唐詞(凡看唐人詞曲當看其命意造語工緻處蓋語簡而意深所以為竒作也)
李太白
名白號青蓮居士賀知章號之為謫仙
菩薩鬘(二詞為百代詞曲之祖)
平林漠漠煙如織寒山一帶傷心碧暝色入高樓有人
樓上愁玉階空佇立宿鳥歸飛急何處是歸程長亭
連短亭
憶秦娥
簫聲咽秦娥夢斷秦樓月秦樓月年年柳色霸陵傷别
樂遊原上清秋節咸陽古道音塵絶音塵絶西風殘
照漢家陵闕
清平樂令(翰林應制以按唐吕鵬遏雲集載應制詞四首後二首無清逸氣韻疑)
(非太白所作)
禁庭春晝鶯羽披新繡百草巧求花下鬭只賭珠璣滿
斗日晩却理殘粧御前閒舞霓裳誰道腰支窈窕折
旋消得君王
又
禁闈秋夜月探金窗罅玉帳鴛鴦噴沉麝時落銀燈香
灺女伴莫話孤眠六宫羅綺三千一笑皆生百媚宸
遊教在誰邊
清平調辭(沈香亭應制)(古詞多只四句)
名花傾國兩相歡長得君王帶笑看解釋春風無限意
沈香亭北倚闌干
又
一枝紅豔露凝香雲雨巫山枉斷腸借問漢宫誰得似
可憐飛燕倚新粧
又
雲想衣裳花想容春風拂檻露華濃若非羣玉山頭見
會向瑤臺月下逢
白樂天
名居易號香山居士
長相思(閨怨二詞非後世作者所及)
深畫眉淺畫眉蟬鬢鬅鬙雲滿衣陽臺行雨廻巫山
高巫山低暮雨瀟瀟郎不歸空房獨守時
又(此詞上四句皆談錢塘景)
汴水流泗水流流到瓜州古渡頭吳山點點愁思悠
悠恨悠悠恨到歸時方始休月明人倚樓
王建
有宫詞百首甚工
古調笑
團扇團扇美人竝來遮面玉顔顦顇三年誰復商量管
絃絃管絃管春草昭陽路斷
又
蝴蝶蝴蝶飛上金花枝葉君前對舞春風百葉桃花樹
紅紅樹紅樹燕語鶯啼日暮
又
羅袖羅袖飄舞春風已舊遙看歌舞玉樓好日新粧坐
愁愁坐愁坐一世虛生虛過
又
楊柳楊柳日暮白沙渡口船頭江水茫茫商人少婦斷
腸腸斷腸斷鷓鴣夜來失伴
三臺令(一名翠華引)
池北池南草綠殿前殿後花紅天子千秋萬歲未央明
月清風
又
魚藻池邊射鴨芙蓉苑裏看花日色赭黃相似不着紅
鸞扇遮
徐昌圖
木蘭花令
沈檀烟起盤紅霧一翦霜風吹繡戶漢宫花面學梅粧
謝女雪詩裁柳絮長垂天幕孤鸞舞旋炙銀笙雙鳳
語紅窗酒病對寒冰永覺相思無夢處
張志和
字子同婺州金華人居江湖自稱烟波釣徒
著玄真子亦以為號每垂鈎不設餌志不在
魚也
漁歌子五首(極能道漁家之事)
西塞山前白鷺飛桃花流水鱖魚肥青蒻笠綠簔衣斜
風細雨不須歸
又
青草湖中月正圓巴陵漁父棹歌連釣車子橛頭船樂
在風波不用仙
又
松江蠏舍主人歡菰飯蓴羹亦共飡楓葉落荻花乾醉
宿漁舟不覺寒
又
霅溪灣裏釣漁翁舴艋為家西復東江上雪浦邊風笑
着荷衣不歎窮
又
釣臺漁父褐為裘兩兩三三舴艋舟能縱棹慣乘流長
江白浪不須憂
溫庭筠
詞極流麗宜為花間集之冠
菩薩鬘
小山重疊金明滅鬢雲欲度香腮雪懶起畫蛾眉弄粧
梳洗遲照花前後鏡花面交相映新着綺羅襦雙雙
金鷓鴣
又
南園滿地堆輕絮愁聞一霎清明雨雨後却斜陽杏花
零落香無言勻睡臉枕上屏山掩時節欲黃昏無聊
獨倚門
又
翠翹金縷雙鸂鶒水文細起春池碧池上海棠梨雨晴
紅滿枝繡衫遮笑靨烟草粘飛蝶青𤨏對芳菲玉關
音信稀
又
水精簾裏玻瓈枕暖香惹夢鴛鴦錦江上柳如烟鴈飛
殘日天藕絲秋色淺人勝參差翦雙鬢隔香紅玉釵
頭上風
更漏子
柳絲長春雨細花外漏聲迢逓驚塞雁起城烏畫屏金
鷓鴣香霧薄透簾幕惆悵謝家池閤紅燭背繡簾垂
夢長君不知
又
玉爐香紅䗶淚偏照畫堂秋思眉翠薄鬢雲殘夜長衾
枕寒梧桐樹三更雨不道離情正苦一葉葉一聲聲
空階滴到明
又
背江樓臨海月城上角聲嗚咽堤柳動島烟昏兩行征
鴈分京口路歸帆渡正是芳菲欲度銀燭盡玉繩低
一聲村落雞
又
星斗稀鐘鼓歇簾外曉鶯殘月蘭露重柳風斜滿庭堆
落花虛閣上倚闌望還似去年惆悵春欲暮思無窮
舊歡如夢中
清平樂令
洛陽愁絶楊柳花飄雪終日行人恣攀折橋下水流嗚
咽上馬爭勸離觴南浦鶯聲斷腸愁殺平原年少回
首揮淚千行
河傳
湖上閒望雨蕭蕭烟浦花橋路遙謝娘翠娥愁不銷終
朝夢魂迷晩潮蕩子天涯歸棹遠春已晩鶯語空腸
斷若耶溪溪水西柳堤不聞郎馬嘶
韋莊
西蜀宰相
菩薩鬘
洛陽城裏春光好洛陽才子他鄉老柳暗魏王隄此時
心轉迷桃花春水綠水上鴛鴦浴凝恨對殘暉憶君
君不知
又
人人盡說江南好遊人只合江南老春水碧於天畫船
聽雨眠壚邊人似月皓腕凝霜雪未老莫還鄉還鄉
須斷腸
應天長
綠槐隂裏黃鶯語深院無人春晝午畫簾垂金鳳舞寂
寞繡屏香一縷碧天雲無定處空有夢魂來去夜夜
綠窗風雨斷腸君信否
清平樂令
野花芳草寂寞關山道柳吐金絲鶯語早惆悵香閨暗
老羅帶悔結同心獨凭朱欄思深夢覺半床斜月小
窗風觸鳴琴
謁金門
空相憶無計得傳消息天上嫦娥人不識寄書何處覓
新睡覺來無力不忍看伊書迹滿院落花春寂寂斷
腸芳草碧
小重山
一閉昭陽春又春夜寒宫漏永夢君恩卧思陳事暗銷
魂羅衣濕紅袂有啼痕歌吹隔重閽遶庭芳草綠倚
長門萬般惆悵向誰論凝情立宫殿欲黃昏
木蘭花令
獨上小樓春欲暮望斷玉關芳草路消息斷不逢人却
斂細眉歸繡戶坐看落花空歎息羅袂濕斑紅淚滴
千山萬水不曾行魂夢欲教何處覓
薛昭藴
浣溪沙
握手河橋柳似金蜂鬚輕惹百花心蕙風蘭思寄清琴
意滿便同春水滿情深還似酒杯深楚烟湘月兩沈
沈
又
傾國傾城恨有餘幾多紅淚泣姑蘇倚風凝睇雪肌膚
吳主山河空落日越王宫殿半平蕪藕花菱蔓滿重
湖
小重山
春到長門春草青玉階華露滴月朧明東風吹斷紫簫
聲金爐冷簾外曉啼鶯愁極夢難成殘粧和宿淚不
勝情手挼裙帶遶花行思君切羅幌暗塵生
又
秋到長門秋草黃畫梁雙燕去出宫墻玉簫無復理霓
裳金蟬墜鸞鏡掩休粧憶昔在昭陽舞衣紅綬帶綉
鴛鴦至今猶惹御爐香魂夢斷愁聽漏更長
謁金門
春滿院疉損羅衣金線睡覺水精簾未捲簷前雙語燕
斜掩金鋪一扇滿地落花千片早是相思腸欲斷忍
教頻夢見
牛嶠
更漏子
南浦情紅粉淚爭奈兩人深意低翠黛卷征衣馬嘶霜
葉飛招手别寸腸結還是去年時節書託鴈夢歸家
覺來江月斜
菩薩鬘
舞裙香暖金泥鳳畫梁語燕驚殘夢門外柳花飛玉郎
猶未歸愁勻紅粉淚眉翦春山翠何處是遼陽錦屏
春晝長
張泌
浣溪沙
枕障熏爐隔繡幃二年終日兩相思杏花明月始應知
天上人間何處去舊歡新夢覺來時黃昏微雨畫簾
垂
又
翡翠屏開金幄紅謝娥無力曉粧慵錦帷鴛被宿香濃
微雨小庭春寂寞燕飛鶯語隔簾櫳杏花凝恨倚東
風
滿宫花
花正芳樓似綺寂寞上陽宫裏鈿籠金鎻睡鴛鴦簾冷
露華珠翠嬌豔輕盈香雪膩細雨黃鶯雙起東風惆
悵欲清明公子橋邊沈醉
江城子(唐詞多無換頭如此詞兩段自是兩首故兩押情字今人不知合為一首則誤)
(矣)
碧闌干外小中庭雨初晴曉鶯聲飛絮落花時節近清
明睡起卷簾無一事勻面了没心情
又
浣花溪上見卿卿眼波明黛眉輕高綰綠雲金簇小蜻
蜓好事問他來得麽還笑道莫多情
毛文錫
醉花間
休相問怕相問相問還添恨春水滿塘生鸂鶒還相趁
昨夜雨霏霏臨明寒一陣偏憶戍樓人久絶邊庭信
又
深相憶莫相憶相憶情難極銀漢是紅牆一帶遙相隔
金盤珠露滴兩岸榆花白風搖玉佩清今夕為何夕
河滿子
紅粉樓前月照碧紗窗外鶯啼夢斷遼陽音信那堪獨
守香閨恨對百花時節王孫綠草萋萋
更漏子
春夜闌春恨切花外子規啼月人不見夢難憑紅紗一
點燈偏怨别是芳節庭下丁香千結宵霧散曉霞輝
梁間雙燕飛
牛希濟
生查子
春山烟欲收天澹星稀小殘月臉邊明别淚臨清曉
語已多情未了回首猶重道記得綠羅裙處處憐芳草
(一本無已字)
謁金門
秋已暮重疊關山岐路嘶馬搖鞭何處去曉禽霜滿樹
夢斷禁城鐘鼓淚滴枕檀無數一點凝紅和薄霧翠
蛾愁不語
歐陽烱
浣溪沙
落絮殘鶯半日天玉柔花醉只思眠惹窗映竹滿爐烟
獨掩畫屏愁不語斜欹瑤枕髻鬟偏此時心在阿誰
邊
賀聖朝
憶昔花前相見後只憑纖手暗抛紅豆人前不解巧傳
心事别來依舊孤負春晝碧羅衣上蹙金繡覩對對
鴛鴦空裛淚痕透想韶顔非久終是為伊只恁偷瘦
玉樓春
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晚來韶景甚寶柱秦箏方再
品青蛾紅臉笑來迎又向海棠花下飲
菩薩鬘
紅爐煖閣佳人睡隔簾飛雪添寒氣小院奏笙歌香風
簇綺羅酒傾金盞滿闌燭重開宴公子醉如泥天街
聞馬嘶
和凝
石晉宰相
採桑子
蝤蠐領上訶梨子繡帶雙垂椒戸閒時競學樗蒲賭荔
支叢頭鞋子紅編細裙窣金絲無事嚬眉春思翻教
阿母疑
喜遷鶯
曉月墜宿雲披銀燭錦屏帷建章鐘動玉繩低宫漏出
花遲春態淺來雙燕紅日漸長一線嚴粧欲罷囀黃
鸝飛上萬年枝
薄命女
天欲曉宫漏穿花聲繚繞窗裏星光少冷霞寒侵帳
額殘月光沈樹杪夢斷錦幃空悄悄強起愁眉小(又一本名)
(長命女)
小重山
春入神京萬木芳禁林鶯語滑蝶飛狂曉桃凝露妬啼
粧紅日永風和百花香煙鎻柳絲長御溝澄碧水轉
池塘時時微雨洗風光天衢遠到處引笙簧
顧夐
河傳
棹舉舟去波光渺渺不知何處岸花汀草依依雨微鷓
鴣相逐飛天涯離恨江聲咽啼猿切此意向誰說倚
蘭橈獨無憀魂銷小爐香欲焦(一本汀草下有共字)
玉樓春
拂水雙飛來去燕曲檻小屏山六扇春愁凝思結眉心
綠綺懶調紅錦薦話别情多聲欲顫玉筯痕畱紅粉
面鎮長獨立到黃昏却怕良宵頻夢見
浣溪沙
春色迷人恨正賖可堪蕩子不還家細風輕露着梨花
簾外有情雙燕颺檻前無力綠楊斜小屏狂夢遶天
涯
臨江仙
幽閨小檻春光晚柳濃花淡鶯稀舊歡思想尚依依翠
顰紅斂終日損芳菲何事狂夫音信斷不如梁燕猶
歸畫堂深處麝烟微屏虛枕冷風細雨霏霏
孫光憲
南唐詞人
浣沙溪
花漸凋疎不耐風畫簾垂地晩堂空墮階縈蘚舞愁紅
膩粉半粘金靨子殘香猶煖繡熏籠蕙心無處與人
同(一本疎作零晚作滿)
又
攬鏡無言淚欲流凝情半日懶梳頭一庭疎雨濕春愁
楊柳秪知傷怨别杏花應信損嬌羞淚沾魂斷軫離
憂
又
輕打銀箏墜燕泥斷絲高罥畫樓西花冠閒上午牆啼
粉籜半開新竹逕紅苞盡落舊桃蹊不堪終日閉深
閨
菩薩鬘
木棉花映叢祠小越禽聲裏春光曉銅鼓雜蠻歌南人
祈賽多客帆風正急茜袖偎檣立極浦幾回頭烟波
無限愁
又
花冠頻鼓牆頭翼東方澹白連窗色門外早鶯聲背樓
殘月明薄寒籠醉態依舊鉛華在握手送人歸半拖
金縷衣
又
小庭花落無人掃疎香滿地東風老春晩信沈沈天涯
何處尋曉堂屏六扇眉共湘山遠爭奈别離心近來
尢不禁
魏承班
菩薩鬘
羅衣隱約金泥畫玳筵一曲當秋夜聲顫覷人嬌雲鬟
裊翠翹酒醺紅玉軟眉翠秋山遠繡幌麝烟沈誰人
知兩心
生查子
寂寞畫堂空深夜垂羅幕燈暗錦屏欹月冷珠簾薄
愁恨夢難成何處貪歡樂看看春又來還是長蕭索
漁歌子
柳如眉雲似髮鮫綃霧縠籠香雪夢魂驚鐘漏歇窗外
曉鶯殘月幾多情無處說落花飛絮清明節少年郎
容易别一去音書斷絶
鹿虔扆
臨江仙
金鏁重門荒苑静綺窗愁對秋空翠華一去寂無蹤玉
樓歌吹聲斷已隨風烟月不知人事改夜闌還照深
宫藕花相向野塘中暗傷亡國清露泣香紅
閻選
浣溪沙
寂寞流蘇冷繡茵倚屏山枕惹香塵小庭花露泣濃春
劉阮信非仙洞客嫦娥終是月中人此生無路訪東
鄰
尹鶚
菩薩鬘
隴雲暗合秋天白俯窗獨坐窺煙陌樓際角重吹黃昏
方醉歸荒唐難共語明日還應去上馬出門時金鞭
莫與伊
毛熙震
清平樂
春光欲暮寂寞閒庭戶粉蝶雙雙穿檻舞簾卷晩天疎
雨含愁獨倚閨幃玉爐煙斷香微正是銷魂時節東
風滿院花飛
菩薩鬘
梨花滿地飄香雪高樓夜静風箏咽斜月照簾幃憶君
和夢稀小窗燈影背無語驚愁態屏掩斷香飛行雲
山外歸
又
繡簾高軸臨塘看雨翻荷芰真珠散殘暑晩初凉輕風
度水香無憀悲往事爭那牽情思光影暗相催等閒
秋又來
更漏子
秋色清河影澹深戸燭寒光暗綃幌碧錦衾紅博山香
炷融更漏咽蛩鳴切滿院霜華如雪新月上薄雲收
映簾懸玉鈎
又
煙月寒秋夜静漏轉金壺初永羅幕下繡屏空燈花結
碎紅人悄悄愁無了思夢不成難曉長憶得與郎期
竊香私語時
李珣
浣溪沙
入夏偏宜淡薄粧越羅衣褪鬱金黃翠鈿檀注助容光
相見無言還有恨幾回拚却又思量月窗香逕夢悠
颺
又
晚出閒庭看海棠風流學得内家粧小釵横戴一枝芳
鏤玉梳斜雲鬢膩縷金衣透雪肌香暗思何事立殘
陽
望遠行
露滴幽庭葉落時愁聚蕭娘柳眉玉郎一去負佳期水
雲迢逓鴈書遲屏半掩枕斜欹蠟淚無言對垂吟蛩
斷續漏頻移入窗明月鍳空帷
菩薩鬘
廻塘風起波紋細刺桐花裏門斜閉殘日照平蕪雙雙
飛鷓鴣征帆何處客相見還相隔不語欲魂銷望中
煙水遙
河傳
去去何處迢迢巴楚山水相連朝雲暮雨依舊十二峯
前猿聲到客船愁腸豈易丁香結因離别故國音書
絕想佳人花下對明月春風恨應同
又
春暮微雨送君南浦愁斂雙蛾落花深處啼鳥似逐離
歌粉檀珠淚和臨流更把同心結情哽咽後會何時
節不堪回首相望已隔汀洲艣聲幽
巫山一段雲(唐詞多緣題所賦臨江仙則言仙事女冠子則述道情河瀆神則詠)
(祠廟大槩不失本題之意爾後漸變去題遠矣如此二詞實唐人本)
(來詞體如此)
有客經巫峽停橈向水湄楚王曾此夢瑤姬一夢杳無
期塵暗珠簾捲香銷翠幄垂西風回首不勝悲暮雨
洒空祠
又
古廟依青嶂行宫枕碧流水聲山色鎻粧樓往事思悠
悠雲雨朝還暮烟花春復秋啼猿何必近孤舟行客
自多愁
韓致堯
名偓昭宗朝翰林學士
浣溪沙
攏鬢新收玉步搖背燈初解繡裙腰枕寒衾冷異香焦
深院不關春寂寂落花和雨夜迢迢恨情殘醉却無
憀
又
宿醉離愁慢髻鬟六銖衣薄惹輕寒慵紅悶翠掩青鸞
羅襪況兼金菡蓞雪肌仍是玉琅玕骨香腰細更沈
檀
李中主
名景
望遠行
碧砌花光照眼明朱扉長日鎮長扄餘寒欲去夢難成
爐香烟冷自亭亭遼陽月秣陵砧不傳消息但傳情
黃金臺下忽然驚征人歸日二毛生
李後主
名煜字重光
虞美人
春花秋葉何時了往事知多少小樓昨夜又東風故國
不堪回首月明中雕欄玉砌應猶在只是朱顔改問
君還有幾多愁恰似一江春水向東流
山花子
菡蓞香銷翠葉殘西風愁起綠波間還與韶光共憔悴
不堪看細雨夢回雞塞遠小樓吹徹玉笙寒多少淚
珠何限恨倚闌干
又
手捲珠簾上玉鈎依前春恨鎻重樓風裏落花誰是主
思悠悠青鳥不傳雲外信丁香空結雨中愁回首綠
波三峽暮接天流
烏夜啼(此詞最悽惋所謂亡國之音哀以思)
無言獨上西樓月如鈎寂寞梧桐深院鎻清秋翦不
斷理還亂是離愁别是一般滋味在心頭
清平樂
别來春半觸目愁腸斷砌下落梅如雪亂拂了一身還
滿鴈來音信無憑路遥歸夢難成離恨恰如春草更
行更遠還生
浪淘沙
簾外雨潺潺春意闌珊羅衾不暖五更寒夢裏不知身
是客一晌貪歡獨自莫凭欄無限江山别時容易見
時難流水落花歸去也天上人間
馮延巳
南唐翰林學士
謁金門
風乍起吹皺一池春水閒引鴛鴦香徑裏手挼紅杏蘂
鬭鴨闌干遍倚碧玉搔頭斜墜終日望君君不至舉
頭聞鵲喜
更漏子
夜初長人近别夢覺一窗殘月鸚鵡卧蟪蛄鳴西風寒
未成紅蠟燭彈棋局床上畫屏山綠褰繡幌倚瑤琴
前歡淚滴襟
花菴詞選卷一
