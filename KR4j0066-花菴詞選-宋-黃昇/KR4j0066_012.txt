花菴詞選續集卷二宋黃昇撰
宋詞
劉彦沖
名子翬號屏山先生劉忠顯公之子朱文公
之師有屏山文集行于世小詞附其後
驀山溪(九日)
浮煙冷雨此日還重九秋去又秋来但黃花年年依舊
平臺戲馬無處問英雄茅舍小竹籬疎兀坐空搔首
客來何有草草三杯酒一醉萬緣空休貪他金印如斗
病翁老矣誰共賦歸與芟隴麥網溪魚未落它人後
滿庭芳(和胡明仲桂花詞)
秋入微陰涼生平遠小山愁絶天南似聞還斷飛策徧
千巖葉底輕黃纂纂惱人是微裂芳緘翛然勝清真冷
淡無艷寄塵凡澄潭欹兩岸波光搖動碧影相參任
西風十里吹度松杉我自寒灰槁木凝神處不覺醺酣
歸来晚飛花無迹明月滿空函
趙元鎮
名鼎號得全居士為中興名相詞婉媚不減
花間集
蝶戀花(春思)
盡日東風吹綠樹向晚輕寒數點催花雨年少淒凉天
賦與更堪春思縈離緒臨水高樓携酒處曾倚哀絃
歌斷黃金縷樓下水流何處去凭欄目送蒼煙暮
點絳唇(春愁)
香冷金爐夢回鴛帳餘香嫩更無人問一枕江南恨
消瘦休文頓覺春衫褪清明近杏花吹盡薄暮東風緊
又(惜别)
惜别傷離此生此念無重數故人何處還送春歸去
美酒一杯誰解歌金縷無情緒淡煙疎雨花落空庭暮
賀聖朝(秋思)
斷霞收盡黃昏雨滴梧桐疎樹簾櫳不卷夜沉沉鎖一
庭風露天涯人遠心期夢悄苦長宵難度知它窗外
促織兒有許多言語
浣溪沙(美人)
艷艷春嬌入眼波勸人金盞緩聲歌不禁粉淚揾香羅
暮雨朝雲相見少落花流水别離多寸腸爭柰此情
何
畫堂春(春日)
空籠簾影隔垂楊夢回芳草池塘杏花枝上蝶雙雙春
晝初長強理雲鬟臨照暗彈粉淚沾裳自憐容豔惜
流光無限思量
醉桃園(春晚)
青春不與花為主花正開時春暮花下醉眠休訴看取
春歸去鶯愁蝶怨春知否欲問春歸何處只有一樽
芳醑畱得青春住
人月圓(中秋)
連環寶瑟深深願結盡一生愁人間天上佳期勝賞今
夜中秋雅歌妍態常娥見了應羡風流芳樽美酒年
年歲歲月滿高樓
怨東風(閨怨)
寶鑑凌花瑩孤鸞慵照影魚書蝶夢兩消沉恨恨恨結
盡丁香瘦如楊桺雨疎雲冷宿醉懨懨病羅巾空淚
粉欲將遠意託湘絃悶悶悶香絮悠悠畫簾悄悄日長
春困
滿江紅(丁未九日南渡泊舟儀真江口)
慘結秋隂西風送絲絲雨溼凝望眼征鴻幾字莫投沙
磧欲向鄉關何處是水雲浩蕩連南北但修眉一抹有
無中遥山色天涯路江上客腸巳斷頭應白空搔首
興嘆莫年離隔欲待忘憂除是酒奈酒行有盡愁無極
便挽將江水入樽罍澆胸臆
西江月(福唐别故人)
世態浮雲易變時光飛箭難畱五年重見海東頭只有
交情似舊未盡别来深意難堪老去離愁青山迢逓
水悠悠明日扁舟病酒
王民瞻
名庭珪號瀘溪先生廬陵人棄官養志二十
年紹興辛酉胡澹菴謫新州民瞻以詩送之
云癡兒不了公家事男子要爲天下竒坐是
除名編隸辰州
感皇恩(畱别)
一葉下西風寒生南浦椎鼓鳴鐃送君去長亭把酒却
倩阿誰畱住樽前人似玉能畱否醉中暫聽離歌幾
許聽不能終淚如雨無情江水斷送扁舟何處歸時煙
浪捲朱簾暮
點絳唇(感舊)
花外紅樓當時青鬢顔如玉淡煙殘燭醉入花間宿
白髮相逢猶唱當時曲當時曲斷絃難續且盡杯中醁
鳳棲梧(王彦恭生日)
瓊海無邊銀浪捲畫戟朱樓縹緲雲間見當日使君曾
擁傳海霞光裏時開讌翠斝紅鱗吹酒面莫謂今朝
人在天涯遠彩鳳銜書應不晩願公難老身長健
滿庭芳(戊辰上元黃子餘席上時未有月)
宿雨初收晚風微度萬家簾捲青煙暗塵隨馬人物似
神仙試問天公借月天須放明月教圓應移下廣寒宫
殿燈火接星躔盧川元古郡當時太守賓從俱賢到
如今萬井歌吹喧闐花下紅粧賣酒時相遇曲水橋邊
誰知道山城父老重見中興年
桃園憶故人(辰州泛舟送郭景文周子康赴行在)
催花一霎清明雨畱得東風且住兩岸桺汀煙塢未放
行人去人如雙鵠雲間舉明夜扁舟何處只向武陵
南渡便是長安路
李似之
名彌遜自號筠翁中興初名士不附秦檜坐
貶
聲聲慢(木犀)
龍涎燒就沈水熏成分明亂屑瓊瑰一朵才開人間十
里先知此花大卽不大有許多瀟洒清竒較量盡謂勝
如茉䔧賽得荼䕷更被秋光掇送放些兒月照著陣
風吹惱殺多情猛拚沉醉酬伊朝朝暮暮守定儘忙時
也不相離睡夢裏膽瓶兒枕畔數枝
菩薩蠻(别意)
江城烽火連三月不堪對酒長亭别休作斷腸聲老来
無淚傾風高帆影疾目送舟痕碧錦字幾時来薰風
無雁回
張材甫
名掄號蓮社居士南渡故老及見太平之盛
者集中多應制詞
桺梢青(侍宴)
柳色初勻輕寒似水纖雨如塵一陣東風縠紋微皺碧
沼鱗鱗仙娥花月精神奏鳳管鸞絲鬭新萬歲聲中
九霞杯裏長醉芳春
蝶戀花(海棠)
前日海棠猶未破點點胭脂染就真珠顆今日重来花
下坐亂鋪宫錦春無那賸摘繁枝簪幾朵痛惜深憐
只恐芳菲過醉倒何妨花底卧不湏紅袖来扶我
臨江仙(禁中丹桂)
玉宇涼生清禁曉丹葩色照晴空珊瑚敲碎小玲瓏人
間無此種来自廣寒宫雕玉闌干深院靜嫣然凝笑
西風曲屏須占一枝紅且圖欹醉枕香到夢䰟中
又(車駕朝享景靈宫久雨一夕開霽)
聞道彤庭森寶仗霜風逐雨驅雲六龍扶輦下青冥香
随鸞扇遠曰射赭袍明簾捲天街人隘路滿城喜望
清塵歡聲催起嶺梅春欲知天意好昨夜月華新
西江月(瑞香)
剪就碧雲閙葉刻成紫玉芳心淺春不怕峭寒侵暖徹
薰籠瑞錦花裏清芬獨步樽前勝韻難禁飛香直到
玉杯深消得厭厭痛飲
朝中措(夜景)
燈花挑盡夜將闌斜掩小屏山一點凉蟾窺幔釧敲玉
臂生寒起来無緒爐薰燼冷桐葉聲乾都把沈思幽
恨明朝分付眉端
燭影搖紅(上元有懷)
雙闕中天鳳樓十二春寒淺去年元夜奉宸游曾侍瑶
池宴玉殿珠簾盡捲擁羣仙蓬壺閬苑五雲深處萬燭
光中揭天絲管馳隙流年恍如一瞬星霜換今宵誰
念泣孤臣回首長安遠可是塵緣未斷謾惆悵華胥夢
短滿懷幽恨數點寒燈幾聲歸鴈
浣溪沙(和曾純甫題謝氏小閣)
築室崢嶸占寶峰退朝燕坐萬緣空出塵高志抗冥鴻
何日嘉招陪一笑看君豪飲釂千鍾試憑鄙句作先
容
霜天曉角(别恨)
曉風搖幕欹枕聞殘角霜月可窗寒影金猊冷翠衾薄
舊恨無處着新愁還又作夜夜單于聲裏燈花共淚
珠落
張安國
名孝祥號于湖歴陽人以妙年射策魁天下
不數載入直中書有紫微雅詞湯衡為序稱
其平昔為詞未嘗著藁筆酣興健頃刻即成
無一字無来處如歌頭凱歌諸曲駿發蹈厲
寓以詩人句法者也
六州歌頭
長淮望斷關塞莽然平征塵暗霜風勁悄邊聲黯銷凝
追想當年事殆天數非人力洙泗上絃歌地亦荆榛隔
水氊鄉落日牛羊下區脱縱橫看名王宵獵騎火一川
明笳鼓悲鳴遣人驚念腰間箭匣中劍空埃蠧竟何
成時易失心徒壮歲將零渺神京干羽方懷遠静烽燧
且休兵冠蓋使紛馳騖若為情聞道中原遺老常南望
翠葆霓旌使行人到此忠憤氣填膺有淚如傾
水調歌頭(凱歌寄湖南安撫劉舍人)
猩鬼嘯篁竹玉帳夜分弓少年荆楚劒客突騎錦襜紅
千里風飛雷厲四校星流彗掃蕭斧挫春葱談笑青油
幕日奏捷書同詩書帥黃閣老黑頭公家傳鴻寶祕
略小試不言功聞道璽書頻下看即沙堤歸去帷幄且
從容君王自神武一舉朔庭空
又(舟過金山寺)
江山自雄麗風露與高寒寄聲月姊借我玉鑑此中看
幽壑魚龍悲嘯倒影星辰搖動海氣夜漫漫擁起白銀
闕危駐紫金山表獨立飛玉佩整雲冠潄冰濯雪眇
視萬里一毫端回首三山何處聞道羣仙笑我要我欲
俱還揮手從此去翳鳳更驂鸞
又(隱靜寺觀雨寺有碧霄泉)
青嶂度雲氣幽壑舞回風江神助我雄觀喚起碧霄龍
電掣金蛇千丈雷震靈鼉萬疊洶洶欲崩空盡瀉銀潢
水散入寶蓮宫坐中客凌積翠看奔洪人間應失匕
箸惟我獨從容淨洗從来塵垢潤及無邊枯槁造物不
言功天宇忽開霽日在五雲東
滿江紅(秋懷)
秋滿灕源瘴雲淨曉山如簇動遠思空江小艇高丘喬
木策策西風雙鬢底暉暉斜日朱欄曲試側身回首望
京華迷南北思歸夢天邊鵠遊宦事蕉中鹿想一年
好處砌紅堆綠羅帕分柑霜落齒冰盤剝芡珠盈掬借
春纖縷鱠搗金虀新篘熟
念奴嬌(欲雪呈朱漕)
朔風吹雨送凄凉天意垂垂欲雪萬里南荒雲霧滿弱
水蓬莱相接凍合龍崗寒侵銅柱碧海冰澌結憑高一
笑問君何處炎熱家在楚尾吳頭歸期猶未對此驚
時節記得年時貂帽煖鐵馬千羣觀獵狐兔成車歌鍾
殷地歸踏層城月持杯且醉不湏北望凄切
又(洞庭)
洞庭青草近中秋更無一點風色玉界瓊田三萬頃着
我扁舟一葉素月分輝銀河共影表裏俱澄徹怡然心
會妙處難與君說應念嶺海經年孤光自照肝肺皆
冰雪短髮蕭騷襟袖冷穏泛滄浪空闊盡挹西江細傾
北斗萬象為賓客扣舷一笑不知今夕何夕
又(離思)
星沙初下望重湖遠水長雲漠漠一葉扁舟誰念我今
日天涯飄泊平楚南來大江東去處處風波惡吳中何
地滿懷俱是離索長記送我行時綠波亭上泣透青
羅薄檣燕低飛人去後依舊湘城簾幕不盡山川無窮
烟浪辜負秦樓約漁歌聲斷為君雙淚傾落
木蘭花(離思)
送歸雲去鴈淡寒彩滿溪樓正佩解湘腰釵孤楚鬢鸞
鑑分收凝情望行處路但疎煙遠樹織離憂只有樓前
溪水伴人清淚長流霜華夜永逼衾裯喚誰護衣篝
念粉館重来芳塵未掃爭見嬉遊情知悶来殢酒奈回
腸不醉只添愁脉脉無言竟日斷䰟雙騖南州
又(别情)
紫簫吹散後恨燕子只空樓念璧月長虧玉簪中折覆
水難收青鸞送碧雲句道霞扄霧鎖不堪憂情與文梭
共織怨隨宫葉同流人間天上兩悠悠暗淚洒燈篝
記谷口園林當時驛舍夢裏曾遊銀屏低聞笑語但夢
時冉冉醒時愁擬把菱花一半試尋高價皇州
雨中花(長沙)
一葉凌波十里御風煙鬟雨鬢蕭蕭認得江臯玉佩水
館冰綃秋净明霞乍吐曙凉宿靄初消恨微顰不語欲
進還休凝佇超遥神交冉冉愁思盈盈斷䰟欲遣誰
招還似待青鸞傳信烏鵲成橋悵望胎仙琴叠羞看翡
翠蘭苕夢回人遠紅雲一片天際笙簫
驀山溪(春情)
雄風豪雨時節清明近簾幕起輕寒煖紅爐笑翻灰燼
陰藏遲日欲驗幾多長綉工慵圍棋倦香篆頻銷印
茂林芳逕綠變紅添潤桃杏意酣酣占前頭一番花信
華堂尊酒但作豔陽歌禽聲喜流雲盡明日春遊俊
鷓鴣天(長沙餞劉樞密)
浴殿西頭白玉堂湘江東畔碧油幢北辰躔次占星象
南斗山川解印章随步武借恩光送君先促舍人裝
他年真肯傳衣鉢今日先須釂一觴
又(春情)
日日青樓醉夢中不知樓外已春濃杏花未遇疎疎雨
楊桺初搖短短風扶画鷁躍花驄湧金門外小橋東
行行又入笙歌裏人在珠簾第幾重
菩薩鬘(舟中)
十年長作江南客檣竿又挂西風席白鳥去邊明楚山
無數青倒冠仍落佩我醉君同醉試問識君不青山
與白鷗
又(杏花)
東風約略吹羅幕一簷細雨春陰薄試把杏花看溼紅
嬌暮寒佳人雙玉枕烘醉鴛鴦錦折得最繁枝暖香
生翠幃
鵲橋仙
橫波滴素遥山蹙翠江北江南腸斷不知何處御風来
雲霧裏釵橫鬢亂香羅叠恨鸞牋寫意付與瑶臺女
伴醉時言語醒時愁道說與醒時休看
又(梅)
吹香成陣飛花如雪不那朝来風雨可憐無處避春寒
但玉立仙衣數縷清愁萬斛柔腸千結醉裏一時分
付勸君不用嘆飄零待結子成陰歸去
西江月(黃陵廟)
滿載一船明月平鋪千里秋江波神畱我看斜陽喚起
鱗鱗細浪明日風回更好今朝露宿何妨水晶宫裏
奏霓裳凖擬岳陽樓上
又(洞庭)
問訊湖邊春色重来又是三年東風吹我過湖船楊桺
絲絲拂面世路如今巳慣此心到處悠然寒光亭下
水連天飛起沙鷗一片
又(爲劉樞密太夫人壽)
疇昔通家事契卽今兩鎮交承起居樞密太夫人綠髮
斑衣相映乞得神仙九醖祝教福禄千春台星直上
壽星明長見問闌鼎盛
憶秦娥(雪)
雲垂幕陰風慘淡天花落天花落千林瓊玖滿空鸞鶴
征車渺渺穿華薄路迷迷路增離索增離索楚溪山
水碧湘樓閣
又(梅)
梅花發寒梢挂着瑶臺月瑶臺月和羹心事履霜時節
斷橋流水聲嗚咽行人立馬空愁絶空愁絶爲誰凝
佇為誰攀折
又(元夕)
元宵節鳳樓相對鼇山結鼇山結香塵随步柳梢微月
多情又見珠簾揭游人不放笙歌歇笙歌歇曉煙輕
散帝城宫闕
吳彦高
名激先朝故臣米元章之壻
春從天上来(會寧府遇老姬善鼓瑟自言梨園舊籍)
海角飄零嘆漢苑秦宫墜露飛螢夢裏天上金屋銀屏
歌吹競舉青冥問當時遺譜有絶藝鼓瑟湘靈促哀彈
似林鶯嚦嚦山澑泠泠梨園太平樂府醉幾度春風
鬢變星星舞徹中原塵飛滄海風雪萬里龍庭寫寒笳
幽怨人憔悴不似丹青酒微醒一軒涼月燈火青熒(三山)
(鄭中卿從張貴謨使北曰聞有歌之者)
青衫溼(宴北人張侍御家有感)
南朝千古傷心地還唱後庭花舊時王謝堂前燕子飛
入人家恍然在遇天姿勝雪宫鬢堆鴉江州司馬青
衫溼淚同是天涯(右二曲皆精妙悽婉惜無人拈出今錄入選必有能知其味者)
楊廷秀
名萬里號誠齋吉州人以道德風節照映一
世實為四朝壽俊
念奴嬌(上章乞休置戲作小詞自賀)
老夫歸去有三徑足可長拖衫袖一道官銜清徹骨别
有監臨主守主守清風監臨明月兼管栽花桺登山臨
水作詩三首兩首休說白日昇天莫誇金印斗大懸
雙肘且說廬陵新盛事三箇閒人眉壽揀罷軍員歸農
押錄致政誠齋叟只愁醉殺螺江門外私酒(吉有螺江門)
憶秦娥(初春)
新春早春前十日春歸了春歸了落梅如雪桃野紅小
老夫不管春催老只圖爛醉花前倒花前倒兒扶歸
去醒來窗曉
吳大年
名億渡江初人
燭影搖紅(元夕)
樓雪初消麗譙吹罷單于晩使君千炬起班春歌吹香
風煖十里珠簾盡捲人正在蓬壺閬苑賣薪買酒立馬
傳觴昇平重見誰識鼇頭去年曾侍傳柑宴至今衣
袖帶天香行處氤氲滿巳是春宵苦短更莫遣歡遊意
懶細聽歸路璧月光中玉簫聲遠
南鄉子(江上)
江上雪初消暖日晴烟弄桺條認得裙腰芳草綠䰟銷
曾折梅花過斷橋潘鬢為誰凋長恨金閨閉阿嬌遥
想晚粧呵手罷夭饒更傍朱唇暖玉簫
范至能
名成大號石湖居士孝宗朝入參大政詩文
超絶三高亭記天下之人誦之嘗為蜀帥每
有篇章即日傳布人以先覩為快
眼兒媚(萍鄉道中乍晴卧輿中困甚小憩桺塘)
酣酣日脚紫煙浮妍暖破輕裘困人天色醉人花氣午
夢扶頭春慵恰似春塘水一片縠紋愁溶溶曳曳東
風無力欲皺還休
一落索(南浦舟中與江西帥漕酌别夜後忽大雪)
画戟錦車皆雅故簫鼓畱連客住南浦春波莫難忘羅
韈生塵處明日船旗應不駐且唱斷腸新句捲盡珠
簾雨雪花一夜随人去
菩薩鬘(元夕立春)
雪林一夜收寒了東風恰向燈前到今夕是何年新春
新月圓綺叢香霧隔猶記醒狂客畱取縷金幡夜蛾
相竝看
又(湘東驛)
客行忽到湘東驛明朝真是瀟湘客晴碧萬重雲幾時
逢故人江南如塞北别後書難得先自鴈来稀那堪
春半時
滿江紅(清江風帆甚快作此與客劇飲歌之)
千古東流聲捲地雲濤如屋横浩渺檣竿十丈不勝帆
腹夜雨翻江春浦漲船頭鼓急風初熟似當年呼禹亂
黃川飛梭速擊楫誓空驚俗休拊髀都生肉任炎天
冰海一杯相屬荻笋蔞芽新入饌鵾絃鳳吹能翻曲笑
人間何處似尊前添銀燭
謁金門(宜春道中野塘春水可喜有懷舊隱)
塘水碧仍帶麴塵顔色泥泥縠紋無氣力東風如愛惜
恰似越来溪側也有一雙鸂鶒只欠柳絲千百尺繫
船春弄笛
秦樓月(寒食日湖南提舉胡元高家席上聞琴)
湘江碧故人同作湘中客湘中客東風回鴈杏花寒食
温温月到藍橋側醒心絃裏春無極春無極明朝殘
夢馬嘶南陌
陸務觀
名游號放翁山隂人官至煥章閣待制劉漫
塘云范至能陸務觀以東南文墨之彦至能
爲蜀帥務觀在幕府主賓唱酬短章大篇人
爭傳誦之
水龍吟(春日遊摩訶池)
摩訶池上追遊路紅綠參差春晩韶光妍媚海棠如醉
桃花欲暖挑菜初閒禁烟將近一城絲管看金鞍爭道
香車飛蓋爭先占新亭館惆悵年華暗換黯銷䰟雨
收雲散鏡奩掩月釵梁拆鳳秦箏斜鴈身在天涯亂山
孤壘危樓飛觀歎春来只有楊花和恨向東風滿
沁園春(别恨)
一别秦樓轉眼新春又近放燈憶盈盈倩笑纖纖柔握
雪香花語玉暖酥凝念遠愁腸傷春病思自怪平生殊
未曾君知否漸香消蜀錦淚漬吳綾難求繫日長繩
况倦客飄零少舊朋但江郊鴈起漁村笛怨寒缸委燼
孤硯生冰水繞山圍烟昏雲慘縱有高臺常怯登銷魂
處是魚箋不到蘭夢無憑
月照梨花(閨思)
霽景風軟烟江春漲小閣無人綉簾半上花外姊妹相
呼約樗蒲修蛾忘了章臺樣細思一餉感事添惆悵
胷酥臂玉消減擬覓雙魚倩傳書
又(閨思)
悶已縈損那堪多病幾曲屏山伴人晝静梁燕催起猶
慵換熏籠新愁舊恨何時盡漸凋綠鬢小雨知花信
芳牋寄與何處綉閣珠櫳桺陰中
夜遊宫(記夢)
雪曉鳴笳亂起夢遊處不知何地鐵騎無聲望似水想
關河雁門西青海際睡覺寒燈裏漏聲斷月斜窗紙
自許封矦在萬里有誰知鬢雖殘心未死
又(宴席)
宴罷珠簾半捲畫簷外蠟香人散翠霧霏霏漏聲斷倚
香肩看中庭花影亂宛是高唐館寶奩炷麝烟初煖
璧月何妨夜夜滿擁芳柔恨今年寒尚淺
臨江仙(晩春)
鳩雨催成新綠燕泥收盡殘紅春光還與美人同論心
空眷眷分袂却匆匆只道真情易寫那知怨句難工
水流雲散各西東半廊花院月一帽柳橋風
釵頭鳳(閨詞)
紅酥手黃縢酒滿城春色宫墻柳東風惡歡情薄一懷
愁緒幾年離索錯錯錯春如舊人空瘦淚痕紅浥鮫
綃透桃花落閒池閣山盟雖在錦書難托莫莫莫
浪淘沙(别恨)
綠樹暗長亭幾把離尊陽關常恨不堪聞何况今朝秋
色裏身是行人清淚浥羅巾各自消䰟一江離恨恰
平分安得千尋橫鐵鎖截斷江津
南鄉子(賦歸)
歸夢寄吳檣水驛江程去路長想見芳洲初繫纜斜陽
烟樹參差認武昌愁鬢點新霜曾是朝衣染御香重
到故鄉交舊少凄凉却恐他鄉勝故鄉
感皇恩(感懷)
小閣倚秋空下臨江渚漠漠孤雲未成雨數聲新鴈回
首杜陵何處壯心空萬里人誰許黃閣紫樞築壇開
府莫怕功名欠人做如今熟計只有故鄉歸路石帆山
脚下菱三畝
好事近(東歸書事)
歲晩喜東歸掃盡市朝陳迹揀得亂山環處釣一潭澄
碧賣魚沽酒醉還醒心事付橫笛家在萬重雲外有
沙鷗相識
蝶戀花(寒食)
陌上簫聲寒食近雨過園林花氣浮芳潤千里斜陽鍾
欲暝憑高望斷南樓信海角天涯行略盡三十年間
無處無遺恨天若有情終欲問忍教霜點相思鬢
又(懷别)
水漾萍根風卷絮倩笑嬌顰忍記逢迎處只有夢䰟能
再遇堪嗟夢不由人做夢若由人何處去短帽輕衫
夜夜眉州路不怕銀缸深繡戶只愁風斷青衣渡
朝中措(閨情)
怕歌愁舞懶逢迎粧晚托春酲總是向人深處當時枉
道無情關心近日啼紅密訴剪綠深盟杏館花陰恨
淺畫堂銀燭嫌明
鵲橋仙(感舊)
華燈縱博雕鞍馳射誰記當年豪舉酒徒一一取封侯
獨去作江邊漁父輕舟八尺低篷三扇占斷蘋洲烟
雨鏡湖元自屬閒人又何必君恩賜與
破陣子(省華)
仕至千鍾良易年過七十常稀眼底榮華元是夢身後
聲名不自知營營端為誰幸有旗亭沽酒何妨繭紙
題詩幽谷雲蘿朝采藥靜院軒窗夕對棋不歸真箇癡
玉胡蝶(王忠州家席上)
倦客平生行處墜鞭京洛解佩瀟湘此夕何年初賦宋
玉高唐綉簾開香塵乍起蓮步穩銀燭分行暗端相燕
羞鶯妬蝶遶蜂忙難忘芳樽頻勸峭寒新退玉漏猶
長幾許幽情只愁歌罷月侵廊欲歸時司空笑問微近
處丞相嗔狂斷人腸假饒相送上馬何妨
如夢令(閨思)
獨倚博山峰小翠霧滿身飛繞只恐學行雲去作陽臺
春曉春曉春曉滿院綠楊芳草
真珠簾(羇遊有感)
水村山館參差路感羇遊正似殘春風絮掠地復穿簾
必竟歸何處鏡裏新霜空自閔問幾時鸞臺鼇署遲暮
謾憑高竚立書空獨語自昔儒冠多誤悔當年早不
抽身歸去醉下白蘋洲看夕陽鷗鷺蓴菜鱸魚都弃了
只換得青衫塵土休顧早扁舟江上一蓑烟雨
花菴詞選續集卷二
