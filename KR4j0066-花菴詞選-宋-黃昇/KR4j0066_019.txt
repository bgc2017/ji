花菴詞選續集卷九宋黃昇撰
宋詞
張宗瑞
名輯鄱陽人自號東澤有詞二卷名東澤綺
語債朱湛盧為序稱其得詩法於姜堯章世
所傳欸乃集皆以為采石月下謫仙復作不
知其又能詞也其詞皆以篇末之語而立新
名云
疎簾淡月(寓桂枝香)(秋思)
梧桐雨細漸滴作(去聲)秋聲被風驚碎潤逼衣篝線褭蕙
罏沈水悠悠歲月天涯醉一分秋一分憔悴紫簫吹斷
素牋恨切夜寒鴻起又何苦凄涼客裏負草堂春綠
竹溪空翠落葉西風吹老幾番塵世從前諳盡江湖味
聽商歌歸興千里露侵宿酒疎簾淡月照人無寐
貂裘換酒(寓賀新郎)(乙未冬別馬可久)
笛喚春風起向湖邊臘前折柳問君何意孤負梅花立
晴晝一舸凄涼雪底但小閣琴棋而巳佳客清朝留不
住為康廬只在家窗裏湓浦去兩程耳草堂舊日談
經地更從容南山北水庾樓重倚萬卷心胷幾今古牛
斗多年紫氣正江上風寒如此且趁霜天鱸魚好把貂
裘換酒長安市明夜去月千里
淮甸春(寓念奴嬌)(丙申歲游高沙訪淮海迹)
短髯懷古更文遊臺上秋生吟興聞說坡仙來把酒月
底頻留清影極目平蕪孤城泗水畫角西風勁曲欄猶
在十分心事誰領詞卷空落人間黃樓何處回首愁
深省斜照寒鴉知幾度夢想當年名勝只有山川曾窺
翰墨彷彿餘風韻舊遊休問柳花淮甸春冷
如此江山(寓齊天樂)
西風揚子江頭路扁舟雨晴呼渡岸隔瓜洲津横蒜石
搖盡波聲千古詩仙一去但對峙金焦斷磯青樹欲下
斜陽長淮渺渺正愁予中流笑與客語把貂裘為浣
半生塵土品水烹茶看碑憶鶴恍似舊曾遊處聊憑陸
諝問八極神遊肯重來否如此江山更蒼煙白鷺
釣船笛(寓好事近)
載酒岳陽樓秋入洞庭深碧極目水天無際正白蘋風
急月明不見宿鷗驚醉把玉欄拍誰解百年心事恰
釣船横笛
廣寒秋(寓鵲橋仙)
杯行將半月來猶未瀟灑水亭無暑清宵數客一欄秋
對冰雪荷花似語雄邊臺上文遊臺上咫尺紅雲容
與天風吹送廣寒秋正畫舸湖光佳處
月當窗(寓霜天曉角)
看朱成碧曾醉梅花側相遇匆匆相别又爭似不相識
南北千里隔幾時重見得最苦子規啼處一片月當
窗白
山漸青(寓長相思)
山無情水無情楊柳飛花春雨晴征衫長短亭擬行
行重行行吟到江南第幾程江南山漸青
碧雲深(寓憶秦娥)
風凄凄井欄絡緯驚秋啼驚秋啼涼侵好夢月正樓西
卷簾望月知心誰關河空隔長相思長相思碧雲暮
合有美人兮
東仙(寓沁園春)(馮可遷號予為東仙故賦)
東澤先生誰說能詩興到偶然但平生心事落花啼鳥
多年盟好白石清泉家近宫亭眼中廬阜九疊屏開雲
錦邊出門去且掀髯大笑有釣魚船一絲風裏嬋娟
愛月在滄浪上下天更叢書觀遍筆牀靜晝蓬窗睡起
茶竈疎煙黃鶴來遲丹砂成未何日風流葛稚川人間
世聽江湖詩友號我東仙
南浦月(寓點綘唇)(賦瀟湘漁父)
來剪蓴絲江頭一陣鳴蓑雨孤篷歸路吹得蘋風暮
短髮蕭蕭笑與沙鷗語休歸去玉龍嘶處邀月過南浦
沙頭雨(寓點綘唇)
帶醉歸時月華猶在吹簫處曉愁情緒忘却匆匆語
客裏風霜詩鬢空如許江南去岸花迎艣遥隔沙頭雨
花自落(寓謁金門)
春寂寞簾底蕙爐煙薄聽盡歸鴻書怎託相思天一角
象筆鸞牋間却秀句與誰商略睡起愁懷何處著無
風花自落
垂楊碧(寓謁金門)
花半濕睡起一窗晴色千里江南真咫尺醉中歸夢直
前度蘭舟送客雙鯉沉沉消息樓外垂楊如此碧問
春來幾日
欄干萬里心(寓憶王孫)
小樓柳色未春深湘月牽情入苦吟翠袖風前冷不禁
怕登臨幾曲闌干萬里心
杏梁燕(寓解連環)
小樓春淺記鈎簾看雪袖粘芳片似不似柳絮因風更
細與品題屢呵冰硯宛轉吟情縱真草鳳牋都徧到燈
前笑謔酒祓峭寒移盡更箭而今柳陰滿院却花空
雪似人隔春遠歎萬事流水斜陽謾嬴得前詩醉汙團
扇脉脉重來算唯有畫欄曾見把千種舊愁付與杏梁
語燕
比梅(寓如夢令)
深夜沉沉尊酒酒醒客衾寒透城角挾霜飛吹得月如
清晝僝僽僝僽比著梅花誰瘦
月上瓜洲(寓相見懽)(南徐多景樓作)
江頭又見新秋幾多愁塞草連天何處是神州英雄
恨古今淚水東流唯有漁竿明月上瓜洲
月底修簫譜(寓祝英臺近闃乙未之秋高郵朱史君錢塘北舟中)
客西湖聽夜雨更向别離處小小船窗香雪照尊俎斷
腸一曲秋風行雲不語總寫入征鴻無數認眉嫵喚
醒巖壑風流丹砂有竒趣羞殺秦郎淮海謾千古要看
自作新詞雙鸞飛舞趁月底重修簫譜
一絲風(寓訴衷情)(泊松江作)
卧虹千尺界湖光冷浸月茫茫當日三高何處漁唱入
凄涼人世事縱軒裳夢黃粱有誰蓑笠一釣絲風吹
盡荷香
憶蘿月(寓清平樂作)(客盱江秋夜鼓琴思故山)
新涼窗戶間對琴言語彈到無人知得處兩袖五湖煙
雨坐中斗轉參横珠躔碎落瑶觥憶著故山蘿月今
宵應為誰明
宋謙父
名自遜號壺山南昌人文筆高絶當代名流
皆敬愛之其詞集名漁樵笛譜
驀山溪(自述)
壺山居山未老心先懶愛學道人家辦竹几蒲團茗椀
青山可買小結屋三間開一逕俯清溪修竹裁教滿
客來便請隨分家常飯若肯小留連更薄酒三杯兩琖
吟詩度曲風月任招呼身外事不關心自有天公管
沁園春(送戴石屏)
歸去來兮田園將蕪云胡不歸既有詩千首如斯者少
行年七十從古來稀地缺東南天傾西北人事何緣有
足時江湖上轉不如前日步步危機石屏自有柴扉
占海岸潮頭伴一磯喚綵衣孫子攜壺挈榼白頭翁媪
舉桉齊眉身外聲名世間夢幻萬事一酲無是非書來
往都不須長語直寫心期
賀新郎(題雪堂)
喚起東坡老問雪堂幾番興廢斜陽衰草一月有錢三
十塊何苦抽身不早又底用北門摛藻儋耳蠻煙添老
色和陶詩翻被淵明惱到底是忘言好周郎英發人
間少謾依然烏鵲南飛山高月小歲月堂堂畱不住此
世何時是了算不滿英雄一笑我有豐淮千斗酒把新
愁舊恨都傾倒三弄笛楚天曉
又(七夕)
靈鵲橋初就記迢迢重湖風浪去年時候歲月不畱人
易老萬事茫茫宇宙但獨對西風搔首巧拙豈關今夕
事奈癡兒騃女流傳謬添話柄柳州柳道人識破灰
心久只好風涼月佳時疎狂如舊休笑雙星經歲别人
到中年巳後雲雨夢可曾常有雪藕調冰花熏茗正梧
桐雨過新涼透且隨分一杯酒
滿江紅(秋感)
舉扇西風又十載重遊秋浦對舊日江山錯愕鬢絲如
許世事興亡空感慨男兒事業誰堪數被老天開眼看
人忙成今古江上路喧鼙鼓山中地紛豺虎謾乾坤
許大著身何處名利等成狂夢寐文章亦是閒言語頼
雙投酒熟蟹螯肥忘羇旅
西江月(自述)
何敢笑人干禄自知無分彈冠只將貧賤博清閒留取
書遮老眼世上風波任險門前路徑須寬心無忘想
夢魂安萬事鶴長鳬短
王子文
名埜號潛齋
西河
天下事問天怎忍如此陵圖誰把獻君王結愁未巳少
豪氣槩總成塵空餘白骨黃葦千古恨吾老矣東遊
曾弔淮水綉春臺上一廻登一廻揾淚醉歸撫劔倚西
風江濤猶壯人意只今袖手野色裏望長淮猶二千
里縱有英心誰寄近新來又報兵塵起絶域張騫歸來
未
曹西士
名豳號東畎
西河(和王潛齋韻)
今日事何人弄得如此漫漫白骨蔽川原恨何日巳關
河萬里寂無煙月明空照廬葦謾哀痛無及矣無情
莫問江水西風落日慘新亭幾人墮淚戰和何者是良
籌扶危但看天意只今寂寞藪澤裏豈無人高卧閭
里試問安危誰寄定相將有詔催公起須信前書言猶
未
李俊明
名昂英號文溪
摸魚兒(送王子文知太平州)
怪朝來片紅初瘦半分春事風雨丹山碧水含離恨有
脚艷陽難駐芳草渡似呌住東君滿樹黃鸝語無端杜
宇報采石磯頭驚濤屋大寒色要春護陽關唱畫鷁
徘徊東渚相逢知又何處摩挱老劔雄心在對酒細評
今古君此去幾萬里東南隻手擎天柱長生夀母更穩
坐安輿三槐堂上好看綵衣舞
趙用父
名以夫號虛齋
賀新郎(餞鄭金部去國)
載酒陽關去正西湖連天煙草滿堤晴絮采翠擷芳遊
治處應和嬌絃艷鼓看柳外畫船無數萬頃琉璃渾鏡
淨陡風波洶洶魚龍舞談笑裏遽如許流觴滿引澆
離緒便東西斜陽立馬綠波南浦自是蓴鱸高興動恰
聽春山杜宇謾回首軟紅香霧咫尺佳人千里隔望空
江明月横洲渚清夢斷恨如縷
黃子魯
名師參號魯菴三山人白石先生之子
沁園春(餞金部去國)
谷口高人偶泝明河近尺五天見紫霄宫闕空中突兀
玉皇姬侍雲裏蹁躚滴露研朱披肝作紙細寫靈均孤
憤篇排雲呌奈大鈞不管沙界三千語高天上驚傳
早斥去人間伴謫仙念赤城丹籍香名空在蓬萊弱水
欲到無緣還倚枯槎飄然歸去回首清都若箇邊家山
好有一灣風月小小漁船
潘庭堅
名牥號紫巖乙未探花以氣節聞於時
南鄉子(題南劒州妓館)
生怕倚闌干閣下溪聲閣外山惟有舊時山共水依然
暮雨朝雲去不還應是躡飛鸞月下時時整佩環月
又漸底霜又下更闌折得梅花獨自看
吳毅甫
名潛號履齋嘉定丁丑狀元有履齋詩餘行
於世
滿江紅(送李御帶琪)
紅玉階前問何事翩然引去湖海上一汀鷗鷺半帆煙
雨報國無門空自怨濟時有策從誰吐過垂虹亭下繫
扁舟鱸堪煮拚一醉留君住歌一曲送君路徧江南
江北欲歸何處世事悠悠渾未了年光冉冉今如許試
舉頭一笑問青天天無語
又(齊山綉春臺)
十二年前曾上到綉春臺頂雙脚健不煩笻杖透巖穿
嶺老去漸消狂氣習重來依舊佳風景想牧之千載尚
神遊空山冷山之下江流水江之外淮山暝望中原
何處虎狼猶梗勾蠡規模非淺近石符事業真俄頃問
古今宇宙竟如何無人省
又(金陵烏衣園)
柳帶榆錢又還過清明寒食天一笑滿園羅綺滿城簫
笛花樹得晴紅欲染遠山過雨青如滴問江南池館有
誰來江南客烏衣巷今猶昔烏衣事今難覓但年年
燕子晩煙斜日抖擻一春塵土債悲涼萬古英雄迹且
芳樽隨分趁芳時休虚擲
水調歌頭(送吳叔永文昌)
才惜季方去又更别元方驚心天上雙鳳接翅下高岡
萬里瞿塘煙浪一片昭亭雲月渺渺正相望夜雨連風
壑此意獨凄涼杜鵑聲猶不住攪離腸黃雞白酒吾
亦歸興動家鄉人事紛紛難料世事悠悠難說何處問
穹蒼肯落兒曹淚一笑付滄浪
賀新郎(送吳叔季侍郎)
說著成凄楚正塵飛岷峨灧澦兔嘷狐舞頗牧禁中留
不住彈壓征西幕府便一舸月汀煙渚四塞三關天樣
險問何人自闢鼪鼯路成敗事幾今古荼䕷芍藥春
將暮最無情飄零柳絮攪人離緒屈指秋風吹鴈訊應
憶西湖夜雨謾歲月消磨如許上下四方男子志肯臨
岐昵昵兒曹語呼大白為君舉
又(吳中韓氏滄浪亭和吳夢窗韻)
撲盡征衫氣小夷猶樽罍杖屨踏開花事解后山翁行
樂處何似烏衣舊里歎荒草舞臺歌地百歲光隂如夢
斷算古今興廢都如此何用灑兒曹淚江南自有漁
樵隊想家山猿愁鶴怨問人歸未寄語寒梅休放盡留
取三花兩蘂待老子領些春意皎皎風流心自許儘何
妨瘦影横斜水煩翠羽伴醒醉
又(用趙用父左司韻送鄭宗丞)
又是春殘去倚東風寒雲淡日墮紅飄絮燕社鴻秋人
不問儘管吳笙越鼓但短髮星星無數萬事惟消彭澤
醉也何妨袖卷長沙舞身與世只如許闌干拍手閒
情緒便明朝蒼煙白鷺北山南渚笑指午橋橋畔路簾
幕深深院宇尚趁得柳煙花霧我亦故山猿鶴怨問何
時歸棹雙谿渚歌一曲恨千縷
又(寄趙南仲)
煙樹瓜洲岸望旌旗獵獵遙空故人天遠不似沙鷗飛
得渡直到雕鞍側畔但徙倚危闌目斷自古鍾情須我
輩况人間萬事思量遍濤似雪風如箭揚州十里珠
簾捲想桃根桃葉依稀舊家庭院誰把青紅吹到眼知
有醉翁局段便回首舟移帆轉渺渺江波愁未了正淮
山日暮雲撩亂閣酒盞倚歌扇
又(春感)
笑口開能幾把年年芳情冶思總抛閒裏桃杏枝頭春
才半寒食清明又是但歲月飇飛川逝回首秦樓雙燕
語到如今目斷斜陽外將往事試重記香羅尚有相
思淚笑人生新愁易積舊歡難繼水上流紅無覓處還
隔關山萬里但嬴得新來憔悴昨夜東風顛狂後想餘
芳盡是飄零底詞寫就倩誰寄
滿庭芳(春感)
漠漠春陰疎疎春雨鵓鳩喚起春眠小園人靜獨自倚
鞦韆又見飄紅墮雪芳徑裏都是花鈿年年事閒愁閒
悶挂在綠楊邊尋思都徧了功名竹帛富貴貂蟬但
身為利鎻心被名牽爭似依山傍水數椽外二頃良田
無縈絆炊粳釀秫長是好花天
酹江月(梅花)
曉來窗外正南枝初放兩花三蘂千古春風頭上立羞
退穠桃繁李姑射神遊夀陽粧褪色界塵都洗竹扉松
戶平生所寄聊耳堪笑強說和羹此君心事指高山
流水隴驛凄涼却怕被哀角城頭吹起此處關情為他
凝佇淡月清霜裏巡簷何事歲寒相誓而巳
又(暇日登新樓望揚州於雲煙縹緲之間寄趙南仲端明)
半空樓閣把江山圖畫一時收拾白鳥孤飛飛盡處最
好暮天秋碧萬里西風百年人事謾倚闌干拍凝眸何
許揚州煙樹歴歴應念老子年來浮名浮利巳作虚
空擲三徑才尋歸活計又是飄零為客回首平生驚心
雙鬢容易成悽惻尊前一笑且由醉帽欹側
聲聲慢(和吳夢窗賦梅)
挨晴拶暖載酒呼朋夷猶東圃西園綠萼枝頭兩三初
破輕寒平生自甘寂寞占冷妝不為人妍林逋去問影
疎香暗誰賦其間空想故山竒事正煙横嶺曲月浸
溪灣杏錯桃訛那時青子都圓惟饒夢窗知處對翠禽
依約神仙休引角怕征人淚落塞邊
王實之
名邁號臞軒莆陽人丁丑第四人及第
賀新郎(呈劉後村時自桂林被召到莆又遭煩言)
出了羅浮洞有多情梅花雪片殷勤相送見說翛然琴
鶴外詩壓牛腰較重又管甚羣兒嘲弄嶺海三年持翠
節料無時不作家山夢馳玉勒歸金鳳(金鳳池乃所居也)一
門朱紫環昆仲看階庭森森蘭玉慈顔歡動宰相時來
須著做且舞萊衣侍奉却不信大才難用時事多艱人
物少便中興誰辨浯溪頌更大厦要梁棟
又(為後村母夫人夀)
瓔珞珠垂縷看花冠端容麗服補陀巖主只坐塵緣蹉
一念朱紫叢中得度人世福夫人兼五銀鹿諸孫來定
省對金屏綉幕輝雲母人頂禮柳行路(所居地名柳行)朝朝
口誦琅函句覺從來夀仁福善老天無誤消得天恩封
福國錦誥鸞翔鳳舞聽來歲日邊佳語上殿肩輿簾慼
綉遣佳兒扶掖天應許笑陳媪三題柱(有陳夫人者題閩帥廳柱云嘗)
(侍父從夫及就養三至此廨)
又(送趙伯泳侍郎守温陵)
憶昔同時召正青山親提玉尺量材廊廟當日班行比
元祐北玉西珠照耀一轉首宫商移調君自烏臺登騎
省覺精神風采增清峭數賢者一不肖酒酣耳熱惟
長嘯便翩翩輟班荷槖一麾閩嶠堪笑狂生無用處垂
老雲耕月釣這富貴非由人要疇昔評君如玉雪好翛
然琴鶴風塵表清獻後又有趙
又(丁未守邵武宴同官)
此是河清宴覺朝來薰風滿入生綃團扇太守愁眉才
一展且喜街頭米賤也莫管官租難辦遶砌苔錢無限
數更蓮池雨過珠零亂儘買得凌波面家山樂事真
堪羡記年時荔支新熟荷筩齊勸底事來尋蕉鹿夢嬴
得乾忙似箭笑富貴都如郵傳做了豐年還百姓便蓴
鱸歸興催張翰看卿等上霄漢
摸魚兒(閩漕王幼學作碧灣丹嶂堂歌此詞以墨本見寄依韻和之)
昔元城一生清峭南都高卧堅壁留耕便是元城樣何
肯枉吾尋尺曾直筆說社稷安危屢叩龍墀額明時逐
客却惠顧丹山來持翠節對此一灣碧澄清暇無奈
登臨有癖梅山時訪仙迹神仙偏喜公心事一見莞然
前席閑不得有先見蓍龜消得君王憶天閽不隔要濟
險孤舟支傾一柱公外向誰覓
沁園春(迎方右史德潤)
首尾四年臺省好官都做一回便前頭更有合當做底
何妨且恁猛省歸來甲第新成開尊行樂脆管繁絃十
二釵回頭笑這狂生無用削盡官階狂生真箇狂哉
潑性氣年來全未灰有龍鱗鳳翼不能攀附牛衣漁具
早巳安排爛煮園蔬熟煨山芋白髮蒼顔窮秀才官休
做莫狂無處著送去瓊崖
念奴嬌(熙春臺宴同官)
層臺雲外閱古今多少興衰成敗老木千章若箇是南
國甘棠遺愛羣籟號風繁陰蔽日有此清涼界賓朋在
坐朗然心目明快更向會景亭前登高弔古此景何
人會歲歲春來春又去獨有靈臺春在早稻炊香晩禾
搖穗管取三登泰釀成春酒把杯行樂須再
方千里
三衢人盡和美成詩
過秦樓(春思)
柳灑鵝黃草揉螺黛院落雨㾗才斷蜂鬚霧濕燕觜泥
融陌上細風頻扇多少艷景關心長苦春光疾如飛箭
對東風忍負西園清賞翠深香遠空暗憶醉走銅駝
閒敲金鐙倦跡素衣塵染因花瘦覺為酒情鍾綠鬢幾
番催變何况逢迎向人眉黛供愁嬌波回倩料相思此
際濃似飛紅萬點
風流子(憶别)
河梁携手别臨岐語共約踏青歸自雙燕再來斷無音
信海棠開了還又參差料此際笑隨花便回醉騁錦障
泥不憶故園粉愁香怨忍教華屋綠慘紅悲萬家歌
舞地生疎久塵暗鳳縷羅衣何限可憐心事難訴歡期
但兩點愁蛾才開重斂幾行清淚欲制還垂爭表為郎
憔悴相見方知
訴衷情(旅思)
一鈎新月淡於霜楊柳漸分行征塵厭堆襟袂雞唱促
晨裝淮水闊楚山長暗悲傷重陽天氣杯酒黃花還
寄他鄉
劉靜甫
名清夫居麻沙
念奴嬌(武夷詠梅)
亂山深處見寒梅一朵皎然如雪的皪妍姿羞半吐斜
映小窗幽絶玉染香腮酥凝冷艷容態天然别故人雖
遠對花誰肯輕折疑是姑射神仙幔亭宴罷迤邐停
瑶節愛此溪山供秀潤飽翫洞天風月萬石叢中百花
頭上誰與爭潔麄桃俗李不須連夜催發
沁園春(詠劉篁㟳碧蓮時内子將誕)
淺碧芙蓉素艷亭亭前身阿嬌記湘濱露冷酥容倍潔
華清水滑酒暈全消瑤剪豐肌雲翻碎萼白羽鮮明時
自搖風流處是古香幽韻時度鮮飇瓊枝璧月清標
對千朵嬋娟傾翠瓢况水晶臺榭低迷淨綠冰霜詞調
隱約輕橈細認金房鍾竒孕秀巳覺青衿横素腰西風
晩看花開十丈玉井非遙
金菊對芙蓉(沙邑宰綰琴妓用舊韻戲之)
淺拂春山慢横秋水玉纖閒理絲桐按清冷繁露淡竚
悲風素絃瑶軫調新韻顫翠翹金簇芙蓉疊蠲重鎻輕
挑慢摘特地情濃泛商刻羽無窮似和鳴鸞鳳律應
雌雄問高山流水此意誰同箇中只許知音聽有茂陵
車馬雍容晝簾人靜琴心三疊時倒金鍾
水調歌頭
殘臘捲愁去春至莫閒愁榮枯會有成說無處著機謀
身世石中敲火富貴草頭垂露何用苦貪求三尺布衣
劒千載赤松遊憶親朋方丱角總白頭羊腸世路巇
嶮莫莫且休休選甚范侯高爵遮莫陶公鉅産爭似五
湖舟萬事付蝸角止坎謾乘流
玉樓春
柳梢綠小眉如印乍暖還寒猶未定惜花長是為花愁
殢酒却嫌添酒病蠅頭蝸角都休競萬古豪華同一
盡東君曉夜促歸期三十六番花逓信
花菴詞選續集卷九
