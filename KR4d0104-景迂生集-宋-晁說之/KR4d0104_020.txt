文集卷苐二十
嵩山景迃生晁說之字以道一字伯以
墓誌銘
宋故朝請大夫提點亳州眀道宫吳公墓
誌銘
文肅吳公有子諱瓊字彦琳其彂強剛毅似其
先正而蕰崇卒不少施其問斈蒙前人之光無
待苦辛如異日而專儒術排釋氏異端不自名
臣故欲淂公而書之者實難雖鄕里或終身莫
之知鄕老非無在位淂時者亦莫能挽之以進
彼邊幅望譽之士忌焉而不往㠯一言蓋
猶不知公也賈侍郎見丞相政事堂曰吳瓊難
進者願相公礼之以為多士勸丞相遽問公氏
族賈侍郎曰故資政殿大斈士吳公子也丞相
異之曰是吾魏忠献公三朝同秉政大臣之子
其可不用乃擢行大理寺丞兼右治獄聞者為
賈侍郎怒于色公曰如其素所閑習亦何嫌卒
辭之改丞光禄公曰是無足辭者在光禄軌度
其儀雖貴近惮之有他丞相子為大官令势出
諸卿上羣媚讙謁公獨未嘗一與共飲食語言
乃罷公丞事未幾丞相貶其子下吏治并及其
前日淂周旋者或不知公謂公可以辯其所以
罷者公乃亟從吏部選淂簽書忠武軍節度判
官廳公亊有部使者勢熖薰灼一時衆目之曰
祸人也其天資好弱人㠯自戲一見公之貌而
䟽再接其言㠯屈卒茹以利則難且慚彼祸人
者獨不肆螫毒於許人繄公隂賚之秩滿通判
隰州轉運司檄隰之粟于極邊公不可口隰人
素貧幸無速斃之而旦夕他州之饋道隰之境
車音塵接知州武人亦為公懼而公持益堅頼
朝廷之惠特罷是役而他州之民孤上恩矣
隰人乃繪公像而祠之去隰之日毁三年公酒
特契衆始知公前日不欲苟異撓衆今日能必
行其志無得色調知郢州有蔡之冨民李鑒者
故殺人獄具而不承者再乃以屬郢鑒已逸其
證人矣公曰勿遽錮鑒以購亡鑒使家人訴于
朝提點刑獄失朝廷旨乃不直公公罷所居
官久之朝廷是公還公郢州公曰不辱爾無
能復濟漢水乞宫祠得提點亳州明道宫時就
飬於子浚復州司工曹事之舍政和七年丁酉
也七月己未公疾不起年六十有七積官朝請
大夫妻孔氏孔子四十五世孫中丞之孫侍郎
之女所謂六經之澤者亦於此在矣子二人浚
從任登貢士第科霑早卒女五人壻蘇雍晁貫
之劉敏脩皆官人季未行孫男三人大方大端
大中大中將仕郎公以霑之婦武早寡志節不
肯改行特先任之貫之妻實予從弟之婦亦能
正辭氣令人信其内外家法則公之為政闔門
可觀歟前所謂卒不少施者非歟浚固能業其
家矣卜以宣和元年己亥八月甲申葬公于東
阿先塋之次來請銘於說之說之念公實畏友
也每因公之言行而得古人之風義為不少蔡
公之文亦不為不知公者其言曰江漢濯之秋
陽暴之似乎曾子不越人之屨不履人之影似
乎子羔七十子之後學者鮮與之倫雖不道人
之善者莫之聞也公有文集十卷蓋有德者必
有文也昔公之弟琯東坡先生嘗為作日喻衆
遂喜道其姓名如公者亦不見錄於東坡何耶
銘曰
魯禮未失周道豈衰是生君子與古人期古人
何姬我文肅公訓不過庭自感於中有之似之
不約而一苟不其然曷貴乎德豈非大有食貧
不足言利則慚莫我能辱亦早于仕周旋四方
彼弗我知于德于光楚丘年少政力有餘初無
學官匪我孰圖蓋治于穣歲稔督負曰將及賞
則墮其數巢之蒲魚横税既免巢租合淝疆理
亦辨刑辭而禮豈我所官亦莫我容斯道實難
曰許曰澤果何能申不状不懼有思于人晚專
城郢謂可少以既斥復還非公所止何去而之
曰予白首窶而初仕始學南𤱔此志撓敗敢保
而他公死不怨如勲業何世莫之安松檟于眠
有子若孫我銘之傳
宋故韓公表墓誌銘
有天下重望忠於君不顧其身而不以卿相為
冨貴者其唯少師韓公乎有子宗文未試而卒
以孝聞有子瑨承忠孝之慶少如成人任將作
監主薄年八歲戾稍長以恩句當西京崇福宫
紹聖元年以詩賦奏名禮部上初親政策士
對曰國家承平久宜慮未形之禍禍既未形則
非言之可示也願(御名今上)其微不在左右近習乎
主司忌之而喜其文乃第諸甲戍之中是時名
&KR0722;字居表後改瑨又以新令字公表除簽書寕
海軍節度判官廳公事辟簽書渭州軍亊判官
廳公事丁父憂復仕當元符建中靖國之間君
子相賀曰吾時也公表用為正言司諫則可否
則中祕書可兩宰相有違言卒以自禍也知人
才而棄之不用公表乃通判保州作娛山亭以
自處焉屬知無極縣嵩山晁說之為之記代還
乞管句亳州明道宫滿始從吏部選得通判宿
州授代復乞管句南京鴻慶宫滿復從吏部選
通判鄧州嘗歎曰專城則弱不能顧貳能者亦
可以少過矣乎待次久將行朝廷除通判鄧
州者易公表穎昌府待次衆謂穎昌殆若韓氏
之邑也前後治聲踵武為之甚易亦有甚難公
表則人無以譽毁之授代乞提點杭州洞霄宫
無幾何詔悉罷庶官之領宫祠者乃例至京師
甫數日即還許曰吾將老矣宣和三年春小疾
遂以朝奉大夫致仕時已築别第為清静之所
布裘事香火杜門特不慶賦詩閏五月甲子中
夜命其子冕曰吾死求埋銘於晁以道其歛以
僧衣棺窆之制以僧律出韻語六非詩非銘非
搢紳學士之所與知者又命律師誦戒三稽首
席右脅以卒年五十有三是年十有一月冕亦
卒弟琯以明年正月朔旦葬公表及冕于靈井
世墓之次悉不敢忘遺令俾說之銘之嗚呼韓
氏一門内外弦韋數百而不同其於公表則一
也尊者之禮或為公表降焉卑者師公表則人
稱之曰興家之良也公表恭於所事至於勤力
疲而不已禮在財賄者視萬金猶一錢也其自
奉也薄食味甚於寒人上世之産辭之雖文房
之珍亦不顧一切給用無毫髮長物殆不知天
地間孰為彼己也其於朋友則信矣然寡交遊
不過海内數人恂恂然唯恐其為不善使不得
友斯人若前日時與物並流而涇渭不雜也哀
女子於門而同寒異温也要是簡而禮者也廣
而儉者也柔而不犯者也能言而能不言不可
親而不得以疎者也猶然如將可越而終不可
及者也或親且舊從遊終身而莫能噐之况近
臣上䟽所薦之言巖廊雲霄不接之勢可得而
舉之乎惜也逝矣余亦何言哉雖然甚乎其詩
之類也珪璧含輝肄遠之士則曰似謝康樂近
則似韋蘇州不知親其大父之自也世德於是
而在其可泯不傳乎必有傍羅遠蒐以帙之者
母江鄰幾舍人之女妻章丞相郇公之孫二女
一既嫁而卒一尚幼章卒時公表年三十歲未
有子公卿多𣣔女之公表不可吾族兄無咎自
視其女之才地謂公表必不我辭乃亦謝之曰
方有獨往之願也不復納室且生當玉帛自陳
無用人幅之銘曰
周室不競孰共其守王曰韓氏爾其昌阜我家
日偷爾唯用舊韓肖玉言百世令胄宋則忠憲
當天下晝一門八龍少師用未䆒有子有孫長
孫是茂既滋肓德不俾而壽舊章何觀廊廟何
覯乃至不亡高出嵩岫我斯銘之以覺不朽
宋故太孺人阮氏墓誌銘
贈承議郎陳公公甫之配太孺人阮氏名徽字
德媛其先建州建陽人楊文公所稱阮思道學
士能默記數千言於書不再讀者太孺人之大
宗也其祖中度與承議之曾大父文忠公同年
進士文忠公器其文行以職方員外郎知涪州
卒考通年十有五計偕與兄逸邈適俱知名乎
時登嘉祐進士第卒於成都雙流主簿太孺人
之母賈國子博士守約之女承議之母是謂殿
中丞守文之女皆大參之孫也賈氏自唐為相
門風流人物特可觀而太孺人之英華容止出
諸姑伯姊上幼往来陳氏家時文忠公之配邠
國太夫人宋坐堂上見之歎曰人間有此好女
子忍使為他人家婦莫如吾孤曾孫之愛也歸
焉其姑以大家自處而嚴不以姨氏私之而太
孺人閑習法度自其性質雖勤而不劳得盡婦
道者十有九年承議有奇才駿識而仕不偶因
免喪遂屏居韓城澗上菜羹布裘如儒門之子
而風雨寒暑安樂之太孺人相之者十年其長
子恬脩其父之隠操久之而澗上穡事益荒蕪
將有飢寒不給之累而内外怡悦益自適衎衎
太孺人如一日以閱三十年既而恬起以為校
書郎奉太孺人歸京師故廬以居未幾恬致仕
歸韓城遷汝海朝廷又復出恬以仕而太孺
人若初不知有出入舒慘憂喜於其間也盖凡
夫若子之所志者宗族&KR0666;婭不足以與也而太
孺人志之也夫若子之能事則學士大夫之企
及惟太孺人能之也至於為辭章以著明道脩
練神明之微與夫釋氏清静寂照之妙則太孺
人之自得也大凡人家女子學書者有矣未有
善顔魯公書如太孺人者至於不用筆墨䄂中
以刀出古今法書如重規沓矩不出入豪髮者
惟太孺人之能也太孺人知生民之樂皆在一
身而外物初未嘗與也宜其壽考康寕將九十
而視聽食力猶五六十人雖嘗疾病將逝去猶
平日寝處也當其問疾時汝之士人自郡守而
来莫不有憂也不幸而哭之者亦悉盡哀既送
葬車有謝之遠而才却者行道之人孰不歎息
曰是惟其母之賢是惟其子之賢其卒以宣和
二年十二月二十有二日年八十有四越明年
正月二十有五日祔承議之墓於新鄭先塋之
次恬之下四子皆旱卒三女嫁舊族之子孫男
三人女二人恬既請其友嵩山晁說之銘承議
之墓又為太孺人之銘銘曰
曩者种征君志操之脩母氏之賢也种母聞詔
其子不聞相其夫未如陳母之全也後有賦關
睢之詩及閟宫之七章者為德門而歎息不待
吾言之嬋媛也
宋故贈承議郎陳公墓誌銘
丞相文忠陳公長子師古尚書都官郎中知七
郡有政績生子知章大理評事幼有大才日誦
萬餘言落筆數千字在湏臾間嘗行役下馬道
傍讀古碑二千餘言歸覆之一字不謬謝希深
手書啓事上尊府廷評随衆目在傍胡恢乃携
啓本去廷評取紙平空細字寫一通如初夏英
公雅重其詩文數来問典故及竒字卒年二十
有四娶殿中丞賈守文之女參知政事之孫生
子造字公甫其生四月而孤曾祖母邠國太夫
人宋尚無恙深憐撫之仁宋待邠國以異禮
出入廣内稱呼如家人既薨上震悼之乃特
錄孤曾孫以太廟齋郎既冠調黔州司戶參軍
尋罷去復司戶戎州兼錄參司法參軍不以門
地自慢遇事如老於為吏者國朝自丞相賈
公樞密副使吳公慶曆八年上編敕二十卷後
逮公之出仕幾二十年不復設官編敕其下郡
國者雖稀簡而必具起請申明若奏可本末寫
成大軸非若其後一事一印紙日沓至雖數紙
不猒也以故敕令壓架彌棟塵垢莫可觸壌鼠
糜爛不能文字吏幸以輕重出入為利况在戎
州遠徼公視而笑曰乃今可為矣白郡守武侯
曰無斧斤則失鑿枘願以編敕後所降依門次
第之上奉朝廷之命下絶吏為民姦幸甚於
是未半年書成居數年是謂嘉祐七年丞相韓
公上編敕三十卷頒之以勘公之私書其異同
者兩條餘如同䋲墨尺寸出也戎人楊三尊者
黠驁自異喜生事漁獵其酋長亦憚畏之公一
見嫉之曰豺虺也留之異日必貽患於人無幾
何三尊被輕繫公乃發其前後殺人死罪數十
立以法誅之戎塞悅伏以公為神明而戎漢頼
公以寧居者數十年州將一旦率官屬登城樓
語非所宜言者為人告之一郡官悉就逮公初
未嘗從之樓上乃領州事久之益得盡其才賈
夫人感疾公帆江下三峽謁殿中丞單驤其勞
萬里夫人疾愈去為掦州節度推官王君玉侍
郎知揚州以聲譽老成自高待公忘年每與論
新唐書牴牾而不吏之也韓丞相玉汝以員外
郎年甫三十餘来知州事風稜人不敢喘息晨
坐得鹽賊付獄日未午督案具甚急公乃故遲
之心知其非眞盗也韓公怒取囚由大書杖脊
二十下未幾真盗得而韓公為公慚焉自是韓
公之威少霽而多與公議事有江都宰者地寒
而賢後太守朱大監以私意欲罪去之公率郡
官廷辯曰江都宰無罪且才之公在掦州四年
晚權江都時散青苗錢之初也公視可與者與
之不以殿最為已事卒無一人妄請者而刑戮
頼之以省非它縣比用三司使舉監廣利門初
罷使臣為門官而新城門設水扉創格令條禁
甚密所謂三司使者一時風力人也多從公之
建明至合人頼之以不苛調宿州觀察推官未
行王丞相荆公用以便糴河北丁賈夫人憂免
喪臞然歎曰吾少舉進士而卒不得一第每更
一官歸當攺秩而舉將之格必虧其尚黽俛於
斯世者吾母待飬也今既不得終飬則吾何用
禄為乃屏居陽翟澗上菜飯不肉者十年日誦
佛經宴坐間則往来嵩少窮山水之娱且嘗得
法於天衣之門人法清既感疾彌年不問醫卒
年四十有六元豊五年二月一日也娶阮氏自
有誌銘子五人長恬海内知名士也起處士今
為奉議郎遇郊恩贈公承議郎次繹思近思惟
愷四人皆早卒女三人壻曰文林郎吳偕張文
定公諸孫彦之鞠待制之曾孫正彦孫男三人
昌邦昌諤昌裔女二人長適邯鄲李榛一幼公
骨相甚偉能與人交而不忘規過葬兩叔父及
其舅氏嫁孤女數人皆盡力其才識文藝不減
其父而不自多也恬以建中靖國元年五月二
十四日葬公于新鄭世墓之次不及銘後二十
有一年因祔阮夫人乃得銘於恬之友嵩山晁
說之銘曰
昭陵之時無窮士何夫子之傑才駿識早聲聞
而辱下僚兮敕令剌於私室而虺戎誅以獨見
乃未老而澗濱藜藿與嵩高兮相門之初必復
其難去斯世而有覺者以超超兮有祖有父之
風烈而有子以景爍則吾之幽篆昭昭兮
東里張處道墓銘誌
公諱厚字處道姓張氏其先滑州胙城人徙鄭
州新鄭曾祖諱純一邢州鉅鹿縣令贈都官郎
中妣魏福昌縣太君祖諱紳金部郎中贈光禄
大夫妣李仙源縣太君父諱越朝散大夫贈中
奉大夫妣王永嘉郡太君光禄大中祥符間為
京西轉運使道新鄭樂其幽僻後乃徙中奉之
居猶蕭條與邑俗稱至公久而遂為邑之甲族
宅廬園林黍稌牲犧烝嘗有禮婚&KR0666;連大家實
自公力田苦節也所謂田野躬耕者古人以之
其在今人能言之者尚寡甚則往来桑柘間已
多自賢有如公者襏襫風雨不告辛老農之所
癉而上以奉慈顔下以厚群從其間晝夜未嘗
湏臾廢書不讀乃不知九州之中幾人也公幼
嗜學纖條悉理各謹家法不詭經苟異同如其
服田疇而甽區澮别也乃其所積者忠信篤實
言行必頋未嘗失辭降色於人慷慨辯論常自
申而不可屈寧失於介不失於同則又如其秋
之穡也公以是自謂不仕則已仕必由文辭高
第出中奉當任子則譲於仲弟孚而欣然如負
釋也蓋公少為辭賦甚力讀揚雄之千賦而如
董遇之于讀雖嘗一黜有司不再試而白首莫
可奪其自勝之色且言曰文章要有宫商捨辭
賦何自而入無聲律則無樂矣詩禮又安所錯
哉公之為人不為時惨舒大槩如此性喜談
國朝故事曰勿易此衰老之身自慶曆皇祐来
聞誦聲沐膏澤幸已多矣即今日死無恨若軰
恐不吾如也或遇里巷破律亂常之役則悲咤
大息若躬疾疹必思去之公雖服田閭不出而
洞曉世務前知某事當如此某人當出當入後
無不然者其與人合則寡矣近不南阡者五年
遠不北陌者十年而前年子弟之道死時公乃
後葬車徒行北門之外哭奠之時公年已八十
矣平生無他嗜好而藏書將萬卷其得之甚艱
頗(御名今上)與人通書每簡編後識顔黃門借書之
戒又畜金石刻亦冨皆得自公幼年時無刑蠧
可喜朋友間得見之至於三代尊彛鼎&KR1364;之屬
則深藏不出戶牖曰初為吾一已之奉耳烏能
奕人之顔色而博其嬉笑哉是則與吳傳正侍
講不以圖畫視人等也一旦為大勢力者取之
去則復如頋長康之變飛柳公權之羽化云耳
公行年將七十而綵衣老親側其及八十餘猶
康寕食飲倍少年軰絶無疾病而為人脉藥起
死則多矣其讀黃帝書如孔氏書之勤也雖無
不窺於𣑽釋書則不一經目曰外吾周孔寧有
道耶今年八十有四矣乃一日卧病語諸子曰
吾即死不獨不藥亦當不食三日惟飲水清吾
臟腑則全吾㓗也後三日是謂宣和二年庚子
六月戊戌而公卒且嘗有言曰吾在十數年前
晁以道諾吾銘諸墓矣說之惟公年七八歲時
中奉在延安龐莊敏幕府莊敏見公識其他日
有立也治平間侍行北京則從吕陶汪輔之學
以文藝見韓忠獻公復爲忠獻公所賞鳴呼二
公知公之才而不知公老而以布衣死也前日
之田及公手植之嘉花異木數𤱔之園晚分二
季初若未嘗有也他尚何言於公耶娶馬氏供
備庫使用之之女先公六年卒男六人兼濟道
濟廷濟公濟思濟經濟今見子則伯與未季女七
人歸郭固王賁李純彦盛開仲潘唐王錫孫愕
今見女小王婦孫五人敏之微之徽之彛之渙
之女六人二歸周鑄李翬公有詩及雜著二十
卷嘗自號安常子安素居士越十月壬申葬縣
之東里鄕潤色里世墓之次銘曰
仕不願田則力棄吾田專修德一世人莫予識
馬在轅身不出談詭經憤以叱事破律愀欲泣
氣兕虎志金石天壽之將九十溱洧流嵩隗植
公不亡銘豈泐
宋太令人陳氏墓誌銘
聞之劉仲原父江隣幾梅聖俞許下八韓比荀
氏八龍其継忠憲公而早逹者曰舍人公天祚
之年並時大顯者曰丞相康公門下少師公丞
相莊敏公惟莊敏公震耀天下其家事治於官
府諸子耳目習焉無難實難乎其婦也莊敏公
長子宗恕求仁之配曰陳氏文惠公之孫祕閣
校勘慱古之女陳韓匹也陳氏之女教則韓氏
之婦儀未鷄鳴起空上問起居無恙頋宗婦庶
婦異職不敢不先其勞退而下堂謂長婦稚婦
曰我與而齒為女兄弟不以夫兄弟以故宗族
&KR0666;婭遠邇欣為夫人譽烝嘗則神明福焉鼎爼
而賓客既飽矣君子謂德曰是夫人也既相其
夫必有令子求仁少年登詩賦進士第獨恨經
術淺薄時有近臣飬譽鍾山以經自鳴者求仁
謹移書焉夫人勉之曰仕宦以無文為恥我婦
人不知何謂文而其無怠彼来自鍾山當國一
旦亟暴籠靈以急士求仁獨不得調已而仕也
罷矣夫人爲能使求仁忘去坎壈愀底之恨而
有適於歌酒間莊敏公薨上恩錄十有五人
夫人二子既長乃曰孰不親親睦族爲大何以
睦族無寧官夫貳宗之子若異姓之子吾兒無
與焉可也求仁曰我待盡亦頗知而之言先丞
相之志也夫人生而淑静未嘗一語出財賄間
殆終身不見喜怒之色所不自足者西方聖人
之書目之而未極其微也唯然齋戒夙夜則至
矣初從夫封壽昌縣君後以子拜太令人以疾
卒于子珉之新第宣和四年八月甲子年八十
有四珉新第所以為夫人之奉也夫人久疾其
牀几食飲藥煑之頼者珉婦胡也子三人珉朝
奉郎新通判鄭州琢文林郎廣濟軍司戶曹事
琇廸功郎女六人適朝奉郎張基承議郎吕必
強宣教郎李德充宣義郎環州司錄事傳寔中
奉大夫提點河北西路刑獄姚宗文林郎西京
宗子慱士岑又份孫男三人長昴女三人長適
廸功郎蘇籀珉前知葉縣有古循吏之政夫人
族曾孫是謂文忠公五世孫恬道葉見市有祈
禬往来者咸色憂問之曰令君之母病令君之
母我民之王母也令君之憂我民之憂也則夫
謂其既相其夫必有令子者信也已珉等卜明
年四月甲子祔靈井求仁留臺公之墓吉遠走
人同谷求銘於嵩山晁說之頋舊好不得辭銘
曰文惠之孫莊敏之婦求仁之相淑静伊何不
官其子唯德之尚有是一德百世之崇我銘諸
壙
宋故通直郎眉山蘇叔黨墓誌銘
宋通直郎蘇過叔黨東坡先生之季子也母同
安郡夫人王氏元祐五年先生知杭州叔黨年
十有九以詩賦觧两浙路禮部試下七年先生
為兵部尚書任右承務郎明年先生出帥定武
即謫知英州継貶惠州安置三年遷儋耳安置
既四年漸從廉州永州居住邈乎萬死不測之
險也獨叔黨侍先生以往来其初為嶺外之役
時叔黨方居母喪有以動塗人涕泣者或曰先
生南居而樂焉非也先生憂國爱君之心日加
循省而鬱結則何敢樂惟是叔黨於先生飲食
服用凡生理晝夜寒暑之所湏者一身百為而
不知其難翁板則兒築之翁樵則兒薪之翁賦
詩著書則兒更端起拜之為能湏臾樂乎先生
者也其初至海上也為文一篇曰志隠效於先
生前先生攬之曰吾可以安於島夷矣先生因
欲自為廣志隠以極窮通得喪之理焉嘗命叔
黨作孔子弟子别傳則固有以處其子矣當是
時叔黨之風使蠻蜑夷獠若可以語禮義而中
癘噬毒莫為之疾病雖有欲殺吾親者亦無以
措其斧斤其傳而北也霈然起天下父子之性
則叔黨之自處者如何哉先生不至永州稍還
仕板居陽羡不幸疾不起叔黨兄弟得吉地於
汝州郟城縣之小峨眉山以襄事遂家於穎昌
叔黨偶從湖隂营水竹可賞者數𤱔則名之曰
小斜川自號斜川居士以視終焉之志曰吾未
即從先大夫於地下則生也何事為泯泯浮沉
里巷或時一至京師自得於醉醒而徜徉一世
之外所遇者與談靡不傾盡造次大笑謔浪間
節槩存焉唯有知之者知之也且若世未嘗有
小人也孰非士君子也哉使叔黨以其屋岣嶁
桴溟渤之純孝而一旦忠藎於九德俊又之朝
則先生之立言者叔黨之功業也惜乎不及使
人有見於此而暴疾以卒於鎮陽行道中年五
十有二時宣和五年十二月乙未悲夫諸葛孔
明初不得申所志而躬耕南陽卒亦﨑嶇巴蜀
也幸而有子曰曕可以肆所志而無邦家以容
瞻則赴魏軍而死耳嵇叔夜之志氣尤異而曾
不得一席以全其軀而子紹身血亦何益於邦
家古之父子有如此忠孝两全而可恨者天乎
不壽吾叔黨於盛世一振發之耶叔父欒城公
每稱其孝以訓宗族且言吾兄遠居海上無他
成就歎曰鄕書當薦諸後生吾足不復踐文
場地矣調兖州龔丘縣主簿久不赴煩主客躬
趣於岐路淚流馬鬛而去無幾何家人軰相與
念之曰主簿龔丘安穏無恙否乎舉目則主簿
在室中矣時主容以微疾家居公曰親庭不供
飬而山邑之簿書必吾勤耶不用白大人而投
劾歸矣自是而語言而飲食而寒暑不去親膝
久之血淚免親喪而貧不得不從調無爲軍司
戶參軍代還監高郵軍税主客有遺恩在吏部
選而公之子實長諸孫公乃乞官其孤姪父執
吳子友儔諸孤留落高郵二女貧無以嫁其與
吳並稱一時名士者久逹往来郵上不一省吳
之家公隱勤為子若姪娶其二女公之還自高
沙匙平生酒徒暴貴廟堂上盛聲色供帳燕視
得意公一席笑語自醉不異前日也彼貴人曰
進道如何避霜雪高者寒益甚也公謝之曰祍
席疾病寕論霜雪愁鬼於吾先之以疾病則吾
當劳之以安逸惟公有以逸吾之疾則幸甚彼
貴人者不悟公之意以公管句北京留司御史
臺襲慶府仙源縣景靈宫太極觀里閭豊儉樂
甚宣和四年七月己未疾終于正寝越日葬任
城魚山世墓之次享年六十有四娶李氏繼張
氏今孺人劉氏男三人公美公善公儀女四人
壻董桂李相如馬紹承吕德充公與說之同年
生而先二月公之平生未許他人知也嗟夫公
有𥙿於中者不知鄕人有好悪不與邦人聞荣
辱每自歎曰吾以祭則先滌濯以戰則先行陣
以吾在言路則死在鼎鑊而不在嶺嶠尚何論
吾扵文字間邪聞者宜有以悲之說之飢寒飄
零江淮白首未有北歸之期能忘吾兄在承平
時意氣邪謹於兄墓作銘于葬後之七年銘曰
生得吾孝死不得吾忠言有吾好行孰與吾同
葬蔭世墓之松
崇德縣太君王氏墓誌銘
本朝父子參知政事俱以厚德稱者唯王氏是
謂惠献公若安簡公惠献公之子安簡公之弟
尚書駕部郎中諱舉善娶丞相文定張公之孫
生女淑静得内外奕世之美嫁譙國文肅盛公
弟諫議公之子大子左贊善大夫知卲武軍贈
金紫光禄大夫諱遵甫金紫元妃實夫人之娣
夫人以閨壼組紃之懿克麗於饋祝慈訓間靡
不宜之金紫捐館時夫人尚少家於舒州時夫
人季父舉元為淮南轉運使欲再適夫人夫人
辭曰寕死不可自是屏華珥不肉食日一飯以
訖於老間則讀經史諸子極乎釋老隂陽卜筮
之書特善吐納術以故壽考康寕初以子封廣
德縣太君改封崇德縣享年八十有四男子八
人女王人孫曾孫七十有二人玄孫男一人其
卒以某年某月某日某時祔金紫桐鄕之墓以
某年某月某日某時男曰叔温朝散郎致仕仲
良南康軍錄事參軍貽孫蜀州軍事推官仲孫
左朝議大夫知沂州昌孫宣德郎知汝州郟城
縣紹孫德州參軍事孝孫彦孫女適朝議大夫
前吏部郎中劉理山南東道節度推官傳璆進
士張復古宣德郎王綬進士韓揩說之先妣文
粛公之孫也得以為夫人銘銘曰
噫嘻夫人爗矣其門淑女賢婦膝曾玄孫壽既
嫓德慶流不息玉珈如生壠柏其植
塔銘
宋故明州延慶明智法師碑銘
釋迦世尊鶴林滅度法付聲聞則維迦葉其付
菩薩則有文殊領受言教則在阿難既有是三
孰可闕一迦葉之後二十四傳至于師子或曰
二十八傳至于逹磨逹磨在梁武時始来東度
於六度中特以禪名逹磨壁觀人謂七年我知
何日雖曰頓示有漸方便初傳楞伽後五六葉
則尚金剛既而南北分宗蕩然同異在迦葉傳
十有三世曰龍樹大士所著大論譯傳東度至
北齊時慧文禪師一見證入以傳陳南岳慧思
禅師九十日而證再傳隋天台智者顗天師十
有四日而證於是乎備六度融萬法定而三止
慧而三觀質其宗焉一言之曰具二言之曰法
性離數而有三千即經而專觀心經之宗曰法
華則華嚴阿含方等般若終於湼槃衆皆為法
華其為迦葉文殊阿難皆吾祖師天台實傳唐
章安灌頂章安傳縉雲智成縉雲傳東陽慧威
東陽傳左溪玄朗左溪為逹磨宗者二十年乃
自東陽傳荆溪湛然至荆溪而後智者之言畢
載於書智者之言悉歸乎正其為一大時教不
可得而加已荆溪傳天台行滿滿傳廣修修傳
物外外傳梁元琇琇傳周清竦竦傳有宋羲寂
寂以上皆在天台晩傳四明義通通傳知禮是
謂四明尊者亦曰四明法智禀生知之上性思
義於童子之時其於天台之門猶諸荆溪于時
斯教特盛異同亦多其人往往龍象重望未易
柔服或始同而終異或始異而卒同一言之辯
勤乎十返往来江山綿亘歲時非苟合者如事
理搃别者三千具造不觀眞心惟觀隂入至今
稱四明尊者云時有大禪德在雪竇相與亦傾
盡其傳廣智尚賢廣智初得於净名最深乎性
相審知佛法為境其傳神智鑒文神智破衆潰
以澄法智之海矣慧炬以緝廣智之明者其載
三智之美可傳而不可朽者有永嘉継忠其師
神智而賢忠者明智中立姓陳氏明州鄞人父
榮母朱初夢日入懷而生夜不三浴啼不止初
與群兒戲兒軍怖之因使出家纔九歲授經不
再讀嘉祐八年試開封府得度治平元年受具
足戒依延慶智廣智廣異之曰年少新學能辨
析如此廣智卒遂師神智甚力熙寧中神智開
幃設問凡二百餘人無有出師右者為延慶首
座代神智講神智自謂不如去禮天台智者塔
遂謁忠于温州周旋者二年將歸忠曰行必紹
法智之席予有私焉嘗夢摩利韋陁二天幸為
位於延慶懴堂居有間神智去延慶師固辭不
果非特符忠之言實慰遠邇士衆之望二天位
焉後衆道埸咸取以為法元祐間高麗佑世僧
統義天者聦明瑰偉之士初為嘉與源公而来
纔際海岸見師升堂聞未嘗聞咨嗟失色且歎
曰中國果有人焉既而義天接談辯者累夕傾
其所學欲折其鋒竟不得毫髮主客楊次公多
之為師作眞讃以師為玉池蓮中之人蓋師每
以净土法門誘進學者欲使人人知釋迦有净
土彌陁来穢土他時所志於心者一日必瞩於
目乃依十六觀經而出視之為彌陁大象以臨
池周之以十六觀寮池蓮鳬雛天風翺翔觀士
槁坐人音断絶一涉其境道心百倍寧論信與
不信固自疑其身非聖非凡其費巨萬而施者
却之愈来工度累歲年而落成不周歲任其役
者曰僧介然不勞不矜若未嘗有所事蓋是境
也古未之有今不知何為而有既二浙之所無
則天下之所無唐支硎山遵公所建法華道埸
其能勝此者有兵部劉尚書晏等所請敕號爾
師一日辭去衆留之不可雖太守亦不得強且
曰待六十歲再来居隠學山棲眞寺衆方從之
卒業會僧職湏才復不能捨師太守躬駕者五
六出住寳雲實其祖師通公之道埸時寳雲頽
圯無一全椽師復新之咸曰師前日隆其三世
之居今又興其四祖之宅孰謂像法之末哉先
是伽藍神腹中得願文一紙後更百年肉身菩
薩重興此地師復退白雲山視隠學山為遠殆
絶人跡衆以師之来居為之築庵像寳雲院凡
四年亦無一日不講至止觀不思議境歎曰吾
道極此矣有不思議境則有不思議心為作不
思議境辯正又指五章之裂大綱曰寄果明因
以觧成行舉佛攝生全生是佛作止觀裂網指
歸釋疑太守俾令佐請師出住西山資教院辭
之又請住延慶不得辭時六十歲師之道業日
厲於前四衆依歸亦視前為盛政和四年甲午
四月辛亥師謂侍者法維曰吾嘗疾病今聞異
香吾意甚適乃召十六觀寮長懴人出曰吾今
與汝軰訣别各默坐久之明日又告法維曰異
香載聞悉召其徒至曰各宜修進再相見於諸
佛會中趺坐面西而逝越三日掩龕顔色如生
享年六十九歲塔在南城崇法院祖塔之東師
首度弟子十有四人禀法弟子領徒傳道者百
餘人其往來登門者不啻萬人佛事中所謂歲
懴者行於江浙盛於温明明之盛又在延慶師
率其徒數百餘人七晝夜行道坐禪歲復增盛
其在歲懴外又擇其徒修法華懴者十年一日
懴終禪觀中見大舟一衆欲乘之不可師獨以
往来自是慧觧一發其講法華玄義文句止觀
净名金光明經凡數十過師身不及中人而望
之凛然其言平居殆不勝出口而講雄毅聳聽
折心或退接於室中屈辯申談雲興泉湧不足
為喻具與儒生言則反質之曰此道在孔子如
何此語在詩書如何儒生不能對師與申言之
曰無乃其若是乎蓋師於周孔老莊之書亦無
不究觀翰墨詩章皆出人上其誦法華經平生
以萬數諸佛號不在數中所著述曰蛣蜣示迷
裂網指歸釋疑不思議境辯正各一卷南岳止
觀科二卷又有諸經題義諸文問荅門人授辭
雜文義四種未就卷第師晩在延慶為衆置田
數十頃曰願以有限之田為無盡之供連年為
俱僧大佛會中曰不作大因焉得大果師之所
為必兼本迹而後得之至於音聲之餘呪誦之
功除民疾却鬼魅救旱災者則又莫得而言矣
師之高弟曰法中等以說之頃歲宦游四明庶
幾知師者乃以法維状師行實走東里求說之
為之碑義不得為辭伏念智者之為智也異哉
龍藏之傳身而覯之固宜畢載而三觀之外復
着乎圓覺四行之成就著乎楞嚴智者言之於
隋其經譯之於唐雖欲不信其可得乎所謂靈
山親聞者此亦其躅與是故其教東及於日本
西返乎天竺未之與亢也已或曰教外别傳不
知教無等等何外之有傳授圓成何外之有韶
國師者故自斥之當絶語言不知此方以何為
佛事或曰不立文字不知文字非眞亦非妄乃
以何者為文字嘗求乎其人矣前乎智者而導
其教者曰梁傅大士北齊稠禪師後来推極智
者之教而尊之者曰南山宣律帥其餘逹磨法
門義同贊者曰皎然禪師晚則韶壽二禪師其
密弘而取證者永嘉禪師雖異塗而不敢不贊
者曰賢首藏師或叛去而竊用其意者曰華嚴
觀師有公而異同而意自有所在曰慈恩基師
唯是圭峯密弘用其言而妄相排斥專以四禪
八定次第之學何異兒戲以侮耆德唐諫議大
夫杜正倫嘗作天台教記惜其不傳善乎梁肅
之言曰佛法以天台為司南李華為左溪言曰
祗樹園内常聞此經燃燈佛前無有少法柳子
厚為無姓和尚言曰佛道愈遠異端競起惟天
台得其傳又於永州龍興净土院書天台十疑
論于墻宇使觀者起信又為龍安禪師言曰傳
道益微言禪𣪚病今之空空愚夫縱傲自我者
皆誣禪以亂其教冐乎嚚昏放乎滛荒吾將合
焉馬鳴龍樹之道也唯是明智其生既晚異端
益肆積德於躬無辯於被將自屈伏我言則光
顧予何者輒與斯事竊少聞大道於圓照禪師
且有言曰他日勉讀經教其後三十年果得明
智於四明視彼暗證禪魔禪鬼定文字法師乘
壊驢車無以正之則不敢不自勉謹為明智序
禪教之本未而為之銘曰
佛道譯華聖言彌彰禍人以懼仁人以昌有來
逹磨壁觀而止傳失其序竛竮之子前是龍樹
五百年餘傳乎迦葉承乎文殊著論既大阿難
所集我道已圓佛乘之一慧文禪師龍樹崔嵬
䆳乎南岳煥乎天台惟我天台法華三昧昔在
靈山雨華同會荆溪四明先後有聲一念三千
克一圓乘山外山衆孰如三智立公昭昭三德
而四既隆父席亦興祖基百界千如非我而誰
彼大寳舟獨乘而上豈我敢私諸佛所向待絶
滅絶其然胡然穢土不除净土現前法華净名
金光明觀所未及者湼槃緣断儒生之来有文
可載宴默何居白雲油海異端久出矧我所逢
我不爾辯冰泮於風蠱神癘鬼咸知尊事雖曰
盲俗豈不思致異香既聞我將以歸其歸有所
涕泗孰依祖塔之東琢此新石以告来者永敬
修德
高郵月和尚塔銘
夫與世士而論出世之法難矣哉惟觀乎世間
者斯得不二法門也連城之寳照乘之珍其貴
在宗廟郊祀者孰不有敬心哉然是噐也或蔵
而不出或出而不耀衆未必能觀之况得而名
之耶蓋四嶽之外又有高山存焉今之禪宗最
盛者天衣之徒天衣之大弟子曰北京元公慧
林本公法雲秀公隠然名聞於天子而累朝耆
德大臣暨公卿大夫士莫不降辭氣以禮之而
三公之嗣法者其盛尚勝計耶惟是二公之外
又有長蘆夫公則高山在四嶽之外者也夫之
嗣法曰高郵軍乾明禪院第十三代師曰寳月
姓顔氏楊州天長銅城人母許氏夢梵僧而生
師母于時談勝如舍利弗母師有伏犀竒骨眸
子烱烱則夢中之僧也年十九為僧受具戒謁
夫公於北同山得與琅瑘愿為友率愿同見四
祖演東林緫而師留侍演及緫又至長蘆見秀
秀公時佛國白為長蘆首座欲友師而不可得
也師久悟楞伽山宗通說通為一致永嘉眞其
其人也蓋元公秀公自講而禪本公夫公由禪
而勸人以講其視今之啞禪魔禪闇證禪為如
何哉而師又特有異者以謂南方之講與吾之
禪近則吾絶待之功淺惟北方之講夐異吾之
禪庶幾深吾絶待之功也乃入洛聽華嚴金剛
圓覺五年極北律枯槁摧朽之行莫知其初禅
人也師於是乎得師子奮迅入三昧又得師子
奮迅出三昧矣庵居於高郵久之遂應其乾明
之請師為人朴直深静寡言一日高座上天雨
曼陁羅花矣其後不問不言不利物不言不知
世間有聲名不也古者避名而名隨今不求名
不得名也師則湛湛慮絶沈沈名断者矣其來
四方之供新久廢之居則皆實相第一義諦也
凡十有四年猶少食頃爾弟子道浹者可童也
師稱之曰法器可與觀聖種性持不保其生緣
幾何年也無幾何浹卒師嘆曰吾亦何生政和
七年九月十三日師因疾病告衆曰俟鍾聲而
去矣壽六十一臘四十三以靖康二年四月二
十五日建塔城北金塘鄕弟子道源等三十人
道滋今住乾明浹之母兄也予去年冬避金賊
至高郵識滋滋来乞銘以予嘗名琅瑘愿也不
得辭為之銘曰
草木及墻壁熾然說無時是謂所說者其能說
者誰稽首能說者夫人大導師無謂我凡夫一
念我見之地固山夫公曠勉有因緣今日所得
法十方佛現前夫語演亦語夫默揔湛然惟圓
乃稱珠惟珠乃同圓華嚴一法界圓覺三净觀
金剛空不空與我互圭伴我法實如是世人莫
我誑我與鍾聲同非常亦非断
哀辭
汪信民哀辭
汪信民名革臨川人以經義試禮部為第一乃
默若有所遺者且曰我初從科舉求禄不願得
名也自遊學校來聞見不謂不多一旦梋擲㭬
割之唯恐其少似乃晝夜讀書始知尊先儒究
明大旨不敢肆&KR0909;臆為新竒苟異坐誣古人其
為宿州教授時申國吕元明得罪僑寓宿州信
民乃以師席處元明若幼童之仰嚴師然於是
信民中益䆳静所植園矣去而改官得宗子學
博士信民執手板立政事堂下曰貧不能官京
師如復得分教諸生則何敢辭乃出教授楚州
予久聞信民志尚而敬之恨未得見也想其風
裁是必魁捂丈夫辭氣慷慨可畏人也前年余
赴明州船埸道楚州見信民孱然僅能衣冠怯
於語言禮儀則甚恭泯泯若平生無毫髮能者
予益多之與論交曰不敢與夫子交革後軰也
予復歎曰斯人殆不可親疎耶若使斯人得時
行其所知是真可畏哉豈特文章翰墨事可期
要以特立獨行之操著于事業如前日公卿大
臣别来逾年信民疾不起楚州予哭之哀不能
已念有術士亦臨川人為予言信民生平内相
且其命當大貴予告之曰命所不知内相在昔
日則驗安可施於今人已而果然益可哀也作
哀辭也一鄕有木甚茂兮衆顛越以投息君子
忠信之異兮覽九州而自得遠吾鄕而之中國
兮亦謂予曰不然余之礪刃何施兮抱公輸之
䋲墨羌古人之可樂兮又何有乎憂傷弗窘速
以徉兮涉不胫而濟無航何吾道之終否兮
頋孔鸞而不見雖曰壽考之欲兮又何如死之
良不然若人何為兮忽舍白日之昭昭念我平
昔南北弓曾不得與逍遥譬彼寳玉弗珍兮藏
不襲而衢路之矇瞍遇如瓦礫兮雖埋滅亦奚
悲我獨慟哭增傷兮且何益於若人訪遺編而
尸之兮未必自謂之珍果誰能子之知兮尚曰
二三友朋輸吾哀以共之兮亦有第善厥躬後
有人以興哀兮知我懷之不窮
祭文
祭鄒志完文
維政和元年歲次辛卯四月壬子具官晁說之
謹以清酌庶羞之奠致祭于志完侍郎同年之
靈惟公生而純明玉未琢而先白美早成而衆
譽方思畜而躬積念不屈於小官矧得申於黼
席知所言之如何安自剛乎膽策誰行堪乎嶺
南乃連歲而再役后皇仁而可憂入瘴霧而不
瘠方湛恩於里閑何疾病而易簀嗟無恙於投
荒而不起於安宅知非人之毒君是惟君之自
螫君神定而長髯若星官與羽客雖不逹於人
間猶齡松而齒石忽舍老母而下世年才踰乎
半百既疾病而融融獨顧母而唶唶鄕人當君
之斯時候問疲而接迹相率佞佛佞道身可贖
而誰惜竟不驗於湏臾徒垂淚於窀穸率是一
鄕之情在四海而無射蓋雲畜於石中雨為天
下之澤衆有望而不符君志又亦奚獲行路慟
而此反我獨侘傺之劇頋惟北方之學不老隠
而佛頥敢出位以新竒仁義自乎開闢君每幼
服而歎曰高論之如擲我方貽書以勉此云何
生死之隔聞君疾病而異夢恍惚帝所之履舄
得非所憂之深遂自違其所適不然嵐虺之餘
使君蠱而神癖嗚呼沈痛之何訴君有子如珪
璧庶君後之必大亘流光而有赫君真今日之
死耶我之生亦何益尚饗
祭錢朝奉文
惟靈異姓王之諸孫同時士以推美恥一日而
憒憒當百役而嚴嚴黽勉尚方不悮鑄金之餚
周旋外服悉多刻石之思位不稱才人誰知己
覽白髮以自歎撫青箱而言歸方就彩衣之娱
遽告帷之變漢家典故悵能言而已空越絶
山川痛令儀之如在說之等偶緣末契得展初
心愧錢郎之並遊忍屈原之獨弔率是衆戚以
侑一觴尚饗
祭崔德符正言文
嗚呼兄形質枯槁而文章英華言恐忤物而憤
怒疾邪仕而屢跌曾不惨嗟遠官沅湘樂詩思
於煙霞身雖老於畎&KR3717;志每存乎邦家自視若
無能而畏人識者譽聞以豪誇遠而求之黃叔
度元魯山之流在本朝則王子野江隣幾之
類耶庶幾古人之可見而我宋人物之盛耶嗚
呼逸於晦蒙身偶蒿蓬上皇有命執憲殿中
匹馬入門遽不得容今天子夢寐賢哲召補
諫列兄曰時哉檻不用折臞然榻前言則業業
衆人危之天子欣納是纔一對病卧累月却
藥餌而稀罕卷章䟽以稠疊孰不有言恐莫兄
如枕首仰筆裂紙以書語弱難聞兹勇有餘豈
不懷歸山下敝廬乞退未遂掛冠弗俞諫臣徬
徨聮名上章斯臣宜留病不可強使其緜惙俟
死其行幸蒙恩賜覬生故鄕天子曰咨古之
純朴以疾歸閑寵之龍閣視予貪賢待爾勿藥
荷帝命以再生宜巫咸之下作嗚呼天乎理
或冥漠怛驚朝露寧論夜壑說之也少兄二歲
以兄事之名同書於邪籍情每見於危詩今也
兄先我以逝顧我生之能幾將乞歸於箕潁乎
新松以盡悲當高秋而百感揮苦淚於一巵
祭神文
祭麴神文
維崇寧四年乙酉六月上寅謹用茶果祭于五
方土公鞠王麴人曰主人性不飲酒無寸長於
身使舉世中皆如主人周難多憂浩不必陳惶
惶所困曷云今兹敬式古法不違吉辰匪他之
求疾病是軫五金八石明朱空青雖立起死如
主人貧門冬昌术尚慼不仍一有疾病四聲入
隣多空手歸妻侮女嗔欲自效力唯我麴王麴
人五更凄露轆轤苦辛前期白麴亦未能二物
既備屏氣逡巡婦女不見鷄犬不聞爐丸之丹
異品同勤念爾有神吉祥其臻輒復自憐廢三
年每飢不飽此又胡然禹迹之中無片瓦椽我
筆我墨賃屋于山聽石腸胃亦填一杯之飯沙
相纏離婁如瞽易牙不賢蓋亦有道牛齕而咽
吁其久腰墜足顛孽甕盎溲亦澁涓苟弗消除
我危特艱然是末爾何足多理念爾有神救其
大厲剛腸斯柔尚可冨貴無信古人大言遠視
此譽而譽彼毁而毁笑語嫵好誰復我鄙沈絶
舊學不到唇齒遠人書䟽蠶頭謹字近人請謁
百門千紙炎炎先附寂寂卑退用間于親厚我
百倍傳罪于賢功亦不貲一朝鴻禧復使職位
東海搜珠西海築疊南海刲龍北海縳鬼入拜
宗工先媚涕泗載言盛德有前莫比古稱臯䕫
今百執事誰冥司命亦未必我死爰積諐尤四
十七歲悔過自懲從今日始急急如律令
祭龍池文二首
維宣和六年歲次甲辰正月十九日戊辰朝請
大夫知成州軍州事管句神霄玉清萬壽宫兼
管内勸農事賜紫金魚袋晁說之敢昭告龍池
利澤之神去秋民匱於種幸不至於流庸神初
譴之而卒卑之也而吏不敏失職尚何顔以事
明神哉今歲春首雨復未應民心不收不保厥
死神與其終煩嘉惠不若始初欣喜之也若吏
之無狀其可再赦諸前日嘗有請于萬丈潭利
澤神為七日之期頗有雲氣之候而竟屯於施
柰何竊伏念之無他也唐杜子美留落飢餓嘗
居于斯潭之上遂使潭神今亦瘠其波瀾而餒
無所潤歟或曰潭之神曰我昔不能口實杜陵
之老視今噍噍而生者又復何有惟我龍池利
澤之神初未嘗有得喪於一人則可以德氓庶
無疑亦以雪萬丈潭神之耻尚饗
又
維宣和六年甲辰二十五日甲戍具官晁說之
敢告于龍池利澤之神伏念不肖為吏之薄每
有言也下或與之上必阻之得非使者之聦明
難以干吾民之聾瞽易以為然厥聦明孰如有
神前日薄德之吏走祠下布心腹既罄而既危
乃蒙我龍池利澤之神念其亢旱之久愍其荐
饑之虞卑之雨雪以如期是則神之聦明感應
何易而仁不吾欺遠邇大小驩欣踊躍沐神之
德孰不咨嗟孱守幸朝夕自免而去而邦人惟
神之事世世其不違尚饗
文集卷第二十
先大父平生著書曰易商瞿大傳曰易商瞿
小傳曰商瞿易傳曰商瞿外傳曰京氏易式
曰易規曰易玄星紀譜曰詩晁氏傳曰詩論
曰書晁氏傳曰書論曰春秋晁氏傳曰春秋
辨文曰春秋年表曰中庸傳曰右論大傳曰
論語講義由壬寅年孝經論語及吾經小傳
曰歷譜凡十有九種并雜著文字曰儒言曰
參記許氏文字曰異同志曰有舊曰飬素削
觚曰山下草堂雜書曰石鶂志曰唐逸士志
曰清心堂雜志曰随省曰捃麥曰嵩外墨省
曰晁氏彛訓凡十有三種合有三十二書其
它文章不在焉固有已行於世者唯易傳用
昔人之戒期死而後出之靖康之後兵火屢
更平生文字與五經圖書悉為灰燼建炎二
年僑寓海陵乃自歎曰平生述作無復存者
唯志於易今老病之軀存扵灰燼之外者幸
也病能飲食而扵易則不能可乎遂追述舊
作為周易太極傳又為外傳及因說是年渡
江耒寓金陵先是
二聖北狩中原陸沉痛憤湮欝連年抱疾至
是增亟終于舟中實建炎三年正月七日也
享年七十一其遺言殮以時服藁葬僧舍不
封不樹無以文誌墓苐以吾道號刊諸石待
它日遷祔先塋汝等若訪類吾遺文則以嵩
山景迃生目之蓋
公平生慕温國司馬文正之為人也晚年留
意於天台教日誦法華經則自稱天台教僧
又號老法華家有
昭陵所賜
文莊公飛白國安二大字則又號國安堂主
子健不肖不足以顯掦
吾先大父伏自捐館之後徒步往耒江浙問
求訪遺文者三年得上
朝廷章九古律詩三百一十有二易規十有
一洪範小傳一詩之序論四雜文十有七書
十有六序十有三墓誌等九記贊銘題跋四
十有九編成一十二卷其題則謹如
先志云又得京氏易式并周易太極傳及因
說與外傳藁繕寫藏于家以俟後之君子嗚
呼
先大父平生所述文字亡軼盡矣今得之者
百無一二子健儻未死說當継継慱求随其
所得以編次然不敢以一言述美
先德竊攷古今圖書莫盛於隋之御府所藏
然隋之書悉沒於河多不見於世世之學者
徒見其藏書之目每為之興嗟痛惜故今於
文集之後悉紀其所著之目知後之覧者必
有掩卷歎惜者矣豈獨不肖之孫子哉紹興
二年正月二十八日孫右迪功郎特改差監
潭州南嶽廟子健謹記
先大父待制生平著述甚冨晚遭離亂散
失幾盡紹興初子健編集所得之文止成十
二卷但竊記所亡書目于後及既宦遊江淛
蜀淮荆襄往耒慱訪所得加多重編為二十
卷而東南之士多未之見謹用鋟木于臨汀
郡庠以廣其傳唯是收拾兵火之餘傳寫訛
闕異同不敢輒易改𥙷去取尚俟他日訪本
校正始子健約叔位季弟子闔同力訪求每
有所得互相傳錄兹以索之未至廹於受代
據子健所有今先刊行且約諸孫慱訪不怠
随得附益或為外集以傳今列名于後所期
慱雅君子昔有藏者舉以見授俾獲廣
先大父著述之志實諸孫之至頋也乾道三
年歲次丁亥五月戊戍右朝散大夫權知汀
州軍州主管學事兼管内勸農事借紫晁子
健謹記
文集卷第二十後雜文
景迃遺表
束帶立朝粗識為臣之義策名委質敢忘將死
之言苟封章之既通雖蓋棺而無憾伏念臣幼
師古訓夙踐支場粤自書生早塵仕版久栖遲
於下位蓋連蹇於一生晚膺特逹之知遂有遭
逢之會起於謝事擢寘要塗道山英俊之遊鳳
閣掌絲綸之命逮上聖之有作持從橐以入朝
欣拭目於堯眉有就日望雲之幸嘗進言於舜
問罄拾遺𥙷闕之誠而臣鼠技有殫難逃天覽
馬力既竭出領祠宫豈期血氣之衰遂致筋骸
之病薬石弗效疾恙彌在膏在肓復留連扵聖
日啓手啓足尚能勉強於蕘言伏望
皇帝陛下以宗廟為心以蒼生為念用人惟已
從諫如流勵朝廷之羣臣以盡萬機之理收天
下之策士以圖二聖之還揔攬乾綱維持天命
佑賢輔德冨國強兵命將出師志掃情於沙漠
投戈譜藝時親近於簡編臣生也搢紳不能殺
身以徇國死而就木猶當結草以酬恩臣無任
祭晁待制先生文
嗚呼善悪同初賢愚習殊天性少成驥子鳳雛
先生妙齡滄海明珠晚殿諸老轟然名譽馳騁
皇王淵源仲舒追古辭章參差相如凡人一生
文行罕俱公兼文行錦繡璠璵漢有賢良聲轗
八區文元其後奕世亨衢公克其家前哲齊驅
召從東里名滿中都景星鳳凰人指而呼代言
絲綸詔誥典謨道有屈伸卷而不舒蒼茫風塵
轉蓬江湖遽萎哲人世失楷模斯人云亡斯道
丘墟吁嗟先生三才通儒行藏司馬自號景迃
世有仲尼兹顔之徒試策明庭忠憤略攄第居
上上降遭姦䛕豺狼縱横獻書公車廢棄十年
道義充腴宣和(以下闕)
祭待制晁四丈文
維紹興九年八月十六日癸亥從表姪左承議
郎新差權發遣果州軍州兼管内勸農事階緋
魚袋郡慱謹致奠于建康府正覺寺故徽猷閣
待制晁公四丈之殯嗚呼古之爲士實有所傳
曰某氏學示不敢專末世無師躐等以前玩戲
昔人去而自賢惟公老成軰行居先文元文莊
盛德百年南豐東坡相與周旋峻㓗之文凛不
可攀豈無衆作謂宂宜刪尚爲餘事志其所難
平生讀易三絶其編晚傳去太極意于先天士
或從之罔識淵源歷論九學多遭謗訕師說不
祥口語益繁怪名退之從昔所歎黨禍中起斥
以爲姦築室嵩陽已掛衣冠晚歲来歸待詔金
鑾兵戈風塵與國俱遷南北大江賊鋒如山困
予建業病迄不瘞昔我先君公之所尊我在童
子已登公門覽其少作許以知言飄零白首移
疾辭官秦淮之岸来繫歸舡草木荒墟賤屋數
椽低回其下公殯在焉昭德之第旌賢之阡公
胡不歸埋此道邊有言益悲為公澘然尚饗
晁氏世譜節錄
文元玄孫文莊曾孫仲衍孫端彦子
長說之字以道一字伯以元豐五年進士出身
累官至中奉大夫徽猷閣待制賜金紫嘗為
兖州司法參軍蔡州宿州教授改宣德郎知磁
州武安定州無極縣坐元符應詔上書得監
嵩山中嶽廟陜州集津倉再請華山西嶽廟明
州造舡埸通判鄜州提點南京鴻慶宫知成州
遂請致仕
淵聖皇帝嗣位以著作郎召除祕書少監兼太
子諭德未幾免試除中書舍人兼太子詹事坐
請𥙷外落職提舉西京嵩山崇福宫
太上皇帝嗣位召為侍讀復待制提舉萬
壽觀再請得提舉杭州洞霄宫建炎三年正月
七日薨于江寕府舟中年七十一假葬于江寧
府正覺寺贈通奉大夫後累贈至光禄大夫始
公命他日遷葬先塋長孫子健念先壠久隔因
卜地建康府上元縣長寕鄕之東陽幼子公耄
於紹興年奉永嘉太夫人柩自温来祔葬其
地耳遵遺言不封樹無埋文而以道號刊石為
誌公平生蓋慕司馬文正公為人自號景迃生
晚年留意天台教日誦法華經則又稱天台教
僧亦號老法華復以
昭陵所賜文莊飛白國安字名堂而號國安堂
主此其號云所著述有易商瞿大傳易商瞿小
傳商瞿易傳商瞿外傳京氏易式易規易玄星
紀譜詩晁氏傳詩論書晁氏傳書論春秋晁氏
傳春秋辨文春秋年表中庸傳右論大傳論語
講義壬寅年孝經論語及五經小傳歷譜凡十
有九種并雜著文字儒言參記許氏文字異同
志有舊養素削觚山下草堂雜書石鶂志唐逸
士志清心堂雜志随省捃麥嵩外墨者晁氏彛
訓凢有十三種合三十有二書與平生所為文
章屡經兵火散亡殆盡晚年又著周易太極傳
六卷及因說外傳長孫子健尋訪遺文今編類
十有二卷傳著在外娶盛氏朝請郎觀仲之女
封隆平縣君改封碩人累贈永嘉郡太夫人
題嵩陽景迃生文集後從姪公祖
景迃先生自少日激昂刻意經術尊先儒謹訓
詁未嘗億措一言以悖理害教也慕司馬温文
正公為人深知于范公給事蘇公内翰豊公中
丞曾公舍人子開劉公學士道原范公以博極
羣書雅有史學科薦蘇公以文章典麗可備著
述科薦又論先生于朝以為自得之學發揮五
經理致超然不踐陳迹屈軰行交先生當世知
名士楽與先生遊而先生亦不屑也嘗著易商
瞿大傳十卷易商瞿小傳十卷商瞿易傳卷商
瞿外傳六卷京氏易式一卷易規一卷易玄星
紀譜三卷詩晁氏傳十卷詩論一卷書晁氏傳
論七卷春秋晁氏傳十二卷春秋辨文六卷春
秋年表傳三十卷中庸傳一卷古論大傳五卷
論語講義五卷壬寅年孝經論語及五經小傳
十卷歷譜二十一卷儒言一卷參記許氏文字
三卷異同志三卷有舊卷飬素削觚卷山下草
堂雜書石鶂志三卷唐逸士志清心堂雜志隨
省捃麥嵩外墨者
郡齋讀書志别集類嵩陽景迃生文集十二
卷從姪公武
諱說之字以道文元公元孫少慕司馬温公為
人自號景迂生年未三十蘇子瞻以著述科薦
之元符中上書居邪中等博極群書通六經尤
精於易傳卲堯夫之學著太極傳搢紳高其節
行嘗守成州時民訴歲旱公以為十分盡蠲其
稅轉運使大怒督責甚峻因丐老而歸靖康初
以著作郎召遷祕書監免試除中書舍人兼太
子詹事俄以論不合去國建炎初終于徽猷閣
待制
書夜雨不少住枕上作詩後
從姪公鄼
建炎二年公鄼隨侍寓海陵景迂伯自儀眞来
居是歲十月十四日公鄼侍十二叔之姑蘇
請違景迂蒙誨之云吾老大不晚為枝江之行
汝歸不及見矣汝年少精徤宜勉力讀書當先
讀五經看注䟽讀三史不患不能為一賦能如
此取青紫不足道也文忠公集不可玄手韓文
難入頭先看六一後昌黎次太史公次公羊傳
次春秋此是讀書後先遂命於架上取素川紙
寫此詩為賜復云予旦夕將成枝江之行兊弟
鄼姪乃先蘇臺之役相對忄然書以為别嗚呼
自爾之後不復見顔色越明年春景迂至金陵
得疾不起歲月騖過於茲一紀因閱舊書獲見
此詩想像如昨日感嘆之不足因以記賜詩之
端倪教誨之藥石云紹興十年二月二十日公
鄼謹書
書毛詩後從姪公鄼
公鄼建炎庚戌侍親寓海陵景迂伯自儀眞經張
遇之難来泊念四叔舍景迂語公鄼吾脱身虎
狼煙㷔之中無絲縷以自隨知汝有經史諸書
可悉垜於吾案上老不能讀聊守以自娛如爱
繈人見繈而喜也用是白大人乞一其笥致景
迂左右諸書皆宣和中以越楮所印賀公方回
鮑公欽止嘗見六精緻景迂先有江南之
行復語公鄼曰書且借行它日相會當復歸汝
至秣陵景迂二十四來居建昌継而公
鄼隨侍至訪書烏有矣或云爲人所焚痛
哉是經公鄼淂之廣陵景迂俾季父注釋之淂
于煨燼之餘展卷長紹興丙子秋
社
