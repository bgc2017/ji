文集卷第十二
嵩山景迃生晁說之字以道一字伯以
别著下
中庸傳
天命之謂性者何性者中之所寓也莫知其
所自而推言也率性之謂道者何性得所率
則為君子不得其所率則為小人曰誠曰明曰
孝曰忠曰恕曰和皆率性之具也是六者皆中
之所以為中者也修道之謂教者何聖人所
以經綸天下之大經也君子所以擇乎中庸也
小人所以反乎中庸者也道也者不可須臾
離也可離非道也者何出乎性而教之所本也
君子以是誠之務也是故君子戒慎乎其所
不睹恐懼乎其所不聞者何中也誠也莫見
乎隱莫顕乎微故君子慎其獨也者何中也明
也喜怒哀樂之未發謂之中者何情之未性
之全純中之所以名中者也肫肫如也淵淵如
也浩浩如也發而皆中節謂之和者何中之
一物于是乎有二名也顛沛之際毫髮之多或
不中節焉亦不足為和也有子言和必有待乎
節之非和之正也中也者天下之大本也和
也者天下之達道也者何是一物不得二名也
楩楠豫章之大本而不達道則亦惡也致中
和天地位焉萬物育焉者何教之行也明道先
生常善乎致之言也常善乎位之言也仲尼
曰君子中庸小人反中庸君子之中庸也君子
而時中小人之中庸也小人而無忌憚也者何
中之所以為常道也君子而時中則無時而不
中也小人而無忌憚須臾变改莫之能中也以
是知先儒說用中為常道是也近世說中說庸
非所知也王肅本作小人之反中庸也胡先生
溫公明道先生皆云肰也問者曰庸得非变邪
所以濟中者也曰是不識中者也君子之中隨
所器而麗焉不動而变尚何所假也邪子莫執
中無權者是子草之中非君子之中也劉侍讀
曰中庸者中用也蓋亦誤也言中斯用之也先
儒曰用中為常道是也劉說前見于皇氏熊氏
也子曰中庸其至矣乎民鮮能久矣者何教
之不行也有中庸之君斯有中庸之民也子
曰道之不行也我知之矣知者過之愚者不及
也道之不明也我知之矣賢者過之不肖者不
及也人莫不飲食也鮮能知味也子曰道其不
行矣夫者何不誠不明則不中也子曰舜其
大知也與舜好問而好察邇言隱惡而揚善執
其兩端用其中于民其斯以為舜乎者何舜之
所以為舜者中庸也明誠兩盡而道教行也
子曰人皆曰予知驅而納諸罟擭陷阱之中而
莫之知辟也人皆曰予知擇乎中庸而不能期
月守也者何不明不誠則不中也擇也者依也
斯人自謂之知者非知之明也君子不以為知
也昔夫子言仁知詳矣曾子子思慮後世或泛
肰失其旨乃以仁為誠知為明其實一也子
曰回之為人也擇乎中庸得一善則拳拳服膺
而弗失之矣者何回所以為回者中庸也誠明
兩盡而道教行也子曰天下國家可均也爵
禄可辭也白刃可蹈也中庸不可能也者何惟
誠明以之也誠自成而道自道也非功名利害
外以怵之也子路問強子曰南方之強與北
方之強與抑而強與寬柔以教不報無道南方
之強也君子居之衽金革死而不厭北方之強
也而強者居之故君子和而不流強哉矯中立
而不倚強哉矯國有道不變塞焉強哉矯國無
道至死不變強哉矯者何強疑其非中也蓋惟中
為能強也者誠也曾子論孝曰仁者人此者也
義者宐此者也強者強此者也強既有南北之
異則責子路之所安以勉乎中也夫所謂君子
者既和既中而誠明之守安于治亂之世勤而
勉之也國有道君子或昜仕而改其度不变塞
也強也子曰素隱行怪後世有述焉吾弗為
之矣君子遵道而行半塗而廢吾弗能已矣君
子依乎中庸遯世不見知而不悔唯聖者能之
君子之道費而隱者何不誠不明君子之所不
為也君子之遯世亦中庸之依而安焉又復依
乎聖人之中庸則其隱者吾道之佹也非故以
意嚮之也鄭氏曰道不費則仕費者佹也違也
緇衣有曰口費而煩費或為哱或為悖夫婦
之愚可以與知焉及其至也雖聖人亦有所不
知焉夫婦之不肖可以能行焉及其至也雖聖
人亦有所不能焉者何唯明之知唯誠之行也
天地之大也人猶有所憾故君子語大天下
萬能載焉語小天下莫能破焉者何中也誠也
語夫天下莫能事之大則其大者誠也語夫天
下莫能分之小則其小者誠也蓋雖大而中也
其小亦中也人誰有憾于予哉詩云鳶飛戾
天魚躍在淵言其上下察也君子之道造端乎
夫婦及其至也察乎天地者何中也明也子
曰道不遠人人之為道而遠人不可以為道詩
云伐柯伐柯其則不遠執柯以伐柯睨而視之
猶以為遠故君子以人治人改而止忠恕違道
不遠施諸已而不願亦勿施于人者何忠恕之
為中也均率是性而為道莫之或遠也遠于人
則可須臾離也以其不遠人而忠恕之名立也
爲人父而忠恕則已與一家去道不遠也為人
君而忠恕則已與天下國家去道不遠也忠恕
以人治人猶已肫肫其中也君子之道四丘
未能一也所求乎子以事父未能也所求乎臣
以事君未能也所求乎弟以事兄未能也所求
乎朋友先施之未能也者何中也誠也教之所
以為教也庸德之行庸言之謹有所不足不
敢不勉有餘不敢盡言顧行行顧言君子胡不
慥慥爾者何中也誠也道之所以為道也君
子素其位而行不願乎其外素富貴行乎富貴
素貧賤行乎貧賤素夷狄行乎夷狄素患難行
乎患難君子無入而不自得焉者何中也誠明
之徵也在上位不陵下在下位不援上正已
而不求于人則無怨上不怨天下不尢人故君
子居昜以俟命小人行險以徼幸者何中也誠
明之自治也于是察乎上下達于天地無不安
也曾子曰已雖不能亦不以援人蓋援之為援
者如此也曾子又曰孝子之事親也居昜以俟
命不與險行以徼幸子曰射有似乎君子失
諸正鵠反求諸其身君子之道譬如行遠必自
邇譬如登高必自卑者何中也誠也詩曰妻
子好合如鼓瑟琴兄弟既翕和樂且耽宐爾室
家樂爾妻孥子曰父母其順矣乎者何中為天
下之大本于是乎在也夫既得于父母則室家
宐之也子曰鬼神之為德其盛矣乎視之而
弗見聽之而弗聞體物而不可遺使天下之人
齊明盛服以承祭祀洋洋乎如在其上如在其
左右詩曰神之格思不可度思矧可射思夫微
之顯誠之不可揜如此夫者何中也明誠無不
達也子曰舜其大孝也與德為聖人尊為天
子富有四海之内宗廟饗之子孫保之故大德
必得其位必得其禄必得其名必得其壽者何
無聞焉爾也疑簡編繆于此也故天之生物
必因其材而篤焉故栽者培之傾者覆之者何
天之用中因物而誠至焉也詩曰嘉樂君子
憲憲令德宐民宐人受禄于天保佑命之自天
申之故大德者必受命者何疑當次必得其壽
之下簡編之繆也無聞焉爾也子曰無憂者
其唯文王乎以王季為父以武王為子父作之
子述之者何無聞焉爾也疑簡編繆于此也
武王纘大王王季文王之緒壹戎衣而有天下
身不失天下之顯名尊為天子富有四海之内
宗廟饗之子孫保之者何無聞焉爾也疑簡編
繆于此也武王末受命周公成文武之德追
王大王王季上祀先公以天子之禮斯禮也達
乎諸侯大夫及士庶人父為大夫子為士葬以
大夫祭以士父為士子為大夫葬以士祭以大
夫期之喪達乎大夫三年之喪達乎天子父母
之喪無貴賤一也者何周公之所為周公者中
庸也誠明兩盡而道教行也子曰武王周公
其達孝矣乎夫孝者善繼人之志善述人之事
者也春秋修其祖廟陳其宗器設其裳衣薦其
其時食宗廟之禮所以序昭穆也序爵所以辨
貴賤也序事所以辨賢也旅酬下為上所以逮
賤也燕毛所以序齒也踐其位行其禮奏其樂
敬其所尊愛其所親事死如事生事亾如事存
孝之至也者何武王周公之所以為武王周公
者中庸也誠明兩盡而道教行也郊社之禮
所以事上帝也宗廟之禮所以祀乎其先也明
乎郊社之禮禘嘗之義治國其如示諸掌乎者
何無聞焉爾也疑簡編脱繆于此也嘗有見于
仲尼燕居也文字又有誤者社無與于上帝也
陸淳嘗辨此詳也哀公問政子曰文武之政
布在方策其人存則其政擧其人亾則其政息
人道敏政地道敏樹夫政也者蒲盧也故為政
在人取人以身修身以道修道以仁仁者人也
親親為大義者宐也尊賢為大親親之殺尊賢
之等禮所生也者何中庸之政也人道之勉乎
政猶地道之勉乎樹藝稼穡也中庸之政感人
心而迹自化蒲盧之比也仁義者誠明之異名
也仁義合而禮生焉禮也者廣騖馳騁于仁義
之中者也在下位不獲乎上民不可得而治
矣者何鄭氏云脱誤重在此也胡先生亦云肰
也故君子不可以不修身思修身不可以不
事親思事親不可以不知人思知人不可以不
知天者何誠明始于身本于親著于人極于天
也天下之達道五所以行之者三曰君臣也
父子也夫婦也昆弟也朋友之交也五者天下
之達道也知仁勇三者天下之達德也所以行
之者一也者何一于中也達道之五行于達德
之三達德之三行于中之一也達道者修道之
教也或生而知之或學而知之或困而知之
及其知之一也者何一于中也或安而行之
或利而行之或勉強而行之及其成功一也者
何一于中也子曰好學近乎知力行近乎仁
知恥近乎勇知斯三者則知所以修身知所以
修身則知所以治人知所以治人則知所以治
天下國家矣者何達德之漸也誠之者也凡
為天下國家有九經曰修身也尊賢也親親也
敬大臣也體羣臣也子庶民也來百工也柔遠
人也懷諸侯也修身則道立尊賢則不惑親親
則諸父昆弟不怨敬大臣則不眩體羣臣則士
之報禮重子庶民則百姓勸來百工則財用足
柔遠人則四方歸之懷諸侯則天下畏之齊明盛
服非禮不動所以修身也去䜛遠色賤貨而貴
德所以勸賢也尊其位重其禄同其好惡所以
勸親親也官盛任使所以勸大臣也忠信重禄
所以勸士也時使薄斂所以勸百姓也日省月
試既禀稱事所以勸百工也送往迎來嘉善而
矜不能所以柔遠人也継絶世舉廢國治亂持
危朝聘以時厚往而薄來所以懷諸侯也者何
中庸之教也問者曰如之何尊賢則不惑敬大
臣則不眩曰讒色貨能惑我而不惑則尊賢之
功也有百官之富任使各盡其材大臣凛肰在
上天下名實不眩則敬大臣之功也不眩猶不
惑也凡為天下國家有九經所以行之者一
也凡事豫則立不豫則廢言前定則不跲事前
定則不困行前定則不疚道前定則不窮者何
誠也誠則事前而豫不誠則事至而無所图也
在下位不獲乎上民不可得而治矣獲乎上
有道不信乎朋友不獲乎上矣信乎朋友有道
不順乎親不信乎朋友矣順乎親有道反諸身
不誠不順乎親矣誠身有道不明乎善不誠乎
身矣者何道必資乎誠誠必資乎明也誠者
天之道也誠之者人之道也者何兼天人之道
而中庸著也舜誠矣好問而好察邇言隱惡而
揚善則誠之也顔回誠矣得一善則拳拳服膺
而弗失之者誠之也誠者不勉而中不思而
得從容中道聖人也者何天之道也中道而未
從容則賢人也誠之者擇善而固執之者也
博學之審問之慎思之明辨之篤行之有弗學
學之弗能弗措也有弗問問之弗知弗措也有
弗思思之弗得弗措也有弗辨辨之弗明弗措
也有弗行行之弗篤弗措也人一能之已百之
人十能之已千之果能此道矣雖愚必明雖柔
必強者何人之道也自誠明謂之性自明誠
謂之教誠則明矣明則誠矣者何誠明各有所
致而相為用也四時誠矣較肰著見則自誠而
明之性也猶天命之性也日月明矣其出入有
信則明而誠之教也猶脩道之教也未有誠而
不明者也未有明而不誠者也彼偏焉者非誠
明之正也武王周公以孝稱則擧其自誠明者
也舜以知稱則擧其自明誠者也非有聖賢之
差也唯天下至誠為能盡其性能盡其性則
能盡人之性能盡人之性則能盡物之性能盡
物之性則可以贊天地之化育可以贊天地之
化育則可以與天地參矣者何率性以誠也人
物之性與天地之化育皆吾性之誠也天地之
性不可見而見之於化育也肰此非次第而言
之也猶曰能盡其性則能盡人之性則能盡物
之性則能贊天地之化育而與天地參也其所
言之若是者何視其相因者殷勤之也非心知
其意者莫之能喻也物性之麤非後于人之性
而得之者也其次致曲曲能有誠誠則形形
則著著則明明則動動則變變則化唯天下至
誠為能化者何無聞焉爾也胡先生亦所不講
也是自誠而明者謂之次焉何也鄭氏乃謂自
明誠者何也至誠之道可以前知國家將興
必有禎祥國家將亾必有妖孽見乎蓍龜動乎
四體禍福將至善必先知之不善必先知之故
至誠如神者何無聞焉爾也胡先生溫公姚子
張皆疑之也明道先生曰誠者神也蓋從明道
先生之說則何必如之云也誠者自成也而
道自道也者何誠與道一體而二名也其所以
率性則一也皆無待于外者也誠者物之終
始不誠無物是故君子誠之為貴者何溫公曰
凡物自始至終誠實有之乃能為物若其不誠
則皆無之也誠者非自成巳而已也所以成
物也成已仁也成物知也性之德也合外内之
道也故時措之宐也者何物者已之物也已與
物非有二也皆其誠之物也成已斯成物也唯
所措而宐也聖人之道所以異乎楊墨者也成
已知也乃謂之曰仁也成物仁也乃謂之曰知
也故至誠無息不息則久久則徵徵則悠遠悠
遠則博厚博厚則高明博厚所以載物也高明
所以覆物也悠久所以成物也博厚配地高明
配天悠久無疆如此者不見而章不動而變無
為而成天地之道可一言而盡也其為物不貳
則其生物不測者何誠明之極配天地而一之
也誠斯一也一則誠也此蓋當云徵則博厚博
厚則高明高明則悠遠考下文而不誣也夫言
天地之體則高明博厚而足矣人之體乎天地
之高明博厚則必待悠久以為之中也蓋非悠
久之中則其高明將隳博厚將蹶也博厚高明
譬諸形體也悠久譬諸精神也曾子曰君子尊
其所聞則高明矣行其所聞則廣大矣高明廣
大不在于他在加之至而已矣夫曾子所謂至
者子思所謂悠久是也曰悠遠曰悠久其實同
也夫不見不動無為者中也既章既变既成則
亦中也此不二之道也天地之道博也厚也
高也明也悠也久也今夫天斯昭昭之多及其
無窮也日月星辰繫焉萬物覆焉今夫地一撮
土之多及其廣厚載華嶽而不重振河海而不
洩萬物載焉今夫山一卷石之多及其廣大草
木生之禽獸居之寶藏興焉今夫水一勺之多
及其不測黿鼉蛟龍魚鼈生焉貨財殖焉詩云
維天之命於穆不已蓋曰天之所以為天也於
乎不顕文王之德之純蓋曰文王之所以為文
也純亦不已者何天地聖人之悠久一也博厚
高明之所資以為中者也大哉聖人之道洋
洋乎發育萬物峻極于天優優大哉禮儀三百
威儀三千待其人而後行故曰苟不至德至道
不凝焉者何聖人之高明博厚悠久一之于中
也中者至德是也發育萬物峻極于天高明也
禮儀三百威儀三千博厚也待其人而後行悠
久也至道高明博厚也至德悠久也至道至德
猶達道達德也明道先生謂此一以貫之也
故君子尊德性而道問學致廣大而盡精微極
高明而道中庸溫故而知新敦厚以崇禮者何
率性修道于是乎極也思尊德性而必道問學
問學斯德性也思致廣大而必盡精微精微斯
廣大也思極高明而必道中庸中庸斯高明也
思溫故而必知新知新斯溫故也思敦厚而必
崇禮崇禮斯敦厚也德性猶悠久也廣大猶博
厚也胡先生二程先生及横渠先生說皆同近
世瞽學謂既極高明而反道中庸末乎中庸也
分而為二事莫知誠之一致也是故居上不
驕為下不倍國有道其言足以興國無道其默
足以容詩曰既明且哲以保其身其斯之謂與
者何中也明之所安也子曰愚而好自用
賤而好自專生乎今之世反古之道如此者烖
及其身者也者何不明之患也非天子不議
禮不制度不考文今天下車同軌書同文行同
倫雖有其位苟無其德不敢作禮樂焉雖有
其德苟無其位亦不敢作禮樂焉者何思教之
行也今天下車同軌貴賤無等也書同文是非
雜出也行同倫君子小人並列也禮樂之中庸
莫之有作也胡先生說云爾也子曰吾說夏
禮杞不足徵也吾說殷禮有宋存焉吾學周禮
今用之吾從周王天下有三重焉其寡過矣乎
者何思教之行也或說或學或不足徵或有存
或用之遠近之勢肰也中也天下萬變有是三
重而寡過為要也寡過則中也上焉者雖善
無徵無徵不信不信民弗從下焉者雖善不尊
不尊不信不信民弗從者何唯中則有徵而且
尊也上焉者過之也蕩而無徵下焉者不及也
屑而不尊雖善而民不信從之也故君子之
道本諸身徵諸庶民考諸三王而不繆建諸天
地而不悖質諸鬼神而無疑百世以俟聖人而
不惑質諸兔神而無疑知天也百世以俟聖人
而不惑知人也者何中而徵也是故君子動
而世為天下道行而世為天下法言而世為天
下則遠之則有望近之則不厭詩曰在彼無惡
在此無射庶幾夙夜以永終譽君子未有不如
此而蚤有譽于天下者也者何中而尊也仲
尼祖述堯舜憲章文武上律天時下襲水土譬如
天地之無不持載無不覆幬譬如四時之錯行
如日月之代明萬物並育而不相害道並行而
不相悖小德川流大德敦化此天地之所以為
大也者何仲尼之所以為仲尼者中庸也誠明
兩盡而道教行也觀天地于仲尼則足矣唯
天下至聖為能聰明睿知足以有臨也寬裕溫
柔足以有容也發強剛毅足以有執也齊莊中
正足以有敬也文理密察足以有别也溥博淵
泉而時出之溥博如天淵泉如淵見而民莫不
敬言而民莫不信行而民莫不說是以聲名洋溢
乎中國施及蠻貊舟車所至人力所通天之所
覆地之所載日月所照霜露所隊凡有血氣者
莫不尊親故曰配天者何聖人明誠之中而道
教行也時出之則或溥博如天而中也或淵泉
如淵而亦中也唯天下至誠為能經綸天下
之大經立天下之大本知天地之化育者何修
道之教于是乎在也夫焉有所倚肫肫其仁
淵淵其淵浩浩其天苟不固聰明聖知達天德
者其孰能知之者何中之所以為中如此也非
明誠則草能致也其初則歎息之也詩曰衣
錦尚絅惡其文之著也故君子之道闇肰而日
章小人之道的肰而日亾者何中也明莫知其
所以明也君子之道淡而不厭簡而文溫而
理知遠之近知風之自知微之顯可與入德矣
者何中也誠明莫知其所以誠明也詩云潛
雖伏矣亦孔之昭故君子内省不疚無惡于志
者何中也明也惡胡先生曰過惡溫公曰憎惡
苟内省不疚雖謗議沸騰刑禍交至亦非其所
惡也君子之所不可及者其唯人之所不見乎
詩云相在爾室尚不愧于屋漏者何中也誠也
故君子不動而敬不言而信詩曰奏假無言
時靡有争者何中也誠也是故君子不賞而
民勸不怒而民威于鈇鉞詩曰不顯惟德百辟
其刑之者何中也誠也是故君子篤恭而天
下平者何中也誠也詩云予懷明德不大聲
以色子曰聲色之于以化民末也者何中也明誠
也詩曰德輶如毛毛猶有倫上天之載無聲
無臭至矣者何中也誠明也
嵩山晁說之曰近世學者以中庸為二事其說
是書皆穿窬而貳之于是本諸先生長者之論
作傳是書本四十七篇小戴取以記之猶大戴
取諸夏小正曾子之類也顧惟收拾煨燼之末
簡編不倫文字混淆回舛錯哉漢藝文志禮家
有中庸說二篇今莫知其為何書也
朱識者二十二孔二義
識三十九胡先生講
識七十五景迃
政和五年乙未七月二十二日己丑直羅縣驛
中自校畢其成在此月五日鄜州官舍山堂
又記
明道先生四先儒二近世二
王肅胡先生七温公四
劉侍讀皇氏熊氏
鄭氏三陸淳姚子張
二程先生横渠先生
三傳說
左氏于經而合者夐出二傳及百氏之上惜夫
觀者未之悉覯也蓋其于經言約而意含其序
事則文侈而辭麗侈固足以勝約而焕䴡又昜
以掩夫含畜是使好文綵者知有傳而不知有
經幸而偶躭經之士則甘心于公榖之下不復
省澄源于洪流也彼杜氏左傳則良勤矣至于
屈經以申傳頋豈不知人將議已也不能忘言
于左氏無傳之經或傳初未嘗有所及之意乃
參援二傳而強納之雖斥賈服之弊其幾何而
不為賈服也邪且夫子當時所據舊史衆矣夏
商之禮固能言之其在周室何有逮左氏之時
舊史漸陵遲矣杜氏乃以左氏之耳目奪夫子
之筆削又何誣哉
公羊高授春秋於子夏傳其子平平傳其子地
地傳子敢敢傳子壽壽當漢景帝時與其弟子
齊人胡母子都始著於竹帛董仲舒實傳焉春
秋公羊家扵是乎大行於漢公卿大儒悉宗之
雖曰父子口以授受而密矣不能無所遺誤舛
逆亦人情之所不免也如昭三十一年冬黑弓
以濫來奔曰文何以無邾婁何休曰据讀曰邾
婁說者曰公羊子口讀則邾婁黑弓是口讀與
策書不無同異也既曰一家之傳而特書子公
羊子者孰謂謂高歟且又載魯子高子之辭何
邪而又復有子沈子者子女子者子北宫子者
高之所子歟抑平地敢壽之所子歟此五子者
既多異同於子公羊子不知何以不本諸子夏
之初邪彼闕疑不决之故若有待於來者信高
也何以不决於子夏乎以故一章之間玉石錯
出而精深昭遠之功少其釀謿億措之害不勝
其多也可不惜乎夫其所謂精深昭遠者特絶
乎後儒筆墨之迹意氣思索之所及苟不自乎
子夏而誰歟今學者劣以耳目聞見而忽之又
豈不重可惜乎嗚呼公羊家既失之舛雜矣而
何休者又特負於公羊之學徒勤而功亦不除
過矣五始三科九音七等六鋪二類七缺之設
何其紛紛邪其最為害者有三曰王魯曰黜周
曰新周故宋無他焉圖緯䜟記之所蠱幻而甘
身於巫鬼禨祥而不自寤也既曰据百二十國
寶書而又謂三世異辭何邪文宣成襄為升平
之時昭定哀為太平之時休自謂本諸胡母生
條例而胡母生果親事公羊壽者寧如是乎前
乎休而賈逵服虔之徒亦如是乎嗚呼漢氏之
末而學者之災也
榖梁晩出於漢因得監省左氏公羊之違畔而
正之然或失賊而不討也且或與之同惡焉重
可惜哉至其精深遠大者眞得子夏之所傳歟
范寗又因諸儒而博辯之申榖梁之志也其於
是非亦少公矣非若杜征南一切申傳汲汲然
不敢異同也盖榖梁失之隨而寗或失之不隨
嗚呼學之難也如此哉左氏之失專而縱公羊
之失雜而拘榖梁司典刑而不縱崇信義而不
拘有意乎蹈道而知变通矣不免失之隨也奈
何寗所論三傳之失殆斥其辭而云然予則專
本諸經矣亡友六合崔伯直則曰左氏失之淺
公羊失之險榖梁失之迂
讀魏書
北齊右僕射魏收魏書紀傳志百三十卷嘉祐
中詔刊校南北七朝正史而宋齊梁陳書曾子
固序目錄上之魏書之成最晩子固已出舘矣
其為序目者曰臣攽臣恕臣燾臣祖禹蓋范醇
甫所作云昔之為史者尚何恨焉
讀北齊書
唐中書舍人李百藥北齊書紀傳五十卷成其
父德林所作也嘉祐詔刊定南北正史其成皆
序目錄上之此書獨無序目盖其成時熙寧之
初其先校書學士皆出外補矣夫事之難乎為
辭者雖聖人猶難之孔子春秋有变例特書者
二百四十二年間纔一書而不再見顧豈以在
昔一槩之律而待耳目之外非常之事哉北齊
之為國黜君立君昜於反掌已而攘其君位而
尸之出於戲笑之間悖德逆理蓋自肇造邦家
而來未有也其傳五帝狂暴昏滛窮凶極厲流
毒遠邇則自桀紂而來無道之君未之有也大
要是幸免之尒朱榮侯景而無紀綱之冉閔馮
䟦可謂盗賊之國也其為史官者𣣔論禮樂政
刑於其間詎弗難乎唯是天資忠憤之士以瓌
瑋不世之才而篤意有得於春秋之學者筆力
雄健閎深足以勝其任也德林齊亡奔周又預
楊公佐命亡周造隋百藥﨑嶇受命羣盗之手
幸不死耳雖皆矜才華而非其所宜任哉其論
顕祖能委任楊愔而主昏於上政清於下亦已
誣矣愔首勸禪代之事遠慚於荀彧方文襄被
弑之時狼狽逃免近愧於陳元康彼高德政譛
殺杜弼固不待貶而愔復譛德政戮焉其為人
盖可略而不可責者矣帝一日殺諸元七百餘
人投漳水中長城三臺之役内外騷然其戕虐
有不可勝道者謂之政清可乎且帝以刀畫愔
腹頼崔季舒託俳優之言而得脱置愔棺中載
以轜車幾下丁者數四其身慄慄將不自保矣
尚何清彼政事乎此二事德林父子皆没而不
書不知何邪雖溫公亦以王昏政清之論為然
則欲成北齊之良史者信乎難矣溫公又因舊
史之論以孝昭為有齊之令主何耶孝昭不恤
其母之言廢君而弑之每以殿庭爲刑戮之所
不過能瑣屑細務爾蓋亦無足道者是書百樂
貞觀初被詔纂成今題曰隋太子通事舍人李
伯藥撰亦非是
讀周書
唐國子祭酒令狐德棻周書紀傳五十卷其贊
論二十九篇則岑文本所作熙寧初王平甫序
目錄上之昔魏裂而爲東西变而爲齊周齊唯
故壤周實新造其強弱之勢異矣區區新造之
弱周舉非齊之敵而齊戰則多北君臣卒為周
之俘囚者何也周之謀臣猛將凡厥人材盛矣
其經國緯民之術嘗措意而建立之其所繼者
正也夫其為國所継者正則其為史官者其義
直其意壮其文雄健卓落矣方太祖艱難羈旅
之際有衆一旅而于謹之徒觀天下之大勢慷
慨陳辭勸其迎天子都關中魏帝僅存朝夕之
洛陽危若綴旒東逼於河北虎狼之衆西未知
關中之安危王思政柳慶宇文和之徒明見
逆順决策不疑而勸魏帝西狩方是之時羣情
去就紛紛向背之際趙剛張䡄薛憕之徒既自
知所擇又納忠於衆而使得所事或﨑嶇冒鋒
鏑出萬死一生之計去鄊廬不顧妻子來歸我
者有如盧辯裴寬裴俠裴果崔猷楊纂令狐整
高賓之徒或結宗黨保介城社以忠誠相誓忘
其衆寡安危之勢同心向順號為舉義之衆者
有如鄭偉崔真穆司馬裔韓雄陳忻魏玄之徒
或挺然守郡邑不敢自利終為我臣以其土地
效順者有如薛善敬祥敬珍劉之徒或介於
二國之間義之所守不餌於彼之高官重寶以
一城為一敵國者有如郭賢李長壽子延孫韋
法保之徒遠及巴夷白虎蠻之類亦知為我小
固而同諸近輔大抵人尚節槩多殉忠死職之
士雖其國將亡而尉遲廻宇文胄王謙輩有餘
忠存焉惜乎世之人徒知蘇綽有王佐之才云
矣夫其為史官者不亦肆矣乎彼為齊史者難
為功則以齊之不正故也予每多德棻當武德
之初首建議脩梁陳齊周隋等正史顧其文有
負其志惜哉
讀宋書
梁吏部尚書沈約宋書紀志傳一百卷嘉祐末
詔館閣校讎始列學官尚多殘脱駢舛或雜以
李延壽南史約以文名齊梁間其自許不淺而
詩賦誠有足多者至於史則非其詩賦比也夫
史之優劣以人智識筆力之不同也智識之高
下才力之強弱固不可毫髮強如其必嚴於信
則有志者所當共也何為紛紛喜自誣耶使董
狐倚相以今之文章作紀傳未必優扵司馬遷
班固而論者必推高於二子盖以二子者信而
有法遷固之所病也約以其曾祖穆夫同孫恩
之叛徔祖田子殺王鎮惡成關中之亂禍父璞
失身于元兇乃作自序一篇謂穆夫以其父警
學道於杜子恭子恭死學於孫恩穆夫因為孫
恩餘杭令王鎮惡欲盡殺諸南人以𢾗千送義
真南還因據關中叛田子與傅弘之矯高祖令
誅之顔峻與璞交璞不酬其意峻讒璞與世祖
坐晩迎世祖罹世難其巧自回隠矯誣如此尚
欲人之信其是非去取乎
讀齊書
梁吏部尚書蕭子顯齊書紀志傳五十九卷校
讐如宋書世之忠臣義士不幸而生扵昏亂之
時困窮憔悴或至於不得其死又復不幸史官
庸弱無状不能大書以申其志於後世彼姦殘
險賊幸而生於昏亂之時富貴壽考子孫如志
且復幸夫史官庸弱無狀若為之隱諱然不使
後世聞其過惡嗚呼君子之屈小人之申乃如
此耶子顯書禇淵之子蕡讓封於弟蓁曰世以
為蕡恨淵失節於宋室故不復仕書裴昭明徔
祖弟顗曰太祖受禪上表誹謗掛冠去伏誅曾
不本末發揮以申二子之志其真不幸耶蕡字
蔚先蓁字茂緒則蕡之為蕡也審矣今學官書
以蕡作蕡使其志蕪没不申矣而又使其名亦
失其傳無乃重不幸歟然資治通鑑亦以蕡作
賁何耶
讀梁書
唐散騎常侍姚思廉梁書紀傳五十六卷承父
察之遺藁而作也校讐如宋書予嘗歎自開闢
有君臣來未有比肩近臣一旦北面稱翊贊佐
命以本朝輸人者實自齊禇淵始淵之弟炤恨
淵不早死淵子蕡辭不肯襲爵良有以也范雲
沈約江淹任昉皆齊之貴顯近臣幸國家昏亂
與高祖滅齊造梁其何情耶當時不知非後世
亦無非之者無乃已自安于淵之故事邪察稱
雲約參預締(御名太上)贊成帝業淹為先覺昉有舊
恩果何謂邪四子皆藹肰名一世才學去人遠
甚又何苦而為此也邪方百寮署名送東昏首
時王志獨憤歎不署名張充偃蹇不來會江蒨
在江州拒高祖之師不受命顔見遠既覩高祖
即位不食發憤以卒察曾不一言與之何邪徒
稱充之典選廉平蒨以風格顯云又若王亮者
予尢悲之高祖師至新林内外百寮皆道迎其
未能拔者亦間道送誠欵亮獨不遣高祖雖容
之不罪而任昉樂藹軰必欲因事殺之范縝一
言稱亮廢棄則執以為附下訕上惡直醜正徙
縝廣州璽書責亮諂事江祏恊附梅蟲兒遂執
昏政天下横潰不其太誣邪蓋亮既仕亂君之
朝其迹亦昜汙矣察罪亮自取廢棄非不幸後
世無一人與亮者豈不重可太息哉思廉傳稱
江祏多所追拔亮居選部每持異議深反袥復
曰亮選用拘資次而已其言反覆不倫則亮之
誣明矣察稱謝朏忠于宋在齊建武永平時為
疎蔣之流是也其謂高祖龍興朏角巾入仕首
陟台司極出處之致則悖也察稱袁昴臣志不
移于獨夫喪德之時是也其謂昴抗䟽高祖無
虧忠節終為梁室台鼎則亦悖也朏既退矣昴
既知所守矣乃無名以出既出而無補于時君
子恥之不道也彼東昏之醜禍倡于王珍國而
張稷和之張齊手加刃焉尚足以立傳與士君
子齒邪非春秋滅陽貨而盗之之旨也察稱珍
國蹈仁乂稷因權制變齊之政績有何異邪太
清之亂有自來矣而察以張纘爲亂階纘不過
不能推誠于河東湘東藩輔之間耳朱异延寇
敗國賀琛開城納景其罪一也察乃責异而貸
琛何邪蕭介諫納侯景傳岐願不與高澄和羊
侃謀據石頭襲夀使景進不得前退失巢窟陳
昕出竒謀說范桃棒幾得景滅之柳仲禮弟敬
禮毅肰欲取景于會上亦敗于垂成察皆未嘗
進之何邪韋粲裴之高軰推仲禮爲首擧義
師討景思廉乃立敬禮傳而不立仲禮傳何邪
如以仲禮臺城没後嘗見景則敬禮同仲禮見
之矣是意自有所在未可以一舉足責人於凶
燄屠裂之際也&KR1180;舉亦嘗諫納景矣思廉曾無
一言以傳耶姚氏父子於史其大者既失如此
復何他責哉南豐曾舍人謂思廉推其父意又
頗采諸儒謝吳等所記成此書予以劉氏史通
曾氏史鏡諸書考之思廉之作因諸察察因諸
謝吳許亨輩江陵焚蕩許之書亡逸矣思廉何
得而因之舍人前輩大儒必自有所見
讀陳書
唐散騎常侍姚思廉陳書紀傳三十六卷校讐
如宋書與梁書俱卒其父察之業也察仕梁陳
終於隋太子内舍人思廉於陳不為察傳可也
既詳為之傳矣又累數十言於贊極士君子之
美知之者知其出扵父子之私非公天下之言
也夫史也者天下之公也安容父子之情也哉
思廉蔽慝如此宜其不能善善惡惡著明邪正
之典刑其于侯安都傳言衡陽獻王昌之初入
也致書于世祖其辭甚不遜世祖不懌乃召安
都從容而言曰太子將至須别求一藩吾其老
焉安都對曰自古豈有被代天子臣愚不敢奉
詔因請自迎昌昌濟漢而薨以功進爵清遠郡
公邑四千戶自是威名甚重羣臣無出其右是
安都之殺昌也審矣而于世祖本紀衡陽獻王
昌傳皆無異辭以見焉若昌自致不幸者可不
謂之不能善善惡惡著明邪正之典刑即使思
廉于本紀書曰天嘉元年三月甲子高祖之子
衡陽王昌來歸自周甲子侯安都逆昌于漢甲
子濟漢昌卒于昌傳直序其事曰侯安都于中
流壞船以溺昌薨庶幾乎不失春秋之旨也
文集卷第十二
