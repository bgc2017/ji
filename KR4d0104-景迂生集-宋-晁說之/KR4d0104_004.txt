文集卷第四
嵩山景迃生晁說之字以道一字
古詩
對月偶成(掾考試歴城与劉跂斯立李深元祐丁卯年二十四為兖州法)
(首内六首見律詩卷資道唱和凡二十六)
我屋天之東月從海西來不解傳消息起舞興
悠哉千里玉繩斷萬頃金波開為我清皮骨憐
我兀塵埃座有玉山人映照共徘徊談笑喜復
喜詎必蝦頭杯
還資道斯立詩卷
秋風吹一葉送我過東山山高日出遲露重衣
裳單爰到濟南郡端士茝与蘭扁舟八月水唱
酬清且閒憐非郭李客便了取詩看(立童名便了乃斯)
馥馨蘭茝語令人有愧顔未見半豹書安敢道
一班分在婢子科何以能追攀
和斯立見還詩卷
神仙劉子夏不愧許遠遊今日秋風客襟度更
為優如何琅玕紙亦作李相投釋之還在手愛
涎隨不收霜渚正可恨鳬鵠遠嘯儔金篦識清
揚玉麈見風流新知雖云喜果作新故不相期
不用名散盡人間憂
和資道讀王績傳
飛廉有醜馬卒歲得肥遊先生用自况散髮汾
水頭時時到醉鄉萬彙如蝸牛板築杜康廟配
饗酒家流此意誰能解空令兒女羞為問關夫
子若何為獻酬
和資道讀賀知章傳
少陵愛賀公爽氣不可致寧向水底眠不作塵
中士謫仙見長安狂言隨意至換酒解金龜安
知天王賜二子少可人欣肰得朋類我實異世
客遺編勞補綴念昔遊稽山頗愛石上字再拜
式畫像物來見真意翰林有諸孫能与我同契
馬上睡
前驛得駑馬據鞍可天隠青山隨我行夢寐亦
清省此樂世所無蝶化猶未甚須信忘机者在
在得安穩
宿會眞宫靈休廳
我雖飬佛胎未必有仙骨如何羽衣人而亦容
我宿岱岳若宗社徂徠隱敵國沈沈兩山間眞
會駕白鹿仙子嘯清風玉女佩金籙擾擾人間
人悠悠欲五欲
送斯立入京
我見劉潁川昏困不暇寐忽遇便娟兒白日思
寢被此頭各未白相逢當有地詎惜艸艸别但
嗟言負意是時菊正花迸散青鉛淚搖策如騎
電到國何容易萊衣媚家府芳樽延國士相知
問阿儂為言只爾耳
贈别蓬萊簿林希孟子醇
吾友陳無已文會班生廬是時与林候有若同
隊魚相見元無約相别詎有謨那知數歲後聚
首如當初眷言二三子今來安穩無意氣充眉
宇比昔姣且都乃見松与柏不似柳与蒲憐我
守枯禪談笑便甘腴何姬又為别淚下青霜俱
男兒志四海不辱黃金軀試看習主簿窮悴能
著書
擬古与韓集叙别
燕雀常相隨鴻鵠中路迷豈無岳与海不如瓜
与葛食梅令人酸食冰令人寒一聞布帛語結
髮得儔侣黃蘗染素絲苦浸為别離别離近不
遠後會猶未期
資道俾予賦試劍山詩馬上承命作
青山群若好此山何清特如見孫登輩高聳不
可及山神亦喜我輕風鳴馬勒馬上欲高哦才
窘開口澀城墉半夜深摟闕中天闢六曲屏風
張五兩布帆屹蓮柄生旱陸松角自空植偏將
斥候中軍羅矛戟道冠不着簪女鬟未勞櫛碧
衣翼而趍青童拱以立風雨若可搖日月去無
迹出此摹寫語敢謂得百一亦欲縱筆書南山
詩見嫉
和資道故山驛早行
欲識混沌初請君觀曉山浩蕩有而無雲烟往
復還流水意更新四顧復聮攀日馭(御名今上)草出
我要常蕭閒
和資道山路見菊雜言
桃李不如菊露下花開意自足菊亦謝桃李妖
葩豓萼能入俗把菊比君君更清愛菊肯教陶
令獨君今漸作富貴家平頭奴子紅腰束人誰
敢號髯參軍見者面柔辭氣曲唯有禪翁向晚
秋東籬細步想風流
遊靈巖山寺
昔愛屏作山今愛山作屏還曲不可數兩目徒
熒熒須臾背負巘恍惝面對陘屯聚陣脚馬羅
列仙女軿秀色非有無氣自芳馨翠麓下靡
靡危峰上亭亭借問深幾何飛鳥中暫停衆異
者明孔白畫觀辰星霜令殊未酷黃蘂間青青
連岫鏁寶符重壁藏修靈世俗那得見見形不
識形言念朗法師于此老禪扄應化今何到空
餘虎上經我如夢中遊夢夢入杳冥爾來塵滓
醉不覺一朝醒下山如夢斷獨疑在茅廳朝雲
到人世飄飄細雨零
和資道巖巖亭二首
我來遊此亭豈羨高陽里形神旣生生吉祥斯
止止我無古人愁古人無我喜頗恨桑苧翁不
來嘗此水昔年蜀武矦泣下蕩隂里何如無事
人一亭欣所止悠肰太山岑相對真可喜不須
樽中物且酌巖下水
奉高道中作
雲埋樹林遠雨添山色重我馬自知行秋風更
相送悠悠鄒魯間此意將誰共明朝是别離想
此如殘夢
望山作
望山山在背不覺首屢回策馬欲倒行道路良
艱哉白雲尚相寄為帶山色來昨日登臨處今
日誰徘徊安得玉女水為我洗塵埃不解伴松
老寧忍被鷗猜日与物為遘此眼向誰開
晚日
晚日勸我行我欲留晚日長途行不近㒒馬有
倦色人生為客多誰解老一室果有桃源人應
遭渠笑叱
贈江子和兄弟(時在蔡州壬申二月)
聞道去年大雨雪今年園林着花遲梅已寂寞
桃淺深膠序閉門那得知故人南來將二季屋
裡衣香生春姿黃蜂紫蝶自顛倒從容却話初
别時二季未幾能許大我曹諱老寧非癡酥酪
醍醐俱可口何但療我渴與饑本朝亦有江金
紫誰道陳留人物衰(夫今舍人亦贈此官江淹為金紫光禄大)
有客從伯父大夫問說之者伯父報之曰
吾侄家中焚香讀楚辭耳因得詩一首拜
呈
蘭菊不易糗孔鸞難與儀春事漫嬋媛焚香讀
楚辭北斗仰𣣔援南征俯自悲胡為不痛飲未
肯歠其醨君之門九重舉世莫余知世父誤見
賞中情自有竒更願媒芙蓉遠舉參白螭
元符二年十一月十六日趙德麟檢校諸
邑李方叔自鄼来會中廬游靈溪寺觀飛
泉窮水所出涉龍潭遂至上洞尋火而入
路窮乃回歸息巖下巖洞泉潭前此未名
嘗見襄沔記郭璞游仙詩謂青溪道士鬼
谷子所隱在義清縣義清今其地也巖勢
天巧如觀音大士所居潭抱石而曲泉懸
級掛空若衝牙珩璜垂而有聲遂名洞曰
清溪巖曰補陁潭曰玉玦泉曰珠珮說之
寄題四絶句
不到清溪路人間千過春青溪人不老應憐郭
景純
右青溪洞
𥙷陁風月在處處得真居一六同妙湛三千皆
宴如
右𥙷陁巖
大夫既授玦捐之湘江中彼波到此潭寂寂睡
蛟龍
右玉玦潭
佳人諒誠素嗚佩若可取王孫忘情事不學鄭
交甫
右珠佩泉
客有傳黃戎州三絶句者因次韻
朝歎烏皮几暮歎木樨床勞我情不堪念君罪
不涼驢技已過目戎衣方駭心文章端自誤痛
悔空在今名大不忍殺罪大不以赦茘子紅滿
山身落鄉人社
喜魯直還用前韻再作
𣑽志問故鄰木蘭坐舊床去恨已斷絶歸意更
凄涼鷓鴣不入饌松栢有常心歸來應未老但
道古猶今君有非常罪幸此非常赦收身黑水
西重入白蓮社
又再作
多情楊畔兒芙蓉生繞床舊屋君未歸蒲池已
凄凉世人不我與自契黃龍心竟復何遠近一
瞬萬古今負罪臣宗元移書數問赦僅如鴈往
來羡君還里社
君莫惡行(山回聞韓相公拜四月十四日禱雨紫)
寂寂山城已過春黃鸝紫椹意相親天公柰何
不肯雨小麥含秀安得吐聞道天公大仁聖風
伯何能回雨令恐是風伯老兒兇長塗未許騁
群龍前年流草有餘胔誰言今朝尚憂此内降
白麻出上閤新相為霖君莫惡
縣樓對山作
山色日夕改我樂豈獨今相羊非一意開簟枕
遥岑楞伽懶焚香離騷幸可吟吏隠兩已適虎
鼠都不任詩酒客亦惡樓下那足尋可憐謝玄
暉惝恍論此心
趋府馬上悠然思陳無已三兄成詩寄之
瓦釡毁未棄黃鍾幸且存扵焉正律吕誰為到
崑崙相思出苦淚東漢太丘孫聞之在徐州無
衣出柴門亦賦乞食詩飢瘡故拙言靖節非此
夫如似校静喧顑頷不悲傷自知美蘭蓀龍伸
能蛇屈土不蝕璵璠魴鱮書懶寄天公牋可論
名不入葦笥𣣔報天地恩明光出湏臾一破萬
古昏蒼生訖康濟坐覺君子尊淨盡城上烏變
化北溟鯤豈但喜囚冠故亦慰纍魂我既美子
志為子盡嬋媛吾曹寧餓死終肯傍祭墦孔明
与荀賈豈不共中原﨑嶇入巴蜀雅志正本根
柳子一失此羅池為鬼冤問訊寄此辭飽腹何
時捫
欲自邯鄲趋府復從中山行覺風異常馬
上作
山行豈不惡清音興自長風從&KR1005;&KR2248;來不比人
間涼浮涼誇湛露屈子自悲傷披襟青蘋末玉
也媚君王驩見西王母笑酌白玉漿當今苐幾
人此樂可共當車馬邯鄲道側身一相望為謝
南亭女世方賤鉛黃
秋來庭下雜花盛開對之感懷作
春花擢翠榦秋花披芳叢叢花都且閒天質不
為容寧謝兒女賞本自能凄風持之奉君子令
德晚更崇
秋來
秋來頗自適撫此清收時不假絶交論聊吟招
隱詩山阿新橡栗朝廷舊臯夔早晚罷給散恩
偕雨露垂
十月十三日自郡歸山中寄周秀實昆仲
隂雲識陽月怪樹知窮谷路轉山迎人崢嶸失
南北回首人間士緫緫今何役嗟子此行李志
尚亦云獨世事兼漳温涼俱所欲耿介自小
人大匠死繩墨伯仁莫妄評阿奴不碌碌
忽蒙秀實内黃賢尉寄書期許稠至有經
世之語輙代書為謝
歲宴慕群侣魚鳥各知息故人音書來憐我此
時憶忠言開靡靡豈但問寢食我有山耕願久
矣君已得中道忽獻書明時思自立一官雖漫
与頗知民苦疾豺狼不當路雨露發天秩植杖
聽班詔去暴看甲乙閭閻心欲速廊廟慮匪棘
恨不死褚淵嘆嗟起安石固云小人鄙未易君
子識悠悠定誰堪世事兒女劇君才雄且銳欲
振排雲翮但恨張公子蹶蹶難與適功名良可
圖燕肰銘謾勒
趙德麟書来言黃九聞移命後徑遊峨&KR1453;
慨肰有作
蹇産久無賴相年忽有期野馬脱羈日逐客賜
環時鄉國眼中見申肘猶云遲夫子獨不尔西
復到峨&KR1453;初非身世謀無淚竹枝辭豈是軒冕
人要路莫相疑歸來舊臺閣風霜嘗路岐曰予
有末契斯焉定何之興懷白象士復自話别離
萬行端難渝短軸賞新詩(平生得意詩見贈魯直久許以短軸寫)
無已初除正字以詩寄之
平生阮步兵口不道臧否每笑謝著作自是雌
黃口閉門秋草多金風搖白晝忽傳黃紙書校
藝郡公後執鴈有楚越佩劎無左右畫渾沌眉
遽識齊宿瘤彭城陳夫子笑我顔何厚為語陳
夫子人生無不有
寄陳叔易
春色今似我已老不足愛花隨浮雲空只有蜂
蝶在問春歸處無踵跡腸斷江南与江北青春
不似青山常有情處處相逢好顔色山中故人
頭亦白何敢勞渠坐相憶願得春風一夜萬丈
高乘之歸去舊巖谷
荅趙德麟見招之作
王孫囚冠安穩無骨清肉健今更癯學似東山
何所才如北海莫言疎幾年漢上狂歌散今
日山前幽夢餘消息遠來知有意碧巖却要子
來居
和十二弟見降羌過洛
百代興亾土谷渾聖主神謨不世恩解縛再生
有孫子無勞倚笑上東門
君莫惡行(五月十四日聞右相出作)
今年蠶母連萬箔屋邊桑葉渾不着彷徨何計
救戢戢出棄陌頭空涕泣前日初眠不敢語今
日賤之如糞土不容身老吐一縷回首室中殊
樂苦何敢願天不我與亦太無情彼蠶母芙容
錦帳醉新粧那知有恨如許長相公日戀北門
樂迎候馬前君莫惡
夜行自戲六五言
觸熱褦襶幾許我生何艱哉九天星斗初轉汲
井意徘徊不解鳴珂帝所踉蹡没塵埃為問晚
嫁盧姬一笑為誰開
題卲武軍泰寧縣葉恪循道清風樓
葉公賢父子清風何奕奕愛彼清風好危樓高
百尺來從玉宇遠照衣光可擲桂葉尚飄飄蕙
艸下襲襲平生眼豁開脱肰凌羽翼對飲伴明
月故人念疇昔詠歌何穆如援琴更幽寂慈烏
遶難老霅溪非其匹華陽三層上松韻亦蕭瑟
始到無極作
徂歲若飛羽去矣不可招諒積寒暑多我髮覺
翛翛是身一枯木引憂自焚燒河山再遊宦鄉
國夢魂勞友朋不敢思得意在本朝弟妺天一
方披衣泣中宵介拙取如此罪侮肯相饒眷言
此邦人不与我逍遥五日無羊爼十日無魚庖
懶我蔬菜慣妻兒嗔呶呶亦有寢食地肘申瓦
歎搖政自不容膝如彼風後巢當此仲夏時何
以謝炎歊前聞嚴君平氣和生凉颷但恐此語
欺古道久可嘲平生鄙潘岳懷縣復鬱陶靖節
真吾師一去何超超終期不自墮賦詩畔牢騷
送杜通直乞罷無極南歸祁公之族孫
青堂帳下白題歌王師城外横天戈白首國母
契丹女泣問王師來謂何將軍突騎擅府庫羌
兒逃死獨峯駝軍中即日拜太守兜鍪未脱羣
冠峨杜侯别乘不願行自言壯志今消磨頋豈
不知金幣饒家有清風誓不頗歸來南北信所
之無極陋壤留則難却卷前志隨征雁回首三
吳風景和憐君骨法可學道此生肯与樹婆娑
嗟予投幘亦不晚君好訪我嵩山阿
趙君年十六作雨詩極竒騐可畏說之輙
次韻和之
天地綿綿寄一水上有浮羽下累塊時時出溢
不自持或濛或䨟物有底人間妄見得雨名穴
居那解知其際旣久天地如卵&KR1409;漏下涌上潛
相継日雞月蟾喜瀦汚力歛光明慳不費兹復
何時霖未休萬牛高木同茅刈朽屋欹傾嗟莫
支好逐苴浮連一穗何處紅藥媚芳妍但見土
花爭點翠被濕出門意憀慄刺舟庭下却車騎
茫肰誰與散此愁文定諸孫森葆翳青青稚齒
口皐哽滂沱苦語天工棄趙生十四識嵇康諒
知前言非我戲
黃河多淘河之属有曰漫畫者常以觜畫
水求魚有曰信天緣者常開口待魚感之
賦三詩
淘河復淘河后土激浪沙分波大石羽轉雜龍
鼉汝欲澄清力幾多官家費盡水衡錢萬夫政
待汝漪漣天上有河鵲以填可增汝漫髠其顚
虚名覈何嘗休譏汝在梁
右淘河
漫畫復漫畫河尾沙軟喙一尺天生剛喙不解
禿倦魚薄淺幸有得謀拙力百費何處有金翅
飢腸倚暮烟慚愧信天緣
右漫畫
信天緣何為者非達亦非賢終朝開咮不敢仰
待魚落咮急下咽大魚變化小魚黠誰肯效命
于爾前皇天日月高無心憐爾曹幾欲強求索
豈不鑑漫畫
右信天緣
比日風雨甚異山下人云此六月龍會時
也中頂有會龍洞予嘗遊焉賦詩記其事
今感之有作寄趙德麟
西峰掩東峰明倏忽起滅令人驚九野雨足
龍上征六月正乃會瑲珩雷電斷絶風來輕鼓
倡鼙和鈴簫笙虹霓舒旆雲搖旌萬龍夭矯宿
崢嶸天門大開仙子迎不比它邦時雨行中天
有洞遺珠纓我昔酌泉探幽清尚疑不肰今信
誠安得問訊參騎鯨脱去禁令朝玉京相羊容
與俯四瀛下呼我友何營營寒飢暑渴亦已更
胡不同我此長生
和澗上丈人石淙作依元韻
岷江將入海金山中斥攫近樵得雁盪平地風
落落獰兒一稱絶如䕫埋舜樂那知嵩石淙視
彼削則削兩處壞俊一日得磅礴水從嵩隂
來到此幾谿壑勢盡劃縱横天地自開鑿腹背
&KR0636;叢峰星斗俱漠漠波搖下嶔崯雲度上岞崿
為山無麓趾突兀便可樂北首揖三頂鴈行共
遼寞睥睨萬培塿飄然風中籜莫言聚石耳乍
如五隂剥試觀㷑霞生如蓮敷青臒非山亦非
石水亦非激躍癡龍有路寢醉蜃不收閣因得
為人戲(平)何處顔色怍或疑上帝宫盆山映叢
薄盲風吹下將塵世暫斟酌又疑涿野戰行陣
龍虎作過怒禁不散結此空黝噩寧論八陣圖
水来俄而却惜哉遊者稀元老情不惡
偶得雙頭蓮花戲作
君子不見昭儀飛燕姉妹在漢宮同妍共䴡媚
赤鳳赤鳳一日與俱逝長空又不見大舅小舅
兄弟專晉亦何有兄招千里兵弟殞一杯酒嗟
爾芙蓉芬芳姿出水無染稱瓌竒亭亭各映清
漣漪高下淺深何不宜嘗遊鏡湖五月時目極
萬疊青羅衣一花獨出擅朝暉譬如神情散朗
王夫人不爭鉛黃桃李春又如君子立朝廷朋
而不倚自修正何乃反常為異失故態比之人
事那足愛只恐横塘知我有恨處故教絶艷相
並語莫言才氣世無雙並蒂何如君看取不然
戲我坎壈此世每不偶逢人好匹開笑口
正月六日七日書所見
扶光歲首當何辰荐視變異紛無垠既驚馬日
不為馬况復人日不成人咸疑白晝懸月魄譁
言日月相鬭格如負如空天風愁似食不食自
毒螫空裏黃埃下百重日心黑氣交四磔不知
何地歲陽烏人間百鳥競號呼可憐海氣使如
此杏梁瑞彩想中都
送許同年赴江寧知錄
風稜索索許子伯軺車督郵聲赫赫裔孫德似
官亦同獨乘瑞霧開羽翮金陵城裏春色多疑
是六朝舊金碧只宜細看後庭花(御名今上)莫垂淚
江家宅吳醥那觧醉離腸嗟余自是思歸客荷
葉開時楊梅熟江南江北遥相憶
送壇守赴闕
昔時江南士人輕吳會正如長安洛陽論賓主
自從九州花開一日来欣欣不復聞此語明州
太守江南英信美之鄉是吾土莫言只飲甬水
便無情黃鵠排赤霄垂翅一再舉御廚賜食紫
駝峰情多猶憶馬夾柱依然夢斷四明山花信
風裏憐梅雨(花信風京師有)潮平驩喜浪婆兒莫錯舉
櫂新城江上去(廬州公乞)
顧彌邵以其尊内翰所有歐陽公集遺侄
季澈賦詩篇末見及輙次韻作
昭陵人物一朝盛晚有醉公為擬倫譬如群鳳
粲羽翰来下千里儀九成鳳歸樂絶天寥寥人
閒墜簡空垂精可但光華開日月要識忠憤聳
幽神虎頭本是當時客教子傳孫無粟亭晝呤
夜誦翁文耳池蛙何容聒正聲得之不待金錯
贈好守門律如時令君家此叔定不癡莫厭家
雞外勤請
送公望
竊獨悲秋霖江湖難為客短髮思歸時柰此西
行色念君諸王孫風骨秀而整衣冠舊諸生不
羞見狹領邂逅託末契君室獻可孫豈但姻婭
舊有感風義敦君知前輩好寧用文墨期潁麟
陳留言為君愛吾詩
新作竹軒
齋壁值墨竹文蘇兩先生移根今何殊初度風
雨聲妙識前日意歡見此時情家山幾千里客
恨倏以傾歸期恨今晚像此葺茅楹故知江海
夢常共月華清
感懷
甬東爲客久心期日自昧秋風滄海潮尚餘桂
江泪形影悵已老頗識前人意柳子與沈侯超
邁萬人外終日常戚戚不知果何是我亦負罪
臣視彼才藻愧(揮泪何時到甬東先是沈休文柳子厚詩云桂江日夜流千里)
(里因之平生懷有詩云桂水日千)
感興
越山無黃葉客子自悲秋朝來風雨惡白浪翻
山頭歸雁不敢度何事此淹留少時笑古人恥
為關外侯老識古人意首山復首丘
秋晚
居恨日不過復此秋云草一歲餘幾何挽之安
得住老矣且勉學高談非所與貧賤苟不慙勢
力則不懼涼颷幸已多寧煩賦不遇
題琦公讃光堂
山川固高深不掩珠玉光道人覺物者明明豈
自藏奈何一世中瞑醉不我藏收歛萬古志風
雨一茅堂問之默不語詩成蘭蕙香山中多卉
木有待而芬芳自憐年少時徹令晝公行虛空
流水遠天外有鸞凰白髮此種種紅塵誰茫茫
嵩少令卜築因之歸興長
風
一雨一月強天地同翳如大風半夜起上下痛
掃除彼蒼不自壓人力端奈渠不肰何特異搖
蕩此寰區癡兒怖拒起無衣凍不蘇尚恐山岳
仆寧暇小物謀人生所托微造化仁有餘明朝
木杪静晏晏看天衢
夜雨
夜雨聽沉寂頗似嵩少時但怪越江上非此嚴
冬宜重崗迷積霰故山今付誰潮頭斯更徤魚
尾適自嬉獨如客子何耿耿問心期
寒江
寒江不可望怖爾舡中客波濤已無時風雨又
幾日人多冐險艱我獨幸沉寂蛟鼉得意豪鴻
鴈歸期急吾孫解蠻語政可一戲劇
夜大風
夜半江頭清客耳髣髴鍾聲風雨裏雨收風冷
獨嚴威鼉號龍戰江徙政是夫差破吳時鼙鼓
百萬當者靡白頭嵩客柰此何他年慣聽山之
阿唯彼天地之中央岫塤箎谷寧厭多吾土信
美小人哉何不處處作好懷
和胡少汲遊山
峭直漢大夫伊余忝末胄出不遇良生本值
惡宿高曾耀圖牒辠戾辱堂(御名太上)十飢付群兒
萬恨閣孤咮耻爭市井日䧽願農田夀感㮣觸
目新忠憤平生舊𣣔論國中樞誰識不下輳偶
為江湖遊喜見園林茂但恨老子迃難復處士
秀懷我故時人識彼往歲綬故人多零落高義
或邂逅有美中庸胡願息金蘭臭家住灊岳雲
賦此小山狖纔顯便官豸暫處得僧鷲大篇旣
錦舒小章亦玉鏤本期古人知豈急今朝售又
如五色丹必待九轉就不近戀洛陽何遠憚句
漏神智此既澄世網不待透明珠雀能㘅黃金
鳥解潄遺骨一國珍死鬢百草鬭果誰真美惡
亦曷定先后食栢莫分甘種漆要自守無思粱
肉肥忽厭藜藿瘦德義難沃懷情𣣔為穿溜小
人窘咫尺君子狹宇宙清音可相羊畏途肯宿
留原憲不知貧季氏徒誇富既皆白髮侵宜各
素心究内不識織紝外嗜飽飣餖一言可酣醉
八月非醇酎苟適年少場或落春花囿武思揮
日功文𣣔凌雲奏懶出櫪馬嘶惜笑閨女侑巧
意難幸得枯脛或遭叩君如此攘臂我此甘縮
袖歸見魯衞士未覺風宜陋每增輸心偽矧非
見面驟猿笑識巖穴雞鳴知旦晝吾語雖不媚
厥意或可後
謝周同年通叟詩卷
周卽旣老曲不頋自作吳音歌白苧二三名勝
能知音傖翁得之嗟已暮玩之在手不載讀愈
見佳處心愈妒君乎瘖休無復鳴我宐如許他
宐慮鄉曲豫章皆竒才直上千尺已摧去
還琦公詩卷
孤山教體外賦詩湯休上后來數參寥接手得
宗匠東遊四明山懷人增惻愴何言遇老琦二
公論輩行但欠主盟人汲古自清唱明年已七
十句法何蕩漾兹山近蓬萊展卷到絶曠島子
敢賡酬我正恨難傍(夫為島子明人稱村)
次韻和法琦
野寺木魚午不響老僧乞米樵松根志幽思苦
作詩戲處身不忌如窪罇大軸視我正其欲尚
恨近體意虚辱報以五字陶謝家要看素絲難
純束江頭梅雨滅槐火我正思公慙飯顆復我
苦淡來惱予嘆息有能無不可枉是晝公出前
溪猥效蘇州失故捿蘇州風流今不見公乎老
矣誰提携
書事
越天梅雨短長思嵩陽客子問歸期幽夢遠近
徒猶夷細字老眼厭紛披身將隱矣又何為且
舒縈滯為客時故自平平欲語誰
連日酷暑異常攄悶而作
寒暑平分東南之徼何多暍哉遠望炎洲近觀
火井相與朝燼而夕灰名曰冰紈霜練服之一
縷如十襲而信衣冠之不能敢疑夏祖之居會
稽短髮文身自蔽以艸萊浪婆兒身世世共道
常年不如是誰復憐北客此日真憔悴深山乳
虎想騰倚清風不來空嘯死安得人如葛稚川
脱身直下坐井底奈何滄海濁沸日不敢浴金
波自爛玉兔熟四方上下濁氛滿何許層冰映
彫玉苦熱何不可濁氛端惱我
大熱戱作
仕板三十年罪籍乃十歲妻兒歎朝夕𣣔免飢
寒累爾来官南陬長夏苦炎熾自疑吾其魚釡
鬵方盡沸金石方流爍况此病而悴却頋妻兒
笑聊取一嬉戲飢腸雖自鳴寒凍非吾事
謝仲長通判朝議兄惠頋渚茶
天子不嘗陽羡茶二百年餘吾儂咨嗟可是吾
儂咨嗟休濤江春色遠含羞趙卿老矣剌史半
緘題寄我甬水頭故知不敢西争去貴嗜最宜
東来同羈愁人生趣尚有窮逹草木還亦如人
不誰家棄婦泪未乾忍對孤鴻暮影寒趙卿蝦
菜且良食莫教歸夢到長安
初秋思舊山
秋江未澄瀾秋聲已先到頗謝凉風吹客愁何
須落葉驚人老古来此興定何如自愁不愁自
傾倒直爾相羊好遠遊何不命駕歸嵩丘君乎
不上三十六峯頂只恐君家未是秋
送范八西上
江頭楓樹秋東吴王孫愁誰復憐北客夢不到
中州子能中州去獨我不自聊心事豈如期来
歲同歸舟子今未二十志氣長者流勤讀未勤
問有待再見不
秋日江上作
秋色千里来潮波八月壮起帆增江勢勁風滋
頡頏海道當如何燕羽去雲上人生自窘束有
情宜騁望兩眼幸未盲莫謾讀易象
題明發所畫訪戴圖渠自有詩
扁舟雪夜興千載風流存詩畫能幽絶不似諸
王孫興多却易盡一世復何待傖父莫罵予猶
且不見戴
嵐露雨
越山八月時颺颺嵐露雨却疑梅再黃柰何燕
已去平生始知名要来愁羈旅前愁豈不多紛
紛新代故誰為司愁者特扵予不負寄言宦遊
子行李莫怱遽
㝢興
秋風来偏戰萬葉倏奔亡客子江海間是時多
慨慷何事新来鴈矯翼過吾鄉吾鄉多霜雪豈
不坂路長思覧萬物表試豋千仞岡徜徉未終
樂急景歎扶光
古人
古人愁已極今我不用愁去日已忽忽来日諒
悠悠便能如此志終恐慚白頭經月不讀書閉
目得自求不如懸車好更復外言不
風雨縱横至
風雨縱横至此非渊眀廬勉哉風雨操人品有
賢愚彼方適雲旗我切畏泥塗凄凄向深夜何
處識斗樞
乘小艇戲作
知章騎馬似乘舡我今乘船若騎馬舳鳴艫噴
索莫馭左磬右控手不把稍稍風恬可騁望忽
忽波駭難遊冶既信河流怒頰豪不疑瞿唐不
可下婆兒未用傖兒怪赤馬能戰馳馬敗傖兒
自哂亦以屢愧爾會稽夏仲御(馳馬是吴舡名赤馬是晉舡名)
憶江南贈通叟年兄
北客而南征蹇産非所志問津人尚絶後来狂
避世流離竄斥者其數非一二風流稱南朝文
物始佳䴡要途在荆揚僻左處吴會吴會興國
来乃以丹漆貴若其大才豪終是江南最君家
住江南豫章生次苐非但吾言逼正爾百憂似
易見巖下電難識斗間氣結綬三十年膽策未
一試譬如瑚與璉詎落日中市飄然渡浙江式
慰此憔悴我屋梁園久近卜嵩峯䆳海蟲難下
筯粟漿有賤嗜不讀非聖書忍更增疣贅又不
求甚觧未肯争破碎排悶亦吟哦清潦誰滋味
自從住囚籍一語不敢謂豈惟要絶言自憎生
此喙因君發吾狂明當保嚴誓
桃
江南桃葉齊江北桃根低各自擅風流人情千
載迷桃花竟誰比風雨日凄凄
園中戲作白紵
人間春色不湏臾芳草妬華不縈紆楊花不分
上空虚宓妃一去百代無不如雲外萬樂俱南
斗鼓瑟北斗竽與酬酢者非君徒
題冲弟詩卷
阿冲五字来江山千里餘能爾䴡金碧定是勤
詩書文章與神明動作本自俱古人既云已令
公有規模五世以文稱故家誰復如
昨日之日
昨日之日夢可追今日之日愁能遲日之授謝
亦何有但莫令吾忠信虧但莫令吾忠信虧家
山北斗身海湄膾鯨斮蛟旣不得蝦虫腥鹹安
用之難將短髮留長恨山中好在雞黍期有舡
載書復歸去高誼觧釋幽林思
贈然公界方
西方石為簡東山人可與不用量三江聊以壓
四虎
偶見陳誠之一詩不勝欽歎輙紀贈求其
巨篇深愧蕪累
四明唐中葉處士有陳深書旣殫萬象詩想瑶
華音惜哉不並傳裔孫自苦吟豈易識此孫海
底珊瑚沉邂逅我見之昔恨阻冲襟念我理歸
棹旅夢斷遥岑願乞十九首降盡河外心
贈琴照
會稽城畔不見海會稽城裏海有聲此海之聲
三尺桐渺如渤澥含太清惜哉寂寥三十載月
出愁空不肯明邂逅彼孫曰沖照燕坐之餘秋
色撗搖手照乎休可已悲風河水客心驚我少
學此今白髮念昔知音塜草生亦復何人能子
知空問世身不得輕庭鶴待此朝入饌子食有
禁寧無情
缺門遇王三兄師文
生民本羈旅何以娛今朝風雨崤澠道離别秋
冬交忽復有好懷故人道旁招如狂語錯亂疑
夢情飄飄君鬚何盡白我志則全消憂患君恐
可圖書興尚豪玷珪宜委土良驥乃繫匏但願
不再辱敢慕無久勞(乞官觀師文𣣔)馬蹄分異縣朔吹
結同袍三年以為期嵩少理居巢
河中府古興寄劉壮輿
肘腋患難禦垣墻傾莫制兹者論戰國破秦必
在魏初疑此語漫身到識真是河山既設險信
食以自治秦雖百虎狼得進不得退㐮王昧遠
圖蘇秦嗜近利惜哉計畫疎為此山河愧我懷
誰與語劉子長論議方為十二史吾言不可廢
眺聽常思君夢魂先朔吹
至河中首訪鬼拔河圖有畫人云因陸學
士移其璧毁寸盡令人感慨終日有作
坎坎分明拔河戲盛在北朝唐尚爾畫手何人
展子虔妙不戲人惟戲鬼更無獰厲可嚴怖旣
曰依人人是擬家家賈勇負勝餘見之心寧不
知恥最是隋宫窈窕春汗粧蓬髮羞相比故宜
落筆在蒲州門外河来三萬里隣幾舍人有搨
本詩翁賦詩名更起詠詩想畫二十年客舍此
邦心自喜攬眞永絶偽物欺顧影豈盡形儀美
嗟予斷絶百事心癡處留情獨在此魑魅魍魎
好奔迸文彩風流終棄圯出門訪之無處所惜
哉史君陸子履但𣣔便坐易瞻玩不知璧古難
移徙豈無剥落一寸餘我願寶之若瓊蘂不然
當學𥙷亡詩收拾粉本細綱紀或謂前年九鼎
成時無雜糅清如水雖有高室誰瞰之亦莫捓
&KR2952;毛手指帖璧不祥宜遁迯綵門抛梭方靡靡
初至鄜州感事
罪斥云一紀常亦守官箴置身江海畔放言麋
鹿岑大吏不訶譴小吏自堪任蝦菜日異饌著
書敵南金豈無二三子善叩響不沈更逢四高
士(立然杲恂)語妙何愔愔俯攬塵土影仰攄冰玉心
苦辛雖在昔菑穫實扵今歸榜不忍速故廬尚
可尋金閨朝轇轕荃璧夢蕭森領闊貽爾誚新
貴使我瘖飢寒一丈室(師大雪去年京)奔走九秋砧(秋今)
(遂為西行數往来鄭蔡)長坂馬難健敗絮虱易侵池西别
故舊税駕雕山隂白翟無曩迹赫連有脱鐔幸
哉廊廟術勇不誇縱擒誓表前日来父子恩更
深戰士老腐粟癯儒適懦襟羊肥臥沙種酒美
西凉斟農武自先烈五律勒窺臨(甲今年初教予專察視保)
(陣五)禮樂被遠俗三嘆斥哇滛(邑新樂予按外)勉旃不再
辱聊爾容華簪歛迹有餘愧難聞弦誦音(名在予以)
(干与學事邪籍不得)尚喜屋山阿雙泉如鳴琴遠明桑苧
翁品茶疑未諶洞中有仙者得度人駸駸長生
非敢望却粒實所欽腸空不貯愁慮絶發竒祲
何勞東臯計即日返幽林難忘平昔興一為梁
甫吟
趋延安過野猪嶺
壍峭十月寒一步不得整如何騎鯨客來度野
猪嶺遥語謝康樂爾輩易清省
題楊如晦二畫
蜀道圖
山鈎樹白何年歲流瀑可聽下無地行人愁絶
却無愁始信宐歌蜀道易
邊鵉雉
駭雉丹青人姓邊無花無石自瞿肰已能倚壁
音聲絶何用蹲飛欲上天
三川言十數年前嘗有一短帽騎驢之士
半醉徘徊原上久之曰三川非昔時比矣
恍愡失其人所在有收杜老醉遊圖者物
色之知為杜之再耒也予獨鄙之作詩(首二)
君不見少陵有客字子美三賦獻罷胡塵起招
魂收淚謁行在寧論家室三川裏雲零日淡剱
閣深翠華望斷塵埃底狼虎食人大道傍回首
妻孥湏怖此亦嘗寄書問訊之鯉魚何在滄溟
徙晚年雖卜浣花居心折秦雲恨有餘茯苓不
御丹砂就仙去還来縱目初乾坤宿醉參横醒
且策東家舊蹇驢隣里一人安可得亦無墳冡
可蓁蕪人間偪仄何偪仄却自騎鯨追李白
君不見杜老死去傲九天肯顧帑臭下三川問
予何事知其然此世此老無姻緣平生志願得
酒眠暫時去作酒中仙况今仙侣瓊琚連瑤池
醉倒阿母前一瞬人間億萬年泰山為塵海作
田何處更復有三川鳳凰五色歌雲煙三川何
人莫浪傳汝曹虱腦真可憐華清有夢亦狂顛
夜闌秉燭仍悁悁君不見狄郎志尚冰玉堅獨
聞此老近作佳城篇
萱草
山中萱草三赤長山中高人萬事忘𣣔借忘憂
汝輩力世間兒女徒顛狂汝亦忘憂非世憂臨
風恐汝亦分將願爾忘憂忘終始莫教老大空
悲凉
鄜州張路鈐處見東坡所書漁父四首感
嘆之餘因思諸王孫伯言善歌此辭每以
為樂作寄伯言視張
庾郎幾尺大腰圍江北江南有好詩今日王孫
渾得似仍知漁父醉醒時為我高歌掩明鏡上
方凉簟鬼神悲我曹早有江湖興風雨輕鷗細
細随君朝明光我圁洛愁腸只有醉為期海外
騎鯨消息斷無窮飛絮觧相思孤舟本要載西
子𣣔付此聲知有誰安西將軍元好事紙背題
来十襲之
宿洛川嘉槐驛其槐眞可愛因思李承之
待制嘗為此縣令有所建退省堂存焉
昔為扁舟客益覺此生浮逮今郵亭役重膇仍
百憂嗟予何所可歸去無田疇慚愧庭下槐百
年霜霰秋上苑誰移根免目自山丘曾見李長
官矯矯增風流欲登退省堂秀句吟白頭天上
問風月還似當年不(月好人間今夕是中秋予李白有詩云天上不知風)
(之每誦)
三川誦杜老觀水漲詩
平生少陵詩佳處豈盡識何敢窺意韻尚且昧
形迹身到三川來瞀瞀迷咫尺連天穹谷句忘
飢三歎息高高方若懸下下仍如績扶上而削
下乃在吾行役炎肰念此老鎔寫不可極意中
無遺境象外有餘力後來群偷兒蠧魚姿口食
安知九鼎珍宐爾終身瘠此行敢告勞頋影若
有得不見水漲時兩眼猶歴歴(公曰興則扶上古人論是非不)
(削下衰則)
文集卷第四
