蘭臯集卷二宋吳錫疇撰
竹洲重葺仁壽堂
抗章當日勇辭榮三詠循陔世念輕娛悦高堂仁者壽
壅培遺植聖之清雲涵翠葆添新蔭秋逼青琅戛舊聲
故址依然成棟宇水心題扁尚晶明(先文肅建以娱親)
雨中過昱嶺
下輿扶杖過山蹊雨濺征裾屐濺泥正自不禁行路苦
一聲何處竹雞啼
湖上聞鵑
湧金門外買湖船綠樹陰陰叫杜鵑恰莫叫從城裏去
有誰人肯辦歸田
獨酌
獨酌悠然醉應無語笑譁百年柯上螘萬事琖中蛇詩
定重刪草燈挑又作花不煩眠遣客長嘯岸烏紗
秋懷
鴈聲叫斷一天秋寒氣憑陵季子裘莫恨蛾眉偏薄命
曾知猿臂自難侯繞黃花有詩消遣持紫螯兼酒拍浮
未用淒涼如宋玉月明清思滿前洲
悼鶴
乘化歸遼海雙籠一不開墜翎畱片雪遺迹印荒苔月
朗憐孤唳琴閒憶共來瘞銘為琢石雞鶩不須猜(洲上二鶴)
(忽斃其一)
次韻孫艮夫贈別
第一江山第一程新詩快讀逼梅清碧雲不斷飛帆急
立盡檣竿晚日明
揚子江頭欸乃歌一天星斗絡斜河怕無才思堪風月
拾入奚囊未必多
次韻葉介夫
芳草垂楊浥嫩寒苔痕新過雨斑斑一年春付花開落
長日庭分燕往還世事祇堪頻對酒詩情自可飽看山
儘窮莫用文為送郊島曾容季孟間
秋夜
寂寂虛堂風露涼邊聲驚聽鴈南翔短笻夢涉秋三逕
長笛思乘月一航老眼添昏如濁鏡吟懷多感類寒螿
久知拙不趍時樣肯羨東鄰鬭靚妝
荆溪舟中對月
歴眼旬餘半終宵月在天若將今歲看僅有此番圓寒
逼鴻洲外光摇螘甕邊家山千里遠應共一嬋娟(十二月十)
(五夜)
姑蘇晚泊
有味吟邊景無愁醉裏身如何連夜夢只是到家頻更
永遲留月梅寒漏泄春吳王臺下泊訪古待清晨
山行
策蹇又山行看山不識名平林秋後薄疊嶂日邊明雲
近侵衣濕泉幽照影清歸樵饒樂意笛弄兩三聲
醉起
水宿篙師報歇程維舟聊此問旗亭醉來頓覺鄉愁失
苦被霜風吹又醒
嚴灘
極目飛鴻外蒼茫一渺然風清垂釣瀨月淡放梅天展
卷評詩句探囊結酒緣舟中無此樂但只閉篷眠
新城
短棹泊新城江寬風易生帆隨潮共上烟接岸俱平冷
蘂江南信孤鴻塞北聲詩成休朗誦怕有老龍驚
晚山
晚山欣靜對杳杳碧無垠病葉明殘照飛鴻帶斷雲自
憐麋鹿性宜入鷺鷗羣世路多殊轍升沈迹已分
夜感
少年未識隄防老不辦坡翁大字書猶有壯心躭萬卷
其如昏目負三餘睡遲祗怕中宵覺交淡從教俗軌疎
瞑坐漫搜詩撥遣靈臺一片炯如初
憑欄
劉伯龍如鬼笑何居然幻境螘南柯世間知止人應少
天下難言事最多梧葉淒涼依節序鴈聲依約自關河
憑欄莫起悲秋意老色何妨借酒酡
無弦古琴
寥寥誰是識琴心得趣元來不在音可惜伯牙猶未達
絶弦當日恨徒深
偶成
酒能成病姑停飲詩怕傷時莫浪吟客又不來春欲去
一簾花影哢鳴琴(琴疑禽)
釀密山蜂初割戶銜泥梁燕已成家春愁漠漠連芳草
閒過東園數落花
多景樓
欄干投北是神州莫怪諸公怯上樓千載潮聲如有恨
猶能含怒到瓜洲
姑蘇臺
歌舞聲消迹已陳危臺今日壓城闉麋遊莫恨終亡國
誰把鴟夷載諫臣
三高祠
去越思吳居甫里並祠千載說三高到頭杞菊饒餘味
不涉人間富貴勞
旅舟度歲呈范堯臣
柏琖椒盤且罷休吕蒙城下泊孤舟昏燈獨照還鄉夢
久客新添別歲愁爆竹無聲驚寂寞梅花有意伴淹留
明朝例是加年事不信公侯不白頭
夏日
雨作年豐計涼為午睡媒不煩思飲露已可洗飛埃延
月簾高捲看山牖盡開心閒逢事懶褦襶且休來
菊邊持螯
奔火狂難改横戈事已非形模雖可怪風味故應稀玉
斫雙螯潔金披一殼肥持杯籬菊畔又見醉忘歸
對月有懷
破晴斜月入簾陰鬢影蕭騷老不禁九十日春風與雨
百千年事後猶今牡丹紅褪殘妝面杜宇聲寒故國心
眼底交游期又誤飛鴻杳杳鯉沈沈
哭趙成德
鶴悵東巖夜聲悲不可聞有圖留水月無句管烟雲身
後空傳稾生前事作墳忍思攜手日濺淚漫紛紛
重午於潛道中
逢人篸艾知重午漫把青錢問酒杯豈是醉狂慵弔古
獨醒不禁客愁來
六和塔
直上浮屠最上頭茫茫渺渺入雙眸斜陽斷鴈新秋意
惹起西風一段愁
次韻汪仁甫
斜河炯炯鴈飛飛老却斯人天未知三逕秋光猶在菊
一年心事可無詩歲華迅似離弦箭愁思多於盈杼絲
寂寂空山明月裏誰拈霜竹倚風吹
結屋
結屋須教坐對山把茅纔此有三間澆花抱甕調停懶
洗硯裁牋準備閒未問丹砂能蛻骨久知綠酒可酡顔
江湖浪迹成何事抖擻歸囊句不慳
夜雨
漠漠春陰未肯晴空階滴點到平明應知不入笙歌耳
來作愁人枕畔聲
客思
淹留為客久蕭散與心違妻病家緣廢奴逃書問稀雨
荒招鶴逕苔滑釣魚磯愧爾汀頭驚滄波自在飛
藍溪道中
綠窈雨初歇清和日正長乳禽穿薄靄弱蔓上頹牆村
市筍厨美田家麰餌香老翁扶杖出小立看移秧
看山
一寒未辦買山貲隨處看山總可詩人事無常山換主
青山依舊不曾移
秋來
秋來病葉不禁風漸覺虛櫩墜片紅斜日半溪人喚渡
斷雲千里鴈横空詩情得似馴鷗子世事徐觀失馬翁
忻戚莫將為我役此懷拍拍自春融
九日
九日今朝是風吹帽欲斜愁惟添白髮貧莫負黃花蟹
上橙初熟秋登酒易賖茱萸休把玩且辦醉生涯
江氏靜山堂
一炷清香萬叠山依仁體艮寂然間油雲自去為霖雨
千古蒼蒼只恁閒
楚東歲暮
樓高霜冷漏聲遲獨立闌干憶別離明月一奩磨後鏡
疎星幾點劫殘棋歲寒時節難為客老日頭顱盡付詩
頗覺淒涼無晤語臨風說與凍梅知
重題釣臺
不向雲臺戀故袍清風固自釣臺高渭川八十年烟雨
豈是漁竿把不牢
除夜
日月跳丸歲又除書生作計太迂疎也知窮鬼難驅逐
鬱壘神荼莫用渠
守歲兒童語笑頻老翁醉擁地爐春欠伸起喚梅花說
明日平頭五十人
冬日
日薄霜清水見沙水邊偶到野人家滿階風葉渾慵掃
爲愛深紅似落花
夕陽孤倚立溪頭三兩漁舟遡碧流驚起一行新宿鴈
斜飛又過別汀洲
誰人雅趣似林逋繞屋栽梅入畫圖淡日籠晴霜轉暖
從頭看過有花無
癸酉元日
一聲爆竹又驚春荼壘中間寫此心忽忽行年周六甲
便便癡腹擬三壬酒泉郡裏寧甘飲飯顆山頭尚苦吟
強健得閒元是福何妨終老住雲林
琴枕
三尺焦桐稱醉眠邯鄲底用遇回仙夢中髣髴聞流水
元是山間響瀑泉
別吳仲俊
背人春事水趍東淺紫深紅次第空宿靄未乾桑葉雨
薄羅初試楝花風詩聯鍛鍊微吟裏豪氣施行半醉中
此去相逢堪幾度別懷作惡老來同
山居寂寥與世如隔是非不到榮辱兩忘因憶秋
崖工部嘗教以我愛山居好十詩追次其韻聊
寫窮山之趣
我愛山居好扶藜步晚晴俗醇存古意境寂快詩情杜
老銀絲膾坡翁玉糝羹隨緣清供足儘可佚餘生
我愛山居好蔬畦間蒔花筧泉歸爨舍篝火乞鄰家茁
嫩貓頭荀焙芳雀舌茶野人曾拜號何用給黃麻
我愛山居好乾坤自在身林泉睎隠士風月謚閒人村
釀添春困庖蔬勝鼎珍幾攜蓑笠去保社在鷗津
我愛山居好軒忩傍水開遊魚吹墮絮閒鶴啄荒苔有
字人誰問無租吏不來寂寥門逕側數尺長蒿萊
我愛山居好陶然與世忘細聽泉潄玉那羨珮鳴璫乳
燕飛閒宇新篁出矮牆靜觀機不息天地為誰忙
我愛山居好崖雲濕爨烟琴横雙鶴舞犁閣一牛眠酒
熟花開日詩成雨霽天逢場聊適意總結喜歡緣
我愛山居好枌榆老故丘好峯當戸立遠水護田流鼓
響移秧日耞鳴穫稻秋年豐身老健一飽外無求
我愛山居好蒼(一作荒)磯一釣竿白鷗春水闊黃犢綠坡
寬徑菊香秋晚溪梅約(一作報)歲寒人間幽意足詩思倚
闌干
我愛山居好茶甌困解圍松邊横蘚石柳下敞漁扉細
雨噞喁出斜陽觳觫歸交情殊貴賤似覺故人非
我愛山居好田園在力耘樵歌風外斷猿嘯月中聞舴
艋夜招鶴轆轤曉汲雲久慚呼處士未必應星文
對雪
婆娑舞忽凌空去散漫狂還掃地來幾片飛黏梅樹上
恍疑昨夜有花開
友人幽居
空谷境常寂幽居趣最真蛙鳴聊當樂花發即為春白
首惟詩酒青山自主賓惜無騷雅筆寫寄市朝人
蘭臯集卷二
