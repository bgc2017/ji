蘭臯集别集類三(宋)
提要
(臣)等謹案蘭臯集二卷宋吴錫疇撰錫疇字
元倫休寕人廣南西路安撫使儆之從孫處
士垕之子也錫疇四歲而孤刻志扵學慕徐
稚茅容之為人師事程若庸所傳授甚正咸
淳間南康守葉閶聘為白龍洞書院堂長不
赴所居每藝蘭自况因以蘭臯為號集中存
詩無多盖皆晚年所自删定者儆所作竹洲
集氣體高邁錫疇承其家學故吟咏亦多有
可觀宋末名流交相引重如題林逋墓之清
風千載梅花共說著梅花定說君則為吕午
所賞春日之燕未成家寒食雨人如中酒落
花風則為方岳所賞而山居詩十首漸造平
淡陸夢發羅椅輩尤亟稱之此外佳句之見
於集中者尚頗不乏蓋其刻意清穎雖不免
過&KR0881;尖新而視宋季庸腐率易之作尚能稍
開生面宜諸家之揄揚不置也乾隆四十三
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蘭臯集序
曩見馮深居言舊客海寧之漁亭枚舉吟社起自竹洲
之客汪柳塘以下二十餘人一時雅集不減山陰余生
晚學後僅及事竹坡吕公其序竹洲諸孫蘭臯君之詩
實目擊之私竊謂曰此客亹亹逼人俛仰三十年憂患
來歸依然倦翼故林之喜吳君袖新吟過余鶴立清秋
今猶昔也讀徹至山居雜言憮然曰浸近平淡矣誠齋
老子每官每集每集每變每變每進蘭皋嗜詩如嗜炙
世間利達事不入其心予知君之進於詩未艾也他日
相逢珊瑚扶疎高三四尺端不止如今詩之所觀咸淳
七年重九陸夢發書
