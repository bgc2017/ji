屏山集卷十六宋劉子翬撰
詩
景陽鐘二首
景陽鐘動曉寒清度柳穿花隠隠聲三十六宫梳洗罷
却吹殘燭待天明
一刀殘月淡觚稜遙映林梢曉色升寂寞小簾風露冷
玉盆脂水已生冰
春夜二首
葉葉風鳴幕梢梢雨打窗煙銷寒寳鴨膏淺側銀缸
樓迥星河轉宵殘鼓角催重門和月鎖寒夢遶花回
賦雙溪閣用蔡君謨詩聲字韻
雄觀今古快幽情突兀層樓出市甍二水交流何處盡
孤舟不見亂山横丹爐寂寞仙遊遠劍氣蕭條客恨盈
向晩移樽話流落可堪時聽鼓鼙聲
泊舟
莽莽荒茨岸回回亂石灘雨寒收市早風急泊舟難㝢
縣兵猶鬭乾坤網正寬慇懃囑龍劍莫久卧波瀾
劍潭贈李似表
夜窗把酒對鵝峰分手悠悠各轉蓬艤棹相逢煙浪際
有家皆在亂離中胡兒久占清河地壯士誰收赤壁功
他日着鞭先後耳飄零不用嘆途窮
舟中寄似表
溪流元自急積雨更兼旬曲渚方移棹高城忽背人艱
難爭避地去住不由身客食憐詩李相期一問津
次韻張守同往華嚴
淺水荷花開傍橋晩鐘樓殿碧山椒林松遶路行不徹
野鳥避人飛更遙喜有高情共邱壑應須長嘯混漁樵
老僧好事能延客未覺山房苦寂寥
出郭詩呈張守
出郭籃輿載酒随林邊蕭寺趁幽期雲依石度遙看久
路遶田分欲去疑落日悲風滄海外黃花翠竹晩秋時
憑詩一寫登臨勝為報壺山太守知
次韻張守壺山詩
松根繫馬望巑岏乘興攀躋不作難日出漸看林霧散
潮來先覺海風寒遙連釣石多紅樹半出僧垣盡綠竿
不見雙旌來視稼憶君對酒豈能歡
次韻方學士萬卷樓
淵然推量德為循酷愛收書定可人劉向討論稱好古
退之學問美藏身箕裘有子能傳業俎豆於今嘆不辰
我亦平生譏傳癖可憐朱墨費精神
次韻吳教授題子應山齋
芒鞋竹杖日随身所向逍遙樂任真強健掛冠非矯俗
榮華得路轉迷人愛山兀兀常心醉與世悠悠只貌親
最晩論交欣得子一樽猶足慰漂淪
張守唱和紅字韻詩八首
午枕回清夢疎林逗遠風茶甌烹葉白果飣剥方紅小
壘常稀訟隣邦近息戎民謠知善政佽助亦何功
一巵那惜醉引劍坐生風怒髮冠衝綠憂顔鏡損紅莫
輕秦黷武舊恥漢和戎慷慨今賢守燕然擬勒功
漂流今海角胡騎忽秋風舊隠懷空翠征途厭軟紅時
平猶倦仕力小况從戎欲遣愁城破須論酒子功
燦爛燕公筆飄然邁祖風高吟時舉白戲語或題紅訝
敏文翻水誇嚴律比戎詩壇如第將蘇李謝前功
海市從蕭索杯盤樂土風郡樓山向背村塢樹青紅玉
麈嗤夷甫牙籌陋阿戎王侯真夢耳穴蟻更論功
微吟時擁鼻瀟洒晉人風客至添樽綠官閑省印紅易
徂嗟歲月迭盛嘆華戎願草浯溪頌中興旦暮功
斷虹明晩井煙靄半随風岸柳霜收綠庭榴日貸紅酒
酣腸有海棋戰手興戎賡唱逢勍敵方知比興功
濟難資長策常懷國士風秦強因將白魯弱更蒐紅嘆
已懷孤憤憂時咏小戎儒冠須勿溺邂逅亦成功
次韻張守述懷
避地漂流更海隅一身難料豈知餘晩樓獨上非吾里
幾日西來絶羽書敵未息兵由運數力難康世昩孤虚
郡侯豈弟憂民切魯史無因諷失魚
同張守謁蔡子強觀硯論琴偶書
共造中郎室明窗玩好竒硯珍鐫子石琴古斷孫枝篆
鼎飄香遠茶甌轉味遲自慚塵土累清話得移時
次韻林吉甫遊天台
聞說星郎隠翠峰鵷鸞回首大明宫倦遊壯歲抛朝紱
歸夢清江憶釣筒賢聖相期黃卷裏是非都付濁醪中
更聞蓮社多幽侣我欲時來問苦空
莫田
打麥蓬蓬響莫田兒童拾穟笑爭先市頭米價新來減
一醉瓷甌五六錢
石磨
盤石輪囷隠澗幽煙籠月照幾經秋可憐琢作團團磨
終日隨人轉不休
寒澗
林間幽鳥啄枯槎落盡寒潮一澗沙獨木橋西遊子宿
酒旗斜日兩三家
秋望
輝輝江日已沉西隠約餘紅泛渺瀰却上松岡望秋色
偶逢僧話立多時
兩山
渡南渡北兩山遙隔岸行人手可招日暮海門煙雨黑
一川舟檝趁歸潮
游鯈
禹鑿天門浪渺茫游鯈也解化龍翔風雲得路誇頭角
歲旱爭尋窟穴藏
和徐從道韻二首
高軒遙肯顧掃室慣逢迎酒喜頻中聖官慙四至卿憂
時論曲突感物咏長檠古道難開口微君孰與明
拂袖歸來日柴門稚子迎貧甘守藜藿名不愧公卿寳
劍空藏匣良弨惜解檠中興誰草詔君盍在承明
蔡子強挽章
擢秀詞林少也竒星軺榮耀更分麾世傳清德名方盛
生不長年理可疑蘇晉逃禪心淡泊孔融好客酒淋漓
眼看玉樹埋塵土零落交遊我獨悲
聞笛
倚樓何處笛飛響徹雲霄曲怨吹難盡風回聽忽遙戎
兵臨絶漢閨婦起寒宵一弄梅飛雪華年鬢亦凋
投壺
暇日賓朋集投壺雅戲同旁觀驚妙手一矢廢前功禮
盛周垂憲詞夸晉起戎區區論勝負轉眼事還空
思賢堂懷薛令
創始人何在空堂草棘侵衝門狐竄急穴柱蠧藏深羽
化王喬舄塵昏子賤琴獨嗟民困甚誰繼昔賢心
燒
惹草熒熒焰隨風烈烈聲欲臨横澗斷忽上晩風明踸
踔無潛迹蒙茸有怒生尚餘飛燼煖培耔及春耕
潮
江晩潮風應蕭蕭百里秋寒聲初戰峽怒力暗移洲捲
岸舟船盡涵空日月浮吳兒輕逐利亡命雪山頭
洛陽橋
跨海飛梁疊石成曉風十里度瑤瓊雄如建業虎城峙
勢若常山蛇陣横脚底波濤時洶湧望中煙嶼晩分明
往來利涉歌遺愛誰復題橋繼長卿
途中
小市猶依海横橋欲跨汀雨餘榕徑冷春晩苧田青薄
宦低豪氣浮生惜壯齡急流歸亦好憂患飽曾經
次張守韻四首
久分閩地竹屢賜漢庭金才刃硎先發恩波海并深宼
銷乘間禍民有不欺心祗恐鋒車起雲霄路莫尋
促席山堂夜寒燈吐碎金酒分鄰甕美栗爆地爐深疎
懶難堪事紛華易壞心自憐貪寸禄雙鬢老侵尋
瓦白霜封縞波清月漾金柝沈秋壘靜人語夜堂深故
國歸何日寒衾事滿心庭松憐手植擢榦已彌尋
泣懷三獻玉廉拒四知金勢利焚和猛詩書汲古深貴
無長得意閑有自由心岣嶁丹砂在盟寒儻可尋
同李漢老登高齋
飛梯百級轉層巒政喜登臨着眼寬海上波濤連閬苑
日邊塵土暗長安亂來世事終無定春盡羇愁豈一端
賴有謫仙能喜客時陪杖屨得雄觀
過舟峯庵
杖策到舟峯開軒對綠叢禪心清似水客鬢亂如蓬鼓
角譙門日鸎花上巳風逢人相借問何地隠龐翁
悼李奉
選拔由親衞時危遠出征氣驍嘗忽敵身歿始知名故
妾辭空帳殘兵隸别營傷心豺虎窟冐險爾何輕
聞韓侯至
今代淮隂將宣威瘴海東夜營兵氣黑寒磧戰聲雄有
寇常親討無官可賞功屹然沈鷙貌識汝未侯中
次韻張守梅詩
破雪梅初動南枝更北枝傍墻應折盡背日較開遲曉
角驚殘夢春愁占兩眉狂風將落蘂故入畫樓吹
次韻陳成季郡會
疾雨狂風恨若何芳晨坐覺等閑過惜花意欲春長在
對酒年來飲不多雅會欣聞珠履集新詞好付雪兒歌
風流閣老推前軰喜客温顔似醉酡
古松
手植知何代樅樅萬蓋齊韻清琴易寫榦直鳥難棲慘
淡連雲塢鬅鬙蔭石谿刳明雖小用曾照路人迷
出郊
路轉嚢山北扶輿憶舊過乾坤征戰久遊宦别離多瘴
樹餘紅葉春江又綠波平生豪横氣未老半消磨
偶書
風急胡塵暗九州岸巾長嘯一登樓故園却憶桐孫在
薄宦端為茘子畱湖海以南兵尚鬭干戈不息禍難休
似聞推轂皆飛將盍有清談謝傅流
送惠州使君范智聞
喜聽清談滿座傾不堪行色動雙旌長亭把酒分攜易
暮角催人太瘦生地遠守臣知妙選時危壯士恥南征
羅浮說與潮陽近盍擬離騷弔二英
柳
體為常輕定復飄間梅遮杏得春饒别離處處添愁色
風雨年年換舊條拂瓦半枯陶令宅沿溪不斷霸陵橋
凄凉又見千門綠野老當時恨未消
鹿鳴燕詩送諸進士
講藝欣聞暫息兵槐花秋晩詔羣英胡塵不隔蟾宫路
鏡水初題鴈塔名禮盛邦侯開宴豆道隆鄉老萃簪纓
更期妙手皆穿的薦士吳僚亦與榮
至日
客中雙鬢老塵埃海角仍逢至日來近臘風光初染茘
新陽氣力僅浮灰豆糜厭勝憐荆俗雲物書祥憶魯臺
搔首故園心欲斷少陵頼有掌中杯
曲倚
器成因揉木偃月勢相侔適用形雖巧論材性本柔倦
凭觀秘籙趺坐接禪流莫效愚溪戮時多曲似鈎
宵長
宵長慵早寐念念客愁新燈影明高屋蛩聲動四隣滿
懷平日事雙鬢倦遊身避地從漂轉西風羽檄頻
試弓
結束擬從戎秋堂試寳弓角寒開拒手弦勁響流空巧
易穿楊技神誇飲羽功挽強吾有待狐兔莫爭雄
次韻張守梅詩
草棘蕭蕭野岸隈暗香消息已傳梅雪欺籬落遙難認
暖入枝條併欲開愁向天涯今度見老随春色望中來
似聞詩社多何遜盍試招邀共一杯
次韻張守立春
把酒酬佳節遨頭樂未央池冰猶澁舫岸柳已籠牆曉
院簾幃卷春盤餅餌香慇懃分彩勝為掩鬢邊霜
九日登北山
戲馬英雄安在哉閒因九日上崔嵬步窮巖壑身忘倦
望盡乾坤意始開已向晩風催落帽可無新菊共浮杯
佳時急早須行樂老境侵人咄咄來
荔子
挺秀窮荒嘆未遭昔人吟賞著風騷縱班盧橘材非偶
不近長安價愈高烟雨萬株遙若畫塵埃一騎笑徒勞
琱盤此日無遺選品格妍&KR1126;敢自逃
龍眼
幽株旁挺綠婆娑啄咂雖微奈美何香剖蜜脾知韻勝
價輕魚目為生多左思賦咏名初出玉局揄揚論豈頗
地極海南秋更暑登盤猶足洗沈疴
次韻張守酴醿二首
榮華休羨黑頭公且對芳辰賞麗叢十萬青條寒掛雨
三千粉面笑臨風莫將擬雪才情賦盍與觀梅興味同
只恐春歸有遺恨典刑猶在濁醪中
退食黃堂喜自公不妨幽興囑芳叢雙旌不出閒春晝
大筆微吟綴祖風老矣交朋今日少飄然遊宦異鄉同
杖藜約我過南浦賢聖時時為一中
荔子
炎蒸午枕夢滄浪落落星苞喜乍嘗筆下丹青千品色
釵頭風露一枝香鷄冠借喻何輕許馬乳爭名固不量
直待當時妃子笑驪山千古事凄凉
次施子韻
之子才非碌碌流一官將毋海濱遊妙齡意氣看長劍
久客風霜嘆敝裘完璧有懷空慕藺著鞭他日定先劉
岫窗故隠今何在草棘連雲淮楚秋
次韻張守秋懷四首
杖藜乘興出佳處每關情白石溪流淺黃花籬落清林
煙經雨薄野月傍山明賴有杯中物愁懷得暫平
徙倚山堂晩悲秋萬古情雨蔬猶擢秀風沼自揚清野
迥歸牛小沙寒白鳥明凄凄楓柳樹汝意亦難平
失計縈塵網栖栖厭不情興随鳬舄遠官比綺曹清大
案韋編古深房紙瓦明聖賢聊晤對事業只平平
歲事何倉卒微吟寄客情野耕方刈熟隣釀已沽清歸
鴈年年急寒烽處處明予衰倦流轉夢想玉階平
屏山集卷十六
