屏山集卷五宋劉子翬撰
記
友石臺記
友石臺肇慶吳公南園勝處也臺因墩形不事培剗傍
有大柿樹如側蓋然風藤月篠從而附益之清蔭周覆
可容六七客肇慶輦羣石置其上所以悦觀瞻而供遊
憩也石出吾里無嵌空竒怪之姿特以其介然若英毅
之氣鍾結而成者皆取以自近焉倚立參錯如拱如伏
遊其間者莫不神竦意動吾知肇慶之不苟為此戲也
徐而物色之老而耄耋有若純臣者示人以忠不玉其
佩有若祈子者示人以孝容儀偉麗有若奮威者示人
以勤詞氣剴切有若徂徠者示人以直有數馬以對若
御史之謹者有穴城而戰若統軍之雄者異派同宗&KR0008;
&KR0008;凛凛是以肇慶之所取亦吾平昔之所樂親也附狷
介而沉者次之為勢力所驅者次之能言以怪除三品
以冐除隕星以妖除化婦以執除一有是玷雖瑰瑋亦
棄是以知肇慶之所擯亦吾平昔之所欲疎也夫以咫
尺之地數拳之石寓意深遠若此則周旋於斯孰不砥
礪苟逐物從好以兹為小而陋也則雖擴六合為基立
五嶽為塊鄧林蔽其左江漢流其右自逹而觀之亦掌
中之一物耳曾何足大焉唯随見而足怡然理會則又
何大小之别主人方刈柳源之稻釀明月之泉數招客
徜徉於臺上倘以此說為是與則倚而歌據而瞑皆吾
之三益也因以文記
蒙齋記
暇日與二三子為蒙齋遊有客仰而言曰名齋之義其
旨矣哉泉涔乎山虚静而冽導之至易也人亦然童心
瑩如雜慮無寄發其蒙者非有所畀付增益之也勿振
其翾勿鼓其蕩順之於正而已余聞之悚然念聞道最
晩童之淳一既已澆耗童之愚昧固自宛然以因循易
輟之功制扞格難勝之質凛凛乎其難也有客曰不然
此精義也小子何足以知之學者惟見善明為可一燎
懸室積暗頓除况吾崇智皎如日月之光何遇而不披
剝耶此擊蒙之要訣也蒙自我蒙有之則固見自我見
廓之則神豈外也耶余聞之則大喜過望因念人之真
性非不了了七情環起而攻之則紛華利欲物物得而
蒙之顧又不至是卓然自立於羣趨之表而以學問自
娛苟無見焉則竒邪浮末術術得而蒙之三代而下易
學廢矣六國之士為談說所蒙兩漢之士為章句所蒙
晉魏之士為虚無所蒙隋唐之士為辭藻所蒙皆處偏
滯而不反如波滚沙反以自渾如谷騰霧反以自暝初
不知其豁然者常存也今吾與二三子既知之矣可不
兢兢肅肅以養其聖耶雖然吾初讀易而有得於復也
以名吾東齋今又以蒙名吾西齋而吾玩易未既也嗣
而有得又將志之况吾家山窈窕深䆳登臨徙倚寄吾
賞心固非一方所可盡也以無盡之賞寄無盡之義互
相推發豈不多多而益辦耶苟為不足又將推之於親
族交遊之好事者則吾起居宴息出入往来無非與易
俱矣觀其名玩其義默隠於吾心以求合焉不亦樂乎
客既出因筆之為蒙齋記
序
送張當世序
庚戌張侯來守莆田余佐郡事後兩月至時逸宼楊勍
犯閩官軍綴之鏖演山下聲摇四境已而回源盗作辛
亥其徒益熾吾之赤子探丸佩犢皆號范葉兵疽食旁
郡壬子春靈旗大伐衝逐蕩拓宼乃平又一月天子召
侯為郎余亦及瓜焉噫余與侯同僚最久而宼攘甲兵
之事相為終始也方繡衣交馳羽檄狎至裒兵括食刻
期取辦侯以強敏濟之余因以免戾焉顧於侯未有助
也今侯將承前席之寵思效一言可乎夫平盗易使盗
不作難蓋勦戮之威易伸而涵養之恩難洽也閩之勢
猶人嬰痼疾者隂邪内乘根固盤互牢不可觧今以鍼
艾藥石攻之灼之蕩之滌之疾雖除其真氣&KR0629;矣道和
扶衰如保嬰兒如擎盤水如維持側車惴惴然不敢有
毫髮之傷則生理可致不然一疴已一恙生消於指臂
聚於腹心必甚於前而至不可為也吾民困矣輕徭薄
賦寧使鈍官守法勿使利官逞能庶幾有瘳乎余閩人
所知者閩事四海之廣亦猶是也願侯以此告於上
送翁德功序
書生輕議兵自荀卿發之三至五權六術雖略本仁義
然聖人不輕議兵夾谷之會田常之討勇往直前無如
我夫子者至於衛公求由之問皆深閉固拒不假以辭
色非沮之也慎之也卿談之何容易乎末世乃有長嘯
却虜圍棋破敵揮扇靖烟塵投筆取封侯抵掌談笑横
槊賦詩視聖人之所甚慎藐然輕肆焉使書生讀之激
昂歆羡袖書公卿之門飛奏雲天之陛莫不撫髀嘆息
恨其試已之晩是則鼓之舞之荀卿為之罪人也吾黨
翁侯德功老於經術不得一第向來小試武事朝廷官
之德功沉毅忠信客氣不藏於胸躗言靡出諸口吾知
其可以有為也因贈言焉夫金玉已生螻蟻人命徒詐
長平之卒不媿申息之老以是言兵者德功之所嫉也
余亦嫉之謀乖借箸勇將憑河扁舟慕西子之載抄騎
縱南塘之出以是言兵者德功之所嫉也余亦嫉之誠
莫動天忠非許國匿魚腹之丹書灑指端之公字以是
言兵者德功之所嫉也余亦嫉之操心倘不然提十百
千萬之衆凌凌兢兢如是愛子慈孫將跳白刃焉雖不
慎者慎矣德功是行也有引而用之者乎摩厲以湏卓
然自見於世矣異時海宇清泰毒手尊拳袖而不用凌
烟之像有白面書生雍容於虎臣之列者其德功也耶
屏山集卷五
