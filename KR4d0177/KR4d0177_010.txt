屏山集卷十宋劉子翬撰
賦
聞藥杵賦
病翁製藥齋閣中杵聲琅琅然聽而樂之因作是
賦
窈窕兮曲房空桐隂碎兮玄雲濃藥杵兮晨舂重扄静
兮隠壠冬廓落兮小軒明麥風過兮綠紋驚藥杵兮暮
鳴千巖迥兮散丁登觀其票姚沉著晶熒歘霍舉雖一
握之微勢有百鈞之落如唱兮復應將定兮旋躍乍降
乍升時散時合幽深如寫其凄厲激烈若舒其謇諤喧
喧兮方震於廂榮闃闃兮忽沉於寥廓厭市鍜之音陋
鄙村舂之韻濁矧羣蛙之閙地徒蟈蟈而郭郭斯盖古
今未賞而病翁之所獨樂也翁方抱沉疴隠空谷坐胡
床據槁木思物底於無厲殆口嘗於衆毒因神丹之揉
練發員機於磨觸琅琅之中獨聞和焉自一而生盈萬
而復徒耳煩於里巷亦腕脱於童僕衆嗤其強聒不休
翁好之常若不足或曰聲以律和樂由心樂(音效)故桓筝
融笛嵇琴阮嘯各寓興以怡神雖異趣而同調彼鐵中
錚錚耶又何足資夫玩好翁曰木風嗚嗚如塤如竽誰
為吸呼石流濺濺如絲如弦誰為擊彈不約而合乃其
自然聲雖流而常寂聽若遇而非緣苟有當於余心又
何必八音之變而與夫九奏之繁哉且賞音於澹者與
道默契有見於獨者與衆必戾亦各從其志焉翁豈恤
呶呶之議
溽暑賦
病翁筋骨支離當暑彌劇望雨於南齋之上拊檻而歌
曰使天霣珠不可以清煩裾使天霣玉不可以消炎酷
想墨蜧之躍淵快商羊之舞陸已而飛霾斷野細電摇
嶽簾綃蟄潤柱礎流渥心煩冤而若糾思淫裔而增濁
疑環居乎曲突乍窘跡乎重橐客有問曰溽暑何氣哉
翁曰隂陽之争氣也席威者窮而未沮鼎盛者出而見
閉也隂出為垢陽来為復自一卦推之消長盈虚曾不
離乎六也蕤賓之日隂一在内陽五在外而六者之運
如星循於次如輻旋於轂向之微者益大大者日益蹙
也肇於豕蹢極於龍戰貫魚以柔順履虎而驕僣盖弱
則隨強則暌隨則睦而安暌則競而危兩雄不並居終
必為之變也方其争也竒偶互生剛柔雜襲奔騰海逝
蹇嵼山立勢均力等屹若勍敵初如秦晉交綏而返旆
又似漢楚相持而堅壁彼瀜瀜潰潰者鑠為大焦熙熙
曜曜者煦為蒸濕也其氣烟煴滃(上聲)濛(上聲)底滯膠&KR0008;淟
(他典切)涊(乃殄切)油湙濡汨(音日)汙浥(音葉)被金石而消䎡(音暖)襲
草木而萎薾天地汩(音骨)其清明日月昧其晶曄薄而為
雷則隠轔呼(入聲)碌(入聲)喑噫嗢(音揾)咽旋空欲震鬱而不渫
激而為風則䬎(古獲切)䬉(呼獲切)蓬勃燥冐翕忽揚汙發穢
原谷呀呷歷庚而伏凡四五旬時猶未歇也客曰然則
氣之為沴(音殄)厲者耶翁曰不然夫惟争也四時之序乎
萬化之機行也子獨不聞烹飪之事乎實水以釡傳火
以薪熚炥烜列兮滋熾汹湧潏溢兮驟驚既山鳴而澗
吼亦霧蓊而雲蒸靡堅革熟鼎俎之味成焉故水火不
争為㸑者怠麴蘖不争為醪者壊輔弼不争為國者敗
斯言雖小可以喻大也客曰問一得三蒙昧曉然惟清
論之慰沃斯煩歊之可捐者耶
哀馬賦
叛軍繼踵入閩驅竊戰騎過山嶺悉多殞敗余感
之作哀馬賦
嗟哉何閩山之險絶乎方井陘而曠趙視劍閣而夷蜀
峻嶺標樹横巒掛瀑岧嶤嵂屼縈紆阻複勢將平而驟
起塗稍順而仍曲穴壁寄棧㳂崖轉躅晝倚石以傳飱
暮捫蘿而假宿非戀土之邦人嗟此来而何欲棲危走
險禽疲獸伏墮峻木之升猱礙層霄之飛鵠矧萬馬之
南奔列長鑣而競逐訝四達之通逵忽絲連而綫屬搶
攘廹塞互相擠觸前顛後升平坑翳瀆&KR0742;哀結憤而叢
徂萃萎者十幾五六焉幸而生者皆垂頭顧影低摧局
促鹿駭麏驚鴟蹲蝟縮脊伶俜而卦露尾焦蕭而帚禿
鼻咯亁埃肺傷芒穀望長坂以悲嘶想清波而浮浴癬
癢瘡煩揩墻攄木集彼蚊蠅紛紜緣撲競咂穢而吞腥
肆脣刀而飲鏃忽振體而驚飛去来遥而旋復慰已貪
惏忘余楚毒當附驥而乞憐知汝曹之碌碌困甚隤豗
憂同觳觫駕鹽車則躡足於黔中之步售屠肆則比價
於遼東之肉悲夫吾聞之秦趙亘野燕齊迥陸數騎風
馳萬夫鱗蹙旝影動兮鋒已交鼓聲酣兮戰方熟莫不
虎熊龍姿雲鬃電目負甲士之千鈞望沙河而一蹴既
却銳以摧堅咸蹂都而踐國盖時清則龜龍麟鳳呈祥
表瑞獻圖負籙俾之排難濟艱雖獲千角而網萬翎曾
不及夫一驥之足噫今日治耶亂耶胡棄兹而弗畜彼
踶齧恃性駑駘共族渴飲天河之浪飢耗太倉之粟徒
韉飾文繡轡摇金玉偶備數於六閑氣驕矜而動俗責
致遠之竒功必輿傾而載覆事既失而懲愆亦何勞於
鞭扑悼汗血之云亡捐百軀而安贖舟臨川而墜楫車
向塗而裂軸激壮士之興嗟誠可悲而可哭夫子曰傷
人乎不問馬余何眷眷於此哉恐國威之未振驕虜之
南牧也
詩
凉月
凉月未出山浮雲半空白徘徊步軒窗宛若待佳客經
林漏飛輝暎溆生華澤及兹秋景清吾廬更幽寂殊觀
發秘藏妙聽生寥閴營營息初機烱烱懷新得豈無平
生心所樂已非昔天旋河漢動夜久鄰機息凄凄感庭
蘭歲莫霜霰集呼兒温濁醪獨酌醉永夕
渡淮
鳴鼙渡長淮霏烟散清晨皎皎初日光照耀草木新横
林渡餘碧疊嶂開嶙峋移橈失向背烟波浩無垠兒童
相櫂歌余心亦欣欣輕帆互相踰畫鷁暎流津徘徊望
洲渚悠然獨懷人樵漁有棲遯寂寞誰問鄰暮風飜洪
濤魚蝦亦有神四顧天地黑孤舟恐漂淪
山隂作
地勢東南盡清江吴越分脩途雜川陸游役念良勤相
從二三子心期同所欣逢幽不暫憩何由觧塵紛抗跡
蹈竒石揚情矚流雲崇林擁密翠細草潜幽薰蘭亭訪
舊遊昔嘗覽遺文有生憐共盡興懷豈惟君逍遥千載
上逸興故不羣風流詠觴樂寂寞今無聞
醉歌贈金元白
南遊會稽今十年重来風物皆依然一時冠盖零落盡
故人獨老空江邊西陵倉曹實宂散出無車馬衆所憐
江亭曳履偶識面凛凛瘦骨餘雙顴談兵自是一敵國
屢薦不用寧非天胸中跧伏萬貔虎静若女子容娟娟
我家光禄新出塞羣彦入幕君宜先自言衰髮已種種
豈復有意仍騰騫強飯廉頗思故國據鞍馬援忘華顛
只今左臂雖小病尚想攬轡能周旋興来且酌杯中酒
邊庭消息君知否經天太一臨坎位干戈喪亂已經久
南閩兵敗上將戮太原城破羣胡守嗚呼國步危若此
每惜壮士時難偶猝嗟未是真英雄綸巾羽扇聊從容
何當矍鑠渡河去一洗塞北烟塵空
獨坐
獨坐高堂上游觀思無極重門雖晝關遠岫如不隔長
林葉布隂淺澗流波激欣欣物態榮淑氣生原隰幽禽
感時鳴遶樹飛還集常恐逐驚飇無階戀儔匹興懷念
良遊歲月更相及佳人獨棄余何以慰岑寂褰裳迷所
向望遠時佇立心知徒百憂沉思不能釋
次韻盧贊元再喜雪
使君新詩来不絶燦燦珠星聫璧月黃堂旌旆曉排衙
喜見賓僚重賀雪寒儒茅屋補更穿雪餘仍值江風顛
擬招鄰叟共一醉斗酒十千愁費錢南枝又見新梅萼
試熨春衫冷難著飄零節物易驚心常恐星星侵鬢脚
東閣何當呼侍兒蟹螯不妨左手持參陪後乘盡珠履
誰賦劉义冰柱詩
霖雨
霖雨遂兼旬瘴霧盈川谷霏隂入戶浮潤氣滋帷褥溟
濛飛澤遠散漫何時足驟響决流渠驚洪發平陸翔禽
困滯翼穴獸思馮木衡茅日萎壊環堵無完築曨蔥晚
色霽草樹晞華沐長雷夜復興濯濯鳴高屋撫枕不能
寐沉憂萃心曲
阻風
晚歲多悲風江湖浪峥嶸扁舟渺無依日暮猶狐征重
崗擁滯霧迥隰飄浮霙繫舟古岸邊纜斷舟復横天寒
鴻雁稀滯留知旅情頽崖震林谷客子心夜驚披衣待
清曉缺月西南明遠遊多所懷益遣歸思盈
聞筝作
月高夜鳴筝聲從綺窗来隨風更迢遰縈雲暫徘徊餘
音若可玩繁絃互相催不見理筝人遥知心所懷寧悲
舊寵棄豈念新期乖含情鬱不發寄曲宣餘哀一彈飛
霜零再撫流光頽每恨聽者稀銀甲生浮埃幽幽孤鳳
鳴衆鳥聲難諧盛年嗟不偶况乃容華衰道同符片諾
志異勞百媒栖栖墻東客亦抱凌雲才
建康六感
吳
龍翔大耳兒虎視捉刀人風雲競追逐逸軌誰能遵大
皇負英材沉潜欻求伸一呼定南國再戰威強鄰抗魏
既摇岳攘劉亦披鱗組練繞平隰艨艟蔽通津偉哉人
物盛成功豈無因代祀已飄忽風流久彌新停橈眺迥
陸裂蔓登層闉卧龍昔来遊萬古懷清塵
晉
日昃無全照南遷事倉忙龍謠方恊瑞星禍已告亡凌
遲百年運凛凛危莫將向来問鼎人項背常相望環宫
白羽列面闕鳴弦張膺圖未躋泰卜世豈在長獨憐短
轅公推刃殺忠良百身嗟莫贖一慟鬢成蒼時移事亦
更為宋復為梁惟有采石潮年年到前崗
宋
寄奴真偉人落拓龍潜地據筵呼五木已有吞世氣世
期值陽九天綱日淪替偏邦或跨州卑號猶稱帝匪乘
艱棘運英姿疇能濟南戡奠番禺西狩澄涇渭功雖與
世隆道亦因人廢緬懷揖讓風黃屋身如寄頽波日奔
廹夜壑遷神器巢由獨賢哉高蹤邈難繼
齊
堯宫不剪茨禹室無崇壤巍巍天步隆萬代猶可仰荒
哉二三君經營務華敞落柹滿清江飛斤殷遥響疏淵
引瀾澳築圃遷林莾筋力斃民軀貲財傾國帑雄心獨
未倦矯首生遐想時值陵谷變無事猶悲曩殷憂易興
懷逸樂難終享過客問青溪荒畦棘花長
梁
開圖屬英睿失國由昏愞斯人異前脩撥亂旋致亂輕
刑下益肆厚爵臣彌叛聰明馳萬幾精苦徒宵旰鳳冕
敬方袍鸞旗游彼岸悠然棄從懷臨機復難斷那知千
佛力不紓一寇難酒色覆商周神仙蕩秦漢趨亡固多
軌荒迷卒同貫微聖常鮮終撫册三慨嘆
陳
悲風嘯荒垣歌斷庭花曲璧月夜沉輝瓊樹春銷馥郊
圻遊從盛想像猶經目麗景明新妆清波暎鮮服承恩
屬令姿被選皆華族朝從結綺遊暮向臨春宿意高時
忽謝步遠塗方促榮華事不長哀樂情難足悠悠六朝
事轉盼風驚燭永懷興亡端斯文慚麗縟
夜飲
良宵樂未央促席團圞坐佳人意慇懃唱歌屬余和幽
期貴闊略醉語多叢脞沉沉玉巵酒量淺難負荷豈不
懷極懽恐重賓友過褰帷望明河山月&KR0742;半破回軒互
追奔傘拂簷瓦墮
遊朱勔家園
晨暉麗丹楹翼翼侔帝居向来堂上人零落烟海隅聫
翩際時會振跡皆刑餘閨帷尚帝主皂隸乘軒車流威
被東南生殺在指呼樓船載花石里巷無袴襦至今江
左地風雲亦嗟吁叨榮已過量受禍如償逋荒凉此門
路尚想冠盖趨客舸維岸柳鄰人罾池魚徘徊極幽觀
曲折迷歸途夜月扄綺戶春風散羅裾繁華能幾時喪
亂實感余曹鄶余何譏此曹真人奴
孤翼吟
哀哀孤飛禽聲鳴何悲酸含情若有訴口訥無由宣瞻
雲憶舊侣悠悠隔山川勿言異類微聚散同悲歡零霜
觧疊翼錯綵銷文翰殞身未足辭失意誠可憐羣飛盡
投林凌空獨翩翩豈無棲巢枝託跡長不安啄食朝競
場流飲暮争源鳴弦應機發薄命當其先長翮易奮飛
窮途少周旋風雲肯借便一舉誰能攀
早行
村雞已報晨曉月漸無色行人馬上去殘燈照空驛
寄懶菴
山暝雨連夕今晨天氣清遥懷懶菴人高卧掩柴荆幽
寂性所嗜蕭然寄平生惟應田叟来對床話躬耕
老農
山前有老農給我薪水役得錢徑沽酒醉卧山日夕忘
形與之語妙理時見益志士多隠淪欲言慙未識
次六四叔韻
吾家小步兵辭林獨輝暎携詩過山堂句挾風雲潤思
嵇遠命駕訪戴屢乘興訂古釋羣疑談玄發清聽年均
愧質滯禀異驚才峻頼兹時發揮藥石攻余病提携蘭
畹曲笑語柴門静歸軒驚急響行炬飄遺燼平生共飄
流晚歲同棲遁語言聊寫懷補綴酬斯詠
題懶菴二首
幔亭隠淪翁作菴更名懶紛紜萬念繁要以一理遣我
衰百無長此興復不淺他時倘卜鄰心賞符二阮
地偏賓至稀晝静門常掩深房紙瓦明宴坐蒲團穏庭
花落禾掃徑草繁不剪林泉倦出遊况乃市朝遠
種菜
傍舍植柔蔬携鋤理荒穢桔橰勤俯仰一雨功百倍朝
来綠暎土新葉摇肝肺牛羊勿踐畦肉食屠爾軰
晨興
晨興訪蕭寺爽氣清如沐坐看雨離山飛隂斷平陸歸
途阻夕漲竚立驚幽獨曳杖聽殘鐘却寄僧房宿
袖刺
袖刺謁諸鄰徘徊寄心賞潭潭廣厦深咳唾生餘響兹
邦懷地寶比屋誇雄敞如何蓬廬士貧賤安所養
同翁士特李似表謁㢲伯少卿因作醉歌
翁劉異氏居同里奕葉論交今久矣隴西京兆實姻連
我既識翁因識李㢲卿自洛始遷閩寄食僧房仍密邇
盍簮雅好有新舊傾盖高情無彼此酣歌擲劍悲羣公
胡為局促荒山中曲肱放浪雖所樂樂此亦知吾道窮
自聞胡馬再南牧九州何地無兵戎世衰成敗不以正
姦宄得意為英雄儒生守經昧時變憤切氣欲摩蒼穹
斯言撥棄勿復理把酒論詩差可喜圍爐夜語忘刻漏
吹燈曉色盈窗几歸途草棘縈風袍主人謝客僕御勞
雲山悵望一回首虎豹出穴哀猿號
下灘作
青山鎻連環白書走鳴瀨迷津毫髮間舟與危石會回
淵聚浮沫斷璧餘澎湃玩竒心若驚覽景目不逮悠然
一回首孤驛已茫昧停橈念經歷履地猶旋憒悲風嘯
枯林暮野雲相盖隔船聞和歌沽酒慰疲怠
偶步
鬱鬱思淫滯振衣聊萍遊雲晴霄宇麗綠暗川原幽佇
步時引顧心期歎無儔路逢荷犁翁笑我獨何求趨塵
顧叩之棄去不少留心知所言非齟齬自慚羞歸来面
空牖默坐窮其由達人隆廣度曲士遵偏謀臨岐每易
惑怨已識未周行藏命也夫吾非斯人流
屏山集卷十
