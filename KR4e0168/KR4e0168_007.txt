少谷集卷七
明鄭善夫撰
七言律
亭上
少谷峰頭草亭好清秋原衍争繁芬石上昌陽盡九節
笋根稚子皆此君放言何求了物意惱世不徹參天文
平生最愛陶弘景青山百年怡白雲
從扈嶼沿溪陸行抵義江陳職方留讌山中
扈嶼迤迤連紫臺瀨江曲曲罷喧豗漁人釣艇沿溪泊
野老柴門傍水開樹底巧通仲蔚宅玄中殊愧子雲才
南遊兼得酬佳節黃菊青山共舉杯
寄近夫黃門
憶自吳門再相見風波希闊兩年餘天邊此日歌鳳鳥
海上何時烹鯉魚巢父掉頭終已矣士元展足近何如
秣陵雲樹三千里未得從君賦卜居
九日憶近夫
忽憶齊州殷給事經年不見使人來往時皂帽真能落
此日黃花何意開南國眼深鴻鴈字暮雲天遠鳳凰臺
泰山梁甫輸心地報汝璚瑶清夢廻
泰陵
千林松檜鬱相廻永夜風生瀚海哀萬國昔曾瞻氣象
五雲空復護崔嵬古來鳳鳥長難至天上龍髯定不回
苦憶焚香賜第日報恩真愧濟時才
放艇
白龍江上放孤艇青草洲前乘早潮觀水欲窮滄海賦
看山虚憶白雲謠舟航惡少妨漁父風雪殘年淨獨苖
散地生涯轉疎闊南州人事已蕭條
金粟臺秋望
鼇峰烏石宛相對越王城中亦壯哉正堪乘興黃花節
况得消憂金粟臺斜日遠天寒鴈到緒風高樹暮蟬哀
芙蓉冷落秋江淨故國驚心白髮催
五日遊道山同宗吕木虚
仲夏五日簫鼓競薛老峰前舟可憐水下九龍江意遠
山廻五虎地維偏故情幸不遺高適豪論能無屈傅玄
萬事糺紛人代裏聊為酩酊答風煙
小至
小至風煙催氣候南州雲物變乾坤城頭梅柳青春早
海上魚龍白浪昏萬事艱難悲故國三年戎馬閉柴門
小山梁苑多才子漢水襄陽猶隠淪
白湖送陳比部
雲山悵望八千里兄弟相看十二年清路音塵長阻絶
白湖風雨重縈牽江梅古調當離思渚鴈春心亂遠天
金馬碧雞思共汝周南蹤跡尚茫然
夢出
少谷先生白玉簪秋風欲别小華隂傍人鸂鶒機初動
驚眼芙蓉花正深未有行藏關世道是何夢卜合人心
東山遠志誰驅使小邴官階自滯淫
溪上即事
二月松花春欲深九溪石室晝長隂獨行罔兩還相避
並汎鳬鷖好自尋人事儻逢圯下履道情先寄廣陵琴
丹臺玉冊真冥漠息影忘機漫陸沉
登厚坡鄭氏樓
溪上青楓高十尋隠君樓閣晝隂隂未妨磬折隨人事
却為飛花動客心南靖祲氛征馬困北山風雨斷猿吟
鼇峰金粟茅堂在留滯王孫芳草深
汎木蘭
木蘭山下陂水清南洋北洋風日晴慣乘舴艋中流穩
頗愛棠梨兩岸明石塹沙堤廻海勢鵁鶄鸂鶒亂春聲
漫向雲莊望莆口更從壺頂看滄瀛
嚢山留别黃後峰王蘗谷
莆城東畔嚢山遠黃子茅堂碧樹深千里獨尋雞黍約
九峯同寄水雲心僧前麋鹿看人慣春後桄榔委地隂
石壁題詩芳蘚合虎溪分手暮猿吟
西園讌集座上得移字
烏山秀色平臨水中使園池事事竒斜日亭臺朱夏薄
晩風簫鼓畫船移魚驚舞䄂翻深浪鳥訝歌筵出下枝
金谷銅駝那比數幾回吟嘯憶明時
岊縣故城夜泊
井邑蕭疎角正悲河隍猶帶舊城陴大江夜氣繁星動
南國秋風落木遲長路且須防失足他家未肯但餔糜
欃槍滿眼公車少回首東山有所思
九日飲延平蕭氏莊
省郎園林秋色深今日何日此登臨廻溪魚鴈各自適
細路籐竹紛交侵可憐風草四方動不廢瓶甖終日斟
滿插茱萸應佳節時危歲華容易隂
答林貞孚且嘲作西湖東道主用韻
且喜郎君騎苑馬追攀無奈暮途遥柴門反鎻將疎闊
物態相看坐&KR0008;㵳萍水幸逄長至月蘭橈漫趁浙江潮
西湖載酒誰能爾斜日空聞吹洞簫
越中
不周風動越王城天姥峰隂冰雪生黃道祲氛䨇闕暝
滄溟波浪一鷗輕西廵未返雲臺仗南顧猶煩瘴海兵
大事安危頼元老小臣茹草望昇平
會稽寄董太史文玉
太史東歸着錦衣白魚青笋傍庭闈十年芸閣春秋定
五月錢塘燕鷁飛乘興偶過安道宅憂時未息漢隂機
小舟歲暮將行李報爾看山到會稽
汎西崦宿光福寺
西崦山前飛白鷗東洙江上春事休已無梅花刺我眼
頼有太湖消客愁獨愛老僧眠水寺為尋芳芷步汀洲
風塵豺虎匝江漢西望長安生隱憂
同夏赤城遊國清寺
侵曉布袍沿澗入黃蒿古殿雨濛濛頓能自拄蒼玉杖
便擬分眠紫極宫二子空筌霾草色五峰芳樹散雲容
春來病骨一杯足未植蓮花煙火中
大風雪投宿赤城盧氏樓
朔雪邊風吹歲昏赤城今去宿誰村孤城自照煙霞色
獨夜難招土木䰟短世客星真落落高樓賓榻亦言言
天涯兒女催歸思勝子椒花非故園
至日長陵陪祀
長陵西接黃花鎮白雪蒼巖夜色遥隂殿衮龍猶在目
往時松柏已干霄總聞一怒風塵起想見千官遷次朝
悵極兩京興廢事小山何意起漁樵
題金司宼芙蓉溪草堂
綿州城東涪江北芙蓉溪水逼高寒人今未向草堂卧
花更何年駟馬看雲錦娟娟臨歲暮白鷗欵欵並風湍
漢庭近事須君子黃髮高歌承露盤
塞上
沙黃草白雲色寒漢主追兵青海灣後命連催羽林騎
前軍飛度玉門關南郊禮樂終難廢北狩旌旗何日還
李牧昔時惟自守暮年牧馬到隂山
南郊改卜陪陳司馬視牲
南苑春風吹暮寒月華光湧紫芝壇上卿劍履中宵出
大祀牛羊隔歲看早報簡書回萬乘竟何齋沐散千官
圜丘想像天威切沗列鵷行夾道觀
不見
年來不見孫明復布褐綸巾何處山長日著書元自得
早時譚劍有餘閒吳門霅水風塵上麟閣雲臺天地間
未返初衣重憶女釣竿何日共潺湲
天寧寺送林德緒赴武當
襄陽使君今欲東優鉢花下行相逢西山爽氣祗自好
秣陵羽書猶未通征伐亂傳車駕出沅湘亦在風塵中
馮良乘馬如可棄傍爾南州桂樹叢
汪希周料兵淮楚
白馬清秋出上京勾陳光照亞夫營中原天子親提劍
南國樓船遠募兵消息秪愁千里草逋逃新恨九江城
漢家歷數元無極吳楚猖狂終自平
曉入左掖
禁城萬木下蕭蕭海霧隂連金水橋七廟衣裳還紫
氣九重宫闕自丹霄喜聞行部風雲陣轉憶先皇鵷鷺
朝海内何人憂社稷邇來賢士困漁樵
長安
漁陽上谷古幽州王業千年易水流邊騎遠窺青海月
秦城長建白龍斿總愁關塞生多壘未道蕭牆隱百憂
日短時艱衰病旱幾回簪笏夢滄洲
冬日遊翠微至香山晩歸更酌湖上
日暮羣山生彩霞草黃湖白見天涯關河北繞皇輿壯
胡隴西連狹道斜共愛樓臺穿錦樹兼看鳬鶩亂晴沙
南冠未遂滄洲計榔葉鷗羣近釣槎
順門曉直
城上清鐘散御墀曙鴉聲動萬年枝天廻閣道星辰迥
雲捧乾清歲月遲内省尚承東闕旨從官稀見早朝儀
羈孤愁斷周南目仙仗新傳到具茨
雪中遊報國寺
雪裏經過報國寺燕京氣候欲冬深樓臺近引山河色
風日初含松檜林並擬散愁聊出郭那堪痛飲益沾襟
南廵輅馬今何處百萬貔貅行路心
南宫對雪
南宫雪深朝未稀冰廳映日還輝輝天寒野鳥濕不下
風急靈鶴今何歸袁安閉閣自進退揚雲著書猶是非
束帶栖栖豈余志數年朝士俱戎衣
人日
人日堂階春雪飛齋居閉門生事微仙家栢葉那復有
燕市椒花仍自違久病坐看時序轉倦遊漸覺故人稀
閩山越岫堪攜枝猶向風塵緇敝衣
送徐登州問
爾今出守東牟國余尚依依鵷鷺羣宛洛竟縣高士榻
瑯琊真待子虚文沙門瑶草秪何日海市珠宫空暮雲
只恐飛帆逐仙去蓬莱迢逓不相聞
漫興
龐公擬向鹿門隱元亮翻為孺子謀千里青山妨墨綬
幾年滄海弄漁舟堞樓日斷風沙暮省樹天廻關塞秋
歲晩朝班終觧去偶耕隨地得巖丘
贈夏公謹
芳洲桂樹好自攀山人未歸鵷鷺班天香暗結黃金粟
歲歲飛花霄漢間煙霞秪弄丘園色風雨長過龍虎山
草碧淮南定憶汝雲臺錦石喜人還
南歸過姚氏園
雲霞深護芳樹村門巷隂連流水源童子青衿應賓客
丈人黃髮對丘園池間鸂鶒回翔好沙上蘼蕪空翠繁
濩落新從栗里去問予松菊舊柴門
上妙高臺
雲海冥冥望不廻鯨波東蹴巨靈開中天樓閣虚無裏
南國風煙江漢來世短動經多事日愁長况上望京臺
白門金鼓維揚卒落日空傳黃竹哀
汎舟遊宜興山水將入張公洞柬杭氏兄弟
尋仙直探山水窟脱屣何須書畫船遠岫高雲行落日
平蕪大澤失炎天總聞蔣詡求羊逕未分嵇康服食緣
翠幘平生最浩蕩來遊五嶽頓能便
西湖過孫山人舊隱昔曾與太初用賓月下步六
橋令僧人弄笛嘯歌為和回首往事黯然陳迹矣
荒迷更踏西湖路露舄雲裳空六橋涕淚翻悲竹林宴
笛聲月色傍中宵醉歌亂詫魚龍出此地爭傳麟鳳標
今日孤山最孤寂梅花桂樹頓蕭條
讀太初潯陽歌
青春寄我潯陽曲長路思君鸚鵡洲此日江湖須遠志
浮雲西北有高樓嵇康竟少神仙分尚子仍牽兒女憂
居洛何曾定蹤跡終南渭水入鄉愁
訪遂初宿南高峰下
天末逢秋驚客心只看商意動高林修篁細葉迎風亂
翠栝繁條傍石隂江上釣緡青眼底年來淨葉碧山深
東歸喜有王摩詰輞口柴門許獨尋
登御校場下望故宫
萬峰雲木鬱蒼蒼古壘仍存閱武場南渡關河䨇眼盡
中原風物百憂傍尚傳草莽開黃屋想見龍蛇繞御牀
往事只今俱灑淚兩階干羽意何長
勝果寺秋懷
山寺行逢紅槿花江南風物望中賖棘雲蘿月同秋思
鴻鴈鶖鶬亦歲華多病茂陵仍去國長貧杜曲尚無家
白袍黃帽從吾好歸去滄洲問釣槎
秋夜偕應天彛黃宗賢宿靈巖天柱峰大雷雨作
日落風廻天柱隂峰前雲木正蕭森古堂衾枕秋燈淨
永夜雷霆山雨深漠北不聞麟鳳信海濱空寄蕨薇心
結廬欲擬南陽卧抱膝長歌梁甫吟
鴈宕山中
丹崖側疊窺欲頽拊石捫蘿鳥道廻滄海客心長自遠
錦溪秋色是重來靈湫水激風雲濕昧谷春生鴻鴈回
更上南山望䨇闕葱葱雲氣護蓬萊
謝安石
江左爭傳謝傅風蕭條猶記薜蘿叢東山第宅遥相問
青海音容迥不同目斷中原深戰伐天回淝水失英雄
最憐棋墅荒蕪甚獨望新亭意不窮
九日登釣臺
冨春山下嚴陵瀨九日風光興不違白石滄波元自好
鳴鷖飛鶩早知歸南陽文叔求賢遠相府侯生識面稀
王業帝謨俱莫問百年江海有漁磯
雨後登天遊觀
幽探尚愛天遊觀石磴高盤松栝林鶴馭虹橋今斷絶
黃冠紫屐此登臨千峰雨過玄冥濕列洞雲回元氣深
便欲垂綸釣魚石鸕鷀立滿九溪潯
夜訪建溪歸宗巖宿聽泉閣
葛巾隨地留芳跡翠壁清林把燭行山接幔亭多紫氣
夜來蓬閣動泉聲名都合有滄洲勝冬日還知桂樹榮
白首子真終不改看雲坐石得吾生
贈林中丞
矯矯中丞三輔賢投簮滄海意猶仙高冠大帶回蠻俗
綠醑黃花照暮年勲業不談延慶役兒童唯唱太康篇
紛紛授簡梁園客未道枚生賦獨傳
歲晩入鳳陽山治田
幽棲已傍鳳山遠長日看雲意獨深溔溔海濤喧永夜
冥冥蘿月散青林田園春近存生事鵰鶚天高寄遠心
避地休歌飯牛曲驚風落木歲方隂
寒食與木虚登屴崱峰遂餞公衡
絶頂天風雲亂飛海門高浪近春衣霸圖王氣東南盡
堯韭秦花天漢稀此地賞心惟汝共萬方愁目欲何依
要知寒食山中意萍葉江湖幾是非
黃明甫憲副欲到湖上
江鳥江花俱眼明乘春驄馬報江行閉門秪分煙霞累
撫世今看意氣横海上夢回陳子榻天邊樹遶越王城
便須傍竹開三徑拄杖停雲望友生
新營青埜堂未就簡高傳二子
青埜經春營白扉竟須錄事草堂貲蕭蕭桂樹鷦鷯急
淼淼茭湖鸂䳵飛絶塞閉門時欲暮小山招隱意應遲
遺榮秪好修竒服蕙帶雲冠上素衣
讀維新錄
日下金雞出絳鑾皇皇天語萬方看喜聞聖主興周道
竟使蒼生起謝安雲捧翠旂含五色草生屈軼指羣姦
早時抱志投簪客獨向滄溟把釣竿
後秋興三首
御樓春霧晝漫漫雷壓霆奔霄漢間涕淚翻傷以死諫
風波誰分得生還山中介子終辭爵嶺表唐卿已賜環
北望星河今有象幾回滄海夢朝班
江湖霄漢不相聞獨拊龍泉看斗文燕雀豈知鴻鵠志
鳳麟終遁羽毛羣閉門春事生黃葉去國秋山長白雲
傳語元豐舊遷客好將王道輔明君
龍起襄陵漢水清風掀雲揭動神京一時卿相收耆舊
萬國衣冠接聖明戀闕重懷和氏璧防身驚絶楚臣
纓致君堯舜羣公在短褐長鑱意自平
卜居懷林待用司空
卜居為愛龍山好薜荔隂連湖上村海日帆檣動書牖
天風鵝鸛到柴門清時定許潛夫遠散地還知静者尊
聞道平生謝太傅東山卧席未教溫
秋日湖上懷舊游
湖上羣花開未休茅堂夐結湖水頭青天舉目鴻鴈至
白日閉閣琴書幽正愁鵝鴨惱隣舍不見親朋經某丘
滄江遲暮好自去斸雲弄泉銷百憂
青埜堂石傍植菊花冬日盛開
青埜堂西湖石畔厓菊花繁明暮年乾坤正色黃如此
丘壑孤懷爾最賢秪許菌芝同遠地不爭桃李媚陽天
上林冰雪愁無頼三逕時開向日邊
葉六罷戍潮陽歸話湖上
爾戍潮陽相見面經年别我草堂遊瓦盆棋局青林在
菊蕊鷗羣舊國秋莫倚口談三尺劍要知身是一虚舟
芙蓉薜荔山人服隨地相携意氣投
野興
龍首橋南湖水北幽居細擬輞川中青霞返照流孤榻
白鳥卑棲並一叢弄筏取魴隨稚子接觴爭席任隣翁
年來混迹漁樵下賸有銅鞮伯氏風
聞執之侍御赴闕追送不及
名巖擬共花時見渺渺芝田空復情繡斧春當霄漢立
彩帆今傍斗牛行南州煙水還徐穉京洛風雲逐馬卿
日暮滄江相失後可無獻納慰平生
答黃應期太常
聞君未罷滄溟釣余復歸耕綿上田江東落日淹多夢
燕市殘杯空昔賢悵别喜承縣榻問離羣那寄卜居篇
越城西望無千里乘興還廻何處船
答方思道
菖蒲龕下東林宴當日招携意未疎羡汝能騎隴雪馬
嗟余真釣武溪魚藥欄芝榻三年别薊野邢陽萬里書
重沐清辭報叢竹茂陵端遣臥相如
林樗翁舍余草堂以詩見貽病不能候次韻作答
鼇頂峰廻雲霧光少微來照浣花堂十年城府新相避
三逕松筠故自荒問道向迷襄野北移家今在漢隂傍
方山耆舊偏憐我只道相如病更狂
釣臺用孟浩然韻
釣臺東接峽江流臺上平臨歐冶州豪客乘風時有賦
海翁無事自忘憂中原目斷冥鴻路落日愁生芳杜洲
歲晩煙波浩無極鸕鷀鸂鶒傍人遊
秋日病懷
南州木落歲蕭蕭薊野風煙萬里遥病後客心惟藥物
秋來人意滿雲霄平沙鴈帶三湘雨横浦帆歸八月潮
搖落應悲楚公子不將舊業付漁樵
登臺
江草幽幽江燕回感時頻上望燕臺天高西北神京在
鴈落東南朔氣來豹谷水田聊自給龍陽橘樹未應栽
君王近著唐堯德巖壑全生是櫟材
送歐陽崇道入覲
年來苦閱循良傳别路看君意轉長颯颯秋風吹岊水
娟娟菊蕊傍重陽中原目盡鳳麟出南國車前烏鵲翔
莫學武原陳仲舉只將懸榻報君王
九日登高蓋山憶舊遊
此日經過高蓋下忽憶去年高蓋峰秪見黃花似往日
那堪衰鬢向秋風煙霞不斷重陽路勲業猶疑三逕松
舊國蕭條歲復晏布袍芒屩意何窮
歲暮懷戴郭二蘇州
經年不寄吳都賦文藻風流孰女如作客總飛青玉舄
埋名翻受錦嚢書中原風物回秋夢東海龜龍款使車
儻及桐江舊釣侣明時甘守越溪魚
李忠定祠
千秋祠廟對樵溪丞相愁時日向西江漢已浮龍馬去
風塵遺恨鷓鴣啼傷心北狩誰相問極目中原他自迷
三疏留君見東澈人情天運苦難齊
次夕峴江聞笛贈林德敷熙載父子
峴水橋西秋欲社追尋仍泛月邊船短簫長笛悲相語
錦樹滄江絶可憐交遊自識茅容早子壻誰當黃幹賢
此夜星河未堪别眼中閩楚各風煙
秋日偕諸子遊鼇峰
鼇峰天畔登臨去雲木新開平遠臺落日山城生海氣
中原風物送秋哀一時賢士俱傾蓋滿地萍蹤笑舉杯
梁國鄒枚豈吾事竹林嵇阮是仙才
木蘭陂謁李長者祠
木蘭山下誰作陂將軍灘頭功已虧滄海未銷錢女恨
路人惟誦李侯碑秋深極浦生寒水神至靈風滿素旗
江漢湯湯吾力薄祠前立馬意應遲
贈汪希周太守
憶並先朝戊巳年雪堂文酒日聯翩燕關舊侣嗟誰在
閩海浮槎羡女賢鄉信風煙連楚粤宦情冠劍動山川
郡齋今復虚懸榻何地看雲更黯然
赴白下黃田道中作
稍喜移官向白門春湖聞接灞陵園經旬肺病形容變
千里鄉愁夢寐繁耿耿星河涵遠水冥冥氛祲散中原
廿年漢署成何事翻向青山斷客䰟
建州逢蔡霞山
鼇頂歌鐘東郭宴舊盟回望思何窮音塵豈說三秋隔
鬢髮知堪幾度逢滿地江湖催汎梗極天雲霧滯冥鴻
休論十六年前事愁絶關河涕淚中
冬日飲陶園
細霧濛濛千竹林名園錦樹歲將隂主人愛客車馬過
竟日聞歌尊爼深幾朵菊花猶掩映一羣鸂鶒故浮沉
登臺忽聽鳴臯鶴九萬雲天識女心
憂
擬將新句詠銷憂詠罷重增䨇涕流柱下朱郎成永别
江東黃尉竟何求青袍事業悲三試畫省風煙感四休
搖落江山客途裏石門修竹夢林丘
臥病
臥病困頓安足悲武夷秀峰虚翠微閉門伏枕費日月
問醫尋方多是非羈孤賴有任安好薦拔恐為山公違
形容變化已如此荷衣草榻吾去歸
元日平安道中
元日誰家藍尾香客身多病更殊方每看兒女暫相慰
不見梅花頻欲狂揚州舉目風景别平安發舟冰雪妨
春光羞澁可腸斷况乃兵亂賸悲凉
書望
陟彼阿丘望欲迷美人何處不勝悲舟中日月忽寒暑
道上音塵但鼓鼙揚水湜湜聊濯足終風獵獵故吹絺
行藏未定憑誰卜力盡蒼茫有所思
懷金山文殊用前人韻
金山蘭若昔曾遊尚記松針滿地秋竟日馬蹄山雨駐
一時詩句野僧求行藏笑我逃三昧詞翰真誰僣上流
傳語遠公須結社王郎無復夢刀州
秋夜
七月欲盡天氣清殘月未上江猶明流螢渡水不一點
玄蟬咽秋無數聲獨客尚未送貧賤四方况是多甲兵
立罷西風夜無寐吳歈嫋嫋感人情
送太白山人觀海
長江天風吹歲暮送子東去浮滄瀛三韓波濤光怪出
孤山松檜蛟龍鳴區中馬背豈心事鳬舄鶴瓢非世情
明年期我坐日觀若木照地春相迎
過方山人隱居
金華山下空結菴金華山人愛終南未聞造父得朝十
却道狙公能莫三予苦揮塵上素服爾何秣馬向黃龕
曲轅散木願自保漫為犧樽悲杞楠
九日與倪宗正祝鳴和登觀星臺
秋盡繁隂苦不開散愁無計一登臺日邊閶闔紅雲動
塞上風沙白鳥來秦分正當秋氣盛鴈門未見玉音回
百年與爾同羇旅九日同歌黃竹哀
答祝鳴和
一落滄洲懶性便苦吟何有八哀篇美芹但取隣人笑
小草猶慙官長憐白日嘯歌聊自慰赤霄勲業尚茫然
攜琴載酒忘憂得不愛牀頭三日錢
夀日成禮奉天門
初日鴉啼宫樹林奉天高殿氣駸駸衣冠况值千秋節
犬馬真懸萬國心白羽書來兵未解黃河水落歲將隂
龍斿鳳輦關山道邊事辛勤風雪深
歲晩
鴈去隂山白草生六邊風急翠華行玄冥天外連霜雪
上谷年來厭甲兵萬古風雲終不减三吳財賦已無征
漢家未罷輪臺役歲晩迢迢江海情
彭城避地
朔水薊門誰問津洪河波浪眼中新孤舟此夜山城雨
短劍長年驛路塵鄭老有官無飽飯杜陵多難每依人
飛書近報齊梁破何地江湖托此身
夏朝同顧九和侍講湛次泉編修應元忠吉士汎
舟出西崦遊太湖
西崦山前逢首夏與君一笑共扁舟已無梅花爛刺眼
頼有太湖清散愁晴日菰蒲鵝鸛下遠風波浪魚龍遊
酒酣忽憶鴟夷子長日挂帆天漢流
宼至
白日淮陽飛羽書浪翻鯨駭振江湖六飛聲斷天狼宂
七郡功虧銅虎符即見縣金募丁壯更聞空國補軍輸
君王不刓封侯印秪事江南未獻俘
病起送方思道
問君何日棲武夷送君出門䨇淚垂三春伏枕自氣候
一朝出郭空華滋知他濁酒有誰共折此垂楊不自持
滸墅關頭聽人語盗賊滿地將何之
吳閶
萬木蕭蕭河漢秋吳閶斜日獨登樓眼中未黍茅茨怨
海上風塵笳鼓愁一命未忘青𤨏闥幾時還問白蘋洲
燕然銅柱男兒事謾倚青萍看斗牛
秋興
梳頭出門秋滿溪蓼花無數明太堤堤邊桔橰獨婦女
海上羽箭多男兒中原已失尚方劍南國全看飛將旗
青草沙頭有消息天未悔禍人焉為
狼山聞捷
龍驤百萬向南征水陣堂堂赤幟横旋報狼山歌小海
喜看元帥是書生連年江漢傷多事此日朝廷念太平
漢戍秦疆俱鄙陋須將四海作長城
至日
白日冉冉復南至闔閭城西客未歸山中桂樹歲月晩
石上梅蕊園池非白鳬雨雪為誰急黃鵠天風終自飛
安得垂衣歌帝力坐分滄海釣魚磯
送太初觀海
天風䬃䬃吹歲暮汝今復欲東南征太江波浪蛟出舞
滄洲歲月芝長生水經地紀足勝事鳬舄鷺瓢非世情
洪河雪後會相憶我在蓮花峰頂行
十三夜玩月
粤南秋色復欲暮城東閉門歲載隂清霜上鬢豈春事
明月在天關客心水昏魚龍已浩蕩木落桑梓亦蕭森
杜老中年更愁思猿啼來往巴渝深
天末逢故人
不耐秋風搖落後與君把袂看飛蓬關山無地干戈息
江海何年笑語同歲晏柳條那忍折天涯車轍尚難通
蕭條更問桑乾路目斷園陵煙霧中
聞孫山人在西湖水寺
吳門往日聽談玄塞鴈江魚動隔年聞爾獨居水西寺
與誰同泛六橋船魚翻荇帶錦不亂鳥下蘼蕪青可憐
擬把郫筒共梅蕊兼程定得小春天
歲晏懷近夫
不見殷郎又一年每憑䰟夢到青田成家文學人皆仰
為邑風流世共傳嵇吕豈辭千里駕桃哀真結此生緣
孤山雲物負殘臘鴈宕煙霞愁遠天
白下訪方山人
山人不是方外客十載江湖桑苧悲豈為飢寒歴辛苦
坐教詞藻歘瑰竒南征却道如司馬老去終傷失惠施
白下風煙得見否憶君長誦考槃詩
孤山寄太白山人
為問山人孫太初交情歲晩莫教疎孤山梅萼春相惱
滿地松苓日自鋤江夏肯容禰處士茂陵初臥馬相如
知君不廢苕溪釣書帛能無寄鯉魚
天竺
旬有五日不出戸闌風伏雨寒蕭蕭偶爾尋僧入三竺
多方索梅窮六橋黃精紫蕨亦自飽瑶草璚花還見招
旌旄滿山江浪惡腐儒解組為漁樵
歲暮入江郎山訪周山人
江郎三峰開畫屛上有朗朗處士星修淵將到壺丘子
憤世却續南華經松間相信鶴一隻洞口長生芝數莖
釣渭耕巖不違志乘桴余亦下滄溟
人日
病起獨吟溪上樓煙波雲木共悠悠細斟栢葉酬人日
漫嗅梅花憶隴頭天遠美人長在望路危春色未銷憂
南行故國柴門迥擬把綸竿伴白鷗
八月二日
曲巷疎籬小院幽荒村獨夜竹桐秋星河正值銷魂地
鴻鴈還過何處樓臥病豈堪聞木葉息機猶自着羊裘
碧霄萬里風雲氣起凭危闌歌四愁
得思道書
伏枕忽傳車馬使攬衣迎問已沾巾開緘蕭颯見汝面
回首蒼茫任此身司馬著書長抱病黔婁為道不辭貧
滄江冷落梅花晩獨抱遺芳向遠人
答近夫思道
憶昔三吳共臨眺上山不用杖藜扶只今臥病難行立
聞爾加飱定有無千里音塵䨇涕淚萬方憂患獨泥塗
蠻煙朔雪催人事愁對城南鵝鴨湖
登道場絶頂用太初韻
峰頭獨立雲霧飛天畔風廻蒼玉扉深林日落豺虎伏
横江浪高舟楫稀舉目中原望不極側身滄海愁依依
峴山霅水秋意動故園幽事行當歸
秋興七首
閶闔風吹庭樹柯乾坤西北尚提戈舊京芳草秋猶積
絶塞浮雲今柰何不耐隱憂侵白髮竟將吾道付滄波
碧雞金馬非前日獨倚江樓聽棹歌
湖上清霜淨柳條南天九月氣蕭蕭歲寒蘭芷將無變
日暮豺狼迥自驕三輔尚淹王景略北庭終數霍嫖姚
風煙着處堪疎闊白水青山每見招
且喜鎮兵收楚蜀十年戰伐可勝情誰家寡婦哀初散
萬國秋笳咽未平秪見帝恩優赤縣稀聞官府念蒼生
請看咫尺輪臺詔今日蠲除征又征
釣臺南畔萬家墩昔日豪華天下聞石首槎頭爭水陸
綺衣朱袖照乾坤年荒禮樂今何有日短麤豪空復存
破帽蕭蕭江海客側身玩世欲忘言
強隣牧馬下隂山西塞諸軍永不還萬里角聲悲歲暮
三邊烽火直函關浸淫已入襟㗋裏桴鼓深防霄漢間
聞道凶門屢推轂總戎何日斬樓蘭
黃河南岸消息微甘肅寧夏邊人非清秋古戍軍需闕
白日西山餉道違警急大庭修馬政承平禆將玩兵機
願將干羽收金革莫令漁樵著鐵衣
南州臥病聊卒歲東山草堂難去歸行年三十鬢已改
有懷突兀時多違白湖鷖鷺風波亂畫省冠袍日月非
人事天機更消息狂歌清淚滿荷衣
登無諸城南樓
越王城東江欲濤越王城上烏山高亢龍愁雨久在野
病鶻憐風空解縧西望佳人息環珮南來樂土避弓刀
園葵一飽那可得今日登樓心獨勞
歲晏答王時行
越王臺下草堂隂萬夀橋東流水心天畔風雲新歲晏
霜前梅柳故園深黃巾亂後只茅屋白社歸來無橘林
搖落最憐王水部近時生理戴朝簮
病起步西禪
一春伏枕鶯可憐病起野池明白蓮偶爾梳頭出城郭
便應看竹到西禪天晴求食鳥雙下日午閉門僧獨眠
明發螺江有行役紅塵白鴈異風煙
亭子
遲清亭子對群峯地迥能招萬里風八月商聲疏病葉
滿城暝色起寒蛩身孤舊國翻成客世短長年是惱公
擬把衰容向山月嬋娟猶在亂雲中
白鶴嶺
白鶴嶺頭春惱人暖風吹落小烏巾紅英照眼相與媚
碧草會心難重陳稍喜小樓臨海岸擬乘輕艓上河津
石梁南去煙波闊渤澥何時起釣綸
鼇嶺
鼇嶺飄飄理巾舄天風北來吹鬢毛土花石黛自成錦
松枝海水相為濤空門閉雲春寂寞山鬼嘯月夜蕭騷
清齋白飯正着我蒲團坐嘯求吾曹
送陳國英侍御還莆兼懷素翁
歲晩長途未息機羡君巾舄已南歸斷鴻江海看仍遠
短鬢風塵覺漸稀肺病竟須金鼎藥時難眞想芰荷衣
木蘭陂水深魴鯉欲傍雲翁舊釣磯
大湖汎舟登弁頂
湖上菰蒲秋映空絳樓紺殿俯龍宫鐘聲下接馮夷鼓
木葉深回罔象風吹笛擬從蓬海去揚舲疑與渼陂同
渚苕沙鶩太無賴我愛南山芳桂叢
秋日南屏山中
清秋草閣同杯酒步屧看山幽思多雨外暝煙留不散
江間飛鶩静相過殊方交友情偏厚頻歲憂時鬢已皤
白幘歸來還自慰雲臺石室定如何
三月晦陪顧未齊侍講湛甘泉編修應元忠吉士
遊太湖龍塘舟中
龍塘漪漪近太湖湖上之水明菰蒲雨餘鷗鷺清湍淨
日晏牛羊滿地鋪每羡鱸蓴憶張翰未因鰕菜學陶朱
兵戈愁疾侵尋久擬此卜築寧吾軀
九月劉蘇州携酒過寄寄堂席上作
今辰何辰我對酒爛醉却為劉蘇州佳肴佳樂見君意
美境美人忘我憂百年清話肺腑露三江長望風烟流
出門高下遠天淚去燕來鴻何所求
暮春遊望
陽山西陂野水肥東風冉冉吹芳菲越姬蕩舟入遠浦
吳儂荷鍤談落暉茅屋桃花亂點點樹枝黃鳥亂飛飛
蘇州病客憐汝切明朝杖藜春事違
宼至二首
延陵昨夜飛羽書吳人今日盡移居江隂室廬半成燼
京口士卒多為魚不知貔虎為誰用只恐豺狼乘我虚
向者山東只數騎將軍何事更趦趄
其二
山東羣盗睨東吳吳下倉皇急遠圖但見懸金募丁壮
不知賣屋補軍輸屢聞天上新頒爵猶有江南未獻俘
昨夜中庭弧矢没自憐病骨轉成癯
答近夫九日見寄
殷郎懷抱向誰開我亦迢迢江上臺塞鴈未逢還步月
籬花縱好嬾持杯龍山落日惟黃土虎阜西風漫綠苔
一覽黑貂驚歲晩暝傳霜下夜砧哀
九日對酒不登高
今年九日長洲苑忽憶去年西楚鄉連山烽火不改色
揮淚故人天茫茫且須舉盞媚芳菊豈敢登高望遠方
此日明年復何處可堪廻轉杜陵腸
喜得家書
無數羈愁此夜窮各天相慰重題封中原氛祲三千丈
故國煙霞百萬重伏枕未容蝴蝶夢加餐合紀鯉魚功
幽燕十月風霜惡季子貂裘不受縫
至日馬上
白日冉冉復南至闔閭城西客未歸觀臺雲物舊色相
靈源芸荔新芳菲凄凄風雪我乘馬渺渺烟霞他采薇
亦欲掉頭東指海芙蓉三載未成衣
溪上
南岸村邊好放船早春風日淨涓涓風吹錦水文章見
日射金沙色相鮮匝匝碧山圍矮屋輕輕白鷺掠晴川
細詢民瘼非前度猶喜溪光似昔年
駕出北平
桑乾西路帶楊河萬乘三秋躍馬過雷澤釣絲天上應
瑶池雲氣暮來多茫茫禹貢真不有款款祈招亦奈何
幕下少年俱貴達袖中長鋏謾悲歌
早發臨安
玄隂早發臨安縣遠道真尋何處山一夜雨聲驚木葉
幾年雲氣望函關赤雲近在風塵外黃鵠高飛霄漢間
聞道襄城迷七聖中原回首淚潺湲
二月晦日發滹沱
二月晦日暄氣寒滹沱水深舟楫難已携家室情復惡
况憶兄弟鼻俱酸白鴈一䨇杳然去黃鵠數年離哉翻
幽并氛祲只昨日客子胸臆何時寬
夏夜仲鶡過草堂
炎天鬱鬱氣若焚都城兩月不出門豈無故人少惠愛
秪有吾子來頻繁野老開心出文字拙妻作意蒸雞豚
雷陳風流世所羡與爾結契為弟昆
贈高二十二宗吕
早向滄江去不疑麄豪翻笑銳頭兒禰衡材大公卿妬
原憲家貧九百辭顛倒衣冠成古制招呼風雪有新詩
鰲峰石室藤蘿外欲採璚花報汝知
朱蕩南太守遣杯茗過鴈山奉酬
蕩南杯榼走重盤正我看雲初出關車馬忽傳青鳥信
風煙一佇白龍山聞知湖口舟長借每到花時釣末還
萬事忘機猶汨没羡君安穩弄潺湲
同畱克全丁文範董文玉西湖泛舟遂歷湖上諸
山
天畔雲煙清不了仲春風日淨巾袍春坊能事稱杯斝
刺史風流擁節旄青柳歲時臨澤國白鷗早晩到江臯
西湖野意元相識拄杖中流興自豪
西湖同李水部孟玉詹進士泮
春城萬水散晴湖南北高峰相對孤雨後舟航分氣象
年來心跡落虚無只妨魚鳥催人事不厭菩提混世途
小折梅花携二子竟無秀句弔林逋
中秋京華玩月
上谷諸城紫氣通輝輝星月自離宫關山萬馬黃陀北
殿闕三秋白露中大將此時須縛虎侍臣何地合從龍
繩樞甕牖長消息愁絶京華鼓角風
送惟可還三衢
昔年相逢胥水秋今日重在閩山陬中間喪亂真憐汝
南鄙音塵不散憂别後山陽頻弄笛花時荆楚一登樓
旄頭尚直天西北何地巾車各自由
昔余北征太初至自湖州送余至姑胥吾惟可至
自三衢送余至檇李不二載間相繼下世重逄此
地愴然傷懷作哭二子詩
憶從把抱三吳志念爾攀翻遠道來此後音塵一哭耳
舊時風雨竟何哉江山秪掛南州劍天地空生諸葛才
檇李姑胥是永别暮雲隣篴動秋哀
李中丞邀遊南高峰與棠陵子同賦
南峰東下對扶桑海霧天風引望長此日登臨成勝會
眼中文物傍重陽避人鸛鶴遥相過近郭棕篁好自蒼
笑把荷衣接豸服狂夫談討只滄浪
夏朝覃山卽事二首
湖水淼淼横釣舟湖邊人家生事幽胡麻塞畦衆作動
桑柘滿地春蚕收卑枝不肯受冠蓋短草何妨彌阻修
吳儂禮數亦自好方巾野衣迎道周
其二
四月覃山茶樹香蹋歌採茶多女郎孤亭小池長杜若
斜川細雨飛鴛鴦島嶼歷歷渺雲水煙波茫茫連大荒
眼中春花復欲盡未得及春歸故鄉
答樗翁見懷次韻
上日南湖春草餘飛椷報我茂陵居秪益停雲承笑語
還聞抱朴入空虚苦遭瘧鬼時相泥愁見鷗羣晩自如
世短途難身獨遠京華新訂絶交書
莆諸君子邀遊木蘭宿雲莊溪閣因餞余涌江把
袂而别悵然興懷
莆陽名士太古流愛余來並木蘭舟詩書禮樂話未了
琴瑟笙簧歌少休三秋問俗風塵切一路看山花鳥愁
此别應知各努力思君無那海東頭
七言排律
九日同劍川諸子登馬坑諸山望九峰道南祠記
事
南平縣北重陽至強起登高風雨朝烏帽黃花修舊事
風流人物憶前朝東南形勝山川固閩粤衣冠氣象饒
千樹早霜寒自積一潭秋水澹相搖漢王爼豆還宫廟
劉守勛名已寂寥羣盗檄書隨處滿萬方兵甲幾時銷
年荒白晝三軍譟日遠黃堂五馬驕病後故人俱杳莫
幸然勝事不蕭條人兼鄴下何須避誼重淮南定見招
青眼豈辭鸚鵡盞白袍更上木蘭橈四賢道近源流斷
䨇劍龍潜歲月遥桂樹叢生江草長不妨志士遁漁樵
少谷集卷七
