少谷集卷十六
明鄭善夫撰
跋
文山墨蹟跋
昔余在吳下曾見文山墨蹟凡十餘條中說空坑兵敗
之事較詳其後載徐妳環娘流落之由與此本相類其
字畫月日亦相類時同觀者數人三讀欷歔為之泣下
余友殷近夫跋云使公用于德祐之前國尚可為使公
不死于景炎之後身無所安時讀其詞咸願為之執鞭
不可得者初不暇論其真與贗也今觀一峰之論豈此
本得之毛氏者乃其真蹟而吳下所見者誠所謂虞褚
蘭亭耶於乎百世之士片文隻字流落人間雖偽為者
亦能使人興起其他可論哉
戴節婦跋
少谷子曰貞節至難也人受剛中正賦又幼學尚志動
則曰古之畸人一遭事變遂遷次以喪其平生况婦人
耶色之欲本諸天地之根成性也盛年守貞難於格虎
無論心猿夫本來安安者上也自防於禮法忍荼食蘖
者利也勉也及其成功一也余嘗曰斷髮截鼻者勇冠
三軍余讀節婦傳得其情未嘗不為之降心焉黃羅戴
氏母拮据一節國人稱之嘻難矣然有反風滅火之報
節婦弗論也
迪功集跋
昌糓吳人也十歲學古文章遂成章二十外稍厭吳聲
一變遂與漢魏盛唐大作者馳騁上下今之世絶無而
僅有者也年三十調迪功幽憂中遂選平生所為文曰
迪功集識者見之曰昌糓之年其殆止是乎既而竟死
昌糓且死抱是集付其子曰是不出門傳必以獻吉盖
與獻吉見諸集中云云此本余得諸其家藏選本其子
手抄者今所行於洛陽者獻吉多為更定失昌糓真盖
獻吉雖與同調其丰神氣魄亦自有不相能者矣昌糓
死今十年海内作者莫不輸其心恨不與同遊者余實
與同游而不知昌糓鄙哉余之賤目也於乎千載下覽
是集者竟如何也此本木虛錄者俾余作語
高時菴真蹟跋
時菴世高士也余不及見高士獲交其似者高士於藝
無不知亦無不能能亦無不精觀於此卷能具一隻眼
者可攷也余性不好世俗寫法而獨愛宗吕之品格蓋
法度之中有神竒焉謂其天分迥絶若舍是而求其上
者何患不至而不知其傳蓋出諸此也宗吕性至孝此
其父手澤也春秋設其裳衣正以親存形魄所憑又覩
是物所以興乎孝也况是手澤又精神之粹然者是憑
哉
畫龍
昔張僧繇於安樂寺壁寫二龍不點睛謂點之即飛去
閻立本亦名手也見之却走不敢視夫龍神物也筆端
之神而能造化之至此哉先儒言人心天地人心而曰
天地則萬象萬物中其有也而謂之能造化也固宜僧
繇之神物也道眼中之易易者也今人自塞其天地猶
世俗之畫龍也而責其不能神抑得其疑似耶非耶
易論二條
易君子以趨吉避凶防微杜漸易也者用於君子而勿
用於小人者也易其聖人之時乎如姤之時五陽在上
一陰在下小人雖微其機則將盛也然其道未成其勢
則可剪剪之者杜其漸也至於二陰在下其道成矣其
勢難矣在君子則有遯遯之時不可為也猶可去也至
於三陰在下天地否矣否之時君子將何逃乎亦惟守
死善道定其志以竢天矣盖聖人可完名則完名可完
身則完身遇否則完其志而已如一陰在上五陽在下
小人尊而無權君子盛而多助剪之便也五王不去武
三思自為机上之肉不明乎易之義矣
易變易也物極則反泰否相乘時之至天地不能已也
堯舜最善用易堯舜盡聖人之權者也羲黃相續至堯
舜之世值乎極也則反之以朱均堯舜能祈天永命而
權之以禪受以濟其極是明奪天地之變而反之正者
也故曰聖人贊天地之化育三代聖人則道乎其常矣
立吾齋
林子志古名其齋曰立吾一日過少谷命申其義鄭子
曰名其至矣吾我也即志古本來面目也人皆可以為
堯舜識得志古面目即是堯舜堯舜豈難為耶豈易為
耶夫子之言曰可與適道未可與立聖賢立身無二道
識得真吾而求以立之者自如飢渴之於食飲無之而
不得而後為真識飢渴切身舍食飲則身死真吾切心
真吾不立則心死莊子云哀莫大於心死而身死次之
聞見之識如飢渴之於食飲也出於意氣入於才質才
質局於彼此安能一了而百了意氣頽於衰暮安能一
得而永得夫真立也者有真識者也無夷險無靜躁無
久近巨細無聲色生死榮辱禍福一切舉不足以嬰其
真猶砥柱之湍也㒺覺也夫是之謂志古面目非耶昔
夫子三十而立時則志意堅定萬變不摇也志古今其
時哉愚見止此請質諸素翁與愧吾吏部家庭授受當
有奇聞幸以相告
漫書授君用
漫書一本授君用此余心口也此學稍戾時禁然究竟
不學則亦已矣若必為聖賢此是明正一條大路不可
讓人先着脚也君用聰明直截好根器入此甚不難不
可蹉過此日豈再得僕回首旁蹊曲途悔之晩矣詞章
雕蟲小技然不明此學雖工何益君用細思之從善如
登從惡如崩要須下死工夫方做得聖賢事業君用稍
過飛揚莫尚有照影自喜意思在善學者貴鞭其後
贈三子
高宗吕甘貧守節安安然人無知者又其性瀟然物外
下視𤨏𤨏者如市兒故憎多口云爾固信而行之未嘗
改也與余與克相為貧賤之交未嘗漫及家事若將凂
焉者其天性如此事母致力為養事兄致友余表其先
人之墓見其槩云今學使者表章儒行愧余力綿屢薦
之而未信盖有聚沬成河云然君子修其在我者無盡
自今宗吕其益楙修之遯世不見知而不悔方謂之君
子宗吕無欲臻是哉
易曰君子終日乾乾惕若又曰潜龍勿用又曰見龍在
田天下文明顯晦用舍一龍也君子象龍德故龍曰君
子君子曰龍云然時有顯晦身有用舍乾乾惕若則無
終無始無首無尾堯舜之兢業文之純非歟傅子善學
易者也知用夫易今初其勿用時乎禹稷顔子易地則
皆然勿用在田一也乾乾惕若則在吾軰作為如何耳
龜山云此日不再得學問成於勇决廢於優游傅子其
益修所以如龍者而文明天下哉(闕)
諧謔藹然可親然二者有志則無害昔劉貢父善諧笑
彼盖立得脚跟故不病道故詩曰善戲謔不為虐云施
子性資最稱明悟讀書極易通曉文理粲然然每以一
科第為病余曰此未足以病施子也君子疾没世而名
不稱焉不在科第之云也聖賢千言萬語只是教人修
為誦詩三百授之以政不達亦奚以為讀書而不措之
躬行余不謂之學也子張學干禄子曰多聞闕疑云云
禄在其中矣施子能以余之言病病哉
東廵懷草跋
此本余伏闕罰跪時所草置懷中謂倪本端方思道曰
余死則為出之時死者十一人而余最柴瘠幸不即死
今存此草每靜夜一披追惟往事未嘗不潸然痛哭也
連璧卷跋
此余在杭時同太初作此寄高子者珠玉在側覺我形
穢嗚呼太初已矣荒村閉門撫卷懷賢為之憮然辛巳
夏朝高傳二子過我少谷志
游藝卷跋
宗文持此卷欲予寫舊作余顧欲為知己者鳴也然心
求工而筆愈拙凡四更端而後成可笑可笑世間事不
由人作意為之類如此
太初山人稿跋
余敘太初漫稿成太初曰子真知我者又明年庚辰而
太初死遺命以漫稿必付余余歸弔其廬撫其孤携其
稿至杭梓而行之凡與太初遊者如杭人許台仲陳遂
初高世美湖人施邦直沈仁伯率來集事於乎使太初
復生諸君當不愧乎其平生之言乎是年秋七月望善
夫志
畫虎跋
有元時濱人劉平戌楚道棗陽遭虎其妻胡氏與其子
殺虎得復甦時好事者傳播圖贊至于今以為美稱壯
矣哉鄭善夫曰物役于精精率于性物軌不跂情專無
畏故義每起于所激仁每術于所重吾觀物見情也觀
情見性也觀性知道也
永樂大臣觀春詩卷跋
是作者鳴其幸者也永樂諸君子際天地平均熙熙於
廟堂之上噓而成聲聲不苦迫時也不幸而逃山處竇
而亦鳴其為聲也荖荖也以人考槃采薇之什是已然
而皆順也楊文貞曰自非山焦水濆賞幽悟淡為無益
之聲者儔豈真為無益之聲者哉
與可墨竹卷跋
與可教東坡作墨竹曰必得完竹於胷中執筆熟視見
即追之如兔走鶻落其在洋州時遺以所作偃竹且云
此竹尺許有萬尺之勢東坡嘆曰更十年余亦不能至
此仲默教余為詩曰學詩如學仙神仙逆天地之氣以
成詩亦如之逆則詞古則格高則意長余讀仲默詩始
覺余之醜耳然東坡學與可心誠識其所以然雖不能
過與可或猶乎與可也後之人之寶之傳之亦或猶乎
與可也余學仲默不可謂不識其所以然也而顧不能
猶仲默者天分量之耳不知後世論余於仲默亦猶與
可於東坡否也癸酉歲葉茂全偶持此畫欲余作詩余
欲仲默先作詩及見仲默詩竟縮手退舍不敢出口茂
全強余為之曰中州人士品題當世人物皆以吾子文
不逮詩果然余詩之自信乃如此文斯下矣
慰遐思卷跋
崑山蘇州屬吏也上下以道相友世人非之在蘇州用
上友下樂人之道而忘勢者也而謂之辱在崑山用下
友上樂其道而忘人之勢者也而謂之僣彼二人者可
謂踐迹古人而反乎今之道者耳然此詎足以槩其餘
哉公人物論當自見
東湖卷跋
東湖在象山之麓山人潘搆家焉湖之又東作亭一枕
塘塘之内植蓮墻以竹箭間以名木面以山陰晴之氣
燕雀鷗鷺鵁鶄鸂鶒之鳥芙蕖椒芷之香四時也丁卯
春予過此樂而飲焉飲輙醉至醉輙歌甚驩也繼是歲
數往往輙數日日凡得詩數首以主者搆也今將有遠
役搆以文請於乎余將陳迹於是湖耶異時風塵回首
此意何極三復而歸之
贊
鄒山人贊
而媞媞而于于廣禮若比廣義若迂其被衣齧缺之徒
與
巽所道人贊
服美而伏緣形而趨伏匪名處趨匪明居萃乎其若猖
廉乎其若隅人著其著而莫即其都彼若人矣夫
銘
方塘銘
華容魏子秉濟作方塘于洞庭之野結菴以居尚意也
閩粤鄭善夫為作方塘銘銘曰
濓水脉脉伊水洋洋誰則導之瀦以斯塘羣象在中庶
類在傍君子之處不愆其方匪江匪河不浲不波吁嗟
乎塘上之人兮奈爾何
少谷集卷十六
