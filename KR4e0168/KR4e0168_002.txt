少谷集卷二
明鄭善夫撰
五言古詩
草堂大風雨徹夜懷田家
旱魃自首夏今兹山吐雲翛然草堂前彷彿氣候新迅
雷殷霹靂積陽乃沉淪振風䬃而至涷雨猶傾盆中夜
想抱被寒燠忽爾分回思前幾宵始得一爽神平明窺
少谷生意復津津乃有棗與榴落地紛成囷緬惟收斂
畢農務仍苦辛造物詎可測且幸蘇勞筋陰陽未順序
吾憂尚無垠
出自郭北門行
出自郭北門松栢何繽繽白日不到地野草悲陽春仰
觀苦霧繁俯盼白骨新白骨火不化髑髏夜相賓飈風
嘯有恨大暮難再晨昔為囂市子今作廣野塵昔競刀
錐微今託鴟鳶親玄運迺如此彼蒼豈遺仁蒙莊達生
死緬邈煩惱津
孚齋
成心繡鞶帨僨驕不可拘脊脊廣運中吾道其何如罝
罘亂藪澤太素成蘧除畸人乘莽𦕈焦火蹈若無汎然
涉九淵木舟一何虛得一合衆萬瞻闋生明疏至情通
喘耎而况孚豚魚齋居霽煩想兹理守弗渝說巽苟不
虧化邦擴所餘睠言永登假去與天為徒
遊建州陶園和淵明擬古八首
南服翔燠風杪秋猶春和水乾坐濡滯木舟載悲歌名
園占原隰節物逝已多崢嶸甘菊叢綽約芙蓉花流景
瞻應接靦爾懷陰何
其二
少小秉末尚擔簦遠行遊如聞赤縣外更復有八州車
轍苦未厭光景倏若流歸來守純氣蘧然見丹丘乃知
不出門偃仰六合周王風久寂寞吾行將奚求
其三
四序逓興没萬有乘始終景陽未停軌積陰已肅戎何
意松栢條蔚然乃獨雄糜糜田間草淅淅草上風凛秋
一披拂姣好會有窮遲爾採脂苓服食青山中
其四
羣山積莽蒼莽蒼當座隅萬木忻適所境幽鬱以舒細
霧宿陰洞叢菉亭廣廬東山抱遠志栗里賦閒居浮榮
曷足縻三徑不可蕪歲華日向晩吾道乃晏如
其五
東南有一士名節貞自完葆光歸田園散髮懶不冠白
魚入羞饌取色慈母顔幽居藏市廛白日以閉關客從
遠方至情話憂絶端酒酣命僮僕取琴為之彈希聲入
窈眇忽下雙紫鸞睠言履昭曠相期逾歲寒
其六
秋登黃華山恍然見大荒前有樂天居後有歸來堂堂
居厰雲鳥回池亦淼茫主人端逸念蒔菊翳坻場天寒
菊未華逸念齊嵩邙桴汎通永夕萬象爭低昂情景苟
不虧余何動迷方緬惟無窮門引領情内傷
其七
我行復中野怛怛自今兹蹭蹬勿重陳所傷命與時非
無青霞質素衣向已緇側聞雍門彈慰此中憂疑憂疑
卒未解至音已無辭古風落冥冥大道不可思王喬非
予願詹尹亦我欺江花莽消息遊子暮何之相逢東園
公遺我考槃詩
其八
楚江有杜蘅葉短不堪採越山有舜華秀色昏旦改不
如擷芙蓉遠意薄雲海美人隔秋波秋容澹相待悠悠
鶡冠子遯世豈有悔
北鴈步雲詞
昔我夢翼飛去與王子親雙雙鸞鳳簫吹破緱山雲翻
身大火坑洗髓明河津芔然馭白鹿下宴瑶池春枉駕
鴈宕陰玄冥閉天閽醉掃千文石萬劫留至文只今靈
峰洞元氣猶氤氲悲歌草木偃坐嘯天地聞歸來鏟光
彩大隱金馬門君看東方生至人伏垢氛詎羅不了道
一壑空云云
業書樓
台南有高樓下瞰澄江水飛甍冐流雲疏櫺一何媺重
幃無長物三車擁圖史中有偉丈夫云是百世士連繙
十二經呾爾蕩其滓繙罷三嘆息回首鴻濛裏迺知無
物初萬軸皆糠粃青藜宵到門欲語餘一指目擊道自
存我愛温伯子
北山詩二首
朝發委羽陽暮赴紫霄期南遊歲向晩戀此溪山奇終
風豁初霽陰谷雪已晞振策陟曾曲薾然見茅茨疏鑿
信未倫情景殊匪虧新松會多翠遠江亦不迷素月明
當中坐久生靈臺少焉寒威重尚覺陽氣微良朋矢為
好兹生幸未衰本性苟可遂毁車去何疑
其二
東行寓遊蹤逸軌迷西還矧兹玄冥月翳翳風景昏非
無兒女懷所適山海觀陽崖冐遠陂陰壑注奔湍步雲
青峰頂搜括窮其源前有空明洞蔦徑迴巖巒駕言采
玉華將以遺所懽翛然雲霰集置身虛無間大道出死
生静者見腑肝願招柱下史去入無窮門
燕集玉輝堂
窈窈巖壑姿迢迢契幽賾緬懷天台勝遂寄山水癖赤
城淹歲晏所戀有三益壯陰屈微陽關山雪盈尺雖嗟
軌路阻稍喜緇塵息巾峰入草堂天葩進瘮&KR0146;美人羅
公車求友意何極文筵麗竒態流觥樂無斁鹿鳴紛諧
和造適非絲革退念蒹與葭兹幸附圭璧覩空悟氣機
體有見真色吾道未榛蕪辴然露胸臆
送何仲默遊關中六首
跨馬出薊門馬行不旋顧丈夫重高勛狹徑有矩步狹
徑非所遵將子恐歲暮多財乃善賈長袖乃善舞巍巍
西昆丘矯首以延佇
其二
延佇如奈何離居生怨惜輸心風雨夕執手衢路側神
交無古今長道有羽翮晤言念彌久去去結松栢女蘿
乘飄風睠此中乖絶
其三
弱齒逃篇翰中逵謝華藻深文用情性鞶帨日已掃簫
韶奏虞庭鳳凰出瓊島至音動天地和者一何寡永言
承德輝别爾乃草草
其四
登高望咸都送子過易水朔風何蕭蕭黃鵠逝未已肴
函列百牢涇渭亘千里西當太白窟代有隱君子長孺
用高義壺遂且遠舉古道存遺編睠爾托經始
其五
崦嵫下西日翳翳風景昏虎豹扼九關廣利那復聞重
華不可晤聖智乃沈淪鴟鳶日連類鵷雛遁其羣矢言
引高步行止遵時屯
其六
杪秋行終南箭括高刺天黃河從天下列宿相勾連何
意紫極北狼嘴張其躔南開蠶叢山北俯邙與鄽廣野
闃無人草生鬱芊芊塵飛苦無象谷變會有然行哉殖
元氣皇圖夀萬年
武穆吟三首
南瞻岳王墳拊心訟宣和四海既無虞樂事一何多師
師入帝側金兵乃星羅舊時張諫議天閽語非訛但見
戶括金不見士荷戈回首靖康末志士悲如何
其二
太尉出世姿用兵自神武懷中左氏傳羞與絳灌伍燕
雲唾手得甲卒盡熊虎北開玄冥天南靖朱光土國耻
猶未雪百勝曷足數誓將與諸君痛飲黃龍府不觀潁
昌旗氣已吞邊部
其三
英雄無奈何氣數乘人事宋德但末光椒房生夢寐北
狩不可返上天有成意壯士自苦心奸臣自長計蠟書
晨到門將星夜墮地平生四字符竟落氣數裏桓桓蜀
武侯殺身志乃已
佳人篇
青青壖畔蕉粲粲空谷女頭上金錯釵宛宛鸞鳳舞腰
間碧玉佩娟娟下蘭廡言採草中英不踐草上露新製
齊紈扇自障復自顧非無合歡被防身密如堵飄風吹
楊花夫君渺何許長恐時易沉裁悲以延佇
贈吕愛員外
秋雲會崇臺觀子意彌遠新知何草草半饟迭酬勸同
生不盡歡異世乃增戀真交重意氣豈必日繾綣叢菊
有遠芳女蘿有深蔓大道淪滄溟相期汎波瀾
芳樹篇二首
芳樹生廣除蒼蒼正輪囷芳樹不自芳拂拂千紫宸朔
風吹樹巔素雪舒其神今日曷不樂公堂有嘉賓把酒
對蘭楹懽來不能陳微言托哀竹惠心欵以伸
其二
吾皇嗣歴服神武古絶倫拔劍下大荒裔夷率來臣大
食獻寶刀大宛獻麒麟單于獨犯順戎衣不及晨軍聲
動地起旦日至西秦分金賜五侯衛霍不愛身萬國拜
稽首三祝何諄諄但令修文德王度永無愆
早起赴思道索飯
晨朝不舉火去扣故人門坐見相忘意終銜一飯恩醖
謀蘇軾婦蔬摘長卿園童穉能看客文章不諱言粗豪
吾豈敢道誼爾應存陶令時獨往杜陵歲七奔從來略
温飽以此信乾坤萬事羇孤極元憑好弟昆
蘇蕙娘織錦七解
扶風蘇蕙娘織錦不下堂朝朝理機杼字字迴肝腸織
就遠寄將夫壻在襄陽(一解)夫壻别有懽置妾長門旁
新愛正糾結舊恩一時忘(二解)仰看天上星環轉如車
輪經緯自有度卑尊豈無倫憑妾手中梭愬妾心上棼
縱横八百字反覆合成言妾心方悔悟君心儻回旋(三)
(解)蒼蠅點素縞嫉妬無愧好憶昔君别妾人事何草草
君逐陽臺雲一去斷音耗妾似芙蓉花芳妍向誰道(四)
(解)朝雲歌未已隴水鳴不止願作青陵臺同生復同死
(五解)琉璃易破折紈扇輕一擲生前參避辰死後致魂
魄(六解)白頭且莫宣紅顔多棄捐安得竇連波解妾回
文篇(七解)
贈汪希周
朔風吹歲花之子意嵂屼矧兹日初度乃值履長月賓
筵擊朱絃調急新商發君才當雄飛一舉偃溟渤培風
向天池九萬豈天閼終焉到彼岸去去忘其筏北辰久
未安欃槍耀雙闕睠爾弧矢志翻身射星孛大業猶次
且誓言共黃髮
妾薄命
翩翩並命鳥步步相諧悦中道忽分散鳴訴哀以切有
生諒同懽有死願同穴衆雛羽翼短詎忍兩訣絶蘭芳
不如桂荼苦不如蘗妾身未能亡惡此中衰歇雙星下
洞房流景何光潔照見君衣裳不見君顔色重泉睠有
期海水亦有竭巍巍蒼梧山竹淚無時滅
燕歌
雲鴻下雀羅越客變燕歌燕歌聲激烈越客悲奈何長
歌劍斫地短歌髮直竪朔風吹易水四座俱隕淚少年
羞睚眦壯士重意氣拔劍殺仇家生死無顧忌猛虎欲
攫人不擇愚與賢食膽中自知豈避猛虎前出門遠孤
征雄劍終夜鳴竄身脱蘆下亡命入幽并幽并多豪俠
結交踰平生杯酒接然諾信義何分明白日高漸離筑
聲愴以怦田光為君起片語謀立成荆卿獨忼慨舞陽
乃輔行上馬報仇去土花照青冥秦庭事一就干載揚
令名
游俠篇
長安逢少年意氣何昂昂鳴鞭六陵坂先驅勢正強戒
途列萬騎一一羽林郎鐃吹動地來颯沓若雲翔面前
五花驄寶&KR0919;金絲韁腰間雙龍劍吳鈎飾英璜弄兒十
四五藉綺凝素光行行且游獵游獵及上陽張弧向大
漠忽墜雙飛鶬持歸平樂宴象筵歡未央借問此何誰
云是漢金張六年起卒伍一日傾侯王文人天帝子出
入乘金閶揚聲重綸綍流燄爍朝堂逆鱗不可嬰太阿
手所將乃知朱門貴溢恩胡可量
沱水三章
仙人騎白豻遠在蒼梧山我欲往從之沱水深以瀾沱
水深可厲蒼梧鬱巑岏
其二
雲門何皇皇遠在洞庭岸我非沱上鳬日夜汎波瀾
其三
言采蘼蕪草思心倏如摧不見王孫歸但見章華臺
同心結三章送林德敷赴齊東
文旗出郭門念子赴齊東攬衣起躑躅嘆息不得同鳳
麟久增逝爰居亦避風冥運方險艱去去隨短蓬
其二
短蓬逐晨風轉徙無滯淫我其鴻與燕乖坼一何深雲
臺志莫就奄忽昔與今平生廣陵散寫此歲暮心
其三
歲暮心匪夷哀絃久斷絶與子不殊調胡忍相訣别臨
淄錦綺場子去守饑渴願保金石志慰我腸百結
五子二首
曹王振大雅抗懷逐游龍江馬亦決驟連翩乘上風汪
生何慷慨接響蒼雲中京洛五鳳翔矯然下梧桐和鳴
正以則至音激黃宫叔世競蟬聒置爾荆棘叢上林逝
若脱遐趾隨斷蓬素絲易以染姣女難為容行矣斂華
飾達人有深衷
其二
太山五株松冬夏恒蒼蒼涼風旦夕勁聲聞一何長聲
聞曷足貴所貴蒙雪霜東封翳隆爵俛首以徬徨何言
帡幪勛乃見斤斧傷蒼顔日摧頽卒歲增慨慷但令本
根固繁條會有強依依女蘿草永言附遺芳
安期生
人言千歲公昔在阜鄉亭賣藥青海上徒聞千歲名雙
畱赤玉舄珍重報秦庭東指蓬萊頂風波連紫冥河津
不可渡誰識安期生
我昔遠行邁
我昔遠行邁飄颻度溟渤洪波浩漫漫東下遍窮髮蓬
山彷彿見鼇足互興没回瞻赤霞城照耀金銀闕道逢
五行仙姣好若冰雪璘璘白鶴車翩翩逐雲月導我探
魚腸迺得餐玉訣入山採黃芽和之以璚屑服食引奇
齡秘訣不敢泄斂袵入懷抱三載字未滅歸來歴故都
不復見物色回首望徽音徽音已斷絶桃花源不昧去
矣忘其筏
蘭陵贈王誕敷使君
何處見君子蘭陵西上門坐看蒼翠色蔚蔚照熊旛爾
本蜀中彦才如横海鯤余方閩地隱夢逐故山猿鬱彼
風雲志澘然廊廟言並收弘治籍惟戀孝陵恩漢主親
戎陣書生爼豆存迢迢去住意一與醉芳樽
遊張公洞二首
阮籍懷廣途盧敖歴四極尚慙壤蟲隘或哭周道阨伊
余抱末衷迺泝二子迹北遊費歲年東歸睠幽賾豈不
念窮路黃鵠有羽翮陽羡山水區西奠洞庭側嵒扉靡
雜卉菌芝類盈尺昔有攝生者於此煉金液空筌夙所
慕靈洞杳莫測寒泉滴不散千歲成璆碧中有科斗書
漫滅不可識朅來事冥探宛若藐姑射豈伊耳目娛但
恐霜露迫緬思縞鳳吹儻值紫髯客修觀竟十二累果
及八百深功諒難期所志未忍息永服先聖訓至誠裂
金石
其二
乘槎陽羡湖延覽銅官山山氣何氤氲飛崖鬱而盤西
南有乳窟窈窕青雲關倏忽啟靈秘傳聞赤符間七日
混沌死鬼鑿永不刊神竅通十洲清淺呈琅玕玄陰伏
其下六月冰雪寒仙鼠與石燕倒掛風雷壇仙人度羽
去尚留九成丹爰有好事者裏糧澹忘還冥搜了無得
悵然回波瀾余亦採芝徒九載勤登攀九載在旦夕皓
髮凌朱顔尚子既畢娶坡翁復營田至人貴遺形細故
惡足牽
與原侍御鄭地曹遊虎丘
祝融氣已深行雲麗晴暉霜臺早見招驄馬來騑騑升
高目不極望遠神欲飛南風起木末吹我芰荷衣把酒
白蓮池長談暮忘歸白日無却顧浮雲紛是非麟鳳在
羈靮心事殊多違何當晤生公參破區中機
汎舟五曲謁武夷精舍
朝汎碧浪溪夕宿隱屏下洄湍激九折淜洑以東注丹
厓寫靈竒怪者莫可悟豈伊神理秘諒有鬼物護仙術
非荒唐宣聖有矩步㴑流無窮門直以夫子故依違尚
友心謇謇恐遲暮終當據昭曠睠此結桂樹
龍溪
志士樂巖棲巖前幽鳥啼長風吹瀑布飛過白龍溪抵
道桃花發花源處處迷
古愁二解
出門采棠花風吹隴山木隴山未可行荆棘傷我足(一)
(解)隴山高以臨隴水阻而深不畏傷我足但恐傷人心
(二解)
偶書
神龍棲九淵志在天漢表終始養神德用九仍初九安
能逐鼃蠙泥蟠東西沼
志士篇
河伯誇秋水未知東海深衆人尚雷同安識志士心志
士有苦心心苦道自舒上山思采玉入海貴探珠至寶
非外假真詮豈予誣獨行何涼涼闊遵泝周衢雖無凌
風翰睠此適國都升天而遊霧惕哉子大夫
楊白華
裊裊長楊樹青青垂白花楊花攬不住春色若為斜如
何宫畔草萋鬱遍天涯
邊人曲
結髮事遠征能知邊塞情長騎汗血馬調戲郅支營大
小七十戰金鼓夜自鳴稽首兩賢王大開受降城匃奴
不可敵劍聲詎能平終生獨忼慨抗言請長纓
渡峽
凛秋行日夜短别去故里睠此有所思陟山復臨水重
峽亘天塹下足頓逸軌回飈激伏瀾絶流渡濛汜西崦
積瞑色翳翳斂夕靡所憂風波集擊楫志未已至人乘
虛無君子慮終始蹈險乃真見履順有滅趾矢言涉大
川勿負横江耻
遊石竺巖
少抱煙霞資雅志向林壑出門混世塵中逵反墮落聞
道豈不早優游歲將迫言就巫咸問敬訪何氏宅石竺
敞靈界紫雲冒巖箔匪夢復匪幻乃見鶴上客長跪訴
悃誠曰予動迷錯授我靈光劍斬斷妖魔色朅來無窮
門灝灝見天德接手浮丘老感恩詎云薄乘雲凌高丘
永與世寰隔
題集山書院
大江貫蘄黃中有碩士居抱璧重一擲探元破羣愚偃
卧大集陽悠然見蒼梧魯峰七十二芙蓉峻而都所戀
得依托寧能去園廬衆山止其巔百川求其瀦不觀洞
庭闊但恐周道紆白鹿有筌蹄衡岳空笱篘玄玄入疑
始吾與爾為徒
黃山雜詩十首
黃山如岱嶽蘿山若梁甫曾顛遏行雲屼屼自太古咸
池蕩初景昧旦河已曙我夢天都行笑折扶桑樹
其二
燠風熙自南淑景變物色引領望巖阜光寵徧林薄撫
兹盛農節耦耕及南陌雖匪康莊衢良用歌帝德
其三
經始朗上原秬菽長如茨巖霏散叢薄谷風回春姿童
伴歌以嬉苦樂中自知寗生聲慷慨乃作霸王師
其四
黃山奠南服&KR3093;&KR0034;分楚望連峰標天樞結秀極地藏金
鷄時一鳴高鳥不能上睠兹俯滄海窮歲夢波浪
其五
藍田有嘉植種玉世莫比靈氣紛璀璨熠熠寰區裏玞
碧奴視之琳琅乃支子不遇後車載終伏磻溪水
其六
回溪下釣緡溪水見我志緒風揚伏波波伏風不起中
有雙文魚簁簁不受餌履兹釣鯨鯢掊擊東溟水
其七
園廬春欲至歲事此伊始采芳入層雲散髮不及理蠶
眠桑柘繁土膏農務起龍鬭未敢聞巢父正洗耳
其八
硃灘流湍水壑龍無時吟水流木葉下宛轉歲序陰歲
序倏以改丹砂仍費尋蓬閣儻可求去矣極高深
其九
崇巒互經亘靈氛厰玄蓋天風散鼓鐘旦夕發清籟日
晏紫芝茁山靜幽鳥萃真機秘心賞要在達者會
其十
停雲扃重關蘿風隕天聲遐搆名山陽允諧真隱情詩
書豁俗韻巖丘湛性靈鬱彼漆園篇聊用得吾生
謁紫陽精舍
竒遊歴四窮兹山負靈勝翠川玉篆繞丹巘璚花並浮
桴臨星源仙蹤煥雲柄圖經宛不爽神理杳莫竟緬訝
開物初豈無稽天浸懷山谷就變赴坎槎交迸迹竒易
讚揚歲深改觀聽朅來幔亭宴渺渺論神聖諒同武陵
源去為嬴民病梵蜕昔所誹真函此須正所以紫陽翁
不履黃庭徑遠矚悟氣機内照見真性永持哲士誡修
身俟元命
雪晴登闔閭城
屯車闔閭城北風吹我纓殘雪輝遠山牛羊縮郊坰四
望靖氛祲何以烽火明荆豫復梗化巴渝未休兵東方
亂新定詎可言太平淮蔡連齊梁繁華轉凋零新鬼夜
羣嘯貪攘日相乘闤闠少人煙狐兔行其庭向來膏腴
地眼見白草生白草何田田不足飽蝗螟縣吏尚夏楚
餘民死誅征我生夫何為罹此百憂并拔劍出故里捧
心向明廷八月過沛水長路愁榛荆宵雨惻野哭晨風
起鷄聲空日積悲憤豈不懷志誠承乏下三吳伏枕惟
獨醒遭逢想馬周&KR0034;然慙匡衡客從北方來因之問神
京狸鼪宣慢慆鳳麟多自屏荃蕙委厥美艾榝朝盈盈
語罷各掩涕使我心逾怦捐珮遺故人畣我非衆馨媒
拙終受詒好修誰共成吳儂亦有謠辛酸不忍聽東門
有瓜場予亦將歸畊遲遲俗士駕望望靈修情
子夜歌三首
梅花在嶺南儂歡在山東梅花歡所愛不得附冥鴻
其二
客從海上來遺我雙鮫綃鮫綃是何物留此比璚瑶
其三
山有並命鳥關關感人心中夜有所思澄江不如深
歲晏行
終風薄旅衣遊子行天涯天涯行不息歲晏有遠悲出
入盗賊間進退昧所之休駕入彭城身在猶驚疑問舍
得所安聊慰兒女嗤故人皆鮑叔眷我情委蛇論文具
鷄黍旬日以為期駕言東問津相送洪水湄中原且多
難伊人復生離握手寫肝膽我舟行且維感此綈袍恩
有心終酬知但恐喪亂後會晤無定時努力將奈何惟
有長相思
湖上
太湖何瀲灔歲晏亦自好長風西南吹天水共皜皜遥
峰七十二恍怳紅雲島洞天在空濛流水隔煩惱昔有
綠毛翁於此采玄草至今白石牀風雲為持保聞兹生
古心携艫事幽討良朋既同調遠客亦傾倒鼓橈乘黿
鼉凌波擷蘋藻汎汎景將入默默意未了方壺不可問
滄海恨無早歸循去時路木盡乾坤老
羅浮四百峰贈湛甘泉編修還嶺南
羅浮四百峰屴崱連青旻中有甘泉子頭戴玉臺巾伏
火燒丹砂趺坐三千春下憫世溷濁飛舄京華塵西歴
太行山北渡長淮津瘡痍滿道路此意長諄諄回思葛
稚川睠言慰所親傾蓋姑蘇陽探春五湖濱更欲折梅
花持以遺遠人相從不可得獨步采江蘋
遊天平侯思道不至
曉起發吳門遥望天平山秋風吹松濤入我衫袖寒白
雲無朝暮好鳥聲關關良朋期不來獨遊心無歡駕言
問名泉高興猶未闌山僧導我入桂樹聊躋攀我眼日
已飽我身殊未閒平生抱丘壑三十驅塵凡尚恐豺虎
劇不敢緣其端願從華陽君五岳時往還
居杭旬月遲王員外不克先赴閩州
昔我違京師秋月始生魄今我離越鄙凍雪迷廣莫良
晤無久期達節守駒隙與子同𣲖波復作中路拆上天
黑猿嘯下水白蜃斥如何臨歲晩迺爾事行役寒日下
荒蕪雲林正蕭槭檣烏旦暮轉遂有川塗隔悠悠泬寥
天切切風雨夕神交諒不爽萬里日親炙
夢戴寅仲二首
之子不可作壺公無春姿毘陵江水深游魂歸未歸風
波闄汝東虎豹咆汝西北走限冰雪南征多蝮蛇年少
死道路斯人更流離何以入我夢明我長相思萬壑真
淼茫三泉苦&KR0008;䧅天高猿鶴冷尚有鍾山疑
其二
交遊滿江漢誰復更如子讀書京華塵相看忍羇旅訴
心風雨夕潦草各别去云胡大宛種一蹶千里路朝陟
洞庭山山遠不可處暮航太湖水水闊不可渡精靈復
何為白璧已黃土落月哀杜鵑切切復延佇
寄思道二首
中歲倦六籍出門事遠遊遠遊于何之五嶽還三洲一
鴈雲中鳴訴訴如有求芒鞋歲月晏得壘東海頭談文
竟晨夕亦足銷吾憂相期每自勵志决天河流阨運當
奈何捷徑不可由鳳鳥化梟鴟纍乎行當休南湖煙水
闊去去狎白鷗失得勿復道上遡多前修
其二
闌雲翳日景埃風起拔木我前駝白狐我後舉黃鵠我
生值巇嶮行止不可卜椒蘭擲道傍菉薋以為馥楚璞
胡為爾和氏刖其足祗修防二兵古道何時復將子田
商陰商陰有黃角
虎丘與近夫太初同遊
余幼寡好尚所求在岩巒青鞋白接䍦濩落三吳間良
朋偶云集結我以歲寒殷郎自東海孫子自函關霜月
明楓江駕言虎丘山歸雲擁絶閣下視空塵寰騰身慕
黃鶴延年愁金丹願言事支遁孟浪烟霞端
悼志
豺狼立道周行旅限東西我生理酸楚歲暮猶麻衣盡
室出故里生涯多差池萊妻對我啼稚子日受饑形容
飽風雪摧折非平時世事就澆凉吾道將安之三韓在
何處黃金不可為焉能有羽翰飄去從安期
役役
役役不自息旦夕白髮新衆非紛往來誰能超世塵早
年失所依迷誤三十春讀書不聞道空負見在身伯夷
北之海宣父西問津行藏各有以予將希其倫青袍豈
心事白雲終我鄰罷官亦何難去去完吾真
陪王中丞夜遊治平期到上方不果
湖上興不極復治東山具執策入治平繁霜濕衣屨山
僧不好客高卧闔庭戶清商動木末靜聽不知處遥看
上方勝子夜發襟素情長事乃違咫尺不得據月落空
歸來寒猿挂深樹
吊古戰場
昧爽發汾水崇朝經白溝茫茫古戰場四時天為秋斷
魄化腐草精靈化寒颼英雄不可招世事如東流惟有
戰士骨萬古無人收依依野草黃惻惻行人愁行人愁
未己四海方戈矛
謁李延平書院
綠槐夾青山中有古書屋行舟劍水濆弭棹叩芳躅長
風薄衣巾六月無三伏先生萬古心一旦付雲谷通來
四百年民用如菽粟溪山發幽想吾志尚鴻鵠下有清
泠泉一飲成三斛
石湖夜泊懷近夫思道二同志
移舟石湖路敬訪石湖水湖光上衣白夜景正如洗疎
星散明珠淡月在湖底趨橋納微風沿潯搴芳芷美人
不可作吾道滄波耳歲晩誰與期棠陵石川子
陽山與方思道同遊書事
晨光淑初夏野意招遊蹤策馬陽山行所親遠來從下
馬結桂枝道穿白龍宫藉彼宫裏草乘彼桂下風渴飲
丹井泉泉甘思慮空希君遺人世相將尋赤松
虎丘懷古
嶻嶻虎丘山盤盤闔閭墳墳頭閱古蹟劍池三千春蛟
龍水中藏白日嘘煙雲圖王事已空萬骨成灰塵湛盧
南入楚神物焉能馴不必賣薪女王氣已湮淪
冬日與顧九和殷近夫孫太初顧與成遊太湖
漫漫五湖景役役百年客霜容舍廣墟申椒不勝摘葭
管復氣候歲序莽消息羣山一何蒼遠水一何白燕臺
既迢逓玄圃又懸隔終當吸沆瀣去去結松栢
秋日尋友清溪用韻
深秋足爽氣蓮社有雅集我從西丘來蒲龕暫棲戢清
溪在城市八月違暑濕褰裳涉溪水水芳遲余挹庭菊
未吐華亦有翠可拾悠然發遐想西風鳴鴈急
虎丘與思道同賦
西郊下木葉商意殊不惡舟輿滯虎阜言覓方外樂招
㩦心所歡日暮倚高閣沙彌事簡澹菜飯謝杯勺雲霞
閣外留野興忻有托相期無奈何歲晏與俱作
感興二首
仰觀北斗星遥望北斗城天上故歴歴地下何溟溟中
原萬餘里數載風塵驚憂悲直愬天聊以舒我情情長
天更遠矯首看鴻冥
其二
天河白如銀隔水處牛女咫尺不相從烏橋渺何許年
年只一夕倉卒修雲雨金鷄催早發回車不得住含啼
理支機尚悔當年事亦勝參與商睽離永終古
題白雲泉亭子
白雲在亭上清泉在亭下我本山中人來結亭前樹雲
泉甘且冽予心永終慕塵機久未息禪機當早晤芬華
隨高秋淹留歲云暮
盈盈丹棘花壽張母
盈盈丹棘花歲寒麗奇姿樹之高堂背日有春風吹物
貞本則固凝霜不能欺佩兹曰宜男采采心自怡駕言
贈佳人金光以為期
和思道
取友天下半今得方子焉為官不受羈修身將到仙葉
縣王子喬勾漏葛稚川明年適百粤期子羅浮巔
菖歜二章贈鄭于漢
菖歜何葱葱乃在澗之濱歲晩開九花世人不得紉秘
之嵩山隂以竢九疑君念彼蒹葭草芊芊彌廣津
其二
菖歜何青青乃在山之隰歲久生九節茹之可絶粒華
滋謝秋風憐爾固獨立吾將舍芝苓薄言采芳苙
天台二章為應節婦賦
天台有方竹歴歴山之嶇奇姿奪春色標節方不渝天
寒冰雪繁清隂固自如南方有佳人貞心與之俱
其二
天台有方石光潔宛如几大者何嵓嵓小者盡齒齒不
是雕琢力豈無神鬼庇南方有佳人貞心與之比
少谷集卷二
