附錄(古今碑記詩序)
紹興五年碑
忠惠公靈應昭格血食棃山廟逮今數百
年建人奉祀甚嚴前此郡將監司上其狀
既賜廟號屢進封爵功德昭昭在人耳目
其名氏宜不可掩然者然歷世浸久庸人
續出臆見以亂其真按今廟碑且云李昭
度意以為宗室宰相李回位高名著昭度
其字也遂竊取爲神且誣之何以爲政考
之唐史昭度未嘗仕閩中不知其說何據
其然謹按文藝傳李頻字德新睦州夀昌
人少秀悟長廬西山博覧善風韻尤長於
詩與里人方干爲詩友士多歸重大中八
年擢進士第調袐書郎爲南陵簿遷武功
令盡條宿惡請於尹殺之縣大治歲饑發
廥庸民浚渠溉田榖大稔懿宗嘉之擢侍
御史遷都官員外郎表求建州刺史既至
以禮法繩下宣布條教時多盗建頼以安
後以病殁父老扶柩歸葬永樂州爲立庿
棃山歲祀之史氏載其出處如是之詳
廟貌儼然凛凛猶有生氣凡雨暘不時禱
之必應然則李公生惠斯民而死能福之
食民之祭傳於信史而流俗之妄不爲是
正吏則有罪輙書大略揭示邦人俾知所
祀之本無爲神羞焉紹興五年七月初六
日左朝請郎權發遣福建路轉運判官公
事鄭士彦題
紹興中封公號
禮部狀凖都省批送下福建路轉運司奏
據建州并建安縣申據在城士庶父老吳
權等狀伏覩本州去城十五里有棃山澤
民廟忠惠公顯靈凡有水旱一方之民遠
近祈禱無不感應兼自今年五月以來天
時亢旱經四十餘日不雨監司并本州縣
官躬詣祠下精專祈禱不數日雨澤沾足
乞申監司保奏再加爵號本司尋行下鄰
近南劒州體䆒續據本州申差委劒浦縣
主簿張基前來體䆒得本廟委有靈迹本
司遂差委建州節度推官周埅躬親前去
覆行按實委的靈跡於民本司保明詣實
本部尋下太常寺勘會去後據本寺狀今
來福建轉運司保奏到建州建安縣棃山
澤民廟忠惠公祈禱靈應合於忠惠公上
增加二字本部今欲依本寺申到事理施
行伏候指揮牒奉勑建州建安縣棃山澤
民廟忠惠公農夫望歲甘澤或愆嬰兒戲
兵虚𦦨來嚮荷威靈之助順沛膏澤以來
蘇匪人能爲繄神是頼增崇四字之公號
用慰一方之民心尚監竉褒永垂佑享宜
特封靈顯忠惠公牒至准勑故牒紹興六
年九月日牒
慶元中封王號
勑王高爵也河江淮濟經緯四方乃克保
有兹爵血食進攘寵登誠尊且榮矣
建寧府建安縣靈濟王仕於前朝愛利兹
土歷年既久不忘其民而惠濟之有禱輙
應赫然如初幽冥死生母貳爾心古之豪
傑也聦明而善應美孰加焉增煥新號用
彰靈休其保我民尚監兹寵可特封
靈佑善應王奉勑如牒到奉行慶元六年
七月二十六日下
嘉泰中封王號
勑生而爲惠大芘我民殁則宣靈克祀兹
土未泯桐鄕之愛有赫羅池之居相望千
年併恊二美建寧府建安縣棃山澤民廟
靈佑善應王正直是與馨所依功昭仁元
事恊封典發山川而出雲氣兹奠測於爲
神雜看𬞞兮進侯當府載新於美報閩區
之左建水之陽靈棲有光朕命惟允可特封
靈佑善應廣濟王奉勑如牒到奉行嘉泰
二年六月二十二月下
嘉泰中立碑
(臣)仰惟國家毖祀百神凡有功及人者率
皆肆加爵秩以寵綏之蓋所以爲氏也(臣)
於嘉泰元年秋七月承乏漕事建寧乃置
司之所切見棃嶽澤民廟靈佑善應王威
神顯著芘佑千里雨賜之失時疾癘之或
作若吏若民奔走祠下祈求禱禳應如影
響去冬無雪今春霪潦涉夏以來又缺雨
澤悉請于神旋踵昭格荷神之休念無以
報剡章聞奏乞加封號上可其請二年夏
六月有二日加廣濟共六字謹以告詞摹
刻樂石以彰神之榮以侈上之恩俾吏民
奉事益虔則神所以隂相此邦豈有終窮
也哉朝散大夫直徽猷閣權發遣福建計
度轉運使兼本路勸農事權安節拜手謹
書于下方
開禧中封王號
勑朕對越百神以綏四海凡郡國之祀功
利彰著必崇其爵列厚其禮文建寧府建
安縣澤民廟靈佑善應廣濟王廟食一方
感應如響王封之卑閱歲已多今年榖游
登邦人欣頼思若神貺逹于朕聞爰錫命
書載衍加號惟神益昭其惠以慰元元則
朕之報神寧有已哉可特封
靈佑善應廣濟昭惠王奉勑如牒到奉行
開禧三年十一月十九日下
淳祐中封王號
勑韓愈曰生能澤其民死能驚&KR0978;禍福之
以食其土可爲靈矣建寧府建安縣澤民
廟靈佑福應昭惠王昔守建安適值盗攘
治以禮法民遂安堵没而見神於棃嶽廟
祀至今禱祈響荅贊書疊累稱謂已極而
士民尤合詞以請爰加徽號爾其顧歆益
大隂隲以稱庶拳拳棃无之意可特更封
靈佑福應威濟信順王奉勑如牒到奉行
淳祐八年十一月十二日下
淳祐中立碑
(臣)切惟國朝恤民祀褒崇顯異第爵爲王
升華八字所以昭答扞民之功亦以權衡
其馭世之意也不寧若是報無可報之功
寵無可竉之典嚴魯經一字之重輕以寓
其特書不一書之深意非天下之至神孰
能與於此哉棃嶽澤民廟靈佑福應威濟
信順王豊功偉績揭日掀天不特當時沾
被教化去之數百載濡浹益深嘉熙間郡
太守都承王埜久旱閔雨應禱隨車嘗丐
易號繼守秘撰黃壯猷閣學王遂待制王
恢復温前請未下淳祐七禩提舉趙師耕
攝漕事以闔府士庶鄕貢進士雷叔似兩
請漕貢進士趙時衢竒有遂請于朝巳酉
春綸告請誕敷易封信順易日天之所助
者順也人之所助者信也履信思順聖人
猶以為大易之妙用豈輕卑之哉謹以詔
詞䥴勒圖徽以彰肸蠁以恢前隷而邦人
之瞩望與臣之拳拳固不止此也奉議郎
新權知邵武軍兼管内勸農事臣遊孝嚴
拜手稽首謹書于下方
有元重封棃嶽廟碑
皇元混一區宇應天順民禋祀郊廟禮
洽百神凡在嶽瀆祀典
詔加致祭建城東十五里曰棃嶽山川
出雲筆立天表唐刺史李王澤民祠
也雨暘靈應豊我歲功前代郡將監
司上其狀賜額進封廟食
伯祀功德昭昭心目至元間黃華竊
發王以隂兵討逆建頼安郡憲聞省
聞于朝天曆戊辰
郡修祀巳已議新號命太常酌禮定
典謂神著靈南土福芘一方爵王八
字蔑以加擬應信爲惠孚封曰
溥澤福惠忠顯孚順王一札天頒風
飛雷動有光山嶽微顯闡幽盛矣謹
按先志王諱頻字德新睦州壽昌人
少秀悟博學善屬詞尤長於詩宣宗
大中八年擢進士調秘書累遷武功
令歲饑發廪庸民浚渠溉田穀大稔
懿宗嘉之擢侍御史都官員外郎表
求建刺史既至以禮法治民德之及
殁州爲立廟祀惟謹玄冠朱紱尊視
儼然凛如生禱如響主弘吾道惠我
民使建人士知禮樂風化而不知旱
潦薦瘥者皆王福也祭法曰能禦
大菑則祀之能捍大患則祀之若王
生爲民牧殁爲民福菑害不生於祀
法矣法又曰有天下者祭百神諸侯
在其地則祭之王自封命一新
詔祭無缺諸侯之承祭者思今之民猶
古之民今之牧亦古之牧先牧能福
民今祀思我牧我民其何能淑若思
是則吾心神明可與對越寒泉秋菊
神亦歆焉噫牧我民福民我牧祀建
李潮韓孰今孰古州人請書石以示
方來因作歌以遺俾祀者歌之曰
棃山高兮翠雲嵸文筆秀出天南峯
珮環響落淩風
帝錫嘉號新王宫手掣赤電飛蒼龍迹欽
濁霧出日東金穰應恊玉燭豊羽霜
薦潔鱗錦紅榖我福我昭神功斯民
父母斯文宗遠與天地相無窮
元統三年歲次乙未季夏良日
郡進士福建漕幕佐掾張復撰
