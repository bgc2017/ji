高峯文集卷八宋廖剛撰
啓
賀交代劉教授
伏審茂膺宸命榮拜儒師偶稱慶之未遑遽移書之先
辱謙光有曄媿汗欲流恭惟某官異稟天麟希珍廟璉
英躔高步曾却敵于萬人仙籍巍登俄飛聲於四海惟
妙學足以發明奥典惟卓行足以振起頽風故朝廷爲
官擇人輟北門之上幕而庠序量材授職汰東郭之濫
竽偉哉道將興歟聞之誰不喜者况某望風有素仰德
惟深覿睟表以非遥聆好音而增慰具爲感忭莫可敷
陳
謝知府舉狀
義不苟求素存心於分定才非可錄敢有意於已知人
固疑其不情獨甚安於無事採葑誤及舍瑟俄驚切以
知人自古所難薦賢報國之事好已諛者或弃藥籠中
物持衆見者必先長者家兒倘非以人物爲心何以逮
寒素之士如某者零丁落譜欵啓謏聞頗尋先哲之微
言粗識古人之大致愚惟委命拙昧干時固無取於匠
氏斤斧之餘遂自弃於化工爐冶之外折腰以爲五斗
所無憾焉仰首而效一鳴非其志也豈謂公忠之哲鑑
亦憐狷僻之孤蹤爲其不能枉尋欲使得以進寸頑非
木石銘在肺肝此蓋伏遇知府檢討先生樂育英才思
皇多士竹頭木屑廣爲暇日之儲馬渤牛溲要備異時
之用致容駑鈍獲玷甄收某敢不益尊所聞每鞭其後
預榮登俊游激浪之龍門妄意飛英附追風之驥尾假
令屨滿於戶外尚期穎脱於囊中東郭食浮頻頻多媿
西山氣爽耿耿徒存倘或粗見於施爲庶幾少酬於知
遇
謝崔祕校(尚德名适秀州人大學號爲崔書厨)
伏審賜對楓庭登榮桂籍凡屬知游之舊舉深慰抃之
情恭惟新恩祕省閣下擅價儒林著名經笥皂櫪久淹
於高步青雲俄挹於巍科行看識擢於當途式展經綸
之素藴某叨聯友末倍劇忻悰曾馳慶之未遑辱飛牋
之先及其爲悚感莫可敷陳
賀交代(沈儀曹字宋師)
伏審祗奉宸恩勉從吏事將有交承之幸曷勝慶忭之
私恭惟某官廟璉瑰竒天驥超絶妙學早臻於奥境高
風綽著于休聲詩禮過庭式謹移忠之訓父母去國初
無願事之心顧棘針豈鸞鳳所栖然騂角在山川其舍
某講聞惟舊景慕實深覿睟表以非遥聆好音而增慰
謝舉改官(白尚書張侍郎)
芹水備員初乏不龜之技龍門登俊慙非中鵠之賓何
圖葑體之靡遺遽辱袞褒之濫及恩來望外感劇懦衷
切以知已自古所難進身適今非易俊乂如雲而干求
請托復甚於趨市公卿如水而校量題品不啻於持衡
倘非遠識猶以人物淹滯爲心安得公舉下逮湖海寒
瑣之士如某者零丁落譜欵啓謏聞頗尋先哲之微言
粗識君子之大致愚惟命委拙昧身營固無取於匠氏
斤斧之餘遂自棄於化工鑪冶之外折腰以爲五斗所
無憾焉仰首而效一鳴非其志也敢意高明之過聽特
矜狷僻之無能不須堂下之言亟謂籠中之物頑非木
石銘在肺肝此蓋伏遇某官廊廟蓍龜縉紳標的包荒
之量靡間邇遐勤物之心無分小大豈但措民風於軌
範舉將器士類於陶甄雞壅豕零要備不時之用竹頭
木屑廣爲暇日之儲是令孱庸亦預採拂某敢不銘心
特撡跂踵清規弊帚千金既辱收於洒掃駑馬十駕誓
不憚于馳驅倘粗免于過愆庶不辜於知遇
謝張憲舉改官
義不苟求素無慙於自守才非可用敢有覬於或知人
固謂其不情獨甚安於無事采葑誤及舍瑟俄驚切以
大人之學所以美身君子之仕惡不由道富若貧曷嘗
汲汲知與否莫不囂囂萬鍾於我何加三公不易其介
兹古人守身之大致豈儒生夸俗之常談世道莫興悵
高風之絃斷行言靡顧嗟末學之波流祿則重而道輕
利顧先而義後千駟繫馬寧求耕野之人五乘得車不
無砥痔之客鄉黨自好者之所竊笑人物爲意者將焉
取斯宜有高明振兹委弊謂舉直乃能使直顧不爲故
可有爲公道倘行清議惟允如某者生身竆左賦性介
愚早從庠序之遊粗獲師友之益于以夙興而夜寐不
知日往而月來自冠及彊去庭幃者殆四千里由長至
錄掌規矩者凡十五年潦倒麄疎已不堪嶔欹歴落秖
可笑逮綴名於黃甲僅脱籍於白丁周室備官首訪西
雝之鷺魯宮庀職濫撡東郭之竽獲玩意於典墳暫辭
勞於簿領坐糜祿廩虚閱歲華平日交遊半在雲霄之
上盛時冗散分遺江海之濱錄錄雖無他長綽綽似有
餘裕但知非公事不至偃室豈爲諸君子而與驩言寧
爲東國之屈臣不負西山之爽氣昂霄有路翺翔已失
於黑頭推轂無人蹭蹬更甘於白足敢謂公忠之哲鑑
亦憐狷僻之孤蹤初無堂下之言遽作籠中之物此蓋
伏遇某官性天虚靜德宇恢宏未嘗小忽于寒微皆欲
力振其淹滯致兹椎魯亦預甄收敢不益尊所聞每鞭
其後預榮登俊遊激浪之龍門妄意飛英附追風之驥
尾假令屨滿于戶外尚期穎脱於囊中位卑言高譊譊
豈敢人微志大耿耿徒存倘或粗見於施爲庶幾少酬
於知遇
謝白右丞舉改官
強顔五斗分甘雞鶩之羣通籍九重濫厠鵷鴻之列揣
躬知幸歸德罙深竊以特達之知搢紳所重保任之法
朝廷尤嚴雖後進未免乎因人而當塗每難於薦士矧
賦姿之糞朽初絶意於雲天一朝被飾於青黃百鍊實
慙於爐冶此蓋伏遇右丞先生德茂伊呂望隆臯䕫道
善道而一物不遺言所加而千金非重猥以登俊振淹
之薦墨施於不才寡與之鄙夫增倍價於鹽車發歡顔
於廣厦雨露之施固不自以爲德邱山之賜孰能獨忘
其情某敢不仰佩至恩竊遵懿矩淬厲厚刅激昂竆顧
非類於不食之匏敢自後于能鳴之鴈翺翔霄漢倘難
混于凡鱗竭盡筋骸尚不迷於夷路永言庇類正在陶
鈞
謝陳劉二司業
強顔五斗未殫犬馬之勞通籍九重濫厠鵷鴻之列揣
躬知幸歸德罙深竊以薦舉之法朝廷至公特達之知
縉紳所重矧賦姿糞朽初絶意於青黃之飾而委命鑪
錘曾不善于踴躍之詞一朝回暖于鄒春衆目實慙于
禇鑒此蓋伏遇司業先生道成善貸内恕兼容未嘗求
備於一夫雅欲大庇於寒士是令孱冗叨預甄陞萬里
飛騰雖媿青雲之士友一生竒蹇聊寬白屋之庭闈某
敢不(同上篇)永言依庇更賴始終
答何狀元
竊審臚傳初下巍級先登朝慶得人士歆出類伏惟狀
元學士先輩楩楠擢秀奎璧含章才名方藉于時評讜
論果傾于天聽無雙妙技共看申括之竒功絶玷希珍
獨擅連城之高價雖盛美皆知其爲國瑞而快覩獨幸
先於衆人懽抃曷勝餘榮所被尚訥詞之稽致遽謙翰
之猥蒙感怍并深敷陳㒺既
興化軍到任謝監司
兹者被命嚴宸分符屬郡雖云僥倖蓋自品題恭惟某
官挺特世英瑰竒人傑擎天柱石濟國舟航以才猷結
主知于九重以政事慰民瞻于一路遥知天闕已虚玉
笋之班暫駐星軺猶作繡衣之使某忠雖衛上才不過
人頃由六察之備員今假一麾而出守養親有便報國
無功惟兹曠責之逃尤賴庇庥之及厥爲欣幸實倍等
夷
又謝寄居
誤膺宸檢叨守郡符顧綿力以奚堪劇懦衷而增媿伏
惟某官稟天秀氣爲時英材藴康濟之嘉謨負經綸之
遠業韜光閒宴頗聞爭息于里閭振翼清華將見澤加
于寰㝢某偶緣承乏遂獲依仁曾修牘之未遑辱騰箋
之先及其爲感媿曷究敷宣
賀知福州劉延康禮上
伏審分符嚴陛開府雄籓總一道之兵戎寬九重之宵
旰輿情胥慶士論交歸恭以某官廟璉希珍天驥絶足
早簡知于中展薦揚歴于華塗資文武之全才視功名
之餘事元侯作屏李公固賢于長城晝錦生輝季子暫
還于故里山川壯觀以增氣父老歡呼而預榮矧兹陋
邦實連洽壤露分美化賴靈海之餘波景仰老成况高
山之在目顧惟孱鄙但竊傾依更祈葆練之精式副倚
毗之重
謝陸中丞
某官廊廟羽儀縉紳標準一德愛君而憂國平時揚善
而推賢雅憐湖海之孤蹤曲借齒牙之餘潤是令孱瑣
不遂廢捐壁水充員初類濫吹之東郭霜臺備屬更慙
不簸之南箕迺因就養以祈天復玷疏榮而有土付以
可封之俗守此不刊之書顧僥倖之良多雖糜捐而曷
報回瞻帝日悵玉陛之何遥仰庇卿雲幸龍門之在望
尚靳苟免不負素知銘佩所深敷宣罔既
賀諸監司正
王正謹律歲序聿新與國同休屬時巨哲恭惟某官道
窺天運德進日休序布三陽茂對始和之吉類升五福
坐迎交泰之祥獲多祜于神明增殊榮于祿位某限司
城鑰阻詣臺閎(鄰郡云限守偏壘阻詣崇墉)慶頌之誠敷宣罔既
賀諸司屬官鄰郡通判正
四序星周三陽卦布天元資始賢德攸宜恭惟某官業
履高明才猷敏卲道與時而俱泰福緣類以潜升某限
守土疆阻趨賓廡屬在庇庥之下良深慶頌之情(惟是傾依)
(之素良深慶頌之私鄰郡通判云上二句)
賀廉訪
伏審廉訪直殿肅膺宸檢榮領使權將德意于九重騰
歡聲于一道伏惟慶慰恭以某官圭璋粹質金石純誠
懷仁義以事君嘉謀猷而告后選擇而使無如父子之
賢精白以承將見功名之大某庀職屬部傾心高風覿
睟表以未諧望崇墉而竊抃
賀提刑起復
伏審寵膺綸渥起復使權騰一道之歡聲見九重之異
眷諒安大義深抑至情恭以某官忠藎得君才猷濟世
屢易光華之節亟收竒偉之功千里淮壖坐弭萑蒲之
警八州閩部迄無唇齒之虞顧聞望之甚隆宜倚毗之
益重不容終制果責移忠蓋欽恤是圖必資於有德而
平反已效久號於無冤正賴寬宵旰之憂且亦釋部屬
之憾願言晦養不廢澄清惟一視於國家實兩全於臣
子
賀廉訪起復
伏審茂膺天渥復領使權實資將命之才遂起倚廬之
制事光新典眷出宸衷恭惟某官絶識超人清忠許國
風猷挺特德宇粹融九重親對於冕旒千里載馳於斧
繡春陽及物秋隼擊姦休聲果達於赤墀聖語亟頒於
丹詔恩來北闕歡浹南州盖由間出之資宜被非常之
寵矧忠孝本同道而臣子亦一心諒傾向日之誠少抑
悲風之念
賀知福州柳侍郎禮上
伏審拜恩寵命開府剛辰總一道之兵戎寬九重之宵
旰恭惟某官學臻道奥識洞機先為廊廟之羽儀實縉
紳之標的依光從槖藹問譽于華塗均逸侯籓聳觀瞻
于遐服輿頌佇聞于五袴列城爭仰于二天矧此隘封
密連治壤露分美化賴靈海之餘波景仰老成幸高山
之在目莫遂望塵之謁徒深賀厦之情
賀提刑
伏審拜恩北闕擁節南州士論交孚輿情胥慶恭惟提
刑舍人宏才拔萃奥學通微蚤馳譽于英躔旋據津于
要路精忠許國厚德鎮浮直筆螭㘭曾侍玉皇之香案
剖符魚左坐收赤子于潢池果膺妙選于公朝暫按祥
刑于遠服將見有司之不犯豈惟庶獄之無冤某幸托
帡幪實深抃蹈尚阻趨于屏著徒引望于旌麾
答眀守郭太尉
伏審光奉眀綸榮陞亞傳凡在觀瞻之列舉深懽抃之
情伏以制置少傅高範儀時遠猷經國聊綰莵符而作
鎮坐令鯨海以無波簡在宸衷召還天陛特善龍韜之
對載更虎節之隆未遑慶幅之修先辱華牋之貺其為
悚感曷勝叙陳
答江守程待制
伏審拜恩眀綍昜鎮上流聯次對之清班膺維籓之重
寄諒惟慶慰伏以安撫待制天驥絶足廟璉希珍高誼
薄于雲天威名被于草木是畀江山之要地庶觀韜略
之竒勲曾慶幅之未脩遽謙詞之先辱其為感悚曷勝
叙陳
答馬寺丞諸官
立朝旡補理合投閑扣閽有陳遽叨假守方深懷歉敢
以為榮不圖謙德之隆先辱長箋之貺啓緘伏讀慙褒
借之非宜望風馳情喜披承之伊邇顧惟感佩未易敷
陳
漳州到任謝兩府
頃緣衰疾控告朝廷猥被寵光濫分符竹因許過家而
上冡不妨便道以之官身雖在于遐陬名實聯于禁掖
載惟僥冒第劇兢凌重念某粤自效官初惟苟錄固知
糞朽青黃何意于犠樽不謂風波萋菲幾成于貝錦賴
皇明之下燭俾孤迹之更榮起之于罪戾之餘振之以
清華之貫春回寒谷誰爲吹律之人堊去鼻端厥有運
斤之手此蓋伏遇都督僕射相公載物德厚回天力(闕)
謀猷壯而國勢以強清濁分而人才斯得顧如空鄙亦
預選掄惟是漳濱實竆閩境其民樸野而獄訟素簡其
地僻左而賓客少過竊此便安將何報稱某敢不本中
和以布教審思斁以宜民期無負于承宣庶可酬于知
遇鳬飛雖遠詎妨渤澥之春駑駕已疲徒結軒墀之戀
未填溝壑尚託陶埏
謝監司到任
頃緣衰疾控告朝廷初覬投閑竊食祠宮之祿猥蒙疏
寵叨分便郡之符兹用涓辰巳諧視事荷厚恩于山岳
懷深懼于淵冰重念某晼晚餘齡空疎朽質載惟職守
正有賴于帡濛尚幸仁私曲加憐于駑鈍
賀范運使禮上
伏審光膺宸檢榮領使權士論交孚部屬胥慶伏以運
判吏部風期俊邁業履清脩藴經濟之長才掀方騰于
夷路粉闈推擇霜節光華蓋聖朝務加惠于疲民故漕
政尤尚賢于吉士裕民足國肯效獲十禽于終朝賞善
旌能將見遷九官于一歲某備員下邑托庇深仁迎大
旆以未諧聆好音而增抃
賀知泉州劉寶學
伏審寵陛法從出鎮名籓錦衣方慶于歸榮竹馬巳歌
于來暮歡騰千里光動四隣恭以知府侍郎直道事君
遠猷經國寇攘所過賴撫鄂侯之封籌策是資復入晉
公之幕兹徇邪帷而均逸暫令遠俗之蒙仁惟聞譽之
益休知功名之未艾某叨分支郡竊庇下風望崇屏以
非遙仰英標而徒切
答南劍陳通判
伏以題輿千里幸桑梓之獲依守鑰一方恨江山之猶
阻何圖謙德不鄙陳人枉鄭重之緘封被光輝於衰朽
永言感戴曷罄叙陳
賀陸敦禮知福州
伏審寵膺三錫部刺八州絲綸薦賁于邱園貔虎悉歸
于節越竊惟慶慰恭以某官淵騫術業䕫契忠嘉(初云器資)
(廊廟望重縉紳)啓沃聖主之心緝熙賢王之學(曾作諸王翊善)海濱寄
傲寧忘魏闕之坐馳候屛疏封爰倚漢卿之卧治家山
壯觀以增氣父老歡呼而預榮矧此陋邦實連治境餘
波沾潤慶靈海之非遥懿範儀刑幸高山之在望依仁
有素頼庇盖多徒深燕雀之情阻從賓客之後
謝錢侍郎
伏審恩新帝綍光動里門復次對之清班仍奉祠于
仙館諒惟慶慰恭以宮使待制侍郎業履高明風期俊
邁踐華途而略遍藹令聞以彌芳眷注方隆褒遷兹始
曾未遑于馳慶俄先辱以飛緘悚感至深敷陳奚既
答李似表除正字
伏審光奉綸言榮登芸閣賞蓬瀛于陸海映奎壁于英
躔輿論交孚香名益播恭以密省新恩學士楩楠擢秀
珪璧含章霜蹄方騁于康莊雲翮漸凌于霄漢公朝得
士曾慶幅之未脩謙德下人遽寵牋之先辱載惟凉鄙
苐劇感慙
答發運湯侍郎
伏審光被殊恩榮膺重寄奉十行之詔札總六路之漕
權舊德是圖僉評惟允恭惟某官才猷高邁聞譽四馳
素簡在于淵衷暫分憂于邦計錢流地上佇觀經畫之
優虜在目中更賴轉輸之敏趨風尚阻仰德方深謂為
祁寒善調茵鼎
賀施提刑
伏審光膺眀命出按祥刑使節初臨部封胥慶榮以提
刑正言天驥絶足廟璉希珍忠嘉嘗著于諫垣志節雅
推于士論淵衷簡在華貫踐揚敢圖僻陋之遐方獲見
老成之舊德金科玉律暫分欽恤之憂雞首鳳池竚被
褒遷之寵某依仁有素托庇方深喜躍之私敷陳奚既
賀泉州趙侍郎
伏審光膺眀命昜鎮大邦輟黃門侍從之聯付畫戟籓
宣之寄歡騰千里光動四隣伏惟慶慰恭以知府待制
直道事君遠猷經國夙著獨行之撡咸推難進之高議
論醇乎古人備四時之正氣典章出乎大手柄三代以
同風起自祠庭還歸省闥俄分憂于南服仍寓直于西
清譽望益隆倚毗滋重某叨分支郡竊庇下風望崇屏
以非遥仰英標而徒切其如詠頌曷罄敷陳
賀運使鄭吏部
伏審光奉綸恩出司漕計邸音遠播邁周雅之光華舊
部重臨增召南之蔽芾庇庥所逮懽抃惟均恭以運使
吏部逸驥英姿天球萃德夙藴經綸之妙薦更委寄之
繁攬轡登車豈止藉澄清于一道裕民足國抑將資豐
羡于九年眷注特隆倚毗益重某托蹤惟舊沐德良深
望森戟以誠馳阻崇墉之慶謁薰風届候坦履集祥善
保天和式慰輿頌
賀安撫折樞密
伏審拜寵嚴宸偃籓巨鎮安危夙注時高將相之材文
武兼資任重兵民之寄風猷所暨抃蹈攸均恭以判府
安撫樞密學際天人智周事物有可大之賢業以自結
于主知屬圖帝載之熙進位樞庭之峻淵衷簡在賴密
贊于明謨直館久閑豈不懷于舊德肆頒恩綍用付帥
權矧此閩區寔鄰江國元戎十乘暫淹巖石之瞻泰階
六符行趣介圭之覲某叨分屬郡竊映餘光望棨戟以
誠馳阻門闌之慶謁其爲欣幸曷勝敷陳
賀提刑宋少卿
伏審光膺寵命出按祥刑旌旆初臨部屬胥慶伏惟提
刑少卿才猷挺特業履清高問望甚休中外所仰暫輟
月卿之重遠揚星使之華舜德好生期致有司之不犯
呂刑克允率由折獄之惟良佇觀平反之功不負澄清
之志某叨紆郡紱阻造賓閎托仁庇以方深仰英標而
徒切顧言調嗇式副倚庇
賀發運程待制
伏審光被殊恩顯膺寵命奉十行之詔札總六路之漕
權令望素孚僉評惟允恭惟發運待制天驥絶足廟璉
希珍夙簡在于淵衷屬惟新于墜典倚圖邦計資佐國
君眷兹悠遠之山川孰匪光華之原隰錢流地上佇觀
經畫之優敵在目中正賴轉輸之敏某趨風尚阻庇德
方深仰祈葆練之精式副倚毗之重
答汪相公
頃緣衰疾丐就便安悵去國之三年濫承流于十里撫
民雖切報政蔑聞剡牘由衷方露乞骸之請賜環自遠
遽叨專席之除辭榮莫遂于循牆借譽良由于推轂恭
惟判府觀文相公三朝柱石九廟蓍龜江湖而魏闕遊
心夢想以人物為意登門最後亟蒙國士之知報德何
先願效王臣之蹇固當希鸞鳳而小横秋之鷹隼敢不
置狐狸而去當道之豺狼倘無負于使令庶不孤于期
待
答眀州知府潘舍人
伏審光膺眀命往殿大邦聯西清鵷鷺之行荷東土兵
民之寄風聲所暨贊頌惟均恭以知府舍人待制直道
事君遠猷經國夙著獨行之撡咸推難進之高議論醇
乎古人備四時之正氣典章出乎大手炳三代以同風
爰起祠庭暫為民牧某暌違歲久瞻仰日勤望崇屏以
榮迷想英標而心醉
答宣撫胡大學世將
頃緣衰疾覬就便安剡牘由衷方露乞骸之請賜環自
遠遽叨專席之除載惟孱陋之亡堪良由推挽之有素
恭以宣撫大學士天驥絶足廟璉希珍高眀而故舊不
遺夢想以人物為意遠寄五雲之翰墨欲鞭十駕之駑
疲某敢不被服王言激昂晚節晞鸞鳳而小横秋之鷹
隼置狐狸而去當道之豺狼倘無負于使令庶不孤于
期待
答邵五王舍人
伏審解印螺川昜麾鳥嶺新政遽歌于來暮舊邦應結
于去思盛德所臨嘉聲亟播伏惟慶慰恭以知郡舍人
球琳寶器韶濩純音頃接武于禁途實擅名于詞掖偶
辭持槖暫丐分符曾不鄙夷乎遠名已見薰陶于美化
固知君子之所養隨遇而安自得百姓之懽心不嚴而
治某屏居鄰壤竊庇下風未遑問牘之脩先辱寵緘之
貺苐深媿荷曷勝敷陳
答洪州梁安撫
伏審拜恩眀綍昜鎮眀都素望重以逾榮衆正孚而胥
悦伏惟慶慰恭以知府安撫閣學正議天驥絶足廟璉
希珍貂蟬奕世於榮途棣萼聫芳于俊域屬列侯之建
長當聖主之親賢爲其腹心之臣付以肱股之郡十連
有帥實爲縉紳之表儀四國于蕃用寬朝廷之憂顧某
屏居遐陋竊慕風猷未遑慶牘之馳先辱華緘之賜苐
深媿荷莫罄敷陳
高峯文集卷八
