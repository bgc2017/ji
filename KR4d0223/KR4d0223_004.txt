高峯文集卷四宋廖剛撰
表
謝御史中丞表
臣某言伏奉告命除臣御史中丞者祇趨召節方獲望
於清光擢長憲臺遽叨膺於寵命莫遂循牆之避良慙
專席之榮感戴惟深凌兢增劇臣某誠惶誠懼頓首頓
首伏念臣志雖好古才不逮人潛心聖學之微詎窺閫
奥奮迹寒鄉之遠謾閱歲時惟知直道以事君每以至
誠而待物謀身則拙涉世更疎不圖遇神聖之知亦濫
居侍從之列頃緣衰疾丐就便安悵去國之三年幸承
流於千里撫民雖切報國蔑聞剡牘由衷方露乞骸之
請賜環自遠寧當直筆之權惕若不遑懼無以稱此蓋
皇帝陛下用人惟已立賢無方聰明憲天自見忠邪之
判陟降順帝靡由好惡之私知臣素守朴忠察臣必無
阿附俾任綱紀之寄庶幾議論之公臣敢不深體宸心
恪遵聖訓桑榆已晚今也欲罷而不能溝壑未填期於
有犯而無隠臣無任感天荷聖激切屏營之至
謝工部尚書表
臣某言伏蒙聖恩除臣工部尚書者烏臺閱歲居懷
竊位之慙鶴髮盈顛每動歸田之念正應謝事遽復
叨榮揣分非宜撫躬增惕臣某誠惶誠懼頓首頓首竊
念臣才能謭薄識慮迂愚徒抱愛君之忠詎有濟時之
略粤從外服擢寘中司初期踵頂之捐訖蔑涓埃之補
顧尚貪榮於晝接其如貽誚於夜行式貢忱辭仰干聰
聽豈謂曲憐舊物未厭陳人垂去而復留丐休而獲進
矧預六曹之長實參八座之聯曾是匪才玷兹高選此
蓋皇帝陛下配天覆幬如日照臨不求備於一夫靡或
遺於片善固已赦其瘝曠之罪又更寵以褒擢之恩臣
敢不深體眷私勉圖稱塞思竭謀猷之告誓殫夙夜之
勤雖丘壑心存悵桑榆之暮景而乾坤施大覺螻蟻之
命輕叩閽莫待於再辭報德敢忘於九殞臣無任感天
荷聖激切屏營之至
謝兼侍講表
臣某言伏奉告命除臣兼侍講進講春秋者竊以春秋
之義諸儒每病其難知講讀之官盛世豈容以濫處不
圖惰學輙被殊榮辭莫獲從愧無所措臣某誠惶誠懼
頓首頓首伏念臣雖好古識不逮人談經久廢於衰殘
冒寵已踰於分量念菟裘之千里未許告歸去金華者
十年敢期重到矧微言實散於三傳曾高弟莫措於一
辭惟兹不刊之書未易復駕其說又况如愚臣之淺陋
若為輔聖學之高深其能與於斯乎多見不知量也此
蓋皇帝陛下舜智好問禹能不矜修已期於安人多聞
將以建事是用數賜清閒之燕講明治忽之原博學於
文以蓄其德孰謂古人之糟粕實惟治道之權輿臣敢
不仰贊聖謨勉敷臆說大明既照雖無勞爝火之施溟
海無涯初未厭細流之納臣無任感天荷聖激切屛營
之至
謝提舉明道宫表
自知甚明實久汙於華貫人言可畏果難逭於彈章荷
仁聖之矜容寬蔽蒙之誅責乃還舊職俾奉真祠恩大
命輕感深涕隕中謝伏念臣受才不敏賦性至愚但知
直道以事君罔敢欺心而蒙巳以陛下好賢樂善故輙
屢薦其所知以陛下聽諫納言故每備陳其所見惟識
慮之不到致悔吝之隨生戚乃自貽咎將誰執顛隮末
路已類於倒行收拾殘軀第期於正斃何圖寵禄尚逮
冥頑此蓋皇帝陛下若日照臨如天覆幬常曲成於萬
物靡求備於一夫念嘗叨預於近聯不忍遽加之深譴
敢不省愆田里絶意市朝芻豆一生寧免軒墀之戀雲
天萬里未妨葵藿之傾
謝降官表
臣某言今月十一日承准南劎州順昌縣公文遞到告
一道降授臣左朝散郎依前充徽猷閣直學士差遣封
賜如故臣已即時謝恩望闕祇受訖者濫居要職初惟
懼於拙疎荐致煩言果難逃於罪譴未加流竄實出恩
私感極涕零愧深汗浹臣某誠惶誠懼頓首頓首伏念
臣性資庸戅學術迂愚誤蒙特達之知屢玷高華之選
屬在紀綱之地誓殫夙夜之心事君以忠敢有欺於天
日人言不善要無負於神明尚戒風聞况懷私意惟克
已之誠不著而服人之德無聞是招怨謗之辭輙凟高
明之聽謂御史之言曾不足信雖天子之獄亦復無憑
致彼敢然悉臣所致已孤任使甘俟誅夷仰荷保全姑
從鐫削兹蓋皇帝陛下堯天廣大湯網闊疎罪疑惟輕
必務輿情之協德施者博寧先舊物之遺臣敢不佩服
訓詞省循往咎深懲力小之不可任重益思自厚而罔
敢責人孤迹易危恨乞身之已晚大恩難報徒結草以
為期
賀皇太后回鑾表
臣某言伏覩進奏院報迎奉皇太后回鑾已歸内廷者
積十六載之暌離一朝憂解符億兆人之願望四海歡
騰允足慰於聖心兹莫大之邦慶臣某誠惶誠懼頓首
頓首恭惟皇帝陛下德合天地孝通神明自興屺望之
悲日切風停之念使軺頻遣初非疆土之求黃屋匪安
獨幸鑾輿之返誠動金石信及豚魚果緣志篤而意專
卒致天助而人順邊塵久暗長年如隔於黃泉蘭殿生
光絶域俄還於紫禁坐獲如初之樂永膺滋至之休臣
嘗叨侍於清光屢欽聞於慈訓徯音塵之殊切指日月
以為期仰惟聖孝之獲伸曷勝愚衷之倍喜獨恨養疴
窮谷待盡明時徒持賀慶之心莫預稱觴之列悵望雲
天之遠不任犬馬之情
慰梓宫到闕表
臣某言伏覩進奏院報迎護徽宗皇帝顯肅皇后梓宫
已到行闕者治安歲久曩嘗厄運之逢道德日新兹獲
上天之助歸大喪於萬里慰至孝於九重痛固難堪事
匪易遂臣某誠惶誠懼頓首頓首恭惟皇帝陛下誠格
上下行通神明自聞弓劎之遺益篤羹牆之念轝金輦
玉幾殫中國之藏厚禮卑辭獨幸敵情之順天地為之
動色金石為之變姿於是狄免岐山之侵苗格兩階之
舞仙遊雖遠應同遼鶴之歸異域寧留爰即會稽之葬
伏願皇帝陛下宗師達孝開釋至情蓋天數有不可逃
惟聖人為能深悉轉禍為福如國勢之寖昌據舊鑒新
宜帝德之益懋臣退居田里阻造闕廷仰寬永感之心
式慰咸懷之衆臣無任瞻天望聖激切屏營之至
謝復朝奉大夫表(紹興十二年)
臣某言今月六日承南劒州送到告一道以臣昨降一
官遇今年九月十三日赦恩敘復授左朝奉大夫已即
時望闕謝恩祇受訖者榮辭簪綬已竄迹於樵蘇澤霈
雲天亦霑恩於雨露往愆斯滌舊秩仍還垂暮叨蒙沒
齒曷報臣某誠感誠懼頓首頓首伏念臣劎津冷族璧
水腐儒饕禄食殆逾半生玷從班亦將一紀愚不曉事
拙昧趨時空餘尊主愛民之心蔑有建功立事之效更
緣疎謬自取悔尤止從鑴削之科實出保全之賜敢圖
霈渥優叙官階俾遷善庶為聖人之徒雖不告猶從大
夫之後分安適去久同墮甑之已忘福媿徼求何幸覆
盆之俄撤此蓋伏遇皇帝陛下堯則天大湯建民中有
作福無作威無棄人寧棄物誠格上下孝感神明致母
子之如初念室家之胥慶肆敷錫類之祉爰施宥罪之
仁尚逮要荒靡遺草莽荷容光之必照覺寒谷之生春
臣敢不永佩訓詞深銘德意餘生無幾自憐西日之頽
洪造難酬第祝南山之夀臣無任瞻天荷聖激切屏營
之至
謝致仕表
叨竊過多居懷慙懼衰殘垂盡久合退休荷聖度之容
優灼愚衷之懇請俯從其欲更錫以恩感極涕零媿深
汗浹中謝伏念臣奮身寒遠遭世休明徽考擢之學宫
俾聯臺屬淵聖起之海嶠令備諫員伏從睿明臨御以
來顧如凡庸倖冒尤甚自郎官亟遷柱史由銓部入直
瑣闈累月司刑輙陞華於内閣朞年執法遂進長於列
曹莫或為之先容無非出於洪造雖折骨絶筋誓圖報
效而窮年畢世蔑著事功敢言川泳而雲飛實迫鐘鳴
而漏盡忱辭屢凟方虞忤意於冕旒明命俄頒何意矜
情於螻蟻此蓋伏遇皇帝陛下堯天廣大文日照臨納
四海於德澤之深沐羣工以恩波之渥不迷物性每盡
下情念臣嘗與論思心惟憂國察臣率多狂直志在愛
君是蒙覆燾之私使全始終之節碎身曷報沒齒難忘
犬馬戀深曾是軒墀之物雲天望絶徒傾葵藿之心
事未定於蓋棺死猶期於結草
遺表
佚老山間已負捐軀之誓歸全牖下敢忘報國之心念
平生遭遇之由荷累世眷憐之厚正冠待盡雪涕明忠
中謝伏念臣振迹寒微逢辰休顯越自泮雍之選浸膺
臺省之除遂綴從班稍塵要路記言柱史曾微直筆之
稱擇吏銓曹又蔑得人之效以至瑣闥論事䆳幄談經
併出誤恩舉非素望因求補郡繼欲引年方馳謝事之
章遽被還朝之詔迂愚無取乃承乏於中司嫌怨已深
復陞華於八座顧天地之賜極矣而螻蟻之報缺然自
取譏彈敢辭黜免尚聯内閣仍奉真祠終還已褫之官
更允就閒之請微生何幸晚節知榮豈謂憂逐喜來病
與衰會始經旬月已在膏肓馬渤牛溲已聽醫師之用
舍鼠肝蟲臂一隨造物之推移觀自性之本空豈殘骸
之可戀尚留餘息請畢愚衷恭惟皇帝陛下孝悌通於
神明忠信行乎蠻貊以萬世無以加之德成上聖不可
及之功故恢帝王敦朴之風躬祖宗勤儉之實杜智謀
而不用卷兵甲以深藏益壯基圖大同夷夏然人情解
緩不生於艱棘之初而治道因循常起於宴安之後山
溜穿石蟻穴潰堤實平世之所難焉惟明主乃能察此
三苗格舜伯益嘗戒於無虞西旅賓王召保猶期於謹
德忽兹不務非臣所知願於既安且治之初納此至愚
甚陋之說此生已瞑訖無補於明時厚德難忘徒有期
於再世
代謝賜元圭御製批答并議狀表(秀州儀曺)
龍墀稱慶莫參禹玉之觀冊府傳休叨被羲圖之錫恩
榮猥及懽懼交深中謝恭惟皇帝陛下天德出寧神道
設教萬邦無斁庶政惟和人歌下武之繼文世仰重華
之協帝是興神物適兹地平而天成莫非王臣孰不手
舞而足蹈眷惟遐逖靡與觀瞻肆頒制作之全文俾覩
希闊之盛事蓋聖神在上無遠邇之間而典禮于時乃
教化之原欲將感格於無形豈容祕嗇而不示矧天心
昭著何止數十而盛德謙抑至於再三如臣何知獲此
榮觀聲猷允塞已彰神動而天隨播告聿修更協雲行
而雨施恍如在鵷鴻之列粲然覿繅組之華郡邑生輝
吏民胥慶臣敢不欽承休命深體至懷賜盡丘山曲盡
使臣之禮命輕螻蟻誓殫報國之忠
代賀正表
堯歷更端夏正肇序誕布始和之政茂迎交泰之祥庶
事一新殊方來賀(一云盛德惟新羣倫胥悅)恭惟皇帝陛下乘時出
震繼照明離道並世興體一元而運化恩隨天施與萬
物以為春故得四表之歡亦尚一人之慶臣叨膺郡寄
式謹詔頒奉璧稱觴莫預鵷鴻之列望雲就日徒傾葵
藿之心
代賀皇子冠表
禮重成人况主器之元子冠加玄服爰正位於東宫一
人有慶萬邦惟寧恭惟皇帝陛下道為天向德實民歸
使夀福而多男時惟天命觀會通以行禮于棐民彝矧
與處者正人既克邁於成德舉歴代之廢典聳四海之
具瞻夀考萬年資以幹蠱而用譽本支百世裕乎開國
以承家臣叨守左符忻聞嘉事休祥協應稱觴莫厠於
鵷鸞福禄來崇賀厦徒勤於燕雀
代謝賜燕樂表
德盛而樂備適兹百年之興器正則精中用作萬邦之
式自雲天而肇錫與民社以同懽中謝此蓋皇帝陛下
道冒羣生仁敷率土身度既調於鍾鼎天和徐播於壎
箎雖比八音靡有惉懘焦急之患肆頒列辟曾無幽閒
僻陋之殊蓋聲音之道政實與通而中和之紀情不能
免宜皆用之鄉人邦國豈獨奏之宗廟朝廷恩同雨露
之均化甚風雷之速臣敢不欽承休命深體至懷俾淫
哇之餘見睍而聿消偕禮義之俗聞韶而忘味洋洋盈
耳尚慙季子之庶幾巍巍成功徒頌周王之夀考
代賀夏祭德音赦表
祀正坤儀舉百王之廢典恩敷渙號洽四表之懽心暖
然與物以為春洒若配天而施澤臣某誠懽誠忭頓首
頓首竊以尊天尊地奉事豈容或偏曰隂曰陽相類固
當有别俗儒習乎聞見世主樂於因循謂復古為迂談
以合祭為令典共遵一轍何啻千年如西京汾隂之祠
時則得而方澤適非其所若東漢城北之兆位則正而
季春適乖其宜世將道隆禮自聖作恭惟皇帝陛下體
天立極稽古闡猷新一代之章程卒累聖之功緒於是
郊丘判於南北時日順於夏冬壇制再成登降初瞻於
天步地祇皆出精純允塞於淵衷矧景象之旁臻若祥
光之下燭百神受職萬國傾心宜迅發於德音以加惠
於庶獄臣某叨守符竹獲奉札書咸與惟新敢怠承宣
之責求膺多福益祈持載之休
代進連理木圖表
聖人在上同四海於一家天瑞應誠致殊本而連理嘉
生有象協氣同流雖云蕩蕩難名不敢默默但已中謝
竊以休徵必緣類至珍符非可以求凡兹并穗連柯之
祥實惟同條共貫之象矧乃冥交異幹初若一體而無
疵中擢秀枝復同二氣之所化宜甘露醴泉之所霑潤
若景星慶雲之所照臨曾是僻陋之邦獲此神異之産
兹蓋皇帝陛下道侔覆載功備生成寬裕温柔足有容
木因得性詼詭譎怪通為一天且弗違迺景貺之丕昭
實至和之交暢臣適守兹土倍劇懽悰紀咸寧之書敢
耀光於爝火拜豫章之表祈永夀於南山
代賀立皇太子表
儲副天下之公器允屬元良理義人心所同然孰不鼓
舞禮行盛旦慶浹敷天中賀竊以德厚者位崇號顯者
數異稽之于書建后王所以若天道考之于記養世子
所以訓國人顧時君每以為難惟上聖行所無事恭惟
皇帝陛下齊驅堯禹邁跡湯文以百姓之心為心非先
王之法不法况主器之長子實有道之曾孫念行則留
而守則從載隆國本宜出有師而入有保益致君尊光
動前星潤增少海咸自一人之慶蔚為萬世之休臣叨
守左符欽聞嘉命承華修謁莫陪鵷鷺之趨魏闕馳誠
寧忘燕雀之賀
代寫賜日歷表
治歷明時蓋欲先天而欽奉承流宣化要知布政之攸
宜賜受匪輕兢榮增劇竊以天者道所自出時乃治之
由興日官推步其大端不差於翲忽守臣考觀于新度
式謹於權輿凡以為民本之作事恭惟皇帝陛下聰明
時憲歷數在躬轉璣窺衡齊神堯之七政用天因地叙
大禹之九功暨聲教於朔南居德刑於冬夏正欲和天
人而無間豈惟同正朔之所加臣敢不推本聖心恪勤
歲事蓂庭贊育雖自出於元功菖葉勸勤尚勉追於循
吏
代賀皇太子牋
恭審皇太子殿下受冊禮成者祇榮寳冊正位青宫儼
銅輦之聿新捧瓊章而共慶恭惟皇太子殿下岐嶷間
世元良自天海潤山輝金昭玉粹允為龍樓之孝至(或云)
(行著)肆膺鶴禁之典崇義當羣心歡彌率土某限拘職守
徒劇賀誠珠履盈庭念塵蹤之莫測(一云天下繫心仰邦榮之有耀)箕
宿介夀豈臆頌之敢私
代進獻白龜賀表
臣某言訪得白龜一枚其大如錢色澤温潤如玉神采
燦然不類常龜考之傳記實惟一人萬夀之祥臣不敢
隠默隨表上進者靈由天産出為治世之祥色瑩玉華
瑞表聖人之夀繄神物所未嘗見非盛德曷云能來受
命有符均慶無外臣某誠懽誠忭頓首頓首恭惟皇帝
陛下體元立極邁古成勲道格幽明恩漸動植諸福並
生於協氣四靈宜蓄於嘉休是招雷屬之精亟獻蓮巢
之瑞塗中曳尾不蘄千歲之藏坐下出頭爰兆萬年之
永允類鳳凰之見治更同賢哲之昌邦靈沼波深無復
疑於罝網彤庭日暖猶想負於羲圖臣叨被使令慙辜
報稱究心夙夜每懷天保之章輔世明昌敢後寧王之
寳臣無任瞻天仰聖激切屏營之至
代謝賜歷日表
奉若天道必窺測以求端欽授人時將順乘而興治惟
承流之庶事爰被賜以君恩荷責匪輕撫躬增惕中謝
竊以隂陽固有常度歷象要屬治朝協五紀以定歲月
日時訖四海而示分至啟閉差不容於杪忽妙實行於
鬼神恭惟皇帝陛下歷數在躬聰明時憲齊神堯之七
政叙大禹之九功萬國由宜諸福畢至是謂和天人而
無間豈容同正朔之所加臣敢不推本聖心恪勤歲事
歸餘於閏庸詎人物之非天施實於民孰知帝力之于
我
代嘉王賀冬表
朋陽來復愛景迎長氣應卦以潛升道與天而俱運恭
惟皇帝陛下體元用妙抱一建中允符剛長之祥誕受
簡穰之福臣依光宸極沐渥天枝品物咸亨共慶休嘉
之旦景命有僕倍深祈頌之情
代嘉王賀皇后冬牋
日行南陸雲瑞西郊初陽應候於黃鍾亞歲藏儀于紫
禁恭惟皇后殿下德侔坤載化邁雎風品類潛亨助生
成於萬物神明協相配夀考於一人臣夙奉訓慈居蒙
庇渥願頌蘿圖之永長依蘭殿之光
代謝赦表
好生大德每懇惻於天慈霈澤龐恩俄順從於人欲歡
騰有截慶浹無垠恭惟皇帝陛下體道御圖乘時興治
觀省極隂陽之妙和同臻福禄之多適兹本屬年紀元
辰建月用祈永命有來天保之章誕錫庶民爰孚渙汗
之號滌濯湔拂乎抵冒之獄還定安集於沾濡之民發
於誠心廓此嘉會堯法天運雖蕩蕩以難名舜盡人倫
益業業而致孝臣叨膺委寄獲預頒宣歌舞聖時曷勝
情於螻蟻推原德意庶效力於涓塵
高峯文集卷四
