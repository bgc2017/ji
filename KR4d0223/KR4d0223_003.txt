高峯文集卷三宋廖剛撰
表
興化軍到任謝表
備數柏臺初乏紀綱之助求歸梓里濫膺符竹之分省
分凌兢戴恩感激臣某誠惶誠懼頓首頓首伏念臣糟
粕末學樸&KR0554;瑣材姓名偶玷於天聰聲跡頓榮於宸翰
南箕不簸重媿虚稱朝陽一鳴寧非素志屬雙親之垂
老叩九閽以陳詞天地無私曲被容光之照犬馬有養
難忘從欲之仁此蓋皇帝陛下聖度兼容皇慈善貸妙
雖行乎天道微亦察於人倫略大義而信父子之恩簡
具官以圖郡邑之政是令孱鄙猥冒寵靈臣敢不懷懼
淵冰究心芻牧日邊清夢尚追龍尾之班海角孤忠式
謹菖葉之候未填溝壑誓補涓塵臣無任瞻天望聖激
切屏營之至
天寧節賀表
伏以天祚元聖運當火德之隆候屆小春慶浹江流之
大萬靈稽首四表傾心臣某誠懽誠忭頓首頓首恭惟
皇帝陛下帝武儲祥河清協瑞圖治百王之上收功千
載之餘日月逾明山川增氣涵養既均於普率懽呼靡
間於邇遐執玉稱觴一一華封之祝望雲就日人人天
保之歌臣竊守郡章阻趨朝著遥跂鵷鴻之列曷勝螻
蟻之情
謝主管杭州洞霄宫表
居閒積歲不堪家食之艱錫命自天獲遂真祠之請戒
養初營於甘旨素餐終靦於面顔感戴惟深凌兢增劇
中謝伏念臣窮鄉冷族末學陋儒徒念異時教養之恩
莫適今日艱難之用尚欲偷生於田里固知負罪於神
明上皇寘臣於學宫亟遷臺屬淵聖訪臣於海嶠以備
諫員前無隕首之忠嘉後有纏心之痛憤何嗟及矣可
勝道哉賴日月之有明幸乾坤之再造既獲後於衆人
之死復容伸其一已之私此蓋伏遇皇帝陛下天覆堯
仁日嚴舜孝艱險萬狀獨知大歴之無疆憂勤百為不
忍一夫之失所憫其將母以來諗為之頒禄以代耕僥
冒兹多賢勞安在虎頭略地方須横槊之豪龍尾朝天
敢謝奉璋之髦第效封人之祝益祈皇祚之隆洪造難
酬丹誠徒竭臣無任瞻天望聖激切屏營之至
除福建路提刑謝表
分職省曹初以便親而丐免按行鄉部遽蒙改命以遂
私幸嘗熟察於民風庶獲盡心於邦憲戴恩甚渥撫已
增榮臣某誠惶誠懼頓首頓首伏念臣賦命奇窮謀身
迂拙雖朝廷收錄之意每厚然丘壑退蔵之日為多憂
患餘生自阻風雲之會艱難多故未伸犬馬之勞嘗思
量力以效忠不敢愛身而避事迺者猥膺除召亟遂奔
趨偶攖疾於中途復言還於故里旋值擾攘之寇近興
阡陌之間方愚民乘勢擁衆以横行適所在乏兵經時
而勿問善良無所控告井邑為之一空目傷沸鼎之聚
魚身慮積薪之及火遂忘出位姑事招擕蓋念無知之
民本皆樂業之俗或緣艱食有失撫存况多無辜實為
驅脅因廣好生之德盡寬必死之誅尸祝不可以治庖
實慙越俎鄉鄰有望於救鬭寧免纓冠豈謂赦其狂易
之愆委以澄清之任庶幾將母不必遠家示曲記於孤
忠冀或伸於來效郊塵若此綿薄何堪此蓋伏遇皇帝
陛下堯大普容舜明遍照開遠俗自新之路無疾于頑
嘉儒生惡殺之心不求其備謂撫民在去其邪虐而折
獄莫尚乎哀矜既能息一鄉之爭或可當八郡之寄刀
劎漸消於牛犢共歸祝網之仁衣裳不易於介鱗終賴
舞干之化此聖德之所感召豈愚臣足以奉承但竭駑
疲庶逃鰥曠臣無任瞻天望聖激切屏營之至
除吏部侍郎謝表
右史清班已玷記言之選東曹貳職遽分擇吏之權責
任彌深凌兢增劇臣誠惶誠懼頓首頓首伏念臣才不
適用仕本為貧淵聖取之於奇窮留滯之中陛下振之
於憂患摧頽之後諫垣迅召既以親辭省闥優除亦緣
病免迺者方解外臺之印復參劇部之聯曾未踰時遂
躋近列墨筆操牘而隨後初無補於憂勤啜菽飲水以
盡歡實難忘於定省有懷未白宜去而遷詎安迹於華
途祇厚顔於公論此蓋伏遇皇帝陛下堯仁天被湯德
日新曾片善之弗遺庶羣材之並進謂嘗試攝因使叨
瑜臣敢不恭奉訓詞力除姦弊非無格法豈容賄賂之
公行倘患稽違固有日月之可考誓服勤於夙夜冀少
答於眷私利國可為捐軀何愛臣無任感天荷聖激切
屛營之至
兼侍講謝表
銓吏劇曹濫蒙超擢談經䆳幄併荷殊私辭不獲從愧
無所措臣誠惶誠懼頓首頓首聞聖人立言以垂教蓋
將為萬世之傳明主稽疑以治民必欲兼百王之治使
孔孟之訓愈久而無替則文武之道何時而不行然而
書雖存而迹已陳語有窮而意無盡非得通方之學曷
明至當之歸顧臣何人辱兹遴選此蓋伏遇皇帝陛下
舜智好問禹能不矜當國家多故之時修祖宗暇日之
事詳延儒雅博考異同横槊賦詩不數建安之小技投
戈講藝獨追東漢之高風豈惟資所得以正心固將推
有餘以濟物夫何孤陋獲預討論浩若淵泉第覺微言
之深遠熒然爝火寧增大學之光明姑誦謏聞仰承休
德臣無任瞻天荷聖激切屏營之至
除給事中謝表
叨陞峻職果招致於煩言忽沐寬恩與蠲除其罪籍拜
絲綸之舊渥滌媒孽之久汙感戴特深凌兢增劇伏念
臣荒疎末學椎魯凡材初無經世之資徒有尊君之念
偶然奏對荷聖明特達之知荐被褒遷皆豪俊清華之
選濫塵非據飛謗由生賴公道之方行俾無辜之終免
此蓋皇帝陛下堯仁徧被舜智周知曲成萬物于甄和
不忍一夫之隅泣于君子小人之際克謹其難察儒生
學士之心敢忘於孝務消朋黨之弊靡容譖愬之行是
使危蹤獲安成命臣敢不益堅愚守力奮孤忠精衞雖
微恃不分於用志駑駘已老或有取於迷途誓捐頂踵
之私圖報乾坤之造臣無任瞻天荷聖激切屏營之至
給事中賜對衣金帶謝表
憂患摧傷偶存餘息䜛誣昭雪遂逭嚴誅丹墀方幸於
朝趨青瑣復叨於夕拜襲衣增飾深慙衣錦之榮寳帶
生輝更覺服金之濫恩光叠被感涕横流臣某誠惶誠
懼頓首頓首伏念臣才不逮人仕初為養疇昔薦更於
臺省屢以親辭中間冒攝於銓衡日思外補有懷未白
宜去而遷是令貝錦之巧成幾至搢紳之不齒忽承明
詔下逮衡門滌瑕疵於指摘之餘施雨露於凋殘之後
復寘論思之地俾輸獻替之忠顧臣孱微將何報稱此
蓋伏遇皇帝陛下堯仁天覆湯德日新用人惟已而不
惑於間言以道觀能而悉歸於器使猶矜戇直未忍棄
捐臣敢不恪奉訓詞益堅晚節回天有路所憂綿力之
難勝填海無期獨恃此心之不變尚圖微效少答洪私
臣無任感天荷聖激切屏營之至
除刑部侍郎謝表
國命與聞莫稱殿中之職邦刑專宰詎為天下之平委
畀匪輕凌兢增劇臣某誠惶誠懼頓首頓首伏念臣箕
裘冷族糟粕陋儒竊科第者凡三十年謾叨禄食在朝
廷者纔一兩歲更拙身謀重去庭闈遂安田里幾已膏
肓於泉石曷嘗夢想於雲天陛下起之於廢棄之餘振
之以清華之選曾不數載遽列從班慙負滋多方欲投
誠而引退恩榮猥及何圖冒寵以更遷揣分非宜捐軀
奚報此蓋皇帝陛下堯天惟大湯網克寬聿求折獄之
良用廣好生之德獨憐忠朴數見謂為老成庶克公平
靡或容於冤濫臣敢不恪遵成憲深體至懷每惟君子
之盡心敢謂哲人之細事誓殫犬馬之力仰副乾坤之
仁臣無任感天荷聖激切屏營之至
除徽猷閣直學士知漳州謝表
叩閽有請初緣衰疾之私奉詔俄驚載荷寵靈之渥叨
塵非據慙負弗勝臣某誠惶誠懼頓首頓首竊以居其
實者君子所以自修與之名者聖人蓋將示勸寓直絲
綸之寳閣要歸翰墨之洪儒國之光華士所矜式如臣
無取豈所宜蒙蓋遇皇帝陛下堯大體天舜明燭物曾
不遺於片善每加惠於羣工是以竊食於鄉邦復許聯
榮於禁掖雲章奎畫託神物之護持金馬玉堂覺天威
之咫尺臣敢不銘心恩意浴德訓詞誓將螻蟻之微仰
答乾坤之造臣無任感天荷聖激切屏營之至
漳州到任謝表
二年持橐訖無補於涓埃千里分符第有慙於綸綍亟
宣詔令用慰吏民臣某誠惶誠懼頓首頓首伏念臣賦
性疎戇奮身寒遠粗識古人出處之大致恨無今日經
濟之長才誤被簡知薦塵華要南箕北斗寧逃尸禄之
譏白髮蒼顔更抱負薪之疾初幸投閑而屛處繼求補
外以效勞仰荷聖慈俯從愚懇因許過家而上冢不妨
便道以之官惟是漳濱實窮閩境其民鄙野而獄訟
素簡其地僻左而賓客少過竊此便安將何報稱此蓋
伏遇皇帝陛下至仁徧覆盛德兼容立賢無方使臣以
禮念臣嘗居近列而備知德意以臣曾官是邦而熟諳
人情借曰懦庸庶能辦集臣敢不本中和而為政審思
斁以宜民期殫夙夜之勤少答乾坤之造鳬飛雖遠未
妨渤澥之春駑駕已疲徒結軒墀之戀臣無任瞻天望
聖激切屏營之至
冬至大朝會表
陽氣潛萌君道寖長四方來賀肅陳亞歲之儀萬福攸
同仰賴一人之慶臣某誠惶誠懼頓首頓首恭惟皇帝
陛下德本天縱道與時亨化國之日舒長諸福之物畢
致鷹揚百萬誕恢禹貢之圖椿歲八千將邁廣成之夀
萬國皆會塗山之玉帛兩河復見漢官之威儀顧協氣
之應期信神靈之隂贊臣適司郡籥阻綴朝班式傾向
日之誠願祝後天之算臣無任瞻天望聖激切屏營之
至
元會表
三陽應候肇迎交泰之祥四序更端誕布始和之治照
臨所逮慶抃攸同臣某誠惶誠懼頓首頓首恭惟皇帝
陛下履正當陽體元御極協帝之則與物為春惟克享
於天心用再造於王室六龍夙駕允符虞舜之省方萬
騎長驅已邁周宣之復古福如川之方至道與時而偕
行臣叨守左符欣逢盛旦莫預稱觴之列徒傾向日之
心臣無任瞻天望聖激切屏營之至
賀天申節表
長發儲休天啓興王之祚誕彌紀瑞時標申命之符萬
福攸同四方來賀臣某誠懽誠忭頓首頓首恭惟皇帝
陛下丕承寳緒寅御洪基紹列聖以惟新契千齡而再
造祥推甲觀允膺震夙之期候應蕤賓光被文明之治
夀隆箕翼慶溢岡陵臣忝綴從班適分郡守遐瞻禹會
徒傾就日之心竊效堯明仰贊後天之算臣無任瞻天
望聖激切屏營之至
明堂大禮進馬表
宗祈之盛夙戒於羣工職貢之微爰升於内廐臣某誠
惶誠懼頓首頓首竊以聖惟饗帝孝在寧親啓重屋於
商堂將謹神靈之薦稽乘黃於周壤聿修臣子之常恭
惟皇帝陛下高拱法宫中興寳運遠羈縻夫與國盡駕
馭於英豪雖屬多艱不忘報本孝思維則洽華夏之懽
心祀事孔明申昊穹之駿命凡居近列率有彝章臣適
守左符阻陪釐事銜恩未報每懷俎豆之慙去國方賖
更起軒墀之戀臣無任瞻天望聖激切屏營之至
謝明堂赦表
配嚴禋於穹昊已孚精祲之交渙大號於寰區誕布龐
鴻之澤照臨所逮鼓舞惟均臣某誠惶誠懼頓首頓首
恭惟皇帝陛下若昔大猷順天休命二郊與宗祈間舉
率循數疎之中三歲而巨霈一施不失邇遐之信既告
成於盛禮用敷錫於繁釐樂與多方共承丕貺蓋聖人
孝子為能饗黍稷非馨而蒼生黎獻共惟臣室家胥慶
矧下惟新之令仍除未便之科恩浹無垠歡騰有截臣
職聯宗橐身繫郡符望龍衮以駿奔阻陪執事占雞星
而鰲抃敢後承流臣無任瞻天望聖激切屏營之至
冬至大朝會表
初陽協序誕膺滋至之休吉月頒常更布惟新之德一
人有慶萬福攸同臣某誠懽誠忭頓首頓首恭惟皇帝
陛下聖與日躋道同天運仁由所性孝本因必自聞弓
劎之遺克篤羹牆之念東都諸侯之會庶事一新漢殿
萬年之觴厥儀惟舊敢祈履順不替延洪臣叨守左符
阻趨嚴陛望雲天而稽首第葵藿之傾心臣無任瞻天
望聖激切屏營之至
車駕巡幸建康起居表
竊以金陵之王氣實惟江左之名都虎踞龍蟠天設王
公之險川浮陸走地均玉帛之期鑾輅甫臨寰區胥慶
臣某誠惶誠懼頓首頓首恭惟皇帝陛下大勇天錫盛
德民歸念欲淨於氛埃靡懷安於宫室六龍夙駕式遵
虞舜之省方萬騎長驅已邁宣王之復古况牧野多附
周之衆而洛陽多思漢之民固將一舉而併空朔庭豈
待五年而始成帝業臣叨紆郡紱莫綴戎行占垂滅之
旄頭願赫雷霆之怒望周天之日轂寧忘葵藿之傾臣
無任瞻天望聖激切屏營之至
元會表
兩儀交泰躬寳歴以復新萬㝢駿奔御端朝而受祉照
臨所逮鼓舞攸同臣某誠懽誠忭頓首頓首恭惟皇帝
陛下聖與日躋道同天運志清儲恥行貫幽明適陳獻
歲之儀爰謹會朝之始推漢殿之儀有舊矧周邦之命
更新三十六路之土疆復恢聖治萬八千歲之夀考允
屬至仁臣叨守左符阻趨嚴陛望雲天而稽首第葵藿
以傾心臣無任瞻天望聖激切屏營之至
太上道君皇帝升遐慰表
臣言今月初九日伏奉制書太上道君皇帝升遐者秦
嶺雲横方回鑾而永隔(一云恨來音之久絶)鼎湖龍去痛往事之
難追慟發九重悲纏率土臣某誠哀誠感頓首頓首恭
以太上道君皇帝德參覆載道契希夷修身千二百歲
以未央在位二十六年而大治成功斯在雅慕帝鄉之
遊厭世而歸永謝人間之樂恭惟皇帝陛下孝鍾天性
聖盡人倫念深每見於羹牆望切第瞻於屺岵忍承遠
訃曷勝哀情創巨痛深誠難於節抑任大責重尤戒於
毁傷敢祈俯就於禮經庶以下符於人願臣限拘郡紱
不獲奔走闕廷臣無任荒摧隕越之至
寧德皇后上僊慰表
臣某言今月初九日伏奉制書寧德皇后上僊者萬里
承哀籲天何訴五情銜恤率土惟均臣某誠哀誠感頓
首頓首伏以寧德皇后德盛母儀功侔坤載遠從蒼梧
之狩久虚長樂之朝忽返真靈永捐大養恭惟皇帝陛
下堯仁浹物舜孝自天永懷莫報之恩尤極無窮之戚
願俯全於典制庶加惠於臣民臣限拘郡紱不獲奔走
闕廷臣無任荒摧隕越之至
明堂大禮畢進馬表
臣某言伏遇今年九月二十二日明堂大禮畢謹依條
例進奉馬一疋者一人昭事既隆報本之儀萬㝢慶成
宜盛充庭之獻臣某誠懽誠忭頓首頓首竊以因時制
禮必參攷乎輿情備物見誠蓋有取於良馬爰表馳驅
之意敢辭駑下之姿當五福敷錫之時適四方來賀之
旦式遵彝典仰效微勤恭惟皇帝陛下茂集大勲中興
寳祚膺上穹之眷命稱盛禮於昌辰翼翼九筵益煥累
朝之典皇皇四牡盡觀上國之光協天人相與之情篤
宗社無疆之慶臣職聯禁掖身繫郡符宣室受釐莫預
奉璋之列周南留滯徒懷伏櫪之慙不勝賀厦之私彌
覺望雲之切臣無任瞻天仰聖激切屏營之至
冬至慰表
臣某言伏覩今月初一日冬至節者日月不居俄一陽
之來復霜露既降增上聖之孝思時序變遷人神感惻
臣某誠哀誠感頓首頓首恭惟皇帝陛下練冠在疚黃
屋非安顧羹牆之念方深然龜鼎之基所屬適此迎長
屆候所宜斂福惠民哀難不忘先國家者乃帝王之孝
禮當有節介夀祺者實海㝢之心蓋圖百姓之安允賴
一人之慶臣限拘職守遥貢悃誠覬上寬於聖情庶下
符於人望臣無任瞻天望聖激切屏營之至
賀冬至表
日行南陸雲瑞西郊氣應卦以潛升道與天而俱慶中
賀恭惟皇帝陛下體元當宁茂德對時允符剛長之祥
誕受朋來之福遇七百年之歴數無有後艱以八千歲
為春秋請自今始臣簪履舊物丘壑餘生漢殿稱觴莫
預鵷鴻之列堯天望日徒傾葵藿之心
高峯文集卷三
