青城山人集卷三明王燧撰
七言古詩
送鄭御史僉憲四川
鄭君夙抱青雲志十載未能施利器束書曾向西南遊
漢蜀山川歸攬轡名藩大府幣郊迎肯屈大材從小試
下幃涵潤百氏言閉戶研窮六經義胸中藴蓄既汪洋
筆底文詞轉滂沛長風驟疾掛高帆峻岅﨑嶇奔逸驥
潛淵神彩竟難藏衝斗虹光終莫閟我皇嗣位握乾符
詔遣軺車求俊乂幡然遠應薦章來闕下才華推賈誼
玉堂編纂列羣英金匱抽書發中祕嘉謨盛訓與討論
聖德神功煩載紀詞林本自號神仙象服矧兼金豸貴
編成上獻黼座前寶匣封緘貽永世内帑盤花文綺叚
儀曹奉勅親頒賜金章紫誥出九重全蜀黎民付專治
手持憲節望劍關一路風霜變凄厲親知送别登鳳臺
四座喧呼增意氣嗟予識君雖恨遲每讀雄文如舊契
人生相知良獨難浮世佳逢亦非易樽前興發酒再沽
橐内金空衣可質志士誰當嚴韅靷丈夫不用多軒輊
長歌贈君情奈何苦節冰霜勸君勵
古磚篆文歌
洪武某年范陽盧公武氏嘗過予城南舊居
道出僧坊見甃壁古磚上有篆文隠起勢甚
竒偉公武欲求得之時僧塗堊方畢飾吝損
壞弗肯予今年余復見之因抉壁豪取而公
武殁已數載遂歸於公武猶子次農并作歌
紀焉夫此磚不知綿歴幾千百年始獲發於
公武今公武殁又數載不為它人持去而余
獲歸於次農是豈物之遇有其時抑亦世之
好事者恒鮮得耶今年寔洪武丁夘也
范陽盧君好竒古羅網前聞用心苦荒巖窮澤遍探求
斷畫殘鈎總裒聚昔過僧宇見陶甓上隠遺書可瞻覩
斑痕不假琢石磨缺角寧煩煉金補剥苔剜蘚試研尋
浣土滌塵細摩拊未知纖悉無舛訛已覺縱横合規矩
疑從盆缶窺禹鼎似向萑蒲獲荆楛世遠那能究源委
紋完尚可推編部詭形轉摺龍盤拏逸態飛騰鳳騫舞
整如康衢駕列駟踞若高岡蹲怒虎氣吞鄢郢練三千
價陋咸陽城十五蛇奔虺走莫徒誇劍拔弩張安足數
範橅既不類臣斯體骨未應同詛楚恍駕孔壁得科斗
真訝岐陽逢石鼓吁嗟篆法多變化惆悵簡書趨莽鹵
不知此字誰揮洒欲與籕史爭參伍緬想東吳稱覇強
曾聞季札聽韶濩一時文物豈無傳千古字書當有祖
後人自合重千金故物不宜充百堵擬令僕夫遂攜挾
無奈主僧猶吝予中心往來累暮朝纏次周流更子午
我昨重來經舊地盧君已殁歸荒土壁傾僧去物幸存
水濯雨淋文不窳巴夷那識貴陽春甌駱由來賤章甫
世無博雅同賞鑑獨發長吁為收取終然雄劍起豐城
畢竟明珠還合浦可憐盧君難復生賴有阮咸能嗣武
嘗臨滄海眺三韓曾入青徐弔梁父篋裡富儲金石錄
胷中宏闢圖書府願言持送歸寶蔵請共知音辨魚魯
白鶴山房
白鶴何年過海東翩然飛落山之中只今鶴去幾千載
惟有青山鎮長在青山長在人民非白鶴何如竟不歸
美人結屋山中住朝對林霏暮巖雨它日松窗短夢驚
山中應有鶴來鳴
重題
我從天上歸重到白鶴山青山宛如昔白鶴何時還白
鶴不還那足惜美人一去長相隔茫茫瘴嶺數千重
悵望旅魂歸不得我欲臨風歌大招楚雲湘水不勝遙
相思有淚知多少地老天荒恨未消
潘宅菖蒲歌用謝疊山先生韻
潘夫子辭雄成好山入座雙眸青一拳特立太古上影
落萬丈之圓靈幽蒲葉綠弄晴旭勁節默與吾心盟長
飈卷沙雲脚斷臞臞蘚嗇天無情孤花燁燁識者少
不與俗物同條生波心蟠根五蹙縮直氣射日凌滄瀛
斜拖玉杖乘風行目擊意會忘其形崧高仙人在何許
齊州九點烟空横長林雲散月皎皎密樹露滴天冥冥
乃知造物有深巧笑談彷彿成珠庭清香一吸九竅潔
飽德不使饑腸鳴窗間娟娟曉凝翠耳畔蓛䔩寒流聲
我聞長生有竒術便宜寡慾遺塵纓我嬰舊感浪作賦
種魚細事空傳經何如白頭梅子貞飲芳嚼秀三千齡
眇觀寰海一杯小半夜夢落青雲城我言雖狂有至理
世人聞此猜而驚潘夫子心和平膚腴貌古神尤清逍
遙谷中住未夕藥囊到處留餘馨潘夫子不可輕江山
一攬萬里足孰謂智者無完名
山月軒
九山有月明如鏡月色山光互輝暎君家故業隠山中
幾度獨吟秋夜静夜静山谷月倍明看山對月有餘情
一輪艷彩河邊樹數點螺鬟天際青自從來作京華客
何處却看山月色鳳凰臺下晚春時石頭城畔凉秋夕
新月還同舊月華故山回首是天涯但喜人生逢賞事
那知明月落誰家知君名紀神仙闕桂子含香待攀折
行看直舍竚花隂未許還山重對月
題採菱圖
湖南風信起湖北浪花多欲唱採蓮曲翻成採菱歌採
菱歌斷汀州暮何處却尋歸去路誰摇蘭艇笑相迎燈
火遙生白蘋渡
苕溪余舊所經遊秋高氣凄風清水落遠近
漁歌更唱互荅舟行沿洄恍若世外别來不
知幾寒暑矣中吳徐希孟攜謝孔昭所臨松
雪翁採菱圖索詩為作吳歌題其上不能不
動江南之思也吳人王汝玉書于玉堂京署
時永樂己丑上巳日也
送張文琮之官新城
先生家本東州住蚤歲才名人共許十年再易廣文氊
兩邑英才沾化雨忽報慈親與世違高堂灑淚脫斑衣
宿草荒原零露夕寸心方憶報春暉徵書遙自天邊降
野鶴閒猿徒悵望待漏初趨金馬門看花還入烏衣巷
相逢共向鳳城春正值青青柳色新長干道上春衫薄
卓女壚頭綠酒醇君將出宰新城去送别城隂遇朝雨
座中唱徹渭城歌江草江花總愁緒論交何必須故人
昔聞傾蓋即情親為君暫綰離帆住我有中心欲具陳
知君本是巖廊器下邑割雞纔小試中朝藻鑑豈終遺
行見青雲當立致聞說新城隸建昌近來民物頗凋傷
更欲煩君下車日好將寬政恤逃亡
瑤瑟怨
多情莫學澤中蘭有恨莫為江上蓮蘭心守死心不改
蓮根折斷絲猶牽君不見天荒地老皆如此千古湘娥
怨湘水至今血淚灑叢篁點點香含露痕紫涔陽西望
烟凄凄鷓鴣飛入烟中啼蒼梧波杳彩雲滅萬里孤光
秋月迷西風北渚蘋花白歸夢未知身是客夜彈瑤瑟
渡江來九疑翠黛濃如滴
雷雨護嬰圖
雷憑憑雨溟溟母抱兒中野行母心苦兒心驚掩兒耳
令勿聽東西四顧屢屏營人生至愛天所生胡為武才
人獨無母子情
雪洲圖為江隂夏叔度賦今其孫珙珍藏於家
江雲漫漫天漠漠凍雲著風吹不薄巫娥翠失十二鬟
春花亂零飛雪落千山萬山削瑶璚瀛洲路近芙蓉城
仙人白鳳望不到滿前琪樹紛縱横樹根誰坐蘧廬底
寒衾布袍僵不起此時清興與誰同惟有騎驢暗香裏
九竹軒為侍講曾棨作
君家種得青琅玕森然挺立凌雲端默符陽剛協乾德
欲與主人同歲寒向時分根自何所有客移送來仙壇
時君新魁龍虎榜甲第初賜臨長干侵晨結珮謁青瑣
薄暮入直趨金鑾夙心雖與此君契何暇問信求平安
一朝春雷動土脈錦䙀斑斕香粉乾大廷奏簡退日早
歸來却對青檀欒蒼龍亂落望無際翟葆高擎知幾竿
騫飛或為鸞鳳舞夭矯忽作蛟龍蟠還疑玉井花亂發
更訝羽林槍列攅胡為滿十仍損一數不成偶竒相看
將同箕疇昔垂範還似虞廷掌命官寧非天道忌盈盛
示君此理戒其完嗟彼佳人在空谷天寒日暮徒長歎
君今高名遍海宇日侍清問班鴛鸞紛綸屢草九重詔
民物樂育皇恩寬簫韶已成獸率舞夷蠻成貢民均歡
勸君冰霜節益勵垂輝青簡終不刊我歌九竹歌未止
天風滿林江月團
和高季迪將進酒
君不見雲中月清光乍圓還又缺又不見枝上花容華
不久落塵沙一生一死人皆有綠鬢朱顔豈能久樽前
但使酒如澠肘後何須印懸斗咸陽黃犬歎已遲至今
千載令人嗤請看古來功業士何如陌上遊冶兒百年
飃忽寄宇内日日歡遊能幾歲勸君莫惜囊中金但趁
生前常買醉臨卭壚頭綠蟻香柳花卷雪春茫茫吳姬
越女邀相向痛飲須盡三千觴興來狂笑縱所適慎勿
畏它權貴客東風吹落頭上巾此日獨醒端可惜一朝
綺羅生網塵粧樓空鎖青娥人酒星不照九泉下孤鳥
自哢山花春解我金貂脫君素裘白日既没秉燭遨遊
君為我舞我為君歌謌舞相合其如樂何
題李龍眠寫山莊圖
青山萬疊高侵天綠隂千頃晴涵烟巨靈倒挽銀河水
瀉作百丈飛來泉蓬萊三島不可往江南山水稱龍眠
龍眠高人李居士前身列籍瑤臺仙胷中浩蕩有竒氣
眼底恍忽無塵緣同時二友總佳士炯如芙蓉出澄漣
山中一經遊歴後至今草木增清妍百年對畫起遐想
風流文采俱依然辛夷花開木蘭發宛如王維家輞川
我生素抱林泉趣每因匏繫恒自憐邇來繆掌祕閣籍
遍閱圖畫窮幽玄洞天福地似曾識不用謝屐勞扳援
皆山軒為吳太僕賦
滁陽遶郭皆名山丹崖翠壁交廻環西南諸峯更竒絶
平地聳出青螺鬟美人開軒遊息處况占綠水清溪灣
山川明秀風景淑别是洞府非塵寰久居太僕掌馬政
屢聽黃鳥春綿蠻秉心深沈功效著聲譽藉藉聞朝班
江淮地方數千里但在野蕃駒馬中驊騮騏驥不知萬
富盛豈止充天閑公餘多暇得自適憑軒蕭索恒怡顔
卷簾忽驚空翠墮拄笏正值孤雲還松梢結巢來皓鶴
竹下放籠開白鷴悠然俯仰足佳趣胷中安得生荆菅
青編縹軸列左右雲端五色光斕斒詩情畫思時湧發
清氣奕奕衝巾綸天然造化露毫素野花芳草慙妖&KR0570;
追尋醉翁吟笑地想像高致無由攀山僧智仙去已遠
釀泉聲迸空潺湲穿林度壑覓陳迹屐齒印遍苔痕斑
乃知美宦有如此底須投筆踰玉關嗟予亦抱烟霞癖
孤琴乘興良非難十年不渡楊子險詎識關嶺行程艱
菲才繆沗青瑣直日事文墨多裁刪佳殽豐膳叨飽飫
法醖名果加分頒坐忘寒暑屢遷改臨江楓葉霜頻殷
人生托身各有所造物於我誰云慳晴窗偶動卧遊興
消我半日浮生閒琅琊盡入行樂裏勝境不用虞神奸
長歌一曲遠緘寄不覺新月娥眉彎山靈好事應有識
請置萬壑千巖間露凉夜永煩朗誦激起天籟秋珊珊
紫雲書舍
大江之東紫雲山平地拔出高㠝岏晨光霽色蔚蔥蒨
五彩照耀青冥端之子當年讀書處正近紫雲山下住
長時頻見紫雲生終日無心自來去一從捧檄脫荷衣
落月空齋屢夢歸遙憶青山紫雲裡綠蘿應長舊巖扉
知子平生抱材器致身合在青雲際莫將心戀紫雲山
當展忠貞報明世
題梅花
雪花飛度西湖來東風吹上孤山梅林逋宅前春信早
北枝亂吐南枝開我昔扶笻六橋路看花幾度曾延竚
從教寒透素貂裘行徧瑤英最深處江湖舊遊三十年
綠樽空負看花緣休文巧思奪天造一枝香玉横吳箋
南湖佳士烟霞伴齋閤高懸供適玩持來索我賦梨雲
恍惚花神照揮翰翩然喚醒花前盟總是江空歲晚情
欲挾飛仙花下去莫教玉笛弄新聲
八駿圖
房星光射榮河水化作神駒古無比良工何處運精思
八匹飛來綵毫裏血溝流迸皆頳霞一蹴將窮金母家
氣吞唐廏照夜白豈數郭家獅子花時清不假長驅力
立伏退還春日直桃花浪暖芳草青圉人初解黃金勒
騰驤卧浴得自由笑彼霜勁沙場秋伯樂經過若窺見
乃知世有真驊騮韋庵亦抱支遁癖長恐良才終伏櫪
按圖索駿有餘情恍憶龍池飛霹靂我當喚起曹韓徒
繪昔華山歸馬圖更招能賦杜陵老高歌擊折紅珊瑚
又
昔聞穆王有八駿四海蹴踏風雲起瑤池看遍蟠桃花
歸路日行三百里如何朝下浴晴川不控金羈脫錦韉
春草欲齊青被野浪花新漲綠浮天良工凝思邈真種
氣勢翩翩兀森聳豈獨丹青點抺神定知星宿光芒動
五色照耀連錢文非止能空冀北羣題詩愧乏少陵善
畫後不見曹將軍劉公寶之當什襲還似千金買駿骨
晴窗展對想奔馳風卷江雲山月出
河清應制
黃河一道來青天發自蔥嶺通于闐沙行石觸走千里
下合衆水成奔川龍門昔經神禹鑿六丁斧痕猶岝㟧
瑤池幾度桃花春晝夜濁流長噴薄我皇乘龍秉乾綱
翕張元化陶八荒飛潛動植獻嘉應皇天后地開禎祥
禹渡東西路迢遞一夕河神啟靈祕怒濤帖妥風不驚
澄漪茫茫皓無際恍疑銀漢懸高秋更似瑤島連瀛洲
廣寒宫殿綵雲裏俯瞰三山十二樓姬周沈壁熒光吐
宫築宣房思漢武當時青簡誇神竒試較于今何足數
小臣作詩頌河清願播絃管配咸英傳之三萬六千載
聖子神孫長纉承
蘇臺柳送人還越中
姑蘇臺前楊柳枝萬縷千條拂地垂江南八月秋光暮
忽逢歸客蘇臺路歸客新從江背來金鞍暫解憩蘇臺
蘇臺楊柳猶堪折相送歸程到東越東越迢迢路尚多
離懷别思將如何請君共醉臺前酒聽我新翻楊柳歌
楊柳歌殘聲可憐却憶蘇臺全盛年蘇臺全盛今衰改
唯有臺前楊柳在臺前楊柳最娉婷蕩日搖風無限情
昔時綠帶蔭馳道今日長條拂古城古城下瞰百卷洲
洲上别君令我愁别後相逢在何日明年臺上柳絲柔
周公進旅獒圖
皇姬啟周翦大商明堂南面垂衣裳繄彼西旅宅金方
祗貢厥獒四尺強能搏猛獸斃封狼彼韓洎盧烏敢當
太保公奭陳典常不寶遠物邇乃康所寶惟賢邦則昌
丹青誰為圖厥狀表周鴻化垂無疆永貽訓戒示後王
毋肆外欲從禽荒
歌風臺送劉克讓先生之沛縣邑庠
高臺峥嶸凌空開下瞰豐沛何雄哉羣山蜿蜒起東北
猛勢飛度青徐來芒碭前臨如却據行人猶指龍潛處
只今龍去三千霜漢家事業烟蒼蒼山東日落海天闊
大風自起雲飛揚沛中故迹今如此惟有高臺未傾圮
送君去兮空浩歌江南三月春色過姑蘇臺前一杯酒
落花漫漫芳草多渡江水遠山嵳峩它時相思情奈何
情奈何將焉歇君當憶我姑蘇之夕陽我當望君歌風
之明月緘書共達長淮流兩地因之慰離别
題張溪雲畫竹
唐人畫竹推絶倫輞川真為竹寫神筆端抽出鈎鎖法
片片剪落湘雲春澄清亦得此君意金錯刀成世争貴
數葉蕭疎玉一枝鳳毛龍角誇雄麗張君畫竹何人傳
落墨往往宗輞川佳人天寒翠袖薄滿堂颯颯生風烟
平生跌宕不羈迹尤與此君情莫逆大娘劔器張顛書
竒妙自與常人殊興來大呌數紙盡赤手探得驪龍珠
君今騎鯨躡雲衢百年真跡絶世無爾從何處得此圖
重價自合傾名都我來為爾賦長句詩成總是江南趣
醉揮如意按節歌不知擊折珊瑚樹
題修竹美人圖
蘭膏香膩盤雲綠愁鎖春山黛痕蹙天寒日暮悄無言
翠袖盈盈倚修竹修竹無心亦有情竹花結實珠繁縈
秦樓人去綵鸞杳湘江種得相思成相思有種何時歇
竹上年年怨離别千古魂消怨不消淚紅染成鴛鴦血
題梅莊卷
我家吳山羣玉塢千林雪霽花難數幾回聽徹青鳥啼
春在南枝北枝吐衝寒載酒花間遊漠漠梨雲爛不收
暗香疎影發詩思還如何遜在揚州别來倏忽流光改
夙昔閒情竟何在美人家有梅花莊十里素香春藹藹
九龍山下三泖東渾似西湖水月中市上紅塵飛不到
玉妃别下廣寒宫歸心便趁東風起飛度湖山萬花裏
狂歌喚取縞衣仙興捲吳淞半江水青燈照我客舍寒
歸計其如行路難花前勝賞仍負却坐惜春深香粉殘
人生百歲渾如寄還省舊遊憐久棄題詩為贈梅莊人
目極瑤英緲天際
白雲窩
道人昔隠吳山麓簷下常留白雲宿道人今住鍾山西
半櫩思借白雲棲吳山鍾山相對起江水江花三百里
多情惟有故山雲長日氤氲落窗几窗几白雲看漸多
道人身在白雲窩興來擊碎銕如意翻作青天白日起
青天雲起知多少笑指蓬萊山石小滄溟弱水一杯中
咫尺扶桑海光曉我生本是無心人叨入青瑣陪朝紳
平生無限江海趣白雲常與情相親偶來假榻雲窗卧
滿屋白雲寒欲墮横江孤鶴一聲秋枕上黃糧忽驚破
贈趙丹林先生
晉唐以來善畫者北苑神妙超古今咸英韶舞既興作
世間凡樂皆哇淫丹林趙君抱畫癖毫端彷彿窺其室
匡廬南走控祝融泰岱東撑壓溟渤興來信手勢若飛
屼嵂縱横滿高壁自從攜家隠五湖葛巾芒屨儕樵漁
或時落茟益竒絶往往探奪驪龍珠江南巨室争購得
一紙不惜千緡儲君今冉冉迫垂老君畫從兹愈當寶
我有素縑雪花皎煩君精意一揮掃回取商巖貌惟肖
明廷恐欲求師保
謝故人送炭
歲云暮矣天荒凉北風蕭颯號枯桑天工衒術逞竒巧
剪冰作花散下方空齋有客羸且病正襟危坐凍欲僵
地爐無火灰亦冷雙足刺若觸劍鋩故人相愛意殊厚
凌晨投以炭二筐瘦形挺然狀雞骨尚帶櫟塢秋烟香
便如暗室正欲覩忽向目前逢夜光施敲石火自吹燎
陡覺羣隂皆遁藏須臾血脈始和暢漸久神氣皆揚揚
信知此物功不細能使陽德隨昭彰吾聞冬至子之半
泰道從此當開陽今年天心亦何事乃遣沴氣妨時暘
緘詩報謝有深感梅花幾日開春香
題高峰讀書處
高峰巉巖凌紫烟下有江水連青天美人隠迹山水裏
閉戶讀書經十年古今成敗歸窮討萬事浮雲皆草草
志趣思同野鶴閒襟懷欲與秋天杳戔戔束帛下丘園
拂曙來登金馬門一官小試職巡邏公署獨臨湖上村
水光掩映山光冷雞犬不鳴墟落静卷簾獨坐謾長吟
起看花隂轉虚逕緬懷當日讀書時空憶王孫芳草詩
寄語山中舊泉石滄州别有歲寒期
懷雲圖
九疑之山多白雲遊子望雲長憶親親親迢迢幾千里
目斷西風愁綠蘋斑竹崗連故鄉路天涯遙指雲飛處
空山秋深霜露寒落葉蕭蕭壟頭樹壟樹葉落春還生
人生一去如流星百年抱恨不能盡精衛空欲填滄溟
何當寄語洞庭湖上風為爾掃却行雲空楚天一碧望
無際綵衣夢舞春花中
望雲思親圖
神京望弋陽蒼山二千里遊子思嚴親遙瞻白雲起白
雲飛來上青天倏忽變化長風前朝隨五老峯頭雨莫
帶香爐頂上烟爾家迢迢白雲下别來幾見流光謝常
將一片思歸心飛逐孤雲落親舍知爾青年才思豐置
身况在栢臺中好從雲去為甘澤忠孝兼全比狄公
奉和御製塔影詩
金仙設教傳人間法王闡化抽玄關遂看靈谷是靈鷲
還指東山為雪山鍾聲曉逐湖聲起江月芒寒天似水
弘敷大法起秋毫彌滿三千大千裏崑崙之水决黃河
滔滔一派東流波人生真源無滯礙何用平地生遮羅
烏飛兔走朝還昧春去秋來遞更代若能澄淨不生塵
千古靈根鎮長在世間何色與何空空色由來何異同
岸上花開水邊影分明空色有無中誰言金石終成
毁須信真空有真體東園卉木萬般新獨數姚黃并魏
紫世人實解消羣惑櫪驥終然脫徽纆春風得意騁康
衢長日遨遊趨樂國大漠羣山蔥嶺西法王曾此導沈
迷只今謁帝到中土法雨灑出紅玻瓈人喜遷喬出幽
谷快披雲霧曕晴煜天風吹送天花來萬壑千巖總芬
馥紫霄復見發神光祥雲五色連蒼茫金蓮花開遍古
栢寶塔倒影來長廊迴望鳳城纔咫尺都人瞻仰無晨
夕傾心願效鹿銜花畢竟頓忘駒過隙小臣幸預登香
臺周瞰玉宇消輕埃天書煌煌麗雲漢龍鸞騰舞奎文
開青山盡是烟霞繞玉樹珠林相皎皎法王長贊太平
年九重閶闔春初曉
送鍾遜夫
我來故里翻成客邂逅逢君如舊識栖雲精舍竹林中
暫見仍分端可惜洞庭水落秋風驚汀洲白芷紅蘭生
江頭把酒送君别早潮催送仙舟輕明朝我欲辭家去
吳雲近接神京樹蒼龍闕下有佳期月轉花枝同候
曙
楊節婦吟
婦人託身夫與子有子無夫猶可倚楊家節婦當少年
良人先亡復無嗣嫁時羅襦在篋中連枝尚有雙芙蓉
妾身未亡似餘燼欲作時粧誰為容空閨孤燈三十載
昔時綠鬢秋霖改海波可枯山可虧妾身誓死不可移
端陽應制
九重閶闔開黃道香雨清塵潤瑶草鑾輿遊幸鳳城南
錦繡江山勝蓬島卿雲流彩暎紫清薰風綺樹嬌鶯鳴
花園禁籞肅萬騎仰見金鉞羅霓旌須臾中使傳宣下
特勅羣臣張大射酒如川涌肉如陵陳賞奚論萬金價
鴈翎矢逐神飈馳平分楊柳璚瑛枝綵門嵳峩報毬度
恍覩碧落流星飛鵷鴻斑列懽殾沸欣遇太平全盛世
河清海晏天地寧紫塞丹崖皇化被京華五月逢佳辰
萬乘閱武行時巡文臣將士同愉樂康衢傳播歡聲新
微臣躬感風雲會況沐天恩降滂沛年年今日奉宸遊
聖壽長齊天萬歲
題高士謙畫竹
錢塘高君愛脩竹拄杖敲門看不足經營慘淡入胷中
落筆縱横萬竿玉昔年曾向大梁遊曳裾王門經幾秋
淇園睛菉數千頃興來信手風蕭颼白頭老作京華客
暑往寒來歲頻易豪家僧舍總相迎到處畫屏留墨迹
夏官司馬舊同鄉牙籖玉軸圖瀟湘只今君乘黃鶴去
此卷什襲歸珍藏公署朝回頻展對滿堂冉冉生雲氣
山雨飛遮鼓瑟祠江風吹碎凌空珮我昔尋君白玉堂
簷花落盡青燈凉宛然屈指疑昨日自歎鬢影沾吳霜
人生聚散有如此世間萬事東流水古今回首在須臾
何必溟波變桑梓我欲招君不可追芙蓉城裏自芳菲
倘思故國平生樂好逐岐山綵鳳歸
奉和御製詩
如來有法名圓覺圓覺由心不由學虛靈本體鎮長存
炯然獨照羣昏爍爍盡羣昏煩惱無碧天湛湛秋皎如
坐卧行藏皆自在澄波不種一葭蘆靈山大義曾宣演
了義何須語重轉智者能通脱枯殼凡夫未達抽空蠒
紛紛世上醉夢身瞶瞶不知求正因羊腸九折問舟楫
鯨濤萬里尋車輪皇天命我聖天子普濟羣迷敷治理
八荒四裔總陶甄沈溺顛連悉扶起法王演教闡大成
圓機慧性由三生朅來謁帝駐靈谷天籟皆為天樂殾
弘陳今古茫茫劫湏解夙生修淨業自然騁駕上康衢
脫却迷途山萬疊都人嚮仰駢闐來祇園復見琪花開
恍疑手扳南斗柄身登十二璚樓臺又如親覩釋迦佛
路入雪山高嵂崫和風麗日浩無邊五色神光互照歘
黃金座上示尊嚴綠水芙蓉色相兼或時出定還入定
瑩然銀海涵霜蟾益知静默為真法文字徒厪辭霅霅
青陽一夕到東園九土根荄悉萌甲真詮信不在支離
試看腐草光差差神通變現皆至理天造地設非人為
佛教隂能翊皇度衆人快覩争披霧天書㶷赫粲雲章
侍從羣臣難繼賦頓令山水皆清妍洞庭鉅野張鈞天
奎光煌煌同佛日照我皇明聖祚萬萬千千年
贈卜士羅景中
君平昔隠城都市曾闡先天開卦肆百錢一日足生涯
獨坐焚香門静閉一自仙遊去不還清風千古灑人間
姑蘇有客好沈静術精龜卜家閶關春風花開秋葉落
此身不受塵羈縳已將心事付浮雲長日逍遙有餘樂
姑蘇前度盛豪華甲第連甍凌紫霞一朝事往人何
在翻作尋常百姓家何如寂寞無拘繫俯仰窮探得深
意天心水面風月佳得失榮枯兩相棄
贈胡相士
平生素志在韋布躍馬食肉非我慕恭逢聖世拔羣才
叨從時賢廓高步邇從天上賦歸來偶遇胡生懷抱開
知君己得唐舉術愧我元非蔡澤才
逢故人夜話
結髮未有(闕)託交盡才雄與君同戲賦曾謁蘭臺宫滿
堂總是青雲客一時聲聞凌烟虹寧知失志淪江海歲
月無情不相待北遊屈指幾人存鏡裏朱顔暗銷改知
君試宰古青州旋聞投紱歸林丘恍然客館見顔色疑
是山隂雪夜舟相逢却憶少年日怒髮上衝森似戟黃
金百鎰一旦空何事栖遲困朱墨興來擊劍鸜鵒舞平
生心胷為君吐丈夫零落草芥間三尺兒童共唾侮狂
談極辯感慨多長夜迢迢未半過解貂難當吳姬酒其
奈空齋明月何明月耿耿星參差銀河倒掛天南陲與
君且卧待明發欲濟蒼生猶未遲
書巴陵女子詩於文丞相詩後
襄陽城上降旗舉回首烽烟昏鄂渚忠臣不獨李洺州
節義更有巴陵女巴陵女子魏公孫結髮歸向(闕)門
南來故族多衰替唯有安陽家範存當時倉卒罹鋒鏑
猛士雄夫猶喪色從容濺血寫羅裙此志誰與巴陵敵
宋家宗社三百年奸臣賣國真可憐安知殺身成仁者
乃在銀臺寶鏡前長江滚滚流滄海埋玉沈珠竟何在
夜深月照海門秋當與巴陵並光彩後來青史知屬誰
名氏不共(闕)妻垂願書文相哀憤什繼錄巴陵慷慨詩
送人復任
巴君抱志清以廉蚤歲苦學甘虀鹽復膺歲貢登太學
晨立館下恒恭謙年深拜官趨縣幕北闕拜謝衣襜襜
天恩浩蕩不能報誰謂禄秩微且纖致官不改在閑操
官舍有突或不炎家人從君告空乏君獨不異終日恬
朅來輸漕拜丹陛民望返轍頻東瞻復尋歸路赴官所
長江雨晴春水添太和回首在何處舟前翠黛廬峯尖
邑人謌謳候沙際老雉争立首皓黔君今惠愛有如此
何必馬駟車施幨宦途豈無顯位者鼠竊雞啄長不厭
孰云毁譽無足畏名在士庶口用噞曾聞勁草挺風疾
更想貞松凌歲嚴我謌贈君激末俗薄位豈得長相淹
送太學胡秀才
胡君家住淮河上力學養親無外尚挺然自是不凡材
選進巖廊待良匠俄從俊秀趨邑庠旋登胄監朝明光
璞中良玉發温潤匣底寶劍開鋒芒大廷求士懸美禄
小大畢收無棄逐長安衢路東復西貴戚權豪列華屋
侯門投刺豈無媒獨掩書帷生綠苔遊情肆志究青簡
長使功名心似灰京華客遊春復夏夢魂忽落孤雲下
飄然請謁賦還家拜命即行寧俟駕一杯相送鳳臺春
落絮飛花江水濱同袍共惜仙舟遠故里爭看綵服新
人生出處何須計父母俱存真樂事渭城歌徹柳青青
極目淮山渺烟際
鬭牛圖
時雨新收芳草綠水田犂歇春畊足牧童高卧古樹隂
隴上閒牛自相觸各爭勝負氣轉雄不知為私還為公
應笑當年掛書者誤隨李密遊山東
陽春曲
鷓鴣啼斷聲沈沈十二樓前晴翠深海日初紅鏡中曉
滿窗楊柳生繁隂遲遲簾幕生羅綺帳暖流蘇人未起
九街珂珮已朝天夢魂猶在濃香裏覺來忽聞長樂鐘
獨倚朱欄春恨濃不知昨夜東風急却恨滿街花雨紅
再奉和御製詩
天開圖畫烟霞間仰瞻閶闔虎豹關如來法王駐幢節
大啟勝會同靈山黃旗紫蓋蘢蔥起龍盤虎踞臨江水
花城近接鳳城東金殿紅樓碧霄裏寶花座上辯懸河
法海晴飜百丈波八極神王來拱護九天星斗共森羅
敷揚至理開冥昧隂翊皇綱轉昭代信知隨處即真如
大道本來無定在世人惟識色非空未解根源空色同
烈火自在清水底輕塵忽染寶光中遂將事物論成毁
昧却無中有真體春來花卉滿郊原眼界莫分紅與紫
百年貿貿成迷惑身世焉知脫徽纆幸逢聖主開太平
玉帛梯航朝上國法王來自金天西弘宣大法醒昏迷
要令化雨沾庶類柳枝水貯青玻瓈只今祇園是靈谷
祥雲佳氣常輝煜曇花飛墮半空來大地山川總芬馥
時時法界出榮光照見原野晴茫茫又看寶塔現神影
綵翠煥發花間廊龍駕躬臨天咫尺迴鑾每待西林夕
河清海晏聖情歡長日從容多暇隙湛然止水澄靈臺
紅蓮不染秋江埃鸞騰鳳舞御宸翰煌煌日月中天開
揭之丈室龍光遶玉戶瓊窗相皎皎萬年長鎮法王居
臣民永樂春臺曉
送人歸四明
四明開郡溟濤中地與歐越相交通更唐歴宋生息異
民物實與諸華同南渡故族多依止文獻往往存流風
安知百年太平後楚涉作俑先羣雄海濱忽舉烽火起
城廓但見烟霧濛當時海内久寧謐父老不識操戈弓
出門相見共垂泣何異犬豕遭羆熊廟堂安坐共肉食
誰肯謀慮殫貞忠偷安苟出一時算表請章服蓬萊宫
朱温遂得拜使節侯景未幾超上公遂令樂土成割據
不復衆水歸朝宗時清送君還故里使我懷感心忡忡
剩水殘山定何似故家喬木應己空念昔東行曾到日
郡中名勝多探窮湖心寺前秋月白曹娥江上春花紅
別來屈指三十載回首舊遊難再逢逢君歸去弔遺迹
緘書為報西飛鴻
商賈行
揚州橋南有賈客船中居處無家宅生涯常在風波間
名姓不登鄉吏籍前年射利向蠻方往平行販越海洋
歸來戴貨不知數黃金遶身帛滿箱小婦長干市中女
能舞柘枝謌白苧生男學語未成音已教數錢還弄楮
陌頭車輪聲格格畊夫賣牛買商舶
為盛惟性題謝孔昭畫山水
我本漁樵山水客半生放浪狂蹤跡十年朝謁明光宫
回首洞庭雲霧隔幾迴飛步鳳凰臺大江茫茫萬里來
黃旗紫蓋披天起王氣葱籠五色開登臨壯觀快心目
九點齊州烟霧簇千金不惜沽酒貲自信平生心事足
歸來重覓洞庭遊水光冷浸山光秋故人喜我天上至
依舊忘機有白鷗行將結珮趨金闕分襟復與親知别
詩成寫向畫中看蓬島三花不堪折
李龍眠山居圖
羣山蒼翠開雲屏中有飛瀑懸青冥綠隂深鎖白日静
千巖萬壑花娉婷龍眠居士神仙客平生常著遊山屐
荒崖幽谷遍經行野鶴閒猿總相識百年人去空青山
獨留翰墨傳世間畫中三友如何即高躅那遠那能扳
我生夙抱林泉癖家住吳家山水國十年遊宦客京華
回首五湖烟樹隔晴窗對畫歸興新綠蘿飛花瑤草春
我當招起龍眠友拂袖同為林下人
青城山人集卷三
