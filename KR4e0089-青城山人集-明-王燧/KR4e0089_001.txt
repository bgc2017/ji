青城山人集卷一明王燧撰
五言古詩
雜詩十首
昔年十四五猛志狹八荒欲登崑崙巔揮手攀扶桑腰
縣倚天劔身被拂雲裳出入在元始顧瞻近三光琅玕
久不寳靈鳥方高翔吞聲勿復道感慨熱衷腸
又
遠遊歴燕趙撫劍黃金臺昭王在何許遺跡空蒿萊是
時窮秋後朔漠悲風來驚沙掩白日六龍就西頽羈懷
無與歡俯仰獨徘徊徘徊將安之零淚曾沾懷
又
青陽降豐澤萬物競欣榮秋霜被原野從此悲凋零賢
人抱識鑑時運有衰興四皓隠商山二八登虞廷卷舒
貴適道奚必局常經
又
長川欲車騁脩路乃舟航梧桐巢燕雀荆棘棲鸞凰人
情多不測世故有難量班姬不長信趙女入昭陽微隂
今日翳巧語使交傷誰能如管鮑終始不相忘
又
多財情易滛縱欲神將鑠瞻前慎圖返處泰當思約婉
孌通衢子遨遊恣歡謔玉佩綺羅衣白馬黃金絡但慕
千駟侈安知一瓢樂一朝時忽殊萬事總零落盛年不
可保富貴難常托胡彼沖虚人冥心守恬漠
又
蕣花輝朝豔豈覩蟠桃春營營塵中徒寧識林下人聲
色令心惑驕荒使智昏日夕相馳逐何時返道真
又
顔回反夭卒盜跖獲夀亡衆人惑其變志士守其常非
法不敢奸臨義安肯忘願為松栢姿不學桃李芳桃李
能娛人飄零使我傷
又
弱水不容涉蓬萊焉得遊生時被珠玉死後歸山邱一
身非我有此外定足求君子順時命小人行險謀榮華
能取辱貧賤可忘憂
又
盛衰互相倚物理本有常倉鶊方振羽鴻鴈已飛翔人
生不滿百微命若晨霜昨時朱顔子忽奄成蒼蒼材大
徒為累名高徒自傷何如王子晉乘鸞遠飄揚
又
東去有瀛洲靈鰲戴三峯洪濤九萬里雲海彷彿通神
仙息其上丹闕泊珠宫飡霞幾玉蕊綠髮雙青瞳我將
從之遊輕舉凌長風飄飄八紘外流睇九垓中江河一
溝瀆泰華如蟻封放神蕩精魄夀與天地終
拙齋為徐希孟賦
抱甕良獨苦桔橰殊可珍何為漢隂叟不肯喪其淳古
道去云遠澆風盪天真營營趨巧智擾擾逐迷津之子
慕高尚游心葛天民閉門守質樸事此百年身繁榮媚
芳節百卉悴嚴晨人生有恒理安用常憂辛
萍居
匏瓜有恒繋流萍無定蹤物情各自然今古誰能通人
生寄宇内出處將無同墨生突不黔原思老蒿蓬仲尼
稱大聖轍跡環周封孟軻挾仁義鄒魯不能容宵人懷
所安君子順其逢行止雖殊塗至今歸一宗願子保貞
素坎流當任從
鳴鳳軒
鳳飛朝雲表五章偹羽儀廻翔久不下顧覽在德輝美
人抱高志植此圭璚姿將期九苞翼來集凌寒枝但恐
花不實零霜厲嚴威從今舟穴雛惸惸抱長饑翻貽斥
鷃誚中道將安歸
寄陳嗣初
昭代鮮遺逸夫人尚沉淪豈無乘時志華髮有慈親傾
家具甘旨勵&KR0757;守清貧蹉跎四十載抱潔將終身嗟我
愧非才叨陪侍從臣薦章豈所惜知子情未伸滄海風
霜晚故苑芳華新勉焉慎自保綵服高堂春
送徐希孟之沅湘
青青璚樹枝忽帶風霜雪借問此何來沅湘久從役翻
思離别年寒暑屢遷易故交幾人存往事誰能識秋風
飄大荒旅鴈振新翼翩然整行旆又欲辭鄉國庭闈豈
不戀王事敢寧息嗟予久衰病送子傷衷臆匪無丈夫
志臨岐要難抑後會復何時勸子加飡食
答王之常
零露漙蔓草月華皓前墀美人在密邇枉劄寄遐思余
本林棲士夙懷山野姿矧兹抱痾久筋力彌已衰慮淡
非有悟退閒固其宜念彼谷中蘭芳生日應滋過時不
以佩將與蕭艾萎非君同心者此志諒誰知
會飲賦得酒字
處世猶夢中夢覺復安有生前尚如此何暇計身後屈
原稱獨醒空葬江魚口古人不欲者一一今在否君看
枝上花榮悴若翻手朱顔幾何時倏爾成皓首畫堂綺
筵開總是青雲友海風掃秋空錯落掛星斗我將舞柘
枝君唱折楊柳勸君當此歡莫負杯中酒
送太守之官
瓦缶獲登薦洗罍寧見珍巴童更倡和豈復歌陽春吁
嗟去古遠大雅將誰陳聖朝復敦樸清風蕩囂塵多君
秉高志卓犖思超倫晚生際今世尚友懷古人亨衢縱
逸轡天池躍脩鱗分符守名郡治本歸清真香凝燕寢
晝吏散公庭春乃知汲長孺卧理淮南民孰云世日降
此道非殊倫勸君終努力垂輝暎無垠
著存堂
高堂已寂寞居處若平生結念承歡日疑聞謦咳聲况
兹承祀事芳香既云升中心致愛慤洋洋儼居歆孰謂
逝者遠格思在精誠著存記戴禮端切孝子情
述懷
蚤年蔑知識負志頗傲岸每鄙子張辟常嫌仲由喭浩
氣逸虹蜺高情薄霄漢懸河吐狂談振綺洒芳翰辭胎
珠晶熒出璞玉璀璨羣英見推奬前輩辱稱贊問齒方
在童有髮猶未冠展轉時物非蹉跎歲華换風霜忽凄
厲雨雪亦零亂未縱躍川鱗早鎩凌雲翰顧瞻乏良圖
進退昧深算豺狼正縱横虎豹共奔竄一身甘賤貧十
口寄叢灌蒸藜當晨炊掃葉供午爨角巾不裹頭破褐
僅遮骭世途日孔棘家道屢多難百憂遂紛紜萬事總
蕪漫浮蹤學萍漂浪迹類梗斷徒懷濟時略獨抱窮途
歎攜書過海濱負笈客江畔感至恒支頥愁來頻扼腕
今秋看又殘兹夕坐將半哀哀鵲遶枝嗷嗷鴻失伴青
燈乍明滅皎月方輝煥寒聲撼空窗露氣逼虚幔壯懷
凝欲消歸思浩莫絆驚魚怯舉網傷鳥畏張彈未覩黃
河清空歌白石爛亂杵遞相催羣鷄互争喚出門望東
方漫漫何時旦
平安南詩
聖恩涵萬國蠻夷犯天綱寬刑冀或改怙終彌弗臧神
人咸憤怒天兵臨南荒虎賁八十萬士馬皆精強陸行
震山谷水涉騰海洋逆徒敢來拒一鼓如驅羊誰云富
良險坦若履康莊誰云連栅固易若摧枯楊脅從悉罔
治渠魁獨奔亡王師疾如飛追逐窮潛藏大索擣巢穴
如入無人鄉生擒盡遺類凱奏軍威揚遂令炎服表禾
黍秋芒芒昔陷狐狸窟今蒙帝澤滂父老饋簞壺士女
來元黃捷書報天下歡抃聲洋洋平淮美憲宗江漢贊
宣王小臣忝朝列稱頌進明光願言祈聖夀萬萬同天
長
王孟端寫竹木圖為院判劉士賓題
菁菁綠竹枝落落古貞木同抱凌寒姿托根荒山曲長
安桃李花含芳媚春淑狂風一披拂蓬梗共吹逐願祈
保後凋寧憚委巖谷
行素軒
榖粟苟充腹膏粱非我謀禦寒有布褐奚用襲狐裘顔
生在陋巷簞食樂忘憂原思處蓬蒿結駟匪所求吁嗟
去古遠此道良悠悠之子秉夙尚潔躬企前脩力畊畎
畆間行素屛紛尤濁酒盈春缸時稼登寒疇營計有恒
産奉親足甘柔長年逢餘暇既唱還復酬内省多自得
外觀悉雲浮人生遊寰宇百歲非千秋咄彼利名子蚩
蚩何止休
送曾子固視猶子子棨還江右
邱園事韜晦托迹依蓬蒿棲遲四十載悉屏塵事交猶
子瑚璉器置身登青霄感念同氣恩心焉結煩勞翩然
辭林扉京華遠遊遨歡愛情既洽别離思已消因登鍾
山岑乃望長江潮時逢康泰盛治用神化超壯兹平生
志攄此胷中豪薄言賦旋歸東流泝輕舠天邊三山迥
雲際九華高還家田廬静去郭烟水遙豈無當世賢連
茹思拔茅卷舒各有道涇渭難溷淆白駒終莫縶叢桂
那能招重來諒未卜仰止徒長謠
惠山留别諸友
名山藴真氣地脉顯靈液澄源古石深乳竇寒泉滴鏘
鏘激清響湛湛凝沈碧中朝賜告還杖策遂登歷因尋
禪棲侣復值親知客芳蘭襲華裾嘉羞薦瑤席諸公屬
青年愧我髮垂白同逢聖明代歡樂殊未極明晨將戒
行分袂欲成戚後會良有期别離何足惜京華望東吳
雲樹纔咫尺
文會軒
我昔騁逸轡藝苑窮遨遊濟濟集時彦高談極殷周質
文相炳煥探索入元幽道漓秦漢際真源失其流聖代
復淳古唐虞共鴻猷諸生抱竒志聖學思探求開軒黌
宫裏師友更倡酬清風杏壇來沖襟散煩憂願言崇令
德期與顔曾儔
養志堂
事親貴奉養匪在衣與餐輕甘或不懌麄糲有餘歡古
來稱孝子豈為保饑寒賢哉曾參氏志養心已安孟軻
表志行垂芳逾芝蘭之子慕前哲闢兹華搆寬佳名題
養志承顔恒(闕)觀邇來捧毛檄置身青雲端丁年富才力
天路隨鵬搏又如阿閣鳳文彩偹羽翰顯庸自兹始行
見加纓冠忠貞克努力大孝乃思完垂輝著汗簡一寸
中心丹
結交行
堅冰不可履内蓄萬狀波小人不可近對面興網羅傾
舟非必深折輪非必峩君看平地間步步山與河
秋夜寄華東湖
旅泊未云久遽兹及良時郊原夕澄澈星斗上參差望
君密邇地結我千里思豈無澤畔舟泛月弄清漪徒然
起幽興尚愧文墨羈行待瑤華秀終當踐佳期援毫慚
鄙陋先用寫暌離
題徐希孟雲林卷兼柬王之常
東吳山水郡我家萬山中自從别猿鶴振珮明光宫雲
林結遐想美人邈難從之子山中來都門忽相逢我家
南窗下幽蘭滋幾叢天寒露華隕花葉應丰茸路遠莫
能採恐隨蕭艾同送子鳳城外長江生西風明將卧雲
林五湖烟水東我有所思者同心復同宗懷之不可見
使我心仲忡因君為報謝蕙帳非終空
徐山人來自東吳邂逅相見以雲林圖徵詩
追念舊遊為之悵然故人之常先生養高林
壑不渝素志自愧與時追隨進退無補可為
長歎也方將整冠入西清山人適來告别清
曉篝燈賦詩并識左方吳門王汝玉
挽林先生
林公生勝國卓犖志不羣蚤歲嘗膴仕老年遭世屯豺
虎相啖食龍蛇方未分三吳各都會白晝昏風塵樂土
成割據江山陷沈淪公時遂長遁閟迹潛荆榛不冠亦
不帶佯狂稱散人誓將沮溺儔甘與原憲貧違俗本全
節潔身非亂倫皇明靖六合萬國咸來賓伯夷洎吕望
歘然興海濱繄公豈無志彈冠乘道津奈兹筋力衰終
作草莽臣昔在八姓日翠華屢更新嗟嗟馮太師累世
秉國鈞何如鄭雲叟獨不掛纓紳觀公秉高誼異代同
清芬令子抱材器恭逢堯舜君蒼蒼示昭鑑公鬱從兹
伸鳳翔千仞儀豹變南山文終為明世瑞垂輝耀千春
九原或可作些酒招歌魂
初辭長洲縣庠
潛鱗貴幽沈迅翮當上征伊抱孱陋質俯仰難為情進
趨既匪任退武復懷驚念往感多變顧始愧將傾兹焉
幸返舊遊息在柴荆谷行晨晻曖嶺眺夕澄明紅泉演
綠磵碧磴披丹英時升烟霞表恍若凌長清素心自昭
曠外物徒紛榮願同戰勝者弄化保嘉貞
寄王秀才
無事互相倚孰能察其微羣賢溢天階獨子偃巖扉雖
云缺華綬自顧有斑衣人生各異立志者當庶幾江山
入秋氣草木凋芳菲蒼然貞松質歲晚有餘輝
題雪屋卷
洛陽掩關臥剡曲放舟廻何如山館晝獨坐思悠哉鑑
湖似瀛海稽阜若蓬萊波净銀為浦巖明玉作臺矜鮮
失舞鶴點白間疎梅知子豐葩藻詎讓兔園才願聞歌
郢曲陽春逐奏來
鵪鶉
遊鶤運四海黃鵠摩丹霄道逢霜霰嚴鎩翮青雲遙何
如秋原鶉短羽無高超饑飡野田實棲集依葦蕭時飛
復時止和聲弄鮮飈雌雄各安偶所樂同鷦鷯志願易
為足過圖良自勞物生貴得性豈必搏扶搖
題雙壁堂
謝庭誇玉樹衞詩賦瑤璚何如臨江彦伯仲二難并瑩
然雙白璧皎皎藍田英佐邑初試用躬畊尚違榮昭代
貴良器天衢方大亨懷韞豈終久卑沈匪無成瑚璉薦
清廟琅玕貢明廷知君善待賈行見重連城
秋夜九首
桐風絃商聲竹露琤寒滴室幽月離離壁古蟲唧唧遲
莫行可企朱明奄成昔方來無新歡既逝多故慼晶晶
窗下燈照我為生客
又
西陸氣凄惻敗扉宵不扃片月落空隙冷烟攢破櫺慼
慼少安卧悠悠孤抱醒悲蛩呻酸響老木挺瘦形即此
叢衆感懵然使心冥
又
憂聽不及遠客夢不暇長哀風吊中夜古葉啼高蒼幽
幽籬下枝尚綴微薄芳嚴霜將卒至生意安所望失時
貴潛智揚已徒見傷君子識命分冺滅庸何妨
又
瘦骨懼寒集病懷驚運周廻愁緣腸轉孤緒隨噫抽念
昔苦多謬慙今未違尤流光逐逝水瞬息不暫留涉川
當乘舟遵岐當駕輈前修有良軌後輩宜勉由尚湏策
其駑庶幾道可求
又
寒月如利戟稜稜不可干愁人如秋蟬嘒嘒皆哀酸新
淚迸故眼後噫續前歎誰言一寸心中有慮萬端
又
冷衾無暖卧短燭無長明志士有憤歎憂人多苦聲涼
月掛寒壁枯飈嘶商莖四時遞相促羲馭長不寧(闕)
忽如剪撫(闕)颯已盈竇蟲鳴幽幽餘生欲何成
又
四壁鬼神滿單棲誰與羣凝心無定寐集耳多虚聞病
骨利於刃瘠膚皺成紋盤盤愁輪運裊裊憂緒紛強為
咿嚘歌鳴響如悲蚊
又
羈貧日彌甚破屋秋夜長數點星掛帳五更霜落床寒
蜂刺雙足峭若攖劍鋩枯泣不為滴&KR0629;噫總成章自憐
憔悴生安得逢春陽
又
露滴夕氣瘦風泣霜天枯暗螢無遠照商鳥有驚呼癯
肩聳將折吟腸痛如刳忍苦求古道古道非今途今途
與古道曲直各異趨趨曲不趨直傷哉古道蕪
為華彦謀題王孟端寫枯木竹石
洛陽二三月桃李争芳菲朝隨春陽媚暮逐東風飛山
中有古木叢竹相因依蒼然抱貞固不為霜霰欺由來
君子心流俗那能移
題施江月扇
憶我初識君江軒月如秋故人丹林子挾我同遨遊涼
風起天未白蘋滿芳洲浩然縱奇氣畢竟情未收自兹
始相見談笑恒忘倦興來揮綵毫五氣雲露炫却哂謝
宣城澄江净如練我去謁承明君來訪神京客樓三日雨
聽徹□花聲别來今幾載屢看流光改彤庭賜告還風
景依然在重會落楓江芙蓉正堪採百年幾何時會少
多分離那知在今日聚首非素期玉杯行美酒座上皆
親知當筵不為樂莫待長相思明朝我仍去未必重相
遇丈夫志四方細故安足慮它時倘念我為折三花樹
題吏部陳侍郎奉萱堂
美人奉親處乃在湖山中水雲深幾許蒼翠千萬重高
堂啓華搆長日春融融羅帷卷晴旭綵服翻和風稱觴
介眉夀花暎親顔紅人生天地間至樂誰能同願言保
終養何必希喬洪
鄒氏安然堂
君子安命分宵人蹈危機二者茫昧間孰能察其微陸
行思薄漢沈淵欲騰飛何如順其軌履此坦且夷賢哉
道鄉裔素位不外馳文繡與絺綌各言守其宜我歌安
分篇願以貽箴規
題廬山讀書處卷
謫仙去已久千古廬山空唯留瀑布水依舊懸長虹美
人抱良質價重連城璧心同秋水清氣與晴雲逸結屋
廬山邊讀書知幾年逍遙明月下嘯咏涼風前長吟謫
仙詩還繼謫仙興五老削青天芙蓉插明鏡朅來從宦
遊空憶廬山秋九江可攬結飛夢過江州
黃鵠山房為典儀蕭彦敬賦
黃鵠已飛去空餘黃鵠山只今幾千載黃鵠當來還美
人雲霄士托跡兹山裏山房卧白雲丹詔忽徵起典儀
侍親王朱邸參鵷行自公每退食山中恣翺翔天空月
明後凉意滿窗牖風生萬壑哀黃鵠知來否狂歌招黃
鵠却上黃鶴樓長江一萬里流到武昌秋仙人子安軰
玉節降瑤臺不騎黃鶴下定跨黃鵠來我將從子去附
翼紫清表追隨黃鵠遊俯瞰三山小
為顧御史題竹林茅舍圖
簪紱遂初衣結茅在深竹庭静積秋隂窗虚鎖寒綠知
子久樂閒無心慕榮禄予本林壑人平生寡羈束欲因
風雪夕來擬聯床宿為問捧簡時何如此幽獨
愛日堂
羲和不停馭孝子多隠憂譬彼川上波逝者無廻流寸
草徒有心春暉諒難酬豺獺欲思報昊天極悠悠誰揮
魯陽戈為請飛光留
為談彦誠題戴嵩畫牛
楊柳綠生隂春陂芳草深牧童放犢去杏塢入烟林黃
昏伴應少孤月起遙岑嗟我忘歸客徒興畎畆心
題侯主簿忠告軒
君誠不獨治分憂頼賢牧所以漢郎官出宰應星宿長
洲古名邑民物稱富足年來久凋弊五月糶新榖侯令
剸煩才存心在忠告行春載輕車烟村桑柘綠孝悌申
古訓淳龐化今俗坐令百里間謳歌仍鼓腹昔聞宓子
賤彈琴致民服復修良吏傳為爾請重續
霞洲舊隠
我聞仙霞景未識仙霞洲三山横紫翠影落七閩秋前
賢讀書處占盡仙霞趣結綺排空來流暉浮野去之子
非庸人霞洲卧幾春朅來應明詔侍從依紫宸徒凝霞
洲想難遂霞洲賞會待功成時拂衣許長往
題静專齋
天道玄以穆生物無二心隂陽不停機寒暑遞相尋默
然成運化寧間古與今惟人最鍾秀靈臺湛沈沈操存
諒有道不為羣累侵澄瀾來輕風皎月銷微隂勉焉勿
休替接武淵與參仰希無言訓三歎有遺音
題養晦齋
良玉藴貞石明珠藏重泉未登卞隋場至寳何由宣美
人抱才器中歲甘自捐法曺纔小試不與物推遷簿書
日糾紛此心每悠然金門慕方朔山隂憶梅仙由來貞
隠者豈必棲雲烟乃知抗志士匪謝區中緣願子終所
守兼以道自全
題高太常贈錢文學畫竹
美人抱貞節來自苕溪隂相遇玉堂仙貽贈比兼金猗
彼綠竹枝琅然瑤華音微物豈足貴用表歲寒心
題清暉樓
昔上越王城曾望丹山曲千巖與萬壑一一皆經目歸
來四十年東望心茫然至今山窗夢夜落九洞天葉君
住東州家有清暉樓檐棲水色冷簾卷山光秋緬懷舊
遊處天涯渺烟樹長吟謝公詩安得凌風去
遠趣樓
王君大隠徒脱略當世務結樓紅塵中宛有滄洲趣窗
含夫椒雲簾卷洞庭雨暮看烟鳥還朝見風帆舉身將
杳漠俱心與鴻濛侣即此是真遊何須在巖渚
題畫
嘉樹生繁隂林虛轉深杳夜來疎雨收綠水人家曉素
心寡所營豈為煩慮擾獨坐望南湖清風動蘋杪
又
疎烟帶平野閒花落空林鷄聲在何許人家春樹隂將
尋邱仲侣諧此塵外心幽期倘云遂寧惜露沾襟
松石軒
熙陽麗東園繁華豔桃李驚風飄西陸零落委流水驅
車駕言邁登彼南山趾青松何欝欝白石亦齒齒亭然
獨後凋屹立復奚倚狂夫徇輕薄志士固終始願期保
貞心中道無衰靡
題張昭陽秋野軒
玄象無停轡白駒恒不羈旋聞金飈振奄觀炎暑移堂
居瞰西野秋氣倏云凄鳴鴻方噭噭彼黍漸離離白蘋
芳華動紅蘭彩豔滋彈冠晴崗表濯纓晴川湄物情信
多美夙心寧弗怡但感豳風戒重懷蟋蟀詩履霜非伊
始堅冰行可期四時有成序天道諒如斯逹人貴無悶
志士抱遐思唯應守其素兹理良可持
題玄中子卷
君平昔遁世賣卜居城闉百錢足自給閉門守清真伊
人負高志脱略烟塵際清風去不還此道今誰繼我聞
舂市東客有號玄中早年謝紛靡晚節甘固窮嘗師玄
中子曾晤窮通理龍性豈能馴鳳飛疇得制我願往從
之平生命自知不須論躍馬但欲問前非
哀觧開先
勝國運終圮潢池争弄兵惟公起儒素志在安蒼生風
塵昧寰宇攬轡思澄清誓將雙龍劔截海屠長鯨西江
數十郡寇盜紛縱横公時奉朝命慷慨辭帝京翩然乘
單舸萬里東南行父老覩漢儀簞壺欣并迎間出敵人
壁重完吉安城檄書傳將臣戮力掃攙搶當時忠義徒
猛氣衝冠纓指期定恢復奮激争攄誠惜哉事已去雄
圖竟無成狂瀾既潰決孤柱安能撑徒揮魯陽戈難挽
落日傾至今悲歌士聞風為吞聲魯連遊邯鄲片言定
紛争謝傳起東山談笑江左寧嗟公雖不偶千古同高
情可憐流俗子錙銖論重輕安知壯夫節成敗何足評
余亦抱竒偉囊錐常願呈慕公一寸心金石同堅貞布
衣憂社稷任重居公卿九原不復作長些衷難平賦詩
繼七哀雪泪風悲鳴
和僧見寄三首
師本林臥人予亦烟棲客同在一山中如何未相識鐘
鳴松杪風惆悵生孤憶
鶴飛空林表人語驚泉間清景方自悦所思杳難攀歸
雲何處至無復望中山
聞說冥心處巖棲知幾層磬隨夕籟斷香帶秋嵐凝寂
寂松窗下孤燈照一僧
二婦豔二首
大婦冠鳳翹中婦試春綃小婦方安卧羅帳掩春嬌曙
寒衾枕冷良人事早朝
大婦上雲機中婦裁羅衣小婦多姿態含笑惜春暉鳥
啼花復落夜遙人未歸
詠中庭幽蘭寄曾日彰練聲伯
中庭有幽蘭貞獨信為美移根自澤隂托蔭近堂趾敷
葉恒披綠抽莖復攢紫桃李詎能方荇茝或可比紉之
佩服間足以贈君子
送浦舍人還晉府
秋氣集西陸驚風飄大荒酒酣拔長劍送子度太行賢
王受睿算(闕)土鎮朔方晉國古名都九州輳才良子懷
珠與壁獲登隋卞場置身既得所勲業行可望别離當
兹日豈不懷感傷丈夫相結托所貴在慨慷詎學兒女
徒眷戀涕沾裳
送同年故人别
孟春寒律逝令節變青陽結軫東郊路餞子返故鄉山
川固云邇感别易情傷念昔同遊日騫翰志遠翔詎知
今再遇流浪歎星霜時風敷淑氣皋蘭茁紫芳採此將
為贈終要去不忘
送吳得清寺丞復任
之子出將家能武兼能文昂然騏驥姿不與凡馬羣我
昔始相遇芝蘭喜同芬匆匆情未盡遽作東西分愧我
忝宗伯幸際唐虞君子行典馬政目極滁陽雲京華素
秋節邂逅展殷勤羡子氣清逸涼空净塵氛丹青凌顧
陸詩逼鮑參軍或時洒翰墨縱横題練裙飄然復别去
幽路滄江濆愛而不可挽烟樹愁紛紛贈子芳杜蘅懷
袖有餘薰願子保貞潔皋鶴聲終聞
發故篋得表姪尤允所錄雜文
我有心所親全家竄南徼傳聞已淪亡想念結懷抱開
篋睹遺書臨編增永悼伊子自童丱與爾敦情好自匪
因親䁥由來同志操泮宫武共步蘭省藝偕較宇宙中
横潰艱虞出非料爾去困纍拘余歸隠畊釣一朝異存
沒萬里阻哀弔荒阡瘞旅櫬炎風拂飛旐二親亦沈隕
孤息復誰告感兹痛心膺奚暇論墨妙殽羞奠安設鞠
養言非蹈摛章情冀申濡毫意如耄
秋齋曉坐
旭旦抱虚寂齋居絶諠譁淡然思慮息悦此景氣佳涼
颸散煩燠綠樹含清華兹焉即棲屛奚用窮幽遐羽人
潄金液隠者營丹砂長生事既悖遺世言徒誇我志孰
能亮沈吟空自嗟
清樂軒
雅志厭紛擾委懷泉石間雲嵐遞掩暎松竹交廻環坐
覧架上書仰瞻天際山諸生列華席辨析啓心顔此中
有真趣非謂躭燕閒
答丁遜學虞公務見寄
前峰暝色起四野黯將暮緬懷故山人相望阻歡晤慼
慼抱離愁沖沖動憂素豈無江上舟泛此烟中渚尚為
文墨繫未果戒歸路載歌投贈篇惆悵徒延佇
又
偶然返山中相見散煩襟别來又旬日佳期尚難尋郊
原初雨歇新綠遍春林自慚萍梗迹徒負烟霞心覧君
枉貽什中有金玉音沈吟不能答落日下西岑
湖中夜泛
夜深入廣澤月暎孤舟寒四顧杳無際益知天宇寬孟
冬氣蕭索北風振枯萑烝然遵渚鴈驚舉青雲端嗷
嗷發哀響無地息羽翰我心懷惻隠感激生憂患願言
漙愛惠咸使兹類安惜哉力微弱扼腕徒長歎
送徐庭蘭歸包山
君家洞庭西我家洞庭東盈盈一水隔何事不相逢花
飛長安陌邂逅初相識一見即成懽寧知共為客秋風
生旅衣别我欲言歸無限滄洲趣吳山入望微因君問
猿鶴蕙帳何如昨别有歲寒期長歌在林壑
秋夜懷沈秀才
螢棲衰葦寒月歛疎蘿暝羇懷悄無懽臥背風燈影露
冷葉聲翻更深人語定欲彈孤桐琴惆悵誰能聽因兹
念知己展轉至宵竟
題仙山圖
二室秀紫烟九華插青天仙人跨白鳳棲息來其巔我
欲往從之跪受長生編飄然學輕舉謝此塵中緣平生
事遨遊空悞桃李年秋霜點綠鬢未果求真詮空齋看
圖畫靈境臨我前雲梯掛蒼巘碧澗流丹泉金光草初
長瑤華共芊綿何當飡其英笑拍洪崖肩
次汪翰林登尹山述懷效韓儀曹詩韻
朱火流天末商飈起江皋佳人在何許一夕增波濤相
望阻遐道無由泛輕舠烟空數鴈過木落羣峯高感兹
歲將晚使我心煩勞徒然植蘭茝乃爾埋榛蒿清風既
不至霜霰將焉逃賦詩謝妍倡兼以呈同曹
題度關圖
秦川西南騖迢遞帶凾關鷄鳴津吏起車馬無時閒七
賢欲何之騶從擁征鞍顧盼周鄭郊翺翔二淆間茫茫
快遐目悠悠開心顔而我苦匏繫徒思遠遊盤披圖企
高躅飛度鍾華山題詩攄壯懷安得相追攀
次翰林博士先生歲除陪祀詩韻
文武創王業成康紹鴻基謳歌恊人望歴數承天時聖
朝啓景運太祖英雄姿九州昔横潰伊誰撫羣師龍飛
起濠泗叱咤開坤維戎衣纔一試中夏先平夷觀兵出
日表振旅隂山陲鰥寡有安養困窮無垂洟北征南服
怨東討西人思嗣皇御大寳發政首老羸諒隂始終畢
南面裳衣垂三千舉禮典五百符貞期聖心不自滿夙
夜惟敬祗獻歲脩時祭致齋肅威儀鳴鑾届清廟侍衞
行逶遲雲從翔鳳盖日炫交龍旗音容端可即登降愀含
悲載惟肇造艱慎守方自兹精心益寅畏對越罔愆遺神
保錫靈貺宗祝告蕃祺萬邦永康乂屢豐無阻饑一德恒
昭顯日新寧纇疵泰山奠宗社瓜瓞綿根支商王配齊
聖周后同緝熙億年固綂緒百代奉宗祠史官紀成績
足配生民詩
送劉廣文
美人冠章甫千里遠徂征餞别河梁上惻愴結深情江
南祓禊罷春服屬初成芳洲生綠水繁樹隕朱英草蔓
縈如綬鶯歌響似笙念此將暌間中素詎能平惟應候
迅翼仰聆金玉聲
雜詩
世代宅三輔遨遊遍南都南都繁華地鬱鬱帝王居朱
宫夾馳道丹闕俯清渠東眺金張第西瞻許史廬南鄰
擊鐘鼓北里鳴匏竽平明朝謁散幰盖溢亨衢日夕未
能止鷄鳴復來趨貪夫徇財賄烈士貴名譽今我諒何
苦坎坷獨憂虞
題方士洪雲林書舍卷
我家吳山西君家吳山東東西近相對各在雲林中别
來忽幾載屢見流光改佳遊今已非往事知安在君浮
汳河水我客京華春同沽金陵酒共是殊鄉人我猶滯
冷舍君將還故山雲林結遐想可望不可攀送君長安
道飛花亂烟草楚樹接吳山關河路非杳明朝我憶
君矯首情易悽雲林在何許如隔武陵谿
顧慎畫為徐子信題
放舟白蘋渚上有青楓林美人自遠至水闊煙雲深相
看默無語共愛風滿襟俯仰千載上何人是同心
又
林間綠綺琴江上木蘭艇同是塵外人迹殊心各静葉
下羣樹凉雲歸萬山暝物我俱已忘清襟豈勞整
青城山人集卷一
