青城山人集别集類五(明)
提要
(臣)等謹按青城山人集八卷明王燧撰燧字
汝玉長洲人洪武中舉浙江鄉試以薦攝府
學教授改應天訓導擢翰林五經博士官至
春坊贊善洪熙初贈太子賓客諡文靖所著
詩稿在當日已多散佚正統十二年其孫鏜
始裒次為編其婣家華靖刪定為八卷即此
本也朱彛尊靜志居詩話稱其詩不費冥索
斤斤唐人之調吳人徐用理集永樂後詩家
三百三十人以燧壓卷今觀其詩音節色澤
皆力摹古格頗近於高棅林鴻一派誠有擬
議而不能變化之嫌然當元之季詩格靡麗
往往體近填詞燧能毅然以六代三唐為模
楷亦卓然特立之士又不得以後來王李之
流弊預繩明初人矣乾隆四十二年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
青城山人集原序
余弱冠時已聞青城王先生刻厲於詩之名矣及遊京
師獲拜先生於給事中天台蔣君所辱先生不以後生
待余而與之進頃之蔣君以送宋侍書歸金華詩求於
先生先生即伸卷濡墨題曰少小離鄉國歸時及壯年
三巴百指住萬里一家全青瑣榮新秩金華復舊田聖
恩何以報晚節保貞堅題竟即擲筆而去予時異先生
於詩不涉搆思才之敏句之新也有如此而不負昔之
所聞也矣兹吳門華君彙粹先生之詩凡若干卷欲命
工以鍥於梓徵予序其首簡惟詩為文之至精者也發
乎情性而止乎禮義夫豈可易言者哉故知非賦禀清
明才趣超踔之士不足以語此若先生者自少負聰明
特達之資才清趣㓗宜其平日之詩之文輙與海内作
者齊驅而並駕間有或之而先者也若兹集不淪虚寂
不流靡漫洋洋乎渢渢乎緣情指事駕蘇李而凌元白
其慨而不激直而不肆殊得詩人温柔敦厚之旨誠不
負為一代之名家也兹辱華君之請序顧余之昏庸膚
陋奚足以當特念不拜先生者垂五十年餘因覩斯集
而感慨係之姑強言以弁其端者用識予景仰之私云
爾先生名璲字汝玉姑蘇人青城其號也官至右春坊
右贊善兼翰林院檢討贈太子賓客謚文靖華君名靖
字彦謀讀書惇行士也以先生沒而欲不沒先生之善將
刊是集以行於世亦可見其為人云故併序之景泰元
年八月初吉資善大夫南京吏部尚書蕭山魏驥書
