青城山人集卷四明王燧撰
五言律詩
右掖門對雪
東閣暘初起西山雪尚凝風沈金鐸静雲擁玉樓層賈
誼留宣室相如卧茂陵自慙衰朽質進退兩懷冰
送張孟經歸松江
我昔客遊處送君孤棹歸湖山想仍在故舊總言非傾
别酒新熟到家花未稀吟情與離思相逐共依依
題贈毉士吳彦才
舊夢吳門月新遊上國春居留琴作伴行有藥隨身欲
學壺中客還為物外人自緣忘世累非欲事沈淪
送廬州驛丞
鎮漅何處是淮水汴流間有禄誰云薄居官每得閒花
藏公館暗蘚入客亭斑攷績重臨日長年飽看山
雞鳴山見桂花
月殿誰曾種仙家别自栽高秋萬木落空谷一枝開風
隔林中度香從天上來因思賦招隠愧乏小山才
送姚文静下第歸省
數年遊太學才冠魯諸生誰料還家日翻為失意行春
衣遊上苑寒食别都城且盡娛親樂良材待晩成
寒江送别
結束辭親去王程恐後期河梁送行處江路變寒時落
月它鄉夢孤雲舊里思及瓜當有代覲省未應遲
勤農軒為族兄德章賦時挈家居聊城
罷挾干時策因從壟上畊十年辭茂苑數口寄聊城故
業桑麻在新居卉木成相望千里外徒此愴離情
萬松圖為華詳叔題
夭矯萬株松青山深幾重將為高士撡不受大夫封風
雨經秋夕冰霜逼歲冬後凋終自保桃李若為容
西齋獨坐
餘照忽西沈蘿窗結暝隂幽情誰與晤孤思不能任松
風發遠響石瀨荅清音感此懷良友因之托素琴
送徐一校書宰固城
江草縟芳辰江花艷晩春方為帝城客復送故鄉人離
思雖云慘官程自此新琴堂非小試要見俗還淳
為張仲照題秋野軒
城郭囂塵遠郊原爽氣浮霜丹千樹葉雲白一天秋泖
蟹螯初薦溪菰米乍收滄浪濯纓罷長揖謝公侯
同諸友七寶泉燕集
磴轉青巖斷泉歸綠竇深擷芳遵磵曲列席就蘿隂野
迥寒雲徹山昏夕照沈酒酣情未極延賞洽幽心
又
與子乖違後年華幾度更寧知在兹夕忽復叙幽情山
月含秋影風泉急遠聲相看吟坐久中抱有餘清
送友人之官
春山春樹綠相送去何之拜命辭朝日分符出守時花
連渚宫暗潮泝楚江遲鼎郡彫零久疲氓藉設施
送夏秀才赴征北幕
長劍辭親愛將酬報國心家鄉一騎發關路萬重深旆
卷迎邊日笳鳴亂夕隂遙知征戍將開幕待陳琳
冬夜客館懷王達善
幽齋人寂寂獨坐抱相思正是離居夕况當遲暮時階
空寒葉響窗暝宿烟滋安得瑶華發山中踐素期
宿徐良夫宅留别
月中人語歇松子落空山高樹風初嚮閒燈門半關今
宵暫同宿明發惆孤還别有重來興溪隂莫雪間
題倪雲林畫
叢桂己消歇白雲亦悠悠當時鴻山宅花落空林秋平
生山水趣晩歲江湖遊撫卷三歎息空遺晉風流
寄友
不見熙真久此心將奈何每因佳節換倍覺别愁多駐
景功應熟居閒氣轉和無由聯夜榻清月照窗蘿
又
寂寂重扉掩天秋夕氣新風前初落葉燈下未眠人直
道其如命無謀只任真憂心似衰草惟待發陽春
怡親堂
務本承先業逃玄事養真雖云各求志却喜共怡親棣
萼聯芳日斑衣競舞春我尋純孝傳端不愧前人
送俞紀善調宰魯山
草章猶在篋花縣去鳴琴舊擅聲華重新沾恩例深崇
文明主意惜別故人心分守長安道因風嗣德音
又
故人離别久忽見各開顔我老塵埃際君辭霄漢間全
家三泖遠百里一官間卓魯留遺傳高風諒可攀
送王以貞主簿親老歸養
聖朝推孝治之子去寧親戀闕丹心切還家綵服新山
經秣陵晩門掩若溪春今古重榮養如君有幾人
夜坐
牢落它鄉客凄凉獨夜魂殘燈孤館静斜月小窗昏蘇
子裘雖弊張儀舌尚存此生窮達事不必問乾坤
又
夜坐鄉愁切燈前客影孤高天初上月羣樹正啼烏漂
泊更新節蹉跎困壯圖此心獨未朽匣内有隂符
挽邵處士
雅望推鄉里清風播縉紳抱才猶未展齎志竟長淪蘭
邑溪堂静椒峯壟樹新幽光當不泯鉅筆勒貞珉
挽金洲吳處士
有士抱高節逍遙在林丘布衣輕組綬天爵傲公侯心
逐閒雲卷身隨野鶴遊何由歌楚些薦藻謁金洲
又
脫迹浮名外遊心太古先一經傳後似獨行繼前賢高
致由泉石清風表墓阡行人徒仰止灑泪綠蘿烟
送僧住京口萬壽寺
京口千年寺長江獨去僧舊名題萬壽大法演三乘鐘
罷潮聲續樓高蜃氣騰金焦昔遊處何日約同登
送倪堯明知沙縣
沙縣知何處閩中去路賒一官仍出宰千里復辭家瘴
雨㯽榔葉晴風茉莉花願君防薏苡白璧自無瑕
題錦江迎養詩卷
迎親因美禄出宰得名邦綵服臨花縣琴堂治錦江曾
參端有並宓賤豈無雙想見三年後民風盡變龐
送僧住靈巖
百花深處寺猶指舊吳宫事往人何在香消徑已空今
朝送師去兹地闡宗風别意兼鄉思依依雲樹東
送趙廣文赴任
胄監初投迹黌宫再調官行看新教洽莫歎舊氊寒閩
路春將近都門雪乍殘諸生迎拜日揖讓杏花壇
送通政寺丞章有常使朝鮮
己受蘇卿節還乘博望槎金章龜伏紐紫誥鳳盤花明
主親頒命藩臣敬拜嘉寧煩遣荀彘環海久為家
又
三韓輿地内四郡海濤邊聖主思申命廷臣選獨賢下
情宜訪度上德在敷宣莫愛千金劍將貽漢史傳
又
玉節辭朝去樓船截海行天王頒正朔藩國荷恩榮鼇
極雲無際雞鳴日巳生邦人知禮分冠蓋出郊迎
又
授節褒遐服臨軒遣使臣忽銜明命重榮賜襲衣新鯨
海尋封域龍江發去津凉風仙桂月翹首望車塵
又
茅土開封日符章鎮國時朱蒙通漢使玄牡奉殷祠獄
訟邦人嚮宗祧世祚垂從今千萬歲與國共無期
致思堂
果樹皆初植琴書是昔遺先人存故物孝子致長思學
禮趨庭日承歡舞綵時此心那可盡徒咏蓼莪詩
送某編修姪還江西
阿咸辭叔父春晩别京畿家在江西住人從天上歸離
筵柳枝短佳會竹林稀知子廬陵夢依依對瑣闈
送人之官
滇陽餘萬里一命荷恩深應宿郎官職分憂聖主心治
勞煩製錦俗化藉鳴琴雲翮終難滯還棲在上林
遇王子淵
分違十五載容鬢改平生乍見忽忘姓相驚各道名離
愁無限積往事幾迴更又作臨歧別凄其感我情
哭曹給事
署職居仙禁分曹掌士師那知彌月病永間百年期堂
有衰齡母家無主祭兒親交臨旅櫬嚮哭有餘悲
又
秋色凄丹旐驚飈颯素幃文成賈生賦舞罷老萊衣草
聖從今絶交情感昔非那堪愁正切鄰笛怨餘暉
送杜德潤
相聞十餘載未得叙平生撫卷歌三疊依然含別情吳
江楓葉下楚澤蘋花榮去去毋留滯西風一棹輕
寄友人
世味渾忘却身心得少閒臨池看白髮把酒對青山經
史三餘外桑麻十畝間優游期卒歲寧料阻時艱
再用前韻奉答
君本逃名者如何亦未閒秋風發叢桂孤杖別家山落
落征塵裏遑遑歧路間相逢一惆悵空感世情艱
秋夜對月
桂月高秋滿蘭堂獨夜長凉光浮露葉清響亂風篁徂
謝悲餘景彫傷感衆芳所思千里阻重此值凄霜
挽唐愚士二首
久入平津閣新趨禁掖門賓筵存舊禮翰苑荷殊恩竟
抱漳濱疾俄招楚澤魂不堪愁絶處鄰笛怨黃昏
飄風翻繐幕落日閃丹旌未展生前志空遺殁後名托
交知已任執紼故人情旅櫬東歸處凄然泪滿纓
雨後夜坐
荒村疎雨後茅舍在溪邊半夜凉初透孤燈人未眠病
多詩思少客久世情便却憶年來事茫茫總可憐
送人之官
高歌傾别酒撾鼓發官船烟柳千絲雨鶯花二月天且
拚今日醉定約暮春還凱奏彤庭曉歡聲動日邊
送人
幼時曾客處今日送歸人東海一千里流光四十春江
山應似舊花鳥幾經新故友如相問衰容與病身
又
同謁天官選君歸我獨留本朝聯轡去翻作異鄉愁雲
杳曹娥渡江空白鷺洲欲知相憶處倚遍月明樓
送人復任合浦縣簿
鳴騶何處去南海復之官路入蠻溪暗珠還合浦寒鹽
車非伏驥籬枳暫栖鸞聖主求賢急飛騰諒不難
挽廬陵蕭先生
德行稱先輩威儀式後生青山初晦迹丹闕早知名方
逐搏鵬舉俄驚賦鵩成讀君匡世策雪泪灑長纓
又
出處恒師古憂傷每感今展禽將比迹賈誼本同心江
右儀刑在天南歲月深有經傳令子身没勝籯金
送朱校書赴任餘杭
玄成傳世業膺薦謁承明特授儒官去仍尋故里行烟
花曹女廟春草越王城總是曾遊處難為送子情
東王先生
先生懷魏闕未肯卧林丘分别纔旬日相思又莫秋碧
雲連遠道綠芷歇芳洲還念歸來否忘機有白鷗
答友見寄
鶯歇蟬初動經春別故扉勞君遙問信是我正思歸夜
館煩虚榻秋風擬拂衣蓴鱸雖可戀何似北山薇
柬彦起秀才
身抱丘明疾家罹原憲貧親年迨垂老兒齒未成人分
别山中冷相思澤畔春何當歸去後訪子問艱辛
追賦楊氏夜遊
十二百驚鴻纓鈴小隊叢蓋張遮桂月扇動度蘭風翡
翠釵梁重芙蓉袴褶紅今宵向何處將入望仙宫
又
朱城壁月懸西市隘車鈿金鐙銀花鏤雕鞍翠羽填黛
輕眉月細膏滑髻雲偏馳道争先絶君王中使宣
又
銀燈隠絳紗流彩暎鉛華插鬢金鸞小填蛾翠鴈斜衫
寬藏半摺綬解綰雙花共覩新粧束相邀進内家
又
紅錦簇鞍韉宫西小市邊更衣寬寶帶勻粉落花鈿袖
窄揚鞭易靴輕下馬便君王好夜飲留醉鳳樓前
述懷
三十未得志栖栖無所投空持五經笥不遂一身謀土
蝕張華劔塵生蘇子裘何如覓歸計負郭有田疇
又
識命當隨寓無營只守真安知執圭者乃作種瓜人周
道荆榛合窮山蘭杜新毋云菽水薄朝夕可娛親
題林泉居卷
舊忝林泉隠新從朝市人行雲流水夢芳草落花春世
事終難料生涯莫任真茫茫天壤内到處是通津
雨中江館偶成寄山中諸友
雨聲窗外曙獨客夢魂驚陽月看仍盡春衣縫未成空
將倦遊意併付憶歸情寄語山中侣松間有舊盟
寄畊漁子徐良夫
理世無遺逸君何獨遁逃方知唐虞盛乃遂巢由高耕
田中吳野下釣五湖濤帝力我安有熙然縱遊遨
寄虞公務
泛泛蹤難定皇皇思每驚歲年知幾換書劍竟何成多
雨江村夜孤燈客館清此時誰共語唯念昔同盟
贈丁秀才敏
君年逾一世我齒越三旬本是同懷者俱為失路人栖
栖在羈旅落落困風塵安展凌雲翼相期據要津
送王之常
搖艇綠江頭江花昨夜秋正當人欲去復值雨初收楊
柳疎烟渡芙蓉落晩洲離情不可道盡逐水東流
送春官主事陸伯曕使朝鮮
寰宇同文日春秋一統年仙郎辭粉署星使泛樓船海
極神鼇際天連旭日邊何慙張博望勲業著青編
又
臣民歸正朔名器重繁纓蕃國忠誠切朝廷寵賚榮日
邊龍節去海上使星明重續東方傳誰論漢將名
春夜對雨
遠漏沈餘滴空齋夢乍闌燈搖風影亂窗掩雨聲寒節
序愁中駛鶯花客裏殘故園歸去晩惆悵負春蘭
少年行
出身本六郡結愛入三川舊是良家子新從俠少年黃
金裝劔珥綠錦製鞍韉笑殺成都客窮居事草玄
和唐侍讀歲除韻
青歲芳華啟玄隂節序窮寒收燈影裏春入漏聲中弱
志憐今異新懷與舊同嚴城冠蓋動爐炭已銷紅
送楊仲宜歸閩中
一門推二妙蘭玉喜同榮之子旋歸日難兄眷戀情皇
都半秋候鄉路幾時程應有重來約春風花萼生
又
不識閩關路迢迢天一涯因尋鴻鴈侣來詠鶺鴿詩官
舍同眠夜滄江獨去時明朝相望處兩地各含思
閩中楊仲宜氏不遠數千里來京師謁見其
伯氏諭德公勉仁盤桓月餘告別余聞而喜
曰若仲宜可謂真知敬其兄者矣夫京師名
貴之囿也韋布之士辭鄉井來遊者鮮不役
於是仲宜倏然而來飄然而去無意乎此非
誠心敬其兄者哉因賦五言短體以餞永樂
五年秋八月既望承務郎右春坊贊善兼翰
林檢討青城王汝玉
柬施景仁
膺薦朝仙闕承恩返舊扉終酬元亮志謹識冶長非晴
巷青楊合春園綠韭肥生涯方滿目從此可蔵機
題看花仕女
玉臺裝乍整纚履盻行雲羞臉團紗掩嬌蛾淺黛分翠
鬆連理帶香膩七襄裙竚立花庭下含情怕夕曛
寄曾先生
理世方招納君何獨避名遨遊遍山水談笑却簮纓身
與閒雲侣心將世事輕吳山舊栖託應是為蓴羹
又
月色經秋半懷君今夜心徒然期晤語翻此間徽音烟
寺微鐘度江城遠柝沈何當一乘興搖艇欵溪隂
送舍弟璡
送爾出門去出門行路難時方重財賄孰肯禮儒冠沙
晩鶺鴒苦雨凄棠棣殘好營甘旨養歸奉二親懽
挽毛國子
投荒知幾載拜闕始逾年正喜經幃設俄驚客館捐病
妻嗟失倚弱息歎誰憐重聽山陽笛含悽徹九泉
青城山人集卷四
