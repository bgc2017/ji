青城山人集卷七明王燧撰
五言絶句
東郭襟詠十首
仲遠家東郭予家東郭東春秋閒暇數輕舟
往來遇景留連輒成歌詩積時既深不知累
什
東城
家住東城下時登東城上東城幾古今一望一惆悵
草堂
草堂近東郭綠水遰縈迴荆門多不掩時有清風來
葑村
荒邨依野葑樹色水光邊人家知遠近犬吠隔溪烟
莎灘
莎灘溪水汜灘上煙莎綠日夕少人過閒鷗自來宿
柳汀
閒汀多種柳窈窕入溪潯東風花落盡滿地是春隂
苔逕
塵機暫已忘塵事日應遠試看徑中苔朝來深與淺
紅蕖港
流水深成港芙蓉照水新葑溪非鏡曲莫誤浣沙人
綠萍灣
清溪知幾轉靡靡綠萍多莫赴流紅去漂淪將素何
石庭
石庭平且敞規制非雕鑿家僮頻掃淨留待閒花落
菊籬
種菊東籬下芳叢經雨生膏粱不可食日夕待餐䕟
佳賞軒雜詠
往歲在鄉里時嘗為朱亮字伯貞記佳賞軒
及來京師又持卷索詩因追賦軒居故事為
五言八章時亮新擢禮科給事中暇日一披
詠之不知如身在軒中否時庚辰冬十月也
南園
蘇郡庠初並東城殊極隘陋范文正公有園
在城南相地者云兹地當踵生公卿公曰與
其私於一家孰若公於一郡遂以之建今學
云
南園夷且曠水木凝華清天開景明淑仰見昔人情
道山在學宫西廡後
開軒道山下時登道山上美人今在否日暮增惆悵
泮池
泮池深且廣綠水浸紅蓮輕風雨餘至演漾起澄漣
杏壇
空壇有繁杏藹藹綠生隂清風何處起猶自聽鳴琴
古檜在明倫堂前或傳文正公手植
古檜依堂陲曾聞昔賢植歲寒霜霰多不改青青色
來秀橋太湖水東來由橋下曲折入學宫流渠
並西牆
石梁跨新綠源長流愈清何須滄浪水可以濯塵纓
春雨亭
閒亭對春雨窈窕來城隂初滋千門柳復沾松桂林
采芹亭
高亭臨泮水綠芹生水隂長年時采擷列坐有青衿
題高彦敬畫
孤榜繫落日清風秋思長隔溪望林閣夕靄正蒼蒼
題徐幼文畫次高季迪張來儀韻
雲生疎林晩花落空山春裵佪林下路惆悵山中人
題王思敬扇
家住綠蘋州軒窗瞰碧流夜來疎雨過凉思到沙鷗
題畫
疎樹葉全脫衆山雲半收高人坐苔石風露一身秋
又
葉暗前朝雨花飛昨夜風空山人不見春在綠隂中
又
山影照清流凉生杜若洲夜來江上雨添却幾分秋
詠兔
芳草滿陂綠草中狂兔行只今罷虞獵來去任縱横
又
青松鬱如蓋下有兔爰爰徘徊知何事應待望舒圓
題雙鳥圖
婀娜綠楊枝上有雙鸜鵒焉知九苞鳳終擇丹山宿
又
翩翩雙好鳥同集一枝安誰知瑤島上别有青琅玕
題蘭
楚楚九畹姿托根孤石上清風久不來含芳獨惆悵
又
古石生幽蘭孤芳貞且妍何由遇君子移置瑤臺邊
婕妤怨
長信秋風起昭陽夜月明相看一步地各自不勝情
又
歌聲何處動獨立又黃昏自愁成感歎不是怨君恩
梧桐竹石圖
高梧冒嵐密修篁依石疎憶在西林院閒窗凉雨餘
山齋
齋居在山中長日人來少石壇花落多時有東風掃
玩古軒
松下有閒軒鳴琴間圖史今人非古時古人今己矣
竹磵
種竹繞磵濱蒼然晝如晦故人期未來自有清風至
白石坡
坡上有青松坡下多白石還愁蒼蘚生何處尋行迹
清隂谷
垂陽何靡靡繁隂覆谷中芳春信多媺預恐起秋風
埜亝
閒齋面瀟灑欲謝塵中綠四坐杳無際此心方淡然
枯木竹石
西風昨夜秋琪樹芳華歇獨有修篁枝虚心保貞節
題竹
粉籜解香苞新梢展鳳毛空庭明月夜只怪粉牆高
寒江獨釣圖
空江不見人飛雪紛如剪獨有垂釣翁孤舟水雲遠
題竹
志士勵貞撡君子抱安節請看艷昜花何如後凋葉
又
籜香初解粉葉嫩正含姿長保青青節相期歲晚時
橋亭八詠為宗人府經黃子中賦
澧陂春漲
春陂昨夜雨綠水潮來漲應有放歌人濯纓陂水上
香爐紫烟
紫烟明復滅窈窕孤峯曉松風吹不消何處看飛鳥
龍磜朝嵐
朝嵐龍磜生復度青林上咫尺不逢人唯聞樵笛響
田東暮雨
負來春皐暮東風灑靈雨歸時屮路昏帳望誰為侣
雲源仙笛
閒雲深幾層孤笛雲邊動泉聲忽相亂莫辨梅花弄
聖容僧鐘
山色杳冥中煙霞最深處因聽風外鐘知有閒僧住
甘泉飛瀑
危峯高不極瀑布半空飛巖風吹莫濺恐濕綠蘿衣
天寶懸崖
懸崖空翠表下瞰羣山低靈仙望不至誰與登雲梯
題畫雜咏
月出孤松隂風生百泉響空山不見人解帶蒼苔上
又
花開山色中鳥哢泉聲裏相對澹忘機辟書徵不起
又
潮痕帶晩沙雲影連春樹隔浦漾舟來應尋酒家去
又
濕翠暎繁紅東園起暖風春光何處是都在鳥聲中
又
亭亭一片雲飛墜青嶂間未肯從龍去長與幽人間
古石蒼檜圖
石間有蒼檜乃是青雲姿願君慎培養歲晚以為期
題畫梅
淺白睡時粧輕清雪後香憶曾相見處江店月昏黃
題雅室
深院沈沈晩香崖獨自飄忽聞琴瑟聲都是相里潤
青城山人集卷七
