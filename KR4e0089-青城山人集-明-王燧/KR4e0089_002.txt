青城山人集卷二明王燧撰
七言古詩
送鄭玄齡還家
山中别來三十年京華重見情依然昔時少小今老大
相顧握手俱堪憐緬想烟霞同志客楚雲秦樹天南北
憑誰為問舊遊懽鷗盟冷落花狼籍雨聲空館喜聯床
銀燭搖紅夜正長觧貂且醉金陵酒勿論它鄉與故鄉
我方留滯君歸去未擬佳期在何處百年幾度海生桑
目斷江東緲離緒
題王叔明畫黃鶴山圖為喻彦行賦
我昔曾遊黃鶴山山人留我閉松關山中風雨經十日
萬壑千巖空翠間别來浪迹遊湖海歲月茫茫不相待
回首東南頻夢飛山空鶴去人何在畫裏依稀記往年
水光山色搃依然尋遊常有山中客揮手誰招鶴上仙
竹隂深鎖秋窗曙疑是山人吟笑處人生行樂付東流
萬事浮雲搃何許我欲山中訪舊遊酒船横渡洞庭秋
請歌黃鶴歸來曲消盡胷中萬古愁
題海棠白頭公為范原紹作
韶光染色濃如綺開遍東風枝上蕊海棠偏得艷陽多
亂簇香紅嬌不起白頭啼鳥含芳情殷勤飛入花間鳴
似向東君訴心事千回萬轉皆春聲餘情欲寄朱顔客
為報青春勸君惜看花須及少年時莫待吳霜鏡中白
為朱昂題薛澹園竹
我家昔住吳山麓遶屋曾栽萬竿竹如今見畫却題詩
憶在山中春雨時暮雲作團飛不起空翠滿衣秋欲洗
何當重掃石床眠一任露華凉似水
題湖山佳趣卷
我生夙抱烟霞癖半世林泉寄蹤跡五湖春水洞庭山
沙鳥野猿俱舊識菲才叨禄在京華頻看長安陌上花
翻憶湖山昔遊處不知明月落誰家美人家在東吳住
占得湖山無限趣採樵常倚桂枝巖放棹時過荻花溆
我有茅堂與秫田歸期未卜是何年玉堂一枕春風夢
飛遶山光水影邊
新秋寄遠
梧桐露零金井寒芙蓉水減銀塘寬社日湘簾送雙燕
素塵寶扇愁孤鸞新絲織就鴛鴦綺并刀裁作合歡被
古巖桂吐月半輪澄空鴈來人萬里星斗迢迢涼夜長
音書幾日到遼陽封侯早繫黃金印莫負君家白玉堂
石湖送别
青山嵳峩雲外起下有澄湖綿十里春風吹雨洗吳天
天净湖明玉鏡圓范公昔日曾遊處水色山光帶烟樹
春明畫舫載笙歌獨有遊人自來去美人從此赴京師
湖上楊花正亂飛歌罷湖山前度曲珮聲歸去侍彤闈
房山竹
輞川昔畫鐵鈎鎖滿幅縱横鳳毛墮澄心初畫金錯刀
烟梢數葉風蕭蕭房山挺出文蘇後近代誰能出其右
綵毫揮成玉兩枝弄晴帶雨青猗猗此君真得寫神手
宛然空谷相逢時吳興洒瀚飛霜雪名畫名書稱二絶
風流一代屬儒家什襲珍藏宜檢閱
題張良之思親堂
二親昔時在庭闈孝子翩翩舞綵衣二親已歿歸黃土
孝子空思綵衣舞春風花開秋葉黃雨露既濡天降霜
流光無情不相待此心思親那可忘當年種得長生草
惆悵如今亦枯槁滄溟易竭山可虧人生思親無絶期
讀余忠宣公文集
中原日落秋塵黃西望烽火連荆襄雄藩宿將盡驚遁
書生復見張睢陽孤軍堅壁大江上誓欲保障東南疆
羽書四入丞相府援兵不出吁可傷神州陸沈大勢去
夫誰擊楫江中央七年大小數百戰士卒感發疲復張
食殚力竭城遂䧟麾下禆將無生降嗟公竟作厲鬼死全
家義徇為國殤至今遺文落人世直與日月争輝光伊
余再拜獲披誦徒抆血淚沾衣裳九原精爽應可作願
歌大招薦椒漿
金陵夜坐
海風夜半從東起雲卷秋空净如洗三山射影入明河
金作蓮花開綠水綠水茫茫使我愁不知何處可通舟
張騫一去今安在天上人間幾度秋
題可齋卷
維揚佳士潤州客十載簪纓遊上國齋居新搆遠塵囂
彤邸扁題留翰墨縹帙牙籖左右陳青囊有藥濟時人
年來積得隂功厚紅杏花開遶舍春長時賓友多相過
透竹茶烟翠成朵機心總付與浮雲觴咏笑談無不可
老我年來衆疾嬰願求匕劑制頽齡朱顔若有還童望
不用黃庭内景經
贈觧學士
憶昔先皇臨紫極軺車屢降徵山澤君時年少挾竒才
徒步觀光來上國萬言策進蓬萊宫劔花出匣森詞鋒
九重非常賜顔色一朝聲譽凌長虹玉堂初秉絲綸筆
金豸俄遷烏府秩廷臣俊乂數千人當代諫書推第一
殿前端立近宸旒西風鵰鶚横清秋片言直折田丞相
幾度請斬安昌侯貴戚勲臣金與霍終年陪從親帷幄
長安市上多家奴一日聞風皆膽落天恩旋許歸寧親
放迹西江山水濱長讀南陔采蘭句繡衣晴炫斑衣新
陽春明月秋風夜憶簉鵷行侍龍駕中天回首五雲高
清夢長飛雙闕下鼎湖白日歎龍昇君亦倉皇西北行
孤臣遙望帝鄉遠血淚如雨沾長纓萬里棲棲復歸日
弊裘羸馬無人識玄都觀裏看桃花總是劉郎後來植
我皇繼統傳萬年囊括四海收英賢賈生遂膺宣室召
諸葛不顧南陽田含香重入鑾坡直屢草丹書宣帝德
金鷄銜出紫泥書蓮炬照還青瑣夕先皇盛業超虞唐
命君紀述開秘藏編成再拜獻中禁勑賜文綺兼緋黃
萬機燕閒宫漏夕東閣西清常侍側恭承顧問進嘉謨
上補衮衣無闕職明良際合古今稀况復兩朝蒙眷知
子房一遇赤龍子倒海傾心山不移嗟余識君雖恨晚
君常顧我多青眼大夫傾盖即情親結交何必論深淺
勸君松栢勵貞心歲晚不為霜霰侵投軀盡悴報明主
袖拂五湖烟水深
薛濤海棠
錦城已得春消息萬里橋邊花似織東風先到海棠枝
千朵苞香茜裙拆橋邊媺人花作魂玉纖巧奪花精神
娟娟盡濕金莖露却笑臙脂點絳唇鸞牋半幅情無限
不學琴心抱孤怨只愁化作綵雲飛綠葉隂隂閟深院
半野軒
松陵城外長橋路綠水逶迤帶雲樹水邊樹裏是誰家
半郭半村高隠處少年曾入幽并遊投老還家理釣舟
醉臥蘆花深浦月笑呼笙鶴洞庭秋流光苒荏浮雲改
八表神遊知幾載至今想見晉風流猶有當時遺墨在
我亦烟波舊釣徒香秔炊熟膾鮮鱸天恩未報丹心切
敢問漁蓑泛五湖
題岳陽樓圖
君山一帶横黛蛾洞庭萬頃生白波西風落木楚天迥
樓倚紫漢高嵳峩西瞻雪嶺雲中起東俯長江數千里
飛簷曲欄倚西風落鶩孤霞帶流水昔聞蓬萊有真仙
幾度樓頭曾醉眠玉管一聲山月白朗吟飛去已千年
子生素有遨遊志白髮東南欲留滯登樓擬欲覓仙蹤
試問三神山外事便當鍊液鎔金丹後天不老常紅顔
晴窗對畫發遐想岳陽之樓何日來躋攀
冷齋
單君家本東州住十載栖栖守儒素一官新領廣文氈
宛在長江最西處江花江水朝暮流却望家鄉思舊遊
想像當時讀書處齋居蕭颯冷如秋自從來作江西客
留得平生心不易一齋况味冷如初任使人間自炎赫
歲云暮矣飛嚴霜東園豈復遺芬芳貞松老栢挺孤操
蔚然秀發千尋岡人生抱道貴如此肯逐繁英共浮靡
世上誰知鄭廣文洛陽豈識袁高士嗟子避熱三十年
冷齋寒席心久便人生老去本戒得况乃層冰心素堅
感君少壯負竒志凡馬羣中見騏驥願君中道勿自疑
晚節苦貞宜愈勵
題鳳山書屋
吳山往事浮雲去山勢猶傳鳳棲處東風不鎖玉樓春
花落當時後庭樹美人家住鳳山坳雪卷横江萬頃潮
雲氣隂連三島近海門晴拔兩峯高疎簾展卷清朝坐
曲几篝燈宵未臥鳳飛千仞不歸來頻見萬松山月墮
九苞覧德今朝天美人追隨青雲邊黃旗紫盖葱蘢起
彩章五色同翩翩置身阿閣依霄漢珠樹璚花互輝煥
親聽簫韶奏九成嗈嗈聲在瑤臺畔應思高臥鳳山雲
水影林光幾度新野鳥獨憐山寂寞一聲啼斷翠華春
别來書舍渾如舊芳草間花自增秀已聞名譽重穿楊
未許思家問垂柳風流白晳方青年駿馬金羈被錦韉
丹鳳城中朝謁下何人不羨玉堂仙况嘗遠作乘軺使
西北山川歸攬轡未誇天上泛靈槎盡入胷中作竒氣
憶余少覓錢塘遊月中折桂西風秋可憐與子未相識
不向鳳山尋少留老來遇子芙蓉闕屈指流光十餘閱
瑣闈應制午隂移紫禁候朝清漏徹同侍鑾輿幸辟雍
千官珂珮如雲從退歸一望春無限滿袖天香紫陌風
講筵初設紳纓列延閣編書萃才傑就中我最知子深
楚楚真雛産丹穴西蜀徒稱龐士元河東不用推三絶
絲繩玉缸春酒香幾回共醉黃金觴華筵錯落羅綺食星
河銀燭交熒煌後予簪筆承華侍子錄勲績書旂常玉墀
同簉鵷鷺序東閣西清嚴禁籞此際終朝迹稍疎每逢
休暇多相與我今為子歌鳳山興落書窗綠蘿雨劒花出
匣秋蓮開看子爽邁非凡才育成羽儀偹炳蔚當年本
自岐山來明堂大啓臨泰階聖人端拱萬國懷銜書呈
祥將屬誰鳳山舊舍何有哉
聚玉堂詩
連城白璧天下竒卞和得之翻見疑周家弘璧及琬琰
列陳西序誰能窺何如春秋邾國多一門長幼春雍熙
風雲清淑華搆啓九龍山前震澤湄春花秋月歲頻度
堂上日日吹塤篪伯兄資禀温且栗仲季咸粹無瑕玼
吕君舊為文學掾揭題聚玉顔堂楣河南先生玉堂老
文章燁耀長虹垂雄篇奥義作題識力挽古道孰澆漓
容臺博士梁溪彦持卷索我為歌詩硜硜頑礦人所棄
敢對西子揚蛾眉勉思祖母尤氏族事宋穆陵為太師
昔營菟裘並錫麓少小猶憶相追隨邑中著姓我多識
鄒氏頗亦曾相知青氈傳家將百載不逐桑海同更移
秋風萬木總凋謝挺然獨抱凌霜姿只今相承凡幾葉
庭前皎皎增璚枝緬懷時風久趨薄欲咏棠棣嗟吾衰
喜君與俗不俱靡二難皓髮全怡怡有如紛紛鷄鶩侣
蔚然孤鳳丹山儀余家昔嘗秉友愛鄉人曾以芝蘭推
那知中道遇摧折鶺鴒原上徒傷悲中情感激為君賦
才薄愧乏瓊瑤詞
題梅花卷為顧御史賦
我家家在吳山住路入梅花最深處天空歲晚雪紛飛
繞屋寒香千萬樹花時日日醉花邊酒醒長吟花下眠
聽到翠禽啼欲斷任教明月照青天自從遊宦京華久
夢遶花前與花後故山花發想依然何遜才華已非舊
霜臺御史繡衣人藏得横斜水面真一幅齊紈裁皎雪
筆端渾是玉精神蕭齋凍雨簷花落紙帳夜寒燈影
薄恍然相對似還家春信依稀生綠萼綠萼春生日漸
多故山歸計尚蹉跎玉堂日賜宫壼酒其耐梅花似雪
何何當便赴看花約莫待江天吹曉角詩成却向畫中題
酒熟空思花下酌
烏臺清曉
廣寒宫闕金風起十二瓊臺涼似水何時忩月弄晴輝
冷浸栢臺秋色裏美人繡衣對青燈六曲雲屏爽氣凝
南飛烏鵲不驚繞玉壺清貯銀河冰此時心在澄虚境
白露紅蓮秋烱烱忽聞禁漏滴三更喚起遐思發深省
參横斗轉天蒼蒼將整冠珮朝明光衮衣無缺不煩補
近臣何事諫封章城烏未啼人尚悄坐待金爐香篆裊
天上初傳啓九關一庭霜月烏臺曉
題雲山圖
三山陳翁湖海士平生浩蕩懷竒氣晚年脱迹遊永嘉
寫盡江南山水意江南山水何處多吳頭楚尾青嵳峩
天鷄啼罷海光動大江一道懸銀河江村綠樹人家曉
燕子歸時人悄悄千山空翠挾雨來萬頃白雲閑不掃
爾不見米芾顛海岳廟前書畫舡溪藤出水雪花皎興
來搖筆生雲烟又不見高尚書家住房山滄海隅晝長
坐對遼天迥尺素亂洒雲糢糊陳翁昔歲得其奥邱壑
蟠胷奪天造大娘劍器張顛草手應心通入神妙何當
放浪遊名山倒跨白鹿尋仙關翁乎翁乎精爽可呼起
笑折三秀雲崖間
春風堂
昔年有士遊程門彌月坐絶春風温清芬相傳數百載
族姓喜見雲初孫早年負笈登太學宰邑佐郡多承恩
公餘退食高堂下右史左圖供討論大書春風揭華扁
仰止先哲今如存恍然心目若親灸不異當時和氣暄
我聞游楊嘗立雪太山巖巖師道尊大賢設教豈矛盾
萬善殊途同一源吁嗟道喪向千載古聖奥義多湮淪
斯文未冺出天意篤生河南弟與昆玄言立德示矜式
垂訓萬世開蒙昏猶如長夜方未曉朝陽忽起光燉燉
春風堂中春寂寂之子獨坐無煩喧更歌浴沂詠歸罷
俯視滿庭芳草蕃悠然真趣非外假欲寫心素應忘言
南湖佳趣
雨香雲暖東風裏綠漲南湖湖上水望中千頃净無塵
細縠平鋪吹不起鳬鷖鸂䳵交交飛蒲芽含紫蘆芽肥
天光水影更蕩漾湖南湖北皆春暉美人家並湖邊住
花落花開春幾度自從捧檄仕京華夢遶烟霞釣遊處
我本沙鷗社裡人别來頻見鳳城春賦詩為寫湖南趣
猶憶汀洲采白蘋
陌上桑
東城璧日曙煌煌流照泰家文杏梁羅敷初起鬱金床
粧成曳履出蘭堂纖纖柔荑攜玉篚逐伴紫陌采綠桑
陌上麗景正春陽鮮華豐草競紛芳暎見羅敷好容粧
丹唇含貝眉黛長瓠犀皓齒粲晨霜臉邊勻飾和頳黃
宫腰冉弱盈把強澄瀾娟娟溢嬌眶倭墮寶髻低復昂
翠釵翩翩翹鳳凰耳畔明月綴雙璫廣衣窄襦巧束装
鮫綃方領湘綺襠綉文交頸刺鴛鴦合歡緩帶順風颺
廻軀竦步婉欲翔落英飛燕交頡頏行人辟易立兩行
盡訝羅敷艷非常使君五馬來東方遣吏借問家何鄉
願言授綏共徜徉羅敷含羞佇道旁湏臾微微啓鸎吭
致辭向前請審詳妾家易識復難忘青樓畫閣儼相望
二八辭親奉姑嫜良人初并侍中郎朝朝馳驟少年場
騧驪銀勒紫絲韁芙蓉劔轉七星芒今年專城綰金章
瑤璠結珮響鏘鏘真珠颯纚垂香囊府中出入善趨蹌
六衢三市生輝光可憐意氣能驕張還家别有歡無央
九華帳列東西廂侍女齊熏蘇合香筝竽喧闐間笙簧
七盤曲赴紛浩倡左右起舞茱萸裳襜襜綺態遊龍驤
中庖豐膳進牛羊佳醴湛湛泛華觴良人欣欣方樂康
羅敷辭竟聲彌揚置筐再拜申禮防人生伉儷各有當
使君一向不自量蠶饑妾欲歸洞房五馬勿復久彷徨
題江山傑閣圖
我生不識黃鶴樓未向滕王閣上遊南昌武昌空夢想
安得醉倚雕欄秋畫中樓閣知何處我欲凌風試飛去
西山雨挾南浦雲鸚鵡洲連漢陽樹手招仙人王子喬
吹笙歸來共逍遥緱山綵鳳緲難見華落瑤池王母桃
人生百歲真如寄何乃長年苦匏繫流光一去豈復來
湏趁青春尋賞事楚江迢迢帶楚山危樓傑閣江山間
飄然乘興窮躋攀何湏鎔鍊大藥延紅顔
聽鶴軒
黃鶴樓頭鶴飛去遼東白鶴知何處何如結屋鳳城西
坐聽鶴聲來玉宇玉宇澄清玉鏡明戛然孤響落青冥
天風吹入松忩底半夜秋生四座聲窗中美人雲霄士
素被香綃寒熟睡驚廻一枕小遊仙恍在丹山璚島裡
丹山瓊島綵雲深山中珠樹森成林珠林花開不知數
花開處處皆仙禽何當飛弄瀛洲月聽取長鳴山石裂
歸來一笑蟠桃春赤壁横江何足說
題赤城霞氣卷
赤城嵳峩倚天起横絶海雲三百里嵐霏銷盡霽霞明
綵翠蕩搖青鏡裏綺華丹燄紛交流五色芙蓉綠水秋
羅浮天姥何足數氣壓三山十二樓粉署仙郎赤城客
石梁華頂親遊歴幾廻夢入故山霞不知身在長安陌
長安陌上早朝天日麗觚&KR0008;曙景鮮紫盖黃旗蔚䓗蒨
龍光咫尺五雲邊鵷班侍立敷章奏花露沾衣凝竚久
恍疑身上青雲梯仰手瑤光攀北斗羨子朱顔綠鬢時
清朝際遇古來稀早竭丹心報明主赤城歲晚弄霞暉
贈鶴林周玄初
鶴林先生紫烟客丰神秀朗雙瞳碧早年學道逃人羣
吳越名山遍遊歴静中默悟天地真却歸高臥桃花春
河車姹女未騰化滄溟回首揚紅塵丹書召入麒麟殿
身被羽衣承燕見從此聲華傾上都五侯七貴争迎餞
西方神嶽高峥嶸詔遣先生祠百靈道傍奔走二千石
人訝真仙降玉京禮成俯伏拜大庭珮環拂地風泠泠
四門閎開對黃道五雲回綵垂金城是時君王方穆清
龍顔顧盼喜氣生賜以石髓所和之大羹賈生前席何
足榮罷朝上䟽陳悃誠臣願乞身終素情綸音重降芙
蓉闕特許先生返巖穴路出龍盤山外雲帆開楊子江
心月青鸞白鳳飛參差仙之子兮繽紛而相隨洞天冥
冥兮千秋一時先生歸去兮猶未遲丹臺舊種金光草
此際花葉方紛披懸知先生交搆功已成欲將身與元
化并長生之術倘可授我願相從閬苑行
湘竹簫歌為趙丹林賦
君家洞簫天下竒碎紅亂點香淋漓濃如丹砂沁冰肌
淡似猩血凝璚枝持來世人莫能識疑是秦王女兒之
所貽幾回吹向霜江曉皓月不明風悄悄一聲卷入碧
雲中驚散飛鴻落天表君不見重華去兮歸路遙二女
泣向湘江皋江皋之竹竹間泪萬古千年長不消我將
挾君攜此同上黃鶴樓醉弄一曲離鸞秋曲終飛度洞
庭去試聽蒼梧猿夜愁
題扇和張文伯韻
洞庭綠漲波連天蒹葭露冷秋蒼然酒船横放白鷗渚
世間誰謂無神仙百年總是邯鄲客豈必區區困形迹
揚雄識字竟何成賈傅抱才曾受謫公生明世登天門
日侍彤庭近五雲平生本有江海趣長憶五湖沙鳥羣
夢中濯纓歌未了藥爐九轉神丹早待公白首報君恩
同采靈芝向瑤島
樂親堂
美人結珮朝明光俯伏丹陛陳封章高堂親老乞就養
恩賜儒官歸故鄉潮州南去幾千里原田每每帶桑梓
到家開講多閒時日日陞堂奉甘旨山梁雉聲鳴角角
人生無如養親樂
溪南小隠為孫叔瑜賦
我從天上歸烟霞偶過溪南小隠家谿頭昨夜雨新歇
浦口水生浮釣槎十年江海狂游跡暫爾還鄉反如客
沙鷗野鳥忽相逢總是當年舊曾識明朝又欲去朝天
身在龍樓鳳閣邊回首溪南何處是夜深夢落洞庭船
東坡畫竹為周仲輝題
眉山一代稱文雄落筆往往凌長虹時將書法作畫法
墨花洒出皆神工一枝老幹欺霜雪數葉翛翛更清絶
儼如端笏立朝時餘子紛紛莫能折至今看畫精爽生
恍疑玉局攀雲軿詩成拜寫發長歎南山一帶横空青
題竹根道人
早年曾作長安客遊遍東城與南陌老來却秉歲寒心
情與竹君相莫逆平生遇竹成久留不異當年王子猷
詞人為作竹根傳飽食渭川千畆秋邇來歸臥吳山久
白髮蕭蕭心不朽興酣按節竹間歌却笑吳興饞太守
白雲窩
君家昔在吳山住俗客長年少來去我因登眺遠相尋
直到白雲最深處憐君所寓多清幽雲為臺榭雪為樓
但觧此身居混沌不知人世换春秋采藥雲隨身讀易
雲依座閒到白雲吟醉擁白雲臥石鼎茶香午夢回白
雲猶自未曾開柳絮一天風不卷梨花萬樹月初來莫
論柳絮風難比梨花月容易飄零容易缺何如白白山
中雲晨夕相看自怡悦自怡悦人誰知白雲本與無心
期飄然辭雲下山去佩琴攜鶴遊京師寄迹京師逾十
載白雲縹緲長不改濟人未了竟忘歸故山猿鶴應相
待我去君來二十春今朝那復又逢君何時共買東風
棹相與還山訪白雲
春曉美人圖
梨花埭上鷄鳴早十二璚樓天乍曉東風不動綠楊絲
雲母窗空春悄悄銀屏複帳掩鮫綃遮斷蓬山海路遙
鬢亂釵横雙鳳軃玻瓈枕上不勝嬌誰將鸚鵡偷調弄
驚散瑤臺合歡夢金盤仙掌日華高小苑花枝露痕重
小玉薰殘蘇合香臨鸞先學理新粧合歡欲起愁無力
滿院綠隂春晝長
送人還江西
清江水浸芙蓉花君來别我將還家知君家在臨川住
十載從宦遊京華職居宗正掌清近親見玉牒滋仙葩
聖恩如天浩無際特賜休老尋烟霞都門祖餞擁冠盖
有琴在囊書在車到家山水想依舊西風落木秋更佳
曉窗一枕夢初破忘却廳鼓趨晨衙山田霜降稻新刈
晴溪水涸魚堪义陶然醉卧菊籬下人生此樂真無涯
二䟽榮歸難獨美朝野歎羨良非誇慚余未遂報明主
敢憶五湖乘釣槎賦詩贈君西别去側身東望空長嗟
題山水小景
往年曾到西湖曲雨後西山翠新沐蘇公堤上柳枝青
蘇小門前芳草綠畫船搖曳向湖中載得鴛鴦浦口風
春去春來知幾度總將心事付殘紅客窗見畫成今昔
湖水湖山渾咫尺何當重費買花錢載酒六橋尋故迹
題周昉折花仕女圖為劉士賓賦
陽臺雨過朝慵起翠撒雲鬟倦粧洗東君昨夜送韶光
春在花枝嬌旖旎暖香暗襲紅霞綃沁入玉纖温不消
麝臍龍腦避芳馥金鴨沈檀皆罷燒含情欲與花神說
為訴芳心愁萬結莫教零落五更風蝶粉蜂黃共消歇
贈道士吳玄覧
鶴齋先生鶴上仙與余曾逢東海邊手持崐岡綠玉杖
袖有金匱青霞編謂余不是紅塵客前度名當在仙籍
夜闌抵掌論長生笑指東方曉光白爾後飄然各觧分
茫茫回首不相聞先生遍遊五嶽去余亦還山臥白雲
此來忽遇吳貞節昔事先生受真訣借問先生今在不
太清之上朝仙闕仙闕深沈隔九關珠樓璚宇倚高寒
中有仙人不知數月為環珮雲為冠蟠桃花發春漫漫
人世千年如等閒我將滅迹棲名山交搆精魄營神丹
天傾而後凋朱顔坐視桑田成海湏臾間
題澄江韓氏彌性堂卷
芙蓉城裏花如簇况有澄江秋水綠花間茅屋是君家
門外縈廻江一曲長年自與世情疎何異柴桑處士居
竹粉晴飄圍罷局芸香晝染讀殘書我曾放迹澄江上
水墅山邨遍遊賞如何未觧識君家往事茫茫空悵怏
君家令子仙闈郎我忝濡毫直玉堂侍宴每聯金屋坐
退朝常接玉墀行幾番論舊相留戀彷彿澄江眼中見
令人飛夢落江南滿座秋光净如練披圖索我為題詩
老去空慚藻思非勉率為君歌此曲恍然疑接謝元暉
題烟江疊嶂圖
劔關平削千山開勢掩巴蜀何雄哉蛟飛鳳舞互争秀
中有一道長江來昔年鼎足曾分峙惨淡風雲屯伯氣
鄧艾功勲誇一時武侯忠義垂千世只今天地皆清寧
蜀江水綠山青青漁舟一葉三峽口行人釃酒登夷陵
我生蹤跡留南國未遂西遊到荆益何當鼓棹泝瞿塘
錦官城裏看山色
為侯主簿題羣玉軒
使君自是玉雪姿出宰百里逢清時手栽江梅遶公館
天寒歲晚花盈枝我從天上歸林谷索我揮毫賦羣玉
何郎才思已非前空憶揚州夢難續親記承恩從翠華
頻過小苑曉看花玉堂雪霽東風冷千樹璚瑤發素葩
宫壺酒醒疎鐘起身在蓬萊仙島裡旋卷青綾披素裘
筆端詩成如振綺披圖便欲賦長歌撫卷其如羣玉何
憑誰喚取雙青鳥聽我吟翻瀚海波
孟母斷機圖為練母沈夫人夀
匹縑不易成紛緒不易治如何孟氏母剪斷機中絲機
中絲斷猶可理覆簣成山寧可止子賢著德炳日星母
教垂名耀青史練塤伯仲純孝資蚤年英拔非凡兒趨
庭既承嚴父訓慈闈化導猶孜孜隆冬盛暑功弗間燈
窗常聽烏翻枝突然已弁思報德寸草難答三春暉千
年桃實瑤池後酒進三觴樂初奏手持孟母斷機圖拜
向親前祝親夀雙親鶴髮皓垂肩蘭玉參差争秀妍自
言兒雖匪敢窺前哲母氏特比孟母賢兒容既婉母顔
悦庭戶藹藹春風邊我聞百行孝居首塤孝於今信希
有袖懷三橘奉親嘗臥獲雙魚適親口豈如比親古賢
母塤也愛親心更厚獨憐綵衣遊未歸王孫芳草幾萋
其版輿每御高堂上空對畫圖思見兒庭前幸有孫枝
茂買肉食之須此時會待陳情能奉表我當重賦斷機
詩
題王仲遠東郭草堂
百花洲上花全落綠水逶迤帶烟郭郭東茅舍是君家
千頃湖光秋寂寞長年無事揜閒扉欲遠人間是與非
西望吳時舊臺榭綺羅空逐綵雲飛白蘋波上涼風起
菰米炊香蓴菜美沿月乘流幾忘還釣船横放蘆花裡
知君與世漸忘情不羡金門大隠名我欲敲門一相訪
滄浪同泛濯塵纓
風竹二首
此君曾向瑣闈看金莖露洗青琅玕故山近日重相對
凉雨新收香粉墜一枝瀟洒畫圖中寫得江南葉葉風
明朝何處重相遇紫閣深沈翠霧籠宣和内家稱畫竹
文蘇響斷誰能續後有房山與薊邱筆端寫盡瀟湘玉
君家此本屬何人一竿獨立淇川麓凛然節操凌冰霜
歲晚佳人在空谷天寒彩鳳不來棲日暮煩誰伴貞獨
題謝孔昭畫天池石壁
層峯秀拔秋雲端疊石亂鎖青巑岏土花半削太古色
碧池蕩漾清流寒中吳勝境當第一虎阜靈巖本非敵
惜哉未經韋白題數百年來閟竒迹我家相去十里餘
春遊秋賞無時虛廬山天姥著名久當與伯仲稱輿圖
東山遺裔丹青客海内仙蹤在胷臆興來落筆妙入神
滿紙縱横列泉石誰能為我喚取五湖船一夜飛度穹
窿巔仰窺天關叩石鼓驚起萬壑松風泉
林霏軒
憶昔放舟苕霅間青鞋竹杖登弁山山春日霽曉光薄
巫女綠濕雙螺鬟深林無處覓僧寺衣上紛紛帶空翠
却尋樵路到樵家彷彿瀟湘問山市十年高臥吳山秋
每看烟霏散復收東南佳趣滿胷臆人生何必窮仙遊
自從候曙朝金殿天上神仙幾親見龍樓鳳閣綵雲中
紫盖黃旗蔚䓗蒨山人忽寄林霏圖軒居冷蔭青扶疎
層隂濃黛數千頃清潤逼簾秋氣虚翻然便欲動幽興
獨抱瑤琴訪蘿逕同是烟霞社裏人相逢不必通名姓
時清未敢歸林巒吳弁羣山空畫翰滿目晴光春欲染
緘詩先和松風寒
雲門山水圖
我昔探禹宂嘗登秦望山白雲横秀色半落青巑岏山
高雲深緲空曠勢拔海天山萬丈赤城霞氣石梁虹昏
旦絪緼各殊状便欲因之上天台飛度弱水登蓬萊芙
蓉削出海光裏綠波蕩漾金銀臺山重重兮蒼翠雲溶
溶兮昭回素娥玉童兩兩追隨翠鸞紫鳳雙雙徘徊丹
崖碧磴懸寥廓我將從之路綿邈翩然興盡思歸來至
今猶憶仙家樂秋風葉落春花飛俯仰清遊今是非美
人示我縑素軸頓覺滿目生清輝山青雲白宛如昨賀
家宅臨湖水湄日長草閣門不掩有客放舟來問竒自
從金閨預通藉曉振珂珮趨彤墀公堂退食時展玩清
夢幾度生耶溪嗟予謬陪青瑣闥與子出處同襟期雲
山本有平生趣顧余菲質叨恩私寸心報國倘能遂却
跨白鹿登丹梯
題金山寺
長江萬里從西來直走東海何雄哉金山湧出浪花裏
近對北固青崔嵬我嘗放舟京口宿擬叩山門快遐矚
平明潮漲催觧維水影山光空滿目住山開士江海人
卓錫棲禪今幾春邇來膺召遊上國校讐祕閤從詞臣
退朝迎我維摩室手啓琅函展湘帙青宫少師希世才
滿紙縱横揮綵筆恍然置我金銀宫曇華亂落江天風
妙高臺上月輪轉海門日照扶桑紅便欲因之訪三島
側身飛度東溟曉三山弱水一杯中俯瞰齊州拳石小
自慙凡骨非仙姿江山咫尺成天涯飄纓忝入青瑣闥
晝長獨坐勞相思何當洒翰巉巖壁剥蘚題名紀遊歴
狂歌起喚騎鯨仙我亦瀛波釣鰲客
題神駿圖
侯家櫪上拳毛騧竒紋五色明春霞天生神駿異凡骨
不數霍家獅子花昔年初出秦川道飽食秦原漢陵早
昂頭振鬛一長鳴驚散秋鴻落天表曾隨博戰雪山西
南海霜風入玉蹄劍外已銷狐兔跡歸來穏步上沙堤
雕鞍金勒青絲轡頻從長楊獵廻騎嬌嘶紫陌軟塵輕
弄影鳳城春日麗侯家勲業比山河萬古千春永不磨
通藉金門青瑣裡常騎神駿振鳴珂
貞節堂
良人死作戰場鬼賴有兩兒猶可倚抱兒啼泣背燈光
遊魂不歸秋夜長當時羅衾香未滅綉幃亦有鴛鴦結
婦人無夫若風燭縱欲重施為誰設兒今成人妾守志
太守封章旌節義良人精爽亦有知妾身雖亡復何愧
題(闕)
隋家二世厭衮衣不御丹扆朝華夷汴水東流三百里
行宫夾道花離離交刀剪落鴛鴦綺高展牙檣照江水
承恩侍從千蛾眉深鎖洞房嬌不起九華帳裏醉濃香
回首烽烟暗晉陽花月歌闌花落盡空城秋雨青蕪荒
題邱園舊隠圖
亞卿昔作桐江客擬向邱園終隠迹嚴陵灘上富春山
烟水林泉已成癖中天午夜客星明遂别雲蘿謁紫京
玉殿含香頻入奏仙闈視草久題名承恩出贊滇陽治
萬里山川歸攬轡千重鳥道入雲端一派江流落天際
却思高臥在家鄉小檻閒忩六月涼明月到時松影轉
晚風生處藕花香知君已受西南托莫戀東州舊行樂
須待功成報聖明濯纓重問滄浪約
題畫
春林一雨花成泥萬絲深處殘鶯啼舍南舍北水漲溪
出門有馬不可騎千巖萬壑烟霧迷近山一帶横峨嵋
湏臾開霽朝日晞青嶂突出臨溪湄宛如故舊久别離
邂逅忽見皆忘機長松脩竹交凝暉空翠藹藹濕不飛
蘿忩寥寥春晝遲蕙帳夢熟眠多時北山有文寧用移
買山豈假襄陽貲客來莫怪衡門低并訝花徑深逶迤
芊芊芳草剪碧齊自是轍迹長年稀畫中人物知為誰
高尚當出晉義熙抱琴載酒將安之飄然不受塵鞅縻
我辭漁釣遊京師秋風卷空舊茅茨五湖買艇復奚疑
行須早聽關門鷄返懷榮沾雨露私青鞵徒憶尋山蹊
林泉故人倘念我它年别訂瑤華期
青城山人集卷二
