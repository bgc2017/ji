青城山人集卷八明王燧撰
七言絶句
題趙松雪畫
自從玉馬去朝周雲散花飛幾度秋寶玦玉還零落後
吳興留得晉風流
題趙仲穆畫
十二璚樓紫翠重萬年琪樹落秋風南朝無限傷心事
都在殘山剩水中
甯戚飯牛圖
寧辭掩骭褐衣單叩角長歌坐夜闌有志欲逢堯舜禪
如何功止霸齊桓
題畫送陳孟敷
君家門掩綠隂低古木叢篁水郭西我向京華望吳苑
桃花只隔武陵溪
題吹簫圖
玉簫聲斷鳳樓空人在烟霞紫翠叢何事沈郎千古夢
多情猶入紫微中
為朱仲昂題畫
誰家茅屋住深山路轉清溪第幾灣寄語桃花休亂落
恐隨流水出人間
題倪雲林畫
水流花謝白雲飛滄海桑田幾是非莫問蘭亭舊蹤跡
當時文采古來稀
唐宫七夕圖
花萼人歸鎖畫樓長生殿裏看牽牛關山風雨聞鈴夜
贏得鑾輿事遠遊
送趙友同之松江
畫船曉發鳳城東江上青山雲幾重秋水連天三百里
片帆一夜到吳淞
又
我别松江幾度秋渚花汀草不勝愁京華送子松江去
夢落滄浪舊釣舟
題趙仲穆畫蘭
吳興才子宋王孫國步興亡不用論北去歸來三十載
却將幽興寫芳蓀
咏姪孫鏞扇
我昨承恩賜告還杖藜時到海虞山十年湖海狂遊跡
暫喜登臨一日閒
題江村夜歸圖
汀葦蒼蒼白露凝一灘寒月未收罾西風吹醒江南夢
四壁蛩聲半夜燈
題畫
芙蓉城隔綵雲間咫尺蓬萊海上山見說瑤池花又落
不知青鳥幾時還
送山西行都司斷事
桑乾西去出長城白草黃雲疋馬輕後夜它鄉見明月
鴈門關外望宸京
題倪雲林畫二首
清閟閣前芳草綠小蓬壺上落花多吳山西畔人何在
遺墨空存晉永和
逍遙天地一閒身浪迹江湖七十春惟有雲林堂上月
于今猶照昔年人
溪山高士圖
萬山環繞樹高低十里烟霞路欲迷一夜東風花亂落
莫教流出武陵溪
雙桂堂
堂前丹桂兩枝芳堂上慈親兩鬢霜幾度彩衣稱壽處
天香滿袖露華凉
題扇贈姜公實
玉堂退食苑鍾遲不覺花磚日影移忽報故人來問信
相逢却說故鄉時
寄略道權上人
長干寺裏訪清遊花落花開幾度秋望斷碧雲人不見
夜深飛夢到揚州
題畫
五湖深處舊柴關春水桃花第幾灣昨夜東風吹夢去
白雲深鎖萬重山
桃源圖
天台山下綵雲邊别有人間小洞天劉阮凡情猶未斷
錯教花裏遇神仙
題槎處卷
不隨星使泝河流却向荒磯侣白鷗我本綠蓑江海客
十年空憶在滄洲
題趙丹林竹
一枝斜影過牆隂青瑣窗寒夜未深却憶佳人在空谷
歲寒應念舊同心
與練綱題扇
天上歸來訪舊遊花開花落幾經秋喜看堂構還如故
玉樹芝蘭日漸稠
題畫菜
我本山中食薺腸玉堂饕飫大官羊却思春雨閒園後
煮得新葵滿釡香
海棠便面
彩毫香染墨淋漓寫得東風玉一枝不似落陽花譜見
香紅新雨濕胭脂
題倪雲林畫次高季迪徐幼文韻
水流花謝歲華深江左風流不可尋留得當時陳迹在
永和遺墨寫山隂
題竹贈祖士英
湘臯日出楚煙消綠玉參差罩碧綃栖鳳一時驚夢起
滿林齊舞翠雲翹
杏林春曉
種得千株艷杏花東風門巷盡頳霞行人不識誰家住
錯認當年董奉家
題趙丹林竹
一家村上記相尋坐對蕭蕭風滿林天上歸來重看畫
遼東鶴去海門深
為吳子敬題畫
雨洗清江十里秋渡頭水落放輕舟客窗一枕江南夢
都在蘭汀杜若洲
題黃鶴山人畫
獨卧茅廬學孔明半生心事己無成都將黃鸐山中趣
寫作烟霞物外情
題沈士偁畫
亂雲重疊樹高低不見人烟只聽雞它日掛冠尋故隠
移家合住在苕溪
題王孟端竹
憶尋飛夢過湘江親見仙人葆羽幢獨坐玉堂春晝永
誰分清影到晴窗
題竹鵲圖
新竹猗猗葉乍齊多情靈鵲戀雙棲人間有喜常先報
不學城烏空夜啼
送胡郎中
長干道上含情别明月樓前入夢頻同是老年仍在客
如今莫說故鄉人
題幽篁蘭棘圖
裊裊新梢帶粉痕一枝横棘倚芳根不知天上中和意
彼此同沾雨露恩
題桂隂老人
白玉堂前丹桂發水晶宫外月輪高坐聽清漏渾忘寐
凉露漙漙濕素袍
題池塘野步
曲欄干外暑風清白葛生凉杖屨輕花隠蘭舟看不見
時聞隔浦唱歌聲
青山白雲圖
遊子殊方清夢遠慈親瘞玉白雲深它年隴上松千尺
高節應同孝感心
秋江晚罾
殘陽㶑㶑照秋波閒理漁罾下淺莎但使得魚那怕晚
水邨南北酒家多
蘆汀夜笛
風捲蘆花雪滿洲笛聲飛送一江秋曲中都是滄浪趣
楚客聽來不用愁
題畫梅
誰將淺黛濕冰魂褪盡當時舊粉痕却憶故山殘雪後
淡烟籠月夜初昏
又
誰遣緇塵羃縞衣江南臘盡淡忘歸羅浮夢斷梨雲遠
月暎佳人啟素扉
題許瀾伯扇
十年不上讀書樓天上歸來訪舊遊却喜琴書今有託
莫年從此得優游
題畫留别許瀾伯
故人喜我遠還家却向溪隂放釣槎且盡樽前一杯酒
明朝相望在京華
題秋林小景
孤笻何處事清遊林壑生凉雨乍收霜葉一枝紅未脫
白雲深鎖亂山秋
送陳宗述之官西蜀
我從東去子西行萬里橋邊萬里程白下楊花多似雪
還應難比别離情
留别錫山諸友二首
我將策馬入神京諸子乘舟遠送行芳草落花三百里
依依總是故人情
當筵莫唱渭城歌此去京華路不多明月相思情更切
西風木落洞庭波
蕉石圖
瘦玉含香黛色新閒庭晝永悄無人芭蕉展盡丁香結
又是長門一度春
早朝
禁鐘纔動曉風微疎竹翛翛對瑣闈非是日高簾不卷
怕教空翠濕朝衣
題吳彦才畫
己將心事付行雲莫問君家瑤草春明日穆陵關外路
親知應念遠行人
題杏花山鳥
杏花過雨粉香深老去秋娘瘦不禁惆悵看花人不見
却將春色付山禽
梨花桑扈
桑扈交交拂曙鳴梨花過雨羽衣輕莫教舞落深窗裡
怕遣羅敷曉夢驚
海棠白頭公
海棠花發滿東風猩血粧成萬朵紅銀燭不來燒夜永
春情都付白頭翁
題卓迪畫
長江一道落青天北固山高凌紫烟曾記夜凉吹玉笛
海門星斗照樓船
題荷花
鑑湖烟月不勝春十里霓裳照水新汀鷺沙鷗俱未識
折芳應誤浣溪人
題高彦敬畫和高季迪張來儀韻
貞元大歴舊風流賦盡江南芷若秋何用山陽聞夜笛
水光雲影總離愁
題梅花
看花曾憶少年遊江海狂蹤知幾秋莫道何郎今老去
未教詩興減楊州
長安臘盡已春回餘雪全消未見梅紙帳夜寒清夢覺
梨雲空滿畫中開
萬山春雪不勝寒幾度曾經載酒看沈醉獨眠花影下
任教青鳥自啼殘
月色娟娟滿禁林青綾被擁玉堂深宫壺賜酒初醒後
只少梅花伴我吟
題畫
西風嫋嫋起林阿一夜新凉到薜蘿人在空江秋影裏
青山不似白雲多
題康王渡河卷
北來飛騎疾如風路隔長河勢已窮不有當時神馬力
中興誰辦百年功
為朱景昭題畫竹
西山故宅草離離留得瀟湘綠玉枝莫怪臨風倍惆悵
畫中盡是故人詩
和靖夜吟圖
娟娟霜月夜窗虚隠几看花樂有餘心事暗香疎影裡
平生不作茂陵書
普大雲水仙
洛浦仙人綽約姿凌波塵起襪羅時何年化作天花起
來散靈山大會期
題高彦敬畫
輕烟漠漠雨毿毿風景分明海岳庵北望房山數千里
如何清興落江南
題扇與練經
禁苑看花十二年歸來風景總依然當時壽愷人雖遠
喜有槐隂綠滿前
題華東湖畫
白髮東湖一老仙已乘黃鶴上雲烟至今遺墨留人世
清興横飛太華顛
淵明把菊圖
典午山河已夕暉却尋三徑賦旋歸平生心事南山在
不為東籬待白衣
題扇别顧伯行
我别家鄉七月秋相逢故舊更遲留明朝相憶知何處
遙指蓬山十二樓
題畫三首
人家隔斷水西東行盡溪橋有路通巖樹今朝全綠徧
夜來曾起落花風
一别溪頭舊釣槎十年頻看鳳城花天恩賜告歸來日
不識松蘿是我家
暖雨初收霧尚昏綠楊深塢杏花村山中少有凡人到
滿地春隂不掩門
題竹
香露淋漓濕未乾迎風翠袖不勝寒勸君莫取青青節
留待丹山五色鸞右雨滌鉛粉節
又
湘臯春盡玉青青曾值西風過洞庭碎珮叢鈴滿烟雨
夜深楚客不勝聽右風搖青玉枝
又
春雷初響蟄龍驚猛勢凌空夭矯横幾度山窗親見處
露華如水月華明右凌空勢方起
又
憶曾相對瑣闈深制草成時日乍隂粉濕香濃春爛漫
歲寒霜霰豈能侵右得地色不移
錢塘觀潮圖
浙江亭上彩雲收二十年前憶舊遊正是桂花初發候
月輪飛上海門秋
王孟端畫枯木竹石為張繼孟題
古木疎篁倚石邊不隨桃李鬭春妍平生留得冰霜撡
别有幽期在莫年
嚴子陵
獨將風節冠東京不向雲臺列姓名千古嚴陵灘上月
至今猶似客星明
張志和
風蓑雨笠幾經春流水桃花一釣綸身世自甘成兩棄
翻然終愧有莘人
題鳳池清影圖
粉濕香凝露乍消湘娥新整翠雲翹一春青瑣長相對
影轉金階近午朝
留别吳秀才
重剪青燈叙舊懽恩深不遣戴南冠平生留得丹心在
擬與貞松傲歲寒
紅梅
絳羅偷換玉精神不是西湖舊日春花落莫隨流水去
尋源恐誤放舟人
題竹
曾過陽明觀下春山前十里盡蒼筠東風吹送雲門雨
只聽鳴環不見人
題王汝瑄扇
不向金門謁翠華一琴一鶴度生涯亂山殘雪西湖曉
看遍寒梅萬樹花
題畫
數峯相倚玉成簮樓閣深沈酒尚酣十日春寒簾不卷
杏花飛雨滿江南
送唐同知孟廉之任
楊子江頭曉發舟一官新任佐泉州南方民物多凋弊
此去當分聖主憂
題胡給事中畫
碧梧翠竹兩清妍隂落閒庭古石邊未引丹山儀鳳宿
畫長蓋我讀書眠
題東郭草堂次梁用行韻
日下西峯月上初微烟收盡四郊虚長歌獨自還家去
却笑當年讀漢書
太白觀泉扇面為周上舍賦
芙蓉五朵插青天百尺飛流霽雪懸我欲乘槎上天去
不知何處訪詩仙
題畫
露莎烟草滿晴川罷釣歸來暫泊船非是野情忘世事
閒愁不到白鷗邊
又
仙水仙山有路通人家遙住白雲中一溪春色無人管
流出桃花片片紅
題謝孔昭畫
曾共滄浪釣晚風今朝江上又相逢莫辭同醉船頭月
明日烟波各萬重
青城山人集卷八
