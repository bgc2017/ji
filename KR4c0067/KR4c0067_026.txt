李文饒别集卷第六
書碑
與桂州鄭中丞書一首
與姚諫議書三首
劉公神道碑
馬公神道碑
與桂州鄭中丞書
某當先聖御極再參樞務兩度冊文及宣懿太后祔
廟制聖容贊幽州紀聖功碑討回紇制討劉稹制五
度黠戞斯書兩度用兵詔敕及先聖攺名制告吴天
上帝文并奏議等勒成十五卷正觀初有顔岑二中
書代宗朝常相元和初某先太師忠公一代盛事皆
所潤色小子詞業淺近獲繼家聲武宗一朝冊命典
誥軍機羽檄皆命受撰述偶副聖情伏恐製序之時
要知此意伏惟詳悉謹狀
與姚諫議邰書三首
閏冬極寒伏惟諫議十五郎尊軆動止萬福即日某
悲緒外蒙差趙押衙至奉示問不任悚荷無由拜伏
陪積瞻戀謹因使回奉狀不次閏十二月二十八日
從表文崖州司戸參軍同正李某狀上
天地窮人物精所弃無復音書平生舊知無復吊問
閣老至仁念舊盛德矜孤再降專人遠逾溟漲兼賜
衣服噐物茶藥至多槁木暫榮寒灰稍暖開緘感切
涕咽難勝大海之中無人拯䘏資儲蕩盡家事一空
百口熬然往往絶食塊獨窮悴終日苦飢惟恨垂殁
之年頓作餒死之鬼自十月末得疾伏枕七旬屬纊
者數四藥物陳裛又無醫人委命信天幸而自活羸
憊至甚生意方微自料此生無由再望旌棨臨紙涕
戀不勝遠誠病後多書不得伏惟恕察謹狀
伏蒙又賜口箴不任感戴東都日所惠本留洛中無
人檢得兼以道路艱阻二年来不曾有人至洛以此
前狀諮請倍深惶悚小生舌箴更攺三五字不欲兩
本流傳今謹錄新本献上舊本伏望封還如不能遠
寄伏惟必賜焚却下情切望趙總管知廣州時多此
吕下旬方此至伏惟照察謹狀
唐故左神策軍護軍中尉兼左街功德使知
內侍省事劉公神道碑
宸極正位運四時者璇樞太微啓扉分兩垣者上將
其或道兼文武勲著旂常禀嶽立之神姿藴泉渟之
深識存也出忠入孝爱敬同歸歿也灑澤漏泉始終
一貫求之前古不亦難哉公諱弘規前京兆雲陽人
也派流甚遠珪組相承炳焯周邦光揚史牒曾祖恩
官止同州白水縣令祖信終于漢中郡折衝都尉父
英皇左武衞中卽將歴階勲至游擊將軍上枉國皆
績前緒踐履夷途或明恕而行俾人歸厚或強毅以
立顧敵必摧不顯當時宜生逹者公十有五乃應選
用冲和之美暢茂於四肢喜愠之来不塵於絶境亦
由崑岫片玉嶧陽孤桐生禀異姿終成重噐始署雲
騎尉賜緋累遷內侍省內僕寺丞密侍赤墀飛聲紫
禁值操不逾於規矩抗志巳在於丹霄無何丁郎將
憂苴枲服喪杖而後起不辭王事是謂從權俄授徵
事郎內侍省府局令屬劉闢逆命禁旅徂征護汧隴
梟騎之鋒平井絡鴟張之虜始以義擊俄焉凱歸由
是有輕車都尉之授旋又將命撫循自靈州以屇于
邊搞軍五城勤役萬里𢡟乃休績簡于天心加銀印
赤紱之賜充天威軍使奉詔蠻方再女憬俗俶儻扶
義有叱馭之風感激捐軀忌跕鳶之苦恩禮浹洽要
荒宴如尋自奚官局丞擢翰林院使僊署重深天顔
咫尺導才臣之啓沃廣睿哲之聰明公學富丘墳智
參神化叶機贊命彂揮王猷故事藹然內庭繄頼爰
加內侍伯貳副軍中尉副左街功德之任紫艾龜印
之寵以昭其庸武旅鳬藻之師實爲之佐檢校司空
王公諤之授鉞河東也攺内給事爲之護軍以金蘭
之契睦於元帥以泉海之量接于賓僚三軍照愛日
之和列郡靡淸風之悳洎振武失守主將遁逃朝庭
軫憂慮焉邊患因命尚書張煦節制是邦詔公領步
騎五千爲之聲援公內運秘計外示閑安詭以巡邊
掩其無備長驅猛銳深入壘門乃以宣劳之名俾其
少長皆會然後擒執魁首寘之典刑戮三百餘人闔
城股悚昔武安之阬趙卒莫辯幽冤韓信之戰井陘
徒聞疾闘未若公德刑具舉威惠皆宣乘馹上聞班
師舊鎮司徒既歿承乏總戎而高平公弈葉相門一
時盛悳與公虚舟相待朱瑟諧音淡然而成去如始
至尋又奉詔巡邊以觀軍實北至鉤注東逹飛挀道
里曲折不遺於掌握兵機竒正盡在於襟靈士懷挾
纊之恩人感投醪之醉壷漿塞路幼艾争先爰寫山
河存於繪事憲宗悅而加歎嘗置座隅得李恂之圖
書乃知聚落觀千秋之畫地盡見山川加朝議大夫
内侍省內常侍復歸舊鎮報忠劳也上以公噐能可
以居重任機權可以參密勿遂發中詔俾還京師攺
內飛龍使換右神策軍副使飛龍掌天驥之閑古太
僕之職也禁旅總蘭錡之兵古上卿之寄也公或爲
長或爲副盖選衆而舉惟材是擇翌日命知樞密公
揣摩心術練逹國章謀無不成&KR0978;有餘𥙿當神武經
緯之際王師戡定之初一日萬機晝嘗三接忠猷隱
於聞聽嘉謀秘於宫闈略而不書盖温樹不言之義
也真拜内常侍知內侍省事旌其忠力賜名弘規弘
者光大之偁規者規範之謂合此二義表玆一心俄
而淄青干紀兵集淮海以公累護戎事尤䆳武經出
爲淮南監軍委以攻討鳴鐘鼓以問罪運籌策以出
竒方厲志於戈矛遽纏哀於風樹抱終身之痛自逹
神明當赴難之辰敢避金革起復寧遠將軍依前充
監軍使元悪既殱復掌樞密憲宗憑几大漸召公受
遺穆宗膺圖御民繄公定策捧日而昇黃道翼龍而
上赤霄名節功勛光昭圖史遷忠武將軍內侍省少
監賜上柱國進雲麾將軍服闋授銀青光禄大夫監
門衞將軍知內侍省事封彭城縣開國子累封沛國
公食邑三千戸賜以長戟列之朱門守約鳴謙不有
其貴屬幽鎮首禍趙魏挻災公內竭謀猷定指蹤之
計外緝機務當政賦之源慮不及私居嘗慎獨懸水
鏡而情無隱伏持㩲衡而心靡重輕嶷然如山以鎮
群動逮長慶季歲穆皇戾巳彌留公志仗神明心存
王室請立先后以爲副軍雪涕抗詞首陳大計舉觴
瀝款衆議皆從延年離席而社稷巳安趙喜橫階而
尊卑乃定惟公方之諒無慙德公以名遂身退舉能
進善人之高躅也乃推同志固繁機遷左監門衞上
將軍知省事復爲河東監軍使拜泣玉墀寵錫金帶
雖魏后深恩授劉稹之部落吳君密渥賜陸遜之金
環煥赫煇榮莫逾於此穆宗厭代先后嚮明公懇請
會朝旋奉俞詔拜特進行右武衞上將軍公以子牟
之戀常懷魏闕汲黯之志惟在漢庭懇辭北轅上不
能奪尋除內宅使鴻臚禮賓等使前代特進位次三
公居驃騎儀同之上非荗勛俊悳曷以處之遷左神
策軍中尉兼左街功德使漢氏京師有南北軍之屯
武帝旣平百粤內增七校今之中尉寔司其任公閱
禮敦詩深知將帥之體安人和衆實有經武之材以
清淨禮緇黃以慈惠親戎旅西方之教不肅而成北
落之衞隱然難犯吐論必援於經史耽翫惟志於圖
書遇物而涇渭自分立誠而風雨如晦權雖侔於魏
霍主意益親寵雖盛於金張人心咸悅非全才曠度
豈能臻於此歟公志氣方疆春秋甚富將欲揚威瀚
海耀武龍庭展報國之壮圖恢致君之遠略劳而生
疾懇請辭榮天子憂吕蒙之未瘳委丹景之卧鎮近
臣挾醫而駢至中使賜藥以交馳心徒傾於太陽命
巳迫於朝露洒血懷感啓手歸全以十一月二十八
日薨於長安来遲里第享年五十二遺表献名馬雕
鞍寳噐犀帶臣子之戀不其至乎敬宗當宁流襟廢
朝三日贈開府儀同三司贈絹一千匹布四百端錢
三千貫上擬三台之耀下管九泉之荣禮命所加冠
於當代朝廷碩臣聞必興歎和壘故校相視澘然昔
李將軍之殂人皆流涕以其信結於士大夫公近之
矣况公瞑目之後曾未經旬變起林光災纏霄極則
知日磾巳歿何羅之舋遂成許褚旣終徐地之媛莫
遏惟公峯巒聳拔挺秀色於晴霞律吕含和流清音
於大厦志必存於經濟量莫挹其冲深思若涌泉智
如炙輠决勝千里通知四夷察情僞之端逹幾微之
際故天子虚巳以聽詢謀允諧道不取於荀容言必
歸於中正居平而博厚泛愛臨事而感㮣立名體征
虜之奉公得亞夫之守節公之掌樞也屬穆皇寝疾
逾年公之總戎也屬敬宗朝廷多事公恊和將相安
靖邦家勁草不搖喬松自直傳偁公家之利知無不
爲忠也送往事居俱無怍色貞也惟公有之矣惜乎
未及中夀俄歸杳冥景巳戢於虞泉名空留於簡冊
可不悲哉夫人密國夫人李氏懿行蘭薰貞風玉瑩
榮封石&KR1038;寵章全德悳禮茂於宗姻洵美光於內則
悲深畫哭痛結泉扉有子五人長曰行立朝散大夫
內侍省宫闈局令上柱國彭城郡開國伯賜緋魚袋
次曰行深中散大夫內侍省給事賜紫金魚袋次曰
行元賜綠次
曰行先朝散大夫內府局丞上柱國
次曰行
咸以珪璧之姿藻身文囿鴻鵠
之志矯翼禁林朱紫連華閨門雍睦忠出於孝負五
龍之俊才喪過乎哀有二連之深戚粤以太和元年
十一月十四日即幽窆於川滻之西禮也青烏啓兆
悲壟樹之長隂白鶴臨風嗟吊賓之遽返永圖丕績
乃篆貞珉銘曰
皇王神化仰灋星樞始自絲忽風行八區誰參其任
公實帝俞出吐君命入讃臣謨(一其)惟后建邦外分蕃
岳粤則淮壤雄惟朔漠誰護其軍公多智略恒瀚旣
寧王猷允若(二其)漢家宫室上應太微布列環衞恢張
武威誰司其柄公逹戎機英王流眄忠賢是依(三其)內
外之寄安危所注惟公全德乃暢機務美璧良珪瑞
質凝素霜戟寳刀森然輝庫(四其)天挺竒志貞若渾金
出入三紀賢明一心寒松在巘霜霰寧侵皇澤之厚
川流比深(五其)趙孟愒景光音遂遠長卿病痟藥石皆
晩靈芝難駐竒香莫返光碎珠泉芳消蘭畹(六其)鹵簿
詔葬城闕之東列旌旗於素滻凝簫挽於朔風落槭
槭之霜葉呌離離之晚鴻時一往兮舟壑逝魂歸来
兮松栢中(七其)
唐故開府儀同三司行右領軍衞上將軍致
仕上柱國扶風馬公神道碑銘(并序)
夫隴坻長松必備明堂之制荆岑璞玉終爲大國之
寳士或起漁釣而遭時會亦有披荆榛而贊王業求
之古何代無賢大和六年開府儀同三司右領軍衞
上將軍致仕上柱國𡵨山公實封三百戸扶風馬公
以侯印罷歸至開成六年九月四日薨於永嘉里第
享年六十三詔贈楊州大都督明年二月八日以鹵
簿鼓吹葬於京兆㶚陵之原馬公即國之盡忠衞主
之臣也公諱存亮字季明大父瑾皇銀靑光禄大夫
考操皇朝議郎房州長史公之先族趙奢嘗以百萬
勁兵號爲馬服制秦吞魏因而氏焉厥後文武派分
英華不絶武則伸威百蠻鑄銅而表海文則研道六
經施帳而授業公繼前業蔚爲茂噐終始一貫貞明
六朝德宗時弱冠筮仕風儀夙成帝欲分綺季之劳
翼皇儲之重於是暫離武帳出侍龍樓贊蘭英結珮
之馨規桐葉剪圭之戲此則史冊之保護也帝欲秩
出納之司紏梯航之貢於是副洪羊而實天庫佐安
國而禆水衡此又孔僅之方略也帝欲具飾車旂宣
明衣服公於是典其寮寀重立規模疊烟霞以散王
侯卷虹蜺而給妃后卿靄施彰於五輅日華搖裔於
九游此又叔孫通之文物也帝欲順時巡以察風俗
先品實以奉園陵公於是廣靈囿以樹農功来頖宫
以列珍饌灋后稷播殖之道遏嗇夫捷給之詞此又
卜式之理上林也帝欲昆夷即序士馬無譁公於是
視秩視玉鈐榮加金鈕以竒謀而恊上將以忠懇而
暢皇猷尺籍五符之勤訓馬簡士之要雖程功於衞
霍終歸美於程李此又許歴之副趙奢也元和十三
年公自神策軍副使詔受雲麾將軍左監門衞將軍
知內侍省事兼左街功德使公於是金湯天壘雷電
皇威斥游堕於五营取材能於七萃備牙瓜則數逾
十萬竭心膂則酬必九遷貔貅虎豹之師鵝鸛魚麗
之訓文茵貝胄之盛羽葆靈旂之飾奉元會則雪霜
委積於殿廷侍郊丘則錦綉施張於原野公珪璋挺
噐禮樂資身輦下無睚眦之徒轅門多温恭之士知
吕蒙於行陣重卻縠於詩書晉代名卿咸授趙襄之
舉漢朝武略多由去病之門此又方召之佐宣王也
敬宗時宫掖無虞蜂蠆暴起塵驚王座熊突彤闈良
媛以羅𬒮當衝侍臣以藥囊捍患宸慮未經於細柳
天行俄及於穹皇何羅之釁始萌日磾之心已動公
於是覧羲皇之轡駐豊隆之馭關■壁而納■日闢
獸落而留六龍指麾殄寇之兵調停太官之膳群兇
既成於京觀庶官方及於乘輿公乃率玄甲而清紫
微奉翠華而入黃道此文耿弇安君父淸妖孽也於
是真食井賦紀功旂常文錦玉帶綢繆蕃錫公辭榮
畏滿名遂身退坐罇爼而監淮海衞瓘之忠勤也馳
軺車而欵天闕子牟之誠戀也捐寵綏而授松檟揚
王孫之逹命也歸鄕里而散金帛蘇季子之行義也
慶忌嫉邪之心萬石周慎之志保貞廉而碎首惡讒
慝而忘身思患覩漏河之初知機見履霜之漸士君
子所以推公之明識也公始罷淮南監軍使詔除內
飛龍使荏苒一紀劬勞六閑朝習華騮莫巡棧皂無
竊轡詭銜之患遂翹足交頸之安瘁精爽於北辰播
芳烈於来代旋以股肱近地河關要津爰輟信臣再
監戎旅繡衣晝行於阡陌金爼暮奠於松楸爲子爲
臣忠孝備矣旣而以疾告老乞還京師累表抗辭留
中未下天下眷懷耆舊注意貞良久而乃從不奪其
志此又終始之大節古今之至人長慶初某泰職內
庭獲覩公之儀表玉山峻嶺瓊樹高柯霍子孟資性
端莊進有常處張子孺小心畏忌每遠權勢御札盈
几天香滿衣驂八駿而幸玄洲捧六釣而殪靑兕勛
名光焯當代莫儔夫人岐國夫人王氏寳劔早沉於
淸渭珠光先閟於黃泉嗣子瓊林使朝議大夫行內
侍省奚官局令上柱國扶風郡開國公食邑二千戸
襲重封一百五十戸賜紫金魚袋元某夙禀英才早
聞詩禮守公灋度以紹家風次子幽州監軍使朝議
大夫行內侍省內僕局令上柱國賜緋魚袋元貫朝
議大夫奚官局令上柱國賜緋魚袋元償儒林卽守
內侍省內府局丞上柱國元眞等金貂相映朱紫交
輝鳳毛歸美於一門驥足皆期於萬里以某知公故
事見託斯文刻石路隅庶紀佳績俾後代知天子聞
鼔鼙而憶名將鍳丹靑而思老臣乃爲銘
明堂巍巍天駟前施木帝乘馬是能星馳鳴噣
車馬是司趙秦同出後有馬服生趙
戰國更覇迭相盛衰趙困長平秦始開基劉累遠孫
剪秦無遺劉即范氏累乃龍師厥派緜緜尋源乃知
貞元年中公侍丹墀一善及物知無不爲進退諤諤
行無越思明明六聖信任不疑赫赫貞臣顛危必持
理身淸靜成國雍熙實本兵柄左右皇威内訓七萃
七萃如貔外遏百蠻百蠻以綏冬有愛日人心所歸
疾風勁草輿論欽之始去禁衞萬夫涕洟逮總天廐
六閑允釐盡瘁事國形神久疲監視諸矦琴書自怡
金印組綬去之若遺陶徑潘園優游在斯長慶云年
詔樹豊碑上將刻字文以好辭後十六年藎臣其萎
原阡松檟兮霜露巳滋苑池臺榭兮榛蕪可悲覩塵
根兮空嗟蔓草篆貞珉兮攸媿色絲
李文饒别集卷第六
