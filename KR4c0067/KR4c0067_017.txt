李文饒文集卷第十七會昌一品制集
密狀
論遊幸狀論討襲回鶻狀
論幽州事宜狀論田群狀
論劉稹狀
論鎮州奏事官高廸密陳意見二狀
進任畹李丕狀
奏續問得高文端賊中事宜四件狀
論天井冀氏事宜狀
論沼州事宜狀論回鶻事宜狀
進振武節度使李忠順狀
論潞府事宜狀論昭義軍事宜狀
論遊幸狀
人君動法於日
右臣竊見近日陛下畋遊稍遠還宫近夜伏以人君
動法於日故日出視朝日入宴息古人云將旦清風
發羣隂伏君以臨朝不牽於色日將入侍君就
房有常節伏望陛下深察古人之言向後遊幸不至
侵夜
人君動敬天道
古以人君天之所予常宜奉順天道亦猶人臣之事
陛下常須戒慎臣雖暗昧不知天道近頻見中朝人
說自秋已來五星所行稍失常度此皆天意慇勤儆
戒陛下毛詩云敬天之渝無敢馳驅又古人云動人
以行不以言應天以實不以文伏惟陛下稍節馳驅
以順天意
以前臣伏蒙陛下自遠鎮授之鈞衡若畏避不
言實負恩德不敢對諸宰臣論奏謹具密狀以
聞不任惶惧廹切之至
討襲回鶻事宜狀
右臣頻奉聖旨緣回鶻漸逼把頭烽早湏討襲兼如
何取得公主者臣久經思慮非不精詳回鶻皆騎兵
長於野戰若在磧&KR1214;難與交鋒雖良將勁卒無以制
勝臣比聞戎虜不解攻城則知除馬上馳突其佗並
不慣習臣料必無遊奕伏道又未會斫營倘令石雄
以義武馬軍一千騎兼揀退■一千騎精選步卒以
為羽翼銜枚夜襲必易成功臣夙夜籌度無出此計
如以為允伏望各賜密詔處分臣伏望留中不出
論幽州事宜狀
右臣伏見報状見幽州雄武軍使張仲武已將兵馬
赴幽州雄武軍使今日奏事官吳仲舒到臣宅臣扶
疾與之相見細問雄武只有兵士八百人在此外更
有土團子弟五百人臣問兵馬至少如何去得仲舒
答臣云只繫人心歸向若人心不從三萬人去亦無
益據此說即是仲武得幽州人心又云張絳初處置
陳行泰之時巳曾喚仲武欲讓與留務是衙門内一
二百人未肯仲武行至昌平縣去幽州九十里却令
歸鎮臣又問萬一入不得即有何計仲舒云幽州軍
糧並貯在嬀州及向北七鎮若萬一入未得却於居
庸關守險絶其糧道幽州自存立不得伏以陳行泰
張絳皆是邀求符節固不可比仲武先布𣢾誠候朝
廷指揮因此拔用必能盡節加之恩寵亦似有名緣
在假未獲面奏謹先密奏伏望留中不出
論田羣狀
右臣數日來竊聞外議云田肇緣田羣抵法不食而
終義動人倫無不傷歎伏見後漢時河間尹入穎川
人史玉皆坐煞人當死尹次兄初史玉母渾皆詣官
曹來代其命因縊而物故漢帝哀之並赦其死既有
故事敢不密陳臣若於中書公論必外為人傳說臣
對諸宰臣不敢議及此事今手狀陳奏實願發自天
慈必冀中外人心無不感悅臣與田肇兄弟唯識其
面未嘗交言班行具知非敢謬妄况臣年近六十位
忝上公唯願竭肺肝上禆聖德豈敢稍涉情故罔惑
聖聰此伏願留中不出
論劉稹狀(太原狀附)
右臣適見度支報狀王宰巳似納其情欵發使之時
不以先聞便受表章欲自擅招撫之功昔韓信破田
榮李靖擒頡利皆是納降之後潜兵掩襲只可令王
宰失信豈得損朝廷武威建立竒功實在今日必不
可以太原小擾失此事機緣内養尋常充使恐節將
未便承禀伏望降供奉官今日便赴行營自看進軍
掩其無備兼許三軍儻立除勲必比諸軍倍加賞賜
如劉稹巳出潞府須令全家面縳兼郭誼劉公直張
谷陳揚庭李仲京等面縳即受領如劉稹自來却令
送回輒不得受兼要降供奉官至晉絳行營密諭石
雄若王宰巳納劉稹即石雄無功可紀累經大陣自
當矢石垂成之際須自取竒功便看齊入勿失此便
太原
右太原只是貧虚犒賞不足從前人心忠順况一千
五百人豈足為事必不可姑息寬縱况兵事未罷深
慮所在動心望賜李石詔且令身赴行營於側近徵
兵討亂兼遣義忠却赴太原許罪其首悪其餘一切
不問若兵力可及便須翦戮頃年張延賞在西川因
張朏作亂走至漢州却得入成都今令李石且依有
兵處却入則不損朝廷威命兼不妨榆社有兵望降
使處分
以前件臣緣假日兵機切速不暇與李紳等參
議謹密狀奏聞如蒙允許便望今日
論鎮州奏事官高廸陳意見二事狀(回避偷請官軍)
(不戰兵處)
右高廸稱賊中更無他計只是潜抽兵併向一處排
陣引官軍索戰官軍即須探知若攻城寨來即要與
戰如不來並不要將兵逼逐緣偷兵併來停住三日
不得即須却歸本處但三四數度不與戰即賊知官
軍覺其情計自然喪氣如此不得便宜後必軍人别
有變故每度出軍排陣官軍便逼逐與闘皆是落賊
奸計一度小得便宜後知官軍三箇月瘡痍未復即
徹兵又向别處切要王宰石雄義忠常密遣細作探
偵知諸處抽兵來即不要戰知抽兵却兵虚處即入
兵攻討但常如此支敵萬萬不落便宜
請令鎮州魏博深入下營要分賊勢
右高廸稱鎮州魏博兵馬至多並未分得賊勢緣不
離舊處下營一兩箇月一度將兵深入燒掠村閭驅
討牛馬與乞火相類賊中並固守城邑外有村閭牛
馬賊亦不惜今須令鎮州兵馬移軍下寨扼其要害
每移三二十里即得魏博即須令早過漳河若且如
今日下營處賊中都未忙忽灼然分賊勢未得又云
河北節度使朝廷若會其情甚易驅使每賜詔切要
好言語優奬彼此不要令知與元逵詔即須云一切
委任元逵與弘敬詔即云一切委任弘敬但稍示親
信必自盡心
以前謹具如前高廸雖是河北軍將臣每度與
言頗似忠信盡望付翰林約此意賜元逵弘敬
王宰石雄義忠詔所冀速平殘寇謹錄奏聞謹
處
任畹李丕與臣狀共三道
右臣緣小寇未殄前月未與河中留後任畹委曲令
轉問李丕有何方略一一條疏報今得任畹書并封
送李丕狀兩道並謹封上進其李丕狀一道論請依
前敢黃澤嶺路断賊要害臣近訪知魏城路又狗脊
嶺東西經五月十四日陣被賊掘坑塹至深必恐進
兵不得古人云戰不勝則易地而處伏望密詔義忠
朝清潜移兵取黃澤路掩其不備得否令子細籌度
如可去便候進止事貴神速湏務至密機計儻漏還
備隄防其一狀請令諸軍各齎十日乾糧深入過險
此亦是用竒之計伏望約此意賜石雄王逢詔令如
此排比石雄就河府王逢就絳州各曬乾糧緣日色
猶烈數日可致兼各賜度支側近軍糧米一二千石
尤冀集事臣緣寇孽未剪每得四遠文狀皆願一一
上聞頻凟宸嚴不任惶惕伏望留中不出
續得高文端賊中事宜四狀
一高文端稱直下打澤州城恐損官軍兵馬緣賊兵
緣有一萬五千人常出一半巳上於四面山谷
埋伏待官軍打城困乏即四面齊來救援恐落
賊奸計其陳許軍請過乾河北逼澤州更下一
寨城■連接便築鹿項夾城但從一面起手圍
遶澤州每日常須大兵排陣四面扺敵賊救兵
賊心危急恐被圍合必有大戰待賊軍退敗乘
勢便收澤州如此則不損官軍免落奸計伏望
依此詔示王宰
一請令王逄進軍取賊回鎮兩寨但兩嶺上排陣直
抵賊固鎮寨當川亦須着兵亦抵賊寨緣固鎮
兩寨四面懸崖官軍便打必恐損人難收其賊
寨更無井水盡喫泉水在寨東南澗内約一里
巳來但逼賊寨三兩日絶其取水路賊軍無水
可喫即須拔寨退走官軍便可進固鎮東十五
里是青龍寨在嶺北側上四面並是懸崖取水
亦在寨外還依固鎮寨絶其取水路即得青龍
寨東去沁州十五里城寨至牢固賊兵約一千
五百人内五百人土軍團練全安慶自領伏望
依此詔示王逄
一長橋賊都頭王釗約將一萬兵今在沼州城内緣
劉稹處置却失天井關都頭■茂卿一門又處
置却邢洺兩州救援兵馬使談朝清兄弟三人
王釗自此疑惧劉稹差親器仗官賈少遇追王
釗入潞州並不伏追官健一時呌闞王釗巳持
兩端必不肯為劉稹用命本是潞州子弟見有
兄弟數人在軍材能最出於衆若招降至多必
恐願惜家口又官健投降後為諸軍所殺亦恐
非願唯密將意與王釗令將一萬人却入潞州
處置得劉稹别與一道節度使兼與檢校高官
更别賜錢物高文端云官健受苦日久朝夕難
過家屬盡在潞州若遣回軍必皆情願臣恐弘
敬不知王釗不伏劉稹追呼伏望專降中使密
賜詔示令依此速致意與王釗取其回意聞奏
河朔多異色人若遣傳意計合必逹
一臣問高文端賊中誰人作急高文端云潞州城内
即有郭誼王協張谷向外即劉公直臣先得元
龜狀稱劉公直曾事王晏平常依倚於王宰伏
望詔王宰令百方將意與劉公直若肯回戈却
取劉稹亦許别與重官酬仍别賜錢物
以前謹具如前昨日高文端到宅辭臣因子
細問得賊中事宜兼共商量計策皆似可謹
錄奏聞謹奏
天井冀氏事宜狀
右臣昨日晩見鎮州奏事官高廸云向前巳曾向臣
言軍中密事今更有切事要言於臣請不令王助知
今山東三州歸降巳平了天井冀氏却須令堅守城
寨不得與戰不二十日内必自變生緣賊巳竆蹙不
可更逼著恐其計窮必為濟河焚舟之計一人敵十
人之命官軍與戰必恐不利若萬一小衂却恐延賊
旬月之命緣臨洺巳投魏博當道兵馬過來不得請
召弘敬速撥兵取臨洺路便扼武安潞府知山東兵
來必梟擒劉稹向聞臣伏見高廸之言至忠至切伏
望速賜弘敬王宰石雄詔處分謹密狀奏聞伏留中
不出
洺州事宜狀
右適徐乃文將弘敬委曲呈臣似憂朝廷處置洺州
亦未得所臣細問其故徐乃文云安王巳送啟狀與
王釗高元武又歸投王釗即日有二萬六千人甚得
軍心都頭盡皆畏伏取郭誼未得巳前且要令在洺
州勾當緣歸降人皆未甚安忽恐惜留王釗未肯放
出萬一有此終不如無伏望速降使賜弘敬詔看彼
事宜如王釗出彼未得且令勾當待盧鈞到後令赴
聞不遲崔叔途是王釗下都頭甚有膽略昨来首謀
歸國盡是叔途王釗未出巳前弘敬意且欲留叔途
今在闕下伏望於安省安置其弘敬委曲謹封進上
委曲中所云中丞是李回謹錄奏聞謹奏
回鶻事宜狀
右自劉稹平後臣久欲奏聞請降職事情中使宣諭
仲武令早滅却殘虜兼探仲武見劉稹平後有何言
說兩度緣延英論事校多未及陳奏昨日奏事官論
博言到傳仲武語與臣近稍得回鶻消息人心頗有
離異緣可汗欲得投安西其部落百姓皆云骨肉盡
在向南願投國家又云與室韋巳不得所據此時勢
即合歸降不然自相破滅伏望因此機便特降供奉
官有才識者充使兼賜仲武詔諭以劉稹巳平天下
無事唯殘虜未滅常繫聖心仲武猶帶北面招討使
合為國家了却殘虜成此功業令超於鎮魏朝廷酬
報必極優崇料仲武企羨兩道立功皆加寵位又知
朝廷内無寇孽足得捍邊仲武是見機之人必思自
效令取歲内百計招降兼示以優待可汗必令得所
緣國家與回鶻久為敵國結怨巳深雖近方戢兵終
湏早有經略且令招誘最謂得宜臣謹密狀聞奏此
狀望留中不出
振武節度使李忠順與臣狀一道
右今日振武奏事官間丘弘到云却收到河東没落
官健楊惟清等二人稱回鶻可汗在天德北三百里
巳下臣昨日巳見李思忠下軍將閻顒說思忠意緣
朝廷冊命黠戞斯恐回鶻可汗必懷疾妬與諸小蕃
合勢遮截漢使請令漢兵且於天德住待計會黠戞
斯兵馬迎接方可進發今忽近天德巳似有驗其邊
界事宜李思順皆自有表進訖李思順别有狀一道
稱回鶻合祿■等一人投降賫得欵云可汗見在兵
只有一千五百人衣甲約六七十領角有三隻鼓有
四面每度與諸蕃打得羊馬數亦至少旋自分却據
此通欵事皆詣實李忠順疑蕃人詐妄未敢奏聞其
别狀謹封進上伏望聖慈早加警備以戒不虞臣此
狀請留中不出
潞府事宜狀
右臣伏見報兵馬不肯發赴振武閉城呌反古人云
敗軍之氣没世不復今潞府乘破敗之後又失天險
只是憚於征役豈敢更為逆命亦恐是盧鈞姑息太
過軍人知其畏懦因此生心然亦須及其事初預為
之備臣比見叛亂之地皆是置制太遅及朝廷徵發
賊巳處處設備兵灋云疾雷不及掩耳又云用兵只
聞拙速不聞巧遲去春楊弁便是速討之力旬日而
平望賜王宰密詔令府城下揀四千人樅樅排比如
巳聞作亂不要更待詔旨令一千人守石會關令三
千人取儀州路把断武安緣軍糧兵馬多在山東但
遺邢州不通自然駐旬月不得邢洺之心未可保亦
望密詔王縱温士■各令自守不得出兵唯要與武
安路太原兵馬遙為聲援最切在令山東斷絶即立
可知剪縱萬一無事不妨且賜密詔王宰先知石雄
勇於赴敵計亦知警急必便澤州亦要賜澤州詔守
並須用河陽兵馬不得用昭義舊人亦要賜恭甫詔
知有警急發馬步一千人赴晉州屯集以防越軼臣
累慮所及不敢不便奏聞伏望留中不出
論昭義軍事宜狀
右適魏博奏事徐廼文見臣云昨日聞三道使出城
一道往魏博恐令弘敬出軍却慮三州不安實非穩
便臣當時說向聖意只令石雄至潞州界首搜索悪
人恐三州未諭朝旨知弘敬忠盡故令中使先往遣
弘敬安存三州並不徵發廼文稱若如此處置至為
切當緣涉縣正當山東系口絶是要地有鎮兵五百
人巳下去潞府一百六十里軍糧至多潞州官健月
糧皆在此請受恐潞府叛兵急則投竄涉縣搖動三
州切要國家先遣兵把捉此鎮有昭義舊都押衙焦
長楚是本軍舊人劉從諫降黜令往山東今在邯鄲
若朝廷特賜一詔令鎮守涉縣兼把捉潞河徽子口
至為穩便如焦長楚不可委信朝廷專揀一武將速
去亦得古人云耕當問奴織當問婢盖以其雖是下
賤能識耕織之故臣不諳澤潞界内山川見廼文所
說稍似有理不敢不便密狀聞奏望賜留中不出
李文饒文集卷第十七
