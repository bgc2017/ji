李文饒文集卷第十二會昌一品制集
雜狀
論儀鳳以後大臣褒贈狀
論杜元穎追贈(二状)
論吐蕃維州城副使悉怛謀狀
論敕楊嗣復等(三狀)
奏張仲武寄回鶻生日駞馬狀
薦胡震狀
論河東等道加俸給狀
論淮南五道置遊弈船狀
論兩京及諸道悲田坊狀
論儀鳳以後大臣褒贈狀
故中書令郝處俊
右儀鳳元年八月高宗將傳位於天后處俊對曰天
下者高祖太宗之天下也非天皇之天下也天皇只
合謹守宗廟傳之子孫誠不可持國與人有私於天
后其事遂止處俊後子孫為酷吏所害
故文昌右相岑長倩
右天授初鳳閣舍人張嘉福與王慶之等率數百人
連名上表請立武承嗣為皇太子長倩與地官尚書
格輔元竟不署名以中宗在東宫不可更立武承嗣
言詞切直仍責上書者遣散為承嗣所害
故御史大夫同鳳閣鵉臺平章事格輔元
右張嘉福請立武承嗣為皇太子天后問輔元輔元
固稱不可為武承嗣所害
故右衛將軍李安靖
右天授年王公百僚皆勸革命安靖獨義形於色及
被收下獄來俊臣詰其反狀安靖謂曰以我是唐家
老臣湏殺任殺若問其謀反實無可對為俊臣所害
故贈越州都督徐有功
右當天后革命之初宗室英賢將相舊老忠於國者
相継受誅徐有功自司刑丞累遷至司刑少卿數議
大獄務在平恕凢所濟活者數百家前後奏雪枉破
家者三經斷死而執志不渝兼明玄宗外祖母龐氏
之冤開元中贈越州都督就第吊祭贈物三百叚一
子官(就第一作就家兼明一作兼雪)
以前臣等伏見元和以來禇遂良狄仁傑張東
之等子孫累有恩制授惟此數家未蒙甄錄望
各訪求子孫承嫡者特授一官如先未有謚者
各令有司定謚如無子孫特與追贈所貴百代
之下再振清風海内忠良無不感厲未審可否
吏部狀准制請復舊官爵
故循州司馬杜元穎(二狀)
右臣等商量杜元穎雖失於馭遠致蛮宼內侵然握
節嬰城舍生取義圍觧之後懲貶不輕但以蛮夷之
情不可開縱若為之報怨以快其心則是不貴王臣
取笑戎狄漢景所以聞鄧公之說恨鼂錯之誅元穎
長慶之初首居宰弼㓗廉畏法忠藎小心雖無光赫
之名頗著直清之稱既逄昌運合與申冤望却還舊
官階等仍追贈右僕射未審可否
第二狀奉宣令更商量奏来者
右臣等商量比聞外議皆以元穎不能綏撫南蠻又
無備禦責此二事以為愆尤臣等究其情由實有本
末緣韋臯久在西蜀自固兵權邀結南蠻為其外援
親昵信任事同一家此時亭障不修邊防罷警若後
人加置一卒繕理一城必有異詞便乖隣好自武元
衡以後三十餘年戎備落然不可獨責元穎蠻退後
京城傳說驅掠五萬餘人音樂伎巧無不蕩盡緣郭
釗無政都不勘尋臣德裕到鎮後差官於蠻經歴州
縣一一勘尋皆得来名具在案牘蠻共掠九千人成
都郭下成都華陽兩縣只有八十人其中一人是子
女錦錦雜劇丈夫兩人醫眼太秦僧一人餘並是尋
常百姓並非工巧其八千九百餘人皆是黎雅州百
姓半雜獦獠臣德裕到鎮後移牒索得三千三百人
兩番送到與監軍使於龍興大慈寺點閱並是南界
蠻獠緣朝廷寵待如舊從此蠻心益驕今西川
節將惟務姑息臣等所以薄元穎之過謂合追榮頻
承顧問不敢不縷悉聞奏况元穎殁後五經大赦下
位卑官皆得追復官爵倘聖旨以贈與為優望只准
赦文却還舊爵其贈官落下未審可否
論太和五年八月將故維州城歸降准詔却
執送本蕃就戮人吐蕃城副使悉怛謀狀
右臣頃蒙先朝授劍南西川節度使其悉怛謀雖是
吐蕃酋長久樂皇風將彼堅城降臣當道臣差行維
州刺史虞藏儉便領兵馬入據其城飛章以聞先帝
驚喜其時與臣仇者望風疾臣遽興疑言上罔宸聽
以為與吐蕃盟約不可背之必恐將此為詞侵犯郊
境遂詔臣却還北城兼執送悉怛謀等令彼自戮復
降中使迫促送還昔白起殺降終于杜郵致禍陳湯
見按是為郅支報仇感歎前事愧心終日今者幸逢
英主忝被台司輒敢追論伏希省察且維州據高山
絶頂三面臨江在戎虜平州之衝是漢地入邊之路
初河隴盡沒唯此州獨存吐蕃潜將媍人嫁與此州
門子二十年後兩男長成竊開壘門引兵而入遂為
所滅號無憂城從此得併力於西邊更無虞於南路
憑陵近甸旰食累朝貞元中韋臯以經略河湟此城
為始盡銳萬旅急攻數年吐蕃愛惜既甚遣其舅論
莽熱来救雉堞高峻臨衝難及於層霄鳥徑屈蟠猛
士多麋於&KR1235;石莫展公輸之巧空擒莽熱而還及南
蛮負恩掃地驅劫臣初到西蜀衆心未安外揚國威
中緝邊備其維州熟臣信令乃送款與臣臣告之以
湏俟奏報貴探情偽其悉怛謀等尋帥城兵并州印
甲仗塞途相繼空壘來歸臣即大出牙兵受其降禮
南蠻在列莫敢仰視况西山八國隔在此州比帶使
名都成虛語諸羌久苦番中徵役願作王人自維州
降後皆云但得臣信牒帽子便相率内屬其蕃界合
水捿雞等城旣失險阻自湏抽歸可减八處鎮兵坐
收千餘里舊地臣見此有莫大之利為恢復之機所
以面許奏聞各加酬賞臣自與錦袍金帶顒俟朝旨
且吐蕃維州未降以前一年猶圍逼魯州以此言之
豈守盟約况臣未嘗用兵攻取彼自感化来降又沮
議之人豈思事實犬戍遲鈍土曠人稀每欲乘秋犯
邊皆湏數歲聚食臣得維州逾月未有一使入疆自
此之後方應破膽豈有慮其復怨鼓此游詞臣受降
之初指天為誓寧忍將三百餘人性命棄信累表陳
論乞垂矜舍答詔嚴切竟令執還加以體被三木輿
於竹畚及將即路冤呌嗚呼將吏對臣無不隕涕其
部送者更遭蕃帥譏誚云既以降彼何湏送来乃却
將此降人戮於漢界之上恣行残忍周固携離至乃
擲其嬰孩承以槍槊臣聞楚靈誘殺蠻子春秋明譏
周文收送鄧叔簡冊致貶况乎大國負此異族塞忠
款之路快凶虐之情從古以來未有此事伏惟仁聖
文武至誠大孝皇帝陛下振睿聖之宏圖得懷猍之
上策故南蠻申請朝之願北虜效欵塞之誠臣實痛
惜悉怛謀等舉城向化觧辮歸義而未加昆邪之爵
不賞庶其之功翻以忠愛屠為仇讐所快身遭此酷
名又不彰軄由愚臣䧟此非罪雖時更一紀而運屬
千年臣所以具陳根本不憚繁細冀蒙睿鍳追奬忠
魂伏乞宣付中書各加褒贈冀華夷感德幽顕伸冤
警既往之倖心激將來之峻節臣德𥙿無任懇願之
至謹錄奏聞伏候敕旨
論救楊嗣復李珏陳夷直(二状)
右臣等聞向外傳說紛然陛下皆遣中使未測其由
臣等相顧憂惶不知死所嗣復等所涉論實負聖明
臣等所以顕書其罪不為末减只望上於竄逐用戒
群邪古人稱刑人於市與衆共棄陛下若以嗣復等
罪狀必不可容伏望且降使臣就彼鞫問待得其罪
顕戮不遲如便遣使必貽後悔文宗只緣貶宋申錫
更不按問至今人以為冤臣等於嗣復等實無情故
所利者宗社所惜者聖明不欲令一事駭聽失天下
之望若使四方將相或以此為詞臣等避罪不言無
以塞責伏望陛下特回宸慮下納愚忠臣等餘年方
敢自保陛下若以臣等事君不盡情涉容奸先罪臣
等實所丼分輒陳肝血不避嚴誅不任懇切兢皇之
至謹俯伏待罪望速降敕旨
第二狀
右臣等適以有狀論奏未奉聖旨今向外之心驚駭
不知所為臣等若苟務偷安不更冒死陳奏必恐旬
月之後人情皆以為冤陛下此時追悔無及臣等昨
者商量之初只以嗣復等所涉議論不可令在藩鎮
止於貶責足以塞辜如更過於此實摇動天下之心
必損聖明之德如以臣等情涉顧望伏望先罪責臣
實所丼分臣等專在中書伏望特開延英賜對得面
陳肝血死無所恨
第三狀
右臣等適再已陳奏未奉聖旨伏見貞元初宰臣劉
晏緣德宗在東宫時涉動摇之論竟以此坐死旋則
朝廷中外皆以為冤兩河不臣之地悉恐亡惧德宗
尋亦追悔官其子孫近則宋申錫涉交通藩邸貶官
文宗尋又追悔至于流涕如嗣復等螻蟻之命至細
至微特賜矜全必彰聖德天下臣子孰不上感天慈
不爾恐四海人情自此憂惧臣等亦兢危不暇無以
禆助聖明伏望特開延英賜臣等面陳血誠以安中
外如蒙聖慈納臣等愚懇伏望更重貶官所冀人心
允愜
張仲武寄回鶻生口駞馬狀
右臣等舊讀實錄不至遺忘伏思累聖以来未有此
例謹按左傳諸侯不相遺俘昔魯受齊俘見譏左氏
諸侯尚為非禮况在台臣臣等忝備鈞衡湏謹䋲墨
若苟受私遺不守舊章則何以上戴聖君儀刑百辟
伏望聖恩盡許却還從此便為故事仍望許臣與一
書報荅令其深諭國體其書草續撰進上以聞
前試宣州溧水縣尉胡震
右胡震博通六經華皓一志家在海郡筋力未衰臣
童幼之時於震受業豈謂年逾四紀位列三公雖自
君恩亦因儒訓臣伏以元和二年前揚州士曹參軍
薛玄造緣與臣亡父授經具表論薦憲宗授越州諸
暨縣令臣幸因家門舊事輒敢薦聞伏希聖慈特受
浙東管內一官所冀臣報其舊恩獲繼先志既顕蓽
門之士實為儒者之榮臣不任懇欵兢皇之至謹錄
奏聞伏聽敕旨
奉宣卿官至將相不忘本師朕深所嘉歎宜依
所奏
論河東等道比遠官加給俸料狀
右河東等道或興王舊邦或陪京近地州縣之軄人
合為樂只緣俸祿寡薄官同比遠元和六年閠十二
月十二日及元和七年十二月二十四日敕河中鳳
翔鄜坊邠州易定等道令戶部加給俸料錢共當六
萬二千五百貫吏曹出得平留官數百員時議以為
至當自後訪聞戶部所給零碎兼不及時觀察使以
為虚折皆别將破用徒有加給不及官人近地好官
依前比遠伏望今日以後戶部却與實物仍及時支
遣諸道並委觀察判官專判此案随月加給官人不
得别將破用如有違越觀察判官遠貶觀察使奏取
進止又選人官成後皆於城中舉債到任填還致其
貪求罔不由此其今年河東隴州鄜坊邠州新授比
遠官等望許連狀相保戶部各借兩月加給料錢至
支給時除下所冀初官到任不帶息債衣食稍足可
貴清廉
請淮南等五道置遊弈&KR0657;狀
淮南(令出三百人緣疆界闊遠請)浙西宣歙江西鄂岳(百人各出二)
右訪聞自有還僧以来江西劫殺比常年尤甚自上
元至宣池地界商旅絶行緣所在長吏掩閉道路頗
甚怨嗟望每道令㨂前件人解弓弩及諳江路者每
一百人置遊弈將一人湏清白強幹稍有見會者充
如法造遊奕&KR0657;船五十隻一百人分為兩番長湏在
江路来往淮南遊弈至池州界首浙西遊弈至宣州
界首江西遊弈至鄂州界首常湏每月一度於界首
交牌各知界内平安申報本使其下番人便於㳂江
要害處置营不得抽歸使下其糧餉春冬衣使司
差人就營所支給如三度以下擒捉得賊委使司超
與軄名其官健以下便以賊贓物賞給務令優厚如
兩度有賊不覺察遊弈將科責差替如容縱賊盜不
問有贓無贓並委本道差人所在集衆决殺如賊大
叚巢穴去處仰數道計會一時掩捉倘去根本軍將
授官酬賞所貴鄰接之地同心叶心江路盗賊因此
斷絶臣等今月二十五日已於延英面奏伏蒙聖恩
允許未審可否
論兩京及諸道悲田坊
右䘏貧寬疾著於周典無告常餼存於王制國家立
悲田養病置使專知開元五年宰臣宋璟蘇頲奏所
稱悲田乃關釋教此是僧尼軄掌不合定使專知請
令京兆按此分付其家玄宗不許至二十二年十月
斷京城乞鬼悉令病坊收管官以本錢收利以給之
今緣諸道僧尼盡以還俗悲田坊無人主領必恐病
貧無告轉致困竆臣等商量緣悲田出於釋教並望
更為養病坊其兩京及諸州各於子錄事耆夀中㨂
一人有名行謹信為鄉閭所稱者專令勾當其兩京
望給寺田十頃大州鎮望給田七頃其他諸州望委
觀察使量貧病多少給田五頃三二頃以充粥飯如
州鎮有羡餘官錢量與置本收利最為穏便若可如
此方圓不在更給田之限各委長吏處置訖聞奏
李文饒文集卷第十二
