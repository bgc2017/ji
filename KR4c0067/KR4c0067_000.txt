李文饒文集序會昌一品制集
桂管都防禦觀察處置等使正議大夫持節
桂州諸軍事守桂州刺史兼御史中丞上柱
國榮陽郡開國矦食邑一千戶鄭亞撰
綸綍之興載籍之始先王彂號施令明罰敕法盖本
於此也唐虞之盛二典存焉夏殷之隆厥有訓誥自
胤征甘誓乃有誓命之書皆三代之文一王之法也
虞夏之際代祀綿遠其代工掌制之名氏莫得而知
至于成湯太甲則有仲虺伊尹為之訓誥高宗得傳
說則有說命之篇周公召公相成王則有&KR0982;誥酒誥
周官顧命秦始皇帝并一區字丞相李斯實掌其言
漢興當秦焚書之後侍從之臣皆不習文史蕭曹之
軰又乏儒墨之用每封功臣建子弟其辭多天子為
之縱委於執翰者亦非彰灼知名之士武帝使司馬
相如視草率皆文章之流以相如非將相噐也厥後
寢微寖長下于魏晉亦代有其人我高祖革隋文物
大備在貞觀中則顔公師古岑公文本興焉在天后
時則李公嶠崔公融出焉燕許角立於玄帝之朝常
楊繼美於代宗之世洎憲宗皇帝英武啟運雄圖赫
張中興之業高映前古其時則先太師忠公翺翔内
署有密勿贊佐之績平吳定蜀時惟其功及登樞衡
作霖雨尊王室卑諸矦圖蔡料齊外定内理顯王言
於典誥彰帝範於圖籍紀在徽冊播於無竆特進太
子少保分司東都衞公長慶中事惠皇為翰林學士
訓誥之業彰於前聞昭肅皇帝綂握乾符寤寐良弼
詔自淮海復升台庭盡付玄機允猒神度每彤庭奏
罷列承天睠帝亦講伊訓說命之旨定元首股肱之
契以太平之制度上古之文教咸屬於公焉會先太
后懿號未立帝明彂有永懷之痛公述沙麓神井之
瑞贊繞樞懷日之慶懋遵聖緒光慰孝思於是承命
有宣懿祔廟之制及武宗郊昊天拜淸廟文物胥備
朝庭有禮華夷述軄河朔修貢乃顯神休薦徽號奉
揚一德以示萬方於是撰仁聖文武至神大孝之冊
封域無虞天子翛然有求互之思乃範貞金模聖表
隆凖日角燭于宫庭中外臣寮咸欲頌山河而褒日
月也公於是有聖容之贊天街之北獯鬻攸居因饑
憑凌怙衆強禦嚴之以刁斗而勃爾無懼申之以文
告又坦然不率天子震怒旋命征之公獨運沉機上
資神斷萬里勝負决於帷中雷霆既震犬羊遂潰疣
贅披抉腥膻解離遁其名王復我貴主公於是有討
北狄之詔天寳末薊門為首亂之地長安並蒙榛棘
襲世未平至是漁陽帥張仲武掃除僣亂臧獲仇讎
奉揚威神乃底靖仍願勒石於隂山之塞以顯聖功
飛章上聞帝用允若公極渙汗明命舒展格吉呼嘯
神祗&KR3832;納嵩華當晝而文星現不寐而白鳳来彰諸
矦不朽之勲廣元后無爲之化公於是有幽州紀聖
功之碑潞帥劉從諫死其子因關河之險恃甲兵之
衆乃敢揚聲進討拒命王庭中外疑迷牙撓天聽帝
凝思奮神武公累罄竒謀且曰重耳在喪不聞利父
死輙渠受戮祗以拒君况明皇舊官天井内地跨連
河北脅倚山東豈可行有匪人坐爲汙俗若是可忍
孰不可容沃小無疑躡足乃定又曰上黨居天下之
脊當河朔之喉今漳水雄兵常山勁卒是爲唇齒實
懼因依不若乘其未萌制其將動帝俞其奏乃妙選
使臣以勞諭之嚴立刑賞以勸戒之魏矦勠力從命
絶壺關之右臂收泜水之上游獲兹渠魁在此成筭
又轅門叛將横水餘兇竊上相之旌旗盜晉陽之筦
鑰帝怒斯赫人心愈疑咸以師老于郊梟巢尚固議
罷兵者蚊聚請宥過者雷同公又揚笏而言曰彼地
則義師帥分宗室是互祖勤商之邑后稷造周之邦
瓜瓞具存堂構斯在苟虧策畫不襲仇讎則是奬彌
牟逐主之風長冐頓射親之俗詩偁築室于道書謂
疑謀勿成由是洞啓宸衷大破群議運籌制勝舉無
遺冊防微慮遠必契神機授鉞之臣伏膺承命謝安
之圍碁尚劫曹参之飲酒方酣果有軍書奏聞戎捷
砥磨周鉞水淬鄭刀萬里来袁尚之頭顱二塚葬蚩
尤之肩髀歡聲雖震於朝市喜氣不見於形容何其
纂立功勲鎮定風俗若是之重也公於是有伐上黨
之制平晉陽之敕宗英可汗獻琛輸寳越自絶域通
于本朝文畢伯士胤呼韓谷蠡之師或執玉而朝靈
囿或解辦而拜甘泉並垂於史冊光被明命公於是
有諭回鶻之命五慰堅昆之書四文章等於訓傳機
事出於神明固將偃仰邳石之符傲睨鬼籍之錄聞
之者可以祛聾瞶得之者可以弼邦國每牙管既拔
芝泥將熟嘗於前席親授筆札公亦分隂可就簡如
飛時有急宣關於密畫內庭外制皆不與聞或勢切
疾雷幾難終日宣室未召武帳莫開公則䟽於封章
逹於旒冕當乙夜觀書之際未嘗不偁美再三此文
豈可與賦洞簫而諷於後庭聞子虚而嗟不同世者
論功較德邪歲在乙丑群公常伯以天子之道貫于
神祗一年而風雨攸序災沴不作一年殱醜虜北伐
之詩四年誅狡童詠東征之歌而又伐摩尼之風壊
浮屠之俗偃兵反朴四海胥定思欲增鴻名光下武
公乃觀東序之圖按西崑之謀鋪舒名實藻縟文質
類于上帝爲唐神宗公於是纂章天成功神德明道
之冊文號位既畢華夷會同方將命禮官召儒者訪
匡衡后土之議採公玉明堂之圖考肆覲之禮於梁
生取封禪之書於太子盡皇王之盛事極臣子之殊
功而軒鼎將成禹書就掩然猶進先嘗之藥獻高手
之醫藏周旦請代之書追漢宣易名之美作為大誥
祈于昊天始終一朝紹續九德其功閥也既如彼其
制作也又如此故合武宗一朝冊命典誥奏議碑贊
軍機羽檄凡兩帙二十卷輙署曰會昌一品制集紀
年追聖德也書位旌官業也歲在丁卯亞自左掖出
爲桂林九月公書至自洛以典誥制命示于幽鄙且
使爲序以集成書尋玄珠不究於倪域聽希聲莫竆
於高下承命震惴幾移朝夕援筆而復止者三四伏
念江陸脩盪辭譲不及因濟絜以叙焉夫全功難持
大名難兼日赫於晝而乏淸媚月皎於夜而無温煦
冬之爲候也則雪霜飄暴凍入肌髮夏之爲用也則
金流石爍火走膚脉如陽春高秋者稀焉南則瘴風
毒虺之爲厲也北則獯戎黠虜之爲患也如雒邑咸
秦者幾焉鵰鷲不傳之以馳騁驊騮不授之以騫翥
如應龍者鮮焉仲尼聖賢之宗也位止於司寇師𥅆
道德之祖也宫不過柱史如姬旦者幾焉是以保衡
傅說左右殷宗召公畢公寅亮周室咸著大訓克爲
元龜書契以来未之多有李斯以刻石紀號之文勝
而不在休明之運又何足數㦲周勃霍光雖有勲伐
而不知儒術枚臯嚴忌善爲文筆而不至廊廟自是
已降其類寔煩惟君藴開物致君之才居元弼上公
之位建靖難平戎之業垂經天緯地之文粹乎厥躬
由是人仰德蓋四序之陽春九州之咸雒品彙之應
龍人中之姬旦也後之學者其景行之
