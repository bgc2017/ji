李文饒文集卷第七會昌一品制集
詔敕下
賜石雄詔
賜劉沔詔意
賜李石詔意
賜王元逵詔意
賜李石詔意
賜王宰詔意
賜張仲武詔意
賜劉沔詔意
賜王宰詔意
賜石雄詔意
賜王元逵何弘敬詔意(二首)
賜㳂邊諸鎮密詔意
停歸義軍敕旨
置孟州敕旨
李回宣慰三道敕
賜王宰詔意
賜石雄詔意
敕石雄古者有必勝之將無必勝之人欲立奇功實
在謀師朕所以求鷙鳥於累百得飛將於無雙總率
諸軍以臨賊境况卿受尺一之詔初無辦嚴盤丈八
之矛果能盪寇眷言勛績深注余懷近聞從諫時百
姓相驚云卿以七千兵至數告於衆魄兆於人今天
策向晨已及成軍之候龍&KR0750;建旆必叶渡江之謠舊
史昭然冥符可騐加以天道在乎西北順歲有功福
星煥乎龍庭爲國大慶勉弘方略契此休徵昔鍾會
以二十萬兵頓於劍閣鄧艾纔一萬衆直抵成都只
在决機豈由衆寡知卿能辦故諭此懷然聞卿每自
履軍常先士卒既有輕敵未足耀奇朕借卿一舉之
功以定必擒之計至於小陣不可自行魏武帝嘗戒
夏侯妙才曰爲將當有怯時不可但恃勇也當以勇
爲本行之以智計但無知任勇一匹夫敵耳張遼單
身入昌狶家魏武責曰此非大將法今卿爲萬人之
帥啓千乘之行舉必責謀動資持重報國在於平賊
不在輕身爲將本於坐籌寧劳陷陣卿宜以朕之戒
嘗自書紳務建功名副茲委遇
賜劉沔詔意
緣卿二年在外城府久虚今残虜未平南北皆有戎
事欲令卿却歸本鎮應接兩隅行營諸軍未知所付
聞王逄頗有武用卿所素知今已追赴大原欲令充
本道行营都知兵馬使又緣例偏禆日近官秩尚卑
指揮諸軍未即宜稱今緣石雄王宰皆欲進兵得卿
一軍齊入足分賊勢卿宜審自籌度歸本鎮後在朝
及側近武臣誰人堪付行營兵事宜密狀具一兩人
進来如卿離行营後兵力事勢深入未得亦湏審具
事實聞奏不要隠情今取决於卿切在審詳
賜李石詔意
訪聞近日賊中轉更竆蹙自相殺戮人心不安即目
軍權多在郭誼因此誘動必應事機李丕是郭誼親
密尤合相信卿宜暫追赴使令與郭誼書論以利害
遣其自圖劉稹早務歸降倘效誠款必重酬賞卿宜
面看李丕手䟽兼令便自封題分付王逢遣密作計
召軍人百姓送入澤潞其書草卿宜封進
賜王元逵詔書
材幹筋革出自江淮除進奉之外並敕令所禁盖以
有國之制固湏立防朝廷法度理當畫一卿國之懿
戚時之信臣方進勁兵坐淸残孽誠宜假以利噐壯
軍威朕之於卿固無愛惜但以河朔數鎮事体應同
若一度賜卿必傳相援例恩信不一非撫御之遠圖
賜與頻繁墮朝廷之舊制卿是朕之心腹必合樂守
憲章故示至懷想當知悉
賜李石詔意
省所奏劉稹令賈群齎李恬書與卿將兵屬同赴闕
庭兼請歸葬東都事宜具悉比者河朔諸鎮惟淄靑
變詐最多劉悟随来舊將皆習見此事察其情僞深
要精詳盖緣四面王師尅期石
雄王宰巳據天井卿當道又得石會既失重關之嶮
將弋在宂之妖鎮衞勁兵皆臨境上城孤援絶情計
巳竆所以密將款詞歸命上相恐是偷安旬月潰緩
王師稍得自完復来侵軼况饋運日有所費春作漸
已及時勞我師徒恐非至計卿與其要約令面縳来
降卿即馳至界首親自受納苟不如此且湏進軍必
不得因此遷延令其得計仍不得先受章表便與奏
聞今賜與劉稹書白想宜知悉
賜王宰詔意
省所奏差張公輔入澤州潞州亦粗得賊中軍情若
許招誘乞賜詔命事宜具悉劉稹喪父之初已拒朝
命旋又焚爇晉綘廬舍侵逼萬善孤軍罪惡貫盈言
詞甚悖自卿全師壓境頻挫其勢尋得天井重關下
臨高平危壁邇来頗自知惧方献僞詞然天奪其心
鬼迷其志宋人已病不告析骸之情朱鮪乞降曾無
面縳之效尚聞張皇叛卒覬望鴻恩不戢群兇徒云
繼襲想卿忠憤必志梟夷况自去年以来頻奄畢今
又福星煥燿正臨天駟東漢書云畢爲天網網羅不
善之人房爲明堂方集重華之慶懸象昭晰前史所
書朕奉天道以行誅守祖宗之成法顧茲小寇終不
貸刑亦知晏實是卿之愛弟將申大義在抑私懷豈
無鴒原固慎名噐今料其初通信使必謂卿且駐軍
想彼叛徒猶希洗雪乘此討襲必有竒功韓信襲歴
下之軍李靖翦隂山之寇皆因敵心懈弛故得機討
不遺想卿久習兵符備詳虜態便湏覆其巢穴不可
更有招携劉稹縱有表章請自面縳不得便自報荅
亦湏奏聞當務遠圖勿拘小信速宜攻討以副朕懷
想宜知悉
賜張仲武詔意
昨以李石文吏不可自赴行營令在太原應接戎事
緣親兵在外城府空虚楊弁糺合征師衆纔一旅迫
逐主帥擅領兵權尋詔近地行营量抽兵馬便令翦
撲計日梟夷緣鎮州地接土門最爲便近已詔元逵
出師五千人馬向南諸軍聲援顧茲小寇未足劳卿
大軍緣何淸朝下河水官健曾經楊弁將領久與亂
軍同處恐其自思家屬因此搖心宜速與卿本道都
頭密意動靜與淸朝計會椅角相應如萬一淸朝官
健禁戢不定抽歸太原已令把絶鴈門遏其歸路卿
便湏出軍掩襲勿遣漏失兇徒每事與淸朝商量務
從權便應機在速不更待奏聞
賜劉沔詔意
敕自古出師莫重謀帥李廣臨塞威動殊鄰吳漢理
軍允如敵國舉茲制勝方見成功往者羯胡亂華伊
洛未靖光弼以上勛元宰移守盟津即知急病捄艱
因事爲重以卿近破狂虜已著英名河内當賊咽喉
爲吾雄屏爰求威望將以撫寧昔漢光武謂寇恂曰
穎川廹近京師當以時定惟念卿獨能平之從九卿
復出憂國可知也卿勿以累換雄藩輕此寄任策勛
之日遷擢必殊詔到便宜擇精兵二千人自領赴鎮
直扺萬善震耀威聲壮忠武(捕鹿一本作)掎角之形分常
蛇首尾之勢今屬水潦將至農事已興偃武息人固
難淹久勉弘方略副朕誠懷
賜王宰詔意
將帥大略前史備書保境者以守險自固進攻者以
過險必尅制其死命務湏批亢今賊在網羅只守巢
穴廣立虚柵多設疑兵盖謂自防豈暇侵軼且欲偷
安歲月以老王師卿分兵相守果中奸計况卿已得
天井尋扼咽喉遊刅其間更何顧慮聞天井前後寨
柵二十餘所以備奔衝如此費兵固湏寡力料賊四
面設備兵數可知卿進大軍便湏拒捍何暇更於諸
路敢軼封疆以近事明之足可爲據昨者榆社兵馬
盡赴大原自沁至儀五百餘里賊已却得石會其間
細路至多數旬無備竟不馳突卿以此揣度可見其
情又諸軍都頭各守一寨遷延避寇苟務過時卿若
更廣詢謀取其自便必恐撓卿思慮難見成功卿宜
密度事機自爲心計其賊路逼近州縣及當卿腹背
受敵之處即湏留兵防守用備寇虞其他抽随大軍
併力攻討如此則出其不意必覆妖巢國家無徵彂
之劳計司减饋運之費足得制勝豈在濟師又聞每
度出兵傷夷不少待其瘡痛皆復不免戰闘闕人今
爲卿方圓無所愛惜其陣没官健如無子弟便别擇
少壯者充替其亡殁家粮賜亦許不停其傷夷校重
有妨役使者亦任擇人充替其傷夷者仍不停粮非
惟感勵士心亦冀漸完兵力卿宜以此宣示各使聞
知故令中使專往看卿處置湏待事了方得遣回
賜石雄詔意
與王宰詔同於奸計字下(云)聞冀氏翼城寨柵有一
十八所以備奔衝自此以後又與王宰詔同至各使
聞知下(云)又聞將士有苟避兵鋒全不得力者卿宜
便令守寨不要將行其彦佐随使衙隊自大將至宴
設及工巧之徒除卿先令歸本道外聞在者尤多卿
既領節旄自有土地並宜曉諭彂遣不要更留仍具
人數奏聞雖卿善於撫衆皆自樂從然亦在割情不
令撓事故令中使專往看卿處置卿湏待了方得遣
回
賜王元逵何弘敬詔意(後别各存處分與彦佐等詔同何)
比緣暑熱未退固難進軍想卿至誠豈安終食今淸
商已至&KR0911;鼓聲雄白露將凝戈鋋氣肅擊隼應節而
逾厲代馬嘶風而自豪順天行誅正在今日近者天
井冀氏頻有交鋒盖緣卿等當軍未抵邢州莫分賊
勢併有精卒得以奔衝今四面王師一十萬鎮魏兩
軍自當其半屯集在境已及歲期雖罰罪除残誠無
所悋然生人膏血杼軸其空朕既爲父母豈可坐延
歲月想卿忠憤固不懷安况卿當道頃爲盧從史劉
從諫所敗與澤潞素是深讐卿之騎兵海內精勁將
虔劉残憤士有闘心宜乘此機豈可玩寇想詔到之
後速抵邢州但得綴其精兵不合併力西向朕當詔
王宰石雄齊心攻討破此残寇决在今秋故令中使
往諭朕意想卿勿更疑惑副茲朕懷
何弘敬詔中攺未抵邢州爲未過漳河况字
以下攺爲卿奉親之孝朕所深知想陟岵有
懷循陔思養違離周歲固切歸心當早决機
豈宜玩寇
賜王元逹何弘敬詔意
近頻捉得賊界生口及收得投降人等每知賊中精
卒數亦無多只是應急旋抽併當一面破其此計實
在共攻緣王宰即過乾河便抵澤州城下恐賊併取
山東兵馬抗拒南面王師卿宣詔到日便湏深入綴
其精卒不遣東西旬月免有捄兵王宰必能成事如
因此掎角便克澤州則卿之功勛更高王宰朕每念
陳兵原野又屬炎熱由此孽童致茲暴陵然獫狁孔
亟周宣興六月之師淮夷未寧公旦有三年之役事
非獲已諒匪劳人卿當深體朕懷早圖戡翦上薦功
於宗廟下息患於生靈則卿之子孫永受休禄朕之
酬賞必極寵榮布告三軍咸令知悉
賜緣邊諸鎮密詔意
近者寇孽初平海内無事方欲永櫜弓矢保义生人
圖遠開邊誠非朕志然盛衰倚伏皆有其時古人云
聖人無巧時變是守盖惜其時也昔漢武帝命將出
師輕齎深入耗中國三十餘年竟不得臣伏匈奴蕩
定沙漠此未得其時也至宣帝值匈奴百年之運因
懷亂危亡之機單于稽首三代偁籓烽燧不設邊城
晏間此遭遇其時也近則回鶻常以兵助中國有戡
難之功朝廷累降姻親歲致繒絮因我爲援振服諸
蕃百有餘年最爲強盛及本國衰亂種落流離景附
北邊猶爲桀鷔因其入塞暫舉偏師遂大破穹廬却
收公主歸降甚衆梟戮至多一國銷亡易於拉朽豈
非得其時也今吐蕃未立贊普已是三年將相猜携
自相攻擊緣邊兵馬頗已抽歸想其城鎮皆空守備
多闕儻彼闘戰未定自有黨讎一國之中疑惧相半
則備邊城守固有異心計卿軍鎮必有舊人諳練邊
事深入窺探来往是常易知隠伏之情足見存亡之
兆宜精意選練務得其人切湏識見精專誠信可保
資以財帛俾其隂通自隴山天寧關北至蕭關原州
安樂州烏蘭橋等皆是賊之險路入寇要津各要知
兵馬多少何人主領如兵數寡少人心動搖乘此危
機必易爲計多設反間密用竒謀使自歸心豈劳兵
力觀釁而動取若拾遺此兵法所謂不戰而屈人之
兵善之善也國家河西隴右四鎮一十八州皆是吐
蕃因中國有難相継陷沒今當其破滅之勢正是倚
伏之期取亂侮亡聖人遠略斯乃以直報怨非是不
守和盟想卿精忠必逹此旨故令劉濛專往親諭朕
懷卿宜選練師徒多蓄軍食使噐甲犀利烽火精明
尺籍伍符盡無虚數務修實效勿顯事機制置之間
尤湏密靜詔書有所不盡皆已指示使臣勉建良圖
副茲委遇
停歸義軍敕書
敕李思忠首率蕃兵歸誠向闕念其忠款特許来朝
而又久慕華風願留京邑俾參環衞用報勛庸其歸
義軍使宜停將士等同叶義心所宜優寵况聞諸道
軍鎮皆置馬軍選擇蕃渾尤不易得緣此將徤久工
騎射頗出常倫列於牙旗足壯戎閫宜分諸道節度
使團練收𬋩便給本道衣糧稍加安存務令得所
置孟州敇旨
敕昔馮異之守盟津已建軍號近光弼之保伊洛先
據三城盖以河有造舟之危山有摧輸之險左右機
軸表裏金湯既當形勝之地實爲要害之郡令所置
制豈限常規積萬庾於敖前尤資地利列二矛於河
上湏壯軍聲其河隂縣宜割屬孟州仍攺爲望縣其
河淸縣却還河南府縣官等並准前敕處分其東都
鎮遏兵馬依前屬東都防禦使鄭滑汝州防戍兵各
一千人令弘敬權指揮事平後續有處分
李回宣慰三道敕旨
敕成德軍魏博皆出兵甲俯臨賊境秋氣已至攻取
是時元逵弘敬制勝伐謀必有成筭固湏命使遠訪
嘉猷又回鶻雖已遁逃尚存餘燼今朔風始勁塞草
具腓猶慮未革梟音敢懷狼顧迫於飢窘復擾邊城
仲武久欲蕩除俾無噍類成其志業壮彼威聲亦在
使臣往喻朕意各宜奮厲早建殊勛解甲劳還免及
祁寒之候止戈除害庶臻仁夀之期咨爾帥臣副予
委遇宜令刑部侍郎兼御史中丞李回充幽州鎮魏
等道宣慰
賜王宰詔意
卿頃蒞澤州頗彰惠政彼之黎庶自合有情申以恩
威正在今日卿宜大布誠信且務綏懷不得焚其室
廬翦其桑梓自當壼漿塞路襁負而歸兼招取丁壯
三五千人不要分給噐械每至填壠攻壘皆遣先驅
料澤州城內非其父兄即其子弟必合自相愛惜豈
願交接兵鋒兼領遣使逼其軍城再三號令若能捨
逆效順速自歸降非但生全仍加優賞克城之後不
𣏌秋毫如堅守危巢坐待撲滅必當不存噍類務極
兵威料其聞此先聲皆自感厲勉於方略副朕深懷
李文饒文集卷第七
