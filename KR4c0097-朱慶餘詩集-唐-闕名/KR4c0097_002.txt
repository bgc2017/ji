此唐人朱慶餘詩集目錄五葉詩三十四葉
宋刻之極精者余以番錢十圓易諸五柳
居初書主人有札来云尊藏書棚夲朱慶
餘集有否有人託售價貴余即訂其往
觀是日肩輿出金閶過而訪焉見案頭
有紅綢包知必是書在其中故鄭重若
斯㩦歸與舊藏鈔本勘之雖行欵相
同捴不及宋刻之眞席氏百家唐詩夲
更無論矣嘉慶癸亥閏二月蕘翁記
余所藏鈔夲有二一為舊鈔夲而崇禎年間葉奕校者一為柳大中鈔
本而為毛豹孫藏者葉所據校謂出扵柳氏原夲悉用朱筆校正
然余以柳氏原夲核之實多不合未知葉之紅筆又何據也柳本
有何義門手校字如送陳摽云滿酌歡僮僕相隨即馬蹄何
校歡為勸即為郎宋刻不如是也舊鈔本有葉校字如看濤
云風雨驅玉葉校驅玉為翻前駐宋刻亦不如是也惟兩鈔夲
多空字而此宋刻半有填𥙷之字余以宋刻夲羅昭諫甲乙集
證之知所空者皆墨釘妄人不知謬以意補去其墨釘耳从
前影寫所據本猶是墨釘故兩本空字皆合今宋刻𥙷字讀
者細辨之便可得其作偽之跡至于席刻何葉所校盡入行
間諺云火棗兒餻非目覩諸家藏夲烏能一訂其是非邪
蕘翁
張文通似是吴江人復社中名彦
也予家藏其手札數通乃金
孝章者癸亥三月晦
蕘翁出宋刻朱慶餘詩集相
賞見卷首有文通啚記因附
識冊尾亦足為是書珍重也
萇生瞿中容觀
