吳都文粹卷四宋鄭虎臣編
鱸鄉亭陳瓘
中郎臺榭據江鄉雅稱詩翁賦卒章蓴菜鱸魚好時節
秋風斜日舊烟光一杯有味功名小萬事無心歲月長
安得便抛塵網去釣舟閒倚畫欄傍
鱸鄉亭在吳江始陳文惠公堯佐題松陵詩有秋風
斜日鱸魚鄉之句屯田郎中林肇為令迺作亭江上
以鱸鄉名之陳瓘瑩中主縣簿嘗賦詩
七檜堂范仲淹
退也天之道東南事了人風波抛舊路花月伴閑身湖
外扁舟遠門中駟馬新心從今日泰家似昔時貧見子
登西掖携孫過北鄰白雲高閣晚綠水後池春樽酒呼
前輩爐香扣上真只應隂德在八十富精神
七檜堂在天慶觀之東葉參少卿嘗守吳既謝事因
居焉作此堂以佚老見其子清臣至大官餘皆見人
物條
小隠堂葉道卿
秀野亭連小隠堂紅蕖綠篠媚滄浪下山居士(道卿自號也)
無歸意却借吳儂作醉鄉(蘇人多遊飲于此園)
小隠堂秀野亭在城北蔣堂嘗有過葉道卿侍讀小
園詩云
隠圃蔣堂
雅得莵裘地清宜隠者心綠葵纔有甲青桂漸成隂獨
曳山屐往無勞俗駕尋湛然常寂處水月一菴深
溪舘三詠前人
年来納組去林下得身還泚泚清流處童童碧樹間淵
魚樂且静庭鶴夀而閒粗有淮安趣誰同賦小山
野意本自遂兹溪稱獨醒雲蘿環静室水石照疎櫺殺
竹編書古紉蘭作佩馨王通昔不偶時亦坐汾亭
危臺竹樹閒湖水伴深閑清淺採香徑古圓明月灣放
魚隨物性載石作家山自喜歸休早全身賀老還(賀老歸鑑)
(湖已八十六矣)
南湖臺二詠前人
嶢榭水中央兹為隠遯鄊小園香寂寂一派曉泱泱烟
草碧彌岸霜桃紅壓墻(新植桃一百本)䲭夷倘居此未必入滄
浪
水次揭危亭烟隄四面平栽蘆延宿鷺種柳待啼鶯雨
霽清流漲風来野艇横輕微莫臨顧吾老懶逢迎
隠圃在靈芝坊樞密直學士蒋堂之居堂兩守吳謝
事因家焉自號遂翁圃中有巖扄水月菴烟蘿亭風
篁亭香巖峯古井貪山等堂嘗自賦隠圃十二詠結
菴池上名水月宅南小溪上結宇十餘柱名溪舘又
築南湖臺干水中皆有詩
中隠堂白居易
大隠住朝市小隠入丘樊不如作中隠隠在留司間
中隠堂在大酒巷都官員外郎分司南京龔宗元所
居取樂天詩(云云)乃作中隠堂與屯田員外郎程適
太子中允陳之竒游縱極文酒之樂皆耆德碩儒挂
冠而歸者吳人謂之三老
樂圃記朱長文
大丈夫用於世則堯吾君虞吾民其膏澤流乎天下及
乎後裔與䕫契並其名與周召偶其功苟不用于世則
或漁或築或農或圃勞乃形逸乃心友沮溺肩黃綺追
嚴鄭躡陶白窮通雖殊其樂一也故不以軒冕肆其欲
不以山林喪其節孔子曰樂天知命故不憂又稱顔子
在陋巷不改其樂可謂至德也已余嘗以樂名圃其謂
是乎始錢氏時廣陵王元璙者實守姑蘇好治林圃其
諸子徇其所好各因隙地而營之為臺為沼今城中遺
址頗有存者吾圃其一也錢氏去國圃為民居更數姓
矣慶歴中余家祖母吳夫人始構得之先大父與叔父
或游焉或學焉每良辰美景則奉板輿以觀于此厥後
稍廣西壖以益其地凡廣輪逾三十畝余嘗請營之以
為先大父歸老之地熙寧之末新築外垣盡覆之瓦方
將結宇而親年不待既孤而歸于是遂卜居焉月葺歲
增今更數載雖敝屋無華荒亭不甃而景趣質野若在
巖谷此可尚也圃中有堂三楹堂旁有廡所以宅親黨
也堂之南又為堂三楹命之曰遂經所以講論六藝也
邃經之東又有米廩所以容歲儲也有鶴室所以畜鶴
也有家齋所以教童蒙也邃經之西北隅有高岡命之
曰見山岡岡上有琴臺琴臺之西隅有詠齋此余嘗拊
琴賦詩于此所以名云見山岡下有池水入于坤維跨
流為門水由門縈紆曲引至于岡側東為谿薄于巽隅
池中有亭曰墨池余嘗集百氏妙蹟于此而展玩也池
岸有亭曰筆溪其清可以濯筆溪旁有釣渚其靜可以
垂綸也釣渚與邃經堂相值焉有三橋度溪而南出者
謂之招隠絶池至于墨池亭者謂之幽興循岡北走渡
水至于西圃者謂之西磵西圃有草堂草堂之後有華
嚴菴草堂西南有土而高者謂之西丘其木則松檜梧
柏黃楊冬青椅桐檉柳之類柯葉相蟠與風飄颺高或
參雲大或合抱或直如繩或曲如接或蔓如附或偃如
傲或參如鼎足或並如釵股或圓如盖或深如幄或如
蜕虬卧或如驚蛇走名不可以盡記状不可以殫書也
雖雪霜之所推壓飈霆之所擊撼槎牙摧折而氣象不
衰其花卉則春繁秋孤冬曄夏蒨珍藤幽&KR0034;高下相映
蘭菊猗猗蒹葭蒼蒼碧蘚覆岸慈筠列砌藥錄所收雅
記所名得之不為不多桑柘可蠶麻紵可緝時果分蹊
嘉蔬滿畦摽梅沉李剥瓜斷壺以娱賓友以酌親屬此
其所有也余于此圃朝則誦羲文之易孔氏之春秋索
詩書之精微明禮樂之度數夕則泛覽羣史歴觀百氏
考古人是非正前吏得失當其暇也曳杖消搖陟高臨
深飛翰不驚皓鶴前引揭厲于淺流躊躇于平臯種木
灌園寒耕暑耘雖三事之位萬鍾之禄不足以易吾樂
也然余觀羣動無一物不空者安用拘于此以自贅耶
異日子春之疾瘳尚平之累遣將扁舟湖海浮游山岳
莫知其所終極雖然此圃者吾先光禄之所遺吾致力
于此者久矣豈能忘情哉凡我衆弟若子若孫世克守
之毋頹爾居毋伐爾林學于斯食于斯是亦足以為樂
矣予豈能獨樂哉昔戴顒寓居魯望歸隠遺跡迄今猶
存千載之後吳人猶當指此相告曰此朱氏之故園也
元豐三年十二月朔吳郡朱伯原記
樂圃朱長文伯原所居在雍熙寺之西號樂圃坊圃
中有高岡清池喬松夀檜此地錢氏時號金谷大父
光禄始得之伯原營以為圃名德所寓邦人珍之因
號其巷曰樂圃坊朱自為記焉
三瑞堂蘇軾
君不見董召南隠居行義孝且慈天公亦恐無人知故
令鷄狗相哺兒又令韓老為作詩爾来三百年名與淮
水東南馳此人世不乏此事非時有楓橋三瑞皆目見
天意宛在虞鰥後唯有此詩非昔人君更往求無價手
三瑞堂在閶門之西楓橋孝子姚淳所居家世業儒
以孝聞蘇文忠公往来必訪之嘗為賦三瑞堂詩姚
氏致香為獻公不受以書抵虎丘通長老云姚君篤
善好事其意極可喜然不須以物見遺惠香八十罐
却託還之已領其厚意實為他相識所惠皆不留故
也
漫莊章憲
何許明人眼松間見古堂泉聲到棐几山影覆繩床愛
酒陶元亮聽蛙孔德璋紛紛戰蠻觸丘壑信難忘
漫莊在毗村處士顧禧所居禧棄官高隠讀書以老
鄊人貴重之後其居有名
遷居蝸廬程俱
有舍僅容膝有門不容車衆中孰非竒是豈真吾廬不
作大耳兒閉關種園蔬茅簷接環堵無地可灌鋤不作
下榻翁一室謝掃除平生四海志投老河魚枯願從素
心人不減南村居蕭然冰炭外傲晲萬物初坐視戰蠻
觸兼忘糟粕書聊呼赤松子伴我龜腸虛
又葺蝸廬吳下前人
四海無廬著此翁故營松竹儘囊空明知計出柏馬下
正擬身全木雁中東郭易成生草舍南邨先怯卷茅風
向来豪氣今如此敢與元龍較長雄
蝸廬在城北中書舍人程俱致道所居政和間自監
舒州茶場上書論時政不合来家于吳葺小屋號蝸
廬中有常寂光室勝義齋嘗賦遷居蝸廬詩及蝸廬
後隙地種植竹菊鳳仙雞冠紅莧芭蕉冬青樹詩七
詠
復軒歌章憲
洞視兮八荒了無物兮往無傍往古来今兮無際復起
代謝兮不失吾常復乎復乎吾所寓兮廣莫之野而無
何有之鄊
清曠堂前人
吾慕仲公理卜居樂清曠兹焉惬吾願名堂以自况我
無適俗韵且乏食肉相何許寄吾生棲遲翳窮巷境幽
有徑行心遠無得喪從容大化中信是羲皇上
詠歸亭前人
吾慕曾夫子舍瑟言所志所志非為邦獨契聖者意暮
春春服成從我才一二風乎林岫間所樂有餘味邈矣
千載上神交得冥契當知結駟非不易窮簷是
清閟亭前人
吾慕韓昌黎文章妙百世體物語尤工賦竹誇清閟唯
我獨好之則亦有深意虛中可受道貫時無險易復若
魏文貞直節而嫵媚伊命清閟中賞玩有餘味
遐觀亭前人
吾慕陶靖節處約而平寬涉園自成趣矯首復遐觀我
亦散游目俛仰天地間雲烟自舒卷湖海相迴環永與
形役謝豈有俗慮干想像斜川游千載乃相關
復軒在吳縣之黃村處士章憲自作記謂葺先人之
廬治東廡之軒以貯經史百氏之書名之曰復以警
其學其後圃又有清曠堂詠歸清閟遐觀三亭以慕
古尚賢各有詩
臞菴二十五詠徐開庵
藜莧幽人室丘園隠者居一原青障合萬木綠隂疎手
把歸田賦腰懸種樹書桑麻連畛秀網罟入溪漁
蒙與義
一島風烟水四圍軒亭窈窕更幽竒眼中泉石論溪買
行處壺觴逐境移勌馬虺隤前日路寒松偃蹇舊年枝
自嗟老去殊癡絶一月春愁廢作詩
吕本仲
伊洛富山水家有五畝園花竹繞瀍澗不讓桃花源清
時足真賞啟門開層軒一朝行塵暗故家希復存莽蒼
走萬里始及吳市門菴廬據形勢水壺貯乾坤亭榭著
仍穏不見斧鑿痕至人更超邁雲夢八九呑植杖邀我
坐笑語清而温坐令車馬客稍識山林尊十年老朝市
漸見兩目昏求田與問舍姑置不復論但願從我公不
使世諦渾
蘇庠
王郎臞菴摩詰詩烟花繞舍江遶籬石渠東觀了無夢
筆床茶灶行相期古人已往不可作甫里顧有今天隨
東鄰西舍肯著我請辦簔笠懸牛衣
浮天閣三首王銍
臞菴主人天與閒回欄飛閣臨滄灣暗波渺渺雁行落
坐見萬頃穿雲還百年有底付鳥翼未暇著脚鴛鷺間
徑須呼酒澆塊磊莫遣暝色霾烟鬟
玉蟾飛入水晶宫萬頃琉璃碎晚風詩就雲歸不知處
斷山零落有無中
秋落空江動碧虛荻蘆洲渚雁飛初我来欲訪䲭夷子
為掛西風十幅蒲
平遠堂三首向子諲
柳外西風六幅蒲野塘睡鴨對春鋤如何喚得王摩詰
畫作江南烟雨圖
寒蘆淅淅催秋晚浦雨暝暝憶去年他日未埋黃土陌
為君重賦補亡篇
笛卧松江明月簔披笠澤歸雲若道青霄快活王侯何
事如君
草堂二首沈與求
全家高隠白雲關事不縈懷夢亦閒欸乃交歌漁市散
隔江城郭是人間
仙翁五十鬢猶青高卧柴門晝亦扃茅舍已忘鐘鼎夢
蒲輪休過薜蘿亭隂森門巷先生柳寂寞江天處士星
晚歲田家農事了閑抄甯戚相牛經
程子山(三首)
地控三州界池開十丈蓮桑麻無杜曲松菊有斜川别
浦歸帆遠他山晚照妍江河春水闊幽興白鷗前
待月凝雲處垂竿釣雪灘虛窗搖冷翠傑閣聳高寒籠
飬千齡鶴爐燒九轉丹不須論計事心目自清安
壁上烟蘿子窗前鴻素書短籬開窈窕嫩竹轉扶疎世
事霜前葉聲名澗底樗柴桑陶靖節日暮荷鋤歸
何偁(五首)
多羡王居士心閒事事幽山從天末見江近枕邊流春
圃千葩秀霜林百果收更能窮物理濠上看魚游
地古松江勝為園不種瓜幽湥清磬响高下石闌斜花
密蜂隨蝶林深雀啅蛇勝如摩詰畫不是季鷹家
柳外長虹卧江邊小市圓水搖千嶂影窗納五湖天隔
岸誰家圃開帆何處船非關臺榭好此地最堪憐
霜落川原淡風高木葉丹雲隨千頃白月堕一江寒禮
佛因成塔焚香旋築壇竹聲過小院襍佩响珊珊
沙暖鴛鴦困江寒翡翠愁紅蓮秋的歷短櫂晚夷猶處
世長無累端居百不憂時時明月下横笛短騎牛
僧道本(二首)
竹裡蓬茅掩棘扉主人詩瘦帶寬圍種成苜蓿先生飯
製就芙蓉隠者衣柳絮春江魚婢至荻花秋渚雁奴歸
小溪短棹能容我先向溪隈築釣磯
溪南溪北遶清漪舍後舍前圍短籬九九算来成底夢
休休歸去復何疑添丁見客走賖酒阿買能書供賦詩
丘壑正非公子事綺紈當預少年知
李彌正次祝鑑韵
勞車發危坂勌艘失飛滿滔滔褦襶子疾走殊未闌臞
仙罷名宦結廬松江干笑拍萍風浮瞬視草露漙圖川
不愧輞序谷寧先盤門豈俗駕拒室無哀筝彈按行松
菊間淡然有餘歡蓮巢衆香聚浮天百憂寬秋光歛洲
渚暮翠籠峯巒我来扶良朋道故盟未寒緬顔仰孤標
耐久同蒼官終當役薪水刀圭却衰殘
陳掞
季鷹雅志本江湖胡為入洛誠計疎一杯蓴羹入歸夢
歲晚僅飽松江鱸何如王郎十畝宅一生江頭枕江碧
西風落日弄烟波却笑陶朱計然拙我来訪君春已深
江花江柳翻綠隂相携三徑拾瑶草為問客来何苦心
固知此事君計得我被微官苦相逼勸君謹勿語彈冠
便恐紛紛北山檄
沈求
清江繞檻白鷗飛坐看潮痕上釣磯松菊未荒元亮徑
芰荷先製屈平衣窗前楓葉晚初落亭下鱸魚秋已肥
安得從君理蓑笠棹歌相趁入烟霏
臞菴在松江之濱邑人王份有超俗趣營此以居圍
江湖以入圃故多柳塘花嶼景物秀野名聞四方一
時名勝喜游之皆為題詩圃中有與閑平遠種德及
草堂四堂烟雨觀横秋閣凌風臺鬱莪城釣雪灘流
璃沼臞翁澗竹龜廳巢雲關纈林楓林等處而浮天
閣為第一搃謂之&KR0751;菴份字文孺以特恩補官嘗為
大冶令歸休老焉題詩甚多不可悉錄聊錄其尤者
于此俾其家世保焉
范文正公義田記錢公輔
范文正公蘇人也平生好施與擇其親而貧疎而賢者
咸施之方貴顯時于其里中置負郭田之常稔者千畝
號曰義田以養濟羣族之人日有食歲有衣嫁娶凶葬
皆有贍擇族之長而賢者一人主其計而時其出納焉
日食人米一升歲衣人一縑嫁女者錢五十千娶婦者
二十千再嫁者三十千再娶者十五千葬者如再嫁之
數葬幼者十千族之聚者九十口歲入粳稻八百斛以
其所入給其所聚沛然有餘而無窮仕而家居俟代者
預焉仕而之官者罷其給此其大較也初公之未貴顯
也嘗有志于是矣而力未之逮者三十年既而為西帥
以至于參大政于是始有禄賜之入而終其志公既没
後世子孫至今修其業承其志如公存也公雖位充禄
重而貧終其身没之日身無以為歛子無以為喪唯以
施賢活族之仁遺其子而已昔晏平仲敝車羸馬以朝
陳桓子觴之曰君位之上卿禄之百萬而敝車羸馬是
隠君之賜也晏子曰自臣之貴父之族無不乘車者母
之族無不足于衣食者妻之族無凍餒者齊國之士待
臣而舉火者三百餘家如此為隠君之賜乎彰君之賜
乎于是齊侯以晏子之觴而觴桓子余嘗愛晏子好仁
齊侯知賢而桓子服義也又愛晏子之仁有等級而言
有次序也先父族次母族次妻族而後及其疎遠之賢
孟子曰親親而仁民仁民而愛物晏子為近之今觀文
正公之義其與晏子比肩矣然晏子之仁止于生前而
文正之義垂于身後其規模遠舉又疑其過之嗟乎世
之人居三公位享萬鍾禄其邸第之雄輿馬之盛聲色
之侈妻孥之富止乎一已而族之人不得其門而入者
豈少哉况于施賢乎其下為卿為大夫為士而廩稍之
充奉養之厚足乎一已族之人操瓢為溝中瘠者又豈
少哉况于賙人乎是皆公之罪人也公之忠義滿朝廷
事業滿邊陲功名滿天下後必有良史書之者予可無
書也獨書其義田以警于世云
范文正公義宅記樓鑰
吳門范氏自柱國麗水府君居于靈芝坊今在雍熙佛
寺之後五世孫文正公少長此地皇祐中守杭始至姑
蘇故鄊訪求宗族買田千畝作義莊以贍之宅有二松
名堂以歲寒閣曰松風因廣其居以為義宅聚族其中
義莊之收亦在焉中更兵燬族黨星散故基榛蕪編民
豪據為居宇為場圃僦直無幾甚失初意粟無所儲寓
于天平山墳寺倍有往来給散之勞尋復圮廢改置城
中及寄他舍病此久矣自公長子監簿而下又五世而
至良器一日謂二弟曰先君奉議念此有年齎志而没
吾儕當有以振起之慨然自任思圖其新于是歷告民
居盡除僦直約期而遣之不服者訴于郡守監司以至
上達臺省提刑臨川何公異太守四明鄭公若容咸義
此舉力為主張由是悉得故地周一千四百八十丈首
捐私帑繚以垣墻創建一堂仍扁歲寒以祠文正結屋
十楹以處貧族就立新倉寖復舊規庀役于慶元二年
之季夏中秋告成不愆于素觀者無不嘆息親掌出納
一年以為後式選族子之廉謹者二人維之詳具要束
以補舊規揭于堂上田籍之傳遠者俱刻之石以為永
久之計介弟之柔續世科于百二十有四載之後尤勇
于義既力贊其兄謀之屬鑰為記始末不佞先祖少師
收䘏宗族有意於此而歲不與伯父揚州始為之雖不
及文正公之盛而寒宗之貧者賴以自給亦四十餘年
于兹先工部欲附益之清貧終身猶未果也見范氏家
法為之愧歎是舉也衍文正公累世之遺澤伸先奉議
九原之餘恨又以綿范氏無窮之休豈不偉哉鳴呼文
正公奮身孤藐未嘗賴宗人毫髮之力既達則闔族受
解衣推食之恩天佑范氏三子鼎貴皆以宏才高誼上
繼父風後人得維持憑藉以保其家良器一布衣而决
意興起不唯義宅載新義莊亦復整飭剔蠧省費又為
數世之利用心如此後其興乎嗚呼文正初定規矩止
自給予之目僅設預先支請之禁不數年忠宣公已慮
其廢壊欲治章奏請聖旨違犯義莊規矩之人許令
官司受理又與右丞侍郎自熙寧以至政和隨事立規
關防益密今之規約又加密矣一門同姓為此義事其
難如此况天下之大思所以為億萬世之計者又可忽
乎衣冠之族不免飢寒者甚衆顧如范氏之宗派而不
可得今坐享飽煖者幾人若人人如良器用心更相扶
持以永其傳則善矣若曰是我所當得者而不思所自
来甚者又為蠧于其間則文正諸公實臨之其聞于有
司曰元公者盖今之族長云顯謨閣直學士大中大夫
提舉江州太平興國宫奉化縣開國男食邑三百戶樓
鑰記并書
范文正公義宅在雍熙寺後
天平山蘇舜欽
吳會括衆山戢戢不可數其間號天平突兀為之主傑
然鎮為南羣嶺争拱輔焉知造物意必以屏天府清溪
至峯前仰視勢飛舞偉石如長人肅立欲言語捫蘿緣
險磴爛漫松竹古中腰有危亭前對翠壁舉在竇落玉
泉泠泠四時雨源生白雲間顔色若粉乳旱年或播灑
潤可足九土奈何但澄澈未為應龍取予才棄塵中巖
壑素自許盤桓擇勝處至此快心膂養素聊自清終勝
甘於虎
范師道
萬物天地間或有竒勝跡鑒賞能幾人不止今與昔吳
門多好山天平為峻極旦暮常白雲表裏皆珍石烟嵐
千里光松桂四時色我欲一縦游煩襟為開釋感古懷
君子翻然長太息樂天賞雲泉詩章何歴歴垂今數百
年繼者漠然寂間遇希文来雙旌守鄊國行春三讓原
吟哦盡所得子美天與才尋幽多採摭賦詩五十言平
地黃金擲三賢固有名山亦資輝赫此去還幾年不逢
好事客
楊備
久厭塵居適野情搘笻躡屐傍山行人間多少嶮巇路
縦是天平還不平
天平在吳縣西二十里此山在吳中最為&KR0886;崒高聳
一峯端正特立續圖經以為吳鎮不誣也山皆竒石
卓筆峰為最山半白雲泉亦為吳中第一水比年有
寺僧夀老搜採巖巒别立數亭皆竒峭又于白雲之
上石壁中得一泉如綫尤清冽云
穹窿山前人
吳都名山第一山翠微心在碧霄間林泉瀟灑烟嵐秀
直擬結廬終老間
穹窿山在吳中山最高深處赤松子取赤石脂于此
神仙傳赤松子秦穆公魚吏也食桂實石脂絶穀後
去吳山昇仙吳都賦云赤松蟬蜕而附麗此有寺名
福臻
華山精舍前人
巖屏晚樹噪寒鴉嵐翠樓臺釋子家池面鑑光功德水
金波影裡石蓮花
天池在吳縣西六十三里老子枕中記云吳西界有
華山可以度難父老云山頂北有池上生千葉蓮花
服之可以羽化因曰華山長林森天荒楚蔽日輿地
志云山上有石鼓晉隆安中鳴乃有孫恩之亂比年
有土人張氏買此山以葬親開鑿巖石甚竒勝山半
有大壑曰天池最佳處也
雨中游包山精舍皮日休
松門亘五里彩碧高下絢幽人共躋攀勝事頗清便霎
霎林上雨隠隠湖中電薜帶輕東腰荷笠低遮面濕屨
黏烟霧穿衣落霜霰笑次度巖壑困中遇臺殿老僧三
四人梵字十數卷地希無夏屋境僻乏朝膳散髮抵泉
流支頤數雲片坐石忽忘起捫蘿不知倦異蝶時似錦
幽禽或如鈿篣簩還戛刃栟櫚自搖扇俗態既斗藪野
情空眷戀道人摘芝菌為予備午饌渴具石榴羹飢惬
胡麻飯如何事于役兹游急于傳却將塵土衣一任瀑
絲濺
陸龜蒙
包山信神仙主者上真職及棲鐘梵侣又是清涼域乃
知烟霞地絶俗無不得巖開一徑分柏擁深殿黑僧閒
若圖畫像古非雕刻海客施明珠湘蕤料(平聲)净食有魚
皆玉尾有鳥盡金臆手携鞞鐸供(唐言楊枝)若在中印國千
峯殘雨過萬籟清且極此時空寂心可以遺智識知君
戰未勝尚倚功名力却下聽經徒(生公有聽經石)孤帆有行色
洞庭包山即洞庭山也傳記所載多與洞庭相襍吳
地記云在縣西一百三十里中有洞庭深遠世莫能
測吳王使靈威丈人入洞穴十七日不能盡因得禹
書郡國志洞庭山有宫五門東通林屋西達峨眉南
接羅浮北連岱岳東有石樓樓下有兩石扣之清越
所謂神鉦昔有青童乘獨飈飛輪之車至此尚傳其
跡上有天帝壇山山有金牛穴吳孫權令人掘金金
化為牛走上山其蹟存焉吳王闔閭作水晶宫于此
尤極水府之珍怪淮南子云斷修蛇于洞庭左傳哀
公元年夫差敗越于夫椒今太湖東别有夫椒山下
有大洞天宫潜通五岳又云包山舊無三班謂蛇虎
雉侯景亂後乃有虎蛇五符云林屋山一名包山在
太湖中下有洞潜通五岳號天后别宫夏禹治水平
後蔵五符于此即靈威丈人入山所得是也真誥云
包山下有石室銀房圍百里又有白芝隠泉其水紫
色玄中記云吳國西有具區中有包山洞庭地下潜
通瑯琊東武山山穴道一名椒山吳敗越于夫椒即
此是也又名洞庭山吳大帝時使人行二十餘里而
返云上聞波濤聲有大蝙蝠如鳥拂殺火穴中高處
照不見顛左右多有道人馬跡禹治水過會稽夢人
衣玄纁告治水法在此山北鈿函中并不死方禹得
蔵于包山石室吳人得之不喻問孔子云王居殿赤
烏啣集庭此何文字曰此禹石函文也戰國策曰越
王散卒三千擒夫差於干隧吳郡西北有地名干隧
是也句曲山間有靈府洞庭四開古人謂仙壇之靈
區天后之便闕清虛之東窗林屋之隔沓衆洞相通
七塗九便四方交達天后者林屋洞中之真君住在
太湖包山下靈威得靈寶符處也又云包山下有石
室銀戶方圓百里中有白芝亦名林屋山今洞庭山
在太湖湖中有東西二山西山最廣林屋洞及諸故
物悉在焉東山有柳毅井為故跡房琯云不游興德
洞庭未見山水興德杭州寺也洞庭景物互見太湖
門
林屋館銘陳炯
夫玄之又玄處衆妙之極可乎不可成通行之致斯盖
寂寥杳冥希微恍惚故非淮南八仙之圖賴卿九井之
記至若崑山平圃銀牓相輝蓬閬仙宫金臺崛起南瞰
胥臺傍連飛閣桂柱瓊軒日華雲瑞
銘曰大道既隠衆聖無門悠悠太極誰見玄根祈年立
秦望仙表漢髣髴神靈依稀宫觀峨峨林屋輪奐徘徊
庭羅花鳥室静塵埃
縹緲峯皮日休
頭帶華陽帽手拄大夏笻清晨陪道侣来上縹緲峯帶
露嗅藥蔓和雲尋鹿蹤時驚&KR0146;&KR2332;鼠飛上千丈松翠壁
内有室叩之虛䃔&KR0008;(上戶冬反下音隆)古穴下徹海視之寒鴻
濛遇歇有佳思緣危無倦容須臾到絶頂似鳥穿樊籠
恐足蹈海日疑身臨天風衆岫點巨浸四方接圓穹似
將青螺髻撒在明月中片石作越分孤嵐為吳宫一陣
靉靆氣隠隠生湖東激雷與波起狂電將日紅礊礊(音剨)
雨點大金髇轟下空暴光隔林閃彷彿亘天龍連卷百
丈尾下拔湖之洪捽為一雪山欲與昭回通移時却掘
下細碎衡與嵩神物諒不測絶景尤難窮杖策下返照
漸聞仙觀鐘烟波漬肌骨雲壑填心胸竟死愛未足當
生且歡逢不然把天爵自拜太湖公
陸龜蒙
左右皆跳岑孤峯挺然起因思縹緲稱乃在虛無裡清
晨躋磴道便是孱顔始據石即更歌遇泉還徙倚花竒
忽如薦樹曲渾成几樂静烟靄知忘機猿狖喜頻攀峻
過斗末造平如砥舉首閡青冥迴眸聊下眎高帆大于
鳥廣墠纔類蟻就此微茫中争先未嘗已葛洪話剛氣
去地四千里苟能乘之游止若道路耳吾將自峯頂便
可朝帝扆盡欲活羣生不唯私一已超騎明月幹復弄
華星蘂却下蓬莱巔重窺清淺水身為大塊客自號天
隨子他日向華陽敲雲問名氏
桃花塢皮日休
夤緣度南嶺盡日穿林樾窮深到兹塢逸興轉超忽塢
名雖然在不見桃花發恐是武陵溪自閉仙日月倚峯
小精舍當嶺殘耕垈將洞任迴環把雲恣披拂閒禽啼
䆗窱險狖眠硉矹微風吹重嵐碧埃輕勃勃清隂減鶴
睡秀色除人渴敲竹鬪錚摐弄泉争咽嗢空齋蒸柏葉
野飯調石髮空羨塢中人終身無履韈
陸龜蒙
行行問絶境貴與名相親空經桃花塢不見秦時人願
此為東風吹起枝上春願此作流水潜浮蘂中塵願此
為好鳥得棲花際鄰願此作幽蝶得隨花下賓朝為照
花日暮作涵花津試為探花士出作偷桃臣桃源不我
棄庶可全天真
洞庭南館張祐
一逕逗霜林朱欄遶碧岑地盤雲夢角山鎮洞庭心樹
白看烟起沙紅見日沈還因此悲屈惆悵又行吟
早發洞庭舟中作白居易
闔閭曙色欲蒼蒼星月高低宿水光棹舉影搖燈燭動
舟移聲拽管絃長漸看海樹紅生日遥見包山白帶霜
出郭已行十五里唯消一曲慢霓裳
方干
長天接廣澤二氣共含秋舉目無平地何心戀直鈎孤
鐘鳴大岸片月落中流却憶䲭夷子當時此泛舟
洞庭小湖白居易
湖上山頭別有湖芰荷香氣占仙都夜含星斗分天象
晚映雲霞作畫圖風動綠蘋天上浪鳥棲寒照日中烏
若非神物多靈跡争得長年冬不枯
入林屋洞皮日休
齋心已三日筋骨如烟輕腰下佩金獸手中持火鈴幽
塘四百里中有日月精連亘三十六各各為玉京自非
心志誠必被神物烹顧余慕大道不能惜微生遂招放
曠侣同作幽憂行其門纔函丈初若盤薄硎洞氣黑眣
&KR0008;苔髮紅鬇鬡試足值坎窞低頭避峥嶸攀緣不知倦
怪異焉敢驚匐匍一百步稍稍策可横忽然白蝙蝠来
撲松炬明人語散澒洞石響高玲玎脚底龍蛇氣頭上
波浪聲有時若服匿偪仄如見繃俄爾造平澹豁然逢
光晶金堂似鑄出玉座如琢成前有方丈沼凝碧融人
情雲漿湛不動瓊露涵而馨𠻳之恐減筭酌之必延齡
愁為三官責不敢携一&KR0008;昔云夏后氏于此蔵真經刻
之以紫琳秘之以丹瓊期之以萬祀守之以百靈焉得
彼丈人竊之不加刑石匱一以出左神俄不扄禹書既
云得吳國由是傾蘚縫纔半尺中有怪物腥欲去既嚄
唶將迴又伶俜却遵舊時道半日出窈冥履泥惹石髓
衣濕沾雲英玄籙乏仙骨青文無綘名雖然入隂宫不
得朝上清對彼神仙窟自厭濁俗形却憎造物者遣我
騎文星
陸龜蒙
知名十洞天林屋當第九(人問三十六洞天知名其十耳餘二十六出九微志未行)
(于世)題之為左神理之以天后(林屋洞為左神幽虛之天即天帝真后之便闕)魁
罡辟邪輩左右專備守自非方瞳人不敢窺洞口唯君
好竒士復嘯忘情友致傘在風林低冠入雲竇中深劇
苔井傍坎纔藥臼石角忽支頥藤根時束肘初為大幽
怖漸見微明透屹若造靈封森如達仙藪嘗聞白芝秀
状與琅花偶又聞紫泉光甘如酌天酒(白芝紫泉皆此洞所出乃神仙)
(之飲餌非常人所能得)何人能挹嚼餌以代漿&KR2047;卻笑探五符徒
勞步雙斗真君不可見焚盥空遲久眷戀玉碣文行行
但回首
洞庭山王禹偁
吳山無此秀乘暇一遊之萬頃湖光裏千家橘熟時平
看月上早遠覺鳥啼遲近古誰真賞白雲應得知
李彌大
山浮羣玉碧空沉萬頃光涵幾許深梵刹樓臺嘘海蜃
洞天日月浴丹金秋林結綠流連賞春塢蔵紅次第吟
擬汎一舟追范蠡從来世味不關心
昔白樂天為姑蘇太守游洞庭山題詩翠峯寺有笙
歌畫舟之句紹興壬子李彌大守平江越月而張片
帆来游洞庭首訪翠峯追懷古昔擬樂天體聊繼其
韵時異事别各遂所適之樂云耳詩云林屋館即洞
庭前代盖有宫館非今龍字處也
&KR1735;裏皮日休
&KR1735;裏何幽竒膏腴二十頃風吹稻花香直過龜山頂青
苖細膩臥白羽幽溶静塍畔起鸊鵜田中通舴艋幾家
傍潭洞孤戍當林嶺罷釣時煮菱停繰或焙茗峭然八
十老(一作翁)生計于此永苦力供征賦怡顔過朝暝洞庭
取異事包山極幽景念爾飽得知亦是遺民幸
陸龜蒙
山横路若絶轉檝逢平川川中水木幽高下兼良田溝
塍墮微溜桑柘含疎烟處處倚蠶箔家家下漁筌騃犢
臥新&KR0034;野禽争折蓮試招搔首翁共語殘陽邊今来九
州内未能皆恬然賊陣始吉語狂波又凶年吾翁欲何
道守此常安眠笑我掉頭去蘆中聞刺船余知隠地術
可以齊真仙終當從之游庶復全于天
&KR1735;裏傍黿山下有良田二十頃
石板皮日休
翠石數百步如板漂不流空疑水妃意浮出青玉洲中
若塋龍劎外唯疊蛇矛狂波忽然死浩氣清且浮似將
翠黛色抹破太湖秋安得三五夕携酒掉扁舟召取月
夫人嘯歌於上頭又恐霄景闊虛皇拜仙侯欲建九錫
碑立當十二樓瓊文忽然下石板誰能留此事少知音
唯應波上鷗
陸龜蒙
一片倒山屛何時隳洞門屹然空闊中萬古波濤痕我
意上帝命將来壓泉源恐為庚辰宫囚怪力所掀又疑
廣袤次零落潜驚奔不然遭霹靂強半沉無垠如何造
化手便截秋雲根往事不足問竒蹤安可論吾今病煩
暑據簟嘗昏昏欲從石公乞(石扳在石公山前)瑩理平如璊前
後植桂檜東西置琴樽盡携天壤徒浩唱羲皇言
黿頭山神女歌韋應物
黿頭之山直上洞庭連青天蒼蒼烟樹閉古廟中有蛾
眉成水仙水府沉沉行路絶蛟龍出沒無時節䰟同魍
魎潜太隂身與空山長不滅東晉永和今幾代雲髮素
顔猶盻睐隂沈靈氣静凝美的皪龍綃襍瓊佩山精水
魅不敢親昏明想像如有人蘭蕙瓊芳積烟露碧忩松
月無冬春舟客徑過奠椒醑巫女南音歌楚些碧水冥
冥空鳥飛長天何處雲隨雨紅蕖綠蘋芳意多玉靈蕩
漾凌清波孤峯絶島儼相向鬼嘯猿鳴垂女蘿皓雪瓊
姿殊異色北方絶代徒傾國雲沒烟消不可期明堂翡
翠無人得精靈變態状無方游龍宛轉驚鴻翔湘妃獨
立九疑暮漢女菱歌春日長始知仙事無不有可惜吳
宫空白首
黿頭山一名黿山在洞庭西山之東麓有石闖出如
黿首相傳以名一山皆青石温潤尤光瑩扣之琅琅
有金玉聲浙西碑銘與壓砌緣池皆取此石而出不
知其數山如剥皮矣舊有神女祠
訪踞湖山人仇君隠居馬雲
山臨水湖上寺隠青蘿間五湖洞壑邃衆峯屏障環濃
嵐面光彩驚波背潺湲雲歸定僧寂月伴樵夫還林墅
掩蒙密級磴容躋攀錢氏建生社此地為家山
芳桂塢前人
森森芳桂樹團圞削青玉春花飛澗戶秋實墮巖曲霜
條封紫翠風葉搖香綠下有幽棲人結茅避世俗學仙
讀丹經好道探藥籙植根滿羣峯不便樵斧觸(塢仇道所居也)
飛泉塢前人
高崖落飛泉寒源味冷冽雲津流玉乳石髄澄金屑淙
淙危磴響滴滴蒼蘚缺濺沬灑明珠滿澗融寒雪巖夫
就潄飲姬子臨浣潔不獨愈痼疾自可清内熱
脩竹塢前人
檀欒徧巖川幽谷氣象鮮風聲自宫徵秋籟成管絃夕
靄起碧霧晨曦生綠烟花繁紫鳳飽質勁蒼虬攣藤蘿
交密蔭仰不見雲天欲訪桃源路塢塢疑相連
丹霞塢前人
東澗巖谷秀粲然金碧麗亘野丹氣明向曙霏烟霽磴
瀉紅玉泉林紆赤鳳髻日赤諸峯上月皎半天際幽谷
紓綘繒層崖營錦&KR1455;羨此山居人蕭然遠塵世
白雲塢(二首)前人
君尋白雲塢最近林澗西永日抱幽石因風度清溪炎
隨夏景變涼高秋氣淒素靄生巘崿練光帶虹霓潤澤
施天下還返故山栖深惟賢士志出處可與齊
雞犬眠雲白日空暮春花木滿川紅茶甌香沸松林火
藥杵聲清石澗風玉帛未聞招處士神仙今喜識臺翁
夕陽半局殘棋在醉倚巖邊紫桂叢
踞湖山即横山也在城西南十五里以其背臨太湖
若箕踞之勢錢氏有國時造寺于山下曰薦福寺至
今里人不以踞湖名山或以寺名名之山有五大塢
圖經又名五塢山五塢舊名不雅皇祐五年節度推
官馬雲三游此山求其林澗之美峯壑之秀雲景之
麗泉石之怪因其物象各以美名名五塢踞湖即搃
五塢之衆名為六題焉
二獄山楊備
雷霆號令霜雪威二獄東西鎖翠微髣髴酆都叢棘地
巖扉應是古圜扉
東獄西獄二山在太湖中吳王于此置男女二獄
夜宴虎丘山序獨孤及
方今内有䕫龍臯伊以佐百揆外有方叔召虎以守四
海天下之人高枕無事則琴臺以宴朋友笑歌以展霞
月吾黨之職也吾是以有兹虎丘之會巖巖虎丘奠吳
西門崒然如香樓金道自下方而踴鏁丹霞白雲于蓮
宫之内會之日和氣滿谷陽春逼人巖烟掃除肅然若
有待余與夫不亂行于鷗鳥銜流霞之杯而羣嬉乎其
中笑向碧潭與松石道舊兕觥既發賓主醉止狂歌送
酒坐者皆和吳趨敷奏雲去日没梵天月白萬里如練
松陰依依狀若留客于斯時也挽雲山為我輩視竹帛
如草芥頽然樂極衆慮皆遣于是奮髯屢舞而嘆今夕
何夕同者八人醉罷皆賦以為此山故事
陪陸長源裴樞游虎丘獨孤及
雲水夾雙刹遥疑涌平陂入門見蔵山元化何由窺曳
組探詭怪停驄訪幽竒情高氣為爽德暖春亦隨瑶草
自的皪黃樓争蔽虧金精發壊陵劍彩沉靈池一覽匝
天界中峯步未移應来遠公石列坐援松枝
劍池李峴
闔閭葬日勞人力嬴政穿来役鬼工澄碧尚疑神物在
等閒雷雨起潭中
虎丘贈魚處士趙嘏
蘭若雲深處前年客重過巖空秋色動水闊夕陽多早
負江河志今如鬢髮何唯君閒勝我釣艇在烟波
虎丘寺西小溪閒泛皮日休
鼓子花明白石岸桃枝竹覆翠嵐溪分明似對天台洞
應厭頑仙不肯迷
陸龜蒙
樹號相思枝拂地鳥語提壺聲滿溪雲涯一里千萬曲
直是漁翁行也迷
許渾
暫引寒泉濯遠塵此生多是異鄉人荆溪夜雨花飛疾
吳苑秋風葉落頻萬里高低雲外路百年榮辱夢中身
世間誰是西林客一卧烟霞四十春
酬陸四十虎丘對月權德輿
東風變蘅薄時景日妍和更想千峯夜浩然幽意多蕙
香襲閒趾松露泣喬柯潭影漾霞月石床封薜蘿
使君丱歲時已負青冥姿龍虎一門盛淵源四海推駸
駸步騕褭婉婉翥長離玄圃盡瓊樹家林輕桂枝
聲榮徒外奬恬淡方自適逸氣凌顥清仁祠訪金碧芊
眠瑶草秀斷續雲竇滴芳訊發幽緘新詩比良覿
故人石渠署美價滿終朝落日松杉直芬芬蘭杜飄雄
詞鼓溟海曠度豁烟霄營道幸同術論心皆後凋
循環伐木詠緬邈招隠情慙兹擁腫才愛彼潺湲清拘
牽尚多故夢想何由并終結方外期不待華髮生
題東虎丘六韵白居易
香刹看非遠祇園入始深龍蟠松矯矯玉立竹森森怪
石千僧坐靈池一劒沉海當亭兩面山在寺中心酒熟
憑花勸詩成倩鳥吟寄言軒冕客此地好抽簮
夜游西虎丘八韻
不厭西丘寺閒来即一過舟船轉雲島樓閣出烟蘿路
入青松影門臨白月波魚跳驚秉燭猿覷怪鳴珂搖曳
雙紅旆娉婷十翠娥(容滿蟬態等十妓從遊也)香花助羅綺鐘梵避
笙歌領郡時將久遊山數幾何一年十二度非少亦非
多
自開山寺路水陸往来頻銀勒牽驕馬花船載麗人芰
荷生欲遍桃李種仍新(去年重開寺路種蓮又桃李梅約千株)好住湖隄
上長留一道春(題虎丘寺路)
丘寺路宴留别諸妓白居易
銀泥裙暎錦障泥畫舸停橈馬簇蹄清管曲終鸚鵡語
紅旗影動䮂䮧嘶漸銷醉色朱顔淺欲語離情翠黛低
莫忘使君吟咏處女墳湖北虎丘西
李紳
秋山古寺東西遠竹院松門悵望同幽島静時侵徑月
野烟銷處滿林風塔分朱雁餘霞外刹對金螭落照中
官備散僚身却累往来慙謝二蓮宫
劉禹錫
青林虎丘寺林際翠微路立見山僧来遥從鳥飛處兹
峯淪寶玉千載唯丘墓埋劒人空傳鑿山龍已去捫蘿
披翳薈路轉夕陽遽虎嘯崖谷寒猿啼杉松暮徘徊北
樓上海江窮一顧日映千里帆鵶歸萬家樹暫因惬所
適果得損外慮庭暗棲還雲簷香滴甘露久迷空寂理
多為聲華故永欲投此山餘生豈能悮
虎丘見元相公題名愴然有詠劉禹錫
滻水送君君不還見君題字虎丘山因君早貴兼才美
不得多時在世間
登虎丘望海樓前人
獨宿望海樓夜深珍木冷僧房已閉戶山月方出嶺碧
池涵劒彩寶刹搖星影却憶郡齋中虚眠此時景
同沈恭子游虎丘清遠道士
我本長殷周遭罹歷秦漢四瀆與五嶽名山盡幽竄及
此寰區中始有近峯玩近峯何鬱鬱平湖渺瀰漫吟挽
川之隂步上山之岸山川共澄澈光彩交零亂白雲蓊
欲歸青松忽消半客去川島静人来山鳥散谷深中見
日崖幽曉非旦聞子盛遊遨風流足詞翰嘉兹好松石
一言嘗累嘆勿謂余鬼神忻君共游贊
刻清遠道士詩因而繼作顔真卿
不到東西寺于今五十春朅来從舊賞林壑苑相親吳
子多蔵日秦皇厭歲辰劒池穿萬仞盤石坐千人金氣
騰為虎琴臺化若神登壇仰生一捨宅嘆珣珉中嶺分
雙樹迴巒絶四鄰窺臨江海接崇飾四時新客有神仙
者于兹雅麗陳名高清遠峡文聚斗牛津迹異心寧間
聲同質豈均悠然千載後知我抱光塵
追和顔真卿李德裕
茂苑有靈峯嗟予未游觀蔵山在平陸壊谷為高岸岡
繞數仞墻嶺潜千尺榦乃知造化意回斡資竒玩鏐騰
昔虎踞劒沒常龍煥潭黛入海底崟岑聳霄半層巒未
昇日哀猿寧知旦綠蓧夏凝隂碧林秋不換冥搜既窈
窕迴望何蕭散川晴嵐氣收江春襍英亂逸人綴清藻
前哲留篇翰共和哀玉音皆舒文繡叚難追彦回賞(禇彦)
(回曰凡人所稱嘗過其實唯見虎丘則逾其所聞)徒起興公嘆一夕如再升含
毫星斗爛
追和清遠道士詩序皮日休
虎丘山有清遠道士詩一首其所稱自殷周而歷秦漢
迄于近代抑二千年来以鬼神自謂亦怪之甚者格之
以清健飾之以俊麗一句一字若奮若搏彼建安詞人
倘在不得居其右矣顔太師魯公愛之刻于巖際并有
繼作李大尉衛公欽清遠之高致慕魯公之素尚又次
而和之顔之序事也典李之屬思也麗並一時之寡和
又幽獨君二首亦甚竒愴嗜古者觀而樂之余因總而
為序幽獨君一篇不知孰氏之作其詞古而悲亦存于
篇末太玄曰大無方易無時然後為鬼神也噫清遠道
士果鬼神乎抑道者流乎抑隠君子乎詞則已矣則我
不知也詩云成道自衰周避世窮炎漢荆杞雖云梗烟
霞尚容竄兹岑信靈異吾懷惬流玩石澀古鉄鉎嵐重
輕埃漫松膏膩幽徑蘋沫著孤岸諸蘿幄幕隂衆鳥
陶匏亂巖罅地中心海光天一半玄猿行列歸白雲次
第散蟾蜍生夕景沆瀣餘清旦風人採幽什墨客舉靈
翰嗟予慕斯文一詠復三嘆顯晦雖不同兹吟粗堪贊
陸龜蒙
一代先後賢聲容劇河漢况兹邁古士復歴蒼崖竄辰
經幾千萬邈與靈夀玩海嶽尚推移都鄙固蕪漫羸僧
下高閣獨鳥没遠岸嘯初風雨来吟餘鐘唄亂如何鍊
精魄萬祀忽欲半寧為斷臂憂肯作秋栢散吾聞酆宫
内日月自昏旦左右修文郎縦横灑篇翰斯人久冥漠
得不垂慨嘆庶或有神交相與重興贊
補沈恭子詩序前人
按清遠道士詩題中有沈恭子同遊既為神怪之儔得
非姓氏謚為恭子乎趙宣子韓獻子之類耶恭子美諡
也而詩中有風流詞翰之稱豈獨唱而不和者歟疑闕
其文以為恭子之恨迺作一章存于編中亦補亡之義
也詩云
靈質貫軒昊遐年越商周自然失遠裔安得怨寡儔我
亦小國胤易名慚見優雖非放曠懷雅奉逍遥游携手
桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
影衰紅清露愁覽物性未逸反為情所囚異材偶絶境
佳藻窮冥搜虛傾寂寞音敢作雜佩酬
游虎丘詩并序晁迥
予罷掌賦東陽歸次蘇臺時故人王士龍飲餞于閶門
且曰虎丘山寺吳中勝㮣不越數里可能遊乎余沛然
惬心諾而偕往由枝派乘水輿嘯清風目幽趣棹工叢
力葉舟如飛拂白英以半開縈紅樹以傍出造詣幽境
夐無纖塵相與披烟蘿凌磴道杳疑天外作為佛宫俯
臨劒池砑若斷岸磊砢&KR0008;崒不能形容肆凝覽以東周
惜頽景之西匿一觴一咏挹興而還遂裁一律以表嘉會
時淳化四載自序詩曰
餞別閶門復少留故人邀我浣離愁旋酤美醖乘漁艇
急掉斜陽到虎丘千古劍池呀怪石一方金地枕清流
歸時眷戀情無限不得從容秉燭遊
王禹偁
蘚墻圍著碧孱顔曾是當年海湧山盡把好峯蔵寺裏
不教幽景落人間劒池草色經冬在石座苔花自古斑
珍重晉朝吾祖宅一迴来此便忘還
游虎丘觀白傅舊題因成二首前人
樂天曾守郡酷愛虎丘山一年十二度五馬来松關我
今方吏隠心在雲水間野性羣麋鹿忘機狎鷗鷴乘興
即一到興盡即自還不知使君貴何似長官閒
徒勞官職在天涯一望家園一淚垂不是虎丘多勝樂
拂衣歸去已多時
吳王墓陳堯佐(三首)
惜哉吳王墓秦帝欲開破應笑埋金玉千年賈餘禍不
特虎跡銷已聞鮑車過又是驪山頭炎炎三月火
雲際樓臺樹杪軒孤松千尺聳平田危闌忽思微吟好
隠隠秋帆半入天
人間靈迹遍曾游祗欠吳門訪虎丘今日偶来無限感
闔閭墳在劒池頭
丁謂(二首)
久塵黃閣侍威顔忽擁高牙出帝關玉珮乍辭文石陛
錦衣重到虎丘山仙飈時傍潺湲起珍羽多從杳靄還
官大寵深難得暇林泉懷舊是偷閒
鳳池初下陟孱顔虎寺重游啟舊關金鉞傳呼枝釣渚
寶天輝映讀書山卧龍昔日曾三顧遼鶴千年始一還
應為蒼生須再起草堂蘿屋詎容閒
梅詢
昔見虎眈眈今為佛子巖雲寒不出寺劒淨求離潭幽
步蘿隨徑高禪雪閉庵吳都十萬戶煙瓦亘東南
范仲淹
虎丘何為者鯨波湧而顯(古謂海湧峯也)堆青鎮一隅峙秀状
無限遥峯乃衆隂四望拱孤巘上有梵王家高壓長洲
苑游人接踵来千里必重趼奔走趨層巔凌競陟雲棧下
噉洞庭卑傍睨靈巖淺巍乎屹寶閣仰之目睛眩中有
明光書麗若日星烜三朝所秘蔵百靈共幽贊兹焉真
福庭瞻者皆色灑(音銑)夐覺塵世非恍如化城現塔頂拂
彤霞山脚環清甽北崖宿雪寒東阜晨曦煖隂森巖腹
空詰屈廊腰轉秋磬落雲端宵燈耿天半處者病恼蠲
来者鈍根遣予膺邦寄時所歷游屐遍不領旌旗行恐
驚禽獸散捫蘿窮邃深據檻望平遠尋幽既懽忻訪古
或興歎葬金墳已隳淬劒池猶漫冰霰凋古杉(皮陸所咏古杉)
(也)朱丹浮斷簡(今秋崖下泉湧得竹簡數片皆朱書有古年號)珍重講石存訊
評鬼詩誕唐賢留風什遺墨羅粉版險語悉冥搜清景
不可逭(李衛公顔魯公而下篇什俱在)國朝有筆札巖壁刻稜婉刀梢
君謨書龍蛇不疑篆(蔡書劎池壁篆生公堂)二美賁禪扄千古駭
人眼于時出世師净住日營繕發緣善侶臻畢力梓土
僝紺宇生光輝勝㮣如采絢海衆咸安棲宗風愈恢闡
迦陵覺音清石室驚籌滿自惟挂纓歸心與紛拏斷每
来尋香刹嘗得峩野弁久留蓮漏移相接犀談欵露井
汲雲漿(山有陸鴻漸井)冰甆誠芳荈最憐草樹春幾愛烟嵐晚
願借一菴石于兹修止觀
蔣堂
林端生色美新晴樓閣依山若畫屛石坐最宜人選勝
劒池潜想地遺靈僧忩松竹冬猶茂寺路烟霞晝亦冥
自愧邇年假麾守一迴方得扣禪扄
張伯玉
東客從来過虎丘橘花渡口維扁舟闔閭宫殿不可見
但對古塔寒颼颼憶昔吳王全盛日水犀十萬横吳鈎
楚山既掘荆人塜越嶺仍將勾踐囚豈謂西施能破國
誰知麋鹿上臺游惟有吳王在時月夜深閒照劒池秋
王紳
山頭古寺多陳跡故國空餘氣象雄覇業已隨流水去
闔閭墳草又西風
虎丘寺蘇軾
入門無平田石路細穿嶺隂風生澗壑古木翳潭井湛
盧誰復見秋水光耿耿銕花秀巖壁殺氣噤蛙黽幽幽
生公堂左右立頑礦當年或未信異類服精猛胡為百
歲後仙鬼互馳騁窈然留清詩讀者為悲哽東軒有佳
致雲水麗千頃熙熙覽生物春意破凄冷我来屬無事
暖日相與永喜鵲翻初旦愁鳶蹲落景坐見漁樵還新
月溪上影悟彼良自咍歸田行可請
和劉孝叔會虎丘蘇軾
白簡威猶凛青山興已濃鶴閒雲作氅駝臥草埋峯跪
履若可教卜鄰應更容因公問回老何處定相逢
太常齋未解不肯對纖穠只遣三千履来游十二峯林
空答清唱潭净寫衰容歸去瑶臺路還如月下逢
蒲章諸公倡和詩題辭朱長文
虎丘之景盖有三絶望山之形不越岡陵而得登之者
見層峯峭壁勢足千仞一絶也近臨郛郭矗起原隰旁
無連屬萬景都會西聯穹窿北亘海虞震湖滄洲雲氣
出没廓然四顧指掌千里二絶也劍池泓渟徹海侵雲
不盈不涸終古湛湛三絶也兼是三絶冠以佛宫寶塔
精廬重樓飛閣﨑嶬峻嶒梯巖架壑東南之勝無出其
右故自晉唐至于聖朝儒生文士宗工逸客風什相繼
昔嘗集錄吳郡詩得虎丘之作七十餘篇其遺落而失
傳者亦何可勝道哉左丞河東蒲公自杭帥鄆弭節閶扉
一登此山坐小吳會歡賞不已形于咏歌于是樞密豫
章章公使君劉公通守王君欣聞佳製屬而和之思與
境會情以辭宣高義薄雲霞正聲合鐘律足以為海湧
之榮觀中吳之美賞使顔李大句劉白高風不專美于
是矣蒲公又有六詠刻之他日云元祐三年四月蘇州
府學教授朱長文題
蒲宗孟
長松送步水灣環寺據吳王冡墓間瘦石千層開碧玉
疎圍十里裹青山壁從地上嶃巗起雲出門前自在閒
零落生公講堂下無人說法但空還
游虎丘因書錢塘舊遊前人
失却湖山恨去舟新年無意作春遊東風昨夜思龍井
曉雨全家入虎丘望見遠峯疑石衖(南高峯勝處)誤尋歸路
認花樓(沙河勝處)明朝一出閶門去清夢遥知在兩州
章子厚和前二韵
闔閭城外小層巒瘦竹寒松數里間並岸逢僧知寺近
入門鑿石漸登山純鈎劒化空池在幽獨詩成白石閒
游客幸無官事束何須齋舫歛昏還
傳聞城角艤行舟自擁笙歌選勝游偶為寒江阻潮汐
再容清賞屬林丘燕回吳苑風和雪夢斷錢塘月滿樓
盡把蘇杭好烟景醉吟將去詫東州
虎丘雜咏蘇舜欽
生事飄然付一舟吳山蕭寺且淹留白雲已有終身約
綠酒聊驅萬古愁峡束蒼淵深貯月巖排紅樹巧粧秋
徘徊欲出向城市引領烟蘿空自羞
虎寺楊備(四首)
闔閭城外古荒丘雲裡鐘聲滿寺樓白虎金精人不見
昔曾雄據此山頭
劍池
三尺龍蟠古到今波光凝碧暮雲深沉絲不斷應無底
山脚池心徹海心
試劒石
白刃凝霜照水寒當時入匣便迴鑾巖前片石猶中斷
切玉如泥也不難
生公講堂
海上名山即虎丘生公遺跡至今留當年說法千人坐
曾見巖邊石點頭
孫覿(二首)
冬温陽久亢一雪意頗快乘興泛扁舟出郭信如邁放
棹得虎丘恍然銀色界瑶天夹細徑瓊樹偃曲盖引步
到層樓極目吳城隘飛鸞翔空中千峯幕天外景高雲
可凌寒重酒易解羣兒慶老翁于此氣不憊
多病身如寄長貧氣自華只將窮事業便當老生涯泥
飲醉生纈挑燈喜見花殷勤香火社閒病到毗耶禪客
青鞋軟詩翁白帽斜驚回蝶栩栩喜聽鵲喳喳推戶風
敲竹登牀雨散花匆匆一笑許隻履上青霞
程俱(二首)
四顧渺平野孤撑見林丘常疑湧地出倘復海所浮上
有千人臺靈蹤想前修无情旨深義頑石亦點頭下有
百尺淵神光干斗牛隂崖不見日草木皆先秋兩晉多
達士東亭抑其流結廬遠車馬寄此山之幽一朝施白
足棄去如毛輶矧伊桑下宿肯作賈胡留
尋壑復經丘人看李郭舟藤花多背日桐葉最知秋虎
去藜藿盡龍歸蛙黽愁振衣臨石壁未羨習池游
何麟
平地湧巖壑稜層驚大雄何曾遠人世直欲傍天宫白
虎威靈在赤烏緣影空生公能說法音與塔鈴同
方惟深(三首)
晉人事高曠所得多竒僻雲巖佛子廬曾為二王宅當
時盤樂地俯仰成今昔林泉亦余好徘徊相遺跡那知
非昔人復作登臨客
劎池
雲崖倚天開蒼淵下澄澈世傳靈劒飛山石千丈裂神
蹤去不返今作蛟龍穴是非漭難語歲久多異說惟當
清夜永静賞潭上月
千人石
生公天人師講法花雨墮當時聽法衆片石千人坐山
祗常護持山鳥不敢汚野人心茫然傲蕩多酒過醉来
不肯歸石上看雲卧
方仲荀
海湧起平田禪扉古木間出城先見塔入寺始登山堂
静參徒散巢喧乳鶴還祖龍求寶劎曾此鑿潺顔
劒池銘并序王禹偁
虎丘劒池泉石之竒者也吳地記引秦王之事以為詭
說攷諸舊史則無聞焉矧儒家者流不可語怪因為銘
以辨之銘曰
茂苑之側震澤之&KR0008;(湄同)巖巖虎丘沈沉劒池峻不可以
仰視深不可以下窺吾疑乎太樞作怪化工好竒水物
設險山妖忌危陷其泉也盖取諸坎磔其石也以象乎
離艮有止兆蒙無亨期搆此屯艱成乎險巇直恐夏后
弗能導之豈惟秦皇而能肇兹盖其始也一氣發洩兩
儀分別争融闘結擊搏而裂斷壁雙揭摩雲不徹翠秃
青殘挫銳而中絶寒流下咽犇山未決雪湧雷收拗怒
而曲折蹙束湍瀨呀槎洞穴鰌翻成窟龍戰有血非自
人力盖由天設誰謂一拳登之惟艱誰謂一勺挹之不
竭池實自然劍何妄傳我欲涉道如地之淵我欲立節
如石之堅位以道取名以節全濡筆池心勒銘山巔破
衆惑焉言予志焉
劍池徐輔
劍去池空水自寒游人到此憑欄杆年来是事銷磨盡
只有青山好静看(西清詩話)
虎丘記
虎丘又名海湧山在郡西北五里遥望平田中一小丘
吳地記云去吳縣西九里二百步高一百三十尺周二
百十丈比入山則泉石竒詭應接不暇其最者劍池千
人坐也劍池吳王闔閭葬其下以扁諸魚腸等劍各三
千殉焉故以劍名池葬之三日有白虎踞其上故山名
虎丘唐避諱改曰武丘劍池浙中絶景兩岸劃開中涵
石泉深不可測王禹偁序蘇文忠公軾詩形容甚工千
人坐生公講經處也大石盤陀數畝高下如刻削亦他
山所無又有秦王試劍石點頭石憨憨泉皆山中之景
好事者云天下名山所見不及所聞獨虎丘所聞不及
所見也其古事載傳記尤多晉王珣虎丘記四山大勢
四面周圍嶺南則是山徑兩面壁立交林上合蹊路下
通并降窈窕亦不卒至珣义為銘序云武丘山先名海
湧山吳越春秋曰闔閭死葬于國西北穴穿土為山積
壤為丘
吳都文粹卷四
