吳都文粹卷十宋鄭虎臣編
吳孫王墓記滕宬
出盤門三里有高塜或得其冡磚有文在側曰萬歲永
藏問其傍老人曰孫王墓也又曰孫王長沙王也或傳
其先世之說盗嘗發取藏金王未竟敗獲有碑已斷缺
不全止辨有中平年三字復掩之後郡置窑其傍取土
為磚殖號官窑後有授民田牧其上前常平使者創叢
冡建齊昇院與孫墓相附近院甫成會從他官將去職
一日始得其事立命其屬表之為之表者不暇詢攷題
曰先賢墓今使者以為失事實不可示久遠即命吳縣
主簿劉允武訂其事乃具條所得冡傍老人之言以報
屬宬記之按陳壽志長沙王字伯符始受漢爵為吳侯
大皇稱帝追封長沙威王而其子紹嗣封於吳此墓當
盗伐時有楊友䕫舜韶者作詩弔之乃以為孫破虜墓
陳壽志破虜薨葬曲阿楊詩固已差謬則所傳長沙王
者幾是按中平元年朱雋表破虜為佐軍司馬討張角
楊蓋據碑有中平年字故定以為破虜而不考其史江
表傳載破虜為雋佐軍留家壽春長沙王方十餘歲已
能與知名士交周瑜自舒來壽春勸王徙舒則碑之所
稱或謂王也又壽志及裴松之所補孫氏自破虜而下
皆出所葬地獨王不言葬而王之薨其將周瑜吕範皆
赴喪於吳至大皇始用張紘計自吳徙秣陵則王之葬
當在吳也然碑今既不存故訂而表之其傳亦曰孫王
墓者從俗稱也舜韶序其詩又稱盗所得冡中物有東
西銀杯金搔頭握臂瓦薰壚中灰炭猶存其物皆歸朱
勔家實政和丙申也前使者姓詹氏名體仁字元善今
使者姓徐氏字子宜紹興三年三月日記
吳孫王墓在盤門外三里政和間村民發墓磚皆作
篆隸為萬歲永藏之文得金玉瑰異之噐甚多有東
西銀杯初若燦花良久化為腐土又得金搔頭十數
枚金握臂二皆如新并瓦薰爐一枚而近世陸墓所
燒略相似而箱底有灰炭如故父老相傳云長沙王
墓按長沙王即孫策又恐是其母若妻郡守聞之遽
命掩塞所得古物盡歸朱勔家洪芻香譜亦略載此
事郡人楊友䕫為詩序其事為詳但直指以為堅墓
故有高陵之句按史堅自葬曲阿紹熙辛亥提舉常
平張體仁始加考訂以為孫氏疑墓姑從鄉人謂之
孫王墓又命郡人舉賢良方正滕宬記其事復以史
考之定為孫策所葬與世俗長沙王之說稍合今皆
錄之
梁鴻墓陸龜蒙
先生為五噫之歌漢天子聞而病諸南走乎大江之波
客臯氏之宇下志沉潜而靡他自吳粲以舉臼夫人之
勤亦多不懷志於將沒適乎道之無頗比要離之烈魄
冡雖夷而不磨嗟余後先生之千祀聊奉奠而來過俯
灌地而仰語顧先生之謂何心褊性誕客他人之宇下
不得故力耕而自獲所以法先生之義者庶五噫之可
學
梁鴻墓在金閶亭南臯伯通以要離烈士梁生清高
因附葬之吳地記云在泰伯廟南與要離墳相並陸
龜蒙云伯鸞墓在吳門金閶亭下幾一里嘗作文以
祭焉
江纂墓孫起卿
冢有古篆碑近自田家獲藏之五六年未甚見省錄古
苔侵文理封結殆莫識偶然嗟其窮一一為磨剔始若
漫無文細尋適可讀文云晉江纂長夜垂兹刻貞石殊
不用塊然但埏埴合葬無别銘背面書反覆一字不涉
筆本枝記明白二父遂兼書於逌乃宗嫡(誌云養父諶本父逌也)
考諸晉史篇真是小出入字畫亦嶮勁然不類鐫斵漢
魏尚豐碑此獨何褊廹豈時丁喪亂不暇加品式於時
義熙季歲次實庚戌五胡剖中原典午竄南極苟簡理
宜爾寧詒不考責審訂既昭然疑去喜自適歴年七百
餘瞥爾駒過隙名節苟不傳埃化先瓦石冥兹當眼前
用代銘几席
江纂江逌子也木瀆孫起卿頃於天平山下地名上
沙獲墓碑乃以大方磚刻之字畫俱存與石無異
真娘墓譚銖
虎邱山下冡纍纍松栢蕭條盡可悲何事世人唯重色
真娘墓上獨留詩
白居易
真娘墓虎邱道不識真娘鏡中面唯見真娘墓頭艸霜
摧桃李風折蓮真娘死時猶少年脂膚荑手不牢固世
間萬物難留連難留連易銷歇塞北花江南雪
前題(有序)李紳
真娘吳之妓人歌舞有名者死葬武邱山寺前吳中少
年從其志也墓多花草以蔽其上嘉興縣前亦有吳妓
人蘇小小墓風雨之夕或聞其上有歌吹之音詩曰
一株繁豔春城盡雙樹慈門忍草生愁態自隨風燭滅
愛心難逐雨花輕黛銷波月空蟾影歌息梁塵有梵聲
還似錢塘蘇小小秖應回首是卿卿
王禹偁
女命在於色士命在於才無才無色者未死如塵灰虎
邱真娘墓止是空土堆香魂與膩骨銷散如黃埃何事
千百年一名猶在哉吳越多婦人死即藏山隈無色故
無名邱冡空崔嵬唯此真娘墓客到情徘徊我是好名
士為爾傾一杯我非好色者後人無相咍
楊備
冰肌玉骨有遺妍粉作嬌雲黛作烟知有香魂埋不得
夜深巖底月中仙
真娘墓在虎邱寺側雲溪友議云吳門女郎真娘死
葬虎邱山時人比之蘇小小行客題墓甚多
周先生住山記令狐楚
先生姓周氏名隠遥字息元宗其道者相號為太玄先
生汝南人也抱天和冲澹之氣含至精潔朗之質玉冷
泉潤松高鶴閑韜精守道冥得真契谷神既存而長守
玄關無鍵而不開貞元初游蘇州吳縣之包山林屋洞
秋八月始於洞西得神景觀訊其居者曰距此數里世
傳毛公塢毛公道成羅浮居山三百餘歲有弟子七十
二人聚石為壇遺趾猶存爾能勤求吾請導之既行而
蘿篠迷密不知所往先生冥目久之逢一物焉雙眸盡
碧毛色紫而本白高數尺餘隨而行之視乃鹿也須臾
乃跪止若有所告先生默記之而還至十九年冬刜木
鬋茅奠厥攸居得異石一方上有䖝篆驗之即毛公鎮
壇符也既而鑿戶牖以為竇有鶴御冠裳戲舞於庭砌
後得一井香白滑甘溢為白泉其傍得古池焉深廣袤
丈陽愆隂伏湛如也初先生嘗息於洞之南門中神化
恍惚往往失其所在遇好風日亦來人間將至必先之
以雲鶴其弟子洒掃香室俄而至矣嗟乎先生之體同
乎無體矣不以晝夜更動息不以寒暑易繊厚不食而
甚力走及奔馬全乎氣者也雖飲而無漏正如靈龜外
乎形者也鹿以導步神柔異物也符以存視道契先躅
也井泉去厲昭乎仁也池水不枯齊其慮也仙雲靈鶴
之騐去來髣髴之狀其必神行而著知乎予叔服膺先
生之門二紀於兹錄先生本起見命為記凝神遐想直
而不遺元和十三年八月華州刺史兼御史中丞令狐
楚記
隋周隠遥洞庭山道士自云甪里先生之孫山上有
其祖甪里村言其世數人得道隠遥學太隂鍊形死
於崖窟中囑弟子曰撿視我尸勿令他物相干六年
後當更生當以衣裳迎我弟子守視初甚臭穢䖝壊
唯五臟不變如言閑護之至期往視身已全起坐弟
子湯沐以新衣迎歸髮鬒而黑髭麄而直若獸鬛焉
十六年又死如前更七年復生如是三度已四十餘
年且八十歲狀貌如三十許人隋煬帝召至東都尋
懇還本郡唐貞觀中召至長安館於内殿問修習之
道對曰臣所修者匹夫之事功不及物帝王一言之
利萬國蒙福得道之效遠於人臣區區所學非萬乘
所宜問也復求歸山詔遂其所適出仙游拾遺
吕真人感應記趙彦清
昔陽大明南安名士也孝純篤出於天性親喪廬墓而
上帝昭鑒遣吕真人贈詩遺藥以答其誠郡守既嘗表
於朝又刻石傳於世予竊謂神仙在渺茫恍惚之間安
得與人接始疑而未之信平江之常熟海嵎山北十七
里絶頂有僧慈悅結廬於白龍祠之側向得水腫疾屢
投藥石不療一日有客自云姓回忽至龍祠音容異常
徐而入見慈悅甚憐其病遂以指甲劃其股腹水即潰
而瘇消又以藥一彈丸教用商陸根煮湯服之且語慈
悅壽至八十有五不逾兩日其疾遂痊慈悅初不信其
為何人也後兩月餘有客云來自臨安因觀補陀至此
以畫一軸授慈悅曰吾所畫也須臾而去及展視之乃
薜荔所覆吕真人之像方悟前日姓回者即吕也慈悅
奉於龍祠三十年其不懈如一日凡有禱祈隨即感應
里人莫不愛重之天而使真人來治其病其事亦類於
陽君也歟夫人患不誠不信誠可以開金石信可以及
豚魚况於神仙乎余因禱龍祠慈悅以此告余既以釋
我之疑而且有感也故刻石以記之
隆興間常熟縣海嵎山頂有僧慈悅者患水腫病醫
藥弗效一日有客自云姓回憐悅病以指爪劃其股
腹水潰腫消又授以藥且云壽至八十五後兩月又
有客以畫授悅曰吾所畫也須臾而去展視乃吕真
人像方悟前所姓回者即吕也
適題三首林遇賢
揚子江頭浪最深行人到此盡沉吟他時若遇無波處
還似有波時用心
門前綠樹無啼鳥庭下蒼苔有落花聊與東風論箇事
十分春色屬誰家
心門增道氣忍事敵灾屯謹言終少禍節儉勝求人
遇賢姓林氏東禪院僧飲酒無筭鄉人目曰林酒仙
口中可容雙拳間有異事每出人羣聚觀之能自圖
其形無毫釐不肖好吟詩語雖俗有理致詩如此類
甚多不具錄今其真身塑於院中
題西湖一山寺壁僧守詮
落日寒蟬鳴獨歸林下寺柴扉應未掩片月隨行屨唯
聞犬吠聲又入青蘿去
和韵蘇軾
但聞烟外鐘不見烟中寺幽人夜未寝草露濕芒屨唯
應山頭月夜夜照來去
惠詮吳僧體垢汚而詩絶清婉嘗書西湖一山寺壁
云云蘇文忠公和於後云云詮遂以詩知名
題臨平贈蘇子瞻僧道潜
風蒲獵獵弄輕柔欲立蜻蜓不自由五月臨平山下路
藕花無數滿汀洲
又
隔林髣髴聞機杼知有人家住翠微
贈妓
寄語巫山窈窕娘好將魂夢惱襄王禪心已作沾泥絮
不逐春風上下狂
道潜吳僧有標致效陶靖節為詩嘗自姑蘇歸西湖
經臨平作詩云云蘇文忠公赴官錢塘得詩大稱賞
一見如舊識嘗有詩云云蘇公曰此吾師十四字
師號也蘇公移守東徐潜訪之館逍遥堂士大夫争
欲識面饌罷客俱來紅粧擁隨之遣一妓前乞詩援
筆立成一座大驚自是知名(冷齋夜話)
適題僧道川
我有一條鐵楖標縱横妙用無人識臨行撥轉上頭關
轟起一聲春霞靂
道川本崑山縣弓手瞿起以勇力名方被差捕賊宿
廟中忽有所得徑投山西東齋出家徧游江湖間道
遇虎不為動虎亦馴伏其傍一日大書四句(云云)危
坐蛻去有注金剛經其徒傳誦之
送文暢北游韓愈
昔在四門舘晨有僧來謁自言本吳人少小學城闕已
窮佛根源粗識事輗軏攣拘屈吾真戒轄思遠發薦紳
秉筆徒聲譽耀前閥從求送行詩屢造忍顛蹶今成十
餘卷浩汗羅斧鉞先生閟窮巷未得窺剞劂又聞識大
道何路補剠刖出其囊中文滿聽實清越謂僧當少安
草序頗排訐上論古之初所以施賞罰下開迷惑胸窙
豁劚株橛僧時不聽瑩若飲水救渴風塵一出門時日
多如髮三年竄荒嶺守縣坐深樾徵租聚異物詭製怛
巾韈幽窮共誰語思想甚含噦昨來得京官照壁喜見
蝎况逢舊親識無不比鶼蟨長安多門戶弔慶少休歇
而能勤來過重惠安可揭當今聖政初恩澤完&KR2181;&KR0008;胡
為不自暇飄戾逐鸇鷢僕射領北門威德壓胡羯相公
鎮幽都竹帛爛勲伐酒埸舞閨姝獵騎圍邊月開張篋
巾寶自可得津筏從兹富裘馬寧復茹藜蕨余期報恩
後謝病老耕垡庇身指蓬茅逞志縱獫猲僧還相訪來
山藥煮可掘
蘇州四瑞聯句詩序崔端
觀察推官承奉郎試大理評事崔端撰蘇州四瑞聯句
詩序云休祥之出必俟乎時感應之證亦繫乎政政或
未乂物理寧通時既會昌神靈斯格蘇臺四瑞其殆庶
乎而况分連牛斗地控江湖壤賦繁劇里門雄盛郡守
之選古難其人昔太宗有命俾我良牧吏部員外郎陳
公鎮撫之公自下車决政之壅伸民之冤挫猾吏之鋒
削刑禁之濫靡勞於力厥功告成嘉瑞荐臻休祥雜沓
花房連萼竹聳雙莖白龜見乎崑邱甘露零乎佛廟(甘露)
(降瑞光寺)斯乃我后重離繼照有開必先之靈感也歴觀藩
邸未有若斯之昭報焉以進士陳公(名堯咨)與南陽茂才
張公(名君房字尹方)詩敵者也丁酉孟夏之夕會宿於郡齋酒
酣據席言及四瑞且曰非筆墨無以紀郡政而頌聖德
由是賡唱迭詠終宴為聯句律詩自十二韵至二十韵
四章凡五百八十言
姑蘇四瑞謂白龜甘露合歡芍藥雙竹也吏部員外
郎陳省華守郡四瑞並出省華之子堯咨與張君房
各賦詩推官崔端為序
隠石詩幽獨君
青松多悲風蕭蕭聲且哀南山接北山幽隴空崔嵬白
日空昭昭不照長夜臺雖知生者樂魂魄安能廽况復
念所親痛哭心肝摧慟哭復何言哀哉復哀哉
又
神仙不可學形化空游魂白日非我朝青松為我門雖
復隔幽隴猶知念子孫何以遣悲怨萬物歸其根寄言
世上人莫厭臨芳尊莊生問枯骨至樂復虚言
又(祭後隠出)
幽冥雖異路平昔忝攻文欲知潜寐處山北兩孤坆
祭幽獨君文李道昌
嗚呼萬古邱陵化無再出君是何人能閑詩筆何代而
亡誰人子姪曾作何官是誰仙室寂寞夜臺悲呼白日
不向紙上石中隠出桃源三月綠艸垂楊黃鶯百囀猿
聲斷腸不題姓字寧辨賢良鳴呼痛哉嘆惜先賢空傳
經史終無再還青松嶺上嵯峨碧山大唐政集已記詩
言痛復痛兮何處賓悲復悲兮萬古墳能作詩兮動天
地聲哀怨兮淚沾巾感我皇兮列清酌願常生兮事明
君
題幽獨君楊備
金檢書殘石壁雲一名幽獨彼何人春深艸沒松門路
泉下詩猶感鬼神
大歴十三年虎邱寺有鬼題詩隠於石壁之上蘇州
觀察使李道昌異其事遂具奏聞勅令致祭道昌自
為祭文祭後數日石上復隠出詩一絶即寺山之北
有二墳甚高大荆榛叢蔚詢諸耆艾莫知何人所葬
至今猶存
禽暴篇陸龜蒙
冬十月予視穫於甫里旱稻離離年無以搘憂傷於懷
夜不能寐往往聲類暴雨而疾至者一夕凡數四明訊
其甿曰鳬鷖也其曹蔽天而下蓋田所當之禾必竭穗
而後去曰得無弋羅者捕而耗之耶對曰江之南不能
弋羅常藥而得之&KR0008;&KR3489;(上篦下粞)塗枝叢植於陂一中千萬
膠而不飛是藥也出於長沙豫章之涯行賈貨錯歲受
於射鳥兒盗興已來蒙衝塞江其誰敢商是藥既絶羣
鳬恣翔幸不免乎口腹反侵人之稻粱予曰嘻失馭之
民化而為盗關梁急征商不得行江湖小禽亦肆其暴
以害民之物乎俾生靈死乎盗死乎饑吾不知安用馭
者為
陸龜蒙視穫於甫里夜有鳬鷖蔽天而下若風雨所
當之禾竭穗而去為作禽暴篇
南翔寺
白鶴南翔去不歸惟留空跡在名基可憐後代空王子
不絶薰修享二時
崑山臨江鄉有南翔寺初掘地得石徑丈餘嘗有二
鶴飛集其上僧有齊法師者即此地為精舍聚徒居
之鶴飛來無定方隨飛來處其方必有人來施財作
供無一日不騐久之鶴去不返僧為之號泣石上忽
見題一詩云云因名寺曰南翔寺之西有村曰白鶴
倚樹高吟申徒有涯
仲尼非不賢為世所不容嗤嗤同舟子不識人中龍溪
雪戴落梅寒聲激長松狂來但清嘯一壺隠塵蹤
申徒有涯方外之士嘗携一白磁瓶自陽羡游吳中
大風雪中脫衣賃舟沽酒斗餘飲畢大吐同載者惡
之榜舟者逐之有涯挈瓶登岸倚樹高吟訖跳身
入瓶悄然無跡榜舟者大駭舉瓶碎之無見也他日
同濟者見有涯攜杖於虎丘劍池側箕踞而坐知其
異人不敢通問
冡歌吳女紫珪
南山有鳥北山張羅鳥既高飛羅將奈何志願從君讒
言恐多悲怨生疾沒命黃壚命之不造冤如之何羽族
之長名為鳳凰一日失雄三年感傷雖有衆鳥不為匹
雙故見鄙姿逢君輝光身遠心邇何當暫忘
吳王夫差小女曰玉年十八歲童子韓重年十九玉
悅之私交信問許為之妻重學於齊魯屬其父母使
求婚王怒不與玉結氣死葬閶門外三年重歸問其
父母父母曰王怒玉結氣死已葬矣重哭泣哀慟具
牲帛往弔玉於墓側形見謂重曰昔爾行之後令二
親從王相求謂必從願不圖别後遭命奈何玉左顧
延頸而歌曰(云云)歌畢歔欷流涕不能自勝要重還
冡重曰死生異道不敢承命玉曰死生異路吾亦知
之然一别永無後期子將畏我為鬼而禍子乎欵誠
所奉寧不相信重感其言送之還冡留三日夜臨出
取徑寸明珠遺重曰既毁其名又絶其願復何言哉
即節自愛若至吾家致敬大王重既出遂詣王自說
其事王大怒曰吾女既死而重造訛言玷穢亡靈此
不過發冡取物託以鬼神趨收重重脫走至玉墓所
訴玉玉曰無憂今歸白王玉粧梳忽見王驚愕悲喜
問曰爾緣何生玉跪而言曰韓重來求玉大王不許
令名毁義絶自致身亡重從遠還聞玉已死故齎牲
帛詣冡弔唁感其篤終輙與相見因以珠遺之不為
發冡願勿推治夫人聞之出而抱泣正如烟然(異錄傳)
又一說此女名紫珪魂出冡傍見重流涕遂要重入
冡三日夜重請還紫珪以徑寸珠并玉壺贈之重齎
二物詣夫差夫差大怒紫珪夢見於父以明重之事
夫差異之悲咽流涕因赦重以子聓之禮待之(搜神記)
箜篌歌
月既明西軒琴復清寸心斗酒事芳夜千秋萬歲同此
情歌宛轉宛轉聲以哀願為星與漢光景共徘徊
又
悲且傷參差淚成行低紅掩翠方無色金徽玉軫為誰
鏘歌宛轉宛轉清復悲願為烟與霧氤氲共容姿
王敬伯年十八仕為東宫扶侍赴假還都行至吳通
波亭維舟中流月夜理琴有一美人從二小女披幃
而入施錦席於東床設銀鐺雜果命綰髮者酌酒相
獻酬令小婢取箜篌作宛轉歌婢甚羞低回殊久乃
解裙中出黃帶長二尺許以挂箜篌彈弦作歌女脫
金釵扣琴和之歌訖天明分别女留錦四端卧具綉
枕腕囊并佩各一雙贈敬伯生以牙火籠玉琴爪荅
之來日聞吳令劉惠明妾船中失錦及卧具等撿括
諸同行至敬伯船獲之敬伯具夜來事及與從者女
儀粧并所贈等物令使撿之於帳復得牙火籠巾箱
内奩中得玉琴爪令乃以壻禮敬伯厚加贈遺而别
敬伯訪部伍人云女郎年十六字麗華去年遇病逝
未亡之前有婢名春條年二十許一婢名桃枝年十
五皆能彈箜篌又善宛轉歌相繼而死
吳中紀詠白居易
吳中好風景八月如三月水荇葉仍香木蓮花未歇海
天微雨散江郭繊埃滅暑退衣服乾潮生舸舫活兩衙
漸多暇亭午初無熱騎吏語使君正是遊時節
其二
吳中好風景風景無朝暮曉色萬家烟秋聲八月樹舟
移絃管動橋擁旌旗駐改號齊雲樓重開虎邱路况當
豐歲熟好是歡游處州民勸使君且莫抛官去
次韵崔融
洛渚問吳潮吳門想洛橋夕烟楊柳岸春水木蘭橈城
邑南樓近星辰北斗遥無因生羽翼輕舉託還飈
過蘇州蘇舜欽
東出盤門到眼明蕭蕭疎雨更隂晴綠楊白鷺俱自得
近水遠山皆有情萬物盛衰大意在一身羈苦俗人輕
無窮好景無緣住旅棹區區暮亦行
經闔閭城杜牧
遺蹤委衰草行客思悠悠昔日人何處終年水自流孤
烟村戍遠亂雨海門秋吟罷獨歸去烟雲盡慘愁
憶春草劉禹錫
舘娃宫外姑蘇臺鬱鬱芊芊撥不開無風自偃君知否
西子裙裾曾拂來
遊山蘇舜欽
上春游南峯出自閶扉西﨑嶇緣田塍時又涉狹磎午
初至峯下先讀爛石碑僧廬頗新鮮丹青晃朝曦云昔
支公居石迹有馬蹄踰嶺到天平上觀石室危蒼壁瀉
白泉對之已忘疲西岩列窗戶玲瓏透斜暉嵌然似飣
餖人力安可施朝飡下木凟市物俗所宜琴臺昔嘗遊
回首憶舊題南向又渡嶺盤屈麋鹿蹊摺身趨寶華未
到聞法鼙松間見廣路平如隠金鎚寺壓兩山脚三面
張屏幃夜闌宿虚堂清華無梦思西南登堯峰俗云堯
所基洪川不能沒上有萬衆棲中道舍籃輿從者亦汗
衣關陸巧步趨健馬莫可追自傷幹軀大兩股酸不隨巖
雨洒磴滑惟頼枯笻搘四顧物象殊雖因強自持竹木
亘支撑小閣架險梯凌晨過横山蹴踏雲霞低身如插
翅翼不見鴻鵠卑却視衆林壑密若薺麥齊是皆樗櫟
材春發綠翠姿一方紺碧瓦樓殿貼地飛右顧萬頃湖
東與天相迷日炙白烟開風驅銀山移旁過折腰塔鐵
輪盡顛隳近為震霆拔火烈瓦甓麋未知天之意摧此將
何為迤邐瞰薦福愛此路側池清無一點塵蝦魚潜琉
璃寶積仰修竹整如翠羽旗楞伽屋老朽是亦傳者非
北渡千丈橋柱裊欄傾欹攬衣俯而趨愁為溪風吹遇
勝輙自留仰嘯中屢遺永言喜謔浪把酒先嘻嘻杖履
閱竒怪瞪睨惟嗟咨及還城中居城人殊未知自疑身
被留暫此梦寐歸紛然著鄙事奔走争自私向者却是
梦反覆又自疑神明日夜往内顧行者尸何由擺塵坌
榮辱兩莫期清泉與白雲終老得自怡
和蘇州太守王規父侍太夫人觀燈余時以劉道
原見訪滯留京口不及赴此會二首
蘇軾
不覺朱轓轉後塵争看綉幰錦纏輪洛濱侍從三人貴
京兆平反一咲春但逐東山携妓女那知後閣走窮賓
滯留不見榮華事空作賡詩第七人
翻翻緹騎走香塵激激飛濤射火輪美酒留連三夜月
豐年傾倒五湖春安排詩律追強對蹭蹬歸期為惡賓
墮珥遺簮想無限華胥猶見梦回人
彭山贈貫之胡宿
彭山隔重湖落日見孤塔揚舲入空曠烟樹散鵝鴨山
中老癯仙萬頃纖芥納乘風落玦唾瞑色遠相荅平生
爾汝分磁鐵契已狎萬緣一笑空是處無剩法方舟過
谷隠風雨寒霎霎黎明帶星歸尚及齋鼓踏臨岐戒後
會梅熟新秧插期我散縑楮莫忘鷗盟㰱
過吳門李紳
烟水吳都郭閶門架碧流綠楊深淺巷青翰往來舟朱
戶千家室丹楹百處樓水光搖極浦草色辨長洲憶作
麻衣士曾為旅棹游放歌隨楚老清宴奉諸侯(貞元中余以布)
(衣多遊吳中韋夏卿首為知遇常陪宴席段平仲李季何劉從周綦毋威十餘輩日同杯酒及余以太和七年)
(領撫會稽則當時賓客羣吏樂徒寺僧里客無一人在者至於韋公子弟凋喪略盡)花寺聽鶯入
春湖看雁留里吟傳綺唱鄉語認歈謳橋轉攅虹飲波
通鬭鷁浮竹扉梅圃静水巷橘園幽絶渚荒麋苑穿岩
破虎邱舊風猶越鼓餘俗尚吳鈎故舘曾閒訪遺基亦
徧搜琴臺山木盡香徑佛宫秋帳殿菰蒲掩雲房霧露
收苧蘿妖覆滅荆棘鬼包羞風月俄黃綬經過半白頭
(元和七年余以校書郎從役再至蘇州時范十五傳正為郡而貞元中賓客散落半已殂謝及宴而伶人酒徒)
(悉無往日者門客惟令起二人已疾)重來冠蓋客非復别離愁(太和七年余赴鎮會)
(稽劉禹錫為郡則元和中蘇州相識知與不知索然皆盡河柳衰謝邑居更易乃甚令威之嘆也)候火
分通陌前旌駐外郵水風搖綵旆隄柳引鴻騶問吏子
孫隔呼名禮敬修顧瞻殊宿昔語默過悲憂義感心空
在容衰日易偷還將滄海詔從此布皇猷
軍中冬宴韋應物
滄海已云晏皇恩猶念勤式燕徧恒秩柔遠及斯人兹
邦實大藩伐鼓軍樂陳是時冬服成戎士氣益振虎竹
謬朝寄英賢降上賓擬罄周旋禮媿無海陸珍庭中凡
劍鬭堂上歌吹新光景不知晚觥酌豈言頻單醪昔所
感大醵况同忻顧謂軍中士報答何由申
春日自吳門之陽羡道中書事曹松
勝異恣遊應未遍路岐猶去幾時還浪花湖闊虹蜺斷
柳綠村深鳥雀閑千室綺羅浮畫檝兩州綠竹會茶山
眼前便是神仙事何必煩言洞府間
王禹偁
盡怪吳蘇地瓊花冷不銷時賢臨水國天氣似中朝密
逐江雲墮輕隨海吹飄影沉松塢亂片響葦蓬焦粉拂
龍頭舫繒鋪雁齒橋煮茶收歲計宜稻採民謠拔笋芽
先出欺梅蕊自凋誰言未盈尺猶稱不封條郡守齊黃
霸明皇邁帝堯縣官惜歌詠翻恐笑漁樵
自蘇臺至望亭驛人家盡空春物增思悵然有感
作此因寄從弟紓李嘉祐
南浦菰蒲覆白蘋東吳黎庶逐黃巾野棠自發空流水
江燕初歸不見人遠樹(一作岫)依依如送客平田渺渺獨
傷春那堪回首長洲苑烽火年年報虜塵
五日公燕梅摯
虎符初合晚芳天良會難并樂與賢心愧白公求治切
下車三月始開筵
蘇州閭邱江君兩家雨中飲酒蘇軾
小圃隂隂遍洒塵方塘㶑㶑欲生紋已煩仙袂來行雨
莫遣歌聲便駐雲肯對綺羅辭白酒試將文字惱紅裙
今宵記取醒時節點滴空階獨自聞
又
五紀歸來鬢未霜十眉環列坐生光喚船渡口迎秋女
駐馬橋邊問泰娘曾把四絃娛白傅敢將百艸鬭吳王
從今却笑風流守畫戟空凝燕寝香
吳中言情寄魯望皮日休
古來傖父愛吳鄉一上胥臺不可忘愛酒有情如手足
除詩無計似膏肓宴時不輟琅書味齋日難判玉鱠香
為說松江堪老處滿船烟月濕莎裳
和答日休陸龜蒙
菰烟蘆雪是儂鄉鈎線隨身好坐忘徒愛右軍遺點畫
閑披左氏得膏肓無因月殿開移屧秖有風汀去採香
莫問江邊漁艇子玉皇看賜羽衣裳
九月五夜出盤門書呈黃尉蘇舜欽
紺紬幕見黃金鈎珠璣磊落澄(一作冷)不流紛紛媚景動
波上的的遠勢生(一作横)沙頭前山漸昏漁唱息唯有疎
葦吟窮秋予方弭檝對此景時欲乘興長城游青娥蕩
漿忽遠至雖有雅約猶嚬羞練舟鮮明四窗闢蘭酎辛
滑佳賓留歌餘清冽貫衆耳笑動姿采生香㡚玉盤鱠
鱸光一色餖簇肴核隨所搜河斜參倒氣愈浩我起飲
子子必酬共知此會不易得邂逅得此難再求區區才
智自勞役擾擾塵俗多悲憂已醉更歌更起舞明日分
散空離愁
邂逅劉公尤於平望之西聯舟夜話走筆叙意
蘇舜欽
昔别蘋初生離謳發清商契闊幾何時遺囀猶在梁我
亦遊宦者吳會非我鄉三考一瞬息扁舟此徜徉邂逅
通夕語弭棹水中央淡影月照戶遥音雁南翔攄意良
未盡詎及羅酒漿子去尚千里道路阻且長嶔﨑慎所
歴無令馬玄黃
林歆
寒食家家踏曉晴好風吹我出重城幾灣野水迎人白
數點家山刮眼明已有鴒原聯乘樂何須鷁尾並橈行
山前父老應相笑為我頻來學送迎
至吳門示諸弟兼呈伯原教授林希初
夢寐家山忽五春君思乞與守符新便推白傅為前政
更得梁鴻作部民入境喜逢餘秉穗舉杯無復嘆鱸蓴
左司西掖誠非據尤是詩情愧昔人
懷古許渾
宫舘餘基倚棹過黍苖無限獨悲歌荒臺麋鹿争新艸
空苑鳬鷖占淺莎江上雨來虚檻冷海邊風起遠帆多
可憐國破忠臣死日日東流生白波
叠韵吳宫詞陸龜蒙
膚愉吳都姝眷戀便宴殿逡廵新春人轉面見戰箭
紅櫳通東風翠珥醉易墜平明兵盈城棄置遂至地
和皮日休
侵淫尋嶔岑勢厲衛睥睨荒王將鄉亡細麗蔽袂逝
厲揭贊製曳康莊傷荒凉主虜部伍苦嬙亡房廊香
吳宫詞二首杜牧
越兵驅綺羅越女唱吳歌宫盡花聲少臺荒麋跡多茱
萸垂晩露菡蓞落秋波無遣君王醉滿城嚬翠娥
香徑遶吳宫千帆落照中鶴鳴山苦雨魚躍水多風城
帶晩莎綠池連秋蓼紅當年國門外誰信伍員忠
懷古送李秀才下第歸江南劉商
姑蘇臺枕吳江水層級鱗差向天倚秋明雲白萬林空
低望吳田三百里當時雄盛何如此千仞無根立平地
臺前夾月吹玉鸞臺上迎凉撼金翠銀河倒瀉君王醉
灔酒峨冠盼西子宫娃酣態舞娉婷香飈四颯真珠墜
伍員結舌長歔欷忠諫無因到君耳城烏啼晝海霞銷
深掩金屏日高睡王道潜隨伍員死河斗中間瞻王氣
會稽勾踐擁長矛萬馬鳴啼掃空壘瓦解冰消真可恥
凝豔妖芳安足恃可憐荒苑雨冥濛麋鹿呦呦遶遺址
君懷逸氣還東吳狂吟日日遊姑蘇興來下筆倒竒景
瑶盤迸洒蛟人珠大鵬矯翼翻雲勁危峰霽後凌天孤
海潮秋打羅刹石月魄夜當彭蠡湖有時凝思萬慮無
霓幢髣髴遊仙都琳琅暗戞玉華殿天香静裊金芙蕖
君聲日下聞來久清贍何人堪敵手我逃名跡遁西林
不得灞陵傾别酒莫使五湖為隠淪年年三十昇仙人
答章傳蘇舜欽
廢官旅吳門跡與世俗掃搆亭滄波間築室喬樹杪窮
經交聖賢放意狎魚鳥志氣内自充藜藿日亦飽不圖
名利場有士同所好南閩章其氏傳名字傳道清晨叩
予門疎爽見姿表大篇隨自出爛漫風力老安敢當所
褒讀之欲驚倒開軒延與語指亦有深到平生踏塵京
識子恨不早扶疎珊瑚枝本不自雕巧當珍玉府中何
故委衰草秋風還故鄉無或嘆枯槁貴富焉足論令名
當自保
贈草庵禪師王禹偁
陽山山下艸庵深(陽山亦名秦餘杭山)寂寂香燈對遠岑莫怪相
看總無語坐禪為政一般心
酧張無夢梅摯
一夢浮生無梦身先生真是古之真(莊子曰古之真人其寢不梦其覺無)
(憂)蕊函裁得瑶章秘還寄吳門吏隠人(天禧初先生嘗有詩寄前牧宗)
(人學士石刻今存廳右相去三十年予領郡復示佳惠有以見先生之長年南昌之遠𣲖乎)
重答劉和州白居易
分無佳麗敵西施敢有文章替左司(和州來詩云蘇州刺史例能詩西掖)
(吟來替左司末云若共吳王鬭百草不知誰是欠西施)隨分笙歌聊自樂等閑篇
詠被人知花邊妓引尋香徑月下僧留宿劍池可惜當
時好風景吳王應不解吟詩
寄白二十二使君張籍
三朝入出紫微臣頭白金章禾在身登第早年同座主
題書今日異州人閶門柳色烟中遠茂苑鶯聲雨後新
此處吟詩向山寺知君忘却曲江春
吳中書事寄漢南裴尚書皮日休
萬家無事鏁蘭橈鄉味腥多厭紫䖀(江文通集云紫䖀石刦也)水似
碁文交度郭柳如行陣儼遮橋青梅蔕重初迎雨白鳥
羣高欲避潮唯望舊知憐此意得為傖鬼也逍遥
陸龜蒙
風清地古帶前朝遺事紛紛老寂寥三泖凉波漁蕝動
(遠祖士衡對晉武帝以三泖冬温夏凉)五茸春草雉媒嬌(五茸吳王獵所茸各有名)雲
藏野寺分金刹月在江樓倚玉簫不用懷歸忘此景吳
王看即奉弓招
憶舊游寄了倩寺丞王禹偁
橋映家家柳涇通處處蓮海山微出地湖水遠同天艸
沒潮泥土沙明蟹火然應隨白太守十隻洞庭船
贈劉暉求詩蘇舜欽
全吳氣象豪詩思合翹翹風雅久零落江山慰寂寥會
將趨古淡先可鎮浮囂好是長吟處霜天有怒潮
除夜寄羅評事同年王禹偁
歲暮洞庭山知君思浩然年侵曉色盡人枕夜濤眠移
棹燈搖浪開軒雪滿天無因一乘興同醉太湖船
寄蘇州知府蔣密學胡宿
清德臨藩第二回東南時望滯鹽梅武林間歲移星座
温樹多年直斗魁楚客江山供逸思吳王風月屬高才
空傳燕寢凝香句(公吳中前後題詠好事者多摘佳句傳誦都下)文酒無因得
仰陪
又寄子英學士
臯橋羈旅有梁鴻洛下嚶嚶信未通金谷經為年少客
滄浪翻作主人翁山川勝氣生吟次風月高情寄飲中
身外不須論得喪倘來軒冕古今同
賀兄之翰寵换蘇郡二首蔣之竒
久次含香厭粉闈懇求茂苑得州麾却尋舊日池臺勝
(蘇臺有池閣之勝之竒與太尉日遊此)猶憶當年几杖隨入里下車修敬
日過家上冡致哀時應憐二弟猶羈絆萬里邊沙遠帥
熙(之竒兩乞東南一麾以遂拜掃皆不允)
又
早同侍宦向長洲今擁旌麾訪舊游自古風流詩酒地
韋蘇州後蔣蘇州
和答蔣之翰
恥向承平便拂衣鄉邦還得擁旌麾昔年曾預兒孫列
投老猶疑筆硯隨(伯考太尉凡有撰述翰與穎叔必預檢閱或口授書之)忠義一
門均許國箕裘萬石亦遭時(太尉之後帥邊吳都者五人矣)朝廷虚日
方圖任功業當看帝載熙(謂穎叔也)
又
從來疎拙懶身謀攬轡登車已倦遊幸有醉鄉為樂地
何妨吟嘯老東州
報白君劉禹錫
報白君别來幾度江南春江南春色何處好燕子雙飛
故宫道春城三百七十橋夾岸朱樓隔柳條丫頭小兒
盪畫漿長袂女郎簮翠翹郡齋北軒卷羅幕碧池逶迤
遶華閣池邊綠竹桃李花花下舞筵鋪彩霞吳娃多情
言語默越客有酒巾冠斜坐客皆言白太守不負風光
向杯酒酒酣襞牋飛逸韵至今傳在人人口報白君相
思空望嵩邱雲其奈錢塘蘇小小憶君淚點石榴裙(白君)
(有妓近自洛歸錢塘)
白舍人曹長寄新詩有游宴之盛因以酬戲
劉禹錫
蘇州刺史例能詩西掖吟來替左司二八城門開道路
五千兵馬引旌旗水通山寺笙歌去騎過虹橋劍戟隨
若共吳王鬭百艸不知誰是欠西施
别蘇州白居易
浩浩姑蘇民欎欎長洲城來慚荷寵命去愧無能名青
紫行將吏班白列黎甿一時臨水拜十里隨舟行餞筵
猶未收征棹不可停稍隔烟樹色尚聞絲竹聲悵望虎
邱路沉吟滸水亭還鄉信有興去郡能無情
蒙恩除替崔璞
兩載求人瘼三春受代歸務繁多簿籍才短乏恩威共
理乖天奬分憂值歲饑遽蒙交郡紱(到郡十二箇月除替未及三年)安
敢整朝衣作牧慚為政思鄉念式微倘容還故里高卧
掩柴扉
赴南巴留别蘇臺知己賈島
人過梅嶺上歲歲北風寒落日孤舟去青山萬里看猿
聲湘水静草色洞庭寬已料生涯事只應持釣竿
别蘇州賀力
徘徊睇閶闔悵望極姑蘇慨矣嗟荒運悲哉惜霸圖子
常終覆郢宰嚭遂亡吳宫毁無巢燕城空有樂烏兹邦
號端委多士自相趨照廡同燕石光車等魏珠言離已
惆悵念别更踟蹰若訪任公子求魚東海隅
將之宣城吳門效白樂天體林希初
被詔守東吳夜渡揚子津拭目迎家山洗我京洛塵此
邦多賢豪况復平生親初欲循故事公宴月三旬庶以
叙契闊豈徒樂吾身臨州未閱月吏牘方紛紜避嫌俄
得請主地翻為賓尊酒未重持行樂知何因物理可勝
嘆俯仰跡已陳趣整震澤帆遥挹敬亭春五月而報政
速哉彼齊人今我若置郵何德於吳民舉手謝吳民自
笑行役頻使君不能詩煩汝迎送勤來慚白太守去愧
謝宣城
叠嶂樓有懷吳門朱長文
虎邱換得敬亭山句水松陵數舍間天下難如兩州好
君恩乞與一身閑慚無牒訴煩敲扑喜有林泉數往還
猶想朋雲隠君子思歸時見鬢毛班
送長洲劉少府貶南巴使牒留洪州序
獨孤及
曩子之尉於是邦也傲其跡而峻其政能使綱不紊吏
不欺夫跡傲則合不苟政峻則物忤故績未書也而謗
及之臧倉之徒得騁其媒孽子於是竟謫為南巴尉而
吾子直為子文已仕愠不見色於其胸臆未嘗芥蔕會同
譴有呌閽者天子命憲府雜鞫且廷辨其濫故有後命
俾除舘豫章俟條奏也是月也艤船吳門將泝江而西
夫行止者時得喪者機飛不搏不高矢不激不遠何知
去南巴之不為大來之機括乎由圖南而致九萬吾唯
子之望但春水方生孤舟鳥逝青山芳草奈遠别何同
乎道者盍偕賦詩以貺吾子
送許少府之任序歐陽詹
始入任一有縣尉或中或上或緊銓衡評才若地而命
之至於緊無得幸而處而於緊中之美者尤難其人今
年孝廉郎高陽許君授常熟尉者實緊中之美君十三
舉明經十六登第後三年舉進士皆屈於命去冬以前
明經從常調蔭資貴中之乙判居等外之甲既才且地
擢以是官夏四月隨牒之官玉貎青春芬芳有舊望棠
隂而委質欎蘭陔以辭親征車轔轔所往在目異時九
仞由兹一簣在邦由家不出於忠信許君常以為已任
夫何愠者士之生懷四方之志軫念於離别非所以為
士也行乎
送從兄立赴崑山主簿序權德輿
士君子筮仕之門有以代德庥蔭而奉清廟齋祠者及
夫試吏就禄與秀才孝廉郎等蓋以舊服流慶後昆宜
之其於奬人為善之義深矣從兄承舄奕簮纓之後荷
葳蕤文誼之訓敏於學行而薄於宦名乃今調於天官
署崑山主簿以姑胥之通邑士衡之佳句僑舊耕植多
依是間上有良二千石為東諸侯表率其飭躬敬事夙
夜勤敏推輪積水或在兹乎從弟中書舍人德輿序其
所繇俾群從偕賦
贈别劉禹錫
三載為吳郡臨期祖帳開雖非謝康樂且為一徘徊
又
流水閶門外秋風吹柳條從來送客處今日自魂銷
代諸妓贈送周判官白居易
妓筵今夜别姑蘇客棹明朝向鏡湖莫泛扁舟尋范蠡
且隨五馬覓羅敷蘭亭月破能廻否娃館秋凉却到無
好與使君為老伴歸來休染白髭鬚
和崔諫議歸以六韵賜示因酬獻皮日休
欲下持衡詔先容解印歸露濃春後澤霜薄霽來威舊
化堪治疾餘恩可療饑隔花扳去棹穿柳挽行衣佐理
能無取酧知力甚微空將千感淚異日拜黃扉
謹和諫議罷郡叙懷六韵陸龜蒙
已報東吳改初捐左契歸天應酧苦節人不犯寒威江
上思重借朝端望載饑紫泥封夜詔金殿賜春衣對酒
情何遠裁詩思極微待升鎔造日江海問漁扉
送客歸吳李白
江村秋雨歇酒盡一帆飛路歴波濤去家唯坐卧歸島
花開灼灼河柳細依依别後無餘事還應掃釣磯
送李司直使吳張象甫
使臣方擁傳王事遠辭家震澤逢殘雨新豐過落花水
萍千葉散風柳萬條斜何處有離恨春江無限沙
送沈處士赴蘇州李中丞招以詩贈行
杜牧
山城樹葉紅下有碧溪水溪橋向吳路酒旗誇酒美下
馬此送君高歌為君醉念君抱材能百二在城壘空山
三十年鹿裘挂窗睡自言隴西公飄然我知己舉酒屬
吳門今朝為君起懸弓三百斤囊書數萬紙戰賊即戰
賊為吏即為吏盡我所有無惟公之指使予曰隴西公
滔滔大君子當思掄羣材一為國家治譬如匠見木礙
眼皆不棄大者麤十圍小者細一指榍橛與棟梁施之
皆有位忽然竪明堂一揮立能致予亦何為者亦受公
恩庇處士嘗有言河北為犬豕常恨兩手空不得一馬
箠今依隴西公如虎傅兩翅公非刺史材當坐巖廊地
處士魁竒姿必展平生志東吳饒風光翠巘多名寺疎
煙亹亹秋獨酌平生思因書問故人能忘批紙尾公或
憶姓名為說都憔悴
懷吳中馮秀才杜牧
長洲苑外草蕭蕭却筭遊程歲月遥惟有别時今不忘
暮烟疎雨過楓橋
送張尊師歸洞庭許渾
能琴道士洞庭西風滿歸帆路不迷對岸水花霜後淺
傍簷山果雨來低杉松近晩移花崦巖谷初寒蓋藥畦
他日相思兩行字誰人知處武陵溪
又送元畫上人歸蘇州
三年無事客吳鄉南陌春深碧草長共醉八門迴畫舸
獨還三徑掩書堂前山雨過池塘滿小院秋歸枕簟凉
經歲别離心更苦何堪紅葉下清漳
送顧朝暘還吳李頎
寂寞俱不偶裹糧空入秦宦途已可識歸卧包山春舊
國指飛鳥滄波愁旅人開尊洛水上怨别柳花新
送僧歸洞庭顧非熊
江山萬萬重歸去指何峯未入連雲寺先齋越浪鐘島
馨迴棧柏秋色出菴松若救吳人病須降震澤龍
送客還吳殷堯藩
吳國水中央波濤白渺茫衣逢梅雨漬船入稻花香海
底通鹽竈山村帶蜜房欲知蘇小小君始到錢塘
送劉山人歸洞庭李頻
却共孤雲去高眠最上峯半湖乘早月中路入疎鐘秋
盡草蛩急夜深山雨重平生心未已不得更相從
即席送許製之曹南省兄
梅爛荷圓六月天歸帆高背虎邱烟到時自見成行鴈
别處休聽滿樹蟬賣劍為賖吳市酒携家猶借洞庭船
待看春榜來江上名占蓬萊第幾仙
吳中寒食送人歸覲
江城寒食下花木慘離魂幾宿投山寺孤帆過海門蓬
聲發大雨柳色禁烟村定省高堂後斑衣減淚痕
送羅著作兩浙按刑
使印星車適舊遊(著作嘗宰蘇州吳縣)陶潜今日在瀛洲科條盡
脫三千罪囹圄應空十二州蒨綬有香籠驛馬皇華無
暇狎沙鷗歸來重過姑蘇郡莫忘題名向虎邱
送人還吳蘇舜欽
江雲春重雨垂垂索寞情懷送客歸不慣東流促迴棹
羡他雙燕逐風飛
送楊中允宰常熟胡宿
舟舸傍江潯嘔啞遠艣音新科持片玉能政引孤琴羡
進宫坊秩榮歸里閈心名參天下雋歌著邑中黔地志
連香徑家園帶武林吳山幾屏秀楚水一篙深晩鼓停
餘疊秋帆卧午隂平時按方驥後夜望横參陶菊何妨
醉江毫且剩吟悠悠河上别千里欎朋簮
送顯忠上人歸吳郡
秋風何處起振鍚不留行却背嵩雲去迎看淮月生禪
通少林默詩得杼山清幾夕巖窗下忘眠聽瀑聲
送唐紫薇知蘇臺梅堯臣
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨蹡拜上官
曾過揚州能慣否劉郎盞底勸須寬
送李殿省赴任常熟(即都尉兄昆)黃鑑
吳山紫翠倚晴空潘令風流向此中雨飽公田方稼稔
春生香徑雜葩紅綵艫銜尾凌波駛頳鯉駢頭薦俎豊
玉季情深重暌索南雲延頸極飛鴻
姑蘇行送胡唐臣入幕郭祥正
登姑蘇望五湖范蠡扁舟竟何在吳王宫殿惟荒墟使
君誰何好平恕寬則脂韋猛則虎只今卧治聞黃公更
得高才歸幕府願令里巷歌召南風化流行成樂土昔
年引對大明殿國論軒軒動人主往持使節臨朔方威
霽秋霜愛春雨玉上青蠅誰強指鼻端有堊寧傷斧升
沉偶爾非吾嗟不用東方且為鼠豈聞絶代無佳人何
必西施妙歌舞盛傾綠酒鱠肥鱸承詔還投大梁去
送朱伯原秘授
冷冷浣溪水悠悠天際雲雲行水光動水洗雲影分幽
人坐卧吟孤絶迥出羣資彼雲水秀釋此塵垢紛胡為
倏言别扁舟連夜發往登姑蘇臺而望太湖月却尋史
遷跡但見蒼烟滅覽古竟論今治具校工拙有才不得
施著書貽後世何必腰黃金自享千鍾貴鱸魚秋正肥
雲泉味尤美若逢吳市門更訪長生理
送太守晏大夫胡宿
畫角城頭向晩悲鄧侯歸旆已臨岐西郊祖帳傾簮紱
南國離聲動管絲千里去思歌召父二年遺愛泣吳兒
甘棠寂寞江邊路正是清隂蔽芾時
送葉善卷致仕歸吳程俱
衞尉新除蓋次公便抛簮紱向江東秋鱸正與蓴絲美
夜鶴休驚蕙帳空滿腹詩書元未試會心林壑與誰同
自憐華髮無歸處慚愧冥冥物外鴻
吳門送客許渾
吳歌咽深思楚客怨歸程寺曉樓臺迥(一作鐘聲遠)江秋管
吹清平湖低水檻殘月下山城惆悵迴舟日湘南春草
生
送裴二知蘇州劉攽
著書知尚白送客見揶揄積水望江海秋風吹軸轤貴
人千騎長紫綬左魚符遺愛明南國驩聲接舊吳曉霜
繁橘柚過雨熟菰蒲安得如吾子從君飛隻鳬
送錢齊明倅蘇州蔡肇
一尉東南屈指中雍容車騎舊兒童郎君扇枕家山晩
侍史焚香省戶空十里浮梁晴卧蝀一江春水淨磨銅
三年官滿東吳去為具扁舟破浪風
又
洞庭飛雨打湘絃燕寢凝香思窈然四者難并知我老
七言俱賦為君妍雜花遶徑迎藍轝春鳥喧洲起畫船
聞道山公方啟事重看一鶚在秋天
憶舊游寄劉蘇州白居易
憶舊游舊游安在哉舊游之人半白首舊游之地多蒼
苔江南舊游凡幾處就中最憶吳江隈長洲苑綠柳萬
樹齊雲樓春酒一杯閶門曉嚴旗鼓出皋橋夕閙船舫
迴修蛾慢檢燈下醉急管繁絃頭上催六七年前狂爛
熳三千里外思徘徊李娟張態一春夢周五殷三歸夜
臺虎邱月色為誰好娃宫花枝應自開賴得劉郎解吟
詠江山氣色合歸來(娟態蘇州妓名周殷蘇州從事)
夢吳郡水閣寄馮侍御
揚州驛裏夢蘇州夢到花橋水閣頭覺後不知馮侍御
此中昨夜共誰游
白居易自杭徙蘇首尾五年自云兩地江山遊得徧
五年風月咏將殘可謂極宦游之適矣其在吳夜游
西武邱詩云領郡時將久游山數幾何一年十二度非
少亦非多蓋一月一遊矣詩中又識侍行容滿蟬態
十妓姓名殊不以為嫌又因黃橋夜汎太湖其詩云
十隻畫船何處宿洞庭山脚太湖心又自太湖寄元
稹詩報君一事君應羡五宿澄波皓月中則是連五
日夜泛湖中雖公風格高邁好事不窘束亦當時法
網尚疎不以為怪古今時異事異有如此其後禹錫
守蘇白為河南尹又作憶舊遊詩寄禹錫又有夢水
閣馮侍御詩其眷眷此邦甚厚則知吳在當時為名
邦樂國能使賢者思之而不忘今錄其詩以見一時
人情物態之大略
諺曰天上天堂地下蘇杭又曰蘇湖熟天下足湖固
不逮蘇杭為會府諺猶先蘇後杭說者疑之白詩云
蘇之繁雄在唐時已為浙右第一矣
湖蘇杭三郡
苕川殊冷僻茂苑太繁雄惟有錢塘郡閒忙正適中
夢作楊備
月俸蚨錢數甚微不知從宦幾時歸東吳一片輕波在
欲問何人買釣磯
楊備郎中天聖中為長溪令忽夢作詩云云意甚異
之明道初為華亭令丁内艱遂家吳中樂其風土安
之因悟夢中語嘗效白樂天作我愛姑蘇好十章又
作姑蘇百題詩行於世
吳江陳堯佐
一波渺渺烟蒼蒼菰蒲纔熟楊柳黃扁舟繫岸不忍去
秋風斜日鱸魚鄉
本朝陳文惠公堯佐能為詩世稱其吳江詩云云今
吳江口有鱸鄉亭蓋取公句
留京師王明之
黃金零落大刀頭玉筯歸期已到秋紅錦寄魚風逆浪
碧簫吹鳳月當樓伯勞知我經春别香蠟窺人徹夜愁
好去渡江千里夢滿天梅雨是蘇州
青玉案題横塘路賀鑄
凌波不過横塘路但目送芳塵去錦瑟年華誰與度月
樓花院鎻窗朱戶只有春知處飛雲冉冉蘅皋暮綵
筆新題斷腸句若問閑情都幾許一川烟草滿城風絮
梅子黃時雨
吳都文粹卷十
