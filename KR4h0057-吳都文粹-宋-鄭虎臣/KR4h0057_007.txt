吳都文粹卷七宋鄭虎臣編
吳櫻桃白居易
含桃最說出東吳香色鮮濃氣味殊洽恰舉頭千萬顆
婆娑拂面兩三株鳥偷飛處銜將火人摘争時踏破珠
可惜風吹兼雨打明朝後日即應無
蠟櫻桃自唐已有吳櫻桃之名今之品高者出常熟
縣色微黃名蠟櫻味尤勝朱櫻不能尚
梅譜
范成大曰江梅遺核野生不經栽接者一名直脚梅或
謂之野梅凡山間水濱荒寒清絶之處皆此本也花稍
小而疎瘦有韵香最清實小而硬曰早梅花勝直脚梅
吳中春晩二月始爛漫獨此品於冬至前已開或重陽
後即有花者故得早名曰官城梅吳下圃人以直脚梅
擇他本花肥實大者接之亦遂敷腴實亦佳可入煎造
詩人所稱官梅止謂在官府園圃中非此官城梅也曰
消梅花與江城梅官城梅相似其實圓小鬆脆多液無
滓多液則不耐日乾故不入煎造亦不宜熟唯堪青噉
北棃亦有一種輕鬆者名消棃與此同意曰古梅枝樛
曲萬状蒼蘚鱗皺封滿本身又有苔鬚垂於枝間或長
數寸風颺綠絲飄飄可玩或自湖之武康所得者則不
變曰重葉梅花頭甚豊葉重數層盛開如小白蓮梅中
之竒品花房獨出而結實多雙尤為瑰異極梅之變化
工無餘巧矣曰綠萼梅凡梅花跗蒂皆絳紫色唯此純
綠枝梗亦青特為清高好事者比之仙人萼綠華京師
艮嶽有萼綠華堂其下專植此本人間亦不多有為時
所貴重吳下又一種萼亦漸綠四邊猶淺絳亦自難得
曰百葉緗梅亦名黃香梅亦名千葉香梅花葉至二十
餘瓣心色漸黃花頭差小而繁密别有一種芳香比常
梅不同尤穠美不結實曰紅梅粉紅色標格猶是梅而
繁密則如杏香亦如杏詩人有北人全未識渾作杏花
看之句與江梅同開紅白相映園林初春絶景也西清
詩話云紅梅承平時獨盛於姑蘇晏元獻公始移植西
岡圃中一日貴游賂園吏得一枝分接由是都下有二
本晏常與客飲花下賦詩云若更遲開三二月北人應
作杏花看客曰公詩固佳待北俗何淺耶晏笑曰傖父
安得不然王琪君玉時守郡聞盗花種事以詩遺公曰
館娃宫北舊精神粉瘦瓊寒露蕊新園吏無端偷折去
鳳城從此有䨇身當時罕得如此比來展轉移接殆不
勝數吳下紅梅詩傳於世者甚多獨方惟深一篇號絶
唱梅聖俞認桃無綠葉辨杏有青枝當時以為著題東
坡詩老不知梅格在更看綠葉與青枝蓋謂其不韵為
紅梅觧嘲云曰鴛鴦梅多葉紅梅也花輕盈重葉數層
凡䨇果必並蒂惟此一蒂而結䨇梅亦尤物曰杏梅花
比紅梅色微淡結果甚匾有爛斑色全似杏味不及紅
梅曰蠟梅本非梅類以其與梅同時香又相近色酷似
蜜脾故名蠟梅凡三種以子種出不經接花小香淡其
品最下俗謂之狗蠅梅經接花疎雖盛開花常半含名
磬口梅言似僧磬之口也最先開色深黃如紫檀花香
穠名檀香梅此品最佳蠟梅香極清芬殆過梅香初不
以形状貴也故難題咏山谷簡齋但作五言小詩而已
此花多宿葉結子如垂鈴尖長寸餘又如大桃䨇子在
其中
梅譜并序梅天下尤物無問智愚賢不肖莫敢有異
議吳下所出而成大得植於范村者十二種嘗為譜
之今掇其名状略志於此
郡圃新栽梅白居易
池邊新種七株梅欲到花時點檢來莫怕長洲桃李妬
今年好為使君開
紅梅方惟深
清香皓質世稱竒添作輕紅也自宜紫府與丹來换骨
春風吹酒上凝脂直教臘雪無藏處只恐朝雲有去時
溪上野桃何足種秦人應獨未相知
嶺南桂白居易
子堕本從天竺寺根盤今在闔閭城當時應逐南風落
落向人間取次生
舊說杭州天竺寺每歲秋中有月桂子墮
又
霜雪壓多雖不死荆榛長疾欲相埋長憂落在樵人手
賣作蘇州一束柴
又
遥知天上桂花孤試問姮娥有更無月宫幸有閒田地
何不中央種兩株
桂本嶺南木吳地不常有之唐時尚有植者白樂天
謂蘇之東城古吳都城也今為樵牧之場有桂一株
生乎城下惜其不得地因賦三截句以唁之近世乃
以木樨為岩桂詩人或指以為挂非是
蘇州柳前人
金谷園中黃嫋娜曲江亭畔碧婆娑老來處處游行遍
不似蘇州柳最多絮撲白頭條拂面使君無計柰春何
(婆娑一作毵娑)
柳以垂者為貴吳中士大夫家有得鳳州種者其半
拂地復堆如尺石湖綺川兩傍亦有之
長洲種牡丹王禹偁
偶學豪家種牡丹數枝擎露出朱攔晩來低面開檀口
似笑窮愁病長官
吳縣廳前冬日䨥開牡丹歌
君不見年年三月千叢媚紫爛紅繁誇勝異尋常人戴
滿頭歸醉折狂分不為貴枝間葉盡根空培人情皆待
明年開化工自有呼魂術霜前喚下瓊瑶臺王母親將
金粉傅麻姑齊借霞裳來主人蓋是神仙材不然此物
胡為而來哉一姬勸酒誰引滿長洲懶吏先舉杯多感
同年與攀折吟詩欲謝難輕發青宫校書方遁跡代我
作謌如錦折他年吾軰功業成與君共作騎鯨客
牡丹唐以來止有单葉者本朝洛陽始出多葉千葉
遂為花中第一頃時朱勔家圃在閶門内植牡丹千
萬本以繒綵為幕彌覆其上每花身餙金為牌記其
名勔敗官籍其家不數日墟其圃牡丹皆拔而為薪
花名牌一枚估值三錢中興以來人家稍復接種有
傳洛陽花種至吳中者肉紅則觀音崇寧夀安王希
叠羅等紅淡紅則風嬌(又名勝西施)一捻紅深紅則朝霞
紅(又名富一家)鞓紅雲葉及茜金毬紫中貴牛家黃等不
過此十餘種姚魏蓋不傳矣
范村菊譜略范成大
凡黃花十七種曰勝金黃一名大金黃菊以黃為正此
品最為豊縟而加輕盈花葉微尖但條梗纖弱難得團
簇作大本湏留意扶植乃成曰叠金黃一名明州黃又
名小金黃花心極小叠葉穠密状如笑靨花有富貴氣
開早曰棣棠菊一名金鎚子花纖穠酷似棣棠色深如
赤金他花色皆不及蓋竒品也窠株不甚高金陵最多
曰叠羅黃状如小金黃花葉尖瘦如剪羅縠三兩花自
作一高枝出叢上意度瀟灑曰麝香黃花心豊腴傍短
葉密承之格極高勝亦有白者大略似白佛頂而勝之
遠甚吳中比年始有曰千葉小金錢略似明州黃花葉
中外叠叠整齊心甚大曰太眞黃花如小金錢加鮮明
曰单葉小金錢花心尤大開最早重陽前已爛漫曰垂
絲菊花蕊深黃莖極柔細隨風動搖如垂絲海棠曰鴛
鴦菊花常相偶葉深碧曰金鈴菊一名荔枝菊舉體千
葉細瓣簇成小毬如小荔枝條長茂可以攬結江東人
喜種之有結為浮圖樓閣高丈餘者曰毬子菊如金鈴
而差小二種相去不遠其大小名字出於栽培肥瘠之
外曰小金鈴菊花如金鈴而甚小無大本夏中開曰藤
菊花密條柔以長如藤蔓可編作屏障亦名棚菊種之
坡上則垂下嬝嬝數尺如瓔珞尤宜池潭之濱曰十樣
菊一本開花形模各異或多葉或单葉或大或小或如
金鈴往往有六七色以成數色名之曰十樣錦衢嚴百
花黃杭之屬邑有白者曰甘菊一名家菊人家種以供
蔬茹凡菊葉皆深綠而厚味極苦或有毛惟此葉淡綠
葉榮味微甘咀嚼香味俱勝拮以作羹及汎茶皆極有
風致天隨子所賦即此種花差勝野菊野菊旅生田野
及水濱花单葉極𤨏細曰五月菊花心極大每一鬚皆
中空攅成一匾毬子細白单葉繞承之每枝只一花徑
二寸葉似同蒿夏中開近年院體畫草虫喜以此菊寫
生曰金杯玉盤中心黃四旁淺白大葉三數層花頭徑
三寸菊之大者不過此本出江東比年稍移栽吳下此
與五月菊二品以其花徑寸特大故列之於前曰喜容
千葉花初開微黃花心極小花中色深外微暈淡欣然
半豔有喜色甚稱其名久則變白尤耐封殖可以引長
至七八尺或一丈亦可攬結白花中高品也曰御衣黃
千葉花初開深鵝黃大略似喜容而差疎瘦久亦變白
曰萬鈴菊中心淡黃鎚子傍白花葉遶之花端極尖香
尤清曰蓮花菊如小白蓮花多葉而無心花頭疎極瀟
散清絶一枝只一葩葉亦綠甚曰芙蓉菊開就者如小
木芙蓉尤穠盛者如接子芍藥但難培植多不結繁曰
茉莉菊花葉繁縟全似茉莉綠葉亦似之長大而圓净
曰木香菊多葉略似御衣黃初開淺鵝黃久則變白花
葉尖薄盛開則微卷芳氣最烈一名腦子菊曰酴醿菊
細葉稠叠全似酴醿比茉莉差小而圓曰艾葉菊心小
葉单綠葉尖長如蓬艾曰白麝香似麝香黃差小亦豊
腴韻勝曰白荔枝與金鈴同但花白耳曰銀杏菊淺白
時有微紅花葉尖綠葉全似銀杏葉曰波斯菊花頭極
大一枝只一葩喜倒垂下久則微卷如髮之鬈曰佛頂
菊亦名佛頭菊中黃心極大四旁白花一層繞之初秋
先開白色漸變微紅曰桃花菊多葉至四五重粉紅色
濃淡在桃杏紅梅之間未霜即開最為妍麗中秋後便
可賞以其質如白之受采故附白花曰胭脂菊類桃花
菊深紅淺紫比胭脂色尤重比年始有之此品既出桃
花菊遂無色蓋竒品也姑附白花之後曰紫菊一名孩
兒菊花如紫茸叢茁細碎微有菊香或云即澤蘭也以
其與菊同時又常及重九故附於菊
菊所在固有之吳下尤盛城東西賣花者所植彌望
人家亦各自種圃者自春苖尺許時摘去其顚數日
則岐出兩枝又摘之每摘益岐至秋則一幹所出百
千朵婆娑團圞如車蓋蒸籠矣人力勤土又膏沃花
亦為之屡變淳熙丙午歲成大植於范村者正得三
十六種嘗為譜之今掇其名状略志於此
海仙花梅摯
泥根捧入故吳宫暖力迎隨帶漸紅(是花本名錦帶王内相禹偁易今名)
栽近木蘭殊有意留連文酒繫春風(舊牧孫冕學士傳釀酒法於木蘭堂)
(因以名酒)
錦帶又名海仙蓋王元之名之也此花雖處處皆有
而吳中者特香略如瑞香山&KR0552;軰圃中夾路多植之
石竹花陸龜蒙
曾看南朝畫國娃古羅衣上碎明霞而今莫共金錢闘
買却春風是此花
石竹花草花也状如金錢陸龜蒙石竹花詠所謂金
錢買春風者以此也
金竹蔣堂
百鎰光寒一徑深潜疑造化鑄成林貪夫或有凭闌者
不見修篁但見金
金竹不甚大色如金今多不見
採葯賦陸龜蒙
葯白芷也香草美人得此比之君子定情屬思聊為賦
云日上融冷春歸飾荒覩一時之流恨撫萬古之遺香
問人則不屈不宋說地則非瀟非湘搴其榮烟携而動
色擢其體雪挺而騰光諷畔牢愁子雲於焉華皓吟哀
時命曼倩由是摧藏清思矜年慵情畏晩胡繩繫晷以
難駐藒車載春而不返陋君折楊柳湏為送行陋君採
芙蓉仍勞贈遠豈知隂晴互出雅豔相迎隈回鳳喜怒
盼鴻驚待笑者青琴作號顧喟者碧玉為名偷襞積競
縈盈目斜柯而水怯鬢叠葉而雲争蘭在口以時聞嬌
如連𤨏蕙牽心而不定飄若懸旌契叩難申融怡自許
石能潜遁以求偶山亦浮來而命侣誓不為岩阿竹冉冉
孤生誓不為澗底松亭亭獨處於是欺皓本掩緗蕤房紅
者自破帶綠者誰披望懷沙之浦咏遺襟之詞烟分而麝
墨猶濕綺斷而龍刀合知只言長信長門年年可恨未必
傾城傾國箇箇生悲臨階躑躅以虚徐當戶薔薇兮約弱
(一作綽約)蜂咋葉而先盡鶯踶枝而易落未若北堂公子樹芳
草忘憂南國佳人佩生香辟惡露茁烟冶風條翠謔不知
海傍之期遠不信人間之命薄休為上計椽空尋寶釵聊
作侍中郎且乘金絡别有廬江小吏蜀郡長卿或支離而
築恨或調笑以嚢情不同乎禀簮裾而霧悄秉禮義以霜
明鄭交甫則江邊佩觧萼綠華則席上詩成彼怡神而致
問皆護節而含真竦擢自持雖陳辭而往愬遷延却立終
抱恨而難平淚滴堪穿腸回好繫䖝絲織怨以成段象酒
蠲愁而判劑江僕射之孤燈向壁不少凄迷張記室之少
婦當爐還應細麗景方駘蕩思已低摧酒疲於子建為使
花因於靈均作媒何庶物之相負痛妍華而未廻莫與心
傷瑶圃從驚鵜鴂(弟拄二音)如防胆怯空屏宜畫魁堆(獸名也)
剰欲追尋徒嗟緬邈杯形連理而終在扇樣合歡而可
學若遇劉公伯雅夢亦沉沉如逄王母少兒書還數數
白芷一名葯世傳吳白芷以吳中所出者為貴
吳中觀貢藕趙嘏
野艇幾西東清泠映碧空褰衣來水上捧玉出泥中葉
亂田田綠蓮餘片片紅激波纔入選就日已生風御潔
玲瓏膳人懷拔擢功梯山謾多品不與世流同
藕唐時進蘇州藕最上者名傷荷藕傷荷之名或云
葉甘為䖝所傷葉傷則長根也
金闕寥陽寶殿䟦語趙伯驌
上既詔新平江府天慶觀三清殿廼親御翰墨書金闕
寥陽寶殿六大字以揭之雲藻昭回龍鳳翔翥萬目聳
瞻威顔咫尺猗歟盛哉臣觀唐文皇書畫居鍾王表凡
形篇詠賜臣工載在汗簡侈為美談然於明道闡教為
生民福者未始有聞恭惟皇帝陛下天縱多能游藝八
法夐出神所奚唐足云矧方玩意昭曠儲神穆清觀道
妙於化原躋斯民於夀域固非下民所能測窺其萬分
苐自今仰觀勾吳之墟奎璧垂光王氣所鍾奔走百神
撝謌護持罔敢或後當與天無極云
天慶觀在長洲縣西南即唐開元觀也兵火前棟宇
最為宏麗紹興十六年郡守王㬇重作兩廊畫靈寶
度人經變相召畫史工山林人物樓櫓花木各專一
技者分任其事極其工緻淳熙六年聖祖殿火提刑
趙伯驌攝郡重建三清殿淳熙三年郡守陳峴建初
道士募緣御前亦有所賜始克成就八年至尊夀聖
皇帝賜御書金闕寥陽寶殿六字為殿額
寥陽殿上梁文龔頥正
在昔吳郡於今漢輔誕惟仙聖之宅有嚴壮麗之區與
日月以蔽虧式表中天之華闕帥雲霓而來御蔚為上
帝之高居慶基岳峙以當陽琳宇星羅而拱極南端洞
逹正殿穹崇維時三境之常尊駢集九光之法駕螭蟠
萬礎遺址故存翬飛百楹羣目未覩方重熙累洽之運
正遠至邇安之時曾是殊庭莫還舊觀其何以佇颷游
於肸蠁甄靈貺於幅員皇上睠言不吝有司之費夀宫
申祝亶儲二聖之休守臣承睿志以致虔上士不崇朝而
樂施至人示化高道勤心占營宣於瑶光萃梓材於荆
楚莫不霞舒引墨雷動揮斤是度而是宜不震而不竦
瓊檐繡栱倏若化成金戺玉階殆非人境佇結綺粲朝
暾之采想觚稜宿霏烟之祥仰規太紫之圓方俯盡鬼
神之情状下鏘鳴之玉珥知足稱於降臨睨安帖之瑶
壇庶永蕃於祠奉考其經始曾不淹辰斯舉應龍之修
梁可後巨鰲之竊抃敢伸善頌以佐歡謠
抛梁東滄海微茫一望中晹谷扶桑朝玉殿郁然和
氣御靈風
抛梁西震澤重湖玉浪低風雨調和時節好不煩香
火詠朝隮
抛梁南咫尺神都漢輔三丙位有星長燦爛兩宫天
夀與之参
抛梁北金榜雲房新表出一念通神本聖功八荒有
道開皇極
抛梁上風馬雲車來有象上元八景是天宫萬歲千
秋輸景貺
抛梁下日夕層壇降報謝昭垂乾象報豊年開闡坤
珍資道化
伏願上梁之後慈闈康夀宸扆尊隆德教並恢於彤
管仁恩長樹於青宫國棟無撓王臣盡忠邊圉永消
於兵革編民益劭於耕農千里絶扎瘥之盩四民均
亭毒之功恊氣旁薄而扶輿下九鳳五龍於平世高
靈偃蹇而驕服肅千乘萬騎於浮空永佑太平之極
治普臻希静之其風
傷開元顧道士皮日休
協晨宫上啟金扉詔使先生坐蜕歸鶴有一聲應是哭
丹無餘粒恐潜飛烟凄玉筍封雲篆月惨琪花葬羽衣
腸斷雷平舊游處五芝無影草微微
觀中有金寶牌眞宗所賜永鎮於地者兵火獨全六
朝舊物也殿後通神菴淳熙八年左街道籙李若濟
奉命建菴額三字亦御書先是有何道人者紹興初
往來提舉司或觀前眞武堂草積中被髮顛狂以蓑
衣蔽形故號簔衣道人寒暑不避不與人親或云時
有一語中人災福兩朝間遣使降香問其安否然菴
則未始遷也
新修太和宫記王禹偁
夫大道無名強其名而彰用至教無類聚其類而誘人
得之者同出而異名失之者賤彼而貴我自昔皇綱既
紊世教多門雖分之而有三亦統之而為一蓋應機以
設殊途而歸者矣矧夫伯陽之道宣父所師尚清净以
化民體希夷而應物用之理國則棄智絶聖追軒昊之
淳風以之修身則抱樸含章異巢由之素隠無欲觀妙
有感則通邈乎遠哉不可得而言矣蘇州太和宫者唐
畢瑊之别業也瑊之子師顔及其子宗逸避巢寇之亂
從而家焉先是道士戴省甄者長洲人也幼喪其父隨
母歸於畢氏宗逸無子戴實嗣焉與兄子棄俗入道淮
海王之有國也五世其昌三教具舉顧毗陵之勍敵建
吳門之巨屏利用禦寇匪親不居節度使錢公文奉茅
土是分緇黃尤盛乃以子玄主開元觀省甄處洞玄宫
尋屬兄也云亡委兹棣萼母兮不造傷彼棘心且念出
破琴之家繼卧甕之後林烏返哺以無及桑䖝受食而
有懷思舍田園肇興寶宇爰以己巳歲申牒而請命焉
則神德啟運之九年開寶紀號之二祀也錢氏賜額曰
太和乃與弟子吳玄芝主而建焉於是剪榛蕪以樹垣
墉浚汙潦以開池沼伐彼良木鳩於梓人繫日以僝功
隨方以募衆亦既無怠斯焉告成倬彼仙鄉忽如神化
則有上清之殿事天尊也北極之堂列仙官也星壇三
級侈祠祀也霜鐘萬鈞警昏旭也繪事盡妙晬容有儀
芝蓋雲軿宛若瑶池之會冰膚雪態依然姑射之人其
或民罹扎瘥歲有水旱則必禱三官而禳謝修七齋之
威儀霜清步虚露冷直籙章醮具矣福祐隨之實天神
之攸憑生民之所怙也爾乃就水以治檻因高而創亭
竒花移茂苑之春怪石減洞庭之翠夏筍錦折秋荷蓋
圓纖埃不生衆卉自茂漁人誤入應謂桃源海客遐瞻
更迷蓬島姑蘇勝概此實盡之暨聖上承乾許王入覲
隨圖籍而效貢已在提封攷碑篆以無聞曷虞陵谷禹
偁字人多暇訪道於兹爰述斯文用垂來裔振絃歌而
化俗尚愧子游乘風雲而上天焉知老氏謹為銘曰
蘇臺南趾震澤東涘其誰居之畢公之里其誰嗣之戴
氏之子棄兹浮世依彼玄門乃興宫宇肇自田園厥功
既輯其教彌尊他山未勒秘宇空存敢書事跡貽於後
昆
修和宫在盤門外五里舊太和宫政和中改賜今名
紹興間道士朱至仁復建
春晩游太和宫詩王禹偁
數里新萍夾岸莎春來乘興宿烟蘿隨風蝴蝶顛狂甚
當路花枝採折多絳節參差抽苦筍翠鈿狼籍撤圓荷
湖山滿眼不休去空羡漁翁雨一簔
曉次神景宫皮日休
夜半幽夢中扁舟似鳬躍曉來到何許俄倚包山脚三
百六十丈攅空利如削遥瞻但徙倚欲上先矍鑠濃露
濕莎裳淺泉漸(音尖)草屫行行未一里節境轉寂寞静徑
侵泬㵳仙扉傍岩㠋松聲正清絶海日方照灼歘臨幽
虚天萬想皆擺落壇靈有芝菌殿聖無鳥雀瓊幃自廻
旋錦旌空粲錯鼎氣為龍虎香烟混丹雘凝看出次雲
默聽語時鶴綠書不可注雲笈應無鑰時來鳥思喜崦
裏花光弱天籟如擊琴泉聲似樅鐸清齋洞前院敢負
玄科約空中悉羽章地上皆靈藥金醴可酣暢玉豉堪
咀嚼存心服燕胎叩齒讀龍蹻福地七十二兹焉永堪
託在獸乏虎貙於䖝不毒蠚嘗聞擇骨錄仙誌非可作
綠腸既朱髓青肝復紫絡伊余乏此相天與形貌惡每
嗟原憲瘇常恐齊侯瘧終然合委頓剛亦慕寥廊三茅
亦嘗住竟與珪組薄欲問包山神來賖少岩&KR0676;
陸龜蒙
曉帆逗碕岸高步入神景灑灑襟袖清如臨蕊珠屏雖
然羣動息此地常寂静翠澗有寒鏘碧花無定影憑軒
羽人傲夾戶天獸猛稽首朝元君褰衣就虚省呀空雪
牙利潄冰石齒冷香母未垂嬰芝田不論頃遥通河漢
口近撫松桂頂飯薦七白蔬杯釃九光酩人間附塵躅
固陋真鉗頸肯信抃鰲傾猶疑夏䖝冰玄津蕩瓊壟紫
水滴金鼎盡出冰霜書期君一披省
三宿神景宫皮日休
古觀岑且寂幽人情自怡一來包山下三宿湖之湄况
此深夏夕不逢清月姿玉泉浣衣後金殿添香時客省
高且敞客牀蟠復竒石枕冷入腦筍席寒侵肌氣清寐
不著起坐臨階墀松隂忽微照獨見螢火芝素鶴警微
露白蓮明暗池忩櫺帶乳蘚壁縫含雲蕤聞磬走魍魎
見燭奔羈雌沆瀣欲滴瀝芭蕉未離披五更山蝉響醒
發如吹篪杉風忽然起飄破步虚詞道客巾屨異上清
朝禮儀明發作此事豈復甘趨馳
陸龜蒙
靈蹤未遍尋不覺溪色暝回頭問棲所稍下杉蘿逕岩
居更幽絶澗戶相隠映過此即神宫虚堂愜雲性四軒
盡疎逹一榻何清零(去聲)仿彿聞玉笙敲鏗動凉磬風凝
古松粒露壓修荷柄萬籟既無聲澄明但心聽希微辨
眞誥若授靈皇命尺宅按來平華池潄餘净頻窺宿羽
麗三吸晨霞盛豈獨冷衣襟便堪遺造請徒探物外趣
未脱塵中病舉手謝靈峰徜徉事歸艇
靈祐觀在洞庭西山古稱百廊三殿林屋洞在焉舊
名神景宫唐乾符二年建内有林屋洞洞中景物具
詳於祥符圖經本朝天禧五年詔郡守康孝基重建
今廢
上眞宫記陳于
蘇州之南四十里有湖曰太湖即古震澤也又西四十
里有山曰洞庭即古包山也山蹲太湖心而形勢嶻嶭
氣象聳秀非人世所宜奄據而傳者皆以為神明多宫
乎此蓋山之中有靈府曰林屋幽虚之天即洞天之第
九也又有毛仙公之壇即福地之四十三也又山之西
飄渺峰之南北際湖之陽即梁隠士葉順昌之宅也大
同四年隠士捐宅以資道而奏可其為宫即今之夀聖
上眞宫也山與塵土隔而宫又當山屏環合之交人亦
信其為神仙之别隠也崇岡伏嶺雲烟之所封而不散
䆳岩麗谷泉瀑之所潄而不枯舒焉而明莫知其為晝
惨焉而晦莫知其為夜蓋山間之朝昏也芳林茂草虎
狼之所留而霜雪不能凋岫花野實禽狖之所勝而人
力不能攘金石之潤不以暑而焦桂松之青不以寒而
改蓋山間之四時也累朝昏以為月而不眩其速積四
時以為歲而不見其久幽人已往而遯者誰(闕)荒區相仍
而來者誰繼此其年歴愈滋而遺緒易替也天聖八年
州愴其如此乃於天慶觀選道士葉紹先以主之山林
之居其朋以木石其游以鹿豕而間焉不葺則虆蔓荒
我室荆棘蕪我路矣况綿久哉紹先至即誅穢以治廬
非特肅神位而已又以晏内處也封土以崇墉非特限
坌莾而已又以威外侮也宫室既閟神明既容山蔬圃
茹足以食終日道術禮醮足以化衆人迄至和改元紹
先亡令朱超政代之即其嗣也超政又能謹勵其守而
光明其傳以齋戒攝心之逸不以夷險動也以針藥救
人之急不以貧富辭也舉包山之民無遠近無小大皆
稱其為先生也蓋昔之所以廢至二人而興昔之所不
足至二人而備使數百年之蹤粲然復在者豈非人之
所難能歟余因為之說曰冲虚以生白體静以生明而
杳焉其太無者道之真也以心君神以神主氣而休焉
其無情者道之用也與物非搆而仁之以其不忍與我
非攖而應之以其無對由是而精之則神也由是而神
之則仙也術傳於秘不傳於露用欲其晦不欲其彰全
眞於太陽所以不輕其昇天養形於太隂所以不疑其
夜觧蓋德之隂陽與天地合即將以相天地而焉為天
地所相行之密必與鬼神通即將以役鬼神而焉為鬼
神所役出入其獨俯仰不齊此古之所謂至人而寂寥
千百年間無一人也使吾道之不明於天下者為智者
不知乎此而愚者不能用也使吾道之不行於天下者
為信者不篤乎此而欺者好行詐也今之名山有如洞
庭者固多矣其能奮振吾道以興壞濟物者有如二人
亦可謂難見矣余所以樂為記其大略而又為之說如
此文林郎守常熟縣尉陳子撰
又詩皮日休
逕盤在山肋繚繞窮雲端摘菌杖頭紫緣崖屐齒刓半
日到上眞洞宫知造難䨇戶啟眞景齋心方可觀天鈞
鳴响亮天禄行蹣跚琪樹夾一徑萬條青琅玕兩松峙
庭際怪状吁可嘆大螾騰共結修蛇飛相蟠皮膚坼甲
胄枝節擒&KR1236;犴罅處似天裂朽中如井眢麗褷風聲疣
跁跒地力痑(音攤)根上霜鉗釱空中狂波瀾合時若蒼莽
闊處如轘轅儼對無覇陣静問嚴陵灘靈飛一以護山
都焉敢干兩廊絜寂歴中殿高巑岏静架九色節閒懸
十絶幡微風時一吹百寶清闌珊昔有葉道士位當昇
靈官欲箋紫微志唯食紅錦丹既遂隠龍去道風由此
殘猶聞絳目草往往生空壇羽客兩三人石上譚泥丸
謂我或龍胄粲然與之懽衣中紫華冷食次白芝寒自
覺有眞氣恐隨風力摶明朝若更住必擬隳儒冠
陸龜蒙
嘗聞昇三清眞有上中下官居乘佩服一一自相亞霄
裾或霞粲侍女忽玉奼坐進金碧腴去馳颷歘駕今來
上眞觀恍若心靈訝祗恐暫神游又疑新羽化風餘撼
朱草雲破生瑶榭望極覺波平行虚信烟藉間聞飛龜
帙静倚宿鳳架俗状既能遺塵冠聊以卸人間方大火
此境無朱夏松蓋蔭日車泉紳施天罅窮幽不知倦復
息芝園舍鏘佩引凉姿焚香禮遥夜無情走聲利有志
依閒暇何處好迎僧希將石樓借
上眞宫在洞庭山上舊上眞觀梁大同四年建
登重玄寺閣韋應物
時暇陟雲構晨霽澄景光始見吳都大千里鬱蒼蒼山
川表明麗湖海吞大荒合沓臻水陸駢闐會四方俗繁
節又暄雨順物亦康禽魚各翔泳草木遍芬芳於兹省
甿俗一用勸農桑誠知虎符忝但恨歸路長
能仁寺重鑄鐘銘孫覿
太平興國之初平江節度使孫承祐鑄大銅鐘於能仁
寺為楼三層居之後百五十年當建炎庚戌盗入平江
能仁大火一夕燼又四年紹興癸丑寺僧行和者募衆
力更鑄鐘成為銅萬三千觔晉陵孫覿為之銘曰
法音無碍遍滿大千際天軼海無量無邊衆生執迷馳
走空聚聽蟻為牛夢舂作鼓矯亂顚倒妄認前塵聲色
交騖不守其眞粤有大士修三摩地出大音聲而作佛
事燧木革金以燔以鎔鑄此東序千石之鐘蛇以目聞
豬以足聽水鳥風林更相和應除聾破瞶一擊而通八
方上下地獄天宫一切滿中十類四相凡厥聲聞俱證
無上
能仁禅寺在長洲縣西北二里即梁重玄寺入國朝
為承天寺庭列怪石俗傳錢王立前有一土山故又
名䨇蛾寺寺有銅無量夀佛像高丈餘宣和巾禁寺
觀橋梁名以天聖皇王等八字因改今額
游永定寺北池僧舍韋應物
密竹行已遠子規啼更深綠池芳草氣閒齋春樹隂晴
蝶飄蘭徑游蜂遶花心不遇君携手誰復此幽尋
寓居精舍韋應物
政拙欣罷守閒居初理生家貧何由往梦想在京城野
寺霜露月農興羇旅情聊租二頃田方課子弟畊眼暗
文字廢身閒道心清即與人羣遠豈謂是非攖
喜辟疆夜至韋應物
子有新歲慶獨此苦寒歸夜叩竹林寺山行雪滿衣深
爐正燃火空齋共掩扉還將一樽對無言百事違
永定寺在吳縣西前梁所置
朱明寺楊備
不悌争分不義財舊居金碧照樓臺何緣半夜狂風雨
時裏却飛錢帛來
朱明尼寺在吳縣西北東晉時邑人朱明捨宅為寺
舊傳朱明富而孝友其弟聽婦言壞宅欲辟兄離居
明以金榖盡與弟唯留空室一夕大風雨悉飄財寶
還明宅弟與其婦愧而自縊明乃捨宅為寺
和廣化寺午日府宴致仕諸公方子通
使君瀟洒上賓門金地無塵晝敞關風静簫聲來世外
日長仙景在人間詩成郢客争揮翰曲罷吳姬一破顔
此節東南無此會高名千古映湖山
廣化寺在長洲縣學西一十步梁乾元三年諸葛氏
捨宅為之名崇吳禅院本朝大中祥符元年改賜今
額中更兵火夷為灰燼都僧正清立以醫藥利施一
方所得貲不以厚其藏而以建大殿塑三世佛大菩
薩齋堂十方佛殿淳熙二年其徒復以餘槖剏經樓
龔頥正為之記其略如此
龍興寺碑序房琯
厥初道在人和上皇取象以濟其略中古淳薄人散東
周出禮以順其動後代澆極人妄西方流化以復其情
夫動與理違静與道遇詩書之義尚乎聰明其終動以
乖乘戒之旨反乎視聽其終静以適然則先王之作其
未盡歟如來之道其無上歟觀其數乘方駕愚智各新
其業大慈一貫胎化咸遂其情法要颺言佛性可以懸
得禅宗隂契菩提可以程至通天上地下之事逹前生
後舟之理歴刦必遇其勝因累生固成其圓果輪廻極
厄無物不盡非釋迦如來孰能至於此乎精宫為歸誠
之地比丘是覺後之人非明主良臣孰能崇於此乎此
宇宙我高祖創集之我烈祖潤色之則天皇后中微之
孝和皇帝再興之此龍興寺則孝和之天下諸州各建
同號所以慶王業也雖棟宇已立而装持未嚴開元十
七年天火下焚僅獲半存州將皇三從叔無言聖胤帝
緒禀受自高發慮存誠與庶品不類於彼無度外之物
在我無累已之人廣不可尋深難以測政成化漙身逸
俗康位居藩牧與天子共理親則叔父與人主同家護
社稷深於他臣視龍興别於餘寺興言多感舉意大成
以家率先施錢數萬合境僧尼等道會一體物通十方
同力來奉佛塔此州是闔閭故國泰伯始封習俗尚華
人士克讓聞義風偃捨財雲集上座戒嚴長江氣雄心
朗才傑寺主行虔外想遺形苦心堅行相與戮力營衞
受仗州主由是發人取材輦貨購匠川流咽塞道路相
望體製諮决於公輸環巧採竒於衆藝程式既定百工
齊舉素無特起舊有增飾胤正殿之西霤蔓長廡之南
垂廓開房室增加廐庫高閣叠起以下覆三門並建以
相挾如少華之承西岳少室之拱維嵩彩翠虹新欒櫨
雲密歘爾已就宛然化城右驛亭左城堞亘望直視(闕)南
齊啟背倚闤闠俯朝盈夕散之人前枕通莊閱朝京通
越之士地當聚落之腹壮為塔廟之首標吳中之巨麗
實天下之景福向若衆生無緣則佛不出世象教何由
及此乎聖祀非長則帝不出震龍興何以建寺乎州無
賢牧則黎庶不化財力何以得廣乎百祥畢備成是寶
功足可以光揚前烈孚佑下人也琯浮客一過捨舟投
體目駭竒功心賞直節輕諸叙事不甚明暢銘而頌之
實在能者銘曰在昔元命運革唐德天象有歸神器載
復天人用慶玄津扇福乃命率土崇之法堂錫名取類
棟宇以光善本物持净亦神護發地騰熖莫知其故疎
綴烟銷廻廊燼去半落層搆斜通平地烈烈皇叔搃我
古城象設不覯風埃咸盈崩殘不葺忠孝何并乃廣其
施誘人助成英英郡貳亦既同聲粲粲僧士誰非會情
投心霧塞效信泉傾舊製俄滿新規更營龍跳透檻虎
翼飛甍與國同刦配天作程假詞紹美吁其以驚貞元
中造寺僧元壹神悟寺主靈俊上座靈琬都維那靈經
營結搆心廣願成化攝有緣捨施雲會取材斬木驟水
奔山騖途數千尅期以就戊寅歲刺史給事中京兆韋
公夏卿言念棟宇修復碑紀起廢爰獲舊文重此刻立
時十四年又十月十五日建東海徐知古書前守揚州
高郵縣尉沈寧篆額
龍興寺楊備
高刹長旛敞净居方袍圓笠照通渠龍興舊額加新榜
不見金輪皇帝書
龍興寺在吳縣西南梁所置紹興間於官倉瓦礫中
得房琯所作寺碑韋夏卿再立者
開元寺浮海石像銘梁簡文帝
蓋聞軒后之圖載浮河洛秦王之璧更涌滄溟昭潭之
洲乘清源而西泛蓬萊之岫逐安流而南徙况夫道由
慈善應起靈覺是以無方之跡隨機示現無緣之力因
物成感晉建興元年癸酉之歲吳郡婁縣界松江之下
號曰滬瀆此處有居人以漁者為業掛此詹綸無甄小
魪布斯九罭常待六鰲逕望海中若二人像朝視浮沉
疑諸蜃氣夕復顯晦乍若潛火於是謂為海神即與巫
祝同往祈候七盤圜鼔先奏盛唐之歌百味椒漿屢上
東皇之曲遂乃風波駭吐光景晦明咸起渡河之悲竊
有覆舟之懼相顧失色於斯而返又有受持黃老好尚
神仙職在三洞身帶八景更竭丹欵復共奉迎尊像沉
軀沒而不見經歴旬日遐邇俱聞吳縣華里朱膺清信
士也獨謂大覺大慈將宏化迹乃沭浴清齋要請同志
與東靈寺帛尼及胡伎數十人乘船至滬瀆口頂禮皈
依歌唄贊德於時微風送棹淑景浮波雲舒蓋而未移
浪開花而不噴雖舟子招招弗能遠騖而靈相峩峩漸
來就浦仰觀神像嶷然雙返非因鷁首詎假龍橋豈藉
銀連寧湏玉軸背各有題一名維衞一名伽葉於是時
衆踊躍得未曾有復懼金仙之姿非凡所徙試就提捧
豁爾勝舟指燕宫而西歸望葑門而一息道俗側塞人
祗恊慶膺家住近通元寺乃孫權為乳母陳氏之所立
也亦一邦之勝地胥山之神塔乃遷像於此寺武夫數
百咸不能勝共怪曰朱膺帛尼二人之力而能捧持不
覺為異今人工甚盛確乎不移此非精誠弗能致也乃
復竭心同時稽顙然後廼動至自舟中故知據井夜飛
實無以異石不能重有覺憑焉後有外國沙門釋法開
來稱彼國衆聖所記云東方有二石像及阿育王塔若
能恭往禮覲滅無量罪免離三塗禮已而去中大通四
年歲在壬子臨沙汝靈侯奉勅更造銅光二枚其一高
九尺其一高八尺五寸銅邁丹陽耻論劉向之術區選
攻金無俟嵇康之鍜既鎪既鐫是磨是銑曄如光定湛
似日輪亦當遠照三千普瞻色像遥覩十方俱聞說法
豈止惜命小鳥忻入影中重罪衆生還逄愛日而已哉
吳郡僧正慧法師深修五定净持七支於三寶中盡力
宏護立摩尼之勝殿製飛行之寶塔至於莊嚴妙色實
有厥勞昔魯聖云亡尚追儀於有若楚臣殞世亦托
似於優旃放勲之后更圖長樂之畫文命之君不絶稽
命之䙫或傳諸往牘或布在前言或贊述盈耳或夀宫
虚置况遠追應身近現靈跡不銘不勒何以稱揚乃為
銘曰
巍巍大像堂堂最勝慧日獨圜無生永證愍此魚鈎傷
兹螺孕乍動慈舟時延寶乘留住待緣獨有傳應傳應
伊何寶兹靈像履冰晨游凌濤夜上七衆有憑九垓知
仰照此眞容開斯俗網千輪足起萬字胸書身横五分
衣刻三銖嗟爾末俗心王所驅顙浮冰沬命役馳駒宜
宏希嚮必盡勤劬覩相塵滅聞聲惑祛湛然神跡長處
全吳
開元寺佛鉢詩并序皮日休
按釋法顯傳云佛鉢本在毗舍離今在乾陀衞竟若千
百年當復至西月支國若千百年至于闐國若千百年
當至屈茨國若千百年當復來漢地晉建興二年二聖
聖像浮海而至滬瀆僧尼軰取之以歸今存於開元寺
後建興八年漁者於滬瀆沙汭上獲之以為臼類乃葷
而用焉俄有佛像見於外漁者始以為異意滬瀆二聖
之遺祥也乃以鉢供之迄今尚存余遂觀而為之詠因
寄天隨子
帝青石作綠冰姿(佛律云此鉢帝青玉石也四天王所獻也)曾得金人手自
持拘律樹邊齋散後提羅花下洗來時乳麋味斷中天
覺麥麨香消大刦知從此共君親頂戴針風應不等閑
吹
陸龜蒙
空王初受逞神功四鉢湏臾現一重(至今鉢緣有四重也)持次想
添香積飯覆時應帶步羅鐘光寒好照金毛鹿響静堪
降白耳龍從此寶函香裡現不煩西去詣靈峰
游開元寺韋應物
夏衣始輕體遊步愛僧居果園新雨後香臺照日初綠
隂生晝静(一作寂)孤花表春餘符竹方為累形跡一來疎
開元寺詩并序李紳
此寺多太湖石有峯巒竒狀者頃年多游寓於此及太
和七年往來皆不復到寺中石亦大半無也
十層花宇眞毫相數仞峯巒閟月扉攢立寶山中色界
散周香海小輪圍坐隅咫尺窺巖壑忩外高低辨翠微
難保爾形終不轉莫令偷拂六銖衣
開元寺客省早景即事皮日休
客省蕭條柿葉紅樓臺如畫倚霜空銅池數滴桂上雨
金鐸一聲松杪風鶴静時來珠像側鴿馴多在寶幡中
如何塵外虚為契不得支公此會同
陸龜蒙
日上罘罳叠影紅一聲清梵萬緣空䙰褷滿地貝多雪
料峭入楼于闐風水榭初抽寥泬思竹忩猶掛梦魂中
靈香散盡禅家接誰共殷源小品同(辨正論亦有九流一曰禅家者流殷)
(浩讀小品經下二百籖疑義以問支道林)
開元寺開笋園寄章上人皮日休
園鏁開聲駭鹿羣滿林觧籜水犀紋森森競泫林稍雨
&KR1128;&KR1128;争穿石上雲並出亦如鵝管合各生還似犬牙分
折烟束露如相遺何胤明朝不茹葷
陸龜蒙
春龍争地養檀欒况是䨇林雨後看迸出似豪當垤嵲
孤生如恨倚闌干凌虚勢欲齊金刹折贈光宜照玉盤
更待錦苞零落後粉環高下挶烟寒
開元寺避暑聯句
煩暑雖難避僧家自有期泉廿於馬乳苔滑似龍漦(日)
(休)任誕襟全散臨幽榻旋移松行將雅拜篁陣欲交麾
(龜蒙)望塔青&KR1076;識登樓白鴿知石經森欲動珠像儼將
怡筒簟臨杉穗紗巾透雨絲静譚蝉噪少凉步鶴隨遅
(日休)烟重廻蕉扇風輕拂桂帷對碑吳地說開卷梵天
詞積水魚梁壞殘花病枕欹懷君瀟洒處孤梦繞罘罳
(龜蒙)
題寺閣薛能
一閣見一郡亂流仍亂山未能終日住尤愛暫時閒唱
棹吳門去啼林杜宇還高僧不可羡西景掩禅關
留客開元寺方子通
晝錦新坊路稍西興來携客就僧扉樽前倒玉清無比
筆下鏗金妙欲飛籃轝直湏乘月去榜歌時聽採菱歸
流傳白雪吳城滿頓覺炎歊一夕微
程公闢
仙老論文小往還多才令尹獨能攀携觴步入千花界
借榻清臨一水間笑語不驚沙鳥去襟懷猶過野僧閒
城中此地無人愛坐對西南見好山
開元寺在吳縣西南即後唐同光錢氏所徙寺也寺
有晉時浮海來二石像及佛鉢兵燼後二像猶存鉢
亦為一僧藏去得脱今寺中世寶之相傳漁人以貯
葷茹鉢遂破璺視其璺處色采絢爛非玉非石不可
名狀
大慈寺避暑聯句
歊蒸何處避來入戴顒宅逍遙脱单絞放曠抛輕策爬
搔林下風偃仰澗中石(日休)殘蝉烟外響野鶴沙中跡
到此失煩襟瀟然揖禅伯藤懸叠霜蜕桂倚支雲錫(龜)
(蒙)清隂竪毛髮爽氣舒筋脉逐幽隨竹書選勝鋪苮席
魚跳上紫芡蝶化緣青壁(日休)心是玉蓮徒耳為金磬
敵吾宗昔高尚志在羲皇易豈獨斷韋編幾將刓鉄擿
(龜蒙)天書既屡降野抱難自適一入承明廬盱衡論今
昔流光不容寸斯道甘枉尺(日休)既起謝儒玄亦翻商
羽翼封章帷幄遍梦寐江湖日擺落函谷塵高欹華陽
幘龜蒙詔去雲無信歸來鶴相識半病奪牛公全慵捕
魚客少微光一點落此芒磔索(日休)釋子問池塘門人
廢幽頥堪悲東序寶忽變西方籍不見步兵詩空懷康
樂屐龜蒙高名不可效勝境徒堪惜墨沼轉疎蕪玄齋
踰閴寂遅遅不能去凉颸滿杉栢(日休)日下洲島清烟
生苾芻碧俱懷出塵想共有吟詩癖終與净名游還來
雪山覓(龜蒙)
遊北禅寺陸龜蒙
連延花蔓映風廊岸幘披襟到竹房居士祗今開梵處
先生曾是草玄堂清樽林下看香印遠岫忩中挂鉢囊
今日有情消未得欲將名理問思光
皮日休
戚歴杉隂入草堂老僧雖見似相忘吟多幾轉蓮花漏
坐久重焚栢子香魚慣齋時分净食鴿能閒處伴禅床
雲林滿眼空羇滯欲對彌天轉自傷
寒夜訪寂上人陸龜蒙
月樓風殿静沉沉披拂霜華訪道林鳥在寒枝棲影動
人依古堞坐禅深明時尚阻青雲步半夜猶追白石吟
自是海邊鷗伴侣不勞金偈更降心
皮日休
院寒青靄正沉沉霜棧乾鳴入古林數葉丹書松火暗
一聲金磬檜烟深陶潛見社無妨醉殷浩談經不廢吟
何事欲攀塵外契除君皆有利名心
大慈寺在長洲縣北皮陸集云晉戴顒宅也至唐司
勲陸郎中居之後以為寺號北禅院
寄守堅覺初二僧蘇舜欽
曾携舊書卷來宿古禅林方外求知性詩中得賞音爐
開山夜静門掩雪天隂几上一寒硯燈前三苦吟韵強
顔汗落句切鬢絲侵玉就還重琢河窮更遠尋穴争探
乳虎沙獨㨂良金字稳天星轉篇終海月沉唱訓同紀
錄得失暗規箴木鐸不徇路薰風難和琴半生誰引手
中道比分襟分野三吳闊年華二紀深師方傳祖印我
欲謝朝簮嶺外烟嵐地湖邊雲水心情牽張翰鱠梦想
陸機禽松下莓苔石何年重訪臨
報恩光孝禅寺在長洲縣東南即舊天寧萬夀禅院
也徽宗時以為祝夀道場後即以為薦嚴之地改今
額
紹興中提舉徐誼給夀寧萬歲院常平田記
龔頥正
兩浙西路常平荼塩使者治平江自行殿駐臨安視昔
畿内若節誕彌奉觴稱夀兩宫之庭時為盛典先期環
月率其屬即府城東隅䨇塔夀寧萬歲禅院建祝聖道
場偹極嚴奉是院肇唐咸通建本朝雍熙創造䨇塔至
道初賜以御書遂改今額乾道中始革律焉規模比舊
增新四衆皈仰雲水坌集為一大叢林建院之民王氏
捨負郭田五百八十餘畝撞鐘擊鼓食者日倍師嘗經
營而懼弗贍紹熙二年前太常丞徐公以新安高第就
畀使者節兩朝所知德意孚達朞年於此利興害除會
崑山屬邑宗王有田七千餘畆沒入於官一時貴近相
先規取牒訴旁午公曉以令甲皆不應得命有司召佃
如式而長老德溥因以千畆為請公委有司給之抑權
放勢平訟息争不惟法理適宜人無加喙而院之衆藉
是庶幾資以無乏禱祠之地報上義深夫一用至公而
二美具非公其孰能之德溥屬頥正記本末於是乎書
公永嘉人徐誼字子宜學有師承德業宏遠固將推之
朝廷見之天下與來世此蓋未足云三年上元日具位
龔頥正記
夀寧萬歲院在長洲縣東南舊羅漢院也寺有二塔
對峙俗名䨇塔寺
建乾元寺記顧况
五藴十二入八界此上三科能包萬法因緣生為有無
自性為空空有融一即中道義雖石船渡海蚊背負山
不為希有事僧法珣與和合衆法藏等造乾元寺者晉
高士戴逵子顒之宅也乾元初節度使鄭旻之奏云觀
察使李涵李道昌皆有力大臣求無上道以心無所願
無邊受者實與雖空不敗有為有滅無為有為之體有
為無為之用無生無滅無相無為無名無法說無言語
法以無言語說故有相大乘有觀法門無相大乘無觀
法門於法有所得有相大乘義於法無所得無相大乘
義所得無所得二俱眞一乘之義也為妙因果譬如種
子依地而生又如大地能荷羣有虚空之體大於天地
天地有盡虛空無盡如來之體大於虚空光明虚覺圓
寂萬億故於無住本建乎諸法不動眞際恒沙煩惱莫
不斷除魚吞鈎虎落穽蛾拂火此衆生自取其毒道本
平坦樹本清凉佛在提摩竭揭國成等正覺諸弟子栖
乎茂林藉彼祥草厥後因時設教猶著敝衣行次乞食
及往忉利省摩耶夫人優填王鑄金刻木始用膠漆泥
布佛有像自此始也與佛在時功德無異於是給孤長
者造祗洹精舍木田底迦造龍宫精舍竺乾法蘭造洛
陽白馬寺佛圖澄造鄴中九百七十三寺釋道安造襄
陽一十五寺遠法師造廬山西林東林寺度法師造攝
山栖霞寺杯渡法師造南陵隠静寺傳大士造東陽䨇
林寺思大師造衡陽南岳寺智者大師造天台國清玉
泉等三十五寺略也湼槃無前無後般若無新無舊法
珣上人重舊德不輕新學門人清玦請况於經藏中抄
佛心說永示無極文曰
倬哉迷盧横亘大千百億日月藕絲貫穿蚊背負之飛
登梵天塵勞為海般若為船截生死流是曰希有大哉
乾元寔則不朽和衆雲集珣稱為首佛告善來寶坊崇
哉法雨洒埃慈雲徘徊
乾元寺唐有之今不知所在據顧况記云晉戴逵
宅皮陸集又以此禪寺為戴宅則此即今北禪寺
矣
南禪寺千佛堂轉輪經藏石記白居易
千佛堂轉輪經藏者先是郡太守居易發心蜀沙門清
閑矢謨吳僧常敬弘正神益等僝功商主鄧子成等施
財院僧法弘等蕆事太和二年秋作開成元年春成堂
之費計緡萬藏與經之費計緡三千六百堂之中上蓋
下藏蓋之間輪九層佛千龕彩繪金碧以為飾環蓋懸
鏡六十有三藏八面面二門丹漆銅鍇以為固環藏敷
座六十有四藏之内轉以輪止以柅經函二百五十有
六經卷五千五十有八藏成經具之明年蘇之緇白徒
聚謀曰今功德如是誰其尸之宜請有福智僧越之妙
喜寺長老元遂禪師為之主宜請初發心人前本郡守
白太傅為之記僉曰然師既來教行如流僧至如歸供
施逹嚫隨日而集堂有羡食路無饑僧游者學者得以
安給惠利饒益不可思量師又日與苾芻衆升堂焚香
合十指禮千佛然後啟藏發函鳴犍椎唱伽陀授持讀
諷十二部經經聲洋洋充溢虚空上下近遠有情識者
法音所及無不蒙福法力所攝鮮不歸心恍然巽風一
變至道所得功德不自覺知由是而言是堂是藏是經
之用信有以表旌覺路也脂轄法輪也示火宅長者子
之便門也開毛道凡夫生之大竇也亶其然乎又明年
院之僧徒三詣雒都請余為記夫記者不唯紀年月述
作焉亦在乎辨興廢示勸戒也我釋迦如來有言一切
佛及一切法皆從經出然則法依於經經依於藏藏依
於堂若堂壞則藏廢藏廢則經墜經墜則法隠法隠則
無上之道幾乎息矣嗚呼凡我國土宰官支提上首及
摩摩帝輩得不虔奉而護念之乎得不保持而增修之
乎經有闕必補藏有隙必葺堂有壞必支若然者眞佛
弟子得福無量反是者非佛弟子得罪如律開成四年
二月一日記
南禅寺唐有之今不知所在
吳都文粹卷七
