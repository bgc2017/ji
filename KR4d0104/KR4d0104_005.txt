文集卷第五
嵩山景迃生晁說之字以道一字總以
古詩
感事
十年三冬時櫃火簾小室讀書似少疲坐睡塵
兩膝飛雪封我窗號風過我壁時有可語人對
之亦默默當時不知樂興言在今夕今夕何為
者荒山事行役僕馭同飢寒惝恍若有失旅舍
既凄凉臺牒更狼藉始信柳柳州幸此南夷謫
歸去亦何難清時惟所適
平昔于王褒贈周處士八絶中喜誦其龍
尾禅室一首今連日行荒山中頗增幽居
之興以其句爲一詩寄楊中立謝顯道劉
壯輿陳易同趣歸期也有好事者亦不
予鄙
井汲纔通徑
山頭百尺井有徑看如失唯有參横時山人起
自汲
蓬蒿自杜門
藜牀坐來久前年曾到門聞道蓬蒿滿秋風著
舊根
人還虚室静
何許人到來得藥尋歸徑吾廬月不落象外獨
常静
鳥宿暮林喧
朱晩鳥歸宿倦飛憎世樊綸巾久接狎訴語不
嫌喧
貧賤
貧賤不可惡白首不敢辭聖人為我戒敢不周
旋之山王亦何事五君詎見遺柰彼後世何論
評相瑕疵雖有解嘲人正自漫爾為寄言宦達
子努力向金閨
送知府張路鈐還闕
槖戈未肯下靈州白馬將軍今白頭將軍父子
重儒術坐有綠衣人則休六年謠頌流圁落臥
使雕山添岞崿看山飲水無一事日俸歲飢欣
自若匹馬飘飘朝九天晩交送别亦潸然煩君
去路望嵩少猿鶴相思端可憐(常云坐上有著公之先德太尉)
(懷太尉名守約綠書生便釋然忘)
思四明所居與桃紅渡相對
今朝旅恨到何處軒窗直對桃花渡桃花渡上
風吹雨道人芒屩誰来去
凉州女
凉州女紫塞春輕黃濃黛君莫謳漢宫曾此選
才人鹿角角魚鱗鱗有山有水無此珍我強寬
愁亦怒嗔逢著澄江海不詠功曹豈自誇詩聖
楊班湫神恩加廣應公以其誥祭之
平生笑殺詛楚文今朝鄜畤祭湫神嗟爾湫神
何為者上公袞冕皇恩新日出輝輝收霰雪仿
彿拜命若可親湫神傳云是楊班墳墓突兀自
姚秦當時功閥今不著崔蕭之史討無因將軍
得名宐勇哉里俗所頌疑未眞黃蜂往媒康氏
女親迎波間不敢嚬至今七夕後二日康家送
女紛紅巾神視可已胡不已清明之德先諸身
湫初來徙雷霆夜鬼借百車載淵&KR1977;宐囚厲鬼
縛惡虎螟腃何足煩怒嗔邦人不困亦不飢山
可夜入耕陽春初無稉稻勞灌溉黃&KR1291;黑黍易
與仁敢言此水淺于舊滂沱雨起雲輪囷千人
一日酌不竭神物所寓誰敢塵豈但蕭鼓十州
遠祭秩已入四瀆倫異時香火故允會品極勢
重力益振位浮于人神所殛神忝厥職亦愧人
我勞再拜不私禱上佐邦國下斯民敢學韓子
炭谷湫嘲慳侮怪徒踆踆
寄琦公(住小溪)
窮塞歲暮懷琦公實眞侣恨此長城風不送小
溪雨夢斷七十強心留五字苦斯世何寂寥無
人稱支許
寄光公
湖上石楠花出屋待久老僧來默默徐言經歲
不出門偶向今朝移苦竹有琴掛壁積塵埃強
之使弹響山谷至今兩耳猶泠泠邊風日夜相
思曲
洛川驛中夢與一故人作詩十餘韻既覺
惟記其兩句南山絡條華四顧吃所哀因
識之
西征豈不樂夢中詩佳哉南山絡條華四顧吃
所哀山川今可夢小謝恨能裁無令辜此夕羸
馬空徘徊
君子有所恨
君子有所恨擊指血不躁相望已千古欲語安
得到荆卿無劒術商君弃霸道二子苟不然功
烈迴穹昊嗟哉淺丈夫不自極懷抱
洗山
公事豈不猥吾性自有適驩言春風物洗山出
怪石何幸此土壤頑驁壓空碧嶄巖有天姿畚
鍤不待力横如劒出泥縱若月退蝕乃知凶讒
輩暫為忠良賊后皇德清明萬類各有職吾非
兹世人因之聊嘆息嘗聞道人語無垢法第一
多謝讀易者洗心如玉璧
二月初山上作
與春相别云一歲遼鶴有恨不足加意韻寂寥
莫我適起逐春風山逕斜春風自與時窈窕豈
為来開桃李花不然春来已幾日何處桃李不
枯槎乃知桃李善卑陬遠交深託待紛葩政如
世間嫵媚子巡牆倚戶漸齒牙公卿初豈以爾
故腰金佩玉牢聲華區區更憐蜂蝶輩草根花
底為生涯此理前人未見之我今獨得頻咨嗟
生無京國名園分况此邊城萬里沙
夜雨
夜雨豈不好欠竹與芭蕉可想春意足不聞聲
蕭蕭清夢江之南雲霓正逍遥舊遊二三子為
我吹笙簫覺来耳餘清明日是何朝
久留帳下日夕思歸輙作長言一首告别
經略安撫侍郎
亂山急雨佐吾愁春去已遠人淹留誰能一飲
一車酒縱談醉膽下凉州元戎高韻撫鸞凰舊
有沙堤幾步長眼底不堪論往事且誇羯鼓似
邠娘(娘羯鼔唐称邠)應憐逋客羞澁餘思歸欲自駕柴
車月邊風冷不得住凡骨從耒有曼都(既仙去頃曼都)
(寒思人間月邊多風)
聽唱秦少游溪路雨添花詞感舊作
秦郎不知我我豈知秦郎相逢每戲劇此狷而
彼狂坐有今輔弼正色屢低昂逮今白髮垂悔
昔少年場一聞溪路雨淚與雨争行黃鸝千百
在斯人今則亡如其並老去娛樂豈遽央况復
有諸生遺頌滿汝陽(州教授交代予與少游蔡)瘴霧殺君時
龍門曾慟傷今雖苟生活蒼蠅待我傍誰家有
歌喉此曲宜斷腸攄我一夕恨與世同悲凉
書事學謝康樂
南北夐綿絡同名圁與鄞歲月老羈旅何事勤
所勤情勝古今契身以邪正分清音幸先後曠
懷得朝曛山腰轉嘉樹風袖落閒雲盤磴去来
迷飛泉高下聞龍栢肯予媾上苑侍吾君(後苑章聖)
(中有龍栢雜花詩十首)三花論繾綣丹丘舊絪緼中抱既
兀兀外騖徒紛紛映䆫有翰墨滿架亦典墳攄
虹宮棟宇流汗程斧斤少時喜詭俗老境思迨
羣不復夢江湖賦詩心自欣
書觸目
山以石得名土惟山之賊如何云此山土石相
充斥土上而石下無良躋有德土實最下底位
高忝厥職或云三千年此土化為石頑隂不堅
陽如寄暫容迹因知造化功不出纖毫力君子
自苦辛小人多羽翼念從開闢来久矣莫變革
吾其柰此何唧唧復唧唧
題鄜州牡丹
牡丹憎我眞惡客不解飲酒不吟詩欣持一尊
勸花飲那知不醉但淋漓爾花既醉應似我耿
耿一世幾傷悲綠珠樓下香猶在西子舟中意
尚遲三尺晏嬰頻欲殺爾何夭矯尋常為沅湘
草木共憔悴幽蘭何足九畹滋昔人妙語不爾
發頋我安得有好辭晚来亦解意自足秀色直
可飡待肥
寄陳留江子我(丁酉)
江家宅在嚴家瀨亦有商聲歌半夜不煩死魚
遠吐墨誰識天馬早流赭嗟予久已烏角巾愧
爾當年白蓮社唯昔灊山見老禪枉嘆門人才
下下
庚子初伏前一夕大雨
雨來夜早晚斷夢驚所向鼓鼙聲後先龍蛇勢
下上柰此老屋何詩書果何當幸矣托皇州高
枕得無恙瑞物日紛紜豈我獨飄蕩興言及山
楹羸思輙以張䟽泉到雲根松竹青益放胡不
返柴車於焉事鬱怏平生知頋行短髮增惆悵
明朝入初伏金火兩無恙
次韻和江子我臥病謝予相過之作
棄婦不言貧孤兒不知病美疹亦何有衰蓮披
綠淨大昜疾無妄要且觀情性我来自山中非
征亦非聘但恨清風薄安識皇都盛况聞藥艾
攻之子駭觀聽策羸七里灣憂醉豈易醒今兹
早常饌高人能自勝不廢五字吟久與金石稱
我老言亦衰同鳴不相應
數蒙楊澤民秀才惠佳篇謝以長句
嘉陵江聲不到耳嘉州清音得之子豪英磅礴
狎鷗鷺金錢棄擲等泥滓青樓不使白髮生萬
恨都歸一杯裏三蘇死後三川愁君輩人才誰
所喜
以李約交遊晩歲重為韻作五絶句别韓
二十七
紅塵歲月晩白社煙霞交相思得相見作底不
逍遥幾歲不出門一朝事遠遊長安初豈遠孤
客難淹留菡蓞露不遲蒹葭霜豈晚我生寧免
愁别離無近遠敝廬無良辰荒田多荒歲貧賤
重離别君乎休富貴少貴别離輕老賤别離重
後日君亦老我髮亦種種
京居秋歎
京居少蟋蟀失我田園秋何用外物感不勝中
心愁少多王覇略老窘衣食謀神臯既絶分蠻
徼亦願遊鵲飛徒繞樹坎止信乘流頋惟爾青
簡能令人白頭當年魏公子今日無遺丘出門
何所從垂淚且復收
送周秀實知新昌
尊公文律自瓌竒雖持使節未相宜子敝青袍
哦五字州家不喜縣家嗤十年主簿今遷陟縣
衙簿尉来趨揖越絶山川舒嘯時莫歎鑑湖今
幾尺鑑湖幾尺吾其那聞道新昌佛仍大昔賢
墨妙誰識之一日清風千嶂破人間月色過中
秋天際風光稱遠遊陽關本是西州曲鷺舞蘭
橈不解愁(宋宣獻公書新昌西朋寺碑)
謝高四十子昂詩卷
我有瀟湘淚還供閶闔愁故人過我䆫燈下謂
言客子宜悲秋往體格律乍相視久矣揉練幾
百過不然何以解能云是中不放客愁破文字
能自達何處有富貴莫愛離騷亡國音學乎大
雅則知未
送邵大兄知果州
先生之子征聘日自當&KR1274;舍稱先生即今白頭
青眼絶空持短策長安城漢宫雨露一朝到劍
閣山川五馬行既成詩書鄒魯俗難忘家世伊
洛情穰橙鄧橘饒渠勝魏紫姚黃如我盟約束
南充謝家女飛空倦矣復齊氓鴈遠難羣聲不
斷頋我寧無意遠遊羸病不
得俱徂征長亭無酒酌君别獨將此恨西南傾
送顧彌邵朝奉知錢塘
錢塘宰是會稽客一身見盡元與白元白風流
且置之是家尊翁勇金石早受申公國士知誰
任東坡邦人責之子敢嗟官不達惟慙家世無
踵迹大才小試亦丹青衆前獨却自朝夕童稚
欣欣新有謠湖山藹藹舊相識定知不用酒遣
閑流行舉要百代歷(未出弥邵欲刊于錢塘温公有資治通鑑舉要歷)
謝程致道監丞以秋夜直舍二詩相視并
簡蘇在廷少監
秋風雖云高不到建章宫巨䴡發妙思翰墨争
豪雄移子范舟興入此潘廬中成到誰手蠒
面絲髮翁豈不憐此老氣&KR1170;志亦窮聊以壮觀
之行潦落長虹低頭謾北攘臂徒遼東自娛
蓬蒿興敢傍珪璧叢時難但已有感如霜鍾
(御名今上)莫視蘇子是更得家風
謝邵三十五郎博詩卷
我嘗為歷學上元要極遠上元有遠邇疎密出
早晩顧惟爾大父皇極探其本唐堯上百代日
月来衮衮因之知百索孰可妄憎噂子前視我
詩與子論詩壼子詩既煥爛我言得安穏為子
極源流無難如瓴建風雅闢大田騷些助鋤墾
曹劉鮑謝輩風雨得藨蓘閑居既識陶詠懷宜
知阮不有鮑與謝白也胡婉娩苟無阮與陶蘇
州曷息偃上下曹劉来少陵自益損豈易少陵
學浪走徒多踠况復爾来人不竈而市飯大兒
誇蘇豪小兒争黃謇詎知韓柳先學大忘赫烜
餘事五七言朝鸞參暮鶠又如萬仞姿松巖絶
蘭畹念彼形似徒澁舌吞枯菌何人分詩文兩
隊有魴鱒子早知此病我語出復返何以謝子
勤王道不可緩凛凛易春秋南面儼龍衮禮書
朝萬邦寳輅粲朱幰顔曾侍珪璋荀孟陳干盾
老謾憐驥櫪壮當勇虎圈明朝役高興蜀道横
碧巘我實愛子才語長情繾綣
庚子冬至祭鼎閣差充太祝致齋扵内西
廊待漏院以近法物庫有火禁甚嚴不勝
晝夜寒苦輙成長言
至日為客昔人歎况乃客次在齋宮齋宮所寓
有火禁冰食霜寝多凄風豐屋高懸日不到未
信一陽生是中嘗聞鼎以大祭祀未聞祭鼎陳
笙鏞兹焉祭鼎戒羣吏古也拜竈勞皇躬森森
鼎閣祚厥西矗矗眀堂配自東天子萬歲調
元象歲歲年年為祝工(象徽調閣名圓)
高藤州六觀堂
曾子三省予未能夫君六觀何自入天台敖我
三觀妙君又三之彌有得露下聚散俱已空電
出有無仍不實一世假夢暫踟蹰萬緣托幻聊
戲劇澄淵泡起不離中端形影見無差忒茲惟
一心之所發邈乎此心近不識更須止之艮為
山隨其觀處離非日與君相遇紫陌邊不謂我
言無不急君方度嶺駕朱軒我言之外何所識
詠老
脚踏浮雲身已老訪道修行恨不早曾見商周
全盛時不及唐虞古風好
同表甥趙康游种范李園
百態范氏石千尋种氏木灌以邠李水禽鳥識
故國使我從今去魂夢常不足
蓬萊仙
我是蓬萊山上客暫到人間管春色謝家池館
縱吟魂卓氏酒爐迷醉魄人間春色將柰何㶑
㶑灧灧濃如波歸来說與秦王女麻姑偷去唱
為歌
十二弟寄所和邵子文病中感懷之作復
次韻寄子文
先生窮著書寧比近術赦天故使之貧赤手唯
書藉或者窺殘篇律吕起韶夏微意有子傳光
燭不隣借大臣薦曰才留守勸征駕講席出正
塗肯以眇跛訝生平畎畆心願被草木化臥龍
終佐漢捫虱聊倚華二君獨何居耿耿心中夜
不悟伊吕間安容管葛亞璞玉詎連城祗堪雙
刖價何事揶&KR2952;鬼疾病尋舋鏬井臼每苦煩藥
食則不暇不藥得中醫默符覆器哦詩便無
恙乞酒宴茅舍彌荷天地恩性命永其貰飢鷹
侍中輩死矣一飽乍頋我與君侯更愧東山謝
迎赦一首
燈頭異花垂永夜占云明日當有赦咄哉無煩
汝報我三年郊恩遍天下知人所知豈神聖偷
歡送喜眞便佞犠卦箕疇汝詎知冰凍火炎予
不問曈曨日出迎赦来沸渭頌聲何休哉陛
下萬歲御九垓王母獻夀滄海杯更看正仗單
于陪
伸謝經略安撫待制送酒之什
眞茶竊所貪薄酒亦云嗜况此兩乘壺旨哉出
廳事歌美秦州半樽罍更幾倍(古曲名秦州半)元戎眷
非一於焉則有二癃老欲扶持牢愁使破碎風
雪客歲殫無殞故園淚我實不能飲自有愁常
醉頋彼昔之人何必陶阮䫫槌劔劇孟俠文武
衛公貴(饒李文)宜飲不飲者我言尚何費頋分玉
帳春遠以金壺致舊都新奏功如花方高會(人唐)
(不獻貴勝而及衰賤耳想同韓陽二公一笑詩云漁陽宴舊都美人花不如今鄙意謂公)
隂山女歌
劉原甫侍讀嘉祐中使虜聞隂山下有女子漢
服弹琵琶傳意甚異作隂山女歌說之感而(作復)
隂山女漢服初裁淚如雨自看顏色宜漢裝琵
琶豈復傳胡譜赤車使者傳琵琶翩然雌鳳隨
凰去豈不憐此女兒心父母生身遠有祖平生
父母九原恨得幸一朝收拾取使者高義重咨
嗟衣裳盟會其敢許漢装漢曲隂山墳七十年
来愁暮雲即今山川還漢家泉下女兒聞不聞
誰將一樽内庫酒招此芳魂亦何有崔盧舊族
自豪英頋此女兒慙色否巍巍之功惟陛下
萬歲百男固宗社赫赫雷電暫出車陶陶韶濩
詠歸馬墨莊侍讀如尚在應有好辭獻夀斝
月下作
今夜隴頭月往歲沃洲山短髮添盡白遐觀彌
多閑遥憐大定僧注彩衲畦間塵冠何可久曳
杖吾當還胡不忘言休自箴兹厚顔
恨契詩
坎壈愚無計慟哭老無淚居處近何適隠遁遠
何暨爰来未嘗恨始恨金石契何朝鎔而泥亦
暮泐以滓有美者伊人平昔嘗自謂此身敢自
輕實與劉向類孰如同姓憂斧扆况忠對與我
盛蘇門何人忍棄背頋彼蒼蠅姿湏臾来附驥
附驥只湏臾沒身有臭嗜國中起四顧誰門復
擅勢前日既居貨今日宜入市市王誠何知多
賤而少貴懦劣既先奔強梁亦晩至俄然欣解
榻倏爾勇投袂烈烈參貔貅堂堂得英衛雲朔
土即復單于頸當繫如或騎豬歸鐵甲遮羞愧
功成麒麟閣丹青更何視莫能為爾言擊指血
迸潰况我本小人西京仍已亟所得果幾何作
詩深自勵
記夢
山上多曲木澗底有勁草乃知窮達性多隨勢
所到此語自夢中景物殊
息老非少獨不偶貴勝昔見非吾好語紫
歌敢不勉蹈道孰能憔悴予著之視同袍
謀歸寄陽翟李九吕十四兄
著身到雍隙故人在陽翟白髮何冉冉清夢徒
歷歷有美李將軍詩是萬人敵家封異姓王身
老二千石吕侯幾世昁蟬冕必踵跡如何此孫
賢早飢而晏食門前潁水流屋上嵩山色天以
延二老世人何用識秪應爾日来為我長歎息
我嘗從之遊何難此投幘籬下菊黃時鴈背俯
可即嶽寺講時鍾婆娑且連屐
聞圓機累日病酒戲作存問之
善人有怒而無嗔美酒何曾病著人夫君自是
愁鬼著愁鬼一勺百氣振夫君何以致愁鬼十
年一官冷於水况令復似未苐時酩酊長編痛
料理君言不覺身無聊西家醪勝東家醪是中
有米亦可飽枉費東坡歌小槽(原長編疑事圓机正看劉道)
屈原石板上見圓機題因和之
門掩自閑閑樽空寧薄薄妙語知杜美剛腸識
雷惡饒花人豈貧多竹地不薄最道長官難只
愁里胥惡
次韻邵子文書夢
先生有道無寸田長歌擊壤醉伊川今式玄冢
高嵩巒嗣子詩禮老益端少從父友學其難一
書百讀口角涎父友寸步簡策邊聲名九州四
海寬時有狂瀾匯怒湍百媸安肯一著妍獨樂
園中往復還蝴蝶沼上青草煙書成硯穴氣桓
桓蒼生属望十九年聖時未肯誤儒冠倏見佩
玉朝珊珊汴洛迎送路接連急急政如渴赴泉
跛者釋杖瘠肥膻兵偃不用盧重環貨利去若
風中幡抉蔀一發天下言白髮舊德殿中間經
行求士趍傳飡先生之子難鬱盤綠衣春色行
度關羣賢並進讓後先山摧棟折何茫然人間
此夢白日前况乃枕簟夜穩眠仙山塵絶遠囂
煎雲樓㷑閣白鶴閑若嚬若笑玉女顔我欲並
之無因緣傍意若謂堪憫憐是間有汝世之賢
此公不死神常全王僑偓佺不及肩汝曹蟻輩
徒攻堅欲子見之駭衆仙子色不平羞青山我
為子往問彼天誰敢少弄天公權蘧蘧夢斷目
鰥鰥但覺毛骨輕且便賦詩不怕衆險艱
月
眞月夜夜滿妄見有盈虧譬如匣中鏡一成豈
合離腥蟇與狡兔謬及丹桂枝我今盡掃蕩庶
識眞月為
送曹資深受代還京兼簡劉養正(頤)
韓王孫子何楚楚不用根源論魏武讀書射獵
固自如劇談大笑能爾汝為君相遇在東州與
我中分萬斛愁我歸未得君歸去風流應復屬
曹劉
和二十二弟不相遇之作
秋雲𣣔搆雨惱此山河凉柴門試一出矯目歎
林光孔鸞勢自遠鴻鴈意亦長先後日雲間俗
眼安得常
秋吟
友生吾所畏言皃凛秋威崔子稻畦晩楊公王
田飢階除昨夜霜鍾鳴尚依稀吾友豈憔悴西
山空崔巍(中立提舉明道官崔德符監稻田務楊)
說之方憂韓公表大夫疾遽致仕乃蒙傳
視送陳州王樞密(襄)詩十首意典辭䴡忻
喜輙次韻和呈以公若登台輔臨危莫愛
身為韻
布種無多寡收穫幾豐凶老農知歲異遠賈務
日同孰是勉無德莫非矜有功君何謝事早兩
世有四公念公多疾病使我頻驚愕可恃膽氣
大何憂腠理薄九丹詎凌空八石聊扶弱無煩
問安否冘冘亦自若潁川美鳳凰淮陽盛股肱
皇恩既布護清羸亦作興自知同涇渭孰覺異
鷃鵬巍巍君子堂而我得先登人間陳五鼎天
上應三台顧我幽居人卒歲事田莱首種既已
薄時雨又復乖身事尚如此與世宜不諧衮冕
有人妖鍾鼓成國蠧可憐凌霜榦不作濟川具
三易朝吾車六詩暮吾輔豈亦不自娛菊徑而
蘭畆末官從遠投沈痾得此心願言麯神降何
用官鬼臨幽興落醴浦清夢繞崧岑使我既慙
昔柰何復愧今迷行常坎壈守道自熙怡伐蛟
不恃力刺虎寧用機華屋非所尚茅楹豈不宜
未覺覆盂安詎知累卵危渡江(御名今上)且無登樓
戒亦莫有如鶴乘軒便類燕巢幕此君如寳玉
百火不一爍又復如衢樽醉不謝所酌君少我
十歲憐我空老大期君到雲霄遺我餘謦欬忽
先辭漢禄孰從仰周賫頋惟神所勞何論心乎
愛能老彼形骸孰疲此精神繄其抱病客只是
苦吟身少出便十首高興感五辰嗟予強屬和
汲思如井輪
南門
今上元年九月初正南門鏁澁關樞城上日出
三丈餘城下戢戢人嗟吁最憐縱横荷菜夫欲
殺青蒨成蔫菸驢它(去)嚙膝聚不驅群鷄孤鵝
鳴相呼邈然不數半與猪客子四散别門趨逐
臣過焉問何如知者不告色不舒或言上皇
帝有符北門不開留翠輿金賊忽屯城北隅方
今明目達聦俱司門郎官上奏無未幾金賊耒
坦塗城南鐵騎柴(去)奚車焚蕩輔郡陵别都衣
冠南下滿江湖白頭辭臣思獻書洪範災異信
豈誣
送蘇季升出守明州
四眀白髮舡司空喘息使君如不容自爾怕道
四眀守問今何人休嚇儂丹陽丞相蘇公子氣
和体正如家公坐令山水生清思雲南雲北揮
毫中江瑶海扇不入筯肯以腥醎水驛供百家
之産歸一器詔下掃除勤耕農皇威海外讋蛟
蜃䴡人大舶安得通元年新政見此守丞相蘇
公真有後過家上冡問阿兄四海澄清眼眀否
送陜西運使陸郎中
二十年来關内客眼眀太華高太白今日前驅
使者旌雞舌香餘新日月春初胡騎逼王城公
在城頭佐天策將兹膽略撫西戎蕭關遠爾無
堅敵便使秦人不告飢軺車與爾同休戚唯應
拂拭舊題名幾人身在空相憶為我寄謝錢都
統鬢間不許霜雪積
今年暑氣甚劇六月二十八日初伏之末
風雨甚横既而便晴有感作(不記作處)
庚暑既云初甲運將復浃正當相火行如持溽
土炎熾及雲霄煩燠况僕妾皇天不勝毒一
日思自愜箕畢靡遑舍巢穴徒更讋雨脚壓嶙
峋風威振&KR1005;嶫滂沲驅鬼神庭除覓舟楫扶搖
百年木斬馘一瞬捷豈容壺蟻蠧諒搜芥龍厭
我屋茅何支彼田禾已躐簡編恨枯槁縱横恣
涾浥泉酌便無情湯餅誰為饁亟𣣔撝絺綌從
此正經蹀矯首凌鶴翔奮身脱鳶跕寧知不亹
亹俄覺復燁燁強隂難節制衰陽易威脅藴隆
增幾倍怫鬱起重疊蝗陣暫侜張榖根自安貼
蜩狂噪百尺鳩慚勞兩頰我亦悶賦詩𣣔語而
膽怯
柳集亡食蝦蟇詩因有作(不記作處)
我讀㧕侯詩不見蝦蟇篇所亡諒非一撫卷為
慨然不應流落人吟咏亦不傳問爾匈中竒何
以能棄捐湯湯柳之水漁無魴與鱣背脊得蝦
蟇樽俎薦春鮮莫言形皃惡素蛾與嬋娟柳侯
比豢豹頼以韓詩傳如聞大吕方乃無黃鍾圓
問之州鳩氏政令恐不宣我嘗求元唱其深在
九淵侯詩蝦蟇美人人垂饞涎蝦蟇竊自懼子
孫將不延柰此文字何偷攘付蜿蜒蜿蜒與蝦
蟇腥介每相憐遂令連璧孤不知今幾年念我
少年日未識侯詩妍晚見海上老口誦盡殘編
因之得揚㩁今古共周旋此老可補亡已矣淚
潺湲
舟子語
晁子被放逐四方何所止隨衆到淮口脱身亂
兵裏長淮歲暮風舟楫不得&KR0712;因之狂雨来青
山白浪底風雨與波浪三者酷鬪靡北客怖未
嘗波神得自喜舟子言勿怖此是衝(去)風爾前
風衝後風縱神雜横鬼吼怒夜潮落倏忽熱風
起衝風如小人熟風若君子明日復衝風又非
前之比舟子言可賀此風即當死盛大不死者
從何覩神理京貫黼攸輩萬貨他手委官知其
然歟幾年干天紀神降與人言化酒幻桃李上
真怒中華實錫羯胡祉破我諸州鎮胡陣風從
指漢兵遂喜北不走即降矣風伯不祐我豈獨
在兹水舟子語可書聊以視知已
十二月十六日立春
今年立春常年殊要乘生氣克胡錐鐵騎一歲
再渡河青帝寧不行天誅相公廟略託諸天亞
輔割地甘丘墟天窮地蹙否極泰王城門開
陽光舒天子當陽朝萬國不擊土牛擊群狐
青青原野無横歛四民安樂祖宗初
旅次大風
臘尾春頭難作客借書數帙(將書帙一作且)共徘徊洛
陽東風遠尋我水波參折馮陵来可憐難問洛
陽事念我邑墓有餘哀漢兒辮髮益胡軍望望
都門何日開勤王之師未肯發怒飈激起無
摧頽黃河高浪大岯山金賊𣣔遁不得回吳檣
楚柂日千里太府有粟寧待催朝廷號令必
偃物我得歸到孝王臺(催綱皆散去近遣郎官數輩)
曹仁熙高水壁
夫子在川上悠然歎所逝見逝不見水身與水
不二天維及地軸去矣不可制日月徒勞勞出
入丈赤地莫言此身微久圍待經濟或指波濤
觀姑在蹄涔内後人不及門有口安足議劣得
蒙莊周動與呂梁會肈公識前波不共後波繫
龐公橋柱流奔湍是誰事熟誇觀濤者八月吳
儂戲瞪目不敢瞬睫軟蛟鼉噬多謝曹仁熙筆
端落妙意𣣔採甓社珠於此觀粲翠
張平叔家絲糕
君家絲餻何處絲三月晴天蕩漾時繭頭越女
繰不得却煩素手與晨炊客子千頭萬緒苦方
寸五紽誰得知
次韻謝人惠詩
東郊久不開春風宜斷絶梅信豈得芳何處香
芬烈徒令湖海士借論古人傑柰我貧病何蕭
寺多積雪終天不出門圖史欣羅列𣣔上皇
帝書廟堂誰稷卨遊魚清且(自一作)直飛鷺遠更
㓗頋彼四輪車禦侮難結轍一朝叩旅舍問我
来何說再拜謝之子我正如子拙
謁嶽廟
吳楚江淮接海濤百龍有職驅黿鰲空中甍桷
森然見天上雲霓不得高穆穆冕旒嚴帝制紛
紛牲幣自神臯不知嶽帝從何帝要是天曹各
有曹南極祝融炎劔戟東方太皥却旌旄若容
羲仲篡羲叔亦許帝舜囚帝堯牛斗吾鄉如失
位奎婁魯野豈專朝人間職分已顛倒願正天
紀尊嶤嶤
淮南王
淮南王解燒金胡為黃葉落故林神仙鼎氣覆
千里草木姿媚鍾磬音誇誕之語恐難儻然安
得我登臨即今巨盗處處起天子不貪淮南
地
贈陸遠大夫
顧陸筆墨森威儀身後猶為道子師𣣔觀道子
觀顧陸陸孫定自有天資或言苦學龍眠者不
頌世德誇義兒肯為俗人落吾筆玉許支公實
我知儻非從容接笑語安得生氣今如兹湖光
萬丈明珠滿對此佳客申愁眉
又題陸大夫畫逸少遠遊道林
會稽内史勤筆墨遠遊中坐無一物何事支公
愛神駿團揭鼻齒映頂足拄杖圓笠如意負蓬
髮着巾俱肅肅相向忘言在何許望斷高山空
翠麓
再題王許支圖
海嶽登臨許遠遊上乘雲氣下扁舟可憐畢竟
不聞道妙翰神騅却得留右軍憤世猶懷古何
事一朝得支許馬足不動羣奴癡感深絶俗俱
無語
積善堂
我家得姓自衛史文王之昭鍾厥美西京御史
府大夫父慈子忠不惜死至今墓上無曲棘潁
川歲時虔廟祀中原喪亂厭風塵南渡不及渡
遼水晚惟道武攬英雄遼東之晁同興起世封
潁川刺濟州子孫嬋媛冠劔偉唐有賢良如漢
初名動集賢爲學士是時海内圖書家一晁未
議張與李(平泉李三相張)忠實文華入本朝三祖百孫
同一體中祖潁川襲遠封東祖西祖復於濟自
漎決策罷兵来(帥罷西師遂參大政文莊公會韓范等五)平進不厭
百寮底即今門戶益衰微攬古懷今情曷已
上恩坱圠播無垠宿莽心存春靃靡漳州有母
行百齡䟽封鈿服明光裏夫人眼力尚針(婁)拜
恩不易從稚齒初惟夫人有子賢曰此布濩敢
不俾何勞夢帝血面論直以微誠動旒扆華堂
白髮喜更新即看青袍子高苐夀犖千場日未
央膝下曾玄扶且倚中眷有孫不能鳴東眷孫
文刊燁煒
送懶散先生東歸
先生身幹若浮查舌響霜鍾激水車平生樂逐
胡(鴻一作)鴈起倏遊吳會忽京華公卿到門問窮
達未易可置吾齒牙今我何事亦青衫掉頭棄
擲如泥沙數術因之為道術淨居與世不交加
一醉十日醒五日雙環粧罷覓新花胡塵滿眼
獨不怕此非净居之勝耶
題兩馬圖
前馬去駸駸年少意有餘後馬追馳驟喘殺肥
髯奴
二十二弟自常州寄翦刀及筆来作長句
弟書毗陵来有同股分刃之刀綠管白毫之筆
刀是寶公錫上之所懸筆亦江淹夢中之所得
江南刀筆有如此不比豐沛吏蕭曹而興鋒鏑
顧惟二物大有恨不蒙獨孤府君一言之飾使
君惠山延陸羽文章不落翰墨迹扵今有用則
勞勞破賊露布征兵檄小楷帖黃奏北闕念弟
未歸空歎息
錢德載以臨江朱玠筆見贈以詩謝之德
載與李先之亦相善
清江長官空書来朱玠妙筆空悠哉恐是怕上
萬言書惡嫌並命憎不才(同除著作說之與先之)
實紀二十韻
雙廟之前扁舟&KR0712;太原失守胡塵起鐵馬渡河
京城閉堤上奔亡如磨螘不是清河早腹兵千
艫萬舳去何已百家相逢不相識同聲嘆言有
如此閹貫梟顱一日間地下未應有餒鬼董卓
燈臍照傕泥禄山腸流盛安使(梟而用范訥輩此二句謂貫雖)
京不及刑家自全黼弗顯誅恩尚委楊炎終報
元載讎微之實同宗閔恥(輩與猶衆此二句謂京黼)政刑
既棄胡虜盛中國不尊招訕毁尊名重器假狗
彘公卿何人是知理嗟予老病豈樂生實抱忠
謀難湏死亦嘗奏對明光殿寒飢徒步荆棘裏
面風背日若有待前有戎車後妻子戎車不斷
頓都城元戎一言左右以遥有人家投宿無骨
肉夜飯無鈍齒不嗟五日不頮面但憐一夜燈
花喜庶幾明發脱盜手復見皇威振遐邇廟堂
再見謝太傅奕棋未罷風塵弭前夜客投佛寺
晚全家凍泣木魚底我今朝夕幸已多聞見紛
紛聊實紀
靈璧石有未上供者狼藉兩岸
鳳凰山石與石殊敕使督貢傾舳艫擎空不數
碧菡蓞媚日寕顧女珊瑚但識天囿簫韶底豈
期汴岸沙礫餘煬帝錦帆幾来往曾不得汝恨
何如
枕上聞蛩忽久不鳴
促織復促織爾實借我職語我以詩書覺我以
道德胡然久不鳴似知不如默默而如見容實
惟已失則不見容而疑豈不云大惑智哉神於
蓍夢有不待卜秋風日已高太白光如植予豈
默默時殺身循吾國
連日與性之王君談遽来告别因作
許州秀才周若蒙星官占罷淚無從歐陽公死
不過夏天上文星已告凶常秩王回暨姚闢排
斥先儒不少容回苐曰向竊笑之學問文章衆
所同識此二事王氏孫酸棗先生稱祖翁先生
易老净肇樂晩奏象繫明光中清净之化浃百
年寡𣣔愛民自祖宗(於九五之說上喜甚既先生為大祖講易至)
(身無如寡𣣔上嘉納之而言治國莫若愛民養)潜仁畜德流必遠譬如
喬嶽生寒松天之生材弗浪與不世其美安得
雄君之積學萬石簴茟力仍關千石鐘遑遑𣣔
談誰聽此(汝一作)秋江好渡多柔風
舟中倦甚
櫓聲出入如謳發晝長夜短睡蛇絶舡䆫跼蹐
天地隘出向舡頭望寒月月寒不照孤征人自
與紅鑪得意親何日有田吾意得躬耕壠首待
陽春
曉霽
沈痾春夜客風雨送愁来曉雲收風雨一瞬静
九垓東皇太一人盜賊何有哉上使四門闢豈
但桃李開下使小人退即日大輅回昭昭負帝
德汲汲掞天才白頭見太平酒醒豁所懷
說之有庭珪真墨一為儀真賊所焚伏蒙
二十二叔特以真墨見惠喜出意表輙賦
詩申謝
黃瓜忌三摘吾臂醫九折有如老商胡何言問
折閱兒藏廷珪墨賊火出烈烈是時干戈起髑
髏積不血寧復有此物硯北伴白髮叔父曰乞
汝可憂百如結矧此微物者戲劇論巧拙拜吾
叔父賜理亂聞一轍再拜叔父賢世珍視不屑
百拜叔父意兒學安得輟
謝藴文水仙花
飄零塵俗客再見水仙花清芬二十載饒殺蘭
杜家
王性之自揚州迁路相訪于海陵荷其意
厚非平日比贈詩以别
九死性命存乃到海陵倉海陵何所有麋鹿晝
成行多倉多麋鹿今也恨難忘爰從本朝来
人物上國光容我迹其間性之因翺翔性之篤
忠信又復能文章一世所趣附在眼獨不忙困
於州縣吏歛翼弗許張蹉跎誰識之心膽空堂
堂我不自揆者薦之三府傍相公意似順衆口
極雌黃我斥不得容為子增慨慷子行羣賊中
妻孥道路長掛帆揚州灣聞我病在床不尋枉
陼来或謂子不剛活我以簡策飽我非稻粱告
别閩嶺去波浪春風狂既𣣔殺風母又欲射天
狼四海俱已震何處一身蔵揮淚與之子關雎
哀不傷禄山傾社稷朱泚侮君王于今無此孽
但可正皇綱文章出號令忠信被農桑之子抱
此器用之斯民康吳酸宜勉強無煩憶粟漿
陳情(作氛字氣字可)
春風到来久今日令得行蛙聲曲池滿柳色深
巷明負痾老客子徜徉難為情豈不懷故隱盜
賊間徂征近得望行在氣祲夜峥嶸諒待賢
者出一偃天下兵四夷堡障静三農田野耕鷄
豚飽故老廉恥責後生我雖素飡者自謂能頌
聲此情誰與同有公仍有卿
次韻和馬子虛學士感事見贈
與君中山時心樂得樂土未始厭耳聞寧或刺
眼覩風雨喜分散樂事亡難補看君青雲編翅
墮不得舉榮滯正相半田園餘幾許前年白馬
亂不保使君詛去從竟陵謫竟陵人何慕妻兒
思北歸耕桑失寒暑邂逅怪我存魂招来奚數
強𣣔布露之愧君健能賦
流寓海陵半年忽得周元仲分寧書欣慰
與常日不同輙有作代書
海陵士子江東客我到海陵無主人蒼波知君
到何處直待書来消息真與君相去歲月久世
事茫茫誰出手桑田𣣔變仙人去鶴駕雲軿安
得取愁腸出淚付滄波江上秋風奈我何何處
雲山君待我更煩先寄綵雲歌
秋感
鄰鷄鳴已過吾鷄一何懶要穩土人眠高視清
秋晏惜哉清秋時留客久異縣莫謂兹荒陬干
令洿畿甸黃屋在揚州江山被恩幸肥羜飜吳
羹宫粧驚楚練雖云胡馬陣敢敵水龍鑑有事
郊三年神降樂六變萬國走玉帛兩京鎻宫殿
眀發迎歸路兹夕淚如霰孤旅愁思絶一身幾
憂患
秋適
今日秋光遠吾意亦己閑致此清羸身茄菼薏
苡間一别嵩陽縣二紀不得還幾處逢新秋幽
夢著舊山木落淮南舊水流日柴關
閑極
閑極忘羈旅秋色為我深牛臥樹外影雞鳴堂
中心自言身已隱人道尚官箴明趍傍海郡適
我梁甫吟
謝季左司筆墨
韓揚州簫劒州相忘終日夢悠悠何如微季掾
三府國譽鄉評坐以收不忘筆墨高人興為道
明珠無昧不
且遽告行求題其父所作夢記之後
前身嵩陽老道士今日京東蔡秀才杜門蔵書
萬餘卷不知何身得之哉
雪中懷水雲舘
六出花頭萬疊波水雲館前不肯過玉鸞素面
如相語人間清興今如何
無客
嗟予少好客今老客棄予忽忽飄流來不知歲
又除良愧彼黃鵠千里無修塗江東賊強臣(敦王)
(輩)淮南盜(輩楊行)鍾阜彼朔雪暫與我何娛
明當雲夢去已又何如
將為枝江之行
北斗垂幾尺東京路幾千大江復幾湥臘尾難
放船豈無彫胡飯疾病相後先波濤日夜起高
枕相與眠春風明日來為我添華顚沅湘盛春
風蘭茝為人妍沅湘無故人耕釣異雲煙沅湘
有故人避地于我前彼美媚學子共講中庸篇
呈華藏密印
華藏有主人百界轉纖埃主人順喚客低頭不
敢來
文集卷第五
