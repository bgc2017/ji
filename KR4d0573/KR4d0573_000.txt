佩玉齋類藳别集類四(元)
提要
(臣)等謹案佩玉齋類槀十卷元楊翮撰翮字
文舉上元人父剛中大德間官翰林待制著
有霜月集今已不傳翮初為江浙行省掾至
正中官休寧主簿歷江浙儒學提舉遷太常
博士剛中為時名宿所學具有原本當代勝
流多與之遊翮承其家訓益鏃厲為古文詞
觀虞集楊維楨等所作序皆儼然以父執自
居則其指受提撕必為親切故其文章格律
多得自師友見聞意態波瀾能不失先民矩
矱雖邊幅未廣醖釀未深而法度謹嚴視無
所師承徒以才氣馳騁者則相去遠矣是集
刊於至正末而劉仔肩選明雅頌正音乃採
入其詩又楊基集悼楊文舉博士詩亦有白
髮蒼髯老奉常亂離終喜得還鄉則翮之歿
當在洪武初年今以其未受明祿故仍係之
元人焉乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
佩玉齋類藳原序
江寧楊先生以學行文章著當代然攷其平生出處在
朝廷之日殊少晚歲待制禁林即以病去尋又以老致
其事人謂先生得久於其位則所以鬯宣皇仁而斧藻
休光於無窮者宜何如夫何造物者鍾以至美而嗇於
大用使忽忽以老徒以所藴日授其所從遊者而已豈
積之久者其發遲約於前固所以裕於後邪先生二子
皆賢而有才伯曰文舉訪余錢塘官舍知余嘗業觚翰
以為食者出示近槀两帙其言騁而不放麗而不靡敦
樸而不野刻雕而不鑿盖非徒文也學殖於内而文達
於外也其用功亦不淺矣夫冠士冠服士服林林乎肩
摩而踵接也求士之實不得一二焉况求一家父子兄
弟之皆有其實乎若楊氏者可謂卓然出於千百之中
造物所以與之者獨甚厚猶以先生不大用而疑造物
之嗇者細人之膚見也文舉貌碩齒富仕涂方開殆與
其弟聯軌並進以所學發於事業而炳如丹青者著於
典冊之盛人將曰楊先生所未用者今於其子用之矣
則先生未嘗不大用也嗚呼人之望文舉兄弟也亦重
矣至元後丙子歲九月二十一日陳旅序
昔者中州文學之盛乘國家興運雄渾竒古度越舊習
海内聞其風而作焉然善進其道者則必知所自矣聖
賢之緒微切已之功少物理未能盡通而欲達之於辭
而不失者豈易能哉大德戊戌集始遊昇與楊公志行
元公復初為文學之交每論此事而世俗凡近之說不
與焉未幾元公入朝遂擅古文於當世集逐虀鹽於學
校未有所發也楊公於此時居不出其鄉而正誼直氣
聞譽日起莫或先之蓋在至元初導江張達善先生以
其學教揚昇間師道甚尊志行盛年已深造其閫域南
行臺在昇來官者皆當代碩德重望所以尊禮志行者
以道不以勢遂自學官佐憲府有禄入之奉而禮貎異
於常僚人皆以為當然也及復初沒久之朝廷以次對
起公庶幾老成之助集日得相從於禁林而公不肯少
留矣俯仰今昔衰暮不忘至正戊子春得公長子休寧
簿翮之書并其文數十篇而讀之愛其因事以明理不
以艱險自窒盡言以伸義不以曠逹自高職勞而事繁
有進學之益得所當言而止無出位之思昔吾三人早
歲相勉之意往往有見於此則其過庭之聞非淺識之
所能及矣人言楊公之未盡大用者必將見用於子其
在斯文乎雍虞集序
鄉寓讀景仁魏君書塾獲與江寧楊先生鄰壁相聞先
生季子文開以盛作見示嘗贅語編末矣後二年復留
魏塾文開之兄文舉積輯尤富猥質言焉僕固知其世
家舊德淵源深矣不然何其兄弟之文持論明正又爾
雅若是歟昔漢陳仲弓蓄德冲厚二子之名滿天下宋
眉山蘇公老於文學二子之名亦滿天下先生兼有之
宜乎兄弟競爽如此因觀佩玉所紀為之嘆服忘其僭
而洊書之是歲元統乙亥三月癸巳廣信吳復興起季
甫識
文章非一夫技也大而緣乎世運之隆汚次而關乎家
德之醇澆當世運之隆文從而隆家德之醇文從而醇
士以文墨為能事幸而生乎昭運之代又幸而出乎明
德之家若吾宗文舉者非其人也乎文舉通微先生之
嗣也先生領臺檄主文浙闈時予實列同考聽先生言
議廩然為起立知先生之學出導江張氏張氏之學出
紫陽朱子故其為議論文章不壹於正不出也二十年
來先生之宰樹共矣幸先生有後如文舉獲見予吳門
次舍示所著碑銘叙誌箴頌論贊凡若干卷累日讀之
喜其識職而各毗於律理察而其言沛如也予自居吳
門閱今之名能文者無慮數十家類未有及文舉者則
知文舉之得其本於家而又丁乎氣運之盛於國家者
非庸衆人之所同也昭昭矣抑吾臨文有感也先生入
翰苑不兩月輒謝病歸高文大冊不一二見諸史院而
文章之文亦多遐方下邑之撰錄未及鋪張乎帝載也
嘻文舉之文豈遽盡於是編也哉夫蘭臺芸館文章之
居編摩述作文章之職也居其居而失其職者或有矣
顧有得其職而不居其居者吾不信也文舉尚以吾言
俟之皇元一經業且作矣文舉尚以吾言勉之至正戊
子十二月甲申會稽楊維楨序
