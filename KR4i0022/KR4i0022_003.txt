題庚溪詩話後序
詩話為南渡陳巖肖子象作子象吾郡金華人父德固
當靖康時為汴京守備官嘗獻制敵策朝廷弗能用俄
都城陷率衆赴敵死之子象以任子中詞科仕至兵部
侍郎見吳正傳敬鄉錄近詩話彙刻百川學海中不題
作者姓氏余參訂本書前後得之喜甚綴詩藪尚未知
其郡人也昨閱吳公所錄始悉其家世履歴因亟識之
詩話最盛於宋當未南渡日不啻數十家而知詩者曾
弗一二至南渡末而劉會孟嚴羽卿出遂以譚藝雄古
今此書成於紹興適南渡之始其綴述見聞網羅散軼
良有足多不僅僅談藝而已又吾鄉先逹忠義世家固
不得而泯也輙并及之安定胡應麟題
