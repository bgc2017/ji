嘉禾百咏别集類三(宋)
提要
(臣)等謹案嘉禾百咏一卷宋張堯同撰堯同
秀州人仕履未詳詩中所詠會景亭為潘師
旦所築趙老園為趙衮歸隠之處核其時代
蓋寧宗以後人也宋世文人學士歌詠其土
風之勝者往往以誇多鬭靡為工如阮閱郴
江百詠許尚華亭百詠曾極金陵百詠之類
所作皆以百首為率互相仿效勉強取盈不
免沿為習套故堯同所咏嘉興一郡山川古
蹟亦以百篇槩之徐碩至元嘉禾志已與陸
蒙老所賦嘉禾八詠同採入題詠門内後来
作郡志者亦頗散見其間而摭拾均未全備
此乃其初出單行之本每首之後皆有附考
不知何人所作舊有跋語亦不載姓名年月
其詞雖不甚工而自吳越以後嘉興典故頗
可得其梗概近時朱彝尊作鴛鴦湖櫂歌一
百首蓋即踵前例而稍變其面目者在彝尊
詩筆之工麗固已後来居上而堯同採掇名
目臚叙大凡其於地志考据要不為無助矣
乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
