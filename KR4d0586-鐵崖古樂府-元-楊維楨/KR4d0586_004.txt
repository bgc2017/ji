鐡崖先生古樂府卷之四
門人冨春吴復類編
古憤(劍身或作劍聲)
隂隂璞玉抱幽幽雌劒鳴玉屈有時白劒孤有時并
如何妾玉身長抱碈石名如何妾劒身指爲妖銕精
天乎如有情蝕月爲妾明地乎如有情河水爲妾清
先生此詩感慨悲憤永爲一代竒作孤
臣孽子志有未伸者讀之可爲涕下
貿易詞(大禮或作六禮)
鳴鳩毋止棘止棘爲摧薪女子毋貿絲貿綵爲棄人
相逢誓作同穴親犬禮如一失結髮不終身外爲狂
夫暴内為兄弟哂(叶平)寄語貿絲女卜語不可信况乃
卜非真
此詞盖祖氓之詩意以戒滛奔之失其
身者先生又有淇寡婦詩則又取扵氓
之終身自反者也
赤堇篇
吴鉤父悖子楚耶臣逆君曷比赤堇精新鑄雙龍文
作世無價寳三卿無足論倚天落旄頭仰日裂飛雲
一怒安天下持以奉至尊
吴城怨
吴兵夜入郢小弟驕父兄彎弓射天日輦土築長城
長城築未竟客主老蠻荆
陳帝宅(萬代或作百世)
荒城陳帝宅故殿吴王居曲池無錮石老樹有遺株
高堂易梵宇白足走鐘魚未知萬代後興廢又何如
雉城曲(手洗一作手挹)
盪舟横塘去塘上野鴛鴦鴛鴦忽飛去相見雙女郎
齊唱雉城曲共製夫容裳手洗藕花露勸君荷葉囊
何以報永好觧佩雙明璫妾住雉城裏不是雉城倡
采桑詞
吴蠶孕金蛾吴娘中夜起明朝南陌頭采桑鬢不理
使君從何来調妾桑中憙不識秋胡妻誤認金樓子
南史徐妃淫妬私通左右帝疾之賜死
又製金樓子以述其淫行李賀詩云玉
堂調咲金樓子臺下戲學邯鄲倡
采菱曲(東過一作未過)
若下清塘好清塘勝若耶鴛鴦飛鏡浦鸂鶆睡銀沙
两漿夾螳臂雙榔交犬牙照波還自惜豔色似荷花
䄂惹紅萍濕裙牽翠蔓斜大堤東過客背面在蒹葭
日落江風起清歌襍咲哇
海客行
海客朱雀航下有五鳳房三月彂長千六月下淮陽
青絲牽白日羅幕西風凉大姬勸金露小姬彈空桑
中姬執藥饌調水浣肝腸海客睡不起明晏賽神羊
主家詞(晏或宴)
主家晏新客内屋深羅幃貴戚金與史長者陶與猗
美人間中坐玉質縷金衣歌聲上碧落不放青雲飛
杯行白蓮掌酒飲黃桐脂門下有書客彈鋏歌朝飢
道旁騎
春風扇官道官柳黃金條道旁百金騎俠氣爭春驍
竹間小桃花嫣如董嬌嬈下馬隔花語疑是花中妖
風日好
春来風雨顛未見風日好今朝風日好美人在遠道
美人招未来相思把瑶草長鳥舞春風爲我一傾倒
春芳曲
春容不再芳春華不再揚我欲倩遊綵花前繋春陽
春陽不可繋遊絲徒爾長飛来雙蛺蝶綴我羅衣裳
頓足起與舞上下随春狂
太師宅(可笑或作歌笑)
前朝太師宅基撤萬民廬太師一去宅問宅今何如
赤地無所有庭樹八九株緬懷炙手日門前卿大夫
肥馬在東厩脂羊出中厨光妓列秦趙佐酒吹笙竽
歷年未五十一壊不枝梧可咲不于此悔不桑爲樞
道旁甲第子過馬一踟蹰
招農篇(来駟或作乘駟)
京城五都會卓錐争比閭朱樓矗隘址繡薨夾通衢
洒削饗列鼎販脂来駟車東家見妖麗西舍聞笙竽
劬劬農家子住在三家墟一日出京市歸不把犂鋤
千金賣恒産買屋京城居京城豈不美咄嗟異榮枯
貨殖非吾法守望非吾徒仰屋視門傅壁立甔無儲
却歸卜丘首鄰里相椰榆嗟嗟食田子食技汝不如
食田可久業聖主方捐租
南婦還(并序)
南婦有轉徙北州者越二十年復還訪死
問生人非境換有足悲者為賦之
今日是何日慟返南州岐汩汩東逝水一日有西歸
長别二十年休戚不相知去時蠇髮青歸来面眉黧
昔人今則是故家今則非脫胎有父母結髮有夫妻
驚呼問鄰里共指塚纍纍訪死欲穿隧泣血還復疑
白骨滿丘山我逝其從誰(蠇髮或作鬢髮)
淇寡婦(猜疑或作清癡)
淇上有寡婦始慕宋共姬食貧以自守笑誚懷猜疑
忽為盗所汙放僻靡不為昔為淇婦宗今為淇婦嗤
可怜困思反不如貿絲兒
氓之詩淫奔之惡也君子猶取之者以
其困而知自反也若漢原陟則不知反
矣陟之言曰家人寡婦始自約&KR0897;時慕
宋伯姬陳孝婦不幸失身遂行淫泆不
能自還吾猶此矣淇之婦其即陟流歟
此詩人之所悼也
七哀詩
貧者欲無夀冨嬰願期頥慘慘里門道哭聲一何悲
白頭洒慈淚紅顔服[婺-矛+牙]衰借問送車人共惜紈袴兒
問齒未踰壮問家素不貲黃金不貸死華屋中道辤
南鄰九十老帶索如榮朝
伐木篇
伐木入空谷有木大蔽牛大厦孰傾棟一日蒙見收
廼知匠石棄故非文木儔土腐不中槨水沉不中舟
拳不受櫽揉樠不受丹髹今兹忽觧后陶我山之湫
斧斤放薪木輿輓充吾槱我聞漆園旨夀或逃商丘
幸有大不幸焉知桑栢楸
瘦馬行(顧或作願與或作爲)
瘦馬青海種新自流沙至市門顧不售千金價無二
肉駘大項領疋帛可收致天寒道里愁伏櫪消遠志
瘦馬雖伶仃毅有千里氣世無牙與青瘦馬與誰試
金山孤鳳辤(坐革或作坐草)
粛粛金山鳳鳳子同阿房鳳兮不凰老孤鳴在高岡
幸生一鸑雛毛羽蔚成章鸑雏實不惡反哺天性良
坐革梟鏡暴不受雀角傷教之六律音因之汩朝陽
来儀實有本鳳聲益鏘鏘扵乎金山鳳永為百鳥祥
此詩盖為金壇宋亮母張氏作也廿又
四失夫君充保抱其遺孤訖扵有成而
益大其門閭一節之死八秩而終故作
此
焦尾辭(頎然一作傾然)
焦尾器猶在焦尾音無遺睠兹古人器縆以今人絲
纖手弄掩抑類作箜篌悲赤城有佳士今人古人師
獨作古先操頎然如見之飲以化人酒此味從誰知
此詩為天台琴師潘師古作也先生自
註云師古以琴名東州嘗挾之遊京道
遇余吴下為余作古聲數弄時坐客皆
宗新聲心鄙其淡鈍余請師古不為王
門伶人新聲不必宗也為作焦尾辤
紈扇辤
團圓合歡扇比似月嬋娟嬋娟有時缺我扇豈長圓
秋風落梧葉我扇同棄捐不得如秋葉吹堕在君前
白門柳(今已遺或作已違)
步出白門柳聞歌金縷衣事生不事死曩擔今巳遺
空負地下心百年以為期向来媒佻鳩寧為今日思
丹山鳳
吴山五色鳳千歲或一鳴来見君子國見則時文明
自從鳴岐後野鳥&KR0670;為名鳳兮德久衰短謌空復情
梁父吟
步出齊城門上陟獨樂峰梁㕮昂雉堞蕩隂夷鬛封
齊國殺三士杵舊不能雄所以梁父吟感嘆長咲翁
吁嗟長咲翁相漢起伏龍關張比疆冶將相俱和同
上帝棄炎祚將星堕營中抱膝和梁父梁父生悲風
塗山篇
朝彂一錢渡暮宿三江潮金山有禪伯飲我松間瓢
遂登福勛廟(福勛俗指為禹婦翁)還憩汪罔橋(防風氏)金翁不可
詰夜附山鬼妖載吊漆姓人負惡忍兜苗既懷彎弓
逆可徒坐不朝逆名不可訓姑以後至梟澗硔洗遺
骨白日連山椒
驪山曲
驪山欝崔嵬宫闕金銀開月生鳷鵲觀雲遶鳳凰臺
宫中紅籹子調咲春風媒青鳥㗸巾去乳鹿廵花来
天王太白次倉皇金粟堆石馬動秋色羌枝連暮哀
只今瑶池水八駿渴生埃
弁峯七十二
弁峯七十二&KR1341;蓞開青冥窮探最絶頂龍舌呀巖扃
高源下絶壁海眼涵明星毒龍戲珠玉殘唾吹餘腥
胡僧洗神鉢密呪收風霆洞庭水如畞溟涬連滄溟
下觀人間世九點烟中青
送客洞庭西
送客洞庭西雷堆青兩兩陳殿出空明吴城連蒼莽
春随湖色深風將潮聲長楊柳讀書堂夫容採菱槳
懷人故未休望望欲成往
尭市山
在太湖西属長興州
湖山七十二西峯欝相&KR1230;杯飲有堯井象畊餘舜丘
相傳十日出大浸稽天流生民竊生理托市兹山頭
只今東震水雙雷沒如漚仁人感地脉望望終南愁
夏駕石鼓辤
在夏駕山高一丈徑三尺下有盤石為足
諺云石鼓鳴三吴兵
周家十圜鼓散落陳倉野猶有夏駕石盤盤駕之下
秦鞭血山骨吴獵焦野火夏鼓建不拔石鳴知者寡
父老&KR1576;䜟言山空石長啞
虎丘篇(銀河或作銀海)
路出女濆湖警蹕覇王驅霛池飛霹靂枯塚走扵菟
老禅猶點石仙鬼只疑狐祖龍来彂閟銀河又飛鳬
要離塚
金昌亭下路春草沒荒土云是要離塚令人生古愁
侏兒三尺榦不佩雙吴鈎中包猛士膽白日照高秋
忍死屠骨肉視身若蜉蝣荆軻不了恨慶忌成身謀
如何五噫客死與爾同仇
香山篇(還作一本還泊)
在太湖西濱西施種香之所
放舟脂塘曲盤游湖上雷雷鳴湖雨作還作香山隈
美人闘香草上有九畹㘽美人在何所搴芳招歸来
露下荆棘草鹿上姑蘇臺
陳朝檜
在長興大雄寺檜中裂為四枝垂廕半
庭堅如金石故老相傳陳高祖扵梁天
監中手植扵此寺即高祖故宅也
陳皇有遺宅廼在鳥山中當時手所植花木羅青紅
獨有左紐樹閱世如龜龍懷哉手植人不見三閣崇
後庭種玉樹金井凋秋風
放龜池
在會稽馬安山毛寳故宅也
我聞玄緒霛無逃豫且厄毛公贖金錢放汝黿鼉宅
何期報復義背負將軍溺至今山中池洞玄露純白
我歸放搘床搘床猶翕息
東林社
陶公八十日觧阻歸山阿覺今若不早我日十倍過
開塗剗荆棘斧缺且無柯頼爾東林社招我南山歌
回視有漏因巳悟影與魔有求不𥙷失無虧所成多
坐斷前後際不湏辯維摩
隱君宅
隱君宅中區心遊入天境酌空引窊石汲深出寒井
簷花度吹香池葉漏天影隱几鳴虚琴悠然有真省
道人一畞宅
道人一畞宅乃在清江潯山童觧迎客開戶花木深
幽草有遠意仙禽無俗音劍氣或成虎丹光欲流金
丸中探日月畫前見天心
巳上凡四十首多古樂府之續題或寫
風情或述風土或吊古憫時及遊方外
之作也以古風人之興象帶太史氏之
評裁詩家自老杜以来之所稀有也
鐡崖先生古樂府卷之四
