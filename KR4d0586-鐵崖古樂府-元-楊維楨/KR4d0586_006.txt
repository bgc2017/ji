鐵崖先生古樂府卷之六
門人冨春吴復類編
金溪孝女歌
唐敬宗時撫之金溪有金銀場戶葛佑者
輸銀不足監官黃慷榜佑垂死佑二女投
銀冶中化銀二錠事聞遂罷銀場金溪為
二女立廟至今血食危太檏有卷求余詩
為賦孝女歌云
金溪石石生銀鑿石石有盡銀令無時磷昨夜銀官
下(十戶)山頭點銀戶葛家父無丁惟二女葛家父楚苦
苦楚與死隣二女痛父關一身駢首跳冶裂熖闇(叶音)
裂熖焚身不焚二女心天慘慘神森森化作雙白金
雙白金盛龍錦願作萬夀巵以奉天子飲一飲銀鬼
泣再飲銀令寢
楊佛子行(無留㾗一本作無留根)
楊佛子越諸暨人幼知事母母病危佛子
刲股肉進母母食病立愈母殁廬墓側恒
有馴烏集墓樹随佛子往返佛子素患癭
道逢異人以掌訣移之背郡縣上孝感状
將表其閭佛子辤遂止年九十歲兔終安
陽韓性既爲佛子作傳司里陳敢復作楊
佛子行
諸暨縣北楓橋溪風橋溪水上接顔烏栖其一人一
百二十里合萬和水萬和孝子廬父墓墓上芝生
荑楊生佛子與萬和孝子齊六歲懷母果二十為
母嘗百藥藥弗醫(叶)啖母以肉將身刲母病食肉
起其神若刀圭母死返九土常作嬰兒啼倚廬宿
苫塊棄隔妾與妻嗟哉佛子孝行絶人人不識感
鬼神頰下生瘤大如尊何人戲手瘤上捫明朝怪
事駭妻子頰下削贅無瘤痕背上一掌印爭来看
竒㾗墳頭木共白兔馴更遣迎送烏成群傍人竹
弓不敢弹豈比八九雛生秦縣官上申聞旌戶復
其身佛子走告免稱主臣主臣嗟哉佛子誰嫓稱
今之人有刃股乳脆孝子以為名規免徭征以希
其旌嗟哉佛子誰嫓稱
佛子乃先生之曾大父也陳敢乃先
生之師也佛子純孝異感非此詩不
能彂之自韓子董生行後復得此詩亦
可見先生古詩有源来也故附著之
金處士謌
吴人今可父賢智有才藝而自埋扵民衆
嘖然以處士稱之權貴人以丘園科起處
士處士絶之曰子幸有廬一區在市關可
以避風雨田一㕓在郭外可以給衣食學
聖人之道可以自樂不碩仕也且仕榮利
禄隱樂真素苟以相易彼此兩乖乖而強
合吾不能巳吁處士如可父信其逸而貞
者歟故集賢舊老相與署牒錫號曰貞逸
會稽楊維禎為之賦詩曰
蘇州古隱君實始虞仲隱君放言中乎清與權次曰
澹臺氏言不枝行不逕未嘗匐走諸侯前五噫之夫
將其匹聮耕織為業不廢誦與絃亦有天随仙配鴟
夷子理釣船去之五百年求継者孰賢闔閭古城隂
曰有處士氏曰金長身而美髯(叶壬)風局孤古古貌䟽
且沉家不失箴里不失任有餘椎與人矧肯壽禄入
心心闕下足終南(叶吟)貧賤易屈貴冨易淫故大隱在
關市不在壑與林鳳凰不能引高神龍不能深(叶沁)深
人呼為處士更加貞與逸號焉知古不如来今吾嗟
今之士科隠丘復事王侯行無𥙷闕言無禆謀惟禄
食是媒(叶牟)詭貞而隱詭逸而休以為吾人憂放而返
澗恚岳隴羞聞處士風其不泚然在䫙豈吾人儔
彭義士謌(義士元履旴江人)
八十長者新城彭一生好義不好名天曆飢告江南
氓官家鬻爵令新行嗟哉我彭粟有盈内粟不與官
爵爭豈惟内粟夀不爭民有乏逋我代庚乏力我又
代民耕民流過門給炊烹吁嗟尔民曷報彭期以八
百之長生
盧孤女
盧孤女年十五官家新條括童年東家媒娘傳巧語
盧家郎選東床柰郎自有婦妾使余不當蚤知急婚
事如此悔不官家作驅使上堂拜姑身未知下堂失
身惟有死歸来抱琹彈高樓苦調不作離鸞愁東家
聘西家求明珠火貝爭委投河可乾石可泐盧家女
節不可勒生作隻影蛾死作獨根栢烏乎丈夫腐節
随草莽阿盧之風齊砥柱若道錢唐女滛苦安得有
此盧家女
孔節婦
有美丈夫子玉質長髽鬚自言五十五代孔子之孫
儒其母曰陶大家大家生兒六月餘丈夫子即稱孤
零丁未保麒麟雛大家一節誓不渝身有死不二夫
與孤為命相噫嗚保抱不啻琉璃珠但願孤長夀竪
我門戶扶我輿天祚孔㣧孤無虞五歲觧讀書十歲
能當閭二十作賦喧三吴竭来大家八十踰孤三釡
心何如紫薇相君新下車止推先聖恩及拏薦書上
逹天王都承恩歸来拜起居堂上鶴髮霜顔都烹羊
擊鮮婦當厨里中姆讙相呼孔家生兒天與渠康之
阜曲阜俱康之水流泗洙曰貞曰孝表一廬楊子作
謌謌不誣他日太史春秋書
陳孝童
孝童名福越之錢清人年十歲侍母葉病
衣不觧帶母病甚水漿粒食不進口中夜
潜出後庭泣于天曰我母病將死吾何依
刲股代藥天其從我乎股刲而母巳死人
謂刲股多救母童不能不亦妄譽乎予謂
童知&KR0738;親天之無偽者也刲股救母而知
有其親而不知有其身也又豈知有名哉
季世奸民有刃股乳規免賦猺者若童又
豈有賦徭而爲是哉刲股童之天也母之
救不救亦天也予居與童鄰親覩其事可
以弘奬風教遂爲賦詩
錢清陳孝童十歲知孝母母病日以革藥餌空㕮咀
夜庭人不知磨刀去剔股凡兒血肉軀軀小痛擾檚
孰識身在親慘毒至刀斧隣里聞孝童涕泗下如雨
道路聞孝童過車式其戶堂堂士大夫結髮在庠序
母背忍絶裾母喪亡捧土我作孝童詩豈惟風童孺
強氏母
毘陵強可事母以孝聞母年踰八袠可方
以鄉校官調轉湖州從事感事母之日短
遂以侍親致事得陞承事郎浙束帥府從
事由是併得封母夫人縣君今年至正戊
子十一月二十三日長至適為夫人初度
日也母子恩命皆以是日至故為賦燕喜
詩一首俾令官歌之
強氏母毘陵人年巳八十又一春強家郎未七旬五
十入官教邑民六十轉官在鄰郡大府婉畫方咨詢
守將急移檄候吏持在門強家郎捧檄告母母欣欣
一咲還一嚬庭前大樹風不停孝子惜隂寸寸勤強
家郎飬母素不貧食有祝鯁寢有五色䄄其肯貪天
之禄一日離其親年未及致事辤檄奉晨曛中書重
爾天性真馳文箋天天不嗔賜爾孝子七品秩緋衣
姶妠青絲綸強氏母随牒封邑君一陽復為生辰邑
官里老走侁侁上堂與母千百夀烹羊炮豕羅鮭&KR0903;
強家母抱牒謝天恩強家郎百拜百舞稱靁尊日日
起居太夫人項間夀帶日見雙絛文眼前離立五世
之兒孫強家母壽無匹榮無倫
蔡君俊五世家慶圖詩(肉譜或作肉譜稅䙀或作稅䙀)
蔡家肉譜繇司徒西蜀蔓衍雲間居胡笳一洗怨女
孤世世觧讀中郎書傳家五葉忠孝俱欝葱佳氣無
時無有母有母徐卿徐生兒衮衮麒麟駒&KR1912;岩(君俊父)
老仙老不枯岩前雙桂雲敷腴綉輿從以斑爛裙或
拜或立㦯步趨登堂好弄如群魚中有一人美且都
柏垣成隂返慈烏平反一咲堂上娱春衫初試如舞
雩樵青漁童侍两隅坐中有客皆鴻儒晴簾花吹引
香篆午窗竹雨鳴茶爐不知人間有金屋弱海之外
為蓬壷只今諸孫稅䙀𥜗文采箇箇成扵莵玉階清
夢追爾祖種德政與槐隂符太夫人在錫冠帔曾玄
滿眼紆青朱紆青朱賸買丹青添畫圖
鐡面郎美趙御史也
鐵面郎不碩白玉堂碩着錦衣裳上明天耳目下見
人肝腸江南使者欺天隱黃金車䭾實虚牝忽焉青
天近天目峯前見秋隼父老出郭門焚香拜使君使
君天上斗斟酌元氣成冬春成冬春立皇紀董狐巳
脩三國史柱下惠文湏出理江南&KR0865;行且止萬一䜛
邪塞天耳手持尭時屈軼枝獨立殿前言國是鐵面
郎真御史
奉使謌美荅理麻氏也
至正乙酉天子遣天下奉使凡十二道三
十有六人偉兀氏荅理麻在選中廵察西
川司臬吏舞法首擊治之方面貴臣有驕
而弗譓者亦糺詰之時政梗民必思痛豁
去如鯁在咽必吐乃巳彼不荅理如者如
工尹商陽之兵殺三人以為不如是不足
以反命事不幸類此而况生殺者皆不當
法乎此西川使者之可謌也
皇帝五年秋皇華遣使行九州皇明明見萬里外猶
恐隂曀生蜉蝣奉使代天明四目逹九幽假天喜怒
私恩讐欺皇明是非一逆海倒流其中荅理子西邊
托週遊西邊有鳥其名爲休留復有老狐九尾而九
頭扇妖作怪呼匹儔朘我赤子血上蔽十二旒力大
泰山不可拔荅理子一觸泰山拆之如不周烏乎漢
有張綱衞有史鰌元有荅理足追前猷太史筆不貶
褒我作歌詩継春秋
春草軒辤(瑶&KR0708;一作瑶國)
毘陵華孝子幼武六歲而孤善事其母以
純孝聞嘗自取孟郊游子詞名其所居軒
曰春草予為軆游子意賦春草詞
春暉庭下春雲暖春草軒前草長短中有百歲宜男
花一色青蚨綴枝滿青蚨子母生死恩草有靈芝生
孝門春暉照人春不老芝草闌千芝有孫當時夢生
芝草綠瑶草琅玕栖别鵠孤兒日長草忘憂錦䙀護
兒如護玉春菲菲草油油千金俊馬五花裘吁嗟兒
兮毋好遊銅駝陌上春風愁草萋萋春杲杲遊子歸
来在遠道堂前何以報春暉身上春袍照春草
萱夀堂詞(為海漕麻經歴孫仲遠作)
孫家高堂風日好堂前秪樹宜男草孫家阿&KR2890;昔宜
家今日宜男復宜老香霧濛濛吹綉輿花雨斑斑上
文褓阿&KR2890;之年八十深(一作令)五鸞恩誥封泥金孫家
卽惜寸隂把萱酒為萱吟易摇千歲風前木難報春
暉寸草心
傅道人歌(并序)
御史斡勒允常為余道傳道人事道人字
隱陽朔人也性勇獷壮年無所用其勇遂
執砆質之役扵刑部會河南有以詿誤繫
請室者若干人道人獨明其非辜不忍䧟
死地且加存䘏未幾赦出之皆詣道人所
謝再生之年其殺人之中又有仁義類此
積勞當得九品官一旦棄去遇異師扵關
陜間與之語有悟素不識書即能賦五字
詩道其所脕然者後遂入嵩山不還者十
年父兄妻子莫知其所如往今隠居洛陽
三井洞㧣坐不出好事者往候見之訖無
一語吾子為古詩文喜錄竒事若道人者
亦一竒也且道人約余三年後當見予洛
城之東事果當以吾子之作遺之余讀宋
史知李芾忠烈之助亦一劊手耳其可以
五百例賤其人乎若隱易者既勇於敢而
殺又勇于不敢而無殺脕退其役而進道
扵黃冠者師非其以執術為不是而訖善
復其性者歟故為作歌一首復御史云
祈連山人天骨竒十五能運朱屠鎚二十報仇許人
死殺人不數舞陽兒鄕里不能容官府不能治猛氣
奚所托仗劒歸京師京師殺柄司秋官假爾爪牙虎
豹關今日尸一逆明日誅一姦朝食悖臣膽莫食凶
人肝龍蛇見血性忽改鳩隼化質身無難尋師度關
陜棄家入嵩山只今啖松久辟榖劍埋三井飛精服
能聮弥明石鼎句能和商顔𬗋芝曲客来啓關不一
語但聞鼻息聲滿屋烏臺卿史卯金公群邪瞻落稱
人雄囊封事畢志即東榖城丈人有前約三井洞前
尋赤松
留粛子歌
留粛子草衣儒居無室屋出無驢十年落魄走吴下
一日奮迅遊天都自言䄂有黃帝書淮荒海盗及吴
租大臣不諱省中木法官交譏臺上烏草衣言事不
畏死請劍欲斬崔司徒
洪州矮張謌
洪州矮張許負術中竒士也其術出國初
李國用國用又出於德長老不苟干貴人
見不仁者規言之無隱推其人以占其家
及其子孫之凶慶皆竒驗若神輕材觧難
有古義士風余客西湖時過予談天下事
非今之豪傑所能及也且欲授術扵予予
謝未暇歌以送之
洪州矮張如矮瓠大帛深衣史雙屨自言矮瓠不食
酒惟貯先天九官數蚤年俠氣慕朱郭輕財屢倒千
金槖得道人疑李士寧滑稽待效東方朔䨇瞳注射
金蟆睛口如急雨傾建瓴卒焉一語衆人隱王公錯
愕面發頳烏乎王謝誤蒼生天下烏用爾寧馨居中
可乏汲長孺使邊湏用蘇子卿我本先皇賜進士十
年不調錢塘市䆠程那敢問雄飛國法新蒙脫胥靡
西湖西南山南水華落日清而酣畫船載酒遁名姓
三尺長喙金人椷嗟乎五鬼賊三屍䜛矮瓠矮瓠無
多譚
秀州相士謌(一隻或作一雙)
秀州相士薛氏見心者拜余笠湖上首出
句曲外史自贊一首及縹冊一帖且禪其
言云持此以見梅花道人道人技癢當為
汝歌歌訖然後乞其奇文章予為㗲然大
咲既為賦歌詩一觧又如其志書梅花道
人傳一通俾東歸以復外史
秀州相士薛見心重湖風雨来相見手把茅山道人
詩亦有胡僧寫東絹自云膝不拜公卿海内名人初
入卷縹綾方冊錦盤囊首錄梅花道人傳道人不讀
姑布書两目看天走青電梅花忽露太極心南枝北
枝開一遍秀州相士亦識道一咲求心符銕劵章生
不相一隻眼桑生不相一尺面貌如削瓜帝治開背
如植鰭王業建君不見漢家將軍如牯腰午夜臍燈
照悲唁
禽演贈丁道人(臝分一作龜介)
令威仙人歸故林白晝飛下天門深一千年人忽作
鶴二十八宿皆為禽俛頭垂翅聽驅使走報禍福不
敢諳南方朱鳥獻竒状部領其屬来駸駸毛鱗嬴分
各異態肖像妙合天地心翩然謝客欲高舉便恐滅
迹丹霞岑東州名山指華頂碧天倒墜青瑶簮人間
華表或可擬馭風時復来相尋
冶師行
贈緱氏子名長弓太湖中人與余鑄鐵笛
者也通文史又善鑄鐡冠如意自云將鑄
湖心鏡求余詩歌之云
湖中冶師緱長弓有如漢代陶安公七月七日與天
通朱雀飛来化靑童且莫随仙踏飛鴻道人鐵笛巳
在手鐡冠八柱凌喬嵩皇帝一統誅群兇猛士干將
無所庸還徼上青子天上禆重瞳江心火雹流赤虹
雲凝霧結愁蟠龍
艾師贈黃中子
艾師艾師古中黃肘有𥙷注明堂方籠有岐伯神鍼
之海草(𡵨伯遺針扵海島岸生艾草他女十不及一)篋有軒轅洪爐之燧
光(灼艾禁木火火鏡火珠取火佳)鍼窼數穴能起死一百七十銅人
孔竅徒紛厖(華陀針灸不過數處)三椎之下穴一雙二豎㩀穴
名膏肓百醫精兵攻不得火攻一策立受降金湯之
固正擣穴快矢急落如飛鶬梅花道人鐡石腸昨日
二竪猶強梁明朝道人步食強風雨晦明知隂陽老
師藥劵不受償何以報之心空蔵施藥勝施羊公漿
會有仙人報汝玉子成斗量
醫師贈袁煉師(日两或作日月)
大茅先生上天司死生每歲考校月之二日為嘉平
至今華陽有仙會會則鬼獸呌粛丹光明上帝又閔
其人之枉死必生仙醫有如貞白者代居山中捄愚
氓自從貞白上仙去杏林前伐橘井夷溝坑越七百
歲乃有䄂雲氏弱冠學道朝天京天子問道賜爵秩
師拂衣去選山自吹鸞鷊笙不燒丹不辟榖不飡日
月精不役岡訣甲與丁人有竒疾弗能名欝如病草
無勾萌師一視攣者伸瞽者覿跛者行問之無㕮咀
之劑鍼石之兵惟有日两炊飰折足鐺乃云太上親
傳一筦筆三軸經無憂祖師傳至我我奉行之無足
驚吾聞上古俞附善療疾不施湯液尚湏皮毛觧剥
淨洗五蔵腥如何三經一筆迺爾霛人報以金擲之
如瓦礫以廉售欲豈比長安清亦何必隱居辛苦註
草經嗚呼人生喜怒悲樂病易成湏髮日槁為星星
便從煉師乞漿啖火棗青華定錄共見茅君盈
芝秀軒詞
東倉馬君瑞以芝秀名軒虞學士集為書
其扁李著作孝光為之紀復求歌詩扵余
故為賦騷詞四章
芝秀兮煌煌羅生兮滿堂紫雲囷兮如盖露湛湛兮
沐芳美夫人兮賢姱集靈瑞兮未央
又
芝何為兮為秀匪植以生兮匪培以茂恊冲和以華
滋兮食之而夀
又
山嵯峨兮谷逶迤歌紫芝兮吹參差懷美人兮不可
以追
又
鐡之泾兮鳳之沼思公子兮善窈窕善窈窕兮樂康
聊逍遥兮歲年老
夀岩老人歌
夀岩老人者吴興欽先生德載也老人仕
宋爲都督計議官宋革老人奮義兵不肯
送降欵天兵募生致其人義其言議而官
之老人列其板授言即遁隠長山之石岩
石生冬青萬年之枝老人遂號夀岩又自
志以文去老人之死四十年其孫驥出其
手澤求余歌之
夀岩老人宋都督不肯新朝食周粟水晶國裏七寳
山别有天地非人間山中黃石眠怒虎圯上傳書曾
有語歸来牧羊尋赤松萬年枝上盤冬龍冬龍萬年
與石闘老人一杯持自壽煉色未𥙷天南孔(叶空)坐見
瀛州生軟紅嗚呼夀岩之人兮元不死南斗化石齊
崆峒
題鐵仙人琴書真樂窩(附錄李孝光所作也)
舉世之樂無如鼓琴琴可以禁人之邪心易人之
哇淫舉世之樂莫如讀書書可以絶小人之狹邪
履君子之坦途世人為樂千種有不如我樂長可
保彼有嗜酒樂飲逢毒若酖豔妻讙虞自令身枯
溺心貨殖為盗賊積崇勢凌人鬼神断嗔蚤官驕
子疾為禍首或世所樂自詭神仙累萬人學無一
長年有樂放恣毀除湏髮捐棄父母終竟不覺有
察扵獄謂俾不&KR0579;性習浸移久而泰甚凡此衆樂
豈不可懷不如我樂無患與菑鐡仙左琴右書傳
終日危坐咲以咍忽見吾詩仰天歌鐡仙豈不大
樂哉
鐡笛歌為鐡崖賦(附楊先生所作後)
鐡崖道人吹鐵笛宫徵含嚼太古音一聲吹破混
沌竅一聲吹破天地心一聲吹開虎豺闥&KR0686;庭跪
獻丹扆箴問君何以得此曲妙諧律吕可以召陽
而呼隂都將春秋一百四十二年筆削手譜成透
天之竅價重雙南金掉頭玉署不肯入直入弁峯
絶頂俯瞰東𬈑深王綱正統着高論唾彼傳癖兼
書淫時人不識我不厭會有使者徵球琳具區下
浸三萬六千頃之白銀浪洞庭上立七十二朵之
青瑶岑莫邪老鐵作龍吼丹山鳳舞江蛟吟勖哉
宗彦吾所欽赤泉之盟猶可尋更吹一聲振我清
白祖大鳴盛世載賡阜財觧愠南風琴
鐵篴謠為鐵崖仙賦(附錄雲間錢&KR1364;作也)
鐡崖仙人冠鐡冠錦袍不著衣褐寬棄官流蕩山
水窟胸中奇氣蛟龍蟠手持鐡笛竅有九錚錚三
尺青琅玕吹之竒聲絶人世抑揚悲壮凌雲端鐡
崖山高高百丈片片吹落梅花寒太湖老漁狎唱
清江歌仙人側卧吹回波七十二峯翠鸞舞大雷
小雷走深渦君山弄最竒絶一聲草木摧两聲山
石裂三聲蜿蜒躍波起四聲卷海作飛雪五聲山
嶽盡動摇六聲百鳥皆噤舌七聲吐氣成虹霓榑
桑枝上金鳥啼八聲凝光射牛斗丹桂枝邊玉㕙
吼九聲十聲迸銀河鬼神股慄天嵳峩河鼓輟瓊
耜天孫停玉梭九重震疊開蕩蕩帝閽驚定忘撝
訶鈞天大人側耳聽口敕仙吏旁搜羅分甘吹笛
樂吾樂芒屨嬾上金鑾坡仙人仙人鐡石腸引喉
噴鐡金琅璫中通外竅直以剛鏌鎁善鳴愁鳳凰
底湏截竹崐崙岡碩將鐡崖壽鐵笛後天不老凋
三光
此謠頗為先生所取故附錄扵鐡笛像
後云
巳上凡二十有六首皆謌詠一時忠臣
烈士貞女孝童仁人隱士之遺事扵太
史氏之所未錄者盖可為一代之詩史
矣其激揚世教豈小補哉
鐵崖先生古樂府卷之六
