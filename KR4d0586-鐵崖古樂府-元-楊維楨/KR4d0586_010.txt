鐡崖先生古樂府卷之十
門人冨春吴復類編
西湖竹枝歌(九首)
蘇小門前花滿株蘇公堤上女當壚南官北使湏到
此江南西湖天下無
又
鹿頭湖船唱赧郎船頭不宿野鴛鴦為郎歌舞為郎
死不惜真珠成斗量
又
家住城西新婦磯勸君不唱縷金衣琵琶元是韓朋
木弹得鴛鴦一處飛
又
勸郎莫上南高峯勸我莫上北高峯南高峯雲北高
雨雲雨相催愁殺濃
又
湖口樓船湖日隂湖中斷橋湖水深樓船無柁是郎
意斷橋有柱是儂心
又
病春日日可如何起向西窗理琵琶見說枯槽能卜
命柳州衖口問来婆
又
小小渡船如缺瓜船中少婦竹枝歌歌聲■入空侯
調不遣狂夫横渡河
又
石新婦下水連空飛来峯前山萬重妾死甘為石新
婦望郎忽似飛来峯(石新婦即秦皇纜石是也)
又
望郎一朝又一朝信郎信似浙江潮床脚搘龜有時
爛臂上守宮無日銷
吴下竹枝歌(七首)
三箬春深艸色齊花間蕩漾勝耶溪採菱三五唱歌
去五馬行春駐大堤
又
家住越来溪上頭臙脂塘裏木蘭舟木蘭風起飛花
急只逐越来溪上流
又
寶帶橋西江水重寄郎書去未回儂冀令錯送回文
錦不荅鴛鴦字半封
又
馬上郎君雙結椎百花洲下買花枝罟罛冠子高一
尺能唱黃鶯舞鴈兒
又
白翎鵲操手雙彈舞罷湖笳十八般銀馬杓中勸郎
酒看郎色似赤瑛盤
又
騎馬當軒鵠觜靴西風馬上鼓琵琶内家隊裏新通
籍不是南州百姓家
又
小娃十歲唱桑中盡道吴風似鄭風不信柳娘身不
嫁真珠長絡守宮紅
春晴(二首)
惜春正是上春時何處春情可賦詩吴王臺下閗芳
草蘇小門前歌柳枝
又
灼灼桃花朱戶底青青梅子粉墻頭蹋歌起自春来
日直至春歸唱不休
漫興七首
學杜者必先得其情性語言而後可得其
情性語言必自其漫興始錢塘諸子喜誦
予唐風取其去杜不遠也故今漫興之作
將與學杜者言也
&KR2594;畫溪頭翠水家水邊短竹夾桃花春風嗾人狂無
邯走覓南隣羯鼓撾
又
丈人接䍦白氊裁花邊下馬不驚猜環沈溪頭買酒
去高堂寺裏看碑来
又
長城女兒雙結丫陳皇宅前第一家生来不識古井
怨唱得後主後庭花
又
楊花白白緜初迸梅子青青核未生大婦當爐冠似
瓠小姑吃酒口如櫻
又
今朝天氣清明好江上亂花無數開野老&KR0907;勤送花
至一雙蝴蝶趁人来
又
南隣酒伴辱相呼共訪城東舊酒壚柳下秋千間絡
索花間喚起勸胡盧
又
我&KR0738;東湖舊廣文更過水口覓將軍醉歸嘗騎廣文
馬不怕打鼓噤黃昏
漫興者老杜在浣花溪之所作也漫興之
為言盖即眼前之景以為漫成之詞于其
情性盎然與物而為春其言語似村而未
始不俊也此杜軆之最難學也先生此作
情性語言似矣似矣
冶春口號(七首)
今年臘底無殘雪却是年前十日春騎馬行春橋上
路密梅花彂便撩人
又
吴下逢春春思濃不堪花彂館娃宫吴山青青吴水
白愁殺江南盛小叢
又
見說崑田生玉子海西還有小崑崙明朝去拔珊瑚
樹龍氣随飛過海門
又
鮫卵兼斤傳海上海人一尺立階前婁江馬頭天下
少春水如天即放船
又
南朝官軆袁才子更說西崑郭孝廉自是玉臺新句
好風流無後數香奩
又
湖上女兒柳葉眉春来能唱黃鶯兒不知却是青娘
子飛傍枇杷索荔枝
又
西樓美人不受呼清箏一曲似羅敷可無東厩五花
馬去博西樓一斛珠
漫成(五首)
四十巳過五十来白日一半夜相催勸君秉燭湏秉
燭七十光隂能幾回(一本云勸君有酒湏秉燭)
又
西憐昨夜哭暴卒東家今日悲免官今日不知来日
事人生可放酒杯乾(一本云人生莫放酒杯乾)
又
徐家園裏野鶯啼張家樓頭客燕棲千金買宅作郵
傳何處高桓大字題
又
鐡笛道人巳倦遊暮年懶上玉墀頭只欲浮家苕霅
上小娃子夜唱湖州
又
小娃家住白蘋洲只唱舍郎如莫愁風波不到鴛鴦
浦承恩曷用沙棠舟(舍郎二本作赧郎)
春俠雜詞(十首)
金丸脫手彈鸚鵡玉鞭嬉笑擊珊瑚侍兒無頼有如
此知是霍家馮子都
又
花袍白面呼郎神當階奪花不避人天馬乘龍金絡
腦賈家貴壻正嬌春
又
柘林縱獵金毛鷹花街行春銀面馬夜宿倡樓酒未
醒飄風吹落鴛鴦瓦
又
朱提注酒酒如池太白淋漓吃不辭上樓更衣玉山
倒腰間帶脫金犀毗
又
蜀琴初奏雙鴛鴦嶰竹和鳴雙鳳凰夜闌酒散不上
馬𬗋荆月堕西家墻
又
石上葉生青鳳尾階前花開黃鵠觜美人弄水百花
池水洒花枝雙蝶起
又
宜男艸生小院西階前錦石與人齊錢塘潮生當午
信丹雞飛上上頭啼
又
鳳凰城外横門道小妓軍裝金䤼襖春暉無頼苦撩
人自下雕鞍蹋芳草
又
西江媺人久不見手把新題合勸扇鯉書憑送相思
書㶚王門前水如箭
又
美人遺我昆溪竹未寫雌䧺雙鳳曲愛惜長竿繫釣
緍釣得江西雙比目
先生此詞俠才冶思見扵二十八字中非
豪貴有五色腸者不能到也讀者豈可以
三軆絶句求之哉
燕子辭(四首)
宜男草生春又歸美人春病减腰圍何如使君堂前
燕將得春雛入幕飛
又
燕子將雛春又深不堪春思似秋心東郊春入車前
草蕩子馬蹄何處尋
又
燕子来時春雨香燕子去時秋雨凉鴛鴦一生不作
客夜夜不離雙井塘
又
燕子樓頭入妾家燕来燕去入容華秪應韓重相思
骨化作湖中並蔕花
小遊仙(二十首)
元君賜覲素華臺酒飲龍胎五色醅醉啖蟠桃三百
顆手懷遺核大如杯
又
女郎雙雙白玉床對博宛在橘中央青城不取態盈
襪閑賭䔥家雙鳳凰
又
東華塵又起瀛洲十屋今添第幾籌阿母西来騎白
鳳蛾眉相見不勝秋
又
素華殿上玉垂簾羿家婦来為可嫌河上劍翁肝膽
露電光一道落妖蟾
又
麻姑今夜過青丘玉醴催斟白玉舟莫向外人矜指
爪酒酣為我擘箜篌
又
蓮花舟高河漢垂黃姑玉女會佳期玉清久入衙城
洞莫遣城都賣卜知
又
道人得道輕骨毛飛度弱水能千遭明朝挾至两浮
島卧看滄洲戲六鰲
又
青丘書随雷電亡尚作草木蟲魚荒問渠甲子不能
紀但指綠睛雙眼方
又
天上莨常宫又成文章只數老玄卿五雲閣吏亦謫
世牛鬼少年專盛名
又
别来巳及三百秋遊遍乾坤第十州不識家人今幾
世明朝騎鶴過山頭
又
日落海門吹鳳匏湏臾海水沸如炮船頭處女来相
喚知是洞庭千歲蛟
又
青玉參差嘝管裁琯中吹得鳳凰来&KR1151;家樓頭縹緲
女底用簘郎集鳳臺
又
賣藥相逢千歲公蓬萊曾約祖龍東空留一兩黃金
舄不到蓬萊第一宫
又
曾與毛劉共學丹丹成猶未了情緣玉皇勑賜西湖
水長作西湖月水仙
又
西湖仙人蓮葉舟又見石山移海流老龍卷水青天
去小朵蓮花共上遊
又
當時咲我去學仙汝但求金與求田不知昨夜城頭
鶴問此無人識墓阡
又
青旄節衛翠雲軯按部東行過赤城龍女遺珠鷄卵
大結為雙佩賜方平
又
若木西来赤岸東白金城闕碧珠宫天家令急不敢
住折得五花歸飰龍
又
東逾弱水赤流深夜得桃都息羽旌地底日廽天上
去金鷄如鳳自交鳴
又
金鵝蕊生瑶水隂錦駝鳥鳴珠樹林上皇勑賜龍色
酒天樂五雲流玉音
海鄕竹枝歌(四首)
潮来潮退白洋沙白洋女兒把耡耙苦海熬乾是何
日免得儂来爬雪沙
又
門前海坍到竹籬階頭腥臊蟛乎肥啞子三歲未識
父郎在海東何日歸
又
海頭風吹楊白花海頭女兒揚白歌楊花滿頭作塩
舞不與斤兩添銅鉈
又
顔面似墨雙脚頳當官脫袴受黃荆生女寧當嫁盤
瓠誓莫近嫁宋家亭
鐡崖先生古樂府卷之十
吴君見心墓誌銘鐡崖先生作
至正八年十月廿六日余友生富春吴君見心卒
家貧無以葬閱明年十一月某日賴同里友馮士
頥葬其地其孤毅来求銘予悲不忍銘往哭其墓
慟甚毅申前請嗚呼又何忍不銘君諱復字子中
後改字見心生有異禀四歲能誦書千餘言弱冠
失怙刻苦讀書不以貧鞎少置長無師承通春秋
五傳學不為覓舉計生無偽言行與人約雖千里
外不失期刻性喜吟哦善效白長慶歌謠集詩有
諷切貪姦其人諱者欲以危法中之不為屈予讀
書大桐山中時君通長書碩為弟子及予寓居錢
塘太湖間遂舍妻子從余遊學古文歌詩始君持
所作詩来自夸穢同列詩屏棄如棄涕涶余覧詩
咲曰子欲軰季唐伎亦至高欲追古必焚滅舊語
君變色不敢言取楮茟錄余琴操及春俠詞二十
餘首去越一月復来謝曰先生詩法得矣吾舊語
亦焚矣苐出語猶吾前日詩也奈何余曰姑歇哦
事靜讀古風雅騷及古樂府幾耳又退而閱三月
来出所作曰余舊語忘新語出矣賴先生教幸而
或馴致扵古遂編次余古詩凡十卷加以評註能
道余所欲言余善其能知詩斯能詩已余詩有逸
者君輙能𥙷之觀者謂可亂余真自後下茟有語
必出人意表嘗雪夜與余遊東西洞庭及徒步登
七十二弃之峯其語益崖拔皆竒氣所彂世人莫
之識也去年約予遊廬山觀瀑布馴至岳陽訪鐡
笛亭未行而以病告病三月而逝矣臨終告其友
陳倫曰天乎死我矣使加我數年吾詩不後二李
吾文不遜吾師也嗚呼君死矣吾愛遊大川長谷
孰予相耶吾唱古歌詩孰予和耶吾性急率未能
寡過君執直敢議又孰予議耶吾方見君之學也
如朱頓積不貲江河之傾不可休其立志必如匙
勘鑰矢破的為文章如大將建旗鼓方建而三軍
所指無不如意盖其来日登而朱止廼今止於斯
耶前年夢遊天漢探天孫支機石穴為硯他遂自
號雲搓秋客因以號詩集而所携硯且號機石云
嗚呼君也生而食不給祿不及也盖不以外者為
憾矣其不五十而卒也又豈為憾哉大父某父某
皆負學而不仕娶李氏子毅穆女一人適同里徐
驥世傳雲槎集凡十卷茅山外史雨為之序云銘
曰
天間氣靈厥人人靈器賦厥真嗟吴子文龍鱗筆
驚人驚鬼神穴天閟天所嗔吁斗牛豈不仁子之
道宜欝屯嗟吾子忽已淪文不槁千萬春我銘詩
不同塵
吴見心集鐡崖古樂府凡十卷盖先生
中年之作也見心卒扵至正八年戊子
集詩止扵其時也見心卒後先生晚年
之所著則有𥙷遺遺稿後集焉家傳人
誦者散逸未暇裒集亦可慨也附錄先
生所作見心墓誌扵集後以見世次云
