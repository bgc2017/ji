鐡崖先生古樂府卷之三
門人冨春吴復類編
皇媧𥙷天謠(轂轉一本作轂奠)
盤皇開天露天醜夜半天星堕天狗璇樞缺壊奔星
斗輪雞環兔愁飛走聖媧巧手煉竒石飛廉鼓鞲虞
淵赤紅絲穿餅𥙷天穿太虛一碧玻瓈色輻旋轂轉
四極正高盖九重縣水鏡三光不凋河不洩天上神
仙宅金闕當時坤母亦在傍下拾殘灰𥙷地裂
上元夫人(為玉山題張渥晝)
仙人在世間招之還可来何用三韓外樓船訪蓬萊
颯然精爽合偕入東華臺怖我以蛇虎令我心死灰
叔鄊忽見鄙瑶池仍復回巳遺鎬池璧尚獻新垣杯
金棺不煉骨空令後人猜君不見易招天上三天母
難脫人間五性胎
毛女
沙丘腥風吹腐龍華隂毛女蔵雙魚(叶農)宫中雨露不
可食飡松啖柏留春容桃花流水迷紅霧十二峯頭
度朝莫自是婵娟有仙骨入海徐郎豈知故衣沐雨
鬟櫛風槲葉楚楚山花紅秦樓舊鏡掩明月咸陽目
送雙飛鴻
籛鏗詞
殷有賢大夫黃髮眉雙白男女欲不絶飲食糓不辟
四十九室家五十二嗣息豈是山澤癯嚥潄煉精魄
廣成至道本自然有人得之同夀域君不見孔子竊
比我老彭老彭之夀稱以德
大唐鍾山進士歌
睛如猫鬚如茅烏靴白簡鴨色袍元是鍾山老馗唐
進士感君之賜何以酬君勞雖生不得祿誓死為鬼
豪老馗血食豈敢饕宫中飽食有祅耗擘而啖之如
啖螯烏乎若人使立朝殿前秉笏山&KR0978;搖銜花有大
耗竊笛有大祅肯使白晝見之而不梟爾祅爾耗根
深蔕牢君王養之既吝且驕跳河蹴隴翻天之杓烏
乎老馗胡可招烏乎老馗胡可招
大人詞(天子或祚天地)
有大人曰銕牛綘人甲子不能記曾識庖犠獸尾而
蓬頭見煉石之女𥙷天漏涿鹿之帝殺蚩尤上與伊
周相幼主下與孔孟遊列矦衣不異粮不休男女欲
不絶黃白術不脩其身備萬物成春秋故能後天不
老揮斥八極隘九州太上君西化人自謂出無始劫
蕩乎宇宙如虚舟其生爲浮死爲休安知大人自消
息天子不能子王公不能儔下顧二子真蜉蝣
馬相如有大人賦侈神仙事劉伶有大
人頌侈麯蘖事先生此詞則效陸象仙
之作也而隠然排斥二教扵言意之表
大人之得道者可知已先生詩兼衆軆
此軆又當扵李杜之外求之
道人歌(上下或作上有前身或作前来青海或作東海)
道人飛来朗風岑玄都上下三青禽搏桑巳作青海
斷鼇丘又逐羅浡沉初見蜍精生月腹前身搗藥婆
娑隂還仙服食終恍惚天上仙骸成積林手持女媧
百煉笛笛中吹破天地心天地心何高深八千歲無
知音
龍王嫁女辭
海濱有大小龍拔水而飛雷車挾之以行
者海老謂之龍王嫁女故賦此辤率匡山
人同賦
小龍啼春大龍惱海田雨落成沙砲天吳擘山成海
道鱗車魚馬紛来到鳴鞘聲隱佩鏘琅璚姬玉女桃
花妝貝宫美人笄十八新嫁南山白石郎西来態盈
慶春壻結子蟠桃不論歲秋深寄字湖龍姑蘭香廟
下一雙魚
匡山人者于立彦成也立和先生之辤
曰
東方龍君嫁龍女雷車彭彭載風雨神
奸夜邀髑髏語碧草無光愁露渚鮫宫
綃寒珠淚泣鸞裙行烟翠㾗濕阿環嬌
小不成妝帝子霜田作湯邑臙脂𬗋土
吹海腥陽侯擊浪玻瓈聲湖邊地皮薄
如紙長堤捲作長江水(霜田或作桑田)
脩月匠(并序)
按酉陽雜爼太和初有王秀才遊嵩山迷
道見一人枕幞而坐曰君知月乃七寶合
成乎月勢如丸其影則日爍其凹處也常
有八萬三千戸修之予即一數因作修月
匠歌
天公弄丸七寶鈿脆如琉璃拆如線月中斤人八萬
戶勑賜仙厨璚屑飯什什伍伍入杳冥妙手持天輕
欲旋千斤寶斧運化鈞混沌皮開精魄見羿家弃娥
太輕脫湏臾蹋破蓮花瓣十二山河影碎中輪郭重
完冰一片縹緲長懸玉臼飛堅牢永結妖蟇患封辤
何用蟣虱臣功成萬古蒙天眷一歸蘭路不知年兔
子花開三萬遍(蘭路一作蘭詔)
夢遊滄海謌
東海之東去國十萬里其洲名滄洲地方五百里上
有璚濤玉浪出沒九岫如羅浮風光長如二三月琪
花玉樹不識人間秋人鳥戲天鹿昆吾鳴天球橘子
如斗蓮葉如舟白鳳如鷄紅鱗如牛青瞳綠髮𬗋綺
聚日夕洲上相嬉游銕崖道人隘九州凌風一舸来
東漚始青天開月如雪錦袍着以黃金樓樓中仙人
睨物表瑶笙引鶴緱山頭戲弄玉如意擊碎珊瑚鈎
相招元處士浩歌海西流長梯上&KR0933;七十二朵之青
&KR1341;蓞玉龍呼畊三萬六千頃之崑崙丘黃河青淺眼
中見海屋老人為我添新籌
璚臺曲(曉作恍態作熊)
璚臺之山三萬八千丈上有璚臺十二高崚嶒草有
三秀之英可樂疾樹有千歲之實能長生神人白面
長眉青玉笙吹春雙鳳鳴暁然見我驚呼名授我以
靈虚之簧和飛瓊約我一雙玉杵臼重見西態盈剛
風吹堕白雪精一念老作河姑星赤城老人在何處
何以遺我九節藤拄到璚臺十二層
羅浮美人(崑山一作君山)
海南天空月皜皜三山如拳海如沼綠衣歌舞不動
塵海仙騎魚波嫋嫋翩然而来坐芳草皎如白月射
林杪洗粧不受瘴烟昏縞𬒮初逢鴻欲矯手持崑山
老人篴黃鶴新腔知音少江南吹斷桃葉腸雨聲夜
坐巫山暁
李夫人(山為雨或作為雲何得或作何時)
絶代一佳人美色如洛妃(叶呼)春月為作眉上彀秋水
為作眼中波(叶逋)哥瓊蕤舞玉枝君王有情不自持玉
枝一夜摧瓊蕤一朝落君王之心何以樂若有人兮
有若無来遅遅兮去促促(叶乎)夫容葉上清露結晴光
倒射金虹滅山為雨海為雨何得分明夢中語落蛾
影滅百子池靈風一陣綵雲飛
望洞庭
乙酉除夕予雪中望洞庭認縹緲七十二
峯時釣臺槎客載雪適至相值一咲遂相
率賦詩如此
瓊田三萬六千頃七十二朵青蓮開道人銕精持在
手嘯引紫鳳朝蓬莱龍子卧抱明月胎湏臾化作桃
花腮嗟爾雲槎子何處忽飛来蓬莱之淺今幾尺黃
河之清今幾回雲槎子云是江上来但知東方生賣
藥五湖上不知張使者北犯七斗魁雲槎子吾與爾
何哉任公釣竿在東海潮壓桐江江上臺
五湖游(吴劍一作吴鈎)
䲭夷湖上水仙舟舟中仙人十二樓桃花春水連天
浮七十二黛吹落天外如青漚道人謫世三千秋手
把一枝青玉蚪東扶海日紅桑樛海風約住吴王洲
吴王洲前校水戰水犀十萬如浮漚水聲一夜入臺
沼麋鹿巳無臺上游謌吴歈舞吴劍招鴟夷兮狎陽
侯樓船不湏到蓬丘西施鄭旦坐两頭道人卧舟吹
鐡篴仰看青天天倒流商老人橘幾奕東方生桃幾
偷精衞塞海成甌窶海盪邙山漂髑髏胡為不飲成
春愁
先生此詩雄偉竒麗逸氣飄飄然在萬
物之表真天仙之語也如海盪邙山漂
髑髏之句使長吉復生不能過也
苕山水歌
苕山如畫雲苕水如篆文使君畫船山水裏蕩漾朝
暉與夕曛中流棹歌驚水鴨捷如競渡千人軍渡頭
劉阮郎清唱烟中聞為設胡麻飯招手越羅蚡既到
車山口還過&KR2594;水濆東盛㘰前折楊柳西莊漾下紉
香芹東村擊鼓送將醉西村吹笛迎餘醺三日新婦
拜使君野花山葉班斕裙使君本是龍門客宫衫脫
錦披黃斤願住吴儂山水國不入中朝鸞鵠群酒酣
更呼酒輓衣勸使君游絲蜻蜓日欵欵野花蛺蝶春
紛紛君不見城南風起寒食近老農火畊陳帝墳
湖洲長城有陳天子墓在平田中
石橋篇
飛精石爲室萬歲蔵不得忽然混沌破石鯨横百尺
山頭方廣開金策凌空来白猷雙眼穴長跪不能越
癡兒唾落飢蛟涎新鬼舊鬼悲人天蹋石梁拜石餅
五百凌霄在心影過去過来彈指頃烏乎石梁折石
餅崩人間方見方廣影(廣影或作廣形)
先生此詩盖欲翻石橋凡衲之案信非
道高釋部者不能也
張公洞(毛父通或作毛父迵音洞過也垂㫋或作垂旌)
正月八日記遊仙三十六天洞靈洞洞中窗戸夜不
扃地底風雷日相哄巉巉靈骨誰手鑿納納虚谺曷
時澒龍巔虎卧絡薜蘿委盖垂㫋掛鸞鳳莖高玉屑
陳金拌窪䧟瓊漿流碼甕元田鴉色白扵鷗丹室蛇
光紅似蝀石涵綠字𬗋泥封玄圃瓊華青子種白騾
有迹蹋石田金虎無聲飲銀汞樵柯巳爛商四朋蕊
輦初過第二仲牛車望氣待著書螺女行厨時進供
胡麻流飯阮郎来林屋刺船毛父通玉生石髄随手
堅吴客求珠空耳縫九靈太妙苞氣母五岳真圖特
兒弄書傳丹篆爾何湏石化黃金本無用玉盆濯髮
天鷄鳴銕笛穿空神馬鞚符行律令鬼承呵聲出腦
宮龍聽頌未應片石隔仙凡溪上桃花自迎送
此篇乃先生與同遊之客十人分韻韻
用李白詩洞門開石扇地底具雲雷先
生首得洞字用誹諧為之軆軆雖未古
而竒語層出一時賓客為之奪氣云
登華頂峯(并引)
華頂峯在赤城去地萬八千丈其高與岱
宗日觀齊鷄初鳴見日出予在天台時登
絶頂賦詩今逸其藁在洞庭笠澤上命吴
復𥙷之
鐡崖仙人来自西崆峒瓊林宴罷随天風天風散
珠玉乃在華頂峯拔地一萬八千丈但見瓊臺瑶
闕&KR1005;嶫撑青空長松倚天不盈尺桃花水與銀河
通老仙獨睨萬物表烱如秋水開夫容火烏夜半
吐東海石橋飛渡天門龍九重啓金鑰千楹立綵
虹列仙夾仗冰雪容中有晨肇雙郎之窈窕珊珊
雜佩摇玲瓏胡麻飯初熟上案雙玉童翩然迎老
仙咲語風雲從冰桃琥珀碗霞液玻瓈鍾陶然一
醉三千霜(叶春)酡顔相暎扶桑紅歸来笠澤成小隱
林屋洞訪浮丘翁下視東蒙塵土濛蓬科萬塜眠
英雄(㒵垂土七軬㸦)
讀先生滄洲瓊臺等曲餘子不可措辤
矣此篇復承先生命且經先生黼黻識
者謂可亂真扵集中先生點鐡之功及
復多矣
廬山瀑布謠(并序天仙或作天孫手把或作手借)
甲申秋八月十六夜予夢與酸齋仙客遊
廬山各賦詩酸齋賦彭郎詞余賦瀑布謠
銀河忽如刳子决瀉諸五老之峯前我疑天仙織素
練素練脫軸垂青天便欲手把并州剪剪取一幅玻
瓈烟相逢雲石子有似捉月仙酒㗋無耐夜渴甚騎
鯨吸海枯桑田居然化作十萬丈玉虹倒掛清冷淵
酸齋彭郎詞云
番之湖子雲水杳萬頃晴波淨如掃相
逢漁子問二姑大姑不如小姑好小姑
昨夜巧粧束新月半㾗玉梳小彭郎欲
娶無良媒飛向廬山尋五老五老頽然
不肯起彭郎怒踢香爐倒彭郎彭郎歸
去来陶令門前烟樹暁
予僣評酸齋之詞滑稽謔浪真風流才
仙也而先生之謠䧺偉俊逸真天仙也
各以其才相勝
花游曲
至正戊子三月十日偕茅山貞居老仙玉
山才子烟雨中遊石湖諸山老仙為妓者
璚英賦點綘唇詞巳而午霽登湖上山歇
寶積寺行禪師西軒老仙題名軒之壁璚
英折碧桃花下山予為璚英賦花游曲而
玉山和之
二月十日春濛濛滿江花雨濕東風美人盈盈烟雨
裏唱徹湖烟與湖水水天虹女忽當門午光穿漏海
霞裠美人凌空躡飛步步上山頭小真墓華陽老仙
海上来五湖吐納掌中杯寶山枯禪開茗椀木鯨吼
罷催花板老仙醉筆石闌西一片飛花落粉題蓬莱
宫中花報使花信明朝二十四老仙更試蜀麻箋寫
盡春愁子夜篇
玉山才子者顧瑛仲英也其和云
真娘墓下花溟濛碧梢小鳥啼春風蘭
舟摇摇落花裏唱徹吴歌弄吴水十三
女子楊柳門青絲盤髻欝金裙折花賣
眼一回步蛺蝶雙飛上春墓老仙醉弄
銕笛来瓊花起作回風杯興酣鯨吸瑪
瑙碗立按鳴筝促象板午光小落行春
西碧桃花下題新題西家忽遣青鳥使
致書殷勤招再四當筵奪得鳳頭牋大
寫仙人蹋踘篇
時崑丘郭翼袁華陸仁馬麐秦約匡廬
于立屬和此詞皆為先生所取
翼詞曰
石池天地花溟濛夫容暖紅旗颭風錦
艚兩颿出雲裏王豔搖溶養龍水寶坊
壁堂山入門瓊琚襍佩飄輕裙舘娃愁
絶行春步青狐泣冷鴛鴦墓鐡蛟歕壑
風雨来花宫香送瓊英否玉粒松膏粉
雲椀小扇桃歌紫牙板苧蘿烟断東海
西雙璫緘扎近新題青鳥不来無信使
玉鴈銜絲啼十四真朱字密愁滿箋為
君重賦花遊篇
華詞曰
烟雲撲霧搖空濛游絲弱絮縈柔風木
蘭載春石湖裏手弄瓊英掬秋水銕笛
仙人招羡門鸞旌小隊青霓裙凌波雙
飛&KR0978;塵步冶情謾憶鴛鴦墓踏春撾鼓
能幾来便湏一飲三千杯血色葡蔔凝
水椀欝輪袍催紫檀板雲旗縹緲青鳥
西口銜紅巾緘舊題瓊林宴中採春使
骰子逡廵賜緋四醉携翠䄂寫銀箋不
數公子花遊篇
仁詞曰
金烏流春春氣濛花雲蒸紅爛承風星
船蕩向銀河裏手浣銀波天在水水光
花色照湖門美人闘倩芙蓉松隂冶
遊馳小步踏遍湖頭青草墓泉臺蒿目
那起来長生且進麐蒲杯仰天咲擊玉
唾椀美人按度■胡板鸝黃東来燕子
西喃喃交語如雕題不是神仙西母使
漢殿雙廽青翼四仙人手把五雲牋美
人奪得瓊花篇
麐詞曰
綺樓十二浮空濛寶衣翠絡熏麝風宫
装窈窕銀屏裏鸚鵡呼名隔江水荔枝
木瓜花覆門珠佩丁東搖曲帬舘娃宫
裏潘妃步嬴得一丘紅粉墓探花仙子
何處来乳酒百罰行深杯夜闌酒倒揮
玉椀遮莫城頭催漏板人生一身東復
西花遊日日湏留題尚記題詩&KR0978;宫使
字落驪珠三十四金花重賜五雲牋製
作清平樂府篇
約詞曰
舘娃宮殿春迷濛襍花芳菲嬌亞風油
壁香車度花裏咲觧珠纓祓春水水邊
小艇忽到門𥻘𥻘綠濺金鵝帬游雲膩
雨踏歌步青春唤愁花下墓流光去去
不復来縹酒且進夫容杯驪珠串落碧
瑛椀鳳槽聲催紅玉板宴遊未終山日
西柔纖奉硯索新題風流文采璚林使
肯數玉人裴十四宫中分膽波箋更
試一曲暁山篇
立詞曰
煖雲着柳春濛濛錦航兩旗楊柳風美
人娟娟錦船裏的皪瞳人剪秋水阿鬟
養花花滿門洗花染作真朱裙窈窕行
烟踏烟步野棠亂落麒麟墓東風撲天
驅夢来露香翠泣鴛鴦杯玉筯丁東鳴
碧捥鸞簫二尺猩紅板瓊花起舞謌竹
西銕崖酣春寫春題幽緒不憑蜂蝶使
怨絶冰絲絃第四便裁雌霓作雲牋寫
入花遊第幾篇
巳上凡二十有一首高情邃致見扵
方外仙怪及名山勝水之記遊而大
人道人二謌則先生聞大道之所自
託也讀之使人神遊八表而人間貴
富為不足道矣
鐡崖先生古樂府卷之三
