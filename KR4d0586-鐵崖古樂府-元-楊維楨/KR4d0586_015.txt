鐡雅先生復古詩集卷之五古樂府卷十五
太史紹興楊維禎廉夫著
太史金華黃溍晉卿評
門生雲間章琬孟文註
古樂府
香奩集(并序)
雲間詩社香奩八題無春坊才情者多為題所
困縦有篇什正如三家邨媍學宫粧院軆終帶
鄙状可醜也晚得玉樓子八作衆推為甲而長
短句樂府絶無可拈出者雲菴老先生寄示踏
莎行八闋讀之驚喜先生盖松雪翁門倩今年
八十有三矣而堅強清爽出語娟麗流便此殆
雪月中神仙人也謹以付翠兒度腔歌之又評
付龍洲生附八詠詩後綉梓以見王孫門中舊
時月色雖閱喪亂固無恙也至正丙午春三月
初吉錦窶老人楊禎叙
香奩八題
金盆沐髮
華清春晝賜温泉綰脫青絲撒一編翠雨亂跳花底
月黑雲半掩鏡中天銅仙盤滿添香露玉女盆傾拾
翠鈿攏得雲鬟高一尺罟冠新上玉臺前
踏莎行雲菴叜王德璉撰
寶鑑凝膏温泉流膩璚纖一把青絲墜冰膚淺漬
麝煤春花香石髄和雲洗玉女峰前咸池月底
臨風輕把犀梳理陽臺行雨乍歸来羅中猶帶瀟
湘水(錢雅評曰作家語自别雅華如何可到)
月奩勻面
一片清光照膽寒玉容滿鏡掩飛鸞素娥照見黃金
闕綘雪鎔開白玉盤翠點柳尖春未透紅生櫻顆落
初乾好風與我披羅幕一朵芙蓉正面看
踏莎行雲菴叜
冰鑑懸秋瓊腮凝素鉛華夜搗長生兔(用事善斡達)玉
容自擬比姮娥粧成尖恐姮娥妬花影涵空蟾
光籠霧芙蓉一朵漙秋露年年只在廣寒宫今宵
鸞影驚相遇
玉頰啼痕
天然玉質洗鉛華怪底偏將半面遮紅滴香冰融獺
髄彩粘膩雨上梨花收乾通德言難盡點濕明妃畫
莫加聚得班班在何處軟綃寄與薄情家
踏莎行雲菴叜
粉凝紅冰香銷獺髄鏡鸞影裏人憔悴梨花帶雨
不禁愁玉纖彈盡相思淚恨鎻春山嬌横秋水
臉桃零落臙脂碎故將羅帕揾啼痕寄情欲比相
思字(亦善插意)
黛眉顰色
按樂圖開列滿堂春愁何獨損青揚蜀山烟雨雙尖
瘦漢柳風霜两葉蒼索画未成京兆譜欲啼先學壽
陽粧蕭郎忽有歸期報喜色天長一點黃
踏莎行雲菴叜
淡掃春痕輕籠芳靨捧心不效吴宮怨楚梅酸蹙
翠尖纖湘烟碧聚愁萋蒨(善扵形容)紺羽寒凝月鈎
金灔鶯吭咽處微偷歛新翻嫵態太嬌嬈鏡中蛾
綠和香點(因有嗚咽而有矉色詞手&KR0933;姦處)
芳塵春迹
是誰步屧印微茫便似名家春滿床軟雪消時痕晃
底好風生處步生香綵雲飛上踿躚蹬芳草侵来蹴
踘場愁似成獨立綵鴛拾得在東墻
踏莎行雲菴叜
金谷遊情消磨不盡軟紅香裏雙鴛印蘭膏步滑
翠生痕金蓮脫落凌波影蝶徑遺蹤鴈沙凝潤
為誰留下東風恨玉兒飛化夢中雲青蘋流水空
仙咏(銕雅評曰非舊時月色誰能道此)
雲窗秋夢
骨冷魂清酒力微路迷錯草是還非羅浮暁月相將
落巫峽斷雲何處飛金彈撇過驚忽忽玉龍嘶了尚
依依不知直到鈞天所記得霓裳樂譜歸
踏莎行雲菴叜
烟冷瑶&KR0905;神遊貝闕芙蓉城裏花如雪(便有後語)仙郎
同躡鳳凰翎千門萬戶皆明月(自然見夢)海碧山青
天荒地老滿身風露飄環玦高樓畫角苦無情一
聲吹散雙飛蝶(銕雅評曰栩栩蘧&KR1355;結尤飄洒)
繡床凝思
綵線添来日正遲香絨倦理一支頥心遊飛絮渾無
著身蛻枯蟬忽若痴花幀錯描愁伴覺金針閣住許
誰知絶怜小玉情緣重倒死春蠶始絶絲
踏莎行雲菴叜
翠藻文鴛交枝連理金鍼停處渾如醉楊花一點
是春心鵑聲啼到人千里喚醒離魂猶疑夢裡
此情恰似東流水雲窗霧閤沒人知綃痕浥透紅
鉛淚(銕雅評曰用意措辭高出衆作)
金錢卜歡
𬗋姑壇上嘱方兄忽聽呼盧擲地聲星斗未分牛女
會隂陽先判雨雲生青蚨孕子寧無兆玉蝶化身元
有情寶鏡重圓三五夜重摩半月問虧盈
踏莎行雲菴叜
暗擲龍文尋盟鸞鏡龜兒不似青蚨凖(好句)花房羞
化彩蛾飛銀橋密逓仙娥信錦屋璚樓薄情飄
性碧雲望斷紅輪暝珠簾立盡海棠隂待温遥夜
鴛衾冷(銕雅評曰雪月神仙語意)
