鐡崖先生古樂府卷之二
門人富春吴復類編
𣏌梁妻
極苦復極苦放聲一長哀青天爲之雨長城爲之摧
爲招淄水魄共上青陵臺
即墨女
三逐鄕五逐里即墨女兒乏容止齊相取之齊國治
丈夫相國奚異此丈夫相國奚異此
宿瘤詞
采桑女項如甖(叶汪)受教采桑不受教觀大王大王聘
之居中房舊衣不換新衣裳采桑女項如甖宫中掩
口笑喤喤尭舜桀紂陳興亡中宮咲口慙且惶服后
服正後宫(叶光)卑宫室親蠶桑减弋獵斥優倡諸侯玉
帛走東方王上帝號聲煌煌
鍾離春(無塩女名)
鍾離春臼頭深目凹鼻唇皮膚若烟面如塵手有五
色之綵線為君𥙷衮成天文漸臺之君荒且忮明朝
夷臺作平地太子擇日正儲位鍾離在宫齊國治
荆釵曲
扶風女行如有㜪貌如鍾離春三十不肯嫁獨識五
噫君荆釵服終身井臼操必親舉按上食如大賓如
何會稽守糟糠告去如市人
讀此詩則知買臣之為人不如伯鸞也
遠矣
唐姬飲酒歌(有引)
姬東漢弘農王之妃也王為董卓所廢王
死時與姬飲酒别王自悲歌姬起舞亦挽
䄂而歌之其詞曰死生異路從此乖予猶
嫌其不以死殉王而其言如此故𥙷之
皇天傾后土頽王降庶兮漢祚衰王作黃泉兮誓相
随王死胡用吾身為
馮家女(并序)
漢司隷馮方之女也避亂揚州袁術見而
悅之遂納焉甚愛幸諸婦思害其寵語之
曰將軍貴人也有志節當時時涕泣憂愁
以長見欽重馮氏從之後諸婦因共絞殺
繫之厠術誠以為不得志而死也
馮家女綠髮盤雙鴉亂離葉鄊土聘入將軍家將軍
愛幸諸婦姤顔色粹美無疵瑕掩鼻&KR0670;餘術淚眼啼
旾華馮家女昨日堂上人今朝厠中鬼將軍不為疑
司隷不為理道傍古冡生棘榛千年古憤何由伸烏
乎千年古憤何由伸
梁家守蔵奴
將軍椒芳親䟦扈闞如虎嗟嗟孫家兒豈識鳶肩主
有司夜捕帑蔵婢及人母𬗋金與白珠沒入將軍府
吁嗟乎梁家婢何太苦不知將軍妻秦宫婦三主六
君七貴人明日飛花亂紅雨(不知一作不如)
梁冀從冨人孫奮貸錢五十萬奮以三
十萬與之冀大怒乃告郡縣認奮母為
守蔵奴云盗白珠十斛紫金十斤以叛
遂收考奮兄弟死獄中悉没其資財
昭君曲二首
胡月生西彎明妃西嫁幾時還不見單于謁金陛但
見邊烽馳玉關漢家將軍築高壇身騎烏龍虎豹顔
何時去奪胭脂山嗚呼何時去奪胭脂山
又
胡鴈向南飛明妃西嫁幾時歸胡酥入饌損漢食胡
風中人裂漢衣胡音不通言語譯分死薄命穹廬域
君不見越中美人嫁姑蘇敵國既破還陶朱嗟嗟孤
塚黃草碧秪博呼韓雙白璧
大唐公主嫁匈奴行
匈奴聽鏑忘劬勞(射攵事)外家未必亡飛髇如何異類
待同匹丹鳳下與梟爲巢君不見犬唐公主親嫁辱
終唐老鶻来相鈔渡河歸来話涕泣後人猶以昏爲
交
虞美人行
拔山將軍氣如虎神騅如龍蹋天下(叶戶)將軍戰敗歌
楚歌美人一死能自許蒼皇伏劍荅危主不爲壄雉
随仇虜江邊碧血吹青雨化作春芳悲漢土
雉吕后之名暗譏漢閨不如項美人之
烈雖然死化青草終托漢土此項之遺
悲
麗人行(題玉山所蔵周昉畫卷)
楊白花飛愁殺人美人如華不勝春錦韉䭾起雙鳳
縷黃門挾飛五花雲白日雷霆夾城道樂遊園裏春
正好就中小姊最嬌強雌雄雙飛觀者惱㻔池闘草
碧雲移草青草歇春不知黃裙有恨随春水椒房青
蠅何處起君不見翠羽颼颼帳一空東方蝃蝀纏𬗋
宫(蝃蝀一作螮蝀)
六宮戲嬰圖
黃雲復壁椒塗蘇銀床水噴金蟾蜍宜男草生二月
初燕燕求偶烏將雛夫容花冠金結縷飄飄盡是瑶
臺侶宫中箇箇承主恩豈復君王萝神語旃檀小殿
吹天香新興髻子換宫粧中有一人類虢國净洗脂
粉青眉長百子圖開翠幈底戲弄孲孲未生齒侍奴
两两舁錦棚不是唐家綠衣子蘭湯浴罷春晝長金
盤特瀉荔枝漿雕籠翠哥手擎出為愛觧語通心腸
宣州長史躭春思工畫傷春欠春意吴興弟子廣王
風六宫猫犬無相忌君不見玉釵滛黿戕漢孤作歌
請獻螽斯圖
巳上凡十有四首所謂比興相侔哀
樂相貫者也諷其詞義以事其君子
可以補房中之遺音者
日重光行
日重光今日西沒明日上搏桑日重光日復日上榑
桑人長往不返故室堂日重光身後面目誰短長日
重光言果果神倀倀
此篇效古樂府陸機雜言軆先生此意
則有戒學者與日爭光之事非機詞没
後無遺者可與同日語矣
三叟者訣
道逢三叟者高夀比神仙問叟何以夀壽訣倘予傳
上叟前致辤大道抱天全中叟前致辤寒暑順節宣
下叟前致辤百歲半單眠是爲三夀訣所以能長年
三青鳥
翩翩三青鳥来自西王母作使東王公請致東王語
白日不有夜四時長為春天上神仙宅地上義皇人
大難日
来日大難君不知焦心弊力欲何為早知大難學安
期煉煑丹石服靈芝大藥誤死世所嗤不如美酒千
日可辟飢美酒醉飽一日以為老美酒不暢(叶昌)千歲
亦為殤
按古樂府来日大難篇其詞曰来日大
難口燥唇乾言人命不可保當學長生
此詩祖其意又以長生之術誤人為一
轉語云
大數謠
梁朝老檜昨夜死海聲巳入西門市草中張伯懷璧
子丹瓶有書誰識此小夫爭爵幾時休二十四考前
無儔黃金無方鑄髑髏樓船夢過西流洲更生靈香
那得偷大樹夜聽聲如牛
鬼物有數尚不可偷况名器乎神仙乎
人情冨極則夢貴貴極則夢仙而仙終
不可竊而有也此先生詩意也先生書
寄鹿皮子云天仙快語為大李鬼仙吃
語為小李故&KR0670;賀者貴&KR0670;勢不&KR0670;其詞
也&KR0670;勢者雖蹴賀可也&KR0670;詞者其去賀
日遠矣今詩人&KR0670;賀者多矣類&KR0670;詞耳
惟金華鹿皮子之&KR0670;也與余論合故予
有佀賀者凡若干首輒書以寄之
將進酒
將進酒舞趙婦歌吴娘糟床嘈嘈落紅雨鱠刀聶聶
飛瓊霜金頭鷄銀尾羊主人舉按勸客嘗孟公君卿
坐滿堂高談大辯洪鍾撞金千重玉千扛不得收拾
歸黃腸(棺木)勸君秉燭飲此觴君不見東家牙籌未脫
手夜半妻啼不起床悔不日飲十千場
此詩刺冨而儉者盖亦山有樞子有酒
食何不日鼓瑟宛其死也它人入室之
意也
君家曲
生愛君家錦樹坊君家易别苦難忘綵繩舉柳高出
屋金弹流鶯飛過墻舊時春光燕来後舊時主人十
無九賈家貴壻多春情共醉君家畫雀屏黃金尺買
五斗黛為君添抹蛾眉青君不是張娘秋面不食粉
八字靑蛾莫嬌損
城西美人謌(并序)
丙戌花朝後一日與客遊長城之靈山宴
于城東老人所時偕遊者城中美人靈山
秀也酒酣作城西美人歌
長城嬉春春半強杏花滿城散餘香城西美人戀春
陽引客五馬青絲韁美人有佀真珠漿和氣觧消冰
炭腸前朝丞相靈山堂雙雙石郎立道傍當時門前
走犬馬今日丘壟登牛羊美人兮美人舞燕燕謌鶯
鶯蜻蜓蛺蝶爭飛揚城東老人為我𨳩錦障金槃薦
我生㯽榔美人兮美人吹玉篴弹紅桑為我再進黃
金觴舊時美人已黃土莫借秉燭添紅粧(蜚揚或作飛揚)
崔小燕嫁辤
闔閭城中三月春流鶯水邊啼嚮人崔家姊妹雙燕
子踏春小靴紅鶴觜飛花和雨着衣裳早装小娣嫁
文央離歌苦惜春光好去去輕舟隔江島東人西人
相合離為君懽樂為君悲
城東宴
青驄轡金牛車一時賓從高陽徒城東邱第三四區
天氣淡沲春三初主人愛客傾中厨卜懽不知清夜
徂罥纓絶燭懽有餘卷波令格(音各)兵法誅客狂起舞
作旋胡主亦擊缶呼嗚嗚人生浮草無根株齒髮日
悴顔日枯琀珠烏能潤黃壚今日不樂將何如君不
見城南相國斵棺殺枯顱身名只共𦵔醢俱仕䆠何
用執金吾
西溪曲
西谿谿口東岡道楊柳隂隂春欲老花間繋馬我曾
来紅雨傷春跡如掃美人勧我金色漿玉臺贈以盤
龍寶願作西谿一水魚趁爾容顔為余好城南將軍
同醉倒殯宫今巳生春草
湖中女
湖中水滑如脂湖中女夫容姿湖中小槳盪蓮葉唱
得吴王白雪詞輕裙利屐踏鴈足為客高謌激明目
生年不作人家婦東人西人換恩主主家薄倖非三
從歸来抱瑟弹孤鴻君不見東家女伴粗且醜嫁得
比鄰呼何忪(讀作鍾)
長洲曲
長洲水引東江潮潮生暮暮還朝朝只見潮頭起郎
柂不見潮尾回郎橈昨夜西溪買雙鯉恐有郎椷寄
連理金刀剖腹不忍食尺素無憑膾還委西溪之水
到長洲明日啼紅臨上頭
琵琶怨
蜀絲鴛鴦織錦縚邏檀鳳凰斵金槽絃抽甕璽五色
毫雙成十指聲嘈嘈冡頭青草天山雪眼中紅冰嵬
下血哀絃凄断感精烈池上𬎼賓躍方銕
廉郊師扵曹網指法特妙律吕相應物
類為之感動嘗扵池上弹𬎼賓調忽聞
芟荷間有物躍出乃方響一片是蕤賓
銕也
鳴筝曲(愁龍一本作秋龍)
斷虹落屏山斜鴈着行安釘鈴雙啄木錯落千珠柈
愁龍啼玉海夜燕語雕闌只應桓叔夏重起為君弹
内人琴阮圖(為顧瑛題趙千里所畫)
花點吴鹽春欲老翡翠飛来剪芳草美人睡起春思
深弹絲拊木寫同心荔枝五絃調急緩阮家月琴軸
初綰湏臾鈞天雙合樂南薰殿中風動幕梨園樂官
樂不鳴宫中之音和且平
内人吹&KR1055;詞(為顧瑛題盛子昭畫)
天寶年来教春坊𬗋雲製曲吹寧王美人何處竊九
漏耳譜亦觧傳伊凉鵾絃轉斷黃金軸獨據胡床弄
横玉冶情忽逐野鶯飛十指紅蠶迷起㐲御溝水暖
浴鵁鶄天地久無征戰聲夫容楊柳自摇落豈識黃
雲邊塞情西樓今夜月色午内人思仙望河鼓白日
瀟條鳳不来井梧風動神烏語
内人剖瓜詞(爲顧瑛題盛子昭畫)
轆轤索褪垂金井水殿風来晚花静美人睡起祖蟬
紗照見臂釵紅肉影荔子漿酸摇左車阿母新進朱
陵瓜侍奴手浴井花冷水冰(去声)金盤擎掌窊鸞刀未
破團玉斗斗破紅冰驚落手玉郎渴甚故相嘲可忍
食殘團月凹
屏風謠
瑠璃怯寒翡翠熱芍藥夫容四時絶深堂氣候異冬
春門外酸風箭入骨匡床毾㲪踏香雪紅姬扶醉醉
眼纈金缸𦦨𦦨照羅襪阿瞞嬌娘太輕劣隙光射人
如白月
紅牙板謌(脫木或作胱木)
長吉扵梨園樂件歌之欲盡而扵樂句之
作獨缺如也吴下繆才子遺余以紅牙板
一具故為作歌𥙷長吉之遺
百花樓前倡樂作長鼻彎彎舞金絡生憐為齒焚雄
軀枯魄應節如何虞良工削出紅冰片脫木生前豈
容見自非紅鸞之舌為爾繩安得三三貫成串三郎
耳聦穿月脇強欲黃番譜關摺十三紅鬼(隱用張紅郎事)
舞鷓鴣輕蓮蹋節随疾徐為君重製清平曲節取八
風調玉燭
奔月巵歌(為茅山外史張伯雨賦)
神犀然光射方諸海水拆裂雙明珠大珠飛上玉兔
白小珠亦奔銀蟾蜍千年太隂鍊成魄豈識妖䗫吞
啖厄刳胎乃堕歡伯計玉斧椎開桃扇核茅山外史
海上来拾得海月稱竒哉按劒或為龍鬼奪擲手自
戲仙人杯雄雷雌電繞丹屋顧兔清光吞在腹醒来
不記墨淋漓塵世随風散珠玉銕崖仙客氣如虹金
橋銀橋遊月宮素娥飲以白玉醴羽衣起舞千芙蓉
居然月宫化鮫室坐見月中清淚滴我方醉卧玉兔
傍但覓大魁酌天酒不用白兔長生方
簫杖謌(為永嘉璣天則道人賦&KR1055;佩或還佩)
空心勁草琅玕節瘦如筆枝赤如銕壷公手中曾擲
之黃公石上飛星裂璣天道人雙眼青見之不减九
節藤神丁未窺混沌竅中有萬壑銅龍聲道人親鑿
崆峒玉九漏玲瓏又度足黑蛇飛来膝上横道人手
中嘯鸞鵠自言竒音不敢作寒星堕地風折嶽去年
臺山觧虎闘今年狼山敲豸角銕崖相見洞庭東腰
間篴佩蒼精龍湘江雨脚吹雌風相呼道人木上座
杖陂水拔鬚眉峯
余寫此詩天台詩僧賢一愚来讀曰先生
此詩虞閣老可作李著作不可作也余曰
予西苕友吴見心東崑友郭羲仲可作也
一愚明日亦作和章来且出紙求于書此
詩遺見心羲仲相激彂云耳
簟篥吟(贈朔客杜寬用趙季文韻)
春風吹船下揚州夜聽篴聲江月流故宮摇落楊柳
秋客子扵邑山陽愁明朝此聲不可求乃知朔客杜
寬者手持悲篥尋南遊胡笳拍中愁未休龜兹角筦
親編收王門歷盡及五侯翩然鴻飛不可留&KR1055;材既
訪柯椽鎪更恊鳴鳳崑崙丘卷蘆易地鳴隴頭城南
思婦謌牽牛欲絶未絶一縷抽劃然石裂千丈湫呌
噪鵝&KR1295;飛蛟蚪洞庭之水天東浮杜寬杜寬藝絶優
藝隱豈比閔張(作推渟)儔為君貰美酒不惜千金裘和
我君山鏌邪&KR1055;與爾同登黃鶴樓
李卿琵琶引(有序)
朔人李卿以弦鼗遺器鳴于京師嘗為溉
之學士賞識賜以清平樂章今年予逢卿
吴下凡貴豪觴予者座無卿不樂夜與客
宴散吕保檄卿且出溉之詩求續遺音興
酣遂呼侍姬江南春奉硯為賦琵琶引
李卿李卿樂中仙玉京侍宴三十年自言弦聲絶人
世樂譜親向鈞天傳今年東遊到吴下三尺檀龍為
予把胸中自有天際意眼中獨恨知音寡一聲一聲
如裂帛再撥清冰拆蠻娃作謌語突兀李卿之音更
明白玉連瑣欝輪袍吕家池榭弹清宵花前快倒長
生瓢坐看青天移斗杓銕笛道人酒未醺煩君展銕
撥再軋鵾鷄筋我聞仁廟十年春駕前樂師張老淳
賜箏岳柱金龍齦儀鳳少卿三品恩張後復有李國
工湏致身酒酣奉硯呼南春為卿作謌驚鬼神
張猩猩胡琴引(有序)
胡琴在南為第二絃子在北為今名亦古
月琴之遺製也教坊弟子工之者衆矣而
稱絶者尠胡人張猩猩者絶妙扵是時過
余索金剛癭(胡琴名)作南北弄故為製胡琴
引
張猩猩嗜酒復嗜音春雲小宮鸚鵡唫猩猩帳底軋
胡琴一雙銀綵紫龍口瀉下驪珠三百斗劃焉火豆
爆絶弦尚覺鶯聲在楊柳神弦夢入鬼工秋湘山徭
江江倒流玉兔為爾停月臼飛魚為爾躍神丹西来
天官坐栲栳羌絲啁啁聽者惱張猩一曲獨當筵乞
與五花金線襖春風殘絲二十年江南相見落花天
道人春夢飛胡蝶手弄金瓢(即金剛癭也)合簧葉張猩猩
手如雨面如霞勸爾更盡雙叵羅白頭吴娥年少謌
金剛悲啼柰樂何
周郎玉笙謠(并序)
絲竹之器貫古今而聲不可以變者惟笙
也潘安仁謂笙緫衆清之林衞無所措其
邪鄭無所容其滛者是巳樂記曰竹聲濫
濫以立會若笙又立會之要者故䕫以儀
鳳鳴和神人王子晉以引鳴鳳接浮丘之
仙也烏乎下俚哇沸笙師之教幾歇矣金
華周郎琦獨聦扵此予嘗扵靈岩虎阜間
聞其竒弄令人飄飄然有伊洛間意時坐
客勾曲張貞居東海倪元鎮崑山顧仲瑛
雲丘張仲簡吴興郯九成咸名能詩者也
予為賦玉笙謠一首且率諸君子同賦而
予又為引之如此
周郎學仙吹玉笙玉笙吹得丹山七十二鳳之和鳴
曾侍瑶池阿母宴座中調笑董雙成謫向人間赤松
洞洞口桃花苦迎送南尋二女湘水頭十三哀絃不
成弄西洞庭東洞庭相逢銕篴銅龍精從此吹春玉
臺上藂霄不許謝玄卿
蹋踘篇(為劉娘賦也)
江南女兒花娟娟五花綉出葵花圓蹋花上下雙文
鴛雙文鴛玉連瑣髻斜斜馬初堕
又
金鞭齊停馬上郎落花旋風打毬場繡輪擲過東家
墻東家墻噪雙燕平頭奴摇便面
邯鄲美(馬趙娘賦也)
邯鄲市上美人家美人小襪青月牙綉靴對着平頭
鴉平頭鴉蹋場下包銀壷䭾細馬
又
裙翻柳脚垂青空水花吹亂秋夫容湏臾氣喘如渴
虹如渴虹索銀癭轉轆轤飲金井
今人作今樂府其句有三急搶之難古
樂府亦然先生賦蹋踘篇四首稱一時
寡和者以詠物之詞為難而末三槍之
句為尤難也時和篇惟汝易袁華為先
生所取華詞曰
冶家女兒髻偏梳教坊出入不受呼蹙
金小襪飛雙鳬飛雙鳬曳雙𬒮玉圍腰
珠絡臂
柳風吹雲衮香綿六銀綉花明月圓湘
波盈盈動金蓮動金蓮汗霑粟展鮫綃
釧鳴玉
女郎娟娟柳腰肢錦靴靿束青夫蕖玉
纖團雲傾紫絲傾紫絲軃羅䄂蹴花心
為君夀
香輪小鞹戎葵紋官場蹋起齊青雲綵
結樓縣月為門月為門&KR1143;身過五花圓
天上堕
巳上凡三十首重光三訣使之生有
所保死有所遺餘則雜以宴樂之作
而知神仙貴冨之有不足恃者也然
其宴樂之中則又有戒者存焉
鐡崖先生古樂府卷之二
