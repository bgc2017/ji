鐡崖先生古樂府卷之九
門人冨春吴復類編
城門曲
諜報越王兵城門夜不扃孤臣睛不死門月照人青
熢燧曲
聞道驪山下西戎巳結兵美人方一笑烽火不須驚
關山月
月出關山頂將軍鼓角悲漢皇今夜宴影落素娥池
飲馬窟
長城飲馬窟飲馬馬還驚寧知嗚咽水猶作寶刀鳴
剱客篇
昨夜征西去西兵盡倒戈丈夫學劍術何用效荆軻
俠客詞
未許同交死全身報國仇太阿飛出匣欲取賈充頭
放麑詞
母麑急麑子獵父視如傷太子奔城父千秋憶奮揚
牧羝曲
老羝何日乳歸鴈忽能言不逐虞常死丁零尚有恩
摘瓜詞
黃臺八瓜熟瓜熟瓞緜緜惟有大瓜好狐来瓜巳穿
桑隂曲
妾自夫君戍桑隂路不通將軍哮似乕少婦竊秦宫
貞婦詞
皎日常持信倉皇不改真君王符不到水長漸臺傾
朱厓令女
關朱爭两死两死獨誰當關臾不垂泣青天應雨霜
妲巳圖
小白竿頭血新圖入漢廷宫中雙燕子齊作牝鷄鳴
三閣詞四首
江南龍乕氣樓閣照金銀望見長安道不知塵汙人
又
璧月幾時缺玉枝幾時枯閣中連理伴夜咲素娥孤
又
昨夜韓擒虎將軍奏凱廽井中人不死重帶美人来
又
脂塘乾辱水璧月破清秋五佞誅新國江郎尚黑頭
梁末童謠云黃塵汙人衣皂角相料理塵
指陳也角指陏楊也陏誅五佞獨詔江緫
為儀同三司俠客之能惑人也如此先生
四章語意精工劉禹錫不得專美扵唐
雌䧺曲
妾夫暁出塞妾夜馳孤忠擔作干將劍一死雙雌䧺
連理枝
主家連理木昨夜一枝零野藤沿别樹相託萬年青
莊子曰以人属者迫窮&KR0852;患害則相棄以
天属者迫窮&KR0852;患害則相救世之兄弟夫
婦皆本扵天属而可以相棄乎今連理枝
至扵一榮一枯而不相属野藤沿别樹則
反相親相久世變可知矣此亦中谷有蓷
之詩意也
朱邸曲
朱邸連雲起高甍蔭大逵要賢能置驛獨覓鄭當時
高樓曲
高樓有獨婦白晝彈空桑門前誰下馬不是五樓倡
玉蹄騧
銀腦玉蹄騧金鞭問妾家窗開桃葉渡小艇在荷花
珊瑚鞭
儂出青桑下郎来逯水邊相看成自語馬脫珊瑚鞭
浣女詞
處女溪邊浣使君溪上遊使君来乞飲瓢棄在沙頭
列女傳孔子南遊見阿谷之處女佩瑱而
浣者使子貢乞飲處女授子貢觴置沙上
曰禮不可親授孔子謂之逹扵人情而知
禮云
績婦詞
蟋蟀入秋堂青缸夜未央李吾今夜惡東壁滅餘光
此篇暗用戰國策二吾會燭事冨女爲李
吾貧女爲徐吾云
織婦曲(此曲暗用晉謝幼輿折齒事)
盈盈白面娥新絲織扇羅當機不應客擲地碎金梭
商婦詞二首
蕩蕩彂航船千里復萬里願持金剪刀去剪西流水
又
郎去愁風水郎歸惜歲華吴船如屋裏南北共浮家
清塘曲
相值清塘道儂家似沫鄕清塘無限好相約采芳唐
(沬鄉古朝哥也芳唐女蘿也摽有梅雖傷時之過必待士之求也清塘未然益刺之)
春波曲
家住春波上春深未得歸桃花新水長應没浣花磯
(竹竿之詩以不見答而思歸然未嘗斥言夫過此其忠厚之情也春波之旨亦然)
采蓮曲二首
東湖采蓮葉西湖采蓮花一花與一葉持寄阿侯家
又
同生願同死死葬清冷洼下作鎖子藕上作雙頭華
楊柳詞二首
楊柳董家橋鵝黃萬萬條行人莫到此春色易相撩
又
長條一丈長長佀𬗋絲韁長條輓易斷五馬過横塘
寄春曲
春從天上来幾日到章臺憑語青青柳飛花莫浪傕
賭春曲
閗草歸来後開筵又賭春階前撒珠戲獨是得雙人
粧樓記洛陽有樂姓者撒真珠爲戲厚盈
數寸以班螺令妓女酌之仍各具數以得
雙者爲勝得雙妓乃作雙珠宴以勞主人
玉鏡臺
郎贈玉鏡臺妾掛菱花盤安得咸陽鏡照郎心肺肝
西京襍記高祖入咸陽得方鏡廣四尺九
寸表裏有明照人腸胃五臟皆歴歴無礙
回文字
芳題工織素遠意重鮫綃應織辭家久回文字半消
生合歡
朝作生合歡莫作生離泣安得並蔕堅堅佀七姑汁
物類相感志云蜂窠大長圍一丈其綴根
者七姑汁猶&KR0238;之類也
䌫船石
江邊䌫舟石䌫觧不留㾗長恨蕪萍草難同結縷根
望鄕臺
望鄉臺上客秋至望鄕關中原遮望眼可柰燕支山
乞巧詞
天上星重會征西客未歸&KR0907;勤乞方便靈鵲度人飛
聞鴈篇
樓頭聞過鴈隻影不成雙一夜狂夫夢相随到九江
繫馬辭
誰繫西枝馬馬嘶花亂飛亂飛渾自可莫遣折花枝
買妾言
買妾千黃金許身不許心使君聞有婦夜夜白頭吟
續絃言
麐角煑為膠續絃絃在弓誓將絃上箭不射孤飛鴻
歸客誤二首
夜聞歸客騎玉轡鳴匼啑喚婦開西囱秋風響桐葉
又
江頭初一潮還從午時起柰何蕩子心相期不如水
自君之出矣二首
自君之出矣燕去復燕歸思君如荔帶日日抱君衣
又(日日一本作夜夜)
自君之出矣草青復草黃思君如魚鑰日日守君房
吴子夜四時歌(效劉琨軆作)
麯塵波欲動紅心草巳生朝来夾城道流車如水行
又
睡起珊瑚枕微風度屧廊夫容最高葉翻水洗鴛鴦
又
秋風吹羅帷玉郎思寄衣多情雙絡緯啼近妾寒機
又
樺烟嘘席煖不知寒漏長朝来玉壷冰為君添衣裳
屈婦辭
瓜田不納履北郭招䜛汙覆釡重開日宫中殺破胡
新来子
君玉有隱疾掩鼻即生嗔何處新来子樊姬不妒人
同宮子
同宮一相見不用畫蛾眉井上芙蓉怨江蓮共一時
陽臺曲
月落望夫山高臺十二鬟楚宮多妬女雲雨夢中還
蘇臺曲
吴王張高宴臺下閱犀兵高臺三百里忽見越王城
邯郸道
忽見邯郸道千秋萬歲哀君王金不惜應築望鄕臺
昭陽曲
美人初睡起内史報蘭湯散盡黃金餅無尋赤鳳凰
團扇歌
團扇復團扇秋風不相見隱顯各有時陽阿舞雙燕
白頭吟
長夜白頭吟新絲理故琴莫將一日意誤結百年心
銅雀曲
帳中歌吹作玉座翠簾臐西陵迷望眼日暮起浮雲
綠珠辭
井底生明月樓頭墜寶星年年金谷草春入美人青
焦仲卿妻
生為仲卿婦死與仲卿齊廬江同樹鳥不過别枝啼
小臨海曲十首(一名洞庭曲)
日落洞庭波吴娃蕩槳過道人吹銕笛風浪夜来多
又
道人銕笛響半入洞庭山天風將一半吹度白銀灣
又
仙橘大如斗浮之過洞庭江妃渾未識喚作楚王萍
又
海客報竒事青天火甕飛明朝雷澤底新有落星磯
又
網得珊瑚樹移栽碼碯盆夜来風雨横龍氣上珠根
又
海上雙雷島渾如灔澦雄乖龍拔山脚飛渡海門來
又
潮来神樹没潮歸神樹青雲裏天妃過龍旗帶雨腥
又
客入毛公洞洞深人不還明年探禹穴相見會稽山
又
太液象圓海金蓮夜夜開水中萬年月照見昆明灰
又
秦峰望東海雲氣常飄飄桑田明日事奚用石為橋
桂水五千里四首
桂水五千里春来波浪深地消青草瘴花彂乳蕉林
又
桂水五千里瀟湘雨氣空衡山七十二望見女英峰
又
桂水五千里南風大府開象王新入貢鮫女送珠来
又
桂水五千里上有鸚鵡洲美人生遠思今夜在南樓
巳上凡八十首為古樂府小軆間有
串史斷扵比興者尤古詩人之難也
國風好色而不淫小雅怨誹而不亂
兼之者此詩有焉
鐡崖先生古樂府卷之九
