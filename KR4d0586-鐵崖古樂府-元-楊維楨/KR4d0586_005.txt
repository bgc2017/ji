鐡崖先生古樂府卷之五
門生富春吴復類編
沙堤行(并序)
職林故事拜相禮府縣載沙填路自其私
第至子城名沙堤張籍李賀皆有沙路曲
至正丁亥新拜两相天下皆曰賢故作沙
堤行
神州和羹連五城沙堤新築泰階平正月一日太陽
明殿前兩相水金星天上垂衣珠箔捲太史新書五
雲見火城千枝花外轉道逢吴牛問牛喘左謀右斷
天子前手持五色𥙷青天南人不敢吹巢火中國堂
堂相司馬
地震謠(如𣏌或作憂𣏌)
壬午七月朔地震如雷民屋杌&KR2419;土出毛
如白絲紀詩一章章十三句
四月一日南省火七月一日南地震(叶平)地積大塊作
方載豈有壊崩如𣏌人如何一震白毛茁泰山動搖
海水洩便恐昆崙八柱折赤子啾啾憂地裂唐尭天
子居上頭賢相柱天如不周保國如甌馭民如舟吁
嗟赤子汝何憂
苦雨謠
去年雨坍鹻土今年雨没竈釜竈釡三月青無烟官
家火程不問雨胥靡移来生監主旬申虧官走插戸
大風謠
大風起木終朝如何三日夜日日夜夜旋扶摇捲水
覆我舟卷土覆我窑烏乎太平玉琯將誰調五日一
風不鳴條
白雪辭
癡雲篤日日為黃白光半夜漏東方廣寒兔老玉髮
蛻一箭剛風落人世錦宫肉屏香汗溶酒如春江飲
如虹彩鸞簾額不受捲酒面洗作棃花風階前獅子
積不壊十日璚田換塵界金鉦取掛扶桑暁照見璚
田出寒莩
箕斗歌(柴木一作紫木)
計孛怯檮杌柴木背文章我生之宿直箕斗不愁斟
酌愁簸揚斗之柄實司天箕之風由犯月箕胡為張
口吻斗胡為閟唯舌騎箕尾愬閶闔屏䜛邪正出納
文昌開箕斗合
鹽車重
鹽車重鹽車重官驥牽不動官鉈私秤秤不平秤秤
束縛添畸令鹽車重重柰何畸令帶多私轉多大商
鬻不盡私醝夾公引烏乎江南轉運澁如膠漕吏議
法方呶呶
鹽商行(淮西或作兩淮)
人生不願萬戶侯但願鹽利淮西頭人生不願萬金
宅但願鹽商千料舶大農課塩析秋毫凡民不敢爭
錐刀塩商本是賤家子獨與王家埓富豪亭丁焦頭
燒海槯鹽商洗手籌運握大席一囊三百斤漕津牛
馬千蹄角司綱改法開新河鹽商添力莫誰何大艘
鉦鼓順流下檢制孰敢懸官鉈吁嗟海王不愛寳夷
吾筴之成伯道如何後世嚴立法祗與鹽商成冨媪
魯中綺蜀中羅以鹽起家數不多只今誰補貨殖傳
綺羅往往甲州縣
牛商行
黃牛商水牛商驅牛渡淮道路長淮天喘熱淮月黃
老商愛牛視如傷淮民畊稼禾上場皮角有令恐牛
殃君不見昨夜官軍大索馬牝牡千匹如驅羊
食糠謠
朝食糠暮食糠食糠不如彘與厖君王鴈鶩令以粟
甘易粮吁嗟今茫茫吁嗟何遑遑
周急謠(江南凶或作歲之凶)
江南凶周最急漢家使者識經權矯制開倉輸玉粒
君不見曩歲溝魂悔不及至今冤作枯魚泣
勸糶辤
水旱阻堯湯生民無罪歲後代倉廩虚時和亦為沴
孰云冨而哿甚矣貧不繼借冨以貸貧窮哉已非計
况乃指廩間夏楚劫以勢(夏音賈)
吴農謠(董賢或作偃賢)
吴農竭力畊王田王賦巳供常餓眠鄧通董賢何為
者一生長用水衡錢
三男詞
金山銕冶家張氏婦一産三男人以為竒
事予獨稽諸史傳而有唐擅子之隱憂焉
君不見羌胡之妻産龍鷲駱家之婦生虎狸造物好
或怪痴兒以為竒金村銕婦不畫眉徤手能運千斤
椎懷姙弗知十月期一誕三子如母豨隣舍来賀子
公相出茅茨親戚来賀子車盖生光輝里胥馳走聞
有司三竪内有麒麟兒隂陽者流来與推張家瑞鳳
三聯枝我聞其言信且疑歷扣古牒如元龜硤石三
生未聞瑞南昌四孕徒招非有條給乳本勾踐五羊
十帛胡多儀他日唐擅驗後事不如介葛聞三犠
乞墦詞(牛馬一本作牛酒)
獬豸不擊邪化作獸中狐屈軼不指佞化作蒿中芻
黃金軀高盖車千夫百喏在一呼歸来牛馬驚里閭
低眉仰面承妻孥奉溲(宋之問)嘗惡(魏元忠)卑自奴墦間
比来奴不如君不見衡陽有客方託婦湏髯似戟稱
人夫
李令詫婦師叔事見詩話
家仕歎
小仕時為養古有當會稽豈能食其官以官養旄倪
千金買作郡萬金收滿車三年逓郵傳誰以民為家
侯庶歎
昔日王侯家厮庶躬皂櫪後来事升䧏小兒家蕩枅
俯首厮庶門王孫有憂色
秦刑篇
秦刑悖聖教其律毒如兵大漢觧倒懸文綱舒急繩
朝儀取雜用千載罵鄙生燕石覓玉質鄭調求韶聲
如何良有司尚欲復秦刑
匠人篇
匠人久失職秦人已開阡誰望雲陽氣木土鑿由拳
後来興利者開渠引淮船吴牛拖輦石喘月不能前
老翁乏丁扗捕女在河邊投水作河婦天子罷庸田
成周匠人掌溝洫畎澮之制秦商鞅開
阡陌地理志始皇東廵望氣者云江東
有天子氣遂令囚徒十萬汗鑿其地表
以惡名由拳即後之丹陽也丹陽古之
雲陽也此詩盖閔時庸田新司之擾民
時奉使觀風者有採此詩以進先生之
詩得諷刺之要矣
花門行(一作驚烏邀我一作邀功)
大唐宇宙非金甌黃頭奚兒蟆作虬跳梁河隴翻九
土驚呼夜半呼延秋朔方徤兒䄂雙手戰馬傷春舞
楊柳當時天嬌不借兵渭闕黃旗仆来久快哉徤鶻
随手招渡河萬匹疾如焱白羽若月筋簳驕彎弓仰
天落胡旄吁嗟徤鶻有如許邀我索花固其所明年
西下崆峒兵壮士重憂折天柱折天柱唐無人引狼
殪乕狼非麟空令漢女嫁非匹窮廬夜夜愁寒雲
征南謠
錢塘江頭點行軍大艘金鼓聲殷&KR0907;千里萬里鷄犬
絶杳杳南國深蠻雲蠻邦父母苦不仁九重天子深
無聞艸間弄兵本鋤挺聚力四萬稱孤君皇華遣使
宣主恩横草未立終童勛閩南緫戎賜斧鉞紫髯一
拂清妖棼六駁生来食乕尊猛乕雖猛寧同群扵乎
猛乕雖猛寧同群城狐社鼠何足云
憶昔一首
憶昔開元全盛時海陵官漕米流脂丁男老不識兵
器九牧長途不拾遺宮中君明臣告老天下夫和婦
循道蠻夷玉帛涉海来海平遠接三山島仁人為邦
未百年民間斗米七千錢海陵官漕忽中沮大舶滅
沒魚龍淵潢池弄兵本赤子渤海老臣能料理如何
嫉作豺乕叢島國稱孤姦萬死花卿猛將亂國章太
阿倒持不可當君不見木蘭殺賊謝天子賞功豈願
尚書郎
唐刺史
冐天海國皆王土萬里明珠貢天府一從官守失仁
人牛馬駈除化豺乕蠻衣有習黃巾帽蠻旗無字題
王號九重天子矜蠻情黃勑加官非賞盗君不見溪
蠻改過歸大唐世授刺史以為常扵乎坐令白雉脩
職貢可是于今無越裳
法吏二首
法吏本止虐非以虐為屠仁君除肉刑仁吏泣丹書
况以私怒逞鍜鍊及非辜冥理絶好還天網元弗䟽
懷哉沈姆誡可但懼焚如(沈姆齊沈沖母也)
又
民有殺長吏扵理大悖之仁人根所自吏德久巳離
擊之柱後法輦火捄焚輜彼哉漢儒論殘賊憂軟罷
願言敷國惠以膏(去聲)殘民痍
酷吏傳尹賞戒其子曰爲吏坐殘賊免
追思其功效則後進用坐軟弱不勝任
免終身廢棄矣此論止務扵進用不計
酷吏之禍也
劭農篇
今日當假我縣守初出郭出郭到誰家田父有新約
桑隂抽扊扅石碕度略彴田父喜我来釃酒出杯杓
招徠道上氓賣刀買黃犢水南架魚梁水北築稻屋
十分麥上場两番蠶上箔永愿吏不妖重願歲不惡
呼婦殺黃鷄重話田間樂
存與篇
東家萬金産西家百屋錢錮以鐡門限自比長城堅
湏臾一轉首後人不能傳却觀存與者非帑非聯阡
巍然一高閣閱世而弗遷問君何能爾但指方寸田
樗蒲行(并序)
聖如孔子勇如飛將軍而難遇於世片譚
封矦斗酒凉州者何易易耶人曰命也遂
以官爵䓁樗蒲然余觀乖崖博勝事則樗
蒲可以智力參而命若未底於定也疑而
成詩書寄鄭有道先生逹克莊綉使相彂
一咲
七十說不合片談立封矦百戰失飛臂斗酒得凉州
人言遇不遇不係人劣優亡羊與得鹿䓁付盧雉投
獨不見張公座上三大戸胡為百萬一擲成私骰
貧婦謠
西家婦貧失身東家婦貪無親紅顔一代難再得皦
皦南國稱佳人夫君求昏多禮度三日昏成戍邊去
龍盤有髻不復梳寳瑟無弦為誰御朝来採桑南陌
周道旁過客黃金求黃金可棄不可售望夫自上西
山頭夫君生死未知所門有官家賦租苦姑嫜継殁
骨肉孤夜夜青燈泣寒杼西家婦作傾城姝黃金步
摇綉羅襦東家婦貧徒自苦明珠不傅青州奴為君
貧操弹脩竹不惜紅顔在空谷君不見人間寵辱多
反覆阿嬌老貯黃金屋
巳上凡二十有九首盖傷世教之陵
替時事之間關犬而天變細而民情
微幾沉慮寓扵譎諷之中聞之者可
以戒採之者可以觀矣
鐡崖先生古樂府卷之五
