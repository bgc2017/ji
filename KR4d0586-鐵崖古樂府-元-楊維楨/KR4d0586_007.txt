鐡崖先生古樂府卷之七
門人富春吴復類編
堠子辭
堠子箇箇復箇箇十里五里官道課行人捷徑行不
從官道過吁嗟堠傍岐轉多堠子荆棘如銅駝
鍾藤辭
南有美木鍾藤東(叶朔)只鍾藤日肥美木削只於乎孤
剛柔惡斃之孰操斧斤爲我理之
醴泉辭(俟一作俊)
醴泉兮無源靈芝兮無根如何求俟兮而欲求乎人
門
泳水辭
泳水可以尋珠(商丘開)射石可以飲羽(李廣事)乃知一心
之人兮遇物而無迕
梟蘆辭
梟徙而不成鳳兮蘆種而成荻此智者之操心兮受
降同乎受敵
龍乕辭
檻足兮乕成狗燒尾兮魚作龍得勢失勢兮而以分
乎雌雄
狗馬辭
狗有島龍兮馬有的盧的盧徇主兮烏龍食奴於乎
交之借兮無觧孤之託兮無嬰吁嗟烏龍兮狗之觧
吁唴的盧兮馬之嬰
鷹馬辭
鷹使漏司馬使警偷成者守杼獲者運牛彼此職廢
空抱主憂君不見薛恭尹賞各有所两地一易俱稱
優
鳳鏘鏘
鳳鏘鏘求其凰凰既得不復念母將不如城頭鳥日
日夜夜哺母與母翔
鶴跹跹
鶴跹跹乘君軒肉翄重不復戾九天不如地上鷄乃
得竊藥随飛仙
五禽言(并序)
禽言無出梅都官之作予猶惜其句律
佳而無風勸之意故予製五禽言言若
拙而意頗關風勸焉
喚起喚起東方明門前巳如市上林有鳥殺司晨苦
殺蕭娘睡方美
又
提胡盧提胡盧沽酒何處沽烏程與若下美酒高無
價小姑典全釵勸郎醉即罷君不見城中官長壼盧
提十日九日醉如泥
又
姑惡姑惡姑不惡妾命苦姑有孝女姑為慈母妾亦
甘為東海婦
又
子歸子歸子不歸白頭阿&KR2890;慈且悲子弗歸待何時
君不見西江處士章九華十年去赴丘園科母死妻
啼未還家
又
行不得哥哥我不行奈我何西山有豺虎西江有風
波風波尚可壼豺乕尚可羅努兒關平地多行不得
哥哥
歸鴈吟
江南荷葉黃見尔来江鄊江南春水暖歸路同天遠
春復秋秋復春南来北往多苦辛漚為友鷺為鄰他
山鷓鴣好結婚只往江南生子孫
两鵓鴣
两鵓鴣朝朝莫莫啼不休天隂婦矣去雨止還相求
天公隂晴變不測嗟尔夫婦難為逑勃勃水西頭啼
過東家樓東家樓前琅玕樹枝枝連理森相樛無風
無雨春正好碩尔長作夗央儔莫效前身鷹隼仇
匹鳥曲
建章官中匹瓦飛太液浮起雙紅衣文㙴小徑迎春
歸春紅蓮葉春猗猗金丸嬌郎故驚起白頭雙飛誓
雙死上林雁婦忍流離九疑倀倀天萬里長干沙頭
人望夫碩託錦領西江書結生不作白頭伴結死湏
作青陵烏
鮫人曲
鮫人居錢塘湖自從劍客過湖去世人不識真仙儒
靈丹擲湖水湖水淸如酤江妃惜不得貯在明月壷
鮫人夜飲明月腴夜光化作眼中珠手擎蓮葉盤一
株盤中走珠汞不如世人無僊意波心蕩漾青頭鳬
烹龍炰鳳日日千金厨何以洒君心熱寧君軀洒君
熱寧君軀須飲鮫人明月珠
義鴿三章(并序)
予讀康里相家義鴿志為之啫曰嗟乎
通文史如衛仲道妻而有不鴿如者波
忍扵不義不忍扵死尔蕞爾鴿非有倫
理之教詔也又豈識有一醮終身之義
乎而托以死荅所配非其所惡有甚扵
死者乎於乎人之所以異扵禽獸者義
爾而義反滅之則物性反優扵人乎嘻
吾不知之矣抑予聞鴿之不止義也養
其子也鳲鳩之仁其託書也鴻雁之信
爰賦三章以𥙷前人之缺云
肅肅子飛奴好爾匹兮哺尔雛吁嗟尔德兮均慈愛
扵鳲鴣
右一章
肅肅兮飛奴離尔儔兮别尔家(叶姑)吁嗟尔勞兮比鴻
雁兮將書
右二章
粛肅兮飛奴歘相失兮婦夫死者兮已矣生誰適兮
與娱朝不粒兮無與呼莫不室兮無與居豈無他儷
兮我儷不如閱七日以死兮矢一節而弗渝吁嗟尔
烈兮継比興乎關雎
右三章
警鵰三章
吁嗟乎鵰来兮汝趾不瓜兮臂不翎横口堅齒長眉
目兮曾不鈎吻而金睛胡為肆攫摶兮勇憑陵稱人
類兮負鳥名吁嗟鵰兮反已靈庠序汝鄕兮衣冠汝
朋
又
横翔傍舞兮群笑以囂隂窺狙伺兮風草動搖嗟尔
醜兮不可以招讐一稱兮將汝梟上或牾兮下或憍
隔截鵉鵠兮愁青霄吁嗟鵰兮逞尔豪擊剛者怠兮
與尔乎同遨
又
貞栢蒼蒼兮烏府初霜寒氣襲襲兮皂鵰在旁匪汝
朋比兮伏隂紆陽扶竪正直兮不茹吐其柔剛鵉鳳
遠舉兮梟獍云亡吁唴鵰兮不改行收汝族兮磔以
禳
此先生在天台喻其豪民未率化之
作也今其人有更名改過求自列扵
善泯以一洗舊日赤書其門之醜故
曰詩可諷也
射羆行
草枯燎發原野赤老羆憤起千軍敵將軍名號巴而
思(乕名)白羽慣數黃狼肋老羆决石如怒猊將軍立馬
攅霜蹄滿弓一射正貫脾馬前突立人而啼南山白
額當道臥東西之人不敢過少年匹馬随譟呼從渠
生拔白額湏刳白額作飲器坐令泰山之婦歌好世
闘雞行
两䧺勇銳誇匹敵老距當場利如戟氄毳毰毸蝟刺
張怒咽磈礧嗔睛碧劍心一動碎花冠口血相汚膠
綵翼何當罷閗作啼聲埭上梨花春露滴
殺乕行
劉乎妻胡氏從平戍零陽平為乕禽胡殺
乕争夫千載義烈有足歌者猶恨時之士
大夫其作未雄故爲賦是章
夫從軍妾從主夢魂猶痛刀箭瘕况乃全軀飼豺乕
拔刀誓天天為怒眼中於莵小扵鼠血號虎鬼冤魂
語精光夜貫新阡土可怜三世不復仇泰山之婦何
足數
白翎鵲辭(二章)
朔客弹四弦有白翎鵲調鵲盖能制猛獸
尤善禽駕鵝也爲作翎鵲辭
白翎鵲西極来金為冠玉為衣百烏見之不敢飛雄
狐猛乕愁神機先帝親手鞲重尔西方竒海東之青
汝何為下攫草間雉兔肥奈尔猛乕雄狐狸
又
白翎鵲来西極地從翼旋山目側邊風劲氣勁折膠
材官猛箭與之敵黃狼紫兔不餘力湏臾白雪輕一
舉千仞直駕鵝洒血當空擲金頭玉頸高十尺千秋
萬歲逢玉食
佛郎國進天馬歌
天馬歌本古樂府車馬六曲之一也漢郊
祀樂歌亦有之然漢之得天馬或出扵漢
二師將軍之伐宛非德徕之維我有元至
正聖人德被西裔而佛郎馬来宜作歌章
光&KR1036;樂府故作此歌
龍德中元氣昌天王一統開八荒十又一葉治久長
前年白雉来越裳中國聖明日重光仁聲馺沓動嘉
祥烏桓部族號佛郎實生天馬龍文章玉臺啔閭闔
張碩為蒼龍載東皇瑶池八駿若有亡白雲謠曲成
荒唐有元皇帝不下堂瑶母萬夀来稱觴屬車九九
和鵉將大駕或駐和林鄕後車獵俟非陳倉帝乘白
馬撫八方調風雨和隂陽泰階砥平玉燭明太平有
典郊樂敡尚見滎河出圖像麒麟鳳鳥紛来翔
已上凡三十首皆先生涉歷世故有
㮣于衷多託扵鳥獸草木以起興者
諷者得其旨則勸善懲惡盖亦不無
𥙷云
鐵崖先生古樂府卷之七
