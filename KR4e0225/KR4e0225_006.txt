高子遺書卷六明高攀龍撰
四言詩
水居(六首)
微雨乍過好風徐来游雲斷續衆峰皆開歡然撫景盡
兹一杯世事如積亦已焉哉
飯飽欣然蕩槳菰蘆菱蔓摇漾蓮花芳敷今日何日吾
長五湖其来徐徐其去于于
舉網得魚摘我園蔬烹魚煑蔬載陳我書酒中有旨書
中有腴聊爾東窗不樂何如
薄暮登樓四望遠疇時雨既降農人乍休乳燕来止鯈
魚出遊萬族有樂吾亦無憂
涉世愈拙入山宜深踽踽空谷悠悠長林支頤一卷挂
壁孤琴游目閒雲傾耳鳴禽
清晝埽室中宵擁衾無象之色希聲之音咎譽可遠隂
陽不侵雖乖通理爰得我心
五言古詩
靜坐吟(四首)
我愛山中坐恍若羲皇時青松影寂寂白雲出遲遲獸
窟有浚谷鳥棲無卑枝萬物得所止人豈不如之巖居
飲谷水常得中心怡
我愛水邊坐一洗塵俗情見斯逝者意得我幽人貞漠
漠蒼苔合寂寂野花榮潛魚時一出浴鷗亦不驚我如
水中石悠悠兩含清
我愛花間坐於兹見天心旭日照生采皎月移来隂栩
栩有舞蝶喈喈来鳴禽百感此時息至樂不待尋有酒
且須飲把琖情何深
我愛樹下坐終日自翩躚據梧有深意撫松豈徒然亮
哉君子心不為一物牽綠葉青天下翠幄蒼崖前撫已
足自悦此味無言傳
幽居四樂
我愛管幼安蕭然一木榻詩書有餘閑戸庭無塵襍四
海方沸糜吾獨深閉閤辛勤海上歸樂此舊井邑徵書
何為者莞爾笑不荅
我愛陶元亮采菊東籬時悠然南山意怡悦心自知北
窗睡初起讀書忽解頤正爾得尊酒日夕歡相持
我愛陳希夷神遊帝之先空山石壁下谷口飛泉邊結
廬傍叢竹開戶當清漣麋鹿遊堂上落花滿庭前幽人
在何許松下方高眠
我愛邵堯夫緬懷發清吟當其在百原危坐必正襟會
此丸中理寧受外物侵心空百營息氣静天根深爰以
風月談聊見羲皇心(他人營息而心空又次息營以空心)
謫居
余謫居揭陽官舍幽清庭有盆魚有竹石楹前榴
花灼灼不絶樹間小鳥交交弄語長至後謝病杜
門益無往来終日靜坐讀易誦詩月明靜夜活火
焚香援琴小弄意興既極恬然而臥蓋從容乎樂
也賦詩志之
自昔悲羈旅局促詎非迷丈夫志四方高棲豈荆扉昭
曠苟在懷憑運與委蛇嶺海何必惡四時有丹荑我来
一甲子即事多所怡華館絶塵鞅水木澹幽姿好鳥時
一鳴靜藴流天機縱心八極外蟄心在幾微歷覽千古
書此理不吾欺被服誠無斁真賞欣自如持此以永念
可用忘棲遲自非高堂戀鹿門乃在兹
考亭恭謁朱夫子
束髮自黽勉所志非浮榮辨途慎所之擇術居其貞巍
巍雲谷翁紹孔明六經羣書萬卷破竒功一源并自從
子輿来卓絶莫與京如何取徑子繁絃亂中聲計身亦
誠便畔道非所寧我来拜闕里(考亭為南閩闕里)齋心矢其誠
歸軫探神奥發軌謹門庭董道而不豫聊以拙自成
夏日閒居
長夏此靜坐終日無一言問君何所為無事心自閒細
雨漁舟歸兒童喧樹間北風忽南来落日在遠山顧此
有好懷酌酒遂陶然池中鷗飛去兩兩復来還
水居詩
少敦詩書好長嗜山水娛一朝謝簪組而来居菰蘆青
山當我戶流水繞我廬窗中達四野喜無垣壁拘桃柳
植長堤菱荷被廣渠徒侶有漁父比隣惟田夫虚堂白
日静恍若遊黃虞兀兀日趺坐欣欣時讀書會兹動静
理常得性情舒恬然以卒歲去此將焉如
庚戌春日月坡初成
浩浩月初上月坡正受之以我無營心當此獨坐時為
籌世中事無樂可代兹長林寒風息春氣藹如斯萬族
各萌動我心豈不知俯視方輿靜仰觀圓象馳靈襟既
無際一形安足私持以畀大鈞榮悴非所思
辛亥春至水居
宇宙何終極吾念有所止既罕百歲人所營一樂爾禽
魚藹可親湖山斐有旨引酒召元和觀書悟無始在昔
稱達人往往契斯理撫已常泰然此樂庶可恃
山居
城郭多塵事入山意始豁炎暑絶尋遊芳園轉閒潔拂
簟臥看雲漱泉滌煩熱疎林来遠風虚堂入新月湛湛
無交心端居見超越百營良有極庶以善自悦
湖上閒居季思子往適至
正爾山水間念吾煙霞友春風吹微波日暮倚楊柳我
友惠然至童僕喜奔走相别歎經時相逢慮非久所歡
得晤言欲言仍無有默默各自怡一室閒相偶夜深不
能寐明月在東牖
讀書山中季弟攜具見過
山中讀易罷臨風弄瑶琴絲桐感憂思無言對嶇嶔有
弟愛吾趣挈壺遠相尋翩翩求羊侶林下成盍簪火輪
忽銜山蘭地生清隂崇雲疊布錦皓月波流金融融酒
中意悠悠塵外心道勝迹自超慮澹樂非淫榮名有衰
歇清和良可任
韜光靜坐
偶来山中坐兀兀二旬餘澹然心無事宛若生民初流
泉當几席衆山立庭除高樹依巖秀修篁夾路疎所至
得心賞終日欣欣如流光易蹉跎此日良不虚寄言繕
性者速駕深山居
遊玄墓山
春至百蟄作吾亦難幽居玄墓梅萬樹兹遊豈當徐出
門日以遠塵事日以疎終日棲花間志意常浩如入俗
苦不足入山覺有餘以此成荏苒欲歸還躊躇吾性最
所適終當期結廬
遊靜樂寺
杖策尋古寺深山縱所如古木連溪橋脩篁夾細渠翳
然見人家茅屋庭除虚緬懷於此中坦腹哦詩書良朋
三五人列塢南北居興来相經過直質返厥初生與羲
皇侶歿與天地俱
遊鴈宕山
昔我愛丘山名勝在夢想去去三十年塵事空鞅掌兹
遊愜始願千里遂獨往望山屢馳騖入谷轉疑怳仰觀
秋瀑飛俯聽潭流響陽崖峙雄突隂洞藏竒敞幽尋碧
澗底遐矚紫霄上春風蕩輕隂百里見開朗青丹未可
圖文翰誰能髣棲心願止託回首空悵怏勝地古今存
浮生俄頃賞安得結茅廬於此一偃仰
湖上
道人不識憂隤然罕所慮胸中有竒懷常得山水助時
乘酒半醺或值睡初寤獨往恣幽尋欣若有所遇有時
深林行穿徑忽失路有時湖上還看雲忘所務凝目孤
鳶歸傾耳細泉注所造趣未極原陸任昏暮非關耽清
娛曾是秉遠慕間心始造理忙意多失步嗟爾行道人
迫迫焉所赴
輿中
輿中何所務得已聊自媚周道亦何遥玄景去如鷙前
途有佳人麗服策名驥輕風吹遠芳望之不可企遠望
欲何為行行慎吾事雲斂山氣佳風定水容粹所以至
人心貞吉在不二妙處絶幾微如醒半如醉自得此中
玄萬事皆如棄其玄本無色君子以為賁
客途
旭日照輿中仲冬藹如春焚香玩羲易瞑目怡心神每
入野店中宛若家室馴糲飯甘如飴村醪白於銀充然
醉飽後晏臥芻稾茵但覺無事樂不知客途辛望望故
園近歲杪兒孫親
采菊
天地有終極人生豈常爾年壽不可知富貴焉足恃昔
為春原荑今隨秋草薙四時更代謝百年遞成毁區區
世人心詎能違物理所以采菊翁悠然了斯旨
異草
南山有異草不逐衆卉榮古澹無顔色幽芳有餘情結
根千仞岡似吸隂陽精小物有至性近垢不得生嚴霜
無遺秀卓彼猶崢嶸雖非松栢質可結歲寒盟世無知
之者含風以淒清
黃龍菴訪超然上人
山深晝寂寂樵語聲屑屑一徑入青藹竹木更秀潔有
僧赤脚眠長嘯天地裂見我掇衣起坦腹笑咥咥任真
無蓋藏布懷不曲折摘茗煑鮮泉荳芋楚楚設充然可
供客足已了不缺引我看泉石發興皆竒絶揮手别之
去中心自怡悦
(心中無事人見亦悦别亦悦别後憶憶便彼此非無事人然或不及之或過之者)
題吳之矩雲起樓
吾友構高樓上與南山友推窗延諸峰憑几揖羣阜樓
中列萬卷亦貯泉百缶彝鼎皆商周圖書悉蝌蚪客来
賞竒文疑義相與剖逓品陽羨茶呼取惠山酒或時自
晏坐澹然一何有青山時出雲白雲時入牖倏忽曳作
衣亦或變為狗起滅千萬端巧歷能算否人生一如此
幻化安能久借問天壤間何者是不朽
壽俞景梧六十
昔我少壯日與君握杯酒仰見明月光邀之為三友一
笑千古空世事復何有荏苒歲月疎相看成白首今吾
持一觴祝君無疆壽借問此觴酒還如少年否與我同
時人半已成腐朽而我幸與君一觴還相偶回首生平
歡轉覺澹可久但醉莫復問君歌我擊缶
壽吳東溟先生七十
去日每苦多来日每苦少棲棲世中事鼎鼎誰能了所
以達人心擺落出物表吾慕東溟翁攝生得其道投志
西来宗無念以為寶觀空覺諸妄埋照澹自保平生經
苦辛未嘗入懷抱理得身世寬戰勝顔色好持此入無
窮長隨天地老
送辰州守瞿元立
秋至林薄佳幽人自怡悦閒尋山中侶偶坐松下石一酌
清冷泉滌兹當午熱自餘無一事於性有至適云胡同
心人簡書迫行役我欲賦招隠言念斯民厄以君之操
持所至有膏澤嚚訟可不聽兇惡當斬絶六言舊王章
勿惜時提挈誠然振五品何必恃三尺郡齋有餘閒即
是林間客得意且歸来共泛五湖碧
蔡觀察貽余禪衣成夜坐詩寄謝
長林寒風厚斗室霜氣侵珍重故人惠有衣亦可衾中
夜每起坐春溫解重隂明月入我戶流光照鳴琴念彼
世中人異調難同音頓使羔裘賢難執遵路襟思君三
歎息付之一悲吟萬感既刊落一息自深深乃知人心
妙晝夜當温尋感君衣被意示我禪定心獲此頷下珠
不啻腰纏金欲悉此中玄何時来盍簪
七哀詩
肅肅秋風深漫漫秋夜長中夜百感集攝衣步空堂俯
聽蟲聲悲仰視明月光物色一如昨舊人何茫茫歲月
日以疎髣髴日以亡一歲成永訣千載空相望靜心易
生哀遺情難為方願從夢中路柔身至其旁
程酒詩
尼父酒無量天然中權衡自非大聖資剛毖宜服膺云
胡末世下放飲始得名微醺憶堯夫止酒見淵明哲者
以怡性愚者以促齡損此清明躬受彼昏濁縈吾以自
深省黽勉持法程觴以九為極倍之洽親朋上與日月
誓下與山水盟以此茂對之杯盡意有贏世有善飲者
於焉知我情
五言律詩
水居
到此情偏適安居興日新閒来觀物妙靜後見人親啼
鳥當清晝飛花正暮春呼童數新筍好護碧窗筠
即事
乍雨洗庭柯斜陽到薜蘿讀書聊散帙看竹偶經坡鳥
下山初暝月来池欲波幽情無著處呼酒一高歌
晚步
緩步到溪頭相看事事幽斷雲疎島嶼落日艷汀洲水
靜芙蓉夕風生蘆荻秋吳歌何處棹驚起欲眠鷗
庚子秋日同友水居静坐
兀兀何為者朝曦屬夕隂六經疑處破一氣静中深霄
漢孤懸榻乾坤壯盍簪五湖秋色滿相守歲寒心
丙午元夕
歲冗今朝静閉門春色深安居知帝力觀物見天心柏
葉休辭醉梅花已可吟但於叢竹裏日日聽春禽
和許静餘先生閉戶吟(三首)
年来惟好静始覺解天韜山月閒相照春風淡自陶牀
頭儲濁酒燈下有離騷算盡人間著無如閉戶高
有竹已疎林空齋貯碧隂徑縈蘿薜遠池帶荻蘆深人
静惟開卷情閒或撫琴幽居多樂事剝啄莫相尋
君平嘗避世仲蔚愛閒居城市何妨隠蓬蒿豈必除榻
留孤劍伴人共一瓢餘滌盡人間念吾將返厥初
秋月同張伯可吳子往泛溪
不作青溪泛空令此月孤寒煙浮欲出遠嶼淡疑無日
月高鳬鵠行藏長荻蘆棲遲何必惡秋色有吾徒
戊午春月朔登子陵釣臺
桐江一片石千古白雲横世亂無寧宇巖棲得此生漁
樵亦偶爾富貴豈吾情寂莫空山士安知後世名
五言絶句
水居飲酒詩(三首)
憂危不為已放逐豈忘君但願常太平把酒看白雲
有弟知我好致我長春花花紅映酒紅日夕飲流霞
春氣暢人意桃花滿村家人如不為樂天却無此花
齋中對菊
白日林中静秋風此室閒黃花無限意相對一開顔
韜光山中襍詩(五首)
開窗北山下日出竹光朗樓中人兀然鳥雀時来往
山黛濃於染丹楓間翠竹遠見白雲間山僧結小屋
寒風客衣薄依巖曝朝旭坐久不知還山童報黍熟
日暮山寂然樹響棲烏下獨行深澗邊野花摘成把
時穿深竹坐人境忽如失落日照前山松間一僧出
白雲篇(二首)
遥望白雲来轉見白雲去白雲去不来不知散何處
心隨白雲遠亦隨白雲遲欲隨白雲滅白雲無盡時
題畫竹
此君有高節亭亭自孤植縱多千畝隂不礙青山色
秋花詠(六首)
菊
日暮有好懷閒閒来田間籬邊見黃菊相對不知還
芙蓉
芙蓉臨清水露下顔色冷山齋人未眠獨步月中影
秋葵
花開在今朝花落不終夕開落如君恩丹心不可易
蘆花
秋水不可極月出寒山静一夜孤舟邊風吹蘆花冷
芭蕉
山人晝掃室焚香讀周易冷然萬念空芭蕉照人碧
紫薇
小窗當北牖日夕生凉風最愛竹叢裏忽掗一枝紅
荻秋襍詠(四首)
雪鷗閣
日夕水煙起細雨漁舟出草閣生微寒主人方抱膝
點瑟軒
曰狂我豈敢聊爾混樵牧閉門春色深相看柳條綠
巢居
遠村人語寂幽人臥方妥夜半聞清鐘明月當樓墮
班荆館
無客長閉門客来共心賞去来亦何心春風芭蕉長
和西築詠(八首)
引泉
次第竹根来相將得到家鳥啼春雨後流出滿山花
種竹
自將山竹種豈望便成林一竿明月裏聊爾步清隂
負薪
采薪松巖下日暮負盈肩還思天際鶴或恐避茶煙
有客
偶隨白雲出不掩白雲扉有客坐来久山僧歸未歸
坐石
徘徊澗邊石小憩一悠然不知山月吐已滿竹窗前
步月
獨坐松堂下參差静影来西湖歌吹歇推却小窗開
枕流
春澗鳴幽鳥春花欲滿山不知塵世事一枕石泉間
臥雪
山上雪連屋山僧擁褐眠下方来往絶身在幾禪天
六言詩
湖干四時歌(八首)
竹颯颯兮雪墮梅寂寂兮月明蘆洲動兮漁火茅屋響
兮書聲
春風蕩兮柳綠微雨灑兮桃紅騁裘馬兮年少惜芳菲
兮老翁
水溶溶兮林静雲皛皛兮晝長綠隂濃兮掃徑黃鳥窺
兮移牀
荷最妍兮朝旭蟬何急兮晚風有幽人兮兀兀樂永日
兮融融
氣高徹兮遠天蟲凄切兮清宵人所悲兮蕭瑟吾獨樂
兮閴寥
秋韻馥兮桂樹秋色佳兮菊華持巨螯兮沽酒汲惠泉
兮烹茶
千山皓兮方曉五湖冰兮復雪盡大地兮無瑕如寸心
兮不涅(詠雪者千秋上下以此二語為冠)
寒風淒兮墐戶淡日煦兮親人君何慨兮歲暮冬不久
兮欲春
水居漫興(十六首)
水綠山青自在日来月往如斯有味津津誰會無言默
默自怡
柴門春掩寂寂小樓臥起徐徐朝来公事幾許過橋東
岸觀魚
蟬聲參差高柳荷香遠近芳塘一榻凉風午睡半卷殘
書夕陽
楊花點點上下燕子飛飛去来春色行看盡矣山茶還
有未開
綠樹遮山有態白雲過水無心一窗半開半掩四月乍
雨乍晴
黃葉疎疎門巷寒風淅淅蒹葭人在小樓隠几夕陽忽
度昏鴉
桃花一叢為佳柳樹幾行足矣行樂不務其多人心自
不知止
小閣凭闌莞爾匡牀擁被陶然夜半人聲何處蘆花隔
浦漁船
一點兩點村火三聲四聲漁歌半生得趣不少百年好
景無多
山人别無妄念三茶兩飯便足種成百樹梅花此是窮
奢極欲
靠山一畝種竹近水兩畦栽花客至莫愁下箸二十七
種菜鮭
平沙漠漠兩岸流水灣灣幾村興至便呼葉渡歸来不
掩柴門
臨水閑心便遠見山塵慮多消此間益者三友一琴一
卷一瓢
風来柳線轉媚雨過桃花更妍著屧繞堤散步自言不
減神仙
山人作何功課終日對山不語問我此意何如白雲自
来自去
赤日墮於西隅白月升於東牖我趁於此開尊佩得金
印如斗
七言歌行
鄭母壽歌
太孺人終日静默言笑比於河清其相夫子教子
孫皆有法度可謂協坤之静安女之貞者矣為之
歌曰
天迴地迥浩茫茫萬象昭列四氣翔人生其中百念長
消鑠至靈空彷徨持握徑寸壽無疆專静沉默道之鄉
心遊至和迓百祥有子賢哲孫枝昌委運任遇神不傷
念中無營身輕康春妍景淑日載陽鶯鳴花發化無方
子孫拜上千年觴心知和悦樂未央
七言律詩
水居
有客風塵歸去来兀然孤坐水中臺九龍山似翠屏立
五里湖如明鏡開春雨蕨肥菰米飯秋風鱸美菊花杯
蒹葭白露伊人在恣向江天亦快哉
水居獨坐
獨坐孤亭四望寬夜深明月浸溪寒歸来山色如相許
老去秋風轉自安萬里雲霄看燕雀百年天地有金蘭
尸居未可言匏繫屈指山林事更難
水居閉關
幽居無事不開顔為惜春光只閉關兩眼情親惟綠野
一生心契有青山桃花灼灼鳥啼寂柳絮飛飛人意閒
緩步溪頭看落日月明深竹抱琴還
即事
萬里迢迢晴色開千村藹藹野芳来孤舟最喜青山伴
倦眼多為綠樹迴邑里過時驚薄俗衡門深處念時才
可憐無盡乾坤内百念消歸一酒杯
同許静餘先生遊山
新涼甘雨徧汀洲况復山中桂樹秋以我中年窺静理
知君晚節解閒遊喜看巖竹穿幽徑愛聽松風上小樓
滿地夕陽收拾去并將明月載歸舟
同洪平叔遊武夷
連宵隂雨長春苔方駕山中雲即開峰勝正愁舟急過
灘高絶便首重回排雲巖竹山山出映水春花曲曲来
薄暮天遊最高頂可無呼月醉深杯
次劉伯先閉關韻
在在名山寂寂峰淵泉深處有潛龍非於太極先天覓
只在尋常日用逢當默識時微有象到名言處絶無蹤
洗心藏密吾曹事長掩衡門獨撫松
靜坐吟(三首)
静坐非玄非是禪須知吾道本於天直心来自降衷後
浩氣觀於未發前但有平常為究竟更無玄妙可窮研
一朝忽顯真頭面方信誠明本自然
一片靈明一敬融别無餘法可施功乾坤浩蕩今還古
日月光華西復東莫羨仙家烹大藥何須釋氏說真空
些兒欲問儒宗事妙訣無過未發中
一自男兒墮地来戴高履厚號三才未曾一膜顔先隔
何事千山首不回一靜自能開百障老翁依舊返嬰孩
從今去却蒲團子鯤海鵬天亦快哉
戊午吟(二十首)
戊午吟者謂是年所見然也春氣動物百鳥弄韻
人心至閒自有無腔之韻悠然而来足以吟諷吟
者不可謂詩所吟者不可謂道姑就行持心口相
念云爾
聖賢止是學為人學不知天人未真天在人身春在木
人居天内木涵春萬殊精别方知義一本窮研始識仁
試看天人無間處不知天道豈知身
莫為為者是真機稍著安排便已非桃自鮮紅李自白
魚能淵躍鳥能飛不知本體原如是安得工夫妙入微
看盡古今差謬處只緣些子見相違
千聖傳心一敬修不知真敬反成囚欲求一得且永得
須下千休與萬休疏水曲肱常浩浩百官萬務儘悠悠
廓然天地渾無事一物胸中豈足留
中庸二字聖真詮来自唐虞一脈傳本體覩聞為入竅
工夫戒懼是天然但從庸行庸言裏直徹無聲無臭先
此是人人真本色可憐千古作陳編
格物無端成聚訟起於知本二言分但知知本即知至
格物何曾有闕文本在操舟方有舵本迷亂國為無君
只翻誠意一錯簡滌蕩青霄萬頃雲
知本由来義最深須從物理細推尋一靈充塞皆為物
萬象森羅總是心心正涓流俱到海身修點鐵悉成金
細窮物理無多事只在兢兢顧影衾
不將一事掛胸中蕩蕩乾坤在此躬恰似雲開天穆穆
更如冰泮水融融因無邪妄名為寂豈為虚無即墮空
履薄臨深緣底事只愁無浪又生風
吾儒窮理最為先理徹心空不入禪窮是十分到底處
理須一物不容前六經盡向躬行騐一字不從文義牽
自有豁然通貫日方知日用是真玄
物物其来有定則自然之則謂之天但因在物付各物
一任紛然本寂然隨處家庭堪作佛無須巖壑始修仙
此機實在程門顯何事廬山不細研
聞道如何可夕死死生原是道之常不聞有晝可無夜
幾見無隂只有陽道在何從見壽殀心安始可等彭殤
更於此外求聞道踏徧天涯徒自忙
萬物同生形不同犬羊人性豈相通因觀物性明人道
始信人倫是聖功仁義非於明察外愚蒙偏蔽事為中
雖云此理幾希甚兩字金鍼是反躬
天載無形觸目真羲皇兩畫寫其神六爻雖列上中下
一物強分天地人讀去還知非汝密悟来方始是家珍
試看爪髮生生處何但枝頭可覓春
見易更須知用易聖人原只用中庸剛柔見處幾先吉
中正亡時動即凶能懼始終皆免咎存誠隠顯悉成龍
莫言卜筮用為小動静須占是易宗
人心偏倚道心中凡念迴旋即聖功精是不迷如日照
一為不二與天同篤恭為執辰居所未發為中水不風
聖智聰明收斂盡寂然不動感而通
孝是修行無價珍此身在處即吾親一禽一草非時翦
五辟三千律可論食德飲和供菽水朝乾夕惕省昏晨
不分富貴與貧賤大孝光天是守身
事事精詳是與非紫陽以此示全歸初經勉強須堅苦
漸近天然入妙微精義無過能擇善入神還只是知幾
須知聖學無多法尺寸基培萬仞巍
言行須從擬議成不從擬議失權衡擬言本自三緘慎
議動由於百煉精率意豈真為率性爭先或恐是爭名
須知變化方為易變化原從擬議生
朱陸當年有異同祗於稽古稍殊功存心自合先知本
格物無過要識中六籍漫從鹵莽過一靈那得豁然通
前賢指示皆精切後學無訛是晦翁
精氣為軀造化功遊魂為變浩無窮如何謂死為滅盡
反落禪訶斷見中神化自然稱不測有無不著是真空
莫將空字謾歸佛虚實原於微顯同
學人須自立根基三戒當先謹獨知無分少壯老異境
一於財色鬭嚴持鎮重常如五岳峙防危更似九河堤
大廷暗室心如一玉粹金精體不虧
至水居
何事驅車緇洛塵歸来煙水味逾真寒塘古岸五衰柳
落日秋風一老人兀坐冥然天地古觀書恍爾性情新
未須蒿目憂時事聞道明君信直臣
七言絶句
水居題壁
澗水冷冷聲不絶溪流茫茫野花發自去自来人不知
歸時常對青山月
村居(三首)
日暖風微楊柳斜桃花處處點村家誰人此際能閒坐
載酒東皋醉落霞
桂露瀼瀼欲濕衣早乘殘月出柴扉天清木葉隨風起
閒看流雲坐釣磯
小屋深深墐北房烹茶煨芋地爐香主人曝背書軒下
一卷羲經至夕陽
題畫
翠靄青峰欲上樓綠楊一帶野帆幽攜琴時向沙邊坐
閒對春風數白鷗
洛南縣薛厚倫妻南氏殉夫烈節
峻如南岳千盤秀潔比中峰萬仞花埋骨山中應化玉
飛魂天外亦成霞(老杜絶句時有此體)
偶成
堯舜垂裳恭己時天然真色復何為欲知性善無言妙
此處端倪尚可窺
和葉參之過東林廢院(三首)
滿目蒿莱三徑荒秋蛩吟處舊升堂黨人不死傾葵藿
一飯君恩不可忘
竹徑茅齋此日居藤梢橘刺欲教祛白雲片片溪流靜
黃鳥聲聲樹影疎
城頭曾築小方臺四望長空萬象恢今日荒墟惟草色
春風依舊有情来
賞花
樂事難逢得與諸公把酒看花幸矣更冀明年此
日長共此花詩以祝之
春風無恙一登臺猶見桃花滿徑開無計可留花再住
明年花發約重来
高子遺書卷六
