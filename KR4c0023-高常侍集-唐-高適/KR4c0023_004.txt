高常侍集卷四
唐高適撰
詩
三君詠(并序)
開元中適遊於魏郡北有故太師鄭公舊館里中有故
尚書郭公遺業邑外有故太守狄公生祠焉覩物增懷遂
為三君詠
魏鄭公
鄭公經綸日隋氏風塵昏濟代取高位逢時敢直言道
光先帝業義激舊君恩寂寞卧龍處英靈千載魂
郭代公(元振)
代公實英邁津涯浩難識擁兵抗矯徵仗節歸有德縱
横負才智顧眄安社稷流落勿重陳懷哉為悽惻
狄梁公(仁傑)
梁公乃貞固勲烈垂竹帛昌言太后朝潛運儲君策待
賢開相府共理登方伯至今青雲人猶是門下客
别從甥萬盈
諸生曰萬盈四十乃知名宅相予偏重家丘人莫輕美
才應自料苦節豈無成莫以山田薄今春又不耕
别崔少府
知君少得意汶上掩柴扉寒食仍留火春風未授衣皆
言黃綬屈早向青雲飛借問(一作共約)他鄉事今年歸不歸
別馮判官
碣石遼西地漁陽薊北天關山唯一道雨雪盡三邊才
子方為客將軍正渴賢遥知幕府下書記日翩翩
東平路作三首
南圖適不就東走豈吾心索索涼風動行行秋水深蟬
鳴木葉落兹夕更秋霖
明時好畫策動欲干王公今日無成事依依親老農扁
舟向何處吾愛汶陽中
清曠涼夜月徘徊孤客舟渺然風波上獨夢前山秋秋
至復搖落空令行者愁
同諸公登慈恩寺浮圖
香界泯羣有浮圖豈諸相登臨駭(一作信)孤高披拂忻大
壮言是羽翼生迥出虚空上頓疑身世别乃覺形神王
宫闕皆戶前山河盡簷向秋風昨夜至秦塞多清曠千
里何蒼蒼五陵鬱相望盛時慙阮步末宦知周防輸
效獨無因斯焉可游放
閑居
柳色驚心事春風厭索居方知一杯酒猶勝百家書
和賀蘭判官望海作
聖代務平典輶軒推上才迢亭溟海際曠望滄波開四
牡未遑息三山安在哉巨鼇不可釣高浪何崔嵬湛湛
朝百谷茫茫連九垓挹流納廣大觀異增遲迴日出見
魚目月圓知蚌胎跡非想像到心以精靈猜遠色帶孤
嶼虛聲涵殷雷風行越裳貢水遏吳天災攬轡隼將擊
忘機鷗復来緣情韻騷雅獨立遺塵埃吏道竟殊用翰
林仍沗陪長鳴謝知已所媿非龍媒
塞上聽吹笛
雪淨胡天牧馬還月明羌笛戍樓間(一本云胡人羌笛戍樓間樓上蕭條)
(明月閑)借問梅花何處落風吹一夜滿關山
奉酬北海李太守丈人夏日平隂亭
天子股肱守丈人山岳靈出身侍丹墀舉翮凌青冥當
昔皇運否人神俱未寧諫官莫敢議酷吏方專刑谷永
獨言事匡衡多引經兩朝納深衷萬乘無不聽盛烈播
南史雄詞豁東溟誰謂整隼旟翻然憶柴扄寄書汾陽
客迴首平隂亭開封見千里結念存百齡隠軫江山麗
氛氲蘭茝馨自憐遇時休漂泊隨流萍春野變木德夏
天臨火星一生徒羡魚四十猶聚螢從此日閑放焉能懷
拾青
塞上
東出盧龍間浩然客思孤亭候列萬里漢兵猶備胡邊
塵漲北溟塞馬正南驅轉鬭豈長策和親非遠圖惟昔
李將軍按節臨此都總戎掃大漠一戰擒單于常懷感
激心願效縱横謨倚劍欲誰語關河空鬱紆
贈別沈四逸人
沈侯未可測其况信浮沉十載常獨坐幾人知此心乘
舟蹈滄海買劔投黃金世務不足煩有田西山岑我来
遇知已遂得開清(一作神)襟何意閻閭間(閻閭一作閫閾)沛然江
海深疾風掃秋樹濮上多鳴砧耿耿罇酒前聮鴈飛愁
音平生重離别感激對孤琴
遇盧明府有贈
良吏不易得古人今可傳靜然本諸已以此知其賢我
行挹高風羡爾兼少年胷懷豁清夜史漢如流泉明
日復行春逶迤出郊壇登高見百里桑野鬱芊芊時
平俯鵲巢歲熟多人煙奸猾惟閉戶逃亡歸種田迴軒
自郭南老幼滿馬前皆賀蠶農至而無徭役牽吾觀黎
庶心撫之可萬全何幸逢大道願言烹小鮮誰能奏明
主一試武城絃
題尉遲將軍新廟(即太守張公所建也)
周室既版蕩賊臣立嬰兒將軍獨激昂誓欲酬恩私孤
城日無援高節終可悲家國共淪亡精魂空在斯沈沈
積冤氣寂寂無人知良牧懷深仁與君建明祠父子俱
血食軒車每逶迤我来薦蘋蘩感歎興此詞晨光上階
闥殺氣飜旌旗明明幽冥理至誠信莫欺唯夫二千石
多慶方自兹
送田少府貶蒼梧
沉吟對遷客惆悵西南天昔為一官未得意今向萬里
令人憐念兹斗酒成暌間停舟歎君日將宴遠樹應連
北地春行人却羡南歸鴈丈夫窮逹未可知看君不合
長數竒江山到處堪乘興楊柳青青那足悲
別李景參
離心怱悵然(一作離憂怱浩然)策馬對秋天孟諸薄暮涼風起
歸客相逢渡睢水昨時攜手已十年今日分途各千里
歲物蕭條滿路岐此行浩蕩令人悲家貧羡爾有微禄
欲往從之何所之
送郭處士往莱蕪兼寄苟山人
君為東蒙客往来東蒙畔雲卧臨嶧陽山行窮日觀
少年詞賦皆可聽秀眉白面風清泠身上未曾染名利
口中獨未知羶腥今日還山意無極豈辭世路多相識
歸見莱蕪九十翁為論別後長相憶
單父逢鄧司倉覆倉庫因而有贈
邦牧今坐嘯羣賢趨紀綱四人忽不擾耕者遥相望粲
粲府中妙授詞如履霜炎炎伏熱時草木無晶光匹馬
度睢水清風何激揚校緡閱帑蔵發廩忻斯箱邂逅得
相逢歡言至夕陽開襟自公餘載酒登琴堂舉杯挹山
川寓目窮毫芒白鳥向田盡青蟬歸路長醉中不惜別
況乃正游梁
同韓四薛三東亭翫月
遠游悵不樂兹賞吾道存𣢾曲故人意辛勤清夜言東
庭何寥寥佳境無朝昏階墀近洲渚戶牖當郊原矧乃
窮周旋遊時怡討論樹隂蕩瑤瑟月氣延清樽明河帶
飛鴈野火連荒村對此更愁予悠哉懷故園
同敬八盧五汎河間新河
清川在城下沿汎多所宜同濟惬數公翫物欣良時飄
颻波上興燕婉舟中詞昔涉乃平原今来忽漣漪東流
達滄海西流延滹池雲樹共晦眀井邑相逶迤稍隨歸
月帆若與沙鷗期漁父更留我前潭水未滋
同顔少府旅宦秋中(七言)
傳君昨夜悵然悲獨坐(一作卧)新齋木落時逸氣舊来凌
燕雀高才何得混姸媸跡留黃綬人多嘆心在青雲世
莫知不是鬼神無正直從来州縣有瑕疵
同房侍御山園新亭與邢判官同遊
隠隠春城外蒙蘢陳跡深君子顧榛莽興言傷古今决
河導新流疏逕蹤舊林開亭俯川陸時景宜招尋肅穆
逢使軒夤緣事登臨沗游芝蘭室還對桃李隂岸遠白
波来氣暄黃鳥吟因覩歌頌作始知經濟心灌壇有遺
風單父多鳴琴誰為久州縣蒼生懷德音
同李太守北池泛舟宴高平鄭太守
每挹龔黃事還陪李郭舟雲從四岳起水向百城流幽
意隨登陟嘉言即獻酬乃知縫掖貴今日對諸侯
同馬太守聽九思法師講金剛經
吾師晉陽寶傑出山河最途經世諦間心到空王外鳴
鐘山虎伏說法天龍會了義同建瓴梵法若吹籟深知
億劫苦善喻恒沙大捨施割肌膚攀緣去親愛招提何
清淨良牧駐軒蓋露冕衆香中臨人覺苑内心持佛印
久操割魔軍退願開初地因永奉彌天對
送蔡少府赴登州推事
膠東連即墨萊水入滄溟國小常多事人訛屢抵刑公
才徵郡邑詔使出郊坰標格誰當犯風謠信可聽崢嶸
大峴口邐迤汶陽亭地迥雲偏白天秋山更青祖筵方
卜晝王事急侵星勸爾將為德斯言盖有聽
送韓九
惆悵别離日徘徊岐路前歸人望獨樹匹馬隨秋蟬常
與天下士許君兄弟賢良時正可用行矣莫徒然
高常侍集卷四
