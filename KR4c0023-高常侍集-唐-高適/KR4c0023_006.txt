高常侍集卷六
唐高適撰
詩
信安王幕府詩(并序)
開元二十年國家有事林胡詔禮部尚書信安王總戎
大舉時考功郎中王公司勲郎中劉公主客郎中魏公
侍御史李公監察御史崔公咸在幕府詩以頌美數公
見於詞凡三十韻
雲紀軒皇代星高太白年廟堂咨上策幕府制中權盤
石藩維固昇壇禮樂先國章榮印綬公服貴貂蟬樂善
旌深德輸忠格上玄剪桐光寵錫題劍美貞堅聖祚雄
圖廣師貞武德虔雷霆七校發旌旆五營連華省徵羣
又霜臺舉二賢豈伊公望遠曾是茂才遷並秉韜鈐術
兼該翰墨筵帝思麟閣像臣獻栢梁篇振玉登遼甸摐
金歴薊壖度河飛羽檄横海泛樓船北伐聲逾邁東征
務以專講戎喧涿野料敵靜居延軍勢持三略兵戎自
九天朝瞻授鉞去時聽偃戈旋大漠風沙裏長城雨雪
邊雲端臨碣石波際隠朝鮮夜壁冲高斗寒空駐綵旃
倚弓玄兔月飲馬白狼川庶物隨交泰蒼生解倒懸四
郊增氣象萬里絶風煙關寒鴻勲著京華甲第全落梅
横吹後春色凱歌前直道常兼濟微才獨棄捐曳裾誠
已矣投筆尚悽然作賦同元淑能詩匪仲宣雲霄不可
望空欲仰神仙
奉詶睢陽李太守
公族稱王佐朝經允帝求本枝彊我李磐石冠諸劉禮
樂光輝盛山河氣象幽系高周柱史名重晉陽秋華省
膺推擇青雲寵宴遊握蘭多具美前席有嘉謀賦得黃
金賜言皆白璧酬著鞭驅駟馬操刃解全牛出鎮兼方
伯承家復列侯朝瞻孔北海時用杜荆州廣固纔登陟
毗陵忽阻脩三台冀入夢四岳尚分憂郡邑連京口山
川望石頭海門當建節江路引鳴騶俗見中興理人逢
至道休先移白額撗更息赭衣偷梁國歌来晚徐方怨
不留豈伊齊政術將以變澆浮訟簡知能吏刑寬察要
囚坐堂風偃草行縣雨隨輈地是蒙莊宅城遺閼伯丘
孝王餘井逕微子故田疇冬至招搖轉天寒螮蝀收猿
巖飛雨雪兔苑落梧楸列戟霜侵戶褰幃月在鉤好賢
常解榻乘興每登樓逸足横千里高談注九流詩題青
玉案衣贈黑貂裘窮巷軒車靜閑齋耳目愁未能方管
樂翻欲慕巢由講德良難敵觀風豈易儔寸心仍有適
江海一扁舟
廣陵别鄭處士
落日知分手春風莫斷腸興来無不惬才在亦何傷溪
水堪垂釣江田耐插秧人生只為此亦足傲羲皇
别孫訢(時俱客宋中)
離人去復留白馬黑貂裘屈指論前事停鞭惜舊遊帝
鄉那可忘旅館日堪愁誰念無知已年年睢水流
别耿都尉
四十能學劍時人無此心如何耿夫子感激投知音翩
翩白馬来二月青草深别易小千里興酣傾百金
宋中遇林慮楊十七山人因而有别
昔余涉漳水驅車行鄴西遥見林慮山蒼蒼戛天倪邂
逅逢爾曹說君彼巖棲蘿徑垂野蔓石房倚雲梯秋韭
何青青藥苖數百畦粟林隘谷口栝樹森迴溪耕耘有
山田紡績有山妻人生苟(一作但)如此何必(一作寧事)組與珪
誰謂遠相訪曩情殊不迷簷前舉醇醪竈下烹隻雞朔
風忽振蕩昨夜寒螀啼遊子益思歸罷琴傷解攜出門
盡原野白日黯已低始驚道路難終念言笑暌因聲謝
岑壑歲暮一攀躋
苦雨寄房四兄昆季
獨坐見多雨況兹兼索居茫茫十月交窮隂千里餘彌
望無端倪北風擊林箊白日渺難覩黃雲争卷舒焉得
造化功曠然一掃除滴瀝簷宇愁寂寥談笑疎泥塗擁
城郭水潦盤丘墟惆悵憫田農徘徊傷里閭曾是力井
稅曷為無斗儲萬事切中懷十年思上書君門嗟緬邈
身計念居諸沉吟顧草茅鬱怏任盈虛黃鵠不可羡鳴
雞時起予故人平臺側高館臨通衢兄弟方荀陳才華
冠應徐弹棋自多暇飲酒更何如知人想林宗直道慙
史魚攜手流風在開襟鄙吝袪寧能訪窮巷相與對園
蔬
送劉評事充朔方判官賦得征馬嘶
征馬向邊州蕭蕭嘶(一作聽)不休思深應帶别聲斷為兼
秋歧路風將遠關山月共愁贈君從此去何日大刀頭
别張少府
歸客留不住朝雲縱復横馬頭向春草斗柄臨高城嗟
我久離别羡君看弟兄歸心更難道迴首一傷情
封丘作
州縣才難適雲山道欲窮揣摩慙黠吏棲隠謝愚公
詶馬八效古見贈
深崖生綠竹秀色徒氛氲時代種桃李無人顧此君柰
何冰雪操尚與蒿萊羣願託靈仙子一吹聲入雲
送崔錄事赴宣城
大國非不理小官皆用才欲行宣城印住飲洛陽杯晚
景為人别長天無鳥迴舉帆風波渺倚棹江山来羨爾
兼乘興蕪湖千里開
畫馬篇(同諸公宴睢陽李太守各賦一物)
君侯櫪上&KR1301;皃在丹青中馬毛連錢蹄鐡色圖畫光輝
驕玉勒馬行不動勢若来權竒蹴踏無塵埃感兹絶代
稱妙手遂令談者不容口騏驎獨步自可珍駑駘(音苔)萬
疋知何有終未如他櫪上騘載華轂騁飛鴻荷君翦拂
與君用一日千里如旋風
營州歌
營州少年厭原野皮裘蒙茸獵城下虜酒千杯不醉人
健兒十歲能騎馬
贈别禇山人
攜手贈將行山人道姓名光隂薊子訓才術禇先生牆
上梨花白罇中桂酒清洛陽無二價猶是慕風聲
詠馬鞭
龍竹養根凡幾年工人截之為長鞭一節一目皆天然
珠重重星連連繞指柔純金堅䋲不直規不圓把向空
中捎一聲良馬有心日馳千
宋中别李八
歲晏誰不歸君歸意可說將趨倚門望還念同人别駐
馬臨長亭飄然事明發蒼茫眺千里正值苦寒節舊國
多轉蓬平臺下明月世情薄疵賤夫子懷賢哲行矣各
勉旃吾當挹餘烈
宋中别周梁李三子
曾是不得意適来兼别離如何一樽酒飜作滿堂悲周
子負高價梁生多逸詞周旋梁宋間感激建安時白雪
正如此青雲無自疑李侯懷英雄骯髒乃天資方寸且
無間衣冠當在斯俱為千里遊勿念兩鄉辭且見壮心
在莫嗟攜手遲涼風吹北原落日滿西陂露下草初白
天長雲屢滋我心不可得君兮定何之京洛多知已誰
能憶左思
詶别薛三蔡大留簡韓十四主簿
迢逓辭京華辛勤異鄉縣登高俯滄海迴首淚如霰同
人久離别失路還相見薛侯懷直道德業應時選蔡子
負清才當年擢賓薦韓公有竒節詞賦凌羣彦讀書
嵩岑間作吏滄海甸伊余寡棲託感激多愠見縱誕非
爾情漂淪任疵賤忽枉瓊瑶作乃深平生眷始謂吾道
存終嗟客游倦歸心無晝夜别事除言宴復值凉風時
蒼茫夏雲變
送董判官
逢君說行邁倚劍别交親幕府為才子將軍作主人近
關多雨雪出塞有風塵長策當須用男兒莫顧身
薊門不遇王之渙郭密之因以留贈
適遠登薊丘兹晨獨騷屑賢交忽不見吾碩終難說迢
逓千里游羈離十年别才華仰清興功業嗟芳節曠蕩
阻雲海蕭條帶風雪逢時事多謬失路心彌折行矣勿
重陳懷君但愁絶
别王八
征馬嘶長路離人挹佩刀客来東道遠歸去北風高時
候何蕭索鄉心更鬱陶傳君遇知巳行日有綈袍
送虞城劉明府謁魏郡苖太守
天官蒼生望出入承明廬肅肅領舊藩皇皇降璽書茂
宰多感激良時復吹噓永懷一言合誰謂千里疎對酒
忽命駕兹情何起予炎天晝如火極目無行車長路出
雷澤浮雲歸孟諸魏郡十萬家歌鐘喧里閭傳道賢君
至閉關常晏如君將挹高論定是問樵漁今日逢明聖
吾為陶隠居
奉詶路太守見贈之作
盛才膺命代高價動良時帝簡登藩翰人和發詠思神
仙去華省鴛鷺憶丹墀清淨能無事優游即賦詩江山
紛想像雲物共萎蕤逸氣劉公幹玄言向子期多慙汲
引速翻愧激昂遲相馬知何限登龍反自疑風塵吏道
迫行邁旅心悲拙疾徒為爾窮愁欲問誰秋庭一片葉
朝鏡數莖絲州縣甘無取丘園悔莫追瓊瑶生箧笥光
景借茅茨他日青霄裏猶應訪所之
餞宋八充彭中丞判官之嶺外
覩君濟時略使我氣填膺長策竟不用高才徒見稱一
朝知已達累日詔書徵羽翮忽然就風飈誰敢凌舉鞭
趨嶺嶠屈指冐炎蒸北㕐送馳馹南人思飲冰彼邦本
倔強習俗多驕矜翠羽干平法黃金撓直䋲若將除害
馬慎勿信蒼蠅魑魅寧無患忠貞適有憑猿啼山不斷
鳶跕路難登海岸出交趾江城連始興繡衣當節制幕
府盛威稜勿憚九疑險須令百越澄立談多感激行李
即嚴凝離别胡為者雲霄遲爾昇
送柴司戶充劉卿判官之嶺外
嶺外資雄鎮朝端寵節旄月卿臨幕府星使出詞曹海
對羊城闊山連象郡高風霜驅瘴癘忠信涉波濤别恨
隨流水交情脫寳刀有才無不適行矣莫徒勞
贈别晉三處士
有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知已從来不易知慕君為人與君好别時九月桑葉疎
出門千里無行車愛君且欲君先達今上求賢早上書
九月九日詶顔少府
簷前白日應可惜籬下黃花為誰有行子迎霜未授衣
主人得錢始沽酒蘇秦顦顇人(一作時)多厭蔡澤棲遲(一作遑)世
看醜縱使登高只斷腸不如獨坐空搔首
賦得還山吟送沈四山人
還山吟天高日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋
見人臂蒼鷹
寒楚十二月蒼鷹八九毛寄言燕雀莫相忌(一作啅)自有
雲霄萬里高
高常侍集卷六
