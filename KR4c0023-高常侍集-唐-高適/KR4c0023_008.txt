高常侍集卷八
唐高適撰
詩
李雲南征蠻詩(并序)
天寶十一載有詔伐西南夷右相楊公兼節制之寄乃
奏前雲南太守李宓涉海自交趾擊之道路險艱往復
數萬里蓋百王所未通也十二載四月至於長安君子
是以知廟堂使能而李公效節適忝斯人之舊因賦是
詩
聖人赫斯怒詔伐西南戎肅穆廟堂上深沉節制雄遂
令感激士得建非常功料死不料敵顧恩寧顧終鼓行
天海外轉戰蠻夷中梯巘近高鳥穿林經毒蟲鬼門無
歸客北戶多南風蜂蠆隔萬里雲雷隨九攻長驅大浪
破急擊羣山空餉道忽已遠懸軍垂欲窮精誠動白日
憤薄連蒼穹野食掘田鼠晡飱兼𤏡僮收兵列亭堠拓
地彌西東臨事恥苟免履危能飭躬將星獨照耀邊色
何溟濛瀘水夜可涉交州今始通歸来長安道召見甘
泉宫廉藺若未死孫吳知暗同相逢論意氣慷慨謝深
衷
登百丈峯二首
朝登百丈峯遙望燕支道漢壘青冥間胡天白如掃憶
昔霍將軍連年此征討匈奴終不滅寒山(一作塞下)徒草草唯
見鴻㕐飛令人傷懷抱
晉武輕後事惠皇終巳昏豺狼塞瀍洛羌羯爭乾坤四
海如鼎沸五原徒自尊而今白庭路猶對青陽門朝市
不足問君臣隨草根
同李員外賀哥舒大夫破九曲之作
遙傳副承相昨日破西蕃作氣羣山動揚軍大旆翻竒
兵邀轉戰連弩絶歸奔泉噴諸戎血風驅死虜魂頭飛
攅萬戟面縛聚轅門鬼哭黃埃暮天愁白日昏石城與
巖險鐵騎皆雲屯長策一言决高蹤百代存威稜懾沙
漠忠義感乾坤老將黯無色儒生安敢論解圍憑廟筭
止殺報君恩唯有關河渺蒼茫空樹墩
送裴别將之安西
絶域渺難躋悠然信馬蹄風塵驚跋涉搖落怨睽攜地
出流沙外天長甲子西少年無不可行矣莫悽悽
送鄭侍御謫閩中
謫去君無恨閩中我舊過大都秋㕐少只是夜猿多東
路雲山合南天瘴癘和自當逢雨露行矣慎風波
送李侍御赴安西
行子對飛蓬金鞭指鐡驄功名萬里外心事一杯中虜
障燕支北秦城太白東離魂莫惆悵看取寶刀雄
詶河南節度使賀蘭大夫見贈之作(時在揚州)
高閣憑欄檻中軍倚旆旌感時常激切於已即忘情河
華屯妖氣伊瀍有戰聲媿無戡難策多謝出師名秉鉞
知恩重臨戎覺命輕股肱瞻列岳唇齒賴長城隠隠摧
鋒勢光光弄印榮魯連真義士陸遜豈書生直道寧殊
智先鞭忽抗行楚雲隨去馬淮月尚連營撫劍堪投分
悲歌益不平從来重然諾況值欲横行
同鮮于洛陽於畢員外宅觀畫馬歌
知君愛鳴琴仍好千里馬永日恒思單父中有時心到
宛城下遇客丹青天下才白生胡雛控龍媒主人娛賓
畫障開只言騏驥西極来半壁䟃𧽼勢不住滿堂風飄
颯然度家僮愕視欲先鞭櫪馬驚嘶還屢顧始知物妙
皆可憐燕昭市駿豈徒然縱令翦拂無所用猶勝駑駘
在眼前
赴彭州山行之作
峭壁連崆峒攅峯疊翠微鳥聲堪駐馬林色可忘機怪
石時侵徑輕蘿乍拂衣路長愁作客年老更思歸且悅
巖巒勝寕嗟意緒違山行應未盡誰與玩芳菲
詶裴員外以詩代書(凡三百四十六字)
少時方浩蕩遇物猶塵埃脫略身外事交遊天下才單
車入燕趙獨立心悠哉寧知戎馬間忽展平生懷且欣
清論高豈顧夕陽頽題詩碣石館縱酒燕王臺北望沙
漠垂漫天雪皚皚臨邊無策略覽古空徘徊樂毅吾所
憐拔齊飜見猜荆卿吾所悲適秦不復迴然諾多死地
公忠成禍胎與君從此辭每恐流年催如何俱老大始
復忘形骸兄弟真二陸聲華連八裴乙未將星變賊臣
候天災胡騎犯龍山乘輿經馬嵬千官無倚着萬姓徒
悲哀誅吕鬼神動安劉天地開奔波走風塵倏忽值雲
雷擁旄出淮甸入幕徵楚材誓當翦鯨鯢永以竭駑駘
小人胡不仁讒我成死灰賴得日月明照耀無不該留
司洛陽宫詹府唯蒿萊是時掃氛祲尚未殱渠魁背
河列長圍師老將亦乖歸軍劇風火散卒爭椎埋一夕
瀍洛空生靈悲曝腮衣冠投草莽子欲馳江淮登頓宛
葉下栖遑襄鄧隈城池何蕭條邑屋更崩摧縱横荆棘
叢但見瓦礫堆行人無血色戰骨多青苔遂除彭門守
因得朝玉階激昂仰鴛鷺獻替忻塩梅驅傳及遠蕃憂
思鬱難排罷人紛爭訟賦稅如山崖所思在畿甸曾是
魯宓儕自從拜郎官列宿煥天街那能訪遐僻還復寄
瓊瓌金玉本高價塤箎終易諧朗詠臨清秋凉風下庭
槐何意寇盜間獨稱名義偕辛酸陳侯誄(陳二補闕銘誄即裴所為)
歎惜季鷹杯白日屢分手青春不再來卧看中散論愁憶
太常齋酬贈徒為爾長歌還自咍
送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用隂山兒登(一作臨)陣常騎大
宛馬銀鞍玉勒繡蝥弧每逐嫖姚破骨都李廣從来先
將士衛青未肯學孫吳傳有沙場千萬騎昨日邊庭
羽書至城頭畫角三四聲匣裏寶刀晝夜鳴意氣能甘
萬里去辛勤動(一作判)作一年行黃雲白草無前後朝建旌旗
夕刁斗塞下應多俠少年關西不見春楊柳從軍借問
所從誰擊劍酣歌當此時遠別無輕繞朝策平戎早寄
仲宣詩
九曲詞三首
鐵騎横行鐡嶺頭西看邏逤取封侯青海只今將飲馬
黃河不用更防秋
許國從来徹廟堂連年不為在壇場將軍天上封侯印
御史臺中異姓王
萬騎爭歌楊柳春千場對舞繡騏驎到處盡逢歡洽事
相看揔是太平人
同河南李七少尹畢員外宅夜飲時洛陽告捷
遂作春酒歌
故人美酒勝濁醪故人清詞合風騷長歌滿酌唯吾曹
高談正可揮塵毛半醉忽然持蟹螯洛陽告捷傾前後
武侯腰間印如斗郎官無事時飲酒杯中綠蟻吹轉来
瓮上飛花拂還有前年持節將楚兵去年留司在東京
今年復拜二千石盛夏五月西南行彭門劍門蜀山裏
昨逢軍人劫奪我到家但見妻與子賴得飲君春酒數
十巵不然令我愁欲死
寄宿田家
田家老翁住東陂說道平生隠在兹鬢白未曾記日月
山青每到識春時門前種柳深成巷野谷流泉添入池
牛壮日耕十畝地人閑常掃一茅茨客来滿酌清罇酒
感興平吟才子詩巖際窟中蔵鼹鼠潭邊竹裏隠鸕鷀
村稀日落行人少醉後無心怯路岐今夜只應還寄宿
明朝拂曙與君辭
東平旅遊奉贈薛太守二十四韻
頌美馳千古欽賢仰大猷晉公標逸氣汾水注長流神
與公忠節天生將相儔青雲本自負赤縣獨推尤御史
風逾勁郎官草屢脩鴛鸞粉署起鷹隼栢臺秋出入交
三事飛鳴揖五侯軍書陳上策廷議借前籌肅肅趨朝
列雝雝引帝求一麾俄出守千里再分憂不改任棠水
仍傳晏子裘歌謠隨舉扇旌旆逐鳴騶郡國長河遶
川原大野幽地連堯泰岳山向禹青州汶上春帆渡秦
亭晚日愁遺墟當少昊懸象逼奎婁即此逢清鑒終然
喜暗投叨承解榻禮更得問縑遊高興陪登陟嘉言忝
獻酬觀棋知戰勝探象會冥搜眺聽情何限冲融惠勿
休祇應齊語默寧肯問沈浮然諾長懷季栖遑輒累丘
平生感知已方寸豈悠悠
真定即事奉贈韋使君二十八韻
漂泊懷書客遲迴此路隅問津驚弃置投刺忽踟蹰方
伯恩彌重蒼生詠已蘇郡稱廉叔度朝議管夷吾乃繼
三台側仍將四岳俱江山澄氣象崖谷倚冰壺詔寵金
門策官榮葉縣鳬擢才登粉署飛步躡雲衢起草徵調
墨焚香即宴娱光華揚盛矣霄漢在兹乎隠軫推公望
逶迤協帝俞軒車辭魏闕旌節副幽都始佩仙郎印俄
兼太守符尤多蜀郡理更得潁川謨城邑推雄鎮山川
列簡圖舊燕當絶漠全趙對平蕪曠野何彌漫長亭復
鬱紆始泉遺俗近活水戰場無月換思鄉陌星迴記斗
樞歲容歸萬象和氣發鴻鑪淪落而誰遇栖遑有是夫
不才羞擁腫干禄謝侏儒契闊慙行邁羈離憶友于田
園同季子儲蓄異陶朱方欲呈高義吹噓揖大巫永懷
吐肝膽猶憚阻榮枯解榻情何限忘言道未殊從来貴
縫掖應是念窮途
人日寄杜二拾遺
人日題詩寄草堂遙憐故人思故鄕柳條弄色不忍見
梅花滿枝空斷腸身在南蕃無所預心懷百憂復千慮
今年人日空相憶明年人日知何處一卧東山三十春豈
知書劔老風塵龍鍾還忝二千石愧爾東西南北人
贈杜二拾遺
傳道招提客詩書自討論佛香時入院僧飲屢過門聽
法還應難尋經剩欲飜草玄今已畢此後更何言
酬龐十兵曹
憶昔遊京華自言生羽翼懷書訪知已末路空相識許
國不成名還家有慙色託身從畎畝浪迹初自得雨澤
感天時耕耘忘帝力同人洛陽至問我睢水北遂爾𣢾
津涯淨然見胷臆高談懸物象逸韻投翰墨别岸迥無
垠海鶴鳴不息梁城多古意攜手共悽惻懷賢想鄒枚
登高思荆棘世情惡疵賤之子憐孤直酬贈感并深離
憂豈終極
和崔二少府登楚丘城作
故人亦不遇異縣久棲託辛勤失路意感歎登樓作清
晨眺原野獨立窮寥廓雲散芒碭山水還睢陽郭遶梁
即襟帶封衛多漂泊事古悲城池年豐愛墟落相逢俱
未展攜手空蕭索何意千里心仍求百金諾公侯皆我輩
動用在謀略聖心思賢材朅来刈葵藿
高常侍集卷八
