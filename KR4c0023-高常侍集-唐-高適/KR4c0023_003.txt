高常侍集卷三
唐高適撰
詩
同觀陳十六史興碑(并序)
楚人陳章甫繼毛詩而作史興碑遠自周末迨乎隋季
善惡不隠蓋國風之流未蔵名山刊在樂石僕美其事
而賦是詩焉
荆衡氣偏秀江漢流不歇此地多精靈有時生才傑伊
人今獨步逸思能間發永懷掩風騷十載常矻矻新碑
亦崔嵬嘉句懸日月則是刊石經終然繼檮杌我来觀
雅製慷慨變毛髮季主盡荒淫前王徒貽厥東周既削
弱兩漢更淪没西晉何披猖五胡相唐突作歌乃彰善
比物仍惡訐感歎將謂誰對之空咄咄
留别鄭三韋九兼洛下諸公(七言)
憶昨相逢論久要顧君哂我輕常調羈旅雖同白社游
詩書已作青雲料蹇躓(一作步)蹉跎竟不成年過四十尚躬耕
長歌達者杯中物大(一作冷)笑前人身後名幸逢明盛多招隠
高山大澤徵求盡此時亦(一作也)得辭漁樵青袍裹身荷聖朝
犂牛釣竿不復見縣人邑吏来相邀遠路鳴蟬秋興發華
堂美酒離憂銷不知何時更攜手應念兹辰去折腰
封丘縣
我本漁樵孟諸野一生自是悠悠者乍可狂歌草澤中寧堪
作吏風塵下秪言小邑無所為公門百事皆有期拜迎官長
心欲碎鞭撻黎庶令人悲歸来向家問妻子舉家盡笑今
如此生事應須南畝田世情付與東流水夢想舊山安在哉
為銜君命日遲迴乃知梅福徒為爾轉憶陶潛歸去来
宋中遇劉書記有别
何代無秀士高門生此才森然覩毛髮若見江山来幾
載困常調一朝時運催白身謁明主待詔登雲臺相逢
梁宋間與我醉蒿莱寒楚眇千里雪天晝不開末路終
别離不能強悲哀男兒爭富貴勸爾莫遲迴
漣上題樊氏水亭
漣上非所趣偶為世務牽經時駐歸棹日夕對平川莫論
行子愁且得主人賢亭上酒初熟厨中魚每鮮自說宦遊
来因之居住偏煑塩滄海曲種稲長淮邊四時長晏如百口
無饑年菱芋藩籬下漁樵耳目前異縣少朋從我行復迍
邅向不逢此君孤舟已言旋明日又分首風濤還眇然
漣上别王秀才
飄颻經遠道客思滿窮秋浩蕩對長漣君行殊未休﨑嶇山
海側想像無前儔何意(一作豈謂)照乘珠忽然欲暗投東路方蕭
條楚歌復悲愁暮帆使人感去鳥兼離憂行矣當自愛壮年
莫悠悠余亦從此辭異鄉難久留贈言豈終極慎勿滯滄洲
觀李九少府翥樹宓子賤神祠碑
吾友吏兹邑亦嘗懷宓公安知夢寐間忽與精靈通一見興永
歎再来激深衷賓從何逶迤二十四老翁於焉建(一作見)層碑
突兀長林東作者無媿色行人感遺風坐令高岸盡獨對秋
山空片石勿謂輕斯言固難窮龍盤色絲外鵲顧偃波中
形勝駐羣目堅貞指蒼穹我非王仲宣去矣徒發蒙
東平路中遇大水
天災自古昔昏墊(一作溺)彌今秋霖霪溢川原澒洞涵田
疇指塗適汶陽挂席經蘆洲永望齊魯郊白雲何悠悠
傍沿鉅野澤大水縱横流蟲蛇擁獨樹䴢鹿奔行舟稼
穡隨波瀾西成不可求室居相枕藉鼃黽聲啾啾仍憐
穴蟻漂益羡雲禽游農夫無倚着野老生殷憂聖主當
深仁廟堂運良籌倉廩終爾給田租應罷收我心胡鬱
陶征旅亦悲愁縱懷(一作横)濟時策誰肯論吾謀
東平留贈狄司馬
古人無宿諾兹道未(一作以)為難萬里赴知已一言誠可
歎馬蹄經月窟劍術指樓蘭地出北庭盡城臨西海寒
森然瞻武庫則是弄儒翰入幕綰銀綬乘軺兼鐡冠練
兵日精銳殺敵無遺殘獻捷見天子論功俘可汗激昂
丹墀下顧眄青雲端誰謂縱横策翻為權勢干將軍
既坎壈使者亦辛酸耿介挹三事羈離從一官知君不
得意他日會鵬摶
遇沖和先生
沖和生何代或謂游東溟三命謁金殿一言拜銀青自云
多方術往往通神靈萬乘親問道六宫無敢聽昔去限
霄漢今来覩儀形頭戴鶡鳥冠手搖白鶴翎終日飲醇
酒不醉復不醒猶憶雞鳴山每誦西昇經拊背念離別
依然出戶庭莫見今如此曾為一客星
題李別駕壁
去鄉不遠逢知已握手相歡得如此禮樂遥(一作猶)傳魯伯
禽賓客爭過魏公子酒筵莫散明月上櫪馬長鳴春風
起一生稱意能幾人今日從君問終始
送前衛縣李寀少府
黃鳥翩翩楊柳垂春風送客使人悲怨別自驚千里外
論交却憶十年時雲開汶水孤帆遠路繞梁山疋馬遲
此地從来可乘興留君不住益悽其
除夜作
旅館寒燈獨不眠客心何事轉悽然故鄉今夜思千里
愁鬢眀朝更一年
初至封丘作
可憐薄暮宦游子獨卧虚齋思無已去家百里不得歸
到官數日秋風起
邯鄲少年行
邯鄲城南遊俠子自矜生長邯鄲裏千場縱博家仍富
幾處報讐身不死宅中歌笑日紛紛門外車馬如雲屯
未知肝膽向誰是令人却憶平原君君不見今人交態薄
黃金用盡還疎索以兹感歎辭舊游更於時事無所求
且與少年飲美酒往来射獵西山頭
古大梁行
古城莽蒼饒荆榛驅馬荒城愁殺人魏王宫觀盡禾黍
信陵賓客隨灰塵憶昨雄都舊朝市軒車照耀歌鍾起
軍容帶甲三十萬國步連營一千里全盛須臾那可論
高臺曲池無復存遺墟但見狐狸跡古地空餘草木根
暮天搖落傷懷抱撫劍悲歌對秋草俠客猶傳朱亥名
行人尚識夷門道白璧黃金萬戶侯寶刀駿馬填山丘
年代淒凉不可問往来惟見水東流
自淇涉黃河途中十二首
川上常極目世情今已閑去帆帶落日征路隨長山親
友若雲霄可望不可攀於兹任所惬浩蕩風波間
亂流自兹遠倚檝時一望遥見楚漢城崔嵬高山上天
道昔未測人心無所向屠釣稱侯王龍蛇爭霸王緬懷
多殺戮顧此增慘愴聖代休甲兵吾其得閑放
清晨汎中流羽族滿汀渚黃鵠何處来昂蔵寡儔侣飛
鳴無人見飲啄豈得所雲漢爾固知胡為不輕舉
野人頭盡白與我忽相訪手持青竹竿日暮淇水上雖
老美容色雖貧亦閑放釣魚三十年中心無所向
秋日登滑臺臺高秋已暮獨行既未惬懷土悵無趣
晉宋何蕭條羌胡散馳騖當時無戰略此地即邊戍
兵革徒自勤山河孰云固乘閑喜臨眺感物傷遊寓惆
悵落日前飄颻遠帆處北風吹萬里南鴈不知數歸意
方浩然雲沙更廻互
南登滑臺上却望河淇間行樹夾流水孤城對遠山念
兹川路闊羡爾沙鷗閑長想别離處猶(一作獨)無音信還
兹川方悠邈雲沙無前後古堰對河壖長林出淇口獨
行非吾意東向日已久憂来誰得知且酌罇中酒
東入黃河水茫茫汎紆直北望太行山峨峨半天色山
河相映帶深淺未可測自昔有賢才相逢不相識
朝從北岸来泊船南河滸試共野人言深覺農夫苦去
秋雖薄熟今夏猶未雨耕耘日勤勞租稅兼舃鹵園蔬
空寥落産業不足數尚有獻芹心無因見明主
茫茫濁河注懷古臨河濱禹功本豁達漢跡方因循坎德
昔滂沲馮夷胡不仁渤潏陵隄防東郡多悲辛天子忽
警悼從官皆負薪畚築豈無謀祈禱如有神宣房今安
在高岸空嶙峋我行倦風湍輟棹將問津空傳歌瓠子
感慨獨愁人
孟夏桑葉肥穠隂夾長津蠶農有時節田野無閒人臨
水狎漁樵望山懷隠淪誰能去京洛顦顇對風塵
朝景入平川川長復垂柳遥看魏公墓突兀前山後憶
昔大業時羣雄角奔走伊人何電邁獨立風塵首傳檄
舉敖倉擁兵屯洛口連營一百萬六合如可有方項終比
肩亂隋將假手力爭固難恃驕戰曷能久若使學蕭曺
功名當不朽
别楊山人
不到嵩陽動十年舊時心事已徒然一二故人不復見
三十六峯猶眼前夷門二月柳條色流鶯數聲淚沾臆
鑿井耕田不我招知君以此忘帝力山人好去嵩陽路唯
余眷眷長相憶
高常侍集卷三
