高常侍集卷十
唐高適撰
表
為東平薛太守進王氏瑞詩表
臣某言符瑞之興實由王化詩歌之作本自國風伏見
范陽盧某母瑯琊王氏性合希夷體於靜默精微道本
馳騖元關旁通天地之心預紀休徵之盛去景龍二載
撰天寳迴文詩凡八百一十二字循環有數(一作理)若寒
暑之遞遷應變無窮謂隂陽之莫測誡其子曰吾殁之
後爾密記之當逢大道之朝必遇非常之主則真圖之
製便可上言君親之義不違犬馬之誠斯在臣早識其
子常與臣言星霜屢移書奏仍闕盖以歲月滋久旨趣
幽微沉吟取耳目之前倏忽應禎祥之後伏惟皇帝陛下
乘道御極乃聖興化參日月之並明一乾坤而同德梯
航萬里爭飲淳和之風臣妾四夷盡歸仁夀之域今陛下
務於道道可盡乎法於天天實長久是知與道齊運比
天同休無疆之徵乃在兹矣則王氏之美其可替乎章
句粲然所謂没而不朽者也臣某誠惶誠恐頓首頓首
昔漢幸甘泉且昧神君之語周窮轍迹徒稱王母之謠
豈若迥出名言高懸響像讃皇王之丕命運宫商於景
福且夫靈芝嘉禾草木之瑞者黃龍丹雀禽獸之瑞者
猶能光揚帝載標榜頌聲方之真圖彼未為得特望編
之史策列在樂章則陛下先於天而聽於人也臣才術
淺劣謬忝藩條曾微㳙塵以荅萬一恒馳北極每切子
牟之戀遥奉南山願效封人之祝
謝封丘縣尉表
臣適言臣田野賤品生逢聖時得與昆蟲俱霑雨露常
謂老死林藪不識闕庭豈其巖穴久空弓旌未已賢才
畢用搜訪仍勤見堯舜之為心荷乾坤之善貸臣藝業
無取謬當推薦自天有命追赴上京曾未浹旬又拜臣
職頋慙虛受實懼曠官捧日無階戴天何報臣已於正
衙辭訖即以今日赴官無任犬馬之志謹奉表陳謝以聞
臣適誠惶誠恐頓首頓首
謝上彭州刺史表
臣某言伏奉聖恩授臣彭州刺史寵光自天喜懼交集
臣某誠惶誠恐頓首頓首死罪死罪臣本野人匪求名
逹始自一尉曾未十年北使河湟南出江漢奉上皇非
常之遇蒙陛下特逹之恩累登諫司頻歴憲府比逆亂
侵軼淮楚震驚遂兼節制之權空忝腹心之寄銜命感
激思效駑駘敢竭公忠動無迴避而智不周物才難適
時俄塵聖聰果速官謗實謂死亡可待流竄在兹陛下
弘覆載之恩明日月之鑒始拜宫允今列藩條雨露之
恩更霑枯朽陽和之氣忽曜沉埋天高聽卑臣獨何幸
臣某誠惶誠恐頓首頓首死罪死罪臣聞忠臣事君雖
死無二臣今未死敢忘至公伏惟陛下哀臣愚蒙矜臣
方直臣雖在遠若近天顔臣以今月七日到所部上訖
宣布德音草木增氣敷陳睿澤黎庶昭蘇無任悃𣢾屏
營之至謹附驛奉表陳謝以聞臣某誠惶誠恐死罪死
罪謹言
謝上劔南節度使表
臣某言受脤登壇必先禮樂剖符攬轡是委腹心方將
總領諸侯整訓戎旅分二南之名器創七德之籌謀君
無虛授臣無虛受授受之際任用匪輕况全蜀奥區非
賢勿守方面重寄擇善而從顧臣庸愚豈合祗拜遠奉
恩制不敢逡巡即以二月二日上訖天威在顔風俗思變
飲冰食蘗策朽磨鉛臣往在淮陽已無展效出臨彭蜀
又乏循良雖聖恩不移而微臣益懼謹當宣揚皇化鎮
撫蕃蠻訓率吏兵剪除夷獠庶冀毫髮增益山丘陛下
慎擇任人朝廷多士伏願更徵英彦俾付西南許臣暮
年歸侍丹闕臣子之懇君父之慈天高聽卑下情上達
軍府多事稅賦方殷臣今逐便指撝乘間式遏救蒼生
之疲弊寬陛下之憂勤乃臣丹誠慺慺於夙夜無任悾
𣢾之至謹遣洋州司馬攝參謀臣路球謹奉表陳謝以
聞云云
賀安禄山死表
臣某言臣得河南道及諸州牒皆言逆賊安禄山苦痛
而死手足俱落眼鼻殘壞臣聞負天者天誅負神者神
怒其道甚著今乃克彰臣某誠懽誠喜頓首頓首逆賊
孤負聖朝造作氛祲嘯聚吠堯之犬倚賴射天之矢殘
酷生靈斯亦至矣臣恨不得血賊於萬戟肉賊於三軍
空隨率土之歡遠奉九霄之慶即當緫統將士憑恃威
靈驅未盡之犬羊覆已亡之巢穴無任踴躍慶快之至
謹遣攝判官李翥奉表陳賀以聞
謝上淮南節度使表
臣某言以今月二日至廣陵以某日上訖流布聖澤江
淮益深扇揚皇風草木增色臣誠惶誠恐頓首頓首伏惟
皇帝陛下大明照臨純孝撫御漢主事親之日爰緫六
師軒后垂衣之辰再清四海猶以京華尚阻國步暫艱
運黃石之神謀推赤心於人腹臣器非管樂殊孔明之
自比識謝孫吳異山濤之暗合豈意聖私超等榮寵荐
臻拔自周行寄重方面以時危而注意竊愧非才因國
難以捐軀頋為定分即當訓練將卒緝綏黎甿外以平賊
為心内以安人為務庶使殄滅兇醜舞詠時邕報明主
知臣之恩成微臣許國之節不任戴荷攀戀之至謹遣
某官陳謝以聞云云
賀收城表
臣某言閏正月十六日中使郭羅至伏奉勑書示臣聖
略收復瀍洛掃殄兇徒臣某手之足之載欣載躍臣聞
天不假易將而必誅守在四夷難逃一面頃者逆賊稔
惡竊據中都欲驅犬羊敢肆蜂蠆碎首於雷霆之下竄
跡於城社之中猶貯殘魂擬收餘燼陛下澤深覆載功
濟艱難神武必止於干戈寰區大拯於塗炭好生惡殺
誠屢發於宸心走獸奔禽盡已罹於網目使風雲一變
日月增輝巨海絶其揚波祅氛化為和氣臣忝司戎律
累奉德音昭宣睿謀底寧縣道天下幸甚豈獨方隅無
任慶快之至謹遣洋州司馬員外同正員攝參謀臣路
球奉表陳賀以聞臣某言
賀斬逆賊徐知道表
臣某言臣聞人臣無將將必誅之逆賊前成都少尹兼
侍御史偽稱成都尹兼侍御史中丞劒南節度使徐知
道中官攜養莫知姓族熒惑主司叨竊憲臺不能輸瀝
肝膽以荅休明而懷挾奸邪嘯聚同惡傾竭府庫塗炭黎
甿遂為欃槍恣行蠆毒杜塞劔道擁遏朝經部署兇殘
統領州縣曾未數日蕩壞一隅郊原已空市井如掃臣
與卭南隣境左右叶心積聚軍糧應接師旅以今月二
十三日大破賊衆同惡翻然共殺知道三軍慶快雲物
改容百姓欣歡景色相賀此皆社稷昭應神靈保持伏惟
皇帝陛下一德動天無遠不届兵戈向戢華夏克寧布
蕭王之赤心竭盆子之丹𣢾妖氛聚而皆盡郡國危而
更安高視百王能事斯畢臣忝守藩翰罹此艱虞覩天
地之廓清與飛動之咸若無任踴躍之至謹奉表陳賀
以聞
請入奏表
右自徐知道作亂軍府略空救弊扶傷事資安輯臣夙
夜陳力啓處不遑伏以二陵攀號臣未修壤奠萬方有
主臣未覩天顔犬馬之誠不勝懇欵候士卒稍練蕃夷
漸寧特望聖恩許臣入奏謹錄奏聞伏聽勑旨謹奏
高常侍集卷十
