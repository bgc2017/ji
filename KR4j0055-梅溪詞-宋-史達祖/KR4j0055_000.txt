提要
梅溪詞詞曲類一(詞集之屬)
(臣)等謹案梅溪詞一卷宋史達祖撰達祖字
邦卿號梅溪汴人田汝成西湖志餘稱韓侂
胄堂吏史達祖擅權用事與之名姓皆同今
考集中齊天樂第五首註中秋宿真定驛滿
江紅第二首註九月二十一日東京懷古水
龍吟第三首註陪節欲行留别社友鷓鴣天
第四首註衛縣道中惜黃花第一首註九月
七日定興道中核其詞意必李璧使金之時
侂胄遣之隨行覘國故有諸詞知撰此集者
即侂胄所用之史達祖又考周密齊東野語
玉津園事張鎡雖預其謀而鎡實侂胄之狎
客故於侂胄嬖妾滿頭花生辰得移廚張樂
於其邸此編前有鎡序足證其為侂胄黨序
末稱數路得人恐不特尋美于漢亦足證其
實為掾史確非兩人惟序作于嘉泰元年辛
酉而集中有壬戍立春一首序稱初識達祖
出詞一編而集中有與鎡倡和詞二首則此
本又後來所編非鎡所序之本矣陳振孫書
錄解題稱是編又有姜䕫序此刻不載亦傳
刻佚脱也達祖人不足道而詞則頗工鎡稱
其分鑣清真平睨方回而紛紛三變行輩不
足比數清真為周邦彦之號方回為賀鑄之
字三變為柳永之原名推奬未免稍溢然清
詞麗句在宋季頗屬錚錚亦未可以其人掩
其文矣
散花菴詞詞曲類一(詞集之屬)
(臣)等謹案散花菴詞一卷宋黃昇撰昇字叔
暘號王林又號花菴詞客以所居有玉林又
有散花菴也毛晉刊本以昇作昃以叔暘作
叔陽而諸本實多作黃昇考花菴絶妙詞選
舊傳刻本題曰黃易又詩人玉屑前有昇序
世所傳翻刻宋本猶鉤摹當日手書亦作黃
易檢詞選序末尚有當時姓名小印實作昇
字蓋許慎說文昇字篆文作昇昇特以篆體
署名故作易字晉不考六書妄改作昃殊為
舛謬至叔陽乃盧炳之字炳有哄堂詞巳别
著錄晉乃移而為昇之字益桃僵李代矣昇
所選絶妙詞末附以已詞四十首蓋用王逸
編楚詞徐陵編玉臺新詠芮挺章編國秀集
之例此本全錄之惟旁摭他書增入三首耳
昇早棄科舉雅意歌詠曾以詩受知游九功
見胡德方所作詞選序其詞亦上逼少游近
摹白石九功贈詩所云晴空見冰柱者庶幾
似之德方序又謂閩帥樓秋房聞其與魏菊
莊相友以泉石清士目之按菊莊名慶之建
安人即撰詩人玉屑者梅澗詩話載慶之過
玉林詩絶句云一步離家是出塵幾重山色
幾重雲沙溪清淺橋邊路折得梅花又見君
則昇必慶之同里隠居是地故獲見稱於閩
帥又游九功亦建陽人其答叔暘五言古一
首尚載在詩家鼎臠是昇為閩人可以考見
朱彛尊詞綜及近時厲鶚宋詩紀事均未及
詳其里籍今附著於此焉乾隆四十四年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅溪詞原序
關睢而下三百篇當時之歌詞也聖師删以為經後世
播詩章於樂府被之金石管絃屈宋班馬繇是乎出而
自變體以來司花傍輦之嘲沈香亭北之詠至與人主
相友善則世之文人才士遊戲筆墨於長短句間有能
瓌竒警邁清新閒婉不流於&KR1138;蕩汙淫者未易以小伎
言也余埽軌林扃草長門逕一日聞剝啄聲園丁持謁
入視之汴人史生邦卿也迎坐竹陰下郁然而秀整俄
起謂余曰某自冠時聞約齋之號今亦既有年矣君身
益湮晦達以是來見無他求袖出詞一編余驚笑而不
荅生云始取讀之大凡如行帝苑仙瀛輝華絢麗欣眄
駭接因掩卷而歎曰有是哉能事之無遺恨也蓋生之
作辭情俱到織綃泉底去塵眼中妥帖輕圓特其餘事
至於奪苕艷於春景起悲音於商素有瓌奇警邁清新
閒婉之長而無&KR1138;蕩汙淫之失端可以分鑣清真平睨
方回而紛紛三變行輩幾不足比數山谷以行誼文章
宗匠一代至序小晏詞激昂婉轉以伸吐其懷抱而楊
花謝橋之句伊川猶稱可之生滿襟風月鸞吟鳳歗鏘
洋乎口吻之際者皆自潄滌書傳中來况欲大肆其力
於五七言迴鞭温韋之塗掉鞅李杜之域躋攀風雅一
歸於正不於是而止雖然余方以耽泥聲律而顛踣擯
棄令又區區以勉生非惑耶若覽斯集者不梏於玄黃
牝牡哀沈而悼未遇實繫時之所尚余老矣生鬚髮未
白數路得人恐不特尋美於漢生姑待之生名達祖邦
卿其字云嘉泰歲辛酉五月八日張鎡功甫序
