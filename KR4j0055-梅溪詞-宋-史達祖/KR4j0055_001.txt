梅溪詞
宋史達祖撰
綺羅春(詠春雨春或作沁園非)
做冷欺花將煙困柳千里偷催春暮盡日冥迷愁裏欲
飛還住驚粉重蝶宿西園喜泥潤燕歸南浦最妨它佳
約風流鈿車不到杜陵路沉沉江上望極還被春潮
晩急難尋官渡隱約遥峰和淚謝娘眉嫵臨斷岸新綠
生時是落紅帶愁流處記當日門掩梨花剪燈深夜語
雙雙燕(詠燕)
過春社了度簾幕中間去年塵冷差池欲住試入舊巢
相竝還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地爭飛競誇輕
俊紅樓歸晩看足柳昏花暝應自棲香正穩便忘了天
涯芳信愁損翠黛雙蛾日日畫欄獨凭
陽春曲
杏花烟梨花月誰與暈開春色坊巷曉愔愔東風斷舊
火銷處近寒食少年蹤跡愁暗隔水南山北還是寶絡
雕鞍被鶯聲喚來香陌記飛蓋西園寒猶凝結驚醉
耳誰家夜笛燈前重簾不挂殢華裾粉淚曾拭如今故
里信息賴海燕年時相識奈芳草正鎖江南夢春衫怨
碧
海棠春令
似紅如白含芳意錦官外烟輕雨細燕子不知愁驚墮
黃昏淚燭花偏在紅簾底想人怕春寒正睡夢著玉
環嬌又被東風醉
夜行船(正月十八日聞賣杏花有感)
不剪春衫愁意態過收燈有些寒在小雨空簾無人深
巷已早杏花先賣白髮潘郎寬沈帶怕看山憶它眉
黛草色拖裙煙光惹鬢常記故園挑菜
東風第一枝(詠春雪)
巧沁蘭心偷黏草甲東風欲障新㬉謾凝碧瓦難留信
知暮寒輕淺行天入鏡做弄出輕鬆纖軟料故園不捲
重簾悞了乍來雙燕青未了柳回白眼紅欲斷杏開
素面舊遊憶著山陰後盟遂妨上苑寒爐重㬉便放慢
春衫針線恐鳳靴挑菜歸來萬一灞橋相見
又(壬戌開臘望雨中立癸亥春與高賓王各賦)
草脚愁蘇花心夢醒鞭香拂散牛土舊歌空憶珠簾綵
筆倦題繡戶黏雞貼燕想占斷東風來處暗惹起一掬
相思亂若翠盤紅縷今夜覓夢池秀句明日動探花
芳緒寄聲沽酒人家預約俊遊伴侣怜它梅柳怎忍後
天街酥雨待過了一月燈期日日醉扶歸去
又(燈夕清坐或作元夕)
酒館歌雲燈街舞繡笑聲喧似簫鼓太平京國多歡大
酺綺羅幾處東風不動照花影一天春聚耀翠光金縷
相交苒苒細吹香霧羞醉玉少年丰度懷艷雪舊家
伴侣閉門明月關心倚窗小梅索句吟情欲斷念嬌俊
知人無據想袖寒珠絡藏香夜久帶愁歸去
玉樓春(社前一日)
游人等得春晴也處處旗亭堪繫馬雨前穠杏尚娉婷
風後殘梅無顧藉忌拈針線還逢社鬭草贏多裙欲
卸明朝雙燕定歸來叮囑重簾休放下
又(賦梨花)
玉容寂莫誰為主寒食心情愁幾許前身清淡似梅粧
遥夜依微留月住香迷蝴蝶飛時路雪在秋千來往
處黃昏著了素衣裳深閉重門聽夜雨
喜遷鶯
月波凝滴望玉壺天近了無塵隔翠眼圈花冰絲織練
黃道寶光相直自怜詩酒瘦難應接許多春色最無賴
是隨香趁燭曾伴狂客蹤迹謾記憶老了杜郎忍聽
東風笛柳院燈疎梅廳雪在誰與細傾春碧舊情拘未
定猶自學當年游歴怕萬一悞玉人夜寒簾隙
萬年歡(春思)
兩袖梅風謝橋邊岸痕猶帶陰雪過了囱囱燈市草根
青發燕子春愁未醒悞幾處芳音遼絶煙谿上采綠人
歸定應愁沁花骨非干厚情易歇奈燕臺句老難道
離别小徑吹衣曾記故里風物多少驚心舊事第一是
侵階羅襪如今但柳髮晞春夜來和露梳月
阮郎歸
龍香吹袖白藤鞭帽簷衝柳烟一春幾度畫橋邊東風
聽筦絃花活計酒因緣從人嘲少年眞須吟就綠楊
篇灣頭寄小憐
又(月下感事)
舊時明月舊時身舊時梅萼新舊時月底似梅人梅春
人不春香入夢粉成塵情多多斷魂芙蓉孔雀夜温
温愁痕即淚痕
眼兒媚(寄贈)
潘郎心老不成春風味隔花塵簾波浸笋窗紗分柳還
過天津近時無覓湘雲處不記是行人樓高望遠應
將秦鏡多照施顰
又(代荅)
兒家七十二鴛鴦珠珮鎖瑶箱期花等月秦臺吹玉賈
袖傳香十年白玉堂前見直是剪柔腸將愁去也不
成今世終誤王昌
憶瑶姬(騎省之悼也)
嬌月籠烟下楚領香分兩朵湘雲花房漸密時弄杏牋
初會歌裏殷勤沉沉夜久西窗屢隔蘭燈幔影昏自綵
鸞飛入芳巢繡屏羅薦粉光新十年未始輕分念此
飛花可憐柔脆銷春空餘雙淚眼到舊家時郎謾染愁
巾袖止說道凌虚一夜相思玉樣人但起來梅發窗前
哽咽疑是君
南歌子
采綠隨雙槳看山藉一笻關南桃樹幾番紅昨夜詩情
頻在雨聲中花逕無雲隔苔垣只夢通舊歡一餉可
過從試覓鴛鴦新杏簡春風
風流子
紅樓横落日蕭郎去幾度碧雲飛記窗眼逓香玉臺妝
罷馬蹄敲月沙路人歸如今但一鶯通信息雙燕說相
思入耳舊歌怕聽金縷斷腸新句羞染烏絲相逢南
溪上桃花嫩嬌樣淺澹羅衣恰是怨深腮赤愁重聲遲
悵東風巷陌草迷春恨軟塵庭戶花悞幽期多少寄來
芳字都待還伊
又
飛瓊神仙客因游戲誤落古桃源藉吟牋賦筆試融春
恨舞裙歌扇聊應塵緣遣人怨亂雲天一角弱水路三
千還因秀句意流江外便隨輕夢身墮愁邊風流休
相悞尋芳縱來晩尚有它年只為賦情不淺彈淚風前
想霧帳吹香獨憐奇俊露杯分酒誰伴嬋娟好在夜軒
凉月空自團圓(月軒其號也)
金盞子
奬綠催紅仰一番膏雨始張春色未踏畫橋烟江南岸
應是草穠花密尚憶濺裙蘋溪覺詩愁相覓光風外除
是倩鶯煩燕謾通消息梨花夜來白相思夢空闌一
林月深深柳枝巷陌難重遇弓彎兩袖雲碧見說倦理
秦箏怯春蔥無力空遺恨當時留秀句蒼苔蠧壁
杏花天(清明)
軟波拖碧蒲牙短畫橋外花晴柳㬉今年自是清明晚
便覺芳情較嬾春衫瘦東風剪剪過花塢香吹醉面
歸來立馬斜陽岸隔岸歌聲一片
又
古城官道花如霰便恰限花間再見雙眉最現愁深淺
隔雨春山兩點回頭但垂楊帶苑想今夜銅駞夢遠
行人去了鶯聲怨此度關心未免
又
細風微月垂陽院記年少春愁一點棲鶯未覺花梢顫
踏損殘紅幾片長安共日邊近遠况老去芳情漸減
屏山幾夜春寒淺却將因而夢見
又
扇香曾靠腮邊粉舊塵埋月輪有暈南風未似愁來近
前事臨窗隱隱涼花畔雲歌露飲夢斷了終難再問
鴛鴦帶上三生恨將淚揩磨不盡
三姝媚
煙光搖縹瓦望晴簷風裊柳花如灑錦瑟横床想淚痕
塵影鳳絃常下倦出犀帷頻夢見王孫驕馬諱道相思
偷理綃裙自驚腰衩惆悵南樓遥夜記翠箔張燈枕
肩歌罷又入銅駞遍舊家門巷首詢聲價可惜東風將
恨與閒花俱謝記取崔徽模樣歸來暗寫
壽樓春(尋春服感念)
裁春衫尋芳記金刀素手同在晴窗幾度因風殘絮照
花斜陽誰念我今無腸自少年消磨疎狂但聽雨挑燈
歌床病酒多夢睡時粧飛花去良宵長有絲欄舊曲
金譜新腔最恨湘雲人散楚蘭魂傷身是客愁為鄉算
玉簫猶逢韋郎近寒食人家相思未忘蘋藻香
于飛樂(鴛鴦怨曲)
綺翼&KR0008;&KR0008;問誰常借春陂生愁近渚風微紫山深金殿
㬉日暮同歸白頭相守情雖定事却難期帶恨飛來
煙埋秦草年年枉夢紅衣舊沙間香頸冷合是單栖將
終怨魄何年化連理芳枝
南浦
玉樹曉飛香待倩它和愁點破籹鏡輕嫩一天春平白
地都護雨昏煙暝幽花露溼定應獨把闌干凭謝屐未
蠟安排共文鵷重遊芳徑年來夢裏揚州怕事隨歌
殘情趁雲冷嬌眄隔東風無人會鶯燕暗中心性深盟
縱約盡同晴雨全無定海棠夢在相思過西園秋千紅
影
探芳信
謝池曉被酒滯春眠詩縈芳草正一階梅粉都未有人
掃細禽啼處東風軟嫩約關心早未燒燈怕有殘寒故
園稀到說道試籹了也為我相思占它懷抱靜數窗
櫺最懽聽鵲聲好半年白玉臺邊話屢見鈎小指芳期
夜月花陰夢老
祝英臺近(或在第九句阻幽會下分段下二闋倣此)
柳枝愁桃葉恨前事怕重記紅藥開時新夢又溱洧此
情老去須休春風多事便老去越難回避阻幽會應
念偷剪酴醿柔條暗縈繫節物移人春暮更顦顇可堪
竹院題詩蘚階聽雨寸心外安愁無地
又(薔薇)
綰流蘇垂錦綬煙外紅塵逗莫倚莓牆花氣釅如酒便
愁醺醉青虬蜿蜿無力戲穿碎一屏新綉謾懷舊如
今姚魏俱無風標較消瘦露點搖香前度剪花手見郎
和笑拖裙囱囱欲去驀忽地罥留芳袖
又
落花深芳草暗春到斷腸處金勒驕風欲過大堤去翠
樓葛嶺西邊恰如曾約畫闌映一枝瓊樹正凝佇芳
意欺月矜春渾欲便偷許多少鶯聲不敢寄愁與謝郎
日日西湖如今歸後幾時見倚簾吹絮
釵頭鳳(向刻清商怨誤寒食飲綠亭)
春愁遠春夢亂鳳釵一股輕塵滿江煙白江波碧柳戶
清明燕簾寒食憶憶憶鶯聲曉簫聲短落花不許春
拘管新相識休相失翠陌吹衣畫樓横笛得得得
西江月(閨思)
西月澹窺樓角東風暗落簷牙一燈初見影窗紗又是
重簾不下幽思屢隨芳草閒愁多似楊花楊花芳草
遍天涯綉被春寒夜夜
又(賦木犀香數珠)
三十六宫月冷百單八顆香懸只宜結贈散花天金粟
分身顯現指嫩香隨甲影頸寒秋入雲邊未忘靈鷲
舊因緣贏得今生圓轉
又
一片秋香世界幾層涼雨闌干青天不惜爛銀盤借與
先生為勸酒喚詩來酒外人言身在人間如何得似
碧雲閒且共嫦娥相伴
又(舟中趙子楚有詞見調即意和之)
裙摺綠羅芳草冠梁白玉芙蓉次公筵上見山公紅綬
欲啣雙鳳已向冰奩約月更來玉界乘風凌波襪冷
一尊同莫負彩舟涼夢
慶清朝
墜絮孳萍狂鞭孕竹偷移紅紫池亭餘花未落似供殘
蝶經營賦得送春詩了夏帷攛斷綠陰成桑麻外乳鳩
穉燕别樣芳情荀令舊香易冷歎俊遊疎嬾枉自銷
凝塵侵謝屐幽徑斑駁苔生便覺寸心尚老故人前度
謾丁寧空相悞祓蘭曲水挑菜東城
桃源憶故人(或刻虞美人影)
雙鴛蹙月天津近歸後嫩情常剰燈市一年愁凝心共
梅花冷網塵洞戶春沉靜衰盡冶遊情性羞見素娥
嬌影明似愁鸞鏡
又(賦桃花)
明霞烘透春機杼春在明霞多處我是有詩漁父一夢
秦天古柳枝巷陌深朱戶牆外風流一樹十五年來
凝佇彈盡胭脂雨
花心動
風約簾波錦機寒難遮海棠煙雨夜酒未蘇春枕猶歌
曾是悞成歌舞半褰薇帳雲頭散奈愁味不隨香去儘
沈靜文園更渴有人知否嬾記温柔舊處偏只怕臨
風見他桃樹繡戶鎖塵錦瑟空絃無復畫眉心緒待拈
銀管書春恨被雙燕替人言語意不盡垂楊幾千萬里
解佩令
人行花塢衣沾香霧有新詞逢春分付屢欲傳情奈燕
子不曾飛去倚珠簾詠郎秀句相思一度穠愁一度
最難忘遮燈私語澹月梨花借夢來花邊廊廡指春衫
淚曾濺處
菩薩蠻(夜景)
梨花不礙東城月月明照見空欄雪雪底夜香微褰簾
拜月歸錦衾幽夢短明日南堂宴宴罷小樓臺春風
來不來
又(賦玉蕊花)
唐昌觀裏東風軟齊王宫外芳名遠桂子典刑邊梅花
伯仲間籠茸鎪㬉雪瑣細雕晴月誰駕七香車綠雲
飛玉沙
又(賦軟香)
廣寒夜搗玄霜細玉龍睡重癡涎墜鬭合一團嬌偎人
㬉欲消心情雖軟弱也要人摶搦寶扇莫驚秋班姬
應更愁
賀新郎
花落臺池靜自春衫閒來老了舊香荀令酒既相違詩
亦可此外雲沉夢冷又催喚官河蘭艇軋岸煙霏吹不
斷望樓陰欲帶朱橋影和草色入輕暝裙邊竹葉多
應賸怪南溪見後無箇再來芳信蝴蝶一生花裏活難
制竊香心性便有段新愁隨定落日年年宫樹綠墮新
聲玉笛西風勁誰伴我月中聽
又
綠障南城樹有高樓銜城樓下芰荷無數客自倚闌魚
亦避恐是持竿伴侣對别浦扁舟容與楊柳影間風不
到倩詩情飛過鴛鴦浦人正在斷腸處兩山帶著冥
冥雨想低簾短額誰見恨時眉嫵别為清尊眠錦瑟怕
被歌留愁住便欲趁採蓮歸去前度劉郎雖老矣奈年
來猶道多情句應笑殺舊鷗鷺
又
鵲翅西風淺乍疎雲垂幔近月銀鈎將捲天上應閒支
機石前度芳盟誰踐便好織回文錦獻乞得穠歡今夜
裏算盈盈一水曾何遠寧不會暗相見綵樓吹斷閒
針線想幽情嫩約别有蘚庭花院青鳥沉沉音塵絶烟
鎖蓬萊宫殿漸木杪參旗西轉不怕天孫成間阻怕人
間薄倖心腸變又學得易分散
又(六月十五日夜西湖月下)
同住西山下是天地中間愛酒能詩之社船向少陵佳
處放塵世必無知者暑不到雪宫風榭楚竹忽然呼月
上被東西幾葉雲縈惹雲散去笑聲罷清尊莫為嬋
娟瀉為狂吟醉舞毋失晉人風雅踏碎橋邊楊柳影不
聽漁樵閒話更欲舉空杯相謝北斗以南如此幾想吾
曹便是神仙也問今夜是何夜
又(湖上高賓王趙子埜同賦)
西子相思切委蕭蕭風裳水珮照人清越山染蛾眉波
㬅睩聊可與之娛悅便莫賦湘妃羅襪怕見綠荷相倚
恨恨白鷗占了涼波闊揀涼處放船歇道人不是塵
埃物縱狂吟魂魄吹亂一巾涼髮不覺引杯澆肺渴正
要清歌駭發更坐上其人冰雪截取斷虹堪作釣待玉
奩今夜來時節也勝釣石城月
夜合花(賦笛)
冷截龍腰偷拏鸞爪楚山長鎖秋雲梅華未落年年怨
入江城干嶂碧一聲清杜人間兒女簫笙共淒涼處琵
琶湓浦長嘯蘇門當時低度西鄰天澹闌干欲暮曾
賦高情子期老矣不堪帶酒重聽纖手靜七星明有新
聲應更魂驚夢回人世寥寥夜月空照天津
又
柳鎖鶯魂花翻蝶夢自知愁染潘郎輕衫未攬猶將淚
點偷藏念前事怯流光早去春窺酥雨池塘向銷凝裏
梅開半面情滿徐籹風絲一寸柔腸曾在歌邊惹恨
燭底縈香芳機瑞錦如何未織鴛鴦醉扶人月依牆是
當初誰敢疎狂把閒言語花房夜久各自思量
留春令(金林檎詠)
秀肌豐靨韻多香足綠勻紅注剪取東風入金盤斷不
買臨卭賦宫錦機中春富裕勸玉環休妬等得明朝
酒消時是閒澹雍容處
又(詠梅花)
故人溪上挂愁無奈煙梢月樹一涓春水點黃昏便没
頓相思處曾把芳心深相許故夢勞詩苦聞說東風
亦多情被竹外香留住
瑞鶴仙
杏煙嬌溼鬢過杜若汀洲楚衣香潤回頭翠樓近指鴛
鴦沙上暗藏春恨歸鞭隱隱便不念芳盟未穩自簫聲
吹落雲東再數故園花信誰問聽謌窗罅倚月釣欄
舊家輕俊芳心一寸相思後總灰盡奈春風多事吹花
搖柳也把幽情喚醒對南溪桃萼翻紅又成瘦損
又(賦紅梅)
館娃春睡起為發籹酒煗臉霞輕膩冰霜一生裏厭從
來冷澹粉腮重洗胭脂暗試便無限芳穠氣味向黃昏
竹外寒深醉裏為誰偷倚嬌媚春風模樣霜月心腸
瘦來肌體孤香細細吹夢到杏花底被高樓横筦一聲
驚斷却對南枝灑淚謾相思桃葉桃根舊家姊妹
點絳唇
花落苔香斷無人肯行鵷甃晚風翻繡吹醒東窗酒
獨卧氍毹明月知人瘦香消後亂愁依舊開(闕)醲酥手
又(六月十四夜與社友泛湖過西陵橋已子夜矣)
山月隨人翠蘋分破秋山影約船歸盡橋外詩心迥
多少荷花不蓋鴛鴦冷西風定可憐潘鬢偏浸秦臺鏡
青玉案
蕙花老盡離騷句綠染遍江頭樹日午酒消聽驟雨青
榆錢小碧苔錢古難買東君住官河不礙遺鞭路被
芳草將愁去多定紅樓簾影暮蘭燈初上夜香初炷猶
自聽鸚鵡
浣溪沙
不見東山月露香姚家借得小芬芳亂鶯隨趁過宫牆
香珀碾花嬌有意綠茸綉葉澀無光御封春酒幾時
嘗
蝶戀花
二月東風吹客袂蘇小門前楊柳如腰細胡蝶識人遊
冶地舊曾來處花開未幾夜湖山生夢寐評泊尋芳
只怕春寒裏令歲清明逢上已相思先到濺裙水
臨江仙
草脚青回細膩柳梢綠轉條苖舊遊重到合魂銷棹横
春水渡人凭赤闌橋歸夢有時曾見新愁未肯相饒
酒香紅被夜迢迢莫教無用月來照可憐宵
又
倦客如今老矣舊時不奈春何幾曾湖上不經過看花
南陌醉駐馬翠樓歌遠眼愁隨芳草湘裙憶著春羅
枉教裝得舊時多向來簫鼓地猶見柳婆娑
又(閨思)
愁與西風應有約年年同赴清秋舊遊簾幕記揚州一
燈人著夢雙雁月當樓羅帶鴛鴦塵暗澹更須整頓
風流天涯萬一見温柔瘦應因此瘦羞亦為郎羞
漢宫春(友人與星娘雅有舊分别去則黃冠矣托予寄情)
花隔東垣詠燕臺秀句結帶謀歡匆匆舊盟有限飛夢
重關南塘夜月照湘琴别鶴孤鸞天便遣清愁易長春
衣常恁香寒唐昌故宫何許頓剪霞裁霧擺落塵緣
一聲步虛婉婉雲駐天壇淒涼故里想香車不到人間
羞再見東陽帶眼教人依舊思凡
蘭陵王(南湖同碧蓮見寄走筆次韻)
漢江側月弄仙人珮色含情久搖曳楚衣天水空濛染
嬌碧文漪簟影織涼骨時將粉飾誰曾見羅襪去時點
點波間冷雲積相思舊飛鷁謾想像風裳追恨瑶席
涉江幾度和愁摘記雪映雙腕刺縈絲縷分開綠蓋素
袂溼放新句吹入寂寂意猶昔念淨社因緣天許相
覓飄蕭羽扇搖團白屢側卧尋夢倚欄無力風標公子
欲下處似認得
風入松(茉莉花)
素馨柎萼太寒生多剪春冰夜深綠霧侵凉月照晶晶
花葉分明人卧碧紗㡡淨香吹雪練衣輕頻伽銜得
墮南薰不受纖塵若隨荔子華清去定空埋身外芳名
借重玉爐沉炷起予石鼎湯聲
隔浦蓮
紅塵飛不到處此地知無暑亂竹分幽徑虚堂中自回
互陰壑生暗霧飛泉注氣入閒尊俎快風度齊宫楚
榭如今空鎖煙樹何人伴我夢賦雪車冰柱惟有蟬聲
助冷語驚寤飛雲來獻涼雨
又(荷花)
洛神一醉未醒俯檻窺紅影萬緣森相衛西風靜不放
冷侵曉鷗夢穩非塵境棹月香千頃錦機靚亭亭不
語多應嗔賦玉井西湖遊子慣識雨愁烟恨只恐吳娃
暗折贈耿耿柔絲容易縈損
鳳來朝(五日感事)
暈粉就妝鏡掩金閨綵絲未整趁無人學指鴛鴦頸恨
誰踏蘚花逕一夢蒲香葵冷墮銀瓶脆䋲挂井扇底
并團圓影只此是沈郎病
玉簟凉
秋是愁鄉自錦瑟斷絃有淚如江平生花裏活奈舊夢
難忘藍橋雲樹正綠料抱月幾夜眠香河漢阻但鳳音
傳恨欄影敲涼新妝蓮嬌試曉梅瘦破春因甚却扇
臨窗紅巾銜翠翼早弱水茫茫柔指各自未剪問此去
莫負王昌芳信凖更敢尋紅杏西廂
鵲橋仙(七夕舟中)
河深鵲冷雲高鸞遠水珮風裳縹緲却推離恨下人間
第一個黃昏過了舟行有限愁來無限去去長安漸
杳應將巧思入相思覺淚比銀灣較少
湘江靜
暮草堆青雲浸浦記囱囱倦篙曾駐漁榔四起沙鷗未
落怕愁沾詩句碧袖一聲謌石城怨西風隨去滄波蕩
晚菰蒲弄秋還重到斷魂處酒易醒思正苦想空山
桂香懸樹三年夢冷孤吟意短屢煙鍾津鼓屐齒厭登
臨移橙後幾番涼雨潘郎漸老風流頓減閒居未賦
玲瓏四犯
雨入愁邊翠樹晩無人風葉如剪竹尾通涼却怕小簾
低捲孤坐便怯詩慳念後賞舊曾題遍更暗塵偷鎖鸞
影心事屢羞團扇賣花門館生秋草悵弓彎幾時重
見前歡盡屬風流夢天共朱樓遠聞道秀骨病多難自
任從來恩怨料也和前度金籠鸚鵡說人情淺
又(京口寄所思)
闊甚吳天頓放得江南離緒多少一雨為秋涼氣小窗
先到輕夢聽徹風蒲又散入楚空清曉問世問愁在何
處不離澹烟衰草簟紋獨浸芙蓉影想淒淒欠郎偎
抱即今卧得雲衣冷山月仍相照方悔翠袖易分難聚
有玉香花笑待雁來先寄新詞歸去且教知道
八歸
秋江帶雨寒沙縈水人瞰畫閣愁獨烟簔散響驚詩思
還被亂鷗飛去秀句難續冷眼盡歸圖畫上認隔岸微
茫雲屋想半屬漁市樵村欲暮競燃竹須信風流未
老憑持酒慰此淒涼心目一鞭南陌幾篙官渡賴有歌
眉舒綠只匆匆眺遠早覺閒愁挂喬木應難禁故人天
際望徹淮山相思無雁足
過龍門
一帶古苔牆多聽寒螿篋中針線早銷香燕尾寶刀窗
下夢誰剪秋裳宫漏莫添長空費思量鴛鴦難得再
成雙昨夜楚山花簟裏波影先涼
又(春愁)
醉月小紅樓錦瑟箜篌夜來風雨曉來收幾點落花饒
柳絮同為春愁寄信問晴鷗誰在芳洲綠波寧處有
蘭舟獨對舊時攜手地情思悠悠
玉蝴蝶
晩雨未摧宫樹可憐閒葉猶抱涼蟬短景歸秋吟思又
接愁邊漏初長夢魂難禁人漸老風月俱寒想幽歡二
花庭甃蟲網闌干無端啼蛄攪夜恨隨團扇苦近秋
蓮一笛當樓謝娘懸淚立風前故園晩強留詩酒新雁
遠不致寒暄隔蒼烟楚香羅袖誰伴嬋娟
齊天樂(白髮)
秋風早入潘郎鬢斑斑遽驚如許㬉雪侵梳晴絲拂領
栽滿愁城深處瑶簪謾妬便羞插宫花自憐衰暮尚想
春情舊吟淒斷茂陵女人間公道惟此歎朱顔也恁
容易墮去涅了重緇搔來更短方悔風流相悞郎潛幾
縷漸疎了銅駞俊遊儔侣縱有黟黟奈何詩思苦
又(秋興)
闌干只在鷗飛處年年怕吟秋興斷浦沉雲空山挂雨
中有詩愁千頃波聲未定望舟尾拖涼渡頭籠暝正好
登臨有人歌罷翠簾冷悠然魂墮故里奈閒情未了
還被吹醒拜月虛簷聽蛩壞砌誰復能憐嬌俊憂心耿
耿寄桐葉芳題冷風新詠莫遣秋聲樹頭喧夜永
又(賦橙)
犀紋隱隱鶯黃嫩籬落翠深偷見細雨重移新霜試摘
佳處一年秋晩荆江未遠想橘友荒涼木奴嗟怨就說
風流草泥來趁蟹螯健并刀寒映素手醉魂沉夜飲
曾倩排遣沆瀣含酸金甖裹玉蓛蓛吳鹽輕點瑶姬齒
軟待惜取團圓莫教分散入手温存帕羅香自滿
又(湖上即席分韻得羽字)
鴛鴦拂破蘋花影低低趁涼飛去畫裏移舟詩邊就夢
葉葉碧雲分雨芳遊自許過柳影閒波水花平渚見說
西風為人吹恨上瑶樹闌干斜照未滿杏牆應望斷
春翠偷聚淺約挼香深盟搗月誰是窗間青羽孤箏幾
柱問因甚參差暫成離阻夜色空庭待歸聽俊語
又(中秋宿眞定驛)
西風來勸涼雲去天東放開金鏡照野霜凝入河桂溼
一一冰壺相映殊方路永更分破秋光盡成悲境有客
躊躇古庭空自弔孤影江南朋舊在許也能憐天際
詩思誰領夢斷刀頭書開蠆尾别有相思隨定憂心耿
耿對風鵲殘枝露蛩荒井斟酌姮娥九秋宫殿冷
燕歸梁
楚夢吹成樹外雲乍雁影斜分黃花心事一簾塵但頻
憶小腰身今宵素壁冰絃冷怕彈斷沈郎魂秋衣因
甚滿愁痕是午預幾黃昏
又
獨卧秋窗桂未香怕雨點飄涼玉人只在楚雲傍也著
淚過昏黃西風今夜梧桐冷斷無夢到鴛鴦秋鉦二
十五聲長請各自奈思量
月當廳
白壁舊帶秦城夢因誰拜下楊柳樓心正是夜分魚鑰
不動香深時有露螢自照占風裳可喜影麩金坐來久
都將涼意盡付沉吟殘雲事緒無人捨恨囱囱藥娥
歸去難尋綴取霧窗曾唱幾拍清音猶有老來印愁處
冷光應念雪翻簪空獨對西風緊弄一井桐陰
秋霽
江水蒼蒼望倦柳愁荷共感秋色廢閣先涼古簾空暮
㕍程最嫌風力故園信息愛渠入眼南山碧念上國誰
是鱠鱸江漢未歸客還又歲晚瘦骨臨風夜聞秋聲
吹動岑寂露蛩悲清燈冷屋翻書愁上鬢毛白年少俊
遊渾斷得但可憐處無奈苒苒魂驚採香南浦剪梅煙
驛
滿江紅(中秋夜湖)
萬水歸陰故潮信盈虚因月偏只到涼秋半破鬭成雙
絶有物揩磨金鏡淨何人拏攫銀河决想子胥今夜見
嫦娥沉冤雪光直下蛟龍穴聲直上蟾蜍窟對望中
天地洞然如刷激氣已能驅粉黛舉杯便可吞吳越待
明朝說似與兒曹心應折
又(書懷)
好領青衫全不向詩書中得還也費區區造物許多心
力未暇買田清潁尾尚須索米長安陌有當時黃卷滿
前頭多慙德思往事嗟兒劇憐牛後懷雞肋奈稜稜
虎豹九重懸隔三徑就荒秋自好一錢不直貧相逼對
黃花常待不吟詩詩成癖
又(九月二十一日東京懷古)
緩轡西風歎三宿遲遲行客桑梓外鋤耰漸入柳坊花
陌雙闕遠騰龍鳳影九門空鎖鴛鸞翼更無人擫笛傍
宫牆苔花碧天相漢民懷國天厭亂臣離德趁建瓴
一舉并收鰲極老子豈無經世術詩人不預平戎策辦
一襟風月看昇平吟春色
戀繡衾
吳梅初試澗谷春夜幽幽江雁叫雲人正在孤窗底被
穠愁醺破醉魂雨窗只剰殘燈影伴羅衣無限淚痕
瘦骨怕紅綿冷說年時斗帳夜分
又
黃華驚破九日愁正寒城風雨怨秋愁便是秋心也又
隨人來到畫樓因緣幸自天安頓更題紅不禁御溝
待寫與相思話為怕奴顦顇且休
又(席上夢錫漢章同賦)
天風入扇吹苧衣小紅樓夜氣正微有人在冰絃外水
精簾花影自移陽臺只是虛無夢便不成涼夜誤伊
想閒了瑠璃簟就一身明月伴歸
換巢鸞鳳(梅意春花菴作情)
人若梅嬌正愁横斷塢夢繞谿橋倚風融漢粉坐月怨
秦簫相思因甚到纖腰定知我今無魂可銷佳期晚謾
幾度淚痕相照人悄天眇眇花外語香時透郎懷抱
暗握荑苖乍嘗櫻顆猶恨侵階芳草天念王昌忒多情
換巢鸞鳳教偕老温柔鄉醉芙蓉一帳春曉
惜奴嬌
香剝酥痕自昨夜春愁醒高情寄冰橋雪嶺試約黃昏
便不悞春昏信人靜倩嬌娥留連秀影吟鬢簪香已
斷了多情病年年待將春管領鏤月描雲不枉了閒心
性謾聽誰敢把紅顔比竝
龍吟曲(即水龍吟問梅劉寺)
夜寒幽夢飛來小梅影下東風曉蝶魂未冷吾身良是
悠然一笑竹杖敲苔布鞵踏凍歲常先到傍蒼林却恨
儲風養月須我輩新詩弔永以南枝為好怕從今逢
花漸老愁消秀句寒回斗酒春心多少之子逃空伊人
遯世又還驚覺但歸來對月高情耿耿寄白雲杪
又(雪)
夢回虚白初生便疑冷月通窗戶不知夜久都無人見
玉妃起舞銀界回天瓊田易地晃然非故想兒童健意
生愁霽色情頻在窺簾處一片樵林釣浦是天教王
維畫取未如授簡先將高興收歸妙句江路梅愁灞陵
人老乂騎驢去過章臺記得春風乍見倚簾吹絮
又(陪節欲行留别社友)
道人越布單衣興高愛學蘇門嘯有時也伴四佳公子
五陵年少歌裏眠香酒酣喝月壯懷無撓楚江南每為
神州未復欄干靜慵登眺今日征夫在道敢辭勞風
沙短帽休吟稷穗休尋喬木獨憐遺老同社詩囊小窗
針線斷腸秋早看歸來幾許吳霜染鬢騐愁多少
鷓鴣天
睡袖無端幾摺香有人丹臉可占霜半窗月印梅猶瘦
一律缾笙夜正長情艷艷酒狂狂小屏誰與畫鴛鴦
解衣恰恨敲金釧驚起春風傍枕囊
又(燈市書事)
御路東風拂醉衣賣燈人散燭籠稀不知月底梅花冷
只憶橋邊步襪歸閒夢淡舊遊非夜深誰在小簾幃
罘罳兒下團爐坐明處將人立地時
又
搭柳闌干倚佇頻杏簾蝴蝶繡床春十年花骨東風淚
幾點螺香素壁塵簫外月夢中雲秦樓楚殿可憐身
新愁換盡風流性偏恨鴛鴦不念人
又(衛縣道中有懷其人)
雁足無書古塞幽一程烟草一程愁帽簷塵重風吹野
帳角香銷月滿樓情思亂夢魂浮緗裙多憶弊貂裘
官河水靜闌干㬉徙倚斜陽怨晩秋
惜黃花(九月七日定興道中)
涵秋寒渚染霜丹樹尚依稀是來時夢中行路時節正
思家遠道仍懷古更對著滿城風雨黃花無數碧雲
欲暮美人兮美人兮未知何處獨自捲簾櫳誰為開尊
俎恨不得御風歸去
玉燭新
疎雲縈碧岫帶晩日搖光半江寒皺越溪近遠空頻向
過雁風邊回首酸心一縷念水北尋芳歸後輕醉醒隄
月籠沙鞍鬆寶輪飛驟秦樓屢約芳春記扇背題詩
帕羅沾酒瘦愁易就因驚斷夢裏桃源難又臨風話舊
想日暮梅花孤瘦還靜倚修竹相思盈盈翠袖
一剪梅
誰寫梅谿字字香沙邊幽夢常恁芬芳不如花解伴昏
黃只怕東風吹斷人腸小閣無燈月浸窗香吹羅袖
酒映宫妝如今竹外怕思量谷裏佳人一片冰霜
又(追感)
秦客當樓泣鳳簫宫衣香斷不見纖腰隔年心事又今
宵折盡冰絃何用鸞膠些子輕魂幾度銷蘭騷蕙些
無計重招東窗一段月華嬌也帶春愁飛上梅梢
醉落魄
鴛鴦意愜空分付有情眉睫齊抛蓮子黃金葉爭比秋
苔靴鳳幾番躡牆陰月白花重疉匆匆軟語屢驚怯
宫香錦字將盈篋雨長新寒今夜夢魂接
又(浙江送人時子振之官越幕)
江痕妥貼日光熨動黃金葉闌干直下愁相接一朵紅
蓮飛上越人檝鯉魚波上丁寧切詩筒如綫不曾别
明年好箇春風客五鶚交飛身在玉皇闕
醉公子(詠梅寄南湖先生)
神仙無膏澤瓊裾珠珮卷下塵陌秀骨依依誤向山中
得與相識溪岸側倚高情自鎖烟翠時點空碧念香襟
沾恨酥手剪愁今後夢魂隔相思暗驚清吟客想玉
照堂前樹三百雁翅霜輕鳳羽寒深誰護春色詩鬢白
總多因水村攜酒煙墅留屐更時帶明月同來與花為
表德
步月
剪柳章臺問梅東閣醉中攜手初歸逗香簾下璀璨鏤
金衣正依約冰絲射眼更荏苒蟾玉西飛輕塵外雙鴛
細蹙誰賦洛濱妃霏霏紅霧繞步搖共鬢影吹入花
圍管絃將散人靜燭籠稀泥私語香櫻乍破怕夜寒羅
襪先知歸來也相偎未肯入重幃
梅溪詞
