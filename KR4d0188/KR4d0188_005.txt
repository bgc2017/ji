少陽集卷五宋陳東撰
詩詞
大雪與同舍生飲太學初筮齋
飛廉強攪朔風起朔雪飄飄灑中土雪花着地不肯消
億萬蒼生受寒苦天公剛被陰雲遮那知世人凍死如
亂麻人間愁歎之聲不忍聽誰肯採摭傳說聞達太上
家地行賤臣無言責私憂過計如杞國揭雲直欲上天
門首為蒼生訟風伯天公倘信臣言憐世間開陽闔陰
不作難便驅飛廉囚下鄷都獄急使飛雪作水流潺潺
東方日出能照耀坐令和氣生人寰
翼按玉川月蝕詩昌黎風伯訟合先生此詩遂成三
絶
律詩三十韻僅存二韻
山嶽遭埋沒乾坤着蔽蒙已成堆積勢漸費掃除功
自許昌如蔡與石士繇酌别一章
太學諸生出許昌抱關夫子特相將輕衣短帽秋風裏
瘦馬羸童古柳傍黃葉翻翻慘離思濁醪沃沃澆愁腸
欲知此别情懷惡正是平生氣味長公歸且作詩書伴
我去還依鴻鴈行酒闌徑渡石橋子回首高城揮夕陽
與虞章舜卿二表弟季明游兼勝亭有作
危亭兼雅勝勝景足奇觀湖水涵天入山雲帶雨蟠千
松偃夜月萬竹撼春寒玉井汲甘冷塵緣那得干
野曠湖山遠林深松竹幽舊題看壁立前事逐萍浮荏
苒荒三徑依稀度九秋故人應念我雅會莫遲留
三子皆吾弟阿章才更豪風流江左舊句法杜陵高雅
志在五馬壯心連六鰲時哉偶未與日且醉金舠
次韻同舍李冲壽夜坐
時引金杯拔劍看光芒高徹斗牛寒要令世事從心淡
可謂人情徹鼻酸經術豈應窮皓首文章何用苦雕肝
吾徒行與功名會莫作羈人日夜歎
秋夜獨坐有感一章奉呈師說令尹奉議光明主
簿虞章
依依客舘夜燃膏子夜羈愁無處逃閑炷爐香聽夜雨
快斟杯酒讀離騷休驚時節云何速獨弔古人殊不遭
一陣曉寒催畫角朝來爽氣碧山高
彦雋母挽章二首
人生五福古難全天賦夫人獨不偏内行無慚詩婦孝
母儀何啻穆姜賢庭幃已歎芳魂獨宗族空留舊事傳
惟有南陔多少恨忍看松栢鎖寒烟
少馳賢孝譽來配潁川家雖奪共姜誓曾無賢母瑕一
鄉蒙愛惠百口藉生涯享福踰中壽歸與勿怨嗟
穎川二絶
我家本出穎川住幾世不曾歸潁川今我暫來忽暫去
太丘風流誰與傳
我來穎川何所見青青古柏古城傍知是荀陳手親植
令人不覺淚行行
次韻士繇惜别
男兒自有四方志離别豈能動剛腸功名未遂身未老
白眼青青頻舉觴
次韻邵予可彈琴二首
雷公徽玉粲明星照出師襄指下聲可憐此地無人識
喚作新來黑瘦筝
漫說朱絃大古清政無矇瞽在周庭高山流水本無事
安用區區里耳聽
與士繇遊金山翼日分袂二絶
早别金山恰曉鐘離帆分破一江風瓜洲渡口波聲遠
後夜相思明月中
京口瓜洲一水間秋風重約到金山江山自為離人好
不為離人數往還
題吳公輔庵
一徑縈廻屋數間我來聊欲寄清閒道人杖履知何處
空鎻烟霞萬疊山
茶
偏愛君家碧玉盤建溪雲脚未嘗亁書生自恨無金換
聊以詩章乞數團
送友人喪二絶
欲認青帘索酒嘗俄驚丹旐送君喪吕莊編戸傷心切
愁對清風想杜康
初成大厦勢巍巍有意于門駟馬車未乾壁土君先已
賀燕翻隨弔鶴飛
徐氏哀詞代作
憶昔常隨祖母過登堂共慶尚垂胡十年未遠皆流蕩
地下相逢果有無
和邵予可賣俸豆
休論斥鹵與膏腴豆藿連阡稻麥無舉世紛紛寶魚目
投人慎勿以明珠
謁王樂道之子聞方飯絶客一絶
晚生恨不及前軰來訪諸郎觀典型吐握風流何寂寞
滿林風竹自秋聲
詠桃花菊一章
潘郎嘗望塵陶令亟避俗胸中定何如清濁在一矚河
陽豔桃李彭澤鬱秋菊所好邈如許二子殊品目詩人
易評量忍使混衡斛當使冰鑑磨要遣鬚眉燭勿容脂
粉姿濫入珪璋錄神仙真渺茫浪說武陵谷不如臨清
潭飲水樂自足誰令春雨紅點汚秋株綠寒根豈無知
風霜怒應蓄令尹非安仁腰帶肯輕束脫巾漉酒漿黃
花泛新馥
春日偶題
驅除睡思茶甌外收拾春光酒盞中萬種窮愁渾不問
世間此樂幾人同
䟦黃魯直買米帖
廣文弦歌飯不足要是古來賢達人山谷有錢能買米
比之魯公殊未貧
尹舘作此覓酒召李順之飲
今日天色惡酒壺恰已空何來進童子挈榼問主翁主
翁正對客兀坐書堂中諸生功課畢鼔瑟歌醉翁愛酒
欲出門杖頭無青銅春衣典又盡搜索計已窮酒興不
可遏不免作詩呼進童空壺挈將納宅庫為我却致䨥
灰紅得酒須尋愛酒伴更煩與召隴西翁
送黃仲達歸温州仍寄諸友
長安市上喜相逢傾蓋恩情久要同幾載暌違勞想夢
一樽邂逅寫情衷家山柑橘正酣露江岸帆檣忽飽風
歸去借聲詢舊友項髯方浪薛芹宫(項邦髯方正仲浪薛公才多遇新除)
(齊州教授)
謝温州黃仲達送鄂州瓜虀
黃夫子從汶上來三束瓜&KR1085;送風土應知我亦困虀鹽
肯食沽酒與市脯食肉者鄙無遠謀甲第紛紛何足數
飯蔬飲水真樂哉千古風流想尼父
夜飲二絶
笋芽鵝炙殊可口明月清風不着錢坐對青州一從事
共君今夜不須眠
欣然有意引陶潛此意何妨俗士嫌三百青錢亦希有
速將趁取夜厭厭
秦刷子
誰研碧琅玕影撼半庭風月尚有歲寒心在留得數根
華髮龍孫愛戲碧波濤喜動清風發到得浪花深處
一甌香雪
西江月
風動一軒花竹琅玕青錦薰籠憐才自是宋墻東誰識
琴心挑弄暮雨乍收寒淺朝雲又起春濃冰肌玉骨
信俱融不比巫山閒夢
驀山溪元夕
半生羈旅幾度經元夜長是競虛名把良宵等閒棄捨
去年元夜道得身閒依舊是客長安寂寞孤眠者今
年元夜也則非鄉社却有人約擕手燈前月下那知風
雨此事又參差成怨恨獨恓惶清淚潸然灑
七夕西江月詞
我笑牛郎織女一年一度相逄歡情盡逐曉雲空愁損
舞鸞歌鳳牛女而今笑我七年獨臥西風西風還解
過江東為報佳期入夢
翼按先生詩詞乃百十中之一二耳然初筮齋詠雪
一首直與盧韓月蝕詩並驅詠桃花菊一首體物之
妙雜之蘇黃集中人不能辨吉光片錦大庖一臠豈
在多哉
少陽集卷五
