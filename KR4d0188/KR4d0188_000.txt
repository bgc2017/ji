少陽集目錄别集類三(宋)
卷一
上書上
卷二
上書中
卷三
上書下
卷四
書
贊
卷五
詩
詞
卷六
附錄
臣等謹案少陽集五卷附錄一卷宋太學生
陳東撰東字少陽鎮江丹陽人事蹟詳宋史
本傳其集刻於元大德中者曰盡忠錄凡八
卷編次頗嫌錯雜刊於
國朝康熙中者曰少陽文集凡十卷前五卷皆
東遺文後五卷則本傳行狀及他書論贊今
存遺文五卷附錄史傳一篇行狀一篇及欽
宗省勅一篇高宗諭旨七篇為第六卷他皆
汰之東以諸生憤切時事伏闕上書糾蔡京
童貫諸人可謂直矣第於時國步方危而煽
動十餘萬人震警庭陛至於壊院鼓臠中涓
迹類亂民亦乖大體南宋末太學之横至於
進退大臣莫可裁制其胚胎實兆於此後應
詔再出卒以此為黃潛善所搆雖小人隂險
工於擠排亦東等有以致之矣第以心在國
家言皆剴切且能批摘權臣冒萬死以伸公
憤故南宋以來儒者以忠義予之而遺文亦
至今傳述焉乾隆四十二年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
