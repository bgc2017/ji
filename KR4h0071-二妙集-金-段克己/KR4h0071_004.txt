二妙集卷四金段克已
段成已撰
七言律詩
夀家弟誠之(以下克己作)
道行不得且栖遲一唯誰傳魯仲尼瑞世不求麟鳳質
急難空賦鶺鴒詩玉堂金馬知何處白石清泉有素期
但使平生忠義在樂天知命復奚疑
乙未人日飲范君子和齋酒酣賦詩呈座上諸君
正月七日春欲動拂面東風力尚微且貪席上賓朋樂
未覺平生事業非青山綠水俱可隱白髮蒼頭胡不歸
會須高挹浮丘袂千仞崗頭一振衣
五月二十三日夜分雨作凉風颯然木葉蕭瑟絶
似往年七八月感時物之變不能為懷漫浪成
詩聊以自釋
雲壓虛簷黯不收雨聲飛落碧山頭簾幃清徹三更夢
枕簟凉生五月秋入夜悲風何淅瀝先時病葉已颼飀
心非木石能無感喚起悠悠故國愁
寄仲堅漢臣二子
經春日日卧空廬門巷蕭條長者車一卷時看王湛易
數行慵寄子公書風光少得如人意顔面從教與世疎
聞徤不來花下醉明年花發定何如
誄雙峰興上人
試圓石上再生身嘯月吟風性益真解脱蓮花祛夢幻
忽驚野馬逐埃塵雙峯莫遂幽棲志一鉢誰為嫡嗣人
便恐叢林無正脉為君一哭涕横陳
和家弟誠之詩社燕之作
膠膠世事久經諳肯著紅塵換翠嵐騏驥捕鼷非所任
干將補履豈其堪老無成事惟多懶少不如人何更貪
花下一杯誰伴我清風明月便為三
欲歸誰不遣君歸却恨歸來事事違烽火未休家信少
山川良是故人稀黃金入手還能散白雪盈頭不肯飛
試問春愁都幾許長江滚滚日暉暉
人皆笑我我忘機我愛青山真得歸肯學班超謀肉食
更憐京兆泣牛衣心非理義焉能悦道勝紛華是故肥
獨坐鈎簾心語口回頭四十五年非
紅梅用誠之弟韻
梅花香裏倚蒲團萬事人間搃不干醉夢每憐春意淺
詩魂長遶夜枝寒記曾上苑溪邊見又向前村雪裏看
回首青蕤巳如豆齒牙衰朽怯微酸
小梅初破月團團戲蝶遊蜂未敢干醉臉不禁經宿雨
芳心似欲訴朝寒乍驚别後容華換更與尊前仔細看
便好栽培近東閣免教風味一生酸
癸夘春二月有五日衛生襲之誕日也座中生捧
巵酒乞言因用景純夀日詩韻以答盛意兼謝
不敏
壓倒詩人白與元淋漓醉墨出佳篇心澄寒玉泉中水
衣惹霜岩頂上烟歲晚相依清士瘦竆途漸覺麴生賢
黃冠野服從人笑自斷此生休問天
自訟
無將大車塵冥冥無邇宵人惡易形吏部有書慚薦李
萊公躬軸謬推丁慎交已昧書中戒悔過聊書座右銘
自是昌陽堪引夀不須卒苦進猪苓
彦衡喪子鄉社諸君皆有詩以慰其哀余忝交游
之長烏能無言因賦此以贈之
昔年曾讀樂天詩晚歲情鍾玉雪兒今日為君重感嘆
片時何意便乖離迎門猶記牽衣笑撫榻空懷漲乳悲
夢裏不知生死隔舊嬉遊處細尋推
丁未新正與詩社諸公園亭宴集彦衡有詩衆皆
属和一時樽酒賓席之勝殆可樂也余雖老顧
不可虛盛意勉為賦此
秋去冬來春又催昆明信有劫餘灰心遊碧落絲千尺
夢遶瓊林日幾回處世祗宜同鹿豕和羹誰復憶鹽梅
老來筆力猶強健一首新詩酒一杯
馮弟自北山來出其舊所為詩三百餘篇雖未暇
盡讀嘗鼎一臠足知餘味吾弟離羣索居無師
友之益能自道其所志盖絶無而僅有者也雖
然掘井九仞而不及泉猶為棄井耳適漢臣張
君見過論文話舊以及吾弟之賢因作詩許其
所已能而勉其所未至以寄之幸時復觀覽以
自警省勿徒實箧笥而巳
少年事業莫蹉跎聽我尊前一曲歌鑄劍必期經百煉
為文固自要三多凡胎須得丹砂換壯志休辭鐵硯磨
平地為山由一簣詞源他日看銀河
讀張志和傳
一葉輕舟一釣綸朝廷無處覓玄真太虛明月為知已
細雨斜風不著人西塞貪看飛白鷺東華忘却軟紅塵
還思擾擾求名者肯信人間有逸民
排遣
四海干戈戰血腥頭顱留在更須名病尋藥物為閑計
悶引文書作睡程萬事轉頭慵掛眼一杯到手最關情
此身定向山間老我與山英有舊盟
雄飛亭主人張君噐之有龍庭之行賦詩為餞
千丈虹霓卷壯圖幾回弹鋏嘆無魚南溟久滯垂天翼
北闕誰飛薦鶚書投筆尚希班定遠題橋終遂馬相如
浩歌若過燕山市為我登臺弔望諸
蘭文晚節軒
晚節誰能識此君一官不復任浮沉蟄龍未起三冬卧
老驥猶存萬里心陶令不來尊有酒嵇康已逝室無琴
横溪文字光千古舊有新詩播士林
夀縣大夫薛寳臣
薛姓婵嫣自古分君侯苗裔萃其門已聞佳績多前古
更溢餘波及後昆久屈祥鸞栖惡枳稔推利噐遇蟠根
徵書未至身閑暇且看尊前舞袖翻
蕭少府挽詞(并引)(以下成已作)
隰倅蕭君余不識其何如人也余初入城府謁
余於客邸敝衣敗絮渺然一寒生爾爾後時時
於朋游中見之貌益恭氣益和與之言確然有
守而不踰乎中其加於人豈一等也一日卒於
平陽之學舍府僚張侯而下皆有挽章吾友公
度邀余同賦義不可辭且蕭君母氏在堂臨年
而失賢子行道之人聞之為之出涕以相其哀
焉况平昔常所往來者為出一章以弔但辭鄙
義拙不足以發明蕭君之德業例奉繐帷以凟
為媿
蘭杜摧芳不待秋令人洒淚怨靈修門前弔客多青眼
堂上孀親半白頭共說才華為衆許豈期仁義是身讐
一坏冥寞重泉土野老相傳說故侯
搃管李侯移鎮京兆某久不能即門屏奉巵酒以
賀為慊謹作拙惡以餞行軒
一札飛書下日邊龍移方伯鎮長安晉城父老心皆泣
秦地奸豪胆巳寒千里馳驅容驥展九霄空闊看鵬摶
十年潦倒登門客卧病無由挽去鞍
和師巖卿遷居之韻
君看行路古來難人鳥其間得少安三窟未成那用狡
一枝粗穩不須寬破除夢境原無國收拾詩盟舊有壇
秋菊春蘭俱可喜等閒乘興一憑欄
伯和告别北邁欲得一言以資行槖惓惓之意盖
不能違也病卧中殊無好懷漫以此贈
聽唱離歌一再行翩翩裘馬戒晨征據鞍耿耿壯夫志
去國遲遲遊子情野店人稀休奠枕山蹊路險莫貪程
一鞭行色西風順萬里秋空片鶚横
李公子誕日賦詩為夀
歲晚喬松益倔強幾經風雪幾經霜鬢毛不與秋同老
名字長隨菊共香階下芝蘭相照映人間岐路極微茫
願君参取東坡法有病安心是藥方
張提舉子華報政中臺賦詩為餞苐荒淺良愧也
廟堂遣使出分巡撫養遺黎尚舊人今日不虛前日舉
去時仍是到時貧一心耿耿公家務兩鬢蕭蕭驛路塵
鞭筭自君家世事蹄涔未足到天鱗
送婁郎中秀實北上
氣壓元龍百尺樓搏空鵰鶚政高秋珥貂自屬封侯相
借箸咸推决勝籌會計不勞談笑了功名未肯等閑休
并州豪俠流風在慚愧儒冠謾白頭
夀李濟夫
往來詩酒晉城間白首相看尚昔年鳩卜一枝如我拙
驥思千里屈君賢床頭文史猶堪樂眼底芝蘭正可憐
但願太平身健在西風長醉菊花前
送搃管李侯北上
姓名合上郭公臺落落襟懷間世才飛騎屢朝天上去
好音時向日邊來中心都為明時盡東閣當因好客開
萬里鵬程從此始垂天雲翼看徘徊
辛丑清明後三日詩社諸君燕集於封仲堅别墅
談笑竟日賓主樂甚然以未得吾兄弟數語為
不足既而遯庵兄有詩余獨未也主人責負不
已因賦以應命云
燕子歸來人未歸平生事業與心違天翻地覆春仍好
雨打風吹花又稀淡抹平林烟苒苒亂飄香雪絮霏霏
可憐光景誠虛擲坐對虛尊到夕暉
善惡人情已飽諳岸紗宴坐看晴嵐折腰不是淵明懶
作吏原非叔夜堪老去一觴猶有味病來萬事更何貪
從頭悉讀行年記慚愧春風四十三
題張氏雄飛亭
大署佳名揭棟甍相君英氣見平生心隨燕雁共千里
志效齊禽眇一鳴昭代誰人飛鶚表滄溟何日徙鵬程
會乘風便扶搖上但恐垂天翼未成
紅梅
誰點冰梢絳雪團黃昏和月倚闌干羞隨桃李争春意
要伴松筠傲歲寒冷豔只宜閒處著淺粧難入俗人看
天心固惜和羹便空抱枝頭一點酸
淡掃胭脂碎玉團天生異物著江干月邊標格嬌增韻
雪底精神巧耐寒春意祗應容易見人情還作等閑看
可憐棄置蓬蒿外倚仗東風鼻一酸
送仲堅漢臣二子過南澗歸賦是詩
螻蟻微生脱怒濤一茒容膝儘逍遥宦情更比詩情薄
目力聊憑酒力消心類候䖝寒更切鬢隨霜葉病先凋
兒童失笑翁慵甚送客今朝却過橋
寒食後有感而作
二月山城尚薄寒冬衣未解嘆衰殘賞心更比年時减
酒量全非舊日寬點點花隨春共老悠悠詩興夢俱闌
此身只合山間了勲業何勞鏡裏看
薄命書生不足論春來憔悴寄荒村花間也作南華夢
眼底還無北海尊風掠平波寒剪剪雲拖殘雨晝昏昏
興來偶逐歸禽返燈火人家半掩門
送史生仲恭北上
裘馬翩翩事遠遊少年豪舉氣横秋愛君早有四方志
為我能無一日留擊筑悲歌增感慨倒瓶濁酒浣離愁
他時相憶勞回首何處風沙認晉州
仲堅將去平水戒行之夕飲於史氏之山齋
得子膠膠擾擾間往來未熟各衰顔百年更有幾回醉
一月都無數日閑不放肝腸中白墮將何面目對青山
相逢且盡今朝樂明日紅塵復市寰
齋居偶成二首
赤子誰能捋虎鬚溪山好處颺輕裾頭顱久覺非侯相
顔面從教與世疎一榻清風塵土外半軒黃菊雪霜餘
明經自為兒孫計敢與鴻儒論石渠
湛如古井冷無波鈍若吳鈎澁未磨半紙功名蝸左角
百年身世蟻南柯天翻地覆親曾見暮四朝三多幾何
萬事轉頭供一笑向來事業儘蹉跎
冬夜無寐書以自適
四壁催頽手重泥一枝隨意即成栖歸來已化千年鶴
老去慵聽半夜雞世事榮枯都是幻物情長短不須齊
寸心耿耿何人會隱見西忩月色低
用韻答封張二子三首
有斤誰斵鼻端泥借榻聊從地主栖萬事成虧均野馬
半生癡黠等醯雞文章自笑非時樣道德空期與古齊
老懶正疑閒處著高名無用不如低
心如墮絮巳沾泥身似驚禽未得栖壺缺何須歌老驥
冠高不復帶雄雞黃公遁跡終辭漢范蠡逃名徑入齊
回首平生事堪笑少年豪氣北山低
草鞋不踏禁街泥一把黃茅足穩栖賦性可憐如野鹿
驚心未免聽朝雞是非畢竟何時定出處從來自不齊
坐斷寒更吟未了爐灰雪積火潜低
再用前韻
勞生擾擾燕分泥常逐東風到處栖止渴望漿那及酒
供炊無米敢言雞仙人墮淚空辭漢處士為書巳贊齊
陋巷自無車馬到衡門從此不嫌低
再用渠字韻二首
兒女憐翁競挽鬚侯門何事曳長裾功名於我非所願
風月與人良不疎絳灌自能扶漢業綺黃只合老商餘
耳根一洗塵囂净㶁㶁寒泉玉漱渠
倚門吟嘯撚冰鬚吟罷山堂月滿裾活計蕭條秋水冷
鬢毛衰颯暮林疎難將朽質供時用幸有藜羹給歲餘
自笑妄生分别想清溝未必勝河渠
和答丹山夢庵張丈二首
抖擻征衣衣上塵歸來白髮一番新剩將酒向愁邊酌
却恐人嫌醉裏真世事飽諳惟欲睡詩情謾苦只能貧
歲寒松栢東風外付與千林自在春
幸自無人識姓名忍將兩脚閙中行原從有我安排了
強欲趨時作麽生案上一編聊慰眼世間萬事不關情
此心唯有沙鷗信來往江頭自不驚
中秋之夕封生仲堅衛生行之携酒與詩見過各
依韻以答二首
萬籟聲沉暮靄收長河瀉浪洗清秋遥天千里淡如水
明月一輪光滿樓隨意傾銀成勝賞誰家横玉調新愁
可憐白首蟾宮客羞對嫦娥說舊遊
夜凉河漢靜無聲澄澈天開萬里晴蟾吐寒光呈皎潔
桂排疎影甚分明良宵方喜故人共醉語乃知隣舍驚
一片詩魂招不得九霄直與月俱清
翼日二子見和復韻以答四首
短髮蕭蕭散不收老來何意更悲秋常年有酒或無月
今夕乘晴好上樓懶對嬋娟談往事祇將笑語替清愁
冷光願照金尊裏記得開元太白遊
忽聽城樓暮角聲飛空片月快新晴雲烟歛跡無纖滓
星斗收光不敢明千里共看人已老一枝難穩鵲頻驚
醉吟坐到三更盡病骨不禁秋氣清
香霧霏霏晚漸收冰輪碾破一天秋便邀東海騎鯨客
同上西家拍酒樓不向此時&KR0838;一醉更於何處散千愁
年年八月如今夕永結無情汗漫遊
好將弦管試新聲月正圓時天正晴光射酒杯浮㶑灔
香飄桂實甚虛明拂衣醉舞人爭看抵掌狂歌鳥暗驚
邂逅尊前成一笑勿論誰濁與誰清
丁未立春日與彦衡景純史生飲坐中彦衡有詩
且需余和為賦此
花枝摘索費詩催自笑吟懷老未灰白髮漸如殘雪滿
朱顔不逐早春回可人襟韻來三客入眼風流欠二梅
有酒問身強健在莫教閑却手中杯
翌日再用前韻簡二三子
長吟未了雨來催雪積寒爐火漸灰一點枝頭紅尚淺
半㾗溪面綠初回行擔酒債還思杜坐得詩窮反笑梅
報答風光無好語對時虛覺費清杯
獨坐有懷往昔復次前韻二首
短髮刁騷不受催坐看浮世幾飛灰流年冉冉人空老
世事悠悠首重回天遠望竆歸去雁地寒瘦損折殘梅
等閑無計驅愁得除向壚頭酒一杯
快飲休嗔急管催昔人不飲已成灰轉頭晚景無多子
屈指春風又幾回撥悶直須煩麴蘖和羹宜且買鹽梅
莫言兩手渾無用花下猶堪把酒杯
衛生行之少負俠氣與余兄弟相遇於艱難之際
自抑惴惴常若不及迨今十五年矣家貧而益
安豈果有所學乎不然何其舍彼而取此也生
正月十六日誕彌日也因賦詩以贈為一笑樂
且以堅其志云
低心不肯逐時趨坐覺甁儲歲屢無試手耕絍新事業
傳家弓冶舊規模膝前癡騃憐文度酒後粗狂憶阿奴
(生弟襲之嗜酒而狂生每容之)但願年年身健在一尊長得與君俱
再用杯字韻二首
綠髮潜為白髮催賞心半逐壯心灰巳&KR0838;事業因循却
又放風光寂寞回春意等閑遺病木曉寒特地妬芳梅
病來止酒人應笑忍對良辰負此杯
人間聲利任渠催烈熖何嘗發死灰世態翻雲悲易變
年華如水挽難回驚心舊曲空聞笛點額新粧不見梅
百轉枯腸思一溉虛名方信不如杯
送山人李生湛然之燕
驚心浩浩塞雲寒珍重儒冠莫浪弹相府豈能容阮籍
館人那解識馮驩無書可上裘空敝有夢難通刺欲漫
且好駐君千里駕小齋如斗足容安
戊申四月書於史氏仲恭别墅
飄飄天地一癯儒問柳尋花未要扶老去生涯三徑在
向來意氣一分無尊前乍喜紅潮頰鏡裏那知雪滿鬚
睡起北忩成獨笑人間岐路足﨑嶇
午芹道中
渺渺江風吹葛衣愛閑長與世相違青絲步障柳千樹
碧玉屏風山四圍入眼江花如慰意近人沙鳥信忘機
虛名到此成何事一笑平生始覺非
漫書二首
山翁只合坐山房四壁蕭然一木床心為感時空渺渺
鬢因懷舊變蒼蒼人間日月驚何速物外光陰本不忙
一枕北忩眠正穩却疑身世在羲皇
擾擾膠膠人自忙心閑無地不清凉雨邊戰陣蚍蜉閙
花底生涯蝴蝶狂幸有文書遮老眼豈無藜藿療飢腸
從教門外蓬蒿滿不見白丁計亦良
五月朏日書以自適二首
隴月娟娟白板扉溪風颯颯冷麻衣藜床坐月人空老
鐵研磨穿計巳非叔夜自難堪作吏季鷹那解早知機
但教方寸長無事一酌清泉亦自肥
身貨休論兩孰多留連光景且婆娑穀藏得失不相遠
蠻觸功名能幾何悶復往尋醅甕飲醉來慵擊唾壺歌
扁舟舊有江湖趣肯著藍衫換一蓑
次韻周景純先生見寄之什
閒尋閒計適閒情日月催人慨易傾築室未能依表聖
卜鄰先喜得君平慚非世用甘藏拙謬得時稱豈是誠
我與西山相信久不須更與白鷗盟
元日夜與二三子小酌
一尊相對意如何却恨歸來白髮多萬事到今從鹵莾
一年好處莫蹉跎閑收暮景供清酌醉挽春風入浩歌
多謝東君不嫌客也教衰朽得陽和
幽懷用夢庵張丈韻四首
此懷耿耿付東流蒲柳形骸不耐秋老去始知身是幻
病來漸覺鬢絲稠青蠅點物驅還至白鳥猜人挽不留
收得閑愁供晚睡西風吹夢冷悠悠
自嘆行藏久謬悠多君雅志在林丘一生斷向閑中了
百計何勞分外求搃把行年償酒債更將餘力費詩籌
膠膠擾擾人間世一笑尊前萬事休
百年過眼半羇旅一日逢人九嘆嗟叔夜不堪長抱病
馮驩何苦久無家飄零身世風頭絮淡薄人情春後花
擬把餘生釣江海為煩嚴子借魚槎
起來乘霽看年華便著芒鞋代鹿車白水明邊鎔落日
碧天盡處散餘霞决明點檢無多實甘菊商量有數花
滿酌一杯都不計人間萬事足安蛇
封仲堅挽詞三首
幾年為我駐行輈一閉幽宮挽不留望望故丘君飲恨
煢煢遺息衆為憂皇天無路申三問隙地何人借一坏
重對平時舊遊處野烟荒草祗增愁
藏身無地古難堪賻葬何人為脱驂樊子未來誰主後
緹縈猶在勝生男十年往事如春夢千古遺經憶夜談
一片羇魂招不得暮天黯黯冷雲曇
昔嘗屈指計前期今守竆廬竟死為多病每慚調護力
餘生誰救急難時匠斤欲運莊周泣鄰笛遥聞向秀悲
一片嵌巖磨不磷更堪重讀孟郊詩
薛寳臣生朝
曉砌初開十二蓂一尊介夀為君傾昔聞存義能從政
今見元欽又繼兄謝傅階前瓊樹秀老萊堂下綵衣輕
莫言小邑徒勞耳萬里青雲第一程
送張噐之北上
匹馬翩翩出漢關春來塞草幾芊綿人憐季子貂裘敝
自誓桑生鐵硯穿羊角會搏溟海上鴻毛行遇順風前
吾軍正賴君增氣萬里青雲穩著鞭
眯眼風沙去路迷又携書劔過山西片心耿耿摧尤壯
六翮翩翩養復齊千里會看黃鵠舉一枝休嘆綵鸞栖
丈夫自有乘車日司馬橋名不浪題
蘭氏晚節軒二首
幾年會計屈微官五斗才堪給酒錢野鶴風標寒愈峭
巖松節目老方堅石腸未省隨時轉鐵面何常與世妍
回首風烟三徑晚典刑當作畫圖傳
都把升沉不置懷一尊時對好山開張公雅有江湖志
崔子本非丞貳才為政從渠嗤拙宦買田巳自賦歸來
高情想像常如在不逐春風没草萊
贈醫者
術以醫名行以儒為人不肯著方書共高世外封君達
自許山中陶隱居轉首恥為他日計論心愧未古人如
有兒還解傳家否試問門前長者車
夀尊兄遯庵先生
筆頭風雨幹千鈞早歲嘗充觀國賓避事就閑真得計
有才無用且藏身虛名到底將安濟涉世而今不厭貧
白髮相看老兄弟暮年同作太平人
送王載之
鞍馬丁年事遠遊北州未穩復南州胸懷落落馮驩鋏
塵土翩翩季子裘擊筑悲歌增感慨倒瓶濁酒浣離憂
一編笑我衡茅底坐送光陰到白頭
自夀
霏霏晴雪點吟鬚颯颯秋風戀客裾拙計每為妻子笑
病多還覺友朋疎行年如此事無幾破屋翛然家有餘
濁酒一杯吾自樂人間冨貴不關渠
雨後漫成二首
羈思紛紛不易裁晚凉扶病獨登臺翩翩幽鳥避人去
殷殷雷聲送雨來巳&KR0838;此身閑裏老且將笑口酒邊開
安車待聘非吾事休作姑山隱逸猜
詩情牢落不堪裁人物風流愧玉臺門外寂無肥馬到
枕邊剩有好山來年華滚滚身如幻世事膠膠眼倦開
擬把餘生寄江海沙頭鷗鷺莫驚猜
再和二首
凉月娟娟玉半裁曉風吹夢下瑶臺笛兼鄰杵相和切
秋共羈愁一併來到處溪山容我懶違時顔面向誰開
少陵可笑行藏拙獨倚危樓剛自猜
癭杓天然不用裁日傾新醖剥蓮臺幾回醒酒風纔過
一霎催詩雨又來兩脚只堪閑處著寸心贏得片時開
此身有類傷弓鳥曲木無情亦暗猜
三和二首
壯志如今日抑裁功名不復夢雲臺平生回首事安在
一葉驚心秋又來不引壺觴聊自勸未知懷抱若為開
浮名畢竟成相誤盍作閑居鴆毒猜
世事紛紛乃剸裁何如無事醉春臺脅肩一笑亦良苦
有田幾時歸去來百念都隨灰燼冷一尊聊為聖賢開
從今便入農桑社園友溪翁莫見猜
四和二首
嘗把閑身静品裁殘生何幸脱輿臺田園依舊喜重到
松菊就荒傷獨來懶散從教塵事廢襟懷難對俗人開
自量不肖非逋客為報山靈且莫猜
林外炊烟細若裁詩情引上賦春臺螢從楊柳梢頭墮
雨向梧桐葉上來華髮蕭蕭秋更老衡門寂寂晝慵開
終南佳處吾將老仕宦休為捷徑猜
五和二首
世事浮雲不受裁羊裘重覓子陵臺隨人明月娟娟静
吹面凉風特特來多技漫勞寧似拙兩眉深鎻不如開
床頭忘却糟床酒誤作蕭蕭夜雨猜
素位無心入聖裁姓名不到郭公臺閒搘藜杖看雲度
静掃松軒待月來未把酒杯頭懶舉試拈書册手慵開
荒才自信非鄒樂安處青山有底猜
張七賢圖
七賢不與竹林期人物風流各一時妙語霏霏皆作者
高情落落更何之山川如畫靈猶在溟渤飛塵世屢移
欲薦菲辭無處問黃流千里夕陽遲
贈琴士任先生
翛然天地一癯仙誤落紅塵二十年萬事成虧雲過眼
一身蹭蹬雪盈顛科頭欲寫卷中趣洗耳試聽徽外絃
他日遂君林下約月明風露净娟娟
藥郎中萱草堂
共道傳家以義方長留春色在萱堂静宜有夀何須祝
樂自無憂不待忘華萼光輝連二妙瓊林照映列諸郎
要看靴笏床俱滿歲月靈椿未易量
容安軒
走遍人間行路難歸來始覺此心安半椽自覆人應笑
兩膝足容吾巳寬階下蘭生猶可佩籬邊菊老儘供餐
微軀此外無多事一炷清香篆曲盤
總管隴西公歸自趙城以雪途行役見命賦此以
獻
曉鞍催發五更鐘王事匆匆不易從雪氣空濛迷馬首
霜威跋扈襲裘茸誰家村落雞頻唱到處園林鳥絶蹤
却憶雲山舊栖地擁衾高卧養吾慵
萬夫長李侯西覲回作詩為賀
帷幄雍容擁萬夫雄襟英概漢臧吳獠兒坐失重巖阻
戰士争先九折驅去日旌旗填蜀道歸時笳鼔競堯都
謬為門下登龍客擬頌勤勞愧腐儒
坐擁貔貅十萬夫雍容帷幄看投壺威風栗烈前無敵
膽氣輪囷大滿軀銅柱直期標百粤連城潜覺失全吳
江南公事行將畢願獻扁舟范蠡圖
二妙集卷四
