二妙集卷五金段克已
段成已撰
絶句
九日山園小宴取五柳公采菊東籬下為韻賦
詩侑觴五首(以下克己作)
世無李元膺誰容孔北海長歌歸去來籬菊無人采
古來賢哲人餓死填空谷清尊幸不空且醉籬邊菊
風雨山城暮黃花自滿叢幽懷若為寫正要玉西東
愛酒陶元亮持杯對菊枝醉時催客去猶復有藩籬
饑餐秋菊英采采不盈把日落西山昏獨坐衡門下
仲冬之初家弟誠之自芹溪得紅梅數枝作三
詩以見意夜歸枕上次韻簡山中二三子三首
十月梅花春未知竹間璀璨出斜枝耐寒巧作新粧面
絶勝含章簷下時
顔色馨香幾箇知叢篁深處見横枝孤標祇得詩人愛
華樣而今不入時
梅格孤高只自知恥隨桃李鬭新枝天寒翠袖依修竹
却在橙黃橘綠時
盧希顔草蟲横披
牛李黃蘆相並枝秋蟲蕭洒弄幽姿畫師老筆生新意
寫出無聲七月時
暮春有感三首
忙携歌酒趁清歡桃李多能幾日看欲識詩人愁絶處
花開時節一凭欄
春到蕪菁事已非杜鵑看又喚春歸幽香一點無尋處
燕蹴飛紅染客衣
及時行樂不應遲管領風光更有誰花落花開春又去
都能消得幾篇詩
翠微上人病間
嘆息維摩老病身散花丈室久無人呼兒却問文殊疾
公案而今特地新
梅花十咏
憶
姑射仙人冰雪膚昔年伴我向西湖别來幾度春風換
標格而今似舊無
夢
天仙邀我醉瑤臺春向飛瓊笑裏回為報梨花緣巳斷
休將雲雨下山來
尋
風流誰似李三郎不記仙姿委路旁天上人間無覓處
風來羅幕只聞香
探
虢國夫人約素身不教脂粉涴天真一班曾向春前見
顔色如今更可人
乞
寄語詩人林隠君水西千樹要平分玉顔絳領堪娱老
御史何勞覓紫雲
折
白玉堂深夜色寒玉兒和月倚蓬山高情不似章臺柳
也許餘人取次攀
嗅
手撚冰蕤步月華暗香先已透垂瓜夀陽畢竟無才思
但卧含章拂落花
浸
玉骨渾將山麝薰冰肌得水更精神凌波微步東風軟
羞殺當年洛浦人
浴
脉脉晴天翠幕張玉環月底按霓裳却嫌塵汚香羅襪
故著温泉為洗粧
惜
窈窕銀屏掩畫堂為嫌玉瘦怯昏黃落英猶可為香爇
不學翾風老退房
花木八詠
海棠風
玉妃酒暈透香肌滿頰嬌紅睡起時小立沈香亭子外
釵横鬢亂任風吹
楊柳烟
舞罷霓裳醉似泥六宮誰敢鬭腰肢侍兒扶起嬌無力
雲母屏深午醒遲
荷葉露
仗下華清賜浴時温泉香膩洗凝脂團花翠壁琉璃滑
狼藉珠璣醉不知
葵花日
晚日穿花透翠帷環兒軟語訴分離髮膚之外皆君賜
妾自傾心君不知
菊花霜
風簾斜揭玉鈎欄端正樓高燭影殘宿酒困人梳洗懶
從教殘粉涴金鈿
芭蕉雨
梨園子弟去無蹤門掩蓬萊繡帳空寂寞綠窗深夜雨
傷心不獨有梧桐
梅花月
蓬島春寒減玉肌却憑羽客寄相思凭肩私語長生殿
惟有當時好月知
山茶雪
娘子宮中儀體新八姨羞把舊粧勻畫羅瑞錦難相稱
故著龍香簇絳巾
退之留别大顛圖
吏部文章日月光平生忠義著南荒肯因一轉山僧語
換却從來鐵石腸
漢隂抱甕圖
鑿井為畦並漢臯區區抱甕不辭勞古人伎倆今人笑
舉世師師尚桔橰
丁未三月二十八日縣大夫薛君寳臣過余芹
溪精舍酒間雨作時方苦旱喜而賦之
麥田日日起黃埃官長憂民意不開底是山靈多嫵媚
故驅風雨過江來
明日李生湛然見和仍韻答之二首
東風吹雨細纖埃尊酒相逢盡日開不是官閑公事少
此中能得幾回來
日烘窗戶裊輕埃醉眼朦朧尚倦開不是故人留顧盻
衡門未省有人來
壽衞生襲之
去年即席賦新詩今歲迎門把酒巵似此相逢能幾度
莫教虚負百年期
為龍門史師壽不遇
香霧霏霏曉未開一尊特地為君來仙翁落魄知何處
貪醉蟠桃不肯回
楊生彦衡袖初夏三數詩過余徵和雖勉強應
命格韻枯槁深慚見知十首
枝頭梅子半傳黃門巷陰陰午景長為語兒童休報事
乃翁方且作詩忙
刁騷短髮半垂黃深覺閑中氣味長買得西山猶是錯
往來杖履却成忙
薔薇經雨隕輕黃芍藥翻階竹筍長年少往來長不住
恰如蜂蝶為花忙
案上新經未入黃風簾不動篆烟長須知靜裏乾坤大
不覺飛空日月忙
奏賦當年對赭黃漁樵今日話偏長青山綠水無窮意
信使人生空自忙
酒熟江村擘蟹黃論詩看劒引杯長閑身散懶無拘束
笑殺君房醉裏忙
老來閑口罷雌黃書卷慵拈白日長門掩東風無客過
不知人世有閑忙
不求紆紫與懷黃竹杖芒鞋野興長信步芹溪溪上路
楊花又是一番忙
晨興賞翫抵昏黃晝短其如夜苦長秉燭醉歸君莫怪
一生能得幾回忙
蟾蜍詎可逐飛黃雲海茫茫去路長世外仙方無分得
漫勞心力一生忙
送雙白渠使梁君二子北上
連壁雙飛二鳳毛眼明又復識英豪鸞聲噦噦朝天日
想有新詩奪錦袍
送故人子赴燕
莫謂城南尺五天此行幾日到幽燕昂霄聳壑從兹始
萬里青雲穏著鞭
乘興杖屨山麓値梅始花裴回久之因折數枝
置之几側燈下漫浪成語簡諸友一笑云三
首(以下成己作)
戲蝶遊蜂總未知小窗低亞兩三枝夜闌燈下横疎影
渾似西湖月上時
漏泄春光人未知輕紅已透最高枝洗粧自有天然態
儘道冰容不入時
幽香不許俗人知纔是東風苐一枝誤認文君新睡起
讀書窗下立移時
光得道中
行行不覺到斜陽顧影頻驚爾許長返照此身還此是
莫因外景使承當
和答陳子京二首
擾擾浮生等聚嬉風波千丈渺無涯掩關一卷床頭易
冷眼從渠笑絶癡
雲山咫尺阻同嬉望斷音容天一涯聞道城居最堪隱
想君為討未全癡
梅花十咏
憶
初謁瓊漿記昔年迎門一笑想嫣然夜來雪暗前村路
恨滿東風意不傳
夢
神女塵緣久未忘飄然隨月到高唐歡情未接還驚覺
雲雨陽臺空斷腸
尋
玉想形容霞想裾雲英自與世姬殊幾年來往藍橋路
搗盡玄霜得見無
探
未嘗親到謝家堂風韻何由識謝娘說與選花場上客
須知林下勝閨房
乞
漏泄春光洛水傍紫雲名字襲人香可能惠我黃昏伴
休笑分司御史狂
嗅
玉骨那堪瘴霧傷好將經卷伴南荒坡仙鼻孔清如水
老覺朝雲道氣長
浸
洛浦飄飄信有神凌波忽覩一枝春摩挲老眼看微步
旎旎香生羅韈塵
浴
洗盡鉛華見玉環肌膚冰雪照人寒臨風脉脉嬌無力
輕裛香羅半未乾
惜
襟袂翛然風味酸北人誰識蔡姬賢可憐抛却清伊月
埋没邊沙二十年
花木八詠
海棠風
宿酒微醒不自持君王催喚太眞妃醉紅睡起依然在
忙倩羅紈為解圍
楊柳烟
九原喚起李夫人誰炷仙香為返魂一捻宫腰渾瘦損
舞衣微帶瑞雲痕
荷葉露
泉客將歸返故淵西風渺渺碧波寒主人情厚無他贈
一把眞珠泣翠盤
葵花日
戀戀天光下玉階明妃初出漢宫來情知生死歸無路
一點芳心誓不回
菊花霜
六宫試手學梅粧曾見飛英點額傍香粉嚼餘濃不散
唾花誤染縷金裳
芭蕉雨
憶別春容已十年回文錦就倩誰傳都將一掬傷心淚
洒向蠻溪數幅牋
梅花月
別後盟言不忍寒舊官到底勝新官情緣未斷還相見
人復團圓鏡復完
山茶雪
飄飄天上謫仙人嘗作金鑾侍從臣老大風流殊未減
錦袍如舊白頭新
龍門八題
禹門雪浪
峽束洪流起怒濤亂翻晴雪與雲高徐看行處元無事
小處區區枉用勞
雲中暮雨
古壘雲藏一徑微河山依舊昔人非貪徵往古興亡事
不覺城頭雨濕衣
疏屬晴嵐
雲拖殘雨歛前峯翠色寒光溢幾重慮有詩人偏著眼
時施膏沐為渠容
雙峯競秀
雲外亭亭聳翠環天荒地老兩峯間若教工部嘗經眼
未肯將詩譽玉山
神谷藏春
山間草木四時新一脉清溪不染塵忽見漁郎驚借問
却疑儂是武陵人
仙掌擎月
月出山頭未數竿仙人掌上玉團圓瑞光冷射三千丈
絶勝碧蓮峰下看
姑山夕照
日鎖羣峯欲下遲籠葱一片冷胭脂醉吟著我扁舟尾
畫出坡遊赤壁時
汾水秋風
一曲劉郎發櫂歌歡情未巳奈悲何只今回首空陳迹
依舊秋風卷素波
蒲州八詠
蒲津晚渡
城下行舟一箭輕城頭落日半竿明河流洶洶風仍急
時聽浮空欸乃聲
虞坂曉行
林下晨雞第一聲隴頭殘月伴人行未知局促鹽車下
老驥蕭蕭又幾鳴
舜殿薰風
煩暑人間不可支暫來陊殿獨委蛇南風一拂清如水
猶似當年解愠時
首陽晴雪
薇歌一曲對西山萬古清愁老翠巒望斷空岩人不見
光搖銀海玉峯間
東林夜雨
烟雨濛濛暮靄凝院庭深悄若無僧林稍一點熒熒碧
知是層樓供佛燈
棲巖疊巘
山色熒青不染塵何年精舍構嶙峋也知偏入閑人眼
為現雲間清淨身
媯汭夕陽
媯水橋邊日下遲蘢葱一片冷胭脂山川良是風猶古
想像英皇下嫁時
王官飛湍
冷雲深處漾寒清千仞懸流玉練明車馬往來山下路
何人到此濯塵纓
幽居奉借遯庵尊兄嚴韻呈隱之潤之二英弟
一粲三首
解鞍借榻避風埃淨拂風軒待我開詩句墮前還忘却
聯書歲月記曾來
浮榮過眼等浮埃尊酒相逢一笑開門外紅塵高萬丈
莫教一點鬢邊來
小軒如斗靜無埃面向青山好處開漫道幽人招不得
一尊今日為君來
和李生湛然聞杜鵑有感之作
五更枕上夢魂清初聽催歸第一聲我本無家更安往
任渠啼血不關情
張信夫夢庵(并引)
子張子寓跡於里西之精舍以夢名其室且
命余訂之夫人之方夢也念念相因萬境現
前一得其意則揚眉軒目傲然以為樂一失
其意則喪神沮氣愁悴以為憂昏昏没没冥
行於夢境之中初不知夢之為夢也惟其不
知也故為憂樂之所汩及涣然而覺始知向
之汩吾心者皆虚妄也世之人貪得而患失
廢精神耗思慮終日弊弊焉顚倒錯亂於憂
樂之域而不自覺悟者庸非夢邪蓋寐者歛
睫之夢也寤者瞠目之夢也是以達人大觀
寤寐兩忘雖視其人猶以夢幻况區區之物
烏足累其心哉姑作是詩而為之獻亦以自
釋爾四首
憶昔邯鄲道上行半生回首夢初驚而今始覺非眞實
過眼浮雲萬事輕
覺時常笑夢時訛夢覺其間爭幾何聊爾藏身大槐國
閑看明月上南柯
一身栩栩復蘧蘧為蝶為周我自如寤寐人間等遊戲
此心無地不華胥
世味迷人人不知紛紛蕉鹿競爭為山翁正坐山堂上
笑問黃梁第幾炊
和楊彦衡見寄之作六首
幾年奔走趁槐黃兩脚紅塵驛路長夢破邯鄲成獨笑
半生回首只空忙
西風浩浩塞塵黃白髮緣愁若箇長客夢五更驚忽斷
打門縣吏索租忙
一裘誰為製玄黃無可奈何秋夜長我自忍窮方未暇
不知蠻觸戰爭忙
一葦初航十里黃故園歸計渺何長可憐兀兀青燈下
還似當年舉子忙
小園蘇茹待秋黃不事薑鹽味自長口腹累人良可笑
何能終歲為渠忙
幽跡無心學綺黃荒才涉世本非長年年來往燕然道
却為山林有限忙
古瓶梅花為總管李侯賦
錦帳銀瓶漫玉肌風流應自有人知夜深窗下横疎影
絶勝西湖月上時
送馮資深歸西山五首
人間蠻觸日干戈暮四朝三都幾何此去莫憂瓶粟罄
西山雨足蕨薇多
蕭蕭華髮老書生久欲歸田計未成喜聽日邊消息好
故山容得子眞耕
幾年思慮漫營營重見西山眼倍青胷次無塵元自好
床頭况有洗心經
候門稚子喜歸來暖熱那無酒一杯抖擻滿身塵土盡
襟懷還對好山開
別離最苦暮年時百歲中來不易支此去故園行樂處
詩成毋吝寄相思
徽宗墨竹
野禽背立歲寒枝想見當年落筆時吮墨綴辭俱喪國
九泉笑殺李家兒
贈師嚴卿
老大溪山入夢頻彊憑圖畫寫情眞歸與不及身彊健
山有英靈恐笑人
蘭氏自然齋
萬事榮枯一笑間情知使尼定誰關編茅依石寬如斗
卧看溪雲出岫還
明皇蹴鞠圖
志在馳驅禍已胎笑顔况更為誰開貪爭飛鞠鞭驄去
不覺踰垣有鹿來
周生景純贈菊數本因拾舊事依韻答之二首
陳國君臣醉宴時可憐璧月照瓊枝薔薇露濕仙裳重
笑對君王索好詩
萬里文姬去國時秋霜也到歲寒枝歸來滿面黃塵暗
恐入西風馬上詩
張世傑經歴牧牛圖三首
綠陰深處戲童兒牛自東西兒不知休說兒童無伎倆
人間何事不兒嬉
斷烟荒草淡無姿寫入人牛自在時毁瓦一懽聊爾耳
不知何者是盈虧
兒自嬉遊牛自眠葛洪磯畔舊因緣三生石上精魂在
一夢回頭又幾年
楊茂之志適軒
坐笑行吟困即眠心遊隨處莫非天是中眞意何人會
隱几蓬窗正嗒然
人心自有一羲皇說著元來話更長詩句墮前還忘却
坐看林影轉虚廊
秋日牡丹為友人賦病久無佳思姑作俳語三
章以應命對觴一呼盧可也
訴盡中情為雨詩可憐誰識漢文姬歸來巳覺秋風曉
標格猶應似舊時
秋雨瀟瀟無限思妄憑羽客覓環兒蓬萊日月非人世
不記梧桐落葉時
公子初離季隗時丁寕私語兩心知從渠歲律春秋變
一點眞心死不移
二妙集卷五
