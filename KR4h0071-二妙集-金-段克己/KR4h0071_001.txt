二妙集卷一金叚克己
叚成己撰
五言古詩
贈醫師范子和(并引)(以下克己作)
范君子和居姑射山麓世隱於醫敏給多藝能
略涉獵文史一日會薦紳軰於其家酒半舉大
白而言曰不肖竊有志於斯文敢求數十字以
為珍藏意甚勤因為賦古風一篇告之以君子
之道使知所操持焉非直使誇衒於世實箧笥
而巳
我廬姑射東君居西山隅相去不十里曳杖以問途知
我遠方來盡室相喣濡衰年况多病藥物必爾須診視
得家法就為醫扁盧貧賤人所惡勢利人所趨君子異
于衆而獨與我娛延我升中堂坐列皆明儒酒餚既登
爼左右羅童奴令行爵無筭促使開大壺酒酣意氣逸
高論到唐虞日晏未得歸欲起時見拘自言小邑中何
嘗接士夫久客惜人情褊量動輒踰仍呼兒出拜頭角
異凡雛從小好文字未覩明月珠長者幸有賜終身不
敢渝既蒙主人知所願獻良圖世人豈無才惟德不能
俱不見盆成括以是喪厥軀又徵荀氏語至察則無徒
大辨外若訥聪明守以愚顔子稱大賢尚云有若無吾
言儻无忽榮名不須沽
歲己酉春正月十有一日吾友張君漢臣下世家
貧不能葬鄉鄰辦喪事諸君皆有誄章且邀余
同賦每一忖思輒神情錯亂秉筆復罷今忽四
旬矣欲絶不言無以表其哀因作古意四篇雖
比興之不足觀者足知予志之所在則進知吾
漢臣也無疑
高樓浮薄雲知是何人宅賣諸輕薄兒身為五侯客日
暮鬭雞回車騎何翕赫鼻息吹虹蜺行路皆踧踖豈知
黔婁生儲粟無擔石衣衾不掩尸送我城東陌寥寥百
世下誰分夷與跖
北方有黃鵠飽義氣勇烈天寒辭故巢思欲近丹穴吁
嗟翅翎短雲海路隔絶鳳凰不相待孤憤無由洩恥與
鴟鳶羣朝夕肆饕餮一步兩呌號心摧口流血側頭向
蒼昊永與羈雌决人皆尚鴟鳶反謂黃鵠劣世無乘瓢
翁軒輊定誰說猿鶴與沙蟲冺冺同一轍悲來結中腸
欲辨且三咽
藝蘭當清秋生育胡不早西風發微香能得幾時好飛
霜半夜來滅没先百草真宰獨何心吞聲不復道
驅車上太行中道車軸折停車卧轅下骨斷筋力拆撫
膺呼蒼天淫淫涕如雪古往與今來此憾何時絶
同封仲堅采鷺鷥藤因而成詠錄寄家弟誠之兼
簡李衛二生
有藤名鷺鷥天生匪人育金花間銀蘂翠蔓自成簇褰
裳涉春溪采采漸盈掬藥物時所須非為事口腹牛溲
與馬渤良醫猶並蓄况此香色竒兩通鼻與目尤善療
瘡瘍先賢講之熟世俗不知愛棄置在空谷作詩與題
評使異凡草木
贈荅封仲堅
念昔始讀書志本期王佐時哉不我與觸事多轗軻歸
來濯塵纓羸装聊觧駝午芹多竒峰流水出其左誓求
十畆田於此養慵惰種椒盈百區栽竹僅萬箇自謂得
所依心口默相賀經營久未成藴櫝乏竒貨低徊不能
去借宅便高卧始構茒三間榱桷久摧挫暑雨畏霖潦
霜風苦掀簸豈無冨貴人粟布救寒餓恥隨肥馬塵擁
鼻不敢唾淹延歲月深十手指庸愞塵埋劍鋒缺弹鋏
悲無奈時當春之仲桂魄月半破丁丁聞啄門有客來
相過探懷出新作高唱成寡和清辭麗卿雲齊梁那復
課蹇余鞭不前躑躅蟻旋磨枯腸藜莧苦竒字厭搜邏
君子真可人沽酒酌通播酒酣膽氣麤狂言驚四座舊
遊渺何許行路方坎坷作詩寄問聲别離傷老大
夀寇興祖
飄飄關輔客逸氣薄雲霄承學有源委持論生風飊束
髮侍玉階香名滿天朝射策不一中雄文深自韜嘉遯
思居洛歌詩祗和陶生涯足文史蹤跡混漁樵蹭蹬三
十年壮志殊未彫人稱寇公後商鼎復能調才本時不
容坐使雙髩焦朅來汾上水吾見秋蟲號西風下木葉
天氣正泬寥勸君一杯酒能令百憂消開懷且痛飲勿
令鄉關遥
寄張弟噐之
愛酒陶彭澤映世清節耀乞食賦新詩不復事邊徼士
生多轗軻異代或同調東山不可作敢望蟠溪釣壺觴
聊自傾登高一舒嘯但恐汙世塵永為達人笑
山堂久岑寂宴坐度昏曉倚壁一蒲團幽人後計了日
高鼎茶鳴風細爐烟裊曳杖步庭除看雲頭屢矯安得
謫仙人神遊八極表
興上人駐錫姑射之麓他日邀余所居之靜樂齋
勉為賦此
我愛興上人閒處先著脚雖有買山錢難尋一丘壑向
來栖息地龍象久寂寞重尋林下徑竹石苦分薄溪水
恣交流巖花自開落却掃大室中一瓶還一缽靜樂題
其顔塵緣聊觧縳寥寥千載下此理誰發藥我今為拈
出永免一重錯有淨必有垢無苦亦無樂混沌元不死
七竅剛自鑿鄭重庵中人萬法本無著獨有太古心油
然滿寥廓
陳君百祿隱居河汾世以醫名家臨財廉取與義
性喜諧雖外若寬縱内實重慎而有常心真善
學醫者也辛丑之秋余痁作君調護周至既獲
勿藥欲酬而不可姑以詩答其勤
我來汾沮洳汾濱君所居豈期牢落際有子可與娛遺
我以方藥投我以素書往來八九年問難更起余妙處
自心得論說乃其餘衆議逓持執辭語費百車君以一
言蔽如亂髮得梳丹砂與赤箭應用並貯儲困窮尤所
重視之骨肉如孰謂斯世中乃見古人且我不為世用
以道而卷舒子胡自隱晦而不干名譽聞君有令子萬
里有權輿于公多陰德預使高門閭請君事其語勿謂
吾計疎
吾兄同仲堅采鷺鷥藤於午芹之東溪因詠詩見
示前代詩人未嘗聞賦此者此花長於田野籬
落間人視之與草芥無異是詩一出好事者將
知所貴矣感嘆之餘敬次其韻有與我同志繼
而述之不亦懿乎(以下成己作)
微雨洒郊坰百卉欣竝育幽花發溪側間錯金珠簇徐
看是鷺藤香味濃可掬忍饑出新句大笑負此腹遺落
榛莾間采擷誰見蓄情知無俗姿安能悦衆目先生日
來往東溪路應熟一經題品餘名字耀巖谷遇合良有
時不才異山木
呂氏用靜齋
兩崖夾嵳峨一水中委蛇是間有高人静與山林期結
茅並溪石故迹司空遺因人愛其山佳處應自知心閑
境隨勝眼靜山增竒寥寥丈室中日用夫何為不書咄
咄字高詠休休詩無人書一編有興酒數巵便是一生
了安問著與龜依依中條雲夢想紫芝眉昨朝寄書至
謂我來何時急營買山錢已覺從君遲他年兩䋲床分
忍西山饑
夀夢菴張信夫
一杯甕頭春持夀丹山客洗盞置客前共坐林下石酒
酣語益真道合意自適東風吹醉眼高興寄空碧人生
天地間迅若駒過隙胡為就羈縛惴惴從物役何如夢
室中一笑百憂釋棄置勿復道旅懷陶兹夕
蒲城董公余素不識其何如人也一日袖横軸所
謂龍窩圖者同仲堅來過而以詩見謁余雅不
能文詩尤非所長者加之老病日久縱不避拙
惡亦安能為他人雕肝腎邪渠請益堅余重違
封意且念其勤姑因所見以叙之云爾
封生携客來謁我蓬蒿裏軒軒抗塵俗不知誰氏子所
生吾既賢伊人亦云喜探懷出新圖一語煩舉似蹇予
不能文三請意未已溪山有素期入眼盡其美層雲蔽
重淵萬木夾兩涘飛流瀉絶壑千丈垂幅紙餘霏散如
霧點滴亂紛委何物竅其傍相傳龍所止廟貌寄空山
何代為經始年深祭血乾亂久誰復祀威靈昔所聞對
面隔千里誠通感必應雖遠猶在邇巍巍窟宅尊安卧
久不起何當洗甲兵倒挽幽溪水
余懶日甚不作詩者二年矣間者二三子以歌詠
相樂請題於吾兄遯菴遂以歲月坐成晚命之
因事感懷成五章以自遣志之所之不知其言
之陋也覽者將有取焉
負暄頽簷下病骨喜新霽微風動天宇木葉隕虚砌緬
懷平生事奔走愧非計投身田野間心迹得少憩時榮
豈不慕省躬自當逝薇蕨滿春山猶可以終歲
罷書掩關卧忩牖亂清樾風枝驚宿鳥扎扎畏顛越葉
聲走前庭誤聽雨未歇不知霜已重但覺寒切骨耿耿
不能寐起坐候明發試問夜如何虚簷轉殘月
晨起坐高齋鳥啼幽寂破小兒具文墨信手供日課既
無寵辱驚又不至寒餓自量亦云幸到此能幾箇更欲
希世榮所望毋乃過蒲團正温厚得穏且安坐
連蹇拙進宦艱難昧理生一事且不免况欲二者并忍
竆分所安不為世所縈床頭一卷書静洗胷次平偶逢
會心人欵欵話中情瓶儲喜不空今年頼西成
青山如有情向人呈偃蹇我本山中人一出偶忘反﨑
嶇半天下始覺居山穏力極勢有廽若不費推挽税駕
長自兹千里豈云遠舉手謝山靈應笑歸來晚
誄雙峯興上人
堂堂雙峯師不受世塵汙禪坐三十年俯仰無愧處平
生大事畢欲留不可住適來水中漚水行漚復聚適去
火上烟烟散火如故徜徉天地間去來隨所遇我懷未
能忘正隨分别趣涕餘會貞心三嘆出門去
贈呼延長原
我來負犢巔投迹汾水濱亂餘寡儔侶所遇皆所親一
行未易完忍更求其純矯矯呼延生棟宇接近鄰雖云
符詛師頗異尋常人疾苦在力救貴賤情一均功成不
責報苐恐傷吾仁曠懷寓杯酒不計醨與醇一酌萬事
畢肝胆平輪囷酒酣奮長䄂滿坐生陽春人皆笑汝狂
我獨愛汝真参苓吾所須收為藥籠珍吾聞先天術原
委有本因後人罕知學莫復窺其津華陀起東漢扁鵲
名西秦二君本儒者卒以醫自神願生繼高躅勉勉勿
因循
贈研師寄寄翁
有客杭城客不知何人斯自云來西秦著脚汾之湄放
浪三十年野鹿不受羈是身寄虚空歘若駒隙馳竄名
書研間聊寄吾寄為遊戲出三昧我豈甄陶師心成應
之手觚撱各異宜萬象且胚渾一一非人私妙凝天地
中不甈亦不坯探懷出蒼璧炯炯光陸離摩挲湛秋水
隨手生寒漪雖鑿混沌竅太璞猶未漓回首銅雀瓦千
載垢有遺坐令呂與張羞受牛後嗤便當什襲藏奚必
古見竒待價不求售特易詩人詩卷餘兩牛腰得之猶
恐遲歸來飯甑空一字不救飢咀嚼誑枯腸似高還似
癡商財與蠟屐優劣孰等夷不如且置之安事屢觧頥
翁聞為一笑此事非所知苟可適吾欲君詩不當辭
刁少府優善堂
取人戒不周取善貴不遺理能兼衆美何必勞縈為奈
何當途人好以智自私身勤事仍左終日徒紛披君侯
本將種磊落真男兒延英闢賓館下問質所疑優善題
其顔美意良可知永懷正子賢千古猶一岐休休好善
心一出忠厚資片善或可取不厭蓬茅卑人輕千里遥
願吐胷中竒投誠盡實理入耳無諛辭從容談笑間萬
事無不宜三年報政成齪齪何其遲潛令十萬家共煦
晴春曦退食自高堂何慮復何思
梁國祥靜樂堂
穣穣區中人役心名與利于身竟何有乾没無少置叔
敬有耳孫犖犖與時異一官不肯覓閑居養高志築室
塵境中中有塵外意方其厭囂湫歸來得小憩床頭一
卷書靜洗紛華累苟能樂其樂寧復事吾事見客不吝
情有酒即成醉為問東華塵何如北忩睡清風吹我懷
萬事覺無味誰知方寸間自有清凉地
陳子正容安堂
陳子少英邁逸氣不可挫典型肖乃翁出語輒驚座行
止非所能造物任掀簸功名鷹在韝歲月蟻旋磨區區
一邑中十載供吏課結廬慕淵明志向有許大澹墨寫
形似終日相對坐一室足我容百念付慵惰青山出簷
楹流水出其左植花數十叢種竹千百箇事來若機張
事去如甑墮浩然方寸間不受一塵汚豈無二仲賢閑
暇日相過有酒相獻酬有詩互賡和溪山入笑談珠玉
霏咳唾徜徉天地間一物莫非我醉來語益真卿去我
將卧主人正高枕山鳥莫啼破
送張世傑赴京兆幕府
雨雪方載塗霜風裂膚肌丈夫四方志遊子千里期簡
書豈不畏孀親髮如絲恩義兩相奪欲行還遲遲世榮
豈不慕此心難遽夷大分既有定僶俛安得辭伊人遇
知已第恐負所知去去勿重陳搏扶良自兹苟能以義
養猶足慰親思
馮生成之自燕歸平陽頼寂照先生獲脱奴役復
齒士列將復歸燕主吾友濟夫來謁詩姑序其
槩以答云
英英大為君雅志在千里坎&KR0034;不得前向姑止于此出
處雖兩途動靜無二理燕坐三十年初不離朝市了了
方寸間湛然若秋水馮生適何來眉目差可喜自云衣
冠後家破偶不死失身坑阱中搖尾凡幾禩過者日千
百藐焉不一止忽逢盤谷翁引手惟力致力極勢未回
既出幾復委不知何因緣又入先生耳一見不忍遺即
命加冠履奴虜豈所安推已乃知彼惻然動于中棄金
猶棄粃少屬豺虎場永謝泥與滓乞詩答盛德此意良
亦美顧我欲何言一笑不如已先生世外人于汝初何
竢苟能肩一心綺語奚足恃屈信固有時此政在知已
勿如越石父以是驕晏子
崧陽歸隱圖
落落出世人視世猶糠粃獨惟愛山緣一念未渠已嘗
行崧陽道經覯略可紀有山皆孱頑有水盡清泚寒籐
絡古木竒花間芳枳風從四山下紅綠亂紛委雲日互
蔽虧百態呈怪詭微泉不知處叢薈鳴宮徵山鳥忽驚
飛落花空岩裏靜聞雞犬聲人家應在邇百年能幾日
山間有餘晷孰知桃花源不出武陵水回首視人間囂
囂足塵滓便擬結椽茒匆匆廹行李一來汾沮洳留滯
綿幾祀幽懷𦕈難㤀淡墨寄形似舊遊一經眼來往差
可喜此心本無著天豈為物使昔何從而來今從何而
止翛然來往間于是得之子幻影竟安用我亦聊爾耳
一笑兩忘言庭花萎階戺
二妙集卷一
