二妙集卷八金段克己
段成己撰
樂府
滿江紅
張丈信夫林亭小酌感事懷人敬用遯菴先
生韻(以下成己作)
光景催人還又是西風吹袂靑鏡裏滿簪華髮不堪憔
悴一月幾逢開口笑十年滴盡傷時淚倩一尊相對說
淸愁花前醉初未識名為累今始覺身如寄把閑情換
了平生豪氣致主安民非我事求田問舍眞良計看野
雲出岫却飛回元無意
新春敬用遯菴韻
料峭東風吹醉面向人如舊凝竚立野禽聲裏無言搔
首庭下梅花開盡也春痕已到江邊柳待人間事了覓
淸歡身先朽菟裘計何時有林下約床頭酒怕流年不
覺鬢邊還秀往事不堪重記省舊愁未斷新愁又把春
光分付少年場從今後
偶覩春事闌珊謹用兄韻以寫所懷
點檢花枝風雨外雪堆瓊矗春去也朱絲絃斷鸞膠難
續眼底光陰容可惜舊游回首尋無跡對靑山一餉倚
枯藤灘聲急人已老身猶客家在邇歸猶隔縱語音如
舊形容非昔芳草綿綿隨意綠平波渺渺傷心碧到愁
來惟覺酒杯寬人間窄
遯菴兄以閔菊樂府見示三復之餘倚歌和
之
誰把秋香偏著意植根姑射塵土外鮮鮮元有可人容
質日久漸隨蕪共没歲寒還與松同潔傲新霜還有兩
三枝天應惜巾自漉醅微白人已老歡猶昔愛此花不
負淵明淸節醉裏不知人世換悠然獨倚西風立問此
中時復慰窮途何須泣
大江東去
寄衞生襲之
干戈蠻觸問渠爭直有幾何而已畢竟顚狂成底事謾
把良心戕毁坐穴藤床磨穿鉄硯自有人知已摩挲面
目不應長為人泚過眼一線浮華辱隨榮後身外那須
此便恁歸來嗟已晚荒盡故園桃李秋菊堪餐春蘭可
採免更煩鄰里孫郎如在與君共枕流水
送楊國瑞西歸
西風汾浦鴈初飛秋水渺茫無際有底忙時來復去泛
若虚舟不繫籬菊將開村醪初熟且住為佳耳笑言相
答箇中吏隱無愧歲月不貸閑人君顔非少我髮白如
此好把金杯休去手萬事惟消沉醉日轉山腰馬嘶柳
外歌闋行人起憑高西望相思目斷烟水
贈答楊生彦衡
暮年懷抱對水光林影欣然忘食推手功名非我事閑
處聊為閑客世故多虞人生如寄一榻容安息鬢絲千
丈誰家機杼堪織三徑松菊猶存誅茅薙穢時借鄰翁
力酒滿芳尊山滿眼此意無今無昔平地風波東華塵
土不到幽人席興來獨往溪南還又溪北
木蘭花慢
元宵感舊
金吾不禁夜放簫鼔恣遊遨被萬里長風一天星斗吹
墮層霄御樓外香暖處看人間平地起仙鰲華燭紅搖
醉勒瑞烟翠惹吟袍老來懷抱轉無聊虚負可憐宵遇
美景良辰詩情漸減酒興全消思往事今不見對淸尊
瘦損沈郎腰惟有當時好月照人依舊梅稍
滿庭芳
齋居有感敬繼遯菴兄韻
鏖戰文場横揮筆陣萬言一策平邊春雲穩步逸氣益
賢關致主堯虞堂上眞儒事直欲追前回頭錯閑中風
味一笑覺都還百年都幾日何須抵死著意其間尋一丘
一壑此固無難遁跡月蘿深處風吹夢不到長安渾無
事牀頭睡起簷日已三竿
望月婆羅門引
淸明後醉書於史氏之別墅二首
東風嫋嫋飛花一片點征衣等閑耗損香霏春去春來
無跡靜裏幾人知問沈郎何事帶減腰圍功名願違筭
此計未應非剰把閑愁殢酒幽興裁詩溪山好在悵眼
中渺渺故人稀回首處淸淚如絲
繁華夢斷吹花風起却添衣滿庭紅雨霏霏獨倚繩床
微嘆此意竟誰知恨西園轉眼翠幕成圍事無我違覺
四十九年非便好忙開蔣徑細和陶詩風流已置撫遺
編三嘆賞音稀人不見絃斷朱絲
翌日封生仲堅見和因復前韻以答
小窗睡起曉寒特地怯春衣篝爐坐擁殘霏衮衮愁來
何處獨有兩眉知倩一尊聊爾為解重圍賞心莫違桃
李事轉頭非幾曲昇平舊譜數首新詩花開正好筭一
春風雨未應稀舒醉袖惹住遊絲
晨起與仲堅偶坐少焉雨作其聲洒洒然絶
似文場下筆時因偕前韻戲成一篇
蹉跎歲晚床頭鐵硯已生衣破窗風送輕霏暗裏隨風
入夜花上早先知聽一時下筆鏖戰文圍天心不違更
問甚是和非便著春衫換酒醉墨題詩逢場作戲覺賞
心樂事未全稀還自嘆䖝吐餘絲
仲堅復見和文勢亹亹殊覺逼人可謂不負
忍窮矣而其言若有所感因取舊韻述己
意以答之雖知荒於辭章猶賢於無所用
心也
長安倦客不堪重整舊朝衣天香尚帶餘霏盖世虚名
何用政爾畏人知愛靑山屋上面面屏圍十朋弗違好
事外卜皆非辦取殘年香火暇日歌詩東塗西抹笑顛
狂如我向來稀休看鏡鬢髮如絲
江城子
季春五日有感而作歌以自適也
百年光景霎時間鏡中看鬢成班歴遍人間萬事不如
閑斷送餘生消底物蘭可佩菊堪餐功名場上稅征鞍
退時難處時安生怕紅塵一點汚儒冠便甚歸來嗟已
晚那更待買靑山
階前流水玉鳴渠愛吾廬愜幽居屋上靑山山鳥喜相
呼少日功名空自許今老矣欲何如閑來活計未全疎
月邊魚雨邊鋤花底風來吹亂讀殘書誰喚九原摩詰
起添畫我輞川圖(一作憑畫作倦游圖)
幽棲追和遯菴先生韻
昔年兄弟共彈冠轉頭看各蒼顔千古功名都待似東
山慷慨一杯風露下追往事敘幽歡晨霞翠柏尚堪餐
養餘閑未全慳十丈冰花况有藕如船醉裏忽乘鸞鶴
去塵土外兩癯仙
東園牡丹盛開二三子邀余飲花下酒酣即
席賦之
水南名品幾時栽映池臺待誰開應為詩人著意巧安
排調護正須宫樣錦遮麗日障飛埃曉風吹綻瑞雲堆
怨春回要詩催醉墨淋漓隨手洒瓊瑰歸去不妨簪一
朵人也道看花來
行香子
書舍偶成
自嘆勞生枉了經營到而今一事無成不如趁早覓箇
歸程向渭川漁東市卜富春耕眼底浮榮身外虚名儘
輸他時輩崢嶸得偷閑處且適閑情有坐忘篇傳燈錄
洗心經
月上海棠
謹次遯菴兄繼玉淸韻
酒杯何似浮名好一入枯腸泰山小喚醒夢中身鵜鴂
數聲春曉昂頭處幾點靑山屋杪人生得計魚遊沼視
過眼光陰向來少須卜一枝安笑月底驚烏三繞無窮
事畢竟何時是了
重九之會彦衡賦詞侑觴尊兄遯菴公與坐
客往復賡歌至於再四語意益妙殆不容
後來者措手彦衡堅請余繼其後勉為賦
之
黃花未入淵明手日攪空腸幾回九山色繞吾廬酒是
當年(闕)秀忘言處此意何嘗在酒等閑莫把良辰負恨
不見平生舊親友三徑久荒凉籬下落英誰嗅傷時淚
不覺沾襟漬袖
老來還我扶藜手想豪氣十分已無九都把濟時心分
付與一時英秀還自笑潦倒猶堪殢酒從前枉被虚名
負何似尊前賢聖友纖手斫金虀一嚼不妨時嗅頽然
醉卧印蒼苔半袖
冬至後一日獨居無悰復用前韻
光陰輸與閑人手屈指窮冬又初九風雪擁柴關竹外
一枝梅秀醅瓮熟似笑淵明止酒溪山舊約吾無負便
結無情歲寒友世味儘醇醲掩鼻向伊慵嗅蓬茅底有
手何妨且袖
詩社諸君復相屬和又不免步韻獻笑
秋風鶴髮雙龜手不如意事十常九蓬藋映閑階嗟叢
菊汝奚為秀衡門掩問字無人載酒永為道德心初負
向上將求古人友三嘆抱遺編藹餘馥殘膏誰嗅趣時
樣競衒羔裘豹袖
鷓鴣天
重九日敬用遯菴兄韻三首
那得工夫上酒樓誰家皮裏更陽秋但教閑事心頭少
免致淸霜鏡裏稠休咄咄儘悠悠佳時來往亦風流百
年光景無多子請向尊前聽解愁
手段慙非五鳳樓題詩把菊負淸秋黃柑旋拆金包嫩
白酒新篘玉液稠身外事付悠悠牛山何必涕空流不
如且進杯中物一酌能消萬古愁
豪氣消磨百尺樓憂來一日抵三秋故人落落晨星少
新塚纍纍塞草稠思往事去悠悠夕陽回首忽西流葉
聲偏入愁人耳聲本無心人自愁
上巳日陪遯菴先生遊靑陽峽四首
㶁㶁春江走怒雷翠巖千丈立崔嵬山英似與遊人約
盡放浮雲一夕開傾綠酒坐蒼苔大書歲月記曾來直
將酩酊酬佳節挽住春光不放回
不卹枯腸殷夜雷一杯胷次失崔嵬暫將平昔看書眼
移向溪山好處開從健倒卧莓苔明朝有酒更重來百
年光景無多子爛醉溪頭得幾回
冷卧空齋鼻吼雷野禽呼我上崔嵬幽懷畢竟憑誰寓
笑口何妨對酒開岩鎖蔦徑封苔愛閒能有幾人來虚
名盖世將何用引斷長繩喚不回
三月寒潭未起雷臨流照影笑崔嵬詩無好句頥難解
尊有芳醪手自開山下石水邊苔春風來似不曾來酒
闌偶趁飛花去路斷前溪笑却回
再遊靑陽峽奉和遯菴兄韻二首
行徹南溪到北溪山回萬馬合長圍花如有舊迎人笑
雲自無心出岫飛揮醉墨帶烟霏婆娑醉舞拂靑絲昔
時心賞今猶在但恐風流異昔時
瀑布巖前水滿溪靑陽廟下四山圍歌殘白雪雲猶佇
舞落烏紗鳥忽飛迷晚色鎖晴霏野花如綺柳如絲一
尊不惜頽然醉明日重來已後時
立春後數日盛寒不出因賦鄙語敬呈遯菴
尊兄一笑四首
擺脫浮名儘日閒人間萬事一蒲團歸田老去方知樂
行路今來始覺難山雪盛草堂寬客床輾轉若為安甫
能望得春消息一夜東風特地寒
誰伴閑人閑處閒梅花枝上月團圓陶潛自愛吾廬好
李白休歌蜀道難林壑靜水雲寬十年無夢到長安五
更門外霜風惡千尺靑松傲歲寒
那得茅齋一餉閑地爐敲火試龍團頭從白後彈冠懶
脚自頑來應俗難塵世窄酒杯寬百年轉首一槐安是
非臧穀何時了隱几西窗日色寒
堂上幽人睡正閑門前聲利聚為團花香惱夢尋無處
詩句撩人寫復難空自嘆倩餘寬驚烏三繞幾時安靑
山隔岸迎人笑舊有盟言且莫寒
上巳日會飲衞生襲之家園
千古蘭亭氣象豪當時座上盡英髦林藏修竹依山靜
花逐流觴信水漂悲往事樂今朝雖無絲竹有風騷回
頭一笑還塵跡莫厭尊前醉濁醪
殢酒償春笑二豪題詩品物愧時髦心如幽鳥忘機靜
身似虚舟到處漂須富貴是何朝一杯聊慰楚人騷逢
花堪賞應須賞座有佳賓尊有醪
和答尋正道
鵬翼翩翩去路遥歸來羞費楚詞招讀書未免終投閣
沽酒何妨暫過橋風與月不須邀時來閑處伴推敲兒
童也笑翁慵甚睡起床頭日已高
臨江仙
奉繼遯菴先生韻二首
十載龍門山下路夢魂不到京華此身著處便為家窮
通吾有命不樂復何耶萬事尊前供一笑浩然逸興無
涯詩人休更詠丘麻東風吹酒醒冷眼看飛花
四十六年彈指過蒼顔換却春華在家居士已忘家誰
人知此意袖手向毗耶世故驅人何日了深流不見津
涯軟腸一鉢有胡麻紛紛身外事渺渺眼中花
田間閑步偶成
管領韶華成老醜有情爭似無情芒鞋竹杖葛衣輕悠
悠身外事寂寂水邊行眼底光陰猶是夢何須身後虚
名仰天一笑絶冠纓東風歸路穩十里暮山靑
李山人壽
濁酒一巵歌一曲大家留住秋光片雲輕護曉來霜殷
勤籬下菊滿意為君香四海干戈猶未定此身底處安
藏醉中聞說有眞鄉便從今日數三萬六千場
暮秋有感四首
濁酒一杯歌一曲世間萬事悠悠閑來乘興一登樓西
風吹葉脫盡見四山秋自古興亡天不管屈原枉葬江
流寸心禁得許多愁莞然成獨笑白鷺起滄洲
轉眼榮枯驚一夢百年光景悠悠浮生擾擾笑何樓試
看雙鬢上衰颯不禁秋古往今來多少事一時分付東
流五更枕上調淸愁笛聲何處起明月蓼花洲
走遍人間無一事十年歸夢悠悠行藏休更倚危樓亂
山明月曉滄海冷雲秋詩酒功名殊不惡箇中未減風
流西風吹散兩眉愁一聲長嘯罷烟雨暗汀洲
自笑荒才非世用功名都付悠悠斷腸怕上夕陽樓瀟
瀟楓葉下漠漠葦花秋日月不知忙底事東生又復西
流古人不見使人愁秋蘭無處採流水滿芳洲
驀山溪
衞生襲之壽
杏花半吐花底香風度楊柳嫋金絲拂晴波垂垂萬縷
東君著意付與有情人山下路水邊村總是堪行處春
光幾許不用忙歸去呼取麴生來把閑愁一時分付大
都是醉三萬六千場遇有酒且高歌留取靑春住
蝶戀花
衞生襲之生朝吾兄作歌詞以壽之余獨無
言生執巵酒堅請不已勉用兄韻以答其
意
點檢東園花發木蝶遶芳叢馥馥香浮蘂買酒酬春君
有地不妨日涉聊成趣身世虚舟元不繫浮利浮名是
甚閑情味花下一杯方得意人間萬事宜姑置
明日衞生見和復次韻
燕子歸來寒食未脉脉桃花微露胭脂蘂回想舊遊歌
舞地狂詩顚酒當時趣白日長繩誰可繫老去情懷事
事都無味倦鳥知還非有意忙時宜用閑時置
浪淘沙
惜花
好箇杏花時只怕寒欺東君無意惜芳蕤雨横風狂都
不管儘得禁持瘦損一分肌著甚醫治一天春恨没尋
思怎得丁寧雙燕子說與春知
朝中措
偶出見牆頭杏花喜而賦之
無言脉脉怨春遲一種可憐枝最是難忘情處牆頭微
露些兒十分細看風流却在一半開時政要東風擡舉
莫教吹破胭脂
南鄕子
衞弟行之壽
蘭玉衞諸郎我見白頭子最良說似向人人不會何妨
靜裏誰知竹有香歲月没商量暗地催人兩鬢霜三萬
六千須實數休忙才是東風第一場
薛寶臣生朝(俱用薛氏實事)
郡姓記名先烏鵲翔飛瑞自連聞在兒時人已憚他年
又作河東一鳳傳佳政訟分嫌看賦春遊第幾篇躡蹻
誰為門下客休嘆換却先生苜蓿盤
木蘭花
前重陽幾日籬下始見菊放數花嗅香挼蘂
慨然有感而作以貽山中二三子四首
人生行樂須聞早休惜一尊花下倒無情歲月不相饒
轉首吳霜紛莫掃佳時苦恨懽悰少鏡裏衰顔難更好
試將離恨說渠儂天若有情天亦老
不才自合收身早一座靑山成潦倒蒙頭贏得日高眠
落葉滿庭慵不掃殺人四海知多少留住頭皮貧亦好
年年種菊待花開不道看花人漸老
蓴鱸江上秋風早四海狂瀾驚既倒明知不是入時人
閉戶十年成却掃故人落落晨星少紅葉黃花依舊好
登臨信美自然情坐覺光風容易老
醉中昨夜歸來早應怕蒼苔嗔健倒一尊聞健莫蹉跎
過眼光陰如電掃破除萬事心頭少酒自於人情味好
醒時還醉醉還醒賴得此鄕容我老
淸平樂
薛子余弄璋
東君調護錯愛春遲暮一葉蘭芽今始露香滿君家庭
戶抱看玉骨亭亭精神秋水分明自是人間英物不須
更試啼聲
送張君美經歴之任安西幕
雞聲戒曉催上長安道賓幕雍容年正妙人物風流温
嶠政成海&KR1413;江涵門闌剩有餘閑公事不妨行樂春風
韋杜城南
訴衷情
史仲恭壽
芹溪淸淺舞漣漪墮釣錦鱗肥黃花一尊芳酒萬事覺
俱非留晚景惜香霏醉時歸最關情處迎門稚子一笑
牽衣
水調歌頭
山中偶成用遯菴兄韻
人生等行旅能費幾春秋元龍謾矜豪氣百尺卧高樓
昨日靑靑雙鬢今日星星滿鏡轉首歲華流歸去便歸
去何處覓菟裘一枝笻一壺酒寄真游姑山玉立千仞
直下看神州欲語幽情誰可賴有白鷗知我塵世儘悠
悠一笑對妻子出處不須籌
顯祖遯菴君與從祖菊軒君才名道業推重一
世値金季亂亡辟地龍門山中遯菴君既殁菊
軒君從晉寧北部閉門讀書餘四十年優游以
終凛然淸風視古無愧其遺文惜多散逸所幸
存者古律詩樂府三數百篇皆先侍郎手自紀
錄屢欲傳梓不克小子不肖痛先志之未遂懼
微言之或冺謹用錄梓藏之家塾俾後之子孫
毋忘先業云泰定四年丁卯春別嗣輔拜手謹
誌
二妙集卷八
