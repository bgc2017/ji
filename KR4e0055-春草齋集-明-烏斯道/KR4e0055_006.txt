







　　欽定四庫全書

　　春草齋集巻一

　　明　烏斯道　撰

　　記

　　重建石龍縣儒學記

　　維洪武五年壬子夏五月化之石龍縣烏斯道既至釋
菜於孔子廟僅有屋四楹卑隘蕪陋孤處草莽盖舊有
學至正末燬於寇也斯道退而悵然曰今聖天子大興

文治視天下學校實首風化郡縣無中外畢用儒臣任
厥政者以其素所服習惟聖人是歸必能嚴聖人之祀
敦聖人之教以篤揚朝廷所以尊聖人之意焉耳兹土
壤既奠安而學校尚未復使神棲靡寧揖讓還辟無所
此有位者之醜也方謀度營繕事值寇發隣境寇平始
克相材從事越一嵗告成自櫺星門而入改作聖殿餘
所當建者咸創焉而備聖人有像從祀有位明倫有堂
師資有室弟子員之肄業者有齋工始於六年癸丑某

月某日訖於七年甲寅某月某日其費雖至鉅而某規
之以義不取於公不耗於民而工以具成誠足以示尊
敬衍誦聲也某竊謂聖人之教無逺近石龍僻在嶺表
春秋秦漢時地隸南粤南北齊隋唐以來始更置郡縣
去中國為最逺其俗雖殊不出乎父子兄弟其嗜雖異
不出乎耕鑿樹藝顧其心未有不可感焉者也然非建
學立師以聖人之道朝儆夕勵啟發盲瞶使出入乎禮
樂之中以變國俗以向王化則終於鄙夷若是則是役

也其可緩哉是用紀述以俟夫後之觀者

　　雷州衛指揮張公完城記

　　皇帝御極之三年懐逺將軍同知雷州衛指揮使司事
張公奉詔領麾下士五百人首鎮雷陽雷陽舊有城嵗
久圮矣蕪而弗治卑而可踰城不足以限内外戒不虞
也公慨然曰易謂慢藏誨盜城之不完猶慢藏也天下
有城無間中外自度嶺而南惟雷陽處散地平田曠野
灌莽極目三面大海小渚帆柁直入去城僅四五里而

兵且寡少左右賛翼吾衞者惟鎮撫呉寧千夫長王清
而已城尤宜先吾分屯擊柝以衛民社固曰罔怠茍城
焉則吾益有所備民益有所恃矣且朝廷視城為最重
嵗必遣使巡行天下凡惰渝者重罪之弗貸是奚可緩
哉當元運既去民厄於寇盜流離困踣殊劇迨版籍歸
天朝民猶創殘未遑也越二載民始乂安於是檄所按
郡縣舁石以為高钁土以為深闢門以為通城廣袤千
丈有竒髙二丈廣稱之上建樓櫓雉堞池深而廣門四

橋可起伏者三皆因其故址不廓之者懼傷民力也公
總督其事日夜不休視事如已役民如子以故城之金
峙璧立樓櫓之翬飛矢革池之河截江阻而民不怨其
勞也始事于洪武四年七月三日竣於五年四月七日
雷陽父老鄧雲龍等請於某曰雲龍等方無依歸值公
之來始得以返業安寢兹公又完其城某等之賴於公
者復有加矣敢具以顛末告幸為記之刻諸堅珉某曰
父老詞情懇至公之功信可書矣春秋城成必書重之

也是舉不其重乎公鎮南陲若此可謂盡其道而無負
朝廷之寄託者矣某嘗聞公自仗劍轅門奮武嶺表招
降者三討逆者七克復城邑者五上嘉其勲詔入朝親
下玉音慰勞錫賚甚腆至若海南未設衛之日公兼統
之除頑撫懦民亦以安雷陽四際草竊奸宄海上巨寇
悉以剪平自是拜上賜者又數數焉吁公之豐功鉅績
不可具述豈惟城哉城與國家同其永久公之名又豈
不與城同永久乎然詩曰公侯干城又曰宗子維城是

人於城為尤重也公既完其城且旦夕兢惕益嚴兵以
為備其為城也又可以尋常計哉公名彛字秉彛古荆
人也

　　拄笏軒記

　　晉陽諸山雄偉峻拔皆自太行支分脈衍一起一伏以
萃風氣其西向而横絶若障者尤勝林木隂翳雲霞翕
張殆神靈所憑焉者也晉王傅桂彦良先生僑居之軒
正與是山相直雖未及登陟其間一拄笏而坐見爽氣

隠隠騰礴岩谷玩而樂之因念昔王徽之以手板拄頰
曰西山朝來致有爽氣千載之下偶與之同吾就可以
拄笏名吾軒也一日致書於予俾記之余謂徽之當典
午微弱桓温外握重兵隂蓄異謀不幸為其㕘軍戰兢
憂惕莫為之計温卒又㕘軍於温之弟沖幕下沖雖確
守忠藎心傾朝廷而大勲未舉亦憂焉如初其西山爽
氣之云特不欲答沖之問姑託以言之焉耳惡得與彦
良同哉彦良明之慈溪翰林公後也蚤嵗嘗覩先世舊

笏即有大志力學工舉子業元至正間中鄉舉既而天
下兵薦起遂優游山水間天朝初徴為太子正字出入
春坊數載上愛其淳謹博學可羽翼藩之宗子陞兹職
遭值大業始建君明臣良山河鞏固四裔賔服彦良心
夷氣舒賛佐之暇惟操觚挾藻發為頌聲或拄笏之頃
適見爽氣中心為之洒然惟事吟嘯而已徽之仍不可
同也雖然彦良依被休光沐浴聖澤至渥也安知不再
遷擢他地他地望而拄笏未必再西山遇也第夙夜思

補衮職用竭臣道以答付畀則爽氣出自胸臆豈不愈
於西山者乎以是隨所處以拄笏名軒無不可也又豈
獨晉陽然乎

　　重建水月觀音寺記

　　揚之水月寺者寺僧碧潭禪師所重建也寺舊在北門
之夾城今城減縮去城可一里民舍鮮少境益清曠左
瞰河右挾甘泉山其背積土石為髙丘樹以松栢亦殊
勝地某禪師創於端平間而甲乙其傳元至正末兵四

起揚失守城陷寺燬鞠為荆楚瓦礫之墟者幾三十年
禪師先避亂居姑蘇欽遇聖天子戡定海宇因復歸揚
出槖金創庵於郡城東既成將以舊所燬寺名榜焉念
曰觀音大士以十四種無畏力變現於塵刹光明猶水
月也月凡值水必形實一月耳兹加舊名固無不可然
北門舊址尚存不重搆如滅吾祖始建之意何菴遂更
立名别召僧主之復從舊址斬荆楚輦瓦礫購材鳩工
作大殿門廡方丈法堂習静㑹食之所齋厨溷湢咸具

一如舊制莊嚴以間計者三十有竒繚以垣墉飾以丹
堊崇以像鐘皷香燈旦夜弗匱工始於洪武十六年癸
亥月日僝於洪武十七年甲子月日師謂是役也茍不
記其顛末何以示久逺乃介友人王子建氏請文於余
余惟聖天子以先王之道教化萬民學校以先王之道
賛天子教化民罔不惟禮法是從然有軼禮法而縱焉
者或化於佛氏免戾於罰是佛亦賛天子之教化者也
則寺刹之建其可已乎且揚古廣陵地為南北要衝天

下重鎮今畿甸之股肱郡也其人物之盛必有化於佛
者奚在樹法幢振法皷必於虎狼所窟宅人迹所不到
之地也哉禪師殫力竭智圖興起於既絶以復舊觀以
亢厥宗可謂難矣嗚呼自元末來寺廢於兵火者何限
求其興復如禪師者殆寡若禪師者非勇於荷負法任
而有功於後先者歟禪師名行深實某禪師十九代孫
俗姓李氏揚人也自薙落即習禪定有悟入藏於蘇之
萬夀禪寺處已至澹泊其興造之費則皆為人演法諷

誦嵗所得施貲盖積而有所待也今為中葉開山祖云
子建名植性好徳樂善亦揚之世守詩禮者

　　愛山水軒記

　　天下至清淑者莫山水若也人稟清淑之氣故山水是
愛愛之者有二或泳逰乎髙深或遐想乎流峙迹雖異
而趣則同若吾郡王文翬者以愛山水名其軒盖遐想
者也文翬生長郡城中出則車轄隘路入則環堵窒軀
殆非抗塵走俗者也郡四垂有佳山水相去可百里以

身之匏也未嘗有登眺降濯之樂間逰㑹稽山水之勝
雖接乎目不得久而専焉迨歸蒿目而坐矯首而思則
見夫岈而有容隆而可陟窅而莫窮雲霧蔽虧松石森
立層崖峭壁凜乎其前芝草瑯玕遞見雜出其黝而渟
者龜龍宅焉冷然而流行者觸石踰險隠見曲折懸而
為練洄而為輪至平衍則可舟可釣可挹可鑒使吾神
逰氣交曽不知卑汚之迨於吾也吁文翬果若是否乎
其與身徃而樂焉果有間乎栁子厚有云氣煩則慮亂

視壅則志滯君子必有游息之物髙明之具使之清寧
平夷然後理達而事成今文翬託意於是而恒其見焉
豈亦讀書養性之助乎然孔子嘗曰仁者樂山智者樂
水他日子張問曰仁者何樂於山孔子曰巍然髙子貢
問君子見大水必往觀焉何也孔子曰以其不息且徧
與諸生而不為隠也此其闡幽發㣲以極其徼文翬能
三復之而有得焉則余向之所言直糠粃而已耳塵土
而巳耳


　　重修永新縣儒學記

　　子貢以孔子比日月有以哉夫日月人皆知其日月也
知其日月則知其不可無也盖非日月之照臨於下則
人無以為生孔子人皆知其孔子也知其孔子則知其
不可無也盖非孔子之垂教於下則人亦無以為生故
天子大采朝日少采夕月尊其徳也天下春秋祭祀朔望
釋菜尊其道也海外荒徼風俗殊異且知有聖人誦其
書而信其道况吉之永新實在中夏文華之區其教易

入其俗易化其可不祠祀誦讀而鄒魯其邑也哉若是
則學校之設其可廢乎永新縣舊有學其規模視他學
頗宏敞左右棟宇並起嵗久摧敗而難於修繕皇朝初
守禦千户俞公扶顛植仆以著厥績而其材皆得於民
舍之舊不數嵗而復壊四明烏斯道叨宰是縣既視政
深以學校之圮病焉爰於洪武九年秋八月躬率衆工
徧視梁柱之當存易者或撤而新之或改而斥之或持
而固之或挽而起之工繁費夥務堅緻乃巳越一嵗丁

巳秋七月日終事庶幾可永久也然周旋進退之地既
整飭茍無禮節之助待用之具不可也於是又崇講座
懸鐘磬冒賁鼓鑄祭器購羣書以補其未備亦學校之
當謹者嗚呼日月不言聖人不能無言其言載諸簡冊
今而後處師位者得以發簡冊之光闡謨訓之㣲俾成
人小子禮行樂作仁興義立其不係於學校之葺墜矣
乎

　　四明小山記


　　郡阻水而際山其夷曠衍沃四履所至可百里好事者
必涉舟楫而後得杖履之勝亦何怪乎驕佚者之病㳺
也自郡北行一里所地隆然忽孤起如伏蔡覆釜周圍
漸殺如彈棋之枰其幅員僅五十步髙減十尺過者輒
徙倚顧盻樂之不能去以其似山而小也因謂之小山
而荒萊之履齋倪公以價得之市氓即剪剔菑翳植松
栢梧楝槐桂棗梅篠簜之屬其麓揉竹為宇羅石為几
其顛又鑿大池一畝其下出島嶼漪瀾間以相映發作

紫霄㳺館十楹其傍尤亢敞足壯小山觀也客至曲折
蛇行竹樹間登眺降濯山非小而池非大鳥魚飛躍方
幸免於網弋之累一俛仰頃氣常颯然激靈襟而引竒
趣雖崇岩邃谷莫之踰也其山始頗峻銳至元初北來
軍伍畚土治營壘市氓白之官乃克禁則钁其山巳殆
半由是知山之形勢故嘗大矣開闢來古今之變如至
元之初者何限而城甓垣塹所用之公居私第者不可
勝計是宜山之每削而小也盖四明太白赤堇灌頂金

鵞驃騎諸山皆逺莫易至草木埃壒久而愈積則其山
之完厚聳拔惟日益而無所損且隂陽家以山之大小
衆寡論賔主茍大者寡而小者衆則大者為之主小者
寡而大者衆則小者為之主斯其於諸山則誠主歟宜
乎郡之依以治也公之季子可與請書之以補圖志之
缺公諱天澤字濟亨世以著姓居郡之象山逮公而徙
焉

　　譚節婦祠堂記


　　譚婦死節久未有祠四明烏斯道莅政永新之二年為
洪武十年丁巳五月十有一日乃擇泮宫興文閣西南
辟大池上建祠設主以補缺典盖以婦死而聖人是依
今祠而依乎聖人庶以妥其靈焉婦姓趙氏名逸不聞
古廬陵之永新人生有淑質嫁同里譚氏子年二十有
七至元十三年丙子江南内附越一嵗丁丑宋丞相文
天祥志恢復有書約女弟之婿彭震龍起兵以是嵗七
月十有九日兵内外合發震龍亦永新人盟同邑張履

翁顔司理先一月起與降將江西運使鎦槃并槃之禆
將蕭明合戰永新而丞相之兵不至遂敗衂北軍突入
城城中大亂民咸負攜遁逃婦抱所乳子與舅姑倉卒
走縣庠聖人殿庭軍羣逐至殺死人且犯人妻女不畏
忌軍欲犯節婦婦罵曰吾舅姑死於汝吾保身以生且
不可况辱身以覬生乎固不屈軍怒因併乳子殺死殿
庭中時有屠者避殿庭楣梁上下視婦死事為詳遂傳
聞至今逾百有餘嵗而婦與子之形在殿庭土磚上鉅

細畢具後有守土者弗信以沙石盪磨或煆以烈火試
之形影愈見嗚呼當宋季時朝廷培植人物皆以科第
進崇爵厚祿至白首者孰不以忠烈事講之稔而責之
深哉及乎版圖失守神器徙焉而向之崇爵厚祿者乞
降走匿不暇其肻死節者曽幾何人哉兹以一婦人能
慷慨死節與同郡文文山光燄相照垂名史冊豈不重
可慕耶且其生時精氣素巳貫諸金石不可磨滅况死
於聖人殿庭聖人之靈尤表而出之者哉若是祠而嵗

時祀之宜也用祠於郡府轉聞於上冀褒異錫號使風
俗益有以勵焉祠成越十日從仕郎知吉安府永新縣
事四明烏斯道撰并書篆盖

　　紫泉記

　　鬱林西南去郡治一里所有一石髙不踰丈狀若於菟
瓌竒清怪青質白理旁有二竅上下逺近相去僅十寸
上者廣一尺有咫脩倍之巵匜其形缺一隅水㵼缺間
琤琤然下者隂黝如圓井圍四五尺宛轉斜下有梁可

數寸泉自井中横出觱沸不已逾梁下盤旋泓澄清而
甘衍於中而汰於外二竅皆淵深靡測夏冽而冬温雖
旱暵不竭其源出自郡北三十里之寒山溉田餘萬頃
郡人謂昔有以白金之杯取水寒山杯湛而失之後
於此竅浮出又好事者植一小碑石上泉立止去是碑
泉出如故意者神靈所窟宅也趙宋時有太守善於政
泉為之紫者數日尤恠矣太守之名失其傳焉為可恨
耳且有大江横於前層巒邃壑邈乎森列尤増觀是泉

同知州事仲威倪侯愛之樂之視故有亭址泉上為復
構一亭暇則攜父老往焉顧瞻徘徊滌煩就清而不能
去也舊雖有名未稱因更名曰紫泉志其實也一日侯
徴記於余余曰三才一氣也為政之善否山川之氣亦
隨而變焉鬰林雖處南辟茍為善政泉流且變民俗其
有不變者乎侯命名若此既不沒善於前又以垂戒於
後用心淵矣余記之宜也

　　三皇廟重創儀門記


　　三皇為天下之通祀郡國有廟禮也四明廟居城之東
北隅邃深清穆氓隸不敢褻慢然棟宇之備舊矣而門
獨以災故未克復由是不足以聳瞻視限造詣誠非所
以教民敬事之道守兹土者大懼失職慢於修繕以墜
國家之祀典大中大夫李公視事之二年慨然念曰邃
古之初邈乎遼哉然而能以開物成務之智繼天立極
使淳龎之民有所知識耕鑿樹藝而無或至於饑寒疾
病之患以惠淑萬世者其惟庖犧氏神農氏軒轅氏凡

養生喪死而囿於兩間者所當尊事豈獨醫家者流得
以俎豆哉宫室之不完吾之責也陳居仁者郡之耆碩
也因俾度工庀材以落其成凡十有六楹髙而不仰卑
而不俯肅乎其有儀也貲取於官帑之羨餘裁其力而
他及者猶多撓者隆之仆者起之糜爛黯昩而莫之治
者更撤而新之木石瓦甓丹雘黝堊堅良煥耀廟為之
更始夫門闔闢以象乾坤啟閉以司旦夜以天子之制
言之固宜伉其臯應庫雉以示尊顯兹從簡約郡國也

始於至正甲午六月日畢於十一月日公又以為物壯
而老老而衰天之道也今日之壯其不為後日之衰乎
乃規江塗民田之沒隸官者若干畝以充營治則庶幾
乎其永久矣余以使指來四明間有疾陳居仁者輒能
療之一日以記請予謂文廟以祀孔子武廟以祀太公
望而醫者獨得以奉三聖人之祀顧其教豈不尊且嚴
歟惟海閫所建地大民衆而又飾兹廟以奉春秋之事
帥臣守臣躬率僚屬拜伏庭下牲肥酒醴樂作觴舉神

人具喜降福錫祥猶以見四明之於郡國其弗自鄙夷
如此

　　全節池記

　　化之石龍縣久廢於兵燹洪武四年版籍歸皇朝朝除
趙宗權為丞百廢具舉鑿池半畝許縣堂東以泄淫潦
四年冬十月廿有三日丞方坐堂上有㓂百餘自隣邑
吳川竊發突入郡治中縣傅治寇先入縣門肆剽剠丞
無禦冦具惟持縣印袖間不少撓寇進而執丞至池水

上曰亟出印即不汝楚且授以官丞意謂印君之信物
也不可辱吾命士也不可事冦寧死耳乃目他地紿曰
印在彼冦皆回視潛麾印湛池水中寇不得印反接丞
苦丞百方丞終不肻言丞内子王氏為寇迫逐不敢前
聞丞被執毅然出而指池水呼曰所不與夫子同死者
有如此水遂縛同丞徒跣至吳川寇將刃之適官兵至
討寇寇皆殄滅丞與内子始獲解縛以歸復取印視政如
初余至是邑邑父老間嘗道是事且請命池名文以記

之余曰古稱為符節丞既全其符節亦以全已之節其
内子不自避而與丞同死是甘其節亦以全也因縂命
其池曰全節昔藺相如能全璧歸趙功顯位崇若丞者
猶難處者焉上視相如殆無媿矣然丞有升庸而池無
他徙庶幾使來者鑒焉丞字徳衡宜興人

　　山木軒記

　　廣東行省檢校崔君扁所居之軒曰山木志所志也余
曰木之生不擇地豈惟山哉山之生草萊篠簜咸具豈

惟木哉盖木之材大山之地髙固非他可埒也予嘗見
木之在山根盤於巨石縱横聯絡入深則抵牾固已難
矣及其長也雪虐之也繁風薄之也力木日受之又不
其艱哉然因是而性愈堅質愈勁自若也此又天之玉
其成焉天既成矣非得其人以相其成亦不可也木之
未中乎大用而椽之桷之中小用矣而薪之槱之匪惟
夭其材焉又烏知其木之良哉其或養小而圖大去其
菑翳屏其樗櫟視其可梁柱也然後取以就規矩焉匪

足乎用而已木之良也亦以見焉斯山木之材不材幸
不幸所以分也君讀書而用力於内涵養保愛底於精
一而施之於政誠山木之似也易曰山上有木漸君子
以居賢徳善俗非此之謂歟君自懼其怠特扁其軒日
以觀省何徳之不成君子之名有不著哉君俾記言於
是乎書

　　駐鶴樓記

　　茅周翰有樓衽山帶江虚明髙潔以為講學燕息之所

一日告余曰疇昔之日與桂君彦良王君彦貞余君伯
熊同飲酒其上杯行殽列氣暢神融酒半酣仰瞻天宇
俄有白鶴從東而來駐樓外屋極相去樓可數丈若臨
視坐客振躍鼓舞昻首長鳴徘徊者久之客喜遂名樓
曰駐鶴幸吾子記之余曰鶴野鳥也駐乎川澤之濵林
木之表固其性也未聞居室之上為鶴之駐焉盖天地
萬物一致殊形而羽物之至必有所感於人者鳯鳥之
鳴岐山感於文王也神爵之止於長樂感於漢宣也雉

隨郎車烏集府栢蕭望之朱博之所感也今鶴之所駐
者其由吾子與二三友之感歟夫賢人君子之在草野
嘉言善行足乎已修名令譽聞乎上則有鶴書賁然而
赴隴此其感之於鶴也雖聖天子之有遺賢吾子與二
三友之無患得而青雲趣駕之勤已兆於今矣余又念
夫易中孚九二之繇曰鳴鶴在隂其子和之我有好爵
吾與爾靡之君臣有一徳之誠上下有相親之美如鶴
鳴子和則必與之共天職而食天祿焉是當見於它日

歟茍或徴其跨鶴之駐緱山化鶴之駐華表是皆方外
之遐舉仙㳺不可以語怪也登斯樓也當思鶴之所駐
其山川之靈有所開余身也者國之器也學也者國之
利也毋安於所逸毋畫於所至斯無媿於駐鶴之意也
周翰聞余言謝曰已喻吾子之義

　　大惠寺記

　　紫芝山大惠寺成主尼善持命述始末走謁記於余曰
寺在奉化吳山去州治三十里所生父佛心居士王氏

嗜其岩谷穹邃林麓䓗蒨時逰憩焉天或隂晦則隠隠
若考鐘伐皷於煙霞間者居士謂靈境久閟兹或開余
是宜搆精藍以揚佛宗教矣因貿以資而得之築地以
奠基方營築芝草生爽嵦中莖葉聯榮堅若金石逺近
集觀賛羨居士曰芝瑞物不常産雖一念可感通吾誠
豈能即形於瑞得非大覺圓應肇致休徴歟因名其山
紫芝云由是請相者奉金具駢至營材度工蛇虎之交
草莽之間棟宇聿新矣經始延祐甲寅迄丁巳工畢大

小百十楹甍棟棖闑䦨楯墄級塗塈丹雘嚴飭有加凡
象以示教食以養生器以利用靡不畢具可謂悉厥力
矣居士諷贊持修素謹至是願遂力成有以昭法展敬
迺日詣殿廬禮諸象跽瞻而黙叩曰刹由法創得人斯
永今創法兹土固欲久垂永闡然隆汚在人不可不謹
於始惟命之請亦惟命之俟居士二女在俗未字聖教
夙漸久習肄法行請如阿黎姨行八敬願薙落居士謂
吾不能心女心而能法吾道順爾敦確固非矯敓吾所

興其在是乎時雲外岫公主天童二女往禮嗣其法岫
名長曰善持次曰起惠祝髪易衣而歸居士以是山授
二師命甲乙相傳持方篤意定寂辭弗居衆强推惠主
之至治辛酉朝廷勅賜金額國師錫惠號某太師既而
惠念天叙不可紊固讓持復請於國師亦錫持某太師
寵以金襴釋衣持益嚴戒行振勵同志究佛心法朝夕
諷誦祈天永命以歸福於上而規制益宏備矣初居士
成童失怙恃播遷異地身親諸難不敢少疵纇其行頗

擇有道能薫而淑人者就以裁已嘗言事無難為茍合
於義力為之無怠若橋廜□有成績弗少兹山則其大
者焉今雖示寂念其擇靈致瑞善興善傳是宜昭示於
後以為法教之勸請為文以刻石幸毋辭余作而言曰
薦紳之士崇六籍敦五典而已非堯舜周孔之言所不
樂道如王氏者不以一身之奉累其心而愛衆之念形
於事矻矻焉祝嘏以尊其君室而畝之卒致其所出於
善域夫豈異夫秉彛之心哉雖其寧空寂甘澹泊與方

外不殊然逺擇而逢勝土興築而得嘉應是非所執之
堅所守之誠不有大過人者曷能臻是哉大厦既搆禪
觀既樹若乃志之不易業之不惰則又在持惠二師焉
因叙以復其命

　　文㑹軒記

　　吉之吉水有望族曽君惟中世居蘭溪好友尚文因扁
其軒曰文㑹取曽子語也軒在天柱峯下有槐桂可合
抱者離立軒外軒左右有古樟若卧而昻起與槐桂隂

森蓊鬱雖煩暑中猶凌寒也石梁溪流横亘木䕃去石
梁數十弓有石襲飛瀑珠傾練裂四漈有六華白富玉
笥大秀諸峯逺近蒼翠琳宫棾刹隠隠出諸峯松篁烟
靄中一以為兹軒觀也軒中無他物惟蓄書數百巻日
披讀玩索一日晤君于郡之逆旅輒相與講學就請余
記之余曰士生天地間不可以無友有友焉不可以不
講學安可須㬰緩也世道降有獨處而絶交者焉有取
友而宴逰者焉有以浮詞豔藻相追琢而誇詡者焉其

欲明道講學古今曽幾何人哉宜乎人心之壊不可救
也今聞君世篤詩禮文學之士名於郡中趙宋時以文
為顯官者炳耀相繼有食邑清江縣諱三聘者以光宗
不過重華宫直諫有父子同登科諱某者至廷試理宗
詔珠箔隔障其子目曰秀溪勤禮親洒宸翰尤以見尚
文之有素也君惡得不文是尚而㑹諸友哉易麗澤兊
君子以朋友講習此之謂歟然君之意既以氏出曽子
不可不逺承先訓以勵諸已今年方强汲汲焉講學明

道以無沗其先訓則兹軒之作豈為招譽衒時之虛器
也耶

　　栖碧軒記

　　郡胡君公鼎之室東去月湖咫尺許至宏敞復搆小軒
於堂東蓄經史彛鼎圖畫日以自適比加栖碧之名楣
間盖以隙地有碧梧一章中峙而起盖取其脩潔類已
之獨也嵗月滋久梧大圍可二拱髙出軒脊有半枝葉
蓊蒨隂翳計鳯凰之可托也因念曰凡禽鳥煩數之音

寔凟吾耳吾疾焉其音之雝雝喈喈鳴天地之和者鳯
凰也吾則思而願聞或庶幾來哉余曰鳯凰非梧桐不
棲固也然梧桐植物也不擇地而生鳯凰靈鳥也曠數
千載不一出茍出而翔焉則隨所至而集惡必其此之
託哉世有秉禮赴義博洽羣典窮性命之徼空萬物而
薄聲利其為文也則煥若雲漢澹焉孤處雖終老不失
足於他人之户限者亦鳯凰而已聞公鼎之才之徳皆
戻止是軒從容逰息俾公鼎才徳有加又豈非鳯凰惟

是梧之托焉者乎不然公鼎之藴才徳也弸中彪外而
不以自衒相時之利則出而黼黻乎天朝亦鳯凰之托
於梧也於斯之時必有歌巻阿之詩曰鳯凰鳴矣于彼
髙岡梧桐生矣于彼朝陽上羨朝廷下美公鼎者矣公
鼎笑曰吾惡乎敢哉宜書以為記於是乎書公鼎名鉉
四明之族姓也

　　驃騎山龍化精舍記

　　慈谿縣二十五里有驃騎山壯聳㟮秀為郡城之映帶

山半有潭潭有龜十龜之首有黄文各異故老相傳為
龍旱暵禱即雨神異不一或曰龜龍皆靈物龍而龜靈
之變化也然郡志言是山去縣三十里又不書龜龍澤
下土殆失考歟潭北去數弓舊有屋祠龍王宋咸淳間
又稱是潭去祠東十弓搆精舍十二楹盖里人鄭國榮
所捨之故廬國朝至治間慧上人撤龍王祠廣其基址
徙精舍於其上繪觀音大士祠龍王東偏慧逺逰不返
屋傾圮久為狐兔栖至正十七年偉師樂其地閒寂來

居習净業遂新棟宇易繪以塐泊禪定之室賔客之次
咸具名精舍曰龍化取義於龜也精舍無田産人無逺
近恒遺食始東西有蹊殊峭嶮師刋榛莽甃石成坦涂
往往衣冠之士樂過焉故起其廢簡而可守即其居安
而無營無非致於教利於衆而已余嘗宿山中師從容
告余曰廜□庳陋不足以紀載顧繼志述事蔑以示後
人幸紀之余念古之君師教天下而五品之序肅肅雍
雍不外乎常道茍獨其身逺其跡必有非之者焉後世

政治苛切風化澆漓日戕乎恒性而浮屠氏來中國其
徒衣草食木託身樹下惟汲汲明佛意㫖舉世禮貌之
有以哉至久海内以崇樓廣厦尊大雄氏宗之者甘食
美服若生長深宫果其初志耶師嘗事事於大方今口
糲體緼而精勤𤣥奥是有以協夫樹下之苦節者宜為
人所敬愛也矧兹山為羣龍之宅民不知惠已嚴其奉
官不知利民豐其報師於此綏神妥靈明致嘉應其功
為大矣余意松風之清山月之明師趺坐浩潭床下立

而聴法者必龍師以是傳於後可也至正二十六年記

　　蘿石軒記

　　奉川有君子曰樓則中氏則中之室枕溪面山固足以
登濯為樂又别搆藏修之軒室左以蘿石名而請於余
曰凡黼黻是軒者舉莫之有也惟前峙一石髙不過尋
丈而狀甚恠青質白理盖生自具區為波濤所囓芒角
俱泯其澤如玉雖久而不變蘿施生於石上縱横交錯
貫衆窽而出枝葉敷榮翠妍緑潤雖榮瘁有時而生意

不息可翫或與賔友豆觴移席其上酒酣而歌擊石為
節石鏗然有聲清若浮磬引蘿為幄紛披為流蘇邀清
風而激靈襟可樂也且世之金玉皆喪於胠篋而斯石
可無恙材木皆天於斧斤而蘿則免焉故某得長與之
俱也幸先生記之余素識則中性蕭散所賦詩多曠達
宜其取於是也夫隂氣凝而為石石雖剛而胚乎柔陽
氣衍而為蘿蘿雖柔而孕乎剛一剛一柔天地之道也
剛柔既定而不可易物性然也人之性可以剛可以柔

而適乎中者或寡君子體天地順隂陽其剛柔而弗以
過焉則庶幾矣乎故易曰剛來而下柔賁又曰柔來而
文剛此剛柔相配或先或後而不之忒書曰强弗友剛
克燮友柔克沈潛剛克髙明柔克此剛柔適宜或正或
反而不之膠也則中之視蘿石其所得在於是可不益
勉之哉

　　粟中齋記

　　一室至小也以一粟視居室則居室為大以居室視天

地則天地為大論至道天下莫能載焉天地未見其大
也以一粟視澗沙則澗沙為小以澗沙視一塵則一塵
為小語至道則天下莫能破焉一塵尤未見其小也若
是果孰大而孰小耶世之人忒於大小者衆矣惟莊子
視大鵬與斥鷃太山與秋毫未嘗大小之也其未嘗大
小之者盖視夫上下四表蔑有中外其大其小其有其
無一而不二屬而不離猶江湖溪澗之水㑹而為海實
一水也然則大小之分奚由目乎目由乎我也有其目

則有其我有其我則有其物有其物則有其大小之殊
必吾之視我得焉吾之不視我喪焉斯可耳故孔子曰
明目而視之不可得而見也視之既不可見則大也惡
乎其大小也惡乎其小哉易曰艮其背不獲其身身且
不獲則物也惡乎物名也惡乎名哉是則指一粟謂之
天地可也指天地謂之一粟亦可也况居室哉鄞之士
戴直夫者扁其室曰粟中其孰曰不然夫粟中天地之
運行日月之照臨風雲之動盪民物之生息與夫山川

草木鳥獸蟲魚流峙榮悴飛走起伏摠摠焉莫有紀極
吾卧而起飲而醉俯仰逰衍吾其樂也融融吾其歌也
颯颯吾曽不知身之粟中直夫其得於此乎直夫嘆曰
先生幸記之以釋吾之隘且以釋人目之隘於是乎書
直夫名字仲賢粟中盖别號也其先居㑹稽剡中後遷
閩之長汀今居鄞之郡城東偏以儒業名者表元之後
也

　　自怡齋記


　　自怡齋者謝處士允平㳺息之所也允平寧波之定海
人倚山而廬山横亘二十里處士所廬之地特勝自郡
城東走四十里稍折而西北行三里許為處士之廬由
北行三十里為定海縣治處士蕭散逺囂謝紛樂得其
所足不及郡縣城市間余嘗造而問焉處士以自怡名
齋盖慕陶隠君以嶺上白雲可自怡恱歟處士曰焉敢
慕陶隠君哉夫麋鹿逰於郊藪龜魚處於江湖禽鳥翔
於山林亦自怡而已焉有慕而然哉第薄田可以備伏

臘敝廬可以蔽風雨固無待於外惟誦讀詩書玩悦光
景或采山釣水逮倦即休或俯仰倚徙玩雲霞之出沒
覩鱗羽之飛躍覽衆芳而披清風不知日之暮也賔友
相訪則與之坐松篁泉石間觴豆笑談興至則一壺逰
衍玉几泛中流憩而返凡是皆足以自怡且所以冩吾
分也余曰噫處士其有見於是歟今之崇華構而居列鏤
簋而食執桓圭服衮冕擁軒盖以榮其身者吾見其心
勞而形悴求其如處士優㳺嵗月林泉之適以樂夫天

命者鮮矣處士其有見於是歟或曰處士自為則有餘
也其于人也何如哉余曰處士以此而遺諸子孫則久
逺之憂免矣以此而聞諸里閭則奔競之風息矣豈不
分以畀人而自怡也哉或曰記余言處士亦作而請書
以記之

　　白雲精室記

　　始浮屠之未廬也惟塚間樹下寄託而已厥後廬而奠
居必擇深林邃谷専習静嵗既久方外之士日接有志

者病焉又擇林之益深谷之益邃者以冺其迹盖不爾
則修内者不暇力也徴諸在昔若太白已公之徙杖錫
大梅常公之入深居是已今無盡禪師創别業於雲峯
者豈無所為哉雲峯嶄起雲漢㑹稽諸山西去郡治六
十里在山隂窮僻地其支山曰清化者有寳夀寺岩壑
間固已逺紛絶囂禪師常紀綱是寺方退休猶以人事
撓已因仰梯雲峯蹤跡樵牧溪逕盤還曲折躡石梯而
上數里許至其巔得爽塏地餘百畝可耕可樹林木蔽

虧雲氣騰礴清泉白石凜乎其前逺則鑑湖浙江暨陽
大海近則麻姑溪苧羅山石門郭墓皆可俯而視也左
右有浮丘王母之山及二虎岩拱而峙焉昔越王勾踐
栖兵之所也禪師樂而圖之遂伐榛莽以崇其構計若
干楹棾唄禪寂逰憩鉢食之所與凡所宜有者咸備設
異香佛像殿中餘則不暇黼黻内外穆清下視人境邈
乎遼哉因是峯舊以雲名就榜曰白雲精室實為道地
也費皆出於已之所蓄工始於己未二月日訖於是嵗

八月日介人而請記於余余曰雲峯風氣渾淪形勢孤
絶自開闢來始栖勾踐自勾踐來始棲禪師何山川鬼
神滑耀葆光靳以畀人而久湮於前豈天地孕靈必有
所待非樹功徳者不能開歟勾踐黷武一時固無足論
禪師以精進力究明覺性據象座演法天龍圍繞多士
來諗功徳若是宜其有所遭也然豈為一已哉自是香
燈相續花葉敷紛使禪定者必恒其所覺不住於空有
相圓通無礙亦出而大澍法雨遍利羣有惟雲之似也

則禪師之功徳又何若哉雖然天下棾刹莫難於肇基
也嗣業者能思其難守之於悠久弗墜斯則無負其難
也故用刻諸樂石以告來者

　　山趣軒記

　　明之憲法師居南湖延慶寺之東僻名其軒曰山趣間
徴文於余余曰南湖渟於郡治寺據於南湖四際皆水
也山則杳莫之及師乃以山趣名軒何居師曰吾分宜
丘壑凡瓶錫所至必登涉俯仰其間先極乎郡之勝絶

者南而天台西而㑹稽渡江而錢塘而姑蘇金陵其山
峭峻際天遞見層出或窈窕曲折夾澗而入若巷或亢
爽夷曠可廬或起伏迴合散漫如春江濤莫不翠妍玉
潤各獻異狀仙臺洞天石梁飛瀑隠隠在雲霧中一燕
坐頃其氣颯然邈不見人影惟幽泉鏘鳴一鳥破寂而
已顧其趣蔑有知者吾則樂而存焉今觀屏迹於是而
山之趣未始不于心目間也余嘆曰師以為有無一致
者歟然師之趣由乎山山之趣由乎師師以是名軒豈

無其意歟師明天台教嘗分席於金鍾山演圓頓止觀
固無俟乎余言余以吾聖人之道探師之意可乎易曰
艮其背不獲其身盖艮為山山静止者也人欲静止其
心使四體六鑿皆静止為背之似焉斯不獲其身不獲
其身則吾之道得矣師樂夫山之趣也殆樂夫静止也
故孔子曰夫山直而無私興吐風月萬物以成百獸咸
育是猶心雖静止其日用變化莫非天機之流動也人
以是利吾道利吾道則吾之道流行矣師之樂夫山之

趣也殆樂夫天機之流動而兼以利人也歟師笑而頷
之於是乎書

　　琢玉齋記

　　郡之楊魯潔齋居之室未有名余名之曰琢玉盖取諸
禮以勉其就學禮以琢玉喻為學以成器喻知道也夫
玉生於崑崙之丘崑崙之下有三河玉殞而淪入其中
隨其河而變其質或白或緑或𤣥而不之易也茍不琢
而器焉顧其璞徒黯然塊然臃腫然而已雖有如縣瓈

結緑之美者將焉施而可哉及玉人追之琢之磨之礲
之為圭為璧為璋為瓉為冠為珮為瑚璉為珌琫發其
孚尹華以文藻然後器而可用是則玉也奚可以不琢
琢矣奚可不治而精乎猶之人也人生於赤縣神州州
分為九隨其俗而變其質或剛或柔或朴或浮而未有
歸也茍不學而知夫道焉其進退則威儀焉耳其讀書
則句章焉耳處事則任性焉耳其如此心何哉必涵泳
聖謨以致其知致知而弗得也必反聽反觀以求諸内

無頃刻之間則至簡至易之道忽焉而知之矣知夫道
則徳明而理融意消而神暢視天地萬物皆我也可以
富貴可以貧賤可以死生而樂莫大焉及措諸事也大
則斡化機正人紀小則安畊鑿服射御至酬酢庶事咸
委曲罔失是則人奚可以不學學矣又奚可不知道乎
故物之為寳莫甚於玉人之為寳莫甚於道玉具為國
家貴重必藉之以華彩固之以扄鐍藏之於天府人而
知道國家得不聘之以玉帛錫之以祿位尊之於朝廷

也哉魯生簪纓家又從余㳺而氣質為之丕變矣又勉
其力學以知其道故告之若此然玉之琢也成乎人人
之學也由乎已嵗月遄邁尚益以自勉毋怠魯再拜曰
魯雖至窳敢不承乎請記所告之語書諸齋壁遂從其
請而書之魯字學魯世秣陵人僑居於明遂占籍云

　　水竹居記

　　龍山之麓有永樂寺寺有僧室扁曰水竹居盖指堂禪
師所居之地也長廊縵迴别院斗折而潴水培竹其中

其水則因山之潨流屈曲而溝歸之仍隄其廣狹以避
汙濁是以恒清而不涸若秦宫方鏡洞燭肝膽凜凜不
敢萌毫髪私意其隅土特隆起竹生之離離出屋脊萎
者黜之瑣者耗之惡木雜産其下者刋去之故其蕭森
挺拔若槍楯劍㦸之擁轅門過者不敢褻玩䦨入水光
涵竹竹影入水水竹交致其媚而交致其光上人則蘧
蘧焉栩栩焉猶形川上之嘆而發淇澳之詠也余獲館
於兹朝夕與上人俱從容問曰師之志以物言之潔而

澤者莫水若勁而節者莫竹若節以持身澤以濟世方
禪燕時有蕭散淡泊之趣而証悟圓通非持身歟既而
慈意博洽辨才無礙庶幾其以啟迪羣有兹非其濟世
歟然則如何曰非也蛟龍以之宅鳯鳥以之食其鱗羽
之至貴者而非得水若竹不可其必取此以自喻乎上
人笑曰子知吾佛之道者也而奚其問之左耶夫佛舉
色空無非般若者自吾祖揷草於此有水焉有竹焉故
以識其居而名之焉耳奚有事乎其間哉吾祖固昭其

般若之妙教詔其後如此豈若世之必擇某地某樹以
為所玩好而習於偷惰晏安哉今吾𦙍其家惟蕪茀隳
廢其迹而不克祇承葺治之是懼又敢以子之問為可
不可耶余甚異上人之言因以知其識見超詣而與吾
儒所謂見堯於羮牆如出一軌於是乎記

　　杖錫禪寺紀續碑記

　　古之逃空虛者必靈境奥區擇而居焉至山水之氣閟
而不泄神呵鬼禁人不能迹而見者尤為佛氏所専若

杖錫禪寺是已其地南去郡治可二百里山深入萬壑
中蛇盤斗折而上重巒疊巘峭峻際天勝槩絶世至峯
頂頂圩而爽塏可廬清流散飛灌木層翠晴必沾潤暑
必挾纊雖樵者靡常至四際又有峯二百八十有一回
合起伏雲霞蔽虧内七峯尤瑰異郡諸山咸莫之抗唐
龍紀元有石霜下長政二尊宿在藤湖肇基於此寺建
徒集天祐三年吳王錢氏賜金額十傳迨宋之天聖四
年太白已禪師徳隆名重足以開先裕後又尊之為第

一代祖寳元二年額加延勝繼兹席者類多碩徳雲棲
霧食燈傳香衍實東南之望刹也歴嵗滋久寺或毁或
復傳五十二代遭時孔艱窘於徭役費如丘山貲産垂
罄僧日竄匿寺日摧毁至仁讓公負荷法任痛念諸祖
創業之艱倡道不匱茍不培本枝葉以亡雖有智力者
出求復興如故惡可得哉於是殫心悴容躬走官府招
亡植壊保守先業於紀綱糜爛之後甫七嵗珠還璧合
俾圓頂方袍之士不觖望今住山起予公又力纉遺緒

篤揚前休託章蟾書走永新請於余曰寺舊有顛末載
諸樂石以災而不存兹不紀述則建剏之績圖存之功
咸冺滅無傳敢辱先生之文明始顯今以貽厥後余謂
昔諸祖必處夫髙深静僻地者盖以明心繕性非逺紛
去譁一耳目之官不可也若兹山者豈易致基業豈易
圖耶自佛法入中國法有阻行寺有興廢莫有常者元
運既圮天下大弗静寺悉廢於兵燹吾郡幸無恙而廢
於艱難者又十九焉兹杖錫禪寺將絶而復振雖諸祖

之願力深重亦讓予二公之力也以世間相論之寺有
興有廢以正法眼視之寺未嘗有興廢也然不有世間
相何以明正法眼哉自兹以往凡主是山者鑑徃懲來
使是寺益以求久得以考鐘伐鼓大宏講席以正羣妄
則其功徳又豈忝於諸祖也耶寺之棟宇土田與夫山
所入之利具刻諸碑隂繫以詩曰東南之山惟明為盛
維明之山杖錫為勝髙設於天閟司於神其在𤣥古豫
俟哲人哲人伊誰張于佛氏藤湖之長太白之已有廓

其址有巋其廬建業之始倡道之初名聞雷厲學徒雲
集繼兹席者代踰五十匪山之靈胡底於成匪祖之聖
胡底于寧元運之末根抵幾絶讓予者出式茂其蘖以
隆于淑斯永其傳克懋于後斯昭于先伐鼔考鐘環居
列食心祖之心庶幾朝夕有章有程有聲有輝俾四方
士於焉是歸

　　夢墨齋記

　　慈谿治中有闞湖由湖上北循小溪而入有隠君子時

銘倚山而廬廬之西偏闢小軒尤静幽嵗壬子八月十
五日夜卧是軒中夢一士蒼髯縞衣授一墨若圭翼日
夜又夢是人以墨湆一巨樽飲銘銘未受方問其飲故
是人遽以墨湆建銘衣上銘覺意為祥因以夢墨扁其
軒也間請余記之余曰銘之夢其可怪矣夫以周官六
夢言之此非寤非思非噩非悸非喜非惡其正夢歟墨
者文之使也凡績文之士墨豈可頃刻去左右哉夢得
墨者非兆進於文乎孰不謂然哉以予言之恐不爾也

銘之父是齋先生與相山王先生寳峯趙先生閱楊文
元公遺書得本心之要一時就而求牖者殊衆銘伯仲
四人亦皆與聞而有得焉視竒詞麗藻不啻若浮雲然
彼授墨者必神人也其肯使炫於文哉殆以銘同於時
偶於俗出入言笑有未能一以寡黙以守夫昔之所得
焉耳授之以墨警於初也銘不悟建以墨湆警於再也
銘又不悟者何哉夫墨者黙也書曰恭黙斯道易曰黙
而成之其可已於黙焉昔有竊李泌鞋送帝所冀罪泌帝

曰鞋者諧也事當弼諧反喜之由此而觀鞋與諧聲相
同也墨與黙聲又不同歟况楚詞曰孔静幽黙竇嬰傳
曰墨墨不自安義雖黙文則通也焉知神之所以俾銘
其不在於兹乎不然墨之色𤣥將俾銘守其𤣥乎是夢
也當秋氛正中之夕月明如晝义豈非俾之清明在躬
也歟銘舊嘗從余㳺又力學不怠故余言之無隠

　　睡樂軒記

　　郡有睡樂翁就以睡樂扁其室盖曰晝之適於睡也余

數造而問曰日出而作日入而息順乎隂陽晝夜之道
者人之常也翁何反其常而迷其陽乎且人之可樂者
多岐性雖各有所嗜而所嗜者焉樂也翁之樂也獨委
之於睡又何暌其同而塞其通乎公曰噫子知吾哉夫
天之生物物各有天戕乎天者自戕全乎天者自全譬
魚潛于淵蟲蟄于穴鳥棲于巢未嘗不以自全而樂焉
者也吾惟知全吾天而已反其常吾則烏乎計哉人之
騖名者氣盈射利者貪熾玩物者志喪燕㳺者心蕩彼

自以為樂而達者不樂也窮呫嗶之海適掞藻之淵㳺
衆藝之圃樂則樂矣樂未幾而形勞形勞而樂已亦未
見引其樂也曷若吾玩愒光景偃仰一室蟬蛻而龜息
目眩而夢交舒舒然休休然不勞吾之形不搖吾之精
凡世之得失成敗消長夷險是非臧否蠱於耳目觸於
心志倐然而喜忽然而懼者舉莫知之也見之者亦舉
以塊然命吾而莫之忌也顧其樂為何如哉不寧唯是
睡也吾亦不知其睡樂也吾亦不知其樂不知其樂之

樂不可以言宣不可以言宣則吾之樂也至矣暌其同
吾則烏乎計哉余曰古之至人無思也無為也清明在
躬日接於物而不役於物夜寐則夢以冺焉茍夢焉必
正必吉心未得於至人者非事而縻則坐而馳汨汨焉
而意慮滋意慮滋則夢寐轇轕頃刻萬狀或驚或悸或
喜或悲漫不可勝數喜者徒喜悲者神喪驚悸啽囈呻
呼而汗流浹體若然則睡之樂何有翁豈未之知哉翁
之學也業精於嵗月處師位也化洽於摳趨出而仕也

政行於民人凡是㗳然之所為乎㝠然之所為乎果將
以専於睡之樂乎余疑翁殆有為而託焉者乎託焉者
何其以志之弗宏將逺嗣其祖之樂于華山者乎其以
世之汙吾目也將以睡而為之樂乎其以人之久其不
久也將冥視千古之樂于一息者乎不然病時人以逐
逐為樂將以矯焉者乎翁笑曰子之言得矣冝書以為
記翁名莊字逵莊姓陳氏四明人也

　　介石齋記


　　郡城之北倪豫字克介以介石顔齋以名取於易字生
乎名而齋因乎字也番之雪坡周公為小篆掲諸楣間
以堅其志焉初豫之祖履齋翁購髙尚書閔之竹墅治
居第有園池之勝襍木石其間招賢師傅訓迪諸子内仲
權者實豫之父也脫畧紈綺之習以清介自持惟博極
羣典而已豫淑父化父沒讀父之書守父之清介不少
變然貲産悉罄於徭役所存者僅木石耳因累石齋外
叢峙行列狀皆瑰恠異清䕃以梅竹傅以蘭茝以石勵

已之物也興居寢食必與石對日三復易之繇辭而求
其似焉雖處澹泊凡世之榮辱已之得喪舉付之於浮
雲自有樂于中者間請記於余余方嘆世之守介者少
豫獨守介若此其去於務名徼利者逺矣遂告之曰孔
子於豫常反覆其辭深以介為重也豫之諸爻多不中
正得其中正而能介者惟六二也夫六隂數也二隂位
也隂則為柔何以能如石焉盖下凝於地者皆隂也石
下凝而尤堅者也介之取喻於石也固宜聖人慮悦豫

之過故勉其介也既介矣又慮其道或未之至焉復勉
其知幾速改以全乎介也故曰不終日貞吉東漢之獨
行傳如譙𤣥李業等凡十二人皆清介者也然未知果
合於易否乎合於易道而不能久于介者亦未盡其道
也石同天地而生終天地而久守介者能堅而久焉斯
則無愧於石然貧而守介善矣茍富而不變塞焉又善
於守介者也豫勉之毋怠

　　畦樂軒記


　　豫章王與齡父居城市中有宅一區出户庭咫尺地南
向折而東者皆圃圃植蔬皆異種畦皆臚列盡與齡手
所治也余來豫章獲交與齡余愛其老而好修又聚書
蓄琴以樂賔友殆非老圃者比因數過焉或見其不冠
履钁土泥而虀粉之或見其抱甕出入瞀瞀然反覆灌
溉靡有遺失余問與齡言曰孟軻氏謂脅肩諂笑病於
夏畦是治畦者為至勞瘁子得無勞且瘁乎與齡曰吾
兹樂而已矣勞與瘁吾烏乎知哉方蔬之芽茁甲拆吾

既樂矣及其葉茂花榮吾又樂焉其生意之無已也吾
舍吾钁坐畦間吟笑自適其心休休然禽鳥之和鳴蜂
蝶之㳺衍又若以助吾樂者於斯之時視躡髙位食厚
祿勞瘁厥躬而隠憂之瘁於心者相去固霄壤也吾之
樂又何如哉余聞其言矍然起曰子盖隠居城市之賢
者歟然人之所好不同而樂亦異焉惟有道者凡所遭
而樂豈止於畦而已乎孔子之曲肱顔子之陋巷皆有
其樂天地莫非其圃萬物莫非其畦夫焉有名言者哉

余知與齡讀書窮理非不知是第因其畦而白之云爾

　　農莊記

　　鳯陽果園有王先生者博學好修至耒耜亦未嘗不手
操也因以農莊名室而求記於余余謂力農者滿天下
其憾於勞者恒多其安於勞者恒少安焉者樂憾焉者
憂余畧其憂而述其樂可乎方春日載陽倉庚鳴矣修
我良耜爰舉我趾適彼南畝既耕且種薅其稂莠長我
嘉苖雨則蓑笠襏襫暑則息於木隂婦饋壺酒酒酣耳

熱其歌嗚嗚然迨乎銍艾其粟滿車輸官之餘厚養父
母室左右前後桑蔴鬱然雞豚錯然方社八蜡與井里
長幼醉歡忘禮一室之内琴瑟静好書籍在前暇則坐
莊中從容賦詩賔客至則宴坐談笑凡履危蹈險可怖
可愕之事舉莫知之顧其樂為何如哉君之事此其殆
安焉而樂之者乎夫既可樂矣而孔子獨不許樊遲學
稼之請何歟盖當時樊遲必已在位祿足代其耕矣不
得不勗其大者兹居閒之士進不偶時動則違俗又孰

愈於老農者哉然古者仕出於農今聖天子在上又下
詔選孝悌力田之士而大任焉先生嘗應鄉舉三以不
利自晦若先生者必有時而出矣

　　村塢記

　　鄞之李宗善氏静者也即郡城偏所居之室名曰村塢
盖取杜少陵詩貧居類村塢語也就隙地樹嘉木花竹
細大雜出或薈或疎弗計也暇則治蕪穢時灌溉使生
意流動不息方春風微和時雨新霽之頃枝葉䓗蒨花

萼綺錯其下芳草一碧不假夫禽鳥飛集而野外之意
粲乎吾前吾則從容其間㳺衍吟咏以適其性曽不知
城之居地之隘也雖車馬相屬於道貨財交積於市足
以傾動乎人鬬雞走狗轉丸角觝之戲足以娛悦乎人
舉未嘗一接乎目而桑者之閑閑考槃之在阿無少異
顧其樂為何如哉間徴文於余余謂董卓築郿塢蓄金
玉泉貨菽粟志富貴也孫權築濡須塢給餽饟芻萃兵
甲志戰争也志戰争則廢人志富貴則廢身其於優㳺

之趣何有哉宗善乃寄村塢於隙地日與草木伍融物
理𡨕得喪保身而忘人且無待於此之外者亦庶幾矣
乎然村塢之樂固矣茍適於道園㳺於藝圃進其所未
進則不為限於形迹之小尚勉之哉

　　退亝記

　　人之進退其有恒耶易之文言曰進退無恒果無恒耶
觀之六三曰觀我生進退是不可必也吾四明薛君原
禮扁其藏修之所曰退亝其有見於此乎余聞造焉而

諗其所謂君曰吾鄉也冀仕進以榮顯其親嘗竊祿於
郡之象山縣庠迨考滿歸天下兵革方轇轕駿雄奮興
雲蒸龍變焱勇霧合凡僨驕於秦楚齊趙之間取金印
頃刻中者車相擊盖相屬也吾兹不能甘郤行避舍以
自晦焉今天子既戢定海宇登崇俊良大小畢用而吾
親老矣又焉敢躐賔興之行以去吾親乎幸有越人之
術姑託以為養耳吁君所謂退者若是其賢於人逺矣
或曰蟲蛇之蟄困於隂也隂竭則必信六鷁之退飛厄

於風也風斂則必進君氣鋭力强夫豈久於此哉必功
名遂而後退也斯可矣余曰不然係小則失大也君之
所以退者將以進夫徳也君朝夕斯處厥修之來月恒
而日升水洊而木漸篤實光輝而罔覺焉可不謂之進
於退揚子謂顔淵以退為進又豈不信耶彼務於前期
馳驟頡頏志逞意得而不知返者雖纎離騄駬日趨千
里寧得以軼君之軫轂也哉

　　九靈山房記


　　金華雲林先生以九靈山房圖示斯道斯道問其故先
生曰金華多髙山西去餘百里有屬邑曰浦江其山為
最髙又西去餘百里為九靈於諸山為最髙蜿蜒扶輿
曲折起伏靈氣不泄萃為九峯因以名焉其左右前後
層崖叠巘飛翔奔走綺碧煇煥雖杖履之樂於登涉者
亦莫得其梗槩吾有先人敝廬寔處其中置琴一張書
萬巻松篁梅桂之屬鬱乎蒼蒼先人之丘隴諸父兄弟
咸在而吾乃宦㳺淮泗宿留齊魯之邦值兵亂蹈巨海

而東至於四明閱嵗兹久思返乎故廬視桑梓洒掃丘
隴洽諸父兄弟聚子弟教養之暇採山釣水優㳺歌咏
以終天年而道里猶阻絶未獲也吾雖神㳺故山未嘗
不西向興慨今覽是圖於寓室庶九靈之山在袵席之
上而吾亦不知其身之客也吾將記是恐䀌於心子為
我記之斯道以金華山水之秀文物之懿冠江左人且
願㳺於其間惡有生長懸弧之門而忘情者哉昔王摩
詰治别業輞川必手圖之以不忘其勝陳季卿留長安

覩青雲寺之寰瀛圖則思歸江南先生出處固不類乎
二子而覽圖以致其思也則或幾乎似矣然先生抱道
而夷曠者也又豈不知天地萬物皆吾有也九靈之山
隨所寓而在何必凝滯一隅而漆漆然哉特以禮不忘
乎本焉耳吁禮不忘本仁也非先生其誰歟先生姓戴
氏字叔能雲林其别號也

　　二蘭齋記

　　邑西去六十里有龍山永樂寺寺有歸庵禪師受經其

間禪師善鼔琴梵唄餘鼓猗蘭佩蘭之曲清壯邈悠變
化恍惚深有得於徽軫之外因扁其齋曰二蘭余謂聖
賢之處衰世豈自為哉殆將以變諸俗也茍君不信其
道民不被其澤則憂見乎詞孔子轍環諸國莫能容仕
父母之邦且有沮其政者終無所騁慘焉自傷故猗蘭
之操作焉後人取其意度而為曲其音悲其思深而孔
子之意未始不顯明也屈原憂楚之失道以同姓恐屋
其社抗言曲諫反以被讒見疎終退而自潔著離騷經

故佩蘭之詞見焉後人取其意度而為曲其音怨其憂
逺而屈原之意亦未始不昭晰也禪師自薙落即孤坐
究曹洞宗㫖間山行木處訪耆碩以質所見雖三據象
筵考鐘伐鼓以發聾瞶而所處無一日不雲石俱也今
天子聞而嘉之詔使日本宣布聖意日本人首搶地從
化上大悦其往也御制餞章其返也親賜内饌及對所
問又畧不敢恃寵異言朝政而歸老焉其迹也其心也
其世也俱非孔子屈原之比何二蘭之託歟余意大雄

氏之心願天地衆生皆作佛其見溺苦海踣冥途也必
悽愴惻怛若禪師者豈無大雄氏之心哉有大雄氏之
心得不與孔子同一軌乎奚特二蘭之曲取以自適而
已禪師韙余言俾記之於是乎書

　　知歸庵記

　　知歸庵者董均祥氏之所創也地在金川鄉西去慈谿
一舍許至爽塏有雞鳴虎脾龍山鳯凰諸峯或逺或近
從迎夾拱殊勝又有上辛無擇二梁翼而南鄉浦溆潮

汐曲折而至若玦隂陽家以其風氣逺引潛走至兹地
蓄而不泄可墓可廬均祥因而念曰人之生也有限所
貴其知歸乎吾閱嵗四十有三自有知至於今日猶信
宿也自今日至於百嵗又不為信宿也哉吾百嵗後將
以安體魄也必於是乎歸且吾之先肇基於此桑梓猶
在逮吾父徙郡之定海吾又僑郡城之西吾百嵗後吾
之身得返焉又吾之歸也吾子孫之賢否未可知孰若
吾手竁其幽豫穴以待於是即隆起處穴其土二甓而

虛之為夫婦計既成又屋其傍若干楹有祠有堂有燕
休之所門廡庖湢咸具固以垣墉䕃以松竹潔静清幽
殆山林若也俟二子長而可傳則先於斯老焉庵遂以
知歸名工始於某年月日越一嵗年月日竣事即走書
永新徴記於余余謂凡憧憧於路者莫夜必歸而止息
雖童豎亦知其爾也至若歸而能知其此之歸者則或
未之知也世有耄而欲就木者且猶廣田宅崇貨利為
子孫籌謀日夜不少置或以騖名夸世振䇿長驅惟恐

途之不脩日之不足果知歸哉昔公叔文子升於瑕丘
曰樂哉斯丘死則我欲塟焉此知其不可諱而斯以歸
於土也太公封於營丘比及五世皆反𦵏於周此知禮
不忘乎本而必以歸於先也今均祥之知歸也實兼乎
二公非過人者歟然均祥年未艾復知歸於聖人之道
則有得於身之外矣均祥余友也故記之書之屋壁併
以示子孫云

　　曲水庄記


　　曲水庄者胡仲子先生之室也室東去慈谿廿里許在
驃騎山之南川流之上流水左右曲折彎繞因以名四
際皆疎林沃壤石梁小溪隠隠入桃栁間魚鳥飛躍雲
影上下誠地之可樂者也仲子學博才贍始居㑹稽早
嵗嘗侍先大夫宦逰慈谿知邑有董黯張釋之孫之翰
三孝子有倡道者楊文元公民化其風風俗淳厚可以
託而居焉爾後方僑於錢塘值兵亂遂蹈兹土以教授
為職業久之人情稔於㑹稽若世居然者遂築室買田

為終老計天朝初被徴説書御前就留宫中授諸王書
尋除儀真令以目疾辭詔許之賜錢并衣巾歸田里既
歸念曰向趨朝廷不能稱塞上意早夜是懼今而後惟
造就小子備國家器而用之則庶幾報聖徳也自是益
屏跡郡縣傳業弟子弗懈暇則課童僕治園圃園圃之
隙與賔友觴豆間挾二三子登山憩石訪寺僧盤桓終日
或命一小舟出入烟霞中裕如也屬余記之余謂古今
室以庄稱者豈少哉何寥寥無聞是在人不在室也昔

陶靖節謝彭澤令而歸五栁庄人髙其風而栁庄之名
著人知五栁庄則知陶靖節也仲子辭儀真令而歸曲
水庄追視靖節跡雖不同顧其風亦髙於人而曲水庄
之名又不因以傳歟人知曲水庄則知仲子也夫豈偶
然哉宜書之以復仲子之命洪武七年甲子秋九月既
望

　　石壁山房記

　　石壁山房者原公道淵法師㳺息之所也慈谿縣治左

掖有闞湖湖上北向有闞峯有寺曰普濟盖三國時闞
丞相徳潤讀書處寺僧類因山勢慿髙架虚構石室石
壁山房亦其一也其室在寺之西廡窮盡處尤亢爽閴
寂室背山石如壁故以名焉石壁之下石窪焉若舟水
停其中碧而味甘雖旱暵弗竭其上皆雜木殊䓗蒨隂
鬱天光日影㣲墜儿席可愛由室北梯而上為小閣窻
户四闢臨眺則一邑山水之勝具在眉睫宜公所樂也
公受經邑之東臯福昌院院之創始以接待四方士也

迨今不敢少廢先緒公嘆曰四方士凡過是訪宿碩於
大刹者迨為已也彼皆方袍圓頂吾非其徒歟今老矣
而吾之將迎周旋無虛日其如已何哉於是命子若孫
綱紀院事别構得石壁山房以居吁公知所重歟世有
妻子累者且或逺紛就寂治别業以樂衰暮矧公素薙
落以寂静為志者其肯久處要衝而不暇止息也耶公
性粹温少博覽經史後聽天台教習止觀止艮也艮為
山今又面石壁而觀史其中益以静心如石壁焉惡乎

不可哉







　　春草齋集巻一

