







　　欽定四庫全書

　　春草齋集巻四

　　明　烏斯道　撰

　　七言律詩

　　登粤王臺

　　臺上離離碧草生風雲盤礴倚孤城天空百粤山光逺
地控諸番海氣清萬里璽書曽落膽千年鐵柱見銷兵
英雄一去知何在㡬處鷓鴣秋雨聲


　　送王益謙之京二首

　　笑看車馬去堂堂玩愒人間嵗月長文似健兵能力戰
才如良賈只深藏烟波一釣非無具花栁孤村自有莊
滄海遺珠留不得隨龍飛起落清湘(先任湖南安仁縣)

　　其二

　　東歸三載别湘潭豈料都門重解驂風近香車清閣道
雲移宫樹拂朝簮髙臺氣轉鳴丹鳯疊巘春濃滴翠嵐
老去客懷傾未盡更期朱紱在江南


　　遊海珠寺

　　吟到中流一凭欄雲烟散盡水天寛靈鰲化石支金刹
神物凌波弄木難隔岸市塵千里逺炎風禪榻九秋寒
何須更覔三神島消得攜琴此處彈

　　凌雲軒為泰和蕭君賦

　　壯氣從來北斗齊憑軒髙眺白雲低風清竹樹孤村静
天接溪山一鳥啼新酒毎從花底灑好詩都向壁間題
元龍何必樓頭卧待爾來遊日杖藜


　　送汪以敬歸睦州省覲四首

　　楊栁池邊燕子飛藜床低小竹邊移雲天華嶽持髙論
秋水芙蓉出贈詩咫尺動成千里隔綢繆終有百年期
去年曽下清風榻話到無懷未出時

　　其二

　　封豕封狐在眼中此時端合見英雄扶持短世非無術
賈勇長才獨有公出看旌旗人似雨不鳴刁斗月當空
秋風曽灑滂沱淚血濺中原滿地紅(時領團練)


　　其三

　　官事蕭閒故友多毎因持酒發悲歌石生㕘幕真無忝
徐庶思親可奈何千里歸帆如健馬滿天急雪似飛蛾
髙堂舞得斑衣破也勝朝衫剪越羅

　　其四

　　㡬畨相約話騷離月出花開酒一巵去郭自穿東郭履
出門空詠北門詩暝雲接地山昏早急浪衝沙鴈落遲
歸到嚴陵煩一問髙臺埀釣只今誰


　　中秋遇雨次趙之才韻

　　凄風冷雨正綢繆佳節難將酩酊酬何處自看今夜月
好懷空待一年秋燈昏逺市更初咽雲抱寒城地欲浮
明日先生賦歸去何當挾我到瀛洲

　　次韻酬范運中

　　讀書牕前烟草深三年獨守荒山陰出門駕輿輿脱輻
閉户燒鉛鉛不金唾壺擊出慷慨意青燈照見平生心
故人苦道不相見寄詩復欲招我吟


　　送夏均禮之京二

　　歸來朋舊曉星疎只過東村水竹居老氣竟消雙目暗
足音還冷一年餘絶憐風月尋常酒寧問江山咫尺書
况是送君天上去栁邊空為立踟躕

　　其二

　　採芳終日水雲鄉豈料天書落耿光玉氣久曽衝碧漢
鐘聲今復起清霜鶯随野館穿林語花近仙舟隔幔香
此去莫遲春日路鳳鳴先已在朝陽


　　野堂為朱夢良賦

　　天台何處足幽居委羽山前一草廬田繞薜墻都種秫
沼通溪水賸栽魚桃花毎落尊中酒鶴影時浮几上書
一走功名為客久不知歸夢近何如

　　涵虛館訪章復彦不值(館在月湖中賀知章宅也)

　　春風奈此玉人何賀監宅前春水多茶竈筆牀天上坐
酒船花擔鏡中過紫騮何處嘶晴日白鳥當門弄碧波
更愛小橋楊栁外石䦨閒倚聽漁歌


　　章復彦許畫菜作詩促之

　　采葑何必首陽東翠葉葳蕤在眼中傾國可堪誇絶艷
灌園端合想連筒遲徊公館應無事洗滌膏粱信有功
老我不能忘此味㡬囘題品學涪翁

　　答馬易之編修次來韻

　　史臣出入承明廬珠玉娟娟落海隅天上故交多國士
月中閒坐憶樵夫董狐無媿春秋筆賀監寧忘日月湖
深喜欲歸先有信軺車秋盡出京都


　　劉羽庭太守擕酒訪余北郊贈詩荅之

　　蕭蕭五馬出林郊窄窄幽栖在草茅康樂有詩曾夢草
少陵無酒繼行庖倚欄天接清江表俯几雲飛緑樹梢
豈料髙情千載上竟忘身與布衣交

　　送王元魯歸吴

　　王郎作掾歸東吴才名已與功名俱道上争看白鴝鵒
海中暗長青珊瑚西湖竹枝正好聽北海栁癭安可無
若見林逋為傳語烏生不愧麻衣麄


　　題李尚賔御史九嵏山房圖

　　九嵏山人不復作一時佳話至今存瓦盆盛酒醉賔客
土穴貯書傳子孫樹暗昭陵青滿席泉通渭水碧當門
㡬畨欲徃觀陳迹無奈秦闗隔夢魂

　　月夜渡水訪童有嚴鎦子明及其子庸道

　　月明荷浄不相能渡水尋幽興倍増童氏情懷清廟瑟
劉家父子玉壺氷鹿鳴筵上千年調魚得門前半夜罾
它日但留詩滿壁此時何惜酒如澠


　　遊梅谿贈張維中

　　小舟出郭八十里不意好山如此深溪水尋常沒行路
地氣容易生夕陰逺尋隠者勝采玉曾與故人如斷金
安得比鄰有閒屋君歌古調我彈琴

　　送吴季章遊東湖

　　東湖處處好風景一處應為一月留九壠髙寒宜結夏
二靈空闊好吟秋花香度水來禪榻山色隨雲落釣舟
筆底梅花清興動總將風月換羅浮


　　太松場俞少府歸隠

　　處處妖氛漲碧天抱琴歸去卧林泉詞人未獻河清頌
國賦猶尊海玉篇月到金池空似舊花連鐵甕得如前
野人亦有雲林興又向江城過一年

　　題嘉上人寄懶軒

　　白雲峯頂飛焦土青林渡頭多緑苔寒澗自流門半掩
禪牀不下客長來晴風野馬經簷過細雨牽牛倚樹開
餘子正從官道上紫纓紅帽走塵埃


　　次韻畣有嚴

　　錫山曽有白雲期别後多君只自怡三復寄書長歎息
幾迴攜手即睽離茅堂隔水還相覔人物如林獨見知
從此一觴須一詠古人茶宴亦留詩

　　登九成臺(在韶州帝舜南巡彈琴于上)

　　重華不見獨登臺臺倚孤城日月開似聽簫韶千載上
虚疑鳯鳥九霄來亂山北起迷烟樹雙澗南流浸緑苔
囘首蒼梧天咫尺南巡曾帶蹕塵迴


　　遊南華寺(六祖衣鉢之處有大塔藏真像其中)

　　臺殿參差出翠㣲曹溪當戸漾清輝人知碧眼胡僧逺
誰識黄梅獦獠歸燕雀不棲千丈塔風雲長䕶六銖衣
嶺南第一唐朝寺細讀殘碑倚夕暉

　　賦王景章拙齋

　　諸子便獧方得意我心椎魯動違時能言鸚鵡休相笑
鈍足駑駘不自支山屐毎因春興著酒船長信晚潮移
静看爐鞴長施巧此日黄金合鑄誰


　　劉羽庭太守攜酒晏倪氏池亭

　　太守攜壺看藕花倪家池館似仙家佳人行酒杯頻覆
童子催詩鼔數撾鳥傍竹陰啼側島魚翻日影近晴沙
珮環未入天台去几席叨陪豈有涯

　　送王公中丞之山南亷訪三首

　　御屏多寫大臣名故老尤闗聖主情毎從翠華行閣道
或承丹詔作長城尚衣蛺蝶飛羅袖内府蒲萄滿玉罌
㡬度鴻臚催賜出此時仍復被恩榮


　　其二

　　自昔南臺肅紀綱明公此日更堂堂秋霜落處無蕭艾
繡斧行時得豫章賀監湖中看月色蓬萊閣上望天光
誰知驄馬東來後古栢啼烏自夕陽

　　其三

　　江郊歇馬一從容再近光儀咫尺中自喜昌黎憐賈島
敢期工部際嚴公林亭毎侍金尊酒草閣時來玉珮風
獨念總戎催視篆無由裨補罄愚衷


　　題泉上人容膝齋

　　世上木妖空突兀山中茅屋好盤桓斂裳宵逝陶元亮
坐榻皆穿管㓜安紫石繞簷雲起伏碧流當戸月清寒
上人遮莫傍人笑自覺維摩丈室寛

　　倪氏池亭陪羽庭太守燕集分韻得東字

　　髙軒新搆燕諸公捲起朱簾罨畫中八月紅蓮猶待客
半天青栁自生風氷絃促柱催歡伯玉版題詩覩醉翁
且索虎頭圖此景明朝踪跡任西東


　　送楊敬修之京

　　春江雪後水偏多十日輕舟入御河匡國喜遭新主聖
别君無奈舊情何花圍仙館從容飲月照池亭慷慨歌
他日風雲千里隔自看白鳥下滄波

　　次王公中丞杜若湖泛舟

　　百頃風潭一葉舟神仙李郭鏡中浮從容杜若羅生處
蕩漾芙蓉欲盡頭茶竈筆牀延落景水雲沙鳥汎清秋
可中増觀非疇昔歸去山靈似再留


　　送髙麗相還國

　　琛貢中朝使節持樂浪人物好威儀董生作傅曽匡國
季札來賔解聽詩喜動龍顔天咫尺行經鰲背路倭遲
陽春不隔黄岩水歸及看花二月時

　　碧筒飲

　　翠葉清宵作巨觴碧雲半捲出方塘柔絲尚帶氷蠶口
細窽遙通玉兎光漏瀉渴烏隨㸃滴汞搖丹鼎慎遮防
醉魂飄蕩三更後自覺滿身風露香


　　和史樵雲春興三首

　　愛此江山几上青故辭城郭到林坰濟時難作隨龍雨
漸老無過先日星牛角悲歌非甯戚鹿裘孤坐且瞿硎
鳳凰若解鳴當世却向溪頭洗耳聽

　　其二

　　天下車書已一家樵雲猶是舊生涯落花空館聽春雨
流水孤村數暮鴉鶴怨猿驚知後日龍蟠虎踞是京華
君王長慰庭臣渴不賜黄封即賜茶


　　其三

　　山深路僻少人過早晚惟憑七字哦歸思不隨流水急
閒情渾似白雲多花開躑躅紅千樹笋長篔簹緑數窠
想得此時如杜甫池亭對酒愛新鵝

　　過十八灘

　　章貢同歸十八灘灘灘斜轉落奔湍蒼龍出峽雲山動
白馬嘶風雪坂寒石起亂堆沙淺淺舟牽百丈路盤盤
鷓鴣又復啼秋雨便合重題蜀道難


　　登望湖亭

　　秋風登此望湖亭烟水㣲茫接窅㝠地坼荆揚天下壯
龍更秦漢至今靈神倉氣吐漫山赤廬阜光飛隔岸青
囘首老蘇仙去逺獨留詩句挾風霆

　　登小孤山

　　孤峰平野忽㠝岏第一闗頭樹影寒直上雲霄扶日月
半横龍窟障波瀾地分南北青天闊江入東西白水寛
囘首柴桑纔咫尺欲尋元亮問休官


　　秦養浩隠居養母造訪貽詩

　　聞説衡門賦考槃故縁深徑覔清歡行厨愧不如嚴武
命駕徒能學吕安大石滿田春蘚濕亂藤埀屋夜雲寒
茅堂為下青燈榻千載髙情未覺難

　　其二

　　茅堂低小竹林幽母子相看共白頭絳縣又逢新甲子
老萊渾似富春秋野田雲暖黄鷄啄山甕春濃緑蟻浮
天上昇平甘此樂讀書惟欲老林丘


　　次韻畣楊士亷二首

　　鐵崖仙去夢魂安之子先登上將壇筆走龍蛇誇旭聖
詩成錦綉薄郊寒敝裘正想雲間脱長劍空於海角彈
昨夜偶來陵水上滿天明月為同看(士亷常從楊鐵崖遊)

　　其二

　　壯遊無復夢長安到處披雲卧石壇石化五羊雲氣暖
井涵孤鳳月華寒瓢因有酒何勞棄冠為無塵不用彈
再入龍山須過此蓬萊天地待君看(士廉以事赴廣州過予石龍石龍有

鳳凰井求予作蓬壺齋記故末句及之)

　　從心齋為丁自南真人賦

　　黄河南下客神京不訪移文訪冶亭中岳使囘尊更緑
故山兵後樹還青籠鵝逸少曾留帖相鶴浮丘已著經
三十六房隨處坐白雲終日䕶岩扄(自南先客燕冀今遊南京冶亭在朝
元宫嘗奉使祀中岳)

　　廣東留别胡長之

　　君住三山我四明一時傾葢五羊城歌求伐木詩中意

琴聽歸樵曲外聲鶯囀上林春色好風生南海瘴烟清
懸知兩地還為客明月如何此夜情

　　清嘯軒為吉水王子常賦

　　孤懷耿耿向誰開長嘯清風亦快哉栁下一聲山斷裂
隆中餘韻月低囘蒼苔白石江光動小几疎簾樹影來
何似心遊天地表壁間詩句掌中杯

　　題秋江獨釣圖

　　緑筠紅樹滿芳洲此處埀綸獨對秋身世百年雙白鳥

風烟萬里一扁舟水明鮫室珠光動日照仙山玉氣浮
只恐天才㣲漏泄文章傳到鳳池頭

　　送陳生往建寧省覲

　　一路青山數百盤建州山盡野雲寛燈明夜市如吴㑹
花重春城勝錦官&KR1472;紙出溪開玉版石茶憑水試龍團
尊親拜後應相問獨卧滄江草閣寒

　　送偰尚賔使髙麗

　　幘溝漊在扶桑下海闊雲深萬里餘周禮最優箕子國

漢廷寧惜尉佗書蟠螭新鑄藩王印綵鷁安如陸地車
聖化大行歸復命赤心應念賜衣初

　　六月伏日同謝彦實倪氏池亭小酌

　　交深交淺情俱好花落花開宴屢甞佳㑹一時雲乍合
虛亭六月水生凉瓊芝成凍分金碗蓮實泛杯擘翠房
公慤此時曽縱飲錦箋寧有墨蜚香

　　上天官尚書予初以布衣上京作此求退

　　九重頒詔拔儒紳海内均霑雨露新倦鶴豈能沖碧漢

殘花無復向青春螭頭秉筆文章伯鳳輦含香骨鯁臣
黼黻皇猷今已盛鮿生甘作太平民

　　謁徐孺子祠

　　南州髙士人世表東湖祠堂烟水中聲名不藉陳蕃榻
風節寧虧漢室功牕戸逺招江月白衣冠遙隔市塵紅
穹碑久刻先生傳故使登臨一徑通

　　題周樗菴隠居

　　滁州太守老樗菴橘圃投閒只自甘門户背通深巷北

溪山横絶小樓南春風鳥跡分花徑晴日蛛絲罥藥籃
一月不聞城府事晚涼隨處倚清酣

　　其二

　　出郭南來直到山山雲飛落小牕閒熟知塵世空多事
已就仙人乞半間隣圃雨餘分藥去溪潭日晚射魚還
霜醪不用橋南買春鳥春花亦解顔

　　送友人夏仲儒赴京

　　千里輕舟起白沙海中寧戀棗如𤓰行人逺召趨金闕

錫燕重看近翠華鍾阜雪晴松換葉秦淮春静浪無花
衰翁正是忘年友元夕觀燈想到家

　　七月十五夜對月次蔣孟瞻韻

　　清虛之府在眉端忽見驂鸞下紫壇昨夜不如今夜坐
老年那似少年看魚龍出水金波動鳥鵲無枝玉露寒
定逺雲深鄉夢斷酒尊空復恨長乾

　　卧病江樓為熊大㕘被讁而作

　　力疾江樓看雨晴風吹衣袂暮寒輕雲山逺笑如霜髮

鷗鷺深憐舊日盟半榻生涯違著述百年勲業負昇平
青天一嘅終何事朝菌空於土上榮

　　題崆峒圖送龍虎山何仲旭逺遊

　　遙望崆峒入窅㝠㡬囘招手問山靈洞雲直到于今紫
林木猶含太古青葉滿舊爐存宿火蘚封深穴有遺經
臨風便欲隨君去先向江頭洗鶴翎

　　森玉軒為上虞徐隠者賦

　　徐家軒外玉森森都是篔簹滿故林亦有尹孚生琬琰

豈無環珮動璆琳琴書静坐延秋思枕簟髙眠對夕陰
我欲贈君持白石金罍遙望碧雲深

　　送樂生楊彦益還神樂觀

　　海上清風拂綺寮又歸神樂理笙簫鳳凰鳴處紅雲近
鳷鵲開時絳節朝鍾嶺鶴翻髙樹雪秦淮水落大江潮
囘頭莫問安期信𤓰棗於今久寂寥

　　周瑜墓

　　巴丘一卧夢初殘遂使江東失羽翰不恨荆州通蜀道

最憂赤壁走曹瞞山光上下風雲壯江影㣲茫草樹寒
千載尚憐雄傑士有人簫鼓獻盃盤

　　送於彦仁歸南昌

　　太平隨處樂年華何惜金錢付酒家浪駕客船魚作媵
雲迎仙佩鹿將車空山日射琅玕樹小渚春明杜若花
歸到南昌須一問琳宫鐵柱在泥沙

　　過大庾嶺

　　昔年南去入梅闗今出梅闗又北還瘴癘偶然全朽骨

梅花不必笑衰顔泉探卓錫寒松底碑讀荒祠茘子間
更立西風凝望久五雲飛處是鍾山

　　送王允恭歸廬陵兼簡王子讓

　　西津倉卒送歸船未盡清樽話昔年感子逺投雙白璧
嗟予空守一青氊天開左蠡湖光迥月滿南山桂影圓
若見古城三當老為言消息底茫然

　　江上逢春二首

　　江上逢春坐不歸只將無語對斜暉神龍作雨猶三變

大鳥沖天祇一飛木偶衣冠成底事銅人絃管謾藏機
仰頭遙望雲飛處誰結茅堂在翠㣲

　　其二

　　江上逢春羽翼生落花飛近栁邊城陰雲欲雨還無雨
好鳥能鳴竟不鳴鬼物也知憎命薄文章偏喜逐官行
典衣沽酒無衣典月照空樽只自明

　　題嶼公所畫湘江萬竹圖

　　遙望東南萬竹林連岡度坂玉蕭森滿天風雨湘雲冷

落日魚龍楚澤深翠袖倚時人去逺黄頭歌罷思難禁
老禪揮洒縁何事勾引新詩作鳳吟

　　陪桂彦良先生宴董氏荷亭

　　白頭賢傳晉陽歸十載風塵故舊稀重㑹豈非天有待
盡歡寧覺地相違雲分野色來池館雨挾花香到客衣
處士要題詩滿壁金盤甘露博珠璣

　　澹然齋詩為澤上人賦

　　太白歸來萬事慵簾埀雲影石房空虚名逺付飛鴻外

勝地㝠觀落照中浮蟻盃從何處緑來禽花自及春紅
軍持獨有曹溪水千載餘甘與蜜同

　　張丞書來許舟相迎舟竟不至戲畣

　　玉人空寄錦雲箋目斷蛟門動隔年昔日移山曽泣鬼
如今縮地却慚仙雲隨魚鳥江天闊春到鶯花野日妍
渡口栁條應見笑夕陽長有落潮船

　　謝李𢎞道寄靈夀杖

　　寄來仙杖費追尋滿谷雲霞太華深元氣百年搏紫玉

故情千里重黄金闗河迢逓懸愁眼宫闕森嚴負素心
敢望孔光霑寵錫且須扶老舊園林

　　東湖

　　東湖天闊岸縈迴一曲中間有鏡開漁艇毎從山後出
佛燈多落水中來凌寒身在清虛府訪古人行紫翠堆
鮑益廟前情不盡白沙青石䕃蒼苔

　　二靈山

　　東湖闊處二靈山龍吐雙珠落水間四面亂峰雲氣白

半天孤塔土花斑當年馴虎歸何處今日輕鷗只自閒
問訊老僧詩句好清風謖謖滿松闗

　　悟空寺

　　層樓傑閣䕶慈雲暮鼓晨鐘咫尺聞峯削芙蓉天際好
逕隨薝蔔澗邊分清風玉佩來仙侣静夜篝燈檢律文
大海一漚吾未解何當從此謝塵氛

　　育王寺

　　鄮嶺名如鷲嶺傳刹竿無恙已千年地雄南土居三佛

山盡東溟倚半天宸翰香浮髙閣表岩泉清出老松前
遊人自覺虛生白猶覔神光上客船

　　又

　　靈踪深閟壓東南樓閣丹青閃翠嵐燈影半空搖上塔
爐薰千載出西庵山看玉几無雲好泉取金沙瀹茗甘
細讀長公碑刻畫黄昏萬丈覔龍潭

　　遊獅子山龍潭

　　萬壑千峰競鬭竒窮探愁見夕陽低乾坤自是開圖畫

今古誰能盡品題風攪飛泉晴亦雨雲封洞口到猶迷
更憐勝地多神貺却恨仙人不共棲

　　嘗桔徐子實家

　　竹下圍碁送夕陽野雲飛盡水風涼已收殘局看花飲
更喚佳兒剪桔嘗蔕濕尚含清曉露味甘何待滿林霜
誰知又食家山果舊嵗兹辰在異鄉

　　城南(明州僧寺壁間有荆公詩漢孝子董黯廟在焉)

　　城南風景舊時聞近日長來倚夕曛斷碣有詩王相國

古祠無主董徵君野橋一望皆春水老樹千年獨暮雲
咄咄與誰論徃事白頭村叟自畊耘

　　相山偶作

　　青山四繞出無門半日從容坐竹根目送溪流入東海
心隨秋日照中原石頭繞路如人立藤蔓和雲落地繁
便合買牛耕谷口人間何處是桃源

　　天鏡亭

　　亭中危坐月輪孤何必西遊賀監湖白水搖光千頃闊

青天倒影一塵無魚龍不敢生風浪鷗鷺何須伴釣徒
當日胡公深納事此中端不許陶朱

　　登蔣山

　　作鎮皇州勢獨雄英英紫氣散晴峯龍蟠實為金陵重
鶴怨曽因蕙帳空雲擁禪闗新建塔花明潜邸舊行宫
試凌絶頂閒憑眺錦繡山河感慨中

　　寄鄉中諸友

　　五十餘年物外身一官誰料負清貧受金遭謗空慚我

全璧歸來有幾人鳬驛雲間明月曉鹿山風静野花春
諸公足遂家鄉樂耕釣終須作隠淪

　　題海角石(在廣東省治後)

　　石起孤峯指北堂娟娟玉筍半尋强氣涵海底千年潤
地引山根一脉長昔日誰留清玩在閒雲自益小亭凉
一從開闢髙多少直欲從容問五羊

　　遊寶峰庵和僧穆庵韻(俗名茅庵)

　　亂山窩裏縛禪庵路轉東溪漸向南林鳥毎留閒客住

野猿時對老僧談庖分夜雨巖前溜閣貯秋雲塢内嵐
誰把新詩題瘦竹一枝搖動翠&KR2513;毶

　　譚節婦

　　城破兵連逺近村皇皇趨入泮宫門甘從烈士捐生義
不學降臣負主恩氣逐彩雲隨劍化形摹青血與磚存
我來感悼前朝事為立穹碑慰古魂

　　弔錢融堂先生(先生嚴州人受學於慈湖楊丈元公之門及歸弟子千人)

　　哭罷麒麟㡬度秋何人重賦我心憂詞章謾似機中錦

身世空如水上漚今日修文應帝召淳風接武獨嚴州
昔人曽挹慈湖水傾㵼桐江浩蕩流






　　春草齋集巻四

