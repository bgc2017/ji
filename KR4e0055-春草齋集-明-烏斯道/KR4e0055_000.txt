







　　欽定四庫全書　　　　　集部六

　　春草齋集　　　　　　　别集類五(明)

　　提要

　　(臣)等謹案春草齋集十巻明烏斯道撰斯道
字繼善慈谿人洪武初官石龍縣知縣調永
新坐事謫戍定逺尋放還明史文苑傳附見
趙壎傳中所著有秋吟稿及此集千頃堂書
目載秋吟稿之名而闕其巻數蓋明代已佚

此集凡詩五巻文五巻與千頃堂書目巻數
相合蓋猶舊本也斯道詩寄托深逺吐屬清
華能剗滌元人繁縟之弊文亦雅令不為劍
拔弩張之狀夷猶淡宕頗近自然宋濂為作
集序所謂俊潔如明月珠者蓋狀其圓潤所
謂洶湧如春江濤者則與其文之紆餘為妍
頗不相肖推濂之意特狀其詞源之不竭非
謂其騁才恃氣以驚風駭浪為奇特也史稱

斯道工古文兼精書法不及其詩殆在當時
文尤見重於世歟乾隆四十六年十月恭校
上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀














　　春草齋集原序

　　世之學者必有師雖百工伎藝之㣲亦必有以相授然
後能造其閫奥况為文者發造化之秘貫古今之統茍
無以管攝而闔闢之則何以盡其變化不測之妙若不
傳之於師奚可哉吾鄉修道先生胡公以光明正大之
學發為精深嚴簡之文訓迪學子篇章句字皆有法往
往從之者多得文之㫖趣其所造固有淺深髙下之殊
而體裁終不失於古四明夢堂噩師雖居浮屠中能久

與先生游先生為文之法實與聞之烏君繼善自幼學
文於夢堂凡先生所指授者悉以語烏君故烏君之為
文俊潔如明月珠起伏如春江濤余因語二三子曰必
如烏君然後可以言文也若無師授其可易致是哉余
嘗譬之有美錦焉使朝市縫人製之則能中度而適體
委以巗穴之粗工則左低而右昻上侈而下斂錦固錦
矣其如不合作何文之無師授者亦若斯而已余老且
多病文字一切謝去不作縱有一二類皆假手於人獨

喜烏君之文親題其首簡而歸之於乎余生也後雖居
先生之鄉而不能傳先生之學其於烏君又豈能無慊
於中哉烏君名斯衟繼善字也明之慈谿人嘗知化之
石龍縣今調吉之永新其為人也温然如玉盖與文相
稱云金華宋濓撰












　　春草齋集原序

