







　　欽定四庫全書

　　春草齋集巻五

　　明　烏斯道　撰

　　七言絶句

　　闞峰

　　春山花發雨霏霏花雨曽霑闞相衣今日山花依舊好
東風吹雨濕僧扉

　　山居二絶


　　大兒田頭車未歇小兒牽犢已歸來茅堂正對佳山水
種秫多令辦酒材

　　屬玉羣飛水下灘松杉蔭合草堂閒蒼頭掃逕非因客
自愛從容出看山

　　題釣圖

　　我欲滄江把釣竿含沙拍塞可心寒此中端是誰家子
秋水孤舟坐得安

　　棣華亭為泰和蕭鵬舉賦(花開四季)


　　玉片英英着淡黄獨憐紅萼為同芳東風不敢枝頭急
燕子飛來日正長

　　昨夜薰風放好花朱簾碧檻玉人家世間炎熱難開眼
且向中宵挹露華

　　深深亭院鴈來初華萼聫輝錦不如見説玉皇新下令
清霜不許到前除

　　花遲花早自相依積雪初融日影㣲徽軫有詩聽未徹
鶺鴒枝上一雙飛


　　題畫三首

　　江水江蒲隨路轉山雲山樹逐人來青春不負騎驢客
恰待鳥啼花亂開

　　水氣騰騰浮草閣山光冉冉落楸枰不知此地誰為主
招得幽人有勝情

　　白雲滚滚扶山起碧蘚離離着地勻赴隴鶴書天外逺
草廬空老讀書人

　　送陳省之之永嘉二首


　　幾度尋師叩竹扉等閒却立見天機春山杳杳浮雲出
湖水涓涓白鳥飛

　　西堂今過幾春風須為慇懃問謝公烏氏齋中春草碧
夢中幽趣得相同

　　題墨梅

　　松齋不寫玉纎纎瘦影依稀隔翠簾越女漫誇天下白
我心偏喜邑中黔

　　題蘭


　　血涴中原草不芳幽花山上獨飄香倚風一笑青春過
只把深心答太陽

　　題畫馬

　　目光閃電氣衝霄㡬度悲鳴夜寂寥萬里沙場風颯颯
將軍誰是霍嫖姚

　　過張氏耕隠二首

　　四野茫茫雲接地幽禽嘎嘎水連村明年學汝鞭牛法
只恐移家入鹿門


　　秫米秋香足酒材長歌夜起不成哀何時推却犂鉏柄
白幘烏鞾入郭來

　　為順上人書禊帖後

　　牝牡驪黄都莫猜只看形似亦佳哉近來無地無蕭翼
珍䕶還須過辨才

　　吴季章松齋

　　江海歸來雪滿顛青松老大屋平安日長宴坐清陰底
松子俄然打竹冠


　　和劉彦髙倪氏園亭即事七首

　　最愛倪家水竹居地偏人静石牕疏去年捲地西風起
不廢東齋滿架書

　　接得劉公一紙書從容鄴瓦滴蟾蜍錦葵碧篠閒雲底
小几疏簾暮雨餘

　　池無鵝鴨惱菱荷島嶼春來竹樹多只許幽禽啼户外
醉眠長日到無何

　　水中荷葉捧青蛙沙際鳬雛咂蔣芽蛺蝶也應憂未解

故依諼草伴閒花

　　雪紙亂山春藹藹氷絃流水夜濺濺胡床燕坐沈烟起
寫入天台骨也仙

　　諸公相引入西京誰似髙哉魯兩生滿榻清風同笑語
閒居相去一牛鳴

　　蜻蜓上下波光静戴勝飛鳴桑葉疎金瑣乍開籠慣鳥
瓷盆欲放釣來魚

　　櫻桃


　　南風南圃緑雲攅滿樹紅堆瑪瑙丸翠羽飛來休啄破
未曽供奉赤瑛盤

　　睡禽

　　昨夜春風不作寒幽禽飛下碧琅玕只應此地無繒繳
不獨身安夢亦安

　　栁橋

　　栁枝撩亂春風急燕子低囘曉雨晴步屧不須琴與鶴
可中泉石有餘清


　　甲寅臘月十日自石龍赴廣州㑹城途中紀行
(石龍今之化州地也)

　　龍母山前曙色㣲故人相别思依依五羊仙子知何處
一片征㠶帶雨飛

　　雨歇北風生曉寒湍流初急進船難路從螺蚌灣頭過
羨殺輕鷗卧石灘

　　兩山不見臨溪屋長日還無喚渡人逆水孤舟行數日
哀猿空使淚沾巾(此地有猿)


　　亂石排溪急水懸夕陽衰草白鷗邊明朝短策穿雲去
不似舟中得穏眠

　　廿里徒行萬里遙難於孤艇逆春潮自從羸馬歸官後
便合還山作老樵(此舍舟度嶺時也畜馬已被官賣故及之)

　　直上龍威萬石梯翠蘿遮日白雲低須㬰又作沙鷗伴
筏上吟詩下淺溪

　　磷磷湍瀨雪兼風短筏蛇行亂石中今夜好從何處宿
笑將蠻語問山翁


　　中天晴日斂山霏猶有髙林露滴衣欲就石崖題嵗月
湍流催筏去如飛

　　出水雲山㡬百重迴流猶是學蟠龍緑溪貰酒無村舍
終日娱人只老松

　　道出容州蚤泊船可人相見玉娟娟隔溪咫尺神仙窟
不得幽探小洞天(是州諸僚皆能文隔溪山有都嶠洞天)

　　水天空闊兩山齊茅屋參差竹樹低千里客懷誰為寫
一聲春鳥隔林啼


　　舟到崧臺是嵗除鄉人一見勝家書綢繆已拚三更醉
又復聮床話故廬(崧臺在肇慶府時有同鄉宰髙要)

　　青天闊處是藤州遺跡空尋秦少游樹壓古城人影寂
夜深江月下髙樓(少游謫此城上有江月樓)

　　舟泊蒼梧挹渚風九疑何處弔重瞳兩溪流水浮雲底
四面青山夕照中(此梧州郡也)

　　為愛嘉魚不放舟從容訪古入林丘囘仙不見空祠宇
白髪黄塵起暮愁(梧州南門外有嘉魚亭上有吕祖祠)


　　渚清沙白野雲寛一棹隨風下石湍客裏逢春須盡醉
只無生菜試春盤(此日立春)

　　題江山枯木

　　長江水落見龍亭老樹風髙墮鶴翎故里好山歸夢逺
春來空有蕨芽青

　　咏梅花三首

　　繁花枝上蝶成堆盡日春風解不開正把貞心傾曉月
角聲休度石溪來


　　道上輕埃逐錦韉山中孤潔似神仙多情最是清泠水
照見氷容似去年

　　笑顔如玉為誰開緑髪仙人倚石臺昨夜雪晴天似水
直教明月為徘徊

　　題慈湖書院壁

　　法坐千年有哲人考鐘伐皷薦蘩蘋騰騰車騎門前過
誰識慈湖二月春

　　乞休


　　蚤年騎馬聽朝班頭白還鄉看舊山澗水松風應笑我
老來方得片時閒















　　春草齋集巻五

