







　　欽定四庫全書

　　春草齋集巻二

　　明　鳥斯道　撰

　　七言古詩

　　十洲小艇歌為張彦密賦

　　木蘭為舟檜為檝滄海鏡平雲貼貼五色珠光耀晴水
倐忽徃來三萬里偶見琴髙相與遊琴髙引路登十洲
青天白日不肯暮此身但覺壺中秋我昔所思遊岱宗

顛崖恐墮羊角風西躡天梯華山頂見説希夷呼不醒
南荒亦欲尋五羊五羊化石春草長何似十洲東海上
紺宇琳宫屹相向僊人啗我養神芝青童出獻紫霞衣
麟馭香車拂瑤草鳳舞瓊臺凌綵霓歸來醉卧舟檝閒
千年一息清夢䦨不比天台再無路桃花空放劉郎還
有客相尋問生事未信于今薄人世囘頭大笑語旁人
指㸃吾舟在平地

　　胡宗器使汾陽得韓榦畫馬石刻歸以見贈作

歌遺之

　　胡君贈我韓榦馬一匹乃是汾陽舊傳刻雄姿逸態嗟
奪真真馬見之俱辟易奔雷翻電不可見更有緑蛇兼
紫燕此馬𤣥黄固難辨筋出𤣥中亦堪羨當時學得曹
將軍筆有書法氣有神顧影裵徊未超越眼中恍惚如
流雲一傒倦坐困方傴一傒裹脛曲未伸彷彿闗頭雨
新霽滿郊苜蓿涵青春胡君曽度太行去畫裏龍媒忽
相遇涓人不用千黄金自覺駑駘世無數出入空騎驛

中馬挾此東歸愜幽愫座間披覽風為鳴記得汾陽舊
游處汾陽正有郭相家恐是郭家獅子花千年相業尚
不冺馬圖亦忍沈泥沙我今得此重歎息生者似今那
復得信知房精在神駿形影空為人愛惜

　　大雅歌為冷起敬先生(先生名謙元至正十五年作)

　　冷先生鼓大雅烏生聽之雙淚下雙檜堂前良夜深霜
華照月發好音太羮𤣥酒忽在御無懷葛天殊慰心一
彈明月不復動再彈颯颯風吹襟林神讋縮真宰泣江

流噴激蒼龍吟衆客方鼓舞烏生淚汍瀾烏生所思在
古道耿耿不寐燈影寒周室東遷黍離作桑閒勝似鈞
天樂乾坤莽莽千餘年誰把深心寄弦索冷先生鼓大
雅適不遭其時十載風塵暗闗塞滿城戎馬苦亂離吴
山深處一茅宇五絃獨對天門揮天門蕩蕩隔滄海海
上干戈故相待片帆欲發空歸來只有宫商袖中在兩
鬢蕭蕭意惘然又將歸住吴山巔人生萬事多齟齬㡬
時得似羲皇前冷先生鼓大雅且勿生憤惋憤惋心不

和憤惋思不逺只今驛騎燕山通此調可獻明光宫聲
音之感疾如影聖心即使超鴻濛一人唱于萬人和天
下盡荷雍熙風烏生有淚不復洒融融洩洩無聲中

　　寶鏡篇

　　楊家寶鏡雕匣藏𤣥錫白旃發好光夜月團團絶纎翳
秋潭炯炯生寒芒當時精金曽百鍊背紋鑄出雙鳳凰
鳯凰聮輝碧玉裏二雛鼓翼同翱翔厭勝囘文蟲篆小
帶葉疎花合昏繞細如洮石紅如沙㡬世傳來得稱寶

中有文龜窽竅深綵絲作線結同心楊婦晨粧照顔色
要見兩鬢霜雪侵不期落地竟摧折鳳碎鸞孤圓半缺
從此晨粧不復施坐對青燈自嗚咽只今已老白髪埀
終不取鏡重鑄之留與楊家作明鑑半鏡只此團圓時

　　山齋歌為義興吴公選作

　　平生好事偏好山山齋寂寂山人閒馳瓌騁異疊層玉
蓬萊忽在軒楹間銅官峩峩欲飛起日射寒光翠如洗
香蘭轉首招紫雲左右低昻若兄弟洞庭之山浮具區

東西對峙如雙鳬卞山馬脊浪中出蕭蕭竹樹茅簷孤
偶憶仙人有遺跡興入松蘿㡬雙屐巗前咲看黄精花
洞口髙眠白雲石下山獨泛秋風船霜林剖橘呼老仙
不願長生授丹訣蕭散即是壺中天山上神仙知此意
故遣山靈獻佳致紫烟囘伏掛髙崖舞鶴翩翻到平地
天池石壁飛懸流人參化人松下遊絃管齊鳴青鳥過
虹蜺一道丹光浮山人曽挹紫薇露南北軺車走烟霧
功名倐視如飇塵投簮竟入山中去清風吹滿山人家

山人手煎陽羨茶詩成不復寄人世援琴一鼓飛雲霞
山人山人信幽獨我欲相隨卧空谷何當先為采松花
石廩賸儲三百斛

　　題胡仲厚所畫山水圖

　　胡隠君畫山水傖筆俱勻世無比平生出入范華原范
有聲名抗闗李亂山壁立氣勢雄盤礴造化搏空濛我
走江南不可見無乃嵩華烟雲中况有層巒積飛雪萬
丈寒光耀天闕正似玉龍天上來虎豹出林肝膽裂河

流横絶水成梁闗門陰陰道路長谷口桃花舊開處藤
蘿古屋烟蒼蒼東崦琳宫炫樓閣中有神仙税黄鶴鳳
笙麟脯醉瓊漿静看松飈起寥廓逺山隔水何㝠㝠放
游不得呼山靈但見輕雲過山去雲邊一㸃芙蓉青隠
君今老矣揮灑已絶筆好事得盈尺重之如異物朱君
對此酌春酒興入髙深不論斗呼我共醉山水間古今
消凝一囘首

　　白雲歌送孫子章歸天台省覲


　　天台山上白雲飛素光零亂如白衣朝飛不離蒼蘚石
暮飛掛在青松枝昨夜白雲入我夢月滿寒溪水如汞
老鶴孤鳴子和之夢斷中宵忽心痛我欲招白雲白雲
不肯來白雲白雲使我心悠哉眼望白雲清曉立歸心
勝似雲飛急三年不走天台山今擬穿雲毳衣濕尋常
白雲長滿山他人注目如等閒吁嗟萬事不我好我心
獨與雲相闗桃花洞口青春好不逐山人拾瑤草朝朝
暮暮白雲中把酒髙歌對穹昊


　　秋巗將軍歌

　　秋巗將軍身姓韓恐是齊王之子孫不然胡為習戰鬭
雄材傑出千人軍目光流電氣薾雲錦裘綉帽七尺身
上馬揮戈日退舍下馬論事霜逼人南州封狐口飛火
將軍三箭疊奏勲東海短狐毒人影將軍舳艫突其羣
壯哉虓將有如此可作金城衛天子風雲浩蕩天萬里
囘首虎賁無猛士今嵗來為四明客明人見之俱辟易
麾斥部伍歸故壁前後旌旗半天黒我詫將軍立踟躕

神游千載究且圖古來驍將文武俱至仁或與天為徒
將軍將軍必見天子呼訓練之暇多讀書

　　賦得吴王避暑宫陶侃讀書堂二詩送丁鶴年
歸武昌

　　章華之臺浮雲空繁華又到吴王宫西山烟光照林麓
南浦雲氣随蛟龍瑤殿金扉倚虛曠象牀玉几生雄風
忽然夢入紫㣲内綃衣霧濕天香中夢醒芙容日亭午
但知六月不知暑侍臣不敢催鸞輿輦路光飛洒塵雨

當時銅雀凌漳河錦城雪影搖岷峨天下蒼生苦埃鬰
三處較涼誰最多東下長江二千里樓閣髙連冶城起
豈知炎熱正如焚鼎沸難容一杯水初憂未破曹劉牆
再欲食魚還武昌囘首寒溪舊遊處烟草凄凄畊牧場
君今歸去訪遺跡自古興亡休歎息有酒可獻重瞳墳
南望九疑纔咫尺

　　千年陶侃讀書堂故老相傳在武昌九曲亭前入雲路
寒溪下接江流長劍池龍去日色薄梅偃層崖㡬開落

書堂為寺寺還荒惟有青山度黄鶴當日讀書清夜深
至今遺響聞空林千里旌旗入州牧都在分陰辛苦心
君泝長江忽歸去政是英雄讀書處百靈奔走䕶先丘
就結茅堂倚髙樹平生讀書才氣多要囘落日揮長戈
蒼天不借丈夫力鬢霜獨奈秋風何且訪雲間入林下
依舊從容詠風雅古今窮達貴同風莫媿前人面如赭

　　吴王都武昌去武昌數里許西山之麓建避暑宫前
面南浦九疑山上隔一湖宫側有洗劍池上有九曲

亭冄上一里許有寒溪寒溪之上有陶侃讀書堂山
上有樓后侃討海賊得銅鑄觀音於沙上奉於書堂
就捨書堂為寺今寺亦廢為鶴年先大夫丘隴鶴年
廬於其側

　　清眺歌為屠隠君

　　景定橋東地迂僻百尺層樓寄寥閴我來登眺風日清
遙見羣山際天碧西山積潤岡阜多斷而復起連金鵝
金鵝飛入大梅去太白數㸃低雲蘿水出迥溪㵼三峽

分作支流更囘合晴波耀日日倒懸龍奪明珠動鱗甲
桃花隔水春㝠㝠漁郎夢醒扁舟輕杜若蘼蕪翠烟淡
鵓鴣飛去雍渠鳴白雲窈窕山中來渚涯倐忽成樓臺
風收雨散四郊静眼中一片青天開中有仙人半銜醉
喚得孤鸞落天外騎鸞時復遊紫京夾道花香襲環珮
仙人自昔好樓居此非圓嶠為方壺囘首人間暗塵土
蟻垤自以為仙都我聞江湖好山水曽託秋風過彭蠡
千里歸來空自憐靈境勝區那得此仙人有酒春滿缸

夜邀子晉吹玉笙朝朝不放下樓去朱顔直要凋三光

　　送任雲翰歸省

　　青衫從事南來久公館煩憂托杯酒風吹酒醒憂不除
復泛扁舟訪良友江上茅齋春草深蒼頭抱琴來見尋
手弄秋風未終曲推琴且説南來心京國官事須給餉
故遣星馳促藩將三年坐守姑蘇城藩將愆期只驕横
翩然拂袖天上歸鄞江日望雲㠶飛囘首姑蘇暗鋒鏑
至今未解西兵圍世事浮雲易翻覆昔日遐征命當復

嵗月悠悠無奈何猶仗氷絃寫幽獨况有慈親倚門待
指㸃吾兒在東海菽水雖㣲難盡歡鶴髪埀埀㡬時在
此言落耳何慨慷此心可以明穹蒼不失平生讀書志
青天萬里終髙翔我送君行耿胸臆安得承平似疇昔
擬將北上獻忠肝㡬度出門行不得天子安居在豐鎬
獨倚中原致天討君見總戎當苦言竹破江南事須早

　　開元老栢行

　　開元老栢鄞城東平地有此謫下龍黄腸腐爛腹空空

五石之尊亦可容一面天然戸開闢四圍日透牕玲瓏
瘦骨已見黒如鐵直柯豈有青於銅昔日盤盤九天上
十畆繁陰散春浪四山雲氣接蜿蜒萬里天風翼清壯
不知今日帶凄凉秃短竟如髠斬狀兩枝獨秀何凌兢
元氣不减千年青密葉偏承雨露澤寸心黙荷天地情
嗚呼朽質空好在大器無成欲誰待開元遺植到皇元
蕭然屢閲山河改開元天子錦繡焚五風十雨真好春
李花亂落子規呌春夢悠悠空暮雲青氊舊物窅何覔

幸有老栢至今存我來相對坐良久臨風黙黙思開元
只今四海天蕩蕩一身苦無尺地安何當就此啖芳烈
身生羽翼如翔鸞乗虛御風覽八極東遊閬苑西崑崙
坐令鬼物駿奔走雷雨夜作移霜根不種崑崙即閬苑
終當伴我含清芬

　　海堤行

　　海上蜿蜒蟠玉龍雲柯迤邐衝䦨風睥睨烟雲俯深黝
葉侯建此千年功侯出成均倅兹土能為蒼生閑斥鹵

古稱賢令謝與施可道今人不如古趍功蝟集鼛鼓聲
萬杵齊揵風雨鳴南山白石走東海鮫人夜泣靈鰲驚
從此風飇轉潮汐鬼嗄神奔奪天力人言水勇奈石堅
誰信侯心勝於石石堤未作先土堤洪濤毎入田中飛
田舍沉淪秔稌死鹽花萬頃争光輝鹹氣尋消舊田復
桑柘依然滿村緑清宵促織鳴寒蛩細雨催耕啼布榖
汝仇湖水清連天百川分注春風前花底人沽種田酒
籬根月照催租船堤上新祠髙綽楔穹碑大字書年月

共來祭祀獻雞豚幸免浮生作魚鱉黄金世上山嵳峩
日日散人能㡬何侯槖曽無一銖費姚江拍拍流恩波
世事年華倐忽改堤與侯名應長在海濵盡得如侯堤
那有桑田變滄海

　　紫翠丹房歌為周伯髙賦

　　松陵四圍天接水中有丹光夜分起燒丹者誰抱拙生
半畆雲房石林底縹囊玉軸紛圖書清風適起燒丹餘
白日閒花落蛛網晏然獨坐青氍毹當時龍虎守深閟

好事何為傳紫翠毎令人費買舟錢日日來尋隠居地
因聞昔日瑤池仙寶鼎丹光飛上天剡剡入雲如紫電
英英照人兼翠烟平生學仙心所羨亦欲丹光成九轉
等閒白骨埋蒿萊不似紅顔生羽翰宿火未消丹未出
詔向神京試儒術力言丹候尚須調再願六藏歸一室
我到鍾山偶相逢鄉心未吐謀先同亦有長生不死藥
何當與子論成功

　　醉歌行贈定海守禦江將軍


　　三年不見江將軍離愁逺雜春山雲今嵗江城忽相見
秋水還如舊時面將軍昔隠徽山中仗劍一起無英雄
雲飛電走得真主永新坐挹溪樓風我在鄞江伴鷗鷺
鷗鷺深憐髪埀素不期遙聴石龍吟又復栽花永新去
咫尺偶同雲影間將軍正值弓刀閒我雖官事日如壘
有琴只為將軍彈星石光搖水西栁林泉氣接天邊山
東山松覆老僧榻南華月浸仙人壇每將俸米换春酒
到處追歡不論斗歡娱未盡相知心鴻燕誰知各分首

將軍超擢鄞江行我被遷謫居濠梁鄞江是我釣遊處
我反不得歸故鄉清流闗上車折軸楊子江中浪如屋
音書阻絶可奈何毛骨無由化黄鵠昨荷天恩放歸里
再見將軍喜中喜曠達之士忘升沈酒醉清風復相似
鄞江娟娟照胸臆江上羣峰翠嵐滴汀鳥渚花催往還
早暮揚舲信潮汐嗟哉我今空白頭將軍建立功名秋
只恐飛騰九霄去寸心千里還悠悠

　　陳中復先生所畫馬轉贈吴生好徳


　　曹將軍能寫真南薰殿上數承恩千載有遺跡畫馬尤
絶倫陳先生最儒雅亦能寫真兼畫馬筆法妙入神諒
不在曹下近嵗奉詔寫御容金門玉殿春融融適值房
精降沙苑佛郎所進當争雄就敇丹青記祥瑞御前颯
爽來天風從此人間不易得得之勝得真花驄昔年遺
我一紫燕正是蕃人逺來獻我藏篋底餘廿年王真君
夫豈曽見吴生讀書有逺志比似名駒復何異轉將此
畫持贈生要助天衢激昻氣吴生吴生意如何贈汝錦

段不足多生年正壯吾老矣他日乗肥莫忘此

　　白雲山房歌

　　何處茅堂對山結千古龍洲最清絶武山秀奪天東南
上有神僊擁珠闕金華玉華山更清亦有仙人吹玉笙
白雲騰薄捲秋浪晴牕不掩風泠泠堂前小徑石苔紫
堂後靈芝兎埀耳竹陰滿地生晝寒落盡松花落松子
堂中一榻擁青氊為愛雲山長不眠茶竈只留花底石
酒壺或汲溪中泉陸走曽期訪天姥道上囘風暗塵土

舟行曽約訪蓬萊海上驚濤撼檣櫓不如長日看武山
武山自是非人間昨日雲飛亂峰頂今日山腰散㣲影
畫圖遙憶米元暉自怡肯作陶𢎞景勒名招得劉職方
賦詩毎同蕭與王俯仰乾坤劃然嘯啼鳥一聲山日長
還聞種玉玉易長玉氣英英白雲上他年見璞莫自獻
只向茅堂挹蕭爽

　　惠墨歌

　　劉侯以墨見貽上有繼善堂三字偶同余字侯亦詫

焉索賦此詩

　　劉侯贈我龍劑墨廣踰一寸脩減尺豹囊初解麝蜚香
麋膠已漫瑿炫色庭珪骨朽内府空欲購空懸萬金直
此非庭珪亦自奇炯炯涎涎堪愛惜中間復有小𨽻文
却將余字先題刻鍾離合在甕中書王叵偶登江上石
我方蠖屈守蓬蒿侯正騫騰走南北浮雲萬事果何如
恰恰遭逢董溪側問侯此墨何從來更為徘徊一追憶
昔年奉使湘潭中偶聽松間杵聲急青女三五擣𤣥霜

滿握芳馨喜分得太平天下忽干戈珍佩奚囊忍抛擲
㡬畨囘首望湖南大半蒼生死鋒鏑千里無人風雨秋
舊日潭州今瓦礫墨工尋亦散如烟似此松煤更難覔
我聞侯言長太息再拜持歸重雙璧曈曈初日下簾櫳
謖謖涼風吹几席正襟端坐興如泉旋取蟾蜍㵼餘瀝
雲浮鐵硯紫光寒字學銀鈎漆漿滴墨雖可盡心無窮
媿乏瓊琚報侯徳願侯北上扶飛龍願侯西征除毒螫
謭材不比陳夀徒定當作傳昭殊績揮毫瀋墨細研磨

蠆尾蠅頭書一冊

　　雲山圖歌

　　雲山雲山一何好日夜無端入孤抱平生性僻愛雲山
豈知却被雲山惱昔住闞湖烟水東一行一坐青山中
青山起伏春藹藹白雲吞吐天空空尋復扁舟泛吴越
吴越青山更清絶聯聯翩翩接荆楚千里白雲如噴雪
只今置身城市閒可怜舉眼無青山琴撫歸樵碧牕静
歌詠紫芝清夜䦨安得便攜妻子去入山竟作山中住

縱然賔客逺相過山窅雲深不知處自念少時貪讀書
壯年立志卑唐虞半世未明周孔學九重空望䕫龍趨
短劍雖曽鑄頑礦蒯緱零落塵埃冷忍聞天下暗旗旌
耕莘釣磻向何境仰天俯地徒爾為與世低昻心轉迷
㡬迥對飯不能食慨然只起雲山思城中隠君胡仲厚
酌酒論詩十年友經書不獨滿胸中畫作何曽在人後
知我已是山中人先為畫山兼畫雲晴天倒飛秋海浪
浪中亂疊蒼龍鱗中有喬林結層緑長梢半掩溪邊屋

兎迹鳥道隔重巒正好開門枕寒玉我得此圖良慰心
但覺雲山思愈深他日能償結茅願可無仲厚來相尋
袖拂白雲相對坐坐久嗒然吾喪我此時不復有雲山
山鳥自啼花自墮

　　王山人桃花牛歌

　　王山人王山人天地之間六尺身身着短布袍頭戴折
角巾倒騎桃花牛日日弄晴雲昨日我向桃源去去覓
山人結茅處山人正騎桃花牛不下牛來笑不休牛身

乾浄白於雪亂㸃餘花噴猩血愛騎不是王山人一生
空與尋常别王山人王山人爾如何昔年曽走燕山道
五花駿馬金盤駞今嵗騎牛行犖确畢竟胸中有真樂
氣吞百萬五陵兒始可騎牛作狂客王山人王山人更
辦烏鹽角髙吹紫芝曲五湖四海春茫茫桃源市上千
山緑

　　醉歌行贈夏叔幹

　　昨日江上沙東頭漲起西頭倒今日江上沙西頭漸髙

東頭少子少我方壯子壯我衰老氣義還如舊時好我
昔南囘凌瘴烟惡風掀簸西江船歸來無處采薇蕨自
向江頭弄明月隔江美人招我游白沙翠竹明月舟天
風瀟瀟落寒水一去便為三日留囘頭看人世人世可
長歎贈人不有錦繡段誰肯報之青玉案子獨愛我春
草青我獨愛子雙眼明凹鏡那知玉顔好急絃始見枯
桐清莫信飛鴻書可寄莫信盟鷗不相棄不如澆密向
餳中到底甘甜復聮綴子有酒浮玉缸我有詩充錦囊

我醉子酒子歌我詩詩餘酒醉春陽熈熈醉裏乾坤漫
顛倒梨花亂發流鶯啼鶯啼不須歇梨花不須落古道
千年只如昨

　　贈楊允銘小篆歌

　　史籀大篆李斯變變為小篆今獨傳繹山秦望石皆裂
餘者散失如飄烟詛楚之文大相似先出李斯三百年
李斯無乃踵其武體同畫異難後先後傳八體亦有篆
雕蟲何由得傳遠漢武書師蜕凡骨曹喜李潮探御臠

徐鉉承之非不佳形質僅堪稱&KR1915;匾同時作者豈無人
欲得美名何偃蹇元初最數松雪翁白野亦可追其蹤
鄱陽伯温用心苦錢塘益思無限功四明文運代不冺
學字亦有前賢風三代鼎彛俱在目楊生晚出㕘其中
楊生深用李斯力能使筆鋒歸正直清圜瘦硬玉削成
每逢好事留其蹟人心正喜趨末流誰將曠古淵源求
倘使淳風追前代楊生亦足裨皇猷

　　題鎦商觀弈圖


　　洞中隠隠鳴玉杵洞口泠泠滴鍾乳何物山人雲滿身
目有神光面如女口談天地覺支離託意手談無是非
力守中虚得𤣥牝掃除邊幅窺𤣥機𤣥機一破有真樂
黒白不令雙眼迷髙駕飛龍游恍惚緩騎日月無東西
尋復遐征覽八極金井埀蓮獻佳色秦闗趙璧任相持
我道紛然争不得山中雲路何時通採樵突入蒼髯翁
倚徙旁觀如啖蔗骨毛漸漸生清風下界兒孫已成鬼
更為從容看孤子大浸稽天金石流出入縱横不曽死

斧柯爛盡斧有靈直使再三窮杳㝠倘自蒼茫下山去
白頭老瘦何足驚大唐畫工觀察使寄興雲霞知此意
霜紈筆法似輕霏散作凉飇激人世

　　空青歌為臨江何九思賦

　　九思得空青以古錞釪盛水浸之郡人彭聲之僧文
公首成短歌予亦同賦

　　噫吁戲吾聞地不愛寶胡為乎空青土中少五金生處
方有之鬼禁神呵閟深窅水漿如汞石殻黄殻如桃核

含水漿石團金氣瀝為液碧色湛湛氷雪凉它器收藏
即消散以沙錐石纔取漿取漿一滴療昏眚白日食既
還耿光石孕精華㡬千嵗白璧明珠豈為貴神農未必
知有靈誰啟𤣥闗救人世玉山峩峩雲樹深何君得此
良苦心錞釪盛水浸寒玉㡬人欲售空持金噫吁戲世
上之人云有目白日猶如夜無燭后土何不令空青出
土泥沙然大使何君療人雙目全

　　宋生代兄從軍行


　　昨日㸃兵兄起别弟代兄行氣吞鐵寶刀颯颯生陰風
直到淮河蹴氷雪木蘭女兒代父行弟為丈夫不代兄
丈夫能盡骨肉情萬里之外如户庭兄但晏眠莫憂弟
淮流近接蛟門水明年五月見茶船先寄官倉月支米
官倉月米拜天恩未必長為識字軍年年射鴈得兄信
勝似參商同一門

　　石塘舊隠歌為泰和蕭文學賦

　　我聞石塘山水好溪浸氷壺四山繞上山囘首望前山

更有三華似三島人家簇簇如桃源不餐松栢身自僊
耕山百畆燒野火鑿池半頃通溪泉君家有書常滿屋
讀盡還聽子孫讀石塘簾捲隔溪雲前後清隂散松竹
每逢佳節酒筵開只與鄰翁相徃來昨日尋花入林去
今日採藥縁山囘早語兒郎納租税莫召喧呼打門吏
年年如此不出山遮莫漁郎引人至

　　題江村漁話圖

　　青山玉立暮烟紫雁雁低飛落秋水樹頭斜日照寒沙

船杙寒潮兩相倚老翁共言知若何定言江上有風波
乗潮撒網得魚少入市賣魚錢不多昨日螺蚌網中得
中有明珠人不識我無所用還老龍醉起推蓬四天碧
見説山中多蕨薇采而食之無是非雖是無魚換村酒
也好尋仙看弈棋我觀此畫倚江閣耿耿無言山日落
何當走訪真老漁添我船頭共盤礴

　　屈海童歌

　　九月凄風振衰栁偶向村家沽美酒酒邊有客屈海童

裳不掩脛衣見肘平生素解歌北詞為歌蘇武牧羊詩
歌聲激烈出金石餘音不斷縈柔絲座上才郎舊相識
指㸃海童談夙昔海童本是闗中人東走錢唐寄蹤跡
青樓一曲繞行雲脱贈錦袍無所惜自傷悮入風塵中
逺謝花衢貴遊客金銀覆地招不來勢燄薰天呼不得
青紅羅綺長滿身街頭美味日買新誰知世事不可料
來作濠梁輸作人只今願歌人不聴一飯與之歌數聲
忽憶錢唐舊風景欲去復止涕泗零我聞此語感中抱

花落汙衢不如草世間多少負奇才生不逢時亦枯槁

　　長平戈頭嘆

　　降虜之戈輿入闗千年尚落泥沙間腥鐵陰生紫花出
血痕半蝕朱砂斑驚看故物為磨洗似見風雲掌中起
風雲慘澹坑塹深寃氣浮沈鐵光裏當時揮戈期第一
一鼔能囘魯陽日誰知括母空上書竟墮長陵鋭頭術
遺鐵尺餘人共傳四十萬人誰見憐人骨烟消鐵無恙
流傳作鑑非皇天天下茫茫仗真宰格鬭何須血成海

長平道上有人行百勝秦兵豈長在

　　一笑軒為指南禪師賦

　　一笑軒在何處逺在樂清之徼靈山之岵山倚東溟鳳
飛舞禪師燕坐薝蔔林玉環墮地烟霞深螺光夜蜚明
月浦猿聲晝落清風岑緑筠江上碧天闊石梁下有蒼
龍吟雲髻峩峩兩峰起雁蕩囘頭似千里天台劉阮隔
松蘿虎嘯寒巗月如水金鵝玉几相鈎連古洞天埀四
窓底千峰飛繞五雲門禹穴沈沈石苔紫梅花傲兀西

湖春蘇堤烟草迷香塵細數經行總塵跡落花啼鳥空
憐人欲度蓬萊路非逺弱水無端忽清淺歸來故山尋
舊遊但見荆棘埋荒丘更復凭䦨視千古海内分并㡬
朝暮豪家貴戚趂風雲不直朝陽斂春霧才萟有人誇
第一獨恨長生苦無術學仙縱復三千年世上無過似
今日空林昨夜起秋風悄然目送歸飛鴻詩傾三峽不
可寫都付青天一笑中青天一笑知者少白日當空解
相照不如身世作虛空悟得拈花發㣲笑


　　禪師受經靈山玉環葢其鄉名也明月浦清風岑緑
筠江龍吟橋皆靈山景也嘗住鴈宕雙䯻峰夀昌寺
後遊天台明越蘇杭等郡復歸靈山

　　題教子升天龍圖

　　大龍氣勢何奮疾小龍兩角猶繭栗黒雲上下風蕩潏
前顧後隨恐相失恠態迸發胡為然乃是教子飛上天
天宇蕩蕩足蜿蜒下視魚鼈徒深淵我聞龍性自變化
若待教焉良可詫僧繇道子意太竒醉墨淋漓為此畫

君不見葛陂杖雷澤梭倐忽妙用尚爾多真龍之子宜
如何

　　送督造海舟錢使君還錢塘

　　鑑湖五月風露凉玉人簸弄明月光陸離文采底相似
芙容下映雙鴛鴦咫尺題詩掖垣去綵筆香凝紫薇露
長風吹送到蓬萊又覽珊瑚海中樹勒馬催船雲滿袍
樓船坐見㠶檣髙食單初捲賀監宅歸心已渡錢塘潮
我昔東還卧荒甸江海才華半相見山陰只共浮雲間

不見能詩玉人面玉人環珮風泠泠蕺山甬水空含情
即今天子愛文采春風殿上賦流鶯

　　贈都閫掾張彦剛

　　子房一進圯上履幃帳風雲掌中起逺孫彦剛氷玉壺
胸中亦有黄石書天子龍飛定天下談吐無由向戎馬
只今天下磐石安竟作河干伐檀者昨日括蒼天狗落
賊起黄䃪徧林壑林壑入雲千萬重猿猱欲度猶錯愕
上挾罡風身有翼下挾妖狐走荆棘陰霾半掩平陽村

自謂飛來擒不得九重詔遣延安侯祥光一道東南浮
侯策奇勛見開國豈將大木論蜉蝣君始從容在幃帳
手畫山川調虓將君言百丈西走門欲斷咽喉須百丈
侯即分兵從後攻果趨百丈遭前鋒等閒斬首風雨歇
凱旋未必君無功豹露一班聊復爾海水淵淵誰見底
丈夫要作英雄人定有聲名動天子天子掄材政云急
瑤殿雲深看徵入莫將歸夢繞瓊花功業先從盛年立

　　翁婦行


　　永嘉翁子期娶婦僅兩月值兵亂婦被虜入何將軍
帳中至京師生二子後子期役於京師遍乞食公侯
家偶至何將軍宅婦聞鄉音問之正子期也題詩一
首詭以書託寄鄉中親故既而何將軍察知之捕子
期奏上上發其緘乃其妻詩也為憐而釋之俾同還
鄉里

　　東甌兵亂夜深哭嫁郎兩月他家宿雙飛燕子在雕梁
何為翻作野鴛鴦十年鳳城悲逺道暗惜花顔為誰好

羽林將軍歡愛多其如雝雝鳴雁何劍㦸門前日亭午
隔簾乞食驚甌語問之元是舊鸞交過眼雲收轉愁苦
將軍閨房錦綉林郎情自重千黄金援琴作曲向郎道
恨郎不識琴中心封詩寄人託郎去正寄與郎郎不悟
豈期先得動天顔花作丁香復如故已為將軍留兩兒
將軍未必無好妻只恐清風嶺頭過血痕尚有空岩詩

　　金陵行送王廷助

　　楊都之區胡為乎第一豫待千年聖人出天開地闢鬼

神驚萬里祥光中蕩潏波濤接天天塹成鍾山故作雲
錦屏三井岡頭烟樹清白下左顧琅琊城景陽武壯相
倚重中茅九華遙夾拱龍池氣薄長干祠𤣥武湖中斗
牛動紫薇宫闢天中央天門蕩蕩日重光聖人端居五
雲表手握乾符清八荒繡衣朝㕘萬馬集瑤階日轉千
花香四夷賔貢走珠玉簫韶九成飛鳯凰太行西頭空
颯爽咸陽洛陽漫相望汴水東流知㡬年自古金湯無
此壯五風十雨民熙熙總願觀光逐仙仗春風環珮動

香塵不覺飄飄紫雲上王郎王郎氣如雕鶚隘九州身
生羽翼非夢遊山中種玉玉已長正是持獻明堂秋

　　為石龍吴簿寫竹併題(吴住嶺南横浦)

　　大庾嶺上梅花多勞我夢思無奈何昨日親從嶺頭過
梅花不見空烟蘿囘頭嶺下有横浦翠竹娟娟照窓戸
山雲不起清風來亂葉聮翩似飛舞横浦揚塵曽㡬年
獨有此君經嵗寒况復春雷子孫長何人不為停車看
我今陵水每追憶貌得踈枝慰寥閴不愁作伴無梅花

只保氷霜好顔色

　　賦

　　春草賦

　　粤稽永嘉舊郡睹謝池里賡謝池吟予自雁宕倦游抗
志幽尋熟玩斯景長嘯不禁客乃對予而言曰康樂有
云池塘生春草園栁變鳴禽先生有心予志之矣於時
春也蔚焉成林禽聲未換草色芳深奈牽行役莫遂登
臨天涯兄弟惟子知音願賦春草以慰我心予不獲已

賦之何陽律之柔暢乃池塘之發生始抽根以隠隠旋
布葉而盈盈既搖風兮帶媚復向日兮含榮飛采芳之
蛺蝶集㸃水之蜻蜓色映袍其覺重香隨步以疑輕任
躪蹂而無阻從攬擷而不争應鵑聲乎泪落依馬足矣
魂征類愁客之無緒同顰娥之有情乃若氣煦郊原沙
蒸水岸露意漸斂烟霧初亂延緑兮紗窓流青兮綵幔
懷人兮志徃翫物兮襟散飄落花以無迹裊遊絲而不
斷想舞燕之頻催聴啼鶯之互喚則有染翰騷人尋芳

逸史杖懸赤仄囊攜緑綺整折角之素巾躡逺遊之文
履指栁陌以嚮導經花堤而徙倚蘚封階而迹絶鼯閙
樹而聲止奈所訪之不逢復何心乎戀此嗟嗟芳草兮
愁春芳春兮愁人草隨春而並麗愁逐草而俱新有草
愁難歇無愁草不勻草生魂夢際愁動别離辰於是水
漲斷橋雲沈祕閣鑪香火寢壁瓢風落蝸黏筆架鳥窺
牕格應門㡬童載酒何客亮瞻雲之惆悵知倚閭之小
度茵展地而静悄帶臨書而寂寞愁不絶乎池蛙怨豈

忘乎野鶴雖追歡之在後恐對景之匪昨可憐哉春日
兮輝輝春草兮依依草生兮侵徑日落兮掩扉池塘物
色已如許為問王孫歸不歸客乃喟然而嘆曰池上孤
樓青陰映帶萋萋芳草逺與天界入我揮洒用酬文債
草榮春盡此文不壞

　　樂府

　　烏生八九子

　　烏生八九子飛鳴髙樹顛少年從何來中我泥彈丸我

不能支呌呼蒼天蒼天不聞摧我肺肝東林有梟西林
有獍彈不加彼乃戕我命我命曾不如線之㣲我肉不
足登鼎俎爾將奚為蒼天蒼天我不能髙飛但願浮雲
載我東歸

　　公無渡河

　　公無渡河公無渡河公若渡河吾將奈何河水有懸流
魚鼈不能居公力不如水乃為鼈與魚河水勝鴆毒河
水勝矛㦸河伯不相邀胡云避不得吾聞狎於虎死於

虎狎於水死於水公性揚揚急如駛河水一去不復囘
公今一去寧復起公不起自取之公兮公兮將怨誰

　　烏夜啼

　　明月照庭樹凄風入重闈昨夜啞啞烏亂啼烏亂啼烏
頭未白君未歸憶昔持綵線繡君雙鳯凰比妾百年心
與君不相忘手中綵線君奪取衮衣有闕君欲補逺道
一去今十年轉向濠梁作羇旅黄金用盡寄書來妾啼
更比烏聲哀妾面曾因女孫咲君懷得為何人開願君

清商託瑤琴夜夜寄我空中音願君珠玉傾錦箋時時
寄我緑牕前

　　搖搖花(即虞美人草一名寒食花)

　　搖搖花花魂未還家花搖搖花魂未曽消昔為脂粉顔
娟娟比花好今為草上花依依向誰道項王氣力無與
比四面胡為楚歌起騅之不逝將奈何寧惜花顔帳中
死花顔當日老深宫香玉消沈烟霧空不如化為寒食
花一年一度開春風漢王宫闕亦何在囘首山河㡬畨

改行人欲去還問花百媚春容更誰待

　　寡婦詞

　　浮萍為妾身池水為妾夫水深萍乃榮水乾萍乃枯夫
壻共鄉井妾心長自慰夫身遠行役妾顔為顦顇顦顇
何足惜終勝生别離誰知竟死别妾身何所依酒未濕
殯土殯土無寸草屯吏籍姓名屯長催上道鄰婦拭我
淚兒女牽我裳行行問何之未知適何鄉死者呼不聞
生者歎薄命賣我嫁時釵破我嫁時鏡破鏡何所似正

似初弦月月弦有圓時破鏡難再合夫壻如有知魂魄
隨我行大石沈水底可鑒妾中情

　　題馬圖

　　馬何良金吾出神英英膂仡仡錢聮聮玉栗栗劣慓輕
兮陋駻突馬何徠涉流沙千日奇萬里嘉&KR0008;天閑志靡
它天閑逺兮人弗姱馬何厄勿歔欷雄傑喪戰伐滋梟
騎角馭者誰于斯息兮待其時

　　秋風歌三章


　　秋風秋風吹我母我母溪山倚閭久家徒四壁衣見肘
欲寄秋風竟鉗口便欲歸去訊安否致奉珍鮭亦何有
仰屋澘然復低首暮冷朝寒博升斗秋風秋風慎勿吹
我淚飄洒母前傷母意

　　秋風秋風吹我兄我兄與弟皆惸惸秋來聽此秋風聲
江山契闊難為情去年兄作錢塘行今嵗歸來弟蓬瀛
何當從此長合并日拜慈母稱夀觥秋風秋風慎勿吹
我語使兄聽之亂兄緒


　　秋風秋風吹我身我身何處滄江濵感懐日日潜悲辛至
今只作尋常人人生得意在青春青春一過徒勞神嗟哉
尺蠖何時伸不如一棹歸娱親秋風秋風慎勿吹我詩
入人之耳令人悲

　　北風辭送余舜容之京

　　北風其凉吹子之衣裳我有古琴為子彈慨慷羣爵飛
舞雲低昻猗蘭在畹天雨霜天門九重兮虎豹在傍子
之去兮道路長


　　北風其淒吹子之裳衣我有參差為子寫所思乾坤莽
莽烟雨霏商鼎剥落售有誰軒車頡頏兮富貴是依子
之去兮慎所之

　　馬食粟

　　馬食粟馬食粟一閒二百匹一食一百斛去年大旱人
苦饑草根食盡食木皮官司徵粟餧官馬馬何貴重人
何㣲人心不敢怨只願官馬肥官馬肥走若飛江南江
北正格鬭將軍殺賊要馬騎


　　龍淵有珍寶

　　龍淵有珍寶珊瑚與木難貪者入波濤出入渤澥間手
持珍寶歸富盛良不艱隣女相夸耀小兒多靦顔貪夫
之貪終不了再入龍淵探珍寶老龍崛起白日昏大浪
飛來雪山倒等閒性命斷柔絲魚鼈飫餐烏啄之爺娘
妻子仰天哭珍寶如山亦奚為











　　春草齋集巻二

