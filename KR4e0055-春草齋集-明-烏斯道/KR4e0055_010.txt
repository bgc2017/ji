







　　欽定四庫全書

　　春草齋集巻五

　　明　烏斯道　撰

　　誌銘

　　岳州郡司理錢公墓誌銘

　　郡東錢湖之上多士族錢氏其望也往嵗有德麟者為
其祖母陳太夫人守貞請予序其事洪武四年辛未春
正月德麟復持楊亷民所述其父岳郡理官狀請予銘

其墓余知其世守詩禮銘奚可辭按狀君諱樞字孟璿
鄞人也曽大父諱塤信之稼軒書院長大父諱芳父諱
潮妣陳氏即守貞也錢之先緒逺至吳越武肅王散處
南北有諱守安者自維揚遷鄞樂湖山之勝因定居焉
於君為十二世祖也君性粹温平生好禮士士亦愛重
之天朝洪武十三年為綏德州判官胡翰舉於朝朝授
承事郎岳州府推官所鞫訊無寃滯太守封公精於吏
事見君所署獄辭不為深刻歎曰有古循吏風太守以

白事上大府君攝府事政理咸當或被檄録囚辰沅皆
著能績然岳當南楚要衝號劇郡十四年春王師征南
東旋道經岳責君具大艦督儲以待時江水大漲君方
視衆工拾下漂木未竟繼有待王師之役倉卒度不可
兼濟陳於上又莫為之分力負重以前憂憤不食竟以
暴疾卒實二月之廿六日也春秋四十有七其僕鍾貴
等具棺殮殯於白鶴寺之側秋九月季弟植次子德麟
奉柩歸里以十六年乙丑二月葬于萬靈鄉錢奥之原

從先兆也配亦陳氏子男二德麒德麟女二在室孫男
一曰禋初君生十有二嵗值父早世母夫人教詔諸子
有法諸子皆聽命而君尤竦立動容如成人就鄉貢進
士徐禹圭學以家道窘不能卒業稍長不計勞苦養母
氏味極甘脆子若弟亦有賴焉久而家致饒裕且睦兄
弟協宗族和鄉黨人以緩急告輒赴之不辭間有負之
者置勿問延師傅訓迪弟子每旦望就聽講説無倦容
常曰家之興替在子弟子弟之賢在師傅待師傅之禮

在父兄吾敢不勉乎將以此終其身而遽叨一命豈
其意哉嗚呼人之材器大小不齊龎士元長於大任
而短於州縣黄霸長於治郡而短於作相若君者使
之從容秉政豈不可建大業也耶第用非其才憂憤
以死惜哉銘曰錢氏之𦙍出自武穆今居東湖子孫
戩榖戩榖伊何世習詩禮家以熾昌而後衍迤陳氏
守貞其子實賢實賢者誰是曰孟濬既孝且友將終
稼圃不虞拜官於岳之府鞫囚明慎人無怨恫兼集

世務豈不有功王事孔殷憂憤以死天不相賢奚至於
此桂折於風蘭萎於霜未至中夀誰不痛傷嗟今之人
全歸者寡君獲全歸亦曰純嘏有子讀書有孫如玉雖
死不死曷云其吁生於萬齡死亦是穴孰其偶之山中
之月

　　嘉興學正李君文衍墓誌銘

　　元至正間金華黄文獻公以其子同知餘姚州事來就
養余往謁見公稱餘姚多君子文衍先生其一也余因

獲與先生交逮别去幾四十載先生之嗣子&KR0929;持廣文
景先生德輝狀來請銘於乎古之銘志多為故人撰述
者以弗疑而可書讀之者亦信而弗疑爾先生余故人
也銘其可辭先生姓李氏名世昌字文衍㑹稽之餘姚
人唐相國紳十六世孫也曽祖碩宋進士從政郎台州
府儒學教授祖夢登瀏陽州儒學教授父德麟不仕先
生風采偉碩德純學邃浙東帥閫都事牟公應復見而
器之欲擢為府州史先生曰某世儒業吏未嘗習也遂

舉而直本州儒學升温州儒學録秩滿調衢州路龍遊
儒學教諭皆有成績既及考升授嘉興路儒學正先是
學田税租不足先生白于上徴之自是廩稍餘教養聿
新郡之陸宣公書院闕官請先生兼攝院事祠宇内外
傾圮咸撤而新之事未究值兵亂即謝事東歸餘姚州
守郭侯文煴州長哇公方以尊賢下士為務聞先生素
行敬禮有加遂請綜理學事俾講書作興士類明年舉
行鄉飲酒禮士風為之丕變至正丙子邑災先生率僮

僕往救道得二篋詰旦遍訪諸人莫有承者遂白於州
守李侯請榜而喻衆侯曰必吾家物也内有某物若干
發而視之果然侯歎曰先生見物不私於已其有德之
士乎自是禮遇益厚先生性孝友素不尚紛華不尚佛
老學務篤實為文詞不喜浮藻為子姓延師傅必擇明
經慎行之士里有喪葬匱乏者必賑恤之殊汲汲如李
侯没於官為買地葬之友人鄭山輝有暴疾奔走治療
具備後事餘則類如此也晚嵗喜閒靜每霜晨月夕必

鼓琴賦詩以適其意論文章則從黄文獻公游論字學
則從周伯琦御史游凡與遊者非鉅儒名士弗屑也一
旦病革諸子及所親者皆以藥進力勸飲先生曰人之
生死如旦夜然吾年幸至此縱服藥再壽幾何遂却藥
怡然而逝洪武乙丑十月廿六日春秋八十有六配王
氏先十五年卒子男三長&KR0929;次彬次穆媵出孫男五女
三曽孫男一以某年月日葬于某山之原於乎先生以
正大之學淑諸已雖表率學校致聲譽然遭時不偶不

得大試流澤遐逺惜哉銘曰大道既衰民風是漓越之
多士聖賢是依中有李公而復翹楚規行矩步表率庠
序厥績既成厥心孔寧非以正大曷至令名壽而全歸
孰云匪天何以徴之清風邈然

　　後溪居士劉君墓誌銘

　　君諱仁壽字壽可後溪别號也世居吉安太和之龕溪
其先則自長沙始曽祖洪卿祖聲甫父華翁號竹溪皆
隠德不耀母康氏君性孝友豁達大度幼穎異出羣暨

長凡律吕醫藥國典吏事與夫農圃工倕之細靡不精
究身不滿六尺而明敏辨捷出應門戸入事父兄從伯
氏教子弟冠婚喪祭接應賔客或頥指庶事皆從容中
理事無不集嘗曰聖人之學以格物為先自科目興士
但誦程朱遺言取爵位視格物為末務至理民理財皆
迂誕不能事事吾茲格物其敢怠乎竹溪素負直名鄉
有鬭爭必求直於翁翁有疑必問君君剖析咸當嵗大
旱翁議開梅坡農皆難之君躬視可否計功之鉅費未

半月畢事溉田餘二千頃翁喜曰百世之利也今名劉
公坡性不喜佛老凡媚神徼福違道干譽之事一不肯
為鄉饑則平糶周給之里有疾病貧不能治者必與牲
牷藥餌以禱以療無怠意嵗甲申母氏没闢後圃營雙
墓前後左右蒔花竹鑿池搆亭以奉其翁翁乃日與賔
客飲酒亭上談諧笑語或乗小輿逶迤花竹間戊子翁
没葬祭如母氏求史館劉文廷銘其墓銘母氏墓者廬
陵申齋劉公也二公不妄許可以公孝誠故銘之弗靳

世變以來龕溪正當龍泉西寇之衝時太和為州州之
達嚕噶齊瑪實哩公守西昌命君領萬夫出戰君又募
勇士且搗其穴俘斬千餘人至冬寇復至君選善射數
十人與俱奔入寇中出其不意左右馳射寇遂大敗西
昌之境方以靜安值他戍爭功不決寇伺間率衆突入
境無能禦者咸為君惜之君暏時事若此遂避地羅團
及蘄黄兵臨西昌閭閻小子爭取名君介然自守寧傾
貲應官府而已之室廬罄于兵火乃架樓十楹吟咏終

老無戚色人咸服君以君肖父竹溪稱之曰後溪居士
一日遘疾卒於正寢實乙巳四月十日也生於元之甲
辰十月廿有二日享年六十有二逾月葬于翕溪大墓
之原配萬安謝氏繼娶王氏子男二剛分俱讀書有成
立側室曽氏蕭氏所出也女五孫男五孫女二於乎君
智周才贍疏財慕義豈可幾及哉第以不尚名位大其
所施為可惜耳然没無可愧是宜銘銘曰君之先自長
沙衍于吉德有加君之生克自勵材知周孝友備濟匱

乏利鄉井義旗建寇鋒屏家帑捐禄仕輕保厥躬如捧
盈天報施子孫茂茂且賢福靡究君雖民愈有官没無
憾名不刊

　　永新學正蕭君墓誌銘

　　洪武八年余宰吉之永新首視邑庠時有蕭君名質字
謙用者職訓導教弟子員余見其性温而貌恭出言有
章心竊自喜自是數坐明倫堂考弟子所授業皆蔚乎可
觀與之論事能慷慨白可否咸當觀其所賦詩有唐人

風致長歌尤滚滚不已又喜作草書變化遒勁能步武
羲獻及詢其平居操行於人皆曰君孝友待賔客誠敬
鄉里無間言余益愛而重之至九年秋遘心疾身羸氣
短十年春求謝職歸以十一年某月某日卒踰月葬于
所居咫尺地之北山於乎悲夫余方以不得弔哭為怏
忽其子伯昂踵余門拜且泣曰先考辱知長者幸哀而
賜銘以垂不朽余既知君不可辭君永新之樓原人也
世為望族曽祖諱某祖諱某父諱某俱以詩文鳴咸隠

德不仕君承其家學自幼習舉子業將耀名于時益大
其門戸值朝廷尼科舉遂不果獲願勉就東山書院山
長再任桂陽儒學正並有成績及歸省遇兵亂乃徙居
廬陵靜僻地益進其所學兵退復歸井里搆室廬治田
囿彈琴賦詩將終其身而邑大夫聞其學行延禮為邑
庠弟子師不數載而没於乎悲夫配龍氏子男二長伯
昂次伯威女一適里之賀某余聞幼而不學壯而不行
老而不教誨謂之無業之民君三者咸備固宜銘也銘

曰君之祖父皆以文學鳴君承其家學宜取則而有成
也將較藝於禮闈施澤於禄仕惜乎兵亂終於丘園徒
靜處而已耳所幸者嘗範模諸生儀刑鄉里茍聞其風
者豈不足以興起也耶

　　陸君季嘉墓誌銘

　　余友季嘉卒余往哭之明年將葬其伯氏季和挾季嘉
五嵗孤子昇踵余門命之拜出胡經歴中孚君所為狀
請銘于余於乎余忍銘季嘉哉按狀季嘉諱徽字季嘉

姓陸氏鄞人也曽祖諱廷炎祖諱益父諱文愚由元之
温州路知事辟福建江西行省從事母鄭氏陸之先唐
宰相贄之後世居吳郡五代時贄六世孫徙山隂至宋
有尚書左丞太師楚國公佃佃之曽孫軍器監主簿嘉
謀建炎之亂自山隂徙鄞迨季嘉七葉矣季嘉頎而秀
整有大志年二十餘值天下兵起歎曰今土壤分裂社
稷不安正建功之秋也吾聞少保平章擴公以忠孝喜
士兵强義正志在恢復可輔吾兄弟能孝養母氏可托

吾往焉必有濟也因請諸母氏許之遂航海而北入謁
少保於京師上書言事少保意合就留府中時樞密知
院博囉特穆爾擁兵犯闕圖危王室少保奉詔率師誅
之尋總兵南征未行進封河南王季嘉進言曰公内難
甫平而遽受王封使天下謂何請力辭之削平區宇受
封未晚也丞相乃抗表累辭詔不允及丞相平河洛季
嘉上書言三事曰成敗之機曰利害之原曰進取之方
其論剴切累數千言丞相大喜又言襄樊去中原甚逺

糧草緩急不逮宜每二百里屯田結營首尾相濟又請
約束各藩鎮父子兄弟侍戍左右庶免跋扈於外丞相
皆聽納之于是承制授中尚監照磨兼掌中書記及領
出教納言事又命記録時政凡為檄文喻藩鎮立就逺
近靡不敬悦丁未春丞相以海内有豪傑士可攬者各
遣使通約欲命季嘉使浙季嘉意可便道省母欣然領
命就授承事郎中尚監經歴且命之曰凡浙軍務事機
遲汝成算勿久留也及歸㑹其父亦自閩還與父母兄

弟相慰藉殊喜將復命而天下事去矣於是浮沈里閭
以醫藥自給性孝友重然諾寡言笑自幼奮勵就學凡
經史諸子及孫吳岐黄書皆博洽得其要㫖家貧養父
母必盡歡處兄弟和樂母夫人素多病季嘉在中原時
每使至鄞必遺俸金於母夫人為湯藥費其在相府也
工部尚書劉公傑中臺侍御史孫公翥兵部尚書陳公
醑中書平章白公鎖太常少卿揭公汯翰林學士張公
翥咸與揖讓異於賔僚及其閒居也則閉户讀書絶口

不談世事恒悒悒不樂人莫之測也嵗壬戌九月一日
以疾卒得年四十有一娶臧氏子男一曰昇女一以某
年月日葬于里之豐鄉黄山之岡有壯遊集言事集藏
于家於乎季嘉積學廣才或可及也至若少負大志憂
天下禍亂奮不顧利害于河南王慷慨言事雖天運不
可轉移其氣凜乎莫奪如之何其可及也使河南事成
季嘉不死則功名其在古人後也耶惜哉季嘉奉使還
浙至膠東將蹈海知同舟沈𢎞廣有侮慢意易舟以行

而𢎞廣尋死倭寇舟至蘇之太倉日久絶水飲及與詹
事院使敏珠爾籲天得淡水斥滷中遂以濟此非季嘉之
心有以感天天欲以季嘉卒於正命也歟銘曰陸氏之
先太師有赫圭組弗替季嘉是作維此季嘉既才且智
宜生昌時大展其志兵戎之中乃求元宗贊王河洛以
樹厥功厥功伊肇厥聲載道王心懆懆王師皎皎天運
莫回國以淪喪季嘉徒還家以觖望位之弗崇以不終
事壽之弗永以囿於數馬逢絶道自屈其力鳥值反風

反折其翼雖則可痛天玉其全不死海難卒死丘園上
視其先亦克有光妥靈於幽黄山之岡

　　劉君子綸墓誌銘

　　余治吉之永新之二年為洪武十年八月廿日去職之
郡城邑之劉孟炳持天台謝先生玉成所為其父子綸
行狀來拜且請曰某先君没將葬大夫方蒞政不敢凟
而請銘今大夫既去位幸哀而銘諸余在邑時嘗聞其
賢謝先生以文行典教郡庠言又孚於人銘其可辭君

諱經字子綸臨江儒學學正諱某之子楊宅圍巡檢諱
某之孫吉之永新人也其先世居同郡安福荆山至曽
祖某樂永新坪上山水之勝因徙居焉君性聰敏讀書
好脩年十有四失怙其母蕭氏有賢行君與弟琚日受
教訓即能樹立既長倜儻大度見義事必勇為一日歎
曰人不遐覽而逺搜則視近而聽卑遂遨遊帝都名區
勝奥足靡不至及歸里人咸異之曰子綸非池中物也
故賔友往來無虛日如虞邵菴劉申齋劉文廷李一初

諸先生皆折節與游嵗庚寅盜起湘湖蔓及邑壤君倡
義集悍士從平章額森特穆爾公往踣其衆壬辰與弟琚
從郡守救陷吉城寇復其郡上功授君知永新事授琚
廬陵縣尹分兵守要害平章道童公聞而嘉之遣使賞
賚君曰亢義宣力臣之職也然力未大展而拜賜於心
安乎遂不受癸巳䖍劉大州盜奪被陷領兵鎮撫未幾
又逐北攻永新之寇復城邑如故四方避難者咸歸之
君廣廬舍給廩稍人賴以全活者衆平生好施與㑹嵗

大饑貧乏者賑之粟死弗克殮者與之費雖罄倉篋弗
顧也居無何度事勢有不可强為者於是盡散兵士謝
事歸田里幅巾藜杖逍遥山水間作棲賢亭與賢士大
夫彈琴弈棊觴豆其中否則兄弟自相唱和裕如也今
天朝既革命大用有為之士而君則老矣以洪武丙辰
八月廿有四日卒於正寢享年六十有九越某月某日
葬于里之中車逕背嶺之原娶周氏再娶彭氏子男三
長孟炳次仲輝先君十一年卒次吉祥彭氏出也女二

長適某次適某皆同邑士族孫男二覬生欽生尚幼嗚
呼今之積貨財如丘山懵然不肯為義事僅為一已謀
徒喪于兵難與草木同朽腐而已君乃疎財重義靖寇
保鄉而立名不朽豈不為大丈夫哉是宜銘銘曰人弗
為義事死則徒死君立義名曽不為一已倡義殄寇而
功加於時浮雲其官而草芥其貲彼嗇焉者聞君之風
曽不為之忸怩樂天而知命益老而益臧其没也豈不
得夫鮮原以永其藏哉


　　墓表

　　處士倪君仲權墓表

　　嗚呼余友倪君仲權明之風節士也年始五十有三未
試而卒實洪武九年五月九日將以次年十一月三十
日葬於鄞縣桃源鄉黄沙之原其長子豫翁奉書永新
請表諸墓余義不可辭葢知君為詳遂書其實曰君諱
可與仲權其字也倪於明為著姓其先當唐昭宗有脩
武府君者自永嘉徙郡之象山子孫又分徙定海今居

郡城者則自君曽太父徙也曽太父諱文偉大父諱敬
聰元贈嘉議大夫慶元路總管上輕車都尉追封千乗
郡侯父諱天澤贈敦武校尉台州路黄岩州判官母俞
氏贈宜人黄巖君性夷曠倜儻别搆髙閲竹墅治居第
日觴豆娛賢士以君秀嶷不使少去左右君因以觀感
異常既長從鄉先生遊如程公畏齋方外碩宿如噩夢
堂名宦如太常栁公傅戸部尚書貢公太甫應奉邢公
吉甫狀元陳公子山益得以砥礪學業奬掖風節有聲

譽既而元運將去豪傑並起嵗丙申海上李得孫以歸
順帥浙東頓軍漁浦聞君名以書幣招君為諸暨州判
官君歎曰彼雖禮士可致我哉却使者弗顧天台方公
擁兵入城奮威武累官至丞相凡出其麾下者皆得奏
請於朝致顯官君伯仲亦因而受元爵貴顯君澹焉自
樂若弗知之者丞相妻越國夫人薨將葬聞君深於禮
文命君考禮行事君固謝不許或勸君曰人鮮以知禮
聞攷禮益國明哲之士也茍忤其意非自庇之道君於

是强起而考侯邦小君之制凡從葬明器紼披栁翣等
物率有品式與執事者七百人郡人皆未之前覩丞相
大悦事畢欲授以官并以白金綵段為贈不受時河南
王庫庫公總戎中原浙江丞相達實公以便宜行事人
以才畧見者錫爵不恡人爭往惟恐後有力挽君與俱
君歎曰庫庫公自設官擬朝廷達實公玩兵而自弱其
勢豈建功之地哉况道路梗塞必蹈海或走間道始可
達冒險而要名君子不為也力挽君者遂媿赧而去朝

廷舉茂異授定海主簿以在方公境壤中亦不就惟與
故人之邃於學者遊衍吟適園池中以玩愒光景而已
平生孝友疎財慕義為長厚事積書盈齋室手校讎
不倦書脩倪氏譜系續胡貫夫廟學典禮補朱子家禮
有司方起君議禮于朝而君以遘疾告人曰吾死矣夫
夜有冕服如王者俾余教其二子乃令治棺具甫就而
絶神氣不亂於乎君未卒之先今天子勘定天下天下
據有城邑以豪傑稱者悉係頸銜璧為降虜向之利其

福而大其門得志於當時亦隨以消歇無聞焉君獨以
風節自勵雖不偶以没而髙風殊邈不可泯滅汨於先
而耀于今孰有過於君哉

　　行狀

　　轉運使掾倪君太亨行狀

　　君諱㴵字太亨姓倪氏鄞人也鄞今屬慶元郡惟倪氏
出自曹姓邾武公封次子於郳是為小邾春秋小邾穆
公之子俠始仕宋奔鄭以國氏謂之郳後避仇其父去

邑從人作倪子孫散處南北當唐昭宗時脩武府君者
譜逸其名以避亂自永嘉航海至郡之象山見一人綽
約若處子者招府君忽不見府君意以為神遂占籍焉
子孫因蕃衍至今十傳曽大父居正生文偉文偉生敬
聰是為君考子三人而實君長初六世祖自象山徙定
海之清泉灌莽極目勢不可以久處復徙郡城西僻所
以廓見聞習禮法相土度工治居第雖厥考之謀君有
以發之也君性明敏剛介果斷無疑滯任氣節不肯屈

人下或少挫則痛自刻責唶唶囓牙不已讀書務通大
意脱畧俗儒句讀之習事父母孝奉甘脆問燠寒疾痛
疴癢惟謹厥考好施與君承意順令恐後無私蓄昆弟
出入貲産至多寡有無未嘗問暮夜則燕坐一室更䦨
燭跋諸季以門戸闗白隨可否皆當間稱道所識君子
以為儀指摘古今成敗以為鑒怡怡如也諸從子姪滿
前視之若已出咻噢撫摩教詔罔怠平生三族不以富
貴貧賤二視性好客有師儒館其家者客往來無虛日

左右厭之君叱之曰汝何敢爾吾為子弟延師多矣乃
今始得賢者吾子弟其必感而興起乎於是禮愈加其
待士率類此嘗遊錢塘時饑疫死者無以殮君置棺遺
之後詣請者衆君倒囊篋無所靳嘗使人賈泉南得米
盈巨艦米商因君而至者六十餘艘時價騰踊羣商且
得志君故損其直商瞪目恨君君曰以千人之饑為一
已利可乎凡故舊有遺孤以貧乏告即厚贈之不以存
没易其心初試吏部之獄典有盜發大家塚大家誤速

無罪者於獄且重賂君欲致之死君曰死不死有法在
我何忍以獄市哉後鉤鉅得真盜其人果獲免又富家
子殺人有司受其賂旁一人承罪既成獄君亷得其情
白于上免之而殺人者隨得犴狴之制窒塞暗昧重垣
複壁每暑熱寒凍疫死者衆君言于郡守曰囚于罪有
當死者今凍臘而死豈其罪哉宜竅楣梁上泄穢氣郡
守聽之自是各郡尋有倣其制者陞府史嵗屬大饑君
畫策賑濟民賴以全活奉化州吏某以貧故久需次不

能補將鬻女以為資君聞而謂之曰必毋鬻女乃可得
吏子今鬻已之女以餌人之貪後將使人鬻其女以餌
子之貪如此雖得吏人其謂子何某聞而謝焉且止鬻
女君憐而白諸郡使移州亟用之轉市舶吏目江浙行
省檄元帥李公以所居舶貨貿民間公輕重其價不能
售且憑威恃嚴莫敢言君具陳其狀公私便之凡諸舶
戸有敢私匿舶貨者則盡没入所有而罪其人如律有
商匿龍腦一巨筒於舶中直百金適為君家童得之君

獨念吾為吏而家童私其物吾焉委罪吾不私而訐之
官則必有受其罪者矣寧忍乎乃密沈筒水中商聞之
拜且泣曰微君吾家為韲粉矣陞江淮財賦府曹淞江
大澇時已穫農訴無所出租府檄君即其地驗君以一
器如巨甑置田間深入淎淤桔橰盡去器水中由是虚
實無所逃衆服其能遷兩浙福建運司掾民私致鹽升
斗許悉貸不問嘉興巡檢某以私鹺誣某寺僧僧不勝
搒掠誣伏及以獄成上君知其枉平反之長官坐堂上

數目君以不可君毅然以天理反覆喻官官意解巡檢
坐窘以十萬緍賂君卒弗撓他日僧實白金甕中詭以
為酒遺君亦勿受一時聲譽傾要路要路交薦之遽以
遘疾謝事歸田里未幾而卒生於宋之咸渟戊辰十一
月十有八日卒於元之元統癸酉十一月廿有二日春
秋六十有六至元二年八月甲申葬于某原去先塋之
西數十步配同郡童氏以仲氏天澤之子可觀為後可
觀好讀書斯道之生也晚未嘗與君接殷勤而敢以論

列君之行事者亦得説於君之所交耳惟立言君子採
摭而銘之可也

　　先兄春風先生行狀

　　先生諱本良字性善世居明之昌國迨父試吏同郡慈
谿樂其山水之勝又多君子因占籍焉曽祖煒祖暹父
文亮先生性質朴生十餘嵗聞浮屠氏言人子能不茹
葷三年名血盆齋者可免母罪即不啖魚肉父母念其
讀書氣弱力阻之堅不肯受命且幹蠱不以勞苦辭年

十有八嵗父遣習吏弟斯道就外傅暮歸必問所授何
書同習讀講辯疑義間為詩即為老成軰推奬至廿有
一嵗父没家無甔石儲日汲汲營奉母資弟斯道年十
八季弟二人女弟三人尚幼皆仰給焉日夜銜恤艱苦
萬狀夜必讀書至三鼓乃已里有陳氏家裕饒子死令
人誘以為嗣先生泣曰吾烏氏宗子也不可為人後且
母與弟將誰托哉遂止丁丑至錢塘民間妄傳朝廷選
侲男女咸倉卒婚娶有願以女配先生者先生曰吾之

來也為母與弟求衣食計耳衣食之謀未遂而先有室
人謂我何不聽雖執事官府中暇則師事秋雲徐先生
學春秋經從衆仲陳先生遊問古人要㫖不久歸井里
即脱畧吏事明書經授徒大姓家幼弟希顔方髫齔攜
以教養夜必抱持而起斯道亦處館事朱墨相與養母
氏撫二弟稍長遣嫁三女弟畢始娶邑之相山王先生
寶峯趙先生子中時先生得慈湖楊文元公遺書究明
本心先生從而講貫久之忽見天地萬物有無一體風

雲雨露無非我也樂不可言因盡棄舉子業而學焉文
元公有詩春秋易解先聖大訓及所為詩文日以諷誦
如在春風中就以春風名齋弟斯道相與探賾若朋友
然辛卯四方兵薦起蔓及浙郡縣悚懼邑宰陳文昭甫
至咨守備策於縉紳諸公先生同在列畫策團練為保
障計又條陳為政之要於邑宰行之三月邑以大治時
好名之士各擇所依取名爵如拾芥先生退處山谷間
淡然自怡一不動其心凡勢利之家足未嘗躡其戸限

惟以道相尚者雖至貧賤亦與之往來鄉先生有碩德
博聞者必數造其門仕宦中有以文字相益如户部尚
書貢公太甫太常禮儀院使陳公子山者咸與之交焉
為人慈祥愷悌重然諾言不妄發發則必以聖賢謨訓
為根據待鄉里接賔客務盡確誠有義事力不能為者
必勸有力者為之見在位者利澤不加於人必具便民
事告之請為舉行作詩文尚正大性不喜遊藝凡治天
下與用兵之道靡不究心特值時不偶弗輕售焉耳以

是士大夫咸敬禮之或請業或求以啟沃或聽其論言
者彌衆戊申母氏没喪葬莫有違禮方終喪遘疾卒於
正寢神清明不亂實洪武五年正月十三日也袝葬於
邑之蓀胡考妣墓側配同郡馬氏先卒再娶同郡翁氏
子男二長艮光次用光女一蚤卒馬氏出也弟斯道謹
摭其行并卒葬嵗月如此俾兄子用乞銘當代君子云











　　春草齋集巻五

