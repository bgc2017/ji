







　　欽定四庫全書

　　春草齋集巻三

　　明　烏斯道　撰

　　五言律詩

　　北郭小樓與友玩月

　　明月中秋近東樓望眼懸故人俱好在清思各相牽天
極銀潢浄凉浮玉露先一尊如此夕别後更何年

　　偶作


　　仰頭看白日無語對庭柯萬事只如此百年能㡬何近
人黄鳥過隔水白雲多幸此聊相慰悠然發浩歌

　　題山水圖

　　莽莽羣峰合盤盤一徑分牕明丹竈火松罥紫壇雲靈
草千年長名花五色殷仙人騎白鹿塵世已斜曛

　　蚤朝

　　騘馬入雲飛霞光上翠旂未央宵月迥長樂曉鐘稀玉
佩依黄幄金章映紫薇御爐香藹藹偏惹近臣衣


　　病中懷劉庸道

　　乾坤憎病客風雨暗孤城野水無人渡林烏落地鳴捲
簾看竹色欹枕聽江聲自遣聊終日懷人底性情

　　余退軒以詩見寄次韻答之

　　溪山饒景物城市隔烟霏蠟屐幽時洗霜毫醉後揮槿
花鳴緯近瓠葉蠧虫稀夜夜潮聲急空驚白板扉

　　又

　　坐増新舊感詩寄短長吟白雪千年調青燈五夜心湖

吞松寺闊山入野雲深可是忘城郭飇車不下臨

　　與諸友山中晚行

　　山林甘寂寞朋友得從容清吹來雙澗斜陽隔數峰敗
田沙草細陰衖石苔重誰料江城客還來躡舊蹤

　　將赴石龍北流道中有作

　　局促違清事艱難到白頭一身渾是病兩月未離舟暮
雨聽南鳥晴嵐泝北流到官期報國寧敢動鄉愁

　　西湖小隠


　　勝景金池耳髙人玉樹然栁塘披鶴氅山崦出漁船梅
吐尊前月松蟠鏡裏天興來彈淥水賞識有逋仙

　　倪克受惠藥

　　野曠林烟薄人稀徑草深感時多病客遺藥故人心江
樹移寒影城雲結暮陰五湖千里思一曲夜分琴

　　送童仲美歸金華

　　心倦京華客情深故里山不知千石貴自愛一身閒水
氣迷黄栁氷花凝白菅到家談勝事歡溢老親顔


　　題扇頭山水贈殷本初

　　海上神仙窟分明入畫圖山雲連太白溪水落東湖路
覺行邊斷亭從僻處孤直教殷處士城市跡全無

　　石龍棠陰道中遲劉淑齋不至

　　倚風情脉脉囘首帽欹欹歸馬夜行疾逺人春到遲林
深雲氣重山静鳥聲悲萬里天南客誰歟是故知

　　懷張孟善

　　目暗曽行路心懸故友家池荷生舊藕畦藥長新芽短

榻㣲風入疎簾細雨斜空聞常出郭漁屋看桃花

　　寄韞禪師

　　孤蹤隨寶地碩徳重禪林雨遍龍歸洞天空鶴在陰泉
聲山路静松影石塘深何日聽髙論令人慰夙心

　　送張彦誠之京

　　久分依山住今因薦剡行巨魚衝浪躍好鳥及春鳴雙
闕青雲曉千花紫禁晴新除題御筆未覺負平生

　　寄王彦貞


　　兎泉探夜月熊耳挹岩霏白玉無塵㸃黄金似土揮鄉
闗心已遂城市跡全稀尚愛慈湖水娟娟照㦸扉

　　又

　　憶别東皋上經年不共吟塵迷雙病目月照百年心山
色秋霜淺江流夜雨深㣲軀借君力猶可强登臨

　　寄桂長史

　　喜氣騰秋日清飈洒夕霏醉眠門得掩散步袖堪揮奇
遇千年盛生還此日稀慶雲遙入望五色繞金扉


　　又

　　青年期豹變白首聽龍吟迥隔低昻位終同報答心晉
陽雲路逺淮甸雨泥深共得歸鄉土天光幸照臨

　　題隠士圖况史僉事

　　有客清風坐乾坤一老身昔年曽補衮今日且埀綸江
水為襟帶雲山自主賔只愁難久遁丹詔下楓宸

　　髙涼鄒通守以詩寄予石龍次韻奉答

　　廿年求一見萬里得相親明月寧無酒青山實有隣天

埀南海闊水漲北溪新不遂重簮盍空慚滿面塵

　　五言排律

　　送闡禪師住蘆山四十韻

　　東漢風聲靡西來氣脉長祖庭森穆穆人物儼蹌蹌寶
座嚴龍象窮崖冒虎狼騶虞紛晉宋優鈢盛隋唐宋季
猶堪𫝊今時只可傷有才能卓立無地不懸望公獨嗟
流弊僧中益自强受經依落石執冊傍閒廊素履殊清
苦㝠搜極杳茫佳篇追鮑謝楷畫粲鍾王祖父尤明喆

師模亦老蒼劍光生砥石鐘韻響秋霜到處聞英發凌
霄愛激昻六蔵巖戸静三應石雲凉歸去聽鶗鴂飛騰
羨驌驦暫遊靈鷲嶺竟徃獨龍岡短榻淮雲表孤笻蕙
帳傍詶僧唯一黙倦客謝諸郎雋味時時得徽名日日
揚吾軍真足張季女且深藏故里虛禪刹耆年上薦章
魚腸期破竹羽括果穿楊琴瑟收桐梓林巒宿鳯凰桑
門成榘矱天牖豈尋常曹洞花開久蘆山草欲荒祥輝
重煜煜軟語定浪浪神鬼逐奔走鼓鐘諧鞳鞺療人應

扁鵲斂賦肯𢎞羊我獲叨蓮社神交想竹房徃來雖已
久别去未能忘里閈聞髙蹈閭閻借末光天人全友道
地主只吾鄉舊有三生願今當一葦杭爐烟分茗盌松
吹坐藤床心尚驚猿境身猶逐鹿場刀銛宜為斵弦緩
兾更張已覺如鯤化伊誰敢鴈行祗愁離此處翹舉又
殊方萬里皇圖壯千年道運昌願言終自重説法助王
綱

　　黙齋詩五十韻為黄仁則賦


　　矯俗君思黙中情我為申自箴殊搰搰同志故忞忞太
上安耕鑿淳氓絶喜嗔秋風看落木山鳥聽啼春世道
駸駸降言辭漸漸頻網羅成頃刻枝葉長逡巡或恐流
為禍深令教以身交承惟禮樂行坐正簮紳悃愊通金
石精誠感鬼神坤元蕃草木天象粲星辰合味宣尼歎
宜追衛武塵三緘銘有為千里繆何因簡冊埀謨訓文
章重石鈞巵言當日出詳説總天論一字難輕議千年
不易泯郢斤寧見堊扁斵似無輪亦有情難輟仍多志

欲信&KR0934;明遭叔向子産罪諸陳肯為名誇世非圖口禦
人啍啍如酈陸喋喋類儀秦吾悼今成俗人胡不反淳
笙簧争鼓舌劍㦸起搖唇鴆毒先甘軟狐疑劇苦辛誓
將懲澶漫直欲掃譫諄絶意鳴堅白無心著美新輕浮
機不密繁縟道逾湮雍也何曾佞囘歟只守仁坐忘終
不妄目擊自全真張鏡心非窳田光學未醇殺身空殉
節杜口鑒羣倫月旦從評我春秋任直臣閒居甘寂寞
終老謝紛綸蠡測聊如此龜占諒未臻頽波誰復障古

井獨無淪涉澗衣嘗揭滋蘭佩已紉文能傳紀述策可
應咨詢閲嵗知非近摳衣見是親扁齋猶自警修軌足
堪遵舊日曽趨座於今願卜隣靡争為避世無諂豈嫌
貧水際看花栁山中迭主賔逺招雲作介旁禮石為僎
明月青松榻凉風白㲲巾彈琴通至意揮麈示𤣥津醉
眼耽耽共虛懷衎衎均喻觀齊物馬詩想二南麟似是
安成訟終將免遘屯未優金馬詔且作葛天民緑野焉
推度黄山絶勝鄞只愁難遂志耿耿對髙旻


　　送月公赴南臺中丞

　　天子憂時劇中丞憤世深新除端有為舊制匪斯今顓
席非常列兼官秉至忱南司名重大北面氣蕭森矧復
才為冠多聞衆所欽雄文鳴玉闕御酒醉瓊林立志葵
傾日遭時旱作霖諌言書亟草上殿筆甞簮既盡樞機
職還勝管轄任霜臺宜奏劾石室且披吟拜詔辭丹陛
加恩賜白金贈言分藥石佳製粲璆琳渤海精神王鄞
江節仗臨清風留冀北瑞靄起山陰再得扶元氣終能

播徳音聖心全付託儲貳有規箴唐介應推轂虞眉必
就擒賸看嚴紀律何但作喉襟近日堪流涕諸賢漫用
心忌人祗比毒當語竟如瘖蕭艾常波及芝蘭毎陸沈
幸公持正色揮手拂妖祲王室猶分寶蠻方尚獻琛窮
民來肺石小寇直蹄涔虵虺寧當劒蜩螗可亂琴升平
期漸漸恢復諒駸駸論道禆皇極遴才絶孔壬太羮囘
澹泊縵樂逺哇淫感鳳吹簫管烹魚溉釜&KR1092;一人丕有
變萬姓得無歆芹意何堪獻樗材豈願尋還朝惟望此

勲業埒髙岑

　　遊香山與王徴君子信途中聮句

　　一路覔幽題過橋東復西(王)竹疎林影薄水小澗聲低
(烏)食䉪庖人負詩筒稚子攜(王)緩行因惜蟻久立為聽
鸝(烏)牆眼泉龍隠籬腰土犬啼(王)古藤如臂曲矮樹與
肩齊(烏)過隴虎留跡投巗麝脱臍(王)尋芝問溪老摘果
借鄰梯(烏)瓦罐煨椒酒沙盤飣蕈虀(王)潄甘分泠井縱
懶卧柔荑(烏)窑熱燒松火潭香洗藥泥(王)塘㘭飛絮滚

石縫落花栖(烏)健栢攙頹廟荒苔補破蹊(王)紫拳擎蕨
菜青子落棠梨(烏)樵語烟蘿屋僧鉏雨豆畦(王)歸來日
當午雲外一聲鷄(烏)














　　春草齋集巻三

