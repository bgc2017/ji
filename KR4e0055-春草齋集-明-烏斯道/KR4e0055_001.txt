







　　欽定四庫全書

　　春草齋集巻一

　　明　烏斯道　撰

　　五言古詩

　　松溪漁隠

　　青松何矯矯溪水何泠泠中有埀緡者悠悠樂中情濯
足繁陰底凉颸吹我纓四山閴無人一鳥空中鳴層臺
肅羣仙空壇森百靈白雲被廣路瑤花繚幽扄明月忽

在水浩歌激青㝠勝地東南富漁者江海盈兹味一何
寡髙風吁獨清

　　答胡徵君舜咨還山

　　髙跡寄空谷幽居託田間江水非吾限可以相往還遊
魚當在淵飛鳥當在山謝此城郭遊逸駕不可攀還山
濯清泚何如氷雪顔

　　其二

　　君子保厥軀于以待昌時白日懼顛蹶夜行不傾危歸

心若金石固留終我違譬彼出峽舟欲挽不可追山神
亦已怨來歸一何遲

　　詠史

　　商顔避秦烈何獨有園綺如何隆凖公泗鼎不可起謀
猶信留侯仁慈在儲嗣安劉匪平勃誠由四翁耳豈中
烟霞疾徒與麋鹿死芝草長滿山誰歟繼修軌嗟哉司
馬公一傳靳青史排難何足云乃傳魯連子

　　病中興感因成七詩寄蒲庵老禪


　　青天湛秋水明月揚素波浮雲自何來漫漫掩星河中
宵月離畢晨朝俾滂沱蝶蝀乃止之時雨良不多天道
本無意咄咄其如何

　　其二

　　人生惡好勝水鬭良足嗤有口貴守黙石言豈其宜桑
田可衣食忍使魚龍歸青山可結搆迺向空中飛地道
本寧静咄咄何如兹

　　其三


　　猗蘭畏陽盛甘鞠懼蟲食昌陽惡溪涸揭車傷土瘠上
有寄生草䝉茸託松栢下有無名花紛披弄佳色尋芳
邈無人空有馨香徳

　　其四

　　蝍蛆素甘帶䲭鶚喜食鼠蛇長即吞象蝟小能制虎鷹
鸇與鴐鵞生同被毛羽胡不念同類搏擊苦相侮鴛鴦
好文采疇能愛憐汝

　　其五


　　病中無所為據梧觀品彚品彚自錯迕吾何發長喟彼
美蒲菴叟守道已淳備静坐一室中縣解六合内朗譚
逍遙篇讋服許詢輩

　　其六

　　公讀西竺書我讀東魯文我坐支葉煩復有彼此分何
當罄忘之緇素如一人譬生文字先同為葛天民無言
亦無辯熙熙樂芳春

　　其七


　　相别無一語相見無一言如何忘形者逺情復相牽我
持江上風遺公吹法筵公以竹間月照我調素絃風比
錦綉段月比青琅玕

　　題寒林逺岫圖

　　遊子念故山嵗晏不得歸出門見林薄日暮烟火㣲闗
河渺千里猿狖聲正悲况爾霜雪繁鳥道不可躋陽春
固伊邇奈此寒無衣衣寒何足歎所憂美人違

　　葉國諒赴蘭亭書院山長


　　考槃衡門下階前芳草深方池耀晴旭遙天墮鳴禽之
子方訣别驅車向山陰山隂予故游矯首追登臨崇山
俯清曠迴湍激靈襟風磴石齒齒孤亭樹森森達人不
可作詠歌有遺音流光三十載再往違素心惟將飄飄
思中夜托瑤琴君子美如玉於兹遂幽尋暮春服单袷
凉颸集冠簮宴坐雲霞谷徘徊松竹林至理忽自得俛
仰無古今

　　與揭伯防先生桂彦良重遊東山分韻得鳥字


　　荏苒嵗云暮霜露摧百草東山松柏姿青青故相好我
有違曠思戾兹涉逺道斗酒斟酌之良以慰孤抱所悲
無定居依依若飛鳥願藉山中雲優游以終老

　　野人居為陳則顔賦

　　江城有甲第樓閣髙嵯峩朝騎駿馬出馳騁意氣多我
居田野中衡門掩藤蘿嵗月不易得聊以保天和清風
起蘭芷明月揚素波琴書正可陳奈此閒静何况兹桃
花村仙源入山阿山中有儔侣亦足同嘯歌


　　邀友人胡舜咨姚晉道劉庸道北郊夜坐

　　美人集江郊圓月湛秋夕天闊星宿繁地迥鷄犬寂供
具雖不殷各取意所適抽辭託巵匜燕坐更几席既盡
遐邇懷復有新故益凉風激庭柯澄波照林石零露不
作寒層霄愈凝碧緬思江海内軒盖相馳激酬酢過為
歡友道諒匪得

　　送薛彦仁之京

　　夫君丈夫雄出處寧草草孤踪抗浮雲貞心獻穹昊非

類徒見招榮名豈庸蚤松栢藉霜雪騏驥思逺道願言
持此心曒曒以終老

　　其二

　　朝見故人家莫别衢路側意長乏交歡言短悲夙昔南
風促征艦迅若髙鶱翼天吴不敢驕帖帖戾京國今予
起遐思中宵睇奎壁

　　答胡徵士

　　疇昔見君子往來山野間野鳥不相忌山花澹相看彼

蒼今何爾獨俾落塵凡矧復曠言笑寤寐不自安天地
一居室萬里猶咫尺達人解天游出處隨所適所交或
相違何必懷惻惻颯爾精靈通終焉若金石

　　飲天游室夜大雨移席有作

　　炎歊尼歡宴露坐希夜長望舒閟金波屏翳決銀潢飛
亷亦馳驟萬馬集戰場孱姿或沮喪壯懷當激昻丈夫
幹化機晦㝠寧我傷清酤既不匱華燈豈辭張楚歌激
忠肝越吟思逺鄉卜晝固前聞夜飲詩所臧願言各盡

醉頃刻逺相望緬懷芙蓉洲池閣風雨凉遺音若金石
百載不能忘

　　題坦腹江亭圖

　　晴光耀叢芷凉飇激㣲波層雲汎林麓猿猱度烟蘿亭
中有粲者感慨亦何多疏襟獻蒼天天闕髙嵯峨北轅
繆阡陌南州阻江河琅玕腹中富奈此遲莫何踟蹰睠
魚鴈悠悠泳春和江山百靈集憑虛一髙歌

　　蔡節婦詩


　　開門見江水江上有青山青山易黄落江水易波瀾婦
心寂不移白首無靦顔衣藏錦文新鏡掩銅花斑惟憂
鳳一去母雛日饑寒

　　其二

　　奉姑憂戚中訓子識字初金鳳買姑藥繡麟易子書姑
沒子已長今當子孫娱朱萱隔疎箔翠竹森前除春酒
洽鄰母暮齒為何如

　　中秋遲雲林先生不至越五日見訪有感


　　美人涉江水愛此鷗鷺閒㕘差各悵望江水渺波瀾蕭
蕭風日中藹藹松竹間天乎貸予時再晤良不難

　　其二

　　美人涉江水將以采芳草空筐非所思踟蹰向周道豈
無江上花容華戾中抱白露秋已零其能棄衰槁

　　大生堂

　　美人坐髙堂階前春草碧朝陽煦遊鮮晴風送飛翼出
門事瞻眺花開滿阡陌衆山亦前陳青青有佳色天地

何心哉生意靡休息吾有長桑術於焉嫓兹徳

　　過西山訪章願學鍾聲伯二隠者兼與同遊諸
公分韻得深字

　　冬雨久不作氷霜謝窮陰予因積遐思於焉事追尋西
山數君子幽居託雲林岡巒負城郭在樂不在深㫖酒
罄良覿嘉言諧素心岩花照紋楸松風墮鳴琴詎謂兵
革餘得以疏煩襟人生易凋謝何時續斯今離别奚足
歎願言懷徳音


　　題江閣燕坐圖

　　青山凝㣲靄澄江耀晴空層坡積餘潤緑樹披清風彼
美衣冠者燕坐江閣中手持髙士傳目送歸飛鴻天朝
羅俊髦岩穴何舂容吾知松闗路未啟白雲封

　　石龍人日山行

　　坡坂屢崇卑上馬復下馬老懷雖云壯奈此筋力寡解
鞍憩繁陰紆鬰聊自寫所遭無仙凡所思何取舍蒼藤
綴流蘇鳴禽咏風雅白雲自西來故作忘形者


　　其二

　　晨興趣歸馬中塗山雨傾薄言避村舍道逺復紆縈林
密不能盖衣濕强前征雲氣益昏翳潦水益縱横得非
山靈意留予卧山庭似此庶不惡悠哉有餘情

　　力農三詩

　　家貧無土田未嘗操耒耜父母令讀書但事秉筆耳今
當為老農何堪即任此學之良不難所恨吾老矣

　　其二


　　黎明驅牛出日暮荷鋤歸土荒三十載徃返無舊蹊荆
棘刺兩脛草根固深泥不辭筋力倦但恐官事違

　　其三

　　日出事輸作先日聽新令黽勉田野中奈此草萊盛鋤
墾知土脉耕牧識牛性夕歸還讀書聊以俟天命

　　徐梅澗先生授余琴予寫曲調之意賦詩九章
修禊

　　春風播良時品彚齊化鈞崇山鳴衆羽清流躍纎鱗詠

觴托修禊俛仰懷昔人寂焉千載事傷哉百年身令徳
茍不著修短何足云

　　忘機

　　達人解天弢處世聊復爾朋友相徵逐親戚自悲喜聽
禽坐春風觀魚俯秋水閒雲無定姿虛舟随所止俛仰
天地間謖謖清風起

　　碧桃

　　琳宫閟白日瑤臺接青㝠雲旗自飄飄陰風自泠泠鸞

鶴窅無影佩環寂無聲髙崖碧桃花澹然獻春榮惟待
王子晉繁陰坐吹笙

　　玉樹臨風

　　皎皎庭前樹温温如緑玉春風發欣榮春雨為膏沐橘
華浄相妍瑤草紛相屬豈非方壺中光彩同煜煜鳳鳥
何從來睥睨下朝旭

　　澤畔

　　上征天無風逺遊槖無金種蘭蘭不芳行吟向江潯漁

父曠達者庶㡬知我心鶴鳴子不和徒然有哀音踟躇
當奈何湘水清且深

　　皎月

　　鏡照在尋丈水鑑纔尺咫團團中天月六合光芒裏纎
毫不可遺形影随所似自非太陰精何能得如此終古
凜清澈雲翳徒為爾

　　白雪

　　皇天厭凡汙縞素飾下土清光辟囘邪嚴威折强禦初

飛陋瓊華既積差鶴羽一塵茍相千萬目斯共覩吁嗟
窮陰中𤣥機孰能杜

　　春江

　　長江亘荆揚悠哉復悠哉巴山春雪消騰薄聲如雷牛
馬不可辨黿鼉敢徘徊雄風挾長浪雲氣何從來歘焉
載神龍浩蕩凌氛埃

　　瀟湘水雲

　　英英水上雲乃在瀟湘間朝隨江風出暮逐江風還盤

旋復縹緲遙連九疑山重瞳不可見但見江竹斑明月
照洲渚於焉發長歎

　　送丘文湜之西涼

　　清華老山人三子讀書者操筆起雲烟何曽識戎馬父
昔守韶州被謫西涼戍十年事弓刀風沙走邊路去年
寄書歸身老無膂力爾即代父行甘心入軍籍朔風天
正寒一去萬里餘讀書知有父何必守故廬未得父書
時大兄備㸃兵父老不得力母别赴南京爾去無六親

父子兩相倚大兄妻為炊母僅托少弟父子共四人三
人在行伍天上一團月照見三處苦爾孝感天地豈久
行伍間飛騰入霄漢何能不東還

　　寄友胡舜咨九首

　　獨客春江上懷人清夜闌昔日錢塘月今夕照靈山吾
恐靈山飛送君西湖灣

　　其二

　　我有絃上音寄君託清風一曲邈髙懷於以寫幽衷明

月在流水閒雲飛碧空

　　其三

　　我有牕前草采采持贈君君心一何苦答以山中雲片
片有五色盈盈如錦紋

　　其四

　　鴛鴦好文綵悠悠汎清漪清漪照見影自喜還自悲不
敢髙飛去鷹鸇滿天飛

　　其五


　　清風鳴樹間涼月照東壁我有同心人朗朗讀周易當
問庖犧氏一畫何從得

　　其六

　　山中何所有文書可數車一月不出户牕前落松花草
𤣥云已畢傳者有侯芭

　　其七

　　昨夜有吉夢共君空中行既見鳳鳥出又見黄河清黄
河洗雙耳坐聽鳳凰鳴


　　其八

　　君不能試劍我不能馳馬干戈正如此於何慰天下但
願天衢通獻策如董賈

　　其九

　　古人重結交偃蹇百年間對面不為歡逺人力追攀咄
咄何為爾知心良獨難

　　為貴朽石法師賦竹牕詩

　　種竹牕乃幽牕幽竹逾好孚甲炯外揚空虛黙中抱疏

&KR0905;午陰繁短枕秋聲早值者豈不多契兹良獨少多福
闡𤣥機香山發天藻金石誰再宣琅玕自相保兀者今
在斯於焉將逺紹亦嘗戻江皋觀我庭前草

　　春草雜言五首

　　驅車陟太行中道車輪折挽舟遡河流中流綆縻絶前
途鬰漫漫徬徨欲還歸積雪被長坂洪濤蕩寒暉胡不
戒未然閫中慎所之徒懷百年志自貽千里悲借令無
顛躓豈念出門非且將詬徒御贏糧一何遲


　　其二

　　荆棘開好花娟娟耀芳春羅生及周道未嘗罹斧斤斧
斤或相加芒刺反傷人朔雪貸其死后土固其根人力
媿孱弱天地胡不仁崇岡有松栢日日摧為薪

　　其三

　　中郎歎知已江夏殺所依愛憎生逆順良窳繆是非不
憂漢室仆乃為董卓悲不憤奸雄術乃謫禰衡譏傷哉
英傑士終為識者嗤


　　其四

　　饑不食虎肉寢不處虎皮虎皮非不煖虎肉非不肥本
受惡氣生邈與正氣違奈何五行秀乃與惡相随胡不
觀鳳鳥猶能慎羽儀朝選竹實粲暮擇梧桐棲

　　其五

　　閒人訪閒人彼此無相疑閒人不相容皇皇欲何之我
欲訪白雲白雲無定期我欲訪野鶴野鶴身髙飛歸來
看長松青青有餘滋


　　山居雜言二首

　　登山采薇蕨薇蕨正柔止朝行白雲中暮行清風裏芼
之充我腸其味淡而美山翁笑相謂子計殊晚矣

　　其二

　　美人天一方欲徃不得早落日近崦嵫于何從逺道矯
首向天宇踟蹰躡蔓草聊以待明發勿復傷懷抱

　　送劉庸道之閩

　　美人弄秋水照映氷雪容雲巾紫霞珮合在蓬萊宫蘭

舟桂為楫泛泛清江中今日西飛燕明日南飛鴻三山
有仙客緑髪顔如童期爾乗白鳳縹緲翔天風

　　東山燕集

　　東山足游眺燕客開軒牕峩冠粲新製緑酒澄春缸登
髙各能賦悠悠見西江朗懷發髙詠逸思凌鴻龎睠兹
典墳在弟昆才彦雙還歸愜幽意信哉歌樂邦

　　送舒汝臨㕘軍秩滿歸(舒文靖公後四先哲即舒沈袁楊也)

　　吾鄉四先哲日星炳層空予心竊慕之繆窺文元公亦

復友其孫幽探日從容其孫守故丘欲以纉宗風夫君
文靖裔嗣服尤顯庸萬里辭京國一官佐元戎予嘗拜
顔色未言意先同今兹解綬歸重見將焉從踟蹰無以
贈耿耿獻深衷嘗聞古賢士中葉墜厥宗或人念遺𦙍
徧訪樵牧中君材既翹楚此道必再隆官髙固為榮年
邁良可恫願言擴先志益俾埀無窮

　　送無作禪師住保福院

　　憶昔東皋上予嘗扣岩扄翛翛脩竹下宴坐挹髙清正

見獨一翁孤標凛寒氷嘉言罄前哲四坐不厭聽予時
方好修數數徃親承開門見顔色藹然喜氣盈風塵三
十載死生隔幽明每與公言此黙黙想儀刑公今大梅
去又復感中情翁嘗此中住靈踪杳㝠㝠

　　送趙以衡歸錢塘

　　陟逺駕輶車汲深引修綆君子躋膴仕秉徳在思永興
言賛皇猷豈徒事馳騁波流正云横舟檝當自整學古
資未能寡事求内静母為負朱顔悠悠送清景


　　其二

　　竭力藝黍稷服賈牽車牛上堂奉甘脆二親何所憂辛
勤以干祿亦復為親謀盡懽固無異寵榮非遽求朝昏
食君賜鼎俎天光浮所貴保名爵不貽黄髪羞

　　其三

　　性醇而讀書黄流在玉瓉孰云流俗中氣質類浮淺予
方顧徘徊結交傷偃蹇得子良慰心奈此嵗月晚迹曠
心愈親意長言益短願言采芳馨贈之託脩逺


　　自然齋詩為周原夫作

　　廿載遊江海拂衣歸故宅故舊半凋零存者頭已白相
見雖可悲亦足慰寥落有酒各招邀慷慨談夙昔

　　其二

　　丈夫志勲業豈不事一官追封親以榮樹德民以安道
路阻且脩於焉息丘園矯首睇白日白日在雲端

　　其三

　　司晨促天曙攬衣歩前庭粲粲幽花發靡靡春草青鈎

簾近清旭焚香讀羲經門外有賔客欣然出相迎

　　其四

　　明月照東榮燕坐方自怡神清未欲寢款款訓佳兒勿
待金馬詔且誦石魚詩因之思厥祖髙風播濓溪(石魚山在
慈溪西郊慈湖先生舊居有詩原夫嘗息慈湖書院)

　　其五

　　今日憺無事薄言疏我襟清風躡山梁煩歊憩松陰魚
遊湖水浄鳥啼崖谷深朋友相邀坐衎衎論此心


　　松軒

　　種松不在直種松不在多種多人易之種直尋斧柯開
軒比幽貞嵗月忽已老美人招不來于何寫中抱刁刁
松上風蕭蕭濯靈襟皎皎松上月悠悠照鳴琴

　　重過東山分韻得嘉字

　　燈張酌春酒酒盡情益加嵗暮百事集在道不在他昨
日氷霜中風揭道上車我以隔嵗别重來望雲霞脩竹
㪚繁陰猗蘭茁新芽各保嵗寒意嗟嗟良可嘉登髙斥

卑陋飲清滌汙邪箴言復深夜中心永無遐

　　野菴為姜敬章監丞賦(敬章在田野時嘗夢天勑野歸四字故詩及之)

　　樓船遡長江夾轂馳廣道君子田野中悠悠愜中抱前
除列佳水其陰雜芳草亦有溪上山青青為之好吉夢
良可徵將以託終老白璧匪淪匿彤庭藉華繅庶免栖
故林徒焉寄枯槁歸哉豈無期所愧在先兆天恩固云
深今徳當自保

　　讀書樓為天台張隠士賦


　　仙山積層翠瑤臺薄青㝠雲梯白麟下天柱青鸞鳴中
有泊然者栖居讀遺經仙人好樓居無乃湌玉英交疏
納朝采陰風肅泠泠託此遊聖涯諒以終餘生天子五
雲内羣髦粲盈庭仙姿重圭璧束帛當見徵霞居越霄
漢先後森百靈辭抽夙所秘賡歌答休明遐思古仙山
何哉為重輕

　　槃隠為沈子俊賦

　　昔者清遐翁栖遲慕盤谷翛然桐葉側悠哉石魚麓綺

疏延白雲迥溪汎朱旭㝠觀隘蓬瀛幽期託松菊日與
文元公㣲言吐清馥髙風邈難追百載有遺躅琴書信
可娱畊釣聊自足故扁重揭之餘芳願私淑出處固靡
常持身諒金玉

　　晚年病目詩

　　予心好讀書四庫未常閲予心好(闕)辭操觚未常輟夫
何阻前期浮雲蔽明月翻思樵牧徒黙黙心自悅

　　其二


　　我常憶雷琴一去難再得目暗不能彈今亦不復惜以
兹悟外物昔以有見惑何如飲美酒庶以慰朝夕

　　其三

　　予學二王書常在少壯日終年應人求運腕不停筆兹
以目病辭方始得就逸書以大道言何足盡稱述

　　其四

　　古人能戰争空存身後名何况事棊局徒然起心兵余
生頗好弈每被君子輕目暗不能爾心中始和平


　　其五

　　濁境人所惡清境人所懽懽惡感於境正謂雙目昏病
目與境接不以清濁分譬居渾沌内何者為乾坤

　　其六

　　庭外有青草正是自家意今因雙目病復悟草之外意
原不在草草亦不在視萬事奚可言風月浩無際

　　其七

　　左氏云喪明昭明亦復爾二人至修姱佳名播千祀喪

明予似之功業胡能比蝕月還耿光著述猶可擬

　　集杏花下

　　融風蕩春和芳葩粲當户簇簇輕紅繁拂拂㣲馨吐佳
時集羣英崇光汎尊俎興懷答春陽豈縁惜媚嫵素梅
隕飄風夭桃墮霪雨良㑹不可期盡樂飲此湑












　　春草齋集巻一

