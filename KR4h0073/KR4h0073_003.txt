河汾諸老詩集卷之三
横汾隱者房祺編
陳先生賡子颺
遊龍祠
黃河如絲導崑崙萬里南下突禹門枝流潛
行大地㡳派作八道如霆奔吾聞川真嶽靈
有冥宰况乃利澤開洪源神龍窟宅瞰平野
千古廟㒵何雄尊深林含蓄雷雨潤冷殿似
帶波濤㾗我来南州走塵坌執熱未濯憂思
煩試㪺甘冽洗肝肺一勺注腹清且燉悠然
晞風坐東廡倏見繪畫如飛騫仙官華裾乘
朱軒旗纛掩藹蛟伏轅雷公電母踏煙霧天
吳海若驅鼉黿何時借取霹靂手倒挽銀漢
清乾坤廟前老翁顧我語孺子未易排天閽
胡為高論乃如此一笑滿面春風温是時三
月遊人繁男女雜還簫鼓喧騫菱沉玉荅靈
貺割牲釃酒傳巫言巫言恍惚廟扉闔拜手
上馬山煙昏
峴山秋晚
太山高嵯峨小山嶁清江錦樹帶秋煙
煙際人家在林藪荆河迤南三峴山此圖定
繪㐮陽否詩人翰墨丹青手落筆天機隨所
有峴首真在㐮陽西遥觀漢水含風猗上有
龜龍一片石云是羊公墮淚碑試披禹跡考
地志畫師寧免詩人疑且看滿眼江山好休
作燕人過晉悲
子猷訪戴圖
两晉崇玄虚風流變華夏舉世尚清談天地
指一馬依阿竹林賢鴻名重天下王郎衣冠
胄亦復慕草野偶来剡溪上溪水正清瀉扁
舟信㳂洄氣韻可瀟灑誰與好賢心丹素入
圖寫山隂懷古意欲攬不盈把賦詩心夷猶
六義愧騷雅西風塵冥冥倘有知音者
鐡柱杖
閩王鐡杖如楖栗得自荒虚鬼神域鞭笞蜑
蠻今幾年霧翳雲蒸老蛟黑腹中有篁如細
泉牙節宛轉聲鏗然天生神物不虚棄提携
萬里歸坡仙坡仙騎鯨凌紫煙海山一去今
千年人間俯仰成今古紛紛長物何湏數洛
陽銅駝卧荆棘昭陵石馬埋煙雨百斛鼎兩
錢錐小大用舍俱兒嬉商顔鶴髮一笻竹何
似凌煙功臣玉具高榰頥黃閣得君真耐久
扶持四海經綸手會湏柱到崑崙顛九點青
煙看九有鐡邪杖邪吾不知誠將道眼窺天
機一朝雷雨轟空陂湏防化作蛟龍飛
武善夫桃源圖
武郎種桃滿雲溪三月紅雨行人迷自從玉
勒入雲馭春風杜宇年年啼飛黃騰踏有天
倪紫電轉盻天山低要將白璧沽娥眉更把
黃金鑄梟蹄羲和挾輈六龍馳暮景恐迫虞
渊西新詩擬唤槐安夢咫尺溪邊春色動飛
花漠漠水泠泠蒼苔荒了煙霞洞聞道西風
觧涴人何處江山可問津征塵障断仙源路
且看丹青萬樹春
送李長源
月下孤鴻枕上鷄高城今日又分携九秋雲
氣崤陵底萬里河聲砥柱西飲罷關山秋寂
寂詩成風雨暮凄凄千金善保并州噐要放
崑崙入馬蹄
寄陕郡楊正卿西奄
臨川上看飛鴻十載西州一轉蓬親老家
貧初有累才疎意廣卒無功姦雄頗忌孔文
舉冨貴何如張長公滿地塵埃浮世狭一帆
思駕五湖風
又
遷客形容國士心春風鶴髮不勝簪鍾儀去
楚衣冠異王粲依劉歲月深歲晚艱危無短
策酒酣悲壮動長呤遥憐蘭省楊夫子一紙
書来抵萬金
宣宗挽詞
洛邑周初定蒼梧舜不還九天来鶴馭萬國
泣龍顔儉德高千古鴻勲際两間無由望弓
劔雲氣鬱橋山
寒食祀墳廻登臨晉西原廢寺
前朝廢寺枕山河尚有摩雲窣堵坡故國巳
非唐日月老僧猶指晉山河年来筋力登臨
倦乱後心情感慨多石蘚荒碑碎文字他年
更得幾摩挲
當年雲搆倚天開一夕煙塵化劫灰佛閤丹
青餘瓦礫禪房花木亦蒿菜春風萬里騷人
怨落日千秋杜宇哀断礎荒煙無限意一章
詩律為誰裁
送寇輔臣
古陌風塵點客衣送春亦伴春歸東風不
管離人恨吹落楊花滿地飛
蒲中八詠為師嵓卿賦
蒲津晚度
雲濤注壷口水府蟠九壘公子莫争舟蛟龍
方骳
虞坂暁行
伯樂沉九原泥塗困騏驥千古長坂空無人
知此意
舜殿薰風
嵓廊鳴五絃薰兮南風来鳳去徽音絶眢井
生莓苔
首陽晴雪
天風吹瓊瑶白冐首陽頂欲和采薇歌千山
凍雲冷
東林夜雨
林壑冷含秋風雨黯如海何如贊公房青燈
淡相對
西嵓疉巘
梵刹盤空曲烟霞錦繡紋山靈倘招隱徑入
萬重雲
媯汭夕陽
蓂階降英皇此地嬪有虞南廵竟不返愁雲
接蒼梧
王官飛湍
縣流落雲嵓遥空挂飛練何時㪺清冷一頮
黃塵面
河汾諸老詩集卷之三
