漢濱集卷八宋王之望撰
朝劄
論禁約州縣不科田畝錢以備支犒朝劄
某契勘本路今夏羣盗作過州縣便欲並緣科田初議
每畝取田畝錢百文以熟田計一小縣不下數萬緡此
間民盗雜居當擾攘之際心已動搖而急以重賦且胥
而為賊本司遂備錄寬恤手詔散榜一路如實於軍期
急切合須索之物仰開具實數以鄉村等第所敷曉諭
民間通知方得科催仍關牒諸司其事稍緩已而茶陵
縣每畝科錢四十安仁縣五十仍有馬料諸色等物其
數不少皆公然以寬約廣備為行移遂峻行取問又恐
人微言輕不能有所禁戢仍移書丁則具述其不可状
且言見遣弓手於法當支役錢將來若有大軍即係總
領司支月樁錢而州縣乃欲預以犒設為名多行掊尅
其非盗賊所在及非軍馬經由去處亦皆乘時欲相倣
傚不可不嚴為止絶設有緩急諸司錢物可以那融事
定指數取償於民豈不公私俱便今未有一兵禦侮而
重困民力何以為善後之計深恐別致生事賴丁則所
見符合兩司表裏相應始見住罷於是不得騁者皆譊
譊以乏軍興見逼某先事計慮必保其無他守之不變
後蒙朝廷就遣李道措置以致班師並無闕誤惟所過
州郡量有犒設亦不敢過當不特民免騷擾而官吏亦
獲保全譊譊者方自知其前日之非初武岡用兵某到
任日淺不深知邊事次第且非已職雖頗聞其科歛而
不問今果起大獄後來其它州縣若非力行禁制則皆
將蹈其覆轍雖寘之於法將何所及仰惟鈞慈軫念遠
民之意深務矜恤
乞免差三司等處取馬人朝劄
某契勘殿前馬步三司自紹興二十五年歲發官來興
元取馬甚為遠方之病歲凡用二千三百餘人盖凖七
十一運之數每運馬五十疋用使臣一員兵士三十人
去年一年只買發得三十四運餘係今年補發外尚少
八運所遣人留滯興元坐費批支亦頗驕縱雖姚仲輩
亦不敢誰何自宕昌買馬場至興元計二十程本場顧
夫發送五程至施香嶺交與吳璘下兵吳璘界内七程
至青泥嶺交與姚仲下兵八程至興元監押人十五次
換易莫適任責馬以故死損者甚多峰貼峽類此大率
自買馬處至興元已壞五分之一直官價二十餘萬緡
而姚吳兩軍押送人批請不與焉某近已具申朝廷乞
依舊例自宕昌峰貼峽顧夫徑送至興元只多費本司
錢八千餘貫又乞三司取馬官兵在興元者令使臣一
員兵士二人獸醫一名直至西和州階州(宕昌去西和州六程峰貼)
(去階州四程遂州去買馬處邊界尚遠)迎接馬運庶幾早得照管所顧夫
直與送至興元交換三司人兵近得宕昌場申今歲馬
路閉澁入中極少雖多作措置招誘蕃客而屬外界非
號令所及如此則歲未可按額而得竊恐三司取馬官
兵留滯愈久非徒廣費批支亦妨逐軍教閱且三司所
以發人取馬者欲得路中自照管耳今為之計莫若每
一運三司只差使臣一員兵士獸醫三人前來興元候
逐場買到馬日關報令至西和階州迎接本司顧夫送
至興元至行朝却依舊例差諸州兵士押送既有三司
使臣兵士照管自無疎虞而歲省三司差兵一千九百
餘人沿路并住程去處免批支騷擾之費實為利便(聞三司所)
(差官兵者不止為馬蓋欲照顧所差人令轉資三司歲有二千人無故轉資似亦非便)又江上諸
軍近亦來成都取馬此馬係黎叙州南平軍所買此路
見今道路通流歲額敷足前此係本司以諸州兵士押
送自去年諸軍差人來取遂不用諸州兵士諸軍發來
人至本路批請歲約三萬六千餘貫州郡省計有限無
可取撥遂令封樁不用兵士借請約三萬五千餘貫那
融應副凖戶部符近凖樞密院指揮據茶馬司申要將
樁下兵士請受買額外馬而令漕司應副江上諸軍兵
士批請漕司安得此錢所謂額外馬者本不可得只是
為虚名以占破此錢耳尋常所差兵士係借請月糧却
按月除尅入官既不差人則無借請矣樁以應副諸軍
批請已是漕司白取於州郡今又要此錢買額外馬而
别令漕司應副不免又取於州郡其將何以枝梧除已
各具状申尚書省并樞密院今更别有劄目禀呈伏望
鈞慈特賜詳酌早降指揮施行
論監類省試朝劄
某契勘四川貢士類試于蜀蓋三十年矣積弊不可勝
言其尤甚者往往冒入解名而就試倩人入試而過省
代筆之價至萬餘引輕薄子多以致富風俗大壞考試
之官争出題目隂抛記號各有所主常至紛紛習俗見
聞恬不為怪今次主司自朝廷差委事體增重某與闔
院同事更相戒飭務盡公嚴上下一心毋敢挾私横議
五旬訖事略無異同規畫之未當者悉釐正之向來弊
端一掃而盡前期約束杜絶姦萌作過士人望風引却
者凡數百輩合格人數减於前榜十有八名老成淹滯
多獲預選一方取士之路自此遂清若非僕射相公留
意人才主張公道洞見事宜于萬里之外何以及此仰
惟采聽之廣必有輿論逹於廟堂豈容厚誣以干欺罔
之誅也伏幸照察
論鹽酒减放不實朝劄
某契勘蜀人所苦莫甚於鹽酒贍軍諸色所入總四千
餘萬引而折估獨一千一百餘萬東路事力纔及西路
十二三而按月折估其數相等朝廷每有蠲放若係民
間科敷則片紙下縣皆知其所减之數惟鹽酒為弊最
多非委曲料理則减之不若不减且如歲額一千一百
餘萬引遞年止催及八九百萬皆䟎補拖欠之數若所
减在二三百萬之中則可以除拖欠之虛額而無損於
官若在於八九萬數中則官失常入之數而重額者反
不得裁損前此官吏肆為姦贓豐盛者以賄幸免實欠
者以貧不霑此鹽酒之法所以益壞而公私之所以交
病也某今次預行措置以待朝廷之命有開到牓示謹
具申呈庶幾將來實惠得以及民而無損於調度伏乞
鈞照
論銅坑朝劄
某去年八月二十日凖尚書省劄子委措置銅山縣銅
事尋差知涪城縣姜宿前去檢踏緣本官差充類試官
别選懷安軍金水縣丞趙純權遂寧府蓬溪縣酒税胡
宰分詣逐處相度措置某亦蒙制置司差充類試所考
試官至成都府界以朝廷專委辭行九月初十日徑到
銅山縣躬親相視廣行詢訪其新舊銅窟凡二百餘所
匠戶近二百家與郪縣出銅器地名于打銅村相去數
十里其于打銅村鑄造之家亦百餘戶初謂所産銅礦
大段浩瀚每歲欲且立萬斤為額而民戶哀訴不已某
委曲說諭詰以銅窟銅匠鑄銅之家如此之多豈得謂
之無銅且縣號銅山此名不應虛得今朝廷以鑄錢闕
銅徧行搜括知爾縣所出不貲專委漕臣措置豈容爾
輩尚專其利可依實認額母取罪戾其老宿等對曰此
縣銅礦有無不常每遇一窟苖脈盡滅即於旁近尋訪
窟之深者至數十百丈若是坑苖豐盛豈有棄舊圖新
今新舊二百餘窟見可采者只一十七處後又添兩窟
窟之多蓋以銅之少也諸村匠戶多以耕種為業間遇
農隙一二十戶相糾入窟或有所贏或至折閱係其幸
不幸其間大半往别路州軍銅鈧盛處趁作工役非專
以銅為主而取足於此土也其郪縣于打銅村所鑄器物
多是漢州及利州大安軍等處客販之銅又四川販銅悉
集於此故銅器為多不皆出於本縣縣雖以銅得名然非
嚴道鄧通所賜之銅山圖經載唐地理志貞觀二十三
年置鑄錢官至調露元年即罷可見此縣産銅自來不
多數十年前有窟二十二處每年人戶認銅三百六十
五斤政和年中憲漕兩司各遣官重行檢踏只七窟有
苖餘一十五處無可採取止於七窟上量添銅二十一
斤而已非不欲多增勢不能也某等伏覩榜示亦知朝
廷搜括銅寳甚急於使司賞罰非輕本縣山僻無監司
巡按數十年矣今使者親來宿留累日豈敢以多為少
欺罔官司乎乞從使司嚴行禁絶如有藏匿銖兩衷私
貨賣甘伏重罪某亦未以為然遂籍匠戶分窟取礦置
場拘收烹鍊以十月為頭仍差趙純權銅山令專主其事
至十一月末兼中間有閏凡三箇月每月趁辦不及五
百斤甚費督責又民戶陳訴不一蓋緣諸窟散在山鄉
山谷五七十里之間難於拘籍遂再委姜宿前去子細
審量措置凡閱兩月方得就緒每月及五百斤今每歲
以六千斤為額遇閏更加五百斤已别具状畫一申尚
書省自十月至正月五箇月收到銅二千五百斤見行
起發通先所起拘到器物銅共計一萬一百三十三斤
竊緣剏行之初事涉經久非審見的確利害未敢條上
以此稍稽月日某不才蒙廊廟曲加記錄特使任使實
不敢不盡疲駑伏惟鈞慈特賜照察
措置錢監軍兵充諸軍使喚朝劄
某契勘利州紹興鑄錢監兵士計二百七十餘人多四
方凶惡不逞之徒苦于上工役居常思亂而重兵所駐
不敢為惡今大軍盡已調發無所畏憚人甚患之某隨
宜措置諸軍起發之日令統制官任靖入監揀選強壮
之士得一百五十七人分作三隊給行錢糧請衮同發
付軍前又揀選次強者四十三人及拘收到平南山金
牛等巡採打鐵炭兵士二百餘人以充往来般運錢帛
頗頼其用餘在監老弱七十人令任鼓鑄人情始安發
遣後數日得吳宣撫書云利州錢監兵竊恐作過為諸
軍老小在彼璘不敢放心乞權發來軍前不知可否幸
望留念(監兵初五日發去初十日得此書)聞既到彼皆優加犒勞募敢
死者間入敵境招納歸附餘人亦皆可用其錢監鑄錢
候將來事定却别行措置
論四川總所與東南事體不同劄
某契勘東南用兵將帥統軍旅戶部總財賦而朝廷制
其予奪盈虛之柄今四川去朝廷遠而總司不預兵事
凡有調發支費只得據其所須色色應副不過委曲調
護而已比東南事體大段不同所幸宣撫吳璘忠義體
國愛惜財用不然總領一司何以支吾近蒙累降處分
令諸軍與本所務在協和不生間隙諸將莫不遵禀本
所以自立斯蓋聖朝明見萬里之外遠方聞指揮之下
皆大悦服凡本所應辦之難不敢重言只乞朝廷以東
南調度略行比較便可以照見也
乞令湖廣應副吳拱襄陽官兵錢糧朝劄
某照會昨凖尚書省劄子坐湖廣總領所申將吳拱帶
行官兵糧草料依循贛䕫州體例責令舊應副官發赴
襄陽府交納某已于去年十月初四日十一月初八日
兩具事理申明承朝廷送下戶部勘當未蒙本部照應
所申事理止檢送湖廣總領所元申再下本所令依已
降指揮某以不才誤膺委使平時麤知國體矧艱難之
際苟有利于公家豈問遠近彼此之殊自當竭力若于
事非便利力所不及亦不敢畏避含糊以誤大計不免
冒昧譴斥再有披陳竊惟四川之地褊隘險絶財賦所
出不比江浙而于饋餉為尤難古今稱善用蜀者無如
諸葛亮亮得南中六郡軍資饒富又一絲一粟不入中
原以今凖之事力不侔亮兵前後四出其衆不滿五萬
或由祁山或由散關或由斜谷近止數百里遠不踰三
數月木牛流馬窮轉輸之巧猶每苦糧食之不繼今蜀
中大軍十餘萬與敵相持于散關一百三十餘日則兵
比亮衆為多右取秦隴洮蘭左取陜華商虢皆仰供億
則地比亮境為廣又䕫州萬人防托亦係本所應副視
亮用蜀之費不啻數倍若更令越三千里般糧運草饋
襄陽之戍區區巴蜀何以勝任古所謂千里饋糧者亦
不過旬月計耳若錢糧草料三千里外按月責辦豈能
免于闕誤契勘蜀中屯軍分隸一十八處其潼川興元
府綿劍文渠金洋階成西和鳳州合用糧料本所每年
科支本錢就逐州夏秋糴買應副其利閬兩州邊嘉陵
江係招誘客販收糴支遣惟魚關興州大安軍三處合
用糧料本所于利閬州糴買數内運三十四萬前去水
路只五六百里約用船脚錢引七十萬道所有馬草只
於屯駐州軍收到税草内應副而四川當無事之時已不
堪其勞費今吳四廂官兵一歲當用錢糧草料春冬衣
賜物帛紐筭錢引計一百二萬四千五百餘道上件軍
兵朝廷已令限一季招填本所自無此一項闕額衣糧
若更移運本色前去襄陽當用水陸脚錢四百三十餘
萬道比之應副興州魚關大安軍所費多六七倍雖竭
四川公私之力亦恐難以應辦欲望鈞慈特賜指揮檢
會前状并今來所申逐項子細看議利害免行科撥下
湖廣總領所照應施行小貼子照會襄陽府吳拱官
兵合用錢糧已凖朝廷指揮令湖廣總領所取撥京西
常平司錢三萬餘貫斛斗二萬九千九百餘石并現管
諸色錢斛别色科名應副如更不足于軍前應樁管錢
米及附近州軍不以有無拘礙應干錢斛移運支遣貼
降淮西總領所樁管銀五萬兩鄂州坐倉和糴到米内
取撥二萬一百石共五萬石專充吳拱官兵支使即是
朝廷應副不為不至自可足辦難以更竭四川事力三
千里外移運糧草前去照會金州素來凋弊近都統王
彦收復陜華商虢分屯人馬在四川間捍禦強敵金人
不住復來侵擾見今事勢未保萬全一邦事力已極困
弊豈可更任襄陽轉輸之責實恐有誤國事伏乞鈞照
乞推賞知通應副贍軍錢物增額朝劄
某契勘四川贍軍之資係折估糴本兩色折估出於鹽
酒經向來用兵增額至高未嘗敷足官吏因緣侵盗處
處起獄少有清脱者而所虧課利終不可得糴本出於
民賦州縣弛慢姦弊百端例皆拖欠少者數月甚至一
年失陷既多不可追理歲月稍遠則舉而放之前後不
可勝計某紹興三十年十二月末交割總領職事申畫
措置將諸州正月一日至年終實到庫錢物不論䟎補
年分新舊只以本年額起之數比較增虧從上取無虧
欠州軍一十處又從下取虧欠最多州軍一十處具知
通職位姓名申尚書省候逐官任滿改授差遣日自朝
廷參照勤惰斟酌施行如有起發年額數足外更能補
發以前舊欠即是材力有餘職事濟辦之人别具名銜
保明申奏乞籍記以待選擢蒙朝廷選擢依申行下四
川官吏莫不欣然悉心遵奉各務協濟本所不遣一卒
不差一官不追一吏以相督責而逐處錢物按月而至
争赴期會以取增羡三十一年終打筭實到庫錢物紐
計錢引比祖額計增二百六十萬七千八百五十二道
比紹興三十年增三百八十五萬六千九百九十七道
(其三十年係以前起撥錢物最高年分)四路州郡惟大寧監虧額一千三
十道渠州二百五十餘道然亦增於遞年之數其餘並
各增羡更無從下虧欠最多去處若非朝廷聰明遠燭
曲盡勸沮之方何以及此緣人數頗衆不敢悉依元降
指揮申奏今只於數内從上取增數最多一十州知通
職位姓名管幹月日具状保明以聞并申尚書省伏望
鈞慈特賜數奏候任滿改授差遣日參照斟酌施行仍
籍記姓名以待選擢劄下逐官用加奬勸使遠方士大
夫咸知朝廷考課分明號令必信勉相慕傚庶幾嗣歲
可以繼此趁辦伏候鈞旨
論吳璘多病乞吳拱自襄陽歸蜀朝劄
某職總四川財賦專一報發御前軍馬文字有大利害
公上所宜知者不敢不以上聞若朝廷行與不行則非
某之所敢必也契勘宣撫吳璘天資忠義志在立功愛
惜邦財不啻已物今之委寄誠為得人自聞警報即至
殺金平仙人原與敵相持七十餘日中間取秦隴洮
蘭等州及仙人原等處城寨又分遣王彦東取商虢委
有功績然金人重兵盡在鳳翔府大散關和尚原一帶
多積糧食守備甚固其意未可測此處不破川蜀之憂
未艾也吳璘日夜措畫以圖攻取事未可期而其人平
時多病日餌丹砂數十百粒比暴露之久時復發作前
欲遣姚仲出秦州而身自攻關輒苦臟腑臟腑稍安又
苦腎腸之疾每疾劇時亦頗危殆今月十五日下仙人
原還興州醫治却留姚仲在原上彈壓兵馬彊敵對壘
人心危懼四川事勢可為寒心蜀人前此恃以為安者
以其姪吳拱在此緩急有頼吳拱移襄陽渠每以失助
為憂今疾如此豈可不預為之所某不知東南事體緊
慢吳拱可輟不可輟只論目今蜀中形勢不若亟令吳
拱復還使吳璘一向安健而得吳拱之助則軍聲愈振
可速成大功假使疾勢增損不常則此一軍亦無他慮
吳璘既為宣撫而尚領都統職事若除吴拱為都統而吳
璘以宣撫使判興州於體尤順竊恐朝廷以吴拱歸蜀㐮
鄂闕帥為疑則李師顔見駐峽州可以就用䕫非衝要
謀帥不難人命不可知一方安危所繫至急望朝廷權
事輕重速賜處置施行
候邊事少寧乞差宫祠朝劄
某輒有危懇上干洪造伏惟寬度曲賜矜容某戊辰歲
秋自太學博士丐外補出守荆門癸酉歲造朝除湖南
提舉常平茶鹽乙亥歲除潼川府路轉運判官丁丑歲
除本路憲戊寅歲除成都府路轉運副使己夘歲兼權
茶馬庚辰秋除總領四川財賦到官既已踰年每有申
陳荷朝廷采錄得以麤免曠敗非不欲益鞭駑鈍以赴
事功而入春以來愈更得病一卧閱月職事妨廢昏忘
羸劣勉強不前若不展盡區區投誠於鈞播必致顛隮
上誤使令伏念某入蜀八年私計多所不便些小生事
并諸親戚皆在台州第二兒說婚多日過時不得畢結
第三兒將婚一女及笄留滯遠方莫議姻對奴婢隨行
者久而不贖妨其丁壮朝夕煎聒在人情亦所不堪犬
馬之齒明年六十求田問舍正爾茫然雖一身叨榮冒
膺寵禄而以一家論之實皆不得其所老夫老婦常嬰
疾疢每慮一旦溘先朝露其為狼狽何可勝言中夜念
之心如焦灼方聖君賢相在上萬物必遂其生有如孤
蹤䟦㚄如此誠仁人君子之所宜動心者也悉數前後
官蜀之人無如某之久今見在蜀者亦無居某之先累
政總領去留久近歲月可考顧今重兵對壘供饋方急
豈主計者援例求去之時敢不且竭衰疲終此調餉候
邊事稍定應辦無闕乞加憐憫陶鑄一宫觀差遣使十
五年流落之身略歸東南了畢嫁娶整葺生理以寬投
老之憂庶幾心志和平得從安養則桑榆暮景盡出生
成感戴恩私何啻萎人之復起羇纍之見釋也未委溝
壑間他日或别有驅策死而後已其敢有辭預布腹心
情辭迫切不勝惶懼祈哀俟命之至
論運米充備邊朝劄
某竊見蜀中邊境見今無事而界外所傳如河巾聚糧
渭水搭橋僉軍刷馬之類莫審虛實亦未測敵意所向
吳少保宣撫四川軍事有所統一謀謨深遠處置得宜
非特可以制敵而本所亦差易酬應幸甚幸甚某前者
欲趁秋成增糴軍食而利閬倉廩不足多容遂於合支
并樁積之外運米十萬石往興州寄樁一以備倉卒二
以張聲勢三以省厫舍吳少保甚以為喜米船至興州
岸適吳拱移屯老少萬數千人正得乘載不然合用三
百斛船二百七十餘隻邊遠豈能遽辦一行人兵到和
州種種為之區處應副周旋而去又行下經由去處預
備津發得無疎虞近收吳少保書錄示廟堂鈞翰并北
使語錄云大軍一動糧道為先某又許運米十萬石見
行起發次伏乞鈞照
措置備邊餉餽朝劄
某今月二十九日伏准宰執通僉劄子備到北使奏陳
語錄五月二十二日三省樞密院同奉聖旨令諸路都
統制并沿邊帥守監司照應事體隨宜應變速疾措置
務要不失機會某已恭依施行外今有本職合行申禀
事件畫一如後一川蜀前來用兵都轉運司領其財
賦而隸於宣撫司如趙開輩皆宣撫置其所厚宣撫司
有便宜都漕司依倚而行以為一切之政故麤能應辦
是時兵統於諸帥財領於都運而宣撫使兼總之後來
朝廷改置總領實分版曹之務倉庫皆以戶部為名而
以朝臣奉使趙不棄初除四川總領日申畫一項云昨
來張成憲應副韓世忠錢糧申明與宣撫别無統攝止
用公牒行移乞移張成憲已得指揮朝廷降旨從之自
是兵與財賦各有攸司勢若提衡輕重相濟東南二總
領責任差輕又朝廷在近凡事有所倚重匱乏可容丐
乞蜀在數千里外奏報往復動經數月與東南事體不
同近朝廷以吳少保為宣撫而應干事務令王制置同
共措置且量事緊慢移司近吳以便計議四川軍事有
所統一甚合事宜是則宣撫制其兵制置共其謀而總
領主其餉饋兵未必日交謀未必日用而餉饋則一日
不可有闕在今日總領所憂責最重了辦為尤難也四
川自改總領所以來未經用兵一旦有事與當時不同
恐或諸司各有申明不相參照朝廷行下臨時難以酬
應人最所吝惜者財也最所貪愛者亦財也總領一司
於郡縣則急其入於將士則裁其出職事所行大扺皆
拂逆人情為衆惡之府若非朝廷主張假借使有以自立
則緩急之際殆難以財賦作主事關軍國利害非輕今
吳少保忠義體國兼愛軍民王閣學明達憂時務循法
度皆與某心腹相照可容協濟顧朝廷分司庀職非為
一時當計久遠處畫分明則易相調護各得守其職分
矣一紹興八年七月十二日指揮川陜宣撫司合用
錢糧萬數浩瀚都轉運司自合體度科撥應副緣見今
置司去軍前頗遠難以應辦理合措置奉聖旨都轉運
司可於利州置司(先時置司成都)今總領所戶部倉庫糧料院
並在利州職當科撥應副若大軍一動其般發轉輸須
合有随軍轉運前此或有諸路漕臣兼充或以宣撫司
參議官為之令三都統邊面皆屬利路利路漕臣緩急
全賴協濟責任最緊須置兩員更迭出入庶不乏使仍
宜得彊幹有風力者為之其餘三路惟䕫路見今兩漕
成都潼川各止一員更在朝廷詳酌一朝廷遣王官
出使盡總四川財賦以軍馬錢糧為職事或有出入自
當竭力應副不容闕乏若與將帥故為異同不體緩急
使其無以赴功致誤國事何說以辭誅罰然主兵者亦
當恤其有無凡所須索酌度緊慢據實關報事通商量
則易於應辦若乘倉卒之際或相促廹臨時必致狼狽
朝廷宜加訓諭使同心協議體國從長事如一家無有
彼我則功無不濟矣一用兵對敵有攻有守蜀中自
守之策蓋已屢試應干費用麤有凖則若欲出師𢷬虚
以為牽制則與守禦事體不同其糧運遠近士卒多少
經由去處計司須預開梗槩以為支備乞行下宣撫制
置司照會一據北使所奏今年九月末北主巡獵陳
蔡唐鄧之郊明年二三月方來北京若秋冬以後王師
迎擊於東蜀兵牽制於西遂能奏功於淮漢之間固大
善萬一衝突關陜則蜀中來年所備愈重日月尚遠何
以枝梧自某到官多方經畫催驅州縣務要辦而不擾
上半年比較諸色所入已多於往年最高之數二百餘
萬引其勢極矣不可復加所入雖增費出亦夥只發吳
四廂兵老小三千人并運州寄樁米二十萬石水脚錢
及一兩處移屯等已合添用一百一十八萬引有竒其
他雜費尚多難以悉舉諸軍關請器械帳幕旗幟之類
方來而未已皆常歲所無有將來調發之數皆不在此
今於經賦之外既一毫不敢有取而東南用度至廣臣
子之義所當體國非甚不得已豈忍煩溷朝廷以此日
夜憂恐未知攸濟伏惟鈞慈俯賜矜察
論四川將士銳於立功朝劄
某竊見四川諸軍士氣甚振人有奮心諸將銳於立功
可以决勝非尋常之比敵政殘虐關中百姓不復聊生
皆思内附必有土崩瓦解之憂聞東南彼已之勢亦
然誠千載之一時此間將帥士卒惟恐敵勢沮縮自憂
内亂復有通好之請而朝廷從之仰惟廟堂成算素定
而遠方人情事勢必所欲知故敢輒以上稟至於軍須
應辦目今並無闕乏枝梧調護之難不敢具述若涉大
水未知攸濟伏望鈞慈特垂矜察凡所申明如或可采
乞早賜施行
