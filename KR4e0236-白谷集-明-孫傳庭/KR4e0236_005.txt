白谷集卷五
明孫傳庭撰
五言古
鄰翁嘆
鄰翁有三男長男差膂力仲也絶怯弱季尤可矜惻一
身都廢棄所存惟視息忽驚遼事非繕發徧四國紛紛
閭左兒不能安稼穡長以力見選執殳將軍側王師二
十萬軍容亦旣飾豈知不慣戰聞鼓皆變色長男遂死
之全軍盡奔北司馬復徵兵倉皇請嚴勅長令畏譴訶
何敢遲頃刻又僉仲男往且稱百夫特隣翁前致語哀
鳴聲唧唧長男且戰亡仲弱豈辦賊長令亦信然材勇
不可得強驅出關去勍敵何以克再戰復不利疆事益
叵測司馬計安施徵調且倍亟隣翁顧季男恐亦不能
匿出門官使至復以威令逼隣翁慘不言蒼天曷有極
靈邱山中
平生躭幽賞所在恣冥討偶來此山中悠然暢懷抱怪
石高插雲直欲凌蒼昊霏微小雨來空濛山益好乍看
瀑布飛忽疑天河倒香霧散新花錦蘭藉細草層巖轉
深壑蓊翳悉難考古來觀空人往往志蓬島求之不可
得徒爾滋煩懆咄咄今日遊頓令俗腸掃應接自不暇
何必山隂道
玄滌樓
余於映碧園搆一樓日處其上世念都忘偶劉青岳
相公過我為題其額曰玄滌且綴以詩余拜而受教
恍若有會援筆率和不復刪削求工苐以答公示我
之意或可比於拈花之微笑乎
繄我搆此樓我意殊有托得翁名我樓與我意殊若我
樓倚高峰我樓環大澤上可拂丹霄下可淩廣漠辟暑
接涼臺飛雲連傑閣秀木種千章繁蔭深相錯名花蒔
百種嬌豔競芳萼累石以為山森森翠如削引泉以為
池濯濯清可酌菽麥滿四原阡陌附城郭春可眺平疇
秋可省收穫於此得一名取義總非薄翁也不謂然冥
心為深索謂余有心人塵氛早卸却自能脱軒冕非徒
擅邱壑玄滌為我題豈以示微謔千古有秘藏任人自
領略奈何當我輩此道致淪落卑者躭世緣高者恣清
樂詎知性命間一毫無所著元不貴豪華亦不崇寂寞
東山妓堪嘔北海賓亦惡陶令無絃琴亦似涉穿鑿諄
諄五男兒先生已受縛繹翁玄滌指䜿儒漫相愕太玄
本無玄當從實地作欲扣衆妙門一切非糟粕揚子謬
致疑毋乃見未擴如此玄自存寧復待疏瀹滌於何處
施愚人難索摸伎倆日紛紜神理常渾噩譬借匠石斤
為削鼻端堊譬就良醫鎞為割眼中膜滌盡乃見玄玄
亦於何槖所以真如性無病亦無藥惟余具微慧雅志
在寥廓盡日此樓上萬念歸隕籜醒坐倦即眠羹藜而
食藿間亦窺典墳不效張華博有僕不裹頭有婢長赤
脚庭並無懸魚門安知羅雀如此而已矣翁其發一噱
蕭武子以詩見貽次韻答之
與君晉陽日傾盖結深歡太行山色古汾水朝隂寒陵
谷有時變不渝惟寸丹咫尺秋風起君應振羽翰即蹶
君仍在寧足掛眉端祖鞭吾先着翻疑多此官南州高
士榻信宿尚堪安世態羞鴟鼠交情自鳳鸞男兒重意
氣母悲行路難士為知己死念之發永嘆
邂逅李捖陽明府有贈捖陽與張象風師稱同籍
友其先太翁曾倅郡太原
吾師曲江歸嘖嘖李瀛海博碩復魁奇曠逹饒文采燕
趙繫相思余心久屬乃大梁忽把臂呼樽澆塊壘因念
别駕翁雁門甘棠在顧今二十年口碑曾未改君能衍
世德出為神明宰惟余骯髒人落落無可採如何傾盖
間兩情足千載
湧泉寺八詠
疎鐘撞月
疎鐘古刹傳秋月空山朗深聽自相聞如從月得響素
影不可扣清籟竟安往如何林莽間一一皆鳴爽
霜林歸鳥
根塵無了息性真日以深悟徹無早晚元始自可尋肅
殺滿天地泬寥秋氣清有鳥忽歸來凄然霜滿林
象塢雲深
誰將大士座寘向山之阿因以象名塢猛氣狎煙蘿塢
上經掛衲無雨雲自多我來探靈跡或恐是龍窩
仰公春曉
浮生覺如夢至理色即空林鶯一聲曙天地為啟蒙名
藍存勝跡新花發故叢此中有密諦安能啟仰公
寒松戞漢
鬱彼千歲枝偃盖寒光映奇聳龍鶴形冷具霜雪性長
風拂漢來謖謖動清聽鏗聲散寥廓寥廓如相應
松落煙蘿
深徑蘿冉冉彌望煙漠漠遥聞雞犬聲知有人居錯老
幼總無營第不廢耕作辟地余有心此中良不惡
溪橋晚眺
策杖湧林外徙倚溪橋晚靜碧飲長虹夕陽在絶巘雲
歸洞壑幽倦鳥望林返悠然縱雙目神與目俱遠
雪崦啼猿
啼猿聲本哀况復在雪崦層峰鎖寒色聽者慘不忺余
亦落漠人淚下襟袖沾山寺有老衲趺坐意自恬
謁臺歸逢大雨旋霽
入山何晴佳歸來雨滿道其初始霡霂倏焉勢傾倒萬
壑怒雷奔彌川漲霪潦我馬不能前僕夫不自保余謂
天胡然應是山靈惱謂子與我期已在十年早十年始
一來歸去何草草雲煙粗領略深幽未全討倏爾遽言
旋使我意如擣余乃祝山靈毋因逋客懆有約願重遊
勝蹟容再考向平婚嫁畢尚圖此中老應言遂清霽當
空日杲杲
七言古
丈夫行
君不見西家生女施巾帨東隣生男懸弧矢男子縱横
天地寬女子深閨無越趾吾曹磊落負鬚眉顧瞻四方
心曷已若使低眉垂首老一邱毋乃丈夫而女子
秋夜飲貢二山同年醉後漫歌書贈
江南有客狂且清我一對之爽氣生見人先乞寬禮數
索筆每能賦秋聲有時舉杯横白眼有時起舞狎青萍
嗟爾長我三十歲愛我慷慨相結契醉來執手共唏嘘
意氣淋漓輕身世自言天地總浮漚醒持一杯醉即休
堪笑䜿儒何爾爾一日長懷千歲憂
得蕭武子書喜賦
去歲知君文戰靡遣使迎君江之沚那知一往絶音耗
我心忡忡曷其已縱横道路滿豺狼浩淼况隔大江水
咄嗟逾夏復秋冬屈指殷勤數景晷疑君昔别語疎狂
羞墮青雲淹鄉里又思君固饒襟期豈為敝貂遂爾爾
云何彭蠡一月期經年曾不致雙鯉愁來兩髩為君秋
廬嶽嶙峋暮山紫出門有客揖余言袖出一函磨折齒
開函驚見君姓名令我大呌發狂喜持讀彷彿見顔色
離緒纚纚披滿紙為道芒山下榻時吏隱朋親同蘭芷
問我夢蘭事若何又道蚌珠新添子我讀未竟欲起舞
僮僕相咤胡若此吁嗟武子我本乾坤落漠人為君憂
復為君喜兩人之情可知矣
午日西溪讌集歌
五月五日霽色鮮西溪開宴羅羣賢薰風微動水清漣
寶樹瓊枝紛四筵王郎善謔至獨先往往令人發狂顚
雄飲真如吸巨川髯張意興凌青氊揮麈能譚秋水篇
曹生雅是青門傳畏飲却知聽管絃竇叔愿者亦復然
劉家兄弟殊翩翩伯仲叔季華萼聯阿姪文采獨披宣
太學馮君任俠偏一擲能輕百萬錢弟充落魄愛逃禪
兩郎詞壇何蹁蹮元三時花美女妍令我一見心誠憐
元瑞奇古薄丹鉛欲奪蘇韓印獨專相馬常思九方歅
猶子修隱文行全朝舞萊衣夕韋編宸居早著祖逖鞭
羣季俊秀皆惠連獨有六古堪比肩余家大阮盡招延
新叔揚州跨鶴還不貪腰無十萬纏綸叔脩飭自娟娟
吉叔臨池筆如椽常來醉倒習池邊健叔絶伎擅鳴絃
時向新豐酒家眠德叔尤喜酒如泉經叔(闕)美且鬈
瑞兒纔知放紙鳶相與調笑弄潺湲親知骨肉相周旋
固知此樂屬性天况復良辰美景駢少長雜列不問年
登高臨水隨其便主賓迭進摇畫船夾岸歌兒唱采蓮
鳴箏撾鼓聲闐闐柳外新月一鈎穿長去少留素手牽
更縱蘭橈破暝煙一曲滄浪意欲仙曾聞滄海變桑田
金谷蘭亭久棄捐及時我輩毋拘攣
嶽蓮篇壽田御宿大參
我聞華嶽之頂池生千葉蓮采而服之成神仙華嶽之
名以此傳雁門使君神仙者自幼生長華嶽下早探玉
版嚼金丹駕鹿騎龍如走馬使君咄咄薄霞舉揮手山
中謝毛女徜徉陸地漫浮沉冥搜時共嶽靈語嶽靈使
君相下上爍爍蓮花開五臟落腕雄文擘巨靈山鬼呌
號混沌喪一日聲名動帝闉夷然束帶向風塵鳬舄蹁
蹮聊玩世驄馬騰驤亦避人驄馬春明不可留玉節雄
藩領上遊纔向匡廬觀瀑布忽依勾注攬斗牛勾注煙
雲接五峰文殊見後多遐蹤遍地平鋪金菡萏倚天高
插翠芙蓉使君靜對意何有紫塞煙銷靖刁斗掃榻焚
香詩思幽欲喚太華共杯酒每來訪我荷池邊如臨玉
井意嫣然為言十丈花開處使我兩腋同飛仙仲夏六
月荷英鮮恰逢使君開壽筵我有白雲不堪贈特為賦
此嶽蓮篇惟願使君如蓮還如嶽赤英傾日綠隂稠千
秋萬載標卓犖
五言律
夏夜獨坐
獨坐南窗月悠然欲二更空庭疎雨歇小苑淡煙横湖
海憐多病乾坤苦用兵旁皇清不寐倚劍看欃槍
暮春晦夕偶張屏燈同武子飲分韻得來字
為惜春宵盡紗屏四面開影摇花欲動光滿月疑來客
共飛觴興人稱入洛才稍聞烽火息潦倒醉金罍
送别武子
戎馬愁方劇那堪送遠人看雲憐别苦折柳問歸頻宦
况惟余拙交情獨爾真明年十日酒同對帝城春
其二
痛飲真吾事其如别恨何風塵勞歲月湖海尚干戈病
骨開樽懶雄心倚劒多蕭蕭漣水上千古此悲歌
同梁大煦工部飲王宜蘇吏部園亭
城市開佳勝登臨擬輞川莓苔新著雨竹樹晚含煙水
部才誰似山公興獨偏何當逃吏事長此共留連
其二
莫話風塵事相憐但酒巵挑燈花轉豔倚檻月初垂衫
履追隨雅天涯聚晤奇獨憐烽火急重醉定何期
秋夜
經年長作客獨夜况逢秋燭影摇鄉思砧聲亂旅愁夢
隨鴻北下心逐火西流山月今方好安能載酒酬
除夜
邊塞家何處天涯歲又除鄉心三載劇客况此宵餘看
劒心彌壯謀糈計轉疎明朝三十一獨坐嘆居諸
其二
柏酒堪成醉其如感慨何風前人一别客裏歲三過鴻
鴈關河遠烽烟道路多坐深聊假寐清夢繞煙蘿
元日試筆用除夜韻
歲從今日首臘自昨宵除郡邑驚危後乾坤戰伐餘物
華人自競世局我全疎何似悠悠者漁樵老孟諸
春郊
躡履郊西路愴然思有餘輕雲颺遠岫新水湛平湖别
恨縈春柳新愁長綠蕪不堪成獨嘯征鴈一聲孤
野宿
燭影孤村夜星光獨宿樓愁隨春野闊夢逐故山浮倚
枕憐多病持杯笑浪遊何時歸計得嘯咏繞煙洲
火樹
不借東風力還因劫火新聯翻天不夜亂落地皆春片
片霞光幻枝枝寶色勻誰云花頃刻人世總非真
其二
煖豔圍紅玉偏宜月下逢輝煌侵夜色雕鏤失天工長
養非關雨飄零豈待風莫疑枝葉異玉樹本青葱
其三
疑是乘春氣瑩瑩萬朵繁樓臺靈蜃現庭院燭龍翻士
女喧良夜笙歌滿上元漫矜饒豔麗桃李本無言
龐雲濤孝廉至留酌衙齋用韻
詞壇久寂寞割據尚吾曹把酒分花氣論文落翠濤余
才原僻傲汝意故粗豪千古存深寄蕭疎在二毛
春雲
春雲如有意片片下城闉乍合遥天媚俄開遠岫新有
情元是幻浮世總非真晚景蒼茫色攸然得所親
酒籌
共覓清宵醉消磨付酒籌參差分夜月來往促春甌愛
客宜苛令撩人喜暗投漫言探海屋此飲足千秋
喜雨
已嘆遺黎盡誰驅旱厲回一年纔見雨五月始聞雷父
老扶藜出兒童跨犢來欣然如有告具燼不須哀
苦雨
蝗旱愁初歇重憐雨不休田廬翻作沼闤闠可乘舟索
餉追呼急徵兵羽檄稠蕭條四野内不忍豁雙眸
闈中夜集用李捖陽扇頭韻
棘院初鳴柝繡衣晚散衙萍分俱是客星聚即為家醉
倚床頭月狂生筆底花漏深香氣濕知己落霜華
同陳玉鉉張雨蒼小集
兩君天下士與我一鄉人轟耳才名重論心臭味真雌
雄驚劒合慷慨覺情親咫尺聯青瑣何勞嘆積薪
與許亦齡諸丈夜集
知己當今夕何妨漏幾催縱譚燈漸短劇飲月初來蕭
索同官况悲歌總賦才西樓漫寥落歸雁幾聲哀
九月七日署中小酌
小院驚秋老天涯忽二霜干戈連五月風雨近重陽作
賦惟鄉思當歌任酒狂廵簷頻感事叢菊為誰黃
伍家集早發
荒村夜不寐明發攬征衣殘月沉高樹疎星照短帷雞
聲催曉亂暝色入晨微漸覺春寒薄東林日欲暉
春夜
官署饒幽况含毫對酒壚春星臨曉樹夜色滿平蕪興
劇呼明月詩成質老奴盤桓不成寐清坐未言孤
對雨次蕭武子韻
清署偏宜雨當壚飲興增竹窗香霧合草徑晚煙凝酒
劇蒼頭妬詩豪白眼憎狂來無著處却憶六朝僧
夜坐次武子韻
無計堪消暑偏宜趁晚凉都將愁付酒不為病修方攬
髩憐余短論心愛女長賦成聊共質如覺齒牙香
㩦樽飲胡漢涵民部於楊氏園
愛客晚㩦樽開門月滿園春花初倚檻翠竹故當軒畫
棟歌聲繞綺筵舞袖翻憐君歸思切執手欲消魂
其二
飛觴同醉月乘興復登樓梁苑聞新曲并州憶舊遊深
談時屏御久坐數添籌為問芒山氣今仍似昔浮
自大梁還署中小酌即事
燕邸人方至梁園客亦還煙塵頻悵望樽酒暫開顔草
長空階寂花開小苑閒征途新得句搦管共君刪
荷亭飲丁竟豪憲副次韻(二首)
負郭成溪隱閒情合灑然學耕時省稼試釣或臨淵碧
柳垂門外青山遶座前偶延雙盖入光采照池蓮
其二
小築南洲迥鳴騶喜賁然芰荷迎劒佩簫鼓振林淵酒
繼平原後詩追大歷前使君饒藻逸伯仲見青蓮
園居
闢地開三徑誅茅搆一椽藜羹堪飽食竹簟任高眠夾
岸千株柳環溪百畝田今年穡事好足了酒家錢
其二
窺園時縱履隨地得悠然曲澗雙橋轉危崖一徑穿摘
蔬遴嫩菌試茗汲新泉憩蔭垂楊下飄飄意欲仙
其三
迂僻眞成性終朝靜掩門就中微有會此外復何言種
得花千樹沽來酒一樽自非庭畔鶴不許破苔痕
其四
不是躭元寂吾生合隱淪煙霞支病骨山水愛閒身草
閣全無暑花田别有春祗應成獨往魚鳥却相親
其五
浮名吾自厭豈與世相違遠岫孤雲没空林一鳥歸屠
龍心漫切刻鵠事全非終計惟深隱西山蕨正肥
其六
清事吾猶懶况於俗事關亭空惟貯月案静獨延山作
賦羞雕棘敲碁厭角蠻評花與選石尚謂礙餘閒
其七
交遊近冷落吾亦拙逢迎山色當門古溪光拂座清平
疇開遠眺曲徑引閒行老此無餘羨堪同鹿豕盟
其八
離騷原夙好齋坐探深幽哀怨悲今古文章第一流高
才多放逐濁世合夷猶讀罷餘深感牀頭酒滿甌
初夏小憩映碧園
小憩山園静清和四月天柳飛瓊玉亂荷散碧錢圓臘
酒隣翁送芽茶稚子煎聲聲布穀鳥驚破午窗眠
西溪舟泛
余卜築西溪七載於兹壬申之夏偶作小艇命童子
操舵與二三知友引胡牀據其上一觴一咏致甚樂
也因成四律以落之
曲水饒幽况閒情寄小艟杯邀楊柳月裾引芰荷風蘭
社人同載桃源路可通却憐塵世上勞苦嘆飄蓬
其二
小泛西溪上悠然自在流吾原應縱壑僕故解操舟短
櫂隨花發輕帆共月浮忽疑多事客擊楫欲何求
其三
三尺平塘水居然可放舟新荷迎客豔細柳拂堤柔江
海雙泡落乾坤一葉浮煙波如有意即此是滄洲
其四
星漢仙槎杳扁舟樂意關自能專一壑何用訪三山萬
事無過酒浮名好是閒漁鷗堪作侣竟日每忘還
苦熱屏燭
辟暑偏宜夜帷燈覺可憎人疑居火宅吾欲踏層冰乍
可華樽暗從教堆案仍呼童亟屏去照膽有良朋
園侣
園居誰是伴鹿豕總堪羣遶檻皆予美環池有此君松
陰邀鶴共蓮沼與鷗分相對不相厭朝霞共夕曛
園課
園居有密課早起向前除花徑隨風掃藥畦趁雨鋤閒
臨鵝換帖悶檢蠧留書琴畫兼詩賦蕭然雅興餘
涵虚閣四詠(選三首)
流觴
流觴溪水曲雜坐列羣仙籌借新花作杯憑細浪傳飛
揚塵外客瀟灑鏡中天遠憶蘭亭蹟山陰脩褉年
聽泉
衆籟溪邊寂泉聲枕上通急來知帶雨遠至想隨風宛
轉危橋下清淒亂石中拂琴聊一曲流水調堪同
泛月
蘭橈侵晚盪桂影逐人來舟似珠盤轉溪如鏡匣開映
波霜欲立浮瀨雪為堆還視涵虚閣依稀逼玉臺
西園偶成
世情總如此吾意復何求負郭山連水為園近且幽朝
來黃鳥喚晚駐白雲留因憶陶彭澤居然達者流
咏松塔二首和田御宿焦涵一作
浮圖耽夙寄對此意殊饒細葉攅峰削高柯累級遥沸
濤仙梵落掩盖寶幢摇舍利應曾貯君無訝後凋
其二
别有團欒致亭亭倚盖齊疑摶冰雪造喜引蔦蘿躋幹
直知為柱枝垂想作梯盤桓神骨爽髣髴過招提
田太液將軍請告西歸賦贈(太液大參御宿弟也)
君歸元自好吾意惜君歸四海妖氛劇三邊將略微請
纓心正切投筆願何違麟閣方虚左寧應問釣磯
山行
盡日崎嶇路登躋意自閒雲深時有寺樹密若無山怪
石崚嶒見奇峰曲折攀何當歸隱地長此隔人寰
其二
行處山俱好何妨任意遊草間横亂石樹杪落寒流古
洞晴如雨隂崖夏亦秋盡知延勝賞隨地有高樓
其三
惟恐行將盡行來境益偏石林披霧入翠壁捫蘿穿徑
轉全無路峰回别有天漸看日欲暮愛此且停鞭
其四
不識五峰路真遊杳靄間廻巖行欲住曲徑往疑還惜
馬知僮健尋僧信客閒翠微如見許投老鍵柴關
峩谷
五峰知不遠峩谷亦殊佳水遶明珠曲山排翠髻了嵐
光銜古寺樹色吐村家巖畔尋高隱忻分羽士茶
清凉石與王永泰對奕
欲證三乘妙非爭一局強山中人自靜石上日偏長子
奪琉璃色枰分薝蔔香豈同賭墅客定不礙清涼
秘魔巖
夙慕靈巖勝扶笻共客探危崖懸佛宇峭壁嵌僧龕鶴
舞高松健龍眠古洞酣幽蹤藏絶頂扳陟獨余堪
其二
巖前夏日冷巖上晚雲多我到真遺世人傳古秘魔深
林禽鳥息幽徑虎狼過老衲饒聞見其如山鬼何
萬年社(即萬年冰寺)
合受清涼福還依雲水僧到來蓮社寂真似玉壺澄夏
日猶飛雪東風不解冰家鄉逾百里三伏苦炎蒸
過觀來石斷愚上人留齋微雨旋霽遂行
靈石知何自觀來幾歲華地幽疎履舄僧韻帶煙霞香
供雷生菌(蕈屬雷震始生)元言雨散花陰晴莫遞變津渡已無
差
其二
歸路臨蘭若仍餘攬勝情雲煙携客至麋鹿夾僧迎(將至)
(羣鹿隨行不去)經罷龍收雨齋餘馬趁晴重來非漫約諸衲記
深盟
張文岳吏垣過雁門留酌山園因邀田御宿大參
同集
雨散陰初歛園林夕意幽披襟臨水榭躡屐上山樓客
興優登眺主情洽挽留數峰横宿翠相對豁吟眸
其二
隂晴日屢易向晚復新霋湛露花邊下繁星柳外迷十
年吾磊塊四海爾雲霓况是高陽侣何妨醉似泥
送田御宿大參歸里
公治兵鴈門以廉卓樹聲甲戌流寇西犯公於雁門
實有全城却賊之功會公西臺時所彈劾某方柄政
輒苛議中公竟罷鴈門之人咸為公侘傺不平公夷
然曰奉親課子適吾素願邀惠修郄之力多矣傳庭
與公千秋共砥亦頗不以一去為公訝然世道人心
之感何能己巳漫成十律情見乎詞
惜别兼懷感銜杯意未平烽煙歸遠道雨雪去孤城罪
合邊臣任功惟野史明相看餘侘傺不獨為交情
其二
已作賢人隱那禁義士傷魚還誰矢直鳥盡爾弓藏五
岳遊堪壯千秋氣轉揚驚看雙髩短元不負君王
其三
自抗西臺節已高北斗名射墉矜獨力斥仗忌孤鳴衆
論方紛沓天心厭治平故因寇禍搆竟使撤長城
其四
正切北堂戀何妨早拂衣榮名輕節鉞樂事慕庭闈况
有蘭芽茁更兼棣萼輝懸知歸子舍遶膝共依依
其五
白雲縈渭水紫氣動函關遽遣雙龍失惟將一鶴還遺
編窺韋絶初服著萊斑獨我悲離索冥鴻不可扳
其六
舊有蓬蒿徑新經兵火餘到家惟四壁解槖獨羣書自
信名心薄寧嫌生計疎公歸吾意决小草欲何如
其七
圖隱有新寄嬾齋及澹園數椽蘭作室十畝竹為垣靜
有琴樽對僻無車馬喧避居非傲物吾道拙中存
其八
何物送君去城頭勾注山浮雲連冀野明月滿秦關拙
宦終成蹶工詩早得閒二華几案上行矣任開顔
其九
拂袖歸秦隴囂然故作豪人情涇水濁君意華山高結
客懷燕俠論詩續楚騷悲歌亦我事永矢托綈袍
其十
吾生常落落於世總悠悠龍劍殊難合驪珠豈易投浮
樽分郢唱飛舄共梁遊自許生平在當為知己酬
雨中小酌讀杜律有作
一雨來新爽移樽傍短簷鄉心愁裏盡詩思客中添閱
世才難老驚人句可拈偶然披一過滿座失蒸炎
己未五月抵舍甫浹旬而北轅又發矣浪蹟萍蹤
可勝惆悵因成一律以志感尤以道區區將母
之私云
越年初返轡十日又長征聚散悲塵世浮沉嘆此生塞
雲縈子舍官柳促王程為語閨中婦憐予菽水情
映碧園産並頭蓮三十首(選十五首)
一東
驚見嘉蓮湧真成别樣紅雙葩霞采異一幹素心同並
映西溪日平分十里風似聞關瑞應吾欲問玄工
二冬
虚心知有約一壑解相容馥馥香如和翩翩影自重臺
簫齊下鳳津劒並飛龍混跡汙泥裏忻然得所從
三江
矯矯風塵外競芳兩不降秪因無物並只許自成雙湛
露分襟挹炎威合力扛芙蓉空好妬冷落向秋江
四支
清溪標異致灼爍照漣漪元以一生兩翻因偶見奇季
昆疇命玉伯仲孰操箎芍藥輕相謔故因事可離
五微
解語都無語因知喻意微飛揚同翠盖綽約並紅衣幻
豈方神女愁寧托帝妃獨清憐衆濁水上自相依
六魚
竒葩開盛夏香色兩相如得氣誰吾閏吐華不厭餘凌
波聯縞帶映日綴霞裾為謝塵中客應難附執袪
七虞
精靈元獨種瑞采合分敷自信根心一誰云生色殊波
流仍獨立風雨足相扶莫遣齊諧志由來德不孤
十一真
净土根深結應窺未了因渾㤀爾我相齊現後前身不
是全空藴安能並出塵妙華寧可說解到本來真
二蕭
自是芳心合清溪如見招角英高二陸比豔薄雙喬偶
矣終非蔓奇哉竟不夭倚欄頻顧盼一樣絶塵囂
三肴
煙水芳菲際依依不暫抛日移花互隱波動影頻交笑
覷雙魚泳愁防獨燕捎為言休隕落翡翠欲來巢
六麻
把盞看芳蒂真如客興奢疑將雙勸酒豈合獨開花居
共藐姑射名同萼綠華澤癯難應接次第酌流霞
八庚
愛爾亭亭者胡為並蔕生臨風香共遠濯水韻同清仙
子聯肩立天孫一手成休將鴛侣擬原不落凢情
九青
倚檻延清賞那禁眼並青吾方嗟落落爾自惜惺惺拂
鏡齊生態紉蘭互襲馨荷陰堪覆庇風雨勿飄零
十三覃
靜碧一泓澈仙葩影並涵曉摶空翠濕夜抱水雲酣南
岳雙遺鈿西池兩墜簪同妍非互效相對亦何慚
十四鹽
俱饒清遠致相並不相嫌目豈學魚比翼非效鳥鶼總
緣頭角異奚但色香兼若作芙蓉鍔應勞紫氣占
答王炳藜檢討(其二)
不淺蓬瀛意由來感慨多文能傾海市氣欲挽天河有
客宵占劍何人夜枕戈出山余自哂雲壑未能那
留别吳鹿友中丞
自是英雄别那禁倍黯然雲霄空道路天地正風煙落
日干戈外孤城鼓角邊此時分手去不獨悵離筵
其二
已為蒼生病仍成社稷功伏牀親草檄裹藥自臨戎毳
帳連宵北衮衣信宿東峴山碑可續墮淚古今同
其三
正切安危倚胡興歸去情道看八座淺官較一邱輕鸞
鳳惟應隱虎狼未是横憐余不解事叱馭一何營
其四
自傍西溪隱蹉跎十載餘非能輕好爵聊以愛吾廬愁
有堪呼酒窮多未著書時名誰復問知己意何如
次馮二瑞韻留别
迂僻殊多感非躭一壑娛衣冠猶蹻跖泉石亦穿窬聲
氣分高士肝腸托腐儒相期能不淺吾世見唐虞
其二
自向青門隱人情識大都九疑横地軸五緯暗天樞共
信飛為鳥誰云赤匪狐曝芹吾欲獻未卜聖明俞
其四
時趨日以偽世路總嶔嶇無處尋崐璧何由辨碔砆識
途嗟欵段變色駭於菟分手深相惜故園松菊蕪
七言律
送余德先之任閩中取道雲中省覲
霜飛木葉亂紛紛京邸蕭疎此送君海内不堪多戰伐
天涯偏是惜離羣閩江春色延青旆冀嶺秋風動白雲
此去相思同萬里梅花驛路好相聞
春夜同武子聯句
九十春光漸欲殘客心無事一凭闌(武)談兵漫灑丁年
淚(伯)把酒堪消子夜歡快閣煙霞同汝夢(武)芒山星月
好誰看愁聽啼鳥聲聲急一曲燕歌不忍彈(伯)
送别武子有感
看君明日動歸帆把酒西風淚滿衫人在關河難作别
時當離亂易逢䜛一龍早起青雲色雙鯉先飛白苧緘
江上故交如有問王喬久擬脱囂凡
其二
此去休悲行路難高齋樽酒暫留歡荷香乍度飄官路
榴火新垂照繡鞍念亂有人爭解綬懷才我輩始彈冠
秋風咫尺高南浦明月寧教按劒看
秋日同謝九如常振寰二廣文飲三台閣漫賦
飛閣嵯峩倚太清凭欄一望失塵纓西来樹影摇金刹
南下煙光繞石城邱壑有時歸傲吏乾坤何地著狂生
坐深月上高臺靜片片幽芬落酒觥
其二
宦跡天涯感慨中登高覽勝解相同思鄉節候逢流火
玩世行藏任轉蓬漣水煙飛老子氣芒山雲起漢王風
細論往事增惆悵徙倚尊前意不窮
再次前韻
為愛秋光逼眼清閒來一笑絶冠纓黃金徒散三千客
白璧難償十五城漫把閒愁消短鬢誰將大藥度長生
與君且盡登臨興潦倒風前酒數觥
送王彭伯先生北上
軺車明日問長安尊酒離筵且盡歡論將中原豪傑動
談兵午夜斗星寒新秋早見邊聲急時政深憐外吏難
聖主久虚前席待佇成霖雨到江干
其二
多亂冥鴻不可尋何來空谷轉傳音烽煙正想匡時策
霄漢長懸報主心上國羣公疏漫切強隣此日禍方深
驅車忽動中朝色幾席相看擊筑吟
闈中與許亦齡張斗垣二明府夜集
銀燭輝煌照素秋芳樽涼夜對清幽香飄玉樹風生戶
翠拂金莖月滿樓車馬昔憐燕市别文章今作兔園遊
酒闌忽漫談時事萬里邊聲起暮愁
許亦齡持朱允岡吉士扇頭韻索和走筆次之
閒館清言夜更宜開襟又到酒酣時尊前白雪生長鋏
樓外青霞落遠陂梁苑秋光驚過眼楚天露氣欲沾脾
不知何處寒砧急銀漢迢遥月轉遲
飲明遠樓次李夢陽先生壁間韻
嶻嶪飛樓俯夕煙招㩦吾黨一開筵感時客有悲秋賦
攬勝人同入洛年指點河山分檻外笑談星斗落簷前
元龍自昔多豪興應擬身臨尺五天
寓相國寺有懷
僧房落葉滿荒苔小院煙光暝欲開萬里秋風人入洛
一天夜月客啣杯疎鐘漸向高樓斷清梵頻從古殿來
客舍不堪成獨嘯近隣疑有謫仙才
送友人還里
正惜天涯聚首難風塵何故促征鞍百年兄弟三秋闊
千里關河十月寒解槖自憐官况薄開樽常憶故情歡
何時我亦偕歸計紫塞青山好共看
秋夜同楊慕垣貢二山小集醉後聞二山誦曹孟
德短歌聲甚悲壯漫賦
雨餘官署動新涼縱飲高呼自酒狂忽憶昔年歌轉嘯
相憐此夜慨當慷愁聽魏武烏三匝驚見燕京鴈幾行
盡醉不須悲去日乾坤萬古總蒼茫
黃年伯京兆招飲園亭留咏
招遊忽漫問名園把酒偏憐北海樽花徑芳菲通近沼
竹籬宛轉護高軒三春澮水煙光遠一曲芒山夜色繁
盡醉不妨歸去晚幾將時事坐中論
其二
廿年幽賞寄邱園謝傅東山道益尊楊柳風來春繞砌
梨花雨過夜開軒坐看蘭玉前庭秀仰視星河北闕繁
京兆新承明主詔白門煙月正堪論
梁大煦來自白下因言道逢倪武雙致詢出其扇
頭次韻詩次之
燕臺一别幾經秋兄弟天涯尚黑頭音信漫憑天外鴈
行藏都付水中鷗梁園才子如君幾南國佳人不可求
二十四橋明月好不知今夜共誰遊
考績
悠悠兩地忽三年撫字催科俱惘然墨綬方慚臣職曠
丹書復荷主恩偏九邊此日仍多壘四海何時可息肩
為語登閎新諫議蒼生滿眼盡堪憐
其二
亳都潦倒竟何為嚴劇疎庸總不宜五鳳人爭推漢吏
雙鳬我自愧明時傳家清白雖無忝治邑艱辛未有禆
聖主若虚前席待願將血淚灑彤墀
大梁道中
桃花爛漫水潺湲何事風塵惱客顔四海幾人堪定亂
百年吾道合投閒懷中有璧羞逢主囊裏無錢欲買山
幾度言歸歸未得夢魂空遶雁門關
龐雪濤至署中留酌
思君愁逐太行高此夕芳尊任我曹月滿空庭生桂樹
風翻清漏落松濤百年道義交元古一載天涯意轉豪
多難獨憐余未已却因時事慘皮毛
其二
中原寥落總消魂慷慨猶憐我輩存舊有奇文傾海舶
今皈禪思叩風旛深談六月炎蒸失盡醉三更意態翻
不道梁園俱是客十年難得此宵論
宿安平集
草舍茅簷障短屏荒村事事總飄零秋風况是愁中見
夜雨那堪客裏聽濁酒漫供勞吏醉隣雞頻喚僕夫醒
未明忽又驅車去蹤跡真同泛水萍
題竹居宗正園亭
莫道梁園路已荆仙宗别館是蓬瀛樓臺忽向空中見
洞壑偏從絶處生檻外風來松舞鶴池邊水至石飛鯨
一邱已擅山河勝千載應同帶礪盟
其二
小山兀起勢疑傾面面奇峰削不成微徑自能藏宛曲
幽巖原不礙空明登臨此日無三島開闢當時有五丁
何處忽聞清嘯發恍從緱嶺聽吹笙
送友人還里
隋堤春望草離離愁是天涯惜别時淪落非關才獨短
迂疎自合衆相疑風塵世上吾青眼文酒場中爾白眉
此去故園應有賦好將雲樹動遐思
其二
梁園十月共清嬉愛爾人如玉樹枝四海論心惟我輩
一時分手又天涯黃河水接龍門下大麓雲連鴈塞垂
極目關山情共遠與君重醉定何期
對酌
天涯同是客夷門月夕相將共此尊念我懷才知有意
逢君任俠敢無言歌殘白苧情猶劇看罷青萍態欲翻
明日匆匆應話别飛花疎柳總消魂
歸興
風塵事事不堪論回首雲山斷客魂四海勞民皮已盡
三年傲吏骨猶存倦思縮地歸南墅愁欲呼天賦北門
奄忽故園春又暮空教青鬢負華樽
其二
宦况今成窶且貧艱危世路况愁人陵陽白璧投偏偽
勾漏丹砂鍊未真有鐵鑄來俱是錯無錢擲去可通神
何時頓却支祁鎻豐草長林任此身
武子南還賦送
開樽莫問夜如何惜别清秋恨轉多此去秦淮堪寂寞
由來燕趙擅悲歌天涯執手腸如雪離亂驚心世欲波
南浦風高須努力未應伏櫪嘆蹉跎
送田待溪侍御入都
西園斗酒暫相留驄馬翩翩識壯遊烽火幾年勞戰伐
乾坤何日罷誅求知君剰有憂邊策愧我殊無報主謀
北望燕京情倍切榆關一線使人愁
雨霽遲月
一雨初回晚霽開閒庭幽敞共徘徊水邊涼氣生衣袂
花外新香入酒杯作客十年人幸健問天今夜月當來
獨憐故國關山遠萬里清秋起暮哀
秋日同新陽叔飲象風師宅賦謝
負笈幾年慚友道倒尊此夕亦師恩吾翁自昔曾聯榻
阿叔於今並在門宿雨翻階秋欲老春風入座夜疑温
爇香燒燭忘更漏舊賦新詩細討論
小憩東園書舍
一廬新搆水雲隈文雅清幽亦快哉小院止應留竹在
短垣特為放山來消閒據案頻拈管破悶推窗獨舉杯
即此鑿坯堪永日蓬門不許等閒開
其二
多病閒居耽寂寥却憐清興未全消溪聲到枕疑相約
山色當門似見招酌酒每同花竟日探詩常伴月通宵
吾身自分園林物不為移文作解嘲
啜冰
誰將玉斧伐凌隂片片清涼似客心頓使當筵無暑氣
寧須到吻失煩襟月回漢殿金莖淺天入峨眉白雪深
豈有熱腸消不得獨餘清興滿瑶琴
代武子寄内
十年無日不天涯回首春風悵遠離紅袖獨憐卿任俠
青山自笑我探奇三秋鴻鴈音書杳千里星霜髩髮知
江蟹欲肥歸計決好儲新酒掃東籬
亳都秋興
蕭蕭梁苑獨徘徊客思秋容黯不開文獻總憐微子去
風流曾識孝王來戰餘天地仍刁斗水後田廬半草萊
芒碭數峰垂檻外白雲紅樹總堪哀
其二
十年萍梗嘆浮蹤一篆憂勞滯宋封久客益工離亂賦
長愁欲失壮遊容樓頭夜月吹雙鳳塞下秋風泣九龍
為憶故人天極北何時歸去日相從(雁門關下有九龍亭)
其三
山海徒聞尚可支堪憐一線繫安危客兵况老三年戍
邊馬偏肥九月時永夜寒隨霜氣結窮秋愁聽角聲吹
丸泥不是封關計仗劍誰歌出塞詞
其四
海上神仙十二樓珠宫貝闕擁丹邱紫雲光泛明河曉
白露清分太液秋有客逍遥看鶴舞何人寥落對猿愁
塵遊自笑渾無定又見長空大火流
過訪黎爾瞻留飲
相憐何必嘆沉淪小酌扳留臭味真於我正宜寬禮數
如君豈合老風塵自矜藏酒能供客更喜移花解傍人
忽爾酩酊翻可愛當筵起舞倒烏巾
侯木菴編修請告賦送
此日真成離别難正逢秋色滿長安西山泉石開新爽
北闕雲霞散曉寒世事祗消君拂枕風塵猶笑我彈冠
應知多病不勝感但去無勞回首看
同王天初明府劉遜菴作聖茂才張肖築太學飲
王永泰山亭次壁間謝畹溪王華野二先生韻
臺舘新晴動晚涼憑虚攬勝引杯長鳥鳴深樹山逾静
花滿平堤水亦香作賦何人成往蹟登高有客擅清狂
酒闌興劇仍更酌枕藉空庭夜欲央
其二
訪勝重來問舊途相拚醉眼欲糢糊雲歸林壑全飛動
雨過煙村半有無席地壺觴花作幕跨山臺榭石為衢
主人愛我饒幽况指點溪前許結廬
秋日丁竟蒙憲副招飲
塞下秋高夜色寒虚亭乘暇共盤桓一樽風雨重陽近
十載關河此會難瓶菊似知矜晚節伶歌未許雜清歡
招㩦折柬休辭數世法應從我輩寬
秋興
西風一鴈下河洲客思悠悠獨倚樓窮塞不堪逢九日
美人何事隔三秋看萸把酒情無限對菊搜吟意未休
欲向中原舒望眼南雲北樹總關愁
其二
煙淒古戍晚楓丹水咽平沙塞草寒邊馬正肥生事易
漢師已老撤防難雄藩自古推三晉壯略何人繼一韓
聞道聖明宵旰切封關或可恃泥丸
得吳訥如廉憲書却寄兼柬貢二山比部
玉節東南控上游喜逢驛使問并州錦帆横槊酬新興
碧藕傳杯憶舊遊晉國河山存巨麗毘陵文物擅風流
寄言秋署清狂客莫為閒愁泣楚囚(時二山有家難)
送曲陽令宋玄平入覲兼膺内召
種得河陽花滿城徵車今喜上春明西山積雪留琴韻
北闕疎星候履聲治行兩朝重紀異文章四海舊知名
中興輔佐需公等霄漢應將隻手擎
其二
鴈南一望思紛紛遮道遥傳送使君仙舄曉縈龍塞柳
御書宵捧鳳墀雲時艱擊目誰堪濟民隱關心帝欲聞
應為并州濡諫草頻河寇警近方殷
除夕
滿城簫鼓沸春煙欹枕挑燈自囅然兒女試衣爭問夜
妻孥庀食競更年兩園花竹存詩料六載漁樵足酒錢
不是野人知節候偶隨流俗樂林泉
朱抱貞參戎擢陽和恊鎮賦贈
東西戎馬日縱横誰挽天河洗甲兵上黨將軍今大樹
雁門關塞古長城親提虎旅新馳捷曾勒燕然久著名
制府政虚帷幄待佇看倚劒落欃槍
答貢二山比部禮闈見懷之作兼致楊慕垣春坊
次二山原韻
肝膽真堪比素琴俗交那得此情深五年秋署人如玉
二月春城柳似金文字總關經世業詩篇不改歲寒心
草玄尚有揚雄在漫向風塵覓賞音
斥蠅次象風師韻
炎日偏宜爾輩生翩翩緝緝欲何營呼朋引類羣難渙
逐氣尋羶性不更稍歴冰霜知匿影纔逢薰灼便凝情
點汙最是關公憤變白那論璧與珩
斥蚊次韻
利吻輕身何處來那堪聚處若聞雷止憎善遁追難獲
漫恃多援逐不開有隙因緣能入幕無端團結欲成堆
市朝自合逢辛螫恨殺窺人遍草萊
又合斥蠅蚊二首
二醜苦人庭業應象風師檄分擊之而忿猶未已復
合誅二律以其同惡相濟必對鞫伏罪並付藁街庶
貪殘永戢耳
日下青蟲何攘攘晚來白鳥復營營乾坤未合吾高枕
晝夜偏教爾遞更拔劍空餘豪客忿集帷殊負寡君情
天生穢惡真無忌曾嘬貞媛點白珩
其二
貪殘相濟逐炎來奮擊何當假迅雷綺席聞香先客至
紗㡡扺隙伺人開青衣集似蟻為陣素羽飛疑絮作堆
獨有遊仙堪去汝知難高逐向蓬萊
贈苖功甫茂才
文雅風流爾擅長更饒意興獨清狂時名藉甚蜚三晉
書法居然逼二王作客關山多寇盜還家廬舍久荒涼
猶能自恃舌無恙過我溪亭日舉觴
咏蓮
倚欄清興滿滄浪静挹荷風度遠香君子元為花上品
伊人宛在水中央芙蓉秋老空零落桃李春歸幾豔陽
華實誰能雙擅美亭亭九夏日偏長
戲贈畫僧
悟得菩提色即空冥然意象畫圖中閒臨竹石知禪在
靜寫昆蟲見性同不是毫端藏佛解安能腕下奪天工
偶成淨土蓮花瓣却與人間一樣同
胡滏陽大參招飲賦謝
新秋爽氣動邊城把酒相看意欲傾貔虎有如公輩出
豺狼敢似向時横階前露下杯堪挹匣裏霜飛劍欲鳴
為指天河須早挽東西今苦十年兵
其二
使君豪邁更難儔何物山癯喜見收塞外驍騰驚壮略
天中耕饁想循猷敢分元賞來春徑欲挹雄風上晚樓
我自應消平世福行看王化到遐陬
八月十三夜李念騰餉部招飲鼓樓微雨無月
何事中秋景不賒先期約客意空奢月華應欲遲三夕
雨色堪憐滿萬家臺上高樓生暮角城邊古戍斷霜笳
相看酒旣餘深欵小集重圖讌晚衙
壬申中秋夜邀諸友飲風雅堂月光皎甚興亦頗
佳歡賞未終漏下五鼓矣因憶余自歸里以來
七度中秋四值隂雨中間愁病相尋事與心阻
此飲殊未易得也感而賦此
林間七歲度中秋強半隂雲興未酬况復文園偏善病
更兼漆室本多憂月華特為今宵勝風雅誰如爾輩優
酣飲何妨更欲盡主人未倦且淹留
秋日炳寰王翁㩦榼相過因邀劉遜菴兄弟同集
高飲誰堪繼鹿門多翁風尚晚逾敦耆年雅興猶詩社
暇日清歡但酒樽有客悲吟同宋玉何人起舞似劉琨
相逢惟問奚囊物舊賦新詩與細論
九日邀諸友同集
招擕素友共清嬉傾倒高齋九日期應節茱萸看自好
經秋菡萏訝全衰乾坤此會人同健風雨連宵酒更宜
酩酊不禁狂態發偶然落帽未為奇
其二
霜天摇落動清哀詞客相將自快哉雅興不隨楓葉落
芳樽好共菊花開百年勝日登高會四座雄風作賦才
新釀正饒看菊飲門前不用白衣來
咏菊
園林摇落盡堪傷惟見階前菊有香豈是孤芳偏傲物
祗因羣卉不禁霜葉雕寒玉深凝碧花嵌精金密覆黃
我亦清幽堪作侣朝朝把酒醉君傍
又菊四咏
醉楊妃
宿酒沉沉困未抛猶餘醉態倚香苞真同妃子柔無骨
殊異先生嬾折腰粧罷豈容飛燕似睡來不數海棠嬌
凌霜晚節胡如此堪與傾城作解嘲
老僧衣
飛錫籬邊日欲斜遺將破衲冷霜華遠公舊在淵明社
釋氏應拈隱逸花不分禪心常寂寞故教秋色滿袈裟
何當收向維摩室笑指諸天落晚霞
舊朝服
孤芳無分侍東皇慘淡堪憐委徑旁羞傍曉星迎劒佩
故教秋露冷衣裳自知應著寒籬色誰謂猶擕滿袖香
遥憶上林紅共紫每陪春賞沐恩光
萬卷書
耻作空齋老蠧魚擕樽籬畔興偏餘我方欲縱千觴酒
爾却先開萬卷書求解自知元亮懶欲眠誰道孝先疎
坐看蓓蕾愁呫嗶一任西風仔細茹
紅菊
為愛秋容淡似余誰令雲錦爛吾廬一從嬌殿千花後
老圃春回九月餘豈待先生披綘帳疑徵晚節被丹書
海棠亦有秋時種香色元來總不如
新正十三夜李念騰招飲署中賦謝
良宵清宴酒如澠劇飲酣歌逸興增我欲問天宜有月
君堪照夜不關燈慨慷元自空三輔裘馬何妨似五陵
玉樹臨風殊皎皎階前火樹漫相矜
其二
當筵誰似度支郎酌酒論詩總擅長文雅不存才子色
風流曾入少年場龍門舊識家聲重鴈塞新承使節光
愛我粗豪差脱俗中堂小集任疎狂
送馮生元瑞赴試
與子深期在此行開尊不是悵離情高文欲擅千秋業
弱冠先操十載盟燕趙淒涼歌調迥井參燦爛劍光横
忻聞主者饒元賞藝苑司南久著名
送馮生修隱暨弟宸居元振赴試
相看意興總縱横入夜星文照舉觥累代文章重振響
一時兄弟盡知名無衣合為吾儕賦有酒當同爾輩傾
留酌莫辭持共醉階前明月正多情
送馮生益之劉生琴軒赴試
同驅秋色下河汾南浦扳留酒欲醺豈但文章堪脱穎
即論肝膈亦空羣離亭劒影連霄動會省雞聲入曉聞
為屬聯鑣須努力廣寒仙萼好平分
七夕有懷
長空雨霽月初波恍見靈妃駕鵲過對景不禁人去遠
舉觴無奈客愁何乾坤七夕元無盡今古雙星會已多
聞道橋邊猶悵别此情吾欲問明河
邀田御宿李念騰飲映碧園次御宿韻
辟疆環水跨山隅上客登臨意興殊似喜一邱能獨擅
更憐三徑未全蕪新荷拂座香風度細柳縈堤翠浪鋪
溽暑不知當六月兩君丰致總冰壺
其二
愛我城南近水臺招擕此亦勝遊哉拈樽坐上飛元屑
縱屐花間破碧苔爽氣忽來風乍入煙光欲散雨初回
漸看溪月涵清影旣醉何妨更一杯
田御宿大參擕榼飲余映碧園李念騰計部同約
以事阻未至
壺觴就我河之濱雅興高情事事真看竹不知誰是主
愛蓮其謂此何人游巖本是耽泉石思邈從來志隱淪
獨怪長源虚此會空齋應悵月華新
送李念騰計部東還
秋高木落大河濱惜别無由挽去輪斗北羣情方御李
江東孤興忽思蓴故家閥閱推司馬宿老文章屬舍人
公論久知勞績在拂衣漫謂任閒身
其二
我本乾坤落漠人與君傾盖即情親唱酬漸覺詩盈帙
懽賞頻驚酒向晨此去東山原有約由來北海自多賓
相憐漫訂春明約嬾嫚那堪溷陌塵
春雪喜賦得飛字
塞上春寒春事微却憐玉蕊競芳菲隴梅欲發花先落
岸柳纔舒絮已飛登眺正宜浮白醉招遊不信踏青歸
吟成謾訝多奇句郢曲由來和者稀
張文岳給事典楚試還過鴈門留酌兼别
兄弟天涯此會難為君似覺酒腸寬曾憐采葛三秋别
可乏平原十日歡座上文章飛郢雪樽前氣味襲湘蘭
簡書獨畏催行急一曲驪歌不忍彈
次韻答李念騰計部
新柳垂垂翠欲牽旗亭握别已經年三春懷想燕雲阻
千里音書郢雪傳去就爾猶餘古道浮沉我自遜時賢
寄言近日西溪上蘿月松風倍可憐
送李欲仙司李内召入都
近來無事快人情獨喜公膺内召行楊柳接天孤劍往
桃花映日玉驄鳴平明久著虞庭績保障同推晉國城
况是御屏曾記姓掖垣虚左合誰迎
吳菊菴將軍以黃玉辰題園亭詩索和走筆次之
十年孤興寄山阿小築城隅足笑歌石磊數拳擎翠壁
池開一鑑落明河階前日報新花發簷外時聽好鳥歌
最喜歸來殊未晚况兼能逐魯陽戈
寄宋元平給事
十年蹤跡任浮沉知己相期意轉深無我一邱誰作癖
有君四海盡為霖雪腸尚在終堪矢霜鬢何來欲見侵
輦上舊遊如訊問澤癯分老碧雲岑
贈馮忝生侍御
蜚英吳下久無倫攬轡今驅塞上塵驚世文章歸諫草
補天事業屬才臣霜摇勾注千峰動雨灑滹沱萬樹新
怪底澤癯承惠渥詞壇十載舊情親
其二
聖朝使節重乘驄况復艱危滿晉中被寇遺黎仍苦旱
殺良諸將總多功此時正藉車前雨近日誰高柱下風
繡斧忽來輿望洽咸云何幸得吾公
王炳藜簡討以詩刻見寄賦答
漫憐蹤跡滯林邱忽誦題函破我愁鳳閣早傳新姓字
鴈門遥憶舊交遊曲中高調驚山鳥局外閒情笑海鷗
早晚昇平君可致澤癯坐享復何求
其二
一壑俄驚十載過故人且莫問蹉跎雲霄北望星辰遠
道路東來雨雪多較獵揚雄元有賦飯牛甯戚豈無歌
報書欲遂彈冠意嬾嫚其如近状何
西溪夜泛
浮舟歡賞畫樓西煙樹微茫夜欲迷辟暑堪同河朔飲
遊仙漫問武陵溪澗泉響逐歌聲遠山月光隨舞袖低
旣醉難傾今夕意笑余潦倒有新題
其二
向夕芳樽傍水開最憐知己共銜杯詩成警處難為和
飲到酣時不用催池上涼風交翠竹亭前新月照高槐
吾生此地應閒嬾漫訝明時有棄才
謁臺初發
炎天城市畏喧豗特覓清涼謁五臺暑溽恍從兹日去
山靈應道此人來驅車翠巘排空出卷幔新花夾路開
為語奚囊休索莫儘教領取入詩裁
入山
纔到山前已絶塵馬蹄隨意看嶙峋瞻依五頂心同遠
懷想十年願始伸翠岫開顔如見迓白雲傾盖即相親
不辭幽險須遊遍漫向歸樵問路頻
金閣嶺
寶刹崔嵬俯夕隂何人曾此布黃金嶺頭風雨來天地
閣上浮雲變古今正好憑虚生遠眺何妨攬勝入孤吟
詩成却自嫌饒舌欲證菩提不染心
西林寺
寺經寇火惟聖水一樓巋然靈光他如二聖對譚殿
七寶樹皆諸山未有之勝無復存者即石上獅蹤亦
俱焚裂僅能於灰燼中辨識耳
八水空憐翠欲浮西林勝概委荒邱鷲宫半没祥光杳
獅跡徒存猛氣收遊客無緣瞻寶樹寺僧猶自說靈湫
豈因二聖譚鋒盡只合同歸一默休
清涼石僧舍同諸丈坐談
落落襟期總出塵看山况復盡閒身世情齷齪惟兒女
我輩蕭疎自主賓掬得青霞同作帔藉來碧草共為茵
相憐欲問清涼隱孰是人生未了因
西臺
臺寺為寇火焚毁殆盡一望瓦礫諸佛鐵像數尊悉
委叢草中
纔過八水上西臺瞻眺那堪重客哀佛解固應藏瓦礫
法身豈合委蒿萊金蓮火後花彌發(金蓮花惟臺山産各頂尤盛)寶
炬燃時影自開(臺頂時放金燈)莫訝諸僧悲愴甚袛餘法象未
全灰
中臺
中峰清勝俯諸天六月登臨倍爽然泉迸都從絶頂出
雷鳴還自下方傳經樓騁望羣峰列(寺有經樓登其上五峰俱見)佛
塔投誠一炬燃(寺有文殊髮塔僧言遊人虔誠則金燈現)衲子似憐塵夢苦
梵聲徹夜醒人眠
北臺
獨雄五頂撼清虚(清涼志惟北頂最高)策杖登臨眼界殊五夜每
驚凌斗柄萬年常見拱宸居俯環雁塞烽皆息平倚恒
峰嶽可如指點滄溟真一勺圖南漫效化鯤魚
東臺
東頂嵳峨不易攀平看渤澥漫驚顔須知觀海難為水
(峯名觀海)乃信登臺始是山蜃市樓臺縹緲外蓬萊宫闕有
無間奮飛欲塞雙丸窟莫遣居諸速往還
南臺
離方孤峙鬱巑岏森秀真如錦繡攅(峯名錦繡)金閣曉霞環
翡翠竹林晴日擁琅玕老人星近堪齊壽大士潮隣足
縱觀欲與山靈爭巨麗漫將好句掛林巒
永明寺同諸友夜酌不壞廣莫二上人啜茗在坐
此日眞堪號最閒忻隨暝色扣禪關祗園宫闕凌霄搆
鷲嶺煙巒入夜攀僧為談深偕看月客因遊倦拒登山
(諸友倦遊頗撓登山之興)坐來我倍饒清興一路新詩取次刪
其二
閒心元與白雲親此際尤疑失幻身月滿琳宫晴若洗
風清玉宇淨無塵偶逢禪侣知詩妄忽悟玄宗覺酒真
我欲醉中窺秘密傳言護法莫深嗔
塔院寺
名藍薄暮挹新晴雲搆天開象外清月色半空浮塔影
松濤滿谷帶鐘聲千年功德揚先后萬聖莊嚴佑我明
瞻禮不禁心地肅欲從檀越悟三生
别山
看山殊慰十年盟隱計猶憐尚未成到日雲霞如有意
歸時猿鶴豈無情丹崖翠壁皆留詠瑶草琪花半識名
此去清涼應笑我勞勞城市欲何營
其二
又驅匹馬向風塵回首名山漫愴神身類向平終有屬
宅如謝脁久為隣林巒此會成知己杖履重來是故人
躡磴探蘿仍有日攢峰列巘莫相嗔
閏八月初十夜酌樊淑魯為余誦田御宿邀賞望
夜之作口占次韻
天涯知己共清時濟勝招㩦喜未遲三五况當明月夜
尋常已是菊花期塵銷北塞偏宜酒興續南樓倍可詩
雅會幾能逢此夕須教盡醉莫輕辭
閏中秋夜田御宿大參擕樽飲余映碧園
又見長空好月來明河如洗淨無埃天開霽景重飛鏡
人聚芳筵再舉杯鐵騎銷氛清朔漠銀蟾瀉影静樓臺
扳留未盡登臨意明日還應醉一回
其二
瑶臺此夕望彌新漫欲高飛問玉輪天與山園留颯爽
月隨好客振精神衣沾桂氣香逾遠盞落蟾光影更眞
忽憶前朝登眺處邊雲滿目正愁人
又月下口占用韻
綺席重臨玉鑑開良宵寧厭此徘徊桂枝不共黃楊縮
菊令仍分皓魄來賦月客應重授簡問天我合更停杯
為憐前夕成虚度枕藉空庭醉不回
樊淑魯以九日燈下作見示次答
冷署棲遲意不違更逢佳節與詩宜斗星錯落驚新賦
風雨蕭疎憶故籬吟罷襟懷還自放狂來鬢髮豈羞吹
登高有約成虚負獨傍孤燈却語誰
其二
九日偏憐得句奇詩情惟許素秋知風塵落落誰青眼
文采翩翩爾白眉閒品霜枝飛玉屑清分露氣倒瓊飴
遥驚夜半揮毫處筆陣猶嫌刻漏遲
風雅堂菊為從人髠去田御宿大參以詩見慰次
答
忻分玉蕊帶霜來清豔元宜曲徑栽色映圖書堪寂寞
香生几席足徘徊披心有客頻邀賞摩頂何人苦見催
豈是使君一顧後漫將花事等閒開
題馮當之茂才春雪齋次御宿韻
春滿高齊雪未闌蕭然一榻此中安吳鈎拂拭分朝霽
鄴架抽翻映夜寒人是瑶林呈積素詩成玉澗湧飛湍
漫因郢曲憐孤調並奏於今有二難
其二
春雪霏霏覆畫闌美人幽况足相安文章堪與春爭麗
氣韻原同雪並寒太液池邊浮瑞靄峨眉山半落清湍
馮君收入空齋裏愧我留題得句難
挽楊斗玉少參
蒿里幽沉掩夕陽隴雲愁抱海天長賜帷自切明君惠
裹革徒深義士傷血灑江氛終化碧骨埋冀野舊飛黃
招魂欲賦重搔首風雨瀟瀟下白楊
其二
一柱天南正倚君俄驚地下促修文無人不欲歌黃鳥
有母那堪舍白雲歴盡艱辛惟遠道到來愁慘獨孤墳
關河摇落逢秋暮滿目松楸對夕曛
其三
尋常死别已難禁况復知交感倍深郢曲昔曾先我賦
楚詞今為弔君吟春風共啖紅綾餅流水誰聽綠綺琴
一往頓成千載恨幾回清淚欲沾襟
其四
愁瞻素旐下荒原執紼傷心不可言梁獄上書應有恨
楚臣作賦本多冤河山斗北千年氣風雨滇南萬里魂
有友如余殊任俠安能為爾呌天閽
秋興四首用田御宿大參韻
落木蕭蕭葉漸稀客閒猶厭岫雲飛三秋卧病逢迎少
十載為郎蹤跡微兵火自餘松菊徑風霜不礙薜蘿衣
故人漫切彈冠望為語西山蕨正肥
又
塞下悲風九月來亂餘天地不勝哀桑田漫訝成滄海
池水曾聞是劫灰感奮有人應擊楫疎慵如我合銜杯
祗憐病骨逢多難蒲柳那禁秋又催
又
伏枕頻聽秋漏殘轉思長夜正漫漫風雷未合飛龍劒
煙雨何妨滯鶡冠縱酒劇憐三徑寂探詩清愛五峰寒
即今高卧仍多感一似崎嶇世路難
又
清閒深荷主恩遺况是東籬菊綻時最喜陶君能任俠
翻疑楚客獨多悲一邱久擅情堪放十畝粗安命未畸
因憶承明趨侍者緋衣博得鬢絲絲
秋夜不寐
勞攘憑將一枕休却驚長夜轉多憂微霜鬢裏秋先到
大火心頭曉尚流有我楚臣非獨醒何人天姥與同遊
謾言世事如蕉鹿好夢憐今無處求
又
不寐愁看秋夜冥幾回強起步空庭短檠特與心相照
孤榻堪令眼獨青天有奇方常夢夢我饒慵病却惺惺
無勞蛩語忩前聒殘漏清淒已足聽
又
欲倚寒忩半榻休深宵客緒正關憂銅爐火燼茶煙冷
紙帳香銷燭影流月落不堪把盞問河横未許泛槎遊
豈因久斷長安夢一覺黃粱不可求
又
怯眠欹枕歎沉冥露冷風淒葉滿庭客在窮途雙眼白
家餘故物一氊青自驚病後同秋老誰遣愁來似月惺
隣舍不知長夜苦頻將歌管惱人聽
又
秋暮愁心入夜偏呼樽覓醉浪逃禪五峰煙月餘詩料
百畝桑麻足酒錢葉墜空階同我落霜添短髮合誰先
不禁憑檻增惆悵徙倚明河欲曙天
又
獨寐惟余意久恬比來衾影自相嫌捩人已厭揮玄草
逸我安能入黑甜月色可憐霜色似柝聲無賴葉聲兼
不禁倚劍生悲壯斗下頻將紫氣占
又
頑愚長笑賦余偏秋思翻成默照禪涼夜強斟求醉酒
清風虚送買眠錢目光漫擬夏侯隱腹笥寧同邊孝先
感激幸生明盛世華胥無夢愧堯天
又
薜蘿自分此生休何事偏銜楚客憂多病却憐饒暮氣
獨醒豈敢附清流百年只合焚香坐四壁那堪秉燭遊
欲賦悲秋為遣悶愁腸佳句苦難求
又
幽思真疑入杳冥兀然中夜坐閒庭菊樽漫對陶顔綠
藜火空迎阮睫青十載行藏嗟落落三秋懷抱恨惺惺
撩人何處來羌管哽咽隨風斷續聽
又
輾轉寧關意未恬自憐明發轉生嫌和丸敢昧從前苦
啖蔗徒思向後甜椿樹有懷霜露並蓼莪空賦蔚蒿兼
祗疑光顯非吾事為望熊羆有夢占
又
高卧從矜林壑偏秋來不寐似枯禪搜吟豈是躭詩癖
却飲非關乏酒錢興至清芬憐菊晚病來零落懼蒲先
坐深漸覺殘更盡幾點疎星淡遠天
又
中夜怦怦意未休不堪秋氣攪離憂澆腸渴欲吞宵露
洗耳清思枕上流浣沐棲遲成小隱招提潦草負前遊
空餘遠志羈塵網期向莊周夢裏求
又
泉石追尋任晦冥幾看落葉舞閒庭風霜容易侵頭黑
歲月艱難滯汗青養拙一邱人共棄息機午夜我常惺
晨鐘暮鼓休相聒向日承明已厭聽
又
惟餘我與我相恬近狀支離我亦嫌時訝蛩鳴因甚苦
每嗤蜂釀為誰甜笑啼豈合逢人易醉醒那堪涉世兼
俯仰祗應歸獨覺茫茫岐路總難占
又
清宵爽氣小齋偏一榻蕭閒可悟禪歡賞幾虚遊野屐
幽尋漫貸買山錢徵書不就高思邈博物無能愧茂先
客况眞同秋意索祗應搔首問青天
又
歸卧眞拚與世恬秋宵淒冷未須嫌有愁自覺風霜苦
申旦安知睡夢甜世上滄桑俄頃易古來仕隱幾人兼
江湖魏闕俱多得獨把行藏夜夜占
又
草堂竹簟自堪休豈為傷秋未解憂星影靜窺書幌入
霜華清傍客衣流琴樽自負千秋意杖履行追五嶽遊
永夜不眠緣底事區區於世總無求
又
兩眼驚秋不可冥起隨竹影步前庭關山月照千門白
河漢天回萬里青最是人間今夜靜却思林下竟誰惺
夜來秋憲傳新唱流水高山未易聽
又
歸來魂夢久相恬困倚孤幃漫自嫌頸厭鶴長難學短
味諳荼苦反疑甜人情冷與秋風並世路蒙如夜色兼
怪殺屈原原未醒卜居何用拂龜占
馮忝生侍御還朝有贈
繡衣使者有殊庸攬轡今看報九重驄出吳門非衆馬
(侍御吳人)劒來豐獄是眞龍皂囊已吐臺中氣白羽還銷塞
上烽開府竚應承寵渥還將雨露灑堯封
又
氣節文章世兩難眞宜才子作言官時英爭覩囊中草
大吏猶欽柱後冠按晉河山殊借色趨朝霜雪正生寒
(時方十月)共知足副澄清志不忝鳴陽一鳳看
焦涵一開府雲中賦贈
名高台鼎風流詘藻奪雲霞竹帛難天使文章兼事業
君能才子復尊官行當自勒燕然石更有誰登漢將壇
節鉞非榮君可貴范韓揚馬一時看
又
雲中舊是瀕戎地警息新當出塞時宵旰九重思鎻鑰
瘡痍萬姓望旌旗交河躍馬鯨鯢戢廣野陳兵虎豹馳
竚奏膚功膺簡畀願將鐃吹入歌詩
留酌焦涵一於映碧園因邀田御宿同集
風雅寥寥我輩存頻年河漢漫銷魂懷中明月寒相照
匣裏清霜晚共論大白浮杯臨水榭太元題宇署山軒
(涵一為余題太元别境)高牙獨訝催行急一曲溪前夜色繁
又
溪水溪雲凍欲連空庭酌酒劇相憐春風十憶金門柳
(自乙丑相晤都門今經十載)朔雪雙看玉井蓮(晚步荷池又二公皆秦人)並有襟
期存世外何妨意興滿樽前却疑鼎足非吾事幾傍雌
雄劒惘然
冬日田御宿大參邀飲清宴堂晚復圍罏暢飲益
出内庖佐酒屬余病𠻳却飲為樊淑魯計部所
窘輒飲至醉即事
霜清紫塞罷談兵月滿空庭照舉觥詞客都㤀天使重
(監視某在坐)酒人獨有夜郎横(淑魯黔人)偶拈勝句吟懷爽忽得
梟盧醉眼明縱飲那能寬病骨狂來吾亦渺浮生
又
盡捐苛禮叙從容雅集何妨命酌重蘭室晚擕人似玉
戟門初掛月如弓坐深徐榻殊堪下飲劇郇厨不厭供
解道春風生滿席故教此夜失嚴冬
王樂齋以幕府劄從戎索詩為賦
文雅風流已足觀援弓上馬亦桓桓不因有意麒麟閣
安得無端鵕䴊冠匕首久從燕趙把刀頭莫向斗牛看
自驚儒服兵機見知爾應登大將壇
田御宿大參西歸有日小酌草堂樊淑魯計部同
集限韻
相看欲别復何言對月堪銷此夜魂歸客遐心千里去
隱人傲骨十年存鴈行把酒悲燕市龍塞談詩憶兔園
南北天涯同努力重圖執手問華樽
遣病
病來不訝世緣奇久病翻知病却宜天上神仙如不病
月中靈藥欲何為姓名已落時人忌詩句還生眞宰疑
伏枕儘教儒雅廢漸還懵懂覺堪支
送張深之歸里省親深之雅負奇任俠詩意頗涉
規勸知不足當一哂也
北風吹冷透征裘河水凝愁凍不流雲遶高都瞻大麓
雪棼上館憶并州藏身莫遣千秋失有母須教七尺留
我意獨嫌君任俠等閒未可試吳鉤
賦贈袁臨侯督學
柏臺磊落振孤蹤直道終應聖主容殿上昔驚人是虎
斗間今識劒為龍文章自繫千秋業禮樂原推一代宗
吾黨相期殊不淺河汾佳士正雲從
午日偶成
為逢午日集園亭遣興持杯杯轉停病後傷時思艾畜
愁來覽物感蒲零綵絲疑效腸如縷紈扇應憐髩欲星
浩渺忽看溪上水汨羅千載恨猶醒
送盧靖寰大參之任西川
雄風萬里動雙旌酌酒相看壮此行花發錦江明馹路
雲浮玉壘度山城文翁舊化風應好漢檄新傳寇未平
到日定知經緯裕草堂遺老漫怦怦
乙亥警
去歲游兵獵雁門雄關虎豹自雲屯請纓漫切書生志
聞鼓偏銷戰士魂草垜隂風吹白晝桑乾燐火照黃昏
只今痛定方思痛又見煙塵滿冀原
又
頻年戎馬任縱横此日長驅氣轉盈兩鎮元戎爭料敵
一時健旅盡嬰城樓煩磧外朝鳴角石嶺峰頭夜合營
燕壁晉藩俱咫尺令人擊目淚如傾
留别樊淑魯餉部用韻
十年無復聽和鸞小草殊多此一端曾羨陶潛能解綬
敢言貢禹愛彈冠天高北闕風雲遠地迥西溪雨雪安
強起不知緣底事馬頭秋色正餘寒
九日同潘升允侍御薛行塢簡討宋泗洲驗封集
李龍門樞部宅漫賦
帝城佳節足追陪良晤何妨結駟來千里一堂今把袂
百年九日此銜杯龍山客好仍同健燕市花寒却早開
拚醉盡忘歸去晚迢迢清漏漫頻催
又
登高作賦本吾儔閒館清歡亦勝遊天入幽燕瞻上國
地連豫晉憶并州(李潘薛三公皆宦晉余亦曾令中土)從教月色開新爽
莫遣邊聲起暮愁回首關河勞夢寐南雲北樹幾悠悠
寧署壁間刻馬端甫公咏竹詩而竹與人俱不可
覩矣次以志感
偶從題咏想琅玕春老空亭客夢寒渭水千竿何處挹
沱陽三徑幾時看殘枝未許喧烏雀遺韻猶堪下鳳鸞
惆悵此君不可作惟餘汗簡照心丹
五言排律
陳玉鉉給事入都寄贈十二韻
聖代需鴻碩天街儼駟驂雄風空冀北大業起周南霄
漢孤心映乾坤隻手擔𤨏垣秋冷烈彩筆夜清酣氣向
豐城識珠從赤水探直疑雲可作戅比黯何慙猶憶同
聯綬相期自盍簪解牛知絶伎捫蝨想雄譚世局今逾
變時賢理未諳澤鴻方肅肅嵎虎復眈眈恤緯余空切
回天爾獨堪遥聞旋上國聊此寄心函
賦得看劒引杯長十韻
别有臨觴意非關飲興頻琴樽徒寂寞詩酒漫逡巡狎
厭東山妓喧憎北海賓胸原饒磊塊世未息煙塵何物
堪酧主斯時合致身龍精驚在握虎氣喜相親雷煥占
非偶風胡辨獨真芙蓉鍔上燦霜雪匣中新睥睨懷仇
齒盤桓念蹇屯連呼盡百斗此際意誰倫
至日二十韻
穀旦迎長至昌期應大來復臨三極轉泰履一陽回建
子周為歷書雲魯有臺嚴凝初地拆寥落乍天開金翼
馳南陸璇衡指北垓乾坤終不改日月故相催廣漠占
風遠元冥識氣該荔生乘歲亞梅歛待春魁真宰殊堪
信浮生漫自哀有為皆駢拇不盡是枯荄半世吾將老
兩儀爾更孩齋居探混沌兀坐辟喧豗淡取匏樽酌寒
將爐火煨忝親多夙夜報國少涓埃久分魚鷗侣都忘
鵷鷺陪懶疑能惜病拙敢望憐才意氣消三鼓行藏滯
一雷緒添同繡線名斷異葭灰冰雪餘心在風霜任髩
摧儘看時輩棄合付彼蒼裁
七言排律
至日南郊恭紀同徐嵋雲文選孫三如考功黃率
行騐封限韻
祗天大禮三先甲罄地精誠七閱辰正厪殷憂連下土
轉思至德合穹旻望靈夙戒勤將享奉贄親臨毖祀禋
雲遶郊宫華似盖月依輦路碧如輪儒臣履舄聯雙珮
衛士兜鍪挽六鈞氣肅牲牷登豆列光浮玉帛鼓鐘陳
釐樽馨馥初將酒燎火輝煌不盡薪煖入管灰宵動玉
漏催宫箭晚傳銀紫煙輕拂仙韶遠黃道重旋御仗新
肅駕鳬趨環左掖慶成嵩祝徹中宸忭歡自叶迎陽義
摶捖知回造物仁九塞無虞烽盡息萬年有道福長臻
題先徽錄十韻
石瑶符鄉丈以先徽錄索詩余雅善瑶符且韙其事
為賦七言近體十韻未及登冊遽聞先慈之變遂成
逋負越一年瑶符以近遣行猶申前請因感其意不
可已輙取原草雪涕泚毫書已殆不能還視益知古
人蓼莪廢讀同此至情余於瑶符深矣
漢代君家盛絶倫明時奕葉遠逾新一完白璧生庭玉
兩獲元珠擅席珍出應禎祥同鳳覽誕繇仁厚並麟振
積書早信兒能讀斷織嘗愁母見嗔弓冶相承蒙澤永
壎箎迭奏此情真銜鱣座上儒風古擾雉田間吏術淳
即墨不封翻是臯原思何病但宜貧瞻雲灑淚悲空罍
傾日懷丹嘆穫薪邱壑尚堪容故我耕樵總不愧前人
天心倘在偏衡慮世路難知漫愴神
五言絶
别友
一樽風雨至孤劒暮雲横意氣知難老何妨萬里行
山中雜吟(九首)
人跡真難到奇花自在生原皆天女散安得盡知名
又
引水遥通竈裁山曲抱牆高樓窺樹遠虚牖納雲長
又
天畔數聲鐘聽之清思發獨起步空階但見空山月
又
細路何盤折重經碧蘚封鐘鳴知寺近只隔數重松
又
樹起不見山雲生不見樹來往翠微中衣濕非關雨
又
空林寂無人清言共誰訂流水澗中鳴泠然動我聽
又
一片清涼石憑余任意眠歸來倘有意不用買山錢
又
留驂僧罷磬肅客寺敲鐘迎送能俱廢願將幽意容
又
輟卷入山來搜吟非自苦好景擕不去只合倩詩取
七言絶
郡城夜眺
立馬城頭月未闌樓臺新霽暮空寒客心此際真悲壯
指點欃槍仔細看
贈相者
誰將姑布動公卿洛下原來舊有聲一領青衣雙碧眼
教人到處說髯生
其二
曾聞早歲遇奇人知汝傳來骨法真不為千金輕一决
偏將物色到風塵
送别蕭武子
寶劒黃金贈遠人雄風萬里動車塵却憐一雨添離恨
愁殺長亭酒數廵
白鼻騧
何處馳來白鼻騧銀鞍金勒總豪華笑看紅袖飄飄處
道是垂楊第幾家
結客少年場
長袖翩翩白皙郎紫騮斜控綠絲繮等閒來往青齊近
為訪何人是孟嘗
郊行有感
澗底凍隂猶漠漠岸頭草色已芊芊袛緣物理分高下
不是春光有後先
許州道口僕夫偶折牡丹一枝置輿中
輿中忽見一枝春帶雨含煙自可人正是洛陽饒富貴
窮途也得借花神
蕭生瑶來自西昌訪余商邱十日辭去
十載交遊感慨中清樽涼夜意何窮送行冷署仍前度
猶有榴花似火紅
其二
匹馬匆匆出宋城主人相愛轉相驚知君欲續平原約
十日追隨又遠行
聞鴈
秋滿長空月滿湖忽聽征鴈一聲孤遠來應解傳書信
曾到鴈門關下無
聞笛
關山楊柳盡飄零遠客含愁夜獨醒何處風前三弄笛
泠然清韻滿空庭
聞柝
涼夜孤燈客思焦柝聲和雨度寒宵荒村不是嚴更鼓
為伴隂蟲送寂寥
聞砧
日落孤城秋氣深西風入夜轉蕭森飄來一片寒砧急
敲碎離人萬里心
送張志南再歸鴈門
去年四月送君歸楊柳花飛點客衣今日送君春正早
雪花却似柳花飛
棲賢社
十里青松一徑煙嵩陽老衲此安禪寬余許似淵明否
賢社何妨繼白蓮
澡浴池戲題口號
聖水誰將澡浴名不知智慧幾人生日來劫火名山遍
安得靈泉一洗清
萬年冰
誰斧凌隂結玉虹炎天赤日總難融緣何不與夏蟲語
此地繇來無夏蟲
竹林寺憶月川上人
高衲曾聞隱竹林應憐空翠似禪心一從寂後荒涼甚
明月川前自古今
廣宗寺
靈鷲峰南半麓高護持曾此荷宸褒殘碑漫訝沈苔蘚
功德元逾銅瓦牢
圓照寺
圓照旌幢望欲遮我來空自問袈裟㫋&KR0950;寂寞香花冷
幾杵疎鐘撞晚霞
羅㬋寺
一路尋僧苦寂寥羅㬋寺裏漫相招番僧貌古言難曉
一語都無意較饒
閏中秋夜田御宿大參邀飲映碧園樊淑魯民部
以微恙未與書二絶見示依韻答之
銀漢重看拂素盤依然清影遶闌干如何不共春風坐
露冷風凄覺夜寒
白谷集卷五
