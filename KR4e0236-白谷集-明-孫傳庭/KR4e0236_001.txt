白谷集卷一
明孫傳庭撰
疆事十可商疏
題為廟筭當一無不毖疆事尚十有可商敬抒愚見恭
請聖裁事自流氛煽亂殆閱十年發難之初賊勢甚小
我兵日勦而賊勢益大今用樞臣楊嗣昌之議復措餉
二百八十萬集兵十二萬付之督理及臣等各撫臣以
圖大創謂滅賊在此一舉矣儻任事諸臣繇今之道迄
無變計臣恐今之措餉二百八十萬豈多於向者已費
之幾百十萬哉今之集兵一十二萬且不逮向者見調
之九萬矣廟堂苦心而籌豈可再供一番嘗試而天下
事又尚堪再誤乎臣不為臣等身家慮而為朝廷封疆
慮蓋事之可商者有十焉一曰商兵夫𠞰賊須兵此
必然之理也然兵必核實為我用否則紙上空談有兵
亦與無兵等今各邊之精銳以屢調盡空即欲照部議
集兵不可得矣如使可得皇上但據督臣所奏兵數一
細按之似督臣之所以應大剿者竟未有加於前也且
榆鎮以聞警淹留寧鎮以被衂歸息皆不能即至夫兵
力如故迅掃何期又况可憂不獨在無兵乎此其可商
者一也一曰商餉夫未籌兵先籌餉士馬所以貴飽
騰也然必餉圖可繼餉始不窘今海内之脂膏已竭澤
欲盡雖欲照部議徵餉未必如數矣即能如數皇上但
據督臣所奏餉數一細覆之似兩部之所議以供兵三
萬者必不能供二萬也且兵合於何日餉足於何期見
支猶虞掣肘補欠更需時日調兵原期大𠞰餉將困於
坐食又况可憂不獨在餉之難繼乎此其可商者二也
一曰商地夫用兵全在地利地利者我之所利而賊
之所不利也向來賊勢張則四出困則歸秦賊之地利
在秦明矣乃我又若惟恐賊之不得地利始則合督理
之力而驅之於秦繼則儘一督之力而守之於秦環秦
皆山也賊既據山為巢兵又視山為阱賊自安閒於山
内兵殆坐困於山外賊掠糧而兵不能斷賊之糧道兵
屯日久所需米豆日益騰貴至不能支是逼賊於山不
能窘賊反以自窘此勦賊之大病也樞臣四面六隅之
議毋亦欲我殺賊有地賊逃生無地耳若竟如此賊將
踞全秦為窟穴而四面六隅幾為空張之網矣此其可
商者三也一曰商時滅賊須審天時天時者我當其
時則可勝賊當其時則可圖也賊夏秋則横冬春稍戢
賊之時不在冬春明矣乃我若偏憐賊之窘於冬春而
不肯乘機者無兵每嘆於冬初兵集已至於春杪屢值
冬春我既無兵乘賊賊更乘我無兵不戰而賊愈鴟張
強戰而兵或敗衂繇是賊益肆而我愈無如賊何兵無
能為而賊所垂涎之城堡日任其攻劫竟付之不能問
矣夫有圖賊之時我既錯過賊反狂逞此勦賊之大患
也部臣計餉一年毋亦謂我之殺賊在此一年而賊之
滅亡在此一年耳若竟如此雖再易年亦無望獲醜報
訊而年復一年竟成不了之局矣此其可商者四也
一曰商賊勦賊必需知賊而後賊可圖也賊動稱十萬
動稱數十萬而老本精賊畢竟無幾今豫楚江北雖皆
報有多賊乃賊之強者悉在秦然秦賊自闖王被擒蠍
子塊張妙手就撫惟過天星闖將混天星三賊略稱悍
肆而三股精賊亦自寥寥無多也今我如畢智竭力日
夜惟三賊是圖苐能於三賊了當一二股而秦賊便成
破竹秦賊平而豫楚江北之賊便可傳檄定矣如不握
定要領早從大頭顱處下手而泛泛從事賊必不可滅
也夫賊雖無他志然原非善類未有竟不滅而竟無他
志者臣不能不深憂其卒也此其可商者五也一曰
商我圖賊宜先知我我之滅賊非更有可待也地方破
殘凡幾人民殺戮凡幾猶可徐竢修復乃上下人心渙
散黠卒窮民到處思亂是吾之可憂者不獨在賊蓋自
廿載供邊十年備寇以來已悉索敝賦矣兹復議餉二
百八十萬兵十二萬措辦之難為何如此番兵餉豈可
輕於一擲耶當如卧薪嘗膽痛念此番兵餉非易使此
番之兵餉不又似從前之虚擲而我之力尚可少舒我
力舒而後來再有征繕猶可勉強供應也如不深維根
本而悠悠如故後來之事益難矣夫我之元氣久索尚
爾剋削不已寧有不危者乎臣又不忍深思其卒也此
其可商者六也一曰商剿覷定一股𠞰完一股此𠞰
賊之要訣也今計不出此迎擊既畏賊鋒合圍又苦兵
弱遂不得不殺零截尾以掩餙目前而𠞰不成𠞰矣不
思賊即衆強自可設計以圖之蓋賊無城郭自固原日
日寄命於我驅之於必困之途取之於垂死之日王師
所以有征無戰也如苐一彼一此争勝負於矢石之間
即勝亦無關於蕩平况未必勝乎專𠞰之責在督理之
臣各撫臣止可恊心參贊必不能随賊遠逐也此其可
商者七也一曰商撫懷之以德懾之以威此撫賊之
要著也向之歸命未必假我既有誘殺之嫌今之投戈
未必真我已無堅拒之力遂不得不遷就籠絡而撫不
成撫矣不思賊即真誠無他我亦須張威以待蓋賊已
窮極思返我惟有以懾服之則狐疑狙伺失其故智又
乘其欲盡之勢迫以難犯之鋒乃可永消反側也如已
恩窮威頓始望懷來於狡詐之軰即來亦難保其有終
况必不來乎苐行撫耑責之各撫臣而督理惟宜一意
𠞰殺庶不啟賊以輕視也此其可商者八也一曰商
將制勝之機在於擇將總鎮偏裨皆𠞰賊之將也乃能
實實𠞰賊者幾人即左光先曹變蛟二帥一則頗能詳
慎一則頗能勇往然久歴行間究未能獨奏膚功而此
外之庸碌者尚多也臣謂曹左暫堪驅策其餘亟宜裁
汰失律者亟宜按以軍法以警衰惰即如臨洮總兵孫
顯祖年暮無功斷難姑容則凡如顯祖者均宜次第甄
别此事之可商者九也一曰商人戡亂之任在於得
人督理巡撫皆辦寇之人也乃能實實辧寇者幾人惟
督理二人一則勞著征流自可劵諸已往一則功成靖
邊尤可信其將來其餘尸位應不乏人也臣謂督理併
膺倚任其有不能辦寇者似宜亟行更易如臣傳庭心
徒切而命實乖今且貽累督臣一事無成即或憐非禍
始亦宜重加罪斥則凡似臣者皆不敢貪戀勝臣者亦
不敢推諉矣此事之可商者十也以上十事伏祈穆然
深思毅然獨斷於一切事情宜廟堂裁决者即行裁决
宜該部申飭者即行申飭於文武諸臣宜照舊留用者
仍行留用宜覆議斥處者即行斥處懲前毖後改故圖
新封疆之事或有瘳乎臣身在局中實見情形如此用
敢備疏請裁期於在事諸臣力圖共濟非徒以條議塞
責伏祈聖明全覧施行崇禎十年七月二十日具題八
月二十七日奉旨該部看議具奏
報甘兵扺鳳併請責成疏
題為恭報甘兵扺鳳臣遵旨調度併請防擊一定之責
成以便遵守事崇禎十年六月初一日准兵部咨為塘
報成階𠞰賊級功等事該本部覆題奉旨是這川兵應
量撤量留著該督撫會商妥確速奏西鳳留王國靖兵
專聽撫臣調度及川兵回日分别賞擢等事宜俱依議
標旅屯軍併著該撫上緊募練務濟緩急不得遲延欽
此欽遵抄出到部移咨前來隨經移咨督臣洪承疇會
議去後除川兵撤發回蜀已經督臣另疏具題外其甘
兵奉旨給臣調度臣一面移咨督臣督發仍一面屢次
移文王國靖催調今於七月十五日准督臣咨稱原任
總兵王國靖統領甘肅官兵二千八百餘員名馬騾一
千八百餘匹頭於五月二十五日自禮縣離營回鎮將
選留實在官兵二千七十九員名馬一千三百二十八
匹騾五十四頭俱交付甘肅原任副將盛略統領於七
月初八日自秦州啟行前赴鳳翔西安聽貴院調度其
官兵應支廩糧馬騾料草自六月二十日以前俱於本
部院軍前餉銀動給自六月二十一日起至七月初十
日止共該廩糧料草銀四千五百八十八兩七錢六分
已行布政司於收貯八九兩年新裁公費銀内支給其
自七月十一日起應支廩糧料草則例總統副將一員
盛略日支銀五錢見任甘肅鎮夷遊擊一員趙用彬日
支銀三錢甘肅總兵標下坐營都司一員葛勇日支銀
二錢五分甘肅總兵標下旗鼓守備一員鄧萬鍾日支
銀一錢八分加銜遊擊見任大平堡守備一員王萬策
日支銀二錢五分加銜守備楊奎光等三員每員日支
銀一錢六分千總曹撒頼等二十一員每員日支銀一
錢四分把總孫登魁等四十員每員日支銀一錢材官
紅旗張六等一百一十一員名每員名日支銀八分百
總管隊大旗陳能等一百一十名每名日攴銀七分軍
丁一千七百八十九名每名日支銀六分馬一千三百
二十八匹每匹日支料草銀八分騾五十四頭每頭日
支料草銀五分以後聽貴院給發等因到臣該臣看得
甘肅之兵奉旨屬臣調度臣催取再四今始東來適寳
雞屢報賊警臣即檄令屯駐鳳翔𠞰禦此兵共計二千
七十九員名并馬騾月費餉七千二百餘兩計一年即
該費銀八萬七千餘兩臣不得不照督臣原支則例按
月支給督臣通計剿兵猶欲將甘鎮續調之兵併以予
臣苐督臣會移臣手書謂甘兵非賊敵手臣查此兵隨
征半載功級寥寥塘報可稽臣受防𠞰一面之寄安能
全領非賊敵手之兵以圖僥倖於萬一查有部調鎮臣
王威親統延兵南下威以宿將臨戎威聲紀律自與偏
禆不同乞勅督臣將威兵留之西鳳佐臣防擊又可兼
顧本鎮其甘鎮見到各兵内其中有應汰者臣清屯事
竣刻下即親詣鳳翔逐名選騐分别去留約或可得千
餘名臣聞延鎮整搠待調之旅亦僅千餘以此二兵合
臣見在標兵併各防兵與臣所遣官市募者陸續齊集
共可得馬步戰兵六千餘名臣必能於分防恊擊勉圖
報效臣於此竊有請焉朝廷馭邊臣之法必責成分明
然後賞罰畫一臣職任鎮撫奉皇上分防恊擊之命東西
皆當兼顧勢不容騖東而遺西騖西而遺東理臣𠞰賊
於東者也如理臣追賊近陜臣即應分防恊擊於潼關
督臣𠞰賊於西者也如督臣追賊過隴臣即應分防恊
擊於鳳翔儻東西防擊各無隕越則臣可幸叨不譴如
東西防擊或有不效則皇上治臣之罪以為督撫戒臣
甘心焉此外不特潼關之東臣不能越境東出即秦隴
之西業有督臣大兵臣亦不能舍郤根本與督臣盡聚
西偏如今歲春夏間督臣提五鎮之兵𠞰賊於隴右臣
居守省會西鳳郡邑幸得晏然即有零騎窺逞臣檄偏
師一擊賊即踉蹌西遁數月以來臣雖苦無兵實未悞
事邇奉嚴旨與督臣一併議處恩威出自朝廷臣子豈
敢餙避然犬馬微忱亦欲仰邀天鍳竢有處分部咨另
疏剖陳外臣思地方之責成若不分明則廟堂之賞罰
何以畫一伏祈勅部覆議分别責成除漢興商雒臣已
前疏籲請復設鄖撫專轄外自今以往如令臣遵奉屢
旨於潼關西鳳之間調度兼應即以調度之效不效定
臣之功罪惟命抑或念督臣久勞行間宜令督臣彈壓
於潼關西鳳之間使臣提分防恊擊之孤旅隨賊專𠞰
臣亦不敢不惟命總期於責成分明賞罰畫一臣非敢
擇便非敢避難惟有竭智畢能以求仰分聖憂於萬一
而已若似今者督臣提五鎮之兵𠞰賊於西臣在省防
守近省千里内毫未有失一旦併干聖怒使臣惶惑無
措則此後臣將何以自免也統祈聖明鑒裁施行崇禎
十年七月二十六日具題八月二十七日奉旨該撫親
統甘兵恊𠞰已有旨了這延兵留鳳事宜及分别責成
以定功罪該部看議速奏
糾參婪贓刑官疏
題為刑官委署婪贓遵勅先行挐問事臣惟𠞰寇必先
安民而安民尤在察吏臣備員秦撫每於詰戎討寇之
餘晷益厪察吏安民之本圖故屢飭所屬郡邑凡問理
詞訟不許濫贖加罰徵收錢糧不許勒收羡耗日用買
辧不許虧累行戶榜示諭禁再三嚴切尤於署篆各官
諄諄加意詎有貪黷恣肆如署涇陽縣事慶陽府推官
何守謙其人者涇陽一邑為三秦富庶之區前任知縣
王珵先經臣備察論劾臣慎重此缺不敢輕率擬補而
西安丞倅寥寥無可委署藩司因議借才鄰郡以守謙
調委臣據詳批允謂本官必知刻勵自愛或不至染指
羶地臣以邇來吏治日汙秦中尤甚恐徵收索羡錮弊
難除密諭守巡兩道單騎親往掣櫃拆騐隨據分守關
内道李虞䕫揭報親至涇陽抽騐各里收完在櫃糧銀
每櫃抽騐二封每兩除正數外有加收羡耗三四分有
五六分者有原收數少者却於流水簿并封袋捏寫數
多者其餘在櫃銀兩尚未盡拆等因乂據稟稱自本月
初七日以前收者何推官拆訖無可查考惟自初八日
以後者貯櫃無幾抽掣數封秤兌每兩正數之外餘者
多寡不一至少不下三分至多不過六分另單呈覽中
有一櫃係收書作弊簿封與銀數不符見發糧廳究擬
另報臣又訪得本官婪肆多端復將單欵事跡並被害
證佐姓名開發該道就近秉公親審明確呈報一面令
該道先將收完在櫃糧銀公同教官逐封秤兌通完總
算原該正數若干外加羡耗若干並將收糧原等及拆
騐之等嚴追封解去後隨據該道呈報該本道共同西
安府通判余昌祾該縣教官李連芳等親詣該縣堂將
前抽騐銀封騐明本道原判硃封即追原收銀等三把
將各里銀櫃共一十一箇逐一拆騐秤兌正數銀二百
八十九兩五分一厘八毫外加羡耗銀一十四兩五錢
二分總計每兩外加耗銀五分屢經申飭之後尚有此
數就此計算本官任内共收銀二萬三千七百四十二
兩二錢零共外加羡餘銀一千一百八十七兩一錢一
分其前收過銀兩已經起解恐所加之數尚不止此今
將收銀吏趙參張光顯田國璽原收銀等三把固封呈
解拆騐之等係民間私等恐與天平不合請乞本院查
審將三等發布政司較合等因臣面審趙參供稱何推
官原定等子每兩比民間重三分秤時又高擡六七分
大約每兩重一錢先因百谷里花戶成光德納銀六錢
八分拆銀輕少責二十板枷號二日身死是實又據張
光顯供稱何推官平素火耗原有加一今回慶陽因本
院告示嚴禁令戸房吏分付上糧花戶從今秤平些是
實又據田國璽供稱何推官自枷死花戶成光德後因
火耗輕少又挐三櫃四櫃九櫃十櫃十一櫃花戸羅安
等約十餘人各責二十板十五板不等將十一櫃九櫃
十櫃各問有力杖罪六分自此以後花戶俱加火耗每
兩以民間等子在加一以外以降發法馬每兩約加六
七分又封銀不論多少俱要成錠因此百姓所費逐多
又供秤銀若是平了何推官便說就是買賣也沒有這
樣平秤之理等情各供明白及將解到原等與布政司
法馬較兌所差無幾恐此等猶非收糧原等并將各吏
所供火耗輕少拘挐花戶枷號斃命及納銀無論多寡
俱要傾銷成錠情節并行該道與原發單欵一併審明
確報去後今據該道將臣原發單欵(計十四欵)逐一審
明登答呈報前來併粘連已故知縣王光翰妻曹氏武
生樊聖謨當舖行王周斗行張萬庫告狀四紙同審明
犯証申解到臣臣復行親審無異該臣看得秦吏至今
日固稱數摘之瓜而秦民至今日更無可剜之肉連歲
均輸助餉派徧九州皇上獨俯聽臣言特免陜西者誠
以十載兵荒之殘黎實有旦夕難保之勢不得不稍留
一息以養將來回蘇之脉如聽不肖有司朘削吞噬而
莫之問則皇上破格所免與微臣痛哭所請者不且毫
無及於小民而止飽此輩之囊槖耶慶陽府推官何守
謙司理既有察吏之權握篆更受保民之寄乃不聞潔
已惟知谿壑是盈且加以殘民豈但簠簋不飭憑奸僧
為線索賄賂潛通視民命如草菅枷責立斃尤可異者
以縣令之妻忠將之母煢煢孀嫠望八垂死而本官無
端拶指慘目傷心又何有於武生樊聖謨之橫加責罰
也本官酷以濟貪斷難逃於三尺除遵奉勅諭一面先
行挐問外謹將審寔事欵備列糾參其慶陽推官員缺
勅下吏部速選嚴限到任臣謹會同按臣謝秉謙合詞
具題崇禎十年七月二十六日具題八月二十七日奉
旨何守謙即盡法追擬具奏員缺速補該部知道
恭報官兵兩戰獲捷疏
題為恭報官兵兩戰聯捷事據分守關西道李公門塘
報大天王合陵雁等賊塘馬逼犯寳雞地方請兵援𠞰
適甘兵奉調東來已至岐山臣隨飛檄副將盛略速返
鳳翔偵賊勦殺臣亦即親提標兵前往調度乃以天雨
連綿至八月初二日臣統兵西發本日據副將盛略塘
報七月二十四日官兵至寳雞渭河迤南八廟天王村
伐峪與賊大天王賽闖枉等對敵斬獲首級九十八顆
等因到臣臣復諭令該將乘勝鼓勵務期盡殱賊衆旋
聞賊被創之後猶屯渭河南伐峪八廟等處臣思賊在
河南宜從盩郿進兵且賊方隄防河北正可掩其無備
首尾夾擊一鼓剪滅臣隨提標下馬步官兵一千八百
餘員名介馬星馳又檄監紀同知張京督内丁二百名
併咸陽駐防參將尤捷都司賀英守備馬虎官兵七百
一十六員名悉赴盩郿恊𠞰至初三日俱抵盩厔臣隨
發隨征守備薛見龍從盩厔渡河與副將盛略約期夾
攻去後至初五日夘時臣督兵行至郿縣聞盛略已於
初四日殺賊獲功隨據該將報稱八月初四日官兵至
賈家村與賊鏖戰斬獲首級二百三顆等因到臣又節
據分守關西道副使李公門塘報相同該臣看得大天
王等賊從徽秦東犯逼近寳雞督臣洪承疇大兵方扼
闖過等賊於階成臣檄甘兵剿擊一戰得捷臣復悉索
標下馬步從盩郿而西迎賊之前期會甘將以圖夾擊
乃師方次郿而甘兵再戰復捷之報已至賊兩創之後
竄伏山峪似欲西奔臣馳渡鳳翔調度官兵兩路搜討
儻奔軼不遠更無别股賊黨為之聲援則此賊必落彀
中矣甘兵久在隴右未立功績一入鳳而兩戰兩捷雖
賊僅數千亦以新來之氣可鼓耳副將盛略都司葛勇
並應叙錄而葛勇斬臨陣退縮一卒遂使軍氣大振功
尤足多随征參將趙用彬加銜遊擊王萬策旗鼔守備
鄧萬鍾加銜守備楊奎光中軍祁功偉千總盛胤昌等
均應彙叙獲功軍丁臣即照例賞給用示鼓勸臣繕疏
將發九月初九日晩據都司葛勇差塘丁口報本日早
該將遵臣屢檄期約標兵從顧川一帶偵探大天王等
賊會剿間忽見南山有馬賊無數執打大旗絡繹出峪
循渭河南岸東走有賊營走出一人因販椒被擄乘空
逃出稱出峪之賊係闖將過天星混天星賽闖枉四隊
六隊八隊小紅狼等十數大股合力東來賊自寅至酉
尚未走盡東西寬約四十餘里聲勢甚猛次日酉時又
據守備薛見龍報稱徽秦東來大賊於初九日三鼓從
東石家嘴探河口看賊之向往從東路行又於初十日
寅時從益門鎮出來之賊俱往東行兩日尚未走盡等
情臣於數日前即聞督臣督左曹兩帥大兵駐劄禮縣
賊日近縣城索戰若大兵不勝賊必倒東直犯涇三内
地今賊果東矣大兵消息尚未知何如臣惟闖過等賊
與大兵相持於階成山中者七八月氣熖風聲並非昔
比各賊固多有借之以為名者此東來出峪之賊亦未
必即係闖過然據報兩日之間自寅至酉尚未走盡其
衆可知憶去冬今春賊盡聚西鳳即闖過等賊其衆亦
未至此當其從咸陽東窺涇三闖過糾諸股之賊合力
狂逞臣提寥寥標旅猶能扼之使西使此賊即闖過也
則是賊勢未嘗少减而尤少增使此賊非闖過也則闖
過之勢又不知若何而賊衆之猖獗愈不可言矣且聞
西禮之賊尚有未盡東者如此賊之來竟無𠞰兵尾其
後督臣止分臣甘兵二千晉蜀之餉尚未解到分文臣
新增之兵雖竭蹶募練焉能一蹴就緒乃欲以獨力支
此猖獗之寇豈易易也且初八九等日節據潼關道禀
混十萬老回回等賊已至陜州塘馬撒至閿鄉有河南
王都院陸兵道督兵追𠞰勢必入秦儻東西之賊合謀
並犯更可寒心除臣馳檄西鳳州縣固守城池併行潼
關道督關門及韓郃防兵贊畫司務廳陳繼泰督鄉兵
馳赴堵禦外臣惟有酌量緩急往來調度謹先馳報上
聞伏乞垂鑒崇禎十年八月十一日具題九月二十一
日奉旨據報甘兵再捷闖過混十萬等賊東西交逞俱
有旨了該撫須嚴加秣厲相賊形勢與督理二臣恊力
夾𠞰蚤奏蕩平不得借口弛卸該部知道
降處陳謝併瀝下忱疏
奏為臣罪蒙恩降處恭陳謝悃併瀝下忱事崇禎十年
八月初六日准吏部咨為馳報平鳳商雒賊情暨聞石
漢二邑賊寇入城事准兵部咨該巡按陜西監察御史
謝秉謙題前事等因奉旨據奏賊突涇鎮南窺西屬又
商雒紛告軼入石漢不聞疾救玩延流毒殊可痛恨該
督撫身膺鉅任遵限蕩平何在俱著議處仍一面嚴飭
鎮將互援分討窮搜盡殱速底廓清如再僨誤諸將定
立置憲典不宥其興安傳報情形該撫還確查馳奏該
部知道欽此欽遵移咨到臣該本部覆題看得流賊横
軼漢中時日不為不久攻克石泉因而圍困漢隂民命
旦夕正宜調發兵將救焚拯溺迺督臣洪承疇撫臣孫
傳庭二臣均膺討賊之任坐視城陷置赤子於淪亡咎
將誰諉相應各降二級照舊戴罪剿賊自贖等因奉旨
洪承疇孫傳庭著各降二級照舊戴罪剿賊自贖欽此
欽遵抄出到部移咨到臣臣不勝感激不勝惶悚除恭
設香案望闕叩頭謝恩外臣竊惟秦事當壊亂之極實
微臣受事之初臣自銜命入關所見所聞皆堪浩嘆臣
已自分有必得之罪然私意挽回補救雖非臣力所及
而頂踵捐糜臣所素矢逾歲以來率一旅標師東援西
擊恨不立奏蕩平其僥倖所成往往出於臣力之外臣
不敢老師也皇上給臣餉銀六萬兩臣直欲當幾百十
萬之用支用經年猶未告匱此外𠞰餉未嘗分費錙銖
臣不敢糜餉也鞏漢所屬雖失事屢聞苐非在大兵行
𠞰之地即係撫治分轄之區他如西鳳平慶等府幸皆
保全寧謐臣不敢貽誤地方也凡此皆皇上所素鑒舉
朝所共知惟是藍田之變兵叛標下就中委曲臣茹苦
難明實臣之罪乃蒙皇上矜其乖蹇特賜寬宥自此以
外臣竊謂可幸無罪矣頃因按臣謝秉謙有馳報平鳳
賊情一疏臣奉有議處之旨臣皇皇莫知所措續接部
咨因賊攻剋石泉圍困漢隂將臣與督臣洪承疇併議
各降二級戴罪𠞰賊自贖覆奉俞旨其涇鎮西屬之有
無失事商雒之曾否軼入該部並未議及想已知之悉
矣惟是石泉漢隂之攻陷俱在大兵入漢之後爾時臣
止慮彼中米貴餉絶特促布政司那借餉銀七千兩於
標兵數百名内選撥二百名徒步分擕從黑水峪解漢
接濟至於大兵救沔後奔亡之賊猶能攻陷兩邑與夫
民命之旦夕咫尺大兵猶待臣迅發將領馳赴此豈臣
意料之所及也如所云均膺討賊之任臣敢謂非臣之
任第討賊之所必需有三曰兵也餉也權也委付均則
責成亦均臣之均與不均不待臣言之喋喋固盡在聖
明鑒照中矣况即委付原均而東西遠近必有區别寧
臣之敢於坐視乎為法受過臣所甘心故臣初奉嚴旨
即有寧重無輕寕斷無疑之請苐該部擬議之際權衡
微覺未審恐罰臣不足以示後來之警則臣之所重惜
也若夫不即褫斥仍許臣𠞰賊自贖此實皇上鼓勵之
洪仁臣雖駑劣不敢不竭蹶從事其能逭過與否臣莫
能自必惟恃聖明在上無微不矚朴忠鯁念終當仰荷
憐詧也為此謹奏崇禎十年八月初九日具奏九月二
十一日奉旨地方功罪督撫均屬一體孫傳庭著同心
共濟力圖殱𠞰毋得諉卸該部知道
奏報賑過饑民并發牛種銀兩數目疏
奏為遵旨行賑已竣謹會疏奏報事崇禎十年二月初
三日准戶部咨該臣題為秦民窮困已極相率走險可
虞懇特沛殊恩奠安危疆事該本部覆題本年正月初
十日奉旨覽奏秦省災荒至極民不聊生深惻朕懷亟
宜賑恤但目今部庫匱詘兹特發御前銀三萬兩再著
太僕寺發銀二萬兩光禄寺發銀一萬兩該部撥給車
驘著忠勇營中軍李應忠星夜押解會同該撫按相度
緩急設法救濟務令饑民得沾實惠事完報銷如奉行
不善及乘機作弊者據實參奏仍查災重之處停徵錢
糧併飭地方有司實心拊循不得虚應故事欽此欽遵
移咨前來臣即檄行陜西布政司督令被災州縣確查
應賑饑民戶口三月初四日欽使賫銀六萬兩到省暫
停布政司聽候分發臣同監臣李應忠按臣謝秉謙仰
遵明旨會同商確除慶陽臨洮二府屬州縣兵荒未若
西安等府州縣之甚者不遍賑外將西安鳳翔延安平
凉興安漢中鞏昌六府一州所屬兵荒州縣逐一詳酌
分别應賑量賑先以里甲之多寡州縣之大小擬註銀
數及取冊已到復為裒益其在鞏昌府屬者臣等與甘
肅按臣黃希憲一體移會緣流寇擾害道路多梗齎冊
發銀勢難齊一有從山谷間道陸續投冊者臣等即陸
續會議銀數一面行布政司分撥解發一面行各該道
府委廉幹官員公同監臣分遣把牌併該州縣掌印官
分鑿包封逐名點散有臨時不到或别有事故者即扣
銀繳還毋容混冒至秦韓兩藩貧宗與衛所牧監窮軍
亦皆報冊求賑蓋罹災實與民同往例原皆併賑是以
臣等亦酌議量賑其荒殘最甚州縣貧民無力耕種者
仍各酌給牛種令每十人同領銀一十五兩俟其收獲
二年後止照原數還官收貯仍備賑貸之用今事已報
竣總計賑濟過極次貧宗貧生貧民貧軍共九萬八千
一百三十九人共散過賑饑銀五萬六千四百八十四
兩三錢共給過牛種銀三千六百五十八兩六錢七分
二項共用銀六萬一百四十二兩九錢七分内一百四
十二兩九錢七分係秤兌多餘之數臣惟三秦荒盗頻
仍哀此下民非死於賊即死於歲其顑頷未盡而僅延
視息者蓋已無幾矣不惟含鼔非其故即耕鑿亦鮮其
人郡邑集鎮強半邱墟阡陌田園祇餘蓁莽一二孑遺
皆竄伏於土穴山洞之中掘草根刳樹皮以果腹甚至
有人相食者各省災祲困苦未有若斯之極仰蒙皇上
特允臣等之請沛發多金遣使遥臨渙綸遠播鳩形鵠
面咸戴皇恩山谷水濱盡沾聖澤人心賴以維繫即天
意亦賴以挽回蓋自欽賑既頒之後西鳳近地遂得風
雨無愆來年有穫此實皇上軫恤災黎感格天心之所
致也其十年分災甚之處如漢中興安與鞏屬數處寇
擾最久斗米價至兩餘所有應蠲應緩錢糧已經兩按
臣疏請奉旨止酌量蠲緩存留然漢中興安及鞏昌兵
荒最甚之處一切錢糧俱萬難催徵至西安鳳翔平凉
所屬之商雒隴扶涇崇等處殘破已極遽難望荒蕪於
有秋近按臣謝秉謙復以商雒五屬軍餉賦役全書生
員優免三項具題矣其餘應免錢糧并延安旱災雹災
俱俟西成之後勘確重輕分數同漢興鞏昌臣等通行
酌議題請外今將賑過人數銀數及發過牛種臣謹會
同監臣李應忠按臣謝秉謙黃希憲合疏具奏至臣等
於欽賑未至之先按臣曾發倉糓分賑臣於山陽鎮安
藍田三縣行司府措給過賑銀共一千兩然為數涓滴
未敢溷列上聞為此謹奏崇禎十年九月初四日具奏
本月二十六日奉旨已有旨了該部知道
報寶郿剿撫捷功疏
題為恭報大捷事先是大天王等賊從徽秦東掠鳳寳
我兵兩戰兩捷斬三百餘級賊敗入顧川山谷臣抵鳳
翔仍督標兵與甘兵兩路搜討間又有棧道出峪之賊
從寳雞渭河南岸東犯又潼關道報混十萬等賊已近
閿鄉勢將西闖關門臣酌量東西緩急調度堵禦情繇
已於八月初一日具疏奏聞随准督臣洪承疇手書謂
東犯之賊係小紅狼蠍子塊餘黨及臣詢差官李明謂
闖過混諸賊亦俱東犯臣亦即於十一日移文督臣并
按臣謝秉謙會調大兵東來合剿随據統領甘兵都司
葛勇報稱出棧諸賊選精兵渡渭窺探虚實都司即率
蕃漢兵丁擒獲活賊一名來山虎縛解到臣臣面審據
供出棧之賊係猛虎中斗星關索一練鷹闖事王奎木
狼黃巢闖將等股欲繇盩鄠渭華一帶徑下河南臣諭
來山虎爾賊頭闖王等已就戮蠍子塊等已就撫今放
爾回去宣布恩威有能改邪歸正者皆待以不死若有
好漢准隨營殺賊有功一體給賞如執迷不悟本院督
大兵盡行𠞰滅不直殺爾一人釋放去後十二日午時
據原發寳雞探賊塘撥守備薛見龍報稱本日寅時賊
到高店蔡家坡放火等因據此臣見賊漸東犯如過省
南則鄠藍臨渭一帶震驚如渡渭北則興咸涇三等處
可憂因一面檄行監紀同知張京督同參將尤捷等統
延兵於寳雞堵扼賊後臣提標甘二兵從岐扶渡盩厔
馳抄賊前迎𠞰以盩厔地稍平衍便於衝擊本日酉時
師次岐山當夜有中斗星領步賊哨頭草上飛的名揚
威來投稟稱來山虎蒙本院不殺放歸故小的捨妻子
來降又供各賊欲東犯河南等情十三日臣行次扶風
據鳳翔府通判陳元勛推官張鳳鳴差役押被擄難民
杜孝孝齎猛虎等八頭目乞撫稟帖到臣臣一面給示
開諭一面鼓勵兵將赴武功渡河衝殺十四日臣至武
功報賊復西退二三十里十五日臣復移咨督臣催發
𠞰兵從鳳寳東下與臣東西夾擊至十六日又據原發
郿縣探賊塘撥守備薛見龍報稱從賊營投來頭目翻
山鷂等一十四名并帶男婦六十四名口馬騾驢八十
匹頭查翻山鷂係前賊闖王舅子臣審明收撫隨差千
總張世強前去猛虎等營招諭十七日張世強回稱行
至河上與賊宣布招撫德意見各賊雖口稱願降仍行
搶劫似有潛往東行消息等情是日又據潼關道報稱
混十萬等賊仍在閿靈一帶屯劄等因十八日寅時又
據塘撥守備薛見龍報稱賊在高店等處圍攻堡寨甚
急等因臣自至武功大雨三日是日少晴臣即提兵渡
盩厔進𠞰途中又據監紀同知張京報稱大天王等賊
從楊家河出口捉住鄉民盤問猛虎等賊今在何處要
去合營卑職即於十七日發内丁并延兵前去衝殺斬
獲首級一十五顆生擒二名日晡賊始逃奔上山等因
臣於十九日五鼔提兵從盩厔馳至郿縣東三十里槐
芽鎮遇賊我兵奮勇衝殺賊敗西返日暮收兵次早臣
至郿縣據分廵關内監軍道僉事王文清塘報斬獲強
壯賊首四顆生擒一名射死無數收獲強賊九名等因
臣慮賊仍東潰一面檄潼關道丁啓睿併標下贊畫司
務陳繼泰從藍田一帶差塘撥遠探如賊潰敗或賊有
從東路奔逃者該道即督關門防兵該廳即督民屯等
兵設伏堵賊一面督官兵於二十一日進攻賊據阻不
出二十二日賊頭關索一練鷹復具稟令難民張義投
臣乞撫臣仍給告示差鄉導趙士學等往諭并偵賊頭
住址及賊中虚實二十三日賊復遣書寫岑彭等二名
齎稟赴臣投見臣察彭願撫最真授計於彭使搆賊相
圖去後二十四日賊遣精兵近縣窺探臣發馬兵數隊
馳殺陣斬二級活擒馬賊三名審明梟斬是夜岑彭約
同賊精兵數十人潛驅馬騾出營來投臣即於二十五
日發兵分四路進𠞰賊憑高瞭見先發老營入峪留精
兵賊倚山待敵我兵馬步並進奮勇仰攻鎗砲齊發賊
不能支敗退上山我兵奪嶺大戰獲捷據監軍道王文
清塘報共斬強壯馬賊五十二顆生擒一十三名塘報
間又據降丁翻山鷂赴本院稟稱鷂先年隨闖賊時曾
在扶風醴泉地方埋銀二處醴泉埋銀處所記識不真
扶風城下埋銀處所至今猶能記憶乞行差人押赴該
縣掘取等情蒙本院差官郭鳴鳳李國艾押同鷂并行
令扶風縣印官同赴原埋銀處所眼同鷂等掘取去後
本月二十七日隨據該縣申稱卑職同差官及降丁街
民掘出銀四大錠二百兩碎錠六百九十三兩共銀八
百九十三兩同衆稱兌包封解赴軍前等因蒙本院驗
明給賞翻山鷂等各降丁銀一百兩餘銀發監收廳貯
庫充餉訖等因復探賊自殺敗狼狽已極循山西遁臣
又星夜移文督按二臣會催𠞰兵從西面堵擊使賊進
退無路至二十八日二鼔有臣先後差役李玘均等同
督臣差役賷督臣回文到臣臣閱督臣密字謂親提左
曹等兵於二十八日早至寳雞據報猛虎中斗星大天
王三賊合營俱屯聚寳雞以東楊家店本日辰刻具圅
會兵間傳聞賊已向西行走未知何如賊情變幻時刻
不定若果向西逼近寳雞二三十里官兵勢又不容等
待延遲不速𠞰以至失此機會希即傳齊官兵先量發
馬步各兵若干執火器速赴斜峪山口鳴砲扼堵再督
大兵從東往西擊殺若左曹等兵一殺則各賊勢必東
竄正所謂東西夾𠞰可必成功如或今二十八日午未
時以後賊苗頭未盡向西來未甚廹近寳雞則此中官
兵必不先動必以今夜二更發兵二十九日黎明到賊
處𠞰殺本院官兵亦即於今晩定更時發行次日黎明
同到賊所東西夾𠞰等因臣當即傳齊各將掌號發兵
西馳合𠞰去後據監軍道王文清塘報到臣又據監紀
同知張京報稱二十九日進𠞰各營共斬賊級八百餘
顆生擒一百餘名又招投降上天虎等賊五百名内精
賊一百五六十名俱到鳳翔關廂住宿等因又據總兵
左光先曹變蛟差人口稱相同除左光先曹變蛟等營
斬獲功級聽督臣具題外九月初一日又據潼關道塘
報八月二十五日探得豫中之賊老營仍在地名中原
西留東留魯山等村屯劄塘馬到秦村傷人八口復至
永泉鎮離閿鄉止二十里等因到臣該臣看得臣之振
旅而出也為大天王一股也其衆僅數千臣擬調度標
甘二兵夾擊盡殱乃臣提標兵方出甘兵已遵臣先檄
兩戰獲捷斬首三百有竒故臣扺郿而賊已西臣遂渡
渭入鳳欲另畫攻圍之計以盡賊而忽報大賊出棧蓋
即猛虎中斗星等賊也各賊哨目頗多猛虎則代蠍子
塊中斗星則代闖王統其黨衆以稱老掌盤子者也賊
出棧即遣賊撥渡河直瞰寳雞甘營都司葛勇率親丁
生擒其領撥之來山虎解臣訊之知賊欲繇盩鄠歴渭
華徑犯河南臣釋之使復還賊營宣布朝廷恩威以開
其來歸之路而携其死戰之心臣一面提師東旋從武
功渡河於盩厔川中迎擊比來山虎去而草上飛隨投
未幾賊目翻山鷂亦以來山虎之言率其精兵併男女
六十餘人繼至翻山鷂乃與俘賊闖王相伯仲而久以
驍雄敢戰聞者也當小紅狼投降之後衆議欲以山鷂
統其衆因闖將總掌各賊之盤惡其勇力儕已乃以中
斗星統之此賊歸而中斗星之衆皆不能自保矣賊復
具稟求撫臣亦佯應之而惟决計以圖盩厔迎擊之舉
及臣武功阻雨三日賊猶逡巡寳郿之間又報攻尅堡
寨臣恐秋禾遍野賊或據險久屯臣遂於十八日渡河
十九日從盩赴郿忽遇賊於槐芽鎮賊之塘馬與我之
塘馬方見而賊之老營即隨其後官兵奮力撲賊賊護
老營各輸死鬭苦戰半日僅斬賊數級賊老營漸登山
賊乃引去官兵亦以日暮收營是夜臣與監軍道臣王
文清率官兵露宿本鎮臣復懸賞遣竒兵姚敬邢公夜
入賊營借撫行間而賊目孟絶海又率其妻孥隨姚敬
等來投絶海乃蠍子塊營中之錚錚出色者當張鎮被
陷時賊得其蟒甲三領蠍子塊與存孝及絶海各分其
一今絶海猶披之其勇力可知此賊歸而猛虎之衆亦
莫不相顧震悚次日報賊西折臣督官兵至郿偵𠞰而
賊屯郿之南山下西踞五丈原東接洪河南倚斜峪關
各山口北則石河稻畦圍遶其前臣於二十一日發兵
誘戰賊恃險不出我兵空返臣復諮度地形密籌用間
用竒之著使鄉導趙士學往復賊所盡得賊中情形及
賊首居停之所二十三日晩賊復遣其書寫岑彭等叩
臣乞撫而岑彭盡輸賊情於臣願為臣用臣密授彭意
彭唯唯而去次日賊遣精騎近城窺探臣發馬兵數隊
縛斬五人甲馬併獲是夜彭遂率其同謀歸正之唐守
玘等驅賊馬騾偕來而賊頭關索之戰馬在焉彭至言
賊甚窘畏各頭目共議出山而羣賊憚險不從臣於是
日晩分派標甘等兵於二十五日之五鼓四路並進賊
方日夜懼臣進𠞰每至夜半即發老營入山精賊鞴馬
待戰兵方出郿賊已偵覺狡伏兩翼從中迎敵勝則肆
彼長驅敗則誘我入伏不意臣兵分路而往埋伏之賊
計無所施只得分頭接戰官兵奮勇披殺立斬其哨隊
精銳數十級敗遁上山我兵亦乘勝攻山追歴數嶺賊
之滚崖落澗者紛紛無數慮馬騾悉為我得自行砍傷
與推入崖澗者無算我兵争欲乘勝窮追而山徑益險
不可踰不得不收兵回營賊自是東犯之謀寢而西折
之形見乘夜起發老營循山而徙營於寳雞之南山精
賊找撘窩舖狙伏山頭以防臣蹴其後時尤捷之兵雖
駐防寳雞而為數不多不能出竒制勝臣屢咨督臣請
兵夾擊督臣慎密東來禁絶行旅即臣請兵之差役亦
慮其漏洩不肯先發於二十七日之夜至寳雞次日近
午裁書約臣於二十九日黎明夾𠞰賊距郿遠而寳近
故督臣期臣兵於定更時發左曹等兵於二鼓發乃差
使不能飛馳書至時已二鼓臣得之固知臣即發兵已
遲然喜賊之必可大創也不覺從榻中躍起蓋竭賊之
力止防東邊若西邊則不惟不及防且不及知出其不
意大捷必矣急傳各將掌號啟行諭以即不能依期馳
至賊所但能扼賊東奔之路併嚴防諸峪使賊毋軼出
俾左曹得以趕盡殺絶亦即各將之功比兵行則已三
更矣途中復有石河稻田各兵將纔歴﨑嶇復行沮洳
心徒急而不能前也辰時至釣魚臺則見賊已登山左
曹大兵已擒斬近千收兵劄營甘營都司葛勇憤無賊
可殺見山頭有賊堅欲攻山匹馬先登樵徑狹仄馬實
難行徒步往從者數人而已勇之夷丁擠擁山下方尋
路急進而勇已中林莾伏賊之矢落馬殞生各丁痛恨
搜林斬獲六級負勇回營各兵收劄山下總兵曹變蛟
聞各兵至亦領兵四隊至山前與盛略等相見而返略
等本日統兵回郿是夜賊從山内奔竄次日發塘出哨
並無一賊復差步撥乘夜入峪哨探行百里外無所見
憶此賊初出益門鎮時氣焰風聲不可嚮邇旁觀者皆
以衆寡不敵為臣危之即督臣寓書於臣亦言此賊若
與大天王合則甘肅等兵迎敵宜慎臣擒獲來山虎訊
賊之情言將犯省會闖關門東去中州臣為髮竪眦裂
陳師鞠旅迎頭苦戰臣每曉諭各兵將以迎頭之與截
尾苦戰之與掩襲其難易懸絶人所共知然蕩平之功
必應從迎頭苦戰做起則各兵將之有志功名者亦必
應從迎頭苦戰做起各將兵但能迎頭苦戰即斬馘無
多亦必從優叙錄故各將鼔銳諸兵奮勇槐芽鎮之役
力遏潰决使不得東下臣復於就中用間設竒頗費籌
畫幸頼皇上威靈屢發皆中賊之戰馬歸我營廏賊之
積金歸我帑藏賊之心腹爪牙歸我部曲且各兵將殱
銳逐北不避險阻使賊膽落西折逼賊之老營於西牽
賊之精兵於東以成左曹數月來未有之大捷遠則河
南之郡邑無虞近則盩鄠華渭之禾稼可保目前滿篝
滿車轉盼即千倉萬箱諸將之功不可没也使賊從峪
徑狼狽西出督臣復發偏師遄往扼擊於徽鳳要險之
處此賊其無噍類矣臣已移咨督臣謂當以左曹大兵
仍偵闖過各賊所在馳赴圖𠞰而以臨洮總兵孫顯祖
及副將賀人龍之兵待此賊於徽鳳之間掩擊度督臣
必有定畫臣因西賊既敗遁而豫賊之在閿靈者猶眈
眈西窺未已督臣大兵見在鳳翔郿縣斗城兵難久駐
遂令監軍道王文清督甘兵駐盩厔留標兵駐鄠縣臣
暫回省彈壓兼料理關門之防如此賊仍出峪東窺臣
仍介馬星馳赴盩厔調度一日可至所有迎頭苦戰屢
捷之諸將如甘營統兵副將盛略遊擊趙用彬旗鼓守
備鄧萬鍾加銜遊擊王萬策加銜守備楊奎光崔朝印
王宗義中軍祁功偉千總盛胤昌盛胤祥葛衛國卜言
免張士英標下綂兵調征參將王永祥隨征原任參將
解文英統兵後左營實授都司僉書李國政郝光顯實
授守備張文耀調征守備李遇春王世惠督陣守備千
把總郭鳴鳳王加福魯自友知事錢士芳參謀武清周
中軍千把總實授守備黨威楊豹李文奎監軍道中軍
鍾鳴豐俱應從優議叙内李國政𠞰賊最久上歲十二
月華渭潼閿𠞰混十萬等屢著捷功今歲正月以孤兵
入山解商雒之危𠞰撫皆有成效此番聯絡將士督陣
衝鋒又居中策應得本官之力最多臣標下别無大將
獨恃有本官宜量加遊擊銜以示鼓勵至陣亡都司葛
勇臨敵身先士卒且晁峪之戰手刃退縮之大旗軍丁
馬尚德而諸兵奮戰獲捷又親縛賊撥之來山虎臣特
破格旌賞勇益銳意當先遂欲攻大帥不攻之山躍馬
巉巖隕命鋒鏑殊為可惜除臣賞棺收殮親行致祭仍
應題請優卹以慰忠魂伏乞聖鑒施行為此具本謹題
崇禎十年九月初四日具題本月二十六日奉旨據報
郿寳合捷具見督撫同心調度將士戮力行間著乘勝
極力夾𠞰净此賊氛毋氣盈弛懈復縱他逸兵部馬上
馳諭其有功陣亡兵弁著察議具奏
恭報司務廳練兵併請關防馬匹疏
為題請關防馬匹事准兵部咨遵奉明旨行據標下贊
畫司務陳繼泰呈詳到臣該臣看得用兵莫善於土著
莫不善於遠調臣童而知之自入秦疆疢心寇患而兵
單餉匱無力驅除恨不倣古人寓兵於農之意以握根
本之圖而收蕩平之效惟是邇來之寇狂逞多年精強
慣戰實不易與每思標本兼舉之計方議募調邊兵以
資目前之摧陷而又清練屯兵徐圖自強臣實非敢薄
土著而貿貿遠求也臣查司務陳繼泰請纓一疏不禁
稱快繼准部咨以繼泰充臣標下贊畫俾其募練土著
三千隨臣征𠞰臣既幸於無兵之日得兵又幸臣所有
志而未逮者可於本官見之施行准部議云西安州縣
募有自守之兵一縣三四百名歲費銀六七千兩故臣
於本官未至之先行司議將近省州縣民兵摘取二千
名即以原有工食充餉各州縣工食每兵每日有三分
四分五分之不等臣令一遵部議悉准五分聽本官至
日選練支給如所取民兵不能如本官之意即聽其汰
回令扣解工食候本官另募則在各州縣不徒養無用
之兵在本官自可得見在之餉其挑揀教訓又一任本
官為之臣惟樂觀厥成併不掣本官之肘此外臣有清
出屯軍所給鎗銃砲藥一一精備正當分營團練之時
撥給本官一千名與民兵合練俾成勁旅三千以禆征
𠞰兹時將三月臣有鳳翔之行臣尚恐簡訓或有未
周不肯輕試其銳留防省城後恐豫賊西犯秦賊東逸
惟令本官於潼藍之間張聲設疑乘敝擊惰戒勿輕與
接戰蓋臣方期本官以大用而不敢令其汲汲漫為也
今蒙行查據本官申報選收各州縣解到民兵九百六
十名本官自募官生材勇九百七十名并臣所發屯軍
九百六十二名計數幾於三千不為不多閱日已過八
十不為不久又謂訓以百日之功可效半臂之力臣謂
本官既從實地做實事即百日之期亦可無限本官肝
膽意氣勃勃無前皇上惟執本官之言以責本官之效
苟能裨補廓清即稍需時日非遲也乃本官又以茶馬
關防功賞三事為請臣惟衝突須馬故𠞰兵皆以馬三
步七為率本官銳意殺賊不欲以尋常鄉兵自格且云
所選官生兵丁併屯兵内熟練弓矢精通劍戟善於馬
上技藝者屈指千餘皇上於本官既不惜破格鼓舞將
為各省練用土著之倡豈靳此茶馬千匹使本官詘於
前鋒而安於後應也臣所那凑遠市西馬千餘匹見在
募到邊丁數百虚策以待其未到而需馬者猶多本官
亦知臣馬無幾不能分給故特求茶馬應請勅下兵部
將本年解京茶馬二千匹内撥給本官一千匹以展其
才此一千匹之路費草料該銀三千五百兩亦祈併給
本官以充數十日草料之費其以後不足者臣即以𠞰
餉動給至於本官文移動關錢糧兵馬須有關防應請
勅下禮部鑄頒若夫功賞銀兩臣標下原無額設本官
之兵但能立功豈患乏賞臣請於𠞰餉内一體那給似
不必另請專設也再照本官原請募兵三千今三千内
有臣發屯軍一千名臣祇以屯軍亦皆土著又不煩措
餉而其人之年貎勇力不讓募兵且器械精備似尤過
之臣故撥令並用如目下臨敵𠞰禦募兵果遠勝於屯
兵臣願為本官另行措餉使其募足三千之數且不但
三千即盡皇上所給之𠞰餉臣悉倚本官俱募土著以
速奏蕩平用力逸而收功大又不至釀釁貽憂臣何憚
而不為也至於因用民兵扣取其原有工食臣祇以既
有此民兵有此工食即其兵不若本官自募之兵而其
工食豈不可為本官自募之餉莫非地方之物力莫非
朝廷之錢糧何必𠞰餉始為餉而付此項於虚糜也此
實臣區區節縮苦心然亦本部文私鬭公戰之意而行
之耳統祈聖明鑒裁施行謹奏崇禎十年九月初六日
奏十月初一日奉旨該部看議具奏
報降丁掘獲窖銀疏
題為續報降丁掘獲窖銀事臣昨提兵於郿寳間擊𠞰
出棧諸賊收獲降丁翻山鷂等據翻山鷂供先年隨闖
賊時曾在扶風醴泉地方埋銀二處醴泉埋銀處所記
識不真扶風城外埋銀處所至今猶能記憶乞行差人
押赴該縣掘取等情隨經臣差官押翻山鷂至扶風同
該縣知縣宋之傑掘獲銀八百九十三兩解至軍前臣
給賞各降丁一百兩餘銀七百九十三兩發監收廳收
貯充餉業經臣於報捷疏中附奏在案續據翻山鷂稟
稱醴泉埋銀處所雖記識不真若至彼相度形勢尚可
掘挖等情據此臣票委參謀武清周押同前往醴泉縣
同該縣印官掘取去後今據該縣知縣韓景芳申稱蒙
委武清周押降丁翻山鷂等到縣卑職即同委官并降
丁翻山鷂等至窖銀處所掘出原窖銀兩眼同秤兌共
二千九百一十三兩九錢封裹貯庫等因據此臣行令
於内給賞翻山鷂併衆降丁劉君槐等三百五十兩俾製
買甲馬隨征報效其所餘二千五百六十三兩九錢貯
庫為照降丁番山鷂的名拓攀高乃前俘賊闖王高迎
祥心腹至戚而其智力亦與迎祥相頡頏者也迎祥於
八年九月屯擾西鳳其所劫掠之貲捆載不盡者悉穴
藏於扶醴空闊之地諸賊皆不與知惟令攀高知之迨
迎祥成擒於盩厔而攀高遠遁於漢南今始從棧道出
峪感臣不殺其夥賊來山虎之恩率衆來歸遂舉迎祥
所瘞之金一一首出掘獲查窖銀處所於扶則在郊關
之外於醴則在園野之間乃攀高等記憶既真不敢私
起頗能守法輸誠臣用敢即動原銀從優給賞俾製買
甲馬隨征效用由此或能格面格心得其死力為我用
亦未可定除給賞各丁外先後二次共存銀三千三百
五十六兩九錢俱應充餉或作軍前功賞之需統俟事
完同兵餉彙册報銷謹題崇禎十年九月十三日具題
十月初八日奉旨知道了先後掘獲銀兩著充兵餉賞
功等用彙册報銷該部知道
清屯第三疏
奏為微臣清屯事竣三秦永利已興彙報前後清出實
在兵糧數目事竊惟清屯之舉臣不揣謭劣謬欲修舉
祖宗久湮之成法於患貧患寡之時為足食足兵之計
矢志殊迂用力匪易今幸邀寵靈克副愚忱竟臻成效
以兵則向欲為省會四門各索乘障之三百人而不可
得今則於前後左三衛清出實在營軍九千三百三十
八名於右護衛除旗軍校尉七百八十名外清出實在
修工軍二千五百一十七名悉年力精壯營軍已分六
營團練修工軍已撥令增築省會三關矣此臣清出實
在之兵數也以餉則向盡四衛之歲入支都司衛所廩
俸雜費及標下家丁二百月餉竒兵千人加糧而猶虞
不足今則於前後左三衛清出課銀一十四萬五千二
百四十二兩零於右護衛清出本色麥米豆一萬三千
五百五十六石零今夏課銀已將完而本色亦見行徵
收至原兌各軍未起課之地應納丁條草馬等銀共四
千五百八十一兩零猶不在内此臣清出實在之糧數
也是役也兵不煩募徵苐稽之斷殘之尺籍遂得萬二
千餘修我戈矛事乃畚鍤在將來終不敢謂戰則不足
在今日已可謂守則有餘餉不假摉泒苐復自奸宄之
槖囊遂得一十五六萬兩石金盈於帑粟充於庾在目
前可支繁匱之軍興在後日可禆富強之永計矣至於
酌其便於人情留其餘於地力故當經畫之初已無難
於慮始即經撓亂之後竟無害於觀成蓋臣籌度逾年
確有主見經營數月斷在必行遂使二百載相沿之弊
竇摉滌無餘億萬年不涸之利源流通㒺既臣於是益
信天下無不可為之事而自今以往凡有心為朝廷任
事者亦不至以臣之多事無成為戒矣然其所以成始
而成終者非臣一手一足之力所能辦除原任西安府
推官今行取王鼎鎮當臣初舉此意本官即力贊其可
行及奉臣檄則直窮蠧壊之根不避羣小之忌精心擘
畫定力擔當始事之功獨居其最臣已於第一次清屯
疏内題敘奉有准與優叙之旨聽部考選外如分守關
内道副使李虞䕫接管清理不徇情面至於軍戶地戶
争訟之案情偽百出剖斷公明至各衛之册籍繁多每
衛輙至十餘本而分郡分邑縷析於三十六州縣者每
本輒經數造而續清續發每州縣又輒至數番紛紜浩
繁本官必經手經目勞績鮮儔叙酬宜厚此外督徵州
縣當屯政修明之始能加意奉行有裨軍國大計與尋
常歲額遵例催辦者不同應照完課次第并行甄叙内
如長安縣知縣賈鶴年清操軼俗催徵有法首先報完
夏課以為諸有司之倡咸寕縣知縣宋屺留心督催夏
課遵限報完鄠縣降級知縣張宗孟悉心調劑使軍佃
悉得其平不急争一日之早完獨深圖長久之至計而
夏課報完亦不落後渭南縣署印西安府同知王明福
奉文之初有一二奸徒妄思延抗本官擒首惡枷責示
警旬日之内遂報完三千餘兩蒲城縣知縣田臣正項
錢糧不逾夏而征完六分於屯課尤竭蹶從事遵限及
額同州知州羅爌守潔才練使梗頑頓化課額能完華
州知州鄧承藩本州額課雖數僅五百七十餘兩而夏
季遂完解八分亦見勤敏興平縣知縣閻堯章額解亦
僅數百而鼓舞軍佃有方使人皆知納課之便臨潼縣
知縣張鼎課額頗多完將及數以上各官均請議叙以
示鼔勵者也其餘州縣或解數僅多而准之原額尚不
及半或解雖及額而按之銀數原自無多又或解將及
額銀數亦多而始則奉行不力近於怠緩繼復肯綮未
得涉於張皇臣俱不敢濫舉所有清出軍糧臣謹造册
奏報再清出屯課銀粟共十六萬餘數固不為不多然
較國初尚不敷原額秦方兵餉兩絀臣搜剔有此自兹
以往庶幾經理有方侵牟永絶以秦兵衛秦地即以秦
餉養秦兵凡遇軍興不至動煩呼籲可永寬聖明西顧
之慮若此項銀粟則必不宜别有挹注也蓋四衛軍糧
各有定數有一軍即應有一糧有一糧即應補一軍必
軍糧漸如原額乃能漸復先朝富強之盛内且有額支
丁條草馬司衛雜費等項又營軍加糧軍役工食與夫
延寧各邊班價俱於此中取給又向蒙聖明准臣設標
兵三千除當年給臣冏金裁站新餉六萬兩之外以後
着臣自行設處臣凜奉明旨至今未敢另有陳凟亦應
以此項接支頃戶兵兩部計議會𠞰兵餉該給臣餉銀
二十三萬四千兩止撥給臣本省裁站并晉蜀均溢銀
一十八萬七千餘兩尚不敷銀四萬六千有竒以臣見
抽屯餉緩議昨臣通計𠞰兵原列標兵在内亦自應以
此項通融凑抵又省會重地南北西俱無關城東關有
城亦低薄不堪臣見行分守道督咸長兩縣分工修築
夫役即用右衛軍丁而鹽菜等費亦於此項支給又打
造軍器獲捷賞功臣衙門并無額設亦應於此項那用
則此屯課自各項支銷外無多贏餘即欲招補額軍已
不能不需之異日况軍佃良頑不一未必一一通完臣
若不預為陳明當兹司農仰屋之時或取臣所清出之
課另充别項酌濟則不但使秦地空虚如故且並有名
無實之原額亦永不可問是臣徒費一番苦心於秦無
益而反害之矣至於十面合𠞰之舉仰借皇上天威諸
臣謀力果能刻期蕩平則自崇禎十年以後秦與各省
之𠞰餉俱不煩戸部撥給即或餘孽猶存尚費驅殱臣
有此兵有此餉臣為悉心料理自可支撑防擊臣亦必
自崇禎十年以後再不敢仰求接濟於戶部此則臣之
所可自任而敢昌言於聖明之前者也統祈鍳照施行
謹奏崇禎十年九月十三日具奏十月初八日奉旨據
奏清屯既竣裕餉足兵孫傳庭具見實心任事該部看
議具奏
題被災地方蠲緩錢糧疏
題為遵旨查明災重地方仰請蠲緩事卷查崇禎十年
二月初三日准戶部咨該臣題為秦民窮困已極相率
走險可虞懇特沛殊恩奠安危疆事該本部覆題本年
正月初十日奉旨覽奏秦省災荒至極民不聊生深惻
朕懷亟宜賑恤但目今庫部匱詘兹特發御前銀三萬
兩再著太僕寺發銀二萬兩光祿寺發銀一萬兩該部
撥給車驘著忠勇營中軍李應忠星夜押解會同該撫
按相度緩急設法救濟務令饑民得霑實惠事完報銷
如奉行不善及乘機作弊者據實參奏仍查災重之處
停徵錢糧并飭地方有司實心拊循不得虚應故事欽
此欽遵移咨前來除監臣李應忠齎到賑銀臣等會議
散賑并分發牛種先後事竣前已造册具疏奏聞外其
十年分災重之處臣等仰遵明旨檄行布政司分行各
府道確勘去後節據分巡關南關西河西商雒潼關各
道并西安漢中平凉鳳翔鞏昌等府及興安州各申報
所屬州縣災傷有值亢旱夏麥無收秋禾未種者有雖
佈種成苖被冰雹打傷者有人民被寇殺擄逃散未能
佈種荒蕪者有苖秀將成被寇殘毁者或請賑恤或請
蠲緩等情到臣臣復批行布政司覆勘彙報去後十月
十六日准戸部咨該監臣李應忠奏為微臣賑秦事竣
恭報散過銀數并查蠲緩錢糧仰祈聖鑒事九月十七
日奉旨據報賑濟秦省饑民六十二處已盡霑實惠并
節存改助牛種蠲緩勘明續奏知道了内稱印官有棲
身無地俸薪全無者該撫按確查廉善分别勸勉俾得
堅心愛民以昭朝廷體羣臣至意該部知道欽此欽遵
抄出到部移咨前來已經備行遵照去後今於十一月
二十八日據該司呈詳到臣該臣會同按臣謝秉謙黃
希憲議得軍旅饑荒乃從來偶值之變而秦則歲以為
常臣等拯救無能乃蒙聖明注念危疆軫存遺孑大沛
恩膏即使野殍溝瘠咸荷更生猶慮災重地方窮民應
輸錢糧不能辦納令臣等查明停徵雖古聖人如傷在
抱何以加諸臣等祇奉明綸分行踏勘如商雒之累歲
荒盗漢中之斗粟兩餘鞏昌之罹寇最久與興安之巖
邑兩陷臣等先後疏報俱在御前自應併以災重邀恩
其他西鳳平延各州縣或殘破之極一望邱墟或殺戮
之餘呻吟徧野或民逃寇踞東作未興或夏旱秋雹西
成㒺穫臣等查覈分别奏聞除西安屬地有寇警稍息
二麥頗登惟夏末稍旱併臨洮府屬雖經寇擾被災未
甚與凡稍可徵輸州縣俱不敢概議蠲緩外查得屢經
寇殘地方與夫旱雹災傷最甚之處如西安之山陽鎮
安商州商南雒南漢中之南鄭洋縣城固西鄉沔縣褒
城略陽鳳縣鞏昌之階州文縣兩當成縣西和漳縣秦
安平凉之涇州崇信華亭鳳翔之隴州麟遊興安并所
屬之白河紫陽洵陽平利以上三十州縣或屢被寇殘
或酷遭旱荒被災一等應將十年分存留錢糧并新舊
軍餉及雜項公費羊價料價匠價并衞所屯派軍餉俱
蠲五分緩五分鞏昌之隴西寧遠伏羌秦州禮縣清水
徽州并洮岷西固城三衛所平凉之靈臺隆德鎮原平
凉莊浪鳳翔之扶風汧陽延安之安塞保安延長甘泉
宜川延川慶陽之寧州真寧安化合水以上二十四州
縣并衛所營堡曾經寇掠民多逃竄地多荒蕪即間有
耕種又罹旱雹被災二等應將十年分存留錢糧并新
舊軍餉及雜項公費羊價料價匠價俱蠲三分緩二分
徵五分西安之耀州同官永夀長武三水淳化同州藍
田朝邑韓城蒲城郃陽澄城鳳翔之寳雞郿縣岐山鞏
昌之通渭安定平凉之固原静寧慶陽之環縣延安之
鄜州膚施中部宜君雒川綏德安定清澗米脂葭州神
木府谷吳堡以上三十四州縣并各衛所營堡亦經寇
擾民殘地荒又值夏旱秋成甚薄被災三等應將十年
分存留錢糧并新舊軍餉及雜項公費羊價料價匠價
俱蠲二分徵八分至於石泉漢隂寧羌三州縣俱新經
寇陷百姓殘傷已極十年分存留錢糧并新舊軍餉及
雜項公費羊價料價匠價俱應盡蠲以上所議蠲緩止
及存留錢糧與新舊軍餉雜項公費羊價料價匠價數
項此外有䘵糧為宗藩急需民運為邊軍急需站價為
驛逓急需豫徵軍餉為𠞰兵急需俱未敢概議蠲緩至
監臣疏稱印官有棲身無地俸薪全無者蒙旨著臣等
確查廉善分别勸勉臣等查得西安府鎮安縣知縣秦
來傒力捍空城賊偪境内猶能出竒斬馘已經兵部叙
錄先因薪俸無給至家口不免嗷嗷臣曾括金四十兩
以贍之鳳翔府隴州知州文應麟受事該州當屢經殘
破之後無復州治該本府知府熊應元條議修復督臣
洪承疇發兵鎮守一時在事諸臣各有捐助臣亦搜捐
贓贖二百餘金以佐工料今城工報竣而拮据綢繆頼
該州之力居多扶風縣知縣宋之傑委署之初該邑官
舍民廬無復存者本官代庖數月勞來有方未幾而百
堵具興市肆如故邑治漸有可觀臣因以本官題陞該
縣以償其前勞且以鼔其後效平凉府靈臺縣知縣敖
浤貞方履任時賊猶踞城内本官受事於城外之南堡
及賊漸引去本官招集居民繕葺城垣置備守具殫竭
心力厥後大寇屢犯其境竟能固守崇信縣知縣高斗
垣歴殘邑二載卧薪嘗膽形神俱瘁今城已修復廢墜
可徐俟興舉而本官以憂去之數官者艱難困苦既已
備嘗黽勉勤劬復能自效與廉善二字有當用當遵旨
勸勉内高斗垣雖以憂去而勞不可没故並列以聞至
於見在各官倘能初志不渝末路愈振以廉善始復以
廉善終是在各官之無棄爾勞矣此外凡城經殘破之
處官之俸薪未盡無給而棲身實苦無地者尚有山陽
永夀華亭麟遊涇州褒城漳縣秦安成縣階州文縣兩
當石泉寧羌漢隂等處苐其官或經參處或久缺未任
或新任而廉善未能自見臣等所以分别勸勉者亦不
能不徐俟其後而官廨俸薪等項現飭各道府從長計
議另疏題報為此謹題崇禎十年十二月初十日具題
十一年正月二十六日奉旨該部看議覆奏
題按臣錢守廉卹典疏
題為勵勞臣以光大典事准吏部咨遵奉明旨行據陜
西布政司呈詳到臣為照臣忠莫大於致身主恩特優
於死事若其勞在邊疆尤宜上邀殊典該臣看得前巡
按陜西監察御史錢守廉立朝著謇諤之風報國矢捐
糜之志有懷慷慨匡扶豈異人為殫力澄清髮膚總非
我有入關值寇盗擾攘之日縱橫盡封豕長蛇按部際
近邑殘破之餘來往悉青燐白骨乃守廉㒺辭險阻備
極辛勞既巨細靡不身親復安危引為己任籌兵籌餉
捋蓄而肌骨為銷議撫議征擘畫而心神幾瘁憤將士
之驕玩成習直欲以繡斧代尚方痛我師之延悞㒺功
恨不以驄馬當汗血故擒闖酋於盭厔實守廉畫策於
火攻收滿寇於延安又守廉自受以戎索此守廉勞績
昭昭在人耳目俱有塘報可稽然守廉致病致死之繇
不專在是也兼任三年之巡閱勞旦晝於簡伍稽儲親
覈兩鎮之邊防歴馳驅於衝寒冒暑故鄜宜之轍未返
馬上血傾數升比榆固之役方周榻間食惟幾箸迨勉
竣掄才之典棘甫撤而守廉遂不起矣按臣謝秉謙接
任謂守廉以死勤事實不敢没其成勞亦臣所真知灼
見若非破格優䘏非所以勵臣節而昭國典至守廉生
平才品與夫察吏安民觀風問俗諸善狀為巡方職業
之所應盡者臣不敢一一縷數也查得大明會典一欵
凡在京出外文武官員不拘品級其以死勤事者䘏典
取自上裁今守廉功在秦疆臣謹會同按臣謝秉謙合
詞具題伏乞勅部議覆施行謹題崇禎十年十二月初
十日具題十一年正月三十日奉旨該部查例覆奏
移鎮商雒派防汛地疏
題為微臣遵旨督兵斷截商雒恭報到汛派防情形仰
祈聖鑒事照得流寇煽禍十載勢益披猖臣實不勝痛
憤於十一月初十日具有微臣素負癡腸一疏以秦寇
適去臣兵少集輒自請出關𠞰賊方在候旨本月三十
日准兵部咨為請旨責成𠞰賊第一事令臣兵斷截商
雒十二月初三日又准兵部咨為緊急軍情事令臣速
赴所派地方臣一面咨覆兵部一面厲兵秣馬發撥遠
探豫楚各賊西向情形間本月二十一日又准兵部咨
謂兵機介在毫髮賊勢急於奔湍申令扼𠞰謹具題逹
事内云賊既自南而北勢必自東而西或涉南陽走内
淅則商南受其衝或過汝州走永盧則雒南受其衝苟
一入商雒而萬山環之岐徑錯出出藍田則通鄠杜出
山陽則達鄖房出興安則奔蜀漢而我官兵追之不及
截之不能又散漫而無可如何故臣前議陜撫堵商雒
實當賊首衝而潼關一路有晉兵横截陜靈即諸賊不
敢正視此形格勢禁用兵之理有不可易者也本月初
三日接得陜撫孫傳庭微臣素負癡腸之揭自請出潼
關殺賊而欲令監軍道張京領王洪祖大弼之兵别出
鄖西此或拜疏在未見責成之前可耳若旣見明旨責
成該撫宜急趨商雒豫堵賊衝等因移咨前來准此臣
於二十四日親督官兵繇藍田赴商雒議以後左營都
司李國政統領馬步官兵九百一十三員名屯兵砲手
四百四十四名署中軍事旗鼔都司王國棟統領馬步
官兵一百七十員名竒兵砲手四百二十名直抵商南
以堵内淅之衝以甘營副將盛略統領馬步官兵一千
五百八十八員名屯駐雒南以堵永盧之衝以原任副
將遣戍趙大胤所統馬步官兵六百八十八員名併原
任副將王根子所統蕃漢官丁一百八十四員名原任
參將解文英所統馬步官兵五百九十六員名守備張
文耀所統馬步官兵一百四十二員名操司孫枝繡所
統馬步官兵四百二十二員名俱駐商州居中四應及
臣至藍田據前發河南及鄖西塘撥報豫楚各賊尚未
有西犯情事臣因念商雒米糧騰貴臣前發商雒道屯
課銀三千兩所買糧料不能濟多兵駐防之用臣因暫
駐藍田二日又發屯課銀令該縣糴買料豆令旗鼓都
司王國棟同竒兵千總董朝薦分派騾軍轉運查臣原
買運騾僅二百餘頭計程運至商州六日一轉每次運
豆一百五十石以供千馬六日之料尚爾不足其兵士
所需糧米臣先行藍田糴買並屯課折納在倉者約千
餘石俱不及運臣因令趙大胤等兵於藍田暫駐其盛
略甘兵見在潼關臣亦行令暫駐關上俟發李國政王
國棟各兵赴商南之後即調趙大胤等兵齊赴商州盛
略兵亦俟臣另檄至即赴雒南臣親提李國政王國棟
各兵於二十七日自藍田入山從七盤坡攀援而上側
身一望萬山如簇行旅久絶草木蓊蘙併所謂羊腸鳥
道不可辨識臣棄馬而徒同官兵披荆捫石躡雪凌冰
下窄坡關經藍田每至險滑不能定足之處左右争掖
臣臣不欲使各兵將窺臣之憊輒皆麾去行數十里所
過村落廬舍無一存者晚露宿牧護關燐火生於寢處
馬溺時濺襟裾軍中踐更之卒於數武外喧傳虎過者
至再臣擁裘與随征健丁十數軰危坐達曙呼早炊無
所具僅脱粟一盂鹽蔬數莖其諸將士枕戈懸釡之苦
固可知已洎涉秦嶺道枕南巖積隂險滑更甚臣雙足
蹣跚欲踣者幾再臣益賈餘勇以示諸將之稍懈者再
行竟日近商州僅一舍尚杳人烟比及郊關亦以賊火
成墟始見三五老稚行立道左然皆疾首蹙額似畏多
兵之至不能相容者既抵州詢商南城内居民約僅百
家難以駐兵查有商雒鎮龍駒寨兩處居商州商南之
中距州百里猶可運糧接濟臣因將李國政王國棟所
領兵馬分屯兩地擇賊焚餘之屋稍存椽瓦者居之俾
於鄖豫兩路遠差哨探如商南以東但有賊耗李國政
等兵即馳詣商南截𠞰一日可至其趙大胤等兵與盛
略之兵亦俟賊警稍西大胤等兵即從藍田徑馳商州
盛略兵即從潼關徑馳雒南俱兩日可至兵在内而賊
在外兵在近而賊在遠汛地已經派明聞警即可遄赴
庶於扼堵既無悞而亦不自致窘困若關門重地雖陜
靈已有晉兵我兵猶宜設防臣行令原派防韓郃參將
王永祥統領馬步官兵四百二十七員名仍與潼關守
兵恊防至漢南大寇雖遁入川中而遺孽尚多與土寇
相倚為祟如略陽階州城固洵陽白河之間或報千百
甚或報萬餘臣雖行各該道相機𠞰撫度難盡滅且漢
中米糧騰貴尤甚商雒見今雲棧猶梗販運難通臣行
令贊畫司務陳繼泰統民兵二千名疏通機道給以三
月餉銀共九千兩即作糴本販運米糧入漢接濟外有
原任參將田時升所統馬步官兵八十九員名并所督
練屯兵一營及司務廳屯兵九百六十二員名與各營
屯兵俱留防省城臣到汛派防已定謹具疏馳報至臣
斷截之方略請豫陳焉方臣未至商雒而商雒之情形
在臣意中及臣既至商雒而商雒之情形在臣目中其
在臣意中者賊無處不可入我無處可防故臣謂惟有
困賊於山之外擊賊於山之内而已其在臣目中者賊
無處不可入我無處可防如故而臣所以算賊者則似
更進一籌固即該部所謂臣先入伏兵待賊毋令狡賊
先入為伏待兵之說也蓋商山之險阻荒苦我與賊共
之臣既提兵先入則以逸待勞以静待動之勢猶在我
較扼賊而困之山外取效捷與索賊而擊之山内用力
易故或賊繇永盧入雒南或繇内淅入商南臣必能迎
頭擊堵即或繇永盧内淅各山峪紛出之岐徑奔竄於
不商不雒之間然未有竟不商而突興漢竟不雒而越
藍鄠竭臣之愚即不能滅此朝食乃如部議所云務必
驅之東出俾禁旅理臣與豫晉之兵收功一戰臣不敢
不惟力是視苐賊衆我寡賊合我分故該部復議調督
臣洪承疇兵與臣兵合勢斷截倘督臣旦夕果至計乃
萬全然今川事决裂督臣或不能恝然東返而臣亦不
敢以單薄自諉乃臣所慮者陜靈横截之兵未必能代
臣塞崤函之罅漏誠以在人者不敢恃故臣仍以韓郃
之兵與潼兵恊防關門臣所無可奈何者鄖防之南竹
房等處接壤興洵臣鞭長難及不能並騖賊或自楚地
從彼中闌入在臣即可卸責而藩郡震驚又在所不免
然此自有治臣鄖襄之汛兵扼之於前督臣漢興之𠞰
兵殱之於後臣猶不能不鰓鰓過計則臣為封疆無已
之私衷也至於此中駐兵無地運糧最難臣惟望天心
悔禍速滅此賊臣何敢妄冀立功不然則望大兵星馳
電掣速驅各賊早至荒山臣得以未疲之力與之一决
可僥倖寸竪仰報聖明亦臣之所願也伏乞垂鍳為此
謹題崇禎十年十二月三十日具題十一年正月二十
二日奉旨據奏到汛派防情形知道了所陳方略孫傳
庭著即相機扼賊毋致狂突仍飭督治諸臣力遏鄖襄
以障藩郡如玩悞諉卸一併重治該部知道
辭加級銀幣疏
奏為異數殊恩萬難祗受事崇禎十一年正月初五日
准戶部咨該臣奏微臣清屯事竣三秦永利已興彙報
前後清出實在兵糧數目事一疏該本部覆題十年十
一月初六日奉聖旨李虞䕫加一級賈鶴年等俱紀錄
孫傳庭清屯充餉勞怨不辭著加一級仍賞銀三十兩
紵絲二表裏用昭激勸今後各撫務以秦撫真心實事
為法不得自狃匱詘徒煩仰請欽此欽遵抄出到部移
咨到臣臣跪誦明綸不勝惶感伏念臣至謭劣悞蒙皇
上簡擢填撫秦中今幾二載方臣叱馭入關時秦徧地
皆寇而問兵無兵問餉無餉臣惟照臣所請設兵數招
集訓練即以所請冏寺遼站等銀六萬兩催解支給東
援西𠞰亦累奏微功然兵力既單餉且虞斷寇氛方劇
迅掃難期臣日夜展轉恨不折肢為兵糜骨作餉以遄
靖狂飈早紓宸慮且以振弱濟虚俾百二重關可永恃
無虞臣因查西安前後左三衛併右護一衛有軍如許
固一一可勾每軍有贍田一頃固一一可覈臣竊嘆國
家兵餉莫大於是乃日疾首攅眉憂兵憂餉耶用是多
方稽討一力擔承溯流窮源循名責實幸藉皇上寵靈
一時道府州縣諸臣靡不恊心共濟得成厥功雖於兵
食大計不無禆補然為國家應有之利臣子應盡之職
乃蒙皇上嘉許過甚寵賚非常謂臣清屯充餉勞怨不
辭加臣一級仍賞銀三十兩紵絲二表裏用昭激勸且
俾各省撫臣以臣真心實事為法臣聞命自天措躬無
地夫以軍衛民以屯養軍原祖宗富強永圖祇以法久
弊滋盡歸隠占致難究詰臣受封疆重寄何得悠忽瞻
徇不一清釐即獨勞衆怨皆臣所甘况自有此舉在臣
既幸展布有資不苦襟捉肘露在地方之人亦以緩急
足恃謂可席慶蒙安臣且一勞永逸有德無怨矣而更
以勞怨厪聖慈之矜憐叨明庭之晉錫則於臣誼涉欺
㒺而於君恩為逾格况臣自受命撫秦之初曾蒙召對
平臺親承真心實意之聖訓兹即以區區樸誠荷皇上
之洞鑒昨於臣奏報之疏既嘉臣以實心任事今於戸
部叙覆之疏又嘉臣以真心實事且俾各省撫臣以臣
為法臣何人斯蒙皇上知遇至此臣生既非虚死且不
朽况臣撫秦無状叢慝實多日者漢隂之失不即加臣
以斧鉞僅薄示降罰若復以負罪之身冒兹寵異雖聖
明固有不測之恩而臣愚實凛非分之懼伏乞收回成
命准臣辭免使臣心稍安臣罪稍逭臣無任激切屏營
待命之至為此謹奏崇禎十一年正月初九日具奏二
月初十日奉旨孫傳庭清屯著勞叙賚已有成命不必
辭該部知道
議蠲漢中錢糧疏
題為漢郡復值災荒亟請拯救事照得漢中親藩重地
無歲不罹寇患而凶荒亦因之去歲之春斗米八錢窮
民飢餓死者不知凡幾仰賴我皇上發帑賑饑一二未
盡孑遺幸得少延旦夕以冀天運之轉移不意入夏旱
魃為虐二麥俱枯及夏末得雨稍種榖黍晩田幾幸薄
收乃八月間闖將過天星等九股大寇復遭蹂躪迨十
月去蜀西成已過顆粒未登兼以棧道久梗販運阻絶
即今斗米價至一兩且無處糴買臣每詢之彼中差來
官役僉云在城在野殍殣相望白骨成邱臣心如割無
計可援幾擬再懇皇慈發帑賑濟又思聖澤即可頻邀
而涸鮒亦難久待展轉再四惟有疏棧通糶一策尚可
以濟燃眉適臣標下贊畫司務陳繼泰扼腕時艱條畫
具申欲以疏棧通糶為己任臣即據本官詳議令統領
官兵二千名疏通棧道臣仍檄布政司轉行西安府借
動屯課預給本官三箇月餉銀九千兩内以四千五百
兩給散各兵充餉以四千五百兩作糴本易買米糧驢
頭販運接濟臣又念棧道屢經流寇奔突人烟斷絶各
兵應用器具俱宜自行擕帶仍檄西安府動屯課銀二
百兩給賞各兵以為製辧之資鼓勵遄往令於棧道挨
程屯駐更班轉運兼令設法招勸附近民人給與糴本
同各兵往來負販除糴本之外得有利息即給各軍民
自潤使樂於從事本官已於十年十二月二十六日於
西安府領銀督各兵從涇咸取齊前往至十一年正月
初五日又接按臣謝秉謙手本議再借銀數千兩易買
米糧兼買騾驢另行委官設法販運臣念彼中饑荒至
極增本廣運多多益善又行布政司復凑銀四千兩行
分守關西道李公門轉發鳳寳岐郿等縣易買米糧仍
令該道移駐鳳縣令鳳翔府通判陳元勛移駐寳雞催
督各縣將買完米糧運交鳳縣署印官收貯該道即設
法雇募騾驢或募夫轉運并令漢中道府急速設法給
文貸價前來接運或鼓勸士民自行販運至漢報數在
官聽該道府仍即酌定出糶之價除原本之外營出利
息亦聽販運軍民自潤然此兩運糴本若即分給漢民
作賑勢難遍及故臣責成官為買糧督兵接運又招致
民人負販俾其絡繹周轉源源不斷則所濟於漢民自
多至於彼中一切錢糧已萬難催徵業據布政司申詳
已具有遵旨查明災重地方一疏議將漢屬各州縣本
年各項存留并新舊軍餉及雜項公費羊價料價匠價
分别蠲緩内議寧羌州盡數蠲停南鄭洋縣城固西鄉
沔縣褒城略陽鳳縣俱蠲五分緩五分其存留軍餉等
銀外尚有祿糧民運站價俱未議及今該處凶荒至此
臣恐所緩之五分與禄糧民運站價即不議蠲亦難望
其完納似應全數蠲免之為愈也臣謹會同按臣謝秉
謙合疏具題伏乞勅下該部覆議施行為此謹題崇禎
十一年正月二十五日具題二月十七日奉旨據奏疏
棧通糴招勸賑濟知道了所請蠲緩事宜該部看議速
奏
奏報甘兵廩餉疏
奏為甘兵廩餉久有成額微臣接管委難釐正謹具疏
奏聞以祈聖鑒事崇禎十年十月初八日准兵部咨該
臣題為恭報甘兵扺鳳臣遵旨調度併請防擊一定之
責成以便遵守事該本部覆題本年九月初八日奉旨
督撫功罪一體恊力夾𠞰屢旨申飭孫傳庭著與洪承
疇等彼此同心随賊東西殱堵早奏蕩平豈得分别以
滋規卸若失時僨事國憲具存甘兵仍聽孫傳庭調度
毋容又更甘兵廩餉事宜作速釐正欽此欽遵抄出到
部移咨到臣除臣與督臣洪承疇恊力同心隨賊殱堵
不得分别規卸及臣調度甘兵祇遵明旨外臣隨將甘
兵廩餉事宜移咨督臣會議去後至十一月十六日准
督臣回咨内稱甘肅官兵本部院原定則例係二月間
調到之初即在臨鞏階文洮岷徽成地方米豆價騰自
應照各營事例一體支給今各官兵既改聽貴院調處
皆駐在西安潼關渭華涇三鳳翔地方往來不過二三
百里力不苦於奔疲且地方米豆價賤糧餉自可節省
以勞逸飢飽遠近之勢較之自不能以相同所有甘兵
與各官目酌量釐正等項應聽貴院裁酌相時隨地先
為釐正另行會題等因准此該臣看得甘兵乃督臣三
邊四鎮所統轄之兵而臣則隔鎮之撫軍也彼自督臣
軍前發臣標下其所應支廩餉臣即未准督咨亦不便
岐視况督臣曾以則例移臣臣安得不照督臣則例支
給今該部據臣奏報覆請釐正奉有明旨臣當東手憂
餉之時苟可以酌盈濟虚豈非臣之至願苐揆之情理
釐正之舉臣實未可冒昧故臣遵部咨移咨督臣會議
及得督臣回咨調甘肅官兵二月間調到之初在臨鞏
等處米豆價騰應照督臣各營事例一體支給今聽臣
調度皆在西安潼關渭華涇三鳳翔地方米豆價賤自
可節省應聽臣酌量釐正夫去歲春初臨鞏米豆價猶
减於西鳳後因大兵久駐價始日騰恐臨鞏貴而西鳳
賤之說實非定論即以勞逸飢飽遠近為言臣奉命措
兵亦思滅此朝食倘遇赴湯蹈火各兵豈得不往即使
解衣推食在臣豈容少靳若任其逸不妨聽之饑而苐
知減餉俟其勞方可許之飽而始為增餉又鰓鰓焉較
量於遠近以為之裒損其何以使各兵樂為臣用而得
其死力乎且各兵之在西鳳距甘鎮不較在臨鞏倍遠
乎乂今隨臣斷截商雒非即向來官兵所裹足不前之
地乎其勞逸飢飽遠近之處又何如耶况從來軍餉由
少得多則以為固然由多得少則以為駭然臣即慳吝
存心刻薄成性實未敢以三軍之怨讟為可嘗試輒貿
貿然輕議釐正也至於臣之所釐正亦不少矣各兵初
屬臣調度時每月應支餉銀七千二百五十餘兩臣於
郿縣親點一過復行監軍道王文清同總統副將盛略
逐一揀選汰去官目三十一員兵丁四百一十四名馬
騾七十匹頭每月共减支銀一千五百六十餘兩是臣
之所釐正也至臣約束各兵不得擾民間一米一蔬各
兵洗心滌慮以奉令惟謹是亦莫非臣之所釐正也且
樞部計議兵餉督臣之兵與臣之兵原無等差今臣標
兵廩餉不敢概拘督臣則例而甘兵廩餉似不得不仍
如督臣則例支給矣至臣之兵數原應一萬今計臣見
在兵數即除去甘兵尚在一萬之外刻下臣即以臣練
就兵馬營制及分營將領詳列奏報稍俟二月合𠞰後
臣擬將甘兵繳還督臣如督臣不用則應發回甘鎮臣
已移督臣咨會矣伏乞聖明垂鑒為此具奏崇禎十一
年二月初二日具奏三月初三日奉旨該部看議具奏
白谷集卷一
