白谷集卷二
明孫傳庭撰
剖明站銀斟酌裒濟疏
題為剖明秦省站銀僅存給驛之數併請斟酌裒濟以
禆實用以佐急需事崇禎十年六月初一日准兵部咨
該本部等衙門會題為兵餉遵旨熟商事機萬難遲滯
等事八月十六日又准兵部咨該山東廵撫顔繼祖題
為驛逓倒逃不飭緩急脉絡難通等事俱移咨到臣卷
查秦省節裁站銀先該兵部坐泒八萬四千一十二兩
零後據各府報到所屬州縣原開撒數止該八萬三千
九百五十二兩零十年分議以三分之二給驛該給驛
銀五萬五千九百六十八兩零該部通查本年銀數除
督臣洪承疇題留剿餉銀四萬兩又漢中新增兵餉銀
一萬二千兩止存給驛銀三萬二千一十二兩零及臣
覆查本年銀内又應除前撫臣甘學闊題允俟事平始
撤兵餉銀一萬兩併前州縣原開撒數少銀五十九兩
零止存銀二萬一千九百五十二兩零又漢中新增兵
餉銀一萬二千兩布政司原議以漢中所屬寧南九州
縣裁站銀八千三百二十餘兩兌給及查該府所屬州
縣殘破幾半又值異常饑荒此項站銀萬難催徵臣已
行該司另以應存站銀補給則又當除去銀八千三百
二十餘兩止存銀一萬三千六百三十二兩零乃漢中
而外又如鞏昌之階州文縣漳縣成縣兩當西和秦安
及西延平慶鳳興所屬各殘破地方應徵錢糧無論已
未題免悉催納不前站銀豈能獨完故即督臣原留之
四萬尚多借解漢中原留之一萬二千亦臣以屯餉借
給見今嚴催該司抵補該司若不能措又安所得一萬
三千六百三十二兩給驛之銀也則此給驛之銀自應
從十一年始及查十一年站銀照該部原議以二分給
驛該銀五萬五千九百六十八兩零以一分報部該銀
二萬七千九百八十四兩零其報部銀内又應除寇平
始撤兵餉銀一萬兩漢中新兵銀一萬二千兩尚該銀
五千九百八十四兩零乃十一年之民力豈遽加於十
年即給驛之二分與事平始撤及漢中新留之兵餉亦
斷不能盡完無欠又寧有贏餘可以報部乎此臣所謂
秦中站銀僅存給驛之數其報部之一分自應仰懇天
恩勅該部即為除免至於給驛之數無論完多完少俱
應給驛乃臣又請為之斟酌裒濟者查兵部原議陜西
用兵所在驛逓數倍艱難徑免三分之二仍給各驛是
該部原因秦之用兵而念其艱難因秦之艱難而始為
給驛也乃秦之驛逓固艱難而驛逓之艱難實不一且
秦之艱難又不盡在驛逓而更有甚於驛逓者臣身任
秦事苐欲使此徑免之二分實足以濟秦之艱難以仰
副聖明之德意以不虛兵部為秦請命之苦心則於給
驛之中既不容混施於給驛之外又不得不兼顧矣查
得秦中驛逓向因各衙門差遣繁多夫馬苦累臣於入
關之初設法嚴禁置立號票非係傳報緊急軍情部解
京邊錢糧與夫取辦軍器等項例應用勘合火牌者不
得用驛逓一夫一馬於是濫差盡杜應付遂减臣又查
近省各州縣驛逓如咸寧長安臨潼渭南華州華陰潼
關高陵富平三原岐山鳳翔等處驛逓向皆僉募馬戶
多有市棍包攬借口衝繁攀害里甲每馬里甲幇貼銀
八九十兩甚有百五十兩二百兩者臣盡革市棍仍訪
其奸弊之甚者嚴拏勘問時尚未有兵部官飬馬匹雖
是美意實非良法之議臣行令各該州縣以原額站銀
官買馬騾於公所攅槽餧養走逓其馬騾間有倒斃仍
詳申臣衙門批動站銀買補於官無累於民無擾即不
敢保後來永遵無斁而見今行已逾年頗有成效故臣
接部咨之後於未經官養者固行令照舊於已經官養
者亦未敢更改節據咸寕長安岐山潼關等處開報該
驛站銀自官養以來各有省剰不等今如槩行給驛欲
給民則民未應差欲給官則見在已有省剰此項之給
不幾付之虛擲乎是此十餘處官養之驛逓固可以無
給矣此十餘處乃本省有數衝繁之地經臣釐飭調停
既支撐容易其諸次衝而少僻者自可類推即其中道
路遠近不一原額多寡相懸亦可以無槩給矣又有向
來雖稱衝繁近因前路梗阻差使罕至如鳳翔之寳雞
西安之武功興平等處走逓既減即宜量示優恤亦可
以無全給矣臣何敢以朝廷軫恤艱難之賜而漫為市
恩也至有昔稱簡僻今較衝繁如沔縣略陽徽州秦州
清水隴州汧陽等處自棧道梗阻漢興一帶差使俱改
繇此路其臣禁裁偽濫之所減亦不勝此道路歸併之
所增自應遵照部議以三分之二徑給又有殘破驛逓
無論夫馬全無即驛舍民居皆被火燬如草凉三岔松
林安山武關青橋馬道開山等處俱宜另議修復工費
不貲雖儘此原給之二分或再於二分之外更加一二
倍猶不能濟事故前撫臣練國事曾請有修復站銀二
萬竟未敢輕舉昨臣已借動買馬今剿威大振賊滅有
期凡各倒廢驛逓皆應次第整理似不得舍此項而别
請經費自應那各驛可以無給與可以無槩給及可以
無全給之銀以充修復之用故敢以斟酌裒濟仰請明
旨乃秦之艱難更有不在驛逓而甚於驛逓者無如防
餉是矣查得韓城郃陽馬蘭潼關等處防兵先年題准
每年支用兵荒銀一萬九千五百六十兩七錢商稅銀
二萬九百九十四兩初時計口授食無虞虧缺嗣因寇
勢披猖兵數日增餉額不敷俱於題留剿餉内凑支至
崇禎八年部議將兵荒銀改充韓藩宗祿其應支防餉
於本省軍餉内照兵荒銀數撥抵其防餉不敷者亦應
仍以剿餉凑支乃本年因調到剿兵衆多題留剿餉且
不能支剿兵之用故不能凑支防兵節經前撫臣李喬
甘學闊批行布政司措給除正項外剿兵及防兵共長
支過軍餉銀五萬四千五百六十六兩零曾經前撫臣
甘學闊題請開銷部議以未題先支未准仍將前長支
銀令毋年設補一萬九千餘兩即准作撥抵兵荒之數
自九年起防餉益無着落今查九年防餉支過銀三萬
六千九百餘兩原額商稅銀止收完八千六百有竒十
年防餉支過銀三萬六千一百餘兩原額商稅銀止收
完一萬一千八百有竒其餘不敷之數皆於司庫那借
凑支以至於今那無可那借無可借除臣於稍緩處節
次裁去兵約一百七十餘名馬約三十餘匹而實支月
餉歲費尚約需三萬三千餘兩此在戶部自知為應支
之數且該部既以原支之兵荒銀撥抵韓藩宗禄題明
以軍餉撥補乃因前撫臣於額外各有長支遂恡惜刓
予自臣接管併額内應支之一萬九千餘兩亦不准支
故臣不得不行該司委曲借給今所借日多該司日申
詳促臣請補臣以時值空匱聖明宵旰方殷逡廵不敢
凟陳頃臣清有屯課銀兩除支三衞官俸軍糧解給班
價及脩關軍丁鹽菜與夫造器充賞之外尚可凑補此
項但戶部因臣見抽屯課已將應給臣剿餉扣短四萬
六千餘兩又臣自崇禎十年該部撥臣剿餉一十八萬
之外以後即臣兵不能遽撤其所需之餉臣矢不取給
於該部臣已於清屯事竣疏中明白入告矣是臣所期
以屯課濟朝廷之用者固不能一樹幾剥以應各項之
需也幸此裁站銀兩兵部已題允給驛合無容臣通融
支用除應給之驛逓與應修理之驛逓臣酌量徑給及
通融動用外餘有若干即凑給防兵餉銀總此給秦之
物一裒濟間而於彼既不致虛糜於此亦不患匱乏計
盖無便於此者至給過銀數布政司於年終分析造册
報部銷筭其戶部抵過宗祿原撥防餉兵荒銀一萬九
千餘兩止照原數以軍餉撥臣抵補其九年十年用過
防餉除每年應支軍餉一萬九千餘兩併稅銀外九年
長支過銀八千六百餘兩十年長支過銀四千七百餘
兩令該司照數補完其前撫臣八年長支銀五萬四千
餘兩候事平水陸路通商筏稅銀足額陸續扣還庶透
支永杜而正項亦永清矣再照站銀雖屬在兵部防餉
雖屬在戶部然兩部協心體國豈分彼此且此銀業已
給秦矣又用以餉兵兵部豈有靳焉至該部原議以十
年分站銀給驛三分之二未及十年以後乃秦彫攰至
極非邀皇上厚澤深仁徐為培養元氣何能遽復則皇
上之所以濡沬而噢咻之者豈忍自十年遂已即臣之
所以仰懇再造者亦非直以秦十年之自處其窘未獲
實霑浩蕩輙敢喋喋也統祈勑部施行為此謹題崇禎
十一年二月初二日具題三月初三日奉旨該部知道
報流寇自蜀返秦疏
題為微臣遵旨東截剿兵邀賊北返謹馳奏上聞併報
微臣回省調度相機防擊以竭臣愚事臣遵奉明旨親
督官兵在於商雒斷截已經具奏併節具塘報外今於
二月十一日據西慶平鳳監軍道僉事張京塘報同日
又准按臣謝秉謙手本到臣案照先於二月初五日據
漢羌營遊擊韓進忠塘報同日又據分廵關南道劉宇
揚塘報各到臣今據前因該臣看得自闖過等賊入蜀
而秦之西南半壁亦併無大寇之跡矣督臣洪承疇復
提固原總兵左光先臨洮總兵曹變蛟及副將馬科賀
人龍趙光遠等勁兵盈萬入蜀遠討而又馳調延鎮總
兵王洪及寧帥祖大弼之兵厚集於漢略徽秦之間首
尾聯絡以防賊之奔逸而備我之堵擊臣謂盡賊在此
一舉矣故臣奉聖明斷截商雒之責成臣亦不敢望督
臣分一鎮之兵以佐臣之單弱即樞臣楊嗣昌低回籌
度亦似穆然於臣力之難支而臣迄不敢稍萌諉卸且
有督臣不能恝然東返之奏以决我兵入蜀之行臣之
區區惟日望大兵滅賊於蜀使一騎不還則蜀之危解
而秦西南之患亦可以永絶矣縱臣汛守之地或以力
綿僨悞致干斧鉞臣甘之已不謂自臣入山豫楚之寇
反徘徊未敢突犯商雒及入蜀之寇忽又盡報還秦老
營已劄西禮塘馬已至秦州矣查各賊自至蜀中三閱
月皆盤旋於川西一帶在白水江西故所失城池亦俱
係江西地方川西西阻羌番東南俱阻大江川兵亦盡
聚於東南故賊不能東出䕫門南走叙瀘設使我兵即
從川西進發川兵扼堵於前秦兵馳擊於後賊逃死無
路勢成釡魚不謂兵從川北南下賊遂從川西乘罅而
北矣此實秦之劫運未已臣之蹇劣應值此厄夫復何
言據報左曹兩帥似皆在賊後王帥已赴漢中倘祖帥
又不能拒堵於西禮則西鳳平慶勢復岌岌臣見防商
雒豫楚諸賊如八大王等股猶鷙伏於榖城而葉縣舞
陽亦報有大寇擾掠瓦背餘孽復出於嵩永之間臣原
不敢遽離商雒苐西鳳内地尤宜急顧查原任總兵張
天禮領有馬兵一百餘名步兵三百餘名先奉督臣檄
駐咸陽臣已移文促令馳赴鳳翔防禦然為力幾何恐
不足恃臣不得不馳還省城適中調度如西賊突犯鳳
寳恐商雒駐防官兵遠調不及亦應預檄赴省以備發
勦俟臣至省酌量緩急調取謹先據報奏聞伏乞聖明
垂鑒至臣母老子獨迎養則水土不宜送還則倚閭難
禁臣方欲俟大剿期畢陳乞終養而今不敢請矣賊既
返秦此臣報君之日非臣報母之日臣所練就兵將儘
堪一試臣惟有捐糜頂踵矢不與賊俱生以盡臣戮力
封疆之義倘徼天之倖稍有寸效可以稱塞萬一臣乃
敢披瀝血誠萬懇聖恩以還臣身於臣母俾臣母未盡
之餘年得以少延臣今年方四十有六竭萬死以報聖
明固有日也臣無任悚息待命之至臣草疏甫畢據商
雒道副使邊崙塘報本月十二日酉時據本道原差往
内鄉探賊舍役趙自旭等報稱年前尅了鄧州褁去難
民一百有餘蒙鄖縣給票各回本地從榖城來正月三
十日到州州官審問難民說八大王長判子二營安榖
城縣内一半為民一半跟隨鄖院招成兵馬他要剿賊
又有鎮平縣差人在内鄕縣探報賊情二月初二日據
報縣官說四大營賊闖塌天老回回掃地王興世王俱
在裕州唐縣泌陽縣後有河南撫按兩院統領祖左二
將官兵馬俱在裕州駐劄跟剿其四營賊並不殺人放
火俱在裕州討招安不知真假等情據此則豫楚賊情
俱緩臣斷截商雒之兵益應預發還省無容再計為此
謹題崇禎十一年二月十三日具題三月初三日奉旨
據奏蜀賊返秦孫傳庭馳還適中調度并駐防商雒官
兵檄令赴省備剿知道了督兵必繇川北始達川西這
所奏即從川西進發取道何路還著查明具奏
酌議量蠲民運錢糧疏
題為蠲緩已奉明綸查酌萬難需待事崇禎十一年二
月初三日據陜西布政司呈詳到臣該臣看得秦中被
寇殘破州縣及兵荒最甚地方崇禎六七八年存留課
程等項錢糧凡拖欠在民者業荷聖恩蠲免矣至於民
運一項係供延寧甘固四鎮軍需盡蠲則邊餉虧缺可
慮不蠲則災黎輸納不前另議抵補則公私匱竭從何
取辦臣仰遵明旨從長確議除臨鞏二府屬州縣九年
以前起存錢糧已經前按臣黃希憲具題分别蠲免又
漢隂石泉二縣九年以前起存錢糧已經按臣謝秉謙
具題全蠲俱經部覆奉有俞旨又漢中府屬九州縣十
年以前各項錢糧昨臣已疏請全蠲兹不再贅今復將
其餘州縣酌被災之重輕議蠲徵之等差如西安府屬
之山陽鎮安同官永夀澄城藍田商州商南雒南九州
縣鳳翔府屬之隴州麟遊扶風汧陽四州縣與平凉府
屬之涇崇等十州縣慶陽府屬之寧安等五州縣延安
府屬之鄜膚等十九州縣并興安州及所屬白河洵陽
平利紫陽四縣應將所欠六七八年民運錢糧全蠲如
鳳翔府屬之鳳翔寳雞岐山郿縣四縣應將所欠民運
錢糧在六七兩年者全蠲在八年者量蠲五分帶徵五
分如西安府屬之咸陽耀州韓城邠州長武三水淳化
乾州白水富平華州華隂郃陽蒲城十四州縣應將所
欠六七八年民運錢糧量蠲五分帶徵五分如西安府
屬之鄠縣盩厔長安三原臨潼同州六州縣應將所欠
六七八年民運錢糧量蠲二分帶徵八分總之原議蠲
之數原皆不能徵者也祇緣民力已殚在議徵之數亦
未始非可蠲者也祇緣軍需難缺正該司所謂萬不得
已之情無可奈何之勢也除將蠲免過存留課程等銀
遵旨造册報部外臣謹會同按臣謝秉謙周一敬合詞
具題伏乞勑部覆議施行為此謹題崇禎十一年三月
初六日具題四月初一日奉旨該部知道
恭報東西寇警併陳剿禦情形疏
題為恭報東西寇警併陳剿禦情形仰祈聖鑒事節據
分廵關西分守河西守廵隴右并固原洮岷商雒及分
廵關内臨鞏漢興監軍各道所報東西賊情臣已塘報
閣部訖三月初三日據潼關道按察司丁啓睿塘報初
四日又據邠州知州鄧元復塘報又據西安府同知管
三水縣事孔宏燮塘報同日又據西慶平鳳監軍道僉
事張京塘報各到臣該臣看得自入蜀大寇復返階文
臣慮其飽而愈横且有左曹等兵逐之於後恐賊即出
我不意疾走西鳳故臣從商雒還省内顧然猶不敢遽
撤商雒斷截之兵者誠以屢旨責成甚嚴又臣荒山久
戍之苦辛不忍自棄耳及嵩盧之小醜宵奔平固之警
聞復迫臣方欲移緩就急儘臣所有之兵悉索西援乃
河南按臣忽有傳帖馳約夾剿情事甚急且有一刻千
金之囑而靈陜之晉兵又因期畢渡河臣何敢以西援
廢東顧故臣先將盛略之兵調至臨潼又將李國政之
兵調至省城其趙大胤及王萬策之兵亦擬併調出山
發之使西而今不敢盡調矣乃六隊大天王混天王諸
賊已從平固分道而來左曹之兵俱落賊後又兩帥相
倚仍與闖過相持不能分圖此賊祖王之兵雖在賊前
或緣道左相失今亦俱落賊後遂聽其爰爰東奔據各
處塘報此賊分合無常飄忽不定衆寡之勢似猶未確
及得監軍道張京之報該道哨探最真此賊儘非小弱
督臣洪承疇已摘發一旅付該道分提尾逐轉瞬之間
此賊便當越平慶突邠乾瞰淳三矣臣朝夕摩厲與賊
一决正在此候其又何敢藉口於商雒之斷截奉有畫
一之責成而遂任此賊鴟張内地剽掠惟意乎苐臣之
兵合之差堪自強分之未免見弱然臣不敢以弱自諉
也臣且將總兵張天禮之兵移令與該道合力逼賊又
嚴檄該道謂賊在東而兵在西且賊塘已至鎮寧該道
惟逐賊使東勿縱賊復西即該道之功若夫迎頭堵擊
設竒殱剿臣當惟力是視成敗利鈍悉臣任之臣今將
李國政王根子張文耀之兵檄繇耀淳邠乾之間隨西
賊所向奮力迎擊而發參將解文英之兵與王萬策兵
分駐商雒偵探東賊以應河南之夾剿潼關有韓郃參
將王永祥兵併關兵馬步千名堪與王萬策解文英兵
犄角聲援其趙大允兵暫更回省併副將盛略兵中軍
鄭嘉棟新兵亦俱屯駐近省聽臣酌量東西緩急檄發
策應此臣目前調度之大略也為此謹題崇禎十一年
三月初六日具題四月初一日奉旨兵部知道
復級謝恩疏
奏為恭謝天恩事崇禎十一年三月初六日准吏部咨
該臣奏為微臣清屯充餉雖效微勞過蒙異數殊恩萬
難祗受謹披瀝控辭仰祈聖鑒事奉聖旨孫傳庭清屯
著勞叙賚已有成命不必辭該部知道欽此欽遵抄出
到部移咨前來同日又准吏部咨為微臣清屯事竣三
秦永利已興謹彙報前後清出實在兵糧數目等事一
疏該戶部覆題奉旨李虞䕫加一級賈鶴年等俱紀錄
孫傳庭清屯充餉勞怨不辭著加一級仍賞銀三十兩
紵絲二表裏用昭激勸今後各撫務以秦撫真心實事
為法不得自狃匱詘徒煩仰請欽此該吏部覆題查得
見任廵撫陜西等處地方贊理軍務都察院右僉都御
史加從三品服俸降二級戴罪孫傳庭加一級應加從
三品查部院無從三品職級合無將本官原降二級俯
准開復仍免戴罪等因奉聖旨是欽此欽遵移咨到臣
卷查先該兵部覈叙擒闖功次奉聖旨洪承疇孫傳庭
著各加一級仍俟事平彙叙欽此該吏部覆題查得見
任總督陜西三邊兼攝總督河南山西陜西湖廣保定
等處軍務兼理糧餉兵部尚書兼都察院右副都御史
洪承疇係正二品今加一級該從一品合加官銜伏候
聖裁見任廵撫陜西等處地方贊理軍務都察院右僉
都御史孫傳庭係正四品加一級該從三品查部院無
從三品職銜合無擬加從三品服俸等因奉聖旨洪承
疇著加太子太保孫傳庭加從三品服俸欽此臣連疏
控辭兩奉叙陞已有成命著即祗受不必遜辭之旨臣
具疏謝恩祗受訖嗣因大兵入漢剿賊賊攻陷石漢按
臣謝秉謙具題吏部覆奉聖旨洪承疇孫傳庭著各降
二級照舊戴罪剿賊自贖欽此欽遵移咨到臣欽遵在
卷今准前因伏念臣有懷報主無術匡時頃以力尋濟
否之方輒爾勉為清屯之役祗甘勞怨敢冀寵榮乃叠
荷褒嘉更渥邀叙賚雖勞微賞重式蛙市駿朝廷自有
機權然噐小受盈濡鵜續貂臣子宜揆涯量用是特求
辭免以慊愚忱何期未賜矜原更叨温汗幸藉司衡之
裁酌適協引分之籲陳即臣秩之原無可加知君恩之
益未有極矧戴華袞而逭斧鉞僥倖已多又曳文綺而
橐精鏐冒叨復甚臣惟有追前愆以省過矢竭捐糜勵
後效以酬恩永圖稱塞而已臣無任瞻依感戴激切屛
營之至為此謹奏謝以聞崇禎十一年三月二十五日
具奏四月二十九日奉旨該部知道
題潼關設險合兵疏
題為設險乃能據險合兵即以增兵謹請留用工軍改
移營將以固巖關以明責成事崇禎十一年二月初八
日據潼關兵備道按察使丁啓睿呈詳到臣卷查十年
十一月三十日准兵部咨該臣奏為遵旨查奏事該本
部覆題十月三十日奉旨李燁然專轄地方任賊闌入
漫無扼禦豈得以不繇潼關輒議調用著革職賊出入
既不必繇關以後堵禦作何責成該督撫詳查確議具
奏不得朦溷欽此欽遵抄出到部移咨前來已經備行
潼關道查議去後十二月十二日據該道呈詳隨即移
咨督臣會議去後今准咨復前來該臣看得潼關夙稱
天險比來賊騎衝突惟意豈河山形勝忽異則以控扼
需人今不古若耳查關城之南有平野四十里直抵南
山之麓為南原與豫之閿鄉壤地相錯寥闊漫衍實賊
往來孔道賊入秦出豫率從此奔竄此外依山傍壑有
徑可行者謂之峪豫秦處處為鄰而處處皆山處處皆
峪然繇豫入秦之峪其通商雒道地方者紛紜不可指
數其通潼關道地方者則惟葱峪甕峪蒲峪潼峪蒿岔
五峪通華隂𡼏峪喬峪構峪石堤四峪通華州苐使南
原四十里之罅漏一塞則隂華之九峪俱有一夫當關
之勢而關門一帶節節皆成難踰之險矣臣又查南原
四十里俱下臨禁溝深峻可憑故臣與潼關道臣丁啓
睿籌畫經年議于原上建三堡堡與堡相距約十里各
屯步兵二百名扼守聲援又置一十五墩墩與墩相距
不三里各宿火器手二十名俾憑高擊打火砲之力彼
此相及其堡若墩俱傍禁溝築建又將溝旁樵牧小徑
剗削壁立但堡墩先完各於前數置兵於内賊即有十
萬之衆必不敢迫近溝下此臣所謂設險乃能據險也
今墩已修完八座臣又發屯課三百兩檄該道嚴督夫
役併工修築刻日可以通完惟是三堡之剏工費頗多
該臣議將潼關衞本年應撥延寧鄜州班軍一千二百
一十八名暫留一年以自為計在延寧不過免催一年
逋欠之班價而可使全省咽喉之地金湯永固想延寧
共濟有心或亦必許留不靳也至設險既周固可無需
多兵然此堡兵六百墩兵三百在不可少除墩兵即以
衞卒撥用其堡兵六百專令伏險邀擊非邊丁不可查
關門有見在夷漢丁僅五百名即盡充堡兵尚少一百
名又自堡兵而外如别無一兵非所以建威消萌故臣
欲共設兵一千二百名原不為多然當此單虚匱竭之
時縱兵可另募餉從何出臣查先年因寇起延北設有
韓郃營兵除先撥關門三百即在今五百之内又因防
餉不敷陸續逃亡調用者未行招補今止存三百二十
名又馬蘭防兵亦因備禦延寇而設俱係邊丁除逃亡
調用外尚存一百名今延北寧息兩地又俱非重地臣
於馬蘭且另撥有屯兵往守此兩地之兵俱應歸并關
門合之關門夷漢丁共九百二十名再於潼關衞兵内
撥砲手二百八十名共足一千二百名以馬兵六百當
關步兵六百居堡俱付王永祥統領以其營改為潼關
營以該將改為潼關營參將則不煩增兵而關門自不
患兵寡矣此臣所謂合兵即以增兵也查王永祥原銜
係以遊擊署參將該將資俸已深勤能練達屢有戰功
應改為實授參將則該將感恩圖報凡可為巖關效竭
者當益無不殫之力矣夫如是則天險以人謀增勝非
徒有山河百二之名兵威以地利益雄居然成虎豹當
關之勢自今而後賊乃不敢正視關門倘或更有窺逞
該道將自當併力堵禦務令匹馬不得闌入脫致疎虞
該道將不能辭其責然或賊從内出則難槩為苛求蓋
我據溝設險險俱在外不在内也凡内出之賊必先據
南原非墩堡所能禦且賊衆動稱數萬亦非墩堡之軍
所能格又各峪之徑自内抱堵固易為力若賊原在内
我即有百十戍守之卒站立且難尚望其扼堵乎若該
道將能出竒擊剿即當據功論叙至道臣丁啓睿締造
籌畫為重地永遠計尤備極苦心應俟堡工通完查覈
優叙至於商雒賊入之路不啻萬徑千蹊實窮於扼堵
無方則所以責成商雒道者惟有預偵早報嚴守城池
以待援兵之至而已臣謹會同督臣洪承疇合詞具題
伏乞垂鑒為此謹題崇禎十一年三月二十九日奉旨
該部看議具奏
報合水捷功疏
題為官兵出竒扼要恭報捷音事臣提標下副將王根
子等兵馳赴慶陽征剿六隊等賊先檄監軍僉事張京
督遊擊崔重亨吳國偉兵從西緊躡賊後又檄監軍僉
事王文清督副將盛略趙大允兵赴中鄜埋伏於前檄
定邊副將柳汝橒從北面堵截夾剿三月十七日夜臣
抵慶陽據報賊老營奔東北水飯臺吳旗營賊撥精兵
尚在馬嶺潘家寺臣傳令各兵秣馬的于十九日平明
進兵十八日據副使鞠思讓報稱監軍道督崔重亨吴
國偉二將尚在萬安監是夜臣率各兵肅隊前往約四
鼓將近阜城又據報賊營已移閻家嶺臣恐我兵疲勞
勢難追擊又以崔吳二將尚在萬安監距曲子驛二百
餘里不能遽至因將兵馬撤伏阜城歇息擬俟二十日
進剿十九日卯時據曲子驛禀報崔吳二將兵馬於十
八日二鼓抵曲子驛十九日進兵臣即督副將王根子
參將鄭嘉棟遊擊李國政等兵馳赴夾擊我兵窮追六
十里賊奔東北訖臣將步兵屯阜城二十日帶馬兵至
慶陽探賊所向另圖進剿二十二日據監軍張京塘報
本職奉總督軍門牌委監遊擊崔重亨吳國偉統領馬
步官兵一千三百餘員名於二月二十六日自禮縣起
程赴平固追剿六隊等賊三月十二日師次鎮原嚴督
崔吳二將兵馬扼險設伏驅賊東奔毋使西折以便大
兵就近夾剿職思賊在曲子驛若我兵直抵府城則賊
必西奔遂於十四日改繇萬安監接據慶陽府塘報内
稱賊在環縣地方曲子驛馬嶺河攻堡搶糧久屯不去
等情職思該監離賊營尚二百餘里路險溝深不宜趨
利遂與二將等商議令於十八日五鼓起行直抵賊營
十九日平明交鋒賊精健五六百騎倚險迎敵鏖戰多
時賊且戰且却誘我深入官兵已追殺三十餘里恐墮
賊計乃始收營當陣斬賊首級奪獲大旗盔甲馬匹賊
本日即東奔柔遠川等情臣度賊雖東遁東邊一帶人
煙斷絶無可搶掠恐賊乘我官兵在西或南奔合水出
犯三淳遂一面發參將鄭嘉棟統兵馳赴華池襄樂堵
截一面發參將王根子遊擊李國政都司張文耀各統
兵馳赴合水擊剿二十四日至合水青岡原遇賊大戰
賊敗東奔臣一面檄令副將盛略趙大允兵迎頭截殺
一面檄李國政王根子等兵尾賊緊促窮追二十六日
忽報過天星混天星等賊自階文透出成徽突至寳雞
臣聞警即調李國政王根子鄭嘉棟俱撤兵馳赴鳳寳
截剿又調參將解文英遊擊王萬策俱赴臣軍恊剿其
六隊之賊仍檄崔吳二將兵從西尾追又檄盛趙二將
兵從東堵禦臣於二十七日自慶陽繇華池先統鄭嘉
棟兵南發復檄李國政王根子星馳赴援臣已塘報閣
部併合水捷功附報大略訖本日據報三月十九日追
賊遠遁死賊忽東忽西各處竄奔二十四日已時官兵
至合水縣隨據鄉民報稱賊從羊圈溝蜂擁前來前隊
已過黃家崖窯離縣城二十餘里馬兵從旁抄撲三路
齊攻死賊大潰各路官兵追殺二十餘里至青岡原龍
王廟當斬獲賊級生擒活賊奪獲盔甲戰馬隨有賊數
千接戰迭相迎殺自午至酉我兵奮勇戰經百合羣賊
調聚各山精悍設伏誘敵我兵鼓勇直前當陣砍殺馬
上精賊數人旗幟盔甲弓刀馬匹全獲死賊披靡我兵
乘勝又追十餘里夷漢兵丁追砍射賊落馬者數十當
陣斬獲首級無筭前後一日五陣追殺三十餘里我兵
全勝收兵回營於戌時回至合水縣查得都司孫鑑等
斬獲老營隊賊混名三隻手等首級六顆新營副將王
根子標下守備張大成斬獲小頭目飛山龍首級一顆
中哨都司趙祥斬獲上天虎首級一顆千把總王加棟
等一十九員各斬獲強壯賊首級一顆夷丁毛哥則等
斬獲老管隊黑虎賊混世龍小天神二天王首級各一
顆紅藍旗材官夷丁明罕等一十五名各斬獲強壯賊
首級一顆新營副將王根子標下都司趙祥等奪獲大
天王長子雷神保年十二歲次子三家保年五歲奪獲
賊婦盧氏常氏劉氏張氏遊擊李國政標下守備李文
奎等斬獲強壯賊首級八顆把總吳養純等斬獲管隊
賊飛龍賊頭鑚天龍老夜不收張飛等首級各一顆隨
征都司守備路哱囉等二十一員各斬強壯賊級一顆
監營遊擊張承烈標下親丁張應太等五名各斬強壯
賊級一顆都司張文耀等斬獲上天虎不着地小鷂子
首級各一顆周永圖等一十八名各斬獲強壯賊首級
一顆材官范廣等擒獲活賊三名李敬等奪獲賊婦陳
氏王氏以上各營官兵斬獲有名賊頭首級并強壯精
賊首級共一百五顆生擒活賊三名賊婦六口賊子二
名俱押送合水縣查驗明確取有印結在卷所獲鐵盔
甲二十二頂副綿盔甲六十一頂副弓箭刀共四百二
十件驗明仍付原獲兵丁收執各營共獲馬騾三百餘
匹分别給賞有功員役各等情到臣三十日臣行次邠
州據報過混等賊已過興咸臣先因標下贊畫司務陳
繼泰統兵漢南疏棧報歸即檄本官統民兵二千名赴
口子鎮扼防六隊等賊出犯涇三嗣因各賊殺敗東遁
臣復檄本官統兵赴涇河上下渡口堵截混過各賊去
後續據各縣報賊已至涇三時王根子兵次政平李國
政兵次寧州臣令鄭嘉棟之兵改繇淳化截徑於四月
初一日先赴三原臣催王根子兵亦繇淳化於初四日
抵三原據陳繼泰塘報三月二十九日丑時探至南原
有賊騎二百餘已到涇陽縣之南渡職親督官兵截之
於信和堡與賊相遇當陣斬獲強壯首級七顆活擒一
名奪獲婦女二口馬騾驢一十六匹頭盔甲一副弓刀
十三件箭刀鋴砲所傷無數等因又據各縣報賊從高
富東奔臣先於沿途一面檄催參將解文英遊擊王萬
策從商雒作速前來一面調原任參將朱國棟田時升
統在省鋴砲手一千五百名赴軍前俟各兵齊集即隨
賊所向合圖大剿該臣看得六隊大天王混天王爭管
王等賊與闖將過天星混天星等賊自秦入蜀飽掠同
歸而六隊自負精強惡為闖將所軋因先度陽平走略
陽歴禮伏越平固直抵慶陽將為久屯之計以其地有
糧可因且險足踞也臣自聞賊東犯即申約道將分汛
責成誓圖剿滅比東西兩川之聚結報探稍真臣一面
檄監軍張京督遊擊崔重亨吳國偉兵又擇總兵張天
禮所部精銳益之俾從鎮原一帶張勢東逐一面檄監
軍王文清統副將盛略趙大允兵俾從中宜一帶鼓銳
西截又一面檄定邊營副將柳汝橒率該營精銳塞其
北遁之路臣親督中軍鄭嘉棟遊擊李國政原任副將
王根子都司張文耀等兵出淳三寧真徑撲慶陽迎擊
臣於十七日夜四鼓率各兵入慶陽府城於十八日傍
晚發兵約十九日早可至賊所剿殺及行逾夜半將近
阜城而守弁郝光顯報稱賊營又北徙三十里臣念各
兵遠涉已勞若趨利於百三十里外恐犯兵家之忌又
崔吳兩兵不能齊集因撤各兵暫憩阜城不意崔吳二
遊擊是日於二百里馳至突逼賊壘遂與接戰臣迅發
各兵應援乃兵未至而賊已望塵奔矣僅二遊擊斬賊
二十七級稍挫其鋒猶未大創賊奔之後據險不出累
據偵役報賊精兵猶出没西川而老營則已密移東川
臣慮賊欲賺我兵於西却繇東川疾走三淳乘隙剽掠
臣遂檄監軍道張京仍督崔吳厲兵以毖西邊之防而
以鄭嘉棟兵發華池以李國政王根子兵發合水偵賊
南向即縱兵截擊比李國政等兵方至合水忽報賊果
結隊而南矣兩將能謀善戰决機迅敏當即申嚴軍令
奮臂先登而都司張文耀素懷忠義復經樞部叙陞期
以死報與兩將聯鑣同進又各率所畜夷降丁健驍勇
絶倫故能迎頭苦戰冒險窮追殱對壘之窮兇執渠魁
之孽子雖功級僅百餘然皆馬上精賊較襲零尾後掩
殺被擄脅從豈但一可當十至所獲二孽俱皆賊首大
天王之愛子乃悉為我俘則我師之勇奮與賊衆之狼
狽固可知巳夫賊當掠蜀新歸兇鋒烈焰不可嚮邇諸
將之捷使我氣振而賊魄奪即内地風鶴之人心亦有
所恃以無恐其有造於風雨漂摇之危秦殊非淺鮮衡
功論叙似不宜較量於功級之多寡矣王根子善用蕃
丁此戰尤最得蕃丁之力所擒大天王二子皆其部下
官兵厥功居首本官曾經題參擬戍尚未部覆後以擒
闖功奉旨另案酌議今應行免議量與湔除李國政瀝
血誓衆殫力殫心且此戰之分合有法始終不懈實賴
有國政為之指麾相應優叙張文耀率偏師一枝能與
二將分路齊驅勇氣無前亦應並叙其原獲雷神保之
趙祥胡椒大王之孫成才與督陣當先衝鋒斬級之兵
部差官施應堂都司守備孫鑑郭鳴鳳崔應舉任國柱
王加福等各營守備千把總張大成李文奎李秀張鵬
翼李國愛苗大勝劉友元賀登第吳養純范廣許成光
等蕃漢兵丁毛哥則卜桑顧高遷孫世才卜卜戶白光
明等亦應併叙至遊擊崔重亨吳國偉星馳赴敵突爾
一戰實為各將之前驅中軍鄭嘉棟都司張一貴與隨
征都司李世春泒伏南路雖未與戰勞不可冺亦應紀
錄監軍道臣張京度賊去向如在目中而往來邀擊宵
征露處備極勞苦并應紀錄示勸定邊副將柳汝橒曾
經檄調未到或因道梗至都司郝光顯始雖探賊未確
繼能親尾賊後得賊情形不時馳報俱應免議其獲功
官兵與對陣被傷兵丁容臣動屯課銀兩徑行賞恤至
賊既東竄臣查邵莊隆益一帶荒苦至甚毫無可掠隨
檄李國政與王根子裹五日糧緊促賊後臣又預設盛
略趙大允兩兵於鄜延候賊夾擊臣私計此賊業入彀
中或即其應滅之時臣忽以鳳寳告警牽臣以不得不
顧之内地無奈撤兵而東鳳寳之賊為過天星混天星
兩大股及邢家米闖將兩小枝乘臣在慶即星夜奔突
徑越涇三今且渡雒河犯同澄蓋及臣未至欲先據黃
龍山為逃死地臣隨飛檄司務廳陳繼泰扼守涇河毋
縱賊渡苐賊風馳雨驟又衆寡相懸未易截堵尚在可
原臣草䟽巳畢又據監軍道王文清塘報六隊大天王
爭管王等賊圍攻甘泉縣盛趙二將統兵馳援至甄家
灣與賊對敵把總王萬虎斬獲首級一顆塘馬守備張
守艾等又生擒賊塘一名抓地虎中哨守備張登朝生
擒争管王兒子小黃鷹餘賊奔潰立解縣圍又招出領
哨賊頭一名滿山紅管隊一名小黑鷹救獲被擄難民
張希春等一十五名查賊因鄜東有兵遂從西原遶走
及聞鳳寳告警追兵撤赴内地賊徑圍甘泉旋被官兵
衝擊北遁等情又據監軍道張京塘報稱賊見在鄜州
西原知鳳寳有警本院大兵調回惟趙盛兵在鄜州賊
准備打仗職兵自西賊不隄防機會可乘擬不至鄜州
俟至張村若有路可抵賊營則密會王監軍訂期夾剿
等情臣仍檄該二道相機期會夾剿去後又據延安府
報稱大天王的名高見係延長縣人於四月初一日到
雒河地方卑職將王副將擒獲大天王兒子二名情繇
寫帖招諭去後隨據大天王禀稱小的因飢寒所迫求
生無路今王副將將小的嬰兒收住一名雷神保一名
三家保未知存亡既然有命懇乞本府轉報將小的兒
子送出一個來相見一面必然就撫等情臣相機操縱
如果渠寇大天王悔罪輸誠實心乞命即准收撫陣擒
孽子給渠收養再照臣計前後東犯之賊約十之八九
其未東者獨八隊闖將一股及闖王餘孽中斗星一股
此外無可指數之寇夫此寇非即破蜀郡邑之寇乎今
獨以臣當之臣兵自甘兵而外未嘗另分邊鎮一旅臣
餉戶部原議短給臣四萬而蜀餉又毫未解至乃臣之
兵尚堪支賊臣之餉尚堪支兵臣在昔或屬空言今一
一皆可明試臣惟有殫竭臣愚以盡臣仰報天恩於萬
一耳再敢冐陳者臣之兵分防協擊者也乃使之兼防
獨擊豈臣所敢諉卸倘旦夕各總鎮念臣孤危鼓義東
援乃臣之至願然而必不能遽至也即一二月内或至
而兵又疲賊又道矣向臣請與督臣分地分兵東西分
剿度兵力賊情必應如此時樞臣楊嗣昌迫欲滅賊以
西安無賊恐臣意在規避其所舉以責備臣者實疆臣
之通病且臣奉有不得分畛畫疆之諭旨固未敢更有
凟陳今賊之大勢八九在東止闖將一股在西以四總
鎮及各副將參遊之全力圖之自應刻期殄滅其東邊
之賊紛紜正甚殱除量非易易臣今復申前請自與規
卸無涉伏乞聖明速勅該部覆議賊勢雖盡在東督臣
剿滅闖賊之後不必盡發各總兵於東臣止願分一鎮
携原食剿餉東援其餘兵將盡在西暫時休息俟臣將
各賊驅剿西遁督臣即督西兵迎頭急擊即不能使賊
盡滅又必驅之使東倘賊復東折臣仍以臣兵及一總
鎮之兵迎擊於東即不能使賊盡滅仍必逼之使西而
督臣仍以西兵迎擊如是則我静賊動我逸賊勞我飽
賊飢往還數次使賊疲於奔突而自不可支矣至應分
汛地或即照臣前疏區畫或樞部另為酌議其應分東
援之鎮必應於曹左兩鎮擇撥一鎮以兩鎮之汛地兵
馬皆與臣尚相關涉臣調度為便也臣向以尾賊亦可
滅賊苐視尾賊者如何人耳今尾賊諸將官且忽失賊
之處賊何能滅也故臣又謂滅賊要着必應如此如苐
與賊俱騖臣不知奏效何日矣伏乞聖鑒施行為此具
本謹題崇禎十一年四月初七日具題五月初二日奉
旨該部看議速奏
報寇孽率衆投撫疏
題為寇孽率衆投撫謹報解散安插確數以祈聖鑒事
先於二月二十九日據監軍道僉事王文清塘報賊首
一朵雲等四名率衆投撫等情據此臣一面檄行監軍
商雒二道仍行山陽縣審察如投撫果真即令解散安
插已於三月初三日塘報閣部訖今於四月初五日據
山陽縣知縣常吉申報又據商雒道副使邊崙塘報各
到臣該臣看得山陽地方與上津接壤一朵雲等盤踞
上津六郎關一帶出没肆掠於商雒為臥榻之賊一為
官兵追迫輙遁入商雒其視商雒又逋逃藪也自秦兵駐
防商雒賊營窟之計已窮而遊釡之勢日促故其化豺
狼為鴻雁易牛犢以劒刀豈真悔罪慕義盖實無可奈
何此正樞臣楊嗣昌所謂形格勢禁之明效也苐恨荒
山兵難久處又秦寇殊多臣以有數之兵隨賊四應不
能逐日守山然有此五百人之投戈則我兵數月之苦
守非徒然矣今據該縣册報招撫過共五百一十九名
内解散歸各原籍者一百九十七名見在該縣給田耕
種者三百二十二名造具姓名籍貫清册前來固可無
虞反側永保輯寧矣其在事監軍道王文清商雒道邊
崙山陽縣知縣常吉應請議叙其差委員役小王虎劉
應祥史邦遂楊世重張秀等臣酌量給賞外伏乞聖鑒
勅部施行為此具本謹題崇禎十一年四月初七日具
題五月初四日奉旨該部知道
報澄城捷功疏
題為大寇合股東犯官兵齊力奮剿仰仗天威恭報竒
捷事照得大寇過天星等自鳳寳東犯直越涇三富同
在澄城縣地方搶掠臣先於慶陽聞警馳回追剿料賊
欲倚黃龍山盤踞為害臣親提官兵夜渡雒河馳至澄
城分兵五路按期進發於四月十三日在楊家嶺虎兒
田馮原等處大戰獲捷斬級千餘生擒活賊及奪獲男
婦盔甲器械馬騾無筭先於陣前差報部科訖今於本
月十九日據潼關兵備道丁啓睿監軍道王文清塘報
准副參遊都鄭嘉棟等牒報三月二十六日過天星等
大夥自蜀入秦突犯鳳翔蒙撫院與按院檄令監軍道
督副將趙大允盛略兩營官兵從間道南下一面督率
鄭嘉棟李國政王根子張文耀等營各官兵前往鳳翔
迎頭截殺兼程馳至邠州據報賊已過涇三一面檄調
原任參將解文英遊擊王萬策各統駐防商雒之兵同
管餉西安撫民同知王明福前來合剿撫院復繇三水
淳化至蒲城賊已繇同州地方晉城渡雒河意欲盤踞
黃龍山一帶搶掠賊倚北山為營湏於東西兩面併正
南一路會兵齊進方可制勝隨檄監軍道督甘兵自中
部宜君繇白水徑抄黃龍山先據險要以扼賊路復檄
潼關道督潼關精勇營自朝邑馳赴澄城合剿令原調
商雒駐防遊擊王萬策統領甘兵并原任參將朱國樑
統領屯兵星夜馳赴黃龍山與監軍道所統趙盛二副
將合兵檄令贊畫司務陳繼泰統兵扼雒河管餉同知
王明福督參將解文英及田時升駐蒲白以防賊潰撫
院隨於初十日酉時督領副參遊都鄭嘉棟等兵自蒲
赴澄三更至雒河蒙撫院不避危險策馬先渡各官兵
聯絡過河五更入澄城兵馬盡伏城内不許一人出入
以洩兵機密探賊營住縣北沿山一帶馮原劉家凹劉
家圪老南北趙莊上下彌家村黨家莊虎兒田等二十
餘村首尾七八十里烟火相望聯絡不絶離澄城縣七
十餘里隨准監軍道移會鄭嘉棟等併督趙大允盛略
兵繇白水䟎行一百八十里亦於十一日寅時到黃龍
山屯兵夾剿約以鳴砲為號隨蒙撫院繪圖分兵四路
其黃龍山之兵專堵黃龍山一路各照泒定村莊一齊
剿殺隨分馬步官兵八百七十員名砲手五百向東路
剿殺武安村高原村雷村寺莊之賊分馬步官兵一千
一百一十八員名砲手二百四十有三赴西路剿殺密
石南北趙莊上下彌家村黨家莊溝西上下村之賊又
分馬步家丁八百二十一員名砲手五百分中路剿殺
何家莊羅家凹楊家嶺虎兒田喬莊之賊又分夷漢馬
兵四百餘員名赴河西剿殺馮原劉家凹之賊督家丁
一千五百八十三員名從黃龍山約會夾剿於十二日
黎明潜至賊所申明號令賊已知覺將老營打發起身
惟留精兵迎敵職各官兵照依泒定汛路村莊一擁齊
衝死賊遁走官兵乘勢追砍參將鄭嘉棟都司張一貴
李世春等從東抄殺遊擊李國政都司張文耀等從西
路殺入副將王根子守備胡安等從中路殺入參將王
永祥從河西馮原一路追殺官兵力戰死賊大敗官兵
窮追逼賊老營賊護老營益拚命死闘官兵齊力圍攻
當將賊老營衝開副將王根子家丁池化受將過天星
親姊張氏擒獲其餘擒斬射傷砍殺及落澗墮崖死者
不計其數賊潰徑向黃龍山奔遁塵土障天監軍道督
副將趙大允盛略郭鳴鳳等同王萬策塘馬哨見塵起
知大兵從東南殺來即於馬上傳諭諸將士務要勇往
接殺各官兵無不踴躍直從黃龍山殺下信砲相接趙
大允盛略領官兵奮勇撲砍死賊驚見我兵從山頭殺
下復向東奔趙大允親執白旗領衝鋒官丁同盛略一
齊赴殺與李國政領李文奎李國愛等兵會合一處衝
殺愈勇死賊棄馬滚溝陣前喊稱我過天星混天星從
來未喫此虧乃復將各哨精兵傳合一處拚命抵當時
已過午各路又將新造白甲官兵直撲賊中砍殺賊愈
不能支遂奔石堡川又上射公山五路官兵齊力赶殺
仰面上攻鏖戰時已至申遊擊李國政謂此戰必湏穿
攪賊營方可盡殱即領本官内丁二隊喊殺直入賊中
射殺穿紅蠎甲賊頭一名死賊大潰時巳至酉馘斬死
賊千餘滚跌及帶傷死者無算餘賊哭泣逃奔有不入
大營四散落草者亦不計其數天色漸晚乃鳴金收營
監軍道仍督趙大允等兵回黃龍山防賊暗竄白富各
營收兵回營查得中軍參將鄭嘉棟所部官兵斬獲強
壯賊級一百八十四顆生擒活賊五十六名奪獲馬騾
五十五匹頭婦女八口鐵盔甲三十六頂副綿盔甲一
十九頂副弓箭刀共六千一百三十五件陣亡家丁宋
學孔等四名重傷家丁張英等九名輕傷家丁王天柱
甯有德二名後左營遊擊李國政所部官兵斬獲賊級
二百八顆内官丁李文奎等斬賊頭目領哨老管隊一
撮風等首級二十二顆強壯賊級一百八十六顆生擒
活賊八十名婦女十口奪獲馬騾三百二十七匹頭鐵
盔甲四十二頂副綿盔甲七十三頂副弓箭刀一千二
百一十四件陣亡隨征把總一員王國武夷丁一名薩
竒勒新營副將王根子所部官兵斬獲賊級二百二十
九顆内官丁王建都等斬賊頭目領哨老管隊虎頭大
王等首級二十八顆強壯賊級二百一顆生擒活賊四
十一名婦女二十二口奪獲馬騾三百二十匹頭鐵綿
盔甲一百五十頂副弓箭刀三千四十件陣亡夷丁阿
桑等二名重傷官丁張一鳳等九員名輕傷家丁一名
中營都司張文耀官丁斬獲賊級六十二顆内官丁范
廣等斬領哨老管隊青背狼等首級八顆強壯賊級五
十四顆生擒活賊一十二名婦女四名奪獲馬騾七十
三匹頭大旗一桿鐵棉盔甲五十五頂副弓箭刀一千
四百六十件鐵鞭一十一根潼關營參將王永祥所部
官兵斬獲賊級一百二十七顆内官丁艾登舉等斬賊
領哨老管隊紅狼等首級九顆強壯賊級一百一十八
顆生擒活賊三十一名奪獲馬騾三十一匹頭盔甲弓
刀器械共三千三百一件重傷官丁馬蛟麟等九員名
輕傷家丁李賢等七名澄城縣鄉兵斬獲賊級三十五
顆前右營副將趙大允所部官兵斬獲賊級八十二顆
内官丁郭鳴鳳等斬賊頭目管隊明樓等三十顆内守
備趙完英斬級一顆面刺大王二字據生擒活賊黑鷹
認識係混天星哨頭領三千人強壯賊級五十二顆生
擒活賊二十四名婦女八口奪獲馬騾二百五匹頭盔
甲五十三頂副弓箭刀撒袋共二千二百一十二件重
傷官兵張我耀等二名甘營副將盛略所部官兵斬獲
賊級三十二顆内官丁辛土谷赤等斬賊頭目新天王
等首級一十一顆強壯賊級二十一顆奪獲婦女二口
馬騾一百六十一匹頭盔甲三十六頂副弓箭刀器械
俱全陣亡家丁劉尚仁等六名甘營遊擊王萬策所部
官兵斬獲賊級五十八顆内官丁劉建勲等斬賊頭目
下山虎等首級二十二顆強壯賊級三十六顆奪獲馬
騾一十八匹頭陣亡千總一員葛衞國家丁一名李進
監軍道守備朱貢瑞等斬級五顆生擒活賊一名奪獲
馬騾九匹頭黃龍山守備賈竒珍内丁袁汝欽等斬獲
首級一顆生擒活賊一名守備吕承誥斬級一顆丘加
遇斬級一顆以上各營通共斬級一千二十五顆内據
生擒活賊來虎黑鷹等併賊婦認出各營官丁李文奎
等斬獲有名賊頭目領哨老管隊一撮風等首級一百
三十顆強壯賊級八百九十五顆生擒活賊二百四十
六名俱當陣乞降解騐審明各給免死票發回原籍奪
獲婦女五十四口俱發澄城縣招諭親屬認領其所獲
功級騐明發該廳縣收貯仍取印結附卷訖各營奪獲
馬騾一千一百九十九匹頭馬匹堪用者給兵丁准自
備入營騎征騾頭堪用者留營給價充官運糧其馬騾
并驢不堪者分賞有功并原獲及同隊同伍兵丁各營
共奪獲鐵綿盔甲四百六十四頂副大旗一桿鐵鞭一
十一根弓箭刀撒袋共一萬六千三百六十二件仍令
原獲兵丁收執隨營應用陣亡後左營把總一員王國
武甘營千摠一員葛衞國各營蕃漢兵丁宋學孔等一
十四名陣失併射死各營官馬三十一匹自馬一十五
匹重傷官丁徐成等四十員名輕傷官丁岳友才等十
員名重傷官馬一十八匹自馬一匹輕傷官馬六匹等
因塘報到臣該臣看得過混兩寇衆盛精強並稱雄於
諸大寇之中烈熖兇鋒不可嚮邇八年之覆曹帥九年
之䧟俞帥十年之衂祖帥皆兩寇之為也今復掠蜀飽
還聲勢益横又有邢家米闖將等諸小股為之羽翼乘
徽秦夾剿之稍疎遂繼六隊大天王爭管王混天王之
後分道東窺知臣有事慶陽輙直抵涇三及臣未返西
安遂飛越同郃屯劄澄城將倚黃龍山為負嵎地臣聞
警馳追算賊倖中以我兵先發據山使彼衆計窮營窟
臣復提旅親征銜枚密進河山難渡臣即率衆投鞭曙
色未分兵已入城息鼓乃為精選嚮導細畫地形分兵
分寨期於一網兼收為衝為援毋令針芒或漏嚴門禁
以防預洩得奸諜而破狡謀二鼓出師五路向賊平原
萬隊既若輸地以來高嶺一軍又巳從天而下賊驚駴
莫測應接不遑加以士卒盡選練之驍雄號令遵申明
之約束故能奏功一鼓斬首千餘擒降累百死傷潰散
及所獲甲馬器械不可勝記過混二賊僅以身免此實
秦中剿賊以來未有之大捷也非賴皇上聖武旁昭神
謀遠運及朝臣計畫周詳樞部指授盡變與夫督臣同
心共濟按臣新任協恭豈臣之區區所能辦也臣受寄
巖疆奄及二載無禆戡定臣罪實深臣不敢借此自贖
至於在事道將與行間材武如不為破格優異恐無以
作奮新之氣而鼔樂效之心故臣不得不以賞不逾時
之曠典仰懇皇上立沛恩綸勅部甄叙如潼關道臣丁
啓睿分廵關内監軍道王文清俱應優叙臣標下中軍
參將鄭嘉棟往來策應所獲功級纍纍後左營遊擊李
國政奮銳先登誓以死圖報身中七矢而鏖戰益力且
部下所獲功級最多新營原任副總兵王根子衝鋒破
陣功級獨多於各營且合水之役俘獲大天王之二子
今又俘獲過天星親姊張氏查張氏有夫混名二虎子
混名大星宿俱以慣戰得名賊中過賊倚之如左右手
張氏既獲則過賊氣奪而二賊皆可間之使為我用前
右營原任副總兵趙大允設伏山上進兵悉如期會潼
關營參將王永祥率關兵馳至獨分溝西一路掩擊得
勝逼賊使就我夾擊而獲級且多中營都司僉書張文
耀所部降丁僅一百四十而每戰必扼要争竒都司僉
書張一貴擐甲臨戎能使千人自廢甘營副將盛略提
甘營馬步一千雖獲級較少然與趙大允聯鑣並進能
無失夾剿之期原任太平堡守備加銜遊擊王萬策繇
商雒遠至兵不及食息馬不及飼秣即毅然隨剿而獲
級差多以上各將均應優叙内王根子原任薊鎮馬蘭
副總兵都督僉事降三級又因陜西剿賊題參擬戍尚
未部覆前以擒闖功奉旨另案酌議昨合水捷功臣已
題請量與湔除趙大允以原任陜西流曲副總兵題參
遣戍前以殱蠍功部題奉旨戍案量與湔除以上二員
俱應量予復職王萬策新經甘肅按臣糾參奉旨提問
應照從輕量擬俾殺賊自贖張一貴前因藍田兵叛奉
旨戴罪剿賊自贖應免戴罪督陣兵部差官施應堂標
下旗鼓都司王國棟隨征都司孫鑑郭鳴鳳守備胡安
崔應舉原任參將郭清原任遊擊張承烈分營督戰鼓
勇直前内施應堂王國棟孫鑑郭鳴鳳胡安崔應舉六
員應各加一級郭清以原任寕塞參將被劾奉旨提問
擬徒相應論功末減張承烈以原任紅德城遊擊被劾
奉旨革任回衞相應論功叙用中營中軍李毓椿千總
劉吉明臣把總馬負圖後左營守備張鵬翼李文奎千
總李國受苖大勝吳養純前右營中軍守備黨威千總
李遇春郭永夀武大定拓應卿新營中軍王建都實授
都司趙祥千總張大成潼關營千總馬蛟麟以上十八
員躍馬當先摧鋒斬銳俱應加一級中營隨征都司李
世春千總楊王庭把總魯典魯宗用陳自興後左營中
軍守備李秀守備楊豹路哱囉路著太千總羅國用把
總賀登第劉友元隨征守備楊成材官王友蒼前右營
千總趙完瑛新營千總杜成禄中營張文耀下千總范
廣把總牛希才潼關營中軍艾登舉把總劉福祿監軍
道下中軍守備鍾鳴豐把總孔珠甘營盛略下守備楊
奎光甘營王萬策下千總席大卿黃龍山駐防加銜守
備賈竒珍以上二十五員戮力苦戰馘斬功多併應紀
錄原任參將解文英田時升從商州調剿兵馬急趨奔
疲臣因令伏兵蒲城以防賊潰雖未交鋒勞不可冺應
俟彙叙駐劄黃龍山西延捕盜同知徐文泌管餉西安
撫民同知王明福澄城縣知縣傅應鳳蒲城縣知縣田
臣管餉咸寧縣縣丞喻品參謀武清周雷鳴時或撥防
兵隨營協剿或選嚮導審察地利或轉運糧餉備辦軍
需併應叙錄内武清周以原任知縣被劾遣戍臣稔其
素有才幹故以參謀委用今本官隨征已久頗多勞績
至自募丁健殺賊立功所騎戰馬亦皆本官自備費殊
不貲亦應量與湔除其各營斬獲首級應請照兵部題
頒新例每顆給銀五兩用示鼓勸臣查有臣前題降丁
拓攀高兩次掘獲窖銀三千三百餘兩堪以動用除即
先照向來舊例每顆賞銀三兩俟欽賞頒到仍照新例
補足其陣亡後左營把總王國武甘營千總葛衞國均
應議䘏内王國武以所乘戰馬付之主將步戰殞身尤
宜厚贈以旌忠義至標下贊畫司務陳繼泰虛怯無當
本官倚借京銜鴟張於桑梓之地官民上下罔不側目
錢糧出入亦不清楚伏乞聖明勅部察議為此謹題崇
禎十一年四月二十二日具題五月二十日奉旨奏内
有功及陣亡員役該部核議叙䘏欽賞銀兩著即給發
陳繼泰併即察議速奏
報官兵迎剿獲捷疏
題為狡賊聞風先遁我兵迎剿獲捷恭報調度期會情
形仰祈聖鑑事照得流寇過天星混天星等自澄城大
創後與六隊爭世王等俱奔竄延安地方臣因西安麥
秋未畢將標下官兵分布白蒲富耀等處扼防五月初
四日據分廵關内監軍道僉事王文清塘報延賊苗頭
已向鄜州地方臣即檄調𣲖防白蒲富耀各官兵俱赴
中宜堵擊并移會總兵左光先統兵自鳳翔馳赴慶陽
夾剿臣亦於即日赴中宜調度繇三原耀州行次同官
縣欲候兵齊即從中宜進剿初七日據宜君縣塘報賊
於初六日三更發老營奔馬蘭等處精兵天明亦去等
情臣因賊勢西奔恐兵從中宜尾追不能殱掃且慮賊
從馬蘭突犯涇三一面督發遊擊李國政統兵自同官
馳赴中宜從東防擊臣仍返耀州督發中軍參將鄭嘉
棟原任副將趙大允參將解文英等兵馳赴三水扼堵
并移會總兵左光先自慶陽截剿去後初八日又據塘
報昨初七日探賊老營奔西北今仍折回店頭蘇家險
等處等情臣查賊屯店頭等處驚疑不定官兵一至賊
非西奔慶寧必南犯三水我兵宜三面約期緊促使賊
遁逃無處隨檄監軍王文清監督副將參遊鄭嘉棟趙
大允解文英王萬策等兵從三水真寧扼剿以防賊潰
臣親提副將王根子都司張文耀等兵赴中宜與李國
政之兵約於十四日從中宜進剿復移會該總兵亦於
十四日馳赴隆坊進擊賊潰勢必南奔三真彼中有鄭
嘉棟等兵扼堵店頭隆坊之兵創賊之後即乘勝追擊
苐慮賊情瞬息變幻兵機遥度為難仍宜隨機應變俟
兵至隆坊店頭該總兵與臣彼此移會進剿的期如東
西各有可乘之機期會可以無拘即隨便圖之去後十
一日臣抵宜君據報賊知官兵至老營已奔老山惟過
天星等精兵在於隆坊西北侯村河李家凹太平原等
處打糧十二日臣抵中宜部議於十四日發王根子李
國政等兵從隆坊進剿十三日卯時准左總兵手本回
稱本鎮從合水邵隆進剿則寧州西華池無兵賊乘空
逸出我兵返殱不及昨蒙軍門手扎内云曹祖兩總兵
初四日自秦州起身走固原計十四日可到慶陽若賊
轉向張村邵隆北路自有曹祖兩總兵堵截本鎮准於
十四日至賊駐之處剿殺請乞貴院提兵北進使賊同
時兩面受敵首尾難顧可藉運籌而成大功期會固如
此議約但賊情變幻若早晚離店頭西犯保安蘆保則
本鎮兵近貴院兵遠應遵憲檄所云東西各有可乘之
機不拘期會隨便而圖之矣等因又據李國政塘報太
平原之賊於十二日夜從猿猴神嶺入山奔竄距官兵
已遠難以窮追臣隨查此山人煙斷絶不惟官兵未易
深入即賊亦難久居勢必出山奔突非西遁合慶環固
必南犯真寧三水臣復移會總兵左光先督兵從西視
賊所向如西奔合慶則該鎮就近迎頭截擊如從合水
北竄環縣固原則該鎮急移曹祖二總鎮於彼處極力
扼剿如南奔真三則有臣預發鄭嘉棟等兵足資堵殱
使賊不得西奔南竄務逼東折臣督兵從東扼擊賊一
再往返掠糧不得困餓待斃可以盡殱移會該鎮并咨
督臣去後十四日又據王根子李國政等報過天星等
知官兵於十二日到中部縣賊於本日夜二更俱起營
西奔繇猿猴神嶺柏樹店大山犯慶寧合水等處去訖
等因十五日據監軍王文清探報十二日左總兵在羅
山鎮打仗得功賊已大敗奔駱駝巷往東南中部地方
等情臣查過天星之賊十二日二鼓方始西遁該鎮所
殺之賊必係混天星一股且各賊自聞兵西遁並未東
折恐賊從西奔竄復移左總兵會查堵剿去後十六日
准該鎮手本移稱本月初十日准貴院手本過混等賊
折回店頭蘇家險等處約會十四日彼此進兵以期夾
剿等因到鎮准此本鎮隨遵照指授啓行間忽於本日
申時據報初九日賊塘數十騎出駱駝巷往蘆保兒嶺
看路情形亦具報矣十一日寅時復據報賊於初十日
卯時經過駱駝巷徑往蘆保嶺羅山阜去本鎮即日取
道襄樂秣馬午時肅兵潜進十二日黎明馳至羅山阜
賊已起營追至羅保嶺官兵奮勇力戰斬首二百七十
顆生擒五十六名審據活賊口供西來者係混天星新
天王張妙手三家之賊畏怕貴院雄旅迫剿故奔西躱
避其過天星之賊走張村邵莊隆益至合水相合又有
言駐劄隆坊求討招安其混賊被殺之後或奔合過賊
亦不可定本鎮列營羅山阜分投差撥嚴探看犯某路
即行緊追至於過天星未知果約去合水抑尚駐隆坊
請受招安如去合水本鎮自應追殺如駐隆坊另聽調
度等因准此查臣十一日據報賊知官兵至遂發老營
已奔老山止有過天星精兵在隆坊西北太平原等處
打糧是晚臣督王根子張文耀兵駐宜君因過天星投
禀赴臣乞撫臣以我兵不能即至賊所故給與諭帖以
緩其遁令其悔罪自决及十二日臣抵中部各賊遂於
是夜西遁非過賊假撫探兵則知混賊被創急遁合營
除臣復移該鎮賊如西奔合慶該鎮就近迎擊賊如北
竄環縣固原該鎮急移曹祖二鎮扼剿如南遁真寧三
水有臣預發鄭嘉棟等兵堵殱賊如東折臣從鄜中之
間督兵扼擊使賊往返延慶荒山中掠食無所逃生無
路即可盡殱外該臣看得過混等賊自澄城被創北奔
蹲伏延安一帶惕息不敢南下者半月餘矣兹以延地
荒苦無糧可掠乃從甘鄜遶出分突中宜恐臣之標旅
又忽飊馳迅擊驚棲不定到處窺探臣甫次同官而彼
巳西奔臣復返耀州而彼又折還比臣提師再進而彼
益聞風急走雖臣許撫以緩之亦不能使之少需故競
乘夜奔逃矣幸臣三方之布置頗預累次之申約已明
混賊先奔一日至羅山阜適與鎮臣左光先及副將馬
科兵遇迎頭一擊斬級二百七十顆生擒五十六名賊
遂大潰賊以東南俱有官兵故未敢折鄜中瞰三淳度
必馳合過賊併突慶陽據左鎮移文稱曹祖兩鎮於五
月初四日自秦州啓行計十四日可至曹鎮素為賊憚
又有祖鎮佐之以併力此路賊自不能爰爰逸去也臣
查鄜州百里之西合水數十里之東真寧百里之北慶
陽東川之南横竪約三四百里彌望荒山掠食無所賊
藩觸此中萬難久處非西突合水走寧邠鎮涇則東返
鄜州折甘延中宜非南下真寧突三淳涇三則北越慶
陽奔環縣固原苐使臣兵能扼之於東南各鎮兵能堵
之於西北各勿縱令賊逸併斷其出掠之路賊窘促坐
困殺食牲畜一盡惟有束手就死而已樞臣所謂雖有
十萬之衆難禁三日之飢正此地此時滅賊之要著也
至延北之賊惟六隊爭管王二股盖自合水賊衂混天
王以潰散失羣西遁頃報自環慶折還必已附入過混
之營大天王因二子被擒已經投撫止餘六隊争管王
彼中悉索鎮堡官兵自能辧之若漢中雖報闖將復繇
略沔犯寧羌然據各鎮塘報闖將自河洮屢創之後所
餘無幾自難復振倘徼天幸過混旦夕就殄餘賊次第
可滅三秦庶有蕩平之期矣除臣移咨督臣併移會左
鎮及申飭臣標下各將鄭嘉棟等各嚴加堵扼及左鎮
捷功俟查明題叙外為此謹題崇禎十一年五月十七
日具題六月十四日奉旨知道了該部知道
報三水捷功䟽
題為馳報捷功以紓聖明西顧之憂事照得混天星過
天星米闖將等各股大寇繇延安折犯中宜臣馳約勦
師與臣標兵四面圍賊以標兵分任東南二面臣親督
遊擊李國政原任副將王根子等兵於東面逼賊以臣
中軍參將鄭嘉棟原任韓郃參將解文英原任副將趙
大允甘營原任遊擊王萬策於南面候剿賊從合水突
出總兵左光先曹變蛟等從慶陽馳追賊折三水邠州
馬蘭等處鄭嘉棟解文英趙大允王萬策等兩日三捷
擒斬約一千名顆投降男婦六百臣復介馬親督王根
子等兵繇中部宜君趙和尚寺馬蘭一日夜行二百五
十里入山搜剿又收降大掌盤子混天星邢家米闖將
火熖斑就地飛劉秉義等并過天星領哨通天柱尖兒
手等及各營領哨管隊精兵與隨從男婦約二千五百
餘人潰散無筭先於五月二十一日差官報部科訖今
於本月二十四日據監軍道王文清塘報准標下中軍
副將參遊鄭嘉棟解文英趙大允王萬策塘報混天星
過天星邢家米闖將等賊繇涇三東犯至澄城地方四
月十二日我兵擒斬一千二百餘名顆已經塘報訖死
賊狼狽北遁延安蒙撫院以西安二麥正值收穫恐賊
復南下繇東必犯韓郃白蒲繇西必犯同耀淳三仍宜
分布扼防隨令監軍道親督參將鄭嘉棟原任副將趙
大允扼防白蒲東援韓郃遊擊李國政原任副將王根
子都司張文耀扼防富耀西援淳三又蒙移會延綏撫
鎮發兵從延北剿殺於五月初三日據報混過等賊自
雒奔鄜苗頭西向中宜本職等極力堵剿又蒙監軍道
調取泒防白蒲富耀及藍田駐防原任參將解文英雒
南駐防遊擊王萬策各官兵俱赴中宜堵擊并移會左
總鎮統兵自鳳翔馳赴慶陽夾剿本院亦於即日繇三
原抵耀州先提遊擊李國政原任副將王根子官兵行
次同官縣欲候兵齊即從中宜進剿初七日據宜君縣
塘報賊探知官兵將至於初六日三更將老營先奔馬
蘭等處精兵天明亦去蒙本院因賊勢西奔恐兵從中
宜尾追不能殱掃且慮賊從馬蘭突犯涇三一面督發
遊擊李國政統兵自同官馳赴中宜從東防擊本院仍
返耀州初八日又報賊仍折回店頭蘇家險等處蒙本
院檄因查賊屯店頭驚疑不定官兵不至賊非西奔慶
寧必南犯三水我兵宜三面約期緊促使賊逃遁無所
其中宜一路本院親督進剿無用多兵除量提遊擊李
國政副將王根子官兵及都司張文耀家丁先赴中宜
從東進剿其餘四營官兵應赴真三截剿并移會左總
鎮督兵自慶陽馳赴隆坊從西進擊然賊情瞬息變幻
兵機遥度為難仍宜隨機應變如東西各有可乘之機
期會可以無拘即隨便圖之該監軍道親督中軍參將
鄭嘉棟原任副將趙大允參將解文英甘營遊擊王萬
策各官兵馳赴真三分布設伏扼防南奔仍急督四將
遠行偵探極力堵剿務期一鼓殱掃萬勿致賊遁逸蒙
此監軍道即移會本職等俱要仰遵撫按兩院憲檄鼓
銳出竒擒渠掃黨滅此朝食准此偵剿間十一日本院
兵至宜君據報賊知兵至遂將老營發奔老山止有過
天星等精賊在隆坊西北太平原等處打糧是晚過天
星等投禀遣小賊管來子赴院乞撫本院以我兵不能
即至賊所因給與諭帖以緩賊遁令其悔罪自决及本
院抵中部據報各賊遂於是夜西遁蒙本院檄云十三
日准左總鎮手本覆稱本鎮從合水邵隆進剿則寧州
西華池無兵昨蒙軍門札開曹祖兩總兵初四日自秦
州起身計十四日可到慶陽若賊轉向張村邵隆北路
自有曹祖兩總兵堵截本鎮准於十四日至賊駐之處
剿殺請乞貴院提兵北進期會固如此議約但賊情變
幻若早晚西犯本鎮兵近貴院兵遠應遵憲檄所云東
西各有可乘之機不拘期會隨便圖之准此查賊已西
遁本院復移該鎮賊如西奔合慶該鎮就近迎擊賊如
北竄環固該鎮急移曹祖二鎮扼剿賊如南遁真寧三
水有本院預發鄭嘉棟等兵堵殱賊如東折本院從鄜
中之間督兵扼擊使賊奔突無路掠糧不得困餓待斃
即可盡殄除移該鎮查照督兵堵剿并移會軍門及按
院外該道速督各將遠偵堵剿務期殱掃不得疎縱蒙
此本道即移會各將遵照十三日據報十二日左總兵
在羅山阜打仗賊敗奔駱駝巷往東南中部地方蒙本
院於十五日接報查賊聞兵西遁並未東折中部地方
亦未報有賊警恐賊從西奔竄復一面移文左總鎮會
查堵剿一面檄監軍道即督各將確探堵剿俾賊不得
遁逸蒙此即移各將嚴加偵剿又蒙本院令箭傳諭慶
寧一帶已有左曹等鎮兵馬足能堵剿各將宜駐三水
馬蘭防剿等因該本職鄭嘉棟解文英駐防三水趙大
允王萬策駐防馬蘭各督士卒偵剿間本月十八日午
時據賊頭哨已至湫頭原一帶直奔西南等情該本職
與解文英會議過混等賊素稱狡悍我兵當分兩路夾
擊出竒制勝使賊前後受敵當即飛移趙大允等知會
十九日本院中軍參將鄭嘉棟統領該營都司張一貴
等官兵八百餘員名本院參將解文英等統領官兵八
百餘員名并會同西安府同知孔宏燮發該縣鄉兵五
百名繇三水地方迎頭進剿本院監營原任參將郭清
等官兵七百六員名并監軍道中軍守備鍾鳴豐隨征
家丁五十名甘營遊擊王萬策統領官兵四百九十餘
員名俱從馬蘭赴邠州地方當先邀擊并飛報撫院訖
本日寅時賊果漫山塞野蜂擁而來本職等以逸待勞
預布官兵扼險設伏更番迎敵賊率精兵撲戰我兵奮
勇鏖戰我之伏兵衝出賈勇砍殺賊不能支鄭嘉棟所
部官兵當陣斬獲賊級一百五十七顆生擒活賊一百
一十二名婦女二十口奪獲馬騾一百六十七匹頭弓
刀箭五百六十件鐵綿盔甲八十五頂副餘賊披靡奔
竄我兵馳追有掌盤子劉秉義等率領男婦約四百名
口跪伏馬前乞命職等遵檄准收投撫參將解文英所
部官兵斬獲賊級一百六十五顆生擒活賊七十名婦
女二十三口奪獲馬騾一百六十一匹頭鐵綿盔甲七
十二頂副弓箭刀一百五十二件三水縣鄉兵加銜守
備陳登盈等斬獲賊級四十二顆餘賊分為兩股混天
星一股奔去馬蘭宜中赴撫院軍前投撫本職等即飛
報本院發兵馳赴馬蘭剿撫過天星一股奔去西南史
家店地方知彼處已有趙王二將官兵在前截剿正中
本院分路截擊本職等仍催兵向前追殺使賊不知前
有伏兵一意奔竄該副將趙大允遊擊王萬策哨賊已
至遂於前途披殺賊且戰且走我兵賈勇撲砍賊皆潰
竄我兵追殺四十餘里副將趙大允所部官兵當陣斬
獲賊級四十二顆生擒活賊五十二名奪獲馬騾一百
六十五匹頭撒袋二十一副弓箭刀五百六十四件王
萬策所部官兵斬獲賊級一十二顆生擒活賊一名奪
獲馬騾九匹頭紬綿鐵甲一副弓箭刀四件副賊之滚
溝落崖者不計其數時天晚不便前追收兵暫屯南河
村甫二鼓趙大允等傳令兵貴神速急宜乘勝追剿各
兵褁糧已畢有賊一股潰折三水炭店溝地方二將復
督各兵連夜馳追於二十日寅時賊仍出死力回敵我
兵一齊衝殺賊不能支拚命從邠州地方奔西我兵因
連戰兩日又兼大溝阻隔收營查得趙大允所部官兵
當陣斬獲賊級八十七顆生擒活賊八十一名當陣乞
降混天猴通天柱等男婦二百名口奪獲馬騾一百三
十匹頭弓箭刀二百四十件綿盔甲一十八頂副遊擊
王萬策所部官兵斬獲賊級一百一十一顆生擒活賊
六十四名奪獲馬騾九十四匹頭弓箭五十七副刀三
十五把綿甲九副監軍道標中軍守備鍾鳴豐等斬獲
賊級七顆奪獲弓箭刀一十七件騾一頭是日本院據
西路塘撥傳報趙大允等統兵已赴邠州地方截剿恐
賊西邊被殺奔突馬蘭一面檄令遊擊李國政統該營
官兵仍在中宜地方扼賊北奔一面親督副將王根子
中軍王建都等自中部馳赴宜君先令蕃丁飛赴馬蘭
哨探入山搜剿比有賊頭大掌盤子混天星的名郭汝
磐邢家米闖將的名米進善被各兵追殺窘迫欲赴軍
前投撫行至馬蘭山後劉家店各賊以本院駐節中部
相距窵遠復懷疑畏及前哨塘撥哨見王副將塘馬夷
丁回報前途又有黃帽達子截剿混天星等驚惕無措
遂率夥衆約二千人奔赴馬蘭城下具禀投降隨諭各
降丁赴趙和尚寺空堡内蔵駐候撫院明示裁奪適本
院差官至彼混天星與米闖將隨具禀帖内稱小的等
原係良民因連遭荒旱逼在迷途萬死難贖小的等前
在中部有乞撫之心但衆口難調今幸陳把總說撫院
奉旨招安小的等衆情願投生等情蒙本院令副將王
根子馳馬止兵暫退於玉華二十里本院單騎至趙和
尚寺抓山虎等率衆羅拜馬前哭聲震天叩頭乞撫蒙
本院宣諭朝廷恩威俱俛首傾心乞命俱准收降又有
小掌盤子火熖斑就地飛等原領約五百人逃匿山内
亦即出山投降俱一體准收本院仍即起馬日馳二百
五十里三更復抵三水仍令將混闖等賊營男婦約二
千五百人俱赴三水縣點名安插查得各營官兵通共
斬級六百二十三顆在邠州地方所斬者該州驗明收
貯在三水地方所斬者俱擺列通衢蒙本院并監軍道
飭三水縣驗明收貯取有印結附卷共生擒三百八十
名奪獲婦女四十三口共收降三千五十名口内大掌
盤子混天星的名郭汝磐一股領哨抓山虎的名李玉
傑走山虎的名郭應春王龍的名李望昇普天飛的名
孫養教惠傑管隊一條龍的名張玉正江虎的名高政
過天飛的名劉將過天王的名王守信飛龍的名李安
猛虎的名楊秀頭翻山虎的名田一秀飛虎的名張希
雲劉軰的名曹丙英二點油的名楊君祿永長的名任
之才隨虎的名李二惠國孝惠文英惠國順李有才白
其金黃希全張有良李有士王進祿高靈線一龍并率
領男婦一千一百二十名口獻出馬騾一千二百一十
匹頭大掌盤子米闖將的名米進善一股領哨走山虎
的名景友倉踉虎的名薛孟秋一盞燈的名蘇孟秋三
刀毛的名王一節賀守亨管隊搜山虎的名楊守禮三
要子的名高自卓增虎的名劉望軒存孝的名馮守瑞
笑虎的名張士英宋虎的名王景玉飛浪的名高明跟
虎的名李可元喬應高飛鷂子劉二張新虎閻明朱朝
貴小答子并率領男婦七百三十名口獻出馬騾七百
二十一匹頭小掌盤子火熖斑的名高仁美一股領哨
隨虎的名白養竒跑山虎的名黨丙友高宜普閻五管
隊奎木狼的名王小則趙五劉成張聚寳王玉周之才
梁長閣王尚禮劉大利高中兒趙玉李撓絲梁初志趙
龍并率領男婦二百八十三名口獻出馬騾二百二十
三匹頭小掌盤子就地飛的名白坤一股領哨草上飛
的名封養正劉世安郭俊管隊走虎的名賀養浩俊龍
的名王佐偏虎的名折邦俊過天龍的名薛方成一根
葱的名劉昇曹養王曹養正劉光友趙守全蘇宗儒任
國宗周瓜子鄧一山并率領男婦二百一十名口獻出
馬騾二百三十匹頭大哨番山鷹的名劉四禮管隊撾
地虎的名宋尚遷并率領男婦四十一名口獻出馬騾
三十二匹頭次掌盤子劉秉義一股領哨新虎的名張
國能魔羅的名白邦英馬上飛的名馬守伏管隊張虎
的名張應庫三條龍的名王汝昇馬漢的名景彥一斗
金的名周希貴來虎的名馮希才飛山的名高進賢來
軍的名石立旗牌的名李自顯隨虎的名趙文耀沙將
官的名李國寵騙過海的名趙應選并率領男婦三百
一十二名口獻出馬騾二百六十九匹頭混天星下大
哨頭李三管隊韓來選并率領男婦四十名口獻出馬
騾二十九匹頭過天星下大哨頭尖兒手的名高英領
哨四隻手的名張一科雲裏燕的名黃建恩管隊馮成
劉福安崔友亮周彥竒王汝正閻自聰并率領男婦一
百一十四名口獻出馬騾一百五十四匹頭大哨頭通
天柱的名韓宗位領哨馮萬油管隊琉璃猾的名王世
倫新燕青的名龐文升并率領男婦一百三名口獻出
馬騾七十七匹頭大哨頭混天猴的名路三讓領哨迫
天飛的名吳養世秦明的名趙可秀管隊北飛的名路
川雙花的名位能八虎的名位養道并率領男婦九十
七名口獻出馬騾七十五匹頭俱行監軍道同三水縣
點查收訖内願隨征者收營隨征願回籍者給免死票
發回原籍其各賊逃散及為鄉民所殺未驗者不可勝
算各營當陣奪獲馬騾共七百二十七匹頭馬堪騎征
者給兵丁准自備入營騎征騾堪用者留營給價以充
官用䭾糧不堪者分賞各有功兵丁各營奪獲鐵綿盔
甲共一百八十五頂副弓刀箭撒袋共一千六百五十
二件俱給各原獲兵丁備征陣亡兵丁張贇等七名傷
斃各營官馬三十五匹自馬一十二匹重傷官丁寫令
等二十六員名輕傷官丁馮在京等四十八員名等因
到道塘報到臣又據陜西監軍道右參政樊一蘅塘報
准固原總兵左光先塘報本鎮於五月十二日在羅山
阜殺混天星等賊斬獲首級二百七十顆生擒五十七
名已另具塘報訖混賊被殺之後復東遁鄜中地方本
鎮十五日轉慶陽備辦糧糗同日曹總鎮統兵亦至十
六日報賊走合水南山向西北撥隨獲一賊子訊據供
稱混過兩賊又合營一處往西路搶糧即知會曹總鎮
迎頭攔殺本鎮追尾殱剿十八日至真寧縣地方三河
原大戰斬獲首級七十五顆生擒二十六名十九日至
三水縣地方斬首級一百六十五顆生擒五十八名收
降二百四名奪獲馬騾六十四匹頭等因又據該道塘
報准臨洮總兵曺變蛟塘報本鎮十五日至慶陽據報
賊從合水南原徑奔黑水河本鎮會同左總鎮同副將
馬科提兵從合水大路追躡賊尾本鎮同副將賀人龍
提兵從華池間道以截賊頭即連夜越寧州至早社十
八日晚據報賊在湫頭原本鎮督統官兵連夜前進至
真寧又報賊於二更起營奔回邠州本鎮繇大廟捷路
馳至金村原適遇混過前哨精賊本鎮嚴督各將兵努
力惡砍賊悉敗奔查得當陣斬首二百八十顆生擒五
十名奪獲婦女一百六十口馬騾五百六匹頭等因又
准寧夏總兵祖大弼塘報本鎮十六日抵邠州即差官
各路偵探十八日酉時據報有賊數千從三水逸出本
鎮即統官兵出城十九日黎明至赤茶坡與賊對敵斬
獲首級二百三十八顆生擒一十八名收降一百一十
七名奪獲馬騾一千餘匹頭等因各報到臣查秦中大
寇自闖擒蠍殱而後則必首稱混過混天星固大寇中
之最雄者也若邢家米闖將雖不及混天星然亦自領
一營與混同驅並逐火熖斑就地飛雖所領止二三哨
然皆不附混過等營而各為一營至劉秉義則又全領
張妙手之遺孽以錚錚於諸賊之中故皆得以掌盤子
稱也各寇猖獗十年蔓延七省决裂至於今日我之元
氣為之銷索殆盡臣秉鉞三秦兩年碌碌竊以憤惋有
心揮霍無具去歲樞臣楊嗣昌畫策大剿分餉措兵臣
亦與有專責臣徬徨審顧拮据數月粗有可觀及大天
王與争世王混世王争管王突犯平慶臣嚴申道將務
逼使東臣報警之疏亦可覆按比合水一戰賊直走鄜
延就我夾剿我師緊促其後勢在垂剪而混天星米闖
將與火熖斑就地飛劉秉義及今僅以身免狼狽西遁
之過天星新天王等又復越鳳寳而東牽臣以不得不
内顧之勢臣分身無術兼顧實難用是竊竊憂之然臣
耿念癡腸不敢不以東邊剿賊自任重申前請明區區
之愚忱已備載合水報捷一疏苐臣矢願雖奢才疎識
黯幸荷皇上威靈楊家嶺之役使賊膽落䰟銷比賊遶
折中宜驚棲不定臣詳察地形變窮賊計馳約剿帥分
布標兵又合督臣西來之師三月之内大小七戰總計
此賊幾滅十分之八據臣標各將探得死賊隨過賊西
奔者大約不及千人内精兵不能一百比臣晤督臣洪
承疇云西奔之賊尚有二千精兵尚有二三百臣已密
行賊所經過州縣確查具報該臣看得混天星等藪澤
兇頑乾坤沴戾或頡闖頏過狎主梟獍之盟或合隊分
營並張虎狼之勢蔓延七省㒺非流毒之區烽積十年
尚尠銷煙之日金雞之赦累下全無繇作其悔心鐵馬
之征不休迄莫能戢其逆志恩威兩頓剿撫俱窮頃復
掠蜀飽還輙爾躪秦深入欺内地之單弱恃賊夥之衆
強將謂我如彼何豈知今非昔比臣禀責成於樞部磨
勵已閱三時荷特達於聖明報稱惟期一日擬嗣凱旋
於黑水遂賀戰勝於黃山酋魄早禠軍聲大振洎北奔
延鎮賊得緩死三旬比西遶宜郊我遂出師五月跡其
驚棲不定之狀度其潰奔必出之途千里合圍九軍齊
奮既雲屯而霧列或一地二營或兩地三營亦電擊而
颷馳或兩日三戰或三日四戰在賊傷弓之後寧堪萬
弩環張在我投網之餘肯使一目或漏故報捷之騎方絡
繹而來乃傳飭之符猶聯翩以往遂使釡魚檻獸馘首
而膏斧鉞者前後三千澤蜮山&KR0008;革心而入縧縼者大
小五股收渠散黨一朝幾致蕩平懷德畏威指日可期
㡳定盖過寇僅以身免虎無翼而難飛矧餘夥㒺不心
寒鴟有音而可格此實聖天子中興之烈亦惟師武臣
大創之功欲鼓敵愾之忠宜渙酬庸之典若臣猥逢多
事抒丹敢謂臣勞謬有積忱垂白嘗思母老幸我圉之
無恙庶親闈之可依此屬至情别無他冀除督臣標下
及各總鎮功聽督臣題叙外臣標下中軍參將鄭嘉棟
原任參將解文英功實居首鄭嘉棟前以澄城捷功題
叙加級今請再加一級在解文英澄城之戰前已彙叙
今請加一級本官先任韓郃參將因病回籍調理後陜
西按臣奉旨彙叙秦中剿功議加本官一級給有副總
兵部劄今請以副總兵加級征剿原任副將趙大允甘
營遊擊王萬策伏兵馬蘭聞警西馳一戰再戰兩日連
捷趙大允前以殱蠍功奉旨戍案量與湔除又以黃龍
山捷功題叙復職今應同前功通叙新營副將王根子
鼓率夷丁所向無前屯營玉華懾賊歸命後左營遊擊
李國政扼險隆防原獨當東西逼賊入網王根子先經
題參擬戍未覆以擒闖功奉旨另案酌議昨合水捷功
已經題叙量與湔除又澄城捷功已經題叙復職李國
政前以澄城捷功已經題叙加級俱請同前功通叙中
營都司僉書張一貴李世春每戰當先千人辟易旗鼓
都司王國棟都司僉書張文耀新營中軍王建都戮力
行間屢有成效張一貴前因藍田兵叛奉旨戴罪剿賊
自贖昨以澄城捷功免罪李世春前以澄城捷功已議
紀錄王國棟張文耀王建都前以澄城捷功已議加級
原任參將李當瑞田時升郭清監營守備署指揮同知
郭鳴鳳千總盧自友雷世英樊學仁臨陣督戰指麾嚴
明郭鳴鳳前以澄城捷功議加一級郭清前因參劾提
問擬徒昨以澄城之捷論功末減今均請一體議叙中
營中軍李毓椿千總明臣楊王庭萬流芳梅永高把總
魯典魯宗周趙光遠陳自興馬負圖鋒營中軍守備劉
夢鯤中哨千總解文學把總趙希貴守備張進忠江竒
華前右營中軍黨威三哨守備張登朝李遇春郭永夀
守備武大定甘營守備葛士英千總劉建勲當先勇戰
擒斬功多内李毓椿明臣馬負圖黨威李遇春郭永夀
武大定前以澄城捷功各加一級楊王庭魯典魯宗周
陳自興前以澄城捷功已叙紀錄今請并前功各加一
級萬流芳楊永高趙光遠張登朝劉夢鯤解文學趙希
貴張希忠江竒華葛士英劉建勲俱請量陞一級馬蘭
把總陳我志收降宣力應與塘撥百戶王明德并叙分
廵關内監軍道僉事王文清前以黃龍山捷功優叙因
誤傳賊信今應停其議叙參謀原任知州雷鳴時隨營
畫策多合機宜經前撫臣糾參節經督按諸臣審明部
覆奉旨降調澄城功已經叙錄在案今請復還原職管
三水縣事西安府同知孔宏燮自兵屯該縣措辦糧芻
無誤且所練鄉勇隨兵協剿又多馘斬之功請與優叙
統領鄉兵守備陳登盈等請給加銜部劄布政司經歴
劉文濟隨營管餉輓運收支各數明晰前叙澄城捷功
未經列名昨於寇渠投撫疏中補叙今請前後一并優
叙以上有功文武各官仍俟寇平日照部頒新例彙題
分别再議其應給功賞銀兩臣先動餉銀墊給俟部發
大賞到日還項臣草疏已畢頃據長武縣報十九日有
賊千餘騎自本縣東北地方來至城北將欲劄營仍復
散往西南去訖是晚三更有過天星下頭隊四虎及六
隊郭應聘等男婦三百餘名口復回城下乞降又據鳳
翔府報稱有過天星下頭目王永吉等七人率領男婦
一百一十四名業赴府投降各等因據此則知賊勢瓦
解過天星之黨存者亦實無幾除臣已行該府縣點查
解騐審明一體遣散安插外統祈聖明勅部施行為此
謹題崇禎十一年五月二十六日具題六月十四日奉
旨這剿降各股大寇允稱竒捷孫傳庭具見方略勤勞
並有功各官俱先行叙陞仍俟寇平彙叙應賞者准動
餉銀軍前立賞該部作速解補敗遁者乘勝盡殱已降
者務安插得所該部知道
白谷集卷二
