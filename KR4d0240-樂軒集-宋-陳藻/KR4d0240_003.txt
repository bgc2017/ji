樂軒集卷三
宋陳藻撰
詩
次韻回叔經
從來剽竊為場屋直是無繇識古書屈指罕能官顯達
到頭剰得腹空虛君今身計非謀禄地有人耕免荷鋤
高適學詩年更晚才名何患不相如
喜雨
年登猶藉米船通去歲那堪一大凶人死多因饑後疫
秧焦爭值北來風晴空又似驕陽起罄室誰支此患重
甘雨連朝雖未洽蒔田漸喜澤邊農
詠陳和伯母墳嘉禾芝艸甘露之祥
慕親五十歎姚虞况是行年六十餘方執母喪啼若孺
雖居禫制飯猶蔬天存屋漏人純孝曉到墳頭暮倚廬
芝艸嘉禾甘露應少為嫠婦解生雛
除夕
歲晚民貧百物廉無錢堪買亦何嫌聊將送酒呼鄰客
淺飲三杯不用添
盧北山元夕
社屋相忘鼓笛鳴空村步月興堪乘何須更要鰲山立
野燒天邊勝看燈
遇事有感
命薄世仍貧如何避苦辛姓名聞有我忠信話無人哭
死堪多舊論交笑一新聖經誰可愛場屋散天真
横江亭
東注流求日本波西吞金翅玉融河好開亭館延三益
横截江潮看萬艘此是人烟生巨海莫辭鮮食送新醪
網山勝處名賢迹隔水相迎立兩坡
剪春羅
隋時宫女逐流波尚有精魂在處多待到百花零落盡
從頭子細剪春羅
送郭定夫
相看無可分遠適無可錢但向主人家杯酒時同燕交
緣何太淺春風方識面子行歸有期我老魂將變後會
信難思雖在殊州縣史遷南北遊值我鄉邦彦話間及
死生亦足知深眷石城伴梅福共祝天和練
送張謙父往潭州
八卦重來夢一周人生更得幾年浮看君矍鑠猶堪展
似我龍鍾只合休淮廣早供詞峽興湖湘留與髩霜遊
還鄉試問同庚客剰有頭顱話舊否
書懷奉簡張謙父
浮家官道傍日夕逢佳客無錢可用丹有眼非開白今
春寧遠遁往歲多慚色一飯不能酬饑來祗乞食才華
張八老老昧幽居僻邂逅出新醅慇懃如舊識燒笋美
鮮嘗買羊甘貴直畦蔬遶舍生園果亦堪摘看君雖貧
士與我同庚袠夫何造物偏格我強其力
贈余子畏
相識紅泉舊日多年年地上漸消磨眼青好我今無幾
頭白逢君喜若何縱道索居無伴侣却能默悟自雄豪
細君掃去床書怒笑荅為儒合詆訶(子畏和云世多畏路嗟予怯天有危)
(機奈子何)
子畏惠詩用韻酬之
老慵秖合在雞羣變化那能慕海鵾壯歲親朋多死别
窮途造化與生存欲尋衣食愁無路却被妻孥怨少恩
健筆期君今落第相賙未得剩空論
送蔡伯畛往潮州四首
迎侍雖然勝左遷戀鄉畢竟怕離筵讀書不合能譏佛
罰向潮州住幾年
聽說漳南象窟間如今行路不愁難黃茅青草無人處
多有軒亭好卸鞍
似我生男父合貧腰斤嶺上解求薪君今有子為官去
何憚㩦家踏路塵
向來一夢兆孤青還記伶俜過驛亭今日此行非昨日
他時歸騎想掀騰
問吳叔經病
向來風月已傷多誰料中身更被魔萱艸别非資灌溉
桐音何事不純和人倫自古無娼妓世態憑渠暫笑歌
若是此身能解脱掃除藥餌病消磨
贈高待聘
某自為童子居城郭間多見老儒奔走窘急之
狀皆是強壯聚徒鋪席閙熱者及觀其下筆則
已顛倒錯亂實有取窮之資今吾兄年高而才
益壯乃亦在若人之列此向所未見者兼自及
晚途親朋凋落亦無援助興感于懷遂成古風
奉呈
待聘先生二十六弟子滿堂脩幾束下床一麵月幾千
有客市㕓錢别錄為兒不誦杞菊篇舉筯欠魚須要肉
老夫弱冠奇一秋飄零來問君平卜先生稱我有雋才
滿縣青衿皆拭目一日僅能赴三飯折簡叩扉知幾幅
今夜酒移明夜醉凌晨乞展黃昏速四邊延我入師席
席則有餘身不足高子行年已若干更度四期心從欲
月錢祇直曉點心薪蔬盡此攜兒畜抱書誰肯訪吾門
看君有是猶霑禄井泉比舊百倍深汲人綆短無麻續
時去技精分愈窮時來淺學難逃福販商射利偶贏餘
便詫巧謀能潤屋莫待黃金當散時舟車到處遭顛覆
龍嶼偶作
年少彎弓中鵠心到頭衰暮也沉沉有機悟道書篇嬾
無事關懷睡思深跋扈笑非當日態低回靜向此山吟
撥來自有洪纖韻牙是天工我是琴
夢故人
死生休道隔幽明夢裏相看話舊情幻出他誰真面目
莫教總是自心成
黃景詠七十
我纔弱冠出鄉閭日漸回頭舊迹疎惟有鄉閭才德士
記在心胸如記書老來乍作龍門客臭味訝君多似渠
講論前軰三數公果然少壯皆羣居因話隆興乾道事
恍惚此身棲故廬廼知場屋非巨網却放鯤鯨為逸魚
不得浮名須得壽人爵何如天爵有談禪會意一二言
遣興成詩千百首氣清形瘦力不羸緩步登臨快如走
夕陽曉雞神愈健端坐縱談誰解糾今春七十休計年
此是神仙人識否生平但看神仙手何曾把錢弄升斗
黃景詠夫婦七十
身形清且瘦乾坤一竿竹欺雪可千年必壽先五福易
道古難全陽九配隂六先後期月間唱隨來相逐夫天
君職閒婦地臣勞服觴詠恣優游生理閨房熟今春古
稀會元夜增和淑二老出勸酬笑談相往復織女戲牛
郎輟耕歸辟穀仙翁荅王母蟠桃真勝肉
薌巒
香山白樂天香草荆屈平釋氏定而慧道家直且清儒
臣司爕理至治薰神明不然岩谷間亦作蘭茝馨郁郁
若沉水茫茫夷島生人從韓壽徒去就焉知輕詎如賢
達門氣類全精誠鮑肆不肯入結交皆羣英男以芳自
持女以烈主盟時雖付衰殁久亦騰褒旌自古葬枯骨
阿誰埋令聲所以薌巒上遺芬始崢嶸一字可為諡雙
魂無愧情寧馨把仙桂已在月中行迤邐銜雞舌筆花
對長檠紫薇引當坐紅藥歡相迎
送郭定夫往江西二首
去年誤作送君詩却又論文得幾時今日溪邊成話别
榮歸早赴北堂期
石城少府自公餘拄笏看山問老夫向道封胡羣從宅
馮生不到食魚無
送黃欽之赴廣州鹽税三首
地氣周遭逐處流五羊漸已似中州海風吹斷山無瘴
炎月何妨作宦遊
莫嫌征税太喧卑尺蠖將伸用屈為好趁江西趨召命
此詩兼送入京時
一族名家叔度孫同時入嶺五華軒使臺帥閫終須到
官職高低且暫論
謝丘子中惠詩
高叟生來五十年方知弄筆學詩篇此翁甲子才奇一
吟詠看看到適邊
寄黃景詠
仙翁早歲學吾鄉我到衰年客仞墻柳下和風今有惠
江西詩派又傳黃幽居衆仰仁山靜默坐身回佛日光
人世大都如夢覺雖然如梦話難忘
暮秋閏月平步樓口占
恰已論心四十秋朱顔化作素絲頭種田有穫須知足
應物無貪亦寡尤浮世欲回殘夢未男兒休管讀書否
任他門戶隨時變尊酒相逢且勸酬
西軒罷齋暫别先後進諸友
菜羹脱粟布襴衫酒肉隨時亦飽酣生理傍人那得見
泉源在我久彌甘此身可是陶成器來學須教青出藍
若要參禪垂一問也勝削髮禮瞿曇
顔伯温生日席上口占
今日開筵賀始生來年今日辦西行後年壁挂登科記
今日人看指姓名
送穀准羊肩賀伯温
曲江宴罷注官旋親舊肥家有酒舡我老學農雖未遂
穀分一石准羊肩
西宫中夜聞紡聲
半夜俄聞踏紡車鄰人如此解勤家東奔西走方來憩
驚覺真知何處邪
别林肅翁
吾鄉人士多游江浙其取青嫓白便以資身肅
翁此行乃一鳴鐘矣小大隨扣榮駟橋歸亦分
内事然吾人以退為常且作羈中寂寞語以餞
之云
滿懷裝貨出門前多寡相酬應世緣取友無他惟會理
逢僧秖此是談禪樂生箇裏真慚愧用向稠中足裹纏
便謝化工分付足莫言行李去蕭然
讀東坡玉糁詩因成一絶續去年芋莖羹後寄丘
林陳三友
味有酥陁出自天芋成玉糁却同然此羹若使東坡見
尤怪枯莖化得偏
六月望夜紀飲
年老聊依年少遊月圓庭上似中秋舉杯問月爭多少
一度猶行甲子周
贈許秀才
祖工儷句集刊行業販儒書乃父能莫恥向人傭作字
世禆文教後須興
寄楊南仲
君思家世質云此閨閭華我知財貨裏自出人驕奢先
翁非勤儉安能美生涯兒郎不鼓舞造化無萌芽從今
君已悟拈骰入諠譁結棚粧俚戲達旦聽淫哇
書子誨所寄詩後
摇膝支頤體漸康入門已作白家香從今休傍官人俗
但向林泉呼二郎
詠子誨門外荷花
門外芙蓉未肯花西風彌月露多華我來為客如相約
細沼同時十一葩
朱叔清小樓謁名并詩
望舒雖是月借作此樓名收爾萬家地歸吾雙眼明規
模成巧小景物散縱横人若無高見虚空柱謾擎
叔清留飲座上感懷
十夜不相見一見又如初兄弟無人在交朋却我餘矢
弧皆後挂銘旐競先書有酒堪留客悲懷且掃除
歲晚朱叔清樓上談詩話佛飲酒聽琴作
歲晚家何處因循未得歸本無愁可遣寧有佛堪依翁
子談佳句郎君撫妙徽剔燈聊共醉明日又分飛
謝余子京驤惠詩
晝同學歷夜觀星壯日情親忽老成莫恨異鄉相見少
一來人物一番更
遠來無物示拳拳到老生涯尚闕然坐久但貪情話好
又勤雞黍費囊錢
題吳景恬寫三傳正後(叔謨子)
乃翁催我傳春秋及我書成已合眸有子傳家何可憾
夜深燈火問東周
謝王爾瞻爾中惠詩
兄弟初年事網山髭鬚未出正童顔我方盛壯今羸老
多謝新詩敘舊懽
久不到黃石故人相見多喜余紅顔吳世執友喻
之霜柿謂其熟而將墜也
年將四十客莆陽丱角相看笑語長今日生男行冠禮
老如霜柿又逢場
謝余薦鴞聽易惠詩一首
向得追隨父祖間此來重結子孫懽自嗟三世須臾見
不有餘生會遇難詩社已收風月美舉場秖用粃糠殘
百錢聊買時文看容易如君直換官
和林君作起叔梅詩韻
林逋没後幾星霜苦要吟梅弄爝光兩處湖光看共色
一家詩句嗅同香花開再約談玄白駑老那能逐乘黃
又恐來冬隨計吏仙霞不管似羊腸
劉躔父生男
生來長誦老夫詩那可無詩慶浴兒得巽曾吟吟是䜟
果然先偶次從奇
賀叔嘉生日
一子累輕婚事畢如何學易已皤然天無快活除君壽
任待皤然也百年
賀劉直之值改官
公車五剡得京官俗態營求有百端但看樂昌劉令尹
了無一語汗人顔
里人歡喜看榮歸兩僕藍輿自有輝勝在宦途無事業
但將裘馬詫輕肥
少年場屋有程文但見高才迥出羣今日江邊看道骨
世人涵飬罕如君
日者紛紛步五星諸儒言命亦相承大人雙眼如明月
照出毫釐不肯憑
賀丘煥翁南歸
三十年前八桂歸西江舡上每吟詩廼翁收拾傳尤切
令子經從是果非渡海却休賢季路論文想勝謁羅池
此行況有如臯雉藥裹抛來自畫眉
劉公父新理花畦約賞菊因成樂軒行
舊屋早易主新椽辦無錢帡幪託親友蹉跎經歲年碎
累入安宅隻身出隨緣引腹挂蛛網移簷餌羽鮮所愧
歷游賞不勞攜饌筵美名吾敢僣茂實衆推先但名長
樂郡誰擬地行仙玉融未遍眼銀髮久垂肩何況縣十
二欲周里數千軒齋或寄寓宿食輙留連公父白日暇
後園清興牽種花成趣易席草覺情宣犬雞交巷陌風
月自林泉匼匝山圍野晴明霞散天紅萸把雖過黃菊
采猶憐詠我昔文賦泛渠今酒舡
清暉行
主翁不解飲安事園池遊從知蓮社侣所樂在清修我
憶少壯日未多禪悦優獨醒對佳景愁紋上眉頭四方
觀唱禮文辭旨趣幽我膝固不屈彌陀暗相投葉吹光
亂轉花覆實泉流此外無國土靜中反身求湛然真賞
妙誰肯尋糟丘
宿清暉
禪家自古分人境心地明時境始明榕樾交隂墻内外
卉花散采路縱横築臺勾引江山入鑿沼因緣萍藕清
好是炎天亭上宿便為淨土國中生
經鉏
兩間陋屋牓經鉏經是心明鉏是蔬種果始初花可翫
遶墻藤蔓實堪儲若能棲止身為鳳何必奔馳食要魚
人見此間無五畝誰知藝圃本寬舒
過盧子俞
番番留我殺雞多老齒如今不奈何本是年凶甘隔闊
論情非為酒來過
賀王嘉玉生日
九袠初開二鄉閭敬老成今朝壽者出明日聖人生孫
重勞昏嫁奴猶課耨耕乾坤無暫息翁嫗合營營
次韻林君則惠詩
湖水當門四面山旁羅書史坐中間他人共我何曾有
造物於君本不慳況是早教緣累少便知晚與歲時閒
餘糧摸得鮮魚煮大勝簞瓢陋巷顔
感舊
憶到渠來憶到渠滿懷無限不刊書獨行總是同行處
剰得長年剰得吁
鄭汝則七十
少壯同時事網山幾人别後鬢能斑古稀慙愧今餘四
君已平頭一醉歡
贈陳伯融夫婦
才子治春秋推尋命氏由果然佳偶遂夫豈俗人猶話
自文章出身從勤儉修老夫歡喜見舊與兩家遊
辛巳大歉
村邨無米歲何堪我到家家有酒酣自昔略經三兩度
似今未見大生慚
辛巳歲暮宴陸甥子由家
吾妹嫁時狼狽甚幸皆存活得年深有男買屋棲遲喜
見舅開樽爛漫斟歲值凶荒多餓死我慚温飽更酣吟
還鄉日少生難保敢覬今番一話心
辛巳歲晚上墳
偶然空手出州城薄有田園住福清晚得次男陪筆硯
秋隨舉子省墳塋過淮不擬成僧去挂紙誰能接跡行
多少隴頭無祭祀此來猶喜剰餘生
嘆問塘東一二新舊
數畝荒田不解耕老年場屋又無成更堪風雨飄摇甚
告放渠儂與養生
閱世
道理初從紙上求因而處世得優游于今但閱人間世
自有文章筆下流
辛巳秋後訪盧子俞作
本是吾鄉少富藏五年亢旱太難當麥苖俱盡村如洗
蔬芋全無市亦荒笑我擬為饑莩去訪君那得酒肴嘗
更生一見真歡喜忍聽他人尚絶糧
食粥絶句贈盧震夫
古甆大椀今無有特地凶年洗出來滿著十分牛乳粥
客思喫盡鬼神猜
戒買墓石人
盜拆鄰墳築已墳價廉石大且輸君莫教孫子無如我
自拆年時也易聞
楞伽經
若向他經義已詳此難成句也何妨昔人誤點經文會
更不回頭徇故常
過桃枝嶺
兒童嬉戲向比鄰長見桃枝出郭人七十五翁方過嶺
回頭舊事總成塵
九峯過重陽
筭來七十五重陽無酒今朝對菊黃記得蘇杭船上坐
一番醒眼詠詩章
登高却是今最高九峯寺上誦莊騷茶話恰宜湯餅素
滿身風癢怕村醪
謝鄭如之送酒初十日
俗緣不許伴僧齋錯喜重陽避酒杯誰擬衰翁對衰菊
黃昏猶有白衣來
謝九峯升坐相留
重陽七日月當圓高坐禪師祝萬年夢裏五更聞齒錄
凡夫有罪是貪眠
贈九峯老
佛土仙家本一般松菴海上住三山三三演出竒峯九
生氣元來萃此間
九峯僧房看山
寺前寺後木彎環殿裏莊嚴佛一般衲子開窗還禮拜
生株何用巧彫殘
九峯看菊
平生尋菊未曾遭直上成叢一丈高幾處禅房驚老眼
滿堂佛像自森羅
送陳智叔舍人赴召
紫袍入手閏兩周黃紙除書作郡侯後薪莫訝還居上
巨魚直是能吞舟蕭何乃知天下信魯人祇道東家丘
到了公評難嫉忌遠皆敬服近何尤器識高明官令顯
羞作軟媚隨波流膽略肯因權勢屈事機果中日前籌
鴻飛似退正仙翼不蓍不龜心有眸兵形敵計何英識
脈絡豈從經外紬友于根自惟孝發論語尚書政所由
君於骨髓已先得字是皮毛剥便投強收老淚且分袂
情共斯文苑囿留
吾鄉有李明府其伯子襟懷夐然世表某早知敬
慕長誦諸人今老矣輙韻之以貽其子孫云
廟食於莆李長者變海為田散郊野福宜孫子百千年
家甲三山總文雁西城一位京朝郎官雖未顯善聲揚
伯曰孝純遵義方潘安容貌心蒙莊幼小摳趨父執時
挂口何曾聞是非到了交遊如一日肯學世情隨盛衰
我頭半白言稍傳晚出要教識前賢暌遠莫能修世契
擬將下筆無由緣喜今有便歸鄉多吾姪春中偏飲和
老去舊懷因稱敘吉人與就幸如何滿眼各為君父子
誰憂平地起風波
歲除僧寺看寫疏作
元正祈禱萬千般縱道聰明聽也難料得鬼神應喜我
不曾投疏一相干
首正有感二首
憶昔吾鄉入首正衩衣街斷小書生紫衫來去今無幾
恰似當年冠帶行
聽說從前我未生知書不許衩衣行平時街上齊冠帶
況是人間歲節更
口占寄林子六(君則)
日月相催不放遲寄詩又是去年時近來未省開懷否
還似從前尚皺眉
寓故里大中寺值朱起蔡同宿數夜
壯遊初到鄭公鄉與子吟哦古佛旁老去同時人死盡
那知來此話僧房
上東山墳寄敬之弟
東山零落古三丘力薄那能抑得周賴有阿連霑寸禄
我慚到老一來休
癸未生朝躔父公父以酒殽而華其陋賦一絶
家貧何敢話生朝多謝開尊慰寂寥要跡一杯辭不受
但需拙句作瓊瑶
中秋
詩書讀罷問耕牛待得時來死便休一帶空村無潤屋
聊因社肉作中秋
次韻源仲八丈日理之作
眼中皆道境墻内是君家樂處元無盡吾生任有涯
賀四五姑七十
壯歲貧而旅無家可語歸見多延酒饌躬為補裳衣頭
白諸親忝心丹百事違何堪持報德但喜母年希
艾軒老先生文集刊傳上以揄揚其問學下則得
佛家以法布施之意前後數君子有是志而不
果今日薄西山幸一見此喜成古風三篇以賀
後來之有作者且述下悰云
老艾先生殁駸駸四紀年衣冠常嘆惜文字合刊傳東
巒乃猶子遺藁掇拾全網山雖上足無刀堪雕鐫從遊
今殆盡錄藏多散捐裔孫韙君應發憤起收編甲集且
流布俸微艱得錢晚春題壁去名姓輝藍田製錦增廩
給乙丙尋踵前搜羅必盈十但祝君高遷我老不可待
權輿已欣然
夫子刪詩去流年近二千何人悟芣茝此老獨遺筌活
鯉收入袖化龍騎上僊傍看休發問無語堪相傳假令
託忠恕投塊荅僧禪依前提出後未誰知的然給還上
手契各認落江田
蚤歲過玉融悟逢陳叔盥曾待艾翁來國風話長短忽
聽誦采蘋玉川茶八椀因入網山門多舍莆陽館今喜
文集行源流心事滿頭顱七十六見此抑何緩百為信
有待立志如君罕良晤向三山夤緣非偶款
樂軒集卷三
