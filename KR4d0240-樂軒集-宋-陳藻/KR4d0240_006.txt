樂軒集卷六
宋陳藻撰
策問十二首
河圖洛書
天地之間大而慶雲景星細而麟鳳芝草其罕見者也
故世以為竒嗟夫日月風霆非竒乎凡異毛之禽巧絶
之花無非竒也惟所常見則不以為瑞河圖洛書其尤
罕見盖有天壤以来特一二出故世之儒者又謂本無
是事特駕言神說爾之人也之語也其知造化之産孕
百變者歟八卦設而文字興八卦之畫伏羲觀圖書而
後作耶天以圖書而示伏羲伏羲通其義而為八卦或
謂圖書點也卦畫亦點也今訛而為畫果然歟且今人
之學易也有卦繇有爻辭有十翼又有註疏又有諸家
講釋且以為難伏羲觀不言之點默而識之其故何耶
神龜圖數四十有五其位八方而八卦果生於此否乎
陽皆居正而隂處於隅不惟君臣夫婦之分昭然可見
而君子小人之道亦較然於此矣龍馬書數五十五蓍
果生於此乎其用止四十有九或謂不用者尊或謂用
止於是而不可以損益其孰然歟五方五行之位其為
生成之數固定也至於圖則金火易位或謂一為生數
故順也一為尅數故逆也其然乎不然乎且圖闕其十
又何也或謂縱横皆十五則雖闕而未嘗不全或又以
為土旺四季而縱横皆十五正其妙旨又果然乎或又
以為合二者而全其數之百此為尤妙者也大傳謂易
有四象則二者同時而出於伏羲之河洛固也班固謂
禹治洪水天以洛書賜之而洪範以陳何耶或以大傳
非夫子所作未足深信或以盡信書不如無書將孰從
歟固之言盖出於周書也豈洛書者一見於羲再見於
禹乎惟其不一而止故夫子嘆河圖之不出於春秋也
抑嘗思典籍既形而斯文猶出則造物者為贅矣夫誠
哉是言也則夫子猶冀其祥何耶今人所傳之二者惟
點爾班固言有六十五字然乎或且以其文有赤綠怪
矣然如所問之前言則凡生於造化之間無非竒物而
六十五字與夫赤綠者又奚足怪諸君其謂何
易
易性命之書也然以筮人正悔之說見於洪範而三易
掌於周官之太卜春秋之世事驗歴歴焉得謂左氏之
誣也哉漢有二京房皆出焦延夀之門延夀之師為孟
喜或以為非喜而託之孟氏要之皆隂陽災變之學也
孟喜之學自田王孫来施讎梁丘賀非同堂合席者耶
賀以筮顯讎則不聞焉何也况漢言易者本田何何授
丁寬寬授田王孫讎授張禹禹授彭宣施家有張彭之
學丁也張也彭也胡為而非隂陽災變之學耶專言乎
是時則有若高相者自言出於丁將軍然乎否也又有
所謂費直者長於卦筮故前漢之易有六家若施若孟
若梁丘若京氏其立博士者四焉是以四家之易行於
東都斬焉者費高而已矣費高之不傳何也孟也梁丘
也京氏也實以占筮氣數工於當時至東都之諸儒傳
其業者又不以是相高何也既不以是相高又何以謂
之傳其業歟曹魏之季唱清談者王弼乃以易解行於
世故兩晉易學雜佛老而言之也□乎易有揲蓍之事
精於筮數者何以謂之非易歟易有性命之奥入於玄
妙者何以謂之非易歟故後之論易者非以道德之玄
妙則以筮數之影響也不然則去斯二者而大易之藴
何在
書
說經猶規矩權衡規矩權衡豈有二本哉漢儒明經各
守師法師法争鳴而經學晦矣書自伏生口傳之後有
弟子歐陽生學自時厥後則有大夏侯勝學勝出於濟
南張生伏生張生之師而勝又小夏侯建之師也建既
師勝又師歐陽生之曾孫高建似公其心也然又别之
為一家嗚呼歐陽也大小夏侯也是伏生而下三授而
三家矣又其傳也歐陽之後為平為陳大夏侯之後為
孔為許小夏侯則有鄭張秦賈李氏之學夫張山拊事
建者李尋鄭寬中等則事山拊者也寬中等守師法教
授而洪範災異則尋之所獨好焉故孟堅作史尋不傳
於儒林而寘之京房翼奉之列也安國孔氏有古文尚
書以今文讀之一傳而為兒寬都尉朝司馬遷是其傳
說已行於當時矣而范史所載又以杜林得漆書古文
尚書以示衛宏等而古文遂行是則林之所得又何書
耶以書名家如前所述者衆矣今之所傳獨安國孔氏
何也孟子曰盡信書不如無書吾於武成取二三策而
已矣嗟夫書不可盡信况譊譊諸家之說乎雖然孟子
之學未敢以望諸君且為我言漢儒之學
詩
詩情性也情性古今一也說詩者以今之情性求古之
情性則奚有諸家之異同哉轅固齊人也其傳詩為齊
詩浮丘伯亦齊人也魯人申公受之則為魯詩韓詩出
於燕之韓嬰毛詩出於趙之毛萇其言不同故四者之
名立四家之在漢莫盛於魯亦莫微於毛魯詩傳授有
小江公大江公大江公之後有韋氏父子為宰相也於
是乎有韋氏之學而又有張唐許氏之學其次則曰齊
韓也齊詩有翼匡師伏之學况其初一傳已為夏侯始
昌而其後蕭望之者又當世大儒欲不行得乎武帝詔
求能為韓詩者而大臣蔡誼首出韓詩之行昉於此乎
前此矣前此則帝胡詔而求之也盖嬰在文帝時已為
博士河内趙子則誼之師而誼之後且有王倉長孫之
學此韓詩之所以行也毛詩自毛公而至陳俠盖有五
人焉俠在新室始為講學大夫而西都之立博士則三
家而已矣衛宏生於東都之初受業於謝曼卿曼卿為
訓而宏作序自是而後鄭衆賈逵亦受毛詩馬融有傳
而鄭氏有箋毛氏之學興焉歴世滋久三家廢而毛氏
獨行豈毛氏勝於三家而西都諸儒未及知歟抑其說
之顯晦各有時歟嗚呼經術之明莫隆於本朝前軰諸
公其說詩也雖不能免昔人之訓詁而其奥義隠旨尋
繹發越盖有自得而不沿傳習者毛公或可束之高閣
故自歐蘇而下以解釋傳者盖多矣其當耶未耶毋使
後人視之又如今之視毛公則可也
春秋
傳春秋者五家鄒氏夾氏漢聞其人矣不聞其語也左
氏姓名見於論語斯人也而有斯書也抑託其姓名者
歟公羊榖梁漢聞其語矣未聞其人也第曰其學本於
齊魯耳應劭之風俗通奚以知其皆在子夏之門歟或
以高為漢初人或以赤為秦孝公同時人然高誠齊人
也辭有登莱化我而已矣赤也何如俶其名元始其字
阮孝緒之世錄則云爾也董仲舒公孫弘善為公羊者
也於是武帝尊其學俄而衛太子則反其所好焉宣帝
情鍾於衛太子韋賢夏侯勝是又為魯之人時哉時哉
榖梁之所由盛也左氏首出於張蒼之家是為漢世之
先進者也賈誼貫公皆是其學胡為泯泯劉歆力擁而
不前至都之東陳元賈逵服虔輩始能挽而出之今雖
與二家並行而人以左氏為巨擘抑物之顯晦各有時
歟將久而後有定論歟三長五短劉知幾則左袒於丘
明者也公羊墨守左氏膏肓榖梁廢疾何休之意亦以
楚雖失之齊亦未為得歟發墨守鍼膏肓起廢疾若鄭
玄者果足以發之鍼之起之歟左氏艷而富其失也誣
榖梁清而婉其失也短公羊辨而裁其失也俗范寗之
意則截長補短而後可為善矣夫四子之論未知其孰
優然而較之杜預又如何也文中子以三傳作而春秋
散盧仝以三傳皆束之高閣然歟抑大言歟唐之啖趙
陸淳本朝前輩如孫如胡其於經傳得之淺深諸君必
有權衡之論若以王金陵之言為解則非不為也是不
能也
禮記
唐人裒緝禮學凡七十家而三禮行於世小戴氏其一
也大戴有其書而不顯小戴列為六經豈非以中庸出
於子思而緇衣出於公孫尼子乎况又有大學洙泗源
流而曲禮檀弓又皆先秦古書也其他雖雜出漢儒然
與是數篇並集而傳亦必其言有法而無纇之可指也
今觀其辭或戾於五經或自相反覆豈可習之而不察
歟凡天子禮樂諸侯竊而用之者春秋錄以著其罪而
見於詩書易禮者初無以是賜諸侯之文盖名不正則
言不順古無是事也必矣魯公世世郊禘乘天子之輅
而揭其旂謂報功而有是賜著於明堂位然也而祭統
亦云禮運又以魯之郊禘為非禮鄭氏且引卜不從之
類以注之豈非惑於明堂位之說乎考其正文則謂杞
宋當郊而魯不當郊然杞也宋也亦豈當行郊禮者乎
此既戾於五經而又自相反覆者也唐虞官百夏商倍
詳見於書而記則虞五十夏后氏百六官其屬各六十
詳見於周禮而記則周三百春秋尊王黜伯而至孝近
乎王至悌近乎伯非祭義有是言乎若是則王伯無醇
疵之辨矣前所謂戾於五經者又此也曲禮四十強而
仕學記九年大成則足以化民成俗學當其可之謂時
時謂二十成人也二十而入太學九年而大成則三十
可以仕矣奚限以四十耶禮自中出生於心祭統之言
是也禮自外作言於樂記又何耶前所謂自相反覆者
又此也且經解謂六經之教胥有失果有失矣其何以
為六經乎差若毫釐繆以千里必學易者有是言也而
遽舉以為易不知作此篇者何人而若是其凡耶儒行
一篇其辭矜而不儉純似戰國人語决非夫子矣如哀
公問仲尼燕居有是乎無是乎坊記表記子曰子言之
者果且有言乎其未始有言乎否則清明在躬志氣如
神似非漢人所能道孰謂非孔子閒居之言乎若夫言
有不當於理者真以為出於聖人之口則恐為有子所
笑若以漢儒决不能為聖人之言則有言者不必有德
君子不以人廢言又不可以是書雜出他人而其言不
得與六經並也諸君左右逢原必得於言意之表而不
為紙上所膠者毋遜
周禮
周禮一書其所載者六官武王既黜殷命還歸在豐作
周官或以為即此書也或以為次於立政之下者一篇
而止耳今觀二書雖詳略不同而實相表裏豈六篇者
其詳而一篇者其略耶以官作其書而以禮命之何耶
凡一官之首必冠以民極二字極者道之正統禮者道
之一端禮果足以盡道耶六經之目周官一數也既武
帝以是為末世瀆亂不驗之書則當時表章以何者而
足六經之數耶豈以儀禮耶若果然則後人經小戴而
不經儀禮又何耶說者又以為始皇時疾周官搜焚獨
悉是以隠藏百年雖自山巖屋壁入於秘府而五家之
儒莫見夫六經等耳始皇特疾此書其亦有說歟始皇
疾之而漢五家之儒亦莫得見於祕府何歟且是書也
始於成帝之劉歆識其為周公致太平之迹永平杜子
春一尊信之從而有鄭衆賈逵馬融康成迭出而和其
唱其書遂與五經抗衡於世今讀其書捨注傳而難曉
康成後出所存舊注因稱司農者衆稱大夫者興興者
衆之子康成以其宗而别其稱後人而指康成則又以
興為先鄭而彼為後鄭焉且成周之書而釋於東漢諸
儒之手官名變矣器物改矣其為注傳意料臆度馬曰
是而賈曰非先鄭曰然而後鄭曰否將孰為當耶賈公
彦等其疏之去取可信耶不可信耶請先辨其書之所
由来次及於傳說之當否以觀諸君聞見淵源之淺深
周禮井田溝洫賦税兵政
周禮一書周公致太平之迹是也國以民為本民以食
為天授田一事非王政之所先乎一夫受田百畝大司
徒有不易一易再易之地率三夫而受六夫之地也遂
人之田莱則率六夫而受十三夫之地焉此於六遂然
也其在大司徒也則合以為六鄉而又曰凡造都鄙都
鄙云者為王子弟公卿大夫之采地也且鄉遂都鄙受
田之制不同必皆有說其說安在耶餘夫二十五畝孟
子有是言也遂人言餘夫所受之田莱乃如正夫之數
周禮孟子之言將何者為是耶夫有井田則有溝洫之
制見於遂人匠人之職匠人所載溝洫澮之深廣有尺
度遂人所載徑界涂道路則無闊狭之數焉注言容軌
之多少不知其果然乎否也今以疏考之是三分為田
而外一分往往為溝洫徑路之屬是又果然乎否也噫
使其果然揆以人情未大戾也至九萬夫之地治溝澮
者用五萬三千一百三十有六夫而出田稅者止三萬
六千八百六十四夫耳治溝澮之夫幾二倍於出税之
夫此曷為可行者耶井田溝洫之制既明則賦稅當以
次講孟子對畢戰井地之問請野九一而助國中什一
使自賦盖野外役事比國中為差少故其賦輕此周人
通貢助行之而謂之徹也什一為常而重者無過九一
耳載師所述輕者二十一重者至二十五將孟子欲反
先王之制歟抑周禮非周公之全書歟田不耕者罰以
三家之稅猶可也宅不毛者罰以二十五家之泉布無
乃太甚已乎恐非先王酌中之法也分田制賦軍政之
所由出今其有大可疑者夫王畿千里是為百同九百
萬夫之地也宫室涂巷林麓等去其三分之一又以上
中下地通之則大率受三百萬夫也天子六軍止用七
萬五千人若不悉籍以為兵是四十夫出一兵悉籍以
為兵而更番用之則四十戰而後當一役况先王之世
豈常有征戰之事哉然則古雖寓兵於民役實甚輕其
法固善不可破也謂之大可疑何哉大司馬王六軍大
國三軍次國二軍小國一軍王畿千里為百大國之地
而與孟子所言萬乘千乘百乘者為何如以開方法準
之則孟子所言萬取千千取百盖亦以牴牾難用矣况
周禮乎古人立言垂訓必皆可用之績有所旨歸非苟
然也諸君幸細紬尋之
夏小正月令同異
夏小正者夫子之杞而得之謂之夏時是固不當與禹
貢並列於書乎月令出於秦人吕不韋之手乃以小戴
盛行何哉然以二書而考之則夏小正誠不可與月令
同日語也其文則酷似公榖孰謂夏人之為書乎或者
前後二人之筆正如易六十四卦兼經傳而著之也且
孟春昏參中二書則同也自是而下宜無所不同而夏
小正之正月則桃華鷹為鳩啟蟄雷聞先乎一月之時
何也月令開冰在仲春而小正之頒冰在三月是又後
乎一月之時也在天者先而在人者後夫何如是之不
可曉耶况四月越有大旱六月鷹始摯七月霖雨又似
特記一年之異者也又二月丁亥釋菜釋菜而書之以
丁亥孰謂非一年之史乎是雖可存不可與月令並行
也昭昭矣雖然豈其然乎且四月初昏南門正十月初
昏南門見南門者何亢之南北二大星也歲再見一正
十月見於西則季春出火之前見于東矣然季秋内火
而十月南門猶見何耶此又不可以記異言也或者失
閏在斯年乎否也至於月令則尤大可疑者日中星鳥
日永星火宵中星虛日短星昴兹非堯典記四仲之中
星乎今也月令之仲春則昏弧中仲夏則昏亢中仲秋
則昏牽牛中仲冬則昏東壁中抑何度數差遠之甚耶
此天時然也人事尤不易考也禮有十二衣十二食非
吕氏月令而云爾乎月令之衣食十有二而其實則四
也而於一時輙三言之何耶否則十二衣十二食著見
於何書也祀天祀五帝皆大裘而冕周禮司服未始随
方而異其色也吕不韋者又何必為是紛紛耶後世冕
弁又從而别之盖源流於此也隋人裴正所以深言其
非是此書雖行於世抑亦無益於禮經者歟若以文字
之工而傳則其文字與夏小正未可以低昂論也評至
於此則一去一取詎容立判耶故竊讀二書也始若自
有定論終願質疑於諸君
太玄
太玄之書當時後世有非之者亦有好之者諸家訓釋
豈無可觀而老蘇之論二篇與夫所謂總例者吾特愛
焉夫太玄之大約有二曰歷與筮而已矣一屴而加之
以再去其旦夕經緯之占而從其詞之不可以前定竊
謂子雲復生當歛袵於此矣然又不知子雲果爾乎至
於玄也謂增以踦贏二贊則歲羨其四分日之一於是
乎為一百八分之說使玄於二贊以其末者不為半日
而止為四分日之一奚獨不可乎易有用九用六則三
百八十六爻也玄以七百二十九而為七百三十一奚
獨不可乎且老泉三方之筭至三家之筭皆九之半之
若可也然自五十有四至十有八自十有八而至於六
皆以三數也自六而至於三則兩之而已矣是亦出於
有心而非其自然者安得如易數之天成乎日書斗書
而月不書若可攻也然一歲之日成則月在其中矣五
盡之說恐不足以窮子雲之辨竊試為揚子而諸君為
老泉以相詰難奚若
五星
舜在璿璣玉衡以齊七政何以不言經星經者緯之所
次也言乎經緯在其中矣緯星不可不講也周天之度
或一歲或十有二歲或二十有八歲或自東西而出入
或每歲十月一入太微要之皆有常數見伏留行順逆
遲速一不合於歷度則清臺之上夜攷而朝奏天子得
以知闕失正五事而承天心也嗚呼星官歷翁之職豈
非臺官御史之别乎嘗試論之甘石之外儒家緯星之
說其詳見於張衡之賦大象諸葛亮之注與夫晉史之
志天文其言五者休咎無以異於洪範五行傳之意劉
向之言世以為拘平子孔明晉志之言拘乎否也昭明
旬始之屬乃散五星之精經星之精不聞有其散者何
也亂行失次變也或得之以為祥豈可不求其故歟漢
唐之興同日事也一有東井之聚一止於鎮星之祥天
文叶應小大不同有如是何也崔浩謂金水二星常附
日而行按十月日在尾箕尾沒於西南而東井出於寅
北斷然謂秉史筆者侈大其事以此二星豈背日而行
哉噫此知常而不知變然浩深於天文其言亦必有指
也尾箕之聚天寶之九載是時幸蜀之釁稔矣稽之漢
册成敗相反何歟豈東井十月非五星所聚之次而尾
箕所在正為五星之聚亦若歷家連珠之時歟將亂行
失次直為變而不為祥歟抑五者所主不同其數微妙
不可以一概論歟恭惟國朝觀文察變以和人道比者
土星旅于上相之次宰臣抗䟽求去九重不俞其請竊
嘗求之貞觀十五年火星嘗逆于上相矣是歲也魏徵
房玄齡方久盡彌縫之力會昌四年木星嘗揜于上相
矣是歲李德裕正為名宰而杜悰方以賢節擢用大哉
明天子之意豈非有見於此乎宰臣以是而求退又將
何所見也晝誦書傳夜觀星宿是為儒生職業併析陳
之以備有司之採擇
五運六氣
自有天地則五行氣數周流乎其間伏羲八卦虞夏典
謨周人洪範皆不能捨是而言道也五運六氣之說始
於黃帝無疑矣然細考其書則涉於日者之流而膚淺
尤甚斯果黃帝君臣有是荅問已乎且渾淪初分天下
有目者之所不覩五天化氣所經之分孰先傳焉以八
方分二十四位而甲巳化真土之說皆後世隂陽家之
學堯舜姬孔所不道豈黃帝獨有是紛紛否耶况以五
運而直六氣則羨其一少隂君火少陽相火火一行而
二位其勢然爾其物果然歟噫是之與否窅冥莫辨未
易决也所可得而辨者一歲而六氣一氣而六旬有竒
小周者四歲而十有五則六甲盡而謂之大周矣於是
乎一之以十榦配五音之所屬再之以十二支兼六氣
之所屬三之以司天在泉左右間氣之位循環終始而
立為太過不及平氣之别以司歲之吉凶是固然矣然
歷家之筭氣盡則日月之躔未畢日月之躔畢而五星
之步未終章會統元盖千萬歲而災祥詎可以次舉審
如其說則六十數之外無他焉後乎甲子之未然以其
然者知之矣若鬼臾區若岐伯果何人哉而若是其膚
淺也唐近代也且以其一二推之太宗元年關中飢二
年天下蝗三年大水歲在丁亥戊子己丑也丁亥戊子
皆天符而己丑為太乙天符則尤良歲也及四年庚寅
則于運氣為太過而米斗三錢外戶不閉行旅不齎糧
抑何相反之甚耶玄宗之三年河南北之人流亡殆盡
至四年仍為捕蝗之歲也乙夘丙辰亦曰天符而已矣
開元之二十有八年庚辰其為堅成猶貞觀之庚寅也
米斛直錢不滿二百絹匹如之海内安富而行者萬里
不持寸兵亦何相反之甚耶然則五運六氣之說是果
荒唐不足信矣其戰國談天如鄒衍之徒為之非耶雖
然太宗遼水之敗是為乙巳盖不及者天寶岷山之幸
非丙申歟盖流衍者也不可謂無是說也或者謂運氣
有一定之符而人主感召之機自有移易化工之理歲
休而咎歲咎而休機在人主不在運氣則誠有是說也
然乎
樂軒集卷六
