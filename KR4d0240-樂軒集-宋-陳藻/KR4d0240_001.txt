樂軒集卷一
宋陳藻撰
詩
讀莊子
堯無是處桀無非此語堪驚與道違造物恩私多嵬瑣
始知莊子得真機
偶游白渡懷劉九
心隨飛鳥過寒沙兩岸沿江曲又斜便有隻船乘月渡
都無五里到君家
寄劉九
一生閉門不結交夤緣遇我如同胞年年客裏故人多
飲水逢君朱顔酡鵲去鳩來有空屋牝乳雛飛無啄粟
香火飄零甘死休無辜憐我兄遭戮暗中魑魅籍姓名
我有朋儔等不足十事上心九事忘一日回首千日長
誰登百丈嶺我到鍾山傍登堂拜丘嫂攜手戲諸郎諸
郎挽衣幼女親汝母磊落如吾人哀我若見韓氏孤敬
我寧知蘇子貧吁嗟尺布謠空道天屬真
寄劉八
六度封書向小孤一度逢人寄書無劉郎嗔我無短吟
素書百紙難論心我愛劉郎可無詩劉郎愛客還笞兒
我為父執倍其年見我呼兄挾渠賢撥棄勿復陳對君
吟此身憶昔在桂堂瘧鬼罹我殃世情疎客病移我君
家床兒女不辭勞僕妾何憚忙秋風黃葉飛明燈藥爐
傍我身何日殞此念何時忘丘嫂晚歲歸敬我如小郎
他年山下結吾廬朝暮往來摩白鬚我抱子君抱孫却
使相敘為弟昆
黃石還漁溪寄劉九四首
孤青湖外幾時歸想極吟孤落月知身似南飛烏與鵲
歸來何處不相思
多少人家好弟兄不堪閨婦似吹笙十年再拜如丘嫂
更盡劉郎故舊情
老去今秋迹轉孤憐君幼女似童烏窮通何事關渠甚
便問明朝有試無
南北東西語别頻白頭何計作比隣便留久客如前度
無暇長年作主人
久不得劉九書因題寄之
劉郎蹤跡若為疎蠏井山前似里閭少小麻風今半愈
長成項疾喜全除豐年誰與嘗新稻吉日因知反舊廬
何事别君纔百里可堪終歲斷來書
重山論易贈吳叔達
似汝論三易何人閱五車白頭長作侣黃石即為家
丹井懷叔達
喜稱吾子賦羞道少年時别去休論易愁來欲寄詩夕
陽書不到殘月夢相隨晚歲傷心事松峬獨語誰
凭欄
少壯營營正苦心凭欄況味不如今如今飯散凭欄立
一本寒枯木在林
桂堂秋夜
熒熒燈火臨書卷續續蛙聲入桂林背後曲肱眠小子
床頭酌酒服玄參
題劉氏翠微亭
舊屋紅蕖外新亭綠樹傍江晴孤棹見雨近衆山藏學
圃未成趣催詩何太忙他年多橘柚此地一瀟湘
誦少陵詩集
麻鞋奔走杜陵翁卧盡風帆雨驛中天也不愁窮餓殺
年年催促要詩工
福州城北吳氏新樓之作
千山匼匝繞三山盡屬危樓一覷間雲漢星辰誰道遠
鄰家花木不容慳凭欄要取西湖盡落葉尤宜朔吹寒
況是先生莊列軰眼高人境幾層看
過黃州訪東坡雪堂遺跡擬作
謫來誰作久長居便擬明朝歸舊廬誦遍離騷情不已
讀殘鵩賦恨如初斯翁直是憂黎庶到處仍看似里閭
父老無人堪問訊黃昏立馬轉躊躇
寓居
到處情親即寓居從他相狎又相疎年衰骨肉多埋土
身賤交朋少寄書萬象去來無了日一元開闔不關渠
逢人問我今何在寥落空山誦子虛
述懷
病身四十未妻孥墟墓那堪兩世孤黃卷安貧無陋(闕)
蠏井
此山鼇不動此井蠏如何小阜為拳石晴田看盡波俯
知雲障下却放日輪過一上一回首層層眼界多
虎丘
竹瘦門逾靜樓高山太低白煙青樹走細雨大江迷野
水東西渡園蔬上下畦僧無城市去岩有鬼神棲
山中有感
每看風月非人世錯認江山是畫圖誰解吟詩追李杜
何須涉海訪蓬壺
城山偶題
四天圍一地濁少判清多人氣翻相敵無如俗物何
漁溪西軒
千尋好景羣峰起一抹寒烟半壁留日影漸高魚網曬
雨聲長響桔橰休種麻賣布皆貧婦伐蔗炊糖無末遊
狂客寂寥貪看月初旬已看月如鈎
紫瑞香三首
中開素粉笑濃霜外帶凝脂妬夕陽縱有寒梅秖一色
暗香不似撲人香
無數枝頭簇簇葩大枝直上細枝斜商量開盡商量落
全要前花見後花
放蘂爭先見菊彫逐花旋拆到桃夭若為耐久還柔脆
莫折仙枝本易摇
丘叔喬七十生朝二首
人生七十為稀有強健如公有幾人況是上元燈火夜
兒孫楚楚賀生辰
大兒别有論文眼樸實無他是次丁長女嫁夫能儉約
小娘罵婿見財輕
與宗上人同飲
同年同月又同時邂逅僧房把酒巵五十年來未相識
鄰州兩舍賀生兒
試後自題因送從弟敬之赴省
銀袍二萬縱人多筆誤無如鬼魅何秖恐有司長莽鹵
那知昏病自蹉跎交遊解散文因怪門戶誰興髩欲皤
賴有阿連才思逸乘槎好好上天河
貧婦行
故人身死妻貧病買藥無錢留性命半簞赤飯一盂蔬
對不能飡雙淚迸阿官賣田妾未歸税在夫家田賣誰
鄉胥改割全隠匿妾典衣裳空被追零落生涯種片園
朝朝夜夜盜開門鄰翁苦妾妾租客客也無輸呌妾論
那更雙棺四缶灰伐山博米圖葬埋嗚呼豪強欺妾奪
山去不許鹽丁燃妾柴十歲孤兒出縣庭空手攜狀投
杳冥黃堂走罷走使軿文書送縣已三月依舊含冤說
我聽
問太虛
生前百事無如意死後浮名總是空剛把窮愁作題目
哦詩不要晚年工
西窗晚眺
兩年無事坐窗間數盡西邊不老山薄暮忽迷雲與樹
驚來乍見别峰巒
海口吟
按圖自古無人到二百年來戶口添架屋上山成市井
張官近海課魚鹽估客趁潮撑米入没人忍凍采蠔粘
仲尼有廟塵誰掃寺觀崢嶸香火嚴
和林子望二絶
勸君莫要嘆無官門廕何如自致難誰肯宦途為第二
玉階好好唱名還
勸君莫要嘆無官幸有田園在故山滿室清風滿林月
人生何事勝於閒
劉五十丈生日
與君他語自差殊獨愛交財是丈夫願見年年生日會
老來活計尚關渠
雲菴覓詩
百級危階上翠巒四邊山色自低環海鄉無限蕭條景
收到樓前是美觀
一古一律賀嬾翁宏仲七十
醵飲高堂慶古希名存寔是節常儀百篇自號嬾翁詩
一句誰吟持侑巵我見前程多險巇朝聞夕可寧不怡
健如此叟更待時黃金散盡呼來歸
當年嗽卧丈人家鼔笛村村改歲華選肉必多儲胃腎
忌鮮緣不㗖魚蝦閨房德義談雖切事業身窮報自賖
肺疾晚侵誰是主看君七十更寒些
次子望肯堂之什
酒樽開處是陽春有屋休論舊與新才子綠袍能賦詠
乃翁青冡亦精神人心多向醒時偽情話無如醉後真
莫要孟光同遯去急須榮禄奉偏親
陳叔盥兩惠詩以一首謝
休要逢人誦六經紅泉往事已凋零向來未壞恭王壁
到處閒摇普化鈴幾歲寒窗頭也白兩篇新什眼空青
還鄉舊識多農賈那得柴門自掩扄
穀城山下作
遠來便見兩山暌一大隆高一小低及到近看如合璧
壺公祇與穀城齊
城山讀書
雨響泉流樂不如月明松栢勝旌旟誰能五十猶勤苦
秖向山間受用書
送年
一味清貧好送年堪嗟柴炭買無錢生涯幸與干戈遠
不管天明聽雨眠
秋雨
早禾收罷晚禾青再插秧開滿眼成誰道秋風專肅殺
依然四月雨中行
林若愚七十
思我從網山問道紅泉市託翁自漁溪餉我百餘里數
窮初值變巢穴夜焚毁我恰還君家曉霜失行李君家
一物無宦學吾請已艱難全信義勉強圖終始三載客
招提饋遺無廢弛薄莫聞叩門奔走勞僕使先生顧之
笑以我匹子美他時誓作銘自送此老死新春方七十
行步追鹿豕犀斜宿草多惆悵餘一紀幸有活頭顱見
君松竹比屈伸隨變化貧富休悲喜人生飽諳歷熟識
興衰理身佚心鎮愚千歲焉用彼
網山先生諱日寄綺伯
先生一去三十年蘋藻聊修諱日虔雌劍忽尋雄劍逝
恰恰歲暮吾無錢乃知毫髮有造化此禮終與吾毋緣
人生損益固常理韓門仍被流俗牽鳳毛辭采非不美
再拜焚香符水前驅邪院中諸將吏或書或畫縱横縣
網山有靈應大笑安得師友尚流傳
三教
枉費工夫是學仙聖門妙處與僧傳百年合死千年贅
一物都無萬物全
贈叔嘉叔平劉丈
士多貧者試後皇皇誰得失蓋其衣食在科舉
耳叔嘉叔平揮染而歸理生自若衆所健羨贈
以古風一首
木槽壓油三石餘半為燈火半煮蔬上山伐柴五十束
九分賣錢一燒肉等閒八月舉場歸早禾囷畢晚禾稀
道行願見國人肥高才久屈當奮飛萬一主司仍見遺
課奴種麥家相宜老夫借屋蓄妻兒寂寥慣便亦何悲
丘德基七十
斯翁千歲也何愁七十真堪賀禮修多少人間貧病客
不貪天地久相留
賀丘子從遷居
老夫昨者亦遷居只是他人借屋廬道義交親無罣礙
妻孥慮遠自嗟吁廼翁能殖千金去令子均分甲第餘
醉卧市心年月久南橋依舊賦歸歟
賀子永為令郎醮婦
咿呀喝擔禮筵開無物聊堪表下懷天遣腐儒人事省
三冬不放一錢來
將有遠行走筆效江西體贈叔嘉
我非無伴侣少壯皆黃泉獨我成小巫何人呼大禪有
時欲覽月誰與為飛仙萌芽一二軰世俗輙變遷之子
略可語猶之火未燃淮浙有同調已辦青鞵錢
適武林入延平界作
人烟隨山窟家家自生理木杪插秧青泉流仙杵起開
邊憶漢皇航海通南鄙黃昏更不愁客舍連甍美
建劍風土
瞰水比連閣開山上下廬四時篁有笋兩岸鱔多魚白
苧男抽剥新絲女捲舒吾曹嗟跋涉不合早看書
除夜過延平書所見
東家兒婦試新衣西家殘織方下機東家宰牲嫌不肥
西家呼兒去采薇欲掩不掩留半扉等彼良人心依依
小兒出門看落暉平章去時霜未晞須臾忽見扁舟飛
雙漿㩇破清漣漪抖擻裙兒牽兒上釣磯手掩蓬鬢漸
覺面生輝遽呼良人何來遲税苖更管中限違且買豚
肩連夜歸
過蓋竹祠
人心有想自然靈夢寐之間兆眹成蓋竹山前英惠廟
暗中贏得四方名
至浦城界聞武林失火而還
幾年要入武林遊今日中塗却罷休剰得紀行詩數首
前途有便是良謀
新村阻水
前途聞火整裝回又向新村值水災縱道人生為客好
這般風味稍關懷
看船
迅步如何却放遲貪看船子下灘奇身貧也守垂堂戒
自覺年高命未知
由建陽抵浦城界遂歸崇下
臨溪行盡却穿山山盡依然出水間崇下不貪歸去近
最憐山水要環看
浙漕不成還勉諸同行
此去相期泰茹連歸來鄉舉賽登天秋風少壯猶堪想
人閙何由識老顛
擬别為浙江之行
兩浙夤緣未聊窮福建回雪鹽晞黑土朱李細黃梅男
子皆強鬭村姑亦嬾腮在家無活計此路欠芒鞋
歸入古田界作
步步谿山勝橋亭建劍風土宜辭荔子村塢盡油桐南
店炊初滑西舟石漸窮豈知旬日外便訪去時蹤
同行歸急困倦不能詩
行李放遲遲周遭好拾詩歸程催我急脚力與神疲來
往成虛費科名未有期流傳堪膾炙造物不相虧
觀漁舡水碓有感
水淋槽滿舂應響人降槎登網自沉萬事低昂惟兩勢
乾坤闔闢箇中尋
建劍板橋之什
數里一板橋亭欄各清楚長亭且百間頻憩忘羈旅人
道賁乾坤溪山失其阻莊生達未充無梁思太古行行
降復登川廣湍流聚急下看飛舡髣髴聞端午
適武林途中作
道途奔走固然非閒坐真空度歲時誰解胸中無窒礙
兩隨造化不相譏
道中酒壚
千村亭榭酒旗揚收盡山光與水光風物到來城郭閙
杖頭隨處去休忙
夜宿溪館偶成
世間多福是行人到處風光屬此身戲效堯夫吟數首
芒鞋楮蓋不知貧
夜宿延平水東二首
晚向溪西岸上行溪東一帶水為城兩山相距能多少
聽盡傍邊呌賣聲
浮橋暫拆阻狂瀾嬾問津舡趁往還雙劍廟前酤酒喫
水西燈火水東看
山泉
山山迸出細泉流更瀉高峰瀑布幽盡入大溪灘石裏
古今翻覆幾人舟
建劍途中即事
山化千般障田敷百級階林杉森似戟灘水呌如雷蔬
笋常供膳雞魚間有杯吾鄉多食物女慕白粳來
田家婦
蒔秧郎婿晚歸來白面勻粧是乃妻笑說福唐風俗惡
一田夫婦兩身泥
過建劍書所聞見
日夜灘聲急相忘不閙人兒孫猶棄水農圃各文身眼
出平洋豁眉逢大雨顰谿藏山脇裏遶水每逡廵
過建劍飲食
賣食鮮雖少開酤賤却醇不知天地裏何處享全珍
早下蓬嶺
烟雲深裏日攀躋嶺上宵眠雨電低清曉攜笻遵下路
高峰對面與胸齊
過江山作
叠叠青山相送迎遶溪幽樹萬蜩鳴我來場屋無聲字
也在神仙洞裏行
自哂
自小何曾識帝鄉姓名却挂武林廂祝融今歲為災甚
亦費貲糧奔走忙
看潮
何處飛來白鷺多潮頭已減數分(闕)西旋衝却東流散
陣陣將軍引戰過
重陽臨安舟中作
小舡獨坐看平洋歷歷登高舊事長戲把此身觀變化
今年無酒過重陽
到平江遇雨次日見元鼎揚丈
此來便擬見揚雄席帽那堪走雨中漫刺修成還自袖
高門許入不能通姓名多謝曾相問糧屨從今未解窮
孟子休須嗔樂克無車只等日輪東
贈揚元鼎
老泉早别閩中去君在姑蘇臺下生每見鄉閭新到客
便尋香火舊來情百年念祖心田孝一種論文眼力明
歲晚已無場屋累古書真味勝浮名
平江清明書所聞見
早插綠楊簷外去晚攜黃胖杖頭歸富者幾家貧者衆
年年漸見賞人稀
平江課賦待試混補蕭中立見之有相憐色因成
四韻
吾鄉猶自哂吾徒易道東來話得無幸有蔡邕過㸑下
獨憐賈島作原夫昌黎俗筆何曾短永叔文衡不到輸
多少科名成底事聊安飄泊老江湖
鄭簿約飲不赴以詩謝之
浪遊人到北佳節日窮南多謝棲鸞意相期汎蟻酣桃
源迷去路玉麈失清談寄語鄭莊驛難逃負約慚
寄叔嘉叔平
秋暮家書到武林平江臘盡未聞音兒添一巽還三艮
詩賦雙魚抵萬金故國桃花應爛漫北天梅蕊尚沉吟
橋門待補行新令早趣行裝慰老心
讀李翰林詩
杜陵尊酒罕相逢舉世誰堪入此公莫怪篇篇吟婦女
别無人物與形容
鄭主簿宅看雪訪梅聽僧撫琴偶成四韻倩蕭中
立書之
鵝毛散亂三朝雪烏帽沾濡六出花梅吐萬枝香滿室
桐聽幾曲興乘槎蓬萊借問仙仇覽人世何妨醉釋迦
騷客平生揮字拙蕭郎為我走龍蛇
呼盧
年少相看百慮無纔過旅邸便呼盧熱中更不知行李
却把黃梁付老夫
賦京口蘇園
揚子江邊犬吠村蘇公宅畔蝶遊園滄波對景標層塔
野市逃喧植外樊亭榭高低隨卉木門庭光彩屬兒孫
本朝名相青氊在傍築書齋細討論
十月一日毗陵作
聽得常州多菜色到來市井亦安然今朝正值焦糟節
車馬翩翩上墓田
題東湖林氏所居
遠來東望見門墻到後西看不見洋四面近山圍遶密
卜居如此合綿長
平江送連亨叟赴省
吾廬元在亮功坊祖母東街家姓張舅翁官小先富強
有子破蕩開書堂我隨表伯學文章忽然好怪不好常
走師月魚舍莆陽三山士子厭我狂避我談吐如簸糠
北郭先君吳諱驤姨弟余入京朝行惟此二人見科場
期我前列每參商面嗔考官識未長我因隨老客他鄉
一錢亦欠真空囊君出鳳池遊上庠長洲適值日同房
我憶東街往事詳得君情話勝瓊漿百杯飲我何以償
欲餞一醉難賖嘗雖然旅困顔無光狂言欲發藉激昂
自矜到此亦可傷末篇聽我送行裝臨軒策試亮陰妨
首擢南宫丹桂芳奉常格法經先揚亞魁誰賦非君當
占牌前引歸騎忙藍袍色映萱艸蒼美人二八宫樣粧
閥閱貴盛金多藏愛君坦腹羲之床紅紬扇鼔迎新郎
我還盡糶簞食糧賽君痛飲尋歌娼莫學淺夫唾肥羊
傲岸賀客峻門墻
冬至寄行甫騰叔
江浙羈棲怕雪霜早年聽得晚年嘗生涯敗意多諳歷
節序隨緣少感傷鴨肉餛飩看土俗糯丸麻汁阻家鄉
二千里外尋君話今日那堪各一方
贈王叔平
龜山與我說於潛忽向平江問酒帘何日龜山山下坐
共談江浙擘蠔粘
贈蕭中立
相逢知己向非無木未逢春一樣枯雙眼如君今有力
困窮那得到狂夫
平江臘月廿五夜作
昨日宰猪家祭竈今宵洗豆俗為糜燔柴夾水明如晝
截竹當階爆禦魑故國賽還新歲願老翁回憶幼年時
才高命薄天相戲我亦剛腸不肯悲
除夜寄妻叔劉丈
一自鄰居十二年幾番為客更從前入同飲酒柴爐畔
出看呼盧竹爆邊鼔吹兒童隨處閙庖廚烟火幾家眠
今宵莫恨輕離别此地蹉跎豈偶然
元日平江作
草粿京糰要賀年玉融風俗不同天元正夘醉長洲市
又憶浮家厭海鮮
寄叔廣
君在於潛未語歸姑蘇我到事多違母衰妹弱那能幹
婦拙兒頑孰可依海近一天風漠漠朔寒兩地雪霏霏
行裝稍辦還家急年少應須慕虎闈
平江送王騰叔
交情早已有何蕃為我揚聲梁楚間秋暮姑蘇身自到
春來行李處猶難十年為客思親切一第從人奏凱還
莫笑衰翁頻鑷鬢雕蟲更擬入賢關
别平江揚元鼎二首
染指黿羹有子雲乃能留客話皇墳不知造化何慳甚
遣出平江要别君
黃菊來時正遶籬真柑續到蠏偏肥嘗罷河豚歸楫動
消梅初熟柳花飛
壬戌重午於潛李氏作
我來於潛縣知有老耼族王氣歇唐家孫支散幽谷居
然多仕版壁列登科錄生兒皆可愛大小芝蘭馥大者
初試歸兩眼如明燭小者纔讀書應對機鋒速他鄉客
重午菖蒲隨飲俗老去卧家山如夢開詩牘
土風
錢塘直出過長洲質直都無俗太浮路入餘杭昌化境
土風淳樸似閩甌
道中戲嘲朱叔緯
畏日在征途心涼不知苦青山千百態相契無相忤芒
鞋有至貴道眼開方覩行行遂吾性萬物與同祖殺雞
固不忍從衆那得阻嫩菜送香粳頗覺清肺腑同游自
疎懶共飯何嗔怒
詠快活三首
客舍寒窗月色明紙衾展罷睡縱横傍人正是無聊景
怪我狂呼快活聲
小舡密坐頸難伸盡是飢寒不遇身快活幾聲天地裏
相看疑我是顛人
武林試罷過仙霞行路崎嶇各憶家怪問老夫何所喜
飄搖飛舞似楊花
歸入福建界作
行旅名雖惡遊山興亦深酒無官𣙜價松有道傍陰鵝
鴨谿谿浴蜩蟬樹樹吟逍遙儔侣怪罵我失常心
甲子應舉
場屋悠悠四十年這回弄鏡已華顛也知枯木春稀到
却想寒灰火復燃高尚難攀生有累往來莫厭喜隨緣
傷心自是離鄉客幾度因歸上墓田
樂軒集卷一
