樂軒集卷二
宋陳藻撰
詩
子從生兒席上作
我身如浮雲出入無程期别君夫與婦戲約歸來時夫
問婦何娠我卜生男兒出房拜阿姑我得酣酒巵遊脱
城山屐香聞漁市炊雖無童僕遣若有音信知回思一
紀先君吟弄瓦詩亦開滿月筵我行適值之親交信有
緣飲啄主者誰前言成䜟兆笑訝因陳詞詩法久無辭
請繼關雎為十九成數終隂偶配陽奇晉文在外還覇
業一朝基伉儷今幾秋倒指恰如兹造化安排生必也
非凡兒
與景晦
鄉閭好事喜人傳聞說當初賦斷弦得暇灌花花造化
有方種藥藥神仙忽看脚下相隨處又是人間别樣天
數畝南園誰更管任他荒草欲平肩
丘叔喬八十
樂欲永千年愁難禁一夕大家於此且貪生八十孩兒
題向額今朝門下慶相符坐有繡衣為上客況乎二弟
古稀餘左酬右勸皆精力阿婆纔小三五秋卜㛰日者
神無敵燈火鰲山弧矢晨姓名往往登仙籍借問人間
見幾多荅云造化慳斯席
丘子中生日
名卿先達陳君舉年將三十登州補袖中有啓謝主文
為緣場屋新推許斯翁自小學雕蟲性情樸直浮誰語
旗鈴絶不到門庭却有兒郎能戰取高名前日掛縣庠
引此壽觴來獻父莫嫌小勝未當論知是敘封初步武
中元連宿竹園劉叔嘉宅
朝朝風雨過中元已熟之禾未易存正是忙時人却暇
且偷佳節倒芳尊
仲秋過盧北山子俞嘗新醖作
白秫新收釀得紅洗鍋吹火煮油葱莫嫌傾出清和濁
勝是嘗來辣且濃
過盧北山
西成課罷赴羣居中路誰家倦憩予恰見主人方早起
簷前觀我所為書
盧子俞幼孫晬日
我與良翁似有緣命名與述戰龍天事忙不記垂弧旦
恰到渠家遇晬筵
小除過盧子俞作
今夜人間是小除歸途迂曲訪(一作過)君居村深事簡携
杯外閒把詩篇細卷舒
賀劉叔猷為用甫納婦
生平小我一全干十五字問揚雄難納幣孟冬猶丱角
記得迎長方祀冠倒指新春五十七先春女嫁男㛰畢
采真園裏東風回主公無事花添色少貧嗟我老更貧
塵累何時是了人況且郎君賦語神使我見兒秖欲嗔
百丈書懷寄丘子深
離騷休唱逐臣愁此曲思君可寄不百歲都來如過客
一生大半似幽囚那堪泣玉空懷寶剛道雕蟲勝飯牛
山館無聊春睡美日高丈五正蒙頭
紅泉明日還福清作
獨坐無聊日已西忽經蒜嶺過漁溪一枝何處空歸去
却整行裝羨鳥栖
誦中庸
端把中庸誦一篇眼前神物頓森然塵埃掃盡無他慮
儘管高樓自在眠
梅
野水橋邊幾樹梅歲寒欵欵向人開精神别帶陽春到
造化勻分臘月來滿眼松筠皆臭味一天霜雪是胚胎
看花遠地身還老買屋何年手自栽
城山
雲霧成佳景天明又幾回忽攜詩句入别放畫圖開遠
樹沉如立行歌去似來小舡衝雨過高柳接湖栽月自
孤青月臺呼怪石臺故園無夢想近擬築巖隈
壺山二首
萬古凌空孤拄軒百年那得此身存醉醒欲掃雲開眼
興逸誰歸月掩門走遍莆陽隨處有遊觀天下見人論
細瞻五岳神來舍旁聳諸山勢更尊
遠看顛狂近轉迷有才老死便幽棲咄嗟萬里雲彌合
昏黑孤城日正西北極河通千澗近中央天接兩傍低
頓令病眼還蘇醒誰向他山更品題
虎溪
四圍山木合百磴屋簷重古穴成幽井疎林散曉峰響
泉那更月啼鳥此無冬臺上朝朝看天邊處處供
過延平書懷
幾程便要買歸舟身在延平已倦遊但有菜羹供祭祀
人生何必到融州
紀夢
自從弱冠為游子玉融丹井壺山市哦詩不用著工夫
已謫牂柯四千里柳侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿柳城村再拜前賢我如此才卑何怨嗟且述西
征始奔走豈吾心跬步思桑梓江右湖湘抵桂林青山
爭獻雙眸美青山縱好興不生萬斛羈愁懷抱裏夜長
正好夢征夫何早起合眼見故鄉開眼知行李交朋無
恨别親戚常孔邇天明同登途薄暮共棲止一更春酒
熟街頭逢伯氏二更桑麻園仲氏談生理三更四更平
時往還人見我早歸呼我喜五更茅店寒鄰鷄振吾耳
忽驚身在竹床眠天外七閩何處是雙淚汪汪沾布被
過臨川懷劉氏弟兄
臨川幾日到長沙聞道黔南路更賖行見一村籬落好
誰家此住憶君家
過新喻
四顧茫茫水接天遠山如卧白雲邊馬頭忽看孤峰起
錯喜鄉關是目前
宿衡陽
一見行人一下車行人都說異鄉居别來閩嶺三千里
夜宿衡陽夢寄書
自哂
且安愚分住天涯休問明朝買馬回濠上有人留此老
去年不到異鄉來
題清暉樓
兹樓名郡郭何處别林泉一水遥通蜀千崕利插天鸕
鷀晴舞雪桑柘月生烟欲醉囊羞澁愁看度兩年
融州西樓望山
西樓門外數峯青合看芙蓉展看屏回首東郊晴日出
千人躍馬上天庭
融州除夜寄福清劉九兄
臘月牂柯三十日相思覓句上譙樓遥知今夜柴爐會
說我無家更遠遊
題融州城樓
除却譙樓環廨舍蕭條市井客懷悲高高下下山無數
淺淺深深江有時大布紅裙猺女著半規白扇野人持
城中昨夜亡羊豕聞得誰家虎入籬
融州望鄉
故國來來八十程登樓迷却桂州城望鄉不分千山隔
上趁金烏日裏行
東樓夜望
愁來無酒話無人明月樓中萬里身說與長江流水去
汝今穿海入吾閩
客中書事
千載蠻風尚有存此來聞見不堪論猪膏澤髮湘南婦
牛勃塗門嶺右村行客下床調瘴藥吏人抱甕灌蔬園
豈無佳麗堪娛目别有淒凉只斷魂
秋雨
梅花五鼓城頭角吹向愁人枕前落一聲心膽碎無餘
三聲兩聲那更作天明起坐壁為鄰簷外垂垂秋雨脚
雨脚強髩毛弱若為一滴白幾莖縱使赤松猶老却
冬日
冬日何曾短寒更有許長紅爐那作伴白髮早還鄉舊
酒誰賖飲新詩自寫藏故人思不見獨遶野梅香
冬日融州絶句
四隻漁舡叩板木幾家茅屋長兒孫天寒水淺江成路
地僻人稀郭賽村
東寧初夏得叔達書自都下來言去秋與鄉薦尋
聞下第想就試上庠賦詩寄之
天涯無伴只思渠知在杭州有故廬閩嶺秋空翔一鶚
融江夏日煮雙魚合看髫齕登科去却有髭鬚落第初
太學好還元祐體松峬莫便賦歸歟
余融州生日
牂柯相遇說長年一在公堂一洞天清遠使君黃石老
西周柱史混元仙
春日
獨上譙樓日一廻春風桃李滿城開狂夫欲語無人聽
呼取閒雲共酒杯
融州東樓
燈火無蠻市江山遶暗城漁舟關柝響野燒日頭生雨
闊千村暝天高一月行夜樓多好景都不礙隂晴
别融州
兩年為客憶鄉關樽酒何時别此間今日移舟出城市
多情却戀眼中山
謁羅池廟
友人余子畏嘗以詩戲余尾聯云我合焚香夜
深坐等君頭白柳州來後余有東寧之役過柳
州界謂前詩應於此矣及泛江東還謁羅池廟
乃知行止前定
平生不作羅池夢今日還來謁柳祠忽憶故人曾得句
鬼神先我七年知
真仙洞
洞裏清溪可泛舟入觀洞府出高丘老耼尸解今還在
黃帝生前有此不滴乳解添無數巧攜燈何用不曾幽
乾坤自大人身小拳石空中作勝遊
寄吳提幹
不見河南二十年若為再拜畫堂前來尋八桂瓜期滿
歸訪蒼梧蓮幕遷幸對夫人如母在喜看令子似公賢
府僚共約黃花去業已還鄉種薄田
别王司法
維舟江岸偶相鄰還與吾翁是故人顔貌不知今日改
姓名方記舊時親少年壯筆生應貴白髮青衫今尚貧
一笑羊城聊適意明朝話别兩酸辛
題靜江
桂林多洞府疑是館群仙四野皆平地千峰直上天
舟行
衆流江漸闊百怪石如生錯聽人聲閙空岩荅槳鳴
過桂平
嶺南太半尚鴻荒城壁空堅草莽長忽到潯州江上飲
喜他風物近吾鄉
過象州
都無一物作生涯坊巷蕭條有幾家料得寒梅應悵恨
滿城開作寂寥花
過海豐
梅花結子已紅青歸路猶愁一月程忽聽兒音鄉語熟
不知方到海豐城
除夜憶福清塘東諸友
去年除夜作吟思除夜今年久别離幸喜此身貧却健
柴爐更隔一年期
喜次漳浦
江灘已過瘴烟收野象逢人自縮頭官路十程如砥去
舉杯先賀到漳州
次韻林子衡惡夢之什
昔人賡詩不賡韻韻恐不與事相關後人未得詩中趣
賡得韻來誇甚難相逢索我一夢吟我欲可以呈孔顔
若要夜間無惡夢朝朝心鏡好頻看
憎吏行
人逢胥吏面唾欲擣其胸傷哉彼何罪造化生蛇蟲田
宅世無有妻孥腹屢空人家詞訟起踊躍時命通天性
本懷惡煎熬仍怕窮得錢即歡喜道理那能公州府珍
寶饋縣官筵席供吏贓黥且死州縣多寬容三尺既虛
設民冤訴高穹高穹不垂耳官吏屋俱豐
訟田行
樂軒世俗文不工場屋此生難遭逢百年餓死真可惜
人命只在田畝中遠行直到西融州客裝收拾來歸休
江灘象窟百無憂却䧟人心危險頭海上曾琚本亭戶
日在公門騁詞訴下鄉老嫗何大娘小郎遺業孤女當
主婚老嫗貪聘資將女嫁與曾琚兒女將三十年及格
依法賣田何所疑樂軒信己因信人豈識兩家俱不仁
曾琚文約只要錢錢被何偷反訟田牙緋縣宰坐縣亭
官是堂除豈不精老胥代判為縱横知縣依書那得平
却監媒人宋五九備錢還我錢何有提點八州刑獄使
重念八州冤曲事許人越訴榜通衢有狀不禁攔軺車
軺車曉出平旦歸千人百人周四圍車中呼入使者笑
觀感人多涕沾衣笑者笑何意吾不聰明渠不至感者
泣何為赴愬容易殊曩時文書山積難稽考胥吏依前
顔色好樂軒辭說如直弦外臺判下不改前州府監錢
何嫗還吏人掌客生艱難因循六十日公事無了畢胥
徒去復來索酒需財食樂軒一片杞菊懷遂令奔走生
塵埃春雨吹散春風回奇花異卉相迎開百千阿堵何
足道鳴呼何媪豈人哉叱散胥徒吾不取抱琴横膝眠
空齋
阿凡初冠覓詩
後人猶識前賢子祇是廼翁文字行為報阿凡今既冠
莫教只託網山名
愁夢
天作閒愁催我老夜長猶自怕天明日中料想先成夢
白上髭鬚數十莖
戲題宏仲飲亭酒肆
老去雖貧有酒壚秫田自種暫時沽閨中不解為慳婦
猶問劉郎燕客無
黃檗香爐峰
黃檗寺前猶突兀祖師塔外别安排香爐好是中央小
無數峰巒拱揖來
叔達及第書走筆荅之
君在臨安落第時我從融水寄君詩君歸莆陽為薦首
我到漁溪餞君酒龍飛唱第才俊多健筆如君非甲科
終然學問有知己姓名不記今卑矣人靈世上如豺虎
我行厄運遭其侮白頭膠漆變須臾一面那知深肺腑
書報青山七月還開書已覺開愁顔何時七月聽君話
話我年來路轉囏
擬卜居
向來為客愛塘村幾度天邊入夢魂恰到塘村心已嬾
不知何處立柴門
冬日南谷讀書
列岫開平野修墻隠密林暗泉聞雨響寒日覺冬深眠
底孤村近雲邊小樹侵何須錢買屋空寺足閒吟
夜行偶成
脚踏横塘外氏村忽瞻北極動歸魂貧姑生理凋零盡
八十無兒住此門
汝永寓大湖以歲歉還舍邂逅喜能為具賦詩贈
之
不到蓬窗恰一年空村作客遇飢還相逢喜有三飱色
況是烹魚送酒船
次韻吳推官見贈經理達翁家事之什
紅泉風俗如鄒魯易合西華數載盟莫把肝腸隨世變
常分儋石作人情哦詩豈詫文章好立教先須義利明
戲問苦廬余子畏論交何重與何輕
别舅氏
表裏真容拜跪妨老夫拱揖謾焚香凋盡雙親一軰行
兩世能留獨渭陽劣甥今年七十五花甲戊辰先戊午
若非相見皆貧苦多少壚邊好歌舞
贈故鄉人
我家已破出他鄉如連如卓方阜昌豈料囊金隨後散
一齊開鋪鬻文章我今濱死秖如許二友猶堪望軒翥
從頭借問向來誰十室九人非舊主
憶母
蕭小八娘棄我去我生方始十三年如今七十零单五
生死途分竟杳然
客中夏夜即事
上綴珠璣為屋蓋旁堆翡翠作屏風醉翁不見身貧賤
卧向凉飈清露中
久為塵事關懷因成一絶
讀書得趣是神仙未若神仙斷火烟解把老夫理俗窟
多時不放上青天
戲簡宏仲劉九丈
明月無長好晴空有晦時君家那與我頭白似新知
丙子秋作
今年時雨即時暘用向田園每恰當刈者不愁耕者喜
似曾真宰與商量
戲贈叔嘉
七夕劉郎開小筵細君重九病方痊如何依舊煩纖手
伏枕呻吟到冬首乃知貴骨真柔弱老夫此語非諧謔
劉郎他日有公廚節序無憂恣行樂
憫劉家竹
陳生將五十無地堪栽竹丈人門逕深兩面千竿綠營
營不好事終日眉峰蹙二氣豈相宜此君覺塵俗琅玕
訴失所願作陶家菊頼有徐卿兒往往知忘肉
别蔡伯畛
我本三山城下居誰人共讀艾軒書固無田宅堪歸老
縱有文章適見疎黃石出門多俊逸白頭似子去鄉閭
六經正說終茫昧不遣吾儕意氣舒
客中懷劉九
丘嫂貧中出罵言途窮非負昔時恩柴爐夜雨思君處
歸共柴壚笑語喧
贈蒙中
田園尚少隠居難場屋勞勞未得官有酒羨君無一事
餘糧猶足散孤寒
讀史偶作二首
千夫合作一賢人合數賢人是聖神莫道眼前無孔子
一身散作萬千身
由來識後技無他江左人材氣象豪道理明時身自俯
見聞溢處趾空高
病眼寄子中
連朝黑雨暫晴時山抹浮雲似畫眉貪看須臾成底相
不堪病眼怕風吹
絶交贈伯巳二首
忙忙終日暫談玄便聽閨房惡罵傳郎壻已灰題柱志
親闈曾教斷機賢
我讀人間饑死書君歸市肆有錙銖未聞良婦嗔嘉客
分遣由來造化殊
獨宿贈伯巳
獨宿空齋夜雨流對床無味不如休論文似汝相逢少
又被塵埃鋪席囚
值事有感懷漁溪丘德基
紛紛場屋士聞見是空虛此老何曾學高懷却有書對
人惟靜默有飯即安居說到榮華事生平不計渠
姚晉卿溪閣行
南院觀溪心已清縈紆更上閣中行西窗車馬市橋横
東窗遠山雲霧生日斜沙石淺可數半夜轟雷驅猛雨
農圃嘈嘈春水高誰得身閒延客歌醉後下階齊拍手
長株矮樹排花柳主人更要雙眸寬去年拄杖尋長安
一行一處狂呼去日日芳園大如許買地此多直幾金
千屏萬障為墻堵西湖覽畢歸興忙川無大小人相羊
清風明月淛江有酒廉魚賤輸吾鄉
丘景運生孫叔南生子戲贈以詩二首
齒序逢君我在前小兒學語舌初便如君未是生孫早
若比他人晚數年
兩人鄉曲是同年行坐相推日月先莫道丘公孫是女
林郎初畫洗兒錢
北風
田園移主只丘墳他邑浮家每斷魂又向隣州為客久
北風終夜夢柴門
悼網山
福清一半海為田創邑今垂五百年傖蠻世革儒風起
西塘生在網山前介夫凛凛松筠操月魚識解文章到
黃檗休誇十二峰鳥窠白嶼空飡過(夢草醵關記末一句閒紬足之因以)
(實其事)
早梅開後寒日暗天各穿百孔於杖頭欲放一時
之野眼戲題絶句跋其後
夢中只是醒時魂到老無他學著言好句特然生夢裏
醒時却費斧斤痕
試黜寄余景仁
六經不合窮稍深入場下筆無知音吐辭從實理從是
誰肯暮途生悔心臨漳推官韙我筆累舉悞疑當第一
夜光暗擲那有知羣兒久處誰相識
冬日贈宏仲
愛君方始卜鄰居君又移家二里餘日裏苦無時刻到
人情便覺往來疎風霜今歲攜杯幾淮淛明年解纜初
兄嫂恩多因怨我語言雖惡敢嗔渠
題黃子正易軒
買屋移居已歷年北偏破漏更新椽忽於瓦下得易字
鑄在小刀殊駭然主人懽喜檢玉篇易也音揚飛也箋
儒生例作飛揚想符瑞壯之心益堅中間整頓安書案
此物攜來呈我看神扶頃刻聰明開便解卜君門戶換
文形上下分兩刀刀字成三意如何昔人曾解三刀夢
果把一麾時命遭正形五畫為五馬馬字依稀易字寫
屋成一百六十秋來歷無從詢鐵冶漁溪市中多學者
舉業棄之如土苴吟詩白日費工夫勸君自此知趨舍
山水仙鄉出人物課書雖少多簮紱黃生雙眼自超奇
莫遜此刀持待兒大書闊榜為易軒我更分毫細討論
名場變易須容易不到艱難過禹門
和琴薰閣
閣倚琴薰誦子虛果然少壯入鄉書未遊唐殿哦詩句
且把牙弦卧海隅有據論文須博浩無根話性合驅除
擢犀拔象塵埃裏把出重看是捷途
賀仲雨斗門
濯錦江邊唱絶強孤青和者亦䕫襄歷年雖久地相遠
在寢豈止升渠堂縱能帖石防頽岸隨寓幽居供賞翫
何如是處斗門雄莆壤萬農生贊歎莊周笑我機械深
夏王見我須賞音莫道白頭猶未遇等勞一片活人心
東林春晚作
團欒四面山我住一山裏相距能幾何開方祇百里日
月出東西星辰運終始雲霞千萬狀烟雨無窮美誰云
天體大仰看全於此窮儒治生計富盛誰與擬新晴麻
麥秀擁戴峰巒起牡丹芍藥歇春意濃未巳野花悉力
開白者真珠比薔薇及寶相爭鬭何綺靡藩籬成障幕
村墟化城市世上豈寂寥俯仰昧斯旨芙渠開欲來黃
菊日可指寒梅即艮卦為魁向年底循環無了日物物
從頭理康寧不相放卧病爾為爾
平步樓
主翁面貌不堪誇却是書中意味華因地成樓平似陟
開林見樹直仍斜竟日清幽來佛寺有時問荅覺人家
厭隨權勢貪情話筭殺肥雞愧滿車
劉騂子初冠勉以詩
汝爺十五初裹頭桂堂讀書從我遊汝今裹頭恰十五
兩載東林就規矩我身只是前時命汝家歲久無衰盛
族人快活羨汝爺汝又勝爺好情性瑩徹温柔好性情
更須奮筆趨前程苦思入神方得句才如諸舅豈無甥
叔嘉叔平既斬衰祝之以詩
大兒年十四三五不知八源流於其母造化何太察小
兒十歲周松竹不知對吾休置奴婢天遣供井碓我昔
訓童多虛受人家怨愚智暗中分何以償渠願怪我自
生兒寒窗仍未睹親朋責我苛誨之非莽鹵易教委虛
談過庭秖取笑誰將蝴蝶飛勒作秋蟬呌廼舅久從游
村巫語又聽身死欲葬埋發掘安可憑兩世太平山此
墓何人主有房既分𣲖無息堪應舉農商攀不及矧乃
君子儒生前聊爾爾没後真卑汚他日主我喪通經得
兩郎試之以巨創整整到大祥願汝且康健送我歸山
崗
貧病
正圖奔走救寒饑喘𠻳那堪力已疲意是無錢休買藥
情知有命不求醫舊恩莫報空懷念新識相逢淡更宜
多少貧交書畀我觸來又得一篇詩
李氏園
開方數畝地委曲多門墻咫尺闤闠間縈帶谿山傍入
巷見顔子簞瓢想淒涼變化若夢中忽成摩詰莊主人
華副實好遊心不荒引水灌花木築墻收稻粱六月無
暑氣池臺足徜徉日斜留客浴清淨如寶坊迥迥過天
象艷艷流坤光暫來吟未到留歸作者囊
試黜題盧子俞所居
門外冬青八九株去去株間各丈餘晚禾翦穗上囷儲
黃藳堆兼綠葉居老夫晨出觀道腴攜笻邐迤來東廬
世界在前君悟歟饑寒火宅飽華胥主人慰我下鄉書
謝之飬生祇業儒雖然鄰酒欠錢沽粥飰可以供朝晡
四壁雖然一物無半年聚稈為薪芻但愁賦税吏追呼
鞭撻白丁省限踰
歛石堂頭有老夫善排遣之語因答以詩
本來無悶可消除生死窮通一任渠若到于今更排遣
讀書何處是工夫
伯温索詩賀令姊夫生朝
一生開講度殘年紏者勞勞與辦錢恰似叢林充化士
歷多世態得真禪忽教衰老親題䟽也且低垂敢自賢
隨順却遭開眼白屈伸誰識草經玄官催租賦鞭笞急
家乏樵蘇色語煎節序酒殽雖可廢妻孥溝壑恐將填
不成底事空歸去别問良媒解倒懸樂内太深顔氏子
生朝索賀郭郎篇
謝丘伯已送酒芋
二劉兄弟雖可語其如斛面已尖量天差一婦各監係
跬步不容越隄防羨餘置産晨夕忙老夫押花亦歸疆
縉紳意態生堂堂苞苴來往堪嗟傷僕夫方遣邸音到
疾足追回他送將跏趺禪伯坐高堂棒喝驚人宗旨揚
東家小兒廸功郎羞茶饋乳分名香先生方寸古書藏
有時夜半開晶光温故知新滋味長欲傳對面無承當
蹲鴟三十新酒芳忽然餉我非世常何以報之愧空囊
百尺竿頭與翺翔男牽女挽細君狂不放逍遙隨老莊
聽雨
逋負關心糴穀償麥苖準擬貼春糧連宵不寢聽微雨
錯喜簷花滴數行
元夕同社衆攜燈上山謁神祠
城中簫鼓閙鰲山燈火千村别一般今夕崔嵬行樂處
向時模倣仰頭看
聞雷
先春三日已聞雷驅得長空一雨來莫問隂陽今失序
磽園且喜趁犂開
壽山種柑命名學圃
數畝崎嶇帶寺傍水頽沙石古來荒住山有道神通現
學圃成蹊鬼魅藏每隔歲華留碩果早從春事媚幽香
黃橙綠橘真堪詠勝是長年引興長
題林仲雨皦日庵
詩仙庵未作與我話庵名素髮來為客朱甍始落成變
風情性語皦日死生盟君老身猶健雌埋一劍横
用余子畏韻其詩有警句云若知瓦礫真成道便
覺珠璣不屬君
少長城闉老一村平生好語不曾聞百年馬鬛空埋我
三載鼇頭更祝君幸有鄰僧分隙地豈無座主識雄文
須臾忍死攜笻立更看崢嶸足躡雲
聽吳畢聞講杜詩今夕行因效釋子偈體成一絶
春秋皆貶事無褒莊子思之意若何下筆便為齊物論
大家命酒且高歌
幽景
山海吾鄉備移供不厭餐恰如行建劍幽景享多般
樂軒集卷二
