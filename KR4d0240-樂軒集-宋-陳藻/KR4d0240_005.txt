樂軒集卷五
宋陳藻撰
記
復庵記
余客姑蘇且半載罕相識者竊自笑曰丁寬易不東矣
歸念頗濃陳氏子年逾弱冠吾鄉大義譜也先世之淛
宦而家焉近牓一庵為復請余文以記噫俊甫未知復
之義耶能以名其庵謂既知之奚請於余夫復之為義
大矣哉揚子雲太元嘗發之曰陽氣潛萌於黃宫信無
不在其中此萬物孚也人一善念動於肝鬲則為百行
之原用為階以升於天及乎天則階為筌是非階也焉
得而筌之乎天雖無窮即是昭昭之多也且在六十四
卦之易為復在一卦之乾為元今子取而題其居以復
知之耶抑暗合之耶知則請充之暗合則請思之顔淵
何人也俊甫何人也有為者亦若是不遠復無祇悔元
吉豈千載而上一顔淵而已哉二也四也微繇之繫孰
得其門文王周公既大闢其門夫子象之又挈其人之
手以入孰拒俊甫之来哉惟恐望之而不肯入也若夫
頻復猶可迷復可乎哉俊甫貌古而言朴保無是也前
言難盡俊甫果有意乎幸勉之天高地厚以是一復為
泰為壮為萃為益舜不得是無以鼓南風阜財之琴禹
不得是無以歌九功而叙九疇默坐其中而細惟其義
則斯須六合歛而聚見於一庵又俄而盡歸於俊甫之
方寸是其樂也庸有既乎嘉泰壬戌季春朔日合沙陳
某記
筮記
龍以土冠余降之年紀三竒二吾惴焉十死詢之八九
無半百父母不克葬大父母雖葬誰守豈不懷歸有垂
者槖槖我亡垂峽門衝衝金翅玉融故鄉兩驛有山名
鐘故人不索租我乎渠渠曰有妻子其頥箕以虛祭於
墓歲一至三歲㦯再至有一至焉者我惘惘然無意於
人世也日忍饑誦經為無蘭之馨鼠肝而人形兹焉惟
香火是營苟可以逃三千之大刑而已也噫徯非尫尫
誰撲吾顙道也仆不敢艾吾余將有遠行筮焉懼夫妄
也遇需之井其繇曰利用恒无咎易窮則變吾窮矣奚
其恒更筮遇大畜有厲利已嘻吾已則那於虫斯房于
鳥斯窠匪齋匪精筮其不靈三日齋七日戒蓍兮其徵
繇不云乎咸其腓凶居吉是猶夫二者兆也盥手祝蓍
曰再三瀆瀆則不告今予决不敢嗣有瀆筮告之井谷
射鮒甕敝漏泣數行下歌曰筋骨徒勞誘人者軻我躬
奈何遑恤其他又歌曰郭外無田顔死道邊我躬不天
遑享其先日者遇焉問何故語之故曰筮某事也雖萬
不兆足下越樽爼而代之夫造物者使各業其業生其
生我司乎鬻君技乎售君留金不信三揲之初遇屯即
鹿無虞惟入於林中君子幾不如舍往吝次来之坎坎
險且枕入于坎窞勿用三曰明夷于飛垂其翼君子於
行三日不食有攸往主人有言日者駭留其金我申我
歌適空虛而逃壺山嵯峨下有蓬蒿飡松栢以免死冀
將来之有遭聞人足音跫然而喜三子者束書從我遊
其咸孔多
避喧記
丘永言屢謂余曰旨哉貧也弟子不貧則無此見貧亦
何負於人耶余默知其進於道莊周以造物者為大宗
師余謂造物者之誨人亦無他術貧之者其一耳彼其
富之者乃其不屑教之者也雖然能受教者亦鮮矣丘
氏子其可教者耶富不如貧古有是語其誰進於是耶
其誰可與游於大宗師之門耶子從幼執孝經論語從
余以發蒙時則其家為三溪温戶也及長有妻子父死
母存鼎分舊宅孟中而叔南季得其北雖廳事堂室季
有其全遊觀無所子從謂今爨無欲清矣易置於旁壤
後庖之舊壁果木交隂面林泉而背市肆開忩為竈為
臺為墻則蕭然一亭焉不畫不堊命之避喧余笑曰喧
方避子從何待子從避喧耶荅曰不肖不甘蔬糲不羨
布褐則冒法尋喧而入求醉飽鮮服矣鞭笞不恤况於
清議安能静坐斯須耶曰生之言然前言戱之耳故有
時烹芋滿鍋或作鹽醯湯餅欵延老夫談笑其間而相
與嘆貧之旨也嘉定甲戌日長至永言因請書其事謹
記
序
樂軒序
樂軒子生于長樂之西郭距百里為長樂縣縣人舉進
士諱落以邑稱僮僕聲落輙有刑今童子商㩁場屋駒
老馬無憚吾諱落免乎樂軒子無軒長樂軒也故號樂
軒雖然吾樂否也
送方孺春赴仙遊簿序
瀕海之民有曾姓者聘林為婦林幼依於伯母何何收
其地利而婢使之及壮受曾銀百兩帛二十端諾其歸
也以厚装曾以書抵何速鬻林田吾欲得錢耳僕以錢
十萬買其田三畝有竒餘田售之他人曾之聘幣何既
奄有之鬻田之金何又盜其半曾訴何於縣何賂吏以
免恐曾不勝無以得曾賂奪僕田而畀之嗚呼蠶則績
而蟹有筐范則冠而蟬有緌林也嫁而僕為之装僕休
矣聞者不平勸僕訟於上司民姦吏猾抑何其甚雖然
居官者明則無是矣君之别也將聽民訟敢序以告
送逹翁赴潮陽序
庶民出賦以供百官百官居有衛出有導富貴於人而
無慊者我能為汝平曲直正功罪也民有頑而賦不輸
撻之可也今民有訟名為詣官而予奪之實在胥吏理
微貨而不信是前日出賦徒以供無用之百官而今日
之訟能不納貨於有功于吾之胥吏也哉釋老之徒無
功而受施儒者擯之彼雖左誑然以誘民而得財百官
怙權驅強猾以窮追擾箠械呌號竭民膏血而不恤其
貧若事則亦無與焉儒道之衰至是反不若釋老矣逹
翁行且食民賦也能使民有訟不納貸於吏而賦不為
虛出者乎其行也序以訊之
送劉叔嘉赴太學試序
士之試也志於得詞之作者志於是果哉近歲之為場
屋也賦黃帝以雲紀曰紀事取焉曰紀官黜之矣賦上
聖垂仁義之統曰統一取焉曰統緒黜之矣聖人祖乾
綱以流化則曰運與權悲乎哉隨時去取所主又多端
也從其是萬一不得從其非喪厥守叔嘉與余遊數載
矣今以待補赴于京聽吾言也雖往何益不聽吾言得
寧有是哉雖然今必由是而後得未可知也姑因其行
序洩吾憤爾
容膝軒序
形骸者精神之逆旅也宫室者又形骸之蘧廬也以逆
旅而寄蘧廬妄乎哉不妄也是故環堵之室至人之所
居一畝之宫儒者之所處逍遥寢卧其下而不以為狹
者何哉誠以方寸之大大於六合而無假乎外此孟軻
所以食前方丈我得志不為而陶淵明所以小忩容膝
而有忘世之樂也今某人飬志而忘其形樂天而無徇
於物創為小軒命之曰容膝託余為序予嘉其志而不
得辭故序之云爾
晝偃廬序
劉徽之字叔猷結廬花圃謁名三載未暇命也一日讀
唐人劉言史秋詩其末聯云才薄無潘輿便便晝偃廬
余久客横塘因娶劉家而即居焉按塘東西世譜盖從
王氏光州来然自閩太傅存而上失其傳今唐書王潮
傳所載劉行全豈其先耶人之族属多散處言史亦其
祖裔未可知也三五百年揣摩舊事偶或有中則取晝
偃以名廬乃吾家故實不猶愈於借諸葛陶令家事乎
詩曰豈無他人不如我同姓慶元二年正月望日序
勸戴伯陽歸鄉序
翠山之西有荒塜塜有亭亭有一人寓焉桐鄉進士也
夏衣緼袍天寒緼袍且破夜無衾裯病累日晨起餒甚
復卧日午﨑嶇上下往二里至虎丘求火歸爨飯成對
案不能食羸困復卧矣于嗟戴生好古道耻今人輕利
重義故凍餒及此生賢矣哉然任質直失通變傾心喜
交故患難及此生愚矣哉余無家客食此土愚於伯陽
而無其賢其窮殺一等非幸歟噫拙相似困相似余戚
於心寢食興念思無以賙勸其歸而已生非不肖親戚
閭里憫其顛頓狼狽何哂之有生毋恧焉余有薄田余
歸矣與其歸也寧不歸生歸乎哉再拜以别興而賦詩
式微式微胡不歸微君之故胡為乎中露式微式微胡
不歸微君之躬胡為乎泥中
無積序
歛石新戒嘉運謁字於余余聞莊子嘗以運而無積形
容乎道故以無積字之夫運而無積者不已也已則為
積且人之一身其元氣周流而無滯則五藏安平四肢
和暢滯則為積積之在内為喘為𠻳為渴為洩其熱焦
火其寒凝冰積之在外綻而為瘍之形且凡數十種焉
甚則足以殞其軀積之可畏如此哉夫其在天地之間
亦是氣也壅積而不流隂為水陽為旱在天於日月星
辰在地於五行萬物為蝕為彗為一切之沴兹道之在
氣而其積於形也若是矣道而寓於人之百行也亦然
運而無積為堯兢兢為舜業業湯之又日新文之純不
已孔子之自強不息子思之誠悠久如積焉於耳而不
聪於目而不明於心而邪思於手足而妄動於口舌而
滛言滛食是其於俗也為小人無以為君子况為比丘
氏乎佛者損之而又損其為功也難於堯舜孔子盖飲
食男女人之大欲七篇之書所謂食色性也堯舜周孔
食肉飲酒而有婦人焉佛則無是也堯舜周孔非不損
而佛之損則甚於前數聖人者何哉堯舜之用窮而夫
子生夫子之用窮而佛生堯舜能化一世之人而未能
化千萬世之人夫子則能化千萬世之人故曰夫子賢
於堯舜然夫子能化君子善人而至愚極惡之人明王
不作夫子亦末如之何也已夫至愚極惡之人因嗜欲
而為盜賊為弑君父為殺兄弟為禽獸以報烝佛以是
故而自布衣蔬食之外一毫不欲焉盖造物者生是相
而為是矯以正夫人矯枉則過正不甚不可仲尼則不
為己甚者也仲尼雖不為己甚亦不能化甚小人者焉
故佛為是甚者以化甚小人者一日而不行其甚者是
佛者道運之積矣今削髮而為比丘佛之徒也苟食肉
飲酒而有婦人焉則其獲罪於天地鬼神非俗人比也
俗人飲酒食肉有妻妾無罪淫於娼亦無罪飲食僭侈
淫於其非所有然後有刑比丘氏受佛之戒動則為罪
夫若是何哉四民者皆有常職以衣以食比丘氏不耕
不蠶而無愧者以至愚極惡之人視之以為模範也模
不模範不範何功而衣食於人哉是其蹈地獄也奚疑
矣
丘子中逸老堂序
三溪丘子中信愿之士也架所居堂名謁於余懶思之
蹉跎兩載乃一面焉曰永孚得之矣逸老何如曰美哉
俾余命之未必到也喜而舉巵請予賦詩辭多戾韵變
而序之夫莊周四條人獲其三若此三字履之者鮮焉
盖有可逸而不逸天勞以貪而不與之逸有能逸而不
逸天勞以貧而不與之逸是故髮垂素而身紆朱望權
貴之門兮趦趄廪禄豈無餘懼一日之閒居自是以下
有可逸而不逸者凡幾等皆貪故也汙莱之翁飽焉則
慵斯須輟工口腹奚充自是以上有能逸而不逸者凡
幾等皆貧故也余賦性疎野每見高牙大纛未嘗起羨
慕心兼少壯艱阨圖為今日計非厚需於造物者似能
逸而易得也且念顔淵以退為進有子不克讀書遣之
樵爨凡百簡陋庶無費力以盡吾年然吾退雖猛覺一
鬼物執扑以随吾後其進愈健是扑也無形能潛入而
敲人之中扄東驅西迫不容少宅其技無他但汝益删其
費則吾益吝其資俾常不足汝能逸之乎吾見甚可畏
也而又可笑也己子中紈袴之餘然理生之具視前日
損焉而兒女之累繁其心嗜逸勢何以逸所幸歲月未
央若累止此焉計畢婚嫁猶及者希之前使天祐其善
而與之逸子中非不能者歌於斯笑於斯弄諸孫於斯
有客焉来觀斯序於斯則曰昔人陳某所作其時嘉定
元年日南至也
綿亭楊氏子名字序
曰卿曰傑半天下問其名位則皆庶人其卿謂何觀其
言行則皆流俗其傑謂何名不正則言不順焉能使人
無議乎綿亭楊氏子欲以仁為名盖異乎卿與傑者矣
請二之曰宅仁聞者尤其異與其宅仁也寧卿傑然字
之以子誨則使有嘲者吾寧無解焉夫子雖不妄許人
以仁實提之以示誨為之固難也言之固訒也苟有志
于學孰無聞於聖人之誨請就楊氏子之身而申其說
孝弟仁之本本立而道生何仁是也仁即人合而言之
道也盡人之道乃謂之仁夫豈易盡乎哉姑培其本者
而已矣子誨之息也家素温雖禮義生於富足富而後
教然人心放恣多自於安逸况惟一子則父母之所鍾
愛愛深而教淺寧無所以戕賊其孝弟之性者歟若是
而求仁之宅遠矣幸而子誨逹於詩也詩三百思無邪
無邪者誠誠者中中者仁此詩之至也吾又未敢以望
子誨其次成孝敬厚人倫莫切於詩若能於此而用力
焉則其本立矣後生可畏安知異時之實不足以副其
名耶
可孫名字序
古者二十而冠今之人不待焉余以其年冠其子為貧
故也失禮求諸野吾豈以失禮而求諸野之貧者乎冠
必有字可孫既躬農圃之役而非佩帶經叩角者之學
如字之不亦僭乎然子以父任食禄父以子榮叙封人
倫之懿天道之極田夫野老以可孫狎我我亦以是敬
之叙封之反也可孫以我而有字其亦奏補之義歟腐
儒有子不能世其業而趨於農尤穹壤間之要職名之
曰本德字之曰禹式汝其懋哉
年孫名字序
来爾年孫昔余志筮有曰十死問之八九無半百落筆
而笑吾毋蹈是歟則人指為語䜟矣年及之而汝適来
吾以此時猶未死亦足謂年因以命之明年吾老希而
汝今弱冠向以本德命汝兄而字之禹式勉其役於農
圃也汝雖慧於兄然亦非秀民之徒其呼之以奚彝德
二字入而長上出而官府及汝自稱此烝民之均秉者
其朋儕則以禹遂呼之夫能不遠其彝德而遂於禹之
仁亦良民已况充乎此吾不敢知亦不敢絶也
樂軒集卷五
