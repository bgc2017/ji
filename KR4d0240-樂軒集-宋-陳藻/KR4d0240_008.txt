樂軒集卷八
宋陳藻撰
策問
唐藩鎮
貞觀十一年以諸王功臣為世襲刺史羣臣論難不已
不三年停之而都督復罷于景雲盖尾大之患不可不
監于東周亦不可不監于西漢也然天下之患雖循其
塗而塞之而事變之來千端百緒旁衝間潰盖非可以
一謀止也嗚呼攷唐人未嘗封建而末大之禍乃亟于
前車亦豈立國者始謀之不善耶安史既亂肅宗以中
材之主而任中興非常之責京都甫平而帝之精力志
慮已疲倦矣瓜分南北付授叛將庶幾一夕甘寢否則
廓清區宇欲大滿人意尚何時耶然土地人民財賦甲
兵皆得而私有則軍知帥將而不知有長安噫藩臣既
叛天子矣感召之機速至大歷間而其禆佐已有謀逐
主帥自稱節度留後之心自是而降玩為故常朝廷不
能明正典刑而猥畀符節圖為姑息苟安之計履霜堅
冰而終為李唐社稷之憂噫尚忍言之哉夫周漢之為
藩翰者如同姓之親而皆跋扈不軌况唐人授盗賊以
兵民之柄乎雖然不得已也勢也安能預為後日計耶
故貞元時山東有燕趙叛河南有齊蔡叛階此蜀亦叛
吳亦畔肱髀相依而唐號令之所暨者褊矣然元和而
後得蜀得吳得蔡得齊收郡縣二百餘城所未能得者
惟山東百城耳時可以復高祖太宗之境土也而唐終
不競抑亦天時所至非人力可勝耶噫君如武宗臣如
李德裕功業如彼其卑無責也以憲宗之斷裴度之才
而亦僅有生氣若何而後可以濟是歟諸君若生于唐
其為唐計當何如也願聞經濟之策
唐官制
唐之官制因于隋所損益可知也其名大易于龍朔而
武后又大易之天寶有改者而全復于至德孔子曰名
不正則言不順夫易之改之復之名以正而言以順者
誰乎且宰相雖宅百揆而唐之名常不正况其他哉貞
觀以來以他官居宰相開元而後以宰相領他官此其
故何耶噫人主之職論一相而相之職則論百官唐之
人主不知論相矣其相果能論官乎且六部屬尚書省
矣而又分總于左右丞何耶御史别立臺矣而左右諫
議拾遺補闕止分屬于門下中書二省何耶周人之事
盡掌于六官唐之六部是也况部皆有屬釐之為二十
四此其包括天下之事無遺矣加之以九寺贅也矧因
之以五監乎臺一也而院有三察有六何也至衛有十
六何所取義常參六參九參其别又如何耶品爵勲階
員外置特置同正員檢校兼守制置又何謂也東宫王
府古有官屬奚哉七公主之有官屬耶中書舍人參酌
獄院御史中丞俄兼戸部此又何制也常侍賓客十其
六可罷左右贊善三十其二十可罷李泌常條奏中朝
官如是矣外之官冗即此而推如何耶雖然吾之信史
然耳書不可盡信史可盡信歟史記同中書門下三品
謂起于李勣又謂始于長孫無忌而張文瓘則又三品
入銜之所自始也夫記一宰相已舛矣况他官乎幸論
唐官制而併訂史疑
唐始終治亂
世有治亂人事之變天理之常也三代雖有變治常多
焉更戰國而至秦否固極矣受之以兩漢如履康莊雖
有時不能無疑而承平無事之日常相接也三國而晉
晉不五十年而天下成南北之勢又幾三百年而合于
隋隋一再傳而唐有之矣三代而下惟漢與唐為盛世
唐上接三國西晉南北隋人之後變亂久更天宜悔禍
而唐雖歴世二十一歴年二百八十有八而先後内外
兵戈相尋視向者三光五嶽氣分之時殆不能以相遠
試舉而言之高祖資突厥以殱孤隋而創造又皆太宗
之功異時突厥責報而建成且必不能為吳泰伯是首
事已胎二患也建成既滅于武德之末而突厥又臣于
貞觀之初天下自此可謂帖然無憂矣則天立于永徽
而李之為武不絶如綫五王討二張于神龍而唐祚反
正中宗身履其危宜能不蹈前人之覆轍張柬之等食
一下咽已撫床歎憤彈指出血矣景龍之兵三思雖戮
而太子重俊亦弗克免韋后蓋無恙也臨淄莧夬而相
王龍飛太平公主已煽燎原之火矣故宫闈再難而明
皇再清自是以往朝廷安枕不知他變之所由生也漁
陽金鼓喧天一鳴而翠華西幸肅宗中興未幾李輔國
程元振之禍人作焉代宗嗣立之元年朝義授首而吐
蕃長驅已入中原幸而安矣德宗之初設施可觀四海
欣躍庶望太平無何李希烈反朱泚反李懷光又反而
乘輿播越者蓋屢焉元和征討稍強而長慶之主滿謂
可以銷兵不戰矣于是乎河北再失而外重之勢成不
復返至太和甘露之變而宦官之勢又益張武宣之世
雖曰小康亦姑且玩時愒日耳一時大臣以朋黨自相
攻擊遑恤其他王仙芝黃巢亂于乾符而四方大擾國
本拔矣自後崔裔知藩鎮可以亡宦官豈知朱全忠可
以移唐鼎耶嗚呼古今治亂未有如是之數也將天之
厄運自曹氏以來迄唐猶未止歟抑人事所召非天時
之所關歟文皇斥地開闢未聞或者極盛必亟衰歟由
漢而後以唐為首稱者往往謂武德貞觀開元耳其德
蓋有大過人者歟閨門也外國也藩鎮也宦官也朋黨
也盗賊也是數患也何皆備見于唐之世歟前後亦有
相激而成者歟其為召禍之原者誰歟可以預防歟勢
有必至莫得而逆為之計歟尚論前史莫近于唐願聞
耳目之所未睹記毋辭焉
漢兵制
漢初之制有三軍内曰北軍衛尉主之以屯衛宫門者
也外曰南軍中尉主之以屯京師十二城門及散居三
輔者也又其外曰車騎材官則非布之以郡國而領之
以都尉者乎内外雖殊番上而移屬不知其孰為輕孰
為重于斯時也羽林期門八校之屬皆未之前聞郎衛
昉于前乎前此矣宫掖門戸光禄勲之所掌也漢光禄
勲即向者郎中令正周官宫伯之職宫伯掌王宫士庶
子之版漢公卿二千石子弟入主執戟更直宿衛出充
車騎則謂之郎衛而屬之光禄勲是由衛尉而内又有
郎衛兵也漢初之軍不止三矣武帝置兵千人從事遊
獵漢于是乎作期門期門比之郎衛也自時厥後有七
百人者在期門之次漢于是乎作羽林羽林者建章營
衛騎之更名也武帝欲養死事者之子孫漢於是乎作
孤兒凡此皆天子之親兵也又有所為佽飛者皆無調
發之勞與前所謂南北軍以郡國之車騎材官番移而
迭上者絶異是則重内輕外矣又有八校者屬之衛尉
乃以分屯外縣不專在長安諸邑將南北軍漸壊而後
置此諸軍以補之歟抑南北之外增置之而俾益多歟
八校隸之衛尉則是曰北軍矣或又以為八校者蓋包
南北軍言之何歟或又以為漢初止于京城置兵而長
安城内六百里未有兵武帝始置之果然歟羽林之補
必以天水隴西安定北地上郡西河六郡之良家子無
乃拘歟關中居天下三分之一卒然一隅有警則内足
以制外漢人所置内兵之制誠善矣雖然外而有變内
兵蓋不輕調也隴西諸郡專備西羌巴蜀等郡專備西
南夷遼東燕齊等郡專備朝鮮會稽等郡專備兩粤或
步或車騎或水而樓船各隨其方以禦侮兵無遠調糧
無遠餉外而郡國之兵制漢人亦善處之矣宣帝之御
天下百為精緻者也况兵戎國家之大事漢家善制每
輒變之何歟觀其征西羌也發佽飛羽林同官徒弛刑
詣金城既失武帝重内兵之意三河潁川沛郡淮陽汝
南材官去金城幾何里而亦調發之西伐烏孫乃至調
及關東之輕車銳卒其于漢人處外兵之意又失焉宣
帝之調兵如此而威行外國抑乃過于前人又何歟是
果軍旅之事未之學不害其為興治禦暴之術歟諸君
試與我論兵毋以俎豆為辭
周漢兵農分合
周之兵農未嘗不分漢之兵農未嘗不合世儒皆謂當
周之時兵即農農即兵漢襲秦制始農為農而兵為兵
竊恐讀書之未審耳夏殷之禮夫子以文獻不足而致
歎班爵之問孟子以諸侯去籍而不詳今而談古之制
不得其意而悉取信于其書安得全書而據哉世儒之
于周禮也或以為周公書或以為非周公書雖不可盡
信然兵農之制寓諸井田亦有大略可尋焉且以丘邑
論之成方十里則百里之地也去旁加者為溝洫又去
其公田則一井八夫六十四井為夫五百一十二所出
長轂一乘七十有五人則幾七人而兵一夫也况以王
畿方千里論之去其城邑林麓又去其一易再易之田
猶有三百萬夫而天子六軍止七萬五千人盖四十夫
而以一夫為兵孰謂兵農之不分耶而古者又謂兵農
一致何也及觀漢法而得周制焉嗚呼失禮尚求諸野
豈其失周制而不可求諸漢乎周漢之制不全判儒生
直岐而言之則差矣古今人情一也且悉驅民以為兵
夫豈不擾而謂先王為之乎夫漢丞相子不免戍邊不
免其賦耳豈非宰相之子賦止戍邊而其餘品官之家
則又有他軍需耶大抵漢之調兵縣則更卒邊則繇戍
中都則衛士都尉則材官車騎樓船凡四者皆以平民
更代為之也西都之馮唐不云乎罷遣衛士必勸以農
桑盖民年二十三為正卒五十六免為庶人其為正卒
者一歲衛士一歲材官等兵一歲縣更卒一歲邊戍四
者惟衛士衣食于縣官其餘孰給之哉縣更者戍邊者
亦宜人人身親之縣更者歲一月邊戍者三日月出錢
二千其名踐更三日出錢二百其名過更然則役者役
賦者賦以意度之材官亦然也周民若彼其多而兵數
若是其寡者是必亦合數夫出賦而供一夫之役也漢
制亦周之遺豈兵農不分于周而不合于漢耶特井地
壊耳今之沿邊土兵役者出丁而坐者供送正周漢之
制至于庶民出賦以養兵亦何嘗大異于古是則周之
制猶存于漢漢之制猶存于今世之儒生每恨今之不
如古何歟
尚書周禮本朝官制
後人以官制之得失折衷于周禮竊又以周禮之得失
而折衷于尚書且尚書周官首之以三公三孤次之以
六卿而冢宰盖六卿之長也周禮六卿每二卿則公一
人而天官之有太宰非一卿而當二卿者乎今考其所
職乃無所不統非後世吏部尚書之比乃宰相事也夫
六卿之長者既為宰相則所謂公孤者又何官也書自
太保奭而至毛公蓋嘗著其六人矣注謂冢宰第一召
公領之而終之以司空第六毛公領之其間有所謂畢
公者注以為司馬而書又有太保率西方諸侯畢公率
東方諸侯則畢公者豈非與召公並為東西二伯乎六
卿既兼二伯矣寧不兼三公已乎竊嘗以周禮而折衷
于尚書其得者蓋如是爾孰謂周禮非周公之典乎然
穆王之命太僕正其書一篇丁寧反覆以后之德不德
實係乎此蓋以其率天子左右侍御僕從之屬切于王
身其任為甚重者也周禮自太宰小宰宰夫之後則繼
之以宫正宫正而下膳庖酒醢舍幕裘枲等職皆侍御
僕從官也然則周禮之宫正即書之太僕正穆王之命
其重如此而宫正乃上士為之豈周人命一上士而輒
有一篇之書如是耶此以周禮而折衷于尚書不能無
疑者也二經所載既相牴牾以後人官制之得失而折
衷于周禮果得其當乎夫周禮首入天官而可疑者彰
彰矣三百六十屬其疑可既耶恭惟國朝官制蓋沿唐
舊而或有所更革創立豈無得失詎可不講求其故耶
文武兩途樞密本兵武臣職也用文資正官以充其使
(太平興國)而昉于石熙載何耶既曰使矣而知院(淳化)之名又
昉于張遜等何耶簽書起于何日(太平興國而中石熙載)同簽書
之置(治平)且自郭逵始矣三司而有副使(賈琰)則太宗之初
也至太平興國間胡為去副使之號而有同判三司(侯陟)
(王明)之目耶直舍人院(太宗初用張洎如)以何事而立京官而任
堂後(雍熙元年李元吉等)始何人而置此在内之職其一二大略
然也提點刑獄(淳化)近代所未有而創于太宗皇帝或者
以為是司不置可也而副使復立于真宗之朝何耶既
而罷之又何也轉運有副使矣而判官之名(開寶中許九言)又
必立于國初何也廣州市舶兼于守臣則自潘美始矣
而又以為始于任中師何耶其特置使又始于何時也
廣南縣(太平興國)戸五百以下者止主簿一員兼令尉舊制
也而續又有縣令之置非冗耶此在外之官其一二可
議者然也演而伸之觸類而長之所損益蓋多也元豐
政和之所定因革當否願悉聞于諸君
周禮尚書官制異同
周官一書成王在豐所作也首之以三公三孤次之以
六卿率屬終之以九牧阜萬民其辭簡其意盡其視天
下可指畫于掌中周官立政蓋相為表裏者也略公孤
而不言但曰王左右常伯常任釋者以為三公六卿其
信然歟卿固六也特致意于司徒司馬司空之三者何
歟其曰準人非司寇歟不曰司寇而必曰準人何歟酒
誥之文猶是爾亦以司徒司馬司空而謂之圻父農父
宏父也立政酒誥皆特舉斯三者則冢宰宗伯司寇猶
可緩歟洪範八政亦止言其三人且去司馬而言司寇
是又何歟三公不備雖難其人周公往矣召公由保以
遷師夫豈不當而卒老于其官將朝廷不陟之歟抑召
公確遜之歟成周官制周官序其大略周禮則演而伸
之蓋一事也今若判然不相關者何歟卿可兼公于書
槩見而公孤之寄為甚重蓋在六官上也今地官鄉老
二卿則公一人公而可以謂之鄉老歟又可繫之地官
歟太師太保而謂之師氏保氏以中下大夫而屬之地
官此其輕重之意與周官同歟異歟此又若不相關者
然也其他周禮又皆有可疑者焉攷之天官有獸人䱷
人鼈人奚不與衡虞角羽同屬于地官歟天府豈禮官
之屬而世婦女史不以隸于冢宰而亦在于宗伯之下
何歟夏官之挈壺氏胡不處于春官馮相保章之内而
弁師胡不置于司服之次歟秋官之屬太失之泛而其
甚有硩蔟氏蟈氏之類其果何謂歟冬官闕矣而續以
考工記其書真可以補亡而王公論道之數語乃唐虞
三代精微之訓今使六官全具而有若天施地設然其
又何歟比者鑾輿幸學爰命儒臣坐講周官甚盛舉也
周官一篇截然井然無一可議然合尚書周禮而紬尋
之則莫能冰釋短檠歲月講求必熟幸發揮焉
官制(僕射御史侍中後皆以名宰相)
正名孔子之所重也名浮于實固不可名損于實其可
乎正名莫大于官制官制莫大于相臣僕射昉于秦乎
僕主役也秦重武官以之而主射事故侍中博士郎皆
有僕射若軍屯吏則曰軍屯僕射若永巷則曰永巷僕
射名之微而職之細已乎成帝置尚書五人以一人為
僕射則今僕射非昔之僕射也至東漢而愈隆建安有
左右之名矣雖然左主客曹右領祠部蕭齊之制又止
是也隋為從二品不既高矣乎至唐太宗時則為宰相
矣然則僕射昉于秦乎前此矣周禮射人二下大夫即
秦之僕射乎以僕射之名而加之宰相能不損其實否
乎御史大夫亦秦官也及漢因之則為丞相之貳今參
知政事是也綏和改元更名大司空司空六卿之下者
以名其輔相可乎周禮御史掌邦國都鄙及萬民之治
令以贊冢宰是則為宰相之副者尚矣然古者中士八
人為之則亦甚微矣天官之小宰中大夫二人非乎參
預朝政參議朝政參知機務參掌機密何太宗立號之
多乎其後御史又為臺官不知起于何時也御史之名
足以名其輔相乎侍中者立政之所謂常伯周禮之所
謂太僕也委任漸隆梁為宰輔唐龍朔為左相矣何其
復舊之後又曰納言又曰黃門監至天寶又為左相唐
之紛紛如此亦皆有由乎向者我孝宗皇帝朝以左右
丞相而易去僕射之號善復古也或者又以周之冢宰
當今之吏部尚書否乎若以冢宰為吏部尚書則小宰
者非參知政事乃其侍郎否乎宰夫又準今之何官也
幸鋪陳之以觀經史之醖藉
大宗小宗
古者大宗之法不可行于後世何哉卿大夫各食虛邑
而采地廢焉蓋是法也隨井田封建而張弛耳有大宗
則有小宗古者庶民無大宗則小宗亦不可得而有也
小宗不行初無妨于睦族今人服屬五世而斬小宗之
法遷止五世東坡以小宗不行為可惜竊謂百世不遷
者既不可復五世之族天下何嘗不合哉第立宗子則
嫡庶分爾國家定法如襲爵則有嫡庶之辨如奏補則
直論長幼之序此為盡天下之情而合古今之義采地
既廢而小宗特立無爵可承徒分嫡庶豈不紛紛無益
哉今自兩府而至百姓之家物力雄者則烝嘗田多其
後子孫繁庶而其業依律以常存歲祀不乏每其房族
第升一人以為之長雖不曰别子為祖而其實有别子
為祖之意雖不立嫡子為宗子而宗子之道常不墜且
自公卿而至庶人第有資産皆可為耳况今人烝嘗未
始有田者古墳一丘而十數代之子孫歲醵以祭仁義
之道著在人心不冺如此東坡奚必過慮哉諸君謂此
言何如且併以左氏貳宗戴記有無莫之宗者推廣而
具陳之以觀博學
筮
貞悔之說聞諸洪範洪範雖出于武王箕子而其源自
禹然則夏有連山而筮昉于此乎夏未代虞而舜廷有
之矣連山未作不知蓍法何如耶其占辭又何如也則
是前乎此者可謂八索將止以八卦索之而成六十四
歟抑亦已有辭歟不然何以占之也筮之應驗詳于左
氏之春秋自懿氏卜妻敬仲至陽虎卜救鄭凡十有三
條其十者信若淫巫瞽史也至于陽虎得吉爻而不敢
進知其吉在宋而不在已此蓋不為私心所昏亦未見
其抽關啟鑰之高論也南蒯叛而枚筮之遇坤之比其
辭為黃裳元吉子服惠伯以為雖吉未也且謂易不可
以占險人皆疑左氏之誣是書皆出于手非果有舊史
而因之信如是則其逹乎蓍之理也遠矣其然乎穆姜
嘗遇艮之八史曰是謂艮之隨姜曰有四德者隨而无
咎我皆無矣豈隨也哉觀此二者凡所載占驗特前言
戲之耳至是而方有實論雖然則其書無乃似非歟非
也善為易者不占左氏蓋造其域矣或且疵其為淫巫
瞽史無乃未知左氏者歟且彼惟其達也故言鄭子太
叔占楚子但曰周易有之在復之頥秦醫之占晉侯但
曰在周易女惑男謂之蠱如在師之臨如在雷乘乾曰
大壯初無揲蓍布卦之事其果契于夫子論不恒其德
者歟或又謂左氏非真逹乎此也由其言數者之蓍則
筆端偶造乎此亦如洛學論韓退之初未知道由學文
而有到語非素知道者其信然歟且艮之隨者其五爻
皆以隂陽之老而變特二為少隂不變耳故曰八此其
為說甚易知杜預又以為雜用連山歸藏以七八為占
非多知歟併請辨其所以
本朝樂
律歷同出歷輒變輒差而律之為樂也亦議論更改而
不定恭惟國朝始用周樂以治繼亂所損益可知也故
藝祖以其聲高且命和峴討論之先之以西京銅望臬
次之以上黨羊頭黍由是而雅樂和暢盖下于向也王
朴一律矣垂八年而李照始非之阮逸胡安定復起而
攻照之失胡阮之失也而徐復房庶又非之故仁宗之
世而樂屢制焉其後也司馬温公以一黍之廣為尺而
後制律則是安定而非房庶范蜀公用一黍之起積一
千二百黍之廣為律而後生尺則是房庶而非安定崇
寧中蜀公一故吏以公舊所制作之說來上而大晟樂
以調夫使温公而聞大晟之奏也其善之耶其未耶彼
亦一是非此亦一是非昔景祐間韓琦丁度惟厭其是
非之無辨也故琦之言曰海内擊壌鼓腹以歌太平斯
乃治古之樂可得以器象求乎噫信斯言也古人累黍
之縱横長廣以校其毫釐非耶度之言曰歲有豐儉地
有肥磽黍驗不齊古之立法存其大槩爾噫信斯言也
今之定律隨時高下不必倣諸古耶嗟夫音之難知也
如此哉况樂又有大可疑者君子不可不辨也太常之
樂設而不可聽教坊之樂聽而謂之淫然則古樂果若
是其不可聽而可聽者皆為淫聲哉今之人不能聽古
樂而古樂感當時之人何也誠恐太常之樂未必合古
即教坊之樂而諧之以正聲乃其所以古也否則因古
之器而理今之聲其庶幾古乎非也
車制
五輅之制興于周周非不美也夫子答為邦之問而必
有取于商然則聖人于此一事重之不敢忽蓋因物以
寓禮豈但推之以行陸而已哉自服牛乘馬引重致遠
作于黃帝而陶唐氏之彤車有虞氏之鸞車夏后氏之
鈎車出焉商人之大輅又出焉意者愈出愈工至周而
盡善矣何夫子之必反耶若謂文勝則反之以質然則
周公過歟商之大輅山車也亦曰桑根以其金根之色
也秦漢魏晉以來皆有金根車豈商制之美耶或以是
為副車又何耶五輅尚矣而後周十二等之設果足以
備昔人之未備者耶抑太繁耶然漢大駕備車千乘屬
車八十一乘豈十二等之在後周為簡耶大駕八十一
乘而法駕止于三十六何耶有辟惡有鼓吹有記里鼔
有羊有象有豹尾後代迭興神巧百出豈指南之創于
有熊氏耶四馬固也六馬見于夏書蓋有所自來是為
天子之車良馬四之五之六之者干旄不云乎是又何
也漢人加以一騑而備五馬之數以為郡守之飾果當
歟晉人黃鉞之一馬金鉞金鉦之三馬又何耶周禮春
官有巾車典路至于車僕則專職戎車者也胡為不屬
于夏官耶名器微悉之事願條歴代之當否一一以對
毋使略焉
地理之疑
人謂天文之學難于地理地理之學實難于天文何以
言之耶天運一日而過周天一度人能一歲而究心乎
是則大略不逃乎吾之目中矣是可坐而學也前輩謂
不行萬里不能通杜子美詩而司馬遷之作史記則跋
涉經年而後敢措筆是知地理之學為尤難也古今郡
縣更置分并移易又或遠近山川名號相類經史傳註
稍不加審則舛誤實多而後學尋究能無病焉試嘗以
三國六朝觀之蜀蔣琬請徙屯涪非今之涪州歟說者
又以漢涪縣地實今之綿州蓋華陽國志有曰涪去成
都三百五十里東北之要而郡縣志之述是州則其去
成都之里數與均而亦曰為東北之要衝且有西臨涪
水之言然則所謂涪者果綿州非歟又有馬謖敗于街
亭者則南鄭是也寰宇記及興國圖經皆載之矣談者
又以為方是時也亮已攻祁山而天水等郡皆響應豈
有遽還南鄭而與張郃戰耶故李吉甫著于秦州隴城
縣而所謂街泉亭者是也政和輿地記亦以此有街泉
亭焉然則果南鄭歟隴城歟赤壁者蒲圻歟汶川歟郡
縣圖志者李吉甫之所作也謂汶川之縣西八十里崖
有赤色居人因以目為曹公敗處蓋誤也果然非歟凡
此皆可疑也晉袁真攻譙梁以開石門攷之地理書其
淮漢之北石門非一有在解縣者有在慈州者說者以
晉師至衛縣而還是不及解慈之境也元豐九域志以
為當在今之東平府齊侯鄭伯所盟之地果然歟庾翼
鎮㐮陽使桓宣進擊李羆于丹水今懷州澤州皆有丹
水又商州之上洛則丹水之所自出然漢之丹水縣則
實今鄧州之境所謂丹水鎮是也以是為宣羆所戰之
處然歟是亦可疑者也劉牢之等之所據碻磝者晉季
毁于河水宋元嘉之所城者則今鄆州之陽榖非秦東
郡之茌平為今博州之聊城者歟此地易而名存得無
疑歟其信然歟吕蒙所築濡須塢者既以為和州含山
縣又以為在巢縣則今無為軍也或以為在兩邑之間
則二州之圖經皆有其名其果然歟寧使人無疑歟幸
參訂焉毋謂難于天文而略之也
八陣
八陣昉于諸葛孔明乎曰為握機者風后是在黃帝有
之矣噫謂之風后雖未必然其在後漢立秋之日斬牲
貙劉隸孫吴六十四陣得非前此有是已乎天衡地軸
一員一方而二者各有前後之衡前為虎翼後為飛龍
風附天雲附地風曰蛇蟠雲曰鳥翔右者與蛇為隂而
同位西北左者與鳥為陽而同位東南其類象若是當
乎否也且四正者天地風雲也四奇者龍虎鳥蛇也風
雲既為正矣安得又有鳥蛇者為奇耶虎翼蛇蟠以之
圍繞飛龍鳥翔以之突擊不知突擊者有時而圍繞圍
繞者有時而突擊歟抑專乎此也無乃一陣之中有兩
陣一戰一守歟果若是又不可以分别言之也抑或分
或合其形之變不能以指定歟圖之者其常而至于其
變又安得而圖之歟且游軍二十四陣本在後也而握
機文又有曰先出游軍定兩端何耶况兩端本在天衡
位也自方勝員遞之至鴈行而反以勝方夫序而至八
則鴈行在七者之下矣又以勝其最先者此其為法何
如耶豈陣法所謂常山蛇形而能首尾相救正若是歟
李靖答太宗之問謂陣數有九而大將握其中四面八
向皆取准焉是果八卦九宫有自來也又以為詭設其
名何耶司馬穰苴八陣之兵數與夫後人之六花十二
辰者其皆出于是歟併欲聞其旨請毋以俎豆為辭
樂軒集卷八
