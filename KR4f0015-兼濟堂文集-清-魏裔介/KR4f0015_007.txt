兼濟堂文集卷七
大學士魏裔介撰
序
衛紫嵐先生奏疏序
嗚呼壬午癸未之間天下之亂極矣非經濟鴻才孰與
拯溺亨屯乎有其才而不盡其用使後人欷嘘於邑而
不能已則亦運數為之而莫可如何者也余於紫嵐公
祖夫子之奏稿不能不三致嘆云崇禎十四年夫子以
推官考選召對謂平流寇為足國第一義真第一義也
迨巡按真定等處其視國如家視民如子每一起草聲
淚俱下讀至夜有鬼哭晝無人行之語聶夷中之詩鄭
監門之圖不足云矣而其大者在以無逸是圖進君德
以用賢養民規輔臣若夫紏劾悍帥控制驕兵痛陳俵
馬津米之害皆關彼時政務之大倘盡用其言可以轉
危為安起亡為存而揆席無人但以不痛不痒之局了
之庸人誤國夫子且奈之何哉今其稿見在載之國史
則救時之碩畫也留之邑誌則仁人之利溥也載之家
乘則訏謨之法言也字字從忠孝血性中流出不襲古
人紙上陳言夫子之遺稿在即夫子之氣塞宇宙而志
貫金石矣余為諸生時受知於夫子蓋嘗倒屣命坐論
文談心期以遠大之器壬午歲僥倖賢書夫子聞之喜
倍於常握手慇慇勉以進取救時其後鼎革滄桑音問
杳然迨禹濤老父母下車新樂乃得讀夫子之遺稿雖
惘然隔世事又赫赫若目前也禹濤父母清操慈惠雷
封有水鏡之頌箕裘克紹治為畿輔最行且繡衣持斧
亢宗象賢奉此稿為指南不必復問賈長沙陸敬輿於
枯竹間也而此稿澤被趙魏又當人奉一編以為勿剪
勿伐之甘棠瓣香尸祝與恒嶽同其高滹水同其永也
已
都諫朱蒿菴疏稿序
古者言無所諱三公九卿大夫以至中下士皆得進言
則皆言官也然周禮保氏掌諫其責亦有專司而秦漢
以來為尤著
本朝混一海内監元之失凖明之制尤重諫官凡選取
進退皆出於
上以故昌言盈庭而蒿菴朱都諫以篤棐之心抒謇諤
之言所條上皆關民生吏治綱紀風俗之大不止一時
補苴已也已亥之秋海寇狓猖都諫念桑梓凋殘上疏
言利害及漕操督撫諸臣付考功議以詿誤遠謫於閩
既數月而都諫南征以疏稿示余曰風雨露雷莫非至
教升沈遠近皆天恩也且余既忝持槖簪筆依光日月
有年矣雖遠去安敢自同於牛醫夏畦之列乎余曰焚
草之事古人載之於書而或者以為不然今都諫仕於
魏闕則直言若矢謫於江湖則每飯不忘存斯草也一
以表朝廷之優容納諫一以識臣子之篤棐不㤀顧可
少哉夫漢上游女之篇懼皓露奪蘭秀之色邯鄲才人
之什歎玉階辭朝雲之没古之君子皆以風雅行其經
濟故可以為天子之近臣今之人何獨不然都諫在諫
院為直臣在藝苑則大雅也方今
皇路蕩平禮樂漸復非直節雅望吾誰與從然則
當宁特徵起田間而畀以大任王魏韓范之業必再見
於他日余於斯草覘之矣
都諫柯岸初疏草序
都諫柯岸初先生廻翔禁掖歴兩朝著直節今年之夏
請假休沐廼鋟其奏疏凡若干篇而屬余為之序曰舜
典所謂出納臯陶謨所謂贊襄皆以其言而已不聞其
以文也自秦漢以下賈長沙劉中壘敷陳指切累千百
言為當代之冠賈以文勝而劉以質勝文者援引古昔
揣度時事其議論足以定命其藻采足以華國質者直
而不流正而不肆有欵婉而非將順有誠摯而無媕阿
二者不同彼其心皆足以自信而以信乎君國之際故
進言之道甚難余嘗謂若長沙中壘者可取其心以為
法焉初都諫釋褐為棗陽令以治行異等擢居諫垣先
後嘗八年所矣以今讀所上奏議其大都長沙中壘之
心也歟蓋都諫於民情吏事既諳熟服官之日一旦得
所發舒首論吏治之蠧弊若頓五指而張之盡切當時
之疾又壹意務遵職掌其在禮戶兩垣也凡正文體戒
囂風覈漕兌清輸役所以嘉惠士民者無算而其有所
抨擊也不為循聲逐影之談當
世祖勵精圖治弘開言路所入輒俞即時有詰問終然
渙釋都諫固有以自信於心者矣迄
今上聖化維新尤得多所論列其首陳六部變通之宜
鑿鑿可見施行而既為兵都垣也請定武選之規請毖
綏遠之計至言新令以春秋論取士宜四傳並重不得
耑任一家致滋穿鑿此誠足為筆削功臣非曲學阿世
之比其心固在於此而尤為不苟也余&KR0616;者待罪掖垣
以疎戅故未甘隱默固不敢望都諫之後塵然竊自幸
有以知其心之所存即今都諫暫旋里門寶嗇精神以
需大用其後設施豈僅僅止於此者顧遭逢
聖世與長沙中壘文質相上下而能得其心足信夫天
下後世者已槩於是矣
都諫袁六完疏稿序
人臣食天家之禄得以明其志而伸其所學者莫如言
官然亦莫難於言官益上則損下便私則妨公議因則
貽議於骫骳議革則掣肘於更張主斷則怨讟煩興施
惠則沽釣横被且和平既等於沃石抗直又類於攖鱗
甚矣諫臣之難其職也余在垣省日目之所見鬱勃於
中時進一得之愚雖多荷
朝廷之採納而返之於中無日不切飲冰之懼以是深
知此官之難也六完袁公歴官都諫敢言人所不敢言
朝封章而夕報可由其所言者洞達時務指陳情事悉
協緩急之宜卒之政行而民便民便而國享其功以故
一時臺諫莫不奉為典型凡有大事造膝恐後曰袁公
議論雖馬周陸贄不過也余與公之弟同舉於南宫同
官最久因得與公交交二十年矣飲醇自醉汪汪千頃
而英敏廉幹遇事輒䆒其藴發為言論雖數千里外了
如指掌真有用之竒才哉今已晉陟京卿出其奏草付
之剞劂問序於余余謂公之弟以刑垣為大司空中丞
駐節滇南威惠翔洽屹然西南保障公亦以刑垣膺顯
擢豈非二難傑出人間盛事乎他日同秉國鈞盡攄其
致君澤民之偉抱則一編者可以備國史之修大政之
考豈獨載之家乘藏之名山耶
吳玉騧疏稿序
江淮之間神臯奥區往往篤生名世竒碩遠不具論以
余耳目之所覩記蓋有十餘人焉姓氏聞於海宇訏謨
著於汗青即燕許韓范之流未足多遜而余尤醉心者
同年吳子玉騧也玉騧以壬午鄉薦文心之妙雕龍繡
虎價重雞林凡屬操觚之彦莫不熟誦以為功名梯階
癸未既捷遭時多難隱伏山中及我
皇家張八紘以網羅欲使蚌無遺珠璞無匿玉乃用督
撫之薦徵召至京試之密勿之地滿漢侍從之臣服其
綜博咸稱之曰能既乃授以諫議之職敷奏剴切條對
詳明皆有關於生民疾苦天下大務如錢糧宜歸畫一
一疏則雜𣲖省而夙弊清政治最重守令一疏則體統
肅而職掌覈督撫本章冗繁一疏則虚文去而實效彰
其他中肯綮而釐奸竇者又不可更僕數也嗚呼山有
猛獸藜藿不採國有諫臣膏澤沛布古人所以重此官
者非謂其操得言之權為人所畏讋正以救時行道攄
其生平之所素藴耳今玉騧生平之所藴攄矣
天子亦既改容而聽之矣暫歸林下益觀古大臣之所
以用心與其所以匡時弼主之道而沈潛高明以自養
譬如千章之木廊廟資為棟樑萬斛之舟風濤失其險
阻然則初為名進士繼為名諫議終且進於古大臣之
列也余故讀其奏疏而擊節嘆賞不置為弁言以誌其
端
都諫許傅巖疏草序
古來文章之大者必以奏疏為重謂其有關於天下之
安危民生之治亂而非詞賦之雜於駢麗議論之託於
空言也然非有濟世之才與救世之識則其所言者必
𤨏屑苟且而無關於當世之務有其才與識矣而意見
不化偏私未除則其所言者或至於憤爭矯餙而開斯
世以黨同伐異之端此易所以稱同人於野之亨而昔
人謂諫官與宰相等誠重之也傅巖許子昔過槐水與
僕有下榻之歡時丁離亂酒酣談天下事慷慨悲歌繼
之以泣蓋抱其才與識而不得試者有年矣既而位陟
諫垣夙夜匪懈乃得盡抒其生平之所欲言大者在進
丹扆以執極之道而吏治民生河防兵政莫不敷陳剴
切足以振蠱起弊若夫正色糾劾無所回護其餘事耳
所謂關於天下安危民生治亂而為文章之大者也昔
晁賈擅美於漢宣公隆譽於唐眉山空同之流聯鑣並
駕傅巖方之詎不異世同揆者歟雖然臣子所以諫行
言聽澤被蒼生而名流奕葉者以聖明之君在上斯得
以殫其嘉謨嘉猷也倘遇忌諱之朝一鳴輒斥雖有鳳
咮豸角亦安所措哉故吾讀是集而嘆
天子之能用言圖治且重許子之可以為
天子大臣也故不揣其鄙陋而為之序
都諫嚴顥亭疏稿序
國家利病生民疾苦在乎補偏救弊然能行之者唯宰
相能言之者唯諫官宰相職在密勿難於面折廷諍諫
官職專論思無權勢之嫌得以孤行其意木從繩則正
后從諫則聖諫官之關係天下也久矣其任既重則取
材必精其道既閎則著議更偉是以自古顯當世垂竹
帛者往往出於諫官如劉子正魏鄭公司馬君實范希
文指固不勝屈也
皇朝稽古定制臺省並設二十年來梧掖之中標鴻樹
駿耿耿不磨者踵接肩並顥亭嚴都諫其尤著者也嚴
為浙西望族代有達人顥亭蚤歲成進士受
世祖皇帝特達之知自詞林轉掖垣非抑之也時方開
創必得熟諳古今之英傑然後可以黼黻
皇猷顥亭知無不言言無不盡亦既見之施行著為大
政而其不負
當宁之寵眷蓋不負生平之所學耳兹蒙超擢候陞乃
彙輯疏稿問序於余余讀其督撫請告甄别考語察典
澄源諸疏皆國家大計鑿鑿碩畫誠
丹楓之柱石諫院之師表哉然顥亭多識典故論說侃
侃足以動
聖主轉圜之聽而鼓朝陽鳳鳴之氣此為海内所共閒
見若其學達天人無所不窺器識淵䆳好善不倦不可
以一端測不可以耑家名則今日諫議之嘉言即他日
宰輔之先資也詎不樂於娓娓述之
宫定菴奏疏序
昔在唐虞夏商君臣皆面相誥誡勤勤懇懇見於詩書
者可考而知也故不事奏疏之繁自周秦以來乃漸見
於傳記如左國所載文義蔚然典則而事理亦燦然明
備其有裨於治道多矣乃世之言奏疏者莫不歸美於
兩漢則亦非通論也兩漢之後若唐之陸宣公李鄴侯
宋之韓魏公司馬温公其敷陳關合君德揆度洞中機
宜亦何遜於兩漢哉彼其學誠有所本而識議有以大
過乎人也定菴宫子庚戌以第一人魁南宫癸丑選入
庶常其舘試諸作固足以冠冕海内文章之士矣既而
授為侍御冠惠文衣繡衣正色立朝言論風采無所屈
撓天下想望之未幾以糧運關乎軍需借才參藩於中
州而定菴戀主懷闕之思則未嘗一刻忘也其奏疏具
在如止開礦酌題補責成河工酌議開復疏理海口雖
未罄其底藴然已見其明義利之辨抱生民之憂而具
古大臣之梗槩矣使盡出其所學崇論偉議又寧可測
耶方今海内未靖
聖主立賢無方需才甚慇試之内復試之外烏知大造
之陶鑄不欲使之為承天之柱立極之鰲乎定菴其益
勵所學蓄其識議之本他日宣室夜半前席都俞吁咈
賡揚
帝德以此奏疏為權輿矣
蔡魁吾先生督漕奏議二集序
自漢以後歲漕關東之粟以給京師迄於唐宋元明莫
不以為大務蓋民以食為天政以足食為首苟食足而
民富以戰則取以守則固以閒暇無事則足以興禮樂
而致太平何施而不可故司農者國之大本督漕者國
之大用也我
國家定鼎於燕輓漕因前代之制而加詳焉命大臣開
府駐節淮揚七省舳艫雲集鱗次任至重也顧漕之弊
叢積蠧久糾纏紛紜而難治大約各省糧道與在京坐
糧廳及諸胥吏斗役市儈為雀鼠長子孫於其中清釐
之則以為多事因而飽其膏腴則曰是庸庸之福其弁
丁困苦捐瘠以至於破田産鬻妻子徵發期會遍於親
黨敲朴逃亡呼天搶地弗問也漕事之壞極矣三韓蔡
公始膺
特簡來督兹任舉從前牢不可破之習一旦釐然大變
之凡舟楫之利概量之凖本折之宜以及官役額料之
增減輕賫贈耗行月之徵解存給一一酌以精心靡不
允當東南之民力用是得蘇而國儲亦因之無缺無何
公以勤勞致疾告歸休沐而海氛不靖漕政遂弛
世祖章皇帝睠焉有南顧憂乃詔復起公輿情懽呼甚
於借寇顧公之再莅任也所居之地同而所處之勢異
所處之勢既異而所行之事亦遂不同昔也以漕之弊
在於漕則專於漕治之而漕之弊已去繼也以漕之弊
在於生民耗斁則不專於漕治之而漕之利乃興公於
是多方補救籌海防河請蠲議賑凢所以恤軍裕民者
嘔盡心血而勞來安集之餘始獲飛芻輓粟之舊其一
切措置較初政為詳爰輯奏議刊成二集今讀其入告
諸疏指陳便宜申明職掌縷析條分洞如觀火雖山公
啓事房魏奏牘不是過也讀其制閫文移商略形勢委
曲周詳洋洋灑灑和衷可挹雖韓魏公范文正之互論
西事不是過也讀其碑記之附見者惻然深思悠然遐
瞩其格神之誠寄懷之曠雖昌黎之南海廟碑歐陽之
偃虹亭記不是過也蓋其經天緯地蓄霆洩雨無非出
於忠貞之志夙夜之懷而成之者於以興利去弊雖百
世奉為成規可矣予於退食之暇從公遊見公蕭然於
清泉白石間左琴右書怡愉自得有安石東山之致未
嘗不嘆公寄懷之遠讀撫漕奏議又何其勤勤懇懇無
不詳盡也豈非神明洞徹躬勤政務而具經綸之偉略
者乎蘇老泉常稱張益州曰天下有大事公可屬若公
者今之益州也
聖天子方厲精圖治所需於佐理者誠殷一旦側席求
舊臯䕫旦奭之輩余於公有厚望焉兹集也特管窺豹
文之一斑也云爾
李繩武制府奏議序
天將佑國家昌大之運則必篤生魁碩楨幹之臣以經
理其封疆而綏乂其人民粤稽歴代莫不皆然而我
皇清國初之臣麟麟炳炳尤多濟世安民克奏膚功足
以銘旂常而永帶礪者蓋不可勝數也若太子太保大
司馬繩武李老公祖其尤彰灼者矣公遼左之巨族也
生而英邁不羣博習文武之業氣槩沈雄心思縝密辦
事郎署精敏練達
世祖皇帝知其非常器也拔之為僉都御史其風采已
著矣迨進職少司馬而籌畫軍旅恊贊樞密動中機宜
於是人皆知其經濟之才遂推總督三省奉
命而往三省帖然寧謐迨荆楚多事移任荆楚卒以勞
瘁而殞賢郎以公所為奏議授余讀之令為之序余不
禁嗚咽而太息也公之事
世祖皇帝也與余同時余時為諫議為副憲總憲每廷
推廷議未嘗不服公之議論侃爽識鑒明决節制三省
適當兵革之後民多失業榆園曹濮西山一帶盗賊窟
穴河患水決下民昏墊苞苴積習洗濯難清公用勦用
撫無不蕩平糾參貪婪剪除大憝如方大猷王昌印等
非公莫能除其害也伊時三省之民如安於袵席之上
及其在楚正當撻伐滇黔征討姚黃公控扼關隘儧運
粮儲選將練兵遂致蕩平海寇之變明安將軍舳艫東
下救援金陵公安湖湘使風鶴不驚預備船隻真不啻
神運鬼輸而且捐借戰馬以為水陸兼制之勢是以滅
此朝食克奏敉寧公之功洵大矣哉雖然此猶以功言
也至其乃心
王室凡有水旱災傷必痛切陳奏不但為民請命也其
慇慇懇懇篤棐之衷願
朝廷之上時存創業艱難之心以為祈天永命之本惟
恐其好大倦勤也故憂
聖危明而言之即唐之宋廣平宋之李文靖不能過也
此真大臣之用心而時或致無識者之誹議公固不暇
計矣年方壯盛身騎箕尾猶以父柩未葬母老弗侍為
痛其至性廹切溢於毫楮可謂忠孝克全者哉詩云人
亦有言柔則茹之剛則吐之維仲山甫柔亦不茹剛亦
不吐不侮鰥寡不畏強禦公之謂也使天假之年而久
鎮方州或内授衡宰其為
社稷倚毗霖雨蒼生詎可涯量乎公之應傳入名臣無
疑也余與公夙昔相交及公之弟塞公亦公輔材也故
備述之以為他日信史之徵
袁了凡先生農書序
自井田之法廢後世治民者務為因循之政其一切耕
耨種植蓄洩灌溉之宜瞀焉不講惟聽民之自為而已
幸雨暘時若征歛無暴則民生獲安不幸水旱洊至歲
比不登為之上者又不思所以寬之之術盗賊患作殺
伐用興民生凋弊而國家因之以蠱壊矣此農田水利
所以不可不亟講也余嘗考諸禹貢雍冀厥壤黃白號
為上中而其後産薄民困荆揚厥土塗泥號為中下而
其後産美民饒豈非三代以後東南之水利日興西北
之水利不修之故與袁了凡先生高才博學有志先王
之道其農書一册作於令寶坻時凡所以教民耕耨種
植之法甚備而其水利蓄洩灌溉之制尤慇慇焉嗚呼
此井田遺意通其變而善用之可使家給人足非迂遠
而闊於事情也兵馬指揮張完修特表而出之付諸梨
棗吾謂是書區畫詳密可造天下後世生民之福而施
之西北為尤急欲復三代純王之政者必奉之以為權
輿則張子汲汲復古之心附著於篇與了凡先生當日
康濟之心並存於天壤矣
紀元圃蜀南治略序
保陽山水秀麗風氣凝結自古多重名節之士近代如
劉靜修楊椒山尤為竒傑而江村之鹿太常容城之孫
鍾元或出或處學有淵源余皆心慕之若余同譜紀元
圃先生則又今人而古處者蓋自其初登鄉薦相遇於
燕邸與之言時務洞中肯綮如汪汪千頃懸河傾瀉而不
竭也論古人則黑白判然如明鏡當空而姸媸畢照也
迨試之以吏事在浙而浙治在蜀而蜀治左之右之無
所不宜士民愛戴如父母兼師保元圃之言曰會稽繁
華之地也人習其羶吾以淡心處之蜀南荒殘地也人
厭其冷吾以熱心處之吾非有治績之可見也惟勉盡
其心耳爰彙其在蜀南申詳移會條告議讞之類共為
一册示余余讀之竟篇知元圃之為治以實心行實政
而荒殘凋瘠之區頓有文明龐厚之象非其學之有本
師友切磋卓然自立焉能不以遠近易慮而體國憂民
若是今元圃再補憲副矣海岱惟青州其民闊達多匿
智太史公言之其所以治之者又必有道也敦禮讓厚
風俗勿使小加大賤凌貴此今日急務敷布以漸王元
美詎耑美於前哉吾且執此卷以待海岱之治譜
張玉甲青齊政略序
賈子曰移風易俗使天下回心而嚮道類非俗吏之所
能為也吏者天工人代何可目之以俗正以其所急者
在簿書筐箧徵發期會而於先王教養之大端無所涉
焉故耳然又有習為文具鋪張壘砌如所謂下車條約
者塗餙一時之耳目雖其文義若有可觀而無勤勤懇
懇之誠意寓於其中君子不貴也大抵學者諷詠載籍
每好談王道卑權術及至授之以千里之寄委之以元
元之命則又委蛇遷就失其所守甚而武徤嚴酷刻轢
鈎距以為勝其任而愉快失之逾速矣惟玉甲張老年
翁學有本原志在利濟受命於
天子觀察青齊入境之後其所規畫設施皆有成竹於
胷中而次第布之故觀其惇本善俗六條則已知為治
之大端矣其餘禁火耗禁賭博禁差役禁僭侈息詞訟
修城隍儲倉厫建社塾凡一切惠民之政條分縷悉無
不備舉而於禁止巫師僧尼邪教尤不啻三致意焉蓋
世人怵於禍福之說每遇蔥嶺之徒雖心知其非是多
方假借望浮屠而膜拜以助之燄而益之波若異教繁
興白蓮無為等邪說暴行往往釀成大患是以政略於
此直欲拔本塞源本先王仁義之道革其浸滛舊染之
汚蓋非深於洛閩之詣而具昌黎之識者不能確然不
惑如此也昔班固傳循吏謂江都相董仲舒内史公孫
弘兒寬居官可紀以經術潤餙吏事由今觀之豈但潤
餙而已哉玉甲通籍既久所在聲迹俱著督學江南而
士氣興建臬川南而頑梗化今又見之於青齊泱泱大
國之間去稂莠長嘉禾型仁講讓教養備矣余昔與玉
甲論學於京師玉甲謂立身行道惟在孝經一卷時則
心識其言今余檢方林下無補於時而玉甲以其所學
實實見之政事丕振風俗乂安東夏不負
聖天子任使之意由是而躋位九卿躡文石之陛坐雲
臺之下與海内耆宿名儒講求三代以來所以統羣類
而一方略者亦必有其具矣孰謂王道不可行於後世
也
河防芻議序
自黃河趨於東南而漕運資之以為利故昔人有言歲
漕四百萬石非藉黃不能浮舟於是言治河者即治漕
亦在其中乃修築方完潰决立告費水衡數百萬金錢
㒺克奏績不惟生民昏墊即漕艘亦有梗阻之患此
聖天子所以側席殷憂特遣重臣巡視而簡選才猷之
鴻碩者往任其事也今江南按察使崔子愓菴曾任榮
陽令歴淮安郡丞改理河務遷四明太守特舉河道監
司於是有河防芻議一書自丙辰之春寄置案頭問序
於余余方養疴林下兀坐高齋數年來不出戶庭何知
河事顧聞高寶清桃諸邑時有懷山襄陵之厄田廬䧟
没室家仳&KR0867;老幼婦子幾盡化為魚鼈則不禁心怦怦
然惄焉如擣乃披覽河之全圖暨黃淮交會圖及其條
議五十則或問二十五條知其身親目覩手口卒瘏日
與河上之勞人瘁吏斟酌籌畫而苦心以出之非揣摩
嘗試之見可得而比也昔神禹治水疏瀹决排而已今
則疏濬之外必以塞為要法蓋不塞則漫衍於上不疏
則壅滯於下也故篇内云在上流則塞之使歸故道不
致中潰而來在下流則濬之使歸故道得以順流而去
又云黃河自西北而來至清口出雲梯關入海淮水自
西南而來至清口出雲梯關入海二水並行清以制濁
水行河底海口自深則黃河南北兩岸自無潰决此故
道也亦舊制也善哉言乎蓋已無剩義已夫河之利害
大矣神禹之功不可復見武帝築宫宣防猶有勞心之
遺意彼賈讓放河使北入海固厲民之妄言而李仲昌
穿六塔渠竟無成功亦庸人之淺見惟故明之潘季馴
李化龍諳習河道疏塞兼施雖不敢比績平成亦庶幾
安瀾無恙者矣今惕菴所著殆與季馴化龍相表裏坐
而言之起而可見之行事居河道之職任者得是書而
寶之奉為指南車其於國計民生端有攸頼治法得治
人而行河漕其永無患乎
理邢末議序
邢與余鄉接壤漢為襄國春秋時齊桓公起而定之遷
於夷儀傳曰邢遷如歸然後知弱小僻阻之邦猶必待
其人而後治况今為馮翌近地在天子畿内車書繹絡
之衝哉我
朝定鼎之十三年始命閩晉安長源蕭君李是邦夫李
雖佐郡位在郡司馬别駕下然獨持風紀為臺憲紀綱
之寄下以師帥其僚屬凡官評之臧否吏治之得失李
得上之督撫按督撫按據以入告黜陟之郡有大獄大
政諸司不能决者下於李而始平諸豪猾不軌胥吏之
虎而翼以暨閭里惡少年椎埋弄丸李得摘發峻治之
而讞其牘於憲任綦重也自蕭君李邢後予鄉之人士
有事輦轂者咸告予曰邢獄平矣邢政修矣邢之大奸
大蠧除大猾去而牟鼠息枹鼓卧矣予心韙之乃未幾
以循績報最召之内廷入都門出所為理邢末議四册
授予則三年中文移案牘俱在予讀未竟愈信夫君之
得此聲固有所致而然也按邢故煩劇四方輪蹄趾相
錯又密邇山左右自明季多伏莽我
朝以近畿地養豐沛禁旅廢屯衛牧地以給諸失業諸
失業者爭而土著虎踞之訟牒十餘年不休昔之李官
綜理大綱而今則屬邑之刑名庶獄之贖鍰皆責成之
載在令甲是邢故難治而今之邢尤難治矣今觀牘中
所載批卻導窽條舉目張發於言見於施行其他讞獄
平允輕重出入各恊於情而麗於法何其左宜右有毫
無棘手也夫國家用人當用湛於經術宏深通博而又
智意開張無膠柱束濕之患庶克有濟方君讀書時閉
戶研精掩卷有得一旦試之携取逢源是故學術者吏
治之本也吏治者風俗之本也讀是編者其亦思蕭君
之吏治出於學術即由是為
天子之大臣無難豈但比於古之循卓而已哉
王鹿萍服官十要序
作吏自古難之嘗讀元次山道州諸作及高逹夫封邱
縣詩未嘗不掩卷太息也况在今日瘡痍未起鴻羽甫
集自非得學道愛人者撫而治之其能免於美錦學製
之譏乎博陵王鹿萍少為名家子嘗從學於趙儕鶴先
生博洽多聞不屑屑於温飽蓋其於立身行已之大端
講之有素矣余於桑梓問每豔稱以為善士茲且筮仕
望江以服官十要質之於余余曰服官者之不知其要
也久矣彼其所謂要者肥身家飽妻子誇耀閭里廣置
田宅以蠧役為腹心以鑽營為捷徑因之以希顯榮膴
仕者有矣然躓足喪鼎而為世所姗笑者亦往往不乏
也曷若清慎自厲身名俱泰之為坦途哉王子之所謂
要者如是是即服官者之指南也
聖天子試理人之策執此以往可矣
勸民緒言序
一邑之令長即古諸侯也得其人而邑治矣然治之無
其道則怠廢焉而不治即勤勩焉而亦不治縱弛焉而
不治即督責焉而亦不治蓋為政之道莫先於教誡而
教誡之道尤當根心以出之因俗以理之諄諄焉如父
母之訓其子師長之詔其弟使民欣然皆有樂於為善
之心而無甘於不肖之意間有不率而後濟之以刑則
人服而不怨此子羔之所以感刖人武侯之所以服李
平也近代以來賦役繁而刑獄滋饑寒廹而奸偽出為
長吏者日惴惴以獲免於罪戾為幸奚暇復以教民為
事且念及於教之必以其道哉邑侯邵君子昆昔令臨
淄曾著勸民緒言一册移風易俗厥有成效矣今改授
鄗南下車未幾即以孝弟急公息訟止奸防盜數大端
布告閭里此猶名醫診脉立方皆其嘗試而已騐者而
要之古循吏所以教誡斯民之道實亦不外於此矣書
曰學古入官邵侯之學蓋有源本者也以學為治治故
不同倘由此而力本崇儉以裕之絃誦仁讓以漸之將
輓近之風不崇朝而可底於淳樸之化又何衝瘠之難
治而報最之無期哉
章邑侯籲災錄序
水旱災傷雖曰五行之沴氣乎然亦人事之未善有以
召致之也以人事召致者還以人事補救之是不能無
望於良有司易曰同人先號咷而後笑號咷者疾痛求
援之情笑者疾痛既去而不勝欣喜之至也戊申之歲
春夏不雨既而地震大雨連旬不止水大至冀青兖荆
揚罔不被水者於是
聖天子惻然憫之廼乘鸞輅駕蒼龍翠華雷動斿旂電
轉過阪泉之野歴堯母之墟瞻恒嶽幸鎮州親見北方
諸侯進連率大臣詢民生疾苦知水災異常蠲免額賦
以拯恤遺黎維我栢邑得與斯恩膏廣沛之澤時令斯
邑者菜山章公也先是七月初七初八四五晝夜雨若
河漢傾注城以外平地水高丈餘黑風白浪蛟龍怒舞
人結巢於木杪繫孩幼於欂櫨穀麥在囷者皆付洪流
尸骸飄泊而下城以内沈竈産蛙士民登陴而望色若
死灰公以身捍禦手操畚鍤曰吾雖不及蘇子瞻之在
彭城然水不退余義與城為存亡投以少牢於是水既
入而旋去民則大喜然禾盡化為波臣矣民則既喜而
復悲悲其不死於水而將死於無食也公曰若勿憂吾
為若請命於是以水災十分請其言真切沈痛洒賈淚
而繪鄭圖矣大中丞甘公踏勘至槐亭慰公曰若言不
謬吾為若請命於是大司農以例應免十分之三奏聞
天子曰畿南吾股肱郡其盡免康熙㭍年田租部檄至
邑大張告示民則又大喜過望然邑當九省通衢賦旣
免廩給供科無可措兵漕候核算畢乃調補公計無出
至典衣負債支應郵符民則旣喜而復悲且曰奈何令
我公苦如是魏子聞之曰邑之被災天也他邑之民被
災而至於流離死亡茲邑之民無之災而能以人事補
救之公之力也近世有司好隱匿災傷利於催科以求
贏羨公不忍為也即免租一歲矣驛站緊急追呼以濟
然眉亦可以告無罪於地方公又不忍為也有大德於
邑之民無德色公因邑之民以致朝夕饘粥不能自給
無怨色公則誠賢父母矣而我邑之人尸而祝之者寧
後於畏壘之民也邑諸士民進而告公曰公為民請命
其事不可以不傳其文不可以不紀父將以語之子兄
將以語之弟且以語後世子若孫其勿忘兹日永戴我
聖天子之德與賢父母之惠也於是乎捐資以刻斯錄而
余樂述其前後以為之序
高雲峯先生殉難實錄序
道可以符於獨知而不必出於衆見事可以快於一時
而無不傳於千秋此天理之極而人心之公也若雲峯
高公甲申殉難一事蓋炳炳乎可以照汗青而光簡册
矣昔余於
世祖章皇帝時曾上褒錄幽忠一疏若倪元璐等二十
餘人皆蒙華衮至今海内誦
朝廷美政其於廉頑厲懦不為無助然彼時未聞有雲
峯高公也逮同邑谷子席之出顯忠一集余乃知雲峯
殉難之事蓋其死之事甚竒而其從而死者又甚竒奮
身入棺瞑目而逝李繼善賈彛倫等十人同日自縊發
火焚毁何其烈也按高公時已七十餘歲矣以懸車高
卧之年官守言責俱無所繫即遯跡韜晦可以自全而
率其家僕及所属官决絶不顧者誠以受恩深重國破
君死以身殉之不忍見流寇鴟張愧天下之人臣懷二
心以事其君者也然吾聞公自髫年讀書耄而好學練
習國家事務知綱常大義又所著有一化元宗書深明
性命之理其死也見之真守之定無所顧戀宜已乃繼
善諸人何為者昔田横齊壯士耳義不臣漢自刎而死
其徒五百人在島中聞之皆死論者謂其素得人心若
公者非忠義之氣久浸於及門之心何以令十餘人同
日甘投煙燼耶故雲峯之殞身者心國家之心李繼善
等之殞身者心雲峯之心也獨知而已何必衆見自快
而已奚問千秋然而天理人心顧可冺哉今公死且二
十餘年矣丹心成灰藏血化碧枯骨歸於馬鬛忠魂鬱
於荒阡上谷張茂才旣為之作傳谷子席之復問序於
余余泚筆述其殉難之意以見其可傳而余昔年褒錄
幽忠之疏有所未盡職司銀管者採錄不可以不急也
若其生平懿蹟則自有本傳在
畿輔人物志序
畿輔人物志者退谷孫先生所以誌畿輔之才也先生
以諫議名臣直聲聞於天下後復晉位少宰衡量羣品
天下之士風走響應莫不稱為一世龍門今旣急流勇
退侣樵牧而癖烟霞矣猶然惓惓不忘著書何居嗚呼
於此見先生之志也嘗聞古之君子得時則尊主庇民
功業蔽於天壤不得志亦必著書名山以嘉惠後學若
夫灰心槁形自命曠達有道者弗居焉先生生長京師
幼習宗廟百官之美富炙彼都人士之光儀而又仕宦
省闥與海内賢人君子有椒蘭之契其出處顯晦多所
閱歴若其水火黨錮之禍又嘗痛心疾首於鉛槧覩記
之間故以四朝人物志天下之人才而復以畿輔志燕
趙之人才揚其善而不及其惡舉其大而不綴其細無
善可稱者雖宰執不錄有節可紀者雖匹夫不遺茲何
心哉夫論天下古今之事者在乎識識正斯義正義正
則是非取舍無不正無愛憎之偏頗無賢愚之顚倒無
事跡之損益無遠近之棄忽此皆於義乎取之也先生
旣以嚴氣正性自治其身其於人物之進退一以是折
衷之凡所表揚褒著皆忠孝大節經術文學非是義也
不列姱修人才若此可謂渢渢乎盛哉余嘗讀司馬遷
史記至西山作歌燕市擊筑樂毅報書虞卿棄印諸如
此類未嘗不掩卷而泣乃知古燕趙多悲歌慷慨之士
本為天性所近地居東北為陰陽風雨之會左滄海而
右太行山川激宕欝為人物者代有英靈不可銷歇今
觀志中所載碩彦竒士比肩接踵亦何遜於古人也後
之讀是書者典型未遠景行不怠即其義以測先生之
志其亦可以翼史而贊經矣若夫畿輔一代人物即繫
明室一代之盛衰諸君子序之退谷先生自序之詳矣
余何庸復贅
重修廣平府志序
書紀禹貢詩列國風山川土田風俗人物固已見其大
槩矣自編年變為紀傳表志後世史家遵用之志即郡
縣之史也然史之善者稱馬遷班固陳壽歐陽修諸家
而郡縣之志未有為文人所膾炙者何其地陿隘其事
𤨏尾其品行駿偉者不過數人其文章卓犖者不踰數
篇即有龍門之高才扶風之家學捃摭網羅終無以與
於瑰瑋竒麗之觀已故不登五岳不知羣山之卑也不
觀四瀆不知衆流之渺也不游蓬萊道山册府芸香不
知金匱石室之珍儲鸞臺鳳閣之故實也然則為郡縣
之志者不亦難乎乃今廣平郡志告成蓋三長俱備而
五難不足為詬病矣廣平名郡也天文上應昴畢辰星
斗樞地勢北通燕涿南接衛鄭山則聰紫紅婁水則漳
滏洺沙風氣廻環墳壤沃饒洵河朔間一都會哉乃舊
志相沿一百三十年未經再修缺有間矣維太守石友
沈公師帥敷化大雅在躬觀察進也潘公藴藉宏深風
標朗峻下車以來卽欲蒐采成一家言垂光琬琰適有
内閣衛公之條議撫軍金公之憲檄遂造隨叔申太史
之廬而請焉曰非先生椽筆無以謀不朽太史亦遂降
心以從曰余嘗珥筆金華殿中矣纂述之勞又烏可以
辭於是掩關却掃筆削鋪叙始於乙卯之冬迄於丙辰
之春未百日而畢厥役其間總較者則大司空公冶諸
公參訂者則左轄襄璞諸公捐刊同閱者則郡丞瑞生
賓揚諸公書既成矣石友使君遣一介之僕問叙於余
余焚香誦之繼之以膏見其贍而有要詳而有體自星
野沿革曁災祥襍志共二十卷而古今典制興革地方
人物勝蹟天道地勢人事之本末備矣告竣雖以百日
繙閱取之廿一史歴有三載此龍門扶風之遺意可為
龔黃元魯之指南也豈不盛哉抑余因之有所感矣國
家幅員廣闊包容無外而根本在於畿輔畿輔近郊多
入公侯采地賦稅所出根本又在於趙魏廣平趙都也
距邯鄲兩舍耳咽喉所屬似平而險當戰國之時秦人
鷹揚虎視日肆吞噬惟趙與之抗衡秦終不能有加於
趙唐之河朔藩鎮蟠結桀驁不可控制昭義横亘其中
卒破朱滔救魏博而定其亂則以洺磁邢三州為之盡
力也貝當滄瀛之衝亦為重鎮今軍興未已轉輸糧餉
且為漢之關中河内矣歲多水災民寡蓄積煦噢而休
養之俾不至瘡痏而奮其忠孝之氣以作干城賢使君
明府之心亦此地父老子弟之望也敢因弁語而併及
之以附於諸叙之後塵云爾
重修南和縣志序
日東月西陰陽之禪代往來而不已也前聖後賢人物
之英靈生毓而不竭也匪文人纂組之則天地無色矣
故曰域中有三大而史官居一焉邑之志即邑之史也
黃帝分天下萬區禹會諸侯於塗山執玉帛者萬國今
之邑即古之國也國而可無史乎此志之不可不作也
南和在天文昴星分野自漢唐以來為邢州封域之内
夫其西眺太行北倚&KR3094;嵍大陸在其東洺水經其南洵
勝地也自古名賢指不勝屈而鉄骨冰心為有唐賢相
第一人者莫過宋文貞公其後則明之李載心白華池
朱和陽諸公後先颷起語曰人傑地靈地固以人靈哉
舊有志書殘缺已甚邑人咸欲修之而未有首其事者
丙午之秋余以假請告至里故人周子茗柯以咏邑之
十二景示余余走筆和之移書茗柯謂可以補邑志之
所未備會郡丞干峯王公邑令德符章公言之文宗虎
臣蔣公文宗大為嘉嘆曰今人一行作吏據三尺案日
事敲朴午夜猶持籌計錙銖耗羨而乃以載籍為重以
儒術潤飾吏治此兒寬黃覇之遺也吾聞周子茗柯雖
邑諸生哉其人熟於左國班馬有史材盍以幣先之茗
柯拜受惶切不敢辭乃挈同事諸子網羅遺失搜葺碑
版咿唔筆削晨夜不敢休息數月告竣不縟不繁有典
有則燦乎其如雲錦之章也釐然其如綱目之紀也事
皆詳盡而考核期必當人皆賢哲而去取無所阿豈不
卓爾大雅彬彬史筆哉書旣成上文宗蔣公公竒之忘
分與談曰子誠才士勉旃自愛且嘉郡丞邑令之用心
慇慇徵良吏之一斑也茗柯至都索余文以序余昨厠
黃扉之側讀秦撫所進陜西通志竊嘆其多識舊典寓
意勸懲有古大臣之風今茲志書之成一舉而數善備
焉則他邑之志聞風而修舉者尚未艾也是寧特一邑
之美哉
重修晉州志序
晉州古鼓子國漢魏為下曲陽元中統間乃改今名蓋
真定東隅之重地也舊志云鼓山聳翠滹水環清背倚
恒嶽肘扼陸川亦可見形勝之大槩矣而或者曰晉地
極目平沙絶無蒼巖白石參差掩映足供流覽所謂左
接瀛海右擁太行俱非肘腋間物徒虚語耳是殆不然
聞之青烏家言山巒之秀脉落平陽達人曠觀俯視寰
宇九點煙耳名山大川何必居籬落間乃為己物余為
諸生時曾入州境見其民物熙洽風俗淳厚桑麻遍野
絃誦有聲心美之以為一變至道此地其庶幾也歟迨
鼎革以來聞地漸瘠民漸困探丸者劫人於雈苻衿佩
者發咏於苕華則又不勝慨歎安得良有司綏乂之以
復昔日之盛也乎會州大夫思蓼郭公來守是邦拮据
二載以子視民以禮育士政清人和百務犂舉因奉撫
軍諸司憲檄修輯志書乃聘諸生關永清等編次採訪
學正程思恭鄕紳紀澐等參訂考較大夫則修餙潤色
斟酌損益期於至當書成問序於余余讀而善之蓋志
即一方之史也史才甚難唐劉知幾謂有三長五不可
而又云學才識世罕兼之故史才少今觀志中有綱有
目分為十卷體裁較然而每欵有引有斷備規勸焉安
饒武三邑例有聯轄聽其另修不相混淆見統屬焉職
官師長功德可紀者褒其大槩恕其疵瑕善善長而惡
惡短存厚道焉科目仕宦孝義節烈有關風化核諸典
紀詢諸父老確實無私示鼓勵焉藝文惟擇其有裨於
治理者經制則取其有切民瘼者而道釋二途原屬異
端非王化之所尚附諸簡末以寓存而不論之意豈不
三長之咸具也乎余因是而思古今治天下之大要吏
治與人才而已矣有吏治而人才愈盛有人才而吏治
愈淳此廟堂所宜慇慇加意也即如晉之人才指不勝
屈而唐之鄭國明之恒山尤為表表者然鄭國受業於
河汾恒山授徒於書院其學皆有所本矣學而後吏為
良吏儒為真儒可以為州郡之父母亦可以為天子之
大臣匪是則以寇萊公之功業尚有不學無術之譏然
則學可以不勉乎哉州大夫之亟亟於修志也仕而優
則學之大指亦所以化此州之士與氓共沐浴於先哲
先民流風餘韻而徐求所為一變至道者豈僅操觚染
翰鋪張纂組以應編摩之故事而已耶夫以其學為志
一州之書規模已遠大如此若進而登天禄奎章之閣
睹金匱石室之蔵又何難揚扢耿光大烈繼龍門扶風
之軌迹也余故樂述而為之弁其端
新鄉縣志序
蓋聞天道無常故星日有薄蝕之變地勢至厚而陵谷
有遷移之時然其間斡旋轉運俾三辰不失其次河岳
咸循其紀則在乎人事之修舉而已人事修舉責諸君
相而史臣之職實為之龜鑑故曰域中有三大曰天曰
君曰史官此非虚言也史在於朝則為一代之書史在
於邑則為一代之志志顧不重哉新鄉古弼鄘地殷先
王之膏澤沐浴最深其後雖染於妹土而保乂之化肇
自孟侯殆與伊洛豐鎬同其熙洽其析汲獲嘉二邑地
置新鄉則創於隋累代因之山川形勢左孟門而右太
行人民風俗勤播種而尚孝弟洵河朔要區哉前志雖
有可觀喪亂之後因革固已不同名公碩人之懿行騷
人文士之纂述更多未備適大中丞膠侯賈公持節豫
州檄州縣各修厥志新鄉之志則請於許傅巖先生曰
先生操觚司海内文衡久矣若然藜天禄之閣則當上
繼龍門扶風助是非賞罰之權茲一邑之志聊攄所懷
其鄧林之一枝而崑山之片玉也歟先生曰是役也余
不可以辭於是含毫吮墨纂要鈎深詢諸故老之傳聞
與夫貞珉之鐫刻且旁採博蒐自經史以及諸子百家
里歌巷謠凡有關涉莫不捃摭網羅無所佚替至於恒
星分野七政東行之說則又與余投書辨論而先生獨
得其精微然則雖一邑之志君子觀之以為有良史之
才焉余故樂為述而序之俾後之覽者知夫一邑之中
亦有天地古今之變恢弘瑰偉之觀若夫斡旋轉運安
民阜物必有待於邑之良有司與鄉之耆德而好學者
此物此志也夫
重修寧昌縣學宫序
聞之古者奠先師於學而無廟其後廟事之而無學自有宋
以來廼令天下皆得立學奠孔子其中如古盖自都邑郡縣
以至荒徼遐塞莫不喁喁向風而有嚴有翼也嗚呼盛矣雖
然古之所以為教者其法甚詳智仁聖義忠和其德也孝友
睦婣任恤其行也禮樂射御書數其藝也而又有言偽行僻
之禁侯明撻記之條是以磨礱濯淬漸漬日久有以聰明天
下之耳目而成其材今之所為學者吾知之矣俎豆籩篚罇
爵簠簋之屬歲時春秋稍稍陳設一二廣文先生兀兀苜蓿
齋中嘆無氊而歌飯不足即為之弟子且有不謀其面者矣
又况長吏者以錢榖刑名為要簿書期會為急以飾厨傳工
傴僂為能凡進德修業執經問難之事何啻秦越人之各異
其志哉教化衰息未有甚於此時者已再郁趙老父母令癭
陶之三年桴鼓不鳴鴻雁來歸頌聲交作雖魯恭之於中牟
陳球之於繁陽未之過也顧兵燹之餘泮宫傾圯鞠為茂草
公過之而喟然曰是長吏之責乎乃倡義捐俸庀材鳩工而
寧之紳士亦莫不拮据以趨不費民間一粒一錢數月告
竣自殿廡齋廊以及門壁庖湢莫不煥然藻然公進廣文
先生諸弟子而告之曰余之為此舉也豈徒美耳目之觀
耶爾寧昌固甲第淵藪自有明迄
大清以來或狀元宰相或九卿侍從其餘部寺方面魁名
傑出者指不勝屈在恒陽為文獻之邦矣此皆學之所成
之材也夫以恒郡幅員之大而寧昌所成之材獨優如此
則古之所以為教之法其必有不盡淹沒者矣今日者煌
煌駿奔余將與廣文弟子勉其不逮以供從事於磨礱濯
淬之方也敢謂非長吏之急務而弗盡厥心諸士其勉之
矣盖公之言如此余邑去寧昌密邇沐公河潤之化有素
新孝廉馮爾吉公所拔士也請為文以叙余故述其顛末
以見公修學之意將以成士子之材而復於古且以為後
之教癭陶與癭陶士人之學於此者勸也
任子家乘序
余昔驅車過濟上即聞古春秋孔門任子祀於兹土未
嘗不曠世相感徘徊不能去云時值戎馬怱遽弗獲瞻
拜至今以為遺憾間讀史記孔子弟子列傳身通六藝
者七十七人皆異能之士也而任子之名在焉字選鄭
氏曰楚人顧其言語行事不見於四子之書而家傳所
載則從夫子講學於洙泗之上讀書嶧山周流列國唐
封任城伯宋加當陽侯明稱先賢任子從祀廟庭由春
秋以來至於今七十五代矣夫漢闕唐陵化為冷風烟
草者何限即自黃帝分别姓氏以來宗族支𣲖淹没不
知源流者甚多而任子之世系分明若此豈非賢者之
盛德食報久而彌彰耶然由今七十五世以至於百世
千世吾知廟祀血食與天地並久終不可絶何者孔子
之澤萬世不斬則任子之澤亦萬世不斬也或曰任子
之言語文章既不槩見則學者稱述之疑於過情余則
以為不然夫聖門曾子子思著書立說傳道後世而顔
子以喟然數語發明至理稱為亞聖七十子之徒當時
亦各有言語文章秦火之後漫滅散失不復紀載徒令
人想慕其穆如清風之德則亦不幸而不傳不得與子
游子夏諸賢使後人咏嘆諷味其書也然即不傳亦何
遜焉後裔南石學䆳才敏與家弟辯若同登辛丑科進
士甚契持家乘示余徵言為序余自甲子以來矢志願
學曾作聖學知統以發明大中至正之傳而終以未得
親炙先賢為歉讀任子家乘如見任子見任子因此見
孔子矣司馬遷不云乎高山仰止景行行止雖不能至
心竊嚮往之愚悲世之人往來茲地者不能涓潔藻修
登先賢之堂思先賢之德而徒留連於李青蓮飲酒歌
笑之樓也其亦不知所重矣南石兄其敬守先祀以勿
忘先聖之教也余懸車後將登泰山趨闕里觀先聖之
祭器車服並登任子之祠而瓣香下拜焉南石兄其待
我於濟水之上乎
兼濟堂文集卷七
