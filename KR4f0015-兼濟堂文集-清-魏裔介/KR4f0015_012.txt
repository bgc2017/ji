兼濟堂文集卷十二
大學士魏裔介撰
墓誌銘
四川布政使鉅鹿楊公猶龍墓誌銘
公諱思聖猶龍其字號雪樵直隸鉅鹿人也今海内能
文家無不知有猶龍氏者康熙改元公以四川方伯覲
闕下畢亟旋所任時病痁及河内之清化鎮遂不起其
友魏裔介聞訃為位以哭賫文告奠略叙其出麾藩臬
之故而尤悲其如是之才未竟厥藴屬其家焚於柩前
不欲以示人也已又念公生平所嗜好復以詩十二首
哭之而其孤履吉作為行述且以申涵光之傳來固請
余銘曰嗚呼余安忍不銘吾友哉自公之出也余猥竊
臺端顧中遘讒訟既不能出其氣力挽吾友於生前而
僅以其文報吾友於地下則將掩袂以為之銘而去吾
友之亡也忽又一年矣公幼有神童之目年十二補博
士弟子員己卯以鄉試副榜貢入太學壬午中順天舉
人丙戌成進士選翰林院庶吉士已授編修纂修實錄陞
修撰歷任春坊侍讀學士尋出為山西按察使陞河南右
布政使轉四川左布政使以卒公天材雋妙風神卓絶
舉世所不得梯攀尤工於為詩擅晉人書法既居禁近
譽望日重而性慎許可間與一二知己秤量人物時有貴
顯以壇墠自命者公輒不肯屈一指聞者固已恚之矣
世祖先皇帝方留心翰墨召詞臣能書者面給筆札公
與陳宫詹爌所書縑幅獨稱
旨賞賚有加恚者益忌公將大用思有以中之會
上欲破銓法積習内外互用而公遂補外陳公亦出為
陜西布政或疑公注情風雅必不諳熟吏事若以此困
公者乃其在山西也讞决精敏累年大案片言立解督
若撫皆倚辦如左右手其在河南也攝左藩事革羡額
給軍餉以廉潔稱居一年鹽使者力薦及遷而之蜀蜀
係新造土荒不治民與虎狼雜處時又用兵軍需旁午
通省榷算歲所入不過三千緡無以應也公至則悉心
綜理之首曰募開荒立法盡善計增額至數萬一以輸
之縣官而民不謂苦次曰招外商平劑物價無有竒贏四
方擔負而至蜀漸復故凡四載當事交章舉卓異因入
覲賜袍服有差而病已甚矣然則天下之稱公者止以
詩文為當今之第一固不足以盡公也即荒餘轇結欲
大有以難公者適足以見公之才成公之譽則亦何益
而可以止矣獨怪公歷官報最資格轉注會應内遷而
廷推者再達於
御前若或尼之其根蒂之結不知何自而然今以方伯有
功可紀使稍延月日以上考平進必為卿貳將發揮其所
未盡乃八年勞吏間關殞命於車塵馬足之間也嗚呼
豈非天哉公之於詩也抉開元大歷之精髓明人中獨
喜李空同何大復當冥搜放意動惬天然登山臨水憂
時憫物之志無一不洩之於詩其且亭稿有六刻無慮
數萬言入蜀以後益蒼茫蔚跂伯仲浣花之間大復固
不及也但其宦蹟之遼遠年華之耗折竟與大復相上
下蓋公之必傳於後也以詩而公之遭忌以沒也亦以
詩嗟乎是則可哀也已公生平於聲色仕進皆不營心
獨鑒别人倫接待寒素有若饑渴於己丑禮闈拔今&KR0688;
讀學士曹本榮等二十八人本榮學者所稱厚菴先生
也先是公與其友永年申涵光鷄澤殷岳讀書廣羊山
中後居方岳每懷巖棲之志及病亟殷生時在左右公
曰我為庸醫所誤殆將不振沒之後魂魄其依廣羊乎
太原有高士傅青主者精醫術我所善若彼至或可以
救殷生掉臂行力趨青主觸炎冐雨晝夜走千里及至
而公已沒公之知人能得士心也類如此噫余與公交
幾三十年矣憶初相遇意氣蠭涌被酒招呼兩人即以
性命期許已同籍同朝風雨如晦無間朝夕游屐所至
皆有歌咏筆札往来殆成卷軸公既在外以山川契闊
之故猶託毫素以論心及辛丑之来亰師也殷殷執手
凄然更不勝情方與余約為他年禽尚之游乃未及而
匆匆以死余之淺植薄蓄豈敢望公世之耳食者且以
大家同類而並稱之嗚呼王前盧後其亦待後世覽者
之流連慨歎也與按楊氏之先其譜系相傳出自龜山
有諱忠者為始祖四傳而公之曾祖諱中明嘉靖庚子
舉人同知杭州府祖諱若栢光祿寺署丞贈奉直大夫
妣穆氏薛氏皆贈淑人考諱粹玉贈奉直大夫妣閻氏
贈淑人公之元配李氏封淑人有二子履吉官監生娶
河南水利道副使劉公㴻女徵吉官監生娶内府中書
舍人李公培基女女三已適其二公生於故明天唘元
年之八月十二日卒于康熙二年之六月十四日享年
四十有四凡沒于王事者例應贈侍郎尚未題疏今將
卜葬于某阡銘曰天之駟也而窘以紲殿之柱也
而短以楶誰不公卿而反躠䠥胡斯文之則舒而
一官之若拙爰視大鳥啾兮徘徊言告螻蟻勿蝕
其穴
清故孝廉公儀張公墓誌銘
張公諱来鳳字公儀原籍山西樂平永樂初有諱海者
徙寧晉霍家庄數傳至伯州生自完字還真生子三人
公其長也生而端凝穎異十六歲補博士弟子員十九
歲應歲試取高等赴束鹿問業於耿大𠫭公杲如又贄
於同邑孫恭憲公丙子科考取首卷補廩中順天鄉試
第四名丁丑赴春闈不第恭憲公慰之曰得失命也公
益自奮恭憲公亦數過其書室一燈熒熒清談至夜分
皆性命之秘也公之識由此愈弘戊寅冬十一月邑被
圍急父死室人劉與母楊暨兩弟婦霍章及母舅子李
嘉猷婦王氏俱死已而大兵去自井舁出姑婦五人面
色如生公泣血長號枕塊寢苫廬於墓側日啖粥不過
一盂治葬事比窀穸四方来觀者咸嘆其節義孝順萃
于一門已舘獲鹿魏敬甫家教其二子雙鳳雙麟雙鳳
後登進士擢侍御直指衛公楨固奉旨考覈舉人衆舉
公孝直指旌之曰孝廉真品癸未上公車試期改八月
入都自陳一門五烈部議核寔建坊旌表公自戊寅鰥
居至是七載始再娶甲申三月逆賊李自成䧟亰師公
率弟子暨門人縞素哭於郊作輓詩五章乙丑至都孫
恭憲公病留侍湯藥病革以所著書付公永訣劉太史
聞其兩世同㸑題其堂曰師忍辛夘赴赤城乙巳丙午
在漳州仲弟丹公任所丁未歸里戊申為弟子&KR0688;通鑑
兩漢性理太極圖說及西銘大義秋大水顆粒不收稱
貸度日怡怡如也己酉立義塚夏冬遊孔林秋赴西山
築白石居居之冬仲弟陞漕標中軍參將自山歸庚戌
人日復入山冬始歸里辛亥正月將入山有湯姓者與
姪檠善来投之有風疾其還也投桑乾河而死其家訟
之公鬻產往為之分理事乃解仲弟歸自漳設家宴兄
弟少長暨内外主伯亞旅莫不欣欣然有自得之色壬
子公年六十九歲矣撫檄各鄉村築牆濬壕公奉法維
謹首先倡之報竣捐助獨多與鄉人有年德者十二人
為和睦社每月一會彷古鄉飲酒禮行之肉菜五六簋
酒不過三巡而已紏合族人以地二頃為祀田為其高
曾祖立碑暨五烈旌表始末立坊建饗堂四時躬親奠
祭焉閏七月有失血疾延醫調治不效以是月廿五日
卒癸丑春正月余自郡城歸里公之子梤登堂頓首持
范鹿野先生所為狀来請銘曰余父勵學一生願得琬
琰之文以垂不朽也嗟乎余與公隣邦壤相錯未及一
晤公猶記丙子科試於闈中不利既而見公中式之文
而愧之在都與孫恭憲公相過從則又數數聞恭憲公
稱道公勿絶暨請告歸里思一見公而未得也然夙有
知公之言蓋昔年奉詔舉山林隠逸之士余嘗語人
曰如寧昌之張公儀者孝廉中真孝廉也以膺斯舉庶
名稱其實既而不果然既有是言也桑梓親友共聞之
矣是則烏可以弇鄙辭今就鹿野所狀為之詮次而其
嘉言善行固有不可勝紀者姑撮其大略耳蓋公一生
篤志經史沉?進修不敢有一息之懈凡設帳遠近十
八九處授受無虚日執經問業者數百人此固公之所
甚樂而不以為疲者也其生平孝友敦睦視兩弟如左
右手視諸姪如已子痛二親之沒也春露秋霜愾乎如
見父還真公嗜茄終身不忍食茄舅氏子李士良貧困
飬於家為之一再娶妻李崇陽貧困給地十四畆從伯
子龍遇害死從叔母李以饑死俱收葬之族兄鵷鳴舘
涿州病革為之醫藥及卒殯之蕭寺先遣其妻女歸携
櫬歸葬復嫁其女族姪之彦欠糧捕繫公代為之償收
飬於家仍為之娶妻生子其於孫恭憲公耿大參公之
沒也皆有心喪之服三年如此者皆人之所難吾嘗讀
史而慕孟宗張公藝蕭穎士之為人以為古人不可復
覩矣今觀公儀行狀所載自少至老孜孜矻矻以倫常
為菽帛詩書為性命其所言者非今人之言而古人之
言也其所行者非今人之行而古人之行也終身不失
足於人不失色於人不失口於人蓋其於義利理欲之
辨有卓然其不惑者焉且其&KR0688;習討論教授生徒非但
工詞章取華膴慇慇然有獨為君子之耻其視世之依
阿淟忍脂韋滑稽以取富貴者為何等也世俗艷稱富
貴輕藐道義見㓗行為善之士則相與揶揄幾欲束之
高閣要之天理在人良知難湮德固不孤而蘭為國香
生於幽谷不以無人而不芳是以公儀以經魁孝廉名
重燕趙間未嘗重茵而坐列鼎而食高車駟馬出入里
巷有一日之榮使鄉里小兒駢肩累迹瞻望咨嗟不可
不謂士之至困極窮然而處白屋甘粗糲披卷咿唔至
死而不倦不怨者良以有所得於中也其足跡所及半
天下海内賢豪長者亦多樂從之遊殆與盜虚名而無
其實者異矣所著有易經補註蒼巖集策論法存四
書定字等書行於世生卒子女嫁娶詳具本家誌銘
銘曰六經刪述念斯人孔壁蝌蚪孰與親超騰冀北自
絶塵一室常懷萬物春赤城禹穴走逡逡綘帳立雪咸
俊民茟秃唇焦酉暨寅海若汪洋許問津著述不輟擬
等身古文竒字校周秦桮棬几筵涕泣頻閭黨化之風
俗淳土厚水深馬鬛新公之子孫宜振振
誥封通奉大夫太子少保禮部右侍郎兼内翰林
國史院學士六鵬李公墓誌銘
余丙戌與黻菴同舉南宫即知有年伯霽巖先生顧以
同舘讀書課業少暇晷嗣後轉給諫憲院王事鞅掌竟
未得登堂聆訓誨至今有懷耿耿也黻菴文章妙天下
官至學士少宗伯金甌紅霧海内想望宣麻乃以壯歲
懸車官至二品家徒四壁而霽巖先生積學隠德終始
一致微特桑梓稱之亦海内所宜矜式也是安可以不
述按狀公世籍江南嘉定弘治間移家亰師為順天人
曾祖諱某祖諱某文學考諱某舉明經皆未仕李氏勤
學好古操行純篤久而未發識者知其後必有達人公
生而純厚狀貎奇偉廣額豐頤寡言笑然間發論則騰
踔瓌偉四座盡驚讀書目數行下事父善所公及嫡母
劉夫人以孝聞入黌序為文辭熟於左國班馬下迨韓
柳歐蘇皆咀味其菁華不但工帖括已也一時名流咸
服之然文太高不合于俗目屢困場屋毫不介意學愈
力前後居善所公及兩母喪哀毁盡禮幾至滅性大亰
兆及督學使者數嘉奬之公寡嗜好確然自持既欝欝
不得志闢地數畆種花樹襍植果蓏灌溉之餘則課子
弟執經問難雖守傳註說時出新意毛鄭程朱考辨精
切以故丁夘以来黻菴售公之諸子先後售公之執友
及平日稱同志者或與公之子稱同年而公獨落落不
合每味孟浩然十上耻還家徘徊守岐路之詩為之慨
然晩年閉戶讀書自經史以及稗官野史分類摘抄成
書六百餘卷名曰雅薈並文集若干卷藏於家公諱方
懋字六鵬號霽巖順天府文學以子貴累封通奉大夫
太子少保禮部左侍郎兼内翰林國史院學士加二級
於康熙七年十二月二十五日卒得夀七十有七元配
梁氏封夫人先公九年卒男四人諸孫十人孫女七人
曾孫五人男長曰奭棠丙戌會元探花及第歷官禮部
左侍郎即余同年字黻菴者也次曰起元安陸府知府
皆先卒次曰元發甲午舉人次曰元颺孫長仙源奉天
府推官次仙灝仙湘皆貢監生次仙潢仙流仙湄仙沅
仙沚仙津仙渡孫女長適丙午舉人馮載餘未字曾孫
曰鏞鎮銓鐸鐘嗚呼公之嘉言善行甚衆如狀所稱教
弱弟嫁遺甥推誠好義諸彰彰在人耳目者不可悉數
而德行文章尤足為世之積學力行者法至於諸子之
貴顯諸孫之昌熾公所謂若固有之自視欿然者也以
公之盛德其學深邃非淺隨薄蓄者可窺使余得聞其
緒論必有開發愚陋以達於昭曠之域者而竟以塵勞
汨汨失之是則余之仰止弗獲咨嗟涕洟者也昨歲余
過孫北海少宰芥舟見架上有書數十卷詢之曰是霽
巖先生雅薈也余倉卒涉獵光怪陸離知為奇書語北
海曰是當必傳北海亦深以為然嗚呼德行文章兩無
憾者非先生耶先生雖居亰師然老屋數椽在沙窩門
内最號僻遠知契者非覓駿足齎糧糗往往半塗而返
公則居之數世不移即此可見先生高風逸致如鵾鵬
翺翔於寥廓也余又何足以知先生哉元發等將以康
熙某年某月某日扶公柩與元配梁夫人合葬於廣渠
門外觀音堂村祖塋之新阡爰礱石為銘銘曰于闐之
玉出彼流沙磨礱淬厲瑞于王家煌煌芝草蔚其三秀
楩楠杞梓天室之構公獨何為嗜古去財篝燈鑿壁積
德不回佳城欝欝達人所寄宜子宜孫永錫不匱
高母王太淑人墓誌銘
太淑人王氏名族之女少嫻閨訓精女工聘于韓城贈
中大夫高公諱愉號泰吾府君今兵部督捕侍郎弗若
之父也未及歸而高公有失怙之惨服除乃娶是年甫
十七敬事姑如母姑性好善喜施委曲順成無弗如意
以織絍之資佐夫攻苦詩書學日以懋姑遘疾與中大
夫府君焚香禱天通宵不寐及歿哭泣擗踊哀毁幾至
滅性分㸑時家用未饒元旦及令節拜掃貧不能多肉
則兩截而以竹綆聫之恐滋不掩豆之恥也姑在日勤
於紡績遺有紡具線囊而為鼠嚙壞垂泣補綴之懸于
寢室曰使子孫勿忘本也歲大荒中大夫府君以粟活
人再饑賣院以賑值寇變修築敵臺皆力贊之遂其願
辛巳中大夫府君以疾終地未卜弗獲襄事越三年弗
若登第母大愉悦值寇變亂道路阻塞弗若不得歸里
母撫柩傷心曰是不可待也促治椁乘間以葬嗚呼太
淑人可謂達權通變而不拘於常者也弗若歸而號曰
天乎吾尚可以為子哉太淑人慰之曰兒奚咎大亂時
恐有不測我以義為之兒孝思真至追遠之誠何歉嗣
後弗若為評事於亰偶寄簟席布縫之而庋焉寄衣服
原袱多不拆曰汝太母未得服吾不忍衣也一敝蓆數
十年不易破而補以布終不易弗若受恩賜令蒼頭齎
以為夀封識不動曰俟其歸以散諸親昆季也順治壬
辰弗若迎飬亰邸時為諫議大夫凡有疏草必詢其故
云可乃上否則止乙未分校禮闈囑以取人大典勿負
朝廷選聘弗若遷大理少卿詢之曰此汝做評事時衙
門耶所理犯人中有冤者即係難民當以汝母避難時
存心若不能平反非汝父賑濟與汝大母施捨心弗若
奉教惟謹丁酉弗若以府丞督學仍提調順天鄉闈母
病甚促弗若遄往治公事曰汝勿憂汝去我病自愈既
而果愈弗若陞通政使母思歸秦弗若請假歸一路皇
華授舘板輿依依母子之樂融融洩洩見者嘆而慕之
曰賢哉母孝哉子也至里建祠宇植松楸祭祀必親假
期滿弗若顧戀不去母促之曰王程不可遲也至京擢
兵部督捕侍郎每寄書為國為民忠即是孝况此衙門
尤民命所關汝其慎之既而弗若以飬親告歸母執其
手曰兒歸孝我耶汝大父及父所行善事汝力紹之所
存詩文汝早纂之戚里匱乏汝量賙之是之謂孝也若
朝夕饔飱我性淡泊亦勿庸鼎牲為及病將革猶以族
人諸兄弟為囑嗚呼自蘋蘩之詩見咏於周南教子勞
逸誌媺于左氏其後奢侈相尚壼範之克修者或寡富
貴驕人簞食豆羹見于顔色丈夫或不能免如劉孝標
所謂不費半菽落一毛而坐視三黨之窮困比比然也
今觀太淑人之嘉言懿行初無一毫矜飾效法古人誠
懇儉朴本于自然樂施尚義娓娓若終身不倦愛子至
矣出於義方天性自然也所謂女子而有君子之行者
太淑人無愧焉弗若自韓城二千餘里以狀来請余銘
曰先母窀穸有期匪大仁人嘉惠以文則無以表壼範
也余謭劣何足以發揚太淑人之德惟是太淑人狀内
所載誡諭之語再四覽之多有似于吾母張太夫人者
是以吟諷之際有痛于懷不禁洒淚之盈几也猶記弗
若請飬西歸日余贈之詩曰梧垣十載著鴻名樞部慇
慇念獨惸為憶高堂親菽水因辭北闕事漁耕龍門急
浪河津接太華仙峯紫翠横忠孝兼成推國士須知金
鼎藉調羹余聞太淑人有孟母之教故以河津之學調
鼎之事望弗若非諛作也今倏然五載而余遂銘太淑
人之墓嗚呼太淑人有德子賢且孝不待文而傳而彤
管之義留之貞珉垂諸後禩其亦知本原之有自乎太
淑人生于故明萬歷丁亥五月十九日沒于康熙四年
十月十二日以弗若任順天府加一級覃恩太淑人享
夀七十九歲子辛胤即弗若癸未進士官兵部督捕右
侍即子女嫁娶具載今將以康熙五年三月十六日合
葬于中大夫泰吾府君之塚余與弗若曾同官為友是
則宜銘銘曰匪慈之資仁何沐匪儉之師德奚育豐于財而
恡於睦達於宦而念其夙嗟世俗之碌碌惟太淑人
卑以自牧裕其後昆遵厥初服是宜子孫繩繩徵余言
以為俶
錢母贈太孺人趙氏墓誌銘
贈太孺人錢母者侍御錢君延宅之母也先是侍御請
假獲俞蓋以葬母故余時掌院事知之最稔侍御以其
舅氏趙宫允狀来請余銘兼讀侍御所為附述不覺汍
瀾泣蓋當母見背侍御裁六歲耳迄今踰三十載而後
葬葬之日侍御年四十有一矣故其言至悲慟余感侍
御之孝且余固失恃之人也能不感而且泣又曷敢以
不文辭按狀太孺人姓趙氏為吏部侍郎謚文毅公之
女孫文毅當江陵柄國奪情事起首疏劾之杖闕下後
累遷吏侍科第蟬聫以文毅直節固應有後乃刑于徽
媺猶迤演而及于其子之女且及于其家也太孺人之
父曰叙州守文度公母曰何太淑人太孺人生而羸弱
時不勝衣為何所憐愛及長歸于錢為今封監察御史
嗣聖公其舅曰湖廣憲副仍峯公姑曰趙夫人即太孺
人之從女叔也太孺人婦道克修承顔伺色不以親故
少懈而肅賓祭治酒&KR1329;内外皆稱其勤封公雖貴遊乎
嘗鍵戶鈔書夜分不輟太孺人篝火佐之不言倦其于
臧獲媵御也悉心以待咸有恩澤然坐是而病亦劇矣
以娠後血腫病益甚然神觀爽然家人皆冀其少間已
竟卒卒而戚黨老幼無不哭之慟者母何太淑人指六
歲兒輒嗚咽不能出聲封公傷心伉儷乃不復娶侍御
孤露嘗飬外家其言曰嗚呼吾母之不克見也不見而
思思則惘惘如隔世但憶兒時嬉戲床笫間母擲一棃
亟掖之出恐驚吾父寢及戊辰出就外傅歸母命背所
誦書輒了了母喜甚摩額置諸膝者再嗚呼母亡三十
年矣春露秋霜泪盡繼之以血音容渺然今胸臆裁誌
此兩事耳豈不痛哉蓋余得之於附述者如此侍御起
家行人擢今官太孺人尚藁葬侍御以王事靡盬西出
秦川攬轡間未嘗不中心搖搖及茶馬報竣始得請假
襄事嗟乎以太孺人之賢而不幸以夭夭而家道幾中
落矣漆燈單櫬寂寂于荒郊淺土之間者又三十餘載
彼富貴繁華者彫謝知幾許乃六歲兒讀書成立繡衣
持節歸守宰以下負弩矢前驅營馬鬛修芻靈邑人士
觀者莫不稱孝謂錢氏有子太孺人之遺也嗟乎太孺
人之目可以瞑矣矧侍御年正疆行益淬以成文毅公
之宅相語曰美必歸其所生則太孺人之綸綍重褒當
必有日而又何生死之異視哉太孺人生于萬歷辛丑
年二月二十日卒于崇禎戊辰年九月一日年二十有
八子二長即延宅順治壬辰進士今任江南道監察御
史娶張氏贈孺人先卒女二一適太學生周玉臺一殀
孫男世嚴郡庠生延宅出餘詳狀中初延宅官行人已
得贈其母為孺人今用御史覃恩改贈太孺人以某年
某月某日卜葬于殿橋之新阡余前掌臺端與侍御有
相成之雅遂綴其梗槩歸之俾繫于麗牲之石誌已復
為銘銘曰胡譽之封則婦道之章胡嗣之昌則姆教之
良虞山紀堂馬鞍在陽尚湖深浚欝欝靈光將無忝爾
祖以女蘿附文毅公之賜藏繄惟令子克剪松區而三
十年来所涕雪而徬徨鑱詞潛闥爰表流長昭茲孝德
永矢勿忘
前中翰姜公暨元配賀孺人墓誌銘
康熙丙午秋余暫假還鄉適丹陽姜子允茂來謁以頭
搶地涕泗横臆有所欲言則手其大父中翰公暨妣賀
孺人行實云將卜吉舉柩合葬于鹿庄之原窀穸有期
請為之誌噫余與公雖生不同時然素聞庭訓於趙忠
毅公文集中景其流風餘韻心焉嚮往者已久兹舉也
義不可以辭遂損益其狀而為之誌公諱大受號抱宏
世居於雲陽之滕村里其先有宋時稱平陵望族隨駕
南渡為郡馬公至勝國初年安十公樂雲陽風土始占
籍焉後多科第顯官大江以南推姓族必曰雲陽滕村
姜氏公之曾祖三溪公則其創發者也三溪登嘉靖辛
卯鄉薦連守茶陵茂州潔已愛民兩郡尸祝至今以名
宦爼豆學宫公祖文學近川公父處士復吾公母蔣太
君公生而英偉丰采動人修貌美髯温言至行軒軒如
明月入懷幼時就塾口授經史朗朗成誦既長以經明
行修為學者師無何處士公棄飬同室有操戈者公跪
告其母曰此不可以口舌争也吾寧遠避之有婦在母
不憂甘旨也孺人雅得姑意未寒繫絮將旦調羹代供
子職太君安之神廟中年癸巳京察及攻税監争國本
者俱奉旨禁錮士大夫閒居無事留都新安暨荆水檇
李書院相望相與講學其中公皆負笈從之每發一難
竪一義諸公嘆服以為不及一時若韓蒲州葉福清趙
高邑鄒吉水尤所折節天唘末年璫熖熾甚伊時縉紳
號強項者或死或杖或戍公獨侃侃然百計周旋即料
虎頭捋虎鬚所不恤也崇禎改元公以能書供奉武英
殿聲氣益廣乃以盛名招忌含沙被誣一時在朝君子
咸為不平尋有廉知其人者欲為公疏論其事公力止
之請假歸怡情丘壑課子弄孫意泊如也會有詔各舉
所知當事咸惜公才欲奏書薦公皆謝却之公為趙儕
鶴先生受業生趙先生死公冐禁送喪徒步千里事平
以先生遺稿未梓破産授工流傳海内肝膽生前表章
身後公于師友可謂兼盡之矣他如拯族荒恤孀妹撫
遺甥親朋然諾棄千金不顧皆公之餘事耳賀孺人生
於名門賦性温淑于歸之後治家嚴明朝夕拮据公以
道廣好遠遊賓朋絡繹夜半猝投而庖厨整暇方員畢
具曾不聞有叱咤聲居常孝養姑嫜潔齊粢盛延名師
訓子弟公私内外不以煩公可謂女丈夫矣辛巳元旦
公肅衣冠拜祠下與族宴會偶得微疾越數日呼諸子
而語之曰吾殆不起矣吾以布衣為翰墨侍從先世田
産不落尺寸三子咸成立年已七十安所不足乎目遂
瞑以此觀之公胸中真坦然太虚無一物得縈繫者唘
手足之日一榻蕭然四壁如洗惟以多財損智為遺戒
蓋氣節才望表表當時而尤篤于友誼盛衰燥濕不以
易懷至欲捐生死以赴之以是天下推為長者而終身
學力亦于此而見其大也賀孺人亦旬日下世蓋白首
同所歸云嗚呼公之沒也於今三十年矣余與公雖未
及謀面然忠毅公余之至親也溯厥淵源見公之後殆
如見公焉或有以公位不滿其德嗣君用不盡其才而
家道中落門庭衰薄為公惜者子不謂然昔公之意氣
卓犖天壤今清白昭垂子孫林立玉茁蘭芽天之所以
昌大其後者正未艾也夫何尤焉爰為之誌銘復據實
以表之曰有明正士武英殿中書抱宏姜公之墓嗟乎
余讀漢書李固王成之事每為流涕若公之執義不舍
有古人之節鐫刻遺書增光琬琰雖王成之節何以加
焉趙氏有孤設上賓之位而祠之固其宜也昔趙忠
毅公表先外祖光祿卿張恒華公也曰正人余兹表公
曰正士君子與君子為朋千載一日百世如生也信夫
銘曰鷹揚之後才卓犖文如班馬詩韓毛書鍾王兮氣
離騷桐城應山喜遊遨求師立雪在古鄗死生不忘捐
血膋高文夀世稱人豪仁人義士清揚標鹿庄之原映
江潮咏楚些兮英魂招
封中書舍人句山張府君墓誌銘
公諱金龍字礪汝號句山本江南句容大族也六世祖
諱奎者由孝廉宦楚北流寓於沔因家焉及其曾祖文
翰公隠德仁心惠及鄉閭至其王父五美公負性豪邁
輕財好施孤寒待以舉火者甚衆延至厥考承圭公?
修力學不事生産家業拓落生子五人府君其次也承
圭公感異疾府君侍立左右衣不解帶迨病篤延醫祈
禱百計無效刲股調羹病以漸愈延夀三載遠邇稱頌
咸以為真孝子及承圭公卒府君泣血水漿不入口戚
里咸勸慰乃不至滅性云棺槨衣衾窀穸之事竭力盡
誠不留餘憾弟三人皆在襁褓中府君撫愛長飬教誨
婚娶成立而後析箸也學龍列名膠庠尤有名譽未遂
飛鳴其卒也府君痛惜之伯兄性戅急府君事之恭順
弗懈友愛無間幼讀書敏慧淹貫經史得其肯綮為文
挽筆立就髫齡入黌宫一試即食餼綘帳談經遠邇之
士多負笈從學焉凡七入棘闈屢中副車不獲正額然
不以得失縈懷也庚子歲薦值
今上龍飛改歲為恩壬寅入國雍見賞於大司成瑤山張
公每試冠多士考授一職不欲以明經終己酉試楚闈
仍不利府君於是喟然太息曰余於舉業揣摹備極苦
心矣試之不利予無如命何心之不動命其如予何乃
躭飫於詩學枕藉李杜沈酣騷雅鍾譚之選亦兼收而
並采焉為古文詞以左馬為師手不停批口不停吟以
為平生之所好在是焉課子尤惓惓午夜篝燈與共寢
食之溢鄉會試皆以第五魁春秋之滙博士弟子亦非
池中物也之溢復以文與書高等考授中書舍人西清
載茟黻黼
皇猷遇覃封封府君如其官元配劉封孺人顯親揚名則
府君義方之教著矣先是之溢告余家嚴廷試過上谷
讀夫子忠烈碑銘未嘗不泣下沾衣也曰此文同金石
不朽安得登堂一見先生大慰生平乎余唯唯心竊識
之今春之溢踵門而泣持狀以請余慕延陵掛劍之義
遂弗獲以弇鄙辭乃即其狀而叙次之大約府君性耿
直言行務合於理無所瞻顧見鄉里間有為不善者深
嫉之見於顔色人或謂其惡惡太嚴府君不為意甚至
為不悦者雀鼠府君虛舟遇之至於親友有急難則如
拯溺救焚不惜貲財郡有大利害必約衆公舉興革得
宜士人以為儀型標準而已未嘗有德色也淡泊自守
食不膏梁衣不羅綺督農課子以是為常每樂鄉居怡
情物外而勤儉所積家道亦漸充裕復祖業又善攝生
不事呼吸吐納精神強徤如少壯人乙夘之秋偶冐
風寒漸至不起遂卒寄詩亰邸云作書筆欲癡不得
見兒時樹静風將折陳情恐已遲又為遺囑勉子孫
以忠孝敦倫紀循禮教洵可為令終有俶者也悲哉
銘曰大隠有林小隠有林煙雨樓中抱膝長吟滄浪之
水白石岑岑彼其之子錫類情深授經名世攄藻獻琛
抱璞未遇氣峻千尋沔水不竭達於漢隂後昆永蔭玉
樹森森
别駕沱濱高公暨魏孺人合葬墓誌銘
公諱光猷字潤仲號沱濱世居寧晉城北之曹古疃祖
九二公諱推萬歷丁未進士累官至太常卿推生柱河
公諱去奢崇禎丁丑進士累官至大理丞俱崇祀鄉賢
入名宦母王孺人生十子公行二幼而岐嶷讀書能見
大意每聽講解輒能觸類旁通會悟甚速柱河公愛之
十五歲入邑庠學博而多通常往来鄗南登城眺望憮
然懷古與余論文有水乳之合王太孺人寢疾公妹尚
幼孺人泣囑曰我止此一女爾兄弟善調護之公泣而
受命其後適高邑趙玉書孀居無子息公數往来視之
饋遺無虛日不忘母臨没之言也居喪躃踊號泣毁瘠
骨立人稱其孝隨柱河公令涇陽時流氛孔熾公戎衣
登陴寢食城頭以佐其守禦城卒克全寧邑荒歉請於
柱河公捐粟以賑親友待以舉火者甚衆壬午食餼同
孝廉張次白諸友下帷攻苦咸推服其殫思之密而用
力之勤也癸未甲申之間寇起郊原柱河公擕家北避
束鹿以家務委之曰善視祖宗家廟墳墓勿驚我先靈
也乙酉柱河公以侍御督學江南公佐之閱文篝燈午
夜列前茅者多知名士壬辰以拔貢入國雍旋考别駕
仍歸里侍寢膳余為冢宰時曾走書勸其仕進公曰吾
祖父累世清要而甘以一倅老乎且徜徉山水間耳居
家教子居敬為文法先軰立行守先誡勿效世俗裘馬
輕薄態居敬遂成孝廉教授宣府臯比多士遠邇蜚聲
常病痰治之弗痊一足不利移居柱河公所遺知妄山
房每曰能知妄則無妄矣敢不凛庭訓而朝夕自警優
游繩床者十餘年然終不能起遂卒待贈孺人魏氏即
余姊也幼而穎秀端謹婉孝承顔無違女誡諸書讀之
立解及笄于歸姑性嚴峻獨得其歡心於娣姒之間油
油如也咸稱述無間言王太孺人捐舍時家務倥偬一
切含歛之事盡其哀痛親授居敬句讀不假顔色農桑
耕穫督課得宜惟勸沱濱力學未嘗片言相拂也不幸
晨起偶覺氣滯無疾而歿焉生卒年月子姓云云居敬
將以康熙十六年四月之二十七日合葬公與魏孺人
於曹五疃之祖塋禮也余既叨至親甥居敬以給諫鹿
野范公狀来請乃叙次而銘之銘曰抑鬱誰語時命不
猶利器不試終老一丘折腰可恥人世焉求杜門却掃
莫與為儔辟纑舉案名門好逑和丸畫荻克紹箕裘瓶
墜玉毁才智則優癭陶之北蔚其松楸魂魄惬適無間
明幽我聿銘之涕泗横流
歲進士貞復馮公暨待封孺人魏氏王氏合葬墓
誌銘
學可以修之於已而遇不能必之於數是以董仲舒有
士不遇之賦劉孝標有辨命之論洵以自古以来人之
富貴貧賤咸得之於自然不假道於才智或高才而無
貴仕饕餮而居大位造物者有數存焉達人安之盡其
在已者而已矣若貞復馮親翁者其亦學修於已而艱
於遇也公諱端栱字貞復别號亦呂大司寇鍾華馮公
之孫也司寇公用刑寬恤有聲於明崇禎年間仲子道
隆以庠生恩廕歷任南京刑部郎中恂恂長者也生貞
復為長子幼而岐嶷出就外傅勤於誦讀無兒童嬉戲
態年舞象補博士弟子員尋食餼奮志青雲即欲脱穎
而去乃入闈不利己夘遭母喪哀毁骨立幾至滅性以
父宦游金陵家務襍沓綜理詳密值荒歲人相食資用
裕如以其贏餘濟親友之不火食者甲申
皇清定鼎郎中公有東山之志貞復事之彌謹朝夕侍側
愉色婉容得其懽心焉庚寅郎中公捐舘舍痛不欲生
勉強溢米粥而祭葬遵朱文公家禮毫無遺憾服闋肆
力於舉業王唐瞿薛諸大家下茟千言立就督學使者
擊節嘆賞拔置前茅邑侯高郵朱諱之焜者尤奇之曰
此席上之珍荆璧隋珠也自當啖紅綾餅而看上苑花
矣乙未貢於成均戊戌考授訓導非其好也癸夘之後
文尤騰踔滔滔汨汨以傳註之理抒古文之辭自期必
捷即閱者咸欲持左劵而竟不售遂喟然太息曰吾之
不得志於時也命矣夫何怨尤為聚徒講學口授經指
著為講義多所發明又裒集其所作制藝定為百篇以
示諸子曰吾非敢享敝帚以千金抑生平心血在此藏
之笥中以志螢忩雪案之意云耳丁未染痰症半身不
遂扶杖出入課子讀書時為訓解間命巾車東臯督課
農桑觀漳水湯湯大陸浩浩不勝感慨幾於阮藉痛哭
矣丁巳暮春自念及身後事曰余殆將不起也逾數日
病劇醫藥罔效遂卒家兄竟甫為大司寇之孫婿余自
垂髫時即識貞復而仕路馳驅相隔四十年矣令子如
式如山因慧茀舍姪以貞復弟承祺狀来請銘余以年
親之誼不得辭因狀之大略並以素所聞者而叙之大
約近世公子習於閥閱之勢往往驕奢淫逸棄詩書如
牆壁溺匪辟若膠漆告以守身修德繼續書香亢宗象
賢之道則視以為迂闊以是堕其家聲為鄉黨所姍笑
而彼終不之悟也今貞復以尚書之孫部郎之嗣固五
陵貴公子流也師友之外罕所交遊凡裘馬聲色弋獵
博奕紛華靡麗之習一無沾濡其言曰吾於布素相安
非矯激沽名也孜孜矻矻終其身惟墳典縹緗之是䆒
如饑之於食渴之於飲此其迥異於世俗而卓然有以
自立者矣雖屢試不售艱於一第所謂學可以修之於
已而遇不能必之于數者又何憾乎令子翩翩玉樹天
將發之以償其未竟之志也公生于明萬歷丙辰年九
月二十六日戌時卒于大清康熙丁巳三月二十八日
丑時享年六十有二元配魏氏余高叔祖兵部左侍郎
總督三邊謙吉公曾孫廪生淇基女無驕志無傲容祗
事姑舅克相夫子内外稱其賢淑遠近奉為壼範芳華
早謝悼亡興哀生於萬歷乙夘年六月二十三日申時
卒于崇禎癸酉年四月初七日戌時享年十九歲繼娶
新河歲貢生王毓震女子女婚嫁詳在狀中銘曰篤於
學矣惜未得位襟期古人擔當大事司寇家風文藻深
邃息影考槃環堵而喟易盡者年未酬者志鳳毛蔚然
可稱令嗣幽人之貞憩此吉地
上谷忠烈祠碑銘
余嘗驅車渡白溝過范陽蕭蕭之水聲猶在耳望聰山
秀峯插天翠色欲滴荆軻田光郭隗諸君子未嘗不流
連於懷若乃元之靜修明之椒山今之鍾元尤為挺然
不羣則慨然太息曰上谷多君子殆燕南趙北之闕里
也乎丙午秋杪請告歸里丁未春事竣北上至保陽家
蓮陸挈予步行至西郭指點新營祠宇告余曰上谷忠
烈祠也正堂三楹所祀者何太守見元何公諸人也兩
廡所祀者何義民某人等也後屋所祀者何烈女某人
等也嗟乎明季當癸酉前猶然全盛之天下李自成張
獻忠初不過饑民迯兵漸成燎原之勢至不可收拾糜
爛中原窺伺神器向非我
皇清大兵勦除固已儼然稱帝矣天為之乎抑人事所致
也獨是明之飬士將三百年高城深池材官騎士繡錯
林立乃賊自入潼關以後所在響應除太原榆林寧武
三處孤城血戰死守外餘皆望風奔潰莫敢少嬰其鋒
而上谷彈丸黑子内無授甲之衆外無掎角之師獨登
陴固守力竭城䧟文武士大夫男女死之者數千百人
皎然之志華于日月毅然之色堅于松筠豈非節義文
章被服在躬之有素而造次顛沛之弗離者乎天地星
精岳氣降生於世則為偉人碩士或垂紳正笏繪形麟
閣或刎頸刺心洒血疆場其義一也曩
世祖章皇帝文武聖神帡幪六合深恤殉難之臣不以
亡國見遺介昔在諫垣曾有褒錄幽忠一䟽范質公等二
十餘人俱蒙恩恤載在秩典惜余固陋當日未及以保
陽死難諸公列諸奏牘俾忠魂鬱鬱于九泉也乃今太
守諸使君倡之郡之諸君子和之吾家蓮陸匍匐奔走
拮据卒瘏以成之詎徒為已死諸人揚其烈哉凡以廉
頑厲懦使後世有所興起也其于裨益風化豈淺鮮哉
諸公死于二十年之前是祠建于二十年之後所謂待
其人而後行者歟初創于康熙丙午九月成于丁未四
月太守楊公某三韓人郡丞常公大忠太原人通判黃
玉鉉梁山人司李衛運陽韓城人郡後學魏一鰲新安
人其餘捐貲好義者附名碑隂乃為之銘銘曰斗極
之下尾箕緼博大爽磑勢蜒蜿上谷易水郡名存
山何崱屴波潺湲篤生真儒翊乾坤軒軒霞舉鸞
鳳騫孤城後亡死猶欣穿齦透爪積煩冤高闕巍巍閉
九閽不周崩兮空遊魂七族湛兮妻孥燔椒山為鄰欀
桷尊銘雲根兮矗高原
兼濟堂文集卷十二
