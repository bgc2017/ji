兼濟堂文集卷十三
大學士魏裔介撰
祭文碑文
祭少傅兼太子太師大學士輝嶽范老師文
維靈秉嶽降神嫓美甫申為文正之苗裔大司馬之元
孫宜其才德之竒崛無偶遠追百代殊絶人物也嗚呼
哀哉吾師往矣開國元勲其功績政事勒在史策孝友
婣睦著於家乘殆不可勝數而介之撫膺徬徨涕泗滂
沱者則上以為天下慟而下以哭吾私也師以天命之
年受知於
太祖武皇帝及
太宗文皇帝拔置幃幄文德與武功俱懋上馬殺賊下
馬草露布弗能過也天聰四年初設秘書院擢為大學
士輔世長民深謀秘計肇於此矣由是而招三王下旅
順征高麗服蒙古東征西討孰非師之贊成也逮
世祖皇帝御極而首建奉
天伐暴之策以不嗜殺人為主入關一檄同於湯武誓
誥由是統一區夏萬邦乂安大政大事夙夜在公孰非
師之贊成也典丙戌丁亥己丑三試而得人為最封三
代而祖考維榮
朝廷恩遇
寵詔屢褒加陞太傅兼太子太師繪像内藏而
世祖皇帝之眷公也至矣謝政家居築圃東臯世以方裴晉
公之綠野韓魏公之衆春而介竊以為師之心尚有所未
盡也嗚呼哀哉師竟騎箕尾而上昇耶介於五年之春值
師古稀之夀稱觴華祝猶憶師以巨觥見賜介平日酒量
有限而是日竟酩酊大醉矣醉師之德也嗚呼哀哉師以
文正為遠祖以瀋溪公為高祖宜其有如是偉人以應
興朝之運培千萬年之基是殆同於師尚父敬勝丹
書姬周公几几赤舄而非蕭曹房杜之可擬也嗚
呼哀哉師之功績政事勒在國史孝友婣睦著於家
乘而介之撫膺徬徨涕泗滂沱者則上以為天下慟而
下以哭吾私也嗚呼哀哉尚饗
祭吏部主事史君鴻公文(史名縉新樂人)
嗚呼世之人可以死而不死者何多也不可以死而竟
死者乃有鴻公是則命也夫鴻公之為諸生則名士也
為博白令則循吏也為吏部則毛玠山濤匹也何可以
死而今竟死是則命也夫命者無可柰何之數古之聖
賢所不能與之争也然或生而辱或死而榮則生平之
樹立使然若鴻公者生平所樹立其視世之賢不肖何
等也今春夜飲我於臥遊之堂有召林柱史焉鴻公及
門也夏朔祖我於國門之外有立菴子修焉鴻公華萼
也秋初以文贄我於鎮州之寓有汝逵兄弟焉鴻公式
榖也孟秋廿五懷我以七言之詩如飛雪落花焉鴻公
佳什也曾幾何時而訃至矣初疑其不然既而怪其然
又既而痛其不應然而然彼世之人可以死而不死何
鴻公之不可以死而竟死耶曾憶宋人有詩云燈前思
見友朋詩淚洒行間不自知醉别西溪如昨日露晞漚
滅已多時然如我鴻公老年翁英氣灼然昭昭靈靈常
在乎黃山之側𣲖河之湄其不隨生死為起滅也審矣
冥而有知其来鑒而来享耶嗚呼哀哉尚饗
祭吏部侍郎孫北海先生文
嗚呼聖人遠而言淆襍兮異學競起以争鳴舍康莊之
正路兮趨荆棘以縱横人思樹一赤幟兮家欲主夫齊
盟聿巧言之亂德兮若竟天之欃槍嗚呼先生學術有
所根本兮胷中不失其權衡宰百里之花縣兮舉卓異
而對聖明歷諫垣之清要兮封章電掣而雷轟際世運
之滄桑兮已改玉與改步更薦剡之華衮兮膺纁帛於
異數遂洊登於銓宰兮俄急流而却顧謝聲利之紛華
兮製荷衣而佩寶璐肆覃心於著述兮尤躭精於傳註
闡易象與春秋兮標或問之奥趣訂考亭之定論兮撥
簧鼔之雲霧纂益智而志人物兮言侃侃以非誤過八
旬而猶徤兮手不離乎章句每寄我以瑤編兮攄心理
之攸同不自秘其藴蓄兮鬱退谷之巃嵸斥蔥嶺之空
幻兮揆聖域之崇隆冀享年及期頤兮何忽忽而告終
望燕山以流涕兮脂吾車兮秣吾馬痛正人之云亡兮
率兕虎於曠野忽中道以猶豫兮腸九轉而若瀉余腹
疾其未瘳兮寄哀情於奠斝靈昭昭其未冺兮庶髣髴
而来臨者亂曰伊人逝矣不可逮兮著書盈箧邃珠玉
兮道之云遠我車蹇兮灑淚於紙中心痞兮輓不盡意
庶聞其諡兮
祭孫徵君先生文
嗚呼光岳雖裂元氣未停間氣所發拔萃鍾靈燕山之
南易水之上乃有先生翺翔千丈道喪千載羣喙争鳴
洪鐘既叩聿聆元聲九流渾濁曷其有極兼總遺經匪
可易測嗚呼先生學為聖賢始於立志年邵德崇斯文
未墜蓬蔂而行有道無位羣流何歸望風涕泗先生之
行不可詳贅要其大者莫先孝弟失怙失恃匪莪伊蒿
廬於墓側中心㣼㣼兄弟讀禮霜落風號六載孺慕念
彼劬勞遠避閨閣灌園桔橰瓜菔徵異泣血嗸嗸不御
腥血而况醇醪槖嚙鼯鼠庭走猿猱於斯時也先生之
孝為高子羔黨禍之興毒痡莫禦浮丘廓園並幽囹圄
同門之朋奉頭而鼠高咏北風定交杵白為之居停以
延以佇月落梁空蕭寺逆旅歛金入都不遑唘處書達
榆關色動當宁金石不渝何畏刀爼於斯時也先生之
義為孔文舉我生之初民之振振我生之後民之駪駪
有馬蕭蕭有車轔轔相彼原野鬼火青燐相彼室家婦
子呻吟士訌於朝寇熾於秦妖氛仰射宫闕為塵鼎湖
龍髯九廟作薪西山絶頂聚召芳鄰掃地而誓怒髮生
嗔氣吞逆闖以濟斯人於斯時也先生之勇為田子春
皇古既遥淳風斯缺壟斷墦間朵頤饕餮捷徑終南銅
山金穴薦辟屢加夷然不屑食簞飲瓢其心則悦樞部
諄誠茅生激切本色燕人寧惜頸血士各有志希蹤往
哲雙峯之陽耰而不輟於斯時也先生之隐為陶靖節
伏几襲裳張目而盱鵝湖嚅嚅姚江瞿瞿朱陸同異聚
訟援枹兼容並采味道之腴取長棄短何事守株歷叙
諸子歸於同塗百泉長嘯圖史自娛遠近来學破其柔
愚不厭輓季不羡唐虞春花秋月夢覺晏如於斯時也
先生之道為邵堯夫嗚呼先生今其已矣先生之生得
天者厚先生之學耄而彌久鄉國天下以善取友虎吻
寄身歷險與否履道坦坦動而無咎與天為徒虚而能
受九十二齡唘足啟手其形雖化其神不朽遙瞻蘇門
洒涕陳酒高節清風世莫能垢
祭申鳬盟文
嗚呼鳬盟而竟飄然長逝耶自余歸里以来一歲之間
必相聞問數次今春猶有札相詢曾幾何時而遂成今
古耶今春来札云讀書苦不能記余荅札云聞之前軰
云書要醒的不必記的此蓋相印證之語而今以後蘭
音可復聞耶我軰之交二十餘年矣在世法人情之外
煙霞性命之中余昔年曾有詩咏之謂生平知已而遂
與物俱化耶詢之来訃者云有疾乎無疾乎曰無疾晨
起猶與親友談俄而屬纊雖曰人命如朝露如呼吸何
乃如此之駛耶生死世俗之所驚親戚之所痛有道者
視之尋常耳然死者視之為尋常生者能不驚且痛耶
余年來學道尚有中心藏之之語欲商之鳬盟今既不
起矣將復商之何人耶嗚呼猶龍死而余不言詩北海
死而余不言學鳬盟死而余尚言文耶光氣遷轉無一
晷之停自古聖賢莫不皆然然人情悲其所厚而不能
悲其所不厚淚出於心之所哀而不能出於心之所不
哀余之泣下沾襟何為而然耶有肉在豆有酒在樽其
能如生前之日夕歡相持耶尚饗
祭左副都御史二如孫公文
大河之北燕趙之郊太行蜿蜒而東走滹沱漳洨之間
風氣攸鍾篤厚沈摯往往産倜儻非常之人以濟世庇
民嗚呼若先生者其耀夜之星精而瑞宇之麟鳳歟判
袂未幾乃竟厭世而長辭也乎先生早歲胸蟠百家蜚
聲藝苑壯而掇魁南宫對策高第司李海上發姦摘伏
如神不事缿筩鉤距之術明允無冤二東追思歌之秉
銓理典前後二十餘年甄别流品引賢若渴較士山陜
所得盡知名士及躋總憲痛邇来苞苴公行將奮力澄
清使斯世斯民再見太平天不愸遺乘鶴高飛騎箕上
列雖尊榮之已膺恨效用之未極區中之緣已絶蒼生
之望遂虛此海内賢士大夫所悼嘆而同悲也抑介之
悲不盡于此介生也晩自余先君卓犖不羈少所許可
每見先生則請益娓娓退而命介曰孫銓部善善周惡
惡嚴而祗慎廉平繼趙儕鶴先生掌選舉樂彦輔山巨
源之流也余識之有年及余成進士先生方在銀臺忘
其為後進而引之二仲之列且數相與商榷天下大事
勉以直言敢諫為先救時行道為急余佩先生之誨若
韋弦即如畿南荒地亡丁一事不蠲免則追呼追呼則
必逃亡逃亡則必寇盜寇盜則必攻城掠郡滿漢佽飛
之旅必大集而蹂躪之是無畿南也先生獨痛之深念
之切力贊門人直指鄧公再具疏得
俞旨畿南數十州縣室家父子始有寧宇雖
朝廷之鴻恩而實先生回天之力也以故輀輪歸自亰師癭陶
紳士叟穉數萬人無不攀靈駕而蹢躅呼號斯時也天地為之
惨澹鬼神為之嗚咽而况受知如介其腐心疾首當復何如故
介之悲来横集而莫可解也介痛䧏割怙恃雙失雞骨
支床者半載雖炙絮已伸而有懷未吐念典型之不作
嗟哲人之已亡誰復錫我以嘉言導我以指南也玄颷
倚薄歲將暮矣乃復升酒于斝載肉于豆洒泣而哭柩
側嗚呼哀哉涕却留而已零杯欲奠而先覆臨風傷䀌
黯然荒眩先生其鑒臨而歆旃耶
祭方伯楊猶龍年兄文
惟靈萃坤輿之間氣秉恒嶽之英華早掇科名馳聲翰
院雕龍繡虎世謂足以狀其才也驚鴻掣電世謂足以
狀其書也光風霽月世謂足以寫其襟也蒼松翠筠世
謂足以名其節也嗚呼是遂足以盡吾友之心哉夫其
胸懷浩浩落落嘗與天下之賢士大夫遊接引如不及
思欲反一世之澆漓以躋于郅隆之盛此我友之素志
也而今已矣尚何言哉方丙戌丁亥之間滄波横流人
心糜爛世不復知有名教行檢為何物獨我友痛惡幽
昧險隘之徒每見于文詞坐談間如青精之與溲勃較
然其不雜也以是不悦者衆若聲詩一道世皆騖于六
朝綺縵之習高者步趨隆嘉諸公以為有軒冕臺閣氣
獨我友與余推尊少陵挽回狂瀾之東而砥柱之海内
文人墨士至都者風走響應一登龍門聲價十倍豈虚
語哉及其出為晉臬平反讞獄廷無冤民右轄豫中綜
覈錢榖盡剔積弊然尚有宵人中傷天下正人君子聞
之莫不駭嘆以為嫉此蛾眉噬及麟鳳也及叱馭蜀籓
歷棧道覽劍閣之崔巍哭武侯孤墳于定軍山中訪工
部遺跡于浣花溪間其詩遂空前後作者嗚呼今天下
飲食之人不復知世有文章風雅彼蚩蚩無足怪其雅
尚操觚者何嘗不吟咏憑弔有生不見古人之恨若吾
友猶龍者與古人相衡量詩則摩詰大復文則劉勰李
翺何在内則擯之而不使容在外則撓之而不使進卒
困窮抑鬱以至于死我友有靈其亦興投畀之思而發
不平之鳴於白玉記樓之後耶雖然猶龍學道有年其
於是非人我自左遷後未嘗置諸口頰聞其屬纊之從
容安詳與殷子伯巖談若平時蓋視生死如一致而齊
得失于兩忘矣豈復有是念又作如是悲然余猶為此
言以慰其靈者誠以天下後世愛才之心不可不抒妬
才之流不可不斥友朋之義未至往往而絶也其他生
平相與立朝梗槩見于文集行實不能盡述且亭詩數
卷余已託友人刻之浙中嗚呼猶龍其果死耶其竟不
死耶
祭沈曙白翰林文
嗚呼曙白天既豐於其德胡為阨之以期厭人世之紛
濁乘鸞鶴而逶迤甫邀榮於一第收視聽而長辭方曙
白之弱冠馳聲也誠書淫而傳癖每倦吻以唔咿脩摩
天之徤翮襲瓊佩之陸離叶篇什於風雅卑綺麗而上
之柰何公車屢躓泣玉埋奇馳驅燕趙之野遨遊齊魯
之陲託臯禽於阿下棲鷦鷯之一枝及其奮幟詞苑振
藻清時天子聞之動色宰輔見而解頤行且竪補天浴
日之烈光琰琬而勒鼎彛何昊天之不弔溘一逝而莫
追自古聖賢不能免隨大化以推移惟隂陽之為害誰
其回過隙之炎曦無松喬之大藥赴幽冥而起凉颸嗟
妻子之暌隔顧琴書以含悲恨鬼伯之催促咸齎咨而
涕洟羌友朋之篤摯信魂爽其能知嗚呼哀哉尚饗
祭素洲年伯梁都諫文
恒山崱屴滹水汪洋鍾靈非偶奕世蕃昌大父鳴泉權
衡神廟鎮麓嚴君金吾焜燿嗚呼年伯髫齡穎發八
斗軼羣玉光劒氣不沒埃氛積厚而流煥乎有倬雲漢
天章精實鴻邈攻苦下幃戰勝故肥蜚鳴應運辛酉翬
飛宗匠儒林登壇先覺力障狂瀾獨行趠趠學詩學禮
奕奕八龍禁林發藻昆季聫蹤庭訓義方福澤未艾推
以仁民德澤孔霈
皇清開創詔勅是營中書日近天旨拜賡望重謇諤特簡
卓操陟位梧垣引君當道奉差履畆咨諏嘵嘵周詳委
曲滿漢均調玉鑒冰壺南宮分試網無遺珠力黜謬陂
我交雙璧中秘承乏嗣遷給諫維公是法己丑丁艱瞻
哀岵屺伯也慰之慇懃無已違公一歲日月幾何彼蒼
不弔忽而沈疴遺容在臆遺札在牘語不可聞書寧忍
讀嗚呼哀哉公神赫赫公視茫茫乘彼白雲游於帝鄉
死生旦暮幽明何隔不腆之奠蕙蒸蘭藉尚饗
誥贈大學士拙菴公墓碑文
公諱柏祥字元昌號拙菴一號媿燕侍御贈大學士乾
仲公之長子也乾仲公沒諸弟尚幼公時年僅二十餘
撫教之俾皆成立訓諸子嚴而有法天性孝友大節磊
落於書無所不讀少而有志當世欲大有所建立左滄
胥先生奇其才選貢第四名入成均值明季天下多故
考授縣令隠居弗仕著書自娛所著有樸園文集詩集
讀史綮言昭明李杜四家詩選杜陵詩話魏氏家乘栢
鄉縣志四書目錄等書蓋才品卓犖岸然自命以經世
宰物任重致遠而風度所被足為矩則識尤洞照月旦
衡量無不符契遠近慕而嚮之有似乎漢之郭林宗宋
之陳同父賫志而沒未竟其施海内賢者莫不惜之公
生於明萬歷癸巳年五月十六日戌時卒于大清順治
己丑九月二十一日未時享年五十有七元配張氏明
邑人兵部職方司郎中因建言贈太僕寺少卿恒華張
公之孫女武進士官至驃騎將軍喻雅張公之長女高
邑吏部尚書夢白趙忠毅公之外孫也寬和慈惠事公
姑至孝相夫子勤儉經營克殖家業通書識禮夙興夜
寐撫教子女有敬姜孟母之風待庶子如已出一生布
素不尚華侈體恤僕婢人人為之盡其心力淑德閫儀
遠邇矜式咸以為宜傳入列女焉生於明萬歷乙未年
四月二十九日夘時卒於大清順治己丑二月十九日
未時享年五十有五
皇清順治戊子以子裔介封吏科右給事中再封光禄
大夫太子太保都察院左都御史加一級又以子裔魯
封奉政大夫江南淮安府同知再封階中大夫總理直
省山東等處都轉鹽運使司兼理鹽法道運使加一級
又以子裔介封光祿大夫太子太保内秘書院大學士
母初封孺人再封夫人又封宜人封恭人封淑人累封
至一品夫人長子裔魯官至山東鹽法道鹽運使次子
裔介官至光禄大夫太子太傅保和殿大學士兼禮部
尚書加一級三子裔訥官桃源縣知縣四子裔慤順治
丁酉科舉人考中知縣五子裔侗四品官監生長孫勩
康熙己酉科舉人考中知縣次勖壬子年拔貢生次勰
壬子科舉人次勷一品官廕生次男府學廪生次嘉孚
縣庠生次勄官監生次勉次劻次勱次勍次勤次荔曾
孫庠生世履等幼者名不盡載其行實之詳别具墓誌
本傳中順治七年四月二十六日葬於祖塋之次先是
已竪封給諫碑而介既為大學士封三代乃更立豐碑
以樹墓前時康熙十二年歲在癸丑暮春之十五日也
耿孝廉側室趙節婦碑文
孺人趙節婦者耿介峯先生之側室也先生諱復昭號
介峯居城北之三里橋東中萬歷戊子科鄉試二十三
名元配楊孺人卒無子遺女七人娶趙為側室冀生男
以續書香也不意公車之役欝欝不得志歸僅及里而
沒臨終謂趙氏曰我苦志讀書幸叨鄉薦作孝廉十七
年為文每見稱於海内名家長者是可以售而不獲售
命也今困於疾是必死我死則爾其改適焉勿悞爾芳
年矣趙氏泫然而泣曰幸得託身君子雖弗遂白首之
盟然寧敢移所天以為泉下羞夫子其待我于他日也
介峯先生頷之而目暝是時趙氏始為節婦蓋年甫十
九云止生一女在襁褓中紅顔弱息煢煢靡倚嗚呼哀
矣節婦則毁容易服長齋奉佛足不窺門紡績之聲每
至午夜乳哺提擕女以成立每言及介峯先生當日事
涕泗霑臆蓋數十年如一日也明末戊寅辛巳歲大饑
人相食而栢邑尤為兵衝家計凋零薪㸑不給節婦以
女紅自課備極瘁勩往来姻戚家言笑不苟代視子女
推濕就乾撫摩調理不啻已出而其律身端嚴始終不
惰是以人皆愛而敬之守節六十八年歲當大清庚戌
秋七月年八十七歲無疾而卒余友高邑李伯清其外
孫也為狀以示余曰此丈夫之所難者而孺人為之古
賢女之所難者而今人為之先生其表而出之以風示
巾幗余在長安時即聞節婦之守如是既歎慕其賢及
歸里每過圯橋顧瞻道左睠言閫德望廬而式焉又烏
可以不文遜謝而使懿行不見於後世也乎乃為文記
其事而銘之嗚呼余文雖媿於黃絹幼婦之辭而節婦
行潔志芳皭然泥而不滓者也後之觀者將與李太白
漂陽貞女米元章高郵露筋之貞珉比類而並觀之乎
銘曰維竹與栢雪幹霜柯維金與石歷久不磨子孝臣
忠砥柱江河婦志克恊彤管宜歌栢舟自矢誓死靡他
黃鵠比賦泣泗滂沱茹蘗逾甲皎日烟蘿允續列女琬
琰光多雲掩衡門碑永槐波
兼濟堂文集卷十三
