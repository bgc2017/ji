兼濟堂文集卷二十
大學士魏裔介撰
七言律
奉贈孫北海先生
靈光巋峙幾人存古道長安獨閉門三代鼎彛蝌蚪篆
四朝史册鑒衡尊身形似鶴無丹竈書法如鸞自翥騫
此去故園春草長好依明月夢前軒
送張螺浮掌科請告歸里
人物今稱姚宋儔濃花晴日起離愁宦情瀟洒浮雲在
世事風波江水流諫草常留旌折檻新詩獨賦憶披裘
伯牙臺上琴聲遠何處蒹葭一葉舟
和大宗伯龔芝麓元韻
脂車計日指槐陽話舊情深感慨長共許文章能報國
豈知鬢髮各成蒼人如北海尊常在歸向東籬菊未荒
旋馬廳前居第隘蕭然那得槖中裝
讀束鹿李方巖楚游草即贈
一卷新詩楚水頭歴冬及夏始迴舟雲飄僧舍茶煙歇
風送林香酒力稠慢世敢誇鸚鵡賦逢人先解鷫鸘裘
可憐逆旅輕竒士芳草王孫自倦遊
夏日同李方巖過雕橋尚書里遂至石屏禪院
蘭若幽棲遠市城西南形勢翠雲横細泉斜映池荷色
密葉深藏好鳥聲偶借禪床分午夢便擕村醴過柴荆
野人不必知名姓十載蓬萊殿上行
過欒武子祠懷古
有客衝炎到古臺凄凉祠宇使人哀風搖麥隴留殘粒
案缺爐煙有敗灰大陸東瞻水欲涸太行西望翠成堆
歸來重檢丘明傳誰是當年僑肸才(時天大旱)
觀静樓者溉林李親家年臺園中新築之樓也先
既作亭種蓮蔭以垂柳余名之曰遠香兹寄觀
静樓記文以示雖未得登眺而山川勝槩溉林
胸次浩浩已見之矣
風塵冉冉送居諸為愛煙霞返舊廬野水時來侵竹逕
閒雲偏欲傍松除晴看大陸當忩盡醉俯衡漳入望餘
危坐不知秋漸老槿花榮落復何如
其二
聞君頗好仙人居檐外飛雲動碧虛濟物功成應拂袖
澄心獨得喜懸車抛殘午夢聞啼鳥讀罷黃庭摘圃蔬
最愛芙蕖深密處喬林朱檻遠香初
九月朔日坐玉樹軒觀雨
節近重陽景物新高齋趺坐靜無塵鴉藏深樹知觀雨
花出嬌容似向春栖畆餘禾添粒子開壜舊釀醉閒人
煙霞世外真堪賞誰是先憂後樂身
秋日聞鴈園丁自南村移竹栽巢雲亭左右
少年曾志五湖遊金馬歸來欲白頭幾朵菊開菊圃淚
一行鴈帶鴈門秋長安卿相交情淡故里風花晩節稠
更有茅亭添勝事移來翠竹滿平疇
讀五代史
濁醪澆盡柰愁何五代紛紛逐逝波纔見全忠雄汴水
倏聞亞子渡黃河西川王孟成翻掌洛邑優伶自倒戈
花項幾年為帝業澤民善政史編多
讀陸務觀劔南藁八十五卷終
南渡詩家有放翁才高不與衆人同心如秋水湖千頃
筆抵春山翠萬叢報國有懷入畫角學仙得力似冥鴻
晩年獲此真良友寒夜蕭蕭醉碧筒
子姪勷等壬子新春入滙景園閉戶喜咏
罷相歸來問芰荷荒園老屋映庭柯文章應許如班馬
詩賦還應擬李何偶向曇華尋寂樂時烹香茗對藤蘿
春來桃李爭先發喜見烏衣磊落多
思友
嘆息年來萬事非友朋零落更何依且亭詩在春雲黯
劔閣人亡旅櫬歸幾卷佳書延歲月一鐺香茗對漁磯
黃冠緇衲為朋侣猶勝風波鬭巧機
寄魏環極光禄
樹雲阻隔此心同十載煙霞夢寐中温凊人知如閔損
經綸羣望似姚崇著書成帙名山業飲酒多方樂聖功
退谷先生好晤對藤花亭下晩香叢(退谷孫北海先生也)
哭亡弟辯若四首(壬子十月)
垂髫曾共誦竒書自許才華世不如蹭蹬中年始發蹟
迍邅一令便懸車治留棠蔭稱遺愛詩積青箱走蠧魚
此後五人中少爾臨風洒淚滿衣裾
其二
人間生死本尋常妄作誰齊彭與殤子業成名亦足矣
官卑賫志實堪傷三秋肺病乏良藥一夜樓成下玉章
友愛棣華腸欲斷撫琴回首倍悽愴
其三
落落寧甘滯一丘高才原不遜瀛洲風雲未凑愁鷹隼
蹀躞長鳴困駬騮槐水細流波慘澹行山舊隱樹綢繆
臨漳不起中郎哭埋玉蕭蕭馬鬛秋
其四
諸昆濟濟樂笙簧九日猶同宴一堂叢菊花殘陶令死
青山酒渴謫仙亡柳莊作賦空驢背午水臨流罷野航
寄語姪曹湏秘惜生平著作謹收藏
壬子初冬偶作思楊方伯也
老來無友亦堪場閱盡朝華與夕陽曾許且亭續子美
誰知河内殞嵇康孤城畫角樓空倚紫塞征鴻背有霜
聊與鄉人忘爾我風流今識展禽狂
其二
滿眼江河日下流蒼茫獨棹一孤舟孔方到處人成癖
蘭臭同心忽向秋高尚豈無廊廟志林泉亦有圃農憂
強呼賢聖杯中起酬酢何庸與世謀
癸丑初春奉和大名道心一孔公祖年臺八居詩
一時作者林立魏子惟度為之首倡惟度名憲
閩人也
山居
曾愛巉岏澗下溪卜居深在數峰西白雲自轉庭前樹
天籟時聞忩外鷄徑險不妨樵擔度峰高時見鳥飛齊
春生洞壑偏妍秀何處子規半夜啼
巖居
山深一室抱前溪甕牖繩樞嵐障西樹杪飛泉驚瀑布
田家報午寂鳴鷄炊成世外青精飯看到人間物我齊
門外青山自太古春林簇簇野禽啼
樓居
斷壁紅深隔一溪雙丸飛渡自東西不將鳩拙思乘鳳
欲學鵬摶笑鬭鷄寶瑟網灰偕燕老方瞳鶴駕與雲齊
滄桑此處尤分曉絶意秦川烏夜啼
茅居
結草為椽傍野溪倚門老樹失東西莫嫌世味如牛馬
獨愛雲中有犬鷄自檢方書和露寫手栽仙藥傍簷齊
春來竒事君知否一帶花林鳥亂啼
鄽居
近市猶如在澗溪杏花歴亂小忩西譚玄入妙思騎鶴
問字時來載炙鷄手捲湘簾白晝永坐聞流水竹根齊
人間大隠藏丘壑滿目芳菲鳥自啼
船居
齊州九點半山溪畫舫新移湖水西青史遺編空逐鹿
英雄壯志喜聞鷄百年泡影人難久萬有空中數不齊
若問風花與雪月儘他歡笑與悲啼
水居
波起漣漪漲一溪秦風讀罷夕陽西好修翎翮如鸞鳳
莫入樊籠學鶩鷄欸乃聲中漁網下蒹葭叢裏酒帘齊
溯洄此地勞心曲忽念驚鴻四野啼
村居
塵囂不到武陵溪試訪桃源亦在西漢魏兩朝同野馬
朱陳二姓共鳴鷄槽床自漉茅柴易擺椏新收玉粒齊
老我一生長在此含飴好聽小兒啼
甲寅初秋有感
萬事難禁冷眼觀庭前忩鬱小林巒新書初著誰爭讀
佳卉移來好自看巫峽烽煙連楚郢臺灣艢艣犯臨安
民生何計樵蘇遂日夜憂天淚欲彈
甲寅秋九月同勷兒遊城東北隅槐川書院有感
作二律紀之(槐川高叔祖也先高祖衡山令慎齋之胞弟任總督)
旂常功業照雄邊卜築傳聞嘉靖年一自鶴歸華表後
更無人醉晩風前停雲樓暗封蛛網光賫堂空絶綺筵
尚有遺編留鄴架登臨迴首欲澘然
其二
當年昆弟守傳經拭雪村居眼倍青張掖狼煙曾電掃
衡陽棠蔭遍碑銘華堂未廢鄰人鎻茶竈無煙蔓草零
試向香雲閣上望西山黛色翠如屏
九月念一日夜雨喜作
老來一榻自舒徐世事何勞嘆索居竹屋青燈聽夜雨
小忩香茗讀藏書軍中羽檄宵猶警隴上菑畬手自鋤
饘粥今冬尚可飽天心仁愛樂何如
和張元裕南湖泛舟答謝原韻
五湖何處問扁舟有客同心亦勝遊楊柳毿毿夾斷岸
葭蘆鬱鬱上孤洲傾杯痛飲思遺世吊古高歌誰倚樓
㶑灔亭邊秋月白可能一葉共浮鷗
再贈平子遠(乙夘秋又過栢鄉)
仗劔飄零笑敝裘清秋白日暫淹留馬周自醉新豐酒
崔顥空題黃鶴樓誰許青蚨酬國士尚餘客帳夢封侯
稽山深處頻回首鬱鬱長松蔭古丘
乙夘中秋京師出兵赴荆州時傳言將渡江進取也
廿一至廿三連日夜雨
聞道湖湘有戰期連緜霖雨晩秋時鐵衣問夜吹寒竈
征馬嘶風狎鼓鼙上將知兵須慮險謀臣憂國貴爭竒
功成自古歸天寵誰把凌煙姓字垂
其二
宣尼夾谷歸侵地晉國淮西降蔡人豈謂書生空袖手
須防肉食善謀身師環隴右烏雲合馬踏荆山戰血新
帷幄昔年曾借箸漁竿今釣古槐濱
後秋興八首(選六首)
(昔丁亥之歲余在京邸效顰子美有秋興八首頗為名流之所推奬今二十九年矣抱疴里居)
(秋夜聽雨舊習復萌含毫濡墨不覺盈紙余趙人也生居鄗南家近邯鄲幼誦史記國策諸書)
(頗諳趙事故多憑弔之詞云爾)
過井陘
試向井陘山下過左車不用計如何&KR1244;臺寂寞生秋草
漳水潺湲嘆逝波五代遺編雄冀晉東京王業起滹沱
年來又見征塵擾憂國籌時鬢已皤(晉王出贊皇破梁軍於栢鄉)
登小峴
獨坐悲秋意不伸登高回首倍傷神自傾竹葉酬佳節
哭向黃花憶故人玩世頗宜師柳下為文何必效先秦
參差鴈呌長空裏老屋枯桑夜雨頻(邑西南有土山邑人每歲於此登高)
(余名之為小峴山)
笑草玄
著書豈敢續先賢獨坐茅亭笑草玄聽雨蛙鳴已盡醉
看雲日暮又高眠樵柯自向北山櫟黍釀應須南畆田
讀罷七歌思杜甫秋風吹動菊花天
祀信陵
平原用括難言智公子封鄗亦曾閒(謂信陵君)五霸功勲存
趙魏三干賓客老鄉關勸歸毛薛誼偏厚自剄侯生事
更艱遠害全身甘飲酒至今爼豆大梁閒(信陵客惟侯生竒偉亦子)
(犯隰朋之儔也)
悲常山
死節常山顔杲卿明皇昔日不知名漁陽&KR2351;鼓聲何急
妃子霓裳曲已驚忠義昭昭千古烈繁華灼灼片時榮
寶臣叛逆何功德(真定今尚有李寶臣功德碑余欲踣之)踣斷豐碑襍蔓
荆
竒毛遂
豫讓擊衣悲趙國武靈探鷇餓沙丘英雄事去仝秋草
紅粉香銷付水流(武靈王寵吳娃也)大抵虞卿能任俠誰知毛
遂有竒謀腐遷史記留陳迹懷古高歌風滿樓(房子有懷古樓)
乙邜九月有懷泥河張元裕詩壇
愛君獨負有詩才舊相風流東閣開樹裏燈明談往事
花間酒滿趁青苔未沾一命牛衣泣讀罷三冬畫角哀
七夕中秋都過了征鴻度盡約君來
賀白仲調補中行
竒士丰標迥絶塵蹇驢遠道漫勞辛彤庭曾獻天人策
白下已關憂樂身易水登臺思郭隗東垣作賦壓于鱗
提戈草檄尋常事待爾民風使再淳
燕臺秋興
黃金雖係尋常物好士能留萬古情歲晩清笳悲戰壘
風高落木響孤城劉蕡對策身空老賈島能詩墓已耕
痛哭呼天頻悵望誰將國士遇荒傖
其二
洪流浩浩百川騰昏墊頻嗟歲不登瓠子築宫空往事
淇園楗石竟無能蒸黎家室隨魚腹天地江湖賸釣罾
側席近聞思讜論何人慷慨咏舂陵(時河决久不塞)
其三
悠悠坐憶東籬菊悵悵時懷雙鯉書稽古桓榮終見用
散金疏廣可能如霜黃梧碧侵寒月秋老楓丹向索居
𤨏闥幾年隨曉仗為郎皓首漫躊躇
其四
複嶺重關勢若奔皇畿形勝建瓴尊蟠龍踞虎來天險
帶濟襟河入薊門重譯何年通越雉乘槎有使問崑源
宣雲密邇神京地鎻鑰還應奠右籓
將赴魏村山居寄社友喬百一
僻性從來厭世譁幽居當問武陵花全收明月為吾黨
未許青山獨謝家種菊也須並植柳釀泉更欲解烹茶
故人自有天隨子好待霜林看落霞
趙問源九日約觀菊阻雨不果
聞君舊有龍山約落落風期許我宜籬下淵明貧自好
江州司馬俗難醫酒逢幽士應飛斝雨為重陽來助詩
此日登高惜未得漫敲巖老枕中棋
千秋臺
田園幸爾賦歸來世運江河亦異哉自有黃金登要路
不將青眼問蒿萊閉門搔首臨王帖送客高歌到漢臺
鐵馬玉衣久寂寞荒林鴉噪使人哀
野鷄舖
寒飃觱發動秋波終古風流與恨多荒塜魚燈沉寶玉
平原馬首躍金戈天心混混蠡探海客路茫茫公渡河
起舞聞鷄成底事不如青笠伴漁簔
真定府
成德軍聲震若雷長亭矗立古烽堆山分恒嶽奔天馬
水遠滹沱到海隈砧杵千家嚴畫角梯航萬國走輿儓
遙看劔氣冲牛斗知有三都作賦才
樂城郵舍
趙北燕南古戰場征車日日計餱糧輓輸絡繹來南國
羽檄風塵暗朔方哀柳依堤餘返照殘颷逐馬冷行裳
浩歌雪涕令人老我欲拂衣臨辟疆
九日登城南崔府君廟(在邑西南)
盤回曲徑陟崔嵬喬木凌雲亦壯哉鴻鴈不來秋自老
柴桑有夢菊空開丹房藥竈迷烟火古廟碑陰上綠苔
惆悵夕陽人共醉遙看荒甸葬寒灰
述懷(八首選四首)
終古雲山一望中幽棲常欲蹈冥鴻興亡世事同蕉鹿
得失虛名付楚弓蓮社豈能邀靖節醉鄉且自效無功
年來高卧層臺下静對春花幾樹紅
其二
寥落荒城賦索居天涯知已各紛如祖鞭應讓時先著
蔣徑終當手自鋤澆我愁煩無似酒益人神智莫如書
牙籖盡展瑯函秘草滿池塘花發初
其三
築室郊原好閱耕每逢野老較陰晴丹砂未就陶弘景
醉飲還同阮步兵魚鳥依人洵可樂烟霞遯世本無爭
偶然拂枕青苔上惟見雲間白鳥横
其四
邇來何地可埋憂惟有西山誌勝遊草木秋深多欲老
雲霞歲晩不曾收忽驚時序飛蓬鬢暫託歌呼對酒籌
試向五成陌上望平原禾黍正油油
和梁敷五太史雨中見懷
連朝飛雨散空濛高韻常懷孤嶧桐已召雲嵐為侍史
肯將花鳥付東風參元枯坐涵神劔琢句長吟付楮公
聞說兵厨篘竹葉訂期促膝聽秋鴻
李腹公内翰見顧述懷奉贈
仙骨珊珊衆所晞伯陽遺世復來歸曾酣紅玉觀溪水
同杖青藜上釣磯君自南遊悲負米余惟泣血念斑衣
剪燈話盡經年别曉夢還隨馬首飛
贈姜真源巡視茶馬
當年曾共賦蒿苹國士人爭倒屣迎儲相玉堂讀秘史
借才繡斧抗霜旌要教汗血充天廐可使龍媒出塞行
咫尺抒懷憑弱素西南千里暮雲横
服闋赴都至中山(自此以下壬辰年以後作)
人傳舊國是中山百戰蕭條民力艱尚有室家依野水
可能烽火靖嚴關捐軀漫許牘重補戱綵何用衣再斑
此地松醪雖可飲不禁回首暮雲殷
春日過蘆溝橋
桑乾直下連滄海夭矯青龍接御隄寥落長空寒過鴈
朦朧煙樹曉聞鷄香山晴氣歸雙闕榆塞風霜上馬蹄
咫尺五雲頻眺望春風已到帝城西
送蘇文昌同年會試不第回閩
眉山仙史號裁雲牛女星精應是君客路七千歌劔蒯
鷄林廿載著鴻聞明珠待剖終無價綵筆生花自有芬
愧我薦賢乏啓事上林空羡馬卿文
又挽二如孫中丞
箕尾光分傅說儔徘徊不見夕陽愁一身大雅徵文獻
念載中原係去留冰鑑人倫存啓事鐵肝烏府著嘉謀
山阿泣盡羊曇淚水冷滹沱白日秋
入直遇雪
年來佳氣鬱宸闈初見瓊英動夕霏蕩漾寒光來紫塞
崢嶸曙火照魚緋惟將樂聖酬詩癖遮莫臨風羡鳥飛
封事明朝思補闕幸逢色霽敢依違
秋思
雪霽霜飛夜不明怯寒兀坐對孤檠懶翻鄴架書千卷
長嘯庾樓月五更自是違時同叔夜猶然伏枕愧虞卿
羈懷暫作鄉園夢驚入疎櫺落葉聲
和楊猶龍作
幾回蕭索嘆淹留碣石蒼蒼雲物愁三載珥貂真續尾
一官曲突恥焦頭居因地僻心常息話到山深暑欲秋
嫁娶未諧禽尚約乘槎海上負竒遊
奉贈青壇成閣老
中原文獻掌絲綸夢卜時膺異數頻帝授玉鉉調鼎鼐
天開東閣繪麒麟藻衡一代龍門重調燮千年大業新
揖客自慚非汲黯幾回翹首望清塵
和法黃石太史
寵辱從來夢不驚醉中風雨暈潮生天涯黃霧常連塞
海上青山空有情應馬呼牛甘大隠栽松種秫漫逃醒
盈虚莫問君平卜已見朱門蔓草縈
寒食節同猶龍文衣觀仲溪遊白雲觀
乘春結侣尋仙迹尚有白雲日日留一井渟泓餘碧水
人間咫尺是丹丘荒臺繫馬平林晩野寺悲歌古木幽
却意青山圍故國幾番興廢使人愁
哭堯山梁村程祖母舅
典型不見髮如皤&KR3094;&KR3054;雲嵐慘色多雙璧自能傳素業
一經誰復問青蘿名花手植餘香圃方沼新成未漾荷
遺札傳來悲往事不禁傾瀉淚如河
别同門石仲生年兄
昔年曾共侍廬陵祖帳仙舟舊友朋豈謂驪駒堪太息
莫言騷賦自多能雲間高鳥翔千仞天外孤峰矗萬層
聞道故鄉春雨足菰蘆深處掛魚罾
和高陽李坦園相國
無才寧敢玷崇班歲月驅馳指顧間縹緲五雲瞻紫極
逍遥一杖到青山太平春酒人同醉柳墅茅堂天賜閒
自有䕫龍思補衮蓍簮求舊可能還
張螺浮都諫夢中有十年霜雪老黃門之句諸公
奉和因次元韻
十年霜雪老黃門去國名高道益尊頷下批鱗身欲粉
虞淵取日手無痕牛衣對泣孤臣淚宣室陳言漢帝恩
華髮相逢驚歲晩歌風重續石壕村
其二
十年霜雪老黃門抗疏朝陽君父尊流水高山風自古
青天碧海月無痕悲歌燕市留臣節擁棹荆江念主恩
可惜扁舟今又去春花如綺照孤村
送友人歸里
一片孤帆問潞河華筵惆悵意如何詩才雅步西園後
俠氣爭如北海多懷橘深情辭上國思蓴勝事在煙蘿
清時正藉天人策未許桐江理釣蓑
餽龔芝麓淶酒和韻
易州城下黃金臺流水釀為竹葉醅御苑鶯啼猶閉戸
晩春花落且啣杯登樓屢欲哀王粲衣綵方思戲老萊
文獻中朝推雅望五湖烟艇可能回
送薛行塢請假歸省
大雅雄文繼兩京思親遄發事南征十年烽火鄉園夢
一日斑衣菽水情綠野忩虛泉氣湧行山翠動曉雲生
相期蚤赴承明直莫向深巖采落英
贈仲芳錢年丈
十年滄海浴修鱗樵牧能知公輔臣大雅可興需我軰
蒼生屬望是何人虎頭墨妙通神去平子精思作賦新
拭目金明池上柳江頭爭待韋家春
鄧元昭邀看海棠於慈仁寺
塵勞誰解惜春花蕭寺尋芳日已斜翠葉競扶香國錦
濃英密簇赤城霞十年潦倒同杯酒三月疎狂問異花
向晩莫疑妃子睡風流曾許是仙葩
送衛邰孫請告歸里
聞君卜築景明前帶雨看耕負郭田辭去勞人愁歲月
好尋秋水舊雲煙穀城高隠留黃石洛下狂吟醉樂天
野老不疑同海鳥新詩佳句可能傳
送楊悔菴之河南
病肺無能問酒杯聞君南下意悠哉燕臺秋雨連山急
淮海孤帆向日開畚鍤十年勞補築節宣千里救凶災
平江勝事非難繼八月濤聲漫溯洄
送黃于石之嶧縣(于石精岐黃理)
長房仙杖忽東行鷄肋微官豈戀名漫詫飛鳬辭帝闕
要觀出日問滄瀛書擕素問孤舟遠政有循良竹馬迎
採藥名山曾有約留君清話到深更
太行晩翠(山有桃花洞仙人岩余幼讀書處)
綺霞澄霽見崔嵬千里行山向晩來古洞桃花人世外
仙岩石髓翠微開白雲處處藏愚谷秋色年年點綠苔
為憶柴桑晉處士何時共醉舊家醅
光武遺蹤(後漢書光武即位鄗南)
驅馳河北藉羣材何待彊華符命來萬姓謳歌思漢德
千秋麟鳳起蒿萊祠庭祭器封蛛網鐵馬金戈卧碧苔
想像鑾輿臨幸後斜陽樵牧幾徘徊
送徐元文
仙才帝簡重鵷班天目霜松幸得攀清論久因風月峻
高懷常為水雲閒思親正喜歸元直署紙終教待景山
鄉國山川莫遍覽遲君飛旆侍龍顔
送秦留仙檢討請假歸無錫
潞水澄明一碧流錦帆人在木蘭舟詔書下殿縈公緒
才子臨江繼少游座有青袍非劍俠檻依紅樹是高秋
惠岩幽處泉渟洌安得從君汗漫遊
興勝寺花園内有高樓三層
寺南寺北皆禾黍獨上危樓望古燕萬點太行秋色照
一灣東海薊門懸流觴石逕荒金谷華表高原罥野烟
山衲相期更不淺花開待我度春妍
高梁橋在西直門外橋西有王墓
㵳泬已非修褉日高梁橋下水空流白鷗漠漠連天去
宫柳毿毿入座浮堤畔琳宫餘贔屭路傍新塜是王侯
春明擾擾終成夢欲共安期泛十洲
彭城放鶴亭
雲龍山下茅亭址天外修翎何處來一水勢從西極下
千帆遙指海門開斷蛇事業餘荒草戲馬悲歌空古臺
却憶當年蘇太守清風琴鶴共徘徊
家兄竟甫築草亭於防河公署榜曰馴鶴蓋繼放
鶴而復有此亭也
馴鶴人同放鶴才應知仕隱不相猜元裳素羽新秋唳
白石清泉一杖來林静門前銷剝啄心閒河水有喧豗
聮床夜話知何日兄弟眉山遠溯洄
送王雪麓之鳳陽
辟疆曾共論新文結綬彈冠氣不羣為有皇華星作使
可憐青眼望中分軺星疑帶行山色桂楫猶沾大陸雲
淮甸瘡痍今未息好將民隱奏吾君
懷猶龍楊方伯時在四川
鴈羽參差歲月忙錦江秋色豈投荒新詩定奪浣花席
俠氣猶傳北海觴可喜保釐舒化日重教婦子慶春陽
龍文千里勞歸省不信枌榆有異鄉(時令郎赴任)
和龔芝麓韻
東西南北細論文静夜溶溶梅影紛肅政已稱真亞相
封侯終是故將軍關心時事催黃髮入歲高吟變舊聞
䖝臂鼠肝遮莫辨簷前春色正三分
奉送朱蒿菴都諫謫閩
作賦文稱大國風犯顔敢諫古人同路過嶺嶠梅花外
話盡春燈細雨中䞉有鴻章留鎻闥獨憐好友悵飄蓬
六朝舊事難憑弔穏睡菰蘆江水東
薊州懷古
漁陽雄鎮帝京東堞雉摧殘戰士空何代荒碑依野水
幾年畫角動秋風室家南徙安巢少鞬槖東來貢路通
尤喜青蓮存勝蹟薊州美釀醉春紅
其二
形勢當年百戰收南塘事業固金甌薊門鎻鑰重關險
遼海雲帆粳稻留豈盡兜牟無義士袛因帷幄乏良籌
春原匹馬空憑弔喬木寒鴉噪古丘
喜吳修齡自崑山至
悵望東南鴈影天朅來風度尚翩然榻懸四載燈前鼠
夢破三秋雨後蟬話盡襟期存海岳書藏瓊笈託幽燕
雲卿未必烟霞侣纁幣由來物色偏
輓四川方伯楊猶龍
當年曾共賦扶桑為惜分飛憶遠疆蜀道峽雲紛蠟屐
薊門邊樹滿秋霜魚龍寂寞音書斷杯斝流連花木香
我亦天生獨立者感君意氣愧王陽
其二
彤廷拜舞幾徘徊馬渡滹沱過漢臺尺牘每詢黃髮老
笑顔不向黛眉開病吟七發膏肓痛思迫十年鴻鴈哀
可惜身騎箕尾去列星灼灼自昭回(猶龍不喜近内)
其三
驚傳靈槥出臨漳妬殺曹家鬼塜旁酒竈茶鐺嗟逝水
蘭摧玉折冷斜陽生平竒字藏藜閣歲月空囊笑孔方
知爾英華原不減修文地下自翺翔(猶龍卒於河内之清化鎮)
其四
人世蜉蝣爭土苴嗟君早逝意何如叢臺杯酒琴音斷
大陸秋風鴈影疎繡虎雕龍資月旦白蘋紅蓼溯居諸
向平空有名山約破帽青衫學墮驢
其五
貝錦曾聞萋菲傷虚舟大度漫評量定軍山下三分淚
閬水城西一草堂誰復長歌來薊北獨留好句遍西羌
翩然披髮歸何處欲召巫咸訊大荒(猶龍有定軍山浣花堂詩)
其六
曾於高閣細論文又向浮屠醉夕曛宣德箋舒渾似雪
鼉磯研冷迥生雲榴花紅吐閒清晝促織聲悲響壁枌
腹痛那堪頻念舊魚書滿篋總思君(昆盧閣天寧寺皆與余痛飲處)
其七
海水羣飛已有年共資舟楫涉長川一朝星隕文無主
有客魂搖淚若泉玉壘錦江聞渡虎滏陽襄國泣啼鵑
且亭他日求遺稿大復空同孰後先
其八
友道於今嘆逝波人情反覆有干戈朱顔自向朱門老
白首誰盟白水歌雙鶴伶仃驅棧道十年風雨渡滹沱
伯巖諸子俱蘭臭獨往空山涕泣多
其九
咄咄誰將浩氣收天涯悵望一登樓人同宋玉秋多病
才比相如困宦遊嶼舫齋前真唱和且亭花下舊風流
也知生死成虛誕為爾傷心淚不休
其十
閒從客帳夢封侯晉水巴山百尺樓到處青樽陪竹杖
幾年明月照牀頭高才世共推三絶竒數今當賦四愁
幸有遺編追李杜可知香瓣儘人修
十一
洗盡羣言續雅宗少陵北地自雍容一生尊信惟歸此
餘子紛紜安所從梁苑賦成春雪調并州心憶景陽鐘
窗中煙氣蓬蓬出白玉樓高記幾重
十二
問字寧甘學子雲關西伯起更超羣瀨邊吟徹霜鐘夜
醉後揮餘白練裙幾處孤寒齊下淚一時星宿掩高雯
可憐鉅鹿南山畔大鳥重來馬鬛墳
坦園李老年兄招飲西軒少傅衛聞石先生有咏
次韻奉和
窈窕軒楹傍柳開飛塵不到有蓬萊登臺舒嘯青雲入
憑檻尋花錦石堆名酒偏宜同月賞玉人時見戴星回
他年仍約耆英會莫向昆明問劫灰
和李君渥親家
懷抱誰為磊落人君家游宦重衡鈞彭城未止安瀾頌
濟上弘開輸輓勲胸有俊才應過我筆無塵氣可超倫
諸公莫羡登臺省主契由來晩倍新
送葉眉初之任貴州司理
將行頻酌碧香醪風雨燕山念子勞國本羅施人貌異
川連銅鼓瘴雲高祥刑漸可敷文教闢地於今重鎧曹
神駿何須愁伏櫪天涯欣遇九方臯
咏雲峯高公闔門殉節
陽九重逢不可邀闔門殉節義聲昭蓋棺自許攀軒鼎
抱熖同時化鹿蕉野水幾灣環塜木荒碑數點伴山樵
惟應直筆存青史碧血萇弘恨未銷
丙午八月請告歸里縉紳先生送我於國門之外
者車馬數百日暮乃得南行
桑乾木遶帝城西雨歇新秋古樹齊檀板輕敲分祖帳
兕觥傳舞列長堤由來燕趙多慷慨况是田疇正渰淒
日莫揚鞭驚野鳥雲山此去好扳躋
寄餞送諸公
襜車暫住古橋頭雨霽風疎好逗留豈有文章華上國
何來膠漆盡名流燕山八月鳴賓鴈上谷三秋起綠疇
自幸時平歸故國千山紅樹漫吟謳
懷闕
投筆戎軒慷慨同封章每奏未央宫鷄鳴待漏霜華下
鵠立懸囊日影中萬國梯航重譯遠五湖煙水一帆通
君恩寵錫何由報瞻戀楓宸紫氣叢
至真定
駒隙流光十六年重來正是晩秋天籬邊黃菊英新吐
檻外青山色舊妍事業豈堪追丙魏文章空自慕雲淵
相逢盡說秋成好贏得得高齋一晏眠
至里
晝錦人稱是壯遊歐陽作記美韓侯十年漫走東華道
一日相逢野水頭誰識邯鄲全是夢應知歡伯可銷愁
半簾明月梅花被不羡蓬壺海上洲(五代史梁晉戰栢鄉拒野河之工)
奉送增美劉年兄祭告泰嶽東海
門第中朝孰與同文章侍從繼宗工鳳麟自許清時瑞
海代今觀大國風玉檢金泥雲氣出方壺圓嶠蜃樓通
行行漸與東華近仙仗悠悠護玉驄
送簡文選督學江南
使節初開說范陽天書遙拜紫薇郎横江萬里秋天鴈
孤月千山夜杵霜驛路幾迴縈鐵甕松杉依舊繞銅梁
太平文物推南國會看金魚賜建章
送譚舟石赴榆林
五原秋色近如何疋馬西從天外過瑪瑙谷邊烟火少
鴛鴦湖上雪霜多囊擕珠玉才難比匣有干將髮未皤
莫嘆短衣勞䟦涉知君指日貴鳴珂
贈蕡之抱甕園
垂柳當年手自栽每逢佳興幾徘徊青山近矣何曾厭
明月依然莫浪猜粗糲炊成野老飯松醪飲盡葛天懷
不知人世興亡事一曲長歌酒百杯
贈臨城喬百一
數年不見已成翁走遍天涯還是窮欲典青山為活計
幸留明月照寒空春花簇簇開芳甸好鳥關關哢晩風
速築糟丘吾欲老與君共醉落霞中
丙辰仲秋輓潮陽大守麗榆叔不受偽職病故
垂髫憶赴城南館壯歲功名亦未遲嶺外猺人迎竹馬
江干名士篆豐碑吞氊欲效蘇卿節奪笏還同秀實思
萬里槥車何日返潮陽烽火不勝悲
夜飲北玉齋兼寄田髴淵
談心不覺斗參横夜氣凄涼劍欲鳴海内文章誰尚在
中原聲氣爾多情名山盡閱書盈箧北海常開酒滿觥
聞說荆南摧戰壘降旗先竪岳陽城
和梁敷五戊午除夕
冥心趺坐一蒲團高庋于闐雙玉盤甘橘分時無内熱
河冰泮後解春寒袖長婢老猶能舞歲儉羹蔬獨喜餐
雲物晴和新氣象鏡湖深淺任投竿
又和已未元夜
青青幾點入花條火樹崢嶸盡一宵且慶人烟喧里巷
忽思天仗隔雲霄歌殘燈下傾春釀藥寄山中憶老樵
同樂寧知今古異太平指日頌熙朝
送堵乾三歸無錫
為許知交仗劍遊堯墟歴歴見平丘鄉思常憶仲由米
旅食時登王粲樓上苑文章甘小試五陵裘馬若浮漚
東南水旱頻年甚路過䢴江起暮愁
僕人王棟壬子春南遊武當山
嗟爾猶知遊太和蕭蕭行李半肩多傳聞此地生靈藥
安得移栽學槖駝九點齊州同蟻垤一爐金鼎鎮雲窩
歸來好買春籐杖拄遍名山問薜蘿
坐忘
世味年來已遍嘗不如道味足清涼槐陰密轉鄰鷄報
書卷抛殘午夢長雨灑平原山有色風吹小院竹生香
非仙非佛聊稱我數息深深學坐忘
壽通許令弟倫淑
司馬家聲舊有名烏臺閥閱再崢嶸愛民政自成三異
禮士學應續五更長至春回梅欲吐琴堂月照鶴隨行
應知父老懷棠蔭祝頌南山壽愷情
奉和孔心一公祖詠宋子飛只可山房
只可先生自譜年杖藜徤步似飛仙其傾竹葉何辭醉
獨玩南華不肯眠題塔一時誇啖餅着鞭此日許歸田
山陰訪戴何由棹隔斷桃源别一川
其二
只可先生自譜年鎔金就範磨兜堅堂延羊仲兼求仲
酒賞春泉並惠泉宦迹猶如鴻爪雪文名不讓馬蹄篇
入山辟穀誠多事偏愛長安市上眠
其三
只可先生自譜年文章歴落古今篇隨征膝下披金甲
獻策彤廷躍玉鞭循吏有名人頌母醉鄊占籍酒如泉
鄗南有友遙相憶千里春風啼杜鵑
其四
只可先生自譜年每聞矍鑠未華顛曾酣碣石燕昭館
閱盡蒼梧虞帝烟一曲深林留好友半牀明月對瑤編
已知富貴浮雲外且喜芝蘭玉樹前
奉和龐雪崖詞林見詢
百年風物未蕭疎三徑蓬蒿掩敝廬老眼倦看花一放
室人每嘆食無餘孤城畫角驚愁旅潭水柴門問卜居
霸越平陳空夢蹟危樓高庋讀殘書
楊子元授中書舍人
且亭不見念餘年玉樹臨風允象賢初入西清學珥筆
已空北冀著先鞭白劉唐代篇章勝楊魏熙朝唱和連
屬望鳳凰池上客桂花宫裡有閒田
奉輓荆石蔡年姪窀穸
英英國器今何往埋玉山阿誰與鄰幸有箕裘付令子
終遺罍恥念慈親蘭臺家世聲聞遠憲臬風猷蔭樾新
却憶燕都問字日蕭蕭洨水泣斯人
輓馮子韶
天生傲骨氣千尋中歲歸來高隠心半榻松風餘鳥跡
一簾月影散花陰桐鄉遺愛人爭祀清節東籬菊尚森
執紼未能空悵望蕭蕭夜雨一燈深
奉輓閩督覲公范老世兄盡節和少司農環溪魏年
翁原韻(戊午)
從死田横止俠烈相隨范子盡貞臣人倫天道心常炯
取義成仁願已伸螺女江邊魂化鶴釣龍臺上血飛燐
鄗南憑弔空垂淚畫壁遺言痛鬼神(覲公被羈有畫壁遺稿)
贈張元裕
方伯鳬盟相繼死疎蕪張子鬢如皤酬詩常覺篇章富
對酒偏生感慨多草屋洨南勤葺補柴車鄗上屢經過
即今詔旨徵才士誰識先生獨寤歌
丁巳正月念五日馮公述邀飲於友竹齋
閉門謝客疎慵久忽入城南訪故人羽檄已驚三載夢
烟霞又覺一年新清泉白石盟初志尊酒隻鷄隔世塵
更欲論文聯社會添修茅屋對松筠
丁巳九日登馬鞍山是日有家兄竟甫兒勷同友
人李聖之白見先
遠山猶是舊時妍擕手同登興杳然雲物自來還自去
秋霖為浦復為川兵戈未息常驅馬霜露頻飛尚有蟬
喜得與君扳痛飲何妨酩酊即高眠
丁巳十月輓申鳬盟
少微星暗閉山樊故友相看哭寢門丘壑一生甘寂寞
圖書數卷擷蘭蓀擬將摩詰應難比失却襄陽誰與言
步出槐濱聊悵望水流花謝鴈聲繁
其二
徵書遠避白雲廬點檢生平得自如共飲草堂忘歲月
自開花逕狎樵漁茂陵遺稿無封禪安樂行春用小車
天上緋衣何太急邯山洺水氣蕭疎
元昭鄧太史契闊久矣每承憶念縞帶紵衣之雅
情同僑札兒勷過江拜之床下適館授粲慇慇
無已愧乏瓊報書懷以寄
鴈行數陣横秋旻意氣相看晩倍親萬竹園中懷舊好
千金渠畔老閒身曾期世外陶弘景共許巖耕鄭子真
安得扁舟過北固與君登眺結芳隣
和張元裕
亡羊岐路世多迷夢破邯鄲醒後題大石橋邊月自照
蕭王廟裏鳥空啼參禪已覺鏡中老鍊氣難回曦御低
張緒風流仍未減何時握手水亭西
辛酉初春偶思閒中之樂遂成八律(選三首)
萬金難買此身閒檢點詩篇手自刪麟閣浮名空自好
蓬萊仙仗不須攀靜知荏苒光陰易老覺形容童少艱
傀儡滿前誇線索息心誰肯下松關
其二
萬金難買此身閒遙憶從前百事艱映雪囊螢十載苦
衝寒冒雨五更班肯將富貴如沙礫豈視民生若草菅
酒史續成真樂地傾壺自可駐頽顔
其三
萬金難買此身間弔古無庸涕淚澘禪讓征誅皆故迹
王侯將相幾多班靜聽林杪花閒鳥時看牆頭屋外山
兒誦詩書婦解織先生怎不破愁顔
贈晉州郭父母
保障依然古晉陽細侯竹馬擁成行仁風播作秋風洽
惠澤流如雨澤長叔度重聞歌五袴召公再見誦甘棠
御屏應已書名姓渤海朝歌足比量
兼濟堂文集卷二十
