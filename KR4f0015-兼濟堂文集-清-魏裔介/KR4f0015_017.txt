兼濟堂文集卷十七
大學士魏裔介撰
古樂府
短歌行
我有長劒掛壁不試我有旨酒盈樽不醉(一解)年華一
去不可再來讀書萬卷沸滭竒懷(二解)天下多故宜用
俊傑筐篚小智難與植業(三解)為爾寂寂鄧禹笑人顔
色憔悴自冬徂春(四解)折脅拉齒范睢則相褚冠疇伍
輿人是謗(五解)周道如砥其直如矢百鍊之剛化為繞
指(六解)鴻雁啣蘆載翺載翔畏彼繒繳遠至瀟湘(七解)
維水有潯維山有岑高卧雲霞慰此素心(八解)
觀滄海
滄海非東崑崙非西倬彼天漢元氣混齊蓬萊三山是
邪非邪銀臺金闕侯不乘槎潤色萬物震動九土沐日
浴月天樞地戶幸甚至哉歌以詠志
龜雖壽
神龜雖夀塊然一物龍德變化超然羅蔚委蛇委蛇與
時偕宜孔光則詐黃石可師逹人之理彭殤一視隤然
任運哀彼代匱幸甚至哉歌以詠志
薤露歌
大海湯湯鴻濛閉兮出日入月景不滅兮人命無常逓
相閱兮
蒿里曲
天地曠兮悠悠死不復生兮奚憂古今北邙兮高丘
子夜吳歌
悄悄與即語聞郎大都去須待春泥乾為郎治行李
其二
燕京女兒多何如吳下好荳䓻花正開甘作閨中老
其三
鐵甕城邊路掛帆到揚州儂欲隨歡去不是覓封侯
其四
浪船利帆風况是摇輕櫓儂心已斷絶泣涕淚如雨
燕歌行效曹子桓送田髴淵
燕山吳水路修長離筵絲竹發清商古人遺事空斷腸
一語知心誰能忘黃鶴千里自翺翔不能奮飛白雲鄉
春寒隂雨忽高凉佳人欲為公子裳天涯回首一徬徨
今夕何夕幸同堂置酒臨風嗟未央長歌忽下衆星光
高車駟馬如履霜懷憂不覺鬢毛蒼良平事業漫相望
慇懃執手賦河梁
禽言
行不得哥哥霖雨三月平陸為河欲濟無梁茫茫白波
行不得哥哥
提壺蘆壺蘆提門前青草白雲來栖有酒有肉母嗷嗷
而餉厥妻
瘦兒瘦兒南山種麻子東風夜雨麻子浥不見苖秧子
焉知母心悲悔後遲
不如歸去遠彼矰繳喬林是處
今樂府
哀流民
田廬水沒無乾處流民紛紛向南去豈意南州不敢留
白晝閉戶夜蹲踞簷前不許稍踟蹰恐有東人不我恕
上見滄浪之天下顧黃口小兒命也如何婦語絮絮逃
人逃人兮爾獨何為背爾主使我罹此荼毒我將爾詛
我欲爾詛其口維㰦路有杕杜縊者誰子烏鳶嘵嘵既
啄而翥彼蒼者天哀此黎庶
玉泉篇
玉泉之水橋下過既清且漣非洪波誰家孤子髮初紽
翩翩遊戲城之阿命如飛蛾投漩渦炎天白日怒蛟鼉
中流失壺空駭&KR0008;
其二
呂梁十丈奔如駛丈人常涉洄湍裏竪子之能不我知
魂逐涓涓玉河汜褰裳欲往不可止鬼母啾啾髮垂耳
其四
嗚呼人間風濤何其深洞庭既波灔澦侵長鯨礪齒若
霜鐔左徒空弔楚江潯彼君子兮大川舟楫濟一世而
為心
琴操
擬將歸操
河之水兮波洋洋我不濟兮非無梁廻車東望涕沾裳
擬拘幽操
載瞻西郊兮同雲油油觀象布蓍兮天道可求率遵祖
德兮服事揚休讒人孔棘兮於君何尤終當有悟兮脱
我羈囚
擬雉朝飛操
有雉有雉南崗上日出杲杲羽初颺雄喌其雌羣雌和
鳴而飲啄相望我獨何為兮七十無家皤然成翁牧犢
中野誰與餉
擬别鶴操
黃鵠海上來翩翩比翼飛弋者誰氏子矰繳發其機雄
雌各驚顧悲鳴向落暉搆巢五年未生雛雲中相傍徘
徊欲下將何歸
擬龜山操
望東魯兮龜山蔽之豈不懷歸畏羣婢之我疑山之隂
其雨瀰瀰父母之邦實勞我思龜山龜山吾將移爾填
滄海
四言
吏部徐元文别歸錢塘後因海寇阻隔歲暮抵燕
喜賦二章以贈
白雲欝欝栖我草堂彼其之子德音不忘握手言歸涉
其横江
横江既涉載旋其廬瓶有舊醅架有遺書山樗可采澤
魴可漁
五言絶句
猶龍與文衣詩有夜雪打空廊君詩在何處之句
文衣和之余步其韻
夜雪打空廊梅花窗外冷寒香初放時高韻何人領
其二
夜雪打空廊不知花落處只在風雪中風亦吹不去
其三
夜雪打空廊不聞夜雪響幽人正未眠澹然無所想
其四
夜雪打空廊迷却天邊樹孤舟一釣翁自識江干路
其五
夜雪打空廊濁醪味正濃夜深人静後惟有一燈紅
其六
夜雪打空廊君詩在何處君詩猶如雪贈以雪中句
春日望西山
西望見雪山山雪同一色春來雪盡融山光淨如拭
山行
久負青山約今來雲上遊野花滿谷口流水出丹丘
高齋讀易
四聖紹心易秦人不敢焚若會先天意何須龍馬文
七言絶句
暑月露卧
曉夜炎風不肯停閒移繩榻趁孤螢祖胸跣足叢隂下
卧看長河沒曉星
涿州公廨古槐咏
古槐蒼鬱氣如虬飽歴風霜五百秋試看門前車馬道
紅塵滿目夕陽愁
東阿縣南渡河
長途驛路出東阿草色蒙茸秋色多馬上不知身在魯
臨流錯憶是滹沱
讀劉夢吉詩
鳳覽高風不可攀黃金臺下水漫漫古來誰是真同調
晉有淵明漢幼安
愜園十景詩(選五首)
愜園在城南八里西汪村先子所築也十景皆
園中之勝
太行返照
山色東奔勢若流深林返景一園收桃源舊址猶堪賞
莫說仙蹤古趙州
嶽廟遠鐘
干戈擾擾隔東籬人世興亡總不知夜半鐘聲驚夢覺
此身不負白雲期
長橋攬翠
汲水編茅成小池千株楊柳向人垂橋邊猶恐春隂薄
自插新畦三兩枝
竹逕流水
琅玕數畝傍深潭曲水流觴興正酣野客閒來復閒往
蓬居只在此村南
荷池夜棹
一片紅香羃水灣幽情更不到雲鬟孤舟自愛凌波去
寒露蒼蒼起白鷴
南和秀才周茗柯來謁詩有踏雨摇青菓添燈留
故人之句余極為賞嘆
鉄骨冰心人已去梅花蕭索幾興悲周即後起稱英妙
開卷先吟踏雨詩
遲友人不至
南望思鄉不可歸清宵有夢尚依依遥思昔日登高處
古樹寒烟鴈正飛
又
朝來飛雨灑層城便有幽思滿畫楹黃花裛露誰為侣
悵望白雲秋色平
和邑人耿爾瞻
未向南陽卧草廬疎慵空傍帝王居風塵自古多膠擾
悔不十年且讀書
其二
君去槐隂葺舊廬桑榆繚繞是幽居獨憐世事躭杯酒
看盡床頭鳥篆書
其三
萬姓勞勞未得廬白雲深處可容居耕田鑿井無多事
閒課兒童小學書
其四
纔到春明便返廬間雲野鶴不停居他年若著逸民傳
泲水西林藏異書
讀迷樓記
東去龍舟竟不歸烏銅屏裏醉春暉可憐一炬成焦土
只有雷塘烏夜飛
題畫
青山一片紫霞堆紅樹桃花相間開應是天台迷去路
不教劉阮出雲來
和大司馬梁玉立趙郡風物雜咏
主父沙丘
騎射馳驅盡國中秦廷私覷氣如虹可憐探鷇身無主
草掩沙丘古趙宫
顔常山祠
孤城血戰捍邊陲一死常留萬古祠若解時平崇義士
蜀川安得見旌旗
望諸君墓
齊城未破敢言歸代將人來事已非惟有報書垂史策
年年古木泣烏飛
藺相如
氣壓秦廷失媚諧廻車避頗晉崇階當年刎頸因家國
不為交遊挹雅懷
漢光武廟
漢業重興自北來平原突兀見高臺不知鐘虡歸何處
空有石人伴草萊
信陵君祠
功高五霸破嬴秦故壘茫茫草色新湯沐至今名尚在
不知誰是抱關人
蕪蔞亭
不忘河北事應論麥飲君臣契託恩寂寞荒亭餘破竈
行人指點舊孤村
趙陀先塜
龍川老吏霸羣蠻先塜蒙恩掩故山識命早除黃屋制
贈金獨重大夫還
送韓康海還内丘
又向蘆溝橋畔行瀟瀟時雨洒春城床頭周易還擕去
望斷蓬山蒨友生
送吳秋林之江寧(時載母南返)
八月秋風紅樹稠扁舟一葉下揚州情知不為封侯夢
載母聊為五岳遊
三河縣
彈丸黑子是三河寥落人家傍水波圈佔誰憐民力盡
城邊驛路重經過
薊門古漁陽
北門鎖鑰接遥岑弔古空嗟草木深一自
興朝定鼎後蕭蕭松檜滿山隂
鳳臺山(此地有龍洞谷)
舊是長城烽火臺高峯崱屴倚天開而今已見真人氣
雲物先從龍洞來
賜馬
權竒名騎錦雲韉從獵翩躚過古阡新出宛羣猶戀主
驕嘶不敢下金鞭
雨中柬武進羊隨菴(時在長椿寺讀王覺斯先生集)
讀罷文安百卷詩忘言更欲去支離遥知鐘過白雲後
夢遶江南花雨垂
其二
連朝雨色潤芳疇盡洗炎飈翠欲流誰念招提羊處士
芭蕉聲裏一燈秋
龍槐讌集
好友何人足論心高槐蔭綠夕陽深傳觴坐對西山色
雄辯由來慶盍簮
西子湖頭春色深
苧蘿誰解識西施一片湖光蕩漾竒欲洗人閒脂粉色
春風獨立聽鶯兒
夏日雨後讀書
掩關謝客誦竒書松色篁隂翠可茹一室白雲自舒卷
何須山水問樵漁
贈如臯冐丹書字青若
佳士如今有幾人芙蓉江畔語偏新夜談不覺茗頻咽
分得梅花一片春
題劉公㦷手卷
不向人間食唾餘空山讀盡五車書百泉烟水依然在
何必終身卧草廬
世傳王昭君出塞馬上琵琶及青塜遺跡令人哀
之余讀史知其嫁呼韓邪單于後生男伊屠智
牙師為匈奴右日逐王則亦習而安其俗矣故
為絶句以嘲之非敢唐突西子也
漢宫一出號閼支博得單于驚喜時生子為王名日逐
相傳青塚也堪疑
雨後林間聞鶯
雨歇花香草倍青如簧巧囀入林坰此聲原不同絲竹
惟許幽人陌上聽
讀陸放翁詩
陸子放翁詩萬卷後來老練更疎狂須知深得莊騷意
莫與唐人較短長
元氏封龍山欲往不果
年來有興欲看山聞說封龍曲幾灣西蜀笻枝無覓處
碧雲空鎻水潺潺
讀黃庭經
汗牛充棟書何用一卷黃庭獨起余自笑老夫窮口腹
既餐熊掌復貪魚(官至宰輔復欲學長生故云)
上元夜訪真定張庚星父子
小門深巷静無塵一室熙熙物外春杯酒不妨留閣老
堯夫當日是天民
哭大宗伯龔芝麓先生
海内文章誰與儔一朝零落向山丘故人下盡羊曇淚
宣武門前水自流
其二
每共華堂醉錦茵高談雄辯志芳隣三年蘭訊時相憶
寶册今留紫鳳春
其三
扶持正論惟公許共濟時艱我願從生死交情真耐久
扁舟丹旐淚淙淙
其四
才華豈但如蘇李經濟應知似范韓竹屋短檠悲夜雪
素車白馬望江干
暮春咏齋中瓶花(戊午)
每到春來自種花花開燦爛似雲霞世人誰解能相賞
獨與園丁嘖嘖誇
其二
中郎當日有瓶花却恨燕都風裏沙孰似吾齋晴日好
白雲深處豔竒葩
其三
花開花謝夲無情日夕昏鴉噪古城試向來春南陌望
紛紅依舊遶枝生
偶得名手畫扇望其蒼黛之色隔絶人間如置身
雲山深處
層巒叠障隔長谿茅屋斜連春鳥啼幾欲卜居空悵望
白雲迷路草萋萋
有感
盜賊相連苦戰争催糧加賦又徵兵誰知堅壁平吳楚
仍是當年細柳營
又咏楊花(戊午年有咏)
裊裊空庭輕似雪依依小院薄如綿無人知是堤邊柳
占盡春光雨後天
兼濟堂文集卷十七
