甫田集卷十五
明文徵明撰
詩三十一首
元日試筆
雲霞駘蕩曉光和手折梅花對酒歌暮齒不嫌來日短
霜髭較似去年多東風漸屬青陽候流水微生綠玉波
鳥弄新音晴晝永相看不飲奈春何
竹堂
乘閒上日到僧家慚愧空門有歲華滿地碧煙新草色
一痕春意早梅花
人日王氏東園小集
晴颸汛叢條浮陽散修莽良時及初正涉七氣已爽厥
日肇惟人探占喜融朗駕言求友生名園欣獨往折蔬
充朱豆扶藜企高壤陟彼墻下岡寄此天際想被草晨
風和隔竹春禽響
湛甘泉兵書以詩招遊衡山奉荅
家世衡陽有釣臺江湖流浪未能回政懷桑梓千年計
忽枉封題萬里來月滿羅浮勞我夢雲埋嶽麓待公開
追攀見說襟懷壯儻許春風杖履陪
寄黃泰泉學士
經時不得嶺南書白首無由慰索居北闕聲華應藉甚
西山爽氣定何如殘編空復淹司馬當路何人薦子虚
三十年前潞河夢一回相念一踟蹰
除夕
坐戀殘燈思黯然回看殘歷已無緣萬千舊事空雙髩
八十明朝乂六年笑飲屠蘇甘落後老嗟筋力不如前
烽煙不隔春風信次第梅花到酒邊
乙卯元旦
滄溟日日羽書傳華髮蕭蕭節敘遷時不可追空逝水
老今如此況烽煙漫抛舊歷開新歷却到衰年憶少年
潦倒不妨詩筆在曉忩和墨寫新篇
病中承次河携樽過訪
病暑經時閉草堂故人挈榼漫相將高軒恰似清風至
雅誼還同夏日長把酒臨軒疎雨潤捲簾深院碧桐涼
晩來客散詩成處一樹蟬聲對夕陽
閒興
綠隂深覆草堂涼老倦抛書覺晝長塵土不飛髹几淨
寶罏親注水沉香
蒼苔綠樹野人家手卷罏薰意自嘉莫道客來無供設
一杯陽羡雨前茶
繞庭芳草燕差池滿院清隂樹綠離簾捲不知西日下
自持閒客了殘碁
酒闌客散小堂空旋卷疎簾受晩風坐久忽驚涼影動
一痕新月在梧桐
閒門謝客日常扄好鳥隔林時一聲暖氣薰人渾欲醉
碧梧忩下拂桃笙
端溪古研紫瓊瑶斑管新裝亦兔毫長日南忩無客至
烏絲小繭寫離騷
乙卯除夕
燈前歲酒笑相酬鏡裏流光又一周人世百年原有限
吾生萬事總無憂餘窮不用焚車送殘病都從爆竹休
去日已除來日在春風檢歷又從頭
丙辰除夕
百歲匆匆過隙駒等閒八十七回除蹉跎日月前無幾
俯仰乾坤樂有餘白首詩書重結課青春草木舊吾廬
由來多病還多壽一笑殘痾未負余
丁已元旦
昔随元宰賀正元鹵簿分陳舜樂懸萬炬列星仙仗外
千官鳴珮玉階前履端同慶承天語(是日羣臣致詞畢上宣旨云履端之)
(慶與卿等同之)山壽齊呼祝聖年潦倒今無朝省夢絪緼空憶
御爐煙
榖日早起
空庭草色映簾明短髩春風細細生簷溜收聲殘雪盡
忩光落几曉寒輕非賢寧畏蛇年至多難欣占榖日晴
詩思攬人眠不得山禽屋角有新聲
四月
風雨將春去清和四月天桐隂搖白日草色散青煙興
寄琴樽外筋骸杖履前若為消永晝忩下有殘編
春雨綠隂肥雨晴春亦歸花殘鶯獨囀草長燕交飛香
篋青繒扇筠忩白葛衣抛書尋午枕新暖夢依微
五月
逕草侵衫色庭梧生晝隂時光臨角黍穡事望梅霖習
静罏薰細醒煩茗椀深草堂賓客散欹枕聽幽禽
夜坐
涼聲傳漏點夜色轉樓隂遥漢三星度空庭萬籟沉草
輝螢箇箇樹影月林林稍覺塵氛遠閒愁不上心
送彭赴嘉興訓導
清時一命忝師儒百里鄰州接里閭志養于今欣有禄
官貧莫嘆食無魚微名聊足酬初志多暇何妨讀舊書
九十老人須在念頻頻書札問興居
東望嘉禾近百程漫随儒牒去親庭蟬聮宦業承三世
辛苦傳家有一經我老自憐衰髩白汝行不失舊氊青
還應别後鍾情處飛夢時時秀水亭
丁巳除夕
易却桃符拂却塵窮愁殘病總更新三彭漫守庚申夜
萬事重迎戊午春狼籍杯盤聊復醉盡情燈火笑相親
孫曾次第前稱壽慚愧承平白髮人
戊午元旦
黃鳥風簷遞好音白頭忩下整冠巾喜聞海上烽煙息
又見人間日月新霽景騰輝金勝曉暖痕霏雪玉梅春
何當載酒尋芳去綠滿郊原草似茵
初春書事三首
疎簾掩映物華鮮睡起西忩思黯然落日斷雲收宿雨
暖風纖草漲新煙寂寥樂事燒燈後懶慢情懷拄杖前
幽興不緣愁病减時時覓紙寫新篇
流雲冉冉度湘簾綠映輕衫草色鮮淑氣薰人淹宿酒
花香入夢惱春眠影搖鎻影霏霏日篆裊罏薰細細煙
門掩紅塵無過客自臨南牖了殘編
晴雀飛飛戀草簷午風漠漠泛茶煙雪殘東圃梅花後
春在南墻細草邊忩下螙編消永日鏡中華髮感流年
詩逋畫債難推脱應負平生筆硯緣
南樓
南樓日上曉光澄北郭烟消萬井明膏雨一番甦弱柳
春風幾處囀新鶯秪應舊病随寒盡無復閒愁共草生
起遶江梅覓新句惜花自是老年情
肇孫北行
阿翁九十苦鍾情倚杖那堪送汝行壁水去遊天子學
春風須聽上林鶯壯途初發千山軔雅志無忘萬里程
三百年來忠孝在慎言無潰舊家聲
己未元旦
勞生九十漫随緣老病支離幸自全百歲幾人登耄耋
一身五世見曾玄秪將去日占來日誰謂增年是減年
次第梅花春滿目可容愁到酒樽前
甫田集卷十五
