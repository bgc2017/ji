甫田集卷四
明文徵明撰
詩四十二首
元日承天寺訪孫山人
六街斜日馬蹄忙自覓幽人叩竹房殘雪未消塵迹少
一函内景對焚香
當年結習住僧家對客分泉自品茶欲識道人高潔處
紙窗殘雪照梅花
人日孔周有斐堂小集
華堂漠漠悄寒輕聊應芳辰設菜羹竹外風煙開秀色
樽前榮日麗新晴占微誰問東方朔思發空懷薛道衡
短髩寂寥花勝在相看無復少年情
九逵期人日會城中既而不至作詩見懷奉荅
人日故人偏入望洞庭煙水隔蒼蒼不教縷菜傳纖手
空復題詩寄草堂老髩金花誰鬭勝古梅殘雪自吹香
尋常佳節多惆悵何况差池負酒觴
次韻毛大參辭召有感之作
十載中朝仕有聲青雲末路更收名久知元亮多高韻
聊托嵇康事養生尊酒風流青髩在草堂歸計綠隂成
君恩不與塵心斷回首江湖萬里情
桑梓棲遲已有年可能騎馬負春田九天雨露雙龍詔
滿地江湖一釣船曉起青山供短笏雨餘修竹長新鞭
投間不落幽居事一任浮雲過眼前
上巳日獨行溪上有懷九逵
郭外青煙柳帶柔洞庭西去水悠悠故人不見沙棠楫
燕子齊飛杜若洲日落晩風吹宿酒天寒江草喚新愁
佳期寂寞春如許辜負山花插滿頭
寒食自横金歸汎石湖
澤國春深霧雨收越城橋畔水爭流斷煙西去浮蒼嶼
斜日中川起白鷗村店寂寥寒食節行人迢逓木蘭舟
芳情滿目東風急欲採汀花不自由
三月既望同吳次明蔡九逵陳道復湯子重王
履約履仁汎舟石湖遂登治平以天朗氣清
惠風和暢為韻分得朗字
良期每多違佳節悵虛往薄言城西游餘春遲幽賞日
色漾漣漪天光發融朗清吹飄文裾瑶湍激蘭漿寄懷
涉清川平目眺遐壌晴霏動遥岑清煙散修莽亞竹孤
卉明隔水春禽響及此單裌成聊寄臨流想
題虢國夫人夜游圖
紫塵拂轡春融融參差飛鞚驕如龍錦韉繡帶簇妖麗
絳紗玳燭圍香風春風交花光屬路後騎雍容前却顧
中間一騎來逡巡秀眉玉頰真天人翠微垂髩衱稱身
彷彿當年虢與秦佳人絶代真難得安得君王不為惑
豈知尤物禍之階不獨傾城竟傾國一時喪亂已足憐
後世方誇好顔色晴窗展卷漫多情百年青史自分明
莫言畫史都無意尺素還堪鑒興廢
晩雨飲子重園亭
高齋落日偶追從樽酒淹留一笑中芳草滿庭飛燕子
晩凉和雨在梧桐江魚繞筯肥烹玉野樹藏春淺映紅
潦倒莫言歸更緩習家池舘愛山公
游幻住菴
行行西郭兩牛鳴路轉橋横得化城深巷鳥啼山木暗
清溪日暖白煙生興懷往哲悲陳迹每到空門損世情
坐戀蒲團留不得碧雲回首暮鐘聲
次韻題王山農墨梅
西湖老樹凌風霜敷英奕奕先羣芳貞姿不作兒女態
炯然冰玉生寒芒窮寒襲人膚欲裂幽人自詠孤山雪
至今秀句落人間暗香浮動黃昏月却恨無人續高韻
墨痕聊寄江南信不關素質暗緇塵剛愛鉛煤點新髩
恍疑寒影照昏缸刻畫無鹽誰濫觴逃禪已遠嗣者寡
彷彿尚寄山農王山農何處骨已冷展卷令人雙目醒
何因為喚玉妃魂極目晴波湖萬頃
病起秋懷
卧病經旬一榻空起來高閣見秋風蒼茫野色浮天外
狼藉霜痕落鏡中滿地江湖愁託足何時淮蔡却收功
浮雲奄忽行銷滅雙目依然送斷鴻
蕭蕭木葉下平臯衰髩鬅鬙怕自搔烽火東南滄海暗
夕陽西北暮雲高閒懷已負青團扇野興初生白苧袍
蕭散只應輸宋玉能將九辨續離騷
秋日西齋
紈扇無聊髩怯風芙蓉波冷月溶溶不知秋色來多少
飄盡西齋一樹桐
寄魯南陳子
江入秦淮八月寒長干只在斷雲間閉門自覓驚人句
細雨秋風憶后山
滿地干戈卒未休吳江楓冷又驚秋美人何處煙波渺
手把芙蓉特地愁
中秋日同諸友月洲亭看雨有作
為愛芳洲綠玉灣共來沾醉野亭間一年索莫中秋雨
百匝空濛負郭山水竹會心非在遠天時多故不妨閒
獨憐日暮移舟去不得高歌載月還
漕湖一名蠡湖相傳范蠡所開或謂通漕運而
設癸酉秋八月十有七日同錢元抑陳道復
顧朝鎮朝楚夜汎有作
渺渺中流㴑小舠露華初冷碧天高一痕落鏡秋宜月
萬籟無風夜自濤消盡霸圖猶說蠡傳流餉道不通漕
浮樽自適東南興何必淋漓汙錦袍
道復西齋偶成
風生迴渚玉漣漪秋晩茆簷白日遲一事不經心境寂
離離松影坐來移
過孫文貴不在對庭中新竹
一室纔容膝居然不受埃恍如城郭外時有野人來簷
綠搖新竹階紋蝕古苔未妨酬對寡撫景自徘徊
九日期九逵不至獨與子重游東禪作詩寄懷
兼簡社中諸友
東郭名藍帶曲隈三年行樂兩回來依然舊境牆遮樹
久斷塵蹤砌有苔落日懷人流水遠秋風撫掌菊花開
良辰在眼休教負相對山僧把一杯
詠庭前藂菊
寒英翦翦弄輕黃百卉凋零見此芳天意也應憐晩節
秋光端不負重陽郊原慘淡風吹日籬落蕭條夜有霜
輸與陶翁能領略南山在眼酒盈觴
秋夜
新寒高閣夜何其野笛荒砧不斷思澤國變衰菰菜老
長安迢逓帛書遲江空露下芙蓉葉月出風吹桂樹枝
何必潘郎能自省年來青髩已絲絲
病中遣懷
經時卧疾斷經過自撥閒愁對酒歌意外紛紜知命在
古來賢達患名多千金逸驥空求骨萬里冥鴻肯受羅
心事悠悠那復識白頭辛苦服儒科
潦倒儒冠二十年業緣仍在利名間敢言冀北無良馬
深媿淮南賦小山病起秋風吹白髮雨深黃葉暗松關
不妨窮巷頻回轍消受罏香一味閒
題西川歸棹圖奉寄見素中丞林公
莆陽中丞千人英懷忠事君老彌貞向來聲華四海傾
一言忤志還歸耕歸來憂世殊未已况也黑頭方壯齒
天子俄縣西顧憂尺一到門投袂起卷甲宵馳萬里輕
竟翦窮凶報明主捷書朝入劒門關高情暮在壺公山
豺狼滿道不可往錦城雖樂何如還功成身退古所難
角巾東第疇能攀蜀江溶溶日千里歸心更比江流駛
玉壘浮雲千萬重不如先生歸興濃瞿塘灧澦聲撼空
落日慘淡搖長風鳥道衡絶悲蠶藂娥眉宛轉開芙蓉
青天一髮付回首江山與我俱無窮嗚呼江山與我俱
無窮先生一櫂岷峨東
賦得野亭秋興
斷雲狼藉近簾櫳天地蕭條四壁空盡日倚闌黃葉雨
一番吹髩白蘋風年光搔首孤鴻外山色供愁落照中
欲寄閒情無那遠煙波江上採芙蓉
對雪
短榻無聊擁敗綈開門深雪壓簷低蒼松白石寒相照
曲巷斜橋去欲迷舞態不禁風脈脈羈懷都似鳥凄凄
小山詩思清如許不見高人出剡溪
冬夜
煙鎖凝塵四壁空青燈欲燼夜溶溶涼聲度竹風如雨
碎影搖窗月在松病枕蕭條聞永漏草堂搖落已深冬
不堪酒醒淒然地撫景懷人意萬重
月夜登閶門西虹橋與子重同賦
白霧浮空去渺然西虹橋上月初圓帶城燈火千家市
極目帆檣萬里船人語不分塵似海夜寒初重水生煙
平生無限登臨興都落風欄露楯前
先友詩(有序)
某晩且賤弗獲承事海内先逹然以先君之
故竊嘗接識一二比來相次淪謝追思興慨
各賦一詩命曰先友不敢自托於諸公也
太僕李公應楨
太僕在三舍抗言拒刑臣(公在太學中官牛玉欲延教子公正言拒之)平生
彊執志已究未達身十年更外制耿挺標清真矯矯孤
飛鴻翹翹一角麟卿監晩翺翔白髮已盈巾故國有佳
山長岐多風塵終然絶俗姿逸去疇能馴
參政陸公容
陸公婁東鳳少小已翺翔(公少與張滄洲泰陸靜逸釴齊名時稱婁東三鳳)耿
耿文莊公識公在班行職方振風采抗疏扼羣璫章程
在司馬至今猶耿光名隆毁斯來讒搆伺其傍參藩亦
晩達竟為讐者傷清風不終冺遺書滿緹緗
定山莊公㫤
定山古通儒學道希聖賢古義與時違歛息賁田園黃
花媚幽徑白鳥泳清川悠悠青山適一往三十年高羅
弗為求欲致無由緣非無濟世心亦有清廟篇惜哉用
違材零落成棄捐
文定吳公寬
有偉延陵公居然古明德道義周一身文章可華國悠
悠明堂思允矣清廟瑟惜哉晩登庸位用殊未極還能
敦薄夫坐亦消讒慝德淵物為遷曾誰覩聲色聖賢不
復生斯人重吾憶
禮侍謝公鐸
巖巖天台山下有幽貞士咀英擷芳鮮煜然散霞綺早
歲登延閣回翔石渠裏璧雍育羣材金匱抽青史雖復
恩眷殊不為纓組累方巖有書堂歸來還兼耒屢召不
終淹誰應會深旨
處士沈公周
東南有一士蘭帶芙蓉裳璚珠雜瑶玦皎然明月光不
隨鳴鳳下甘與黃鵠翔秋風自寥廓羅網漫高張采芳
涉秋苑看雲撫層岡不為平世得白雲聊徜徉悠悠天
隨子千載永相望
參議王公徽
王公夫何如侃侃古遺直一命青瑣闈慷慨思效職此
身朝闕廷暮已在絶域所期言職伸寧計一身抑丘樊
樂優游天子思舊德陜郊甫旬宣遄歸一何亟松菊媚
幽人鍾山有佳色
太常吕公㦂
太常名家子英英蒼玉玕文章足華煥秉志亦堅完禮
曹肅供奉弱冠已騫摶不愛蔭補郎自致青雲端滁山
詠列錦銀臺達紏彈所至必宣秉云胡不終安只應千
首詩終古無能刊
蘭房曲戲贈王履吉效李賀
彤雲旖旎霏祥光蘭椒沃壁含璚芳流蘇嫋嫋開洞房
晩波繡燭搖鴛鴦鴛鴦雙飛情宛轉紫帶垂螭覺螭緩
綠膏照粉玉缸斜瑶鴨融春翠雲暖海綃落枕夜何如
美人笑擲雙明珠巫雲朝歛金釵溜不恨巫雲恨花漏
除夜
擁寒枯坐夜無聊杯茗罏薰次第消獨有戀人燈黯黯
可堪卒歲雨蕭蕭醉供春帖閒吟草病撫辛盤嬾頌椒
少日馮陵都遣却只將雙髩待明朝
甫田集卷四
