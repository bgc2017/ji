甫田集卷三十四
明文徵明撰
墓表三首
陜西布政使司左參議盧君墓表
嘉靖十年辛丣閏六月八日陜西參議盧君卒於家年
五十有一先是君爲武選郎中有兵官驕揚喜訐君以
職分臨之遂爲所誣逮繫詔獄有司畏其人莫敢申理
頼朝廷聖明卒白而出之尋有陜藩之命時君已被疾
抵陜未幾聞其父御史公之訃疾遂加劇至家數日遂
不起嗚呼傷哉君諱襄字師陳國初有爲青州府通判
者始徙居吳之横山遂爲吳人高祖彦實曾祖立祖士
誠父綱以長子貴封河南道監察御史母孺人陳氏生
君兄弟二人長雍仕終四川提學副使次即君自幼穎
異讀書不煩督率稍長受易於提學君既而卒業於高
安令周君振之已又爲都御史徐公仲山所知徐公撫
山東遂携以往比歸又遊王文恪公之門游道既廣造
詣日深弘治甲子以儒士試應天不利歸補郡學生丙
子再試遂中高科有司錄其經義以傳嘉靖癸未登進
士初授刑部某司主事改兵部職方主事丁亥陞禮部
祠祭員外郎戊子再陞兵部職方郎中尋改武選君初
官法比即思以政業自見克勤其職暇輒檢閱故牘求
其傳爰論報而習之故析律詳明不少骫縱然亦不事
深文有竊盜四人法不至死御史掠立當以三犯君閱
實以初犯抵罪或以成獄爲嫌君曰避嫌而殺人忍爲
之耶卒論出之故雖不久而所平反爲多其在本兵尤
留意戎政嘗奉使校閱邊關及閱馬近畿所至訪材官
謹亭徼展采錯事尤多緒正又嘗奉命典試江右讐閱
明審取舍惟公凡名流久淹場屋者悉見識拔一時稱
爲得人君立朝未數年凡閱三部皆在本科本科者凡
諸曹章奏悉從關決君所在職辦諸尚書並器重之然
亦操切疆執不爲時人所喜其横被口語亦以是也君
長身孑立而矜嚴自持羣坐中不妄出一語而其中與
奪分劑末始少失尤善廉事有所審畫必中事機遇政
有缺失或民間疾苦必具疏以聞如言維揚賑饑西北
邊備及江南農田數事皆經遠之謀非徒苟焉圖塞目
前而已雅性喜學家居時每得異書輒手自繕錄既仕
益勤雖簿領雜襲而不廢佔俾爲文旉腴明暢能逹其
志詩尤精詣不苟出出必求過人所著有五塢草堂集
所編集有石湖志石湖文略盧氏世譜他所纂葺多未
成書君文章政業皆以古人自期視一時曹耦莫有當
其意者使天假之年稍及下壽其所見當不止是顧方
精進有爲而死遽及之可哀也已君家自彦實以來世
業農至御史公始讀書教授鄉里而君兄弟相繼起進
士皆至連率顯官又皆以文學政事著稱可謂盛矣曾
未幾時皆以盛年即世吾不知造物者果何如也余交
君兄弟僅二十年見其始出而仕仕而歸以及於死始
終盛衰如電露奄忽能不有慨於中乎因表其墓以著
其志亦用抒余之悲云爾嗚呼傷哉君娶陳氏封安人
子應坊娶馬氏側出子應垓聘魏氏女適張師詠孫男
一人邦鉉葬以卒之後二年癸已十月廿又六日乙未
墓在西横山之陽
敕封承德郎工部都水司主事陳君墓表
工部主事陳鎏以嘉靖乙巳四月十有七日乙酉葬其
考府君於長洲縣鳳凰山之麓妣莫氏祔友人文某表
其墓曰嗚呼是爲敕封工部主事陳君之墓君諱冕字
威仲别號厚齋陳氏蘇之吳縣人家世業農至直道公
永錫始用文學起家舉進士歴仕永樂正統間累官福
建按察司僉事清忠勁節卓然名臣而陳氏遂爲吳郡
衣纓之族直道公一子寧仕爲新野王鎮國將軍教授
二子懷悅悅官永定知縣而君則懷之子也懷娶于鄭
無子君與兄冠皆出少房張氏君生三月而張卒鄭氏
實哺鞠之君稍長即知慕鄭事鄭不啻所生巽言愉色
隨所惡欲而承意維謹鄭本賢淑有母道用是益憐愛
君顧復恩勤孝慈融浹人不知非所出也事兄冠尤極
恭順冠亦誠篤親妮事必資君志意交孚用能戮力起
家家庭之間雍睦順叙同居五十年莫有間隙直道公
剛方履儉垂範有素君服習見聞能揫&KR0034;自愛不徇俗
尚不比匪人獨能推贏急匱雖忤弗悔尤嚴於賓祭豆
籩潔修禮文維帙以家世齊民顯融光大昉自直道公
建直道祠俾子孫世祀之其事雖出於冠而發之自君
凡君所爲往往歸德於冠冠亡無子以嘗撫鎏有恩使
鎏服喪三年曰吾兄宗子法不可絶他日有子當爲立
後今之喪服亦義起耳然君子不以爲過也君少業舉
子病薾中廢乃篤意教鎏鎏舉進士官工部三年推恩
封君工部都水司主事階承德郎封莫氏安人命甫下
而君以疾卒於家享年七十有三元配沈氏早卒繼即
安人同邑莫公諱淮之女生而愿謹未笄歸君與君嫓
德儷義恭敬弗違色笑端詳和而有别能推君之愛致
孝於韓姑婉容順志靡有諐佚喪之過時而哀遺言懿
訓佩之終身事其姒如君之事兄君所爲協和其家不
間於中外者安人爲有助也始君之卒鎏在京師家無
強近親戚沐浴含&KR0008;咸自安人被服衾稠纖悉曲備不
令鎏歸有遺恨也時年已六十有六苫寢蔬素不以老
廢竟用憂傷得疾越明年遂卒寔嘉靖癸卯十一月廿
又三日也距君之卒爲壬寅九月廿又八日才十有四
月耳嗚呼傷哉生子男一人即鎏女四人劉芾周詩朱
宏蔣垕壻也余與陳氏比里而居少則遊君仲伯間闇
闇愉愉友恭篤至每竊嘆以爲忠賢之後德澤深長如
此雖然幽贊隂翊必有所以順之於道者顔之推有言
姊姒之比兄弟則疏薄矣以疎薄之人而節量親厚之
恩必不合矣言勢之不能以有叶也則夫安人内行之
良又豈易得哉故余表君之墓而輒附著之
鳳山趙先生墓表
先生趙氏諱宗魯字應麟以字行别字文亨鳳山其號
也先世杭之仁和人宋季有舉進士爲醴泉令者元世
俶擾避地盭厔之白陽山生子士安因占數爲盭厔人
先生之高大父也曾大父純徙居樓觀鎮大父彬字大
儒高朗篤義以陗直好施長雄其鄉鄉人有政咸從取
平焉始自樓觀徙居邑之東門力本振業雅喜讀書教
其子策以儒業起家由武鄉訓導仕終王府伴讀而趙
氏遂隱然爲衣冠之族伴讀娶于某生子二人先生其
仲也生而穎異少則知學稍長習春秋爲舉子業尋選
隸學官爲弟子員益精進不怠然試有司輒不利念春
秋旨微而盭厔偏鄙無所師承乃裹糧束書走由漢之
蜀&KR1140;三峽沿湘江至麻城而次止焉時麻城阮公朝東
以春秋鳴先生從之受業鑽研淬礪居一年盡得其旨
以歸歸試有司又輒不利而先生病矣於是盡以其所
學授其子忻曰吾厄於時命不克遂志成乃父之志於
汝有望焉忻甫升庠校而先生卒卒十有三年而忻舉
進士且顯於時而先生不及見矣嗚呼傷哉先生剛毅
有爲砥節履方而執志堅定雖貧不苟取於人而與人
亦無所苟處家應物咸協於道蓋有用之才也使占一
第或不第而以貢入官必有以自見而不幸無所售又
不得年以骯髒死嗚呼豈不重可惜哉雖然先生不獲
自試而其子以高科入仕試邑於此財决敏利擿伏若
神道利拊循有古循良之風昔人云子道之行父志之
成先生庶幾可以無恨矣先生生某年某月日享年若
干卒於嘉靖己丑某月日以某年月日葬某鄉某原娶
李氏生子二人長恪次即忻辛丑進士今爲長洲知縣
云
甫田集卷三十四
