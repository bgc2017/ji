甫田集卷十一
明文徵明撰
詩五十首
送冡宰朱玉峯之南京
留司晩望重衡鈞三十年來侍從臣遠去獨安恬退節
衆中欣見老成人兩京規制遥相望六代江山蹟未陳
盛世宦遊應自樂有人東望惜音塵
晩通仕籍喜同朝此去江東屬望勞留務從來須長者
雅懷自喜得閒曹百年家世睢陽重一代文章甲榜高
去去壯遊知未巳秋霜才入髩邊毛
送孫從一編修僉憲浙江
羡君瀟灑玉堂仙顧我飄零亦備員海内論交兼兩世
班行聮署恰三年别腸忍折燕臺柳宦況遥飛越水船
誰謂江南身漸遠憂心常在五雲邊
盛斯顯南京司封
薊門秋風天早寒潞河生波楊柳殘沙塵吹衣日色薄
仙郎九月辭長安長安東下浮官舸去去心馳大江左
人情往往計南北委順知君無不可憶我前年入國門
連珂接珮多鄉人豈無同朝歡不及同鄉美蕭條逆旅
中吳音更堪喜宦轍羇人不得齊一朝散去各東西向
來坐客日以減子行更使吾悽惋何如重為交游惜再
世通家非一日況也葭莩添姻戚人生得意無南北我
漫惜君君自適建業江山天下竒聖皇昔此開鴻基穹
宫傑構比豐鎬列職分曹同保釐百年形勝真雄壯奕
葉名家更清暢畫省雍容如列仙簿書蕭散清而閒坐
曹讀書百不關有時騎馬看鍾山
送趙麗卿
青驄欵欵旆悠悠遥指孤雲向石頭到日長安應在望
夕陽江上更登樓
旅居鄰近最多情幾度趨朝並馬行今日吾留君却去
共誰長樂聽鐘聲
西風吹散馬頭塵忍見南來白水津不獨别離傷遠道
衰遲亦是要歸人
清秋北鴈盡南征我獨東歸計未成為計金陵文酒伴
年來白髮滿頭生
送洪玉方
才接鴛行喜有餘又驅王事駕軺車君頻有役難為别
我老思家欲附書道路風波方浩蕩歲寒冰雪定何如
此行國計從知重四海民勞亦可虞
送于器之廉憲還滁
東風吹盡燕臺雪潞水垂楊已堪折自笑人生得幾時
三年兩度都門别都門日日有行人我獨與君情最親
向來宦轍苦南北去此尚是江湖身君向江湖我塵土
從此雲山亦修阻豈惟去住隔雲泥本自疆封限吳楚
憶得滁陽始相見紺髮垂雲俱弱冠四十年來轉首空
升沉異勢容顔變不獨容顔改舊時世情翻覆浮雲移
江湖風月足濤浪道路天險藏嶔&KR0034;君能不易平生志
豈識人間有機事不將嫵媚獵時名更樹風聲招物忌
踐敭中外垂廿年空囊羸馬意蕭然昂藏不受世人識
骯髒徒為知己憐知己憐君君不恨浙水東西有公論
但須俯仰面無慚未怕怜&KR0008;身獨困平生頗厭乞墦徒
昏夜哀憐正堪憫若教游宦損初心相去中間不能寸
此志悠悠我獨知青山不負當年期幽谷雲深每獨往
瑯琊月出詠歸遲醉翁亭下泉堪釀君去歸兮我惆悵
四時朝暮古人情同負幽懷不同賞
送盧師陳奉使紫荆關
季冬繁霜雪塞草寒不菲之子遵朔方駕言即長岐揚
旍㶚水北促轡漁陽西豈不念修阻王程有嚴期丈夫
既策名委身事馳驅諮諏重將指辛苦焉得辭况君志
遠遊夙昔攻文詞上谷古雄鎮幽并勢威夷於焉寄慷
慨亦足宣遐思豈若抱槧人終年守金閨鳴珂紫雲闕
端簡白玉墀通籍豈不佳旅進曾何俾古賢榮有事去
子行無稽念惟羇愁中復此相仳離長風西北來吹我
雙髩絲高歌激清商願倒風前巵
送王承恩侍講參政四川
鳥道巇㠊萬里賖從臣分省向三巴中朝聲望雲山重
内史文章錦水華爛漫新恩蒼玉節依然舊署紫薇花
只應未忘論思地翹首金鑾北斗斜
送蔡巨源參政
廿年湖海漫相知再見都城總别離旅客倦遊常卧病
使君王事有程期清風萬里閩山節明月孤舟潞水思
塵土欺人雙髩短不知何處更論詩
送陸舉之
三載追随供奉班方舟千里又同還君行問寢辭青𤨏
我已焚魚住碧山塵土自憐羸馬倦江湖莫羡白鷗閒
匆匆手袂何須戀剡曲吳淞一水間
致仕出京言懷
獨騎羸馬出楓宸回首長安萬斛塵白髮豈堪供世事
青山自古有閒人荒餘三逕猶存菊興落扁舟不為蓴
老得一官常臥病可能勲業上麒麟
白髮蕭疎老秘書倦遊零落病相如三年漫索長安米
一日歸乘下澤車坐對西山朝氣爽夢回東壁夜忩虛
玉蘭堂下秋風早幽竹黃花不負余
馬上口占謝諸送客十首
三忠祠下夕陽明幾度含情送客行今日諸君還送我
多應不異昔時情
昔時送客每懷歸千里鄉心日夜飛回首三年幾離别
只應今度不沾衣
小試閒官便乞身素衣曾不染緇塵諸君亦自多情致
不送官人送散人
散人廿載盜虛聲敢謂從前少宦情補衮銘鍾羣彦在
功名原不到書生
解却朝衫别帝州一竿煙水五湖舟故人莫作登仙看
老病無能自合休
諸君送我帝城東立馬傳杯犯朔風莫嘆柳枯難折贈
春光都在酒波中
别酒淋漓滿路岐酒闌無奈客東西多情獨有斜陽色
一路殷勤送馬蹄
浮雲世事兩悠悠一出都門百念休獨有懷人情不極
雙溝南畔數回頭
立馬雙橋日欲斜沙塵吹霧暗征車從今絶跡江南去
只見青山不見沙
三載愁聞長樂鍾夢魂常繞五湖東此身忽在扁舟上
開眼猶疑是夢中
阻冰潞河簡同行黃太史才伯
長河十月朔風悲零落貂裘不受吹冰雪崢嶸驚歲晩
江湖寂寞滯歸期誰憐阮籍窮途泣自笑穰侯見事遲
忽憶同行黃太史篝燈何處擁書帷
次韻荅徐子容學士見懷三首
解却從前供奉衣朝行除籍簡書稀非關疎拙明時棄
自惜驅馳雅志違飄泊又驚年欲暮蹉跎再見月流輝
玉堂學士青雲上也念天涯人未歸
霜華慘淡襲征衣關朔蕭條鴈影稀遊子天涯苦行役
故人歲晩惜分違還家短夢秋無賴伴客殘缸夜有輝
猶勝前時羸馬上滿頭風雪趁朝歸
南來拂拭芰荷衣旋覺沙塵出郭稀我已去來無復戀
天於人事每多違流澌十月關河冷積雪千山草木輝
想見幽居無限好春風應待主人歸
次韻荅唐雲卿禮部二首
關河歲晏客衣单滿髩秋風裹鶡冠塵土自憐疲馬倦
江湖誰念白鷗寒去來信有天機在閱歴方知道路難
憔悴不忘飄泊處方舟冰雪潞河干
漂泊東吳萬里船漫勞詩帖慰窮年君知世有東方朔
我愧身非魯仲連夢斷五湖天渺渺愁懸雙杵月娟娟
相逢總是羇棲者目送飛鴻共黯然
次韻荅張西峯少參
司空揣分自宜休元亮無心任去留四海何人憐白髮
百年吾道有滄洲破除塵夢惺惺在點檢山林事事幽
即去已輸君一着十年前與白雲遊
臘日與才伯小酌追懷去臘午門賜燕
去歲嘉平燕紫宫長筵錯落午門東一時随例沾恩澤
此日追思嘆轉蓬節敘不禁雙髩改江湖猶幸一樽同
柳條萱草何須問且共天涯目斷鴻
旅懷
隂凝冰未泮雪盡歲還窮世事浮榮外生涯久病中心
旌搖落日天影度冥鴻短髮垂垂白那堪犯朔風
野行因過廢寺
久客念搖落意行還寂寥餘寒棲短褐斜日帶荒寮歲
事行將盡羇䰟黯欲銷雲房才咫尺便覺遠塵囂
某比以筆劄逋緩應酬為勞且聞有露章薦留
者才伯貽詩見戲輙亦用韻解嘲
不用浮文薦子虚底須滄海問遺珠若為尚作稽康累
嬾慢難酬滿案書
絶澗深林付窅冥三年慚負草堂靈青山應笑東方朔
何用俳優辱漢廷
千年處士說林逋漫有聲名達帝都只辨梅花新句好
莫論封禪有書無
春風次第水增波千里清淮一棹過更恐南行勞應接
随堤新柳似新鵝
平生藝苑說荆關點筆雖忙意却閑何用更騎黃犢去
右丞胸次有江山
才伯過訪
落日生愁地窮隂欲雪天歸心聞斷鴈衰髩逼殘年光
景陳編裏情懷薄酒邊平生黃叔度相見即欣然
除夕二首
撥盡罏灰夜欲晨不知飄泊潞河濱燈花自照還家夢
道路誰憐去國人浩蕩江湖容白髮蹉跎舟楫待青春
只應免逐雞聲起無復鳴珂候紫宸
黯黯離愁酒半醺不眠閒讀送窮文旅忩燈火寒猶在
村巷鷄聲歲又分千里家山歸有漸百年心事老無聞
未妨去國還飄泊已把閒身等白雲
丁亥元日次才伯韻二首
東風早晩到天涯客子逢春正憶家栢葉漫傳元旦酒
江梅應發故園花不愁逆旅無親戚依舊江湖有歲華
深負鄭莊騰薦剡遊巖痼疾久烟霞(鄭謂啓範也)
朝日曈曨照水涯春風次第到貧家輕煙漠漠初含柳
殘雪飛飛不作花芳草開筵酬上日紫雲飛鞚憶東華
即須作伴還鄉去滄海東頭看落霞
冰泮志喜次黃才伯韻
吹面東風不作寒斷冰千片下晴灘已看積雪經冬盡
正好垂楊映水看滿目江山勞應接到家櫻筍未闌殘
只應今夜扁舟夢先繞吳門鬭鴨闌
過揚州登平山堂二首
鶯啼三月過維揚來上平山郭外堂江左繁華隋柳盡
淮南形勝蜀岡長百年往事悲陳跡千里歸人喜近鄉
滿地落花春醉醒晩風吹雨過雷塘
平山堂上草芊綿學士風流五百年往事難追嘉祐蹟
閒情聊試大明泉隔江秀色千峯雨落日平林萬井煙
最是登臨易生感歸心遥落片帆前
還家志喜
綠樹成隂逕有苔園廬無恙客歸來清朝自是容疎嬾
明主何嘗棄不才林壑豈無投老地煙霞常護讀書臺
石湖東畔横塘路多少山花待我開
甫田集卷十一
