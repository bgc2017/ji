甫田集卷十四
明文徵明撰
詩四十八首
人日直夫東園小集
雪後江梅燦玉英蕭然人日半隂晴雜占誰問東方朔
妙思空懷薛道衡綵勝千年傳故事菜盤七種薦春羔
白頭不落山林事又向名園聽早鶯
立春
雪消紅日麗中天喜見鞭春在臘前次第三陽開景運
尚餘八日是殘年梅花消息嚴寒後綵勝情懷薄酒邊
辦取物華供帖子暖痕浮綠草生煙
玉蘭花
綽約新籹玉有輝素娥千隊雪成圍我知姑射真仙子
天遣霓裳試羽衣影落空階初月冷香生别院晩風微
玉環飛燕元相敵笑比江梅不恨肥
張夏山輓詞
憶隨仙侣仕瑶京幾度朝回並馬行回首舊遊成大夢
燕山吳水不勝情
出守毘陵歲再更我時吳苑亦歸耕相逢相别多惆悵
何况泉臺隔死生
春風陽羡百花明携手張公洞裏行二十年來誰在者
白頭揮淚讀題名
三年常守念孤窮教養雍容有古風為理無名百年賦
至今赤子頌張公
驄馬使君前建守仁恩十載兩回施武夷山下棠千樹
盡是張公去後思
參藩江右寄旬宣一道清風萬口傳底事讒言能亂國
又將書劒下西川
西川戡難策勳名信是胸中有甲兵才大恨無施用地
西風吹淚錦官城
扁舟北上又新除别我吳門意有餘豈謂間關䰟獨返
傷心空讀寄來書
記得相逢十載前我時白髮子青年却憐後事翻多恨
寒月淒風倍黯然
夏王山下月離離宰樹驚風不盡思惆悵高人埋玉地
何人為寫墓前碑
春歸
三月春光積漸微不須風雨也應歸與人又作經年别
回首空驚昨夢非江燕引鶵芳草滿林鶯出谷杏花稀
沈郎别有傷情地不為題詩減帶圍
題漁隠圖
江南雨收春柳綠碧烟歛盡春江曲十里蒲芽斷渚香
千尺桃花春水足溪翁鎮日臨清渠坐弄長竿不為魚
太平物色不到此安知不是嚴光徒右春
江頭夏雨十尺強晩波搖日空江涼遊魚瀺灂樂深藪
不謂人間有漁笱笱得江魚不税官自食自漁終歲歡
輸租轉賦世途惡漁家自得江湖樂右夏
漁翁老去頭如雪短笠輕蓑舟一葉百頃魚蝦足歲租
十隻鸕鷀是家業横笛朝衝柳外風浩歌夜弄波心月
不嫌湖上有風波世路風波今更多右秋
煙沉風緊鳴蕭蓼江湖歲晩玄冥肅寒塘日出曉光浮
村甕茅柴酒初熟網得冰鱗不入城自漉瓦盆招近局
欸乃一聲煙水長葦深江静燃湘竹右冬
阻風宿九里湖
雲沍長空斷鴈呼水聲摧岸雜風蒲扁舟卧聽三更雨
一葦難航九里湖繞榻波濤歸夢短隔林煙火遠村孤
人生何必江山險咫尺離家即畏途
梁溪道中夜行
雨餘新水漫風外一帆輕山繞湖南去人從畫裏行天
空雲樹渺月出暮潮平煙靄知何處漁歌時一聲
辛亥除夕守歲
坐戀殘年漫有情夜堂燒燭待天明不愁老大無同輩
祇覺聰明愧後生得歲笑看新舊歷無眠厭聽短長更
香消酒冷人初静忽報晨鷄第一聲
壬子元旦飲毛石屋家觀郡邑迎春蓋明日立
春也次東坡韻
昨夕今朝迹已陳頭顱種種歲華新土牛郭外才驅厲
綵燕筵前已得春對酒不應談世事賞心剛喜及良辰
坐中潦倒誰應甚老我頽然第一人
新夏
暖風庭院草生香晴日簾櫳燕子忙白髮不嫌春事去
綠隂自喜夏堂涼閒心對酒從時換老倦抛書覺晝長
客有相過同一笑竹罏吹火試旗鎗
袁魯仲邀予登列岫樓予自胥臺没數年不登
矣
故人湖上有高樓十載清罇續舊遊飛翠忩中仍列岫
片帆天際見歸舟依然綠樹啼黃鳥無賴青山笑白頭
不盡阿戎淹戀意渚雲江草兩悠悠
是晩過行春橋翫月再賦
行春橋上月娟娟杜若洲西宿畫船萬鏡不波天在水
四山沉影夜如年已知世事皆身外肯着閒愁到酒邊
宛轉清歌出林表晩煙依約正蒼然
虎丘觀雨
海湧春嵐濕翠鬟生公臺下雨漫漫風廻隂壑奔泉黑
雲鎻蒼池劒氣寒淨洗塵氛開絶境不妨煙靄是奇觀
詩人自得空濛趣悟石軒前獨倚闌
送族弟彦端還衡山
彦字諸孫端甫良秋風訪族自衡陽百年文物家聲在
累葉松楸世澤長君視前人應不忝我於同姓自難忘
不堪相見還相别楚水吳山意渺茫
舊送彦仁一首追錄於此
南望衡陽舊德門虎符元帥有諸孫山川我正懷桑梓
水木君能念本原兩地衣冠曾不乏百年忠孝至今存
相違不盡相留意狼籍秋風酒滿樽
寄顧横涇
我别横經三十年同遊都盡獨巍然淵明誰送東籬酒
季子原無負郭田貧病豈知翻益壽聰明莫道不如前
相思相見知何地夢破秦淮月滿川
寄許仲貽
問訊幽人白下蹤若為清世不相容幾回對月思玄度
安得披雲見士龍落日横塘折楊柳秋風南浦夢芙蓉
相思滿目煙波遠吟到新詩手自封
題吳雪洲磨厓神異卷
齊雲西來巖壁立天削芙蓉千仞碧誰能題字碧雲端
吳生袖有如椽筆蟠金屈鐵紛琳琅天門慌忽蛟龍翔
夢中神授若有得覺來信手筆已忘(二句坡詩也)坡翁此詩
信奇絶千年似為吳生設老夫拈筆贈吳生一笑千峯
秋月明
九日雨中虎丘悟石軒燕集
何處登高寫壯懷生公說法有層臺漫脩故事擕壺上
不負良辰冒雨來應節紫萸聊共把待霜黃菊故遲開
白頭八十三重九竹院浮生又一回
素髮
素髮絲絲不滿梳衰容覽鏡已非吾蕭條暮景看籬菊
次第秋風到井梧物外機心聊奕旨老來多事坐詩逋
秪應雙足能強徤着屐登山未要扶
壬子歲除
殘燈明滅照頭顱八十三齡過隙虚一歲又從今夕盡
餘生消得幾番除老知無地酬君寵貧喜傳家有父書
獨有梅花堪慰藉春風消息定何如
癸丑元旦
吚喔鄰鷄過短垣起看曙色拂塵冠昇平滿目新頒朔
日月無窮又履端短髮蕭疎霜葉脱壯心零落曉燈殘
從前卉物冰霜盡一樹梅花獨耐寒
夜泊南潯
春寒漠漠擁重裘燈火南潯夜泊舟風勢北來疑雨至
波光南望接天流百年雲水原無定一笑江湖本浪遊
賴是故人同旅宿清樽相對散牢愁
晩泊楊莊
碧雲微歛四山蒼晩泊孤舟對夕陽店舍寂寥斜帶水
人家籬落盡栽桑風煙入望知何處鷄犬相聞自一鄉
正自旅懷眠不得數聲漁唱起滄浪
寄胡栢泉
當日籌邊事最更曾看疏草識高名旋收書札渾如面
未及交歡已有情塞上底須論馬失周南空復著書成
遥知西澗春潮急野渡孤舟盡日横
南樓
狂搔白髮倚南樓落日邊聲入暮愁萬里長風誰破浪
一時滄海遂横流敢言多壘非吾恥空復崩天負杞憂
安得甘霖洗兵馬浮雲明滅思悠悠
送袁裕春僉憲之建寧
拾遺省闥歲才更忽領行臺撫建寧喜見勝之持使節
却教汲黯去朝廷民情有待随車雨天漢先瞻執法星
雅志高懷何處寫武夷山有晦翁亭
秋夜
四壁鳴蛩露下餘片雲收雨酒醒初風撩墜葉秋聲早
月印空庭夜色虛衰病不禁時敘改蕭閒自與世情疎
若為白首安眠地時有驚塵報羽書
九日遊雙塔院次淵明已酉九日韻
時敘不容淹忽忽寒暑交矧余蒲柳姿望秋已先凋山
林樂閒曠勢途利崇高人性各有適奚但壤與霄爰以
一日歡酬此卒歲勞古來明哲士取材不遺焦啣觴輙
忘世何似栗里陶得酒且復樂安能待來朝
十日遊治平寺再疊前韻
季秋氣未肅鳴禽尚交交澄空霜華薄木葉不盡彫撫
輿陟前岡不覺身已高回視平湖東逸峯聳晴霄但欣
雙目明寧辭一身勞物理會有窮何以心煩焦世情共
擾擾吾樂方陶陶逹人悟遷化千載猶一朝
自華亭還吳夜泊磧礇
放棹華亭指故園九峯晴色接吳門秋風沽酒唐行市
斜日維舟磧礇村墟落風煙沙漵口人家燈火竹籬根
機雲蹤跡今何處一望岑山一斷魂
送何元朗南京孔目
一命周行列鎬京閒官剛喜玉堂清紫薇蘭省聊通籍
綠水紅蓮亦宦情爽氣鍾山秋拄笏春風鰲禁曉聞鶯
白頭老友難為别飛夢先馳建業城
寄何叔毘禮部
為愛君家好弟兄列官同在鳳凰城遲遲宫漏薇垣静
浥浥罏香畫省清風雨夜堂聮榻處池塘春草看詩成
相逢相别還相憶白髮江湖無限情
維亭夜泊
孤篷燈火宿維亭宿酒微消夢不成人語煙中江月堕
舟横渡口夜潮生閒情歲月都無迹舊歴村墟尚有情
四野孤霜菰葉冷時聞沙上水禽聲
除夕
白髮婆娑夜不眠孫曾繞膝更翩蹮已知明旦非今日
不覺殘齡又一年舊事悲歡燈影裏春風消息酒杯前
更闌人静鷄聲起却對梅花一燦然
甫田集卷十四
