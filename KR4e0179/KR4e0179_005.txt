甫田集卷五
明文徵明撰
詩五十一首
梨花山鷓
物華無賴酒初醒奕奕梨花照晩晴怪底山禽啼不歇
十分春色近清明
同王履約過道復東堂時雨後牡丹狼藉存葉
底一花感而賦詩邀道復履約同作
推脫塵緣意緒佳衝泥先到故人家春來未負樽前笑
雨後猶餘葉底花矮紙凝霜供小草淺甌吹雪試新茶
憑君莫話蹉跎事綠樹黃鸝有歲華
偶過甫里乘月至白蓮寺訪陸天隨故祠
一龕香火白蓮宫古社猶題甫里翁坐挹高風千載上
依然舊宅五湖東雨荒杞菊流螢度月滿陂塘鬭鴨空
故草已隨塵土化空瞻遺像寂寥中(祠有唐時遺像為狂人所仆滿腹中)
(皆翁手稿後像雖設而稿不可得矣)
王履吉示余春日即事之作久而未復三月望
後汎舟出西郭借韻贈答
郭西楊柳綠煙多續續春舟載綺羅落日千山眉歛黛
清江一曲眼横波偶追勝踐抛塵慮坐惜芳華對酒歌
欲赴江南遊子意古原春草恨如何
晩晴
茆簷漠漠晩風微曲院無人雨霽時忽見碧窗疎影亂
一痕新月在花枝
滄浪池上
楊柳隂隂十畆塘昔人曾此詠滄浪春風依舊吹芳杜
陳迹無多半夕陽積雨經時荒渚斷跳魚一聚晩波凉
渺然詩思江湖近便欲相攜上野航
過吳文定公東莊
相君不見歲頻更落日平泉自愴情徑草都迷新轍迹
園翁能識老門生空餘列榭依流水獨上寒原眺古城
匝地綠隂三十畆游人歸去亂禽鳴
陪蒲澗諸公游石湖
杜若洲西宿雨過行春橋下長䕷蕪青松四面山圍寺
白鳥雙飛水滿湖故壘春歸空有迹扁舟人遠不堪呼
相看不盡興亡恨落日長歌倒玉壺
同履仁濯足劒池
舍舟即嶔﨑探策入窈窕窮崖擘蒼鐡直下千尋表絶
磴懸飛梁仰首心欲悼隂壑多長風六月更幽悄秋聲
落井幹翠雨滴深篠與君富閒懷竟日恣幽討都將雙
足塵濯向千年沼
早起露坐
炎宵不能寐起坐蹇絺幃繁星麗中天明河連曙暉凉
風不滿髩落月猶在衣中庭草木稠宿露朝未晞人生
亦旦暮急景無停機撫時懷美人欲往情依依暑寒互
推遷安得願無違
與王欽佩顧華玉夜話
燭䟦熒熒照酒明故人相對說平生差池何止三年别
老大難忘一舉名殘夜池塘分月色遶門楊柳度秋聲
不辭筆硯酬嘉會去住江湖各有程
渡江
曉&KR1140;龍江三百里蒹葭漠漠首重回天連舊禁青雲繞
日出中流白霧開滿目秋光聊北渡隨舟山色更東來
分明記得盤游地一抹蒼煙是鳳臺
烏衣鎮望滁州諸山
東葛城頭曉月殘烏衣鎮上水潺潺偶來下馬三家市
先見環州百里山道路重經渾不記人情未遠尚相關
舊游最是西南勝儗辦青鞋一醉攀
栢子潭
絶壑溟沉古隧長飛樓散盡栢蒼蒼空山雨露曾沾溉
春水魚龍已奮揚地脈何由關至治野人猶解說先皇
只應壊碣奎文在秋草難埋永夜光
滁州官舍侍少卿家叔夜話
宦轍滁陽弟踵兄我緣諸父得重經只應故榻曾聽雨
敢儗虚堂是聚星兩世相看親叔姪百年好在舊門庭
夜闌無限分違意月滿空階酒正醒
游醉翁亭不果寄滁州故人
當時蹤跡兩峯間疋馬重來不及攀曾有題名留壊壁
羞將塵面見青山未應啼鳥知人樂空望清泉裹茗還
寄謝故人休見誚百年雙足會須閒
宿江浦有懷定山先生
驚風木葉夜毿毿&KR0870;宿江城酒半酣千載名山無謝傅
一生知己愧羊曇青燈暮雨殘詩帖明月蒼松舊草菴
二十年來頭欲白當時心事向誰談
舟中望金山
一笑推蓬見碧岑可堪行役負登臨舊游誰覓三年夢
回首空餘萬里心初日樓臺相映照凌波草樹自浮沉
無由去汲中泠水卧聽寒潮雜梵音
失解無聊用履仁韻寫懷兼簡蔡九逵
夜半休驚負壑舟已應吾道屬滄洲夢中桂樹青天月
江上芙蓉玉露秋疲馬尚憐銜橜在冥鴻翻困稻粱謀
倦游更憶相如遠落日蒼茫立渡頭
九日閒居用淵明韻
端居念物化草屋秋風生白雲從東來因之感浮名素
髮已充領世慾移聰明窮無致用資安事蜚英聲塵埃
失故步老大懷弱齡菁華不復妍白日已西傾撫時不
能忘徙倚當前榮寒花媚幽歜悵然傷我情愴兹霜露
早寧知歲功成
贈王直夫
憶昨追隨試有司少年先聽鹿鳴詩老無時命吾何恨
君負才名衆所推盛世豈容駒在谷雲逵行見羽為儀
馬蹄輕疾香塵起萬里天風拂桂枝
東禪寺
古寺謝車馬清臨綠玉灣雙禽啼竹逕&KR0870;犬護松關落
葉秋滿地夕陽僧自閒偶來還自去回首碧雲間
石湖作
落日淡煙消平湖碧玉搖秋生茶磨嶼人在越城橋樹
色晴洲斷鐘聲古寺遥西風吹短髩還上木蘭橈
秋日同杜允勝湯子重游東禪次子重韻
人事無停機曦暉正流耀及兹東城游駕言謝紛要杪
秋霽景澄寒原入高眺靜躁本無媒憂欣人自召蘼蘼
霜蘤明歴歴幽禽調獨行心已怡况也偕二妙投社慚
淵明能詩得清照燕談析玄旨悲吟發孤竅一語何足
稽後期真未料微風西北來冷然雜清嘯
錢氏池上芙蓉
九月江南花事休芙蓉宛轉在中洲美人笑隔盈盈水
落日還生渺渺愁露洗玉盤金殿冷風吹羅帶錦城秋
相看未用傷遲暮别有池塘一種幽
題畫
密葉參差漏夕陽濺濺寒玉潄迴塘玄言消盡人間事
一壑松風滿髩凉
寂寞平臯帶淺灘幽人時共夕陽還水禽飛去疎煙滅
目送秋光入斷山
追和錢舜舉山居韻
翠深山帶屋綠淨水通門泉石情還重丘園道自尊種
莎添野色留竹護籬根樂事惟心會休逢俗子論
次韻荅子重東城見懷之作
愁雲薄層漢北鴈鳴羈棲天寒霜雪繁零葉被長隄遠
洲宿修莽曲路紛留荑南窗夢佳人覺來隔山溪幽期
不得將日暮聞莎雞秋風日已至蘭舟一何稽憂思無
能解起行涉荒畦獨言疇與晤樽酒為誰攜終然無所
適歸來對青藜素書自何來展讀情更悽人生貴恊志
何用悲秦齊結交不從中對面分雲泥
邢麗文顧訪小齋話舊
十年蹤跡一追歡已覺蕭蕭兩髩殘里社與君游最久
頭顱如此見何難不忘習氣評新業相顧塵埃只舊冠
為說流光堪戀惜故盟從此莫教寒
題畫
澤國霜清鴈影高空庭木葉已蕭蕭夕陽忽送西窗雨
一片江南落素綃
雙榦亭亭碧玉明翠隂凉沁石牀清南風吹斷忩間酒
卧聽蕭蕭暮雨聲
病中辱履仁過訪
西風零雨歇幽逕故人來落葉已滿地草堂寒未開清
心香續篆引筆硯封埃無計留君得依然日暮回
秋聲繞茅屋落日井梧寒疾病淹愁在風煙逼歲殘閉
門車轍斷圍腹帶痕寬勞謝王玄度時來覓故歡
寒夜
茆屋寒初重無眠對燭光疎砧何處月殘葉滿庭霜攬
物驚時改供愁有夜長空餘強學志撫卷視茫茫
題竹寄履仁
西齋半日雨浪浪雨過新梢出短牆塵土不飛人跡斷
碧隂添得晩窗凉
竹間佳興屬王猷竹外風煙寫素秋市散人間詩欲就
一簾疎雨入西樓
題畫
碧山渺渺隔晴川古樹垂藤鎖翠煙野鹿銜花時隠見
石橋無路訪神仙
秋清山木夜蒼蒼月出波平斷岸長千古高情蘇子賦
東風誰更說周郎
矗矗青山帶白雲石梁鷄犬數家村江空不遣漁郎到
落盡桃花自揜門
樓前高柳翠煙迷樓外香塵逐馬蹄風揜歌聲春不散
斷腸人在畫橋西
千山罨畫擁飛樓山木蒼蒼水漫流青鳥亂啼花細落
石梁南畔是瀛洲
蒼山曲曲水斜斜茆屋高低帶淺沙車馬城中塵似海
多應不到野人家
萬木緣山過雨青山迴路斷水泠泠分明記得環滁勝
只欠臨溪着小亭
曲塘風急水横流百丈勞牽鬭石尤自古江湖分逆順
不應回首羨歸舟
陳魯南將赴試南宫過吳中訪别賦詩送之
不盡金陵晤語情扁舟重見闔閭城江湖動是經時别
雨雪仍看歲晩行涉世與君俱老大勞生何苦事聲名
秪應獻賦心猶壯西北青雲是玉京
送錢元抑會試
澤國寒深木葉彫征人欲發意蕭蕭公車儗奏長楊賦
祖道先題駟馬橋三月東風春爛漫五雲西去鬱岧嶤
一杯明日三千里看取清霜拂舊貂
寄金陵許彦明兼簡王欽佩
宫樹飛霜謝玉珂秋懷應屬許渾多寒城自映秦淮月
游女新傳子夜歌别後風煙勞悵望歲殘消息定如何
官忙為問王司馬能放晨衙幾度過
題畫
綠樹敷隂翠荇香方舟十里下迴塘白鷗飛去青山暮
落日唱歌煙水長
登鼓角樓
荒譙漠漠帶郊坰晩色浮空鼓角晴西望青山明落日
北風吹雪滿江城繁華欲問都無迹興廢相尋每繫情
秋草不菲愁萬里古原南畔看雲生
題太白像
宫袍錯落灑春風玉雪淋漓殢酒容殘夜屋梁栖落月
碧天秋水洗芙蓉麒麟豈是人間物眉宇今從畫裏逢
一語不酬千載諾匡廬山下有雲松
甫田集卷五
