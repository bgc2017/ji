甫田集卷二十一
明文徵明撰
題䟦二十二首
䟦夏孟暘畫
右雲山圖崑山夏孟暘作孟暘名昺太常卿仲昭兄能
書作畫師高房山初未知名洪武季年為永寧縣丞謫
戌雲南永樂乙未仲昭以進士簡入中書科習字一日
上臨試親閱仲昭書稱善仲昭頓首謝因言臣兄昺亦
能書召試稱旨與仲昭同拜中書舍人時稱大小中書
既而謝事終於家其書畫平生不多作故世惟知太常
墨竹而不知孟暘予往年見所書西銘頗有楷法此軸
為王世寶所藏亦不易得也
題黃庭不全本
宋諸賢論黃庭衆矣然但辯其非換鵝物卒未嘗定為
何人書雖米南宫亦第云並無唐人氣格而已至黃長
睿秘書始以逸少卒於升平五年後三年為興寧二年
黃庭始出不應逸少先已書之意宋齊人書然不可考
矣予按陶隱居與梁武啓已有逸少名蹟黃庭勸進等
語隱居去晉為近當時已誤有此目則書雖非逸少筆
其為晉宋間名人書無疑而趙魏公獨以為楊許舊迹
豈别有所見乎唐石刻數種並佳傳流近代轉益失眞
無足觀者此本紙墨刻榻皆近古中玄字並缺末筆固
是宋本自還坐隂陽門下皆無之校他刻才得其半字
勢長而瘦勁涪翁所謂徐浩摹本為是都元敬不知何
緣得之以遺從父慶雲令轉以付某雖非完物自可寶
也
䟦楊凝式草書
右楊少師神仙起居法八行南宫書史東觀餘論宣和
書譜皆不載余驗有紹興小璽及内殿秘書諸印蓋思
陵故物後有米友仁審定䟦尾及譯文四行按紹興内
府書畫並令曹勛龍大淵等鑒定其上等眞蹟降付米
友仁䟦而曹龍諸人目力苦短往往剪去前人題識此
帖縫印十餘皆不全是曾經剪拆者其源委受授莫可
得而考也標綾上有曲脚封并閱生萌蘆印是常入賈
氏蓋似道枋國御府珍秘多歸私家最後有商左山參
政留中齋丞相䟦留稱野齋者元翰林學士承旨李謙
受益號野齋居士博雅好古虞文靖詩所謂五朝文物
至於今者又有廣東宣慰使郭昂彦高亦號野齋而其
出差後李在世祖時為應奉文字正與商留同時商又
同郡人此帖必李氏物也
䟦李少卿帖
家君寺丞在太僕時公為少卿某以同僚子弟得朝夕
給事左右所承緒論為多一日書魏府君碑顧謂某曰
吾學書四十年今始有得然老無益矣子其及目力壯
時為之因極論書之要訣纍數百言凡運指凝思吮毫
濡墨與字之起落轉換小大向背長短疎密高下疾徐
莫不有法蓋公雖潛心古法而所自得為多當為國朝
第一其尤妙能三指尖搦筦虚腕疾書今人莫能為也
予雖知之而心手不逮蓋數年未始有得今公已矣嘗
欲萃其言為李公論書錄而未暇也今日偶閱此帖不
覺感愴疇昔用記如此
又
自書學不講流習成弊聰逹者病於新巧篤古者泥於
規模公既多閱古帖又深詣三昧遂自成家而古法不
亡嘗一日閱某書有涉玉局筆意因大咤曰破却工夫
何至隨人脚踵就令學成王羲之只是他人書耳按張
融自謂不恨已無二王法但恨二王無已法則古人固
以規規為耻矣此帖為郎中時書其轉摺處鋒芒削利
蓋蚤年嘗學虞恭公碑如此後五日又題
䟦東坡楚頌帖眞跡
世傳蘇文忠喜墨書至有墨豬之誚而此實用淡墨蓋
一時草草弄筆而後世遂寶以為奇玩宋元題識凡九
人而周益公加詳予往時嘗蓄石本比在滁始得觀於
太僕少卿李公所其先藏金陵張氏李以十四千得之
嘗欲歸閣老宜興公未果而卒卒後宜興託家君寺丞
致之凡留予家半歲蓋宜興公以其鄉故事致意特勒
石本即公所刻無毫髮失眞但去曾從龍莊夏仇遠三
䟦而益以買田奏狀二帖題其後云文忠嘗愛吾鄉山
水之勝而欲居之今所存惟斬蛟橋八字而已按橋題
經崇寧禁錮沉石水中今十二字乃天台謝米伯家眞
跡紹定間其子奕修宰義興攜以入石者非當時之物
也
題石本汝南帖後
虞永興汝南公主墓志起草眞跡先宋時蔵洛陽好事
家後歸張直清米元章嘗見之元初在郭佑之處後不
知所在亦不知何年入石按元章云予臨汝南帖浙中
好事者以為眞刻石今觀此刻字勢長而肥頗類米筆
又張氏本十六日下有闕文校之良是然無旁注小字
赫赫高門等語及玄幾題字雲烟過眼錄記郭本有米
䟦今亦不存蓋米喜臨晉唐書往往逼眞而一時題記
多略不錄况此帖世無别本必米蹟也予以孔子廟碑
易於朱君性甫都元敬見而稱愛遂題以歸之
書東觀餘論後
右東觀餘論宋秘書郎黃伯思長睿撰長睿元符庚辰
進士年四十而卒好古博雅喜神仙家所著文集一百
卷然世未見所見惟法帖刊誤及此耳别有博古圖說
十一卷王楚宣和博古圖實基於此然楚書頗涉牽合
容齋隨筆嘗論之而陳振孫書錄解題謂圖說有牽合
處亦因宣和時有所刪改云爾非盡出於長睿也今觀
此書亦有瞿父之說豈亦曾經刪改耶中多書帖䟦語
考論頗精鄭枃著衍極謂其自有劉盛註而衍極多出
於元章而實不然按文獻通考書凡三卷今惟上下兩
卷前有刊誤標目而文不載蓋亦一卷也歲㫋蒙單閼
十二月廿日從唐子畏借觀因題
䟦家蔵趙魏公二體千文
右趙魏公二體千文後有䟦語而無名氏驗印章為方
公孝孺永樂初禁藏其書故當時人刮去名字以避禍
耳最後則高公遜志二公皆題為葉夷仲所蔵夷仲臨
海人名見泰博學善草書仕國朝為刑部主事此書或
疑其筆弱子始亦以為然而出規入矩有非餘人所能
舒卷數日見其波發轉摺皆傚智永因取永石本比觀
了無差别遂定為臨永書按柳文肅稱公蚤年喜臨智
永千文與之俱化入朝後乃自成家不區區泥古而無
一毫窘東之意此帖正少時書也宋中書謂中年筆恐
未必然
䟦家藏坐位帖
右坐位不全帖元袁文清伯長所藏自題其後定為米
海岳臨本文清好古博識所見必眞而䟦語考訂精當
無容復議竊猶有未然者按書史謂少時曾臨不知所
在後謝景温尹京見於大豪郭氏縫有元章戲筆印云
云則當時所臨實全本今此本乃是半幅且無縫印䟦
意若臨於安氏分析之後者然師文元符間尚存不應
子孫先已分柝且謂以石刻較之正居其半今比石刻
才得三之一耳此皆不可曉者豈文清别有所據邪抑
米老所臨不止此邪
題七姬權厝志後張羽文宋克書盧熊篆
偽周據吳日開賓賢館以致天下豪傑故海内文章技
能之士悉萃於吳其陪臣潘元紹以國戚元勲位重宰
相雖酗酒嗜殺而特能禮下文士故此石出於倉卒之
際而一時文章書字皆極天下之選羽字來儀一字輔
鳳潯陽人元末避地來吳入國朝為太常司丞其文清
雄峭拔足以配古克字仲温長洲人國朝為鳳翔府同
知博學任俠其書稱逼鍾王熊字公武崑山人國朝為
兖州知州篆籀之精獨步一時方賓賢盛時三公與楊
廉夫高季迪輩俱號高邁不為所屈者今不免亦為之
俛首執筆其禮羅之勤有可知者昔人謂時衰代替武
人所好涉於衣冠觀此有深感焉
䟦送棃思言二帖石本
昔人謂晉唐眞蹟不易得得見墨本佳者可矣今雖墨
本亦豈易得哉此帖米氏所刻蓋眞蹟舊藏其家即書
史所載送棃帖也經宣和收購遂屬禁中此本猶是未
入時刻前十字大令書後十二字實右軍書柳誠懸自
太宗書中辨出前帖而又悞連後帖元章已曾勘出不
知何故仍刻作一石豈當時雖已辨正而前人題字印
記惜不忍便拆耶至宣和書譜直以前帖置右軍書中
而王秋澗玉堂嘉話又目為太宗帖皆不可曉也東坡
詩䟦正為米氏作者後人誤裝入蘇氏雜帖中今聯於
此紙墨刻榻誠出一手
䟦山谷書隂長生詩
右山谷書隂眞人詩三章自題云書以與王瀘州之季
子而不著其名末云紹聖四年四月丙午禪月樓中書
按公紹聖元年謫涪州時王獻可帥瀘遇之甚厚獻可
字補之嘗遣其少子至黔省公公集中有與其少子王
秀才書云車馬遠來將父命以厚逐客者是已蓋王嘗
遣其季子至黔此書相見時書故不及於簡札耳觀其
稱與而不云寄可見矣黃㽦作公年譜嘗援以為據而
不得詳予因略疏之此書初作方寸字後皆拳許大書
蓋用敗筆草草寫成環偉跌宕一出顔東方朔贊但字
字剪輳成卷必是大軸經庸人裝截耳
題沈石田臨王叔明小景
石田先生風神玄朗識趣甚高自其少時作畫已脱去
家習上師古人有所模臨輙亂眞跡然所為率盈尺小
景至四十外始拓為大幅粗株大葉草草而成雖天眞
爛發而規度點染不復向時精工矣湯文瑞氏所藏此
幅亦少時筆完菴諸公題在辛夘歲詎今廿又七年矣
用筆全法王叔明尤其初年擅場者秀潤可愛而一時
題識亦皆名人今皆不可得矣
題陸宗瀛所蔵柯敬仲墨竹
文湖州畫竹以濃墨為面淡墨為背東坡謂此法始於
湖州柯奎章此幅頗竒人多不知其本蓋全法湖州也
虞文靖云丹丘雖師湖州而坡石過之但時世所傳湖
州竹絶少余兩見又皆小幅無坡石可驗用書伯生之
論以荅宗瀛聊當評語敬仲名九思號丹丘生天台人
仕元文宗時為奎章閣鑒書博士頗見寵禮畫有訓忠
之家印蓋文宗題其父墓有訓忠之碑故云
題趙魏公二帖
右趙魏公與丈人節幹月囱判簿二帖節幹即公舅氏
管公直夫月囱不知何人意亦是管之姻家當時䟦者
十有三人陸友仁謂兵部時書帖意以除授未定欲遣
二姐歸侍二姐管夫人仲姬也以公至元丙戌入京除
兵部郎中後二年戊子始以夫人北上不應先有是語
或是元貞元年自濟南赴史館時而公是歲竟歸吳興
此是未歸時所遣不可知也二帖行筆秀潤與他書殊
不類是蚤年學思陵書如此其署名猶襲宋人或謂出
聖教序者非也管公無子公奉之甚至及殁建孝思道
院以主其祀亦厚矣哉
題沈潤卿所蔵閻次平畫
元季崑山顧仲瑛氏好文重士家有玉山草堂多客四
方名流所蓄書畫悉經品題此畫仲瑛物也自題其後
目為閻次平筆詩之者四人于立彦成錢惟善思復袁
華子英釋良琦元璞彦成仲瑛特厚之為設行窩於家
彦成至如歸焉思復錢塘人號心白道人嘗領鄉解以
所賦羅刹江有名稱錢曲江子英崑山人雋敏長於歌
詩楊鐵崖稱為才子洪武中被累卒於京元璞吳僧住
浙之龍門寺有禪學詩筆尤俊仲瑛後亦以事徙臨濠
卒書畫散落人間甚衆此為吾友沈潤卿所蔵真贗余
不能辨然而諸公題品具在可愛也暇日從潤卿借觀
因䟽其後而歸之
題趙松雪千文
永禪師書千文八百本趙魏公所書當不減此此卷大
德五年為韓定叟書定叟會稽人與公厚善集中贈定
叟及留别詩可考公以大德三年為江浙儒學提舉此
當是為提舉過會稽時書是歲公四十有七正中年書
也䟦者四人韓性字明善定叟諸姪道德文學為元中
世名儒宇文公諒字子貞元統進士為史官張伯雨茅
山隠道士所謂勾曲外史也三公並有盛名而祖銘亦
禪宗大老所著有四會語錄其字石鼎杭州徑山僧其
云四明者本奉化人也
䟦沈仲說小簡
仲說名右號寓齋故吳中富家嘗取妾得范復初女即
具資裝嫁之其文學行誼皆有足重而出處之跡不少
槩見而嫁范女之事亦僅見於浯溪集中相傳與沈仲
榮同族然不可考也其詩篇書跡流落吳中甚多此紙
與安素高士者蓋金天瑞伯祥也仲說書法最精見者
咸爭寶愛况金氏子孫哉
䟦林藻深慰帖
右唐林藻深慰帖元人䟦者五李倜士弘河東人官侍
讀學士諡章肅張仲夀希静本内臣帶學士承旨邵亨
貞復孺睦人寓華亭袁華子英崑山人國初郡學訓導
張適子宜長洲人終宣課大使按諸䟦謂此帖即宣和
書譜所載今驗無祐陵印記惟有紹興二小璽似為思
陵所蔵蓋南渡後購收先朝書畫民間蔵者或有内府
印記即拆裂以獻又當時多屬曹勲龍大淵鑒定二人
目力苦短往往剪去前人題語此帖或民間所獻或經
曹龍之手皆未可知也又有柯九思陳彦廉名印柯字
敬仲天台人官奎章鑒書博士此帖印記特多且有秘
笈字蓋其所蔵也而仲夀所題亦云嘗蔵之彦廉名寶
生泉州富商元末居太倉家有春草堂所蓄書畫極富
袁張二人嘗主其家此䟦又為陳氏題者則此帖經三
氏收蔵無疑後歸吳江史明古而吾師匏菴先生得之
故某數獲觀焉今䟽本末如此其詳則俟博雅君子
龍茶錄考
蔡端明書評者謂其行草第一正書第二然宣和書譜
載御府所蔵獨有正書三種豈不足於行草耶歐公云
前人於小楷難工故傳於世者少而難得君謨小字新
而傳者二謂集古錄序及龍茶錄也端明亦云古之善
書者必先楷法漸至行草某近年粗知其意而力已不
及觀此則其行草雖工而小楷尤為難得當時御府所
收僅有三種而茶錄在焉蓋此書尤當時所貴嘗刻石
傳世數百年來石本已不易得况眞蹟乎侍御王君敬
止不知何緣得此間以示余蓋希代之珍也按公以慶
歴四年為福建轉運進小龍茶時年三十有四後三年
為皇祐三年入修起居注選進此錄後知福州失去蔵
稿懷安令樊紀購得刊行當是至和二年再知福州時
至治平元年始定正重書相距皇祐又十餘年公年五
十有三遂卒晦菴評蔡書謂歲有蚤暮力有深淺公書
至是蓋無遺法矣元人盧貴純䟦云歐公最愛公書而
此書晚出惜不及見余按歐公云集古錄序橫逸飄發
而茶錄勁實端嚴結體雖殊各極其妙則此書必嘗入
其品題矣且後題治平甲辰即元年重書之歲也又按
劉後村云茶錄凡見數本則當時所書宜不止此此帖
南渡後嘗為蔡修齋所蔵修齋永嘉人名範字遵甫幼
學尚書之子仕終吏部侍郎嘗官閩中與端明家通譜
因得此帖不知即御府蔵本或後村所見諸本今不可
考矣元人題語二十餘皆記修齋之孫宗文授受收蔵
之故而不及書之本末余因䟽其大略如右其詳則俟
博雅君子
䟦趙魏公馬圖
右趙魏公畫馬元人自張紳而下詩之者四人紳字士
行青州人號雲門山樵洪武初仕終浙江布政使鄭元
祐字明德遂昌人以脫骱任左臂號尚左生任元季浙
江儒學提舉錢惟善字思復號心白道人以賦羅刹江
得名又稱錢曲江仕終儒學副提舉王畦字季耕福清
人仕江浙行省宣使士行所稱季野都司即季耕之兄
名畛畛與畦俱參政王都中之子與張鄭諸公皆嘗流
寓吳中此圖蓋王氏物也轉而為吳人沈孟嘉氏所有
尋又失去其孫世應購復之目為玩德圖而使余題其
後魏公嘗云郭祐之贈余詩世人漫說李龍眠那知已
出曹韓上曹韓固不敢望使伯時尚在當與之抗衡也
夫魏公自許如此後人尚敢置喙其間哉顧世應之所
貴有不專在於馬者而祝君希哲己詳之余無可言姑
䟽四人本末俾觀者可考焉
䟦東坡五帖叔黨一帖
右蘇文忠公五帖首帖與郭君廷評者無歲月可考次
二帖皆與忠玉提刑按公同時還往有王瑜馬瑊並字
忠王集中不載此帖莫知為誰然王嘗為浙憲公元祐
六年三月罷守杭州四月到闕内一帖以四月四日發
而有來日渡江愈遠左右之語當是自杭赴召途中與
王忠玉者又次歙硯帖亦元祐四年在杭時書公嘗云
高麗墨如研土炭此又自矜其墨用高麗煤何耶最後
食蠔帖己夘冬至前二日書是歲元符二年公自惠移
儋之三年於是公年五十有四矣明年移廉尋復官北
歸以迄於没距是才兩年耳風流笑傲蓋未嘗減也先
是公在惠與中原故人書謂頗習其風土食物而議者
亦謂公飲醎食腥凌暴颶霧恬然自樂觀於此帖豈直
寄其謔浪笑傲而已友人朱子儋蔵此五帖裝為一冊
而附以叔黨三詩自由里寄至俾為評記公書尚敢評
哉然涪翁謂公晚年書挾海上風濤之氣非餘人所能
到則食蠔固優矣斜川詩語字畫妙有家法昔人謂能
亂眞乃翁此帖非題名固莫能辯也正德庚午正月二
十八日
䟦倪元鎮二帖
倪先生人品高軼風神玄朗故其翰札語言奕奕有晉
宋人風氣雅慎交遊有所投贈莫非名流勝士右二帖
一與慎獨有道一與寓齋先生慎獨為陳植叔方寓齋
為袁泰仲長皆吳人陳之父曰寧極先生名深字子微
袁之父曰靜春先生名易字通甫二父皆先宋遺老抱
淵宏之才高不仕之節故二公淵源之學皆巋然為吳
中師表特與倪公相善倪游吳中多於二陳氏及周正
道家二陳其一為陳惟寅汝秩其一即慎獨也慎獨之
孫紹先嘗仕為王府教授袁之孫某嘗仕為都察院檢
校三十年前猶存余雖不及識然聞其人皆有前輩典
刑今其子孫零廢理言遺事往往散落人皆得而寶之
此則吾友黃郡博應龍所蔵間徵予題為䟽其略如此
䟦趙松雪四帖
右魏公四帖中一帖與鮮于太守有南來會晤之語蓋
至元丁亥為兵部郎中奉使還家時所發是歲公年三
十有三常聞故老云公早年學思陵書及入仕後與鮮
于公往還始專法二王此帖殆初學晉人時耶若與進
之三帖皆率意而作莫不精妙雖無歲月要為晚年書
無疑且其中有鄧善之簽浙之語鄧公簽浙在延祐間
公時六十餘矣觀者或疑此書如出兩手故為詳䟽其
事
甫田集卷二十一
