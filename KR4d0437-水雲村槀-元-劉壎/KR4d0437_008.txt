水雲村槀卷八
元劉壎撰
墓表誌銘
始祖工曹劉公墓表
南豐劉氏之始祖曰工曹郎中諱希逖世仕南唐曾祖
濠州刺史諱金祖清淮節度使贈太師諡忠肅諱仁贍
考懷州刺史諱崇讚懷州而上未有葬南豐者葬南豐
者自工曹始故南豐劉氏祖工曹以為始也工曹歿垂
四百年迹遠且湮歷官行事不復存存者一坏之土可
哀也已按家譜書工曹葬九陂耆牛頭坑地形若蛇蛤
然國師陳孟陽實卜之坐離向子癸書之記其墓也又
按舊史大師南唐廉鎮壽春周世宗擁重師來攻大師
抗節死守與城存亡世宗哀其死而忠之追爵彭城郡
王詔改清淮為忠正軍以旌厲於萬世而唐主亦贈公
太師封越王賜諡忠肅故今子孫稱忠肅世家示不忘
也嗚呼五代遠矣數百年間位將相列方面英傑材武
崝軋頡頏顧一再傳或數傳即蕩冺澌斷吾宗幸不隕
墜汔于今薦更亂離文獻猶相仍為臣死忠天實昌之
不然其曷克如是之久亦曷克使詩書一脈常緜緜也
噫其盛哉工曹子二長曙次昭昇州通判孫三人長元
亨次元常次江樓府君諱元載是為三位三大位析二
十一派二十一派存者五而出于江樓位者四焉至今
存也大宋寶祐中壎等常侍諸叔拜工曹墓下思有表
之後三十年為至元丙戌歲三月又拜焉念昔甫冠今
望五矣歲月幾何人事難齊懼浸老無所復能為負追
遠志凄然執筆刻石墓上用昭來裔墓距城三里孔邇
且便風日佳時一往展省曰吾始祖也世世子孫宜勿
忘是日叔長鏜前拜壎次之孫龍瑞麟瑞鸞瑞鳳瑞又
次之五月朔日九世孫壎表時公年四十七
昇州通判劉公墓表
壎既表始祖工曹之墓自是而下墓遠且湮者將例表
之以彰先德隆世本也於是表通判公之墓焉公於工曹
公為季子於壎為八世祖諱昭仕至通判昇州歿葬南
豐河東之駟馬窠今為昌厚耆冷水坑夫人黃氏祔其
左鉅阜隆然叢萃蔚然至元丙戌歲清明節率諸幼剪
荆棘訪兆域突起坡陀中堂封不壊意山靈訶護之剗
削平治羅拜酧奠薦楮鏹野老環視駭嘆曰墓古矣何
後嗣長遠迺若是也公德善政績無所於考我後人蒙
頼餘慶數百年文獻弗墜非積善不至此此固可考也
嗚呼盛哉曾祖諱仁贍唐清淮節度使贈太師諡忠肅
祖諱崇讚懷州刺史父諱希逖工曹也母邵氏葬郭北
僊君嶺子三人長元亨次元常次江樓府君諱元載孫
男四人長曰汝舟次曰用滋守秘書省著作郎次嘏登
寶元元年進士第虔州石城縣尉贈屯田員外郎次汝
霖曾孫二十有八人其可稽者十七長某次某次某次
某次某次輔堯次某次某次某次某次灌次德純次德
恭次仲軻次德煇次溉次湜儒林郎秘書省校書郎南
劒州都曹次洵儒林郎洪州新建縣主簿次况福州寧
德縣令終通直郎賜緋袋銀魚次德象次某次源次某
次濟次容次演汀州戸曹次渭次潼重刻石窴塜前曰
昇州通判劉公二府君夫人黃氏墓而別買石書此以
表云世世萬子孫毋忘八世孫壎表
本州教授曾月崖墓表
故南豐州儒學教授曾君歿期歲葬州西長者耆之神
窠行有狀墓有志矣老友劉壎哀其平生復為文以表
諸墓曰自唐䝿進士科宋因之成俗凡齒章縫親觚翰
率以詞章科目為儒者之極功而它不皇務其得之也
於人家國正亦未知其何如而偶失之即愁苦怨抑如
不欲生如學佛而不臻疾證如脩僊而不遂冲舉甚至
垂絶猶耿耿凄斷為終古之恨若吾故人曾君者誠可
哀也君名友龍字雲叔家南豐之市山曾故望族也七
世祖曰偕裕而好施施久寖貧貧猶施弗厭厚德耆齡
里稱曰長者及見其子發决科為名進士孫樽亦踵决
科善積慶緜而君出焉當盛年時頎而晳儀矩顒昂猶
班行中人也器識開擴不為拘儒局士而所篤尙專精
賦律踐世科顓固沈酣猶嗜飴蜜咸淳初特薦書試禮
部銳取一中不利益奮發期再進則世俄易而科且廢
矣科廢猶琅琅誦哦舌本流津曰吾志也間遇嘗擢第
成名者輒傾倒禮敬曰吾羡也君素重厚至臨事處變
則定且果方南北兵交篁嘯震野有司藉君聲望進鄉
社既被命即嚴保伍束丁壯有白晝攫醫囊者廉得實
送官尸諸市兇狡破膽一方以寧至元丁亥行省命教
授本州學䘳佩得師者五年剡上將改調厭煩徑隱其
小試止此大德甲辰歲年六十有九一日悵然曰吾試
禮部時吾與某人俱吾賦與某人正同然某人得之吾
竟失此一領綠衫吾遺恨也吾聞之流涕蓋距科廢已
三十年距屬纊幾日耳憤悶未平猶若此吾故曰可哀
也繇唐虞迄洙泗聖賢迭興其垂世立教良有在人之
所以為人士之所以樹立不朽疑不專在科目得失間
彼電火槿荂何與千載顧流俗驅靡之致令吾徒坐此
鬱勃至于老且死猶悲憤憔悴不自解盖世之通患而
亦未有若君甚切者滋可哀也公歿是年七月之十日
葬以次年八月之九日其世次與其佗可書者志已具
不重述述其所重者著之以慰吾知巳於九泉而申之
詞曰
苦思長哦胡不高科歸來乎神窠遺恨不磨天乎奈何
宋太史劉公墓志銘
予宗兄太史公方石先生既葬十有五年其子鎮訪予
盻城南寓舍出尙齋劉君所為行實慘愴而言曰先人
之冡木拱矣顧未有銘銘先人者不在當世達顯人而
在深知先人之文者抑知之於生者趣附焉耳特淺之
為知今先人歿且久昔知之者希趨附之情見矣叔也
迺且網羅先集片幅靡遺深嗜篤尚猶韓與柳是真知
也已銘非叔而誰予力量不敢當顧其情悲其言當而
予眞深知公之文者矣故銘弗讓公劉氏掞名信翁字方
石其别號世為南豐人幼英敏嗜學讀書深根極能賦
有風骨丹霞張先生自明居旴江從朱陸明性理尤精
先天之學鴻文大夫名為學者師一見奇公納為壻盡
傾所學以授公公繇是盡聞過江與老儒言論宗旨文
章大法語出心契警發融暢當是時項平菴安世柯東
海夢得方孚若信孺陳魯叟㳊曾景建極諸公俱東南
奇人而公游從其間充其識度以昌其文遂大有名於
世既薦於鄉而纍不利於春官迺退而深求聖經賢傳
諸史百家益肆力於古學其進如川其文如淵當路争
致禮聘公氣岸峭勁自持若冰雪與人交必惟道義不
徇時俗好尚諸公貴人以是加嚴憚晩用纍恩授迪功
郎監建康府糧料院寶祐初有詔修中興四朝信史於
時元老大儒木石先生尤公焴以端明殿學士提綱史
舘得自辟屬一時鴻筆名流咸豫筆削公特起遠外入
舘為校勘初南豐自曾文定公典元豐史事越百七十
餘年而公繼之里人以為公榮公不慊也公時年七十
有四矣龐皓登畿肅然澤臞而剛直之氣見乎顔面既
挾老筆分修諸志傳成同舘英雋俱傾伏禮下之甚尤
公以公高年言于臺免朝參行香異禮也明年書成將
奏御而公故有寒喘疾疾大作四月六日卒於位朝野
知公者嘖嘖惌惜悲夫吾宗文章宿老所施奈何僅若
是也子鎮護其柩歸卜撫州之金潭葬焉予於公為羣
從嘗一再見見時年甫冠固未知公之學之文也既壯
則知之而公已逝然其後盡讀公之文知公之心蓋公
之言曰儒者之學不專文字要在識本體濟世用文章
之妙司馬子長不必論也近世惟韓曾風味不可及故
公所著往往佀之嗚呼公已矣吾宗三百年文章家不
乏人然能如公者幾人今也又特無人恨不逮從公考
質也儻今而幸獲從焉公當不予靳予亦有以受矣每
讀公冰玉集方石漫編慨然思吾兄之不可作則思瓣
香巵酒以拜公墓而未能也故叙其生平而為之銘予
知己雲舍趙公次山見而矍然曰予昔侍先宗丞識此
老敬此老亦以晩後未知湊泊故不及參此老今殊恨
失此老也子為銘吾為子丹書可乎予謝不敢當趙公
竟欲書之其世次則刻之碑隂銘曰
世貴者文而孰為祖惟韓惟曾與經作輔公本二人展
也高古筆削汗青猗嗟遲暮悠悠金潭蒼蒼宰樹悲夫
嗚呼是為寶祐太史公之墓
先母揭氏孺人壙誌
先母揭氏孺人世居南豐生於宋開禧乙丑歲六月十
有五日終於至元甲申歲十一月十六日享年八十吾
宗自宋初昇州通判生江樓府君以德義儒雅大其門
子孫擢科列仕文獻相承至我曾大父登紹興第為道
州寧遠縣丞沒於王事以承事郎致仕大父與先君世
濟文學為三百年詩禮故家先母歸于我先君先君沒
不孝孤甫五晬依外氏寡母孤兒凄凉萬苦先母勤婦
工致束脩遣從師問學率自督課每孤燈青熒母紉縫
兒講習訖夜分或鷄鳴乃已嘗曰汝家世名儒吾望汝
毋失為儒也是時仁聖在御世運文明不孝孤既長獲
以斯文受知魁儒名卿碩師勝友常車盖盈門先母聞
其講義理評文章退輒喜其獲齒士流免淪落由母教
也常以嚴毅總家政以勤約理家務以肅潔奉家祭而
於墳隴時省尤謹會權奸覆國三宫北遷先母流涕曰
噫無望矣撫諸孫必談舊事切切以徇時廢書為戒素
多疾常露禱覬臨終無重苦八袠慶壽視聽不衰是冬
俄盛寒喘卧疾五六日歷歷囑後事不少亂醫進藥似
少瘳忽顧不孝孤曰覺頗怳惚亟扶坐進鬻復就枕而
逝於乎痛哉男不孝孤壎孫龍瑞麟瑞治命卜兆於塘
原耆恩口之汪山乙酉歲九月丙申葬焉先母令德壽
考法應得銘顧鴻筆故人凋謝殆盡乃忍死紀實掩諸
幽永惟養志有虧誌壙奚益吾負吾母慚愧痛心昔也
嫠孤煢煢相依為命世未有此悲也今也兒無母憐堂
空景寂世未有此哀也嗚呼痛哉哀乎已矣哀乎已矣
吾母不可見吾哀與天終矣嗚呼山靈守護百世不墮
陵谷或移有見此碑誰無母乎尚封崇之
自志
江之南有州曰豐豐之瀕有民曰劉壎字起潛父家淺
村水雲間性寬靜忍辱然浸成墮弛見事遲而課效疏
所喪敗常什九初不改其尤駭特者無位而思救時無
責而喜論事無財而樂施予道不行守道不易學不用
嗜學不厭衆迂之自亦迂之終不改早參名輩大老槩
有聞故於書不務拘束章句惟聖賢深旨是求曰書以
理身心達政治也穿鑿破碎無益也用即治經博士身
耳詩不求甚工亦不輕示人曰寄吾興陶吾情奚用人
知讀易至革讀詩至黍離匪風諸篇常凄怨不勝情曰
孰知我哀自恨孝養不盡當生旦即晨拜禰廟香一炷
淚數行曰哀哀劬勞忍舉觴乎世易道隱羣弟子率改
化奔放迺獨倏然理殘書訓飭如素深夜寒鐙父子談
古今商義理槁乾苦澹非人所堪猶欣然曰陋巷讀書
對聖賢語未為非樂其迂盖如此生嘉熙庚子歲年六
十有三矣誦陶詩自挽羡其達成自志且成示二子曰
生弗克顯揚吾親死毋葬先人墓下葬道旁當有識者
曰是非癡人耶不易節媚世取富貴而止於是葬于是
邪吾或有知聊志吾媿也自始祖工曹葬南豐一傳昇
州通判通判公六傳曾大父諱鐸登進士科官承事郎
大父炎父嚴俱治經教授州里母揭氏昔太史慈臨終
嘆曰大丈夫當佩七尺劒升天子之堂奈何而死乎悲
哉斯言抑窮達命也死生理也安命順理正也正而斃
已矣而又何悲銘曰
生何來死何歸百無成頑且癡豈無奇命制之有不死
者後天巍巍
趙深道墓誌銘
嗚呼運祚遷革臣子不奮忠力回危機哉成敗天也自
㐮失守江左東南日夜告急議者疑必亡忠臣諱言亡
亡矣復圖存僅存卒不免亡崎嶇萬險期有所建立眷
命不祐川决冰消使人沈憤鬱鬱摶手就盡至于無可
奈何而後為不得已之舉盖志士所不忍言而千載所
共哀也初德祐乙亥冬毗陵以不屈屠蘇湖風靡明年
孟春行都震文丞相使北營謀講解兵羈留不反而輔
臣吴謝劉賈輩獻璽輸國矣丞相至京口用義士劉滸
策得逸去走西淮涉東浙遵海趨閩從景炎時則有撫
州幕屬趙公深道亦由贛趨閩從丞相丞相異之留佐
都督府江淮勁勇多戀舊亦趨閩入廣公部軍且募義
丁為助示以賞罰激以忠義間出偏師復故地屢捷於
是嶺南雲合霆震撼動江西東公美髭髯敵稱趙胡子
名喧一時驚謂異人也已而精徤日集南下萃全力攻
一隅丞相掩襲北去公收散卒鼓行轉鬭將進衞厓山
行朝逮己夘春厓山傾覆公羈嵐霧中四顧傍徨曰孤
臣疇依乎然猶強自立至庚辰歲則至元之十七年矣
度無可支柱始提其精兵萬衆内附皆慟哭投戈聞者
為公悲愴嗚呼公逝矣日遠日忘誰知之予老且死不
書誰書之故今特為公表之公諱孟濚深道其字宋秀
安僖王六世孫也建炎自汴徙南豐曾祖師拱承忠郎
祖希趙朝奉郎考與則廣州通判公以經學登咸淳乙
丑科進士為江州湖口縣主簿興國軍司理德祐初元
計院趙公必岊守撫州辟為節制司幹官罷歸里急警
報奔贛未幾南趨督府凡三年累擢要職主兵事最後
請換武授澧州觀察使龍神衞都指揮使左金吾衞上
將軍兼江西提刑都督諫議官改福建江西招捕使陞
閩廣制置使久之兵解北覲賜宴賜袍授通議大夫禮
部尚書徽州路總管兼府尹不赴再入覲授杭州路總
管再授桂陽路總管罷歸里大德乙巳歲九月二十有
一日疾終於正寢享年六十有四娶曾氏子男二由崧
由桤女一浣奴陳公諒其婿也明年四月丙辰葬染原
耆天心坪之先瑩又明年求予銘予夙厚公義應銘公
之始任州縣也以勤敏受薦舉晩而為郡也潔廉自律
秉清於吏拉朽于姦譁薦者表公風憲予謂是皆常事
毋容詳予所詳者為其初心有足輔民彛扶世教也公
起儒紳閑將略精捍頛出意氣軒軒於文閎肆勁偉援
經據史於事明銳勇果中機合變於財也素輕其撫將
士周賓友率傾倒不計乏絶至宴享必豐恥作寒儉態
也由是從之者皆意滿少善格鬭擊刺尤精彎孤又能
跣踐榛莾如履坦故于兵間艱阻荐經恬不為病性習
則然而亦誠異哉其贊撫幕予適詣趙撫州署予掌書
記與公共官舍會制置使駐撫予日游閫郡間目公調
娱帥守綏輯諸將飭城守理戎噐綽綽有策晝夜即與
予閱軍書論緩急興亡為之相視以悲嘗曰脱有不幸
予當擁衆保險少延廟祀耳予悲其言暨歸自粤談景
炎祥興事尤悲或時相顧墮淚也噫非烈丈夫竒男子
也乎而九原不可作矣深文者猶曰誅殺多濫曰操執
不完悲夫書曰責人斯無難誠使諸君易地而處之能
為公所為乎吾有以知其不能也不能為公所為而訾
其所未易為誠何心也今夫提孤軍起墜緒既非素拊
循且迸裂潰决時苟弗戢即自焚矣謂誠濫耶嬰疾委
頓中得無魏其矦之守田蚡者乎何其神宇屬纊不亂
而歘若嚘嚶有弗間也至評公出處則箕子商之胄也
臣于周范質周之賢也相乎宋聖人固列箕于三仁而
考亭先賢亦躋質于名臣之錄何也孟子曰男女不親
授受禮也援溺權也亦天也吾如天何姑舍是而論公
尤有大難者厥初一郡幕下僚耳正何與軍國事直忠
憤堅勁汔至鼎移祚終既三四年厥後不當小恕邪事
既久而論未定何由得釋公初入見欽承宣諭有曰而
非看家狗乎主人歿矣猶守著一片田地不去乎稽首
三復令人隕涕盖千載猶有餘哀也吁流俗不見知明
主獨知之請以是間執議者之口銘曰
才英且奇而時不逢志閎以銳而施不洪家國阻訌丹
心有冲南服膺揚敵懾髯翁期晩西頽復于旦中哀哀
彼蒼運數易終傍皇疇依惟時之蹤於赫明訓獨識孤
忠湘南再麾綏良戢兇曷不駕牡曷不乘驄曷不迭鵷
超然太空生也奇男沒也鬼雄其升於天燦然長虹老
友作銘直筆生風
建寧推官鄧公墓志銘
鄧君元實諱德秀世居南豐生而早慧未冠俊聲著矣
性坦率不務炫飾而談詞英發精神流動閱書雙眸歷
落數行俱下為文飛翰翩翩靡待搆思其明義理推治
亂皆穎出深詣由是兩取鄉薦登咸淳戊辰進士科初
景定庚申辛酉間三山陳令君琥來蒞邑令君成均名
流邑之士望琴堂希一盻如渴令君鍳裁特精拔尤加
禮敬焉時輩如湯斯立曾唯仲及君俱列上賓余最鈍
樸亦厠蹟末坐令君嘗曰諸君異日皆袍笏中人也已
而斯立無成先歿唯仲亦徒四舉禮部亦無成予更落
莫獨君取青爾初調澧州司戸參軍事憲使青陽公夢
炎器能策略號西州竒傑於僚屬靳許可察君廉敏獨
委任無貮案牘非經君閱不署也憲兼郡事檄君决常
德獄獄有冤根連充斥君一閱得實縱舍殆盡澧陽尉
逐捕弗獲應黜君憐其初仕白憲使寬之止校尉吏人
稱長者制置使李公庭芝郡守趙公汝蘭亦知君遂與
憲使交薦於朝會考滿留君助而君以便養丐歸調建
寧府節度推官需次國事去矣悲夫君乃祖素厚我先
君故予與君彌厚聚辨傾豁無爾汝也君齒長予才敏
復勝予予每多君君乃不自足記癸酉歲予家盱珹中君
從湖外沿檄歸省因過予曰近得君策一篇真可讀且
可法也其謙奬如此丙子兵交大勢未一有仗名義圖
興復者君與其謀軍聲震鄰君語予曰一興復即一糜
爛奈何予不敢應居數日益震且逼君籠鐙夜叩吾門
决策予曰興復義也抑烏合非素練勢必擾盍少避乎
君曰然俱散避已乃果擾且潰敗明年復見君相對欷
歔而已又明年君避地□山俄疾終至元戊寅歲七月
四日也年止四十有七官止從政郎君所厚如月厓曾
教友龍正心彭倅履道清逸趙使君孟瀠躬弔皆悲吒
失聲知君深者復稱君孝事母母所愛諸女諸孫君能
順承加厚歲入惟母命弗私又稱君勇為善邑吏吴宗
忤令尹罪且死哀祈君救君為昭雪得不死饋謝拒不
受人益賢之嗚呼才難古今所歎如君温蓄何可多得
哉儻不以時能不卓卓樹立以自見鼇動鯨奔淹鬱就
盡彼妄庸人無頼子起鼠壌蟻垤間乘時晝昏梟鳴虎
嘯至于豐大煇赫埓封君而儕世卿何德致然耶東郭
先生謂西門子曰汝之達非知得也北宫子之竆非愚
失也皆天也非人也而鹽車服驥章父薦屨賈傅亦嘗
悒憤於此君其奈何君葬九坡耆之楊梅踰三十年有
孫繼昭軒然振立一日袖君所著秀山小稿蘄予詮次
將鋟梓且丐銘予喜君之有後又念君之不可無述也
遂銘之曾祖達祖玠父應祥母任氏娶張氏男顯孫先
卒繼昭次男子也治命為顯孫後銘曰
黃文節公有言王良秣驥子而問塗氣已無萬里矣未
出門而車軸折可為隕涕吁嗟元實不幸類此豈曰無
才豈曰無志時阸命制一第中廢不朽有銘千載少慰
王氏夫人墓誌
夫人王氏諱延童其先渤海人徙居京兆資德大夫浙
東道宣慰使兼兩淮都轉運使阿里布其祖也武德將
軍瓊州路安撫使圖嚕布哈其父也至元中宣武將軍
超爾守南豐安撫公來為判官僚誼素篤會宣武公納
祿其子綽哈忠翊繼來領郡因請婚於安撫公故夫人
歸焉夫人生長世家而寬慈慧淑克盡婦道事長敬訓
子嚴治家有度恤下有恩組繡縫織無不精習至於服
儉勤甘勞苦樂施予踰二十年不懈至大三年四月一
日以疾逝年四十有一忠翊公哭之慟謂予曰已矣今
而後無復為予助者矣頃予連歲留京師無暇理家事
吾妻綱維戸門增廣貲産應接旅費無乏絶予處萬里
外無後顧之憂皆其力也今也已矣又謂予曰吾纍世
家寧海禮應歸葬於先塋顧官守無敢離次也卜兆南
豐州新源耆之僊君嶺將以是月十有三日從權殯焉
先生為我志之予聞夫人歿之日無問中外親疏稱其
德懷其恩皆慟哭失聲而忠翊公以失助尤悲予是以
知夫人賢行為不易得也遂書之子男三人哈喇布哈
徹爾布哈實喇布哈女三人秀兒玉兒鈕鈕惟玉兒許
嫁欒某餘在室孫一人玖珠是為志
聶母曾氏墓誌銘
至大元年歲戊申三月某日里友聶自得母夫人曾氏
歿明年五月乙酉祔其柩於先瑩又明年自得袖壙志
踵吾門泣請銘夫人儒家女也世居州西之峰嶺其父
江泉翁翔龍嘗受經於鄉達尊華谷先生嚴中書粲宋
端平甲午歲舉進士翁齊家有禮子若女俱循循服庭
訓里稱之夫人諱慶雲適南停聶君某婉淑儉勤克相
夫子尤篤義方訓嘗篝燈夜績課兒書不怠其事尊撫
卑睦内輯外惟儒家矩度是循里益稱之大德甲辰歲
以八袠該賜帛恩會生旦自得率卑屬拜舞稱觴婣族
閭黨咸在賦詠成巨軸里又稱焉曾幾何年乃一旦無
疾逝矣悲哉自王澤既息内則弗脩賢淑貞順往往罕
聞於天下然嘗閱漢晉以來諸列女傳時有足為閨門
法者未至防决川奔經淪紀蠧若近世之不可道也當
是時獨有號為儒家者猶或篤守古迂時以先王之教
私淑家庭故兒女薰陶未與俗混至於婦道母儀有若
斯母得非聖經有法戒在邪由是推之斯母可銘也乃
翁亦可敬也已子男某某孫某銘曰
蹈父訓貞以静壽且康全正命子光昭孫繼盛世詩書
勿替隕
陳倉使墓誌銘
吾州里近歲稱善人必曰陳月卿詢月卿所以善必曰
急義出天性不矯昆弟同堂二十年其貲産不私由役
賦輸率先奉令不懈族婣交朋假貸或疾喪乏絶周恤
不拒歲歉發廩輒殺其直不校鄉隣忿争訟鬭常持平
排解不激舘師加禮踰倍不靳游士與凡挾術藝踵門
各滿意去不厭至自奉即缺然禇衾敝絮一榻不侈也
噫如是而曰善斯可矣聖賢以善律人其綱條固不止
此然度君所能至復何以加此愚夫鄙人吝一金至亡
軀捐命其摶噬無厭足若饑虎者安得不媿此也月卿
名評世居南豐之橋南能拔起洗濯大其家聲復能觀
書識大義教子習文事尤喜與方士游郡嘗選為豐儲
倉使以材稱卒不願仕年五十六以疾終至大二年十
一月七日也明年七月丁酉其子奉柩葬集賢耆之黃
家塘與厥配徐氏同壟而異坎既葬來求銘予聞古有
馬少游者以鄉里善人著名漢史君善人也吾銘以補
史銘曰
流光未頽而遽重昏歛其福報遺留嗣昆善人之墳以
銘永存
孺人傳氏墓誌銘
予妻傅氏建昌南城人宋都官某之孫雲麓隱君某之
女母羅氏宋咸淳丁夘歲歸於我歸附後大德癸夘歲
十月七日終於正寢年六十有三至大辛亥歲閏七月
己未葬于州北二都韓坊之蕨廉窠男三人龍瑞鱗瑞
鸞瑞而龍瑞先十五年歿孫男二人渾深而深為龍瑞
後女一人德三娘尙幼其山龍自兌來坐未向丑與僊
女峰對書此所以記其墓也其平生貞淑柔静不妄言
語孝事姑敬待夫教子寬䘏下慈廉取而樂予勇為善
而好觀書與夫縫紝繡組精巧過人烝嘗饋祀豐潔靡
惰是皆可書而未有名世如歐曾者請之書予不得不
略書也悲夫銘曰
三十七年同我甘苦所愧為夫何辭銘墓
前將仕郎趙伯宣墓誌銘
皇慶壬子歲秋八月予坐延平廣文舍小暇覽谿南諸
峰有佳色動吟興俄經生趙若洽趨而跪慘愴而言曰
吾先君不幸歿未克葬將以九月丙申葬不孝孤思欲
闡幽潛示光昭然傍皇無可託也敢以託先生先生而
念吾先君之隸講下也賜以銘非私友情乎予哀其請
為述焉君諱時播字伯宣宋廣陵郡王裔孫也世居福
州今為延平人曾祖公芾金紫光祿大夫祖彦挺武經
大夫父澰夫泉州觀察推官終宣教郎伯宣嘗舉進士
咸淳癸酉歲試福建運司中其選明年援登極恩授將
仕郎甫待銓值革命徑歸隱至大四年十有一月某日
以疾終年七十有一娶林氏子男一若洽也女二孫二
卜兆劍浦縣之黃煎坑予所書止此若洽復來前曰吾
先君平生寬慈而謙謹勇為善而樂聞過䘏族婣鄰社
而鄉譽歸之居間三紀典籍自怡退然庠序間恬不作
榮進想而士論推之盖其子之述如此故併書焉惜夫
公族之信厚而止乎是也初予署事甫兩月而伯宣逝
其文會也不數故知之也不詳然伯宣嘗對予語惴惴
不妄發有以知其非口給取憎者氣質近厚有以知其
非暴戾險譎者謂之善人人將曰可畀以銘烏乎不可
銘曰
黃煎之山幽幽黃煎之水悠悠有美若人歸全斯邱銘
不磨君奚憂
中大夫延平路宣相杏林公墓誌銘
公諱伊爾圖呼蘭其先回鶻人徙燕今為燕人所居種杏
成林因以自號父某嘗總治鷹房事世祖皇帝以才辨
被眷遇仕至工部尚書公幼隨侍邇清光因謀進尙書
曉之曰兒乏詞辨慮倉卒奏對失次適自累耳乃以中
書選為蒙古譯史博通諸國字語既慎且勤為時相所
信用會攻圍㐮陽缺馬公被檄馳河朔括馬不踰月得
騋駿數千赴軍大得濟又馳山東督餉遄告辦復得濟
時相稱信愛久之積年勞宣受完州逹嚕噶齊年甫三
十初筮仕即紫綬人羡早貴凡再任為許州真州逹嚕噶
齊入為萬億庫提舉亦再任出為江陵路同知七年授
中大夫延平路逹嚕噶齊乘傳開藩延祐二年三月也
政尙寬静不弛不貪不作威弄權尤不忍興造煩民所
專轄驛駟弓兵程督雖嚴無豪分擾鄰郡汀有屬邑曰
寧化寇突至破之披昌振鄰將樂元邇封也民驚潰空
其邑公間亟提蠻卒馳救又萃諸邑義勇佐官軍公指
畫分屯寇諜知不犯公坐鎮兩月綏招逃散邑復全乃
還府府倉受糧歲委長貳更迭監臨類有私覿是歲公
適當次嚴禁令鏟宿蠧廩無敢以私進故輸送速辦公
私忘譁明年臺察臨郡多所糾摘風動冰立廉知公無
玷善待而行公笑謂予曰繼今慎而益慎矣又曰吾齒
寝邁吾將自休吾圭租自贍外節其嬴堪謀生而逸老
矣入夏縱啖冷瓜暴下不飲藥五月十五日卒年六十
有七邦人賢而哀之其家發遺篋乃見無所蓄藏隨身
適用而已人以是益信其果不貪也夫人某氏子男四
曰瑪哈曰大都律俱未成丁餘二尤幼歿三日禮殯于
谿東二里之小沙實葬也搆亭覆其上九月亭成夫人
使子來乞銘曰我公雅敬惟老師父師父亦雅知我公
盍為公述平生大略傳之子孫乎予哀其請輒述弗辭
因思西北人材率雄傑悍鷙尚武而嗜殺意者天地勁氣
攸萃耶而公獨禀和易趨尚文雅通儒書禮秀士喜談
僊佛善作大字綽有中州風度其鍾天地之仁氣者歟
冑出西土而種靈特異者歟噫善人亡矣可哀也乎銘
曰
仁氣篤生西極異禀譬彼璞玉天質孚尹地分千里秩
崇三品施也弗閎霜木凋隕民懷循良士頌謙謹燕雲
超超託此旅殯雙谿徵鏡九峰插筍桐鄉之思百世弗
冺
前朝請大夫邵武郡侯黎公墓誌銘
公諱靖德字共父永康軍𨗳江縣人初仕閩壻于南劒
將樂之黃因家焉遂為閩人曾祖棻登紹興進士科知
成都府新都縣纍贈少師祖伯㢲登淳熙進士科䕫州
路提刑贈正奉大夫父自昭知惠州贈中散大夫叔祖
伯登直顯謨閣知瀘州兼潼川路安撫使愛公醇謹務
學奏補將仕郎淳祐丙午試吏部中選調南劍州沙縣
主簿滿授常州錄事未赴服中散喪既祥監行在端平
倉又監交引庫幹辦江西運司公事侍郎魯公穎荗尚
書洪公燾踵為部使者二公俱當世吏師於屬僚無所
假借獨奇公連剡推舉由是赴景定甲子春班遷京秩
知撫州宜黃縣避親改邵武軍邵武縣用秊勞賜服緋
魚公邑政清慎四封安和既授代通判建昌軍時郡守
多急政公佐以寬簡民便之公餘杜門勤書纂次晦菴
語錄分類成編刻諸江西書院士便之移通判邵武軍
授代趨京會賈似道出督潰遁王陳二丞相更化公封
事極陳缺政切直無避且獻救急策王相閱視大喜署
其後謂鑿鑿皆精實語擬擢丞相掾適邵武寇張民呶
郡守遁廟論謂公兩仕邵習知情偽除監登聞檢院出
守邵武軍免陛辭兼程至郡綏靖整飭𣙗&KR1896;帖妥德祐
乙亥八月也是冬江西制帥黃萬石遁入閩隂懷異志
兵民洶洶公慮汙玷解印綬去隱將樂縣之珠嶺葺斗
室將老焉明年冬十月三山行朝除公軍器監丞都督
府參議官不赴俄剽寇蠭起有魁渠伍姓者衆掩至公
寓所空其貲而火之公遂不免十二月三日也年止五
十有一官至朝請大夫子男二逢原將仕郎奕原繼婣
家鄒浚孫男一仲仁公遇害之明年逢原哀訴憲府部
使者陳公元英捕伍寇梟首刳心為位以祭公其文有
曰世之治也君子在位為守為牧世之亂也君子在野
為魚為肉矦死賊手何祸斯酷又曰我興弔伐取賊刲
腹剖心以祭矦其暝目逢原既復父讎奉其柩殯僧地
未襄事逢原亦歿惟仲仁存流寓光澤矣嗚呼悲夫昔
公之佐盱也廉静簡儉自處如寒士揮屏塵俗不苟交
接予特以斯文相契辱愛等骨肉焉其守邵也禮聘荐
至予以親老辭弗克赴及其隱處也猶間道馳書相勞
苦且曰暫寓劒邵之間若欲使予知而嘗相聞者噫孰
知一旦顛隕至斯極乎公歿且四十載予沗仕閩嘗沿
憲檄行縣至將樂首訪公遺蹤無存焉既代還經光澤
物色仲仁幸見焉而亦中年矣仲仁曰吾父葬光澤吾
將迎吾祖而就葬便時省也出行實請曰葬必有銘非
先生其誰銘予于是愴然緹襲以歸歸而孰復則公之平生
歴歷在眼忍不銘乎自古海播塵揚時薦紳大夫士不幸
羅墮凶逆者何限而公尤可哀者清規奥學廉聲惠政
宜有載雲旗射天狼以相翼佑者顧亦若是慘則理之
所不可推也理不可推亡所歸咎則奈何諉曰數爾嗚
呼悲夫銘曰
蜀文獻家珪組滿門奕世生賢清修而文時危抗章朝
野傾聽專城幾何朱光西冥遼東避世吾慕幼安狼虎
血牙聞者辛酸踰四十秋魄始復土生死交情為公銘
墓
梅谿范隱士壽基誌銘
延平古多幽人逸士或繇僊佛成道或用方術著名予
宦是邦談經餘暇嘗願交一二不可得晩乃得一人焉
曰梅谿隠士范君挹其貎肅而和聆其言質而通詢其
世則宦家叩其學則昔為士而今游藝者也習儒術弗
讎習修鍊術嘗結廬空山終歲入静尤喜習青嚢術談
龍穴卦應甚神常為好事者延致自言曾歷東南山水
間覆驗古僊人所建立若城郭若寺觀若陽宅隂穴無
一不按經據典故祸福興替無一不響應又自言吾家
生理微而冡嗣息因求諸地理以救之得于其鄉之東
谿一以瘞二親一以瘞子婦既而毓孫三俱秀敏可望
而家道亦漸昌又得其一于龜山留以藏吾蛻也其說
皆精實入妙自信不惑謂景純筠松决不誤來世謂人
間成毁升沉决由隂陽風水出予素迂僻不通解然聞
君言若此固亦深服君之篤信此也延祐丙辰歲夏五
予將乘驛還江西小駐城西之招僊一日君過我曰葬
必有銘禮也然銘之美悪死者何知曷若未死而得銘
乎吾死期遲速未可知而死之必不免也吾知之矣幸
未死又幸辱知能豫賜一銘乎予曰古之人有自輓者
有自志者有諛墓中人者乃若生而刻銘非古也是殆
不可且葬也而銘蓋逆慮夫世遠墓湮或至暴露故刻
金石著姓名紀言行庶幾後人哀而掩閟焉此孝子慈
孫事非墓中責也是殆不可君曰自我作古庸何傷且
以此彰吾達又何玷予強應曰諾遂為志曰君名起莘
字希尹世居南平縣上芹鄉之梅岐里因號梅谿曾祖
某某官祖某某官父某某官母某氏娶某氏子某蚤世
孫三震艮坎君今年甫六十有三壽未艾也故缺其文
以俟曰歿以某年月之某日葬以某年月之某日異時
掩壙即填而刻之銘曰
龜山聚氣強龍獻瑞未葬而銘何太早計吾銘不可妄
得于以成人之美斯文斯邱千載弗毁
前貢補進士宜川葉實夫墓誌銘
葉于撫宜川為聞家宜川于吾豐為接壤以故予少嘗
識其先世字季武為邑丞者其人忠信而文有德人雅
士之風予竊敬之别一周甲子逝且遠矣已而吾孫辱
壻其門視丞公妻祖也公有子三長字實夫于吾孫妻
伯祖也予不逮識實夫然知實夫蓋端厚執禮如乃翁
勤敏篤學如乃翁也蚤歲馳英聲嘗試咸淳文場兩中
選赴成均輒報罷又嘗隨侍仕康廬膺禮聘講洞學當
是時實齋劉公漢傳負朝望領郡鍳裁特精與山長孔
君某俱異待實夫資其談經用淑䘳佩久之將振厲銳
進繼躅前芳會溟繙埃昏修涂蕪薉于是韜閟芒□浮
游消搖庶幾乎馬少游之為里善人而龐德公之遺子
孫以安也又久之鄰封嘯篁蔓延踰境乃至廬燬櫜空
震蕩竄匿無寧歲有司病焉采里望堪屏翰者得實夫
檄授鄉正實夫應接綏撫舒卷中機遠邇卒帖息實夫
性至孝奉八齡之親于鋒刃紛糾中常怡顔不違性復
嗜學當科目一新時督兒孫日誦習不倦既壽且康意
若有待于振家學紹祖風乃不幸而年止七十有六延
祐乙夘歲二月五日逝矣實夫諱天秀曾祖某祖某父
同德臨江軍清江縣丞母某氏娶某氏子某孫某後二
年丁巳歲十月某日葬其鄉治命也先事其子述家傳
來匄銘讀之辭迫而意哀予竊以為毋庸哀何也夫承
家為孝子居里為善人處儒林為吉士昭質不虧歿無
媿矣而又奚哀宜畀之銘式慰爾後銘曰
昔人有云雖拱璧駟馬華屋翕赫于生存之前不若片
文隻字斷石漫滅于零落之後旨哉斯言人以文壽嗚
呼實夫展也不朽
皆山黃隱君墓誌銘
予仕閩久告老歸詢鄉社年相若猶存者幾咸曰某垂
八齡某踰八齡俱康徤也而黃君子榮與其一又詢里
吉人擅令譽享厚福者幾咸曰某好善崛興也某積善
寖昌也而子榮亦與其一竊喜夫里之賢而壽者多吾
猶及見且諸老猶待吾歸見彌足喜也雅欲合從選勝稍娱
晩節乃倏聞子榮逝未之信也已而其子君厚摭行實
來丐銘信矣又竊悲夫風鐙之易零樂事之不可期也
歲既晏而孰華予其何忍執銘筆耶將固辭顧疇昔識
子榮交君厚無容辭則采其實為志曰子榮諱必達先
世繇洪雙井析派家南豐之白田曾祖某祖某父某俱
務實趨善漸致豐裕子榮是承是懋滋充盈卒大其門
為人魁岸有楨幹質實無畦穽解紛周急環里傾依而
有司亦才之凡盤錯輒資其力當寶祐戊午訖德祐乙
亥鄰封薦警獨能糾合綏靖屛翰東鄉逮世易糜潰時
復能弭兇植良民用安堵暨至元己丑汀畬繹騷將薄
州州且潰獨能部勒民義為王旅先由是聲聯勢張州
恃以完不惮勞不希賞有司尤義之豐之自邑陞州也
奔競成習往往挾貲取名迂視儒術獨能矯俗從文隆
師訓子無虛歲晚亦樂親章縫有加禮君厚得以搴芳
士林父教也所居池臺頗占地勝有太守過從悦之為
扁曰皆山故自稱皆山翁延祐丁巳春正月十有八日
疾終于正寢年八十有三娶樂氏先歿子男二天祥蚤
世君厚需次吉安路龍泉縣北鄉巡檢孫某三月庚申
葬黃柏原之瑤坪阡嗟呼子榮善人也而止于斯不小
待耶如小待即風日佳時山亭野寺龐皓三五倚笻携
觴相與尚齒貴德俛仰昔今或揚厲月評扶善警姦于
以厚里俗輔民彛盖太平時美事而止于斯不小待邪
安能不使後死者之浩然長歎也按司馬公書儀王公
以下三月而葬君厚亟㐮大事是之謂禮宜得銘銘曰
壽且福無不足兆協卜安斯麓
貢補進士王君墓誌銘
前貢補太學生王君正父諱守正家于南豐太平鄉之
三原年七十有七以延祐丙辰歲三月五日終于家之
正寢以明年四月辛酉葬于里之蓮華岡先一月其孫
孟瑋銜諸父命奉行狀跪而進曰先大父雖未獲交先
生顧先君嘗辱交矣先大父歿未葬葬有日未銘也敢
援先君故好而丐銘幸諾焉是吾三世藉以不朽也敢
請予因思正父居同郡生同庚學同業今其請也勤何
愛幅紙數十行不以章潛德慰孝思乎遂應曰諾惟正
父幼機警酷嗜學于學也根于恕故以如心自號于親
克孝歷世變顛沛中未嘗一日失歡心也于弟昆友譲
均于子孫繩約嚴于友朋敦信義死生無負于僮奴視
才短長指授雖跛聾無棄于趨善勇往如家量出納無
二是也凡此俱狀所已書予竊有特書者焉吾豐素稱
文獻邦往昔無論城闉里巷東阡西陌伊吾聲常相屬
化美成俗槩以不儒為恥故雖粟連厫金盈匱昂昂峙閭右然而誦
弦不接于其鄰章縫不踵于其門即清議卑鄙之曰何
物俗子也率見擯于卿士大夫由是負資力知愧赧者
争自憤厲滌濯粉澤緣飾冀以免守錢奴多牛翁之譏
而曰吾士矣抑猶有狙服竄名姑惟誑愚掩羞而實不
學即清議復卑鄙之資以為笑當是時誠意向儒斯文
自貴惟三原王氏最雖宗茂支蕃慕向或殊而其專勤
比于寒寠貶損忘其侈汰惟正父伯仲最以故伯氏通
父試景定甲子中選上南宫正父試咸淳癸酉亦中選
補成均久之通父逝正父衣冠儼立兀兀談經義世易
矣志弗易也宜特書狀又言正父苦學由天性雖亂離
蕩析猶結茅依厓誦讀琅琅雖莫色蒼然猶搆家塾祀
先聖率子孫寅奉如禮雖利習瀾倒猶建樓儲書常留
賓論辨為樂其富而好禮也又宜特書嗚呼習俗移人
賢者不免昔人嘗悒悒于是矣壯老好修揮絶蕪穢空
山寒日郁然與簡編相始終若正父者殆蕭艾中之蘭
茝歟惜也不逮識君而止銘君也曾祖某祖某父某子
某孫某銘曰
飲一瓢食一簞嗇矣唯克巳好學也聖人賢之有民人
有社稷侈矣謂何必讀書也聖人斥之猗嗟正父傾心
儒門詩禮芳潤昌其後昆後昆能勤亡也如存
趙聖清墓誌銘
故友聖清趙姓孟沁名石塘其自號建炎自汲南渡始
為南豐人承節郎諱師齊之曾孫運司貢士諱希康之
孫吉水縣主簿諱與訪之子也前代王孫之遺胄庠序
之秀士州里之吉人也不表暴以眩俗不輕儇以肆志
而惟端謹寡過克循矩度者也不沉溺于曲學而惟專
經屬文志取科目雖時不逢而學不廢者也不慕薄俗
之華侈而惟守儉勤致豐裕退然務實自適者也其謙
篤若是即怡愉壽康宜也乃僅六十有三延祐戊午歲
正月某日逝矣悲夫昔歲予沗領鄉校苦乏助采士譽
資聖清為助當是時搆剏一新學務叢委聖清謹出納
嚴程督調娱補苴績是用集予固喜之比歲予仕閩久
乃歸歸欲亟見聖清則聞病痱久謝客矣予深惜之今
年首春造其廬聖清矍然迎待論心移晷見其神情步
履若平素予又特喜曾幾何日遽傳疾復作不可為悲
夫孰知此一見乃竟為永訣乎一日其子由□來言曰
將以五月某日葬州里五都之池原未有銘也敢請予
欲辭以同庠故無容辭聖清娶林繼王子男四女四孫
男一女一銘曰
石為塘兮齒齒塘之水兮清泚其瀦也深其潤無止何
斯銘斯式表善士
寧海州倉使孫公墓誌銘
郡少尹孫侯家寧海而仕南豐三閱歲將賦歸語予曰
先君倉使棄諸孤殯淺土有年未卜兆也吾反吾廬逝
不親它務惟窀穸是務庶其少贖不孝罪然墓必有碑
碑必有銘銘必有所託託之先生能勿吝乎予謝何敢
吝直愧弗文將無以稱顯揚耳于是掇其家譜而為之
述按孫氏故複姓公孫也肇自遼西之令支世悠遠莫
考略見于史者曰度曰淵疑即其宗顧不知何年去複
而為單姓又不知何年析其𣲖居燕復自燕徙寧海遂
為寧海人公諱公佑字翼之其諱希而力穯興家者曾
祖也諱福而仕金為評事娶田氏者祖也諱時英仕元
為戸部郎中娶沙氏繼解氏者考也初戸部公生三子
伯曰公亮仲曰公佐並受朝命為商山鐵冶提舉儒書
吏牘博習兼濟俱時論所噐重季即倉使仕鄉郡不大
顯而其德義律身禮法齊家厚族睦婣拯難賙急能使
州里稱善人猶如二兄焉二兄徙家青社仕寖顯家寖
昌公處寧海故宅其子孫蕃家力裕亦如二兄焉提舉
公之居青社也家有木函備貯儲歲在辛未有栢一根
産函之底芳馨蔥蒨聚觀駭異公喜曰是謂壽徵其吾
家眉壽之占乎時甫中年已而與長弟果得壽近九齡
倉使公亦如之大德甲辰歲偕夫人郭氏同躋八十遠
邇慶羡頌歌聯軸靡不曰積善之報也公既享高年膺
厚福及見厥子之榮官清時暇日夷猶樂天又靡不曰
行地僊翁也以大德某年某月某日逝年八十有二夫
人以某年某月某日逝年八十有四男好直承務郎同
知南豐州事次好禮博興州税使次好智膠州吏目孫
男自恭至寧凡六將以某年月日奉公及夫人柩合葬
于某鄉祔祖壟也昔有從寧海來者間為予道孫氏世
以德善著予固未之敢信今而福壽之報彌章世宦之
榮弗替斯可信已易曰積善有慶書曰天道福善允矣
不誣嘗聞叔敖以瘞蛇致卿相鍾以設瓜感真靈派冑
雖殊抑何孫門之多善人而天之于是宗又何其多顯
報邪彼有不信夫為善之必有報而天道之必不昧者
其尙鑒于孫氏哉銘曰
孫起遼西蔓延山東有門其崇積厚報豐維倉使公棣
鄂森秀雙慶眉壽子榮孫茂考終有年窆于新阡惟善
故傳永燿銘篇
奉議大夫南豐州知州王公墓誌銘
公諱著字善章姓王氏東平人也東平文獻郡自野齋
李公集生徒講家塾衿佩雲赴若河汾伊洛間雖賦資
有敏鈍進學有淺深凡一登門經指授無不取中于時
往往資以致名聲規仕進公其一也公家世仕金為顯
宦有封國于魯者已乃中微至公生而幼慧崛起屹立
既長偕同志事野齋日侍書策琴瑟間薰染成質駸駸
穎出寖長習文事明法律得推擇為吏至元中繇尙膳
監徙軍器監典符移有能聲久之出掾福建行省入領
西山灰場積年勞登品從初授平江路長洲縣丞府命
監視平淮庫庫官吏侵盗鈔本至踰萬錠上下互蒙蔽
公白發其姦犯者懼厚賂公公不為動事聞優陞一等
授建德路遂安縣尹元貞大德間授湖南道宣慰司經
歴滿授潭州推官不赴改授信州推官滿宣授杭州路
税務提舉當丁未戊申間閩越饑疫露骸橫藉行商景
絶由是課大虧督補急星火公傾貲均償至貸負無怨
言後更以最聞延祐初擢南豐知州州閩贛接壌也地
僻罕迎送民淳安耕鑿戸無豪俠里無推薶公順其俗
而撫柔之壹惟以平怒為政本絶摉求禁動搖民用大
和鄰封南城縣緣偽鈔縱首悪妄指株連州民至數十
尉領卒踰境會巡檢掩捕若劇盗然田里洶洶公奮曰
良民也吾知之宜急救不救即數十人死數十家破矣
纍移檄駁止且戒巡檢毋曲徇尉失意去民獲全咸額
首戴公郡庠禮殿素雄峙一夕梁蠧棟傾貎像幾仆亟
議修顧役重力殚官士俱失色公曰吾有以處勿憂也
稽簿書蒐遺餘得有司所封貯舊學租謬指為貢莊粟
者凢四百斛請于省易楮市材奐輪增耀復飾衮冕像
新櫺星門士刻石頌功焉州東祠僊真曰王侍宸職雨
暘著靈異歲頻亢旱公纔往禱靁雨輒踵至或淫潦復
往拜即雲收日舒如翻覆手若此者屢咸駭異之公爲
搆山亭表僊蛻以故雨朞歲農無旱澇憂由公力也歲
首嘗逆計艱歉先期騰牘丐早發官廩且重殺厥直以
優民逮耕耨時至則備豫而食足矣民不待哺亦由公
力也郡有候卒抵罪獄垂成繇徑祈免主吏且隂助公
曰不可事干刑名敢徇情曲法乎正其罪聞者歎服嗟
夫公之于政績也小施爾假之歲年丕展素藴漢良吏
不分半席乎不幸緣小故往建昌嬰暴疾亟輿還州廨
甫一日卒矣延祐巳未正月十有七日也年止六十有
七官止奉議大夫悲哉公之初領郡也予仕閩未之識
然游士延譽家書傳音率稱道公政由是知公名暨予
代還甫謁入即倒&KR2572;傾豁若素交予不省奚以然也其
咨訪政理賡酬篇章無虛日謙和慎栗言洞肺腑一不
作世俗矯偽狀且命長孫來受經焉予又不省奚以然
也思公笑言歷歷在眼悲哉不可作矣曾祖某祖某魯
國公考祐妣馬氏娶李氏子男三子誠子達思文女一
適同郡趙世顯孫男二長英孫次元豐是歲四月載柩
歸葬東平故里諸子來丐銘予坐老病固辭且曉之曰
而翁故舊滿朝名世鉅儒提大手筆者滿朝子歸而求
銘宜也銘豈予所得為諸子請曰世之欲得銘者率隂
祈達官顯人假條冰煇映不計生死交情也惟其然故
序載失實而傳播致疑徒自欺爾銘猶不銘今而吾父
所雅敬惟老師老師復深知吾父則夫以郡士而紀邦
侯也公以知己而秉銘筆也直吾父無知即已如有知
也銘由老師出九原不慰乎予聆斯言而益悲乃為銘
併書其近事之一曰公義不忘師門嘗逮請放魯齋許
公故事命野齋李公列從祀聞于行省是之轉聞于朝
矣擬奏稟將獲可銘曰
王為顯姓曄奕東魯言亢其宗有善章父魯國之孫野
齋之徒盛年亨衢才名于于秉麾南州政平民悦夷路
㩻傾六轡驟蹶丹旐北歸州人悲嗁畀此銘詩永世之
思
李氏孺人墓誌銘
里同姓有名希龍字浩可嘗歷吾州行用庫副使者一
日請于予曰頃不幸遭妻喪窆有坎葬有期而刻未有
銘也聞諸士論凡歿而有足稱者類辱銘于仁人不佞
敢請予惟寖耄且昏將揮屛翰墨謝塵事安得復效唐
賢諛墓中人哉即固辭已而其請益力曰吾妻非有封
爵贈謚也亦惟是婦道母儀粗有足書顧弗獲片言掩
諸幽是墮大倫閟潛德仁人其忍諸予于是蹴然哀之
乃俾述其平生曰吾妻同鄉李氏諱妙静其先世嘗試
童子科至今人稱李神童家家故尙禮法其在室也濡
染母訓貞静婉淑其歸于我也能勤能儉能協和中外
飭家務其于子孫能律以矩範勉以詩書其待婣族能
篤恩義得歡心其視鄉鄰貧乏能賙恤不吝而其于釋
教益能崇信常捐金搆創不倦也歿以延祐戊午十月
之某日年七十子男四長惟一後一年歿次某某某孫
男四女五葬以明年八月庚申實本鄉之五龍坑若此
皆其夫之述而不假于人之諛信斯言也少為淑女壯
爲令妻而老為賢母所謂可書其在兹乎浩可家吾州
里世稱善人迄今羣從及其子若孫俱樸茂端謹弗侈
弗矜而李氏復篤于善濟美夫家其豐衍未艾也吾知
之矣故畀以銘吾觀古昔賢婦人其制行卓異者率載
之史其不至于卓異不得列于史則託之銘銘而傳猶
夫史也吾銘豈輕畀者銘曰
爲婦而賢為母而壽歸全斯邱式裕爾後
陸郡彭氏墓誌銘
吾故人宗正寺簿寶塘黃公之曾孫曰瑞曾昔請婚于
吾里故人提舉彭公之長女孫曰德玉既獲諾久之瑞
曾承父命來受室于彭因館甥焉甫三朞將于歸行廟
見禮拜舅姑堂下不幸遽以疹疾夭惜哉瑞曾嘗從予
受經一日踵門愴然曰薄命失助負吾親望無以為懷
矣吾乃祖乃父俾歸柩于黃氏之阡而吾婦翁素鍾愛
未忍遽棄捐也酌情從宜姑就窆而為後圖惟是冡隧
有刻敢以累先生先生能不替世好乎其賜之言以泄
瑞曾之悲予老矣不輕誌人墓抑二姓俱平生老友而
于瑞曾同筆硯誼難拒于是閱其狀有曰志女功執婦
道平居無厲聲疾色柔和儉勤罔有間言能事父母如
舅姑能于弟姪加友愛雖未逮事重闈而歲時致禮省
問必嚴必敬如親見之故吾二親之聞訃也相向而哭
之哀疾驅百里臨其喪予閱狀至此不待終曰足矣可
以稱賢婦當吾銘矣儒家女服習禮訓養成淑質宜不
與流俗庸婦同惟其夭也故可書者止此誠獲永年供
甘旨奉蒸嘗宜家睦族寧不為瑞曾之良助今而止乎
是也天也人其奈何曾祖日新贈宣義郎祖履道從仕
郎瑞州蒙山銀場提舉父祿孫未仕母鄒氏女肇娘甫
半歲大德丁酉三月某日其生也延祐己未七月四日
其歿也某月甲子其葬日也某山某原其藏穴也銘曰
儒家之女為儒家婦結縭維新風鐙何遽駕言于歸竟
化坯土斯銘何悲為思厥祖
水雲村稾卷八
