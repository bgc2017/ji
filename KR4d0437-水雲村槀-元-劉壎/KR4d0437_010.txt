水雲村稾卷十
元劉壎撰
啟下
代友上太守求辟
凝蘇州燕寢之香承流有偉對藍田鶩行之立居攝何
庸昔未契於登龍茲僭希於附驥遂修小楷以叩大鈞
某空抱古心素無竒骨少時鐙火頗睥睨於文場壯日
塵埃竟低徊於俗轍值豕蛇之蹂躪隨鴻雁之流離命
也奈何心之憂矣國破而山河在歎身寄於異鄉城是
而人民非空夢懷乎故宇一行作吏再轉為丞聞之諸
老誨言厲以古人事業我心匪石惟履正以奉公衆口
鑠金乃為法而受惡肺肝洞見頰舌難爭幸有為推轂
之謀俾來試代庖之技吾斯未信若將驚曲於傷弓人
亦有言詎可因噎而廢食方重西江涸轍之苦敬為南
豐瓣香而來見交朋競相勉以新圖謂前政已不該於
舊職昉茲虛席曷勿改弦雖太守不可干無容出位然
真王何用假妄欲正名惠冀陶鎔就加剡奏舍皇甫而
取居易抑又何嫌薦文舉而辟慈明亦知無靳輒忘自
售遂爾長鳴判府以世偉人為郡良牧半符分竹奉行
寬大之書四境耕桑鼔舞治平之政相業將傳于衣鉢
民歌已沸於袴𥜗方恢夾帒之儲尤軫同袍之念尚私
造化施及么微失一老兵得一老兵儻成身之有望遇
以國士報以國士誓沒齒以無忘
混補中太學謝運使
雪案窮經幾嘆平沈於場屋星台校士例蒙薦送於橋
門被明君樂育之仁由膚使吹噓之力摳衣以謝銜袖
惟恭某陋巷簞瓢窮年鐙火數寸管盈尺紙久無當世
之知六國印二頃田每慨古人之志雖嘗充賓而觀國
未能換骨以成僊鼓瑟於好竽之時不諧已甚戴笠於
乘車之側見棄宜然屬當以喜以懼之年豈無為養為
貧之志然功名路左何翅隔弱水而望蓬萊且幽憂味
深安得夢鈞天而遊帝所我之懷矣命也奈何適公朝
之議欲廣羣才舉京師之試悉歸諸道既省買珠之費
孰無獻玉之思來從姑山直上滕閣苐知小敵怯大敵
勇何懼萬人傑千人英咸疑寒谷之黍遲忽覺冷灰之
豆爆讙馳榜帖喜動庭闈禮儀三百威儀三千且不孤
於家學初是什三終是什五姑勿恤於浮言意其遂顯
揚之心是以有倖踰之幸孫業鼓篋即為帝學之諸生
教子明經差慰高堂之二老不妨竒特穏趁扶搖都運
侍郎武城名家甘泉法從晝錦行部薦增枌杜之光昕
陛疇庸寵畀松階之峻共惟先正有偉清名魁躔尚見
於煇煌世官克宣於久大茲煩勸駕遄趣歸班致令桑
梓之微亦玷菁莪之數孰云朽腐忽爾神竒某敢不騰
蹋天庠激昂風節舉幡叱六館士慨想何蕃之忠弄筆
貽三子羞敢負旴江之訓
謝廟堂給假
元宰施恩曲憐羈困孤生銜恤暫釋縶維還家遂負土
之情出命由轉鈞之造惠均存沒感極高深伏念某志
攀龍鱗福輕蟬翼強支衰冷門戶頗思激昂欣際清明
朝廷荐叨啟擬忽自天而擿福誠無地以訴冤集的騰
章披襟受責方風濤飛千仞而上殆性命寄半縷之間
所幸天王明聖公卿篤厚顧朝綱關係雖重違霜簡之
言及造化斡回止近徙春臺之境然受譴固非荒遠難
居之所而抱痛則異尋常負戾之人當其雷霆震驚聞
者為之落膽俄而滫瀡凄斷愴然幾致殞身禍機交迫
乎一時逆境真成於萬狀使至此極不如無生几筵長
辭舉室皆爲掩泣衰絰赴貶行路莫不興哀回首三年
冥心一默蚍蜉援絶分永棄於纍囚烏鳥情鍾痛未安
於卜兆流涕歎青山之遠撫膺嗟素韠之終恭惟廟堂
寬繩束以待謫籍載在禋赦許謁告以葬親喪陳情甫
徹於六符予假訖寬於三月方將披荆榛而營冡隧植
松檟以蔽阡原遼東之鶴來歸渾疑夢裏巴西之麑獲
放永戴恩私惟公所施與宋無極茲蓋大丞相身佩軍
國手運乾坤以仁厚贊威福之權延洪社稷以忠義立
勛名之本昭揭旂常每興憫於流人俾自全於盛世謂
御史執國法寧無風霜肅殺之威而大臣育人材當廣
天地發生之德俾克襄於大事獲暫反於故鄉某永誓
糜捐重伸歸倚所冀寬慈之量就施觧縱之仁當此生
中儻未答成身之賜盡未來世亦必酬造物之恩此語
或誣彼蒼可鑒
謝雷安撫辟充帥參
依夫子宫牆夙歸化冶陪元戎幕府允出禮羅甫被
命於鈞天亟攄忱於恩地卵翼其造手額知歸某崛起
單平勇思植立韓王謂道理最大服膺是言晉人云州
縣徒勞強顔以仕居常奮厲求實職業深恥矯亢竊虛
名聲然而問劍抵掌之雄固慙馬武當走檄飛書之任
亦媿枚臯分平沈於常科忽巧逢於元造殷勤說項特
達薦韓内而翺翔學省之班出則關决山水之郡比解
綬而歸故里盍杜門而理舊書念人生盛時豈忍自同
於草木况士遇知己亦欲少報於絲毫旣著主家衣裳
豈傍誰人門戶方將九頓首而請已施一舉手之仁天
落除書俾陪鈇鉞地居元幕堪賦鐙棋
謝吳提刑特薦
四牡勞使臣之功將催召駕一鶚騰薦士之表猥及别
車軒然特異之知偉甚不求之獲允謂竒事可無謝言
恭惟明台實號澂按之任凢我屬部以受薦舉為榮欲
旌别以報聖明宜簡拔而得竒俊顧如某者何若人哉
老色漸分已消盡英雄之氣壯心未已欲獨垂天地之
間覽流涕太息之疏而傷懷受抱膝長嘯之吟而抵掌
謂苟可以及物初何拘於擇官起從空山來佐偏壘訪
麻姑方乎舊隱玩泰伯子固遺文閉戶讀書奚暇計寒
餓之水火研朱點易頗欲窺廣大之乾坤諸老深諒其
持躬當路間委之决事奉三尺法每思特立以獨行寓
一分寬幸免羣嘲而衆怒頃荷崇臺之出檄俾行鄰境
以慮囚鄉人好惡何如兩難於處天下道理最大壹斷
以公苐求不負於平亭何敢僭希於賞識行部獨懸清
鍳騰章靡棄凢材決獄中情公過褒矣遇事能斷僕敢
當哉鏘然韶鈞之鳴過於鼎吕之重茲蓋提刑祕閣五
雲絢綵萬壑凌清詳讞多功玉節駐斗牛之分陶鎔有
造金丹換雞犬之僊似俛念於湮沈故特加乎披拂慨
然推轂光此題輿某敢不祗佩隆知益堅素履幸入古
靈之稾足重此生不叛韓子之門請觀他日
上吕都大求舉
鎔台天近寳光上映斗間辯幕地遙金躍碩歸冶内幸
在六路提封之數敢私一陶播物之恩冐然呌呼冀於
造就竊惟士皆欲附名世人必有待先容元獻知遇希
文端自沂公之汲引歐陽奬進介甫亦由子固之推揚
氣類一時風流干載乃若說項旣無旁譟薦韓又乏裏
言不自陳之其誰知者某素短竒譎空持拙迂讀聖人
書頗亦識其大者登進士第乃以困而得之每嗟萬物
之皆塵當思一命之及物入芙蓉府孜孜備竭忠勞問
桃李蹊落落渾無主意當路雖加之刮目選坑豈易以
騰身洪惟崇台所統幾半天下凡我屬部相與求入彀
中矧薦額素寬宜癡心有望因念曩奉秋風之檄嘗幸
獲親霽月之暉官燭風簾尚憶夜堂星聚寳儲玉節或
憐幽谷黍遲雖隔龍豬妄希鷙鶚都大寳謨典型諸老
經濟通儒入登農雁之司月班清峻出總圜府之任馹
傳光華宸旒渴想老成筆槖將還嚴近尤篤同袍之好
常恢推轂之仁遂及我私願竊有請亦既在鳶飛魚躍
之内所願附牛□馬勃之餘呂公為相善用人儻垂恩
而東拔何蕃正色不從亂誓盡節以報酬籲天而言指
日以竢
再舉謝段知軍
朝廷右文聿求竒士郡國論秀又及陳人秋風姑慰其
寂寥春色頓回於顦顇雖非差事敢廢謝言某起從單
寒妄慕高遠更生晝觀書夜觀象心實憂時武惠左執
印右執戈志期用世雖嘗充賓而觀國未能換骨以成
僊念壯夫工篆刻之詞聊復爾耳以科舉妨義理之學
豈所欲哉揭元龍百尺之樓聚鄴侯三萬之軸交韵人
勝士競勉以千載而自期游名山大川亦深思一試之
可厭徒以親年逾邁已志未伸從容隨戰蟻之塵慷慨
動落鵰之興漢將軍出塞漠幸爾成功唐學士登瀛洲
居然充數換醒十年舊夢彉開萬里修程疏景暗香問
逋仙之無恙紅塵紫陌笑劉郎之又來雖曰僥踰距非
竒特判府真循良守為君子儒平易近民四境相安而
成俗忠信勸士一榜多見於得人明揚韋布之精神勇
赴衣冠之期會某敢不力懲奔北期趁圖南竊慕昔人
謂温飽非平生之志所冀異日願功名成遠大之猷恥
循囁嚅姑陳梗槩
謝監試通判
聖主摉賢擇新進士魁儒護試得舊門生昔未嘗造請
於公庭今亦非稱謝於私室漫循彛典用摯斐文某起
從䵓鉏誤學書劍撫六經陳蹟厥有深思爭一時虛名
每成自笑早游場屋嘗辱鑑衡方執鞭屬櫜而前自分
禹門之鯤化及棄甲曳兵而走竟作宋都之鷁飛盍歸
來乎短檠可奈何兮長鋏以科舉妨義理之學夫豈本
心如壯夫工篆刻之詞亦懷媿色適别車之來涖喜廣
厦之可依子來見我乎豈不願親於臯坐人言可畏也
苐當力戒於瓜田所恃堂下見蔑之心不訝庭中無愈
之蹟
謝州郡勸糶差充僉幕
倒廪應公家之急幸逭嚴誅走檄假議幕之榮猥叨華
奬增戶門之輝映動閭里之傳誇頓首凝香箋心銜裏
某深居山澤薄有田園頗慕少游稱善人故每奉太守
都吏之條教莫效魯連為國士故惟聽里胥亭長之指
呼思先世剏業之孔艱凡平日奉公之尤謹有來使命
謂乏軍儲俾為實粟之圖以繼汎舟之役人非卜式焉
得輸財而助邊世乏子文孰肯毁家而紓國况旴南當
千里旱而後彼田間無三年蓄之存寧有積倉可供公
廪然而良二千石薰然如召父之慈福十萬家樂只歌
岑君之化當酌緩急通融之誼式昭公私體恤之心順
流而東非有萬□連檣之獻從天而下遽膺一紙十部
之班俾由民伍之卑徑齒議曹之末惟通有無於上下
之際本皆職分當然若論施報於官民之間殆似等威
不辨固知忠信所以勸士然而名器不可假人雖則浮
榮寧非竒事判府諸王孫之貴介郡刺史之循良來臨
小有洞天成渤海潁川之化重見太平官府如元康地
節之間偶當郡計築底之餘深軫軍食乏興之慮命之
輸粟褒以泛蓮某袛服寵光永銘恩紀清香畫戟如今
足庇於震凌茅屋蒼苔從此甘安於耕鑿
混補試中謝運使陳吏部
雪案臞儒低徊場屋星台膚使吹送橋門借桃李之恩
光采菲葑之下體摳衣往謝銜袖具陳於惟我朝度越
前代六館突兀率聚養於英豪三舍選掄多貯儲於公
輔十四聖流傳美意幾千人成就大名逢明主之右文
闢賢關而升俊十行下詔數路得人宜求博達經世之
儒何取椎魯不文之士如某者風霜容顇鐙火夢孤壯
志激昂頗亦自矜寸管流年晼晩居然坐閱千颿精神
疲敝於三日之文意氣銷沈於四詩之學蹋秋槐共已
屢折僊桂以何艱竊嘗泣黃卷而問天悔不買綠蓑而
耕雨傷嗟垂翄羞縮中眉適公朝之議欲廣羣材舉成
均之試悉歸諸道既省買珠之費孰無獻玉之思扁舟
下旴母之江斗酒上滕王之閣挾書□而賈勇整文陳
以前驅弄翰操觚頗識詩人興致之遠造車合轍敢期
有司裁鑒之精正憐寒谷黍遲忽覺冷灰豆爆便辭下
土徑到鈞天矧叔姪之竝游尤朋儕之共賞太學生辭
家射策誰啟亨幾清詔使攬轡登車實司文炳風雷變
化星斗光芒都運吏部三山魁傑之儒四海耆英之老
號佳吏部蓋嘗集北斗而騎麐為健監司方且邀西江
而活鮒追憶當年鼓篋許令此士傳衣俾小草之出山
同菁莪之在沚某敢不磨厲風操騰蹋天庠念騎省故
家雖粗習文章小技入古靈薦稾尚勉思節誼大閑
賀宰執正旦
三朝元會將回青籥之春四近輔臣獨侍紅雲之表協
扶熙運丕輯蕃禧某官氣鍾陽和名揭晝日謀王體斷
國論蚤簡宸衷究皇儀展帝容獨持政柄親被銀罌之
賜永觀金鼎之調某行即解摩及逢換歷千林有喜竊
自歎於歲寒一氣轉鈞尚密回乎生意
賀侍從正旦
風轉青旗歲又逢於作噩雲連紫禁班獨峻乎文昌偉
魁傑人膺熾昌福某官胷中太極筆底陽春金[門@龠]玉珂
密連芳於法從銀罌翠琯親拜賜於君王巍步星辰早
施霖雨某解麾將代換歷有慙芙蓉不向於東風自憐
顦顇江梅願依於朝露尚借發生
回太守惠夀詞
露電餘年寧復久生之羡宮商雅韵寵貽初度之褒借
衛戟垂光添門弧喜色判府儒雅飾吏平易近民鳳凰
行集於潁川歡傳召璽龜鶴相期於夀域特製新腔句
麗陽春氣增晚莫蕭蕭白髮忽聞正始之音寂寂紅牙
難品清平之調某苐瞻凝燕莫效續貂少太公三年自
知耄矣頌魯侯千歲還以報之冞積感衷曷抒謝語
謝郡宴致語
一牛横笛方欣受許子之㕓千騎專城乃辱設穆生之
醴荷君侯寵遇覺樵牧傳誇判府東陽文章之家西京
循良之吏秩中二千石試皂蓋之行春胷有百萬兵報
紅旗之破賊既肅清狐兔亦安集雁鴻適帶裘整暇之
時宜尊爼從容之樂謂古者存問遺老蓋敬高年謂諸
侯不臣寓公特加異禮肆啟黃堂之宴倍添白髮之光
揮哲匠雄文託伶工俳語從太守游而樂欣聆歌管之
和均笑山翁醉似泥不覺綸巾之傾倒
賀錢守生辰
天開瑞節月紀誕辰入千歲為春式占遐筭十萬戶受
福丕靄歡聲適又對於垂弧行入躋於持橐某僭陳頌
語阻綴賀班欲永歌之恐難入紅牙之拍為此詩者願
常觀綠鬢之新
回黃堂長投獻
捧檄錄囚暫寓弦歌之治峩冠枉駕遽同翰墨之盟便
相忘一見之初真不啻三生之遇有文相接陳誼甚高
堂長丰骨昂藏詞華竒怪宜州太史之裔必昌於詩南
豐先生之鄉忽有此士諒欲黼黻乎王度奚為領袖於
湖庠嬉笑怒罵皆成文章何軒騰之小晩趦趄囁嚅羞
處汚薉信抱負之不凡見諸公咸稱之謂一第特溷耳
孤鐙窗下毋忘黃卷討論羣玉峯閒曾掌丹鉛點勘某
朅來折獄虛枉貽緘相遇邂逅而子偕臧知為善士多
有平反而毋必喜自愧古人雖即言還尚圖往謝
謝陳總領惠夀詞
年華尚晩癡頑戀駒隙之隂韵語生春流麗援鶴山之
譜交情無斁初度有光總領戶部魁儒嫡傳王人雅望
書破萬卷每鑄出偉詞文成一家獨埽空衆作游戲小
有丹霞之鏡歸來甘泉上雍之班興念陳人適臨生旦
度尊前白雪溜亮宮商剪水上浮雲淋漓翰墨華哉短
韵期以長年某方禱山川莫垂弧矢傳來樂府雖難期
銅狄之齡流入教坊應可品玉簫之調
通判回諸縣賀滿考
共千里月愧莫積於年勞飛五朵雲辱過褒其歲最蒙
成幸矣稱賀宜乎每惟遲鈍之蹤深負平分之寄湯火
交迫苐懷玩愒之羞泉石自佳寧有嘯詠之樂蹉跎累
日僥倖及期敢圖宰邑之賢特軫同僚之誼念司馬青
衫老去幸免曠瘝辱諫議白絹飛來曲相奬飾九頓圭
誦一意篆銘苐既沗郡股肱正自賴公羽翼動陶園松
菊之興尚遠戍期借潘縣桃李之春允資寅協
招陳總領會
夙幸登門每厪縣榻天下士惟陳正字信足當涪翁之
言山中友勸老東坡久欲效黃人之飲茲卜月圓之夕
正逢秋立之期汎埽行窩欵延都騎願振飛霞之佩庶
聆屑玉之談
回羅檢閱求書入京
猥荷深情寵貽妙語志在千里喜將賦子長之游文成
一家初何待孔融之薦意者游戲翰墨居然寵畀琳瑯
檢閱昭諫詩材公遠仙韵城南鐙火頗聞警悟於昨非
筆下波瀾時見流傳於近作破除湖海豪氣親炙文章
巨公然且自憐虞翻之屯恨無知已蓋有爭說項斯之
善惜未逢時乃今不憚山川阻修而欲往觀京闕壯麗
脫穎而出諸公定放一頭揮翰如飛即日會逢具眼某
素加心敬苦恨力微竊幸有志之竟成敢不以言而為
贈辭家好去未湏動莊舄之吟得意歸來定見佩蘇秦
之印薄相從臾未寫綢繆
賀翁中書知贑州
誕膺温詔出鎮巨藩岳牧用詞人輟紅藥蒼苔之步兒
童迎太守回玉虹翠浪之春千里宅生萬物吐氣某欣
聞滌篆莫遂拜庭顧比辱於貽箋且重厪於致饋敢因
慶語就控謝衷送司業酒錢自驚暴富依杜陵夏屋猶賴
庇寒
代謝送物赴試
浪游南浦正怯望洋送上西雍猥厪借潤璀粲餞行之
貺殷勤助譟之言拜嘉堪醉於瀲紅賈勇無愁於曳白
苐慚不振恐負相期仰天大笑出門吾無患矣入學孫
業鼓篋君其許之感戢未央敷陳曷既
代賀趙京尹生辰
銅陵石磴之地清實鍾間氣玉露春風之秋早喜際誕
辰爰集懽聲肅陳善頌某官斗間瑞采天上靈根都民
騰前趙之歌尚思神政詩人咏保魯之壽永重宗盟春
動綵庭恩來紫禁某幸依仁里盍詣慶閎屬方倚於藥
鑪遂莫扶於夀斝進長生曲雖媿非白雪之音祝不老
僊願永見朱顔之潤
代送車新昌赴任
鼎來迓騎趣駕飛鳬花景一簾坐想彈琴而治芝亭百
里又傳製錦之新靡待政成即聞詔召某莫陳祖宴輒
貢贐儀因緬思乎舊游悵已成於陳蹟媿無遺愛顧揚
秕之懷羞儻有餘情尚匿瑕之是望
代鄒倅任滿經從招會
海沂歌滿行趣簉鵷泉間地佳小煩駐馬方欲少叙子
孫之好詎容弗盡賓主之情輒擬詰朝僭邀卜晝作文
字飲雖無楚舞勸酬待老成人定有蕭規授受願言臨
賁用篤交承
代回鄉舉諸貢元
獨提健筆偉新刃之發硎勇奪薦書儼輕車之就道盛
傳秋捷大㥦旦評某人經明行修聲飛實茂(賦云賦聲摩空書眼)
(如月)品流高勝信紅泉碧澗所鍾意氣豪雄以黃榜綠袍
自許已看横鶚會應䜟龜某沗此分麾幸哉勸駕辱峩
冠而枉顧驚銜袖之暗投希夷謂天地間無全名所願
力培於遠業挺之云科舉外有理學幸毋自足於斯文
相期者深是所以報
代回漕魁趙主簿投謝
名芳鏤牒偉甚仇棲文壓鎮廳居然禰薦喜報冰台魁
捷祥開天陛臚傳判簿學入幾深文多神變被飛龍新
渥早列簪纓慕題雁榮觀克勤筆硯若昔名父嘗奪儒
科景運又逢戍年世冑定登甲榜重書淡墨真同遼鶴
歸來穏趁飛黃行見溟鵾直上某猥厪臨訪虚辱謙詞
云云
代鄒連州經從招會
解組价藩還錦鄉社旌麾臨寵荷不遺先世之交尊爼
獻勤僭欲叙通家之好輒以翊日迎於下風舉酒細論
值桂華競放聯鑣枉顧瞻棣鄂相煇
代回黃堂長賀冬
陽回緹室有開吾道之亨春入書幃丕衍斯文之福聿
來華翰如挹高標某人雄辨生風老柯㯳雪少年能賦
剪裁天上之雲晚節耽書組織胷中之繡對灰飛於
葭管看恩下於蒲輪某欣承慶言倍感高誼何當會面
共浮竹葉之觴姑此寫心為寄梅花之驛
代知縣再任招客
久矣賦歸居然因任重上八節灘之險拊髀自憐空懷
五斗米之羞脫身無計欲邀福於寅協期聽誨之丁寧
爰卜明朝欲修小集非敢飾豆觴之宴蓋覬聞藥石之
規
又
再鼔聽逾淡已無高山流水之音萬間顔俱歡又託凌
雨震風之庇輒涓翊日祗屈飛霞非欲事於虛文蓋圖
商乎實政技止此耳孰憐重涉於峻灘忠勿誨乎尚俾
早離于沸鼎
又
水益深火益熱欲脫去而不能鑑之明衡之平於聽斷
乎何取徒頼鳴珂之貴或憐沸鼎之難敢敬布其腹心
願相為於羽翼輒涓明日祗屈飛霞
又
智窮力竭不堪面具再呈政拙心勞那得戲衫善脫所
幸鄒魯之俗居多董賈之賢必有忠規禆此實政輒涓
翊日祗屈飛霞
代回魁星醮請拈香
問秋風消息已愧陳人挹杓宿光芒願陪勝彦肅拜裁
雲之翰欣聞涓日之期當展敬於夜壇冀聯題於春榜
步虛聲裏豫占來歲臚傳集英殿前共叱今朝魁讖
賀娶婦
慶襲鯉庭吉諧鳳卜孔雀屛芙蓉褥煇煌花夕門闌鸕
鷀杓鸚鵡杯爛漫椿闈風月欣逢好事薄貢賀儀
賀端午日生辰
節臨重午日紀生申蒲艾浮香正值錦標之揭桑蓬襲
喜式增寳牒之暉凡與照臨孰不欣快僭陳微禮仰祝
修齡齊國之生孟嘗恪逢是日漢朝之誕胡𫝊願見同
年
摯魯山臧廉使
繡衣行部親風采於大江以西素服拜庭望顔色於崇
台之下積久願瞻英槩投老始契竒逢若有數存敢以
文摯某官孟氏剛直之氣孔門宏毅之材豎骾脊梁擔
當宇宙具法眼藏區别正衺四海魯山之名萬仞喬嶽
之望自居廉察每志澂清廣漢發摘如神小民氣吐葛
豐刺舉不避大吏膽寒比福星重臨即隂氛頓豁雖猨
驚鶴怨不遂閒散而狐號鱓舞稍知伏藏方且竭蹶暑
行宣朝廷之欽恤振揚秋肅消田里之歎愁萬□談百
年幾見惟天地中間莫不順茲惟極治之朝然國家閒
暇及是時猶有可陳之事若偏州下邑僻處尤疽根弊
蠹多端儻明公問俗不遺則他日更僕以對沈痼非常
劑能瘉賴遇神醫敗局有妙著可尋正看國手此書生
好論事之癖恃君侯有容物之懷太平之期當今允宜
建萬世之策真儒之用無敵會見垂千載之芳某場屋
陳蹤山林薄命所學甚苦徧參名軰大老之間於道無
聞竟墮文人曲士之數目昏頭白心在力微有時自擊
缺壺未忍遽甘墮甑備員鄉校授篆久閒遁迹里門著
書自遣乃幸迎於華使真見識於偉人三生結來有披
霧睹天之快一語提醒便吟風弄月而歸儻借春暉足
夸晩遇
養子啟
江梅無實照孤景以自憐僊桂有香分一根而何幸敢
通吉語願踐初盟恭惟簪纓世家實毓階庭壘秀咸稱
麒麐抱送之瑞卓爾不凡竊慕螟蛉速肖之功冐焉有
請儻異日遂親傳之望亦均受無别愛之憎三生因緣
雖他人即如同姓一家慶幸謂此兒當興吾宗奉幣而
請致書以告
謝春谷學正惠夀詞
年華逾六衰穨隠流水之邨韵語無雙妙麗協滿江之
譜感宗盟意厚惜初度日非恭惟某官正學為師多情
愛友書破萬卷每自鑄偉詞文成一家獨埽空衆作游
戲南旴軍峯之境歸來東觀石渠之班興念陳人強推
生旦度尊前白雪溜亮宮商翦水上紅雲(謂滿江紅也)淋漓
翰墨我辰安在君意故長某駭突如其來如欲福我兮
夀我傳來樂府荷期銅狄之齡流入教坊可品玉簫之
調薄言酬謝惠冀鑒融
代回夏友蘭
某誤被國恩冐沾世賞山城分月媿弗稱於題輿藝苑
揮雲辱遠貽於褒衮如見諫議之面足知君子之心某
官機鑒不凡器能自許與人為善粟萬斛以救饑取友
必端蘭九畹而自媚襟度湖海名聲朝廷謂宜騰翔霄
漢之班横金取貴然且宴適園林之趣懷玉久淹獨崇
篤交情特鋪張慶語紅光照室白璧入懷某謹藏襲篋
中容奉呈膝下秩六百石顧關決之無長厦千萬間尚
庇全之有望未殫感謝且冀照臨
回黃渠屋求復職
居廣文舍杜門歎佳客之稀迎長者車銜袖增老夫之
重麗詞唾玉高義斷金蕖屋徵君龍首華宗龜山正學
筆鋒銛利粲雙劍神光腹笥豐盈藴九峯秀氣正厲看
花之志俄興離黍之悲抱膝芹西斂元龍湖海之氣著
書蕖畔樂淵明田園之居蓋嘗窺編摩鈔纂之文固知
為博洽專勤之士昔來游庠序期私淑佩䘳鋪張紙上
之云云吐露胷中之鬱鬱然作闕實由舊政其責備何
豫後人事已久而難追時不利兮奚怨况一飯先書籍
皆前定而靡待求雖五斗不折腰儻有分則將亦獲少
安毋躁其終必還某徒虛辱雄文曷恭酬嘉惠率爾而
對語焉不詳謂羊叔子鴆人孰云知我就謝仁祖索食
當亦憐君安得無情尚圖見意
水雲村稾卷十
