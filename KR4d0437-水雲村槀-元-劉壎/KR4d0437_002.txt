水雲村稾卷二
元劉壎撰
碑
參政隴西公平宼碑
大元運神武以制六合任仁賢以福諸道江南既平閱
十有七載南北一家烟火萬里海澂嶽静風恬日熙彼
有負險阻萃淵藪嘯呼萑苻或一二見不旋踵而崟㩻
以平杌隉以寧由皇威丕暢遐邇率服厥亦惟蕃得人
綏靖有方方式克至于今日休至元二十有五年畬宼
鍾明亮起臨汀擁衆十萬聲搖數郡江閩廣交病焉猱
健豕突草萎木枯血肉填谿谷子女充巢穴有旨進討
輒僞降以欵我師明年邱元起廣昌與明亮掎角彌漫
浸淫遂及我豐豐民素弗貳顧力不克拒則有被脅而
從者焉勢張甚又明年春賊大至陳河田陳九陂又陳
小萊鋒交熖熾勢益張遂犯州州南門實闞江賊乘橋
攻門是時諸軍甫集出營黃原城戍單弱蕃垣蕩夷事
且急乃斷橋以拒之守兵飛矢露刃州民擿瓦投石適
雨暴江漲賊阻深引退既退勢猶張焚戮村落亡虚日
州惟閉關自保雲沈雨凄官民惴危老穉悲戚救我者
誰一日隂霾劃開天宇澄霽則參政李公來號令新和
氣回軍聲壯風采肅乃啓城關乃發倉粟乃寬刑辟乃
緩商征政有便民者罔弗舉民始有生意賊亦望風鳥
獸散於是責官吏以招來分師旅以討捕悔過宥之負
固誅之州境畢清則率諸將擣邱元之巢殲其渠離其
黨輯綏其流亡振旅還州州人香旗歡迎感極且泣曰
生我者父母全我者參政也自邱元敗而明亮孤不數
月賊悉平嗚呼公之功偉矣公端人也其仁如春其淸
如冰其誅賞公平如權衡其在軍中手不釋卷雖羽檄
紛馳猶崇學校修祭禮非其本領正識慮明曷克若是
昔公先太保武愍公來救旴旴民嘗刻碑府門今豐之
危視旴彌甚而公之德視武愍有光焉是宜碑顧碑亦
未足以彰公之德也陵谷遷易此德不磨日月晦冥此
德不掩肉腐而骨骨朽而土此德不㤀屹两碑以相煇
垂千載而有永姑借是以寄邦人之思公名世安號龍
川家世河西徙居燕為江西等處行中書省參知政事
有年矣勲名著聞新膺特旨因任云頌之以詩曰
維元受命誕揚厥武有偉混一卓越曠古東洋西崑北
漠南溟星拱雲從疇敢弗庭蠢彼汀畬乃作疥癬蚍撼
不量虺毒肆吮暴骨成邱流血成川浸淫旴豐釁積兵
連宼環于疆孤城岌岌幕燕釜魚孰紆其急德人惠來
遂活吾豐其人謂誰参政李公威惠翕孚謀斷兼足國
手雍容立整敗局昔公未來民與死期公既來止和氣
春熙昔公未來嘯阻篁竹公既來止妖氛夜肅功成而
東舟載月明父老太息孰如公淸公恩弗替人思弗已
紀德于碑名父名子豐峯峻極旴水深長我士我民千
載靡㤀
豐郡三皇廟碑
鴻濛分天地位貞元絪緼之氣旁薄鬱積而無所泄有
聖興焉是為大皥氏逮夫停藴寖久貞元復會即有火
土之瑞者出焉是為炎帝又為有㷱氏世俗苐稔聞璧
合珠聯口誦習熟謂伏羲神農黃帝實接武以相繼逮
考古志乃世之相後先殊遠由黃帝溯神農中間相去
已三百餘年又溯而上之蓋不可知亦悠遠芒芴之極
矣而三神人者或顯卦畫辨隂陽以露神機或嘗百草
品藥性以開醫道又或著醫經制鍼法以救民生俱能
夀斯人欲絶之脈補造化不及之功世咸尊稱之曰三
皇三皇於江南故未有廟至元混一令郡邑俱建醫學
始立廟南豐繇縣陞州二十載猶未廟也春秋祭朔望
拜率僑寓于館驛于佛堂僉曰弗稱顧卒無念及者太
守隴西公之來也謂此弗祀非所以承詔令尊聖神得
故主簿廳廢址於州東北隅卜之食誅茅運甓募匠市
材捐已俸率醫人致助大德庚子春始構創中為正殿
旁為两廡外為醫學門又外為櫺星門明年廟成衛以
梐枑環以垂楊甃砌潔整丹堊明煥三皇塑像南嚮四
正繪像東西嚮公常躬程課無倦意月朔望公常躬奠
謁無廢事命醫官諸生審究脈病證治交暢互闡雍雍
于于又明年公政成衆慮其久而㤀也請紀諸碑予嘗
嘆流俗淺識類目醫為技術乃未知醫之濟世功配天
地何也天地生人而不能使人之無疾人而疾籲天天
漠如也叩地地默如也疾弗瘳則必反而求諸醫醫得
人焉則痿痺蛘痛者止羸瘠者盛壯而垂絶者不死也
曰功配天地非邪厥亦惟三神人者發天之機啓醫之
教然後雷扁和緩仲景華陀叔和思邈之流與凡歷代
名醫得以繼作迭興極神聖工巧之用救虚實冷熱之
偏脈有訣藥有方十三科有傳億兆生靈之命有賴家
祀祭而戸尸祝禮亦宜之侯邦實司民命可不祀乎是
故太守倡義剏建按令式嚴祀典于醫道有光於禮亦
宜余嘗獲從公陪祭清曉班庭中月星朗燿柧桷翬飛
覩殿上燭光搖曳靈風肅然獻官盛服端笏降登祼薦
如禮羣執事無不恪恭就位訖燔瘞罔敢惰余歎曰盛
哉祀繇廟興廟由公興顧未有表顯之者今諸君慨然
碑焉益盛己因語之曰廟存祀存即公名常存抑未也
繼公者心公之心修完繕飾俾勿有壞廟存祀存亦與
公之名俱存諸生曰然其述此以志不朽乎遂書以授
之李公名彛字憲甫安次人嘗僉浙西憲事今以奉直
大夫知州事云係以詩曰
三皇聖神開天建極肇基醫道躋世夀域洗疴濯痼植
仆膏萎造化同功萬國祀之自豐曰州醫未興學賢侯
涖止新廟是作廣殿崇陛威顔凛如生徒在廡時講方
書廟千萬年名與俱久勒詩堅珉式克勸後
大田廣佑王廟碑
廣佑王發靈樵郡之西乾其廟于旴江之鯉湖嘉禾之
聿水之大田則支分者也王歐陽其姓祐其名隋時為
温陵太守受代歸舟次大乾而溺因葬焉地人遂奉之
為神受王封列祀典世傳其溺時事特異余不能述述
今事而巳大田之祀蓋自魯氏始旱澇宼疫禱輒應往
紹定己丑歲暨至元丙子歲著靈尤偉妖氛以清生聚
以完賴王之佑且數十年顧祠弗建羣心鬱焉魯之族
恊謀由馬鞍山遷祠于村心富者捐貲粟貧者輸力役
經始于丙子之某月落成于某年某月里中士侯君在
復為之加丹雘峙閎墉猶以為未惬也謁余文記其事
余惟聖門家怪力亂神不語余亦安知夫世有降靈附
語帕首曲踊遂號之為神者余獨證諸實理即傳有聰
明正直依人而行之說在曰神矣無形體無聲臭也隂
房鬼火古木鴉聲晝歘杳冥默若響答者何居曰人耳
人而神則神也又何居曰心耳是謂神舍是謂靈府豚
蹏盂飯俛伏呫囁叩若應視若臨庸非吾方寸妙用實
為之而荒庭古屋繪形象偶直其寄也今夫大田之地
不接于西乾王之馬足不踐于茲土乃肸蠁著明之若
是無亦人賴神而安神因人而靈人心信奉之弗替即
廟祀亦千載勿替可也大田之人勉乎哉若夫侈神之
靈有貢士侯君舜舉之述在余故不書特為賦樂神之
詩使歲時歌以祀云詩曰
大田之山兮青青大田之水兮泠泠神其來兮駕西乾
之雲息兵兮殄疫時雨暘兮多稼無蟊螣有永千秋兮
于兹廟食鼓坎坎兮舞蹲蹲帣韝鞠&KR0957;兮羅薦芳馨神
人相依兮百世是承
貞元萬夀宫碑
道觀僊宫有甲于南豐者曰貞元萬夀蓋故靈都觀也
其初則魏真人元吉祀玄女肇建觀號貞元於宋治平
中改賜額號靈都於今則大德庚子歲陞觀為宫仍靈
都貞元之號而加萬夀焉兹其建置沿革之大略也其
址則據州治之東挹江山倚闤闠夷曠軒豁爲諸觀宗
其派則支分於桑田而建觀者號長生又分於石谿而
建觀者號棲真甲終乙繼咸祖靈都兹其始基與析派
之大略也慨思往昔觀闕岧嶤像設儼肅徒侣無虚寮
而經誦罕暇日盛哉久矣孰知夫丙子劫運南北兵交
金文玉字還于大羅月地雲階幻為焦土僅存者寥陽
一殿爾環顧闃寂惟覺景之異心之悲則有隴西冲真
師出而拯之當榛磔荒殘中鞅掌儀圖誓復舊觀願力
感夫神靈誠意動夫檀信由至元戊寅訖大德戊戌是
營是度弗完弗已卒能俾修廡翼如端門屹如三元殿
羣道寮整如即今之碧甃丹楹雕珉藻梲昔之斷礎荒
烟燐螢棲息者也今之昏鐘曉鼓香薰燼煇昔之空庭
日永人物罕景者也兹其興衰復古之大略也師服勤
至矣乃思長生為觀實我同原顧穨靡弗修久即益圯
於是欲加葺完而命其徒李以觀嗣焉復念棲真煨燼
則命其徒謝庭芝起廢焉一宫二觀鼎峙崇隆論者無
不多師之功余亦謂師誠有功也一日其徒來前曰吾
師之功信然矣後千載孰有知其然者乎干文施垂不
朽以觀夀也敢請吾聞聖經有曰人能弘道又曰苟非
其人道不虚行然則人其道樞矣乎非宫曷闡是道非
人曷興是宫吾故為師著之復作詩以侈之師名逢慶
字冲真歷本郡道正今提舉本宫為道教首詩曰
溟涬寥廓大道之原其宏也人昭晢天淵於皇玄元教
衍億世彌久彌昌惟其有繼曄奕真宫誕鎮吾豐昔何
靡靡今何崇崇門闕穹華徑塗坦闢琁題干霄金鋪燿
日僊真列班天丁衛閽威鳳盤旋騶虞徼巡西掖專祠
玄女吕祖两廡分祀百靈疏附瑶壇整潔琪樹鬱蒼人
靜月明笙鶴來翔霞服星冠朝真禮斗磬挾風清鼓騰
靁吼誰克登兹惟冲真師劫運際逢身翼衛之啓後光
前流煇著譽繇師願力威神協助恢衍遺派長生棲真
由師指授繕飾咸新衆庶罔功帝德天覆老臣稽首永
祝聖夀
水雲村稾卷二
