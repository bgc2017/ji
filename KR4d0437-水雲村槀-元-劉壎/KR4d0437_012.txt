水雲村稾卷十二
元劉壎撰
祭文
代祭陳樞密文
嗚呼鉅人長德孰盛盱邦猶洛社英巍巍堂堂宏頤二
老淸節直氣朅来太晚弗逮執摯惟矩齋翁如魯靈光
亦復不久歸白雲鄉猶幸千峯作擎天柱魁樞正明風
悲䪥露公有鴻文寬平且柔儼類其人冠佩優游公有
達識著龜先見斟酌肯綮與世舒卷公有盛福四顧鮮
儔富貴備矣澹若無求嗚呼四願之疏世許以正晚節
告君人心天命五羊之歸南物不擕明月滿舟見者嗟
嘻心懷魏闕老益弗釋匪為衮裳為國一出(古音拙)出必
調鼎乃遽騎箕造朝幾何丹旐翩飛僕也何人適仕洛
社屢瞻履舄布武堂下幸依耆雋驟失典刑傷嗟諸老
接踵凋零公之不出世遺感矣亦既出只哀哉止此椒
漿桂酒敬酧一尊公兮歸來為歌招魂
為吾母祭舅文
嗚呼人生至痛莫如逆境以老哭壯情何能忍兄弟同
處踰六十年如足如手曾無間言我遷郡城相距百里
山川雖隔心則孔邇旬無音信我思懸懸豈其病邪憂
慮萬千避難來歸幸聚匝月憐汝病深我心如噎尚期
小瘳怡怡優游竟夢一枕長往弗留我老心孤望汝送
死豈料此歸乃反哭汝嗚呼兄弟四人今喪其三老懷
悲酸情何以堪我有疾苦每告吾弟我有肴核亦每遠
寄凡得汝書我再四觀我書復汝聞汝亦歡汝常來城
惟恐汝去汝别我歸我泪如注而今而後永絶往來望
斷天涯獨雁聲哀三奠永決傷哉倒置桮中之酒皆吾
之泪
自祭舅文
嗚呼幼依侍側事公如父公雖方嚴視甥猶子歲在丙
寅甥方締姻蹟則異處情誼益親戊辰如城公不忍别
我每思公音問不絶公實愛我凡事必咨我每感公奉
承弗辭去臘兵戈避地還里復欣侍公公則病矣公雖
伏枕見我輒興口不能言心若歡欣公疾已亟猶顧謂
曰以藥救我世無盧扁遂隔古今我實負公痛悔彌深
思公平生淚不可忍公如可贖何愛九隕垂三十年甥
舅圑欒永懷公恩令人心酸放牛馬走為助喪望報公
止此逾覺悽愴素車在途丹旐在門高堂空空誰能反
魂一尊永決灑泣釋手哀哉此酒能復飲否
祭母文
嗚呼母子團欒四十餘年母今往矣兒無母憐兒憂誰
知兒病誰臆生我劬勞欲報罔極念昔幼日孤寡煢然
撫育成人酸寒萬千孰知此悲惟毋與子兩心相通何
間生死母恩甚厚母望甚深兒學不達莫慰母心養志
多虧媿負吾毋兒罪通天天誅以斧日吉時良歸於高
岡母不可留兒割肺腸母子平生決兹一奠哀哉痛哉
泉下相見
祭涂教授文(名清甫)
惟公古心直道碩學雄辭臯比儼臨士喜得師共期三
載教雨其滋天乎奈何奄忽止斯悲夫藥餌缺於奉侍
棺斂出於有司雖定數之莫逃亦人事之多違内交一
年荷公心知遽隔幽冥泫然傷悲沿檄承乏暫踵蕭規
祖奠柩前檥舟江湄家山匪遙魂兮來歸已而已而哀
哉已而尚享
水雲村稾卷十二
