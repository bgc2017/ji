水雲村稾卷六
元劉壎撰
贊銘
前朝遺像贊
元氣妙運有時醖停天地將泰聖神乃生五季糜潰天
厭腥穢龍翔汴洛始識真帝馬營紅光陳橋黃袍不殺
之誓昭徹蓋高踰三百年傳十六聖日角鳳姿采眉隆
凖際天其仁何罪至斯遺民哀哀無窮之思陵闕久荒
圖繪是貴稽首威顔如在其世
自贊(咸淳年中)(時公年三十餘)
眸不炯炯貌不堂堂勲業未建鬢毛巳蒼其卓乎有立
以胸中粗識大道理其未能免俗以筆下間為小文章
斯人也使展其霖雨之手固當忠君父而澤民物而著
之水雲之村亦能詠風月而歌滄浪雖然此猶其小者
也若其方寸之耿耿終不以死生而存亡
又
謂為似邪吾固無可謂不似邪亦無不可嬰忽而癃浮
雲景過更後三數十年我亦不知其為我
故人真贊(吳浚也字允文)
名張都督之名字虞舍人之諱裁縫雲霧之文采照映
日月之忠義語時艱則流涕沾襟憤仇敵則怒目裂眦
空劵興師誓雪國恥運去祚移功不酬志君子以為有
補於世教小人議其無救於時事使東南鎮戍皆然則
宗社亦何至此嗚呼斯人晚節巳矣其初心終足以媿
天下之亂臣賊子
谿隐圖贊
青林蔽屋白雲滿谿高隐者誰勿過橋西
巴山龍贊
鱗族之宗宜宅海宮胡為乎巴峰揚鬐奮爪霆奔雲從
撼動坤軸作霖兆豐孰能貌其真昔惟所翁此畫與同
人亦曰所翁之龍
四禽贊(田贛)
似慵非慵蹺足谿東勿歎無魚有時會逢
二(鴝鵒)
藏頭入羽莫作人語若學鸚䳇被人籠取
三(雪姑)
汝名雪姑誰為汝夫確守貞白休入畫圖
四(翡翠)
何怨於人以翎累身懷璧者誰見之傷神
啞子觀音贊
籃魚休賣瓔珞休帶若以色見誤人罪大且離相明心
觀自在
渡海羅漢贊
平步海水謾不會底我識得汝是箇影子
又
足踏海浪不沈不蕩逞大神通弄小伎倆和尚和尚畫
形聊可娛人成佛直須離相
掃心圖贊(有引)
少讀水心文集有掃心圖一詩莫諭其旨後於一貴
家見小軸繪一人青巾黃衣手提掃帚而有百十心
字環繞其身繇是始悟水心公所題殆為此邪回首
四五十年矣為追贊之
雜念紛飛與糞壤等隨掃隨有弗淨弗瑩何以止之無
思而定雲散天空放却帚柄
觀我贊
我既是我觀者是誰騎牛尋牛笑倒牧兒
觀心贊
心觀萬物又誰觀心牀上疉牀向何處尋
朱光祿陰德圖贊(有引)
記兒時行郭西門外有木合抱蔽翳江濆片版書朱
光祿陰德樹六字數見之未省也長而聞諸老先生
道光祿公捐金救人事粗知其槩又長而閱圖志觀
陰德記始得其詳不知何年岸崩木拔每經行輒追
思嗟惜不置非惜是樹惜樹之所以名而名不傳也
天昌善慶乃令聞孫秀出紹緒貎而圖之展開眼明
如見當日何其慰人意邪予因是圖以垂世戒揭以
贊曰
賦命自天天德好生體天活人福報川增為善在我我
豈希報形動影隨自然天造謂吾廷汝視光祿公公活
人命心與天通公心伊何為善弗貳忍貧傾貲救死於
縊彼富或靳吾貧安行陰功孰知太虛神明森其階蘭
執珪鳴玉種勤穫豐冥報何速綵侍官游真行地僊上
壽之褒大哉王言施及雲來錚錚楚楚貎入丹青宛其
若睹善積慶長歲二百餘忍人薄夫愧此畫圖
河西憲使壽容贊
眉宇如神襟度如春澂清閩海慶會風雲豈非應上元
甲子之會而輔皇極太平之君者乎一幅丹青千載麒
麟真宰相器大福德人
指書心經贊(有引)
古厓饒生能用指頭蘸墨寫心經而不用筆求贊語
經以心名蓋由心出字以指書亦心所役心不好書指
何所為汝識心否在運指時體認要真勿作字看波羅
密多此巳得半
聾啞翁贊(為旴江童耆卿作)
弗聽而巳遽曰聾弗語而巳遽曰啞神明内充寓言外
假避世知幾隨波上下嗟夫使其挹後元貞觀之風囿
慶歷元祐之化未必不傾耳以聆咸韶哆口而談王霸
退然木雞是曰智者雖然猶未免夫有跡也併聾啞之
名而空之始造夫淨倮倮而赤灑灑
壽昌院鐘銘(有引)(時公年五十六)
元貞元年夏四月南豐州夀昌院新鑄大鐘縣諸層
樓將以節昏昕警迷聵也為之銘曰
惟大覺尊矜哀羣蒙何以牖之爰有洪鐘考擊以時耳
聞心通廼眷壽昌範此新鏞層搆鉅鈕法音隨風為彼
聞者破其昏聾緣聲而覺萬境悉空衆生成佛繄鐘之
功
州獄鐘銘(有引)(時公年六十八)
大德十有一年歲在丁未暮春之月南豐郡鑄洪鐘
以嚴奉州獄士師之神所以昭神功答陰貺也為之
銘曰
赫赫士師萬世神靈作福於豐尤大彰明陰驅猾囚民
冤底平何以報之有鐘在庭朝昏考擊聞者皆興丕顯
神功永揚厥聲
陳氏琴銘(琴名吹萬)
靈音自然妙在無弦一巳多何萬言
益齋銘(有引)
古洪熊文卿取魯論三益之義以名其齋嘉禾劉壎
參以大易益卦之象而為之銘將以廣文卿之志也
夫直諒多聞益之自外者也遷善改過益之自内者
也内外相養缺一不可文卿勉乎哉交闡互暢篤志
力行其益無疆矣然予則媿之因斯銘也且以自警
焉
人有五倫友與其一以友輔仁允資爾益益有卦象維
風及雷以諭進德勇決勿回齋以益名文卿雅志我廣
其說宜該仁義爾求爾友直諒多聞匡救夾持日陶以
薰爾遷爾善飈馳霆迅與天同功日新以進内外交養
其益洋洋真積力久有大煇光顧我未能常覺日損賦
此銘詩因警老鈍
小朱硯銘(有引)(時公年七十四)
宋寶祐癸丑歲予年甫十有四獲一小硯於同舍友
譚伯玉硯鄱陶也修廣三指許蓋以漬朱膠而備點
校者復有一蓋以掩塵亦陶也與予相從一周甲子
矣晨窗夕鐙考經史作文章未嘗不吾俱也欣喜憂
悲酬接宴息未嘗不吾俱也廼至遭罹革命避鋒鏑
竄林藪亦未嘗不吾俱也其蓋嘗墮地毁為二遄補
完之今更毁為三不堪補又強補之書曰器非求舊
固也其不忍與瓦礫擿者以其從吾久耳夫物無情
人安得而無情一或無情焉充是心以往即竊位苟
祿者一旦臨難而君可棄也父母困老病子弟倦奉
飬而親可棄也親迎成禮偕老相期及其色衰而愛
弛則妻可棄也嗟夫一硯微矣三綱寓焉人安可無
耐久情乎既完之復銘之
硯以受丹其細三指蓋以掩塵傷哉屢毁毁使復全用
終吾年久要忍㤀寄吾情焉旁觀謂予成敗勿顧子且
朽矣情牽徒苦高天厚地猶有壊時任運自然舟行岸
移
傅生墨銘(有引)
昔旴江士大夫評墨競推傅雲心製作精實色黟而
光瑩雲既歸岫墨難復得乃不知祕傳膠法巳付其
宗人某矣頃予仕閩是子嚢所製求售好事競市謂
勝雲心予時欲為作銘弗果也村居小暇輒予之銘
誰琢元玉繄雲心翁翁去子來杵製彌工貢蓬萊宮定
有賞識揮灑玉牋一點如漆
水雲村稾卷六
