水雲村稾卷十四
元劉壎撰
公牘
代包尚書申省乞朝假狀(咸淳丙寅)
昨準尚書省劄子云云給假一月候滿前來供職者恩
旨薦頒孤衷增感伏念某棲遲莫景眷戀明時清朝未
忍於棄捐優詔僅蒙於予告恩綸稠疊寧忘魏闕之思
藥裹纏緜靡遂漢廷之恃今者年益加大病殊未瘳雖
出入庭戶以猶艱豈奔走道途而無苦輒陳私悃俛念
顛危欲望公朝特賜敷奏更與給假一月少需煖淑庶
便老癃實拜鈞造生全之賜
代申省乞蠲租免糴狀
咸淳戊辰夏鄉邑水災遠近艱糴人心洶洶予日慮
寇禍六月初遷避建昌城中未久果聞嘯略四起八
月八日賊破邑大焚略而去是時朝旨下江西運司
於諸郡和糴米數十萬石頒降官誥度牒銀楮四色
為糴本數内建昌合糴三萬石南豐與焉予聞之惻
然曰邑虚矣何堪重糴乎即思以救之適雲舍趙公
必岊新注雩都宰歸亦寓盱城居相鄰因約其同謁
鄉達尊包樞相恢陳尚書宗禮曾侍郎穎茂黃侍郎
萬石易安撫士英請為聯銜列上於朝祈免糴又祈
蠲租諸老俱然之陳公命予亟具稾以進即備公劄
聞於賈平章似道未幾尚書省劄下盡從所請租糴
兩免次年春夏遂免艱食云
某等跧伏田里囿身化鈞自安其愚詎容妄有陳述兹
以事變出於鄉里事體關於朝廷冒昧籲呼仰祈鈞鑒
某等生長建昌竊惟本郡山多田少素非富饒而南豐
一帶又接閩贛民俗慓悍輕生習兵纔遇水旱無聊輒
嘯聚稱戈負固挻亂致上煩于有司今年春夏以來積
雨霖淫谿澗漲溢至四月乙巳大水五月壬戌又水拔
屋宇衝田疇蓋四縣皆然而南豐則平原出水災變尤
甚東西彌望莽為沙邱牛畜種植多没巨浸廩儲溼腐
告糴孔艱於是強民結聚者四起州郡為之調兵鎮壓
遣榜招諭而後定曾幾何日被水者修補廬舍未就葺
理縣市未成忽八月初本縣管下峽村賊首羅動天等
聚集兇徒焚劫鄉落竟以初八日辰時掩襲不備長驅
破縣虜略財貨婦女殺死宗室王民本縣無兵無城徒
手受寇邑&KR0008;市肆悉盡于烟燄之中生靈老少多斃於
賊刃之下僅得尉卒數輩短兵巷戰而寡不敵衆莫遏
其鋒賊埶既長好亂者衆邑距郡不四舍朝發莫至蕩
無隄防近城居民率竄城内傍連贛撫屬邑如寧都宜
黃無不震動弱者徙家遠遁強者團結自防州郡始調
廂禁寨兵結約隅總邱應祿胥廣趙集義兵攻圍賊洞
幸擒元惡己正典刑同黨羣兇或逃或捕既而憲司軍
馬踵至雖可少安然郭内則瓦礫蕩然奠居無所諸鄉
則側受寇燬茅葦相連生者骨肉流離死者肝腦塗地
甚可痛也某等竊念南豐自紹定己丑廖寇兵火之餘
凡二十年創痍僅起而寶祐戊午之張寇起焚蕩劫略
一夕為虚郡家急於繭絲草草收拾甫及十年痛猶未
定而羅寇繼起四十餘年三經殘破寒厓赤子斬然無
一縷生意秋成納稼民食所關而始以洪水之漂流繼
以兇燄之焚略又繼以軍馬之蹂踐田疇刈穫能有幾
何况邑之宿儲空於水鄉之積貯空於劫市井之生聚
空於火疾痛呼天安得不仰祈一分之寬乎共惟寬大
之朝仁恩旁達元勲當國澤及隱微凡州縣兵荒每拜
存撫今南豐水盜兵火交逼沓至尤宜興憐欲望公朝
曲垂軫念特降旨揮行下建昌軍將南豐民戶二税蠲
免一年其本軍和糴米年例四縣總計三萬餘石併乞
劄下江西轉運司行下本郡將南豐一縣今年合糴之
數特與除豁令運司收回糴本庶幾寬恩所被民力獲
紓亦見本朝仁遠之意顒望鈞慈亟賜報可某等當與
下邑黎庶永戴洪恩干犯鈞嚴下情不勝俛伏俟命之
至咸淳四年十月日右武大夫閤門宣贊舍人主管華
州雲臺觀易士英朝散郎集英殿修譔黃萬石通奉大
夫寶章閣待制曾穎茂文華閣直學士大中大夫陳宗
禮資政殿學士通奉大夫致仕包恢劄子
是年十一月尚書省劄子下建昌軍仰將南豐縣民
戶咸淳四年夏秋二税蠲免一年外仍劄江西轉運
司行下本軍將南豐縣咸淳四年和糴米照數蠲免
收回糴本併劄送包資政等官准此
代申省為陳參政請諡狀
竊惟聖經存節惠之文清朝有錫諡之典所以旌别淑
慝昭示來今儻非依賴於鈞陶何以煇光於泉壤伏念
先君樞參資政年垂七袠歷仕兩朝清介方嚴不混流
俗平生勁直之節著在朝廷簡靜之政行於郡國為學
官因冬雷上疏語侵大臣鄭丞相惡之而斥為宰屬因
陳四大願歷詆時事丁大全惡之而又斥景定更化天
日清明起散地乘軺傳觀風嶺海一道肅清中間雖以
詩語為御史虞虙所誣徙居二水而元宰當國察其非
辜曾不踰年尋叨擢用由庶僚而登言路由言路而升
從班彈擊不避貴權論思必主正大一時忠言讜議以
之為首端人雅士以之為宗出帥羊城以清約洗貪風
以安靜鎮遠俗至今南人歌思靡忘暨登廟堂守正不
變雖莫究大用而天下善類識與不識翕然以名節稱
之其持身處事治家居官皎皎無毫髮磨玷至若讀書
講道勤苦自厲則壯老猶一日也公朝為之贈官加賻
恩全始終亦既哀榮無憾矣永惟墓草已宿壹惠未章
不肖孤零丁待盡弗克顯揚深懼先君名實與草木俱
腐無以贖不孝罪謹繕寫行狀一帙叩首百拜以請欲
望朝廷俛賜矜念或蒙特達密啟徑降恩旨為易其名
或蒙下之有司從公議諡豈惟不肖孤誓報洪恩九原
有知亦將永永戴德其無斁某冒犯鈞嚴下情不勝俛
伏俟命之至
呈州轉申廉訪分司救荒狀
大德十年丙午歲春夏間江浙大饑吾邦與鄰郡皆
然景象惡甚予不能安條其事上於郡適分司官至
因以聞
竊惟民間或有疾苦學校所當開陳本州歸附三十餘
年多遇豐歲民各安生亦曾間有艱糴之時然止是小
歉不至大傷惟有今年凶荒特甚豈非歲在丙午自古
以為戹會邪即今饑民充塞道塗沿門乞食扶老携幼
氣命如絲菜色雷腹行步傾倒一村一保之間兒號婦
哭所不忍聞蓋緣此州本是窮原去處山多田少地狹
民貧雖遇豐年猶有不給自大德四年以來連年不熟
罕有積儲至七年八年則旱損其半九年則蟲傷尤多
民戶輸糧還債之外所存無幾上年臘月農家多已無
飯度歲矣苦捱至春又遇雪凍閏月以後淫雨連緜至
三月二十一日夜半西鄉峯嶺等處山水發洪衝田拔
屋莽為沙邱如秧如麥俱巳蕩盡沿河一帶彌望蕭然
常年猶有鄰境可以通融今則鄰路俱荒四境斗絶常
年猶有蔬菜可以助食今則久雨浸淫蔬菜腐死常年
猶有客船運米可以接續今則州民前往下江販運多
被龍興撫建闌遏不許到州常年米碩價止中統鈔一
十兩糴戸猶曰艱難今則價值日增倍而又倍且又夾
雜水濕沙糠舂簸之餘一斗僅得七升而已以此展計
每碩乃成三十兩之上小民久困鈔從何來以至將屋
宇園畬絲麻衣服牛犂器具甚至猫犬等物俱已典賣
應急自春至夏歷日滋久蓋亦罄竭矣且糧多之戶不
免猶有缺食者耕農之家困乏可知弱者忍饑待盡強
者率衆開倉或有百十為羣突入大家升堂入厨需求
飯食必待烹豬給酒醉飽乃去既曰饑民誰能抵拒亦
且數衆叫囂震驚以此税戶亦不安居往往搬移回避
景象殊惡蓋三十年所未見也居是邦者廪廩度日幸
蒙省府矜䘏纍次發糶官糧儻非得此賑饑則餓死久
矣又奉榜文委官勸糶伏覩辭意哀矜懇切洞察民病
百姓見榜歡聲如雷以至感極而泣然官倉所糶每戶
多者五斗少者一二斗而止略計人口不同大槩僅充
五日之食所食既盡又只忍饑今纔五月上旬相去秋
成尚遠兼本州山深地寒止宜晚禾惟有近郭鄉村略
種早稻通計十分之内早稻止有三分各濟本鄉何能
普及近為大水衝田之後補插稻秧比常年栽插之時
甚為遲緩恐至七月纔見收刈况又未卜有收無收凡
人一不食則饑再不食則困三不食則餓且死豈能空
腹忍死待秋熟乎至如遠村止種晚禾直到秋冬之交
然後成熟似此饑荒正長委計利害今則未論秋後且
慮目前若不多方措置不惟餓死者衆亦恐别生事端
倍費有司處置伏見本州官糧除已糶出及存留年終
支持外尚有餘賸乞行照勘數目接續發糶拘錢還官
仍乞申覆省府乞於糧多路分轉撥萬石儹運前來接
濟亦是損有餘補不足之意就乞行下龍興撫建諸路
放行米船毋得阻遏均是江西地面一般饑民何忍妄
分彼我瘠魯肥杞也其有富戶蓄米待價固是愚而無
知不䘏禍敗理宜督勒隨時平糶庶免後患可保家業
至若姦民不畏官法乘時放強鼓動惡少不問物主擅
取倉禾此風亦不可長所宜折其萌芽合無多出榜文
嚴加禁治嘗聞古人救荒有法凡禁治閉糶之戶強糴
之民必將二事竝行蓋以安富恤貧不至偏負如某所
陳似涉激切然事急不暇徐行心痛不及緩聲如言可
采早望定奪實一州生靈之幸伏乞照詳施行
是年省府節節行下糶糧又專官親臨賑濟孤貧者
分遣郡官下鄉勸諭大家減價發糶郡侯聶公伯達
名從政懇惻奉承秋毫無擾貧富安之又勸農競種
蕎麥為明年續食計所收甚廣暨丁未歲民得麥續
食不復有饑由是兩歲雖歉而獲免溝壑者皆公家
全活力也
建請改葬鄉賢游澧州狀
竊惟尊禮先賢國家之令典建明義事學校之公言伏
見南豐志該載先賢數内有故澧州太守游大夫諱少
游文學政事為時名臣亡殁之後已行薶葬經今百年
昨因至元己丑庚寅間兵寇擾攘將本官墳墓發掘破
棺取物衆皆見其金紫儼然顏貌如生衣服俱被剥去
屍體棄於道傍子孫凋零無人收瘞鄰近憐其裸露就
將浮土略為掩藏不復再行正葬今則又歷年深雨水
浸淫牛畜踐踏此去日久必復暴露矣生前既是品官
身後豈宜如此本處亦有善人肯為出力遷葬却為未
曾聞官由此未能輕動本官元葬新城耆接連玉泉地
面有玉泉耆儒人黃貢元名猶方讀書知禮樂為義事
謂宜委之此人倡率鄉里仁人義士及游門宗親協力
維持製造棺衾將本官遺骸裝斂入棺加以釘線灰漆
如法封閉結砌墳穴用石蓋壓務令完牢仍於墓前鐫
石明書澧州太守游公之墓致祭安奉以表先賢則澤
及朽骨風厲薄俗誠州郡之美事也
講究隄備湖寇事宜狀
竊惟江海湖泊水面闊遠蘆葦阻深致有盜賊出没從
古不免而近年為尤甚剽劫商旅損傷官員非止掩其
資財又且占其妻子尋䡮無處生死銜冤今者李某所
陳件件皆實原其事理蓋緣賊船盤據水中巡尉遠在
岸上追捕縣隔力無所施又賊船民船混雜波心雖有
智者不能辨認為今之計謂宜别立水路巡捕司驗地
面遠近節節置立使聲勢相接首擊尾應給以官船日
夜巡哨其有雇覓民船裝載者宜依李某所陳令本人
經官告給印信勘合及用火印烙船參照相同見得某
處某人管下附籍船戶如此明白若或船無火印及無
勘合即是賊船顯然彰露自無所容而水盜因可弭矣
至如船居之戸規避差發則宜印烙其船及依土居粉
壁例置立粉版開寫戶貫人口官為置籍時常點視非
止官府得以役使而姦盜不至窩藏此又一舉而兩利
也其要在乎講之周密行之堅決又須嚴立法禁隄防
巡捕司與賊交通之弊庶可戢水盜護良民惟執事者
實圖利之生靈幸甚
水雲村稾卷十四
