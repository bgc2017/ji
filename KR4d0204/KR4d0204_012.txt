文定集卷十二
宋汪應辰撰
題跋
跋羅宗約試晬錄
士之言行必于其私見之盖無所潤餙也韓退之一代
儒宗及其示符詩乃夸詡居處服用之盛勸之以學與
其他言行絶不相似識者疑焉故右文殿修撰羅公作
試晬錄所望于其子孫者在于聞道而不為章句之學
自非精思力行真如天爵之貴為不可復加者則閨門
之言豈能出于此哉宗約年踰三十蕭然獨處紛華盛
麗不以汩其中孜孜為道之求至于當官臨事纖悉必
舉隱伏必察無一毫苟且意曰吾道固然非有二也蓋
其淵源所漸有自來矣
跋譚師直士訓
長沙譚公師直應辰未及識之而得其言于劉于駒為
詳盖篤意于聖人之學專以躬行為本者也今年六十
餘矣取聖人之言集為士訓置之座右以自課厲汲汲
焉如恐不及蓋其心必有不可已者惟躬行而自知之
非口耳可及也
跋陳無已談叢
右陳無己談叢六卷從建安游中孚借錄竊意或不止
也按國史李昉仕周朝至翰林學士國初仍舊職俄罷
知衡州歸為陶榖所譛出為彰武軍司馬六年復歸翰
林太宗即位以爲承旨爲文明殿學士爲參知政事為
同平章事今談叢記昉知開封府會太祖還師獨不朝
貶道州司馬三年徙延州别駕五年召判兵部與國史
所載絶異因記之俟他日詳攷應辰書
題節孝先生行狀
吾黨葉君丙讀節孝徐先生行状竦然起可作之嘆又
欲鋟之板以淑諸人誠有味其言也夫先生嘗語蘇公
子瞻曰有功者多矣而獨稱大禹者以其不矜不伐也
有才者多矣而獨稱周公者以其不驕不吝也蘇公受
而書之策又嘗語黃公魯直曰為政之道慮不厭熟則
寡過睦僚佐則事舉魯直謝之曰立參于前坐倚于衡
何日忘之惟先生之言精確簡直二公皆盖世之才聞
一善言而信受欽服如此是皆可為學者法故附益于
行狀之末云
書節行王夫人事
包孝肅公冢婦崔氏夫亡子夭惸然無歸而能誓死不
嫁拊飬孤弱以立包氏之門元祐十年詔封永嘉郡君
表其門閭今觀王夫人之節行無媿于崔矣方宣和間
一草一木之異州縣輒以聞而獨無以夫人節行為言
者何哉
䟦張右丞送翟中書赴闕詩
右史張公送翟舍人詩其間有云稍出胷臆蘇疲民又
改為吾民又改云况公之意常在民然皆不如初語之
勝盖右史時方在謪籍故語言間其畏忌如此
題張魏公為王詹事作不欺室銘
凡人緣餙于外何所不可至于死生之際氣不亂志不
變此决非智巧果敢所能強為也丞相魏國公將啓手
足爲龜齡侍御作不欺室銘詞氣凛然如曾子之戰戰
兢兢也學道之功豈偶然哉龜齡以剛毅正直稱天下
方且以不欺銘其室又資諸人以爲善若不及焉其過
人遠矣
題張魏公折樞密與劉御史帖
平蠻之功御史初不自言非立功之難不有其功之難
也御史既没而其子汲汲然思所以推明父之志者盖
父子之間生死之際雖或默或語其趨一也
䟦張魏公釣臺詩
忠獻魏國公純孝精忠貫通日月充塞天地既以身任
天下之重至于可以去而去宜亦與世相忘矣然而惓
惓之義其根于心者豈能已哉此詩蓋公辭相位過嚴
子陵釣臺所作玩味其意趣于言語之表想象其風采
于翰墨之餘庶幾得公之心焉
跋張魏公詩
魏公以天下爲己任舉世莫助齎志未已此詩其將終
二十日前所作雖闊遠平澹若將與世相忘而拳拳之
志見于言意之表者終不可揜也所謂任重道遠者歟
題許右丞瀚作陳少陽哀詞
尚書右丞許公之爲人其言也訒所著昜春秋論語列
傳類皆簡要微婉令觀陳諫議哀詞指摘情偽䆒極本
末詞繁而不殺蓋忠憤所激孟子所謂予不得已者歟
書吳忠烈遺事
忠烈吴公力捍強敵以保全蜀其忠勇謀略夫人而能
言之今觀其遺事如平糴營田興水利闢曠土招流民
減宂員節犒享汲汲焉以愛民體國為意昔充國省繇
役之勞馮奉世惜轉輸之費郭子儀鎮河中士卒不勸
而耕軍有餘粮三人皆卓然為漢唐中興名將盖其用
心遠矣今復于忠烈公見之公役幾三十年蜀人奉嘗
之如一日其忠誠之所感格惠愛之所固結非偶然也
書王直講所著教述萹
王公直講著教述一萹以為學者當高其志至于聖人
而後已夫聖孔子不居庸可幾乎曰智仁聖義周官以
教萬民矣既曰教之捨聖人孰為之標凖故曰羿之教
人射必志于的學者亦必志于的危冠侈袂厚自藩餙
以别異于民至即古人所以教民者諗之顧疑且畏汔
以不果何其不相應也直講之孫植既以先訓鋟木流
布又属予書其右端因為道古人所以然者庶知夫士
之尚志理所當然非以為高而教述所謂高其志者亦
爲流俗趣向陿阨者云爾
跋李伯時孝經圖
漢石建以馴行孝謹為齊相國齊國慕其家行不言而
治此所謂居家理故治可移于官也况于聖人乎伯時
書此意乃徽纆桁楊纍纍然者何也
跋程樞密答周侍郎書
贛州李先之剛介寡合言語確訒而于施公相與特厚
宣和末嘗以書抵公曰受形氣于天地父母如聖掦可
以無恨蓋自是二十餘年間天下事數變士亦竭其知
力以應之䆒其所成能無負于初心者幾人也施公文
學才諝不為後人而審于處已恬于自進白首一節全
而歸之今資政殿學士程公亦以為可無恨者蓋其平
日心之所存力之所至如贛州者其有以知之矣
跋李先之文
右李公先之文施聖掦見示聖掦季季中二公皆從公
游為某言公介潔寡與意所不樂者不忍正視其為建
昌軍某縣使客至公輒移病辟之其聞公之名願見不
可得者往往先造其門嘗赴郡宴太守顧宫奴私語公
揖起席守俟之良久則公已去矣彊挽竟不就盖其所
自立大抵類此季中又言公為西京學官程正叔先生
方里居公一日見且請納拜伊川曰何也公因請受教
伊川乃許後請别伊川曰子行太峻恐不免于世慎之
朝廷議復元祐皇后位號公見諫官陳瑩中曰此雖美
事然復之既易異時變更不難宜使百官集議攷正當
時所以廢絀之因庶幾可久瑩中明日將論之而麻已
降矣遂不果公曰瑩中非裂麻手矣使公當此地君子
信其必能踐言後果有他議而服公之識見也卒于虔
州季中父彦時為虔倅白郡具奏乞裒典守不從彦時
獨銜以聞得贈待制某見聖掦問所聞于季中者聖掦
曰舜顯與先之游從久未嘗一言及伊川也慨懷前修
不可得見詳記所聞尚見公之彷彿云彦時名隨季中
名叔度
書陶靖節及二蘇先生和勸農詩示鄭元制
吾鄉風俗大抵以貧富為疏戚以躬耕稼為恥今晚出
益媮矣鄭元制始而富富而侈侈而貧貧既甚而始悟
乃毆諸子使從事農圃抑天將空乏其身使復其本真
耶然而貧未必非福也雖然貧而力農特勢使然使愈
于迷而不復者耳元制其勢必復冨要當他日常不忘
本則可以長處樂矣故書陶靖節二蘇先生勸農詩以
勸之既躬行之更擇可告語者告語之使知今人之所
恥昔人之所重庶幾可復乎
跋王參政祭蔣從義文
紹興二十有一年應辰官于桂林而識其邦人蔣公仲
虎公嘗守容瓊二筦海瀕遐遠文法闊疎捲握之物足
富數世而公獨守清節終始如一今七十餘年居陋巷
中僅蔽風雨服食器用簡約樸素如韋布之士且未嘗
以圭黍公事請謁府縣余方汩没吏牘間得暇隙即諧
公清談輒移日退未嘗不嘆服也既而聞諸公之鄉人
公之皇考從義公雖為武吏而清慎謹厚素為州里所
重余雖不及身親見之然循其流可以知其源矣他日
公持王參政所癸從義公之文見示余復以所見于公
所聞于公之鄉人者附益其後焉昔孟嘗守合浦以清
著名蓋其先三世爲郡吏皆有節義今蔣氏實相似然
盖士之能自拔于流俗者積習傳授必有自來非苟能
也
跋曼容中復齋記
曼容生于相門而服用僕從如寒素之士容止謙退如
不勝衣詞氣和平如不能言者非特家法之純質性之
厚盖其學問講習所以省察涵飬非一日積也嘗受易
學于朱公子發取中行獨復之義名其所居之齋曰中
復而范陽張先生為之記或曰易之道大矣復之六四
曰中行獨復繫辭則曰以從道也而已非其盛也而獨
有取者何哉曰聖人之言本末貫通體用備具顧所以
充之者如何耳孔子曰加我數年五十以學易可以無
大過矣而西晉之士更相稱許則曰我能成天下之務
能通天下之志能不疾而速不行而至盖不必問其如
何而知其為妄人也曼容之于易探索玩味終其身而
不厭然其所自處如此亦可見其擇善固執強學力行
不欺不愧皆非苟然者矣
跋石洞霄傳
劉歆叙七略以道家為諸子神仙為方技至道家者流
有所謂黃帝力牧之書蓋非特不以道家為神仙亦不
以黃帝為道家也自崔浩請頒寇謙之之說于天下是
後道家方技遂合為一以黃帝為道家且不可况又變
而為方技乎人情喜異而疑似投其所喜乘其方疑而
遂入之又借重于崔浩故黃帝之說其譌謬至此又安
知後之好事者不以吾徽宗藉口此石洞霄傳所為作
也玉山汪應辰書
文定集卷十二
