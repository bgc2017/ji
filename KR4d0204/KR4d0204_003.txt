文定集卷三
宋汪應辰撰
奏議
論士大夫敦尚節義(隆興元年三月)
臣比者進見伏蒙聖諭如何得士大夫敦尚節義臣雖
率爾以對卒遽之間未能䆒極本末又蒙聖諭令臣陳
其說者竊以風俗之邪正未嘗不繫乎人君之取舍所
謂邪正者雖曲折萬狀要不出乎義與利而已君子所
知者義也故為人臣則盡心勠力而無所避直言正論
而無所隱凡義之所當為雖死生禍福臨之而不顧也
小人所知者利也利在君上則惟君上之從外若柔順
而其實危險外若恭謹而其實欺謾及其見利則逝見
便則奪又何有于君上哉故傳曰未有好利而愛其君
者未有好義而忘其君者夫邪正之分其明白如此而
昔之人主常患不能辨别之者蓋順從則取悦違異則
致疑介特則無助阿黨則多與廉静則易退巧佞則難
遠故以同異為愛憎以愛憎為是非而取舍皆失其真
矣恭惟陛下明智聰察洞見幽隱凡中外羣臣其材分
高下皆無逃于聖鑒矣然而風俗猶未能變者臣竊謂
當今之失在于取人不觀其行用人不覈其實今但曰
是能辦事也是能趨時也則其他不必問也夫天下之
事以忠信誠慤之心行之猶懼不濟況付之于無行之
人乎欺罔以售其說刻剥以營其私蓋將無所不至矣
而其益人之國者果何在哉此不觀其行之弊也今有
言曰某利可興某功可就往往進之以爵禄予之以事
權徐而攷之則名實相反績用不效非特不治其罪而
爵禄事權猶之如故而或有加焉此不覈其實之弊也
夫不觀其行則頑鈍者無所愧恥不覈其實則誕謾者
無所忌憚是敺天下之人使去義而就利其積寖久其
流寖遠將有不可勝言者伏望陛下為久安長治之計
思清源端本之道于邪正義利之辨特留聖意奬任忠
厚正直之士貴其和而不必其同取其大節而不求其
備若其浮虚輕躁前後反復者則懲沮而差擇之以明
示好惡所在行之以必特之以久則公論伸正道明人
皆化而為善所得者皆實才所行者皆實事矣何患士
風之不美節義之不立也取進止
論講讀官進見希闊(隆興元年十一月)
臣伏見近日以來講讀之官進見希闊蓋自昔人君有
所佚豫或不留意經典有所私昵或不親近儒生今陛
下省覽庶務不舍晝夜非有所佚豫也延接臣下不間
疎賤非有所私昵也特以勤勞政事故不遑暇于此耳
然臣竊謂六經之典籍祖宗之謨訓此乃政事之本也
因其有所勸戒而省之于已則可以致日新之益因其
有所損益而驗之于今則可以得時措之宜漢光武唐
太宗皆百戰以取天下而與其臣下講論經理往往夜
分乃寐蓋必不虚費日力而為無益之舉也仁宗皇帝
詔雙日御經筵而隻日亦詔侍臣講讀足以為萬世法
伏望陛下特留聖念天下幸甚取進止
論總管鈐轄與帥守不相統臨
臣伏見慶歴間西北二邊皆已和附而韓琦范仲淹同
奏對謂當以和好為權宜戰守為實務今敵方請和而
陛下長慮卻顧益修武備仰見聖明所以思患豫防之
意天下幸甚然其施行節目臣愚猶有未逹者反復思
之不能自釋念欲以愚慮所及冒昧奏陳而臣身在遠
外則疑于出位官為帥守則嫌于自私欲發復止至于
累日仰惟陛下以至公治天下以至誠待羣臣而臣蒙
恩厚任責重乃復顧避世俗嫌疑有所不盡則非臣子
之義矣是以終不敢自默惟陛下幸賜裁赦臣聞立國
有體治軍有法體不可以不正法不可以不嚴何謂立
國有體夫自朝廷以至郡縣其尊賤之勢殊矣然而上
下相維表裏相濟如網在綱如臂使指其實一體也一
縣之衆必由于令一郡之衆必由于守守之權必歸于
按察按察之權必歸于朝廷以郡縣論之令失其職則
一縣之事廢矣守失其職則一郡之事廢矣凡在郡縣
之内者未有非守令之所當治也如此而後有所統壹
昔范純仁知開封府襄邑縣縣有牧地衛士縱馬蹂踐
民田純仁執而治之有劾其非法者純仁詞不屈乃詔
畿縣兼主管牧地既在縣境不可以不聽于令不然則
非所以為縣矣唐憲宗時横海節度使烏重胤奏河朔
諸鎮所以能旅拒朝命六十餘年者由諸州縣各置鎮
將收刺史縣令之權自作威福向使刺史各得行其職
則雖有姦雄如安史必不能以一郡獨反也臣所領德
棣景三州已舉牒各還刺史職事應任州兵竝令刺史
領之其後河北諸鎮惟横海最為順命夫以天下之大
而一縣令之微亦必使之正其職此祖宗所以久治也
以河朔諸鎮而刺史縣令皆失其職此唐自中葉以後
所以亟亂也惟是熙寧間朝廷經理西北議者請于河
北陜西河東京西等路别置將官專訓練士卒知州知
縣皆不關預司馬光言國朝置總管鈐轄都監押為將
帥之官州縣長吏未嘗不同管轄蓋知州則一州之將
知縣則一縣之將也今為州縣長吏而于所部士卒不
相統攝將官與長吏抗衡萬一有非常之變長吏何以
號令其衆禦姦究哉于是始詔知州知縣同行管轄然
當時守令所不預者特將官一司爾而鈐轄都監之類
所隸屬如故也其不預將司之事者特守令爾而經略
安撫都總管鈐轄司所以統攝之職猶在也司馬光猶
以為難況乎悉以軍政付之武將而帥臣守臣不相統
臨此殆非所以明職守存國體而為永久之制也何謂
治軍有法夫率土之濱莫非王臣鈞是人也豈有異哉
而古人之論以為天有十日人有十等自王公以至輿
臺皂隸皆分定而不可犯賈誼亦謂古者聖王制為等
列内有公卿大夫士外有公侯伯子男然後有官師小
吏延及庶人等級分明而天子加焉故其尊不可及也
若曰莫非王臣也混然一等則豈所以尊天子哉況于
兵者聚天下驍勇之徒授之以不可嚮邇之器而教之
以戰鬭殺伐之事其所恃以制御柔服之者以有名分
紀律也唐季之政一切姑息上下之分不明士卒不知
有偏裨偏裨不知有將帥禍亂繼起兵革不息者凡二
百餘年我太祖皇帝始定軍制使以階級相承毫釐之
間不容侵越是以令行禁止中外肅然東征西討無思
不服其貽謀遠矣此萬世不可易之法也今欲專任將
臣益修武備則宜以名分紀律為先而所任以領其事
者乃獨不用等級既非所以尊朝廷亦非所以率其下
矣或者以為今帥守之職初不廢也特教閱之際不相
統臨其餘則自依軍制也臣竊以為天下之事無本不
立無文不行將教人以父子之義則必制為坐立拜跪
之儀將教人以兄弟之序則必制為徐行後長之節蓋
有文具而本未必然者未有蕩然無文而以為其本猶
在也今既已不相統臨矣則所謂軍制者其能以獨立
哉孔子為政以正名為先蓋名正則言順而事成也有
其名然後可以責其實今名為不相統臨則其實亦從
而廢矣此皆臣愚之所疑也伏望陛下察臣芻蕘之言
斷自聖意更賜詳酌施行
論添差員缺
臣伏見議者欲將已罷員缺復行差置臣雖不盡知其
說然反復思之未見其可蓋聞古者為官擇人後世為
人擇官夫為人擇官固非治世之事未聞為人而設官
也祖宗之時建官不多而事無不舉元豐改定官制雖
號為文物大備然在京職事官不盡除足至紹聖間六
曹郎官猶通輪宿直此可見也河北河東陜西二廣帥
府官屬不過主管機宜幹當公事各一員亦有無幹當
公事者至熙寧間悉罷帥司幹當公事既而永興軍帥
臣辟置主管機宜神宗皇帝以永興近裏又無邊事其
主管機宜亦罷以祖宗全盛之天下關中重鎮而于帥
司一官之辟置其重惜如此固未嘗有後來所謂參議
官及準備差遣準備差使之類其他帥府止帶本路鈐
轄又未嘗有屬官也太祖平定天下革藩鎮之弊州郡
始置通判然小郡往往不置未聞又有添差通判官慶
歴間詔天下州郡立學後始間有教授如四川五十餘
州其有教授者成都梓䕫三郡而已崇寧間蔡京用事
恢崇學校廣置師儒以文飾太平猶以郡小或應舉人
少則令二三州學者聚于一州大觀四年復詔所在學
生不及五十人者不置教授推此類言之他可知矣今
自艱難以來諸路皆置安撫使有參議有主管機宜有
幹辦公事有準備差遣有準備差使一官或三四員諸
州添差通判有至三員者州郡生徒僅有二三十人或
全無一生徒者而皆置教授太上皇帝聖明更化屢降
詔旨固已去其弊之太甚者陛下即位以來博訪利病
燭見幽隱凡無用宂贅之官皆經有司講䆒見其決可
罷然後罷之無不合于古義當于人心昔漢光武併官
省職十置其一費減億計唐憲宗用李吉甫為相省官
八百員省吏千四百員中外之士蓋望陛下因今日之
已行者推而廣之以幸天下如光武憲宗之政竊料聖
意必將慮之以審為之以漸有所待而後發奈何又取
已罷之宂員而復置之乎今之州郡凡百費用蓋十倍
于承平之時如宫觀如嶽廟皆無定員如離軍使臣如
養老軍員如歸正如歸明如審官其所創置員缺未易
悉數又有特添差者以此耗蠧益廣窘迫益甚遠方州
縣至有公行科斂于民名為養老添差錢者官吏又或
憑藉其名夤緣為姦無所不至掊克如此而官兵請給
有三四月或半年不支者今所罷無用宂贅之官雖未
能大有所益譬如羸弊之人負百斤之重若省其十之
一二亦足以少寬其力至于如前所陳離軍養老之類
此皆事之不得已而未能免者又足以使天下之人知
聖主矜恤之意未嘗不在斯民特勢有所未行爾若復
以前此宂員布列州縣則是得已而不已殆非所以明
陛下聖意于天下也又況比年以來凡諸軍宂濫多所
釐正今于文臣則明知其為宂濫而特與之何以使人
心服乎豈不亦起僥倖之意乎或以謂方今士之未有
差遣者多非如此不足以處之此則臣所謂為人設官
者也士之守待堂除與夫體例之當得堂除者臣所不
得知然以事理度之似非甚多于非甚多之中其有氣
力勢援者必多于孤寒之士而才能績效所當必與者
又亦有數何至以此之故而更革政令增置員缺欲人
人而悦之乎凡臣所陳特其大略竊謂已罷宂員無可
復置之理伏望聖慈特賜詳酌指揮旋行取進止
又
臣輒有危懇上瀆天聽臣比見議者欲將已罷員缺復
行差置曾具劄子奏論以為無可復置之理今來伏覩
敕命指揮諸路參議官昨罷員數竝復置又指揮通州
無為軍各復置教官一員又指揮依白劄子所乞復諸
州添差釐務通判簽判教授屬官等缺以處待缺職事
官者伏念臣承乏吏部識見偏謬議論輕妄今敕命已
下臣于官守之義無所逃罪見今居家待罪不敢赴部
任職伏望聖慈察其愚憃特賜絀責以明典憲臣無任
惶恐俯伏俟命之至取進止
又
所有已罷宂員無可復置之理臣前已具奏外今來指
揮止令添差一次則是朝廷知其宂贅不可復置特出
權宜不為定制然臣竊謂權宜之政必甚不得已而後
行如近日離軍使臣歸正歸明官之類蓋苟以廩禄周
之而已故官雖宂而未能罷費雖多而未能省非以設
官分職為當然也今待缺職事官豈亦有所甚不得已
乎内外庶官自朝廷進擢委使之外或堂除或銓選或
辟置必取其情願惟有罪送吏部者乃始直註今待缺
職事官豈亦與有罪者比乎臣頃因進對伏見陛下以
如何得士人崇尚節義為歎聖訓及此實天下之福臣
竊謂士風厚薄亦在上之所以奬進激厲之者何如賈
誼曰人主之待其臣如遇犬焉彼將犬馬自為也如遇
官徒彼將官徒自為也今所謂在京職事官者蓋亦朝
廷所嘗簡拔而稍異于其等夷者也若謂其間有不足
以當在京之選則公行汰斥明示好惡舉錯既當孰不
心服今乃不問如何一切示以厭薄之意處之以添差
強之以直註使其有識見廉恥其肯強顔俯首以就升
斗之禄苟旦暮之活乎甚非所以待士而厲其節也臣
雖愚陋不足以論天下士姑以臣所知者言之如除樞
密院編修官朱熹家貧母老飦粥不給今缺期既到朝
廷屢促其供職而躊躇不進使其聞朝廷所以待士者
如此其敢來乎又新除太學博士呂祖謙未嘗有求于
朝廷止欲就吏部射缺而朝廷以其試中宏詞特除博
士今又可令直註諸州添差教授乎臣所知者如此其
不知者宜不少矣然而名為在京職事官而守待遠缺
有至八九年者此誠前所無有臣嘗試令契勘除學官
多是選人例皆遠缺及司農太府寺主簿亦係遠缺外
其餘者二三年近或不及一年方元祐全盛之時吏部
京朝官以上皆使一年以上缺而堂除人有待缺及一
年以上者今吏部京朝官使四年缺若堂除亦以此為
差其過此者不復差除不過三五年則今之所謂遠缺
者亦無有矣自不必為此紛更也
文定集卷三
