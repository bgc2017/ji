文定集卷十九
宋汪應辰撰
啟
答沈總領
服在邇僚蔑聞于報效卑之輔郡仍假于寵名引退而
蒙優異之恩負疴而當浩穣之寄皆難稱塞方切戰兢
載瞻使華實總邦計庶幾託庇得以蒙休方欲修詞遽
勤惠問仰謙光之過厚愧遲鈍之後時恭惟某官學造
高明器㴠剛實存心惻怛期康濟于斯時論正持平獨
力行于是道踐揚滋久聞望日新豈徒蕭何給餽之功
尤得劉晏養民之意進膺大任益究遠猷念造謁以無
從徒依仁之是幸其為向往罔既敷陳
答提宫楊朝議
簡書之畏莫遂于披承竿牘之勤亦稽于修布曾謂眷
存之厚特貽問訊之先恭惟某官才猷淵宏器尚沖雅
周旋四郡率多善政之聲偃息一廛甫遂高年之樂已
釋簮裳之累尚垂桑梓之恭豈云見私足以觀德更冀
珍育益保夀臧
答查運使
泝洄萬里跋涉三時盖艱險之備嘗殆形神之不屬息
肩弛擔雖疲苶之少瘳問俗觀風繄撫綏之未易敢謂
眷存之厚特貽問訊之勤無以克承第知愧荷恭惟運
使直閣學問純正識造精微化未澄清暫倚登車之重
事雖肯綮豈勞游刃之餘已藹著于休聲即進膺于大
任顧惟疎拙竊幸依憑蒙霧而行自獲不言之潤同舟
以濟庶收必至之功
又
向賴均茵之舊方紆攬轡之嚴庶幾蒙成其或免戾未
遑修問先辱賜書情文並隆感愧參集恭惟運使直閣
躬受異稟學承正傳傑然館閣之中藉甚搢紳之譽納
約自牖進盡忠嘉之言舍車而徒退安閒燕之地屬元
臣之開府啟婉畫以濟時宜遂贊于廟謨乃出持於漕
節矧遠氓之凋敝復遠候之繹騷方臨槃錯之交尤藉
調胹之妙豈惟疎拙得所依憑念請謁之可期冀興居
之毖護
又
伏審乘傳一肅封將漕節先庚三日亟布教條入境之
初望風胥慶恭惟運使直閣學傳正統躬蹈聖言探索
逢原盖顯微之無間從容應務固左右以具宜雖使指
之洊更實蜀人之蒙幸顧惟疎拙復獲依承聞親戚謦
欬之音孰云遠宦從仁義燕閒之樂復如昔時方欲修
辭遽勤惠問其為欣荷罔既敷陳
答祝運使
伏審祗奉郵傳進持漕節不待贊書之下式遄攬轡之
行盖宿師十萬之嚴日需供億而發軵再三之後民久
罷勞顧方急于得人豈復拘于常法恭惟某官才猷瞻
博德度粹和踐揚屢著于賢勞出入益推于久次仕隨
所遇忘蜀道之登天政底于成俾蠻方之按堵惟茲委
寄亦已襃優應辰自視拙疎實叨雅素乃幸同舟之濟
庶諧彼岸之登未及修辭先蒙惠問其為感愧罔既敷
陳
答周運使
伏審瞻咫尺之威親承臨遣持光明之節出董輸將泝
峡良勤褰帷云始寬條既布輿論交欣恭惟某官學識
疏通材猷敏劭從容醻酢恢然游刃之餘揚歷淹回湛
若重淵之靜惟聖主不忘于遠俗欲疲氓皆識于上恩
姑借重於澄清即進膺于遷擢自惟承乏所幸同寅念
請見之無由辱移書之良厚其為愧荷罔既敷陳
答趙運使
伏審寓直瀛洲將漕䕫峡遠民良幸輿論交欣恭惟某
官以敏博之才行仁厚之政屬州縣水旱相仍之後方
倉廩朝夕不繼之時賑給困窮拊摩&KR0146;瘵盜賊遠屛流
傭復還既課最之著聞果詔音之襃擢愛人利物諒誠
心之不移問俗觀風惠澤之益廣顧惟承乏洊獲同寅
特承問訊之勤殊感眷存之渥其為欣荷罔既敷陳
答潼川提刑運使
㐲審祇奉除書洊持漕節休聲云遠輿論交欣恭惟某
官學識賅通材猷敏劭從容醻酢恢然游刃之餘敭歷
淹回湛若重淵之靜暫紆使節以惠遠方惟此疲氓困
于重賦利入已贏于十倍安取厥餘詔音雖至于再三
未知攸濟當按臨之甫始已利病之前知切聞緒言欲
救宿弊惟誠心之所格終公論之必伸應辰去德十年
遡風萬里豈期甚幸獲罪同寅未遑問訊之勤先辱緘
題之貺其為感愧罔既敷陳
答趙總領
伏審以其官召亟奉于詔音不俟駕行式虔于君命顧
惟疎拙久獲依承三尺拘縻莫陪于出祖一隅留滯徒
仰于登仙方欲修辭遽蒙惠問既切違離之歎更增愧
荷之誠恭惟某官學識精微才猷宏博老而克壯宿乃
彌明總出納于四川竭勤誠于三載宿師十萬平居猶
患于闕供發軵再三應猝每多于餘裕洊登卿列簡在
上心式遄其歸將益觀于遠畫知與為取當宏濟于多
艱願疪護于寝饔以對揚于休寵
答觀使韋節使
伏審揚于王庭授以峻節兼親賢之盛選符中外之公
言某官美秀而文威儀是力仰紹金籝之學藉甚家聲
久從琳館之游超然物表屬東朝之有慶眷外氏之多
賢擇曰設壇特重麾旄之寄比名併牒更增跗萼之榮
自惟州縣之徒勞所謂雲泥之相望不敢輙修于賀問
逎蒙先墜于緘縢三命益恭知寵光之未艾多文為富
顧疵陋以何堪欣感之誠敷陳罔既
答晁制置
召還萬里擢長六卿枤杜勤歸盖特矜于永久積薪居
上竊自歉于後来每念叨逾豈勝戰慄敢謂眷存之渥
特紓誨問之臨譽雖過情義豈云薄恭惟某官宏才任
重敏識造微御史諫官振直聲于多士方伯連帥流惠
化于遠民肆帝眷之惟新舉坤維而盡護雖節以制度
前追忠定之規撫而薰然慈仁盖本文元之心法顧惟
疇昔嘗獲瞻承偶逃絀免之科遂記踐更之契三年無
補既蒙藏疾之私一旦誤恩並出嘘枯之論道路云遠
情文益隆惟感愧之所并豈敷陳之能究
回總領王郎中
伏審進登郎位外總軍儲始布教條一新觀聽恭惟某
官器能敏裕識慮高明知無不為期竭忠而尊主言底
可績恥譁衆以取榮踐揚居多名實兼茂乃眷上流之
重方嚴勁旅之屯陸走水浮轉輸之費增倍頭會箕歛
&KR0146;瘵之民未蘇竊聽平生之言每懷憂世之志將使公
私之均濟佇觀次第之設施益懋遠猷亟膺大任方圖
修問遽辱賜書既懷不敏之慚且見相先之誼其為感
佩罔既敷陳
答李提刑
伏審欽奉詔書洊持憲節先聲云及輿論交欣恭惟提
刑敷文識慮精明才猷宏博仙李之根遠矣世德彌芳
常棣之萼韡然相門未艾視彼黃閤實吾青氈而乃俯
就外官坐成遺老郡守監司之寄幾徧歷于四方門生
故吏之餘或先登于要路矧兹䕫峽亦辱使軺庶獄紛
紜幸平反之無害疲民凋瘵賴賑䘏之有方苟種德之
可為豈屈身之足問顧惟嬾拙久幸依承兹復同寅庶
幾蒙益枉誨音之良厚知眷意之特隆感媿之懷敷陳
罔既
回程提舶
暌遠風度洊易歲華各在一隅殆將萬里心雖無間迹
若相忘兹被命以言歸幸遡風之稍近方圖修問遽辱
貽書見眷予之不忘審起居之多福恭惟某官才周浩
劇識究精微屈伊洛之名家臨夷蠻之互市海舶四集
益豐財貨之源官曹一清無復脂膏之潤已被襃嘉之
渥即膺進擢之優應辰方此丐閒庶幾養病無從披晤
第切傾馳塵穴所叢敷陳㒺既
答勾龍提宫
祇奉詔除叨分閫寄惟蜀地實同于濟魯而漢朝繼出
于淵雲究觀源流想見人物方願聞其姓字遽辱貺于
書詞情文竝隆感慰何已恭惟某官材猷敏劭學識疏
通踐揚久著于賢勞斂退樂從于閒適賢不家食方屬
于明時士有特招佇聞于休命將遂披瞻之願更祈寢
餗之調向往之誠敷陳㒺既
回通判徐提宫
為郎無補久宜襆被之行將母有求輒冐分符之寄地
當甸服里有仁人方幸親依遽蒙問訊執謙過厚知鄉
黨之恂恂養志自如審吉祥之止止恭惟某官材猷敏
劭學識高明發游刃之新硎自諧節奏策要津之高足
豈限期程何洊佐于藩條復退安于祠館其室則邇雖
未遂于趨風厥木惟喬竊有期于庇頼
答馬舍人
奔走遠宦經從治邦項背相望問勞之詞狎至肴核維
旅殷勤之意有加屬既領于郡符恍已更于歲籥未遑
修問又辱移書益諗眷存之隆且增遲鈍之愧審豈弟
之多裕固祥福之大來恭惟某官器藴淵閎風猷凝遠
崛起蜀道明揚漢廷講經書之業于禁中裁訓誥之文
于天下暫兹出守行即召還念請謁之無繇冀寢興之
毖護其為向往㒺既敷陳
答程運幹
習聞聲跡深歴歲時敢謂眷勤首紆誨問講修先世之
好曲示過情之襃感莫能名媿無以稱恭惟運幹學士
受材膚敏制行温恭趨而過庭親承問學之富行不由
徑益見操修之堅凡士論之所期曰家聲之是似顧惟
晚進及識前修仰風烈之如存喜典刑之有繼未由造
請第切傾馳倍覬保綏亟膺進用
答查運判
竊以自昔才難莫如閫外于今任重尤在蜀中豈意空
疎亦叨寄屬柁舟遡峽幸險阻之無他入境觀風歎撫
綏之未易伏辱眷私之舊特迂誨問之勤此盖運使直
閣持自收之謙篤相先之義兩喜必多溢美顧莫稱于
襃揚久要不㤀平生願繼聞于告戒其為感慰㒺既敷
陳
回鄭狀元啟
伏審某官條陳大對首魁諸儒凡在見聞莫不稱羨三
年之科第尚矣而獨被主上親擢者尤榮一日之丈詞
燦然而素為公論推重者未易兼此全美藹然休聲應
辰頃奉詔音俾司貢士方竊得人之喜庶逃不職之愆
辱都騎之過存貽長牋而見寵徒增感慰罔既敷陳
答吳殿撰
伏審某官俯就一麾僅逾三月正已以率下節用而愛
人郡吏承風皆有簡書之畏疲民受賜復知𥜗袴之温
方切依仁遽聞易地奔走投牒皆願于挽留喧呶盈庭
不容于揮卻念下情之難壅因上奏以其聞豈期道路
之傳特辱音題之貺既欽勤腆復見謙沖感媿之私敷
陳罔既
回王尚書賀吏部侍郎
仰承帝制攝貳天官私切省循倍增戰慄伏念應辰禀
生不腆處世多艱頃待盡于松楸俄備員于館閣摧耗
百憂之後不自意全低回多士之中焉能為有所宜汰
斥乃爾叨踰以非材而領銓曹之繁以不學而參法從
之列性既疎拙勢復羈單冒昧而居顛隮是懼豈謂某
官沈潛而樂易篤實而疏通久要不㤀平生每致眷憐
之意兩喜必多溢美更加奬引之詞念修謝以未遑辱
移音于先及其為感愧罔既敷陳
答陳安撫
謬分閫寄洊閱歲隂徒殫夙夜之勞每切淵冰之懼兹
蒙賜召得遂終更釋重負之千鈞稍寬疲茶望故園之
三徑漸卜歸休初非敢期竊以自幸伏蒙某官篤同寮
之契好念遠戍之艱勤貺以尺書問其行李雖愧過情
之譽敢忘私淑之仁屬道路之奔馳幸門牆之密邇即
瞻符采敬布腹心欣慰之誠敷陳㒺既
回洪州鄧安撫
陳力無補敢曰厭安明之廬誤恩過優乃使修連帥之
職兼程就道卜日交符惟仁人之所居盖民俗之甚厚
庶幾蒙潤遽辱賜書既慚溢美之言且見必恭之義恭
惟某官材猷宏遠學識高明攬轡登車早著澄清之最
輕裘緩帶洊推鎮拊之功宜還本朝以究賢業敢祈密
護前迓殊休向往之誠敷陳㒺既
回季安撫
伏審祗奉詔音鎮臨邊郡申令一下旗幟為之精明歡
謠四傳市醳至于騰貴伏惟安撫觀察才猷敏劭識慮
疏通踐揚兹多忠謹彌著得聲梁楚宜克紹于世家率
服蠻夷今正需于方略佇聞政績以稱上恩應辰屬在
鄰封實依庇貺未遑貢問先沐移音欣感之誠敷陳㒺
既
回王安撫
竊承帥節鎮俯邊城惟游刃之有餘庶同舟而獲濟未
遑修問先辱移書情丈竝隆感愧參集恭惟知府安撫
中大材猷敏劭氣守堅明臨繁劇而不辭雖多益辦忤
貴權而無悔于義必為復用于聖君獨斷之時歷任于
戎事方興之際忠勞尤著夙迹具存乃眷瀘川實兼戎
索式倚懷柔之略益觀悠久之規豈惟拙疎得所憑藉
尚阻披陳之便更祈寢餗之調
又
伏審升華法從作鎮雄藩自京邑而拊遠方之民以文
儒而易武吏之政委寄特重寵光一新觸熱視師諏辰
開府恩威已著觀聽交欣恭惟某官學識高明才猷敏
裕穎悟于眇綿之表立則參前從容于肯綮之間發皆
中節處艱難而功效愈白治浩穰而風力益彊荆居上
流晉比分峽爰輟近侍以分顧憂某才焉去德兹乃為
鄰所幸輔車之相依庶幾藜藿之不采方圖修問先辱
移書感愧之誠敷陳㒺既
答張都大
伏審欽承詔音就卑使指總按秦蜀拊綏夷蠻盡操闔
闢之權馴致富強之業委寄甚重觀瞻一新恭惟都大
直閣學富多文才周萬事穎悟于眇緜之表立則參前
從容于肯綮之間發皆中節洊奏澄清之最遂膺擢任
之優堇茶如飴外通關市之利駟鐵孔阜内壯師干之
容必且不勞而功成可使所居之官大進登要近益究
猷為應辰久矣遡風幸將展謁豈獨謹簿書之期會庶
幾聞議論之辭餘未及修辭先蒙惠問其為感愧㒺既
敷陳
又
欽承告命優進職名不獲終辭第慚非據竊念某學皆
陳腐事每闊疎久洿近班無補聖世可當一面誤被于
詔除比及三年蔑聞于善最心已疲于太用齒復迫于
始衰疾病交侵形神俱敝猶幸黜幽之未及庶幾置散
之為安既莫遂于私誠乃就更于華序進退失措起居
靡皇兹盖某官正始名流老成厚德同舟而濟夙幸于
依承有味其言每形于奬予曲成虚譽馴致誤恩更蒙
誨問之臨尤見眷存之厚其為感愧㒺既敷陳
回續都大
欽奉詔音謬分閫寄捫參歴井敢憚驅馳之勞臨淵履
冰未知填拊之策瞻言宿德隐若外臺豈徒庇頼之蒙
復有交符之幸人惟求舊尚眷記之不遺政必告新庶
拙疎之有望方圖修問先辱賜書情文竝隆感愧何似
恭惟某官才猷敏劭學識高明風流追配于前修輩行
獨先于多士戶口百萬鎮荆楚之上流騋牝三千總蠻
夷之互市皆第功而居最姑增秩以示襃宜還本朝益
究賢業將遂參承之願更祈寢餗之調欣仰之誠敷陳
罔既
又
伏審祗奉茂恩進升美職重斯文之論譔慰遠俗之觀
瞻恭惟某官學識高明才猷宏博洊更要劇久矣賢勞
之多徧閱後來蔚然明德之舊非特典司于坰牧實惟
撫輯于蠻夷最課著聞襃章亟下佇還大任益究遠猷
應辰兹幸依仁方圖修問先辱惠音之厚益知秉德之
謙欣荷之誠敷陳㒺既
答陳都大
伏審進直道山出宣使指在垌之野欲馴致于富強自
陜以西俾悉歸于廉按先聲所暨輿論交欣内顧拙疎
獨蒙知照藐然孤宦越在一隅豈無他人念孰為于久
要莫非王事尤有頼于同寅乃幸依仁遽勤惠問竊承
溯洄萬里緜歴三時神明相休啟處禔福恭惟都大直
閣器涵剛實學造淵微惟于義以必為故所至而可紀
好是正直自處于靖恭範我馳驅不期于詭遇雖稍淹
于進用益足見于安恬蜀道惟艱秋陽尚熾將遂披承
之願更祈毖護之宜欣仰之誠敷陳㒺既
答䕫路范運使
違去使華洊更月朔審及瓜之既代謂行李之且来拳
拳此心日日以俟伏奉手誨如聞足音屬袢鬱之未蘇
宜起居之有相恭惟某官家傳正學躬受偉才見義必
為守職不撓已騰漕最益著賢勞雖錦里逢迎將獲親
于餘論而鋒車趣召諒非久于遠方更祈保綏以副傾
屬
答樊運使
伏審祇奉詔音洊持漕節地連榆社初無叱馭之勞民
愛棠陰皆有望塵之快恭惟運使中大清明亮直寬大
惠和久矣踐揚之多居然聞望之懿力辭籲召志樂燕
閒就乘使華姑為井絡之重進禆衮職終倚樊侯之賢
即觀晩之功名前繼古之風烈顧惟疎拙夙仰耆明傾
蓋雖新情實均于久要同舟以濟幸將托于餘光未及
修辭先蒙惠問其為感愧罔既敷陳
答范運使
竊承賢哲實董輸將仰游刃之有餘庶同舟之獲濟未
遑修問先辱移書情文並隆感慰何已伏惟某官炳靈
秀氣奕世清芬學得純全之傳才周左右之用閱職寖
久蜚聲益休尚紆使華以惠遠俗矧發軵再三之後民
力已疲雖算緡百萬之多軍需僅給方講求于寬卹尤
有賴于將明益究遠猷進膺大任將遂披承之願更祈
寢餗之調欣仰之誠敷陳罔既
答馬運使
伏審祇奉詔音典司漕計矧出守之惟舊而去思之尚
新迨兹持節之復来翕然比屋之相賀不勞施設可致
澄清恭惟某官體備中和學窮浩博近侍親承于言動
直前屢效于論思敷繹精微之經納乎聖聽裁成雅奥
之訓揚于王庭已斂惠于兩川猶宣風于一道佇膺大
任益究遠猷應辰黽勉一司因循浹歲僅同贅附正賴
波餘敢謂眷勤先貽問訊其為欣荷罔既敷陳
答利路張運使
謬領帥符獲同王事于彼原隰徒想于光華畏此簡書
莫諧于請謁敢謂眷存之厚洊紆問訊之勤審臨按之
多餘固吉祥之畢集恭惟某官質直而義參和以仁徧
閱後来蔚為久次肅將使指方轉輸以備邊仰繼世家
宜孝友之處内尚祈毖護益迓殊休向往之誠敷陳罔
既
回江東向運使
伏審祇奉詔書出持漕節賢才復用公議少伸恭惟某
官器藴恢閎機神穎邁慷慨于艱危之際義不辭難從
容于盤錯之前動皆中節間者退藏之云久居然涵養
之愈充豈容與世以兩忘果為斯民而再起觀其所主
實為元老之薦揚欽乃攸司已見外臺之增重行膺大
任益究遠猷應辰夙仰高風喜聞新命未遑修問先辱
賜書感愧之誠敷陳罔既
回周運使
伏審持外臺之使節已布寬條錫内史之贊書始承新
渥坦然明白遠有光華恭惟運使朝議學識該通才猷
敏劭踐揚云久左右具宜眷言䕫峽之轉輸擇材方急
不得漢庭之臨遣授任即行申以絲綸之言煥乎原隰
之寵不違咫尺豈徒盡臣節之恭罔墜周旋有以稱淵
衷之厚即觀最課前迓殊体應辰洊獲同寅每勤惠問
其為愧感莫既敷陳
回賀陳運使
伏審欽奉詔音肅持漕節以御史按郡國示内外之惟
均以儒者理貨財欲本末之有序上意可見輿論交欣
啓行實始于七閩罙入更踰于三峽雖徒馭備嘗于險
阻而神明實相于忠嘉恭惟某官學窮淵源行中繩凖
蚤蜚聲于俊域寖策足于憲臺範我馳驅不期于詭遇
好是正直自處于靖共懇避要塗出宣明命如蜀部之
西僻亦使星之下臨遠俗有光疲民何幸顧惟疎拙夙
荷照知庶幾承議論之從容豈特謹簿書之期會方圖
修問遽辱移書欣荷之誠敷陳罔既
答王運使
法當薦士歲有定員敢不盡忠庶幾報國豈謂眷存之
厚特形遜謝之詞雖云私書是協公議恭惟某官心存
仁厚體備中和寬而本之以明正而持之以重消田里
之愁嘆已著政聲擁原隰之光華復登課最即膺大任
乃慰公言自顧拙疎何能輕重徒增感愧罔既敷陳
又
伏審肅擁漕節按臨益州教條一新觀聽咸喜恭惟某
官允迪厥德參和以仁澹若重淵非澄撓之能動恢乎
游刃蓋剸裁而有餘休聲亟著于本朝使轍幾環于全
蜀洗岷峨之悽愴益懋遠猷浮江漢以朝宗即登近列
顧惟衰病方幸退閒鼪鼯之徑其空既兹窮僻馬牛之
風不及矧復阻修忽蒙惠問之臨特厚嘗寮之契其為
感愧豈易敷陳
答新嚴州張倅
違逷十載媿音問之闕然屛居三衢幸車從之至止未
遑布詢先辱移書不忘平生良欽于厚誼既見君子將
慰于夙心恭惟某官性資高明器藴端厚故國喬木共
仰世臣之存百川狂瀾獨傳家學之正勉隨官牒待佽
藩條即聽休聲益光前烈歲華遒盡陰氣沍寒更冀保
綏以符傾繫
回興業秦知縣
叨被恩除来丞郡寄誦韓吏部之句地實在于湘南求
温處士之廬羣已空于冀北方懷風味遽辱音題既荷
芬若椒蘭之情又知敬止桑梓之義自顧涼薄何以戡
承伏惟某官學通聖言名播士類千室之邑諒宰割以
何勞九層之臺抑階升之有漸佇聞休命益究遠圖更
冀保綏以符傾禱
答董知縣
伏審勉隨宦牒来領縣章凡在庇庥皆相欣慶恭惟某
官富于學殖蔚以文鳴仲舒之黜百家實傳素業冉求
之宰千室姑踵常塗即聽治聲遂膺休命顧惟疎拙獲
遂退閒方幸依仁遽蒙惠問其為媿荷罔既敷陳
回玉山知縣
桑梓之邦久依善政萍梗之跡越在遠方兹幸言歸將
諧造請先辱惠音之厚殊欽眷意之勤恭惟某官德履
粹和才猷敏劭俯循近制出宰斯民簿書雖繁自得剸
裁之要旱潦相繼尤殫撫字之勞即聽休聲遂膺異數
念承顔之伊邇先引領以載欣
回新吳江趙知縣
佐州于此弛擔之初惟十年不見之故人在一葦可杭
之比境未遑修問遽沐移音殷勤若接于笑談俯仰怳
疑于夢寐伏惟某官處心仁厚持已方廉如不勝衣孰
識王孫之貴可使為宰姑從吏部之銓曲敦雅素之歡
彌見撝謙之美其室則邇無因而前瞻詠之勤敷陳奚
既
回萬載知縣
伏承都騎來領縣章聞名久之聯事幸甚伏惟某官以
能自奮所至可稱位雖未充亦云寄百里之命志必有
在不獨為三徑之資自憐别駕之何功竊冀同舟而獲
濟特紆問候況佩勤誠
回嘉興李知縣
伏以暌違既久瞻望益賒闕然嗣音是以負媿辱書詞
之甚寵知眷注之不忘欣承起居倍納休福恭惟知縣
學士材猷敏劭學識該通淇水風流從来者遠常山政
事已去而思惟今嘉興素號劇縣戶口億計舟車四通
諒惟高才綽有餘力即登課最行奉詔襃益懋遠猷以
繼前烈應辰守官窮僻與世闊疎無復趨承之期第勤
向往之望
回山陰江知縣
叨被帝俞出分郡寄雖便私之良幸顧治劇之非長敢
謂聽聞特貽問詢執謙過厚知鄉黨之恂恂為政多餘
審吉祥之止止恭惟某官材猷敏贍識慮疏通乘朱輪
者十人夙推世閥綰墨綬于百里姑試賢勞已著休聲
即膺異數尚祈毖護式副傾瞻
回高知縣
拜恩佐郡諏日造官竊企風猷獲聯職治伏惟某官譽
推月旦節貫歲寒尚沈下僚雖未究于賢藴以望此府
諒無媿于前修惟昔試言蓋嘗接武既歲月之云久亦
江湖之相忘豈期于今復適所願未遑通問先辱移書
感媿之誠叙言罔既
答玉山宰謝薦
備數禁塗尤宜報國投閒祠館無所效功惟于薦士之
定員尚有銓曹之著令庶幾塞責乃辱移書祇服謙勤
第增悚戢恭惟某官家傳碩學躬蹈清規出宰斯民已
休聲之藹蔚進膺明命豈常制之拘攣更冀保綏即聞
襃擢
回宜春黃知縣
奔走一官飄浮五嶺蓋人跡罕至之地亦交情可見之
時敢期百舍之遙俯致雙函之詢唱高風而敦薄發妙
語以嘘枯肝膽輪囷倍切窮途之感親戚謦欬少寬去
國之思欣承撫字之餘坐擁休祥之至伏惟某官材猷
敏劭學識高明叔度如萬頃之陂源流有自冉求為千
室之邑兩地何勞即慶超遷以伸久屈好黼藻其德願
益勵于遠猷毋金玉爾音尚不忘于惠教
答關知郡
罙入益州倏焉四載仰望册府藐如九霄竊承厭直以
西歸兹亦罷官而東下邂逅相遇幸獲償于夙心雍容
甚都庶復見于今日側聽挐音之近遽蒙尺牘之臨恭
惟某官學識造微文章爾雅方問津于要路乃力請于
分符雖不敢寧息方從奔走之勞而願延須臾少奉話
言之益其為欣慰罔既敷陳
答吳知郡
伏以帝念邊郡詔用儒臣因其别駕之功授以刺史之
印效已試去方見見思迨此復来翕然相和恭惟知郡
朝議道心恬澹世務該通出其蓄藴之餘發為醻酢之
妙奏課連最必將益著于治聲終更亟還矧已豫頒于
召命佇膺大任悉究遠猷應辰洊獲同寅庶幾蒙益辱
書見及荷意良勤
回新劔南傳知郡
伏審祇奉詔音就分郡寄瓜時甫及與議交欣恭惟某
官元祐輔弼之門靖康忠義之後能濟其美有聞于時
藐是遠方久于隨牒其容不改所養可知暫煩一麾以
福千里佇凝最課即踐要津竊承前驅將壓近境方喜
披瞻之在即遽蒙問詢之良勤感媿之誠敷陳罔既
回新化州知郡
伏審祇奉詔俞洊膺郡寄遠民幸甚公論宜之伏惟某
官持已方廉處心仁恕惇兮若樸自忘健羨之心巋然
獨存益見後凋之節俯就漕臺之選聊分越徼之符諒
久屈之當伸將大来而莫禦應辰方圖貢問先辱移書
仰謙德之有光撫懦衷而增感
回化州知郡
衣冠之盛昔嘗仰遡于名門襦袴之謠今復稔聞于比
境蓋欲修辭而未果豈期惠問以相先稱譽過情避敢
稽于三舍文章溢目重何翅于萬金伏惟某官世系高
明天資翹爽敏悟于幾微之美從容于肯綮之間嶺外
一麾諒不勞于游刃日邊三節行即奉于清光賓閎尚
賒歲律云晏敢祈毖護以迓亨喜
答懷安李知郡
伏審祇奉詔音進紆郡紱瓜時而往靡辭袢暑之勞穀
旦于差即布先庚之令恭惟某官家傳繡衮業茂箕裘
文采夙成已出諸儒之右材能小試復高别駕之功始
以序升乃兹出守矧庭闈之就養復伯仲之連城石君
一門孟子三樂其為希有夫豈偶然屬叨分閫之嚴實
賴同舟之濟移書見及荷意良殷感媿之私敷陳罔既
答信州唐知府
伏審厭直蓬瀛之祕分符吳楚之交下車云初闔境咸
喜恭惟某官學覃浩博辭富英華既聲名之甚都復文
行之相稱好是正直確守家世之傳範我馳驅退安郡
紱之寄雖少淹于遐躅實少惠于疲氓即聽詔音以愜
公論應辰衰悴晩景羈栖異鄉竊欣桑梓之邦獲被袴
襦之澤未遑修問先辱賜書慰荷之私敷陳罔既
答信州王知府
伏審欽奉詔音洊紆郡紱地兼吳楚實當水陸之衝名
繼趙張咸仰世家之懿恭惟某官材猷閎博識慮高明
黃閣調元蓋源流之有自朱轓共理果風迹之特高眷
惟信美之邦復藉惟良之政諒因民之所利必易地以
皆然即聽休聲亟膺異數應辰猥緣鄉井獲在部封念
修敬之未遑辱移書而先及其為欣荷罔既敷陳
答潼川張知府
伏審寓直西清分符東蜀以曲從于懇請故特示于褒
優下車云初浹境胥慶伏惟某官得先天康節之學俟
後世子雲之知其無施而不宜蓋有本者如是被召殆
行于萬里為邦僅及于六旬即當超遷乃復外補介于
石故能不終日艮其背所以不失時實斯道之固然抑
遠民之幸甚顧惟疎拙洊獲依承特蒙惠問之勤益見
同寅之義其為感媿罔既敷陳
回柳州萬司法
邂逅適我願遽復語離倥&KR1555;裝其懷遂稽致詢敢期眷
記先辱音題繄奬予之甚隆非虚言之宜得欣承動止
倍集吉祥伏惟某官天賦異能家傳素業六經成誦昔
已號于竒童三尺分司今暫淹于列掾佇聞休命即步
亨衢所冀保綏以符傾禱
回新喻梁縣丞
疆封相錯波所及者君之餘官守所拘室則邇而人甚
遠曲貽惠問仰服謙勤伏惟某官天材特殊世美惟肖
一行作吏雖久著于能名再轉為丞猶未離于選調猥
緣識面之雅誤辱賞音之求方自困于泥塗復何能于
軒輊其為悚媿未易敷陳
回王縣丞
㐲審載脂車轄来佐銅章得見可期為僚甚幸恭以某
官生于名閥好是懿文賞以世延姑一行而作吏事非
力致僅再轉而為丞移書粲然厚意勤止其于感怍未
易敷陳
文定集卷十九
