文定集卷八
宋汪應辰撰
制
除虞允文特授樞密使加食邑實封餘如故制
朕惟昔人臣之美見於詩雅之傳或經營四方告成於
上或飲御諸友受祉於朝君臣俱榮中外作乂乃眷樞
輔克勤王家有能奮庸旣追繼於前哲式序在位宜特
隆於寵章左大中大夫知樞密院事仁壽郡開國公食
邑二千五百戶食實封七百戶虞允文學貫道原謀經
帝載𦕈綿作炳識獨照于幾微酬酢佑神動自諧於節
奏出濟艱危之會亟收戡定之功洊致政塗茂昭賢業
俾宣使指往拊神隅明師律於蠱敝之餘拔人材於隱
約之際振威靈於遐徼勿士行枚寬賦斂於疲氓以為
保障豈特戎車之飭實惟邦本之寧兹命遄歸協圖内
治方倚毗于兵柄肆就正於使名載衍爰田併加真食
以示褒優之異以明委任之專於戲宥密之嚴夙夜基
命英雋之重精神折衝其益厲於壯猷以弼成於丕業
可特授樞密使依前左大中大夫加食邑一千戶食實
封四百戶餘如故主者施行
除李顯忠特授威武軍節度使充左金吾衛上將
軍食實封如故制
朕運文武之大柄以濟時操賞罰之至權以御下念秦
伯用孟明之意與馮唐面文帝之言眷乃勁臣久於閒
地肆頒新渥靡服舊章隨州觀察使提舉台州崇道觀
隴西郡開國公食邑四千一百戶食實封一千二百戶
李顯忠挺志堅剛稟姿驃銳生知大義旣用夏以變夷
洊奏膚公期捐軀而徇國頃者成師以出惟敵是求方
志馳於伊吾乃威損於栒邑勉從絀典以塞輿言然而
折馘執俘亦云戮力動心忍性抑又累年矧羣材之彙
征豈一𤯝而獨棄粤若國朝之制凡厥將帥之臣或元
戎擁節之行或周衛執金之守昔鮮聞於竝授今特出
於異恩内以增輦轂之嚴外以為屏翰之重皆將觀政
非以假人於戲與人之周庶幾得頗牧而能用共武之
服爾其繼英衛之善兵肇敏戎公對揚休命可特授威
武軍節度使左金吾衛上將軍食實封如故主者施行
邊鎮節度使制
周之六軍隱於南畝及有風塵之警則按籍而起於是
以六卿各將一軍是則武事不在乎拔距超乘之徒而
在乎仁義道德之臣此杜預所以緩帶臨戎安石所以
奕棋制勝我有明哲授之師律其明聽朕命具官某才
高當世學通古人試之以劇而才愈出臨之以難而智
益明雄謀大略信可以將萬兵而懾遠人矣秦亭當兵
車之衝西鄣羌戎提按一道必在能者為之節制夫斧
鉞在前六纛在後不用命者有顯戮用命有厚賞爾其
勉哉無隳兵律
顯謨閣直學士知潭州荆湖南路安撫使沈介為招
到三衙軍兵竝皆少壯及等不擾而辦奬諭詔
朕常患今之郡縣有所興為往往騷然煩費而事未必
集雖然豈不存乎其人耶卿任分閫之重堅體國之義
招致銳士入備禁旅願從者聽中率者助初不以一毫
累民而道路云遠糗糧畢具又未嘗仰給大農也嗚呼
兹亦可以觀政矣予惟爾嘉之
賜新除樞密使虞允文誥口宣
帷幄之謀方咨於耆喆樞機之府俾正於使名其益懋
於遠圖以欽承於休命
虞允文辭免恩命不允批答口宣
延登傑材進冠樞府嘉猷告后方俟於沃心孚號揚庭
豈容於反汗
新除樞密使虞允文再辭免恩命乞檢行累奏許
解機政不允批答
朕居安思危常謹不虞之戒柔遠能邇庶幾可大之功
卿秉國樞機同朕心德乃言可績率前定於規橅不已
於行復外宣於威令迨兹入輔示以襃崇事權弗移蓋
因已試之效謀畫具在其尙克成厥終勉副倚毗毋勤
訓告所請宜不允
尚書右僕射虞允丈再乞解罷機政不允詔
卿名振華夷材經文武方兹注意惟以仰成曾坐席之
未溫乃抗章而欲去義將安出勢豈宜然已明喻於至
懷尚洊陳於前說惟左右之宣力蓋將有為非初終之
一心何以能濟(奏劄云非不欲宣力左右初終如一)勉安厥位益究乃
猷所請宜不允不得更有陳請
知樞密院事四川宣撫使虞允文辭免赴行在乞
解罷機政除在外宫觀差遣不允詔
眷言四川邈在萬里惟汝一德旣咨裴度而往釐於今
三年復念周公之久外肆頒召節竚望來朝迺引疾以
為辭欲奉身而自佚夫以忠誼徇國功利及民方與時
而偕行其何恙之不已倌人夙駕宜毋事於回翔元老
壯猷期即聞於入告所請宜不允仍疾速赴行在
新除檢校少傅保寧軍節度使依前知紹興軍府
充兩浙東路安撫使加食邑實封史浩辭免恩命
乞許仍舊秩改奉外祠不允詔
卿入相初政為甘盤舊學之臣出殿大邦蓋禹穴神皐
之地歲勤再閱氓俗浹和肆稽進律之文特舉久虚之
典而乃謂私養之未便欲力辭而言歸惟昔人臣勤於
王事不遑將母是用作歌今卿定省庭闈常如一日顧
瞻鄉黨實在四封尚何異於家居其即膺於朕命所請
宜不允
觀文殿大學士知紹興府事史浩乞解府事賜一
在外宫觀差遣不允詔
朕以卿望重弼諧心存孝養尹兹東夏非徒晝錦之榮
循彼南陔蓋便晨羞之奉胡為來諗欲就退閒而況年
穀豐登里閭寧謐耋艾有遨遊嬉戲之樂鰥寡無歎
息愁恨之聲為政若斯養志大矣益思錫類毋復懷歸
所請宜不允
徽猷閣直學士新除知建寧府凌景夏辭免恩命
不允詔
朕以卿厚德宿望巋然一時起於燕閒付以師帥矧洊
紆郡紱休有政聲入長六卿實倡九牧令兹寄任何足
以辭所請宜不允
徽猷閣直學士新知建寧府凌景夏乞改授一在
外宫觀差遣不允詔
卿歴守劇郡綽有豈弟之聲入踐禁塗蔚為侍從之表
眷予賜履之舊寄以分符之嚴推平日之政以治民藉
本朝之望以重外庶幾兩得奚必再辭所請宜不允
徽猷閣直學士提舉江州太平興國宫凌景夏乞
致仕不允詔
卿德齒之尊典刑所寄在昔甘泉之法從實冠羣公於
今正始之名流殆無幾輩退奉祠館洊更歲時俛仰湖
山之間浮遊塵垢之表旣無外累足以自頤奚為抗章
復欲謝事其仍舊貫毋有遐心所請宜不允
新除寶文閣學士致仕凌景夏辭免恩命不允詔
朕閔勞卿以官職之事故特進名秩以示貪賢而弗獲
之意蓋古之里居者亦豈自暇佚而已哉惟助成王德
顯越尹人祇辟卿其欽服朕命勉盡此義所請宜不允
試給事中兼直學士院兼侍講陳良祐辭免除吏
部侍郎恩命乞守一州或奉外祠不允詔
敷奏以言明試以功堯舜之政朕所法也卿藴積淹博
造詣精遠秉風憲記言動出制誥司諫諍平奏事詳命
令固已盡議論文學之選矣官之卿貳分職帥屬以趨
事功之實朕又將有攷焉勉祗厥服稱朕所詳試之意
所請宜不允
尚書吏部侍郎兼侍講兼直學士院陳良祐乞畀
外祠不允詔
朕惟本朝之盛諫官御史類多以稱職久任其辨明是
非糾逖邪枉蓋不遺餘力然未聞一去言路乃切切然
顧畏引避而亦無有輕議其後者卿頃在諫省殆將三
年旣而出納命令銓綜人物朕所選用每有加焉今忽
以嘗任言責欲避仇怨而去是何故耶傳曰内省不疚
夫何憂何懼卿其安之所請宜不允
試尚書吏部侍郎兼侍講兼直學士院陳良祐乞
許奉祠或州郡差遣不允詔
卿夙以學識簡於朕懷發舒謀猷敭歴華要方益觀於
遠業乃祈去於周行已喻至懷猶伸前請仰不愧俯不
怍奚虞怨謗之乘言有物行有恒豈復悔尤之積尚體
兹義其安爾居所請宜不允
新除參知政事兼同知樞密院事王炎辭免恩命
不允詔
卿材猷敏博器蘊淵閎人踐樞密甫周歲時任邦家之
重知無不為應事物之繁綽有餘裕俾進參於鬷嘏仍
兼倚於本兵謂即欽承乃兹遜避昔李德裕之興唐室
而陳執中之相仁宗顧事業之如何豈科第之足問亟
膺朕命毋或他疑所請宜不允
新除參知政事兼同知樞密院事王炎乞於所除
新命特免一職事不允詔
卿濟時之略左右具宜徇國之誠夙夜匪解俾參庶政
仍總鴻樞昔康定之紀元從晏殊之建請以共政之臣
當同體氣凡安邊之議皆得預聞惟令兼官蓋出此意
勉服定命毋庸固辭所請宜不允
參知政事王炎乞只令以舊帶端明殿職名充四
川宣撫使不允詔
仰惟祖宗一視中外間遣近弼往釐遠方初無末世五
大在邊之嫌蓋得周家二公分陜之意朕念蜀萬里在
天一隅繼咨執政之臣以重宣風之任旣稽故實亦合
時宜載嘉許國之忠曾靡憚行之色而乃欲避權寵祈
還政機非事實之當然殆謙畏之過甚亟膺成命毋復
有言所請宜不允
尚書左僕射陳俊卿乞許解機務不允詔
卿修身齊家允蹈先聖之學持正應變兼有昔人之長
調胹萬機康濟羣物旣自任以重必克成厥終惟進陟
於宰司蓋甫踰於期月若乃富彊之業未集隂陽之氣
未和方當恐懼修省之時正需輔贊彌縫之助胡為自
列乃欲告歸昔成湯聖人實賴一德孔子為政尙云三
年其盡弼諧之誠益圖持久之效所請宜不允
尚書左僕射陳俊卿上表再乞許解機務不允詔
卿朕惟比歲以來大臣數易規模不定何以成政事廉
陛易陵何以嚴國體謂將久任要在得人朕以卿道義
純全謀謨宏遠洊更衆職而名愈重參翊大政而力愈
彊攷卜旣精咨詢咸允乃寘百僚之冠式圖庶績之熙
方沃嘉猷遽祈釋位豈習見近事但以輕去為然而未
諒朕心蓋以旣往為戒苟紛紜之如故奚經濟之可期
宜體仰成益勤勱相尚念分陰之惜毋徒屢瀆之煩所
請宜不允不得再有陳情
試戶部尚書曾懷乞除一宫觀或外任差遣不允
詔
朕與二三大臣講論治道以精擇久任爲用人之方
(御製用人論賜宰執云擇不厭精任不厭久)矧國計繁重非他官比如劉晏
陳恕蓋皆久乃見效今朕之用卿旣得人矣其益單乃
心稱朕所以擇任之之意毋汲汲於求去也所請宜不
允
右朝議大夫曾懷辭免除龍圖閣學士知婺州恩
命乞一宫觀差遣不允詔
久勞暫逸者臣子之至情入從出藩者朝廷之異數旣
進退之無愧宜恩榮之有加卿自寘周行即司邦計深
達變通之術兼明取予之方六年於兹多績用懋曳履
正資於獻納需章屢丐於退閒冠西清嚴近之班付東
道蕃宣之寄裕民足國已睎晏恕之功宣化承流尚繼
龔黃之政悉心思報避寵何名
顯謨閣直學士知潭州充荆湖南路安撫使沈介
乞除一宫觀差遣不允詔
卿以正直之德肅乂之材尸我一方甫更數月威惠孚
洽左右率從胡為抗章乃欲引去委寄之重方兹仰成
其體朕懷勉安爾位所請宜不允
顯謨閣直學士知潭州充荆湖南路安撫使沈介
乞除宫觀不允詔
卿以盡護諸將之略而鎮拊湖湘以特立累朝之節而
表率郡國蓋其有本如是固已不令而行期年於兹治
效為最而乃洊陳奏牘力丐奉祠重念遠民方依善政
其綏厥位毋棄爾成所請宜不允
敷文閣直學士知太平州吳芾辭免除徽猷閣直
學士知隆興府恩命乞檢會前奏除一宫觀差遣
不允詔
昔漢氏得人之盛而以儒者通世務僅三人爾又不皆
出於正也不其難乎卿夙蘊儒學力持正論而踐揚中
外更閱繁劇窽卻立解芒刃不鈍非特以經術潤飾吏
事而已屬江西之謀帥舉閫外而付卿夫以才難如此
而卿乃欲退自暇佚其可乎哉所請宜不允
徽猷閣直學士知隆興府江南西路安撫使吳芾
乞許守本官職致仕不允詔
卿回翔禁塗望實益劭鎮撫方面恩威一新顧欲於未
至之年求遂其知止之計意雖甚切義不可從尚體朕
懷勉祇厥服所請宜不允
蔣芾辭免依典故給月俸之半差破隨行幹辦使
臣等恩命不允詔
卿懇避上宰願持親喪念難奪於至情已特從於勤請
若乃續廩庫之奉稍給戶庭之使令非獨示寵異之優
亦以嚴等殺之辨載在典故合於事宜雖卿素懷損挹
之誠不累於物矧今方在閔囏之際豈顧其私然此恩
章蓋存國體勉承眷意毋復固辭所請宜不允
蔣芾再辭免依典故給月俸之半并依格法指揮
差破隨行使臣等恩命依所乞詔
卿富經濟之業冠弼諧之司雖予寧三年蓋無貳亊而
式是百辟宜有優恩旣攷典章始頒詔旨乃勤累奏必
欲終辭重盭素懷勉從來諗惟眷注之良厚尤歎嘉之
靡忘所請宜依
新除端明殿學士簽書樞密院事梁克家辭免恩
命不允詔
卿學窮浩博識造淵微蚤冠冕於辰髦寖踐揚於禁路
出納惟允密贊邦家之宜從容以和益儲公輔之望俾
預聞於兵政蓋蔽自於朕心庶幾殫帷幄之謀亦以驗
詩書之效毋為謙挹其即欽承所請宜不允
端明殿學士簽書樞密院梁克家再乞解罷職任
退奉外祠不允詔
卿宏材敏識秉國機政惟事叢任重而夙夜不懈之故
以逢霧露之疾神明扶持亦且良已謁告旬日曾何足
言卿其節省思慮輔近湯液使遄有喜毋復以引去為
辭稱朕意焉所請宜不允不得再有陳請
新除敷文閣直學士依前成都潼川府䕫州利州
路安撫制置使兼知成都府晁公武辭免恩命不
允詔
朕惟祖宗時其自待制除守成都者往往進直學士之
職以遣之矧卿服在禁塗蔚為宿望任四路兵民之寄
積二年鎮撫之勞乃今進職蓋云晚矣又何辭焉所請
宜不允
端明殿學士新除荆南劉珙辭免除資政殿學士
恩命只令帶見今職名往知荆南不允詔
卿頃位樞府盡心公家見義必為守正不撓朕所未嘗
忘也荆居上流晉比分陜徒得君重副吾四支惟是端
明之職自明道復置訖元豐初無以舊弼為之者卿雖
無所增損殆未稱朕所以不忘賢德與今兹倚重之意
進一等蓋循故事初未有殊特褒賞加於卿也又何辭
焉所請宜不允
新除戶部侍郎楊倓辭免恩命不允詔
卿入踐省寺出擁使節理財之職更閱幾徧矣進貳民
部益觀來效若乃知取予之有道欲軍民之俱足能陳
此義實獲朕心勉務力行毋為退避所請宜不允
試吏部侍郎薛良朋乞檢會前奏除一在外宫觀差
遣不允詔
卿綽有文雅富於材猷雖三輔浩繁而一切治理載疇
政績擢寘禁塗旣付以銓綜之平亦需其獻納之益美
成在久豈日月以為功進思盡忠其夙夜而匪懈毋懷
故土而有遐心所請宜不允
新知太平州周操辭免除徽猷閣直學士恩命不
允詔
卿頃任言責凜有直聲晩登禁塗蔚為宿望勉從便郡
之請蓋示優賢之意學士之職初非踰等法所當得義
無可辭所請宜不允
新除吏部侍郎陳彌作辭免恩命不允詔
卿敏識足以察微宏才足以經遠夙夜匪懈知無不為
今之兵部職分而事簡非唐六典之舊矣念未能盡卿
所長也爰正貳卿之名俾司銓筦之重亟祇厥服益究
乃猷毋執謙詞以稽成命所請宜不允
劉章辭免除禮部侍郎兼侍讀恩命不允詔
故舊之義所以厚民風老成之人所以重國體惟兹二
者卿實兼之召置貳卿典司三禮卑以自牧雖陳引避
之辭直哉惟清其思選任之意所請宜不允
新除資政殿大學士致仕周葵辭免恩命不允詔
士之致其事者朕皆有以寵綏之矧卿德齒之尊輔弼
之舊朕所以貴德尚齒與夫優待大臣之意其可已乎
體予眷懷祇服新命永錫難老使士大夫有所矜式焉
所請宜不允
資政殿大學士知寧國軍府事錢端禮奏到任已
旬月年踰耳順乞復令奉祠退就閒館不允詔
卿世濟忠孝地兼親賢入參政機蓋實行於相事出布
德意亦自昔之名藩繫民具瞻與國同體宜盡股肱之
義益圖屏翰之勲而乃洊貢封章力求暇佚矧美成在
久豈旬月之足言而克壯其猷正耆賢之是賴勉安爾
位毋復他辭所請宜不允
顯謨閣學士提舉江州太平興國宫王師心乞致
仕不允詔
朕方貴德尚齒肆時耆壽俊往往不敢寧息賁然來思
卿宿德雅望而又近在輔郡朕獨未之識也雖以養疾
之便未能出從吾遊其可致為臣而遂已乎所請宜不
允
捧日天武四廂都指揮使安遠軍承宣使吳拱辭
免除兼知興元軍府事充利州路安撫使恩命不
允詔
朕惟乃父盡力百戰以保衛全蜀蜀人德之如甘棠思
召公也爾又能服父訓不違公忠潔廉是以士尤樂為
之用乃者即其駐軍之地付以牧守之重從民之欲因
勢之便用財之宜庶幾建一官而三物成焉往其欽哉
毋替朕命所請宜不允
降授安德軍承宣使成閔辭免復鉞恩命不允詔
卿自奮忠力洊更險艱間因人言久去近别雖稍遠於
舊秩猶退奉於祠官屬閫寄之是嚴難人才之匪易不
以一𤯝揜大德旣當念功安得壯士守四方豈若求舊
俾建元戎之節往臨京口之師非名器之爾私蓋事權
之宜稱其祇朕命益旣乃心所請宜不允
龍神衛四廂都指揮使廣州觀察使趙撙乞賜收
還特轉行一官恩命檢會近上奏劄辭許賜自便
不允詔
卿總戎於外宣力滋多特頒異恩升畀顯秩夫將帥之
義一於徇國故在易之巽進退志疑則利武人之貞以
治之今卿辭避新命而顧以去就進退為言豈其宜乎
其即欽承思所以稱所請宜不允
四川安撫制置使兼知成都府晁公武銀合夏藥
敕書
卿外分閫寄邈在坤隅載嘉鎮拊之勤方履炎歊之候
肆頒珍劑以示眷懷
觀文殿大學士兩浙東路安撫使史浩銀合夏藥
敕書
卿以輔相之崇任蕃宣之重屬炎歊之未艾念鎮拊之
良勤式示眷懷特頒珍劑
知樞密院事四川宣撫使虞允文銀合夏藥敕書
卿趨造於朝尚勤跋涉節宣其氣宜謹興居念方届於
炎曦肆特頒於良劑即期入勤以副具瞻
參知政事四川安撫使王炎銀合夏藥敕書
卿參翊政塗往釐蜀部旣捫參之艱險復觸熱之袢延
宜有分頒以資衛養
觀文殿學士福建安撫使汪澈銀合夏藥敕書
卿望冠樞庭任分帥閫惟閩山之多暑矧夏令之方炎
特頒劑和之良以助節宣之用
資政殿學士荆南路安撫使劉珙銀合夏藥敕書
眷西樞之舊德鎮南紀之上流旣觸熱以就塗方下車
而開府特頒良劑以示眷懷
御前諸軍都統制郭振王友直趙撙陳敏吳拱員
琦王琪楊欽御前諸軍副都統制張榮郭剛張青
郭諶王明銀合夏藥敕書
卿夙推將略外總師干有嘉守衛之勤方屬炎蒸之序
特頒良劑以示眷懷
資政殿大學士知寧國府錢端禮銀合夏藥敕書
卿以政府之崇任名藩之寄方對時之袢鬱其加意於
節宣爰命疾馳往頒良劑
觀文殿大學士兩浙東路安撫使史浩資政殿學
士知溫州王之望資政殿大學士知寧國府錢端
禮資政殿學士湖北安撫使劉珙銀合臘藥敕書
卿義均股肱任重藩屏屬冰霜之方凜念夙夜之良勤
宜有匪頒以資輔養
四川安撫制置使兼知成都府晁公武銀合臘藥
敕書
卿綏拊西南勤勞夙夜歲華云晏寒氣方凝特頒湯液
之良往助節宣之用
參知政事四川宣撫使王炎銀合臘藥敕書
眷吾輔弼撫彼西南道阻且長歲聿其莫特致精良之
劑式昭眷注之懷
御前諸軍都統制郭振王友直趙撙楊欽吳拱員
琦銀合臘藥敕書
總戎於外宣力為多方此沍寒念其勤勩式頒珍劑以
示優恩
御前諸軍副都統制張榮郭剛王明張青王承祖
秦琪銀合臘藥敕書
協贊元戎訓齊勁旅匪頒之寵沾丐惟均以慰勤勞式
昭眷撫
鎮江府都統制成閔銀合臘藥敕書
起從祠館外總師屯方卜啟行屬當寒凜特頒珍劑以
示眷懷
武鋒軍都統制陳敏銀合臘藥敕書
輟從環列外總師屯受命云初祁寒方凜特頒珍劑以
示眷懷
正月一日賜金國賀正旦人使入賀畢歸驛御筵
口宣
三元之慶萬物皆春眷乃皇華賜之宴樂其承寵渥以
對休嘉
正月三日賜金國賀正旦人使内中酒果口宣
歲律方新春寒尚冽眷言使傳畱止都郵爰致甘滋俾
諧燕衎
正月四日賜金國賀正旦人使玉津園射弓弓箭
例物口宣
卿等循聲而發克謹於容儀承篚是將俾頒於器幣豈
惟適用蓋以旌能
金國賀正旦人使玉津園射弓御筵口宣
卿等新元展慶暇日出遊射不主皮蓋云和志宴有折
俎庸以示慈
金國賀正旦人使玉津園射弓酒果口宣
眷爾新華遊於禁籞奠而後發樂且有儀式嘉審固之
能往致芳甘之品
玉津園射弓賜酒果口宣
射以觀德樂且有儀載惟終日之勤特致上尊之賜仍
加果實以助燕私
正月六日賜金國賀正旦人使朝辭歸驛御筵口
宣
乃眷使華已辭軒陛即其舍館錫以燕差蓋軫念於勤
勞俾從容於衎樂
又
卿等趨庭告至整駕將行毋疾其驅尙少畱於信宿旣
醉以酒式昭示於惠慈
金使赴闕賜被褥鈔鑼口宣
寒律云初使華來蔇念久勤於道路方入愒於都郵爰
致頒宣以昭眷渥
賜生餼口宣
眷言使節戾止都郵俾致餼牽式昭寵賚庶幾飽德亦
足忘勞
賜内中酒果口宣二首
脩塗滋久授館云初錫以醇醪副之佳實出於内府時
乃異恩
使介之華少畱於闕下芳甘之品特出於禁中式致匪
頒以昭寵異
賜金國賀正旦人使大銀器口宣
春元均慶鄰好修和載嘉四牡之勤特賜中金之器兹
惟優異其克欽承
大金賀正旦使到闕平江府賜御筵口宣
遠會春元來臨近甸言念風霜之冽不勝道路之勞特
示燕慈以將恩渥
大金賀正旦使到闕赤岸賜御筵口宣
使節飛華國函修睦近在郊關之外想多川陸之勞式
示燕慈欽承至意
赤岸賜金使御筵口宣
使節倭遲亦云勤勩都門密邇諒切欣愉其頒式宴之
恩以示勞來之意
賜金國賀正旦人使朝辭訖歸驛酒果口宣
卿等入辭法座出憩賓郵念將命之良勤矧就塗之非
久洊加錫予以示眷存
賜金國賀正旦人使回程龍鳳茶餅金鍍銀合口
宣
靈卉之英建谿所貴兹惟絶品非止常珍眷使節之言
歸庶槖裝之增賁
赤岸賜金國賀正旦人使回程御筵口宣三首
卿等聘儀告畢使節言還出舍於郊將復勤於跋履旣
醉以酒尚少盡於從容
卿等已事而竣兹復祇於遠役式燕以衎宜少駐於近
郊尚體眷懷庶亡勞勩
華正展會信使遄歸方臨修陸之勞宜有祖筵之盛庸
將嘉禮以示至懷
赤岸賜金國賀正旦人使酒果口宣
卿等還車言邁甫出宿於近坰飲酒孔偕尙少畱於祖
帳復頒芳旨益厚眷存
平江府賜金國賀正旦人使回程御筵口宣
卿等肅持使節已畢慶儀指燕路以言還至吳門而少
愒申加燕勞尙體眷存
鎮江府賜金國賀正旦人使回程御筵口宣
卿等將命還轅經塗會府屬當寒凜亦旣勤劬爰錫宴
私以昭眷渥
盱眙軍賜金國賀正旦人使回程御筵口宣
卿等畢使言歸征塗云久兹焉弭節行即渡淮尙少遲
回於胥燕樂
鎮江府賜金國賀會慶節人使銀合茶藥口宣
誕節甫臨使華來聘冐風霜之凄勁涉川路之悠長特
致匪頒式昭眷撫
鎮江府賜御筵口宣
眷惟使節來會誕辰適旣濟於濤江方少休於候館往
頒燕衎庸慰勤榮
赤岸賜金使酒果口宣
遠勤信節來展慶儀行即扣關俾伸廷勞載頒芳旨以
助燕私
賜金使上壽畢歸驛御筵口宣
誕辰紀節信使造庭進退周旋見容儀之有恪飲食燕
樂示吉慶之惟鈞
歸驛賜酒果口宣二首
載嘉使介入覲闕庭已虔致於慶儀復即安於公館宜
推好賜以表眷懷
誕節均歡使軺修聘俾之授館行且經旬洊致芳甘式
將眷渥
文定集卷八
