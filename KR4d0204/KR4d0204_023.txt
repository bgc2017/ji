文定集卷二十三
宋汪應辰撰
誌銘
顯謨閣學士王公墓誌銘
公諱師心字與道世為婺州金華人曾祖惟堯故不仕
祖本故贈宣教郎考登承議郎贈特進妣陳氏太原郡
夫人公幼敏悟強記而靜重如成人未冠游鄉校數試
藝有聲登政和八年進士第授迪功郎海州沭陽縣尉
時承平久郡縣無備河北劇賊宋江者肆行莫之禦旣
轉掠京東徑趨沭陽公獨引兵要擊于境上敗之賊遁
去詔改承奉郎監信州汭口排岸丁外内艱服除紹興
元年知福州長溪縣政事詳明民便安之盜起建寧官
軍由永嘉浮海入閩討之道長溪供億百出倉卒間皆
不擾而辨宣撫使賢之併以治狀聞除太府寺丞尋例
罷職事官之待闕者除幹辦諸司審計司行大理寺丞
九年金人以侵疆來歸詔簽書樞密院事之臣往使陜
西宣諭德意辟公幹辦公事時多謂和好可久公贊畫
之際力陳敵必渝盟宜蚤為備初大食國遣滿亞里入
貢而廣東市舶司例計置回賜官吏竝緣侵刻訟久不
決詔公同御史往廣州卽訊獄乃竟除將作少監遷樞
密院檢詳諸房文字右司左司郎中十三年郊祀以為
提點一行事務遷權工部侍郎充大金賀生辰使還未
幾出知袁州公勤于吏事動有繩墨州素匱乏公撙節
浮濫檢柅欺隱久之廩庫盈溢方秦丞相用事監司郡
守類獻羡餘以希進或謂公盍獻諸公笑不答則以貸
貧民之逋租者猶沛然有餘積也尋提舉江州太平興
國宮二十三年浙東大旱衢州飢民嘯聚雖頗捕獲猶
未定則起公知州事公鎮以安靜民復安堵如故時士
大夫往往以告訐為功通判州事汪召錫掎摭宗室令
衿語言以為謗訕公聞而勸止之不聽令衿謫居汀州
且置獄通判迫其行人無敢過門者公獨遣人慰安而
隂調護之除知瀘州中途改知洪州充江南西路安撫
使轉運判官張常先箋注前帥張宗元所與張丞相詩
言于朝欲并中之獄辭所連逮百餘家公隨事救庇賴
以免者為多會秦丞相薨事亦熄上躬攬權綱一新政
事凡昔之無良其挾持附離以逞者次第譴斥于是公
獨以不倚見知除敷文閣待制知荆南府荆湖北路安
撫使湖南凋敝久流逋未復公悉力拊摩戸口日增奏
言湖南上流重地而兵力單弱頃年茶商弄兵一道騷
然乞分鄂渚重兵留屯以示形勢從之召為戸部侍郎
上勞問甚渥且曰卿以不附秦檜故去國久朕知卿未
嘗忘也公因奏宜塞倖門開言路上語及國用公謂生
財不如節用所條陳甚悉又言鄂渚戍兵市馬北境宜
禁止之以窒邊釁鼎澧歸峽産茶民私販入北境利數
倍自知盭法不復顧藉因自棄為盜由引錢太重貧不
能輸故抵此乞别創憑由輕立引價旣開其衣食之門
民必悔過改業庶幾化誘愚民消弭羣盜上然之遷給
事中兼詳定一司敕令兼侍讀遷權吏部尚書進讀三
朝寶訓終篇公奏祖宗創業垂統所以長慮卻顧為子
孫萬世計甚備熙寧大臣私意改作流毒至今不可不
監又奏帝王之于史其要在于觀得失究治亂今進讀
漢書願摘切于治體者讀之詔可公從容進退所以致
盡規之義者前後非一懇切詳盡上皆嘉納焉二十八
年浙東水災上憂之以公為顯謨閣直學士知紹興府
事兼浙東安撫使旣至詢究疾苦寬逋責賑乏絶民以
不流亡顯仁皇后菆宮事畢進顯謨閣學士時有獻議
者持隂陽家說欲于菆宮舊禁之外廣立四隅以二十
里為禁域其間墳墓當徙者殆且干數公具奏言其不
便詔遣御史按驗獲免者七百六十有竒薦獻之物舊
取于民公謂聖孝通于神明薦獻極其誠敬豈宜使民
勞費請以上供錢給其直從之和買繒絹以貲産為多
寡之差而縣各不同會稽偏重尤甚公奏請捐之後亦
略如公言三十年知福州充福建路安撫使時敵有渝
盟入塞意道路洶洶公早夜憂念至忘寢食條上三事
一曰求人材謂任賢使能乃自治之要願委宿望實才
以籌邊二曰通下情謂建炎維揚之難起于臣下壅蔽
敵壓境而不知今當以為戒三曰擇將帥謂朝廷宿將
軍中新進不為無人願加簡拔復移書執政以蜀遠緩
急不能相應請增重帥臣之權使得以便宜從事又請
推行州縣巡社法以防盜賊朝廷悉施行之汀州鬻鹽
峻暴民驚擾嘯聚州輒遣兵捕戮復疑平民與關通械
繫之欲論以重辟錄事參軍劉師尹爭不能得致仕去
公移文釋其囚薦師尹于朝于是州之守貳皆坐罷而
師尹復仕今上隆興元年提舉江州太平興國宮二年
知湖州時水旱之餘疾疫大作道殣相屬公旣為粥以
食餓者又遣僚屬勸分多所全活乾道元年提舉江州
太平興國宮再上章告老乃進左朝奉大夫致仕五年
十有二月戊戌薨于里第年七十有三詔贈特進六年
十有一月甲申葬于金華惠日鄉常樂寺之東原公娶
曹氏封淑人六子渙右通直郎前權通判寧國府事㳘
右宣教郎前福建路提舉市舶司幹辦公事浤右承事
郎新兩浙西路提點刑獄司幹辦公事出後公之長兄
師醇注右迪功郎新監行在太平惠民局淑先亡汾右
承務郎三女適仕族孫男七人柄右承務郎楷杞柟梓
樾朴孫女十二人曾孫男一人公敦厚寬裕詞氣穆然
不見喜愠遇事精詳必審其可而後發不為表襮以求
赫赫拊兄之孫如己子族女之貧不能行者皆使之有
歸雖自奉養儉薄而親舊困乏皆周之久益不厭旣退
居自號適翁所著詩文章奏藏于家自公仕宦五十餘
年間世之變故多矣士方隨時炎涼而為之俯仰竭其
巧力以趨勢射利其他一切不暇顧恤也公更閱夷險
出入中外恬靜凝重雅有常德表裏相副終始如一而
從容進退自適其適康寧壽考鬱為宿望洪範所謂福
者殆無憾焉觀公之本末其念慮操履所以感應召致
夫豈偶然者哉銘曰
恂恂王公率履由衷不矯為異不阿為同在西柄臣欲
人同已利誘威脅翕然風靡時方掊克爭進羡餘公散
其積代民逋租時方告訐人莫自堅公獨哀矜勸以無
然皇明獨斷屛除羣邪公以不倚帝庸褒嘉國計之重
爾其開闔朕命之嚴爾其出納乃侍經席乃長天官乃
眷大邦于蕃于宣寒暑貿遷誰能不移中外出入誰能
具宜公惟一意秉此常德更閱事變其儀不忒進退有
餘壽考且寧歸安斯丘始終哀榮天道與善人或疑之
視履考祥其觀此詩
龍圖閣學士王公墓誌銘
公諱十朋字龜齡姓王氏温州樂清人曾祖信祖格父
輔父以公貴贈左朝散郎母萬氏贈碩人其先自錢塘
徙至朝散公始業儒有聲公少穎悟強記博覽為文頃
刻數千言事親盡孝其居鄉進止取予必以義後學師
尊之旣入太學多士皆推敬焉太上皇帝躬攬權綱更
新政事紹興二十七年策進士于廷詔對策中有指陳
時事鯁亮切直者竝置上列無失忠讜無尚諂諛稱朕
取士之意旣而攷官以公所對進上臨定其文以為經
學淹通議論純正可第一及唱名則公也士論翕然稱
愜詔益嚴銷金鋪翠之禁且以交阯所貢翠羽焚于通
衢實自公發之授左承事郎簽書建康軍節度判官廳
公事又詔王十朋係朕親擢第一人欲試以民事尙待
遠缺可特添差紹興府簽判秩滿除祕省校書郎尋兼
建王府小學教授時北人且背盟朝廷疑之猶未敢誦
言為備公因輪對力陳其不可無備者且曰禦戎之策
莫急于用人用人之要莫先于人望今若内若外士大
夫軍民咸謂有天資忠義才兼文武可為將相者有長
于用兵士卒樂為用可為大帥者或寘散地或守遠郡
願陛下起而用之可以作士氣寢敵謀又言三衙管軍
或久而不代兵柄在手利權財賂又皆入其門且其官
至三公樞密所以節制諸將者乃班其下倒置如此其
能節制之乎併及諸軍承受皇城邏卒之弊其他指陳
率人所難言者公之將有言也人皆危之而上特開納
焉既而罷諸軍承受邏卒亦加戢更定樞密與管軍班
次管軍亦引去邊備益嚴舊人相繼復用自昔人臣論
一事或章十數上或合衆力爭不能回公以一言悟意
而事皆次第罷行于是天下仰上之聰明大度虚懷從
諫非徒優容之而已然大臣有不樂者公亦數求去除
著作佐郎罷其兼職公以求去得遷力辭不許久之除
大宗正丞仍待次尋得請主管台州崇道觀今上即位
除知嚴州未赴間召對公奏言太上皇帝非耄期倦勤
之時而以天下授之陛下賢于堯舜遠矣陛下所以仰
副太上付託者當何如舜重華協于帝然八元八愷堯
未及舉而舜舉之四凶堯未及去而舜去之今社稷之
大安危民生之大休戚人材之大進退朝廷之大刑賞
其所當行者宜若舜之所以協于堯而行之以彰太上
知子之明以盡陛下繼述之道又言今和戎與戰守之
議未決臣謂或戰或守當相時進退而和決不可議也
又言右相虚位天下拭目觀陛下此舉必諸大夫國人
皆曰賢然後用之可也不可非其人以失天下望除司
封員外郎兼國史院編修官又兼崇政殿說書除國子
司業諸生固已迎服矣而公于學校事其細微曲折皆
粲然前知所舉措無不當人心者會詔百官言事公上
疏以為百官進退者大臣之職論思獻納者侍從之職
正朝廷紀綱者臺諫之職今居其位者往往不舉其職
宜有以董正之雖然此特人臣之職也而人主有大職
事曰任賢曰納諫曰賞罰其言反覆詳盡切于時務上
覽而嘉之即召公與工部侍郎張闡對便殿從容論天
下事甚衆請退復留者再賜坐賜酒又賜御書隆興元
年四月除起居舍人改兼侍讀公與左史同奏史職之
廢壊者其一曰起居注錄本進呈非古欲勿進其二曰
雖侍立而在殿東南隅未嘗聞天子德音如二府自有
時政記其餘臣僚登對欲許令史官侍立其三曰後殿
侍立而前殿則否于義無據欲前殿侍立其四曰直前
奏事欲不必豫牒閤門及候班次皆從之越月除侍御
史公素以剛毅正直稱天下至是人皆曰眞御史矣公
益自任以當世之重大抵以定國論正人心為本而去
其害治者不屑屑于細故也江淮都督府出師進取宿
州敵悉衆來爭我師退守淮都督張公浚上表自劾公
奏曰臣自總角在草茅間聞強敵入中國痛心疾首義
不戴天臣素不識張浚聞其天姿忠義誓不與敵俱生
實敬慕之頃以館職輪對首言敵情不測乞用浚等既
而敵果大入太上皇帝親征遣浚知建康府陛下即位
因以江淮都督之任委之天下皆以為當臣去冬被召
至闕前後進對皆以為恢復大計仰贊聖斷又乞陛下
勿貳以濟大業浚遣二將取靈壁虹縣宿州降三大將
一月三捷議者皆服陛下任浚為難及王師不利横議
蠭起臣嘗奏陛下用兵為祖宗陵寢而舉為二百年境
土而舉為中原弔民伐罪而舉與古帝王好大喜功開
邊生事不同投機而進知難而退益當内修政事俟時
而動陛下剛明果斷規模固已素定然異論紛紛不肯
置浚今浚既待罪臣豈可尚居風憲之職欲望正臣妄
言之罪特加竄殛詔以公權吏部侍郎辭不拜乃以集
英殿修撰知饒州乾道元年七月移知䕫州尋除敷文
閣待制三年七月移知湖州未幾得請提舉江州太平
興國宮才數月起知泉州進直學士又移知台州公以
病力辭且乞致仕乃復提舉太平興國宮七年三月除
太子詹事召旨敦趣公力疾造朝上特御選德殿而公
足弱不能趨召給扶減拜且賜坐又詔權免朝參又遣
使以告及金帶就賜公三上章乞致仕乃詔以龍圖閣
學士致仕命下而公薨矣寔七月丙子也享年六十上
聞嗟悼賻卹有加令兩淛路轉運司給葬事公積階至
左朝奉郎封樂清縣開國男至是贈左朝散大夫遺戒
喪事毋得用佛老教諸孤行之以十有二月丙午葬公
于縣之左原白阡碩人賈氏有賢行先公二年卒至是
合祔焉男三人聞詩聞禮皆太學生孟丙早卒公兩遇
郊祀恩皆奏其弟故二子皆未仕女二人長嫁進士錢
萬全次許嫁賈梓孫男四人公立朝議論出處大節既
如此矣初公以文學先天下人謂其于吏事未必數數
然也而自為郡左遇事不苟民有訟久不決多走諸司
乞委公雖文書填委公一一繙閱不以付吏審核情偽
參用經律所與奪人皆厭伏其治郡既以廉潔公正率
其下間有為不善者則反復告戒誠意篤至人亦有恥
故未嘗按吏為文勸導百姓以遷善遠罪之意有爭訟
則曉以義理多退聽者故鞭扑罕用事至立斷其甚不
得已乃推鞫亦不淹繫故獄屢空未嘗遣官吏至縣而
人素信服事亦舉利有可以予民者予之輸租使自操
概而用度有節故財亦足月率兩詣學宮延見諸生從
容誨誘且以詢究郡政饒久旱公下車即雨湖久雨傷
稼公入境卽霽每罷郡士民涕泣遮擁不容去或借留
于部使者旣不得則奔走道路或越境不忍别者泉人
聞公喪會哭于開元僧舍又立祠堂以事之近世為政
得人心未有如公比者公有梅溪前後集五十卷尙書
春秋論語孟子講義皆指授學者未成書也公于文專
尚理致不為浮虚靡麗之詞其論事章疏意之所至展
發傾盡無所回隱尤條鬯明白蓋自漢氏尊用儒術而
士或飾詐或阿諛取容至于守節死義能為國重則未
必以儒名者世遂以儒相靳若公之學問粹然一出于
正謹守而力行之義之所在疾趨徑前未嘗以利害毫
髮顧避更閱夷險特立不回施于政事左右具宜信乎
其有本如是也嗚呼此眞所謂儒者耶銘曰
漢廷用儒黯獨戅樸淮南憚之謀不敢作謂公孫輩發
蒙振落儒豈不用其效奚若孰知其故鼠腊非璞公之
節義視黯無怍屹然立朝作世郛郭正色凜凜危言諤
諤招之不前麾之不卻猛虎在山衛及藜藿出守四郡
治行皆卓問胡為然非智之鑿聖有謨訓守約施博惟
其躬行粹美無駁道固如是不由外鑠于彼汲直如玉
而琢我為銘詩以表儒學人雖云亡尚有榘彠
柴君墓誌銘
左迪功郎復州州學教授柴端義以書抵余曰端義不
天生四月而孤叔父實長養教誨之今叔父死矣欲報
之德昊天罔極謹狀叔父行實授諸執事者惟先生幸
而銘之庶幾叔父雖死而不朽也余于是取其言次序
之君諱淵字益深其先自衢之江山徙信之永豐曾祖
觀國父震皆不仕君事親以孝聞撫育孤姪與其子無
間閨門之内和樂而肅靜鄉人亦愛敬之連遭二親喪
足不入私室哭泣幾失明蓋君所從遊多一時名儒講
究經旨以躬行為本故其行如此旣去喪年踰四十卽
不復應進士舉乾道八年二月甲子卒年五十有五娶
徐氏男端禮端善端智長女適陳舜鄰次適黃仁聞黃
氏者先卒孫男女二人諸孤以九年十二月庚申葬君
于永豐之宅山銘曰
觀端義之于叔父知君之子其兄子也又知君之事親
孝故如此也學而能行夫又奚病雖曰不仕是亦為政
樞密院計議錢君嬪夫人呂氏墓誌銘
婦人德止于柔順職止于饋祀為善作儀則以為戒昔
之表著内德形于歌詠聖人次之以首國風不過曰能
自防能循法度能不失職而已至于高節烈志往往多
出于一時之不幸不獲已而有見于外雖非人情之可
願而世之君子必且稱道而特書之夫以死生之變交
爭于前陵遽顚沛乃能審夫所惡有甚于死而患有所
不辟此烈丈夫之所難而一婦人或能之則夫君子之
所以稱道而特書之者豈獨為婦道之勸而已哉以余
所聞若夫人呂氏其不幸而類此者歟靖康間戎事起
所至艱梗夫人偕其家避地來南屬渡漢沔而潰兵有
以譏禁為名因而鹵掠其間無所不至者夫人猝遇之
懼不免焉自投于水以誓義不汚賊賊相顧駭愕因解
去旁舟亦賴以全相與感夫人之義畢力圖救竟以得
活夫可幸以不死而能必死自處以必死而未必死所
為雖失其身而有不顧者以生之可求也而死生果不
可以避就其自為計亦惑矣况舍生取義不問其何如
者耶觀夫人之事愚者足以辨惑懦者足以有立志矣
夫人其先東萊人至高祖文靖公三相仁宗始賜第京
師曾祖諱公著以司空平章軍國事祖諱希純嘗任中
書舍人追復寶文閣待制父諱聰問右朝請大夫直祕
閣夫人十有八而嫁為右朝奉郎錢受之之妻呂氏仍
世相家而錢呂世婣也夫人不以貴與故自挾所以承
上接下惟謹旣而天下未定轉徙道路數千里﨑嶇山
谷間人不堪其憂錢君流落于下位嘗一為樞密院計
議官不旬歲而罷自是閒居且十年生理日落而夫人
躬服儉勤經紀家事無不自得之色觀其所以處生死
者如此則貧富通塞之際固其所優者歟累封至安人
以紹興十八年三月二日卒于袁州享年四十九男三
人曰箴右迪功郎曰某曰藏女一人孫男曰史以其年
四月九日葬于袁之宜春縣湖崗里計議君狀夫人行
事而屬銘干余余讀之而歎曰此夫世之君子所為稱
道而特書之者況余與計議君交遊之舊而又以見屬
者乎銘曰
呂氏之盛實始文靖典型之遺女有卓行見危靡他處
約何病其死有義其生有命曷觀于斯惟命之聽
夫人汪氏墓誌銘
夫人吾姊也姓汪氏信州玉山人父諱某贈通議大夫
母魯氏追封淑人夫人年十有九嫁同縣程昂躬儉服
勤人所難堪而夫人安之性質直未嘗偽色辭以欺人
也蓋嘗曰吾老且衰欲致家事而自佚矣人亦以為宜
饗其報皆未及而以乾道六年九月己丑卒年六十有
三子男三人長克勤次克和蚤卒次克成孫男八人女
三人其孤將以七年十有二月壬寅葬夫人于玉山之
塘田社來請銘嗚呼某哭吾兄甫期月而又哭吾姊也
孑然此身雖幸而僅存亦何聊哉銘曰
其艱其勤以終其身咨爾後人尚能顯其親
文定集卷二十三
