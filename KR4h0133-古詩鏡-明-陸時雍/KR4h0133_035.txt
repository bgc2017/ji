







　　欽定四庫全書

　　古詩鏡巻三十五

　　明　陸時雍　編

　　樂章第三

　　北周

　　庾信

　　(庾信樂章疏達條暢絶去陳言布茲新令于雅頌則不足于詞章則有餘矣)

　　祀圜丘歌十二首


　　(隋書樂志曰周閔帝受禪居位日淺明帝雖革魏氏之樂而未臻雅正天和元年武帝初造山雲舞
以備六代南北郊雩壇太廟禘祫俱用之六舞者大夏大濩大武正徳武徳山雲也于是正定雅音
為郊廟樂宣帝嗣位皆循用之)

　　昭夏(降神)

　　重陽禋祀大報天丙午封壇肅且圜孤竹之管雲和弦
神光來下風肅然王城七里通天臺紫微斜照影徘徊
連珠合璧重光來天䇿蹔轉鈎陳開

　　皇夏(皇帝入門)


　　旌廻外壝蹕靜郊門千乘按轡萬騎雲屯藉茅無咎掃
地唯尊揖讓展禮衡璜節歩星漢就列風雲相顧取法
于天降其永祚

　　昭夏(俎入)

　　日至大禮豐犧上辰牲牢修牧繭栗毛純俎豆斯立陶
匏以陳大報反命居陽兆日六變鼔鐘三和琴瑟俎竒
豆偶惟誠惟質

　　昭夏


　　貟玉已奠蒼幣斯陳瑞形成象璧氣含春禮從天數智
總圎神為祈為祀至敬咸遵

　　皇夏(皇帝升壇)

　　七星是仰八陛有憑就陽之位如日之升思䖍肅肅致
敬繩繩祝史陳信𤣥象斯格惟類之典唯靈之澤幽顯
對揚人神咫尺

　　雲門舞(初獻)

　　獻以誠鬱以清山罍舉沈齊傾惟尚饗洽皇情降景福

通神明

　　雲門舞(初獻配帝)

　　長丘逺歴大電遙源弓藏高隴鼎没寒門人生于祖物
本于天奠神配徳迄用康年

　　登歌(初獻及獻配帝畢奏)

　　嵗之祥國之陽蒼靈敬翠雲長象為飾龍為章乘長日
坯蟄户烈雲漢迎風雨六呂歌雲門舞省滌濯奠牲牷
鬱金酒鳯凰樽廻天睠顧中原


　　皇夏(飲福酒)

　　國命在禮君命在天陳誠唯肅飲福唯䖍洽斯百禮福
以千年鈎陳掩映天駟徘徊雕禾飾斚翠羽承罍受斯
茂祉從天之來

　　雍夏(撤奠)

　　禮将畢樂将闌廻日轡動天關翠鳯搖和鸞響五雲飛
三歩上風為馭雷為車無轍迹有煙霞暢皇情休靈命
雨留甘雲餘慶


　　皇夏(就望燎位)

　　六典聯事九司咸則率由舊章于焉允塞掌禮移次燔
柴在焉烟升玉帛氣斂牲牷休氣馨香膋芳昭晰翼翼
䖍心明明上徹

　　皇夏(還便殿)

　　玉帛禮畢神人事分嚴承乃睠瞻仰廻雲輦路千門王
城九軌式道移候司方廻指得一惟清扵萬斯寧受茲
景命于天告成


　　祀方澤歌四首

　　昭夏(降神)

　　報功隂澤展禮𤣥郊平琮鎮瑞方鼎升庖調歌絲竹縮
酒江茅聲舒鐘鼔器質陶匏列燿秀華凝芳都荔川澤
茂祉丘陵容衞雲飾山罍蘭浮汎齊日至之禮歆茲大
祭

　　昭夏(奠玉帛)

　　曰若厚載欽明方澤敢以敬恭陳之玉帛徳包含養功

藏靈迹斯箱既千子孫則百

　　登歌(初獻)

　　質明孝敬求隂順陽壇有四陛琮分八方牲牷蕩滌蕭
合馨香和鑾戾止振鷺來翔威儀簡簡鐘鼓喤喤聲和
孤竹韻入空桑封中雲氣坎上神光下元之主功深葢
藏

　　皇夏(望坎位)

　　司筵撤席掌禮移次廻顧封壇恭臨坎位瘞玉埋俎藏

芬斂氣是曰就幽成斯地意

　　祀五帝歌十二首

　　皇夏(奠玉帛)

　　嘉玉惟芳嘉幣惟量成形惟禮禀色隨方神班其次嵗
禮惟常威儀抑抑率由舊章

　　皇夏(初獻)

　　惟令之月惟嘉之辰司壇宿設掌史誠陳敢用明禮言
功上神鈎陳旦闢閶闔朝分旒垂象冕樂奏山雲将廻

霆䇿蹔轉天文五運周環四時代序鱗次玉帛循廻樽
俎神其降之介福斯許

　　青帝雲門舞(以下竝初獻奏)

　　甲在日鳥中星禮東后奠蒼靈樹春旗命青史候鴈還
東風起歌木徳舞震宮泗濵石龍門桐孟之月陽之天
億斯慶兆斯年

　　配帝舞

　　帝出于震蒼徳于神其明在日其位居春勞以定國功

以施人言從配祀近取諸身

　　赤帝雲門舞

　　招搖指午對南宮日月相會實沈中離光布政動溫風
純陽之月樂炎精赤雀丹書飛送迎朱弦綘鼓罄䖍誠
萬物含養各長生

　　配帝舞

　　以炎為政以火為官位司南陸享配離壇三和實俎百
味浮蘭神其茂豫天歩艱難


　　黄帝雲門舞

　　三光儀表正四氣風雲同戊已行初厯黄鍾始變宮平
琮禮内鎮隂管奏司中齋壇芝曄曄清野桂馮馮夕牢
芬六鼎安歌韻八風神光乃超忽嘉氣恒葱葱

　　配帝舞

　　四時咸一徳五氣或同論猶吹鳯凰管尚對梧桐園器
圜居土厚位總配神尊始知今奏樂還用我雲門

　　白帝雲門舞


　　肅靈兑景承配秋壇雲高火落露白蟬寒帝律登年金
精行令瑞獸霜耀祥禽雪映司藏肅殺萬寳咸宜厥田
上上收功在斯

　　配帝舞

　　金行秋令白帝朱宣司正五雉歌庸九川執文之徳對
越彼天介以福祉君子萬年

　　黒帝雲門舞

　　北辰為政𤣥壇北陸之祀員官宿設𤣥璜浴蘭坎徳隂

風御寒次律将廻窮紀微陽欲動細泉管猶調扵隂竹
聲未入扵春弦待歸餘扵送厯方履慶扵斯年

　　配帝舞

　　地始坼虹始藏服𤣥玉居𤣥堂沐蕙氣浴蘭湯匏器潔
水泉香陟配彼福無彊君欣欣此樂康

　　五聲調曲二十四首

　　序曰元正饗會大禮賔至食舉稱觴薦玉六律既從
八風斯暢以歌大業以舞成功


　　宮調曲五首

　　氣離清濁割元開天地分三才初辨正六位始成文繼
天爰立長安民乃樹君其明廣如日其澤厚如雲惟昔
我文祖撥亂拒謳歌三分未撫運八百不陵河禮敷天
下信樂正神人和風塵行息警江海欲無波

　　我皇承下武革命在君臨應圖當舜玉嗣徳受堯琴泥
首多推運陽城有讓心就日先知逺觀淵早見深𤣥精
實委御蒼正乃皆平履端朝萬國年祥慶百靈玉帛咸

觀禮華戎各在庭鳯響中夷則天文正玉衡皇基自天
保萬物乃由庚

　　握衡平地紀觀象正天樞祺祥鍾赤縣靈瑞炳皇都更
受昭華玉還披蘭葉圖金波來白兔若木下蒼烏玉斗
調元協金沙富國租青丘還擾圃丹穴更巢梧安樂新
成慶長生百福符

　　明明九族序穆穆四門賓陰陵朝北附蟠木引東臣澗
途求版築溪源取釣綸多士歸賢戚維城屬茂親貴位

連南斗高榮據北辰迎時乃推策司職且班神日月之
所照霜露之所均永從文軌一長無外户人

　　鬱盤舒棟宇崢嶸侔大壮拱木詔林衡全模徴梓匠千
櫨綺翼浮百栱長虹抗北去邯鄲道南來偃師望龍首
載文㮰雲楣承武帳居者非求隘卑宮豈難尚壮麗天
下觀是以從蕭相

　　變宮調二首

　　帝遊光出震君明擅在離巖廊惟眷顧欽若尚無為龍

穴非難附鸞巢欲可窺具茨應不逺汾陽寧足隨烝民
播植重溝洫劬勞多桑林還注雨積石遂開河明徴逢
永命平秩值年和更有薫風曲方聞晨露歌

　　移風廣軒厯崇徳盛唐年成文興大雅出豫動鈞天黄
鍾六律正閶闔八風宣孤竹調陽管空桑節雅弦舞林
鸞更下歌山鳯欲前聞音能辨俗聽曲乃思賢感物觀
治亂心恒防未然君子得其道太平何有焉

　　商調曲四首


　　君以宮唱寛大而謨明臣以商應聞義則可行有熊為
政訪道于容成殷湯受命委任于阿衡忠其敬事有罪
不逃刑誦其箴諫言之無隠情有剛有斷四方可以寜
既頌既雅天下乃升平專精一致金石為之開動其兩
心妻子恩情乖苟利社稷無有不盡懐昊天降祐元首
唯康哉

　　百川俱會大海所以深羣材既聚故能成鄧林猛虎在
山百獸莫敢侵忠臣處國天下無異心昔我文祖執心

且危慮驅剪豺狼經營此天歩今我受命又無敢逸豫
惟爾弼諧各可知兢懼

　　禮樂既正神人所以和玉帛有序志欲靜干戈各分符
瑞俱誓裂山河今日相樂對酒且當歌道徳以喻聽撞
鐘之聲神姦不若觀鑄鼎之形酆宮既朝諸侯于是穆
岐陽或狩淮夷自此平若渉大川言憑于舟檝如和鼎
實有寄于鹽梅君臣一體可以靜氛埃得人則治何世
無奇才


　　風力是舉而台階序平重黎既登而天地位成功無與
讓銘太常之旌世不失職受騂毛之盟輯瑞班瑞穆穆
于堯門惟翰惟屏膴膴于周原功成而治定禮樂斯存
復子而明辟姬旦何言

　　角調曲二首

　　止戈見于絶轡之野稱伐聞于丹水之征信義俱存乃
先忌食五材並用誰能去兵雖聖人之大寳曰位實天
地之大徳曰生涇渭同流清濁異能琴瑟並御雅鄭殊

聲擾擾烝人聲教不一茫茫禹跡車軌未并志在四海
而尚恭儉心包宇宙而無驕盈言而無文行之不逺義
而無立勤則無成惻隠其心訓以慈恵流宥其過哀矜
典刑

　　匡贊之士或從漁釣雲雨之才乍嘆幽谷尋芳者追深
徑之蘭識韻者探窮山之竹克明其徳貢以三事樹之
風聲言于九牧恊用五紀風若從事農用八政甘作其
榖殊風共軌見之周南異畆同穎聞之康叔祁寒暑雨

是無胥怨天覆雲油滋焉滲漉幸無謝上古之淳人庶
可以封之于比屋

　　徵調曲六首

　　乾坤以含養覆載日月以貞明照臨達人以四海為務
明君以百姓為心水波瀾者源必逺樹扶踈者根必深
雲雨取施無不洽廊廟求才多所任

　　淳風布政常無欲至道防人能變俗求仁義急于水火
用禮譲多于菽粟屈軼無佞人可指獬豸無繁刑可觸

王道蕩蕩用無為天下四人誰不足

　　聖人千年始一生黄河千年始一清攝提以之而從紀
玉燭于是而文明東南可以補地闕西北可以正天傾
浮黿則東海可厲運鍤則南山可平衆仙就朝于瑤水
羣帝受享扵明庭懐和則韎任並奏功烈則鐘鼎俱銘
三光以紀物成形四時以裁成正位雷風大山岳之響
寒暑通隂陽之氣武功則六合攸同文教則二儀經緯
有道則咸浴其徳好生則各繁其類白日經天中則移

明月横漢滿而虧能虧能缺既無為雖盈雖滿則不危
開信義以為苑囿立道徳以為城池周監二代所損益
郁郁乎文其可知庖犧之親臨佃漁神農之躬秉耕稼
湯則救旱而憂勤禹則正冠而無暇草上之風無不偃
君子之甿知可化将欲比徳于三皇未始追踪于五霸
纖纖不絶林薄成涓涓不止江河生事之毫髪無謂輕
慮逺防微乃不傾雲官乃垂拱大君鳯厯唯欽明元首
類上帝而禋六宗望山川而朝羣后地鏡則山澤俱開

河圖則魚龍合負我之天網莫不該閶闔九闗天門開
卿相則風雲𤣥感匡贊則星辰下來既興周室之三聖
乃舉唐朝之八才莘臣參謀于左相大老教政于中台
其宜作則于明哲故無崇信于姦囘

　　正陽和氣萬類繁君王道合天地尊黎人耕植于義圃
君子翺翔于禮園落其實者思其樹飲其流者懐其源
咎繇為謀不仁逺士會為政羣盗奔克寛則昆蟲内向
彰信則殊俗宅心浮橋有月支抱馬上苑有烏孫學琴

赤玉則南海輸賮白環則西山獻琛無勞鑿空于大夏
不待蹶角于蹛林

　　羽調曲五首

　　樹君所以牧人立法所以靜亂首惡既其南巢元兇于
是北竄居休氣而四塞在光華而兩旦是以雨施作解
是以風行唯渙周之文武洪基光宅天下文思千載克
聖咸煕七百在我應期實昊天有成命惟四方其訓之
運平後親之俗時亂先疎之雄踰桂林而驅象濟弱水

而承鴻既浮干呂之氣還吹八律之風錢則都内貫朽
倉則常平粟紅火中乃寒乃暑年和一風一雨聽鐘磬
念封疆聞笙竽思蓄聚瑤琨篠蕩既從怪石鉛松即序
長樂善馬成廐水衡黄金為府

　　百川乃宗巨海衆星是仰北辰九州攸同禹跡四海合
徳堯臣朝陽棲于鳴鳯靈畤牧于般麟雲玉葉而五色
月金波而兩輪涼風迎時北狩小暑戒節南廵山無藏
于紫玉地不愛于黄銀雖南征而北怨實西略而東賔

既永清于四海終有慶于一人







　　古詩鏡巻三十五

