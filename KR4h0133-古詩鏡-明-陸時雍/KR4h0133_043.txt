







　　欽定四庫全書

　　唐詩鏡巻七

　　明　陸時雍　編

　　初唐第七

　　張說(本傳云字道濟洛陽人弱冠應詔舉累轉右補闕預修三教珠英擢鳳閣舍人忤㫖流欽州中宗即
位召拜兵部員外郎累拜兵部侍郎𢎞文館學士景雲中遷中書侍郎知政事進中書令封燕國公為姚
崇所搆出刺相州坐事左轉岳州開元中拜兵部尚書仍知政事又敕為朔方軍節度大使往巡五城後
為集賢院學士尚書左丞相卒諡文貞說為文屬思精壯謫岳州後詩益悽惋謂得江山助云)


　　五言古詩

　　再使蜀道

　　眇眇葭萌道蒼蒼襃斜谷煙壑争晦深雲山共重複古
來風塵子同眩望鄉目芸閣有儒生軺車倦馳逐青春
客岷嶺白露揺江服嵗月鎮羇孤山川俄反覆魚游戀
深水鳥遷戀喬木如何别親愛坐去文章國蟋蟀鳴户
庭蠨蛸網琴筑

　　(起結稍有古色)


　　石門墨山二山相連有禪堂觀天下絶境

　　囷輪江上山近在華容縣常涉巴丘首天晴遥可見佳
逰屢前諾芳月愆幽眷及此符守移歡言臨道便既攜
賞心客復有送行掾竹徑入隂窅松崖上空蒨草共林
一色雲與峯萬變探窺石門斷緣越沙澗轉兩山勢争
雄峯巘相顧眄藥妙靈仙寳鏡華巖壑選清都西淵絕
金地東敞宴池果接園畦風煙邇臺殿髙尋去石頂曠
覽天宇遍千山紛滿目百川豁對面騎來雲氣迎人去

鳥聲戀長揖桃源士舉世同企羨

　　(語氣多芬草共林一色雲與峯萬變的是唐語境華巖壑選一語最佳苐華字不老騎來雲氣迎絕
未見佳人去鳥聲戀庶有餘趣)

　　七言古詩

　　遥同蔡起居偃松篇

　　清都衆木總榮紛傳道孤松最出羣名接天庭長景色
氣連宫闕借氛氲懸池滴滴停華露偃盖重重拂瑞雲
不惜流膏助仙鼎願將楨榦奉明君莫比㝠靈楚南樹

朽老江邊代不聞

　　(清而未老去後二語作律為妥)

　　五言律詩

　　恩制賜食於麗正殿書院宴賦得林字

　　東壁圖書府西垣翰墨林誦詩聞國政講易見天心位
竊和羮重恩叨醉酒深緩歌春興曲情竭為知音

　　(渾厚稱題結意非體)

　　盧巴驛聞張御史張判官欲到不得待留贈之


　　旅竄南方逺傳聞北使來舊庭知玉樹合浦識珠胎白
髮因愁變丹心託夢迴皇恩若再造為憶不然灰

　　深渡驛

　　旅宿青山夜荒庭白露秋洞房懸月影髙枕聴江流猿
響寒巖樹螢飛古驛樓他鄉對揺落併覺起離憂

　　(三四語氣清髙非追琢可擬)

　　還至端州驛前與髙六别處

　　舊館分江口悽然望落暉相逢傳旅食臨别換征衣昔

記山川是今傷人代非往來皆此路生死不同歸

　　(三四繾綣悽然五六老氣結更可傷凡人到真處閒言巧語自不暇及)

　　和尹懋秋夜遊㴩湖

　　㴩湖佳可遊既近復能幽林裏栖精舍山間轉去舟鴈
飛江月冷猿嘯野風秋不是迷鄉客尋竒處處留

　　(第四句得景)

　　七言律詩

　　奉和聖製春日幸望春宫應制


　　别館芳菲上苑東飛花澹淡御筵紅城臨渭水天河静
闕對南山雨露通繞殿流鶯凡幾樹當蹊亂蝶許多叢
春園既醉心和樂共識皇恩造化同

　　(三四濃郁)

　　五言排律

　　奉和聖製途中經華岳應制

　　西嶽鎮皇京中峯入太清玉鑾重嶺應緹綺薄雲迎霽
日懸髙掌寒空映削成軒遊㑹神處漢幸望仙情舊廟

青林古新碑緑字生羣臣願封岱還駕勒鴻名

　　(清映如洗)

　　奉和聖製送王晙巡邊應制

　　六月歌周雅三邊遣夏卿欲施攻戰法先作簡稽行禮
樂知謀帥春秋識用兵一勞堪定國萬里即長城䇿有
和戎利威傳破虜名軍前雨灑道樓上月臨營别藻瑶
華降同衣錦襮榮闗山由義近戎馬為恩輕絲竹路傍
散風雲馬上生朝廷謂吉甫邦國望君平


　　(語選而出如李陵歩卒五千尊爼雍容有折衝萬里之勢結意諄復大佳)

　　將赴朔方軍應制

　　禮樂逢明主韜鈐用老臣恭憑神武䇿逺静鬼方人供
帳榮恩餞山川喜詔巡天文日月麗朝賦管絃新幼志
傳三畧衰材謝六鈞膽猶忠作屏心故道為隣漢保河
南地胡清塞北塵連年大軍後不日小康辰劒舞輕離
别歌酣忘苦辛從來思博望許國不謀身

　　(一起四語得體膽猶二語當屬佳句漢保河南地以下意欠精陡)


　　同劉給事城南宴集

　　水竹幽閒地簮纓近侍臣雍容乗暇日瀟灑出囂塵樹
對思朋鳥池深入飬鱗管弦髙逐吹歌舞妙含春老子
叨專席歡邀隔縉紳此中情不淺遥寄賞心人

　　送趙二尚書彦昭北伐

　　北地河氷合邊城備此時兵連紫塞路將舉白雲司提
劒榮中貴銜珠盛出師日華光組練風色艶旌旗投筆
尊前起横戈馬上辭梅花吹别引楊栁賦新詩


　　岳州宴姚紹之(并序)

　　姚司馬往在柏臺毎欽骨鯁及兹荒服偶得官聫復
有令弟美𦙍芬芳襲予山寺外廬幽深形勝童冠是
集歡言賦詩

　　杞梓滯江濵光華向日新難兄金作友媚子玉為人山
水含秋興池亭借善隣簷松風送静院竹鳥來馴翠斚
吹黄菊琱盤鱠紫鱗緩歌將醉舞為拂繡衣塵

　　(佳麗之章)


　　遊洞庭湖

　　平湖曉望分仙嶠氣氛氲鼓枻乗清渚尋峯弄白雲江
寒天一色日静水重紋樹坐參猿嘯沙行入鷺羣縁源
斑篠宻罥徑緑蘿紛洞穴傳虚應楓林覺自薰雙童有
靈藥願取獻明君

　　(江寒二語稚)

　　七言絶句

　　送梁六自洞庭山作


　　巴陵一望洞庭秋日見孤峯水上浮聞道神仙不可接
心隨湖水共悠悠

　　(後二語托興兼寓别情)

　　蘇頲(字廷碩少有俊才一覽千言舉進士累遷監察御史神龍中拜中書舍人父瓌同中書門下三品父
子同掌樞宻時以為榮開元中遷紫微侍郎與宋璟同知政事後知益州大都督府長史事卒諡曰文憲
頲襲封許國公時稱小許公又與燕國公張說稱望畧同時號燕許　松牕録云中宗嘗召宰相蘇瓌李
嶠子進見時皆童年帝謂曰汝等各以所通書取宜奏吾者言之頲應曰木從繩則正后從諫則聖嶠子
曰斮朝渉之脛剖賢人之心帝曰蘇瓌有子李嶠無兒)


　　五言律詩

　　奉和九日幸臨渭亭登髙應制(得時字)

　　嘉㑹宜長日髙筵順動時曉光雲外洗晴色雨餘滋降
鶴因韶徳吹花入御詞願陪陽數節億萬九秋期

　　(三四多姿)

　　奉和魏僕射秋日還鄉有懷之作

　　南宫夙拜罷東省畫遊初飲餞傾冠盖傳呼問里閭樹
悲懸劒所谿想釣璜餘明發輝光至喧聞駟馬車


　　邊秋薄暮

　　海外秋鷹擊霜前旅鴈歸邊風思鞞鼔落日慘旌麾浦
暗漁舟入川長獵騎稀客悲逢薄暮況乃事戎機

　　曉發方騫驛

　　傳置逺山蹊龍鍾蹴澗泥片雲時作雨微照已生霓鬢
髮愁氛換心情險路迷方知向蜀老偏識子規啼

　　(三四寫景落手輕快)

　　七言律詩


　　奉和春日幸望春宫應制

　　東望望春春可憐更逢晴日栁含煙宫中下見南山盡
城上平臨北斗懸細草偏承迴輦處飛花故落舞觴前
宸遊對此歡無極鳥弄歌聲雜管絃

　　(三四寫景平淡無竒五六粧造多方無情無色詩須意象入手然後布景生情此何容强作)

　　廣逹樓下夜侍酺宴應制

　　東嶽封迴宴洛京西墉通晚㑹公卿樓臺絶勝宜春苑
燈火還同不夜城正覩人間朝市樂忽聞天上管絃聲

酺來萬舞羣臣醉喜戴千年聖主明

　　(三四語屬興味)

　　扈從鄠杜間奉呈刑部尚書舅崔黄門馬常侍

　　翠輦紅旗出帝京長楊鄠杜昔知名雲山一一看皆好
竹樹蕭蕭畫不成羽騎將過持袂拂香車欲度捲簾行
漢家曽草巡遊賦何似今來應聖明

　　(三四風味清美五六絶無意致)

　　春晚紫微省直寄内


　　直省清華接建章向來無事日猶長花間燕子棲鳷鵲
竹下鵷雛繞鳳凰内史通宵承紫誥中人落晚愛紅妝
别離不慣無窮憶莫誤卿卿學太常

　　(無他竒氣覺芳潤)

　　(附興慶池侍宴應制　降鶴池前迴歩輦栖鸞樹杪出行宫山光積翠遥疑逼水態含青近若空直視天
河垂象外俯窺京室畫圗中皇歡未使恩波極日暮樓船更起風　三四苦摸五六硬寫)

　　五言排律

　　閒園即事寄韋侍御


　　結廬東城下直望江南山青靄逺相接白雲來復還拂
筵紅蘚上開幔緑條間物應春偏好情忘趣轉閒憲臣
饒美度聫事惜徂顔有酒空盈酌髙車不可攀

　　曉發興州入陳平路

　　旌節指巴岷年年行且巡暮來青嶂宿朝去緑江春魚
貫梁縁馬猿奔樹息人邑祠猶是漢谿道即名陳舊史
饒遷謫恒情厭苦辛寧知報恩者天子一忠臣

　　(魚貫二語是琢玉手)


　　同餞陽將軍兼源州都督御史中丞

　　右地接龜沙中朝任虎牙然明方改俗去病不為家將
禮登壇盛軍容出塞華朔風揺漢鼔邊馬思胡笳旗合
無邀正冠危有觸邪當看勞還日及此御溝花

　　(三四語極擔當)

　　趙冬曦(字閼定州人擢第拜左拾遺神龍初上言古律條目千餘開元初為監察御史坐事流岳州還
知史館歴官國子祭酒卒冬曦性放逹不屑世事兄弟皆顯官張說云韋趙兄弟人之杞梓)

　　五言律詩


　　陪燕公遊㴩湖上寺

　　江外多山水招要步馬來琴將天籟合酒共鳥歌催巖
坐攀紅藥谿行愛緑苔所懷非此地遊望亦裴徊

　　(語氣清朗)

　　劉幽求(本傳云冀州人聖厯中拜閬中尉後與𤣥宗討平韋庶人以功擢中書舍人㕘知機務累封徐
國公開元初授尚書左丞相兼黄門監姚崇忌之以怏望貶睦州刺史轉桂陽郡刺史卒諡曰文獻)五言絶句

　　書懷


　　心為明時盡君門尚不容田園迷徑路歸去欲何從

　　(言之可悼人臣事君何至欲歸無路)

　　張敬忠(張仁愿在朔方奏用御史張敬忠等分總軍事累遷吏部郎中開元中拜盧平節度使)

　　七言絶句

　　邊詞

　　五原春色舊來遲二月垂楊未挂絲即今河畔氷開日
正是長安花落時

　　(自可斷腸)


　　姚崇(本傳云本名元崇陜州人應下筆成章舉累遷夏官中郎武后竒其才超遷夏官侍郎知政事俄遷
鳳閣侍郎春官尚書睿宗時為中書令先天中代郭元振為兵部尚書同中書門下三品復遷紫微令開
元中封梁國公卒諡文獻)

　　五言律詩

　　秋夜望月

　　明月有餘鑒羇人殊未安桂含秋樹晚波入夜池寒灼
灼雲枝浄光光草露團所思迷所在長望獨長歎

　　(修潔)


　　賈曽(文苑傳云洛陽人少知名景雲中為吏部員外郎開元初拜中書舍人與蘇晉同掌制誥皆以詞學
見知時稱蘇賈遷禮部侍郎卒)

　　七言律詩

　　奉和春日出苑矚目應令(時為太子舍人使在東都作)

　　銅龍曉闢問安迴金輅春遊博望開渭水晴光揺草樹
終南佳氣入樓臺招賢已從商山老托乗還徴鄴下才
臣在東周獨留滯忻逢睿藻日邊來

　　張汯(紀事作張紘)


　　七言絶句

　　閨怨

　　去年離别鴈初歸今夜裁縫螢巳飛征客未來音信斷
不知何處寄邉衣

　　(情感無限)

　　王丘(本傳云字仲山舉童子科長安中自偃師主簿擢第拜監察御史開元中拜吏部侍郎典選平允後
轉太子賔客襲爵宿豫男拜禮部尚書卒)

　　五言排律


　　奉和聖製荅張說扈從南出雀䑕谷之作

　　襟帶三秦接旂常萬乗過陽原淑氣早隂谷沍寒多花
縟前茅仗霜嚴後殿戈代雲開晉嶺江鴈入汾河北土
分堯俗南風動舜歌一聞天樂唱恭遂萬人和

　　(語色清綺)

　　崔翹(齊州人崔融子開元初為禮部尚書諡曰成)

　　五言律詩

　　送友人使夷陵


　　猿鳴三峽裏行客舊沾裳復道從兹去思君不暫忘開
襟春葉短分手夏條長獨有幽庭桂年年空自芳

　　(五六入雅)

　　(附鄭郎中山亭書閣山雲起琴齋澗月留語氣亦雅附銅雀臺　銅臺宫觀委灰塵魏主園陵漳水濵即
今西望猶堪思況復當時歌舞人　意不正當)



　　唐詩鏡卷七

