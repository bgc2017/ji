







　　欽定四庫全書

　　古詩鏡巻六

　　明　陸時雍　編

　　魏第三

　　王粲(字仲宣山陽髙平人有異才漢獻帝西遷因徙居長安後之荆州依劉表表卒曹操辟為丞相掾賜
爵闗内侯拜侍中建安二十二年卒)

　　(仲宣詩近子桓稍帯綺麗四言長於言情温厚典則深得小雅遺教)

　　詩


　　贈蔡子篤詩

　　(蔡睦字子篤為尚書仲宣與之同避難荆州子篤還仲宣作此贈之)

　　翼翼飛鸞載飛載東我友云徂言戾舊邦舫舟翩翩以
泝大江蔚矣荒塗時行靡通慨我懐慕君子所同悠悠
世路亂離多阻濟岱江行邈焉異處風流雲散一别如
雨人生實難願其弗與瞻望遐路允企伊佇烈烈冬日
肅肅淒風濳鱗在淵歸鴈載軒茍非鴻鵰孰能飛飜雖則
追慕予思㒺宣瞻望東路慘愴増歎率彼江流爰逝靡

期君子信誓不遷于時及子同寮生死固之何以贈行
言授斯詩中心孔悼涕淚漣洏嗟爾君子如何勿思

　　贈士孫文始

　　(三輔決録注曰士孫萌字文始少有才學年十五能屬文初董卓之誅也萌父瑞知王允必敗京師
不可居乃命萌将家屬至荆州依劉表去無㡬果為李傕等所殺及天子都許昌追論誅董卓之功
封萌為澹津亭侯與山陽王粲善萌當就國粲作詩以贈萌)

　　天降喪亂靡國不夷我暨我友自彼京師宗守盪失越
用遁違遷于荆楚在漳之湄在漳之湄亦克晏處和通

箎塤比徳車輔既度禮義卒獲笑語庻兹永日無諐厥
緒雖曰無諐時不我與同心離事乃有逝止横此大江
淹彼南汜我思弗及載坐載起惟彼南汜君子居之悠
悠我心薄言慕之人亦有言靡日不思矧伊嬿婉胡不
悽而晨風夕逝託與之期瞻仰王室慨其永歎良人在
外誰佐天官四國方阻俾爾歸藩爾之歸藩作式下國
無曰蠻裔不䖍汝徳慎爾所主率由嘉則龍雖勿用志
亦靡忒悠悠澹澧鬱彼唐林雖則同域邈其迥深白駒

逺志古人所箴允矣君子不遐厥心既往既來無宻爾
音

　　(贈蔡子篤士孫文始其言穆如清風和氣襲人衷懷欲罄能令聞者一起再舞)

　　贈文叔良

　　(捜神記曰文頴字叔良南陽人為荆州従事)

　　翩翩者鴻率彼江濵君子于征爰聘西隣臨此洪渚伊
思梁岷爾行孔邈如何勿勤君子敬始慎爾所主謀言
必賢錯説申輔延陵有作僑肸是與先民遺跡來世之

矩既慎爾主亦廸知㡬探情以華覩著知微視明聴聰
靡事不惟董褐荷名胡寧不師衆不可蓋無尚我言梧
宫致辯齊楚構患成功有要在衆思歡人之多忌掩之
實難瞻彼黑水滔滔其流江漢有巻允來厥休二邦若
否職汝之由緬彼行人鮮克弗留尚哉君子異于他仇
人惟不勤無厚我憂惟思作贈敢詠在舟

　　思親詩(為潘文則作)

　　穆穆顯妣徳音徽止思齊先姑志侔姜姒躬此勞瘁鞠

予小子小子之生遭世罔寜烈考勤時従之于征奄遘
不造殷憂是嬰咨于靡及退守祧祊五服荒離四國分
爭禍難斯逼救死於頸嗟我懐歸弗克弗逞聖善獨勞
莫慰其情春秋代逝于茲九齡緬彼行路焉託予誠予
誠既否委之于天庶我顯妣克保遐年亹亹惟懼心乎
如懸如何不弔早世徂顛於存弗養於沒弗臨遺愆在
體慘痛切心形影尸立魂爽飛沈在昔蓼莪哀有餘音
我之此譬憂其獨深胡寜視息以濟于今巖巖叢險則

不可摧仰瞻歸雲俯聆飇回飛焉靡翼超焉靡階思若
流波清似坁頹詩之作矣情以告哀

　　公讌詩

　　昊天降豐澤百卉挺葳蕤凉風撤蒸暑清雲却炎暉髙
㑹君子堂竝坐䕃華榱嘉肴充圓方旨酒盈金罍管絃
發徽音曲度清且悲合坐同所樂但愬桮行遲常聞詩
人語不醉且無歸今日不極歡含情欲待誰見眷良不
翅守分豈能違古人有遺言君子福所綏願我賢主人

與天享巍巍克符周公業奕世不可追

　　(有懐如醰温温欲罄)

　　詠史詩

　　自古無殉死達人所共知秦穆殺三良惜哉空爾為結
髪事明君受恩良不訾臨沒要之死焉得不相隨妻子
當門泣兄弟哭路陲臨穴呼蒼天涕下如綆縻人生各
有志終不為此移同知埋身劇心亦有所施生為百夫
雄死為壯士規黄鳥作哀詩至今聲不虧


　　(既責穆公復美三良然何至作津津語豈將為疑塚之陪𨽻耶君子生為世益死為世重寜以妾僕
自效仲宣欲以自見乃以自卑百世以下窺其隠矣晏嬰不死崔氏之難君子不以為非况殉葬耶
三良或未嘗一請於襄公襄公或拒三良之請是皆不可知者此栁宗元所以討彼狂也子建功名
不可為忠義我所安正欲其死所而不得)

　　雜詩

　　日暮遊西園寫我憂思情曲池揚素波列樹敷丹榮上
有特棲鳥懐春向我鳴褰衽欲従之路險不得征徘徊
不能去佇立望爾形風飈揚塵起白日忽已㝠回身入

空房託夢通精誠人欲天不違何懼不合并

　　(子建雜詩我欲執此鳥惜哉無方舟其情亦第已耳王粲眷然一往傾倒殆盡)

　　七哀詩

　　西京亂無象豺虎方遘患復棄中國去委身適荆蠻親
戚對我悲朋友相追攀出門無所見白骨蔽平原路有
饑婦人抱子棄草間顧聞號泣聲揮涕獨不還未知身
死處何能兩相完驅馬棄之去不忍聴此言南登霸陵
岸回首望長安悟彼下泉人喟然傷心肝


　　(第一首載事陳情登歌入雅千載以下想見其言之切而事之悲者第二首綺靡繁縟隠開晉漸
荆蠻非我鄉何為乆滯淫方舟泝大江日暮愁我心山岡有餘映巖阿増重隂狐狸馳赴穴飛鳥翔
故林流波激清響猴猿臨岸吟迅風拂裳袂白露沾衣襟獨夜不能寐攝衣起撫琴絲桐感人情為
我發悲音羇旅無終極憂思壯難任)

　　(附従軍詩俛首依人不覺詞色俱隕烈士風當不如是余嘗謂相如封禪頌都是無是公語長於貢䛕王
粲従軍詩喋喋作阿附言㡬於獻䛕　子建髙華子桓和厚二者未知誰勝王粲文深温其如玉世云曹
劉吾未之敢信)

　　劉楨(字公幹東平人太祖辟為丞相掾屬太子嘗宴諸文學酒酣命夫人甄氏出拜坐中咸伏楨獨平視

太祖聞之乃収治辠减死輸作署吏建安二十二年卒)

　　(劉楨骨幹自饒風華殊乏蘇子瞻謂曹劉挺勁須知詩之所貴不專挺勁)

　　詩

　　公讌詩

　　永日行逰戱歡樂猶未央遺思在𤣥夜相與復翺翔輦
車飛素葢従者盈路傍月出照園中珍木鬱蒼蒼清川
過石渠流波為魚防芙蓉散其華菡蓞溢金塘靈鳥宿
水裔仁獸遊飛梁華館寄流波豁達來風凉生平未始

聞歌之安能詳投翰長歎息綺麗不可忘

　　(清勁)

　　贈五官中郎將四首

　　昔我従元后整駕至南鄉過彼豐沛都與君共翺翔四
節相推斥季冬風且凉衆賔㑹廣坐明鐙熺炎光清歌
製妙聲萬舞在中堂金罍含甘醴羽觴行無方長夜忘
歸來聊且為太康四牡向路馳歡悦誠未央

　　余嬰沈痼疾竄身清漳濵自夏渉𤣥冬彌曠十餘旬常

恐游岱宗不復見故人所親一何篤步趾慰我身清談
同日夕情盼叙憂勤便復為别辭遊車歸西鄰素葉隨
風起廣路揚埃塵逝者如流水哀此遂離分追問何時
㑹要我以陽春望慕結不解貽爾新詩文勉哉修令徳
北面自寵珍

　　秋日多悲懐感慨以長歎終夜不遑寐叙意於濡翰明
燈曜閨中清風淒已寒白露塗前庭應門重其闗四節
相推斥嵗月忽欲殫壯士逺出征戎事將獨難涕泣灑

衣裳能不懐所歡

　　凉風吹沙礫霜氣何皚皚(五來切)明月照緹幕華燈散炎
輝賦詩連篇章極夜不知歸君侯多壯思文雅縦横飛
小臣信頑鹵僶俛安能追

　　(質直詳贍)

　　贈徐幹

　　誰謂相去逺隔此西掖垣拘限清切禁中情無由宣思
子沈心曲長歎不能言起坐失次第一日三四遷步出

北寺門遙望西苑園細栁夾道生方塘含清源輕葉隨
風轉飛鳥何翻翻乖人易感動涕下與衿連仰視白日
光皦皦髙且懸兼燭八紘内物類無頗偏我獨抱深感
不得與比焉

　　(披衷如次不以㸃綴為工)

　　雜詩

　　職事相填委文墨紛消散馳翰未暇食日昃不知晏沈
迷簿領書回回自昏亂釋此出西城登髙且遊觀方塘

含白水中有鳬與鴈安得肅肅羽従爾浮波瀾

　　(附贈従弟三首　汎汎東流水磷磷水中石蘋藻生其涯華葉紛擾溺采之薦宗廟可以羞嘉客豈無園
中葵懿此出深澤　亭亭山上松瑟瑟谷中風風聲一何盛松枝一何勁氷霜正慘悽終嵗常端正豈不
罹凝寒松栢有本性　鳳凰集南嶽徘徊孤竹根於心有不厭奮翅凌紫氛豈不常勤苦羞與黄雀羣何
時當來儀將須聖明君巉削崚嶒似少詩人之度)

　　應瑒(字徳璉汝南人漢泰山太守劭之従子也魏太祖辟為丞相掾屬轉平原侯庶子後為五官中郎將
文學建安二十二年卒)

　　詩


　　侍五官中郎將建章臺集詩

　　朝鴈鳴雲中音響一何哀問子遊何鄉戢翼正徘徊言
我塞門來将就衡陽棲往春翔北土今冬客南淮逺行
䝉霜雪毛羽日摧頽常恐傷肌骨身隕沈黄泥簡珠墮
沙石何能中自諧欲因雲雨㑹濯翼陵髙梯良遇不可
值伸眉路何階公子敬愛客樂飲不知疲和顔既已暢
乃肯顧細㣲贈詩見存慰小子非所宜且為極懽情不
醉其無歸凡百敬爾位以副饑渴懐


　　(似語不屬聲建安中無可置此)

　　應璩(字休璉瑒之弟博學好屬文明帝時歴官散騎常侍齊王即位稍遷侍中大將軍長史曹爽多違法
度璩為詩以諷焉其言雖頗諧然多切時要後為侍中典著作嘉平四年卒)

　　詩

　　百一詩

　　下流不可處君子慎厥初名髙不宿著易用受侵誣前
者隳官去有人適我閭田家無所有酌醴焚枯魚問我
何功徳三人承明廬所占於此土是謂仁智居文章不

經國筐篋無尺書用等稱才學往往見歎譽避席跪自
陳賤子實空虚宋人遇周客慙愧靡所如

　　(丹陽集曰楚國先賢傳言應璩作百一詩譏切時事徧以示在事者皆怪愕以為應焚棄之及觀文選所
載璩百一篇畧不及時事又郭茂倩雜體詩載百一詩五萹皆璩所作首篇言馬子侯解音律而以陌上
桑為鳳將雛二篇傷翳桑二老無以葬妻子而已無宣孟之徳可以賙其急三篇言老人自知桑榆之景
斗酒自勞不肯為子孫積財末篇即文選所載是也第四篇似有風諫所謂茍欲娱耳目快心樂腹腸我
躬不悦歡安能慮死亡此豈非所謂應焚棄之詩乎是時曹爽事多違法璩為爽長史切諫其失如此所
謂百一者庶㡬百分有一補於爽也)


　　(聲格頽下)

　　陳琳(字孔璋廣陵人避難冀州袁紹使典文章袁氏敗後歸太祖太祖使琳與阮瑀竝為司空軍謀祭酒
管記室軍國書檄多琳瑀所作也徙門下省)

　　樂府

　　飲馬長城窟行

　　飲馬長城窟水寒傷馬骨往謂長城吏慎莫稽留太原
卒官作自有程舉築諧汝聲男兒寜當格鬬死何能怫
鬱築長城長城何連連連連三千里邊城多健兒内舍

多寡婦作書與内舍便嫁莫留住善侍新姑嫜時時念
我故夫子報書往邊地君今出語一何鄙身在旤難中
何為稽留他家子生男慎莫舉生女哺用脯君獨不見
長城下死人骸骨相撑拄結髪行事君慊慊心意間明
知邊地苦賤妾何能久自全

　　(輕剽矯捷似不類建安體裁剖衷瀝血剜骨摧心遂作中唐鼻祖)

　　徐幹(字偉長北海人為司空軍謀祭酒掾屬五官中郎将文學)

　　(徐幹詩淺淺生動是為詩中小品)


　　詩

　　室思

　　人靡不有初想君能終之别來歴年嵗舊恩何可期重
新而忘故君子所猶譏寄身雖在逺豈忘君須㬰既厚
不為薄想君時見思

　　雜詩

　　峩峩髙山首悠悠萬里道君去日已逺鬱結令人老人
生一世間忽若暮春草時不可再得何為自愁惱每誦

昔鴻恩賤軀焉足保

　　浮雲何洋洋願因通我詞飄飄不可寄徙倚徒相思人
離皆復㑹君獨無返期自君之出矣明鏡喑不治思君
如流水何有窮已時

　　阮瑀(字元瑜陳留人少受學于蔡邕曹操辟為司空軍謀祭酒管記室後為倉曹掾屬建安十七年卒)

　　詩

　　雜詩

　　臨川多悲風秋日苦清凉客子易為戚感此用哀傷攬

衣起躑躅上觀心與房三星守故次明月未收光雞鳴
當何時朝晨尚未央還坐長歎息憂憂安可㤀

　　(風格標舉苐未得壯)

　　繁欽(字休伯文才機辨少得名於汝潁為丞相主薄建安二十三年卒)

　　定情詩

　　我出東門遊邂逅承清塵思君即幽房侍寢執衣巾時
無桑中契迫此路側人我既媚君姿君亦悦我顔何以
致拳拳綰臂雙金環何以致殷勤約指一雙銀何以致

區區耳中雙明珠何以致叩叩香囊繫肘後何以致契
濶繞腕雙跳脱何以結恩情美玉綴羅纓何以結中心
素縷連雙鍼何以結相於金薄畫搔頭何以慰别離耳
後瑇瑁釵何以答歡悦紈素三條裾何以結愁悲白絹
雙中衣與我期何所乃期東山隅日旰兮不來谷風吹
我襦逺望無所見涕泣起踟蹰與我期何所乃期山南
陽日中兮不來飄風吹我裳逍遥莫誰覩望君愁我腸
與我期何所乃期西山側日夕兮不來躑躅長歎息逺

望凉風至俯仰正衣服與我期何所乃期山北岑日暮
兮不來凄風吹我襟望君不能坐悲苦愁我心愛身以
何為惜我華色時中情既欵欵然後尅宻期褰衣躡茂
草謂君不我欺厠此醜陋質徙倚無所之自傷失所欲
淚下如連絲

　　(掇艷情之最勝然情思搖蕩極矣)


　　古詩鏡巻六

