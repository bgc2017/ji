







　　欽定四庫全書

　　唐詩鏡巻四十五

　　明　陸時雍　編

　　中唐第十七

　　白居易(四)

　　五言排律

　　早春西湖閒遊悵然興懐憶與㣲之同賞因思
在越官重事殷鏡湖之遊或恐未暇偶成十

八韻寄㣲之

　　上馬復呼賔湖邊景氣新歌絃三數事騎從十餘人立
換登山屐行攜漉酒巾逢花看當妓遇草坐為茵西日
籠黄栁東風蕩白蘋小橋装鴈齒輕浪甃魚鱗畫舫牽
徐轉銀船酌慢巡野情遺世累醉態任天眞彼此年將
老平生分最親髙天從所願逺地得為鄰雲樹分三驛
烟波限一津飜嗟寸歩隔却厭尺書頻浙右稱雄鎮山
隂委重臣貴垂長紫綬榮駕大朱輪出動刀槍隊歸生

道路塵鴈驚弓易散鷗怕鼓難馴百吏瞻相面千夫捧
擁身自然閒興少應負鏡湖春

　　奉酬侍中夏中雨後遊城南莊見示八韻

　　島樹間林巒雲収雨氣殘四山嵐色重五月水聲寒老
鶴兩三隻新篁千萬竿化成天竺寺移得子陵灘心覺
閒彌貴身縁健更歡帝將風后待人作謝公看甪里年
雖老髙陽興未闌佳辰不見召爭免趂盃盤

　　和鄭方及第後秋歸洛下閒居


　　勤苦成名後優遊得意間玉憐同匠琢桂恨隔年攀山
靜豹難隠谷幽鶯暫還㣲吟詩引歩淺酌酒開顔門迥
暮臨水牕深朝對山雲衢日相待莫誤許身閒

　　江州赴忠州至江陵已來舟中示舎弟五十韻

　　昔作咸秦客常思江海行今來仍盡室此去又專城典
午猶為幸分憂固是榮箳篁州乗送艛艓驛船迎共載
皆妻子同遊即弟兄寧辭浪迹逺且貴賞心并雲展㠶
髙掛颷馳棹迅征泝流從漢浦循路轉荆衡山逐時移

色江隨地改名風光近東早水木向南清夏口烟孤起
湘川雨半晴日煎紅浪沸月射白砂明北渚寒留鴈南
枝暖待鶯駢朱桃露蕚㸃翠栁含萌亥市魚鹽聚神枝
鼓笛鳴壺漿椒葉氣歌曲竹枝聲繫纜憐沙靜垂綸愛
岸平水餐紅粒稻野茹紫花菁甌汎茶如乳臺粘酒似
餳膾長抽錦縷藕脆削瓊英容易來千里斯須進一程
未曾勞力氣漸覺有心情卧穩添春睡行遲帯酒醒忽
然牽世網便欲濯塵纓早接文場戰曽争翰苑盟掉頭

稱俊造翹足取公卿且昩隨時義徒輸報國誠衆排恩
易失偏壓勢先傾虎尾憂危切鴻毛性命輕燭蛾誰救
護蠶繭自纒縈歛手辭雙闕迴眸望兩京長沙抛賈誼
漳浦卧劉楨鶗鴂鳴還歇蟾蜍破又盈年光同激箭鄉思
極揺旌潦倒親知笑衰羸舊識驚烏頭因感白魚尾為
勞赬劔學將何用丹燒竟不成孤舟萍一葉雙鬢雪千
莖老見人情盡閒思物理精如湯探冷熱似博鬬輸贏
險路應須避迷途莫共爭此心知止足何物要經營玉

向泥中潔松經雪後貞無妨隱朝市不必謝寰瀛但在
前非悟期無後患嬰多知非景福少語是元亨晦即全
身藥明為伐性兵昬昬隨世俗蠢蠢學黎甿鳥以能言
□龜縁入夢烹知之一何晚猶足保餘生

　　東南行一百韻寄通州元九侍御澧州李十一
舎人果州崔二十二使君開州韋大員外庾
三十二補闕杜十四拾遺李二十助教員外
竇七校書


　　南去經三楚東來過五湖山頭看候館水面問征途地
逺窮江界天低極海隅飄零同落葉浩蕩似乗桴漸覺
鄉原異深知土産殊夷音語嘲哳蠻態笑睢盱水市通
闤闠煙村混舳艫吏徴漁户稅人納火田租亥日饒蝦
蟹寅年足虎貙成人男作艸事鬼女為巫樓闇攅娼婦
隄喧簇販夫夜船論鋪賃春酒斷缻沽見果多盧橘聞
禽悉鷓鴣山歌猿獨呌野哭鳥相呼嶺徼雲成棧江郊
水當郛月橋翹柱鶴風泛颭檣烏鰲擬潮無信蛟驚浪

不虞鼉鳴泉窟室蜃結氣浮圖樹裂山魈穴沙含水弩
樞喘牛犁紫芋羸馬放青菰繡面誰家婢鵶頭幾嵗奴
泥中採菱芡燒後拾樵蘇鼎膩愁烹鱉盤腥厭膾鱸鍾
儀徒戀楚張翰浪思吳氣序涼還熱光隂旦復晡身方
逐萍梗年欲近桑榆渭北田園廢江西嵗月徂憶歸恒
慘澹懐舊忽踟蹰自念咸秦客甞為鄒魯儒藴藏經國
術輕棄度關繻賦力淩鸚鵡詞鋒敵轆轤戰文重掉鞅
射䇿一彎弧崔杜鞭齊下元韋轡並驅名聲逼揚馬交

分過蕭朱世務經磨揣周行竊覬覦風雲皆㑹合雨露
各霑濡共偶昇平代偏慙固陋軀承明連夜直建禮拂
晨趨美服頒王府珍羞降御厨議髙通白虎諫切伏青
蒲栢殿行倍宴花樓走看酺神旗張鳥獸天籟動笙竽
九劔星芒耀魚龍電䇿驅定場排漢旅促座進吳歈縹
緲疑仙樂嬋娟勝畫圖歌鬟低翠羽舞汗墮紅珠别選
閒遊伴潛招小飲徒一盃愁巳破三盞氣彌麤軟美仇
家酒幽閒葛氏姝十千方得斗二八正當壚論笑杓胡

律談憐鞏囁嚅李酣尤短竇庾醉更蔫迃鞍馬呼教住
骰盤喝遣輸長驅波巻白連擲采成盧籌併頻逃席觥
嚴别置盂滿巵那可灌頽玉不勝扶入視中樞艸歸乗
内廐駒醉曾衝宰相驕不揖金吾日近恩雖重雲髙勢
却孤翻身落霄漢失脚倒泥塗博望移門籍潯陽佐郡
符時情變寒暑世利算錙銖即日辭雙闕明朝别九衢
播遷分郡國次第出京都秦嶺馳三驛商山上二邘峴
陽亭寂寞夏口路﨑嶇大道全生棘中丁盡執殳江關

未徹警淮寇尚稽誅林對東西寺山分大小姑廬峯連
刻削湓浦帶縈紆九𣲖吞青艸孤城覆綠蕪黄昏鍾寂
寂清曉角嗚嗚春色辭門栁秋聲到井梧殘芳悲鶗鴂
暮節感茱茰蘂坼金英菊花飄雪片蘆波紅日斜没沙
白月平鋪幾見林抽笋頻驚燕引雛嵗華何倐忽年少
不須㬰𦕈黙思千古蒼茫想八區孔窮縁底事顔夭有
何辜龍智猶經醢龜靈未免刳窮通應已定聖哲不能
逾况我身謀拙逢他厄運拘漂流隨大海鎚鍜任洪爐

險阻嘗之矣栖遲命也夫沈𡨕消意氣窮餓耗肌膚防
瘴和殘藥迎寒補舊襦書牀鳴蟋蟀琴匣網蜘蛛貧室
如懸罄端憂劇守株時遭人指㸃數被鬼揶揄兀兀都
疑夢昏昏半是愚女驚朝不起妻怪夜長吁萬里抛煙
侣三年隔友于自然悲聚散不是恨榮枯去夏㣲之瘧
今春席八殂天涯書逹否泉下哭知無漫寫詩盈巻空
盛酒滿壺只添新悵望豈復舊歡娱壯志因愁減衰容
與病俱相逢應不識滿頷白髭鬚


　　發白狗峡次黄牛峽登髙寺却望忠州

　　白狗次黄牛灘如竹節稠路穿天地險人續古今愁忽
見千花塔因停一葉舟畏途常迫促静境蹔淹留巴曲
春全盡巫陽雨半収北歸雖引領南望亦迴頭昔去悲
殊俗今來念舊遊别僧山北寺抛竹水西樓郡樹花如
雪軍厨酒似油時時大開口自笑憶忠州

　　詶令狐相公春日尋花見寄六韻

　　病卧帝王州花時不得遊老應隨日至春肯為人留粉

壊杏將謝火繁桃尚稠白飄僧院地紅落酒家樓空裏
雪相似晚來風不休吟君悵望句如到曲江頭

　　早發楚城驛

　　過雨塵埃滅沿江道徑平月乗殘夜出人趂早涼行寂
歴閒吟動𡨕濛闇思生荷塘飜露氣稻壠瀉泉聲宿犬
聞鈴起棲禽見火驚曨曨煙樹色十里始天明

　　題洛中第宅

　　水木誰家宅門髙占地寛懸魚掛青甃行馬䕶朱欄春

榭籠煙暖秋庭鏁月寒松醪粘琥珀筠粉撲瑯玕試問
池臺主多為將相官終身不曽到唯展畫圖看

　　題遺愛寺前溪松

　　偃亞長松樹侵臨小石溪靜將流水對髙共逺峯齊翠
蓋煙籠宻花幢雪壓低與僧清影坐借鶴穏枝棲筆寫
形難似琴偷韻易迷暑天風摵摵晴夜露凄凄獨憇依
為舎閒行繞作蹊棟梁君莫採留着伴幽棲

　　筝


　　雲髻飄蕭緑花顔旖旎紅雙眸剪秋水十指剥春葱楚
豔為門閥秦聲是女工甲鳴銀玓&KR0008;柱觸玉玲瓏猨苦
啼嫌月鶯嬌語䛏風移愁來手底送恨入絃中趙瑟清
相似胡琴閙不同慢彈迥斷鴈急奏轉飛蓬霜珮鏘還
委冰泉咽復通珠聯千拍碎刀截一聲終倚麗精神定
矜能意態融歇時情不斷休去思無窮燈下青春夜樽
前白首翁且聽應得在老耳未多聾

　　(樂天送客春遊嶺南天黄生颶母雨黒長楓人㣲之和詩歌鐘排象背炊㸑上魚身其言可作記類)


　　七言排律

　　登閶門閑望

　　閶門四望鬱蒼蒼始覺州雄土俗强十萬夫家供課稅
五千子弟守封疆闔閭城碧鋪秋艸烏鵲橋紅帶夕陽
處處樓前飄管吹家家門外泊舟航雲埋虎寺山藏色
月耀娃宫水放光曽賞錢塘嫌茂苑今来未敢苦誇張

　　憶杭州梅花因叙舊遊寄蕭協律

　　三年閒悶在餘杭曽為梅花醉幾場伍相廟前繁似雪

孤山園裏麗如妝踏隨遊騎心常惜折贈佳人手亦香
賞自初開直至落歡因小飲便成狂薛劉相次埋新隴
沈謝雙飛出故鄉歌伴酒徒零散盡唯殘頭白老蕭郎

　　泛太湖書事寄㣲之

　　煙渚雲㠶處處通飄然舟似入虚空玉盃淺酌迎初匝
金管徐吟曲未終黄夾纈林寒有葉碧琉璃水淨無風
避旗飛鷺翩翻白驚鼓跳魚潑剌紅澗雪壓多松偃蹇
岩泉滴乆石玲瓏書為故事留湖上吟作新詩寄浙東

軍府威容從道盛江山氣色定知同報君一事君應羡
五宿澄波皓月中

　　餘思未盡加為六韻重寄㣲之

　　海内聲華併在身篋中文字絶無倫遙知獨對封章草
忽憶同為獻納臣走筆徃来盈巻軸除官遞及掌絲綸
制從長慶辭髙古詩到元和體變新各有文姬才稚齒
俱無通子繼餘塵琴書何必求王粲與女猶勝與外人

　　六言


　　把酒留君聽琴那堪嵗暮離心霜葉無風自落秋天不
雨多隂人愁荒村路逺馬怯寒溪水深望盡青山猶在
不知何處相尋

　　臨都驛答夢得六言

　　楊子津頭月下臨都驛裏燈前昨日老於前日去年春
似今年

　　(顚倒得佳)

　　五言絶句


　　池上二首

　　山僧對棋坐局上竹隂清映竹無人見時聞下子聲

　　小娃撑小艇偷採白蓮迴不解藏蹤跡浮萍一道開

　　池畔二首

　　結構池西廊疏理池東樹此意人不知欲為待月處

　　持刀開宻竹竹少風來多此意人不㑹欲令池有波

　　(好格致)

　　閨怨詞


　　珠箔籠寒月紗牕背曉燈夜來巾上淚一半是春冰

　　關山征戌逺閨閣别離難苦戰應憔悴寒衣不要寛

　　問淮水

　　自嗟名利客擾擾在人間何事長淮水東流亦不閒

　　七言絶句

　　王昭君二首

　　滿面胡沙滿鬢風眉銷殘黛臉銷紅愁苦辛勤憔悴盡
如今却似畫圖中


　　漢使却迴慿寄語黄金何日贖蛾眉君王若問妾顔色
莫道不如宫裏時

　　後宫詞

　　淚濕羅巾夢不成夜深前殿按歌聲紅顔未老恩先斷
斜倚薰籠坐到明

　　雨露由來一㸃恩争能遍布及千門三千宫女臙脂面
幾個春來無淚痕

　　傷春詞


　　深淺簷花千萬枝碧紗牕外囀黄鸝殘妝含淚下簷坐
盡日傷春春不知

　　(甚是惱恨)

　　採蓮曲

　　菱葉縈波荷颭風荷花深處小船通逢郎欲語低頭笑
碧玉搔頭落水中

　　吳宫詞

　　澹紅花帔淺檀蛾睡臉初開似剪波坐對珠籠閒理曲

琵琶鸚鵡語相和

　　暮江吟

　　一道殘陽鋪水中半江瑟瑟半江紅可憐九月初三夜
露似眞珠月似弓

　　離别難詞

　　綠楊陌上送行人馬去車迴一望塵不覺别時紅淚盡
歸來無淚可沾巾

　　(劇倒語)


　　醉後聽唱桂華曲(并序)

　　詩云遙知天上桂花孤試問嫦娥更有無月中幸有
閒田地何不中央種兩株此曲韻怨切聽輒感人故
云耳

　　桂花詞意苦丁寧唱到嫦娥醉便醒此是世間腸斷曲
莫教不得意人聽

　　春老

　　欲隨年少强遊春自覺風光不屬身歌舞屏風花障上

幾時曾畫白頭人

　　(愈淺愈眞)

　　三月三十日題慈恩寺

　　慈恩春色今朝盡盡日徘徊倚寺門惆悵春歸留不得
紫藤花下漸黄昏

　　代春贈

　　山吐晴嵐水放光辛夷花白栁稍黄但知莫作江西意
風景何曽異帝鄉


　　答春

　　艸煙低重水花明從道風光似帝京其奈山猿江上呌
故鄉無此斷腸聲

　　春詞

　　低花樹映小粧樓春入眉心兩㸃愁斜倚欄干臂鸚鵡
思量何事不迴頭

　　(每覺淺處藏情)

　　杏園花下贈劉郎中


　　怪君把酒偏惆悵曽是貞元花下人自别花來多少事
東風二十四迴春

　　上香爐峯

　　倚石攀蘿歇病身青筇竹杖白紗巾他時畫出廬山障
便是香爐峯上人

　　(雖非正格却是手輕口快)

　　宿府池西亭

　　池上平橋橋下亭夜深睡覺上橋行白頭老尹重來宿

十五年前舊月明

　　浦中夜泊

　　暗上江隄還獨立水風霜氣夜稜稜迴看深浦停舟處
蘆荻花中一㸃燈

　　同李十一醉憶元九

　　花時同醉破春愁醉折花枝作酒籌忽憶故人天際去
計程今日到涼州

　　對月答元明府


　　山下孤城月上遲相留一醉本無期明年此夕遊何處
縱有秋光知對誰

　　和友人洛中春感

　　莫悲金谷園中月莫嘆天津橋上春若學多情尋徃事
人間何事不傷人

　　(白詩情到語流絶無粧疊之病)

　　惜落花贈崔二十四

　　漠漠紛紛不奈何狂風急雨兩相和晚來悵望君知否

枝上稀疎地上多

　　有雙鶴留在洛中忽見劉郎中依然鳴顧劉因
為嘆二篇寄予予以絶句答之

　　辭鄉逺隔華亭水逐我来棲緱嶺雲慚愧稻粱長不飽
未曾迴眼向雞羣

　　戲答諸少年

　　愧我長年頭似雪饒君壯嵗氣如雲朱顔今日雖欺我
白髪他時不放君


　　(語却老氣)

　　寄湘靈

　　淚眼凌寒凍不流每經髙處即迴頭遙知别後西樓上
應凭欄干獨自愁

　　題王侍御池亭

　　朱門深鎻春池滿岸落薔薇水浸莎畢竟林塘誰是主
主人来少客来多

　　題韋家泉池


　　泉落青山出白雲縈村遶郭幾家分自從引作池中水
深淺方圓一任君

　　春題華陽觀

　　帝子吹簫逐鳳凰空留仙洞號華陽落花何處堪惆悵
頭白宫人掃影堂

　　樟亭雙櫻樹

　　南館西軒兩樹櫻春條長足夏隂成素華朱實今雖盡
碧葉風来别有情


　　别柳枝

　　兩枝楊栁小樓中嫋娜多年伴酒翁明日放歸歸去後
世間應不要春風

　　憶江栁

　　曽栽楊栁江南岸一别江南兩度春遥憶青青江岸上
不知攀折是何人

　　小橋栁

　　細水涓涓似淚流日西惆悵小橋頭衰楊葉盡空枝在

猶被霜風吹不休

　　劉家花

　　劉家墻上花還發李十門前草又春處處傷心心始悟
多情不及少情人

　　(是解語是不解情)

　　羅敷水

　　野店東頭花落處一條流水號羅敷芳魂豔骨知何在
春草茫茫墓亦無


　　閨婦

　　斜凭繡牀愁不動紅銷帯緩綠鬟低遼陽春盡無消息
夜合花前日又西

　　思媍眉

　　東風揺蕩自東來折盡櫻桃綻盡梅唯餘思媍愁眉結
無限春風吹不開

　　聽都子歌(詞云試問嫦娥更要無)

　　都子新歌有性靈一聲格轉已堪聽更聽唱到嫦娥字

猶有樊家舊典型

　　樂世(一名六么)

　　管急絃繁拍漸稠六么宛轉曲終頭誠知樂世聲聲樂
老病人聽未免愁

　　水調

　　五言一遍最殷勤調少情多似有因不㑹當時翻曲意
此聲腸斷為何人

　　夜筝


　　紫袖紅絃明月中自彈自感闇低容絃凝指咽聲停處
别有深情一萬種

　　聽彈湘妃怨

　　玉軫朱絃瑟瑟徽吳娃徴調奏湘妃分明曲裏愁雲雨
似道蕭郎乆不歸

　　贈内

　　漠漠闇苔新雨地㣲㣲涼露欲秋天莫對月明思徃事
損君顔色減君年


　　舟夜贈内

　　三聲猿後垂鄉淚一葉舟中載病身莫凭水忩南北望
月明月暗總愁人

　　(附暮立　黄昏獨立佛堂前滿地槐花滿樹蟬大抵四時心總苦就中腸斷是秋天
附急樂世辭　正抽碧線繡紅羅忽聽黄鶯斂翠娥秋思冬愁春悵望大都不稱意時多
附龍門下作　龍門澗下濯塵纓擬作閒人過此生筋力不將諸處用登山臨水咏詩行)











　　唐詩鏡巻四十五

