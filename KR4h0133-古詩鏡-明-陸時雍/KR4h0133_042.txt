







　　欽定四庫全書

　　唐詩鏡巻六

　　明　陸時雍　編

　　初唐第六

　　崔湜(字澄瀾定州人少以文辭知名舉進士累轉左補闕預修三教珠英神龍初轉考功員外附武三思
遷兵部侍郎又附託上官昭容轉中書侍郎平章事典選失序為李商隠所劾左遷江州司馬授襄陽刺
史韋庶人臨朝復為中書侍郎同門下三品光天中拜中書令蕭至忠誅湜流嶺外後知湜本謀賜死荆
州)


　　(悄骨清音讀之竦然自異)

　　五言律詩

　　幸梨園亭觀打毬應制

　　年光陌上發香輦禁中遊草緑鴛鴦殿花明翡翠樓寳
杯承露酌仙管雜風流今日陪歡豫皇恩不可酬

　　(氣色青翠可愛)

　　婕妤怨

　　不分君恩斷新妝視鏡中容華尚春日嬌愛已秋風枕

席臨窓曉屏幃向月空年年後庭樹榮落在深宫

　　酬杜麟臺春思

　　春還上林苑花滿洛陽城鴛衾夜凝思龍鏡曉含情憶
夢殘燈落離魂暗馬驚可憐朝與暮樓上獨盈盈(紀事云湜
執政時年三十八嘗暮出端門下天津馬上賦詩云春還上林苑花滿洛陽城張說見之歎曰文與位固可致
其年不可及也)

　　(五六新頴是少年得意之句)

　　唐都尉山池


　　曲渚颺輕舟前谿釣晚流鴈翻蒲葉起魚撥荇花游金
子懸湘柚珠房拆海榴幽尋惜未巳清月半西樓

　　(鮮綻)

　　江樓夕望

　　試陟江樓望悠悠去國情楚山霞外斷漢水月中平公
子留遺邑夫人有舊城蒼蒼煙霧裏何處是咸京

　　秦州薛都督挽詞

　　十里絳山幽千年汾水流碑傳門客建劒是故人留隴

樹煙含夕山門月照秋古來鐘鼎盛共盡一蒿丘

　　(三四種情極切不作泛常)

　　(附奉和春日幸望春宫　澹蕩春光滿曉空逍遥御輦入離宫山河眺望雲天外臺榭參差煙霧中庭際
花飛錦繡合枝間鳥囀管絃同即此歡娱齊鎬宴唯應率舞樂薫風)

　　鄭愔(字文靖滄州人年十七進士擢第來俊臣羅織文狀皆愔草定張易之兄弟薦為殿中侍御史易之
敗貶宣州司户既而附武三思謀䧟五王累遷吏部侍郎後與王重福搆逆被戮)

　　五言律詩

　　秋閨


　　征客向輪臺幽閨寂不開音書秋鴈斷機杼夜蛩催虚
幌風吹葉閒階露濕苔自憐愁思影常共月徘徊

　　(言之黯黯)

　　七言律詩

　　奉和春日幸望春宫

　　晨蹕凌髙轉翠旌春樓望逺背朱城忽排花上遊天苑
却坐雲邊看帝京百草香心初罥蝶千林嫩葉始蔵鶯
幸同葵藿傾陽早願比盤根應候榮


　　(三四步驟迥合景色粲然在目)

　　(附人日重宴大明宫恩賜綵縷人勝應制　瓊殿含光映早輪玉鸞嚴蹕望初晨池開凍水仙宫麗樹發
寒花禁苑新佳氣徘徊籠細網殘霙淅瀝染輕塵良時荷澤皆迎勝窮谷晞陽猶未春　語亦清峙五六
意境苦弱又李乂應制項聫千年執象寰區泰七日為人慶賞隆七日為人四字最佳造化皇恩從兹伊
始)

　　五言排律

　　奉和幸三㑹寺應制(寺傳蒼頡造書臺)

　　鳥籀遺新閣龍旂訪古臺造書臣頡徃觀跡帝羲來睿

覽山川匝宸心宇宙該梵音隨駐輦天歩接乗杯舊苑
經寒露殘池問刼灰𣪚花將捧日俱喜聖慈開

　　(意象宻匝)

　　塞外

　　塞外蕭條望征人此路賒邊聲亂朔馬秋色引胡笳遥
嶂侵歸日長城帶晩霞斷蓬飛古戍連鴈聚寒沙海岸
雲無葉山春雪作花丈夫期報主萬里獨辭家

　　哭郎著作


　　詩禮康成學文章賈誼才已年人得夢庚日鳥為災書
草蔵天閣琴聲入夜臺荒階羅駁蘚虚座網浮埃白馬
賔徒散青烏隴隧開空憐門下客懐舊幾遲迴

　　(三四是驚心語實寫正自有味)

　　郭元振(本傳云名振字元振魏州人舉進士授通泉尉累遷凉州都督拓州境一千五百開置屯田盡
水陸之利在凉五年夷夏畏慕睿宗即位徴拜吏兵二部尚書同中書門下三品以功封代國公𤣥宗講
武驪山坐于纛下流新州道病卒有集二十巻)

　　五言律詩


　　塞上

　　塞外虜塵飛頻年出武威死生隨玉劒辛苦向金微乆
戍人將老長征馬不肥仍聞酒泉郡巳合數重圍(乆戍人偏
老長征馬不肥元振警句也元振嘗山居夜有人面如盤出燈下元振以此詩題其頰遂滅明日山行見巨木
上有白耳此句在焉見酉陽雜爼)

　　(語語清壯)

　　五言絶句

　　春江曲


　　江水春沈沈上有雙竹林竹葉壞水色郎亦壞人心

　　(有古意而無古韵)

　　王昭君

　　厭踐氷霜域嗟為邊塞人思從漠南獵一見漢家塵

　　(好意)

　　子夜四時歌

　　春歌

　　陌頭楊栁枝已被春風吹妾心正斷絶君懷那得知


　　秋歌

　　邀歡空佇立望美頻迴顧何時復採菱江中宻相遇

　　冬歌

　　北極嚴氣昇南至温風謝調絲競短歌拂枕憐長夜

　　馬懷素(本傳云字惟臣潤州人寓居江都師事李善博覽經史善屬文舉進士長安中為監察御史守
法不阿李迥秀恃勢納賄懷素劾罷之累拜中書舍人開元初為户部侍郎封常山縣公三遷秘書監兼
昭文館學士深為𤣥宗所禮卒諡曰文)

　　七言律詩


　　奉和立春遊苑迎春應制

　　𤣥籥飛灰出洞房青郊迎氣肇初陽仙輿暫下宜春苑
御醴行開薦壽觴映水輕苔猶隱緑縁堤弱栁未舒黄
唯有裁花飾簮鬢恒隨聖藻狎年光

　　武平一(平一名甄以字行博學通春秋工文辭武后時畏禍隠嵩山修浮屠法屢詔不應中宗立迫召
為修文館學士雖宴豫嘗因詩頌規戒𤣥宗立貶蘇州參軍徙金壇令既謫名亦不衰開元中卒)

　　七言律詩

　　奉和立春内出綵花樹應制


　　鑾輅青旂下帝臺東郊上苑望春來黄鶯未解林間囀
紅蘂先從殿裏開畫閣條風初變栁銀塘曲水半含苔
欣逢睿藻光韶律更促霞觴畏景催(紀事云是日中宗手批云平一年雖
最少文甚警新恱紅蘂之先開訝黄鸝之未囀循環吟咀賞歎兼懷今更賜花一枝以彰其美所賜學士花並
令揷在頭上後所賜者平一左右交揷)

　　(三四氣格不老)

　　宗楚客(字叔敖河東人則天從父姊之子累官夏官侍郎神龍中武三思用事引為兵部尚書同知政
事俄遷中書令與紀處訥共為朋黨時人呼為宗紀韋氏敗伏誅見蕭至忠傳)


　　五言律詩

　　正月晦日侍宴滻水應制賦得長字

　　御輦出明光乗流泛羽觴珠胎隨月減玉漏與年長寒
盡梅猶白風遲栁未黄日斜旌騎轉休氣滿林塘

　　劉憲(文苑傳云字元度宋州寧陵人舉進士累除冬官員外天授中推按來俊臣嫉其暴酷欲因事繩之
反為所搆俊臣伏誅為鳳閣舍人神龍初坐為張易之所引自吏部侍郎出刺渝州景雲初三為太子詹
事有集三十巻)

　　五言律詩


　　折楊栁

　　沙塞三河道金閨二月春碧煙楊栁色紅粉綺羅人露
葉憐啼臉風花思舞巾攀持君不見為聴曲中新

　　(三四偷格)

　　徐彦伯(本傳云名洪以字行兖州人少以文章擅名對䇿擢第累轉蒲州司兵參軍時司戶韋暠善判
事司士李亘工於筆札彦伯文辭雅美時謂河東三絶神龍中預修武后實録封髙平縣子景雲中遷散
騎常侍太子賔客昭文館學士卒有文集二十巻紀事云彦伯為文多變易求新以鳳閣為鷃閣龍門
為虬户金谷為銑谿玉山為瓊岳竹馬為篠驂月兔為魄兔後進效之謂之徐澀體)


　　五言排律

　　侍宴韋嗣立山莊應制

　　鼎臣休澣隟方外結遥心别業青霞境孤潭碧樹林每
馳東野䇿遥弄北谿琴帝眷行時豫台園賞嵗隂移鑾
明月沼張組白雲岑御酒瑶觴落仙壇竹徑深三光懸
聖藻五等冠朝簮自昔皇恩感咸言獨自今

　　韋元旦(京兆萬年人擢進士補東阿尉遷左臺御史與張易之通姻屬易之敗貶感義尉後復進用
為主客員外郎遷中書舍人)


　　七言律詩

　　興慶池侍宴應制

　　滄池漭沆帝城邊殊勝昆明鑿漢年夾㟁旌旗疏輦道
中流簫鼓振樓船雲峰四起迎宸幄水樹千重入御筵
宴樂巳深魚藻詠承恩更欲奏甘泉

　　(語無粧綴)


　　唐詩鏡巻六

