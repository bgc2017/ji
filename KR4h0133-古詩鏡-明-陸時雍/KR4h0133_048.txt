







　　欽定四庫全書

　　唐詩鏡巻十二

　　明　陸時雍　編

　　盛唐第四

　　王昌齡(新唐書云字少伯江寧人第進士補秘書郎又中宏詞科遷汜水尉不䕶細行貶龍標尉世亂
還鄉為刺史閭丘曉所殺其詩緒宻而思清時謂王江寧云)

　　五言古詩

　　聴彈風入松闋贈楊補闕


　　商風入我絃夜竹深有露絃悲與林寂清景不可度寥
落幽居心颼飀青松樹松風吹草白谿水寒日暮聲意
去復還九變(一作辨)待一顧空山多雨雪獨立君始悟

　　緱氏尉沈興宗置酒南谿留贈

　　林色與谿古深篁引幽翠山樽在漁舟棹月情已醉始
窮清源口壑絶人境異春泉滴空崖萌草拆隂地久之
風榛寂逺聞樵聲至海鴈時獨飛永然滄洲意古時青
㝠客滅跡淪一尉吾子躊躇心豈其紛埃事緱峯信所

尅濟北余乃遂齊物意已㑹息肩理猶未巻舒形性表脱
畧賢哲議仲月期角巾飯僧嵩陽寺

　　(昌齡五言古氣骨遒峻意趣未寫)

　　酬鴻臚裴主簿雨後北樓見贈

　　暮霞照新晴歸雲猶相逐有懐晨昏暇想見登眺目問
禮侍彤襜題詩訪茅屋髙樓多古今陳事滿陵谷地久
㣲子封臺餘孝王築徘徊顧霄漢豁達俯川陸逺水對
孤城長天向喬木公門何清静列㦸森巳肅不歎擕手

稀常思著鞭速終當拂羽翰輕舉隨鴻鵠

　　觀江淮名勝圖

　　刻意吟雲山尤知隠淪妙逺公何為者再詣臨海嶠而
我髙其風披圖得遺照援毫無逃境遂展千里眺淡掃
荆門煙明標赤城燒青葱林間嶺隠見淮海徼但指香
爐頂無聞白猿嘯沙門既云滅獨往豈殊調感對懐拂
衣胡寧事漁釣安期始遺舄千古謝榮耀投跡庶可齊
滄浪有孤棹


　　灞上閒居

　　鴻都有歸客偃卧滋陽村軒冕無枉顧清川照我門空
林網夕陽寒鳥赴荒園廓落時得意懐哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其魂

　　七言古詩

　　箜篌引

　　盧谿郡南夜泊舟夜聞兩岸羌戎謳其時月黒猿啾啾

㣲雨霑衣令人愁有一遷客登髙樓不言不寐彈箜篌
彈作薊門桑葉秋風沙颯颯青塜頭将軍鐵驄汗血流
深入匈奴戰未休黄旗一㸃兵馬收亂殺胡人積如丘
瘡病驅來役邊州仍披漠北羔羊裘顔色饑枯掩面羞
眼眶淚滴深兩眸思還本鄉食氂牛欲語不得指咽喉
或有强壮能咿嚘意説被他邊将讐五世屬藩漢主留
碧毛氊帳河曲遊槖駞五萬部落稠敕賜飛鳯金兠鍪
為君百戰如過籌静掃隂山無鳥投家藏鐵劵特承優

黄金千斤不稱求九族分離作楚囚深谿寂寞絃苦幽
草木悲感聲颼飀僕本東山為國憂明光殿前論九疇
簏讀兵書盡㝠捜為君掌上施權謀洞曉山川無與儔
紫宸詔發逺懐柔揺筆飛霜如奪鉤鬼神不得知其由
憐愛蒼生比蚍蜉朔河屯兵須漸抽盡遣降來拜御溝
便令海内休戈矛何用班超定逺侯史臣書之得已不

　　城傍曲

　　秋風鳴桑條草白狐免驕邯鄲飲來酒未消城北原平

掣皂雕射殺空營兩騰虎迴身却月佩弓弰

　　五言律詩

　　胡笳曲

　　城南虜已合一夜㡬重圍自有金笳引能霑出塞衣聴
臨闗月苦清入海風㣲三奏髙樓曉胡人掩涕歸

　　(附萬嵗樓　江上巍巍萬嵗樓不知經歴㡬千秋年年喜見山長在日日悲看水獨流猿狖何曽離暮嶺
鸕鷀空自泛寒洲誰堪登望雲煙裏向晩茫茫發旅愁　等詩殊屬浪然三四悲喜有何定隙)

　　五言絶句


　　送郭司倉

　　映門淮水緑留騎主人心明月隨良掾春潮夜夜深

　　送李十五

　　怨别秦楚深江中秋雲起天長杳無隔月影在寒水

　　七言絶句

　　從軍行

　　烽火城西百尺樓黄昏獨坐海風秋更吹羌笛闗山月
無那金閨萬里愁


　　(烽火城西百尺樓一絶黄昏獨坐一絶海風秋一絶更吹羌笛闗山月一絶無那金閨萬里愁一絶
昌齡作絶句往往襞積其意故覺其情之深長而辭之飽快也人解後二語謂從軍者聞羌笛而起
金閨之思非也盖因邊城聞笛而代為金閨之愁耳言已之愁已不堪而閨中之愁更将何奈此昌
齡詩法不與衆同也)

　　琵琶起舞換新聲總是闗山離别情撩亂邊愁聴不盡
髙髙秋月照長城

　　青海長雲暗雪山孤城遥望玉門闗黄沙百戰穿金甲
不破樓蘭終不還


　　大漠風塵日色昏紅旗半捲出轅門前軍夜戰洮河北
已報生擒吐谷渾

　　出塞

　　秦時明月漢時闗萬里長征人未還但使龍城飛将在
不教胡馬度隂山

　　(秦時明月漢時闗懐古情深隠復自負後二語其意顯然可見因知秦征漢戰勒銘著績能有㡬人)

　　騮馬新跨白玉鞍戰罷沙場月色寒城頭鐵鼓聲猶振
匣裏金刀血未乾


　　春宫曲

　　昨夜風開露井桃未央前殿月輪髙平陽歌舞新承寵
簾外春寒賜錦袍

　　(他人説賜錦袍決不疊上春寒二字即説春寒決不疊上簾外二字只四字便備極情色)

　　西宫春怨

　　西宫夜静百花香欲捲珠簾春恨長斜抱雲和深見月
䑃朧樹色隠昭陽

　　(欲捲珠簾一舒逺望然則捲之已耳而春恨深長所以欲捲而復已也下云深見月以知珠簾之不

捲也然則已不捲矣而不能自已於長望欲望則亦一望之已耳而斜抱雲和者何盖雲和本以釋
愁而彈不成聲故抱也所以不去雲和者意在故也曰抱又曰斜抱意態描寫曲盡)

　　西宫秋怨

　　芙蓉不及美人妝水殿風來珠翠香却恨含情掩秋扇
空懸明月待君王

　　(却恨含情掩秋扇一語三折夫情之不能已也却自恨其含情而掩秋扇掩之者以不忍見也既自
恨其含情矣而終不能已於情所以懸月以相待而又自笑其空為此舉也詩人下字之妙此一懸
字誰為懸之此須人自領㑹)


　　長信秋詞

　　金井梧桐秋葉黄珠簾不捲夜來霜熏籠玉枕無顔色
卧聴南宫清漏長

　　奉帚平明金殿開且将團扇暫徘徊玉顔不及寒鴉色
猶帶昭陽日影來

　　(暫徘徊三字有意不云錦帳寒恩而第曰昭陽日影此長信宫中人語)

　　真成薄命久尋思夢見君王覺後疑火照西宫知夜飲
分明複道奉恩時


　　青樓曲

　　白馬金鞍從武皇旌旗十萬宿長楊樓頭小婦鳴筝坐
遥見飛塵入建章

　　閨怨

　　閨中少婦不曽愁春日凝妝上翠樓忽見陌頭楊栁色
悔教夫婿覓封侯

　　(所云兒女情深)

　　甘泉歌


　　乗輿執玉已登壇細草霑衣春殿寒昨夜雲生拜初月
萬年甘露水晶盤

　　(深情黙禱喁喁咚咚)

　　觀獵

　　角鷹初下秋草稀鐵驄抛鞚去如飛少年獵得平原兔
馬上横捎意氣歸

　　寄穆侍御出幽州

　　一從恩譴度瀟湘塞北江南萬里長莫道薊門書信少

鴈飛猶得到衡陽

　　西江寄越弟

　　南浦逢君嶺外還沅谿更逺洞庭山堯時恩澤如春雨
夢裏相逢同入闗

　　李四倉曹宅夜飲

　　霜天留後故情歡銀燭金爐夜不寒欲問吳江别來意
青山明月夢中看

　　聴流人水調子


　　孤舟㣲月對楓林分付鳴筝與客心嶺色千重萬重雨
斷絃收與淚痕深

　　(後二語倒装故格髙句老分付字與字收字俱妙絃何以遽斷以不勝凄怨故)

　　梁苑

　　梁園秋竹古時煙城外風悲欲暮天萬乗旌旗何處在
平臺賓客有誰憐

　　送魏二

　　醉别江樓橘柚香江風引雨入船涼憶君遥在瀟湘月

愁聴清猿夢裏長

　　(代為之思其情更逺)

　　别李浦之京

　　故園今在灞陵西江畔逢君醉不迷小弟鄰荘尚漁獵
一封書寄數行啼

　　送薛大赴安陸

　　津頭雲雨暗湘山遷客離憂楚地顔遥送扁舟安陸郡
天邊何處穆陵闗


　　(望不見愁漫漫)

　　芙蓉樓送辛漸二首

　　寒雨連天夜入湖平明送客楚山孤洛陽親友如相問
一片氷心在玉壺

　　丹陽城南秋海隂丹陽城北楚雲深髙樓送客不能醉
寂寂寒江明月心

　　(寒雨連天丹陽城南兩首後二語别有深情平明送客楚山孤孤字自作一語　鍊格最髙)

　　重别李評事


　　莫道秋江離别難舟船明日是長安吳姬緩舞留君醉
隨意青楓白露寒

　　(隨意青楓白露寒寒字聲色貴美将吳姬緩舞映出㡬許佳處)

　　别陶副使歸南海

　　南越歸人夢海樓廣陵新月海亭秋寳刀留贈長相憶
當取戈船萬户侯

　　送人歸江夏

　　寒江緑水楚雲深莫道離憂遷逺心曉夕雙帆歸鄂渚

愁将孤月夢中尋

　　(月明魂往夢裏分明末句遣言結意之妙)

　　盧谿别人

　　武陵谿口駐扁舟谿水隨君向北流行到荆門上三峽
莫将孤月對猿愁

　　(孤月對猿愁是一佳句莫将孤月對猿愁又是一妙語)

　　送程六

　　冬夜傷離在五谿青魚雪落鱠橙虀武岡前路看斜月

片片舟中雲向西

　　别辛漸

　　别館蕭條風雨寒扁舟月色渡江看酒酣不識闗西道
却望春江雲尚殘

　　送鄭判官

　　東楚呉山驛樹㣲軺車銜命奉恩輝英僚擕出新豐酒
半道遙看驄馬歸

　　送姚司法歸吳


　　吳掾留觴楚郡心洞庭秋雨海門隂但令意逺扁舟近
不道滄江百丈深

　　(意逺於路情深於江)

　　送柴侍御

　　沅水通波接武岡送君不覺有離傷青山一道同雲雨
明月何曽是兩鄉

　　盧象(字緯卿汶水人開元中由前進士補祕書郎張九齡深器之擢左補闕名盛氣髙少所卑下為飛語
所中左遷齊汾鄭三郡司馬入為膳部員外受禄山偽官貶永州司户起為主客員外道病留武昌卒)


　　五言律詩

　　雜詩

　　家居五原上征戰是平生獨負山西勇誰當塞下名死
生遼海戰雨雪薊門行諸将封侯盡論功獨不成













　　唐詩鏡巻十二

