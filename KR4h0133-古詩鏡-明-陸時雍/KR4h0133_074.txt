







　　欽定四庫全書

　　唐詩鏡巻三十八

　　明　陸時雍　編

　　中唐第十

　　韓愈(字退之南陽人少孤随兄官嶺表兄卒愈自知刻苦學儒比長通六經百家貞元八年擢進士累調
四門博士遷監察御史上疏論宫闈貶陽山令元和初擢知國子博士分司東都改都官員外郎尋復為
博士既才髙數黜官又下遷乃作進學解以自喻執政竒其材改比部郎中進中書舎人為裴度行軍司
馬伐蔡蔡平遷刑部侍郎上疏論佛骨上怒貶潮州刺史量移袁州召拜國子祭酒轉兵部侍郎穆宗時

宣撫鎮州歸奏遷吏部侍郎轉京兆尹兼御史大夫為李紳劾罷未㡬復吏部侍郎長慶四年卒年五十
七贈禮部尚書諡曰文有集行四十巻)

　　(昌黎才氣縱横光怪百出氣焰咄咄逼人七古縱横無所不可五古須法度自閒昌黎七古繼李杜
有餘五古當韋栁不足)

　　古樂府

　　(退之琴操十首高雅古澹的是春秋時語西漢人無此語境)

　　琴操十首

　　(按琴操十有二公取其十如下所作是也風俗通云琴曲曰操言窮阨猶不失其操也)


　　將歸操　孔子之趙聞殺鳴犢作

　　(按歐本云此效蔡邕作十操事迹皆出蔡邕琴操云)

　　狄之水兮其色幽幽(趙殺鳴犢孔子臨河歎而作歌曰狄之水兮風揚波舟楫顛倒更相
加歸來歸來胡為斯案臨濟故狄也)我將濟兮不得其由渉其淺兮石齧
我足乘其深兮龍入我舟我濟而悔兮將安歸尤歸兮
歸兮無與石鬬兮無應龍求

　　(石齧我足龍入我舟托意處語何其雅)

　　猗蘭操　孔子傷不逢時作


　　(古琴操云習習谷風以隂以雨之子于歸逺送于野何彼蒼天不得其所逍遥九州無有定處世人
闇蔽不知賢者年紀逝邁一身將老)

　　蘭之猗猗揚揚其香不採而佩於蘭何傷今天之旋其
曷為然我行四方以日以年霜雪貿貿(不明也)薺麥之茂
(建亥之月隂氣之極薺麥始生)子如不傷我不爾覯(言我如薺麥之茂當雪霜之時不改
其操子如見傷而用我可也子如不傷我無自貶以見子之義)薺麥之茂薺麥之有(茂而
能傲霜雪薺麥之固有)君子之傷君子之守(君子居可傷之時不易其守亦猶薺麥之
有也)


　　(有黠色而無愠情抑何言之藴藴)

　　龜山操　孔子以季桓子受齊女樂諫不從
望龜山而作

　　龜之氛兮不能雲雨龜之枿兮不中梁柱龜之大兮祗
以奄魯知將隳兮哀莫余伍周公有鬼兮嗟余歸輔(鬼或
作思)

　　(是當日夢寐中心事)

　　越裳操　周公作


　　(交趾之南有越裳云古琴操曰於戲嗟嗟非旦之力乃文王之徳)

　　雨之施物以孳我何意於彼為自周之先其艱其勤以
有疆宇私我後人我祖在上四方在下厥臨孔威敢戲
以侮孰荒于門孰治于田四海既均越裳是臣(言豈有荒于門
而能治于田者乎故必四海既均而後越裳是臣也)

　　(語可勒黼扆　當時周公勅天明命告戒成王應止如是)

　　拘幽操　文王羑里作(河内蕩隂縣有羑里城)

　　(文王見拘羑里憂愁無聊援琴而鼔之號曰拘幽操詞曰殷道溷溷浸濁煩兮朱紫相合不别分兮

迷亂聲色信讒言兮炎炎之虐使我愆兮幽閉牢穽由其言兮遘我四人憂勤勤兮)

　　目窈窈兮其凝其盲耳肅肅兮聽不聞聲朝不日出兮
夜不見月與星有知無知兮為死為生嗚呼臣罪當誅
兮天王聖明

　　(末二語善寫文王心曲)

　　岐山操　周公為太王作

　　我家于幽自我先公伊我承序敢有不同今狄之人將
土我疆民為我戰誰使死傷彼岐有岨我徃獨處爾莫

余追無思我悲

　　(處民在不要不棄之間視土在無吝無貪之際宛是當年語致)

　　履霜操　尹吉甫子伯竒無罪為後毋譖而
見逐自傷作

　　(吉甫聽後妻逐之伯竒編芟荷而衣採楟花而食清朝履霜而自傷無罪見逐乃援琴而鼔之詞日
朝履霜兮採晨寒考不明其心兮信讒言孤恩離别兮摧肺肝何辠皇天兮遭斯愆痛没不同兮恩
有偏誰流顧兮知此寃)

　　父兮兒寒母兮兒饑兒罪當笞逐兒何為兒在中野以

宿以處四無人聲誰與兒語兒寒何衣兒饑何食兒行
于野履霜以足母生衆兒有母憐之獨無母憐兒寕不
悲

　　(視小弁之慟為深)

　　雉朝飛操　牧犢子七十無妻見雉雙飛感
之而作

　　(齊宣王時牧犢子七十無妻出薪于野見雉雌雄相随意動心怨因援琴而歌以自傷其聲中絶魏
武帝宫人有盧女者七歳入漢宫學鼔琴能傳此曲牧犢子詞曰雉朝飛兮鳴相和雌雄羣逰兮山

阿我獨何命兮未有家時將暮兮可奈何嗟嗟暮兮可奈何)

　　雉之飛于朝日羣雌孤雄意氣横出當東而西當啄而
飛隨飛随啄羣雌粥粥(記曰粥粥若無能或謂當作喌音祝説文呼雞)嗟我雖
人曾不如彼雉雞生身七十年無一妾與妃

　　(是老牧樸簌語)

　　别鵠操　商陵穆子娶妻五年無子父母欲
其改娶其妻聞之中夜悲嘯穆子感之而
作


　　(其詞曰將乖比翼隔天端山川悠逺路漫漫攬衾不寐食㤀飱後遂為夫婦)

　　雄鵠銜枝來雌鵠啄泥歸巢成不生子大義當乖離江
漢水之大鵠身鳥之微更無相逢日且可繞樹相随飛

　　(中豈無情不至作涕泣流連者廹于大義故也)

　　殘形操　曾子夢見一狸不見其首作

　　有獸維狸兮我夢得之其身孔明兮而頭不知吉凶何
為兮覺坐而思巫咸上天兮識者其誰

　　(穆穆落落故佳)


　　四言古詩

　　剝啄行

　　剥剥啄啄有客至門我不出應客去而嗔從者語我子
明為然我不厭客困於語言欲不出納以堙其源空堂
幽幽有秸有莞門以兩板叢書於間窅窅深塹其墉甚
完彼寕可隳此不可干從者語我嗟子誠難子雖云爾
其口益蕃我為子謀有萬其全凡今之人急名與官子
不引去與為波瀾雖不開口雖不開闗變化咀嚼有鬼

有神今去不勇其如後艱我謝再拜汝無復云往追不
及來不有年

　　(跌蕩恣肆仍如五言體裁)

　　五言古詩

　　南山詩

　　吾聞京城南兹維羣山囿東西兩際海巨細難悉究山
經及地志茫昧非受授團辭試提挈挂一念萬漏欲休
諒不能麤叙所經覯甞昇崇丘望戢戢見相凑晴明出

稜角縷脉碎分繡蒸嵐相澒洞表裏忽通透無風自飄
簸融液煦柔茂横雲時平凝㸃㸃露數岫天空浮脩眉
濃綠畫新就孤撑有巉絶海浴褰鵬噣春陽濳沮洳濯
濯吐深秀巖巒雖嵂崒輭弱類含酎夏炎百木盛䕃鬰
増埋覆神靈日歊歔雲氣争結構秋霜喜刻轢磔卓立
癯瘦參差相疊重剛耿陵宇宙冬行雖幽墨氷雪工琢
鏤新曦照危峨億丈恒髙袤明昬無停態頃刻異狀候
西望雄太白突起莫間簉藩都配德運分宅占丁戊逍

遥越坤位詆訐陷乾竇空虚寒兢兢風氣較搜漱朱維
方燒日隂霰縱騰糅昆明大池北去覿偶晴晝緜聨窮
俯視倒側困清漚㣲瀾動水面踊躍躁猱狖驚呼惜破
碎仰喜呀不仆前尋徑杜墅坌蔽畢原陋﨑嶇上軒昴
始得觀覧富行行將遂窮嶺陸煩互走勃然思坼裂擁
掩難恕宥巨靈與夸娥逺賈期必售還疑造物意固䕶
蓄精祐力雖能排幹雷電怯呵詬攀援脱手足蹭蹬抵
積甃茫如試矯首堛塞生怐愗威容䘮蕭爽近新迷逺

舊拘官計日月欲進不可又因縁窺其湫凝湛悶隂嘼
魚蝦可俯掇神物安敢宼林柯有脱葉欲堕鳥驚救争
銜彎環飛投棄急哺鷇旋歸道廻睨逹枿壯復奏吁嗟
信竒怪峙質能化貿前年遭譴謫探歴得邂逅初從藍
田入顧盼勞頸脰時天晦大雪淚目苦朦瞀峻途拖長
氷直上若懸溜褰衣歩推馬顛蹶退且復蒼黄㤀遐睎
所矚纔左右杉篁咤蒲蘇杲耀攅介胄專心憶平道脱
險逾避臭昨來逢清霽宿願忻始副峥嶸躋冢頂倐閃

雜鼯鼬前低劃開闊爛漫堆衆皺或連若相從或蹙若
相鬭或妥若弭伏或竦若驚雊或散若瓦解或赴若輻
凑或翩若船遊或决若馬驟或背若相惡或向若相佑
或亂若抽笋或嵲若注灸或錯若繪畫或繚若篆籕或
羅若星離或蓊若雲逗或浮若波濤或碎若鋤耨或如
賁育倫賭勝勇前購先强勢已出後鈍嗔䛠譳或如帝
王尊叢集朝賤幼雖親不䙝狎雖逺不悖謬或如臨食
案餚核紛飣餖又如逰九原墳墓包槨柩或纍若盆甖

或掲若㽅豆或覆若曝鱉或頽若寢獸或蜿若藏龍或
翼若摶鷲或齊若友朋或随若先後或迸若流落或顧
若宿留或戾若仇讐或密若婚媾或儼若峨冠或翻若
舞神或屹若戰陣或圍若蒐狩或靡然東注或偃然北
首或如火熺焰或若氣饙餾或行而不輟或遺而不収
或斜而不倚或弛而不彀或赤若秃鬝或燻若柴槱或
如龜拆兆或若卦分繇或前横若剝或後斷若姤延延
離又屬夬夬叛還遘喁喁魚闖萍落落月經宿誾誾樹

墻垣巘巘架庫廐參參削劍㦸煥煥銜瑩琇敷敷花披
萼闟闟屋摧霤悠悠舒而安兀兀狂以狃超超出猶奔
蠢蠢駭不懋大哉立天地經紀肖營腠厥初孰開張僶
勉誰勸侑創兹朴而巧戮力忍勞疚得非施斧斤無乃
假詛呪鴻荒竟無傳功大莫酬僦嘗聞於祠官芬苾降
歆嗅斐然作歌詩惟用贊報酭

　　(窮搜極想語多生氣炎炎故能絢人耳目而不厭少陵北征随情披寫南山詩則着意鋪排矣)

　　秋懐詩


　　牕前兩好樹衆葉光薿薿秋風一披拂策策鳴不已㣲
燈照空床夜半偏入耳愁憂無端來感嘆成坐起天明
視顔色與故不相似羲和驅日月疾急不可恃浮生雖
多塗趨死惟一軌胡為浪自苦得酒且歡喜

　　(五言古毎覺語致崛屈)

　　秋氣日惻惻秋空日凌凌上無枝上蜩下無盤中蝇豈
不感時節耳目去所憎清曉巻書坐南山見高稜其下
澄秋水有蛟寒可罾惜哉不得徃豈謂吾無能


　　(氣格崚嶒)

　　離離挂空悲慼慼抱虚警露泫秋樹高蟲弔寒夜永斂
退就新懦趨營悼前猛歸愚識夷塗汲古得修綆名浮
猶有耻味薄真自幸庻幾遺悔尤即此是幽屏

　　(多警句)

　　今晨不成起端坐盡日景蟲鳴室幽幽月吐牕冏冏䘮
懐若迷方浮念劇含梗塵埃慵伺候文字浪馳騁尚須
勉其頑王事有朝請


　　歸彭城

　　天下兵又動太平竟何時訏謨者誰子無乃失所宜前
年闗中旱閭井多死飢去歳東郡水生民為流屍上天
不虚應禍福各有随我欲進短策無由見彤墀刳肝以
為紙瀝血以書辭上言陳堯舜下言引龍䕫言詞多感
激文字少葳蕤一讀已自怪再尋良自疑食芹雖云美
獻御固已痴緘封在骨髄耿耿空自竒昨日到京城屢
陪高車馳周行多俊異議論無瑕疵見待頗異禮未能

去毛皮到口不敢吐徐徐俟其巇歸來戎馬間驚顧似
羇雌連日或不語終朝見相欺乘閒輙騎馬茫茫詣空
陂遇酒即酩酊君知我為誰

　　(韓詩語帶粗纇㾗)

　　同冠峽

　　南方二月半春物亦已少維舟山水間晨坐聽百鳥宿
雲尚含姿朝日忽升曉羇旅感和鳴囚拘念輕矯潺湲
淚乆迸詰曲思増繞行矣且無然葢棺事乃了


　　縣齋有懐

　　少小尚竒偉平生足悲吒猶嫌子夏儒肯學樊遲稼事
業窺臯稷文章蔑曹謝濯纓起江湖綴珮雜蘭麝悠悠
指長道去去策高駕誰為傾國媒自許連城價初随計
吏貢屢入澤宫射雖免十上勞何能一戰霸人情忌殊
異世路多權詐蹉跎顔遂低摧折氣愈下冶長信非罪
侯生或遭罵懐書出皇都銜淚渡清㶚身將老寂寞志
欲死閒暇朝食不盈腸冬衣纔掩髂軍書既頻召戎馬

乃連跨大梁從相公彭越赴僕射弓箭圍狐兎絲竹羅
酒䏑兩府變荒凉三年就休暇求官去東洛犯雪過西
華塵埃紫陌春風雨靈臺夜名聲荷朋友援引乏姻婭
雖陪彤庭臣詎縱青㝠靶寒空聳危闕曉色曜修架捐
軀辰在丁鎩翮時方&KR3570;投荒誠職分領邑幸寛赦湖波
翻日車嶺石坼天罅毒霧恒熏晝炎風毎燒夏雷威固
已加颶勢仍相借氣象杳難測聲音吁可怕夷言聽未
慣越俗循猶乍指摘兩憎嫌睢盱互猜訝祗縁恩未報

豈謂生足藉嗣皇新繼明率土日流化惟思滌瑕垢長
去事桑柘斸嵩開雲扃壓潁抗風榭禾麥種滿地梨棗
栽繞舎兒童稍長成雀䑕得驅嚇官租日輸納村酒時
邀迓閒愛老農愚歸弄小女姹如今便可爾何用畢㛰
嫁

　　(吾愛其便滔滔而來絶不費手)

　　合江亭

　　紅亭枕湘江蒸水㑹其左瞰臨𣺌空濶緑浄不可唾維

昔經營初邦君實王佐翦林遷神廟買地費家貨梁棟
宏可愛結構麗匪過伊人去軒騰兹宇遂頽挫老郎來
何暮髙唱乆乃和樹蘭盈九畹栽竹逾萬个長綆汲滄
浪幽谿下坎坷波濤夜俯聽雲樹朝對卧初如遺宦情
終乃最郡課人生誠無幾事徃悲豈奈蕭條綿歳時契
濶繼庸懦勝事誰復論醜聲日已播中丞黜凶邪天子
憫窮餓君侯至之初閭里自相賀淹滯樂閒曠勤苦勸
慵惰為余掃塵階命樂醉衆座窮秋感平分新月憐半

破願書㟁上石勿使泥塵涴(音卧)

　　陪杜侍御遊湘西兩寺獨宿有題因獻楊常侍

　　長沙千里平勝地猶在險况當江濶處斗起勢匪漸深
林髙玲瓏青山上琬琰路窮臺殿闢佛事煥且儼剖竹
走泉源開廊架崖广是時秋之殘暑氣尚未斂羣行忘
後先朋息棄拘檢客堂喜空凉華榻有清簟澗蔬煮蒿
芹水果剥菱芡伊余夙所慕陪賞亦云忝幸逢車馬歸
獨宿門不掩山樓黒無月漁火燦星㸃夜風一何喧杉

檜屢磨颭猶疑在波濤怵惕夢成魘静思屈原沉逺憶
賈誼貶椒蘭争姤忌絳灌共䜛諂誰令悲生腸坐使淚
盈臉翻飛乏羽翼指摘困瑕玷珥貂藩維重政化類分
陜禮賢道何優奉已事苦儉大厦棟方隆巨川檝行剡
經營誠未暇逰宴固已歉旅程愧掩留徂歳嗟荏苒平
生毎多感柔翰遇頻染輾轉嶺猿鳴曙燈青睒睒

　　岳陽樓别竇司直

　　洞庭九州間厥大誰與譲南匯羣崖水北注何奔放瀦

為七百里吞納各殊狀自古澄不清環混無歸向炎風
日搜攪幽怪多冗長軒然大波起宇宙隘而妨巍峩㧞
嵩華騰踔較健壯聲音一何宏轟輵車萬兩猶疑帝軒
轅張樂就空曠蛟螭露筍簴縞練吹組帳鬼神非人世
節奏頗跌踼陽施見誇麗隂閉感悽愴朝過宜春口極
北缺堤障夜纜巴陵洲叢芮纔可傍星河盡涵泳俯仰
迷下上餘瀾怒不已喧聒鳴甕盎明登岳陽樓輝煥朝
日亮飛亷戢其威清晏息纎纊泓澄湛凝緑物影巧相

況江豚時出戲驚波忽蕩瀁時當冬之孟隙竅縮寒漲
前臨指近㟁側坐𦕈難望滌濯神魂醒幽懐舒以暢主
人孩童舊握手乍忻悵憐我竄逐歸相見得無恙開筵
交履舄爛漫倒家醸杯行無留停高柱送清唱中盤進
橙栗投擲傾脯醬歡窮悲心生婉孌不能忌念昔始讀
書志欲干霸王屠龍破千金為藝亦云亢愛才不擇行
觸事得讒謗前年出官由此禍最無妄公卿採虚名擢
拜識天仗奸猜畏弹射斥逐恣欺誑新恩移府庭逼側

厠諸將于嗟苦駑緩但恐失宜當追思南渡時魚腹甘
所塟嚴程廹風帆劈箭入髙浪顛沉在須臾忠綆誰復
諒生還真可喜尅已自懲創庻從今日後粗識得與䘮
事多改前好趣有獲新尚誓耕十畆田不取萬乘相細
君知蠶織稚子已能餉行當掛其冠生死君一訪

　　(不為雄壯之勢却擁筆自來才大者覺勢有餘地　意象髣髴略似)

　　出門

　　長安百萬家出門無所之豈敢尚幽獨與世實參差古

人雖已死書上有其辭開巻讀且想千載若相期出門
各有道我道方未夷且於此中息天命不吾欺

　　東都遇春

　　少年氣真狂有意與春競行逢二三月九州花相映川
原曉服鮮桃李晨粧靚荒乘不知疲醉死豈辭病飲噉
惟所便文章倚豪横爾來曽㡬時白髪忽滿鏡舊逰喜
乖張新輩足嘲評(音病)心腸一變化羞見時節盛得閒無
所作貴欲辭視聽深居疑避仇黙卧如當暝朝曦入牖

來鳥喚昬不醒為生鄙計算鹽米告屡罄坐疲都㤀起
冠側嬾復正幸䝉東都官獲離機與穽乖慵遭傲僻漸
染生弊性既去焉能追有來猶莫騁有船魏王池徃徃
縱孤泳水容與天色此處皆緑净岸樹共紛披渚牙相
緯經(音徑)懐歸苦不果即事取幽迸貪求匪名利所得亦
已併悠悠度朝昬落落捐季孟羣公一何賢上戴天子
聖謀謨収禹績四靣出雄勁轉輸非不勤稽逋有軍令
在庭百執事奉職各祗敬我獨胡為哉坐與億兆慶譬

如籠中鳥仰給活性命為詩告友生負愧終究竟

　　送侯參謀赴河中幕

　　憶昔初第日各以少年稱君頥始生鬚我齒清如氷爾
時心氣壮百事謂已能一别詎幾何忽如隔晨興我齒
豁可鄙君顔老可憎相逢風塵中相視迭嗟矜幸同學
省官末路再得朋東司絶教授遊宴以為恒秋漁䕃宻
樹夜博燃明燈雪逕抵樵叟風廊折談僧陸渾桃花間
有湯沸如蒸三月崧少歩躑躅紅千層洲沙厭晚坐嶺

壁窮晨昇沈㝠不計日為樂不可勝遷滿一已異乖離
坐難憑行行事結束人馬何蹻騰感激生膽勇從軍豈
嘗曽洸洸司徒公天子爪與肱提師十萬餘四海欽風稜
河北兵未進蔡州師新薨曷不請掃除活彼黎與烝鄙
夫誠怯弱受恩愧徒𢎞猶思脱儒冠棄死取先登又欲
靣言事上書求詔徵侵官固非是妄作譴可懲惟當待
責免耕斸歸溝塍今君得所附勢若脱韝鷹檄筆無與
譲幕謀職其膺収績開史牒翰飛逐溟鵬男兒貴立事

流景不可乘歳老隂沴作雲頹雪翻崩别袖拂洛水征
車轉崤陵勤勤酒不進勉勉恨已仍送君出門歸愁腸
若牽䋲黙坐念語笑癡如遇寒蝇䇿馬誰可適晤言誰
為應席塵惜不掃殘罇對空凝信知後㑹時日月屢環
絙生期理行役歡緒絶難承寄書惟在頻無恡簡與繒

　　(韓之五言當斂宏節放激滓揚波凡任才者未有不病)

　　送李翺

　　廣州萬里途山重江逶迤行行何時到誰能定歸期揖

我岀門去顔色異恒時雖云有追送足跡絶自兹人生
一世間不自張與弛譬如浮江水縱横豈自知寕懐别
時苦勿作别後思

　　(自足繾綣末二語大有深情)

　　送石處士赴河陽幕

　　長把種樹書人云避世士忽騎將軍馬自號報㤙子風
雲入壯懐泉石别幽耳鉅鹿師欲老常山險猶恃豈惟
彼相憂固是吾徒耻去去事方急酒行可以起


　　(磊磊落落)

　　送湖南李正字歸

　　長沙入楚深洞庭值秋晩人随鴻雁少江共蒹葭逺歴
歴余所經悠悠子當返孤遊懐耿介旅宿夢婉娩風土
稍殊音魚蝦日異飯親交俱在此誰與同息偃

　　(語稍修秀　一起四語灑落)

　　送無本師歸范陽

　　無本於為文身大不及膽吾嘗示之難勇往無不敢蛟

龍弄角牙造次欲手攬衆鬼囚大幽下覷襲𤣥窞天陽
熈四海注視首不頷鯨鵬相摩窣兩舉快一噉夫豈能
必然固已謝黯黮狂詞肆滂葩低昻見舒慘姦窮怪變
得徃徃造平澹蜂蟬碎錦纈緑池披菡萏芝英擢荒榛
孤翮起連菼家住幽都逺未識氣先感來尋吾何能無
殊嗜昌歜始見洛陽春桃枝綴紅糝遂來長安里時卦
轉習坎老懶無鬭心乆不事鉛槧欲以金帛酬舉室常
顑頷念當委我去霜雪刻以憯獰飈攪空衢天地與頓

撼勉率吐歌詩慰女别後覧

　　(徵竒得怪往往有之)

　　人日城南登高

　　初正候纔兆渉七氣已弄靄靄野浮陽暉暉水披凍聖
朝身不廢佳節古所用親友既許來子妷亦可從盤蔬
冬春雜樽酒清濁共令徵前事為觴詠新詩送扶杖凌
圯阯刺船犯枯葑戀池羣鴨廻釋嶠孤雲縱人生本坦
蕩誰使妄倥傯直指桃李闌幽尋寕止重


　　(古而帶秀)

　　病鴟

　　屋東惡水溝有鴟堕鳴悲青泥揜兩翅拍拍不得離羣
童叫相召瓦礫争先之計較生平事殺却理亦宜攘奪
不愧恥飽滿盤天嬉晴日占光景髙風送追随遂凌鳯
鳯羣肯顧鴻鵠卑今者運命窮遭逢巧丸兒中汝要害
處汝能不得施于吾乃何有不忍棄其危丐汝將死命
浴以清水池朝餐輟魚肉暝宿防狐狸自知無以致䝉

德乆猶疑飽入深竹叢饑來傍階基亮無責報心固以
聽所為昨日有氣力飛跳弄藩籬今晨忽徑去曾不報
我知僥倖非汝福天衢汝休窺京城事弹射豎子豈易
欺勿諱泥坑辱泥坑乃良規

　　路傍堠

　　堆堆路傍堠一雙復一隻迎我出秦闗送我入楚澤千
以髙山遮萬以逺水隔吾君勤聽治照與日月敵在愚
幸可哀臣罪庻可釋何當迎送歸縁路髙歴歴


　　贈别元十八恊律

　　知識乆去眼吾行其既逺瞢瞢莫訾省黙黙但寢飯子
兮何為者冠珮立憲憲何氏之從學蘭蕙已滿畹於何
翫其光以至歳向晚治惟尚和同無俟于謇謇或師絶
學賢不以藝自輓子兮獨如何能自媚婉娩金石出聲
音宫室發闗楗何人識章甫而知駿蹄踠惜乎吾無居
不得留息偃臨當背靣時裁詩示繾綣

　　宿曾江口示姪孫湘


　　雲昬水奔流天水漭相圍三江㓕無口其誰識涯圻暮
宿投民村髙處水半扉雞犬俱上屋不復走與飛篙舟
入其家暝聞屋中唏問知歳常然哀此為生㣲海風吹
寒晴波揚衆星輝仰視北斗髙不知路所歸

　　(寫景處喜其徑净末數語歴落成響)

　　除官赴闕至江州寄鄂岳李大夫

　　盆城去鄂渚風便一日耳不枉故人書無因泛江水故
人辭禮闈旌節鎮江圻而我竄逐者龍鍾初得歸别來

已三歳望望逺迢遞咫尺不相聞平生那可計我齒落
且盡君鬢白幾何年皆過半百來日苦無多少年樂新
知衰暮思故友譬如親骨肉寕免相可不我昔實愚惷
不能降色辭子犯亦有言臣猶自知之公其務貰過我
亦請改事桑榆儻可収願寄相思字

　　(懇欵殆盡)

　　譴瘧鬼

　　屑屑水帝魂謝謝無餘輝如何不肖子尚奮瘧鬼威乘

秋作寒熱翁嫗所罵譏求食歐泄間不知臭穢非醫師
加百毒熏灌無停機灸師施艾炷酷若獵火圍詛師毒
口牙舌作霹靂飛符師弄刀筆丹墨交横揮咨汝之胄
出門戶何巍巍祖軒而父頊未沬於前徽不修其操行
賤薄似汝稀豈不忝厥祖靦然不知歸湛湛江水清歸
居安汝妃清波為裳衣白石為門畿呼吸明月光手掉
芙蓉旂降集随九歌飲芳而食菲贈汝以好辭出汝去
莫違


　　(退之不作滑稽語自快所欲為)

　　示兒

　　始我來京師止携一束書辛勤三十年以有此屋廬此
屋豈為華於我自有餘中堂髙且新四時登牢蔬前榮
饌賔親冠昏之所於庭内無所有髙樹八九株有藤婁
絡之春華夏隂敷東堂坐見山雲風相吹嘘松果連南
亭外有𤓰芋區西偏屋不多槐榆翳空虚山鳥旦夕鳴
有類澗谷居主婦坐北堂膳服適戚疎恩封髙平君子

孫從朝裾開門問誰來無非卿大夫不知官高卑玉帶
懸金魚問客之所為峩冠講唐虞酒食罷無為棋槊以
相娯凡此座中人十九持鈞樞又問誰與頻莫與張樊
如來過亦無事考評道精麤蹮蹮媚學子牆屏日有徒
以能問不能其蔽豈可祛嗟我不修飾事與庸人俱安
能坐如此比肩於朝儒詩以示兒曹其無迷厥初

　　(大有漢氣)

　　南溪始泛


　　榜(音謗)舟南山下上上不得返幽事随去多孰能量近逺
隂沉過連樹藏昂抵横坂石麄肆磨礪波惡厭牽挽或
倚偏㟁漁竟就平洲飯㸃㸃暮雨飄梢梢新月偃餘年
懔無㡬休日愴已晚自是病使然非由取髙蹇

　　(語致洒洒)

　　足弱不能歩自宜収朝蹟羸形可輿致佳觀(去聲)安可擲
即此南坂下乆聞有水石拕舟入其間溪流正清激随
波吾未能峻瀨乍可刺鷺起若導吾前飛數十尺亭亭

桞帶沙團團松冠壁歸時還盡夜誰謂非事役
















　　唐詩鏡巻三十八

