







　　欽定四庫全書

　　古詩鏡卷九

　　明　陸時雍　撰

　　晉第二

　　陸機(字士衡吳郡人大司馬抗之子也少有竒才領父兵為竒門將吳亡入洛太傅楊駿辟為祭酒累遷
太子洗馬著作郎出補吳王郎中令入為尚書郎趙王倫輔政引為參軍大安初成都王頴等起兵討長
沙王乂假機後將軍河北大都督因戰敗績為頴所害)

　　(孫綽云陸深而蕪潘淺而淨詩縁情而綺靡病所流於蕪也篇中累句皆綺靡所為)


　　樂府

　　短歌行

　　置酒髙堂悲歌臨觴人夀㡬何逝如朝霜時無重至華
不再揚蘋以春暉蘭以秋芳來日苦短去日苦長今我
不樂蟋蟀在房樂以㑹興悲以别章豈曰無感憂為子
忘我酒既㫖我肴既臧短歌有詠長夜無荒

　　(意象淺促更無餘地曹氏父子只意有餘而言不盡)

　　豫章行


　　汎舟清川渚遙望髙山隂川陸殊塗軌懿親將逺㝷三
荆歡同株四鳥悲異林樂㑹良自古悼别豈獨今寄世
将㡬何日昃無停陰前路既已多後塗隨年侵促促薄
暮景亹亹鮮克禁曷為復以兹曽是懐苦心逺節嬰物
淺近情能不深行矣保嘉福景絶繼以音

　　(陸機詩可喜處有清俊之氣可憎處在縟繡之辭豫章行長安有狹邪行塘上行飲馬長城窟行諸
篇絶少詞累)

　　長安有狹邪行


　　伊洛有岐路岐路交朱輪輕葢承華景騰步躡飛塵鳴
玉豈樸儒憑軾皆俊民烈心厲勁秋麗服鮮芳春余本
倦遊客豪彦多舊親傾蓋承芳訊欲鳴當及晨守一不
足矜岐路良可遵規行無曠迹矩步豈逮人投足緒已
爾四時不必循将遂殊塗軌要子同歸津

　　(四時不必循一語亦拙)

　　塘上行

　　江蘺生幽渚微芳不足宣被蒙風雲㑹移居華池邊發

藻玉臺下垂影滄浪泉霑潤既已渥結根奥且堅四節
逝不處繁華難乆鮮淑氣與時殞餘芳隨風捐天道有
遷易人理無常全男懽智傾愚女愛衰避妍不惜微軀
退但懼蒼蠅前願君廣末光照妾薄暮年

　　飲馬長城窟行

　　驅馬陟隂山山髙馬不前往問隂山候勁虜在燕然戎
車無停軌旌斾屢徂遷仰憑積雪巖俯渉堅氷川冬來
秋未反去家邈以緜獫狁亮未夷征人豈徒旋未徳爭

先鳴凶器無兩全師克薄賞行軍没微軀捐將遵甘陳
迹收功單于旃振旅勞歸士受爵藁街傳

　　門有車馬客行

　　門有車馬客駕言發故鄉念君乆不歸濡跡渉江湘投
袂赴門塗攬衣不及裳拊膺攜客泣掩淚叙温涼借問
邦族間惻愴論存亡親友多零落舊齒皆彫喪市朝忽
遷易城闕或丘荒墳壟日月多松栢鬱芒芒天道信崇
替人生安得長慷慨惟平生俛仰獨悲傷


　　(驚心事刻意語所少者氣韻流動)

　　君子有所思行

　　命駕登北山延佇望城郭廛里一何盛街巷紛漠漠甲
第崇髙闥洞房結阿閣曲池何湛湛清川帶華薄邃宇
列綺窻蘭室接羅幕淑貌色斯升哀音承顔作人生誠
行邁容華隨年落善哉膏梁士營生奥且博宴安消靈
根鴆毒不可恪無以肉食資取笑葵與藿

　　猛虎行


　　渇不飲盗泉水熱不息惡木陰惡木豈無枝志士多苦
心整駕肅時命杖策將遠尋饑食猛虎窟寒棲野雀林
日歸功未建時往歳載隂崇雲臨岸駭鳴條隨風吟静
言幽谷底長嘯髙山岑急弦無懦響亮節難為音人生
誠未易曷云開此衿眷我耿介懐俯仰愧古今

　　(崇雲臨岸駭鳴條隨風吟此成何語饑食猛虎窟寒棲野雀林亦矜作太過)

　　悲哉行

　　㳺客芳春林春芳傷客心和風飛清響鮮雲垂薄隂蕙

草饒淑氣時鳥多好音翩翩鳴鳩羽喈喈倉庚音幽蘭
盈通谷長秀被髙岑女蘿亦有託蔓葛亦有尋傷哉客
遊士憂思一何深目感隨氣草耳悲詠時禽寤寐多逺
念緬然若飛沈願託歸風響寄言遺所欽

　　(聞人蒨林有驚心鳥園多奪目花其詩已近律矣猶病俚氣士衡目感随氣草耳悲詠時禽古體中
更傷雅道　凡妝㸃造作非稚即俚縱得佳句總不登大雅之堂矣)

　　詩

　　贈尚書郎顧彦先


　　大火貞朱光積陽熈自南望舒離金虎屏翳吐重陰凄
風迕時序苦雨遂成霖朝遊忘輕扇夕息憶重衾感物
百憂生纒綿自相尋與子隔蕭墻蕭墻阻且深形影曠
不接所託聲與音音聲日夜闊何用慰吾心

　　(朝遊忘輕扇夕息憶重衾苦拘而陋)

　　贈從兄車騎

　　孤獸思故藪離鳥悲舊林翩翩游宦子辛苦誰為心髣
髴谷水陽婉孌崑山陰營魄懐兹土精爽若飛沈寤寐

靡安豫願言思所欽感彼歸途艱使我怨慕深安得㤀
歸草言樹背與襟斯言豈虚作思鳥有悲音

　　為顧彦先贈婦

　　東南有思婦長歎充幽闥借問歎何為佳人𦕈天末遊
宦乆不歸山川修且闊形影參商乖音息曠不逹離合
非有常譬彼絃與筈願保金石軀慰妾長饑渴

　　赴洛道中作

　　逺遊越山川山川修且廣振䇿陟崇丘安轡遵平莽夕

息抱影寐朝徂銜思往頓轡倚髙巖側聽悲風響清露
墜素輝明月一何朗撫枕不能寐振衣獨長想

　　(末數語清湛如溜)

　　擬明月何皎皎

　　安寢北堂上眀月入我牖照之有餘輝攬之不盈手凉
風繞曲房寒蟬鳴髙栁踟蹰感莭物我行永已乆遊宦
㑹無我離思難常守

　　(照之有餘輝攬之不盈手老而潔是長篇中短賦末二語彷髴漢人)


　　招隠詩

　　眀發心不夷振衣聊躑躅躑躅欲安之幽人在浚谷朝
采南澗藻夕息西山足輕條象雲搆宻葉承翠幄激楚
佇蘭林回芳薄秀木山溜何冷冷飛泉漱鳴玉哀音附
靈波頽響赴曾曲至樂非有假安事澆淳樸富貴茍難
圖税駕従所欲

　　(一起韻致猶夷　費許㸃飾獨立至尊輸他本相凡縁飾愈巧則聲格愈卑)

　　(附挽歌三首長哭大慟然而不悲無情故也更病太甚凡過飾則損真好盡則傷雅故道貴中和詩歸風

雅　卜擇考休貞嘉命咸在兹夙駕警徒御結轡頓重基龍㡆被廣栁前驅矯輕旗殯宫何嘈嘈哀響沸
中闈中闈且勿讙聽我薤露詩死生各異倫祖載當有時舍爵兩楹位啓殯進靈轜飲餞觴莫舉出宿歸
無期惟袵曠遺影棟宇與子辭周親咸犇湊友朋自逺來翼翼飛輕軒駸駸策素騏按轡遵長薄送子長夜
臺呼子子不聞泣子子不知歎息重櫬側念我疇昔時三秋猶足収萬世安可思殉沒身易亡殺子非所
能舍言言哽咽揮涕涕流離　流離親友思惆悵神不泰素驂佇轜軒𤣥駟騖飛葢哀鳴興殯宫廻遲悲
野外魂輿寂無響但見冠與帯備物象平生長旌誰為斾悲風徽行軌傾雲結流靄振策指靈丘駕言從
此逝　重阜何崔嵬𤣥廬竄其間磅礴立四極穹隆放蒼天側聽隂溝涌卧觀天井懸壙宵何寥廓大暮
安可晨人往有返嵗我行無歸年昔居四民宅今託萬鬼隣昔為七尺軀今成灰與塵金玉素所佩鴻毛

今不振豐肌饗螻蟻妍姿永夷冺夀堂延魑魅虚無自相賔螻蟻爾何怨魑魅我何親拊心痛荼毒永歎
莫為陳)

　　陸雲(字士龍少與兄機齊名吳平入洛刺史周浚召為從事公府掾太子舍人出補浚儀令後拜吳王宴
郎中令成都王頴表為清河内史屢以正言忤㫖機敗并為頴所害)

　　詩

　　荅張士然

　　行邁越長川飄颻冐風塵通波激枉渚悲風薄丘榛修
路無窮迹井邑自相循百城各異俗千室非良鄰歡舊

難假合風土豈虚親感念桑梓域髣髴眼中人靡靡日
夜逺眷眷懐苦辛

　　(士龍苦無材思名以兄傳惟荅張士然庶為可詠)

　　為顧彦先贈婦往返

　　悠悠君行邁㷀㷀妾獨止山河安可踰水路隔萬里京
室多妖冶粲粲都人子雅步擢纎腰巧言發皓齒佳麗
良可美衰賤焉足紀逺蒙眷顧言銜恩非望始

　　浮海難為水遊林難為觀容色貴及時朝華忌日晏皎

皎彼姝子灼灼懐春粲西城善雅舞總章饒清彈鳴簧
發丹唇朱絃繞素腕輕裾猶電揮雙袂如霧散華容溢
藻幄哀響入雲漢知音世所希非君誰能讚棄置北辰
星問此𤣥龍煥時暮復何言華落理必賤

　　潘岳(字安仁滎陽中牟人美姿儀少以才頴發名善屬文清綺絶世舉秀才為郎遷河陽懐二縣令入補
尚書郎累遷給事黄門侍郎素與孫秀有隙及趙王倫輔政秀遂誣岳與石崇為亂誅之)

　　詩

　　河陽縣作


　　微身輕蟬翼弱冠忝嘉招在疚妨賢路再升上宰朝猥
荷公叔舉連陪厠王寮長嘯歸東山擁耒耨時苖幽谷
茂纎葛峻巖敷榮條落英隕林趾飛莖秀陵喬卑髙亦
何常升降在一朝徒恨良時泰小人道遂消譬如野田
蓬斡流隨風飄昔倦都邑遊今掌河朔徭登城眷南顧
凱風揚微綃洪流何浩蕩修芒鬱岧嶤誰謂晉京逺室
邇身實遼誰謂邑宰輕令名患不劭人生天地間百年
孰能要歘如敲石火瞥若截道飈齊都無遺聲桐鄉有

餘謠福謙在純約害盈由矜驕雖無君人徳視民庶不
恌

　　在懐縣作

　　春秋代遷逝四運紛可喜寵辱易不驚戀本難為思我
來氷未泮時暑忽隆熾感此還期淹歎彼年往駛登城
望郊甸㳺目歴朝寺小國寡民務終日寂無事白水過
庭激緑槐夾門植信美非吾土祗覺懐歸志眷然顧鞏
洛山川邈離異願言旋舊鄉畏此簡書忌祗奉社稷守

恪居處職司

　　内顧詩

　　静居懐所歡登城望四澤春草鬱青青桑柘何奕奕芳
林振朱榮渌水激素石初征氷未泮忽焉袗絺綌漫漫
三千里迢迢逺行客馳情戀朱顔寸陰過盈尺夜愁極
清晨朝悲終日夕山川信悠永願言良弗獲引領訊歸
期沈思不可釋

　　(潘岳詩敷布具饒藴藉絶少謂詩家之口給可)


　　左思(字太冲齊國臨淄人也徴為秘書郎齊王冏命為紀室辭疾不就以疾終)

　　(左思氣粗毎發一言努目掀脣頭顱俱動時覺村氣撲人凡豪則易粗豪而卓乃真豪矣)

　　詩

　　詠史

　　鬱鬱澗底松離離山上苗以彼徑寸莖蔭此百尺條世
胄躡髙位英俊沈下僚地勢使之然由來非一朝金張
藉舊業七葉珥漢貂馮公豈不偉白首不見招

　　皓天舒白日靈景耀神州列宅紫宫裏飛宇若雲浮峨

峨髙門内藹藹皆王侯自非攀龍客何為歘來遊被褐
出閶闔髙步追許由振衣千仞岡濯足萬里流

　　(振衣千仞岡濯足萬里流名語剏獲䧺視百世)

　　招隠

　　杖策招隠士荒塗横古今巖穴無結構丘中有鳴琴白
雲停陰岡丹葩曜陽林石泉潄瓊瑤纎鱗或浮沉非必
絲與竹山水有清音何事待嘯歌灌木自悲吟秋菊兼
餱糧幽蘭間重襟躊躇足力煩聊欲投吾簪


　　(招隠何多飾也抑更矜矜然古人於此處之若故道之若素絶不妝扮賣弄非必絲與竹山水有清
音何事待嘯歌灌木自悲吟秋菊兼餱糧幽蘭間重襟欲髙得洿欲雅得俚欲清逺得塵近陶潜乞
食不見可卑左思招隠不見可貴以此叅詩之品矣)

　　張載(字孟陽安平人也博學有文章起家佐著作郎累遷𢎞農太守長沙王乂請為記室督拜中書侍郎
復領著作稱疾歸卒)

　　詩

　　七哀詩二首

　　北邙何壘壘髙陵有四五借問誰家墳皆云漢世主恭

文遙相望原陵鬱膴膴季世喪亂起賊盗如豺虎毁壤
過一抷便房啓幽户珠柙離玉體珍寳見剽虜園寢化
為墟周墉無遺堵䝉蘢荆棘生蹊逕登童竪狐兎窟其
中蕪穢不復掃頺龍並墾發萌𨽻營農圃昔為萬乗君
今為丘中土感彼雍門言悽愴哀今古

　　秋風吐商氣蕭瑟掃前林陽烏收和響寒蟬無餘音白
露中夜結木落柯條森朱光馳北陸浮景忽西沈顧望
無所見唯覩松栢隂肅肅髙桐枝翩翩棲孤禽仰聽離

鴻鳴俯聞蜻蛚吟哀人易感傷觸物増悲心丘隴日已
逺纒綿彌思深憂来令髪白誰云愁可任裴徊向長風
淚下沾衣襟

　　(語不矜飾修琢得佳不令人厭凡詩太虚則無味太實則無色故實中之神虚中之骨作者所必務
也　第二首入雜詩則可若同前題未見哀情之甚)

　　張協(字景陽與兄載齊名辟公府掾轉秘書郎累遷中書侍郎轉河間内史時天下已亂遂屏居草澤以
屬詠自娱終於家)

　　詩


　　雜詩

　　秋夜凉風起清氣蕩暄濁蜻蛚吟階下飛蛾拂明燭君
子從逺役佳人守㷀獨離居㡬何時鑽燧忽改木房櫳
無行跡庭草萋以緑青苔依空墻蜘蛛網四屋感物多
所懐沈憂結心曲

　　大火流坤維白日馳西陸浮陽映翠林廻飈扇緑竹飛
雨灑朝蘭輕露棲叢菊龍蟄暄氣凝天髙萬物肅弱條
不重結芳蕤豈再馥人生瀛海内忽如鳥過目川上之

歎逝前修以自朂

　　朝霞迎白日丹氣臨晹谷翳翳結䌓雲森森散雨足輕
風摧勁草凝霜竦髙木密葉日夜疎叢林森如束疇昔
歎時遲晩節悲年促嵗暮懐百憂將從季主卜

　　此鄉非吾地此郭非吾城羈旅無定心翩翩如懸旌出
覩軍馬陣入聞鞞鼓聲常懼羽檄飛神武一朝征長鋏
鳴鞘中烽火列邊亭捨我衡門衣更被縵胡纓疇昔懐
微志帷幕竊所經何必操干戈堂上有竒兵折衝樽爼

間制勝在両楹巧遲不足稱拙速乃垂名

　　(張協雜詩工為擬議然無逺體逺情如阮籍一二語便開踔無根矣重基足擬志㢠淵可比心的是
晉語)

　　王讚(字正長義陽人也博學有俊才辟司空掾歴散騎侍郎卒)

　　詩

　　雜詩

　　朔風動秋草邊馬有歸心胡寧乆分析靡靡忽至今王
事離我志殊隔過商參昔徃鶬鶊鳴今來蟋蟀吟人情

懐舊鄉客鳥思故林師涓乆不奏誰能宣我心

　　(朔風動秋草邊馬有歸心氣韻生動然是晉語)

　　孫楚(字子荆太原中都人少負才氣多陵傲初為石苞驃騎參軍初至長揖曰天子命我參卿軍事因此
構隙湮廢積年後扶風王駿起為征西參軍遷衛軍司馬恵帝初拜馮翊太守卒)

　　詩

　　征西官屬送於陟陽候作詩

　　晨風飄岐路零雨被秋草傾城逺追送餞我千里道三
命皆有極咄嗟安可保莫大於殤子彭聃猶為夭吉凶

如糾纒憂喜相紛擾天地為我罏萬物一何小逹人垂
大觀誡此苦不早乖離即長衢惆悵盈懐抱孰能察其
心鑒之以蒼昊齊契在今朝守之與偕老

　　(晨風飄岐路零雨被秋草格力挺㧞似魏人語致)

　　石崇(字季倫渤海人年二十餘為城陽太守伐吳有功封安陽鄉侯累遷侍中出為南中郎将荆州刺史
領南蠻校尉致富不貲後拜太僕衛尉有愛妓緑珠孫秀使人求之不得遂勸趙王倫誅族其家)

　　樂府

　　王明君辭(并序)


　　王明君者本是王昭君以觸文帝諱改之匈奴盛請
婚於漢元帝以後宫良家子昭君配焉昔公主嫁烏
孫令琵琶馬上作樂以慰其道路之思其送昭君亦
必爾也其造新曲多哀怨之聲故叙之於紙云爾

　　我本漢家子將適單于庭辭訣未及終前騎已抗旌僕
御涕流離轅馬悲且鳴哀鬱傷五内泣淚沾朱纓行行
日已逺遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不

易黙黙以苟生茍生亦何聊積思常憤盈願假飛鴻翼
乘之以遐征飛鴻不我顧佇立以屏營昔為匣中玉今
為糞上英朝華不足歡甘與秋草并傳語後世人逺嫁
難為情

　　(畧得梗概至於闗山日暮璮幕秋風幽衷隱緒須令琵琶自語富家子日擁千金姫驕語詩賦當自
寫之不及)

　　緑珠(石崇妾)

　　詩


　　懊儂歌

　　(古今樂録曰懊儂歌晉緑珠所作唯絲布澁難縫一曲而已)

　　絲布澁難縫令儂十指穿黄牛細犢車遊戲出孟津

　　(綽有古意)

　　(附翔風怨詩失愛在蛾眉一語亦善怨　春華誰不美卒傷秋落時突烟還自低鄙退豈所期桂芳徒自
蠧失愛在蛾眉坐見芳時歇憔悴空自嗤　王子年拾遺記曰石季倫有愛婢曰翔風魏末於胡中得之
年十五無有比其容貌最以文辭擅愛年三十玅年者爭嫉之崇退翔風為房老使主羣少乃懐怨而作
詩)


　　郭璞(字景純河東聞喜人文章冠一時尤玅於隂陽筭歴卜筮之術王導引為參軍補著作佐郎遷尚書
郎以母憂去王敦起為記室叅軍敦既謀逆使筮璞曰無成夀且不乆敦大怒即収斬之及敦平追贈𢎞
農太守)

　　詩

　　遊仙詩

　　翡翠戲蘭苕容色更相鮮緑蘿結髙林䝉籠葢一山中
有㝠寂士静嘯撫清絃放情凌霄外嚼蘂挹飛泉赤松
臨上㳺駕鴻乗紫煙左把浮丘袖右拍洪崖肩借問蜉

蝣軰寧知龜鶴年

　　雜縣(音爰)寓魯門風暖將為災吞舟涌海底髙浪駕蓬萊
神仙排雲出但見金銀臺陵陽挹丹溜容成揮玉杯姮
娥揚妙音洪崖頷其頥升降隨長煙飄颻戯九垓竒齡
邁五龍千歲方嬰孩燕昭無靈氣漢武非仙才

　　(雖有清幹若無靈襟當晉詩蕪穢之時稍出幹裁便来世賞其言皆憂世語名為遊仙葢托也)

　　孫綽(字興公統之弟博學善屬文為著作佐郎累遷散騎常侍轉廷尉卿領著作卒)

　　詩


　　情人碧玉歌二首

　　(碧玉歌一名千金意晉孫綽所作樂府詩集云宋汝南王作)

　　碧玉小家女不敢攀貴徳感郎千金意慙無傾城色

　　碧玉破瓜時郎為情顛倒感君不羞赧廻身就郎抱




　　古詩鏡卷九

