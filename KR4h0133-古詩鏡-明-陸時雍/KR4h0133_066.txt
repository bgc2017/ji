







　　欽定四庫全書

　　唐詩鏡巻三十

　　明　陸時雍　編

　　中唐第二

　　韋應物(長安京兆人周逍遥公韋瓊之後李肇國史補云為性髙㓗鮮食寡欲所居焚香掃地而坐其
為詩馳驟建安以還各得風韵王欽臣集序云天寳時扈從逰幸為三衛郎永泰中任洛陽丞京兆府功
曹大厯十四年自鄠縣令除櫟陽令建中二年除比部員外出刺滁州改刺江州迫赴闕改左司郎中貞
元初又歴蘇州詩十巻)


　　(韋蘇州澹而韵陶服其香栁遜其秀品之最貴　六朝餘絢)

　　五言古詩

　　擬古

　　辭君逺行邁飲此長恨端已謂道里逺如何中險艱流
水赴大壑孤雲還暮山無情尚有歸行子何獨難驅車
背鄉園朔風巻行迹嚴冬霜斷肌日入不遑息憂歡容
髪變寒暑人事易中心君詎知冰玉徒貞白(右擬行行重行行)

　　(一起古而澹朔風巻行迹一語最佳)


　　春至林木變洞房夕含清單居誰能裁好鳥對我鳴良
人久燕趙新愛移平生别時雙鴛綺留此千恨情碧草
生舊跡緑琴歇芳聲思將魂夢歡反側寢不成攬衣迷
所次起望空前庭孤影中自惻不知雙涕零(右擬凜凜嵗云暮)

　　(春至林木變洞房夕含清此是唐語末覺情思纒綿　語疏體暢意結情含自是古人體製自宋以
下一并而注字句間矣)

　　白日淇上沒空閨生逺愁寸心不可限淇水長悠悠芳
樹自交結春禽自相求徘徊東西廂孤妾誰與儔年華

逐絲淚一落俱不收(右擬明月何皎皎)

　　(起四語澹而逺氣味極佳)

　　效陶彭澤

　　霜露悴百草時菊獨妍華物性有如此寒暑其奈何掇
英泛濁醪日入會田家盡醉茅簷下一生豈在多

　　(陶澹而深韋澹而淺)

　　移疾會詩客元生與釋子法朗因貽諸祠曹

　　對此嘉樹林獨有戚戚顔抱瘵知曠職淹旬非樂閒釋

子來問訊詩人亦扣關道同意暫遣客散疾徐還園徑
自幽靜𤣥蟬噪其間髙牕瞰逺郊暮色起秋山英曹幸
休暇悢悢心所攀

　　賈常侍林亭燕集

　　髙賢侍天階跡顯心獨幽朱軒騖關右池館在東周繚
繞接都城氤氳望嵩丘羣公盡詞客方駕永日游朝旦
氣候佳逍遥寫煩憂緑林靄已布華沼澹不流沒露摘
幽草涉烟玩輕舟圓荷既出水廣厦可淹留放神遺所

拘觥罰屢見酬樂燕良未極安知有沈浮醉罷各云散
何當復相求

　　(氣韵芬芳緑林靄巳布華沼澹不流重之有味知詩者當自領之)

　　西郊燕集

　　濟濟衆君子髙宴及時光羣山靄遐矚緑野布熙陽列
坐遵曲岸披襟襲蘭芳舒庖薦嘉魚激澗泛羽觴衆鳥
鳴茂林緑草延髙岡盛時易徂謝浩思坐飄颺眷言同
心友兹逰安可忘


　　(此詩氣格加遒便可追踪鄴下)

　　南塘泛舟會元六昆季

　　端居倦時燠輕舟泛迴塘㣲風飄襟散横吹繞林長雲
澹水容夕雨㣲荷氣涼一寫悁勤意寧用訴華觴

　　郡齋雨中與諸文士燕集

　　兵衛森畫㦸燕寢凝清香海上風雨至逍遥池閣涼煩
痾近消散嘉賔復滿堂自慙居處崇未覩斯民康理會
是非遣性達形迹忘鮮肥屬時禁蔬果幸見嘗俯飲一

杯酒仰聆金玉章神歡體自輕意欲凌風翔吳中盛文
史羣彦今汪洋方知大藩地豈曰財賦疆

　　(都雅雍裕　每讀韋詩覺其如蘭之噴海上風雨至逍遥池閣涼意境何其清曠)

　　軍中冬燕

　　海滄巳云晏皇恩猶念勤式燕徧恒秩柔逺及斯人兹
邦實大藩伐鼓軍樂陳是時冬服成戎士氣益振虎竹
謬朝寄英賢降上賔旋罄周旋禮媿無海陸珍庭中丸
劍䦨堂上歌吹新光景不知晩觥酌豈言頻單醪昔所

感大醵況同忻顧謂軍中士仰答何由申

　　(陳戒貴肅而宴飲尚和讀其言可令人如挾纊)

　　寄馮著

　　春雷起萌蟄土壤日已疎胡能遭盛明才俊伏里閭偃
仰遂真性所求唯斗儲披衣出茅屋盥漱臨清渠吾道
亦自適退身保𤣥虚幸無職事牽且覽桉上書親友各
馳騖誰當訪敝廬思君在何夕明月照廣除

　　(恬而不傲穆如清風其佳處在閒閒自足)


　　寄盧庾

　　悠悠逺離别分此歡㑹難如何兩相近反使心不安亂
髪思一櫛垢衣思一浣豈如望友生對酒起長嘆時節
異京洛孟冬天未寒廣陵多車馬日夕自逰盤獨我何
耿耿非君誰為歡

　　(情深有不見著情之妙)

　　發廣陵留上家兄兼寄上長沙

　　將違安可懐宿戀復一方家貧無舊業薄宦各飄颺執

板身有屬淹時心恐惶拜言不得留聲結淚滿裳漾漾
動行舫亭亭逺相望離晨苦須臾獨往道路長蕭條風
雨過得此海氣涼感秋意已違況自結中腸推道固當
遣及情豈所忘何時共還歸舉翼鳴春陽

　　(意取於漢聲髙於唐　纒綿懇欵)

　　淮上即事寄廣陵親故

　　前舟已𣺌𣺌欲渡誰相待秋山起暮鐘楚雨連滄海風
波離思滿宿昔容鬢改獨鳥下東南廣陵何處在


　　(起結佳)

　　經少林精舍寄都邑親友

　　息駕依松嶺髙閣一攀緣前瞻路已窮既詣喜更延出
巘聴萬籟入林濯幽泉鳴鐘生道心暮磬空雲烟獨往
雖暫適多累終見牽方思結茅地歸息期暮年

　　同長源歸南徐寄子西子烈有道

　　東洛何蕭條相思邈遐路䇿駕復誰逰入門無與晤還
因送歸客達此緘中素屢暌心所懽豈得顔如故所懽

不可暌嚴霜晨凄凄如彼萬里行孤妾守空閨臨觴一
長歎素欲何時諧

　　(孤衷淺寄)

　　同徳精舍養疾寄河南兵部曹東㕔掾

　　逍遥東城隅雙樹寒蔥蒨廣庭流華月髙閣凝餘霰杜
門非養素抱疾阻良讌孰謂無他人思君嵗云變官曹
亮先忝陳躅慙俊彦豈知晨與夜相代不相見緘書問
所知詶藻當芬絢


　　同徳寺雨後寄元侍御李博士

　　川上風雨來須臾滿城闕岹嶢青蓮界蕭條孤興發前
山遽已淨隂靄夜來歇喬木生夏涼流雲吐華月嚴城
自有限一水非難越相望曙河逺髙齋坐超忽

　　贈馮著

　　契闊仕兩京念子亦飄蓬方來屬追往十載事不同嵗
晏乃云至㣲褐還未充慘悽遊子情風雪自關東華觴
發懽顔嘉藻播清風始此盈抱恨曠然一夕中善藴豈

輕售懐才希國工誰當念素士零落嵗華空

　　西郊逰宴寄贈邑僚李巽

　　升陽曖春物置酒臨芳席髙宴闕英僚衆賔寡歡懌是
時尚多壘板築興頽壁羇旅念越疆領徒方祗役如何
嘉會日當子憂勤夕西郊鬱已茂春嵐重如積何當返
徂雨雜英紛可惜

　　(春嵐重如積是一佳句)

　　休沐東還胄貴里示端


　　宦逰三十載田野乆已疎休沐遂兹日一來還故墟山
明宿雨霽風暖百卉舒泓泓野泉潔熠熠林光初竹木
稍摧翳園塲亦荒蕪俯驚鬢已衰周覽昔所娛存没惻
私懐遷變傷里閭願言少留心中復畏簡書世道良自
退榮名亦空虚與子終携手嵗晏當來居

　　(山明二語有小謝遺氣)

　　朝請後還邑寄諸友生

　　宰邑分甸服夙駕朝上京是時當暮春休沐集友生抗

志青雲表俱踐髙世名樽酒且歡樂文翰亦縱横良逰
昔所希累讌夜復明晨露含瑶琴夕風殞素英一旦遵
歸路伏軾出京城誰言再念别忽若千里行閉閣寡諠
訟端居結幽情況兹晝方永輾轉何由平

　　四禪精舍登覽悲舊寄朝宗巨川兄弟

　　蕭散人事憂迢逓古原行春風日巳暄百草亦復生躋
閣謁金像攀雲造禪扃新景林際曙雜花川上明徂嵗
方緬邈陳事尚縱横温泉有佳氣馳道指京城擕手思

故日山河留恨情存者邈難見去者巳冥冥臨風一長
慟誰畏行路驚

　　九日灃上作寄崔主簿倬二李端繫

　　凄凄感時節望望臨灃涘翠嶺明華秋髙天澄遥滓川
寒流逾迅霜交物初委林葉索已空晨禽迎飆起時菊
乃盈汎濁醪自為美良逰雖可娛殷念在之子人生不
自省營欲無終已孰能同一酌陶然冥斯理

　　(翠嶺二語髣髴宋人)


　　寄栁州韓司戸郎中

　　達識與昧機智殊跡同靜於焉得携手屢賞清夜景蕭
灑陪髙詠從容羡華省一逐風波遷南登桂陽嶺舊里
門空掩歡逰事皆屏悵望城闕遥幽居時序永春風吹
百卉和煦變閭井獨悶終日眠篇書不復省唯當望雨
露霑子荒遐境

　　(一起深詣)

　　園林晏起寄昭應韓明府盧主簿


　　田家已耕作井屋起晨煙園林鳴好鳥閒居猶獨眠不
覺朝已晏起來望青天四體一舒散情性亦忻然還復
茅簷下對酒思數賢束帶理官府簡牘盈目前當念中
林賞覽物遍山川上非遇明世庻以道自全

　　三月三日寄諸弟兼懐崔都水

　　暮節看已謝兹晨愈可惜風澹意傷春池寒花斂夕對
酒始依依懐人還的的誰當曲水濵相思尋舊跡

　　(池寒花斂夕是一佳句)


　　寄大梁諸友

　　分竹守南譙弭節過梁池雄都衆君子出餞擁河湄燕
謔始云洽方舟已解維一為風水便但見山川馳昨日
次睢陽今夕宿符離雲樹愴重叠烟波念還期相敦在
勤事海内方勞師

　　京師叛亂寄諸弟

　　弱冠遭世難二紀猶未平羇離守逺郡虎豹滿西京上
懐犬馬戀下有骨肉情歸去在何時流涙忽沾纓憂來

上北樓左右但軍營函谷行人絶淮南春草生鳥鳴野
田間思憶故里行何當四海晏甘與齊民耕

　　(憂而不悴　不必唾涕悲傷意已至矣所謂雅音)

　　送令狐岫宰恩陽

　　大雪天地閉羣山夜來晴居家猶苦寒子有千里行行
行安得辭荷此蒲璧榮賢豪爭追攀飲餞出西京樽酒
豈不懽暮春自有程離人起視日僕御促前征逶遲嵗
已窮當造巴子城和風被草木江水日夜清從來知善

政離别慰友生

　　送馮著受李廣州署為録事

　　鬱鬱楊栁枝蕭蕭征馬悲送君灞陵岸糾郡南海湄名
在翰墨場羣公正追隨如何從此去千里萬里期大海
吞東南横嶺隔地維建邦臨日域温燠御四時百國共
臻奏珍竒獻京師富豪虞興戎繩墨不易持州伯荷天
寵還當翊丹墀子為門下生終始豈見遺所願酌貪泉
心不為磷緇上將玩國士下以報渴饑


　　送李儋

　　别離何從生乃在親愛中反念行路子拂衣自西東日
昃不遑宴嚴車出崇墉行役非所樂端憂道未通春野
百卉發清川思無窮芳時坐離散世事誰可同歸當掩
重關黙黙想音容

　　(起語惻惻)

　　留别洛京親友

　　握手出都門駕言適京師豈不懐舊廬惆悵與子辭麗

日坐髙閣清觴燕華池昨逰倐已過後遇良未知念結
路方永嵗隂野無暉單車我當前暮雪子獨歸臨流一
相望零淚忽沾衣

　　宴别㓜遐與君貺兄弟

　　乖闕意方弭安知忽來翔累日重歡宴一旦復離傷置
酒慰兹夕秉燭坐華堂契濶未及展晨星出東方征人
慘已辭車馬儼成裝我懐自無懽原野滿春光羣水含
時澤野雉鳴朝陽平生有壯志不覺涙沾裳況自守空

宇日夕但彷徨

　　(韋栁之佳在攄冩委盡絶不矜作一語)

　　寄别李儋

　　首戴惠文冠心有決勝籌翩翩四五騎結束向并州名
在相公幕丘山恩未酬妻子不及顧親友安得留宿昔
同文翰交分共綢繆忽枉别離札涕涙一交流逺郡卧
殘疾涼氣滿西樓想子臨長路時當淮海秋

　　(一起得意迥出)


　　送豆盧䇿秀才

　　嵗交冰未泮地卑海氣昬子有京師逰始發吳閶門新
黄含逺林㣲緑生陳根詩人感時節行道當憂煩古來
濩落者俱不事田園文如金石韵豈乏知音言方辭郡
齋榻為酌離亭罇無為倦覉旅一去髙飛翻

　　(新黄二語謝氣)

　　答暢校書當

　　偶然棄官去投跡在田中日出照茅屋園林養愚䝉雖

云無一資罇酌會不空且忻百穀成仰嘆造化功出入
與民伍作事靡不同時伐南澗竹夜還灃水東貧蹇自
成退豈為髙人蹤覽君金玉篇彩色發我容日日欲為
報方春已徂冬

　　夏夜憶盧嵩

　　靄靄髙館暮開軒滌煩襟不知湘雨來蕭灑在幽林炎
月得涼夜芳罇誰與斟故人南北居累月間徽音人生
無閒日歡會當在今反側候天旦層城苦沈沈


　　(一起清洗)

　　自蒲塘驛迴駕經歴山水

　　館宿風雨滯始晴行葢轉潯陽山水多草木俱紛衍﨑
嶇縁碧澗蒼翠踐苔蘚髙樹夾潺湲崩石横隂巘野杏
依寒拆餘雲冒嵐淺性愜形豈勞境殊路遺緬憶昔終
南下佳逰亦屢展時禽下流暮紛思何由遣

　　送終

　　奄忽逾時節日月獲其良蕭蕭車馬悲祖載發中堂生

平同此居一旦異存亡斯須亦何益終復委山岡行出
國南門南望鬱蒼蒼日入乃云造慟哭宿風霜晨遷俯
𤣥廬臨訣但遑遑方當永潜翳仰視白日光俯仰遽終
畢封樹已荒涼獨留不得還欲去結中膓童稚知所失
啼號捉我裳即事猶倉卒嵗月始難忘

　　東林精舍見故殿中鄭侍御題詩追舊書情涕
泗横集因寄呈閻灃州馮少府

　　仲月景氣佳東林一登歴中有故人詩凄涼在髙壁精

思長懸世音容已歸寂墨澤傳洒餘磨滅親翰迹平生
忽如夢百事皆成昔結騎京華年揮文篋笥積朝廷重
英彦時輩分珪璧永謝栢梁陪獨闕金門籍方嬰存没
感豈暇林泉適雨餘山景寒風散花光夕新知雖滿堂
故情誰能覿唯當同時友緘寄空悽慼

　　(雨餘二語佳)

　　登西南岡卜居遇雨尋竹浪至澧壖縈帶數里
清流茂樹雲物可賞


　　登髙創危構林表見川流㣲雨颯已至蕭條川氣秋下
尋宻竹盡忽曠沙際逰紆曲水分野綿延稼盈疇寒花
明廢墟樵牧笑榛丘雲水成隂澹竹樹更清幽適自戀
佳賞復兹永日留

　　龍門逰眺

　　鑿山導伊流中斷若天闢都門遥相望佳氣生朝夕素
懐出塵意適有携手客精舍繞層阿千龕鄰峭壁緣雲
路猶緬憇澗鐘已寂花樹發烟華淙流散石脈長嘯招

逺風臨潭漱金碧日落望都城人間何役役

　　(花樹二語霏綺)

　　春逰南亭

　　川明氣已變巖寒雲尚擁南亭草心緑春塘泉脈動景
煦聴禽響雨餘看栁重逍遥池館華益媿専城寵

　　(巖寒雲尚擁句韵)

　　逰開元精舍

　　夏衣始輕體逰步愛僧居果園新雨後香臺照日初緑

隂生晝靜孤花表春餘符竹方為累形跡一來踈

　　(孤花表春餘一語佳絶)

　　慈恩精舍南池作

　　清境豈云逺炎氛忽如遺重門布綠隂菡萏滿廣池石
髪散清淺林花動漣漪緣崖摘紫房傍檻集靈龜浥浥
餘露氣馥馥幽襟披積喧忻物曠躭玩覺景馳明晨復
趨府幽賞當反思

　　(意境清逺)


　　善福精舍示諸生

　　湛湛嘉樹隂清露夜景沈悄然羣物寂髙閣似隂岑方
以𤣥黙處豈為名跡侵法妙不知歸獨此抱冲襟齋舍
無餘物陶器與單衾諸生時列坐共愛風滿林

　　(末語可味)

　　藍嶺精舍

　　石壁精舍髙排雲聊直上佳逰愜始願忘險得前賞崖
傾景方晦谷轉川如掌緑林含蕭條飛閣起𢎞敞道人

上方至深夜還獨往日落羣山隂天秋百泉響所嗟累
已成安得長偃仰

　　(有得景會心際古來登覽逰眺惟謝靈運最窮其趣韋蘇州得趣而未暢如杜子美非不能言但只
寫得懐抱感慨於所遇之趣無與也)

　　逰南齋

　　池上鳴佳禽僧齋日幽寂髙林晩露清紅藥無人摘春
水不生烟荒岡筠翳石不應朝夕逰良為蹉跎客

　　(春水不生煙一語景趣佳絶)


　　逰瑯琊山寺

　　受命恤人隠兹逰久未遑鳴騶響幽澗前旌耀崇岡青
㝠臺砌寒緑縟草木香填壑躋花界叠石搆雲房經製
隨巖轉繚繞豈定方新泉瀉隂壁髙蘿䕃緑塘攀林一
栖止飲水得清涼物累誠可遣疲甿終未忘還歸坐郡
閣但見山蒼蒼

　　幽居

　　貴賤雖異等出門皆有營獨無外物牽遂此幽居情㣲

雨夜來過不知春草生青山忽已曙鳥雀繞舍鳴時與
道人偶或隨樵者行自當安蹇劣誰謂薄世榮

　　(淵明陶然欣暢應物澹然寂寞此其胷次可想)

　　夏景端居即事

　　北齋有涼氣嘉樹對層城重門永日掩清池夏雲生遇
此庭訟簡始聞蟬初鳴逾懐故園愴黙黙以緘情

　　(附自鞏洛舟行入黄河即事寄府縣僚友　夾水蒼山路向東東南山豁大河通寒樹依㣲逺天外夕陽
明滅亂流中孤村幾嵗臨伊岸一雁初晴下朔風為報洛橋逰宦侶扁舟不繫與心同　律詩非其所長

如送從兄宰晉陵立馬愁將夕看山獨送行夫豈不佳苦通篇氣格不立)

　　七言絶句

　　滁州西澗

　　獨憐幽草澗邊生上有黄鸝深樹鳴春潮帶雨晩來急
野渡無人舟自横

　　酬栁郎中春日歸揚州南國見别之作

　　廣陵三月花正開花裏逢君醉一迴南北相過殊不逺
暮潮歸去早潮來


　　(入竹枝語)

　　孫叔向

　　七言絶句

　　題昭應温泉

　　一道温泉遶御樓先皇曾向此中逰雖然水是無情物
也到宫前咽不流

　　送咸安公主

　　鹵簿遲遲出國門漢家公主嫁烏孫玉顔使向穹廬去

衛霍空承明生恩

　　秦系(字公緒㑹稽人有詩名于天寳間㑹亂避地剡川大厯五年薛兼訓奏為右衛率府倉曹參軍不就
建中初隠于泉州南安有大松百餘章系結廬其上穴石為硯注老子彌年不出年八十餘不知所終集
一巻)

　　五言律詩

　　山中枉張宙員外書期訪衡門

　　常恨相知晩朝來枉數行卧雲驚聖代拂石候仙郎時
果連枝熟春醪滿甕香貧家仍有趣山色滿湖光


　　(三四清恬)

　　常山贈張正則評事

　　終年避喧思常事五千言流水閒過院春風與閉門山
葵邀上客桂實落華軒莫强教余起㣲官不足論

　　(四語幽甚)

　　七言絶句

　　宿雲門上方

　　禪室遥看峰頂頭白雲東去水長流松間倘許幽人住

不更將錢買沃洲

　　(附山中贈耿湋拾遺　數片荷衣不滿身青山百鳥豈知貧如今不是秦時世更隠桃花亦笑人)

　　皇甫冉(字茂政潤州人𤣥晏先生謐之後十嵗能屬文張九齡嘆異之天寳間與弟俱登第授無錫尉
避難居陽羡大厯中為王縉掌書記後為左金吾衛兵曹參軍左補闕卒有集三巻行于世)

　　五言古詩

　　題裴二十一新園

　　東郭訪先生西郊尋隠路久為江南客自有雲陽樹已
得閒園心不知公府步開門白日晩倚杖青山暮果熟

任霜封籬疎從水度窮年常牽綴往事惜淪誤唯見耦
耕人朝朝自來去

　　(幽色堪把)

　　方平曽東逰以詩寄之

　　出郭離言多迴車始知逺寂然層城暮更念前山轉縱
轡越成皋浮舟背梁苑朝朝勞延首往往若在眼落日
孤雲還邊愁迷楚關如何溆花發復對逰子顔古寺杉
栝裏連檣洲渚間煙生海西岸雲見吳南山驚風掃蘆

荻翻浪連天白正是揚帆時偏逢江上客由來許佳句
況乃愜所適嵳峩天姥峰翠色春更碧氣淒湖上雨月
淨剡中夕釣艇或相逢江蘺又堪摘迢遥始寧墅蕪沒
謝公宅朱槿攢列墉蒼苔徧幽石顧予任疎懶期爾振
羽翮滄洲未可行須售金門策

　　五言律詩

　　獨孤中丞筵陪餞韋使君赴昇州

　　中司龍節貴上客虎符新地控吳襟帶才光漢縉紳泛

舟應度臘入境便行春處處歌來暮長江建業人

　　送權三兄弟

　　淮海風濤起江關幽思長同悲鵲遶樹獨作雁隨陽山
晩雲和雪汀寒月照霜由來濯纓處漁父愛滄浪

　　送蕭獻士

　　惆悵煙郊晩依然此送君長河隔旅夢浮客伴閒雲淇
上春山直黎陽大道分西陵倘一弔應有士衡文

　　問正上人疾


　　醫王猶有疾妙理竟難窮餌藥應隨病觀身轉悟空地
閒花欲雨忩冷竹生風幾日東林去門人待逺公

　　(五句閒淨可愛)

　　歸渡洛水

　　暝色赴春愁歸人南渡頭渚煙空翠合灘月碎光流灃
浦饒芳草滄浪有釣舟誰知放歌客此意正悠悠

　　奉和王相公早春登徐州城

　　落日憑危堞春風似故鄉川流通楚塞山色遶徐方壁

壘依寒草旌旗動夕陽元戎資上䇿南畝起耕桑

　　(中聨凝重有盛唐風)

　　七言律詩

　　館陶李丞舊居

　　盛名天下挹餘芳棄置終身不拜郎詞藻世傳平子賦
園林人比鄭公鄉門前墜葉浮秋水籬外寒皋帶夕陽
日日青松成古木秪應來者為心傷

　　(中晩七律已無老法深情但其景色自成音調諧亮亦可矣　五六凄其)


　　五言絶句

　　婕妤怨

　　花枝出建章鳳管發昭陽借問承恩者雙蛾幾許長

　　(善怨亦不能不怨)

　　送王翁信還剡中舊居

　　海岸耕殘雪溪沙釣夕陽客中何所有春草漸看長

　　同諸公有懐

　　舊國迷江樹他鄉寄海門移家南渡久童稚解方言


　　七言絶句

　　送魏十六還蘇州

　　秋夜沈沈此送君隂蟲切切不堪聞歸舟明日毘陵道
囘首姑蘇是白雲

　　曾山送别

　　凄凄逰子若飄蓬明月清罇秪暫同南望千山如黛色
愁君客路在其中

　　皇甫曾(字孝常潤州人天寳中與兄冉登進士第歴侍御史坐貶舒州司馬陽翟令當時兄弟齊名人

比之張景陽孟陽云集一巻　髙仲武云昔孟陽之與景陽詩徳逺慙厥弟恊居上品載處下流今侍御
之與補闕文辭亦爾體制清潔華不勝文然寒生五湖道春及萬年枝五言之選也其為士林所尚宜哉)

　　五言律詩

　　玉山嶺上作

　　悠悠驅疋馬征路上連岡晩翠深雲竇寒臺淨石梁秋
花偏似雪楓葉不禁霜愁見前程逺空郊下夕陽

　　(三四摶格欲上)

　　送人往荆州


　　草色隨驄馬悠悠同出秦水傳雲夢曉山接洞庭春帆
影連三峽猿聲近四隣青門一分首難見杜陵人

　　和謝舍人雪夜寓直

　　禁省夜沈沈春風雪滿林滄洲歸客夢青瑣近臣心揮
翰宜鳴玉承恩在賜金建章寒漏起更助掖垣深

　　(附奉寄中書王舍人　腰金載筆謁承明至道安禪得此生西掖幾年綸綍貴東山遥夜薛蘿情風傳漏
刻星河曙月上梧桐雨露清聖主好文誰為薦閉門空賦子虚成)

　　唐詩鏡巻三十

