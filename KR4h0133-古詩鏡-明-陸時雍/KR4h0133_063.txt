







　　欽定四庫全書

　　唐詩鏡巻二十七

　　明　陸時雍　編

　　盛唐第十九

　　杜甫(七)

　　五言排律

　　投哥舒開府翰二十韻

　　今代麒麟閣何人第一功君王自神武駕馭必英雄開

府當朝傑論兵邁古風先鋒百勝在略地兩隅空青海
無傳箭天山早挂弓亷頗仍走敵魏絳已和戎毎惜河
湟棄新兼節制通智謀垂睿想出入冠諸公日月低秦
樹乾坤繞漢宫胡人愁逐北宛馬又從東受命邊沙遠
歸來御席同軒墀曽寵鶴畋獵舊非熊茅土加名數山
河誓始終策行遺戰伐契合動昭融勲業青㝠上交親
氣槩中未為珠履客巳見白頭翁壯節初題柱生涯獨
轉蓬㡬年春草歇今日暮途窮軍事留孫楚行間識吕

䝉防身一長劒将欲倚崆峒

　　(一起掀揭　軒墀曽寵鶴語宛而刺)

　　贈韋左丞丈濟(自注云濟之兄洹亦為給事中)

　　左轄頻虚位今年得舊儒相門韋氏在經術漢臣須時
議歸前列天倫恨莫俱鴒原荒宿草鳯沼接亨衢有客
雖安命衰容豈壯夫家人憂几杖甲子混泥塗不謂矜
餘力還來謁大巫嵗寒仍顧遇日暮且踟蹰老驥思千
里饑鷹待一呼君能㣲感激亦足慰榛蕪


　　(甲子混泥塗用事不亮混字亦欠老)

　　贈王二十侍御契四十韻

　　往往雖相見飄飄媿此身不關輕紱冕俱是避風塵一
别星橋夜三移斗柄春敗亡非赤壁奔走為黄巾子去
何瀟灑余藏異隱淪書成無過鴈衣故有懸鶉恐懼行
裝數伶俜卧疾頻曉鶯工迸淚秋月解傷神㑹面嗟黧
黑含悽話苦辛接輿還入楚王粲不歸秦錦里殘丹竈
花谿得釣綸消中秪自惜晩起索誰親伏柱聞周史乘

槎有漢臣鵷鴻不易狎龍虎未宜馴客即挂冠至交非
傾盖新由來意氣合直取性情真浪跡同生死無心恥
賤貧偶然存蔗芋幸各對松筠麄飯依他日窮愁怪此
辰女長裁褐穩男大巻書匀漰口江如練蠶崖雪似銀
名園當翠巘野棹沒青蘋屢喜王侯宅時邀江海人追
隨不覺晩欵曲動彌旬但使芝蘭秀何須棟宇鄰山陽
無俗物鄭驛正留賔出入並鞍馬光輝忝席珍重遊先
主廟更歴少城闉石鏡通幽魄琴臺隠絳脣送終惟糞

土結愛獨荆榛置酒髙林下觀碁積水濵區區甘累趼
(古典切胝也)稍稍息勞筋網聚粘圓鯽絲繁煮細蓴長歌敲
柳癭小睡凭藤輪農月須知課田家敢忘勤浮生難去
食良㑹惜清晨列國兵戈暗今王徳教淳要聞除猰㺄
(音乙愈獸名能食人)休作畫麒麟洗眼看輕薄虚懐任屈伸莫令
膠漆地萬古重雷陳

　　遣悶奉呈嚴鄭公二十韻

　　白水漁竿客清秋鶴髪翁胡為來幕下秪合在舟中黄

巻真如律青袍也自公老妻憂坐痺㓜女問頭風平地
専欹倒分曹失異同禮甘衰力就義忝上官通疇昔論
詩早光輝仗鉞雄寛容存性拙剪拂念途窮裛露思藤
架煙霏想桂叢信然龜觸網直作鳥窺籠西嶺紆村北
南江繞舍東竹皮寒舊翠椒實雨新紅浪簸船應坼杯
乾甕即空潘籬生野徑斤斧任樵童束縛酬知已蹉跎
効小忠周防期稍稍太簡遂怱怱曉入朱扉啓昏歸畫
角終不成尋别業未敢息㣲躬烏鵲愁銀漢駑駘怕錦

幪㑹希全物色時放倚梧桐

　　秋日䕫府詠懐奉寄鄭監李賔客一百韻(鄭審李之
芳也)

　　絶塞烏蠻北孤城白帝邊飄零仍百里消渴已三年雄
劒鳴開匣羣書滿繫船亂離心不展衰謝日蕭然筋力
妻孥問菁華歳月遷登臨多物色陶冶賴詩篇峽束滄
江起巖排石樹圓拂雲霾楚氣潮海蹴吴天煮井為鹽
速燒畬度地偏有時驚疊嶂何處覔平川鸂鶒雙雙舞

獼猴壘壘懸碧蘿長似帶錦石小如錢春草何曽歇寒
花亦可憐獵人吹戍火野店引山泉喚起搔頭急扶行
幾屐穿西京猶薄産四海絶隨肩幕府初交辟郎官幸
備員𤓰時猶旅寓萍泛若夤縁藥餌虚狼藉秋風洒静便
開襟驅瘴癘明目掃雲煙髙宴諸侯禮佳人上客前哀
筝傷老大華屋艶神仙南内開元曲常時弟子傳法
歌聲變轉滿座淚潺湲(自注云都督柏中丞筵聞梨園弟子李仙奴歌)弔影䕫
州僻回腸杜曲煎即今龍廐水(自注云西京龍廐門苑馬門也渭水流苑門内)

莫滯犬戎羶耿賈扶王室蕭曹拱御筵乗威滅蜂蠆戮
力效鷹鸇舊物森猶在凶徒惡未悛國須行戰伐人憶
止戈鋋奴僕何知禮恩榮錯與權胡星一彗孛黔首遂
拘攣哀痛絲綸切煩苛法令蠲業成陳始王兆喜出于
畋宫禁經綸宻台階翌戴全熊羆載吕望鴻鴈美周宣
側聴中興主長吟不世賢音徽一柱數道里下牢千(自注
云鄭在江陵李在夷陵)鄭李光時論文章並我先隂何尚清省沈
宋歘聫翩律比崑崙竹音知燥濕絃風流俱善價愜當

久忘筌置驛常如此登龍蓋有焉雖云隔禮數不敢墜
周旋髙視收人表虚心味道𤣥馬來皆汗血鶴唳必青
田羽翼商山起蓬萊漢閣連管寧紗帽淨江令錦袍鮮
東郡時題壁南湖日扣舷遠遊凌絶境佳句染華牋毎
欲孤飛去徒為百慮牽生涯巳寥落國步尚迍邅衾枕
成蕪沒池塘作弃捐(自注云平生多病卜築遣懐因遭亂離故寢處宴安之地皆蕪沒棄
損也)别離憂怛怛伏臘涕漣漣露菊班豐鎬秋菰影澗瀍
共誰論昔事㡬處有新阡富貴空回首喧爭懶著鞭兵

戈塵漠漠江漢月娟娟局促看秋燕蕭疎聴晩蟬彫蟲
䝉記憶烹鯉問沈綿卜羡君平杖偷存子敬氊囊空把
釵釧米盡拆花鈿甘子隂凉葉茅齋八九椽陣圖沙北
岸市暨瀼西巔(自注云市暨䕫人語也市井泊船處謂之市暨江水横通曲分處居人謂之瀼)
羈絆心常折棲遲病即痊紫收岷嶺芋白種陸池蓮色
好梨勝頰穰多栗過拳勑厨唯一味求飽或三鱣兒去
㸔魚笱人來坐馬韀縛柴門窄窄通竹溜涓涓塹抵公
畦稜(魯鄧切)村依野廟壖缺籬將棘拒倒石賴藤纒借問

頻朝謁何如穩晝眠誰云行不逮自覺坐能堅霧雨銀
章澀馨香粉署妍紫鸞無逺近黄雀任翩翾困學違從
衆明公各勉旃聲華夾宸極早晩到星躔懇諫留匡鼎
諸儒引服䖍不逢輸鯁直㑹是正陶甄宵旰憂虞軫黎
元疾苦駢雲臺終日畫青簡為誰編行路難何有招尋
興已専由來具飛檝暫擬控鳴弦身許雙峯寺門求七
祖禪落帆追宿昔衣褐向真詮安石名髙晉(自注云鄭髙簡得謝
太傅之風)昭王客赴燕(自注云李宗親有燕昭之美燕周之裔也)途中非阮籍查

上似張騫披拂雲寧在淹留景不延風期終破浪水恠
莫飛涎他日辭神女傷春怯杜鵑淡交隨聚散澤國遶
迴旋本自依伽葉何曽藉偓佺鑪峰生轉盼橘井尚髙褰
東走窮歸鶴南征盡跕鳶晩聞多妙教卒踐塞前愆顧
凱丹青列頭陀琬琰鑴衆香深黯黯㡬地肅芊芊勇猛
為心極清羸任體孱金篦空刮眼鏡象未離銓(兩旋兩銓兩詮)

　　(如此長篇可觀不窘)

　　送楊六判官使西蕃


　　送逺秋風落西征海氣寒帝京氛祲滿人世别離難絶
域遥懐怒和親願結歡敇書憐賛普(吐蕃謂君長為賛普)兵甲望
長安宣命前程急惟良待士寛子雲清自守今日起為
官垂淚方投筆傷時即據鞍儒衣山鳥恠漢節野童看
邊酒排金盌夷歌捧玉盤草肥蕃馬健雪重拂廬乾慎爾
參籌畫從兹正羽翰歸來權可取九萬一朝摶

　　(兵甲望長安最得情景)

　　王閬州筵奉酬十一舅惜别之作


　　萬壑樹聲滿千崖秋氣髙浮舟出郡郭别酒寄江濤良
㑹不復久此生何太勞窮愁但有骨羣盜尚如毛吾舅
惜分手使君寒贈袍沙頭暮黄鵠失侣亦哀號

　　(起髙爽結亦蕩起)

　　與嚴二歸奉禮别

　　别君誰煖眼將老病纒身出涕同斜日臨風看去塵商
歌還入夜巴俗自為鄰尚媿微軀在遥聞盛禮新山東
羣盜散闕下受降頻諸將歸應盡題書報旅人


　　(三四語悲)

　　過南嶽入洞庭湖

　　洪波忽爭道岸轉異江湖鄂渚分雲樹衡山引舳艫翠
牙穿裛蔣碧節吐寒蒲病渴身何去春生力更無壤童
犂雨雪漁屋架泥塗欹側風帆滿㣲㝠水驛孤悠悠迴
赤壁浩浩畧蒼梧帝子留遺恨曹公屈壯圖聖朝光御
極殘孽駐艱虞才淑隨厮養名賢隱鍜鑪邵平元入漢
張翰後歸吳莫恠啼痕數危檣逐夜烏


　　舟中出江陵南浦奉寄鄭少尹審

　　更欲投何處飄然出此都形骸元土木舟楫復江湖社
稷纒妖氣干戈送老儒百年同棄物萬國盡窮途雨洗
平沙浄天銜濶岸紆鳴螿隨泛梗别燕赴秋菰棲託難
髙臥饑寒迫向隅寂寥相喣沬浩蕩報恩珠溟漲鯨波
動衡陽鴈影徂南征問懸榻東逝想乗桴濫竊商歌聴
時憂卞泣誅經過憶鄭驛斟酌旅情孤

　　行次昭陵(太宗陵也在醴泉縣西)


　　舊俗疲庸主羣雄問獨夫䜟歸龍鳯質威定虎狼都天
屬尊尭典神功恊禹謨風雲隨絶足日月繼髙衢文物
多師古朝廷半老儒直詞寧戮辱賢路不﨑嶇往者災
猶降蒼生喘未蘇指麾安率土蕩滌撫洪爐壯士悲陵
邑幽人拜鼎湖玉衣晨自舉鐵馬汗常趨松栢瞻虚殿
塵沙立暝途寂寥開國日流恨滿山隅

　　(三四髙麗典則玉衣二語怳惚如在)

　　重經昭陵


　　草昧英雄起謳歌厯數歸風塵三尺劒社稷一戎衣翼
亮貞文徳丕承戢武威聖圖天廣大宗祀日光輝陵寢
盤空曲熊羆守翠㣲再窺松栢路還見五雲飛

　　冬日洛城北謁𤣥元皇帝廟(自注云廟有吳道子畫五聖圖　按
𤣥元皇帝李老君也天寳初降于丹鳯門之通衢告錫靈符在尹喜之故宅上遣使得之
乃置𤣥元廟于天寧坊五聖圖髙祖太宗髙宗中宗睿宗也)

　　配極𤣥都閟憑髙禁籞長守祧嚴具禮掌節鎮非常碧
瓦初寒外金莖一氣旁山河扶繡户日月近雕梁仙李

盤根大猗蘭奕葉光世家遺舊史道徳付今王畫手看
前輩吳生遠擅塲森羅移地軸妙絶動宫牆五聖聫龍
衮千官列鴈行冕旒俱秀發旌斾盡飛揚翠栢深留景
紅棃迥得霜風箏吹玉柱露井凍銀牀身退卑周室經
傳拱漢皇谷神如不死養拙更何鄉

　　(精渾)

　　謁先主廟

　　慘淡風雲㑹乗時各有人力侔分社稷志屈偃經綸復

漢留長策中原仗老臣雜耕心未已嘔血事酸辛霸氣
西南歇雄圗厯數屯錦江元過楚劒閣復通秦舊俗存
祠廟空山泣鬼神虚簷交鳥道枯木半龍鱗竹送清谿
月苔移玉座春閭閻兒女換歌舞歲時新絶域歸舟逺
荒城繫馬頻如何對揺落況乃久風塵孰與闗張並功
臨耿鄧親應天才不小得士契無鄰遲暮堪帷幄飄零
且釣緡向來憂國淚寂寞灑衣巾

　　(語氣渾渾若論武侯還可賛得伯仲之間見伊呂指揮若定失蕭曹武侯當此未為云過)


　　江陵望幸

　　雄都元壯麗望幸歘威神地利西通蜀天文北照秦風
煙含越鳥舟楫控吳人未枉周王駕終期漢武巡甲兵
分聖㫖居守付宗臣早發雲臺仗恩波起涸鱗

　　千秋節有感

　　自罷千秋節頻傷八月來先朝常晏㑹壯觀已塵埃鳯
紀編生日龍池塹刼灰湘川新涕淚秦樹遠樓臺寶鏡
羣臣得金吾萬國迴衢樽不重飲白首獨餘哀


　　傷春(自注云巴閬僻遠傷春罷始知春前已收宫闕)

　　天下兵雖滿春光日自濃西京疲百戰北闕任羣兇關
塞三千里煙花一萬重䝉塵清露急御宿且誰供殷復
前王道周遷舊國容蓬萊足雲氣應合總從龍

　　日月還相鬬星辰屢合圍不成誅執法焉得變危機大
角纒兵氣鈎陳出帝畿煙塵昏御道耆舊把天衣行在諸
軍闕來朝大將稀賢多隱屠釣王肯載同歸

　　(耆舊一語最是沉摯)


　　再有朝廷亂難知消息真近傳王在洛復道使歸秦奪
馬悲公主登車泣貴嬪蕭關迷北上滄海欲東巡敢料
安危體猶多老大臣豈無嵇紹血霑灑屬車塵

　　(敢料安危體猶多老大臣大家數語自有體)

　　聞説初東幸孤兒却走多難分太倉粟競棄魯陽戈胡
虜登前殿王公出御河得無中夜舞誰憶大風歌春色
生烽燧幽人泣薜蘿君臣重修徳猶足見時和

　　(懇欵悱惻是其所長)


　　遣悶

　　地濶平沙岸舟虚小洞房使塵來驛道城日避烏檣暑
雨留蒸濕江風借夕凉行雲星隱見疊浪月光芒螢鑒
緣帷徹蛛絲罥鬢長哀箏猶凭几鳴笛竟霑裳倚著如
秦贅過逢類楚狂氣衝看劒匣穎脱撫錐囊妖孽闗東
臭兵戈隴右創時清疑武畧世亂跼文場餘力浮于海
端憂問彼蒼百年從萬事故國耿難忘

　　到村


　　碧澗雖多雨秋沙先少泥蛟龍引子過荷芰逐花低老
去參戎幕歸來散馬蹄稻粱須就列榛草即相迷蓄積
思江漢頑疎感町畦暫酬知已分還入故林栖

　　(頑疎感町畦一語最自善喻)

　　喜聞官軍已臨賊境二十韻

　　胡虜濳京縣官軍擁賊壕鼎魚猶假息穴蟻欲何逃帳
殿羅𤣥冕轅門照白袍秦山當警蹕漢苑入旌旄路失
羊腸險雲横雉尾髙五原空壁壘八水散風濤今日看

天氣遊䰟貸爾曹乞降那更得尚詐莫徒勞元帥歸龍
種司空握豹韜前軍蘇武節左將呂䖍刀兵氣回飛鳥
威聲沒巨鼇戈鋋開雪色弓矢向秋毫天步艱方盡時
和運更遭誰云遺毒螫巳是沃腥臊睿想丹墀近神行
羽衛牢花門騰絶漠拓羯渡臨洮此輩感恩至羸俘何
足操鋒先衣染血騎突劒吹毛喜覺都城動悲連子女
號家家賣釵釧凖擬獻春醪

　　春歸


　　苔逕臨江竹茅簷覆地花别來頻甲子歸到忽春華倚
杖看孤石傾壺就淺沙遠鷗浮水靜輕燕受風斜世路
雖多梗吾生亦有涯此身醒復醉乗興即歸家

　　(應手處覺其談笑而成)

　　奉觀嚴鄭公㕔事岷山沱江畫圖十韻

　　沱水臨中坐岷山到北堂白波吹粉壁青嶂挿雕梁直
訝杉松冷兼疑菱荇香雪雲虚㸃綴沙草得㣲茫嶺鴈
隨毫末川蜺飲練光霏紅洲蘂亂拂黛石蘿長暗谷非

關雨丹楓不為霜秋成𤣥圃外景物洞庭傍繪事功殊
絶幽襟興激昻從來謝太傅丘壑道難忘

　　哭王彭州掄

　　執友驚淪沒斯人已寂寥新文生沈謝異骨降松喬北
部初髙選東堂早見招蛟龍纒倚劒鸞鳯夾吹簫歴職
漢庭久中年胡馬驕兵戈聞兩觀寵辱事三朝蜀路江
干窄彭門地里遥解龜生碧草諫獵阻青霄頃壯戎麾
出叨陪幕府要將軍臨氣候猛士塞風飈井渫泉誰汲

烽疎火不燒前籌多自暇隠几接終朝翠石俄雙表寒
松竟後凋贈詩焉敢墜染翰欲無聊再哭經過罷離䰟
去住銷之官方玉折寄葬與萍漂曠望渥洼道霏㣲河
漢橋夫人先即世令子各清標巫峽長雲雨秦城近斗
杓馮唐毛髪白歸興日蕭蕭

　　七言排律

　　題鄭十八著作文

　　台州地僻海㝠㝠雲水長和島嶼青亂後故人雙别淚

春深逐客一浮萍酒酣嬾舞誰相拽詩罷能吟不復聴
第五橋東流恨水皇陂岸北結愁亭賈生對鵩傷王傅
蘇武看羊陷賊庭可念此公懐直道也霑新國用輕刑
禰衡實恐遭江夏方朔虚傳是歲星窮巷悄然車馬絶
案頭乾死讀書螢

　　清明

　　此身飄泊苦西東右臂偏枯平耳聾寂寂繫舟雙下淚
悠悠伏枕左書空十年蹴鞠將雛逺萬里鞦韆習俗同

旅鴈上雲歸紫塞家人鑚火用青楓秦城樓閣煙花裏
漢主山河錦繡中風水春來洞庭濶白蘋愁殺白頭翁

　　(七排二首覺誦之有韵)

　　五言絶句

　　武侯廟

　　遺廟丹青落空山草木長猶聞辭後主不復卧南陽

　　八陣圖

　　功蓋三分國名成八陣圖江流石不轉遺恨失吞吳


　　(志林云僕嘗夢見人云是杜子美謂僕曰世人多誤㑹余八陣圗詩以為先生武侯欲與闗羽復仇
故恨不能㓕非也我意本謂吴蜀脣齒之國不當相圗晉之所以能取蜀者以蜀有吞吳之意此為
恨耳)

　　絶句

　　遲日江山麗春風花草香泥融飛燕子沙煖睡鴛鴦

　　七言絶句

　　重贈鄭鍊絶句

　　鄭子將行罷使臣囊無一物獻尊親江山路逺羇離日

裘馬誰為感激人

　　投簡梓州幕府兼簡韋十郎

　　幕下郎官安穩無從來不奉一行書因知貧病人須棄
能使韋郎跡也疎

　　書堂飲既夜復邀李尚書下馬月下賦絶句

　　湖水林風相與清殘尊下馬復同傾久拚野鶴如雙鬢
遮莫鄰雞下五更

　　江畔獨步尋花


　　黄師塔前江水東春光懶困倚㣲風桃花一簇開無主
可愛深紅間淺紅

　　(老性風騷自别)

　　黄四娘家花滿蹊千朶萬朶壓枝低留連戲蝶時時舞
自在嬌鶯恰恰啼

　　江南逢李龜年

　　岐王宅裏尋常見崔九堂前㡬度聞(自注云崔九即殿中監崔滌中書令
湜之子)正是江南好風景落花時節又逢君


　　絶句漫興

　　手種桃李非無主野老牆低還是家恰似春風相欺得
夜來吹折數枝花

　　(不受摧折意欲與造化争衡)

　　膓斷春江欲盡頭杖藜徐步立芳洲顛狂栁絮隨風舞
輕薄桃花逐水流

　　(傲視時物)

　　懶慢無堪不出村呼兒自在掩柴門蒼苔濁酒林中静

碧水春風野外昏

　　(自處深髙)

　　糝徑楊花鋪白氊㸃谿荷葉疊青錢笋根稚子無人見
沙上鳬雛傍毋眠

　　戲為絶句

　　庾信文章老更成凌雲健筆意縱横今人嗤㸃流傳賦
不覺前賢畏後生

　　絶句


　　楸樹馨香倚釣磯斬新花蘂未應飛不知醉裏風吹盡
可忍醒時雨打稀

　　(種情自異)














　　唐詩鏡巻二十七

