







　　欽定四庫全書

　　唐詩鏡巻十一

　　明　陸時雍　編

　　盛唐第三

　　王縉(本傳云字夏卿河中人與兄維早以文翰著名連應草澤文辭清麗舉累授侍御史禄山亂為太原
少尹功效謀略衆所推先加憲部侍郎歴工部侍郎散騎常侍廣徳中拜黄門侍郎同平章事後以元載
得罪坐貶括州刺史大厯中除太子賓客留司東都卒)

　　七言絶句


　　與盧員外象過崔處士興宗林亭

　　身名不問十年餘老大誰能更讀書林中獨酌鄰家酒
門外時聞長者車

　　裴迪(初與王維崔興宗俱居終南天寳後為蜀州刺史)

　　五言絶句

　　宫槐陌

　　門前宫槐陌是向欹湖道秋來山雨多落葉無人掃

　　欹湖


　　空濶湖水廣青熒天色同艤舟一長嘯四面來清風

　　辛夷塢

　　緑堤春草合王孫自留翫況有辛夷花色與芙蓉亂

　　丘為(嘉興人事繼母孝常有靈芝生堂下累官太子右庶子時年八十餘而母無恙給俸禄之半及居憂
觀察使韓滉以致仕官給禄所以惠養老臣不可在喪為異唯罷春秋羊酒初還鄉縣令謁之為候門磬
折令坐乃拜里胥立庭下既出乃敢坐經縣署降馬而趨卒年九十六見唐志)

　　五言律詩

　　登潤州城


　　天末江城晩登臨客望迷春潮平島嶼殘雨隔虹蜺鳥
與孤帆逺煙和獨樹低鄉山何處是目斷廣陵西

　　(三四秀)

　　孟浩然(文藝傳云字浩然襄陽人隠鹿門山四十遊京師嘗於太學賦詩一座嗟伏張九齡為荆州辟
置於府開元末病疽背卒王維過郢州畫浩然像於刺史亭因曰浩然亭鄭諴更署曰孟亭)

　　(孟浩然才氣清髙藴藉殊少觀其歌詠此中底裏已略盡矣)

　　五言古詩

　　雲門寺西六七里聞符公蘭若最幽與薛八同

往

　　謂予獨迷方逢子亦在野結交指松柏問法尋蘭若小
谿劣容舟怪石屢驚馬所居最幽絶所住皆静者雲簇
興座隅天空落階下(以上二句一作宻篠夾路傍清泉流舍下)上人亦何閒
塵念俱已捨四禪合真如一切是虚假願承甘露潤喜
得惠風灑依止此山門誰能效丘也

　　(小溪二語瘦骨欲秀)

　　宿業師山房待丁公不至


　　夕陽度西嶺羣壑倐巳暝松月生夜涼風泉滿清聴樵
人歸欲盡煙鳥栖初定之子期宿來孤琴候蘿逕

　　(三四幽趣)

　　七言古詩

　　鸚鵡洲送王九之江左

　　昔登江上黄鶴樓遥愛江中鸚鵡洲洲勢逶迤環碧流
鴛鴦&KR1484;䳵滿灘頭灘頭日落沙磧長金沙熠熠動飇光
舟人牽錦纜浣女結羅裳月明全見蘆花白風起遥聞

杜若香君行采采莫相忘

　　(體輕可舞)

　　夜歸鹿門歌

　　山寺鳴鐘晝巳昏漁陽渡頭争渡喧人隨沙路向江村
余亦乗舟歸鹿門鹿門月照開煙樹忽到龎公棲隠處
巖扉松徑長寂寥惟有幽人夜來去

　　五言律詩

　　與諸子登峴山作


　　人事有代謝往來成古今江山留勝跡我輩復登臨水
落魚染淺天寒夢澤深羊公碑尚在讀罷淚沾襟

　　(清超　孟浩然李太白俱以古行律故多率意一往不為律束)

　　望洞庭湖贈張丞相

　　八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者空有羨魚情

　　(渾渾不落邊際　三四愜當渾若天成　襄陽律詩雄渾則有氣蒸雲夢澤波撼岳陽城清㣲則有
㣲雲澹河漢疎雨滴梧桐精策則有就枕滅明燭扣舷聞夜漁閒雅則有衆山遥對酒孤嶼共題詩)


　　與杭州薛司户登梓亭樓作(梓亭樓一作樟亭驛)

　　水樓一登眺半出青林髙帟幕英僚敞芳筵下客叨山
藏伯禹穴城壓伍胥濤今日觀溟漲垂綸欲釣鼇

　　(五六形勝不容復過)

　　遊鳯林寺西嶺

　　共喜年華好來遊水石間煙容開逺樹春色滿幽山壺
酒朋情洽琴歌野興閒莫愁歸路暝招月伴人還

　　(三四語境開逺絶無纎氣)


　　尋梅道士

　　彭澤先生栁山隂道士鵞我來從所好停策夏雲多重
以觀魚樂因之鼓枻歌崔徐迹未朽千載揖清波

　　題大禹寺義公房

　　義公習禪處結構依空林户外一峰秀堦前衆壑深夕
陽連雨足空翠落庭隂看取蓮花浄應知不染心

　　(三四景色入手構結天成　五六色秀)

　　尋白鶴巖張子容隠居


　　白鶴青巖半幽人有隠居階庭空水石林壑罷樵漁嵗
月青松老風霜苦竹疎覩兹懐舊業迴䇿返吾廬

　　(三四韵髙)

　　裴司士員司户見尋(士一作功户一作士)

　　府僚能枉駕家醖復新開落日池上酌清風松下來厨
人具雞黍稚子摘楊梅誰道山公醉猶能騎馬回

　　晩春

　　二月湖水清家家春鳥鳴林花掃更落徑草踏還生酒

伴來相命開樽共解酲當杯已入手歌妓莫停聲

　　(三四輕蒨)

　　寒夜張明府宅宴

　　瑞雪初盈尺寒宵始半更列筵邀酒伴刻燭限詩成香
炭金爐煖嬌絃玉指清厭厭不覺醉歸路曉霞生

　　(三四渾成若無故實)

　　和張明府登鹿門作

　　忽示登髙作能寛旅寓情絃歌既多暇山水思彌清草

得風先動虹因雨後成謬承巴里和非敢應同聲

　　(律中不意五六出此)

　　秋日陪李侍御渡松滋江

　　南紀西江濶皇華御史雄截流寧假楫挂席自生風僚
宷争攀鷁魚龍亦避驄坐聴白雪唱翻入棹歌中

　　(六句意巧)

　　永嘉上浦館逢張八子容

　　逆旅相逢處江村日暮時衆山遥對酒孤嶼共題詩廨

宇鄰蛟室人煙接島夷鄉園萬餘里失路一相悲

　　酬李少府見贈

　　養疾衡茅下由來浩氣真五行将禁火十歩想尋春致
敬惟桑梓邀歡即故人迴看後彫色青翠有松筠

　　宿桐廬江寄廣陵舊遊

　　山暝聴猿愁滄江急夜流風鳴兩岸葉月照一孤舟建
徳非吾土維揚憶舊遊還将數行淚遥寄海西頭

　　(三四意象逼削一孤舟畢竟多一字)


　　宿武陽即事

　　川暗夕陽盡孤舟泊岸初嶺猿相叫嘯潭影似空虚就
枕滅明燭扣舷聞夜漁雞鳴問何處人物是秦餘

　　他鄉七夕

　　他鄉逢七夕旅館益羇愁不見穿針婦空懐故國樓緒
風初減熱新月始登秋誰忍窺河漢迢迢望斗牛

　　(五六警而蒨)

　　早寒江上有懐


　　木落鴈南度北風江上寒我家湘水曲遥隔楚雲端鄉
淚客中盡孤帆天際看迷津欲有問平海夕漫漫

　　(一起感懐略盡下接故難)

　　夜渡湘水

　　客舟貪利涉夜裏渡湘川露氣聞芳杜歌聲識采蓮榜
人投岸火漁子宿潭煙行侣時相問潯陽何處邊

　　送吳宣從事

　　才有幕中畫而無塞上勲漢兵将滅虜王粲始從軍旌

斾邊庭去山川地脈分平生一七首感激贈夫君

　　(一起是得意語)

　　留别王侍御維

　　寂寂竟何待朝朝空自歸欲尋芳草去惜與故人違當
路誰相假知音世所稀秪應守寂寞還掩故園扉

　　(留别王維與嵗暮歸南山雖無綺思不妨雅音)

　　永嘉别張子容

　　舊國余歸楚新年子北征挂帆愁海路分手戀朋情日

夕故園意汀洲春草生何時一杯酒重與李膺傾

　　嵗暮歸南山

　　北闕休上書南山歸敝廬不才明主棄多病故人疎白
髮催年老青陽逼嵗除永懐愁不寐松月夜牕虚(本傳云王
維私邀浩然入内署俄而𤣥宗至浩然匿牀下維取實對帝喜曰朕聞其人而不見也詔使出帝問其詩浩然
再拜自誦此詩至不才明主棄之句帝曰卿不求仕而朕未嘗棄卿奈何誣我因放還)

　　尋陳逸人故居

　　人事一朝盡荒蕪三徑休始聞漳浦卧奄作岱宗遊池

水猶含墨山雲巳落秋今朝泉壑裏何處覓藏舟

　　(池水一語凄然)

　　閨情

　　一别隔炎涼君衣忘短長裁縫無處等以意忖情量畏

　　瘦疑傷窄防寒更厚装半啼封裹了知欲寄誰将

　　(宛是閨中情緒第嫌語太近人)

　　(附廣陵别薛八　士有不得志栖栖吳楚間廣陵相遇罷彭蠡泛舟還檣出江中樹波連海上山風帆明
日逺何處更追攀)


　　(附送席大　惜爾懐其寳迷邦倦客遊江山歴全楚河洛越成周道路疲千里鄉園老一丘知君命不偶
同病亦同憂)

　　(附李氏園卧疾　我愛陶家趣園林無俗情春雷百卉坼寒食四鄰清伏枕嗟公幹歸山羨子平年年白
社客空滯洛陽城　清字佳)

　　五言排律

　　陪張丞相自松滋江東泊渚宫

　　放溜下松滋登舟命檝師寧忘經濟日不憚沍寒時洗
幘豈獨古濯纓良在兹政成人自理機息鳥無疑雲物

凝孤嶼江山辨四維晩來風稍急冬至日行遲獵響驚
雲夢漁歌激楚辭渚宫何處是川暝欲安之

　　行出東山望漢川

　　異縣非吾土連山盡緑篁平田出郭少盤坂入雲長萬
壑歸於漢千峰劃彼蒼猿聲亂楚峽人語帶巴鄉石上
攢椒樹藤間綴蜜房雪餘春未煖嵐解晝初陽征馬疲
登頓歸帆愛渺茫坐欣沿溜下信宿見維桑

　　(余嘗謂律詩如切玉歌行如破竹在排律其法尤嚴孟浩然律詩句不琢鍊格不整峙排律之體大

别於初唐矣)

　　五言絶句

　　送朱大入秦

　　遊人武陵去寳劍直千金分手脱相贈平生一片心

　　春曉

　　春眠不覺曉處處聞啼鳥夜來風雨聲花落知多少

　　(喁喁懨懨絶得閨中體氣宛是六朝之餘第骨未峭耳)

　　七言絶句


　　送杜十四之江南

　　荆吳相接水為鄉君去春江正淼茫日暮征帆何處泊
天涯一望斷人腸

　　渡浙江問舟中人

　　潮落江平未有風扁舟共濟與君同時時引領望天末
何處青山是越中











　　唐詩鏡巻十一

