







　　欽定四庫全書

　　古詩鏡巻二十八

　　明　陸時雍　編

　　北魏

　　王德

　　詩

　　春詞

　　春花綺繡色春鳥弦歌聲春風復蕩漾春女亦多情愛

鶯作友憐傍錦為屏囘頭語夫婿莫負艶陽征

　　(脂粉聲低綺羅態裊大雅之所不收)

　　(附王容大堤女　寳髻耀明璫香羅鳴玉珮大堤諸女兒一一皆春態入花花不見穿栁栁隂碎東風拂
面來由來亦相愛)

　　(王容大堤女及王徳春詞俱詞家體段凡轉詩入詞其經有三一曰妖媚二曰軟熟三曰猥媟有此
三者是為宋人之詞愈妖愈軟愈猥加之冗長是為元人之詞　詩之所貴非辭之謂也梁武作麗
情詩而氣如氷壺庾信作歩虛詞而語多塵俗故詩之所可知者詞也調也所不可知者韻也神也
語及扵不可知者微矣)


　　王肅(字恭懿瑯琊臨沂人仕齊為秘書丞父奂及兄弟並為南齊武帝所殺太和中奔魏孝文虛衿待之
累遷尚書令宣武時尚陳留公主後以破齊進位開府儀同三司封昌國縣侯揚州刺史)

　　詩

　　悲平城

　　悲平城驅馬入雲中陰山常晦雪荒松無罷風

　　(語無佳致反因祖瑩一歌遂並傳人口)

　　王肅妻謝氏

　　詩


　　贈王肅

　　(伽藍記曰洛陽城南正覺寺尚書令王肅所立也肅在江南娶謝氏女及至京師復尚公主其後謝
氏為尼來奔作詩贈肅公主亦代肅贈謝肅聞之甚恨遂造正覺寺以憇之)

　　本為箔上蠶今作機上絲得絡逐勝去頗憶纒綿時

　　陳留長公主

　　詩

　　代答詩

　　鍼是貫紳物目中常絍絲得帛縫新去何能納故時


　　(荅不及贈以非情故世安有此決絶語)

　　祖瑩(字元珍范陽遒人孝文時拜太學博士累遷國子祭酒領給事黄門侍郎孝武登阼封文安縣子天
平初進爵為伯)

　　詩

　　悲彭城

　　(北史曰尚書令王肅扵省中詠悲平城詩彭城王勰甚嗟其美欲使更詠乃失語云公可更為誦悲
彭城詩肅戲勰云何意呼悲平城為彭城也勰有慙色瑩在座即云悲彭城王公自未見肅云可為
誦之瑩應聲為之肅甚嗟賞勰亦大悦)


　　悲彭城楚歌四面起屍積石梁亭血流睢水裏

　　北齊

　　邢邵(字子才河間鄚人十嵗能屬文日誦萬餘言文章典麗既贍且速釋褐為魏武挽郎累除國子祭酒
齊宣武輔政徵為賔客除黄門侍郎遷太常卿授特進邵率情簡素博覽墳籍公私諮禀為世指南焉)

　　樂府

　　思公子

　　綺羅日減帶桃李無顔色思君君未歸歸來豈相識

　　高昻(字敖曹北海蓨人膽力過人姿采殊異少不師訓専事馳騁齊神武起昻傾意附之因成霸業除侍

中司徒兼西南道都督而敖曹酷好為詩雅有情致時人稱焉)

　　詩

　　征行詩

　　壠種千口牛泉連百壺酒朝朝圍山獵夜夜迎新婦

　　(絶似胡兒口語)

　　蕭慤(字仁祖蘭陵人梁宗室上黄侯曄之子天保中入齊武定中為太子洗馬後主時為齊州錄事參軍
待詔文林館後入隋)

　　樂府


　　上之囘

　　發軔城西畤囘輿事北遊山寒石道凍葉下故宮秋朔
路轉清警邊風巻畫旒嵗餘廵省畢擁仗返皇州

　　(三四氣格清峻渾成絶非思致所擬)

　　詩

　　和崔侍中從駕經山寺

　　鈎陳夜警徼河漢曉縱横遊騎騰文馬前驅轉翠旌野
禽喧曙色山樹動秋聲雲表金輪見巖端畫栱明塔疑

從地涌葢似積香成泉高下溜急松古上枝平儀台多
北思麗藻蔚縁情自嗤非照乘何以繼連城

　　春庭晩望

　　春庭聊縱望樓臺自相隠牕梅落晩花池竹開初筍泉
鳴知水急雲來覺山近不愁花不飛到畏花飛盡

　　(雲來覺山近無意之佳乃佳)

　　秋思

　　(顔氏家訓曰蘭陵蕭慤工扵篇什嘗有秋思詩云芙蓉露下落楊栁月中疎時人未之賞也吾愛其

蕭散宛然在目潁川荀仲舉瑯琊諸葛漢亦以為爾而盧思道之徒雅所不愜)

　　清波收潦日華林鳴籟初芙蓉露下落楊栁月中疎燕
幃緗綺被趙帶流黄裾相思阻音息結夢感離居

　　(芙蓉露下落楊栁月中疎高雅絶倫不落思致時魏收荀仲舉毎不滿此二語及觀荀仲舉詩如銅
雀臺高臺秋已晩直望已淒然况復歸風便松聲入斷弦涙逐梁塵下心隨團扇捐誰堪三五夜空
對月光圓乃知才不逮蕭逺矣宜其知不及此至魏收詩絶不成語畧可紀者月下秋宴使星宜向
蜀劒氣不闗吳音節似響然劒氣闗吳當何所謂當時浪得才名豈古人名果易成耶)

　　顔之推(字介瑯琊臨沂人初為梁湘東王常侍元帝即位以為散騎侍郎後為周軍所破奔齊累官黄

門侍郎平原太守齊亡入周為御史上士隋開皇中太子召為文學以疾終)

　　詩

　　從周入齊夜度砥柱

　　(北史本傳曰荆州為周軍所破大将軍李穆送之推往𢎞農令掌其兄陽平公逺書翰遇河水暴長
具船将妻子奔齊經砥柱之險時人稱其勇決)

　　俠客重艱辛夜出小平津馬色迷關吏雞鳴起戍人露
鮮華劒彩月照寳刀新問我将何去北海就孫賔

　　(馬色迷闗吏雞鳴起戍人語色高亮)


　　北周

　　宗懔(字元懔南陽湼陽人居江陵元帝鎮荆州時以為記室帝即位累遷吏部尚書及江陵平入關拜車
騎大将軍儀同三司)

　　詩

　　早春

　　昨暝春風起今朝春氣來鶯鳴一兩囀花樹數重開散
粉成初蝶剪綵作新梅遊客傷千里無暇上高臺

　　(三四語絶俊麗有麗情而無麗態将近扵老)


　　春望

　　日暮春臺望徙倚愛餘光都尉新移棗司空始種楊一
枝猶桂馥十歩有蘭香望望無萱草忘憂竟不忘

　　王褎(字子深瑯琊臨沂人儉之曾孫規之子也仕梁歴吏部尚書右僕射荆州破入長安授車騎大将軍
明帝即位篤好文學時褎與庾信才名最高特加親待尋加開府儀同三司武帝時為太子少保遷少司
空出為宜州刺史)

　　樂府

　　明君詞


　　蘭殿辭新寵椒房餘故情鴻飛漸南陸馬首倦西征寄
書參漢使銜涕望秦城唯餘馬上曲猶作出關聲

　　(王褎詩生氣絶少殆不多佳明君辭鴻飛漸南陸馬首倦西征語悴而溫懨懨腸斷)

　　詩

　　𤣥圃濬池臨泛奉和

　　長洲春水滿臨泛廣川中石壁如明鏡飛橋類飲虹垂
楊夹浦綠新桃縁徑紅對樓還泊岸迎波蹔守風漁舟
釣欲滿蓮房採半空扵茲臨北闕非復坐墻東


　　送劉中書葬

　　昔别傷南浦今歸去北邙書生空託夢乆客毎思鄉塞
近邊雲黑塵昏野日黄陵谷俄遷變松栢易荒涼題銘
無復迹何處驗龜長

　　(書生空託夢乆客毎思鄉其人耶鬼耶愴人特甚)

　　庾信(字子山新野人㓜而俊邁博覽羣書父肩吾為梁太子中庶子東海徐摛為左衞率摛子陵及信並
為抄撰學士父子東宮出入禁闥詩文並綺豔故世號為徐庾體焉信累遷通直散騎常侍聘扵東魏文
章辭令甚為鄴下所稱梁元帝稱制除御史中丞及即位轉右衞将軍聘扵西魏屬大将軍南討留長安

累遷開府儀同三司尋徵司宗中大夫卒)

　　(庾信詩情淺薄不乏俊句然無逺韻逺神　清練不及肩吾甚逺)

　　樂府

　　昭君辭應詔

　　斂眉光祿塞還望夫人城片片紅顔落雙雙涙眼生氷
河牽馬渡雪路抱鞍行胡風入骨冷夜月照心明方調
琴上曲變入胡笳聲

　　(夜月照心明當是漢月照心明又鏡失菱花影釵除却月梁難道昭君此時逐廢粧耶或胡飾兜鍪

無所用故時物耶此語何容輕下)

　　王昭君

　　拭啼辭戚里囘顧望昭陽鏡失菱花影釵除却月梁圍
腰無一尺垂淚有千行綠衫承馬汗紅袖拂秋霜别曲
真多恨哀絃須更張

　　詩

　　奉和山池

　　樂宮多暇豫望苑暫廻輿鳴笳陵絶浪飛葢歴通渠桂

亭花未落桐門葉半疎荷風驚浴鳥橋影聚行魚日落
含山氣雲歸帶雨餘

　　(日落含山氣雲歸帶雨餘下句更覺饒韻)

　　陪駕幸終南山和宇文内史

　　玉山乘四載瑤池宴八龍黿橋浮少海鵠葢上中峯飛
狐横塞路白馬當河衝水奠三川石山封五樹松長虹
雙瀑布圓闕兩芙蓉戍樓鳴夕鼓山寺響晨鐘新蒲節
轉促短筍籜猶重樹宿含櫻鳥花留釀蜜蜂迎風下列

缺灑酒召昌容且欣陪北上方欲待東封

　　(長虹雙瀑布圎闕兩芙蓉語極琢錬)

　　和宇文内史春日遊山

　　遊客值春輝金鞍上翠微風逆花迎面山深雲濕衣鴈
持一足倚猿将兩臂飛戍樓侵嶺路山村落獵圍道士
封君達仙人丁令威煑丹扵此地居然未肯歸

　　(山深雲濕衣濕字最有生趣)

　　同會河陽公新造山池聊得寓目


　　横階仍鑿澗對户即連峯暗石疑藏虎盤根似臥龍沙
洲聚亂荻洞口礙横松引泉恒數𣲖開巖即十重北閣
聞吹管南鄰聽擊鐘菊寒花正合杯香酒絶濃由來魏
公子今日始相逢

　　遊山

　　聊登𤣥圃殿更上層城山不知高㡬里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直豎


　　(澗底百重花山根一片雨宋人絶愛此語此非庾詩至佳處不若王維山中一夜雨樹杪百重泉其
韻為勝)

　　侍從徐國公殿下軍行

　　八風占陣氣六甲候兵韜置府仍張幕麾軍即秉旄長
旗臨廣武烽火照成臯廵寒重挾纊酌水勝單醪陣後
雲逾直兵深星轉高電燄驅龍馬山精鏤寳刀塞迥翻
榆葉闗寒落鴈毛既得從神武何須念乆勞

　　奉和趙王遊仙


　　蔵山還採藥有道得從師京兆陳安世成都李意期玉
京傳相鶴太乙授飛龜白石香新芋青泥美熟芝山精
逢照鏡樵客值圍棋石紋如碎錦藤苖似亂絲蓬萊在
何處漢后欲遙祠

　　(語無靈氣又如歩虛詞赤玉靈文下朱陵真氣來赤鳯來銜璽青鳥入獻書石髓香如飯芝房脆似
蓮漢帝看桃核齊侯問棗花龍泥印玉䇿天火練真文鵲巢堪鍊石蜂房得煑金經飡林慮李舊食
綏山桃成丹須竹箭刻髓用蘆刀白石香新芋青泥美熟芝幔繩金麥穂簾鈎銀蒜苗皆為死語)

　　奉和同泰寺浮圖(和梁簡文帝)


　　岧岧淩太清照殿比東京長影臨雙闕高層出九城栱
積行雲礙幡搖度鳥驚鳯飛如始泊蓮合似初生輪重
對月滿鐸韻擬鸞聲畫水流全住圖雲色半輕露晩盤
猶滴珠朝火更明雖連博望苑還接銀沙城天香下桂
殿仙梵入伊笙庶聞八解樂方遣六塵情

　　(畫水流全住圖雲色半輕此是死句路高山裏樹雲低馬上人此是拙句詠鏡光如一片水影照兩
邊人此是俚句)

　　和詠舞(梁簡文有詠舞詩)


　　洞房花燭明燕餘雙舞輕頓履隨疎節低鬟逐上聲歩
轉行初進衫飄曲未成鸞廻鏡欲滿鶴顧市應傾已曾
天上學詎是世中生

　　登州中新閣

　　跨虛淩倒景連雲距少陽璇極龍鱗上雕甍鵬翅張千
尋文杏照十里木蘭香開牕對高掌平坐望河梁歌響
聞長樂鐘聲徹建章賦用王延壽書須韋仲将龍來隨
畫壁鳯起逐吹簧石作芙蓉影池如明鏡光花梁反披

葉蓮井倒垂房徒然思燕賀無以預鵾翔

　　北園射堂新城

　　軒臺聊可習仙的不難登轉箭初調筈横弓先望堋驚
心一鴈落連臂兩猿騰直知王濟巧誰覺魏舒能空心
不死樹無葉未枯藤擇賢方至此傳巵欣得朋

　　園庭

　　杖鄉從物外養學事閒郊窮愁方汗簡無遇始觀爻谷
寒已吹律簷空更剪茆樵隠恒同路人禽或對巢水蒲

開晩結風竹解寒苞古槐時變火枯楓乍落膠倒屣迎
懸榻停琴聽解嘲香螺酌美酒枯蚌藉蘭殽飛魚時觸
釣翳雉屢懸庖但使相知厚當能來結交

　　(樵隠恒同路人禽或對巢下句入神境)

　　山齋

　　寂寥尋靜室蒙宻就山齋滴瀝泉澆路穹窿石臥階淺
槎全不動盤根唯半埋圎珠墜晩菊細火落空槐直置
風雲慘彌憐心事乖


　　喜晴應詔　勅自疏韻

　　御辯誠膺録維皇稱有建雷澤昔經漁負夏時從販栢
梁驂駟馬高陵馳六傳有序屬賔連無私表平憲河堤
崩故栁秋水高新堰心齋愍昏墊樂徹憐胥怨禪河秉
高論法輪開勝辯王城水鬭息洛浦河圖獻伏泉還習
坎歸風已囘㢲桐枝長舊圍蒲節抽新寸山藪欣蔵疾
幽棲得無悶有慶兆民同論年天子萬(㢲音旋寸音斷悶音慢皆古韻
也)


　　奉和夏日應令

　　朱簾捲麗日翠幕蔽重陽五月炎蒸氣三時刻漏長麥
隨風裏熟梅逐雨中黄開氷帶井水和粉雜生香衫含
蕉葉氣扇動竹花涼早菱生軟角初蓮開細房願陪仙
鶴舉洛浦聽笙簧

　　送炅法師葬

　　龍泉今日掩石洞即時封玉匣摧談柄懸河落辯鋒香
爐猶是栢麈尾更成松郭門未十里山廻已數重尚聞

香閣梵猶聽竹林鐘送客風塵擁寒郊霜露濃性靈如
不滅神理定何從

　　(塵尾更成松語最異致)

　　和炅法師遊昆明池

　　遊客重相懽連鑣出上蘭值泉傾葢飲逢花駐馬看平
湖泛玉舳高堰歇金鞍半道聞荷氣中流覺水寒

　　奉和賜曹美人

　　月光如粉白秋露似珠圓絡緯無機織流螢帶火寒何

年迎弄玉今朝得夢蘭訝許能含笑芙蓉宜熟看

　　(絡緯無機織流螢帶火寒下句殊有神韻)

　　奉荅賜酒

　　仙童下赤城仙酒餉王平野人相就飲山鳥一羣驚細
雪翻沙下寒風戰鼔鳴此時逢一醉應枯反更榮

　　衛王贈桑落酒奉荅

　　愁人坐狹斜喜得送流霞跂牕催酒熟停杯待菊花霜
風亂飄葉寒水細澄沙高陽今日晩應有接䍦斜


　　舟中望月

　　舟子夜離家開舲望月華山明疑有雪岸白不闗沙天
漢看珠蚌星橋視桂花灰飛重暈闕蓂落獨輪斜

　　喜晴

　　比日思光景今朝始暫逢雨住便生熱雲晴即作峰水
白澄還淺花紅燥更濃已歡無石燕彌欲棄泥龍

　　詠春近餘雪應詔

　　送寒開小苑迎春入上林絲條變栁色香氣動蘭心待

花思對酒留雪擬彈琴陪遊愧並作空見奉恩深

　　晩秋

　　淒清臨晩景疎索望寒階濕庭凝墜露搏風巻落槐日
氣斜還冷雲峰晩更霾可憐數行鴈㸃㸃逺空排

　　和潁川公秋夜

　　泬寥空色逺葉黄淒序變洞浦落遵鴻長飈送巢燕千
秋流夕景百籟含宵囀峻雉聆金柝曾臺切銀箭

　　詠畫屏風


　　昨夜鳥聲春驚鳴動四隣今朝梅樹下定有詠花人流
星浮酒泛粟瑱繞杯脣何勞一片雨喚作陽臺神

　　(昨夜鳥聲春驚鳴動四隣今朝梅樹下定有詠花人風韻絶世鳥聲春春字下得韻甚)

　　逍遙遊桂苑寂絶到桃源狭石分花逕長橋映水門管
聲驚百鳥人衣香一園定知歡未足横琴坐石根

　　(人衣香一園語輕而妖)

　　三春冠葢聚八節管絃遊石險松横植巖懸澗豎流小
橋飛斷岸高花出迥樓定須催十酒将來宴五侯


　　(石險松横植巖懸澗竪流直舉景物無所廻避是老筆横披行雲礙芰梁語入畫意)

　　高閣千尋起長廊四注連歌聲上扇月舞影入琴弦澗
水纔牕外山花即眼前但願長歡樂從今盡百年

　　千尋木蘭館百尺芙蓉堂落日低蓮井行雲礙芰梁流
水桃花色春洲杜若香就階猶不進催來上伎牀

　　搗衣明月下静夜秋風飄錦石平砧面蓮房接杵腰急
節迎秋韻新聲入手調寒衣須及早将寄霍嫖姚

　　出没看樓殿間闗望綺羅翔禽逐節舞流水赴弦歌細

管吹藂竹新杯捲半荷南宮冠盖下日暮風塵多

　　高閣千尋跨重簷百丈齊雲度三分近花飛一倍低吹
簫迎白鶴照鏡舞山雞何勞愁日暮未有夜烏啼

　　度橋猶徙倚坐石未傾壺淺草開長埓行營繞細㕑沙
洲兩鶴迥石路一松孤自可尋丹竈何勞憶酒壚

　　上林春逕宻浮橋栁路長龍媒逐細草鶴氅映垂楊水
似桃花色山如甲煎香白石春泉上誰能待月光

　　三危上鳳翼九坂度龍鱗路高山裏樹雲低馬上人懸

巖泉溜響深谷鳥聲春住馬來相問應知有姓秦

　　今朝好風日園苑足芳菲竹動蟬爭散蓮搖魚暫飛面
紅新著酒風晩細吹衣跂石多時望蓮船始復歸

　　(風晩細吹衣語有風味)

　　楊桞歌

　　河邊楊栁百文枝别有長條踠地垂河水衝激根株危
倐忽河中風浪吹可憐巢裏鳯凰兒無故當年生别離
流槎一去上天池織女支機當見隨誰言從來䕃數國

直用東南一小枝昔日公子岀南皮何處相尋𤣥武陂
駿馬翩翩西北馳左右彎弧仰月支連錢障泥渡水騎
白玉手板落盤螭君言丈夫無意氣試問燕山那得碑
鳯凰新管簫史吹朱鳥春窻玉女窺銜雲酒杯赤瑪瑙
照日食螺紫琉璃百年霜露奄離披一旦功名不可為
定是懐王作計誤無事翻復用張儀不如飲酒高陽池
日暮歸時倒接䍦武昌城下誰見移官渡營前那可知
獨憶飛絮鵝毛下非復青絲馬尾垂欲與梅花留一曲

共将長笛管中吹

　　寄徐陵

　　故人倘思我及此平生時莫待山陽路空聞吹笛悲

　　和侃法師

　　客遊經嵗月羇旅故情多近學衡陽鴈秋分俱渡河
廻首河堤望眷眷嗟離絶誰言舊國人到在他鄉别

　　行途賦得四更應詔

　　四更天欲曙落月垂關下深谷暗蔵人欹松横礙馬


　　送衞王南征

　　望水初横陣移營寇未降風塵馬足起先暗廣陵江

　　仙山

　　石軟如香飯鉛銷似熟銀蓬萊暫近别海水遂成塵

　　傷往

　　見月長垂淚看花定斂眉從今一别後知作㡬年悲

　　秋夜望單飛鴈

　　失羣寒鴈聲可憐夜半單飛在月邊無奈人心復有憶

今暝将渠俱不眠

　　代人傷往二首

　　青田松上一黄鶴相思樹下兩鴛鴦無事交渠更相失
不及從來莫作雙

　　雜樹本唯金谷苑諸花舊滿洛陽城正是古來歌舞處
今日看時無地行

　　(附詠樹　交柯乍百頃擢本或千尋楓子留為式桐孫待作琴殘核移桃種空花植棗林幽居對蒙宻蹊
徑轉深沉　附短筍猶埋竹香心未起蘭竹涙垂秋筍蓮衣落夏

渠詠射驚心一鴈落連臂兩猿騰雲逐魚鱗起渠隨龍骨開風烏疑近日露掌定開雲綠紱依槐綬黄金
飾傅蟬入道館雲袍白鶴度風管鳯凰吹鬬雞狸膏薰鬬敵芥粉&KR1631;春場解翅蓮花動猜羣錦臆張)

　　(詩惟雅艶二端建安以來日趨扵艶魏艶而豐晉艶而縟宋艶而麗齊艶而纎陳艶而浮律句始扵
梁陳而古道遂以不振雕飾盛而本實衰也律法既開艶流必熾世受其趨所必至矣)













　　古詩鏡巻二十八

