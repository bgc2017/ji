







　　欽定四庫全書

　　古詩鏡巻七

　　明　陸時雍　編

　　魏第四

　　阮籍(字嗣宗陳留尉氏人司空記室瑀之子容貌瓌傑志氣宏放初辟太尉掾進散騎常侍大將軍司馬
昭欲為其子炎求婚籍乃醉六十日不得言而止後引為従事中郎籍聞步兵厨多美酒遂求為步兵校
尉縦酒昏酣遺落世事又對人能為青白眼由是禮法之士深所讐疾大將軍常保持之)

　　(嗣宗慎言詩中語都與世逺繾綣情深憂危慮切以此當窮途之哭矣　八十二首俱憂時閱亂無

一忿世嫉俗語)

　　詩

　　詠懐

　　夜中不能寐起坐彈鳴琴薄帷鑒明月清風吹我襟孤
鴻號外野翔鳥鳴北林徘徊將何見憂思獨傷心

　　(起何彷徨結何寥落詩之致在意象而已)

　　二妃遊江濵逍遙順風翔交甫懐環珮婉孌有芬芳猗
靡情歡愛千載不相忘傾城迷下蔡容好結中腸感激

生憂思萱草樹蘭房膏沐為誰施其雨怨朝陽如何金
石交一旦更離傷

　　(不倫不次是煩寃語末語大足傷感)

　　嘉樹下成蹊東園桃與李秋風吹飛藿零落従此始繁
華有憔悴堂上生荆杞驅馬舍之去去上西山趾一身
不自保何况戀妻子凝霜被野草嵗暮亦云已

　　(結句力遏奔馬)

　　天馬出西北由來従東道春秋非有託富貴焉常保清

露被臯蘭凝霜霑野草朝為美少年夕暮成醜老自非
王子晉誰能常美好

　　(此言葢為富貴發也一起托况㢠别自非王子晉誰能常美好将前意一噴再醒首尾圓緊氣韵流
動矣)

　　平生少年時輕薄好絃歌西遊咸陽中趙李相經過娛
樂未終極白日忽蹉跎驅馬復來歸反顧望三河黄金
百鎰盡資用常苦多北臨太行道失路將如何

　　(詩人寄况惟於慨歎處獨深結語撫衷無限)


　　昔聞東陵𤓰近在青門外連畛距阡陌子母相鈎帶五
色曜朝日嘉賔四面㑹膏火自煎熬多財為患害布衣
可終身寵禄豈足頼

　　(結語警凡警句醒心深言悟世是詩人大作用處)

　　炎暑惟兹夏三旬將欲移芳樹垂緑葉青雲自逶迤四
時更代謝日月遞參差徘徊空堂上忉怛莫我知願覩
卒歡好不見悲別離

　　灼灼西隤日餘光照我衣廻風吹四壁寒鳥相因依周

周尚銜羽蛩蛩亦念饑如何當路子磬折㤀所歸豈為夸
譽名憔悴使心悲寧與燕雀翔不隨黄鵠飛黄鵠遊四
海中路將安歸

　　(起語景色慘然結語披豁磊落)

　　步出上東門北望首陽岑下有采薇士上有嘉樹林良
辰在何許凝霜霑衣襟寒風振山岡𤣥雲起重隂鳴鴈
飛南征鶗鴂發哀音素質由商聲悽愴傷我心

　　北里多竒舞濮上有微音輕薄閒逰子俯仰乍浮沈㨗

徑從狹路僶俛趨荒淫焉見王子喬乗雲翔鄧林獨有
延年術可以慰我心

　　(獨有延年術可以慰我心是煩寃語)

　　湛湛長江水上有楓樹林臯蘭被徑路青驪逝駸駸逺
望令人悲春氣感我心三楚多秀士朝雲進荒淫朱華
振芬芳髙蔡相追尋一為黄雀哀淚下誰能禁

　　(結語騷激)

　　昔日繁華子安陵與龍陽夭夭桃李花灼灼有輝光悦

澤若九春磬折似秋霜流盼發姿媚言笑吐芬芳携手
等歡愛宿昔同衣裳願為雙飛鳥比翼共翺翔丹青著
明誓永世不相忘

　　開秋兆凉氣蟋蟀鳴牀帷感物懐殷憂悄悄令心悲多
言焉所告繁辭將訴誰微風吹羅袂明月耀清暉晨雞
鳴髙樹命駕起旋歸

　　(隠隠衷曲如泣如訴固知情深者文明　晨雞鳴髙樹命駕起旋歸情事何其徬徨去就何其果決
語致髙迥)


　　昔年十四五志尚好詩書被褐懷珠玉顔閔相與期開
軒臨四野登髙望所思丘墓蔽山岡萬代同一時千秋
萬嵗後榮名安所之乃悟羡門子嗷嗷令自嗤

　　(意致盤礴深穏是漢魏作手　被褐懐珠玉顔閔相與期此志殊自不小志之不就而思名名之無
成而思仙知古人善於托言也)

　　徘徊蓬池上還顧望大梁緑水揚洪波曠野莽茫茫走
獸交横馳飛鳥相隨翔是時鶉火中日月正相望朔風
厲嚴寒隂氣下微霜羇旅無儔匹俛仰懐哀傷小人計

其功君子道其常豈惜終憔悴詠言著斯章

　　(末四語肝膽劃然知斯人不茍作者)

　　獨坐空堂上誰可與歡者出門臨永路不見行車馬登
髙望九州悠悠分曠野孤鳥西北飛離獸東南下日暮
思親友晤言用自寫

　　(起語興情慨慨結語寄意殷殷如此首尾盤礴自是阮公家數)

　　懸車在西南羲和將欲傾流光耀四海忽忽至夕㝠朝
為咸池暉濛汜受其榮豈知窮達士一死不再生視彼

桃李花誰能乆熒熒君子在何許歎息未合并瞻仰景
山松可以慰吾情

　　西方有佳人皎若白日光被服纎羅衣左右珮雙璜修
容耀姿美順風振微芳登髙眺所思舉袂當朝陽寄顔
雲霄間揮袖凌虚翔飄颻恍惚中流眄顧我傍悦懌未
交接晤言用感傷

　　楊朱泣歧路墨子悲染絲揖讓長離別飄颻難與期豈
徒燕婉情存亡誠有之蕭索人所悲旤釁不可辭趙女

媚中山謙柔愈見欺嗟嗟塗上士何用自保持

　　於心懐寸隂羲陽將欲㝠揮袂撫長劒仰觀浮雲征雲
間有𤣥鶴抗志揚哀聲一飛冲青天曠世不再鳴豈與
鶉鷃遊連翩戲中庭

　　(揮袂撫長劒仰視浮雲征是壯士剖胸語)

　　夏后乗靈輿夸父為鄧林存亡従變化日月有浮沈鳳
凰鳴參差伶倫發其音王子好簫管世世相追尋誰言
不可見青鳥明我心


　　殷憂令志結怵惕常若驚逍遙未終晏朱華忽西傾
蟋蟀在户牖蟪蛅鳴中庭心腸未相好誰云亮我情願為
雲間烏千里一哀鳴三芝延瀛洲逺逰可長生

　　朝登洪坡顛日夕望西山荆棘被原野羣鳥飛翩翩鸞
鷖時棲宿性命有自然建木誰能近射干復嬋娟不見
林中葛延蔓相勾連

　　周鄭天下交街術當三河妖冶閒都子煥耀何芬葩𤣥
髮發朱顔睇眄有光輝傾城思一顧遺視來相誇願為

三春遊朝陽忽蹉跎盛衰在須㬰離别將如何

　　若木燿西海扶桑翳瀛洲日月經天塗明暗不相讐窮
達自有常得失又何求豈效路上童携手共遨遊隂陽
有變化誰云沈不浮朱鱉躍飛泉夜飛過吴洲俛仰運
天地再撫四海流繫累名利塲駑駿同一輈豈若遺耳
目升遐去殷憂

　　(俛仰運天地再撫四海流安得此骯髒語斯言豈容虚作真有力轉兩儀目營四海意象憤懣之極
發為横溢矣劉伶大人論二語可以駕之)


　　一日復一夕一夕復一朝顔色改平常精神自捐消胸
中懐湯火變化故相招萬事無窮極知謀苦不饒但恐
須臾間魂氣隨風飄終身履薄氷誰知我心焦

　　壯士何慷慨志欲威八荒驅車逺行役受命念自忘良
弓挾烏號明甲有精光臨難不顧生身死魂飛揚豈為
全軀士效命争戰塲忠為百世榮義使令名彰垂聲謝
後世氣節故有常

　　(臨難不顧生身死魂飛揚豈為全軀士效命爭戰塲乃知所爭者大)


　　儔物終始殊修短各異方琅玕生髙山芝英耀朱堂熒
熒桃李花成蹊將夭傷焉敢希千術三春表微光自非
凌風樹憔悴要有常

　　鸒鳩飛桑榆海鳥運天池豈不識宏大羽翼不相宜招
搖安可翔不若棲樹枝下集蓬艾間上遊園圃籬但爾
亦自足用子為追隨

　　歩逰三衢旁惆悵念所思豈為今朝見恍惚誠有之澤
中生喬松萬世安可期髙鳥摩天飛凌雲共遊嬉豈有

孤行士垂涕悲故時

　　河上有丈人緯蕭弃明珠甘彼藜藿食樂是蓬蒿廬豈
效繽紛子良馬騁輕輿朝生衢路旁夕瘞横術隅歡笑
不終晏俛仰復欷歔鑒兹二三者憤懣従此舒

　　(鑒茲二三者憤懣従此舒阮公遺世乃復以此為快耶故知是憤世語亦復是警世語)

　　少年學擊刺妙伎過曲城英風截雲霓超世發竒聲揮
劒臨沙漠飲馬九野坰旗幟何翩翩但聞金鼓鳴軍旅
令人悲烈烈有哀情念我平常時悔恨従此生


　　木槿榮丘墓煌煌有光色白日頽林中翩翩零路側蟋
蟀吟户牖蟪蛄鳴荆棘蜉蝣玩三朝采采修羽翼衣裳
為誰施俛仰自収拭生命㡬何時慷慨各努力

　　(生命㡬何時慷慨各努力努力存生艱虞力命憂危之衷有此苦語)

　　出門望佳人佳人豈在茲三山招松喬萬世誰與期存
亡有長短慷慨將焉知忽忽朝日隤行行將何之不見
季秋草摧折在今時

　　(緩緩着詞丁丁着意是漢人詩借景攄情憑胸倒臆是魏人詩曲喻旁引離合往復是阮籍詩)


















　　古詩鏡巻七

