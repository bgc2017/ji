







　　欽定四庫全書

　　唐詩鏡巻三十三

　　明　陸時雍　編

　　中唐第五

　　司空曙(字文明廣平人登進士第韋皋招致幕府授洛陽主簿貞元初為水部郎中終虞部郎中有集
二巻)

　　五言律詩

　　送王先生歸南山


　　儒中年最老獨有濟南生愛子方傳業無官自耦耕竹
通山舍逺雲接雪田平願作門人去相隨隠姓名

　　送栁震入蜀

　　粉堞連青氣喧喧雜萬家夷人祠竹節蜀鳥乳桐花酒
報新豐景琴迎抵峽斜多聞滯遊客不似在天涯

　　送史由之峽州

　　峽口巴江外無風浪亦翻蒹葭新有鴈雲雨不離猨行
客思鄉逺愁人賴酒昏檀郎好聨句共滯謝家門


　　(三四清穎下語更鍊)

　　送王閨

　　相送臨寒水蒼然望故關江蕪連夢澤楚雪入商山話
我他年舊看君此日還因將自悲涙一灑别離間

　　(後四語寫意流動)

　　雲陽館與韓紳宿别

　　故人江海别幾度隔山川乍見翻疑夢相悲各問年孤
燈寒照雨濕竹暗浮煙更有明朝恨離杯惜共傳


　　(四語沈痛)

　　過慶寳寺

　　黄葉前朝寺無僧寒殿開池晴龜出曝松暝鶴飛囘古
井碑横草隂廊畫雜苔禪宫亦銷歇塵世轉堪哀

　　(結弱)

　　送曹三同猗遊山寺

　　山踏青蕪盡涼秋古寺深何時得連䇿此夜更聞琴窮
水雲同穴過僧虎共林殷勤如念我遺爾挂冠心


　　(五六竒)

　　(附故郭婉儀挽歌　一日辭秦鏡千秋别漢宫豈唯泉路掩長使月輪空苦絶凝朝露悲聲切暝風婉儀
餘舊徳仍載禮經中苦絶二字生強無味)

　　七言律詩

　　閒園即事寄陳公

　　欲就東林寄一身尚憐兒女未成人柴門客去殘陽在
藥圃蟲喧秋雨頻近水方同梅市隠曝衣多笑阮家貧
深山蘭若何時到羡與閒雲作四鄰


　　秋日趨府上張大夫

　　重城洞啟肅秋煙共説羊公在鎮年鼙鼓暗驚黄葉落
旌旗遥拂鴈行偏石過橋下書曾受星降人間夢已傳
謫吏何能沐風化空將歌頌拜車前

　　(五六出語欵致)

　　贈衡岳隠禪師

　　擁褐安居南嶽頭白雲髙寺見衡州石窻湖水揺寒月
楓樹猿聲報夜秋講席舊逢山鳥至梵經初向竺僧求

自知身老將傳法因下人間遂此遊

　　長安曉望寄程補闕

　　迢遞山河擁帝京參差宫闕接雲平風吹曉漏經長樂
栁帶晴煙出禁城天靜笙歌臨路發日髙車馬隔塵行
獨有淺材甘未達多慚名在魯諸生

　　題陳上人院

　　閉門不出自焚香擁褐看山嵗月長雨後緑苔生石井
秋來黄葉遍繩牀身閒何處無真性年老曽言隠故鄉

更說本師同學在幾時攜手見衡陽

　　五言排律

　　晦日益州北池陪宴

　　臨泛從公日仙舟翠幕張七橋通碧沼雙樹接花塘玉
燭收寒氣金波隠夕光野聞歌管思水靜綺羅香遊騎
縈林逺飛橈截岸長郊原懐灞滻陂溠寫江潢常侍傳
花詔偏禆問羽觴豈令南峴首千載播餘芳

　　(輕敲細放)


　　立秋日

　　律變新秋至蕭條自此初花酣蓮報謝葉在栁呈疎澹
日非雲映清風似雨餘巻簾涼暗度迎扇暑先除草靜
多翻鷰波澄乍露魚今朝散騎省作賦興何如

　　(小巧家風)

　　五言絶句

　　唐昌公主院看花

　　遺殿空長閉乘鸞自不囘至今荒草上寥落舊花開


　　留盧秦卿

　　知有前期在難分此夜中無將故人酒不及石尤風

　　(四語安頓許意古人有意如無)

　　七言絶句

　　送盧徹之太原謁尚書

　　榆落鵰飛關塞秋黄雲畫角見并州翩翩羽騎雙旌後
上客親隨郭細侯

　　峽口送友人


　　峽口花飛欲盡春天涯去住淚沾巾來時萬里同為客
今日翻成送故人

　　(意好苐格稍卑)

　　病中遣妓

　　萬事傷心在目前一身憔悴對花眠黄金用盡教歌舞
留與他人樂少年

　　(直而摯故詠之自覺可傷)

　　(附登峴山亭　峴山囘首望秦關南向荆州幾日還今日登臨唯有淚不知風景在何山　强作無情之

淚自是詩家習氣)

　　耿漳(河東人代宗寳應二年進士為大理司法終于左拾遺詩二巻)

　　五言古詩

　　發南康夜泊贑石中

　　倦客乘歸舟春溪杳將暮羣林結暝色孤泊有佳趣夜
山轉長江赤月吐深樹颯颯松上吹泥泥花間露險石
俯潭渦跳湍礙沿泝豈唯垂堂戒兼以臨深懼稍出囘
鴈峯明登斬蛟柱連雲向重山杳未見鍾路


　　(老氣)

　　五言律詩

　　華州客舍奉和崔端公春城曉望

　　不語看芳徑悲春懶獨行向人㣲月在報雨早霞生貧
病催年齒風塵掩姓名賴逢驄馬客郢曲緩羇情

　　(三四新嫩六語足痛)

　　過三郊驛却寄楊評事時此子郭令公欲有表
薦


　　冉冉青衫客悠悠白髪人亂山孤驛暮長路百花新終
嵗行他縣全家望此身更思君去就早晩問平津

　　題莊上人房

　　不語焚香坐心知道已成流年哀此世定力見他生暮
雪餘春冷寒燈獨晝明尋常五侯至敢望下階迎

　　遊鍾山紫芝觀

　　繫舟仙宅下清磬落春風雨數芝田長雲開石路重古
房清磴接深殿紫烟濃鶴駕何時去游人自不逢


　　(雲間石路重重字得景)

　　登沃州山

　　沃州初望海攜手盡時髦小暑開鵬翼新蓂長鷺濤月
如芳草逺身比夕陽髙羊祜傷風景誰云異我曹

　　(三四新異)

　　代宋州將淮上乞師

　　唇齒幸相依危亡故逺歸身輕百戰出家在數重圍上
將堅深壘殘兵鬬落暉常聞鐵劒利早晩借餘威


　　(三四實歴境成)

　　邠州留别

　　終嵗山川路生涯總幾何艱難為客慣貧賤受恩多暮
角寒山色秋風逺水波無人見惆悵垂鞚入煙蘿

　　七言律詩

　　朝下寄韓舍人

　　侍臣鳴珮出西曹鸞殿分階翊綵旄瑞氣迥浮青玉案
日華遥上赤霜袍花間焰焰雲旗合鳥外亭亭露掌髙

肯念萬年芳樹裏隨風一葉在蓬蒿

　　奉和李觀察登河中白樓

　　城上髙樓飛鳥齊從公一遂躡丹梯黄河曲盡流天外
白日輪輕落海西玉樹九重長在夢雲衢一望杳如迷
何心更和陽春奏況復秋風聞戰鼙

　　(語氣飽湛)

　　五言排律

　　和王懐州觀西營秋射


　　謝公親校武草碧露漫漫落葉停髙駕空林滿從官迎
籌皆疊鼓揮箭或移竿名借三軍勇功推百中難主皮
山郡晩飲算栁營寒明日開鈴閣新詩雙玉盤

　　五言絶句

　　秋日

　　反照入閭巷憂來與誰語古道無人行秋風動禾黍

　　嚴維(字正文越州人武徳二年進士為校書郎諸暨及河南尉又充河南嚴中丞幕府終校書郎詩一巻)

　　五言律詩


　　酬劉員外長卿見寄

　　蘇耽佐郡時近在白雲司藥補清羸疾牕吟絶妙詞栁
塘春水漫花塢夕陽遲欲識懐君意明朝訪檝師

　　(五六景佳)

　　留别鄒紹劉長卿

　　中年從一尉自笑此身非道在甘㣲禄時難恥息機晨
趨本郡府晝掩故山扉待得干戈畢何妨更採薇

　　(三四語有商略絶似少陵)


　　九日陪崔峒郎中北山宴

　　上客南臺至重陽此會文菊芳寒露洗杯翠夕陽曛務
簡人同醉溪閒鳥自羣府中官最小唯有孟參軍

　　(附和皇甫冉夏日逰華嚴寺　初地華嚴會王家少長行到宫龍節駐禮塔鴈行成蓮界千峯靜梅天一
雨清禪庭未可戀聖主寄蒼生)

　　(附送李秘書往儋州　魑魅曽為伍蓬萊近拜郎臣心瞻北闕家事在南荒莎草山城小毛洲海驛長𤣥
成知必大寧是泛滄浪)

　　七言律詩


　　送崔峒使往睦州兼寄薛司戸

　　如今相府用英髦獨往南州肯告勞氷水近開漁浦出
雪雲初捲定山髙木奴花映桐廬縣青雀舟隨白露濤
使者應須訪廉吏府中惟有范功曹

　　五言排律

　　奉和劉祭酒傷白馬

　　沛艾如龍馬來從上苑中棣華恩見賜伯舅禮仍崇鏡
㸃黄金眼花開白雪驄性柔君子徳足逸大王風色㸃

鳴珂淨聲連噴玉雄食塲恩未盡過隙命旋終練影依
雲没銀鞍向月空仍聞樂府唱猶念代勞功

　　五言絶句

　　江南三月

　　江南季春天蓴菜細如絃湖邊草作逕湖上葉如船

　　(語趣)

　　七言絶句

　　發桐廬寄劉長卿員外


　　處處雲山無盡時桐廬南望轉參差舟人莫道新安近
欲上潺潺行自遲

　　章八元(睦州桐廬人大厯六年進士貞元中調句容主簿有詩集今傳于世一巻)

　　五言律詩

　　新安江行

　　江源南去永野渡暫維梢古戌懸魚網空林露鳥巢雪
晴山脊見沙淺浪㾗交自笑無媒者逢人即解嘲

　　(三四清出)


　　常衮(京兆人登進士第為中書舍人代宗拜門下侍郎同平章事徳宗建中初為福建觀察使始教閩人
知學)

　　五言排律

　　晩秋集賢院即事寄徐薛二侍郎

　　穆穆上清居沈沈中秘書金鋪深内殿石甃盡寒渠花
樹臺斜倚宫煙閣半虚縹囊鋪錦繡翠軸巻瓊琚墨潤
氷文薾香銷蠧字魚翻黄桐葉老吐白桂花初舊徳雙
逰處聨芳千載餘北朝榮庾薛西漢盛嚴徐侍講親華

扆徵詩步綺疎綴簾金翡翠賜硯玉蟾蜍移秩東南逺
離憂嵗月餘承明期重入江海意何如

　　(整而湛)

　　張繼(字懿孫兖州人登天寳十二年進士第大厯末授檢校戸部員外郎分掌財賦于洪州詩一巻)

　　五言絶句

　　感懐

　　調與時人背心將靜者論經年帝城裏不識五侯門

　　長相思


　　遼陽望河縣白首無由見海上珊瑚枝年年寄春燕

　　七言絶句

　　楓橋夜泊(此地有半夜鐘謂之無常鐘繼志其異耳歐陽以為語病非也)

　　月落烏啼霜滿天江楓漁火對愁眠姑蘇城外寒山寺
夜半鐘聲到客船

　　沈傅師

　　七言古詩

　　次潭州酬唐侍御姚員外逰道林岳麓寺題示


　　承明年老輙自論乞得湘守東南奔為聞楚國富山水
青嶂邐迤僧家園含香珥筆皆眷舊謙抑自忘臺省尊
不令執簡候亭館直許攜手遊山樊忽驚列岫曉來逼
朔雪洗盡煙嵐昏碧波迴遶三山轉丹檻繚郭千艘屯
華鑣躞蹀絢沙步大斾綵錯輝松門樛枝競騖龍蛇勢
折幹不滅風霆痕相重古殿倚巖腹别引新徑縈雲根
目傷平楚虞帝魂情多思逺聊開樽危絃細管逐歌飄
畫鼓繡靴隨節飜鏘金七言凌老杜入木八法蟠髙軒

嗟余潦倒乆不知忍復感激論元元

　　顧況(字逋翁姑蘇人至徳進士性恢諧與栁渾李泌為方外友徳宗時渾輔政召為秘書郎及泌為相自
謂得達官乆之遷著作郎坐詩語嘲謔貶饒州司戸居華山以老壽終有集二十巻)

　　五言古詩

　　從軍行

　　弭節結徒侣速征赴龍城單于近突圍烽燧屢夜驚長
弓挽滿月劍華霜雪明逺道百草殞峭覺寒風生風寒
欲砭肌爭奈裘襖輕囘首家不見候鴈空中鳴笳奏遝

以哀肅肅趣嚴程寄語塞外胡擁騎休横行

　　(有風格)

　　七言古詩

　　公子行

　　輕薄兒面如玉紫陌春風纒馬足雙鐙懸金縷鶻飛長
衫刺雪生犀束緑槐夾道隂初成珊瑚幾節敵流星紅
肌拂拂酒光凝當街背拉金吾行朝逰鼕鼕鼓聲發暮
逰鼕鼕鼓聲絶入門不肯自升堂美人扶踏金堦月


　　(絶有意致)

　　八月五日歌

　　四月八日明星出摩耶夫人降前佛八月五日佳氣新
昭成太后生聖人開元九年燕公説奉詔聴置千秋節
丹青廟裏貯姚宋花萼樓中宴岐薛清樂靈香幾處聞
鸞歌鳳吹動祥雲已于武庫見靈鳥仍向晉山逢老君
率土普天無不樂河清海晏窮寥廓梨園子弟傳法曲
張果先生進仙藥玉座淒涼逰帝京悲翁囘首望承明

雲韶九奏杳然逺唯有五陵松栢聲

　　悲歌

　　邊城路今人犁田昔人墓岸上沙昔時江水今人家今
人昔人共長嘆四氣相催節迴換明月皎皎入華池白
雲離離渡青漢我欲昇天天隔霄我欲渡水水無橋我
欲上山山路險我欲吸井井泉遥越人翠被今何夕獨
立沙邊江草碧紫燕西飛欲寄書白雲何處蓬萊客

　　(起饒感慨我欲四語意調未得髙逺)


　　攀龍引

　　軒轅黄帝初得僊鼎湖一去三千年周流三十六洞天
洞中日月星辰聨騎龍駕景遊八極軒轅弓劍無人識
東海青童寄消息

　　(數語自足了當)

　　露青竹杖歌

　　鮮于仲通正當年章仇兼瓊在蜀川約束蜀兒採馬鞭
蜀兒採鞭不敢眠横截斜飛飛鳥邊繩橋夜上層崖巔

頭揷白雲捧飛泉採得馬鞭長且堅浮漚丁子珠聨聨
灰煮蠟揩光爛然章仇兼瓊持上天上天雨露何其偏
飛龍閑廐馬數千朝飲吳江夕秣燕紅塵撲轡汗濕韉
獅子麒麟聊比肩江面昆明洗刷牽四蹄踏浪頭枿天
蛟龍稽顙河伯䖍拓羯胡雛脚手鮮陳閎韓幹丹青妍
欲貌未貌眼欲穿金鞍玉勒錦連乾騎入桃花揚栁煙
十二樓中奏管絃樓中美人奪神仙爭愛大家把此鞭
禄山入關關破年忽見揚州北邙前秪有人還千一錢

亭亭筆直無皺節磨將形相一條鐵市頭格是無人别
江海賤臣不拘絏垂牕挂影西牕缺稚子覔衣挑仰穴
家童拾薪幾抝折玉潤猶沾玉壘雪碧鮮似染萇𢎞血
蜀帝城邊子規咽相如橋上文君絶往年䇿馬降至尊
七盤九折横劍門穆王八駿超崑崙安用冉冉孤山根
聖人不貴難得貨金玉珊瑚誰買恩

　　(不嫌潦倒)

　　逺思曲


　　新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南渌水通朱閣
美人二八顔如花泣向春風畏花落臨春風聴春鳥别
時多見時少愁人一夜不得眠瑶井玉繩相對曉

　　(動自振絶)

　　七言律詩

　　送大理張卿

　　春色依依傷解攜月卿今夜泊隋堤白沙洲上江蘺長

緑樹村邊謝豹啼遷客本來無倚仗故人相去隔雲泥
越禽唯有南枝分目送歸鴻飛向西

　　(清徑)

　　五言排律

　　樂府

　　暖谷春光至宸遊近甸榮雲隨天仗轉風入御簾輕翠
葢浮佳氣朱樓倚太清朝臣冠劍退宫女管絃迎細草
承雕輦繁花入幔城文房開聖藻武衛宿天營玉醴隨

觴至銅壺逐漏行五星含土徳萬姓徹中聲親祀先崇
典躬推示勸耕國風新正樂農器近銷兵道徳關河固
刑章日月明野人同鳥獸率舞感昇平

　　送從兄奉使新羅

　　六氣銅渾轉三光玉律調河宫清奉賮海岳晏來朝地
接提封入天平賜貢饒揚威輕破虜柔服恥征遼曙色
黄金闕寒聲白鷺潮樓船方習戰驄馬是嘉招帝女飛
銜石鮫人賣淚綃管寧雖不偶徐穉倘相邀獨島懸空

翠孤霞上泬寥蟾蜍同漢月螮蝀異秦橋水豹横吹浪
花鷹迥拂霄晨裝凌𣺌漭夜泊記招揺幾路通𤣥嶠何
山是沃焦颶風晴自起隂火暝潛燒鬒髪成新髻人參
長舊苗扶桑迎日近析木帶津遥夢向愁中積䰟當别
處銷臨川思結網見彈欲求鵰共散羲和厯誰差甲子
朝滄波仗忠信譯語辨謳謡疊鼓鯨鱗隠隂帆鷁首飄
南溟垂大翼西海飲文鰩指景尋靈草排雲聴洞簫封
侯萬里外未肯後班超


　　(氣鍊故語不琢而堅)

　　五言絶句

　　憶鄱陽舊逰

　　悠悠南國思夜向江南泊楚客斷腸時月明楓子落

　　(末句風味)

　　溪上

　　採蓮溪上女舟小怯揺風驚起鴛鴦宿水雲撩亂紅

　　(景趣佳絶令人腸斷)


　　洛陽陌二首

　　鶯聲滿御堤隄拂栁絲齊風送名花落香紅襯馬蹄

　　(末語芬)

　　珂珮逐鳴騶王孫結伴逰金丸落飛鳥乘興醉青樓

　　七言絶句

　　王郎中席歌妓

　　栁拂青樓花滿衣能歌宛轉世應稀空中幾處聞清響
欲遶行雲不遣飛


　　宫詞

　　玉樓天半起笙歌風送宫嬪笑語和月殿影開聞夜漏
水晶簾捲近秋河

　　江上故居

　　家在雙峯蘭若邊一聲秋磬發孤烟山連極浦鳥飛盡
月上青林人未眠

　　(末句佳)

　　和宫女題紅葉


　　愁見鶯啼栁絮飛上陽宫女斷腸時君恩不禁東流水
葉上題詩寄與誰

　　(更一轉意自覺怨甚)

　　山中聴子規

　　幽人自愛山中宿又近葛洪丹井西牕中有箇長松樹
半夜子規來上啼

　　(輕便却近竹枝詞體)

　　湖中


　　青草湖邊日色低黄茅嶂裏鷓鴣啼丈夫飄泊今如此
一曲長歌楚水西

　　竹枝詞

　　帝子蒼梧不復歸洞庭葉下楚雲飛巴人夜唱竹枝後
腸斷曉猿聲漸稀

　　憶故園

　　惆悵多山人復稀杜鵑啼處涙沾衣故園此去千餘里
春夢猶能夜夜歸


　　(末句巧于寫意)

　　宿昭應

　　武帝祈靈太乙壇新豐樹色遶千官那知今夜長生殿
獨閉空山月影寒

　　(附聴角思歸　故園黄葉滿青苔夢後城頭曉角哀此夜斷腸人不見起行殘月影徘徊　意盡)



　　唐詩鏡巻三十三

