







　　欽定四庫全書

　　唐詩鏡巻四十二

　　明　陸時雍　編

　　中唐第十四

　　白居易(字樂天其先太原人後徙華州下邽居易生於大歴七年壬子七月展書九歳暗識聲律敏悟
絶人貞元十四年擢進士第元和對䇿為翰林學士因事貶江州司馬遷左拾遺徙忠州刺史入為司門
員外郎以主客郎中知制誥長慶中自中書舍人出為杭州刺史㑹昌初以刑部尚書致仕卒年七十五
贈右僕射諡曰文與元稹友善相倡和世號元白體有白氏長慶集七十五巻)


　　(樂天詩淺淺能真語多近逹佳處不在句内　元白言情元粘白解遣意鑄詞元修白率體裁冗塌
則均耳)

　　五言古詩

　　溪中早春

　　南山雪未盡隂嶺留殘白西澗氷已銷春溜含新碧東
風來㡬日蟄動萌草拆濳知陽和功一日不虚擲愛此
天氣暖來拂溪邊石一坐欲忘歸暮禽聲嘖嘖蓬蒿隔
桑棗隱映煙火夕歸來問夜餐家人烹齊麥


　　郊夏

　　西日照髙樹樹頭子規鳴東風吹野水水畔江蘺生盡
日看山立有時尋澗行兀兀長如此何許似專城

　　首夏南池獨酌

　　春盡雜英歇夏初芳草深薰風自南至吹我池上林緑
蘋散還合頳鯉跳復沈新葉有佳色殘鶯有好音依然
謝家物池酌對風琴慚無康樂作秉筆思沈呤境勝才
思劣詩成不稱心


　　(起二語修棹)

　　三月三十日

　　今朝三月盡寂寞春事畢黄鳥漸無聲朱櫻新結實臨
風獨長歎此歎意非一半百過九年豔陽殘一日隨年
减歡笑逐日添衰疾且遣花下歌送此杯中物

　　(半百過九年艶陽殘一日無心出口亦佳着意擬之即陋矣)

　　早秋晚望兼呈韋侍御

　　九𣲖繞孤城城髙生逺思人煙半在船野水多於地穿

霞日脚直驅鴈風頭利去國來㡬時江上秋三至夫君
亦淪落此地同飄寄憫黙向隅心摧頺觸籠翅且謀眼
前計莫問胸中事潯陽酒甚濃相勸時時醉

　　(人烟二語墅趣最佳湘亭晚望登亭望湘水水縮湖㡳出亦佳)

　　秋霽

　　金火不相待炎凉雨中變林晴有殘蟬巢冷無留燕沈
呤巻長簟惻愴収團扇向夕稍無泥閑歩青苔院月出
砧杵動家家擣秋練獨對多病妻不能理鍼線冬衣殊

未製夏服行將綻何以迎早秋一盃聊自勸

　　秋凉閑臥

　　殘暑晝猶長早凉秋尚嫩露荷散清香風竹含疎韻幽
閑竟日臥衰病無人問薄暮宅門前槐花深一寸

　　秋山

　　久病曠心賞今朝一登山山秋雲物冷稱我清羸顔白
石臥可枕青蘿行可攀意中如有得盡曰不欲還人生
無㡬何如寄天地間心有千載憂身無一日閒何時解

塵網此地來掩關

　　立秋夕涼風忽至炎暑稍消即事詠懐寄汴州
節度使李二十尚書

　　嫋嫋簷樹動好風西南來紅釭纎微滅碧幌飄颻開披
襟有餘涼拂簟無霏埃但喜煩暑退不惜光隂催河秋
稍清淺月午方徘徊或行或坐臥體適心悠哉美人在
浚都旌旗遶樓臺雖非滄溟限難見如蓬萊蟬迎節又
換鴈送書未廻君位日寵重我年日摧頺無因風月下

一舉平生杯

　　南湖晚秋

　　八月白露降湖中水芳老旦夕秋風多衰荷半顛倒手
攀青楓樹足蹋黄蘆草惨澹老容顔冷落秋懐抱有兄
在淮楚有弟在蜀道萬里何時來煙波白浩浩

　　客路感秋寄明凖上人

　　日暮天地冷雨霽山河清長風從西來草木凝秋聲已
感歳倐忽復傷物凋零孰能不憯悽天時牽人情借問

空門子何法易修行使我忘得心不教煩惱生

　　(孰能不憯悽天時牽人情知其隨時感動中固無根詩道人情無意中逗漏如此)

　　曲江感秋

　　沙草新雨地岸柳凉風枝三年感秋意併在曲江池早
蟬已嘹唳晩荷復離披前秋去秋思一一生此時昔人
三十二秋興已云悲我今欲四十秋懐亦可知歳月不
虚設此身隨日衰暗老不自覺直到鬢成絲

　　秋懐


　　月出照北堂光華滿堦墀凉風從西至草木日夜衰桐
柳减緑隂蕙蘭銷碧滋感物私自念我心亦如之安得
常少壯盛衰廹天時人生如石火為樂常苦遲

　　感秋寄微之

　　葉下湖又波秋風此時至誰知濩落心先納蕭條氣推
移感流歳漂泊思同志昔為烟霄侣今作泥塗吏白鷗
毛羽弱青鳯文章異各閉一籠中歳晚同憔悴

　　冬日早起閒詠


　　&KR1413;塘耀初旭風竹飄餘霰幽境雖目前不因閒不見晨
起對爐香道經尋兩巻晚坐拂琴塵秋思彈一遍此外
更無事開樽時自勸何必東風來一盃春上面

　　(三四語淺而㫖可稱名通)

　　宿東亭曉興

　　温温土爐火耿耿紗籠燭獨抱一張琴夜入東齋宿牕
聲度殘漏簾影浮初旭頭癢曉梳多眼昏春睡足負暄
簷宇下散歩池塘曲南鴈去未廻東風來何速雪依瓦

溝白草遶墻根緑何言萬户州太守常幽獨

　　(眼昏春睡足語有味)

　　西原晚望

　　花菊引閒行行上西原路原上晚無人因髙聊四顧南
阡有煙火北陌連虚墓村隣何蕭疎近者猶百歩吾廬
在其下寂寞風日暮門外轉枯蓬籬根伏寒兎故園汴
水上離亂不堪去近歳始移家飄然此村住新屋五六
間古槐八九樹便是衰病身此生終老處


　　(淡而㫖)

　　清都夜境

　　夜久連觀靜斜月何晶熒寥天如碧玉歴歴綴華星樓
榭自隂映雲牖深冥冥纎埃悄不起玉砌寒光清栖鶴
露微影枯松多怪形南廂儼容衛音響如可聆啟聖發
空洞朝真趨廣庭閑開蕋珠殿暗閲金字經屏氣動方
息凝神心自靈悠悠車上馬浩思安得寧

　　閒夕


　　一聲早蟬歇數㸃新螢度蘭缸耿無烟筠簟清有露未
歸房後寢且下前軒歩斜月入低廊涼風滿高樹放懐
常自適遇景多成趣何法使之然心中無細故

　　(好作解語亦詩家所病陶令問君何能爾心逺地自偏意味儘佳樂天何法使之然心中無細故語
亦不惡固知言無定趣惟真假何如耳)

　　泛春池

　　白蘋湘渚曲緑篠剡溪口各在天一涯信羙非吾有何
如此庭内水竹交左右霜竹百千竿煙波六七畆泓澄

動堦砌澹泞映户牖虵皮細有文鏡面清無垢主人過
橋來雙童挾一叟恐汚清泠波塵纓先抖擻波上一葉
舟舟中一樽酒酒開舟不繫去去隨所偶或繞蒲浦前
或泊桃島後未撥落杯花低衝拂面柳半酣迷所在倚
榜兀廻首不知此何處復是人寰否誰知始疏鑿㡬主
相傳授楊家去云逺田氏將非久天與愛水人終焉落
吾手

　　官舍内新開小池


　　簾下開小池盈盈水方積中底鋪白沙四隅甃青石勿
言不深廣但取幽人適汎灔微雨朝泓澄明月夕豈無
大江水波浪連天白未若牀席前方丈深盈尺清淺何
狎弄昏煩聊潄滌最愛曉暝時一片秋天碧

　　小池二首

　　晝倦前齋熱晚愛小池清映林餘景没近水微凉生坐
把蒲葵扇閒吟三兩聲

　　(三四清快欲絶)


　　有意不在大湛湛方丈餘荷側㵼清露萍開見遊魚每
一臨此坐憶歸清溪居

　　張常侍池凉夜閒宴(贈諸公)

　　竹橋新月上水岸涼風至對月五六人管絃三兩事留
連池上酌欵曲城外意或笑或謳吟誰知此閒味廻看
市朝客矻矻趨名利朝忙少遊宴夕困多眠睡清涼屬
吾徒相逄勿辭醉

　　孟夏思渭村舊居寄舍弟


　　嘖嘖雀引雛稍稍笋成竹時物感人情憶我故鄉曲故
園渭水上十載事樵牧手成榆柳成隂隂覆牆屋兔隱
豆苖大鳥鳴桑椹熟前年當此時與爾同遊矚詩書課
弟姪農圃資僮僕日暮麥登塲天晴蠶折簇弄泉南澗
坐待月東亭宿興來飲數杯悶來碁一局一朝忽分散
萬里仍羈束井鮒思返泉籠鶯悔出谷九江地卑濕四
月天炎燠苦雨初入梅瘴雲稍含毒泥秧水畦稻灰種
畬田粟已訝殊歳時仍嗟異風俗閑登郡樓望日落江

山緑歸鴈拂鄉心平湖斷人目殊方我漂泊舊里君幽
獨何時同一瓢飲水心亦足

　　首夏同諸校正遊開元觀因宿翫月

　　我與二三子策名在京師官小無職事閒於為客時沈
沈道觀中心賞期在兹到門車馬廻入院巾杖隨清和
四月初樹末正華滋風清新葉影鳥思殘花枝向夕天
又晴東南餘霞披置酒西廊下待月盃行遲須臾金魄
生若與吾徒期光華一照耀樓殿相參差終夜清景前

笑歌不知疲長安名利地此興㡬人知

　　(掇景道情中有欣色乃知此言非妄作者)

　　送客廻晚興

　　城上雲霧開沙頭風浪定參差亂山出澹泞平江淨行
客舟已逺居人酒初醒嫋嫋秋竹稍鳴蟬聲似磬

　　(鳴蟬聲似磬當是爽氣高襟能使聲逺)

　　司馬㕔獨宿

　　荒涼滿庭草偃亞侵簷竹府吏下㕔簾家僮開被襆數

聲城上漏一㸃牕間燭官曹冷似氷誰肯來同宿

　　續古詩

　　掩淚别鄉里飄颻將逺行茫茫緑野中春盡孤客情驅
馬上邱壠高低路不平風吹棠梨花啼鳥時一聲古墓
何代人不知姓與名化作路傍土年年春草生感彼忽
自悟今我何營營

　　(此詩最覺高潔)

　　重到渭上舊居


　　舊居清渭曲開門當蔡渡十年方一還㡬欲迷歸路追
思昔日行感傷故遊處挿竹作高林種桃成老樹因驚
成人者盡是舊童孺試問舊老人半為繞村墓浮生同
過客前後遞來去白日如弄珠出没光不住人物日改
變舉目悲所遇廻念念我身安得不衰暮朱門銷不歇
白髪生無數唯有山門外三峯色如故

　　(絶無驚窘語色)

　　將之饒州江浦夜泊


　　明月滿深浦愁人卧孤舟煩寃寢不得夏夜長於秋苦
乏衣食資逺為江海遊光隂坐遲暮鄉國行阻修身病
向鄱陽家貧寄徐州前事與後事豈堪心併憂憂來起
長望但見江水流雲樹靄蒼蒼煙波淡悠悠故園迷處
所一念堪白頭

　　(語有蒼色)

　　自江州至忠州

　　前在潯陽日已歎賔朋寡忽忽抱憂懐出門無處冩今

來轉深僻窮峽巔山下五月斷行舟灔堆正如馬巴人
類猿狖矍鑠滿山野敢望見交親喜逄似人者

　　(末語藴而韵)

　　遊方口懸泉偶題石上

　　濟源山水好老尹知之久常日聽人言今秋入吾手孔
山刀劒立沁水龍蛇走危磴已懸泉澄灣轉坊口虚明
見深底淨緑無纎垢僊棹浪悠楊塵纓風抖擻巖寒松
栢短石古莓苔厚錦座纓高低翠屏張左右雖無安石

妓不乏文舉酒談笑逐身來管絃隨事有時逄杖錫客
或值垂綸叟相與澹忘歸自辰將及酉公門欲返駕溪
路猶廻首早晚重來遊心期罷官後

　　山路偶興

　　筋力未全衰僕馬不至弱又多山水趣心賞非寂寞捫
蘿上煙嶺蹋石穿雲壑谷鳥晚仍啼洞花秋不落提籠
復携榼遇勝時停泊泉憇茶數甌嵐行酒一酌獨吟還
獨嘯此興殊未惡假使在城時終年有何樂


　　(谷鳥二語風味極佳泉憇二語格雖晚要不乏趣)

　　李盧二中丞各創山居俱誇勝絕然去城稍逺
來往頗勞敝居新泉實在宇下偶題十五韻
聊戯二君

　　龍門蒼石壁浥澗碧潭水各在一山隅迢迢㡬十里清
鏡碧屏風惜哉信為美愛而不得見亦與無相似聞君
每來去矻矻事行李脂轄復褁糧心力頗勞止未如吾
舍下石與泉甚邇鑿鑿復濺濺晝夜流不已洛石千萬

拳襯波鋪錦綺海珉一兩片激瀬含宫徴緑宜春濯足
淨可朝潄齒遶砌紫鱗遊拂簾白鳥起何言履道叟便
是滄浪子君若趰歸程請君先到此願以潺湲聲洗君
塵土耳

　　登香鑪峯頂

　　迢迢香鑪峰心存耳目想終年牽物役今日方一往攀
蘿蹋危石手足勞俯仰同遊三四人兩人不敢上上到
峰之頂目眩神怳怳髙低有萬㝷濶狹無數丈不窮視

聽界焉識宇宙廣江水細如繩湓城小於掌紛吾何屑
屑未能脱塵鞅歸來思自嗟低頭入蟻壤

　　仙娥峰下作

　　我為東南行始登啇山道啇山無數峰最愛仙娥好參
差樹若挿匼匝雲如抱渴望寒玉泉香聞紫芝草青崖
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老

　　題西亭


　　朝亦視簿書暮亦視簿書簿書視未竟蟋蟀鳴座隅始
覺芳歳晚復嗟塵務拘西園景多暇可以少躊躇池鳥
澹容與橋柳髙扶疎烟蔓嫋青薜水花披白蕖何人造
兹亭華敞綽有餘四簷軒鳥翅複屋羅蜘蛛直廊扺曲
房䆗窱深且虚修竹夾左右清風來徐徐此宜宴嘉賓
鼓瑟吹笙竽荒滛即不可廢曠將何如幸有酒與樂及
時歡且娯忽其解郡印他人來此居

　　題楊頴士西亭


　　靜得亭上鏡逺諧塵外蹤憑軒東望好鳥滅山重重竹
露冷煩襟杉風清病容矌然宜真趣道與心相逄即此
可遺世何必蓬壺峰

　　雙石

　　蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濵一朝入吾手擔舁
來郡内洗刷去泥垢孔黑烟㾗深罅青苔色厚老蛟蟠
作足古劍挿為首忽疑天上落不似人間有一可支吾

琴一可貯吾酒峭絶髙數尺㘭泓容一斗五絃倚其左
一杯置其右窪樽酌未空玉山頹已久人皆有所好物
各求其偶漸恐少年場不容垂白叟廻頭問雙石能伴
老夫否石雖不能言許我為三友

　　(白樂天於水石之趣言之津津知其中於膏肓深矣)

　　登村東古塜

　　髙低古時塜上有牛羊道獨立最髙頭悠哉此懐抱廻
頭向村望但見荒田草村人不愛花多種栗與棗自來

此村住不覺風光好花少鶯亦稀年年春暗老

　　(閑閑語似不關情乃其關情特甚)

　　青塜

　　上有饑鴈號下有枯蓬走茫茫邊雪裏一掬沙培塿傳
是昭君墓埋閉蛾眉久凝脂化為泥鉛黛復何有唯有
隂怨氣時生墳左右鬰欝如苦霧不隨骨銷朽婦人無
他才榮枯繫妍否何乃明妃命獨懸畫工手丹青一詿
誤白黑相紛糺遂使君眼中西施作嫫母同儕傾寵幸

異類為配偶禍福安可知美顔不如醜何言一時事可
戒千年後特報後來姝不須倚眉首無辭挿荆釵嫁作
貧家婦不見青塜上行人為澆酒

　　(坦𠂻人作感語不至扼腕弩目)

　　遣懐

　　寓心身體中寓性方寸内此身是外物何足苦憂愛况
有假飾者華簮及髙盖此又疎於身復在外物外操之
多惴慄失之又悲悔乃知名與利得喪俱為害頽然環

堵客蘭蕙為巾帯自得此道來身窮心甚泰

　　寄情

　　灼灼早春梅東南林最早持來翫未足花向手中老芳
香銷掌握悵望生懐抱豈無後開花念此先開好

　　(詩人隨注生情無所不可)

　　寄微之

　　去國日已逺喜逄物似人如何含此意江上坐思君有
如河嶽氣相合方氛氲狂風吹中絶兩處成孤雲風廻

終有時雲合豈無因努力各自愛窮通我爾身

　　初與元九别後忽夢見之及寤而書適至兼寄
桐花詩悵然感懐因以此寄

　　永夀寺中語新昌坊北分歸來數行淚悲事不悲君悠
悠藍田路自去無消息計君食宿程已過啇山北昨夜
雲四散千里同月色晚來夢見君應是君相憶夢中握
君手問君意何如君言苦相憶無人可寄書覺來未及
説叩門聲鼕鼕言是啇州使送君書一封枕上忽驚起

顛倒着衣裳開緘見手扎一紙十三行上論遷謫心下
説離别腸心腸都未盡不暇叙炎凉云作此書夜夜宿
啇州東獨對孤燈坐陽城山館中夜深作書畢山月向
西斜月前何所有一樹紫桐花桐花半落時復道正相
思殷勤書背後兼寄桐花詩桐花詩八韻思緒一何深
以我今朝意即君此夜心一章三遍讀一句十廻吟珍
重八十字字字化為金

　　(散散誕誕稱情便足)


　　和思黯居守獨飲偶醉見示六韻時夢得和篇
先成頗為麗絶因添兩韻繼而美之

　　宫漏滴漸閑城烏啼復歇此時若不醉爭奈千門月主
人中夜起妓燭前羅列歌袂黙収聲舞鬟低赴節絃吟
玉桂品酒透金杯熱朱顔忽已&KR0755;清奏猶未闋妍詞黯
先唱逸韻居繼發鏗然雙雅音金石相磨戞

　　早祭風伯因懐李十一舍人

　　逺郡雖褊陋時祀奉朝經夙興祭風伯天氣曉冥冥道

騎與從吏引我出東坰水霧重如雨山火髙於星忽憶
早朝日與君趍紫庭歩登龍尾道却望終南青一别身
向老所思心未寧至今想在耳玉音尚玲玲

　　(水霧二語甚有景色)

　　感舊寫真

　　李放冩我真冩來二十載莫問真如何畫亦銷光彩朱
顔與𤣥髪日夜改復改無嗟貌遽非且喜身猶在

　　除官去未間


　　除官去未間半月恣遊討朝㝷霞外寺暮宿波上島新
樹少於松平湖半連草躋攀有次第賞翫無昏早有時
騎馬醉兀兀冥天造窮通與生死其奈吾懐抱江山信
為美齒髪行將老在郡誠未厭歸鄉去亦好

　　和李勢女

　　減一分太短增一分太長不朱面若花不粉肌如霜色
為天下艶心乃女中郎自言重不幸家破身未亡人各
有一死此死職所當忍將先人體與主為疣瘡妾死主

意快從此兩無妨願信赤心語速即白刃光南郡忽感
激却立捨鋒鋩撫背稱阿姊歸我如歸鄉竟以恩信待
豈止猜妬忘由來机上肉不足揮干將南郡死已久骨
枯墓蒼蒼願於墓頭上立石鐫此章勸誡天下婦不令
隂勝陽

　　(特起佳)

　　婦人苦

　　蟬髪加意梳蛾眉用心掃㡬度曉粧成君看不言好妾

身重同穴君意輕偕老惆悵去年來心知未能道今朝
一開口語少意何深願引他時事移君此日心人言夫
婦親義合如一身及至死生際何曾苦樂均婦人一喪
夫終身守孤子有如林中竹忽被風吹折一折不重生
枯死猶抱節男兒若喪婦能不暫傷情應似門前柳逄
春易發榮風吹一枝折還有一枝生為君委曲言願君
再三聽須知婦人苦從此莫相輕

　　長相思


　　古詩曰客從逺方來遺我一書扎上言長相思下言
久離别李陵詩曰行人難久留各言長相思蘇武詩
曰生當没來歸死當長相思長者久逺之辭言行人
久戍寄書以遺所思也古詩又曰客從逺方來遺我
一端綺文綵雙鴛鴦裁成合歡被着以長相思緣以
結不解謂被中着棉以致相思綿綿之意故曰長相
思也又有千里思與此相類

　　九月西風興月冷霜華凝思君秋夜長一夜魂九升二

月東風來草拆花心開思君春日遲一日腸九廻妾住
洛橋北君住洛橋南十五即相識今年二十三有如女
蘿草生在松之側蔓短枝苦髙縈廻上不得人言人有
願願至天必成願作逺方獸步步比肩行願作深山木
枝枝連理生

　　茶舍

　　旋取山上材架為山下屋門因水勢斜壁任巖隈曲朝
隨鳥俱散暮與雲同宿不憚採掇勞祗憂官未足


　　新栽竹

　　佐邑意不適閉門秋草生何以娯野性種竹百餘莖見
此溪上色憶得山中情有時公事暇盡日繞欄行勿言
根未固勿言隂未成已覺庭宇内稍稍有餘清最愛近
忩卧秋風枝有聲

　　(語韻灑灑)

　　落花

　　留春春不住春歸人寂寞厭風風不定風起花蕭索既

興風前嘆重命花下酌勸君嘗緑醅教人拾紅蕚桃飄
火燄燄梨墮雪漠漠獨有病眼花春風吹不落

　　(種情語)

　　廢琴

　　絲桐合為琴中有太古聲古聲淡無味不稱今人情玉
徽光彩減朱絃塵土生廢棄來已久遺音尚泠泠不辭
為君彈縱彈人不聽何物使之然羗笛與秦箏

　　放鷹


　　十月鷹出籠草枯雉兎肥下韝隨指顧百擲無一遺鷹
翅疾如風鷹爪利如錐本為鳥所設今為人所資孰能
使之然有術甚易知取其向背性制在饑飽時不可使
長飽不可使長饑饑則力不足飽則背人飛乗饑縱摶
擊未飽須縶維所以爪翅功而人坐収之聖明馭英雄
其術亦如斯鄙語不可棄吾聞諸獵師


　　唐詩鏡巻四十二

