







　　欽定四庫全書

　　唐詩鏡巻十五

　　明　陸時雍　編

　　盛唐第七

　　岑參(南陽人文本之後天寳中進士試大理評事攝監察御史杜甫薦之轉左補闕起居郎累遷侍御史
出為嘉州刺史退居杜陵山中屬中原多故卒死於蜀有集八巻)

　　(岑參淺而腴多於㸃染見佳　髙達夫莽而率岑嘉州淺而嫩然髙多老氣岑多芬色長短各自有
在)


　　五言古詩

　　初至西虢官舍南池呈左右省及南宫諸故人

　　黜官自西掖待罪臨下陽空積犬馬戀豈思鵷鷺行素
多江湖意偶佐山水鄉滿院池月靜捲簾谿雨凉軒牕
竹翠濕案牘荷花香白鳥上衣桁青苔生筆牀數公不
可見一别盡相忘敢恨青瑣客無情華省郎早年迷進
退晩節悟行藏他日能相訪嵩南舊草堂

　　至大梁却寄匡城主人


　　一從棄魚釣十載干明王無由謁天階却欲歸滄浪仲
秋至東郡遂見天雨霜昨日夢故山蕙草色已黄平明
辭鐵丘薄暮遊大梁仲秋蕭條景抜剌飛鵝鶬四郊隂
氛閉萬里無晶光長風吹白茅野火燒枯桑故人南燕
吏籍籍名更香聊以玉壺贈置之君子堂

　　武威送劉單判官赴安西行營便呈髙開府

　　熱海亘鐵門火山赫金方白草磨天涯胡沙莽茫茫夫
子佐戎幕其鋒利如霜中嵗學兵符不能守文章功業

須及時立身有行藏男兒感忠義萬里忘越鄉孟夏邊
候遲胡國草木長馬疾過飛鳥天窮超夕陽都䕶新出
師五月發軍装甲兵二百萬錯落黄金光揚旗拂崑崙
伐鼓震蒲昌太白引官軍天威臨大荒西望雲似蛇戎
夷知喪亡渾驅大宛馬繫取樓蘭王曽到交河城風土
斷人腸寒驛逺如㸃邊烽互相望赤亭多飃風鼓怒不
可當有時無人行沙石亂飄揚夜靜天蕭條鬼哭夾道
傍地上多髑髏皆是古戰場置酒髙館夕邊城月蒼蒼

軍中宰肥牛堂上羅羽觴紅淚金燭盤嬌歌豔新妝望
君仰青㝠短翮難可翔蒼然西郊道握手何慨慷

　　(後段語色叢叢)

　　送王大昌齡赴江寧

　　對酒寂不語悵然悲送君明時不得用白首徒攻文澤
國從一官滄波㡬千里羣公滿天闕獨去過淮水舊家
富春渚嘗憶卧江樓自聞君欲行頻望南徐州窮巷獨
閉門寒燈靜深屋北風吹㣲雪抱被肯同宿君行到京

口正是桃花時舟中饒孤興湖上多新詩潜虬且深蟠
黄鵠舉未晩惜君青雲器努力加餐飯

　　(一起感甚二段情色具足)

　　送祁樂歸河東

　　祁樂後來秀挺身出河東往年詣驪山獻賦温泉宫天
子不召見揮鞭遂從戎前月還長安囊中金已空有時
忽乗興畫出江上峰牀頭蒼梧雲簾下天台松忽如髙
堂上颯颯生清風五月火雲屯氣燒天地紅鳥且不敢

飛子行如轉蓬少華與首陽隔河勢爭雄新月河上出
清光滿闗中置酒灞亭别髙歌披心胷君到故山時為
謝五老翁

　　(下語如轉蓬)

　　北庭貽宗學士道别

　　萬事不可料歎君在軍中讀書破萬卷何事來從戎曽
逐李輕車西征出太䝉荷戈月窟外擐甲崑崙東兩度
皆破胡朝廷輕戰功十年秪一命萬里如飄蓬容鬢老

胡塵衣裘脆邊風忽來輪臺下相見披心胷飲酒對春
草彈棊聞夜鐘今且還龜兹臂上懸角弓平沙向旅館
匹馬隨飛鴻孤城倚大磧海氣迎邊空四月猶自寒天
山雪濛濛君有賢主将何為泣途窮時來整六翮一舉
凌蒼穹

　　(起語咄咄)

　　送狄員外巡按西山軍

　　兵馬守西山中國非得計不知何代䇿空使蜀人弊八

州崖谷深千里雲雪閉泉澆閣道滑水凍繩橋脆戰士
常苦饑糗糧不相繼胡兵猶不歸空山積年嵗儒生識
損益言事皆審諦狄子幕府郎有謀必康濟胷中懸明
鏡照耀無巨細莫辭冒險艱可以裨節制相思江樓夕
愁見月澄霽

　　(語具經濟)

　　登嘉州凌雲寺作

　　寺出飛鳥外青峰戴朱樓搏壁躋半空喜得登上頭始

知宇宙闊下看三江流天晴見峨眉如向波上浮迥曠
煙景豁隂森棕柟稠願割區中縁永從塵外遊迴風吹
虎穴片雨當龍湫僧房雲濛濛夏月寒颼颼迴合俯近
郭寥落見逺舟勝槩無端倪天宫可淹留一官詎足道
欲去令人愁

　　與髙適薛據登慈恩寺浮圖

　　塔勢如湧出孤髙聳天宫登臨出世界磴道盤虚空突
兀壓神州崢嶸如鬼工四角礙白日七層摩蒼穹下窺

指髙鳥俯聴聞驚風連山若波濤奔湊似朝東青槐夾
馳道宫館何玲瓏秋色從西來蒼然滿闗中五陵北原
上萬古青濛濛淨理了可悟勝因夙所宗誓将挂冠去
覺道資無窮

　　(形狀絶色語氣復雄秋色從西來蒼然滿闗中五陵北原上萬古青濛濛登髙俯下一覽皆了)

　　出闗經華嶽寺訪法華雲公

　　野寺聊解鞍偶見法華僧開門對西嶽石壁青稜層竹
徑厚蒼苔松門盤紫藤長廊列古畫髙殿懸孤燈五月

山雨熱三峯火雲蒸側聞樵人言深谷猶積氷久願尋
此山至今嗟未能謫官忽東走王程苦相仍欲去戀雙
樹何由窮一乗月輪吐山郭夜色空清澄

　　春半與羣公同遊元處士别業

　　郭南處士宅門外羅羣峯勝槩忽相引春華今正濃山
厨竹裏㸑野碓藤間舂對酒雲數片捲簾花萬重巖泉
嗟到晩州縣欲歸慵草色帶朝雨灘聲兼夜鐘愛兹清
俗慮何事老塵容況有林下約轉懐方外蹤


　　(對酒雲數片捲簾花萬重最是佳句草色帶朝雨灘聲兼夜鐘亦不落莫)

　　陪羣公龍岡寺泛舟

　　漢水天一色寺樓波底看鐘鳴長空夕月出孤舟寒映
酒見山火隔簾聞夜灘紫鱗掣芳餌紅燭然金盤良友
興正愜勝遊情未䦨此中堪倒載須盡主人歡

　　(三四句佳)

　　終南山雙峯草堂作

　　斂跡歸山田息心謝時輩晝還草堂卧但與雙峯對興

來恣佳遊事愜符勝槩著書髙牕下日夕見城内曩為
世人誤遂負平生愛久與林壑辭及來松杉大偶兹精
廬近數預名僧㑹有時逐樵漁盡日不冠帶崖口上新
月石門破蒼靄色向羣木深光揺一潭碎緬懐鄭生谷
頗憶嚴子瀨勝事猶可追斯人邈千載

　　(景趣清絶)

　　過緱山王處士黒石谷隠居

　　舊居緱山下偏識緱山雲處士久不還見雲如見君别

來逾十秋兵馬日紛紛青谿開戰場黒谷屯行軍遂令
巢由輩逺逐麋鹿羣獨有南澗水潺湲如昔聞

　　(起處意致絶佳)

　　尋鞏縣南李處士别業

　　先生近南郭茅屋臨東川桑葉隠村户蘆花映釣船有
時著書暇盡日窻中眠且喜閭井近灌田同一泉

　　(幽趣)

　　過王判官西津所居


　　勝迹不在逺愛君池館幽素懐巖中諾宛得塵外遊何
必到清谿忽來見滄洲濳移岷山石暗引巴江流樹宻
晝先夜竹深夏已秋沙鳥上筆牀谿花篲簾鈎夫子賤
簪冕注心向林丘落日出公堂垂綸乗釣舟賦詩憶楚
老載酒隨江鷗翛然一傲吏獨在西津頭

　　(樹宻晝先夜四語寫景得佳)

　　秋夕聴羅山人彈三峽流泉

　　皤皤岷山老抱琴鬢蒼然衫袖拂玉徽為彈三峽泉此

曲彈未半髙堂如空山石林何□□忽在牕户間繞指
弄嗚咽青絲激潺湲演漾怨楚雲虚徐韻秋煙疑兼陽
臺雨似雜巫山猿幽引鬼神聴浄令耳目便楚客腸欲
斷湘妃淚斑斑誰裁青桐枝絙以朱絲絃能含古人曲
遞與今人傳知音難再逢惜君方老年曲終月已落惆
悵東齋眠

　　七言古詩

　　客舍悲秋有懐兩省舊遊呈幕中諸公


　　三度為郎便白頭一從出守五經秋莫言聖主長不用
其那蒼生應未休人間嵗月如流水客舍秋風今又起
不知心事向誰論江上蟬鳴空滿耳

　　青門歌送東臺張判官

　　青門金鎖平旦開城頭日出使車回青門栁枝正堪折
路傍一日㡬人别東出青門路不窮驛樓官樹灞陵東
花撲征衣看似錦雲隨去馬色疑驄胡姬酒壚日未午
絲繩玉缸酒如乳灞頭落花沒馬蹄昨夜㣲雨花成泥

黄鸝翅濕飛轉低闗東尺書醉嬾題須㬰望君不可見
揚鞭飛鞚疾於箭借問使乎何時來莫作東飛百勞西
飛燕

　　(七言古才氣苦頓便似有空張之勢語氣更益不老)

　　秦箏歌送外甥蕭正歸京

　　汝不聞秦箏聲最苦五色纒絃十三柱怨調慢聲如欲
語一曲未終日移午紅亭水木不知暑忽彈黄鍾和白
紵清風颯來雲不去聞之酒醒淚如雨汝歸秦兮彈秦

聲秦聲悲兮聊送汝

　　(最喜結二語老潔)

　　燉煌太守後庭歌

　　燉煌太守才且賢郡中無亊髙枕眠太守到來山出泉
黄砂磧裏人種田燉煌耆舊鬢皓然願留太守更五年
城頭月出星滿天曲房置酒張錦筵美人紅妝色正鮮
側垂髙髻挿金鈿醉坐藏鈎紅燭前不知鈎在若箇邊
為君手把珊瑚鞭射得半段黄金錢此中樂亊亦已偏


　　太白胡僧歌(并序)

　　太白中峯絶頂有胡僧不知㡬百嵗眉長數寸身不
製繒帛衣以草葉恒持楞伽經雲壁迥絶人迹罕到
嘗東峰有鬬虎弱者将死僧杖而解之西湫有毒龍
久而為患僧器而貯之商山趙叟前年采茯苓深入
太白偶值此僧訪我而説子恒有獨往之意聞而悦
之乃為歌曰

　　聞有胡僧在太白蘭若去天三百尺一持楞伽入中峰

世人難見但聞鐘牕邊錫杖解兩虎牀下鉢盂藏一龍
草衣不針復不線兩耳垂肩眉覆面此僧年㡬那得知
手種青松今十圍心將流水同清浄身與浮雲無是非
商山老人已曽識願一見之何由得山中有僧人不知
城裏看山空黛色

　　田使君美人舞如蓮花北鋋歌

　　美人舞如蓮花旋世人有眼應未見髙堂滿地紅氍毺
試舞一曲天下無此曲胡人傳入漢諸客見之驚且歎

慢臉嬌娥纎復穠輕羅金縷花葱蘢回裾轉袖若飛雪
左鋋右鋋生旋風琵琶横笛和未匝花門山頭黄雲合
忽作出塞入塞聲白草胡沙寒颯颯翻身入破如有神
前見後見回回新始知諸曲不可比采蓮落梅徒聒耳
世人學舞秪是舞恣態豈能得如此

　　韋員外家花樹歌

　　今年花似去年好去年人到今年老始知人老不如花
可惜落花君莫掃君家兄弟不可當列卿御史尚書郎

朝回花底恒㑹客花撲玉缸春酒香

　　(流麗足膾人口)

　　玉門闗蓋将軍歌

　　蓋將軍真丈夫行年三十執金吾身長七尺頗有鬚玉
門闗城迥且孤黄沙萬里白草枯南鄰犬戎北接胡将
軍到來備不虞五千甲兵膽力麤軍中無事但歡娛暖
屋繡簾紅地爐織成壁衣花氍毺燈前侍婢瀉玉壺金
鐺亂㸃野酡酥紫紱金章左右趨問著只是蒼頭奴美

人一雙閒且都朱唇翠眉映明曥清歌一曲世所無今
日喜聞鳯將雛可憐絶勝秦羅敷使君五馬漫踟蹰野
草繡窠紫羅襦紅牙縷馬對摴蒱玉盤纎手撒作盧衆
中誇道不曽輸櫪上昻昻皆駿駒桃花叱撥價最殊騎
将獵向城南隅臘日射殺千年狐我來塞外按邊儲為
君取醉酒剰沽醉爭酒盞相喧呼忽憶咸陽舊酒徒

　　送魏升卿擢第歸東都因懐魏校書陸渾喬潭
(升卿一作叔虹)


　　井上桐葉雨灞亭卷秋風故人適戰勝匹馬歸山東問
君今年三十㡬能使香名滿人耳君不見三峰直上五
千仭見君文章亦如此如君兄弟天下稀雄辭健筆皆
若飛將軍金印嚲紫綬御史鐵冠重繡衣喬生作尉别
來久因君為問平安否魏侯校理復何如前日人來不
得書陸渾山下佳可賞蓬閣閒時日應往自料青雲未
有期誰知白髪偏能長壚頭青絲白玉瓶别時相顧酒
如傾揺鞭舉袂忽不見千樹萬樹空蟬鳴


　　西亭子送李司馬

　　髙髙亭子郡城西直上千尺與雲齊盤崖縁壁試攀躋
羣山向下飛鳥低使君五馬天半嘶絲繩玉壺為君提
坐來一望無端倪紅花緑栁鶯亂啼千家萬井連迥谿
酒行未醉聞暮雞㸃筆操紙為君題為君題惜解擕草
萋萋沒馬蹄

　　(末數語韵)

　　登古鄴城


　　下馬登鄴城城空復何見東風吹野火暮入飛雲殿城
隅南對望陵臺漳水東流不復回武帝宫中人去盡年
年春色為誰來

　　邯鄲客舍歌

　　客從長安來驅馬邯鄲道傷心叢臺下一帶生蔓草客
舍門臨漳水邊垂楊下繫釣魚船邯鄲女兒夜沽酒對
客挑燈誇數錢酩酊醉時日正午一曲狂歌壚上眠

　　優鉢羅花歌(并序)


　　參嘗讀佛經聞有優鉢羅花目所未見天寳庚申嵗
參忝大理評事攝監察御史領伊西北庭度支副使
自公多暇乃於府庭内栽樹種藥為山鑿池婆娑乎
其間足以寄傲交河小吏有獻此花者云得之於天
山之南其状異於衆草勢巃嵸如冠弁嶷然上聳生
不傍引攢花中折駢葉外包異香騰風秀色媚景因
賞而歎曰爾不生於中土僻在遐裔使牡丹價重芙
蓉譽髙惜哉夫天地無私隂陽無偏各遂其生自物

厥性豈以偏地而不生乎豈以無人而不芳乎適此
花不遭小吏終委諸山谷亦何異懐才之士未㑹明
主擯於林藪邪因感而為歌歌曰

　　白山南赤山北其間有花人不識緑莖碧葉好顔色葉
六瓣花九房夜掩朝開多異香何不生彼中國兮生西
方移根在庭媚我公堂恥與衆草之為伍何亭亭而獨
芳何不為人之所賞兮深山窮谷委嚴霜吾竊悲陽闗
道路長曽不得獻於君王


　　(喜其語有節制一縱則無所不之矣)

　　五言律詩

　　嵗暮磧外寄元撝

　　西風傳戍鼓南望見前軍沙磧人愁月山城犬吠雲别
家逢逼嵗出塞獨離羣髪到陽闗白書今逺報君

　　(山城犬吠雲景有餘況)

　　七月三日在内學見有髙道舉徴宿闗西客舍
寄東山嚴許二山人


　　雲送闗西雨風傳渭北秋孤燈然客夢寒杵搗鄉愁灘
上思嚴子山中憶許由蒼生今有望飛詔下林丘

　　(三四小巧其格遂降詩以一字爭竒者非上品也)

　　虢州送天平何丞入京市馬

　　闗樹晩蒼蒼長安近夕陽回風醒别酒細雨濕行裝習
戰邊塵黒防秋塞草黄知君市駿馬不是學燕王

　　(三四乃盛唐氣格)

　　終南東谿中作


　　谿水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲

　　(語語清綻)

　　髙冠谷口招鄭鄠(冠一作官)

　　谷口來相訪空齋不見君澗花然暮雨潭樹煖春雲門
徑稀人迹簷峰下鹿羣衣裳與枕席山靄碧氛氲

　　巴南舟中夜書事

　　渡口欲黄昏歸人爭渡喧近鐘清野寺逺火㸃江村見

鴈思鄉信聞猿積淚痕孤舟萬里外秋月不堪論

　　(近鐘清野寺清字亦未得力)

　　(附長門怨　君王嫌妾妬閉妾在長門舞袖垂新寵愁眉結舊恩緑錢生履跡紅粉濕啼痕羞被桃花笑
看春獨不言　愁眉結舊恩此即淚落故情留之轉句岑特尖巧丘中春卧竹深喧暮鳥花缺露春山露
字俚意不若補字佳)

　　(附登總持閣　髙閣逼諸天登臨近日邊晴開萬井樹愁看五陵煙檻外低秦嶺牕中小渭川早知清淨
理常願奉金仙)

　　(附送張子尉南海　不擇南州尉髙堂有老親樓臺重蜃氣邑里雜鮫人海暗三山雨花明五嶺春此鄉

多寳玉慎莫厭清貧)

　　(附武威春暮聞宇文判官西使還已到晉昌　片雨過城頭黄鸝上戍樓塞花飄客淚邊栁挂鄉愁白髪
悲明鏡青春換敝裘君從萬里使聞已到𤓰州)

　　(附江行夜宿龍吼灘臨眺思峨眉隠者兼寄幕中諸公　官舍臨江口灘聲已慣聞水煙晴吐月山火夜
燒雲且欲尋方士無心戀使君異鄉何可住况復久離羣)

　　七言律詩

　　奉和中書舍人賈至早朝大明宫

　　雞鳴紫陌曙光寒鶯囀皇州春色䦨金闕曉鐘開萬户

玉階仙仗擁千官花迎劍珮星初落栁拂旌旗露未乾
獨有鳯凰池上客陽春一曲和皆難

　　(唐人早朝詩以岑參為上中聨冠冕整齊抑更工雅之至)

　　和祠部王員外雪後早朝即事

　　長安雪後似春歸積素凝華連曙暉色借玉珂迷曉騎
光添銀燭晃朝衣西山落月臨天仗北闕晴雲捧禁闈
聞道仙郎歌白雪由來此曲和人稀

　　(張説偃松篇名接天庭多景色氣隣宫闕借氛氲岑參早朝色借玉珂迷曉騎光添銀燭晃朝衣皆

傍映法天下之衝正鋒降大敵自非神武不與也)

　　奉和杜相公發益昌

　　相國臨戎别帝京擁麾持節逺横行朝登劍閣雲隨馬
夜渡巴江雨洗兵山花萬朶迎征蓋川栁千條拂去旌
暫到蜀城應計日須知明主待持衡

　　使君席夜送嚴河南赴長水(得時字)

　　嬌歌急管雜青絲銀燭金杯映翠眉使君地主能相送
河尹天明坐莫辭春城月出人皆醉野戍花深馬去遲

寄聲報爾山翁道今日河南勝昔時

　　(三四敗格五六景味彷彿王維)

　　暮春虢州東亭送李司馬歸扶風别廬

　　栁嚲鶯嬌花復殷紅亭緑酒送君還到來函谷愁中月
歸去磻谿夢裏山簾前春色應須惜世上浮名好是閒
西望鄉闗腸欲斷對君衫袖淚痕斑

　　(到來函谷愁中月歸去磻谿夢裏山少陵當此不直道出愁夢二字體勢氤氲氣象盤礴在作用之
間矣)


　　西掖省即事

　　西掖重雲開曙暉北山疎雨㸃朝衣千門栁色連青瑣
三殿花香入紫㣲平明端笏陪鵷列薄暮垂鞭信馬歸
官拙自悲頭白盡不如巖下掩荆扉

　　首春渭西郊行呈藍田張二主簿

　　迴風度雨渭城西細草新花踏作泥秦女峯頭雪未盡
胡公陂上日初低愁窺白髮羞㣲禄悔别青山憶舊谿
聞道輞川多勝事玉壺春酒正堪擕


　　(五六故作情態)

　　五言排律

　　送盧郎中除杭州赴任

　　罷起郎官草初分刺史符海雲迎過楚江月引歸吳城
底濤聲震樓端蜃氣孤千家窺驛舫五馬飲春湖栁色
供詩用鶯聲送酒須知君望鄉處枉道上姑蘇

　　(大則雅小則巧岑參多以巧用如山鳥驚吹笛江猿看洗兵絶不入大家體料)

　　六月三十日水亭送華隂王少府還縣(得潭字)


　　亭晩人将别池涼酒未酣闗門勞夕夢仙掌引歸驂荷
葉藏魚艇藤花罥客簪殘雲收夏暑新雨帶秋嵐失路
情無適離懐思不堪賴兹庭户裏别有小江潭

　　(殘雲二語輕快可人)

　　早秋與諸子登虢州西亭觀眺

　　亭髙出鳥外客到與雲齊樹㸃千家小天圍萬嶺低殘
虹挂陜北急雨過闗西酒榼縁青壁𤓰田傍緑谿㣲官
何足道愛客且相擕唯有鄉園處依依望不迷


　　(三四語尖)

　　五言絶句

　　憶長安曲寄龎㴶

　　東望望長安正值日初出長安不可見喜見長安日

　　七言絶句

　　獻封大夫破播仙凱歌

　　漢將承恩西破戎捷書先奏未央宫天子預開麟閣待
秪今誰數貳師功


　　日落轅門鼓角鳴千羣面縛出蕃城洗兵魚海雲迎陣
秣馬龍堆月照營

　　題苜蓿峯寄家人

　　苜蓿峯邊逢立春胡蘆河上淚沾巾閨中只是空相憶
不見沙場愁殺人

　　玉闗寄長安李主簿

　　東去長安萬里餘故人何惜一行書玉闗西望堪腸斷
況復明朝是嵗除


　　武威送劉判官赴磧西行軍

　　火山五月行人少看君馬去疾如鳥都䕶行營太白西
角聲一動胡天曉

　　虢州後亭送李判官使赴晉絳(得秋字)

　　西原驛路挂城頭客散紅亭雨未收君去試看汾水上
白雲猶似漢時秋

　　(後二語似直)

　　送崔子還京


　　匹馬西從天外歸揚鞭只共鳥爭飛送君九月交河北
雪裏題詩淚滿衣

　　山房春事

　　梁園日暮亂飛鴉極目蕭條三兩家庭樹不知人去盡
春來還發舊時花

　　(三句不老)

　　逢入京使

　　故園東望路漫漫雙袖龍鍾淚不乾馬上相逢無紙筆

憑君傳語報平安







　　唐詩鏡卷十五

