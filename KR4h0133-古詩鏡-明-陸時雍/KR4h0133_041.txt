







　　欽定四庫全書

　　唐詩鏡巻五

　　明　陸時雍　編

　　初唐第五

　　宋之問(文苑傳云字延清𢎞農人弱冠知名善五言詩時無出其右者累遷尚方監丞預修三教珠英
坐附張易之左遷瀧州參軍景龍中再轉考功員外郎選為𢎞文館學士尋轉越州長史睿宗立流欽州
先天中賜死武平一為之纂集十巻)

　　七言古詩


　　至端州驛見杜五審言沈三佺期閻五朝隠王
二無競題壁慨然成詠

　　逐臣北地承嚴譴謂到南中每相見豈意南中岐路多
千山萬水分鄉縣雲揺雨散各翻飛海濶天長音信稀
處處山川同瘴癘自憐能得幾人歸

　　五言律詩

　　春日芙蓉園侍宴應制

　　芙蓉秦地沼盧橘漢家園谷轉斜盤徑川迴曲抱原風

來花自舞春入鳥能言侍宴瑶池夕歸途騎吹繁

　　(第六佳句)

　　夏日仙夢亭應制

　　髙嶺逼星河乗輿此日過野含時雨潤山雜夏雲多睿
藻光巖穴宸襟洽薜蘿悠然小天下歸路滿笙歌

　　(山出雲横峰嵐雜沓第四語最饒景趣)

　　奉和九日幸臨渭亭登髙應制(得歡字)

　　令節三秋晚重陽九日歡仙杯還泛菊寳饌且調蘭御

氣雲霄近乗髙宇宙寛今朝萬壽引宜向曲中彈

　　(五六境界自成)

　　奉和聖製閏九月九日登莊嚴總持二寺閣

　　閏月再重陽仙輿歴寳坊帝歌雲稍白御酒菊猶黄風
鐸喧行漏天花拂舞行豫遊多景福梵宇日生光

　　(三四用事佳不惟菊酒切當即歌雲在此相宜若移之他時便不韵矣)

　　麟趾殿侍宴應制

　　北闕層城峻西宫複道懸乗輿歴萬户置酒望三川花

栁含丹日山河入綺筵欲知陪賞處空外有飛煙

　　上陽宫侍宴應制(得林字)

　　廣樂張前殿重裘感聖心砌蓂霜月盡庭樹雪雲深舊
渥驂宸御慈恩忝翰林㣲臣一何幸再得聴瑶琴

　　扈從登封途中作

　　帳殿鬱崔嵬仙遊實壯哉曉雲連幕捲夜火雜星回谷
暗千旗出山鳴萬乗來扈從良可賦終乏掞天材

　　(體面規模)


　　松山嶺

　　翼翼髙旌轉鏘鏘鳳輦飛塵銷清蹕路雲濕從臣衣白
羽揺丹壑天營逼翠微芳聲耀今古四海警宸威

　　(濕字最有景色)

　　登禪定寺閣

　　梵宇出三天登臨望八川開襟坐霄漢揮手拂雲煙函
谷青山外昆明落日邊東京楊栁陌少别已經年

　　(三四體態自在)


　　陸渾山莊

　　歸來物外情負杖閱巖耕源水看花入幽林採藥行野
人相問姓山鳥自呼名去去獨吾樂無能愧此生

　　(五六最饒意趣)

　　送永昌蕭贊府

　　栁變曲江頭送君函谷遊弄琴寛别意酌醴醉春愁戀
本亦何極贈言微所求莫令金谷水不入故園流

　　(三四好意來得氣潤五六轉接頂上自覺局寛脉𦂳)


　　送杜審言

　　卧病人事絕聞君萬里行河橋不相送江樹逺含情别
路追孫楚維舟弔屈平可惜龍泉劒流落在豐城

　　(三四簡錬精深有意不盡言之妙)

　　漢江宴别

　　漢廣不分天舟移杳若仙秋虹映晚日江鶴弄晴煙積
水浮冠葢遥風逐管絃嬉遊不可極留恨此山川

　　過蠻洞


　　越嶺千重合蠻谿十里斜竹迷樵子徑萍匝釣人家林
暗交楓葉園香覆橘花誰憐在荒外孤賞足雲霞

　　(三四景具)

　　經梧州

　　南國無霜霰連年見物華青林暗換葉紅蕊續開花春
去聞山鳥秋來見海槎流芳雖可悦㑹自泣長沙

　　(三四寫如語次)

　　泛鏡湖南谿


　　乗興入幽棲舟行日向低巖花候冬發谷鳥作春啼沓
嶂開天小叢篁夾路迷猶聞可憐處更在若邪谿

　　(中二聫可記可畫)

　　遊韶州廣界寺

　　影殿臨丹壑香臺隠翠霞巢飛含象鳥砌蹋雨空花寳
鐸揺初霽金池映晚沙莫愁歸路逺門外有三車

　　(附江亭晚望望水知柔性看山欲斷魂秋晚遊普耀寺山形無隠霽野色遍呈秋)

　　七言律詩


　　嵩山石淙侍讌應制(得幽字)

　　離宫秘苑勝瀛洲别有仙人洞壑幽巖邉樹色含風冷
石上泉聲帶雨秋鳥向歌筵來度曲雲依帳殿結為樓
微臣昔忝方明御今日還陪八駿遊

　　(石上句冷然清越之趣時在人耳)

　　五言排律

　　奉和晦日幸昆明池應制

　　春豫靈池㑹滄波帳殿開舟凌石鯨度槎拂斗牛迴節

晦蓂全落春遲栁暗催象溟看浴景燒刼辨沈灰鎬飲
周文樂汾歌漢武才不愁明月盡自有夜珠來(紀事云中宗正
月晦日幸昆明池賦詩羣臣應制百餘篇帳殿前結綵樓命上官昭容選一首為新翻御製曲從臣悉集其下
須㬰紙落如飛唯沈宋二詩不下又移時一紙飛墜乃沈詩也及聞其評曰二詩工力悉敵沈詩落句云微臣
彫朽質羞覩豫章材盖詞氣巳竭宋詩云不愁明月盡自有夜珠來猶陡健騫舉沈乃伏不敢復争)

　　(三四語氣響湛象溟二語擅塲不及沈佺期雙星二語色象尤勝)

　　奉和幸神皋亭應制

　　清蹕喧黄道乗輿降紫宸霜戈凝曉日雲管發陽春臺

古今疑漢林餘半識秦宴酣詩布澤節改令行仁昔恃
山河險今依道徳淳多慚獻嘉頌空累屬車塵

　　(語語選意而出)

　　奉和幸韋嗣立山莊侍宴應制

　　樞掖調梅暇林園藝槿初入朝榮劒履退食偶琴書地
隠東巖室天迴北斗車旌門臨&KR0772;窱輦道屬扶疎雲䍐
明丹壑霜笳徹紫虚水疑投石處谿似釣璜餘帝澤頒
巵酒人歡頌里閭一承黄竹詠長奉白茅居


　　(是時諸作宋為獨勝端凝詳雅奉和得此最佳水疑二語能使人增重故自當家)

　　扈從登封告成頌應制

　　御路迴中嶽天營接下都百靈無後至萬國競前驅文
衛嚴清蹕幽仙讀寳符貝花明漢果芝草入堯廚濟濟
衣冠㑹喧喧夷夏俱宗禋仰神理刋木望川途撫已貧
非病時來本不愚願陪丹鳳輦率舞白雲衢

　　(敷布平滿)

　　宴安樂公主宅(得空字)


　　英藩築外館愛主出王宫賔至星槎落仙來月宇空玳
梁翻賀燕金埒倚晴虹簫去秦臺裏書開魯壁中短歌
能駐日艶舞欲嬌風聞有淹留處山阿滿桂叢

　　(三四豪勝金埒倚晴虹語有氣象)

　　和姚給事寓直之作

　　清論滿朝陽髙才拜夕郎還從避馬路來接珥貂行寵
就黄扉日威回白簡霜柏臺遷鳥茂蘭署得人芳禁静
鐘初徹更疎漏漸長曉河低武庫流火度文昌寓直光

輝重乗秋藻翰揚暗投空欲報下調不成章

　　(語語湊拍筋力相當幾為簡鍊而就　初唐排律嚴𦂳精工意有餘不陳材有餘不用起伏轉合箝
如入筍後杜子美加以冗長遂令意語堆垜氣勢少流貫矣)

　　使過襄陽登鳳林寺閣

　　香閣臨清漢丹梯隠翠微林篁天際宻人世谷中違苔
石銜仙洞蓮舟泊釣磯山雲浮棟起江雨入庭飛信美
雖南國嚴程限北歸幽尋不可再留歩惜芳菲

　　宋公宅送寗諌議


　　宋公爰創宅庾氏更誅茅間出人三秀平臨楚四郊漢
臣來絳節荆牧動金鐃樽溢宜城酒笙裁曲沃匏露荷
新變節風栁夕鳴梢一散陽臺雨方隨越鳥巢

　　送合宫蘇明府頲

　　鉉府誕英規公才天下知謂乗羔鴈族繼入鳳凰池赤
縣求人隠青門起路岐翟廻車少别鳬化舄遥馳神哭
周南境童歌渭北垂賢哉荀奉倩衮職佇來儀

　　(轉接意致微宻𦂳拍)


　　送楊六望赴金水

　　借問梁山道嶔岑幾萬重遥州刀作路絶壁劒為峰惜
别路窮此留歡意不從憂來生白髮時晚愛青松勿以
西南逺夷歌寢盛容台階有髙位寧復乆臨邛

　　(時晩愛青松意韵兩佳)

　　下桂江龍目灘

　　停午出灘險輕舟容易前峰攅入雲樹崖噴落江泉巨
石潜山怪深篁隠洞仙鳥遊谿寂寂猿嘯嶺娟娟揮袂

日凡幾我行途巳千暝投蒼梧郡愁枕白雲眠

　　(鳥遊二語意象幽逺是處可意而不可言)

　　登粤王臺

　　江上粤王臺登髙望幾回南溟天外合北户日邉開地
濕煙常起山晴雨半來冬花採盧橘夏果摘楊梅跡類
虞翻枉人非賈誼才歸心不可見白髮重相催

　　(對仗極整亦復語語擔當)

　　早發始興江口至虚氏村作


　　候曉踰閩嶠乗春望越臺宿雲鵬際落殘月蚌中開薜
茘揺青氣桄榔翳碧苔桂香多露裛石響細泉回抱葉
𤣥猿嘯銜花翡翠來南中雖可悦北思日悠哉鬒髮俄
成素丹心已作灰何當首歸路行剪故園萊

　　(宿雲鵬際落是適然實景殘月蚌中開此月何月銖兩不稱便不能作對矣)

　　發藤州

　　朝夕苦遄征孤鴻長自驚泛舟依鴈渚投館聴猿鳴石
髮緣谿蔓林衣掃地輕雲峰刻不似苔蘚畫難成露裛

千花氣泉和萬籟聲攀幽紅處歇躋險緑中行戀切芝
蘭砌悲纒松栢塋丹心江北使白髮嶺南生魑魅天邊
國窮愁海上城勞歌意無限今日為誰明

　　(石髮二語有微韵以所取名象亦佳謝靈運揚帆采石華掛席拾海月石華海月語自有韵在)

　　遊雲門寺

　　維舟探静域作禮事尊經投跡一蕭散為心自杳㝠龕
依大禹穴樓倚少微星沓嶂圍蘭若迴谿抱竹庭覺花
塗砌白甘露洗山青鴈塔鶱金地虹橋轉翠屏人天宵

現景神鬼晝潛形理勝常虚寂縁空自感靈入禪從鴿
繞說法有龍聽刼累終期滅塵躬且未寧揺揺不安寐
待月詠巖扃

　　(覺花二語景色俱勝謁禹廟氣青連海曙雲白洗春湖此語更勝)

　　早入清逺峽

　　傳聞峽山好旭日掉前沂雨色揺丹嶂泉聲聒翠微兩
岩天作帶萬壑樹披衣秋橘迎寒序春藤礙日輝翳潭
花似織縁嶺竹成圍寂歴環沙浦葱籠轉石圻露餘江

未熱風落瘴初稀猿飲排虚上禽驚掠水飛榜童夷唱
合樵女越吟歸良候斯為美邊愁自有違誰言望鄉國
流涕失芳菲

　　(寫色清洗)

　　發端州初入西江

　　問我將何去清晨泝越谿翠微懸宿雨丹壑飲晴霓樹
影捎雲宻藤隂覆水低潮回出浦駛洲轉望鄉迷人意
長懷北江行日向西破顔看鵲喜拭涙聴猿啼骨肉初

分愛親朋忽解攜路遥魂欲斷身辱理能齊疇日三山
意于兹萬緒暌金陵有仙館即事尋丹梯

　　(三四韵勝身辱理能齊意氣飽決此乆歴艱虞定後得力語之問何以有此)

　　(附遊稱心寺寳葉交香雨金沙吐細泉)

　　五言絶句

　　渡漢江

　　嶺外音書斷經冬復立春近鄉情更怯不敢問來人

　　(實歴語)


　　七言絶句

　　送司馮道士遊天台

　　羽客笙歌此地違離筵數處白雲飛蓬萊闕下長相憶
桐柏山頭去不歸













　　唐詩鏡巻五

