







　　欽定四庫全書

　　唐詩鏡巻五十一

　　明　陸時雍　編

　　晩唐第三

　　温庭筠(本名岐字飛卿并州祁人彦博之後少敏悟工為辭章與李商隠皆有詩名時號温李然薄於
行多作側詞艶曲數舉不第大中末上書千言執政鄙其人授方山尉徐商署為巡官徐敗遂廢一云開
成中庭筠才名籍甚然不拘細行以文為質識者鄙之執政有奏庭筠攪擾埸屋謫方城令有詩集五巻
漢南真稿十巻握蘭金筌等集並傳)


　　(庭筠詩如浪蕋浮花初無根蒂麗而浮者傷其質矣)

　　五言古詩

　　西洲詞

　　悠悠復悠悠昨日下西洲西洲風色好遥見武昌樓武
昌何鬰鬰儂家定無匹小婦被流黄登樓撫瑶瑟朱絃
繁復輕素手直凄清一彈三四解掩抑似含情南樓登
且望西江廣復平艇子揺兩槳催過石頭城門前烏桕
樹慘澹天將曙鸂鶒飛復還郎随早帆去迴頭語同伴

定復負情儂去帆不安幅作底使西風他日相尋索莫
作西洲客西洲人不歸春草年年碧

　　(稍傍梁語了無真緒)

　　江南曲

　　妾家白蘋浦日上芙蓉檝軋軋揺漿聲移舟入茭葉溪
長茭葉深作底難相尋避郎郎不見鸂鶒自浮沈拾萍
萍無根採蓮蓮有子不作浮萍生寧為藕花死岸傍騎
馬郎烏㡌紫遊韁含愁復含笑迴首問横塘妾住金陵

浦門前朱雀航流蘇持作帳芙蓉持作梁出入金犢幰
兄弟侍中郎前年學歌舞定得郎相許連娟眉繞山依
約腰如杵鳳管悲若咽鸞弦嬌欲語扇薄露紅鉛羅輕
壓金縷明月西南樓珠簾玳瑁鈎横波巧能笑彎蛾不
識愁花開子留樹草長根依土上聞金溝逺底事歸郎
許不學閨中婦朝朝淚如雨

　　(西洲詞江南曲情致散漫古詞當不如是)

　　和沈參軍招友生觀芙蓉池


　　桂棟坐清曉瑶瑟商鳳絲况聞楚澤香適與秋風期遂
従棹萍客静笑烟草湄倒影迴澹蕩愁紅媚漣漪湘莖
乆鮮澀宿雨増離披而我江海意楚遊動夢思北渚水
雲葉南塘烟霧枝豈亡臺樹芳獨與鷗鳥知珠墜魚迸
淺影多鳬汎遲落英不可攀返照昏澄陂

　　燒歌

　　起來望南山山火燒山田微紅乆如滅短熖復相連差
差向巖石冉冉凌青壁低随迴風盡逺照簷茆赤隣翁

能楚言倚鍤欲潸然自言楚越俗燒畬為早田豆苗蟲
促促籬上花當屋廢棧豕歸欄廣場雞啄粟新年春雨
晴處處賽神聲持錢就人卜敲瓦隔林鳴卜得山上卦
歸來桑棗下吹火向白茅腰鐮映頳蔗風驅槲葉烟槲
樹連平山迸星拂霞外飛燼落堦前仰面呻復嚏鴉娘
呪豐嵗誰知蒼翠容盡作官家税

　　(語緒棼如)

　　七言古詩


　　春曉曲

　　家臨長信往來道乳燕雙雙拂烟草油壁車輕金犢肥
流蘇帳曉春雞早籠中嬌鳥暖猶睡簾外落花閒不掃
衰桃一樹近前池似惜紅顔鏡中老

　　(聲調作嬌)

　　春愁曲

　　紅絲穿露珠簾冷百尺啞啞下纎綆逺翠愁山入卧屏
兩重雲母空烘影凉簪墜髪春眠重玉兔氤氲栁如夢

錦疊空床委墜紅颸颸掃尾雙金鳳蜂喧蝶駐戲悠揚
栁拂赤欄纎草長覺後梨花委平綠春風和雨吹池塘

　　晩歸曲

　　格格水禽飛帶波孤光斜起夕陽多湖西山淺似相笑
菱刺惹衣攢黛蛾青絲繫船向江木蘭芽出土呉江曲
水極晴揺汎灔紅草平春染烟綿緑玉鞭騎馬楊叛兒
刻金作鳳光參差丁丁暖漏滴花影催入景陽人不知
彎堤弱林遥相矚雀扇團團掩香玉蓮塘艇子歸不得

柳暗桑穠聞布穀

　　(道情處在意似之間)

　　湘東夜宴曲

　　湘東夜宴金貂人楚女含情嬌翠嚬玉管將吹挿鈿帶
錦嚢斜拂雙麒麟重城漏㫁孤㠶去惟恐瓊籖報天曙
萬户沈沈碧樹圓雲飛雨散知何處欲上香車俱脈脈
清歌響斷銀屏隔堤外紅塵蠟炬歸樓前澹月連江白

　　夜宴謡


　　長釵墜髪雙蜻蜓碧盡山斜開畫屏虬鬚公子五侯客
一飲千鍾如建瓴鸞咽妖唱圓無節眉斂湘烟袖迴雪
清夜恩情四座同莫令溝水東西别亭亭蠟淚香珠殘
暗露曉風羅幕寒飄颻㦸帶儼相次二十四枝龍畫竿
裂管縈絃共繁曲芳樽細浪傾春醁高樓客散杏花多
脈脈新蟾如瞪目

　　錦城曲

　　蜀山攅黛留晴雪簝笋蕨芽縈九折江風吹巧翦霞綃

花上千枝杜鵑血杜鵑飛入巖下叢夜叫思歸山月中
巴水漾情情不盡文君織得春機紅怨魄未歸芳草死
江頭學種相思子樹成寄與望鄉人白帝荒城五十里

　　(閒情野况繚繞如一夢中)

　　蘭塘詞

　　塘水汪汪鳬唼喋憶上江南木蘭檝繡頸金鬚蕩倒光
團團皺綠雞頭葉露凝荷巻珠净圓紫菱刺短浮根纒
小姑歸晩紅粧淺鏡裏芙蓉照水鮮東溝潏潏勞迴首

欲寄一杯瓊液酒知道無郎却有情長教月照相思栁

　　(深著語淺著情是温家本色)

　　堂堂曲

　　錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹烟纎指&KR0907;勤傷鴈絃
一曲堂堂紅燭筵長鯨瀉酒如飛泉

　　(寡趣)

　　謝公墅歌


　　朱雀航南繞香陌謝郎東墅連春碧鳩眠高栁日方融
綺榭飄颻紫庭客文楸方罫花參差心陣未成星滿池
四座無喧梧竹静金蟬玉柄俱持頥對局含情見千里
都城已得長蛇尾江南王氣繫踈襟未許苻堅過淮水

　　(心陣語竒趣　雅麗二道各有所宜作謝公墅詩須平林曠野淡淡疎疎如庭筠此詩渭之不韵)

　　懊惱曲

　　藕絲作線難勝針蘂粉染黄那得深玉白蘭芳不相顧
青樓一笑輕千金莫言自古皆如此健劍刜鐘鉛繞指

三秋庭綠盡迎霜唯有荷花守紅死廬江小吏朱斑輪
栁縷吐芽香玉新兩股金釵已相許不令獨作空成塵
悠悠楚水流如馬恨紫愁紅滿平野野土千年怨不平
至今燒作鴛鴦瓦

　　(末二語最竒麗　庭筠詩祗欲詞色相當不必定情何似)

　　張静婉採蓮歌(并序)

　　静婉羊偘妓也其容絶世偘自為採蓮二曲今樂府
所存失其故意因歌以俟採詩者事具載梁史


　　蘭膏墜髪紅玉春燕釵拖頸抛盤雲城邉楊栁向嬌晩
門前溝水波粼粼麒麟公子朝天客珂馬璫璫渡春陌
掌中無力舞衣輕剪斷鮫綃破春碧抱月飄烟一尺腰
麝臍龍髓憐嬌嬈秋羅拂水碎光動露重花多香不銷
鸂鶒交交塘水滿綠芒如粟蓮莖短一夜西風送雨來
粉痕零落愁紅淺船頭折藕絲暗牽藕根蓮子相留連
郎心似月月未缺十五十六清光圓

　　(語極嬌艶之致末數語更復風騷　麒麟公子四句屬何要𦂳)


　　鷄鳴埭曲

　　南朝天子射雉時銀河耿耿星參差銅壺漏斷夢初覺
寳馬塵高人未知魚躍蓮東蕩宫沼濛濛御栁懸栖鳥
紅粧萬户鏡中春碧樹一聲天下曉盤踞勢窮三百年
朱方殺氣成愁烟彗星拂地浪連海戰鼓渡江塵漲天
繡龍畫雉填宫井野火風驅燒九鼎殿巢江燕砌生蒿
十二金人霜炯炯芊綿平綠䑓城基暖色春容荒古陂
寧知玉樹後庭曲留待野棠如雪枝


　　罩魚歌

　　朝罩罩城南暮罩罩城西兩槳鳴幽幽蓮子相高低持
罩入深水金鱗火如手魚尾迸圓波千珠落緗藕風颸
颸雨離離菱尖刺鸂鶒飛水連網眼白如影淅瀝篷聲
寒㸃微楚岸有花花葢屋金塘柳色前溪曲悠溶杳若
去無窮五色澄潭鴨頭緑

　　(翠色欲滴)

　　湖隂詞


　　祖龍黄鬚珊瑚鞭鐵驄金面青連錢虎髯拔劍欲成夢
日壓賊營如血鮮海旗風急驚眠起甲重光揺照湖水
蒼黄追騎塵外歸森索妖星陣前死五陵愁碧春萋萋
灞川玉馬空中嘶羽書如電入青鎖雪腕如搥催畫鞞
白虬天子金煌鋩高臨帝座迴龍章呉波不動楚山晩
花壓䦨干春晝長

　　塞寒行

　　燕弓弦勁霜飛瓦樸簌寒鵰睇平野一㸃黄塵起鴈喧

白龍堆下千蹄馬河源怒濁風如刀剪㫁朔雲天更高
晩出榆闗逐征北驚沙飛迸衝貂袍心許凌烟名不滅
年年錦字傷離别綵毫一畫竟何榮空使青樓淚成血

　　五言律詩

　　中書令裴公挽歌詞

　　箭下妖星落風前殺氣迴國香荀令去樓月庾公來玉
璽終無慮金縢竟不開空嗟薦賢路芳草滿燕臺

　　商山早行


　　晨起動征鐸客行悲故鄉雞聲茅店月人迹板橋霜槲
葉落山路枳花明驛墻因思杜陵夢鳬鴈滿迴塘

　　(三四太似逼削至渚宫晩春鳬鴈野塘水牛羊春草烟更為少味矣)

　　偶題

　　孔雀眠高閣櫻桃拂短簷畫明金冉冉筝語玉纎纎細
雨無妨燭輕寒不觸簾欲將紅錦段因夢寄江淹

　　春日野行

　　騎馬踏烟莎青春奈怨何蝶翎朝粉盡鴉背夕陽多栁

艶欺芳帶山愁縈翠蛾别情無處説方寸是星河

　　(末語巧思)

　　(附初秋寄友人　閒夢正悠悠凉風生竹樓夜琴知欲雨曉簟覺新秋獨鳥楚山逺一蟬闗樹愁慿將離
别恨江外問同遊)

　　(附早秋山居果落見猿過葉乾聞鹿行送洛陽主簿槲葉曉迷路枳花春滿庭栁古三春色鶯偷百鳥聲
語俱佳)

　　七言律詩

　　七夕


　　鵲歸燕去兩悠悠青瑣西南月似鈎天上嵗時星右轉
世間離别水東流金風入樹千門夜銀漢横空萬象秋
蘇小横塘通桂檝未應清淺隔牽牛

　　春暮宴罷寄宋夀先輩

　　斜掩朱門花外鐘曉鶯時節好相逢牕間桃蘂宿粧在
雨後牡丹春睡濃蘇小風姿迷下蔡馬卿才調似臨邛
誰憐芳草生三徑參佐橋西陸士龍

　　寒食前有懐


　　萬物鮮華雨乍晴春寒寂歴近清明殘芳荏苒雙飛蝶
曉睡朦朧百囀鶯舊侣不歸成獨酌故園雖在有誰耕
悠然更起嚴灘恨一宿東風蕙草生

　　囘中作

　　蒼莽寒空逺色愁嗚嗚戍角上高樓呉姬怨思吹雙管
燕客悲歌動五侯千里闗山邊草暮一星烽火朔雲秋
夜來霜重西風起隴水無聲凍不流

　　偶遊


　　曲巷斜臨一水間小門終日不開闗紅珠斗帳櫻桃熟
金尾屏風孔雀閒雲髻㡬迷芳草蝶額黄無限夕陽山
與君便是鴛鴦侣休向人間覓往還

　　宿杜城亡友李羽處士故墅(一作里)

　　栁不成絲草帶烟海槎東去鶴歸天愁腸㫁處春何限
病眼開時月正圓花若有情還悵望水應無事莫潺湲
終知此恨難消遣辜負南華第二篇

　　經舊遊


　　珠箔金鈎對綵橋昔年於此見嬌嬈香燈悵望飛瓊鬢
凉月&KR0907;勤碧玉簫屏倚故牕山六扇栁垂寒砌露千條
壊墻經雨蒼苔遍拾得當時舊翠翹

　　題韋籌博士草堂

　　𤣥晏先生已白頭不随鴛鷺狎羣鷗元卿謝免開三徑
平仲朝歸卧一裘醉後獨知殷甲子病來猶作晉春秋
滄浪未濯塵纓在野水無情處處流

　　(庭筠七律麗色新聲相逼而就此已不求格力)


　　和道溪君别業

　　積潤初銷碧草新鳳陽晴日帶雕輪絲飄弱栁平橋晩
雪㸃寒梅小院春屏上樓臺陳後主鏡中金翠李夫人
花房透露紅珠落蛺蝶雙飛護粉塵

　　(三四風味絶佳)

　　題李處士幽居

　　水玉簮頭白角巾瑶琴寂歴拂輕塵濃隂似帳紅薇晩
細雨如烟碧草春隔竹見籠疑有鶴捲簾㸔畫静無人

南山自是忘年友谷口徒稱鄭子真

　　馬嵬驛

　　穆滿曾為物外遊六龍經此暫淹留返魂無騐青烟滅
埋血空生碧草愁香輦却歸長樂殿曉鐘還下景陽樓
甘泉不復重相見誰道文成是故侯

　　宿雲際寺

　　白葢微雲一逕深東風弟子逺相尋蒼苔路熟僧歸寺
紅葉聲乾鹿在林高閣清香生静境夜堂踈磬發禪心

自従紫桂巖前别不見南能直至今

　　(四語佳絶)

　　老君廟

　　紫氣氤氲捧半巖蓮峯仙掌共巉巉廟前晩色連寒水
天外斜陽帶逺帆百二闗山扶玉座五千文字閟瑶緘
自憐金骨無人識知有飛龜在石函

　　(五六擔當)

　　春日將欲束歸寄新及第苗紳先輩


　　㡬年辛苦與君同得䘮悲歡盡是空猶喜故人先折桂
自憐羇客尚飄蓬三春月照千山道十日花開一夜風
知有杏園無路入馬前惆悵滿枝紅

　　(六句佳絶)

　　五言排律

　　洞户

　　洞戸連珠網方䟽隠碧潯燭盤烟墜燼簾壓月通隂粉
白仙郎署霜清玉女砧醉鄉高窈窈棊陣静愔愔素手

琉璃扇𤣥髫玳瑁簪昔邪㸔寄迹梔子詠同心樹列千
秋勝樓懸七夕針舊詞翻白紵新賦换黄金唳鶴調蠻
鼓驚蟬應寳琴舞疑繁易度歌轉斷難尋露委花相妬
風欹栁不禁橋彎雙表迥池漲一篙深清蹕傳恢囿黄
旗幸上林神鷹參翰苑天馬破蹄涔武庫方題品文園
有好音朱莖殊菌蠢丹桂欲蕭森黼帳迴瑶席華燈對
錦衾畫圖驚走獸書帖得來禽河曙秦樓映山晴魏闕
臨緑囊逢趙后青鏁見王沈任達嫌孤憤踈慵倦九箴

若為南遁客猶作卧龍吟

　　(爽氣清音掃除塵悶)

　　寄渚宫遺民𢎞里生

　　栁弱河堤曲籬踈水巷深酒闌初促席歌罷欲分襟波
月欺華燭汀雲潤故琴鏡清花並蔕牀冷簟連心荷畳
平橋闇萍稀敗舫沈城頭五通鼓牕外萬家砧異縣魚
投浪當年鳥共林八行書未滅千里夢難尋未肯暌良
願空期嗣好音他時因詠作猶得比南金


　　五言絶句

　　澗碧驛曉思

　　香燈伴殘夢楚國在天涯月落子規歇滿庭山杏花

　　七言絶句

　　長安春晩

　　曲江春半日遲遲正是王孫悵望時杏花落盡不歸去
江上東風吹栁絲

　　元處士池上


　　蓼穗菱叢思蟪蛄水螢江鳥滿烟蒲愁紅一片風前落
池上秋波似五湖

　　車駕西遊因而有作

　　宣曲長陽瑞氣凝上林狐兎待秋鷹誰將詞賦随雕輦
寂寞相如卧茂陵

　　彈筝人

　　天寳年中事玉皇曽將新曲教寧王鈿蟬金鴈今零落
一曲伊州淚萬行


　　瑶瑟怨

　　氷簟銀床夢不成碧天如水夜雲輕鴈聲逺過瀟湘去
十二樓中月自眀

　　夏中病痁作

　　山鬼揚威正氣愁便辭珍簟襲狐裘西牕一夕悲人事
圓扇無情不待秋

　　(庭筠數絶悠裕不迫意味儘佳)

　　經故翰林袁學士居


　　劍逐驚波玉委塵謝安門下更何人西州城外花千樹
盡是羊曇醉後春

　　(春字最楚花時對此倍為慘然)

　　李頻(字徳新睦州人宣宗大中八年進士調秘書郎官員外郎除建州刺史頻治建以禮法化下更布教
條建頼以安卒𦵏於永樂州為立祠黎山嵗祀之至宋錫王封有集一巻)

　　五言律詩

　　送人遊呉

　　楚田開雪後草色與君㸔積水浮春氣深山滯雨寒毘

陵孤月出建業一鐘殘為把鄉書去因收别淚難

　　(三四語氣佳)

　　七言絶句

　　春日旅舍

　　未識東西南北路青春白日坐銷難如何一别故園後
五度花前五處㸔

　　(末語足傷)

　　聞金吾妓唱梁州


　　聞君一曲古梁州驚起黄雲塞上愁秦女樹前花正發
北風吹落滿城秋

　　(氣格絶似盛唐)

　　贈涇州王侍御

　　一旦天書下紫微三年旌斾隴雲飛塞門無事春空到
邊草青青戰馬肥

　　李羣玉(字又山澧州人大中間詣闕上表宰相崔鉉進其詩以處士除𢎞文館校書郎唐藝文志云裴
休觀察湖南厚延致之及為相以詩論薦授校書郎有詩三巻後集五巻並行)


　　七言律詩

　　杜丞相悰筵中贈美人

　　裙拖六幅瀟湘水髻挽巫山一片雲貌態祗應天上有
歌聲豈合世間聞胸前瑞雪燈斜照眼底桃花酒半醺
不是相如憐賦客肯教容易見文君

　　(起二語絶聳五句俚氣)

　　湘隂江亭寄友人

　　湘岸初晴淑景遲風光正是客愁時幽花暮落騷人水

芳草春深帝子祠往事隔年如過夢舊遊迴首漫勞思
烟波自此扁舟去酌酒聫文杳未期

　　黄陵廟

　　小孤洲北浦雲邊二女明粧共儼然野廟向江春寂寂
古碑無字草芊芊東風日暮吹芳芷落日山深哭杜鵑
猶似含顰望巡狩九嶷愁黛隔湘川

　　李郢(字楚望大中進士為藩鎮従事終於侍御史又按九國志郢長安人唐末避亂嶺表集一巻)

　　七言律詩


　　錢塘青山題李隠居西齋

　　小隠西亭為客開翠蘿深處遍青苔林間掃石安棋局
巖下分泉遞酒杯蘭葉露光秋月上蘆花風起夜潮來
湖山遶屋猶嫌淺欲棹漁舟近釣臺

　　司馬禮(大中時人工詩時稱為先輩)

　　七言絶句

　　宫怨

　　栁色參差掩畫樓曉鶯啼送滿宫愁年年花落無人見

空逐春泉出御溝

　　劉駕(字司南江東人大中時官國子博士)

　　五言古詩

　　曲江春霽

　　宿雨洗秦樹舊花如新開池邊草未乾日照人馬來馬
蹄踏流水漸漸成塵埃鴛鴦不敢下飛繞岸東西此地
喧仍舊歸人亦滿街

　　戰城南


　　城南征戰多城北無饑鴉白骨馬蹄下誰言皆有家城
前水聲苦倐忽流萬古莫争城外城城裏終閒土

　　(三四語苦末二語警)

　　寄逺

　　雪花豈結子徒滿連理枝嫁與征人妻不得長相随去
年君㸃行賤妾是新歸别早見未熟入夢無定姿悄悄
空閨中蛩聲遶羅帷得書喜猶甚况復見君時

　　(有真語)


　　早行

　　馬上續殘夢馬嘶時復驚心孤多所虞僮僕近我行栖
禽未分散落月照古城莫羨居者閒冢邊人已耕

　　(馬上續殘夢最佳末語帶感懐)

　　上馬歎

　　羸馬行遲遲頑童去我逺時時一回顧不覺白日晩路
傍豪家宅樓上紅粧滿十月庭花開花前吹玉管君當未
貴日豈不常屯蹇如何見布衣忽若塵入眼布衣豈常

賤世事車輪轉

　　五言絶句

　　築臺詞(漢武築通天役者苦之)

　　前杵與後杵築城聲不住我願築更高得見秦王墓

　　七言絶句

　　長門怨

　　御泉長遶鳳凰樓只是恩波别處流閒摺舞衣歸未得
夜來砧杵六宫秋


　　杜荀鶴(字彦之池州人早有詩名累舉不第大中間進士遷主客員外郎天祐初卒自號九華山人有
唐風集三巻或云牧之妾有娠出嫁卿士杜筠生荀鶴)

　　五言律詩

　　春宫怨

　　早被嬋娟誤欲粧臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉

　　(三四善怨五六縟繡語)

　　(附送陳昈歸麻川　麻川清見底似入武陵溪兩岸山相向三春鳥亂啼酒旗和栁動僧屋似雲齊即此

吾鄉路懐君夢不迷)

　　七言絶句

　　旅舍遇雨

　　月華星彩坐來收嶽色江聲暗結愁半夜燈前十年事
一時和雨到心頭

　　(語格卑甚)

　　儲嗣宗(大中十三年進士及第)

　　五言律詩


　　春遊望仙谷

　　清無車馬塵深洞百花春雞犬疑沾藥耕桑似避秦登
山採樵路臨水浣紗人若得心無事移家便卜鄰

　　經故人舊居

　　萬里訪遺塵鶯聲淚濕巾古書無主散廢宅與山鄰宿
草風悲夜荒村月弔人凄凉問殘栁今日為誰春

　　七言絶句

　　小樓


　　松杉風外亂山青曲几焚香對石屏空憶去年春雨後
燕泥時汚太𤣥經

　　曹鄴(字鄴之桂州人常為四怨三愁五情詩為舍人韋慤所知力薦於主司大中時登進士第官洋州刺
史集三巻)

　　五言古詩

　　洛原西望

　　築城畏不堅城堅心自毁秦樹滿平原秦人不居此猶
為泣路者無力報天子


　　城南野居寄知已

　　奔走未到我在城如在村出門既無意豈如常閉門作
詩二十載闕下名不聞無人為開口君子獨有言身為
苦寒士一笑亦感恩慇懃中途上勿使車無輪

　　(起四語真趣不俗)

　　從天平節度使遊平流園

　　池塘静於寺俗事不到眼下馬如在山令人忽踈散明
公有高思到此遂長返乗興挈一壺折荷以為盞入竹

藤似虵侵墻水成蘚幽鳥不識人時來拂冠冕沿流路
若窮及行路猶逺洞中已云夕洞口天未晩自憐不羈
者寫物性常簡翻愁此興多引得嵇康嬾

　　始皇陵下作

　　千金買魚燈泉下照狐兎行人上陵過却弔扶蘇墓纍
纍壙中物多於養生具若使山可移應將秦國去舜殁
雖在前今猶未封樹

　　(語多警切)


　　代羅敷誚使君

　　常言愛嵩山别妾向東京朝來見人説却知在石城未
必菖蒲花只向石城生自是使君眼見物皆有情麋鹿
同上山蓮藕同在泥莫學天上日朝東暮還西

　　(慧心鈍口)

　　風人體

　　出門行一步形影便相失何况大堤上驄馬如箭疾夜
夜如織婦尋思待成疋郎只不在家在家亦如出將金

與卜人譎道逺行吉念郎緣底事不具天與日

　　棄婦

　　嫁來未曽出此去長别離父母亦有家羞言何以歸此
日年且少事姑常有儀見多自成醜不待顔色衰

　　七言律詩

　　題濮廟

　　曉祭瑶齋夜扣鐘鼇頭風起浪重重人間直有仙桃種
海上應無肉馬蹤赤水夢沈迷象㒺翠華恩㫁泣芙蓉

不知皇帝三宫駐始向人間著衮龍

　　送進士下第歸南海

　　數片紅霞映夕陽攬君衣袂更移觴行人莫歎碧雲晩
上國每年春草芳雪過藍闗寒氣薄鴈囘湘浦怨聲長
應無惆悵滄浪逺十二玉樓非我鄉

　　五言絶句

　　早起

　　月堕滄浪西開門樹無影此時歸夢闌立在梧桐井


　　古莫買妾行

　　千扇不當路未似開一門若遣綠珠醜石家應尚存

　　四怨三愁五情詩十二首(并序)

　　鬰於内者怨也阻於外者愁也犯於性者情也三者
有一賊於前必為顛為沴為蚤死人鄴専仁誼乆矣
有舉不得用心恐中(去聲)斯物殞天命幸未死間作四
怨三愁五情以望詩人救

　　一怨


　　美人如新花許嫁還獨守豈無青銅鏡終日自疑醜

　　二怨

　　庭花已結子巖花猶㺯色誰令生處逺用盡春風力

　　三怨

　　短鬟一如螓長眉一如蛾相共棹蓮舟得花不如他

　　四怨

　　手推嘔啞車朝朝暮暮耕未曽分得穀空得老農名

　　一愁


　　逺夢如水急白髪如草新歸期待春至春至還送人

　　二愁

　　澗草短短青山月朗朗明此夜目不掩屋頭鳥啼聲

　　三愁

　　别家鬢未生到城鬢似髪朝朝臨川望灞水不入越

　　一情

　　東西是長江南北是官道牛羊不戀山只戀山中草

　　二情


　　阿嬌生漢宫西施住南國専房莫相妬各自有顔色

　　三情

　　蛺蝶空中飛夭桃庭中春見他夫婦好有女初嫁人

　　四情

　　檳榔自無柯椰葉自無隂常羨庭邊竹生笋高於林

　　五情

　　野雀空城饑交交復飛飛勿怪官倉粟官倉無空時

　　甲第


　　遊人未入門花影出門前將軍來此住十里無荒田

　　庭草

　　庭草根自淺造化無遺功低囘一寸心不敢怨春風

　　樂府體

　　蓮子房房嫩菖蒲葉葉齊共結池中根不厭池中泥

　　築城

　　郎有蘼蕪心妾有芙蓉質不辭嫁與郎築城無休日

　　築人非築城圍秦豈圍我不知城上土化作宫中火


　　七言絶句

　　早秋宿田舍

　　澗草踈踈螢火光山月朗朗楓樹長南村犢子夜聲急
應是欄邊新有霜

　　劉滄(字藴靈魯人大中八年進士調華原尉遷龍門令)

　　七言律詩

　　與重幽上人話舊

　　雲飛天末水空流省與師同别異州庭樹蟬聲初入夏

石牀苔色㡬經秋燈微静室生鄉思月上嚴城話旅遊
自喜他年接巾舄滄浪地近虎溪頭

　　寄逺

　　西園楊栁暗驚秋寳瑟朱絃結逺愁霜落鴈聲來紫塞
月明人夢在青樓蕙心迢遞湘雲暮蘭思縈迴楚水流
錦字織成添别恨闗河萬里路悠悠


　　唐詩鏡巻五十一

