







　　欽定四庫全書

　　唐詩鏡巻十

　　明　陸時雍　編

　　盛唐第二

　　王維(文苑傳云字摩詰太原人父徙家於蒲遂為河東人開元九年擢進士第一與弟縉齊名天寳中歴
官給事中禄山陷兩都為賊所得服藥佯瘖賊平定罪以凝碧池詩聞于行在特宥之官至尚書右丞尤
長五言詩書畫特臻其妙兄弟俱好奉佛乾元二年卒代宗索其樂章弟縉編綴四百餘篇上之　集異
記云維年未弱冠文章得名性閑音律岐王使為伶人齎琵琶引至公主第令獨奏新曲號鬱輪袍公主

大竒之維出獻懐中詩公主驚駭曰皆我素所誦習常謂古人佳作乃子為之乎因命更衣升之客右召
試官至第遣宫婢傳教作解頭登第)

　　(王摩詰語多妙㑹相出天成境到神流難以力與也　古詩如輕紅淺碧律詩如翡翠珊瑚此其材
之有限　詩家各有一種真氣磨滅不盡摩詰似較少李太白亦不多見五言古時時有之以此知
陶謝之美)

　　五言古詩

　　贈裴迪

　　不相見不相見來久日日泉水頭常憶同擕手擕手本

同心復歎忽分襟相憶今如此相思深不深

　　(語淺情深)

　　奉寄韋太守陟

　　荒城自蕭索萬里山河空天髙秋日迥嘹唳聞歸鴻寒
塘映衰草髙館落疎桐臨此嵗方晏顧景詠悲翁故人
不可見寂寞平陵東

　　(疎冷)

　　秋夜獨坐懐内弟崔興宗


　　夜静羣動息蟪蛄聲悠悠庭槐北風響日夕方髙秋思
子整羽翰及時當雲浮吾生将白首嵗晏思滄洲髙足
在旦暮肯為南畝儔

　　(起語清寂彷彿何遜)

　　送别

　　下馬飲君酒問君何所之君言不得意歸卧南山陲但
去莫復問白雲無盡時

　　(悠然自逺)


　　送韋大夫東京留守

　　人外遺世慮空端結遐心曽是巢許淺始知堯舜深蒼
生詎有物黄屋如喬林上徳撫神運沖和穆宸襟雲雷
康屯難江海遂飛沈天工寄人英龍衮瞻君臨名器茍
不假保釐固其任素質貫方領清景照華簪慷慨念王
室從容獻官箴雲旗蔽三川畫角發龍吟晨揚天漢聲
夕巻大河隂窮久業巳寧逆虜遺之擒然後解金組拂
衣東山岑給事黄門省秋光正沈沈功名與身退老病

隨年侵君子從相訪重𤣥其可尋

　　(快心語)

　　别弟縉後登青龍寺望藍田山

　　陌上新别離蒼茫四郊晦登髙不見君故人復雲外逺
樹蔽行人長天隠秋塞心悲宦遊子何處飛征盖

　　(三四無心佳句)

　　藍田山石門精舍

　　落日山水好漾舟信歸風探竒不覺逺因以縁源窮遥

愛雲木秀初疑路不同安知清流轉偶與前山通捨舟
理輕䇿果然愜所適老僧四五人逍遥䕃松栢朝梵林
未曙夜禪山更寂道心及牧童世事問樵客暝宿長林
下焚香卧瑶席澗芳襲人衣山月映石壁再尋畏迷誤
明發更登歴笑謝桃源人花紅復來覿

　　(語語領趣)

　　青谿

　　言入黄花川每逐青谿水隨山将萬轉趣途無百里聲

喧亂石中色静深松裏漾漾汎菱荇澄澄映葭葦我心
素已閒清川澹如此請留磐石上垂釣将已矣

　　(快)

　　崔濮陽兄季重前山興(山西去亦對維門)

　　秋色有佳興況君池上閒悠悠西林下自識門前山千
里横黛色數峯出雲間嵯峨對秦國合沓藏荆闗殘雨
斜日照夕嵐飛鳥還故人今尚爾歎息此頽顔

　　(秋色瀟灑語雖淺淺却有真趣)


　　李處士山居(李一作石)

　　君子盈天階小人甘自免方隨鍊金客林上家絶巘背
嶺花未開入雲樹深淺清晝猶自眠山鳥時一囀

　　丁㝢田家有贈

　　君心尚棲隠久欲傍歸路在朝每為言解印果成趣晨
雞鳴鄰里羣動從所務農夫行餉田閨妾起縫素開軒
御衣服散帙理章句時吟招隠詩或製閒居賦新晴望
郊郭日映桑榆暮隂盡小苑城㣲明渭川樹揆予宅閭

井幽賞何由屢道存終不忘迹異難相遇此時惜離别
再來芳菲度

　　(不作寒儉故佳)

　　渭川田家

　　斜光照墟落窮巷牛羊歸野老念牧童倚仗候荆扉雉
雊麥苖秀蠶眠桑葉稀田夫荷鋤至相見語依依即此
羨閒逸悵然吟式㣲

　　(景色依然)


　　春中田園作

　　屋上春鳩鳴村邊杏花白持斧伐逺揚荷鋤覘泉脈歸
燕識故巢舊人看新厯臨觴忽不御惆悵逺行客

　　(野趣)

　　過李楫宅

　　閒門秋草色終日無車馬客來深巷中犬吠寒林下散
髮時未簪道書行尚把與我同心人樂道安貧者一罷
宜城酌還歸洛陽社


　　(自在處可托陶家宇下)

　　七言古詩

　　夷門歌

　　七雄雄雌猶未分攻城殺将何紛紛秦兵益圍邯鄲急
魏王不救平原君公子為嬴停駟馬執轡愈恭意愈下
亥為屠肆鼓刀人嬴乃夷門抱闗者非但慷慨獻竒謀
意氣兼将身命酬向風刎頸送公子七十老翁何所求

　　(末句懐抱如洗)


　　不遇詠

　　北闕獻書寝不報南山種田時不登百人㑹中身不預
五侯門前心不能身投河朔飲君酒家在茂陵平安否
且此登山復臨水莫問春風動楊栁今人作人多自私
我心不説君應知濟人然後拂衣去肯作徒爾一男兒

　　(快　小結作淺著色)

　　新秦郡松樹歌

　　青青山上松數里不見今更逢不見君心相憶此心向

君君應識為君顔色髙且閒亭亭迥出浮雲間

　　答張五弟

　　終南有茅屋前對終南山終年無客常閉闗終日無心
長自閒不妨飲酒復垂釣君但能來相往還

　　(語趣清絶)

　　送李睢陽

　　将置酒思悲翁使君去出城東麥漸漸雉子斑槐隂隂
到潼闗騎連連車遲遲車遲遲心中悲宋又逺周間之

南淮夷東齊兒碎碎織練與素絲遊人賈客信難持五
穀前熟方可為下車閉閣君當思天子當殿儼衣裳太
官尚食陳羽觴彤庭散綬垂鳴璫黄紙詔書出東廂輕
紈疊綺爛生光宗室子弟君最賢分憂當為百辟先布
衣一言相為死何況聖主恩如天鸞聲噦噦魯侯旂明
年上計朝京師須憶今日斗酒别慎勿富貴忘我為

　　(體雜歌騷)

　　魚山神女祠歌二首


　　迎神曲

　　坎坎擊鼓魚山之下吹洞簫望極浦女巫進紛屢舞陳
瑤席湛清醑風淒淒兮夜雨神之來兮不來使我心兮
苦復苦

　　送神曲

　　紛進拜兮堂前目眷眷兮瓊筵來不語兮意不傳作暮
雨兮愁空山悲急管思繁絃靈之駕兮儼欲旋倐雲收
兮雨歇山青青兮水潺潺


　　(短簫絶浦清響瀺瀺)

　　黄雀癡

　　黄雀癡黄雀癡謂言青鷇是我兒一一口銜食養得成
毛衣到大啁啾解游颺各自東西南北飛薄暮空巢上
羇雌獨自歸鳯凰九雛亦如此慎莫愁思顦顇損容輝

　　白黿渦

　　南山之瀑水兮激石&KR1565;瀑似雷驚人相對兮不聞語聲
翻渦跳沬兮蒼苔濕蘚老且厚春草為之不生獸不敢

驚動鳥不敢飛鳴白黿渦濤戲瀨兮委身以縱横主人
之仁兮不網不釣得遂性以生成

　　五言律詩

　　早朝

　　栁暗百花明春深五鳯城城烏睥睨曉宫井轆轤聲方
朔金門侍班姬玉輦迎仍聞遣方士東海訪蓬瀛

　　從岐王過楊氏别業應教

　　楊子談經處淮王載酒過興闌啼鳥緩坐久落花多逕

轉迴銀燭林開散玉珂嚴城時未啓前路擁笙歌

　　(坐久落花多意景適㑹　王摩詰詩著意著色不入金玉綺羅别是林壑雲霞之氣)

　　同崔員外秋宵寓直

　　建禮髙秋夜承明候曉過九門寒漏徹萬井曙鐘多月
迥藏珠斗雲消出絳河更慙衰朽質南陌共鳴珂

　　(五六句琢)

　　輞川閒居贈裴秀才迪

　　寒山轉蒼翠秋水日潺湲倚杖柴門外臨風聴暮蟬渡

頭餘落日墟里上孤煙復值接輿醉狂歌五栁前

　　(三四意態猶夷五六佳在布景不在屬詞又輞川閒居時倚檐前樹逺看原上村語似遜此)

　　冬晩對雪憶胡居士家

　　寒更傳曉箭清鏡覽衰顔隔牖風驚竹開門雪滿山灑
空深巷静積素廣庭閒借問袁安舍翛然尚閉闗

　　(三四自在)

　　酬比部楊員外暮宿琴臺朝躋書閣率爾見贈
之作


　　舊簡拂塵看鳴琴候月彈桃源迷漢姓松樹有秦官空
谷歸人少青山背日寒羨君棲隠處遙望白雲端
(松樹一作松逕逕字佳樹字嫌於太逼)

　　(三四意境之妙大畧意境既成則神色自傳聲調即不煩而合矣此第一上流)

　　酬張少府

　　晩年唯好静萬事不闗心自顧無長䇿空知返舊林松
風吹解帶山月照彈琴君問窮通理漁歌入浦深

　　送丘為落第歸江東


　　憐君不得意況復栁條春為客黄金盡還家白髮新五
湖三畝宅萬里一歸人知爾不能薦羞稱獻納臣

　　(稍近銷削開中唐之漸)

　　送李判官赴東江

　　聞道皇華使方隨皁盖臣封章通左語冠冕化文身樹
色分揚子潮聲滿富春遥知辨璧吏恩到泣珠人

　　送丘為往唐州

　　宛洛有風塵君行多苦辛四愁連漢水百口寄隨人槐

色隂清晝楊花惹暮春朝端肯相送天子繡衣臣

　　(三四亦削惹字即事生愁是煩寃語)

　　送平澹然判官

　　不識陽闗路新從定逺侯黄雲斷春色畫角起邊愁瀚
海經年到交河出塞流須令外國使知飲月氐頭

　　(三四意象深露自然入妙所以為佳若刻之使深逼之使露則有傷根動窟之病縱有佳句精彩薄
而氣象淺矣　樹之可觀者在花人之可觀者在面詩之可觀者意象之間而已要在精神滿而色
澤生非必求之隠深之内也)


　　送劉司直赴安西

　　絶域陽闗道胡沙與塞塵三春時有鴈萬里少行人苜
蓿隨天馬葡萄逐漢臣當令外國懼不敢覓和親

　　(三四清警自在)

　　送趙都督赴代州得青字

　　天官動将星漢上栁條青萬里鳴刁斗三軍出井陘忘
身辭鳯闕報國取龍庭豈學書生輩牕間老一經

　　送梓州李使君


　　萬壑樹參天千山響杜鵑山中一夜雨樹杪百重泉漢
女輸橦布巴人訟芋田文翁翻教授不敢倚先賢

　　(三四是山中人得景深後語)

　　送楊長史赴果州

　　褒斜不容幰之子去何之鳥道一千里猿聲十二時官
橋祭酒客山木女郎祠别後同明月君應聴子規

　　(三四清絶)

　　送邢桂州


　　鐃吹喧京口風波下洞庭赭圻将赤岸擊汰復揚舲日
落江湖白潮來天地青明珠歸合浦應逐使臣星

　　送崔三往宻州覲省

　　南陌去悠悠東郊不少留同懐扇枕戀獨念倚門愁路
遶天山雪家臨海樹秋魯連功未報且莫蹈滄洲

　　過香積寺

　　不知香積寺數里入雲峯古木無人逕深山何處鐘泉
聲咽危石日色冷青松薄暮空潭曲安禪制毒龍


　　(韵氣冷甚　三四偷律病在不嚴)

　　晩春嚴少尹與諸公見過

　　松菊荒三逕圖書共五車烹葵邀上客看竹到貧家鵲
乳先春草鶯啼過落花自憐黄髮暮一倍惜年華

　　(三四精雅五六語韵恬適)

　　山居秋暝

　　空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留


　　(三四冷然)

　　終南别業

　　中嵗頗好道晩家南山陲興來每獨往勝事空自知行
到水窮處坐看雲起時偶然值林叟談笑無還期

　　(五六神境)

　　韋給事山居

　　幽尋得此地詎有一人曽大壑隨階轉羣山入户登庖
厨出深竹印綬隔垂藤即事辭軒冕誰云病未能


　　(三四景色入手)

　　山居即事

　　寂寞掩柴扉蒼茫對落暉鶴巢松樹遍人訪蓽門稀緑
竹含新粉紅蓮落故衣渡頭煙火起處處采菱歸

　　(三四幽境自成閴然清逺)

　　終南山

　　太乙近天都連山到海隅白雲迴望合青靄入看無分
野中峯變隂晴衆壑殊欲投人處宿隔水問樵夫


　　(隂晴衆壑殊一語蒼然入雅江流天地外山色有無中宋人深賞此二語余謂江流天地外此是漫
語山色有無中此語亦落小乗)

　　春園即事

　　宿雨乗輕屐春寒著敝袍開畦分白水間栁發紅桃草
際成棊局林端舉桔槹還持鹿皮几日暮隠蓬蒿

　　(五六語入繪筆凡隨事可文隨象可畫隨景可賦便是㑹到至處因思隨事可做隨人可處信非至
人不能)

　　觀獵


　　風勁角弓鳴将軍獵渭城草枯鷹眼疾雪盡馬蹄輕忽
過新豐市還歸細栁營迴看射雕處千里暮雲平

　　(㑹境入神老杜謂意愜闗飛動以此　風勁角弓鳴他人得此仗作一聨早朝起句栁暗百花明亦
然長材縮用大家往往有之三四體物㣲妙結語入畫)

　　使至塞上

　　單車欲問邊屬國過居延征蓬出漢塞歸鴈入胡天大
漠孤煙直長河落日圓蕭闗逢候吏都䕶在燕然

　　(五六得景在日圓二字是為不琢而佳得意象故)


　　秋夜獨坐

　　獨坐悲雙鬢空堂欲二更雨中山果落燈下草蟲鳴白
髮終難變黄金不可成欲知除老病唯有學無生

　　(三四輕便)

　　(附歸嵩山作　清川帶長薄車馬去閒閒流水如有意暮禽相與還荒城臨古渡落日滿秋山迢遞嵩髙
下歸來且閉闗)

　　(附輞川閒居　一從歸白社不復到青門時倚檐前樹逺看原上村青菰臨水映白鳥向山翻寂寞於陵
子桔橰方灌園)


　　漢江臨汎

　　楚塞三湘接荆門九派通江流天地外山色有無中郡
邑浮前浦波瀾動逺空襄陽好風日留醉與山翁

　　汎前陂

　　秋空自明迥況復逺人間暢以沙際鶴兼之雲外山澄
波澹将夕清月皓方閒此夜任孤棹夷猶殊未還

　　(此律中變調)

　　遊李山人所居因題屋壁


　　人事皆如夢狂來或自歌問年松樹老有地竹林多藥
倩韓康賣門容尚子過翻嫌枕席上無那白雲何

　　登辨覺寺

　　竹徑從初地蓮峯出化城牕中三楚盡林上九江平軟
草承趺坐長松響梵聲空居法雲外觀世得無生

　　黎拾遺昕裴秀才迪見過秋夜對雨之作

　　促織鳴已急輕衣行向重寒燈坐髙館秋雨聞疎鐘白
法調狂象𤣥言問老龍何人顧蓬徑空愧求羊蹤


　　慕容承擕素饌見過

　　紗帽烏皮几閒居懶賦詩門看五栁識年算六身知靈
夀君王賜彫胡弟子炊空勞酒食饌持底解人頥

　　七言律詩

　　奉和聖製從蓬萊向興慶閣道中留春雨中春
望之作應制

　　渭水自縈秦塞曲黄山舊遶漢宫斜鑾輿迥出仙門栁
閣道迴看上苑花雲裏帝城雙鳯闕雨中春樹萬人家

為乗陽氣行時令不是宸遊翫物華

　　(前四語布景畧盡五六著色㸃染一一俱工　佳在寫題流動分外神色自饒　摩詰七律與杜少
陵争馳杜好虚摹吞吐含情神行象外王用實寫神色㝠㑹意妙言先二者誰可軒輊)

　　大同殿柱産玉芝龍池上有慶雲神光照殿百
官共覩聖恩便賜宴樂敢書即事

　　欲笑周文歌宴鎬遥輕漢武樂横汾豈如玉殿生三秀
詎有銅池出五雲陌上堯樽傾北斗樓前舜樂動南薫
共歡天意同人意萬嵗千秋奉聖君


　　(輕輕排疊得不犯手)

　　敕賜百官櫻桃

　　芙蓉闕下㑹千官紫禁朱櫻出上闌纔是寝園春薦後
非闗御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒

　　(中聨寫得宛至)

　　和賈舍人早朝大明宫之作

　　絳幘雞人報曉籌尚衣方進翠雲裘九天閶闔開宫殿

萬國衣冠拜冕旒日色纔臨仙掌動香煙欲傍衮龍浮
朝罷須裁五色詔珮聲歸到鳯池頭

　　(三四冠冕)

　　和太常韋主簿五郎温湯寓目之作

　　漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎迴
聞道甘泉能獻賦懸知獨有子雲才

　　(前四語極宫殿羽儀之盛隠帶諷情五六景色妙入繪筆)


　　酬郭給事

　　洞門髙閣靄餘輝桃李隂隂栁絮飛禁裏疎鐘官舍晩
省中啼鳥吏人稀晨揺玉珮趨金殿夕奉天書拜瑣闈
强欲從君無那老将因卧病解朝衣

　　(三四不妨清老)

　　出塞作

　　居延城外獵天驕白草連山野火燒暮雲空磧時驅馬
秋日平原好射鵰䕶羌校尉朝乗障破虜将軍夜渡遼

玉靶角弓珠勒馬漢家将賜霍嫖姚

　　(三四妙得景色極其雄渾而不見雄渾之迹詩至雄渾而不肥清瘦而不削斯為至矣　詩以自然
合道為宗聲色不動為美此道始自三百非剏説也詩即人之言也言必字字而雕之句句而繪之
即聞者駭矣七言之佳者始自燕歌行其後張正見有流螢映月明空帳衰栁隨風入斷機江總有
風髙暗緑凋殘栁雨駛芳紅濕晩芙隋煬帝有緑潭桂楫浮青雀果下金鞍躍紫騮入唐杜審言有
梅花落處疑殘雪栁葉開時任好風沈佺期有九月寒砧催落木十年征戍憶遼陽蘇頲有雲山一
一看皆好竹石蕭蕭畫不成王維有暮雲空磧時驅馬秋日平原好射雕皆標格渾成意象圓美恐
杜少陵不得擅美於唐也)


　　送楊少府貶郴州

　　明到衡山與洞庭若為秋月聴猿聲愁看北渚三湘逺
惡説南風五兩輕青草瘴時過夏口白頭浪裏出湓城
長沙不久留才子賈誼何須弔屈平

　　(五六語非漫下正是别情種處氣自項聨貫下與黄河磧裏沙為岸白馬津邊栁向城者自别)

　　過乗如禪師蕭居士嵩丘蘭若

　　無著天親弟與兄嵩丘蘭若一峯晴食隨鳴磬巢烏下
行踏空林落葉聲迸水定侵香案濕雨花應共石牀平

深洞長松何所有儼然天竺古先生

　　(三四清真絶去色相)

　　春日與裴迪過新昌里訪吕逸人不遇

　　桃源一向絶風塵栁市南頭訪隠淪到門不敢題凡鳥
看竹何須問主人城上青山如屋裏東家流水入西鄰
閉戶著書多嵗月種松皆作老龍鱗

　　(看竹何須問主人翛然雅意五六全入畫意正是於不遇時徘徊瞻顧景象)

　　酌酒與裴迪


　　酌酒與君君自寛人情翻覆似波瀾白首相知猶按劒
朱門先達笑彈冠草色全經細雨濕花枝欲動春風寒
世事浮雲何足問不如髙卧且加餐

　　(五六清健氣格不衰王元美以髙岑同論非也王俱當行本色髙岑借景生情相去甚逺後人因絶
愛少陵遂至忽視摩詰耳)

　　積雨輞川莊作

　　積雨空林煙火遲蒸藜炊黍餉東菑漠漠水田飛白鷺
隂隂夏木囀黄鸝山中習静觀朝槿松下清齋折露葵

野老與人爭席罷海鷗何事更相疑

　　(語氣殊静)

　　(附重酬范郎中　何幸含香奉至尊多慙未報主人恩草木盡能酬雨露榮枯安敢問乾坤僊郎有意憐
同舍丞相無私斷掃門揚子解嘲徒自遣馮唐已老復何論)

　　(附早秋山中作　無才不敢累明時思向東谿守故籬豈厭尚平婚嫁早却嫌陶令去官遲草間蛩響臨
秋急山裏蟬聲薄暮悲寂寞柴門人不到空林獨與白雲期)

　　五言排律

　　奉和聖製暮春送朝集使歸郡應制


　　萬國仰宗周衣冠拜冕旒玉乗迎大客金節送諸侯祖
席傾三省褰帷向九州楊花飛上路槐色䕃通溝來預
鈞天樂歸分漢主憂宸章類河漢垂象滿中州

　　春日直門下省早朝

　　騎省直明光雞鳴謁建章遥聞侍中珮闇識令君香玉
漏隨銅史天書拜夕郎旌旗映閶闔歌吹滿昭陽官舍
梅初紫宫門栁欲黄願将遲日意同與聖恩長

　　送秘書晁監還日本國(并序)


　　舜覲羣后有苖不格禹㑹諸侯防風後至動干戚之
舞興斧鉞之誅乃貢九牧之金始頒五瑞之玉我開
元天地大寳聖文神武應道皇帝大道之行先天布
化乾元廣運涵育無垠若華為東道之標戴勝為西
門之候豈甘心於笻杖非徴貢於包茅亦由呼邪來
朝舍於蒲萄之館卑彌遣使報以蛟龍之錦犧牲玉
帛以将厚意服食器用不寳逺物百神受職五老告
期況乎戴髮含齒得不稽顙屈膝海東國日本為大

服聖人之訓有君子之風正朔本乎夏時衣裳同乎
漢制歴嵗方達繼舊好於行人滔天無涯貢方物於
天子同儀加等位在王侯之先掌次改觀不居蠻夷
之邸我無爾詐爾無我虞彼以好來廢闗弛禁上敷
文教虚至實歸故人民雜居往來如市晁司馬結髪
遊聖負笈辭親問禮於老𣆀學詩於子夏魯借車馬
孔丘遂適於宗周鄭獻縞衣季札始通於上國名成
太學官至客卿必齊之姜不歸娶於髙國在楚猶晉

亦何獨於由余遊宦三年願以君羹遺母不居一國
欲其晝錦還鄉荘舄既顯而思歸闗羽報恩而終去
於是稽首北闕裹足東轅篋命賜之衣懐敬問之詔
金簡玉字傅道經於絶域之人方鼎彛樽致分器於
異姓之國琅琊臺上迴望龍門碣石館前夐然鳥逝
鯨魚噴浪則萬里倒迴鷁首乗雲則八風卻走扶桑
若齊鬱島如萍沃白日而簸三山浮蒼天而吞九域
黄雀之風動地黒蜃之氣成雲淼不知其所之何相

思之可寄嘻去帝鄉之故舊謁本朝之君臣詠七子
之詩佩兩國之印恢我王度諭彼蕃臣三寸猶在樂
毅辭燕而未老十年在外信陵歸魏而逾尊子其行
乎余贈言者

　　積水不可極安知滄海東九州何處逺萬里若乗空向
國唯看日歸帆但信風鰲身映天黒魚眼射波紅鄉樹
扶桑外主人孤島中别離方異域音信若為通(姚合極𤣥集以
此篇壓巻)


　　(此詩祗語語的當謂之壓巻非也)

　　五言絶句

　　班媫好

　　玉牕螢影度金殿人聲絶秋夜守羅帷孤燈耿不滅

　　恠來妝閣閉朝下不相迎總向春園裏花間笑語聲

　　孟城坳

　　新家孟城口古木餘衰栁來者復為誰空悲昔人有

　　(倒折簡而深)


　　文杏館

　　文杏裁為梁香茅結為宇不知棟裏雲去作人間雨

　　(境妙)

　　鹿柴(柴土邁切按韻㑹云山居以木柵作砦或作柴)

　　空山不見人但聞人語響返景入深林復照青苔上

　　(古而幽)

　　臨湖亭

　　輕舸迎上客悠悠湖上來當軒對樽酒四面芙蓉開


　　(末句景好)

　　欒家瀨

　　颯颯秋雨中淺淺石溜瀉跳波自相濺白鷺驚復下

　　(古趣)

　　白石灘

　　清淺白石灘緑蒲向堪把家住水東西浣紗明月下

　　竹里館

　　獨坐幽篁裏彈琴復長嘯深林人不知明月來相照


　　辛夷塢

　　木末芙蓉花山中發紅萼澗戶寂無人紛紛開且落

　　鸕鷀堰

　　乍向紅蓮沒復出清蒲颺獨立何䙰褷銜魚古查上

　　臨髙臺送黎拾遺

　　相送臨髙臺川原杳何極日暮飛鳥還行人去不息

　　雜詩

　　家住孟津河門對孟津口常有江南船寄書家中否


　　君自故鄉來應知故鄉事來日綺牕前寒梅著花未

　　巳見寒梅發復聞啼鳥聲愁心視春草畏向堦前生

　　崔興宗寫真詠

　　畫君年少時如今君巳老今時新識人知君舊時好

　　(雋)

　　六言絶句

　　田園樂

　　萋萋春草秋緑落落長松夏寒牛羊自歸村巷童稚不

識衣冠

　　桃紅復含宿雨栁緑更帶朝煙花落家僮未掃鶯啼山
客猶眠

　　七言絶句

　　少年行

　　新豐美酒斗十千咸陽遊俠多少年相逢意氣為君飲
繫馬髙樓垂栁邊

　　(末句意氣)


　　送元二使安西

　　渭城朝雨裛輕塵客舍青青栁色新勸君更盡一杯酒
西出陽闗無故人

　　(語老情深遂為千古絶調如岑參送殷寅清淮無底緑江深宿處津亭楓樹林駟馬欲辭丞相府一
樽須盡故人心同此一意相去逺矣故詩以老鍊為佳)

　　齊州送祖二

　　送君南浦淚如絲君向東州使我悲為報故人顦顇盡
如今不似洛陽時


　　(淒婉劉夢得同調)

　　送韋評事

　　欲逐将軍取右賢沙場走馬向居延遥知漢使蕭闗外
愁見孤城落日邊

　　(意外含情)

　　與盧員外象過崔處士興宗林亭

　　緑樹重隂盖四鄰青苔日厚自無塵科頭箕踞長松下
白眼看他世上人


　　寒食汜上作

　　廣武城邊逢暮春汶陽歸客淚沾巾落花寂寂啼山鳥
楊栁青青渡水人

　　戲題輞川别業

　　栁條拂地不須折松樹披雲從更長藤花欲暗藏猱子
柏葉初齊養麝香

　　(幽景)

　　菩提寺禁裴迪來相看説逆賊等凝碧池上作

音樂供奉人等舉聲便一時淚下私成口號
誦示裴迪

　　(紀事云禄山大㑹凝碧池梨園子弟欷歔泣下樂工雷海青擲樂器西向大慟賊支解於試馬殿維
時拘於菩提寺有詩云云後聞行在賊平皆下獄獨維得免)

　　萬户傷心生野煙百官何日更朝天秋槐葉落空宫裏
凝碧池頭奏管絃

　　(景中情)

　　(附歎白髮　宿昔朱顔成暮齒須臾白髪變垂髫一生㡬許傷心事不向空門何處銷　意非似摩詰語)









　　唐詩鏡巻十

