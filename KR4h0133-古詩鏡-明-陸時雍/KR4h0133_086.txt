







　　欽定四庫全書

　　唐詩鏡卷五十

　　明　陸時雍　編

　　晚唐第二

　　杜牧(字牧之京兆人善屬文太和二年舉進士復舉賢良方正拜殿中侍御史遷中書舍人剛直有竒節
不為齪齪小謹敢論列大事時無有援者卒年五十初牧夢人告曰爾應名畢復夢書皎皎白駒字俄而
炊甑裂牧曰不祥乃自為墓誌悉取所為文章焚之有樊川集二十巻牧於詩情致豪邁人號為小杜云)

　　五言古詩


　　題安州浮雲寺樓寄湖州張郎中

　　去夏踈雨餘同倚朱欄語當時樓下水今日到何處恨
如春草多事與孤鴻去楚岸柳何窮别愁紛若絮

　　五言律詩

　　東都送鄭處誨校書歸上都

　　悠悠渠水清雨霽洛陽城槿墮初開艶蟬聞第一聲故
人容易去白髪等閒生此别無多語期君晦盛名

　　(四語淺趣)


　　(附題新竹　聲破寒窻夢句佳)

　　七言律詩

　　懐鍾陵舊遊

　　十頃平湖堤栁合岸秋蘭芷緑纎纎一聲明月采蓮女
四面朱樓卷畫簾白鷺煙分光的的微漣風定翠&KR0008;&KR0008;
(徒兼切)斜暉更落西山影千步虹橋氣象兼

　　(語氣錚錚叠字三見)

　　初春雨中舟次和州横江裴使君見迎李趙二

秀才同來因書四韻兼寄江南許渾先輩

　　芳草渡頭微雨時萬株楊栁拂波垂蒲根水暖鴈初浴
梅徑香寒蜂未知辭客倚風吟暗淡使君迴馬濕旌旗
江南仲蔚多情調悵望春隂㡬首詩

　　同趙二十二訪張明府郊居聨句

　　陶潜官罷酒缾空門掩楊花一夜風(牧)古調詩吟山色
裏無絃琴在月明中(嘏)逺簷高樹宜幽鳥出岫孤雲逐
晩虹(牧)别後東籬數枝菊不知閒醉與誰同(嘏)


　　(附九日齊山登高　江涵秋影鴈初飛與客提壺上翠微塵世難逢開口笑菊花須挿滿頭歸但將酩酊
酬佳節不用登臨恨落暉古往今來只如此牛山何必淚霑衣)

　　(附早鴈仙掌月明孤影過長門燈暗數聲來)

　　七言絶句

　　題華清宫

　　長安廻望繡成堆山頂千門次第開一騎紅塵妃子笑
無人知是荔枝來

　　(似記事語)


　　遊池州林泉寺金碧洞

　　袖拂霜林下石稜潺湲聲㫁滿溪氷携茶臘月遊金碧
合有文章病茂陵

　　(冷然清趣)

　　柳

　　數樹新開翠影齊倚風情態被春迷依依故國樊川恨
半掩村橋半拂溪

　　(愁緒漫爛)


　　赤壁

　　折㦸沈沙鐵未銷自將磨洗認前朝東風不與周郎便
銅雀春深鎖二喬

　　(第二語滯色未句響調)

　　泊秦淮

　　烟籠寒水月籠沙夜泊秦淮近酒家商女不知亡國恨
隔江猶唱後庭花

　　寄揚州韓綽判官


　　青山隠隠水遥遥秋盡江南草木凋二十四橋明月夜
玉人何處敎吹簫

　　斑竹筒簟

　　血染斑斑成錦紋昔年遺恨至今存分明知是湘妃泣
何忍將身卧淚㾗

　　和嚴惲秀才落花

　　共惜流年留不得且環流水醉流杯無情紅艶年年盛
不恨凋零却恨開


　　(末語鍾情之甚)

　　倡樓戲贈

　　細栁橋邉深半春纈衣簾裏動香塵無端有寄閒消息
背挿金釵笑向人

　　秋夕

　　銀燭秋光冷畫屏輕羅小扇撲流螢天階夜色凉如水
坐㸔牽牛織女星

　　(冷然情致坐㸔不若卧㸔佳)


　　宫詞

　　監宫引出暫開門随例趨朝不是恩銀鑰却收金鎖合
月明花落又黄昏

　　遣懐

　　落魄江南載酒行楚腰腸㫁掌中輕十年一覺揚州夢
占得青樓薄倖名

　　(情至語自耿耿)

　　歎花


　　自恨尋芳到已遲往年曽見未開時如今風擺花狼籍
緑葉成隂子滿枝

　　山行

　　逺上寒山石徑斜白雲深處有人家停車坐愛楓林晚
霜葉紅於二月花

　　(俏句)

　　聞角

　　曉樓烟檻出雲霄景下林塘已寂寥城角為秋悲更逺

護霜雲破海天遥

　　(逺澹)

　　華清宫

　　零葉飜紅萬樹霜玉蓮開蘃暖泉香行雲不下朝元閣
一曲淋鈴淚數行

　　(行雲二字取高唐賦末正不必切語自堪詠)

　　客有卜居不遂薄游汧隴因題

　　海燕西飛白日斜天門遥望五陵家樓臺深瑣無人到

落盡東風第一花

　　許秀才至辱李蘄州絶句問㫁酒之情因寄

　　有客南來話所思故人遥枉醉中詩暫因微疾須防酒
不是歡情减舊時

　　登澧州驛樓寄京兆韋尹(尹曽典此郡)

　　一話涔陽舊使君郡人迴首望青雲政聲長與江聲在
自到津樓日夜聞

　　(杜牧七言絶句婉轉多情韻亦不乏此自劉夢得以後一人)


　　(附送隠者一絶　無媒徑路草蕭蕭自古雲林逺市朝公道世間唯白髪貴人頭上不曽饒
附贈别　多情却似總無情唯覺罇前笑不成蠟蠋有心還惜别替人垂淚到天明)

　　許渾(字仲晦丹陽人太和六年進士為太平縣令後辟監察御史歴睦郢二州刺史有丁卯集二卷行于世)

　　五言律詩

　　早秋

　　遥夜泛清瑟西風生翠蘿殘螢委玉露早鴈拂金河高
樹曉還宻逺山晴更多淮南一葉下自覺老烟波

　　與裴秀才自越西歸阻凍登丘山寺


　　春草越呉間心期旦夕還酒鄉逢客病詩境遇僧閒倚
棹氷生浦登樓雪滿山東風不可待歸鬢坐來斑

　　(六語景趣)

　　與侯春時同年南池夜話

　　蘆葦暮修修谿禽上釣舟露凉花斂夕風静竹含秋素
志應難契清言豈易求相歡一瓢酒明日醉西樓

　　(三四清索韻饒)

　　再寄殷堯藩秀才


　　直道知難用經年向水濵宅従栽竹貴家為買書貧就
學多新客登朝盡故人蓬萊自有路莫羨武陵春

　　(語雖淺淺却有天致)

　　(附秋日赴闕題潼闗驛樓　紅葉晩蕭蕭長亭酒一瓢殘雲歸太華踈雨過中條樹色随闗迥河聲入海
遥帝鄉明日到猶自夢漁樵附寄契盈上人鴈來秋水濶鴉盡夕陽沈寄題商洛王隠居草閣平春水柴
門掩夕陽送南陵李少府劍在心猶壮書窮鬢已斑語雖淺近致各自成)

　　七言律詩

　　凌歊臺(當塗縣西宋高祖築今太平州)


　　宋祖凌歊樂未回三千歌舞宿層臺湘潭雲盡暮山出
巴蜀雪消春水來行殿有基荒薺合寝園無主野棠開
百年便作萬年計嵒畔古碑空綠苔

　　咸陽城東樓

　　一上高城萬里愁蒹葭楊栁似汀洲溪雲初起日沈閣
山雨欲來風滿樓鳥下綠蕪秦苑夕蟬鳴黄葉漢宫秋
行人莫問當年事故國東來渭水流

　　(凌歊臺咸陽東樓三四俱作仄調以取輕俊此其病與盛唐人好雄渾同雄渾則氣易不清輕俊則

格多不正詩家要道雅歸中正)

　　宿望亭館寄蘇州一二同志

　　候館人稀夜自長姑蘇城逺樹蒼蒼江湖水落高樓迥
河漢秋歸廣簟凉月轉碧梧移鵲影露低紅葉濕螢光
西園詩侣應多思莫醉笙歌掩畫堂

　　與張道士同訪李隠君不遇

　　千巖萬壑獨携琴知在陵陽不可尋去轍已平秋草遍
空齋長掩暮雲深霜寒橡栗留山䑕月冷菰蒲散水禽

唯有西隣張仲蔚坐來同愴别離心

　　(五六實景語氣亦秀)

　　(附題舒女廟　山樂來迎去不言廟前高栁水禽喧綺羅無色雨侵帳珠翠有聲風繞幡粧鏡尚疑山月
滿寝屏猶認野花繁孤舟夢㫁行雲散何限離心寄曉猿　五六晩甚)

　　(附驪山　聞説先王醉碧桃日華浮動鬰金袍風随玉輦笙歌迥雲捲珠簾劍佩高鳳駕北歸山寂寂龍
旟西幸水滔滔蛾眉沒後巡遊少瓦落宫墻見野蒿)

　　(附滄浪峽一聲溪鳥暗雲散萬片野花流水香陪尚書崔公宴海榴堂風傳鼓角霜侵㦸雲捲旌旗月上
樓謝病東歸春耕旋搆金門客夜學兼修玉府書郊居風吹藥蔓迷樵徑雨暗蘆花失釣船卧病病中送

客難為别夢裏還家不當歸其中儘有好句第初唐七律風味最饒盛唐性情間出中晩専求聲句故不
及也)

　　七言絶句

　　緱山廟

　　王子求仙月滿臺玉笙清轉鶴徘徊曲終飛去不知處
山下碧桃春自開

　　秋日

　　琪樹西風華簟秋楚雲湘月憶同遊高歌一曲掩明鏡

昨日少年今白頭

　　雍陶(字國鈞成都人太和八年進士大中間自國子毛詩博士出為簡州刺史詩十卷)

　　七言絶句

　　天津橋春望

　　津橋春水浸紅霞烟柳風絲拂岸斜翠輦不來金殿閣
宫鶯銜出上陽花

　　和孫明府懐舊山

　　五栁先生本在山偶然為客落人間秋來見月多歸思

自起開籠放白鷴

　　城西訪友人

　　灃水橋邊小路斜日高猶未到君家村原門巷多相似
處處春風枳殻花

　　(風味自佳)

　　魏扶

　　七言絶句

　　大中初知禮闈入貢院因題此詩


　　梧桐葉落滿庭隂鎖閉朱門試院深曽是當年辛苦地
不將今日負前心

　　(言可翼世)

　　劉得仁(貴王之子自開成至大中三朝昆弟俱顯得仁苦於詩出入舉場三十年卒無成詩一巻)

　　七言絶句

　　悲老宫人

　　白髪宫娃不解悲滿頭猶自挿花枝曽緣玉貌君王寵
准擬人㸔似舊時


　　(自寵復自憐)

　　(附姚鵠玉真觀㝷趙尊師不遇　羽客朝元晝掩扉林中一徑雪中微松隂遶院鶴相對山色滿樓人未
歸盡日獨思風馭返寥天㡬望野雲飛凭高目㫁無消息自醉自吟愁落暉)

　　馬戴(字虞臣㑹昌中為太學博士宣宗大中初為李司空幕下書記以正言斥貶為龍陽尉詩一巻)

　　五言律詩

　　山行偶作

　　緣危路忽窮投宿值樵翁鳥下山含暝蟬鳴露滴空石
門斜月入雲竇暗泉通寂寞生幽思心疑舊隠同


　　送栁秀才往連州㸔弟

　　離人非逆旅有弟謫連州楚雨霑猿暮湘雲拂鴈秋兼
葭行廣澤星月棹寒流何處江闗鏁風濤阻客愁

　　(琢鍊)

　　江行留别

　　呉楚半秋色渡江逢葦花雲侵帆影盡風逼鴈行斜返
照開嵐翠寒潮蕩浦沙余將何所往海嶠擬營家

　　(響句)


　　早發故園

　　語别在中夜登車離故鄉曙鐘寒出寺殘月迥凝霜風
栁條多折沙雲氣盡黄行逢海西鴈零落不成行

　　(四語鍊)

　　送僧歸金山寺

　　金陵山色裏蟬急向秋分迥寺横洲島歸僧渡水雲夕
陽依岸盡清磬隔潮聞遥想禪林下鑪香帶月焚

　　送人遊蜀


　　别離楊栁陌迢遞蜀門行若聴清猿後應多白髪生虹
蜺侵棧道風雨雜江聲過盡愁人處烟花是錦城

　　(結語足慰)

　　同荘秀才宿鎮星觀

　　的的星河落霑苔復洒松濕光微泛草石翠澹揺峰野
觀雲和月秋城漏間鐘知君親此境九陌少相逄

　　(附鮑防員外見尋因書情呈贈　少小為儒不自强如今懶復見侯王擥鏡已知身漸老買山將作計偏
長荒凉鳥獸同三徑撩亂琴書共一牀猶有郎官來問疾時人莫道我佯狂)


　　五言徘律

　　送顧少府之永康

　　婺女星邊去春生即有花寒闗雲復雪古渡草連沙宿
次呉江晩行侵日徼斜官傳梅福政縣顧赤松家燒起
明山翠潮迴動海霞清高宜閱此莫歎近天涯

　　送和北虜使

　　路始隂山北迢迢雨雪天長城人過少砂磧馬難前日
入流沙際隂生瀚海邊刀鐶向月動旌纛冒霜懸逐獸

孤圍合交兵一箭傳穹廬移冒頓烽火絶祁連漢將行
持節胡兒坐控弦明妃的迴面南送使君旋

　　送册東夷王使

　　越海傳金册華夷禮命行片㠶秋色動萬里信潮生日
映孤舟出沙連絶島明翳空翻大鳥飛雪灑長鯨舊鬢
迴應改遐荒夢易驚何當理風楫天外問來程

　　送僧歸閩中舊寺

　　寺隔海山遥帆前落葉飄斷猨通楚塞驚鷺出蘭橈星

月禪波島烟蘿度石橋鐘聲催野飯秋色落寒潮舊社
人多老閒房樹半凋空林容病士嵗晩待相招

　　七言絶句

　　出塞詞

　　金帶連環束戰袍馬頭衝雪度臨洮巻旂夜刼單于帳
亂斫胡兒缺寳刀

　　趙嘏(字承袩山陽人㑹昌三年進士大中間仕至渭南尉冇渭南集三巻又編年詩二巻並傳)

　　七言律詩


　　長安秋望

　　雲物凄凉拂曙流漢家宫闕動高秋殘星㡬㸃鴈横塞
長笛一聲人倚樓紫艶半開籬菊静紅衣落盡渚蓮愁
鱸魚正美不歸去空戴南冠學楚囚

　　(三四景色歴寂意象白成)

　　長安月與友人語故山

　　宅邉秋水浸苔磯日日持竿去不歸揚栁風多潮未落
蒹葭霜落鴈初飛重嘶匹馬吟紅葉却聴疎鐘憶翠微

今夜秦闗滿城月故人相見一沾衣

　　七言絶句

　　東亭栁

　　拂水斜烟一萬條㡬随春色醉河橋不知别後誰攀折
猶自風流勝舞腰

　　薛能(字大拙汾州人㑹昌三年進士累官都官刑部員外郎後為京兆尹徙徐州節度使移鎮武昌為賊
所殺集十巻)

　　七言絶句


　　中秋旅舍書懐

　　雲巻庭虚月逗空一方秋草盡鳴蟲是時兄弟正南北
黄葉滿階來去風

　　銅雀臺

　　魏帝當時銅雀臺黄花深映棘叢開人生富貴須迴首
此地豈無歌舞來

　　(語落題外)

　　李中


　　五言律詩

　　泉

　　潺潺青嶂底來處一何長漱石苔痕滑侵松鶴夢凉泛
花穿竹塢㵼月下蓮塘想得歸何處天涯助𣺌茫

　　(三四免俗如春日野望煖風醫病草甘雨洗荒村句雖琢雅趣似少竹窻秋睡美荻浦夜漁寒上句
佳)

　　七言律詩

　　送姚端秀才遊毘陵


　　毘陵嘉景太湖邊才子經遊稱少年風弄青帘沽酒市
月明紅袖採蓮船若耶罨畫應相似(若耶溪名在毘陵)越岫呉
峰盡接連此去高吟須早返廣寒丹桂莫遷延

　　(三四風味絶勝)

　　(附留題胡參卿秀才幽居　竹蔭庭除蘚色濃道心安逸寂寥中扣門時有栖禪客漉酒多招採藥翁江
近好聴菱芡雨徑香偏愛蕙蘭風我慙名宦猶拘束脱屣心情未得同)

　　七言絶句

　　春閨辭


　　塵昏菱鑑懶修容雙臉桃花落盡紅玉色夢歸殘燭在
曉鶯窻外囀梧桐

　　思胊陽春遊感舊寄柴司徒

　　南陌風和舞蝶狂惜春公子戀斜陽高歌飲罷將迴轡
衣上花兼百草香

　　(末語風味)

　　孟遲(字升之平昌人㑹昌及第詩一巻)

　　七言絶句


　　長信宫

　　君恩已盡欲何歸猶有殘香在舞衣自恨身輕不如燕
春來還繞御簾飛

　　閨情

　　山上有山歸不得湘江暮雨鷓鴣飛蘼蕪亦是王孫草
莫遣春香送客衣

　　項斯(字子遷江東人㑹昌三年及第授丹徒縣尉卒於任所斯於寳厯開成之際聲價特甚為張水部所
知集一巻傳尚書楊敬之雅愛其詩所至稱之)


　　五言律詩

　　和李中丞醉中期王徴君月夜同遊滻水舊居

　　醉後情俱逺難忘素滻間照花深處月當户舊時山事
想同清話歡期一破顔風流還愛竹此夜尚思閒

　　(三四澹語佳)

　　(附宿胡氏溪亭客來因月宿林勢向山移語有微致)

　　李鄴

　　七言律詩


　　碧潯宴上有懐知已

　　荻花蘆葉滿溪流一簇笙歌在水樓金管曲長人盡醉
玉簪恩重獨生愁女蘿力弱難逢地桐樹心孤易感秋
莫怪當歡却惆悵全家欲上五湖舟

　　陳陶(字嵩伯番陽人武宣間自稱三教布衣好遊學善天文長於雅頌有文録十巻傳麗情集云嚴宇牧
豫章陳陶隠西山操行清潔宇欲撓之遣小妓蓮花往侍焉陶殊不采妓乃獻詩求去云蓮花為號玉為
腮珍重尚書遣妾來處士不生巫峽夢虚勞神女下陽臺後人移其事為陳圖南非也)

　　七言絶句


　　隴西行

　　誓掃匈奴不顧身五千貂錦喪胡塵可憐無定河邊骨
猶是深閨夢裏人

　　(此詩不減盛唐第格力稍下耳)




　　唐詩鏡巻五十

