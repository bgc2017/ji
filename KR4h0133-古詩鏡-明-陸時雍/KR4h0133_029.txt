







　　欽定四庫全書

　　古詩鏡巻二十九

　　明　陸時雍　編

　　隋

　　焬帝(諱廣隋文帝第二子開皇元年立為晉王後以隂謀廢奪太子勇得立為太子又五年弑父自立在
位十二年荒淫暴虐下不堪命為宇文化及所弑隋書文苑傳叙曰焬帝初習藝文有非輕側之論暨
乎即位一變其體與越公書建東都詔冬至受朝詩及擬飲馬長城窟並存雅體歸扵典制雖意在驕淫
而詞無浮蕩故當時綴文之士遂得依而取正焉所謂能言者未必能行葢亦君子不以人廢言也

禮失則求之野詩失則反之素隋焬帝一洗頺風力標本素古道扵此復存)

　　樂府

　　飲馬長城窟行示從征羣臣

　　肅肅秋風起悠悠行萬里萬里何所行横漠築長城豈
台小子智先聖之所營樹茲萬世䇿安此億兆生詎敢
憚焦思高枕扵上京北河秉武節千里捲戎旌山川互
出没原野窮超忽摐金止行陣鳴鼔興士卒千乘萬騎
動飲馬長城窟秋昏塞外雲霧暗闗山月縁巖驛馬上

乘空烽火發借問長城候單于入朝謁濁氣靜天山晨
光照高闕釋兵仍振旅要荒事方舉飲至告言旋功歸
清廟前

　　(風格整峙)

　　詩

　　捨舟登陸示慧日道場玉清𤣥壇徳衆一首

　　天浄宿雲捲日舉長川旦䬃洒林花落逶迤風栁散孤
鶴近追羣啼鶯逺相喚蓮舟水處盡畫輪途始半江滻

各自遙東西並興嘆已熏禪慧力復藉金丹捍有異三
川遊曾非四門觀扵焉履妙道超然登彼岸

　　晩春

　　洛陽春稍晩四望滿春暉楊葉行将暗桃花落未稀窺
簷燕爭入穿林鳥亂飛唯當闗塞者溽露方霑衣

　　悲秋

　　故年秋始去今年秋復來露濃山氣冷風急蟬聲哀鳥
擊初移樹魚寒欲隠苔斷霧時通日殘雲尚作雷


　　(鳥擊初移樹魚寒欲隠苔氣格跨淩後世唐人擬之不得冬夜月影含氷凍風聲淒夜寒亦自清標
直上)

　　樂府

　　江都宮樂歌

　　揚州舊處可淹留臺榭高明復好遊風亭芳樹迎早夏
長臯麥隴送餘秋淥潭桂檝浮青雀果下金鞍躍紫騮
綠觴素蟻流霞飲長袖清歌樂戲州(選詩拾遺云據此詩隋時七言律體
已具不始扵唐也)


　　東宮春

　　洛陽城邊朝日暉天淵池前春燕歸含露桃花開未飛
臨風楊栁自依依小苑花紅洛水綠清歌宛轉繁絃促
長袖逶迤動珠玉千年萬嵗陽春曲

　　江都夏

　　黄梅雨細麥風輕楓樹蕭蕭江水平飛樓綺觀軒若驚
花簟羅幃當夜清菱潭落日雙鳬舫綠水紅粧兩搖漾
還似扶桑碧海上誰肯空歌採蓮唱


　　(黄梅雨細麥風輕楓樹蕭蕭江水平飛樓綺觀軒若驚花簟羅幃當夜清似氷玉人語)

　　春江花月夜

　　(晉書樂志曰春江花月夜玉樹後庭花並陳後主所作後主常與宮中女學士及朝臣相和為詩太
常令何胥又善扵歌詠採其尤艶麗者以為此曲)

　　暮江平不動春花滿正開流波将月去潮水共星來

　　詩

　　賜守宮女

　　(隋遺録曰大業十二年帝将幸江都東都宮女半不隨駕泣留帝言遼東小國不足以煩大駕願擇

将征之帝意不囘因戲飛白題二十字賜守宮女云)

　　我夢江都好征遼亦偶然但存顔色在離别只經年

　　憶韓俊娥二首(拾遺作題迷樓東柱)

　　(帝在廣陵侍兒韓俊娥尤得帝意蕭妃誣罪去之帝不能止暇日登迷樓憶之題東南二柱)

　　黯黯愁侵骨綿綿病欲成須知潘岳髩强半為多情

　　不信長相憶絲從髩裏生閒來倚樓上相望㡬含情

　　(附歩虛詞　總轡行無極相推淩太虛翠霞承鳯輦碧霧翼龍輿輕舉金臺上高會玉林墟朝遊度□海
夕宴下方諸　附嘲羅羅帝常醉遊諸宮偶戲宮婢羅羅者羅羅畏

蕭妃不敢迎帝帝乃嘲之曰　箇人無頼是横波黛染隆□簇小蛾幸好留儂伴成夢不留儂住意如何
此宛是唐七絶)

　　姚察(吳興人初為南海王國常侍兼尚書駕部郎陳永定中累官至吏部尚書陳亡入隋大為文帝所重
終扵東都察至孝有人倫鑒識専志著書白首不倦文帝嘗謂侍臣曰平陳之後唯得此一人)

　　詩

　　遊明慶寺悵然懐古

　　(廣𢎞明集云陳姚察遇見蕭祭酒書明慶寺禪房詩覽之愴然憶此寺仍用蕭韻述懐)

　　地靈居五浄山幽寂四禪月宮臨鏡石花讚繞峰蓮霞

暉間旛影雲氣合爐煙迥松高偃葢水瀑細分泉含風
萬籟響裛露百花鮮宿昔尋真趣結友亟留連山庭出
靃靡澗沚濯潺湲因斯事熏習便得息攀緣何言遂雲
雨懐此悵悠然徒有南登望會逐東流旋

　　楊素(字處道𢎞農華隂人仕周武帝以平齊加上開府封成安縣公隋高祖為丞相素深自結納受禪後
加上柱國進封越國公累官右僕射掌朝政晉王廣之弑立素之謀也大業初遷尚書令拜太師改封楚
公卒)

　　詩


　　山齋獨坐贈薛内史

　　居山四望阻風雲竟朝夕深溪横古樹空巖臥幽石日
出逺岫明鳥散空林寂蘭庭動幽氣竹室生虛白落花
入户飛細草當堦積桂酒徒盈樽故人不在席日暮山
之幽臨風望羽客

　　(素影清芬亭亭獨舉)

　　盧思道(字子行范陽人聰爽俊辯才學兼著齊天保中解褐直中書省待詔文林館周武帝平齊授儀
同三司隋高祖為丞相遷武陽太守開皇間為散騎侍郎)


　　樂府

　　採蓮曲

　　曲浦戲妖姬輕盈不自持擎荷愛圓水折藕弄長絲珮
動裙風入妝銷粉汗滋菱歌惜不唱須待暝歸時

　　(結語含情)

　　詩

　　遊梁城

　　揚鑣歴汴浦廻扈入梁墟漢藩文雅地清塵曖有餘賔

遊多任俠臺苑盛簪裾歎息徐公劒悲涼鄒子書亭臯
落照盡原野沍寒初鳥散空城夕煙銷古樹疎東越嚴
子陵西蜀馬相如修名竊所慕長謠獨課虛

　　(鳥散空城夕煙銷古樹疎幽姿芳韻)

　　上已褉飲

　　山泉好風日城市厭囂塵聊持一樽酒共尋千里春餘
光下幽桂夕吹舞青蘋何言出闗後重有入林人

　　(餘光下幽桂夕吹舞青蘋清襟溢出)


　　櫂歌行

　　秋江見底清越女復傾城方舟共採摘最得可憐名落
花流寳珥微吹動香纓帶垂連理濕櫂舉木蘭輕順風
傳細語因波寄逺情誰能結錦纜薄暮隠長汀

　　(結語芳氣)

　　樂府

　　從軍行

　　朔方烽火照甘泉長安飛将出祁連犀渠玉劒良家子

白馬金羈侠少年平明偃月屯右地薄暮魚麗逐左賢
谷中石虎經銜箭山上金人曾祭天天涯一去無窮已
薊門迢遞三千里朝見馬嶺黄沙合夕望龍城陣雲起
庭中竒樹已堪攀塞外征人殊未還白雪初下天山外
浮雲直上五原間關山萬里不可越誰能坐對芳菲月
流水本自斷人腸堅氷舊來傷馬骨邊庭節物與華異
冬霰秋霜春不歇長風蕭蕭渡水來歸鴈連連映天没
從軍行軍行萬里出龍庭單于渭橋今已拜将軍何處

覔功名

　　(附夜聞鄰妓　倡樓對三道吹臺臨九重笙隨山上鶴笛奏水中龍怨歌聲易斷妙舞態難逢誰能暫留
客解佩一相從)

　　薛道衡(字𤣥卿河東汾隂人少孤専精好學甚著才名為齊尚書左外兵郎齊亡周武引用為御史二
命士隋高祖受禪除内史累遷上儀同三司出檢校襄州焬帝嗣位道衡上文皇帝頌帝覽之不悦尋以
論時政見害)

　　樂府

　　出塞


　　邊庭烽火驚挿羽夜徴兵少昊騰金氣文昌動将星長
驅鞮汗北直指夫人城絶漠三秋暮窮隂萬里生寒夜
哀笛曲霜天斷鴈聲連旗下鹿塞疊鼓向龍庭妖雲墜
虜陣暈月遶胡營左賢皆頓顙單于已繫纓絏馬登𤣥
闕鈎鯤臨北溟當知霍驃騎高第起西京

　　昔昔鹽

　　垂栁覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂

千金笑長垂雙玉啼盤龍隨鏡隠綵鳳逐帷低飛魂同
夜鵲倦寝憶晨雞暗牖懸蛛網空梁落燕泥前年過代
北今嵗往遼西一去無消息那能惜馬蹄

　　(暗牖懸蛛網空梁落燕泥物相停然覺下語韻勝以得景之佳也故詩人賦物取其景之最勝者二
語悠然雅韻　凡實境自成真情自湧此是詩家第一義若㸃綴推敵雖極精工終非其至此謂要
道不煩)

　　詩

　　奉和月夜聽軍樂應詔


　　旌門臨古堞徼道度深隍月冷疑秋夜山寒落夏霜遙
空澄暮色清景散餘光笳聲喧隴水鼓曲噪漁陽沉鬱
興神思眺聽發天章嵩岱終難學丘陵徒自强

　　渡北河

　　連旌映溆浦疊鼓拂沙洲桃花長新浪竹箭下奔流塞
雲臨逺艦胡風入陣樓劒㧞蛟将出驂驚黿欲浮鴈書
終立效燕相果封侯勿恨關河逺且寛邊地愁

　　梅夏應教


　　長廊連紫殿細雨應黄梅浮雲半空上清吹隔池來集
鳳桐花散勝龜蓮葉開幸逢為善樂頻降濟時才

　　(遊魚吹水沫神蔡上荷心直入渾成集鳯桐花散勝龜蓮葉開倒挑輕嫵此氣韻所由分也)

　　樂府

　　豫章行

　　江南地逺接閩甌山東英妙屢經遊前瞻疊嶂千重阻
却帶驚湍萬里流楓葉朝飛向京洛文魚夜過歴吳洲
君行逺度茱茰嶺妾住長依明月樓樓中愁思不開嚬

始復臨牕望早春鴛鴦水上萍初合鳴鶴園中花併新
空憶常時角枕處無復前日畫眉人照骨金環誰用許
見膽明鏡自生塵蕩子從來好留滯况復闗山逺迢遞
當學織女嫁牽牛莫作姮娥叛夫婿偏訝思君無限極
欲罷欲忘還復憶願作王母三青鳥飛去飛來傳消息
豐城雙劒昔曾離經年累月復相隨不畏将軍成乆别
只恐封侯心更移

　　詩


　　人日思歸

　　入春纔七日離家已二年人歸落鴈後思發在花前

　　魏澹(字彦深鉅鹿下曲陽人博渉經史文詞贍逸齊時為中書舍人周武平齊授納言中士隋高祖受禪
為散騎侍郎太子舍人遷著作郎)

　　詩

　　初夏應詔

　　雖度芳春節物色尚餘華出簾飛小燕映户落殘花舞
衫飄細縠歌扇掩輕紗蘭房本宜夜不畏日光斜


　　(三四輕嫵)

　　栁辯(字顧言襄陽人初仕梁梁亡入隋為晉王諮議參軍仁壽初引為東宮學士辯俊辯嗜酒言雜俳諧
為太子之所親狎焬帝嗣位拜秘書監從幸江都卒)

　　詩

　　陽春歌

　　春鳥一囀有千聲春花一叢千種名旅人無語坐簷楹
思鄉懐土志難平唯當文共酒暫與興相迎

　　虞世基(字茂世會稽餘姚人博學有高才仕陳歴尚書左丞入隋為通直郎直内史省煬帝即位顧遇

彌隆帝遊幸江都時天下大亂世基雖居近侍唯諾取容郡縣兵敗不敢以聞及宇文化及弑逆世基亦
遇害)

　　詩

　　出塞(和楊素)

　　窮秋塞草腓塞外胡塵飛徴兵廣武至候騎隂山歸廟
堂千里䇿将軍百戰威轅門臨玉帳大斾指金微摧朽
無勁敵應變有先機銜枚壓曉陣巻甲解朝圍瀚海波
瀾靜王庭氛霧晞鼓鼙嚴朔氣原野曀寒暉勲庸震邊

服歌吹入京畿待拜長平坂鳴騶入禮闈

　　虞茂(按隋史無虞茂虞世基字茂世此或世基詩也觀諸集多以二名互載亦可見)

　　樂府

　　江都夏

　　長洲茂苑潮汐池映日含風結細漪坐當伏檻紅蓮披
雕軒洞户青蘋吹輕幌芳煙鬱金馥綺簷花簟桃李枝
蘭沼翡翠但相逐桂樹鴛鴦恒並宿

　　(格老多風)


　　虞世南(字伯施世基弟也性沈静寡欲文章婉縟慕徐陵陳至徳初除西陽王友陳滅與兄世基同入
隋世基辭章清勁過世南而贍博不及時人以方二陸大業中累至秘書郎煬帝雅愛其才然疾峭正十
年不徙後入唐累官秘書監　世南在唐有集今不備録録其作扵隋者爾)

　　詩

　　奉和月夜觀星應令

　　早秋炎景暮初弦月彩新清風滌暑氣文露淨囂塵蕩
霧銷輕縠鮮雲巻夕鱗休光灼前耀瑞彩接重輪縁情
摛聖藻並作命徐陳宿草誠渝濫吹噓偶縉紳天文豈

易述徒知仰北辰

　　(附應詔嘲司花女隋遺錄曰煬帝幸江都洛陽人獻合蔕迎輦花帝令御車女袁寳兒持之號司花女時
詔世南草敕扵帝側寳兒注視乆之帝曰昔飛燕可掌上舞今得寳兒方昭前事然多憨態今注目扵卿
卿可便嘲之世南為絶句曰　學畫鴉黄半未成垂肩軃袖太憨生縁憨却得君王惜長把花枝傍輦行)

　　王眘(字元恭瑯琊臨沂人筠之孫也博學多通少有盛名扵江左仕陳歴太子洗馬中舍人陳亡與冑俱
為學士煬帝即位授秘書郎)

　　詩

　　七夕


　　天河横欲曉鳯駕儼應飛落月移粧鏡浮雲動别衣懽
逐今宵盡愁隨還路歸猶将宿昔涙更上去年機

　　王胄(字承基眘之弟少有逸才仕陳起家鄱陽王法曹參軍太子舍人東陽王文學陳滅晉王引為學士
大業初為著作佐郎楊𤣥感敗胄坐交遊與虞綽俱徙邊胄亡匿江左為吏所捕坐誅)

　　詩

　　别周記室

　　五里徘徊鶴三聲斷絶猿何言俱失路相對泣離樽别
意悽無已當歌寂不喧貧交欲有贈掩涕竟無言


　　雨晴

　　初晴物候涼夕景照山荘殘虹低飲澗新溜上侵塘風
度蟬聲逺雲開鴈路長(闕)

　　尹式(河間人博學解屬文少有令聞仁夀中官至漢王記室漢王敗式自殺)

　　詩

　　别宋常侍

　　遊人杜陵北送客漢川東無論去與住俱是一飄蓬秋
鬢含霜白衰顔倚酒紅别有相思處啼烏雜夜風


　　(附劉斌詠山　靈山峙千仭蔽日且嵳峩紫葢雲隂逺香爐煙氣多石梁高鳥路瀑水近天河欲知聞道
里别自有仙歌)

　　孔紹安(大業末為監察御史入唐拜内史舍人秘書監)

　　詩

　　石榴

　　可惜庭中樹移根逐漢臣只為來時晩開花不及春(唐詩
紀事曰紹安大業末為監察御史高祖為隋討賊河東紹安監其軍深見接遇高祖受禪紹安自洛陽間行來
奔拜内史含人時夏侯端亦嘗為御史先來歸授秘書監紹安因侍宴詠石榴有祗為來時晩開花不及春之

句)

　　陳子良(吴人在隋未有考入唐為太子學士貞觀中卒)

　　詩

　　賦得妓

　　金谷多歡宴佳麗正芳菲流霞席上滿廻雪掌中飛明
月臨歌扇行雲接舞衣何必桃将李别有待春暉

　　明餘慶(平原鬲人克譲之子官至司門郎越王侗稱制為國子祭酒)

　　樂府


　　從軍行

　　三邊烽亂驚十萬且横行風巻常山陣笳喧細栁營劒
花寒不落弓月曉逾明會取河西地特作朔方城

　　(附杜公瞻詠同心芙蓉　灼灼荷花瑞亭亭出水中一莖孤引綠雙影共分紅色奪歌人臉香亂舞衣風
名蓮自可念况復兩心同)

　　王由禮(徐伯陽傳伯陽大建初與中記室李爽記室張正見左户郎賀徹學士阮卓黄門郎蕭銓三公
郎王由禮處士馬樞記室祖孫登比部郎賀循長史劉刪等為文會友)

　　詩


　　賦得巖穴無結構

　　(左太冲招隠詩岩穴無結構丘中有鳴琴)

　　岩間無結構谷處極幽尋葉落秋巢迥雲生石路深早
梅香野徑清澗響丘琴獨有栖遲客留連芳杜心

　　李巨仁(以下爵里無考)

　　詩

　　賦得方塘含白水

　　(劉公幹雜詩方塘含白水中有鳬與鴈)


　　白水溢方塘淼淼素波揚疊浪輕鳬影連漪寫鴈行長
堤栁色翠夹岸荇花黄觀魚自有樂何必在濠梁

　　薛昉

　　詩

　　巢王座得餘韻詩

　　平臺愛賔客縫掖齒簪裾藉卉懐春暮開襟近夏初嫩
枝猶露鳥細藻欲蔵魚舞袖臨飛閣歌聲出綺疏莫慮
歸衢晩馳輪待興餘


　　劉端

　　詩

　　和初春宴東堂應令

　　睿賞叶春芳開筵臨畫堂庭梅飄早素簷栁變初黄八
珍羅玉俎九醞湛金觴箏響流飛閣歌塵落妓行何必
西園夜空承明月光

　　(三四輕芬)

　　李那


　　詩

　　奉和重適陽關

　　銜悲向玉關垂淚上瑤臺舞閣懸新網歌梁積故埃紫
庭生綠草丹墀染碧苔金扉晝常掩珠簾夜暗開方池
含水思芳樹結風哀行雨歸將絶朝雲去不廻獨有西
陵上松聲薄暮來

　　沈君道

　　詩


　　侍皇太子宴應令

　　副君監撫暇禁苑暫停車水落金沙淺雲高玉葉疎隨
厨白羽駕逐釣紫鱗魚飽徳良無已榮陪終宴餘

　　侯夫人(煬帝宮女)

　　(迷樓記曰焬帝建迷樓選後宮女數千以居其中由是後宮多不得進御宮女侯夫人有美色一日
縊扵棟下臂繫囊囊中有自傷詩左右取以進帝覽其詩反覆傷感厚禮葬之)

　　詩

　　妝成


　　妝成多自惜夢好却成悲不及楊花意春來到處飛

　　自遣

　　秘洞扃仙卉雕房鎻玉人毛君真可戮不肯寫昭君

　　自感三首

　　庭絶玉輦迹芳草漸成窠隠隠聞簫鼓君恩何處多

　　欲泣不成淚悲來翻强歌庭花方爛漫無計奈春何

　　春隂正無際獨歩意如何不及閒花草翻承雨露多

　　(不及閒花草翻承雨露多情抱若此不禁只有死之一道)


　　看梅二首

　　砌雪無消日捲簾時自顰庭梅對我有憐意先露枝頭
一㸃春

　　香清寒艶好誰惜是天真玉梅謝後陽和至散與羣芳
自在春

　　吳絳仙(焬帝宮女)

　　詩

　　謝賜合歡果


　　(隋遺錄曰殿脚女自至廣陵悉用備月觀行宮由是絳仙不得親侍寝殿有郎将獻合歡水果一器
帝命小黄門以一雙騎馳賜絳仙遇馬急搖解絳仙拜賜因附紅箋小簡上進詩云云帝省章不悦
顧黄門曰絳仙如何來辭何怨之深也黄門言其故帝曰絳仙不獨貎可觀詩意深切何謝左貴嬪
乎)

　　驛騎馳雙果君王寵念深寧知辭帝里無復合歡心李月素

　　詩

　　贈情人


　　感郎千金意含嬌抱郎宿試作帷中音羞開燈前目

　　(附丁六娘十索　君言花勝人人今去花近寄語落花風莫吹花落盡欲作勝花妝從郎索紅粉)

　　羅愛愛

　　詩

　　閨思

　　㡬當孤月夜遙望七香車羅帶因腰緩金釵逐鬢斜

　　秦玉鸞

　　詩


　　憶情人

　　蘭幕蟲聲切椒庭月影斜可憐秦館女不及洛陽花

　　張碧蘭

　　詩

　　寄阮郎

　　郎如洛陽花妾似武昌栁兩地惜春風何時一携手

　　樂府失載名氏

　　陌上桑


　　日出秦樓明條垂露尚盈蠶饑心自急開奩妝不成

　　陽春曲

　　芣苢生前逕含桃落小園春心自搖蕩百舌更多言

　　夜夜曲

　　愁人夜獨傷滅燭臥蘭房秪恐多情月旋來照妾牀












　　古詩鏡巻二十九

