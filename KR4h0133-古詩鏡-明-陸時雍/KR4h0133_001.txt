







　　欽定四庫全書

　　古詩鏡巻一

　　明　陸時雍　編

　　漢第一

　　樂府古辭

　　(詩□而約鐃歌屈而壮樂府廣而肆潦倒譶&KR0689;縱横排蕩快所欲言乃已　詩言情樂府極備景色)

　　箜篌引

　　(一曰公無渡河崔豹古今注曰箜篌引朝鮮津卒霍里子髙妻麗玉所作也子髙晨起刺船有一白

首狂夫披髮提壺亂流而渡其妻隨而止之不及遂墮河而死于是援箜篌而鼓之作公無渡河之
曲聲甚悽愴曲終亦投河而死子髙還以其聲語其妻麗玉麗玉傷之乃作箜篌而寫其聲名曰箜篌
引)

　　公無渡河公竟渡河墮河而死當奈公何

　　(是哭是歌招魂欲起寥落四語意自愴人)

　　薤露歌

　　(亦曰泰山吟行喪歌崔豹古今註曰薤露蒿里並哀歌也本出田横門人横自殺門人傷之為作悲
歌言人命奄忽如薤上露易晞滅也亦謂人死魂魄歸於蒿里故有二章至孝武時李延年乃分二章為二

曲薤露送王公貴人蒿里送士大夫庶人使挽柩者歌之亦呼為挽歌)

　　薤上露何易晞露晞明朝更復落人死一去何時歸

　　蒿里曲

　　蒿里誰家地聚斂魂魄無賢愚鬼伯一何相催促人命
不得少踟蹰

　　(二首長歌曼聲甚於泣涕情至語故自傷)

　　董逃行

　　(崔豹古今註曰董逃歌後漢㳺童所作也終有董卓作亂卒以逃亡後人習之以為歌章樂府奏之

以為警誡云)

　　吾欲上謁従髙山山頭危險道路難遥望五嶽端黄金
為闕班璘但見芝草葉落紛紛(一解)百鳥集來如烟山獸
紛綸麟辟邪其端鵾雞聲鳴但見山獸援戲相拘攀(二解)
小復前行玉堂未心懐流還傳教出門來門外人何求
所言欲從聖道求一得命延(三解)教敇凡吏受言採取神
藥若木端玉兎長跪擣藥蝦蟇丸奉上陛下一玉柈服
此藥可得神仙(四解)服爾神藥莫不歡喜陛下長生老夀

四面肅肅稽首天神擁䕶左右陛下長與天相保守(五解
言之翩翩宛乎身履目擊　韻甚老門外人何求所言此折腰句丈夫何在西擊胡亦此語致)

　　相逢行

　　相逢狹路間道隘不容車不知何年少夾轂問君家君
家誠易知易知復難忘黄金為君門白玉為君堂堂上
置樽酒作使邯鄲倡中庭生桂樹華燈何煌煌兄弟兩
三人中子為侍郎五日一來歸道上自生光黄金絡馬
頭觀者盈道傍入門時左顧但見雙鴛鴦鴛鴦七十二

羅列自成行音聲何噰噰鶴鳴東西廂大婦織綺羅中
婦織流黄小婦無所為挾瑟上髙堂丈人且安坐調絲
方未央

　　(梗槩僅存)

　　善哉行

　　來日大難口燥唇乾今日相樂皆當喜歡(一解)經歴名山
芝草飜飜仙人王喬奉藥一丸(二解)自惜袖短内手知寒
慚無靈輒以報趙宣(三解)月沒参横北斗闌干親交在門

饑不及餐(四解)歡日尚少戚日苦多以何忘憂彈筝酒歌
(五解)淮南八公要道不煩參駕六龍逰戲雲端(六解)

　　(是憂生語夀命無憑神仙怳忽親知為樂聊以自娱六解云云深羡之而不得　意何促促語何奄
奄)

　　西門行

　　出西門歩念之今日不作樂當待何時逮為樂逮為樂
當及時何能愁怫鬱當復待來兹釀美酒炙肥牛請呼
心所懽可用解憂愁人生不滿百常懐千嵗憂晝短苦

夜長何不秉燭逰遊行去去如雲除弊車羸馬為自儲

　　(淋漓擊莭逰行去去如雲除弊車羸馬為自儲意致騷騷勃發)

　　東門行

　　出東門不顧歸來入門悵欲悲盎中無斗米儲還視架
上無懸衣拔劒東門去舍中児女牽衣啼他家但願富
貴賤妾與君共餔糜上用倉浪天故下當用此黄口兒
今非咄行吾去為遲白髪時下難乆居

　　(激忼　提劒髪竪　白髪時下難乆居一語痛憤欲絶)


　　婦病行

　　婦病連年累嵗傳呼丈人前一言當言未及得言不知
淚下一何翩翩屬累君兩三孤子莫我兒饑且寒有過
慎莫笡笞行當折搖思復念之亂曰抱時無衣襦復無
裏閉門塞牖舍孤兒到市道逢親交泣坐不能起從乞
求與孤買餌對交啼泣淚不可止我欲不傷悲不能已
探懐中錢持授交入門見孤啼索其母抱徘徊空舍中
行復爾耳棄置勿復道


　　(情事酸楚滿抱　此情此語易當得穢更自簡潔故自西漢標格)

　　孤兒行

　　(孤兒生行一曰孤兒行古詞言孤兒為兄嫂所苦難與乆居也歌録曰孤兒生行亦曰放歌行)

　　孤兒生孤子遇生命獨當苦父母在時乗堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上髙堂行取殿下堂孤兒淚下如雨使我朝
行汲暮得水來歸手為錯足下無屝愴愴履霜中多蒺

藜㧞斷蒺藜腸月中愴欲悲淚下渫渫清涕纍纍冬無
複襦夏無單衣居生不樂不如早去下從地下黄泉春
氣動草萌芽三月蠶桑六月収𤓰將是𤓰車來到還家
𤓰車反覆助我者少㗖瓜者多願還我蔕兄與嫂嚴獨
且急歸當興校計亂曰里中一何譊譊願欲寄尺書將
與地下父母兄嫂難與乆居

　　(是孤兒語　讀之覺啼淚萬行)

　　豔歌何嘗行


　　飛來雙白鵠乃從西北方十十五五羅列成行妻卒被
病行不能相隨五里一返顧六里一徘徊吾欲銜汝去
口噤不能開吾欲負汝去毛羽何摧頽樂哉新相知憂
來生别離躇躊顧羣侣淚下不自知

　　(徘徊悽惻孤兒嫠婦放臣索友殆難為讀)

　　豔歌行

　　翩翩堂前燕冬蔵夏來見兄弟兩三人流宕在他縣故
衣誰當補新衣誰當綻頼得賢主人覽取為吾組夫壻

從門來斜倚西北眄語卿且勿眄水清石自見石見何
纍纍逺行不如歸

　　(水清石自見淺淺托喻人情大抵可見)

　　滿歌行

　　為樂未㡬時遭時嶮巇逢此百罹伶丁荼毒愁苦難為
遥望極辰天曉月移憂來填心誰當我知戚戚多思慮
耿耿殊不寧禍福無形惟念古人遜位躬耕遂我所願
以兹自寧自鄙棲棲守此末榮暮秋烈風昔蹈滄海心

不能安攬衣瞻夜北斗闌干星漢照我去自無他奉事
二親勞心可言窮逹天為智者不愁多為少憂安貧樂
道師彼荘周遺名者貴子遐同遊往者二賢名垂千秋
飲酒歌舞樂復何須照視日月日月馳驅轗軻人間何
有何無貪財惜費此一何愚鑿石見火居代㡬時為當
懽樂心得所喜安神養性得保遐期

　　(苕巢飄風不如卑棲陟阬登山不如履地此則稽康可以守身靈運可以永譽　暮愁烈風昔蹈滄
海心不能安攬衣瞻夜北斗闌干星漢照我有此㡬回驚顧)


　　淮南王篇

　　(漢武帝故事曰淮南王安好神仙招方術之士能為雲雨百姓傳云淮南王得天子夀無極帝心惡
之使覘王云能致神仙與共逰處變化無常又能隠形飛行服氣不食帝聞而喜欲受其道王不肯
傳帝怒將誅焉王知之出令與羣臣因不知所之樂府解題曰古詞淮南王自言尊實言安仙去)

　　淮南王自言尊百尺髙樓與天連後園鑿井銀作牀金
瓶素綆汲寒漿汲寒漿飲少年少年窈窕何能賢揚聲
悲歌音絶天我欲渡河河無梁願化雙黄鵠還故鄉還
故鄉入故里徘徊故鄉苦身不已繁舞寄聲無不泰徘

徊桑梓遊天外

　　傷歌行

　　(傷歌行側調曲也古辭傷日月代謝年命遒盡絶離知友傷而作歌也)

　　昭昭素明月輝光燭我牀憂人不能寐耿耿夜何長微
風吹閨闥羅帷自飄揚攬衣曵長帯屣履下髙堂東西
安所之裴徊以徬徨春鳥飜南飛翩翩獨翺翔悲聲命
儔匹哀鳴傷我腸感物懐所思泣涕忽沾裳佇立吐髙
吟舒憤訴穹蒼


　　(坦衷攄寫微加㸃綴曹氏父子優為之矣)

　　悲歌

　　悲歌可以當泣逺望可以當歸思念故鄉鬱鬱纍纍
欲歸家無人欲渡河無船心思不能言腸中車輪轉

　　(悲歌可以當泣逺望可以當歸情至處無復餘情此漢人苦搆騷人任意攄寫無此造作然二語實
竒而奥)

　　前緩歌聲

　　水中之馬必有陸地之船但有意氣不能自前心非木

石荆根株數得復葢天當復思東流之水必有西上之
魚不在大小但有朝於復來長笛續短笛欲今皇帝陛
下三千萬

　　(水中之馬必有陸地之船語竒而幻水中馬陸地船世所不有情所不無自是興情特甚)

　　枯魚過河泣

　　枯魚過河泣何時悔復及作書與魴鱮相教慎出入

　　雜歌

　　晨行梓道中梓葉相切磨與君别交中繣如新縑羅裂

之有餘絲吐之無還期

　　古八變歌

　　北風初秋至吹我章華臺浮雲多暮色似從崦嵫來枯
桑鳴中林絡緯響空堦翩翩飛蓬征愴愴遊子懐故鄉
不可見長望始此回

　　(此詩絶似曹劉然曹劉無此徑潔)

　　古歌

　　上金殿著玉樽延貴客入金門入金門上金堂東厨具

肴膳椎牛烹猪羊主人前進酒彈瑟為清商投壺對彈
棊博奕並復行朱火颺烟霧博山吐㣲香清樽發朱顔
四坐樂且康今日樂相樂延年夀千霜

　　古歌

　　秋風蕭蕭愁殺人出亦愁入亦愁座中何人誰不懐憂
令我白頭故地多飈風樹木何脩脩離家日趨逺衣帯
日趨緩心思不能言腸中車輪轉

　　(挺㧞是西京語致)


　　鐃歌十八曲

　　(崔豹古今註曰短簫鐃歌軍樂也黄帝使岐伯作所以建威揚徳風敵勸士者也周禮所謂王大㨗
則令凱樂漢樂有黄門鼓吹天子所以晏樂羣臣也短簫鐃歌鼓吹之一章爾亦以賜有功諸侯古今
樂録曰漢鼓吹鐃歌十八曲字多訛誤又有務成𤣥雲黄爵釣竿亦漢曲也其辭亡或云漢鐃歌二
十一無釣竿擁離亦曰翁離宋書樂志曰漢鼔吹鐃歌十八篇按古今樂録皆聲辭艶相雜不復可
分沈約云樂人以音聲相傳訓詁不可復解凡古樂録大字是辭細字是聲聲辭合寫故致然耳)

　　朱鷺

　　(隋書樂志曰建鼓殷所作又棲翔鷺于其上不知何代所加然則漢曲葢因飾鼓以鷺而名曲焉

譚苑醍醐云漢初有朱鷺之瑞故以鷺形飾鼓又以朱鷺名鼓吹曲也)

　　朱鷺魚以烏(古與雅同叶音雅)路訾邪鷺何食食茄(古荷字)下不
之食不以吐將以問誅(一作諫)者

　　思悲翁

　　思悲翁唐思奪我美人侵以遇悲翁也但我思蓬首(一作
蕞)狗逐狡兎食交君梟子五梟母六拉沓髙飛暮安宿

　　艾如張

　　(艾與刈同芟草也如讀為而榖梁傳曰艾蘭以為防置旃以為轅門謂因蒐狩以習武事也蘭香草

也言艾草以為田之大防是也)

　　艾而張羅夷於何行成之四時和山出黄雀亦有羅雀
以髙飛奈雀何為此倚欲誰肯礞室

　　上之回

　　(漢書武帝紀曰元封四年冬十月行幸雍祠五畤通回中道遂北出蕭關回中地在安定沈建樂府
廣題曰漢曲皆美當時之事按石關宫闕名近甘泉宫相如上林賦云蹷石闗歴封巒是也)

　　上之回所中益夏將至行將北以承甘泉宫寒暑徳游
石闗望諸國月支臣匈奴服令從百官疾驅馳千秋萬

嵗樂無極

　　翁離(一作擁離)

　　擁離趾中可築室何用葺之蕙用蘭擁離趾中

　　戰城南

　　戰城南死郭北野死不葬烏可食為我謂烏且為客豪
野死諒不葬腐肉安能去子逃水深激激蒲葦㝠㝠梟
騎戰鬬死駑馬徘徊鳴梁築室何以南何以北禾黍不
獲君何食願為忠臣安可得思子良臣良臣誠可思朝

行出攻暮不夜歸

　　巫山高

　　巫山髙髙以大淮水深難以逝我欲東歸害梁不為我
集無髙曵水何梁湯湯回回臨水逺望泣下沾衣逺道
之人心思歸謂之何

　　上陵

　　(古今樂録曰漢章帝元和中有宗廟食舉六曲加重來上陵二曲為上陵食舉後漢書禮儀志曰正
月上丁祀南郊次北郊明堂髙廟世祖廟謂之五供禮畢以次上陵西都舊有上陵東都之儀太官

上食太常樂奏食舉按古辭大畧言神仙事不知與食舉曲同否)

　　上陵何美美下津風以寒問客從何來言從水中央桂
樹為君船青絲為君笮木蘭為君櫂黄金錯其間滄海
之雀赤翅鴻白雁隨山林乍開乍合曾不知日月明醴
泉之水光澤何蔚蔚芝為車龍為馬覽遨遊四海外甘
露初二年芝生銅池中仙人下來飲延夀千萬嵗

　　將進酒

　　将進酒乗太白辨佳(宋書作加)哉詩審搏(樂府詩集作博)放故歌心

所作同隂氣詩悉索使禹良工觀者苦

　　君馬黄

　　君馬黄臣馬蒼二馬同逐臣馬良易之有騩(歸愧二音)蔡有
赭美人歸以南駕車馳馬美人傷我心佳人歸以北駕
車馳馬佳人安終極

　　芳樹

　　芳樹日月君亂如於風芳樹不上無心温而鵠三而為
行臨蘭池心中懐我悵心不可匡目不可顧妬人之子

愁殺人君有他心樂不可禁王將何似如孫如魚乎悲
矣

　　有所思

　　(按古今樂録曰漢大樂食舉第七曲亦用之不知與此同否)

　　有所思乃在大海南何用問遺君雙珠玳瑁簪用玉紹
繚之聞君有他心拉雜摧燒之摧燒之當風揚其灰從
今已往勿復相思相思與君絶鷄鳴狗吠兄嫂當知之
妃呼豨秋風肅肅晨風颸東方須㬰髙知之


　　(鐃歌矯勁如短劒彊弓　秋風肅肅晨風颸東方須㬰髙知之似質誓語意)

　　雉子班

　　雉子班如此之干雉梁無以吾翁孺雉子知得雉子髙
蜚止黄鵠蜚之以千里王可思雄來蜚從雌視子趣一
雉雉子車大駕馬騰被王送行所中堯羊蜚從王孫行

　　聖人出

　　聖人出隂陽和美人出逰九河佳人來騑離哉何駕六
飛龍四時和君之臣明䕶不道美人哉宜天子免甘星

巫樂甫始美人子含四海

　　上邪(一作雅)

　　上邪我欲與君相知長命無絶衰山無陵江水為竭冬
雷震震夏雨雪天地合乃敢與君絶

　　臨髙臺

　　臨髙臺以軒下有清水清且寒江有香草目以蘭黄鵠
髙飛離哉翻闗弓射鵠令我主夀萬年収中吾(劉履曰篇末収
中吾三字其義未詳疑曲調之餘聲如樂録所謂羊無夷伊那何之類)


　　(江有香草目以蘭黄鵠髙飛離哉翻古韻特勝凡詩有無意而佳者韻勝故也)

　　逺如期

　　(一曰逺期宋書樂志有晚芝曲沈約言舊史云詁不可解疑是漢逺期曲也古今樂録曰漢太樂食
舉曲有逺期至魏省之)

　　逺如期益如夀處天左側大樂萬嵗與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之増夀萬年亦誠哉

　　石流(宋書作留)


　　石流涼陽涼石水流為沙錫以微河為香向始谿(宋書作&KR0008;)
冷將風陽北逝肯無敢與于揚心邪懐蘭志金安薄北
方開留離蘭

　　(附陌上桑青絲為籠系桂枝為籠鈎頭上倭墮髻耳中明月珠緗綺為下裙紫綺為上襦此辭家陋習梁
簡文詠採桑叢臺可憐妾當窓望飛蝶忌跌行衫領熨斗成裭襵下牀著珠珮捉鏡安花鑷不韻孰甚漢
人有二語使君自有婦羅敷自有夫何温而栗)

　　(附宋子侯董嬌嬈洛陽城東路桃李生路傍花花自相對葉葉自相當此是漢人艶語)

　　(附雞鳴桃生露井上李樹生桃傍蟲來齧桃根李樹代桃殭樹木身相代兄弟還相忘李代桃殭難解然

不妨古意)

　　(附焦仲卿妻作絶不爾雅抑更繁絮謂世之傳竒可)















　　古詩鏡巻一

