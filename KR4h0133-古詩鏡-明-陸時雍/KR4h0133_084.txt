







　　欽定四庫全書

　　唐詩鏡巻四十八

　　明　陸時雍　編

　　中唐第二十

　　張祜(字承吉清河人陸龜䝉序略云承吉元和中作宫體小詩辭曲絶發老大稍窺建安風格誦樂府録
知作者本意短章大篇徃徃間出善題目佳境言不可刋置别處此為才子之最也由是賢俊之士及髙
位重名者多與之遊或薦于天子書奏不下受辟諸侯府性狷介不容物輒自劾去以曲阿地古淡遂種
樹築室而家焉性嗜水石常悉力致之後知南海間罷職載羅浮石筍還不蓄善田利産為身後計太平

中卒於丹陽集一巻)

　　五言律詩

　　題眞娘墓

　　佛地塟羅衣孤魂此是歸舞為蝴蝶夢歌謝伯勞飛翠
髪朝雲在青蛾夜月㣲傷心一花落無復怨春暉

　　(三四好襯帖)

　　題蘇小小墓

　　漠漠窮塵地蕭蕭古樹林臉濃花自發眉恨栁長深夜

月人何待春風鳥自吟不知誰共穴徒願結同心

　　(五六佳)

　　江南作

　　楚塞南行乆秦城北望遙少年花已過衰病栁先凋客
淚収迴日鄉心寄落潮殷勤問春鴈何處是煙霄

　　(脆嫩)

　　題松汀驛

　　山色逺含空蒼茫驛國東海明初見日江白迥聞風鳥

道髙原去人煙小徑通那知舊遺逸不在五湖中

　　晚夏歸别業

　　古岸扁舟晚荒園一徑㣲鳥啼新果熟花落故人稀宿
潤浸苔甃斜陽照竹扉相逢盡鄉老無復話時機

　　(三四可口)

　　吳宫曲

　　日下苑西宫花飄香徑紅玉釵斜白燕羅帯弄青蟲皓
齒初含雪柔枝欲斷風可憐傾國豔誰信女為戎


　　題潤州金山寺

　　一宿金山寺超然離世羣僧歸夜船月龍出曉堂雲樹
色中流見鐘聲兩岸聞翻思在朝市終日醉醺醺

　　(附觀獵　殘獵渭城東蕭蕭西北風雪花鷹背上冰片馬啼中臂挂捎荆兎腰懸落箭鴻歸來逞餘
勇兒子亂彎弓語纎不雅)

　　朱慶餘(按唐書作朱慶名可乆以字行又字慶緒越州人登敬宗寶厯二年進士第而官不達著録於
藝文志詩一巻)

　　五言律詩


　　河亭

　　孤亭臨絶岸猿鳥識幽蹊花落曾誰到詩成獨未題潮
痕經雨在石笋與杉齊謝守便登陟秋來屐齒低

　　(三四淺而趣)

　　秋宵燕别盧侍御

　　風亭絃管絶玉漏一聲新緑茗香醒酒寒燈静照人清
班無意戀素業本來貧明發青山道誰逢去馬塵

　　(附贈韓協律　永日㣲吟在竹前骨清唯愛潄寒泉門閒多有投文客身病長無買藥錢嶺寺聽猿頻獨宿湖

亭避宴動經年親知盡怪疎榮禄的是將心暗學禪)

　　五言絶句

　　送陳標

　　滿酌勸僮僕好隨郎馬蹄春風愼行李莫上白銅鞮

　　七言絶句

　　宫詞

　　寂寂花時閉院門美人相並立瓊軒含情欲説宫中事
鸚鵡前頭不敢言


　　施肩吾(字希聖睦州人隠洪州西山元和進士第有西山集十巻)

　　五言絶句

　　古曲

　　可憐江北女慣唱江南曲揺蕩木蘭舟雙鳬不成浴

　　㓜女詞

　　㓜女纔六嵗未知巧與拙向夜在堂前學人拜新月

　　李幼卿

　　七言律詩


　　寄獨孤至之

　　近日霜毛一番新别時芳艸兩迴春不堪花落花開處
况是江南江北人薄宦龍鍾心嬾慢故山寥落水奫淪
縁君愛吾疵瑕少願竊仁風寄老身

　　賈島(字浪仙范陽人連敗文場遂為浮屠名無本來東都韓愈教其為文遂去浮屠舉進士大中末為長
江主簿有長江集十巻詩集詩格傳于世　劉公家話云島為僧居法乾寺宣宗常㣲行至寺聞鐘樓有
吟聲遂登樓於島案取詩覧之島攘臂睨曰郎君何㑹此耶遂奪取詩巻帝慚下樓而去後遂除島為長
江簿)


　　(賈島詩思苦刻瘦而有神)

　　五言古詩

　　翫月

　　寒月破東北賈生立西南西南立倚何立倚青青杉近
月有數星星名未詳諳但愛杉倚月我倚杉為三月乃
不上杉上杉難相叅眙&KR0787;子細視睛瞳桂枝劖目常有
熱疾乆視無煩炎以手捫衣裳零露巳濡霑乆立雙足
凍時向股䏶淹立乆病足折兀然黐膠粘他人應以睡

轉喜此景恬此景亦胡及而我苦滛耽無異市井人見
金不知亷不知此夜中幾人同無厭待得上頂看未擬
歸枕函强歩望寢齋歩歩情不堪歩到竹叢西東望如
隔簾却坐竹叢外清思刮幽潛量知愛月人身願化為
蟾

　　(有幽情而無髙韻)

　　和劉涵

　　京官始云滿野人依舊閒閉扉一畝居中有古風還市

井日已午幽窻夢南山喬木覆北齋有鳥鳴其間前日
逺嶽僧來時與開關新題驚我瘦窺鏡見醜顔陶情惜
清澹此意復誰攀

　　送張校書季霞

　　從京去容州馬在船上多容州幾千里直傍青天涯掌
記試校書未稱髙詞華義徃不可屈出家如入家城市
七月初熱與夏未差餞君到野池秋涼滿山坡南境異
北候風起無塵沙秦吟宿楚澤海酒落桂花暫醉即還

醒彼土生桂茶

　　答王㕘

　　寸晷不相待四時互如競客思先覺秋蟲聲苦知暝霜
松積舊翠露月團如鏡詩負屬景同琴孤坐堂聽相期
黄菊節别約紅桃徑每把式㣲篇臨風一長詠

　　哭盧仝

　　賢人無官死不親者亦悲空令古鬼哭更得新隣比平
生四十年惟著白布衣天子未辟召地府誰來追長安

有交友託孤遽棄移塚側誌石短文字行叅差無錢買
松栽自生蒿艸枝在日贈我文淚流把讀時從兹加敬
重深藏恐失遺

　　(苦情淺境)

　　(詩之所云眞者一率性一當情一稱物彼有過刻以求眞者雖眞亦偽矣賈島近眞孟郊欲近而得
逺)

　　五言律詩

　　就可松宿


　　十里尋幽寺寒流數派分僧同雪夜坐鴈向艸堂聞靜
語終燈熖餘生許嶠雲由來多抱疾聲不逹明君

　　送鄒明府遊靈武

　　曽宰西畿縣三年馬不肥債多慿劔與官滿載書歸邊
雪藏行徑林風透卧衣靈州聽曉角客館未開扉

　　(三年馬不肥一語寫作特異債多慿劔與落想亦特)

　　贈王將軍

　　宿衛爐煙近除書墨未乾馬曽金鏃中身有寶刀瘢父

子同時㨗君王畫陣㸔何當為外帥白日出長安

　　(六語最有生色)

　　哭孟郊

　　身死聲名在多應萬古傳寡妻無子息破宅帯林泉塚
近登山道詩隨過海船故人相吊後斜日下寒天

　　(六語㣲韻)

　　送李騎胄

　　歸騎雙旌逺懽生此别中蕭關分磧路嘶馬背寒鴻朔

色晴天北河源落日東貪蘭山頂艸時動捲帆風

　　(六語警絶)

　　送杜秀才東遊

　　東遊誰見待盡室寄長安别夜葉頻落去程山巳寒大
河風色度曠野燒煙殘匣有青銅鏡時將照鬢看

　　(三四清硬)

　　送天台僧

　　逺夢歸華頂扁舟背岳陽寒蔬修淨食夜浪動禪牀鴈

過孤峯曉猿啼一樹霜身心無别念餘習在詩章

　　(六語清苦)

　　訪李甘原居

　　原西居處静門對曲江開石縫銜枯艸查根上淨苔翠
㣲泉夜落紫閣鳥時來仍憶尋淇岸同行採蕨回

　　(三四人所不賦然賦亦不佳若無四句相映石縫語便寒儉矣)

　　憶江上吳處士

　　閩國揚㠶去蟾蜍虧復圓秋風吹渭水落葉滿長安此

地聚㑹夕當時雷雨寒蘭橈殊未返消息海雲端

　　(三四興致自然)

　　送鄭少府

　　江岸一相見空令惜此分夕陽行帯月酌水少留君野
地初燒艸荒山過雪雲明年還調集蟬可在家聞

　　(三四意景佳絶)

　　子規

　　遊魂自相叫寧復記前身飛過隣家月聲連野路春夢

邉催曉急愁處送風頻自有霑花血相和雨滴新

　　(清切不俚)

　　寄山友長孫栖嶠

　　此時氣蕭颯琴阮可應關鶴似君無事風吹雨遍山松
生青石上泉落白雲間有逕連髙頂心期相與還

　　(三四琢極自然上句倒装得妙次之贈紹明上人便有上方嵩古寺下視雨和烟之句　鶴似君無
事風吹雨遍山此是賈島勝場然氣韻枯寂自不能掩)

　　(附題李凝幽居　閒居少隣並艸徑入荒園鳥宿池邊樹僧敲月下門過橋分野色移石動雲根暫去還

來此幽期不負言　三四苦而呆絶少生韻酷似老衲興味)

　　(附送沈鶴　家楚壻於秦攜妻去飬親陸行千里外風捲一㠶新夜泊疏山雨秋吟捣藥輪蕪城登眺後
才動廣陵人　賈島韻雖偪側然清切不浮猶愈于空大而無實者如酬姚少府柴門掩寒雨蟲響出秋
蔬送貞空二上人石磬疎寒韻銅瓶結夜澌秋暮値鶴因臨水迎僧忽背雲夜喜賀蘭三見訪踏苔行引
興枕石卧論文題青龍寺鏡公房孤燈龕舎掩殘磬雪風吹送姚杭州人老江波釣田侵海樹耕寄朱錫
珪長江人釣月曠野火燒風暮過山村怪禽啼曠野落日恐行人原東居喜唐温琪頻至汲井嘗泉味聽
鐘問寺名送獨孤馬二秀才居明月山讀書家辭臨水郡身到讀書山語境俱佳如宿贇上人房朱㸃草
書疏雪平麻履蹤僻居無可上人相訪硯中枯葉落枕上斷雲閒郊居即事葉書傳野意簷溜煎胡茶語

近寒儉送無可上人獨行潭底影數息樹邉身則卑下矣)

　　七言律詩

　　上谷旅夜

　　世難那堪恨旅遊龍鍾更是對窮秋故園千里數行淚
隣杵一聲終夜愁月到寒窻空皓皛風翻落葉更颼飀
此心不向常人說倚識平津萬户侯

　　(三四語何清硬)

　　詠懐


　　縱把書看未省勤一生生計祇長貧可能在世無成事
不覺離家作老人中嶽深林秋獨徃南原多草夜無隣
經年抱疾誰來問野鳥相過啄木頻

　　(三四宛轉深至)

　　送羅少府歸牛渚

　　作尉長安始三日忽思牛渚夢天台楚山逺色獨歸去
灞水空流相送回霜覆鶴聲松子落月分螢影石房開
白雲多處應頻到寒澗泠泠潄古苔


　　(三四未為晚格五六過擬大體細作當不相類)

　　五言排律

　　寄賀蘭朋吉

　　徃徃東林下花香似火焚故園從小别夜雨近秋聞野
菜連寒水枯株簇古墳泛舟同逺客尋寺入幽雲斜日
扉多掩荒田徑細分相思蟬幾處偶坐蝶成羣㑹宿曾
論道登髙省議文苦吟遙可想邊葉向紛紛

　　(語色清洗絶逺鈍氣)


　　寄武功姚主簿

　　居枕江沱北情懸渭曲西數宵曾夢見幾處得書披驛
路穿荒坂公田帯淤泥静棊功奥妙閒作韻清凄鋤草
留叢藥尋山上石梯客迴河水漲風起夕陽低空地苔
連井孤村火隔溪捲簾黄葉落鎻印子規啼隴色澄秋
月邉聲入戰鼙㑹須過縣去况是屢招攜

　　(巻簾黄葉落意景適然鎻印子規啼牽强無味)

　　題劉華書齋


　　白石牀無塵青松樹有鱗一鶯啼帯雨兩樹各從春荒
榭苔膠砌幽叢果墮榛偶來疎或數當暑夕勝晨露滴
星河水巢重艸木薪終南同徃意趙北獨遊身渡葉司
天漏驚蛩逺地人機清公幹族也莫卧漳濵

　　(一鶯啼帯雨兩樹各從春最是佳句但兩字着意下)

　　五言絶句

　　劔客

　　十年磨一劔霜刃未曾試今日把似君誰為不平亊


　　送别

　　丈夫未得意行行且低眉素琴彈復彈㑹有知音知

　　尋隠者不遇

　　松下問童子言師採藥去只在此中行雲深不知處

　　七言絶句

　　和韓吏部泛南溪

　　溪裏晚從池岸出石泉秋急夜深聞木蘭船共山人上
月映渡頭零落雲


　　(景趣清幽)

　　詶姚合

　　黍穗豆苖侵古道晴原午後早秋時故人相憶僧來説
楊栁無風蟬滿枝

　　渡桑乾

　　客舎并州已十霜歸心日夜憶咸陽無端更渡桑乾水
却望并州是故鄉

　　贈梁浦秀才斑竹拄杖


　　揀得林中最細枝結根石上長身遲莫嫌滴瀝紅斑少
恰似湘妃淚盡時

　　三月晦日贈劉評事

　　三月正當三十日風光别我苦吟身共君今夜不須睡
未到曉鐘猶是春

　　(中唐巧境)

　　哭孟東野

　　蘭無香氣鶴無聲哭盡秋天月不明自從東野先生死

側近雲山得散行

　　過京索先生墳

　　京索先生三尺墳秋雲漠漠吐寒雲從來有恨君多哭
今日何人更哭君

　　姚合(陜州人姚崇之曽孫元和十一年進士調武功尉終秘書少監杭州刺史有集十巻行世)

　　五言律詩

　　閒居晚夏

　　閒居無事擾舊病亦多痊選字詩中老看山屋外眠片

霞侵落日繁栁咽鳴蟬對此心還樂誰知乏酒錢

　　(三語僻趣)

　　(附題李頻新居蓋地花如繡當門竹勝簾過靈泉寺轉壑驚飛鳥穿山踏亂雲)

　　七言絶句

　　遊天台上房

　　曉上上方髙處立路人羨我此時身白雲向我頭上過
我更羨他雲路人

　　晦日宴劉値録事宅


　　花落鶯飛深院静滿堂賔客盡詩人城中盃酒家家有
唯是君家酒送春

　　酬令狐郎中見寄

　　昨是兒童今是翁人間日月疾如風常聞欲向滄江去
除我無人與子同

　　樓頴

　　七言絶句

　　西施石


　　西施昔日浣沙津石上青苔思殺人一去姑蘇不復返
岸傍桃李為誰春

　　僧懐濬

　　七言絶句

　　僧懐濬不知何所人乾寧初知來識徃皆有神
驗刺史于公以其惑衆繫而詰之乃以詩代
通狀二首

　　家在閩山西復西其中嵗嵗有鶯啼如今不在鶯啼處

鶯在舊時啼處啼

　　家在閩山東復東其中歲歲有花紅而今不在花紅處
花在舊時紅處紅

　　(絶趣)

　　僧靈一(越中雲門寺律師持律甚嚴以清髙為世所推尤善聲詩與劉長卿皇甫冉嚴維相倡和　髙
仲武云自齊梁以來道人工文多矣罕有入其流者一公乃能刻意精妙與士大夫更唱迭和不其偉歟)

　　五言律詩

　　春日山齋


　　野徑東風起山扉度日開晴光析紅蕚流水長青苔逋
客殊未去芳時已再來非關戀春草自是欲徘徊

　　七言絶句

　　僧院

　　虎溪閒月引相過帯雪松枝挂薜蘿無限青山行欲盡
白雲深處老僧多

　　僧清江(大厯時人與章八元同倡和)

　　七言絶句


　　送婆羅門僧

　　雲嶺金河獨向東吳山楚澤意無窮如今白首鄉心盡
萬里歸程在夢中

　　僧法振(一作法貞李益同時人)

　　五言律詩

　　題天長阮少府湖上客歸

　　孤棹移官舎新農寄楚田晴林渡海日春草長湖煙卧
對閒鷗戲談經稚子賢佳期更何許應向笑臺前


　　七言絶句

　　逢友人之上都

　　玉帛徴賢楚客稀猿啼相送武陵歸潮頭望入桃花去
一片春㠶帯雨飛

　　僧清塞

　　五言律詩

　　早秋至郭勁書齋

　　暑消岡舎清閒坐有餘情石水生茶味秋風減扇聲逺

雲収海雨靜角揜山城此地秋吟苦時來遶菊行

　　七言律詩

　　宿隱静寺

　　一宿五峯盃渡寺虚廊中夜磬聲分疎林未落上方月
幽澗忽生平地雲髙鳥背泉生静景逺人當燭想遺文
慙來此地歇勞足望斷故園滄海濆

　　晩秋江館

　　病寄西州居帯城傍門髙栁一蟬鳴澄江月上見魚擲

荒徑葉乾聞犬行越嶠夜無侵閣色寺鐘涼有隔原聲
故園賣盡休歸去湖水秋來空自平

　　(三四清沁)

　　僧卿雲

　　五言律詩

　　秋日江居閒詠

　　寄居江島邉閒詠見秋殘草白牛羊瘦風髙猿鳥寒檢
方醫故疾挑薺備中餐時復停書巻鋤沙種木蘭


　　(三四瘦骨如竹)

　　僧無可(無本同時人)

　　五言律詩

　　過杏谿寺寄姚貟外

　　門徑衆峰頭盤巖復轉溝雲僧隨樹老杏水落江流峽
&KR0008;有時到秦人今日遊謝公多晩望此景在南樓

　　(三句可作僧臘)

　　韓氏(宣宗宫人)


　　五言絶句

　　題紅葉

　　水流何太急深宫盡日閒殷勤謝紅葉好去到人間
梁瓊

　　五言律詩

　　銅雀臺

　　歌扇向陵開齊行奠玉杯舞時飛燕列夢裏片雲來月
色空餘恨松聲暮更哀誰憐未死妾捲袂下銅臺

劉瑗

　　七言絶句

　　長門怨二首

　　雨滴梧桐秋夜長愁心和雨到昭陽淚痕不學君恩斷
拭却千行更萬行

　　(老氣深情似不出綺羅之手)

　　學畫蛾眉獨出羣當時人道便承恩經年不見君王面
花落黄昏空掩門


　　劉采春(浙人元稹亷問浙東有因循歸未得不是戀鱸魚之句或曰為好鑑湖春色耳春色謂采春也)

　　五言絶句

　　囉嗊曲二首

　　不喜秦淮水生憎江上船載兒夫婿去經歲又經年

　　莫作商人婦金釵當卜錢朝朝江口望錯認幾人船

　　南歌子詞

　　簳蠟為紅燭情知不自由細絲斜結網怎奈眼相鈎

　　(采春五絶俱近子夜遺聲)


　　張夫人(吉中孚妻)

　　七言古詩

　　拜新月

　　拜新月拜月出堂前暗魄深籠桂虚弓未引絃拜新月
拜月妝樓上鸞鏡未安臺蛾眉已相向拜新月拜月不
勝情庭前風露清月臨人自老望月更長生東家阿母
亦拜月一拜一悲聲斷絶昔年拜月逞容儀如今拜月
雙淚垂回看衆女拜新月却憶紅閨年少時


　　(語不能深知其才之有限)

　　眞氏

　　七言絶句

　　與夫嚴灌訣(灌以妻無子出之)

　　當時心事巳相關雨散雲収一餉間便是孤㠶從此去
不堪重過望夫山

　　張氏(彭伉妻)

　　七言絶句


　　寄夫二首

　　乆無音信到羅幃路逺迢迢遣問誰聞君折得東堂桂
折罷那能不暫歸

　　驛使今朝過五湖殷勤為我報狂夫從來誇有龍泉劔
試割相思得斷無

　　劉氏(一作趙氏杜羔妻)

　　七言絶句

　　杜羔不第將至家寄以二絶


　　良人的的有竒才何事年年被放回如今妾面羞君面
君到來時近夜來

　　(語氣淺俚讀之欲墮英雄之淚)

　　傳聞天子訪沈淪萬里懐書西入秦早知不用無媒客
恨别江南楊栁春

　　(自是兒女本情知前一絶特以相嘲)

　　聞杜羔登第

　　長安此去無多地鬱鬱蔥蔥佳氣浮良人得意正年少

今夜醉眠何處樓

　　(語氣爽人)

　　女郎葛鵶兒

　　七言絶句

　　懐良人

　　蓬鬢荆釵世所稀布裠猶是嫁時衣胡麻好種無人種
正是歸時不見歸

　　(一如常語正入詩情)


　　湘驛女子

　　五言絶句

　　題玉泉溪

　　紅葉醉秋色碧溪彈夜弦佳期不可再風雨杳如年

　　薛濤(字洪度長安良家女父鄖因官寓蜀而卒母孀飬濤及笄以詩聞外又能掃眉塗粉與士俗不侔客
有竊與之燕語時韋臯鎮蜀召令侍酒賦詩僚佐多士為之改觀朞歲臯議以校書郎奏請之䕶軍不可
遂止濤出入幕府自臯至李徳裕凡歴事十一鎮皆以詩受知其間與濤唱和者元稹白居易牛僧孺令
狐楚裴度嚴綬張籍杜牧劉禹錫吳武陵張祐餘皆名士濤僑止百花潭躬撰深紅小彩箋裁書供吟時

謂之薛濤箋晩嵗居碧鷄坊剏吟詩樓偃息于上後段文昌再鎮成都濤卒年七十五文昌為撰墓誌)

　　(薛濤詩氣色清老是此中第一流人)

　　五言絶句

　　罰赴邉有懐上韋相公

　　聞道邉城苦而今到始知却将門下曲唱與隴頭兒

　　風

　　獵蕙㣲風逺飄絃唳一聲林梢明淅瀝松徑夜凄清

　　七言絶句


　　送友人

　　水國蒹葭夜有霜月明山色共蒼蒼誰言千里自今夕
離夢杳如關塞長

　　送盧員外

　　玉壘山前風雪夜錦宫城外别離魂信陵公子如相問
常向夷門感舊恩

　　竹郎廟

　　竹郎廟前多古木夕陽沈沈山更緑何處江村有笛聲

笛聲盡是迎郎曲

　　柳絮

　　二月楊花輕復㣲春風飄蕩惹人衣他家本是無情物
一向南飛又北飛

　　贈楊藴中(死後作)

　　玉漏深長燈耿耿東墻西墻時見影月明花下子規啼
忍使孤魂愁夜永

　　(語入詞家)


　　歩非烟(臨淮武公業妾也容止纎麗不勝綺羅善秦聲好文筆尤工擊甌其韻與絲竹合公業甚嬖之
比隣有生趙象端秀有文纔弱冠一日於南垣隙中窺見非烟神氣俱喪乃厚賂公業門媪以詩誘之曰
一覩傾城貌塵心只自猜不隨蕭史去擬學阿難来非烟回柬兼以詩荅之非烟偶病旬日題詩并連蟬
錦香囊贈趙乃踰垣相從公業後知呼烟詰之烟色動聲戰不以實告公業愈怒鞭楚血流但云生得相
親死亦何恨公業笞殺之趙即變服易名竄於江淮)

　　七言絶句

　　答趙象獨坐(一作寄趙生蟬錦香囊)

　　無力嚴妝倚繡櫳聊題蟬錦思難窮近來贏得傷春病

栁弱花欹怯曉風

　　(情懨如絮語軟如綿)

　　闗盼盼(徐州人節度張建封妾也善歌舞雅多風態建封没盼念舊不嫁常居燕子樓作詩白樂天和
之盼得詩反覆讀而泣曰自公背妾妾非不能死恐百世後人以我公重色有從死之妾是玷公清範所
以偷生耳乃和白公詩經旬不食死有燕子樓詩集三百篇)

　　七言絶句

　　燕子樓詩

　　樓上殘燈伴曉霜獨眠人起合歡牀相思一夜情多少

地角天涯未是長

　　(語氣甘甜有可人深處)

　　適看鴻鴈岳陽迴又覩𤣥禽逼社來瑶瑟玉簫無意緒
任從蛛網任從灰

　　北邙松栢鎻愁煙燕子樓中思悄然自埋劔履歌塵散
紅褪香消二十年

　　滿窻明月滿簾霜被冷香銷拂卧牀燕子樓中霜月夜
秋來祇為一人長


　　今春有客洛陽回曽到尚書墓上來見説白楊堪作柱
爭教紅粉不成灰

　　細帯羅衫色似煙幾回欲起即澘然自從不舞霓裳曲
叠在空箱二十年

　　黃金不惜買蛾眉揀得如花四五枝歌舞教成心力盡
一朝身去不相隨

　　自守空房斂恨眉形同春後牡丹枝舎人不㑹人深意
訝道泉臺不去隨


　　女冠李冶(藝文略作李裕字季蘭　髙仲武中興間氣集云季蘭嘗與諸賢㑹烏程縣開元寺知河
間劉長卿有隂重疾季蘭乃笑之曰山氣日夕佳長卿對曰衆鳥欣有託舉座大笑論者美之上倣班姬
則不足下比韓英即有餘不以遲暮亦一俊嫗)

　　五言律詩

　　寄校書七兄

　　無事烏程縣蹉跎嵗月餘不知芸閣吏寂寞竟何如逺
水浮仙棹寒星伴使車因過大雷澤莫忘幾行書

　　女冠魚𤣥機(字幼㣲有才思善屬文咸通中為補闕李億執箕箒及愛衰入咸宜觀為女道士後

以笞殺女童緑翹事下獄獄中作詩後為京兆温璋所殺有集行世)

　　五言律詩

　　賦得江邊栁

　　翠色連荒岸煙姿入逺樓影鋪秋水面花落釣人頭根
老藏魚窟枝低繫客舟瀟瀟風雨夜驚夢復添愁

　　(三四佳似大方語致)

　　暮春有感寄友人

　　鶯語驚殘夢輕粧改淚容竹隂初月薄江靜晩烟濃濕

觜銜泥燕香鬚採蘂蜂獨憐無限思吟罷亞枝松

　　(三四近老)

　　贈隣女

　　羞日遮羅袖愁春嬾起粧易求無價寶難得有心郎枕
上潛垂淚花間暗斷腸自能窺宋玉何必恨王昌

　　(三四俚而㫖)

　　六言律詩

　　寓言


　　紅桃處處春色碧栁家家月明樓上新糚待夜閨中獨
坐含情芙蓉月下魚戲螮蝀天邊雀聲人世悲歡一夢
如何得作雙成

　　(作詩者一言迸出性情看詩者一徃得其意態百千世後如在照中讀此詩一望而覩其婉娩)

　　七言律詩

　　寄子安

　　醉别千巵不浣愁離腸百結解無由蕙蘭銷歇歸春圃
楊栁東西絆客舟聚散已悲雲不定息情須學水長流

有花時節知難遇未肯厭厭醉玉樓

　　(語有芬氣)

　　七言排律

　　次光威裒韻

　　昔聞南國容華少今日東隣姊妺三粧閣相看鸚鵡賦
碧牕應繡鳳凰衫紅芳滿院參差折緑醑盈杯次第銜
恐向瑶池曽作女謫來塵世未為男文姬有貌終堪比
西子無言我更慙一曲豔歌琴杳杳四絃輕撥語喃喃

當臺競鬬青絲髪對月争誇白玉簪小有洞中松露滴
大羅天上栁煙含但能為雨心常在不怕吹簫事未諸
阿母幾嗔花下語潘郎曾向夢中參暫持清句魂猶斷
若覩紅顔死亦甘悵望佳人何處在行雲歸北又歸南

　　(有態有情)

　　七言絶句

　　江行

　　大江横抱武昌斜鸚鵡洲前萬户家畫舸春眠朝未足

夢為蝴蝶也尋花

　　(末句最佳種情無復餘地)

　　遊崇眞觀南樓覩新及第題名處

　　雲峰滿目放春晴歴歴銀鈎指下生自恨羅衣掩詩句
舉頭空羨榜中名

　　(意氣嬌雄)

　　題隱霧亭

　　春花秋月入詩篇白日清幽是散仙空捲珠簾不曽下

長移一榻對山眠

　　迎李近仁員外

　　今日喜時聞喜鵲昨宵燈下拜燈花焚香出户迎潘岳
不羨牽牛織女家

　　江陵愁望寄子安

　　楓葉千枝復萬枝江橋掩映暮㠶遲憶君心似西江水
日夜東流無歇時

　　酬李學士寄簟


　　珍簟新鋪翡翠樓泓澄玉水記方流唯應雲扇情相似
同向銀牀恨早秋

　　聞李端公垂釣回寄贈

　　無限荷香染暑衣阮郎何處弄船歸自慚不及鴛鴦侣
猶得雙雙近釣磯

　　妓常浩

　　七言古詩

　　贈鄭女郎古意


　　昨夜巫山中失却陽臺女朝來香閣裏獨伴楚王語艷
陽灼灼河洛神珠簾繡户青樓春能彈箜篌弄纎指愁
殺門外少年子笑開一面紅粉粧東園幾處桃花死朝
理曲暮理曲獨坐牕前一片玉行也嬌坐也嬌見之令
人魂魄消堂前錦褥紅地罏緑沈香榼傾屠蘇解珮時
時歇歌管芙蓉帳裏蘭麝滿晚起羅衣香不斷滅燭每
嫌秋夜短

　　太原妓


　　七言絶句

　　寄歐陽詹

　　自從别後减容光半是思郎半恨郎欲識舊來雲髻樣
為奴開取縷金箱

　　(二語趣甚)

　　無名氏

　　七言絶句

　　雜詩十五首


　　(十五首每覺有餘韻餘情味之不盡)

　　青天無雲月如燭露泣梨花白如玉子規一夜啼到明
美人獨在空房宿

　　空賜羅衣不賜恩一燻香後一銷魂雖然舞袖何曽舞
長對春風浥淚痕

　　(語語情深)

　　不洗殘粧竝繡牀却嫌鸚鵡繡衣裳迴針刺到雙飛處
憶昔征夫淚數行


　　(眞情深痛)

　　眼想心思夢裏驚無人知我此時情不如池上鴛鴦鳥
雙宿雙飛過一生

　　一去遼陽繫夢魂忽傳征騎到中門紗牕不肯施紅粉
徒遣蕭郎問淚痕

　　(語有色態)

　　鶯啼露冷酒初醒罨畫樓西曉角鳴翠羽帳中人夢覺
寶釵斜墜枕函聲


　　滿目笙歌一段空萬般離恨總隨風多情為謝殘陽意
與展晴霞片片紅

　　兩心不語暗知情燈下裁縫月下行行到階前知未睡
夜深聞放剪刀聲

　　(可堪悽斷)

　　近寒食雨草萋萋着麥苗風栁映堤一是有家歸未得
杜鵑休向耳邉啼

　　洛陽才子鄰簫恨湘水佳人錦瑟愁今昔兩成惆悵事

臨邛春盡暮江流

　　浙江輕浪古悠悠望海樓吹望海愁莫怪鄉心隨魄斷
十年為客在他州

　　數日相隨兩不忘郎心如妾妾如郎出門便是東西路
把取紅牋各斷腸

　　無定河邉暮笛聲赫連臺畔旅人情函關歸路千餘里
一夕秋風白髪生

　　舊山雖在不關身且向長安過暮春一樹梨花一溪月

不知今夜屬何人

　　花落長川草色青暮山重疊雨溟溟逢春便覺飄蓬苦
今日分離一涕零





　　唐詩鏡巻四十八

