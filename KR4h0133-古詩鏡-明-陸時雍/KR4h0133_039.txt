







　　欽定四庫全書

　　唐詩鏡巻三

　　明　陸時雍　編

　　初唐第三

　　張易之(定州人初以門䕃累遷為尚乗奉御白晳美姿容善音律則天臨朝入侍禁中為奉宸府令加
麟臺監封恒國公神龍元年則天病甚崔𤣥暐等斬於迎仙院易之兄弟粗能屬文如應詔和詩則宋之
問閻朝隠為之代作見張行成傳)

　　五言律詩


　　泛舟侍宴應制

　　平明出御溝解纜坐迴舟緑水澄明月紅羅結綺樓弦
歌争浦入冠盖逐川流白魚臣作伴相對舞王舟

　　(三四麗色天成)

　　武三思(元慶子以后族累轉右衛將軍則天革命封梁王進拜特進性傾巧便僻善事人中宗立復得
幸掌知國政既與韋庶人上官昭容私通嘗忌節愍太子宻謀廢之太子率羽林軍誅之)

　　五言排律

　　奉和春日遊龍門應制


　　鳳駕臨香地龍輿上翠微星宫含雨氣月殿抱春暉碧
澗長虹下雕梁早燕歸雲疑浮寳盖石似拂天衣露草
侵堦長風花遶席飛日斜宸賞洽清吹入重闈

　　(氣爽)

　　(附奉和宴小山池栁發龍鱗出松新麈尾齊亦屬佳句)

　　喬知之(文苑傳云馮翊人有俊才所作篇詠人多諷誦則天時累除右補闕遷左司郎中以婢事後為
武承嗣諷酷吏羅織殺之)

　　五言古詩


　　長信宫中樹

　　婀娜當軒樹丰茸倚蘭殿色艶九春時風揺五明扇餘
花鳥弄盡新葉蟲書遍零落心自知芳菲君不見

　　(五六語俊)

　　薛稷(字嗣通蒲州汾隂人舉進士累轉中書舍人與從祖兄曜俱以辭學知名同在兩省為時所稱景龍
中為昭文館學士好古博雅尤工𨽻書睿宗即位拜中書侍郎參知政事後以翊贊功封晉國公除太子
少保睿宗嘗召入宫中參決庶政恩遇莫比竇懷貞伏誅稷以知其謀賜死萬年獄見薛收傳)

　　七言律詩


　　奉和聖製春日幸望春宫應制

　　九春風景足林泉四面雲霞敞御筵花鏤黄山繡作苑
草圖𤣥灞錦為川飛觴競醉心迴日走馬争先眼着鞭
喜奉仙遊歸路逺直言行樂不言旋

　　(語饒巧思)

　　陳子昻(文苑傳云字伯玉射洪人家世豪富子昻獨苦節讀書金華山善屬文舉進士拜麟臺正字轉
右拾遺數上䟽陳事詞皆典美武攸宜統軍北討契丹以子昻為管記聖厯初解官歸為縣令段簡因事
收繫憂憤卒子昻褊躁無威儀然文詞宏麗當時重之有集十巻　紀事云子昻與趙貞固盧蔵用杜審

言宋之問畢隆澤郭襲微司馬承禎釋懐一陸餘慶號方外十友　獨異記云子昻初入京不為人知有
賣胡琴者價百萬子昻突出謂左右曰輦千緡市之衆驚問答曰余善此樂皆曰可得聞乎曰明日可集
宣陽里如期偕往則酒肴畢具捧琴語曰蜀人陳子昻有文百軸不為人知此樂賤工之役豈宜留心舉
而碎之以其文百軸徧贈㑹者一日之内聲華溢都)

　　(阮籍詠懐出自深衷子昻感遇情已虚設言復不文雖云不乏風骨然此是頑骨不靈也其詩三十
八首余謂首首俱可省得)

　　五言古詩

　　秋園卧病呈暉上人


　　幽寂曠日遥林園轉清宻疲痾澹無豫獨坐汎瑶瑟懷
挾萬古情憂虞百年疾綿綿多滯念忽忽每如失緬想
赤松遊髙尋白雲逸榮吝始都喪幽人遂貞吉圖書紛
滿牀山木藹盈室宿昔心所尚平生自兹畢願言誰見
知梵筵有同術八月髙秋晩凉風正蕭瑟

　　(此詩絶無霸氣似為近雅)

　　五言律詩

　　晩次樂鄉縣


　　故鄉杳無際日暮且孤征川原迷舊國道路入邊城野
戍荒煙斷深山古木平如何此時恨噭噭夜猿鳴

　　(古澹)

　　同王員外雨後登開元寺南樓因酬暉上人獨
坐山亭有贈

　　鐘梵經行罷香林坐入禪巖庭交雜樹石瀨瀉鳴泉水
月心方寂雲霞思獨𤣥寧知人世裏疲病得攀縁

　　送客


　　故人洞庭去楊栁春風生相送河洲晩蒼茫别思盈白
蘋巳堪把緑芷復含榮江南多桂樹歸客贈生平

　　(三四韵)

　　春夜别友人

　　銀燭吐青煙金樽對綺筵離堂思琴瑟别路遶山川明
月隠髙樹長河沒曉天悠悠洛陽去此㑹在何年

　　(氣滿　老而勁明月長河於秋時尤勝)

　　五言排律


　　白帝城懐古

　　日落滄江晩停橈問土風城臨巴子國臺沒漢王宫荒
服仍周甸深山尚禹功巖懸青壁斷地險碧流通古木
生雲際孤帆出霧中川途去無限客思坐何窮

　　(古木生雲際孤帆出霧中景色寫入霏微)

　　峴山懐古

　　秣馬臨荒甸登髙覽舊都猶悲墮涙碣尚想卧龍圖城
邑遥分楚山川半入吳丘陵徒自出賢聖幾凋枯野樹

蒼煙斷津樓晩氣孤誰知萬里客懐古正踟蹰

　　(野樹蒼煙斷津樓晩氣孤語氣髙古子昻古色蒼茫淡淡寫意其趣已足)

　　杜審言(文苑傳云字必簡襄陽人舉進士為隰城尉雅善五言詩工書翰恃才謇傲為世所嫉嘗謂人
曰吾文章合得屈宋作衙官吾書跡合得王羲之北靣則天召見累遷膳部員外郎神龍初坐通張易之
兄弟流峰州入為修文館學士卒與李嶠崔灝蘇味道為文學四友文集十巻)

　　(審言材力雄厚復椎鍊精工詩之有眼意欲攝長情於短韻鑄浩景於微言其
法始於宋之謝靈運而成於梁之庾肩吾陳之張正見諸人也古人平鋪直述未嘗不佳自晉人繁
縟日増謝靈運始生字法誠欲探境窮微追情入妙然非本來靈妙别具罏錘未易登其堂奥也唐

時追琢大盛於垂拱神龍之間而窮於賈島諸人之輩安得直攄真境一遊大雅之塲乎)

　　五言律詩

　　蓬萊三殿侍宴奉敕詠終南山應制

　　北斗掛城邉南山倚殿前雲標金闕迥樹杪玉堂懸半
嶺通佳氣中峰繞瑞煙小臣持獻壽長此戴堯天

　　(掛倚字稍帶粗氣三四結搆語氣鄭重)

　　宿羽亭侍宴應制

　　歩輦千門出離宫二月開風光新栁報宴賞落花催碧

水揺空閣青山繞吹臺聖情留晚興歌管送餘杯

　　賦得妾薄命

　　草緑長門掩苔青永巷幽寵移新愛奪淚落故情留啼
鳥驚殘夢飛花攪獨愁自憐春色罷團扇復迎秋

　　(輕輕欵欵裊裊亭亭絕似當年愁緒　三四蕋色温香却無梁人妖氣庶幾雅音涙落故情留語最
温厚盖怨生於愛若抛却即多無事矣今日之淚皆當年恩愛所留知中之所包有幾許在)

　　和韋承慶過義陽公主山池

　　逕轉危峰逼橋迴缺㟁妨玉泉移酒味石髓換稉香綰

霧青絲弱牽風紫蔓長猶言宴樂少别向後池塘

　　和晉陵陸丞早春遊望

　　獨有宦遊人偏驚物候新雲霞出海曙梅栁渡江春淑
氣催黄鳥晴光轉緑蘋忽聞歌古調歸思欲霑巾

　　(三四如精金百鍊雲霞出海曙梅栁渡江春曙春一字一句古人琢意之妙　起結意勢沖盈)

　　秋夜宴臨津鄭明府宅

　　行止皆無地招尋獨有君酒中堪累月身外即浮雲露
白宵鐘徹風清曉漏聞坐攜餘興往還似未離羣


　　和康五庭芝望月有懷

　　明月髙秋迥愁人獨夜看暫將弓並曲翻與扇俱團露
濯清輝苦風飄素影寒羅衣一此鑒頓使别離難

　　(五六思苦不借影襯獨披本相意境最老結語矜重韵亦沈老)

　　登襄陽城

　　旅客三秋至層城四望開楚山横地出漢水接天迴冠
盖非新里章華即舊臺習池風景異歸路滿塵埃

　　旅寓安南


　　交趾殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客思倍從來

　　(即景自成入手輕快)

　　送郎中北使

　　北狄願和親東京發使臣馬銜邊地雪衣染異方塵嵗
月催行旅恩榮變苦辛歌鐘期重錫拜手落花春

　　(起結有體語語老氣當家恩榮變苦辛語從意鍊得來)

　　送崔融


　　君王行出將書記逺從征祖帳連河闕軍麾動洛城旌
旃朝朔氣笳吹夜邊聲坐覺煙塵掃秋風古北平

　　經行嵐州

　　北地春光晚邉城氣候寒往來花不發新舊雪仍殘水
作琴中聽山疑畫裏看自驚牽逺役艱險促征鞍

　　(三四實境自在五六旅塗漫興語豈愛其山水之佳耶)

　　春日懷歸

　　心是傷歸望春歸異往年河山鑒魏闕桑梓憶秦川花

雜芳園鳥風和緑野烟更懷歡賞地車馬洛橋邊

　　除夜有懷

　　故節當歌守新年把燭迎冬氛戀虬箭春色候鷄鳴興
盡聞壺覆宵䦨見斗横還將萬億壽更謁九重城

　　(三四語氣髙凝)

　　代張侍御傷美人

　　二八泉扉掩帷屏寵愛空淚痕銷夜燭愁緒亂春風巧
笑人疑在新粧曲未終應憐脂粉氣猶着舞衣中


　　七言律詩

　　守嵗侍宴應制

　　季冬除夜接新年帝子王孫捧御筵宫闕星河低拂樹
殿庭燈燭上薰天彈絃奏節梅風入對局探鈎栢酒傳
欲向正元歌萬壽暫留歡賞寄春前

　　(附大餔梅花落處疑殘雪栁葉開時任好風不惟風味之佳氣格亦是絶勝大略渾成之後必生做作做
作不巳琢雕遂深觀自初至晚可概見矣)

　　五言排律


　　扈從出長安應制

　　分野都畿列時乗六御均京師舊西幸洛道此東巡文
物驅三統聲名走百神龍旗縈漏夕鳳輦拂鈎陳撫迹
地靈古游情皇鑒新山追散馬日水憶釣魚人禹食傳
中使堯樽遍下臣省方稱國阜問道識風淳嵗晚天行
吉年豐景從親歡娛包歴代宇宙忽疑春

　　(凝厚中復得挺勁之致)

　　贈蘇味道


　　北地寒應苦南庭戍未歸邉聲亂羌笛朔氣巻戎衣雨
雪闗山暗風霜草木稀胡兵戰欲盡漢卒尚重圍雲浄
妖星落秋深塞馬肥據鞍雄劒動揺筆羽書飛輿駕還
京邑朋游滿帝畿方期來獻凱歌舞共春輝

　　(據鞍雄劒動揺筆羽書飛語有生韵)

　　度石門山

　　石門千仭斷迸水落遥空道束懸崖半橋欹絶磵中仰
攀人屢息直下騎纔通泥擁奔虵徑雲埋伏獸叢星躔

牛斗北地脉象牙東開塞隨行變髙深觸望同江聲連
驟雨日氣抱殘虹未改朱明律先含白露風堅貞深不
憚險澁諒難窮有異登臨賞徒為造化功

　　(江聲連驟雨日氣抱殘虹語氣精湛春日江津烟銷垂栁弱霧巻落花輕亦屬佳句)

　　七言絶句

　　渡湘江

　　遲日園林悲昔遊今春花鳥作邊愁獨憐京國人南竄
不似湘江水北流


　　劉希夷(文苑傳云汝州人善為從軍閨情之詩詞調哀苦為時所重志行不修為姦所殺　唐新語云
希夷一名庭芝孫翌撰正聲集以希夷詩為集中之最由是大為時人所稱)

　　七言古詩

　　公子行

　　天津橋下陽春水天津橋上繁華子馬聲迴合青雲外
人影揺動緑波裏緑波清迥玉為砂青雲離披錦作霞
可憐楊栁傷心樹可憐桃李斷腸花此日遨遊邀美女
此時歌舞入娼家娼家美女鬱金香飛去飛來公子傍

的的珠簾白日映娥娥玉顔紅粉妝花際裵徊雙蛺蝶
池邊顧歩兩鴛鴦傾國傾城漢武帝為雲為雨楚襄王
古來容光人所羨况復今日遥相見願作輕羅着細腰
願為明鏡分嬌面與君相向轉相親與君雙棲共一身
願作貞松千嵗古誰論芳槿一朝新百年同謝西山日
千秋萬古北邙塵

　　(願作二語是簡閑情之雋)

　　代悲白頭翁


　　洛陽城東桃李花飛來飛去落誰家洛陽兒女惜顔色
坐見落花長歎息今年花落顔色改明年花開復誰在
巳見松栢摧為薪更聞桑田變成海古人無復洛城東
今人還對落花風年年嵗歳花相似嵗嵗年年人不同
寄言全盛紅顔子應憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光祿池臺開錦繡將軍樓閣畫神仙一朝卧病無相識
三春行樂在誰邊宛轉蛾眉能幾時須臾鶴髮亂如絲

但看古來歌舞地惟有黄昏鳥雀悲(唐新語云希夷善琵琶嘗為白頭詠
云今年花落顔色改明年花開復誰在既而悔曰我此詩似䜟與石崇白首同所歸何異乃更作云年年嵗嵗
花相似嵗嵗年年人不同既而歎曰復似向䜟矣詩成未用嵗為姦人所殺或云宋之問害希夷而以白頭翁
之篇為巳作至今有載此篇在之問集中)

　　(初唐七言古風拘攣纒束有氣不舒有意不展又皆一切支應語何嘗披胸豁膽一伸眉目於人前
耶文家四六余嘗號之文奴如劉希夷公子行等篇謂之詩奴亦可昔傳宋之問愛代悲白頭翁篇
害希夷而竊為已有則亦枉殺此人矣　讀其詩知其為輕薄人)

　　唐詩鏡巻三

