







　　欽定四庫全書

　　古詩鏡巻三

　　明　陸時雍　編

　　漢第三

　　張衡(字平子南陽西鄂人安帝時徴拜為郎中再遷太史令順帝陽嘉中遷侍中宦官懼其毁已共讒之
出為河間王相三年上書乞骸骨徴拜尚書卒)

　　詩

　　四愁詩(并序)


　　張衡不樂乆處機宻陽嘉中出為河間相時國王驕
奢不遵法度又多豪右并兼之家衡下車治威嚴能内
察屬縣姦猾行巧刼皆宻知名下吏收捕盡服擒
諸豪俠遊客悉惶懼逃出境郡中大治争訟息獄無
繫囚時天下漸弊鬱鬱不得志為四愁詩效屈原以
美人為君子以珍寳為仁義以水深雪雰為小人思
以道術為報貽於時君而懼讒邪不得以通其辭曰

　　一思曰我所思兮在太山欲往從之梁父艱側身東望

涕霑翰美人贈我金錯刀何以報之英瓊瑤路逺莫致
倚逍遙何為懐憂心煩勞

　　二思曰我所思兮在桂林欲往從之湘水深側身南望
涕霑襟美人贈我金琅玕何以報之雙玉盤路逺莫致
倚惆悵何為懐憂心煩傷

　　三思曰我所思兮在漢陽欲往從之隴阪長側身西望
涕霑裳美人贈我貂襜(蚩占反)褕何以報之明月珠路逺
莫致倚踟蹰何為懐憂心煩紆


　　四思曰我所思兮在鴈門欲往從之雪雰雰側身北望
涕霑中美人贈我錦繡段何以報之青玉案路逺莫致
倚増歎何為懐憂心煩惋(烏玩反)

　　(矯矯有西京之致)

　　(附同聲歌格力稍衰更敷布有餘情欵不足隠隠開建安之漸　邂逅承際㑹得充君後房情好新交接
恐慄若探湯不才勉自竭賤妾職所當綢繆主中饋奉禮助烝嘗思為苑蒻席在下蔽匡牀願為羅衾懤
在上衛風霜灑掃清枕席鞮芬以狄香重户結金扄髙下華燈光衣解巾粉御列圖陳枕張素女為我師
儀態盈萬方衆夫所希見天老教軒皇樂莫斯夜樂沒齒焉可忘)


　　蔡邕(字伯喈陳留圉人也性篤孝建寧中辟司徒喬𤣥府出補河平長召拜郎中校書東觀遷議郎靈帝
崩董卓為司空辟邕遷尚書侍中及卓被誅王允収邕付廷尉遂死獄中)

　　樂府

　　飲馬長城窟行

　　青青河邊草綿綿思逺道逺道不可思宿昔夢見之夢
見在我旁忽覺在他鄉他鄉各異縣輾轉不可見枯桑
知天風海水知天寒入門各自媚誰肯相為言客從逺
方來遺我雙鯉魚呼童烹鯉魚中有尺素書長跪讀素

書書中竟何如上有加餐食下有長相憶

　　(起二語托興自然枯桑知天風海水知天寒取喻既佳痛語自别張華巢居知風寒穴處識隂雨則
索然無味矣長跪讀素書書中竟何如上有加餐食下有長相憶此為故人代寛或以自遺或以自
誘此詩人之善托也)

　　詩

　　翠鳥

　　庭陬有若榴緑葉含丹榮翠鳥時來集振翼修形容回
顧生碧色動揺揚縹青幸脱虞人機得親君子庭馴心

托君素雌雄保百齡

　　(標格亭亭)

　　秦嘉(字士㑹隴西人)

　　留郡贈婦詩三首(并序)

　　嘉為上郡掾其妻徐淑寢疾還家不獲面别贈詩云
爾

　　人生譬朝露居世多屯蹇憂艱常早至歡㑹常苦晚念
當奉時役去爾日遙逺遣車迎子還空往復空返省書

情悽愴臨食不能飯獨坐空房中誰與相勸勉長夜不
能眠伏枕獨輾轉憂来如循環匪席不可巻

　　皇靈無私親為善荷天禄傷我與爾身少小罹㷀獨既
得結大義歡樂苦不足念當逺離别思念叙欵曲河廣
無舟梁道近隔丘陸臨路懐惆悵中駕正躑躅浮雲起
髙山悲風激深谷良馬不廻鞍輕車不轉轂鍼藥可屢
進愁思難為數貞士篤終始恩義不可促

　　肅肅僕夫征鏘鏘揚和鈴清晨當引邁束帯待雞鳴顧

看空室中髣髴想姿形一别懐萬恨起坐為不寧何用
叙我心遺思致欵誠寳釵好耀首明鏡可鑒形芳香去
垢穢素琴有清聲詩人感木𤓰乃欲答瑤瓊愧彼贈我
厚慙此往物輕雖知未足報貴用叙我情

　　(詩可代札情欵具存)

　　蔡琰(字文姬邕之女也博學有才辯適河東衛仲道夫亡無子歸寧于家興平中天下喪亂姬為胡騎所
獲沒於南匈奴左賢王在胡中十二年生二子曹操痛邕無嗣乃遣使者以金璧贖之而重嫁陳留董祀)

　　悲憤詩二首


　　(後漢書琰歸董祀後感傷亂離追懐悲憤作詩二章)

　　漢季失權柄董卓亂天常志欲圖簒弑先害諸賢良逼
迫遷舊邦擁主以自彊海内興義師欲共討不祥車衆
來東下金甲耀日光平土人脆弱來兵皆胡羌獵野圍
城邑所向悉破亡斬截無孑遺尸骸相牚(直庚反)拒馬邊
縣男頭馬後載婦女長驅西入闗迥路險且阻還顧邈
㝠㝠肝脾為爛腐所畧有萬計不得令屯聚或有骨肉
俱欲言不敢語失意㡬微間輒言斃降虜要當以亭刃

我曹不活汝豈復惜性命不堪其詈罵或便加棰杖毒
痛參并下旦則號泣行夜則悲吟坐欲死不能得欲生
無一可彼蒼者何辜乃遭此戹禍邊荒與華異人俗少
義理處所多霜雪胡風春夏起翩翩吹我衣肅肅入我
耳感時念父母哀歎無窮已有客從外來聞之常歡喜
迎問其消息輒復非鄉里邂逅徼時願骨肉來迎已已
得自解免當復棄兒子天屬綴人心念别無㑹期存亡
永乖隔不忍與之辭兒前抱我頸問母欲何之人言母

當去豈復有還時阿母常仁惻今何更不慈我尚未成
人奈何不顧思見此崩五内恍惚生狂癡號泣手撫摩
當發復回疑兼有同時軰相送告離别慕我獨得歸哀
叫聲摧裂馬為立踟蹰車為不轉轍觀者皆歔欷行路
亦嗚咽去去割情戀遄征日遐邁悠悠三千里何時復
交㑹念我出腹子胷臆為摧敗既至家人盡又復無中
外城郭為山林庭宇生荆艾白骨不知誰從横莫覆葢
出門無人聲豺狼號且吠㷀㷀對孤景怛咤糜肝肺登

髙逺眺望魂神忽飛逝奄若夀命盡旁人相寛大為復
彊視息雖生何聊頼託命於新人竭心自勗厲流離成
鄙賤常恐復捐廢人生㡬何時懐憂終年嵗

　　嗟薄祜兮遭世患宗族殄兮門户單身執畧兮入西闗
歴險阻兮之羌蠻山谷眇兮路漫漫眷東顧兮但悲歎
㝠當寢兮不能安饑當食兮不能餐常流涕兮皆不乾
薄志節兮念死難雖苟活兮無形顔惟彼方兮逺陽精
隂氣凝兮雪夏零沙漠壅兮塵㝠㝠有草木兮春不榮

人似禽兮食臭腥言兠離兮狀窈停嵗聿暮兮時邁征
夜悠長兮禁門扄不能寐兮起屏營登胡殿兮臨廣庭
𤣥雲合兮翳月星北風厲兮肅泠泠胡笳動兮邊馬鳴
孤鴈歸兮聲嚶嚶樂人興兮彈琴筝音相和兮悲且清
心吐思兮胷憤盈欲舒氣兮恐彼驚含哀咽兮涕沾&KR1450;
家既迎兮當歸寧臨長路兮捐所生兒呼母兮啼失聲
我掩耳兮不忍聽追持我兮走㷀㷀頓復起兮毁顔形
還顧之兮破人情心怛絶兮死復生


　　(不作悲憤悲憤具見實境自成不可復過或有骨肉俱欲言不敢語何其痛絶縦有他語總不足道
流離成鄙賤常恐復捐廢人生㡬何時懐憂終年嵗深衷隠曲何易為人道之　𤣥雲合兮翳月星
北風厲兮肅泠泠胡笳動兮邊馬鳴孤鴈歸兮聲嚶嚶樂人興兮彈琴筝音相和兮悲且清心吐思
兮胷憤盈欲舒氣兮恐彼驚胡笳馬嘶歌與争勁清厲之氣出登樓甚逺)

　　胡笳十八拍

　　我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙塵蔽野兮胡虜盛志意乖兮莭義虧對殊

俗兮非我宜遭惡辱兮當告誰笳一㑹兮琴一拍心憤
怨兮無人知

　　戎羯逼我兮為室家將我行兮向天涯雲山萬重兮歸
路遙疾風千里兮揚塵沙人多暴猛兮如虺蛇控弦被
甲兮為驕奢兩拍張絃兮絃欲絶志摧心折兮自悲嗟
越漢國兮入胡城亡家失身兮不如無生氊裘為裳兮
骨肉震驚羯羶為味兮枉遏我情鞞鼓喧兮從夜達明
胡風浩浩兮暗塞營傷今感昔兮三拍成銜悲畜恨兮

何時平

　　無日無夜兮不思我鄉土禀氣含生兮莫過我最苦天
災國亂兮人無主唯我薄命兮沒戎虜殊俗心異兮身
難處嗜欲不同兮誰可與語㝷思渉歴兮多艱阻四拍
成兮益悽楚

　　鴈南征兮欲寄邊聲鴈北歸兮為得漢音鴈飛髙兮邈
難㝷空斷腸兮思愔愔攅眉向月兮撫雅琴五拍泠泠
兮意彌深


　　氷霜凛凛兮身苦寒饑對肉酪兮不能餐夜聞隴水兮
聲嗚咽朝見長城兮路沓漫追思往日兮行李難六拍
悲來兮欲罷彈

　　日暮風悲兮邊聲四起不知愁心兮説向誰是原野蕭
條兮烽戍萬里俗賤老弱兮少壯為美逐有水草兮安
家葺壘牛羊滿野兮聚如蜂蟻草盡水竭兮羊馬皆徒
七拍流恨兮惡居於此

　　為天有眼兮何不見我獨漂流為神有靈兮何事處我

天南海北頭我不負天兮天何配我殊匹我不負神兮
神何殛我越荒州製兹八拍兮擬俳優何知曲成兮心
轉愁

　　天無涯兮地無邊我心愁兮亦復然生倐忽兮如白駒
之過隙然不得歡樂兮當我之盛年怨兮欲問天天蒼
蒼兮上無縁舉頭仰望兮空雲煙九拍懐情兮誰與傳
城頭烽火不曽滅疆場征戰何時歇殺氣朝朝衝塞門
胡風夜夜吹邊月故鄉隔兮音塵絶哭無聲兮氣將咽

一生辛苦兮縁離别十拍悲深兮淚成血

　　我非貪生而惡死不能捐身兮心有以生仍冀得兮歸
桑梓死當埋骨兮長已矣日居月諸兮在戎壘胡人寵
我兮有二子鞠之育之兮不羞耻愍之念之兮生長邊鄙
十有一拍兮因兹起哀響纒綿兮徹心髓

　　東風應律兮暖氣多知是漢家天子兮布陽和羌胡蹈
舞兮共謳歌兩國交懽兮罷兵戈忽遇漢使兮稱近詔
遣千金兮贖妾身喜得生還兮逢聖君嗟别稚子兮㑹

無因十有二拍兮哀樂均去住兩情兮難具陳

　　不謂殘生兮却得旋歸撫抱胡児兮泣下沾衣漢使迎
我兮四牡騑騑號失聲兮誰得知與我生死兮逢此時
愁為子兮日無光輝焉得羽翼兮將汝歸一步一逺兮
足難移魂消影絶兮恩愛遺十有三拍兮絃急調悲肝
腸攪刺兮人莫我知

　　身歸國兮兒莫之隨心懸懸兮長如饑四時萬物兮有
盛衰唯我愁苦兮不暫移山髙地闊兮見汝無期更深

夜䦨兮夢汝來斯夢中執手兮一喜一悲覺後痛吾心
兮無休歇時十有四拍兮涕淚交垂河水東流兮心是
思

　　十五拍兮莭調促氣填胷兮誰識曲處穹廬兮偶殊俗
願得歸來兮天從欲再還漢國兮懽心足心有懐兮愁
轉深日月無私兮曾不照臨子母分離兮意難任同天
隔越兮如商參生死不相知兮何處尋

　　十六拍兮思茫茫我與兒兮各一方日東月西兮徒相

望不得相隨兮空斷腸對萱草兮憂不㤀彈鳴琴兮情
何傷今别子兮歸故鄉舊怨平兮新怨長泣血仰頭兮
訴蒼蒼胡為生兮獨罹此殃

　　十七拍兮心鼻酸闗山阻修兮行路難去時懐土兮心
無緒來時别兒兮思漫漫塞上黄蒿兮枝枯葉乾沙場
白骨兮刀痕箭瘢風霜凛凛兮春夏寒人馬饑豗兮筋
力單豈知重得兮入長安歎息欲絶兮淚䦨干

　　胡笳本自出胡中縁琴翻出音律同十八拍兮曲雖終

響有餘兮思無窮是知絲竹㣲妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合雖廣兮受之
應不容

　　(十八拍矢音成響慿胷攄寫語自髙岸　羯羶為味兮枉遏我情詩謂雖無嘉殽式食庶㡬想當不
爾此語蒼然入雅　烟塵蔽野兮胡虜盛志意乖兮節義虧想其解弦讀史㡬為反頋平生　控弦
被甲兮為驕奢胡人射獵相誇驕奢二字最有生色嗜欲不同兮誰可與語本情隠隠逗之倐忽兮
如白駒之過隙然不得歡樂兮當我生之盛年此語吐露轉劇日暮風悲兮邉聲四起不知愁心兮

説向誰是自是無聊我非貪生而惡死不能捐身兮有以生仍冀得兮還桑梓死當埋骨兮長已矣斯
言乃轉調也　塞上黄蒿兮枝枯葉乾沙場白骨兮刀痕箭瘢所謂去騷得漢語最髙古　殺氣朝
朝衝塞門胡風夜夜吹邉月復似初唐聲調　稱説虜俗甚惡之甚賤之其於兩児抑何眷眷天下
豈有無父之子文姬何自苦也)

　　蘇伯玉妻

　　盤中詩

　　山樹髙鳥鳴悲泉水深鯉魚肥空倉鵲常苦饑吏人婦
㑹夫希出門望見白衣謂當是而更非還入門中心悲

北上堂西入階急機絞杼聲催長歎息當語誰君有行
妾念之出有日還無期結巾帶長相思君㤀妾未知之
妾㤀君罪當治妾有行宜知之黄者金白者玉髙者山
下者谷姓者蘇字伯玉人才多知謀足家居長安身在
蜀何惜馬蹄歸不數羊肉千斤酒百斛令君馬肥麥與
粟今時人知四足與其書不能讀當從中央周四角

　　(古而雋非巧心慧口不能辦此)

　　孔融(字文舉魯國人孔子之後少有重名舉髙第為侍御史遷虎賁中郎將以忤董卓轉議郎出為北海

太守累遷太中大夫數以書爭曹操為操所害)

　　雜詩

　　逺送新行客嵗暮乃來歸入門望愛子妻妾向人悲聞
子不可見日已濳光輝孤墳在西北常念君來遲褰裳
上墟丘但見蒿與薇白骨歸黄泉肌體乘塵飛生時不
識父死後知我誰孤魂遊窮暮飄飄安所依人生圖孠
息爾死我念追俛仰内傷心不覺淚沾衣人生自有命
但恨生日希


　　失題

　　歸家酒債多門客粲成行髙談滿四座一日傾千觴(又云
座上客長滿樽中酒不空)

　　(附孔北海魯國一男子臨終詩一何意氣萎薾乃爾多言令事敗器漏苦不宻豈其亦有悔心生存多所
慮長寢萬事畢其謂一死遂足畢念耶天下事其誰任之當年意氣歸之何所)

　　古絶句四首

　　藁砧今何在山上復有山何當大刀頭破鏡飛上天

　　日暮秋雲隂江水清且深何用通音信蓮花玳瑁簪


　　莵絲從長風根莖無斷絶無情尚不離有情安可别

　　南山一樹桂上有雙鴛鴦千年長交頸歡愛不相忘

　　古歌

　　髙田種小麥終乆不成穂男兒在他鄉焉得不憔悴

　　古五雜組詩

　　五雜組岡頭草往復還車馬道不獲已人將老











　　古詩鏡巻三

