







　　欽定四庫全書

　　唐詩鏡巻四十四

　　明　陸時雍　編

　　中唐第十六

　　白居易(三)

　　五言律詩

　　和春深

　　何處春深好春深富貴家馬為中路鳥妓作後庭花羅

絃駈論隊金銀用斷車眼前何所苦唯苦日西斜

　　(三四説春真好)

　　何處春深好春深學士家鳯書裁五色馬鬛剪三花蠟
炬開明火銀臺賜物車相逄不敢揖彼此㡌低斜

　　新春江次

　　浦乾潮未應堤濕凍初銷粉片粧梅朶金絲刷柳條鴨
頭新緑水鴈齒小紅橋莫怪珂聲碎春來五馬驕

　　何處春先到


　　何處春先到橋亭水北亭凍花開未得冷酒著難醒就
日移輕榻遮風展小屏不勞人勸醉鶯語漸丁寧

　　秋思

　　夕照紅於燒晴空碧勝藍獸形雲不一弓勢月初三鴈
思來天北砧愁滿水南蕭條秋氣味未老已深諳

　　(三四不琢而工)

　　閑臥

　　盡日前軒臥神閑境亦空有山當枕上無事到心中簾

巻侵牀日屏遮入座風望春春未到應在海門東

　　社日關路作

　　晚景函關路凉風社日天青巖新有燕紅樹欲無蟬愁
立驛樓上厭行官堠前蕭條秋興苦漸近二毛年

　　客中守歳

　　守歳樽無酒思卿淚滿巾始知為客苦不及在家貧畏
老偏驚節防愁預惡春故園今夜裏應念未歸人

　　(防愁預惡春説得宛轉深入當年余臥病中深諳此况)


　　早春題少室東巖

　　三十六峯晴雪消嵐翠生月留三夜宿春引四山行逺
草初含色寒禽未變聲東巖最髙石唯我有題名

　　晚春酒醒㝷夢得

　　料合同惆悵花殘酒亦殘醉心忘老易醒眼别春難獨
出雖慵懶相逄定喜歡還携小蠻去試覔老劉㸔(小蠻酒榼
名也)

　　(四語落手快絶)


　　冬初酒熟

　　霜䌓脆庭柳風利剪池荷月色曉彌苦鳥聲寒更多秋
懐久寥落冬計又如何一甕新醅酒萍浮春水波

　　詶夢得霜夜對月懐

　　淒清冬夜景揺落長年情月帶新霜色砧和逺鴈聲暖
隣爐近火寒覺被衣輕枕上酬佳句詩成夢不成

　　(三四淒淒結語好意)

　　望亭驛酬别周判官


　　何事常長洲連宵飲不休醒應難作别歡漸少於愁燈
火穿村市笙歌上驛樓何言五十里已不屬蘇州

　　(歡漸少於愁語約而至)

　　江南鄭常侍赴鎮之日有寄因酬和

　　來暮亦何愁金貂在鷁舟斾隨寒浪動帆帶夕陽収布
令滕王閣裁詩郢客樓即應歸鳯沼中外㬱天休

　　賦得古原草送别

　　離離原上草一歳一枯榮野火燒不盡春風吹又生逺

芳侵古道晴翠接荒城又送王孫去萋萋滿别情

　　酬皇甫十早春對雪見贈

　　漠漠復紛紛東風散玉塵明催牕竹曉寒退柳園春緑
醑香堪憶紅爐暖可親忍心三兩日莫作破齋人

　　(寒退柳園春最是雅意)

　　寄皇甫七

　　孟夏愛吾廬陶濳語不虚花樽飄落酒風案展開書隣
女偷新果家童漉小魚不知皇甫七池上興何如


　　從郟至東京

　　從郟至東京山低路漸平風光四百里車馬十三程花
共隨鞭㸔杯多並轡傾笙歌與談笑隨分自將行

　　(五六好寫作)

　　渡淮

　　淮水東南濶無風渡亦難孤煙生乍直野樹望多圓春
浪棹聲急夕陽帆影殘清流宜映月今夜重吟看

　　初入瞿塘


　　瞿塘天下險夜上信難哉岸似雙屏合天如匹帛開逆
風驚浪起㧞&KR1850;闇船來欲識愁多少髙於灎澦堆

　　(三四形狀宛然)

　　人定

　　人定月朧明香銷枕簟清翠屏遮燭影紅䄂下簾聲坐
久吟方罷眠初夢未成誰家教鸚鵡故故語相驚

　　偶吟

　　里巷多通水林園盡不扄松身為外户池靣是中庭元

氏詩三帙陳家酒一瓶醉來狂發詠隣女應籬聽

　　惜落花

　　夜來風雨急無復舊花林枝上三分落園中二寸深日
斜啼鳥思春盡老人心莫怪添杯酒情多酒不禁

　　(三四寫景實在得多)

　　醉中戯贈鄭使君(時使君先歸留妓樂重飲)

　　宻座移紅毯酡顔照淥杯雙娥留且住五馬任先廻醉
耳歌催醒愁眉笑引開平生少年興臨老蹔重來


　　武丘寺路

　　自開山寺路水陸往來頻銀勒牽驕馬花船載麗人芰
荷生欲遍桃李種仍新好住湖堤上長留一道春

　　七言律詩

　　三月三日

　　畫堂三月初三日絮撲紗牕燕拂簷蓮子數杯嘗冷酒
柘枝一曲試春衫堦臨池靣勝看鏡户映花叢當下簾
指㸃樓南翫新月玉鈎素手兩纎纎


　　(六語趣)

　　春題湖上

　　湖上春來似畫圖亂峯圍繞水平鋪松排山面千重翠
月㸃波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖

　　(五六倒裝句法)

　　江亭翫春

　　江亭乗曉閲衆芳春妍景麗草樹光日消石桂綠嵐氣

風墜木蘭紅露漿水蒲漸展書帶葉山榴半含琴軫房
何物春風吹不變愁人依舊鬢蒼蒼

　　早春憶蘇州寄夢得

　　呉苑四時風景好就中偏好是春天霞光曙後殷於火
水色晴來嫩似烟士女笙歌宜月下使官金紫稱花前
誠知歡樂堪留戀其奈離鄉已四年

　　春中與盧四周諒華陽觀同居

　　性情懶慢好相親門巷蕭條稱作隣背燭共憐深夜月

踏花同惜少年春杏壇住僻雖宜病芸閣官微不救貧
文行如君尚憔悴不知霄漢待何人

　　錢塘湖春行

　　孤山寺北賈亭西水面初平雲脚低㡬處早鶯争暖樹
誰家新燕啄春泥亂花漸入迷人眼淺草纔能沒馬蹄
最愛湖東行不足緑楊隂裏白沙隄

　　池上逐凉

　　青苔地上銷殘暑緑樹隂前逐晚凉輕屐單衣薄紗帽

淺池平岸庳藤床簮纓怪我情何薄泉石諳君味甚長
徧問交親為老計多言宜静不宜忙

　　馬上晚吟

　　人少街荒已寂寥風多塵起重蕭條上陽落葉飄宫樹
中渡流澌擁渭橋出早冐寒衣校薄歸遲侵黑酒全消
如今不是閑行白日短天隂坊曲遥

　　病中多雨逄寒食

　　水國多隂常懶出老夫饒病愛閑眠三旬臥度鶯花月

一半春銷風雨天薄暮何人吹觱篥新晴㡬處縳鞦韆
綵繩芳樹長如舊唯是年年換少年

　　詶思黯相公晚夏雨後感秋見贈

　　暮去朝來無歇期炎涼暗向雨中移夜長祇合愁人覺
秋泠先應瘦客知兩幅彩箋揮逸翰一聲寒玉振清辭
無憂無病身榮貴何故沈吟亦感時

　　送令狐相公赴太原

　　六纛雙旌萬鐵衣并汾舊路滿光輝青衫書記何年去

紅斾將軍昨日歸詩作馬蹄隨筆走獵酣鷹翅傍觥飛
北都莫作多時計再為蒼生入紫微

　　(五六出句佳)

　　同諸客題于家公主舊宅

　　平陽舊宅少人遊應是遊人到即愁春榖鳥啼桃李院
絡絲蟲怨鳯凰樓臺傾滑石猶殘破簾斷真珠不滿鈎
聞道至今蕭史在髭鬚雪白向明州

　　履道池上作


　　家池動作經旬别松竹禽魚好在無樹暗小巢蔵巧婦
草荒新葉長慈姑不因車馬時時到豈覺園林日日蕪
猶喜春深公事少每來花下得踟蹰

　　飲後夜醒

　　黄昏欲散歸來臥夜半人扶强起行枕上酒容和睡醒
樓前海月伴潮生將歸梁燕還重宿欲滅寒燈却復明
直至曉來猶妄想耳中如有管絃聲

　　與諸客携酒尋去年梅花有感


　　馬上同携今日杯湖邊共覺去春梅年年只見人空老
歳歳何曾花不開詩思又牽吟詠發酒酣閒喚管絃來
樽前百事皆依舊㸃檢唯無薛秀才

　　(三四顛倒之法似少陵來)

　　庾順之以紫霞綺逺贈以詩答之

　　千里故人心鄭重一端杏綺紫氛氲開緘日映晚霞色
滿幅風生秋水文為褥欲裁憐葉破製裘將剪惜花分
不如裁作合歡被寤寐相思如對君


　　(白詩之佳在傾囊而出每覺意趣圓滿渾成)

　　與皇甫庶子同遊城東

　　閒遊何必多徒侣相勸時時舉一杯博望苑中無職役
建春門外足池臺緑油剪葉蒲新長紅蠟粘枝杏欲開
白馬朱衣兩宫相可憐天氣出城來

　　洛下雪中頻與劉李二賔客宴集因寄汴州李
尚書

　　水南水北雪紛紛雪裏歡遊莫厭頻日日暗來唯老病

年年少去是交親碧氊帳暖梅花濕紅燎爐香竹葉春
今日鄒枚俱在洛梁園置酒召何人

　　自喜

　　自喜天交我少緣家徒行計兩翩翩身兼妻子都三口
鶴與琴書共一船僮僕減來無冗食糧資算外有餘錢
攜將貯作邱中費猶免饑寒得數年

　　(三四拈出佳趣)

　　令狐相公與夢得交情素深眷予分亦不淺一

聞薨逝相顧泫然旋有使來得前月未殁之
前數日書及詩寄贈夢得哀吟悲歎寄情於
詩詩成示予感而繼和

　　緘題重疊語殷勤存殁交親自此分前月使來猶理命
今朝書到是遺文銀鈎見晚書無報玉樹埋深哭不聞
最感一行絕筆尚言千萬樂天君

　　哭崔二十四常侍

　　貂裘初别九重門馬鬛新封四尺墳薤露歌詞非白雪

銘旌官爵是浮雲伯倫每置隨身鍤元亮先為自祭文
莫道髙風無繼者一千年内有崔君






　　唐詩鏡巻四十四

