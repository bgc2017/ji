







　　欽定四庫全書

　　唐詩鏡卷二十一

　　明　陸時雍　編

　　盛唐第十三

　　杜甫(唐書云字子美審言孫天寳中舉進士不第奏賦三篇帝竒之拜右衛率府胄曹參軍禄山亂避走
三川肅宗立奔謁行在拜右拾遺房琯罷相上疏言琯不宜免帝怒出為華州司功參軍閟輔饑客秦州
嚴武節度劔南表為參謀檢校工部員外郎武卒崔旴等亂往來梓䕫間大厯中客耒陽遊嶽祠大水遽
至渉旬不得食縣令具舟迎還饋牛灸白酒大醉一夕卒年五十九少與李白齊名時號李杜

杜子美之勝人者有二思人所不能思道人所不敢道以意勝也數百言不覺其繁三數語不覺其
簡所謂御衆如御寡擒賊先擒王以力勝也五七古詩雄視一世竒正雅俗稱題而出各盡所長是
謂武庫五七律詩他人每以情景相和而成本色不足者往往景饒情乏子美直攄本懐借景入情
㸃鎔成相最為老手然多徑意一往潦倒太甚色澤未工大都雄於古者每不屑屑於律故知用才
實難古人小物必勤良有以也　王摩詰之清微李太白之髙妙杜子美之雄渾三者並稱然而太
白之地優矣)

　　五言古詩

　　前出塞


　　出門日已逺不受徒旅欺骨肉恩豈斷男兒死無時走
馬脫轡頭手中挑青絲捷下萬仭岡俯身試搴旗

　　(語如身歴即身歴者却自不能道　老杜長於造境能造境即情色種種畢著李青蓮長於造情情
到即境不煩而足)

　　挽弓當挽强用箭當用長射人先射馬擒賊先擒王殺
人亦有限立國自有疆苟能制侵陵豈在多殺傷

　　(語語筋力前四語不知何自或是成語或自已出用得合拍總歸佳境)

　　單于寇我壘百里風塵昬雄劔四五動彼軍為我奔虜

其名王歸繫頸授轅門潜身備行列一勝何足論

　　(善於自負三四語中有神)

　　後出塞

　　男兒生世間及壯當封侯戰伐有功業焉能守舊丘召
募赴薊門軍動不可留千金買馬鞍百金裝刀頭閭里
送我行親戚擁道周班白居上列酒酣進庶羞少年别
有贈含笑看吳鈎

　　(未語有色)


　　朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將軍恐是霍嫖姚

　　(寫景一一入神色𧰼絶不足道)

　　新安吏(自注云收京後作雖收兩京賊猶充斥)

　　客行新安道喧呼聞㸃兵借問新安吏縣小更無丁府
帖昨夜下次選中男行中男絶短小何以守王城肥男
有母送瘦男獨伶俜白水暮東流青山猶哭聲莫自使

眼枯收汝淚縱横眼枯即見骨天地終無情我軍收相
州日夜望其平豈意賊難料歸軍星散營就糧近故壘
練卒依舊京掘壕不到水牧馬役亦輕況乃王師順撫
養甚分明送行勿泣血僕射如父兄(按鄭昻云僕射拈郭子儀也)

　　(善作苦語)

　　石壕吏(按蔡夢弼云石壕屬邠州昔北狄侵太王于此築城壕以禦之因名石壕又卞
圜云石濠陜東戍在新安西即石崤也)

　　暮投石壕村有吏夜捉人老翁踰牆走老婦出門看吏

呼一何怒婦啼一何苦聽婦前致詞三男鄴城戍一男
附書至二男新戰死存者且偷生死者長已矣室中更
無人惟有乳下孫孫有母未去出入無完裙老嫗力雖
衰請從吏夜歸急應河陽役猶得備晨炊夜久語聲絶
如聞泣幽咽天明登前途獨與老翁别

　　(其事何長其言何簡吏呼一何怒婦啼一何苦二語便當數十言寫矣文章家所云要㑹以去形而
得情去情而得神故也末四語酸楚殊甚　甞觀王粲七哀詩情事之悲曽不減此然七哀聲色不
動吐納自如若老杜諸作便覺椎胸頓足唾涕俱來矣此古今人所以不相及也)


　　新㛰别

　　兔絲附蓬麻引蔓故不長嫁女與征夫不如棄路傍結
髮為君妻席不煖君床暮㛰晨告别無乃太怱忙君行
雖不逺守邊赴河陽妾身未分明何以拜姑嫜父母養
我時日夜令我藏生女有所歸雞犬亦得將君今往死
地沈痛迫中腸誓欲隨君去形勢反蒼黄勿為新㛰念
努力事戎行婦人在軍中兵氣恐不揚自嗟貧家女久
致羅襦裳羅襦不復施對君洗紅妝仰視百鳥飛大小

必雙翔人事多錯迕與君永相望

　　(此作氣韵不減漢魏妾身未分明何以拜姑嫜建安中亦無此深至語)

　　垂老别

　　四郊未寧靜垂老不得安子孫陣亡盡焉用身獨完投
杖出門去同行為辛酸幸有牙齒存所悲骨髓乾男兒
既介胄長揖别上官老妻卧路啼嵗暮衣裳單孰知是
死别且復傷其寒此去必不歸還聞勸加餐土門壁甚
堅杏園度亦難勢異鄴城下縱死時猶寛人生有離合

豈擇盛衰端憶昔少壮日遲迴竟長歎萬國盡征戍烽
火被岡巒積屍草木腥流血川原丹何鄉為樂土安敢
尚盤桓棄絶蓬室居塌然摧肺肝

　　(語多訣别痛有餘情男兒既介胄長揖别上官此語猶有少年意氣)

　　無家别

　　寂寞天寳後園廬但蒿藜我里百餘家世亂各東西存
者無消息死者為塵泥賤子因陣敗歸來尋舊蹊久行
見空巷日瘦氣慘悽但對狐與狸竪毛怒我啼四鄰何

所有一二老寡妻宿鳥戀本枝安辭且窮棲方春獨荷
鋤日暮還灌畦縣吏知我至召令習鼓鞞雖從本州役
内顧無所攜近行止一身逺去終轉迷家鄉既盪盡逺
近理亦齊永痛長病母五年委溝谿生我不得力終身
兩酸嘶人生無家别何以為烝黎

　　(日瘦氣慘悽一語備景略盡故言不必多惟其至者家鄉既蕩盡逺近理亦齊老杜詩必窮工極苦
使無餘境乃已李青蓮只指㸃大意)

　　義鶻行


　　隂崖有蒼鷹養子黒柏顛白蛇登其巢吞噬恣朝餐雄
飛逺求食雌者鳴辛酸力彊不可制黄口無半存其父
從西歸翻身入長煙斯須領健鶻痛憤寄所宣斗上捩
孤影噭哮來九天修鱗脫逺枝巨顙拆老拳髙空得蹭
蹬短草辭蜿蜒折尾能一掉飽腸已皆穿生雖滅衆雛
死亦垂千年物情有報復快意貴目前兹實鷙鳥最急
難心炯然功成失所徃用捨何其賢近經潏水湄此事
樵夫傳飄蕭覺素髮凜欲衝儒冠人生許與分只在顧

盼間聊為義鶻行用激壮士肝

　　(撫情有餘寫色未細)

　　楊監又出畫鷹十二扇

　　近時馮紹正能畫鷙鳥様明公出此圖無乃傳其状殊
姿各獨立清絶心有向疾禁千里馬氣敵萬人將憶昔
驪山宫冬移含元仗天寒大羽獵此物神俱王當時無
凡材百中皆用壯粉墨形似間識者一惆悵干戈少暇
日真骨老崖嶂為君除狡兔㑹是翻鞲上


　　題衡山縣文宣一王廟新學堂呈陸宰

　　旄頭彗紫微無復俎豆事金甲相排蕩青衿一憔悴嗚
呼已十年儒服敝于地征夫不遑息學者淪素志我行
洞庭野歘得文翁肆侁侁胄子行若舞風雩至周室宜
中興孔門未應棄是以資雅才煥然立新意衡山雖小
邑首唱恢大義因見縣尹心根源舊宫閟講堂非曩構
大屋加塗塈下可容百人牆隅亦深邃何必三千徒始
壓戎馬氣林木在庭户密榦疊蒼翠有井朱夏時轆轤

凍階戺耳聞讀書聲殺伐災髣髴故國延歸望衰顔減
愁思南紀收波瀾西河共風味采詩倦跋渉載筆尚可
記髙歌激宇宙凡百慎失墜

　　(語壮干戈宫牆生色)

　　戲贈鄭廣文䖍兼呈蘇司業源明

　　廣文到官舎繫馬堂階下醉即騎馬歸頗遭官長罵才
名三十年坐客寒無氊賴有蘇司業時時與酒錢

　　(内可閔鄭外可觀時)


　　贈衛八處士(按唐史拾遺與衛賓相友善賓年少號為小友)

　　人生不相見動如參與商今夕復何夕共此燈燭光少
壮能㡬時鬢髮各已蒼訪舊半為鬼驚呼熱中腸焉知
二十載重上君子堂昔别君未㛰兒女忽成行怡然敬
父執問我來何方問答未及巳兒女羅酒漿夜雨剪春
韭新炊間黄粱主稱㑹面難一舉累十觴十觴亦不醉
感子故意長明日隔山嶽世事兩茫茫

　　(此詩情勝乎詞)


　　贈蘇徯

　　異縣昔同遊各云厭轉蓬别離已五年尚在行李中戎
馬日衰息乗輿安九重有才何棲棲将老委所窮為郎
未為賤其奈疾病攻子何面黧黒焉得豁心胸巴蜀倦
剽刼下愚成土風幽薊已削平荒徼尚彎弓斯人脫身
來豈非吾道東乾坤雖寛大所適裴囊空肉食欺菜色
少壯欺老翁況乃主客間古來偪側同君今下荆揚獨
帆如飛鴻二州豪侠塲人馬皆自雄一請甘饑寒再請

甘養蒙

　　(一請甘饑寒再請廿養蒙此老杜自寫本色語千載丈夫當同此調　讀李詩如輕雲飄飄杜詩如
黄河洶洶)

　　九日寄岑參

　　出門復入門雨脚但如舊所向泥活活思君令人瘦沈
吟坐西軒飲食錯昬晝寸歩曲江頭難為一相就吁嗟
乎蒼生稼穡不可救安得誅雲師疇能補天漏大明韜
日月曠野號禽獸君子强逶迤小人困馳驟維南有崇

山恐與川浸溜是節東籬菊紛披為誰秀岑生多新詩
性亦嗜醇酎采采黄金花何由滿衣袖

　　(出門復入門雨脚但如舊蹤跡宛然采采黄金花何由滿衣袖情事索莫安得誅雲師疇能補天漏
此老杜最不老處)

　　有懐台州鄭十八司户䖍(自注云䖍時坐汚貶台州司户)

　　天台隔三江風浪無晨暮鄭公縱得歸老病不識路昔
如水上鷗今若罝中兔性命由他人悲辛但狂顧山鬼
獨一脚蝮蛇長如樹呼號傍孤城嵗月誰與度從來禦

魑魅多為才名誤夫子稽阮流更被時俗惡海隅微小
吏眼暗髮垂素黄帽映青袍非供折腰具平生一杯酒
見我故人遇相望無所成乾坤莽迴互

　　(老抱牢騒)

　　宿青谿驛奉懐張員外十五兄之緒(青谿驛在嘉州犍為
縣)

　　漾舟千山内日入泊枉渚我生本飄飄今復在何許石
根青楓林猿鳥聚儔侣月明遊子靜畏虎不得語中夜

懐友朋乾坤此深阻浩蕩前後間佳期付荆楚

　　(月明遊子靜畏虎不得語景色悄然照日)

　　夢李白二首

　　死别已吞聲生别常惻惻江南瘴癘地逐客無消息故
人入我夢明我長相憶恐非平生魂路逺不可測魂來
楓林青魂返闗塞黒君今在羅網何以有羽翼落月滿
屋梁猶疑照顔色水深波浪濶無使蛟龍得

　　浮雲終日行遊子久不至三夜頻夢君情親見君意告

歸常局促苦道來不易江湖多風波舟楫恐失墜出門
搔白首苦負平生志冠盖滿京華斯人獨顦顇孰云網
恢恢将老身反累千秋萬嵗名寂寞身後事

　　(是魂是人是夢是覩都覺恍惚無定親情苦意無不備極矣　死别已吞聲生别常惻惻便是千情
萬恨出門掻白首苦負平生志彼此懐抱都盡詩謂語不驚人死不休是以境必抉奥語必窮徼
此子美擅長處)

　　送髙三十五書記十五韻(髙適客河西哥舒翰表為掌書記)

　　崆峒小麥熟且願休王師請公問主將焉用窮荒為饑

鷹未飽肉側翅隨人飛髙生跨鞍馬有似并州兒脫身
簿尉中始與箠楚辭借問今何官觸熱向武威答云一
書記所媿國士知人亦不易知更須慎其儀十年出幕
府自可持旌麾此行既特達足以慰所思男兒功名遂
亦在老大時常恨結歡淺各在天一涯又如參與商慘
慘中腸悲驚風吹鴻鵠不得相追隨黄塵翳沙漠念子
何時歸邊城有餘力早寄従軍詩

　　(肝膽披露　語氣壮往有餘)


　　送重表姪王砅評事使南海(砅音義與深則厲之厲同)

　　我之曾老姑爾之髙祖母爾祖未顯時歸為尚書婦隋
朝大業末房杜俱交友長者來在門荒年自餬口家貧
無供給客位但箕箒俄頃羞頗珍寂寥人散後入怪鬢
髮空吁嗟為之久自陳剪髻鬟鬻市充杯酒上云天下
亂宜與英俊厚向竊窺數公經綸亦俱有次問最少年
虬髯十八九子等成大名皆因此人手下云風雲合龍
虎一吟吼願展丈夫雄得辭兒女醜秦王時在坐真氣

驚户牖及乎貞觀初尚書踐台斗夫人常肩輿上殿稱
萬夀六宫師柔順法則化妃后至尊均嫂叔盛事垂不
朽鳳雛無凡毛五色非爾曹往者胡作逆乾坤沸嗷嗷
吾客在馮翊爾家同遁逃争奪至徒歩塊獨委蓬蒿逗
遛熱爾腸十里却呼號自下所騎馬右持腰間刀左牽
紫遊韁飛走使我髙茍活到今日寸心銘佩牢亂離又
聚散宿昔恨滔滔水花笑白首春草隨青袍廷評近要
津節制收英髦北驅漢陽傳南汎上瀧舠家聲肯墜地

利器當秋毫番禺親賢領籌運神功操大夫出盧宋寳
貝休脂膏洞主降接武海胡舶千艘我欲就丹砂跋渉
覺身勞安能陷糞土有志乗鯨鰲或驂鸞騰天聊作鶴
鳴臯

　　(喜其欵悉上云天下亂一叚更有神色)

　　贈李十五丈别

　　峽人鳥獸居其石附層巔下臨不測江中有萬里船多
疾紛倚薄少留改嵗年絶域誰慰懐開顔喜名賢孤陋

忝末戚等級敢比肩人生意氣合相與襟袂連一日兩
遣僕三日一共筵揚論展寸心壮筆過飛泉𤣥成美價
存子山舊業傳不聞八尺軀常受衆目憐吾為辛苦行
葢彼生事牽北迴白帝棹南入黔陽天汧公制方隅(自注
云汧公李勉也宗室鄭惠王孫)迥出諸侯先封内如太古時危獨蕭然
清髙金莖露正直朱絲絃昔在堯四岳今之黄潁川于
邁恨不同所思無由宣山深水増波解榻秋露懸客遊
雖云久亦思月再圓晨集風渚亭醉操雲嶠篇丈夫貴

知已歡罷念歸旋

　　别蔡十四著作(黄鶴云永泰九年成都尹郭英又為崔旴所殺時蔡著作扶其
櫬以歸)

　　賈生慟哭後寥落無其人安知蔡夫子髙義邁等倫獻
書謁皇帝志已清風塵流涕灑丹極萬乗為酸辛天地
則瘡痍朝廷多正臣異才復間出周道日惟新使蜀見
知已别顔始一伸主人薨城府扶櫬歸咸秦巴道此相
逢㑹我病江濱憶念鳳翔都聚散卧十春我衰不足道

但願子意陳稍令社稷安自契魚水親我雖消渴甚敢
忘帝力勤尚思未朽骨復覩耕桑民積水駕三峽浮龍
倚長津揚舲洪濤間仗子濟物身鞍馬下秦塞王城通
北辰𤣥甲聚不散兵久食恐貧窮谷無粟帛使者來相
因若慿南轅使書札到天垠

　　别唐十五誡因寄禮部賈侍郎

　　九載一相逢百年能幾何復為萬里别送子山之阿白
鶴久同林潜魚本同河未知棲集期衰老强髙歌歌罷

兩悽惻六龍勿蹉跎相視髮皓白況難駐羲和胡星墜
燕地漢將仍横戈蕭條四海内人少豺虎多少人慎莫
投多虎信所過饑有易子食獸猶畏虞羅子負經濟才
天門鬱差峩飄飄適東周來往若崩波南宫吾故人白
馬金盤陀雄筆映千古見賢心靡他念子善師事嵗寒
守舊柯為吾謝賈公病肺卧江沱

　　将適吳楚留别章使君留後兼幕府諸公(得栁字)

　　我來入蜀門嵗月亦已久豈惟長兒童自覺成老醜常

恐性坦率失身為杯酒近辭痛飲徒折節萬夫後昔如
縦壑魚今如喪家狗既無逺方戀行止復何有相逢半
新故取别隨薄厚不意青草湖扁舟落吾手眷眷章梓
州開筵俯髙栁樓前出騎馬帳下羅賓友健兒簸紅旗
此樂㡬難朽日車隠崑崙烏雀噪户牖波濤未足畏三
峽徒雷吼所憂盜賊多重見衣冠走中原消息斷黄屋
今安否終作適荆蠻安排用荘叟隨雲拜東皇挂席上
南斗有使即寄書無使長回首


　　同諸公登慈恩寺塔(自注云時髙適薛據先有此作)

　　髙標跨蒼穹烈風無時休自非曠士懐登兹翻百憂方
知象教力足可追㝠捜仰穿龍蛇窟始出枝撑幽七星
在北户河漢聲西流羲和鞭白日少昊行清秋秦山忽
破碎涇渭不可求俯視但一氣焉能辨皇州回首叫虞
舜蒼梧雲正愁惜㢤瑶池飲日晏崑崙丘黄鶴去不息
哀鳴何所投君看隨陽鴈各有稻粱謀

　　(登髙望逺一往寄情無限)


　　奉同郭給事湯東靈湫作(靈湫在驪山)

　　東山氣鴻濛宫殿居上頭君來必十月樹羽臨九州隂
火煑玉泉噴薄漲巖幽有時浴赤日光抱空中樓閬風
入轍跡廣野延㝠捜沸天萬乗動觀水百丈湫幽靈斯
可怪王命官屬休初聞龍用壮劈石摧林丘中夜窟宅
改移因風雨秋倒懸瑶池影屈注蒼江流味如甘露漿
揮弄滑且柔翠旗淡偃蹇雲車紛少留簫鼓蕩四溟異
香泱漭浮鮫人獻㣲綃曽祝沈豪牛百祥奔盛明古先

莫能儔坡陀金蝦蟇出見盖有由至尊顧之笑王母不
遣收復歸虚無底化作長黄虬飄飄青鎖郎文彩珊瑚
鈎浩歌渌水曲清絶聼者愁

　　(俶詭)

　　九成宫(在鳳翔本隋仁夀宫唐修之以避暑因更名山有九重故曰九成)

　　蒼山入百里崖斷如杵臼曽宫慿風迴岌嶪土囊口立
神扶棟宇鑿翠開户牖其陽産靈芝其隂宿牛斗紛披
長松倒掲&KR2083;怪石走哀猿啼一聲客淚迸林藪荒哉隋

家帝製此今頽朽向使國不亡焉為巨唐有雖無新増
修常置官居守巡非瑶水逺跡是雕牆後我行屬時危
仰望嗟嘆久天王守(與狩同)太白駐馬更搔首

　　(語語如鑿石開山剏所未有)

　　玉華宫(在坊州鳳凰谷)

　　谿回松風長蒼䑕竄古瓦不知何王殿遺構絶壁下隂
房鬼火青壊道哀湍瀉萬籟真笙竽秋色正瀟灑美人
為黄土況乃粉黛假當時侍金輿故物獨石馬憂來藉

草坐浩歌淚盈把冉冉征途間誰是長年者

　　(此詩宋人賛不容口以余觀之特四語耳谿回松風長蒼䑕竄古瓦隂房鬼火青壊道哀湍瀉此直
指景色不假㸃級信屬老手不知何王殿遺構絶壁下此豈古法萬籟真笙竽秋色正瀟灑二語已
屬形容美人為黄土況乃粉黛假當時侍金輿故物獨石馬數語則迫露之極矣古人題詠渾渾斷
不如是)

　　晦日尋崔戢李封

　　朝光入甕牖方寢驚敝裘起行視天宇春氣漸和柔興
來不暇懶今晨梳我頭出門無所待徒歩覺自由杖藜

復恣意免值公與侯晚定崔李交㑹心真罕儔每過得
酒傾二宅可淹留喜結仁里歡況因令節求李生園欲
荒舊竹頗修修引客看掃除隨時成獻酬崔侯初筵色
已畏空樽愁未知天下士至性有此不草芽既青出蜂
聲亦煖遊思見農器陳何當甲兵休上古葛天民不貽
黄屋憂至今阮籍等熟醉為身謀威鳳髙其翔長鯨吞
九州地軸為之翻百川皆亂流當歌欲一放淚下恐莫
收濁醪有妙理庶用慰沈浮


　　兩當縣吳十侍御江上宅

　　寒城荒煙淡山谷落葉赤隂風千里來吹汝江上宅鵾
雞號枉渚日色傍阡陌借問持斧翁㡬年長沙客哀哀
失木狖矯矯避弓翮亦知故鄉樂未敢思宿昔昔在鳳
翔都共通金閨籍天子猶蒙塵東郊暗長㦸兵家忌間
諜此輩常接跡臺中領舉劾君必慎剖析不忍殺無辜
所以分黒白上官權許與失意見遷斥仲尼甘旅人向
子識損益朝廷非不知閉口休歎息余時忝諍臣丹陛

實咫尺相看受狼狽至死難塞責行邁心多違出門無
與適於公負明義惆悵頭更白

　　夏日李公見訪(自注云李時為太子家令)

　　逺林暑氣薄公子過我遊貧居類村塢僻近城南樓傍
舎頗淳朴所願亦易求隔屋喚西家借問有酒不牆頭
過濁醪展席俯長流清風左右至客意已驚秋巢多衆
鳥喧葉密鳴蟬稠苦遭此物聒孰謂吾廬幽水花晚色
静庶足充淹留豫恐樽中盡更起為君謀


　　大雲寺賛公房

　　燈影照無睡心清聞妙香夜深殿突兀風動金琅璫天
黒閉春院地清棲暗芳玉繩回斷絶鐵鳳森翺翔梵放
時出寺鐘殘仍殷床明朝在沃野苦見塵沙黄

　　兒童汲井華慣捷瓶在手霑灑不濡地掃除似無帚明
霞爛複閣霽霧搴髙牖側塞被徑花飄颻委墀栁艱難
世事迫隠遁佳期後晤語契深心那能總箝口奉辭還
杖䇿暫别終回首泱泱泥汚人㹞㹞(音銀)國多狗既未免

羈絆時來憩奔走近公如白雪執熱煩何有

　　(燈影照無睡心清聞妙香此語似有契㑹兒童汲井華慣捷瓶在手霑灑不濡地掃除似無帚綽有
禪理在)

　　法鏡寺

　　身危適他州勉强終勞苦神傷山行深愁破崖寺古嬋
嬋碧蘚净蕭摵寒籜聚洄洄山根水冉冉松上雨洩雲
蒙清晨初日翳復吐朱甍半光炯户牖粲可數枉䇿㤀
前期岀蘿已亭午㝠㝠子規叫微徑不復取


　　(味堪咀嚼)

　　北征(黄鶴云公自鳳翔歸鄜州作鄜音孚)

　　皇帝二載秋閏八月初吉杜子將北征蒼茫問家室維
時遭艱虞朝野少暇日顧慙恩私被詔許歸蓬蓽拜辭
詣闕下怵惕久未出雖乏諌諍姿恐君有遺失君誠中
興主經緯固密勿東胡反未已臣甫憤所切揮涕戀行
在道途猶恍惚乾坤合瘡痍憂虞何時畢靡靡踰阡陌
人煙𦕈蕭瑟所遇多被傷呻吟更流血回首鳳翔縣旌

旗晩明滅前登寒山重屢得飲馬窟邠郊入地底涇水
中蕩潏猛虎立我前蒼崖吼時裂菊垂今秋花石戴古
車轍青雲動髙興幽事亦可恱山果多瑣細羅生雜像
栗或紅若丹砂或黒如㸃漆雨露之所濡甘苦齊結實
緬思桃源内益歎身世拙坡陀望鄜畤谷巖互出没我
行已水濱我僕猶木末鴟鳥鳴黄桑野䑕拱亂穴夜深
經戰塲寒月照白骨潼闗百萬師往者散何卒遂令半
秦民殘害為異物況我墮胡塵及歸盡華髮經年至茅

屋妻子衣百結慟哭松聲迥悲泉共幽咽平生所驕兒
顔色白勝雪見爺背面啼垢膩脚不韤牀前兩小女補
綻纔過膝海圖坼波濤舊繡移曲折天吳及紫鳳顛倒
在裋(音竪)褐老夫情懐惡嘔泄卧數日那無囊中帛救汝
寒凜慄粉黛亦解包衾裯稍羅列瘦妻面復光癡女頭
自櫛學母無不為曉妝隨手抹移時施朱鉛狼籍畫眉
濶生還對童稚似欲忘饑渴問事競挽鬚誰能即嗔喝
翻思在賊愁甘受雜亂聒新歸且慰意生理焉得說至

尊尚蒙塵㡬日休練卒仰看天色改旁覺妖氛豁隂風
西北來慘淡隨回紇其王願助順其俗喜馳突送兵五
千人驅馬一萬匹此輩少為貴四方服勇決所用皆鷹
騰破敵過箭疾聖心頗虚佇時議氣欲奪伊洛指掌收
西京不足拔官軍請深入蓄銳伺俱發此舉開青徐旋
瞻畧恒碣昊天積霜露正氣有肅殺禍轉亡胡嵗勢成
擒胡月胡命其能久皇綱未宜絶憶昨狼狽初事與古
先别姦臣竟葅醢同惡隨蕩析不聞夏殷衰中自誅褒

妲周漢獲再興宣光果明哲桓桓陳將軍(陳元禮也)仗鉞奮
忠烈微爾人盡非于今國猶活淒涼大同殿寂寞白獸
闥都人望翠華佳氣向金闕園陵固有神掃洒數不闕
煌煌太宗業樹立甚宏達

　　(造次情事却㸃染悉具朝廷計議途道間闗家室情事無不具備歸家一叚余謂其着色太濃)

　　自京赴奉先縣詠懐五百字

　　杜陵有布衣老大意轉拙許身一何愚竊比稷與契居
然成濩落白首甘契濶盖棺事則已此志常覬豁窮年

憂黎元歎息腸内熱取笑同學翁浩歌彌激烈非無江
海志瀟灑送日月生逢堯舜君不忍便永訣當今廊廟
具構厦豈云缺葵藿傾太陽物性固莫奪顧惟螻蟻輩
但自求其穴胡為慕大鯨輒擬偃溟渤以兹悟生理獨
耻事干謁兀兀遂至今忍為塵埃沒終愧巢與由未能
易其節沈飲聊自遣放歌頗愁絶嵗暮百草零疾風髙
岡裂天衢隂峥嶸客子中夜發霜嚴衣帶斷指直不得
結凌晨過驪山御榻在螮&KR0008;(上徒結切下音齧)蚩尤塞寒空蹴

踏崖谷滑瑤池氣鬱律羽林相摩戛君臣留歡娛樂動
殷(讀作隠)膠葛賜浴皆長纓與宴非短褐彤庭所分帛本
自寒女出鞭撻其夫家聚斂貢城闕聖人筐篚恩實欲
邦國治臣如忽至理君豈棄此物多士盈朝廷仁者宜
戰慄況聞内金盤盡在衛霍室中堂有神仙煙霧蒙玉
質煖客貂䑕裘悲管逐清瑟勸客駞蹄羮霜橙壓香橘
朱門酒肉臭路有凍死骨榮枯咫尺異惆悵難再述北
轅就涇渭官渡又改轍羣水従西下極目髙崪兀疑自

崆峒來恐觸天柱折河梁幸未坼枝撑聲窸窣(上息七切下蘇
骨切)行旅相攀援川廣不可越老妻既異縣十口隔風雪
誰能久不顧庶往共饑渴入門聞號咷幼子饑已卒吾
寧捨一哀里巷亦鳴咽所愧為人父無食致夭折豈知
秋禾登貧窶有倉卒生常免租稅名不隸征伐撫迹猶
酸辛平人固騷屑黙思失業徒因念逺戍卒憂端齊終
南澒(胡孔切)洞不可掇

　　(感時憂國披寫滿懐此老杜獨到想此言之非虚作)


　　羌村(在鄜州)

　　峥嶸赤雲西日脚下平地柴門鳥雀噪歸客千里至妻
孥恠我在驚定還拭淚世亂遭飄蕩生還偶然遂鄰人
滿牆頭感歎亦歔欷夜䦨更秉燭相對如夢寐

　　羣雞正亂叫客至雞鬬争驅雞上樹木始聞叩柴荆父
老四五人問我久逺行手中各有攜傾榼濁復清苦辭
酒味薄黍地無人耕兵革既未息兒童盡東征請為父
老歌艱難媿深情歌罷仰天歎四座淚縦横


　　(夜闌更秉燭相對如夢寐豈猶有未招之魂耶羣雞正亂叫客至雞鬬争驅雞上樹木始聞扣柴荆
此非獨村景世亂還家豈惟妻子驚情即雞犬亦覺異色)















　　唐詩鏡卷二十一

