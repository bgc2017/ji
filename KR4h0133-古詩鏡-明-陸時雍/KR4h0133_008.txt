







　　欽定四庫全書

　　古詩鏡巻八

　　明　陸時雍　撰

　　晉第一

　　(詩莫敝於晉色闇而不韶韻沉而不發氣塞而不暢詞重而不流使非前有傅𤣥後有陶濳則晉可
不言詩矣)

　　張華(字茂先范陽人晉武帝受禪以為黄門侍郎贊伐吴有功封廣武侯遷尚書後晉為侍中中書監盡
忠匡輔加封公元康六年拜司空與趙王倫孫秀有隙為倫秀所害)


　　樂府

　　博陵王宫俠曲二首

　　俠客樂幽險築室窮山隂燎獵野獸稀施網川無禽嵗
暮饑寒至慷慨頓足吟窮令壯士激安能懐仁心干將
坐自(缺)繁弱控餘音耕佃窮淵陂種粟著劒鐔收秋狹
路間一擊重千金棲遲熊羆穴容與虎豹林身在法令
外縦逸常不禁

　　雄兒任氣俠聲葢少年場借友行報怨殺人租市旁吳

刀鳴手中利劒嚴秋霜腰間义素㦸手持白頭鑲騰超
如激電廻旋如流光奮擊當手决交屍自縱横寜為殤
鬼雄義不入圜墻生從命子遊死聞俠骨香身沒心不
懲勇氣加四方

　　(張華清緒濯濯第風格不老昔人謂兒女情多風雲氣少此言復過死聞俠骨香語足百代)

　　詩

　　答何劭

　　吏道何其廹窘然坐自拘纓緌為徽纆文憲焉可踰恬

曠苦不足煩促每有餘良朋貽新詩示我以㳺娛穆如
灑清風煥若春華敷自惜同寮宷於今比園廬衰疾近
辱殆庶幾並懸與散髪重隂下抱杖臨清渠屬耳聽鸎
鳴流目翫鯈魚從容養餘日取樂於桑榆

　　(吏道何其廹窘然坐自拘清快散髮重隂下抱杖臨清渠不乏爽致)

　　情詩

　　㳺目四野外逍遙獨延佇蘭蕙縁清渠繁華隂緑渚佳
人不在兹取此欲誰與巢居知風寒穴處識隂雨不曽

逺别離安知慕儔侣

　　雜詩

　　晷度隨天運四時互相承東壁正昏中涸隂寒節升繁
霜降當夕悲風中夜興朱火青無光蘭膏坐自凝重衾
無煖氣挾纊如懐氷伏枕終遙夕寤言莫予應永思慮
崇昔慨然獨拊膺

　　(朱火青無光蘭膏坐自凝語氣錚錚)

　　擬古


　　松生壠坂上百尺下無枝東南望河尾西北隠崑崖剛
風振山籟朋鳥夜驚離悲凉貫年節葱翠恒若斯安得
草木心不怨寒暑移

　　(末後二語古意妙言)

　　傳𤣥(字休奕北地泥陽人博學善屬文舉秀才晉王時為常侍及受禪進爵為子武帝初置諫官以𤣥為
之遷侍中轉司𨽻校尉免官卒於家追封清泉侯謚曰剛)

　　(古貌綺心㣲情逺境漢後未覩其儔樂府淋灕排蕩位置三曹材情妙麗似過之矣)

　　樂府


　　短歌行

　　長安髙城層樓亭亭干雲四起上貫天庭蜉蝣何整行
如軍征蟋蟀何感中夜哀鳴蚍蜉愉樂粲粲其榮寤寐
念之誰知我情昔君視我如掌上珠何意一朝棄我溝
渠昔君與我如影如形何意一去心如流星昔君與我
兩心相結何意今日忽然兩絶

　　(蜉蝣何整行如軍征蟋蟀何感中夜悲鳴蚍蜉愉樂粲粲其榮寤寐念之誰知我情一似驚怛一似
慨傷情以物章初無可擬)


　　惟漢行

　　危哉鴻門㑹沛公幾不還輕装入人軍投身湯火間兩
雄不俱立亞父見此權項莊奮劒起白刃何翩翩伯身
雖為蔽事促不及旋張良慴坐側髙祖變龍顔頼得樊
將軍虎叱項王前嗔目駭三軍磨牙咀豚肩空巵讓霸
主臨急吐竒言威凌萬乗主指顧回泰山神龍困鼎鑊
非噲豈得全狗屠登上將功業信不原健兒實可慕腐
儒安足歎


　　(氣格渾成與曹子建怨歌行爭勝)

　　豔歌行

　　日出東南隅照我秦氏樓秦氏有好女自字為羅敷首
戴金翠飾耳綴明月珠白素為下裾丹霞為上襦一顧
傾朝市再顧國為虚問女居安在堂在城南居青樓臨
大巷幽門結重樞使君自南來駟馬立踟蹰遣吏謝賢
女豈可同行車斯女長跪對使君言何殊使君自有婦
賤妾有鄙夫天地正厥位願君改其圖


　　豫章行苦相篇

　　苦相身為女卑陋難再陳男兒當門户堕地自生神雄
心志四海萬里望風塵女育無欣愛不為家所珍長大
逃深屋蔵頭羞見人垂淚適他鄉忽如雨絶雲低頭和
顔色素齒結朱唇跪拜無復數婢妾如嚴賔情合同雲
漢葵藿仰陽春心乖甚水火百惡集其身玉顔隨年變
丈夫多好新昔為形與影今為胡與秦胡秦時相見一
絶踰參辰


　　(漢情魏貌絶不類晉人所為)

　　秋蘭篇

　　秋蘭䕃王池池水清且芳芙蓉隨風發中有雙鴛鴦雙
魚自踴躍兩鳥時廻翔君其歴九秋與妾同衣裳

　　(氣遒)

　　飛塵篇

　　飛塵穢清流朝雲蔽日光秋蘭豈不芬鮑肆亂其芳河
決潰金堤一手不能障


　　(後二語特警)

　　飲馬長城窟行

　　靑青河邊草悠悠萬里道草生在春時逺道還有期春
至草不生期盡歎無聲感物懐思心夢想發中情夢君
如鴛鴦比翼雲間翔既覺寂無見曠如參與商夢君結
同心比翼㳺北林既覺寂無見曠如商與參河洛自用
固不如中岳安回流不及返浮雲往自還悲風動思心
悠悠誰知者懸景無停居忽如馳駟馬傾耳懐音響轉

目淚雙墮生存無㑹期要君黄泉下

　　(西漢情曲鄴中語致所以華而婉魏人徑情直往無此委折稠叠)

　　放歌行

　　靈龜有枯甲神龍有腐麟人無千嵗夀存質空相因朝
露尚移景促哉水上塵丘塚如履綦不識故與新髙樹
來悲風松柏垂威神曠野何蕭條顧望無生人但見狐
狸迹虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲


　　(語氣凝重品格在漢魏之間大抵托基既髙則發言自逺平胷直冩自不落凡近規摹矣)

　　豔歌行有女篇

　　有女懐芬芳媞媞步東廂蛾眉分翠羽眀眸發清揚丹
唇翳皓齒秀色若珪璋巧笑露懽靨衆媚不可詳令儀
希世出無乃古毛嬙頭安金歩搖耳繫眀月璫珠環約
素腕翠羽垂鮮光文袍綴藻黼玉體映羅裳容華既已
豔志莭擬秋霜徽音冠青雲聲響流四方妙哉美媛徳
宜配侯與王靈應萬世合日月時相望媒氏陳束帛羔

鴈鳴前堂百兩盈中路起若鸞鳳翔凡夫徒踴躍望絶
殊參商

　　(視曹子建美女篇相似格聳氣亮似復過之)

　　明月篇

　　皎皎明月光灼灼朝日暉昔為春蠶絲今為秋女衣丹
唇列素齒翠彩發蛾眉嬌子多好言歡合易為姿玉顔
盛有時秀色隨年衰常恐新間舊變故興細微浮萍本
無根非水将何依憂喜更相接樂極還自悲


　　董逃行歴九秋篇十二首

　　歴九秋兮三春遺貴客兮逺賔顧多君心所親乃命妙
妓才人炳若日月星辰

　　序金罍兮玉觴賔主逓起鴈行杯若飛電絶光交觴接
巵結裳慷慨歡笑萬方

　　奏新詩兮夫君爛然虎變龍文渾如天地未分齊謳楚
舞紛紛歌聲上激青雲

　　窮八音兮異倫竒聲靡靡每新微披素齒丹唇逸響飛

薄梁塵精爽眇眇入神

　　坐咸醉兮沾歡引樽促席臨軒進爵獻夀翻翻千秋要
君一言願愛不移若山

　　君恩愛兮不竭譬若朝日夕月此景萬里不絶長保初
醮髪結何憂坐成胡越

　　攜弱手兮金環上逰飛閣雲間穆若鴛鳳雙鸞還幸蘭
芳自安娱心樂意難原

　　樂既極兮多懐盛時忽逝若頽寒暑革御景廻榮華隨

風飄摧感物動心増哀

　　妾受命兮孤虚男兒墮地稱珠女弱雖存若無骨肉至
親更疏奉事他人託軀

　　君如影兮隨形賤妾如水浮萍明月不能常盈誰能無
根保榮良時冉冉代征

　　顧繡領兮含暉皎若廻光則微朱華忽爾漸衰影欲舍
形髙飛誰言往思可追

　　薺與麥兮夏零蘭桂踐霜逾馨禄命懸天難明妾心結

意丹青何憂君心中傾

　　(結撰精奥描情寫色𦕈𦕈入神當屬西漢第一妙手)

　　吳楚歌

　　燕人美兮趙女佳其室則邇兮限層崖雲為車兮風為
馬玉在山兮蘭在野雲無期兮風有止思多端兮誰能
理

　　鴻鴈生塞北行

　　(魏武帝却東西門行曰鴻鴈生塞北乃在無人鄉)


　　鳳凰逺生海西及時崑山岡五徳存羽儀和鳴定宫啇
百鳥並侍左右鼔翼騰華光上熈遊雲日間千嵗時來
翔孰若彼龍與龜曵尾泥中蔵非雲雨則不升冬伏春
廼驤退哀此秋蘭草根絶隨化揚靈氣一何憂美萬里
馳芬芳常恐物㣲易歇一朝見棄忘

　　(最饒逺韻)

　　白楊行

　　青雲固非青當雲奈白雲驥從西北馳來吾何憶驥來

對我悲鳴舉頭氣凌青雲當奈此驥正龍形踠足蹉跎
長坡下蹇驢慷愾敢與我爭馳躑躅鹽車之中流汗兩
耳盡下垂雖懐千里之逸志當時一得施白雲彯彯舍
我髙翔青雲徘徊戢我愁啼上眄増崖下臨清池日欲
西移既來歸君君不一顧仰天太息當用生為青雲乎
飛時悲當奈何耶青雲飛乎

　　(酣恣馳驟)

　　秦女休行


　　龎(一作秦)氏有烈婦義聲馳雍凉父母家有重怨仇人暴
且彊雖有男兄弟志弱不能當烈女當此痛丹心為寸
傷外若無意者内濳思無方白日入都市怨家如平常
匿劒蔵白刃一奮㝷身僵身首為之異處仗尸列肆旁
肉與土合成泥灑血濺飛梁猛氣上干雲霓仇黨失守
為披攘一市稱烈義觀者收淚竝慨忼百男何當益不
如一女良烈女直造縣門云父不幸遭禍殃今仇身以
分裂雖死情益揚殺人當伏法義不茍活隳舊章縣令

解印綬令我傷心不忍聽刑部垂頭塞甘令我吏舉不
能成烈著希代之績義立無窮之名夫家同受其祚子
子孫孫咸享其榮今我作歌詠髙風激揚壯發悲且清

　　(語語生色叙贊兩工式得其體)

　　雲中白子髙行

　　陵陽子來明意欲作天與仙人遊超登元氣攀日月遂
造天門將上謁閶闔闢見紫㣲絳闕紫宫崔嵬髙殿嵳
峩雙闕萬丈玉樹羅童女掣電策童兒挽雷車雲漢隨

天流浩浩如江河因王長公謁上皇鈞天樂作不可詳
龍仙神仙教我靈祕八風子儀與遊我祥我心何戚戚
思故鄉俯看故鄉二儀設張樂哉二儀日月運移地東
南傾天西北馳鶴五氣所補鼇四足所支齊駕飛龍驂
赤螭逍遥五岳間東西馳長與天地並復何為復何為

　　(直是登太極俯兩儀下視一切蠢蠢𦕈四海而芥五岳空中市象神色淋灕乃氣韻亦復髙古)

　　西長安行

　　所思兮何在乃在西長安何用存問妾香橙雙珠環何

用重存問羽爵翠琅玕今我兮問君更有兮異心香亦
不可燒環亦不可沈香燒日有歇環沈日自深

　　車遥遙篇

　　車遙遙兮馬洋洋追思君兮不可㤀君安逰兮西入秦
願為影兮隨君身君在隂兮君不見君依光兮妾所願

　　昔思君

　　昔君與我兮形影濳結今君與我兮雲飛雨絶昔君與
我兮音響相和今君與我兮落葉去柯昔君與我兮金

石無虧今君與我兮星滅光離

　　詩

　　雜詩

　　志士惜日短愁人知夜長攝衣歩前庭仰觀南鴈翔𤣥
景隨形運流響歸空房清風何飄颻微月出西方繁星
依青天列宿自成行蟬鳴髙樹間野鳥號東廂纎雲時
髣髴渥露沾我裳良時無停景北斗忽低昻常恐寒莭
至凝氣結為霜落葉隨風摧一絶如流光


　　(風味不減魏文但魏文氣韻流美傅𤣥以格力當之)

　　古詩

　　東方大眀星光景照千里少年舍家逰思心晝夜起

　　雜言

　　雷隠隠感妾心傾耳清聽非車音

　　啄木

　　啄木髙翔鳴喈喈飄搖林薄著桑槐&KR0008;緣樹間喙如錐
嚶喔嚶喔聲正悲専為萬物作倡俳當此之時樂不可

廻

　　(晉之傅𤣥梁之庾肩吾隋之張正見聲色臭味俱全)

　　(附和秋胡行情以感興為端而以風味為美詠事賦情得其大意而已&KR0655;悉詳宻非所尚也傅𤣥和秋胡
行人言生日短愁者苦夜長補却採桑起意正是不必且愁苦夜長於秋胡婦何當也精誠馳萬里既至
兩相忘復補相誘起意無渡装橋反為多事格何其晚憂來猶四海易感難可防語亦拙末二語商畧得
妥　秋胡納令室三日宦他鄉皎皎潔婦姿冷冷守空房燕婉不終夕別如参與商憂来猶四海易感難
可防人言生日短愁者苦夜長百草揚春華攘腕採柔桑素手尋繁枝落葉不盈筐羅衣翳玉體囬日流采
乖君子倦仕歸車馬如龍驤精誠馳萬里既至兩相忘行人悦令顔借息此樹傍誘以逢卿喻遂下黄金

装烈烈貞女忿言辭厲秋霜長驅及居室奉金升北堂母立呼婦來歡情樂未央秋胡見此婦愓然懐探
湯負心豈不慙永誓非所望清濁必異源鳬鳯不並翔引身赴長流果哉潔婦腸彼夫既不淑此婦亦太
剛)

　　棗據(字道彦潁川長社人善文辭弱冠辟大将軍府出為山陽令遷尚書郎賈充伐吳請為從事中郎軍
還徙黄門侍郎冀州刺史太子中庶子卒)

　　詩

　　雜詩

　　吳冦未殄滅亂象侵邊疆天子命上宰作蕃於漢陽開

國建元士玉帛聘賢良予非荆山璞謬登和氏塲羊質
服虎文燕翼假鳳翔既懼非所任怨彼南路長千里既
悠邈路次限關梁僕夫罷逺涉車馬困山岡深谷下無
底髙巖暨穹蒼豐草停滋潤霧露沾衣裳𤣥林結隂氣
不風自寒凉顧瞻情感切惻愴心哀傷士生則懸弧有
事在四方安得恒逍遙端坐守閨房引義割外情内感
實難忘

　　(平襟直寫亦得寡病)


　　何劭(字敬祖陳國陽夏人司空曽之子博學善屬文武帝踐阼以為散騎常侍永康初遷司徒趙王倫簒
位以為太宰永寧元年薨襲封朗陵郡公諡曰康)

　　詩

　　雜詩

　　秋風乗夕起明月照髙樹閒房來清氣廣庭發暉素静
寂愴然歎惆悵忽遊顧仰視垣上草俯察階下露心虛
體自輕飄颻若仙步瞻彼陵上柏想與神人遇道深難
可期精微非所慕勤思終遙夕永言寫情慮


　　(附束晳補亡六詩雅貌淺衷祗是晉語　南陔孝子相戒以養也　循彼南陔言采其蘭眷戀庭闈心不
遑安彼居之子罔或游盤馨爾夕膳潔爾晨飡循彼南陔厥草油油彼居之子色思其柔眷戀庭闈心不
遑留馨爾夕膳潔爾晨羞有獺有獺在河之涘凌波赴汨噬魴捕鯉嗷嗷林烏受哺于子養隆敬薄惟禽
之似勗増爾䖍以介丕祉　由庚萬物得由其道也蕩蕩夷庚物則由之蠢蠢庶類王亦柔之道之既
由化之既柔木以秋零草以春抽獸在在草魚躍順流四時遞謝八風代扇纎阿案晷星變其躔五緯不
愆六氣無易愔愔我王紹文之跡)


　　古詩鏡卷八

