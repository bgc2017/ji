







　　欽定四庫全書

　　唐詩鏡巻三十二

　　明　陸時雍　編

　　中唐第四

　　韓翃(字君平南陽人天寳十三年進士侯希逸表佐幕府府罷十年不仕李勉任宣武復辟之建中初以
駕部郎中知制誥終中書舍人集五巻)

　　七言古詩

　　送李湜下第歸衛州便逰河北


　　莫嗟太常屈便入蘇門嘯道在應未遲勿作我身料輕
雲日下不成隂出對流芳攪别心萬雉城東春水闊千
人鄉北晩花深舊竹青青常繞宅到時疎曠應自適佳
期總得上宫逰旅食還為北方客路出司州勝景長西
山翠色帶清漳仙人磯近茱萸澗銅雀臺臨野馬岡屢
道主人多愛士何辭䇿馬千餘里髙譚魏國訪先生修
刺平原過内史一舉青雲在早秋恐君從此便淹留有
錢莫向河間用載筆須來闕下逰


　　(截首四語可作一絶以下滔滔不屬情事)

　　送萬巨

　　漢相見王陵楊州事張禹風帆木蘭檝水國蓮花府百
丈清江十月天寒城鼓角曉鐘前金鑪促膝諸曹吏玉
管繁聲美少年有時過向長干地逺對湖光近山翠好
逢南苑看人歸也向西池留客醉疎栁垂烟橘帶霜朝
遊石渚暮横塘紅牋色奪風流座白紵詞傾翰墨塲夫
子前年入朝後髙名籍籍時賢口共憐詩興轉清新繼

逺家聲在此身屈指待為青瑣客囘頭莫羡白亭人

　　(善屬詞)

　　五言律詩

　　送髙員外赴淄青使幕

　　逺水流春色囘風送落暉人趨雙節近馬遞百花歸山
驛嘗官酒關城度客衣從來赤管筆提向幕中稀

　　(四語色勝)

　　送客歸廣平


　　家在趙邯鄲歸心輒自歡晩杯狐腋暖春雪馬毛寒孟
月途中破輕氷水上殘到時楊栁色奈向故園看

　　(三四警句)

　　題僧房

　　披衣聞客至關瑣此時開鳴磬夕陽盡捲簾秋色來名
香連竹徑清梵出花臺身在心無住他時到幾囘

　　(三四清脆題龍興寺澹公房復有捲簾苔㸃浄下筯藥苖新之句)

　　送客之上谷


　　北客悲秋色田園憶去來披衣朝易水匹馬夕燕臺風
剪荷衣碎霜迎栗罅開傷心知不淺累月故人杯

　　(附題仙逰觀　仙樓下見五城樓風物凄凄宿雨收山色遥連秦樹晩砧聲近報漢宫秋疎松影落空壇
靜細草香聞小洞幽何用别尋方外去人間亦自有丹丘　幅窘)

　　七言絶句

　　送齊山人歸長白山

　　舊事山人白兔公掉頭歸去又乘風柴門流水依然在
一路寒花萬木中


　　送客之鄂州

　　江口千家帶楚雲江花亂㸃雪紛紛春風落日誰相見
青翰舟中有鄂君

　　(三句無著四句恰好)

　　(附朱放送温台　𦕈𦕈天涯君去時浮雲流水自相隨人生一世長如客何必今朝是别離　意格兩下)

　　劉方平(河南人葢邢襄公政會之後也元魯山與之善方平不仕蕭穎士云山東茂異有河南劉方平
詩一巻)

　　五言絶句


　　采蓮曲

　　落日清江裏荆歌艷楚腰采蓮從小慣十五即乘潮

　　長信宫

　　夢裏君王近宫中雲漢髙秋風能再熱團扇不辭勞

　　包何(字幼嗣潤州延陵人與弟佶齊名皆融之子大厯間為起居舍人)

　　五言律詩

　　送泉州李使君

　　傍海皆荒服分符重漢臣雲山百越路市井十洲人執

玉來朝逺還珠入貢頻連年不見雪到處即行春

　　(平調)

　　七言律詩

　　長安曉望寄崔補闕

　　迢逓山河擁帝京參差宫殿接雲平風吹曉漏經長樂
栁帶晴烟出禁城天淨笙歌臨路發日髙車馬隔塵行
自憐乆住諸生列未得金閨籍姓名

　　(語氣娟浄)


　　李嘉祐(字從一趙州人天寳七年進士調江隂令肅宗上元中為台州刺史大厯中刺袁州又嘗為中
臺郎故竇常贊之曰雅登郎位靜鎮方州其詩一巻因號晏閣集)

　　五言律詩

　　潤州楊别駕宅送蔣侍御收兵歸揚州

　　沴氣清金虎兵威壯鐵冠揚旌川色暗吹角水風寒人
對輜軿醉花垂睥睨殘羡歸丞相閣空望舊門欄

　　春日淇上作

　　淇水春風漲鴛鴦逐浪飛清明桑葉小度雨杏花稀衛

女紅粧薄王孫白馬肥相將踏青去不解惜羅衣

　　(有景色)

　　仲夏江隂官舍寄裴明府

　　萬室邊江次孤城對海安朝霞晴作雨濕氣晩生寒苔
色侵衣桁潮痕上井欄題詩招茂宰思爾欲辭官

　　(淺境自成)

　　七言律詩

　　自蘇臺至望亭驛人家盡空春物増思悵然有

作因寄從弟紓

　　南浦菰蒲覆白蘋東吳黎庻逐黄巾野棠自發空流水
江燕初歸不見人逺樹依依如送客平田𣺌𣺌獨傷春
那看迴首長洲苑烽火年年報虜塵

　　(清而雋)

　　七言絶句

　　夜晏南陵留别

　　雪滿庭前月色閒主人留客未能還豫愁明日相思處

匹馬千山與萬山

　　盧綸(字允言河中人天寳亂客番陽大厯初舉進士不第元載取其文以補閹鄉尉遷監察御史輒稱疾
去累遷檢校户部郎中嘗朝京師是時綸舅韋渠牟幸徳宗表其才召見禁中帝有所作輒使賡和時與
韓翃等十人皆有詩名號大厯十才子卒有集十巻行于世文宗尤愛其詩遣中人悉索其家笥得五百
篇)

　　(盧綸粗淺少文)

　　七言古詩

　　難綰刀子歌


　　黄金鞘裏青蘆葉麗若剪成銛且翣輕氷薄玉狀不分
一尺寒先堪決雲吹毛可試不可觸似有蟲搜闕裂文
淬之幾墜前池水焉知不是蛟龍子割鷄刺虎皆若空
願應君心逐君指并州難綰竟何人每成此物如有神

　　臈日觀咸寧王部曲娑勒擒豹歌

　　山頭曈曈日將出山下獵圍照初日前林有獸未識名
將軍促騎無人聲潛形踠伏草不動雙鵰轉旋羣鴉鳴
隂方質子才三十譯語受詞畨語楫捨鞍解甲疾如風

人忽虎蹲獸人立歘然扼顙批其頥爪牙委地涎淋漓
既蘇復吼拗仍怒果叶英謀生致之拖自深叢目如電
萬夫失容千馬戰傳呼賀拜聲相連殺氣騰凌隂滿川
始知縛虎如縛鼠敗虜降羌生眼前祝爾嘉詞爾無苦
獻爾將隨犀象舞苑中流水禁中山期爾攫搏開天顔
非熊之兆慶無極願紀雄名傳百蠻

　　(中數語冩得有色)

　　五言律詩


　　送陳明府赴萍縣

　　素舸載陶公南隨萬里風梅花成雪嶺橘樹當家僮祠
掩荒山下田開野荻中嵗終書善績應與古碑同

　　(三四異絶)

　　(附落第歸終南别業　乆為名所誤春盡始歸山落羽羞言命逢人強破顔交疎貧病裏身老是非間不
及東溪月漁翁夜往還陗削刻露是為中唐)

　　七言律詩

　　尋賈山人園林


　　竹影䑃朧松影長素琴清簟好風涼連春詩會烟花滿
半夜酒醒蘭蕙香五字每將稱玉友一樽曽不顧金囊
長沙流謫君非逺莫遣英名負洛陽

　　長安望春

　　東風吹雨過青山却望千門草色閒家在夢中何日到
春生江上幾人還川原繚繞浮雲外宫闕參差落照間
誰念為儒逢世難獨將衰鬢客秦關

　　(三四語初盛人不出此岑參愁窺白髪羞㣲禄悔别青山憶故蹊隠隠已開大厯之漸)


　　夜投豐徳寺謁海上人(一作李端)

　　半夜峯中有磬聲偶尋樵者問山名上方月曉聞僧語
下界林疎見客行野鶴巢邊松最老毒龍潛處水偏清
願得逺公知姓字焚香洗鉢過浮生

　　(三四流利自成)

　　至徳中途中書事却寄李僴

　　亂離無處不傷情況復看碑對古城路遶寒山人獨去
月臨秋水雁空驚顔衰重喜歸鄉國身賤多慚問姓名

今日主人還共醉應憐世故一儒生

　　(四語凄清六語哀怨似帶騷情)

　　(附送崔琦赴宣州幕　五馬臨流待幕賔羡君談笑出風塵身閒就養寜辭逺世難移家莫厭貧天際曉
山三峽路津頭臘市九江人何處遥知最惆悵滿湖青草雁聲春　語出痛衷)

　　(附春日卧病示趙季黄　病中饒泪眼常昏聞說花開亦閉門語少漸知琴思苦卧多唯覺鳥聲喧黄埃
滿市圖書賤黒霧連山虎豹尊今日支離顧形影向君凡在幾重恩　景生實際)

　　五言排律

　　奉和聖製麟徳殿宴百寮


　　雲闕御筵張山呼聖壽長玉欄豐瑞草金陛立神羊台
鼎資庖膳天星奉酒漿蠻夷陪作位犀象舞成行網已
祛三面歌因守四方千秋不可極花發滿宫香

　　(粗而亦偉)

　　和常舍人晩秋集賢院即事十二韻寄贈江南
徐薛二侍郎

　　綸閣九華前森沈綺仗連洞門開旭日清禁肅秋天霜
滿朝容備鐘餘漏唱傳揺璫陪羽扇端弁入爐烟麟筆

刪金篆龍綃薦玉編汲書荀朂定漢史蔡邕専御竹潛
通筍宫池暗㵼泉亂藂縈弱蕙墜葉灑枯蓮列署齊逰
日重江竝謫年登封思議草侍講憶同筵滄海風濤廣
黝山瘴雨偏唯應緘上寳贈逺一呈妍

　　(語句脩琢)

　　從軍行

　　二十在邊城軍行得勇名巻旗收敗馬占磧擁殘兵覆
陣烏鳶起燒山草木明塞閒思逺獵師老厭分營雪嶺

無人跡氷河有鴈聲李陵甘此没惆悵漢公卿

　　(三四語有氣決)

　　題金吾郭將軍右伏茅堂

　　雲㦸曙沈沈軒墀清且深家傳成棟美堯寵結茅心玉
佩多依石油幢亦在林鑪香諸洞暖殿影衆山隂草奏
風生筆筵開雪滿琴客從龍闕至僧自虎溪尋瀟洒延
清賞風流會素襟終朝息塵步一醉間華簪

　　(句得稍琢減粗纇痕)


　　過樓觀李尊師

　　城闕望烟霞常悲仙路賖寧知樵子逕得到葛洪家犬
吠松間月人行洞裏花留詩千嵗鶴送客五雲車訪世
山空在觀棊日未斜不知塵俗士誰解種胡麻

　　五言絶句

　　和張僕射塞下曲

　　月黒鴈飛髙單于夜遁逃欲將輕騎逐大雪滿弓刀

　　七言絶句


　　宫中樂

　　臺殿雲深秋色㣲君王初賜六宫衣樓船泛罷歸猶早
行遣才人鬬射飛

　　古艷詩

　　自拈裙帶結同心暖處偏知香氣深愛捉狂夫問閒事
不知歌舞用黄金

　　與從弟瑾同下第後出關言别

　　出關愁暮一沾裳滿野蓬生古戰塲孤村樹色昏殘雨

逺寺鐘聲帶夕陽

　　過玉貞公主影殿

　　夕照臨牕起暗塵青松繞殿不知春君看白髪誦經者
半是宫中歌舞人

　　(後二語倒冩氣韵故長)

　　華清宫

　　水氣朦朧滿畫梁一迴開殿滿山香宫娃幾許經歌舞
白首翻令憶建章


　　賊中與嚴越卿曲江看花

　　紅枝欲折紫枝殷隔水連宫不用攀會待長風吹落盡
始能開眼向青山

　　贈别李紛

　　頭白乘驢懸布囊一迴言别泪千行兒孫滿眼無歸處
唯到樽前似故鄉

　　李端(趙州人李嘉祐之侄也大厯五年進士從郭曖逰曖嘗進官大集賔客賦詩端最工錢起曰此素為
之請賦起姓端立獻一章又工于前客乃服曖賜帛百匹後移疾江南仕至杭州司馬有詩三卷)


　　五言古詩

　　古别離二首

　　水國葉黄時洞庭霜落夜行舟聞商估宿在楓林下此
地送君還茫茫似夢間後期知幾日前路轉多山巫峽
通湘浦迢迢隔雲雨天晴見海檣月落聞津皷人老自
多愁水深難急流清宵歌一曲白首對汀洲

　　與君桂陽别令君岳陽待後事忽差池前期日空在水
落鴈嗷嗷洞庭波浪髙逺山雲似葢極浦樹如毫朝發

能幾里暮來風又起如何兩處愁皆在孤舟裏昨夜天
月明長川寒且清菊花開欲盡薺菜泊來生下江帆勢
速五兩遥相逐欲問去時人知投何處宿空令猿嘯時
泣對湘潭竹

　　(風味絶近何遜)

　　留别栁中庸

　　惆悵流水時蕭條背城路離人出古亭嘶馬入寒樹江
南正風波挂篷在何處


　　七言古詩

　　妾薄命

　　憶妾初嫁君花鬟如緑雲迴燈入綺帳轉面脫羅裙折
步教人學偷香與客熏容顔南國重名字北方聞一從
失恩意轉覺身憔悴對鏡不梳頭倚牕空落淚新人莫
恃新秋至會無春從來閉佳長門者必是宫中第一人

　　(末語自負自傷若無顔者固當自分耳)

　　五言律詩


　　題崔端公園林

　　上士愛清輝開門向翠㣲抱琴看鶴去枕石待雲歸野
坐苔生席髙眠竹挂衣舊山東望逺惆悵暮花飛

　　(三四小小結作)

　　度關山

　　鴈塞月初晴孤關覆雪平危樓緣廣漢古竇傍長城拂
劒金星出翻弓玉羽鳴誰知係虜者賈誼是書生

　　(琢句而出)


　　山中期吉中孚

　　行人路不同花落到山中水暗蒹葭霧月明楊栁風年
華驚已擲志業颯然空何必龍鍾後方期事逺公

　　(三四當屬神境　人或疑此二向余謂蒹葭自暗楊栁自明不妨竝見)

　　同苗員外宿薦福寺

　　安仁秋興動涼夜宿僧房倚仗雲離月垂簾竹有霜迴
風吹逺逕墮葉颯長廊一與交親㑹空貽别後傷

　　(三語意態自在可愛秋日憶陳人有好靜居貧寺遺名棄近山)


　　宿華陽洞寄元稱

　　花洞晩隂隂仙壇隔杏林潄泉春谷冷擣藥夜牕深石
上開山酒松間對玉琴戴家溪北住雪後去相尋

　　(附早春㑹王逵主人　今年華鬢色半在故人中欲寫無窮恨先期一醉同緑叢猶覆雪紅萼巳凋風莫
負歸山契君看陌上蓬)

　　(附送郭補闕歸江陽馬影愁斜日鶯聲怨故林)

　　七言律詩

　　閒園即事贈考功王員外


　　南陌晴雲稍變霞東風動栁水紋斜園林帶雪潛生草
桃李雖春未有花幸接上賔登鄭驛羞為長女似黄家
今朝一望還成暮欲别芳菲戀嵗華

　　(三四獨出風華脫盡蹊徑)

　　送濮陽録事赴忠州

　　成名莫嘆雙旌逺主印還為一郡雄赤葉黄花隨野岸
青山白水映江楓巴人夜話孤舟裏越鳥春啼衆壑中
聞說古書多未校肯令才子乆西東


　　宿淮浦憶司空文明

　　愁心一倍長離憂夜思千重戀昔遊秦地故人成逺夢
楚天涼雨在孤舟諸溪近海潮皆應獨樹邊淮葉盡流
别恨最深何處寫前程惟有一登樓

　　(四語清趣)

　　五言絶句

　　聴箏

　　鳴筝金粟柱素手玉房前欲得周郎顧時時誤拂絃


　　拜新月

　　開簾見新月即便下階拜細語人不聞北風吹裙帶

　　(有古意)

　　七言絶句

　　春晩遊鶴林寺寄使府諸公

　　野寺尋春花已遲背巖唯有兩三枝平生攜酒猶堪醉
為報春風且莫吹










　　唐詩鏡巻三十二

