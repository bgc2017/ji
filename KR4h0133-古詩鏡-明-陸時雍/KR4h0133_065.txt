







　　欽定四庫全書

　　唐詩鏡巻二十九

　　明　陸時雍　編

　　中唐第一

　　(中唐詩亦有勝盛唐處去方而得&KR0034;去實而得鬆去䂓模而得情趣然聲格之降一往不復反矣)

　　劉長卿(字文房河間人開元二十一年進士至徳中為監察御史以檢校祠部員外郎為轉運使判官
知淮西鄂岳轉運留後鄂岳觀察使吳仲儒誣奏貶潘州南巴尉㑹有為辨之者除睦州司馬終隨州刺
史卒有集十巻傳于世)


　　(長卿鬆秀)

　　五言古詩

　　石梁湖寄陸蕪(石梁湖在開封府臨潁縣)

　　故人千里道滄洲十年别夜上明月樓相思楚天濶瀟
瀟清秋暮嫋嫋涼風發湖色淡不流沙鷗逺還滅煙波
日已逺音問日已絶嵗晏空含情江皋緑芳歇

　　(長卿五古輕描淺抹)

　　題蕭郎中開元寺新構幽寂亭


　　康樂愛山水賞心千載同結茅依翠㣲伐木開䝉籠孤
峯倚青霄一徑去不窮候客石苔上禮僧雲樹中曠然
見滄洲自逺來清風五馬留谷口雙旌薄煙虹沈沈衆
香積𦕈𦕈諸天空獨往應未遂蒼生思謝公

　　(中有爽句)

　　南楚懐古

　　南國乆蕪没我來空鬱陶君看章華宫處處生蓬蒿但
見陵與谷豈知賢與豪精魂托古木寳劒捐江皋倚棹

下晴景囘舟隨晩濤碧雲暮寥落湖上秋天髙往事那
堪問此心徒自勞獨餘湘水上千載聞離騷

　　(筆意蕭疎)

　　晩次湖口有懐

　　靄然空水合目極平江暮南望天無涯孤帆落何處頃
為衡湘客頗見湖山趣潮氣和楚雲夕陽映江樹帝鄉
勞想望萬里心來去白髪生扁舟滄波滿歸路秋風今
已至日夜鴈南度木葉辭洞庭紛紛落無數


　　陪元侍御遊支硎山寺

　　支公去已乆寂寞龍華㑹古木閉空山蒼然暮相對林
巒非一狀水石有餘態宻竹藏晦明羣峯爭向背峯峯
帶落日步步入青靄香氣空翠中猿聲暮雲外留連南
臺客想像西方内因逐溪水還觀心兩無礙

　　(語色蒼翠)

　　宿雙峯寺寄盧七李十六

　　寥寥禪誦處滿室蟲絲結獨與山中人無心生復滅徘

徊雙峯下惆悵雙峯月杳杳暮猿深蒼蒼古松列玩竒
不可盡漸逺更幽絶林暗僧獨歸石寒泉且咽竹房響
輕吹蘿徑隂餘雪卧澗曉何遲背巖春未發此逰誠多
趣獨往共誰閱得意空自歸非君豈能說

　　登揚州西靈寺塔

　　北塔凌空虚雄觀壓川澤亭亭楚雲外千里看不隔遥
對黄金臺浮輝亂相射盤梯接元氣半壁棲夜魄稍登
諸刼盡若騁排霄翮向是滄洲人已為青雲客雨飛千

栱霽日在萬家夕鳥處髙却低天涯逺如迫江流入空
翠海嶠現㣲碧向暮期下來誰堪復行役

　　湖上遇鄭田

　　故人青雲器何意常窘迫三十猶布衣憐君頭已白誰
言此相見暫得話疇昔舊業今已蕪還鄉反為客扁舟
伊獨往斗酒君自適滄洲不可涯孤帆去無跡杯中忽
復醉湖上生月魄湛湛江色寒濛濛水雲夕風波易迢
遞千里如咫尺迴首人已遥南看楚天隔


　　(還鄉反為客一語最傷)

　　秋雲嶺

　　山色無定姿如煙復如黛孤峯夕陽後翠嶺秋天外雲
起遥蔽虧江迴頻向背不知今逺近到處猶相對

　　浮石瀨

　　秋月照瀟湘月明聞盪槳石横晩瀨急水落寒沙廣衆
嶺猿嘯重空江人語響清暉朝復暮如待扁舟賞

　　(詩趣如清流淺瀨)


　　水東渡

　　山葉傍崖赤千峯秋色多夜泉發清響寒渚生㣲波稍
見沙上月歸人爭渡河

　　下山

　　誰識往來意孤雲長自閒風寒未渡水日暮更看山木
落衆峯出龍宫蒼翠間

　　(悠然趣逺)

　　月下聴砧


　　夜靜掩寒城清砧發何處聲聲搗秋月腸斷盧龍戍未
得寄征人愁霜復愁露

　　(洌)

　　送丘為赴上都

　　帝鄉何處是岐路空垂泣楚思愁暮多川程帶潮急潮
歸人不歸獨向空塘立

　　(川程帶潮急語趣佳)

　　七言古詩


　　江樓送太康郭主簿赴嶺南

　　對酒憐君安可論當官愛士如平原料錢用盡却為謗
食客空多誰報恩萬里孤舟向南越蒼梧雲中暮帆滅
樹色應無江北秋天涯尚見淮陽月驛路南隨桂水流
猿聲不絶到炎州青山落日那堪望誰見思君江上樓

　　客舍喜鄭三見寄

　　客舍逢君未換衣閉門愁見桃花飛遥想故園今已爾
家人應念行人歸寂寞垂楊映深曲長安日暮靈臺宿

窮巷無人鳥雀閒空庭新雨莓苔緑此中分與故交疎
何幸仍迴長者車十年未稱平生意好得辛勤漫讀書

　　聴笛歌(留别鄭協律)

　　舊逰憐我長沙謫載酒沙頭送遷客天涯望月自沾衣
江上何人復吹笛横笛能令孤客愁淥波淡淡如不流
商聲寥亮羽聲苦江天寂歴江楓秋靜聴關山聞一叫
三湘月色悲猿嘯又吹楊栁激繁音千里春色傷人心
隨風飄向何處落唯見曲盡平湖深明發與君離别後

馬上一聲堪白首

　　(歴落如語)

　　時平後送范倫歸安州

　　昨聞戰罷圖麟閣破虜收兵巻戎幕滄海初看漢月明
紫㣲已見胡星落憶昔扁舟此南渡荆棘煙塵滿歸路
與君携手姑蘇臺望鄉一日幾登迴白雲飛鳥去寂寞
吳山楚岫空崔嵬事往時平還舊丘青青春草近家愁
洛陽舉目今誰在潁水無情應自流吳苑西人去欲稀

留連一日空知非江潭嵗盡愁不盡鴻鴈春歸身未歸
萬里遥懸帝鄉憶五年空帶風塵色却到長安逢故人
不道姓名應不識

　　(七言古専以調勝江潭二語巧而不纎)

　　新安送陸灃歸江隂

　　新安路人來去早潮復晩潮明日知何處潮水無情亦
解歸自憐長在新安住

　　(淺淺得趣)


　　登吳古城歌

　　登古城兮思古人感賢達兮同埃塵望平原兮寄逺目
歎姑蘇兮聚麋鹿黄池髙會事未終滄海横流人蕩覆
伍員殺身誰不寃竟看墓樹如所言越王嘗膽安可敵
逺取石田何所益一朝空謝㑹稽人萬古猶傷甬東客
黍離離兮城坡陁牛羊踐兮牧豎歌野無人兮秋草緑
園為墟兮古木多白楊蕭蕭悲故柯黄雀啾啾爭晩禾
荒阡斷兮誰重過孤舟逝兮愁若何天寒日暮江楓落

葉去辭風水自波

　　(語多輕俊)

　　五言律詩

　　初到碧澗招明契上人

　　漸老知身累初寒曝背眠白雲留永日黄葉減餘年猿
䕶窻前樹泉澆谷後田沃洲能共隠不用道林錢

　　(黄葉減餘年是一竒句)

　　新年作


　　鄉心新嵗切天畔獨澘然老至居人下春歸在客先嶺
猿同旦暮江栁共風煙已似長沙傅從今又幾年

　　(三四雋甚語何其鍊)

　　酬皇甫侍御見寄時前相國姑臧公初臨郡

　　離别江南北汀洲葉再黄路遥雲共水砧迥月如霜嵗
儉依仁政年衰憶故鄉佇看宣室召漢法倚張綱

　　(砧迥月如霜景趣深長若除却砧字餘俱淺俗矣)

　　月下呈章秀才


　　自古悲揺落誰人奈此何夜蛩偏傍枕寒鳥數移柯向
老三年謫當秋百感多家貧誰好月空愧子猷過

　　(寒鳥數移柯語力精𦂳)

　　送李使君貶連州

　　獨過長沙去誰憑此路愁秋風散千騎寒雨泊孤舟賈
誼辭明主蕭何識故侯漢廷當自召湘水但空流

　　江州留别薛六栁八二員外

　　江海相逢少東南别處長獨行風嫋嫋相去水茫茫白

首辭同舍青山背故鄉離心與潮信每日到潯陽

　　(三四淺淺自傷)

　　送州人孫沅自本州却歸句章新營所居

　　故里歸成客新家去未安詩書滿蝸舍征稅及漁竿火
種山田薄星居海島寒憐君不得已步步别離難

　　(三四好冩作末語懇欵特至)

　　過前安宜張明府郊居

　　寂寥東郭外白首一先生解印孤琴在移家五栁成夕

陽臨水釣春雨向田畊終日空林下何人識此情

　　(三四意致夷猶絶似王維語氣)

　　送李中丞之襄州(李一作季一無之襄州三字)

　　流落征南將曾驅十萬師罷歸無舊業老去戀明時獨
立三朝靜輕生一劔知茫茫漢江上日暮復何之

　　(三四老氣深衷)

　　勅恩重推使牒追赴蘇州次前溪館作

　　漸入雲峯裏愁看驛路閒亂鵶投落日疲馬向空山且

喜憐非罪何心戀末班天南一萬里誰料得生還

　　(三四黯然)

　　秋杪江亭有作

　　寂寞江亭下江楓秋氣斑世情何處澹湘水向人閒寒
渚一孤鴈夕陽千萬山扁舟將落葉此去未知還

　　(五六清瘦如削)

　　送侯侍御赴黔中充判官

　　不識黔中路今看遣使臣猿啼萬里客鳥似五湖人地

逺官無法山深俗豈淳須令荒徼外亦解懼埋輪

　　(鳥似五湖人傷感之甚)

　　送王端公入秦赴上都

　　舊國無家訪臨岐亦羡歸途經百戰後客過二陵稀秋
草通征騎寒城背落暉行當䝉顧問吳楚嵗頻饑

　　(秋草通征騎通字佳正於通字見阻)

　　春過裴虬郊園(時裴不在因以寄之)

　　郊原春欲暮桃杏落紛紛何處尋芳草留家寄白雲聴

鶯情念友看竹恨無君長嘯髙臺上南風冀爾聞

　　(看竹句佳較看竹何須問主人更簡要)

　　過横山顧山人草堂

　　只見山相揜誰言路尚通人來千嶂外犬吠百花中細
草香飄雨垂楊閒卧風却尋樵徑去惆悵緑溪東

　　(五六韵甚)

　　尋南溪常山道人隠居

　　一路經行處蒼苔見履痕白雲依靜渚春草閉閒門過

雨看松色隨山到水源溪花與禪意相對亦忘言

　　(幽色滿抱)

　　送李七之莋水謁張相公

　　惆悵青春晩慇懃濁酒壚後時長劒澁斜日片帆孤東
閣邀才子南昌老腐儒梁園舊相識誰憶卧江湖

　　(語出獨造隨意可人後時長劒澁言之足感)

　　送康判官往新安

　　不向新安去那知江路長猿聲近廬嶽水色勝瀟湘驛

路收殘雨漁家帶夕陽何須愁旅泊使者有輝光

　　(五六氣格遒勁直逼初唐)

　　同諸公登樓

　　秋草行將暮登樓客思驚千家同霽色一鴈報寒聲北
望無鄉信東遊滯客行今君佩銅墨還有越鄉情

　　故女道士婉儀太原郭氏挽歌詞

　　宫禁恩長隔神仙道已分人間驚早露天上失朝雲逝
水年無限佳城日易曛簫聲將薤曲哀斷不堪聞


　　(四語嬌貴)

　　(附經漂母墓　昔賢懐一飯兹事已千秋古墓樵人識前朝楚水流渚蘋行客薦山木杜鵑愁春草茫茫
緑王孫舊此逰　三四啞韻未見其佳五律貴響亮精工七律貴深沈藴藉)

　　(附巡去岳陽却歸鄂州使院留别鄭洵侍御侍御謫居此州暮帆歸夏口寒雨對巴丘移使鄂州次峴陽
館懐舊居萬里逢秋鴈千峯共夕陽送人遊越露沾湖色曉月照海門秋送崔處士先適越越鳥聞花
裏曹娥想鏡中曹娥句入異想)

　　七言律詩

　　送陸灃倉曹西上


　　長安此去欲何依先達誰當薦陸機日下鳳翔雙闕迥
雪中人去二陵稀舟從故里難移棹家在寒塘獨掩扉
臨水自傷流落乆贈君空有淚沾衣

　　(中聨牽曵　七律諸什俱清淺流利)

　　送耿拾遺歸上都

　　若為天畔獨歸秦對水看山欲暮春窮海别離無限路
隔河征戰幾歸人長安萬里傳雙淚建徳千峯寄一身
想到郵亭愁駐馬不堪西望見風塵


　　(中聨流動易而整䇿難律法以整策為正)

　　題靈祐和尚故居

　　歎逝翻悲有此身禪房寂寞見流塵多時行徑空秋草
幾日浮生哭故人風竹自吟遥入磬雨花隨淚共沾巾
殘經窻下依然在憶得山中問許詢

　　(詩家深淺大半與難易相掩幾日浮生哭故人驟視之若淺而實非也乃易耳若杜少陵秋興等詩
人皆謂深矣)

　　獻淮寧軍節度李相公


　　建牙吹角不聞喧三十登壇衆所尊家散萬金酬士死
身留一劒答君恩漁陽老將多迴席魯國諸生半在門
白馬翩翩春草細邵陵西去獵平原

　　(如此等覺餘韵渺絶詩之佳處在一歎三詠之間)

　　長沙過賈誼宅

　　三年謫宦此棲遲萬古惟留楚客悲秋草獨尋人去後
寒林空見日斜時漢文有道恩猶薄湘水無情弔豈知
寂寂江山揺落處憐君何事到天涯


　　(五六當是慰勞非是誚語)

　　過裴舍人故居

　　慘慘天寒獨掩扃紛紛黄葉滿空庭孤墳何處依山木
百口無家學水萍籬花猶及重陽發鄰笛那堪落日聴
書幌無人長不捲秋來芳草自為螢

　　(三四屬意況語)

　　(附青溪口送人歸岳州　洞庭何處鴈南飛江菼蒼蒼客去稀帆帶夕陽千里没天連秋水一人歸黄花
裛露開沙岸白鳥銜魚上釣磯岐路相逢無可贈老年空有淚沾衣)


　　(附送靈澈上人還越中　禪客無心杖錫還沃洲深處草堂閒身隨敝屨經殘雪手綻寒衣入舊山獨向
青溪依樹下空留白日在人間那堪别後長相憶雲木蒼蒼但閉關　二詩太嫰)

　　五言排律

　　奉和趙給事使君留贈李婺州舍人兼謝舍人
别駕之什

　　便道訪情親東方千騎塵禁深分直夜地逺獨行春絳
闕辭明主滄洲識近臣雲山隨候吏雞犬逐歸人庭顧
婆娑老邦傳蔽芾新𤣥暉翻佐理聞到郡齋頻


　　奉陪鄭中丞自宣州解印與諸姪宴餘干後谿

　　跡逺親魚鳥功成厭鼓鼙林中阮生集池上謝公題戸
牖垂藤合藩籬挿槿齊夕陽山向背春草水東西度雨
諸峯出看花幾路迷何勞問秦漢更入武陵谿

　　(夕陽二語簡鍊得佳)

　　毗陵送鄒結先赴河南充判官

　　王事相逢少雲山奈别何芳年臨水怨𤓰步上潮過客
路方經楚鄉心共渡河凋殘春草在離亂故城多罷戰

逢時泰輕徭佇俗和東西此分手惆悵恨煙波

　　送徐大夫赴廣州

　　上將壇場拜南荒羽檄招逺人來百越元老事三朝霧
繞龍山暗山連象郡遥路分江淼淼軍動馬蕭蕭畫角
知秋氣樓船逐暮潮當令輸貢賦不使外夷驕

　　(語脆嫰意却自老)

　　九日蔡國公主樓

　　主第人何在重陽客暫尋水餘龍鏡色雲罷鳳簫音暗

牖藏昏曉蒼苔换古今晴山巻幔出秋草閉門深籬菊
仍新吐庭槐尚舊隂年年畫梁燕來去豈無心

　　(三四語韶水雲字裝得佳絶)

　　奉餞元侍郎加豫章採訪兼賜章服(時初停節度)

　　任重兼烏府時平偃豹韜澄清湘水變分别楚山髙花
對彤襜發霜和白雪操黄金裝舊馬青草換新袍嶺暗
猿啼月江寒鷺映濤豫章生宇下無使翳蓬蒿

　　(語語精琢)


　　奉餞郎中四兄罷餘杭太守承恩加侍御史充
行軍司馬赴汝南行營

　　星使三江上天波萬里通權分金節重恩借鐵冠雄梅
吹前軍發棠隂舊府空殘春錦障外初日羽旗東岸栁
遮浮鷁江花隔避驄離心在何處芳草滿吳宫

　　宿嚴維宅送包佶(一作皇甫冉作)

　　江湖同避地分手自依依盡室今為客驚秋空念歸嵗
儲無别墅寒服羡隣機草色村橋晩蟬聲江樹稀夜深

宜共醉時難忍相違何事隨陽鴈汀洲忽背飛

　　秋日夏口涉漢陽獻李相公

　　日望衡門處心知漢水瀆偶乘青雀舫還在白鷗羣間
氣生靈秀先朝翼戴勲藏弓身已退焚藁事難聞舊業
成青草全家寄白雲松蘿長稚子風景逐新文山帶寒
城出江依古岸分楚歌悲逺客羌笛怨孤軍鼎罷調梅
乆門看種藥勤十年猶去國黄葉又紛紛

　　(附行營酬吕侍御時尚書問罪襄陽軍次漢東境上侍御以州隣冦賊復有水火迫於征税詩以見諭

不敢淮南卧來趨漢將營受辭瞻左鉞扶疾往前旌井稅鶉衣樂壺槳鶴髪迎水歸餘斷岸烽至掩孤城
晩日歸千騎秋風合五兵孔璋才素健早晩檄書成　水歸句落閒)

　　(附贈元容州　擁旌臨合浦上印卧長沙海徼長無戌湘山獨種畬政傳通嵗貢才惜過年華萬里依孤
劒千峯寄一家累徵期旦暮未起戀煙霞避世歌芝草休官醉菊花舊逰如夢裏此别是天涯何事滄波
上漂漂逐海槎　渾厚之病隣於糢糊精琢則體瘦神清初盛時亦有肥瘦相兼之病)

　　六言律詩

　　苕溪酬梁耿别後見寄

　　清川永路何極落日孤舟解携鳥向平蕪逺近人隨流

水東西白雲千里萬里明月前溪後溪惆悵長沙謫去
江潭芳草萋萋

　　(六言體出巧令故相傳易得佳句)

　　五言絶句

　　逢雪宿芙蓉山主人

　　日暮蒼山逺天寒白屋貧柴門聞犬吠風雪夜歸人

　　春草宫懐古

　　君王不可見芳草舊宫春猶帶羅裙色青青向楚人


　　(落想近人)

　　送方外上人

　　孤雲將野鶴豈向人間住莫買沃洲山時人已知處

　　(貌古而唐以有做作在)

　　茱萸灣北答崔載華問

　　荒涼野店絶迢逓人煙逺蒼蒼古木中多是隋家苑

　　(指㸃却好)

　　七言絶句


　　家園𤓰熟是故蕭相公所遺𤓰種悽然感舊因
賦此詩

　　事去人亡跡自留黄花緑蔕不勝愁誰能更向青門外
秋草茫茫覓故侯

　　(感慨自足)

　　尋盛禪師蘭若

　　秋草黄花覆古阡隔林何處起人煙山僧獨在山中老
唯有寒松見少年


　　(末句轉韵)

　　送劉萱之道州謁崔大夫

　　沅水悠悠湘水春臨岐南望一沾巾信陵門下三千客
君到長沙見幾人

　　(今人感古古事傷今)

　　昭陽曲

　　昨夜承恩宿未央羅衣猶帶御衣香芙蓉帳小雲屏暗
楊栁風多水殿涼


　　(附重送裴郎中貶吉州　猿啼客散暮江頭人自傷心水自流同作逐臣君更逺青山萬里一孤舟　語
最小様)

　　(附酬李穆見寄　孤舟相訪至天涯萬轉雲山路更賖欲掃柴門迎逺客青苔黄葉滿貧家　語氣寒儉
附送李判官之潤州行營　萬里辭家事鼔鼙金陵驛路楚雲西江春不肯留行客草色青青送馬蹄
草色青青送馬蹄一語巳足江春不肯留行客此是賸語抑更不老)



　　唐詩鏡巻二十九

