







　　欽定四庫全書

　　唐詩鏡巻二十八

　　明　陸時雍　編

　　盛唐第二十

　　元結(字次山瀼州人少不羈年十七始折節向學天寳中舉進士蘇源明薦於肅宗上時議三篇乃攝監
察御史發宛葉軍屯泌陽全十五城帝善之代宗時侍親歸樊上後拜道州刺史進容管經畧使民樂其
教結著書稱元子避亂入猗玗洞稱猗玗子後徙家瀼稱浪士及有官呼漫郎客樊上更為聱叟又稱漫叟)

　　五言古詩


　　忝官引

　　天下昔無事僻居養愚鈍山野性所安熈然自全順忽
逢暴兵起閭巷見軍陣將家瀛海濵自棄同芻糞往在
乾元初聖人啓休運公車詣魏闕天子垂清問敢誦王
者箴亦獻當時論朝廷愛方直明主嘉忠信屢授不次
官曽與専征印兵家未曽學榮利非所徇偶得兇醜降
功勞愧方寸爾來將四歲慙恥言可盡請取寃者辭為
吾忝官引寃辭何者苦萬邑餘灰燼寃辭何者悲生人

盡鋒刃寃辭何者甚力役遇勞困寃辭何者深孤弱亦
哀恨無謀救寃者祿位安可近而可愛軒裳其心又干
進此言非所戒此言敢貽訓實欲辭無能歸耕守吾分

　　(元結詩毎有真性淺而可諷)

　　舂陵行

　　癸夘嵗漫叟授道州刺史道州舊四萬餘户經賊以
來不滿四千大半不勝賦税到官未五十日承諸使
徴求符牒二百餘封皆曰失其限者罪至貶削於戲

若悉應其命則州縣破亂刺史欲焉逃罪若不應命
又即獲戾必不免也吾將守官静以安人待罪而已
此州是舂陵故地故作舂陵行以達下情

　　軍國多所需切責在有司有司臨郡縣刑法競欲施供
給豈不憂徵斂又可悲州小經亂亡遺人實困疲大鄉
無十家大族命單羸朝餐是草根暮食仍木皮出言氣
欲絶意速行步遲追呼尚不忍況乃鞭撲之郵亭傳急
符來往跡相追更無寛大恩但有迫促期欲令鬻兒女

言發恐亂隨悉使索其家而又無生資聴彼道路言怨
傷誰復知去冬山賊來殺奪㡬無遺所願見王官撫養
以惠慈奈何重驅逐不使存活為安人天子命符節我
所持州縣忽亂亡得罪復是誰逋緩違詔令䝉責固其
宜前賢重守分惡以禍福移亦云貴守官不愛能適時
顧惟孱弱者正直當不虧何人采國風吾欲獻此辭

　　賊退示官吏(有序)

　　癸夘嵗西原賊入道州焚燒殺掠㡬盡而去明年賊

又攻永破邵不犯此州邊鄙而退豈力能制敵歟盖
䝉其傷憐而已諸使何為忍苦徵斂故作詩一篇以
示官吏

　　昔嵗逢太平山林二十年泉源在庭户洞壑當門前井
稅有常期日晏猶得眠忽然遭世變數嵗親戎旃今來
典斯郡山夷又紛然城小賊不屠人貧傷可憐是以陷
鄰境此州獨見全使臣將王命豈不如賊焉今彼徵斂
者迫之如火煎誰能絶人命以作時世賢思欲委符節

引竿自刺船將家就魚麥歸老江湖邊

　　招陶别駕家陽華作

　　海内厭兵革騷騷十二年陽華洞中人似不知亂焉誰
能家此地終老可自全草堂背巖洞㡬峯軒户前清渠匝
庭堂出門仍灌田半崖盤石徑髙亭臨極顛引望見何
處迤逶隴北川杉松㡬萬株蒼蒼滿前山巖髙曖華陽
飛溜何潺潺洞深迷逺近但覺多洄淵晝遊興未盡日
暮不欲眠探燭飲洞中醉昬漱寒泉始知天下心耽愛

各有偏陶家世髙逸公忍不獨然無或畢婚嫁竟為俗
務牽

　　喻瀼谿鄉舊遊

　　往年在瀼濵瀼人皆忘情今來遊瀼鄉瀼人見我驚我
心與瀼人豈有辱與榮瀼人異其心應為我冠纓昔賢
惡如此所以辭公卿貧窮老鄉里自休還力耕況曽經
逆亂日厭聞戰爭尤愛一谿水而能存讓名終當來其
濵飲啄全此生


　　登白雲寺

　　出門見南山喜逐松徑行窮髙欲極逺始到白雲亭長
山繞井邑登望宜新晴洲渚曲湘水縈迴隨郡城九疑
千萬峯嵺嵺天外青煙雲無逺近皆傍林嶺生俯視松
竹間石水何幽清涵映滿軒户娟娟如鏡明何人病惽
濃積醉且未醒與我一登臨為君安性情

　　七言古詩

　　宿洄谿翁宅


　　長松萬株遶茅舍怪石寒泉近巖下老翁八十猶能行
將領兒孫行拾稼吾羡老翁居處幽吾愛老翁無所求
時俗是非何足道得似老翁吾即休

　　七言絶句

　　欸乃曲(有序)

　　大厯丁未中漫叟以軍事詣都使還州逢春水舟行
不進作欸乃五首令舟子唱之盖欲取適於道路耳詞
曰


　　湘江二月春水平滿月和風宜夜行唱橈欲過平陽戍
守吏相呼問姓名

　　蕭頴士(字茂挺與李華齊名號蕭李開元中登進士第補祕書正字聰警絶倫嘗讀路側古碑一閱即
能誦之名播天下新羅使入朝言國人願得蕭夫子為師其名動華夷如此終以誕傲褊忿困躓而卒門
人私諡文元先生)

　　四言古詩

　　江有楓一篇十章(并序)

　　江有楓思陸鄭二友吳㑹舊遊且疾讒也臣宦于尹

府以直方不偶見逼讒佞惟古之賢者有避色避言
之義矯然去之二室之間有槭樹焉與江南楓形胥
類憩于其下而作是詩以貽夫二三子焉

　　江有楓其葉䝉䝉我友自東于以遊從山有槭其葉漠
漠我友徂北于以休息想彼槭矣亦類其楓矧伊懐人而
忘其東東可遊矣㑹之丘矣于山于水于廟于寺于亭
于里君子遊焉于以宴喜其樂亹亹粤東可居彼吳之
墟有田有庭有朋有書有蓴有魚君子居焉惟以宴醑

其樂徐徐我朋在矣彼陸之子(淹也)如松如杞淑問不巳
我友于征彼鄭之子(愕也)如琇如英徳音孔明我思震澤
菱芡幕幕寤寐如覿我思剡谿杉篠萋萋寤寐無迷有
鳥有鳥粤鷗與鷺浮湍戲渚皓然潔素忘其猜妬彼何
人斯曽足傷懼此懼惟何懼寘于羅彼驕者子讒言孔
多我聞先師體命委和公伯之愬則如予何悵然山河
惟以嘯歌其憂也哉

　　(彷彿風餘)


　　李華(文苑傳云字遐叔趙郡人善屬文與蕭頴士友善開元中進士擢第累轉侍御史禮吏二部員外祿
山䧟京師扈從不及䧟賊署偽官收京後貶官廢于家卒華嘗為元徳秀墓碑顔真卿書李陽氷篆額時
號三絶)

　　五言古詩

　　寄趙七侍御(并序)

　　自餘干谿行經弋陽至上饒山川幽麗思與雲卿同
遊邈不可得因叙疇年之素寄懐於篇云

　　揺槳曙江流江清山復重心愜賞未足川迴失前峯淩

灘出極浦曠若天池通君陽青嵯峨開折混元中九潭
魚龍窟仙成羽人宫隂奥濳鬼物精光動煙空𤣥猿啼
深蘢(楚越謂竹樹深者為蘢)白鳥戲葱䝉飛湍鳴金石激溜鼓雷
風雨濯萬木鮮霞照千山濃草閒長餘綠花静落幽紅
渚煙見晨釣山月聞夜舂覆谿窈窕波涵石淘溶溶丹
丘忽聚散素壁相奔衝白日破昏靄靈山出其東勢排
昊蒼上氣壓吳越雄迴頭望雲卿此恨發吾衷昔日蕭
邵遊(蕭頴士邵珍)四人纔成童屬詞慕孔門入仕希上公緯

卿陷非罪折我昆吾鋒(邵字緯卿以寃横貶卒南中)茂挺獨先覺拔
身渡京虹斯人謝明代百代墜鵷鴻(蕭天寶末知亂棄官往江東殯𦵏先
人逝于江南)世故墜横流與君哀路窮(逆胡陷兩京予與趙受辱賊中)相顧
無死節䝉恩逐殊封(華貶杭州司功趙貶泉州晉江尉)天波洗其瑕朱
衣備朝容(華承恩累遷尚書郎趙拜補闕御史)一别凡十年豈期復相從
餘生得㩦手遺此兩孱翁羣遷失鶯羽後凋惜長松衰
旅難重别悽悽滿心胸遇勝悲獨遊貪竒悵孤逢禽尚
彼何人胡為束樊籠吾師度門教投弁躡遐蹤


　　(詞意磊落)

　　(附春行寄興　宜陽城下草萋萋澗水東流復向西芳樹無人花自落春山一路鳥空啼無人花自落語
似重疊)

　　嚴武(本傳云字李膺中書侍郎挺之之子神氣儁朗敏於見聞弱冠哥舒翰奏充判官遷侍御史至徳中
累為劒南東川節度成都尹兼御史大夫尋遷黄門侍郎復拜成都尹劒南節度等使廣徳中破吐蕃改
檢校吏部尚書封鄭國公)

　　七言絶句

　　軍城早秋


　　昨夜秋風入漢闗朔雲邊雪滿西山更催飛將追驕虜
莫遣沙場匹馬還

　　奚賈(常建同時人)

　　五言律詩

　　尋許山人亭子

　　桃源若逺近漁子棹輕舟川路行難盡人家到漸幽山
禽拂席起溪水入庭流君是何年隱如今成白頭

　　(附眠澗花自落步林鳥不飛附落日下平楚孤煙生洞庭)


　　李康成(經集考云天寶中與李杜同時撰玉臺後集)

　　七言古詩

　　采蓮曲

　　采蓮去月沒春江曙翠鈿紅袖水中央青荷蓮子雜衣
香雲起風生歸路長歸路長那得久各迴船兩揺手

　　五言絶句

　　自君之出矣

　　自君之出矣絃吹絶無聲思君如百草撩亂逐春生


　　(附張巡聞笛　岧嶤試一臨虜騎附城隂不辨風塵色安知天地心營開邊月近戰苦陣雲深旦夕更樓
上遥聞横笛音第六句入微)

　　顔真卿(本傳云字清臣瑯琊人少勤學業有詞藻尤工書開元中舉進士事親以孝聞累遷侍御史武
部員外不附楊國忠出為平原太守祿山反河朔盡陷平原獨守肅宗幸靈武授工部尚書至徳初朝於
鳯翔授憲部尚書累進封魯郡公以忤宰相意出刺撫州湖州元載伏誅拜刑部尚書改太子太師李希
烈反盧杞奏遣真卿往諭之不屈遇害)

　　三言詩

　　三言擬五雜組二首


　　五雜組繡與錦往復還興又寢不得已病伏枕

　　五雜組甘鹹醋往復還烏與兔不得已韶光度

　　五言排律

　　刻清逺道士詩因而繼作

　　不到東山寺于今五十春朅來從舊賞林壑宛相親吳
子多藏日秦王厭勝辰劒池穿萬仞盤石坐千人金氣
騰為虎琴臺化若神登壇仰生一捨宅歎珣珉中嶺分
雙樹廻巒絶四鄰窺臨江海接崇飾四時新客有神仙

者於兹雅麗陳名髙清逺峽文聚斗牛津跡異心寧間
聲同質豈均悠然千載後知我揖光塵

　　(詩家景必標勝欲以聳觀如劒池穿萬仞盤石坐千人若不到虎丘即不識詩家故態)

　　五言律詩

　　五言夜宴詠燈聫句

　　桂酒牽詩興蘭缸照客情(士修)詎慙珠乗朗不讓月輪
明(張薦)破暗光初白浮雲色轉清(真卿)帶花疑在樹比
燎欲分庭(畫)顧已慙㣲照開簾識近汀(真卿)


　　(獨以音亮得賞)

　　(附任華寄李白　古來文章有奔逸氣聳髙格清人心神驚人魂魄我聞當今有李白大鵬賦鴻猷文嗤
長卿笑子雲班張所作𤨏細不入耳未知卿雲得在嗤笑限登廬山觀瀑布海風吹不㫁江月照還明余
愛此二句登天台望渤海雲垂大鵬飛山壓巨鼇背斯言亦好在至於他作多不拘常律振擺超騰既俊
且逸或醉中操紙或興來走筆手下忽然片雲飛眼前劃見孤峯出而我有時白日忽欲睡睡覺歘然起
攘臂任生知有君君也知有任生未中間聞道在長安及余戾止君已江東訪元丹邂逅不得見君面毎
常把酒向東望良久見說往年在翰林胸中矛㦸何森森新詩傳在官人口佳句不離明主心身騎天馬
多意氣目送飛鴻對豪貴承恩召入凡㡬廻待詔歸來仍半醉權臣妬盛名羣犬多吠聲有勑放君却歸

隱淪處髙歌大笑出闗去且向東山為外臣諸侯交迓馳朱輪白壁一雙買交者黄金百鎰相知人平生
傲岸其志不可測數十年為客未嘗一日低顔色八詠樓中坦腹眠五侯門下無心憶繁花越臺上細栁
吳宫側緑水青山知有君白雲明月偏相識養髙兼養閒可望不可攀莊周萬物外范蠡五湖間人傳訪
道滄海上丁令王喬毎還往蓬萊徑是曽到來方丈豈唯方一丈伊余毎欲□興遠相尋江湖擁隔勞寸
心今朝忽遇東飛翼寄此一章表胸臆儻能報我以片言但訪任華有人識)

　　(又附寄杜拾遺　杜拾遺名甫第二才甚竒任生與君別來巳多時何嘗一日不相思杜拾遺知不知昨
日有人誦得數篇黄絹詞吾怪異竒特借問果然稱是杜二之所為勢攫虎豹氣騰蛟螭滄海無風似鼓
蕩華嶽平地欲奔馳曹劉俯仰慙大敵沈謝逡巡稱小兒昔在帝城中盛名君一個諸人見所作無不心

膽破郎官叢裏作狂歌丞相間中常醉卧前年皇帝歸長安承恩濶步青雲端積翠扈遊花匼匝披香寓
直月團樂英才特達承天腃公卿無不相欽羨只縁汲黯好直言遂使安仁却為掾如今避地錦城隅幕
下英寮毎日相随提玉壺半醉起舞捋髭鬚乍低乍昻傍若無古人制禮但為防俗士豈得為君設之乎
而我不飛不鳴亦何以只待朝廷有知巳巳曽讀却無限書拙詩一句兩句在人耳如今看之總無
益又不能﨑嶇傍朝市且當事耕稼豈得便徒爾南陽葛亮為友朋東山謝安作鄰里閒常把琴弄悶即
攜樽起鶯啼二月三月時花發千山萬山裏此時幽曠無人知火急將書慿驛使為報杜拾遺　二詩粗
豪磊落可壯人魄)

　　張謂(字正言河南人登天寶二年進士第奉使長沙嘗作長沙風土記大厯中為禮部侍郎典貢舉)


　　七言古詩

　　代北州老翁答

　　負薪老翁往北州北望鄉闗生客愁自言老翁有三子
兩人已向黄沙死如今小兒新長成明年聞道又徵兵
定知此别必零落不及相隨同死生盡將田宅借鄰伍
且復伶俜去鄉土在生本求多子孫及有誰知更辛苦
近傳天子尊武臣強兵直欲静胡塵安邊自合有長策
何必流離中國人


　　(張謂七言古風格矯矯可配髙達夫一流)

　　湖上對酒行

　　夜坐不厭湖上月晝行不厭湖上山眼前一樽又長滿
心中萬事如等閒主人有黍百餘石濁醪數斗應不惜
即今相對不盡歡別後相思復何益茱茰灣頭歸路賖
願君且宿黄公家風光若此人不醉參差辜負東園花

　　贈喬琳

　　去年上策不見收今年寄食仍淹留羡君有酒能便醉

羨君無錢能不憂如今五侯不愛客羡君不問五侯宅
如今七貴方自尊羡君不過七貴門丈夫㑹應有知已
世上悠悠何足論

　　(磊落披豁)

　　五言律詩

　　玉清公主挽詞

　　學鳯年猶小乗龍日尚賖初封千户邑忽駕五雲車地
接金人岸山藏玉女家秋風何太早吹落禁園花


　　七言律詩

　　春園家宴

　　南園春色正相宜大婦同行少婦隨竹裏登樓人不見
花間覔路鳥光知櫻桃解結垂簷子楊栁能低入户枝
山簡醉來歌一曲參差笑殺郢中兒

　　(小巧家數)

　　(附别韋郎中　星軺計日赴岷峩雲樹連天阻笑歌南入洞庭隨鴈去西過巫峽聴猿多峥嶸洲上飛黄
蝶灔澦堆邊起白波不醉郎中桑落酒教人無奈别離何)


　　七言絶句

　　題長安主人壁

　　世人結交須黄金黄金不多交不深縱令然諾暫相許
終是悠悠行路心

　　(哀世語)

　　王季友(紀事云河南人按豫章圖經云酆城人家貧賣履極博羣書李勉引為賔客甚敬之善為詩杜
甫詩云酆城客子王季友是也)

　　五言古詩


　　還山留别長安知已

　　出山不見家還山見家在山前是門前此去長樵採青
谿誰招隱白髪自相待唯伴澗底松依依色不改

　　七言古詩

　　觀于舍人壁畫山水

　　野人宿在人家少朝見此山謂山曉半壁仍棲嶺上雲
開簾欲放湖中鳥獨坐長松是阿誰再三招手起來遲
于公大笑向予說小弟丹青能爾為


　　(筆底省净)

　　冦坦(開元中人)

　　五言律詩

　　同皇甫兵曹天官寺浴室新成招友人賞㑹

　　溫室歡初就蘭交托勝因共聴無漏法兼濯有為塵水
㓗三空性香沾四大身清心多善友頌徳慰同人
金昌緒(紀事云餘杭人)

　　五言絶句


　　春怨(一作盖嘉運伊州歌者非也然此詩為嘉運所進編入樂府後乃誤為嘉運作耳)

　　打𧺫黄鶯兒莫教枝上啼啼時驚妾夢不得到遼西

　　(古人在有意無意之間此却要作意做夢活意翻成死法矣此中便分出真假之别)

　　殷遥(句容人天寶間終於忠王府曹參軍)

　　五言古詩

　　山行

　　寂歴青山曉山行趣不稀野花成子落江燕引雛飛暗
草薰苔徑晴楊掃石磯俗人猶語此余亦轉忘歸


　　(三四景色淺淺自成)

　　芮挺章(國子進士天寳初編國秀集三巻)

　　五言律詩

　　江南弄

　　春江可憐事最在美人家鸚鵡能言鳥芙蓉巧笑花地
銜金作埓水抱玉為沙薄晩青絲騎長鞭赴狹斜
薛奇童(國秀集云大理司直)

　　五言律詩


　　楚宫詞

　　禁苑春風起流鶯繞合歡玉牕通日氣珠箔捲輕寒楊
葉垂隂砌梨花入井䦨君王好長袖新作舞衣寛

　　五言絶句

　　吳聲子夜歌

　　淨掃黄金階飛霜皎如雪下簾彈箜篌不忍見秋月

　　(古意)

　　張萬頃(國秀集云進士)


　　七言古詩

　　東谿待蘇户曹不至

　　洛陽城東伊水西千花萬竹使人迷臺上栁枝臨岸低
門前荷葉與橋齊日暮待君君不見長風吹雨過青谿

　　(有竹枝楊柳意)

　　豆盧復

　　七言絶句

　　落第歸鄉留别長安主人


　　客裏愁多不記春聞鶯始歎栁條新年年下第東歸去
羞見長安舊主人

　　樊晃(國秀集云前進士)

　　七言絶句

　　南中感懐

　　南路蹉跎客未回常嗟物候暗相催四時不變江頭草
十月先開嶺上梅

　　沈千運(篋中集序畧云近世作者更相沿襲流易為辭吳興沈干運獨挺流俗之中強攘已溺之後凡

所為文皆與時異後世稍見師效)

　　五言絶句

　　古歌

　　北邙不種田但種松與栢松栢未生處留待市朝客

　　(古意)

　　孟雲卿(平昌人第進士為校書郎與杜甫元結最善按元結送孟校書往南海詩序云雲卿與次山同
州里以辭學相友善又袁郊甘澤謡云陶峴開元中與樊口進士孟雲卿奏清商曲於江湖號水仙是雲
卿為武昌人)


　　五言古詩

　　古别離

　　朝日上髙臺離人怨秋草但見萬里天不見萬里道君
行本迢遠苦樂良難保宿昔夢同衾憂心常傾倒含酸
欲誰訴輾轉傷懐抱結髪年巳遲征行去何早寒暄有
時謝憔悴難再好人皆算年夀死者何曾老少壯無見
期水深風浩浩

　　(人皆算年夀死者何曽老苦刻古人道不到此)


　　韋建(與蕭頴士遊見穎士傳)

　　五言律詩

　　泊舟盱眙

　　泊舟淮水次霜降夕流清夜久潮侵岸天寒月近城平
沙依鴈宿候館聴雞鳴鄉國雲霄外誰堪羇旅情

　　(天寒月近城稍有韵致)

　　張志和(隱逸傳云字子同金華人始名龜齡母夢楓生腹上而産擢明經肅宗命待詔翰林因賜今名
後坐貶不復仕居江湖自稱煙波釣徒著𤣥真子亦以自號時謂嚴光之比)


　　七言律詩

　　漁父

　　八月九月蘆花飛南谿老人垂釣歸秋山入簾翠滴滴
野艇倚檻雲依依却把漁竿尋小逕閒梳鶴髪對斜暉
翻嫌四皓曽多事出為儲皇定是非

　　(三四清綻結意不老)

　　獨孤及(唐書云字至之洛陽人為兒時讀孝經父試之曰兒志何語對曰立身行道揚名於後世宗黨
竒之天寶中以道舉髙第補華隂尉歴官左拾遺禮部員外濠舒二州刺史以治課加司封郎中賜金紫

徙常州卒諡曰憲)

　　五言古詩

　　海上寄蕭立

　　朔風剪塞草寒露日夜結行行到瀛壖歸思生暮節驛
樓見萬里延首望遼碣逺海入大荒平蕪際窮髪舊國
在夢想故人胡且越契濶阻風期荏苒成雨别海西望
京口兩地各天末索居動經秋載笑知曷月日南望中
盡唯見飛鳥滅音塵未易得何由慰饑渴


　　(及詩語氣凝重)

　　客舍月下對酒醉後寄畢四耀

　　鄉路風雪深生事憂患迫天長波瀾廣髙舉無六融獨
立寒夜移幽境思彌積霜月照膽淨銀河入簷白沽酒
聊自勞開樽坐簷隙主人奏絲桐能使髙興劇清機暫
無累獻酢更絡繹慷慨葛天歌愔愔廣陵陌既醉萬事
遺耳熱心亦適視身兀如泥瞪目傲今昔故人問城闕
音信兩脈脈别時前盟在寸景莫自擲(先是畢贈及詩云洪鑪無火停

日月速若飛忽然行人身飲酒不須疑)心與白日鬬十無一滿百寓形薪
火内甘作天地客與物無親疎斗酒勝竹帛何必用自
苦將貽古賢責

　　下弋陽江舟中代書寄裴侍御

　　故鄉隔西日去水連長天前路知幾許但指天南邊愴
恨極浦外隱映青山連東風滿帆來五兩如弓弦遥羡
繡衣客同然馬首先得餐武昌魚不顧潯陽田屈指數
别日忽乎成兩年百花已滿眼青草漸碧鮮豈是離居

時奈何于役牽洞庭有深涉蜀日期歸旋且作異鄉料
詎知攜手緣離憂未易銷莫道樽酒賢

　　(東風二語趣)

　　訓皇甫侍御望夫灊山見示之作

　　早歲慕五嶽嘗為塵機礙孰知天柱峯今與郡齋對隱
嶙抱元氣氤氲含青靄雲崖媚遠空石壁寒古塞漢皇
南遊日望秋此昭配法駕到谷口禮容振荒外焚柴百
神趨執玉萬方㑹天旋物順動徳布澤霶霈講武威已

耀學仙功未艾黄金竟何成洪業遽淪昧度世若一瞬
胙朝已千載如今封禪壇唯見雲雨晦長望哀往古勞
生慙大塊清暉幸相娛幽獨知所賴寒城春方正初月
明可愛萬殊喜陽和余亦荷時泰山色日夜綠下有清
淺瀨愧作拳僂人沈迷簿書内登臨歎拘限出處悲老
大況聴郢中曲復識湘南態思免物累牽敢令道機退
瞞然誦佳句持此秋蘭佩

　　(氣厚)


　　寒夜谿行舟中作

　　日沈諸山昬寂歴羣動宿孤舟獨不繫風水夜相逐雲
歸恒星白霜下天地肅月輪大如盤金波入空谷魏闕
萬里道羇念千慮束倦飛思故巢敢望梧與竹沈吟登
樓賦中夜起三復憂來無良方歸候春酒熟

　　山中春思

　　獺祭川水大人家春日長獨謡晝不暮搔首慚年芳蘼
草知節換含葩向新陽不嫌三徑深為我生池塘亭午

井竈閒雀聲響空倉花落沒屐齒風動羣木香歸路雲
水外天涯杳茫茫獨巻萬里心深入山鳥行芳景勿相
迫春愁未邃忘

　　(風趣最饒)

　　七言古詩

　　雨後公超谷北原眺望寄髙拾遺

　　崖口雨足收清光洗髙天虹蜺斂殘靄山水含碧鮮遠
空霞破露月輪薄雲片片成魚鱗五陵如薺渭如帶目

極千里闗山春朝來爽氣未易説畫取花峯贈逺人

　　自東都還濠州奉詶王八諫議見贈

　　闗西仕時俱稚容彪彪之鬢始相逢天地變化縣城改
(天寶中及尉華隂鄭縣别後經祿山之亂鄭縣殘毁城移于州西)獨有故人交態在不
言㑹合跡未并猶似歲寒心相待洛陽居守寄鄼侯君
着貂冠參運籌髙閣連雲騎省夜新文㑹友凉風秋青
袍白面昔攜手冉冉府趨君記否雲分雨散十五年始
得一笑樽酒前未遑少留驟遠别況值旅鴈鳴秋天二

華舊遊如夢想他時再又何由緣賴君贈我郢中曲别
後相思被管絃

　　同岑郎中屯田韋員外花樹歌

　　東風動地吹花發渭城桃李千樹雪芳菲可愛不可留
武陵歸客心欲絶金華省郎惜佳辰秖持棣夢照青春
君家自是成蹊處況有庭花作主人

　　和李尚書畫射虎圖歌

　　饑虎呀呀立當路萬夫震恐百獸怒彤弓金鏃當者誰

鳴鞭飛控流星馳居然畫中見真態若務除惡不顧私
時和年豐五兵已白額未誅壯士恥分銖逺邇懸彀中
不巾不發思全功捨矢如破石可裂應絃盡敵山為空
殺氣滿堂觀者駭颯若崖谷生長風精㣲入神在毫末
作繢造物可同功方叔秉鉞受命新丹青起予氣益振
底綏静難巧可擬嗟歎不足聲成文他時代天育萬物
亦以此道安斯民

　　(持滿而發)


　　和贈逺

　　憶得去年春風至中庭桃李映𤨏牕美人挾瑟對芳樹
玉顔亭亭與花雙今年新花如舊時去年美人不在兹
借問離居恨深淺秪應獨有庭花知

　　七言律詩

　　同皇甫侍御齋中春望見示之作

　　望逺思歸心易傷況將衰鬢偶年光時攀芳樹愁花盡
晝掩髙齋厭日長甘比流波辭舊浦忍看新草遍横塘

因君贈我江楓詠春思于今未易量

　　(寄情深際)

　　冷朝光(萬首唐絶作後朝光)

　　七言絶句

　　越谿怨

　　越王宫裏如花人越水谿頭采白蘋白蘋未盡人先盡
誰見江南春復春

　　(絶快絶雋)


　　王偃

　　七言絶句

　　明君詞

　　北望單于日半斜明君馬上泣胡沙一雙淚滴黄河水
應得東流入漢家

　　荆叔

　　五言絶句

　　題慈恩塔


　　漢國山河在秦陵草樹深暮雲千里色無處不傷心

　　楊達

　　五言律詩

　　塞下

　　秋日并州路黄榆落故闗孤城吹角罷數騎射鵰還帳
幕遥臨水牛羊自下山行人正垂淚烽火起雲間

　　邢巨

　　五言律詩


　　遊春

　　海岳三峯古春皋二月寒緑潭漁子釣紅樹美人攀弱
蔓環沙嶼飛花㸃石闗谿山遊未厭琴酌弄晴灣

　　(三四艷色天成髣髴陳隋餘致)

　　開元名公

　　七言絶句

　　裴給事宅白牡丹

　　(西陽雜爼云開元末裴士淹為郎官奉使幽薊回至汾州衆香寺得白牡丹一窠植於長興私第天

寳中為都下奇賞當時名公有裴給事宅看牡丹尋訪未獲一本有詩云云)

　　長安豪貴惜春殘爭賞新開紫牡丹别有玉盤承露冷
無人起就月中㸔

　　太上隠者

　　五言絶句

　　荅人

　　偶来松樹下髙枕石頭眠山中無厯日寒盡不知年

　　僧雲表


　　七言絶句

　　寒食

　　塞食悲看郭外春野田無處不傷神平原壘壘傷新塜
半是去年來哭人

　　(末句痛感)

　　僧景雲

　　七言絶句

　　畫松


　　畫松一似真松樹且待尋思記得無曽在天台山上見
石橋南畔第三株

　　(末二語有野意自是僧家語致)

　　僧皎然(姓謝字清晝湖州人靈運十世孫)

　　七言絶句

　　晩秋破山寺

　　秋風落葉滿空山古殿殘燈石壁間昔日經行人去盡
閒雲夜夜自飛還


　　塞下曲

　　寒塞無因見落梅胡人吹入笛聲來勞勞亭上春應度
夜夜城南戰未回

　　江妃(梅妃外傳云名采蘋莆田人𤣥宗妃也開元中髙力士選歸侍明皇大見寵幸善屬文自比謝女性
喜梅所居悉植梅上因其所好戲名梅妃太真入侍寵愛日奪竟為楊氏遷于上陽東宫)

　　七言絶句

　　謝賜珍珠

　　(外傳云上在花萼樓封珍珠一斛密賜妃妃不受進詩云云)


　　桂葉雙眉久不描殘粧和淚濕紅綃長門盡日無梳洗
何必珍珠慰寂寥

　　(後二語自是痛膓)

　　林氏(韓彦輔母)

　　五言排律

　　送男彦輔左貶

　　他日初投杼勤王在隱兵有辭期不罰積意許相仍謫
宦今何往銜寃猶未勝天涯分越徼驟騎速毗陵膓㫁

腹非苦書傳寫豈能淚添江水逺心劇海雲蒸明月珠
難識甘泉賦可稱但將忠報主何懼㸃青繩

　　趙氏(寇坦母)

　　五言古詩

　　擬古意三首

　　鬱蒸夏將半暑氣扇飛閣驟雨滿空來當軒捲羅幙度
雲開夕霽宇宙何清廓明月流素光輕風換炎爍孤鸞
傷對影瑶琴悲别鶴君子去不還妾心欲何托


　　金菊延清霜玉壺多美酒良人久不歸芳菲豈常有不
惜芳菲歇但傷離别久含情罷斟酌凝怨對窻牖

　　霽雪舒長墅寒雲半幽谷嚴霜抱枯條號猿抱氷木所
嗟遊宦子少小荷天祿前程未云至悽愴對車僕歳寒
成詠歌日暮棲林曲不憚行路險空悲年運促

　　張文姬(鮑參軍妻)

　　五言絶句

　　溪口雲


　　一片溪口雲纔向溪中吐不復歸溪中還作溪中雨

　　(趣甚俏甚)

　　沙上鷺

　　沙頭一水禽鼓翼揚清音只待髙風便非無雲漢心
張窈窕

　　七言絶句

　　寄故人

　　淡淡春風花落時不堪愁望更相思無金可買長門賦

有恨空吟團扇詩

　　(後二語殊有俏情)















　　唐詩鏡巻二十八

