







　　欽定四庫全書

　　唐詩鏡卷十六

　　明　陸時雍　編

　　盛唐第八

　　李頎(東川人開元十三年賈季鄰榜進士調新鄉尉)

　　五言古詩

　　裴尹東谿别業

　　公才廊廟器官亞河南守别墅臨都門驚湍激前後舊

交與羣從十日一擕手幅巾望寒山長嘯對髙桞清歡
信可尚散吏亦何有岸雪青城陰水光逺林首閒觀野
人筏或飲川上酒幽雲澹徘徊白鷺飛左右庭竹垂卧
内村煙隔南阜始知物外情簪紱同芻狗

　　(附題合歡　開花復巻葉艷眼又驚心蝶遶西枝露風披東幹陰黄衫漂細蘂時拂女郎砧)

　　七言古詩

　　古從軍行

　　白日登山望烽火黄昏飲馬傍交河行人刁斗風沙暗

公主琵琶幽怨多野雲萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家

　　(後二語可諷)

　　古行路難

　　漢家名臣楊徳祖四代五公享茅土父子兄弟綰銀黄
躍馬鳴珂朝建章火浣單衣繡方領茱茰錦帶玉盤囊
賔客填街復滿座片言出口生輝光世人逐勢爭奔走

瀝膽隳肝惟恐後當時一顧登青雲自謂生死長隨君
一朝謝病還鄉里窮巷蒼苔絶知已秋風落葉閉重門
昨日論交竟誰是薄俗嗟嗟難重陳深山麋鹿可為鄰
魯連所以蹈東海古往今來稱達人

　　(饒有氣格)

　　送陳章甫

　　四月南風大麥黄棗花未落桐隂長青山朝别暮還見
嘶馬出門思舊鄉陳侯立身何坦蕩虬鬚虎眉仍大顙

腹中貯書一萬巻不肯低頭在草莽東門酤酒飲我曹
心輕萬事如鴻毛醉卧不知白日暮有時空望孤雲髙
長河浪頭連天黒津吏停舟渡不得鄭國遊人未及家
洛陽行子空歎息聞道故林相識多罷官昨日今如何

　　(一起韵古)

　　聴安萬善吹觱篥歌

　　南山截竹為觱篥此樂本自龜兹山流傳漢地曲轉竒
涼州胡人為我吹傍鄰聞者多歎息逺客思鄉皆淚垂

世人解聴不解賞長飇風中自來往枯桑老柏寒颼飀
九雛鳴鳯亂啾啾龍吟虎嘯一時發萬籟百泉相與秋
忽然更作漁陽摻黄雲蕭條白日暗變調如聞楊栁春
上林繁花照眼新嵗夜髙堂列明燭美酒一杯聲一曲

　　鄭櫻桃歌

　　石季龍僭天禄擅雄豪美人姓鄭名櫻桃櫻桃美顔香
且澤娥娥侍寢專宫掖後庭巻衣三萬人翠眉清鏡不
得親宫軍女騎一千匹繁花照耀漳河春織成花映紅

綸巾紅旗掣曵鹵簿新鳴鼙走馬接飛鳥銅䭾瑟瑟隨
去塵鳯陽重門如意館百尺金梯倚銀漢自言富貴不
可量女為公主男為王赤花雙簟珊瑚牀盤龍斗帳琥
珀光淫昏偽位神所惡滅石者陵終不悟鄴城蒼蒼白
露微世事翻覆黄雲飛

　　(老)

　　五言律詩

　　送竇㕘軍


　　城南送歸客舉酒對林巒暄鳥迎風囀春衣度雨寒桃
花開翠幕栁色拂金鞍公子何時至無令芳草闌

　　(春衣句有風味)

　　七言律詩

　　寄司勲盧員外

　　流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晩薦雄文似者故人今已賦長楊


　　(五六語有芬氣)

　　寄綦母三

　　新加大邑綬仍黄近與單車去洛陽顧眄一過丞相府
風流三接令公香南川稉稻花侵縣西嶺雲霞色滿堂
共道進賢䝉上賞看君㡬嵗作臺郎

　　(西嶺句有色)

　　送魏萬之京

　　朝聞遊子唱離歌昨夜微霜初渡河鴻鴈不堪愁裏聴

雲山况是客中過關城樹色催寒近御苑砧聲向晩多
莫見長安行樂處空令嵗月易蹉跎

　　(五六老秀結語寄况無限)

　　送李囘

　　知君官屬大司農詔幸驪山職事雄嵗發金錢供御府
晝看仙液注離宫千巖曙雪旌門上十月寒花輦路中
不覩聲名與文物自傷流滯去關東

　　(十月句芬藻)


　　宿瑩公禪房聞梵

　　花宫仙梵逺微微月隠髙城鐘漏稀夜動霜林驚落葉
曉聞天籟發清機蕭條已入寒空静䬃沓仍隨秋雨飛
始覺浮生無住着頓令心地欲皈依

　　(不精亦得不俚)

　　題璿公山池

　　逺公遯跡廬山岑開山(一本作士)幽居祗樹林片石孤峯窺
色相清池皓月照禪心指揮如意天花落坐卧閒房春

草深此外俗塵俱不染惟餘𤣥度得相尋

　　(五六語境最是自得)

　　題盧五舊居

　　物在人亡無見期閒庭繫馬不勝悲窻前緑竹生空地
門外青山如舊時悵望秋天鳴墜葉㠝岏枯栁宿寒鴟
憶君淚落東流水嵗嵗花開知是誰

　　(五六作法老氣)

　　(李頎七律詩格清鍊復流利可誦是摩詰以下一人)


　　(詩欲句句鍊字字靈若漫下一語非泛即死矣嘗摭諸名家句如支遁買山情漫切曇摩泛海路空
長是帮襯語飛蘿半拂銀題榜瀑布環流玉砌陰是活套語細草偏承回輦處飛花故落舞觴前是
妝扮語鳯凰樓下交天仗鳥鵲橋邉敵御筵是堆垜語黄河磧裏砂為岸白馬津邉栁向城是支應
語武帝祠前雲欲散仙人掌上雨初晴是救急語鴻雁不堪愁裏聴雲山况是客中過是凑叠語月
到上方諸品静心持半偈萬縁空是學究語吳宫芳草埋幽徑晉代衣冠成古丘體面語戎馬不如
歸馬逸千家今有百家存是村荘語錦江春色來天地玉壘浮雲變古今是虚張語髙江急峡雷霆
鬬古木蒼藤日月昬是驚詫語莊生曉夢迷蝴蝶望帝春心托杜鵑是啞謎語　律詩語氣欲凝體
格欲整鴻鴈不堪愁裏聴雲山况是過中過只言啼鳥堪求侣無奈東風欲送行便覺敗格)


　　五言排律

　　宿香山寺石樓

　　夜宿翠微半髙樓聞暗泉漁舟帶逺火山磬發孤煙衣
拂雲松外門清河漢邉峯巒低枕席世界接人天靄靄
花出霧輝輝星映川東林曙鶯滿惆悵欲言旋

　　(山磬發孤烟□有景色)

　　(附聖善閣藥草空階静梧桐返照寒)

　　七言絶句


　　百花原

　　百花原頭望京師黄河水流無已時秋天曠野行人絶
馬首東來知是誰

　　祖詠(洛陽人開元十三年進士張説在并州引為駕部員外郎)

　　(祖詠氣格卑下是詩家第一大病思雖工總不入雅)

　　五言律詩

　　蘇氏别業

　　别業居幽處到來生隠心南山當户牖灃水映園林竹

覆經冬雪庭昏未夕陰寥寥人境外間坐聴春禽

　　(景趣幽絶)

　　題韓少府水亭

　　梅福幽棲處佳期不忘還鳥啼當户竹花繞傍池山水
氣侵堦冷松隂覆座閒寧知武陵趣宛在市朝間

　　(三四景佳)

　　江南旅情

　　楚山不可極歸路但蕭條海色晴看雨江聲夜聴潮劍

留南斗近書寄北風遥為報空潭橘無媒寄洛橋

　　泊揚子津

　　纔入維揚郡鄉關此路遥林藏初過雨風退欲歸潮江
火明沙岸雲帆礙浦橋客衣今正薄寒氣近來饒

　　(三四苦思然却少色故景有所不賦者此類是也)

　　七言律詩

　　望薊門

　　燕臺一望客心驚簫鼓喧喧漢將營萬里寒光生積雪

三邉曙色動危旌沙場烽火連胡月海畔雲山擁薊城
少小雖非投筆吏論功還欲請長纓

　　五言排律

　　清明宴司勲劉郎中别業

　　田家復近臣行樂不違親霽日園林好清明烟火新以
文長㑹友唯徳自成鄰池照牕陰晩杯香藥味春簷前
花覆地竹外鳥窺人何必桃源裏深居作隠淪

　　(得杯香藥味春一語稍破俗韻)


　　萬楚(紀事云登開元進士第李頎有東郊寄楚詩)

　　五言絶句

　　河上逢落花

　　河水浮落花花流東不息應見浣紗人為道長相憶
王之渙(并州人與兄之咸之賁皆有文名與王昌齡崔國輔聫唱迭和名動一時)

　　五言絶句

　　送别

　　楊桞東風樹青青夾御河近來攀折苦應為别離多


　　七言絶句

　　涼州詞

　　黄河逺上白雲間一片孤城萬仞山羌笛何須怨楊栁
春光不度玉門關(集異記云開元中之渙與王昌齡髙適齊名共詣旗亭貰酒小飲有梨園
伶官十數人㑹讌三人因避席隈映擁爐以觀焉俄有妙妓四輩奏樂皆當時名部昌齡等私相約曰我輩各
擅詩名每不自定甲乙今者可以密觀諸伶所謳若詩入歌詞之多者為優初謳昌齡詩次謳適詩又次復謳
昌齡詩渙之自以得名已乆因指諸妓中最佳者曰待此子所唱如非我詩即終身不敢與子爭衡次至雙鬟
發聲果謳黄河云云因大諧笑諸伶詣問因語其事乃競拜乞就筵席三人從之飲醉竟日)


　　(羌笛何須怨楊栁春光不度玉門關此是怨調思巧格老跨絶人逺矣)

　　九日送别

　　薊庭蕭瑟故人稀何處登髙且送歸今日暫同芳菊酒
明朝應作斷蓬飛

　　賈至(字㓜鄰洛陽人曽之子擢明經第為單父尉𤣥宗幸蜀拜起居舍人知制誥帝傳位至譔册帝曰昔
先天誥命乃父為之今又爾為之兩朝盛典出卿家父子手可謂繼美累封信都縣伯以右散騎常侍卒
諡曰文)

　　七言律詩


　　早朝大明宫呈兩省僚友

　　銀燭朝天紫陌長禁城春色曉蒼蒼千條弱栁垂青璅
百囀流鶯繞建章劒珮聲隨玉墀步衣冠身惹御爐香
共沐恩波鳯池上朝朝染翰侍君王

　　(早朝諸作此為下品以語格不老)

　　七言絶句

　　春思

　　草色青青栁色黄桃花歴亂李花香東風不為吹愁去

春日偏能惹恨長

　　(後二語只愁恨二字如此叠來却有許多煩惱意在)

　　送南給事貶崖州

　　疇昔丹墀與鳯池即今相見兩相悲朱崖雲夢三千里
欲别俱為慟哭時

　　送李侍郎赴常州

　　雪晴雲散北風寒楚水吳山道路難今日送君須盡醉
明朝相憶路漫漫


　　西亭春望

　　日長風煖栁青青北鴈歸飛入窅㝠岳陽城上聞吹笛
能使春心滿洞庭

　　(渾然居勝)

　　崔國輔(吳郡人明皇時應縣令舉授許昌令累遷集賢直學士禮部員外郎後坐王鉷近親貶晉陵郡
司馬)

　　五言絶句

　　怨詞


　　妾有羅衣裳秦王在時作為舞春風多秋來不堪着

　　(語意古)

　　古意二首

　　玉籠薫繡裳着罷眠洞房不能春風裏吹却蘭麝香

　　種棘遮蘼蕪畏人來采殺比至狂夫還看看㡬花發

　　長信草(一作宫)

　　長信宫中草年年愁處生故侵珠履跡不使玉階行

　　長樂少年行(一作古意)


　　遺却珊瑚鞭白馬驕不行章臺折楊栁春日路傍情

　　(絶好少年情色)

　　湖南曲

　　湖南送君去湖北送君歸湖裏鴛鴦鳥雙雙他自飛

　　中流曲

　　歸來日尚早更欲向芳洲渡口水流急廻船不自由

　　采蓮

　　玉溆花争發金塘水亂流相逢畏相失並着采蓮舟


　　子夜冬歌

　　寂寥抱冬心裁羅又褧褧夜乆頻挑燈霜寒剪刀冷

　　崔曙(宋州人開元二十六年登進士第以試明堂火珠詩得名)

　　五言古詩

　　早發交崖山還太室作

　　東林氣微白寒鳥忽髙翔吾亦自兹去北山歸草堂仲
冬正三五日月遥相望肅肅過潁上曨曨辨少陽川氷
生積雪野火出枯桑獨往路難盡窮陰人易傷傷此無

衣客如何䝉雨霜(少字疑誤世無少陽語或是早字)

　　(氣爽附途中曉發　曉霽長風裏勞歌赴逺期雲輕歸海)

　　(疾月滿下山遲旅望因髙盡郷心遇物悲故林遥不見况在落花時　三四亦在景所不賦之列)

　　綦母濳(字季通荆南人開元十四年舉進士由宜夀尉入為集賢待制遷右拾遺終著作郎)

　　五言律詩

　　宿龍興寺

　　香刹夜忘歸松清古殿扉燈明方丈室珠繫比丘衣白
日傳心静青蓮喻法微天花落不盡處處鳥銜飛


　　張潮(一作張朝曲阿人處士)

　　五言古詩

　　長干行(李白集載此詩而黄魯直辨為李益作及攷益集亦無此作按顧陶□詩作張
潮或有所據)

　　憶妾深閨裏煙塵不曾識嫁與長干人沙頭候風色五
月南風興思君下巴陵八月西風起想君發揚子去來
悲如何見少離别多湘潭㡬日到妾夢越風波昨夜狂
風度吹折江頭樹淼淼暗無邉行人在何處好乗浮雲

驄佳期蘭渚東鴛鴦緑浦上翡翠錦屏中自憐十五餘
顔色桃花紅那作商人婦愁水復愁風

　　(此詩視太白作有何不及第太白近古此作近艶耳後人都着意看李杜别作一等論列)

　　七言古詩

　　襄陽行

　　玉盤轉明珠君心無定凖昨見襄陽客剰説襄陽好無
盡襄漢水峴山垂漢水東流風北吹只言一世長嬌寵
那悟今朝見别離君渡清羌渚知人獨不語妾見鳥栖

林憶君相思深莫作雲間鴻離聲顧儔侣尚如匣中劍
分形㑹同處是君婦識君情怨君恨君為此行下牀一
宿不可保况乃萬里襄陽城襄陽傳近大堤北君到襄
陽莫囬惑大堤諸女兒憐錢不憐徳

　　七言絶句

　　采蓮詞

　　朝出沙頭日正紅晩來雲起半江中頼逢鄰女曾相識
並着蓮舟不畏風


　　(視崔國輔采蓮五絶此覺韵饒)

　　江南行

　　茨菰葉爛别西灣蓮子花開猶未還妾夢不離江水上
人傳郎在鳯凰山




　　唐詩鏡巻十六

