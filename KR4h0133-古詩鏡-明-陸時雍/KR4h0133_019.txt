







　　欽定四庫全書

　　古詩鏡巻十九

　　明　陸時雍　編

　　梁第三

　　元帝(諱繹字世誠武帝第七子也初封湘東王為會稽太守入為侍中丹陽尹出為使持節都督荆州刺
史鎭西將軍侯景仄逆遣王僧辯討誅之遂即位於江陵西魏見伐兵敗出降為梁王詧所害)

　　(元帝輕帖近人綺色麗情不逮簡文甚遠)

　　樂府


　　巫山髙

　　巫山髙不窮迥出荆門中灘聲下濺石猿鳴上逐風樹
雜山如畫林暗澗疑空無因謝神女一為出房櫳

　　(得一佳句樹雜山如畫)

　　折楊栁

　　巫山巫峽長埀栁復埀楊同心且同折故人懷故鄉山
似蓮花艶流如明月光寒夜猿聲徹遊子淚霑裳

　　半路溪


　　相逢半路溪隔溪猶不度望望判知是翩翩識行歩摘
贈蘭澤芳欲表同心句先將動舊情恐君疑妾妬

　　詩

　　和王僧辯從軍

　　寶劔飾龍淵長虹畫彩旃山虛和鐃管水淨寫樓船連
雞隨火度燧象帶烽然洞庭晚風急瀟湘夜月圓荀令
多文藻臨戎賦雅篇

　　(山虚和鐃管水淨寫樓船句琢而韻)


　　别荆州吏民

　　玉節居分陜金貂總上流麾軍時舉扇作賦且登樓年
光徧原隰春色滿汀洲日華三翼舸風轉七星斿向解
青絲纜將移丹桂舟

　　(起四語典則美麗)

　　賦得竹

　　嶰谷管新抽淇園節復修作龍還葛水為馬向并州柯
亭臨絶澗桃枝夾細流冠學芙蓉勢花堪威鳳遊邛王

若有獻張騫應拜侯

　　(作龍冠學兩聨寫得生韻流動不徒典故為佳)

　　登江州百花亭懷荆楚

　　極目纔千里何由望楚津落花灑行路埀楊拂砌塵栁
絮飄晴雪荷珠漾水銀試酌新春酒遥勸陽臺人

　　(栁絮飄晴雪荷珠漾水銀不得風雅唐杜審言梅花落處疑晴雪七言得此反覺韻饒以五言入古
七言近晚其體自不同也)

　　和劉上黄春日


　　新鶯隱葉囀新燕向牕飛栁絮時依酒梅花乍入衣玉
珂逐風度金鞍映日暉無令春色晚獨望行人歸

　　(栁絮時依酒梅花乍入衣覺情物兩佳春氣親人無限)

　　閨怨

　　蕩子從遊宦思妾守房櫳塵鏡朝朝掩寒衾夜夜空若
非新有悅何事久西東知人相憶否淚盡夢啼中

　　(三四淺而不浮)

　　祀伍相廟


　　石城寧足拒金陣詎能追楚闗開六塞吳兵入九圍山
水猶縈帶城池失是非空餘夀宫在日暮舞靈衣

　　(山水猶縈帶城池失是非老氣撲烈語動精爽此少陵權輿)

　　賦得蒲生我池中

　　池中種蒲葉葉影䕃池濵未好中宫薦行堪隠士輪為
書聊可截匹栁復宜春瑞葉生苻苑鏤碧獻周人

　　詠陽雲樓簷栁

　　楊栁非花樹依樓自覺春枝邉通粉色葉裏映紅巾帶

日交簾影因吹掃席塵拂簷應有意偏宜桃李人

　　(楊栁非花樹依樓自覺春麗情妙語以近美人故也春色多韶得此居勝枝邉通粉色葉裏映紅巾
妝襯得佳譬諸畫家紅樹疎林逺帶殘鴉數㸃布襯㸃染亦詩家之一義也)

　　樂府

　　烏棲曲四首

　　沙棠作船桂為檝夜渡江南採蓮葉復值西施新浣沙
共向江干眺月華

　　月華似璧星如珮流影澄眀玉堂内邯鄲九枝朝始成

金巵玉盌共君傾

　　交龍成錦鬬鳳紋芙蓉為帶石榴裙日下城南兩相望
月没參横掩羅帳

　　七彩隋珠九華玉蛺蝶為歌明星曲蘭房椒閣夜方開
那知歩歩香風逐

　　(輕欵自在　音韻亦詩中一義夫子謂鄭聲滛子夏與文侯論樂詳極節奏故聲成音音成樂唐人
七絶平調雅音梁人烏栖曲聲極哀怨一種妖滛之氣行乎其間)

　　詩


　　春别應令

　　昆明夜月光如練上林朝花色如霰朝花夜月動春心
誰忍相思不相見

　　日暮徙倚渭橋西正見流月與雲齊若使月光無近遠
應照離人今夜啼

　　(後二語月色平分彼此共照將以自遣復以自嘲)

　　别詩二首

　　别罷花枝不共攀别後書信不相闗欲覓行人寄消息

依常潮水暝應還

　　三月桃花合面脂五月新油好煎澤莫復臨時不寄人
漫道江中無估客

　　和彈箏人

　　瓊柱動金絲秦聲發趙曲流徵含陽春美手過如玉

　　(末句韻甚)

　　(附泛蕪湖颿隨迎雨燕鼔逐伺潮鷄)

　　邵陵王綸(武帝第六子也聰頴博學尤長尺牘為潁州刺史侯景搆逆加征討大都督率衆討景不

克死)

　　詩

　　見姬人

　　春來不復賖入苑駐行車比來粧㸃異今世撥鬟斜却
扇承枝影舒衫受落花狂夫不妬妾隨意晚還家

　　(却扇承枝影舒衫受落花狂夫不妬妄隨意晚還家形情意態宛然在目是謂描神手　潑天風韻
　此言氣態從容神情酣晬簡文必也為人時誰令畏夫壻便索然無味矣)

　　武陵王紀(字世詢一字大智武帝第八子也少勤學有文才屬辭不好輕華甚有骨氣天監中封武

陵郡王揚州刺史徙益州刺史侯景亂紀不赴援僭號於蜀改元天正明年衆潰為元帝将樊猛所殺)

　　詩

　　閨妾寄征人

　　斂色金星聚縈悲玉筯流願君看海氣憶妾上髙樓

　　沈約(字休文吳興武康人宋泰始中蔡興宗引為安西記室㕘軍入齊為太子家令累遷吏部郎出為東
陽太守明帝徴為五兵尚書及梁武受禅以佐命功除僕射歴尚書令侍中封建昌侯加特進卒諡曰隱
　沈才不逮意故情色不韻讀其詞如枯株寡秀詩須實際具象虚裏含神沈約病於死實)

　　樂府


　　携手曲

　　捨轡下雕輅更衣奉玉牀斜簪映秋水開鏡比春粧所
畏紅顔促君恩不可長鵕冠且容裔豈吝桂枝亡

　　(開鏡比春粧容光如鏡故與之比最是佳句呉尚野貌同春日麗妝競午花燃語近於閙以故不及)

　　夜夜曲

　　河漢縱且横北斗横復直星漢空如此寜知心有憶孤
燈曖不明寒機曉猶織零淚向誰道雞鳴徒歎息

　　(語氣斬絶無復餘韻)


　　詩

　　從齊武帝瑯琊城講武應詔

　　九功播祧墠七德陳武懸展事昌國圖息兵由重戰皇
情咨閱典出車迨辰選飾徒映寒隰翻綏臨廣甸颯沓
佩吳戈參差腰夏箭風斾舒復卷雲霞清以轉輕舞信
徘徊前歌且遥衍秋原嘶代馬朱光浮楚練虹壑寫飛
文巖阿藻餘絢發震嶽靈從揚旌水華變憑髙訓武則
中天起遐眷鳳盖捲洪河珠旗掃長汧方待翠華舉遠

適瑶池宴

　　三日侍林光殿曲水宴應制

　　宴鎬鏘玉鑾遊汾舉仙軷榮光泛彩旄修風動芝盖淑
氣婉登晨天行聳雲斾帳殿臨春籞帷宫繞芳薈漸席
周羽觴分墀引迴瀨穆穆𤣥化升濟濟皇階泰將御遺
風軫遠侍瑶臺會

　　侍宴樂遊苑餞吕僧珍應詔

　　丹浦非樂戰負重切君臨我皇秉至德忘已用堯心愍

兹區宇内魚鳥失飛沈推轂二崤道揚斾九河隂超乘
盡三屬選士皆百金戎車出細栁餞席遵上林命師誅
後服授律緩前禽函轘方解帶嶢武稍披襟伐罪芒山
曲弔民伊水潯將陪告成禮待此未抽簪

　　遊鍾山詩應西陽王教(五章)

　　靈山紀地德地險資嶽靈終南表秦觀少室邇王城翠
鳳翔淮海衿帶遶神坰北阜何其峻林薄杳葱青

　　發地多奇嶺干雲非一狀合沓共隱天參差互相望鬱

嵂構丹巘崚嶒起青嶂勢隨九疑髙氣與三山壯

　　即事既多美臨眺殊復奇南瞻儲胥觀西望昆明池山
中咸可悅賞逐四時移春光發隴首秋風生桂枝

　　多值息心侣結架山之足八解鳴澗流四襌隱巖曲窈
㝠終不見蕭條無可欲所願從之遊寸心於此足

　　君王挺逸趣羽斾臨崇基白雲隨玉趾青霞雜桂旗淹
留訪五藥顧歩佇三芝於焉仰鑣駕歲暮以為期

　　早發定山


　　夙齡愛遠壑晚蒞見奇山標峰綵虹外置嶺白雲間傾
壁忽斜竪絶頂復孤圓歸海流漫漫出浦水濺濺野棠開
未落山櫻發欲然忘歸屬蘭杜懷禄寄芳荃眷言採三
秀徘徊望九仙

　　循役朱方道路

　　分繻出帝京升裝奉皇穆洞野屬滄溟聨郊遡河服日
映青丘島塵起邯鄲陸江移林岸㣲巖深烟岫複歲嚴
摧磴草午寒散嶠木縈蔚夕飈巻蹉跎晚雲伏霞志非

易從旌軀信難牧豈慕淄宫梧方辭兎園竹羈心亦何
言迷蹤庶能復

　　宿東園

　　陳王鬬雞道安仁採樵路東郊豈異昔聊可閒余歩野
徑既盤紆荒阡亦交互槿籬疎復宻荆扉新且故樹頂
鳴風飈草根積霜露驚麏去不息征鳥時相顧茅棟嘯
愁䲭平岡走寒兎夕隂帶層阜長烟引輕素飛光忽我
遒豈止歲云暮若䝉西山藥頽齡倘能度


　　(一首最佳語多着色便覺氣韻生動長烟引輕素語最疎秀)

　　冬節後至丞相第詣世子車中作

　　廉公失權勢門館有虚盈貴賤猶如此况乃曲池平髙
車塵未滅珠履故餘聲賔階緑錢滿客位紫苔生誰當
九原上鬱鬱望佳城

　　(有意無神有聲無韻祗死語耳冬節後至丞相第别范安成是不乏意而苦無佳趣以神韻之未生
也故詩不可以力求不可以意索有不知然而自然之妙)

　　泛永康江


　　長枝萌紫葉清源泛緑苔山光浮水至春色犯寒來臨
睨信永矣望美曖悠哉寄言幽閨妾羅袖勿空裁

　　(犯字佳寒色威嚴着此春光一㸃)

　　别范安成

　　生平少年日分手易前期及爾同衰暮非復别離時勿
言一樽酒明日難重持夢中不識路何以慰相思

　　初春

　　夾道覔陽春相將共㩦手草色猶自腓林中都未有無

事逐梅花空教信楊栁且復共歸來含情寄杯酒

　　(語色嬌淺却近詞家詩須得雅)

　　傷春

　　弱草半抽黄輕條未全緑年芳被禁籞煙花繞層曲寒
苔巻復舒冬泉斷方續早花散凝金初露泫成玉

　　(語入依倣方便小法門)

　　上已華光殿

　　於維盛世即軒媯朝酆宴鎬復在斯朝光灼爍映蘭池

春風婉轉入細枝時鸎顧慕聲合離輕波㣲動漾羽巵
河宗海若生蛟螭浮梁徑度跨迴漪朱顔始洽景將移
安得壯士駐奔曦

　　樂府

　　四時白紵歌五首

　　(古今樂録曰沈約云白紵五章勃臣約造武帝造後兩句)

　　春白紵

　　蘭葉參差桃半紅飛芳舞縠戲春風如嬌如怨狀不同

含笑流眄滿堂中翡翠羣飛飛不息願在雲間長比翼
佩服瑶草駐容色舜日堯年歡無極

　　夏白紵

　　朱光灼爍照佳人含情送意遥相親嫣然一轉亂心神
非子之故欲誰因翡翠羣飛飛不息願在雲間長比翼
佩服瑶草駐容色舜日堯年歡無極

　　秋白紵

　　白露欲凝草已黄金琯玉柱響洞房雙心一意俱徊翔

吐情寄君君莫忘翡翠羣飛飛不息願在雲間長比翼
佩服瑶草駐容色舜日堯年歡無極

　　冬白紵

　　寒閨晝宻羅幌埀婉容麗色心相知雙去雙還誓不移
長袖拂面為君施翡翠羣飛飛不息願在雲間長比翼
佩服瑶草駐容色舜日堯年歡無極

　　夜白紵

　　秦箏齊瑟燕趙女一朝得意心相許明月如規方襲予

夜長未央歌白紵翡翠羣飛飛不息願在雲間長比翼
佩服瑶草駐容色舜日堯年歡無極

　　詩

　　侍宴詠反舌

　　假容不足觀遺音猶可薦幸䝉喬樹恩得以聞髙殿

　　早行逢故人車中為贈

　　殘朱猶曖曖餘粉尚霏霏昨宵何處宿今晨拂露歸

　　為鄰人有懷不至


　　影逐斜月來香隨遠風入言是定知非欲笑翻成泣

　　(附直學省愁卧網蟲埀户織夕烏傍檐飛飛織語何其殢沈約情多未勝江淹才盡　六憶猥而不工八
詠淺而無味)





　　古詩鏡巻十九

