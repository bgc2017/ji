







　　欽定四庫全書

　　古詩鏡巻二十五

　　明　陸時雍　編

　　陳第一

　　(梁詩少氣常似荏苒欲倒陳詩無骨常似飄颺無依　陳詩最輕)

　　後主(諱叔寳字元秀宣帝子即位之後荒扵酒色不恤政事而盛修宮室刑罰酷濫隋文帝命將南征兵
敗入隋見宥給賜甚厚仁壽四年終扵洛陽)

　　(後主聲色俱沉所存者祗是綺羅粉黛)


　　樂府

　　巫山高

　　巫山巫峽深峭壁聳春林風巖朝蕋落霧嶺晩猿吟雲
來足&KR1002;枕雨過非感琴仙姬將夜月度影自浮沈

　　(雲來足&KR1002;枕雨過非感琴清快欲絶)

　　有所思

　　蕩子好蘭期留人獨自思落花同涙臉初月似愁眉階
前看草蔓牕中對網絲不言千里别復是三春時


　　(五六淺甚病在看對兩字末二語含情)

　　佳人在北燕相望渭橋邊團團落日樹耿耿曙河天愁
多明月下涙盡鴈行前别心不可寄惟餘琴上絃

　　隴頭水

　　高隴多悲風寒聲起夜叢禽飛暗識路鳥轉逐征蓬落
葉時驚沫移沙屢擁空囘頭不見望流水玉門東

　　洛陽道

　　百尺瞰金埒九衢通玉堂栁花塵裏暗槐色露中光㳺

俠幽并客當壚京兆妝向夕風煙晩金羈滿洛陽

　　楊叛兒曲

　　青春上陽月結伴戲京華龍媒玉珂馬鳳軫繡香車水
映臨橋樹風吹夾路花日昏歡宴罷相将歸狹斜

　　詩

　　七夕宴𤣥圃各賦五韻

　　(座有顧野王陸琢姚察等四人)

　　殿深炎氣少日落夜風清月少看針暗雲開見縷明絲

調聽魚出吹響間蟬聲度更銀燭盡陶暑玉巵盈星津
雖可望詎得似人情

　　(陳後主立春日㲹舟石苔侵綠蘚岸草發青袍獻嵗立春野雪明巖曲山花照迥林等句亦佳玉笛
隨絃上金鈿逐照廻月上仍為鏡星連可作橋月小看針暗雲開見縷明俱入小様)

　　五言同管記陸瑜九日觀馬射

　　晴朝麗早霜秋景照堂皇榦慘風威切荷彫池望荒樓
高看鴈下葉散覺山涼歇霧含空翠新花濕露黄飛禽
接斾影度日轉鈹光連翻北幽騎馳射西園傍勒移碼

碯色鞭起珊瑚揚已同過隙逺更異良弓藏且觀千里
汗仍瞻百歩楊非為從逸賞方追塞外羌

　　五言畫堂良夜履長在即歌管賦詩迾筵命酒
十韻成篇(得沓合荅雜納颯匝欱拉閤)

　　季冬初陽始寒氣尚蕭颯原葉或微低岫雲時吐欱彫
樹乍疎迥逺峰自重沓雲興四山霾風動萬籟荅肅肅
凝霜下峩峩層氷合複殿可以娛扵茲多延納迢迢百
尺觀杳杳三休閤前後訓導屏左右文衞匝進退簪纓

移縱横壮思雜幸矣天地泰當無范睢拉

　　(風動萬籟荅一韻最佳)

　　樂府

　　長相思二首

　　長相思乆相憶闗山征戍何時極望風雲絶音息上林
書不歸廻文徒自織羞将别後面還似初相識

　　長相思怨成悲蝶縈草樹連絲庭花飄散飛入帷帷中
看隻影對鏡斂雙眉兩見同望月兩别共春時


　　舞媚娘

　　淇水變新臺春壚當夏開玉面含羞出金鞍排夜來

　　詩

　　自君之出矣

　　自君之出矣房空帷帳輕思君如晝燭懐心不見明

　　自君之出矣愁顔難復覩思君如蘗條夜夜只交苦

　　小牕詩

　　(顔師古隋遺錄曰焬帝昏酒嘗逰吳公宅雞臺忽與陳後主相遇後主復詩十數篇帝止記小牕及

寄侍兒碧玉詩)

　　午醉醒來晩無人夢自驚夕陽如有意偏傍小牕明

　　寄碧玉詩

　　離别腸應斷相思骨合銷愁魂若飛散慿仗一相招

　　(陳人務進新采失厥本趣故其病日甚扵輕浮後主扵清樂造黄驪留及玉樹後庭花金釵兩鬢埀
等曲與幸臣綺艶相高男女唱和則此曲乃注情極意之作矣今觀玉樹後庭花其詞頗無佳處何
也葢求之意外失却當前淫麗日高情趣日掩宜其爾矣)

　　(附玉樹後庭花　麗宇芳林對高閣新籹艶質本傾城映户凝嬌乍不進出帷含態笑相迎妖姬臉似花

含露玉樹流光照後庭)

　　隂鏗(字子堅武威人五嵗能誦詩賦日千言尤善五言詩為當時所重仕梁為湘東王法曹行㕘軍陳天
嘉中為始興王中錄事參軍累遷晉陵太守員外散騎常侍卒)

　　(隂鏗近情着衷幽韻親人陳時得此尤是不易)

　　樂府

　　班婕妤怨

　　栢梁新寵盛長信昔恩傾誰謂詩書巧翻為歌舞輕花
月分牕進苔草共堦生接涙衫前滿單眠夢裏驚可惜

逢秋扇何用合歡名

　　(花月分牕進思巧而幽)

　　詩

　　新成安樂宮(歴代吟譜曰鏗賦新成安樂宮援筆便就)

　　新宮實壮哉雲裏望樓臺迢遞翔鵾仰連翩賀燕來重
櫩寒霧宿丹井夜蓮開砌石披新錦梁花畫早梅欲知
安樂盛歌管雜塵埃

　　和登百花亭懐荆楚


　　江陵一柱觀潯陽千里潮風烟望似接川路恨成遙落
花輕未下飛絲斷易飄藤長還依格荷生不避橋陽臺
可憶處唯有暮将朝

　　廣陵岸送北使

　　行人引去節送客艤歸艫即是觀濤處仍為郊贈衢汀
洲浪已息邗江路不紆亭嘶背櫪馬檣囀向風烏海上
春雲雜天際晩帆孤離舟對零雨别渚望飛鳬定知能
下涙非但一楊朱


　　(海上春雲雜此最佳句問春雲何雜此偶然興致語詩人感興不必定理定情景逐意生境由心造
所以指有異趣物無成軌若必然否究歸便是癡人説夢矣春雲灧瀲易㓕易生故下一雜字謝朓
亦云處處春雲生)

　　江津送劉光祿不及

　　依然臨送渚長望倚河津鼓聲隨聽絶帆勢與雲隣泊
處空餘鳥離亭已散人林寒正下葉釣晩欲收綸如何
相背逺江漢與城闉

　　(帆勢與雲隣勢字當家風格最老泊處空餘鳥離亭已散人趣韻天成釣晩欲收綸語極自在可愛)


　　渡青草湖

　　洞庭春溜滿平湖錦帆張沅水桃花色湘流杜若香穴
去茅山近江連巫峡長帶天澄迥碧映日動浮光行舟
逗逺樹度鳥息危檣滔滔不可測一葦詎能航

　　遊始興道館

　　紫臺高不極清谿千仭餘壇邊逢藥銚洞裏閲仙書庭
舞經乘鶴池逰被控魚稍昏蕙葉斂欲暝槿花疎徒教
斧柯爛會自不凌虛


　　(庭舞經乘鶴池㳺被控魚天然色相)

　　開善寺

　　鷲嶺春光遍王城野望通登臨情不極蕭散趣無窮鶯
隨入戶樹花逐下山風棟裏歸雲白牕外落暉紅古石
何年臥枯樹㡬春空淹留昔未及幽桂在芳叢

　　行經古墓

　　偃松将古墓年代理當深表柱應堪燭碑書欲有金迥
墳由路毁荒隧受田侵霏霏野霧合昏昏隴日沈懸劒

今何在風楊空自吟

　　(表柱應堪燭書碑欲有金用古如出本色)

　　和侯司空登樓望鄉

　　懐土臨霞觀思歸想石門瞻雲望鳥道對栁憶家園寒
田穫裏靜野日燒中昏信美今何益傷心自有源

　　(瞻雲望鳥道對栁憶家園語到合情不煩而至)

　　登武昌岸望

　　逰人試歴覽舊跡已丘墟巴水縈非字楚山斷類書荒

城高仭落古栁細條疎烟蕪遂若此當不為能居

　　晩泊五洲

　　客行逢日暮結纜晩洲中戍樓因嵁險村路入江窮水
隨雲度黑山帶日歸紅遙憐一柱觀欲輕千里風

　　逰巴陵空寺

　　日宮朝絶磬月殿夕無扉網交雙樹葉輪斷七燈輝香
盡奩猶馥幡塵畫漸微借問将何見風氣動天衣

　　侯司空宅詠妓(劉删同賦)


　　佳人遍綺席妙曲動鵾弦樓似陽臺上池如洛水邊鶯
啼歌扇後花落舞衫前翠栁將斜日俱照晩粧鮮

　　經豐城劒池

　　清池自湛澹神劒乆遷移無復連星氣空餘似月池夾
篠澄深淥含風結細漪唯有蓮華萼還想匣中雌

　　西逰咸陽中

　　(阮籍詠懐詩曰西遊咸陽中趙李相經過)

　　上林春色滿咸陽遊俠多城斗疑連漢橋星象跨河影

裏看飛轂塵前聽逺珂還家何意晩無處不經過

　　侍宴賦得夾池竹

　　夹池一叢竹青翠不驚寒葉醖宜城酒皮裁薛縣冠湘
川染别淚衡嶺拂仙壇欲見葳㽔色當來兔苑看

　　五洲夜發

　　夜江霧裏濶新月迥中明溜船惟識火驚鳬但聽聲勞
者時歌榜愁人數問更

　　(勞者時歌榜愁人數問更旅緒淹淹描寫如畫)


　　徐陵(字孝穆東海郯人摛之子初為梁晉安王參軍累遷至散騎常侍仕陳歴侍中安右将軍光祿大夫
太子少傅南徐州大中正建昌縣開國侯氣局深逺清簡寡欲為一代文宗)

　　(徐陵氣韻高迥不煩組練文采自成)

　　樂府

　　中婦織流黄

　　落花飛井上春機當户前帶衫行障口覔釧枕檀邊數
鑷經無亂新漿緯易牽蜘蛛夜伴織百舌曉驚眠封用
黎陽土書因計吏船欲知夫婿處今督水衡錢


　　出自薊北門行

　　薊門聊長望黄昏心獨愁燕山對古刹代郡隠城樓屢
戰橋恒斷長氷塹不流天雲如地陣漢月帶胡秋漬土
泥函谷挼繩縛涼州平生燕頷色會自得封侯

　　(天雲如地陣漢月帶胡秋語氣警㧞)

　　折楊栁

　　嫋嫋河堤樹依依魏主營江陵有舊曲洛下作新聲妾
對長楊苑君登高栁城春還應共見蕩子太無情


　　闗山月

　　闗山三五月客子憶秦川思婦高樓上當牕應未眠星
旗映疎勒雲陣上祁連戰氣今如此從軍復㡬年

　　洛陽道

　　綠栁三春暗紅塵百戲多東門向金馬南陌接銅駝華
軒翼葆吹飛葢響鳴珂潘郎車欲滿無奈擲花何

　　紫騮馬

　　玉鐙繡纒鬃金鞍錦覆幪風驚塵未起草淺埓猶空角

弓連兩兔珠彈落雙鴻日斜馳逐罷連翩還上東

　　長相思二首

　　長相思望歸難傳聞奉詔戍臯蘭龍城逺鴈門寒愁來
瘦轉劇衣帶自然寛念君今不見誰為抱腰看

　　長相思好春節夢裏恒啼悲不洩帳中起牕前髻栁絮
飛還聚遊絲斷復結欲見洛陽花如君隴頭雪

　　詩

　　春情


　　風光今旦動雪色故年殘薄夜迎新節當罏却晩寒奇
香分細篆石炭擣輕紈竹葉裁衣帶梅花奠酒盤年芳
袖裏出春色黛中安欲知迷下蔡先将過上蘭

　　和簡文帝賽漢高帝廟

　　山宮類牛首漢寝若龍川玉盌無秋酎金燈滅夜煙丹
帷廹靈嶽紺席下羣仙堂虛沛筑響釵低戚舞妍何殊
后廟裏子建作華篇

　　山齋


　　桃源驚往客鶴嶠斷來賔復有風雲處蕭條無俗人山
寒微有雪石路本無塵竹徑蒙籠巧茅齋結構新燒香
披道記懸鏡厭山神砌水何年溜簷桐㡬度春雲霞一
已絶寧辨漢将秦

　　侍宴

　　園林才有熱夏淺更勝春嫩竹猶含粉初荷未聚塵承
恩豫下席應阮獨何人

　　(初荷未聚塵語冇異致)


　　秋日别庾正員

　　征途愁轉斾連騎慘停鑣朔氣凌疎木江風送上潮青
雀離帆逺朱鳶别路遙唯有當秋月夜夜上河橋

　　(三四氣格□上)

　　為羊兖州家人荅餉鏡

　　信來贈寳鏡亭亭似團月鏡乆自踰明人乆情愈歇取
鏡掛空臺扵今莫復開不見孤鸞鳥香魂何處來

　　内園逐涼


　　昔有北山北今來東海東納涼高樹下直坐落花中狹
徑長無跡茅齋本自空提琴就竹篠酌酒勸梧桐

　　鬬雞

　　季子聊為戲陳王欲騁才花冠已衝力芥爪復驚媒鬬
鳯羞衣錦雙鸞恥鏡臺陳倉若有信為覔寳雞來

　　春日

　　岸烟起暮色岸水帶斜暉逕狹横枝度簾搖驚燕飛落
花承歩履流澗寫行衣何殊九枝葢薄暮洞庭歸


　　徐孝克(陵之弟性至孝能談𤣥理尤精意佛教宣帝時為國子祭酒陳亡入隋授國子博士)

　　詩

　　仰同令君攝山棲霞寺山房夜坐六韻

　　戒壇青石路靈相紫金峰影盡皈依鴿餐迎守䕶龍晨
朝宣寳偈寒夜斂疎鐘雞蘭靜含握仁智獨從容五禪
清慮表七覺蕩心封願言扵此處携手屢相逢

　　沈炯(字初明吳興武康人約之後有雋才仕梁為吳令侯景之亂景将宋子仙據吳興逼令掌書記及景
東奔炯妻子皆為景害元帝立封原鄉侯領尚書左丞魏尅荆州被虜授儀同以母在東求歸陳武帝以

為御史中丞文帝立加明威将軍)

　　詩

　　從遊天中寺應令

　　福界新開草名僧共下筵楊枝生拱樹錫杖呪飛泉石
座應朝講山龕擬夜禪當非舍衞國賣地取金錢

　　同庾中庶肩吾周處士𢎞讓遊明慶寺

　　鷲嶺三層塔菴園一講堂馴烏逐飯磬狎獸繞禪牀摘
菊山無酒燃松夜有香幸得同高勝扵此瑩心王


　　(五六景態天成)

　　周𢎞正(字思行汝南安成人仕梁累遷國子博士侯景亂元帝以為户部尚書入陳位特進宣帝時為
尚書右僕射)

　　詩

　　還草堂尋處士弟

　　四時易荏苒百齡倐將半故老多零落山僧盡凋散宿
樹倒為查舊水侵成岸幽尋屬令弟依然歸舊館感物
自多傷况乃春鶯亂


　　陸瓊(字伯玉吳郡人㓜聰慧有思理仕陳累官吏部尚書性謙儉不自封殖以母憂去職哀慕過毁卒)

　　詩

　　𤣥圃宴各詠一物得筝

　　三五併時年二八共來前今逢泗濵樹定減琴中弦鶴
别霜初𦂳烏啼月正懸

　　(五六精警)











　　古詩鏡巻二十五

