







　　欽定四庫全書

　　古詩鏡巻十五

　　明　陸時雍　編

　　宋第四

　　范曄(字蔚宗泰之子也仕文帝時為太子詹事大見信任乃與孔熈先謝綜共謀弑逆事覺伏誅)

　　詩

　　樂遊應詔詩

　　崇盛歸朝闕虚寂在川岑山梁協孔性黄屋非堯心軒

駕時未肅文囿降照臨流雲起行葢晨風引鑾音原薄
信平蔚臺澗備曽深蘭池清夏氣修悵含秋陰遵渚攀
䝉宻隨山上嶇嶔睇目有極覽遊情無近尋聞道雖巳積
年力互頽侵探巳謝丹艧感事懐春林

　　吳邁逺(好為篇章宋文帝聞而召之及見曰此人聨絶之外無所復有好自誇而蚩鄙他人每作詩得
稱意語輙擲地呼日曹子建何足數哉)

　　樂府

　　飛來雙白鵠


　　可憐雙白鵠雙雙絶塵氛連翩弄光景交頸遊青雲逢
羅復逢繳雌雄一旦分哀聲流海曲孤叫絶江濆豈不
慕前侣為爾不及羣步步一零淚千里猶待君樂哉新
相知悲來生别離持此百年命共逐寸陰移譬如空山
草零落心自知

　　(吳邁逺清裁微緒多深𠂻語大足動人)

　　長别離

　　尘離不可聞况復長相思如何與君别當我盛年時蕙

華每搖蕩妾心空自持榮乏草木歡悴極霜露悲富貴
貌難變貧賤顔易衰持此斷人腸君亦宜自疑淮陰有
逸将折羽謝翻飛楚有扛鼎士出門不得歸正為隆凖
公仗劒入紫薇君才定何如白日下爭暉

　　(兒女譎諷)

　　袁淑(字陽源陳郡陽夏人少有風氣摶涉多通元嘉中彭城王起為祭酒累遷尚書吏部郎轉御史中丞
再遷太子左衛率元兇将行弑逆呼淑與蕭斌同力淑力諫不從遂遇害孝武立贈侍中太尉諡曰忠獻)

　　詩


　　效古

　　訊此倦遊士本家自遼東昔𨽻李将軍十載事西戎結
車髙闕下極望見雲中四面各千里縱横起嚴風寒燠
豈如節霜雨多異同夕寐北河陰夢還甘泉宫勤役未
云巳壯年徒為空廼知古時人所以悲轉蓬

　　王僧逹(琅邪臨沂人太保𢎞少子初為始興王叅軍孝武即位以為尚書右僕射尋出補僧逹自負才
地謂當時莫及及為䕶軍不得志乃啓求徐州孝武不悦以為征虜将軍吳郡太守孝建三年除太常意
尤不悅上表解職後以歸順功封寧陵縣侯遷中書令僧逹屢經狂逆孝武因事下之獄賜死)


　　詩

　　答顔延年

　　長卿冠華陽仲連擅海陰珪璋既文府精理亦道心君
子聳髙駕塵軌實為林崇情符逺迹清氣溢素襟結遊
畧年義篤顧棄浮沈寒榮共偃曝春醖時獻斟聿來歳
序暄輕雲出東岑麥壟多秀色楊園流好音歡此乘日
暇忽忘逝景侵幽衷何用慰翰墨乆謠吟棲鳳難為條
淑貺非所臨誦以永周旋匣以代兼金


　　湯恵休(字茂逺初入沙門名恵休孝武命使還俗本姓湯位至揚州刺史)

　　(秀色未詔綺情未艶良由衷淺以故韻微)

　　樂府

　　白紵歌二首

　　琴瑟未調心已悲任羅勝綺彊自持忍思一舞望所思
将轉未轉恒如疑桃花水上春風出舞袖逶迤鸞照日
徘徊鶴轉情艷逸君為迎歌心如一

　　少年窈窕舞君前容華艷艷将欲然為君嬌凝復遷延

流目送笑不敢言長袖拂面心自煎願君流光及盛年

　　秋風

　　秋風嫋嫋入曲房羅帳含月思心傷蟋蟀夜鳴斷人腸
長夜思君心飛揚他人相思君相忘錦衾瑤席為誰芳

　　秋思引

　　秋寒依依風過河白露蕭蕭洞庭波思君末光光已滅
眇眇悲望如思何

　　楊花曲三首


　　葳蕤華結情宛轉風含思掩涕守春心折蘭還自遺

　　江南相思引多歎不成音黄鶴西北去銜我千里心

　　深堤下生草髙城上入雲春人心生思思心長為君

　　劉俁

　　詩

　　詩一首

　　(南史日俁彦卿子也常賦詩云云後彦節與袁粲謀誅齊高帝不尅死俁亦被害)

　　城上草植根非不高所恨風霜早


　　鮑令暉(詩品曰齊鮑令暉歌詩往往嶃絶清巧擬古猶勝唯百願淫矣昭常答孝武云臣妹才自亞於
左芬臣才不及太冲爾)

　　詩

　　代葛沙門妻郭小玉作

　　君子将遙役遺我雙題錦臨當欲去時復留相思枕題
用常著心枕以憶同寢行行日巳逺轉覺思彌甚

　　(古貎新聲)

　　古意贈今人


　　寒鄉無異服氊褐代文練日月望君歸年年不解綖荆
揚春草和幽冀猶霜霰北寒妾巳知南心君不見誰為
道辛苦寄情雙飛燕形迫杼煎絲顔落風摧電容華一
朝改唯餘心不變

　　寄行人

　　桂吐兩三枝蘭開四五葉是時君不歸春風徒笑妾

　　(俏甚)

　　清商曲辭


　　碧玉歌

　　碧玉破𤓰時郎為情顛倒芙蓉陵霜榮秋容故尚好
碧玉小家女不敢攀貴徳感郎千金意慙無傾城色

　　同前

　　碧玉破𤓰時郎為情顛倒感郎不羞赧回身就郎抱

　　同前

　　碧玉上官妓出入千花林林珠被玳瑁感郎情意深

　　華山畿


　　(古今樂錄曰華山畿者宋少帝時懊惱一曲亦變曲也少帝時南徐一士子從華山畿往雲陽見客
舍有女子年十八九悅之無因遂感心疾母問其故具以啓母母為至華山尋訪見女具説女聞感
之因脱蔽膝令母密置其席下卧之當已少日果差忽舉席見蔽膝而抱持遂吞食而死氣欲絶謂母
曰葬時車載從華山度母從其意比至女門牛不肯前打拍不動女曰且待須臾妝㸃沐浴既而出
歌曰華山畿君既為儂死獨活為誰施歡若見憐時棺木為儂開棺應聲開女遂入棺家人叩打無
如之何乃合葬呼曰神女冡)

　　華山畿君既為儂死獨生為誰施歡若見憐時棺木為
儂開


　　夜相思投壺不得箭憶歡作嬌時

　　將懊惱石闕晝夜題碑淚常不燥

　　别後常相思頓書千文闕題碑無罷時

　　不能乆長離中夜憶歡時抱被空中啼

　　相送勞勞渚長江不應滿是儂淚成許

　　奈何許天下人何限慊慊只為汝

　　(嬌怨)

　　郎情難可道歡行豆挾心見荻多欲繞


　　松上蘿願君如行雲時時見經過

　　長鳴雞誰知儂念汝獨向空中啼

　　(華上歌最淺俚然語各種情)

　　讀曲歌

　　(宋書樂志曰讀曲歌者民間為彭城王義康所作也其歌云死罪劉領軍誤殺劉第四是也古今樂
録曰讀曲歌者元嘉十七年袁后崩百官不敢作聲歌或因酒讌止竊聲讀曲細吟而已)

　　花釵芙蓉髻雙鬢如浮雲春風不知著好來動羅裙

　　念子情難有㔾惡動羅裙聽儂入懐不


　　紅藍與芙蓉我色與歡敵莫案石榴花歴亂聽儂摘

　　(吳人我汝皆儂莫案石榴花歴亂聽儂摘此儂葢謂汝也)

　　千葉紅芙蓉照灼緑水邊餘花任郎摘慎莫擺儂蓮
思歡乆不愛獨枝蓮只惜同心藕

　　(不愛獨枝蓮只惜同心藕藕之為耦蓮之為憐又云餘花任郎摘慎莫擺儂蓮蓮動則愛移故惜之)

　　奈何不可言朝看莫牛跡知是宿啼痕

　　所歡子蓮從胷上度刺憶度欲死

　　思難忍絡甖語猶壺倒寫儂頓盡


　　上樹摘桐花何悟枝枯燥迢迢空中落遂為梧子道
桐花特可憐願天無霜雪梧子解千年

　　栁樹得春風一低復一昻誰能空相憶獨眠度三陽

　　(風騷揺蕩)

　　折楊栁百鳥園林啼道歡不離口

　　(嬌愛語　關情處色色是儂驚心中聲聲是怨)

　　披被樹明燈獨思誰能忍欲知長寒夜蘭燈傾壺盡

　　(標格絶勝蕭瑟無那語)


　　憶歡不能食徘徊三路間因風覔消息

　　芳萱初生時知是無憂草雙眉畫未成那能就郎抱

　　(結撰妙絶　恁地欣喜自在歡情入手樂極忘憂任意從容描畫)

　　百花鮮誰能懐春日獨入羅帳眠

　　憐歡敢喚名念歡不呼自連喚歡復歡兩誓不相棄

　　(千情萬愛極意顛倒)

　　奈何許石闕生口中衘碑不能語

　　白門前烏㡌白㡌來白㡌郎是儂良不知烏㡌郎是誰


　　(是儂是彼説得三三兩兩情事撩人)

　　音信濶弦朔方悟千里遙朝霜語白日知我為歡消
合㝠過藩來向曉開門去歡取身上好不為儂作慮

　　(穢情䙝語輕輕俊口一迸道出)

　　五鼔起開門正見歡子度何處宿行還衣被有霜露

　　(何處宿行還衣被有霜露冷而雋　古詩情深多是不曽説破)

　　自我別歡後歡音不絶響茱萸持捻泥龕有殺子像

　　黄絲咡素琴汎彈弦不斷百弄任郎作唯莫廣陵散


　　思歡不得來抱被空中語月沒星不亮持底明儂緒

　　詐我不出門㝠就他儂宿鹿轉方相頭丁倒欺人目

　　欲行一過心誰我道相憐摘菊持飲酒浮華著口邊

　　語我不遊行常常走巷路敗橋語方相欺儂那得度

　　濶面行負情詐我言端的畫背作天圖子将負星厯

　　君行負憐事那得厚相於麻紙語三葛我薄汝麤疎

　　黄天不滅解甲夜曙星出漏刻無心腸復令五更畢

　　打殺長鳴雞彈去烏臼鳥願得連㝠不復曙一年都

曉

　　執手與歡别合㑹在何時明燈照空局悠然未有期

　　百憶却欲噫兩眼常不燥蕃師五鼓行離儂何太早

　　嬌笑来向儂一抱不能已湖燥芙蓉萎蓮汝藕欲死

　　歡心不相憐慊苦竟何巳芙蓉腹裏萎蓮汝従心起

　　下帷掩燈燭明月照帳中無油何所苦但使天明儂

　　(無已之情)

　　執手與歡别欲去情不忍餘光照已藩坐見離日盡


　　種蓮長江邊藕生黄蘗浦必得蓮子時流籬經辛苦

　　十期九不果常抱懐恨生然燈不下炷有油那得眀

　　自従近日來了不相㝷博竹簾裲襠題知子心情薄

　　一夕就郎宿通夜語不息黄蘗萬里路道苦真無極

　　儂亦粗經風罷頓葛帳裏敗許麤疎中

　　閨閤斷信使的的兩相憶譬如水上影分明不可得

　　罷去四五年相見論故情殺荷不斷藕蓮心已復生

　　(心苖語　情有萬端古今人袛道得一二古歌都是實情故可諷可咏唐人抛却真情别求假話古

人存詩教人尋情後人存詩便人㝷話則流傳之本反開人假借之門矣)

　　慊苦憶儂歡書作後非是五果林中度見花多憶子

　　石城樂

　　(唐書樂志曰石城樂者宋蔵質所作也石城在竟陵質嘗為竟陵郡於城上眺矚見㝷少年歌謠通
暢因作此曲)

　　大艑載三千漸水丈五餘水高不得渡與歡合生居

　　(喜甚)

　　聞歡逺行去相送方山亭風吹黄蘗藩惡聞苦籬聲


　　莫愁樂

　　(唐書樂志日莫愁樂者出於石城樂石城有女子名莫愁善歌謠石城樂和中復有忘愁聲因有此
歌)

　　聞歡下揚州相送楚山頭探手抱腰看江水斷不流

　　(苦情語)

　　烏夜啼

　　(唐書樂志曰烏夜啼者宋臨川王義慶所作也元嘉十七年徙彭城王義康於豫章義慶時為江州
至鎮相見而哭文帝開而怪之徴還慶大懼伎妾夜聞烏夜啼聲扣齋閤云明日應有赦其年更為

南兖州刺史因此作歌故其和云夜夜望郎來籠窻窻不開今所傳歌似非義慶本㫖　臨川王義
慶當作彭城王義康)

　　歌舞諸少年娉婷無種迹菖蒲花可憐聞名不曽識

　　籠窻窻不開蕩户户不動歡下葳㽔籥交儂那得往

　　襄陽樂

　　(古今樂録日襄陽樂者宋隨王誕之所作也誕始為襄陽郡元嘉二十六年仍為雍州刺史夜聞諸
女歌謠因而作之所以歌和中有襄陽來夜樂之語也)

　　朝發襄陽城暮至大堤宿大堤諸女兒花豔驚郎目


　　揚州蒲鍜環百錢兩三叢不能買將還空手攬抱儂

　　女蘿自微薄寄託長松表何惜負霜死貴得相纒繞

　　西烏夜飛

　　(古今樂錄曰西烏夜飛者宋元徽五年荆州刺史沈攸之所作也攸之舉兵發荆州東下未敗之前
思歸京師所以歌和云白日落西山還去來送聲云折翅烏飛何處被彈歸)

　　陽春二三月諸花盡芳盛持底喚歡來花笑鶯歌詠

　　(妙麗之極情色兩絶)

　　感郎﨑嶇情不復自顧慮臂繩雙入結遂成同心去


















　　古詩鏡巻十五

