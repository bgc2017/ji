







　　欽定四庫全書

　　古詩鏡巻二十六

　　明　陸時雍　編

　　陳第二

　　張正見(字見賾清河東武城人㓜好學有清才梁太清初射䇿高第除邵陵王國常侍梁元帝立拜通
直散騎侍郎遷彭澤令屬亂避地匡俗山陳武受禪除鄱陽王參軍衡陽王長史累遷散騎侍郎太建中
卒)

　　(張正見高韻凌空竒情破㝠當與庾肩吾對壘)


　　樂府

　　度闗山

　　闗山度曉月劒客逺從征雲中出迥陣天外落竒兵輪
摧偃去節樹倒礙懸旌沙揚折圾暗雪積榆溪明馬倦
時銜草人疲屢看城寒隴胡笳澁空林漢鼓鳴還聽嗚
咽水併切斷腸聲

　　(馬倦二語異想特致)

　　上之囘


　　林光稱避暑囘中乃吉行龍媒躡影駛玉輦御雲輕風
烏繞鳷鵲綵鷁照昆明欲知鍾箭逺遙聽寳雞聲

　　(三四意致絶佳輕字有飄飄凌雲意)

　　臨高臺

　　層臺邇清漢出迥架重棼飛棟臨黄鶴高牕度白雲風
前朱幌色霞處綺疏分此中多怨曲地逺詎能聞

　　(三四高韻)

　　折楊桞


　　楊桞半垂空裊裊上春中枝疎董澤箭葉碎楚臣弓色
映長河水花飛高樹風莫言限宮掖不閉長楊宮

　　(隂鏗賦竹葉醖宜城酒皮裁薛縣冠張正見枝疎董澤箭葉碎楚臣弓典則流麗不雕繪而自工唐
人避實擊虚棄常求異徃徃氣韻不全事跡不顯所以去古益逺)

　　(云疎云碎扵折字意宻而近)

　　闗山月

　　巖間度月華流彩映山斜暈逐連城璧輪隨出塞車唐
蓂遙合影秦桂逺分花欲驗盈虛理方知道路賖


　　(暈逐連城璧輪隨出塞車此詠月常耳而扵關山為勝謂之奇情巧思)

　　詩

　　晨雞高樹鳴

　　(阮籍詠懐詩曰晨雞鳴高樹命駕起旋歸)

　　晨雞振翮鳴出迥擅奇聲蜀郡隨金馬天津應玉衡摧
冠驗逺石繫火出連營(用江逌事)爭棲斜揭暮解翼横飛度
試飲淮南藥翻上仙都樹枝低且候潮葉淺還承露承
露觸嚴霜葉淺伺朝陽猜羣怯寳劒勇戰出花場當損

黄金距誰論白玉鐺長鳴逢晉帝恃氣遇周王流名説
魯國分影入陳倉不復愁苻朗猶能感孟嘗

　　怨詩

　　新豐妖冶地遊侠競驕奢池臺間羅綺桃李雜烟霞葢
影分連騎衣香合並車艶粉驚飛蝶紅妝映落花舞衫
飄冶袖歌扇掩團紗玉牀珠帳巻金樓鏡月斜還疑蕭
史鳳不及季倫家

　　(歌扇掩團紗畏自傷情故掩之却一掩傷情更甚王昌齡却恨含情掩秋扇出此)


　　對酒

　　當歌對玉酒匡坐酌金罍竹葉三清泛蒲萄百味開風
移蘭氣入月逐桂香來獨有劉將阮忘情寄羽杯

　　銅雀臺

　　淒涼銅雀晩搖落墓田通雲慘當歌日松吟欲舞風人
疏瑤席冷曲罷繐帷空可憐年將涙俱盡望陵中

　　(三四語如斷絃欲脆)

　　御幸樂遊苑侍宴


　　大君臨四表榮光普八埏區中文化洽海外武功宣鳯
下書丹篆龜符著綠編昆明不習戰雲夢豈遊畋軌文
通萬國旌節靖三邊高秋藐姑射睿想屬汾川兩宮明
合璧雙闕帶非烟揚鑾出城觀詔蹕指郊壥禁苑廻雕
輦離宮建翠旃流水犇雷轂追風赴電鞭畫熊飄析羽
金埓響膠弦鳴玉升文砌稱觴溢綺筵獸舞依鐘石鸞
歌應管絃霞明黄鵠路風爽白雲天潦收荷葢折露重
菊花鮮上林賔早鴈長楊唱晩蟬小臣慙藝葉擊壤慕

懐鉛康衢飛駛羽大海滴微涓詠歌還集木舞蹈遂臨
泉願薦南山壽明明奉萬年

　　(語語整䇿)

　　征虜亭送新安王應令

　　鳳吹臨南浦神駕餞東平亭廻漳水乘斾轉洛濵笙地
凍班輪響風嚴羽葢輕燒田雲色暗古樹雪花明岐路
一廻首流襟動睿情

　　(五六七八句韻響如鈴)


　　從籍田應衡陽王敎作(五章)

　　帝京唯赤縣神居應紫微塗山萬國仰滄海百川歸東
郊事平秩仲月祀靈威含光開早扇閶闔啟朝扉

　　洛城鐘漏息靈臺雲霧巻森森虎㦸前藹藹鑾旂轉屬
車遊絳闕風烏度丹巘帳殿幸金輿旌門擁玉輦

　　玉輦帶非烟金輿映綠川雨師清逺路風伯靜遙天分
渠通沃野激水入公田草發青壇外花飛蒼玉前

　　蒼玉臨珪璧青壇躬帝籍冒橛乃三推齊衡均百辟蘭

場儼芝駕桂圃芳瑤席山禽韻管弦野獸和鍾石

　　鍾石既相和江海復無波梁客簪裾盛陳王文雅多修
途參弱駘喬木間輕羅幸承濫吹末擊壤自為歌

　　與錢𤣥智汎舟

　　高門事休沐朝野恣逢迎還乘金谷水俱望洛陽城舟
移津女渡楫動渭橋横風高鴈巳落雨霽水還清葉盡
桐門淨花秋菊岸明欲奏江南曲聊習棹歌行

　　(重陽殿成霜鴈排空斷寒花映日鮮此云花秋菊岸明自是景色淒其語霜朝淅瀝數㸃寒花甚覺

映人眉睫若千紅萬紫滿目皆春絶不見異耳)

　　和諸葛覽從軍遊獵

　　治兵耀武節縱獵駭畿封迅騎馳千里高罝起百重騰
䴥斃馬足饑鼯落劒鋒雲根飛燒火鳥道絶禽蹤方羅
四海俊聊以習軍戎

　　後湖泛舟

　　上苑奢行樂滄池聊薄遊汎荷分蘭擢沈槎觸桂舟殘
虹收度雨缺岸上新流欲知有高趣長楊送麥秋


　　(五六字字生動語入神境)

　　星名從軍詩(樂府作從軍行)

　　將軍定朔邊刁斗出祁連高栁横遙塞長榆接逺天井
泉含凍竭烽火照山燃欲知客心斷危旌萬里懸

　　行經季子廟

　　延州高讓逺傳芳世祀移地絶遺金路松悲懸劒枝野
藤侵沸井山雨濕苔碑别有觀風處樂奏無人知

　　賦得日中市朝滿


　　(鮑照結客少年場行日中市朝滿車馬若川流)

　　雲閣綺霞生旗亭麗日明塵飛三市路葢入九重城竹
葉當罏滿桃花帶綬輕唯見爭名利安知大隱情

　　賦得白雲臨酒

　　白雲葢濡水流彩入澠川疎葉臨嵇竹輕鱗入鄭船菊
泛金枝下峰斷玉山前一朝開五色飄飄映十千

　　(三四㸃化鎔鑄巧奪天工)

　　秋河曙耿耿


　　(謝朓詩秋河曙耿耿寒渚夜蒼蒼)

　　耿耿長河曙濫濫宿雲浮天路横秋水星橋轉夜流月
下姮娥落風驚織女秋徳星猶可見仙槎不復留

　　(三四高妙自然絶無色象似天漢人語)

　　賦得新題雲

　　西北春雲起遙臨偃葢松根危纔吐葉氣淺未成峰風
前飛未斷日處影疑重體輕無五色詎是得從龍

　　(三四語巧而綴)


　　和衡陽王秋夜

　　睢苑涼風舉章臺雲氣收螢光連燭動月影帶河流綠
綺朱弦汎黄花素蟻浮高軒揚麗藻即是賦新秋

　　初春賦得池應教

　　遙天收宻雨高閣映奔曦雪盡青山路氷銷綠水池春
光落雲葉花影發晴枝琴樽奉終宴風月豈云疲

　　賦得岸花臨水發

　　(何遜贈諸遊舊詩岸花臨水發江燕遶檣飛)


　　竒樹滿春洲落蘂映江浮影間蓮花石光涵濯錦流漾
色隨桃水飄香入桂舟别有仙潭菊含芳獨向秋

　　賦得山中翠竹

　　修竹映巖垂來風異夹池複澗藏高節重林隠勁枝雲
生龍未上花落鳯將移莫言棲嶰谷伶倫不復吹

　　賦新題得蘭生野徑

　　披襟出蘭畹命酌動幽心鋤罷還開路歌諠自動琴華
燈共影落芳杜雜花深莫言間逕裏遂不斷黄金


　　(歌喧自動琴虛意闗生語巧而幻)

　　賦新題得寒樹晩蟬疎

　　寒蟬噪楊栁朔吹犯梧桐葉迥飛難住枝殘影共空聲
疎飲露後唱絶斷絃中還因搖落處寂寞盡秋風

　　(朔吹犯梧桐秋鴈寫遙天犯寫二字最有情色)

　　賦得佳期竟不歸

　　(庾肩吾有所思曰佳期竟不歸春物坐芳菲)

　　良人萬里向河源娼婦三秋思栁園路逺寄詩空織錦

宵長夢返欲驚魂飛蛾屢繞帷前燭衰草還侵階上玉
銜啼拂鏡不成粧促柱繁絃還亂曲時分年移竟不歸
偏憎寒急夜縫衣流螢映月明空帳疎葉從風入斷機
自對孤鸞向影絶終無一鴈帶書囘

　　(流螢夜月明空帳疎葉隨風入斷機二語氣格渾成風韻灑落律中得此可以壓倒王杜矣)

　　(附公無渡河　金隄分錦纜白馬渡蓮舟風嚴歌響絶浪湧榜人愁櫂折桃花水駛横竹箭流何言沈璧
處千載偶陽侯　附白頭吟春苔封履迹秋葉奪妝紅下句竒而險紅
妝不及秋葉最是傷意唐人極力刻畫不能至此附從永陽王遊虎丘山瑞草生金地天花照石梁

附逰匡山簡寂館鏡似臨峰月流如飲澗虹形容絶勝覺景色灧灧欲動)







　　古詩鏡巻二十六

