







　　欽定四庫全書

　　唐詩鏡巻十四

　　明　陸時雍　編

　　盛唐第六

　　崔顥(汴州人開元十一年進士有俊才無士行好蒱博飲酒及遊京師娶妻擇有貌者稍不愜意即去之
前後數四累官司勲員外郎天寳中卒)

　　七言古詩

　　七夕


　　長安城中月如練家家此夜持針線仙裙玉珮空自知
天上人間不相見長信深隂夜轉幽瑶堦金閣數螢流
班姬此夕愁無限河漢三更看斗牛

　　五言律詩

　　題沈隠侯八詠樓

　　梁日東陽守為樓望越中緑牕明月在青史古人空江
靜聞山狖川長數塞鴻登臨白雲晩流恨此遺風

　　(語氣朗然數字不穏)


　　(附晩入汴水　昨晩南行楚今朝北泝河客愁能㡬日鄉路漸無多晴景揺津樹春風起棹歌長淮亦已
盡寧復畏潮波三四語意最傷)

　　七言律詩

　　黄鶴樓

　　昔人已乗白雲去此地空餘黄鶴樓黄鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉闗何處是煙波江上使人愁(李太白登黄鶴樓有眼前有景道不
得崔顥題詩在上頭之句至金陵乃作鳯凰臺詩以擬之)


　　(此詩氣格髙迥渾若天成第律家正體當不如是以古體行律在五言不可何況七言後人因太白
所推莫敢齟齬耳)

　　(附行經華隂　岧嶤太華俯咸京天外三峯削不成武帝祠前雲欲散仙人掌上雨初晴河山北枕秦闗
險驛樹西連漢畤平借問路傍名利客無如此處學長生　語無留藴)

　　五言排律

　　奉和許給事夜直簡諸公

　　西掖黄樞近東曹紫禁連地因才子拜人用省郎遷夜
直千門靜河明萬象縣建章宵漏急閶闔曉鐘傳寵列

貂蟬位恩深侍從年九重初起草五夜即成篇顧已無
官次循涯但自憐逺陪蘭署作空此仰神僊

　　(三四清切)

　　五言絶句

　　長干曲

　　君家何處住妾住在横塘停船暫借問或恐是同鄉

　　家臨九江水來去九江側同是長干人生小不相識

　　(宛是情語)


　　常建(開元十五年進士大厯中為盱𣅿尉)

　　(常建好作清異然得意未深)

　　五言古詩

　　宿王昌齡隠居

　　清谿深不測隠處惟孤雲松際露㣲月清光猶為君茅
亭宿花影藥院滋苔紋余亦謝時去西山鸞鶴羣

　　(三四意趣佳)

　　西山


　　一身為輕舟落日西山際常隨去帆影逺接長天勢物
象歸餘清林巒分夕麗亭亭碧流暗日入孤霞繼渚日
逺隂映湖雲尚明霽林昏楚色來岸逺荆門閉至夜轉
清迥蕭蕭北風厲沙邊鴈鷺泊宿處蒹葭蔽圓月逗前
浦孤琴又揺曳冷然夜遂深白露霑人袂

　　(霽色清音)

　　昭君墓

　　漢宫豈不死異域傷獨沒萬里䭾黄金蛾眉為枯骨迴

車夜出塞立馬皆不發共恨丹青人墳上哭明月

　　(三四恨情)

　　弔王將軍墓

　　嫖姚北伐時深入㡬千里戰餘落日黄軍敗鼓聲死嘗
聞漢飛將可奪單于壘今與山鬼鄰殘丘哭遼水

　　(三四古色黯淡)

　　夢太白西峯

　　夢寐升九崖杳靄逢元君遺我太白峯寥寥辭垢氛結

宇在星漢宴林閉氤氲檐楹覆餘翠巾舄生片雲時往
谿谷間孤亭晝仍曛松峯引天影石瀨清霞文恬目緩
舟趣霽心投鳥羣春風又揺櫂潭島花紛紛

　　晦日馬鐙曲稍次中流作

　　夜寒宿蘆葦曉色明西林初日在川上便澄遊子心晴
天無纎翳郊野浮春隂波静隨釣魚舟小緑水深出浦
見千里曠然諧逺尋扣船應漁父同唱滄浪吟

　　湖中晩霽


　　湖廣舟自輕江天欲澄霽是時清楚望氣色猶霾曀踟
蹰金霞白波上日初麗煙虹落鏡中樹木生天際杳杳
涯欲辨䝉䝉雲復閉言乗星漢明又覩寰瀛勢㣲興從
此愜悠然不知嵗試歌滄浪清遂覺乾坤細豈念客衣
薄將期永投袂遲迴漁父間一鴈聲嘹唳

　　(附江上琴興　江上調玉琴一絃清一心泠泠七絃遍萬木澄幽隂能使江月白又令江水深始知枯桐
枝可以徽黄金　一絃清一心此語殊謬可笑能使江月白又令江水深亦無謂)

　　七言古詩


　　古意

　　井底玉氷洞地明琥珀轆轤青絲索仙人騎鳯披彩霞
挽上銀瓶照天閣黄金作身雙飛龍口銜明月噴芙蓉
一時渡海望不見曉上青樓十二重

　　五言律詩

　　題破山寺後院

　　清晨入古寺初日照髙林竹逕通幽處禪房花木深山
光悦鳥性潭影空人心萬籟此俱寂但餘鐘磬音


　　(三四清韵自然)

　　七言絶句

　　塞下曲

　　玉帛朝回望帝鄉烏孫歸去不稱王天涯静處無征戰
兵氣銷為日月光

　　北海隂風動地來明君祠上望龍堆髑髏皆是長城卒
日暮沙場飛作灰

　　(氣盡)


　　塞下

　　鐵馬胡裘出漢營分麾百道救龍城左賢未遁旌竿折
過在將軍不在兵

　　(特想)

　　送宇文六

　　花映垂楊漢水清㣲風林裏一枝輕即今江北還如此
愁殺江南離别情

　　三日尋李九荘


　　雨歇楊林東渡頭永和三日盪輕舟故人家在桃花岸
直到門前谿水流

　　(後二語清趣自然)

　　呉故宫

　　越女歌長君且聴芙蓉香滿水邊城豈知一日終非主
猶自如今有怨聲


　　唐詩鏡巻十四

