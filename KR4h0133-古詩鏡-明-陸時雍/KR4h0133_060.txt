







　　欽定四庫全書

　　唐詩鏡卷二十四

　　明　陸時雍　編

　　盛唐第十六

　　杜甫(四)

　　七言古詩

　　觀公孫大娘弟子舞劒器行(并序)

　　大厯二年十月十九日䕫府别駕元特宅見臨潁李

十二娘舞劔器壯其蔚跂問其所師曰余公孫大娘
弟子也開元三載余尚童稚記於郾城觀公孫氏舞
劔器渾脫瀏灕頓挫獨出冠時自髙頭宜春梨園二
伎坊内人洎外供奉曉是舞者聖文神武皇帝初公
孫一人而已玉貌錦衣況余白首今兹弟子亦匪盛
顔既辨其由來知波瀾莫二撫事慷慨聊為劒器行
往者吳人張旭善草書帖數甞於鄴縣見公孫大娘
舞西河劔器自此草書長進豪蕩感激即公孫可

知矣

　　昔有佳人公孫氏一舞劔器動四方觀者如山色沮喪
天地為之久低昂㸌(音鵠)如羿射九日落矯如羣帝驂龍
翔來如雷電收震怒罷如江海凝清光絳脣朱袖兩寂
寞晚有弟子傳芬芳臨潁美人在白帝妙舞此曲神揚
揚與余問答既有以感時撫事増惋傷先帝侍女八千
人公孫劒器初第一五十年間似反掌風塵&KR1043;洞昏王
室梨園弟子散如煙女樂餘姿映寒日金粟堆南木已

拱瞿塘石城草蕭瑟玳筵急管曲復終樂極哀來月東
出老夫不知其所往足繭荒山轉愁疾

　　(形容彷彿絶佳)

　　呀鶻行

　　病鶻卑飛俗眼醜每夜江邊宿衰栁清秋落日已側身
過鴈歸鵶錯回首緊腦雄姿迷所向疎翮稀毛不可狀
彊神迷復皂鵰前俊材早在蒼鷹上風濤颯颯寒山隂
熊羆欲蟄龍蛇深念爾此時有一擲失聲濺血非其心


　　瘦馬行(此詩似為房琯作)

　　東郊瘦馬使我傷骨骼硉兀如堵墻絆之欲動轉攲側
此豈有意仍騰驤細看六印帶官字衆道三軍遺路傍
皮乾剥落雜泥滓毛暗蕭條連雪霜去嵗奔波逐餘寇
驊騮不慣不得將士卒多騎内廏馬惆悵恐是病乗黄
當時歴塊誤一蹶委棄非汝能周防見人慘淡若哀訴
失主錯莫無晶光天寒逺放鴈為伴日暮不收烏琢瘡
誰家且養願終惠更試明年春草長


　　天育驃騎歌(天育廏名)

　　吾聞天子之馬走千里今之畫圖無乃是是何意態雄
且傑駿尾蕭梢朔風起毛為緑縹兩耳黄眼有紫焰雙
瞳方矯矯龍性合變化卓立天骨森開張伊昔太僕張
景順(開元時人)考牧攻駒閱清峻遂令大奴守天育别養驥
子憐神駿當時四十萬匹馬張公歎其才盡下故獨寫
真傳世人見之座右久更新年多物化空形影嗚呼健
歩無由騁如今豈無腰褭與驊騮時無王良伯樂死即

休

　　髙都䕶驄馬行

　　安西都䕶胡青驄聲價歘然來向東此馬臨陣久無敵
與人一心成大功功成恵養隨所致飄飄逺自流沙至
雄姿未受伏櫪恩猛氣猶思戰塲利踠促蹄髙如踣鐵
交河㡬蹴曽冰裂五花散作雲滿身萬里方看汗流血
長安壯兒不敢騎走過掣電傾城知青絲絡頭為君老
何由却出横(音光)門道


　　(此馬臨陣久無敵與人一心成大功快意處不避粗梗)

　　驄馬行(自注云太常良卿敕賜馬也李鄧公愛而有之命甫製詩)

　　鄧公馬癖人共知初得花驄大宛種夙昔傳聞思一見
牽來左右神皆悚雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝來少試華軒下
未覺千金滿髙價赤汗微生白雪毛銀鞍却覆香羅帕
卿家舊物公能取天廏真龍此其亞晝洗須騰涇渭深
夕趨可刷幽并夜吾聞良驥老始成此馬數年人更驚

豈有四蹄疾於鳥不與八駿俱先鳴時俗造次那得致
雲霧晦𠖇方降精近聞下詔喧都邑肯使麒麟地上行

　　(顧影驕嘶自矜寵一語最有神趣側身注目長風生亦佳)

　　李鄠縣丈人胡馬行

　　丈人駿馬名胡騮前年避胡過金牛迴鞭却走見天子
朝飲漢水暮靈州自矜胡騮竒絶代乗出千人萬人愛
一聞說盡急難材轉益愁向駑駘輩頭上銳耳批秋竹
脚下髙蹄削寒玉始知神龍别有種不比俗馬空多肉

洛陽大道時再清累日喜得俱東行鳳臆龍鬐未易識
側身注目長風生

　　王兵馬使二角鷹

　　悲臺蕭瑟石巃嵸哀壑杈枒浩呼洶中有萬里之長江
迴風陷日孤光動角鷹翻倒壮士臂將軍玉帳軒勇氣
二鷹猛腦絛徐墜目如愁胡視天地杉雞竹兔不自惜
孩虎野羊俱辟易韝上鋒稜十二翮將軍勇銳與之敵
將軍樹勲起安西崑崙虞泉入馬蹄白羽曽肉三狻猊

敢決豈不與之齊荆南芮公得將軍亦如角鷹下翔雲
惡鳥飛飛啄金屋安得爾輩開其羣驅出六合梟鸞分

　　(分外餘思分外餘力是此老真竒處　一起色象却與角鷹相配)

　　荆南兵馬使太常卿趙公大食刀歌(大食國名)

　　太常樓船聲嗷嘈問兵刮寇超下牢牧出令奔飛百艘
猛蛟突獸紛騰逃白帝寒城駐錦袍𤣥冬示我胡國刀
壯士短衣頭虎毛慿軒拔鞘天為髙翻風轉日木怒號
冰翼雲淡傷哀猱鐫錯碧甖鸊鵜膏芒鍔已瑩虛秋濤

鬼物撇捩(練結切)亂坑壕蒼水使者捫赤絛龍伯國人罷
釣鼇芮公回首顔色勞分閫救世用賢豪趙公玉立髙
歌起攬環結佩相終始萬嵗持之䕶天子得君亂絲與
君理蜀江如線針如水荆岑彈丸心未已賊臣惡子休
干紀魑魅魍魎徒為耳妖腰亂領敢欣喜用之不髙亦
不庳不似長劔須天倚吁嗟光禄英雄弭大食寳刀聊
可比丹青宛轉麒麟裏光芒六合無泥滓

　　(子美氣質太重往往好盡其所長)


　　古柏行

　　孔明廟前有古柏柯如青銅根如石霜皮溜雨四十圍
黛色參天二千尺君臣已與時際㑹樹木猶為人愛惜
雲來氣接巫峽長月出寒通雪山白憶昨路繞錦亭東
先主武侯同閟宫崔嵬枝榦郊原古窈窕丹青户牖空
落落盤踞雖得地㝠㝠孤髙多烈風扶持自是神明力
正直元因造化功大厦如傾要梁棟萬牛回首丘山重
不露文章世已驚未辭翦伐誰能送苦心豈免容螻蟻

香葉終經宿鸞鳳志士幽人莫怨嗟古來才大難為用

　　(稍帶俚趣力大可觀)

　　石犀行(華陽國志云秦孝文王以李冰為蜀守作石犀五頭以壓水怪)

　　君不見秦時蜀太守刻石立作三犀牛自古雖有厭勝
法天生江水向東流蜀人矜誇一千載泛濫不近張儀
樓今年灌口損户口此事或恐為神羞終藉隄防出衆
力髙擁木石當清秋先王作法皆正道詭怪何得參人
謀嗟爾三犀不經濟缺訛只與長川逝但見元氣常調

和自免洪濤恣凋瘵安得壯士提天綱再平水土犀奔
茫

　　杜鵑行

　　君不見昔日蜀天子化為杜鵑似老烏寄巢生子不自
啄羣鳥至今與哺雛雖同君臣有舊禮骨肉滿眼身羇
孤業工竄伏深樹裏四月五月偏號呼其聲哀痛口流
血所訴何事常區區爾豈摧殘始發憤羞帶羽翮傷形
愚蒼天變化誰料得萬事反覆何所無萬事反覆何所

無豈憶當殿羣臣趨

　　冬狩行(自注云時梓州刺史章彛兼侍御史留後東川)

　　君不見東川節度兵馬雄校獵亦似觀成功夜發猛士
三千人清晨合圍歩驟同禽獸已斃十七八殺聲落日
迴蒼穹幕前生致九青兕駱駝&KR1041;峞垂𤣥熊東西南北
百里間髣髴蹴踏寒山空有鳥名鸜鵒力不能髙飛逐
走蓬肉味不足登鼎俎胡為見羈虞羅中春蒐冬狩侯
得同使君五馬一馬驄況今攝行大將權號令頗有前

賢風飄然時危一老翁十年厭見旌旗紅喜君士卒甚
整肅為我回轡擒西戎草中狐兔盡何益天子不在咸
陽宫朝廷雖無幽王禍得不哀痛塵再蒙嗚呼得不哀
痛塵再蒙

　　(結得沈痛)

　　秋雨歎三首

　　雨中百草皆爛死堦下決明顔色鮮著葉滿枝翠羽盖
開花無數黄金錢涼風蕭蕭吹汝急恐汝後時難獨立

堂上書生空白頭臨風三嗅馨香泣

　　(惟草木之零落兮恐美人之遲暮托意深厚可味)

　　䦨風伏雨秋紛紛四海八荒同一雲去馬來牛不復辨
濁涇清渭何當分禾頭生耳黍穂黒農夫田父無消息
城中㪷米换衾裯相許寧論兩相直

　　長安布衣誰比數反鎖衡門守環堵老夫不出長蓬蒿
稚子無憂走風雨雨聲颼颼催早寒胡雁翅濕髙飛難
秋來未㑹見白日泥汚后土何時乾


　　蠶穀行

　　天下郡國向萬城無有一城無甲兵焉得鑄甲作農器
一寸荒田牛得耕牛盡耕田蠶亦成不勞烈士淚滂沱
男穀女絲行復歌

　　大麥行

　　大麥乾枯小麥黄婦女行泣夫走藏東至集壁西梁洋
問誰腰鐮胡與羌豈無蜀兵三千人部領辛苦江山長
安得如鳥有羽翅託身白雲還故鄉


　　(絶似古歌)

　　嚴氏谿放歌

　　天下甲兵未盡銷豈免溝壑常漂漂劔南嵗月不可度
邊頭公卿仍獨驕費心姑息是一役肥肉大酒徒相要
嗚呼古人已糞土獨覺志士甘漁樵況我飄蓬無定所
終日慼慼忍羇旅秋宿霜谿素月髙喜得與子長夜語
東遊西還力實倦從此將身更何許知子松根長茯苓
遲暮有意來同煑


　　曲江三章章五句

　　曲江蕭條秋風髙芰荷枯折隨風濤游子空嗟垂二毛
白石素沙亦相蕩哀鴻獨叫求其曹

　　即事非今亦非古長歌激越捎林莽比屋豪華固難數
吾人甘作心似灰弟姪何傷淚如雨

　　自斷此生休問天杜曲幸有桑麻田故將移住南山邊
短衣匹馬隨李廣看射猛虎終殘年

　　(意氣豪蕩是侘傺搔首語)


　　閬山歌

　　閬州城東靈山白閬中城北玉臺碧松浮欲盡不盡雲
江動將崩未崩石那知根無鬼神㑹巳覺勢與嵩華敵
中原格鬬且未歸應結茅齋看青壁

　　閬水歌

　　嘉陵江色何所似石黛碧玉相因依正憐日破浪花出
更復春從沙際歸巴童蕩槳敧側過水鳥銜魚來去飛
閬中勝事可膓斷閬州城南天下稀


　　(後四語歌趣清絶)

　　乾元中寓居同谷縣作歌七首

　　有客有客字子美白頭亂髮垂過耳嵗捨橡栗隨狙公
天寒日暮山谷裏中原無書歸不得手脚凍皴(音逡)皮肉
死嗚呼一歌兮歌已哀悲風為我從天來

　　長鑱長鑱白木柄我生託子以為命黄精無苗山雪盛
短衣數挽不掩脛此時與子空歸來男呻女吟四壁静
嗚呼二歌兮歌始放閭里為我色惆悵


　　有弟有弟在逺方三人各瘦何人彊生别展轉不相見
胡塵暗天道路長東飛駕鵞後&KR1175;鶬安得送我置汝傍
嗚呼三歌兮歌三發汝歸何處收兄骨

　　有妹有妹在鍾離良人早殁諸孤癡長淮浪髙蛟龍怒
十年不見來何時扁舟欲往箭滿眼杳杳南國多旌旗
嗚呼四歌兮歌四奏林猿為我啼清晝

　　四山多風谿水急寒雨颯颯枯樹濕黄蒿古城雲不開
白狐跳梁黄狐立我生何為在窮谷中夜起坐萬感集

嗚呼五歌兮歌正長魂招不來歸故鄉

　　南有龍兮在山湫古木巃嵸枝相樛木葉黄落龍正蟄
蝮蛇東来水上遊我行怪此安敢出拔劔欲斬且復休
嗚呼六歌兮歌思遲谿壑為我回春姿

　　男兒生不成名身已老三年饑走荒山道長安卿相多
少年富貴應須致身早山中儒生舊相識但話宿昔傷
懐抱嗚呼七歌兮悄終曲仰視皇天白日速

　　(同谷七歌稍近騷意苐出語粗放其粗放處正是自得也)


　　桃竹杖引贈章留後

　　江心蟠石生桃竹蒼波噴浸尺度足斬根削皮如紫玉
江妃水仙惜不得梓潼使君開一束滿堂賓客皆歎息
憐我老病贈兩莖出入爪甲鏗有聲老夫復欲東南征
乗濤鼓枻白帝城路幽必為鬼神奪拔劔或與蛟龍爭
重為告曰杖兮杖兮爾之生也甚正直慎勿見水踴躍
學變化為龍使我不得爾之扶持滅跡於君山湖上之
青峯噫風塵澒洞兮豺虎咬人忽失雙杖兮吾将曷從


　　(竒意老筆横溢紛披　其最佳處在有而不盡以此服其老手)

　　越王樓歌

　　綿州州府何磊落顯慶年中越王作孤城西北起髙樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情

　　自平

　　自平宫中吕太一收珠南海千餘日近供生犀翡翠稀
復恐征戍干戈密蠻谿豪族小動搖世封刺史非時朝

蓬萊殿裏諸主將才如伏波不得驕

　　(自平漁陽是老成人持世語)

　　漁陽

　　漁陽突騎猶精銳赫赫雍王都節制猛将飄然恐後時
本朝不入非髙計禄山北築雄武城舊防敗走歸其營
繫書請問燕耆舊今日何須十萬兵

　　青絲

　　青絲白馬誰家子麄豪且逐風塵起不聞漢主放妃嬪

近靜潼闗掃蜂蟻殿前兵馬破汝時十日即為齏粉期
未如面縳歸金闕萬一皇恩下玉墀

　　秋風二首

　　秋風淅淅吹巫山上牢下牢修水闗吳檣楚柁牽百丈
煖向神都寒未還要路何日罷長㦸戰自青羌連白蠻
中巴不得消息好暝傳戍鼓長雲間

　　秋風淅淅吹我衣東流之外西日微天清小城擣練急
石古細路行人稀不知明月為誰好早晚孤帆他夜歸

㑹将白髮倚庭樹故園池臺今是非

　　(有竹枝餘音天清二語騷意)

　　晚晴

　　髙唐暮冬雲壮哉舊瘴無復似塵埃崖沈谷没白皚皚
江石缺裂青楓摧南天三旬苦霧開赤日照耀從西來
六龍寒急光徘徊照我衰顔忽落地口中吟詠心中哀
未怪及時少年子揚眉結義黄金臺汨乎吾生何飄零
支離委絶同死灰


　　(悲歌感慨)

　　復陰

　　方冬合沓𤣥隂塞昨日晚晴今日黒萬里飛蓬映天過
孤城樹羽揚風直江濤簸岸黄沙走雲雪埋山蒼兕吼
君不見䕫子之國杜陵翁牙齒半落左耳聾

　　夜歸

　　夜半歸來衝虎過山黒家中已眠卧傍見北斗向江低
仰看明星當空大庭前把燭嗔兩炬峡口驚猿聞一箇

白頭老罷舞復歌杖藜不睡誰能那

　　(騷激)

　　後苦寒行

　　晩來江門失大木猛風中夜飛白屋天兵斬斷青海戎
殺氣南行動坤軸不爾苦寒何太酷巴東之峽生凌澌
彼蒼回幹人得知

　　夜聞觱篥

　　夜聞觱篥滄江上衰年側耳情所嚮鄰舟一聽多感傷

塞曲三更歘悲壮積雪飛霜此夜寒孤燈急管復風湍
君知天地干戈滿不見江湖行路難

　　(悲壮)

　　折檻行

　　嗚呼房魏不復見秦王學士時難羨青襟胄子困泥塗
白馬将軍若雷電千載少似朱雲人至今折檻空嶙峋
婁公不語宋公語尚憶先皇容直臣

　　(千載少似朱雲人至今折檻空嶙峋此言有慨於臣婁公不語宋公語尚憶先皇容直臣此言復有

感於君詩言渾渾)

　　去矣行

　　君不見韝上鷹一飽則飛掣焉能作堂上燕銜泥附炎
熱野人曠蕩無靦顔豈可久在王侯間未試囊中餐玉
法明朝且入藍田山

　　(好氣魄)

　　白鳬行

　　君不見黄鵠髙於五尺童化為白鳬似老翁故畦遺穂

已蕩盡天寒嵗暮波濤中鱗介腥膻素不食終日忍饑
西復東魯門鶢鶋亦蹭蹬聞道如今猶避風

　　朱鳳行

　　君不見瀟湘之山衡山髙山巔朱鳳聲嗷嗷側身長顧
求其曹翅垂口噤心甚勞下愍百鳥在羅網黄雀最小
猶難逃願分竹實及螻蟻盡使鴟梟相怒號

　　錦樹行

　　今日苦短昨日休嵗云暮矣増離憂凋傷碧樹作錦樹

萬壑東逝無停留荒戍之城石色古東郭老人住青丘
飛書白帝營斗粟琴瑟几杖柴門幽青草萋萋盡枯死
天馬跛足隨氂牛自古聖賢多薄命姦雄惡少封公侯
故國三年一消息終南渭水寒悠悠五陵豪貴反顛倒
鄉里小兒狐白裘生男墮地要膂力生女富貴傾邦國
莫愁父母少黄金天下風塵兒亦得

　　(結有逺情有餘慨)

　　嵗晏行


　　嵗云暮矣多北風瀟湘洞庭白雲中漁父天寒網罟凍
莫猺射鴈鳴桑弓去年米貴闕軍食今年米賤大傷農
髙馬達官厭酒肉此輩杼軸茅茨空楚人重魚不重鳥
汝休枉殺南飛鴻況聞處處鬻男女割慈忍愛還租庸
往日用錢捉私鑄今許鉛錫和青銅刻泥為之最易得
好惡不合長相蒙萬國城頭吹畫角此曲哀怨何時終

　　(雜沓鄭重是老人語致)

　　憶昔行


　　憶昔北尋小有洞洪河怒濤過輕舸辛勤不見華盖君
艮岑青輝慘么麽千崖無人萬壑静三歩回頭五歩坐
秋山眼冷魂未歸仙賞心違淚交墮弟子誰依白茅室
盧老獨啟青銅鎖巾拂香餘捣藥塵階除灰死燒丹火
𤣥圃滄洲莽空濶金節羽衣飄婀娜落日初霞閃餘映
倐忽東西無不可松風磵水聲合時青兕黄熊啼向我
徒然咨嗟撫遺跡至今夢想仍猶左秘訣隠文須内教
晚嵗何功使願果更討衡陽董錬師南遊早鼓瀟湘柁

(千崖無人萬壑静三歩回頭五歩坐細寫得趣乃知空頭大話無所用之落日初霞四語亦自恍惚
岑寂)

　　柟樹為風雨所拔歎

　　倚江柟樹草堂前故老相傳二百年誅茅卜居總為此
五月髣髴聞寒蟬東南飄風動地至江翻石走流雲氣
榦排雷雨猶力爭根斷泉源豈天意滄波老樹性所愛
浦上童童一車蓋野老頻留懼雪霜行人不過聽竽籟
虎倒龍顛委榛棘淚痕血㸃垂胷臆我有新詩何處吟

草堂自此無顔色

　　茅屋為秋風所破歎

　　八月秋髙風怒號卷我屋上三重茅茅飛度江灑江郊
髙者挂罥長林梢下者飄轉沈塘坳南村羣童欺我老
無力忍能對面為盜賊公然抱茅入竹去脣焦口燥呼
不得歸來倚杖自歎息俄頃風定雲墨色秋天漠漠向
昬黒布衾多年冷如鐵嬌兒惡卧踏裏裂牀牀屋漏無
乾處雨脚如麻未斷絶自經喪亂少睡眠長夜沾濕何

由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍
死亦足

　　(此作與柟樹為風雨所拔歎最是老杜一段習氣)

　　(子美七言古詩氣大力厚故多局面可觀力厚澄之使清氣大東之使峻斯盡善矣)

　　岳麓山道林二寺作

　　玉泉之南麓山殊道林林壑爭盤紆寺門髙開洞庭野
殿脚插入赤沙湖五月寒風冷佛骨六時天樂朝香爐

地靈歩歩雪山草僧寳人人滄海珠塔刼宫牆壮麗敵
香厨松道清涼俱蓮花交響共命鳥金牓雙迴三足烏
方丈渉海費時節𤣥圃尋河知有無暮年且喜經行近
春日兼蒙暄煖扶飄然斑白身奚適傍此煙霞茅可誅
桃源人家易制度橘州田土仍膏腴潭府邑中甚淳古
太守庭内不喧呼昔遭衰世皆晦迹今幸樂國養微軀
依止老宿亦未晚富貴功名焉足圖久為野客尋幽慣
細學何顒免興孤一重一掩吾肺腑山鳥山花吾友于

宋公放逐曾題壁物色分留與老夫(自注云宋之問之貶也途經于此有
詩尚在壁間)

　　醉為馬墜諸公攜酒相看

　　甫也諸侯老賓客罷酒酣歌拓金㦸騎馬忽憶少年時
散蹄迸落瞿塘石白帝城門水雲外低身直下八千尺
粉堞電轉紫遊韁東得平岡出天壁江村野堂爭入眼
垂鞭嚲鞚凌紫陌向來皓首驚萬人自倚紅顔能騎射
安知決臆追風足朱汗驂驔猶噴玉不虞一蹶終損傷

人生快意多所辱職當憂戚伏衾枕況乃遲暮加煩促
朋知來問腆我顔杖藜强起依僮僕語盡還成開口笑
提攜别掃清谿曲酒肉如山又一時初筵哀絲動豪竹
共指西日不相貸喧呼且覆杯中緑何必走馬來為問
君不見嵇康養生被殺戮



　　唐詩鏡巻二十四

