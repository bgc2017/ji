







　　欽定四庫全書

　　古詩鏡巻十

　　明　陸時雍　撰

　　晉第三

　　陶淵明(字元亮入宋名潛潯陽柴桑人太尉長沙公侃之曽孫少有髙趣親老家貧起為州祭酒不堪
吏職解歸躬耕自資隆安中為鎮軍參軍義熈元年遷建威參軍未幾求為彭澤令在縣八十餘口解歸
暨入宋終身不仕顔延年誄之諡曰靖節)

　　(淵明未嘗做詩詩自従中流出靈襟顥氣陶冶物情逺矣　謝康樂人巧盡後宛若天工陶詩似月

到柳梢風來水靣自然之妙難以力與也)

　　(四言詩惟有王粲既温且雅亦典亦則此外俱駢麗語賛頌體淵明停雲雖佳然氣格亦晩)

　　詩

　　九日閒居(并序)

　　余閒居愛重九之名秋菊盈園而持醪靡由空服九
華寄懐於言

　　世短意常多斯人樂久生日月依辰至舉俗愛其名露
凄暄風息氣澈天象明往燕無遺影來鴈有餘聲酒能

祛百慮菊為制頽齡如何蓬廬士空視時運傾塵爵恥
虚罍寒華徒自榮歛襟獨閒謡緬焉起深情棲遲固多
娛淹留豈無成

　　(棲遲固多娛淹留豈無成所成何事又即理愧通識所保詎乃淺所保何物此老不屑屑自譽却怡
然自得)

　　歸田園居

　　少無適俗韻性本愛丘山誤落塵網中一去三十年羈
鳥戀舊林池魚思故淵開荒南野際守拙歸園田方宅

十餘畆草屋八九間榆栁蔭後園桃李羅堂前曖曖逺
人村依依墟里煙狗吠深巷中鷄鳴桑樹顛户庭無塵
雜虚室有餘閒乆在樊籠裏復得返自然

　　野外罕人事窮巷寡輪鞅白日掩荆扉虚室絶塵想時
復墟曲中披草共來往相見無雜言但道桑麻長桑麻
日已長我志日已廣常恐霜霰至零落同草莽

　　(一本作我土日已廣謂淵明志此非也不知淵明志在飲酒行樂耳淵明要土何用)

　　種豆南山下草盛豆苖稀晨興理荒穢帶月荷鋤歸道

狹草木長夕露沾我衣衣沾不足惜但使願無違

　　(曖四語極村樸是田家野老景色　常恐霜霰零落同草莽又衣沾不足惜但使願無違深衷
隱隱欲逗)

　　移居二首

　　昔欲居南村非為卜其宅聞多素心人樂與數晨夕懐
此頗有年今日從兹役弊廬何必廣取足蔽牀席鄰曲
時時來抗言談在昔竒文共欣賞疑義相與析

　　春秋多佳日登髙賦新詩過門更相呼有酒斟酌之農

務各自歸閒暇輙相思相思則披衣言笑無厭時此理
將不勝無為忽去兹衣食當須紀力耕不吾欺

　　(此理将不勝無為忽去兹此實有得語衣食當湏紀力耕不吾欺此羲皇上人語亦羲皇上人事或
謂不吾欺者非也不吾欺是計效於天吾不欺是盡道於巳)

　　癸卯歳始春懐古田舍二首

　　在昔聞南畝當年竟未踐屢空既有人春興豈自免夙
晨装吾駕啓塗情已緬鳥弄懽新節冷風送餘善寒竹
被荒蹊地為罕人逺是以植杖翁悠然不復返即理愧

通識所保詎乃淺

　　先師有遺訓憂道不憂貧瞻望邈難逮轉欲忘常勤秉
耒懽時務解顔勸農人平疇交逺風良苗亦懐新雖未
量歳功即事多所欣耕種有時息行者無問津日入相
與歸壺漿勞近鄰長吟掩柴門聊為隴畝民

　　(屢空既有人春興豈自免無心標置意境自合冷風送餘善冷風何善此非輕裘重帶語即是憑流
弄月胷次通乎寒暑而如一者也人謂淵明得道庻或有之　先師有遺訓憂道不憂貧瞻望邈難
逮轉欲忘常勤愈平愈髙轉近轉逺　平疇交逺風良苖亦懐新似欣然有望長吟掩柴門聊為隴

畝民忘情語實似未忘情語)

　　巳酉歳九月九日

　　靡靡秋已夕凄凄風露交蔓草不復榮園木空自凋清
氣澄餘滓杳然天界髙哀蟬無歸響叢雁鳴雲霄萬化
相尋繹人生豈不勞從古皆有沒念之中心焦何以稱
我情濁酒且自陶千載非所知聊以永今朝

　　(清氣澄餘滓杳然天界髙澄澈如九秋天宇)

　　庚戌嵗九月中於西田穫早稻


　　人生歸有道衣食固其端孰云都不營而以求自安開
春理常業嵗功聊可觀晨出肆㣲勤日入負耒還山中
饒霜露風氣亦先寒田家豈不苦弗獲辭此難四體誠
乃疲庻無異患干盥濯息簷下斗酒散襟顔遥遥沮溺
心千載乃相關但願長如此躬耕非所歎

　　(人生歸有道衣食固其端孰云都不營而以求自安此荷蓧丈人受用語)

　　飲酒(并序)

　　余閒居寡歡兼此夜已長偶有名酒無夕不飲顧影

獨盡忽焉復醉既醉之後輙題數句自娛紙墨遂多
辭無詮次聊命故人書之以為歡笑爾

　　衰榮無定在彼此更共之邵生𤓰田中寧似東陵時寒
暑有代謝人道每如兹逹人解其㑹逝將不復疑忽與
一觴酒日夕懽相持

　　(衰榮無定在彼此更共之造語簡㑹逹人解其㑹二字最佳逝将不復疑是見道語)

　　積善云有報夷叔在西山善惡茍不應何事立空言九
十行帶索饑寒况當年不賴固窮節百世當誰傳


　　道喪向千載人人惜其情有酒不肯飲但願世聞名所
以貴我身豈不在一生一生能復㡬倐如流電驚鼎鼎
百年内持此欲何成

　　(語語清澈圓映)

　　結廬在人境而無車馬喧問君何能爾心逺地自偏採
菊東籬下悠然見南山山氣日夕佳飛鳥相與還此中
有真意欲辨已忘言

　　(結廬在人境而無車馬喧問君何能爾心逺地自偏調笑怡然采菊東籬下悠然見南山是忘世語

山氣日夕佳飛鳥相與還此老於世直無物不佳亦無物不樂)

　　秋菊有佳色裛露綴其英汎此忘憂物逺我遺世情一
觴雖獨進杯盡壺自傾日入羣動息歸鳥趨林鳴嘯嗷
東軒下聊復得此生

　　(杯盡壺自傾固知此物最為知巳自爾相勸彌殷)

　　青松在東園衆草沒竒姿凝霜殄異類卓然見高枝連
林人不覺獨樹衆乃竒提壺撫寒柯逺望時復為吾生
夢幻間何事紲塵羈


　　(提壺撫寒柯逺望時復為所為樂而不厭)

　　清晨聞叩門倒裳往自開問子為誰歟田父有好懐壺
漿逺見候疑我與時乖繿縷茅簷下未足為髙栖一世
皆尚同願君汨其泥深感父老言禀氣寡所諧紆轡誠
可學違已詎非迷且共歡此飲吾駕不可回

　　在昔曽逺遊直至東海隅道路逈且長風波阻中塗此
行誰使然似為饑所驅傾身營一飽少許使有餘恐此
非名計息駕歸閒居


　　顔生稱為仁榮公言有道屢空不獲年長饑至於老雖
留身後名一生亦枯槁死去何所知稱心固為好客養
千金軀臨化消其寳祼葬何必惡人當解意表

　　(傾身營一飽少許便有餘客養千金軀臨化消其寳此悟世深言)

　　有客常同止趣舍邈異境一士長獨醉一夫終年醒醒
醉還相笑發言各不領規規一何愚兀傲差若頴寄言
酣中客日沒燭當炳

　　故人賞我趣挈壺相與至班荆坐松下數斟已復醉父

老雜亂言觴酌知有次不覺知有我安知物為貴悠悠
迷所留酒中有深味

　　貧居乏人工灌水荒余宅班班有翔鳥寂寂無行跡宇
宙一何悠人生少至百歲月相催逼鬢髪早巳白若不
委窮逹素抱深可惜

　　羲農去我乆舉世少復真汲汲魯中叟彌縫使其淳鳳
鳥雖不至禮樂暫得新洙泗輟微響漂流逮狂秦詩書
復何罪一朝成灰塵區區諸老翁為事誠殷勤如何絶

世下六籍無一親終日馳車走不見所問津若復不快
飲空負頭上巾但恨多謬誤君當恕醉人

　　(若復不痛飲空負頭上巾彼直以飲酒為第一義)

　　歲暮和張常侍

　　市朝悽舊人驟驥感悲泉明旦非今日歲暮余何言素
顔歛光潤白髪一已繁濶哉秦穆談旅力豈未愆向夕
長風起寒雲沒西山厲厲氣遂嚴紛紛飛鳥還民生鮮
常在矧伊愁苦纒屢闕清酤至無以樂當年窮通靡攸

慮顦顇由化遷撫已有深懐履運増慨然

　　(首末隠衷耿耿可見乃不托為枉不激為憤而寄之沈㝠自適所為處亂世而不爭者矣)

　　遊斜川(并序)

　　辛丑歲正月五日天氣澄和風物閒美與二三隣曲
同遊斜川臨長流望曾城魴鯉躍鱗於将夕水鷗乘
和以翻飛彼南阜者名實舊矣不復乃為嗟歎若夫
曽城傍無依接獨秀中臯遥望靈山有愛嘉名欣對
不足率爾賦詩悲日月之遂徃悼吾年之不留各疏

年紀鄉里以記其時日

　　開歲倐五日吾生行歸休念之動中懐及辰為兹遊氣
和天惟澄班坐依逺流弱湍馳文魴閒谷矯鳴鷗廻澤
散游目緬然睇曾丘雖微九重秀顧瞻無匹儔提壺接
賓侣引滿更獻酬未知從今去當復如此不中觴縱遥
情忘彼千載憂且極今朝樂明日非所求

　　五月旦作和戴主簿

　　虚舟縱逸棹回復遂無窮發歳始俛仰星紀奄将中南

窻罕悴物北林榮且豐神淵寫時雨晨色奏景風既來
孰不去人理固有終居常待其盡曲肱豈傷冲遷化或
夷險肆志無窊隆即事如已髙何必升華嵩

　　和劉柴桑

　　山澤乆見招胡事乃躊躇直為親舊故未忍言索居良
辰入竒懐挈杖還西廬荒塗無歸人時時見廢墟茅茨
已就治新疇復舊畬谷風轉凄薄春醪解饑劬弱女雖
非男慰情良勝無栖栖世中事歳月共相疎耕織稱其

用過此奚所須去去百年外身名同翳如

　　酬劉柴桑

　　窮居寡人用時忘四運周櫚庭多落葉慨然知已秋新
葵鬱北牖嘉穟養南疇今我不為樂知有來歳不命室
攜童弱良日登逺遊

　　和郭主簿二首

　　藹藹堂前林中夏貯清陰凱風因時來回飈吹我襟息
交游閒業卧起弄書琴園蔬有餘滋舊榖猶儲今營巳

良有極過足非所欽春秫作美酒酒熟吾自斟弱子戲
我側學語未成音此事真復樂聊用忘華簪遥遥望白
雲懐古一何深

　　和澤周三春清凉素秋節露凝無游氛天髙肅景澈陵
岑聳逸峯遥瞻皆竒絶芳菊開林耀青松冠巖列懐此
貞秀姿草為霜下傑銜觴念幽人千載撫爾訣檢素不
獲展厭厭竟良月

　　贈羊長史(并序)


　　左軍羊長史銜使秦川作此與之

　　愚生三季後慨然念黄虞得知千載外上頼古人書賢
聖留餘跡事事在中都豈忘遊心目關河不可踰九域
甫已一逝將理舟輿聞君當先邁負痾不獲俱路若經
商山為我少躊躇多謝綺與用精爽今何如紫芝誰復
採深谷乆應蕪駟馬無貰患貧賤有交娛清謡結心曲
人乖運見疎擁懐累代下言盡意不舒

　　癸卯十二月中作與從弟敬逺


　　寢跡衡門下邈與世相絶顧盻莫誰知荆扉晝常閉(必結
切)凄凄嵗暮風翳翳經日雪傾耳無希聲在目皓已潔
勁氣侵襟袖簞瓢謝屢設蕭索空宇中了無一可悅歴
覽千載書時時見遺烈髙操非所攀深得固窮節平津
茍不由栖遲詎為拙寄意一言外兹契誰能别

　　於王撫軍座送客

　　秋日凄且厲百卉俱已腓爰以履霜節登髙餞将歸寒
氣冒山澤游雲倐無依洲渚思綿邈風水互乖違瞻夕

欲良讌離言聿云悲晨鳥暮來還懸車歛餘暉逝止判
殊路旋駕悵遲遲目送回舟逺情隨萬化遺

　　(秋日凄且厲百卉具以腓爰以履霜節登髙餞將歸語致髙潔目送孤舟逺情隨萬化遺送别得此
此老不隨人語黙者)

　　始作鎮軍參軍經曲阿作

　　弱齡寄事外委懐在琴書被褐欣自得屢空常晏如時
來茍㝠㑹宛轡憇通衢投䇿命晨裝暫與園田疏眇眇
孤舟逝綿綿歸思紆我行豈不遥登降千里餘目倦川

途異心念山澤居望雲慙髙鳥臨水愧遊魚真想初在
襟誰謂形跡拘聊且憑化遷終返班生廬

　　辛丑歳七月赴假還江陵夜行塗口作

　　閒居三十載遂與塵事㝠詩書敦宿好林園無俗情如
何捨此去遥遥至南荆叩枻新秋月臨流别友生凉風起
將夕夜景湛虚明昭昭天宇濶晶晶川上平懐役不遑
寐中宵尚孤征商歌非吾事依依在耦耕投冠旋舊墟
不為好爵縈養真衡茅下庻以善自名


　　(叩枻新秋月臨流别友生景色如次清湛無滓)

　　乙巳歳三月為建威叅軍使都經錢溪

　　我不踐斯境歳月好巳積晨夕看山川事事悉如昔微
雨洗髙林清飈矯雲翮眷彼品物存義風都未隔伊余
何為者勉勵從兹役一形似有制素襟不可易園田白
夢想安得乆離析終懐在歸舟諒哉宜霜栢

　　桃花源詩(并記)

　　晉太元中武陵人捕魚為業縁溪行忘路之逺近忽

逢桃花林夾岸數百步中無雜樹芳草鮮美落英繽
紛漁人甚異之復前行欲窮其林林盡水源便得一
山山有小口髣髴若有光便捨船從口入初極狹纔
通人復行數十步豁然開朗土地平曠屋舍儼然有
良田美池桑竹之屬阡陌交通雞犬相聞其中往來
種作男女衣著悉如外人黄髪垂髫並怡然自樂見
漁人乃大驚問所從來具答之便要還家設酒殺雞
作食村中聞有此人咸來問訊自云先世避秦時亂

率妻子邑人來此絶境不復出焉遂與外人間隔問
今是何世乃不知有漢無論魏晉此人一一為具言
所聞皆歎惋餘人各復延至其家皆出酒食停數日
辭去此中人語云不足為外人道也既出得其船便
扶向路處處誌之及郡下詣太守說如此太守即遣
人隨其往尋向所誌遂迷不復得路南陽劉子驥髙
尚士也聞之欣然親徃未果尋病終後遂無問津者

　　嬴氏亂天紀賢者避其世黄綺之商山伊人亦云逝徃

迹浸復湮來逕遂蕪廢相命肄農耕日入從所憇桑竹
垂餘䕃菽稷隨時藝春蠶收長絲秋熟靡王稅荒路曖
交通鷄犬互鳴吠爼豆猶古法衣裳無新製童孺縱行
歌斑白歡游詣草榮識節和木衰知風厲雖無紀厯誌
四時自成歳怡然有餘樂于何勞智慧竒蹤隱五百一
朝敞神界淳薄既異源旋復還幽蔽借問游方士焉測
塵囂外願言躡輕風髙舉尋吾契

　　擬古


　　迢迢百尺樓分明望四荒慕作歸雲宅朝為飛鳥堂山
河滿目中平原獨茫茫古時功名士慷慨爭此塲一旦
百歳後相與還北邙松栢為人伐髙墳互低昻頺基無
遺主遊魂在何方榮華誠足貴亦復可憐傷

　　日暮天無雲春風扇微和佳人美清夜逹曙酣且歌歌
竟長歎息持此感人多皎皎雲間月灼灼葉中華豈無
一時好不乆當如何

　　種桑長江邊三年望當採枝條始欲茂忽值山河

改柯葉自摧折根株浮滄海春蠶既無食寒衣欲誰待本不
植髙原今日復何悔

　　雜詩

　　白日淪西河素月出東嶺遥遥萬里輝蕩蕩空中景風
來入房户夜中枕席冷氣變悟時易不眠知夕永欲言
無予和揮杯勸孤影日月擲人去有志不獲騁念此懐
悲悽終曉不能静

　　丈夫志四海我顧不知老親戚共一處子孫還相保觴

絃肆朝日罇中酒不燥緩帶盡懽娛起晩眠常早孰若
當世士氷炭滿懐抱百年歸丘壟用此空名道

　　詠貧士

　　萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與饑知音苟不存已矣何所悲

　　讀山海經

　　孟夏草木長遶屋樹扶疎衆鳥欣有託吾亦愛吾廬既

耕亦已種時還讀我書窮巷隔深轍頗廻故人車歡言
酌春酒摘我園中蔬微雨從東來好風與之俱汎覽周
王傳流觀山海圖俯仰終宇宙不樂復何如

　　(衆鳥欣有托吾亦愛吾廬覺物我大小俱得)

　　擬挽歌辭

　　荒草何茫茫白楊亦蕭蕭嚴霜九月中送我出逺郊四
面無人居髙墳正嶣嶤馬為仰天鳴風聲自蕭條幽室
一已閉千年不復朝千年不復朝賢逹將奈何向來相

送人各自還其家親戚或餘悲他人亦已歌死去何所
道託體同山阿

　　殷仲文(字仲文陳郡人少有才藻從兄仲堪薦用於㑹稽王道子後從桓𤣥反𤣥誅仲文為劉裕所殺)

　　詩

　　南州栢公九井作

　　四運雖鱗次理化各有凖獨有清秋日能使髙興盡景
氣多明逺風物自凄𦂳爽籟驚幽律哀壑叩虚牝嵗寒
無早秀浮榮甘夙隕何以標貞脆薄言寄松菌哲匠感

蕭晨肅此塵外軫廣筵散泛愛逸爵紆勝引伊余樂
好仁惑袪吝亦泯猥首阿衡朝將貽匃奴哂

　　桃葉(王獻之妾)

　　詩

　　答團扇歌

　　青青林中竹可作白團扇動揺郎玉手因風托方便

　　團扇復團扇持許自障面憔悴無復理羞與郎相見

　　(附謝芳姿團扇歌二首　白團扇辛苦五流連是郎眼所見　白團扇顦顇昔日容羞與郎相見　古今

樂録曰團扇歌者晉中書令王珉捉白團扇與嫂婢謝芳姿有愛情好甚篤嫂箠撻婢過苦王東亭聞而
止之芳姿素善歌嫂令歌一曲當赦之應聲歌云云珉聞更問之汝歌何遺芳姿即改云云)

　　(附謝尚為鎮西將軍著紫羅𥜗據胡牀在市中佛國門樓上彈琵琶作大道曲市人不知為三公意其有
出世韻及觀其曲云青陽二三月栁青桃復紅車馬不相識音落黄埃中絶無佳致乃知世之所口實者
徒以其三公也)

　　(附蘭亭一宴賦詩者二十六人曽無善句非獨老莊為累亦氣運然也然王右軍作序靈襟㝠㑹髙雅絶
倫人以金谷序比之已謂不韻乃右軍得此欣然將人固不自信耶抑多財者能使文重也左思作三都
賦得皇甫謐序而始傳而序固不佳於賦然則家非石崇序無皇甫髙材命世不得一傳於後者又豈少

乎哉)
















　　古詩鏡巻十

