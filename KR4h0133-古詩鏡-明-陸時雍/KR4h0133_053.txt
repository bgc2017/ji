







　　欽定四庫全書

　　唐詩鏡巻十七

　　明　陸時雍　編

　　盛唐第九

　　李白(新唐書云字太白興聖皇帝九世孫其先以罪徙西域神龍初遁還客巴西母夢長庚星而生因名
之十嵗通詩書既長喜縱横術擊劍為任俠輕財重施客任城與孔巢父輩居徂徠山號竹谿六逸天寳
初至長安賀知章見其文歎曰子謫仙人也言於𤣥宗召見金鸞殿帝賜食親為調羮有詔供奉翰林白
嘗侍帝醉使髙力士脱鞾力士耻之摘其詩以激貴妃帝欲官白妃輒沮止白求還山浮遊四方永王璘

辟為從事璘反逃還彭澤璘敗詔流夜郎㑹赦還尋陽坐事下獄宋若思釋囚辟為㕘謀未㡬辭職李陽
冰為當塗令白依之代宗以左拾遺召而白已卒𦵏青山文宗詔以白歌詩斐旻劒舞張旭草為三絶
按舊唐書云白山東人父為任城尉因家焉魏顆李陽冰序其文劉全白撰墓碣皆云廣漢人東蜀楊天
惠彰明遺事云白本邑人㣲時募為縣小吏後棄去隠居大匡山今山有讀書臺非匡廬也有子曰伯禽
女曰平陽諸説不同)

　　(太白雄姿逸氣縱横無方所謂天馬行空一息千里　曹子建李太白皆不羣之才每恃才之為病
其不足處皆在於率率則意味遂淺　太白七言樂府接西漢之體制掩六代之才華自傅𤣥以下
未覩其偶至贈荅歌行如風巻雲舒惟意所向氣韵風華種種振絶五言樂府摹古絶佳諸詩率意

而成苦無深趣蘇子由謂之浮花浪蘂此言非無謂也讀太白詩當得其氣韵之美不求其字句之
竒　五言佳處得力於國風居多)

　　五言樂府

　　關山月

　　明月出天山蒼茫雲海間長風㡬萬里吹度玉門關漢
下白登道胡窺青海灣由來征戰地不見有人還戍客
望邉色思歸多苦顔髙樓當此夜歎息未應閒

　　(一起語属感興)


　　長干行

　　妾髪初覆額折花門前劇郎騎竹馬來遶牀㺯青梅同
居長千里兩小無嫌猜十四為君婦羞顔未嘗開低頭
向暗壁千唤不一廻十五始展眉願同塵與灰常存抱
柱信豈上望夫臺十六君逺行瞿塘灧澦堆五月不可
觸猿聲天上哀門前遲行跡一一生緑苔苔深不能掃
落葉秋風早八月蝴蝶來雙飛西園草感此傷妾心坐
愁紅顔老早晩下三巴預將書報家相迎不道逺直至

長風沙(長風沙地名在池州之鴈□下八十里)

　　(古貌唐音)

　　獨不見

　　白馬誰家子黄龍邉塞兒天山三丈雪豈是逺行時春
蕙忽秋草莎鷄鳴西池風摧寒㯶響月入霜閨悲憶與
君别年種桃齊蛾眉桃今百餘尺花落成枯枝終然獨
不見流淚空自知

　　(好感托)


　　妾薄命

　　漢帝重阿嬌貯之黄金屋咳唾落九天隨風生珠玉寵
極愛還歇妬深情却疎長門一步地不肯暫廻車雨落
不上天水覆難再收君情與妾意各自東西流昔日芙
蓉花今成斷腸草以色事他人能得㡬時好

　　(末二語善乎風人之怨朴貎深衷是西漢家數)

　　東海有勇婦

　　梁山感杞妻慟哭為之傾金石忽蹔開都由激深情東

海有勇婦何慙蘇子卿學劒越處子超騰若流星捐軀
報夫讐萬死不顧生白刃耀素雪蒼天感精誠十步兩
跳躍三呼一交兵斬首掉國門蹴踏五藏行豁此伉儷
憤粲然大義明北海李使君飛章奏天庭捨罪警風俗
流芳播滄瀛名在列女籍竹帛以光榮淳于免詔獄漢
主為緹縈津妾一棹歌脱父於嚴刑十子若不肖不如
一女英豫讓斬空衣有心竟無成要離殺慶忌壯夫所
素輕妻子亦何辜焚之買虚聲豈如東海婦事立獨揚

名

　　(發揚有餘傅𤣥秦女休行尚多本體情色)

　　黄葛篇

　　黄葛生洛谿黄花自綿羃青烟蔓長條繚繞㡬百尺閨
人費素手采緝作絺綌縫為絶國衣逺寄日南客蒼梧
大火落暑服莫輕擲此物雖過時是妾手中跡

　　(大雅)

　　塞上曲


　　大漢無中䇿匈奴犯渭橋五原秋草緑胡馬一何驕命
將征西極横行陰山側燕支落漢家婦女無華色轉戰
渡黄河休兵樂事多蕭條清萬里瀚海寂無波

　　(一起韵度髙雅　從容馳驟大家作當觀其幅濶情深)

　　大堤曲

　　漢水横襄陽花開大堤煖佳期大堤下淚向南雲滿春
風復無情吹我夢魂散不見眼中人天長音信斷

　　(甜美)


　　秦女巻衣

　　天子居未央妾來巻衣裳顧無紫宫寵敢拂黄金牀水
至亦不去熊來尚可當㣲身奉日月飄若螢火光願君
采葑菲無以下體妨

　　出自薊北門行

　　虜陣横北荒胡星耀精芒羽書速驚電烽火晝連光虎
竹救邉急戎車森已行明主不安席按劍心飛揚推轂
出猛將連旗登戰場兵威衝絶幕殺氣凌穹蒼列陣赤

山下開營紫塞傍孟冬風沙𦂳旌旗颯凋傷畫角悲海
月征衣巻天霜揮刃斬樓蘭彎弓射賢王單于一平蕩
種落自奔亡收功報天子歌舞歸咸陽

　　(此詩與北上行視鮑照相距有㡬精𦂳稍遜博大過之)

　　北上行

　　北上何所苦北上縁太行磴道盤且峻巉巖凌穹蒼馬
足蹶側石車輪摧髙岡沙塵接幽州烽火連朔方殺氣
毒劍㦸嚴風裂衣裳奔鯨夾黄河鑿齒屯洛陽前行無

歸日返顧思舊鄉慘慽氷雪裏悲號絶中腸尺布不掩
體皮膚劇枯桑汲水澗谷阻採薪壠坂長猛虎又掉尾
磨牙皓秋霜草木不可餐饑飲零露漿歎此北上苦停
驂為之傷何日王道平開顔覩天光

　　折楊桞

　　垂楊拂渌水揺艷東風年花明玉關雪葉煖金牕烟美
人結長想對此心悽然攀條折春色逺寄龍庭前

　　豫章行


　　胡風吹代馬北擁魯陽關吳兵照海雪西討何時還半
渡上遼津黄雲慘無顔老母與子别呼天野草間百鳥
繞旌旗悲鳴相追攀白楊秋月苦早落豫章山本為休
明人斬虜素不閑豈惜戰鬬死為君掃兇頑精感石没
羽豈云憚險艱樓&KR0657;若鯨飛波蕩落星灣此曲不可奏
三軍鬢成斑

　　春思

　　燕草如碧絲秦桑低緑枝當君懐歸日是妾斷腸時春

風不相識何事入羅幃

　　(嘗謂大雅之道有三淡簡溫每讀太白詩覺深得此致)

　　秋思

　　春陽如昨日碧樹鳴黄鸝蕪然蕙草暮颯爾涼風吹天
秋木葉下月冷莎雞悲坐愁羣芳歇白露凋華滋

　　子夜四時歌四首

　　秦地羅敷女采桑緑水邉素手青條上紅妝白日鮮蠶
饑妾欲去五馬莫留連


　　鏡湖三百里菡蓞發荷花五月西施采人看隘若耶回
舟不待月歸去越王家

　　長安一片月萬户擣衣聲秋風吹不盡總是玉關情何
日平胡虜良人罷逺征

　　明朝驛使發一夜絮征袍素手抽針冷那堪把剪刀裁
縫寄逺道㡬日到臨洮

　　(有味外味　毎結二語餘情餘韵無窮　秋風吹不盡總是玉關情此入感歎語意非為萬户砧聲
賦也)


　　五言古詩

　　古風

　　大雅乆不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騒人揚焉
激頽波開流蕩無垠廢興雖萬變憲章亦已淪自從建
安來綺麗不足珍聖代復元古垂衣貴清真羣才属休
明乘運共躍鱗文質相炳焕衆星羅秋旻我志在刪述
垂輝映千春希聖如有立絶筆於獲麟


　　蟾蜍薄太清蝕此瑶臺月圓光虧中天金魄遂淪没螮
蝀入紫微大明夷朝暉浮雲隔兩曜萬象昏陰霏蕭蕭
長門宫昔是今已非桂蠧花不實天霜下嚴威沈歎終
永夕感我涕沾衣

　　代馬不思越越禽不戀燕情性有所習土風固其然昔
别鴈門關今戍龍庭前驚沙亂海日飛雪迷胡天蟣蝨
生虎鶡心魂逐旌旃苦戰功不賞忠誠難可宣誰憐李
飛將白首没三邉


　　(苦戰功不賞忠誠難可宣此是詩柄起結隠相注令人不覺)

　　咸陽二三月宫桞黄金枝緑幘誰家子賣珠輕薄兒日
暮醉酒歸白馬驕且馳意氣人所仰冶遊方及時子雲
不曉事晩獻長楊辭賦達身已老草𤣥鬢若絲投閣良
可歎但為此輩嗤

　　(感慨逖蕩歸於和平所謂有大力者不動)

　　莊周夢蝴蝶蝴蝶為莊周一體更變易萬事良悠悠乃
知蓬萊水復作清淺流青門種𤓰人舊日東陵侯富貴

固如此營營何所求

　　(雜沓處彷彿阮公)

　　君平既棄世世亦棄君平觀變窮太易探元化羣生寂
寞綴道論空簾閉幽情騶虞不虚來鸑鷟有時鳴安知
天漢上白日懸髙名海客去已乆誰人測沉㝠

　　(末路感歎一往情深)

　　胡關饒風沙蕭索竟終古木落秋草黄登髙望戎虜荒
城空大漠邉邑無遺堵白骨横千霜嵯峨蔽榛莽借問

誰凌虐天驕毒威武赫怒我聖王勞師事鼙鼓陽和變
殺氣發卒騷中土三十六萬人哀哀淚如雨且悲就行
役安得營農圃不見征戍兒豈知關山苦李牧今不在
邉人飼豺虎

　　天津三月時千門桃與李朝為斷腸花暮逐東流水前
水復後水古今相續流新人非舊人年年橋上遊鷄鳴
海色動謁帝羅公侯月落西上陽餘輝半城樓衣冠照
雲日朝下散皇州鞍馬如飛龍黄金絡馬頭行人皆辟

易志氣横嵩丘入門上髙堂列鼎錯珍羞香風引趙舞
清管隨齊謳七十紫鴛鴦雙雙戲庭幽行樂爭晝夜自
言度千秋功成身不退自古多愆尤黄犬空歎息緑珠
成釁讐何如鴟夷子散髪棹扁舟

　　西嶽蓮花山迢迢見明星素手把芙蓉虚步躡太清霓
裳曵廣帶飄拂昇天行邀我登雲臺髙揖衛叔卿恍恍
與之去駕鴻淩紫㝠俯視洛陽川茫茫走胡兵流血塗
野草豺狼盡冠纓


　　(有情可觀無迹可履此古人落筆佳處)

　　秋露白如玉團團下庭綠我行忽見之寒早悲嵗促人
生鳥過目胡乃自結束景公一何愚牛山淚相續物苦
不知足得隴又望蜀人心若波瀾世路多屈曲三萬六
千日夜夜當秉燭

　　(其憂生耶其感世耶令人不知所向)

　　大車揚飛塵亭午暗阡陌中貴多黄金連雲開甲宅路
逢鬬鷄者冠葢何輝赫鼻息干虹蜺行人皆怵惕世無

洗耳翁誰知堯與跖

　　(末二語簡妙以舉世皆堯故)

　　秦水别隴首幽咽多悲聲胡馬顧朔雪躞蹀長嘶鳴感
物動我心緬然含歸情昔視秋蛾飛今見春蠶生嫋嫋
桑柘葉萋萋栁垂榮急節謝流水羇心揺懸旌揮涕且
復去惻愴何時平

　　世道日交喪澆風散淳源不采芳桂枝反棲惡木根所
以桃李樹吐花竟不言大運有興没羣動争飛奔歸來

廣成子去入無窮門

　　(走筆如雲行鳥飛)

　　碧荷生幽泉朝日艷且鮮秋花冒緑水宻葉羅青煙秀
色空絶世馨香竟誰傳坐看飛霜滿凋此紅芳年結根
未得所願託華池邉

　　(秀色可餐)

　　燕趙有秀色綺樓青雲端眉目艷皎月一笑傾城歡常
恐碧草晚坐泣秋風寒纎手怨玉琴清晨起長歎焉得

偶君子共乗雙飛鸞

　　容顔若飛電時景如飄風草緑霜已白日西月復東華
髪不耐秋颯然成衰蓬古來賢聖人一一誰成功君子
變猿鶴小人為沙蟲不及廣成子乗雲駕輕鴻

　　𤣥風變太古道喪無時還擾擾季葉人雞鳴趨四關但
識金馬門誰知蓬萊山白首死羅綺笑歌無時閒緑酒
哂丹液青娥凋素顔大儒揮金槌琢之詩禮間蒼蒼三
珠樹㝠目焉能攀


　　(言不妄作其中實有塵視一切氣象)

　　鄭客西入關行行未能已白馬華山君相逢平原里璧
遺鎬池君明年祖龍死秦人相謂曰吾属可去矣一往
桃花源干春隔流水

　　(運斤成風)

　　蓐收肅金氣西陸弦海月秋蟬號階軒感物憂不歇良
辰竟何許大運有淪忽天寒悲風生夜乆衆星没惻惻
不忍言哀歌逮明發


　　羽檄如流星虎符合專城喧呼救邉急羣鳥皆夜鳴白
日曜紫微三公運權衡天地皆得一澹然四海清借問
此何為荅言楚徴兵渡瀘及五月將赴雲南征怯卒非
戰士炎方難逺行長號别嚴親日月慘光晶泣盡繼以
血心摧兩無聲困獸當猛虎窮魚餌奔鯨千去不一囘
投軀豈全生如何舞干戚一使有苖平

　　醜女來效顰還家驚四鄰夀陵失本步笑殺邯鄲人一
曲斐然子雕蟲喪天真棘刺造沐猴三年費精神功成

無所用楚楚且華身大雅思文王頌聲乆崩淪安得郢
中質承風一運斤

　　孤蘭生幽園衆草共蕪没雖照陽春暉復悲髙秋月飛
霜草淅瀝緑艷恐休歇若無清風吹香氣為誰發

　　登髙望四海天地何漫漫霜被羣物秋風飄大荒寒榮
華東流水萬事皆波瀾白日掩徂輝浮雲無定端梧桐
巢燕雀枳棘棲鵷鸞且復歸去來劒歌行路難

　　緑蘿紛葳蕤繚繞松柏枝草木有所託嵗寒尚不移奈

何天桃色坐歎葑菲詩玉顔艷紅彩雲髪非素絲君子
恩已畢賤妾將何為

　　青春流驚湍朱明驟廻薄不忍看秋蓬飄揚竟何托光
風滅蘭蕙白露灑葵藿美人不我期草木日零落

　　倚劍登髙臺悠悠送春目蒼榛蔽層丘瓊草隠深谷鳯
鳥鳴西海欲集無珍木鸒斯得所居蒿下盈萬族晉風
日已頽窮途方慟哭

　　(倚劍登髙臺悠悠送春目此似阮公語其意不言而至)


　　越客采明珠提擕出南隅清輝照海月美價傾鴻都獻
君君按劒懐寳空長吁魚目復相哂寸心增煩紆

　　(自寵自傷不與世讐見君子立身足貴班媫妤團扇詩足以㕘觀矣)

　　翰林讀書言懐呈集賢院内諸學士

　　晨趨紫禁中夕待金門詔觀書散遺帙探古窮至妙片
言茍㑹心掩巻忽而笑青蠅易相㸃白雪難同調本是
疎散人屢貽褊促誚雲天屬清朗林壑憶遊眺或時清
風來閒倚欄下嘯嚴光桐廬谿謝客臨海嶠功成謝人

間從此一投釣

　　贈從兄襄陽少府皓

　　結髪未識事所交盡豪雄却秦不受賞救趙寧為功託
身白刃裏殺人紅塵中當朝揖髙義舉世欽英風小節
豈足言退耕舂陵東歸來無産業生事如轉蓬一朝烏
裘敝百鎰黄金空彈劒徒激昻出門悲路窮吾見青雲
士然諸聞諸公所以陳片言片言貴情通棣華儻不接
甘與秋草同


　　贈范金卿

　　君子枉清盼不知東走迷離家未㡬月絡緯鳴中閨桃
李君不言攀花願成蹊那能吐芳信惠好相招擕我有
結緑珍乆藏濁水泥時人棄此物乃與燕石齊撫拭欲
贈之申眉路無梯遼東慙白豕楚客羞山鷄徒有獻芹
心終流泣玉啼祗應自索漠留舌示山妻

　　玉真公主别館苦雨贈衛尉張卿

　　愁坐金張館繁陰晝不開空烟迷雨色蕭颯望中來翳

醫昏墊苦沈沈憂恨催清秋何以慰白酒盈吾杯吟咏
思管樂此人已成灰獨酌聊自勉誰貴經綸才彈劍謝
公子無魚良可哀

　　贈何七判官昌浩

　　有時忽惆悵匡坐至夜分平明空嘯咤思欲解世紛心
隨長風去吹散萬里雲羞作濟南生九十誦古文不然
拂劒起沙漠收竒勲老死田陌間何因揚清芬夫子今
管樂英才冠三軍終與同出處豈將沮溺羣


　　贈新平少年(平一作豐)

　　韓信在淮陰少年相欺凌屈體若無骨壯心有所憑一
遭龍顔君嘯咤從此興千金荅漂母萬古共嗟稱而我
竟胡為寒苦坐相仍長風入短袂兩手如懐氷故友不
相恤新交寧見矜摧殘檻中虎羈紲韝上鷹何時騰風
雲搏擊申所能

　　秋日鍊藥院鑷白髪贈元六兄林宗

　　木落識嵗秋瓶氷知天寒桂枝日已緑拂雪凌雲端弱

齡接光景矯翼攀鴻鸞投分三十載榮枯同所歡長吁
望青雲鑷白坐相看秋顔入曉鏡壯髪凋危冠窮與鮑
生賈饑從漂母餐時來極天人道在豈吟歎樂毅方適
趙蘇秦初説韓巻舒固在我何事空摧殘

　　贈崔郎中宗之(時宗之謫官金陵故有此贈)

　　胡鴈拂海翼翶翔鳴素秋驚雲辭沙朔飄薄迷河洲有
如飛蓬人去逐萬里遊登髙望浮雲彷彿如舊丘日從
海傍没水向天邉流長嘯倚孤劍目極心悠悠嵗晏歸

去來富貴安所求仲尼七十説歴聘莫見收魯連逃千
金珪組豈足酬時哉茍不㑹草木為我儔希君同擕手
長往南山幽

　　贈裴司馬

　　翡翠黄金縷繡成歌舞衣若無雲間月誰可比光輝秀
色一如此多為衆女譏君恩移昔愛失寵秋風歸愁苦
不窺鄰泣上流黄機天寒素手冷夜長燭復微十日不
滿匹鬢蓬亂若絲猶是可憐人容華世中稀向君發皓

齒顧我莫相違

　　贈崔司户文昆季

　　雙珠出海底俱是連城珍明月兩特達餘輝傍照人英
聲振名都髙價動殊鄰豈伊箕山故特以風期親惟昔
不自媒擔簦西入秦攀龍九天上忝列嵗星臣布衣侍
丹墀宻勿草絲綸才微惠渥重讒巧生緇磷一去已十
年今來復盈旬清霜入曉鬢白露生衣巾側見淥水亭
開門列華茵千金散義士四坐無凡賔欲折月中桂持

為寒者薪路傍已竊笑天路將何因垂恩儻丘山報徳
有微身

　　贈溧陽宋少府陟

　　李斯未相秦且逐東門兎宋玉事襄王能為髙唐賦常
聞淥水曲忽此相逢遇掃灑青天開豁然披雲霧葳蕤
紫鸞鳥巢在崑山樹驚風西北吹飛落南溟去早懐經
濟策特受龍顔顧白玉棲青蠅君臣忽行路人生感分
義貴欲呈丹素何日清中原相期廓天步


　　贈從弟宣州長史昭

　　淮南望江南千里碧山對我行倦過之半落青天外宗
英佐雄郡水陸相控帶長川豁中流千里㵼吳㑹君心
亦如此包納無小大揺筆起風霜推誠結仁愛訟庭垂
桃李賔館羅軒葢何意蒼梧雲飄然忽相㑹才將聖不
偶命與時俱背獨立山海間空老聖明代知音不易得
撫劍增感慨當結九萬期中途莫先退

　　贈栁圓


　　竹實滿秋圃鳯來何苦饑還同月下鵲三繞未安枝夫
子即瓊樹傾柯拂羽衣懐君戀明徳歸去日相思

　　贈從弟冽

　　楚人不識鳯重價求山雞獻主昔云是今來方覺迷自
居漆園北乆别咸陽西風飄落日去節變流鶯啼桃李
寒未開幽關豈來蹊逢君發花萼若與青雲齊及此桑
葉緑春蠶起中閨日出布穀鳴田家擁鋤犁顧余乏尺
土東作誰相攜傅説降霖雨公輸造雲梯羌戎事未息

君子悲塗泥報國有長策成功羞執珪無由謁明主杖
策還蓬藜他年爾相訪知我在磻谿

　　安陸白兆山桃花巖寄劉侍御綰

　　雲卧三十年好閒復愛仙蓬壺雖㝠絶鸞鶴心悠然歸
來桃花巖得憩雲牕眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜日
易隠崖傾月難圓芳草換野色飛蘿揺春煙入逺構石
室選幽開山田獨此林下意杳無區中縁永辭霜臺客

千載方來旋

　　夕霽杜陵登樓寄韋繇

　　浮霽滅陽景萬物生秋容登樓送逺目伏檻觀羣峯原
野曠超緬關河紛錯重清輝映竹日翠色明雲松蹈海
寄遐想還山迷舊蹤徒然迫晩暮未果諧心胸結桂空
佇立折麻恨莫從思君達永夜長樂聞疎鐘

　　秋山寄衛尉張卿及王徴君

　　何以折相贈白花青桂枝月華若夜雪見此令人思雖

然剡谿興不異山陰時明發懐二子空吟招隠詩

　　秋夜宿龍門香山寺奉寄王方城十七丈奉國
瑩上人從弟㓜成令問

　　朝發汝海東暮棲龍門中水寒夕波急木落秋山空望
極九霄迥賞幽萬壑通目皓沙上月心清松下風玉斗
横網户銀河耿花宫興在趣方逸歡餘情未終鳯駕憶
王子虎谿懐逺公桂枝坐銷歇棣華不復同流恨寄伊
水盈盈焉可窮


　　月夜江行寄崔員外宗之

　　飄飄江風起蕭颯海樹秋登艫美清夜挂席移輕舟月
隨碧山轉水合青天流杳如星河上但覺雲林幽歸路
方浩浩徂川去悠悠徒悲蕙草歇復聴菱歌愁岸曲迷
後浦沙明瞰前洲懐君不可見望逺増離憂

　　(清異月隨碧山轉水合青天流意境落晩所謂唐音謝靈運當不如此寫作)

　　北山獨酌寄韋六

　　巢父將許由未聞買山隠道存跡自髙何憚去人近紛

吾下兹嶺地閒喧亦冺門横羣岫開水鑿衆泉引屏髙
而在雲竇深莫能凖川光晝昬凝林氣夕悽𦂳於焉摘
朱果兼得養𤣥牝坐月觀寳書拂霜弄瑶軫傾壺事幽
酌顧影還獨盡念君風塵遊傲爾令自哂

　　(屏髙而在雲竇深莫能凖語極灑落自在)

　　流夜郎至西塞驛寄裴隠

　　揚帆借天風水驛苦不緩平明及西塞已先投沙伴廻
巒引羣峯横蹙楚山斷砯(披氷切)衝萬壑㑹震沓百川滿

龍怪濳溟波俟時救災旱我行望雷雨安得沾枯散鳥
去天路長人悲春光短空將澤畔吟寄爾江南管

　　江上寄元六林宗

　　霜落江始寒楓葉緑未脱客行悲清秋永路苦不達滄
波眇川汜白石隠天末停棹依林巒驚猿相叫聒夜分
河漢轉起視溟漲濶涼風何蕭蕭流水鳴活活浦沙淨
如洗海月明可掇蘭交空懐思瓊樹詎解渇朂哉滄洲
心嵗晩庶不奪幽賞頗自得興逺與誰豁


　　(浦沙淨如洗海月明可掇惜此好景不得小謝來詠)

　　遊敬亭寄崔侍御

　　我登謝公樓輒繼敬亭作相去數百年風期宛如昨登
髙素秋月下望青山郭俯視鴻鷺羣飲啄自鳴躍夫子
雖蹭蹬瑶臺雪中鶴獨立窺浮雲其心在寥廓時來一
顧我笑飯葵與藿世路如秋風相逢盡蕭索腰間玉具
劒意許無遺諾壯士不可輕相期在雲閣

　　五月東魯行荅汶上翁


　　五月梅始黄蠶凋桑柘空魯人重織作機杼鳴簾櫳顧
余不及仕學劒來山東舉鞭訪前途獲笑汶上翁下里
忽壯士未足論窮通我以一箭書能取聊城功終然不
受賞羞與時人同西歸去直道落日昏陰虹此去爾勿
言甘心如轉蓬

　　以詩代書荅元丹丘

　　青鳥海上來今朝發何處口銜雲錦書與我忽飛去鳥
去凌紫煙書留綺牕前開緘時一笑乃是故人傳故人

深相朂憶我勞心曲離居在咸陽三見秦草緑置書雙
袂間引領不暫閒長望杳難見浮雲横逺山

　　酬裴侍御對雨感時見贈

　　雨色秋來寒風嚴清江爽孤髙繡衣人瀟灑青霞賞平
生多感激忠義非外奬禍連積怨生事及徂川往楚邦
有壯士鄢郢翻掃蕩申包哭秦庭泣血將安仰鞭屍辱
已及堂上羅宿莽頗似今之人蟊賊䧟忠讜𣺌然一水
隔何由税歸鞅日夕聴猿愁懐賢盈夢想


　　送韓凖裴政孔巢父還山

　　獵客張兎罝不能挂龍虎所以青雲人髙歌在巖户韓
生信英彦裴子含清真孔侯復秀出俱與雲霞親峻節
凌逺松同衾卧盤石斧冰潄寒泉三子同二屐時時或
乗興去去雲無心出山揖牧伯長嘯輕衣簪昨宵夢裏
還云弄竹谿月今晨魯東門悵飲與君别雪崖滑去馬
蘿徑迷歸人相思若煙草歴亂無冬春

　　送魯郡劉長史遷𢎞農長史


　　魯國一杯水難容横海鱗仲尼且不敬况乃尋常人白
玉換斗粟黄金買尺薪閉門木葉下始覺秋非春聞君
向西遷地即鼎湖鄰寳鏡匣蒼蘚丹經埋素塵軒后上
天時攀龍遺小臣及此留惠愛庶㡬風化淳魯縞如白
煙五縑不成束臨行贈貧交一尺重山嶽相國齊晏子
贈行不及言託隂當樹李忘憂當樹萱他日見張禄綈
袍懐舊恩

　　送趙判官赴黔府中丞叔幕


　　廓落青雲心結交黄金盡富貴翻相忘令人忽自哂蹭
蹬鬢毛斑盛時難再還巨源咄石生何事馬蹄間緑蘿
長不厭却欲還東山君為魯曾子拜揖髙堂裏叔繼趙
平原偏承明主恩風霜推獨坐旌節鎮雄藩虎士秉金
鉞蛾眉開玉樽才髙幕下去義重林中言水宿五谿月
霜啼三峽猿東風春草緑江上侯歸軒

　　江夏祖友人

　　雪㸃翠雲裘送君黄鶴樓黄鶴振玉羽西飛帝王州鳯

無琅玕食何以贈逺遊徘徊相顧影淚下漢江流

　　贈别舍人弟臺卿之江南

　　去國客行逺還山秋夢長梧桐落金井一葉飛銀牀覺
罷攬朝鏡鬢毛颯已霜良圖委蔓草古貎成枯桑欲道
心下事時人疑夜光因為洞庭葉飄落之瀟湘令弟經
濟士謫居我何傷濳虯隠尺水著論談興亡客遇王子
喬口傳不死方入洞過天地登真朝玉皇吾將撫爾背
揮手遂翺翔


　　秋日魯郡堯祠亭上宴别杜補闕范侍御

　　我覺秋興逸誰云秋興悲山將落日去水與晴空宜魯
酒白玉壺送行駐金羈歇鞍憩古木解帶挂横枝歌鼓
川上亭曲度神飈吹雲歸碧海夕鴈没青天時相失各
萬里茫然空爾思

　　(所謂逸興遄飛此等處是太白本相)

　　出金門後書懐留别翰林諸公

　　好古笑流俗素聞賢達風方希佐明主長揖辭成功白

日在青天廻光矚微躬恭承鳯凰詔歘起雲羅中清切
紫霄迥優游丹禁通君王賜顔色聲價凌煙虹乗輿擁
翠葢扈從金城東寳馬驟絶景錦衣入新豐倚巖望松
雪對酒鳴絲桐方學揚子雲獻賦甘泉宫天書美片善
清芬播無窮歸來入咸陽談笑皆王公一朝去金馬飄
落成飛蓬賔友日疎散玉樽亦已空才力猶可倚不慚
世上雄閒作東武吟曲盡情未終書此謝知已吾尋黄
綺翁


　　留别賈舍人至二首

　　大梁白雲起飄颻來南洲徘徊蒼梧野十見羅浮秋鼇
抃山海傾四溟揚洪流意欲托孤鳯從之摩天遊鳯苦
道路難翺翔還崑丘不肯銜我去哀鳴慙不周逺客謝
主人明珠難暗投拂拭倚天劒西登岳陽樓長嘯萬里
風掃清胷中憂誰念劉越石化為繞指柔

　　秋風吹胡霜凋此簷下芳折芳怨嵗晩離别悽以傷謬
攀青瑣賢延我於此堂君為長沙客我獨之夜郎勸此

一杯酒豈惟道路長割珠兩分贈寸心貴不忘何必兒
女仁相看淚成行

　　(太白詩一着情近裏其語便佳勸此一杯酒數語何謝建安中作)

　　尋魯城北范居士失道落蒼耳中見范置酒摘
蒼耳作

　　鴈度秋色逺日静無雲時客心不自得浩漫將何之忽
憶范野人閒園養幽姿茫然起逸興但恐行來遲城壕
失往路馬首迷荒陂不惜翠雲裘遂為蒼耳欺入門且

一笑把臂君為誰酒客愛秋蔬山盤薦霜梨他筵不下
筯此席忘朝饑酸棗垂北郭寒𤓰蔓東籬還傾四五酌
自詠猛虎詞近作十日歡逺為千載期風流自簸蕩謔
浪偏相宜酣來上馬去却笑髙陽池

　　(一起二語景色何等明淨)

　　春遊羅敷潭

　　行歌入谷口路盡無人躋攀崖度絶壑弄水尋廻谿雲
從石上起客到花間迷淹留未盡興日落羣峰西


　　(雲從石上起客到花間迷自是李句)

　　遊謝氏山亭

　　淪老卧江海再歡天地清病閒乆寂寞嵗物徒芬榮借
君西池遊聊以散我情掃雪松下去捫蘿石道行謝公
池塘上春草颯已生花枝拂人來山鳥向我鳴田家有
美酒落日與之傾醉罷弄歸月遥欣雅子迎

　　(落日與之傾一語稍近陶意)

　　金陵鳯凰臺置酒


　　置酒延落景金陵鳯凰䑓長波冩萬古心與雲俱開借問往
時鳯凰為誰来鳯凰去已久正當今日廽明君越羲軒天老
坐三台豪士無所用弹絃醉金罍東風吹山花安可不盡杯
六帝沒幽草深宫㝠緑苔置酒勿復道歌鐘但相催

　　(長波冩萬古心與雲俱開豁懐乃得此語)

　　九日

　　今日雲景好水緑秋山明擕壺酌流霞搴菊泛寒榮地
逺松石古風揚絃管清窺觴照歡顔獨笑還自傾落帽

醉山月空歌懐友生

　　登峨眉山

　　蜀國多仙山峨眉邈難匹周流試登覽絶怪安可悉青
㝠倚天開彩錯疑畫出冷然紫霞賞果得錦囊術雲間
吟瓊簫石上弄寳瑟平生有㣲尚歡笑自此畢煙容如
在顔塵累忽相失儻逢騎羊子擕手凌白日

　　荆門浮舟望蜀江

　　春水月峽來浮舟望安極正是桃花流依然錦江色江

色緑且明茫茫與天平逶迤巴山盡揺曵楚雲行雪照
聚沙鴈花飛出谷鶯芳洲却已轉碧樹森森迎流目浦
煙夕揚帆海月生江陵識遥火應到渚宫城

　　(雪照聚沙鴈花飛出谷鶯最是佳句下語似更勝)

　　安州般若寺水閣納涼喜遇薛員外乂

　　翛然金園賞逺近含晴光樓臺成海氣草木皆天香忽
逢青雲士共解丹霞裳水退池上熱風生松下涼吞討
破萬象褰窺臨衆芳而我遺有漏與君用無方心垢都

已滅永言題禪房

　　冬夜醉宿龍門覺起言志

　　醉來脱寳劒旅憩髙堂眠中夜忽驚覺起立明燈前開
軒聊直望曉雪河水壯哀哀歌苦寒鬱鬱獨惆悵傅説
版築臣李斯鷹犬人欻起匡社稷寧復長艱辛而我胡
為者歎息龍門下富貴未可期殷憂向誰寫去去淚滿
襟舉聲梁甫吟青雲當自致何必求知音

　　尋山僧不遇作


　　石徑入丹壑松門閉青苔間階有鳥跡禪室無人開窺
牕見白拂挂壁生塵埃使我空歎息欲去仍徘徊香雲
隔山起花雨從天來已有空樂好况聞清猿哀了然絶
世事此地方悠哉

　　春日獨酌二首

　　東風扇淑氣水木榮春暉白日照緑草落花散且飛孤
雲還空山衆鳥各已歸彼物皆有託吾生獨無依對此
石上月長歌醉芳菲


　　我有紫霞想緬懐滄洲間思對一壺酒澹然萬事閒横
琴倚髙松把酒望逺山長空去鳥沒落日孤雲還但恐
光景晚宿昔成秋顔

　　魯東門觀刈蒲

　　魯國寒事早初霜刈渚蒲揮鎌若轉月拂水生連珠此
草最可珍何必貴龍鬚織作玉牀席欣承清夜娛羅衣
能再拂不畏素塵蕪

　　(古而雅)


　　春日醉起言志

　　處世若大夢胡為勞其生所以終日醉頽然卧前楹覺
來眄庭前一鳥花間鳴借問此何時春風語流鶯感之
欲歎息對酒還自傾浩歌待明月曲盡已忘情

　　(灑然)

　　春滯沅湘有懐山中

　　沅湘春色還風煖煙草緑古之傷心人於此腸斷續予
非懐沙客但美采菱曲所願歸東山寸心於此足


　　落日憶山中

　　雨後煙景緑晴天散餘霞東風隨春歸發我枝上花花
落時欲暮見此令人嗟願遊名山去學道飛丹砂

　　尋陽紫極宫感秋作

　　何處聞秋聲翛翛北牕竹廻薄萬古心攬之不盈掬静
坐觀衆妙浩然媚幽獨白雲南山來就我簷下宿嬾從
唐生決羞訪季主卜四十九年非一往不可復野情轉
蕭散世道有翻覆陶令歸去來田家酒應熟


　　(一起四語意境清微)

　　江上秋懐

　　餐霞卧舊壑散髪謝逺遊山蟬號枯桑始復知天秋朔
鴈别海裔越燕辭江樓颯颯風巻沙茫茫霧縈洲黄雲
結暮色白水揚寒流惻愴心自悲潺湲淚難收蘅蘭方
蕭瑟長歎令人愁

　　秋夕書懐

　　北風吹海鴈南渡落寒聲感此瀟湘客淒其流浪情海

懐結滄洲霞想遊赤城始探蓬壺事旋覺天地輕澹然
吟髙秋閒卧瞻太清蘿月隠空幕松霜皓前楹滅見息
羣動獵微窮至精桃花有源水可以保吾生

　　秋夕旅懐

　　涼風度秋海吹我鄉思飛連山去無際流水何時歸目
極浮雲色心斷明月輝芳草歇柔艷白露催寒衣夢長
銀漢落覺罷天星稀含悲想舊國泣下誰能揮

　　王右軍


　　右軍本清真瀟灑在風塵山陰過羽客愛此好鵞賔掃
素冩道經筆精妙入神書罷籠鵞去何曽别主人

　　(末二語有意象)

　　經下邳圮橋懐張子房

　　子房未虎嘯破産不為家滄海得壯士椎秦博浪沙報
韓雖不成天地皆振動濳匿遊下邳豈曰非智勇我來
圯橋上懷古欽英風唯見碧流水曾無黄石公歎息此
人去蕭條徐泗空


　　(竒傑　似與古人把臂披豁不徒為歔欷憑弔之辭)

　　古意

　　君為女蘿草妾作兎絲花輕條不自引為逐春風斜百
丈託逺松纒綿成一家誰言㑹合易各在青山崖女蘿
發馨香兎絲斷人腸枝枝相糾結葉葉競飄揚生子不
知根因誰共芬芳中巢雙翡翠上宿紫鴛鴦若識二草
心海潮亦可量

　　(此亦何必減漢)


　　擬古

　　青天何歴歴明星白如石黄姑與織女相去不盈尺銀
河無鵲橋非時將安適閨人理紈素遊子悲行役瓶氷
知冬寒霜露欺逺客客似秋葉飛飄颻不言歸别後羅
帶長愁寛去時衣乘月託宵夢因之寄金徽

　　髙樓入青天下有白玉堂明月看欲墮當牕懸清光遥
夜一美人羅衣沾秋霜含情弄柔瑟彈作陌上桑絃聲
何激烈風巻遶飛梁行人皆躑躅棲鳥起廻翔但冩妾

意苦莫辭此曲傷願逢同心者飛作紫鴛鴦

　　長繩難繫日自古共悲辛黄金髙北斗不惜買陽春石
火無留光還如世中人即事已如夢後來我誰身提壺
莫辭貧取酒㑹四鄰仙人殊恍惚未若醉中真

　　清都緑玉樹灼爍瑶臺春攀花弄秀色逺贈天仙人香
風送紫蘂直到扶桑津取掇世上艷所貴心之珍相思
傳一笑聊欲示情親

　　今日風日好明日恐不如春風笑於人何乃愁自居吹

簫舞彩鳯酌醴鱠神魚千金買一醉取樂不求餘達士
遺天地東門有二疏愚夫同瓦石有才知巻舒無事坐
悲苦塊然涸轍魚

　　運速天地閉胡風結飛霜百草死冬月六龍頽西荒太
白出東方彗星揚精光鴛鴦非越鳥何為眷南翔惟昔
鷹將犬今為侯與王得水成蛟龍爭池奪鳯凰北斗不
酌酒南箕空簸揚

　　世路今太行廻車竟何託萬族皆凋枯遂無少可樂曠

野多白骨幽魂共銷鑠榮貴當及時春華宜照灼人非
崑山玉安得長璀錯身没期不朽榮名在麟閣

　　月色不可掃客愁不可道玉露生秋衣流螢飛百草日
月終銷毁天地同枯槁蟪蛄啼青松安見此樹老金丹
寧誤俗昧者難精討爾非千嵗翁多恨去世早飲酒入
玉壺藏身以為寳

　　涉江弄秋水愛此荷花鮮攀荷弄其珠蕩漾不成圓佳
期綵雲重欲贈隔逺天相思無由見悵望涼風前去


　　去復去去辭君還憶君漢水既殊流楚山亦此分人
生難稱意豈得長為羣越燕喜海日燕鴻思朔雲别乆
容華晚琅玕不能飯日落知天昏夢長覺道逺望夫登
髙山化石竟不返

　　(太白擬古効漢詩十九首然十九首多托言李詩實寫結撰大别)

　　感興

　　裂素持作書將寄萬里懐眷眷待逺信竟嵗無人來征
鴻務隨陽又不為我棲委之在深篋蠧魚壞其題何如

投水中流落他人開不惜他人開但恐生是非

　　寓言三首

　　周公負斧扆成王何䕫䕫武王昔不豫剪爪投河湄賢
聖遇讒慝不免人君疑天風抜大木禾黍咸傷萎管蔡
扇蒼蠅公賦鴟鴞詩金縢若不啟忠信誰明之

　　揺裔雙彩鳯婉孌三青禽往還瑶臺裏鳴舞玉山岑以
歡秦娥意復得王母心區區精衛鳥銜木空哀吟

　　長安春色歸先入青門道緑楊不自持清風欲傾倒海

燕還秦宫雙飛入簾櫳相思不相見托夢遼城東

　　(風神佳絶)

　　寄逺

　　三鳥别王母銜書來見過腸斷若剪絃其如愁思何遥
知玉牕裏纎手弄雲和奏曲有深意青松交女蘿寫水
落井中同泉豈殊波秦心與楚恨皎皎為誰多

　　陽臺隔楚水春草生黄河相思無日夜浩蕩若流波流
波向海去欲見終無因遥將一㸃淚逺寄如花人


　　妾在舂陵東君居漢江島一日望花光往來成白道一
為雲雨别此地生秋草秋草秋蛾飛相思愁落暉何由
一相見滅燭解羅衣

　　長短春草緑縁階如有情巻葹心獨苦抽却死還生覩
物知妾意希君種後庭閒時當采掇念此莫相輕

　　(托意之妙宛有風人之致)

　　閨情

　　流水去絶國浮雲辭故關水或戀前浦雲猶歸舊山恨

君流沙去棄妾漁陽間玉筯日夜流雙雙落朱顔黄鳥
坐相悲緑楊誰更攀織錦心草草挑燈淚斑斑窺鏡不
自識况乃狂夫還





　　唐詩鏡巻十七

