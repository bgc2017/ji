







　　欽定四庫全書

　　古詩鏡巻二十二

　　明　陸時雍　編

　　梁第六

　　吳均(字叔庠吳興故章人也好學有俊才天監初栁惲為吳興召補主簿日引與賦詩均文體清拔有古
氣好事者效之謂為吳均體建安王引為記室尋為國侍郎還除奉朝請奉詔撰通史未就而卒
吳均粗淺無文好為傑句祗得俚耳貧人富飾識者自知其綻)

　　樂府


　　從軍行

　　男兒亦可憐立功在北邊陣頭横却月馬腹帶連錢懷
戈發隴坻乘凍至遼川㣲誠君不愛終自直如弦

　　胡無人行

　　劔頭利如芒恒持照眼光鐵騎追驍虜金羈討黠羌髙
秋八九月胡地早風霜男兒不惜死破膽與君嘗

　　秦王巻衣

　　咸陽春草芳秦帝巻衣裳玉檢茱萸匣金泥蘇合香初

芳薰複帳餘輝耀玉牀當須晏朝罷持此贈華陽(一作龍陽)

　　采蓮曲

　　錦帶雜花鈿羅衣埀緑川問子今何去出采江南蓮遼
西三千里欲寄無因縁願君早旋返及此荷花鮮

　　詩

　　登鍾山燕集望西靜壇

　　客思何以緩春郊滿初律髙車陸離至駿騎差池出寶
椀汎蓮花珍杯食竹實才勝商山四文髙竹林七復望

子喬壇金繩藴緑帙風雲生屋宇芝英被仙室方隨鳳
凰去悠然駕白日

　　(才勝商山四文髙竹林七奈竹林人不以文稱然此語較可一年流淚同萬里相思各各字駭人厭
見花成子多看筍為竹似詞家語致)

　　入闗

　　羽檄起邊庭烽火亂如螢是時張博望夜赴交河城馬
頭要落日劔尾掣流星君恩未得報何論身命傾

　　(馬頭要落日要字佳日暮馬蹄疾深得此景)


　　贈杜容成

　　一燕海上來一燕髙堂息一朝相逢遇依然舊相識問
我來何遲山川幾紆直答言海路長風多飛無力昔别
縫羅衣春風初入帷今來夏欲晩桑蛾薄樹飛

　　(古意新裁)

　　酬别

　　故人杯酒别天清明月亮露下寒葭中風起秋江上衣
染潺湲淚棹犯參差浪匕首直千金七寶雕華裝(側亮反)


　　生離何用表頼此持相餉

　　春怨

　　四時如湍水飛奔競迴復夜鳥響嚶嚶朝花照煜煜厭
見花成子多看筍為竹萬里斷音書十載異棲宿積愁
落芳鬢長啼壞美目君去往榆闗妾留住函谷唯對昔
邪房如愧蜘蛛屋獨唤響相酬還持影自逐象牀易氊
簟羅衣變單複幾過度風霜猶能保㷀獨

　　閨怨


　　春草可攬結妾心正斷絶緑鬢愁中改紅顔啼裏滅非
獨淚成珠亦見珠成血願為雙鵠鏡翩翩照離别

　　樂府

　　行路難

　　君不見西陵田從横十字成陌阡君不見東郊道荒涼
蕪没起寒煙盡是昔日帝王處歌姬舞女達天曙今日
翩妍少年子不知華盛落前去吐心吐氣許他人今旦
迴惑生猶豫山中桂樹自有枝心中方寸自相知何言

歲月忽若馳君之情意與我離還君玳瑁金雀釵不忍
見此使心危

　　有所思

　　薄暮有所思終持淚煎骨春風驚我心秋露傷君髪

　　詩

　　雜句

　　晝蟬已傷念夜露復沾衣昔别曾何道今夕螢光飛

　　(昔别曾何道今夕螢光飛如面質語有何不罄)


　　詠慈姥磯石上松

　　根為石所蟠枝為風所碎賴我有貞心終凌細草輩

　　(附抽蘭開石路剪竹製山扉此語殊可紡毛織野服死而無味縫芰作山衣芰何可縫也寶盌泛蓮
花珍杯食竹實朝衣茱茰飾夜覆葡萄杯圍棊帝臺局係馬秦王蒲玉壺白鳳肺金鼎青龍胎此成
何語輕雲紉逺岫細雨沐山衣紉字亦險而未穩)

　　何遜(字仲言東海郯人承天曾孫也天監中起家奉朝請遷建安王水曹參軍王愛文學日與宴遊及遷
江州遜猶掌書記復為安西安成二王參軍事兼尚書水部郎除廬陵王記室復隨府江州未幾卒　南
史本傳云遜舉秀才范雲見其對䇿大相稱賞因結忘年交好自是一文一詠雲輒嗟賞謂所親曰頃觀

文人質則過懦麗則傷俗其能含清濁中今古見之何生矣沈約嘗謂遜曰吾每讀卿詩一日三復猶不
能已其為名流所稱如此)

　　(仲言意境清㣲幽芳獨賞敘懷述愫是其所優當梁之時去艶修真會歸本素亦所稱大雅君子矣)

　　樂府

　　銅雀妓

　　秋風木葉落蕭瑟管絃清望陵歌對酒向帳舞空城寂
寂簷宇曠飄飄帷幔輕曲終相顧起日暮松栢聲

　　(語澹情悽自㻣腸斷)


　　擬輕薄篇

　　城東美少年重身輕萬億柘彈隨珠丸白馬黄金勒長
安九逵上青槐䕃道植轂擊晨已喧肩排暝不息走狗
通西望牽牛亘南直相期百戲傍去來三市側象牀沓
繡被玉盤傳綺食倡女掩歌扇小婦開簾織相㸔獨隠
笑見人還斂色黄鵠悲故羣山枝詠新識鳥飛過客盡
雀聚行龍匿酌羽方厭厭此時懽未極

　　詩


　　暮秋荅朱記室

　　遊揚日色淺騒屑風音勁寒潭見底清風色極天淨寸
隂坐銷鑠千里長遼迥桃李爾繁華松栢余本性故心
不存此髙文徒可詠

　　(逰揚四語寫就寒色如洗)

　　酬范記室雲

　　林宻户稍隂草滋堦欲暗風光蕋上輕日色花中亂相
思不獨懽佇立空為歎清談莫共理繁文徒可玩髙唱

子自輕繼音予可憚

　　荅丘長史

　　宿昔敦遠遊名分乃異路千里泝波潮一朝披雲霧從
容捨宻勿繾綣論襟趣披文極詆訶析理窮章句鳴鐘信
有待巨海誰能喻奔景驟西傾還途忽東騖黄花發岸
草赤葉翻髙樹漁舟乍囘歸沙禽時獨赴宴年時未幾
離歌倐成賦伊我念幽闗夫君思贊務短翮方息飛長
轡日先驅曝鰓(缺)　走逸翮康時務握手異沈浮佳期

安可屢

　　(黄花發岸草赤葉翻髙樹漁舟乍囘歸沙禽時獨赴直敘景物不假㸃綴自佳故知人力雖工不勝
天趣　一如敘述平生)

　　夕望江橋示蕭諮議楊建康江主簿

　　夕鳥已西度殘霞亦半消風聲動宻竹水影漾長橋旅
人多憂思寒江復寂寥爾情深鞏洛予念返漁樵何因
適歸願分路一揚鑣

　　寄江州褚諮議


　　自與君别離四序紛迴薄分手清江上念别猶如昨追
憶邊城遊奚尋平生樂俱登巃嵸嶺共坐逶迤閣清吹
或忘歸繁文時間作連鑣戲淺草遊幰遵長薄五載同
衣裘一朝異暌索夫君頗留滯驂騑未沃若伊家從入
闗終是填溝壑早秋正悽悽餘暉晩銷鑠林葉下仍飛
水花披未落如何隔千里無由舉三爵因君奏采蓮為
余吟别鶴

　　(披衷語素最是懇欵)


　　入西塞示南府同僚

　　露清曉風冷天曙江光爽薄雲巖際出初月波中上黯
黯連嶂隂騷騷急沬響迴楂急礙浪羣飛爭戲廣伊余
本羇客重暌復心賞望鄉雖一路懷歸成二想在昔愛
名山自知懽獨往清遊乃落魄得性隨怡養年事以蹉
跎生平任浩蕩方還讓夷路誰知羡魚網

　　(起四語物色詩情一絲不隔是為妙手)

　　秋夕仰贈從兄寘南


　　堦蕙漸翻葉池蓮稍罷花髙樹北風響空庭秋月華寸
心懷是夜寂寂漏方賖撫弦乏歡娛臨觴獨歎嗟悽愴
户涼入徘徊櫩影斜無為淹戚里見就還田家

　　贈江長史别

　　二紀歴兹辰投分敦遊處兄事兼年德宴交無爾汝中
歲多乖違由來難具敘及君相藩牧伊予客梁楚出國
乃參差會歸同處所以兹篤惠好何用忘羇旅重得申
平生何年更暌阻籠禽恨跼促逸翮超容與餞道出郊

坰把袂臨洲渚長飈落江樹秋月照沙漵遠送子應歸
棹開帆欲舉離舟懽未極别至悲無語安得生羽毛從
君入宛許

　　(長飈落江樹秋月照沙溆語色清映　詩可代言欵曲如次)

　　送韋司馬别

　　送别臨曲渚征人慕前侣離言雖欲繁離思終無緒憫
憫分手畢蕭蕭行帆舉舉帆越中流望别上髙樓予起
南枝怨子結北風愁邐邐山蔽日洶洶浪隱舟隱舟邈

已遠徘徊落日晩歸衢並駕奔别館空筵卷想子斂眉
去知予銜淚返銜淚心依依薄暮行人稀曖曖入塘港
蓬門已掩扉簾中看月影竹裏見螢飛螢飛飛不息獨
愁空轉側北窻倒長簟南鄰夜聞織棄置勿復陳重陳
長歎息

　　(一起六句閔閔黙黙邐邐山蔽日洶洶浪隱舟離情别景語適相當其言百結十勞)

　　南還道中送贈劉諮議别

　　一官從府役五稔去京華遽逐春流返歸帆得望家天

末靜波浪日際斂煙霞岸薺生寒葉村梅落早花遊魚
上急水獨鳥赴行楂目想平陵栢心憶青門𤓰曲陌背
通垣長墟抵狹斜善鄰談榖稼故老述桑麻寢興從閒
逸視聽絶喧譁夫君日髙興為樂坐驕奢室墮傾城佩
門交接幰車入塞長雲雨出國暫泥沙握手分岐路臨
川何怨嗟

　　别沈助教

　　可憐玉匣劔復此飛鳬舄未覺愛生憎忽見雙成隻一

朝别笑語萬事成疇昔道遒若波瀾人生異金石願君
深自愛共念悲無益

　　與蘇九德别

　　宿昔夢顔色咫尺思言宴何况杳來期各在天一面踟
躇暫舉酒倐忽不相見春草似青袍秋月如團扇三五
出重雲當知我憶君萋萋若被逕懷抱不相聞

　　初發新林

　　伊昔負薪暇慕義游梁楚短翮忘連翩追飛散容與優

游沐道教漸漬淹寒暑大德本無酬輕生竊自許舟歸
屬海運風積如鵬舉浮水暗舟艫合岸喧徒侣凛凛窮
秋暮初寒入洲渚鐃吹響清江懸旗出長嶼危檣迥不
進沓浪髙難拒囘首泣親賔中天望宛許帝城猶隱約
家園無處所去矣方悠悠含意將何語

　　(危□迥不進沓浪髙難拒造次得此語致可謂手與目遇)

　　下方山

　　寒鳥樹間響落星川際浮繁霜白曉岸苦霧黑晨流鱗

鱗逆去水瀰瀰急還舟望鄉行復立瞻途近更修誰能
百里地縈繞千端愁

　　(一起四語物色歴落如次)

　　還渡五洲

　　我行朔已晦泝水復沿流戎傷初不辦動黙自相求睠
言還九𣲖迴艫出五洲蕭散煙霧晚凄清江漢秋沙汀
暮寂寂蘆岸晩修修以此南浦夜重此北門愁方圓既
齟齬貧賤豈怨尤


　　(蘆岸晩修修景中有况是黯澹語暮色如畫)

　　春夕早泊和劉諮議落日望水

　　旅人嗟倦遊結纜坐春洲日暮江風靜中川聞棹謳草
光天際合霞影水中浮單艫時向浦獨檝乍乘流孌童
泣埀釣妖姬哭盪舟客心自有緒對此空復愁

　　宿南洲浦

　　幽棲多暇豫從役知辛苦解纜及朝風落帆依暝浦違
鄉已信次江月初三五沈沈夜看流淵淵朝聽鼔霜洲

渡旅鴈朔飈吹宿莽夜淚坐滛滛是夕偏懷土

　　(愁中苦緒一一欲訴飽情語不堪再讀)

　　臨行公車

　　擾擾排曙扉鱗鱗驅早駕禁門儼猶閉嚴城方警夜道
勝多增榮拙薄終難化以兹畎澮質重與滄溟舍纚舟
去濁河揆景辭清灞平生多意緒懷抱皆徂謝念此將
如何撫心獨悲咤

　　(黯黯衷矜矜語)


　　春暮喜晴酬袁户曹苦雨

　　振衣喜初霽褰裳對晩晴落花猶未捲時鳥故餘聲春
芳空悅目遊客反傷情鄉園不可見江水獨自清願得
同㩦手歸望對都城

　　(落花猶未捲時鳥故餘聲幽韻欲絶)

　　苦熱

　　昔聞草木焦今窺沙石爛曀曀風逾靜曈曈日漸旰習
靜閟衣巾讀書煩几案卧思清露浥坐待髙星燦蝙蝠

户中飛蠛蠓窻間亂實無河朔飲空有臨淄汗遺金不
自拾惡木寜無幹願以三伏晨催促九秋换

　　(言如飲氷滌塵)

　　塘邊見古塜

　　行路一孤墳路成墳欲毁空疑年代積不知陵谷徙幾
經秋葉黄驟見春流瀰金蠶不可織玉樹何時蕋陌上
驅馳人笑歌自侈靡今日非明日所念誰憐此

　　(澹而傷)


　　荅髙博士

　　北窻涼夏首幽居多卉木飛蜨弄晩花清池映疎竹為
宴得快性安閒聊鼓腹將子厭囂塵就予開耳目

　　贈王左丞(僧孺)

　　櫩外鶯啼罷園裏日光斜遊魚亂水葉輕燕逐風花長
墟上寒靄曉樹没歸霞九華暮已隠抱鬱徒交加

　　野夕答孫郎擢

　　山中氣色滿墟上生煙露查杳星出雲啾啾雀隠樹虚

館無賔客幽居乏歡趣思君意不窮長如流水注

　　石頭荅庾郎丹

　　髙樹䕃樓宻細草緑成被黄鸝隱葉飛蛺蝶縈空戲隂
岑自爾悅寂寥予罕寄相如阻禁闈何由從簡易

　　日夕出富陽浦口和朗公

　　客心愁日暮徙倚空望歸山煙涵樹色江水映霞暉獨
鶴凌空逝雙鳬出浪飛故鄉千餘里兹夕寒無衣

　　臨行與故游夜别


　　歴稔共追隨一旦辭羣匹復如東注水未有西歸日夜
雨滴空堦曉燈暗離室相悲各罷酒何時更促膝

　　(夜雨滴空堦曉燈暗離室慘甚閒閒兩語景色自成　林宻戸稍隂草滋苔欲暗細寫得幽薄雲巖
際出殘月波中上輕寫得妙解纜及朝風落帆依暝浦平寫得帖夜雨滴空堦曉燈暗離室深寫得
苦此皆直繪物情不煩妝㸃)

　　與胡興安夜别

　　居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋


　　(清標欲舉)

　　曉發

　　早霞麗初日清風消薄霧水底見行雲天邊看遠樹且
忘沿泝劇暫有江山趣疾兎聊復起爽地豈能賦

　　(水底兄行雲此語亦何足道縁霧消水白故出此景)

　　見征人分别

　　凄凄日暮時親賔俱竚立征人拔劔起兒女牽衣泣候
騎出蕭闗追兵赴馬邑且當横行去誰論裹屍入


　　望新月示同羇

　　初宿長淮上破鏡出雲明今夕千餘里雙蛾映水生的
的與沙靜灔灔逐波輕望鄉皆下淚非我獨傷情

　　(的的與沙靜語境清微)

　　為人妾怨

　　燕戲還簷際花飛落枕前寸心君不見拭淚坐調絃

　　閨怨

　　閨閣行人斷房櫳月影斜誰能北窻下獨對後園花


　　擬古

　　家本青山下好上青山上青山不可上一上一惆悵

　　范廣州宅

　　洛陽城東西却作經年别昔去雪如花今來花似雪

　　相送

　　髙軒雖駐軫餘日久無輝以我辭鄉淚沾君送别衣

　　(何遜好梅梅詩絶未見佳其所好在形骸之外)

　　(附詠早梅　兎園標物序驚時最是梅銜霜當路發映雪擬寒開枝横卻月觀花繞凌風臺朝洒長門泣

夕駐臨邛杯應知早飄落故逐上春來)

　　(梁時栁惲何遜皆攄寫本素遠却世氛可謂獨立之士然栁依依婉致時欲憐人何隱隱孤衷俛首
獨語故栁病於弱而何病於卑縁當時習尚輕靡閨閣乘令妖滛之氣正自盛行故耳詩之升降世
道以之其何可忽　陶淵明情性爛而事迹疎何仲言意境深而物象淺)




　　古詩鏡巻二十二

