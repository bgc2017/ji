







　　欽定四庫全書

　　古詩鏡巻二十三

　　明　陸時雍　編

　　梁第七

　　蕭子範(字景則齊髙帝之孫豫章王嶷之子永明中封岐陽侯拜太子洗馬梁天監初位司徒主簿累
遷南平王從事中郎復為臨賀王長史簡文即位召為光禄大夫)

　　詩

　　夏夜獨坐


　　節序值徂炎兹宵在三伏慿軒佇涼氣中筵倦煩燠寂
寞對空牕清踈臨夜竹蟲音亂堦草螢光繞庭木簾月
度斜輝風光起餘馥一傷年志罷長嗟逝波速

　　東亭極望

　　晩流稍東急暝景促西暉水鳥銜魚上蓮舟拂芰歸郊
原共超逺林野雜依菲從君採蘿葛寜復想輕肥

　　(子範氣格整頓水鳥銜魚上蓮舟拂芰歸神境自成)

　　春望古意


　　光景斜漢宫横梁照采虹春情寄栁色鳥語出梅中氛
氲閨裏思逶迤水上風落花徒入户何解妾牀空

　　(春情寄栁色鳥語出梅中淡而冶)

　　望秋月

　　河漢東西隂清光此夜出入帳華珠被斜筵照寶瑟霜
慘庭上蘭風鳴簷下橘獨見傷心者孤燈坐幽室

　　蕭子顯(字景暢子範弟好學工屬文七歲封寧都縣侯梁天監初遷邵陵王友除黄門郎兼侍中國子
祭酒武帝愛其才以為吏部尚書為吳興太守)


　　樂府

　　烏棲曲應令三首

　　握中清酒瑪瑙鍾裾邊雜珮琥珀紅欲持寄君心不惜
共指三星今何夕

　　濃黛輕紅㸃花色還欲令人不相識金壺夜永詎能多
莫持賒用比懸河

　　芳樹歸飛聚儔匹猶有殘光半山日莫憚褰裳不相求
漢臯遊女習飛流


　　(梁人製為此曲淫麗相髙聲歸哀怨要使嬌情媚態一并而成唐李白曽製此曲語致雖工而神情
未韻以其多挺㧞之氣而少優柔之情也故閨閫而有行行之色從軍而有懨懨之情語雖工謂之
未韻但看陌上携手歸誰能對此空相憶不言而至蹔使羅袂拂君衣此語識輕知重子顯三首俱
語外情深令人自省)

　　陌上桑

　　日出秦樓明條埀露尚盈蠶饑心自急開奩妝不成

　　春閨思

　　金覊遊俠子綺機離思妾春度人不歸望花盡成葉


　　(望花盡成葉語極工巧)

　　蕭子雲(字景喬子顯弟齊建武四年封新浦縣侯梁天監初遷丹陽郡丞大通三年復遷臨川内史還
除散騎常侍歴侍中國子祭酒出為東陽太守性沈静不樂仕進風神間曠任性不羣侯景亂奔晉陵卒)

　　詩

　　東郊望春訓王建安雋晚遊

　　金塘綠泉滿上園梨蕋落蛺蝶戀殘花黄鶯對妖萼芳
菲滿郊甸恵風生蘭薄子家冠盖里我館幽棲郭綠楊
埀長溪便橋限清洛相去能幾許一水終疎索


　　(蛺蝶戀殘花黄鶯對妖萼此謂詩妖)

　　蕭子暉(字景光子雲之弟少渉學有文才起家員外散騎侍郎累遷至驃騎長史)

　　詩

　　春宵

　　夜夜妾偏棲百花含露低蟲聲繞春岸月色思空閨傳
語長安驛辛苦寄遼西

　　冬曉

　　歩欄光欲通曙鳥向西東燭滅傳餘氣帷香開曉風繁

花無處盡還銷寒鏡中

　　(燭滅傳餘氣帷香開曉風是閨閣中語)

　　蕭鈞(齊髙帝子出繼衡陽王性好學善屬文與王智深以文章相賞會濟陽江淹亦遊焉　按唐書亦有
蕭鈞蕭瑀從子也仕至太子率更令)

　　詩

　　晚景遊泛懷友(此詩類唐人作當為唐蕭鈞也初學記作梁)

　　龍開依御溝鳳轄轉芳洲雲峯初辨夏麥氣早迎秋山
翠餘烟積川平晚照收浪隨文鷁轉渡逐彩鴛浮風花

轉未落巖泉咽不流一辭金谷苑空想竹林遊

　　(山翠餘烟積川平晩照收是為平調近於唐音)

　　蕭瑱(字文容南蘭陵人武帝時仕為庶子)

　　詩

　　春日貽劉孝綽

　　澗水初流碧山櫻早發紅新禽爭弄響落蘃亂從風拂
筵多軟榦映户悉花叢誰云相去遠埀栁對髙桐

　　王籍(字文海琅邪臨沂人博渉有才氣為任昉沈約所稱賞天監中除安成王主簿歴餘姚錢塘令並以

放免除湘東王參軍隨府㑹稽郡還為中散大夫)

　　詩

　　入若邪溪

　　(梁書曰籍除輕車湘東王諮議參軍隨府會稽郡境有雲門天柱山籍嘗遊之或累月不反至若邪
溪賦詩云蟬噪林逾靜鳥鳴山更幽當時以為文外獨絶顔氏家訓曰王籍入若邪溪詩江南以為
文外獨絶物無異議簡文吟詠不能忘之孝元諷味以為不可復得)

　　艅艎何汎汎空水共悠悠隂霞生遠岫陽景逐迴流蟬
噪林逾靜鳥鳴山更幽此地動歸念長年悲倦遊


　　(蟬噪林逾靜此詩家推調此蟬一噪那得其林逾靜鳥鳴山更幽深山無人鳥聲音遠幽景故當自
得)

　　王訓(字懐範暕長子㓜聰警有譏量文章之美為後進領袖為宣城王文學官至侍中)

　　樂府

　　獨不見

　　日晚宜春暮風軟上林朝對酒近初節開樓蕩夜嬌石
橋通小澗竹路上青霄持底誰見許長愁成細腰(近字當作
迎字為佳)


　　(開樓蕩夜嬌蕩夜嬌三字語滛)

　　王筠(字元禮一字德柔琅邪人僧䖍之孫楫之子㓜清淨好學與從兄泰齊名歴任尚書殿中郎累遷太
子洗馬中書舍人與殷鈞並以方雅為昭明太子所禮)

　　詩

　　和衛尉新渝侯巡城口號

　　閶闔曖已昬鈎陳杳將暮棲烏城上喧晚雀林中度屯
衛時巡警凝威肆安歩閣道趨文昌禁兵連武庫銅烏
迎早風金掌承朝露罘罳分曉色睥睨生秋霧維城任

寄隆空想靈均賦伊余方病免丘園保恬素

　　寓直中庶坊贈蕭洗馬

　　龍樓實九重薄寒殊復早玉堦泫清露銅池結秋潦霜
被守宫槐風驚䕶門草之子擅文華縱横富辭藻舒錦
慙光麗握珠謝奇寶媿予非工文何用披懷抱(物類志曰䕶門
草出常山取置尸下或冇過其門者草必叱之一名百靈草)

　　(王筠下語方整如砌絶少氣韵流動霜被守宫槐風驚䕶門草此是小兒排語)

　　劉孝綽(字孝綽本名冉彭城人七歲能屬文梁天監初起家為著作佐郎遷秘書丞甚為武帝及昭明

所禮累遷尚書吏部郎坐事左遷臨賀王長史卒孝綽雖負才陵忽前後五免然辭藻為後進所宗)

　　詩

　　侍宴集賢堂應令

　　北閣時既啟西園又已闢宫屬引鴻鷺朝行命金碧伊
臣獨何取隆恩徒自昔布武登玉墀委坐陪瑶席綢繆
參宴笑淹留奉觴醳壺人告漏晚煙霞起將夕反景入
池林餘光映泉石

　　侍宴餞庾於陵應詔


　　皇心眷將遠帳餞靈芝側是日青春獻林塘多秀色芳
卉疑綸組嘉樹似雕飾遊絲綴鶯領光風送綺翼下輦
朝既盈留宴景將昃髙辯競談端奇文爭筆力伊臣獨
無伎何用奉吹息

　　(遊絲綴鶯領光風送綺翼語色絶麗釣竿篇金犗茱萸網銀鈎翡翠竿華而無謂)

　　侍宴餞張惠紹應詔

　　滄池誠自廣蓬山一何峻麗景花上鮮油雲葉裏潤風
度餘芳滿鳥集新條振餞言班俊造光私奬輶吝徒然

謬反隅何以窺重仭

　　劉孝儀(字子儀本名潛字孝儀孝綽之弟寛厚有内行舉秀才累遷尚書殿中郎補太子洗馬陽羡令
甚有稱績累官御史中丞出為臨海太守遷都官尚書復為豫州内史侯景逼建業孝儀遣子勵率兵入
援及宫城不守失郡卒)

　　樂府

　　從軍行

　　冠軍親挾射長平自合圍木落雕弓燥氣秋征馬肥賢
王皆屈膝幕府復申威何謂從軍樂往返速如飛


　　(木落雕弓燥氣秋征馬肥俊氣遒上)

　　詩

　　和簡文帝賽漢髙廟

　　珪幣崇明祀牲樽禮貴神風驚如集廟光至似來陳徘
徊靈駕入叫咷倡歌新將言非為巳致敬乃祈民多才
與多事今古獨為鄰

　　(風驚如集廟光至似來陳甚有想像)

　　和詠舞


　　迴履裾香散飄衫鈿響傳低釵依促管曼睇入繁絃

　　劉孝威(字孝威孝勝之弟氣調爽逸初為晉安王法曹太清中遷太子中庶子通事舍人侯景亂孝威
於圍中得出西上至安陸卒)

　　樂府

　　擬古應教一首

　　雙棲翡翠兩鴛鴦巫雲洛月乍相望誰家妖冶折花枝
蛾眉曼睇使情移青鋪緑璅琉璃扉瓊筵玉笥金縷衣
美人年幾可十餘含羞囀笑斂風裾珠丸出彈不可追

空留可憐持與誰

　　(不及梁家氣韻)

　　詩

　　詠織女

　　金鈿已照耀白日未蹉跎欲待黄昬至含嬌渡淺河

　　(欲待黄昬至含嬌渡淺河不若淺渡河工悲怨詩丹庭斜草徑翠壁㸃苔錢俊甚結客少年場鷙羽
裝銀鏑犀膠飾象弧語色佳詠織女青絲引伏兎黄金繞轆轤轆轤安用黄金也釣竿篇釣舟畫綵
鷁漁子服冰紈漁子安得此服好為奇麗不顧大體)


　　劉邈(彭城人曾為侯景所得景攻臺城不克邈勸景乞和全師景然之)

　　詩

　　秋閨

　　螢飛綺牕外妾思霍將軍燈前量獸錦簾下織花紋墜
露如輕雨長河似薄雲秋還百種事衣成未暇薰

　　(是閨中厭厭無奈語氣)

　　陶𢎞景(字通明丹陽秫陵人弱冠齊髙帝引為諸王侍讀永明十年上表辭禄止於句曲山自號華陽
隠居梁武帝即位屢加禮聘不出卒諡曰貞白先生)


　　樂府

　　寒夜怨

　　夜雲生夜鴻驚悽切嘹唳傷夜情空山霜滿髙烟平鉛
華沈照帳孤明寒月㣲寒風𦂳愁心絶愁淚盡情人不
勝怨思來誰能忍

　　(空山霜滿髙烟平極髙雅然非閨中人所道無情人自不能作情語)

　　詩

　　詔問山中何所有賦詩以答(答齊髙帝詔)


　　山中何所有嶺上多白雲只可自怡悅不堪持寄君

　　和約法師臨友人

　　我有數行淚不落十餘年今日為君盡併灑秋風前

　　曹景宗(字子震新野人也仕齊累官至竟陵太守及武帝起兵景宗率衆來從除郢州刺史天監六年
大敗魏於鍾離進爵為公拜侍中領軍將軍卒)

　　詩

　　光華殿侍宴賦競病韻

　　(南史曰景宗累立軍功天監初𣣔為右衛將軍後破魏師凱旋帝於光華殿宴飲聨句令左僕射沈

約賦韻景宗啟求賦詩帝曰卿伎能甚多人才英抜何必止在一詩景宗已醉求作不已時韻已盡
惟餘競病二字景宗便操筆而成帝深歎賞朝賢驚嗟竟日)

　　去時兒女悲歸來笳鼔競借問行路人何如霍去病
宗夬(字明敡南陽湼陽人世居江陵齊竟陵王集學士於西邸並見國畫夬與焉明帝即位以為郢州刺
史仕梁至五兵尚書)

　　樂府

　　遥夜吟

　　遥夜復遥夜遥夜憂未歇坐對風動帷卧見雲開月


　　周捨(字昇逸汝南安城人起家齊太學博士累遷至太常丞武帝即位拜尚書祠部郎遷吏部郎太子詹
事卒)

　　樂府

　　上雲樂

　　(隋書樂志曰梁三朝樂第四十四設寺子遵安息孔雀鳳凰文鹿胡舞登連上雲樂歌舞伎樂府詩
集曰上雲樂有老胡文康辭周捨作或云范雲)

　　西方老胡厥名文康遨遊六合傲誕三皇西觀濛氾東
戲扶桑南汎大䝉之海北至無通之鄉昔與若士為友

共弄彭祖扶牀往年暫到崑崙復值瑶池舉觴周帝迎
以上席王母贈以玉漿故乃夀如南山志若金剛青眼
貿貿白髪長長蛾眉臨髭髙鼻埀口非直能俳又善飲
酒簫管鳴前門徒從後濟濟翼翼各有分剖鳳凰是老
胡家雞獅子是老胡家狗陛下撥亂反正再朗三光澤
與雨施化與風翔覘雲候吕志遊大梁重駟脩路始届
帝鄉伏拜金闕仰瞻玉堂從者小子羅列成行悉知㢘
節皆識義方歌管愔愔鐘鼓鏘鏘響振鈞天聲若鵷凰前

却中規矩進退得宫商舉技無不佳胡舞最所長老胡
寄篋中復有奇樂章齎持數萬里願以奉聖皇乃欲次
第説老耄多所㤀但願明陛下夀千萬歳歡樂未渠央

　　(上雲樂意致淋漓傅𤣥雲中白子髙行意象𤣥逺風格髙邈品致自别)

　　徐摛(字士繢東海郯人初為晉安王侍讀及王為皇太子轉家令出為新安太守遷太子左衛率簡文嗣
位進授左衛將軍固辭不拜簡文被閉摛不獲朝謁感氣而卒摛文體既别春宫盡學之宫體之號自斯
而起)

　　詩


　　詠筆

　　本自靈山出名因瑞草傳纎端奉積潤弱質散芳煙直
寫飛蓬牒横承落絮篇一逢提握重寧憶仲升捐

　　(氣韻佳雖屬形模故得不惡)

　　徐君蒨(字懷簡東海郯人孝嗣之子聰朗好學有輕艶之才新聲巧變人多諷習仕梁為湘東王諮議
參軍頗好聲色時時載妓肆遊荆楚山川靡不畢踐)

　　詩

　　初春㩦内人行戲


　　梳飾多今世衣著一時新草短猶通屣梅香漸著人樹
斜牽錦帔風横入紅綸滿酌蘭英酒對此得娛神

　　(草短猶通屣梅香漸著人風味香美直引人著勝地風横入紅綸横字惡)

　　劉峻(字孝標平原人年八歲與母没於魏齊永明中奔江南為蕭遥欣刑獄梁天監初召入西省典校秘
閣普通三年卒門人諡曰𤣥靜先生)

　　詩

　　登郁洲山望海

　　滄潦聨霄岫層嶺鬱巑崱下盤鹽海底上轉靈烏翼滇

㴐非可辨鴻溶信難測輕塵久弭飛驚浪終不息雲錦
曜石嶼羅綾文水色

　　(雲錦曜石嶼羅綾文水色語太雕飾)

　　劉瑗

　　詩

　　在縣中庭看月

　　移榻坐庭隂初弦時復臨侍兒能勸酒貴客解彈琴栢
葉生鬟内桃花出髻心月光移數尺方知夜已深


　　(事有勝情)







　　古詩鏡巻二十三

