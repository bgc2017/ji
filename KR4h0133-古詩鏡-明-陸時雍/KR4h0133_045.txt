







　　欽定四庫全書

　　唐詩鏡巻九

　　明　陸時雍　編

　　盛唐第一

　　𤣥宗皇帝(本紀云諱隆基睿宗第三子性英斷多藝尤知音律善八分書儀範偉麗有非常之表封
楚王韋后謀傾宗社率劉幽求等誅之睿宗即位立為太子及即位樂善好賢開元中海内富實幾致刑
措天寳十四年禄山陷京師車駕幸蜀肅宗立追尊太上皇上元二年崩在位四十七年)

　　五言律詩


　　經魯祭孔子而歎之

　　夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今看兩楹奠當與夢時同

　　(對當語)

　　過老子廟

　　仙居懐聖徳靈廟肅神心草合人蹤斷塵濃鳥跡深流
沙丹竈沒闗路紫烟沈獨傷千載後空餘松栢林

　　(三四語佳結句妨體)


　　五言排律

　　春晩宴兩相及禮官麗正殿學士探得風字(并序)

　　朕以薄徳祗膺厯數正天柱之将傾紉地維之已絶
故得承奉宗廟垂拱巖廊居海内之尊處域中之大
然後祖述堯典憲章禹績敦睦九族㑹同四海猶恐
烝黎未乂徭戍未安禮樂之政虧師儒之道喪乃命
使者衣繡服行郡縣因人所利擇其可勞所以便億
兆也乃命将士擐介胄冒矢石審山川之向背應嵗

月之孤虚所以静邊陲也乃命禮官考制度稽典則
序文昭武穆享天地神祇所以申嚴潔也乃命學者
繕落簡緝遺編纂魯壁之文章綴秦坑之煨燼所以
修文教也故能使流寓返枌榆之業戎狄稱藩屏之
臣神祇歆其禋祀庠序闡其經術既家六合時巡兩
京函秦則委輸斯逺鼎邑則朝宗所利封畿四塞從
來測景之都城闕千門自昔交風之地隂陽代謝日
月相推豈可使春色虚捐韶華並歇乃置㫖酒命英

賢有文苑之髙才有掖垣之良佐舉杯稱慶何樂如
之同吟湛露之篇宜振凌雲之藻於時嵗在乙丑開
元十三年三月二十七日

　　乾道運無窮恒将人代工隂陽調厯象禮樂報𤣥穹介
胄清荒外衣冠佐域中言談延國輔詞賦引文雄野霽
伊川緑郊明鞏樹紅冕旒多暇景詩酒㑹春風

　　同二相以下羣官樂遊園宴(二相謂張説宋璟)

　　撰日巖廊暇需雲宴樂初萬方朝玉帛千品㑹簪裾地

入南山近城分北斗餘池塘垂栁宻原隰野花疎帟幕
看逾暗歌鐘聴自虚興䦨歸騎轉還奏弼違書

　　集賢書院成送張説上集賢學士賜宴得珍字

　　廣學開書院崇儒引席珍集賢招衮職論道命台臣禮
樂沿今古文章革舊新獻酬樽俎列賓主位班陳節變
雲初夏時移氣尚春所希光史册千載仰兹晨

　　早度蒲闗(王荆公百家選以此篇為開卷第一)

　　鐘鼓嚴更曙山河野望通鳴鑾下蒲坂飛斾入秦中地

險闗逾壮天平鎮尚雄春來津樹合月落戍樓空馬色
分朝景雞聲逐曉風所希常道泰非復候繻同

　　南出雀䑕谷答張説

　　(紀事云𤣥宗登封泰山南出雀鼠谷張説獻詩𤣥宗御答羣臣應制)

　　雷出應乾象風行順國人川途猶在晉車馬漸歸秦背
硤闗山險横汾鼓吹震草依陽谷變花待北巖春聞有
鵷鸞客清詞雅調新求音思欲報心跡竟難陳

　　千秋節宴(并序)


　　令節肇開情兼感慶率題八韻以示羣臣

　　蘭殿千秋節稱名萬嵗觴風傳率土慶日表繼天祥玉
宇開花萼金懸動㑹昌衣冠白露下帟幕翠雲長獻夀
成新俗朝儀入舊章月銜花綬鏡露綴彩絲囊處處祠
田祖年年宴杖鄉深思一徳事小獲萬人康

　　(後四語不韵)

　　左丞相説右丞相璟太子少傅乾曜同日上官
命宴都堂賜詩


　　蘇晉序云惟聖寳賢以齊皇極有若左丞相燕國公
右丞相廣平公太子少傅安陽侯皆生人碩徳皇國
元老道著廊廟績宣華戎由是懋其成功錫以元圭
咨日於朔擇時於秋俾對命王庭受職公府見羣屬
揖庶寮禮官辨章掌舍陳次瞽工備樂侑饔獻蒸六
卿拜下以成儀三事自天而來賀秩秩賓筵暉暉旅
醻玉緯垂文南風和雅頌之奏金漿降醴雲天光飫
酌之宜宰徳貴和盡荘敬具瞻之範羣情尚洽預周

旋宴語之歡方将一心天工戮力帝載寝黒山之柝
包青海之戈雲雨賢才水火菽粟日詠魚藻嵗陳由
庚頥殷趙之年留魯陽之景爰命在宴乃賡載歌

　　赤帝收三傑黄軒舉二臣由來丞相重分掌國之均我
有握中璧雙飛席上珍子房推道要仲子訝風神復轍
台衡老将為調䕶人鵷鸞同拜日車騎擁行塵樂聚南
宫宴觴連北斗醇俾余成百揆垂拱問彛倫

　　早登太行山中言志


　　清蹕度河陽凝笳上太行火龍明鳥道鐵騎繞羊腸白
霧埋隂壑丹霞助曉光澗泉含宿凍山木帶餘霜野老
茅為屋樵人薜作裳宣風問耆艾敦俗勸耕桑凉徳慙
先哲徽猷慕昔皇不因今展義何以冒垂堂

　　平胡(并序)

　　戎羯不䖍竊我荒服命偏師之俘翦彼應期而咸殄
一麾克定告捷相仍爰作是詩聊以言志

　　雜虜忽猖狂無何敢亂常羽書朝繼入烽火夜相望将

出凶門勇兵因死地强䝉輪皆突騎按劒盡鷹揚鼓角
雄山野龍蛇入戰場流膏潤沙漠濺血染鋒鋩霧掃清
𤣥塞雲開静朔方武功今已立文徳愧前王

　　(将出二語剏獲)

　　送張説巡邊

　　端拱復垂裳長懐御逺方股肱申教義戈劒靖要荒命
将綏邊服雄圖出廟堂三台入武帳八座起文昌寳胄
匡韓主華宗輔漢王茂先慙博物平子謝文章盡節恢

時佐輸誠禦寇場三軍臨朔野駟馬即戎行鼓吹威夷
狄旌軒溢洛陽雲臺先著美今日更貽芳

　　(𤣥宗諸排律語極雅當法極精嚴一時奉和皆所莫及)

　　王灣(洛陽人登先天進士第開元初為滎陽主簿後為洛陽尉)

　　五言律詩

　　次北固山下

　　客路青山外行舟緑水前潮平兩岸闊風正一帆懸海
日生殘夜江春入舊年鄉書何處達歸鴈洛陽邊


　　(王灣此詩世賞巳久余閲之了無佳處潮平二語俚氣殊甚海日生殘夜畧有景色江春入舊年此
溷語耳余且問舊年景象何似今下此語将謂意入感慨語病突矣且一切物色何處不可云入舊
年此非一套語耶張説手題此詩示為楷式縁説平生詩好華美一見此作便謂雅澹其實非也)

　　張均(燕國公説長子能文開元中為中書舍人歴官至刑部尚書大理卿禄山之亂授偽命為中書令掌
賊樞衡肅宗立免死長流合浦郡見説傳)

　　五言排律

　　巴丘春日作

　　日出洞庭水春山挂斷霞江涔相映發卉木共紛華湘

戍南浮闊荆闗北望賖湖隂窺魍魎丘勢辨巴蛇島户
巢為館漁人艇作家自憐心問影三嵗客長沙

　　(島户二語異境佳句)

　　李昻(開元中為考功員外郎性剛急不容物嘗典試事不受囑請)

　　七言古詩

　　從軍行

　　漢家未得燕支山征戍年年沙朔間塞下長驅汗血馬
雲中恒閉玉門闗隂山瀚海千萬里此日桑河凍流水

稽洛山邊胡騎來漁陽戍裏烽煙起長途羽檄何相望
天子按劒思北方羽林練士拭金甲将軍校戰出玉堂
幽陵異域風煙改亭障連連古今在夜聞鴻鴈南渡河
曉望旌旗北臨海塞沙飛淅瀝遥裔連窮磧𤣥漠雲平
初合陣西山月出聞鳴鏑城南百戰多苦辛路傍死卧
黄沙人戎衣不脱隨霜雪汗馬䟃𧽼長被鐵楊葉樓中
不寄書蓮花劒上空流血匈奴未滅不言家驅逐行行
邊徼賖歸心海外見明月别思天邊夢落花落花迴望

何悠悠芳樹無人度隴頭春雲不變陽闗雪桑葉先知
胡地秋田疇不賣盧龍䇿竇憲思勒燕然石麾兵静北
垂此日交河湄欲令塞上無干戚㑹待單于繫頸時

　　(語有氣)

　　張若虚(開元初人與賀知章張旭包融號呉中四士)

　　七言古詩

　　春江花月夜

　　春江潮水連海平海上明月共潮生灧灧隨波千萬里

何處春江無月明江流宛轉遶芳甸月照花林皆似霰
空裏流霜不覺飛汀上白沙看不見江天一色無纎塵
皎皎空中孤月輪江畔何人初見月江月何年初照人
人生代代無窮巳江月年年秪相似不知江月待何人
但見長江送流水白雲一片去悠悠青楓浦上不勝愁
誰家今夜扁舟子何處相思明月樓可憐樓上月徘徊
應照離人妝鏡臺玉户簾中卷不去擣衣砧上拂還來
此時相望不相聞願逐月華流照君鴻鴈長飛光不度

魚龍濳躍水成文昨夜閒潭夢落花可憐春半不還家
江水流春去欲盡江潭落月復西斜斜月沈沈藏海霧
碣石瀟湘無限路不知乗月㡬人歸落月搖情滿江樹

　　(㣲情渺思多以懸感見竒)

　　包融(延陵人開元初與賀知章張旭劉眘虚皆有名號吳中四士官至大理司直)

　　五言律詩

　　和崔㑹稽詠王兵曹㕔前湧泉勢成中字

　　茂徳來徴應流泉入詠歌含靈符上善作字表中和有

草恒垂露無風欲偃波為看人共水清白定誰多

　　(穏)

　　劉眘虚(江東人為夏縣令與賀知章包融張旭號吳中四士明皇雜録云天寳中劉眘虚輩雖有文章
盛名流落不偶)

　　五言律詩

　　寄江滔求孟六遺文

　　南望襄陽路思君情轉親偏知漢水廣應與孟家鄰在
日貪為善昨來聞更貧相如有遺草一為問家人


　　(清瘦　似中唐氣格　第五句佳)

　　蔡希寂(曲阿人為渭南尉)

　　五言律詩

　　陜中作

　　西别秦闗近東行陜服長川原餘讓畔歌吹憶遺棠河
水流城下山雲起路傍更憐棲泊處池館繞林篁

　　張子容(先天二年進士為樂城尉與孟浩然友善)

　　(子容詩無深情語多爽氣酷與孟浩然相近)


　　五言律詩

　　雲陽驛陪崔使君邵道士夜宴

　　一尉東南逺誰知此夜歡諸侯傾皂盖仙客整黄冠染
翰燈花滿飛觴雲氣寒欣承國士遇更借美人看

　　永嘉作

　　拙宦從江左投荒更海邊山将孤嶼近水共惡谿連地
濕梅多雨潭蒸竹起煙未應悲晩髪炎瘴苦華年

　　除夜樂城逢孟浩然


　　逺客襄陽郡來過海岸家樽開栢葉酒燈發九枝花妙
曲逢盧女髙才得孟嘉東山行樂意非是競繁華

　　永嘉即事寄贛縣袁少府瓘

　　山繞樓臺出谿通里閈斜曽為謝客郡多有逐臣家海
氣朝成雨江天晚作霞題書報賈誼此濕似長沙

　　五言排律

　　長安早春

　　開國維東井城池起北辰咸歌太平日共樂建寅春雪

盡黄山樹氷開黒水津草迎金埓馬花伴玉樓人鴻漸
看無數鶯歌聽欲頻何當桂枝擢還及栁條新

　　(草迎二語色韶而嫩贈蕭郎中江山清謝眺花木媚丘遲亦絶清快)

　　李適之(本傳云一名昌恒山王承乾之孫神龍初拜左衛郎開元中歴官至刑部尚書雅好賓客飲酒
一斗不亂天寳中為左相累封清和縣公與李林甫不叶為其隂中罷知政事坐事貶宜春太守仰藥死)

　　五言絶句

　　罷相作

　　(本傳云適之為李林甫所構懼不自安乃上宰政求散職以太子少保罷欣然自以為免禍　本事

云開元中宰相李適之疎直坦夷時譽甚美李林甫惡之排誣罷免朝客雖知無罪謁問甚稀適之
意憤日飲醇酣且為詩云云林甫愈怒終遂不免)

　　避賢初罷相樂聖且銜杯為問門前客今朝㡬箇來

　　李憕(忠義傳云太原人以明經舉開元中為監察御史給事中天寳中轉光禄卿東京留守遷禮部尚書
安禄山陷都城遇害諡曰忠懿)

　　七言律詩

　　奉和聖製從蓬萊向興慶閣道中留春雨中春
望之作應制


　　别館春還淑氣催三宫路轉鳯凰臺雲飛北闕輕隂散
雨歇南山積翠來御栁遥隨天仗發林花不待曉風開
已知聖澤深無限更喜年芳入睿才

　　(標格清挺三四色相自然　物自有色詩自有情當前直舉無非妙境細草偏承迴輦處飛花故落
舞觴前河邊淑氣迎芳草林下輕風待落梅皆舍却真身别求他相直是欲真不能乃自苦耳若一
切歸之正法門大神力則邪魔小技無所容其毫末)

　　崔惠童(紀事云尚明皇晉國公主)

　　七言絶句


　　宴城東荘

　　一月人生笑㡬回相逢相識且銜杯眼看春色如流水
今日殘花昨日開

　　(末句倒挿見竒語氣英爽)

　　(附崔敏童　一年始有一年春百嵗曽無百嵗人能向花中㡬回醉十千沽酒莫辭貧　順寫即平凡倒
挿如峯順流如水故文以逆用為竒)

　　儲光羲(兖州人一云潤州人開元中進士詔中書試文章歴監察御史禄山反陷賊自歸有集七十巻
詩家恬澹之難甚於絢爛千古惟陶徴君恬澹而絢爛者比踵接肩儲光羲衷無本情語無定趣前

後自不相喻殷璠謂其格髙調逸趣逺情深欒城遺言謂髙處似陶淵明平處似王摩詰此誠不識
所謂聊就其佳者一二論之)

　　五言古詩

　　野田黄雀行

　　嘖嘖野田雀不知軀體㣲閒穿深叢裏爭食復争飛窮
老一穨舍棗多桑樹稀無棗猶可食無桑何以衣蕭條
空倉暮相引時來歸斜路豈不捷渚田豈不肥水長路
且壊惻惻與心違


　　(詩人必有安身立命之處然後假物布衷攄其所抱如野田黄雀行祗一窮困無聊語耳斜路豈不
捷渚田豈不肥水長路且壞惻惻與心違若水路便於適從豈能審正而自止耶)

　　田家即事

　　蒲葉日巳長荇花日巳滋老農要看此貴不違天時迎
晨起飯牛雙駕耕東菑蚯蚓土中出田烏隨我飛羣合
亂啄噪嗷嗷如道饑我心多惻隠顧此兩傷悲撥食與
田烏日暮空筐歸親戚更相誚我心終不移

　　(此事亦何足道親戚何至相誚而心且堅秉不移老杜云減食及溪魚此在無心偶及之可耳)


　　同王十三維偶然作

　　野老本貧賤冒雨鋤𤓰田一畦未及終樹下髙枕眠荷
蓧者誰子皤皤來息肩不復問鄉墟相見但依然腹中
無一物髙話羲皇年落日臨層隅逍遙望晴川使婦提
蠶筐呼兒榜漁船悠悠泛緑水去摘浦中蓮蓮花艷且
美使我不能還

　　(無此結語要知其意趣何在)

　　田家雜興


　　春至鶬鶊鳴薄言向田野不能自力作黽勉娶鄰女既
念生子孫方思廣園圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羨故
年時中情無所取

　　(玩末二語豈年老妻孥累耶乃解者云此意為既念生子孫方思廣園圃發耳若是則此意正未見
得凡人必有目前之樂然後追昔日之煩若以煩惱遣之則一空門之類耳其何足為髙士)

　　(附效古　晨登涼風臺暮走邯鄲道曜靈何赫烈四野無青草大軍北集燕天子西居鎬婦人役州縣丁
男亊征討老幼相别離哭泣無昏早稼穡既殄絶川澤復枯槁曠哉逺此憂㝠㝠商山皓　如此而商山

皓乃足為髙則四人亦逋徒耳何光羲所憂之多忘憂之易也如樵父詞牧童詞射雉詞種種淺陋餘不
復多及)

　　(附樵父詞　山北饒朽木山南多枯枝枯枝作採薪㸑室私自知詰朝礪斧尋視暮行歌歸先雪隠薜茘
迎暄卧茅茨清澗日濯足喬林時曝衣終年登險阻不復憂安危蕩漾與神遊莫知是與非
附牧童詞　不言牧田逺不道牧陂深所念牛馴擾不亂牧童心圓笠覆我首長簑披我襟方将憂暑雨
亦以懼寒隂大牛隠層坂小牛穿近林同類相鼓舞觸物成謳吟取樂須臾間寧問聲與音
附射雉詞　曝暄理新翳迎春射鳴雉原田遙一色臯陸曠千里遥聞咿喔聲時見雙飛起羃歴疎蒿下
毰毸深麥裏顧敵乃忘生争雄方決死仁心貴勇義豈復能傷此超遥下故墟迢遞回髙畤大夫昔何苦

取笑歡妻子)

　　五言絶句

　　江南曲

　　逐流牽荇葉縁岸摘蘆苗為惜鴛鴦鳥輕輕動畫橈













　　唐詩鏡巻九

