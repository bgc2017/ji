







　　欽定四庫全書

　　古詩鏡巻二十

　　明　陸時雍　編

　　梁第四

　　江淹(字文通濟陽考城人弱冠以五經授宋始安王劉子真為南徐州王新安從事奉朝請始安薨舉南
徐州桂陽王秀才轉建平王主簿雅以文章見遇及王移鎮朱方又為鎮軍㕘軍領東海郡丞王欲舉兵
淹以為諷乃黜為吳興令齊髙帝始置史館命淹掌之累遷御史中丞明帝時出為宣城太守還為秘書
監兼衛尉入梁為散騎常侍遷金紫光禄大夫卒諡曰憲)


　　(江淹浮藻)

　　詩

　　從冠軍行建平王登廬山香爐峰

　　廣成愛神鼎淮南好丹經此山具鸞鶴往來盡仙靈瑶
草正翕赩玉樹信蔥青綘氣下縈薄白雲上杳㝠中坐
瞰蜿虹俛伏視流星不尋遐怪極則知耳目驚日落長
沙渚曾隂萬里生藉蘭素多意臨風黙含情方學松柏
隱羞逐市井名幸承光誦末伏思託後旍


　　望荆山

　　奉義至江漢始知楚塞長南闗繞桐栢西嶽出魯陽寒
郊無留影秋日懸清光悲風撓重林雲霞肅川漲歲晏
君如何零淚霑衣裳玉柱空掩露金樽坐含霜一聞苦
寒奏再使艶歌傷

　　(寒郊無留影秋日懸清光氣韻髙迥秋色照目)

　　擬陶徵君潛田居

　　種苖在東臯苖生滿阡陌雖有荷鉏倦濁酒聊自適日

暮巾柴車路闇光已夕歸人望煙火稚子候簷隙問君
亦何為百年會有役但願桑麻成蠶月得紡績素心正
如此開逕望三益

　　(歸人望烟火稚子候簷隙淡語欲肖苐神韻未深)

　　擬休上人怨别

　　西北秋風至楚客心悠哉日暮碧雲合佳人殊未來露
彩方泛艶月華始徘徊寶書為君掩瑶瑟詎能開相思
巫山渚悵望陽雲臺膏鑪絶沈燎綺席生浮埃桂水日

千里因之平生懷

　　范雲(字彦龍南鄉舞隂人初為齊竟陵王府主簿歴始興内史遷廣州刺史免官少與梁武帝友善及武
帝平建業以雲為黄門郎與約同心翊贊遷散騎常侍吏部尚書卒諡曰文)

　　樂府

　　有所思

　　如何有所思而無相見時宿昔夢顔色階庭尋履綦髙
張更何已引滿終自持欲知憂能老為視鏡中絲

　　當對酒


　　對酒心自足故人來共持方悅羅祫解誰念髮成絲徇
性良為達求名本自欺迨君當歌日及我傾樽時

　　(范雲淺淺流活如寸草莖莖疎花㸃㸃生氣具存迨君當歌日及我傾樽時自是深衷欵語　沈約江
淹饒於體料而乏於性情范雲任昉足於性情而短於體料)

　　詩

　　治西湖

　　史氏導漳水西門溉河潮圖始未能悅克終良可要擁
鍤勸年首提爵勞春朝平臯草色嫩通林鳥聲嬌已集

故池鶩行蒔新田苖何吁畚築苦方驩魚稻饒

　　閨思

　　春色醉春烟深閨人獨眠積恨顔將老相思心欲然幾
囘明月夜飛夢到郎邊

　　(醉字最饒意態)

　　别詩

　　洛陽城東西長作經時别昔去雪如花今來花似雪

　　(詩到至處絶不作詩只如尋常語氣)


　　丘遲(字希範烏程人靈鞠之子在齊以秀才累遷殿中郎梁武帝平建業引為主簿及踐位遷中書郎出
為永嘉太守還拜中書侍郎後遷司空從事中郎)

　　詩

　　侍宴樂遊苑送張徐州應詔詩(沈約同賦)

　　詰旦閶闔開馳道聞鳳吹輕荑承玉輦細草藉龍騎風
遲山尚響雨息雲猶漬巢空初鳥飛荇亂新魚戲實惟
北門重匪親孰為寄參差别念舉肅穆恩波被小臣信
多幸投生豈酬義


　　(遲詩㸃綴明媚雨息雲猶漬闌珊欝洑絶得其景)

　　旦發漁浦潭

　　漁潭霧未開赤亭風已颺櫂歌發中流鳴鞞響沓嶂村
童忽相聚野老時一望詭怪石異象嶄絶峰殊狀森森荒
樹齊析析寒沙漲藤埀島易陟崖傾嶼難傍信是永幽
棲豈徒暫清曠坐嘯昔有委卧治今可尚

　　任昉(字彦昇樂安博昌人雅善屬文尤長載筆沈約一代詞宗深所推挹仕齊為竟陵王記室㕘軍司徒
長史武帝踐阼拜黄門侍郎掌著作出為義興太守轉御史中丞出為新安太守為政清省吏民便之

昉詩清素嫌於幅窘)

　　詩

　　濟浙江

　　昧旦乘輕風江湖忽來往或與歸波送乍逐翻流上近
岸無暇目遠峰更興想緑樹懸宿根丹崖頽久壤

　　(或與歸波送乍逐翻流上實境自然不可復過)

　　贈郭桐廬出谿口見候余既未至郭仍進村維
舟久之郭生方至


　　朝發富春渚蓄意忍相思涿令行春返冠盖溢川坻望
久方來萃悲懽不自持滄江路窮此湍險方自茲疊嶂
易成響重以夜猿悲客心幸自弭中道遇心期親好自
斯絶孤遊從此辭

　　出郡傳舍哭范僕射

　　平生禮數絶式瞻在國楨一朝萬化盡猶我故人情待
時屬興運王佐俟民英結懽三十載生死一交情携手
遁衰孽接景事休明運阻衡言革時泰玉階平濬冲得

茂彥夫子值狂生伊人有涇渭非余揚濁清将乖不忍
别欲以遣離情不忍一辰意千齡萬恨生

　　與子别㡬辰經塗不盈旬弗覩朱顔改徒想平生人寧
知安歌日非君撤瑟晨已矣余何歎輟舂哀國均

　　(此詩多促數聲是哀悼語致一憮一訣如對平生情字三用生字二用何妨古道風人尚多叠語何
況於韻韻其詩之末莭耳一朝萬化盡猶我故人情不忍一辰意千齡萬恨生言之莫宣痛有餘恨
寧知安歌日非君撤瑟晨纒綿悽惻追感無已)

　　王僧孺(東海剡人七嵗能讀十萬言家貧甞傭書以養母寫畢即諷誦仕齊為太學博士累遷尚書左

部郎出為南康王長史蘭陵太守)

　　(僧孺慧口麗情標異日新不覺雅道䘮盡)

　　詩

　　古意

　　青絲控燕馬紫艾飾吳刀朝風吹錦帶落日映珠袍陸
離闗右客照耀山西豪雖非學詭遇終是任逢遭人生
會有死得處如鴻毛寧能偶雞鶩寂寞隱蓬蒿

　　為何庫部舊姬擬蘼蕪之句


　　出戸望蘭薰褰簾正逢君斂容裁一訪新知詎可聞新
人含笑近故人含淚隱妾意在寒松君心逐朝槿

　　(詩道淺勝深淡勝麗為近雅故然須真趣為美雕刻愈深則精彩愈著而雅道愈傷矣新人四語盖
坐此病)

　　月夜詠陳南康新有所納(一作陳南康新納姬)

　　二八人如花三五月如鏡開簾一種色當户兩相映重
價出秦韓髙名入燕鄭十城屢請易千金幾爭聘君意
自能專妾心本無競


　　(二八人如花三五月如鏡開簾一種色當户兩相映情色俱麗大概意象入手自然擬議不煩　落
想既殊結撰自别漢魏六朝當觀其第一義處)

　　夜愁示諸賔

　　簷露滴為珠池水合成璧萬行朝淚瀉千里夜愁積孤
帳閉不開寒膏盡復益誰知心眼亂看朱忽成碧

　　(誰知心眼亂看朱忽成碧語意奇奥亦新亦雅)

　　秋閨怨

　　斜光隱西壁暮雀上南枝風來秋扇屏月出夜燈吹深

心起百際遥淚非一埀徒勞妾辛苦終言君不知

　　(風來秋扇屏月出夜燈吹落語便利)

　　為姬人自傷(一作為姬人怨)

　　自知心裏恨還向影中羞迴持昔慊慊變作今悠悠還
君與妾扇歸妾奉君裘斷弦猶可續心去最難留

　　春思絶句

　　雪罷枝即青冰開水便緑復聞黄鳥聲全作相思曲

　　(輕麗　若驚若喜芳情無限)


　　張率(字士簡吳郡人年十二能屬文稍進作賦頌至年十六向二千許首起家齊著作佐郎遷尚書殿中
郎太子洗馬武帝霸府建引為相國主簿嘗為待詔賦武帝手敕曰相如工而不敏枚臯速而不工卿兼
之矣遂遷秘書丞後遷黄門侍郎出為新安太守卒)

　　樂府

　　短歌行

　　君子有酒小人鼓缶乃布長筵式宴親友盛壯不留容
華易朽如彼槁葉有似過牖往日莫淹來朝無久秋風
悴林寒蟬鳴栁悲自别深懽由會厚豈云不樂與子同

壽我酒既盈我肴伊阜短歌是唱孰知身後

　　栁惲(字文暢河東解人也少有志學工為詩善尺牘齊竟陵王引為法曹參軍累遷太子洗馬試守鄱陽
相還除驃騎從事中郎武帝至京邑惲候謁石頭以為冠軍將軍征東府司馬天監初除長史累遷左民
尚書廣州刺史徴為秘書監復為吳興太守為政清靜民吏懷之感疾卒)

　　(惲詩冷而韻姿態嫣然)

　　樂府

　　江南曲

　　汀洲採白蘋日暖江南春洞庭有歸客瀟湘逢故人故

人何不返春花復將晚不道新知樂秪言行路遠

　　詩

　　襍詩

　　雲輕暮色轉草緑晨芳歸山墟罷寒晦園澤閏朝暉春
心多感動睹物情復悲自君之去矣蘭堂罷鳴機徒知
遊宦是不念别離非

　　(徒知遊宦是不念別離非其言如幽蘭之噴)

　　七夕穿針


　　代馬秋不歸緇紈無復緒迎寒理衣縫映月抽纎縷的
皪愁睇光連娟思眉聚清露下羅衣秋風吹玉柱流隂
稍已多餘光欲誰與

　　(冷冷疎疎叮叮喁喁含情不言撫景欲絶流隂稍已多餘光欲誰與此中悵然無限)

　　擣衣詩

　　行役滯風波游人淹不歸亭臯木葉下隴首秋雲飛寒
園夕鳥集思牖草蟲悲嗟矣當春服安見禦冬衣

　　(亭臯木葉下隴首秋雲飛飄然輕舉)


　　從武帝登景陽樓

　　(南史曰武帝與宴必詔惲賦詩甞和武帝登景陽樓篇深見賞美當時咸共稱傳)

　　太液滄波起長楊髙樹秋翠華承漢逺雕輦逐風游














　　古詩鏡巻二十

