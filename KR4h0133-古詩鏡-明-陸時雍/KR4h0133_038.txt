







　　欽定四庫全書

　　唐詩鏡巻二

　　明　陸時雍　編

　　初唐第二

　　盧照隣(文苑傳云字昇之范陽人博學善屬文初授鄧王府典籖王甚愛之謂人曰此吾之相如也後
拜新都尉因染風疾去官處太白山中以服餌為事後疾轉篤徙居具茨山沈痼攣廢不堪其苦與親友
執别投潁水死　紀事云照隣居具茨山下自以為髙宗尚吏已獨儒武后尚法已獨黄老后封嵩山屢
聘賢士巳獨廢著五悲以自明)


　　七言古詩

　　長安古意

　　長安大道連狹斜青牛白馬七香車玉輦縱横過主第
金鞭絡繹向侯家龍銜寳盖承朝日鳳吐流蘇帶晩霞
百丈遊絲争繞樹一羣嬌鳥共啼花啼花戲蝶千門側
碧樹銀臺萬種色複道交牕作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逢詎相識借問吹簫向紫煙曽經學舞度芳年

得成比目何辭死願作鴛鴦不羨仙比目鴛鴦真可羨
雙去雙來君不見生憎帳額繡孤鸞好取門簾貼雙燕
雙燕雙飛繞畫梁羅幃翠被鬱金香片片行雲着蟬鬢
纎纎初月上鴉黄鴉黄粉白車中出含嬌含態情非一
妖童寳馬鐡連錢娼婦盤龍金屈膝御史府中烏夜啼
廷尉門前雀欲棲隠隠朱城臨玉道遥遥翠幰沒金堤
挾彈飛鷹杜陵北探丸借客渭橋西俱邀俠客芙蓉劒
共宿娼家桃李蹊娼家日暮紫羅裙清歌一囀口氛氲

北堂夜夜人如月南陌朝朝騎似雲南陌北堂連北里
五劇三條控三市弱栁青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寳帶為君解
燕歌趙舞為君開别有豪華稱將相轉日回天不相讓
意氣由來排灌夫専權判不容蕭相専權意氣本豪雄
青虬紫燕坐生風自言歌舞長千載自謂驕奢凌五公
節物風光不相待桑田碧海須臾改昔時金階白玉堂
即今惟見青松在寂寂寥寥揚子居年年嵗嵗一牀書

獨有南山桂花發飛來飛去襲人裾

　　(瑋麗中不乏風華當在駱賔王帝京篇上)

　　五言律詩

　　昭君怨

　　合殿恩中絶交河使漸稀肝腸隨玉輦形影向金微漢
地草應綠胡庭沙正飛願逐三秋鴈年年一度歸

　　折楊栁

　　倡樓啓曙扉楊栁正依依鶯啼知嵗隔條變識春歸露

葉凝秋黛風花亂舞衣攀折將安寄軍中音信稀

　　上之回

　　回中道路險蕭闗烽候多五營屯右地萬乗出西河單
于拜玉璽天子按雕戈振旅汾川曲秋風横大歌

　　文翁講堂

　　錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈

　　(槐落猶疑市語有餘想)


　　元日述懷(一作明月引)

　　筮仕無中秩歸耕有外臣人歌小嵗酒花舞大唐春草
色迷三徑風光動四隣願得長如此年年物候新

　　五言排律

　　西使兼送孟學士南遊

　　地道巴陵北天山弱水東相看萬餘里共倚一征蓬零
雨悲王粲清樽别孔融徘徊聞夜鶴悵望待秋鴻骨肉
胡秦外風塵闗塞中唯餘劒鋒在耿耿氣成虹


　　(嚴𦂳)

　　綿州官池贈别(同賦灣字)

　　輶軒遵上國仙珮下靈闗樽酒方無地聫綣喜暫攀離
言欲贈策髙辯正連環野逕浮雲斷荒池春草班殘花
落古樹度鳥入澄灣欲叙他鄉别幽谷有綿蠻

　　還赴蜀中貽示京邑遊好

　　籞宿花初滿章臺栁向飛如何正此日還望昔多違悵
别風期阻將乖雲會稀斂衽辭丹闕懸旗陟翠微野禽

喧戍鼔春草變征衣回顧長安道闗山起夕霏

　　(附首春貽京邑文士寂寂罷將迎門無車馬聲横琴答山水披巻閱公卿三四何等氣岸　過東山谷口
野老堪成鶴山神或化鳩日暮飡龜殻天寒御鹿裘絕似庾信語)

　　駱賔王(文苑傳云賔王少善屬文尤妙于五言詩嘗作帝京篇當時以為絶唱然落魄無行好與博徙
遊髙宗末為長安主簿坐贓左遷臨海丞怏怏失志棄官去後與徐敬業作亂事敗伏誅　紀事云徐敬
業亂於揚州以賔王為府屬代敬業為檄武后讀至一抔之土未乾六尺之孤安在矍然曰誰為之或以
賔王對后曰宰相安得失此人敬業敗亡命不知所終中宗時詔求其文得數百篇)

　　七言古詩


　　帝京篇

　　山河千里國城闕九重門不覩皇居壯安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重闗一百二漢家離宫三十六桂
殿嶔崟對玉樓椒房窈窕連金屋三條九陌麗城隈萬
户千門平旦開複道斜通鳷鵲觀交衢直指鳳皇臺劔
履南宫入簮纓北闕來聲名冠寰宇文物象昭回鈎陳
肅蘭戺璧沼浮槐市銅羽應風迴金莖承露起校文天

禄閣習戰昆明水朱邸抗平臺黄扉通戚里平臺戚里
帶崇墉炊金饌玉待鳴鐘小堂綺帳三千户大道青樓
十二重寳葢雕鞍金絡馬蘭窻繡柱玉盤龍繡柱璇題
粉壁映鏘金鳴玉王侯盛王侯貴人多近臣朝遊北里
暮南隣陸賈分金將讌喜陳遵投轄正留賔趙李經過
宻蕭朱交結親丹鳳朱城白日暮青牛紺幰紅塵度俠
客珠彈垂楊道倡婦銀鈎采桑路倡家桃李自芳菲京
華遊俠盛輕肥延年女弟雙飛入羅敷使君千騎歸同

心結縷帶連理織成衣春朝桂樽樽百味秋夜蘭燈燈
九微翠幌珠簾不獨映清歌寳瑟自相依且論三萬六千
是寧知四十九年非古來榮利若浮雲人生倚伏信難
分始見田竇相傾奪俄聞衛霍有功勲未厭金陵氣先
開石槨文朱門無復張公子灞亭誰畏李將軍相顧百
齡皆有待居然萬化咸應改桂枝芳氣已銷亡栢梁髙
宴今何在春去春來苦自馳争名争利徒爾為乆留郎
署終難遇空掃相門誰見知當時一旦擅豪華自言千

載長驕奢倐忽摶風生羽翼須臾失浪委泥沙黄雀徒
巢桂青門遂種𤓰黄金銷鑠素絲變一貴一賤交情見
紅顔宿昔白頭新脱粟布衣輕故人故人有湮淪新知
無意氣灰死韓安國羅傷翟廷尉已矣哉歸去來馬卿辭
蜀多文藻揚雄仕漢乏良媒三冬自矜誠足用十年不
調幾邅迴汲黯薪逾積孫𢎞閣未開誰惜長沙傅獨負
洛陽才(紀事云楊盈川之為文好以古人姓名連用號為㸃鬼簿賔王文好以數對如秦地重闗一百
二漢家離宫三十六人號為筭博士又曰倐忽摶風生羽翼須臾失浪委泥沙賔王後與徐敬業興兵揚州大

敗逃死此其䜟也)

　　(文章有言無韻即是死語如帝京篇人謂之算博士亦可)

　　五言律詩

　　冬日過故人任處士書齋

　　神交尚投漆虚室罷遊蘭網積窻文亂苔深履迹殘雪
明書帳冷水静墨池寒獨此琴臺夜流水為誰彈

　　遊紫雲觀贈道士(并序)

　　余鄉國一辭江山萬里昔年離别還同塞北之鳬今

日歸來即似遼東之鶴先生情均得兔忘筌之契已
深路是亡羊分岐之恨逾切不題短什何汰衷襟乎

　　碧落澄秋景𤣥門啓曙闗人疑列禦至客似令威還羽
葢徒欣仰雲車未可攀秪應傾玉醴時許寄頺顔

　　遊靈公觀

　　靈峰標勝境神府枕通川玉殿斜連漢金堂迥架煙斷
風疎晩竹流水切寒弦别有青門外空懐𤣥圃仙

　　同辛簿簡仰酬思𤣥上人林泉


　　俗逺風塵隔春還初服遲林疑中散地人似上皇時芳
杜湘君曲幽蘭楚客詞山中有春草長似寄相思

　　送鄭少府入遼共賦俠客逺從戎

　　邊烽警榆塞俠客度桑乾栁葉開銀鏑桃花照玉鞍滿
月臨弓影連星入劒端不學燕丹客空歌易水寒

　　(三四語色明媚却與五陵裘馬相宜上句更自入手輕快)

　　憲臺出縶寒夜有懷

　　獨坐懷明發長謡苦未安自應迷北叟誰肯問南冠生

死交情異殷憂嵗序䦨空餘朝夕鳥相伴夜啼寒

　　(淡淡語含情無限結語悲甚)

　　在獄詠蟬(并序)

　　余禁所禁垣西是法㕔事也有古槐數株焉雖生意
可知同殷仲文之古樹聽訟斯在即周召伯之甘棠
每至夕照低隂秋蟬疎引發聲幽息有切嘗聞豈人
心異於曩時將蟲響悲於前聴嗟乎聲以動容徳以
象賢故潔其身也禀君子逹人之髙行蛻其皮也有

仙都羽化之靈姿候時而來順隂陽之數應節為變
審蔵用之機有目斯開不以道昏而昧其視有翼自
薄不以俗厚而易其真吟喬樹之微風韻姿天縱飲
髙秋之墜露清畏人知僕失路艱虞遭時徽纆不哀
傷而自怨未揺落而先衰聞蟪蛄之流聲悟平反之
巳奏見螗螂之抱影怯危機之未安感而綴詩貽諸
知巳庶情沿物應哀弱羽之飄零道寄人知憫餘聲
之寂寞非謂文墨取代幽憂云爾


　　西陸蟬聲唱南冠客思侵那堪𤣥鬢影來對白頭吟露
重飛難進風多響易沈無人信髙潔誰為表予心

　　(大家語大略意象深而物態淺)

　　五言排律

　　靈隠寺

　　鷲嶺鬱岧嶤龍宫鎖寂寥樓觀滄海日門對浙江潮桂
子月中落天香雲外飄捫蘿登塔逺刳木取泉遥霜薄
花更發氷輕葉互凋夙齡尚遐異搜對滌煩囂待入天

台路看余度石橋(詩話云舊說徐敬業敗與賔王俱不死皆去為浮屠以免賔王居杭州靈
隠寺後宋之問遊寺夜吟云鷲嶺鬱岧嶤龍宫鎻寂寥乆不能續有老僧云何不道樓觀滄海口門對浙江潮
云云遲明僧不見人以為賔王也今此詩乃見賔王集集乃見古本非後人所裒次則此詩巳自録於集中賔
王之不死亦一證也)

　　(精警瑰麗絕冠初唐)

　　夕次蒲類津

　　二庭歸望斷萬里客心愁山路猶南屬河源自北流晩
風連朔氣新月照邊秋竈火通軍壁烽煙上戍樓龍庭

但苦戰燕領會封侯莫作蘭山下空令漢國羞

　　(新月照邊秋語有爽氣)

　　邊城落日

　　紫塞流沙北黄圖灞水東一朝辭爼豆萬里逐沙蓬候
月恒持滿尋源屢鑿空野昏邊氣合烽迥戍煙通膂力
風塵倦疆埸嵗月窮河流控積石山路逺崆峒壯志凌
蒼兕精誠貫白虹君恩如可報龍劒有雌雄

　　宿温城望軍營


　　虜地寒膠折邊城夜柝聞兵符闗帝闕天策動將軍塞
静胡笳徹沙明楚練分風旗翻翼影霜劔轉龍文白羽
揺如月青山斷若雲煙疎疑巻幔塵滅似銷氛投筆懐
班業臨戎想顧勲還應雪漢恥持此報明君

　　邊夜有懷

　　漢地行逾逺燕山去不窮城荒猶築怨碣毁尚銘功古
戍煙塵滿邊庭人事空夜闗明隴月秋塞急胡風倚伏
良難定榮枯豈易通旅魂勞泛梗離恨斷征蓬蘇武封

猶薄崔駰宦不工惟餘北叟意欲寄南飛鴻

　　(三四警)

　　五言絶句

　　於易水送人

　　此地别燕丹壯士髮衝冠昔時人已去今日水猶寒

　　(附秋風亂竹揺疎影縈池織細流秋月裛露珠暉冷凌霜桂影寒秋水圖雲錦色浄寫月練文明極組織
之工然皆借襯得來不若秋鴈陣去金河冷書歸玉塞寒本色自在)

　　劉禕之(本傳云字希美晉陵人少與孟利貞髙智周郭正一俱以文藻知名號為劉孟髙郭上元中與

元萬頃等偕召入禁中論次新書髙宗又宻令參決時政以分宰相之權時謂北門學士武后時為鳳閣
侍郎後以罪賜死)

　　五言古詩

　　酬鄭沁州

　　騏閣一代良熊軒千里躅緝圖昭國典按部留宸矚匪
厭承明廬佇兼司𨽻局芸書暫輟載竹使方臨俗節變
風緒髙秋深露華溽寒山斂輕靄霽野澄初旭已切長
年悲誰堪岐路促遥林征馬迅别館嘶驂跼雅贈響摐

金索居暌倚玉悽斷離鴻引勞歌思足曲

　　(語氣亦貴)

　　郭正一(文苑傳云彭城人貞觀中舉進士永淳中歴官至中書侍郎明習舊事兼有詞學號為稱職永
昌中為酷吏所陷流死嶺南)

　　五言律詩

　　奉和太子納妃太平公主出䧏

　　桂宫初服冕蘭掖早升笄禮盛親迎晉聲芬出降齊金
龜開瑞鈕寳翟上仙梯轉扇承宵月揚旌照夕蜺


　　(新整簇簇是初唐體裁)

　　(附劉禕之奉和　夢梓光青陛穠桃靄紫宫徳優宸念逺禮備國姻崇萬户聲明發三條騎吹通香輪送
重景綵斾引仙虹　附任奉古奉和　帝子升青陛王姬降紫宸星光移
雜珮月彩薦重輪龍旌翻地杪鳳管颺天濵槐隂浮淺瀨葆吹翼輕塵
附裴守真奉和　瑜珮升青殿濃華降紫微還如桃李發更似鳳凰飛金屋真離象瑶臺起婺徽綵纓紛
碧坐繢羽泛褕衣極一時絢藻之致)

　　于季子(咸亨中登進士第見紀事)

　　七言律詩


　　早春洛陽答杜審言

　　梓澤年光往復來杜霸遊人去不迴若非載筆登麟閣
定是吹簫伴鳳臺路傍桃李花猶嫩波上芙蕖葉未開
分明寄語長安道莫教留滯洛陽才

　　(此詩雖格力未整風味却饒)

　　(附詠雲　瑞雲千里映祥輝四望新隨風亂鳥足泛水結魚鱗布葉疑臨夏開花詎待春願得承嘉景無
令掩桂輪是孔範諸人餘意巧力那及古人)

　　(附詠項羽北伐雖全趙東歸不王秦空歌拔山力羞作渡江人余謂項羽雖霸業不終亦千古一猛男子

嘲之何為直當閔之耳詠漢髙祖百戰方夷項三章且代秦功歸蕭相國氣盡戚夫人末語誠當以萬乗
之尊不能庇一弱子何也)

　　楊衡

　　七言古詩

　　白紵辭二首

　　玉纓翠珮雜輕羅香汗微漬朱顔酡為君起唱白紵歌
清聲褭雲思繁多凝笳哀琴時相和金壺半傾芳夜促
梁塵霏霏暗紅燭令君安坐聴終曲墜葉飄花難再復

躡珠履歩瓊筵輕身起舞紅燭前芳姿艶態妖且妍迴
眸轉袖暗催弦凉風蕭蕭漏水急月華泛灔紅蓮濕牽
裙攬帶翻成泣

　　(殊有艶情)

　　劉允濟(文苑傳云洛川人少孤事母甚謹博學善屬文與王勃齊名弱冠舉進士累除著作佐郎撰魯
後春秋二十巻上之遷左史直𢎞文館垂拱中明堂初成奏賦以諷拜著作郎長安中拜鳳閣舍人坐與
張易之欵狎左授青州長史)

　　五言古詩


　　經廬岳迴望江州想洛陽有作

　　龜山帝始營龍門禹初鑿出入經變化俯仰憑寥廓未
若兹山功連延並巫霍東北疏艮象西南距坤絡宏阜
自鬱盤髙堙復迴薄勢入柴桑渚隂開彭蠡壑九江杳
無際七澤紛相錯雲霞散吳會風波騰鄢鄂跡隨造化
乆利與乾坤博肹蠁精氣通紛綸潛怪作石渠忽見踐
金房安可託地入天子都巖有仙人藥二門幾迢遞三
宫何儵爚咫尺窮杳㝠跬步皆恬漠林驚羽翰幽居静

龍蛇蠖明牧振雄詞棣華殊灼灼盛業匡西夏深謀賛
禹亳黄雲覆鼎飛絳氣横川躍佐厯符賢運人期茂天
爵禮樂富垂髫詩書成舞勺清輝靖嵒電利器騰霜鍔
遊聖挹衢樽鄰畿恭木鐸牆仭包武侯波瀾控文若旋
聞刈薪楚遽覩升葵藿稷卨序揆圖良平公輔略重臣
資出守英藩諒求瘼豫章觀偉材江州訪靈崿陽岫曉
氛氲隂崖暮蕭索雌伏屢鯨奔雄飛更鷙搏驚&KR1702;透煙
霞騰猿亂枝格(音洛)故園有歸夢他山非行樂帝鄉徒可

遊湟澗終旅泊景物觀淮海雲霄望河洛城闕紫微星
圖書𤣥扈閣神功多粉繢元氣猶斟酌丞相下南宫將
軍趨北落横簮並附蟬列鼎俱調鶴四郊時迷路五月
先投龠池榭宣瓊管風花亂珠箔舊遊勞夢寐新知無
悦樂天寒欲贈言嵗暮期交約夜琴清玉柱秋灰變緹
幕風雲動翰林宫徵調文籥言泉激為浪思緒飛成繳
千里輝珠璣五采含丹雘鐘鼔旋驚鷃瑾瑜俄抵鵲竊
價慙庸怠叨聲逾寂寞長望限南溟居然翳東郭


　　(宏麗)

　　五言律詩

　　怨情

　　玉闗芳信斷蘭閨錦字新愁來不自抑念切已含嚬虚
牖風驚夢空牀月厭人歸期倘可促勿度栁園春

　　(語態懨懨)

　　鄭蜀賔(滎陽人)

　　五言絶句


　　别親朋

　　(紀事云蜀賔年老為江左一尉親朋餞於上東門蜀賔賦詩云云酒酣自詠聲調哀戚竟卒于官)

　　畏途方萬里生涯近百年不知將白首何處入黄泉
韋承慶(字延休陽武人少恭謹事繼母以孝聞舉進士補雍王府參軍府中文翰悉出其手長壽中累
遷鳳閣舍人以後三掌天官選事銓授平允海内稱之後知政事坐附推張昌宗失實流嶺表嵗餘起辰
州刺史入為秘書少監封扶陽縣子遷黄門侍郎未拜卒　紀事云韋氏孝友詞學則承慶嗣立䆳音樂
有萬石達禮儀則叔夏史才博識有述時趙冬曦兄弟亦各有名張說曰韋趙兄弟人之梓杞)

　　五言古詩


　　折楊栁

　　萬里邊城地三春楊栁節葉似鏡中眉花如闗外雪征
人逺鄉思倡婦髙樓别不忍擲年華含情寄攀折

　　(三四言之可念)

　　五言律詩

　　寒食應制

　　鳳城春色晩龍禁早暉通舊火收槐燧餘寒入桂宫鶯
啼正隠葉鷄鬭始開籠藹藹瑶山滿仙歌始樂風


　　(三四語氣清貴)

　　韋嗣立(鄭州人思謙子也少舉進士與兄承慶俱以學行齊名長夀中為鳳閣舍人長安中為天官侍
郎遷鳳閣侍郎知政事神龍中為黄門侍郎前後四職兄弟相代又父子三人皆至宰相有唐以來莫與
為比嘗於驪山搆别業中宗親往幸焉因封為逍遥公睿宗立拜中書令為憲司所劾左遷岳州别駕遷
陳州刺史卒見思謙傳)

　　五言排律

　　偶遊龍門北谿忽懷驪山别業因以言志示弟
淑奉呈諸大僚


　　幽谷杜陵邊風煙别幾年偶來伊水曲谿嶂各依然傍
浦憐芳樹尋崖愛綠泉嶺雲隨馬足山鳥向人前地合
心俱静言因理自𤣥短才叨重寄尸禄愧妨賢每挹挂
冠侣思從初服旋稻粱仍欲報嵗月坐空捐助岳無纖
塊輸溟謝末涓還悟北轅失防求南磵田

　　(嶺雲隨馬足山鳥向人前語極自然之致較李太白山從人面起雲傍馬頭生似覺髙雅一籌)

　　東方虬(紀事云武后時為左史嘗曰百年後可與西門豹作對)

　　五言絶句


　　昭君怨

　　漢道方全盛朝廷足武臣何須薄命妾辛苦事和親

　　揜淚辭丹鳳銜悲向白龍單于浪驚喜無復舊時容

　　(好意)

　　蘇味道(本傳云趙州欒城人與郷人李嶠以文辭知名時謂蘇李弱冠舉進士累轉咸陽尉延載中遷
鳳閣侍郎證聖元年坐事出為集州刺史俄召拜天官侍郎聖厯初復同鳳閣鸞臺三品前後居相位數
載多識臺閣故事但事無決斷人號為蘇摸稜坐張易之黨貶眉州卒有集十五巻行世)

　　五言律詩


　　單于川對雨

　　飛雨欲迎旬浮雲已送春還從濯枝後來應洗兵辰氣
合龍祠外聲過鯨海濵伐邢知有屬巳見静邊塵

　　(霏微和美諷有餘味)

　　正月十五夜

　　(唐新語云神龍之際京城正月望日盛飾燈火之㑹金吾弛禁貴遊戚屬及下俚工賈無不夜遊車
馬駢闐人不得顧王主之家馬上作樂以相誇競文士皆賦詩以紀其事作者數百人唯味道與郭
利貞崔液三人為絶唱)


　　火樹銀花合星橋鐡鎖開暗塵隨馬去明月逐人來遊
伎皆穠李行歌盡落梅金吾不禁夜玉漏莫相催

　　(纎濃恰中)

　　(附詠虹詠霜俱匀宻可諷　詠虹　紆餘帶星渚窈窕架天潯空因壯士見還共美人沈逸照含良玉神
花藻瑞金獨留長劒采終負昔賢心　詠霜　金祇暮律盡玉女暝氛歸孕冷隨鐘徹飄華逐劔飛帶日
浮寒影乗風進晩威自有貞筠質寧將庶草腓)

　　五言排律

　　在廣州聞崔馬二御史並拜臺郎


　　振鷺纔飛日遷鶯逺聴聞明光共待漏清鑒各披雲喜
得廊廟舉嗟為臺閣分故林懐栢悦新幄阻蘭薰冠去
神羊影車迎瑞雉羣逺從南斗外遥仰列星文

　　(精宻　起伏轉合一絲不漏)

　　十五夜逰

　　今夕重門啓遊春得夜芳月華連晝色燈影雜星光南
陌青絲騎東隣紅粉粧管絃遥辨曲羅綺暗聞香人擁
行歌路車攅鬭舞塲經過猶未巳鐘鼔出長楊


　　(輕欵熨帖語帶微芳)

　　(附和武三思於天中寺尋復禮上人之作　藩戚三雍暇禪居二室隈忽聞從桂苑移步踐花臺敏學推
多藝髙談屬辯才是非寧滯着空有掠嫌猜五行幽機暢三蕃妙鍵開味同甘露灑香似逆風來砌古留
方石池清辨燒灰人尋鶴洲返月逐虎谿迴企躅瞻飛盖攀遊想渡杯願陪為善樂從此去塵埃)

　　崔融(本傳云字安成齊州人擢八科髙第為崇文館學士中宗在東宫選為侍讀典東朝表疏長安中為
鳳閣舍人坐附張易之兄弟左授袁州刺史尋拜國子司業預脩則天實録封清河縣子融為文典麗朝
廷諸大手筆多手勑委之撰哀冊文用思精苦遂發病卒諡曰文有集六十巻)

　　五言律詩


　　詠寳劒

　　寳劒出昆吾龜龍夾采珠五精初獻術千户競論都匣
氣衝牛斗山形轉轆轤欲知天下貴持此問風胡

　　(三四典貴)

　　五言排律

　　和梁王衆傳張光禄是王子晉後身

　　(武后改控鶴府為奉宸府引詞人為供奉内殿曲宴則二張諸武侍坐佞者奏云張昌宗是王子晉
後身令被羽衣吹簫乗木鶴奏樂於庭如子晉乗空融賦詩為絶唱見張易之傳)


　　聞有沖天客披雲下帝畿三年上賔去千載忽來歸昔
偶浮丘伯今同丁令威中郎才貌是柱史姓名非祗召
趨龍闕承恩拜虎闈丹成金鼎獻酒至玉杯揮天仗分
旄節朝容間羽衣舊壇何處所新廟坐光輝漢主存僊
要淮南愛道機朝朝緱氏鶴長向洛城飛(紀事云融嘗與蘇味道相
誚云某詩所以不及相公無銀花盒也蘇有詩云火樹銀花合味道云子詩雖無銀花合還冇金銅丁取融詩
有今同丁令威句也)

　　(才情綺合)


















　　唐詩鏡巻二

