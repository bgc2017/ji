







　　欽定四庫全書

　　唐詩鏡卷十九

　　明　陸時雍　編

　　盛唐第十一

　　李白(三)

　　七言古詩

　　侍從宜春苑奉詔賦龍池栁色初青聴新鶯百
囀歌


　　東風已緑瀛洲草紫殿紅樓覺春好池南栁色半青青
縈煙裊娜拂綺城垂絲百尺挂雕楹上有好鳥相和鳴
間闗早得春風情春風卷入碧雲去千門萬户皆春聲
是時君王在鎬京五雲垂暉耀紫清仗出金宫隨日轉
天廻玉輦繞花行始向蓬萊看舞鶴還過茝石聴新鶯
新鶯飛繞上林苑願入簫韶雜鳯笙

　　(秀美)

　　元丹丘歌


　　元丹丘好神仙朝飲潁川之清流暮還嵩岑之紫煙三
十六峰長周旋長周旋躡星虹身騎飛龍耳生風横河
跨海與天通我知爾遊心無窮

　　扶風豪士歌

　　洛陽三月飛胡沙洛陽城中人怨嗟天津流水波赤血
白骨相撑如亂麻我亦東奔向吳國浮雲四塞道路賖
東方日出啼早鵶城門人開掃落花梧桐楊栁拂金井
來醉扶風豪士家扶風豪士天下竒意氣相傾山可移

作人不倚將軍勢飲酒豈顧尚書期雕盤綺食㑹衆客
吳歌趙舞香風吹原嘗春陵六國時開心寫意君所知
堂中各有三千士明日報恩知是誰撫長劒一揚眉清
水白石何離離脱吾帽向君笑飲君酒為君吟張良未
逐赤松去橋邉黄石知我心

　　白毫子歌

　　淮南小山白毫子乃在淮南小山裏夜卧松下雲朝餐
石中髓小山聨緜向江開碧峰巉巗緑水廻余配白毫

子獨酌流霞杯拂花弄琴坐青苔緑蘿樹下春風來南
牕蕭颯松聲起憑崖一聴清心耳可得見不得親八公
攜手五雲去空餘桂樹愁殺人

　　豳歌行上新平長史兄粲

　　豳谷稍稍振庭柯涇水浩浩揚湍波哀鴻酸嘶暮聲急
愁雲蒼慘寒氣多憶昨去家此為客荷花初紅栁條碧
中宵出飲三百杯明朝歸揖二千石寧知流寓變光輝
胡霜蕭颯繞客衣寒灰寂寞憑誰煖落葉飄揚何處歸

吾兄行樂窮曛旭滿堂有美顔如玉趙女長歌入彩雲
燕姬醉舞嬌紅燭狐裘獸炭酌流霞壯士悲吟寧見嗟
前榮後枯相翻覆何惜餘光及棣華

　　駕去温泉宫後贈楊山人

　　少年落魄楚漢間風塵蕭瑟多苦顔自言管葛竟誰許
長吁莫錯還閉闗一朝君王垂拂拭剖心輸丹雪胷臆
忽䝉白日囘景光直上青雲生羽翼幸陪鸞輦出鴻都
身騎飛龍天馬駒王公大人借顔色金璋紫綬來相趨

當時結交何紛紛片言道合惟有君待吾盡節報明主
然後相攜卧白雲

　　(七言古酬贈題詠仍是唐音乃其雄情逸調縱自天成平平語俱度越一世髙達夫時多爽句然幅
淺意促苦於易窘杜子美氣勢雄沈而語多滯色以稱敵手未也)

　　走筆贈獨孤駙馬

　　都尉朝天躍馬歸香風吹人花亂飛銀鞍紫鞚照雲日
左顧右眄生光輝是時僕在金門裏待詔公車謁天子
長揖䝉垂國士恩壯心剖出酬知已一别蹉跎朝市間

青雲之交不可攀儻其公子重囘顧何必侯嬴長抱闗

　　醉後贈從甥髙鎮

　　馬上相逢揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黄金逐手快意盡昨日破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時清不及英豪人三尺童兒重廉藺匣中盤劒裝䱜魚
閒在腰間未用渠且將換酒與君醉醉歸託宿吳專諸


　　江上贈竇長史

　　漢求季布魯朱家楚逐伍胥去章華萬里南遷夜郎國
三年歸及長風沙聞道青雲貴公子錦帆遊戲西江水
人疑天上坐樓船水淨霞明兩重綺相約相期何太深
棹歌揺艇月中尋不同珠履三千客别欲論交一片心

　　贈漢陽輔録事

　　鸚鵡洲横漢陽渡水引寒煙没江樹南浦登樓不見君
君今罷官在何處漢口雙魚白錦鱗令傳尺素報情人

其中字數無多少祗是相思秋復春

　　贈潘侍御論錢少陽

　　繡衣柱史何昻藏鐵冠白筆横秋霜三軍論事多引納
堦前虎士羅干將雖無二十五老者且有一翁錢少陽
眉如松雪齊四皓調笑可以安儲皇君能禮此最下士
九州拭目瞻清光

　　(調笑成章雅言俚言無所不可)

　　早春寄王漢陽


　　聞道春還未相識走傍寒梅訪消息昨夜東風入武昌
陌頭楊栁黄金色碧水浩浩雲茫茫美人不來空斷腸
預拂青山一片石與君連日醉壺觴

　　(一起四語乃詩家推調然語氣自老)

　　金陵歌送别范宣

　　石頭巉巗如虎踞淩波欲過滄江去鍾山龍盤走勢來
秀色横分歴陽樹四十餘帝三百秋功名事跡隨東流
白馬小兒誰家子泰清之嵗來闗囚金陵昔時何壯哉

席卷英豪天下來冠葢散為煙霧盡金輿玉座成寒灰
扣劒悲吟空咄嗟梁陳白骨亂如麻天子龍沈景陽井
誰歌玉樹後庭花此地傷心不能道目下離離長春草
送爾長江萬里心他年來訪南山老

　　峨眉山月歌送蜀僧晏入中京

　　我在巴東三峽時西看明月憶峨眉月出峨眉照滄海
與人萬里長相隨黄鶴樓前月華白此中忽見峨眉客
峨眉山月還送君風吹西到長安陌長安大道横九天

蛾眉山月照秦川黄金獅子承髙座白玉麈尾談重𤣥
我似浮雲殢吳越君逢聖主遊丹闕一振髙名滿帝都
歸來還弄峨眉月

　　白雲歌送友人

　　楚山秦山多白雲白雲處處長隨君君入楚山裏雲亦
隨君渡湘水湘水上女蘿衣白雲堪卧君早歸

　　(趣)

　　送程劉二侍御兼獨孤判官赴安西幕府


　　安西幕府多材雄喧喧唯道三數公繡衣貂裘明積雪
飛書走檄如飄風朝辭明主出紫宫銀鞍送别金城空
天外飛霜下葱海火旗雲馬生光彩胡塞塵清計日歸
漢家草緑遥相待

　　同王昌齡送族弟襄歸桂陽

　　爾家何在瀟湘川青莎白石長江邉昨夢江花照江月
㡬枝正發東牕前覺來欲往心悠然魂隨越鳥飛南天
秦雲連山海相接桂水横煙不可涉送君此去令人愁

風帆茫茫隔河洲春潭瓊草緑可折西寄長安明月樓

　　送族弟綰從軍安西(綰一作琯)

　　漢家兵馬乘北風鼓行而西破犬戎爾隨漢將出門去
剪虜若草收竒功君王按劒望邉色旄頭已落胡天空
匈奴繫頸數應盡明年應入蒲萄宫

　　(骯髒)

　　金陵酒肆留别

　　風吹栁花滿店香吳姬壓酒喚客嘗金陵子弟來相送

欲行不行各盡觴請君試問東流水别意與之誰短長
(氣滿　余嘗見一人詩云風吹滿店栁花香此直謂栁花
乃香耳因謂友人陳文叔云李太白謂風吹栁花滿店香此苐謂春氣襲人風來香滿此香不必自
楊栁來也　張九齡詠芍藥謂香聞鄭國詩詩芍藥無香鄭詩亦未嘗言芍藥香詩家之意况風味
難以迹泥如此)

　　南陵别兒童入京

　　白酒新熟山中歸黄雞啄黍秋正肥呼童烹雞酌白酒
兒女嬉笑牽人衣髙歌取醉欲自慰起舞落日爭光輝

游説萬乗古不早着鞭跨馬涉逺道㑹稽愚婦輕買臣
余亦辭家西入秦仰天大笑出門去我輩豈是蓬蒿人

　　把酒問月(故人賈淳令余問之)

　　青天有月來㡬時我今停杯一問之人攀明月不可得
月行却與人相隨皎如飛鏡臨丹闕緑煙滅盡清輝發
但見宵從海上來寧知曉向雲間沒白兎𢷬藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此唯願當歌對酒時

月光長照金樽裏(當是古人不見今時月想流傳之誤)

　　勞勞亭歌

　　金陵勞勞送客堂蔓草離離生道傍古情不盡東流水
此地悲風愁白楊我乗素舸同康樂朗詠清川飛夜霜
昔聞牛渚吟五章今來何謝袁家郎苦竹寒聲動秋月
獨宿空簾歸夢長

　　(不必他竒氣格聲調髙視一世)

　　當塗趙炎少府粉圖山水歌


　　蛾眉髙出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意渺緜三江七澤情廻沿驚濤洶湧向何處
孤舟一去迷歸年征帆不動亦不旋飄如隨風落天邉
心揺目斷興難盡㡬時可到三山巔西峰崢嶸噴流泉
横石蹙水波潺湲東崖合沓蔽輕霧深林雜樹空芊緜
此中㝠昧失晝夜隠几寂聴無鳴蟬長松之下列羽客
對坐不語南昌仙南昌仙人趙夫子妙年歴落青雲士

訟庭無事羅衆賔杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人

　　(韵調佳)

　　江夏贈韋南陵冰

　　胡驕馬驚沙塵起胡雛飲馬天津水君為張掖近酒泉
我竄三巴九千里天地再新法令寛夜郎遷客帶霜寒
西憶故人不可見東風吹夢到長安寧期此地忽相遇
驚喜茫如墮烟霧玉簫金管喧四筵苦心不得申長句

昨日繡衣傾緑樽病如桃李竟何言昔騎天子大宛馬
今乗欵段諸侯門頼遇南平豁方寸復兼夫子持清論
有似山開萬里雲四望青天解人悶人悶還心悶苦辛
長苦辛愁來飲酒二千石寒灰重煖生陽春山公醉後
能騎馬别是風流賢主人頭陀雲月多僧氣山水何曾
稱人意不然鳴笳按鼔戲滄流呼取江南兒女歌棹謳
我且為君搥碎黄鶴樓君亦為吾倒却鸚鵡洲赤壁爭
雄如夢裏且須歌舞寛離憂


　　贈從弟南平太守之遥

　　少年不得意落魄無安居願隨任公子欲釣吞舟魚常
時飲酒逐風景壯心遂與功名疎蘭生谷底人不鋤雲
在髙山空巻舒漢家天子馳駟馬赤車蜀道迎相如天
門九重謁聖人龍顔一解四海春彤庭左右呼萬嵗拜
賀明主收沈淪翰林秉筆廻英眄麟閣崢嶸誰可見承
恩初入銀臺門著書獨在金鑾殿龍駒雕鐙白玉鞍象
牀綺食黄金盤當時笑我微賤者却來請謁為交歡一

朝謝病遊江海疇昔相知㡬人在前門長揖後門闗今
日結交明日改愛君山嶽心不移隨君雲霧迷所為夢
得池塘生春草使我長價登樓詩别後遥傳臨海作可
見羊何共和之

　　贈裴十四

　　朝見裴叔則朗如行玉山黄河落天走東海萬里寫入
胸懐間身騎白黿不敢度金髙南山買君顧徘徊六合
無相知飄若浮雲且西去


　　憶舊遊寄譙郡元參軍

　　憶昔洛陽董糟丘為予天津橋南造酒樓黄金白璧買
歌笑一醉累月輕王侯海内賢豪青雲客就中與君心
莫逆廻山轉海不作難傾情倒意無所惜我向淮南攀
桂枝君留洛北愁夢思不忍别還相隨相隨迢迢訪仙
城三十六曲水廻縈一谿初入千花明萬壑度盡松風
聲銀鞍金絡倒平地漢東太守來相迎紫陽之真人邀
我吹玉笙餐霞樓上動仙樂嘈然宛似鸞鳯鳴袖長管

催欲輕舉漢中太守醉起舞手持錦袍覆我身我醉横
眠枕其股當筵意氣淩九霄星離雨散不終朝分飛楚
闗山水遥予既還山尋故巢君亦歸家渡渭橋君家嚴
君勇貔虎作尹并州遏戎虜五月相呼度太行摧輪不
道羊腸苦行來北涼嵗月深感君貴義輕黄金瓊杯綺
食青玉案使我醉飽無歸心時時出向城西曲晉祠流
水如碧玉浮舟弄水簫鼔鳴微波龍鱗莎草緑興來攜
妓恣經過其若楊花似雪何紅妝欲醉宜斜日百尺清

潭寫翠娥翠娥嬋娟初月輝美人更唱舞羅衣清風吹
歌入空去歌曲自繞行雲飛此時歡樂難再遇西遊因
獻長楊賦北闕青雲不可期東山白首還歸去渭橋南
頭一遇君鄼臺之北又離羣問余别恨今多少落花春
暮爭紛紛言亦不可盡情亦不可極呼兒長跪緘此辭
寄君千里遥相憶

　　廬山謡寄盧侍御虚舟

　　我本楚狂人鳯歌笑孔丘手持緑玉杖朝别黄鶴樓五

嶽尋仙不辭逺一生好入名山遊廬山秀出南斗傍屏
風九疊雲錦張影落明湖青黛光金闕前開二峯長銀
河倒挂三石梁香爐瀑布遥相望廻崖沓嶂凌蒼蒼翠
影紅霞映朝日鳥飛不到吳天長登髙壯觀天地間大
江茫茫去不還黄雲萬里動風色白波九道流雪山好
為廬山謡興因廬山發閒窺石鏡清我心謝公行處蒼
苔没早服還丹無世情琴心三疊道初成遥見仙人綵
雲裏手把芙蓉朝玉京先期汗漫九垓上願接盧敖遊

太清

　　酬殷明佐見贈五雲裘歌(明佐一作佐明)

　　我吟謝朓詩上語朔風颯颯吹飛雨謝朓已没青山空
後來繼之有殷公粉圖珍裘五雲色曄如晴天散彩虹
文章彪炳光陸離應是素娥玉女之所為輕如松花落
金粉濃似苔錦含碧滋逺山積翠横海島殘霞飛丹映
江草凝毫采掇花霧容㡬年功成奪天造故人贈我我
不違著令山水含清輝頓驚謝康樂詩興生我衣襟前

林壑斂暝色袖上煙霞收夕霏羣仙長歎驚此物千崖
萬嶺相縈鬱身騎白鹿行飄颻手翳紫芝笑披拂相如
不足誇鷫鸘王恭鶴氅安可方瑶臺雪花數千㸃片片
吹落春風香為君持此凌蒼蒼上朝三十六玉皇下窺
夫子不可及矯首相思空斷腸

　　早秋單父南樓酬竇公衡

　　白露見日滅紅顔隨霜凋别君若俯仰春芳辭秋條泰
山嵯峨夏雲在疑是白波漲東海散為飛雨川上來遥

帷却巻清浮埃知君獨坐青軒下此時結念同所懐我
閉南樓看道書幽簾清寂在仙居曾無好事來相訪頼
爾髙文一起予

　　答王十二寒夜獨酌有懐

　　昨夜吳中雪子猷佳興發萬里浮雲巻碧山青天中道
流孤月孤月滄浪河漢清北斗錯落長庚明懐余對酒
夜霜白玉牀金井氷崢嶸人生飄忽百年内且須酣暢
萬古情君不能狸膏金距學鬬雞坐令鼻息吹虹霓君

不能學哥舒横行青海夜帶刀西屠石堡取紫袍吟詩
作賦北牕裏萬言不直一杯水世人聞此皆掉頭有如
東風射馬耳魚目亦笑我請與明月同驊騮拳跼不能
食蹇驢得志鳴春風折楊皇華合流俗晉君聴琴枉清
角巴人誰肯和陽春楚地由來賤竒璞黄金散盡交不
成白首為儒身被輕一談一笑失顔色蒼蠅貝錦諠謗
聲曾參豈是殺人者讒言三及慈母驚與君論心握君
手榮辱於余亦何有孔聖猶聞傷鳯麟董龍更是何雞

狗一生傲岸苦不諧恩疎媒勞志多乖嚴陵髙揖漢天
子何必長劒拄頤事玉階達亦不足貴窮亦不足悲韓
信羞將絳灌比禰衡恥逐屠沽兒君不見李北海英風
豪氣今何在君不見裴尚書土墳三尺蒿棘居少年早
欲五湖去見此彌將鐘鼎疎

　　夢遊天姥吟留别東魯諸公

　　海客談瀛洲煙濤微茫信難求越人語天姥雲霓明滅
或可覩天姥連天向天横勢拔五嶽掩赤城天台四萬

八千丈對此欲倒東南傾我欲因之夢吳越一夜飛度
鏡湖月湖月照我影送我至剡谿謝公宿處今尚在淥
水蕩漾清猿啼脚着謝公屐身登青雲梯半壁見海日
空中聞天雞千巖萬轉路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扉訇(音轟)然中開青
𡨕浩蕩不見底日月照耀金銀臺霓為衣兮風為馬雲
之君兮紛紛而來下虎鼓瑟兮鸞囘車仙之人兮列如

麻忽魂悸以魄動怳驚起而長嗟惟覺時之枕席失向
來之煙霞世間行樂亦如此古來萬事東流水别君去
兮何時還且放白鹿青崖間須行即騎訪名山安能摧
眉折腰事權貴使我不得開心顔

　　鳴臯歌送岑徴君(時梁園三尺雪在清泠池作)

　　若有人兮思鳴臯阻積雪兮心煩勞洪河淩兢不可以
徑度氷龍鱗兮難容舠邈仙山之峻極兮聞天籟之嘈
嘈霜厓縞皓以合沓兮若長風扇海湧滄溟之波濤𤣥

猿緑羆舔舕崟岌危柯振石駭膽慓魄羣呼而相號峯
崢嶸以路絶挂星辰於巖㟼送君之歸兮動鳴臯之新
作交鼔吹兮彈絲觴清泠之池閣君不行兮何待若反
顧之黄鶴掃梁園之羣英振大雅於東洛中征軒兮歴
阻折尋幽居兮越巘㟧盤白石兮坐素月琴松風兮寂
萬壑望不見兮心氛氲蘿㝠㝠兮霰紛紛水横洞以下
淥波小聲而上聞虎嘯谷而生風龍藏谿而吐雲寡鶴
清唳饑鼯嚬呻塊獨處此幽黙兮愀空山而愁人雞聚

族以争食鳯孤飛而無鄰蝘蜓嘲龍魚目混珍嫫母衣
錦西施負薪若使巢由桎梏於軒冕兮亦奚異乎䕫龍
䠥(蒲結切)&KR0887;(音薛)於風塵哭何苦而救楚笑何誇而却秦吾
誠不能學二子沽名矯節以耀世兮固將棄天地而遺
身白鷗兮飛來長與君兮相親

　　鳴臯歌奉餞從翁清歸五厓山居

　　憶昨鳴臯夢裏還手弄素月清潭間覺時枕席非碧山
側身西望阻秦闗麒麟閣上春還早著書却憶伊陽好

青松來風吹石道緑蘿飛花覆煙草我家仙翁愛清真
才雄草聖凌古人欲卧鳴臯絶世塵鳴臯微茫在何處
五崖峽水横樵路身披翠雲裘袖拂紫煙去去時應過
嵩少間相思為折三花樹

　　魯郡堯祠送竇明府薄華還西京(時乆病初起作)

　　朝策犂眉騧舉鞭力不堪强扶愁疾向何處角巾微服
堯祠南長楊掃地不見日石門噴作金沙潭笑誇故人
指絶境山光水色青於藍廟中往往來擊鼓堯本無心

爾何苦門前長跪雙石人有女如花日歌舞銀鞍繡轂
往復廻簸林蹶石鳴風雷逺煙空翠時明減白鷗歴亂
長飛雪紅泥亭子赤闌干碧流環轉青錦湍深沈百丈
洞海底那知不有蛟龍蟠君不見緑珠潭水流東海緑
珠紅粉沈光彩緑珠樓下花滿園今日曾無一枝在昨
夜秋聲閶闔來洞庭木落騷人哀遂將三五少年輩登
髙逺望形神開生前一笑輕九鼎魏武何悲銅雀臺我
歌白雲倚牕牖爾聞其聲但揮手長風吹月度海來遥

勸仙人一杯酒酒中樂酣宵向分舉觴酹堯堯可聞何
不令臯陶擁篲横八極直上青天揮浮雲髙陽小飲真
瑣瑣山公酩酊何如我竹林七子去道賖蘭亭雄筆安
足誇堯祠笑殺五湖水至今憔悴空荷花爾向西秦我
東越暫向瀛洲訪金闕藍田太白若可期為余掃灑石
上月

　　單父東樓秋夜送族弟沈之秦(時凝弟在席)

　　爾從咸陽來問我何勞苦沐猴而冠不足言身騎土牛

滯東魯沈弟欲行凝弟留孤飛一鴈秦雲秋坐來黄葉
落四五北斗已挂西城樓絲桐感人絃亦絶滿堂送君
皆惜别巻簾見月清興來疑是山陰夜中雪明日斗酒
别惆悵清路塵遥望長安日不見長安人長安宫闕九
天上此地曾經為近臣一朝復一朝髪白心不改屈原
憔悴滯江潭亭伯流離放遼海折翮翻飛隨轉蓬聞弦
虚墜下霜空聖朝乆棄青雲士他日誰憐張長公

　　灞陵行送别


　　送君灞陵行灞水流浩浩上有無花之古樹下有傷心
之春草我向秦人問路岐云是王粲南登之古道古道
連綿走西京紫闕落日浮雲生正當今夕斷腸處驪歌
愁絶不忍聴

　　送别

　　尋陽五谿水沿洄直入巫山裏勝境由來人共傳君到
南中自稱美送君别有八月秋颯颯蘆花復益愁雲帆
望逺不相見日暮長江空自流


　　送祝八之江東賦得浣紗石

　　西施越谿女明艷光雲海未入吳王宫殿時浣紗古石
今猶在桃李新開映古查菖蒲猶短出平沙昔時紅粉
照流水今日青苔覆落花君去西秦適東越碧山清江
㡬超忽若到天涯思故人浣紗石上窺明月

　　宣州謝朓樓餞校書叔雲

　　棄我去者昨日之日不可留亂我心者今日之日多煩
憂長風萬里送秋鴈對此可以酣髙樓蓬萊文章建安

骨中間小謝又清發俱懐逸興壯思飛欲上青天覽日
月抽刀斷水水更流舉杯銷愁愁更愁人生在世不稱
意明朝散髪弄扁舟

　　(雄情逸調髙莫可攀)

　　攜妓登梁王棲霞山孟氏桃園中

　　碧草已滿地栁與梅爭春謝公自有東山妓金屏笑坐
如花人今日非昨日明日還復來白髪對緑酒强歌心
已摧君不見梁王池上月昔照梁王樽酒中梁王已去

明月在黄鸝愁醉啼春風分明感激眼前事莫惜醉卧
桃園東

　　下途歸石門舊居

　　吳山髙越水清握手無言傷别情將欲辭君挂帆去離
魂不散煙郊樹此心鬱悵誰能論有愧叨承國士恩雲
物共傾三月酒嵗時同餞五侯門羨君素書常滿案含
丹照白霞色爛余嘗學道窮㝠筌夢中往往遊仙山何
當脱屣謝時去壺中别有日月天俛仰人間易凋朽鍾

峯五雲在軒牖惜别愁窺玉女牕歸來笑把洪厓手隠
居寺隠居山陶公錬液栖其間靈神閉氣昔登攀恬然
但覺心緒閒數人不知㡬甲子昨夜猶帶氷霜顔我離
雖則嵗物改如今了然識所在别君莫道不盡歡懸知
樂客遥相待石門流水徧桃花我亦曾到秦人家不知
何處得雞豕就中仍見繁桑麻翛然逺與世事間裝鸞
駕鶴又復逺何必逺從七貴遊勞生徒聚萬金産揖君
去長相思雲遊雨散從此辭欲知悵别心易苦向暮春

風楊栁絲

　　同族弟金城尉叔卿燭照山水壁畫歌(叔一作升)

　　髙堂粉壁圖蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山陰晴
後雪廻谿碧流寂無喧又如秦人月下窺花源了然不
覺清心魂秪將疊嶂鳴秋猿與君對此歡未歇放歌行
吟達明發却顧海客揚雲帆便欲因之向溟渤

　　觀博平王志安少府山水粉壁


　　粉壁為空天丹青壯江海游雲不知歸日見白鷗在博
平真人王志安沈吟至此願挂冠松谿石磴帶秋色愁
客思歸帶曉寒

　　思邉

　　去年何時君别妾南園緑草飛蝴蝶今嵗何時妾憶君
西山白雪暗秦雲玉關去此三千里欲寄音書那得聞

　　怨情

　　新人如花雖可寵故人似玉由來重花性飄揚不自持

玉自皎潔終不移故人昔新今尚故還見新人有故時
請看陳后黄金屋寂寂珠簾生網絲

　　寄逺

　　憶昨東園桃李紅碧枝與君此時初别離金瓶落井無
消息令人行歎復坐思坐思行歎成楚越春風玉顔畏
銷歇碧牕紛紛下落花青樓寂寂空明月兩不見但相
思空留錦字表心素至今緘愁不忍窺

　　愛君芙蓉嬋娟之艷色若可餐兮難再得憐君氷玉清

迥之明心情不極兮意已深朝共琅玕之綺食夜同鴛
鴦之錦衾恩情婉孌忽為别使人錯莫亂愁心亂愁心
涕如雪寒燈厭夢魂欲絶覺來相思悲白髪盈盈漢水
若可越可惜淩波歩羅襪美人美人兮歸去來莫作朝
雲暮雨兮飛陽臺

　　對酒

　　蒲萄酒金叵(音頗)羅吳姬十五細馬䭾青黛畫眉紅錦靴
道字不正嬌唱歌玳瑁筵中懐裏醉芙蓉帳底奈君何


　　代美人愁鏡

　　美人贈此盤龍之寳鏡燭我金縷之羅衣時將紅袖拂
明月為惜普照之餘輝影中金鵲飛不滅臺下青鸞思
獨絶藁砧一别若箭弦去有日來無年狂風吹却妾心
斷玉筯并墮菱花前

　　示金陵子

　　金陵城東誰家子竊聴琴聲碧牕裏落花一片天上來
隨人直渡西江水楚歌吳語嬌不成似能未能最有情

謝公正要東山妓擕手林泉處處行

　　菩薩蠻

　　平林漠漠煙如織寒山一帶傷心碧暝色入髙樓有人
樓上愁玉階空佇立宿鳥歸飛急何處是歸程長亭更
短亭

　　憶秦娥

　　簫聲咽秦娥夢斷秦樓月秦樓月年年栁色灞陵傷别
樂遊原上清秋節咸陽古道音塵絶音塵絶西風殘照

漢家陵闕

　　三五七言

　　秋風清秋月明落葉聚還散寒鴉棲復驚相思相見知
何日此時此夜難為情




　　唐詩鏡巻十九

