







　　欽定四庫全書

　　唐詩鏡巻四十

　　明　陸時雍　撰

　　中唐第十二

　　孟郊(字東野湖州人少隱嵩山性耿介五十登進士第為溧陽尉日賦詩曹務多廢令白府以尉代之分
其半俸鄭餘慶奏為叅謀卒諡貞曜先生為詩有理韓愈甚稱之集十巻行世)

　　(孟郊語好剙造然多生强不成章趣人謂郊寒島瘦余謂郊拙島苦)

　　五言古詩


　　征婦怨

　　漁陽千里道近如中門限中門踰有時漁陽長在眼生
在絲羅下不識漁陽道良人自戍來夜夜夢中到

　　(一起四語轉合失趣又云生在絲羅下不識漁陽道與上語益病)

　　夜感自遣(一作失志夜坐思歸楚江)

　　夜學曉未休苦呤神鬼愁如何不自閑心與身為讐死
辱片時痛生辱長年羞清桂無直枝楚江思舊遊

　　(四語痛衷　生辱長年羞此無志人語鮑昭湮没雖死悲貧賤即生劇頗同此恨)


　　長安旅情

　　説盡青雲路有足皆可至我馬亦四蹄出門似無地玉
京十二樓峩峩倚青翠下有千朱門何門薦孤士

　　秋懷

　　秋月顔色氷(去聲)老客志氣單冷露滴夢破峭風梳骨寒
席上印病文膓中轉愁盤疑懐無所慿虚聽多無端梧
桐枯崢嶸聲響如哀彈

　　逰終南山


　　南山塞天地日月石上生髙峯夜留景(太白峯西黄昏後見餘日)深
谷晝未明山中人自正路險心亦平長風驅松栢聲拂
萬壑清到此悔讀書朝朝近浮名

　　遊終南龍池寺

　　飛鳥不到處僧房終南巔龍在水長碧雨開山更鮮歩
出白日上坐依清溪邊地寒松桂短石險道路偏晚磬
送歸客數聲落遥天

　　興王二十一員外涯逰枋口柳溪


　　萬株古柳根挐此磷磷溪野榜多屈曲仙潯無端倪春
桃散紅煙寒竹含晚凄曉聽忽以異芳樹安能齊共疑
落鏡中坐泛紅景低水意酒易醒浪情事非迷小儒峭
章句大賢嘉提携潜竇韻靈瑟翠崖鳴玉珪主人稷卨
翁徳茂芝木畦鑿山幽隱端氣象皆昇躋曾是清樂抱
逮兹㡬省溪宴位席蘭草濫觴驚鳬鷖靈味薦魴瓣金
花屑橙韲江調擺襄俗洛風逺塵泥徒言奏狂狷詎敢
忘筌蹄


　　(集中得此似覺輕脫)

　　旅次洛東城水亭

　　水竹色相洗碧花動軒楹自然逍遥風蕩滌浮競情霜
落葉聲噪景寒人語清我來招隱亭衣上塵暫輕

　　(五六語峭)

　　北郭貧居

　　進乏廣莫力退為䝉籠居三年失意歸四向相識疎地
僻草木壯荒條扶我廬夜貧燈燭絶明月照我書欲識

貞靜操秋蟬飲清虚

　　(夜貧二語來得不韵)

　　題陸鴻漸上饒新開山舍

　　驚彼武陵狀移歸此巖邊開亭擬貯雲鑿石先得泉嘯
竹引清吹呤花成新篇乃知髙潔情擺落區中緣

　　(三四佳趣兼有硜硜聲)

　　分水嶺别夜示從弟寂

　　南中少平地山水重疊生别泉萬餘曲迷舟獨難行四

際亂峯合一眺千慮并潺湲冬夏冷光彩晝夜明賞心
難久勝離膓忽自驚古木揺霽色髙風動秋聲飲爾一
樽酒慰我百憂輕嘉期何處定此晨堪寄情

　　贈崔純亮

　　食齊膓亦苦强歌聲無歡出門即有礙誰謂天地寛有
礙非遐方長安大道傍小人智慮險平地生太行鏡破
不敢光蘭死不改香始知君子心交久道益彰君心與
我懐離别俱廻遑譬如浸蘖泉流苦已日長忍泣目易

衰忍憂形易傷項藉非不壯賈生非不良當其失意時
涕泗各沾裳古人勸加餐此餐難自强一飯九祝噎一
嗟十斷腸况是兒女怨怨氣凌彼蒼彼蒼昔有知白日
下清霜今朝始驚歎碧落空茫茫

　　呉安西館贈從弟楚客

　　䝉籠楊柳館中有南風生風生今為誰湘客多逺情孤
枕楚水夢獨帆楚江程覺來殘恨深尚與歸客并玉匣
五絃在請君時一鳴


　　酬李侍御書記秋夕雨中病假見寄

　　秋風遶衰柳逺客聞雨聲重兹阻良夕孤坐唯積誠果
往移疾詠中含嘉慮明洗滌煩濁盡視聽昭曠生未覺
衾枕倦乆為章奏嬰逹人不寳藥所保在閑情

　　山中送從叔簡赴舉

　　石根百尺杉山眼一片泉倚之道氣髙飲之詩思鮮兼
此逍遥塲忽奏别離絃却笑薜蘿子不鳴同躍年

　　(起四語孤亮)


　　與韓愈李翔張籍話别

　　朱絃奏離别華燈少光輝物色豈知異人心故將違客
情殊未已嵗華忽然微秋桐故葉下寒露新鴈飛逺遊
起重恨送人念先歸夜集類飢鳥晨光失相依馬跡遶
川水鴈書還閨闈常恐親朋阻獨行知慮非

　　逰子吟

　　慈母手中線逰子身上衣臨行宻宻縫意恐遲遲歸誰
言寸草心報得三春暉


　　(不乏古意)

　　(附聞砧　杜鵑聲不哀斷猿啼不切月下誰家砧一聲腸一絶杵聲不為客客聞髪自白杵聲不為衣欲
令逰子歸)

　　(附秋懐内　詈言不見血殺人何紛紛聲如窮家犬吠竇何誾誾詈痛幽鬼哭詈侵黄金貧言詞豈用多
憔悴在一聞古詈舌不死至今書云云今人詠古書善惡宜自分秦火不爇舌秦火空爇文所以詈更生
至今横絪緼落意不至此)

　　七言古詩

　　出門行


　　海風蕭蕭天雨霜窮愁獨坐夜何長驅車舊憶太行險
始知遊子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫參辰出没不相待我欲横天無羽翰

　　(附嬋娟篇　花嬋娟泛春泉竹嬋娟籠曉煙妓嬋娟不長妍月嬋娟真可憐夜半姮娥朝太乙人間本自
無靈匹漢宫承寵不多時飛燕媫妤相妬嫉)

　　五言絕句

　　古怨


　　試妾與君淚兩處滴池水㸔取芙蓉花今年為誰死

　　閑愁

　　妾恨比斑竹下盤煩寃根有筍未出土中已含淚㾗

　　古别離

　　欲别牽郎衣郎今到何處不恨歸來遲莫向臨卭去

　　再下第

　　一夕九起嗟夢短不到家兩度長安陌空將淚見花

　　七言絕句


　　登科後

　　昔日齷齪不足誇今朝放蕩思無涯春風得意馬蹄疾
一日㸔盡長安花

　　(末二句似古詩語不類絕句常調)

　　楊巨源(字景山蒲州人貞元進士文宗太和中為河中少尹詩一巻)

　　七言古詩

　　烏啼曲贈張評事

　　可憐楊葉復楊花雪淨烟深碧玉家烏棲不定枝頭弱

城頭夜半聲啞啞浮萍流蕩門前水任罥芙蓉莫作花

　　(末語風趣)

　　五言排律

　　贈隣家老將

　　白首羽林郎丁年戍朔方隂天瞻磧路秋日渡遼陽大
漠寒山黑孤城夜月黄十年依蓐食萬里帶金瘡拂雪
陳師祭衝風立教塲箭飛瓊羽合旌動火雲張虎翼分
營勢魚鱗擁陣行誓心清塞色鬬血雜沙光戰地晴輝

薄軍門曉氣長㓂深争暗襲關迥勒春防身賤竟何訢
天髙徒自傷功成封寵將力盡到貧鄉雀老方悲海鷹
衰却念霜空餘孤劍在開匣一霑裳

　　(語有氣幹)

　　七言絶句

　　和練秀才楊柳

　　水邊楊柳綠烟絲立馬煩君折一枝惟有春風最相惜
慇懃更向手中吹


　　吕温(字和叔又字化光河中人從陸䞇治春秋登進士第藻翰精富流輩惟尚性好利竇羣薦知雜事李
吉甫持之温奏吉甫隂事憲宗怒貶均州刺史再貶道州刺史有集十巻)

　　七言古詩

　　道州春遊歐陽家林亭

　　道州城北歐陽家去郭一里占烟霞主人雖朴甚有思
解留滿地紅桃花桃花成泥不須掃明朝更訪桃源老
政成興足告即歸門前便是家山道

　　(語氣落落)


　　五言絶句

　　鞏路感懐

　　馬嘶白日暮劍鳴秋氣來我心浩無際河上空徘徊

　　七言絶句

　　讀小弟詩有感因以口號示之

　　憶君未冠賞年華二十年間在咄嗟今來羡汝看花嵗
似汝追思昨日花

　　道州送戴簡處士往賀州謁楊侍御


　　羸馬孤童烏道微三千客散獨南歸山公念舊偏知我
今日因君淚滿衣

　　劉言史(趙州人與孟郊友善詔授棗强令不就後為司功掾)

　　七言絕句

　　長門怨

　　獨坐爐邊結夜愁暫時思去亦難収手持金筯垂紅淚
亂撥寒灰不舉頭

　　(雖乏髙華當亦有致)


















　　唐詩鏡巻四十

