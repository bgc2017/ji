







　　欽定四庫全書

　　古詩鏡巻三十

　　明　陸時雍　編

　　歌謠第一

　　(歌興到即流措輔成響稍渉擬議即非矣故歌言無文不委　歌所貴者二一欲其逸宕而多風一
欲其鬱屈而多感)

　　卿雲歌(三章)

　　(樂府集載尚書大傳云舜将禪禹扵是俊乂百工相和而歌卿雲帝唱之八伯咸進稽首而和帝乃

再歌)

　　卿雲爛兮糺縵縵兮日月光華旦復旦兮

　　八伯歌

　　明明上天(叶)爛然星辰日月光華宏予一人

　　帝乃載歌

　　日月有常星辰有行(叶)四時順經(叶)萬姓允誠(叶)於予
論樂配天之靈(叶)遷于賢善莫不咸聽(叶)鼚乎鼓之軒
乎舞之菁華已竭褰裳去(叶上聲)之


　　(愔愔穆穆是謂太音希聲)

　　塗山歌

　　(吳越春秋曰禹年三十未娶行塗山恐時之暮失其制度乃辭云吾娶也必有應矣乃有白狐九尾
造扵禹禹曰白者吾之服也九尾者王之證也扵是塗山之人歌之禹因娶塗山謂之女嬌)

　　綏綏白狐九尾龎龎我家嘉夷來賔為王成子室家我
都攸昌天人之際扵茲則行(叶)明(叶)矣哉

　　(古而澹)

　　丘陵歌


　　(孔叢子曰哀公使以幣如衞迎夫子而不能賞故夫子作丘陵之歌)

　　登彼丘陵峛崺其阪(峛崺崎嶇也丘陵既高且險其阪又崎嶇相屬丘陵謂王室也阪指
諸侯)仁道在邇求之若逺遂迷不復自嬰屯蹇喟然廻慮
題彼泰山(題顧也泰山謂魯也言歴諸國既無所用復顧魯)鬱確其高梁甫廻
連枳棘充路陟之無縁将伐無柯患茲蔓延惟以永歎
涕霣潺湲(言公室既鬱確而險大夫又亂如枳棘欲伐去又無斧柯也)

　　(溫乎其言)

　　蟪蛄歌


　　(詩含神霧曰孔子歌云云政尚靜而惡譁也)

　　違山十里蟪蛄之聲猶尚在耳

　　(隠而刺)

　　南蒯歌

　　(左傳曰魯昭公十二年季平子立而不禮扵南蒯南蒯以費叛将適費飲鄉人酒鄉人或歌云云)

　　我有圃生之杞乎從我者子乎去我者鄙乎倍其鄰者
恥乎已乎已乎非吾黨之士乎(圃以殖蔬菜枸杞非可食之物圃不宜生以喻
蒯也從我謂為魯不去也)


　　(直而諷)

　　成人歌

　　(禮記檀弓曰成人有其兄死而不為衰者聞高子臯為成宰遂為衰成人歌曰)

　　蠶則績而蟹有匡范則冠而蟬有緌兄則死而子臯為
之衰(成魯邑名匡蠏背殻似匡也范蜂也緌謂蟬喙長在腹下此嗤兄死者其衰之不為兄也)

　　(黠謔)

　　黄鵠歌

　　(列女傳曰魯陶嬰者陶明之女也少寡養㓜孤無彊昆弟紡績為産魯人或聞其義将求焉嬰聞之恐

不得免乃作歌明已之不更二庭也魯人聞之遂不敢復求)

　　悲夫黄鵠之早寡兮七年不雙(叶)宛頸獨宿兮不與衆
同夜半悲鳴兮想其故雄天命早寡兮獨宿何傷寡婦
念此兮泣下數行嗚呼哀哉兮死者不可忘飛鳥尚然
兮况扵貞良雖有賢雄兮終不同行(叶)

　　(語趣和平知其為貞良之婦)

　　烏鵲歌(二首)

　　(韓慿戰國時為宋康王舍人妻何氏美王欲之捕舍人築青陵臺何氏作烏鵲歌以見志遂自縊死)


　　南山有烏北山張羅烏自高飛羅當奈何

　　烏鵲雙飛不樂鳯凰妾是庶人不樂宋王

　　(惋令人憐)

　　飯牛歌(三首)

　　(淮南子曰甯戚欲干齊桓公困窮無以自達扵是為商旅将任車以商扵齊莫宿扵郭門外桓公郊
迎客夜開門辟任車爝火甚衆越飯牛車下擊牛角而疾商歌桓公聞之曰異哉非常人也命後車
載之因授以政)

　　南山矸(音岸叶魚戰反)白石爛(叶郎甸及)生不逢堯與舜禪短布單

衣適至骭(音幹叶同矸)從昏飯牛薄夜半(叶彼巻反)長夜漫漫何
時旦(叶都巻反)

　　滄浪之水白石粲中有鯉魚長尺半敝布單衣裁至骭
清朝飯牛至夜半黄犢上坂且休息吾将捨汝相齊國
出東門兮厲石斑上有松栢青且闌麤布衣兮縕縷時
不遇兮堯舜主牛兮努力食細草(叶脞五反)大臣在爾側吾
當與爾適楚國

　　(飯牛歌扊扅歌俱情事語道之若故聞歌知人千載以下猶識其為豪傑之士)


　　琴歌(三首)

　　(風俗通曰百里奚為秦相堂上樂作所賃澣婦自言知音因援琴撫絃而歌問之乃其故妻還為夫
婦也亦謂之□扅歌)

　　百里奚五羊皮憶别時烹伏雌炊扊扅今日富貴忘我
為

　　百里奚初娶我時五羊皮臨當相别時烹乳雞今適富
貴忘我為

　　百里奚百里奚母已死葬南谿墳以瓦覆以柴舂黄藜

搤伏雞西入秦五羖皮今日富貴捐我為

　　偕隠歌

　　(琴清英曰祝牧與妻偕隠作琴歌云)

　　天下有道我黻子佩天下無道我負子戴

　　齊役者歌

　　(晏子春秋曰景公築長庲之臺晏子侍坐觴三行晏子起舞云云舞三而涕下沾襟景公慙焉為之
罷長庲之役)

　　嵗已暮矣而禾不穫(叶胡化反)忽忽矣若之何嵗已寒矣而

役不罷惙惙矣如之何

　　(音節之佳能令人忉怛)

　　暇豫歌

　　(國語曰晉優施通扵驪姬姬欲害申生而難里克優施乃飲里克酒中飲優施起舞云云里克笑曰
何謂菀何謂枯優施曰其母為夫人其子為君可不謂菀乎其母既死其子又有謗可不謂枯乎枯
且有傷里克懼乃定中立之計)

　　暇豫之吾吾(讀如魚)不如鳥烏人皆集扵菀(音鬱)已獨集扵
枯(暇閒豫樂也吾吾不敢自親之貎言里克欲為暇豫事君之道反不敢自親吾吾然其智曽不如鳥烏菀

茂木也已里克也喻人皆與奚齊克獨與申生也)

　　(冷言深中)

　　河激歌

　　(列女傳曰女娟者趙河津吏之女也簡子南擊楚津吏醉臥不能渡簡子怒欲殺之娟懼持檝走前
曰願以微軀易父之死簡子遂釋不誅将渡用檝者少一人娟攘拳操檝而請簡子遂與渡中流為
簡子發河激之歌簡子歸納為夫人)

　　升彼河兮而觀清水揚波兮冒㝠㝠禱求福兮醉不醒
誅将加兮妾心驚罰既釋兮瀆乃清妾持檝兮操其維

蛟龍助兮主将歸呼來櫂兮行勿疑

　　(語無溢情故令人重)

　　忼慨歌

　　(文章流别孫叔敖碑曰叔敖臨卒将無槍槨令其子曰優孟曾許千金貸吾孟故楚之樂長與
相君相善雖言千金實不貸也卒後數幸荘王置酒以為樂優孟乃言孫君相楚之功即忼慨高歌涕泣
數行下若投首王王心感動覺悟問孟孟具列對即求其子而加封焉)

　　貪吏而不可為而可為亷吏而可為而不可為貪吏而
不可為者當時有汚名而可為者子孫以家成廉吏而

可為者當時有清名而不可為者子孫困窮被褐而負
薪貪吏常苦富廉吏常苦貧(叶頻眠反)獨不見楚相孫叔敖
亷潔不受錢

　　(是滑稽本色)

　　庚癸歌

　　(左傳魯哀公十三年公會單平公晉定公吳夫差于黄池吳申叔儀作歌乞糧扵公孫有山氏有山
氏對曰粱則無矣粗則有之若登首山以呼曰庚癸乎則諾　註軍中不得出糧故為私隠庚西方
主穀癸北力主水傳言吳子不與士共饑渴所以取亡也)


　　佩玉橤兮余無所繫之㫖酒一盛兮余與褐之父睨(去聲)
之(橤然服飾備也已獨無以為繫佩言吳王不恤下一盛一器也褐寒賤之人言但視不得飲)

　　(善乎詩人之怨)

　　彈歌

　　(吳越春秋曰越王欲謀復吳范蠡進善射者陳音音楚人也越王請音而問曰孤聞子善射道何所
生音曰臣聞弩生扵弓弓生扵彈彈起扵古之孝子不忍見父母為禽獸所食故作彈以守之歌云
云)

　　斷竹續竹飛土逐宍(古肉字)


　　(簡古)

　　越人歌

　　(劉向説苑曰鄂君子晳泛舟扵新波之中乘青翰之舟張翠葢㑹鐘鼔之音畢榜枻越人擁檝而歌
扵是鄂君乃揄修袂行而擁之舉繡被而覆之)

　　今夕何夕兮搴洲中流今日何日兮得與王子同舟蒙
羞被好兮不訾詬恥心㡬煩而不絶兮得知王子山有
木兮木有枝心説君兮君不知

　　(其言多風)


　　越謠歌

　　(風土記曰越俗性率樸初與人交有禮封土壇祭以犬雞祝曰)

　　君乘車我帶笠他日相逢下車揖君擔簦我跨馬他日
相逢為君下

　　(俚而旨)

　　紫玉歌

　　(搜神記曰吳王夫差小女名玉悦童子韓重欲嫁之不得乃結氣而死重游學歸知之往弔扵墓側
玉形見顧重延頸而歌云)


　　南山有鳥北山張羅意欲從君讒言孔多悲結成疹殁
命黄壚命之不造寃如之何羽族之長名為鳯凰一日
失雄三年感傷雖有衆鳥不為匹雙故見鄙姿逢君輝
光身逺心近何曾暫忘

　　(淺淺自至不必悲傷悲傷極矣故情深者不作情語情無以加)

　　渡易水歌

　　(史記曰燕太子丹使荆軻刺秦王太子及賔客知其事者皆白衣冠以送之至易水之上既祖取道
高漸離擊筑荆軻和而歌為變徴之聲士皆垂涙涕泣又前而為歌云云復為羽聲慷慨士皆瞋目

髪盡上指冠扵是荆軻就車而去)

　　風蕭蕭兮易水寒(叶)壮士一去兮不復還(音旋)

　　(情事景色相副而出一語令人裂眥)

　　甘泉歌

　　(三秦記曰始皇作驪山陵周廻跨隂盤縣界水背陵障使東西流運大石扵渭北渚民怨之作甘泉
之歌云)

　　運石甘泉口渭水不敢流千人唱萬人謳金陵餘石大
如塸


　　(自足怨意)

　　黄澤謠

　　(穆天子傳曰天子東遊于黄澤使宮樂謠云)

　　黄之陀其馬歕沙(歕善問切沙叶音莎)皇人威儀(叶音俄)黄之澤(叶達
各反)其馬歕玉(叶音珏)皇人夀榖(叶同)

　　(語極古雅)

　　白雲謠

　　(穆天子傳曰乙丑天子觴西王母扵瑤池之上西王母為天子謠云)


　　白雲在天山䧙(陵)自出(叶尺為反)道里悠逺山川間之將子
無死尚能復來(叶陵之反)

　　(白雲在天山陵自出是謂古韻不煩刻削而成)

　　(天子荅之云)

　　予歸東土和治諸夏(叶後五反)萬民平均吾顧見女比及三
年将復而野(叶上與反)

　　(語何澹蕩)

　　西王母吟(見海外經)


　　徂彼西土爰居其所虎豹為羣烏鵲與處嘉命不遷我
惟帝女彼何世民又将去予吹笙鼔簧中心翺翔世民
之予維天之望

　　(雅音)

　　靈寳謠

　　(靈寳要略曰昔太上以靈寳五篇真文以授帝嚳帝嚳将仙封之扵鍾山至夏禹廵狩度弱水登鍾
山遂得是文後復封之包山洞庭之室吳王闔閭出遊包山見一人自言姓山名隠居闔閭叩之乃
入洞庭取素書一卷呈闔閭其文不可識令人齎之問孔子孔子曰丘聞童謠云云闔閭乃尊事之)


　　吳王出遊觀震湖龍威丈人山隠居北上包山入靈墟
乃入洞庭竊禹書天地大文不可舒此文長傳百六初
若强取岀䘮國廬

　　三秦記民謠

　　武功太白去天三百孤雲兩角去天一握山水險阻黄
金子午蛇盤烏櫳勢與天通

　　河圖引蜀謠

　　汶阜之山江出其腹帝以會昌神以建福


　　輿人誦

　　(國語曰晉恵公入而背内外之賂輿人誦之云云)

　　佞之見佞(叶稱因反)果䘮其田(音與陳同)詐之見詐(叶荘助反)果䘮其
賂得國而狃終逢其咎䘮田不懲禍亂其興(佞謂里丕詐謂秦見
佞見詐俱謂恵公也䘮田䘮賂謂不得其賂地狃快也咎謂恵公敗扵韓不懲謂丕鄭復欲與秦共納重耳恵
公殺之)

　　(古韻)

　　神鳳操


　　(古今樂錄曰周武王時鳯凰翔舞成王作此歌)

　　鳳凰翔兮扵紫庭予何徳兮以感靈頼先人兮恩澤臻
于胥樂兮民以寧

　　(雅似徳音)

　　履霜操

　　(琴操曰尹吉甫之子伯竒無罪為母所讒而見逐乃集芰荷以為衣採楟花以為食晨朝履霜自傷
見放于是援琴鼓之而作此操)

　　履朝霜兮採晨寒(叶胡千反)考不明其心兮聽讒言孤息别

離兮摧肺肝(叶經天反)何辜皇天兮遭斯愆痛没不同兮恩
有偏誰能流顧兮知我寃

　　(有怨無誹)

　　别鶴操

　　(崔豹古今註曰别鶴操商陵牧子所作也娶妻五年而無子父兄将為之改娶其妻聞之中夜起倚
户而悲嘯牧子聞之愴然而悲乃援琴而鼓之)

　　将乖比翼兮隔天端山川悠逺兮路漫漫攬衣不寐兮
辰忘餐


　　(别鶴操雉朝飛莽莽數語自足感傷援琴寫恨只合如此)

　　龜山操

　　(琴操曰季桓子受齊女樂孔子欲諫不得退而望魯龜山作此曲以喻季氏之蔽魯也)

　　予欲望魯兮龜山蔽之手無斧柯(叶扵離反)奈龜山何(叶寒喂反
非當年之語)

　　雉朝飛操

　　(崔豹古今註曰雉朝飛者犢牧子所作也齊處士泯宣年五十無妻出薪扵野見雉雄雌相隨而飛
意動心悲乃作雉朝飛之操以自傷焉其聲中絶)


　　雉朝飛兮鳴相和雌雄羣遊扵山阿我獨何命兮未有
家(叶)時将莫兮可奈何嗟嗟莫兮可奈何















　　古詩鏡卷三十

