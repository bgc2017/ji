







　　欽定四庫全書

　　古詩鏡巻三十一

　　明　陸時雍　編

　　歌謠第二

　　漢

　　高帝(姓劉氏諱邦字季)

　　大風歌

　　(漢書曰高帝既定天下還過沛留置酒沛宮悉召故人父老子弟佐酒發沛中兒得百二十人教之

歌酒酣上擊筑自歌令兒皆和習之帝乃起舞慷慨傷懐)

　　大風起兮雲飛揚威加海内兮歸故鄉安得猛士兮守
四方

　　項羽(名籍沛國下相人也先世世為楚将秦亂起兵自稱西楚覇王後為漢高帝所滅)

　　垓下歌

　　(漢書曰高祖圍項羽垓下是夜聞漢軍皆楚歌驚曰漢已得楚乎起飲帳中有美人姓虞氏常從駿
馬名騅常騎之乃悲歌慷慨自為歌歌數闋美人和之羽泣下數行遂上馬潰圍南出平明漢軍乃
覺)


　　力㧞山兮氣葢世時不利兮騅不逝騅不逝兮可奈何
虞兮虞兮奈若何

　　(大風雄壮垓下悲憤其歌並以人傳氣魄宛然如覩)

　　四皓(東園公姓轅名秉字宣明綺里季姓朱名暉字文季夏黄公姓崔名廓字少通齊人角里先生姓周
名述字元道河内人四人俱隠商山)

　　紫芝歌

　　莫莫高山深谷逶迤曄曄紫芝可以療饑唐虞世逺吾
将何歸駟馬高盖其憂甚大富貴之畏人兮不若貧賤

之肆志

　　(是隠士語)

　　耕田歌

　　(史記曰諸呂擅權用事朱虚侯劉章忿劉氏不得職嘗入侍宴太后令為酒吏章自請曰臣将種也
請以軍法行酒太后曰可酒酣章進飲歌舞請為耕田歌頃之諸呂有一人醉亡酒章追拔劍斬之
太后大驚業已許其軍法無以罪也)

　　深耕穊種立苖欲疏非其種者鋤而去之

　　淮南王安(厲王長子文帝時封為淮南王好書鼓琴不喜弋獵招致賔客方術之士後與賓客左吳

日夜為反謀事覺廷尉逮捕安欲發兵猶豫未决帝使宗正以符節治安未至安自刑)

　　幽歌

　　(漢書曰幽王友高帝之子孝恵時友以諸呂女為后不愛愛它姬諸呂女讒之扵太后太后怒召趙
王置邸令衞圍守之趙王餓乃作歌遂幽死)

　　諸呂用事兮劉氏微廹脅王侯兮彊授我妃我妃既妬
兮誣我以惡䜛女亂國兮上曾不寤我無忠良兮何故
棄國自決中野兮蒼天與直于嗟不可悔兮寜早自財
為王餓死兮誰者憐之呂氏絶理兮託天報仇


　　(蒼天與直句簡健)

　　八公操

　　(一曰淮南操古今樂録曰淮南好道正月上辛八公來降王作此歌)

　　煌煌上天照下土兮知我好道公來下兮公将與予生
毛羽兮超騰青雲蹈梁甫兮觀見瑤光過北斗兮馳乘
風雲使玉女兮含精吐氣嚼芝草兮悠悠将将天相保
兮

　　武帝(諱徹景帝子)


　　瓠子歌二首

　　(漢書武帝紀曰元封二年四月作瓠子歌溝洫志曰帝既封禪乃發卒數萬人塞瓠子決河還自臨
祭湛白馬玉璧令羣臣從官皆負薪塞決河時東郡燒草以故薪少乃下淇園之竹以為楗上既臨
河決悼其功之不就為作歌詩二章扵是卒塞瓠子築宮名曰宣防)

　　瓠子決兮将奈何浩浩洋洋兮慮殫為河殫為河兮地
不得寧功無已時兮吾(音魚下同)山平吾山平兮鉅野溢魚
弗鬱兮柏冬日正道弛兮離常流蛟龍騁兮放逺遊歸
舊川兮神哉沛不封禪兮安知外為我謂河伯兮何不仁

泛濫不止兮愁吾人齧桑浮兮淮泗滿乆不返兮水維
緩(齧桑縣名)

　　河湯湯兮激潺湲北渡囘兮迅流難搴長筊兮湛(讀曰沈)
美玉河伯許兮薪不屬薪不屬兮衞人罪燒蕭條兮噫
乎何以禦水隤林竹兮楗石菑(側其反)宣防塞兮萬福來
(鬱壮崛屈氣格最古　魚弗鬱兮柏冬日竒句歸舊川兮神哉沛矯句　燒蕭條兮噫乎何以禦水
歎有餘音)

　　秋風辭


　　(漢武帝故事曰帝行幸河東祠后土顧視帝京忻然中流與羣臣飲讌帝歡甚乃自作秋風辭)

　　秋風起兮白雲飛草木黄落兮鴈南歸蘭有秀兮菊有
芳懐佳人兮不能忘汎樓船兮濟汾河横中流兮揚素
波簫鼓鳴兮發櫂歌歡樂極兮哀情多少壮㡬時兮奈
老何

　　(素質修修宜與美人並峙)

　　烏孫公主

　　悲愁歌


　　(漢書西域傳曰武帝元封中遣江都王建女細君為公主以妻烏孫王昆莫公主至其國自治宮室
居嵗時一再與昆莫㑹置酒飲食昆莫年老言語不通公主悲乃自作歌)

　　吾家嫁我兮天一方逺託異國兮烏孫王穹廬為室兮
氊為牆以肉為食兮酪為漿居常土思兮心内傷願為
黄鵠兮歸故鄉

　　李夫人歌

　　(漢書外戚傳曰夫人早卒帝思念不已方士齊人少翁言能致其神廼夜張燈燭設帷帳陳酒肉而
令帝居帷帳遥望見好女如李夫人之貎還幄坐而歩又不得就視帝愈益相思悲感為作詩令樂

府諸音家絃歌之)

　　是邪非邪立而望之翩何姗姗其來遲(姗先安反)

　　(翩何姗姗其來遲一語三折意致嬌嬌　鴻翻鶻落)

　　李延年(中山人故倡也坐法腐刑給事狗監中善歌為新變聲所造詩謂之新聲曲女弟李夫人得幸
扵武帝延年由是貴為協律都尉)

　　歌一首

　　(漢書外戚傳曰李延年性知音善歌舞武帝愛之延年侍上起舞歌云云上歎息曰世豈有此人乎
平陽主因言延年有女弟上召見之實妙麗善舞由是得幸)


　　北方有佳人絶世而獨立一顧傾人城再顧傾人國寧
不知傾城與傾國佳人難再得

　　(傾城傾國語太侈末二語戅直無頼所謂伶人語)

　　别歌

　　(漢書曰昭帝即位數年匈奴與漢和親漢使求蘇武等單于許武還李陵置酒賀武曰異域之人一
别長絶因起舞而歌泣下數行遂與武訣)

　　徑萬里兮度沙漠為君将兮奮匈奴路窮絶兮矢刃摧
士衆滅兮名已隤老母已死雖欲報恩将安歸


　　(忼惋)

　　落葉哀蟬曲

　　(王子年拾遺記曰漢武帝思懐李夫人不可復得時始穿昆明之池泛翔禽之舟帝自造歌曲使女
伶歌之時日已西傾凉風激水女伶歌聲甚遒因賦落葉哀蟬之曲)

　　羅袂兮無聲玉墀兮塵生虛房冷而寂寞落葉依扵高
扃望彼美之女兮安得感余心之未寧

　　(語色娟淨讀之婀娜如不勝衣)

　　琴歌二首


　　(漢書曰司馬相如客臨邛富人卓王孫為具召之相如時從車騎雍容閒雅甚都卓有女文若新寡
相如以琴心挑之文君竊從户窺心悦而好之乃夜亡奔相如相如與馳歸成都)

　　鳯兮鳯兮歸故鄉遨遊四海求其凰時未遇兮無所将
何悟今夕兮升斯堂有豔淑女在閨房室邇人遐毒我
腸何縁交頸為鴛鴦胡頡頏兮共翺翔

　　鳯兮鳯兮從我棲得託孳尾永為妃交情通體心和諧
中夜相從知者誰雙翼俱起翻高飛無感我心使余悲

　　(縱情肆語絶無檢柙)


　　昭帝(諱弗陵武帝第三子)

　　黄鵠歌

　　(西京雜記曰始元元年黄鵠下太液池帝為此歌)

　　黄鵠飛兮下建章羽肅肅兮行蹌蹌金為衣兮菊為裳
唼喋(唼所角反喋直角反)荷荇出入蒹葭(叶作蔵)自顧菲薄愧爾嘉
祥

　　淋池歌

　　(拾遺記曰昭帝始元元年穿淋池廣千歩東引太液之水池中植分芰荷一莖四葉状如駢葢花葉

離萎芬馥之氣徹十餘里宮人貴之毎遊宴岀入必皆含嚼或剪以為衣或折以蔽日以為戲弄帝
時命水嬉以文梓為船木蘭為柂刻飛鸞翔鷁飾扵船首隨風輕漾畢景忘歸乃至通夜使宮人歌
曰)

　　秋素景兮泛洪波揮纖手兮折芰荷凉風淒淒揚棹歌
雲光開曙月低河萬嵗為樂豈云多

　　(雲光開曙月低河老素綽約)

　　燕剌王旦(武帝第四子)

　　(漢書曰昭帝時旦自以為武帝子且長不得立乃與旦姊葢長公主左将軍上官粲交通謀廢帝迎

立燕倉知其謀告之由是發覺王憂懣置酒萬載宮會賔客羣臣妃妾坐飲王自歌華容夫人起舞
坐者皆泣王遂自殺)

　　王歌

　　歸空城兮狗不吠雞不鳴横術何廣廣兮固知國中之
無人

　　(王歌驚怛彷徨)

　　華容夫人歌

　　髮紛紛兮寘(從干反)渠骨籍籍兮亡居母求死子兮妻求

死夫裵囘兩渠間兮君子将安居

　　(悲惋急絶)

　　廣陵厲王胥(武帝第五子)

　　瑟歌

　　(漢書曰昭帝時胥見帝年少無子有覬覦心迎女巫李女須使下神呪詛宣帝即位呪詛事發覺胥
置酒顯陽殿召太子霸及子女等夜飲使所幸鼓瑟歌舞王自歌左右悉涕泣奏酒至雞鳴時罷)

　　欲乆生兮無終長不樂兮安窮奉天期兮不得須㬰千
里馬兮駐待路黄泉下兮幽深人生要死何為苦心何

用為樂心所喜出入無悰為樂亟(丘吏反)蒿里召兮郭門
閲死不得取代庸身自逝(叶上列反)

　　(怔怔欲絶)

　　廣川王去(繆王齊太子)

　　(漢書曰廣川王去以陽城昭信為后幸姬陶望卿為修靡夫人主繒帛崔修成為明貞夫人主永巷
後昭信譛望卿失寵去與昭信等飲諸婢皆侍去為望卿作歌曰背尊章竟殺望卿昭信欲擅愛曰
王使明貞夫人主諸姬淫亂難禁乃盡閉諸姬舎門上鑰扵後非大置酒召不得見去憐之為作歌
曰愁莫愁按西京雜記作廣川王去疾)


　　望卿歌

　　背尊章嫖(匹昭反)以忽謀屈奇起自絶行周流自生患諒
非望今誰怨

　　修成歌

　　愁莫愁生無聊心重結意不舒内茀鬱憂哀積上不見
天生何益日崔隤時不再願弃軀死無悔

　　趙飛燕(木長安宮人屬陽阿主家學歌舞成帝過主見而説之召入為倢伃後立為后)

　　歸風送逺操


　　(西京雜記曰趙后有寳琴曰鳯凰皆以金玉隠起為龍鳯螭鸞古賢列女之象亦善為歸風送逺之
操)

　　凉風起兮天隕霜懐君子兮𣺌難望感予心兮多慨慷
楊惲(字子㓜宣帝時人以兄忠任為郎霍氏謀反惲先以聞封平通侯遷中郎将惲居殿中亷潔無私然
伐具行治又好發人隂伏由是多怨與太僕戴長樂相失長樂上書告惲罪免為庻人後坐怨望誅)

　　拊缶歌

　　(漢書惲荅孫會宗書云田家作苦嵗時伏臘烹羊炰羔斗酒自勞家本秦也能為秦聲婦趙女也雅
善鼓瑟奴婢歌者數人酒後耳熱仰天拊缶而呼烏烏其歌曰)


　　田(音甸)彼南山蕪穢不治種一頃豆落而為萁人生行樂
耳須富貴何時

　　(憤世語古甚蘊甚)

　　息夫躬(字子微河陽人哀帝初躬與孫寵誣搆東平王雲祠祭呪詛事上擢躬為左曹給事封宜陵侯
又歴詆公卿上疏論事語皆險譎丞相御史奏躬臯過免官坐怨恨呪詛繫詔獄躬仰天大呼絶咽而死)

　　絶命詞

　　(漢書曰躬初待詔數危言高論自恐遭害著絶命辭後數年乃死如其文)

　　𤣥雲泱鬱将安歸兮鷹隼横厲鸞徘徊兮矰若浮焱動

則機兮叢棘棧棧曷可栖兮發忠忘身自繞㒺兮冤頸
折翼庸得往兮涕泣流兮萑蘭心結□兮傷肝虹蜺曜
兮日微孽杳𡨕兮未開痛入天兮嗚嘑冤際絶兮誰語
仰天高兮自列招上帝兮我察秋風為我唫浮雲為我
隂嗟若是兮欲何留撫神龍兮攬其須游曠迥兮反亡
期雄失據兮世我思

　　(撟桀言如其人)

　　竇𤣥妻


　　古怨歌

　　(竇𤣥状貌絶異天子使岀其妻妻以公主妻悲怨寄書及歌與𤣥時人憐而傳之亦名艶歌)

　　㷀㷀白兎東走西顧衣不如新人不如故(藝文類聚載𤣥妻别𤣥詩
一首云棄妻斥女敬白竇生卑賤鄙陋不如貴人妾日以逺彼日以親何所控訴仰呼蒼旻悲哉竇生衣不厭
新人不厭故悲不可忍怨不可去彼獨何人而居斯處)

　　靈帝(諱宏河間獻王之曾孫先封解瀆亭侯桓帝薨竇武迎立在位二十二年)

　　招商歌

　　(拾遺記云靈帝初平三年遊扵西園起裸遊館千間采綠苔而被堦引渠水以繞砌周流澄澈乘船

遊漾選玉色宮人執篙楫又奏招商之曲以來涼風歌曰)

　　涼風起兮日照渠青荷晝偃葉夜舒惟日不足樂有餘
清絲流管歌玉鳬(曲名)千年萬嵗嘉難踰(拾遺記渠中植蓮大如葢長一
丈南國所獻其葉夜舒畫巻名夜舒荷)

　　馬援(字文淵扶風茂陵人為漢伏波将軍征交趾縁海而進隨山刋道千餘里十八年軍至始平之封新
息侯後征武陵蠻卒于軍)

　　武溪深行

　　(崔豹古今注云武溪深馬援為南征之所作援門生袁寄生善吹笛援作歌以和之)


　　滔滔武溪一何深鳥飛不度獸不敢臨嗟哉武溪多毒
淫

　　(語直而文歌絶扵漢)

　　淮南民歌

　　(漢書曰淮南厲王長高帝少子也長廢法不軌文帝不忍置扵法廼載以輜車處蜀嚴道邛郵遣其
子子母從居長不食而死後民有作歌云云帝聞之廼追尊淮南王為厲王置園如諸侯儀)

　　一尺布尚可縫一斗粟尚可舂兄弟二人不相容

　　鄭白渠歌


　　(史記曰韓聞秦好興事欲罷之毋令東伐廼使水工鄭國間説秦令鑿涇水自中山西邸瓠口為渠
並北山東注洛溉舄鹵之地四萬餘頃因名曰鄭國渠漢書曰大始二年趙中大夫白公復奏穿渠
引涇水首起谷口尾入櫟陽注渭中袤二百里溉田四千五百餘頃名曰白渠民得其饒歌之曰)

　　田扵何所池陽谷口(孔五切下同)鄭國在前白渠起後舉鍤
如雲決渠為雨涇水一石其泥數斗(古音主)且溉且糞長
我禾黍衣食京師億萬之口

　　張君歌

　　(後漢書曰張堪光武時為漁陽太守捕擊姦猾賞罰必信吏民皆樂為用乃扵狐奴開稻田八千餘

頃勸民耕種以致殷富百姓歌之)

　　桑無附枝麥穗兩岐張君為政樂不可支

　　范史雲歌

　　(後漢書曰范冉字史雲桓帝時為萊蕪長遭母䘮不到官後遁身扵梁沛之間徒行敝服賣卜扵市
遭黨人禁錮遂推鹿車載妻子捃拾自資所止卑漏有時絶粒窮居自若言貌無改閭里歌之冉或
作丹)

　　甑中生塵范史雲釜中生魚范萊蕪

　　鮑司𨽻歌


　　(列異傳云鮑宣宣子永永子昱三世皆為司𨽻而乘一驄馬京師人歌之)

　　鮑氏驄三人司𨽻再入公馬雖瘦行歩工

　　隴頭歌二首

　　(秦川記曰隴西郡隴山其上懸巖吐溜扵中嶺泉渟因名萬石泉泉溢漫散而下溝澮皆注故北人
升此而歌云云按漢横吹曲有隴頭而亡其辭此或其遺也梁鼓角横吹亦載此)

　　隴頭流水流離四下念我行役飄然曠野登高望逺涕
零雙墮

　　隴頭流水鳴聲幽咽遥望秦川肝腸斷絶


　　(附朝發欣城暮宿隴頭寒不能語舌巻入㗋)

　　成帝時歌謠

　　(漢書五行志曰成帝時歌謠也桂赤色漢家象華不實無繼嗣也王莽自謂黄象黄爵巢其顛也)

　　邪徑敗良田䜛口亂善人桂樹華不實黄爵巢其顛昔
為人所羡今為人所憐

　　順帝末京都童謠

　　(後漢書五行志曰按順帝即世孝質短祚大将軍梁冀貪樹疏㓜以為已功専國威令以贍其私太
尉李固以為清河王雅性聰明敦詩悦禮加以屬親立長則順置賢則固而冀建白太后䇿免固徴

蠡吾侯遂即至尊固是月幽斃扵獄暴屍道路而太尉胡廣封安樂鄉侯司徒趙戒司空袁湯等俱
封亭侯京都童謡云)

　　直如弦死道邉曲如鈎反封侯

　　桓帝初小麥童謠

　　(後漢書五行志曰桓帝之初天下喪亂及元嘉中涼州諸羌一時俱反南寇郡縣掠抄三輔延及并
冀大為民害命將出征屢戰常負中國益發甲卒麥多委棄乃使婦女穫刈之也吏買馬君具車者
言調發並及有秩者也請為諸君鼓嚨胡者不敢大言私咽語也)

　　小麥青青大麥枯誰當穫者婦與姑丈夫何在西擊胡

吏買馬君具車請為諸君鼓嚨胡

　　城上烏童謠

　　(後漢書五行志曰桓帝之初京師童謡按此皆為政貪也城上烏尾畢逋者處高利獨食不與下共
謂人主多聚斂也公為吏子為徒者言蠻夷将畔逆父既為軍吏其子又為卒徒往擊之也一徒死
百乘車者言前一人往討胡既死矣後又有百乘車徃也車班班入河間者言桓帝将崩乗輿班班
入河間迎靈帝也河間姹女工數錢以錢為室金為堂者靈帝既立其母永樂太后好聚金以為堂
也石上慊慊舂黄粱言永樂唯積金錢慊慊常若不足吏人舂黄粱而食之也梁下有懸鼓我欲擊之
丞卿怒者言永樂主教靈帝使賣官受錢所禄非其人天下忠篤之士怨望欲擊懸鼓以求見丞卿

主鼓者亦復諂順怒而止我也)

　　城上烏尾畢逋公為吏子為徒一徒死百乘車車班班
入河間河間姹女工數錢以錢為室金為堂石上慊慊
舂黄粱梁下有懸鼓我欲擊之丞卿怒

　　紫宮諺

　　(漢書曰李延年善歌能為新聲與女弟俱幸武帝時人語曰)

　　一雌復一雄雙飛入紫宮

　　路溫舒引諺


　　(初孝武之世張湯趙禹之屬條定法令禁網寖宻宣帝時廷尉史路溫舒上書)

　　畫地為獄議不入刻木為吏期不對

　　竈下養

　　(東觀漢記曰更始在長安所授官爵皆羣小賈人或膳夫庖人長安為之語曰)

　　竈下養中郎将爛羊胃騎都尉爛羊頭關内侯



　　古詩鏡卷三十一

