







　　欽定四庫全書

　　古詩鏡卷三十三

　　明　陸時雍　編

　　樂章第一

　　漢

　　唐山夫人

　　安世房中歌

　　(漢書禮樂志曰漢房中祠樂高祖唐山夫人所作也周有房中樂至秦改名曰夀人凡樂樂其所生

禮不忘其本高祖樂楚聲故房中樂楚聲也孝恵二年使樂府令夏侯寛備其簫管更名安世樂)

　　大孝備矣休徳昭清高張四縣(音懸)樂充宮庭芬樹羽林
雲景杳㝠金支秀華庶旄翠旌

　　七始華始肅倡和聲神來晏娭(嬉)庶㡬是聽粥粥音送
細齊(側皆反)人情忽乘青𤣥煕事備成清思聈聈經緯㝠
㝠

　　我定厯數人告其心敇身齊戒施敎申申乃立祖廟敬
明尊親大矣孝煕四極爰轃


　　王侯秉徳其鄰翼翼顯明昭式清明鬯矣皇帝孝徳竟
全大功撫安四極

　　海内有姦紛亂東北詔撫成師武臣承徳行樂交逆簫
勺羣慝肅為濟哉葢定燕國

　　大海蕩蕩水所歸高賢愉愉民所懐太山崔百卉殖民
何貴貴有徳

　　安其所樂終産樂終産世繼緒飛龍秋游上天高賢愉
樂民人


　　豐草葽女羅施善何如誰能囘大莫大成教徳長莫長
被無極

　　靁震震電耀耀明徳鄉治本約治本約澤𢎞大加被寵
咸相保徳施大世曼夀

　　都荔遂芳窅窊桂華孝奏天儀若日月光乘𤣥四龍囘
馳北行羽旄殷盛芬哉芒芒孝道隨世我署文章(桂華)

　　馮馮翼翼承天之則吾易乆逺燭明四極慈恵所愛美
若休徳杳杳㝠㝠克綽永福(美芳　劉奉世曰桂華美芳皆二詩章名本側註在

前篇之未傳寫之誤遂以冠後後詞無美芳亦當作美若)

　　磑磑即即師象山則嗚呼孝哉案撫戎國蠻夷竭歡象
來致福兼臨是愛終無兵革

　　嘉薦芳矣告靈饗矣告靈既饗徳音孔臧惟徳之臧建
侯之常承(一作永)保天休令問不忘

　　皇皇鴻明蕩侯休徳嘉承天和伊樂厥福在樂不荒惟
民之則浚則師徳下民咸殖令問在舊孔容翼翼(漢書自浚
則以下别為一章今從樂府)


　　孔容之常承帝之明下民之樂子孫保光承順温良受
帝之光嘉薦令芳壽考不忘

　　承帝明徳師象山則雲施稱民永受厥福承容之常承
帝之明下民安樂受福無疆

　　(房中歌不沿雅頌典則靡麗相雜而成以之視封禪頌則荘視郊祀歌則軌矣)

　　郊祀歌十九首

　　(漢書禮樂志曰武帝定郊祀之禮祠太乙扵甘泉祭后土扵汾隂乃立樂府采詩夜誦有趙代秦楚
之謳以李延年為協律都尉多舉司馬相如等數十人造為詩賦略論律呂以合八音之調作十九

章之歌以正月上辛用事甘泉圜丘使童男女七十人歌之其餘廵狩福應之事不序郊廟故弗論
今漢郊廟詩歌未有祖宗之事八音調均又不協于鍾律時新得神馬因次為歌汲黯曰王者作樂
上以承祖宗下以化兆民今陛下得馬詩以為歌協扵宗廟光帝百姓豈能知其音耶觀黯之言則
是歌宗廟亦用之矣然其辭亦多難曉云)

　　練時日

　　練時日侯有望&KR0778;膋蕭延四方九重開靈之斿垂恵恩
鴻祜(音怙)休靈之車結𤣥雲駕飛龍羽旄紛靈之下若風
馬左蒼龍右白虎靈之來神哉沛先以雨般(與班同)裔裔

靈之至慶隂隂相放&KR1820;震澹心靈已坐五音飭虞至旦
承靈億牲繭栗粢盛香尊桂酒賔八鄉靈安留吟青黄
徧觀此眺瑤堂衆嫭竝綽竒麗顔如荼兆逐靡(叶武義反)被
華文厠霧縠曵阿錫珮珠玉侠(與挟同)嘉夜茞蘭芳澹容
與獻嘉觴

　　帝臨

　　帝臨中壇四方承宇繩繩意變備得其所清和六合制
數以五海内安寧興文匽武后土富媪(當作愠)昭明三光

穆穆優游嘉服上黄

　　青陽　　　　　　　　　鄒子樂(漢書載此名)

　　青陽開動根荄以遂膏潤并愛跂行畢逮霆聲發榮壧
處頃(讀曰傾)聽枯藁復産廼成厥命衆庶煕煕施及夭胎
羣生啿啿(徒感反)惟春之祺

　　朱明　　　　　　　　　鄒子樂

　　朱明盛長旉與萬物桐(讀為通)生茂豫靡有所詘(丘勿反)敷
華就實既阜既昌登成甫田百鬼廸嘗廣大建祀肅雍

不忘神若宥之傳世無疆

　　西顥　　　　　　　　　鄒子樂

　　西顥沆碭秋氣肅殺含秀垂頴續舊不廢(叶音發)姦偽不
萌祅孽伏息隅辟(讀曰僻)越逺四貉咸服既畏茲威惟慕
純徳附而不驕正心翊翊

　　𤣥冥　　　　　　　　　鄒子樂

　　𤣥㝠陵隂蟄蟲葢藏草木零落抵冬降霜易亂除邪革
正異俗兆民反本抱素懐璞條理信義望禮五嶽籍斂

之時掩收嘉穀

　　惟泰元

　　惟泰元尊媼神蕃釐(讀曰嬉)經緯天地作成四時精建日
月星辰度理陰陽五行周而復始雲風雷電降甘露雨
百姓蕃滋咸循厥緒繼統共(讀曰恭)勤順皇之徳鸞路龍
鱗㒺不肸飾嘉籩列陳庶㡬宴享(叶音鄉)滅除凶災烈騰
八荒鐘鼓竽笙雲舞翔翔招搖靈旗九夷賔将

　　天地


　　天地竝况惟予有慕爰煕紫壇思求厥路恭承禋祀縕
豫為紛黼繡周張承神至尊千童羅舞成八溢(與佾同)合
好効歡虞(與娱同)泰一九歌畢奏斐然殊鳴琴竽瑟會軒
朱璆磬金鼓靈其有喜(叶許吏反)百官濟濟各敬厥事盛牲
實俎進聞膏神奄留臨須搖長麗前掞光耀明寒暑不
忒况皇章展詩應律鋗玉鳴函宮吐角激徴清發梁揚
羽申以商造茲新音永久長聲氣逺條鳳鳥鴹神夕奄
虞葢孔享(叶鄉)


　　日岀入

　　日岀入安窮時世不與人同故春非我春夏非我夏秋
非我秋冬非我冬泊如四海之池徧觀是耶謂何吾知
所樂獨樂六龍六龍之調使我心若訾黄其何不徠下

　　天馬

　　(漢書武帝紀曰元鼎四年秋馬生渥洼水中作天馬之歌太初四年春貳師将軍李廣利斬大宛王
首獲汗血馬來作西極天馬之歌)

　　太一况(一作貺)天馬下霑赤汗沫流赭志俶儻精權竒籋

(音躡)浮雲晻上馳體容與迣(即逝字)萬里今安匹龍為友

　　天馬徠從西極渉流沙九夷服天馬徠岀泉水虎脊兩
化若鬼天馬徠歴無皁(即草)經千里循東道天馬徠執徐
時将搖舉誰與期天馬徠開逺開竦予身逝昆侖天馬
徠龍之媒游閶闔觀玉臺

　　天門

　　天門開詄(讀如迭)蕩蕩穆竝騁以臨饗光夜燭徳信著靈
寖平而鴻長生豫大朱涂廣夷石為堂飾玉梢以舞歌

體招搖若永望星留俞塞隕光照紫幄珠熉黄幡比翄
囘集貳雙飛常羊月穆穆以金波日華耀以宣明假清
風軋忽激長至重觴神裵囘若留放殣(覲同)冀親以肆章
函蒙祉福常若期寂漻上天知厥時泛泛滇滇從高斿
殷勤此路臚所求佻正嘉吉𢎞以昌休嘉砰(普萌反)隠溢
四方專精厲意逝九閡(叶音改)紛紜六幕浮大海

　　景星(一日寳鼎歌)

　　(漢書武帝紀曰元鼎四年夏六月得寳鼎后土祠旁作寳鼎之歌)


　　景星顯見信星彪列象載昭庭日親以察參侔開闔爰
推本紀汾睢出鼎皇祜元始五音六律依韋饗昭雜變
竝會雅聲逺姚空桑琴瑟結信成四興遞代八風生殷
殷鐘石羽籥鳴河龍供鯉醇犧牲百末㫖酒布蘭生泰
尊柘漿析朝酲微感心攸通脩名周流常羊思所并穰
穰復正直往甯(叶音寧)馮蠵(戈隨反)切和疏寫平上天布施
后土成穰穰豐年四時榮

　　齊房(一曰芝房歌)


　　(漢書武帝紀曰元封二年夏六月甘泉宮内中産芝九莖連葉作芝房之歌)

　　齊(讀曰齋)房産草九莖連葉宮童効異披圖案牒𤣥氣之
精囘復此都蔓蔓日茂芝成靈華

　　后皇

　　后皇嘉壇立𤣥黄服物發冀州兆蒙祉福沇沇(音兗)四塞
徦(即遐字)狄合處經營萬億咸遂厥宇

　　華煜煜

　　華煜煜固靈根神之斿過天門車千乘敦(讀曰屯)昆侖神

之岀排玉房周流雜拔(歩曷反)蘭堂神之行旌客容騎沓
沓般傱傱神之徠泛翊翊甘露降慶雲集神之揄臨壇
宇九疑賔䕫龍舞神安坐鴹吉時共(讀曰恭)翊翊合所思
神嘉虞申貳觴福滂洋邁延長沛施祐汾之阿揚金光
横泰河莽若雲增揚波徧臚驩騰天歌

　　五神

　　五神相包四鄰土地廣揚浮雲扢(公忽反)嘉壇椒蘭芳璧
玉精垂華光益億年美始興交扵神若有承廣宣延咸

畢觴靈輿位偃蹇驤卉汨(于筆反)臚析奚遺淫淥澤&KR1261;(烏黄
反)然歸

　　朝隴首(一曰白麟歌)

　　(漢書武帝紀曰元狩元年冬十月行幸雍獲白麟作白麟之歌)

　　朝隴首覽西垠雷電尞(古燎字)獲白麟爰五止顯黄徳圖
匈虐熏鬻殛闢流離抑不詳賔百僚山河饗掩囘轅鬗
(武元反)長馳騰雨師洒路陂流星隕感惟風籋歸雲撫懐
心


　　象載瑜(一曰赤雁歌)

　　(漢書禮樂志曰太始三年行幸東海獲赤雁作)

　　象載瑜白集西食甘露飲榮泉赤雁集六紛員(音云)殊翁
雜五采文神所見施祉福登蓬萊結無極

　　赤蛟

　　赤蛟綏黄華葢露夜零晝晻濭百君禮六龍位勺椒漿
靈已醉靈既享錫吉祥&KR0621;&KR0621;極降嘉觴靈殷殷爛揚光
延夀命永未央杳㝠㝠塞六合澤汪濊輯萬國靈禗禗

象輿轙票然逝旗逶蛇禮樂成靈将歸托𤣥徳長無衰

　　魏

　　繆襲(字煕伯東海蘭陵人有才學多所叙述官至侍中尚書光禄勲文章志曰襲辟御史大夫府歴事魏
四世正始六年卒)

　　鼔吹曲十二首

　　(繆襲鼓吹曲絶去古道乃敘功績實而不浮良非妄作　音節爽競有鐵馬金鼓之聲)

　　楚之平

　　(晉書樂志曰改漢朱鷺為楚之平言魏也古今樂錄作初之平)


　　楚之平義兵征神武奮金鼓鳴邁武徳揚洪名漢室微
社稷傾皇道失桓與靈閹宦熾羣雄爭邊韓起亂金城
中國擾無紀經赫武皇起旗旌麾天下天下平濟九州
九州寧創武功武功成越五帝邈三王興禮樂定紀綱
普日月齊輝光

　　戰滎陽

　　(改漢思悲翁為戰滎陽言曹公也)

　　戰滎陽汴水陂戎士憤怒貫甲馳陣未成退徐滎二萬

騎塹壘平戎馬傷六軍驚勢不集衆㡬傾白日沒時晦
冥顧中牟心屏營同盟疑計無成頼我武皇萬國寧

　　獲呂布

　　(改漢艾如張為獲呂布言曹公東圍臨淮生擒呂布也)

　　獲呂布戮陳宮芟夷鯨鯢驅騁羣雄嚢括天下運掌中

　　克官渡

　　(改漢上之囘為克官渡言曹公與袁紹戰破之扵官渡也)

　　克紹官渡由白馬僵屍流血被原野賊衆如犬羊王師

尚寡沙塠傍風飛揚轉戰不利士卒傷今日不勝後何
望工山地道不可當卒勝大捷震冀方屠城破邑神武
遂章

　　舊邦

　　(改漢翁離為舊邦言曹公勝袁紹扵官渡還譙收藏死亡士卒也)

　　舊邦蕭條心傷悲孤魂翩翩當何依遊士戀故涕如摧
兵起事大令願違傳求親戚在者誰立廟置後魂來歸

　　定武功


　　(改漢戰城南為定武功言曹公初破鄴城武功之定始乎此也)

　　定武功濟黄河河水湯湯旦暮有横流波袁氏欲衰兄
弟尋干戈決漳水水流滂沱嗟城中如流魚誰能復顧
室家計窮慮盡求來連和和不時心中憂戚賊衆内潰
君臣奔北拔鄴城奄有魏國王業艱難覽觀古今可為
長歎

　　屠桞城

　　(改漢巫山高為屠御城言曹公越北塞歴白檀破三郡烏桓扵栁城也)


　　屠栁城功誠難越度隴塞路漫漫北踰岡平但聞悲風
正酸蹋頓授首遂登白狼山神武慹海外永無北顧患

　　平南荆

　　(改漢上陵為平南荆言曹公南平荆州也)

　　南荆何遼遼江漢濁不清菁茅乆不貢王師赫南征劉
琮據襄陽賊備屯樊城六軍廬新野金鼓震天庭劉子
面縛至武皇許其成許與其成撫其民陶陶江漢間普
為大魏臣大魏臣向風思自新思自新齊功古人在昔

虞與唐大魏得與均多選忠義士為喉脣天下一定萬
世無風塵

　　平關中

　　(改漢将進酒為平闗中言曹公征馬超定闗中也)

　　平闗中路向潼濟濁水立高墉鬬韓馬離羣凶選驍騎
縱兩翼虜崩潰級萬億

　　應帝期

　　(改漢有所思為應帝期言文帝以聖徳受命應運期也)


　　應帝期扵昭我文皇厯數承天序龍飛自許昌聰明昭
四表恩徳動遐方星辰為垂耀日月為重光河洛吐符
瑞草木挺嘉祥麒麟歩郊野黄龍游津梁白虎依山林
鳳凰鳴高岡考圖定篇籍功配上古羲皇羲皇無遺文
仁聖相因循期運三千嵗一生聖明君堯授舜萬國萬
國皆附親四門為穆穆教化常如神大魏興聖與之為
鄰

　　邕煕


　　(改漢芳樹為邕煕言魏氏臨其國君臣邕穆庶績咸煕也)

　　邕煕君臣念徳天下治登帝道獲瑞寳頌聲竝作洋洋
浩浩吉日臨高堂置酒列名倡歌聲一何紆餘襍笙簧
八音諧有紀綱子孫永建萬國夀考樂無央

　　太和

　　(改漢上邪為太和言明帝繼體承統太和改元徳澤流布也)

　　惟太和元年皇帝踐阼聖且仁徳澤為流布災蝗一時
為絶息上天時雨露五穀滋(宋書作溢)田疇四民相率遵軌

度事務徵清天下獄訟察以情元首明魏家如此那得
不太平






　　古詩鏡卷三十三

