







　　欽定四庫全書

　　唐詩鏡巻三十五

　　明　陸時雍　編

　　中唐第七

　　于鵠(隠居於漢陽大厯間應薦起歴諸府從事有集一巻)

　　(于鵠氣局淺狹然語有實際)

　　五言古詩

　　過凌霄洞天謁張先生祠


　　戢戢亂峰裏一峰獨凌天下㸔如尖髙上有十里泉志
人愛幽深一住五十年懸牘到其上乗牛耕藥田衣食
不下求乃是雲中仙山僧獨知處相引衝碧烟斷崖晝
昏黒槎臬横隻椽靣壁攀石稜飬力方敢前累歇日已
没始到茅堂邊見客不問誰禮質無周旋醉卧枕欹樹
寒坐展青氊折松掃藜牀秋菓顔色鮮鍊蜜敲石炭洗
澡乘瀑泉白犬䑛客衣驚走聞腥膻乃知軒冕徒寕比
雲壑眠


　　(能言其際亦有氣格)

　　寄盧儼員外秋衣詞

　　寄逺空以心心誠亦難知篋中有秋帛裁作逺客衣縫
製雖女工尺度手自持容貌常目中長短不復疑斜縫
宻且堅遊客多塵緇意欲都無言澣濯耐歳時殷勤託
行人傳語慎勿遺别來已年老亦聞鬢成絲縱然更相
逢握手唯是悲所寄莫復棄願見長相思

　　山中訪道者


　　觸烟入溪口岸岸唯檉櫟其中盡碧流十里不通屐出
林山始轉絶徑縁峭壁把藤借行勢側足慿石脉顑牙
斷行處光滑猿猱跡忽然風景異乃到神仙宅天晴茅
屋頭殘雲蒸氣白隔忩梳髪聲乆立聞吹笛抱琴出門
來不顧人間客山院不灑掃四時自虚寂落葉埋長松
出地纔數尺曾讀上清經知注長生籍願示不死方何
山有瓊液

　　(寫景如紀事語)


　　早上凌霄第六峰入紫谿禮白鶴觀祠

　　路轉第六峰傳是十里程放石試淺深䃂壁虵鳥驚欲
下先襞衣路底避枯莖廻途歇嵌崖整帶重冠纓及到
紫石溪晻晻已天明漸近神仙居桂花濕溟溟隂苔無
人蹤時得白鶴翎忽然見朱樓象牌題玉京沉沉五雲
影香風散縈縈清齋上玉堂忩戶懸水精青童撞金屑
杵臼聲丁丁膻腥遥問誰稽首稱姓名若容在溪口願
乞殘雲英


　　古挽歌

　　雙轍出郭門綿綿東西道送死多於生㡬人得終老見
此切肺肝不如歸山好不聞哀哭聲黙黙安懐抱時盡
從物化又免生憂擾世間壽者稀盡為悲傷惱

　　(三四真至語最痛)

　　五言律詩

　　送韋判官歸薊門

　　桑乾歸路逺聞説亦愁人有雪常經夏無花空到春下

營雲外火収馬月中塵白首從戎客青衫未離身

　　(三四紀實語)

　　哭劉夫子

　　近問南州客云亾已數春痛心曾受業追服恨無親孀
婦歸鄉里書齋屬四鄰不知經亂後奠祭有何人

　　(三四最是當情更移易不得尋李逸人舊居琴書随弟子雞犬在鄰家亦實際語)

　　(附題鄰居　僻巷鄰家少茅簷喜並居蒸梨常共竈澆薤亦同渠傳屐朝尋藥分燈夜讀書雖然在城市
還得似樵漁病在過真而俚)


　　七言絶句

　　題美人

　　秦女窺人不解羞攀花趂蝶出牆頭胸前空帶宜男草
嫁得蕭郎愛逺遊

　　登古城

　　獨上閒城却下遲秋山慘慘塜纍纍當時還有登城者
荒草如今知是誰

　　(後二語顛倒痛暢)


　　襄陽寒食寄宇文藉

　　煙水初消見萬家東風吹栁萬條斜大堤欲上誰相伴
馬踏春泥半是花

　　(附種樹　一樹新栽益四鄰野夫如到舊山春樹成多是人先老埀白看他攀折人　絶句以冷逺得佳
後二語意太逼近)

　　于良史(為張建封從事間氣集云官至侍御)

　　五言律詩

　　冬日寄李贊府


　　地險朝陽滿天邊宿霧収風兼殘雪起河帶斷氷流北
闕馳心極南圗尚旅逰登臨思不已何處得銷憂

　　(三四清淺)

　　閒居寄薛據

　　隠几讀黄老閒居耳目清僻居人事少多病道心生雨
洗山林濕鵶鳴池館晴晚來因廢巻行藥至西城

　　(附春山月夜　春來多勝事賞翫夜㤀歸掬水月在手弄花香滿衣興來無逺近欲去惜芳菲南望鐘鳴
處樓臺深翠㣲)


　　劉商(字子夏彭城人居長安工畫山水官至檢校禮部郎中唐書云貞元中為比部郎中詩十卷行于世
張彦逺名畫記云為汴州觀察判官少年有篇詠髙情後得道)

　　七言律詩

　　塞上即事

　　身似流星迹似蓬玉闗孤望杳溟濛寒沙萬里平鋪月
晚角一聲髙巻風戰士没邊魂尚哭單于獵處火猶紅
分明更想殘宵夢故國依然到甬東

　　七言絶句


　　合谿送王永歸東郭

　　君去春山誰共逰鳥啼花落水空流如今送别臨谿水
他日相思來水頭

　　(附宋濟東鄰美女歌　春煖江城斜日隂鶯啼繡戶曉雲深東風不道珠簾隔傳得歌聲與客心　嫌無
格力)

　　朱灣(字巨川西蜀人號滄洲子貞元元和間為府從事髙仲武間氣集云朱君率履貞素放情江湖郡國
交徵潜耀不起有唐髙人也詩體清逸興用宏深因詞寓意窮理盡性放咏尤工)

　　七言律詩


　　尋隠者韋九山人東溪草堂

　　窮得仙源訪隠淪漸來深處漸無塵初行竹裏唯通馬
直到花間始見人四靣雲山誰作主數家烟火自為鄰
路傍樵客何須問朝市如今不是秦

　　(語氣亦快)

　　(附長孫佐輔别友人　愁多不忍醒時别想極還尋静處行誰遣同衾乂分手不如行路本無情　苦于
説意)

　　楊凌(字恭履憑之弟大厯進士貞元中為恊律郎韋蘇州有寄楊恊律者是也子敬之亦有詩名先友記

云楊氏兄弟者虢州𢎞農人凌以大理評事卒最善云)

　　七言絶句

　　明妃怨

　　漢國明妃去不還馬駝絃管向隂山匣中縱有菱花鏡
羞對單于照舊顔

　　戴叔倫(字㓜公潤州人師事蕭頴士為門人貞元中及第劉晏奏為主運湖南嗣曹王臯領湖南表在
幕府中德宗建中中李希烈反臯敗希烈留叔倫守撫州刺史後遷容管經畧德宗嘗賦中和節詩遣使寵
餞代還卒于道年五十八)


　　五言律詩

　　宿天竺寺曉發羅源

　　黃昬投古寺深院一燈明水砌長杉列風廊敗葉鳴山
雲留别偈王事速歸程迢遞羅源路輕輿候曉行

　　(三四亦小具景)

　　贈月溪羽士

　　月明溪水上誰識歩虚聲夜静金波冷風微玉練平自
知塵夢逺一洗道心清更弄瑶笙罷秋空鶴又鳴


　　(三四喜其不俗　凡詩取其獨獨處是其本色)

　　春江獨釣

　　獨釣春江上春江引趣長斷煙棲艸碧流水帶花香心
事同沙鳥浮生寄野航荷衣塵不染何用濯滄浪

　　七言律詩

　　暮春懐感

　　杜宇聲聲喚客愁故園何處此登樓落花飛絮成春夢
剩水殘山異昔㳺歌扇多情明月在舞衣無緒綵雲収

東皇去後韶華盡老圃寒香别有秋

　　(有新色)

　　寄司空曙

　　細雨柴門生逺愁向來詩句若為酬林花落處頻中酒
海燕飛時獨倚樓北郭晚晴山更逺南塘春盡水争流
可能相别還相憶莫遣楊花笑白頭

　　(三四風味流麗格亦不晚)

　　寄孟東野


　　亂餘城郭怕經過到處閒門長薜蘿用世空悲聞道淺
入山偏喜識僧多醉歸花徑雲生履樵罷松巖雪滿蓑
石上幽期春又暮何時載酒聽髙歌

　　(淺凑)

　　寄劉禹錫

　　謝相園西石徑斜知君習隠暫為家有時出郭行芳艸
長日臨池看落花春去能㤀詩共賦客來應是酒頻賖
五年不見西山色悵望浮雲隠落霞


　　宫詞

　　紫禁迢迢宫漏鳴夜深無語獨含情春風鸞鏡愁中影
明月羊車夢裏聲塵暗玉堦綦跡斷香飄金屋篆烟清
貞心一任娥眉妒買賦何須問馬卿

　　(濃麗纎媚是其體之所宜)

　　五言絶句

　　送王司直

　　西塞雲山逺東風道路長人心勝潮水相送過潯陽


　　遣興

　　明月臨滄海閒雲戀故山詩名滿天下終日掩柴闗

　　七言絶句

　　湘南即事

　　盧橘花開楓葉衰出門何處望京師沅湘日夜東流去
不為愁人住少時

　　(是無聊語)

　　過栁溪道院


　　溪上誰家掩竹扉鳥啼渾似惜春暉日斜深巷無人跡
時見梨花片片飛

　　權德輿(字載之秦州洛陽人四歳能賦詩未冠以文章稱諸儒間德宗聞其材召為左補闕元和中同
平章事卒諡曰文有集五十巻又童䝉集十巻)

　　五言古詩

　　浩歌

　　杖策出蓬蓽浩歌愁思長北風吹荷衣蕭颯景氣凉通
逵抵山郭里巷連湖光孤雲净逺峯緑水溢方塘魚鳥

樂天性雜英互芬芳我心獨何為萬慮縈中腸履道身
未泰主家謀不臧心為世教牽跡寄翰墨場出處兩未
定羇孤空自傷沉憂不可裁佇立河之梁晚歸茅簷下
左右陳壺觴獨酌復長謡放心逰八荒得䘮同一域是
非亦何常胡為苦此生矻矻徒自强乃泛杯中物可令
憂患亾因兹謝時輩栖息無何鄉

　　(格力故勁)

　　古别離


　　人生天地間瞥若六轡馳夭壽既常數奈何生别離跡
當中人域正性日已衰是非千萬境杳靄情塵滋出門
事何常暫别亦難期冉冉歎流景悠悠限山陂盡此一
夕懽華樽㑹前墀雞鳴東方曙夙駕臨通逵欲出懶移
歩欲留難致詞兩情不得已念此留何為天明去已逺
寂寞居人歸入門復上堂怳怳生驚疑經履同逰處猶
言當相随覽物或臨鏡翻怪來何遲乃知前日歡本為
今日悲翻思别後心寕及未見時則知交疎分久久翻

易持報君未别人别後當自知

　　(深怨中多情語故宜娓娓不已　古意)

　　祗命赴京途次淮口因書所懷

　　弱植素寡偶趨時非所任感㤙再登龍求友皆斷金彪
炳覩竒彩凄鏘聞雅音適欣佳期接遽嘆離思侵靡靡
遵逺道忡忡勞寸心難成獨酌謡空奏伐木吟泬寥清
冬時蕭瑟白晝隂交歡諒如昨滯念紛在今因風試矯
翼倦飛㑹歸林向晚清淮駛廻首楚雲深


　　七言古詩

　　古樂府

　　光風淡蕩百花吐樓上朝朝學歌舞身年二八婿侍中
㓜妹承恩兄尚主繡忩珠箔繡鴛鴦侍婢先焚百和香
鶯啼日出不知曙寂寂羅幃春夢長

　　秋閨月

　　三五二八光如練海上天涯人共見不知何處玉樓前
乍入深閨玳瑁筵露濃香徑知愁坐風動羅幃照獨眠

初巻珠簾看不足斜抱箜篌未成曲稍映粧臺臨綺忩
遥知不語淚雙雙此時愁望知何極萬里秋天同一色
靄靄遥分陌上光迢迢對此閨中憶早晚歸來歡宴同
可憐歌吹月明中此夜不堪腸斷絶願随清影到遼東

　　(絶近初唐起結鍾情殊甚)

　　五言律詩

　　送盧評事婺州覲省

　　知向東陽去晨裝見綵衣客愁青眼别家喜玉人歸漠

漠水烟晚蕭蕭楓葉飛雙溪泊船處候吏拜胡威

　　(三四亦響句)

　　尋劉處士

　　幾年人不見林下掩柴闗留客當清夜逢君話舊山隔
城寒杵急帶月早鴻還南陌雖相近其如隠者閒

　　(六語㣲韵)

　　送孔徵士

　　谷口山多處君歸不可尋家貧清史在身老白雲深掃

雪開松徑䟽泉過竹林余生負丘壑相送亦何心

　　(三語足貴)

　　與故人夜坐道舊

　　笑語歡今夕烟霞愴昔逰清羸還對月遲暮更逢秋勝
理方自得浮名不在求終當製初服相與卧林丘

　　送張周二秀才謁宣州薛侍郎

　　儒衣兩少年春棹榖溪船湖月供詩興煙嵐費酒錢上
帆投極浦欹枕傲晴天不用愁羇旅宣城太守賢


　　(四語尖而雋)

　　(附送王鍊師赴王屋洞　稔歳在芝田歸程入洞天白雲辭上國青鳥㑹羣僊自以棋消日寕資藥駐年
相㸔話離别風馭忽泠然)

　　五言絶句

　　江行夜詠

　　猨聲到枕上愁夢紛難理寂寂深夜寒清霜落秋水

　　七言絶句

　　舟行夜泊


　　蕭蕭落葉送殘秋寂寞寒波急暝流今夜不知何處泊
斷猿晴月引孤舟

　　贈天竺靈隠二寺主

　　石路泉流兩寺分尋常鐘磬隔山聞山僧半在中峯住
共占清猿與白雲

　　楊敬之

　　七言絶句

　　項斯始未為聞人因以卷謁敬之苦愛之贈詩


　　幾度見詩詩盡好及觀標格過於詩平生不解藏人善
到處逢人説項斯

　　武元衡(字伯蒼河南人建中四年進士元和二年以門下侍郎平章事秉政早朝遇盗從暗中射殺有
臨淮集十巻)

　　七言絶句

　　汴州聞角

　　何處金笳月裏悲悠悠逺客夢先知單于城上闗山曲
今日中原總解吹


　　羊士諤(泰山人貞元初進士累至宣歙廵官元和初拜監察御史性傾險坐誣論宰相出資州刺史有
集行世)

　　和李都官郎中經宫人斜

　　翡翠無窮掩夜泉猶疑一半作神仙秋來還照長門月
珠露寒花是野田

　　(是野田三字意淺復未韵)

　　夜聽琵琶

　　掩抑危絃咽又通朔雲邉月想朦朧當時誰佩將軍印

長使蛾眉怨不窮

　　郡中即事(一作翫荷)

　　紅衣落盡暗香殘葉上秋光白露寒越女含情已無限
莫教長袖倚䦨干

　　張仲素(字繪之元和中為翰林學士韋貫之謂學士所以備顧問不宜專取辭藝奏罷之)

　　七言絶句

　　塞上行

　　巻斾生風喜氣新早持龍節静邊塵漢家天子圖麟閣

身是當今第一人

　　塞下曲

　　三戌漁陽再渡遼騂弓在臂劍横腰匈奴似欲知名姓
休傍隂山更射鵰

　　(語氣飽决足駕盛唐)

　　獵馬千羣雁幾雙燕然山下碧油幢傳聲漢北單于破
火照旌旗夜受降

　　朔雪飄飄開雁門平沙歴亂巻蓬根功名耻計擒生數

直斬樓蘭報國恩

　　天馬詩

　　天馬初從渥水來郊歌曾唱得龍媒不知玉塞沙中路
苜蓿殘花㡬處開

　　漢苑行

　　廻鴈髙飛太液池新花低發上林枝年光到處皆堪賞
春色人間總未知

　　(附李廓送振武將軍　葉葉歸邉騎風頭萬里乾金粧腰帯重錦縫耳衣寒蘆酒燒蓬暖霜鴻撚箭看黄

河古城道秋雪白漫漫)

　　顧非熊(元和時人况之子為盱眙尉棄官隠茅山詩一巻)

　　七言絶句

　　𤓰州送朱萬言

　　渡頭風晚葉飛頻君向瀟湘我向秦雙淚别家猶未斷
不堪仍送故鄉人

　　竇鞏(字友封叔向第五子雅淡與人言若不出口世號囁嚅翁元稹為武昌軍節度辟為秘書少監兼御
史中丞充節度副使卒)


　　七言絶句

　　自京將赴黔南

　　風雨荆州二月天問人初顧峽中船西南一望雲和水
猶道黔南有四千

　　南逰感興

　　傷心欲問當時事唯見江波去不廻日暮東風春草緑
鷓鴣飛上越王臺

　　令狐楚(字穀士五嵗能文逮冠舉進士後為太原書記德宗喜文毎省太原奏議能辨楚所為由是名

重累遷為中書侍郎同平章事後拜山南節度使卒是夕有大星隕寢上其光燭庭坐與家人訣乃終有
漆園等集一百三十巻傳)

　　七言律詩

　　遊晉祠上李逢吉相公

　　不歴晉祠三十年白頭重到一凄然泉聲自昔鏘寒玉
草色雖秋耀翠鈿少壯同逰寕有數尊榮再㑹便無縁
相思臨水下雙淚寄入并汾向洛川

　　(三四嚼之有聲)


　　五言絶句

　　思君恩

　　小苑鶯聲歇長門蝶舞多眼看春又去翠輦不經過

　　遊春詞

　　閶闔春風起蓬萊冰雪消相將折楊栁争取最髙條

　　七言絶句

　　少年行

　　弓背霞明劍照霜秋風走馬出咸陽未収天子河源地

不擬囘頭望故鄉







　　唐詩鏡巻三十五

