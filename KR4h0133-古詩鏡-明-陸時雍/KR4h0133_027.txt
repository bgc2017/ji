







　　欽定四庫全書

　　古詩鏡巻二十七

　　明　陸時雍　編

　　陳第三

　　江總(字總持濟陽考城人初仕梁累官至尚書僕射陳天嘉中轉太子詹事後主嗣位歴任尚書令不持
政務但日與後主隨宴後庭多為艶詩國政日頽君臣昬亂陳亡入隋拜上開府開皇中卒
詩自庾肩吾已開巧思張正見巧而幻江總巧而帖此三人作律之模範矣　江總麗藻時聞語多
新穎獨妖啼鬼哭絶類後主所為亡國之徵扵斯可驗)


　　樂府

　　長安道

　　翠葢承輕霧金羈照落暉五侯新拜罷七貴早朝歸轟
轟紫陌上藹藹紅塵飛日暮延平客風花拂舞衣

　　(五侯新拜罷七貴早朝歸此是長安道上第一事)

　　雨雪曲

　　雨雪隔榆溪從軍度隴西遶障看狐迹依山見馬蹄天
寒旗彩壊地暗鼔聲低漫漫愁雲起蒼蒼别路迷


　　(三四似畫家布景㸃綴得佳)

　　蕭史曲

　　弄玉秦家女蕭史仙處童來時兔月滿去後鳯樓空宻
笑開還斂浮聲咽更通相期紅粉色飛向紫烟中

　　詩

　　秋日侍宴婁苑湖應詔

　　翠渚還鑾輅瑤池命羽觴千門響雲蹕四澤動榮光玉
舳昆池浪金舟太液張虹旗照島嶼鳯葢繞林塘野靜

重隂濶淮秋水氣涼霧開樓闕近日迥烟波長洛宴諒
斯在鎬飲詎能方朽劣叨榮遇簪笏奉周行

　　侍宴𤣥武觀

　　詰曉三春暮新雨百花朝星宮移渡䍐天駟動行鑣斾
轉蒼龍闕塵飛飲馬橋翠觀迎斜照丹樓望落潮鳥聲
雲裏出樹影浪中搖歌吟奉天詠未必待聞韶

　　三日侍宴宣遊堂曲水

　　上已娛春禊芳辰喜月離北宮命簫鼓南館列旌麾繡

柱擎飛閣雕軒傍曲池醉魚沉逺岫浮棗漾清漪落花
懸度影飛絲不礙枝樹動丹樓出山斜翠磴危禮周羽
爵遍樂闋光隂移

　　秋日遊昆明池

　　靈沼蕭條望遊人意緒多終南雲影落渭北雨聲過蟬
噪金隄桞鷺飲石鯨波珠來照似月織處寫成河此時
臨水歎非復採蓮歌

　　(織處寫成河此正詩家作用推敲得活)


　　秋日登廣州城南樓

　　秋城韻晩笛危榭引清風逺氣疑埋劒驚禽似避弓海
樹一邊出山雲四面通野火初烟細新月半輪空塞外
離羣客顔鬢早如蓬徒懐建鄴水復想洛陽宮不及孤
飛鴈獨在上林中

　　贈洗馬袁朗别

　　賈誼登朝日終軍對奏年校文升廣内撫劒入崇賢竒
才殊艶逸將别更留連驅車命鐃管拱坐面林泉池寒

稍下鴈木落乆無蟬露浸山扉月霜開石路烟高談無
與慰遲爾報華篇

　　(露浸山扉月霜開石路烟露湛月寒霜濃烟斂故有此語意致格力迥出常度)

　　庚寅年二月十二日遊虎丘山精舍

　　縱棹憐廻曲㝷山靜見聞毎從芳杜性須與俗人分貝
塔涵流動花臺徧嶺芬蒙籠出簷桂散漫繞牕雲情幽
豈徇物志逺易驚羣何由狎魚鳥不願屈𤣥纁

　　入龍丘巖精舍


　　法堂猶集鴈仙竹㡬成龍聊承丹桂馥逺視白雲峰風
牕穿石竇月牖拂霜松暗谷留征鳥空林徹夜鐘隂崖
木辨色疊樹豈知重溘此哀時命吁嗟世不容無由訪
詹尹何去復何從

　　(暗谷留征鳥一語俊絶)

　　遊攝山栖霞寺(并序)

　　禎明元年太嵗丁未四月十九日癸亥入攝山展慧
布法師憶謝靈運集還故山入石壁中尋曇隆道人

有詩一首十一韻今此拙作仍學康樂之體

　　霡霂時雨霽清和孟夏肇栖宿綠野中登頓丹霞杪敬
仰高人徳抗志塵物表三空豁已悟萬有一何小始從
情所寄㝠期諒不少荷衣歩林泉麥氣涼昬曉乘風面
泠泠候月臨皎皎烟崖憩古石雲路排征鳥披逕憐森
沉攀條惜杳裊平生忘是非朽謝豈矜矯五淨自此渉
六塵庻無擾

　　(乘風面泠泠候月臨皎皎烟崖憩古石雲路排征鳥語氣清絶近似謝朓)


　　山庭春日

　　洗沐唯五日棲遲在一丘古楂横近澗危石聳前洲岸
綠開河栁池紅照海榴野花寧待晦山蟲詎識秋人生
復能㡬夜燭非長游

　　七夕

　　漢曲天榆冷河邊月桂秋婉孌期今夕飄颻渡淺流輪
隨列宿動路逐彩雲浮横波翻瀉淚束素反緘愁此時
機杼息獨向紅粧羞


　　(五六本色不入綺羅珠玉)

　　南還尋草市宅

　　紅顔辭鞏洛白首入轘轅乘春行故里徐歩采芳蓀逕
毁悲求仲林殘憶巨源見桐猶識井看栁尚知門花落
空難遍鶯啼靜易諠無人訪語黙何處叙寒溫百年獨
如此傷心豈復論

　　(見桐猶識井看栁尚知門不假推敲款款自在此乃詩家正脉後人翻空出竒多增其病)

　　和張記室源傷往


　　小婦當罏夜夫婿凱歸年正歌千里曲翻入九重泉機
中未斷素琴上本留弦空帳臨牕掩孤燈向壁然還悲
寒隴曙松短未生煙

　　(松短未生烟此語轉悲)

　　别袁昌州

　　河梁望隴頭分手路悠悠徂年若驚電别日欲成秋黄
鵠飛飛逺青山去去愁不言雲雨散更似東西流

　　(黄鵠飛飛逺青山去去愁唐人不敢如此下句避其易而平也不知下語雖平托興實逺故知近之

為逺淺之為深平之為奇易之為法者方可言詩)

　　嵗暮還宅

　　悒然想泉石驅駕出城臺翫竹春前筍驚花雪後梅青
山殊可對黄巻復時開長繩豈繫日濁酒傾一杯

　　(岸綠開河栁池紅照海榴翫竹春前笋驚花雪後梅此折腰句老杜矻矻扵此不得如此自在　翫
竹驚花是還家語意)

　　春夜山庭

　　春夜芳時晩幽庭野氣深山疑刻削意樹接縱横隂户

對忘憂草池驚旅浴禽樽中良得性物外知余心

　　(三四詩特老秀不與纎媚爭妍)

　　賦得三五明月滿

　　三五兔輝成浮隂冷復輕隻輪非戰反團扇少歌聲雲
前來徃色水上動搖明况復高樓照何嗟攬不盈

　　(三四寫得生韵流動所謂死者活之實者虛之㸃鐵成金借形出相一徃神行乎其間)

　　衡州九日

　　秋日正淒淒茅茨復蕭瑟姬人薦初醞㓜子問殘疾園

菊抱黄華庭榴剖珠實聊以著書情暫遣他鄉日

　　三善堂夜望山燈

　　百花疑吐夜四照似含春的的連星出亭亭向月新採
珠非合浦贈珮異江濵若任扶桑路堪言並日輪

　　(三四去却比擬直向真模唐人得此以臻雅道)

　　(破㝠摶空顯真出相凡思入無形便能境成有象虛虛實實此詩家不二法門也)

　　(詩以得境為難得境則得情矣心有成象目有成形斯口有成句可以神遇不可以言求)

　　樂府


　　東飛伯勞歌

　　南飛烏鵲北飛鴻弄玉蘭香時會同誰家可憐出牕牖
春心百媚勝楊栁銀牀金屋挂流蘇寳鏡玉釵横珊瑚
年將二八新紅臉宜笑宜歌羞更斂風花一去杳不歸
秪為無雙惜舞衣

　　詩

　　雜曲三首

　　行行春逕蘼蕪綠織素那復解琴心乍惬南階悲綠草

誰堪東陌怨黄金紅顔素月俱三五夫婿何在今征虜
闗山隴月春雪深誰見人啼花照户

　　殿内一處起金房併勝餘人白玉堂珊瑚挂鏡臨網户
芙蓉作帳照雕梁房櫳宛轉垂翠幙佳麗逶迤隱珠箔
風前花管颺難留舞處花鈿低不落陽臺通夢太非真
洛浦淩波復不新曲中唯聞張女調定有同姓可憐人
但願私情賜斜領不願傍人相比並妾門逢春自可榮
君面未秋何意冷


　　泰山言應可轉移新寵不信更參差合懽錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宮不惬茱茰芳夜夜爭開蘇合房寳釵翠鬢還相似
朱脣玉面非一行新人未語言如澀新寵無前判不臧
願奉更衣蘭麝氣恐君馬到自驚香

　　梅花落


　　臘月正月早驚春衆花未發梅花新可憐芬芳臨玉臺
朝攀晩折還復開長安少年多輕薄兩兩共唱梅花落
滿酌金巵催玉柱落梅樹下宜歌舞金谷萬株連綺甍
梅花宻處藏嬌鸎桃李佳人欲相照摘蘂牽花來並笑
楊栁條青樓上輕梅花色白雪中明横笛短簫淒復切
誰知柏梁聲不絶

　　閨怨篇

　　寂寂青樓大道邊紛紛白雪綺牕前池上鴛鴦不獨自

帳中蘇合還空然屏風有意障明月燈火無情照獨眠
遼西水凍春應少薊北鴻來路㡬千願君闗山及早度
念妾桃李片時妍

　　(屏風有意障明月燈火無情照獨眠語無深情獨氣韵之美)

　　内殿賦新詩

　　兔影脉脉照金鋪虬水滴滴瀉玉壺綺翼雕甍邇清漢
虹梁桂柱麗黄圖風高暗綠凋殘桞雨駛芳紅濕晩芙
三五二八佳年少百萬千金買歌笑偏著故人織素詩

願奏秦聲采蓮調織女今夕渡銀河當見新秋停玉梭

　　(江淹風高暗綠凋殘栁雨駛芳紅濕晩芙隋焬帝綠潭桂楫浮青雀果下金鞍躍紫騮直述景物風
味自成唐人不琢不高意必矜異語必務竒故縁飾盛而實趣衰雕刻深而真氣損格力日降音韻
日沉矣)

　　扵長安歸還揚州九月九日行薇山亭賦韻

　　心逐南雲逝形隨北鴈來故鄉籬下菊今日㡬花開

　　(□啟唐音)

　　(附賦得汎汎水中鳬　歸鳬沸卉同亂下芳塘中出没時銜藻飛鳴忽颺風浮深或不息戲廣若乘空春

鸚徒有賦還笑在金籠)

　　岑之敬(字思禮南陽人年十六對䇿擢高第累遷晉安王中記室陳太建初授東宮學士轉南臺侍御
史征南府諮議參軍性謙謹士君子以篤行稱之)

　　樂府

　　當壚曲

　　明月二八照花新當壚十五晩留賔囘眸百萬横自陳

　　(囘眸百萬横自陳此真眼中作語)

　　(附對酒　色映臨池竹香浮滿砌蘭舒文泛玉盌漾蟻溢金盤簫曲隨鸞易笳聲出塞難唯有将軍酒川

上可除寒)

　　蔡凝(字子居濟陽考城人天嘉中尚主拜駙馬都尉遷給事黄門侍郎後主置酒會羣臣将移燕𢎞範宮
凝不奉詔後主怒之遷晉熙王長史陳亡入隋)

　　詩

　　賦得處處春雲生

　　(謝朓和劉西曹望海臺詩曰往往孤山映處處春雲生)

　　春色遍空明春雲處處生入風衣暫斂隨車葢轉輕作
葉還依樹為樓欲近城含愁上對影似有别離情


　　(五六巧思逶迤結語餘情餘韻)

　　蔡君知(凝之子頗知名)

　　樂府

　　君馬黄

　　君馬經西極臣馬出東方䇿舉浮雲影珂連明月光水
凍恒傷骨蹄寒為踐霜躊躇嗟伏櫪空想欲從良

　　(太為形似)

　　阮卓(陳留尉氏人㓜聰敏篤志經籍尤工五言性至孝有亷節仕陳為新安王府記室累遷徳教殿學士

聘隋還除南海王府諮議參軍陳亡入隋)

　　樂府

　　長安道

　　長安馳道上鐘鳴宮寺開殘雲銷鳯闕宿霧斂章臺騎
轉金吾度車鳴丞相來藹藹東都晩羣公騶御囘

　　陳昭(義興國山人慶之之子慶之在梁以軍功封永興侯卒昭嗣位)

　　樂府

　　昭君詞


　　跨鞍今永訣垂淚别親賔漢地隨行盡胡闗逐望新交
河擁塞霧隴日暗沙塵唯有孤明月猶能送逺人

　　(三四澹語最傷)

　　陳暄(昭之弟學不師受而文采俊逸後主在東宮引為學士及即位遷通直散騎常侍與王叔達孔範等
入禁中陪宴號為狎客暄通脱以俳優自居為後主侮虐悸死)

　　樂府

　　雨雪曲

　　都尉出祁連雨雪滿雞田雕陵持抵鵲屬國用和氊氷

合軍應渡樓寒烽未然花迷差未著疎勒復經年

　　祖孫登(仕陳為記室侯安都引以為客)

　　詩

　　賦得渉江採芙蓉

　　(古詩渉江採芙蓉蘭澤多芳草)

　　浮照滿川漲芙蓉承落光人來間花影衣渡得荷香桂
舟輕不定菱歌引更長採採嗟離别無暇緝為裳

　　(四語輕芬)


　　詠風

　　颻颺楚王宮徘徊繞竹叢帶葉俱吟樹將花共舞空飄
香雙袖裏亂曲五絃中試上高臺聽悲響定無窮

　　劉删(仕陳為長史侯安都為侍中大将軍引以為客)

　　詩

　　泛宮亭湖

　　(荆州記云宮亭湖廟神能使湖中分風而帆南北)

　　廻艫乘派水舉帆逐分風滉瀁疑無際飄颺似度空檣

烏排鳥路船影没河宮孤石滄波裏匡山苦霧中寄謝
千金子安知萬里蓬

　　詠蟬

　　聲流上林苑影入侍臣冠得飲𤣥天露何辭高栁寒

　　謝燮(陳書大建十二年吏部侍郎缺所司屢譽謝燮等宣帝不用乃中召用蕭引)

　　樂府

　　隴頭水

　　隴坂望咸陽征人慘思腸咽流喧斷岸遊沫聚飛梁鳬

分斂氷彩虹飲照旗光試聽鐃歌曲唯吟君馬黄

　　蕭詮(南史蕭詮仕陳為黄門郎)

　　詩

　　賦得往往孤山映

　　青山照落暉映逺望連飛仙峰看玉笥闗路視金微鼓
吹聲疑盡香鑪烟覺稀共君臨水别勞此送將歸

　　(結有餘情)

　　賀徹(仕陳為左户部)


　　詩

　　賦得長笛吐清氣

　　(魏文帝善哉行悲絃激清聲長笛吐清氣)

　　胡闗氛霧侵羌笛吐清音韻切山陽曲聲悲隴上吟栁
折城邊樹梅舒嶺外林方知出塞虜不憚武溪深

　　何胥(後主時為太常令後主嘗與宮中女學士及朝臣相和為詩采其尤艷麗者命胥被之管弦以為新
曲)

　　詩


　　傷章公大將軍(章字上疑有闕文)

　　百萬横行罷三千白日新短簫應岀塞長笛反驚隣槐
庭慘芳樹舞閣思陽春所悲金谷妓坐望玉闗人

　　孔範(字法言會稽山隂人後主以為都官尚書與江總等並為狎客因與孔貴人結為兄妹寵遇優渥陳
亡入隋隋文帝暴其過惡與王瑳王儀沈瓘名為四罪流之逺裔)

　　詩

　　賦得白雲抱幽石

　　白雲浮逺葢飄飄繞石飛帶蓮縈錦色拂鏡下仙衣

陣結香爐隠羅成玉女微能感荆王夢陽臺雜雨歸

　　(中四語雙映巧絶韵致渾成可謂神鑄)

　　樂昌公主

　　詩

　　餞别自解

　　今日何遷次新官對舊官笑啼俱不敢方信作人難
賀力牧

　　樂府


　　關山月

　　重闗斂暮烟明月下秋前照石疑分鏡臨弓似引弦霧
暗迷旗影霜濃濕劒蓮此處離鄉客遙心萬里懸

　　陸系

　　樂府

　　有所思

　　别念限城闉還思樓上人淚想離前落愁聞别後新月
來疑舞扇花度憶歌塵只看今夜裏那似隔河津


　　吳尚野

　　詩

　　詠隣女樓上彈琴

　　青樓誰家女開牕弄碧弦貌同朝日麗粧競午花然一
彈哀塞鴈再撫哭春鵑此情人不會東風千里傳

　　(三四語不恬第以艶勝)

　　(附何楫班婕妤怨　齊紈既逐箧趙舞即淩人履跡隨恩故階苔逐恨新獨臥銷香炷長啼費錦巾庭草
何聊頼也持秋當春)


　　殷謀

　　樂府

　　日出東南隅行

　　秦樓出佳麗正值朝日光陌頭能駐馬花處復添香

　　許倪

　　詩

　　破扇

　　蔽日無全影迎風有半涼不堪障巧笑猶足動衣香


　　蕭驎(一作隣)

　　詩

　　詠袙複(疑即袙服女人脇衣也丹鉛餘錄作詠複裙)

　　的的金紗淨離離寳撮分纎腰非學楚寛帶為思君

　　陳叔逵

　　詩

　　詠空鏡臺

　　即今妝飾廢凋零衢路間嫦娥與明月相與落闗山


　　釋恵標(渉獵有才思陳寳應反以預謀坐誅)

　　詩

　　詠山

　　靈山蘊麗名秀出寫蓬瀛香鑪帶烟上紫葢入霞生霧捲
蓮峯出嵓開石鏡明定知丘壑裏併佇白雲情



　　古詩鏡巻二十七

