







　　欽定四庫全書

　　古詩鏡巻十二

　　明　陸時雍　編

　　宋第一

　　孝武帝(諱駿字休龍文帝第三子封武陵王元凶劭弑逆舉兵誅劭遂即大位在位十年
詩自宋一大變氣變而韶色變而麗體變而整句變而琢於古漸逺於律漸開矣)

　　詩

　　遊覆舟山


　　束髪好怡衍弱冠頗流薄素想終勿傾聿來果丘壑層
峯亘天維曠渚綿地絡逢臯列神苑遭壇樹仙閣松墱
含青暉荷源煜彤爍川界泳逰鱗巖庭響鳴鶴

　　與廬陵王紹别

　　連嵗矜離心今兹幸良集信宿窮晨暮開顔披所戢未
盡歡娱懐已傷岐路及舳艫引江介飛旌背爾邑悄擾
徒旅戒團欒流景入遲遲分手念泫泫登路泣

　　拜衡陽文王義季墓


　　昧旦憑行軾濡露及山庭投歩矜履蹈舉目増凄清軺
路滅歸軫淪闥負重扄深松朝已霧幽隧晏未明長楊
敷晩素宿草披初青哀往起沈泉追愛慟中情竹帛憑
年逺世範隨伏傾

　　(聲色璀璨自開宋氣之始)

　　樂府

　　丁督䕶歌

　　(一曰阿督䕶宋書樂志曰督䕶歌者彭城内史徐逵之為魯軒所殺宋髙祖使府内直督䕶丁旿收

歛殯埋之逵之妻髙祖長女也呼旿至閣下自問殮送之事每問輙歎息曰丁督䕶其聲哀切後人
因其聲廣為曲焉唐書樂志曰丁督䕶晉宋間曲也今歌是宋孝武帝所製云)

　　洛陽數千里孟津流無極辛苦戎馬間别易㑹難得

　　聞歡去北征相送直瀆浦只有淚可出無復情可吐

　　督䕶初征時儂亦惡聞許願作石尤風四面斷行旅

　　顔延之(字延年琅邪臨沂人性疎淡不䕶細行而文章冠絶當時初為宋公豫章世子叅軍及公即帝
位補太子舍人廬陵王待之甚厚執政以其搆扇異同因帝崩出為始安太守文帝元嘉三年徴為中書
侍郎未㡬復出守永嘉孝武登阼以為為金紫光禄大夫卒贈特進諡曰憲)


　　(延之彫繢滿腸荆棘滿手以故意致雖宻神韻不生　語多䝉氣湯恵休謂謝靈運似芙蓉出水顔
延之似錯彩鏤金此盖謂其人力雖勞天趣不具耳)

　　詩

　　應詔觀北湖田牧

　　周御窮轍跡夏載歴山川蓄軫豈明懋善遊皆聖仙帝
暉膺順動清蹕廵廣廛樓觀眺豐穎金駕映松山飛奔
互流綴緹彀代廻環神行埓浮景爭光溢中天開冬春
徂物殘悴盈化先陽陸團精氣隂谷曵寒煙攢素既森

藹積翠亦葱芊息饗報嘉嵗通急戒無年溫渥浹輿隸
和恵屬後筵觀風乆有作陳詩愧未妍疲弱謝陵遽取
累非纒牽

　　(蓄軫豈明懋善逰皆聖仙自是累句開冬春徂物殘悴盈化仙謝靈運皇心美陽澤萬象咸光昭工
拙居然具别)

　　拜陵廟作

　　周徳恭明祀漢道尊光靈哀敬隆祖廟崇樹加園塋逮
事休命始投迹階王庭陪厠廻天顧朝讌流聖情早服

身義重晩逹生戒輕否来王澤竭泰徃人悔形敕躬慙
積素復與昌運并恩合非漸漬榮㑹在逢迎夙御嚴清
制朝駕守禁城束紳入西寢伏軫出東坰衣冠終㝠漠
陵邑轉葱青松風遵路急山烟冐壠生皇心憑容物民
思被歌聲萬紀載絃歌千嵗託旒旌未殊帝世逺已同
淪化萌㓜壮困孤介末暮謝幽貞發軌喪夷易歸軫慎
﨑傾

　　(恩合非漸漬榮㑹在逢迎此是何語皇心憑容物民思被歌聲稍得爽然松風遵路急遵字無謂)


　　贈王太常

　　玉水記方流璇源載圓折蓄寳毎希聲雖秘猶彰徹聆
龍際(音砌)九淵聞鳳窺丹穴歴聽豈多士巋然覯時哲舒
文廣國華敷言逺朝列徳輝灼邦懋芳風被鄉耋側同
幽人居郊扉常晝閉林閭時晏開亟廻長者轍庭昏見
野隂山明望松雪静惟浹羣化徂生入窮莭豫往誠歡
歇悲来非樂闋屬美謝繁翰遙懐具短札

　　直東宫荅鄭尚書


　　皇居體環極設險祗天工兩闈阻通軌對禁限清風跂
予旅東館徒歌屬南墉寢興鬱無已起觀辰漢中流雲
藹青闕皓月鑒丹宫踟蹰清防密徙倚恒漏窮君子吐
芳訊感物惻余衷惜無丘園秀景行彼髙松知言有誠
貫美價難克充何以銘嘉貺言樹絲與桐

　　北使洛

　　(沈約宋書曰延之為豫章世子中軍行參軍義熙十二年髙祖北伐有宋公之授府遣一使慶殊命
參起居延之至洛陽道中作詩一首文辭藻麗為謝晦傅亮所賞)


　　改服飾徒旅首路跼險艱振楫發吴洲秣馬陵楚山塗
出梁宋郊道由周鄭間前登陽城路日夕望三川在昔
輟期運經始闊聖賢伊濲絶津濟臺館無尺椽宫陛多
巢穴城闕生雲煙王猷升八表嗟行方暮年隂風振凉
野飛雲瞀窮天臨塗未及引置酒慘無言隠憫徒御悲
威遲良馬煩遊役去芳時歸来屢徂諐蓬心既巳矣飛
薄殊亦然

　　還至梁城作


　　眇黙軌路長憔悴征戍勤昔邁先徂師今来後歸軍振
䇿睠東路傾側不及羣息徒顧將及極望梁陳分故國
多喬木空城凝寒雲丘隴填郛郭銘誌滅無文木石扄
幽闥黍苖延髙墳惟彼雍門子吁嗟孟嘗君愚賤同堙
滅尊貴誰獨聞曷為乆遊客憂念坐自殷

　　始安郡還都與張湘州登巴陵城樓作

　　江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複却倚

雲夢林前瞻荆臺囿清雰霽岳陽曾暉薄瀾澳悽矣自
逺風傷哉千里目萬古陳往還百代勞起伏存沒竟何
人炯介在明淑請従上世人歸来藝桑竹

　　(一起景色畧盡)

　　五君詠五首

　　阮步兵

　　阮公雖淪跡識宻鑒亦洞沈醉似埋照寓辭類託諷長
嘯若懐人越禮自驚衆物故不可論途窮能無慟


　　嵇中散

　　中散不偶世本自餐霞人形解驗黙仙吐論知凝神立
俗迕流議尋山洽隠淪鸞翮有時鎩龍性誰能馴

　　劉參軍

　　劉伶善閉關懐情滅聞見鼔鐘不足歡榮色豈能眩韜
精日沈飲誰知非荒宴頌酒雖短章深衷自此見

　　阮始平

　　仲容青雲器實禀生民秀逹音何用深識㣲在金奏郭

奕已心醉山公非虚覯屢薦不入官一麾乃出守

　　向常侍

　　向秀甘淡薄深心託毫素探道好淵𤣥觀書鄙章句交
吕既鴻軒攀嵇亦鳳舉流連河裏遊惻愴山陽賦

　　(五君詠多以自况結語嶄然髙峙)

　　(附秋胡九首情寡詞繁　椅梧傾髙鳳寒谷待鳴律影響豈不懐自逺每相匹婉彼幽閒女作嬪君子室
峻莭貫秋霜明艶侔朝日嘉運既我従欣願自此畢　燕居未及好良人顧有違脱中千里外結綬登王
畿戒徒在昧旦左右來相依驅車出郊郭行路正威遲存為乆離别沒為長不歸　嗟余怨行役三陟窮

晨暮嚴駕越風寒解鞍犯霜露原隰多悲凉廻飈卷髙樹離獸起荒蹊驚鳥縦横去悲哉遊宦子勞此山
川路　超搖行人逺宛轉年運徂良時為此别日月方向除孰知寒暑積僶俛見榮枯嵗暮臨空房凉風
起坐隅寢興日已寒白露生庭蕪　勤役從歸願反路遵山河昔辭秋未素今也嵗載華蠶月觀時暇桑
野多經過佳人従所務窈窕援髙柯傾城誰不顧弭莭停中阿　年往誠思勞路逺閲音形雖為五載别
相與昧平生捨車遵往路鳬藻馳日成南金豈不重聊自意所輕義心多苦調宻比金玉聲　髙莭難乆
淹朅来空復辭遲遲前途盡依依造門基上堂拜嘉慶入室問何之日暮行来歸物色桑榆時美人望昏
至慙歎前相持　有懐誰能已聊用申苦難離居殊年載一别阻河闗春来無時豫秋至恒早寒明發動
愁心䦌中起長歎慘悽嵗方晏日落遊子顔　髙張生絶弦聲急由調起自昔枉光塵結言固終始如何

乆為别百行諐諸已君子失明義誰與偕沒齒愧彼行露詩甘之長川汜)

　　謝瞻(字宣逺六嵗能屬文與從叔混族弟靈運俱有盛名晉義熙中為安城太守宋初除中書侍郎以弟
晦當朝乃求出守守豫章遇病卒)

　　詩

　　張子房詩

　　王風哀以思周道蕩無章卜洛易隆替興亂㒺不亡力
政吞九鼎苛慝暴三殤息肩纒民思靈鑒集朱光伊人
感代工聿来扶興王婉婉幙中畫輝輝天業昌鴻門銷

薄蝕垓下隕攙搶爵仇建蕭宰定都䕶儲皇肇允契幽
叟翻飛指帝鄉恵心奮千祀清埃播無疆神武睦三正
裁成被八荒明兩燭河隂慶霄薄汾陽鑾旍歴頺寢飾
像薦嘉嘗聖心豈徒甄惟徳在無㤀逝者如可作揆子
慕周行濟濟屬車士粲粲翰墨塲瞽夫違盛觀竦踊企
一方四逹雖平直蹇歩愧無良飡和㤀微逺延首詠太
康

　　(雍容瑋麗庶㡬雅什)


　　王撫軍庾西陽集别時為豫章太守庾被徴還
東(謝還豫章庾被徴還都王撫軍送至湓口南樓作)

　　祗召旋北京守官反南服方舟析舊知對筵曠明牧舉
觴矜飲餞指迷念出宿来晨無定端别晷有成速頺陽
照通津夕隂曖平陸榜人理行艫輶軒命歸僕分手東
城闉發櫂西江隩離㑹雖相雜逝川豈徃復誰謂情可
書盡言非尺牘

　　荅靈運


　　夕霽風氣凉閒房有餘清開軒滅華燭月露皓已盈獨
夜無物役寢者亦云寧忽獲愁霖唱懐勞奏所誠歎彼
行旅艱深兹眷言情伊余雖寡慰殷憂暫為輕牽率酬
嘉藻長揖愧吾生

　　(一起四語清映絶倫體物之佳能使景色現前身嘗其趣)












　　古詩鏡巻十二

