







　　欽定四庫全書

　　唐詩鏡巻四

　　明　陸時雍　編

　　初唐第四

　　李嶠(本傳云字巨山趙州人兒童時夢神人遺之雙筆自是漸有學業弱冠舉進士累轉監察御史轉鳳
閣舍人朝廷每有大手筆皆嶠為之聖厯初遷鸞臺侍郎知政事神龍中拜吏部尚書封趙國公景龍中
以特進守兵部尚書同中書門下三品睿宗立出刺懐州致仕卒有文集五十巻　紀事云嶠初與王楊
接踵中與崔蘇齊名晚諸人沒獨為文章宿老一時學者取法焉又云嶠冇三戾性好榮遷憎人陞進好

文章憎人才華性貪濁憎人受賂)

　　五言古詩

　　奉使築朔方六州城率爾而作

　　奉詔受邊服總徒築朔方驅彼氊裘族正此戎夏疆子
來多悦豫王事寧怠遑三旬無愆期百雉鬱相望雄視
沙漠垂有截北海陽二庭已頓顙五嶺盡來王驅車登
崇墉顧眄凌大荒千里何蕭條草木自悲凉憑軾訊古
今慨焉感興亡漢障縁河逺秦城入海長顧無廟堂策

貽此中夏殃道隠前業衰運開今化昌制為百王式舉
合千載防馬牛被路隅鋒鏑銷戰塲豈不懷賢勞所圗
在永康王事何為者稱代陳頌章

　　(真宏鉅手隠有古意)

　　早發苦竹館

　　合沓巖嶂深䑃朧煙霧曉荒阡下樵客野猿驚山鳥開
門聽潺湲入徑尋窈窕棲鼯抱寒木流螢飛暗篠早霞
稍霏霏殘月猶皎皎行看逺星稀漸覺遊氛少我行撫

軺傳兼得傍林沼貪翫水石竒不知川路𣺌徒憐野心
曠詎測浮年小方解寵辱情永託累塵表

　　(照出景色大有作意)

　　七言古詩

　　汾隂行

　　君不見昔日西京全盛時汾隂后土親祭祠齋宫宿寢
設儲供撞鐘鳴鼔樹羽旂漢家四葉才且雄賔延萬靈
服九戎栢梁賦詩髙宴罷詔書法駕幸河東河東太守

親掃除奉迎至尊導鑾輿五營夾道列容衛三河縱觀
空里閭迴旌駐蹕降靈塲焚香奠醑邀百祥金鼎發色
正焜煌靈祗煒燁攄景光埋玉陳牲禮神畢舉麾上馬
乗輿出彼汾之曲嘉可遊木蘭為檝桂為舟棹歌微吟
綵鷁浮簫鼓哀鳴白雲秋歡娛宴洽賜羣后家家復除
户牛酒聲明動天樂無有千秋萬嵗南山壽自從天子
向秦闗玉輦金車不復還珠簾羽扇長寂寞鼎湖龍髯
安可攀千齡人事一朝空四海為家此路窮雄豪意氣

今何在壇塲宫館盡蒿蓬路逢故老長歎息世事回環
不可測昔時青樓對歌舞今日黄埃聚荆棘山川滿目
淚沾衣富貴榮華能幾時不見秪今汾水上唯有年年
秋鴈飛(明皇傳信記云上將幸蜀登華萼樓使樓前善水調者登而歌至山川滿目云云上顧侍者曰
誰為此曰宰相李嶠辭也上曰真才子也不待曲終而去)

　　五言律詩

　　中宗降誕日長寧公主滿月侍宴應制

　　神龍見像日仙鳳養雛年大火乗天正明珠對月圓祚

延金篋裏歌奏玉筐前今日宜孫慶還參祝聖篇

　　(李嶠詩如富家子金裝玉相滿身是富貴氣色　三四瑋麗)

　　侍宴長寧公主東莊應制

　　(紀事云長寧公主韋庶人所生下嫁楊慎造第東都府財幾竭又取西京髙士㢘第左金吾衛廢營
合為宅作三重樓築山浚池帝及后數臨幸置酒賦詩嶠等屬和即東莊也)

　　别業臨青甸鳴鸞降紫霄長筵鵷鷺集仙管鳳凰調樹
接南山近煙含北渚遥承恩咸巳醉戀賞未還鑣

　　甘露殿侍宴應制


　　月宇臨丹地雲牕網碧紗御筵陳桂醑天酒酌榴花水
向浮橋直城連禁苑斜承恩恣歡賞歸路滿煙霞

　　(三四矜貴五六賦景落閒是鋪排體面)

　　石

　　宗子維城固將軍飲羽威巖花鑑裏發雲葉錦中飛入
宋星初隕過湘鷰早歸倘因持補極寧復羨支機

　　(三四有巧思而乏生韵)

　　道


　　銅駝分鞏洛劔閣抵臨邛紫徼三千里青樓十二重玉
闗塵似雪金穴馬如龍今日中衢上堯罇更可逢

　　琵琶

　　朱絲聞岱谷鑠質本多端半月分弦出叢花拂面安將
軍曽制曲司馬屢陪觀本是胡中樂希君馬上彈

　　鐘

　　既接南鄰磬還隨北里笙平陵通曙響長樂警宵聲秋
至含霜動春歸應律鳴豈惟常待扣金簴有餘清


　　笛

　　羌笛冩龍聲長吟入夜清闗山孤月下來向隴頭鳴逐
吹梅花落含春栁色驚行觀向子賦坐憶舊鄰情

　　桂

　　未植蟾宫裏寜移玉殿幽枝生無限月花滿自然秋俠
客條為馬仙人葉作舟願君期道術攀折可淹留

　　(三四意絶佳第語格稍晩)

　　(附賦　布義孫卿子登髙楚屈平銅臺初下筆樂觀正飛纓乍有凌雲勢時聞擲地聲造端長體物無復

大夫名　附金　南楚標前貢西秦識舊城祭天封漢嶺擲地
警孫聲向日披沙浄含風振鐸鳴方同楊伯起獨有四知名
附兔　上蔡應初擊平岡逺不稀目隨槐葉長形逐桂條飛漢月澄秋色梁園映雪輝唯當感純孝郛郭
引兵威　詠物病其最切以其死而無味也詩惟其似而巳此言可以補類書之不及)

　　武三思挽歌

　　玉匣金為縷銀鈎石作銘短歌傷薤曲長暮泣松扄事
往昬朝霧人亡折夜星忠賢良可惜圖畫入丹青

　　(五六語不泛泛)


　　天官崔侍郎夫人盧氏挽歌

　　寵服當年盛芳魂此地窮劒飛龍匣在人去鵲巢空簟
愴孤生竹琴哀半死桐唯當青史上千載仰嬪風

　　五言排律

　　奉和幸韋嗣立山莊侍宴應制

　　南洛師臣契東巖王佐居幽情遺紱冕宸眷屬樵漁制
下峒山蹕恩迴灞水輿松門駐旌葢薜幄引簮裾石磴
平黄陸煙樓半紫虚雲霞仙路近琴酒俗情疎喬木千

齡外懸泉百丈餘崖深經煉藥穴古舊藏書樹宿摶風
鳥池遊縱壑魚寧知天子貴尚憶武侯廬

　　(筆意疎疎)

　　(附李義府和茅屋承三顧桃源接九重語佳)

　　餞薛大夫䕶邊

　　荒隅時未通副相下臨戎授律星芒動分兵月暈空犀
皮擁青槖象齒飾雕弓決勝三河勇長驅六郡雄登山
窺代北屈指計遼東佇見燕然上抽毫頌武功


　　王屋山第之側雜搆小亭暇日與羣公同遊

　　桂亭依絶巘蘭榭俯迴谿綺棟魚鱗出雕甍鳳羽栖引
泉聊漲沼鑿磴且通蹊席上山花落簾前野樹低弋林
開曙景釣渚發晴霓狎水驚梁鴈臨風聴楚鷄復看題
栁葉彌喜䕃桐圭

　　(附奉和望春宫露下鷹初擊風髙鴈欲賔奉和幸三㑹寺竹是蒸青外池仍㸃墨餘奉和天樞成山類叢
雲起珠疑大火懸聲流塵作刼業固海成田)

　　七言絶句


　　送司馬先生

　　蓬閣桃源兩處分人間海上不相聞一朝琴裏悲黄鶴
何日山頭望白雲

　　沈佺期(文苑傳云内黄人舉進士長安中累遷通事舍人預修三教珠英善屬文尤長七言之作與宋
之問齊名再轉考功員外坐贓配流嶺表神龍中為修文館直學士後歴中書舍人太子詹事開元初卒
有文集十巻　新唐書云建安後訖江左詩律屢變至沈約庾信以音韻相婉附屬對精宻及宋之問沈
佺期尤加靡麗回忌聲病約句凖篇如錦繡成文學者宗之號為沈宋語曰蘇李居前沈宋比肩)

　　(四傑才氣雖雄情詞未斐蘇李加以宻裁沈宋出之綺思自此藻麗日開宫商遞變律詩之盛在此

際間耳　佺期最饒綺思不作綺語製如純錦品最為佳)

　　五言律詩

　　九日臨渭亭侍宴應制得長字

　　御氣幸金方憑髙薦羽觴魏文頒菊蕊漢武賜萸囊秋
變銅池色晴添銀樹光(一作去鶴留笙吹歸鴻識舞行)年年重九慶日
月奉天長

　　送金城公主適西蕃應制

　　金牓扶丹掖銀河屬紫閽那堪將鳳女還以嫁烏孫玉

就歌中怨珠辭掌上恩西戎非我匹明主至公存

　　(佺期詩思優柔語最入人深際　結語何温)

　　(附李適應制月作臨邊曉花為度嶺春)

　　幸白鹿觀應制

　　紫鳳真人府斑龍太上家天流芝葢下山轉柱旗斜聖
藻垂寒露仙杯落曉霞惟應問王母桃作幾時花

　　長門怨

　　月皎風泠泠長門次掖庭玉階聞墜葉羅幌見飛螢清露

疑珠綴流塵下翠屏妾心君未察愁歎劇繁星

　　(此詩不琢而工淺貌深衷優柔悱惻當入建安賦料　語最香美)

　　被試出塞

　　十年通大漠萬里出長平寒日生戈劒隂雲拂斾旌饑
烏啼舊壘疲馬戀空城辛苦臯蘭北胡塵損漢兵

　　(語足悲凉中四語是長篇短賦)

　　雜詩四首

　　鐡馬三軍去金閨二月還邊愁離上國春夢失陽闗池

水瑠璃浄園花玳瑁斑嵗華空自擲愁怨不勝顔

　　(春夢失陽闗一語變局轉入轉深有夢無從愁何可奈乃知夢可療思片時怳愡猶勝三秋之慨涕
耳五六語氣芬芳)

　　落葉驚秋婦髙砧促暝機蜘蛛尋月度螢火傍人飛清
鏡紅埃入孤燈緑熖微怨啼能至曉獨自懶縫衣

　　妾家臨渭北春夢著遼西何苦朝鮮郡年年事鼓鼙燕
來紅壁語鶯向緑牕啼為許長相憶闌干玉筯齊

　　聞道黄龍戍頻年不解兵可憐閨裏月長在漢家營少

婦今春意良人昨夜情誰能將旗鼓一為取龍城

　　(可憐閨裏月長在漢家營恨不與俱誰能將旗鼔一為取龍城此其結想欲狂矣為者為誰語何殷
喁)

　　剪綵

　　宫女憐芳樹裁花競早榮寒依刀尺盡春向綺羅生弱
蔕盤絲發香蕤結素成纎枝幸不棄長就玉階傾

　　(三四恩幸)

　　餞髙唐州詢


　　弱冠相知早中年不見多生涯在王事容鬢各蹉跎良
守初分岳嘉聲即潤河還從漢闕下傾耳聴中和

　　(五六轉入合拍可愛)

　　遊少林寺

　　長歌遊寳地徙倚對珠林鴈塔丹青古龍池嵗月深紺
園澄夕霽碧殿下秋隂歸路煙霞晚山蟬處處吟

　　(五六語致修潔)

　　早發平昌島


　　解纜春風後鳴榔曉漲前陽烏出海樹雲鴈下江煙積
氣衝長島浮光溢大川不能懐魏闕心賞獨泠然

　　(中聫語氣髙朗)

　　章懷太子靖妃挽詞

　　彤史佳聲載青宫懿範留形將鸞鏡隠魂伴鳳笙遊送
馬嘶殘日新螢落晩秋不知蒿里曙空見隴雲愁

　　(圓轉如丸)

　　七言律詩


　　龍池篇

　　龍池躍龍龍巳飛龍徳先天天不違池開天漢分黄道
龍向天門入紫微邸第樓臺多氣色君王鳬鴈有光輝
為報寰中百川水來朝此地莫東歸

　　(前四語法度恣縱後四語興致淋漓此與古意二首當是唐人律詩第一)

　　古意呈補闕喬知之

　　盧家少婦鬱金堂(一作香)海燕雙棲玳瑁梁九月寒砧催
木葉十年征戍憶遼陽白狼河北音書斷丹鳳城南秋

夜長誰為含愁獨不見更教明月照流黄

　　(髙古渾厚絶不似唐人所為三四迥出常度結更雄厚深沈)

　　奉和立春遊苑迎春

　　東郊暫轉迎春仗上苑初飛行慶杯風射蛟氷千片斷
氣衝魚鑰九闗開林中覔草纔生蕙殿裏争花併是梅
歌吹銜恩歸路晚棲烏半下鳳城來

　　(三四是生獲語猶勝於熟套)

　　奉和春初幸太平公主南莊應制


　　主家山第早春歸御輦春遊繞翠微買地鋪金曽作埒
尋河取石舊支機雲間樹色千花滿竹裏泉聲百道飛
自有神仙鳴鳳曲併將歌舞報恩暉

　　(五六語帶風味)

　　奉和春日幸望春宫應制

　　芳郊綠野散春晴複道離宫煙霧生楊栁千條花欲綻
蒲萄百丈蔓初縈林香酒氣元相入鳥囀歌聲各自成
定是風光牽宿醉來晨復得幸昆明


　　侍宴安樂公主新宅應制

　　皇家貴主好神仙别業初開雲漢邊山出盡如鳴鳳嶺
池成不讓飲龍川妝樓翠幌教春住舞閣金鋪借日懸
敬從乗輿來此地稱觴獻壽樂鈞天

　　(三四語饒興味五六虚活如李嶠還將石溜調琴曲更取霞峯入酒杯則死煞矣)

　　興慶池侍宴應制

　　碧水澄潭映逺空紫雲香駕御微風漢家城闕疑天上
秦地山河似鏡中向浦迴舟萍巳緑分林蔽殿槿初紅

古來徒羨横汾賞今日宸遊聖藻雄

　　(三四意象絶佳)

　　再入道塲紀事應制

　　南方歸去再生天内殿今年異昔年見闢乾坤新定位
看題日月更髙懸行隨香輦登仙路坐近鑪煙講法筵
自喜恩深陪侍從兩朝長在聖人前

　　(三四虚形語却實在相後人更甚費力)

　　和上已連寒食有懷京洛


　　天津御栁碧遥遥軒騎相從半下朝行樂光輝寒食借
太平歌舞晚春饒紅妝樓下東迴輦青草洲邊南渡橋
坐見司空掃西第看君侍從落花朝

　　五言排律

　　白蓮花亭侍宴應制

　　九日陪天仗三秋幸禁林霜威變緑樹雲氣落青岑水
殿黄花合山亭絳葉深朱旗夾小徑寳馬駐清潯苑吏
収寒果饔人膳野禽承歡不覺暝遥響素秋砧


　　(霜威變緑樹着力下語雲氣落青岑景語適然)

　　仙萼池亭侍宴應制

　　歩輦尋丹嶂行宫在翠微川長看鳥滅谷轉聴猿稀天
磴扶階迥雲泉透户飛閒花開石竹幽葉吐薔薇徑狹
難留騎亭寒欲進衣白龜來獻壽仙吹返彤闈

　　(谷轉聴猿稀得景聞花二語有韵)

　　奉和晦日駕幸昆明池應制

　　法駕乗春轉神池象漢迴雙星遺舊石孤月隠殘灰戰

鷁逢時去恩魚望幸來岸花緹騎遶堤栁幔城開思逸
横汾唱歡流宴鎬杯微臣彫朽質羞覩豫章材

　　(雙星二語當家句復陡健岸花二語布景裝句俱佳　昆明池侍宴靈魚銜寳躍仙女廢機迎亦佳)

　　奉和聖制幸禮部尚書竇希玠宅

　　北闕垂旒暇南宫聴禮迴天臨翔鳳轉恩向躍龍開蘭
氣薰仙帳榴花引御杯水從金穴吐雲是玉衣來池影
揺歌席林香㪚舞臺不知行漏晚清蹕尚徘徊

　　(水從二語景色最佳下句入想更勝)


　　酬蘇員外味道夏晚寓直省中見贈

　　並命登仙閣分曹直禮闈大官供宿膳侍史䕶朝衣巻
幔天河入開牕月露微小池殘暑退髙樹晚凉歸冠劒
無時釋軒車待漏飛明朝題漢柱三署有光輝

　　(三四典雅小池二語鬆秀)

　　和韋舍人早朝

　　閶闔連雲起巖廊拂霧開玉珂龍影度珠履鴈行來長
樂宵鐘盡明光曉奏催一經傳舊徳五字擢英才儼若

神仙去紛從霄漢迴于春奉休厯分禁喜趨陪

　　(三四冠冕一經二語典貴)

　　自考功員外授給事中

　　南省推丹地東曹拜瑣闈惠移雙管筆恩降五時衣出
入宜真選遭逢每濫飛器慙公理拙才謝子雲微案牘
遺常禮朋僚隔等威上台行揖讓中禁動光輝旭日千
門起初春八舍歸贈蘭聞宿昔談樹隠芳菲何幸鹽梅
處惟憂對問機省躬知任重寧止冒榮非


　　(語語矜貴氣遒)

　　和元舍人萬頃臨池翫月戲為新體

　　春風揺碧樹秋霧巻丹臺復有相宜夕池清月正開玉
流含吹動金魄度雲來熠爚光如沸翩翾景若摧半環
投積草碎壁聚流杯夜半平無煥天晴皎未隤鏡將池
作匣珠以岸為胎有美司言暇髙興獨悠哉揮翰初難
擬飛名豈易陪夜光珠在握了了見沈灰

　　(麗語璀燦燭人)


　　登瀛洲南樓寄逺

　　層城起麗譙憑覽出重霄兹地多形勝中天宛寂寥四
榮摩鸛鶴百栱厲風飈北際燕王館東連秦帝橋晴光
七郡滿春色兩河遥傲睨非吾土躊躇適逺囂離居欲
有贈春草寄長謡

　　塞北

　　虜障天驕起秦城地脉分柏壇飛五將梅吹動三軍鋒
刃奔濤色旌旗熖火文朔風吹汗漫飄礫灑轒輼海氣

如秋雨邊烽似夏雲二庭無嵗月百戰有功勲形影隨
魚貫音書在鴈羣歸來拜天子凱樂助南薰

　　釣竿篇

　　朝日斂紅煙垂竿向緑川人疑天上坐魚似鏡中懸避
檝時驚透猜鈎每誤牽湍危不理轄潭静欲留船釣玉
君徒尚徴金我未賢為看芳餌下貪得會無筌

　　(三四景趣佳絕潭静欲留船川情人意兩美樂安公主山池梅花寒待雪桂樹晚留煙此留亦佳)

　　夏日都門送司馬員外逸客孫員外佺北征(時相

王為元帥魏大夫元忠為副)

　　二庭追虜騎六月動周師廟畧天人授軍麾相國持復
言徴二妙才命重當時畫省連征槖横門共别詞雲迎
出塞馬風巻度河旗計日方夷冦旋聞杕杜詩

　　哭道士劉無得

　　聞有𤣥都客成仙不易祈蓬萊向清淺桃杏欲芳菲縮
地黄泉出昇天白日飛少微星夜落髙掌露朝晞吐甲
龍應出銜符鳥自飛國人思負局天子惜被衣花月留

丹洞琴笙下翠微嗟來子桑扈爾獨返於幾

　　(國人二語的當)

　　李乂(本傳云趙州人舉進士景龍中累遷中書舍人景雲初遷吏部侍郎尋轉黄門
侍郎開元初為紫微侍郎俄拜刑部尚書卒又本名尚真少與兄尚一尚貞俱以文章見稱後兄弟同為一集號曰李氏花萼
集　紀事云與蘇頲對掌綸誥明皇曰前有味道嶠朕今有頲乂皆號蘇李)

　　五言排律

　　奉和幸三㑹寺應制

　　睿徳總無邊神皋擇勝縁二儀齊法駕三會禮香筵漢

闕中黄近秦山太白連臺疑書鳥日池似刻鯨年滿月
臨真境秋風入御絃小臣叨下列持管謬窺天






　　唐詩鏡巻四

