







　　欽定四庫全書

　　唐詩鏡卷三十六

　　明　陸時雍　編

　　中唐第八

　　劉禹錫(字夢得中山人貞元九年進士登博學宏詞科為監察御史時王叔文得幸劉與之交叔文敗
貶朗州司馬召還復出刺播州易連州又徙䕫州後徙和州入為主客郎中裴度薦為翰林學士遷太子
賔客㑹昌間檢校禮部尚書卒禹錫恃才而廢褊心不無怨望年益晏偃蹇寡所合乃以文章自適晚節
尤精樂天常推之為詩豪云集四十卷)


　　五言古詩

　　圑扇歌

　　團扇復團扇奉君清暑殿秋風入庭樹從此不相見上
有乘鸞女蒼蒼網蟲遍明年入懐袖别是機中練

　　(意迫)

　　寄陜州姚中丞(時分司東都)

　　八月天地肅二陵風雨収旌旗闕下來雲日闗東秋禹
跡想前事漢臺餘故丘徘徊襟帶地左右帝王州留滯

悲昔老恩光榮徹侯相思望棠樹一寄商聲謳

　　(徑潔)

　　奉酬湖州崔郎中見寄五韻

　　山陽昔相遇灼灼晨葩鮮同逰翰墨場和樂塤箎然一
落名宦途浩如乘風船行當衰暮日卧理淮海邊猶期
謝病後共樂桑榆年

　　(依切情事)

　　秋晩題湖城驛池上亭


　　秋次池館上林塘照南榮塵衣紛未解幽思浩已盈秋
蓮墜故萼露菊含晚英恨為一夕客愁聽晨雞鳴

　　(矯勁)

　　登司馬錯古城

　　(秦昭王命錯征五溪蠻城在武陵沅江南)

　　將軍將秦師西南奠遐服故壘清江上蒼烟晦喬木登
臨直蕭辰周覧壯前躅塹平陳葉滿墉髙秋蔓緑廢井
抽寒菜毁臺生魯榖耕人得古器宿雨多遺鏃楚塞鬰

重叠蠻溪分詰曲留此數仞基幾人生逺目

　　(實而不俚)

　　卧病聞常山旋師䇿勲宥過王澤大洽因寄李
六侍郎

　　寂寂重寂寂病夫卧秋齋夜蛩思幽壁槁葉鳴枯堦南
國異氣候火旻尚昏霾瘴烟跕飛羽沴氣傷百骸昨聞
凱歌旋飲至酒如淮無戰陋丹水垂仁輕槀街清廟既
策勲圜丘俟燔柴車書一以混幽逺靡不懐逐客顦顇

乆故鄉雲雨乖禽魚各有化予欲問齊諧

　　(一起清出見骨)

　　和董庻中古散調詞贈尹果毅

　　昔聽東武吟壯年心已悲如何心濩落聞君辛苦辭言
有窮巷士弱齡頗尚竒讀得𤣥女符生當事邉時借名
遊俠窟結客幽并兒徃來長秋間能帶雙鞬馳崩騰天
寳末塵暗燕幽陲爟火入咸陽詔徵神武師是時占軍
幕挿羽揚金羈萬夫列轅門觀射中㦸支誓言雪國讐

親愛從此辭中宵倚長劍起視蚩尤旗介馬晨蕭蕭陣
雲竟天涯隂風列白草旗槊光參差勇氣貫中腸視身
忽如遺生擒白馬將虜騎不敢追貴臣上戰功姓名随
意移終歳肌骨苦他人印纍纍謁者既清宫諸侯各罷
戲上將賜甲第門㦸不可窺眥血下沾襟天高問無期
却尋故鄉路孤影空相随行逢里中舊撲宿昔所嗤一
言合侯王腰佩黄金龜問我何自苦可憐真數竒遲囘
顧徒御得色懸雙眉翻然悟世途撫已昧所宜田園已

蕪没流浪江海湄鷙禽毛翮摧不見髙翔姿衰容蔽逸
氣孑孑無人知寂寂草𤣥徒長吟下書帷聞君發哀韻
粲若瑤林枝有客識其真潺湲涕交頥飲爾一杯酒陶
然足自怡

　　(叙次最有情色復徑净可愛)

　　客有為余話登天壇遇雨之状因以賦之

　　清晨登天壇平路逢隂晦疾行穿雨過却立視雲背白
日照其上風雷走於内滉瀁雪海翻槎枒玉山碎蛟龍

露鬐鬛神鬼含變態萬狀互生㓕百音以繁㑹俯觀羣
動静始覺天宇大山頂自晶明人間已霶霈豁然重昬
斂渙若春氷潰反照入松門瀑流飛縞帶遥光泛物色
餘韻吟天籟洞府撞仙鐘村墟起夕靄却見山下侣已
如迷世代問我何處來我來雲雨外

　　(寫出真際處最佳　疾行數語殊自竒快結語穏足)

　　有僧言羅浮寺因為詩以寫之

　　君言羅浮上容易見九垠漸髙元氣壯洶湧來翼身夜

宿最高峯瞻望浩無鄰海黒天宇曠星辰來逼人是時
當朏魄隂物恣騰振日光吐鯨背劍影開龍鱗倐若萬
馬馳旌旗聳奫淪又如廣樂奏金石含悲辛疑其有巨
靈恠物盡來賔隂陽迭用事乃俾夜作晨咿喔天雞鳴
扶桑色昕昕赤波千萬里湧出黄金輪下視生物息霏
如隙中塵醯雞仰甕口亦謂雲漢津世人信耳目方寸
度大鈞安知視聽外恠愕不可陳悠悠想大方此乃桮
水濱知小天地大安能識其真


　　(辯才)

　　和令狐相公晚泛漢江書懐寄洋州崔侍郎閬
州高舎人二曹長

　　雨過逺山出江澄暮霞生因浮濟川舟遂作適野行郊
樹映緹騎水禽避紅旌田夫捐畚鍤織婦窺柴荆古岸
夏花發遥林晚蝉清沿洄方翫境鼔角已登城部中有
良牧望中寄深情臨觴念佳期泛瑟動離聲寂寞一病
士夙昔接羣英多謝謫仙侣㡬時還玉京


　　(一起二語聳秀)

　　和武中丞秋日寄懐簡諸僚故

　　退朝還公府騎吹息繁音吏散秋庭寂鳥啼烟樹深威
生奉白簡道勝外華簮風物清逺目功名懐寸隂雲衢
念前侣綵翰寫冲襟凉菊照幽院敗荷攅碧潯感時江
海思報國松筠心空愧壽陵步芳塵何處尋

　　七言古詩

　　城西行


　　城西簇簇三叛族叛者為誰蔡吳蜀中使提刀出禁來
九衢車馬轟如雷臨刑與酒杯未覆讎家白官先請肉
守吏能然董卓臍饑烏來覘桓𤣥目城西人散泰階平
雨洗血痕春草生

　　(選意成詞)

　　唐侍御寄遊道林嶽麓二寺詩并沈中丞姚員
外所和見徵繼作

　　湘西古刹雙蹲蹲羣峰朝拱如駿奔青松步障深五里

龍宫黯黯神為閽髙殿呀然壓翠巘俯瞰長江如欲吞
橘洲泛浮金實動水郭繚繞朱樓騫語餘百響入天籟
衆竒引步輕翩翻泉清石布博棊子蘿宻鳥語如簧言
囘廊架險高且曲新徑穿林明復昬淺流忽濁山獸過
古木半空天火痕星使雙飛出禁垣元侯餞之逰石門
紫髯翼從紅袖舞竹風松雪香温黁逺持青瑣照巫峽
一戛驚斷三聲猿靈山㑹中身不預吟想峭絶愁精魂
恨無黄金千萬餅布地買取為丘園


　　(寫色漫爛畢著)

　　和牛相公南溪醉歌見寄

　　脱屣將相守冲謙唯於山水獨不亷枕伊背洛得勝地
鳴臯少室來軒簷相形靣勢黙指畫言下變化随顧瞻
清池曲榭人所致野趣幽芳天與添有時轉入潭島間
珍木如幄藤為簾忽然便有江湖思沙礫平淺草纎纎
怪石釣出太湖底珠樹移自天台尖崇蘭迎風緑泛灧
坼蓮含露紅&KR0008;襜修廊架空逺岫入弱栁覆檻流波霑

渚蒲抽尖劍脊動岸荻迸笋錐頭銛携觴命侣極永日
此㑹雖數心無厭人皆置莊身不到富貴難與逍遥兼
唯公出處得自在决就放曠辭炎炎座賔盡歡恣談謔
愧我掉頭還奮髯能令商於多病客亦覺自適非沉潜

　　(清激)

　　歎水别白二十二

　　水至清盡美從一勺至千里利人利物時行時止道性
浄皆然交情淡如此君逰金谷堤上我在石渠署裏兩

心相憶似流波潺湲日夜無窮已

　　和樂天春詞依憶江南曲拍為句

　　春去也多謝洛城人弱栁從風疑舉袂叢蘭裛露似霑
巾獨坐亦含嚬

　　(髣髴隋音)

　　五言律詩

　　送鴻舉師赴江南

　　學畫長廊遍㝷僧一徑幽小池兼鶴净古木帶蟬秋客

至茶烟起禽歸講席収浮杯明日去相望水悠悠

　　(六語幽趣)

　　再經故元九相公宅池上作

　　故池春又至一到一傷情雁鶩羣猶下蛙螟衣已生竹
叢身後長臺勢雨來傾六尺孤安在人間未有名

　　(結語沉摰)

　　酬令狐相公歳暮逺懐見寄

　　别侣孤鶴怨冲天威鳯歸容光一以間夢想是耶非芳

訊逺彌重知音老更稀不如湖上鴈北向整毛衣

　　(四語無意而成)

　　姑蘇臺

　　故國荒臺在前臨震澤波綺羅随世盡麋鹿古時多築
用金鎚力摧因石䑕窠昔年雕輦路唯有采樵歌

　　(四語深感)

　　南中書來

　　來書問風俗此地接炎州滛祀多青鬼居人少白頭旅

情偏在夜鄉思豈唯秋毎羡朝宗水門前盡日流

　　(三四痛絶)

　　陜州河亭陪韋伍大夫雪後眺望因以留别與
韋有布衣之舊一别二紀經遷貶而歸

　　雪霽太陽津城池表裏春河流添馬頰原色動龍鱗萬
里獨歸客一杯逢故人登髙向西望闗路正飛塵

　　(附秋日送客至潛水驛　候吏立沙際田家連竹溪楓林社日鼔茅屋午時雞鵲噪晚禾地蝶飛秋草畦
驛樓宫樹近疲馬再三嘶意象偪窄是中唐的𣲖)


　　七言律詩

　　西塞山懐古

　　西晉樓船下益州金陵王氣漠然収千尋鐡鎖沉江底
一片降幡出石頭人世㡬囘傷往事山形依舊枕寒流
從今四海為家日故壘蕭蕭蘆荻秋

　　(三四似少琢鍊五六憑弔正是中唐語格)

　　秋日題竇貟外崇德里新居竇氏判度支業

　　長愛街西風景閒到君居處便開顔清光門外一渠水

秋景牆頭數㸃山疎種碧松過月朗多栽紅藥待春還
莫言堆案無餘地認得詩人在此間

　　(三四淺削六語饒有餘致)

　　春日書懐寄東洛白二十二楊八二庻子

　　曽向空門學坐禪如今萬事盡㤀筌眼前名利同春夢
醉裏風情敵少年野草芳菲紅錦地遊絲撩亂碧羅天
心知洛下閒才子不作詩魔即酒顛

　　(四語佳别是感意)


　　闕下待傳㸃呈諸同舎

　　禁漏晨鐘聲欲絶旌旗組綬影相交殿含佳氣當龍首
閣倚晴天見鳯巢山色葱籠丹檻外霞光泛灔翠松梢
多慙再入金門籍不敢為文學解嘲

　　(四語佳意景在顧想間)

　　刑部白侍郎謝病長告改賔客分司以詩贈别

　　鼎食華軒到眼前拂衣髙坐豈徒然九霄路上辭朝客
四皓叢中作少年他日卧龍終得雨今朝放鶴且冲天

洛陽舊有衡茆在亦擬抽身伴地仙

　　(三四小品殊不乏趣)

　　和牛相公逰南莊醉後寓言戯贈樂天兼見示

　　城外園林初夏天就中野趣在西偏薔薇亂發多臨水
鸂䳵雙遊不避船水底逺山雲似雪橋邊平㟁草如烟
白家唯有盃觴興欲把頭盤打少年

　　魚復江中

　　扁舟盡室貧相逐白髪藏冠鑷更加逺水自澄終日緑

晴林長落過春花客情浩蕩逢鄉語詩意留連重物華
風檣好住貪程去斜日青帘背酒家

　　哭吕衡州時予方謫居

　　一夜霜風凋玉芝蒼生望絶士林悲空懐濟世安人畧
不見男㛰女嫁時遺草一函歸太史孤墳三尺近要離
朔方徙歳行當滿欲為君刋第二碑

　　(三四語朴而傷)

　　(附蘇州白舎人寄新詩有嘆早白無兒之句因以贈之　莫嗟華髮與無兒却是人間乆逺期雪裏髙山

頭白早海中仙果子生遲于公必有髙門慶謝守何煩曉鏡悲幸免如新分非淺祝君長咏夢熊詩
附吟白樂天哭崔兒二篇愴然寄贈　吟君苦調我霑纓能使無情盡有情四望車中心未釋千秋亭下
賦初成庭梧已有棲雛處池鶴今無子和聲從此期君比瓊樹一枝吹折一枝生
附荅樂天所寄咏懐且釋其枯樹之歎　衙前有樂饌常精宅内連池酒任傾自是官高無狎客不論年
長少歡情驪龍頷被探珠去老蚌胚還應月生莫羡三春桃與李桂花成實向秋榮　詩絶似長語如此
則脱手易就附自江陵沿流道中　三千三百江西水自古如今
要路津月夜歌謡有漁父風天氣色屬商人沙村好處多逢寺山葉紅時覺勝春行到南朝征戰地古來
名將盡為神)


　　五言排律

　　送工部張侍郎入蕃弔祭(時張兼修史)

　　月窟賔諸夏雲官降九天飾終隣好重錫命禮容全水
咽猶登隴沙明稍極邊路因乘驛近志為飲氷堅毳帳
差池見烏旗揺曵前歸來賜金石榮耀自編年

　　(整縝)

　　送陸侍郎歸淮南使府五韻(用年字)

　　江左重詩篇陸生名乆傳鳯城來已熟羊酪不嫌羶歸

路芙蓉府離堂玳瑁筵秦山呈臘雪隋栁布新年曾忝
揚州薦因君逹短牋(時改丞相鎮揚州嘗屬表薦)

　　(熟境語却有新色)

　　奉送裴司徒令公自東都留守再命太原(本封晉國
公兩任相去十六年)

　　星使出闗東兵符賜上公山河歸舊國籥管換離宫行
色旌旗動軍聲皷角雄愛棠餘故吏騎竹見新童漢壘
三秋静胡沙萬里空其如天下望旦夕詠清風


　　送如智法師逰辰州兼寄許評事

　　近郭看殊境獨遊常鮮懽逢君駐緇錫觀貌稱林巒湖
滿景方霽野香春未䦨愛泉移席近聞石輟棊看風止
松猶韻花繁露未乾橋形出樹曲巖影落池寒别路千
嶂外詩情暮雲端他年買山處似此願隳官

　　(湖滿二語脱手輕芬風韻欲絶)

　　元和癸已歳仲秋詔發江陵偏師問罪蠻徼後
命宣慰釋兵歸降凱旋之辰率爾成詠寄荆

南嚴司空

　　蠻水阻朝宗兵符下渚宫前籌得上䇿無戰已成功漢
使星飛入夷心草偃同歌謡開竹棧拜舞戢桑弓就日
知氷釋投人念鳥窮網羅三靣解章奏九門通卉服聨
操袂雕題盡鞠躬降幡秋練白驛騎晝塵紅火號休傳
警機橋罷亘空登山不見虜振斾自生風江逺烟波静
軍囘氣色雄佇㸔聞喜後金石賜元戎

　　(語裕似得之熟後)


　　詶樂天晩夏閒居欲相訪先以詩見貽

　　池榭堪臨泛翛然散鬱陶歩因驅鶴緩吟為聽蟬髙林
宻添新竹枝低縋晚桃酒醅晴易熟藥圃夏頻薅老是
班行舊閒為鄉里豪經過更何處風景屬吾曹

　　(三四清趣冷然)

　　秋霖即事聨句三十韻

　　蕭索窮秋月蒼茫苦雨天泄雲生棟上行潦入庭前(居易
送上僕射)苔色侵三徑波聲想五絃井蛙争入戶轍鮒亂歸

泉(起送上中丞大監)髙霤愁晨坐空堦警夜眠鶴鳴猶未已蟻
穴亦頻遷(禹錫送上少傅侍郎)散漫疎還宻空濛斷又連竹霑青
玉潤荷滴白珠圓(居易)地濕灰蛾㓕池添水馬憐有苖
霑霡霂無月弄潺湲(起)籬菊潛開秀園蔬已罷鮮斷行
随鴈翅孤嘯聳鳶肩(禹錫)橋柱黏黄菌墻衣㸃緑錢草
荒行藥路沙淀釣魚船(居易)長者車猶阻髙人榻且懸
(此思劉白之來也)金烏何日見玉爵幾時傳(起)近井桐先落當
簷石欲穿趨風誠有戀披霧邈無縁(禹錫以荅懸榻之言)廩米陳

生醭庖薪濕起烟鳴鷄潛報曉急景暗彫年(居易)葢洒
髙松上絲繁細栁邊拂叢時起蝶墜葉乍驚蟬(起)巾角
皆争墊裙裾别似湔人多䝉翠被馬盡著連乾(禹錫)好
客無來者貧家但悄然寒原印鶴跡漏壁絡蝸涎(居易)
蚊聚雷侵室鷗翻浪滿川上樓愁羃羃遶舎厭濺濺(起)
律候今秋矣歡娯乆曠焉但令高興在晴後奉周旋(禹
錫)

　　(波聲想五絃是其變調竹霑青玉潤語稍破俗孤嘯聳鳶肩饒有竒趣沙淀釣魚船景色佳　排律忌冗

塌沉緜自少陵以來未能免此通病)

　　南海馬大夫見惠著述三通勒成四帙上自邃
吉逹于國朝采其菁華至簡如富欽受嘉貺
詩以謝之

　　紅旗閲五兵絳帳領諸生味道輕鼎食退公猶筆耕青
箱傳學逺金匱納書成一瞬見前事九流當抗行編蒲
曾苦思垂竹愧無名今日承芳訊誰言贈衮榮

　　(簡處可貴退公語最佳)


　　浙西李大夫述夢四十韻并浙東元相公酬和
斐然繼聲

　　位是才能取時因際㑹遭羽儀呈鸑鷟鋩刃試豪曹洛
下推年少山東許地髙門承金鉉鼎家有玉璜韜(吕仍嗣侯)
海浪扶鵬翅天風引驥髦便知蓬閣閟不識魯衣襃興
發春塘草魂交益部刀形開猶抱膝燭盡遽揮毫昔仕
當初筮逢時詠載櫜懐鉛辨蟲蠧染素學鵝毛車騎方
休汝歸來欲效陶(大夫罷太原從事歸京師)南臺資謇諤内署選風

騷羽化如乘鯉樓居舊冠鼇美香焚濕麝名果賜乾萄
議赦蝇棲筆邀歌蟻泛醪代言無所戲謝表自稱叨蘭
熖凝芳澤芝泥瑩玉膏對頻聲價出直乆夢魂勞草詔
令歸馬批章荅獻獒(幽冀歸國西戎乞盟事並具注前)銀花懸院牓翠
羽映簾絛諷諫欣然納竒觚率爾操禁中時諤諤天下
免忉忉右顧龜成印雙飛鵠織袍謝賔縁地宻㓗巳是
心豪五日思歸沐三春羡衆邀茶爐依緑笋棊局就紅
桃溟海桑濳變隂陽炭暗熬仙成脱屣去臣戀捧弓號

建節辭烏柏宣風看鷺濤土山京口峻鐡瓮郡城牢(舊説
潤州城如鐡瓮事見歸浣南征記)曲島花千樹官池水一篙鶯來和絲
管鴈起拂麾旄宛轉傾羅扇囘旋堕玉搔罰籌長豎纛
觥盞様如舠山是千重障江為四靣濠卧龍曾得雨(浙東)
孤鶴尚鳴臯(浙西)劍用雄開匣(二公)弓閒蟄受弢(自謂)鳳姿當
在竹(二公)鷃羽不離蒿(自謂)吴越分雙鎮東西接萬艘今朝
比潘陸江海更滔滔

　　(調響)


　　和浙西李大夫晩下北固山喜徑松成隂悵然
懐古偶題臨江亭並浙東元相公所和依本
韻

　　一辭温室樹幾見武昌栁荀謝年何少韋平望已乆種
松夾石道紆組臨沙阜目覽帝王州心存股肱守葉動
驚綵翰波澄見頳首晉宋齊梁都千山萬江口煙散隋
宫出濤來海門吼風俗太伯餘衣冠永嘉後江長天作
限山固壌無朽自古稱佳麗非賢誰奄有八元邦族盛

萬石門風厚天柱掲東溟文星照北斗高亭一騁望舉
酒共為壽因賦詠懐詩逺寄同心友禁中晨夜直江左
東西偶筆手握兵符儒腰盤貴綬頒條風有自立事言
無茍農野聞譲耕軍人不使酒用材當構厦知道寕窺
牖誰謂青雲髙鵬飛終背負

　　(附和令狐相公謝太原李侍中寄蒲桃有魚鱗含宿潤馬乳帶殘霜之句)

　　五言絶句

　　唐郎中宅與公同飲酒㸔牡丹


　　今日花前飲甘心醉數杯但愁花有語不為老人開

　　題壽安甘棠館二首

　　公館似仙家池清竹徑斜山禽忽驚起衝落半巖花

　　門前洛陽道門裏桃源路塵土與煙霞其間十餘歩

　　(後二語雋)

　　經檀道濟故壘

　　萬里長城壊荒營野草秋秣陵多士女猶唱白符鳩(史云
當時人歌曰可憐白符鳩枉殺檀江州)


　　傷獨孤舎人

　　貞元中余以御史監祠事河南獨孤生始仕為奉禮
郎有事宗廟郊時必與之俱繇是甚熟及余謫武陵
九年間獨孤生仕至中書舎人視草禁中上方許以
宰相元和十年春余祗召抵京師次都亭日舎人疾
不起余聞因作傷詞以為弔

　　昔别矜年少今悲䘮國華逺來同社燕不見早梅花

　　七言絶句


　　魏宫詞

　　日晚長秋簾外報望陵歌舞在明朝添爐欲爇熏衣麝
憶得分時不忍燒

　　(中晚絶句多以意勝　劉禹錫長於寄怨七言絶最其所優可分昌齡半席)

　　竹枝詞

　　楊栁青青江水平聞郎江上唱歌聲東邉日出西邊雨
道是無情却有情

　　(子夜遺情)


　　隄上行

　　酒旗相望大堤頭隄下連檣隄上樓日暮行人争渡急
槳聲幽軋滿中流

　　(不倫不理是為歌詞末語似失本趣)

　　江南江北望烟波入夜行人相應歌桃葉傳情竹枝怨
水流無限月明多

　　(末句賸一多字)

　　踏歌詞


　　春江月出大堤平隄上女郎連袂行唱盡新詞歡不見
紅霞映樹鷓鴣鳴

　　(語帶風騷)

　　桃蹊栁陌好經過燈下妝成月下歌為是㐮王故宫地
至今猶自細腰多

　　(賈態招人)

　　新詞宛轉遞相傳振袖傾鬟風露前月落烏啼雲雨散
逰童陌上拾花細


　　(末語無限餘情)

　　阿嬌怨

　　望見葳蕤舉翠華試開金屋掃庭花須㬰宫女傳來信
言幸平陽公主家

　　(末語闗情特至)

　　竹枝詞

　　白帝城頭春草生白鹽山下蜀江清南人上來歌一曲
北人莫上動鄉情


　　日出三竿春霧消江頭蜀客駐蘭橈憑寄狂夫書一紙
住在成都萬里橋

　　瞿塘嘈嘈十二灘此中道路古來難長恨人心不如水
等閒平地起波瀾

　　山上層層桃李花雲間煙火是人家銀釧金釵來負水
長刀短笠去燒畬

　　(竹枝詞俚而雅)

　　楊栁枝詞


　　金谷園中鶯亂飛銅駝陌上好風吹城中桃李須臾盡
争似垂楊無限時

　　花萼樓前初種時美人樓上鬬腰肢如今抛擲長街裏
露葉如啼欲恨誰

　　(自怨語正是尤人無限)

　　煬帝行宫汴水濵數枝楊栁不勝春晚來風起花如雪
飛入宫牆不見人

　　(忽入雅調)


　　御陌青門拂地垂千條金縷萬條絲如今綰作同心結
將贈行人知不知

　　城外春風吹酒旗行人揮袂日西時長安陌上無窮樹
唯有垂楊綰别離

　　(此與楊栁作楚詞于别離無與也)

　　輕盈裊娜占年華舞榭粧樓處處遮春盡絮飛留不得
随風好去落誰家

　　(楊栁詞流連宛轉哀怨無窮)


　　浪淘沙詞

　　九曲黄河萬里沙浪淘風簸自天涯如今直上銀河去
同到牽牛織女家

　　洛水橋邊春日斜碧流清淺見瓊沙無端陌上狂風急
驚起鴛鴦出浪花

　　鸚鵡洲頭浪颭沙青樓春望日將斜銜泥燕子争歸舎
獨自狂夫不憶家

　　(物情人思佳境自然)


　　濯錦江邊兩㟁花春風吹浪正淘沙女郎剪下鴛鴦錦
將向中流疋晚霞

　　洛中春末送杜録事赴蘄州

　　樽前花下長相見明日忽為千里人君過午橋囘首望
洛城猶自有殘春

　　(代為繾綣)

　　重送鴻舉師赴江陵謁馬逢侍御

　　西北秋風凋蕙蘭洞庭波上碧雲寒茂陵才子江陵去

乞取新詩合掌㸔

　　(末句是珍重語)

　　元和甲午歳詔書盡徵江湘逐客余自武陵赴
京宿於都亭有懐續來諸君子

　　雷雨江山起卧龍武陵樵客躡仙蹤十年楚水楓林下
今夜初聞長樂鐘

　　(似喜却是怨甚)

　　元和十一年自朗州承召至京戯贈看花諸君

子

　　紫陌紅塵拂靣來無人不道看花囘𤣥都觀裏桃千樹
盡是劉郎去後栽

　　再遊𤣥都觀

　　余貞元二十一年為屯田員外郎時此觀未有花是
歳出牧連州尋貶朗州司馬居十年召至京師人人
皆言有道士手植仙桃滿觀如紅霞遂有前篇以誌
一時之事旋又出牧今十有四年復為主客郎中重

遊𤣥都觀蕩然無復一樹唯兔葵燕麥動揺於春風
耳因再題二十八字以俟後逰時大和二年三月某
日

　　百畆庭中半是苔桃花净盡菜花開種桃道士歸何處
前度劉郎今又來

　　與歌者米嘉榮

　　唱得涼州意外聲舊人唯數米嘉榮近來時世輕前輩
好染髭鬚事後生


　　聽舊宫中樂人穆氏唱歌

　　曾随織女渡天河記得雲間第一歌休唱貞元供奉曲
當時朝士已無多

　　(宕　傷感之甚)

　　石頭城

　　山圍故國周遭在潮打空城寂寞囘淮水東邉舊時月
夜深還過女牆來

　　烏衣巷


　　朱雀橋邉野草花烏衣巷口夕陽斜舊時王謝堂前燕
飛入尋常百姓家

　　(意髙妙)

　　故洛城古牆

　　粉落椒飛知幾春風吹雨洒旋成塵莫言一片危基在
猶過無窮來徃人

　　(却作轉調)

　　酬瑞州呉大夫夜泊湘川見寄一絶


　　夜泊湘川逐客心月明猿叫血沾襟湘妃舊竹痕猶淺
從此因君染更深

　　(自然佳句)

　　徵還京師見舊畨官馮叔逹

　　前者匆匆襆被行十年憔悴到京城南宫舊吏來相問
何處淹留白髮生

　　(調笑含情)

　　與歌者何戡


　　二十餘年别帝京重聞天樂不勝情舊人唯有何戡在
更與殷勤唱渭城

　　(深衷痛語)

　　傷愚溪

　　溪水悠悠春自來草堂無主燕飛囘隔簾唯見中庭草
一樹山榴依舊開

　　栁門竹巷依依在野草青苔日月多搃有隣人解吹笛
山陽舊侣更誰過


　　和樂天春詞

　　新粧面面下朱樓深鎖春光一院愁行到中庭數花朶
蜻蜓飛上玉搔頭

　　(無聊語)

　　虎丘寺見元相公二年前題名愴然有詠(前年滻橋
送之武昌)

　　滻水送君君不還見君題字虎丘山因知早貴兼才子
不得多時在世間


　　(恨語)

　　和令狐相公别牡丹

　　平章宅裏一欄花臨到開時不在家莫道兩京非逺别
春明門外即天涯

　　令狐相公春思見寄

　　一紙書封四句詩芳晨對酒逺相思長吟盡日西南望
猶及殘春花落時

　　赴連州途經洛陽諸公置酒相送張員外賈以

詩見贈率爾詶之

　　謫在三江最逺州邊鴻不到水南流如今暫寄罇前笑
明日辭君歩歩愁

　　(語到真處不必他竒自然佳境)

　　洛濵病卧李侍郎見惠藥物謔以文星之句

　　隠几支頥對落暉故人書信到柴扉周南留滯商山老
星象如今屬少㣲

　　唐詩鏡卷三十六

