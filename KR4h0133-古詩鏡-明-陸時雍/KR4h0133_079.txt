







　　欽定四庫全書

　　唐詩鏡巻四十三

　　明　陸時雍　編

　　中唐第十五

　　白居易(二)

　　七言古詩

　　琵琶行(并序)

　　元和十年予左遷九江郡司馬明年秋送客湓浦口

聞舟船中夜彈琵琶者聽其聲錚錚然有京都聲問
其人本長安倡女嘗學琵琶於穆曹二善才年長色
衰委身為賈人婦遂命酒使快彈數曲曲罷惘黙自
叙少小時歡樂事令漂淪憔悴轉徙於江湖間予出
官二年恬然自安感斯人言是夕始覺有遷謫意因
為長句歌以贈之凡六百一十二言命曰琵琶行

　　潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月

忽聞水上琵琶聲主人忘歸客不發㝷聲暗問彈者誰
琵琶聲停欲語遲移船相近邀相見添酒廻燈重開宴
千呼萬喚始出來猶抱琵琶半遮面轉軸撥絃三兩聲
未成曲調先有情絃絃掩抑聲聲思似訢平生不得志
低眉信手續續彈説盡心中無限事輕攏慢撚抹復挑
初為霓裳後六么大絃嘈嘈如急雨小絃切切如私語
嘈嘈切切錯雜彈大珠小珠落玉盤間關鶯語花㡳滑
幽咽泉流水下灘水泉泠澁絃疑絶疑絶不通聲暫歇

别有幽愁暗恨生此時無聲勝有聲銀瓶乍破水漿迸
鐵騎突出刀鎗鳴曲終収撥當心劃四絃一聲如裂帛
東舟西舫悄無言唯有江心秋月白沉吟放撥挿絃中
整頓衣裳起歛容自言本是京城女家在蝦蟆陵下住
十三學得琵琶成名屬教坊第一部曲罷曽教善才服
粧成每被秋娘妬五陵年少爭纒頭一曲紅綃不知數
鈿頭雲篦擊節碎血色羅裙翻酒汙今年歡笑復明年
秋月春花等閒度弟走從軍阿姨死暮去朝來顔色故

門前冷落車馬稀老大嫁作啇人婦啇人重利輕别離
前月浮梁買茶去茶來江口守空船遶船月明江水寒
夜深忽夢少年事夢啼粧淚紅闌干我聞琵琶已歎息
又聞此語重唧唧同是天涯淪落人相逄何必曽相識
我從去年辭帝京謫居卧病潯陽城潯陽地僻無音樂
終歳不聞絲竹聲住近湓江地卑濕黄蘆苦竹遶宅生
其間旦暮聞何物杜鵑啼血猿哀鳴春江花朝秋月夜
往往取酒還獨傾豈無山歌與村笛嘔啞啁&KR1116;難為聽

今夜聞君琵琶語如聽仙樂耳暫明莫辭更坐彈一曲
為君翻作琵琶行感我此言良久立却坐促絃絃轉急
淒淒不似向前聲滿座聞之皆掩泣就中泣下誰最多
江州司馬青衫濕

　　(樂天無簡鍊法故覺頓挫激昻為難　形容髣髴)

　　霓裳羽衣舞歌答微之

　　我昔元和侍憲皇曽陪内晏宴昭陽千歌萬舞不可數
就中最愛霓裳舞舞時寒食春風天玉鈎欄下香案前

案前舞者顔如玉不着人間俗衣服虹裳霞帔歩揺冠
鈿瓔纍纍珮珊珊娉婷似不任羅綺顧聽樂懸行復止
磬簫箏笛遞相攙擊撤彈吹聲邐迤(凡法曲之初衆樂不齊唯金石絲竹
次第如此)散序六奏未動衣陽臺宿雲慵不飛(散序六遍無拍故不舞)
中序擘騞初入拍秋竹竿裂春氷折(中序有拍亦無拍序)飄然轉
旋(去聲)廻雪輕嫣然縱逸遊龍驚小垂手後柳無力斜曳
裾時雲欲生(四句皆霓裳舞之初態)煙蛾歛畧不勝態風䄂低昻
如有情上元㸃鬟招蕚緑王母揮袂别飛瓊䌓音急節

十二遍跳珠撼玉何鏗錚(霓裳破凡十二遍始終一作而終)翔鸞舞了
却収翅淚鶴曲終長引聲(凡曲將畢皆聲促唯霓裳之末長引一聲)當時乍
見驚心目凝視諦聽殊未足一落人間八九年耳泠不
曾聞此曲湓城但聽山魈語巴峽唯聞杜鵑哭(予自江州司馬
轉忠州刺史)移領錢塘第二年始有心情聞絲竹玲瓏箜篌
謝好箏陳寵觱篥沈平笙清絃脆管纎纎手教得霓裳
一曲成(自玲瓏以下皆杭之妓名)虚白亭前湖水畔前後只曽三度
按便除庶子却歸來聞道如今各星散今年五月至蘇

州朝鐘暮角催白頭貪㸔案牘常侵夜不聽笙歌直到
秋秋來無事多閑悶忽憶霓裳無處問聞君部内多樂
徒問有霓裳舞者無答云七州千萬户無人知有霓裳
舞唯寄長歌與我來題作霓裳羽衣譜四幅花箋碧間
紅霓裳實録在其中千姿萬狀分明見恰與昭陽舞者
同眼前髣髴覩形質昔者今朝想如一疑從魂夢呼召
來似着丹青圖寫出我愛霓裳君合知發於歌詠形於
詩君不見我歌云驚破霓裳羽衣曲(長恨歌云)又不見我詩

云曲愛霓裳未拍時(錢塘詩云)由來能事皆有主楊氏創聲
君造譜(開元中西京節度使楊敬述進)君言此舞難其人須得傾城可
憐女呉妖小玉飛作煙(夫差女小玉死後形見於王其母抱之霏微若烟霧散空)越
艶西施化為土嬌花巧笑久寂寥娃館羅山空處所如
君所言誠有是君試從容聽我語若求國色始翻傳但
恐人間廢此舞妍媸優劣寧相逺大都只在人擡舉李
嬋張態君莫嫌亦擬隨時且教取

　　(作長歌須得崩浪奔雷驀澗騰空之勢乃佳樂天只平鋪次序)


　　五絃彈

　　五絃彈五絃彈聽者傾耳心寥寥趙璧知君入骨愛五
絃一一為君彈第一第二絃索索秋風拂松疎韻落第
三第四絃冷冷夜鶴憶子籠中鳴第五絃聲最掩抑隴
氷凍咽流不得五絃並奏君試聽凄凄切切復錚錚鐵
擊珊瑚一兩曲氷冩玉盤千萬聲鐵聲殺氷聲寒殺聲
入耳膚血憯寒氣中人肌骨酸曲終聲盡欲半日四座
相對愁無言座中有一逺方士唧唧咨嗟聲不已自嘆

今朝初得聞始知辜負平生耳唯憂趙璧白髪生老死
人間無此聲逺方士爾聽五絃信為美吾聞正始之音
不如是正始之音其若何朱絃疏越清廟歌一彈一唱
再三嘆曲淡節稀聲不多融融洩洩召元氣聽之不覺
心平和人情重今多賤古古瑟有絃人不撫自從趙璧
藝成來二十五絃不如五

　　(掩抑悲壯)

　　九日宴集醉題郡樓兼呈周殷二判官


　　前年九日餘杭郡呼賔命宴虚白堂去年九日到東洛
今年九日來呉鄉兩邊蓬鬢一時白三處菊花同色黄
一日日知添老病一年年覺惜重陽江南九月未揺落
柳青蒲緑稻穟香姑蘇臺榭倚蒼靄太湖山水含清光
可憐假日好天色公門吏靜風景凉㮄舟鞭馬取賓客
掃樓拂席排壺觴胡琴錚鏦指撥刺呉娃美麗眉眼長
笙歌一曲思凝絶金鈿再拜光低昻日脚欲落備燈燭
風頭漸高加酒漿觥盞灔翻菡萏葉舞鬟擺列茱萸房

半酣憑檻起四顧七堰八門十六坊逺近髙低寺旁出
東西南北橋相望水道脉分棹鱗次里閭碁布城册方
人煙樹色無隙罅十里一片青茫茫自問有何才與政
髙㕔大館居中央銅魚今乃澤國節刺史是古呉都王
郊無戎馬郡無事門有棨㦸腰有章盛時儻來合慙愧
壯歳忽去還感傷從事醒歸應不可使君醉倒亦何妨
諸君停杯聽我語此語真實非虚狂五旬已過不為夭
七十為期盖亦常須知菊酒登高㑹從此多無二十場


　　秋日與張賓客舒著作同遊龍門醉中狂歌凡
三百三十八字

　　秋天髙髙秋光清秋風嫋嫋秋蟲鳴嵩峯餘霞錦綺巻
伊水細浪鱗甲生洛陽閑客知無數少出遊山多在城
啇嶺老人自追逐蓬丘逸士相逄迎南世鼎門十八里
莊店邐迤橋道平不寒不熱好時節鞍馬穩快衣衫輕
並轡踟蹰下西岸扣絃容與遶中汀開懐曠逹無所繫
觸目勝絶不可名荷衰欲黄荇猶緑魚樂自躍鷗不驚

翠藻蔓長孔雀尾彩船櫓急寒鴈聲家醖一壺白玉液
野花數把黄金英朝遊回看西日暮夜話坐及東方明
暫停盃觴輙吟咏我也狂言君試聽丈夫一生有二志
兼濟獨善難得并不能救療生民病即須先濯塵土纓
况吾頭白眼已暗終日戚促何所成不如展眉開口笑
龍門醉臥香山行

　　和裴令公一日日一年年離言見贈

　　一日一日作老翁一年一年過春風公心不以貴隔我

我願唯將閑伴公我無才能忝髙秩合是人間閑散物
公有功徳在生民何因得作自由身前日魏王潭上宴
連夜今日午橋地頭遊更晨山客硯前吟待日野人樽
前醉送春不敢與公閑中爭第一亦應占得第二第三
人

　　蘇州李中丞以元日郡齋感懐詩寄微之及予
輙依來篇七言八韻走筆奉答兼呈微之

　　白首餘杭太白守落魄抛名來已久一辭渭北故園春

再把江南新歳酒杯前笑歌徒勉强鏡裏形容漸衰朽
領郡慙當潦倒年隣州喜得平生友長洲草接松江岸
曲水花連鏡湖口老去還能痛飲無春來㑹作閑遊否
憑鶯傳語報李六倩鴈將書與元九莫嗟一日日催人
且貴一年年入手

　　王夫子

　　王夫子送君為一尉東南三千五百里道途雖逺位雖
卑月俸猶堪活妻子男兒口讀古人書束帶歛手來從

事近將狥禄給一家逺則行道佐時理行道佐時須待
命委身下位無為耻命茍未來且求食官無髙卑及逺
邇男兒上既未能濟天下下又不至饑寒死吾觀九品
至一品其間氣味都相似紫綬朱紱青布衫顔色不同
而已矣王夫子别有一事欲勸君遇酒逄春且歡喜

　　(逹事語)

　　三月晦日晩聞鳥聲

　　晚來林鳥語殷勤似惜風光説向人遣脱破袍勞報暖

催沽美酒敢辭貧聲聲勸醉應須醉一歳唯殘半日春

　　(末二語落手最便)

　　寒食野望吟

　　邱墟郭門外寒食誰家哭風吹曠野紙錢飛古墓纍纍
春草緑棠梨花映白楊樹盡是死生離别處冥冥重泉
哭不聞蕭蕭暮雨人歸去

　　(淺淺語自慘澹)

　　和雨中花


　　真宰倒持生殺柄閒物命長人短命松枝上鶴蓍下龜
千年不死仍無病人生不得似龜鶴少去老來同旦暝
何異花間旦暝間未落仍遭風雨横草得經年菜連月
唯花不與多時節一年三百六十日花能供得㡬攀折
桃李無言難自訢黄鶯解語憑君説鶯雖為説不分明
葉底枝頭謾饒舌

　　(結不老)

　　詔下


　　昨日詔下去罪人今日詔下得賢臣進退者誰非我事
世間寵辱常紛紛我心與世兩相忘時事雖聞如不聞
但喜今年飽飯喫洛陽禾稼如秋雲更傾一樽歌一曲
不獨忘世兼忘身

　　(起二語痛徹世事遂為千古一案)

　　和自勸

　　稀稀疎疎遶籬竹窄窄狹狹向陽屋屋中有一曝背翁
委置形骸如土木日暮半爐麩炭火夜深一盞紗籠燭

不知有益及民無二十年來食官禄就暖移盤簷下食
防寒擁被帷中宿秋官月俸八九萬豈徒遣爾身温足
勤操丹筆念黄沙莫使饑寒囚滯獄

　　畫竹歌(幷序)

　　恊律郎蕭悦善畫竹舉世無倫蕭亦甚自秘重有終
歳求其一竿一枝而不得者知予天與好事忽寫一
十五竿惠然見投予厚其意髙其藝無以答貺作歌
以報之凡一百八十六字云


　　植物之中竹難冩古今雖畫無似者蕭郎下筆獨逼真
丹青以來唯一人人畫竹身肥擁腫蕭畫莖瘦節節竦
人畫竹稍死羸垂蕭畫枝活葉葉動不根而生從意生
不筍而成由筆成野塘水邊碕岸側森森兩叢十五莖
嬋娟不識筠粉態蕭颯近得風烟情舉頭忽看不似畫
低耳靜聽疑有聲西叢七莖勁而徤曽向天竺寺前石
上見東叢八莖疎且寒憶曽湘妃廟裏雨中看幽姿逺
思少人别與君相顧空長歎蕭郎蕭郎老可惜手顫眼

昏頭雪色自言便是絕筆時從今此竹尤難得

　　(冩得活)

　　朱藤杖紫驄吟

　　拄上山之上騎下山之下江州去曰朱藤杖忠州歸曰
紫驄馬天生二物濟我窮我生合是栖栖者

　　(詩絕如畫一筆二筆具得生韻便佳)

　　潜别離

　　不得哭潜别離不得語暗相思兩心之外無人知深籠

夜鎖獨棲鳥利劍舂斷連理枝河水雖濁有清日烏頭
雖黑有白時唯有潜離與暗别彼此甘心無後期

　　山鷓鴣

　　山鷓鴣朝朝暮暮啼復啼啼時露白風淒淒黄茅岡頭
秋日晚苦竹嶺下寒月低畬田有粟饑不啄石楠有枝
何不栖迢迢不緩復不急樓上舟中聲闇入夢鄉遷客
展轉臥抱兒寡婦彷徨立山鷓鴣爾本北鄉鳥生不辭
巢不别羣何苦聲聲啼到曉啼到曉唯能愁北人南人

慣聞如不聞

　　眞娘墓

　　眞娘墓虎邱道不識眞娘鏡中面唯見真娘墓頭草霜
摧桃李風折蓮真娘死時猶少年脂膚荑手不牢固世
間有物難留連難留連易銷歇塞北花江南雪

　　(結韵甚)

　　挽歌詞

　　丹旐何飛揚素驂亦悲鳴晨光照閭巷輭車儼欲行蕭

條九月天哀挽出重城借問送者誰妻子與弟兄蒼蒼
上古原峨峨開新塋含酸一痛哭異口同哀聲舊壠轉
蕪絕新墳日羅列春風草緑北邙山此地年年生死别

　　賦詩字詩

　　詩綺美瓌竒明月夜落花時能助懽笑亦傷别離調清
金石怨吟苦鬼神悲天下只應我愛世間唯有君知自
從都尉别蘇句便到司空送白辭

　　憶江南詞


　　江南好風景舊曽諳日出江花紅勝火春來江水緑如
藍能不憶江南

　　(不減隋人所為)

　　花非花

　　花非花霧非霧夜半來天明去來如春夢㡬多時去似
朝雲無覔處

　　吟四雖

　　酒酣後歌歇時請君添一酌聽我吟四雖年雖老猶少

於韋長史命雖薄猶勝於鄭長水眼雖病猶明於徐郎
中家雖貧猶勝於郭庶子省躬審分何僥倖直酒逄歌
且歡喜心榮知足委天和亦應得盡生生理

　　(詩思物情火都出此是此老一生受用處)




　　唐詩鏡巻四十三

