







　　欽定四庫全書

　　唐詩鏡巻四十一

　　明　陸時雍編

　　中唐第十三

　　張籍(字文昌蘇州人貞元十五年及第歴官大祝秘書郎國子博士水部員外郎國子司業卒有集七卷
行于世)

　　五言古詩

　　(五古稍存雅道)


　　野居

　　貧賤易為適荒郊亦安居端坐無餘思彌樂古人書秋
田多良苖野水多遊魚我無耒與網安得充廪㕑寒天
白日短簷下暖我軀四肢漸寛柔中膓鬱不舒多病减
志氣為客足憂虞况復苦時節覽景獨踟蹰

　　(語近真際)

　　懐别

　　僕人驅行軒低昻出我門離堂無留客席上唯琴樽古

道隨水曲悠悠繞荒村逺程未奄息别念在朝昏端居
愁嵗永獨此留輕景豈無經過人㝷嘆門巷靜君如天
上雨我如屋下井無因同波流願作形與影

　　(有古趣)

　　寄韓愈

　　野館非我室新居未能安讀書避塵雜方覺此地閑過
郭多園墟桑果相接連獨游竟寂寞如寄空雲山夏景
常晝毒宻林無鳴蟬臨溪一盥濯清去肢體煩出林望

曽城君子在其間戎府草章記阻我此游盤憶昔西潭
時並持釣魚竿共忻得魴鯉烹鱠于我前㡬朝還復來
嘆息時獨言

　　(髣髴近韓)

　　别叚生

　　與子骨肉親願共長相隨况離父母傍從我學詩書同
在道路中講誦亦未窺為文于我前日夕生光儀行役
多疾疹頼此相扶持貧賤事俱難今日有别離我去秦

城中子留汴水湄離情兩飄斷豈異風中絲㓜年獨為
客舉動難為宜努力自修勵長如見我時我時登山岡
再揖問還期還期在新年勿怨歡㑹遲

　　卧疾

　　身病始知道卧讀神農經空房夜留燈四壁青熒熒覊
旅逐人歡貧賤還自輕今來問良醫乃知病所生僮僕
各相憂杵臼無停聲見我形憔悴勸藥語丁寧春雨枕
席冷忩前新禽鳴開門起無力遥愛鷄犬行服藥察耳

目漸覺如酒醒方悟飬生者不爲憂患并

　　夜懐

　　窮居積逺念轉轉迷所歸幽蕙零落色暗螢參差飛病
生秋風簟淚墮明月衣無愁坐寂寞重使奏清徽

　　野寺後池寄友

　　佛寺連池水池幽夏景清䌓木䕃芙蕖時有水禽鳴通
溪岸蹔斷分渚流復縈伴僧鐘磬罷月來池上明友人
竟不至東北見髙城獨遊自寂寞况此恨盈盈


　　(三四清和)

　　雨中寄元宗簡

　　秋堂羸病起盥潄風雨朝竹影冷踈澁榆葉暗飄蕭街
徑多墜果墻隅有蛻蜩延瞻游歩阻獨坐閒思饒君居
應如此恨言相去遥

　　七言古詩

　　(七言好作近人語苦病於俗)

　　寄逺曲


　　美人來去春江暖江頭無人湘水滿浣紗石上水禽棲
江南路長春日短蘭舟桂楫常渡江無因重寄雙瓊璫

　　征婦怨

　　九月匈奴殺邊將漢軍全没遼水上萬里無人収白骨
家家城下招魂葬婦人依倚子與夫同居貧賤心亦舒
夫死戰塲子在腹妾身雖存如晝燭

　　(招魂葬語佳)

　　寄衣曲


　　纎素縫衣獨苦辛逺因回使寄征人官家亦自寄衣去
貴從妾手着君身髙堂孤老無侍子不得自到邊城裏
慇懃為看初着時征夫身上宜不宜

　　(同意而言之難同言而出之難故詞氣古人所貴寄衣曲中之意亦無不佳若使李青蓮出之便有
髙風雅韻)

　　送逺曲

　　戯馬臺南山簇簇山邊飲酒歌别曲行人醉後起登車
席上囬尊勸僮僕青天漫漫覆長路逺遊無家安得住

願君到處自題名他日知君從此去

　　(席上回尊勸僮僕此語絶得景趣)

　　牧童詞

　　逺牧牛遶村四靣禾黍稠陂中飢鳥啄牛背令我不得
戯壠頭入陂草多牛散行白犢時向蘆中鳴隔堤吹葉
應同伴還彀長鞭三四聲牛羣食葉莫相觸官家截爾
頭上肉

　　(詩文中須得一叚蕭散之氣入陂草多牛散行白犢時向蘆中鳴其中氣勢稍得一展)


　　各東西

　　逰人别一東復一西出門相背兩不返惟信車輪與馬
蹄道路悠悠不知處山高海濶誰辛苦逺遊不定難寄
書日日空㝷别時語浮雲上天雨墮地暫時㑹合終離
異我今與子非一身安得死生不相棄

　　(老氣日日空尋别時語此語最至)

　　節婦吟(寄東平李司空)

　　君知妾有夫贈妾雙明珠感君纒綿意繫在紅羅𥜗妾

家髙樓連苑起良人執㦸明光裏如君用心如日月事
夫誓擬同生死還君明珠雙淚垂恨不相逄未嫁時

　　(稔是情語)

　　永嘉行

　　黄頭鮮卑入洛陽胡兒持㦸升明堂晉家天子作降虜
公卿奔走如羊牛紫陌旌旛暗相觸家家鷄犬驚上屋
婦令出門隨亂兵夫死眼前不敢哭九州諸侯自顧土
無人領兵來䕶主北人避胡皆在南南人至今能晉語


　　(張籍善作痛人語)

　　採蓮曲

　　秋江岸邊蓮子多採蓮女兒凭船歌青房圓實齊戢戢
爭前競折漾微波試索緑莖不尋藕斷處絲多刺傷手
白練束腰䄂半卷不挿玉釵粧梳淺舡中未滿度前洲
借問阿誰家住逺歸時共待暮潮上自㺯芙蓉還蕩漿

　　(村婦風味)

　　傷歌行


　　黄門詔下促収捕京兆尹繫御史府出門無復部曲隨
親戚相逄不容語辭成謫尉南海州受命不得須臾留
身着青衫騎惡馬東門之外無送者郵夫防吏急喧驅
往往驚墮馬蹄下長安里中荒大宅東門已除十二㦸
髙臺舞榭鏁管絃美人遥望西南天

　　呉宫怨

　　呉宫四面秋江水江清露白芙蓉死呉王醉後欲更衣
座上美人嬌不起宫中千門復萬户君恩反覆誰能數

君心與妾既不同徒向君前作歌舞茱萸滿宫紅實垂
秋風嫋嫋生䌓枝姑蘇臺上夕燕罷他日侍寢還獨歸
白日在天光在地君今那得長相棄

　　(江清露白芙蓉死中晩俊句)

　　北邙行

　　洛陽北門北邙道喪車轔轔入秋草車前齊唱薤露歌
髙墳新起日峩峩朝朝暮暮人送葬洛陽城中人更多
千金立碑髙百尺終作人家柱下石山頭松栢半無主

地下白骨多于土寒食家家送紙錢烏鳶作窠㗸上樹
人居朝市未解愁請君暫向北邙逰

　　(中多警句)

　　關山月

　　秋月朗朗關山上山中行人馬蹄響關山秋來雨雪多
行人見月唱邊歌海邊漠漠天氣白胡兒夜渡黄龍磧
軍中探騎暮出城伏兵暗處低旌㦸漢水連天霜草平
野駝㝷水磧中鳴隴頭風急鴈不下沙塲苦戰多流星

可憐萬國關山道年年戰骨多秋草

　　(此詩聲格可與髙逹夫相亞)

　　少年行

　　少年從獵出長楊禁中新拜羽林郎獨到輦前射雙虎
君王手賜黄金璫日日鬬鷄都市裏贏得寳刀重刻字
百里報讐夜出城平明還在娼樓醉遥聞虜到平陵下
不待詔書行上馬斬得名王獻桂宫封矦起第一日中
不為六郡良家子百戰始取邊城功


　　(作等詞風力須得雄駿方與人事相稱)

　　將軍行

　　彈箏峽中有胡塵天子擇日拜將軍蓬萊殿前賜六纛
還領禁兵為部曲當朝受詔不辭家夜向咸陽原上宿
戰車彭彭旌旗動三十六軍齊赴隴隴頭戰勝夜亦行
分兵處處収舊城胡兒殺盡隂磧暮擾擾唯有牛羊聲
邊人親戚曽戰没今逐官軍収舊骨磧西行見萬里空
幕府獨奏將軍功


　　(胡兒殺盡隂磧暮擾擾惟有牛羊聲語有氣)

　　車遥遥

　　征人遥遥出古城雙輪齊動駟馬鳴山川無處不歸路
念君長作萬里行野田人稀秋草緑日暮放馬車中宿
驚麏游兎在我傍獨唱郷歌對僮僕君家大宅鳯城隅
年年道上隨行車願為王鑾繫華軾終日有聲在君側
門前舊路久已抛無由復得君消息

　　隴頭行


　　隴頭路斷人不行胡騎已入凉州城漢兵處處格鬬死
一朝盡没隴西地驅我邊人胡中去恣放牛羊食禾黍
去年中國養子孫今着氊裘學胡語誰能還使李輕車
重取涼州屬漢家

　　江村行

　　南塘水深蘆笋齊下田種稻不作畦耕塲磷磷在水底
短衣半染蘆中泥田頭刈莎結為屋歸來繫牛還獨宿
水淹手足盡疷瘡山䖟遶衣飛撲撲桑村椹黒蠶三眠

婦女採桑不餉田江南熱旱天氣毒雨中移秧如毯綠
一年耕種長苦辛田熟家家將賽神

　　(是江村語)

　　築城詞

　　築城處千人萬人齊把杵重重土堅試行錐軍吏執鞭
催作遲來時一年深磧裏盡着短衣渴無水力盡不得
抛杵聲杵聲未定人皆死家家養男當門户今日作君
城下土


　　泗水行

　　泗水流急石纂纂鯉魚上下紅尾短春氷消散日雪滿
行舟往來浮橋斷城邊漁市人早行水烟漠漠多棹聲

　　(附春江曲春江無氷潮水平蒲心出水鳬雛鳴春日行春日融融池上暖竹芽出土蘭心短此其冩景佳
處)

　　七言律

　　題韋郎中新亭

　　起得幽亭景最新碧沙地上更無塵琴書㸔盡猶嫌少

松竹栽多亦稱貧藥酒欲開期好客朝衣暫脫見閒身
成名同日官連署此處經過有㡬人

　　(四語破俗)

　　五言絶句

　　野田

　　漠漠野田草草中牛羊道古墓無子孫白楊不得老

　　(意未得老)

　　七言絶句


　　送蜀客

　　蜀客南行祭碧鷄木綿花發錦城西山橋日晩行人少
時見猩猩樹上啼

　　蠻州

　　瘴水蠻中入洞流人家多住竹棚頭一山海上無城郭
唯見松碑記象州

　　與賈島閒遊

　　水北原南草色新雪消風暖不生塵城中車馬應無數

能解閒行有㡬人

　　感春

　　逺客悠悠任病身謝家池上又逄春明年各自東西去
此地㸔花是别人

　　秋思

　　洛陽城裡見秋風欲作歸書意萬重復恐匆匆説不盡
行人臨發又開封

　　(張籍絶句別自為調不䫫故常)


　　王建(字仲初頴州人大厯十年進士太和中為陜州司馬與韓愈張藉同時而尢相友善工為樂府歌行
思逺格幽詩十巻)

　　五言古詩

　　古從軍

　　漢軍逐單于日没處河曲浮雲道傍起行于車下宿槍
城圍鼔角氊帳依山谷馬上懸壺漿刀頭分頰肉來時
髙堂上父母親結束回面不見客風吹破衣服金瘡在
肢節相與㧞箭鏃聞道西涼州家家婦人哭


　　(刀頭句最是慘人)

　　江南雜體二首

　　江上風翛翛竹間湘水流日夜桂花落行人去悠悠復
見離别處蟲聲隂雨秋

　　處處江草緑行人發瀟湘瀟湘回鴈多日夜思故鄉春
夢不知數空山蘭蕙芳

　　(二首似覺古澹)

　　温門山


　　早入温門山羣峯亂如㦸崩崖欲相觸呀豁斷行迹脫
展尋淺流定足畏欹石路盡十里溪地多千嵗栢洞門
晝隂黑深處惟石壁似見丹砂光亦聞鐘乳滴靈池出
山㡳沸水衝地脉暖氣成濕烟濛濛忩中白隨僧入古
寺便是雲外客月出天氣凉夜鐘山寂寂

　　(平平實冩)

　　七言古詩

　　(七言古欲語語生情自張藉王建始為此體盛唐人只寫得大意　張籍王建俱作猥情軟語真際

雖多雅道盡喪矣二子相叅張之氣稍遒王之語近文也)

　　凉州行

　　凉州四邊沙皓皓漢家無人開舊道邊頭州縣盡胡兵
將軍别築防秋城萬里人家皆已没年年旌節發西京
多來中國収婦女一半生男為漢語蕃人舊日不耕犁
相學如今種禾黍驅羊亦著錦為衣為惜氊裘防舊時
養蚕繰繭成疋帛那將繞帳作旌旗城頭山鷄鳴角角
洛陽家家學胡樂


　　北邙行

　　北邙山頭多閒土盡是洛陽人舊墓舊墓人家歸葬多
堆着黄金無買處天涯悠悠葬日促崗坂﨑嶇不停轂
髙張素幙繞銘旌夜唱挽歌山下宿洛陽城北復城東
魂車祖馬長相逄車轍廣若長安路蒿草少於松栢樹
山頭澗㡳石漸稀盡向墳前作羊虎誰家古碑文字滅
後人重取書年月朝朝車馬送葬回還起大宅與髙臺

　　(好冩作絶有諷情)


　　温泉宫行

　　十月一日天子來青蝇御路無塵埃宫前内裡湯各别
每箇白玉芙蓉開朝元閣向山上起城繞青山龍暖水
夜開金殿看星河宫女知更月明裡武皇得仙王母去
山鷄晝鳴宫中樹温泉決決出宫流宫使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞

　　(暗色微香不似他詞俚氣苐音韻局促是其本調)


　　遼東行

　　遼東萬里遼水曲古戍無城復無屋黄雪葢地雪作山
不惜黄金貴衣服戰廻各自収弓箭正西回面家鄉逺
年年郡縣送征人將與遼東作邱坂寜為草木鄉中生
有身不向遼東行

　　(怨切)

　　開池得古釵

　　美人開池北堂下拾得寳釵金未化鳯凰半在雙股齊

鈿花落處生黄泥當時墮地覔不得暗想忩中還夜啼
可知將來對夫婿鏡前學梳古時髻莫言至死亦不移
還似前人初得時

　　(結二語失趣)

　　精衛詞

　　精衛誰教爾填海海邊石子青磊磊但得海水作枯池
海中魚龍何所為口穿豈為空銜石山中草木無全枝
朝在樹頭暮海裏飛多羽折時墮水髙山未盡海未平

願我身死子還生

　　(結語本色真至不煩外去)

　　白紵歌二首

　　天河漫漫北斗璨宫中烏啼知夜半新縫白紵舞衣成
來遲邀得呉王迎低鬟轉面掩雙䄂玉釵浮動秋風生
酒多夜長夜未曉月明燈燭兩相照後庭歌聲更窈窕

　　(玉釵句有風味)

　　館娃宫中春日暮荔枝木𤓰花滿樹城頭烏栖休擊鼓

青娥彈瑟白紵舞夜天曈曈不見星宫中火照西江明
美人醉起無次第墮釵遺佩滿中庭此時但願可君意
廻晝為宵亦不寐年年奉君君莫棄

　　短歌行

　　人初生日初出上山遲下山疾百年三萬六千朝夜裏
分將强半日有歌有舞須早為昨夜徤於今日時人家
見生男女好不知男女催人老短歌行無樂聲

　　(哀音苦調語至切廹)


　　渡遼水

　　渡遼水此去咸陽五千里來時父母知隔生褁著衣裳
如送死亦有白骨歸咸陽營家各與題本鄉身在應無
囬渡日駐馬相看遼水傍

　　(深著處是其所長)

　　空城雀

　　空城雀何不飛來人家住空城無人種禾黍土間生子
草間長滿地蓬蒿幸無主近村雖有髙樹枝雨中無食

長苦饑八月小兒挾弓箭家家畏向田頭飛但能不出
空城裏秋時百草皆有子報言黄口莫啾啾長爾得成
無横死

　　(語語帖近物情)

　　贈離曲

　　合歡葉墮梧桐秋鴛鴦背飛水分流少年使我忽相棄
雌號雄鳴夜悠悠夜長月没蟲切切冷風入房燈熖滅
若知行路各東西彼此不忘同心結収取頭邊蛟龍枕

留着箱中雙雉裳我今焚却舊房物免使他人登爾床

　　(末二語絶好情事)

　　田家行

　　男聲欣欣女顔悦人家不怨言語别五月雖熱麥風清
簷頭索索繰車鳴野蠢作繭人不取葉間撲撲秋蛾生
麥収上塲絹在軸的知輸得官家足不望入口復上身
且免向城賣黄犢田家衣食無厚薄不見縣門身即樂

　　(王建古詞正直此曲不厭村朴)


　　去婦

　　新婦去年胼手足衣不暇縫蠶廢簇白頭使我憂家事
還如夜裏燒殘燭當初為信傍人語豈道如今自辛苦
在時縱嫌織絹遲有絲不上隣家機

　　行見月

　　月初生居人見月一月行行行一年十二月强半馬上
看盈缺百年歡樂能㡬何在家見少行見多不緣衣食
相驅遣此身誰願長奔波篋中有帛倉有粟豈向天涯

走碌碌家人見月望我歸正是道上思家時

　　獨漉歌

　　獨獨漉漉䑕食猫肉烏日中鶴露宿黄河水直人心曲

　　(一語快然)

　　寄逺曲

　　美人别來無處所巫山月明瀟湘雨千廻相見不分明
井㡳看星夢中語兩心相對尚難知何况萬里不相疑

　　(井㡳一語古拙)


　　春去曲

　　春已去花亦不知春去處緣崗繞澗却歸來百廻看着
無花樹就中一夜東風惡収紅拾紫無遺落老夫不比
少年兒不中數與春别離

　　(起二語絶是辭家)

　　東征行

　　桐栢水西賊星落梟雛夜飛林木惡相國刻日波濤清
當朝自請東南征舍人為賔侍郢副曉覺蓬萊欠珮聲

玉堦舞蹈謝旌節生死向前山可穴同時賜馬并賜衣
御樓看帶弓刀發馬前猛士三百人金書左右紅旗新
司庖掌膳皆得對好事將軍封爾身男兒生殺在手裏
營門老將皆憂死曈曈白日當南山不立功名終不還

　　羽林行

　　長安惡少出名字樓下刼啇樓上醉天明下直明光宫
散入五陵松栢中百囬殺人身合死赦書尚有収城功
九衢一日消息定鄉吏藉中重改姓出來依舊屬羽林

立在殿前射飛禽

　　射虎行

　　自去射虎得虎歸官差射虎得虎遲獨行以死當虎命
兩人相疑終不定朝朝暮暮空手囬山下緑苖成道徑
逺立不教汙箭鏃間死還來分虎肉惜畱猛虎着深山
射殺恐畏終身閒

　　(畏禍貪功入人隱處)

　　逺將歸


　　逺將歸勝未别離時在家相見熟新歸歡不足去願車
輸遲囬思馬蹄速但令在舍相對貧不向天涯金遶身

　　(兒女口中語自喁喁　語帶俚氣)

　　宫中調笑詞四首

　　團扇團扇美人並來遮面玉容憔悴三年誰復思調管
絃絃管絃管春草昭陽路斷

　　蝴蝶蝴蝶飛上金花枝葉君前對舞春風百葉桃花樹
紅紅樹紅樹燕語鶯啼日暮


　　羅䄂羅䄂暗舞春風已舊遥看歌舞玉樓好日新粧坐
愁愁坐愁坐一世虚生虚過

　　楊柳楊柳日暮白沙渡口船頭江水茫茫啇人少婦斷
膓膓斷膓斷鷓鴣夜啼失伴

　　(結語每覺悽惋)

　　銅雀臺

　　嬌愛更何日髙臺空數層含啼映雙䄂不忍看西陵漳
水東流無復來百花輦路為蒼苔青樓月夜長寂寞碧

雲日暮空徘徊君不見鄴中萬事非昔時古人不在今
人悲春風不逐君王去草色年年舊宫路宫中歌舞已
浮雲空指行人往來處

　　(氣格稍挺　張王七古㾦啞偪側每到真處一如兒啼女哭所為故詩以清逺為佳不以苦刻為貴)

　　五言律詩

　　南中

　　天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行


　　(景稱)

　　昭應宫舍

　　繞㕔春草合知道縣家閒行見雨遮院臥看人上山避
風新浴後請假未醒間朝客輕卑吏從他不往還

　　(三四趣)

　　七言律詩

　　薛二十池亭

　　每箇樹邊消一日遶池行匝又須行異花多是非時有

好竹皆當要處生斜竪小橋看島勢逺移山石作泉聲
浮萍着岸風吹歇水面無塵晩更清

　　五言絶句

　　田家

　　啾啾雀滿樹靄靄東坡雨田家夜無食水中摘禾黍

　　新嫁娘

　　三日入㕑下洗手作羮湯未諳姑食性先遣小姑嘗

　　七言絶句


　　(王建七言稳得情事兼帶風味得佳)

　　御獵

　　青山直繞鳯城頭滻水斜分入御溝新教内人唯射鴨
長隨天子苑東遊

　　長門燭

　　秋夜床前蠟燭微銅壺滴盡曉鐘遲殘光欲滅還吹着
年少宫人未睡時

　　朝天子詞(寄魏博士田郎中)


　　四海無波乞放閒三封手䟽犯龍顔他時若有邊塵動
不待天書自出山

　　霓裳詞

　　絃索摐摐隔彩雲五更初發滿宫聞武皇自送西王母
新染霓裳月色裙

　　宫前早春

　　酒幔髙樓一百家宫前楊柳寺前花内園分得温湯水
二月中旬己進𤓰


　　贈人

　　多在蓬萊少在家越緋山上有紅霞朝囬不向諸餘處
騎馬城西檢校花

　　寄蜀中薛濤校書

　　萬里橋邊女校書枇杷花裏閉門居掃眉才子于今少
管領春風總不如

　　曉望華清宫

　　曉上樓閣更鮮明日出欄杆見鹿行武帝自知身不死

看修玉殿號長生

　　田侍郎歸鎮

　　去處長將决勝籌廻廻身在陣前頭賊城破後先鋒入
㸔着紅粧不敢収

　　慰貼朝衣抛戰袍䕫龍班裏侍中髙對時先奏牙間將
次第天恩與節旄

　　功成誰不擁藩方富貴還須是本鄉萬里雙旌汾水上
玉鞭遥指白雲莊


　　唐昌觀玉蘂花

　　一樹籠蔥玉削成飄廊㸃地色輕輕女冠夜覔香來處
唯見堦前碎月明

　　江陵使至汝州

　　廻看巴路在雲間寒食離家麥熟還日暮數峯青似染
啇人說是汝州山

　　宫詞

　　(王建宫詞俱以情事見竒)


　　蓬萊正殿壓金鼇紅日初生碧海濤閒看五門遥北望
柘黄新帕御床髙

　　千牛仗下放朝初玉案傍邊立起居毎日進來金鳯紙
殿頭無事不多書

　　延英引對碧衣郎江硯宣毫各别床天子下簾親考試
宫人手裏過茶湯

　　新調白馬拍鞭聲供奉騎來遶殿行為報諸王侵早入
隔門催進打毬名


　　對御難爭第一籌殿前不打背身毬内人唱好龜兹急
天子鞘囬過玉樓

　　新衫一様殿頭黄銀帶排方獺尾長總把金鞭騎玉馬
緑鬃紅額麝烟香

　　羅衫葉葉繡重重金鳯銀鵞各一叢毎遍舞時分兩向
太字萬嵗字當中

　　魚藻宫中鎖翠娥先皇行處不曽過如今池㡳休鋪錦
菱角鷄頭積漸多


　　新秋白兎大於拳紅耳霜毛趂草眠天子不教人射殺
玉鞭遮到馬蹄前

　　競渡船頭掉採旗兩邊濺水濕羅衣池東争向池西岸
先到先書上字歸

　　(三句還好着色)

　　燈前飛入玉堦蟲未臥常聞半夜鐘看着中元齋到日
自盤金線繡真容

　　十三初學擘箜篌弟子名中被㸃留昨日教坊新進入

並房宫女與梳頭

　　雲駮花驄各試行一般毛色一般纓殿前來往重騎過
欲得君王别賜名

　　月冷江清近臘時玉堦金瓦雪澌澌浴堂門外抄名入
公主家人謝面脂

　　避暑昭陽不擲盧井邊含水噴鷄雛内中數日無呼喚
搨得滕王蛺蝶圖

　　(三句推得格軟)


　　樹頭樹㡳覔殘紅一片西飛一片東自是桃花貪結子
錯教人恨五更風

　　(遣怨之詞落意太逺)

　　淚盡羅衣夢不成夜深前殿按歌聲紅顔未老恩先斷
斜倚薫籠坐到明

　　鴛鴦瓦上瞥然聲晝寢宫娥夢裏驚元是吾皇金彈子
海棠花下打流鶯

　　(前二語格晚)


　　閒吹玉殿昭華管醉折梨園縹蒂花千年一夢歸人世
絳縷猶封繫臂紗

　　(附歐陽詹銅雀妓　蕭條登古臺囬首黄金屋落葉不歸林髙陵永為谷粧容徒自麗舞態閱誰目惆悵
繐帷前歌聲苦於哭)













　　唐詩鏡巻四十一

