







　　欽定四庫全書

　　唐詩鏡巻五十四

　　明　陸時雍　編

　　晩唐第六

　　皮日休(遭黄巢之亂卒不能自全作隠書凡六十篇以見志云)

　　五言古詩

　　苦雨中又作四聲詩寄魯望

　　平聲


　　涔涔將經旬昏昏空迷天鸕鷀成羣嬉芙蓉相偎眠漁
通簑衣城帆過菱花田秋收吾無望悲之真徒然

　　平上聲

　　河平州橋危壘晩水鳥上衝崖捜松根㸃沼寫芡響舟
輕通縈紆棧墮阻指掌攜橈將尋君渚滿坐可徃

　　平去聲

　　狂霖昏悲吟瘦桂對病卧簷虚能彯斜舍蠧易漏破宵
愁將琴攻晝悶用睡過堆書仍傾觴富貴未換箇


　　平入聲

　　羇棲愁霖中缺宅屋木惡荷傾還驚魚竹滴復觸鶴閒
僧千聲琴宿客一笈藥悠然思夫君忽憶蠟屐著

　　(稍逺俚韻)

　　五言律詩

　　早春病中書事寄魯望

　　眼暈見雲母耳虚聞海濤惜春狂似蝶養病躁於猱案
静方書古堂空藥氣高可憐真宰意偏解困吾曹


　　(起二語狀病亦趣)

　　早春病中

　　病根冬養得春到一時生眼暗憐晨惨心寒怯夜清妻
仍嫌酒癖醫只禁詩情應被高人笑憂身不似名

　　(四語清雅結亦佳)

　　七言律詩

　　春雨次韻

　　織恨凝愁映鳥飛半旬飄灑掩韶暉山容洗得如烟瘦

地脈流來似乳肥野客正閒移竹逺幽人多病探花稀
何年細濕華陽道兩乗巾車相並歸

　　(瘦雅肥俚三四語此其定評矣)

　　夏初訪魯望偶題小齋

　　半夏芳隂到陸家藜牀相勸飯胡麻林間度宿抛棋局
壁上經旬挂釣車野客病時分竹米鄰翁齋日乞藤花
踟蹰未放閒人去半岸紗帩待月華

　　(苦於寡韵)


　　重𤣥寺元逹年逾八十好種名藥凡所植者多
至自天台四明包山句曲叢萃紛糅各可指
名余竒而訪之因題

　　雨滌烟鋤傴僂賫紺牙紅甲兩三畦藥名却笑桐君少
年紀翻嫌竹祖低白石静敲蒸术火清泉閒洗種花泥
怪來昨日休持鉢一尺彫胡似掌齊

　　(四語稍有韵趣)

　　南陽潤卿將歸雷平因而有贈


　　借問山中許道士此迴歸去復何如竹屏風扇抄遺事
柘步輿竿繫隠書絳樹實多分紫鹿丹沙泉淺種紅魚
東卿旄節看看至静啟茅齋慎掃除

　　(幽事可指三四平寫實在)

　　偶成小酌招魯望不至以詩為解因次韻詶之

　　醉侣相邀愛早陽小筵催辦不勝忙衝深柳駐呉娃幰
倚短花排羯鼓牀金鳳欲為鸎引去鈿蟬疑被蝶勾將
如何共是忘形者不見漁陽摻一塲


　　(看他三四排句佳)

　　庚寅嵗十一月新羅𢎞惠上人與本國同書請
日休為靈鷲山周禪師碑將還以詩送之

　　三十麻衣㺯渚禽豈知名字徹鷄林勒銘雖即多遺草
越海還能抵萬金鯨鬛曉掀峯正燒鼇睛夜沒島還隂
二千餘字終天别東望辰韓淚灑襟

　　奉和次韻

　　春彩融融釋凍塘日精閒嚥坐巖房瓊函静啓従猿覷

金液初開與鶴嘗八㑹舊文多搭寫七真遺語剰思量
不知夢到為何處紅藥滿山烟月香

　　所居首夏水木尤清適然有作

　　病來無事草堂空晝水休聞十二筒桂静似逢青眼客
松閒如見緑毛翁潮期暗動庭泉碧梅信微侵地障紅
盡日枕書慵起得被君猶自笑従公

　　(五六景趣佳)

　　奉和病中秋懐次韻


　　貧病於君亦太兼才高應亦被天嫌因分鶴料家資減
為置僧餐口數添静裏攻詩空凭几寒中註易不開簾
清詞一一侵真宰甘取窮愁不用占

　　(附夏首病愈因招魯望　曉日清和尚袷衣夏隂初合掩雙扉一聲撥穀桑柘晩數㸃舂鋤烟雨微貧養
山禽能箇瘦病闗芳艸就中肥明朝早起非無事買得蓴絲待陸機　五六做作芳艸云肥言之不雅)

　　五言排律

　　北禪院避暑聫句

　　歊蒸何處避來入戴顒宅逍遥脱單絞放曠抛輕策爬

搔林下風偃仰澗中石(日休)殘蟬烟外響野鶴沙中跡到
此失煩襟蕭然揖禪伯藤懸疊霜蛻桂倚支雲錫(龜䝉)清
隂豎毛髪爽氣舒筋脈逐幽随竹書選勝鋪花席魚跳
上紫芡蝶化緣清壁(日休)心是玉蓮徒耳為金磬敵吾宗
昔高尚志在羲皇易豈獨斷韋編㡬將折鐵擿(龜䝉)天書
既屢降野抱難自適一入承明廬盱衡論今昔流光不
容寸斯道甘枉尺(日休)既起謝儒𤣥亦翻商羽翼封章帷
幄徧夢寐江湖白擺落函谷塵高欹華陽幘(龜䝉)詔去雲

無信歸來鶴相識半病奪牛公全慵捕魚客少微光一
㸃落此芒磔索(日休)釋子問池塘門人廢幽賾堪悲東序
寳忽變西方籍不見步兵詩空懐康樂屐(龜䝉)高名不可
效勝境徒堪惜墨沼轉踈蕪𤣥齋踰閴寂遲遲不能去
凉颸滿杉柏(日休)日下洲島清烟生苾蒭碧俱懐出塵想
共有吟詩癖終與浄名遊還來雪山覔(龜䝉)

　　獨在開元寺避暑頗懐魯望因飛筆聫句

　　煩暑雖難避僧家自有期泉甘於馬乳苔滑似龍漦(日休)

任誕襟全散臨幽榻旋移松行將雅拜篁陣欲交麾(龜䝉)
望塔青&KR1076;識登樓白鴿知石經森欲動珠像儼將怡筠
簟臨杉穗紗巾透雨絲静談蟬噪少凉步鶴随遲(日休)烟
重迴蕉扇風輕拂桂帷對碑呉地説開巻梵天詞積水
魚梁壊殘花病枕欹懐君瀟灑處孤夢繞罘罳(龜䝉)

　　五言絶句

　　雙聲溪上思

　　踈杉低通灘冷鷺立亂浪草彩欲夷猶雲容空澹蕩


　　奉和風人體

　　刻石書離恨因成别後悲莫言春繭薄猶有萬重思

　　江上秋聲起從來浪得名逆風猶挂席苦不㑹㠶情

　　七言絶句

　　春夕酒醒

　　四絃纔罷醉蠻奴醽醁餘香在翠爐夜半醒來紅蠟短
一枝寒淚作珊瑚

　　華亭鶴聞之舊矣及來呉中以錢半千得一隻

養之殆經嵗不幸為飲啄所誤經夕而死悼
之不已遂繼以詩南陽潤卿博士浙東徳師
侍御毘陵魏不琢處士東呉陸魯望秀才及
厚於予者悉寄之請垂見和

　　莫怪朝來淚滿衣墮毛猶傍水花飛遼東舊事今千古
却向人間𦵏令威

　　奉和陸魯望玩金鸂鶒戲贈

　　鏤羽彫毛迥出羣温黁飄出麝臍薫夜來曽吐紅茵畔

猶似溪邊睡不聞

　　女墳湖

　　萬貴千奢已寂寥可憐幽憤為誰嬌須知韓重相思骨
直在芙蓉向下消

　　曹松(字夢徴衡陽人學賈芻為詩昭宗天復初及第王希羽劉象柯崇鄭希彦同榜皆年七十餘時號五
老榜各授校書郎有集三巻)

　　五言律詩

　　立春日


　　春飲一杯酒便吟春日詩木梢寒未覺地脈暖先知鳥
囀星沈後山分雪薄時賞心無處説悵望曲江池

　　(六語微見景色)

　　塞上

　　邊寒來所濶今日復明朝河凌(去聲)堅通馬胡雲缺見鵰
砂中程獨泣鄉外隠誰招迴首苦經嵗靈州生栁條

　　(四語景趣)

　　憶江西并悼亡友


　　前心奈兵阻悔作豫章分芳草未歸日故人多是墳帆
行出岫雨馬踐過江雲此地一罇酒當時皆以文

　　(三四語苦五六標景特巧)

　　寄崇聖寺僧

　　不醉長安酒㝠心只似師望山吟過日伴鶴立多時溝
逺流聲細林寒綠色遲菴西蘿月夕重約語空期

　　(四語微冇意致)

　　覽春榜喜孫鄠成名


　　門外報春榜喜君天子知舊愁渾似雪見日總消時塔
下牡丹氣江頭楊栁絲風光若有分無處不相宜

　　(三四轉合得佳)

　　(附已亥嵗　澤國江山入戰圓生民何計樂樵蘇慿君莫話封侯事一將功成萬骨枯　末句意盡)

　　呉融(字子華山隂人昭宗龍紀初進士累遷侍御史後為左補闕拜中書舍人昭宗反正進戸部侍郎終
承㫖集詩四巻)

　　五言律詩

　　戲


　　恨極同填海情長抵導江丁香從小結蓮子徹枝雙整
髻花當檻吹燈月在窻秦臺非乆計早晚降霓幢

　　(粉嫩花香)

　　(附夏夜竹聲寒不夏蛩思静先秋)

　　五言排律

　　即席十韻

　　住處方窺宋平生未嫁盧暖金輕鑄骨寒玉細凝膚妬
蝶長成伴傷鸞耐得孤城堪迷下蔡臺合上姑蘇㺯眼

難降栁含茸欲鬭蒲生凉雲母扇直夜博山爐翡翠交
粧鏡鴛鴦入畫圖無心同石轉有淚約泉枯猿渇應須
見鷹饑秪待呼銀河正清淺霓節過來無

　　(芬韵)

　　和韓致光侍郎無題十四韻

　　珠珮元消暑犀簪自辟塵揜燈容燕宿開鏡待雞晨去
嬾都忘舊來多未厭新每逢憂是夢長憶故延真杏小
雙圓壓山濃兩㸃嚬瘦難勝寳帶輕欲馭飈輪篦鳳金

雕翼釵魚玉鏤鱗月明無睡夜花落斷膓春解舞何須
楚能筝可在秦怯探同海底稀遇極天津緑柰攀宫豔
青梅㺯嶺珍管纎銀字咽梭宻錦書勻厭勝還随俗無
疑不避人可憐三五夕斌媚善為隣

　　(附錦收花上露珠引月中津)

　　七言絶句

　　金陵懷古

　　玉樹聲沈戰艦收萬家冠蓋入中州秪應江令偏惆悵

頭白歸來是客遊

　　華清宫

　　漁陽烽火照函闗玉輦怱怱下此山一曲霓裳聴不盡
至今遺恨水潺潺

　　上皇鸞輅重巡遊兩淚無言獨倚樓惆悵眼前多少事
落花明月滿宫秋

　　楊花

　　不鬭穠華不占紅自飛晴野雪濛濛百花長恨風吹落

唯有栁花獨愛風

　　(末句饒有情思似為栁花解嘲復為栁花寫色)

　　送杜䳌花

　　春紅始盡又秋紅息國亡來入楚宫應是蜀寃啼不盡
更慿顔色訴西風

　　韓偓(字致堯一字致光京兆萬年人龍紀進士後王溥薦為翰林學士遷中書舍人従幸鳳翔進兵部侍
郎朱全忠惡之貶濮州司馬天祐中復召入偓挈家南依王審知卒號玉山樵人有詩集一巻又香奩集
一巻)


　　七言律詩

　　苑中

　　上苑離宫處處迷相風高與露盤齊金堦鑄出狻猊立
王柱雕成翡翠啼外使調鷹初得按中官過馬不教嘶
笙歌錦繡雲霄裏獨許詞臣醉似泥

　　青春

　　眼意心期卒未休暗中終擬約秦樓光隂負我難相偶
情緒牽人不自由遥夜定嫌香蔽膝悶時應㺯玉搔頭

櫻桃花謝梨花發膓㫁青春兩處愁

　　(結語風趣)

　　浣紗溪二首

　　攏鬢新收玉步揺背燈初解繡裙腰枕寒衾冷異香焦
深院不闗春寂寂落花和雨夜迢迢恨情殘醉却無聊
宿醉離愁漫髻鬟六銖衣薄惹輕寒慵紅問翠掩青鸞
羅襪况兼金菡萏雪肌仍是玉琅玕骨香腰細更沈檀

　　(附横塘　秋寒灑背入簾霜鳳脛燈青照洞房蜀紙麝煤添筆媚越甌犀液發茶香風飄亂㸃更籌轉拍

送繁絃曲破長散客出門斜月在雨眉愁思向横塘　縟繡語)

　　(附倚醉　倚醉無端尋舊約却令惆悵轉難勝静中樓閣深春雨逺處簾櫳半夜燈抱柱立時風細細遶廊
行處思騰騰分明牕下聞裁剪敲遍闌干喚不應)

　　(附見花　褰裳擁鼻正吟詩日午墻頭獨見時血染蜀羅山躅躑肉紅宫錦海棠棃因狂得病真□事欲
詠無才是所悲㸔却春風歸去也争敎判得最繁枝)

　　(□有憶　晝漏迢迢夜漏移傾城消息杳無期愁膓泥酒人千里淚眼倚樓天四垂自笑計狂多獨語誰
憐夢好轉相思何時斗帳濃香裏分付春風與玉兒　此三詩是開詞曲法門)

　　六言


　　一燈前雨落夜三月盡草青時半寒半暖正好花開花
謝相思惆悵空敎夢見懊惱多成酒悲紅袖不乾誰㑹
揉損聨娟淡眉

　　雜言

　　玉合

　　羅囊繡兩鳳凰玉合雕雙鸂鶒中有蘭膏漬紅荳毎囘
拈著長思憶長思憶經㡬春人悵望香氛氤開緘不見
新書跡帶粉猶殘舊指痕


　　金陵

　　風雨蕭蕭石頭城下木蘭橈烟月迢迢金陵渡口去来
潮自古風流皆暗銷才鬼妖魂誰與招綵牋麗句徒已
矣羅襪金蓮何寂寥

　　(宋人視唐詞猶唐人之視古詩骨格風標相去自逺)

　　五言絶句

　　效崔國輔體

　　淡月照中庭海棠花自落獨立俯閒堦風動秋千索


　　酒力滋睡眸鹵莽聞街鼓欲明天更寒東風打窻雨

　　七言絶句

　　夏日

　　庭樹新隂葉未成玉堦人静一蟬聲相風不動烏龍睡
時有嬌鶯自喚名

　　已凉

　　碧欄干外繡簾垂猩色屏風畫柘枝八尺龍鬚方錦褥
已凉天氣未寒時


　　(末句香嫩更想見意態盈盈　語却近詞)

　　思録舊詩於巻上凄然有感因成一首

　　緝綴小詩抄巻裏尋思閒事到心頭自吟自泣無人㑹
膓㫁蓬山第一流

　　不見

　　動静防閑又怕疑佯佯脈脈是沈機此身願作君家燕
秋社歸時也不歸

　　聫綴體


　　院宇明秋日日長社前一鴈别遼陽隴頭針線年年事
不喜寒砧搗㫁膓

　　(絶不做作故住)

　　新秋

　　一夜清風動扇愁背時容色入新秋桃花臉裏汪汪淚
忍到更深枕上流

　　寒食夜

　　測測輕寒剪剪風小梅飄雪杏花紅夜深斜搭秋千索

樓閣朦朧細雨中

　　荔枝

　　封開玉籠雞冠澀葉襯金盤鶴頂鮮想得佳人微露齒
翠釵先取一枝懸

　　江樓

　　鯷魚苦笋香味新楊花酒旂三月春風光百計牽人老
争奈多情是病身

　　(情湧而成)


　　孫棨

　　七言絶句

　　題北里妓人壁

　　寒繡衣裳餉阿嬌新圖香獸不禁燒東隣起様裙腰濶
剰蹙黄金一兩條

　　王鐸

　　五言律詩

　　和于興宗守綿州登越王樓以詩寄朝士


　　謝眺題詩處危樓壓郡城雨餘江水碧雲㫁雪山明錦
繡來仙境風光入帝京恨無青玉案何以報高情

　　李洞(字才江京兆人諸王之孫慕賈島為詩銅鑄其像事之如神時人多誚其僻澁不貴其竒峭惟呉融
稱之昭宗時不第還蜀卒)

　　五言律詩

　　寄賀鄭常侍

　　山亦懐恩地高禽盡下飛吏穿霞片望僧掃月稜歸省
拜墀烟近林居玉漏微曽令駐錫話聊用慰攀依


　　(三四巧琢送沈光赴福幕泉齊嶺烏飛雨熟荔枝肥起語極清下不能稱鄭補闕山居馬饑飡落葉
鶴病曬殘陽下句佳)

　　喜鸞公自蜀歸

　　禁院閉生臺尋師到緑槐寺高猿聴講鐘動鳥知齋掃
石月盈箒濾泉花滿篩歸來逢聖節吟步上堯階

　　七言律詩

　　寄東蜀幕中友

　　官亭池碧海榴殷遥想清才倚畫欄栁絮漲天籠地暖

角聲經雨透雲寒曉侵台座香烟濕夜草軍書蠟炬乾
為話門人吟太苦風摧蘭秀一枝殘

　　(漲天字俚四語清沁)

　　韋荘(字端已京兆杜陵人見素之孫昭宗乾寧元年進士授校書郎王建開偽蜀荘時在華州駕前奉使
入蜀李詢辟為判官掌書記遷起居舍人後為蜀相卒有浣花集弟藹為之序)

　　七言古詩

　　𢷬練篇

　　月華吐艶明燭燭青樓婦唱𢷬衣曲白袷光絲識魚目

菱花帶綬鴛鴦簇臨風縹緲疊秋雪月下丁冬𢷬寒玉
梅蘭欲寄在何鄉慿人與繋征鴻足

　　(此詩餘中絶妙好辭)

　　五言律詩

　　章臺夜思

　　清瑟怨遥夜遶弦風雨哀孤燈聞楚角殘月下章臺芳
草已云暮故人殊未來鄉書不可寄秋鴈又南迴

　　(二句佳三四盛唐氣格)


　　七言律詩

　　春雲

　　春雲春水兩溶溶倚郭樓臺晩翠濃山好只因人化石
地靈曽有劍為龍官辭鳳闕頻經嵗家住峩嵋第㡬峰
王粲不知多少恨夕陽吟㫁一聲鐘

　　三堂早春

　　獨倚危樓四望遥杏花春陌馬聲驕池邊氷刃暖初落
山上雲稜寒未銷谿送緑波穿郡宅日移紅影度村橋

主人年少多情味笑换金龜解珥貂

　　(三四不俚)

　　貴公子

　　大道青樓御苑東玉欄仙杏壓枝紅金鈴犬吠梧桐院
朱鬛馬嘶楊栁風流水帶華穿巷陌夕陽和樹入簾櫳
瑶池宴罷歸來醉笑説君王在月宫

　　(三四物色意象自覺嬌寵)

　　鷓鴣


　　南禽無侣似相依錦翅雙雙傍馬飛孤竹廟前啼暮雨
汨羅祠畔弔殘暉秦人只解歌為曲越女空能畫作衣
懊惱澤家非有恨年年長憶鳳城歸(懊惱澤家鷓鴣之音)

　　五言排律

　　李氏小池亭十二韻

　　積石亂巉巉庭莎緑不芟小橋低跨水危檻半依巖華
落魚争唼櫻紅鳥競&KR2154;(竹咸切烏啄物也)引泉䟽地脈掃絮積
山嵌古栁紅綃織新篁紫綺緘養猿秋嘯月放鶴夜棲

杉枕簟谿雲&KR1401;池塘海雨鹹語窻鷄逞辯砥鼎犬偏饞
踏蘚青粘屐攀蘿緑映衫訪僧舟北渡貫酒日西銜遲
客登高閣題詩遶翠岩家藏何所寳清韻滿琅函

　　(語亦鮮綻其中有盛中所不賦者)

　　七言絶句

　　衢州江上别李秀才二首

　　前年相送灞陵春今日天涯各避秦莫向罇前惜沈醉
與君俱是異鄉人


　　千山紅樹萬山雲把酒相㸔日又曛一曲離歌兩行淚
更知何地再逢君

　　東陽酒家贈别

　　天涯方歎異鄉身又向天涯别故人明日五更孤店月
醉醒何處淚霑巾

　　鄜州遇寒食城外醉吟

　　馬驕風疾玉鞭長過去惟留一陣香閒客不須燒破眼
好花皆屬富家郎


　　古離别

　　晴烟漠漠栁毿毿不那離情酒半酣更把玉鞭雲外指
㫁膓春色在江南

　　臺城

　　江雨霏霏江草齊六朝如夢鳥空啼無情最是臺城栁
依舊烟籠十里堤

　　(韋荘七絶聲格苦弱)

　　崔道融(荆州人官永嘉令有申唐詩三巻)


　　五言絶句

　　春題

　　滿眼桃李花愁人如不見别有惜花人東風莫吹散

　　(怨情惜意)

　　班婕好

　　寵極辭同輦恩深棄後宫自題秋扇後不敢怨春風

　　七言絶句

　　長門怨


　　長門花泣一枝春争奈君恩别處新錯把黄金買辭賦
相如自是薄情人

　　(白樂天昭君詞君王若問妾顔色莫道不如宫裏時崔道融長門怨錯把黄金買辭賦相如自是薄
情人此乃巧於取意戴叔倫湘南即事沅湘日夜東流去不為愁人住少時韋荘無情最是臺城栁
依舊烟籠十里堤此為巧於托情俱大雅之所不道)

　　王駕(字大用河中人昭宗大順初進士及第仕至尚書禮部員外郎自稱守素先生與司空圖鄭谷為詩
友詩六巻)

　　七言絶句


　　古意

　　夫戍蕭闗妾在呉西風吹妾妾憂夫一行書信千行淚
寒到君邊衣到無

　　(末句巧)

　　江南曲

　　偶向江邊采白蘋閒随女伴賽江神衆中不敢分明語
暗擲金釵卜逺人

　　張蠙(字象文清河人乾寧進士為膳部員外郎詩三巻)


　　五言律詩

　　早春亭池獨遊

　　清流環緑篠清景媚虹橋鶯刷初遷羽莎拳擬折苖細
沙摧逺岸淑景動和飈倍憶同袍侣相歡倒一瓢

　　七言律詩

　　錢塘夜宴留别郡守

　　四方騷動一州安夜别罇罍伴客歡觱栗調高山閣迥
蝦蟆更促海城寒屏間珮響蔵歌妓幕外刀光立従官

沈醉不愁歸棹逺晩帆吹上子陵灘

　　(六語佳)

　　七言絶句

　　叙懐

　　月裏路從何處上江邊身合㡬時歸十年九陌寒風夜
夢掃蘆花絮客衣

　　張泌(江南人仕南唐為内史舍人)

　　七言絶句


　　寄人

　　酷憐風月為多情還到春時别恨生倚柱尋思倍惆悵
一場春夢不分明

　　(意好語落詞家)

　　李建勲(隴西人仕南唐為丞相集一巻按南唐近事元宗嗣位李建勲出師臨川及歸拜司空累表致
仕自稱鍾山公詔授司徒不起學士湯悦致書賀之建勲荅曰司空猶不作那敢作司徒幸有山翁號如
何不見呼先是宋齊丘歸退號九華先生末㡬而起時論薄之或以建勲比宋云)

　　五言律詩


　　閒居秋思呈祥松二公

　　秋光雖即好客思轉悠哉去國身將老流年鴈又來葉
紅堆晩徑菊冷藉空罍不得師相訪難將道自開

　　(附送人雨逼清明日花隂杜宇時)

　　七言律詩

　　宫詞

　　自逺凝旒守上陽舞衣頓减舊朝香簾垂粉閣春將盡
門掩棃花日漸長草色深濃封輦路水聲低咽轉宫墻

君王一去不迴駕皓齒青娥空㫁膓

　　(附中春寫懐寄沈彬員外牕懸夜雨殘燈在庭掩春風落絮深)

　　七言絶句

　　宫詞

　　宫門長閉舞衣閒略識君王鬢已斑却羨落花春不管
御溝流得到人間

　　沈彬

　　七言律詩


　　秋日

　　秋含砧杵𢷬斜陽笛引西風灝氣凉薜荔惹烟籠蟋蟀
芰荷翻雨潑鴛鴦當年酒賤何妨醉今日時難不易狂
腸㫁舊遊従一别潘安惆悵滿頭霜

　　(三四惹厭六語大有斟酌)

　　黄滔

　　五言排律

　　壺公山(相傳古仙姓陳名壺公此山成道因名焉)


　　八靣峯巒秀孤高可偶然數人遊頂上滄海見東邊不
信無靈洞相傳有古仙橘如朱夏在池象月垂穿(山頭有池
而圓兼橘樹朱實夏在)髣髴常聞樂岧嶢半挿天山寒徹三伏松
偃出千年樵牧時迷所倉箱嵗疊川嚴祠風雨管怪木
薜蘿纒青草方中藥蒼苔石裏錢瓊津流乳竇春色駐
芝田烏兎中時近龍蛇蟄處膻嘉名光列土秀氣産羣
賢瀑鏁瑶臺路溪昇釣浦船鰲頭擎恐沒地軸壓應旋
蠲疾零甘露蔵珍起瑞烟畫工飛夢寐詩客寄林泉掘

地多雲母緣霜欠木綿井通鰌吐脈僧隔虎棲禪(山問有井
通海盈縮之候貞元中有僧號法通咸通中有僧號𢎞播於其絶頂獨禪昏行至降虎而法通曽下山遇兩虎
争一牛乃叱而隔之分令各啖之)危磴千尋㧞竒花四季鮮鶴歸𤣥圃
少鳳下碧梧偏桃易炎凉熟茶推醉醒煎村家䝉棗栗
俗骨爽猿蟬谷語昇喬鳥陂開共蔕蓮落楓丹葉舞新
蕨紫芽拳翠竹雕羌笛懸藤煑蜀牋白雲長掩映流水
别潺湲作賦前儒闕沖虚南國先省郎求牧看野老葺
齋眠寺歴興衰創碑須一二鐫清吟思却隠簪紱奈縈

牽

　　(語亦整頓)

　　七言排律

　　投翰長趙侍郎

　　禹門西靣逐飄蓬忽喜僊都得入蹤賈氏許頻趨季虎
荀家因敢謁頭龍手扶日月重輪起數是乾坤正氣鍾
五色筆驅神出沒八花㙛接帝従容詩酬御製風騷古
論自人情鼎鼐濃豈有地能先鳳掖别無山更勝鼇峰

攀鴻日淺魂飛越為鯉年深勢噞喁澤國雨荒三逕草
秦闗雪折一枝笻吹成暖景由葭律引上纎蘿在嶽松
願向明朝薦幽滯免教號泣觸登庸

　　僧貫休(字徳隠婺之蘭溪和安寺賜紫禪月大師曹松方干同時人有禪月集三十巻一云俗姓姜氏
字徳逺鍾陵人初以詩謁錢錫不偶復入蜀謁孟知祥禮待甚厚)

　　七言律詩

　　送李秀才歸湘中

　　詞客攜文訪病夫因吟送别憶湘湖寒消浦漵催鴻鴈

暖入溪山養鷓鴣僧向月中尋嶽麓雲從城上去蒼梧
君歸為問峯前寺舊住松房鎖在無

　　(四句有異趣)

　　七言絶句

　　馬嵬

　　長川㡬處樹青青孤驛危樓對翠屏一自武皇惆悵後
至今來往馬蹄腥

　　貽九華山人


　　一法傳聞繼者能九華閒卧最高層秋鐘盡後殘陽㝠
門掩松邊雨夜燈

　　僧處黙(越僧羅隠同時人詩一巻)

　　五言律詩

　　題聖果寺

　　路自中峯上盤迴出薜蘿到江呉地盡隔岸越山多古
木叢青靄遥天浸白波下方城郭近鐘磬接笙歌

　　(三四可作地誌)


　　七言絶句

　　織婦

　　蓬鬢蓬門積恨多夜闌燈下不停梭成縑猶自陪錢納
未直青樓一曲歌

　　(後二語可慨留以示司世人)

　　僧齊已(潭之益陽人俗姓胡氏與仰山完師為同門友後居西山與鄭谷同時有白蓮集十巻又外編
十巻)

　　七言古詩


　　湘妃廟

　　湘烟濛濛湘水急汀露凝紅裛蓮濕蒼梧雲叠九嶷深
二女魂飛江上立相擕泣鳳葢龍輿追不及廟荒松朽
啼飛猩笋鞭迸出堦基傾黄昏一片隂風起新月如眉
生濶水

　　(未語稍韵)

　　僧無悶

　　七言絶句


　　寒林石屏

　　草堂無物伴身閒唯有屏風枕簟間本向他山求得石
却於石上看他山

　　(詩中小話)

　　僧淡交

　　五言律詩

　　寫真

　　圖形期自見自見却傷神已是夢中夢更逢身外身水

花凝幻質墨彩染空塵堪笑余兼爾俱為未了人

　　(三句語入當家末語亦稱)

　　僧子蘭

　　五言絶句

　　城上吟

　　古墓密於草新墳侵古道城外無閒地城中人易老

　　(意深貌古絶近六朝但六朝氣格渾渾)

　　七言絶句


　　太平里尋兵部裴郎中

　　不語凄凉無限情荒堦行盡又重行昔年住此人何在
空見槐花秋草生

　　(後二語清淺自然)




　　唐詩鏡巻五十四

