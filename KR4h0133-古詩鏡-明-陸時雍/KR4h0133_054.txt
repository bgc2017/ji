







　　欽定四庫全書

　　唐詩鏡巻十八

　　明　陸時雍　編

　　盛唐第十

　　李白(二)

　　七言樂府

　　逺别離

　　逺别離古有皇英之二女乃在洞庭之南瀟湘之浦海

水直下萬里深誰人不言此離苦日慘慘兮雲㝠㝠猩
猩啼煙兮鬼嘯雨我縱言之將何補皇穹竊恐不照余
之忠誠雷馮馮兮欲吼怒堯舜當之亦禪禹君失臣兮
龍為魚權歸臣兮䑕變虎或言堯幽囚舜野死九疑聨
緜皆相似重瞳孤墳竟誰是帝子泣兮緑雲間隨風波
兮去無還慟哭兮逺望見蒼梧之深山蒼山山崩湘水
絶竹上之淚乃可滅

　　(此詩殆為上皇或言堯幽囚舜野死九疑聫綿皆相似重瞳孤墳竟誰是此葢憤詞痛上皇不得正

其終也　語致錯落之竒)

　　蜀道難

　　(蕭士贇注曰太白深知𤣥宗幸蜀之非故作是詩以達意)

　　噫吁&KR1077;危乎髙哉蜀道之難難於上青天蠶叢及魚鳬
開國何茫然爾來四萬八千嵗不與秦塞通人煙西當
太白有鳥道可以横絶峨眉巔地崩山摧壯士死然後
天梯石棧相鈎連上有六龍囘日之髙標下有衝波逆
折之廻川黄鶴之飛尚不得過猿猱欲度愁攀縁青泥

何盤盤百步九折縈巖巒捫參歴井仰脅息以手撫膺
坐長歎問君西遊何時還畏途巉巗不可攀但見悲鳥
號古木雄飛雌從繞林間又聞子規啼夜月愁空山蜀
道之難難於上青天使人聴此凋朱顔連峯去天不盈
尺枯松倒挂倚絶壁飛湍瀑流爭喧豗砯(披氷切)厓轉石
萬壑雷其險也若此嗟爾逺道之人胡為乎來哉劒閣
崢嶸而崔巍一夫當關萬夫莫開所守或匪親化為狼
與豺朝避猛虎夕避長蛇磨牙吮(祖兖切)血殺人如麻錦

城雖云樂不如早還家蜀道之難難於上青天側身西
望長咨嗟

　　(蜀道難近賦體魁梧竒譎知是偉人)

　　公無渡河

　　黄河西來決崑崙咆哮萬里觸龍門波滔天堯咨嗟大
禹理百川兒啼不窺家殺湍湮洪水九州始桑麻其害
乃去茫然風沙被髪之叟狂而癡清晨臨流欲奚為旁
人不惜妻止之公無渡河苦渡之虎可搏河難馮公果

溺死流海湄海湄有長鯨白齒若雪山公乎公乎掛骨
於其間箜篌所悲竟不還

　　(茫然風沙一段最是竒蕩旁人不惜妻止之公無渡河苦渡之二語悲甚可作當年之曲)

　　烏夜啼

　　黄雲城邉烏欲棲歸飛啞啞枝上啼機中織錦秦川女
碧紗如煙隔窻語停梭悵然憶逺人獨宿孤房淚如雨

　　(此詩視本詞似從旁題詠得其大意太白作古樂府毎自出杼軸)

　　烏棲曲


　　姑蘇臺上烏棲時吳王宫裏醉西施吳歌楚舞歡未畢
青山欲銜半邉日銀箭金壺漏水多起看秋月墜江波
東方漸髙奈樂何

　　(從容髙雅)

　　荆州歌

　　白帝城邉足風波瞿塘五月誰敢過荆州麥熟繭成蛾
繰絲憶君頭緒多撥穀飛鳴奈妾何

　　(妙切情事得之子夜居多)


　　戰城南

　　去年戰桑乾源今年戰葱河道洗兵條支海上波放馬
天山雪中草萬里長征戰三軍盡衰老匈奴以殺戮為
耕作古來唯見白骨黄沙田秦家築城備胡處漢家還
有烽火然烽火然不息長征無已時野戰格鬬死敗馬
嘶鳴向天悲烏鳶啄人腸銜飛上挂枯樹枝士卒塗草
莽將軍空爾為乃知兵者是凶器聖人不得已而用之

　　(老傑　七言樂府意象作用得自西漢樂府居多淋漓痛快往往追神入妙　烏鳶啄人腸銜飛上

挂枯樹枝於頭顱成塚膏血成川中略一二語指㸃得出)

　　行行且遊獵篇

　　邉城兒生年不讀一字書但將遊獵誇輕趫胡馬秋肥
宜白草騎來躡影何矜驕金鞭拂雪揮鳴鞘半酣呼鷹
出逺郊弓彎滿月不虚發雙鶬迸落連飛髇(音哮)海邉觀
者皆辟易猛氣英風振沙磧儒生不及遊俠人白首下
帷復何益

　　(輕快絶不粘手)


　　飛龍引二首

　　黄帝鑄鼎於荆山錬丹砂丹砂成黄金騎龍飛上太清
家雲愁海思令人嗟宫中綵女顔如花飄然揮手凌紫
霞從風縱體登鸞車登鸞車侍軒轅遨遊青天中其樂
不可言

　　鼎湖流水清且閒軒轅去時有弓劒古人傳道留其間
後宫嬋娟多花顔乗鸞飛煙亦不還騎龍攀天造天關
造天關聞天語長雲河車載玉女載玉女過紫皇紫皇

乃賜白兎所搗之藥方後天而老凋三光下視瑶池見
王母蛾眉蕭颯如秋霜

　　(髙簡　古貎如秦儀漢制)

　　天馬歌

　　天馬來出月氏窟背為虎文龍翼骨嘶青雲振緑髪蘭
筋權竒走滅沒騰崑崙歴西極四足無一蹶雞鳴刷燕
晡秣越神行電邁躡恍惚天馬呼飛龍趨目鳴長庚臆
雙鳬尾如流星首渴烏口噴紅光汗溝珠曾陪時龍躍

天衢羈金絡月照皇都逸氣稜稜淩九區白璧如山誰
敢沽囘頭笑紫燕但覺爾輩愚天馬奔戀君軒駷(音竦)躍
驚矯浮雲翻萬里足躑躅遥瞻閶闔門不逢寒風子誰
采逸景孫白雲在青天丘陵逺崔嵬鹽車上峻坂倒行
逆施畏日晚伯樂剪拂中道遺少盡其力老棄之願逢
田子方惻然為我悲雖有玉山禾不能療苦饑嚴霜五
月凋桂枝伏櫪銜寃摧兩眉請君贖獻穆天子猶堪㺯
影舞瑶池


　　(語多神駿　取意結撰絶去凡近乃知體氣髙貴自别)

　　行路難三首

　　金樽清酒斗十千玉盤珍羞直萬錢停杯投筯不能食
拔劒四顧心茫然欲渡黄河氷塞川將登太行雪暗天
閒來垂釣坐谿上忽復乗舟夢日邉行路難行路難多
岐路今安在長風破浪㑹有時直挂雲帆濟滄海

　　大道如青天我獨不得出羞逐長安社中兒赤雞白狗
賭梨栗彈劒作歌奏苦聲曵裾王門不稱情淮陰市井

笑韓信漢朝公卿忌賈生君不見昔時燕家重郭隗擁
篲折節無嫌猜劇辛樂毅感恩分輸肝剖膽効英才昭
王白骨縈蔓草誰人更掃黄金臺行路難歸去來

　　有耳莫洗潁川水有口莫食首陽蕨含光混世貴無名
何用孤髙比雲月吾觀自古賢達人功成不退皆殞身
子胥既棄吳江上屈原終投湘水濵陸機俊才豈自保
李斯税駕苦不早華亭唳鶴詎可聞上蔡蒼鷹何足道
君不見吳中張翰稱達生秋風忽憶江東行且樂生前

一杯酒何須身後千載名

　　長相思

　　長相思在長安絡緯秋啼金井闌微霜凄凄簟色寒孤
燈不明思欲絶巻帷望月空長歎美人如花隔雲端上
有青㝠之髙天下有淥水之波瀾天長路逺魂飛苦夢
魂不到關山難長相思摧心肝

　　(意氣咆勃才大使然)

　　日色已盡花含煙月明欲素愁不眠趙瑟初停鳯凰柱

蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時横波目今為流淚泉不信妾腸
斷歸來看取明鏡前

　　上留田行

　　行至上留田孤墳何崢嶸積此萬古恨春草不復生悲
風四邉來腸斷白楊聲借問誰家地埋沒蒿里塋古老
向余言言是上留田蓬科馬鬛今已平昔之弟死兄不
𦵏他人於此舉銘旌一鳥死百鳥鳴一獸走百獸驚桓

山之禽别離苦欲去廻翔不能征田氏倉卒骨肉分青
天白日摧紫荆交柯之木本同形東枝顦顇西枝榮無
心之物尚如此參商胡乃尋天兵孤竹延陵讓國揚名
髙風緬邈頽波激清尺布之謡塞耳不能聴

　　(淋漓酣暢)

　　春日行

　　深宫髙樓入紫清金作蛟龍盤繡楹佳人當牕弄白日
絃將手語彈鳴箏春風吹落君王耳此曲乃是昇天行

因出天池汎蓬瀛樓&KR0657;蹙沓波浪驚三千雙蛾獻歌笑
撾鐘考鼓宫殿傾萬姓聚舞歌太平我無為人自寧三
十六帝欲相迎仙人飄翩下雲軿帝不去留鎬京安能
為軒轅獨往入窅㝠小臣拜獻南山夀陛下萬古垂鴻
名

　　(酣)

　　前有一樽酒行二首

　　春風東來忽相過金樽緑酒生微波落花紛紛稍覺多

美人欲醉朱顔酡青軒桃李能㡬何流光欺人忽蹉跎
君起舞日西夕當年意氣不肯平白髪如絲竟何益

　　琴奏龍門之緑桐玉壺美酒清若空催絃拂柱與君飲
看朱成碧顔始紅胡姬貌如花當壚笑春風笑春風舞
羅衣君今不醉將安歸

　　(﨑嶇跌蕩)

　　夜坐吟

　　冬夜夜寒覺夜長沈吟乆坐坐北堂氷合井泉月入閨

金缸青凝照悲啼金缸滅啼轉多掩妾淚聴君歌歌有
聲妾有情情聲合兩無違一語不入意從君萬曲梁塵
飛

　　野田黄雀行

　　遊莫逐炎洲翠棲莫近吳宫燕吳宫火起焚巢窠炎洲
逐翠遭網羅蕭條兩趐蓬蒿下縱有鷹鸇奈爾何

　　箜篌謡

　　攀天莫登龍走山莫騎虎貴賤結交心不移唯有嚴陵

及光武周公稱大聖管蔡寧相容漢謡一斗粟不與淮
南舂兄弟尚路人吾心安所從他人方寸間山海㡬千
重輕言託朋友對面九疑峯多花必早落桃李不如松
管鮑乆已死何人繼其蹤

　　雉朝飛操

　　麥隴青青三月時白雉朝飛挾兩雌錦衣綺翼何離褷
(山宜切)犢牧采薪感之悲春天和白日煖啄食飲泉勇氣
滿爭雄鬬死繡頸斷雉子斑奏急管絃傾心酒美盡玉

碗枯楊枯楊爾生荑我獨七十而孤棲彈絃寫恨意不
盡暝目歸黄泥

　　(彈琴寫意寄恨無窮宛是牧犢子語)

　　上雲樂

　　金天之西白日所没康老胡雛生彼月窟巉巗容儀戍
削風骨碧玉炅炅雙目瞳黄金拳拳兩鬢紅華葢垂下
睫嵩嶽臨上唇不覩詭譎貌豈知造化神大道是文康
之嚴父元氣乃文康之老親撫頂弄盤古推車轉天輪

云見日月初生時鑄冶火精與水銀陽烏未出谷顧兔
半藏身女媧戲黄土團作愚下人散在六合間濛濛若
沙塵生死了不盡誰明此胡是仙真西海栽若木東溟
植扶桑别來㡬多時枝葉萬里長中國有七聖半路頽
洪荒陛下應運起龍飛入咸陽赤眉立盆子白水興漢
光叱咤四海動洪濤為簸揚舉足蹋紫微天關自開張
老胡感至徳東來進仙倡五色師子九苞鳯凰是老胡
雞犬鳴舞飛帝鄉淋漓颯沓進退成行能胡歌獻漢酒

跪雙膝立兩肘散花指天舉素手拜龍顔獻聖夀北斗
戾南山摧天子九九八十一萬嵗長傾萬嵗杯

　　(勃窣淋漓)

　　夷則格上白鳩拂舞辭

　　鏗鳴鐘考朗鼓歌白鳩引拂舞白鳩之白誰與鄰霜衣
雪襟誠可珍含哺七子能平均食不噎性安馴首農政
鳴陽春天子刻玉杖鏤形賜耆人白鷺亦白非純真外
潔其色心匪仁闕五徳無司農胡為啄我葭下之紫鱗

鷹鸇鵰鶚貪而好殺鳯凰雖大聖不願以為臣

　　(古而雅)

　　玉壺吟

　　烈士擊玉壺壯心惜暮年三杯拂劍舞秋月忽然髙詠涕
泗漣鳯凰初下紫泥詔謁帝稱觴登御筵揄揚九重萬乗
主謔浪赤墀青瑣賢朝天數換飛龍馬敕賜珊瑚白玉鞭
世人不識東方朔大隠金門是謫仙西施宜笑復宜嚬醜
女效之徒累身君王雖愛蛾眉好無奈宫中妬殺人


　　(步驟之竒歌頌之妙)

　　日出入行

　　日出東方隈似從地底來歴天又入海六龍所舍安在
哉其始與終古不息人非元氣安得與之乆徘徊草不
謝榮於春風木不怨落於秋天誰揮鞭策驅四運萬物
興歇皆自然羲和羲和汝奚汩沒於荒滛之波魯陽何
徳駐景揮戈逆道違天矯誣實多吾將囊括大塊浩然
與溟涬同科


　　北風行

　　燭龍棲寒門光曜猶旦開日月照之何不及此唯有北
風號怒天上來燕山雪花大如席片片吹落軒轅臺幽
州思婦十二月停歌罷笑雙蛾摧倚門望行人念君長
城苦寒良可哀别時提劒救邉去遺此虎紋金鞞靫中
有一雙白羽箭蜘蛛結網生塵埃箭空在人今戰死不
復廻不忍見此物焚之已成灰黄河捧土尚可塞北風
雨雪恨難裁


　　(漢氣)

　　獨漉篇

　　獨漉水中泥水濁不見月不見月尚可水深行人沒越
鳥從南來胡鴈亦北度我欲彎弓向天射惜其中道失
歸路落葉别樹飄零隨風客無所託悲與此同羅幃舒
巻似有人開明月直入無心可猜雄劒挂壁時時龍鳴
不斷犀象繡澀苔生國恥未雪何由成名神鷹夢澤不
顧鴟鳶為君一擊摶鵬九天


　　(仿徨驚顧妙得其神古詞何必勝此)

　　登髙丘而望逺海

　　登髙丘望逺海六鼇骨已霜三山流安在扶桑半摧折
白日沈光影銀臺金闕如夢中秦皇漢武空相待精衛
費木石黿鼉無所憑君不見驪山茂陵盡灰滅牧羊之
子來攀登盜賊刼寳玉精靈竟何能窮兵黷武今如此
鼎湖飛龍安可乗

　　陽春歌


　　長安白日照春空緑楊結煙垂褭風披香殿前花始紅
流芳發色繡户中繡户中相經過飛燕皇后輕身舞紫
宫夫人絶世歌聖君三萬六千日嵗嵗年年奈樂何

　　楊叛兒

　　君歌楊叛兒妾勸新豐酒何許最關人烏啼白門栁烏
啼隠楊花君醉留妾家博山鑪中沈香火雙煙一氣淩
紫霞

　　(楊叛兒本詞昵褻此調轉入髙華)


　　雙燕離

　　雙燕復雙燕雙飛令人羨玉樓珠閣不獨棲金牕繡户
長相見柏梁失火去因入吳王宫吳宫又焚蕩雛盡巢
亦空憔悴一身在孀雌憶故雄雙飛難再得傷我寸心
中

　　山人勸酒

　　蒼蒼雲松落落綺皓春風爾來為阿誰蝴蝶忽然滿芳
草秀眉霜雪顔桃花青髓綠髪長美好稱是秦時避世

人勸酒相歡不知老各守麋鹿志恥隨龍虎爭&KR1554;起佐
太子漢皇乃復驚顧謂戚夫人彼翁羽翼成歸來商山
下泛若雲無情舉觴酹巢由洗耳何獨清浩歌望嵩嶽
意氣遥相傾

　　(語致間仍見髙風落落)

　　于闐采花

　　于闐采花人自言花相似明妃一朝西入胡胡中美女
多羞死乃知漢地多名姝胡中無花可方比丹青能令

醜者妍無鹽翻在深宫裏自古妬蛾眉胡沙埋皓齒

　　(清辨絶倫後二語感慨欲絶)

　　鞠歌行

　　玉不自言如桃李魚目笑之卞和恥楚國青蠅何太多
連城白璧遭讒毁荆山長號泣血人忠臣死為刖足鬼
聴曲知寗戚夷吾因小妻秦穆五羊皮買死百里奚洗
拂青雲上當時賤如泥朝歌鼓刀叟虎變磻谿中一舉
釣六合遂荒營丘東平生渭水曲誰識此老翁奈何今

之人雙目送飛鴻

　　幽澗泉

　　拂彼白石彈吾素琴幽澗愀兮流泉深善手明徽髙張
清心寂歴似千古松颼颼兮萬尋中見愁猿弔影而危
處兮叫秋木而長吟客有哀時失志而聴者淚淋浪以
霑襟乃緝商綴羽潺湲成音吾但寫聲發憤於妙指殊
不知此曲之古今幽澗泉鳴深林

　　(冷然清韵恰與調合)


　　王昭君

　　漢家秦地月流影照明妃一上玉闗道天涯去不歸漢
月還從東海出明妃西嫁無來日燕支長寒雪作花蛾
眉憔悴没胡沙生乏黄金枉圖畫死留青塜使人嗟

　　設辟邪伎鼓吹雉子斑曲辭

　　辟邪伎作鼓吹驚雉子斑之奏曲成喔咿振迅欲飛鳴
扇錦翼雄風生雙雌同飲啄趫(丘妖切)悍誰能爭乍向草
中耿介死不求黄金籠下生天地至廣大何惜遂物情

善巻讓天子務光亦逃名所貴曠士懐朗然合太清

　　梁父吟

　　長嘯梁父吟何時見陽春君不見朝歌屠叟辭棘津八
十西來釣渭濵寧羞白髪照緑水逢時吐氣思經綸廣
張三千六百釣風期暗與文王親大賢虎變愚不測當
年頗似尋常人君不見髙陽酒徒起草中長揖山東隆
凖公入門不拜騁雄辯兩女輟洗來趨風東下齊城七
十二指揮楚漢如旋蓬狂客落魂尚如此何况壯士當

羣雄我欲攀龍見明主雷公砰訇(音烹轟)震天鼓帝傍投
壺多玉女三時大笑開電光倐爍晦㝠起風雨閶闔九
門不可通以額扣闗閽者怒白日不照吾精誠杞國無
事憂天傾猰㺄(音乙愈)磨牙競人肉騶虞不折生草莖手
接飛猱搏彫虎側足焦原未言若智者可巻愚者豪世
人見我輕鴻毛力排南山三壯士齊相殺之費二桃吳
楚弄兵無劇孟亞夫咍(呼來切)爾為徒勞梁父吟聲正悲
張公兩龍劒神物各有時風雲感㑹起屠釣大人&KR1160;屼

(音臬兀)當安之

　　(氣魄馳驟如風雨憑陵驚起四坐)

　　將進酒

　　君不見黄河之水天上來奔流到海不復囘君不見髙
堂明鏡悲白髪朝如青絲暮如雪人生得意須盡歡莫
使金樽空對月天生我材必有用黄金散盡還復來烹
羊宰牛且為樂㑹須一飲三百杯岑夫子丹丘生進酒
君莫停與君歌一曲請君為我傾耳聴鐘鼔饌玉不足

貴但願長醉不復醒古來賢聖皆寂寞惟有飲者留其
名陳王昔時宴平樂斗酒十千恣讙謔主人何為言少
錢徑須沽取對君酌五花馬千金裘呼兒將出換美酒
與爾同銷萬古愁

　　(豪　一起掀掲　天生我材必有用黄金散盡還復來仰天大笑出門去我輩豈是蓬蒿人淺淺語
使後人傳道無已以其中有靈氣)

　　乆别離

　　别來㡬春未還家玉牕五見櫻桃花况有錦字書開緘

使人嗟至此腸斷彼心絶雲鬟霧鬢罷梳結愁如廻飇
亂白雪去年寄書報陽臺今年寄書重相催東風兮東
風為我吹行雲使西來待來竟不來落花寂寂委青苔

　　(幽思飄然絶去綺羅色相)

　　白頭吟

　　錦水東北流波蕩雙鴛鴦雄巢漢宫樹雌㺯秦草芳寧
同萬死碎綺翼不忍雲間兩分張此時阿嬌正嬌妬獨
坐長門愁日暮但願君恩顧妾深豈惜黄金買詞賦相

如作賦得黄金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兎
絲本無情隨風任傾倒誰使女蘿枝而來强縈抱兩草
猶一心人心不如草莫捲龍鬚席從他生網絲且留琥
珀枕或有夢來時覆水再收豈滿杯棄妾已去難重囘
古來得意不相負祗今唯見青陵臺

　　臨江王節士歌

　　洞庭白波木葉稀燕鴻始入吳雲飛吳雲寒燕鴻苦風

號沙宿瀟湘浦節士感秋淚如雨白日當天心照之可
以事明主壯氣憤寒風生安得倚天劒跨海斬長鯨

　　司馬將軍歌

　　狂風吹古月竊弄章華臺北落明星動光彩南征猛將
如雲雷手中電曳倚天劒直斬長鯨海水開我見樓船
壯心目頗似龍驤下三蜀揚兵習戰張虎旗江中白浪
如銀屋身居玉帳臨河魁紫髯若㦸冠崔嵬細栁開營
揖天子始知㶚上為嬰孩羌笛横吹阿嚲廻(畨曲名)向月

樓中吹落梅將軍自起舞長劒壯士呼聲動九垓功成
獻凱見明主丹青畫像麒麟臺

　　白紵辭三首

　　揚清歌發皓齒北方佳人東鄰子且吟白紵停緑水長
袖拂面為君起寒雲夜捲霜海空胡風吹天飄塞鴻玉
顔滿堂樂未終館娃日落歌吹濛

　　月寒天清夜沈沈美人一笑千黄金垂羅舞縠揚哀音
郢中白雪且莫吟子夜吳歌動君心動君心冀君賞願

作天池雙鴛鴦一朝飛去青雲上

　　吳刀剪綵縫舞衣明妝麗服奪春暉揚眉轉袖若雪飛
傾城獨立世所稀激楚結風醉忘歸髙堂月落燭已微
玉釵挂纓君莫違

　　(鮑俊而麗此俊而爽)

　　鳴鴈行

　　胡鴈鳴辭燕山昨發委羽朝度闗一一銜蘆枝南飛散
落天地間連行接翼往復還客居煙波寄湘吳凌霜觸

雪毛體枯畏逢矰繳驚相呼聞弦虚墜良可吁君更彈
射何為乎

　　君馬黄

　　君馬黄我馬白馬色雖不同人心本無隔共作遊冶盤
雙行洛陽陌長劒既照耀髙冠何赩(迄力切)赫各有千金
裘俱為五侯客猛虎落䧟穽壯士時屈厄相知在急難
獨好亦何益

　　采蓮曲


　　若耶谿傍采蓮女笑隔荷花共人語日照新妝水底明
風飄香袖空中舉岸上誰家遊冶郎三三五五映垂楊
紫騮嘶入落花去見此踟蹰空斷腸

　　(語致閒閒生情布景　余嘗論大家法門能閒而整能寛而宻能淡而㫖能簡而奥能無心而舉㑹
能不言而自至能詳而不煩能嚴而不廹是故華而不靡質而不俚)

　　𢷬衣篇

　　閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息狂夫猶戍交河北

萬里交河水北流願為雙燕泛中洲君邉雲擁青絲騎
妾處苔生紅粉樓樓上春風日將歇誰能覽鏡看愁髪
曉吹員管隨落花夜𢷬戎衣向明月明月髙髙刻漏長
真珠簾箔掩蘭堂横垂寳幄同心結半拂瓊筵蘇合香
瓊筵寳幄連枝錦燈燭熒熒照孤寢有便憑將金剪刀
為君留下相思枕摘盡庭蘭不見君紅巾拭淚坐氲氲
明年若更征邉塞願作陽臺一段雲

　　(氣韵流美)


　　江上吟

　　木蘭之枻沙棠舟玉簫金管坐兩頭美酒樽中置千斛
載妓隨波任去流仙人有待乗黄鶴海客無心隨白鷗
屈平詞賦懸日月楚王臺榭空山丘興酣落筆揺五嶽
詩成嘯傲凌滄洲功名富貴若長在漢水亦應西北流
(一起四語寫作特佳　突然而起矯然而止人知其句語之美不知其體制之佳)

　　梁園吟

　　我浮黄河去京闕挂席欲進波連山天長水濶厭逺涉

訪古始及平臺間平臺為客憂思多對酒遂作梁園歌
却憶蓬池阮公詠因吟淥水揚洪波洪波浩蕩迷舊國
路逺西歸安可得人生達命豈暇愁且飲美酒登髙樓
平頭奴子揺大扇五月不熱如清秋玉盤楊梅為君設
吳鹽如花皎白雪持鹽把酒但飲之莫學夷齊事髙潔
昔人豪貴信陵君今人耕種信陵墳荒城逺照碧山月
古木盡入蒼梧雲梁王宫闕今安在枚馬先歸不相待
舞影歌聲散緑池空餘汴水東流海沈吟此事淚滿衣

黄金買醉未能歸連呼五白行六博分曹賭酒酣馳輝
歌且謡意方逺東山髙卧時起來欲濟蒼生未應晚

　　(不衫不履體氣自貴)

　　懐仙歌

　　一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂直可輕
巨鼇莫載三山去吾欲蓬萊頂上行

　　(雄氣岸)


　　襄陽歌

　　落日欲没峴山西倒著接㒿花下迷襄陽小兒齊拍手
攔街争唱白銅鞮傍人借問笑何事笑殺山翁醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭緑恰似蒲萄初醱醅此江若變作春酒壘
麴便築糟丘臺千金駿馬換少妾醉坐雕鞍歌落梅車
傍側挂一壺酒鳯笙龍管行相催咸陽市上歎黄犬何
如月下傾金罍君不見晉朝羊公一片石龜龍剝落生

莓苔淚亦不能為之墮心亦不能為之哀清風明月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲

　　(一往之士不寄人籬下况乎豪傑此中披豁所未槩見)

　　臨路歌

　　大鵬飛兮振八裔中天摧兮力不濟餘風激兮萬世遊
扶桑兮挂石袂後人得之傳此仲尼亡兮誰為出涕

　　(古意)


















　　唐詩鏡巻十八

