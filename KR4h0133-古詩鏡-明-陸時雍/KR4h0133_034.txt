







　　欽定四庫全書

　　古詩鏡卷三十四

　　明　陸時雍　編

　　樂章第二

　　晉

　　傅𤣥

　　郊祀歌三首

　　(傅𤣥樂章雖少精意特格力猶存若曹毘宗廟歌自是繁辭縟語有何雍雍翼翼以通冥漠之中至

荀朂欲掇述頌餘不覺有言斯沮矣)

　　(晉書樂志曰武帝受命泰始二年詔郊祀明堂禮樂權用魏儀遵周室肇稱殷禮之義但改樂章使
傅𤣥為之辭凡十五篇)

　　夕牲歌

　　天命有晉穆穆明明我其夙夜袛事上靈常于時假迄
用其(一作有)成扵薦𤣥牡進夕其牲崇徳作樂神祇是聽

　　迎送神歌

　　宣文烝哉日靖四方永言保之夙夜匪康光天之命上

帝是皇嘉樂殷薦靈祚景祥神祇降假享福無疆

　　饗神歌(三章)

　　天祚有晉其命惟新受終于魏奄有兆(晉書作黎)民燕及皇
天懐柔百神不顯遺烈之徳之純享其𤣥牡式用肇禋
神祇來格福禄是臻

　　時邁其猶昊天子之祐享有晉兆民戴之畏天之威敬
授人時不顯不承扵猶繹思皇極斯建庶績咸煕庶㡬
夙夜惟晉之祺


　　宣文惟后克配彼天撫寧四海保有康年於乎緝煕肆
用靖民爰立典制爰修禮紀作民之極莫非資始克昌
厥後永言保之

　　天地郊明堂歌六首

　　夕牲歌(天地郊明堂同)

　　皇矣有晉時邁其徳受終于天光濟萬國萬國既光神
定厥祥䖍于郊祀祗事上皇祗事上皇百福是臻巍巍
祖考克配彼天嘉牲匪歆徳馨惟饗受天之神祐化四

方(宋書作神和四暢)

　　降神歌

　　於赫大晉膺(晉書作應)天景祥二帝邁徳宣茲重光我皇受
命奄有萬方郊祀配享禮樂孔章神祇嘉饗祖考是皇
克昌厥後保祚無疆

　　天郊饗神歌

　　(昊天尊嚴赫赫在上肅肅在下竭誠致敬不敢必曰庶或饗之而輒曰神之來云云于事天之道逺
矣此鄒子樂之陋製後世相沿而不覺者也)


　　整泰壇祀(晉書作禮)皇神精氣感百靈賓藴朱火燎芳薪紫
煙遊(一作起)冠青雲神之體靡象形曠無方幽以清神之
來光景照聽無聞視無兆神之至舉歆歆靈爽協動余
心神之坐同歡娛澤雲翔化風舒嘉樂奏文中聲八音
諧神是聽咸潔齊並芬芳烹牷牲享玉觴神悦饗歆禋
祀祐大晉降繁祉祚京邑行(晉書作廣)四海保天年(晉書作命)窮
地紀

　　地郊饗神歌


　　整泰丘竢皇祇衆神感羣靈儀隂祀設吉禮施夜将極
時未移祇之體無形象潜泰幽洞忽荒祇之岀憂若有
靈無逺天下母祇之來遺光景昭若存終㝠㝠祇之至
舉欣欣舞象徳歌成文祇之坐同歡豫澤雨施化雲布
樂八變聲教敷物咸享祇是娱齊既潔侍者肅玉觴進
咸穆穆饗嘉豢歆徳馨祚有晉暨羣生溢九壤格天庭
保萬夀延億齡

　　又(初學記載)


　　結方丘祗國琛樽既享俎既散斂檢玉具鏖琛楙百福
底自古協萬夀迄在今

　　明堂饗神歌

　　經始明堂享祀匪懈於皇烈考光配上帝赫赫上帝既
高既崇聖考是配明徳(樂府作堂)顯融率土敬職萬方來祭
常于世假保祚永世

　　宗廟歌十一首

　　(南齊書樂志曰晉泰始中傅𤣥造祠廟夕牲昭夏歌一篇迎送神肆夏歌一篇登七廟七篇饗神歌

二篇𤣥云登歌歌盛徳之功烈故廟異其文饗神猶周頌之有瞽及雍但説祭饗神明禮樂之盛七
廟饗神皆用之)

　　夕牲歌

　　我夕我牲猗歟敬止嘉豢孔時供茲享祀神鑒厥誠博
碩斯歆祖考降饗以虞孝孫之心

　　迎送神歌

　　嗚呼悠哉日鑒在茲以時享祀神明降之神明斯降既
祐饗之祚我無疆受天之祜赫赫太上巍巍聖祖明明

烈考丕承繼序

　　征西将軍登歌

　　經始宗廟神明戾止申錫無疆祗承享祀假哉皇祖綏
予孫子燕及後昆錫茲繁祉

　　豫章府君登歌

　　嘉樂肆庭薦祀在堂皇皇宗廟乃祖先皇濟濟辟公相
予蒸嘗享祀不忒降福穰穰

　　潁川府君登歌


　　於邈先后實司于天顯矣皇祖帝祉肇臻本支克昌資
始開元恵我無疆享祀(晉書作祚)永年

　　京兆府君登歌

　　於惟曾皇顯顯令徳高明清亮匪競柔克保乂命祐基
命惟則篤生聖祖光濟四國

　　宣皇帝登歌

　　於鑠皇祖聖徳欽明勤施四方夙夜敬止載敷文教載
揚武烈匡定社稷恭行天罰經始大業造創帝基畏天

之命于時保之

　　景皇帝登歌

　　執競景皇克明克哲旁作穆穆惟祗惟畏纂宣之緒耆
定厥功登此俊乂糾彼羣凶業業在位帝既勤止維天
之命於穆不已

　　文皇帝登歌

　　於皇時晉允文文皇聰明睿智聖敬神武萬㡬莫綜皇
斯清之虎兕(晉書作虵豕)放命皇斯平之柔逺能邇簡授英

賢創業垂統勲格皇天

　　饗神歌(二章)

　　曰晉是常饗祀時序宗廟致敬禮樂具舉惟其來祭普
天率土犧樽既奠清酤既載亦有和羮薦羞斯備蒸蒸
永慕感時興思登歌奏舞神樂其和祖考來格祐我邦
家敷天之下㒺不休嘉

　　肅肅在位濟濟臣工四海來格禮儀有容鐘鼔振管絃
理舞開元歌永始神胥樂兮肅肅在位臣工濟濟小大

咸敬上下有禮理管絃振鼓鐘舞象徳歌詠功神胥樂
兮肅肅在位有來雍雍穆穆天子相維辟公禮有儀樂
有則舞象功歌詠徳神胥樂兮

　　宋

　　顔延之

　　(宋樂歌絶類他詩駢偶叠成瑰辭麗句而已自此齊梁俱襲其製無可觀者)

　　南郊登歌三首

　　(宋書樂志曰文帝元嘉二十二年詔顔延之造天地郊夕牲迎送神饗神雅樂登歌三篇)


　　夕牲歌

　　夤威寳命嚴恭帝祖表海炳岱(選作炳海表岱)系唐胄楚靈鑒
濬(選作睿)文民屬睿武奄受敷錫宅中拓宇亘地稱皇罄
天作主月竁來賔日際奉土開元正首禮交樂舉六典
聯事九官列序有牷在滌有潔在俎以&KR1002;王衷以荅神
祜

　　迎送神歌

　　維聖饗帝維孝饗(樂府作養)親皇乎備矣有事上春禮行宗

祀敬達郊禋金枝中樹廣樂四陳陟配在京降徳在民
奔精照夜高燎焬晨隂明浮爍沈禜(音詠)深淪告成大報
受釐元神月御按節星驅扶輪遙興逺駕(樂府作舉)曜曜振
振

　　饗神歌

　　營泰畤定天衷思心睿謀筮從建表蕝設郊宮田燭置
爟火通厯元旬律首吉飾紫壇坎列室中星兆六宗秩
乾宇晏地區謐大孝昭祭禮供牲日展盛自躬具陳器

備禮容形舞綴被歌鐘望帝閽聳神蹕靈之來辰光溢
潔粢酌娛太一明煇夜華晳日祼既始獻又終煙薌鬯
報清穹饗宋徳祚王功休命永福履充

　　謝荘

　　明堂歌九首

　　(通典曰孝武建元元年使謝荘造郊廟舞樂明堂諸樂歌詩南齊書樂志曰明堂辭五帝漢郊祀歌
皆四言宋孝武使謝荘造辭荘依五行數木數用三火數用七土數用五金數用九水數用六周頌
我将祀文王言皆四其一句五一句七荘歌太祖亦無定句)


　　迎神歌(宋書曰依漢郊祀四句一轉韻後送神歌放此)

　　地紐謐乾樞囘華葢動紫微開旌蔽日車若雲駕六龍
乘絪縕曄帝京輝天邑聖祖䧏五靈集構瑤戺聳珠簾
漢拂幌月棲檐舞綴暢鍾石融駐飛景鬱行風懋粢盛
潔牲牷百禮肅羣司䖍皇徳逺大孝昌貫九幽洞三光
神之安解玉鑾景福至萬㝢歡

　　登歌

　　雍臺辨朔澤宮練辰(一作服)潔火夕照明水朝陳六瑚賁

室八羽華庭昭事先聖懐濡上靈肆夏戒敬升歌發徳
永固鴻基以綏萬國

　　歌太祖文皇帝(宋書曰依周頌體)

　　維天為大維聖祖是則辰居萬㝢綴旒下國内靈八輔
外光四瀛蒿宮仰葢日館希旌複殿留景重檐結風刮
楹接緯達響承虹設業設虡在王庭肇禋祀克配乎靈
我将我享維孟之春以孝以敬以立我蒸民

　　歌青帝(三言依木數)


　　參映夕駟照晨靈乘震司青春雁将向桐始㽔柔風舞
暄光遲萌動達萬品新潤無際澤無垠

　　歌赤帝(七言依火數)

　　龍精初見大火中朱光北至圭景同帝在在離實司衡
水雨方降木槿榮庶物盛長咸殷阜恩覃四㝠被九有

　　歌黄帝(五言依土數)

　　履建(宋書作艮)宅中㝢司繩御(宋作總)四方裁化遍寒燠布政
周炎凉景麗條可結霜明氷可折凱風扇朱辰白雲流

素節分至乘結(宋作涇)晷啟閉集恒度帝運緝萬有皇靈
澄國歩

　　歌白帝(九言依金數)

　　百川如鏡天地爽且明雲冲氣舉徳盛在素精木葉初
下洞庭始揚波夜光徹地翻霜照懸河庶類收成嵗功
行欲寧浃地奉渥罄宇承秋(宋作帝)靈

　　歌黑帝(六言依水數)

　　嵗月既晏方馳靈乘坎徳司規𤣥雲合晦鳥(一作歸)路白

雲(一作雪)繁亘天涯雷在地時未光飭國典閉闗梁四節
遍萬物殿福九域祚八鄉晨晷促夕漏延太隂極微陽
宣鵲将巢氷已解氣濡水風動泉

　　送神歌

　　蘊禮容餘樂度靈初留景欲暮開九重肅五達鳯參差
龍已沫雲既動河既梁萬里照四空香神之車歸清都
琁庭寂玉殿虛濬化凝孝風熾顧靈心結皇思

　　古詩鏡卷三十四

