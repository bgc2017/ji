







　　欽定四庫全書

　　古詩鏡巻三十二

　　明　陸時雍　編

　　歌謠第三

　　魏

　　行者歌

　　(王子年拾遺記曰文帝所愛美人薛靈芸常山人也年十五容貎絶世咸煕中文帝選良家子女以
入六宮常山太守習谷以千金寳賂聘之以獻至京師帝以文車十乘迎之道側燒石葉之香未至

數十里膏燭之光相續不滅車徒咽路塵起蔽扵星月又築土為臺基高三十丈列燭扵臺下逺望
如列星之墜地又扵大道之旁一里一銅表高五尺以誌里數故行者歌曰)

　　青槐夾道多塵埃龍樓鳯闕望崔嵬清風細雨雜香來
土上出金火照臺(此七字是妖辭也銅表誌道是土上出金之義以燭置臺下則火在土下
之義漢火徳王魏土德王火伏而土興土上岀金是魏滅而晉興之兆晉以金王也)

　　呉

　　孫皓(字元宗一名彭祖大皇帝孫也景帝崩皓嗣位為晉所滅封歸命侯)

　　爾汝歌


　　(世説新語曰晉武帝問孫皓聞南人好作爾汝歌頗能為不皓正飲酒因舉觴勸帝歌云云帝悔之)

　　昔與汝為鄰今與汝為臣上汝一杯酒令汝夀萬春

　　晉

　　束晳歌

　　(晉書曰束晳陽平元城人太康中郡界大旱晳為邑人請雨三日而雨注衆為晳作歌)

　　束先生通神明請天三日甘雨零我黍以育我稷以生
何以醻之報束長生

　　襄陽兒童歌


　　(晉書曰山簡字季倫永嘉初為南征将軍出鎮襄陽于時四方宼亂朝野危懼簡優游卒嵗惟酒是
耽諸習氏者荆土豪族有佳園池簡毎出嬉遊多之池上置酒輙醉名之曰高陽池時有兒童歌曰)

　　山公岀何許往至高陽池日夕倒載歸酩酊無所知時
時能騎馬倒著白接䍦舉鞭問葛彊何如并州兒(彊家在并
州簡愛将也)

　　郄王歌

　　(世説曰郄超王珣並以俊才為桓大司馬所眷珣為主簿超為記室參軍超為人多鬚珣形状短小
時人為之歌曰)


　　髯參軍短主簿能令公喜能令公怒

　　麴游歌

　　(晉書曰麴允金城人也與游氏世為豪族西州為之語曰)

　　麴與游牛羊不數頭南開朱門北望青樓

　　隴上歌

　　(晉書載記曰劉曜圍陳安于隴城安敗南走陕中曜使将軍平先丘中伯率勁騎追安安與壮士十
餘騎扵陕中格戰安左手奮七尺大刀右手執丈八蛇矛近交則刀矛俱發輒害五六逺則雙帶鞬
服左右馳射而走平先亦壮健絶人與安搏戰三交奪其蛇矛而退遂追斬于澗曲安善扵撫綏吉

凶夷險與衆同之及其死隴上為之歌曜聞而嘉傷命樂府歌之)

　　隴上壮士有陳安軀幹雖小腹中寛愛養将士同心肝
䯀驄文馬鐡鍜鞍七尺大刀奮如湍丈八蛇矛左右盤
十盪十決無當前戰始三交失蛇矛棄我䯀驄竄巖幽
為我外援而懸頭西流之水東流河一去不還奈子何

　　苻堅時長安歌

　　(晉書載記曰苻堅既滅燕慕容冲姊為清河公主年十四有殊色堅納之寵冠後庭冲年十二亦有
龍陽之姿堅又幸之姊弟専寵宮人莫進長安歌之咸懼為亂王猛切諫堅乃岀冲後竟為冲所敗)


　　一雌復一雄雙飛入紫宮

　　淫豫歌

　　(古今樂錄曰晉宋以後有淫預歌酈道元水經注曰白帝山城水門之西江中有孤石名淫豫石水
冬岀二十餘丈夏則沒不見裁岀為江水東逕廣溪峡乃三峡之首也峡中有瞿塘黄龕二灘夏水
囘復沿泝所忌國史補曰蜀之三峡最號峻急四月五月尤險故行者歌之淫或作豔預或作豫)

　　灎預大如馬瞿塘不可下

　　灎預大如牛瞿塘不可流

　　同前


　　灎預大如襆瞿塘不可觸金沙浮轉多桂浦忌經過

　　巴東三峡歌二首

　　(酈道元水經注曰巴東三峡謂廣溪峡巫峡西陵峡也三峡七百里中兩岸連山畧無闕處重巖疊
嶂隠蔽天日非亭午夜分不見日月宜都山川記曰自黄牛灘東入西陵界至峡口一百許里山水
紆曲林木高茂猿鳴至清山谷傳響泠泠不絶行者聞之莫不懐土故漁者歌曰)

　　巴東三峡巫峡長猿鳴三聲淚沾裳

　　巴東三峡猿鳴悲猿鳴三聲淚沾衣

　　三峡謠


　　(水經注曰峡中有灘名曰黄牛灘南岸重嶺叠起最外高崖間有色如人負刀牽牛人黑牛黄成就
分明既人跡所絶莫得䆒焉此巖既高加江湍紆廻雖途逕信宿猶望見此物故行者謠云云言水
路行深廻望如一矣)

　　朝見黄牛暮見黄牛三朝三暮黄牛如故

　　蜀人謠二首

　　(晉書曰羅尚字敬之一名仲太康末為荆州刺史及趙廞反于蜀乃假尚節為平西将軍益州刺史
尚性貪少斷蜀人謠曰)

　　尚之所愛非邪則佞尚之所憎非忠則正富擬魯衛家

成市里貪如豺狼無復極巳

　　蜀賊尚可羅尚殺我

　　恵帝元康中京洛童謠二首

　　(晉書五行志曰恵帝元康中京洛童謠南風賈后字也白晉行也沙門太子小字也魯賈謐國也言
賈后将與謐為亂以危太子而趙王因釁咀嚼豪賢以成篡奪也按賈后傳有此謠云南風烈烈吹
黄沙遥望魯國鬱嵯峨前至三月滅汝家與五行志所載不同其後賈謐既誅賈后㝷亦廢死宋書
五行志曰是時愍懐頗失衆望卒以廢黜不得其死焉)

　　南風起兮吹白沙遥望魯國何嵯峨千嵗髑髏生齒牙


　　恵帝大安中童謠

　　(晉書五行志曰晉恵帝大安中童謠其後中原大亂宗藩多絶唯琅琊汝南西陽南頓彭城同至江
東而元帝嗣統矣)

　　五馬浮渡江一馬化為龍

　　元康中洛中童謠

　　(晉書五行志曰晉元康中趙王倫既簒洛中有童謠數月而齊王成都河間義兵同會誅倫按成都
西藩而在鄴故曰虎從北來齊東藩而在許故曰龍從南來河間水區而在關中故曰水從西來齊
留輔政居扵宮西有無君之心故曰登城看也)


　　虎從北來鼻頭汗龍從南來登城看水從西來河灌灌

　　安帝元興初童謠

　　(宋書五行志曰晉桓𤣥既簒有此童謠及𤣥敗走至江陵五月中誅如其期焉按帝紀桓𤣥簒位在
安帝元興三年十二月也)

　　草生及馬腹鳥啄桓𤣥目

　　安帝義煕初童謠

　　(晉書五行志曰安帝義煕初童謠時官養盧龍寵以金紫奉以名州養之已極而龍不能懐我好音
舉兵内伐遂成讐敵也及敗斬伐其黨如草木之成積焉按列傳盧循小字元龍元興二年寇廣州

逐刺史吴隠自攝州事號平南将軍安帝乃假循征虜将軍廣州刺史義熈中劉裕破循于豫章循
走交州為刺史杜慧度所殺)

　　官家養蘆花成荻蘆生不止自成積

　　姑臧謠

　　(晉書曰張駿寔之子茂卒駿嗣位大都督大将軍凉州牧西平公駿之立也姑臧謠云云至是而收
復河南之地)

　　鴻從南來雀不驚誰謂孤雛尾翅生高舉六翮鳯凰鳴

　　苻堅時長安謡


　　(晉書曰秦之未亂也長安謡云云秦人呼鮮卑為白虜慕容垂之起扵關東嵗在癸未)

　　長鞘馬鞭擊左股太嵗南行當復(一作避)虜

　　朔馬謡

　　(晉書曰孝武太元十四年苻堅故将呂光僣即三河王位光徙西海郡人扵諸郡至是謠云云頃之
遂相扇動復徙之扵西河)

　　朔馬心何悲念舊中心勞燕雀何徘徊意欲還故巢

　　二梁

　　(崔鴻前秦錄曰梁讜字伯言博學有雋才與弟熈俱以文藻清麗見重一時人為之語曰)


　　關東堂堂二申兩房未若二梁瓌我綺章

　　五龍一門

　　(崔鴻前涼錄曰辛攀字懐逺隴西狄道人父爽尚書郎兄鑒曠弟寳迅皆以才識知名秦雍為之語
曰)

　　五龍一門金友玉昆

　　宋人歌

　　(檀道濟宋之良将有威名為敵所畏宋主疑而殺之時人哀而作歌)

　　可憐白浮鳩枉殺檀江州


　　宋時謠

　　(南史曰宋時用人乖實有謠云)

　　上車不落為著作體中何如作秘書

　　二王謠

　　(南史云宋徳既衰齊高帝輔政朝野之人情懐彼此吏部尚書王延之尚書令王僧䖍中立無所去
就時人語曰)

　　二王居平不送不迎

　　齊


　　永元中童謠

　　(齊五行志曰永元中童謠云云識者解云陳顯達屬猪崔慧景屬馬非也東昏侯屬猪馬子未詳梁
王屬龍蕭穎胄屬虎崔慧景攻臺頓廣莫門死時年六十三烏集傳舍即所謂瞻烏爰止于誰之屋
三八二十四起建元元年至中興二年二十四年也摧折景陽樓亦高臺傾之意也言天将去乃徳
也)

　　野豬雖嗃嗃馬子空閭渠不知龍與虎飲食江南墟七
九六十三廣莫人無餘烏集傳舍頭今汝得寛休但看
三八後摧折景陽樓


　　都人歌

　　(南史曰永明末都下人士盛為文章談義皆湊竟陵西邸劉繪為後進領袖時張融言辭辨捷周顒
彌為清綺而繪音采不贍麗雅有風則時人為之語云云言繪處二人間也)

　　三人共宅夹清漳張南周北劉中央

　　南州歌

　　(南史曰江革為潯陽太守清嚴為屬城所憚正直自居不與典籖趙道智坐道智還都啓事誣奏革
墮事好酒以瑯琊王曇總代為行事南州士庶為之語曰)

　　故人不道智新人佞散騎莫知度不度新人不如故


　　敕勒歌

　　敕勒川陰山下天似穹廬籠葢四野天蒼蒼野茫茫風
吹草低見牛羊

　　梁

　　瞿塘行人歌

　　(南史曰庾子輿新野人有孝性丁母憂哀至輒嘔血父卒扵蜀子輿哀痛将絶奉䘮還鄉秋水猶壮
巴東有淫預石高岀二十許丈及秋至則纔如見次有瞿塘大灘行旅忌之部伍至此石猶不見子
輿撫心長叫其夜五更水忽退減安流南下及渡水復舊行人為之語曰)


　　淫預如襆本不通瞿塘水退為庾公

　　陳

　　江東謠

　　(隋書五行志曰陳初有童謠其後陳主果為韓摛所敗摛本名擒虎黄班之謂也破建康之始復乘
青驄馬往反時節皆應)

　　黄斑青驄馬發自夀陽涘來時冬氣末去日春風始

　　陳初童謠

　　御路種竹篠蕭蕭已復起合盤貯蓬塊無復揚塵已


　　北魏

　　楊白花

　　(梁書曰楊華武都仇池人少有勇力容貌雄偉魏胡太后逼通之華懼及禍乃率其部曲降梁胡太
后追思之不能已為作楊白華歌使宮人連臂蹋足歌之聲甚悽惋南史曰楊華本名白花奔梁後
名華魏名将大眼之子)

　　陽春二三月楊栁齊作花春風一夜入閨闥楊花飄蕩
落南家含情岀户脚無力拾得楊花淚沾臆秋去春還
雙燕子願銜楊花入窠裏


　　咸陽王歌

　　(北史曰後魏景明中咸陽王禧謀逆伏誅後宮人為之歌其歌遂流扵江表北人之在南者聞弦管
奏之莫不灑泣)

　　可憐咸陽王奈何作事誤金牀玉几不能眠夜踏霜與
露洛水湛湛彌岸長行人那得渡

　　東魏童謠

　　(魏紀曰孝武帝既入關渤海王高歡議立清河王子善見以奉明帝之後是為孝靜皇帝遷都扵鄴
為東魏自是軍國政務皆歸相府先是童謠云云按青雀子謂靜帝實清河王之世子鸚鵡謂齊神

武即高歡也後竟為齊所滅)

　　可憐青雀子飛來鄴城裏羽翮垂欲成化作鸚鵡子

　　李謐歌

　　(北史曰李謐少好學周覽百氏初師事小學博士孔璠數年後璠還就謐請業同門生為之語曰)

　　青成藍藍謝青師何常在明經

　　北周

　　周初童謠

　　(隋書五行志曰周初有童謠按靜帝隋氏之甥既遜位而崩諸舅强盛)


　　白楊樹頭金雞鳴祗有阿舅無外甥

　　玉漿泉謠

　　(隋書曰豆盧勣周武帝時為渭州刺史有恵政華夷悦服大致祥瑞鳥䑕山俗呼為高武隴其山絶
壁千尋由來乏水諸羌苦之勣馬足所踐忽飛泉湧岀有白烏翔止㕔前乳子而後去民為之謠後
因號其泉曰玉漿泉)

　　我有丹陽山岀玉漿濟我人夷神烏來翔

　　隋

　　鳯艒歌


　　(廣五行志曰隋焬帝三月三日江上作鳯艒歌乃唐興之兆)

　　三月三日向江頭正見鯉魚波上游意欲垂鈎往撩取
恐是蛟龍還復休

　　迷樓宮人歌

　　(迷樓記曰大業九年帝将再幸江都有迷樓宮人夜歌云)

　　河南楊栁樹河北李花榮楊花飛去去何處李花結果
自然成

　　(帝聞其歌披衣起聴召宮女問之云孰使汝歌也汝自為之邪宮女曰臣有弟在民間曰道途兒童

多唱此帝黙然乆之曰天啟之也因索酒自歌云云後帝幸江都唐帝起兵入京焚迷樓火經月不
滅)

　　宮木隂濃燕子飛興衰自古漫成悲他日迷樓更好景
宮中吐艶變紅輝

　　長白山歌

　　(北史曰來整榮國公護兒之子也尤驍勇善撫御討擊羣賊所向皆捷諸賊歌之)

　　長白山頭百戰場十十五五把長鎗不畏官軍十萬衆
只怕榮公第六郎


　　大業中童謠

　　(隋書五行志曰焬帝大業中童謠其後李宻坐楊𤣥感之逆為吏所拘在路逃叛潜結羣盜自陽城
山而來襲破洛口倉後復屯兵苑内莫浪語宻也宇文化及自號許國尋亦破滅誰道許者盖驚疑
之辭也)

　　桃李子鴻鵠遶陽山宛轉花林裏莫浪語誰道許

　　送别詩

　　楊栁青青著地垂楊花漫漫攪天飛栁條折盡花飛盡
借問行人歸不歸(崔瓊東虚記云此詩作扵大業末年實指焬帝廵遊無度縉紳瘁怳已甚

下逮閭閻而佞人曲士播弄威福欺君上以取榮貴上二句盡之又謂民財窮窘至是方有五子之歌之憂而
望其返國也)

　　挽舟者歌

　　(海山記曰焬帝御龍舟夜半聞歌者甚悲帝遣人求之不得)

　　我兒征遼東餓死青山下今我挽龍舟又困隋隄道方
今天下饑路粮無些小前去三十程此身安可保寒骨
枕荒沙幽魂泣煙草悲損門内妻望斷吾家老安得義
勇兒爛此無主屍引其孤魂囘負其白骨歸


















　　古詩鏡巻三十二

