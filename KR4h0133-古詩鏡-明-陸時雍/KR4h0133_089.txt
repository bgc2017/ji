







　　欽定四庫全書

　　唐詩鏡巻五十三

　　明　陸時雍　編

　　晩唐第五

　　方干(字雄飛新定人張八元即其外王父也一云歙人兔缺號缺唇先生有司以故不與科名咸通中隠
鑑湖恣態山墅時號方處士嘗謁亷倅誤三拜人稱方三拜將薦而卒門人諡𤣥英先生集十巻)

　　五言律詩

　　經周處士故居


　　愁吟與獨行何事不傷情久立釣魚處唯聞啼鳥聲山
蔬和草嫩梅栁入籬生吾在茲溪上懐君恨不平

　　(三四韻趣雅)

　　送姚合員外赴金州

　　受詔従華省開旗發帝州野烟新驛曙殘照古山秋樹
勢連巴没江聲入楚流惟應行化後吟句上雲樓

　　七言律詩

　　除夜


　　玉漏斯須欲達晨四時吹轉任風輪寒燈短燼方燒臘
畫角新聲已報春明日便為經嵗客昨朝猶是少年人
新正定數隨年減浮世唯應百遍新

　　(語氣溜亮)

　　旅次揚州寓居郝氏林亭

　　舉目縦然非我有思量自在故山時鶴盤逺勢投孤嶼
蟬曵殘聲過别枝凉月照窻欹枕倦潑泉遶石泛觴遲
青雲未得平行去夢到江南身旅羇


　　(附遊張公洞下蒸隂氣松蘿濕外制温風杖履寒下句有異)

　　七言排律

　　許員外新陽别墅

　　蘭汀橘島映亭臺不是經心即手栽滿閣白雲隨雨去
一池寒月逐潮來小松出屋和巢長新徑通村避笋開
栁絮風前欹枕卧荷花香裏釣魚囘園中認葉分靈草
簷下攀枝落野梅莫恣高情求逸思須防急詔用長才
若因螢火低殘巻便把漁歌送㡬杯多謝郢中賢太守

常時談笑許趨陪

　　七言絶句

　　將歸湖上留别陳宰

　　歸去春山逗曉晴縈迴樹石罅中行明時不是無知已
自憶湖邊釣與耕

　　與徐温話别

　　去去何時却見君悠悠烟水似天津明年今夜有明月
不是今年㸔月人


　　君不來

　　逺路東西欲問誰寒來無處寄寒衣去時初種庭前樹
樹已勝巢人未歸

　　曹唐(字堯賔桂州人為道士太和中舉進士累為諸府従事因暴疾卒于家有集三巻)

　　七言律詩

　　仙子洞中有懐劉郎

　　不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香

曉露風燈零落盡此生無處訪劉郎

　　(是為平調)

　　七言絶句

　　小遊僊詩

　　玉簫金瑟發商聲桑葉枯乾海水清净掃蓬萊山上地
畧邀王母話長生

　　𤣥洲草木不知黄甲子初開浩刼長無限萬年年少女
手攀紅樹滿殘陽


　　酒釅春濃瓊草齊真公欲散醉如泥朱輪軋軋入雲去
行到半天聞馬嘶

　　白石山中自有天竹花藤葉隔溪烟朝來洞口圍棊了
賭得青龍直㡬錢

　　海水西飛照栢林青雲斜倚錦雲深水風暗入古山葉
吹斷步虚清磬音

　　玉詔新除沈侍郎便分茅土鎮東方不知今夕游何處
待従皆騎白鳳凰


　　饑即餐霞悶即行一聲長嘯萬山青穿花渡水來相訪
珍重多才阮步兵

　　九天天路入雲長燕使何由到上方玉女暗來花下立
手挼裙帶問昭王

　　玉色雌龍金絡頭真妃騎出縦閒遊崑崙山上桃花底
一曲商歌天地秋

　　西漢夫人下太虚九霞裙幅五雲輿欲將碧字相敎示
自解盤囊出素書


　　汗漫真遊實可竒人間天上與人知周王不信長生話
空使萇𢎞碧淚垂

　　芝蕙芸花爛漫春瑞香烟露濕衣巾玉童私地誇書札
偷寫雲瑶暗贈人

　　鶴叫風悲竹葉踈誰來五嶺拜雲車人間肉馬無輕步
踏破先生一巻書

　　共愛初平住九霞焚香不出閉金華白羊成隊難收拾
喫盡溪頭巨勝花


　　酒盡香殘夜欲分青童拜問紫陽君月光悄悄笙歌逺
馬影龍聲歸五雲

　　叔卿遍覧九天春不見人間故舊人怪得蓬萊山下水
半成沙土半成塵

　　欲飲罇中雲母漿月明光裏合笙簧更敎小奈將龍去
便向金壇取阮郎

　　昨夜相邀宴杏壇等閒乗醉走青鸞紅雲塞路東風𦂳
吹破芙蓉碧玉冠


　　雲鶴㝠㝠去不分落花流水恨空存不知玉女無期信
道與留門却閉門

　　太一元君昨夜過碧雲高髻綰婆娑手擡玉策紅於火
敲斷金鸞使唱歌

　　瓊樹扶踈壓瑞烟玉皇朝客滿花前東風小飲人皆醉
短尾青龍枕水眠

　　沙野先生閉玉虚焚香夜寫紫微書供承童子閒無事
教剉瓊花餵白驢


　　青苑紅堂壓瑞雲月明閒宴九陽君不知昨夜誰先醉
書破明霞八幅裙

　　(王建宫詞百首曹唐遊仙九十八首皆對境生情令人有如在當年之趣)

　　李昌符(字巖夢咸通四年進士歴尚書郎)

　　五言律詩

　　秋中夜坐

　　空庭吟坐久爽氣入荷衣病葉先秋落驚禽背月飛瘴
雲情未散戍客老將依為應金門策多應説戰機


　　尋僧元皎因贈

　　此僧迷有著因病得尋師話盡山中事歸當月上時高
松連寺影亞竹入窻枝閒憶草堂路相逢非素期

　　(三四逺俗)

　　題友人屋

　　松底詩人宅閒門逺岫孤數家分小徑一水截平蕪竹
節偶相對鳥名多自呼愛君真静者欲去又踟蹰

　　(三四有盛唐王孟風)


　　七言律詩

　　秋夜作

　　數&KR3717;池塘近杜陵秋天寂寞夜雲凝芙蓉葉上三更雨
蟋蟀聲中一㸃燈跡避險巇翻失路心歸閒澹不因僧
既逢上國陳詩日長守林泉亦未能

　　(三四清歴不乏景趣)

　　(附許棠新年呈友　一月月相似一年年不同清晨窺古鏡旅貌近衰翁處世閒難得闗身事半空浮生
能㡬許莫惜醉春風　起二語中唐人如此琢句争之小技問耳)


　　來鵬(豫章人大中咸通間舉進士不中客死于維揚有詩集傳於世)

　　七言律詩

　　寒食山館書情

　　獨把一杯山館中毎經時節恨飄蓬侵堦草色連朝雨
滿地梨花昨夜風蜀魄啼來春寂寞楚囚吟後月朦朧分
明記得還家夢徐孺宅前湖水東

　　清明與友人遊玉粒塘荘

　　㡬宿春山逐陸郎清明時節好烟光歸穿細荇船頭滑

醉踏殘花屐齒香風急嶺雲翻迥野雨餘田水落方塘
不堪吟罷東囘首滿耳蛙聲正夕陽

　　胡曽(長沙人咸通中舉進士不第嘗為漢南節度從事有詠史詩一巻安定集十巻行世)

　　七言絶句

　　詠薛濤

　　萬里橋邊女校書枇杷花下閉門居掃眉才子知多少
管領春風總不如

　　(語趣風騷)


　　細腰宫

　　楚王辛苦戰無功國破城荒霸業空唯有青春花上露
至今猶泣細腰宫

　　西園

　　月滿西園夜未央金風不動鄴天凉高情公子多秋興
更領詩人入醉鄉

　　滹沱河

　　光武經營業未興王郎兵革正慿陵須知後漢功臣力

不及滹沱一片氷

　　(晩唐人多以意見撑持此非詩家正脈)

　　瑶池

　　阿母瑶池宴穆王九天仙女送瓊漿漫矜八駿行如電
歸到人間國已亡

　　成都

　　杜宇曽為蜀帝王化禽歸去舊城荒年年來叫桃花月
似向春風訴國亡


　　(附馬陵　墜葉蕭蕭九月天驅兵獨過馬陵前路傍古木蟲書處記得將軍破敵年　小作意)

　　公乗億(字夀山咸通宏詞進士第有珠林集一巻見藝文畧)

　　五言排律

　　賦得臨江遲來客

　　江上晩沈沈烟波一望深向來殊未至何處擬相尋柳
結重重眼萍翻寸寸心暮山期共眺寒渚待同臨北去
魚無信南飛鴈絶音思君不可見使我獨愁吟

　　(柳結二語好托喻語亦趣饒)


　　張喬(池州人咸通中京兆府解試首薦唐書昭宗大順進士黄巢亂遂與伍喬之従隠九華有集二巻)

　　五言律詩

　　浮汴東歸

　　日暖泗濵西無窮岸草齊薄烟衰草樹微月迥城鷄水
近滄浪急山隨緑野低羞將舊名姓還向舊遊題

　　(三四語色細嫩)

　　再題敬亭清越上人山房

　　重來訪惠休已是十年遊向水千松老空山一磬秋石

窻清吹入河漢夜光流乆别多新作長吟洗俗愁

　　(老氣)

　　和薛監察題興善寺古松

　　種種近王城前朝古寺名瘦根盤地逺香吹入雲清鶴
動池臺影僧禪雨雪聲㸔來人旋老因此歎浮生

　　七言絶句

　　宴邊將

　　一曲梁州金石清邊風蕭颯動江城座中有老沙場客

横笛休吹塞上聲

　　劉象

　　七言絶句

　　春夜

　　㡬處干戈阻路岐憶山心切與山違時難何處披懐抱
日日日斜空醉歸

　　曉登迎春閣

　　未櫛慿闌睇錦城烟籠萬井二江明香風滿閣花盈戸

樹樹樹稍啼曉鶯

　　唐彦謙(字茂業并州人咸通末進士僖宗乾符末避亂漢南王重榮辟為河中從事歴晉絳二州刺史
後為閬壁二州刺史卒號鹿門先生有集三巻)

　　七言律詩

　　興元沈氏荘

　　清淺縈紆一水間竹岡藤樹小躋攀露霑荒草行人過
月上高秋宿鳥還江遶武侯籌筆地雨昏張載勒銘山
異鄉一笑因酣醉忘却愁來鬢髪班


　　五言絶句

　　小院

　　小院無人夜烟斜月轉明清宵易惆悵不必有離情

　　(語却真)

　　七言絶句

　　詠柳

　　惹絆風光别有情世間誰敢鬭輕盈楚王江畔無端種
餓損宫腰學不成


　　仲山

　　千載遺蹤寄薜蘿沛中鄉里舊山河長陵亦是閒丘隴
今日誰知與仲多

　　司空圖(字表聖河中人咸通未進士王疑辟置幕府召為殿中侍御史不忍去昭宗景福中拜諫議大
夫不赴圖本居中條山王官谷有先人田盧遂隠不仕作亭觀素室悉書唐節士文人名亭曰休休作文
以見志後聞哀帝被弑圖不食卒有一鳴集三十巻行於世)

　　五言律詩

　　早春


　　傷春仍客處病起却花朝草嫩侵沙長氷輕著雨消風
光知可愛客鬢不相饒早晩丹丘伴飛書下見招

　　七言絶句

　　漫書

　　長擬求閒未得閒又勞行役出秦闗逢人漸覺鄉音異
却恨鶯聲似故山

　　(琢意過巧而小)

　　羅隠(字昭諌餘杭人隠居池之梅根浦自號江東生工詩長於詠物咸通中累舉不第僖宗光啟中錢鏐

辟為従事節度判官副使梁祖以諫議召不行開平中魏博羅紹威推為叔父表授給事中年八十餘卒
餘杭有甲乙集十巻傳于世子曰塞翁)

　　五言律詩

　　九江早秋

　　雨過晩凉生樓中枕簟清海風吹亂水巖磬落孤城百
嵗㡬多日四蹄無限程西隣莫高唱俱是别離情

　　(五六語格最下)

　　(附效玉臺體曉夢通簾押春寒逼酒鑪甚是佳句)


　　七言律詩

　　中元夜泊淮口

　　木葉迴飄水面平偶停孤棹已三更秋凉霧露侵燈下
夜静魚龍逼岸行欹枕正牽題柱思隔樓誰轉遶梁聲
錦帆天子狂魂魄應過揚州㸔月明

　　(三四氣格逼出盛唐)

　　憶九華

　　九華巉崪䕃柴扉長憶前時此息機黄菊倚風村酒熟

緑蒲低雨釣魚歸干戈已是三年别塵土那堪萬事違
囘首佳期恨多少夜䦨霜露又沾衣

　　所思

　　西上青雲未有期東浮滄海去何遲酒䦨夢覺不稱意
花落月明空所思長恐病侵多事日可堪忙過少年時
鬭鷄走犬五陵道惆悵輸他輕薄兒

　　(風格挺挺)

　　七言絶句


　　柳

　　灞岸晴來送别頻相偎相倚不勝春自家飛絮猶無定
争解垂絲絆路人

　　(為栁作楚調)

　　淚

　　逼臉横頥咽復勻也曽䜛毁也傷神自從魯國澘然後
不是奸人即婦人

　　(雖非雅體當是名言)


　　羅鄴(餘杭人與兄隠虬齊名世稱三羅咸通中舉進士不第有集一巻或云父則為鹽鐵小吏有三子俱
以文學顯鄴尤長七言詩)

　　七言律詩

　　費拾遺書堂

　　滿袖歸來天桂香紫泥重降舊書堂自憐葦帶同巢許
不駕蒲輪佐禹湯怪石盡涵千古秀竒花多吐四時芳
何人更肯追高躅唯有樵童戲蘚牀

　　(五六韻俚)


　　留題張逸人草堂

　　長懸青紫與芳枝塵路無因免别離馬上多於在家日
鐏前堪惜少年時闗河客夢還鄉後雨雪山程出店遲
却羨高人此中老軒車過盡不知誰

　　(三四足惋)

　　七言絶句

　　渡江有感

　　岸落殘紅錦雉飛渡江船上夕陽微一枝猶負平生意

歸去何曽勝不歸

　　出都門

　　青門春色一花開長到花時把酒盃自覺無家似潮水
不知歸處去還來

　　宫中

　　芳草長含玉輦塵君王遊幸此中頻今朝别有承恩處
鸚鵡飛來説似人

　　放鷓鴣


　　好傍青山與碧溪刺桐毛竹待雙栖花時遷客傷離别
莫向相思樹上啼

　　秦韜玉

　　七言律詩

　　春遊

　　選勝逢君叙解擕思和芳草逺烟迷小梅香裏黄鶯囀
垂栁隂中白馬嘶春引美人歌徧熟風牽公子酒旗低
早知有此闗身事悔不前年住越溪


　　崔魯(僖宗廣明進士有無機謀四巻)

　　七言絶句

　　華清宫

　　草遮囘磴絶鳴鑾雲樹深深碧殿寒明月自來還自去
更無人倚玉䦨干

　　(説盡)

　　于鄴

　　五言律詩


　　江樓春望

　　樓下長江路舟車晝不閒鳥聲非故國春色是他山一
望雲復水㡬重河與闗愁心随落日萬里各西還

　　(三四是少陵小品)

　　五言絶句

　　高樓

　　逺天明月出照此誰家樓上有羅衣裳凉風吹不秋

　　崔塗(字禮山僖宗光啟四年鄭貽同傍進士詩一巻)


　　五言律詩

　　夕次洛陽道中

　　秋風吹故城城下獨吟行高樹烏已息古原人尚耕流
年川暗度往事月空明不復歎岐路馬前塵夜生

　　(三四清老)

　　南山旅舍與故人别

　　一日又欲暮一年看即殘病知新事少老别舊交難山
盡路猶險雨餘春却寒那堪試迴首烽火是長安


　　(五六標勁)

　　過昭君故宅

　　以色静胡塵名還異衆嬪免勞征戰力無愧綺羅身骨
竟埋青塜魂應怨畫人不堪逢舊宅寥落對江濵

　　(三四自負却帶諷情)

　　孤鴈

　　㡬行歸去盡片影獨何之暮雨相呼失寒塘獨下遲渚
雲低暗度闗月冷遥隨未必逢繒繳孤飛自可疑


　　秋夕與友人同㑹

　　章句積微功星霜二十空僻應如我少吟喜得君同月
上僧歸後詩成客夢中更聞栖鶴警清露滴青松

　　(五六徑)

　　巫山廟

　　雙黛儼如嚬應傷故國春江山非舊主雲雨是前身夢
覺傳詞客靈猶福楚人不如千載後何處又為神

　　(三四擔當語復流活)


　　喜友人及第

　　孤吟望至公已老半生中不有同人逹兼疑此道窮只
應才自薄豈是命難通尚激摶溟勢期君借北風

　　(崔塗五律氣格稜稜)

　　七言律詩

　　途中感懐寄青城李明府

　　鱗鬛摧殘志未休壮心翻是此身讐併聞寒雨多因夜
不得鄉書又到秋耕釣舊交吟好憶雪霜危棧去堪愁

如何只是三年别君著朱衣我白頭

　　(三四宛轉流利情思重重)

　　(附春夕　水流花謝兩無情送盡東風過楚城蝴蝶夢中家萬里子規枝上月三更故園書動經年别華
髪春惟滿鏡生自是不歸歸便得五湖烟景有誰争　此蝴蝶子規是崔塗靣目語要渠河用)

　　七言絶句

　　湘中謡二首

　　蒼山遥遥江潾潾路傍老盡沒閒人王孫不見草空緑
惆悵渡頭春復春


　　烟愁雨細雲溟溟桂蘭香老三湘清故山望㫁不知處
鶗鴂隔花時一聲

　　上已日

　　未敢分明賞物華十年如見夢中花故人過盡衡門掩
獨自凭欄到日斜

　　感花

　　繡軛香韉夜不歸少年曽惜最紅枝東風一陣黄昏雨
又到繁華夢竟時


　　澗松

　　寸寸凌霜長勁條路人猶笑未干霄南園桃李雖堪羨
争奈春殘又寂寥

　　方澤

　　七言絶句

　　武昌阻風

　　江上春風阻客舟無窮歸思滿東流與君盡日閒臨水
貪看飛花忘却愁


　　(忘字似不若减字佳)

　　宋棨

　　七言律詩

　　有贈

　　莫道粧成㫁客腸粉胸錦手白蓮香烟分頂上三層緑
劍截眸中一寸光舞勝栁枝腰更軟歌嫌珠貫曲猶長
雖然不似王孫女解愛臨邛賣賦郎

　　(獨四語佳五六最厭)


　　七言絶句

　　贈妓

　　試共卿卿瑣語粗畫堂速遣侍兒呼寒肌不耐金如意
白獺為膏郎有無

　　章碣(錢塘人孝標之子登僖宗乾符進士第後竟流落不知所終有集行)

　　浙西送杜晦侍御入闗

　　紫詔徴賢發帝聰繡衣行處撲香風鶚歸秦樹幽禽散
星出呉天列舍空捧日思馳仙掌外朝宗勢動海門中

鞭梢所拂三千里多少諸侯合避驄

　　七言絶句

　　焚書坑

　　竹帛烟銷帝業虚闗河空鎖祖龍居坑灰未冷山東亂
劉項元來不讀書

　　李縠

　　七言律詩

　　浙東罷府西歸道經呉中廣文張博士皮先輩

陸秀才皆以雅篇相送不量荒詞亦用酬别

　　豈有頭風筆下痊浪成蠻語向初筵蘭亭舊址雖曽見
柯笛遺音更不傳照耀文星呉分野留連花月晉名賢
相逢只恨相知晚一曲驪歌又㡬年

　　高蟾(河朔人按唐登科記進士有雨高蟾則僖宋乾符二年登第者是也唐藝文志云昭宗乾寧間為御
史中丞詩一巻)

　　七言絶句

　　初落第


　　天上碧桃和露種日邊紅杏倚雲栽芙容生在秋江上
獨向春風怨未開

　　金陵晩眺

　　曽伴浮雲歸晚翠旋倍落日泛秋聲世間無限丹青手
一片傷心畫不成

　　唐求

　　五言律詩

　　題鄭處士隠居


　　不信最清曠及來愁已空數㸃石泉雨一溪霜葉風業
在有山處道成無事中酌盡一樽酒病夫顔亦紅

　　鄭谷(字守愚袁州宜春人僖宗光啟二年進士授京兆鄠縣尉後為都官郎中退希仰山書堂卒有宜陽
集三巻號雲臺編谷㓜有名譽司空圖見而竒之因拊其背曰當為一代風騷主)

　　五言律詩

　　旅寓洛南村舍

　　村落清明近鞦韆稚女誇春隂妨柳絮月黒見梨花白
鳥闚魚網青帘認酒家幽棲雖自適交友在京華


　　(月黒見梨花語堪作圖)

　　題進士王駕郊居

　　前山微有雨永巷净無塵牛卧籬隂晚鳩鳴村意春時
浮應寡合道在不嫌貧後徑臨陂水菰蒲是切鄰

　　(四語佳)

　　(附鷓鴣　暖戲烟蕪錦翼齊品流應得近山鷄雨昏青草湖邊過花落黄陵廟裏啼游子乍聞征袖濕佳
人纔唱翠眉低相呼相喚湘江濶苦竹叢深春日西)

　　(附侯家鷓鴣　江天梅雨濕江蘺此處烟香是此時苦竹嶺無歸去日海棠花落舊棲枝春宵思極蘭燈

暗曉月啼多錦幕垂唯有佳人憶南國殷勤為爾唱愁辭　二詩絶不見佳知詠物之難成名之易
附燕　年去年來來去忙春寒烟暝渡瀟湘低飛緑岸和梅雨亂入紅樓揀杏梁閒几硯中闚水淺落花
徑裏得泥香千言萬語無人㑹又逐流鶯過短墻)

　　五言絶句

　　感興

　　禾黍不陽艶競栽桃李春飜令力畊者半作賣花人

　　七言絶句

　　曲江春草


　　花落江堤簇曉烟雨餘草色逺相連香輪莫輾青青破
留與游人一醉眠

　　淮上與友人别

　　揚子江頭楊栁春楊花愁殺渡江人數聲風笛離亭晩
君向瀟湘我向秦

　　席上貽歌者

　　花月樓臺近九衢清歌一曲倒金壺座中亦有江南客
莫向春風唱鷓鴣


　　文昌寓直

　　何遜空階夜雨平朝來交直雨新晴落花亂上花塼上
不忍和苔踏紫英

　　十日菊

　　節去蜂愁蝶不知曉庭還繞折殘枝自緣今日人心别
未必秋香一夜衰

　　(響亮故佳凡寓情忌闇)

　　唐詩鏡巻五十三

