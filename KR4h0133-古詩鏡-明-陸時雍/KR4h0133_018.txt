







　　欽定四庫全書

　　古詩鏡卷十八

　　明　陸時雍　編

　　梁第二

　　簡文帝(諱綱字世纘武帝第三子也六歲能屬文讀書十行俱下辭藻艶發雅好賦詩然文傷輕靡時
號宫體初封晉安王雲麾將軍丹陽尹厯兗荆南徐雍益五州刺史昭明太子薨立為皇太子及嗣位之
後侯景制命期年遇弑)

　　(簡文詩絶無氣格纎詞縟語堆叠成篇則流於輕靡之習矣以南面之尊效閨閭之體以是知此位之不終)


　　樂府

　　泛舟横大江三首

　　(魏文帝飲馬長城窟行曰泛舟横大江討彼犯荆虜)

　　滄波白日暉遊子出王畿旁望重山轉前觀遠帆稀廣
水浮雲吹江風引夜衣旅鴈同洲宿寒鳬夾浦飛行客
誰多病當念早旋歸

　　隴西四戰地羽檄歲時聞䕶羌擁漢節校尉立元勲石
門留鐵騎冰城息夜軍洗兵逢驟雨送陣出黄雲沙長

無止泊水脉屢縈分當思勒彛鼎無用想羅裙

　　悠悠懸斾旌知向隴西行減竈驅前馬銜枚進後兵沙
飛朝似幕雲起夜疑城迥山時阻路絶水亟稽程往年
郅支服今嵗單于平方歡凱歌盛飛盖滿西京

　　(中多爽句欲開唐律)

　　美女篇

　　佳麗盡闗情風流最有名約黄能效月裁金巧作星粉
光勝玉靚衫薄擬蟬輕宻態隨流臉嬌歌逐軟聲朱顔

半已醉微笑隠香屏

　　(微笑隠香屏一語最有情色)

　　紫騮馬

　　賤妾朝下機正值良人歸青絲懸玉鐙朱汗染香衣驟
急珂彌響&KR1568;多塵亂飛彫菰幸可薦故心君莫違

　　當置酒

　　置酒宴嘉賔矚迥臨飛觀絶嶺隔天餘長嶼横江半日
色花上綺風光水中亂三益既葳㽔四始方葱粲


　　艶歌曲

　　雲楣桂成户飛棟杏為梁斜窻通蕋氣細隟引塵光裁
衣魏后尺汲水淮南牀青驪暮當返預使羅裙香

　　(斜窻通蕋氣細隟引塵光果是艶情語末二句意語猥媟)

　　採蓮曲

　　晚日照空磯採蓮承晚暉風起湖難度蓮多摘未稀棹
動芙蓉落船移白鷺飛荷絲傍繞腕菱角遠牽衣

　　(棹動芙蓉落淺淺景趣)


　　龍丘引

　　龍丘一囘首楚路蒼無極水照弄珠影雲吐陽臺色浦
狹村煙度洲長歸鳥息遊蕩逐春心空憐無羽翼

　　(浦狹村煙度洲長歸鳥息有好景色韻氣未饒使武帝為之當不爾耳)

　　雍州曲

　　南湖

　　南湖荇葉浮復有佳期遊銀綸翡翠鈎玉軸芙蓉舟荷
香亂衣麝橈聲隨急流


　　詩

　　上已侍宴林光殿曲水

　　芳年留帝賞應物動天襟挾苑連金陣分衢度羽林帷
宫對廣液層殿邇髙岑風旗爭曵影亭午共生隂林花
初墮蔕池荷欲吐心

　　(三四句韵出樅金)

　　登城

　　日影半東簷靖念空杼柚小堂倦縹書華池厭修竹寂

寞既寡悰登城望原陸遥山半吐雲嚴飈時響谷靡靡
見虚煙森森視寒木落霞乍續斷晚浪時迴復遠矚既
濡翰徒自勞心目短歌雖可裁縁情非霧縠

　　山池

　　日暮芙蓉水聊登鳴鶴舟飛艫飾羽眊長幔覆緹油停
輿依栁息住盖映空留古樹横臨沼新藤上挂樓魚遊
向闇集戲鳥逗楂流

　　(戲鳥逗楂流一語最覺物情閒遠然戲字似着意特下)


　　往虎窟山寺

　　塵中喧慮積物外衆情捐兹地信爽塏墟壟曖阡綿藹
藹車徒邁飄飄旌眊懸細松斜遶逕峻嶺半藏天古樹
無枝葉荒郊多野煙分花出黄鳥挂石下新泉蓊鬱均
雙樹清虚類八禪栖神紫臺上縱意白雲邊徒然嗟小
藥何由齊大年

　　(分花出黄鳥挂石下新泉語娟淨可愛更妙想入㣲鳥出花中泉懸石杪分挂二字下得佳甚唐人
安得此意象)


　　望同泰寺浮圖

　　遥看官佛圖帶璧復埀珠燭銀踰漢汝寶鐸邁昆吾日
起光芒散風吟宫徵殊露落盤恒滿桐生鳳不雛飛幡
雜晚虹(音絳)畫鳥狎晨鳬梵世凌空下應真蔽景趨帝馬
咸千轡天衣盡六銖意樂開長表多寶現金軀能令苦
海渡復使慢山踰願能同四忍長當出九居(穆天子傳天子之寶
璿珠燭銀郭璞曰銀有精光如燭也)

　　(飛幡雜晚虹畫鳥狎晨鳬觀宇虚涼景况桐生鳳不雛下語持巧)


　　遊光宅寺詩應令

　　陪遊入舊豐雲氣鬱青葱紫陌垂青栁輕槐拂慧風八
泉光綺樹四柱曖臨空翠網隨煙碧丹花共日紅方欣
大雲溥慈波流淨宫

　　詠内人晝眠

　　北忩聊就枕南簷日未斜攀鈎落綺障揷捩舉琵琶夢
笑開嬌靨眠鬟壓落花簟文生玉腕香汗浸紅紗夫壻
恒相伴莫誤是倡家


　　(香汗浸紅紗韵勝故得不俗)

　　傷美人

　　昔聞倡女别蕩子無歸期今似陳王歎流風難重思翠
帶留餘結苔階沒故綦圖形更非是夢見反成疑熏鑪
含好氣庭樹吐花滋香燒日有歇花落無還時

　　(宫體輕靡却與綺羅相近詩中數語自是嬌情悴緒翠帶留餘結苔階没故綦香燒日有歇花落無
還時語何輕脆)

　　戲作謝惠連體十三韻


　　雜蕋映南庭庭中光景媚可憐枝上花早得春風意春
風復有情拂幔且開楹盈盈開碧煙拂幔復埀蓮偏使
紅花散飄揚落眼前眼前多無况參差鬱相望珠繩翡
翠帷綺幕芙蓉帳香煙出窻裏落日斜階上日影去遲
遲節華咸在兹桃花紅若㸃栁業亂如絲絲條轉暮光影
落暮隂長春燕雙雙舞春心處處揚酒滿心聊足萱枝
愁不忘

　　(語特脆嫩蘂氣盈盈　桃花紅若㸃栁葉亂如絲當是愁緒中語春燕雙雙舞春心處處揚輕輕逗

露風味自成唐人無此)

　　晩春

　　紫蘭葉初滿黄鶯弄不稀石蹲還似獸蘿長更如衣水
曲文魚聚林暝鴉鳥飛渚蒲變新節巖桐長舊圍風花
落未已山齋開夜扉

　　(詩之借况不惟景色酷肖亦須風味得佳石蹲還似獸蘿長更如衣此語大為蘿石生色如以火象
螢死而無味何所取也巖桐長舊圍此語脫口最便)

　　和湘東王首夏


　　冷風雜細雨垂雲助麥涼竹水俱䓤翠花蝶兩飛翔燕
泥銜復落鶗吟斂更揚卧石藤為䌫山橋樹作梁欲待
華池上眀月吐清光

　　(卧石二語荒蹊小徑結搆自成覺淺淺得趣)

　　納涼

　　斜日晩駸駸池塘生半隂避暑髙梧側輕風時入襟落
花還就影驚蟬乍失林遊魚吹水沫神蔡上荷心翠竹
垂秋采丹棗映疎砧無勞夜逰曲寄此託微吟


　　(遊魚吹水沫神蔡上荷心是神境語)

　　晩景納涼

　　日移涼氣散懐抱信悠哉珠簾映空捲桂户向池開烏
棲星欲見河淨月應來横階入細笋蔽地濕輕苔草化
飛為火蚊聲合似雷於兹静聞見自此歇氛埃

　　初秋

　　羽翣晨猶動珠汗晝恒揮秋風忽嫋嫋向夕引凉歸浮
隂即染浪清氣始乗衣巻幌通河色開牕引月輝晩花

欄下照疎螢簟上飛直置猶如此何况送將歸

　　(巻幌通河色開牕引月輝又秋夜輕露沾縣井浮煙入綺寮俱入唐調登城北望一水斜開岸雙城
遥拱雲又緑潭倒雲氣青山銜月規亦佳)

　　晚景出行

　　細樹含殘影春閨散晚香輕花鬂邊墮㣲汗粉中光飛
鳬初罷曲啼烏忽度行羞令白日暮車騎鬱相望

　　(三四語有風韵善賦物者不必奇情怪句只要氣韻得佳然此却最難能處)

　　晚日後堂


　　幔隂通碧砌日影度城隅岸栁埀長葉牕桃落細跗花
留蛺蝶粉竹翳蜻蜓珠賞心無與共染翰獨踟蹰

　　(窗桃落細跗寫得物情閒静人意淹綿五六語色菁翠)

　　春日

　　年還樂應滿春歸思復生桃含可憐紫栁發斷腸青落
花隨燕入遊絲帶蝶驚邯鄲歌管地見許欲留情

　　春宵

　　花樹含春叢羅帳夜長空風聲隨篠韻月色與池同綵

牋徒自擘無信往雲中

　　(風聲隨篠韻月色與池同此在秋夜更宜)

　　蓮舟買荷度

　　採蓮前岸隈舟子屢徘徊荷披衣可識風疎香不來欲
知船度處當看荷葉開

　　(荷披衣可識風疎香不來謂荷能隠人故冇此語余欲更之云披衣可識風荷疎香不來意似轉勝)

　　詠栁

　　埀隂滿上路結草早知春花絮時隨鳥風枝屢拂塵欲

散依依采時要歌吹人

　　(花絮時隨鳥風枝屢拂塵語饒風味)

　　樂府

　　烏棲曲四首

　　芙蓉作船絲作䋏北斗横天月將落採蓮渡頭擬黄河
郎今欲渡畏風波

　　浮雲似帳月如鈎那能夜夜南陌頭宜城投泊今行熟
停鞍繫馬暫棲宿


　　青牛丹轂七香車可憐今夜宿倡家倡家髙樹烏欲棲
羅帷翠帳向君低

　　織成屏風金屈膝朱脣玉面燈前出相看氣息望君憐
誰能含羞不自前

　　(梁人七言如花叢竹苞輪囷未暢故多句自為意此體猶襲燕歌行秪是截為短調不與唐人絶句
同也　烏栖曲宛轉深至唐人所無唐人虚摸六朝實寫　芙蓉作船絲作䋏是可渡也北斗横天
月將落時已過也采蓮渡頭擬黄河郎今欲渡畏風波怪不至也浮雲如帳月如鈎擬所思也那能
夜夜南陌頭歎失處也宜城投泊今行熟停鞍繫馬暫栖宿所為彷徨而無已也　羅幃翠帳向君

低低字最有情不覺喜氣孜孜令人媕娜　相看意氣望君憐誰能含羞不自前到此覺一身多盡)

　　東飛伯勞歌

　　西飛迷雀東羈雉倡樓秦女乍相值誰家妖麗隣中止
輕妝薄粉光閭里網戸珠綴曲瓊鈎芳茵翠被香氣流
少年年幾方三六含嬌聚態傾人目餘香落蘂坐相催
可憐絶世為誰媒

　　(餘香落蘂坐相催可憐絶世誰為媒語亦愴然餘芳落蘂言之令人損色此處自當囘䕶)

　　江南弄


　　江南曲

　　和云陽春路時使佳人度

　　枝中水上春併歸長楊掃地桃花飛清風吹人光照衣
光照衣景將夕擲黄金留上客

　　採蓮曲

　　和云採蓮歸渌水好沾衣

　　桂檝蘭橈浮碧水江花玉面兩相似蓮疎藕折香風起
香風起白日低採蓮曲使君迷


　　(江南曲清風吹人光照衣採蓮曲蓮疎藕折香風起語最香美)

　　詩

　　倡樓怨節

　　朝日斜來照户春鳥爭飛出林片光片影皆麗一聲一
轉煎心上林紛紛花落淇水漠漠苔浮年馳節流易盡
何為忍憶含羞

　　(語多哀音妖甚蕩甚)

　　春情


　　蝶黄花紫燕相追楊低栁合露塵飛已見埀鈎挂緑樹
誠知淇水沾羅衣兩童夾車問不已五馬城南猶未歸
鶯啼春欲駛無為空掩扉

　　(兩童夾車問不已五馬城南猶未歸其言如蜂狂蝶亂爭為春忙此梁詩所謂蕩而滛也　情至不
復能忍)

　　和蕭侍中子顯春别四首

　　别觀葡萄帶實埀江南荳蔲生連枝無情無意猶如此
有心有恨徒别離


　　可憐淮水去來潮春堤楊栁拂河橋淚痕未燥詎終朝
行聞玉佩已相要

　　桃紅李白若朝粧羞持顦顇比新芳不惜暫住君前死
愁無西國更生香

　　蜘蛛作絲滿帳中芳草結葉當行路紅臉脉脉一生啼
黄鳥飛飛有時度故人雖故昔經新新人雖新復應故

　　(不惜暫住君前死愁無西國更生香總是妖倩媚態)

　　樂府


　　有所思

　　可歎不可思可思不可見餘絃斷瑟柱殘朱染歌扇

　　(末句脆美)

　　寂寂暮檐響黯黯埀簾色唯有瓴甋苔如見蜘蛛織

　　採菱曲

　　菱花落復含桑女罷新蠶桂棹浮星艇徘徊蓮葉南

　　夜夜曲

　　愁人夜獨傷滅燭卧蘭房秪恐多情月旋來照妾牀


　　(嗔風怕月厭鳥憎花自是愁人一種情思謂月多情其寂寞無賴何可語道)

　　春江曲

　　客行秪念路相爭度京口誰知堤上人拭淚空揺手

　　(客路情長閨中氣短此詩道盡)

　　詩

　　愁閨照鏡

　　别來顦顇久他人怪容色只有匣中鏡還持自相識

　　金閨思


　　遊子久不返妾身當何依日移孤影動羞覩燕雙飛

　　寒閨

　　緑葉朝朝黄紅顔日日異譬喻持相比那堪不愁思

　　從頓還城南

　　暫别兩成疑開簾生舊憶都知未有情更似新相識

　　夜遣内人還後舟

　　錦幔扶船列蘭橈拂浪浮去燭猶文水餘香尚滿舟

　　行雨


　　本是巫山來無人覩容色唯有楚王臣曾言夢相識

　　(溜亮)

　　詠雲

　　浮雲舒五色瑪瑙應霜天玉葉散秋影金風飄紫煙

　　(清綺)

　　詠疏楓

　　萎緑映葭青疏紅分浪白花葉灑行舟仍持送遠客

　　(附詠蛺蝶云翠鬛藏髙栁紅蓮拂水衣詠螢火騰空類星隕拂樹若花生屏疑神火照簾似夜珠明俚而

無味大扺神妙形穢離神擬形自當得穢故知人之情知物之情者方可言詩)

　　(附闘雞玉冠初警敵芥羽忽猜儔)

　　(謝朓詩帶綺羅氣態梁陳盖男女情多世衰道䘮良有所自)














　　古詩鏡巻十八

