







　　欽定四庫全書

　　唐詩鏡巻四十七

　　明　陸時雍　編

　　中唐第十九

　　李賀(字長吉鄭王之後七嵗能屬文為人纎瘦通眉長指爪能疾書常岀騎弱馬從小奚奴背破錦囊遇
所得書投囊中未先立題然後為詩其辭尚竒絶所得皆絶去翰墨畦逕時無能效者樂府數十篇雲韶
諸公皆合之管絃賀為協律郎太和五年卒年二十七有詩集五巻傳于世杜牧李商隠為之序)

　　(世傳李賀為詩中之鬼非也鬼之能詩文者亦多矣其言清而哀賀乃魔耳魔能瞇悶迷人　賀詩

之可喜者峭刻獨出)

　　五言古詩

　　感諷

　　南山何其悲鬼雨灑空草長安夜半秋風前幾人老低
迷黃昏逕裊裊青櫟道月午樹立影一山唯白曉漆炬
迎新人幽壙螢擾擾

　　(幽楚于鬼趣最近)

　　石根秋水明石畔秋草瘦侵衣野竹香蟄蟄垂葉厚岑

中月歸來蟾光掛空秀桂露對仙娥星星下雲逗凄涼
梔子落山璺泣清漏下有張仲蔚披書案將朽

　　七言古詩

　　夜來樂

　　紅羅複帳金塗蘇華燈九枝懸鯉魚麗人映月開銅鋪
春水滳酒猩猩沽價重一篋香十株赤金𤓰子兼雜麩
五色絲封青玉鳧阿侯此笑千萬餘南軒漢轉簾影疎
桐林啞啞挾子烏劔崖鞭節青石珠白騧吹湍凝霜鬚

漏長送珮承明廬倡樓嵯峨明月孤續客下馬故客去
緑蟬秀黛重拂梳

　　(李賀好作怪句其實下語多拙白騧吹湍凝霜鬚謂噴玉也)

　　夜坐吟

　　踏踏馬蹄誰見過眼看北斗直天河西風羅幕生翠波
鉛華笑妾顰青蛾為君起唱長相思簾外嚴霜皆倒飛
明星爛爛東方陲紅霞稍出東南涯陸郎去矣乗斑騅

　　(味老而辛)


　　江南弄

　　江中緑霧起凉波天上疊巘紅嵳峩水風浦雲生老竹
渚暝蒲㠶如一幅鱸魚千頭酒百斛酒中倒卧南山緑
吳歈越吟未終曲江上團團帖寒玉(毹當作歈)

　　(末句朦朧晚况)

　　鴈門太守行

　　黑雲壓城城欲摧甲光向月金鱗開角聲滿天秋色裏
塞上燕脂凝夜紫半捲紅旗臨易水霜重鼓寒聲不起

報君黃金臺上意提攜玉龍為君死

　　(塞上燕脂凝夜紫燕脂二字難下霜重鼓寒聲不起語甚有色)

　　浩歌

　　南風吹山作平地帝遣天吳移海水王母桃花千遍紅
彭祖巫咸幾迴死青毛驄馬參差錢嬌春楊栁含細煙
筝人勸我金屈巵神血未凝身問誰不須浪飲丁都䕶
世上英雄本無主買絲繡作平原君有酒維澆趙州土
漏催水咽玉蟾蜍衛娘髪薄不勝梳看見秋眉換新緑

二十男兒那刺促

　　(買絲二語苦而晚衛娘句俚)

　　秦宫詩

　　漢人秦宫將軍梁冀之嬖奴也秦宫得寵内舎故以
驕名大譟於人予撫舊而作長辭以馮子都之事相
為對望又云昔有之詩

　　越羅衫袂迎春風玉刻麒麟腰帯紅樓頭曲宴仙人語
帳底吹笙香霧濃人間酒煖春茫茫花枝入簾白日長

飛牕複道傳籌飲十夜銅盤膩竹黃秃襟小袖調鸚鵡
紫繡麻霞踏哮虎斫桂燒金待曉筵白鹿青蘇夜半煑
桐英永巷騎新馬内屋深屏生色畫開門爛用水衡錢
巻起黃河向身㵼皇天厄運猶曾裂秦宫一生花底活
鸞篦奪得不還人醉睡氍毹滿堂月

　　(樓頭二語狀其喁喁咚咚殷殷欵欵秃襟二語鵰駿之甚巻起黃河向身㵼言迴天之勢也作詩如
此直謎語耳要是眞不足故飾之豈竒瑰耶鸞篦何物語甚無肯)

　　神絃


　　女巫澆酒雲滿空玉罏炭火香鼕鼕海神山鬼來座中
紙錢窸窣鳳颴風相思木帖金舞鸞攅蛾一□重一彈
呼星召鬼歆杯盤山魅食時人森寒終南日色低平灣
神兮長在有無間神嗔神喜師更顔送神萬騎還青山

　　(語有聲格神兮長在有無問此語犯手楚辭云神之來兮如雲)

　　箜篌引(一作公無渡河)

　　公乎公乎提壺將焉如屈平沈湘不足慕徐衍入海誠
為愚公乎公乎牀有菅席盤有魚北里有賢兄東隣有

小姑隴畆油油黍與葫瓦甒濁醪蟻浮浮黍可食醪可
飲公乎公乎其奈君被髪奔流竟何如賢兄小姑哭嗚
嗚

　　(語似招魂略有情致)

　　李憑箜篌引

　　吳絲蜀桐張髙秋空山凝雲頽不流江娥啼竹素女愁
李慿中國彈箜篌崑山玉碎鳳凰叫芙蓉泣露香蘭笑
十二門前融冷光二十三絲動紫皇女媧煉石補天處

石破天驚逗秋雨夢入神山教神嫗老魚跳波瘦蛟舞
吳質不眠倚桂樹露脚斜飛濕寒兎

　　(一二佳句)

　　天上謡

　　天河夜轉漂迴星銀浦流雲學水聲玉宫桂樹花未落
仙妾採香垂佩纓秦妃捲簾北窓曉窻前植桐金鳳小
王子吹笙鵝管長呼龍耕煙種瑶草粉霞紅綬藕絲裙
青洲歩拾蘭苕春東指羲和能走馬海塵新生石山下


　　(銀浦句縹緲得趣)

　　貝宫夫人

　　丁丁海女弄金環雀釵翹掲雙翅關六宫不語一生閒
髙懸銀牓照青山長眉凝緑幾千年清涼堪老鏡中鸞
秋肌稍覺玉衣寒空光帖妥水如天

　　秦王飲酒

　　秦王騎虎遊八極劔光照空天自碧羲和敲日玻璃聲
刼灰飛盡古今平龍頭瀉酒邀酒星金槽琵琶夜棖棖

洞庭雨脚來吹笙酒酣喝月使倒行銀雲櫛櫛瑶殿明
宫門掌亊報一更花樓玉鳳聲嬌獰海綃紅文香淺清
黃鵞跌舞千年觥仙人燭樹臘煙輕清琴醉眼淚泓泓

　　(花樓玉鳳聲嬌獰海綃紅紋香淺清二語有色末語醉憨如寫)

　　洛姝真珠

　　眞珠小娘下清廓洛苑香風飛綽綽寒鬢斜釵玉燕光
髙樓唱月敲懸璫蘭風桂露灑幽翠紅絃裊雲咽深思
花袍白馬不歸來濃蛾疊栁香脣醉金娥屏風蜀山夢

鸞裾鳳帯行煙重八驄籠晃臉差移日絲繁散曛羅洞
市南曲陌無秋涼楚腰衛鬢四時芳玉喉窱窱排空光
牽雲曳雪留陸郎

　　(濃娥疊栁語滯鸞裙鳳帯行煙重不言輕言重形容得雅八驄二語意景絶佳覺得晶光照照氣色
氤氤)

　　金銅仙人辭漢歌(并序)

　　魏明帝青龍元年八月詔宫官牽車西取漢孝武捧
露盤仙人欲立置殿前宫官既折盤仙人臨載迺澘

然淚下唐諸王孫李長吉遂作金銅仙人辭漢歌

　　茂陵劉郎秋風客夜聞馬嘶曉無跡畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰蘭送客咸陽道
天若有情天亦老攜盤獨出月荒涼渭城已逺波聲小

　　(天若有情天亦老句俚而嫩渭城已逺波聲小落意復逺)

　　髙軒過(韓員外愈皇甫侍御湜見過因而命作)

　　華裙織翠青如葱金環壓轡摇玲瓏馬蹄隠耳聲隆隆

入門下馬氣如虹云是東京才子文章鉅公二十八宿
羅心胷九精照耀貫當中殿前作賦聲摩空筆補造化
天無功龎眉書客感秋蓬誰知死草生華風我今垂翅
附冥鴻他日不羞蛇作龍(九精照耀一作元精耿耿)

　　梁臺古愁

　　梁王臺沼空中立天河之水夜飛入臺前鬬玉作蛟龍
緑粉掃天愁露濕撞鐘飲酒行射天金虎蹙裘噴血斑
朝朝暮暮愁海翻長繩繫日樂當年芙蓉凝紅得秋色

蘭臉别春啼脉脉蘆洲客鴈報春來寥落野湟秋漫白

　　江樓曲

　　樓前流水江陵道鯉魚風起芙蓉老曉釵催鬢語南風
抽㠶歸來一日功鼉吟浦口飛梅雨竿頭酒旗換青苧
蕭騒浪白雲差池黃粉油衫寄郎主新槽酒聲苦無力
南湖一頃菱花白眼前便有千里愁小玉開屏見山色

　　將進酒

　　琉璃鍾琥珀濃小槽酒滴眞珠紅烹龍庖鳳玉脂泣羅

屏繡幕圍香風吹龍笛擊鼉鼓皓齒歌細腰舞况是青
春日將暮桃花亂落如紅雨勸君終日酩酊醉酒不到
劉伶墳上土

　　(桃花亂落如紅雨是一佳句)

　　美人梳頭歌

　　西施曉夢綃帳寒香鬟隨髻半沈檀轆轤咿啞轉鳴玉
驚起芙蓉睡新足雙鸞開鏡秋水光解鬟臨鏡立象牀
一編香絲雲撒地玉釵落處無聲膩纎手郤盤老鴉色

翠滑寶釵簪不得春風爛熳惱嬌慵十八鬟多無氣力
粧成&KR2052;鬌欹不斜雲裾數歩踏鴈沙背人不語向何處
下堦自折櫻桃花

　　(玉釵落處無聲膩襯貼形容得佳結語有致)

　　南山田中行

　　秋野明秋風白塘水漻漻蟲嘖嘖雲根苔蘚山上石泠
紅泣露嬌啼色荒畦九月稻义牙蟄螢低飛隴徑斜石
脈水流泉滴沙鬼燈如漆㸃松花


　　(末二語幽楚)

　　長平箭頭歌

　　漆灰骨末丹水砂凄凄古血生銅花白翎金簳雨中盡
直餘三脊殘狼牙我尋平原乗兩馬驛東石田嵩塢下
風長日短星蕭蕭黑旗雲濕懸空夜左魂右魄啼肌瘦
酪瓶倒盡將羊灸蟲棲鴈病蘆筍紅迴風送客吹隂火
訪古汎瀾収斷鏃折鋒赤璺曾刲肉南陌東城馬上兒
勸我將金換簝竹


　　(折鋒赤璺曾刲肉佳句)

　　大堤曲

　　妾家住横塘紅紗滿桂香青雲教綰頭上髻明月與作
耳邊璫蓮風起江畔春大堤上留北人郎食鯉魚尾妾
食猩猩脣莫指襄陽道緑蒲歸帆少今日菖蒲花明朝
楓樹老

　　(古意新詞)

　　有所思


　　去年陌上歌離曲今日君書逺遊蜀簾外花開二月風
臺前淚滴千行竹琴心與妾腸此夜斷還續想君白馬
懸雕弓世間何處無春風君心未肯鎮如石妾顔不久
如花紅夜殘髙碧横長河河上無梁空白波西風未起
悲龍梭年年織素攅雙蛾江山迢遞無休絶淚眼看燈
乍明滅自從孤館深鎖窗桂花㡬度圓還缺鴉鴉向曉
鳴森木風過池塘響叢玉白日蕭條夢不成城南更問
仙人卜


　　春懐引

　　芳溪宻影成花洞栁結濃煙花帯重蟾蜍碾玉掛明弓
捍撥装金打仙鳳寳枕垂雲選春夢鈿合碧寒龍腦凍
阿侯繫錦覔周郎慿杖東風好相送

　　蘇小小墓

　　幽蘭露如啼眼無物結同心煙花不堪剪草如茵松如
蓋風為裳水為珮油壁車乆相待冷翠燭勞光彩西陵
下風吹雨


　　(冷翠堪把)

　　谿晚涼

　　白狐向月號山風秋寒掃雲留碧空玉煙青濕白如幢
銀灣曉轉流天東溪汀眠鷺夢征鴻輕漣不語細游溶
層岫迴岑複疊龍苦篁對客吟歌筒

　　秋來

　　桐風驚心壯士苦衰燈絡緯啼寒素誰看青簡一編書
不遣花蟲粉空蠧思牽今夜腸應直雨冷香魂弔書客

秋墳鬼唱鮑家詩恨血千年土中碧

　　河南府試十二月樂詞

　　上樓迎春新春歸暗黃著栁宫漏遲薄薄淡靄弄野姿
寒緑幽風生短絲錦牀曉卧玉肌冷露臉未開對朝暝
官街栁帯不堪折蚤晚菖蒲勝綰結(右正月)

　　飲酒採桑津宜男草生蘭笑人蒲如交劔風如熏勞勞
胡鷰怨酣春薇帳逗煙生緑塵金翅峨髻愁暮雲沓颯
起舞眞珠裠津頭送别唱流水酒客背寒南山死(右二月)

東方風来滿眼春花城栁暗愁殺人複宫深殿竹風起
新翠舞衿浄如水光風轉蕙百餘里暖霧驅雲撲天地
軍裝宫妓掃娥淺搖揺錦旗夾城暖曲水飄香去不歸
梨花落盡成秋苑(右三月)

　　離宫散螢天似水竹黃池泠芙蓉死月綴金鋪光脈脈
涼苑虚庭空澹白露華飛飛風草草翠錦斕斑滿層道
鷄人唱罷曉瓏璁鴉啼金井下疎桐(右九月)

　　玉壺銀箭稍難傾缸花夜笑凝幽明碎霜斜舞上羅幕

燭籠兩行照飛閣珠帷怨卧不成眠金鳳刺衣著體寒
長眉對月鬬彎環(右十月)

　　勉愛行送小季之廬山

　　南雲北雲空脈斷靈臺經絡懸春綫青軒樹轉月滿牀
下國饑兒夢中見維爾之昆二十餘年來持鏡頗有鬚
辭家三載今如此索米王門一事無荒溝古水光如刀
庭南拱栁生蠐螬江干幼客眞可念郊原晚吹悲號號

　　送沈亞之歌(并序)


　　文人沈亞之元和七年以書不中第返歸於吳江吾
悲其行無錢酒以勞又感沈之勤請迺歌一解以勞
之

　　吳興才人怨春風桃花滿陌千里紅紫絲竹斷驄馬小
家住錢塘東復東白藤交穿織書笈短策齊裁如梵夾
雄光寳礦獻春卿煙底驀波乗一葉春卿拾才白日下
擲置黃金解龍馬攜笈歸江重入門勞勞誰是憐君者
吾聞壯夫重心骨古人三走無摧捽請君待旦事長鞭

他日還轅及秋律

　　五言律詩

　　七夕

　　别浦今朝暗羅帷午夜愁鵲辭穿線月花入曝衣樓天
上分金鏡人間望玉鈎錢塘蘇小小更値一年秋

　　(三四新琢花入曝衣樓此際無花故為此語)

　　過華清宫

　　春月夜啼鴉宫簾隔御花雲生朱絡暗石斷紫錢斜玉

椀盛殘露銀燈㸃舊紗蜀王無近信泉上有芹芽

　　(新楚整峙)

　　五言排律

　　潞州張大宅病酒遇江使寄上十四兄

　　秋至昭關後當知趙國寒繫書隨短羽寫恨破長箋病
客眠清曉疎桐墜緑鮮城鴉啼粉堞軍吹壓蘆煙岸幘
褰紗幌枯塘卧折蓮木牕銀跡畫石磴水痕錢旅酒侵
愁肺離歌繞懦絃詩封兩條淚露折一枝蘭莎老沙鷄

泣松乾瓦獸殘覺騎燕地馬夢載楚谿船椒桂傾長席
鱸魴斫玳筵豈能忘舊路江島滯佳年

　　(意味寒楚)

　　始為奉禮憶昌谷山居

　　掃斷馬蹄痕衙迴自閉門長鎗江米熟小樹棗花春向
壁懸如意當簾閲角巾犬書曽去洛鶴病悔遊秦土甑
封茶葉山杯鎻竹根不知船上月誰棹滿溪雲

　　五言絶句


　　塞下曲

　　露下旗濛濛寒金鳴夜刻蕃甲鏁虵鱗馬嘶青塜白

　　馬詩

　　武帝愛神僊燒金得紫煙廐中皆肉馬不解上青天

　　七言絶句

　　南園

　　花枝草蔓眼中開小白長紅越女腮可憐日暮嫣香落
嫁與春風不用媒


　　尋章摘句老雕蟲曉月當簾挂玉弓不見年年遼海上
文章何處哭秋風

　　酬答

　　雍州二月梅池春御水鵁鶄暖白蘋試問酒旗歌板地
今朝誰是抝花人

　　盧仝(號玉川子洛陽人累舉不第韓愈為河南尹愛其詩厚禮之後因宿王涯第中遂預甘露之禍仝老
無髪奄人於腦後加釘焉以為添丁之兆有詩一巻)

　　七言古詩


　　有所思

　　當時我醉美人家美人顔色嬌如花今日美人棄我去
青樓珠箔天之涯娟娟姮娥月三五二八盈又缺翠眉
蟬鬢生别離一望不見心斷絶心斷絶幾千里夢中醉
卧巫山雲覺來淚滴湘江水湘江兩岸花木深美人不
見愁人心含愁更奏緑綺琴調髙絃絶無知音美人兮
美人不知為暮雨兮為朝雲相思一夜梅花發忽到窻
前疑是君


　　(附與馬異結交詩　天地日月如等閑盧仝四十無徃還唯有一片心脾骨巉巖崒硉兀鬱律刀劔為鋒
鍔平地放著髙如崑崙山天不容地不受日月不敢偷照耀神農畫八卦鑿破天心胷女媧本是伏羲妹
恐天怒擣鍊五色石引日月之針五星之縷把天補補了三日不肯歸壻家走向日中放老鵶月裏栽桂
養蝦蟇天公發怒化龍蛇此龍此蛇得死病神農合藥救死命天怪神農黨龍蛇罰神農為牛頭令載元
氣車不知藥中有毒藥藥殺元氣天不覺爾來天地不神聖日月之光無正定不知元氣元不死忽聞空
中喚馬異馬異若不是祥瑞空中敢道不容易昨日仝不同異自異是謂大同而小異今日仝自同異不
異是謂仝不徃兮異不至直當中兮動天地白玉璞裏斵出相思心黃金鑛裏擣出相思淚忽聞空中崩
崖倒谷聲絶勝明珠千萬斛買得西施南威一雙婢此婢嬌饒惱殺人凝脂為膚翡翠裠唯解畫眉朱㸃

脣自從獲得君敲金樅玉凌浮雲却返顧一雙婢子何足云平生結交若少人憶君眼前如見君青雲欲
開白日没天眼不見此竒骨此骨縱横竒又竒千嵗萬嵗枯松枝半折半殘壓山谷盤根蹙節成蛟螭忽
雷霹靂卒風暴雨撼不動欲動不動千變萬化總是鱗皴皮此竒怪物不可欺盧仝見馬異文章酌得馬
異胷中事風姿骨本恰如此是不是奇一字)

　　王涯(字廣津太原人博學屬文擢進士宏詞為翰林學士元和訓誥温麗多所藁定文宗朝同平章事年
過七十貪權固位偷合李訓等不能潔去就以至覆宗云有集十巻傳于世)

　　五言絶句

　　閨人贈逺


　　鶯啼緑樹深燕語雕梁晚不省出門行沙場知近逺

　　七言絶句

　　宫詞

　　碧繡門前栁散垂守門宫女欲攀時曾經玉輦經行處
不敢臨風折一枝

　　李紳(字公垂亳州人為人短小精悍號短李精於詩元和初進士補國子助教累遷中書舎人武宗即位
拜中書侍郎平章事與李徳裕元稹同時號三俊有追昔遊詩三巻傳于世)

　　七言古詩


　　渉沅湘

　　屈原死處瀟湘隂滄浪淼淼雲沈沈蛟龍長怒虎長嘯
山水翛翛波浪深煙横日落驚鴻起山映雲霞淼千里
鴻叫離離入莫天霞消漠漠深雲水水虚江暗揚波濤
黿鼉動盪風騷騷行人愁望待明月星漢沈浮魅鬼號
屈原爾為懐王没水府通天化靈物何不驅雷擊電除
姦邪空作沈泉抱寃骨舉杯瀝酒召爾魂月影滉漾開
乾坤波白水黒山隠見汩羅之上遥昏昏風㠶候晚看

五兩戍鼓鼕鼕逺山響潮滿江津猿鳥啼荆夫楚語飛
蠻槳瀟湘吊浦無人居風驚水暗惟鮫魚行來擊棹獨
長嘆問爾精魂何所如

　　(氣暢)

　　七言律詩

　　憶春日太液池東亭候對

　　宫鶯曉報瑞煙開三島靈禽拂水迴橋轉綵虹當綺殿
檻浮花鷁近蓬萊草承歩輦王孫長桃豔仙顔阿母栽

簪筆此時方侍從却思金馬笑鄒枚

　　五言絶句

　　憫農

　　鋤禾日當午汗滴禾下土誰知盤中飡粒粒皆辛苦




　　唐詩鏡巻四十七

