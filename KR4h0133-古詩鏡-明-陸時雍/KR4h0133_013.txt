







　　欽定四庫全書

　　古詩鏡巻十三

　　明　陸時雍　編

　　宋第二

　　謝靈運(陳郡陽夏人以祖父並葬始寧縣遂移籍㑹稽晉孝武時襲封康樂公累遷黄門侍郎時宋公
位相國以為從事中郎遷世子左衛率及宋受禪降爵為侯起為散騎常侍轉太子左衛率武帝崩出為
永嘉太守在郡辭歸始寧文帝登阼徴為秘書監遷侍中未㡬復稱疾歸好尋山陟險㑹稽太守孟覬表
其有異志帝惜其才授臨川内史復為有司所糾徙廣州尋以事詔就廣州棄市年四十九)


　　(謝康樂靈襟秀色挺自天成清貴之氣抗出塵表大抵性靈物穢詩之美惡辨於此矣　陶謝性靈
披冩不屑屑於物象之間)

　　詩

　　述祖徳詩二首

　　序曰大元中王父龕定淮南負荷世業専主隆人逮
賢相徂謝君子道消拂衣蕃岳考卜東山事同樂生
之時志期范蠡之舉

　　逹人貴自我髙情屬天雲兼抱濟物性而不攖垢氛段

生藩魏國展季救魯人弦髙犒&KR0008;(舊作晉誤)師仲連郤秦軍
臨組乍不緤對珪寧肯分惠物辭所賞厲志故絶人苕
苕歴千載遙遥播青塵清塵竟誰嗣明哲垂經綸委講
綴(當作輟)道論改服康世屯屯難既云康尊主隆斯民

　　中原昔喪亂喪亂豈解已崩騰永嘉末逼迫太元始河
外無反正江介有䠞圯萬邦咸震懾横流賴君子拯溺
由道情龕暴資神理秦趙欣來蘇燕魏遲文軌賢相謝
世運逺圖因事止髙揖七州外拂衣五湖裏隨山疏濬

潭傍巖藝枌梓遺情拾塵物貞觀丘壑美

　　(語氣髙岸逺人貴自我髙情屬天雲兼抱濟物性而不攖垢氛一似天馬脱轡矯首騰驤世屯既云
康尊主隆斯民嶷然髙峙)

　　九日從宋公戲馬臺集送孔令

　　季秋邊朔苦旅鴈違霜雪凄凄陽卉腓皎皎寒潭絜(潔同)
良辰感聖心雲旗興暮莭鳴葭戾朱宫蘭巵獻時哲餞
宴光有孚和樂隆所缺在宥天下理吹萬羣方悦歸客
遂海隅脱冠謝朝列弭棹薄枉渚指景待樂闋河流有

急瀾浮驂無緩轍豈伊川途念宿心愧将别彼美丘園
道喟焉傷薄劣

　　(凄凄陽卉腓皎皎寒潭潔又野曠沙岸浄天髙秋月明語何清洌似枕流潄石得来)

　　從遊京口北固應詔

　　玉璽戒誠信黄屋示崇髙事為名教用道以神理超昔
聞汾水遊今見塵外鑣鳴笳發春渚税鑾登山椒張組
眺倒景列筵矚歸潮逺巖映蘭薄白日麗江臯原隰荑
緑栁墟囿散紅桃皇心美陽澤萬象咸光昭顧已枉維

縶撫志慙塲苖工拙各所宜終以反林巢曽是縈舊想
覽物奏長謠

　　(玉璽戒誠信黄屋示崇髙事為名教用道以神理超語超皇心美陽澤萬物咸光昭結撰精粹他人
費許澄練　二語品貴而韶　漢魏景物畧而病於疎唐人飾而嫌於偽稱情當物正在陶謝間耳)

　　永初三年七月十六日之郡初發都

　　述職期䦨暑理棹變金素秋岸澄夕隂火旻團朝露辛
苦誰為情遊子值頺暮愛似莊念昔乆敬曽存故如何
懐土心持此謝逺度李牧愧長袖郤克慙躧歩良時不

見遺醜狀不成惡日余亦支離依方早有慕生幸休明
世親䝉英逹顧空班趙氏璧徒乖魏王瓠從來漸二紀
始得傍歸路將窮山海迹永絶賞心悟

　　隣里相送至方山

　　袛役出皇邑相期憇甌越解纜及流潮懐舊不能發析
析就衰林皎皎明秋月含情易為盈遇物難可歇積痾
謝生慮寡慾罕所關資此永幽棲豈伊年嵗别各勉日
新志音塵慰寂蔑


　　(解纜及流潮懐舊不能發淵明叩枻新秋月臨流别友生最得物態而指㸃甚便良由性情超㑹故
至此)

　　過始寧墅

　　束髪懐耿介逐物遂推遷違志似如昨二紀及兹年緇磷
謝清曠疲苶慙貞堅拙疾相倚薄還得静者便剖竹守
滄海枉帆過舊山山行窮登頓水渉盡洄㳂巖峭嶺稠
叠洲縈渚連綿白雲抱幽石緑篠媚清漣葺宇臨廻江
築觀基曾巔揮手告鄉曲二載期歸旋且為樹枌檟無

令孤願言

　　(白雲抱幽石緑篠媚青漣語何悠曠外有物色内有性情一并照出)

　　富春渚

　　宵濟漁浦潭旦及富春郭定山緬雲霧赤亭無淹薄遡
流觸驚急臨圻阻參錯亮乏伯昏分險過吕梁壑洊至
宜便習兼山貴止託平生恊幽期淪躓困微弱乆露干
禄請始果逺遊諾宿心漸申寫萬事俱零落懐抱既昭
曠外物徒龍蠖


　　七里瀬

　　羈心積秋晨晨積展遊眺孤客傷逝湍徒旅苦奔峭石
淺水潺湲日落山照曜荒林紛沃若哀禽相叫嘯遭物
悼遷斥存期得要妙既秉上皇心豈屑末代誚目覩嚴
子瀨想屬任公釣誰謂古今殊異代可同調

　　晩出西射堂

　　歩出西城門遙望城西岑連障疊巘崿青翠杳深沈曉
霜楓葉丹夕曛嵐氣隂節往慼不淺感来念已深羈雌

戀舊侣迷鳥懐故林含情尚勞愛如何離賞心撫鏡華
緇鬢攬帶緩促矜安排徒空言幽獨賴鳴琴

　　登池上樓

　　濳虬媚幽姿飛鴻響逺音薄霄愧雲浮棲川怍淵沈進
徳智所拙退耕力不任狥禄反窮海卧痾對空林衾枕
昧節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園栁變鳴禽祁祁傷豳
歌萋萋感楚吟索居易永乆離羣難處心持操豈獨古

無悶徴在今

　　(池塘生春草杪秋尋逺山山逺行不近非力非意自然神韻)

　　逰南亭

　　時竟夕澄霽雲歸日西馳密林含餘清逺峰隠半規乆
痗昏墊苦旅館眺郊岐澤蘭漸被徑芙蓉始發池未厭
青春好已觀朱明移戚戚感物歎星星白髪垂藥餌情
所止衰疾忽在斯逝將候秋水息景偃舊崖我志誰與
亮賞心惟良知


　　(時竟夕澄霽雲歸日西馳宻林含餘清逺峯隠半規語色清峭)

　　逰赤石進帆海

　　首夏猶清和芳草亦未歇水宿淹晨暮隂霞屢興沒周
覽倦瀛壖况乃凌窮髪川后時安流天吳静不發揚㠶
採石華掛席捨海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝天伐

　　(首夏猶清和芳草亦未歇佳韻自然)


　　登江中孤嶼

　　江南倦歴覽江北曠周旋懐新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崑山姿緬邈區中縁始信安
期術得盡養生年

　　(亂流趨正絶此景人所不道然言之自佳孤嶼媚中川此山水賞心語得趣既饒故賦景自别)

　　石室山詩

　　清旦索幽異放舟越坰郊莓莓蘭渚急藐藐苔嶺髙石

室冠林陬飛泉發山椒虚泛徑千載崢嶸非一朝鄉村
絶聞見樵蘇限風霄㣲戎無逺覽總笄羡升喬靈域乆
韜隱如與心賞交合歡不容言摘芳弄寒條

　　登上戍石鼔山詩

　　旅人心長乆憂憂自相接故鄉路遥逺川陸不可涉汨
汨莫與娛發春托登躡歡顔既無並威慮庶有協極目
睞左濶迥顧眺右狹日末澗増波雲生嶺逾疊白芷競
新苔緑蘋齊初葉摘芳芳靡諼愉樂樂不爕佳期緬無

像騁望誰云惬

　　(日暮澗増波語實景自在)

　　初去郡

　　彭薛裁知恥貢公未遺榮或可優貪競豈足稱逹生伊
余秉微尚拙訥謝浮名廬園當棲巖卑位代躬耕顧已
雖自許心迹猶未并無庸方周任有疾像長卿畢娶類
尚子薄遊似邴生恭承古人意俶裴返柴荆牽絲及元
興解龜在景平負心二十載於今廢將迎理棹遄還期

遵渚騖修坰遡溪終水渉登嶺始山行野曠沙岸淨天
髙秋月明憇石挹飛泉攀林搴落英戰勝臞者肥鑒止
流歸停即是義唐化獲我擊壤情

　　(野曠沙岸淨天髙秋月明語氣清曠無際)

　　田南樹園激流植楥

　　樵隠俱在山由來事不同不同非一事養痾亦園中中
園屏氛雜清曠招逺風卜室倚北阜啓扉面南江激澗
代汲井揷槿當列墉羣木既羅户衆山亦當牕靡迤趨

下田迢遞瞰髙峯寡欲不期勞即事罕人功唯開蔣生
逕永懐求羊蹤賞心不可忘妙善冀能同

　　(樵隠俱在山由來事不同不同非一事養痾亦園中中園屏氛雜清曠招逺風得趣既深任意披寫
佳境自成清曠招逺風最是勝句　詩謂獨寐寤宿永矢弗告此云賞心不可忘妙善兾能同皆是
得趣深處)

　　石壁精舍還湖中作

　　昏旦變氣候山水含清暉清暉能娱人遊子憺㤀歸出
谷日尚早入舟陽已微林壑歛暝色雲霞收夕霏芰荷

迭映蔚蒲稗相因依披拂趨南逕愉悦偃東扉慮澹物
自輕意愜理無違寄言攝生客試用此道推

　　(昏旦變氣候山水含清輝簡潔淘盡千言得此二語去縁飾而得簡要由簡要而入微眇詩之妙境
盡此矣林壑歛暝色雲霞收夕霏其言如半壁倚天秀色削出)

　　登石門最髙頂

　　晨䇿尋絶壁夕息在山棲疏峯抗髙館對嶺臨廻溪長
林羅户穴積石擁階基連巖覺路塞宻竹使徑迷來人
忘新術去子惑故蹊活活夕流駛噭噭夜猿啼沈㝠豈

别理守道自不擕心契九秋榦目翫三春荑居常以待
終處順故安排惜無同懐客共登青雲梯

　　(心契九秋榦目玩三春荑情物融然無間)

　　石門新營所住四面髙山廻溪石瀬茂林修竹

　　躋險築幽居披雲卧石門苔滑誰能歩葛弱豈可捫嫋
嫋秋風過萋萋春草繁美人逰不還佳期何由敦芳塵
凝瑤席清醑滿金尊洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猿早聞夕飈

急晩見朝日散崖傾光難留林深響易奔感往慮有復
理來情無存庶持乗日車得以慰營魂匪為衆人説冀
與智者論

　　(顔延年登巴陵城樓起云江漢分楚望衡巫奠南服三湘淪洞庭七澤藹荆牧靈運石門新營起云
躋險築幽居披雲卧石門苔滑誰能步葛弱豈可捫當前景物入手便辦畧無齟齬羞阻大家步武
端在此處)

　　於南山往北山經湖中瞻眺

　　朝旦發陽崖景路憩隂峯舍舟眺廻渚停䇿倚茂松側

逕既窈窕環洲亦玲瓏俛視喬木杪仰聆大壑淙石横
水分流林宻蹊絶蹤解作竟何感升長皆丰容初篁苞
緑籜新蒲含紫茸海鷗戲春岸天雞弄和風撫化心無
厭覽物眷彌重不惜去人逺但恨莫與同孤遊非情歎
賞廢理誰通

　　(俛視喬木杪仰聆大壑淙早聞夕飈急晩見朝日暾俯仰恍惚景物畧具描畫妝㸃無所用之　詩
以本色為佳自然為妙俛視四語只一布置景色已悉此詩人造景不造詞也野曠沙岸净天髙秋
月明春晚緑野秀岩髙白雲屯伹俱本色風味自成此詩人寫照不寫贊也此是擁絶上流一着

初篁苞緑籜新蒲含紫茸海鷗戲春岸天雞弄和風語氣丰容覺春色融和恍然與對孤逰非情歎
賞廢理誰通此中深有領㑹)

　　從斤竹澗越嶺溪行

　　猿鳴誠知曙谷幽光未顯巖下雲方合花上露猶泫逶
迤傍隈隩迢逓陟陘峴過澗既厲急登棧亦陵緬川渚
屢徑復乗流翫廻轉蘋萍泛沈深菰蒲冐清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮

一悟得所遣

　　(猿鳴誠知曙谷幽光未顯岩下雲方合花上露猶泫郁郁乎清芬渠自披陳物色了不作一詩意
千古以来㡬許渴羌而淵明獨領其趣樵夫漁父日夕出沒山水而靈運獨賞其神終身於此而不
覺是以口不能道耳□鳴四語亦只人眼前事以謝見之獨親而言之獨切也蘋萍汎沉深菰蒲冒
清淺濯濯如洗)

　　南樓中望所遲客

　　杳杳日西頽漫漫長路迫登樓為誰思臨江遲來客與
我别所期期在三五夕圓景早已滿佳人殊未適即事

怨暌擕感物方悽慼孟夏非長夜晦明如歳隔瑶華未
堪折蘭苕巳屢摘路阻莫贈問云何慰離析搔首訪行
人引領冀良覿

　　(一起情湧結復顒顒無已)

　　廬陵王墓下作

　　曉月發雲陽落日次朱方含悽泛廣川灑淚眺連岡眷
言懐君子沈痛切中腸道消結憤懣運開悲悲涼神期
恒若存德音初不忘徂謝易永乆松栢森已行延州協

心許楚老惜蘭芳解劒竟何及撫墳徒自傷平生疑若
人通蔽互相妨理感深情慟定非識所將脆促良可哀
夭枉特兼常一隨往化滅安用空名揚舉聲泣已瀝長
歎不成章

　　(氣格最遒情長語短曉月發雲陽落日次朱方含悽泛廣川灑淚眺連岡一似自叙一似告語惠連
西陵遇風獻康樂昨發浦陽汭今宿浙江湄途踪旅次樂與親知具道之也)

　　還舊園作見顔范二中書

　　辭滿豈多秩謝病不待年偶與張邴合乆欲還東山聖

靈昔迴眷微尚不及宣何意衝飈激烈火縱炎煙焚玉
發崑峯餘燎遂見遷投沙埋既迫如卭願亦愆長與歡
愛别永絶平生縁浮舟千仭壑總轡萬㝷巔流沫不足
險石林豈為艱閩中安可處日夜念歸旋事躓兩如直
心愜三避賢託身青雲上棲巖挹飛泉盛明盪氛昏貞
休康屯邅殊方感成貸㣲物豫采甄感深操不固質弱
易扳纒曽是反昔園語徃實欵然曩基即先築故池不
更穿果木有舊行壤石無逺延雖非休憩地聊取永日

閒衞生自有經息隂謝所牽夫子照清素探懐授往篇

　　酬従弟恵連

　　寢瘵謝人徒滅迹入雲峯巖壑寓耳目歡愛隔音容永
絶賞心晤長懐莫與同末路值令弟開顔披心胸

　　心胸既云披意得咸在斯凌澗㝷我室散帙問所知夕
慮曉月流朝忌曛日馳悟對無厭歇聚散成分離

　　分離别西川廻景歸東山别時悲已甚别我情更延傾
想遲嘉音果枉濟江篇辛勤風波事欵曲洲渚言


　　洲渚既淹時風波子行遲務協華京想詎存空谷期猶
復恵来章抵足攪余思儻若果歸言共陶暮春時

　　暮春雖未交仲春善逰遨山桃發紅蕚野蕨漸紫苞嚶
鳴已悦豫幽居猶鬱陶夢寐佇歸舟釋我吝與勞

　　登臨海嶠初發疆中作與從弟恵連可見羊何
共和之

　　杪秋尋逺山山逺行不近與子别山阿含酸赴修畛中
流袂就判欲去情不忍顧望脰未悁汀曲舟已隠


　　隠汀絶望舟騖棹逐驚流欲抑一生歎并奔千里遊日
落當棲薄繫纜臨江樓豈惟夕情歛憶爾共淹留

　　淹留昔時歡復增今日歎兹情已分慮况乃恊悲端秋
泉鳴北澗哀猿響南巒戚戚新别心凄凄乆念攢

　　攢念攻别心旦發清溪隂暝投剡中宿明登天姥岑髙
髙入雲霓還期那可尋儻遇浮丘公長絶子徽音

　　(顧望脰未悁汀曲舟已隠豈惟夕情歛憶爾共淹留含情極妙)

　　初發石首城


　　白珪尚可磨斯言易為緇雖抱中孚爻猶勞貝錦詩寸
心若不亮微命察如絲日月垂光景成貸遂兼兹出宿
薄京畿晨装搏曽颸重經平生别再與朋知辭故山日
已逺風波豈還時迢迢萬里帆茫茫終何之逰當羅浮
行息必廬霍期越海陵三山遊湘歴九嶷欽聖若旦暮
懐賢亦悽其皎皎明發心不為嵗寒欺

　　(語到真時詩到至處能令意象名言俱喪此中何容下一聞言重經平生别再與朋知辭九死一生
得此苦語)


　　入東道路詩

　　整駕辭金門命旅惟詰朝懐居顧歸雲指塗泝行飈屬
值清明莭榮華感和韶陵隰繁緑杞墟岡粲紅桃鷕鷕
翬方雊纎纎麥垂苖隠軫邑里宻緬邈江海遼滿目皆
古事心賞貴所髙魯連謝千金延州權去朝行路既經
見願言寄吟謠

　　道路憶山中

　　采菱調易急江南歌不緩楚人心昔絶越客腸今斷斷

絶雖殊念俱為歸慮欵存鄉爾思積憶山我憤懣追㝷栖
息時偃卧任縦誕得往非外求自已為誰纂不怨秋夕
長常苦夏日短濯流激浮湍息隂倚密竿懐故叵新歡
含悲忘春暖悽悽明月吹惻惻廣陵散殷勤訴危柱慷
慨命促管

　　(一起托典便成語無定軌正如水注渠成殷勤訴危柱慷慨命促管耿耿如訴顒有餘情)

　　入彭蠡湖口

　　客逰倦水宿風潮難具論洲島驟迴合圻岸屢崩奔乘

月聽哀狖浥露馥芳蓀春晩緑野秀巖髙白雲屯千念
集日夜萬感盈朝昏攀崖照石鏡牽葉入松門三江事
多往九派理空存靈物吝珍恠異人秘精魂金膏滅明
光水碧輟流温徒作千里曲絃絶念彌敦

　　入華子岡是麻源第三谷

　　南州實炎徳桂樹陵寒山銅陵映碧澗石磴瀉紅泉既
枉隠淪客亦棲肥遁賢險徑無測度天路非術阡遂登
羣峯首邈若升雲煙羽人絶髣髴丹丘徒空筌圖牒復

磨滅碑版誰聞傳莫辨百代後安知千載前且申獨往
意乗月弄潺湲恒克俄頃用豈為古今然

　　東陽溪中贈荅二首

　　可憐誰家婦縁流洗素足明月在雲間迢迢不可得
可憐誰家郎縁流乗素舸但問情若為月就雲中墮

　　(琴可知人詩可知人靈運逹人貴自我髙情屬天雲惠連平生無志意少小嬰憂患此是二君寫照
故曰詩可以觀也)

　　謝恵連(丹陽尹方明之子十歲能屬文元嘉元年為彭城王法曹參軍年三十七卒)


　　(真悃不足繁飾有餘話多蕪穢氣格亦厭厭頽落)

　　詩

　　代古(一作擬客從逺方來)

　　客從逺方來贈我鵠文綾貯以相思篋緘以同心繩裁
為親身服著以俱寢興别來經年嵗歡心不可凌瀉酒
置井中誰能辨斗升合如杯中水誰能判淄澠

　　秋懐

　　平生無志意少小嬰憂患如何乗苦心矧復值秋晏皎

皎天月明奕奕河宿爛蕭瑟含風蟬寥唳度雲鴈寒商
動秋閨孤燈曖幽幔耿介繁慮積展轉長宵半夷險難
預謀倚伏昧前算雖好相如逹不同長卿慢頗悦鄭生
偃無取白衣宦未知古人心且從性所翫賔至可命觴
朋來當染翰髙䑓驟登踐清波時陵亂頽魄不再圓傾
羲無兩旦金石終銷毁丹青暫彫煥各勉𤣥髪歡無貽
白首歎因歌遂成賦聊用布親串

　　(靈運詩雖對偶然一徃生韻行乎其問雖好相如逹不同長卿慢如此陋甚)


　　擣衣

　　衡紀無淹度晷運倐如催白露滋園菊秋風落庭槐肅
肅莎雞羽烈烈寒螀啼夕隂結空幕宵月皓中閨美人
戒裳服端飾相招攜簪玉出北房鳴金歩南階欄髙砧
響發楹長杵聲哀微芳起兩䄂輕汗染雙題紈素既巳
成君子行未歸裁用笥中刀縫為萬里衣盈篋自余手
幽緘候君開腰帯准疇昔不知今是非

　　(止結二語佳櫩髙砧響發楹長杵聲哀穢甚)


　　泛湖歸出樓中望月

　　日落泛澄瀛星羅遊輕橈憩榭面曲汜臨流對迴潮輟
䇿共駢筵並坐相招要哀鳴鴻沙渚悲猿響山椒亭亭
映江月䬟䬟出谷飈斐斐氣羃岫泫泫露盈條近矚祛
幽藴逺視蕩諠囂晤言不知罷從夕至清朝

　　(此作似為清䇿)

　　七月七日夜詠牛女

　　落日隠櫩楹升月照簾櫳圑圑滿葉露析析振條風蹀

足循廣除瞬目矖曽穹雲漢有靈匹彌年闕相從遐川
阻暱愛修渚曠清容弄杼不成藻聳轡騖前蹤昔離秋
巳兩今聚夕無雙傾河易迴幹欵情難乆悰沃若靈駕
旋寂寥雲幄空留情顧華寢遙心逐奔龍沈吟為爾感
情深意彌重

　　(縟語太繁生韻絶少却似晉人流弊)

　　西陵遇風獻康樂

　　我行指孟春春仲尚未發趨途逺有期念離情無歇成

装候良辰漾舟陶嘉月瞻塗意少悰還顧情多闕

　　哲兄感仳别相送越坰林飲餞野亭館分袂澄湖陰悽
悽留子言眷眷浮空心迴塘隱艫栧逺望絶形音

　　靡靡即長路戚戚抱遥悲悲遥但自弭路長當語誰行
行道轉逺去去情彌遲昨發浦陽汭今宿浙江湄












　　古詩鏡巻十三

