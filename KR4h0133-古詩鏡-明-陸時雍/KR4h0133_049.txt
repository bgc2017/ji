







　　欽定四庫全書

　　唐詩鏡巻十三

　　明　陸時雍　編

　　盛唐第五

　　髙適(本傳云字達夫渤海人少濩落不事生産年過五十始留意詩什每吟一篇已為好亊者稱誦舉有
道科授封丘尉哥舒翰表為左驍騎兵曹掌書記禄山亂拜監察御史及翰兵敗奔赴行在遷侍御史歴
遷至劒南西川節度使代宗時為刑部侍郎轉散騎常侍封渤海縣侯卒諡曰忠適喜言王霸大略務功
名尚節義逢時多難以安危為已任有唐以來詩人之達者唯適而已)


　　(髙適詩多氣骨然粗氣不除其最佳者在七言古詩脱盡常格獨出本色)

　　五言古詩

　　塞上

　　東出盧龍塞浩然客思孤亭堠列萬里漢兵猶備胡邊
塵漲北溟虜騎正南驅轉鬭豈長䇿和親非逺圖惟昔
李將軍按節臨此都總戎掃大漠一戰擒單于常懐感
激心願效縱横謨倚劒欲誰語闗河空鬱紆

　　(未得遒勁)


　　酬龎十兵曹

　　憶昔遊京華自言生羽翼懐書訪知已末路空相識許
國不成名還家有慙色託身從畎畆浪跡初自得雨澤
感天時耕耘忘帝力同人洛陽至問我睢水北遂爾欵
津涯浄然見胸臆髙談懸物象逸韻投翰墨别岸迥無
垠海鶴鳴不息梁城多古意擕手共悽惻懐賢想鄒枚
登髙思荆棘世情惡疵賤之子憐孤直酬贈感并深離
憂豈終極


　　(許國不成名還家有慙色託身從畎畆浪跡初自得攄寫得佳懐賢一段覺此衷未暢)

　　酬秘書弟兼寄幕下諸公(并序)

　　乙亥嵗適徴詣長安時侍御楊公任通事舍人詩書
起予盖終日矣今年適自封丘尉統吏卒於青夷途
經博陵得太守賈公之政相見如舊他日之意存焉
司業張侯周旋迨兹僅三十載将疇昔是好匪窮達
之異乎族弟秘書鴈序之白眉者風塵一别俱東西
南北之人愴然相逢適與願契旅館之暇長懐益増

因賦是詩愧非六義之流也

　　亞相膺時傑羣才遇良工翩翩幕下來拜賜甘泉宫信
知命世竒適㑹非常功侍御執邦憲清詞煥春叢末路
望繡衣他時常發䝉孰云三軍壮懼我彈射雄誰謂萬
里遙在我樽俎中光禄經濟器精㣲自深衷前席屢榮
問長城兼在躬髙蹤激頹波逸翮馳蒼穹将副節制籌欲
令沙漠空司業志應徐雅度思沖融相思三十年憶昨
猶兒童今來抱青紫忽若披鵷鴻説劒増慷慨論交持

始終秘書即吾門虚白無不通多才陸平原碩學鄭司
農獻封到闗西獨步歸山東永意久知處嘉言能亢宗
客從梁宋來行役隨轉蓬酬贈欣元弟憶賢瞻數公游
鱗戲滄浪鳴鳯棲梧桐並負垂天翼俱乗破浪風耽耽
天府間偃仰誰敢同何意構廣厦翻然顧雕蟲應知阮
步兵惆悵此途窮

　　(詞氣昂昂)

　　酬岑二十主簿秋夜見贈之作


　　舍下蛩亂鳴居然自蕭索緬懐髙秋興忽枉清夜作感
物我心勞涼風驚二毛池空菡萏死月出梧桐髙如何
異鄉縣復得交才彦汩沒嗟後時蹉跎恥相見箕山别
來久魏闕誰不戀獨有江海心悠悠未嘗倦

　　(宛轉快絶月出梧桐髙一語景色)

　　送韓九

　　惆悵别離日徘徊岐路前歸人望獨樹匹馬隨秋蟬常
與天下士許君兄弟賢良時正可用行矣莫徒然


　　(三四老氣横絶下句更勝)

　　宋中遇林慮楊十七山人因而有别

　　昔余涉漳水驅車行鄴西遥見林慮山蒼蒼戛天倪邂
逅逢爾曹説君彼巖棲蘿徑垂野蔓石房倚雲梯秋韭
何青青藥苖數百畦栗林隘谷口栝樹森迴谿耕耘有
山田紡績有山妻人生茍如此何必組與珪誰能逺相
訪曩情殊不迷簷前舉醇醪竈下烹隻雞朔風忽振蕩
昨夜寒螿啼遊子益思歸罷琴傷解攜出門盡原野白

日黯已低始驚道路難終念言笑暌因聲謝岑壑嵗暮
一攀躋

　　(味腴色老不愧名士)

　　睢陽酬别暢大判官

　　吾友遇知已䇿名逢聖朝髙才擅白雪逸翰懐青霄承
詔選嘉兵慨然即馳軺清畫下公館尺書忽相邀留歡
惜别離畢景駐行鑣言及沙漠事益令胡馬驕丈夫拔
東蕃聲冠霍嫖姚兠鍪衝矢石鐵甲生風飇諸将出井

陘連營濟石橋酋豪盡俘馘子弟輸征徭邊庭絶刁斗
戰地成漁樵榆闗夜不扃塞口長蕭蕭降胡滿薊門一
一能射鵰軍中多宴樂馬上何輕趫戎狄本無厭羈縻
非一朝饑附誠足用飽飛安可招李牧制儋藍遺風豈
寂寥君還謝幕府慎勿輕芻蕘

　　(言之侃侃)

　　宴韋司户山亭院

　　人幽想靈山意愜憐逺水習静務為適所居還復爾汲

流漲華池開酌宴君子苔逕試窺踐石屏可攀倚入門
見中峯攜手如萬里横琴了無事垂釣應有以髙館何
沈沈颯然涼風起

　　同薛司直諸公秋霽曲江俯見南山作

　　南山鬱初霽曲江湛不流若臨瑶池前想望崑崙丘迴
首見黛色眇然波上秋深沈俯峥嶸清淺延阻修連潭
萬木影挿岸千巖幽杳靄信難測淵淪無暗投片雲對
漁父獨鳥隨虚舟我心寄青霞世事慙白鷗得意在乗

興忘懐非外求良辰自多暇欣與數子遊

　　(片雲對漁父獨鳥隨虚舟語最不老)

　　登廣陵棲靈寺塔

　　淮南富登臨兹塔信竒㝡直上造雲族憑虚納天籟迥
然碧海西獨立飛鳥外始知髙興盡適與賞心㑹連山
黯吳門喬木吞楚塞城池滿牕下物象歸掌内逺思駐
江帆暮情結春靄軒車疑蠢動造化資大塊何必了無
身然後知所退


　　同韓四薛三東亭翫月

　　逺遊悵不樂兹賞吾道存欵曲故人意辛勤清夜言東
亭何寥寥佳境無朝昏堦墀近洲渚户牖當郊原矧乃
窮周旋游時怡討論樹隂蕩瑶瑟月氣延清樽明河帶
飛鴈野火連荒村對此更愁予悠哉懐故園

　　(樹隂四語秀色鬱鬱)

　　李雲南征蠻詩(并序)

　　天寳十一載有詔伐西南夷右相楊公兼節制之寄

乃奏前雲南太守李宓涉海自交趾擊之道路險艱
往復數萬里盖百王所未通也十二載四月至於長
安君子是以知廟堂使能而李公効節適忝斯人之
舊因賦是詩

　　聖人赫斯怒詔伐西南戎肅穆廟堂上深沈節制雄遂
令感激士得建非常功料死不料敵顧恩寧顧終鼔行
天海外轉戰蠻夷中梯巘近髙鳥穿林經毒蟲鬼門無
歸客北户多南風蜂蠆隔萬里雲雷隨九攻長驅大浪

破急擊羣山空餉道忽已逺懸軍垂欲窮精誠動白日
憤薄連蒼穹野食掘田鼠晡餐兼僰僮收兵列亭堠拓
地彌西東臨事恥苟免履危能飭躬将星獨照耀邊色
何溟濛瀘水夜可涉交州今始通歸來長安道召見甘
泉宫廉藺若未死孫吳知暗同相逢論意氣慷慨謝深
衷

　　(㣲帶古色)

　　自淇涉黄河途中作


　　秋日登滑臺臺髙秋已暮獨行既未愜懐土悵無趣晉
宋何蕭條羌胡散馳騖當時無戰略此地即邊戍兵革
徒自勤山河孰云固乗閒喜臨眺感物傷遊寓惆悵落
日前飄颻逺帆處北風吹萬里南鴈不知數歸意方浩
然雲沙更迴互

　　(末四語感物語致落落嬰懐殊深)

　　七言古詩

　　行路難二首


　　長安少年不少錢能騎駿馬鳴金鞭五侯相逢大道邊
美人絃管争留連黄金如斗不敢惜片言如山莫棄捐
安知顦顇讀書者暮宿靈臺私自憐

　　君不見富家翁昔時貧賤誰比數一朝金多結豪貴百
事勝人健如虎子孫成行滿眼前妻能管絃妾歌舞自
矜一身忽如此却笑傍人獨愁苦東鄰少年安所如席
門窮巷出無車有才不肯學干謁何用年年空讀書

　　(絶有氣格有才不肯學干謁何用年年空讀書丈夫胷臆語)


　　古大梁行

　　古城莽蒼饒荆榛驅馬荒城愁殺人魏王宫觀盡禾黍
信陵賓客隨灰塵憶昨雄都舊朝市軒車照耀歌鐘起
軍容帶甲三十萬國步連衡五千里全盛須㬰那可論
髙臺曲池無復存遺墟但有狐狸迹古地空餘草木根
暮天揺落傷懐抱撫劒悲歌對秋草俠客猶傳朱亥名
行人尚識夷門道白璧黄金萬户侯寳刀駿馬填山丘
年代凄凉不可問往來唯見水東流


　　(辭色亦振)

　　邯鄲少年行

　　邯鄲城南游俠子自矜生長邯鄲裏千場縱博家仍富
㡬處報讎身不死宅中歌笑日紛紛門外車馬如雲屯
未知肝膽向誰是令人却憶平原君君不見今人交態
薄黄金用盡還疎索以兹感歎辭舊遊更於時事無所
求且與少年飲美酒往來射獵西山頭

　　(千場縱博家仍富㡬處報讎身不死此二語甚為少年生色未知肝膽向誰是令人却憶平原君感

慨欲絶後語俱肝膽披寫標格挺挺有五陵裘馬意致)

　　燕歌行(并序)

　　開元二十六年客有從御史大夫張公出塞而還者
作燕歌行以示適感征戍之事因而和焉

　　漢家煙塵在東北漢将辭家破殘賊男兒本自重横行
天子非常賜顔色摐金伐鼓下榆闗旌斾逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞

大漠窮秋塞草腓孤城落日鬭兵稀身當恩遇常輕敵
力盡闗山未解圍鐵衣逺戍辛勤久玉筯應啼别離後
少婦城南欲斷腸征人薊北空囬首邊庭飄颻那可度
絶域蒼茫無所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征戰
苦至今猶憶李将軍

　　(戰士軍前半死生美人帳下猶歌舞語意警絶髙適七言古多句調琅琅振響欲絶)

　　人日寄杜二拾遺


　　人日題詩寄草堂遥憐故人思故鄉栁條弄色不忍見
梅花滿枝空斷腸身在南蕃無所預心懐百憂復千慮
今年人日空相憶明年人日知何處一卧東山三十春
豈知書劒老風塵龍鍾還忝二千石愧爾東西南北人

　　(語多合拍雖無他竒故是可咏)

　　送别

　　昨夜離心正鬱陶三更白露西風髙螢飛木落何淅瀝
此時夢見西歸客曙鐘寥亮三四聲東鄰嘶馬使人驚

攬衣出户一相送唯見歸雲縱復横

　　(隨手得句不主故常末二語甚有情色)

　　贈别晉三處士

　　有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知已從來不易知慕君為人與君好别時九月桑葉疎
出門千里無行車愛君且欲君先達今上求賢早上書

　　(隨情可詩隨語可詩所謂名士　能快所欲言)


　　送渾将軍出塞

　　将軍族貴兵且强漢家已是渾邪王子孫相承在朝野
至今部曲燕支下控弦盡用隂山兒臨陣常騎大宛馬
銀鞍玉勒繡蝥弧每逐嫖姚破骨都李廣從來先将士
衛青未肯學孫吳傳有沙場千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去
辛勤判作一年行黄雲白草無前後朝建旌旄夕刁斗
塞下應多俠少年闗西不見春楊栁從軍借問所從誰

擊劒酣歌當此時逺别無輕繞朝䇿平戎早寄仲宣詩

　　送蔡山人

　　東山布衣明古今自言獨未逢知音識者閲見一生事
到處豁然千里心看書學劒長辛苦近日方思謁明主
斗酒相留醉復醒悲歌數年淚如雨丈夫遭遇不可知
買臣主父皆如斯我今蹭蹬無所似看爾崩騰何若為

　　封丘作

　　我本漁樵孟諸野一生自是悠悠者乍可狂歌草澤中

寧堪作吏風塵下秖言小邑無所為公門百事皆有期
拜迎官長心欲碎鞭撻黎庶令人悲歸來向家問妻子
舉家盡笑今如此生事應須南畆田世情付與東流水
夢想舊山安在哉為銜君命且遲迴乃知梅福徒為爾
轉憶陶潛歸去來

　　别韋參軍

　　二十解書劍西遊長安城舉頭望君門屈指取公卿國
風沖融邁三五朝廷禮樂彌寰宇白璧皆言賜近臣布

衣不得干明主歸來洛陽無負郭東過梁宋非吾土兔
苑為農嵗不登鴈池垂釣心長苦世人遇我同衆人唯
君於我最相親且喜百年有交態未嘗一日辭家貧彈
棊擊筑白日晩縱酒髙歌楊栁春歡娛未盡分散去使
我惆悵驚心神丈夫不作兒女别臨岐涕泗沾衣巾

　　送田少府貶蒼梧

　　沈吟對遷客惆悵西南天昔為一官未得意今向萬里
令人憐念兹斗酒成暌間停舟歎君日将晏逺樹應憐

北地春行人却羨南歸鴈丈夫窮達未可知看君不合
長數竒江山到處堪乗興楊栁青青那足悲

　　賦得還山吟送沈四山人

　　還山吟天髙日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋


　　(淙淙如石上泉)

　　崔司録宅燕大理李卿

　　多雨殊未巳秋雲更沈沈洛陽故人初解印山東小吏
來相尋上卿才大名不朽早朝至尊暮求友豁達常推
海内賢殷勤但酌樽中酒飲醉欲言歸剡谿門前駟馬
光照衣路傍觀者徒唧唧我公不以為是非

　　同鮮于洛陽於畢員外宅觀畫馬歌

　　知君愛鳴琴仍好千里馬永日恒思單父中有時心到

宛城下遇客丹青天下才白生胡雛控龍媒主人娛賓
畫障開只言騏驥西極來半壁䟃𧽼勢不住滿堂風飄
颯然度家僮愕視欲先鞭櫪馬驚嘶還屢顧始知物妙
皆可憐燕昭市駿豈徒然縱令翦拂無所用猶勝駑駘
在眼前

　　(善作解語)

　　見薛大臂鷹作

　　寒楚十二月蒼鷹八九毛寄言燕雀莫相啅自有雲霄

萬里髙

　　詠馬鞭

　　龍竹養根凡㡬年工人截之為長鞭一節一目皆天然
珠重重星連連繞指柔純金堅繩不直規不圓把向空
中捎一聲良馬有心日馳千

　　(初唐七古多作偶語絶句故情既不宣勢復不暢雖以楊炯駱賓王之才而帝京篇長安古意終為
體勢所局中唐七古蕩逖遊行縱横揮霍駸駸乎大雅之章矣)

　　五言律詩


　　部落曲

　　蕃軍傍塞遊代馬噴風秋老将垂金甲閼支著錦裘琱
戈䝉豹尾紅斾揷狼頭日暮天山下鳴笳漢使愁

　　(語色欲稱)

　　(附醉後贈張九旭　世上漫相識此翁殊不然興來書自聖醉後語尤顛白髮老閒事青雲在目前牀頭
一壺酒能更㡬回眠　有好意嫌於詞率律詩須得琢鍊精工雖有長材何容率意但琢鍊而不見其迹
所為融化極矣)

　　(附廣陵别鄭處士　落日知分手春風莫斷腸興來無不愜才在亦何傷谿水堪垂釣江田耐揷秧人生

只為此亦足傲羲皇)

　　(附送劉評事充朔方判官賦得征馬嘶　征馬向邊州蕭蕭嘶不休思深應帯别聲斷為兼秋岐路風将
逺闗山月共愁贈君從此去何日大刀頭　三四來得苦氣)

　　(附送鄭侍御謫閩中　謫去君無恨閩中我舊過大都秋鴈少只是夜猿多東路雲山合南天瘴癘和自
當逢雨露行矣慎風波　三四語尖又不及鳥道一千里猿啼十二時)

　　七言律詩

　　東平别前衛縣李寀少府

　　黄鳥翩翩楊栁垂春風送客使人悲怨别自驚千里外

論交却憶十年時雲開汶水孤帆逺路繞梁山匹馬遲
此地從來可乗興留君不住益凄其

　　(不堪整䇿)

　　夜别韋司士(得城字)

　　髙館張燈酒復清夜鐘殘月鴈歸聲只言啼鳥堪求侣
無那春風欲送行黄河曲裏沙為岸白馬津邊栁向城
莫怨他鄉暫離别知君到處有逢迎

　　(語致流利三四托情亦佳沙為岸栁向城有何情思若景中無情此語便不必得　詩家作用馳騁

易而整頓難髙適七言古往來如意聲調激揚至七言律便覺意格隕落知律之束人多矣)

　　(附重陽　節物驚心兩鬢華東籬空繞未開花百年将半仕三已五畆就荒天一涯豈有白衣來剥啄一
從烏帽自欹斜真成獨坐空掻首門栁蕭蕭噪暮鴉)

　　(附送李少府貶峽中王少府貶長沙　嗟君此别意何如駐馬銜杯問謫居巫峽啼猿數行淚衡陽歸鴈
㡬封書青楓江上秋天逺白帝城邊古木疎聖代即今多雨露暫時分手莫躊躇)

　　五言排律

　　信安王幕府詩(并序)

　　開元二十年國家有事林胡詔禮部尚書信安王總

戎大舉時考功郎中王公司勲郎中劉公主客郎中
魏公侍御史李公監察御史崔公咸在幕府詩以頌
美數公見於詞凡三十韻

　　雲紀軒皇代星髙太白年廟堂咨上䇿幕府制中權盤
石藩維固昇壇禮樂先國章榮印綬公服貴貂蟬樂善
旌深徳輸忠格上𤣥剪桐光寵錫題劒美貞堅聖祚雄
圖廣師貞武徳䖍雷霆七校發旌斾五營連華省徴羣
乂霜臺舉二賢豈伊公望逺曽是茂才遷並秉韜鈐術

兼該翰墨筵帝思麟閣像臣獻柏梁篇振玉登遼向摐
金歴薊壖度河飛羽檄横海泛樓船北伐聲逾邁東征
務以専講戎喧涿野料敵靜居延軍勢持三略兵戎自
九天朝瞻授鉞去時聴偃戈旋大漠風沙裏長城雨雪
邊雲端臨碣石波際隠朝鮮夜壁衝髙斗寒空駐綵旃
倚弓𤣥兔月飲馬白狼川庶物隨交泰蒼生解倒懸四
郊増氣象萬里絶風煙闗塞鴻勲著京華甲第全落梅
横吹後春色凱歌前直道常兼濟㣲才獨棄捐曳裾誠

已矣投筆尚悽然作賦同元淑能詩匪仲宣雲霄不可
望空欲仰神仙

　　(語語整䇿)

　　送柴司户充劉卿判官之嶺外

　　嶺外資雄鎮朝端寵節旄月卿臨幕府星使出詞曹海
對羊城濶山連象郡髙風霜驅瘴癘忠信涉波濤别恨
隨流水交情脱寳刀有才無不適行矣莫徒勞

　　(忠信涉波濤語最簡鍊)


　　陪竇侍御泛靈雲池

　　白露時先降清川思不窮江湖仍塞上舟楫在軍中舞
換臨津樹歌饒向迥風夕陽連積水邊色滿秋空乗興
宜投轄邀歡莫避驄誰憐持弱羽猶欲伴鵷鴻

　　(附奉酬睢陽李太守　公族稱王佐朝經允帝求本枝彊我李盤石冠諸劉禮樂光輝盛山河氣象幽系
髙周柱史名重晉陽秋華省膺推擇青雲寵宴遊握蘭多具美前席有嘉謀賦得黄金賜言皆白璧酬著
鞭驅駟馬操刃解全牛出鎮兼方伯承家復列侯朝瞻孔北海時用杜荆州廣固纔登陟毘陵怱阻修三
台冀入夢四岳尚分憂郡邑連京口山川望石頭海門當建節江路引鳴騶俗見中興理人逢至道休先

移白額横更息赭衣偷梁國歌來晩徐方怨不留豈伊齊政術将以變澆浮訟簡知能吏刑寛察要囚坐
堂風偃草行縣雨隨輈地是䝉荘宅城遺閼伯丘孝王餘井徑㣲子故田疇冬至招揺轉天寒螮蝀收猿
巖飛雨雪兔苑落梧楸列㦸霜侵户褰幃月在鈎好賢常解榻乗興毎登樓逸足横千里髙談注九流詩
題青玉案衣贈黒貂裘窮巷軒車静閒齋耳目愁未能方管樂翻欲慕巢由講徳良難敵觀風豈易儔寸
心仍有適江海一扁舟)

　　五言絶句

　　詠史

　　尚有綈袍贈應憐范叔寒不知天下士猶作布衣看


　　田家春望

　　出門何所見春色滿平蕪可歎無知巳髙陽一酒徒

　　七言絶句

　　别董大二首

　　十里黄雲白日曛北風吹鴈雪紛紛莫愁前路無知已
天下誰人不識君

　　六翮飄颻私自憐一離京洛十餘年丈夫貧賤應未足
今日相逢無酒錢


　　除夜作

　　旅館寒燈獨不眠客心何事轉悽然故鄉今夜思千里
霜鬢明朝又一年(思一作人)





　　唐詩鏡巻十三

