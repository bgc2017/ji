







　　欽定四庫全書

　　古詩鏡巻五

　　明　陸時雍　編

　　魏第二

　　陳思王植(字子建太祖子文帝同母弟也建安十六年封平原侯尋徙封臨淄文帝即位命諸侯並
就國黄初二年貶安鄉侯改封鄄城二年立為鄄城王四年徙封雍丘明帝太和元年改封浚儀三年復
還雍丘四年徙東阿六年加封陳王薨年四十一諡曰思)

　　(子建才氣髙亮動有琳瑯聲恣意揮霍無所不可　子建才髙毎恃才為累其佳處在興言成篇病

處在率意取足)

　　詩

　　上責躬詩

　　(魏志曰黄初四年植朝京都上疏并獻詩一首)

　　於穆顯考時惟武皇受命於天寧濟四方朱旗所拂九
土披攘𤣥化滂流荒服來王超商越周與唐比蹤篤生
我皇奕世載聰武則肅烈文則時雍受禪于漢君臨萬
邦萬邦既化率由舊則廣命懿親以藩王國帝曰爾侯

君兹青土奄有海濵方周于魯車服有輝旗章有叙濟
濟雋乂我弼我輔伊予小子恃寵驕盈舉挂時網動亂
國經作藩作屏先軌是隳傲我皇使犯我朝儀國有典
刑我削我黜將寘于理元兇是率明明天子時惟篤類
不忍我刑暴之朝肆違彼執憲哀予小子改封袞邑于
河之濵股肱弗置有君無臣荒淫之闕誰弼予身㷀㷀
僕夫于彼冀方嗟予小子乃罹斯殃赫赫天子恩不遺
物冠我𤣥冕要我朱紱光光大使我榮我華剖符授土

王爵是加仰齒金璽俯執聖䇿皇恩過隆祗承怵惕咨
我小子頑兇是嬰逝慙陵墓存愧闕庭匪敢傲徳實恩
是恃威靈改加足以沒齒昊天罔極生命不圖常懼顛
沛抱罪黄壚願䝉矢石建旗東嶽庶立毫釐㣲功自贖
危軀授命知足免戾甘赴江湘奮戈吴越天啓其衷得
㑹京畿遲奉聖顔如渴如饑心之云慕愴矣其悲天髙
聽卑皇肯照微

　　(子建四言不及王粲甚逺責躬應詔是駢麗語所可喜者是其便便屬足)


　　朔風詩(五章)

　　仰彼朔風用懐魏都願騁代馬倐忽北徂凱風永至思
彼蠻方願隨越鳥翻飛南翔

　　四氣代謝懸景運周别如俯仰脱若三秋昔我初遷朱
華未晞今我旋止素雪云飛

　　俯降千仞仰登天阻風飄蓬飛載離寒暑千仞易陟天
阻可越昔我同袍今永乖别

　　子好芳草豈忘爾貽繁華將茂秋霜悴之君不垂眷豈

云其誠秋蘭可喻桂樹冬榮

　　絃歌蕩思誰與銷憂臨川慕思何為泛舟豈無和樂逰
非我隣誰忘泛舟愧無榜(音謗)人

　　(婉致多風雅得風人遺教)

　　(附矯志詩巧言如屑　芝桂雖芳難以餌烹尸位素餐難以成名磁石引鐵於金不連大朝舉士愚不聞
焉抱璧塗乞無為貴寳履仁遘禍無為貴道鴛雛逺害不羞卑棲靈虬避難不耻汚泥都蔗雖甘杖之必
折巧言雖美用之必滅濟濟唐朝萬邦作孚逢䝉雖巧必得良弓聖主雖知必得英雄螳螂見歎齊士輕
戰越王軾蛙國以死獻道逺知驥世偽知賢覆之幬之順天之矩澤如凱風恵如時雨口為禁闥舌為發

機門機之□楛矢不追)

　　樂府

　　君子行

　　君子防未然不處嫌疑間𤓰田不納履李下不正冠嫂
叔不親授長㓜不比肩勞謙得其柄和光甚獨難周公
下白屋吐哺不及餐一沐三握髮後世稱聖賢

　　(風骨稜厲斷非漢語其為子建作無疑也𤓰田不納履李下不正冠此閲世名語)

　　吁嗟篇


　　(樂府解題曰曹植擬苦寒行為吁嗟魏志曰植每欲求别見獨談及時政幸冀試用終不能得時法
制待藩國峻迫植十一年而三徙都常汲汲無歡)

　　吁嗟此轉蓬居世何獨然長土本根逝宿夜無休閒東
西經七陌南北越九阡卒遇回風起吹我入雲間自謂
終天路忽然下沈泉驚飈接我出故歸彼中田當南而
更北謂東而反西宕宕當何依忽亡而復存飄颻周八
澤連翩歴五山流轉無恒處誰知吾苦艱願為中林草
秋隨野火燔糜滅豈不痛願與根荄連


　　(中多蕪穢不治後云願為中林草秋隨野火燔糜滅豈不痛願與根荄連斯言痛衷殊甚　子桓取
譬浮雲子建取譬轉蓬皆無聊語意要皆托意既淺作用亦自不深如關雎鵲巢何其深厚)

　　蒲生行浮萍篇

　　浮萍寄清水隨風東西流結髪辭嚴親来為君子仇恪
勤在朝夕無端獲罪尤在昔䝉恩恵和樂如瑟琴何意
今摧頽曠若商與參茱茰自有芳不若桂與蘭新人雖
可愛無若故所懽行雲有反期君恩儻中還慊慊仰天
歎愁心將何愬日月不恒處人生忽若寓悲風來入懐

淚下如垂露發篋造裳衣裁縫紈與素

　　(塘上行質直簡厚蒲生行犀利風華茱茰自有芳不若桂與蘭新人雖可愛無若故所懽英英爽致
悲風来入懐淚下如垂露發篋造裳衣裁縫紈與素其言恫有餘情　每讀子建詩覺髙華之氣溢
人襟帯)

　　箜篌引

　　置酒髙殿上親友從我遊中厨辦豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶頃庶羞主稱千金夀賔奉萬年酬乆要不

可忘薄終義所尤謙謙君子徳磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命復何憂

　　(温其如玉大雅之音生存華屋處零落歸山丘先民誰不死知命復何憂斯言如醇醪之醉)

　　野田黄雀行

　　髙樹多悲風海水揚其波利劒不在掌結友何須多不
見籬間雀見鷂自投羅羅家得雀喜少年見雀悲㧞劒
捎羅網黄雀得飛飛飛飛摩蒼天来下謝少年


　　(首四句意氣勃窣遒上)

　　泰山梁甫行

　　八方各異氣千里殊風雨劇哉邊海民寄身於草墅妻
子象禽獸行止依林阻柴門何蕭條狐兎翔我宇

　　(末二句語氣聳峙)

　　怨歌行

　　為君既不易為臣良獨難忠信事不顯乃有(音又)見疑患
周公佐成王金縢功不刋推心輔王室二叔反流言待

罪居東國泣涕常流連皇靈大動變震雷風且寒㧞樹
偃秋稼天威不可干素服開金縢感悟求其端公旦事
既顯成王乃哀歎吾欲竟此曲此曲悲且長今日樂相
樂别後莫相忘

　　(叙古如披已懐讀之覺一往之氣可尚待罪居東國泣涕常流連出意太率聖人情事不若是之惶
遽也)

　　孟冬篇

　　孟冬十月隂氣厲清武官誡田講旅統兵元龜襲吉

元光著明蚩尤蹕路風弭雨停乘輿啓行鸞鳴幽軋虎賁
采騎飛象珥鶡鐘鼓鏗鏘簫管嘈喝萬騎齊鑣千乘等
蓋夷山填谷平林滌藪張羅萬里盡其飛走趯趯狡兎
揚白跳翰獵以青骹掩以修竿韓盧宋鵲呈才騁足噬
不盡緤牽麋掎鹿魏氏發機養基撫弦都盧㝷髙捜索
猴猨慶忌孟賁蹈谷超巒張目決眥髪怒穿冠頓熊扼
虎蹴豹搏貙氣有餘勢負象而趨獲車既盈日側樂終
罷役解徒大饗離宫亂曰聖皇臨飛軒論功校獵徒死

禽積如京流血成溝渠明詔大勞賜大官供有無走馬
行酒醴驅車布肉魚鳴鼓舉觴爵擊鐘釂無餘絶網縱
麟麑弛罩出鳳雛収功在羽校威靈振鬼區陛下長懽
樂永世合天符

　　(語少着色)

　　名都篇

　　名都多妖女京洛出少年寳劒直千金被服麗且鮮闘
雞東郊道走馬長楸間馳騁未能半雙兎過我前攬弓

㨗鳴鏑長驅上南山左挽因右發一縱兩禽連餘巧未
及展仰手接飛鳶觀者咸稱善衆工歸我妍歸來宴平
樂美酒斗十千膾鯉臇胎鰕炮鼈炙熊蹯鳴儔嘯匹侣
列坐竟長筵連翩擊鞠壤巧㨗惟萬端白日西南馳光
景不可攀雲散還城邑清晨復來還

　　(闘雞東郊道走馬長楸間馳騁未及半雙兎過我前攬弓㨗鳴鏑長驅上南山左挽因右發一縱兩
禽連餘巧未及展仰手接飛鳶觀者咸稱善衆工歸我妍數語間節凑未佳便覺情事未果剛是雙
兎過前攬弓發鏑忽而更連兩禽兩禽既連忽而接及飛鳶耶第來之滔滔吾取其裕)


　　美女篇

　　美女妖且閒採桑岐路間柔條紛冉冉落葉何翩翩攘
袖見素手皓腕約金環頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧盼遺
光彩長嘯氣若蘭行徒用息駕休者以忘餐借問女安
居乃在城南端青樓臨大路髙門結重闗容華耀朝日
誰不希令顔媒氏何所營玉帛不時安佳人慕髙義求
賢良獨難衆人徒嗷嗷安知彼所觀盛年處房室中夜

起長歎

　　(詩道精微不徒形似美女篇之所美者皆在形骸之外)

　　白馬篇

　　白馬飾金羈連翩西北馳借問誰家子幽并遊俠兒少
小去鄉邑揚聲沙漠陲宿昔秉良弓楛矢何參差控弦
破左的右發摧月支仰手接飛猱俯身散馬蹄狡㨗過
猴猿勇剽若豹螭邊城多警急胡虜數遷移羽檄從北
來厲馬登髙隄長驅蹈匈奴左顧陵鮮卑棄身鋒刃端

性命安可懐父母且不顧何言子與妻名編壯士籍不
得中顧私捐軀赴國難視死忽如歸

　　(亦似哄然雜出仰手接飛猱俯身散馬蹄此二佳句　大都子建樂府豐瞻有餘精彩不足如陳羮
宿飯咄嗟立辦求其新味無有耳鬬雞篇長鳴入青雲鼓翅獨翺翔世安得此青雲雞耶　詩道精
微迥然獨舉欲清而逺欲簡而盡欲𤣥而湛欲微而著欲離形而得神欲舉趣而要㑹若一如賦體
一如文論便與此道有妨矣意此言可以藥建安之病)

　　棄婦篇

　　石榴植前庭緑葉揺縹青丹華灼烈烈璀彩有光榮光

榮曄流離可以處淑靈有鳥飛來集拊翼以悲鳴悲鳴
夫何為丹華實不成拊心長歎息無子當歸寧有子月
經天無子若流星天月相終始流星沒無精棲遲失所
宜下與瓦石并憂懐從中來歎息通雞鳴反側不能寐
逍遙於前庭踟蹰還入房肅肅帷幕聲搴帷更攝帶撫
弦彈鳴筝慷慨有餘音要妙悲且清收淚長歎息何以
負神靈招搖待霜露何必春夏成晚穫為良實願君且
安寧


　　(有子月經天無子若流星知古人剏語之難)

　　妾薄命

　　日月既逝西藏更㑹蘭室洞房華燈歩障舒光皎若日
出扶桑促樽合坐行觴主人起舞&KR0034;盤能者穴觸别端
騰觚飛爵䦨干同量等色齊顔任意交屬所歡朱顔發
外形蘭袖隨禮容極情妙舞僊僊體輕裳解履遺絶纓
俛仰笑喧無呈覽持佳人玉顔齊舉金爵翠盤手形羅
袖良難腕弱不勝珠環坐者歎息舒顔御巾裛粉君傍

中有霍納都梁雞舌五味雜香進者何人齊姜恩重愛
深難忘召延親好宴私但歌杯來何遲客賦既醉言歸
主人稱露未晞

　　(體物入㣲朱顔發外形蘭世無朱蘭意者言其嬌態耶同量等色齊顔任意交屬所歡裳解履遺絶
纓俛仰笑喧無呈神趣畢著彷彿招魂體物)

　　當來日大難

　　日短短樂有餘乃置玉樽辦東厨廣情故心相於闔門
置酒和樂欣欣遊馬後來轅車解輪今日同堂出門異

鄉别易㑹難各盡杯觴

　　當墻欲髙行

　　龍欲升天須浮雲人之仕進待中人衆口可以鑠金讒
言三至慈母不親憒憒俗間不辨偽真願欲披心自説
陳君門以九重道逺河無津

　　(落落數語格致標舉情事渾合是剪水縫雲手更快爽不可當)

　　詩

　　公宴詩


　　公子敬愛客終宴不知疲清夜逰西園飛葢相追隨眀
月澄清影列宿正參差秋蘭被長坂朱華冒緑池濳魚
躍清波好鳥鳴髙枝神飈接丹轂輕輦隨風移飄颻放
志意千秋長若斯

　　贈徐幹

　　驚風飄白日忽然歸西山圓景光未滿衆星燦以繁志
士營世業小人亦不閒聊且夜行㳺游彼雙闕間文昌
鬱雲興迎風髙中天春鳩鳴飛棟流猋激櫺軒顧念蓬

室士貧賤誠足憐薇藿弗充虚皮褐猶不全慷慨有悲
心興文自成篇寳棄怨何人和氏有其愆彈冠俟知已
知已誰不然良田無晩嵗膏澤多豐年亮懐璠璵美積
乆徳愈宣親交義在敦申章復何言

　　贈丁儀

　　(魏畧曰丁儀字正禮太祖辟為掾)

　　初秋凉氣發亭樹微銷落凝霜依玉除清風飄飛閣朝
雲不歸山霖雨成川澤黍稷委疇隴農夫安所穫在貴

多㤀賤為恩誰能博狐白足禦冬焉念無衣客思慕
延陵子寳劒非所惜子其寧爾心親交義不薄

　　贈王粲

　　端坐苦愁思攬衣起西逰樹木發春華清池激長流中
有孤鴛鴦哀鳴求匹儔我願執此鳥惜哉無輕舟欲歸
㤀故道顧望但懐愁悲風鳴我側羲和逝不留重隂潤
萬物何懼澤不周誰令君多念自使懐百憂

　　(贈徐幹丁儀王粲諸詩興言成詠病一往意盡苦無餘情贈王粲詩中有孤鴛鴦哀鳴求匹儔我願

執此鳥惜哉無輕舟此中正好致欵却又率然過去)

　　贈白馬王彪(七章)

　　序曰黄初四年正月白馬王任城王與余俱朝京師
㑹節氣到洛陽任城王薨至七月與白馬王還
國後有司以二王歸蕃道路宜異宿止意毒恨
之葢以大别在數日是用自剖與王辭焉憤而
成篇

　　謁帝承明廬逝將歸舊疆清晨發皇邑日夕過首陽伊

洛廣且深欲濟川無梁汎舟越洪濤怨彼東路長顧瞻
戀城闕引領情内傷

　　太谷何寥廓山樹鬱蒼蒼霖雨泥我塗流潦浩縱横中
逵絶無軌改轍登髙岡修坂造雲日我馬𤣥以黄

　　𤣥黄猶能進我思鬱以紆鬱紆將何念親愛在離居本
圖相與偕中更不克俱䲭梟鳴衡軛豺狼當路衢蒼蠅
間白黒讒巧令親疎欲還絶無蹊攬轡止踟蹰

　　踟蹰亦何留相思無終極秋風發㣲凉寒蟬鳴我側原

野何蕭條白日忽西匿歸鳥赴喬林翩翩厲羽翼孤獸
走索羣銜草不遑食感物傷我懐撫心長太息

　　太息將何為天命與我違奈何念同生一往形不歸孤
魂翔故域靈柩寄京師存者忽已過亡沒身自衰人生
處一世去若朝露晞年在桑榆間影響不能追自顧非
金石咄唶令心悲(存者亡沒當是錯互)

　　心悲動我神棄置莫復陳丈夫志四海萬里猶比隣恩
愛茍不虧在逺分日親何必同衾幬然後展殷勤憂思

成疾疹無乃兒女仁倉卒骨肉情能不懐苦辛

　　苦辛何慮思天命信可疑虚無求列仙松子乆吾欺變
故在斯須百年誰能持離别永無㑹執手將何時王其
愛玉體俱享黄髪期收淚即長路援筆從此辭

　　(憂虞之感離别之情見之骨肉此中最多隠衷惋緒今讀其詩猶覺慷慨之氣勝於綢繆　披衷展
愫一豁所意不假絲毫緣飾而成謂之宗匠以此)

　　送應氏詩

　　清時難屢得嘉㑹不可常天地無終極人命若朝霜願

得展嬿婉我友之朔方親昵並集送置酒此河陽中饋
豈獨薄賔飲不盡觴愛至望苦深豈不愧中腸山川阻
且逺别促㑹日長願為比翼鳥施翮起髙翔

　　三良詩

　　功名不可為忠義我所安秦穆先下世三臣皆自殘生
時等榮樂既沒同憂患誰言捐軀易殺身誠獨難攬涕
登君墓臨穴仰天歎長夜何㝠㝠一往不復還黄鳥為
悲鳴哀哉傷肺肝


　　(功名不可為忠義我所安秦穆先下世三臣皆自殘生時等榮樂既沒同憂患言三良合得此死譙
言捐軀易殺身誠獨難攬涕登君墓臨穴仰天歎長夜何㝠㝠一往不復還黄鳥為悲鳴哀哉傷肺
肝又歎三良之為此死大匠運斤不覩其迹如此　簡至)

　　雜詩

　　髙臺多悲風朝日照北林之子在萬里江湖迥且深方
舟安可極離思故難任孤鴈飛南遊過庭長哀吟翹思
慕逺人願欲托遺音形影忽不見翩翩傷我心

　　轉蓬離本根飄颻隨長風何意廻飈舉吹我入雲中髙

髙上無極天路安可窮類此流宕子捐軀逺從戎毛褐
不掩形薇藿常不充去去莫復道沈憂令人老

　　西北有織婦綺縞何繽紛眀晨秉機杼日昃不成文太
息終長夜悲嘯入青雲妾身守空閨良人行從軍自期
三年歸今巳歴九春孤鳥遶樹翔嗷嗷鳴索羣願為南
流景馳光見我君

　　南國有佳人容華若桃李朝逰江北岸夕宿瀟湘沚時
俗薄朱顔誰為發皓齒俛仰嵗將暮榮耀難乆恃


　　(髙臺多悲風朝日照北林之子在萬里江湖迥且深意况迥出見其有披襟八荒揮手雲漢氣象時
俗薄朱顔誰為發皓齒俛仰嵗将暮榮華難乆恃是瓊樓人語)

　　七哀詩(謂痛而哀義而哀感而哀怨而哀耳目聞見而哀口欲而哀鼻酸而哀)

　　明月照髙樓流光正徘徊上有愁思婦悲歎有餘哀借
問歎者誰言是宕子妻君行踰十年孤妾常獨棲君若
清路塵妾若濁水泥浮沉各異勢㑹合何時諧願為西
南風長逝入君懐君懐良不開賤妾當何依

　　(造情取境古人所難此是詩家第一義觀子建王粲七哀雜詩等篇知古人端不妄作　七哀語致

髙雅使齊梁人為之不知㡬許涕淚妖啼鬼哭窮極惡態矣)

　　(附䱉鰕篇　鰕䱉游潢潦不知江海流燕雀戲藩柴安識鴻鵠遊世士此誠明大徳固無儔駕言登五嶽
然後小陵丘俯觀世上人勢利惟是謀讐髙念皇家逺懐柔九州撫劒而雷音猛氣縱横浮汎泊徒嗷嗷
誰知壮士憂)

　　(附怨詩行　此詩不若本調之佳君若清路塵妾若濁水泥浮沉各異勢㑹合何時諧語何不佳北風行
蕭蕭烈烈入吾耳心中念故人淚堕不能止語非不佳入此似不合調末云恩情中道絶流止任東西語
格更晚　明月照髙樓流光正徘徊上有愁思婦悲歎有餘哀　借問歎者誰自云宕子妻夫行踰十載
賤妾常獨棲　念君過於渴思君劇於饑君作髙山栢妾為濁水泥　北風行蕭蕭烈烈入吾耳心中念

故人淚墮不能止　浮沉各異路㑹合當何諧願作東北風吹我入君懐　君懐常不開賤妾當何依恩
情中道絶流止任東西　我欲竟此曲此曲悲且長今日樂相樂别後莫相㤀)






　　古詩鏡巻五

