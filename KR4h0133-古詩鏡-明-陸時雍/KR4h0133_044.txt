







　　欽定四庫全書

　　唐詩鏡卷八

　　明　陸時雍　編

　　初唐第八

　　張九齡(本傳云字子壽韶州曲江人㓜聰敏善屬文登進士第拜校書郎𤣥宗在東宫舉天下文藻之
士親加䇿問九齡對䇿髙第開元中選中書舍人後出為桂州都督充嶺南按察使召入累遷中書令知
政事宻有陳奏多見納用宰執毎薦引公卿上必問風度得如九齡否坐引周子諒左遷荆州大都督府
長史請歸拜墓卒諡文獻九齡為中書令時天長節百寮上壽多獻珍異唯九齡進金鏡録五卷言前古

興廢之道上賞異之)

　　(張曲江五言古詩秀骨清襟言多衷愫知其為孤髙之士自開唐至此一人)

　　五言古詩

　　嵗初巡屬縣登髙安南樓言懷

　　山城本孤峻憑髙結層軒江氣偏宜早林英粲已繁餘
滋含宿霽衆妍在朝暾拂衣釋簿領伏檻遺紛喧深俯
東谿澳逺延南山樊歸雲納前嶺去鳥投遥村目盡有
餘意心惻不可諼朅來彭蠡澤載經敷淺原春及但生

思時哉無與言不才叨過舉唯力酬明恩美化猶寂蔑
迅節徒飛奔雖無成立効庶以去思論行復徇孤迹亦
云吾道存

　　(端然雅韵)

　　秋晚登樓望南江入始興郡路

　　潦收沙衍出霜降天宇晶伏檻一長眺津途多逺情思
來江山外望盡煙雲生滔滔不自辯役役且何成我來
颯衰鬢孰云飄華纓櫪馬苦踡跼籠禽念遐征嵗隂向

晼晚日夕空屏營物生貴得性身累由近名内顧覺今
是追歎何時平

　　(淘錬欲輕遂令風骨不見)

　　臨泛東湖(時任洪州)

　　郡庭日休暇湖曲邀勝踐樂職在中和靈心挹上善乗
流坐清曠舉目眺悠緬林與西山重雲因北風卷晶明
畫不逮隂影鏡無辨晚秀復芬敷秋光更遥衍萬族紛
可佳一遊豈能展羇孤忝邦牧顧巳非時選長公世不

容長孺心亦褊永念出籠縶常思退疲蹇嵗徂風露嚴
日恐蘭苕剪佳辰不可得良㑹何其鮮罷興還江城閉
闗聊自遣

　　晨坐齋中偶而成詠

　　寒露潔秋空遥山紛在矚孤頂乍脩聳微雲復相續人
兹賞地偏鳥亦愛林旭結念憑幽逺撫躬曷羈束仰霄
謝逸翰臨路嗟疲足徂嵗方暌攜歸心亟躑躅休閒儻
有素豈負南山曲


　　(有小謝風味)

　　巡按自灕水南行

　　理棹雖云逺飲氷寧有惜況乃佳山川怡然傲潭石竒
峯岌前轉茂樹隈中積猿鳥聲自呼風泉氣相激目因
詭容逆心與清暉滌紛吾謬執簡行郡將移檄即事聊
獨歡素懐豈兼適悠悠詠靡盬庶以窮夕日

　　在郡秋懷

　　秋風入前林蕭飋鳴髙枝寂寞遊子思寤歎何人知宦

成名不立志存嵗已馳五十而無聞古人深所疵平生
去外飾直道如不羈未得操割効忽復寒暑移物情自
古然身退毁亦隨悠悠滄海渚望望白雲涯露下霜且
降澤中草離披蘭艾若不分安用馨香為

　　(懷抱風骨俱佳)

　　題畫山水障

　　心累猶不盡果為物外牽偶因耳目好復假丹青妍嘗
抱野間意而迫區中縁塵事固巳矣秉意終不遷良工

適我願妙墨揮巖泉變化合羣有髙深侔自然置陳北
堂上倣像南山前静無户庭出行巳兹地偏萱草憂可
樹合歡忿益蠲所因本微物況乃憑幽筌言象㑹自泯
意色聊自宣對翫有佳趣使我心𣺌綿

　　(語有真際)

　　雜詩

　　孤桐亦胡為百尺傍無枝疎隂不自覆脩幹欲何施髙
岡地復迥弱植風屢吹凡鳥巳相噪鳳凰安得知


　　湘水弔靈妃斑竹為情緒漢水訪遊女解佩欲誰與同
心不可見異路空延佇浦上青楓林津傍白沙渚行吟
至落日坐望秪愁予神物亦豈孤佳期竟何許

　　(睠睠無已)

　　感遇

　　孤鴻海上來池潢不敢顧側見雙翠鳥巢在三珠樹矯
矯珍木巔得無金丸懼美服患人指髙明逼神惡今我
遊㝠㝠弋者何所慕


　　(氣格稜稜初唐絶色)

　　漢上有游女求思安可得袖中一札書欲寄雙飛翼㝠
㝠愁不見耿耿徒緘憶紫蘭秀空蹊皓露奪幽色馨香
嵗欲晚感歎情何極白雲在南山日暮長太息

　　(仿彿阮公體)

　　我有異鄉憶宛在雲溶溶憑此目不覯要之心所鍾但
欲附髙鳥安敢攀飛龍至精無感遇悲惋填心胷歸來
扣寂寞人願天豈從


　　(言之慨然)

　　五言律詩

　　蘇侍郎紫微庭各賦一物得芍藥

　　仙禁生紅藥微芳不自持幸因親切地還遇艶陽時名
見桐君籙香聞鄭國詩孤根若可用非直愛華滋

　　(調當　芍藥無香即言香無害詩以風味為佳不以事實為貴)

　　餞陳學士還江南同用徴字

　　荷蓧旋江澳銜杯餞霸陵别前林鳥夕歸處海煙凝風

土鄉情接雲山客念憑聖朝巖穴選應待鶴書徴

　　(三四温其如玉大足雅音指顧景色佳絶)

　　旅宿淮陽亭口號

　　日暮荒亭上悠悠旅思多故鄉臨桂水今夜𣺌星河暗
草霜華發空亭鴈影過興來誰與晤勞者自為歌

　　(氣格獨饒)

　　望月懐逺

　　海上生明月天涯共此時情人怨遥夜竟夕起相思滅

燭憐光滿披衣覺露滋不堪盈手贈還寢夢佳期

　　(起結圓滿五六語有姿態幾為躑躅彷徨)

　　秋懐

　　感惜芳時換誰知客思懸憶隨鴻向煖愁學馬思邊留
滯機還息紛拏網自牽東南起歸望何處是江天

　　(三四巧而雅韵甚)

　　(附和黄門盧侍御詠竹　清切紫庭垂葳蕤防露枝色無𤣥月變聲有惠風吹髙節人相重虚心世所知
鳳凰佳可食一去一來儀　此亦佳詠苦無餘韵病在太切耳)


　　五言排律

　　奉和聖製早渡蒲津闗

　　魏武中流處軒皇問道迴長堤春樹發髙掌曙雲開龍
負王舟渡人占仙氣來河津㑹日月天仗役風雷東顧
重闗盡西馳萬國陪還聞股肱郡元首詠康哉

　　(清偉)

　　奉和聖製同二相南出雀鼠谷

　　設險諸侯地承平聖主巡東君朝二月南斾擁三辰寒

出重闗盡年隨行漏新瑞雲叢捧日芳樹曲迎春舞詠
先馳道恩華及從臣汾川花鳥意併奉屬車塵

　　(語饒佳麗)

　　奉和聖製送尚書燕國公赴朔方

　　宗臣事有征廟筭在休兵天與三台座人當萬里城朔
南方偃革河右蹔揚旌寵錫從仙禁光華出漢京山川
勤逺畧原隰軫皇情為奏薰琴唱仍題寳劒名聞風六
郡伏計日五戎平山甫歸應疾留侯功復成歌鐘旋可

望袵席豈難行四牡何時入吾君憶履聲

　　(三四典雅瑋麗五六朔南後惜不警　排律貴在嚴整初唐惟沈宋為佳九齡以流利行之便為損
格)

　　酬趙二侍御使西軍贈西省舊寮之作

　　石室先鳴者金門待制同操刀嘗願割持斧竟稱雄應
敵兵初起縁邉虜欲空使車經隴月征斾繞河風忽枉
兼金訊非徒秣馬功氣清蒲海曲聲滿柏臺中顧巳塵
華省欣君震逺戎明時獨匪報嘗欲退微躬


　　(體氣遒𦂳)

　　與弟遊家園

　　定省榮君賜來歸是晝遊林烏飛舊里園果讓先秋枝
長南庭樹池臨北澗流星霜屢爾别蘭麝為誰幽善積
家方慶恩深國未酬棲棲將義動安得乆情留

　　(園果句有味　善積家方慶恩深國未酬讀之幾起)

　　郡内閒齋

　　郡閣晝常掩庭蕪日復滋簷風落鳥毳窻葉掛蟲絲拙

病宦情少羇閒秋氣悲理人無異績為郡但經時唯有
江湖意沈㝠空在兹

　　五言絶句

　　賦得自君之出矣

　　自君之出矣不復理殘機思君如滿月夜夜減清輝

　　照鏡見白髮

　　宿昔青雲志蹉跎白髮年誰知明鏡裏形影自相憐

　　(抱志年徂自為悲咤不若王處仲詠老驥詩擊唾壺盡裂為是發揚蹈頓)


　　王翰(新唐書云字子羽晉陽人少豪邁恃才及進士第然喜蒱酒張嘉貞張說為本州長史後遇之舉直
言極諌調昌樂尉後為駕部員外郎坐事貶道州司馬卒)

　　七言絶句

　　涼州詞

　　葡萄美酒夜光杯欲飲琵琶馬上催醉卧沙塲君莫笑
古來征戰幾人回

　　(跌蕩)

　　春日思歸


　　楊栁青青杏發花年光誤客轉思家不知湖上菱歌女
幾箇春舟在若耶

　　李元紘(本傳云京兆人本姓丙氏髙祖義旗入闗元紘曾祖粲率衆歸附賜姓李氏元紘性謹厚拜中
書侍郎貴為國相家無儲積雖季文子之徳何以加也卒諡文忠)

　　五言律詩

　　緑墀怨

　　征馬噪金珂嫖姚向北河緑苔行跡少紅粉淚痕多金
屋粘花絮銀筝覆網羅别君如昨日青海鴈頻過


　　(綺羅輕媚)

　　(附相思怨　望月思氛氳朱衾嬾更薰春生翡翠帳花㸃石榴裙燕語時驚妾鶯啼轉憶君交河一萬里
仍隔數重雲)

　　賀知章(新唐書云字季真越州永興人證聖初擢進士累遷太常博士開元初遷禮部侍郎兼集賢院
學士後授秘書監晚節誕放自號四明狂客及秘書外監天寳初病夢遊帝居數日寤乃請為道士以宅
為千秋觀求周宫湖數頃為放生池有詔賜鏡湖剡川一曲擢其子僧子為㑹稽郡司馬賜緋魚使侍飬
年八十六卒)

　　五言律詩


　　送人之軍

　　常經絶脉塞復見斷腸流送子成今别令人起昔愁隴
雲晴半雨邊草夏先秋萬里長城寄無貽漢國憂

　　(五六指㸃如次語致復雅如盧象竹里館臘月聞山鳥寒崖見蟄熊太覺粗笨矣)

　　五言絶句

　　題袁氏别業

　　主人不相識偶坐為林泉莫漫愁沽酒囊中自有錢

　　七言絶句


　　詠栁

　　碧玉妝成一樹髙萬條垂下緑絲縧不知細葉誰裁出
二月春風似剪刀

　　(春風如刀即栁葉如綵此其為風味之佳)

　　采蓮曲

　　稽山罷霧鬰嵳峩鏡水兼風也自波莫言春度芳菲盡
别有中流采芰荷

　　(語意舂容)


　　齊澣(本傳云字洗心定州人少以詞學稱弱冠登第景雲中為監察御史歴官至吏部侍郎以事貶良徳
丞累遷潤州刺史江南採訪後為平陽太守卒)

　　五言古詩

　　長門怨

　　㷀㷀孤思逼寂寂長門夜妾妬亦知非君恩那不借攜
琴就玉階調悲聲未諧將心托明月流影入君懷

　　(小小結作不乏韵趣猶愈於刻意生情者)

　　宋鼎(紀事云明皇時刺襄州)


　　五言排律

　　酬故人還山

　　舉棹乗春水歸山撫嵗華碧潭宵見月紅樹晚開花肅
穆輕風度依微隠徑斜危亭暗松石幽澗落雲霞思鳥
吟髙樹遊魚戲淺沙安知餘興盡相望紫煙賖

　　(淺色如碧)

　　孫逖(文苑傳云潞州人文思敏速崔日用定為忘年交應舉授山隂尉累轉黄門侍郎李暠出鎮太原辟
為從事後入為集賢修撰拜中書舍人掌誥八年制勅所出為時歎服以疾求㪚秩改左庶子轉詹事卒

謚曰文有集三十巻)

　　七言古詩

　　丹陽行

　　丹陽古郡洞庭隂落日扁舟此路尋傳是東南舊都處
金陵中斷碧江深在昔風塵起京都亂如燬雙闕戎馬
間千門戰塲裏傳聞一馬化為龍南渡衣冠亦願從石
頭横帝里京口拒戎鋒青楓林下迴天蹕杜若洲前轉
國容都門不見河陽樹輦道唯聞建業鐘中原悠悠幾

千里欲掃欃槍未云巳英雄傾奪何紛然一盛一衰如
逝川可憐宫觀重江裏金鏡相傳三百年自從龍見聖
人出六合車馬混為一昔年王氣今何在併向長安就
堯日荆榛古木閉荒阡共道繁華不復全赤縣唯餘江
樹月黄圗半入海人煙暮來山水登臨遍覽古愁吟淚
如霰唯有空城多白雲春風淡蕩無人見

　　(多壯麗語)

　　五言律詩


　　奉和四月三日上陽水牕賜宴應制(得春字)

　　今日逢初夏歡遊續舊旬氣和先作雨恩厚别成春鳳
吹臨清洛龍輿下紫宸此中歌在藻還見躍潜鱗

　　(三四和厚)

　　奉和御製登鴛鴦樓即目應制

　　玉輦下離宫瓊樓上半空方巡五年狩更闢四門聰井
邑觀秦野山河念禹功停鑾留睿作軒檻起南風

　　(孫詩毎見饒格少韵)


　　宴越府陳法曹西亭

　　公府西巖下紅亭間白雲雪梅初度臘煙竹稍迎曛水
木涵澄景簾櫳引霽氛江南歸思逼春鴈不堪聞

　　宿雲門寺閣

　　香閣東山下煙花象外幽懸燈千嶂夕巻幔五湖秋畫
壁餘鴻鴈紗牕宿斗牛更疑天路近夢與白雲遊

　　(意象髙迥三四簡鍊)

　　七言律詩


　　和上巳連寒食有懷京洛

　　天津御栁碧遥遥軒騎相從半下朝行樂光輝寒食借
太平歌舞晚春饒紅妝樓下東郊道青草洲邊南渡橋
坐見司空掃西第看君侍從落花朝

　　(氣韵流暢　三四出題亦有家數)

　　和左司張員外自洛使入京中路先赴長安逢
立春日贈韋侍御等諸公

　　忽覩雲間數鴈迴更逢山上一花開河邊淑氣迎芳草

林下輕風待落梅秋憲府中髙唱入春卿署裏和歌來
共言東閣招賢地自有西征作賦才

　　(迎待二字意境不老後四語似覺堆垜　局面正)

　　(附詠樓前海石榴　苦竹園南椒塢邊微香冉冉淚涓涓巳悲節物同寒鴈忍委芳心與暮蟬細路獨來
當此夕清尊相伴省他年紫雲新苑移花處不取霜裁近御筵)

　　五言排律

　　和崔司馬登稱心山寺

　　郡府乗休日王城訪道初覺花迎步履香草藉行車倚

閣觀無際尋山坐太虚巖空迷禹跡海静望秦餘翡翠
巢珠網鵾鷄間綺疏地靈資浄土水若䕶真如寳樹誰
攀折禪雲自巻舒晴分五湖勢煙合九夷居生滅紛無
象窺臨已得魚嘗聞寳刀贈今日奉瓊琚

　　(疎疎朗朗苐未得鍊)

　　常理

　　五言排律

　　古别離


　　君御狐白裘妾居緗綺幬粟鈿金夾膝花錯玉搔頭離
别生庭草征衣斷戍樓蠨蛸網清曙菡蓞落紅秋小膽
空房怯長眉滿鏡愁為傳兒女意不用逺封侯

　　(嬌艶菡萏落紅秋一語韵甚蔡瓌雨霑栁葉如啼眼露滴蓮花似汗妝語太膩)

　　辛𢎞智

　　五言絶句

　　賦詩

　　君為河邉草逢春心剰生妾如臺上鏡得照始分明(紀事

云𢎞智國子監進士賦詩云云同房常定宗改始字為轉字遂争之皆云己作乃下牒見博士羅道琮判云昔
五言定表以理切稱竒今一言競詩取詞多為主詩歸𢎞智轉還定宗以狀牒知在為公驗)

　　(古意)

　　徐安期

　　七言絶句

　　催妝

　　傳聞燭下調紅粉明鏡臺前别作春不須滿面渾妝却
留着雙眉待畫人


　　梁獻

　　五言律詩

　　王昭君

　　圖畫失天真容華坐誤人君恩不可再妾命在和親涙
㸃闗山月衣銷邉塞塵一聞陽鳥至思絶漢宫春

　　(妾命在和親語温而痛)

　　庾光先

　　七言律詩


　　奉和劉採訪縉雲南嶺作

　　百越城池枕海圻永嘉山水復相依懸蘿弱篠垂清淺
宿雨朝暾和翠微鳥訝山經傳不盡花隨月令數仍稀
幸陪謝客題詩句誰與王孫此地歸

　　(異想清音)

　　徐賢妃(名惠生五月能言四嵗通論語詩八嵗曉屬文父孝徳嘗試使擬離騷即為小山篇太宗聞之
召為才人手未嘗廢巻而辭贍蔚文無淹思帝亦禮顧貞觀末數上疏極諌征伐土木之煩帝善其言優
賜之帝崩哀慕成疾不肯進藥曰上遇我厚得先殉是侍園寢吾志也復為詩連珠以見意永徽元年贈

賢妃女弟為髙宗倢伃亦冇文藻世以擬漢班氏云)

　　五言古詩

　　長門怨

　　(漢武帝故事曰武帝為膠東王時長公主嫖有女欲與王婚景帝未許後主還宫膠東王數嵗長主
抱置膝上問曰兒欲得婦否長主指左右長御百餘人皆不用指其女問曰阿嬌好否笑對曰好若
得阿嬌作婦當作金屋貯之長主乃苦要帝遂成婚焉漢書曰孝武陳皇后長公主嫖女也擅寵嬌
貴十餘年而無子聞衛子夫得幸幾死者數焉元光五年廢居長門宫樂府解題曰長門怨者為陳
皇后作也后退居長門宫愁悶悲思聞司馬相如工文章奉黄金百斤令為解愁之辭相如為作長

門賦帝見而傷之復得親幸後人因其賦而為長門怨也)

　　舊愛栢梁臺新寵昭陽殿守分辭方輦含情泣團扇一
朝歌舞榮夙昔詩書賤頺恩誠巳矣覆水難重薦

　　(五六自寵)

　　上官昭容(名婉兒上官儀之女孫也辯慧能文習吏事武后愛之中宗即位使掌制命由倢伃陞昭
容景龍初置修文館學士選公卿善為文者李嶠等二十人為之使上官昭容第其甲乙有集二十巻)

　　五言律詩

　　奉和九月九日登慈恩寺浮圖應制


　　帝里重陽節香園萬乗來却邪茰入佩獻壽菊傳杯塔
類承天湧門疑待佛開睿詞懸日月長得仰昭回

　　綵書怨

　　葉下洞庭初思君萬里餘露濃香被冷月落錦屏虚欲
奏江南曲貪封薊北書書中無别意惟悵乆離居

　　五言排律

　　奉和幸三㑹寺應制

　　釋子談經處軒臣刻字留故臺遺老在殘簡聖君求駐

蹕懷千古開襟望九州四山縁塞合二水夾城流宸翰
陪瞻仰天杯接獻酬太平詞藻盛長願紀鴻休

　　七嵗女子

　　五言絶句

　　送兄

　　(唐史遺事云如意中女子年七嵗能詩則天令作送兄詩應聲而成)

　　别路雲初起離亭葉正飛所嗟人異鴈不作一行歸

　　(有陳隋風)


　　楊容華(楊炯姪女)

　　五言律詩

　　新妝詩

　　林鳥驚眠罷房櫳曙色開鳳釵金作縷鸞鏡玉為臺妝
似臨池出人疑向月來自憐方未巳欲去復徘徊

　　(清麗故有家風)

　　士人妻

　　五言律詩


　　離别難

　　(樂苑雜録曰武后朝有士人陷寃獄籍其家妻配入掖庭善吹觱栗乃撰此曲以寄情焉初名大郎
神盖取良人第行也既畏人知遂三易其名曰悲切子終號怨回鶻云)

　　此别難重陳花飛復戀人來時梅覆雪去日栁含春物
候催行客歸途淑氣新剡州今已逺魂夢暗相親
喬氏(知之妹)

　　五言絶句

　　詠破簾


　　已漏風聲罷羅幃也不禁一從經落節無復有貞心
















　　唐詩鏡巻八

