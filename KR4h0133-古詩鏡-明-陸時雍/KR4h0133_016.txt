







　　欽定四庫全書

　　古詩鏡巻十六

　　明　陸時雍　編

　　齊

　　(齊詩纎巧琢之孛句之間　齊詩最絢色澤愈工不覺性情愈隱)

　　王儉(字仲寶瑯邪人宋孝武時襲爵豫寧縣侯明帝選尚陽美公主拜駙馬都尉官至侍中後輔齊髙帝
受僤改封南昌郡公累遷侍中尚書令)

　　詩


　　春詩二首

　　蘭生已匝苑萍開欲半池輕風揺雜蘤細雨亂叢枝

　　(語色輕翠)

　　風光承露照霧色㸃蘭暉青荑結翠藻黄鳥弄春飛

　　(藻)

　　春夕

　　露華方照歳雲彩復經春虛閨稍疊草幽帳日凝塵

　　王融(字元長瑯邪人僧達之孫也少警慧博渉多通仕齊武帝遷秘書丞歴中書郎竟陵王子良抜為寧

朔將軍武帝大漸謀立子良及鬱林即位下獄賜死)

　　(王融最工刻飾殆欲以聲色勝人)

　　樂府

　　渌水曲

　　湛露改寒司交鶯變春旭瓊樹落晨紅瑶塘水初渌日
霽沙漵明風泉動華燭遵渚泛蘭觴乘漪弄清曲斗酒
千金輕寸隂百年促何用盡歡娛王度式如玉

　　(瓊樹落晨紅瑶塘水初渌日霽沙漵明風泉動華燭語色最絢)


　　詩

　　棲𤣥寺聽講畢遊邸園七韻應司徒教

　　道勝業兹遠心閒地能隟桂橑鬱初裁蘭墀坦將闢虛
檐對長嶼髙軒臨廣液芳草列成行嘉樹紛如積流風
轉還(音旋)逕清煙泛喬石日汨山照紅松暎水華碧暢哉
人外賞遲遲眷西夕

　　(清煙泛喬石泛字佳絶得烟景)

　　寒晩敬和何徵君㸃


　　疎酌候冬序閒琴改秋律如何將暮天復值西歸日揺
落迎軒牖飛鳴亂繩蓽煙灌共深隂風篁兩蕭瑟虚堂
無笑語懷君首如疾早輕北山賦晩愛東臯逸上德可
潤身下澤有徐轡(叶音必)

　　(疎酌候冬序閒琴改秋律語如峭壁特起飛鳴亂繩蓽景色亦佳奉和竟陵王陽臺翻早茂隂館懐
夕秋翻字駭日詠秋胡髙樹升夕烟層樓滿初月亦屬佳句)

　　和王友德元古意二首

　　遊禽暮知返行人獨未歸坐銷芳草氣空度明月輝嚬

容入朝鏡思淚㸃春衣巫山彩雲没淇上緑楊稀待君
竟不至秋鴈雙雙飛

　　霜氣下盟津秋風度函谷念君凄以寒當軒卷羅縠纖
手廢裁縫曲鬢罷膏沐千里不相聞寸心鬱紛藴(平聲)況
復飛螢夜木葉亂紛紛

　　奉和月下

　　雕雲度綺錢香風入珠網獨知此夜月依遲慕神賞
謝朓(字𤣥暉宋僕射景仁之從孫少有美名齊隨王子隆鎮荆州以為文學未幾求還都除新安王記室尋

兼尚書殿中郎宣城王鸞輔政以為驃騎諮議掌中書詔誥轉中書郎出補宣城太守後遷至吏部郎兼衛
尉永元初江祏謀立始安王遥光引以為黨不從敇下獄死)

　　(謝朓清綺絶倫每苦氣竭其佳處則秀色天成非力所搆詩品謂其㣲傷細宻非也其病乃在才不
繼耳若情事闗生形神相配雖秋毫畢具愈見精奇累幅連篇深知博大詩之臧否不係疎宻間也)

　　樂府

　　入朝曲

　　江南佳麗地金陵帝王州逶迤帶緑水迢遞起朱樓飛
甍夾馳道埀楊䕃御溝凝笳翼髙盖疊鼔送華輈獻納

雲臺表功名良可收

　　(凝笳翼髙盖翼字奕奕生動)

　　臨髙臺

　　千里常思歸登臺臨綺翼纔見孤鳥還未辨連山極四
面動清風朝夜起寒色誰知倦遊者嗟此故鄉憶

　　巫山髙

　　髣髴巫山髙薄暮陽臺曲煙霞乍舒卷猿鳥時斷續彼
美如可期寤言紛在矚憮然坐相望秋風下庭緑


　　(語翠可摘)

　　曲池之水

　　緩歩遵莓渚披衿待蕙風芙渠舞輕帶苞筍出芳叢浮
雲自西北江海思無窮鳥去能傳響見我緑琴中

　　同謝諮議詠銅爵臺

　　繐帷飄井榦樽酒若平生鬱鬱西陵樹詎聞歌吹聲芳
襟染淚迹嬋娟空復情王座猶寂寞況乃妾身輕

　　(繐帷飄井榦樽酒若平生鬱鬱西陵樹詎聞歌吹聲刻意之極直欲逼之使露玉座猶寂寞況乃妾

身輕當是綺羅隱曲)

　　詩

　　遊山

　　託養因支離乘閒遂疲蹇語黙良未尋得䘮云誰辨幸
涖山水都復值清冬緬凌厓必千仭尋谿将萬轉堅崿
既崚嶒迴流復宛澶杳杳雲竇深淵淵石溜淺傍眺鬱篻
簩還望森柟楩荒隩被葴莎崩壁帶苔蘚鼯狖叫層嵁
鷗鳬戲沙衍觸賞聊自觀即趣咸已展經目惜所遇前

路欣方踐無言蕙草歇留連芳可搴尚子時未歸邴生
思自免永志昔所欽勝迹今能選寄言賞心客得性
良為善

　　(語多實寫景物如歴崩壁帶苔蘚㸃染絶工鷗鳬戲沙衍語亦自在)

　　遊東田

　　戚戚苦無悰携手共行樂尋雲陟累榭隨山望菌閣遠
樹曖阡阡生煙紛漠漠魚戲新荷動鳥散餘花落不對
芳春酒還望青山郭


　　(生煙紛漠漠漠漠二字佳最是淡煙野色嘗總謝朓之佳句論之塘邊草雜紅樹際花猶白兒子學
語聲口得利魚戲新荷動鳥散餘花落小小結搆境趣自成日出衆鳥散山暝孤猿吟清遠自然標
格遒上餘霞散成綺澄江淨如練意象偶會擬議不生天際識歸舟雲中辨江樹神會境成景堪圖
畫花叢亂數蝶風簾入雙燕閨閣風情繡譜物色葉上涼風初日隱輕霞暮景色如洗輕快欲絶日
華川上動風光草際浮指景欲近闗趣未深遠山翠百重迴流映千丈村究躑躅品斯下矣)

　　暫使下都夜發新林至京邑贈西府同僚

　　大江流日夜客心悲未央徒念闗山近終知返路長秋
河曙耿耿寒渚夜蒼蒼引領見京室宫雉正相望金波

麗鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已髙翔

　　(起四語屬髙調然一唱氣盡下無餘音)

　　酬王晉安(王德元)

　　梢梢枝早勁塗塗露晩晞南中榮橘柚寧知鴻鴈飛拂
霧朝青閣日旰坐彤闈悵望一途阻參差百慮依春草
秋更緑公子未西歸誰能久京洛緇塵染素衣


　　郡内髙齋閒望荅吕法曹(吕僧珍為齊王法曹)

　　結構何迢遞曠望極髙深牕中列遠岫庭際俯喬林日
出衆鳥散山暝孤猿吟已有池上酌復此風中琴非君
美無度孰為勞寸心惠而能好我問以瑶華音若遺金
門歩見就玉山岑

　　之宣城郡出新林浦向板橋

　　江路西南永歸流東北騖天際識歸舟雲中辨江樹旅
思倦揺揺孤遊昔已屢既歡懷禄情復協滄洲趣囂塵

自兹隔賞心於此遇雖無𤣥豹姿終隱南山霧

　　(天際二語不煩意想指㸃自成品之為上　無復聲色臭味可謂超絶　天然景天然語自屬靈運
家風)

　　休沐重還丹陽道中

　　薄遊苐從告思閒願罷歸還邛歌賦似休汝車騎非灞
池不可别伊川難重違汀葭稍靡靡江菼復依依田鵠
遠相叫沙鴇忽爭飛雲端楚山見林表吳岫㣲試與征
徒望鄉淚盡沾衣賴此盈樽酌含景望芳菲問我勞何

事霑沐仰清徽志狹輕軒冕恩甚戀閨闈歲華春有酒
初服偃郊扉

　　京路夜發

　　擾擾整夜裝肅肅戒徂兩曉星正寥落晨光復瀁漭猶
沾餘露團稍見朝霞上故鄉邈已夐山川修且廣文奏
方盈前懷人去心賞敕躬每跼蹐瞻恩惟震蕩行矣倦
路長無由稅歸鞅

　　(首六語景色指㸃如次)


　　晚登三山還望京邑

　　灞涘望長安河陽視京縣白日麗飛甍參差皆可見餘
霞散成綺澄江靜如練喧鳥覆春洲雜英滿芳甸去矣
方滯滛懷哉罷歡宴佳期悵何許淚下如流霰有情知
望鄉誰能鬒不變

　　(餘霞散成綺澄江淨如練景色最佳此得象最深處又花樹雜為錦月池皎如練則象淺而韵鈍矣
以月池之景練不足以言之)

　　始出尚書省


　　惟昔逢休明十載朝雲陛既通金閨籍復酌瓊筵醴宸
景厭照臨昬風淪繼體紛虹亂朝日濁河穢清濟防口
猶寛政餐荼更如薺英衮暢人謀文明固天啟青精翼
紫軑黄旗映朱邸還覩司𨽻章復見東都禮中區咸已
泰輕生諒昭洒(音洗)趨事辭宫闕載筆陪旌棨邑里向疎
蕪寒流自清泚衰栁尚沈沈凝露方泥泥零落悲友朋
歡娛燕兄弟既秉丹石心寧流素絲涕因此得蕭散埀
竿深澗底


　　直中書省

　　紫殿肅隂隂彤庭赫𢎞敞風動萬年枝日華承露掌玲
瓏結綺錢深沈映朱網紅藥當階飜蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞

　　(紅藥當階翻蒼苔依砌上蒼苔句語極自在)

　　髙齋視事

　　餘雪映青山寒霧開白日曖曖江村見離離海樹出披

衣就清盥憑軒方秉筆列爼歸單味連駕止容膝空為
大國憂紛詭諒非一安得掃蓬逕鎻吾愁與疾

　　秋夜

　　秋夜促織鳴南鄰搗衣急思君隔九重夜夜空佇立北
牕輕幔埀西戸月光入何知白露下坐視階前濕誰能
長分居秋盡冬復及

　　和王著作融八公山

　　二别阻漢坻雙崤望河澳兹嶺復巑岏分區奠淮服東

限瑯琊臺西距孟諸陸阡眠起雜樹檀欒䕃修竹日隱
澗疑空雲聚岫如複出没眺樓雉遠近送春目戎州昔
亂華素景淪伊榖阽危賴宗衮㣲管寄明牧長蛇固能
剪奔鯨自此曝道峻芳塵流業遥年運倐平生仰令圖
吁嗟命不淑浩蕩别親知聨翩戒征軸再遠館娃宫兩
去河陽谷風煙四時犯霜雨朝夜沐春秀良已凋秋塲
庶能築

　　(遠近送春目此神到語)


　　和伏武昌登孫權故城(伏曼容為武昌太守)

　　炎靈遺劔璽當塗駭龍戰聖期缺中壤霸功興㝢縣鵲
起登吳山鳳翔凌楚甸衿帶窮巖險帷帟(音亦)盡謀選北
拒溺驂鑣西龕收組練江海既無波俯仰流英眄裘冕
類禋郊卜揆崇離殿釣臺臨講閱樊山開廣讌文物共
葳㽔聲名且葱蒨三光厭分景書軌欲同薦參差世祀
忽寂寞市朝變舞館識餘基歌梁想遺囀故林衰木平
荒池秋草徧雄圖悵若兹茂宰深遐睠幽客滯江臯從

賞乖纓弁清巵阻獻酬良書限聞見幸藉芳音多承風
采餘絢于役倘有期鄂渚同遊衍

　　(謝眺詩所謂朝華方披夕秀已殞獨此作為收全力)

　　新治北牕和何從事

　　國小暇日多民淳紛務屏闢牖期清曠開簾候風景泱
泱日照溪團團雲去嶺岧嶤蘭橑峻駢闐石路整池北
樹如浮竹外山猶影自來彌弦望及君臨箕潁清文蔚
且詠㣲言超已領不見城壕側思君朝夕頃迴舟方在

辰何以慰延頸

　　和王主簿季哲怨情

　　掖庭聘絶國長門失歡宴相逢詠蘼蕪辭寵悲團扇花
叢亂數蝶風簾入雙燕徒使春帶賖坐惜紅粧變生平
一顧重宿昔千金賤故人心尚爾故心人不見

　　(蘂氣芳聲自是閨中本色末語巧而麗)

　　和徐都曹出新亭渚

　　宛洛佳遨遊春色滿皇州結軫青郊路迴瞰蒼江流日

華川上動風光草際浮桃李成蹊徑桑榆䕃道周東都
已俶載言歸望緑疇

　　和劉中書

　　昔余侍君子歴此遊荆漢山川隔舊賞朋僚多雨散圖
南矯風翮曾非息短翰移疾覯新篇披衣起淵翫惆悵
懷昔踐彷彿得殊觀頳紫共彬駮雲錦相凌亂奔星上
未窮驚雷下將半迴潮漬崩樹輪囷軋傾岸巖篠或傍
翻石菌蕪修幹澄澄明浦媚衍衍清風爛江潭良在目

懷賢興累歎歲暮不我期淹留絶巖畔

　　(衍衍清風爛語最色韶騷稱光風此言風爛)

　　和劉西曹望海臺

　　滄波不可望望極與天平往往孤山映處處春雲生差
池遠鴈没颯沓羣鳬驚囂塵及薄領棄捨出重城臨川
徒可羡結網庶時營

　　(處處春雲生適然佳句然謂春雲則可謂秋雲則不可所以為佳)

　　和蕭中庶直石頭


　　九河亘積岨三嵏鬱旁眺皇州總地德囘江欵巖徼井
幹赩蒼林雲甍蔽層嶠川霞旦上薄山光晚餘照翔集
亂歸飛虹蜺紛引曜君子奉神畧瞰迥憑重峭彈冠已
籍甚升車益英妙功存漢册書榮並周庭燎汲疾移偃
息董園倚談笑麾斾一悠悠謙姿光且劭讌嘉多暇日
興文起淵調曰余厠鱗羽滅影從漁釣澤渥資投分逢
迎典待詔詠沼邈含毫專城空坐嘯徒慚皇鑒揆終延
曲士誚方追隱淪訣偶解金丹要若偶巫咸招帝閽良

可叫

　　臨溪送别

　　悵望南浦時徙倚北梁歩葉上涼風初日隱輕霞暮荒
城迥易隂秋溪廣難渡沫泣豈徒然君子行多露

　　與江水曹至干濵戲

　　山中上芳月故人清樽賞遠山翠百重迴流映千丈花
枝聚如雪蕪絲散猶網别後能相思何嗟異封壤

　　琵琶


　　抱月如可明懷風殊復清絲中傳意緒花裏寄春情掩
抑有奇態悽鏘多好聲芳袖幸時拂龍門空自生

　　(語帶香氣)

　　詠幔

　　幸得與珠綴羃䍥君之楹月映不辭卷風來輒自輕每
聚金鑪氣時駐玉琴聲但願置尊酒蘭缸當夜明

　　鏡臺

　　玲瓏類丹檻苕亭似𤣥闕對鳳懸清氷埀龍挂明月照

粉拂紅粧挿花理雲髪玉顔徒自見常畏君情歇

　　還塗臨渚

　　緑水纈清波青山繡芳質落景皎晩隂殘花綺餘日(何從
事)白沙澹無際青山𦕈如一傷此物運移惆悵望還律
(吳郎)白水田外明孤嶺松上出即趣佳可淹淹留非下秩
(府君遥和)

　　往敬亭路中

　　山中芳杜緑江南蓮葉紫芳年不共遊淹留空若是(府君)

緑水豐漣漪青山多繡綺新條日向抽落花紛已委(何從
事)弱[菱-土+(鬯-匕)]既青翠輕莎方靃靡鷖鷗没而遊&KR0874;䴥騰復倚
(齊舉郎)春岸望沈沈清流見瀰瀰幸藉人外遊盤桓未能
徙(陳郎)騖枻把瓊芳隨山訪靈詭榮楯每嶙峋林堂多碕
礒(府君)

　　樂府

　　同王主簿有所思

　　佳期期未歸望望下鳴機徘徊東陌上月出行人稀


　　銅雀悲

　　落日髙城上餘光入繐帷寂寂深松晚寧知琴瑟悲

　　玉階怨

　　夕殿下珠簾流螢飛復息長夜縫羅衣思君此何極

　　金谷聚

　　渠碗送佳人玉杯邀上客車馬一東西别後思今夕

　　(情紛萬緒語足千言)

　　王孫遊


　　緑草蔓如絲雜樹紅英發無論君不歸君歸芳已歇

　　(有所思銅雀悲玉階怨金谷聚王孫遊等什骨有㣲峭情有餘思)

　　劉繪(字士章彭城人雅麗有風則初為齊髙帝行參軍歴位中書郎竟陵王開西邸繪為後進領袖梁武
起兵朝廷以繪持節督四州軍事東昏殞城内遣繪及范雲送首詣梁王轉大司馬從事中郎卒)

　　樂府

　　有所思

　　别離安可再而我更重之佳人不相見明月空在帷共
御滿堂酌獨斂向隅眉中心亂如雪寧知有所思


　　張融(字思光吳郡人初仕宋為新安王參軍出為封溪令改為儀曹郎齊髙帝即位累遷司徒兼右長史
建武四年卒)

　　詩

　　别詩

　　白雲山上盡清風松下歇欲識離人悲孤臺見明月

　　孔稚珪(字德璋會稽山隂人少博涉有美譽髙帝為驃騎取為記室參軍建武初遷冠軍將軍遷太子
詹事散騎常侍卒稚珪風韻清疎好文詠與外兄張融情趣相得居宅盛營山水憑几獨酌傍無雜事門
庭之内草茅不剪)


　　詩

　　旦發青林

　　孤征越清江遊子悲路長二旬倐已滿三千𦕈未央草
雜今古色巖留冬夏霜寄懷中山舊舉酒莫相忘

　　(五六絶似唐音然唐人無此安頓自在六朝氣韵髙迥故不琢而工不飾而麗唐人專求物象所以
去之愈逺)

　　陸厥(字韓卿吳郡人慧曉仲孫也少有風槩好屬文五言詩體甚新州舉秀才少傳主簿遷行參軍永元
元年始安王反厥父閑被誅感慟而卒)


　　樂府

　　臨江王節士歌

　　木葉下江波連秋月照浦雲歇山秋思不可裁復帶秋
風來秋風來匕寒白露驚羅紈節士慷慨髮衝冠彎弓
掛若木長劔竦雲端

　　(美人麗情壯士猛氣秋風來已寒白露驚羅紈此語何與壯士)

　　釋寶月

　　樂府


　　估客樂

　　(齊武帝布衣時嘗遊樊鄧登阼以後追憶往事作估客樂使寳月奏之管絃月又上此　二曲)

　　郎作十里行儂作九里送抜儂頭上釵與郎資路用

　　有信數寄書無信心相憶莫作瓶落井一去無消息

　　同前

　　大艑珂峩頭何處發揚州借問艑上郎見儂所歡不

　　初發揚州時船出平津泊五兩如竹林何處相尋博

　　清商曲辭


　　楊叛兒

　　(唐書樂志曰楊叛兒本童謡歌也齊隆昌時女巫之子曰楊旻少時隨母入内及長為何后寵童謡
云楊婆兒共戲來所歡語訛遂成楊叛兒古今樂録曰楊叛兒送聲云叛兒教儂不復相思)

　　蹔出白門前楊栁可藏烏歡作沈水香儂作博山鑪

　　(俚情妙喻)

　　送郎乘艇子不作遭風慮横篙擲去槳願倒逐流去

　　歡欲見蓮時移湖安屋裏芙蓉繞牀生眠卧抱蓮子

　　(是情痴語)


　　雜歌謡辭

　　蘇小小歌

　　(一曰錢塘蘇小小歌樂府廣詩曰蘇小小錢塘名倡也盖南齊時人西陵在錢塘江之西歌云西陵
松栢下是也)

　　妾乘油壁車郎騎青驄馬何處結同心西陵松栢下












　　古詩鏡巻十六

