







　　欽定四庫全書

　　古詩鏡巻四

　　明　陸時雍　編

　　魏第一

　　(建安詩髙華勝而況摯稀物色繁而情性寡　漢人修聳魏氏鋪排　詩以婉而深婉則多風直則
寡致建安多坐此病)

　　武帝(姓曹諱操字孟徳沛國譙人漢舉孝亷為郎歴位丞相封魏王後其子丕代漢追諡曰武皇帝廟號
太祖)


　　(孟徳老而卓語多骯髒之氣)

　　樂府

　　短歌行

　　對酒當歌人生㡬何譬如朝露去日苦多慨當以慷憂
思難忘何以解憂唯有杜康青青子衿悠悠我心但為
君故沉吟至今呦呦鹿鳴食野之苹我有嘉賔鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀烏鵲南飛繞

樹三匝何枝可依山不厭髙海不厭深周公吐哺天下
歸心

　　(聳然髙峙絶無縁傍　壯士搔首語不入綺羅麗句老氣酷烈撲人)

　　歩出東西門行

　　雲行雨歩超越九江之臯臨觀異同心意懐遊豫不
知當復何從經過至我碣石心惆悵我東海(雲行至此為豔)

　　神龜雖夀猶有竟時螣蛇乘霧終為土灰老驥伏櫪志
在千里烈士暮年壯心不已盈縮之期不但在天養怡

之福可得永年幸甚至哉歌以詠志

　　右龜雖夀

　　(老驥語無他竒何故千古稱賞祗本色披撝不容復過)

　　苦寒行

　　北上太行山艱哉何巍巍羊腸坂詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息逺行多所懐我心何
怫鬱思欲一東歸水深橋梁絶中路正徘徊迷惑失故

路薄暮無宿棲行行日已逺人馬同時饑擔囊行取薪
斧冰持作糜悲彼東山詩悠悠使我哀

　　却東西門行

　　鴻鴈出塞北乃在無人鄉舉翅萬里餘行止自成行冬
節食南稻春日復北翔田中有轉蓬隨風逺飄揚長與
故根絶萬嵗不相當奈何此征夫安得去四方戎馬不
解鞍鎧甲不離旁冉冉老將至何時反故鄉神龍蔵深
泉猛獸歩髙岡狐死歸首丘故鄉安可㤀


　　文帝(諱丕字子桓太祖長子八嵗能屬文建安十六年為五官中郎將二十二年立為魏太子太祖薨嗣
位為丞相魏王稱受漢禪遂即帝位)

　　(子桓優柔和美讀之齒猶餘芬昔人謂其質如美媛信然　子桓詩顧盼生姿)

　　樂府

　　善哉行

　　上山採薇薄暮苦饑谿谷多風霜露沾衣(一解)野雉羣雊
猿猴相追還望故鄉鬱何壘壘(二解)髙山有崖林木有枝
憂來無方人莫之知(三解)人生如寄多憂何為今我不樂

嵗月如馳(四解)湯湯川流中有行舟隨波轉薄有似客遊
(五解)䇿我良馬被我輕裘載馳載驅聊以㤀憂(六解)

　　(悠揚澹蕩似羅綺靡風湯湯四語極自在之致)

　　燕歌行二首

　　秋風蕭瑟天氣凉草木搖落露為霜羣燕辭歸鴈南翔
念君客逰思斷腸慊慊思歸戀故鄉君何淹留寄他方
賤妾㷀㷀守空房憂來思君不敢㤀不覺淚下沾衣裳
援琴鳴絃發清商短歌微吟不能長明月皎皎照我牀

星漢西流夜未央牽牛織女遙相望爾獨何辜限河梁
别日何易㑹日難山川悠逺路漫漫鬱陶思君未敢言寄
聲浮雲往不還涕零雨面毁形顔誰能懐憂獨不歎展
詩清歌聊自寛樂往哀來摧心肝耿耿伏枕不能眠披
衣出户歩東西悲風清厲秋氣寒羅幃徐動經秦軒仰
戴星月觀雲間飛鳥晨鳴聲可憐留連顧懐不自存

　　(宛轉摧蔵一言一緒居然漢始之音　憂來思君不敢㤀何言之拳拳仰戴星月觀雲間飛鳥晨鳴
聲可憐留連顧懷不自存不覺形神俱往矣)


　　陌上桑

　　棄故鄉離室宅逺從軍旅萬里客披荆棘求阡陌側足
獨窘歩路局窄虎豹噑動雞驚禽失羣鳴相索登南山
奈何蹈盤石樹木叢生鬱差錯寢蒿草䕃松栢涕泣雨
面霑枕席伴旅單稍稍日零落惆悵竊自憐相痛惜

　　(鬱屈悲壯有淮南招隠之餘)

　　秋胡行

　　朝與佳人期日夕殊不來嘉肴不嘗㫖酒停杯寄言飛

鳥告余不能俯折蘭英仰結桂枝佳人不在結之何為
從爾何所之乃在大海隅靈若道言貽爾明珠企予望
之歩立踟蹰佳人不來何得斯須

　　(倚徙躊蹰有衛風静女之致)

　　大墻上蒿行

　　陽春無不長成草木羣類隨大風起零落若何翩翩中
心獨立一何㷀四時舍我驅馳今我隠約欲何為人生
居天壤間忽如飛鳥棲枯枝我今隠約欲何為適君身

體所服何不恣君口腹所嘗冬被貂鼲温煖夏當服綺
羅輕涼行力自苦我將欲何為不及君少壯之時乘堅
車策肥馬良上有滄浪之天今我難得乆來視下有蠕
蠕之地今我難得久來履何不恣意遨遊従君所喜帶
我寳劒今爾何為自低昻悲麗平壯觀白如積雪利如
秋霜駮犀標首玉琢中央帝王所服辟除凶殃御左右
奈何致福祥吳之辟閭越之步光楚之龍泉韓有墨陽
苗山之鋌羊頭之鋼知名前代咸自謂麗且美曽不知

君劒良綺難㤀冠青雲之崔嵬纎羅為纓飾以翠翰既
美且輕表容儀俯仰垂光榮宋之章甫齊之髙冠亦自
謂美葢何足觀排金鋪坐玉堂風塵不起天氣清涼奏
桓瑟舞趙倡女娥長歌聲恊宫商感心動耳蕩氣回腸
酌桂酒鱠鯉魴與佳人期為樂康前奉玉巵為我行觴
今日樂不可忘樂未央為樂常苦遲嵗月逝忽若飛何
為自苦使我心悲

　　(一往生韵流注其間)


　　豔歌何甞行

　　何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬&KR0008;&KR0008;往來王侯長
者遊(三解)但當在王侯殿上快獨摴蒱六博對坐彈棋(四解)
男兒居世各當努力䠞迫日暮殊不乆留(五解)少小相觸
抵寒苦常相隨忿恚安足諍吾中道與卿共别離約身
奉事君禮節不可虧上慚滄浪之天下顧黄口小兒奈
何復老心皇皇獨悲誰能知(少小下為趨前為□)


　　(酣暢跌蕩)

　　詩

　　於譙作

　　清夜延貴客明燭發髙光豐膳漫星陳㫖酒盈玉觴絃
歌奏新曲游響拂丹梁餘音赴迅節慷慨時激揚獻酬
紛交錯雅舞何鏘鏘羅纓従風飛長劒自低昻穆穆衆
君子和合同樂康

　　芙蓉池作


　　乘輦夜行遊逍遙步西園雙渠相溉灌嘉木繞通川卑
枝拂羽葢修條摩蒼天驚風扶輪轂飛鳥翔我前丹霞
夾明月華星出雲間上天垂光彩五色一何鮮夀命非
松喬誰能得神仙遨遊快心意保已終百年

　　於𤣥武陂作

　　兄弟共行遊驅車出西城野田廣開闢川渠互相經黍
稷何鬱鬱流波激悲聲菱芡覆緑水芙蓉發丹榮栁垂
重䕃緑向我池邊生乘渚望長洲羣鳥讙譁鳴萍藻泛

濫浮澹澹隨風傾忘憂共容與暢此千秋情

　　(五言諸作風味氣韵貴美殊不可言)

　　雜詩二首

　　漫漫秋夜長烈烈北風涼輾轉不能寐披衣起彷徨彷
徨忽已久白露沾我裳俯視清水波仰看明月光天漢
回西流三五正縱横草蟲鳴何悲孤鴈獨南翔鬱鬱多
悲思綿綿思故鄉願飛安得翼欲濟河無梁向風長歎
息斷絶我中腸


　　西北有浮雲亭亭如車盖惜哉時不遇適與飄風㑹吹我東南行
行行至吴㑹吴㑹非我鄉安得久留滯棄置勿復陳客子常畏人

　　(此詩境不必異語不必竒獨以其氣韵綿綿神情眇眇一歎一咏大足㑹心耳)

　　於盟津作

　　遙遙山上亭皎皎雲間星逺望使心懐遊子戀所生驅
車出北門遙望河陽城凱風吹長棘夭夭枝葉傾黄鳥
飛相追咬咬弄音聲竚立望西河泣下沾羅纓

　　(遙遙山上亭皎皎雲間星逺望使心懐逰子戀所生隨境自成不煩專設凱風吹長棘夭夭枝葉傾

黄鳥飛相追咬咬弄音聲竚立望西河泣下沾羅纓此其托物淺而寄情深矣　漢魏詩無佳句以
所佳不在句也丹霞夾明月華星出雲間乘渚望長洲羣鳥讙譁鳴萍藻汎濫浮澹澹隨風傾此其
㫖趨平鋪散綴無處不佳亦無處見佳耳後人却撮入一語一字見竒乂以虚摹巧繪逼其意象便
拙)

　　見挽船士兄弟辭别詩

　　舍我故鄉客將適萬里道妻子牽衣袂落淚霑懐抱
甄皇后

　　樂府


　　塘上行

　　(鄴都故事云魏文帝甄皇后袁紹中子熙之妻也太祖破紹文帝時為太子遂納為夫人生明帝後
為郭后所譖賜死後宫臨終為詩今詳其詞氣蓋初見棄在後宫所作非臨終時語也樂府解題曰
前志云晉樂奏魏武帝蒲生篇而諸集録皆言其詞文帝甄后所作歎以讒訴見棄猶幸得新好不
遺故惡焉)

　　蒲生我池中其葉何離離傍能行仁義莫若妾自知衆
口鑠黄金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪

賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年夀千秋

　　(質樸少韵其意固佳病太直耳)



　　古詩鏡巻四

