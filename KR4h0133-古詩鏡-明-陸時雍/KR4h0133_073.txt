







　　欽定四庫全書

　　唐詩鏡卷三十七

　　明　陸時雍　編

　　中唐第九

　　柳宗元(字子厚河東人貞元九年舉博學宏詞科進士授校書郎累遷監察御史擢禮部員外郎王叔
文得政引入内禁與計事俄而叔文敗坐貶永州司戶元和十年徙栁州刺史十四年卒于官有集行世)

　　(子厚清峭壁立深於哀怨)

　　五言古詩


　　初秋夜坐贈吳武陵

　　稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云逺即席莫與同若人
抱竒音朱絃絙(音亘)枯桐清商激西顥汎灔凌長空自得
本無作天成諒非功希聲閟大樸聾俗何由聪

　　晨詣超師院讀禆經

　　汲井漱寒齒清心拂塵服閒持貝葉書歩出東齋讀真
源了無取妄迹世所逐遺言冀可𡨕繕性何由熟道人

庭宇静苔色連深竹日出霧露餘青松如膏沐澹然離
言語悟悦心自足

　　(起語徃徃整策道人四語景色霮䨴如沐)

　　㢲上人以竹間自採新茶見贈酬之以詩

　　芳叢翳湘竹零露凝清華復此雪山客晨朝掇靈芽蒸
烟俯石瀨咫尺凌丹崖圓方麗竒色圭璧無纎瑕呼兒
㸑金鼎餘馥延幽遐滌慮發真照還源蕩昏邪猶同甘
露飯佛事熏毘耶咄此蓬瀛侣無乃貴流霞


　　零陵贈李卿元侍御簡吳武陵

　　理世固輕士棄捐湘之湄陽光競四溟敲石安所施鎩
羽集枯幹低昂互鳴悲朔雲吐風寒寂歴窮秋時君子
尚容與小人守兢危慘悽日相視離憂坐自滋樽酒聊
可酌放歌諒徒為惜無協律者窈眇絃吾詩

　　界圍巖水簾

　　界圍滙湘曲青壁環澄流懸泉粲成簾羅注無時休韻
磬叩凝碧鏘鏘徹巖幽丹霞冠其顛想像凌虚㳺靈境

不可狀鬼工諒難求忽如朝玉皇天冕埀前旒楚臣昔
南逐有意仍丹丘今我始北旋新詔釋縲囚采真誠眷
戀許國無淹留再來寄幽夢遺貯催行舟

　　再至界圍巖水簾遂宿巖下(元和十年五月)

　　發春念長違中夏欣再覩是時植物秀杳若臨𤣥圃歊
陽訝垂氷白日驚雷雨笙簧潭際起鸛鶴雲間舞古苔
凝青枝隂草濕翠羽蔽空素彩列激浪寒光聚的皪沉
珠淵鏘鳴捐珮浦幽巖畫屏倚新月玉鈎吐夜凉星滿

川忽疑眠洞府

　　(晶閃　琢若鬼斧未免傷雅)

　　遊朝陽巖遂登西亭二十韻

　　謫棄殊隠淪登陟非逺郊所懐緩伊鬱詎欲肩夷巢髙
巖瞰清江幽窟濳神蛟開曠延陽景廻薄攅林梢西亭
構其巔反宇臨呀庨背瞻星辰興下見雲雨交惜非吾
鄉土得以䕃青茅羈貫去江介世仕尚函崤故墅即灃
川數畆均肥墝臺館瞢(音葺)荒丘池塘疏沈㘭㑹有圭組

戀遂貽山林嘲薄軀信無庸瑣屑劇斗筲囚居固其宜
厚羞乆已包庭除植蓬艾隟(音隙)牖懸蠨蛸所頼山水客
扁舟枉長梢挹流敵清觴掇野代嘉肴適道有髙言取
樂非絲飽逍遥屏幽昧澹薄辭喧呶晨雞不余欺風雨
聞嘐嘐再期永日閒提挈移中庖

　　湘口館瀟湘二水所㑹

　　九疑濬傾奔臨源委縈廻㑹合屬空曠泓澄停風雷髙
館軒霞表危樓凌山隈兹辰始澂(直凌切)霽纎雲盡褰開

天秋日正中水碧無塵埃杳杳漁父吟叫叫羈鴻哀境
勝豈不豫慮分固難裁升髙欲自舒彌使逺念來歸流
駛且廣汎舟絶沿洄

　　(清澄無滓)

　　登蒲洲石磯望横江口潭島深迥斜對香零山

　　隠憂倦永夜凌霧臨江津猿鳴稍已疎登石娱清淪日
出洲渚浄澄明晶無垠浮暉翻髙禽沈景照文鱗雙江
滙西奔詭怪潜坤珍孤山乃北峙森爽棲靈神洄潭或

動容島嶼疑揺振陶埴兹擇土蒲魚相與隣信美非所
安羇心屢逡廵糺(糾)結良可解紆鬱亦已伸髙歌返故
室自誷非所欣

　　(一起數語峻絶孤聳)

　　南澗中題

　　秋氣集南澗獨㳺亭午時廻風一蕭瑟林影乆参差始
至若有得稍深遂㤀疲覊禽響幽谷寒藻舞淪漪去國
魂巳遊懐人淚空垂孤生易為感失路少所宜索寞竟

何事徘徊祗自知誰為後來者當與此心期

　　(言言深訴却有不能訴之情寥落徘徊末二語大堪喟息)

　　遊石角過小嶺至長烏村

　　志適不期貴道存豈偷生乆㤀上封事復笑昇天行竄
逐宦湘浦揺心劇懸旌始驚陷世議終欲逃天刑歳月
殺憂慄慵踈寡將迎追逰疑所愛且復舒吾情石角恣
幽歩長烏遂遐征磴廻茂樹斷景晏寒川明曠望少行
人時聞田鸛鳴風篁冒水逺霜稻侵山平稍與人事間

益知身世輕為農信可樂居寵真虚榮喬木餘故國願
言果丹誠四支返田畆釋志東臯耕

　　(語如寒風)

　　與崔策登西山

　　鶴鳴楚山静露白秋江曉連袂度危橋縈廻出林杪西
岑極逺目毫末皆可了重疊九疑髙蒼茫洞庭小迥窮
兩儀際高出萬象表馳景泛頽波遥風遞寒篠謫居安
所習稍厭從紛擾生同胥靡遺壽等彭鏗夭蹇連困顛

踣愚䝉怯幽眇非令親愛疎誰使心神悄偶兹遁山水
得以觀魚鳥吾子幸淹留緩我愁腸繞

　　(謝靈運猿鳴誠知曙谷幽光未顯巖下雲方合花上露猶泫語勢如峯巒起伏委有餘態栁子厚鸛
鳴楚山静露白秋江曉陡然直上矣連袂度危橋縈廻出林杪語堪入畫)

　　夏夜苦熱登西樓

　　苦熱中夜起登樓獨褰衣山澤凝暑氣星漢湛光輝火
晶燥露滋野静停風威探湯汲隂井煬竈開重扉憑欄
乆徘徊流汗不可揮莫辨亭毒意仰訴璿與璣諒非姑

射子静勝安能希

　　覺衰

　　乆知老㑹至不謂便見侵今年宜未衰稍已來相尋齒
疎髪就種奔走力不任咄此可奈何未必傷我心彭耼
安在哉周孔亦已沈古稱壽聖人曾不留至今但願得
美酒朋友常共斟是時春向暮桃李生繁隂日照天正
緑杳杳歸鴻吟出門呼所親扶杖登西林髙歌足自快
商頌有遺音


　　(末數語寫得興濃自謂適情正其愁緒種種)

　　哭連州凌員外司馬

　　廢逐人所棄遂為鬼神欺才難不其然卒與大患期凌
人古受氏呉世夸雄姿寂寞富春水英氣方在斯六學
誠一貫精義窮發揮著書逾十年幽賾靡不推天庭掞
髙文寓字若波馳記室征西府宏謀耀其竒輶軒下東
越列郡蘇疲羸宛宛凌江羽來棲翰林枝孝文留弓劍
中外方危疑抗聲促遺詔定命由陳辭徒𨽻肅曹官征

賦參有司出守烏江滸老遷湟水湄髙堂傾故國葬祭
限囚羈仲叔繼幽淪狂叫唯童兒一門既無主焉用徒
生為舉聲但呼天孰知神者誰泣盡目無見腎傷足不
持溘死委炎荒臧獲守靈帷平生負國譴骸骨非敢私
葢棺未塞責孤旐凝寒颸念昔始相遇腑腸為君知進
身齊選擇失路同瑕疵本期濟仁義今為衆所嗤㓕名
竟不試世義安可支恬死百憂盡茍生萬慮滋顧予九
逝魂與子各何之我歌誠自慟非獨為君悲


　　(寃號慟哭是其所宜故其瀝衷皆盡)

　　獨覺

　　覺來忩牖空寥落雨聲曉良逰怨遲暮末事驚紛擾為
問經世心古人誰盡了

　　(末二語名言通恨)

　　旦携謝山人至愚池

　　新沐換輕幘曉池風霧清自諧塵外意况與幽人行霞
散衆山迥天髙數鴈鳴機心付當路聊適羲皇情


　　(起調迥仄霞散二韻氣韻髙標)

　　首春逢耕者

　　南楚春候早餘寒已滋榮土膏釋原野百蟄競所營綴
景未及郊穡人先耦耕園林幽鳥囀渚澤新泉清農事
誠素務羈囚阻平生故池想蕪没遺畆當榛荆慕隠既
有繫圗功遂無成聊從田父言款曲陳此情眷然撫耒
耜廻首煙雲横

　　(末數語極懇欵之致覺此衷憮然一徃)


　　溪居

　　乆為簮組累幸此南夷謫間依農圃隣偶似山林客曉
耕翻露草夜榜(北孟切)響溪石來徃不逢人長歌楚天碧

　　(音如琢玉)

　　夏初雨後尋愚溪

　　悠悠雨初霽獨繞清溪曲引杖試荒泉解帶圍新竹沈
吟亦何事寂寞固所欲幸此息營營嘯歌静炎燠

　　(引杖二語有寫作)


　　秋曉行南谷經荒村

　　杪秋霜露重晨起行幽谷黄葉覆溪橋荒村唯古木寒
花疎寂歴幽泉微斷續機心乆已㤀何事驚麋鹿

　　雨後曉行獨至愚溪北池

　　宿雲散洲渚曉日明村塢髙樹臨清池風驚夜來雨予
心適無事偶此成賔主

　　(髙樹二語高韻卓出)

　　中夜起望西園值月上


　　覺聞繁露墜開戶臨西園寒月上東嶺泠泠踈竹根石
泉逺逾響山鳥時一喧倚檻遂至旦寂寞將何言

　　(語有景趣然此等景趣在冥心獨悟者領之)

　　茆簷下始栽竹

　　瘴茆葺為宇溽暑恒侵肌適有重膇疾蒸鬰寕所宜東
鄰幸導我樹竹邀涼颸欣然惬吾志荷鍤西巖垂楚壌
多怪石墾鑿力已疲江風忽云暮輿曵還相追蕭瑟過
極浦旖旎附幽墀貞根期永固貽爾寒泉滋夜忩遂不

掩羽扇寕復持清泠集濃露枕簟凄已知網蟲依宻葉
曉禽棲迥枝豈伊紛囂閒重以心慮怡嘉爾亭亭質自
逺棄幽期不見野蔓草蓊蔚有華姿諒無凌寒色豈與
青山辭

　　(栽竹種术數首寫得深稳所謂本色當家)

　　種仙靈毗

　　窮陋闕自飬癘氣劇囂煩隆冬乏霜霰日夕南風温杖
藜下庭際曵踵不及門門有野田吏慰我飄零魂及言

有靈藥近在湘西原服之不盈旬蹩&KR0887;皆騰鶱笑抃前
即吏為我擢其根蔚蔚遂充庭英翹忽已繁晨起自採
曝杵臼通夜喧靈和理内藏攻疾貴自源擁覆逃積霧
伸舒委餘暄竒功茍可徵寕復資蘭蓀我聞畸人術一
氣中夜存能令深深息呼吸還歸跟疎放固難效且以
藥餌論痿者不㤀起窮者寕復言神哉輔吾足幸及兒
女奔(陋一作巷)

　　種朮


　　守閒事服餌採术東山阿東山幽且阻疲苶煩經過戒
徒斸靈根封植閟天和違爾澗底石徹我庭中莎土膏
滋𤣥液松露墜繁柯南東自成畆繚繞紛相羅晨歩佳
色媚夜眠幽氣多離憂茍可怡孰能知其他爨竹茹芳
葉寕慮瘵與瘥留連樹蕙辭婉娩采薇歌悟拙甘自足
激清愧同波單豹且理内髙門復如何

　　種白蘘荷

　　皿蟲化為癘夷俗多所神銜猜毎腊毒謀富不為仁蔬

巢自逺至杯酒盈肆陳言甘中必苦何用知其真華潔
事外飾尤病中州人錢刀恐賈害饑至益逡廵竄伏常
戰慄懐故逾悲辛庻民有嘉草攻禬事乆泯炎帝垂靈
編言此殊足珍﨑嶇乃有得託以全予身紛敷碧樹隂
眄睞心所親

　　(結語苦趣)

　　植靈壽木

　　白華鍳寒水怡我適野情前趨問長老重復欣嘉名蹇

連易衰朽方剛謝經營敢期齒杖賜聊且移孤莖叢萼
中競秀分房外舒英柔條乍反植勁節常對生循翫足
㤀疲稍覺歩武輕安能事剪伐持用資徒行

　　戲題堦前芍藥

　　凡卉與時謝妍華麗兹辰欹紅醉濃露窈窕留餘春孤
賞白日暮暄風動揺頻夜牕藹芳氣幽卧知相親願致
溱洧贈悠悠南國人

　　自衡陽移桂十餘本植零陵所住精舎


　　謫官去南裔清湘繞靈岳晨登蒹葭㟁霜景霽紛濁離
披得幽桂芳本欣盈握火耕困煙燼薪採乆摧剥道旁
且不願岑嶺况幽邈傾筐壅故壌棲息期鸞鷟路逺清
凉宫一雨悟無學南人始珍重微我誰先覺芳意不可
傳丹心徒自渥

　　紅蕉

　　晩英值窮節緑潤含朱光以兹正陽色窈窕凌清霜逺
物世所重旅人心所傷廻暉眺林際戚戚無遺芳


　　(子厚詠物絶去芬嫵獨抒清素)

　　苦竹橋

　　危橋屬幽逕繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下烟日嘲&KR1116;鳴山禽諒無
要津用棲息有餘陰

　　田家三首

　　(田家三首直欲與陶相上下苐陶趣恬澹栁趣酸楚此各其性情所㑹)

　　蓐食徇所務驅牛向東阡雞鳴村巷白夜色歸暮田札

札耒耜聲飛飛來烏鳶竭兹筋力事持用窮歳年盡輸
助徭役聊就空自眠子孫日以長世世還復然

　　(雞鳴村巷白夜色歸暮田此語何必减陶三復之覺冲美可貴　子孫日以長世世還復然此是唐
人作用)

　　籬落隔烟火農談四鄰夕庭際秋蟲鳴疎麻方寂歴蠶
絲盡輸税機杼空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭扑恣狼藉努力慎經營肌膚真可惜迎新在此

歳惟恐踵前跡

　　(一起四語如繪)

　　古道饒蒺藜縈廻古城曲蓼花被隄岸陂水寒更渌是
時収穫竟落日多樵牧風髙榆栁踈霜重梨棗熟行人
迷去住野鳥競棲宿田翁笑相念昏黒慎原陸今年幸
少豐無厭饘與粥

　　(起語景色絶佳冩到至處殆無遺歉)

　　飲酒


　　今旦少愉樂起坐開清樽舉觴酹先酒遣我驅憂煩須
㬰心自殊頓覺天地暄連山變幽晦渌水函晏温藹藹
南郭門樹木一何繁清隂自可庇竟夕聞佳言盡醉無
復辭偃卧有芳蓀彼哉晉楚富此道未必存

　　(同一飲酒陶令趣真子厚趣假此其中固不可强)

　　讀書

　　幽沈謝世事俛黙窺唐虞上下觀古今起伏千萬途偶
欣或自笑感戚亦以吁縹帙各舒散前後互相逾瘴痾

擾靈府日與徃昔殊臨文乍了了徹巻兀若無竟夕誰
與言但與竹素俱倦極更倒卧熟寐乃一蘇欠伸展支
體吟咏心自愉得意適其適非願為世儒道盡即閉口
蕭散捐囚拘巧者為我拙智者為我愚書史足自悅安
用勤與劬貴爾六尺軀勿為名所驅

　　(寫出真境最得)

　　三良

　　束帯值明后顧盼流輝光一心在陳力鼎列夸四方款

款效忠信恩義皎如霜生時亮同體死沒寕分張壯軀
閉幽隧猛志填黄腸殉死禮所非况乃用其良霸基弊
不振晉楚更張皇疾病命固亂魏氏言有章從邪陷厥
父吾欲討彼狂

　　(精警遂不覺議論之煩)

　　詠荆軻

　　燕秦不兩立太子已為虞千金奉短計匕首荆卿趨窮
年徇所欲兵勢且見屠微言激幽憤怒目辭燕都朔風

動易水揮爵前長驅函首致宿怨獻田開版圖炯然耀
電光掌握㒺正夫造端何其鋭臨事竟趦趄長虹吐白
日倉卒反受誅按劍赫慿怒風雷助號呼慈父斷子首
狂走無容軀夷城芟七族臺觀皆焚汚始期憂患弭卒
動灾禍樞秦王本詐力事與桓公殊奈何效曹子實謂
勇且愚世傳故多謬太史徵無且

　　(愛其簡𦂳)

　　掩役夫張進骸


　　生死悠悠爾一氣聚散之偶來紛喜怒奄忽已復辭為
役孰賤辱為貴非神竒一朝纊息定枯朽無妍媸生平
勤皂櫪剉秣不告疲既死給轊櫝葬之東山基奈何值
崩湍蕩析臨路垂髐然暴百骸散亂不復支從者幸告
余睠之涓然悲猫虎獲迎祭犬馬有葢帷佇立唁爾魂
豈復識此為畚鍤載埋瘞溝瀆䕶其危我心得所安不
謂爾有知掩骼著春令兹焉適其時及物非吾輩聊且
顧爾私


　　(稱衷語愫非為詩作也)

　　七言古詩

　　楊白花

　　楊白花風吹度江水坐令宫樹無顔色揺蕩春光千萬
里茫茫曉日下長秋哀歌未斷城鴉起

　　(較本詞覺雅)

　　漁翁

　　漁翁夜傍西巖宿曉汲清湘然楚竹烟銷日出不見人

欸乃一聲山水緑迴㸔天際下中流巖上無心雲相逐

　　(欸乃一聲山水緑此是淺句巖上無心雲相逐此是淺意)

　　七言律詩

　　同劉二十八哭吕衡州兼寄江陵李元二侍御

　　衡岳新摧天柱峰士林顦顇泣相逢祗令文字傳青簡
不使功名上景鐘三畆空留懸磬室九原猶寄若堂封
遥想荆州人物論㡬廻中夜惜元龍

　　登柳州城樓寄漳汀封連四州


　　城上髙樓接大荒海天愁思正茫茫驚風亂颭芙蓉水
宻雨斜侵薜荔牆嶺樹重遮千里目江流曲似九廻腸
共來百越文身地猶自音書滯一鄉

　　(語氣太直)

　　五言排律

　　奉和楊尚書彬州追和故李中書夏日登北樓
十韻之作依本詩韻次用(楊於陵李吉甫)

　　郡樓有遺唱新和敵南金境以道情得人期幽夢尋層

軒隔炎暑迥野恣窺臨鳯去徽音續芝焚芳意深㳺鱗
出陷浦唳鶴遶仙岑風起三湘浪雲生萬里隂宏規齊
德宇麗藻競詞林静契分憂術閒同遲客心驊騮當逺
歩鶗鴂莫相侵(鶗鴂鳥名立夏鳴則衆芳歇猶䜛邪所蔽不得進也)今日登髙處
還聞梁甫吟

　　酬婁秀才寓居開元寺早秋月夜病中見寄

　　客有故園思瀟湘生夜愁病依居士室夢繞羽人丘味
道憐知已遺名得自求壁空殘月曙門掩候蟲秋謬委

雙金重難徵雜佩酬碧霄無枉路徒此助離憂

　　七言絶句

　　栁州二月榕葉落盡偶題

　　宦情羇思共悽悽春半如秋意轉迷山城過雨百花盡
榕葉滿庭鶯亂啼

　　酬曹侍御過象縣見寄

　　破額山前碧玉流騷人遥駐木蘭舟春風無限湘瀟意
欲採蘋花不自由


　　(語有騷情)

　　栁州寄京中親故

　　林邑山聯瘴海秋䍧牱水向郡前流勞君逺問龍城地
正北三千到錦州

　　(末語堪悲)

　　(附李約過華清宫　君王逰樂萬幾輕一曲霓裳四海兵玉輦昇天人已盡故宫猶有樹長生　意多説
盡)

　　唐詩鏡巻三十七

