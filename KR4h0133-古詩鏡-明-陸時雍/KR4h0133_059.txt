







　　欽定四庫全書

　　唐詩鏡卷二十三

　　明　陸時雍　編

　　盛唐第十五

　　杜甫(三)

　　七言古詩

　　今夕行

　　今夕何夕嵗云徂更長燭明不可孤咸陽客舎一事無

相與博塞(先代切)為歡娛慿陵大叫呼五白袒跣不肯成
梟盧英雄有時亦如此邂逅豈即非良圖君莫笑劉毅
從來布衣願家無儋石輸百萬

　　飲中八僊歌

　　(李白傳云李白自知不為親近所容益驁放不修與賀知章李適之汝陽王璡崔宗之蘇晉張旭焦
遂為酒中八僊)

　　知章騎馬似乗船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢

飲如長鯨吸百川銜杯樂聖稱避賢宗之瀟灑美少年
舉觴白眼望青天皎如玉樹臨風前蘇晉長齋繡佛前
醉中往往愛逃禪李白一斗詩百篇長安市上酒家眠
天子呼來不上船自稱臣是酒中仙張旭三杯草聖傳
脫帽露頂王公前揮毫落紙如雲煙焦遂五斗方卓然
髙談雄辯驚四筵

　　(剏格既髙描神復妙此詩宛如寫照)

　　麗人行


　　三月三日天氣新長安水邊多麗人態濃意逺淑且真
肌理細膩骨肉勻繡羅衣裳照暮春蹙金孔雀銀麒麟
頭上何所有翠微㔩(烏合切)葉垂鬢脣背後何所見珠壓
腰衱(音劫)穏稱身就中雲幕椒房親賜名大國虢與秦紫
駞之峯出翠釡水晶之盤行素鱗犀筯厭飫久未下鸞
刀縷切空紛綸黄門飛鞚不動塵御厨絲絡送八珍簫
鼓哀吟感鬼神賓從雜遝實要津後來鞍馬何逡巡當
軒下馬入錦茵楊花雪落覆白蘋青烏飛去銜紅巾炙

手可熱勢絶倫慎莫近前丞相嗔

　　(色古而厚㸃染處謂其墨氣太重楊花雪落覆白蘋青鳥飛去衘紅中是暗影語總之不是良法)

　　渼陂行(在鄠縣)

　　岑參兄弟皆好竒攜我逺來遊渼陂天地黤慘忽異色
波濤萬頃堆琉璃瑠琉汗漫泛舟入事殊興極憂思集
鼉作鯨吞不復知惡風白浪何嗟及主人錦帆相為開
舟子喜甚無氛埃鳬鷖散亂棹謳發絲管啁啾空翠來
沈竿續蔓深莫測菱葉荷花静如拭宛在中流渤澥清

下歸無極終南黒半陂已南純浸山動影裊窕沖融間
船舷暝戛雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞金支翠旗光有無
咫尺但愁雷雨至蒼茫不曉神靈意少壮幾時奈老何
向來哀樂何其多

　　(未到真趣)

　　樂遊園歌(自注云晦日賀蘭楊長史筵醉中作)

　　樂遊古園崒森爽煙綿碧草萋萋長公子華筵勢最髙

秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開詄蕩蕩
曲江翠幕排銀牓拂水低迴舞袖翻縁雲清切歌聲上
却憶年年人醉時只今未醉已先悲數莖白髮那抛得
百罸深杯亦不辭聖朝已知賤士醜一物自荷皇天慈
此身飲罷無歸處獨立蒼茫自詠詩

　　(青春波浪芙蓉園白日雷霆夾城仗語意欲得飽綻如此甚多老杜下句往往費力拂水低迴舞䄂
翻縁雲清切歌聲上在杜謂極輕俊矣然讀之猶覺吃力)


　　沙苑行(唐罝沙苑監掌牧養在同州)

　　君不見左輔白沙白如水繚以周牆百餘里龍媒昔是
渥洼生汗血今稱獻於此苑中騋牝三千匹豐草青青
寒不死食之豪健西域無每嵗攻駒冠邊鄙王有虎臣
司苑門入門天廄皆雲屯驌驦一骨獨當御春秋二時
歸至尊至尊内外馬盈億伏櫪在坰空大存逸羣絶足
信殊傑倜儻權竒難具論纍纍塠阜藏奔突往往陂陁
縱超越角壯翻同麋鹿遊浮深簸蕩黿鼉窟泉出巨魚

長比人丹砂作尾黄金鱗豈知異物同精氣雖未成龍
亦有神

　　(結得宕)

　　兵車行

　　車轔轔馬蕭蕭行人弓箭各在腰爺孃妻子走相送(自注
云古樂府不聞爺娘喚女聲但聞黄河流水鳴濺濺)塵埃不見咸陽橋牽衣頓足
攔道哭哭聲直上干雲霄道傍過者問行人行人但云
㸃行頻或從十五北防河便至四十西營田去時里正

與裹頭歸來頭白還戍邊邊庭流血成海水武皇開邊
意未已君不見漢家山東二百州千村萬落生荆杞縱
有健婦把鋤犂禾生隴畝無東西況復秦兵耐苦戰被
驅不異犬與雞長者雖有問役夫敢伸恨且如今年冬
未休闗西卒縣官急索租租稅從何出信知生男惡反
是生女好生女猶得嫁比鄰生男埋没隨百草君不見
青海頭古來白骨無人收新鬼煩寃舊鬼哭天陰雨濕
聲啾啾


　　(起結最是古意)

　　醉時歌贈廣文館學士鄭䖍

　　諸公衮衮登臺省廣文先生官獨冷甲第紛紛厭粱肉
廣文先生飯不足先生有道出羲皇先生有文過屈宋
徳尊一代常轗軻名垂萬古知何用杜陵野客人更嗤
被褐短窄鬢如絲日糴太倉五升米時赴鄭老同襟期
得錢即相覓沽酒不復疑忘形到爾汝痛飲真吾師清
夜沈沈動春酌燈前細雨簷花落但覺髙歌有鬼神焉

知餓死填溝壑相如逸才親滌器子雲識字終投閣先
生早賦歸去來石田茅屋荒蒼苔儒術於我何有哉孔
丘盜跖俱塵埃不須聞此意慘愴生前相遇且銜杯

　　哀王孫(時禄山驚潼關𤣥宗倉卒西幸諸嗣王及公主之在外者皆不及從其後多為
禄山所屠此詩記而哀之)

　　長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不待同馳驅
腰下寳玦青珊瑚可憐王孫泣路隅問之不肯道姓名

但道困苦乞為奴已經百日竄荆棘身上無有完肌膚
髙帝子孫盡隆凖龍種自與常人殊豺狼在邑龍在野
王孫善保千金軀不敢長語臨交衢且為王孫立斯須
昨夜東風吹血腥東來橐駞滿舊都朔方健兒好身手
昔何勇銳今何愚竊聞太子已傳位聖徳北服南單于
花門𠢐(音梨)面請雪恥慎勿出口他人狙哀哉王孫慎勿
疎五陵佳氣無時無

　　(深情苦語　一起借徑省叙事之煩　哀王孫哀江頭去繁就簡語歸至要觀其分布起伏隠隠有

斷崖千里之勢)

　　哀江頭(曲江為京都勝賞之地遭禄山焚劫之後公有感而作)

　　杜陵野老吞聲哭春日潜行曲江曲江頭宫殿鎖千門
細栁新蒲為誰緑憶昔霓旌下南苑苑中萬物生顔色
昭陽殿裏第一人同輩隨君侍君側輦前才人帶弓箭
白馬嚼囓黄金勒翻身向天仰射雲一箭正堕雙飛翼
明眸皓齒今何在血汚遊魂歸不得清渭東流劔閣深
去住彼此無消息人生有情淚沾臆江水江花豈終極

黄昬胡騎塵滿城欲往城南忘城北

　　(總於起結見情中間叙事以老拙見竒)

　　洗兵馬(自注云收京後作)

　　中興諸将収山東捷書夜報清晝同河廣傳聞一葦過
胡兒命在破竹中秪殘鄴城不日得獨任朔方無限功
京師皆騎汗血馬回紇餧肉蒲萄宫已喜皇威清海岱
常思仙仗過崆峒三年笛裏闗山月萬國兵前草木風
成王功大心轉小郭相(郭子儀也)謀深古來少司徒(李光弼也)清

鑒懸明鏡尚書(王思禮也)氣與秋天杳二三豪俊為時出整
頓乾坤濟時了東走無復憶鱸魚南飛覺有安枝鳥青
春復隨冠冕入紫禁正耐煙花繞鶴禁通宵鳳輦備雞
鳴問寝龍樓曉攀龍附鳳勢莫當天下盡化為侯王汝
等豈知蒙帝力時來不得誇身强闗中既留蕭丞相幕
下復用張子房張公(疑謂張鎬)一生江海客身長九尺鬚眉
蒼徴起適遇風雲㑹扶顛始知籌䇿良青袍白馬更何
有後漢今周喜再昌寸地尺天皆入貢竒祥異瑞爭來

送不知何國致白環復道諸山得銀甕隠士休歌紫芝
曲詞人解撰河清頌田家望望惜雨乾布穀處處催春
種淇上健兒歸莫懶城南思婦愁多夢安得壮士挽天
河浄洗甲兵長不用

　　(攀龍附鳳勢莫當天下盡化為侯王汝等豈知蒙帝力時來不得誇身强憂深思逺非淺襟所到)

　　釋悶

　　四海十年不解兵犬戎也復臨咸京失道非闗出襄野
揚鞭忽是過湖城豺狼塞路人斷絶烽火照夜屍縱横

天子亦應厭奔走羣公固合思昇平但恐誅求不改轍
聞道嬖孽能全生江邊老翁錯料事眼暗不見風塵清

　　憶昔

　　憶昔先皇巡朔方千乗萬騎入咸陽陰山驕子汗血馬
長驅東胡胡走藏鄴城反覆不足怪闗中小兒壊紀綱
張后不樂上為忙至今今上猶撥亂勞心焦思補四方
我昔近侍叨奉引出兵整肅不可當為留猛士守未央
致使岐雍防西羌犬戎直來坐御牀百官跣足隨天王

願見北地傅介子老儒不用尚書郎

　　偪側行贈畢曜

　　偪側復偪側我居巷南子巷北可憐鄰里間十日不一
見顔色自從官馬送還官行路難行澀如棘我貧無乗
非無足昔者相遇今不得實不是愛微軀又非闗足無
力徒步翻愁官長怒此心炯炯君應識曉來急雨春風
顛睡美不聞鐘鼓傳東家蹇驢許借我泥滑不敢騎朝
天已令請急㑹通籍男兒性命絶可憐焉能終日心拳

拳憶君誦詩神凜然辛夷始花亦已落況我與子非壯
年街頭酒價常苦貴方外酒徒稀醉眠速宜相就飲一
斗恰有三百青銅錢

　　相從行贈嚴二别駕(時方經崔旴之亂)

　　我行入東川十步一回首成都亂罷氣蕭瑟浣花草堂
亦何有梓州豪俊大者誰本州從事知名久把臂開樽
飲我酒酒酣擊劔蛟龍吼烏帽拂塵青螺粟紫衣將炙
緋衣走銅盤燒蠟光吐日夜如何其初促膝黄昬始扣

主人門誰謂俄頃膠在漆萬事盡付形骸外百年未見
歡娛畢神傾意豁真佳士久客多憂今愈疾髙視乾坤
又可愁一軀交態同悠悠垂老遇君未恨晚似君須向
古人求

　　狂歌行贈四兄

　　與兄行年校一嵗賢者是兄愚者弟兄將富貴等浮雲
弟竊功名好權勢長安秋雨十日泥我曹鞴(皮視切)馬聽
晨雞公卿朱門未開鎖我曹已到肩相齊吾兄穏睡方

舒膝不韈不巾踏曉日男啼女哭莫我知身上須繒腹
中實今年思我來嘉州嘉州酒重花滿樓樓頭喫酒樓
下卧長歌短詠還相酬四時八節還拘禮女拜弟妻男
拜弟幅巾鞶帶不挂身頭脂足垢何曽洗吾兄吾兄巢
許倫一生喜怒長任真日斜枕肘寢已熟啾啾唧唧為
何人

　　短歌行贈王郎司直

　　王郎酒酣拔劔斫地歌莫哀我能拔爾抑塞磊落之竒

才豫樟翻風白日動鯨魚跋浪滄溟開且脫劔佩休徘
徊西得諸侯棹錦水欲向何門趿(先荅切)珠履仲宣樓頭
春已深青眼髙歌望吾子眼中之人吾老矣

　　(短掉處人所難能　豫樟二語謂時方多難所以下有且脫劔佩休徘徊之句)

　　醉歌行(自注云從姪勤落第歸作此以别之)

　　陸機二十作文賦汝更小年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七

射策君門期第一舊穿楊葉真自知暫蹶霜蹄未為失
偶然擢秀非難取㑹是排風有毛質汝身已見唾成珠
汝伯何由髮如漆春光淡沲秦東亭渚蒲芽白水荇青
風吹客衣日杲杲樹攪離思花𠖇𠖇酒盡沙頭雙玉缾
衆賓皆醉我獨醒乃知貧賤别更苦吞聲躑躅涕淚零

　　(末悲歌一段最是振絶)

　　醉歌行贈公安顔少府請顧八題壁

　　神仙中人不易得顔氏之子才孤標天馬長鳴待駕馭

秋鷹整翮當雲霄君不見東吳顧文學(自注云顧況吳人)君不
見西漢杜陵老詩家筆勢君不嫌詞翰升堂為君掃是
日霜風涷七澤烏蠻落照銜赤壁酒酣耳熱忘頭白感
君意氣無所惜一為歌行歌主客

　　(一為歌行歌主客此其自任非小将此一題詠遂為千古勝事矣)

　　惜别行送向卿進奉端午御衣之上都

　　肅宗昔在靈武城指揮猛将収咸京向公泣血灑行殿
佐佑卿相乾坤平逆胡㝠寞隨烟燼卿家兄弟功名震

麒麟閣畫鴻鴈行紫極出入黄金印尚書勲業超千古
雄鎮荆州繼吾祖裁縫雲霧成御衣拜跪題封賀端午
向卿將命寸心赤青山落日江湖白卿到朝廷説老翁
漂零巳是滄浪客

　　入奏行贈西山檢察使竇侍御

　　竇侍御驥之子鳳之雛年未三十忠義俱骨鯁絶代無
炯如一段清冰出萬壑置在迎風寒露之玉壺蔗漿歸
厨金盌凍洗滌煩熱足以寧君軀政用疎通合典則戚

聯豪貴耽文儒兵革未息人未蘇天子亦念西南隅吐
蕃慿陵氣頗麄竇氏檢察應時須運粮繩橋壮士喜斬
木火井窮猿呼八州刺史思一戰三城守邊却可圖此
行入奏計未小密奉聖㫖恩宜殊繡衣春當霄漢立綵
服日向庭闈趨省郎京尹必俯拾江花未落還成都肯
訪浣花老翁無為君酤酒滿眼酤與奴白飯馬青芻

　　寄岑嘉州(自注云州據蜀江外)

　　不見故人十年餘不道故人無素書願逢顔色闗塞逺

豈意出守江城居外江三峽且相接斗酒新詩終自疎
謝朓每篇堪諷誦馮唐已老聴吹嘘泊船秋夜經春草
伏枕青楓限玉除眼前所寄選何物贈子雲安雙鯉魚

　　寄狄明府

　　梁公曽孫我姨弟不見十年官濟濟大賢乏後竟陵遲
浩蕩古今同一體比看伯叔四十人有才無命百寮底
今者弟兄一百人幾人卓絶秉周禮在汝更用文章為
長兄白眉復天啟汝門請從曽公説太后當朝多巧計

狄公執正在末年濁河中不汚清濟國嗣初将付諸武
公獨廷諍守丹陛禁中冊決詔房陵前朝長老皆流涕
太宗社稷一朝正漢官威儀重昭洗時危始識不世才
誰謂荼苦甘如薺汝曹又宜裂土食身使門户多旌棨
胡為漂泊岷漢間干謁王侯頗歴詆況乃山髙水有波
秋風蕭蕭露泥泥虎之饑下巉巖蛟之横出清泚早歸
來黄土泥衣眼易眯

　　(末段是騷之變體)


　　寄韓諫議注

　　今我不樂思岳陽身欲奮飛病在牀美人娟娟隔秋水
濯足洞庭望八荒鴻飛㝠㝠日月白青楓葉赤天雨霜
玉京羣帝集北斗或騎麒麟翳鳳凰芙蓉旌旗煙霧樂
影動倒景搖瀟湘星宫之君醉瓊漿羽人稀少不在傍
似聞昨者赤松子恐是漢代韓張良昔隨劉氏定長安
帷幄未改神慘傷國家成敗吾豈敢色難腥腐餐楓香
周南留滯古莫惜南極老人應壽昌美人何為隔秋水

焉得置之貢玉堂

　　(玉京羣帝一段是老人拉掇語絶非佳處意謂韓注此時與羣仙伍耳此的是李賀前身)

　　君不見簡蘇徯

　　君不見道邊廢棄池君不見前者摧折桐百年死樹中
琴瑟一斛舊水藏蛟龍丈夫盖棺事始定君今幸未成
老翁何恨憔悴在山中深山窮谷不可處霹靂魍魎兼
狂風

　　(兀兀數語最老致)


　　追酬故髙蜀州人日見寄(有序)

　　開文書帙中檢所遺忘因得故髙常侍適往居在成
都時髙任蜀州刺史人日相憶見寄詩淚灑行間讀
終篇末自枉詩已十餘年莫記存没又六七年矣老
病懐舊生意可知今海内忘形故人獨漢中王瑀與
昭州敬使君超先在愛而不見情見乎辭大厯五年
正月二十一日却追酬髙公此作因寄王及敬弟

　　自蒙蜀州人日作不意清詩久零落今晨散帙眼忽開

迸淚幽吟事如昨嗚呼壯士多慷慨合沓髙名動寥廓
歎我悽悽求友篇感時鬱鬱匡君畧錦里春光空爛漫
瑤池侍臣已㝠漠瀟湘水國旁黿鼉鄠杜秋天失鵰鶚
東西南北更堪論白首扁舟病獨存遙拱北辰纒寇盜
欲傾東海洗乾坤邊塞西蕃最充斥衣冠南渡多崩奔
鼓瑟至今悲帝子曳裾何處覓王門文章曹植波瀾濶
服食劉安徳業尊長笛誰能亂愁思昭州詞翰與招䰟

　　送孔巢父謝病歸游江東兼呈李白


　　巢父掉頭不肯住東將入海隨煙霧詩卷長留天地間
釣竿欲拂珊瑚樹深山大澤龍蛇逺春寒野陰風景暮
蓬萊織女回雲車指㸃虚無引歸路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
㡬嵗寄我空中書南尋禹穴見李白道甫問訊今何如

　　(好作奇句亦是一病語自奇耳於詩情何與蓬萊織女回雲車指㸃虚無引歸路帶㡬分俚氣在)

　　徐卿二子歌


　　君不見徐卿二子生絶竒感應吉夢相追隨孔子釋氏
親抱送並是天上麒麟兒大兒九齡色清澈秋水為神
玉為骨小兒五嵗氣食牛滿堂賓客皆回頭吾知徐公
百不憂積善衮衮生公侯丈夫生兒有如此二雛者名
位豈肯卑微休

　　戲作花卿歌(花卿名敬定)

　　成都猛將有花卿學語小兒知姓名用如快鶻風火生
見賊惟多身始輕綿州副使著柘黄我卿掃除即日平

子璋髑髏血糢糊手提擲還崔大夫李侯重有此節度
人道我卿絶世無既稱絶世無天子何不喚取守京都

　　(詩話云有病瘧者子美曰吾詩可以療之病者曰云何曰夜闌更秉燭相對如夢寐其人誦之瘧猶是也杜曰
更誦云子璋髑髏血糢糊手提擲還崔大夫其人誦之果愈)

　　(子璋髑髏血糢糊手提擲還崔大夫語奕奕生氣)

　　魏將軍歌

　　將軍昔著從事衫鐵馬馳突重兩銜被堅執銳畧西極
崑崙月窟東嶄巖君門羽林萬猛士惡若哮虎子所監

五年起家列霜㦸一日過海收風帆平生流輩徒蠢蠢
長安少年氣欲盡魏侯骨聳精爽緊華嶽峯尖見秋隼
星纒寳校金盤陁夜騎天駟超天河攙搶熒惑不敢動
翠蕤雲旓相蕩摩吾為子起歌都䕶酒䦨插劔肝膽露
勾陳蒼蒼𤣥武暮萬嵗千秋奉明主臨江節士安足數

　　(星纒寳校金盤陁夜騎天駟超天河攙搶熒惑不敢動翠蕤雲旓相盪摩此等語致在意似彷彿之
間後韓愈可沿之而為放李賀可遁之而為鬼)

　　貧交行


　　翻手作雲覆手雨紛紛輕薄何須數君不見管鮑貧時
交此道今人棄如土

　　(君不見管鮑貧時交一語已足)

　　久雨期王將軍不至

　　天雨蕭蕭滯茅屋空山無以慰幽獨鋭頭將軍來何遲
令我心中苦不足數看黄霧亂𤣥雲時聴嚴風折喬木
泉源泠泠雜猨狖泥濘漠漠饑鴻鵠嵗暮窮隂耿未已
人生㑹面難再得憶爾腰下鐵絲箭射殺林中雪色鹿

前者坐皮因問毛知子歴險人馬勞異獸如飛星宿落
應弦不礙蒼山髙安得突騎只五千崒然眉骨皆爾曹
走平亂世相催促一豁明主正鬱陶憶昔范増碎玉斗
未使吳兵著白袍昬昬閶闔閉氛祲十日荆南雷怒號

　　丹青引贈曹將軍霸

　　將軍魏武之子孫於今為庶為清門英雄割據雖已矣
文采風流今尚存學書初學衛夫人但恨無過王右軍
丹青不知老將至富貴於我如浮雲開元之中嘗引見

承恩數上南薰殿凌煙功臣少顔色將軍下筆開生面
良相頭上進賢冠猛將腰間大羽箭褒公(段志𤣥)鄂公(尉遲
敬徳)毛髮動英資颯爽來酣戰先帝天馬玉花驄畫工如
山貌不同是日牽來赤墀下迥立閶闔生長風詔謂將
軍拂絹素意匠慘淡經營中斯須九重真龍出一洗萬
古凡馬空玉花却在御榻上榻上庭前屹相向至尊含
笑催賜金圉人太僕皆惆悵弟子韓幹早入室亦能畫
馬窮殊相幹惟畫肉不畫骨忍使驊騮氣凋喪將軍盡

善蓋有神必逢佳士亦寫真即今漂泊干戈際屢貌尋
常行路人途窮反遭俗眼白世上未有如公貧但㸔古
來盛名下終日坎壈纒其身

　　(斯須九重真龍出一洗萬古凡馬空此是傑句幹惟畫肉不畫骨忍使驊騮氣凋喪此便是畫家妙
訣不類泛常題詠)

　　韋諷録事宅觀曹將軍畫馬圖引(明皇雜録云曹霸善畫繪
時稱神妙)

　　國初已來畫鞍馬神妙獨數江都王(按名畫記江都王緒霍王元軌子畫

鞍馬擅名)将軍得名三十載人間又見真乗黄曽貌先帝照
夜白(𤣥宗馬名)龍池十日飛霹靂内府殷紅瑪瑙盤婕妤傳
詔才人索盤賜將軍拜舞歸輕紈細綺相追飛貴戚權
門得筆跡始覺屏幛生光輝昔日太宗拳毛騧近時郭
家師子花今之新圖有二馬復令識者久歎嗟此皆騎
戰一敵萬縞素漠漠開風沙其餘七疋亦殊絶迥若寒
空動煙雪霜蹄蹴踏長楸間馬官厮養森成列可憐九
馬爭神駿顧視清髙氣深穏借問苦心愛者誰後有韋

諷前支遁憶昔巡幸新豐宫翠華拂天來向東騰驤磊
落三萬匹皆與此圖筋骨同自從獻寳朝河宗無復射
蛟江水中君不見金粟堆前松柏裏龍媒去盡鳥呼風

　　(詠畫者多詠真詠真易而詠畫難畫中見真真中帶畫尤難此詩亦可稱畫筆矣可憐九馬爭神駿
顧視清髙氣深穏妙得神趣)

　　奉先劉少府新畫山水障歌

　　堂上不合生楓樹怪底江山起煙霧聞君掃却赤縣圖
乗興遣畫滄洲趣畫師亦無數好手不可遇對此融心

神知君重毫素豈但祁岳與鄭䖍筆迹逺過楊契丹得
非𤣥圃裂無乃瀟湘翻悄然坐我天姥下耳邊已似聞
清猿反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花逺漁翁瞑踏孤
舟立滄浪水深青溟濶敧岸側倒秋毫末不見湘妃鼓
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶谿雲門寺吾獨胡為

在泥滓青鞋布襪從此始

　　(絶是畫意)

　　題壁上韋偃畫馬歌

　　韋侯别我有所適知我憐君畫無敵戲拈秃筆掃驊騮
歘見麒麟出東壁一匹囓草一匹嘶坐看千里當霜蹄
時危安得真致此與人同生亦同死

　　戲題王宰畫山水圖歌

　　十日畫一水五日畫一石能事不受相促迫王宰始肯

留真跡壮哉崑崙方壺圖挂君髙堂之素壁巴陵洞庭
日本東赤岸水與銀河通中有雲氣隨飛龍舟人漁子
入浦溆山木盡亞洪濤風尤工逺勢古莫比咫尺應須
論萬里焉得并州快剪刀剪取吳淞半江水

　　題李尊師松樹障子歌

　　老夫清晨梳白頭𤣥都道士來相訪握髪呼兒延入户
手持新畫青松障障子松林静杳㝠慿軒忽若無丹青
陰崖却承霜雪幹偃盖反走虯龍形老夫平生好奇古

對此興與精靈聚已知仙客意相親更覺良工心獨苦
松下丈人中屨同偶坐似是商山翁悵望聊歌紫芝曲
時危慘淡來悲風

　　戲韋偃為雙松圖歌

　　天下㡬人畫古松畢宏巳老韋偃少絶筆長風起纎末
滿堂動色嗟神妙兩株慘裂苔蘚皮屈鐵交錯迴髙枝
白摧朽骨龍虎死黒入太隂雷雨垂松根胡僧憩寂寞
龎眉皓首無住著偏袒右肩露雙脚葉裏松子僧前落

韋侯韋侯數相見我有一疋好東絹重之不減錦繡段
已令拂拭光凌亂請公放筆為直幹

　　(白摧朽骨龍虎死黒入太隂雷雨垂苦思拙力彷彿想像其力窮此葉裏松子僧前落生趣欲動)

　　李潮八分小篆歌(書苑李潮善小篆師李斯嶧山碑見稱于時)

　　蒼頡鳥跡既茫昩字體變化如浮雲陳倉石鼓又已訛
大小二篆生八分秦有李斯漢蔡邕中間作者寂不聞
嶧山之碑野火焚棗木傳刻肥失真苦縣光和尚骨立
書貴瘦硬方通神惜哉李蔡不復得吾甥李潮下筆親

尚書韓擇木騎曹蔡有鄰開元以來數八分潮也奄有
二子成三人況潮小篆逼秦相快劔長㦸森相向八分
一字直百金蛟龍盤拏肉屈强吳郡張顛誇草書草書
非古空雄壯豈如吾甥不流宕丞相中郎丈人行巴東
逢李潮逾月求我歌我今衰老才力薄潮乎潮乎奈汝
何











　　唐詩鏡卷二十三

