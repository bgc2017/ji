







　　欽定四庫全書

　　古詩鏡巻二十一

　　明　陸時雍　編

　　梁第五

　　庾肩吾(字子慎新野人八歲能賦詩初為晉安王常侍王為太子兼通事舍人除安西湘東二王録事
參軍累遷中庶子初簡文帝在藩雅好文士肩吾亦預其選簡文即位肩吾為度支尚書侯景矯詔遣肩
吾喻當陽公大心尋舉州降肩吾因逃赴江陵未幾歴江州刺史領義陽太守卒)

　　(肩吾推錬精工氣韻香美當是聲律絶技　凡詩虚能領神實能寫色所最貴者尤在妙合自然)


　　樂府

　　長安有狹斜行

　　長安有曲陌曲陌不容幰路逢雙綺襦問君居近遠我
居臨御溝可識不可求長子登麟閣次子侍龍樓少子
無髙位聊從金馬遊三子俱來下左右若川流三子俱
來入髙軒映彩旒三子俱來宴玉柱擊清甌大婦襞雲
裘中婦卷羅幬少婦多艶冶花鈿繫石榴夫君且安坐
歡娛方未周


　　(瑰麗語語欲稱)

　　賦得有所思

　　佳期竟不歸春日坐芳菲拂匣㸔離鏡開箱見别衣井
梧生未合宫槐巻復稀不及銜泥燕從來相逐飛

　　(即物思人随可動念二四語最饒情思)

　　洛陽道

　　徼道臨河曲層城傍洛川金門纔出栁桐井半含泉日
起罘罳外車迴雙闕前潘生時未返遥心徒眷然


　　賦得横吹曲長安道

　　桂宫連複道黄山開廣路逺聽平陵鍾遥識新豐樹合
殿生光彩離宫起煙霧日落歌吹還塵飛車馬度

　　以妾換馬

　　渥水出騰駒湘川實應圖來從西北道去逐東南隅琴
聲悲玉匣山路泣蘼蕪似鹿将含笑千金㑹不俱

　　隴西行

　　借問隴西行何當驅馬征草合前迷路雲濃後暗城寄

語幽閨妾羅袖勿空縈

　　(三四途踪楚楚)

　　詩

　　侍宴應令

　　副君時暇豫曾城聊近遊清池寫飛閣疎樹出龍樓北
陸氷方壯西園春欲周梅心芳屢動蒲節促難抽徒然
欣並命無以厠應劉

　　侍宴宣猷堂應令


　　副君德將聖陳王才掞天歸來宴平樂置酒對林泉鑪
香雜山氣殿影入池漣艶舞時移節新歌屢上絃聽曲
慙迴顧思經徒欲眠

　　侍宣猷堂宴湘東王應令

　　陳王驂駕反副后西園遊並命登飛閣列坐對芳洲桂
巖逢暮序菊水值窮秋竹逕簫聲發桐門琴曲愁(一作幽)
徒奉文成誦空知思若抽

　　(竹逕簫聲發桐門琴曲愁此簫此琴當未曾有愁字雖亮不若幽字佳)


　　侍宴餞湘州刺史張續

　　洞庭資善政層城送遠離九歌揚妙曲八桂動芳枝雨
足飛春殿雲峰入夏池郢路方遼遠湘山轉蔽虧何當
好風日極望長沙埀

　　九日侍宴樂游苑應令

　　轍跡光周頌巡遊盛夏功鉤陳萬騎轉閶闔九闗通秋
暉逐行漏朔氣繞相風獻壽重陽節迴鑾上苑中疏山
開輦道間樹出離宫玉醴吹巖菊銀牀落井桐御梨寒

更紫仙桃秋轉紅飲羽山西射浮雲西北驄塵飛金埒
滿葉破栁條空騰猨疑矯箭驚鴈避虛弓雕材濫杞梓
花綬接鵷鴻愧乏天庭藻徒驂文雅雄

　　(玉醴吹巖菊用事㸃化塵飛二語俊)

　　從皇太子出𤣥圃應令

　　春光起麗譙屣歩陟山椒閣影臨飛盖鸎鳴入洞簫水
還登故渚樹長䕃前橋緑荷生綺葉丹藤上細苖顧循
慙振藻何用擬瓊瑶


　　(鸎鳴入洞簫簫聲鳥語合調而成景色妍和物情妙麗一口迸出水還登故渚登字精絶翛然雅韻
杜少陵寒水各依痕瘦語何其髙貴)

　　奉和泛舟漢水往萬山應教

　　桂棹沙棠船飄揚横大川映巖沈水底激浪起雲邊迥
岸髙花發春塘細栁懸陪歌承睿賞接醴侍恩筵誰云
李與郭獨得似神仙

　　山池應令

　　閬苑秋光暮金塘牧(疑作收)潦清荷低芝葢出浪涌燕舟

輕逆湍流棹唱帶谷聚笳聲野竹交臨浦山桐迥出城
水逐雲峰闇寒隨殿影生

　　尋周處士𢎞讓

　　試逐赤松遊披林對一丘梨紅大谷晚桂白小山秋石
鏡菱花發桐門琴曲愁泉飛疑度雨雲積似重樓王孫
若不去山中定可留

　　詠同泰寺浮圖

　　望園臨柰苑王城對鄴宫還從飛閣内遥見崛山中(崛山

耆崛山也)天衣疑拂石鳳翅欲凌空雲甍猶帶雨蓮井不生
桐盤承雲表露鈴揺天上風月出琛含采天晴幡帶虹
周星疑更落漢夢似今通我后情初照不與伊川同方
應捧馬出永得離塵䝉

　　賽漢髙廟

　　昔在唐山曲今承紫貝壇寜知臨楚岸非復望長安野
曠秋先動林髙葉早殘塵飛逺騎没日徙半峰寒徒然
仰成誦終用試才難


　　(野曠秋先動此實境語日徙半峰寒徙字巧而稳乃知毎事有好着毎意有好辭只人思索不到)

　　亂後行經吳郵亭

　　郵亭一囘望風塵千里昬青袍異春草白馬即吳門獯
戎鯁伊洛雜種亂轘轅輦道同闗塞王城似太原休明
鼎尚重秉禮國猶存殷牖爻雖賾堯城吏轉尊泣血悲
東走横戈念北奔方憑七廟畧誓雪五陵寃人事今如
此天道共誰論(御亭吳大帝所建在晉陵今作郵誤也)

　　(青袍異春草白馬即吳門是感傷憑弔語一往情深人自不覺)


　　經陳思王墓

　　公子獨憂生丘壠擅餘名採樵枯樹盡犁田荒隧平寧
追宴平樂詎想謁承明旦余來錫命兼言事結成飄颻
河朔遠颭飈颶風鳴鴈與雲俱陣沙將蓬共驚枯桑落古
社寒鳥歸孤城隴水哀葭曲漁陽慘鼔聲離家來遠客
安得不傷情

　　(鴈與雲俱陣沙將蓬共驚語極俊挺鮑照孤蓬坐振驚沙自飛視之瞠然何落霞孤鶩之足道)

　　過建章故臺


　　魯國觀遺殿韓城想舊臺仲宣原隰滿子建悲風來夏
蓮有反植秋牕尚不開圖雲仍洩雨畫水即生苔及君
歡四望知余念七哀

　　(圖雲仍洩雨畫水即生苔語入荒凉之感此非詠畫乃詠宫也庾信畫水流全住圖雲色半輕形神
天壤)

　　和竹齋

　　百拱横笻節千櫨跨篻竿迴龍仍作柱置笛且成欒向
嶺分花徑隨階轉藥欄蜂歸憐蜜熟燕入重巢乾欲仰

天庭掞終知學歩艱

　　(迴龍置笛語有生色用得合拍人不覺故實)

　　奉和春夜應令

　　春牖對芳洲珠簾新上鈎燒香知夜漏刻燭騐更籌天
雞下北闕織女入西樓月皎疑非夜林疎似更秋水光
懸蕩壁山翠下添流詎假西園讌無勞飛盖遊

　　(燒香知夜漏刻燭騐更籌神境渾然山翠下添流最得灣環隱映景趣)

　　奉和太子納凉梧下應令


　　北園凉氣早歩輦暫逍遥避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生菰葉青花出稻苖無因學仙藻雲氣徒飄颻

　　(避日交長扇迎風列短簫寫得輕快圓美)

　　送别於建興苑相逢

　　相逢小苑北停車問苑中梅新雜栁故粉白映綸紅去
影背斜日香衣臨上風雲流階漸黑冰開池半通去馬
船難駐啼烏曲未終眷然從此别車西馬復東


　　(三四最饒風味)

　　侍宴

　　沐道逢將聖飛觴屬上賢仁風開美景瑞氣動非煙秋
樹翻黄葉寒池墮黑蓮承恩謝命淺念報在身前

　　侍宴餞湘東王應令

　　陳王從遊士髙宴入承華並載同連璧雕文類簡沙落
猿時動樹墮雪暫揺花念此離筵促方愁别路賖

　　侍宴餞東陽太守范子雲(范當作蕭)


　　東部資良守北宫敦獻酬新枝漸接樹故凍欲含流早
花少餘雪春寒極晚秋徒嗟白岸遠空想赤松遊

　　(故凍欲含流語最輕快早花少餘雪早花當是花早春初之花少於冬餘之雪語境清遠可貴)

　　奉使江州舟中七夕

　　九江逢七夕初弦值早秋天河來映水織女欲攀舟漢
使俱為客星槎共逐流莫言相送浦不及穿針樓

　　(織女欲攀舟寫得生動所謂死者活之實者虚之詩家作用端在等處渡河光不濕輪移轍詎開便
覺死相)


　　和望月

　　桂殿月偏來留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯

　　和徐主簿望月

　　樓上徘徊月牕中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵

　　(桂長欲侵輪生色浮浮欲動)

　　詠風


　　宋地鶂飛初湘川燕起餘掃壇聊動竹吹薤欲成書蒼
崦桐猶在合浦樹應疎陽烏一轉翅千里定非虛

　　(吹薤欲成書想入幻境)

　　春日

　　桃紅栁絮白照日復隨風影出朱城外香歸青殿中水
映寄生竹山横半死桐頒文知渥重搦札媿才空

　　(五六是當年時調)

　　七夕


　　玉匣巻懸衣針樓開夜扉姮娥隨月落織女逐星移離
前忿促夜别後對空機倩語雕陵鵲填河未可飛

　　歲盡應令

　　歲序已云殫春心不自安聊開栢葉酒試奠五辛盤金
薄圖神燕朱泥却鬼丸梅花應可折倩為雪中看

　　春宵

　　征人别來久年芳復臨牖燭下夜縫衣春寒偏著手願
及歸飛鴈因書寄髙栁


　　(春寒偏著手一語含情無限)

　　詠簷燕

　　雙燕集蘭閨雙飛髙復低向戸疑新箔登巢識故泥依
櫩本相賀近幕願同棲

　　(登巢識故泥此語可譜鳥情)

　　奉賀便省餘秋(疑闕)

　　前對金精坂傍臨圓水池照影礙浮葉看山通迥枝鴈行
連霧盡雨足帶雲移


　　詠長信宫中草

　　委翠似知節含芳如有情全由履迹少併欲上階生

　　石崇金谷妓

　　蘭堂上客至綺席清絃撫自作明君辭還教緑珠舞

　　被執作詩一首

　　(三國典畧曰宋子仙破會稽購得肩吾謂之曰昔聞汝能詩今可作若能當貰汝命肩吾操筆立成
子仙乃釋之)

　　髮與年俱暮愁將罪共深聊持轉風燭暫映廣陵琴


　　(附太子重雲殿受戒桂花恒留雪天花不待春)

　　(附詠美人看畫應令　欲知畫能巧喚取真來映並出似分身相看如照鏡安釵等疎宻著領俱周正不
解平城圍誰與丹青競)





　　古詩鏡巻二十一

