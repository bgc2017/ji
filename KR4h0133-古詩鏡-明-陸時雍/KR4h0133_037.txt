







　　欽定四庫全書

　　唐詩鏡巻一

　　明　陸時雍　編

　　初唐第一

　　(唐之勝於六朝者以七古之縱七律之整七絶之調此其故在氣局聲調之間而精神材力未能駕勝以
五律視昔相去逺矣聲不逮韶色不逮麗神不逮晬情不逮深雖沈宋綺思僅足當梁陳之中駟耳至五
言古詩其道在神情之妙不可以力雄不可以材騁不可以思得不可以意致雖李杜力挽古風而李病
於浮杜苦於刻以追陶謝之未能况漢魏乎韋蘇州得六朝之藻而無其實栁子厚得六朝之幹而無其

華亦足並李杜而稱一代之雄矣五言絶句古道盡亡間有作者存十一於千百矣然唐之有可稱者以
其能洗妖淫之氣而歸平正之音也代不如古亦以見風氣之所趨矣)

　　太宗皇帝(本紀云姓李氏諱世民髙祖第二子髙祖起義兵拜右領大都督封燉煌郡公徙封趙國
公髙祖受禪拜尚書令右武候大將軍進封秦王海内漸平乃鋭意經籍開文學館以待四方之士杜如
晦等十有八人為學士與之討論髙祖傳位在位二十四年崩諡文皇帝有集四十巻　帝嘗作宫體詩
使虞世南賡和世南曰聖作誠工然體非雅正上有所好下必有甚焉恐此詩一傳天下風靡不敢奉詔
帝曰朕試卿爾後帝為詩一篇述古興亡既而歎曰鍾子期死伯牙不復鼔琴朕此詩何所示邪勑禇遂
良即世南靈座焚之)


　　五言古詩

　　帝京篇(并序)

　　余以萬幾之暇游息藝文觀列代之皇王考當時之
行事軒昊舜禹之上信無間然矣至於秦皇周穆漢
武魏明峻宇雕墻窮侈極麗征税殫於宇宙轍跡徧
於天下九域無以稱其求江海不能贍其欲覆亡顛
沛不亦宜乎余追踪百王之末馳心千載之下慷慨
懐古想彼哲人庶以堯舜之風蕩秦漢之弊用咸英

之曲變爛漫之音求之人情不為難矣故觀文教於
六經閱武功於七徳臺榭取其避燥濕金石尚其諧
神人皆節之於中和不係之於淫放故溝洫可恱何
必江海之濵乎麟閣可翫何必山陵之間乎忠良可
接何必海上神仙乎豐鎬可游何必瑶池之上乎釋
實求華以人從欲亂於大道君子耻之故述帝京篇
以明雅志云爾

　　落日雙闕昏迴輿九重暮長煙散初碧皎月澄輕素搴

幌翫琴書開軒引雲霧斜漢耿層閣清風揺玉樹

　　(太宗麗色來自齊梁蒼骨本之隋氏長烟散初碧皎月澄輕素語藻而潔)

　　山閣晩秋

　　山亭秋色滿巖牖涼風度疎蘭尚染煙殘菊猶承露古
石衣新苔新巢封古樹歴覽情無極咫尺輪光暮

　　(五六語佳新古字不宜疊用或當時以此為致耳)

　　(附登三臺言志引月擎宵桂飄雲逼曙鱗下句佳取景在一鱗字　初春登臺綺峯含翠霧照日蕊紅林
蕊字竒又嬌花鳥續吟一語最勝　秋日斆庾信體螢火不温風與流螢帶火寒相去何啻天壤　過舊

宅紉佩蘭開徑舒圭葉剪桐語既有韻剪桐更饒想致)

　　虞世南(本傳云字伯施越州餘姚人性沈静寡欲與兄世基同受學于顧野王時人方之二陸為文章
婉縟祖述徐陵為秦府參軍貞觀中累遷至祕書監賜爵永興縣子太宗每稱其有五絶徳行忠直博學
文詞書翰也卒諡文懿勑曰世南於我猶一體也拾遺補闕無日暫忘實當代名臣人倫凖的今其云亡
石渠東觀中無復人矣　世南在隋有詩巳載隋詩中)

　　五言古詩

　　從軍行

　　塗山烽候驚弭節度龍城冀馬樓蘭將燕犀上谷兵劒

寒花不落弓曉月逾明凜凛嚴霜節冰壯黄河絶蔽日
巻征蓬浮天散飛雪全兵值月滿精騎乗膠折結髮早
驅馳辛苦事旌麾馬凍重闗冷輪摧九折危獨有西山
將年年屬數竒

　　(劔寒花不落弓曉月逾明是隋人語風味之佳律中得此最勝)

　　結客少年塲行

　　韓魏多竒節倜儻遺聲利共矜然諾心各負縱横志結
交一言重相期千里至緑沈明月弦金絡浮雲轡吹簫

入吳市擊筑遊燕肆尋源博望侯結客逺相求少年懐
一顧長驅背隴頭燄燄戈霜動耿耿劒虹浮天山冬夏
雪交河南北流雲起龍沙暗木落鴈門秋輕生殉知已
非是為身謀

　　(獨饒風骨)

　　五言律詩

　　侍宴應詔賦韻得前字

　　芬芳禁林晩容與桂舟前横空一鳥度照水百花然緑

野明斜日青山澹晩煙濫陪終宴賞握管類窺天

　　(五六標格自成不煩㸃飾)

　　褚亮(本傳云字希明錢塘人太宗既平冦亂留意儒學於宫城西起文學館亮與杜如晦房𤣥齡于志寧
蘇世長薛收姚思㢘陸徳明孔穎達李𤣥道李守素虞世南蔡允恭顔相時許敬宗薛元敬盖文逹蘇最
十八人並以本官為學士薛收卒以劉孝孫補之使亮為圖賛貞觀中歴散騎常侍封陽翟縣男進爵為
侯卒諡曰康)

　　五言排律

　　和御史韋大夫喜霽之作


　　晴天度旅鴈斜影照殘虹野浄餘煙盡山明逺色同沙
平寒水落葉脆晩枝空白簡光朝幰彤騶出禁中息駕
逰蘭坂雕文折桂叢無因輕羽扇徒自仰仁風

　　(三四五六語色閒浄不沾沾摸擬得來)

　　魏徵(本傳云字𤣥成鉅鹿人初為隠太子洗馬太子事敗太宗拜諌議大夫封鉅鹿縣男帝嘗引入卧内
訪以得失遷祕書監預參朝政後代王珪為侍中尚書進封鄭國公多病辭職乃拜特進知門下省事帝
嘗謂侍臣曰貞觀以前從我平定天下周旋艱險𤣥齡之功無所與讓貞觀之後盡心於我獻納忠讜安
國利民犯顔正諫匡朕之違者唯徵而已古之名臣何以加也卒諡文貞)


　　五言古詩

　　述懐

　　中原還逐鹿投筆事戎軒縱横計不就慷慨志猶存杖
䇿謁天子驅馬出闗門請纓繫南粤憑軾下東藩鬱紆
陟髙岫出沒望平原古木鳴寒鳥空山啼夜猿既傷千
里目還驚九折魂豈不憚艱險深懷國士恩季布無二
諾侯嬴重一言人生感意氣功名誰復論

　　(挺挺有烈士風古木鳴寒鳥空山啼夜猿是初唐一等格力)


　　楊師道(本傳云字景猷華隂人清警有才思隋末自洛陽來歸尚桂陽公主累轉太常封安徳郡公貞
觀中拜侍中參預朝政退朝必引當時英俊宴集園池文㑹之盛一時莫比酣賞之際援筆直書有如宿
搆太宗每見其詩必吟諷嗟賞卒諡曰懿)

　　五言律詩

　　初秋夜坐應詔

　　玉琯涼初應金壺夜漸䦨滄池流稍潔仙掌露方漙鴈
聲風處斷樹影月中寒爽氣長空浄髙吟覺思寛

　　(三四脩潔)


　　五言排律

　　還山宅

　　暮春還舊嶺徙倚翫年華芳草無行逕空山正落花垂
藤掃幽石卧栁礙浮槎鳥散茅簷静雲披澗户斜依然
此泉路猶是昔煙霞

　　(幽澹似深山人語　三四自然)

　　孔紹安(文苑傳云山隂人與孫萬壽以文辭稱時稱孫孔髙祖受禪拜内史舍人詔撰梁史未成而卒
有文集五巻)


　　五言絶句

　　侍宴詠石榴

　　(紀事云紹安大業末為監察御史髙祖為隋討賊河東詔紹安監其軍深見接遇髙祖受禪紹安自
洛陽間行來奔髙祖大悅拜内史舍人時夏侯端亦嘗為御史監髙祖軍先紹安歸朝授祕書監紹
安因侍宴詠石榴云云時人稱之)

　　可惜庭中樹移根逐漢臣只為來時晩花開不及春

　　(語氣彷彿隋餘)

　　馬周(本傳云字賔王清河人武徳中補博州教授不治事刺史達奚恕數咎責之乃逰曹汴為浚儀令崔

賢所辱遂感激西至長安客常何家太宗召之累遷至中書令兼太子右庶子職兼兩宫處事精宻甚獲
時譽尋以本官兼吏部尚書卒)

　　五言律詩

　　淩朝浮江旅思

　　太清上初日春水送孤舟山逺疑無樹潮平似不流岸
花開且落江鳥沒還浮羇望傷千里長歌遣四愁

　　(三四意晩然中晩却不屑此作)

　　杜淹(紀事云字執禮秦王引為天策府曹參軍賦詩尤工楊文幹反辭連太子歸罪于淹流巂州貞觀初

召為御史大夫後檢校吏部尚書預參朝政)

　　五言排律

　　詠寒食鬭鷄應秦王教

　　寒食東郊道揚鞲競出籠花冠初照日芥羽正生風顧
敵知心勇先鳴覺氣雄長翹頻掃陣利距屢通中飛毛
遍綠野灑血漬芳藂雖然百戰勝會自不論功

　　(語自正當視庾信等作似青出藍)

　　蕭翼(紀事云太宗時為監察御史充使取王羲之蘭亭序真蹟於越僧辯才歸擢員外郎)


　　五言律詩

　　答僧辯才

　　(太宗酷好二王書聞蘭亭真蹟在永欣寺僧辯才所百計求之不獲房𤣥齡薦翼多權謀必能稱㫖
翼乃作南人北遊辯才一見欵宻留宿設缸靣酒酣樂之後探韻賦詩翼得招字云云既而術取書
以歸太宗大恱擢員外郎賞賚甚厚見類苑)

　　邂逅欵良宵殷勤荷勝招彌天俄若舊初地豈成遥酒
蟻傾還泛心猿躁似調誰憐失羣翼長苦業風飄

　　(語氣調和)


　　王績(隠逸傳云字無功絳州人文中子通弟也少與李播吕才交善隋末為六合丞非其所好棄官還郷
里嘗躬耕東皋著書號東皋子或經過酒肆動經數日往往題壁作詩多為好事者諷詠所著有五斗先
生傳醉鄉記無心子傳臨終自剋死日預為墓誌有文集五巻　吕才為王無功集序畧云君河中有渚
田十數頃又有隠士仲長子光服食養性君遂結廬河渚貞觀中京兆杜之倫清河崔善為相繼為刺史
皆召之君曰奈何坐召君平耶)

　　五言古詩

　　春桂問答二首

　　問春桂桃李正芬華年光隨處滿何事獨無花


　　春桂答春華詎能乆風霜揺落時獨秀君知不

　　(答語六朝餘秀)

　　五言律詩

　　野望

　　東皋薄暮望徙倚欲何依樹樹皆秋色山山唯落暉牧
人驅犢返獵馬帶禽歸相顧無相識長歌懷采薇

　　(多於朴茂　詩自梁陳以來燁燁春華輝輝秋月艷之一徑不可復過隋煬雖返古道然華實並髙
轉入初唐英華霣頓盛唐别轉風調即意味愈漓矣)


　　五言絶句

　　過酒家

　　此日長昬飲非闗養性靈眼看人盡醉何忍獨為醒

　　(唐人五絶病淺淺則一覽便盡)

　　上官儀(本傳云字游韶陜州人家於江都㓜為沙門服工文詞貞觀初舉進士授𢎞文館直學士遷祕
書郎太宗雅好屬文每遣儀視草多令繼和凡有宴集儀嘗與焉髙宗立進西臺侍郎工於五言詩以綺
錯婉媚為本儀既貴顯人多傚之謂上官體儀頗恃才任勢故為當代所嫉許敬宗搆坐梁王忠事下獄
死有集三十巻)


　　五言古詩

　　早春桂林殿應詔

　　步輦出披香清歌臨太液曉樹流鶯滿春堤芳草積風
色翻露文雪華上空碧花蝶來未巳山光曖將夕

　　(語脆)

　　奉和潁川公秋夜

　　泬寥空色逺芸黄淒序變涸浦落遵鴻長飈送巢燕千
秋流夕景萬籟含宵喚峻雉聆金柝層臺切銀箭


　　(清厲之音涸浦落遵鴻字太着意萬籟含宵喚喚字亦特)

　　李義府(本傳云其先瀛州人後家于永泰貞觀中除太子舍人與來濟俱以文翰見知時稱來李永徽
中拜中書侍郎封廣平縣男與人語必嬉怡微笑而褊忌隂賊時人言其笑中有刀又以柔而害物亦謂
之李貓顯慶中為中書令進封河間郡公後楊行穎表言罪狀流死巂州史論言義府才思精宻所謂猩
猩能言)

　　五言絶句

　　堂堂詞二首

　　鏤月為歌扇裁雲作舞衣自憐迴雪影好取洛川歸(唐新

語云義府嘗賦詩云鏤月為歌扇裁雲作舞衣照鏡自憐迴雪影來時好取洛川歸謂之活剥張昌齡生吞郭
正一又紀事云義府嘗賦詩云鏤月為歌扇裁雲作舞衣自憐迴雪影好取洛川歸有棗强尉張懷慶好偷竊
名士文章乃為詩曰生情鏤月為歌扇出性裁雲作舞衣照鏡自憐迴雪影來時好取洛川歸時人為之語曰
活剥張昌齡生吞郭正一)

　　懶整鴛鴦被羞褰玳瑁牀春風别有意宻處也尋香

　　(輕脱　春風别有意宻處也尋香艶情太甚)

　　詠烏

　　(紀事云義府初遇以李大亮劉洎之薦太宗召令詠烏云云帝曰與卿全樹何止一枝)


　　日裏颺朝彩琴中伴夜啼上林如許樹不借一枝栖

　　薛元超(本傳云汾隂人收子也九嵗襲爵汾隂男及長好學善屬文貞觀中累授太子舍人預撰晉書
髙宗時拜中書令加金紫致仕卒有文集四十巻元超好引寒畯時論稱美　紀事云上元初政出武氏
因陽喑乞骸骨歸卒)

　　五言排律

　　奉和同太子監守違戀

　　儲禁銅扉啓宸行玉輅遥空懷壽街吏尚隔寢門朝北
首瞻龍㦸空中想鳳鑣飛文映仙牓瀝思叶神飈帝念

紆蒼壁乾文煥紫霄雲塘横碧海平圃振詞條欲應重
輪曲鏘洋韻九韶(平圃見山海經槐江之陽實惟帝之平圃)

　　(莊麗典則是初唐格調韓王元嘉同此奉和地分丹鷲嶺塗間白雲鄉亦屬佳句)

　　王勃(文苑傳云字子安絳州龍門人文中子通孫也六嵗解屬文與兄勔勮才藻相類杜易簡稱之曰此
王氏三珠樹也勃年未及冠應舉及第沛王賢聞其名召為沛府脩撰戲為檄英王雞文髙宗覽之怒曰
此是交搆之漸出補虢州參軍父福畤坐勃故左遷交趾令勃往省父渡南海墮水卒初李敬𤣥稱勃與
楊炯盧照隣駱賔王必當顯貴裴行儉曰勃等雖有才而浮躁淺露豈享爵禄楊稍沈静應至令長餘得
令終為幸果如其言　紀事云勃為文先磨墨數升引被覆面而卧忽起書之初不加㸃時謂腹藁)


　　(四傑氣格雄渾不以組繪為工)

　　七言古詩

　　滕王閣

　　(勃父為交趾令勃往省父道出洪都都督閻伯嶼宴集滕王閣命之序葢宿命其壻預成將舉屬客
必讓而及焉勃適至不辭下筆立就末成四韻)

　　滕王髙閣臨江渚佩玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移幾度秋
閣中帝子今何在檻外長江空自流


　　(三四髙迥實境自然不作籠盖語致　文雖四韻氣足長篇)

　　秋夜長

　　秋夜長殊未央月明露白澄清光層城綺閣遥相望遥
相望川無梁北風受節南鴈翔崇蘭委質時菊芳鳴環
曳珮出長廊為君秋夜擣衣裳纎羅對鳳凰丹綺雙鴛
鴦調砧亂杵思自傷征夫萬里戍他鄉鶴闗音信斷龍
門道路長君在天一方寒衣徒自香

　　(氣格嶒崚北風受節南鴈翔語最古雅)


　　採蓮曲

　　採蓮歸綠水芙蓉衣秋風起浪鳬鴈飛桂棹蘭橈下長
浦羅裙玉腕輕揺櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今
巳暮今巳暮採蓮花渠今那必盡娼家官道城南把桑
葉何如江上採蓮花蓮花復蓮花花葉何稠疊葉翠本
羞眉花紅强似頰佳人不在兹悵望别離時牽花憐共
蒂折藕愛連絲故情無處所新物徒華滋不惜西津交

珮解還羞北海鴈書遲採蓮歌有節採蓮夜未歇正逢
浩蕩江上風又值徘徊江上月徘徊蓮浦夜相逢吳姬
越女何丰茸共問寒江千里外征客闗山路幾重

　　(中有佳句)

　　落花落

　　落花落落花紛漠漠緑葉青跗映丹萼與君徘徊上金
閣影拂粧階玳瑁筵香飄舞館茱萸幙落花飛撩亂入
中帷落花春正滿春人歸不歸落花度氛氲遶髙樹落

花春巳繁春人春不顧綺閣青臺静且閒羅袂紅巾復
往還盛年不再得髙枝難重攀試復旦遊落花裏暮宿
落花間與君落花院臺上起雙鬟

　　(自梁陳餘音轉入老秀　芳言如馥)

　　五言律詩

　　銅雀妓

　　金鳳鄰銅雀漳河望鄴城君王無處所臺榭若平生舞
席紛何就歌梁儼未傾西陵松檟冷誰見綺羅情


　　(子安才雄五言律往往有一氣渾成之勢律自不能拘得　看渠一意轉合視之平平擬之難到中
晩之視初唐六朝之視漢魏俱若此矣)

　　聖泉宴(并序)

　　𤣥武山有聖泉焉浸淫歴數百千年乗巖泌湧接磴
分流下瞰長江沙堤石岸咸古人遺跡也兹乃青蘋
緑芰紫苔蒼蘚遂使江湖思逺寤寐寄託既而崇巒
左披石壑前縈丹崿萬尋碧潭千頃松風唱響竹露
薰空瀟瀟乎人間之難遇也方欲以林壑為天籟琴

樽為日用嗟乎古今共逝方深川上之悲少長同逰
且盡山隂之樂盍題芳什共寫髙情詩得泉字

　　披襟乗石磴列籍俯春泉蘭氣薫山酌松聲韻野弦影
飄垂葉外香度落花前興洽林塘晩重巖起夕煙

　　(三四琢矣然琢而不傷其氣渾渾)

　　别薛華

　　送送多窮路遑遑獨問津悲凉千里道悽斷百年身心
事同漂泊生涯共苦辛無論去與住俱是夢中人


　　(率衷披寫絕不作詩思　末語解愁愁情轉甚須知此等下語意味深厚後人便道出個中矣)

　　重别薛華

　　明月沈珠浦秋風濯錦川樓臺臨絶㟁洲渚亘長天旅
泊成千里棲遑共百年窮途惟有淚還望獨澘然

　　麻平晩行

　　百年懷土望千里倦遊情髙低尋戍道逺近聴泉聲磵
葉纔分色山花不辨名羇心何處盡風急暮猿清

　　杜少府之任蜀州


　　城闕輔三秦風煙望五津與君離别意同是宦遊人海
内存知已天涯若比隣無為在岐路兒女共霑巾

　　(此是髙調讀之不覺其髙以氣厚故)

　　春日還郊

　　閒情兼黙黙攜杖赴巖泉草綠縈新帶榆青綴古錢魚
牀侵岸水鳥路入山煙還題平子賦花樹滿春田

　　(三四語有風味人有問余二語何以佳余謂此二語一似逢春而感一似遇物而興非徒為草榆詠
也)


　　秋日别王長史

　　别路餘千里深恩重百年正悲西候日更動北梁篇野
色籠寒霧山光斂暮煙終知難再奉懷徳自澘然

　　上已浮江宴韻得遥字

　　上已年光促中川興緒遥緑齊山葉滿紅洩片花銷泉
聲喧後澗虹影照前橋遽悲春望逺江路積波潮

　　(紅洩片花銷六朝餘繢)

　　易陽早發


　　飭裝侵曉月奔策候殘星危閣尋丹嶂迴梁屬翠屏雲
間迷樹影霧裏失峯形復此凉飈至空山飛夜螢

　　(如此起句是大家數)

　　焦岸早行和陸四

　　侵星違旅館乗月戒征儔複嶂迷晴色虚巖辨暗流猿
吟山漏曉螢散野風秋故人𣺌何際鄉闗雲霧浮

　　(第六句最是髙韻)

　　楊炯(文苑傳云華隂人幼聰敏善屬文舉神童為𢎞文館學士累遷詹事司直則天初坐祖弟神讓事左

遷梓州司法參軍秩渵授盈川令為政嚴酷卒于官炯與王勃盧照隣駱賔王以詞賦齊名稱為王楊盧
駱炯謂人曰吾愧在盧前恥居王後張說曰楊盈川文思如懸河注水酌之不竭既優于盧亦不減王耻
居王後信然愧在盧前謙也)

　　五言律詩

　　從軍行

　　烽火照西京心中自不平牙璋辭鳳闕鐡騎繞龍城雪
暗凋旗畫風多雜鼔聲寧為百夫長勝作一書生

　　(渾厚　字字銖兩悉稱首尾圓滿殆無餘憾)


　　劉生

　　卿家本六郡年長入三秦白壁酬知己黄金謝主人劒
鋒生赤電馬足起紅塵日暮歌鐘發喧喧動四隣

　　出塞

　　塞外欲紛紜雌雄猶未分明堂占氣色華盖辨星文二
月河魁將三千太乙軍丈夫皆有志會是立功勲

　　折楊栁

　　邉地遥無極征人去不還秋容凋翠羽别淚損紅顔望

斷流星驛心馳明月闗藁砧何處在楊栁自堪攀

　　送臨津房少府

　　岐路三秋别江津萬里長煙霞駐征葢弦管促飛觴階
樹含斜日池風泛早凉贈言未終竟流涕忽霑裳

　　(三四氣韶)

　　送豐城王少府

　　愁結亂如麻長天照落霞離亭隠喬樹溝水浸平沙左
尉才何屈東闗望漸賒行看轉牛斗持此報張華


　　(三四語老)

　　送鄭州周司空

　　漢國臨清渭京城枕濁河居人下珠淚賔御促驪歌望
極闗山逺秋深煙霧多唯餘三五夕明月暫經過

　　五言排律

　　送劉校書從軍

　　天將下三宫星門召五戎坐謀資廟畧飛檄佇文雄赤
土流星劒烏號明月弓秋隂生蜀道殺氣繞湟中風雨

何年别琴尊此日同離亭不可望溝水自西東

　　(初唐排律最佳語語湊拍　首四語一起一接可謂壯甚殺氣繞湟中語帶俚氣)

　　和騫右丞省中暮望

　　故事閒臺閣仙門藹已深舊章窺複道雲幌肅重隂𤣥
律葭灰變青陽斗柄臨年光揺樹色春氣繞蘭心風響
髙牕度流痕曲岸侵天民總樞轄人鏡辨衣簮日暮南
宫静瑶華振雅音

　　(附和劉侍郎入隆唐觀百果珠為實羣峯錦作苔語殊勝麗)


　　五言絶句

　　夜送趙縱

　　趙氏連城壁由來天下傳送君還舊府明月滿前川

　　(末句人景雙映)




　　唐詩鏡巻一

