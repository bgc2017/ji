







　　欽定四庫全書

　　唐詩鏡卷三十四

　　明　陸時雍　編

　　中唐第六

　　陳潤

　　五言律詩

　　賦得秋河曙耿耿

　　曉望秋髙夜微明欲曙河橋成鵲已去機罷女應過月

上殊開練雲行類動波尋源不可到耿耿復如何

　　(淺)

　　馬異

　　五言律詩

　　暮春醉中寄李干秀才

　　歡異且交親酒生開甕春不須愁犯卯且乞醉過申折
草為籌筯鋪花作錦裀嬌鶯解言語留客也慇懃

　　(附荅盧仝結交詩　有鳥南翔口銜一書札達我山之維開緘金玉煥陸離乃是盧仝結交詩此詩峭絶

天邉格力與文星色相射長河㧞作數條絲太華磨成一拳石莫嗟獨秀無往還月中丹桂難追攀况值
亂邦不平年廻陵倒谷如等閒與君俛首大艱阻喙長三尺不得語因君今日形章句羡獮猴兮着衣裳
悲蚯蚓兮安翅羽上天不識察仰我為遼天失所将吾劍兮切淤泥使良驥兮捕老䑕昨日脱身卑賤籠
卯星借與老人峯抱鋤劚地芸芝术偃葢参天舊有松术與松兮保身世卧居居兮起吁吁潄潺潺兮聆
嘒嘒道在其中可終歳不教辜負堯為帝燒我荷衣摧我身囘看天地如砥平鋼刀剉骨不辭去畢躬君
子今明明俛首辭山心惨惻白雲雖好戀不得看雲且擬直須㬰病風又巻西飛翼為報覃懐新結交死
生富貴存後凋我心不畏朱公叔君意須防劉孝標以膠投漆苦不早就中相去萬里道河水悠悠山之
間無由抱袂攄懐抱憶仝吟能文洽臭成蘭薰不知何處清風夕擬使張華見陸雲)


　　衛象(字長林大厯間司空曙同時人官為侍御)

　　七言絶句

　　古詞

　　鵲血琱弓濕未乹鸊鵜龍劍夜光寒遼東老將鬢如雪
猶向旄頭夜夜㸔

　　李正封

　　五言古詩

　　詠露


　　霏霏靈液重雲表無聲落霑樹急𤣥蝉灑池凄皓鶴流
塵清逺陌飛月澄髙閣宵潤玉堂簾曙寒金井索佳人
比珠淚坐感空綃薄

　　(附貢院樓北新栽小松　青蒼初得地華省植來新尚帶山中色猶含洞裏春近樓依北戶隠砌浄逰塵
鶴壽應成葢龍形未有鱗為梁資大厦封爵耻嬴秦幸此觀光日清風屢得親)

　　長孫翺(肅代時人)

　　七言絶句

　　宫詞


　　一道甘泉出御溝上皇行處不曾秋誰言水是無情物
也到宫前咽不流

　　(病出之太淺)

　　崔䕶

　　七言絶句

　　題城南詩

　　去年今日此門中人靣桃花相映紅人靣祗今何處去
桃花依舊笑春風


　　(附三月三日陪裴大夫泛長沙東湖有湖光迷翡翠草色醉蜻蜓之句
附冷朝陽立春　玉律傳佳節青陽應北辰土牛呈嵗稔綵燕表年春臘盡星廻次寒餘月建寅風光何
處好雲物望中新流水初銷凍潜魚欲振鱗梅花將栁色偏思越鄉人)

　　戎昱(荆南人登進士第衛伯玉鎮荆南辟為從事德宗建中中為辰䖍二州刺史京兆尹李鑾欲以女妻
之令改姓昱辭)

　　五言古詩

　　長安秋夕

　　八月更漏長愁人起常早閉門寂無事滿院生秋草昨

宵北窻夢先入荆南道逺客歸去來在家貧亦好

　　七言古詩

　　聽杜山人弹胡笳歌

　　緑琴胡笳誰妙弹山人杜陵名庭蘭杜君少與山人友
山人没來今已乆當時海内求知音囑付胡笳入君手
杜陵攻琴四十年琴聲在音不在絃座中為我奏此曲
滿堂蕭瑟如窮邊第一第二拍涙盡蛾眉没蕃客更聞
出塞入塞聲穹廬氊帳難為情胡天雨雪四時下五月

不曾芳草生須㬰促軫變宫徵一聲悲兮一聲喜南㸔
漢月雙眼明却顧胡兒寸心死囘鶻數年收洛陽洛陽
士女皆驅將豈無父母與兄弟聞此哀情皆斷腸杜陵
先生證此道沈家祝家皆絶倒如今世上雅風衰若箇
深知此聲好世上愛筝不愛琴即明此調難知音今朝
促軫為君奏不向俗流傳此心

　　(忼憤歴拉聲與胡笳相擬)

　　五言律詩


　　和蕃

　　漢家青史上計拙是和親社稷依明主安危託婦人豈
能將玉貌便擬静胡塵地下千年骨誰為輔佐臣

　　(三四怨而理此言有禆國計殆不徒作)

　　再赴桂州先寄李大夫

　　玷玉甘長棄朱門喜再逰過因讒後重恩合死前酬飬
驥須憐瘦栽松莫厭秋今朝兩行淚一半血和流

　　(三四宛轉沉痛足匹少陵深衷料理語)


　　(附桂州臘夜　坐到三更盡歸仍萬里賖雷聲偏傍竹寒夢不離家曉角分殘漏孤燈落碎花二年随驃
騎辛苦向天涯附冬日宴梁十三㕔　故人能愛客秉燭㑹吾曹家
為朋徒罄心縁翰墨勞夜寒消臘酒霜冷重綈袍醉卧西窻下時聞鳫響髙)

　　七言律詩

　　江城秋霽

　　霽後江城風景涼豈堪登眺只堪傷逺天螮蝀収殘雨
映水鸕鷀近夕陽萬事無成空過日十年多難未還鄉
不知何處消兹恨轉覺愁随夜夜長


　　(近字不得力)

　　七言絶句

　　湖南春日二首

　　自憐春日客長沙江上無人轉憶家光景却添鄉思苦
簷前數片落梅花

　　三湘漂寓若流萍萬里江鄉隔洞庭羇客春來心欲碎
東風莫遣栁條青

　　塞下曲


　　漢將歸來虜塞空旌旗初下玉闗東髙蹄戰馬三千匹
落日平原秋草中

　　戲贈張使君

　　數載蹉跎罷縉紳五湖乘興轉迷津如今野客無家第
醉處尋常是主人

　　旅次寄湖南張郎中

　　寒江近戶漫流聲竹影當窻亂月明歸夢不知湖水濶
夜來還到洛陽城


　　(附感春　㸔花淚盡知春盡䰟斷㸔花祗恨春名位未霑身欲老詩書寕救眼前貧)

　　蔣防

　　五言排律

　　賦得秋月懸清輝

　　秋月沿霄漢亭亭委素輝山明桂花發池滿夜珠歸入
戶人偏攬臨枝鵲正飛影連平野静輪度曉雲微晶晃
浮輕露徘徊映薄帷此時千里道延望獨依依

　　舒元輿


　　七言古詩

　　橋山懐古

　　軒轅厭代千萬秋渌波浩蕩東南流今來古往無不死
獨有天地長悠悠我乘驛騎到中部古聞此地為渠搜
橋山突兀在其左荒榛交鎖寒風愁神仙天下亦如此
况我慼促如蜉蝣誰言衣冠葬其下不見弓劍何人収
哀喧叫笑牧童戲隂天月落狐狸遊却思皇墳立人極
車輪馬跡無不周洞庭張樂降𤣥鶴涿鹿大戰摧蚩尤

智勇神天不自大風后力牧輸長籌襄城迷路問童子
帝鄉歸去無人留崆峒求道失遺跡荆山鑄鼎餘荒丘
君不見黄龍飛去山下路斷髯成草風颼颼

　　(氣魄掀掲)

　　劉太真

　　五言古詩

　　繼三使君詩(并序)

　　顧十二左遷過韋蘇州房杭州韋睦州三使君皆有

郡中燕集詩因亦成萹

　　寵至乃不驚罪得非無由奔迸歴畏途緬邈赴偏陬牧
此彫敝甿屬當賦斂秋夙興諒無補旬暇焉敢休前日
懐友生獨登城上樓迢迢西北望逺思不可収今日車
騎來曠然銷人憂晨迎東齋飯晩度南溪逰以我碧流
水泊君青翰舟莫將遷客程不為勝景留飛扎謝三守
斯篇希見酬

　　(穏貼)


　　張南史(字季真幽州人以試參軍避亂居揚州再召未赴而卒詩一巻)

　　七言律詩

　　陸勝宅秋雨中探韻

　　同人永日自相將深竹閒園偶辟疆已被秋風敎憶鱠
更聞寒雨勸飛觴歸心莫問三江水旅服徒霑九月霜
醉裏欲尋騎馬路蕭條幾處有垂楊

　　(音律溜亮)

　　(附張衆甫寄興國池鶴上劉相公　馴狎經時乆䙰褷短翮存不随淮海變空媿稻粱㤙獨立秋天净单

棲夕露繁欲飛還斂翼誰敢望乘軒)

　　李益(字君虞隴西姑臧人始八歳燕戎亂華大厯四年登第出身二十三受末秩從事十八載多在兵間
有心疾不見用後為幽州劉濟屯田副使獻詩有感恩知有地不上望京樓之句憲宗聞其名召為秘書
少監負才凌下官幽州時有怨望語降秩尋復為太子賓客轉散騎常侍後遷禮部尚書致仕卒有集二
巻行于世)

　　五言古詩

　　溪中月下寄楊子尉封亮

　　蘅若奪幽色銜思恍無悰宵長霜露多歳晏淮海風團

團山中月三五離夕同露凝朱絃絶觴至蘭玉空清光
液流波盛明難再逢常恐河漢逺坐窺煙景窮小人諒
處隂君子樹大功永願厲髙翼慰我丹桂叢

　　(清藻)

　　將赴朔方早發漢武泉

　　弭葢出故闗窮秋首邉路問我此何為平生重一顧風
吹山下草繫馬河邊樹奉役良有期囘瞻終未屢去鄉
幸未逺戎衣今已故豈惟幽朔寒念我機中素去矣勿

復言所酬知音遇

　　自朔方還與鄭式瞻崔稱鄭子周岑贊同㑹法
雲寺三門避暑

　　予本疎放士朅來非外矯誤落邊塵中愛山見山少始
投清凉宇門值煙岫表參差互明㓕彩翠竟昏曉泠泠
逺風來過此羣木杪英英二三彦襟曠去煩擾㳺川出
潜魚息隂勌飛鳥徇物不可窮唯於此心了

　　(愛山見山少是一佳句)


　　入華山訪隠者經仙人石壇

　　三考四嶽下官曹少休沐久負青山諾今還獲所欲常
聞玉清洞金簡授𤣥籙夙駕昇天行雲逰恣霞宿平明
矯輕策捫石入空曲仙人古石壇苔遶青瑶局陽桂凌
烟紫隂蘿冒水緑隔世聞丹經懸泉注明玉前驚羽人
㑹白日天居肅問我將致辭笑之自相目竦身雲遂起
仰見雙白鵠墮其一紙書文字類鳥足視之了不識三
返又三復歸來問方士舉世莫解讀何必若蜉蝣然後

為跼促鄙哉宦㳺子身志俱降辱再徃不及期勞歌叩
山木

　　(綽有古趣可作青蓮後一人)

　　華隂東泉同張處士詣藏律師兼簡縣内同官
因寄齊中書

　　蒼崖抱寒泉淪照洞金碧潜鱗孕明晦山靈閟幽賾前
峯何其詭萬變窮日夕松老風易悲山秋雲更白故人
邑中吏五里僊霧隔美質簡瓊瑶英聲鏗金石煩君竟

相問問我此何適我因賛時理書寄西飛翮哲匠熈百
工日月被光澤大國本多士荆岑無遺璧髙網彌八紘
皇圗明四闢羣材既兼暢顧我在草澤貴無身外名賤
有區中役忽忽百齡内殷殷千慮廹人生已如寄在寄
復為客舊國不得歸風塵滿阡陌

　　罷秩後入華山採茯苓逢道者

　　委綬來名山觀竒恣所停山中若有聞言此不死庭遂
逢五老人一謂西嶽靈或聞樵人語飛去入昴星授我

出雲路蒼然凌石屏視之有文字乃古黄庭經左右長
松列動搖風露零上蟠千年枝隂虬負青𠖇下結九秋
霰流膏為茯苓取之砂石間異若龜鶴形况聞秦宫女
華髪變已青有如上帝心與我千萬齡始疑有仙骨鍊
䰟可永寧何事逐豪遊飲啄以羶腥神物亦自閟風雷䕶
此扃欲傳山中寳囘策忽已暝乃悲世上人求醒終不
醒

　　華山南廟


　　隂山臨古道古廟閉山碧落日秋草中搴芳薦瑶席明
靈逹精意髣髴如不隔巖雨神降時囘飈入松柏常聞
坑儒後此地返秦璧自古害忠良神其輔宗祏

　　蓮塘驛

　　五月渡淮水南行遶山陂江村逺雞應竹裏聞繰絲楚
女肌髪美蓮塘煙露滋菱花覆碧渚黄鳥雙飛時𣺌渺
泝洄遠憑風託微詞斜光動流睇此意難自持女歌本
輕艶客行多怨思女蘿䝉幽蔓擬上青桐枝


　　(麗　寄言微結意逺)

　　遊子吟

　　女羞夫婿薄客耻主人賤遭遇同衆流低囘媿相見君
非青銅鏡何事空照靣莫以衣上塵不謂心如練人生
當榮盛待士勿言倦君㸔白日馳何異弦上箭

　　(古而絢)

　　雜曲

　　妾本蠺家女不識貴門儀藁砧持玉斧交結五陵兒十

日或一見九日在路歧人生此夫婿富貴欲何為楊栁
徒可折南山不可移婦人貴結髪寕有再嫁資嫁女莫
望髙女心願所宜寕從賤相守不願貴相離藍葉鬰重
重藍花若榴色少婦歸少年華光自相得誰言配君子
以奉百年身有義即夫婿無義還他人愛如寒爐火棄
若秋風扇山嶽起靣前相㸔不相見丈夫非小兒何用
强相知不見朝生菌易成還易衰征客欲臨路居人還
出門北風河梁上四野愁雲繁豈不戀我家夫婿多感恩

前程有日月勲績在河源少婦馬前立請君聽一言春
至草亦生誰能無别情殷勤展心素見新莫㤀故遥望
孟門山殷勤報君子既為随陽鴈勿學西流水甞聞生
别離悲莫悲於此同器不同榮堂下即千里與君貧賤
交何異萍上水託身天使然同生復同死

　　(古意叠見更當使簡鍊得佳)

　　七言古詩

　　大禮畢皇帝御丹鳳門改元建中大赦


　　大明曈曈天地分六龍負日升天門鳯凰飛來銜帝籙
言我萬代金皇孫靈雞鼔舞承天赦髙翔百尺埀朱幡
宸居穆清受天厯建中甲子合上元昊穹景命即已至
王事乃可酬乾坤升中告成荅𤣥貺泥金檢玉昭鴻思
云亭之事畧可記七十二君寕獨尊小臣欲上封禪表
乆而未就歸陵園

　　(鴻藻)

　　效古促促曲為河上思婦作


　　促促何促促黄河九囘曲嫁與棹&KR0657;郎空牀將影宿不
道君心不如石那令妾貌長如玉

　　古别離

　　雙劍欲别風凄然雌沈水底雄上天江囘漢轉兩不見
雲交雨合知何年古來萬事皆由命何用臨歧苦涕漣

　　野田行

　　日没出古城野田何茫茫寒狐嘯青塜鬼火燒白楊昔
人未為泉下客行到此中曾斷腸


　　(意語足色自當得簡)

　　輕薄篇

　　豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕雁一聲去囘鞍挾彈平陵園歸來青樓曲未卒美人
玉色當金尊淮隂少年不相下酒酣半笑倚市門安知
我有不平色白日欲落紅塵昏死生容易如反掌得意
失意由一言少年但飲莫相問此中報讐亦報恩


　　(矯矯歴落)

　　登夏州城觀送行人賦得六州胡兒歌

　　六州胡兒六蕃語十歳騎羊逐沙䑕沙頭牧馬孤雁飛
漢軍遊騎貂錦衣雲中征戌三千里今日征行何歳歸
無定河邊數枝栁共送行人一杯酒胡兒起作和蕃歌
齊唱嗚嗚盡垂手心知舊國西州逺西向胡天望鄉乆
囘頭忽作異方聲一聲囘盡征人首蕃音虜曲一難分
似説邊情向塞雲故國闗山無限路風沙滿眼堪斷魂

不見天邊青作塜古來愁殺漢昭君

　　登天壇夜見海

　　朝逰碧峰三十六夜上天壇月邉宿仙人攜我搴玉英
壇上夜半東方明仙鐘撞撞近海日海中離離三山出
霞梯赤城遥可分霓旌絳節倚彤雲八鸞五鳯紛在御
王母欲上朝元君羣仙指此為我説幾見塵飛滄海竭
竦身别我期丹宫空山處處遺清風九州下視杳未旦
一半浮生皆夢中始知武皇求不死去逐瀛洲羡門子


　　五言律詩

　　喜見外弟又言别

　　十年離亂後長大一相逢問姓驚初見稱名憶舊容别
來滄海事語罷暮天鐘明日巴陵道秋山又㡬重

　　(三四驚異絶倒)

　　晩春卧病喜振上人見訪

　　卧牀如舊日窺戶易傷春靈壽扶衰力芭蕉對病身道
心空寂寞時物自芳新旦夕誰相訪唯當攝上人


　　(四語身物適當可堪憔悴)

　　(附送栁判官赴振武　邊庭漢儀重旌甲似雲中虜地山川壯单于鼔角雄闗寒塞榆落月白胡天風君
逐嫖姚將麒麟有戰功)

　　(附喜入蘭陵望紫閣峯呈宣上人　薙草開三徑巢林喜一枝地寛留種竹泉淺欲開池紫閤當疎牖青
松入壞籬從今安僻陋蕭相是吾師)

　　七言律詩

　　同崔邠登鸛雀樓

　　鸛雀樓西百尺檣汀洲雲樹共茫茫漢家簫鼔空流水

魏國山河半夕陽事去千年猶恨速愁來一日即為長
風煙併是思歸望逺目非春亦自傷

　　(淺迫)

　　送校書賈弇東歸寄振上人

　　北風吹鴈數聲悲况指前林是别時愁草不堪頻送逺
白雲何處更相期山随匹馬行看暮路入寒城去獨遲
為向東州故人道江淹已擬惠休詩

　　五言排律


　　宿馮翊夜雨贈主人

　　危心驚夜雨起望漫悠悠氣耿殘燈暗聲繁髙樹秋凉
軒辭夏扇風幌攬輕裯思緒蓬初斷歸期雁暫留闗山
藹已失臉淚迸難収頼君時一笑方能解四愁

　　(歸期雁暫留語何輕嫩)

　　(附府試古鏡　舊是秦時鏡今藏古匣中龍盤初掛月鳯舞欲生風石黛曾留殿朱光適在宫應祥知道
泰鑑物覺神通肝膽誠難隠妍媸信易窮幸居君子室長願免塵䝉)

　　五言絶句


　　江南詞

　　嫁得瞿塘賈朝朝悞妾期早知潮有信嫁與弄潮兒

　　惜春傷同幕故人孟郎中兼呈去年看花友

　　畏老身全老逢春解惜春今年看花伴已少去年人

　　鷓鴣詞

　　湘江斑竹枝錦翅鷓鴣飛處處湘雲合郎從何處歸

　　七言絶句

　　汴河曲


　　汴水東流無限春隋家宫闕已成塵行人莫上長堤望
風起楊花愁殺人

　　夜上受降城聞笛

　　囘樂峯前沙似雪受降城上月如霜不知何處吹蘆管
一夜征人盡望鄉

　　聽鳴角

　　繁霜一葉落庭蕪吹角當城漢月孤無限塞鴻飛不度
秋風巻入小單于


　　(落意髙逺)

　　送客還幽州

　　惆悵秦城送獨歸薊門雲樹逺依依秋風莫射南來鴈
從遣乘春更北飛

　　奉賀武相公春晩聞鶯

　　蜀道山川心易驚緑忩殘夢曉聞鶯分明似雪文君恨
萬怨千愁絃上聲

　　宫怨


　　露濕晴花春殿香月明歌吹在昭陽似將海水添宫漏
共滴長門一夜長

　　隋宫燕

　　燕語如傷舊國春宫花一落旋成塵自從一閉風光後
㡬度飛來不見人



　　唐詩鏡巻三十四

