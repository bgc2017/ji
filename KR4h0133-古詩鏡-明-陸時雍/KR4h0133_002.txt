







　　欽定四庫全書

　　古詩鏡巻二

　　明　陸時雍　編

　　漢第二

　　詩

　　(四言詩徘徊委折吞吐含情漢人剏為五言體直易就指陳叙述率意以之矣　詩先氣格氣格既
具情性所到一往遂成意不在竒語不在異自然韻度宫商色髙彛鼎西漢氣沉格峻語不落晚深
言淺言無所不可　西漢托體風人取材諸賦濃厚者層層蘂蘂稠宻芬敷淺近者落落疎疎蕭條

髙寄　詩之為道成於未言體裁素備隨意興成凡性邃者言超情深者語奥神理既妙形色自生
不必臨境之安排也　風雅性情西漢格力建安材具六朝華藻唐人韻調性情和雅格力高深材具
敷腴華藻英韶韻調響振此其體以類分觀由品别矣　漢魏言情六朝體物　漢魏絶不費思六
朝絶不費力唐人絶不費事)

　　古詩十九首

　　(十九首深衷淺貌短語長情)

　　行行重行行與君生别離相去萬餘里各在天一涯道
路阻且長㑹面安可知胡馬依北風越鳥巢南枝相去

日已逺衣帯日已緩浮雲蔽白日遊子不顧返思君令
人老嵗月忽已晚棄捐勿復道努力加餐飯

　　(一句一情一情一轉行行重行行衷何綣也與君生別離情何惨也相去日已逺衣帯日已緩神何
悴也浮雲蔽白日遊子不顧返怨何温也棄捐勿復道努力加餐飯前為廢食今乃加餐亦無奈而
自寛云耳衣帯日已緩一語韻甚浮雲蔽白日意有所指此詩人所為善怨　此詩含情之妙不見
其情畜意之深不知其意)

　　青青河畔草鬱鬱園中栁盈盈樓上女皎皎當牕牖娥
娥紅粉妝纎纎出素手昔為倡家女今為蕩子婦蕩子

行不歸空牀難獨守

　　(疎節亮音淺淺寄言深深道欵蕩子行不歸空牀難獨守一語罄衷托出)

　　青青陵上栢磊磊澗中石人生天地間忽如逺行客斗
酒相娱樂聊厚不為薄驅車䇿駑馬遊戲宛與洛洛中
何鬱鬱冠帯自相索長衢羅夾巷王侯多第宅兩宫遙
相望雙闕百餘尺極宴娱心意戚戚何所迫

　　(物長人促首四語言之可慨極宴娱心意戚戚何所迫故為排蕩轉入無聊之甚)

　　今日良宴㑹歡樂難具陳彈筝奮逸響新聲妙入神令

徳唱髙言識曲聽其真齊心同所願含意俱未伸人生
寄一世奄忽若飈塵何不䇿髙足先據要路津無為守
窮賤轗軻長苦辛

　　(忼慨激昻何不䇿髙足先據要路津無為守窮賤轗軻長苦辛正是欲爾不得)

　　西北有髙樓上與浮雲齊交疏結綺牕阿閣三重堦上
有絃歌聲音響一何悲誰能為此曲無乃杞梁妻清商
隨風發中曲正徘徊一彈再三歎慷慨有餘哀不惜歌
者苦但傷知音稀願為雙鴻鵠奮翅起髙飛


　　(撫衷徘徊四顧無侣不惜歌者苦但傷知音稀願為雙鴻鵠奮翅起髙飛空中送情知向誰是言之
令人悱惻)

　　渉江采芙蓉蘭澤多芳草采之欲遺誰所思在逺道還
顧望舊鄉長路漫浩浩同心而離居憂傷以終老

　　(落落語致綿綿情緒　同心而離居憂傷以終老悵望何所言臨風送懐抱此物何足貴但感别經
時一語罄衷最為簡㑹)

　　眀月皎夜光促織鳴東壁玉衡指孟冬(補註云當作秋)衆星何
歴歴白露霑野草時節忽復易秋蟬鳴樹間𤣥鳥逝安

適昔我同門友髙舉振六翮不念携手好棄我如遺跡
南箕北有斗牽牛不負軛良無盤石固虚名復何益

　　(諷而不誹)

　　冉冉孤生竹結根泰山阿與君為新㛰兎絲附女蘿兎
絲生有時夫婦㑹有宜千里逺結婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執髙節賤妾亦何為

　　(情何婉孌語何淒其)


　　庭中有竒樹緑葉發華滋攀條折其榮將以遺所思馨
香盈懐袖路逺莫致之此物何足貴但感别經時

　　(末二語無聊自解眷眷申情)

　　迢迢牽牛星皎皎河漢女纎纎擢素手札札弄機杼終
日不成章泣涕零如雨河漢清且淺相去復㡬許盈盈
一水間脉脉不得語

　　(末二語就事微挑追情妙繪絶不費思一㸃)

　　廻車駕言邁悠悠渉長道四顧何茫茫東風搖百草所

遇無故物焉得不速老盛衰各有時立身苦不早人生
非金石豈能長夀考奄忽隨物化榮名以為寳

　　(王元美嘗論此云奄忽隨物化榮名以為寳不得已而托之名千秋萬嵗後榮名安所之名亦無歸
矣又不得已而歸之酒曰不如飲美酒被服紈與素至於被服紈素其趣愈卑而其情益可憫矣
所遇無故物焉得不速老語素而老)

　　東城髙且長逶迤自相屬廻風動地起秋草萋已緑
四時更變化嵗暮亦何速晨風懐苦心蟋蟀傷局促蕩
滌放情志何為自結束燕趙多佳人美者顔如玉被服

羅裳衣當户理清曲音響一何悲絃急知柱促馳情整
巾帯沉吟聊躑躅思為雙飛燕銜泥巢君屋

　　(東城髙且長至何為自結束舊作一首語意自是歇後故當合燕趙多佳人為一首景駛年催牢落
莫偶所以托念佳人銜泥巢屋是則蕩情放志之所為矣跼促不申祗以自苦百年有盡無謂也思
為雙飛燕銜泥巢君屋馳情㡬往斂襟憮然語最貴美至閒情則濫矣故同言異致詩之所用端在
此耳)

　　驅車上東門遙望郭北墓白楊何蕭蕭松栢夾廣路下
有陳死人杳杳即長暮濳寐黄泉下千載永不寤浩浩

隂陽移年命如朝露人生忽如寄夀無金石固萬嵗更
相送賢聖莫能度服食求神仙多為藥所誤不如飲美
酒被服紈與素

　　(漢人詩多含情不露)

　　去者日以疎來者日以親出郭門直視但見丘與墳古
墓犁為田松栢摧為薪白楊多悲風蕭蕭愁殺人思還
故里閭欲歸道無因

　　(失意悠悠不覺百感俱集羇旅廓落懐此首丘若富貴而思故鄉不若是之語悴而情悲也　此詩

其来無端其止無尾　去者日以疎来者日以親語特感傷　白楊多悲風蕭蕭愁殺人可補騷餘
未盡)

　　生平不滿百常懐千嵗憂晝短苦夜長何不秉燭遊為
樂當及時何能待來兹愚者愛惜費但為後世嗤仙人
王子喬難可與等期

　　(起四句名語剏獲末二句將前意一噴再醒為樂當及時何能待來兹念此已是憮然至讀少年不
努力老大徒傷悲益嗟嘆自失乃知此言無不可感)

　　凛凛嵗云暮螻蛄夕鳴悲凉風率已厲遊子寒無衣錦

衾遺洛浦同袍與我違獨宿累長夜夢想見容輝良人
惟古歡枉駕恵前綏願得常巧笑携手同車歸既來不
須㬰又不處重闈亮無晨風翼焉能凌風飛眄睞以適
意引領遙相睎徙倚懐感傷垂涕沾雙扉

　　(此篇直而不倨以含情未罄)

　　孟冬寒氣至北風何慘慄愁多知夜長仰觀衆星列三
五明月滿四五蟾兎缺客從逺方來遺我一書札上言
長相思下言乆離别置書懐袖中三嵗字不滅一心抱

區區懼君不識察

　　(末四語古人深於造情善造情者如身履其境而有其事古人所以善於立言)

　　客從逺方来遺我一端綺相去萬餘里故人心尚爾文
彩雙鴛鴦裁為合歡被著(掌吕反)以長相思縁以結不解
以膠投漆中誰能别離此

　　(極纒綿之致)

　　明月何皎皎照我羅牀幃憂愁不能寐攬衣起徘徊客
行雖云樂不如早旋歸出户獨彷徨愁思當告誰引領

還入房淚下沾裳衣

　　(隠隠衷澹澹語讀之寂厯自恢)

　　(凡詩深言之則濃淺言之則淡故濃淡别無二道詩之妙在托托則情性流而道不窮矣風人善
托西漢饒得此意故言之形神俱動流變無方夫豈惟詩比干之狂虞仲之逸一以是道行之屈原
憤而死則直槁矣夫所謂托者正之不足而旁行之直之不能而曲致之情動於中鬱勃莫已而勢
又不能自逹故托為一意托為一物托為一境以出之故其言直而不訐曲而不洿也　十九首謂
之風餘謂之詩母)

　　古詩


　　上山採蘼蕪下山逢故夫長跪問故夫新人復何如新
人雖言好未若故人姝顔色類相似手爪不相如新人
從門入故人從閣去(叶丘於切)新人工織縑故人工織素(叶孫
租切)織縑日一匹織素五丈(一作尺)餘將縑來比素新人不
如故

　　(織縑織素此詩人托語)

　　悲與親友别氣結不能言贈子以自愛道逺㑹見難人
生無㡬時顛沛在其間念子棄我去新心有所歡結志

青雲上何時復來還

　　(懇欵特至語語披情贈子以自愛一語特珍)

　　蘭若生春陽渉冬猶盛滋願言追昔愛情欵感四時美
人在雲端天路隔無期夜光照𤣥隂長歎念所思誰謂
我無憂積念發狂癡

　　(結二句落語得掉)

　　古詩

　　十五從軍征八十始得歸道逢鄉里人家中有阿誰遙

望是君家松栢冡纍纍兎從狗竇入雉從梁上飛中庭
生旅榖井上生旅葵烹榖持作飯采葵持作羮羮飯一
時熟不知貽阿誰出門東向望淚落沾我衣

　　(直而肆似樂府語意)

　　新樹蘭蕙葩雜用杜蘅草終朝采其華日暮不盈抱采
之欲遺誰所思在逺道馨香易銷歇繁華㑹枯槁悵望
何所言臨風送懐抱(一云嘿嘿何所言當是嘿嘿故勝)

　　(末二語一往欲絶)


　　古詩一首

　　步出城東門遙望江南路前日風雪中故人從此去我
欲渡河水河水深無梁願為雙黄鵠髙飛還故鄉

　　(前日風雪中故人從此去言之可思)

　　蘇武(字子卿京兆人武帝天漢二年以中郎將使匈奴十九年不屈節㑹昭帝與匈奴和親得歸漢拜為
典屬國宣帝神爵二年卒)

　　(蘇武纒綿李陵簡摰)

　　詩四首


　　骨肉縁枝葉結交亦相因四海皆兄弟誰為行路人况
我連枝樹與子同一身昔為鴛與鴦今為參與辰昔者
常相近邈若胡與秦誰念當乖離恩情日以新鹿鳴思
野草可以喻嘉賓我有一尊酒欲以贈逺人願子留斟
酌叙此平生親

　　結髮為夫妻恩愛兩不疑歡娱在今夕燕婉及良時征
夫懐往路起視夜何其(音基)參辰皆已沒去去従此辭行
役在戰塲相見未有期握手一長歎淚為生别滋努力

愛春華莫忘歡樂時生當復来歸死當長相思

　　(情苦愛至語努力愛春華莫忘歡樂時紓愁兹華存其勝具即萱草樹背弗藥於此努力二字特妙)

　　黄鵠一逺别千里顧徘徊胡馬失其羣思心常依依何
况雙飛龍羽翼臨當乖幸有絃歌曲可以喻中懐請為
遊子吟泠泠一何悲絲竹厲清聲慷慨有餘哀長歌正
激烈中心愴以摧欲展清商曲念子不得歸俛仰内傷
心淚下不可揮願為雙黄鵠送子俱逺飛

　　(語致繁複情至故自不覺)


　　燭燭晨明月馥馥秋蘭芳芬馨良夜發隨風聞我堂征
夫懐逺路遊子戀故鄉寒冬十二月晨起踐嚴霜俯觀
江漢流仰視浮雲翔良友逺别離各在天一方山海隔
中州相去悠且長嘉㑹難再遇歡樂殊未央願言崇令
徳隨時愛景光

　　李陵(字少卿廣之孫也為騎都尉天漢中將步卒五千擊匈奴轉鬬矢盡遂降虜單于以女妻之立為右
校王在匈奴二十餘年卒)

　　與蘇武詩三首


　　良時不再至離别在須臾屏營衢路側執手野踟蹰仰
視浮雲馳奄忽互相踰風波一失所各在天一隅長當
從此别且復立斯須欲因晨風發送子以賤軀

　　(蘇李敵體酬和歡娱在今夕燕婉及良時良時不再至離别在須臾只二語千情萬恨握手一長歎
淚為生别滋長當從此别且復立斯須當前實歴不容擬議)

　　(思為雙飛燕銜泥巢君屋情思嫣然欲因晨風發送子以賤軀衷懐亢往然飛燕更深以風味之獨
饒也)

　　携手上河梁遊子暮何之徘徊蹊路側悢悢不能辭行

人難乆留各言長相思安知非日月弦望自有時努力
崇明徳皓首以為期

　　(携手上河梁逰子暮何之神境自然語更饒韻安知非日月弦望自有時愛至望外生情　樽酒叙
衷晨風送逺俱無奈語若酒可解愁則中山一壺可敵黄金萬鎰矣顧安得此以消别情)

　　嘉㑹難再遇三載為千秋臨河濯長纓念子悵悠悠逺
望悲風至對酒不能酬行人懐往路何以慰我愁獨有
盈觴酒與子結綢繆

　　司馬相如(字長卿成都人以貲為郎事孝景帝為武騎常侍因病免後武帝召為郎以辭賦得幸常

有消渇病既免家居茂陵史稱其多識博物蔚為辭章賦頌之首)

　　封禪頌

　　(史記曰長卿病甚武帝使所忠往求其書及至長卿已卒其妻曰長卿未死時為一巻書曰有使来
求書奏之其遺札書言封禪事所忠奏焉)

　　自我天覆雲之油油甘露時雨厥壤可遊滋液滲漉何
生不育嘉榖六穂我穡曷蓄非唯雨之又潤澤之非唯
徧之我汜布濩之萬物熈熈懐而慕思名山顯位望君
之來君乎君乎侯不邁哉般般之獸樂我君圃白質黑

章其儀可嘉旼旼穆穆君子之態葢聞其聲今觀其來
厥塗靡從天瑞之徴兹亦於舜虞氏以興濯濯之麟游
彼靈畤孟冬十月君徂郊祀馳我君輿帝用享祉三代
之前蓋未嘗有宛宛黄龍興徳而升采色炫燿煥炳煇
煌正陽顯見覺悟黎蒸於傳載之云受命所乘厥之有
章不必諄諄依類託寓諭以封巒

　　(頌之體穆以淵相如封禪出之便便時多䛕言有徳君于故所不道不然以此篇之體大思精亦駸
駸乎雅頌之儔矣　漢人勁骨深衷司馬氏出之芳潤生情生色神與之沛)


　　卓文君

　　樂府

　　白頭吟

　　(西京雜記曰司馬相如將聘茂陵人女為妾文君作白頭吟以自絶相如乃止)

　　皚如山上雪皎若雲間月聞君有兩意故來相決絶今
日斗酒會明旦溝水頭躞蹀御溝上溝水東西流悽悽
復悽悽嫁娶不須啼願得一心人白頭不相離竹竿何
嫋嫋魚尾何簁簁男兒重意氣何用錢刀為


　　(文君驕怨　白頭吟意氣悍然決裂殆盡願得一心人白頭不相離此身已乆屬長卿顧安所得而
誓不離耶魚不受餌竿長何為男兒重意氣何用錢刀為似誚長卿富易妻也)

　　班媫妤(左曹越騎校尉况之少女有才學成帝選入宫以為媫妤後趙飛燕譛其呪詛考問之上善其
對遂求供飬太后長信宫)

　　樂府

　　怨歌行

　　新製齊紈素皎潔如霜雪裁成合歡扇團團似明月出
入君懐袖動搖微風發常恐秋節至涼飈奪炎熱弃捐

篋笥中恩情中道絶

　　(言之愔愔讀之黯黯　情檢語素絶去矜飾所稱雅音可想見其為人矣)















　　古詩鏡巻二

