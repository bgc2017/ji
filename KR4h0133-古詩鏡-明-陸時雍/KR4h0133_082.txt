







　　欽定四庫全書

　　唐詩鏡巻四十六

　　明　陸時雍　編

　　中唐第十八

　　元稹(字㣲之河南人徳宗建中元年生元和初對䇿太和間為尚書右丞卒有元氏長慶集百巻又&KR1537;集
十巻傳于世)

　　樂府

　　君莫非(此後二首和李餘)


　　鳥不解走獸不解飛兩不相解那得相譏犬不飲露蟬
不啖肥以蟬易犬蟬死犬饑燕在梁棟䑕在堦基各自
窠窟人不能移婦好針縷夫讀書詩男翁女嫁卒不相
知懼聾摘耳効痛嚬眉我不非爾爾無我非

　　(淺近)

　　田野狐兎行

　　種豆芸鋤種禾溝甽禾苖豆甲狐榾兎剪割鵠餧鷹烹
麟啖犬鷹怕兎毫犬被狐兎狐兎相須鷹犬相盡(兹引反)

日暗天寒禾稀豆損鷹犬就烹狐兎俱哂

　　(善為隠語)

　　五言樂府

　　古築城曲五首

　　年年塞下丁長作出塞兵自從冒頓强官築遮虜城(一解)
築城須努力城髙遮得賊但恐賊路多有城遮不得(二解)
丁口傳父口莫問城堅不平城被虜圍漢斸城墻走(三解)
因兹請休和虜徃騎來過半疑兼半信築城猶嵳峩(四解)

築城安敢煩願聽丁一言請築鴻臚寺兼愁虜出關(五解)

　　五言古詩

　　寺院新竹

　　寳地琉璃坼紫苞琅玕踴亭亭巧於削一一大如拱冰
碧林外寒峯巒眼前聳槎枒矛㦸合屹仡龍虵動烟泛
翠光流歳餘霜彩重風朝竽籟過雨夜鬼神恐佳色有
鮮妍修莖無擁腫節髙迷玉鏃籜綴疑花捧詎必太山
根本自仙壇種誰令植幽壤復此依閒冗居然霄漢姿

坐受藩籬壅噪集勌鴟烏炎昏繁蠛蠓未遭伶倫聽非
安子猷寵威鳳來有時虚心豈無奉

　　(亦自修聳)

　　竹部(石首縣界)

　　竹部竹山近歲伐竹山竹伐竹嵗亦深深林隔深谷朝
朝冰雪行夜夜豺狼宿科首霜斷蓬枯形燒(去聲)餘木一
束十餘莖千錢百餘束得錢盈千百得粟盈斗斛歸來
不買食父子分半菽持此欲何為官家歳輸促我来荆

門掾寓食公堂肉豈唯遍妻孥亦以及童僕分爾有限
資飽我無端腹媿爾不復言爾生何太蹙

　　茅舎

　　楚俗不理居居人盡茅舎茅苫竹梁棟茅疏竹仍罅邉
縁隄岸斜詰屈簷楹亞籬落不蔽肩街衢不容駕南風
五月盛時雨不来下竹蠧茅亦乾迎風自焚灺防虞集
鄰里巡警勞晝夜遺燼一星然連延禍相嫁號呼憐榖
帛奔走代桑柘舊架已新焚新茅又初架前日洪州牧

(韋大夫丹)念此常嗟訝牧民未及乆郡邑紛如化峻邸儼相
望飛甍逺相跨旗亭紅粉泥佛廟青鴛瓦(去聲)斯事纔未
終斯人乆云謝有客自洪來洪民至今藉惜其心太急
作役無容暇臺觀亦已多工徒稍寃咤我欲他郡長三
時務耕稼農収次邑居先室後臺榭啟閉既及期公私
亦相借度材無强畧庀役有定價不使及僭差粗得禦
寒夏火至殊陳鄭人安極嵩華誰能繼此名名流襲蘭
麝五袴有前聞斯言我非詐


　　(率而盡)

　　遣興

　　莫厭夏日長莫悲冬日短欲識短復長君看寒又暖城
中百萬家寃哀雜絲管草没奉誠園軒車昔曽滿

　　(好是遣興語苐未得老)

　　愛直莫愛夸愛疾莫愛斜愛謨莫愛詐愛施莫愛奢擇
才不求備任物不過涯用人如用己理國如理家

　　(似箴銘語却得不厭)


　　㸌㸌刀刄光彎彎弓面張入水斬犀兕入山椎虎狼里
中無老少喚作癲兒郎一日風雨㑹横金歸故鄉

　　(語氣侃侃)

　　旱災自咎貽七縣宰(同州)

　　吾聞上帝心降命明且仁臣稹茍有罪胡不災我身胡
為旱一州禍此千萬人一旱猶可忍其旱亦巳頻臘雪
不滿地膏雨不降春惻惻詔書下半減麥與緡半租豈
不薄尚竭力與筋竭力不敢憚慚戴天子恩纍纍婦拜

姑呐呐翁語孫禾黍日夜長足得盈我囷還塡折粟稅
酬償貰麥鄰茍無公私責飲水不為貧歡言未盈口旱
氣已再振六月天不雨秋孟亦既旬區區昧陋積禱祝
非不勤日馳衰白顔再拜泥甲鱗歸来重思忖願告諸
邑君以彼天道逺豈如人事親團團囹圄中無乃寃不
中擾擾食廪内無乃姦有因軋軋輸送車無乃使不倫
遥遥負檐卒無乃役不均今年無大麥計與珠玉濵村
胥與里吏無乃求取繁符下歛錢急値官因酒嗔誅求

與撻罰無乃不逡巡生小下俚住不曾州縣門訴詞千
萬恨無乃不得聞强豪富酒肉窮獨無芻薪俱由案牘
吏無乃移禍屯官分市井户迭配水陸珍未䝉所償値
無乃不敢言有一於此事安可尤蒼旻借使漏刑憲得
不虞鬼神自顧頑滯牧坐貽災沴臻上羞朝廷寄下媿
閭里民豈無神明宰為我同苦辛共布慈惠語慰此衢
客塵

　　(諄懇處不厭其煩)


　　清都夜境

　　夜乆連觀静斜月何晶熒寥天如碧玉歴歴綴華星樓
榭自隂映雲牖深𡨕𡨕纎埃悄不起玉砌寒光清栖鶴
露㣲影枯松多怪形南廂儼容衛音響如可聆啟聖發
空洞朝眞趨廣庭閒開蘂珠殿暗閱金字經屏氣動方
息凝神心自靈悠悠車上馬浩思安得寧

　　(滴瀝成響)

　　春晩寄楊十二兼呈趙八(時楊生館於趙氏)


　　䝉䝉竹樹深簾牖多清隂避日坐林影餘花委芳襟傾
樽就殘酌舒巻續㣲吟空際颺髙蝶風中聆素琴廣庭
備幽趣復對商山岑獨此愛時景曠懐雲外心遷鸎戀
嘉木求友多好音自無琅玕實安得蓮花簪寄之二君
子希見雙南金

　　春餘遣興

　　春去日漸遲庭空草偏長餘英間初實雪絮縈珠網好
鳥多息隂新篁已成響簾開斜照入樹裊游絲上絶跡

念物閒良時契心賞單衣頗新綽虚室復清敞置酒奉
親賔樹萱自怡養笑倚連枝花恭扶瑞藤杖歩&KR1231;恣優
游望山多氣象雲葉遥巻舒風裾動蕭爽簪纓固煩雜
江海徒浩蕩野馬籠赤霄無由負羈鞅

　　(爽霽)

　　别李三

　　階蓂附瑶砌藂蘭偶芳藿髙位良有依幽姿亦相托鮑
叔知我貧烹葵不為薄半靣契始終千金比然諾人生

繫時命安得無苦樂但感遊子顔又値餘英落蒼蒼秦
樹雲去去緱山鶴日暮分手歸楊花滿城郭

　　秋夕逺懐

　　旦夕天氣爽風飄葉漸輕星繁河漢白露逼衾枕清丹
鳥月中滅莎雞牀下鳴悠悠此懐抱况復多逺情

　　含風夕

　　炎昏勌煩乆逮此含風夕夏服稍輕清秋堂巳岑寂載
欣涼宇曠復念佳辰擲絡緯驚歲功顧我何成績青熒

㣲月鈎幽暉洞隂魄水鏡涵玉輪若見淵泉璧參差簾
牖重次第籠虚白樹影滿空牀螢光綴深壁悵望牛斗
星復為經年隔露網裊風珠輕河泛遥碧詎無深稠景
感此年流易亦有遲暮年壯年良自惜循環切中感感
今追徃昔接瞬無停隂何言問陳積馨香推蕙蘭堅貞
諭松栢生物固有涯安能比金石况兹百齡内擾擾紛
衆役日月東西馳飛車無留跡来者良未窮去矣定奚
適委順在物為營營復何益


　　酬樂天(時樂天攝尉予為拾遺)

　　放鶴在深水置魚在髙枝升沉或異勢同謂非所宜君
為邑中吏皎皎鸞鳳姿顧我何為者飜侍白玉墀昔作
芸香侣三載不暫離逮兹忽相失旦夕夢夢思崔巍驪
山頂宫樹遥參差秪得兩相望不得長相隨多君歲寒
意裁作秋興詩上有風塵苦下言時節移官家事拘束
安得攜手期願為雲與雨㑹合天之垂

　　春月


　　春月雖至明終有靄靄光不似秋冬色逼人寒帯霜纎
粉澹虚壁輕煙籠半牀分暉間林影餘照上虹梁病乆
塵事隔夜閒清興長擁袍顚倒領步屣東西廂風栁結
柔援露梅飄暗香雪含櫻綻蘂珠蹙桃綴房杳杳有餘
思行行安可忘四鄰非舊識無以話中腸南有居士儼
黙坐調心王欵關一問訊為我披衣裳延我入深竹煖
我於小堂視身琉璃瑩諭指芭蕉黄復有比丘溢早傳
龍樹方口中祕丹訣肘後懸青囊錫杖雖獨振刀圭期

共嘗未知仙近逺已覺神輕翔夜久魂耿耿月明露蒼
蒼悲哉沉眠士寧見兹夕良

　　送王十一南行

　　夏水漾天末晚暘映遙村風翻烏尾勁眷戀餘芳罇解
袂方瞬息征㠶已翩飜江豚湧髙浪槐樹揺去魂逺戍
宗侣泊暮煙洲渚昏離心詎幾許歸苦復寒温此别信
非乆胡為坐憂煩我留石難轉君泛雲無根萬里湖南
月三聲山上猿從兹耿幽夢夜夜湘與沅


　　遣晝

　　宻竹有清隂曠懐無塵滓况乃秋日光玲瓏曉忩裏旬
休聊自適今辰日髙起櫛沐坐前軒風輕鏡如水開巻
恣詠謠望雲閒徙倚新菊媚鮮妍短萍憐靃靡掃除田
地靜摘掇園蔬美幽翫惬詩流空堂稱居士客来傷寂
寞我念遺煩鄙心跡兩相忘誰能騐行止

　　冬夜懐李侍御王太祝段丞

　　浩露煙&KR1631;盡月光閒有餘松篁細隂影重以簾牖疎泛

覽星粲粲輕河悠碧虚纎雲不成葉脉脉風絲舒丹灶
熾東序燒香羅玉書飄飄魂神舉若驂鸞鶴輿感念夙
昔意華尚簪與裾簪裾詎幾許累創吞鈎魚今聞馨香
道一以悟臭帤悟覺誓不惑永抱胎仙居晝夜欣所適
安知嵗云除行行二三友君懐復何如

　　遣春

　　曉月籠雲影鸎深餘霧中暗芳飄露氣輕寒生栁風冉
冉一趨府未為勞我躬因兹得晨起但覺情興隆


　　(語帯方束)

　　撩亂撲樹蜂摧殘戀房蘂風吹雨又頻安得繁於綺酒
盃沉易過世事紛何已莫倚顔似花君看嵗如水

　　長夏

　　夏風多暖暖樹木有繁隂新筍紫長短早櫻紅淺深烟
花雲幕重榴豔朝景侵華實各自好詎云芳意沉

　　江瘴炎夏早蒸騰信難度今宵好風月獨此荒庭趣露
葉傾暗光流星委餘素但恐清夜徂詎悲朝景暮


　　解秋

　　清晨頮寒水動搖襟袖輕翳翳林上葉不知秋暗生迴
悲鏡中髪華白三四莖豈無滿頭黑念此衰巳萌

　　(語趣歴落)

　　霽麗牀前影飄蕭簾外竹簟涼朝睡重夢覺茶香熟親
烹園内葵慿買家家麯釀酒并毓蔬人來有棊局

　　遣病

　　秋依静處多况乃凌晨趣深竹蟬晝風翠茸衫曉露庭

莎病看長林果閒知數何以强健時公門日勞騖

　　(庭莎二語綴趣佳)

　　朝結故鄉念暮作空堂寢夢别淚亦流啼痕暗横枕昔
愁慿酒遣今病安能飲落盡秋槿花離人疾猶甚

　　玉泉道中作

　　楚俗物候晚孟冬纔有霜早農半華實夕水含風涼遐
想雲外寺峯巒𦕈相望松門接官路泉脉連僧房㣲露
上弦月暗焚初夜香谷深煙壒淨山虚鍾磬長念此清

境逺復憂塵事妨行行即前路勿滯分寸光

　　遣病(通州作)

　　自古誰不死不復記其名今年京城内死者老少并獨
孤纔四十(秘書少監郁)仕宦方榮榮李三三十九(監察御史顧言)登
朝有清聲趙昌八十餘三擁大將旌為生信異異之死
同𡨕𡨕其家哭泣愛一一無異情其類嗟嘆惜各各無
重輕萬齡龜菌等一死天地平以此方我病我病何足
驚借如今日死亦足了一生借使到百年不知何所成

况我早師佛屋宅此身形捨彼復就此去留何所縈前
身為過跡來世即前程但念行不息豈憂無路行蛻骨
龍不死蛻皮蟬自鳴胡為神蛻體此道人不明持謝愛
朋友寄之仁弟兄吟此可逹觀世言何足聽

　　(流暢)

　　七言樂府

　　冬白紵(此後竝和劉猛)

　　吳宫夜長宫漏欵簾幕四垂燈焰暖西施自舞王自管

雪紵飜飜鶴鴒散(上聲)促節牽繁舞腰嬾舞腰嬾王罷飲
蓋覆西施鳳花錦身作匡牀臂為枕朝珮樅玉王宴寢
寢醒閽報門無事子胥死後言為諱近王之臣諭王意
共笑越王窮惴惴夜夜抱冰寒不睡

　　(醒世語殆不虚作)

　　憶逺曲

　　憶逺曲郎身不逺郎心逺沙隨郎飯俱在匙郎意看沙
那比飯水中書字無字痕君心暗畫誰㑹君况妾事姑

姑進止身去門前同萬里一家盡是郎腹心妾似生来
無兩耳妾身何足言聽妾私勸君君今夜夜醉何處姑
来伴妾自閉門嫁夫恨不早養兒將備老妾自嫁郎身
骨立老姑為郎求娶妾不忍見姑郎忍見為郎忍耐看
姑面

　　(眞趣深情痛衷剖出)

　　夫逺征

　　趙卒四十萬盡為坑中鬼趙王未信趙母言猶㸃新兵

更塡死塡死之兵兵氣索秦强趙破括敵起括雖專命
起尚輕何况牽肘之人牽不已坑中之鬼妻在營髽麻
戴絰鵞鴈鳴送夫之婦又行哭哭聲送死非送行夫逺
征逺征不必戍長城出門便不知死生

　　(古意寃恨)

　　田家詞

　　牛㕰㕰(許角反)田确确旱塊敲牛蹄趵趵(音剝)種得官倉珠
顆榖六十年來兵蔟蔟月月食糧車轆轆一日官軍収

海服驅牛駕車食牛肉歸来攸得牛兩角重鑄樓犁作
斤劚姑舂婦檐去輸官輸官不足歸賣屋願官早勝讐
早覆農死有兒牛有犢誓不遣官軍粮不足

　　(語色雅稱)

　　當來日大難行(此後和李餘)

　　當來日大難行前有坂後有坑大梁側小梁傾兩軸相
絞兩輪相撑大牛竪小牛横烏啄牛背足跌力儜當来
日大難行太行雖險險可使平輪軸自撓牽制不停泥

潦漸乆荆棘旋生行必不得不如不行

　　(躊躇滿志)

　　人道短

　　古道天道長人道短我道天道短人道長天道晝夜迴
轉不曽住春秋冬夏忙顚風暴雨電雷狂晴被隂暗月
奪日光徃徃星宿日亦堂堂天既職性命道徳人自强
堯舜有聖徳天下能遣壽命永昌泥金刻玉與秦始皇
周公傅說何不長宰相老聃仲尼何事栖遑莽卓恭顯

皆數十年富貴梁冀夫婦車馬煌煌若此顚倒事豈非
天道短豈非人道長堯舜留得神聖事百代天子有典
章仲尼留得孝順語千年萬歲父子不敢相滅亡没後
千餘載唐家天子封作文宣王老君留得五千字子孫
萬萬聖唐諡作𤣥元帝魂魄坐天堂周公周禮二十巻
有能行者知紀綱傅說說命三四紙有能師者稱祖宗
天能夭人命人使道無窮若此神聖事誰道人道短豈
非人道長天能種百草蕕得十年有氣息舜纔一日芳

人能揀得丁沉蘭蕙料理百和香夭解飬禽獸餧虎豹
豺狼人解和麴糵充礿祀蒸甞杜鵑無百作天遣百鳥
哺雛不遣哺鳳凰巨蟒夀千嵗天遣食牛吞象充腹腸
蛟螭與變化鬼怪與隠藏蚊蚋與利觜枳棘與鋒鋩賴
得人道有揀别信任天道眞茫茫若此撩亂事豈非天
道短賴得人道長

　　(此以議論行詩故詞格晚下)

　　苦樂相倚曲


　　古來苦樂之相倚近於掌上之十指君心半夜猜恨生
荆棘滿懐天未明漢成眼瞥飛燕時可憐班女恩巳衰
未有因由相决絶猶得半年佯暖熱轉將深意諭旁人
緝綴疵瑕遣潜説一朝詔下辭金屋班姬自痛何倉卒
呼天俯地將自明不悟尋時已銷骨白首官人前再拜
願將日月相輝解苦樂相尋晝夜間燈光那得天明在
主今被奪心應苦妾奪深恩初為主欲知妾意恨主時
主今為妾思量取班姬収淚抱妾身我曽排擯無限人


　　和李校書新題樂府十二首(并序)

　　予友李公垂貺予樂府新題二十首雅有所謂不虚
為文予取其病時之尤急者列而和之盖十二而已
昔三代之盛也士議而庻人謗又曰世理則詞直世
忌則詞隠予遭理世而君盛故直其詞以示後使夫
後之人謂今日為不忌之時焉

　　上陽白髪人

　　天寳年中花鳥使(天寳中宻號採取豔異者為花鳥使)撩花狎鳥含春思

滿懐墨詔求嬪御走上髙樓半酣醉醉酣直入卿士家
閨闈不得偷迴避良人顧妾心死别小女呼爺血垂淚
十中有一得更衣永配深宫作宫婢御馬南奔胡馬蹙
宫女三千合宫弃宫門一閉不復開上陽花草青苔地
月夜閒聞洛水聲秋池暗度風荷氣日日長看提象門
終身不見門前事近年又送數人来自言興慶南宫至
我悲此曲將徹骨更想深寃復酸鼻此輩賤嬪何足言
帝子天孫古稱貴諸王在閤四十年七宅六宫門户閟

隋煬枝條襲封邑(近古封前代子孫為二王三恪)肅宗血𦙍無官位(肅宗
已後諸王竝未出閤)王無妃媵主無壻陽亢隂淫結災累何如决
壅順衆流女遣從夫男作吏

　　華原磬(李傳云天寳中始廢泗濱磬用華原石)

　　泗濱浮石裁為磬古樂疎音少人聽工師&KR1537;賤牙曠稀
不辨邪聲嫌雅正正聲不屈古調髙鍾律參差管絃病
鏗金戞瑟徒相雜投玉敲氷杳然震華原軟石易追琢
髙下隨人無雅鄭棄舊美新由樂胥自此黄鍾不能競

𤣥宗愛樂愛新樂梨園弟子承恩横霓裳纔徹胡騎来
雲門未得䝉親定我藏古磬藏在心有時激作南風詠
伯䕫曽撫野獸馴仲尼暫和春雷盛何時得向筍簴懸
為君一吼君心醒願君每聽念封疆不遣豺狼𠞰人命

　　五弦彈

　　趙壁五絃彈徵調㣲聲巉絶何清峭辭雄皓鶴警露啼
失子哀猿繞林嘯風入春松正凌亂鸎含曉舌憐嬌妙
嗚嗚暗溜咽冰泉殺殺霜刀澁寒鞘促節頻催漸繁撥

珠幢斗絶金鈴掉千靫鳴鏑發胡弓萬片清球擊虞廟衆樂
雖同第一部徳宗皇帝常偏召旬休節假暫歸來一聲狂殺
長安少主第侯家最難見挼(蘇雷反)歌按曲皆承詔水精簾外
教貴嬪瑇瑁筵心伴中要臣有五賢非此絃或在拘囚或屠
釣一賢得進勝累百兩賢得進同周邵三賢事漢滅暴强四
賢鎮岳寧邉徼五賢竝用調五常五常既序三光曜趙壁五
賢非此賢九九何勞設庭燎

　　西涼伎


　　吾聞昔日西涼州人煙撲地桑柘稠蒲萄酒熟恣行樂紅豔青
旗朱粉樓樓下當壚稱卓女樓頭伴客名莫愁鄉人不識離别
苦更卒多為沉滯游哥舒開府設髙宴八珍九醖當前頭前頭
百戲競撩亂丸劔跳躑霜雪浮師子揺光毛彩竪胡姬醉舞筋骨柔
大宛来獻赤汗馬贊普亦奉翠茸裘一朝燕賊亂中國河湟忽
盡空遺丘開逺門前萬里堠今來蹙到行原州(平時開逺門外立堠云去安西
九千九百里以示戎人不為萬里行其就盈故矣)去京五百而近何其逼天子縣内半没
為荒陬西京之道爾阻修連城邉將但髙㑹每說此曲能不羞


　　法曲

　　吾聞黄帝鼔清角弭伏熊羆舞𤣥鶴舜持干羽苖革心
堯用咸池鳳巢閣大夏䕶武皆象功功多已訝𤣥功薄
漢祖歌沛亦有歌秦王破陣非無作作之宗廟見艱難
作之軍旅傳糟粕明皇度曲多新態宛轉侵淫易沉著
赤白桃李取花名霓裳羽衣號天落雅弄雖云已變亂
夷音未得相參錯自從胡騎起烟塵毛毳腥氊滿咸洛
女為胡婦學胡妝伎進胡音務胡樂(音洛)火鳳聲沉多咽

絶春鸎囀罷長蕭索胡音胡騎與胡妝五十年來競紛泊

　　馴犀(李傳云貞元丙子歲南海來貢至十三年冬苦寒死于苑中)

　　建中之初放馴象逺歸林邑近交廣獸返深山鳥構巢
鷹鵰鷂鶻無羈鞅貞元之歲貢馴犀上林置圈官司飬
玉盆金棧非不珍虎啖狴牢魚食網渡江之橘踰汶貉
反時易性安能長臘月北風霜雪深踡跼鱗身遂長徃
行地無疆費傳驛通天異物罹幽枉乃知飬獸如飬人
不必人人自敦奬不擾則得之於理不奪有以多於賞

脫衣推食衣食之不若男耕女令紡堯民不自知有堯
但見安閒聊擊壤前觀馴象後觀犀理國其如指諸掌

　　(宕蕩縱横是樂府本色)

　　立部伎(李傳云太常選坐部伎無性靈者退入立部伎又選立部使無性靈者退入雅
樂可知矣李君作歌以諷焉)

　　胡部新聲錦筵坐中庭漢振髙音播太宗廟樂傳子孫
取類羣凶陣初破戢戢攢槍霜雪耀騰騰擊鼔風雷磨
初疑遇敵身啟行終象由文士憲左昔日髙宗常立聽

曲終然後臨玉座如今節將一掉頭電捲風収盡摧挫
宋晉鄭友歌聲發滿堂㑹客齊喧㰤珊瑚佩玉動腰身
一一貫珠隨咳唾頃向園丘見郊祀亦曾正旦親朝賀
太常雅樂備官懸九奏未終百寮惰惉懘難令季札辨
遲迴但恐文侯卧工師盡取聾昧人豈是先王作之過
宋沇甞傳天寶季法曲胡音忽相和明年十月燕冦來
元廟千門虜塵涴(太常丞宋沇傳漢中王舊說云𤣥宗雖雅好度曲然而未甞使畨漢雜奏
天寳十三載始詔道調法曲與胡部新聲合作識者異之明年祿山叛)我聞此語嘆復泣

古来邪正將誰奈奸聲入耳佞人心侏儒飽飯夷齊餓

　　驃國樂(李傳云貞元辛已歳始來獻)

　　驃之樂器頭象駞音聲不舎十二和從舞跳趫筋節硬
繁詞變亂名字訛千彈萬唱皆咽咽左旋右轉空傞傞
俯地呼天終不㑹曲成調變當如何徳宗深意在柔逺
笙鏞不御停嬪娥史館書為朝貢傳太常編入鞮靺科
古時陶堯作天子遜遁親聽康衢歌又遣遒人持木鐸
遍採謳謠天下過萬人有意皆洞達四岳不敢施煩苛

盡令區中擊壤塊燕及海外覃恩波秦霸周衰古官廢
下堙上塞王道頗共矜異俗同聲教不念齊民方薦瘥
傳稱魚鱉亦咸若茍能効此誠足多借如牛馬未䝉澤
豈在抱甕滋黿鼉教化從來有源委必將泳海先泳河
非是倒置自中古驃兮驃兮誰爾訶

　　胡旋女(李傳云天寳中西國來獻)

　　天寶欲末胡欲亂胡人獻女能胡旋旋得明王不覺迷
妖胡奄到長生殿胡旋之義世莫知胡旋之容我能傳

蓬斷霜根羊角疾竿戴朱盤火輪炫驪珠迸珥逐龍星
虹(音降)暈輕巾掣流電潛鯨暗噏笡(殘謝反)海波迴風亂舞
當空霰萬過其誰辨終始四座安能分背面才人觀者
相為言承奉君恩在圎變是非好惡隨君口南北東西
逐君盼柔軟依身看佩帯徘徊繞指同環釧佞臣聞此
心計迴惑亂君心君眼眩君言似曲屈如鈎君言好直
舒為箭巧隨清影觸處行妙學春鸎百般囀傾天側地
用君力抑塞周遮恐君見翠華南幸萬里橋𤣥宗始悟

坤維轉(緯書云僧一行甞奏𤣥宗曰陛下行幸萬里聖祚無疆故天寶中歲幸洛陽冀充盈數及上幸
蜀至萬里橋乃嘆謂左右曰一行之奏其是乎)寄言旋目與旋心有國有家當
共譴

　　蠻子朝(李傳云貞元末蜀川始通蠻酋)

　　西南六詔有遺種僻在荒陬路尋壅部落支離君長賤
比諸夷狄為幽冗犬戎强盛頻侵削降有憤心戰無勇
夜防鈔盜保深山朝望烟塵上髙冢鳥道繩橋來欵附
非因慕化因為悚清平官擊金呿嵯求天叩地持雙珙

益州大將韋令公頃實遭時定汧隴自居劇鎮無他績
幸得蠻來固恩寵為蠻開道引蠻朝接蠻送蠻常繼踵
天子臨軒四方賀朝廷無事惟端拱漏天走馬春雨寒
瀘水飛虵瘴烟重椎頭醜類除憂患瘇足役夫勞洶湧
匈奴互市歲不供雲蠻通好轡常駷戎王飬馬漸多年
南人耗顇西人恐

　　縳戎人(近制西邉每擒蕃囚例皆傳置南方不加𠞰戮故李君作歌以諷焉)

　　邉頭大將差健卒入抄擒生快於鶻但逢赬面即捉來

半是蕃人半戎羯大將論功重多級㨗書飛奏何超忽
聖朝不殺諧至仁逺送炎方示㣲罰萬里虚勞肉食費
連頭盡被氊裘暍華茵重席卧腥臊病犬愁鴣聲咽嗢
中有一人能漢語自言家本長安窟小年隨父戍安西
河渭𤓰沙眼看没天寶未亂家數載狼星四角光蓬勃
中原禍作邉防危果有豺狼四来伐蕃馬臕成正翹健
蕃兵肉飽爭唐突煙塵亂起無亭燧主帥驚跳弃旄鉞
半夜城摧鵞雁鳴妻啼子呌曾不歇隂森神廟未敢依

脆薄河冰安可越荆棘深處共濳身前困蒺䔧後臲卼
平明蕃騎四面走古墓深林盡株榾少壯為俘頭被髠
老翁留居足多刖烏鳶滿野屍狼藉樓榭成灰墻突兀
暗水濺濺入舊池平沙漫漫鋪明月戎王遣將來安慰
口不敢言心咄咄供進腋腋(音夜)御叱般豈料穹廬揀肥
腯五六十年消息絶中間盟㑹又猖獗眼穿東日望堯
雲腸斷正朝梳漢髪(延州鎮李如暹蓬子將軍之子也甞没西蕃及歸自云蕃法唯正嵗
一日許唐人没蕃者服衣冠如暹當此日由是悲不自勝遂與蕃妻宻定歸計)近來如此思漢

者半為老病半埋骨尚教孫子學鄉音猶話平時好城
闕老者儻盡少者壯生長蕃中似蕃悖不知祖父皆漢
民便恐為蕃心矻矻縁邉飽餧十萬衆何不齊驅一時
發年年但捉兩三人精衛銜蘆塞溟渤

　　隂山道(李傳云元和二年有詔悉以金銀酬迴鶻馬價)

　　年年買馬隂山道馬死隂山帛空耗元和天子念女工
内出金銀代酬犒臣有一言昩死進死生甘分荅恩燾
費財為馬不獨生耗帛傷工有他盗臣聞平時七十萬

匹馬關中不省聞嘶譟四十八監選龍媒時貢天庭付
良造如今坰野十無一盡在飛龍相踐暴萬束芻茭供
旦暮千鍾菽粟長牽漕屯軍郡國百餘鎮縑緗歲奉春
冬勞稅户逋逃例攤配官司折納仍貪冒挑紋變䌰力
倍費弃舊從新人所好越縠撩綾織一端十疋素縑功
未到豪家富貴踰常制令族親班無雅操從騎愛奴絲
布衫臂鷹小兒雲錦韜羣臣利已要差僭天子深衷空
閔悼綽立花塼鵷鳳行雨露恩波幾時報


　　有鳥

　　有鳥有鳥名老䲭䲭張貪狠老不衰似鷹指爪唯攫肉
戾天羽翮徒翰飛朝偷暮竊恣昏飽後顧前瞻髙樹枝
珠丸彈射死不去意在䕶巢兼䕶兒

　　(近情切裏原自老杜脫胎第其筋力緩縱)

　　有鳥有鳥毛似鶴行歩雖遲性靈惡主人但見閒慢容
許占蓬萊最髙閣弱羽長憂俊鶻拳疽腸暗著(一作把)鵷
雛啄千年不死伴靈龜梟心鶴貌何人覺


　　有鳥有鳥名野鷄天姿耿介行歩齊主人偏飬憐整頓
玉粟充腸瑶樹栖池塘潛狎不嗚雁津梁暗引無用鵜
秋鷹迸逐霜鶻逺鵩鳥䕶巢當晝啼主人頻問遣妖術
力盡計窮音響悽當時何不早量分莫遣輝光深照泥
有鳥有鳥名體烏貪癡突誖天下無田中攫肉吞不足
偏入諸巢探衆雛歸來仍占主人樹腹飽巢髙聲響麤
山鵶野鵲閑受肉鳳皇不得聞罪辜秋鷹掣斷架上索
利爪一揮毛血落可憐鵶鵲慕腥膻猶向巢邉競紛泊

有鳥有鳥羣雀兒中庭啄粟籬上飛秋鷹欺小嫌不食
鳳皇容衆從爾隨大鵬忽起遮白日餘風簸蕩山岳移
翩翾百萬徒驚噪扶揺勢逺何由知古來妄說銜花報
縱解銜花何所為可惜官倉無限粟伯夷餓死黄口肥

　　五言律詩

　　憲宗章武孝皇帝挽歌詞(膳部員外時作)

　　國付重離後身隨十聖仙北辰移帝座西日到虞泉方
大言虚設華胥事𦕈然觸鱗曽在宥偏哭墮髯前


　　初寒夜寄盧子䝉(子䝉近亦喪妻)

　　月是隂秋鏡寒為寂寞資輕寒酒醒後斜月枕前時倚
壁思閒事回燈檢舊詩聞君亦同病終夜逺相悲

　　春病

　　病來閒卧乆因見靜時心殘月曉窓迥落花幽院深望
山移坐榻行藥歩墻隂車馬門前度遥聞哀苦吟

　　遣春

　　失却遊花伴因風浪引將柳堤遥認馬梅徑誤尋香晚

景行看謝春心漸欲狂園林都不到何處枉風光

　　酒醒

　　飲醉日將盡醒時夜已闌暗燈風焰曉春席水牕寒未
解縈身帶猶傾墜枕冠呼兒問狼籍疑是夢中驩

　　夜飲

　　燈火隔簾明竹梢風雨聲詩篇隨意贈杯酒越巡行漫
唱江朝曲閒徵藥草名莫辭終夜飲朝起又營營

　　(三四語剏獲)


　　閒

　　青衫經夏黕白髪望鄉稠雨冷新秋簟星稀欲曙樓連
鴻盡南去雙鯉本東流北信無人寄蟬聲滿樹頭

　　夜閒

　　感極都無夢魂銷轉易驚風簾半鈎落秋月滿牀明悵
望臨堦坐沉吟遶樹行孤琴在幽匣時迸斷絃聲

　　獨遊

　　逺地難逢侣閒人且獨行上山隨老鶴接酒待殘鸎花

當西施面泉勝衛玠清鵜鶘滿春野無限好同聲

　　七言律詩

　　三遣悲懐

　　謝公最小偏憐女自嫁黔婁百事乖顧我無衣搜藎篋
泥他沽酒抜金釵野蔬充膳甘長藿落葉添薪仰古槐
今日俸錢過十萬與君營奠復營齋

　　昔日戲言身後意今朝皆到眼前來衣裳已施行看盡
針線猶存未忍開尚想舊情憐婢僕也曽因夢送錢財

誠知此恨人人有貧賤夫妻百事哀

　　(語到眞時不嫌其𤨏○梁人作昵媟語多出於淫長慶作昵媟語多出於懇梁人病重)

　　閒坐悲君亦自悲百年都是幾多時鄧攸無子尋知命
潘岳悼亡猶費詞同穴窅㝠何所望他生縁㑹更難期
唯將終夜長開眼報答平生未展眉

　　送友封(黔府竇鞏字友封)

　　桃葉成隂鷰引雛南風吹浪颭檣烏瘴雲拂地黄梅雨
明月滿㠶青草湖迢逓旅魂歸去逺顚狂酒興病來孤

知君兄弟憐詩句遍為姑將惱大巫

　　早春尋李校書

　　欵欵春風淡淡雲栁枝低作翠櫳裠梅含雞舌兼紅氣
江弄瓊花散緑紋帯霧山鸎啼尚小穿沙蘆筍葉纔分
今朝何事偏相覔撩亂芳情最是君

　　鄂州寓館嚴澗宅(澗不在)

　　鳳有髙梧鶴有松偶來江外寄行蹤花枝滿院空啼鳥
塵榻無人憶卧龍心想夜閒唯足夢眼看春盡不相逢

何時最是思君處月入斜窓曉寺鍾

　　留呈夢得子厚致用(題藍橋驛)

　　泉溜才通疑夜磬燒(去聲)烟餘暖有春泥千層玉帳鋪松
蓋五出銀區印虎蹄暗落金烏山漸黑深埋粉堠路渾
迷心知魏闕無多地十二瓊樓百里西

　　過襄陽樓呈上府主嚴司空樓在江陵節度使
宅北隅

　　襄陽樓下樹隂成荷葉如錢水面平拂水栁花千萬㸃

隔林鸎舌兩三聲有時水畔看雲立每日樓前信馬行
早晚暫教王粲上庾公應待月分明

　　(五六手便○結二語不整頓)

　　八月六日與僧如展前松滋主簿韋戴同遊碧
澗寺賦得扉字韻寺臨蜀江内有碧澗穿注
兩廊又有龍女洞能興雲雨詩中噴字以平
聲韻

　　空濶長江礙鐵圍髙低雲樹倚巖扉穿廊玉澗噴紅旭

踴塔金輪拆翠㣲草引風輕馴虎睡洞驅雲入毒龍歸
他生莫忘靈山别滿壁人名後㑹稀

　　贈幕中諸公

　　謝傅知憐景氣新許尋髙寺望江春龍文逺水吞平岸
羊角輕風旋細塵山茗粉含鷹觜嫩海榴紅綻錦窠勻
歸來笑問諸從事占得閒行有幾人

　　五言排律

　　哭女樊四十韻


　　逝者何由見中人未逹情馬無生角望猿有斷腸鳴去
伴投遐徼來隨夢險程四年巴飬育萬里硤回縈病是
他鄉染魂應逺處驚山魈邪亂逼沙虱毒潛嬰母約看
寧辨余慵療不精欲尋方次第俄値疾充盈燈火徒相
守香花抵浪擎蓮初開月梵蕣已落朝榮魄散魂將盡
形全玉尚瑩空垂兩行血深送一枝瓊祕祝休巫覡安
眠放使令舊衣和篋施殘藥滿甌傾乳媪閒於社醫僧
婗似酲憫渠身覺賸訝佛力難爭騎竹癡猶子牽車小

外甥等閒迷過影遥戲誤啼聲涴紙傷餘畫扶牀念試
行獨留呵靣鏡誰弄倚牆筝憶昨工言語憐初妙長成
撩風妬鸚舌凌露觸蘭英翠鳳輿眞女紅渠捧化生秪
憂嫌五濁終恐向三清宿惡諸暈味懸知衆物名(生而不食
葷血虎豹狨猿等皮毛盡惡斥之巴南所無之物及北而黙識其名者數輩)環從枯樹得經
認寶函盛愠怒偏憎數分張雅愛平最憐貪栗妹頻救
嬾書兄為占嬌饒分良多眷戀誠别常回面泣歸定出
門迎解恠還家晚長將逺信呈說人偷罪過要我抱縱

横騰踏遊江舫攀縁看樂棚和蠻歌字抝(乙教反)學妓舞
腰輕迢遰離荒服持攜到近京未容誘伎倆唯恨枉聰
明徃緒心千結新絲鬢百莖暗窓風報曉秋幌雨聞更
敗槿蕭疎館衰楊破壊城此中臨老淚仍自哭孩嬰

　　(語近俚而情痛)

　　病減逢春期白二十二辛大不至十韻

　　病與窮隂退春從血氣生寒膚漸舒展陽脉乍虚盈就
日臨堦坐扶牀履地行問人知靣瘦祝鳥願身輕風暖

牽詩興時新變賣聲饑饞看藥忌閒悶㸃書名舊雪依
深竹㣲和動早萌推遷悲徃事疎數辯交情琴待稽中
散杯思阮歩兵世間除却病何者不營營

　　(拈出眞趣非為客語故佳)

　　代曲江老人百韻

　　何事花前泣曾逢舊日春先皇初在鎬賤子正游秦撥
亂干戈後經文禮樂辰徽章懸象魏貔虎畫騏驎光武
休言戰唐堯念睦姻琳琅銷柱礎葛藟茂河漘尚齒惇

耆艾搜材㧞積薪裴王持藻鏡姚宋幹陶鈞内史稱張
敞蒼生借冦恂名卿唯講徳命士恥憂貧杞梓無遭用
芻蕘不忘詢懸金収逸驥鼔瑟薦嘉賔羽翼皆隨鳳瑜
璉肯稱珉班行容濟濟文質道彬彬百度依皇極千門
闢紫宸理刑非茍簡稽古蹈因循書謬偏求伏詩亡逺
聽申繼黜三彪賈羣擢八龍荀海外恩方洽淹中教不
泯儒林一同異冠屨盡清淳天浄三光麗時和四序均
卑官休力役賤職少艱辛蠻貊同車軌鄉原盡里仁帝

途髙蕩蕩風俗厚諄諄秋日耕耘足豐年雨露頻戍烟
生不見村豎老猶純耒耜勤千畆牲牢奉六禋南郊禮
天地東野闢原畇校獵求初吉先農卜上寅萬方來合
雜五色瑞輪囷池籞呈朱鴈壇場得白鱗酎金光照耀
奠璧綵璘玢掉蕩雲門發蹁躚鷺羽振集靈撞玉磬和
鼓奏金錞建&KR1607;崇牙盛銜鐘獸目嗔總干形屹崪戞敔
背嶙峋文物千官㑹夷音九部陳魚龍華外戲歌舞洛
中嬪佳節修酺禮非時宴侍臣梨園明月夜花蕚豔陽

晨李杜詩篇敵蘇張筆力勻樂章輕鮑照碑板笑顔竣
泰嶽陪封禪汾隂頌鬼神星移逐西顧風暖助東巡浴
徳留湯谷蒐畎過渭濵沸天雷殷殷匝地轂轔轔沃土
心逾熾豪家禮漸湮老農羞荷鍤貪賈學垂紳曲藝爭
工巧彫機變組紃青鳬連不解紅粟朽相因山澤長孳
貨稊航競獻珍翠毛開越嶲龍眼敞甌閩玉饌薪然蠟
椒房燭用銀銅山供橫賜金玉貯宜嚬班女恩移趙思
王賦感甄輝光隨顧歩生死屬揺脣世族功勲乆王姬

寵愛親街衢連甲第冠盖擁朱輪大道垂珠箔當爐踏
錦茵軒車隘南陌鐘磬滿西鄰出入張公子嬌奢石季
倫鷄場潛介羽馬埒竝揚塵韜袖誇狐腋弓弦尚鹿&KR1569;
紫絛牽白犬錦韉覆花駰箭倒南山虎鷹擒東郭㕙翻
身迎過雁坐射取迴鶉竟蓄朱公産爭藏邴氏緡橋桃
矜馬騖倚頓數金銀蔬闕冬中韭羮憐逺處蓴萬錢纔
下筯五&KR1997;未稱醇曲水流觴日倡優醉度旬探丸依郭
解投轄伴陳遵共謂長安泰那知遽構屯奸心興桀黠

凶醜比頑嚚斗柄侵妖彗天泉化逆鱗貸恩嘆乃祖連
禍及吾民䝟貐當前路鯨鯢得要津王師方業業暴卒
已䖜䖜雜虜同謀夏宗周蹔去豳陵園深暮景霜露下
秋旻鳳闕悲巢鵩鵷行亂野麏華林荒茂草寒竹碎貞
筠村落空垣壊城隍舊井堙破船沉古渡戰鬼聚隂燐
振臂誰相應攢眉獨不伸毁容懐赤&KR0807;混跡戴黄巾木
梗隨波蕩桃源斆隠淪弟兄書信斷鷗鷺徃来馴忽遇
山光澈遥瞻海氣眞袐圖推廢主後聖合經綸野杏渾

休植幽蘭不復紉但驚心憤憤誰戀水粼粼盡室離深
洞輕橈盪小䑳殷勤題白石悵望出青蘋夢寐平生在
經過處所新阮郎迷里巷遼鶴記城闉虚過休明代旋
為朽病身勞生常矻矻語舊苦諄諄晚嵗多衰栁先秋
媿大椿眼前年少客無復昔時人

　　(如此長韻整稱即佳)

　　五言絶句

　　合衣寢


　　良夕背燈坐方成合衣寢酒醉夜未闌幾回顚倒枕

　　行宫

　　寥落古行宫宫花寂寞紅白頭宫女在閒坐說𤣥宗

　　七言絶句

　　(㣲之絶句多出深衷沉痛)

　　裒城驛二首

　　容州詩句在裒城幾度經過眼暫明今日重看滿衫淚
可憐名字已前生


　　憶昔萬株梨映竹遇逢黄令醉殘春梨枯竹盡黃令死
今日再來衰病身

　　(苦語)

　　六年春遣懐

　　傷禽我是籠中鶴沉劔君為泉下龍重纊猶存孤枕在
春衫無復舊裁縫

　　婢僕曬君餘服用嬌癡稚女遶牀行玉梳鈿朶香膠解
盡日風吹瑇瑁筝


　　(末語哀而麗)

　　夢成之

　　燭暗船風獨夢驚夢君頻問向南行覺來不語到明坐
一夜洞庭湖水聲

　　哭小女降眞

　　雨㸃輕漚風復驚偶來何事去何情浮生未到無生地
暫到人間又一生

　　(一語痛絶)


　　哭子十首

　　維鵜受刺因吾過得馬生災念爾寃獨在中庭倚閒樹
亂蟬嘶噪欲黃昏

　　纔能辨别東西位未解分明管帯身自食自眠猶未得
九重泉路託何人

　　爾母溺情連夜哭我身因事有時悲鐘聲欲絶東方動
便是尋常上學時

　　蓮花上品生真界兠率天中離世途彼此業縁多障礙

不知還得見兒無

　　節量梨栗愁生疾教示詩書望早成鞭扑校多憐校少
又縁遺恨哭三聲

　　(深恨)

　　深嗟爾更無兄弟自嘆予應絶子孫寂寞講堂基址在
何人車馬入髙門

　　徃年鬢已同潘岳垂老年教作鄧攸煩惱數中除一事
自兹無復子孫憂


　　(絶痛)

　　長年苦境知何限豈得因兒獨喪明消遣又來縁爾母
夜深和淚有經聲

　　烏生八子今無七猿呌三聲月正孤寂寞空堂天欲曙
拂簾雙鷰引新雛

　　(景逼情生)

　　頻頻子落長江水夜夜巢邉舊處棲若是愁腸終不斷
一年添得一聲啼


　　(數首顚倒思量婉轉沉痛殆難為讀)

　　晚春

　　晝靜簷疎鷰語頻雙雙鬬雀動堦塵柴扉日暮隨風掩
落盡閒花不見人

　　先醉

　　今日樽前敗飲名三杯未盡不能傾怪來花下長先醉
半是春風蕩酒情

　　宿醉


　　風引春心不自由等閒衝席飲多籌朝來始向花前覺
度却醒時一夜愁

　　任醉

　　本怕酒醒渾不飲因君相勸覺情來殷勤滿酌從聽醉
乍可欲醒還一杯

　　靖安窮居

　　喧靜不由居逺近大都車馬就權門野人住處無名利
草滿空階樹滿園


　　題李十一修行里居壁

　　雲闕朝迴塵騎合杏花春盡曲江閒憐君雖在城中住
不隔人家便是山

　　贈李十二牡丹花片因以餞行

　　鸎澁餘聲絮墮風牡丹花盡葉成叢可憐顔色經年别
収取朱欄一片紅

　　嘉陵驛二首(篇末有懐)

　　嘉陵驛上空牀客一夜嘉陵江水聲仍對墻南滿山樹

野花撩亂月朧明

　　墻外花枝壓短墻月明還照半張牀無人㑹得此時意
一夜獨眠西畔廊

　　嘉陵江

　　千里嘉陵江水聲何年重遶此江行只應添得清宵夢
時見滿江流月明

　　望喜驛

　　滿眼文書堆案邉眼昬偷得暫時眠子規驚覺燈又滅

一道月光橫枕前

　　封書

　　鶴臺南望白雲闗城市猶存暫一還書出歩虚三百韻
蘂珠文字在人間

　　聞樂天授江州司馬

　　殘燈無焰影幢幢此夕聞君謫九江垂死病中仍悵望
暗風吹雨入寒忩

　　慿李忠州寄書樂天(自此至春詞並通州詩)


　　萬里寄書將上峽却慿冰峽寄江州傷心最是江頭月
莫把書將上庾樓

　　與李十一夜飲

　　寒夜燈前賴酒壺與君相對興猶孤忠州刺史應閒卧
江水猿聲聽得無

　　和樂天題王家亭子

　　風吹筍籜飄紅砌雨打桐花葢綠莎都大資人無暇日
泛池全少買池多


　　酬樂天頻夢㣲之

　　山水萬重書斷絶念君憐我夢相聞我今因病魂顚倒
唯夢閒人不夢君

　　(轉傷)

　　春詞

　　山翠湖光似欲流蜂聲鳥思却堪愁西施顔色今何在
但看春風百草頭

　　瘴塞


　　瘴塞巴山哭鳥悲紅妝少婦歛啼眉殷勤奉藥來相勸
云是前年欲病時

　　别毅郎

　　愛惜爾爺唯有我我今顦顇望何人傷心自比籠中鶴
翦盡翅翎愁到身

　　(痛語)

　　西歸

　　五年江上損容顔今日春風到武闗兩紙京書臨水讀

小桃花樹滿商山(得復言樂天書)

　　聽妻彈别鶴操

　　别鶴聲聲怨夜弦聞君此奏欲澘然商瞿五十知無子
便付琴書與仲宣

　　重贈(樂人商玲瓏能歌歌予數十詩)

　　休遣玲瓏唱我詩我詩多是别君詞明朝又向江頭别
月落潮平是去時

　　唐詩鏡巻四十六

