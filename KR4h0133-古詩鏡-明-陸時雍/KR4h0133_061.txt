







　　欽定四庫全書

　　唐詩鏡卷二十五

　　明　陸時雍　編

　　盛唐第十七

　　杜甫(五)

　　五言律詩

　　晚出左掖

　　晝刻傳呼淺春旗簇仗齊退朝花底散歸院柳邊迷樓

雪融城濕宫雲去殿低避人焚諫草騎馬欲雞栖

　　春宿左省

　　花隠掖垣暮啾啾栖鳥過星臨萬户動月傍九霄多不
寢聴金鑰因風想玉珂明朝有封事數問夜如何

　　(月傍九霄多一語極有意想後四語氣格渾成)

　　夜宴左氏莊

　　風林纎月落衣露浄琴張暗水流花逕春星帶草堂檢
書燒燭短看劒引杯長詩罷聞吳詠扁舟意不忘


　　(中聫精卓是大作手)

　　過宋員外之問舊莊(自注云貟外李弟執金吾見知于代故有下句)

　　宋公舊池館零落首陽阿枉道秪從入吟詩許更過淹
留問耆老寂寞向山河更識將軍樹悲風日暮多

　　重過何氏

　　落日平臺上春風啜茗時石欄斜㸃筆桐葉坐題詩翡
翠鳴衣桁蜻蜓立釣絲自今幽興熟來往亦無期

　　(中聫物色閒雅)


　　牀上書連屋階前樹拂雲將軍不好武稚子總能文醒
酒微風入聴詩静夜分緇衣挂蘿薜涼月白紛紛

　　(前四語造景佳)

　　頗怪朝參懶應耽野趣長雨抛金鏁甲苔卧緑沈槍手
自移蒲栁家纔足稻粱看君用幽意白日到羲皇

　　奉贈嚴八閣老

　　扈聖登黄閣明公獨妙年蛟龍得雲雨鵰鶚在秋天客
禮容疎放官曹可接聫新詩句句好應任老夫傳


　　(三四快句)

　　官定後戲贈(自注云時免河西尉為右衛率府兵曹)

　　不作河西尉淒凉為折腰老夫怕趨走率府且逍遥耽
酒須㣲祿狂歌託聖朝故山歸興盡迴首向風飈

　　(五六言之有體)

　　天末懷李白

　　涼風起天未君子意如何鴻鴈幾時到江湖秋水多文
章憎命達魑魅喜人過應共寃魂語投詩贈汩羅


　　(苐五句善寫恨情髙才得此便當焚研)

　　所思(自注云得台州鄭司户消息)

　　鄭老身仍竄台州信始傳為農山澗曲卧病海雲邊世
已疎儒素人猶乞酒錢徒勞望牛斗無計斸龍泉

　　(五六是非具見)

　　寄髙三十五書記

　　歎息髙生老新詩日又多美名人不及佳句法如何主
將收才子崆峒作凱歌聞君已朱紱且得慰蹉跎


　　(結語疊情得佳)

　　又呈竇使君

　　向晚波微綠連空岸脚青日兼春有暮愁與醉無醒漂
泊猶杯酒踟蹰此驛亭相看萬里客同是一浮萍

　　(三四語尖而趣)

　　和裴迪登新津寺寄王侍郎(自注云公時為蜀牧)

　　何恨倚山木吟詩秋葉黄蟬聲集古寺鳥影度寒塘風
物悲遊子登臨憶侍郎老夫貪佛日隨意宿僧房


　　(三四清溜)

　　送翰林張司馬南海勒碑(自注云相國製文)

　　冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時迴

　　送張二十參軍赴蜀川因呈楊五侍御(川一作州)

　　好去張公子通家别恨添兩行秦樹直萬㸃蜀山尖御
史新驄馬參軍舊紫髯皇華吾善處於汝定無嫌

　　送逺


　　帶甲滿天地胡為君逺行親朋盡一哭鞍馬去孤城草
木嵗月晚闗河霜雪清别離巳昨日因見古人情

　　(古意苦語三四轉接力壯)

　　郪城西原送李判官兄武判官弟赴成都府

　　憑髙送所親久坐惜芳辰逺水非無浪他山自有春野
花隨處發官栁著行新天際傷愁别離筵何太頻

　　别常徴君

　　兒扶猶仗䇿卧病一秋强白髪少新洗寒衣寛總長故

人憂見及此别淚相忘各逐萍流轉來書細作行

　　(三四作腰折句法只言衣寛不道人瘦)

　　船下䕫州郭宿雨濕不得上岸别王十二判官

　　依沙宿舸船石瀨月娟娟風起春燈亂江鳴夜雨懸晨
鐘雲外濕勝地石堂煙柔櫓輕鷗外含悽覺汝賢

　　(三四精刻)

　　陪王使君晦日泛江就黄家亭子

　　有徑金沙軟無人碧草芳野畦連蛺蝶江檻俯鴛鴦日

晩煙花亂風生錦繡香不須吹急管衰老易悲傷

　　(五六味喧)

　　泛江

　　方舟不用楫極目總無波長日容杯酒深江浄綺羅亂
離還奏樂飄泊且聴歌故國流清渭如今花正多

　　(三四語各為意俱佳)

　　登兗州城樓

　　東郡趨庭日南樓縱目初浮雲連海岱平野入青徐孤

嶂秦碑在荒城魯殿餘從來多古意臨眺獨躊躇

　　(風味殊永)

　　春日梓州登樓

　　行路難如此登樓望欲迷身無却少壯跡有但羇棲江
水流城郭春風入鼓鞞雙雙新燕子依舊已銜泥

　　(三四裝句六句傷情)

　　上兠率寺(按圗經兠率寺在梓州)

　　兠率知名寺真如㑹法堂江山有巴蜀棟宇自齊梁庾

信哀雖乆何顒好不忘白牛車逺近日欲上慈航

　　(余不知詩家要髙大語何用物有長短情有淺深所為隨物賦形隨事盡情如是足矣今如以巨無
霸之衣而加之子都其謂姱乎為此者非腐則俚耳嘗見孔門論事未嘗以尭舜驚人以是知其不
必也)

　　山寺

　　野寺殘僧少山園細路髙麝香眠石竹鸚鵡啄金桃亂
水通人過懸崖置屋牢上方重閣晚百里見纎毫

　　(三四麗五六亦隨意細寫)


　　題𤣥武禪師屋壁

　　何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真隨惠逺遊

　　(三四格力挺勁六句巧而穩是為畫意)

　　九月一日過孟十二倉曹十四主簿兄弟

　　藜杖侵寒露蓬門啓曙煙力稀經樹歇老困撥書眠秋
覺追隨盡來因孝友偏清談見滋味爾輩可忘年

　　(三四意境自然)


　　過客相㝷

　　窮老真無事江山已定居地幽忘盥櫛客至罷琴書挂
壁移筐果呼兒問煑魚時聞繫舟檝及此問吾廬

　　(野趣真色　造景語)

　　熟食日示宗文宗武

　　消渴遊江漢羇棲尚甲兵幾年逢熟食萬里逼清明松
栢邙山路風花白帝城汝曹催我老回首淚縱横

　　又示兩兒


　　令節成吾老他時見汝心浮生看物變為恨與年深長
葛書難得江州涕不禁團圓思弟妹行坐白頭吟

　　得舍弟消息

　　近有平隂信遥憐舍弟存側身千里道寄食一家村烽
舉新酣戰啼垂舊血痕不知臨老日招得幾人魂

　　(結二語佳劉須溪看得最好謂身之存亡世之治亂俱未可知)

　　喜觀即到復題短篇

　　巫峽千山暗終南萬里春病中吾見弟書到汝為人竟

答兒童問來經戰伐新泊船悲喜後欵欵話歸秦

　　(四句悲甚喜甚痛快處老杜擅長)

　　西郊

　　時出碧雞坊西郊向草堂市橋官栁細江路野梅香傍
架齊書帙看題減(一作檢)藥囊無人覺來往疎嬾意何長

　　(寫得隨意)

　　遣意

　　囀枝黄鳥近泛渚白鷗輕一逕野花落孤村春水生衰

年催釀黍細雨更移橙漸喜交遊絶幽居不用名

　　(三四清絶　結語劉須溪所云怨調)

　　漫成二首

　　野日荒荒白春流泯泯清渚蒲隨地有村逕逐門成只
作披衣慣常從漉酒生眼邊無俗物多病也身輕

　　(三四得景下句更佳此語似題畫村景一覽可盡)

　　江臯已仲春花下復清晨仰面貪看鳥迴頭錯應人讀
書難字過貰酒滿壺頻近識峨眉老(自注云東山隠者)知余嬾

是真

　　(三四真極是尋常道性語將詩家氣味一并去盡絶近陶)

　　獨酌

　　步屧深林晩開樽獨酌遲仰蜂粘落絮行蟻上枯梨薄
劣慙真隠幽偏得自怡本無軒冕意不是傲當時

　　徐步

　　整履步青蕪荒庭曰欲晡芹泥隨燕觜花蘂上蜂鬚把
酒從衣濕吟詩信杖扶敢論才見忌實有醉如愚


　　(芹泥隨燕觜花蘂上蜂鬚只此三四直隨物可賦)

　　移居䕫州郭

　　伏枕雲安縣遷居白帝城春知催栁别江與放船清農
事聞人說山光見鳥情禹功饒斷石且就土㣲平

　　(三四新)

　　野望

　　清秋望不極迢遞起層隂遠水兼天浄孤城隱霧深葉
稀風更落山迥日初沈獨鶴歸何晩昬鴉已滿林


　　秋野

　　禮樂攻吾短山林引興長掉頭紗帽側曝背竹書光風
落收松子天寒割蜜房稀疎小紅翠駐屐近㣲香

　　(起語老到又第一首吾老甘貧病榮華有是非此是老成人語豈隨人好惡)

　　課小豎鉏斫舍北果林枝蔓荒穢浄訖移床

　　衆壑生寒早長林卷霧齊青蟲懸就日朱果落封泥薄
俗防人面全身學馬蹄吟詩坐回首隨意葛巾低

　　長吟


　　江渚翻鷗戲官橋帶栁隂江飛競渡日草見踏青心已
撥形骸累真為爛漫深賦詩新句穩不覺自長吟

　　(四語清新所謂人移物換光景一番)

　　至徳二載甫自京金光門出間道歸鳯翔乾元
初從左拾遺移華州掾與親故别因出此門
有悲往事

　　此道昔歸順西郊胡正煩至今猶破膽應有未招魂近
侍歸京邑移官豈至尊無才日衰老駐馬望千門


　　(第六句温厚)

　　喜達行在所三首

　　西憶岐陽信無人遂却迴眼穿當落日心死著寒灰霧
樹行相引蓮峰望或開所親驚老瘦辛苦賊中來

　　愁思胡笳夕凄涼漢苑春生還今日事間道暫時人司
𨽻章初覩南陽氣巳新喜心翻倒極鳴咽淚沾巾

　　死去憑誰報歸來始自憐猶瞻太白雪喜遇武功天影
静千官裏心蘇七校前今朝漢社稷新數中興年


　　(三首中肝腸踪跡描寫如畫化作紀事便入司馬子長之筆矣)

　　收京

　　生意甘衰白天涯正寂寥忽聞哀痛詔又下聖明朝羽
翼懐商老文思憶帝尭叨逢罪已日霑灑望青霄

　　(三四懇惻)

　　汗馬收宫闕春城鏟賊壕賞應歌杕杜歸及薦櫻桃雜
虜横戈數功臣甲第髙萬方頻送喜無乃聖躬勞

　　收京


　　復道收京邑兼聞殺犬戎衣冠却扈從車駕已還宫尅
復誠如此安危在數公莫令回首地慟哭起悲風

　　(收京數首多血誠語憂喜所至如寫家事)

　　驪山

　　驪山絶望幸花萼罷登臨地下無朝燭人間有賜金鼎
湖龍去逺銀海鴈飛深萬歲蓬萊日長懸舊羽林

　　(三四殆不忍讀)

　　王命


　　漢北豺狼滿巴西道路難血埋諸將甲骨㫁使臣鞍牢
落新燒棧蒼茫舊築壇深懐喻蜀意慟哭望王官

　　(是老成憂國語肉食悠悠萍踪悹悹自是千古長慨)

　　渡江

　　春江不可渡二月已風濤舟楫欹斜疾魚龍偃卧髙渚
花張素錦汀草亂青袍戲問垂綸客悠悠見汝曹

　　(舟楫欹斜疾語最清老　結語托情深穩)

　　自閬州領妻子却赴蜀山行


　　長林偃風色迴復意猶迷衫裛翠㣲潤馬銜青草嘶棧
懸斜避石橋㫁却尋谿何日干戈盡飄飄媿老妻

　　(三四色翠)

　　泊岳陽城下

　　江國踰千里山城僅百層岸風翻夕浪舟雪灑寒燈留
滯才難盡艱危氣益増圗南未可料變化有鵾鵬

　　(四六語老)

　　發潭州


　　夜醉長沙酒曉行湘水春岸花飛送客檣燕語留久賈
傅才何有褚公書絶倫名髙前後事回首一傷神

　　(三四愴情)

　　玉臺觀

　　浩刼因王造平臺訪古遊綵雲蕭史駐文字魯恭留宫
闕通羣帝乾坤到十洲人傳有笙鶴時過北山頭

　　禹廟

　　禹廟空山裏秋風落日斜荒庭垂橘柚古屋畫龍蛇雲

氣生虚壁江聲走白沙早知乘四載疏鑿控三巴

　　(三四事切)

　　秦州

　　州圗領同谷驛道出流沙降虜兼千帳居人有萬家馬
驕朱汗落胡舞白題斜年少臨洮子西來亦自誇

　　春望

　　國破山河在城春草木深感時花濺涙恨别鳥驚心烽
火連三月家書抵萬金白頭搔更短渾欲不勝簪


　　(語語氣渾)

　　城上

　　草滿巴西綠空城白日長風吹花片片眷動水茫茫八
駿隨天子羣臣從武皇遥聞出巡狩早晚遍遐荒

　　(三四韵誦之覺令神悴)

　　避地

　　避地嵗時晩竄身筋骨勞詩書遂墻壁奴僕且旌旄行
在僅聞信此生隨所遭神尭舊天下㑹見出腥臊


　　(三四精悍)

　　江上

　　江上日多雨蕭蕭荆楚秋髙風下木葉永夜攬貂裘勲
業頻看鏡行藏獨倚樓時危思報主衰謝不能休

　　(三四格老五六情難看鏡倚樓畢竟是少陵隱語)

　　客夜

　　客睡何曽着秋天不肯明入簾殘月影髙枕遠江聲計
拙無衣食途窮仗友生老妻書數紙應悉未歸情


　　刈稻了詠懷

　　稻穫空雲水川平對石門寒風疎草木旭日散雞豚野
哭初聞戰樵歌稍出村無家問消息作客信乾坤

　　(三四老而得雅)

　　遣憂

　　亂離知又甚消息苦難真受諫無今日臨危憶古人紛
紛乗白馬攘攘著黄巾隋氏留宫室焚燒何太頻

　　(三四溫厚)


　　遣懷

　　愁眼看霜露寒城菊自花天風隨斷柳客淚墮清笳水
浄樓隂直山昏塞日斜夜來歸鳥盡啼殺後棲鴉

　　晴

　　久雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛

　　晩晴

　　村晩驚風度庭幽過雨霑夕陽薰細草江色映疎簾書

亂誰能帙杯乾自可添時聞有餘論未怪老夫濳

　　房兵曹胡馬

　　胡馬大宛名鋒稜瘦骨成竹批雙耳峻風入四蹄輕所
向無空濶真堪託死生驍騰有如此萬里可横行

　　嚴公㕔宴同賦蜀道畫圗得空字

　　日臨公館静畫列地圗雄劒閣星橋北松州雪嶺東華
夷山不㫁吳蜀水相通興與煙霞㑹清樽幸不空

　　閬州别房太尉墓


　　他鄉復行役駐馬别孤墳近淚無乾土低空有斷雲對
棊陪謝傅把劒覓徐君唯見林花落鶯啼送客聞

　　故武衛將軍挽詞

　　嚴警當寒夜前軍落大星壯夫思敢决哀詔惜精靈王
者今無戰書生已勒銘封侯意疎闊編簡為誰青

　　哀挽青門去新阡絳水遥路人紛雨泣天意颯風飈部
曲精仍鋭匈奴氣不驕無由覩雄畧大樹日蕭蕭

　　哭嚴僕射歸櫬


　　素幔隨流水歸舟返舊京老親如宿昔部曲異平生風
送蛟龍雨天長驃騎營一哀三峽暮遺後見君情

　　重哭李尚書

　　涕泗不能收哭君餘白頭兒童相顧盡宇宙此生浮江
雨銘旌濕湖風井逕秋還瞻魏太子賔客減應劉

　　哭李常侍嶧

　　一代風流盡修文地下深斯人不重見將老失知音短
日行梅嶺寒山落桂林長安若個畔猶想映貂金


　　(結意往往諄復是大家數)

　　(附奉濟驛重送嚴公四韻　逺送從此別青山空復情幾時杯重把昨夜月同行列郡謳歌惜三朝出入
榮江村獨歸處寂寞養殘生三四毎用顛倒之法)

　　(附暮春題瀼西新賃草堂　綵雲隂復白錦樹曉來青身世雙蓬鬢乾坤一草亭哀歌時自短醉舞為誰
醒細雨荷鋤立江猿吟翠屏　乾坤一草亭乾坤自大在雖瑶臺十層於乾坤何際此語怨而失其㫖矣
附登岳陽樓　昔聞洞庭水今上岳陽樓吴楚東南坼乾坤日夜浮親朋無一字老病有孤舟戎馬闗山
北憑軒涕泗流　吴楚東南坼乾坤日夜浮自宋人推尊至今六七百年矣今直不解其趣吴楚東南坼
此句原不得景但虚形之耳安見得洞庭在彼東南吴楚逐坼為兩耶且將何以詠江也至乾坤日夜浮

更懸虚之極以之詠海庶可耳其意欲駕孟浩然而過之譬之於射仰天彎弓髙則髙矣而矢過的矣
附江亭　坦腹江亭煖長吟野望時水流心不競雲在意俱遲寂寂春將晩欣欣物自私故園歸未得排
悶強裁詩　三四家數最小行到水窮處坐看雲起時此語如在層霄之上)

　　(附宿青草湖　洞庭猶在目青草續為名宿槳依農事郵籖報水程寒氷争倚薄雲月逓㣲明湖鴈雙雙
起人來故北征)

　　(附滕王亭子　寂寞春山路君王不復行古牆猶竹色虚閣自松聲鳥鵲荒村暮雲霞過客情尚思歌吹
入千騎把霓旌　三四小)

　　(附春日江村　農務村村急春流岸岸深乾坤萬里眼時序百年心茅屋還堪賦桃源自可尋艱難昩生

理飄泊到如今　老杜好作縮意語如風塵為客日江海送君情乾坤萬里眼時序百年心種種如此語
貴舎情不貴縮意徒令人讀之腱悶)

　　(附獨立　空外一鷙鳥河間雙白鷗飄颻搏擊便容易往來遊草露亦多濕蛛綠仍未收天機近人事獨
立萬端憂)

　　(附南楚　南楚青春異暄寒早早分無名江上草隨意嶺頭雲正月蜂相見非時鳥共聞杖藜妨躍馬不
是故離羣)

　　(附遊子　巴蜀愁誰語吴門興杳然九江春草外三峽暮帆前厭就成都卜休為吏部眠蓬萊如可到衰
白問羣仙)


　　(附旅夜書懐　細草㣲風岸危檣獨夜舟星垂平野闊月湧大江流名豈丈章著官應老病休飄飄何所
似天地一沙鷗　三四寡趣稍近於呆)

　　(附宴戎州楊使君東樓　勝絶驚身老情忘發興竒座從歌妓宻樂任主人為重碧拈春酒輕紅擘荔枝
樓髙欲愁思横笛未休吹)




　　唐詩鏡卷二十五

