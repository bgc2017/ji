







　　欽定四庫全書

　　古詩鏡巻十四

　　明　陸時雍　編

　　宋第三

　　鮑照(一作昭字明逺東海人文詞瞻逸尤長於樂府始謁臨川王義慶貢詩言志擢為國侍郎遷秣陵令
文帝選為中書舍人上方以文章自髙頗多忌由是賦述不敢盡其才後臨海王子頊鎮荆州以為前軍
參軍時江外諸王皆拒命子項敗遂遇害)

　　(鮑照快爽莫當麗藻時見所未足者韻耳凡鏗然而鳴矻然而止者聲耳韻氣悠然有餘韻則神行

乎間矣　七言開逴跌蕩第少調度和美)

　　樂府

　　採桑

　　季春梅始落工女事蠶作採桑淇洧間還戲上宫閣早
蒲時結陰晩篁初解籜藹藹霧滿閨融融景盈幕乳燕
逐草蟲巢蜂拾花萼是節最暄妍佳服又新爍綿歎對
廻塗揚歌弄場藿抽琴試抒思薦珮果成託承君郢中
美服義乆心諾衛風古愉艷鄭俗舊浮薄靈願悲渡湘

宓賦笑瀍洛盛明難重來淵意為誰涸君其且調絃桂
酒妾行酌

　　(採桑是摘二字為題耳非専賦也早蒲時結陰晩篁初解籜語脆可賞)

　　代蒿里行

　　同盡無貴賤殊願有窮伸馳波催永夜零露逼短晨驅
我幽山駕去此滿堂親虚容遺劒佩美貌戢衣巾斗酒
安可酌尺書誰復陳年代稍推逺懐抱日幽淪人生良
自劇天道與何人齎我長恨意歸為狐兎塵


　　代東門行

　　傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕逺杳杳白日晩居人掩閨卧行子夜中飯野風吹
草木行子心腸斷食梅常苦酸衣葛常苦寒絲竹徒滿
座憂人不解顔長歌欲自慰彌起長恨端

　　(此詩直叅漢製第鮑詩稜厲漢人渾渾耳居人掩閨卧行子夜中飯野風吹草木行子心腸斷苦情
密調吐露無餘矣)


　　代放歌行

　　蓼蟲避葵堇習苦不言非小人自齷齪安知曠士懐鷄
鳴洛城裏禁門平旦開冠葢縦横至車騎四方來素帯
曳長飈華纓結逺埃日中安能止鐘鳴猶未歸夷世不
可逢賢君信愛才明露自天斷不愛外嫌猜一言分珪
爵片善辭草萊豈伊白璧賜将起黄金臺今君有何疾
臨路獨遲迴

　　(吞聲躑躅自哂自嘲今君有何疾臨路獨遲迴此疾正難語人)


　　代櫂歌行

　　羇客離嬰時飄颻無定所昔秋寓江介兹春客河滸往
戢于役身願言永懐楚泠泠鯈疏潭邕邕鴈循渚飂戾
長風振揺曳髙帆舉驚波無留連舟人不躊竚

　　(末四語楚楚整峙)

　　代白頭吟

　　直如朱絲繩清如玉壺氷何慙宿昔意猜恨坐相仍人
情賤恩舊世議逐衰興毫髪一為瑕丘山不可勝食苖

實碩䑕㸃白信蒼蠅鳬鵠逺成美薪芻前見陵申黜褒
女進班去趙姬升周王日淪惑漢帝益嗟稱心賞猶難
恃貌恭豈易憑古来共如此非君獨撫膺

　　(驕㜘凌厲意氣咄咄逼人文君詩决裂已甚後之作者安得温語醒𠂻婉詞送欵耶)

　　代東武吟

　　主人且勿諠賤子歌一言僕本寒鄉士出身䝉漢恩始
隨張校尉占募到河源後逐李輕車追虜窮塞垣宻塗
亘萬里寧嵗猶七奔肌力盡鞍甲心思歴凉温將軍既

下世部曲亦罕存時事一朝異孤績誰復論少壯辭家
去窮老還入門腰鐮刈葵藿倚杖牧雞豚昔如韝上鷹
今似檻中猿徒結千載恨空負百年怨棄席思君幄疲
馬戀君軒願垂晉主恵不愧田子魂

　　代出自薊北門行

　　羽檄起邊亭烽火入咸陽徴師屯廣武分兵救朔方嚴
秋筋竿勁虜陣精且彊天子按劍怒使者遙相望雁行
縁石徑魚貫度飛梁簫鼓流漢颸旌甲被胡霜疾風衝

塞起沙礫自飄揚馬毛縮如蝟角弓不可張時危見臣
節世亂識忠良投軀報眀主身死為國殤

　　(稜稜精爽䈥力如開百斛弓)

　　代陳思王白馬篇

　　白馬騂角弓鳴鞭乘北風要途問邊急雜虜入雲中閉
壁自往復清野徑還冬僑装多闕絶旅服少裁縫埋身
守漢莭沈命對胡封薄暮塞雲起飛沙被逺松含悲望
兩都楚歌登西墉丈夫設計誤懐恨逐邊戎棄别中國

愛邀冀胡馬功去來今何道卑賤生所鍾但令塞上兒
知我獨為雄

　　(扼腕骯髒是猛男兒語)

　　代朗月行

　　朗月出東山照我綺窻前窻中多佳人被服妖且妍靚
粧坐帷裏當户弄清弦鬢奪衞女迅體絶飛燕先為君
歌一曲當作朗月篇酒至顔自解聲和心亦宣千金何
足重所存意氣間


　　代結客少年塲行

　　驄馬金絡頭錦帯佩吳鈎失意杯酒間白刃起相讐追
兵一旦至負劍逺行遊去鄉三十載復得還舊丘升髙
臨四關表裏望皇州九衢平若水雙闕似雲浮扶宫羅
將相夾道列王侯日中市朝滿車馬若川流擊鍾陳鼎
食方駕自相求今我獨何為塪壈懐百憂

　　(搔首平生撫懐悲咤是諷伏櫪詩擊壺盡裂)

　　代陽春登荆山行


　　旦登荆山頭﨑嶇道難遊早行犯霜露苔滑不可留極
眺入雲表窮目盡帝州方都列萬室層城帯髙樓奕奕
朱軒馳紛紛縞衣流日氛映山浦暄霧逐風收花木亂
平原桑柘盈平疇攀條弄紫莖藉露折芳柔遇物雖成
趣念者不解憂且共傾春酒長歌登山丘

　　詩

　　侍宴覆舟山

　　息雨清上郊開雲照中縣遊軒越丹居暉燭集凉殿凌

髙躋飛楹追焱起流宴枑苑含靈羣嵓庭蔵物變明輝
爍神都麗氣冠華甸目逺幽情周醴洽深恩遍

　　(語極追琢)

　　登廬山

　　訪世失隱淪從山異靈士明發振雲冠升嶠逺棲趾高
岑隔半天長崖斷千里氛霧承星辰潭壑洞江汜嶄絶
類虎牙巑岏象熊耳埋氷或百年韜樹必千祀鷄鳴清
澗中猿嘯白雲裏瑶波逐穴開霞石觸峯起迴互非一

形差差悉相似傾聽鳳管賓緬望釣龍子松桂盈膝前
如何穢城市

　　從登香爐峯

　　辭宗盛荆夢登歌美鳬繹徒收杞梓饒曽非羽人宅羅
景藹雲扄沾光扈龍䇿御風親列涂乘山窮禹跡含嘯
對霧岑延蘿倚峯壁青㝠搖煙樹穹跨負天石霜崖滅
土膏金澗測泉脉旋淵抱星漢乳竇通海碧谷館駕鴻
人巖棲咀丹客殊物蔵珍怪竒心隱仙籍髙世伏音華

綿古遁精魄蕭瑟生哀聽參差逺驚覿慙無獻賦才洗
汙奉毫帛

　　(霜崖滅土膏金澗測泉脉旋淵抱星漢乳竇通海碧語色巉翠如鑿石開山　山水景趣謝靈運寫
得圓映鮑明逺寫得精警圓快得神精警得意然而靈運之境地超矣)

　　從庾中郎遊園山石室

　　荒塗趣山楹雲崖隱靈室岡澗紛縈抱林障沓重密昏
昏磴路深活活梁水疾幽隅秉晝燭地牖窺朝日怪石
似龍草瑕璧麗錦質洞庭安可窮漏井終不溢沈空絶

景聲崩危坐驚慄神化豈有方妙象竟無述至哉錬玉
人處此長自畢

　　(語語琢出地牖窺朝日巧鑿混沌)

　　登翻車峴

　　髙山絶雲霓深谷斷無光晝夜淪霧雨冬夏結寒霜淖
坂既馬領磧路又羊腸畏塗疑旅人忌轍覆行箱升岑
望原陸四眺望川梁遊子思故居離客遲新鄉新知有
客慰追故遊子傷


　　登黄鶴磯

　　木落江渡寒鴈還風送秋臨流斷商絃瞰川悲棹謳適
郢無東轅還夏有西浮三崖隱丹磴九𣲖引滄流淚竹
感湘别弄珠懐漢遊豈伊藥餌㤗得奪旅人憂

　　(木落江渡寒鴈還風送秋俊語挺出)

　　贈故人馬子喬

　　躑躅城上羊攀隅食𤣥草俱共日月輝昏明獨何早夕
風飄野籜飛塵被長道親愛難重陳懐憂坐空老


　　日落望江贈荀丞

　　旅人乏愉樂薄暮増思深日落嶺雲歸延頸望江陰亂
流灇大壑長霧匝髙林林際無窮極雲邊不可尋惟見
獨飛鳥千里一揚音推其感物情則知遊子心君居帝
京内髙㑹日揮金豈念慕羣客咨嗟戀景沈

　　秋日示休上人

　　枯桑葉易零疲客心易驚今兹亦何早已聞絡緯鳴迴
風滅且起巻蓬息復征愴愴簟上寒悽悽帳裏清物色

延暮思霜露逼朝榮臨堂觀秋草東西望楚城百物方
蕭瑟坐歎従此生

　　(清快欲絶)

　　吴興黄浦亭庾中郎别

　　風起洲渚寒雲上日無輝連山眇煙霧長波迥難依旅
鴈方南過浮客未西歸已經江海别復與親眷違奔景
易有窮離袖安可揮懽觴為悲酌歌服成泣衣温念終
不渝藻志逺存追役人多牽滯顧路慙奮飛昧心附逺

翰烱言蔵佩韋

　　與伍侍郎别

　　民生如野鹿知愛不知命飲齕具攢聚翹陸歘驚迸傷
我慕類心感爾食萍性漫漫鄢郢途𣺌𣺌淮海逕子無
金石質吾有犬馬病憂樂安可言離㑹孰能定欽哉慎
所宜砥徳乃為盛貧㳺不可㤀乆敬念敦敬

　　從過舊宫

　　肅装屬雲旅奉靷承末塗嚴恭履桑梓加敬覽枌榆靈

命藴川瀆帝寳伏篇圖虎變由石紐龍翔自鼎湖功冠
生民始道妙神器初宫陛留前制歌思溢今衢餘祥見
雲物遺像存陶漁泉流信清泌原野實甘荼豈伊愛鄷
鄗天險兼上腴東秦邦北門非親誰克居仁聲日月懋
恵澤雲雨敷盧令美何歇唐風乆不渝微臣逢世慶征
賦備人徒空費行葦徳採束謝生芻

　　還都道中

　　風急訊灣浦装髙偃檣舳夕聽江上波逺極千里目寒

律驚窮蹊爽氣起喬木隠隠日沒岫瑟瑟風發谷鳥還
暮林諠潮上氷結洑夜分霜夜凄悲端出遥陸愁来攢
人懐羇心苦獨宿

　　(風急訊灣浦装髙偃檣舳寫得快浄筆趣稍鈍即帯穢色矣鮑照心開手敏遇物遂成可謂詩中一
能言之品舉目皆凛素亦一佳句)

　　上潯陽還都道中作

　　昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵曉風遒騰沙

鬱黄霧翻浪揚白鷗登艫眺淮甸掩泣望荆流絶目盡
平原時見逺烟浮倐忽生還合俄思甚兼秋未嘗違户
庭安能千里遊誰令乏古節貽此越鄉憂

　　行京口至竹里

　　髙柯危且竦鋒石横復仄複澗隱松聲重崖伏雲色氷
閉寒方壯風動鳥傾翼斯志逢凋嚴孤遊值曛逼兼塗
無憩鞍半菽不遑食君子樹令名細人効命力不見長
河水清濁俱不息


　　(髙柯危且竦鋒石横復仄複澗隱松聲重崖伏雲色景物入手歴落如次語色亦老)

　　發後渚

　　江上氣早寒仲秋始霜雪從軍乏衣糧方冬與家别蕭
條背鄉心悽愴清渚發凉埃晦平臯飛潮隱修樾孤光
獨徘徊空煙視昇滅塗隨前峰逺意逐後雲結華志分
馳年韶顔慘驚節推琴三起歎聲為君斷絶

　　詠史

　　五都矜財雄三川養聲利百金不市死明經有髙位京

城十二衢飛甍各鱗次仕子彯華纓㳺客竦輕轡明星
晨未晞軒葢已雲至賔御紛颯沓鞍馬光照地寒暑在
一時繁華及春媚君平獨寂寞身世兩相棄

　　(語色鮮綻)

　　擬古

　　魯客事楚王懐金襲丹素既荷主人恩又䝉令尹顧日
宴罷朝歸輿馬塞衢路宗黨生光輝賔僕逺傾慕富貴
人所欲道得亦何懼南國有儒生迷方獨淪誤伐木清

江湄設置守毚兎

　　(意致深穏絶有漢氣)

　　幽并重騎射少年好馳逐氊帯佩雙鞬象弧挿彫服獸
肥春草短飛鞚越平陸朝遊鴈門上暮還樓煩宿石梁
有餘勁驚雀無全目漢虜方未和邊城屢飜覆留我一
白羽將以分虎竹

　　(獸肥春草短亦一佳句)

　　束薪幽篁裏刈黍寒澗隂朔風傷我肌號鳥驚思心歳

暮井賦訖程課相追尋田租送函谷獸藁輸上林河渭
氷未開關隴雪正深笞擊官有罰呵辱吏見侵不謂乘
軒意伏櫪還至今

　　臨川王服竟還田里

　　送舊禮有終事君慙懦薄税駕罷朝衣歸志願巢壑尋
思邈無報退命愧天爵捨耨將十齡還得守場藿道經
盈竹笥農書滿塵閣愴愴秋風生戚戚寒緯作豐霧粲
草華髙月麗雲崿屏跡勤躬稼衰疾倚芝藥顧此謝人

羣豈直止商洛

　　行藥至城東橋

　　鷄鳴關吏起伐鼓早通晨嚴車臨迥陌延瞰歴城闉蔓
草縁髙隅修楊夾廣津迅風首旦發平路塞飛塵擾擾
遊宦子營營市井人懐金近從利撫劍逺辭親爭先萬
里塗各事百年身開芳及稚節含綵吝驚春尊賢永照
灼孤賤長隱淪容華坐銷歇端為誰苦辛

　　(容華坐銷歇端為誰苦辛正是不免所以為歎)


　　園中秋散

　　負疾固無豫晨衿悵已單氣交蓬門疎風數園草殘荒
墟半晩色幽庭憐夕寒既悲月户清復叨夜蟲酸流枕
商聲苦騷殺年志闌臨歌不知調發興誰與歡儻結絃
上情豈孤林下彈

　　(氣交蓬門疎風數園草殘氣韻絶勝當與靈運争衡)

　　觀圃人藝植

　　善賈笑蠶漁巧宦賤農牧逺養遍闗市深利窮海陸乗

軺實金羈當壚信珠服居無逸身伎安得坐粱肉徒承
屬生幸政緩吏平睦春畦及耘藝秋場早芟築澤閲既
繁髙山營又登熟抱挿壠上餐結茅野中宿空織已尚
淳寧知俗翻覆

　　嵗暮悲

　　霜露迭濡潤草木互榮落日夜改運周今悲復如昨晝
色苦沈隂白雪夜迴薄皦潔冒霜鴈飄揚出風鶴天寒
多顔苦妍容逐丹壑絲罥千里心獨宿乏然諾嵗暮美

人還寒壺與誰酌

　　在江陵歎年傷老

　　五難未易夷三命戒淵抱方瞳起松髓頳髪疑桂腦役
坐良自休大患安足保開簾窺景夕備屬雲物好翾翾
燕弄風嫋嫋栁垂道池瀆亂蘋萍園楥美花草節如驚
灰異零落就衰老

　　翫月城西門廨中

　　始出西南樓纎纎如玉鈎末映東北墀娟娟似娥眉娥

眉蔽珠櫳玉鈎隔鎻牕三五二八時千里與君同夜移
衡漢落徘徊帷幌中歸華先委露别棄早辭風客遊厭
苦辛仕子倦飄塵休澣自公日晏慰及私辰蜀琴抽白
雪郢曲發陽春肴乾酒未闋金壺啓夕淪迴軒駐輕葢
留酌待情人

　　三日

　　氣暄動思心栁青起春懐時艷憐花藥服淨俛登臺提
觴野中飲心愛煙未開露色染春草泉源潔氷笞泥泥

濡露條嫋嫋承風栽鳬雛掇苦薺黄鳥銜櫻梅解衿欣
景預臨流競覆杯美人竟何在浮心空自摧

　　(鮮翠照人　提觴野中飲心愛烟未開是適然境亦適然語凡景過即亡情生即巳即使再陳前迹
恐意趣之非初矣故詩中之意盡中之境不可以有物求也)

　　秋夜

　　遁跡避紛喧貨農棲寂寞荒徑馳野風空庭聚山雀既
逺人世歡還賴泉卉樂折栁樊塲圃負綆汲潭壑霽旦
見雲峯風夜聞海鶴江介早寒來白露先秋落麻壟方

結葉𤓰田已掃籜傾暉忽西下迴景思華幕攀蘿席中
軒臨觴不能酌終古自多恨幽悲共淪鑠

　　樂府

　　代白紵舞歌詞四首

　　侍郎臣鮑照啓被教作白紵舞歌詞謹竭庸陋裁為
四曲附啓上呈識方淟悴思塗猥局言既無雅聲未
能文不足以宣贊聖㫖抽㧞妙實謹遣簡餘慙隨悚
盈謹啓詞曰


　　吴刀楚製為佩褘纎羅霧縠垂羽衣含商咀徴歌露晞
珠履颯沓紈袖飛凄風夏起素雲回車怠馬煩客忘歸
蘭膏明燭承夜輝

　　桂客栢寢擬天居朱爵文窻韜綺疏象牀瑤席鎮犀渠
雕屏匼匝組帷舒秦筝趙瑟挾笙竽垂璫散珮盈玉除
停觴不御欲誰須

　　三息參差霧霑濕弦悲管清月將入寒光蕭條候蟲急
荆王流歎楚妃泣紅顔難長時易戢凝華結綵乆延立

非君之故豈安集

　　池中赤鯉庖所捐琴髙乗去騰上天命逢福世丁溢恩
簪金藉綺升曲筵恩徳徳深委如山潔誠洗志期暮年
烏白馬角寧足言

　　(麗而俊)

　　代白紵曲二首

　　朱唇動素腕舉洛陽少年邯鄲女古稱渌水今白紵催
弦急管為君舞窮秋九月荷葉黄北風驅鴈天雨霜夜

長酒多樂未央

　　春風澹蕩俠思多天色淨渌氣妍和含桃紅蕚蘭紫芽
朝日灼爍發園華巻幌結帷蘿玉筵齊謳秦吹盧女弦
千金顧笑買芳年

　　代鳴鴈行

　　邕邕鳴鴈鳴始旦齊行命侣入雲漢中夜相失羣離亂
留連徘徊不忍散憔悴容儀君不知辛苦風霜亦何為

　　擬行路難


　　奉君金巵之美酒瑇瑁玉匣之雕琴七綵芙蓉之羽帳
九華蒲萄之錦衾紅顔零落歳將暮寒光宛轉時欲沈
願君裁悲且減思聽我抵節行路吟不見栢梁銅雀上
寧聞古時清吹音

　　洛陽名工鑄為金搏山千斵復萬縷上刻秦女攜手仙
承君清夜之歡娛列置帷裏明燭前外發龍鱗之丹
綵内含麝芬之紫煙如今君心一朝異對此長歎
終百年


　　璇閨玉墀上椒閣文窻繡户垂羅幕中有一人字金蘭
被服纎羅采芳藿春燕參差風散梅開幃對景弄春爵
含歌攬涕不能言人生㡬時得為樂寧作野中之雙鳬
不願雲間之别鶴

　　瀉水置平地各自東西南北流人生亦有命安能行歎
復坐愁酌酒以自寛舉杯斷絶歌路難心非木石豈無
感吞聲躑躅不敢言

　　君不見河邊草冬時枯死春滿道君不見城上日今暝

沒盡去明朝復更出今我何時當得然一去永減入黄
泉人生苦多歡樂少意氣敷腴在盛年且願得志數相
就牀頭恒有沽酒錢功名竹帛非我事存亡貴賤付皇
天

　　對案不能食㧞劍擊柱長歎息丈夫生世㑹㡬時安能
蹀躞垂羽翼棄置罷官去還家自休息朝出與親辭暮
還在親側弄兒牀前戲看婦機中織自古聖賢盡貧賤
何况我軰孤且直


　　中庭五株桃一株先作花陽春妖治二三月從風簸蕩
落西家西家思婦見悲惋零淚霑衣撫心歎初送我君
出户時何言淹留節迴換牀席生塵明鏡垢纎腰瘦削
髪蓬亂人生不得恒稱意惆悵徙倚至夜半

　　剉蘗染黄絲黄絲歴亂不可治我昔與君始相值爾時
自謂可君意結帯與君言死生好惡不相置今日見我
顔色衰意中索寞與先異還君金釵玳瑁簪不忍見此
益愁思


　　君不見枯籜走階庭何時復青著故莖君不見亡靈蒙
享祀何時傾杯竭壺罌君當見此起憂思寜及得與時
人爭人生倐忽如絶電華年盛德㡬時見但令縱意存
高尚㫖酒嘉肴相胥讌持此從朝竟夕暮差得亡憂消
愁怖胡為惆悵不能已難盡此曲令君忤

　　春禽喈喈旦暮鳴最傷君子憂思清我初辭家從軍僑
榮志溢氣干雲霄流浪漸冉經三齡忽有白髮素髭生
今暮臨水㧞巳盡明日對鏡復巳盈但恐羇死為鬼客

客思寄滅生空精毎懐舊鄉野念我舊人多悲聲忽見
過客問何我寧知我家在南城答云我曽居君鄉知君
遊宦在此城我行離邑已萬里今方羈役去逺征来時
聞君婦閨中孀居獨宿有貞名亦云悲朝泣閒房又聞
暮思淚霑裳形容憔悴非昔悦蓬鬢衰顔不復粧見此
令人有餘悲當願君懐不暫忘

　　君不見少壯從軍去白首流離不得還故鄉窅窅日夜
隔音塵斷絶阻河闗朔風蕭條白雲飛胡笳哀極邊氣

寒聽此愁人兮奈何登山逺望得留顔將死胡馬跡能
見妻子難男兒生世轗軻欲何道綿憂摧抑起長歎

　　君不見栢梁䑓今日丘墟生草莱君不見阿房宫寒雲
澤雉栖其中歌妓舞女今誰在髙墳纍纍滿山隅長袖
紛紛徒競世非我昔時千金軀隨酒逐樂任意去莫令
寒歎下黄壚

　　(行路難俱蕩而不畼)

　　梅花落


　　中庭雜樹多偏為梅咨嗟問君何獨然念其霜中能作
花露中能作實搖蕩春風媚春日念爾零落逐寒風徒
有霜華無霜質

　　(孤標峻絕)

　　代淮南王

　　淮南王好長生服食錬氣讀仙經琉璃作盌牙作盤金
鼎玉匕合神丹合神丹戲紫房紫房綵女弄明璫鸞歌
鳳舞斷君腸朱城九門門九閨願逐明月入君懐入君

懐結君佩怨君恨君恃君愛築城思堅劍思利同成同
衰莫相棄

　　(最是古意)

　　代雉朝飛

　　雉朝飛振羽翼專塲挟兩恃彊力媒巳驚翳又逼蒿間
濳彀盧矢直刎繡頸碎錦臆絶命君前無怨色握君手
執杯酒意氣相傾死何有

　　(慷慨絶色)


　　代北風凉行

　　北風凉雨雪雱京洛女兒多妍粧遥艶帷中自悲傷沈
吟不語若有忘問君何行何當歸苦使妾坐自傷悲慮
年至慮顔衰情易復恨難追

　　(哀音急莭苦語深𠂻)

　　代空城雀

　　雀乳四鷇空城之阿朝食野粟夕飲氷河髙飛畏鴟鳶
下飛畏網羅辛傷伊何言怵迫良巳多誠不及青鳥逺

食玉山禾猶勝吳宫燕無罪得焚窠賦命有厚薄長歎
欲如何

　　代夜坐吟

　　冬夜沈沈夜坐吟含聲未發已知心霜入幕風度林朱
燈滅朱顔尋體君歌逐君音不貴聲貴意深

　　(清俊絶倫)

　　代春日行

　　獻嵗發吾將行春山茂春日明園中鳥多嘉聲梅始發

栁始青汎舟艫齊櫂驚奏採菱歌鹿鳴風微起波微生
絃亦發酒亦傾入蓮池折桂枝芳袖動芬葉披兩相思
兩不知

　　詩

　　吳歌

　　夏日樊城岸曹公却月樓觀見流水還識是儂淚流

　　幽蘭

　　簾委蘭蕙露帳含桃李風攬帯昔何道坐令芳節終


　　結珮徒分明抱梁輒乖忤華落知不終空愁生相誤

　　春詠

　　節運同可悲莫若春光甚和風未及燠遺凉清且凛





　　古詩鏡巻十四

