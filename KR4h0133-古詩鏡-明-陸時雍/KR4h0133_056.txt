







　　欽定四庫全書

　　唐詩鏡巻二十

　　明　陸時雍　編

　　盛唐第十二

　　李白(四)

　　五言律詩

　　宫中行樂詞

　　(本傳云𤣥宗坐沈者亭子意有所感欲得白為樂章召入而白已醉左右以水頮面稍解援筆成文

婉麗精切無留思按紀事指為宫中行樂詞也)

　　栁色黄金嫩梨花白雪香玉樓巢翡翠金殿鎖鴛鴦選
妓隨雕輦徴歌出洞房宫中誰第一飛燕在昭陽

　　塞下曲三首

　　五月天山雪無花秪有寒笛中聞折栁春色未曽看曉
戰隨金鼓宵眠抱玉鞍願将腰下劔直為斬樓䦨

　　駿馬似風飇鳴鞭出渭橋彎弓辭漢月插羽破天驕陣
解星芒盡營空海霧銷功成畫麟閣獨有霍嫖姚


　　塞虜乗秋下天兵出漢家将軍分虎竹戰士卧龍沙邉
月隨弓影胡霜拂劒花玉闗殊未入少婦莫長嗟

　　(祗是語氣髙貴)

　　從軍行

　　従軍玉門道逐虜金微山笛奏梅花曲刀開明月環鼓
聲鳴海上兵氣擁雲間願斬單于首長驅静鐵闗

　　鳳臺曲

　　常聞秦帝女傳得鳳凰聲是日逢仙子當時别有情人

吹綵簫去天借緑雲迎曲在身不返空餘弄玉名

　　(三四意迥)

　　紫騮馬

　　紫騮行且嘶雙翻碧玉蹄臨流不肯渡似惜錦障泥白
雪關山逺黄雲海戍迷揮鞭萬里去安得念春閨

　　長信怨

　　月皎昭陽殿霜清長信宫天行乗玉輦飛燕與君同更
有歡娛處承恩樂未窮誰憐團扇妾獨坐怨秋風


　　(五六言情入妙)

　　秋思

　　閼氏黄葉落妾望自登臺海上碧雲斷單于秋色來胡
兵沙塞合漢使玉闗回征客無歸日空悲蕙草摧

　　(一起迥出三四如寒玉晶冰品所最貴)

　　侍従遊宿温泉宫作

　　羽林十二將羅列應星文霜仗懸秋月霓旌巻夜雲嚴
更千户肅清樂九天聞日出瞻佳氣葱葱繞聖君


　　口號贈楊徴君鴻(此公時被召)

　　陶令辭彭澤梁鴻入㑹稽我尋髙士傳君與古人齊雲
卧留丹壑天書降紫泥不知楊伯起早晚向闗西

　　(歩驟)

　　贈崔秋浦

　　河陽花作縣秋浦玉為人地逐名賢好風隨惠化春水
従天漢落山逼畫屏新應念金門客投沙弔楚臣

　　南陽送客


　　斗酒勿為薄寸心貴不忘坐惜故人去偏令遊子傷離
顔怨芳草春思結垂楊揮手再三别臨岐空斷腸

　　(一起四語是本色當家)

　　送張舎人之江東

　　張翰江東去正值秋風時天清一鴈逺海濶孤帆遲白
日行欲暮滄波杳難期吳洲如見月千里幸相思

　　送白利従金吾董将軍西征

　　西羌延國討白起佐軍威劔決浮雲氣弓彎明月輝馬

行邊草緑旌巻曙霜飛抗手凜相顧寒風生鐵衣

　　(結語有色弓彎明月輝此便是率語)

　　送友人

　　青山横北郭白水遶東城此地一為别孤蓬萬里征浮
雲遊子意落日故入情揮手自兹去蕭蕭班馬鳴

　　(三四有氣)

　　送友人入蜀

　　見說蠶叢路﨑嶇不易行山従人面起雲傍馬頭生芳

樹籠秦棧春流遶蜀城升沈應已定不必問君平

　　(三四語佳苐未秀聳)

　　江夏送張丞

　　欲别心不忍臨行情更親酒傾無限月客醉㡬重春藉
草依流水攀花贈逺人送君従此去迴首泣迷津

　　(三四是便語)

　　秋登宣城謝朓北樓

　　江城如畫裏山曉望晴空兩水夾明鏡雙橋落彩虹人

煙寒橘柚秋色老梧桐誰念北樓上臨風懐謝公

　　(五六清老秀出是天際人語)

　　題江夏静修寺(此寺本李北海舊宅)

　　我家北海宅作寺南江濱空庭無玉樹髙殿坐幽人書
帶留青草琴臺羃素塵平生種桃李寂滅不成春

　　太原早秋

　　嵗落衆芳歇時當大火流霜威出塞早雲色渡河秋夢
遶邊城月心飛故國樓思歸若汾水無日不悠悠


　　觀胡人吹笛

　　胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懐戀主情

　　(三四愁緒片片欲堕)

　　(初唐以律行古局蹜不伸盛唐以古行律其體遂敗良馬之妙在折旋蟻封豪士之竒在規矩妙應若恃
才一往非善之善也對酒憶賀監宿五松山下荀媪家宿巫山下夜泊牛渚懐古清音秀骨夫豈不佳苐
非律體所宜耳　附對酒憶賀監　四明有狂客風流賀季真長安一
相見呼我謫仙人昔好杯中物今為松下塵金龜换酒處却憶淚沾巾

附宿五松山下荀媪家　我宿五松下寂寥無所歡田家秋作苦鄰女夜舂寒跪進雕胡飯月光明素盤
令人憶漂母三謝不能餐附宿巫山下　昨夜巫山下猿聲夢裏長桃花飛緑
水三月下瞿塘雨色風吹去南行逐楚王髙丘懐宋玉訪古一霑裳
附夜泊牛渚懐古　牛渚西江夜青天無片雲登舟望秋月空憶謝将軍余亦能髙詠斯人不可聞明朝
挂帆席楓葉落紛紛　詩太近人其病有二淺而近人者率也易而近人者
俗也如渡荆門送别諸詩不免此病　附渡荆門送别　渡逺荆門外來従楚國遊山隨平
野盡江入大荒流月下飛天鏡雲生結海樓仍憐故鄉水萬里送行舟
附江夏送宋之悌　楚水清若空遙将碧海同人分千里外興在一杯中谷鳥吟晴日江猿嘯晚風平生

不下淚於此泣無窮　附尋雍尊師隠居　羣峭碧摩天逍遙不計年撥雲
尋古道倚樹聽流泉花暖青牛卧松髙白鶴眠語來江色暮獨自下寒煙
附訪戴天山道士不遇　犬吠水聲中桃花帶露濃樹深時見鹿溪午不聞鐘野竹分青靄飛泉挂碧峯
無人知所去愁倚兩三松　附詠栁少府山癭木樽　蟠木不彫飾且將斤斧疎
樽成山嶽勢材是棟梁餘外與金罍並中涵玉醴虚慙君垂拂拭遂忝玳筵居)

　　七言律詩

　　鸚鵡洲

　　鸚鵡來過吳江水江上洲傳鸚鵡名鸚鵡西飛隴山去

芳洲之樹何青青煙開蘭葉香風煖岸夾桃花錦浪生
遷客此時徒極目長洲孤月向誰明

　　(太白七言絶無藴藉鸚鵡洲一首氣格髙㟁)

　　(附登金陵鳳凰臺　鳳凰臺上鳳凰遊鳳去臺空江自流吳宫花草埋幽徑晉代衣冠成古丘三山半落
青天外二水中分白鷺洲總為浮雲能蔽日長安不見使人愁)

　　五言排律

　　中丞宋公以吳兵三千赴河南軍次潯陽脫余
之囚參謀幕府因贈之


　　獨坐清天下専征出海隅九江皆渡虎三郡盡還珠組
練明秋浦樓船入郢都風髙初選将月滿欲平胡殺氣
横千里軍聲動九區白猿慙劔術黄石借兵符戎虜行
當剪鯨鯢立可誅自憐非劇孟何以佐良圖

　　春日歸山寄孟六浩然

　　朱紱遺塵境青山謁梵筵金繩開覺路寳筏度迷川嶺
樹攢飛栱巖花覆谷泉塔形標海月樓勢出江煙香氣
三天下鐘聲萬壑連荷秋珠已滿松密盖初圓鳥聚疑

聞法龍參若䕶禪愧非流水韻叨入伯牙絃

　　秋日登揚州西靈塔

　　寳塔凌蒼蒼登攀覽四荒頂髙元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目隨征路斷心逐去帆揚露濯梧
楸白霜催橘柚黄玉毫如可見於此照迷方

　　五言絶句

　　王昭君


　　昭君拂玉鞍上馬啼紅頰今日漢宫人明朝胡地妾

　　玉階怨

　　玉階生白露夜久侵羅襪却下水晶簾玲瓏望秋月

　　静夜思

　　牀前看月光疑是地上霜舉頭望山月低頭思故鄉

　　渌水曲

　　渌水明秋日南湖采白蘋荷花嬌欲語愁殺蕩舟人

　　自遣


　　對酒不覺暝落花盈我衣醉起歩谿月鳥還人亦稀

　　怨情

　　美人捲珠簾深坐顰蛾眉但見淚痕濕不知心恨誰

　　(六朝五言絶意致既深風華復絢唐人即古其貌而不古其意古其意而不古其韵如秋浦歌勞勞
亭古意蕩然矣詩之所以貴古者以情深也以格老也以色麗也以句響也)

　　秋浦歌

　　秋浦錦駝鳥人間天上稀山雞羞淥水不敢照毛衣

　　白髮三千丈緣愁似箇長不知明鏡裏何處得秋霜


　　勞勞亭

　　天下傷心處勞勞送客亭春風知别苦不遣栁條青

　　七言絶句

　　清平調詞三首

　　(樂史序云開元禁中初重木芍藥即今牡丹得四本紅紫淺紅通白者上因移植于興慶池東沈香
亭前㑹花方繁開上乗照夜車太真以歩輦従詔選梨園子弟将欲歌之上曰賞名花對妃子焉用
舊樂遽命李龜年持金花箋宣賜白立進清平調辭三章白援筆賦之云云命梨園子弟約畧調撫
絲竹促李龜年歌之太真持頗黎七寳杯酌西涼州蒲萄酒笑領歌辭上因調玉笛以倚曲每曲徧

將換則遲其聲以媚之太真飲罷斂繡巾重拜異日太真重吟前辭力士終以脫靴為耻乃曰以飛
燕指妃子賤之甚矣太真深然之上嘗欲命白官卒為宫中所捍而止)

　　雲想衣裳花想容春風拂檻露華濃若非羣玉山頭見
㑹向瑤臺月下逢

　　一枝紅豔露凝香雲雨巫山枉斷腸借問漢宫誰得似
可憐飛燕倚新妆

　　名花傾國兩相歡常得君王帶笑看解釋春風無限恨
沈香亭北倚䦨干


　　(氣局寛轉)

　　結韈子

　　燕南壮士吳門豪筑中置鉛魚隠刀感君恩重許君命
太山一擲輕鴻毛

　　少年行

　　五陵年少金市東銀鞍白馬度春風落花踏盡遊何處
笑入吳姬酒肆中

　　軍行


　　騮馬新跨白玉鞍戰罷沙場月色寒城頭鐵鼓聲猶震
匣裏金刀血未乾

　　従軍行

　　百戰沙場碎鐵衣城南已合數重圍突營射殺呼延將
獨領殘兵千騎歸

　　長門怨二首

　　天迴北斗挂西樓金屋無人螢火流月光欲到長門殿
别作深宫一段愁


　　桂殿長愁不記春黄金四屋起秋塵夜懸明月青天上
獨照長門宫裏人

　　(二詩用意髙妙　氣格雄深　夜懸明月青天上獨照長門宫裏人倒頓絶佳若一直寫下氣索然
矣)

　　上皇西巡南京歌(按𤣥宗本紀天寳十四載禄山反十五載詔親征七月次
蜀郡八月皇太子即位靈武十月復京師十二月上皇天帝至自蜀郡大赦以蜀郡為南
京)

　　劔閣重闗蜀北門上皇歸馬若雲屯少帝長安開紫極

雙懸日月照乾坤

　　峨眉山月歌

　　峩眉山月半輪秋影入平羌江水流夜發清谿向三峽
思君不見下渝州

　　(渾然之妙)

　　横江詞

　　横江館前津吏迎向余東指海雲生郎今欲渡縁何事
如此風波不可行


　　(直是無不可詩種種入妙)

　　客中行

　　蘭陵美酒鬱金香玉碗盛來琥珀光但使主人能醉客
不知何處是他鄉

　　巴陵贈賈舎人

　　賈生西望憶京華湘浦南遷莫怨嗟聖主恩深漢文帝
憐君不遣到長沙

　　贈汪倫


　　李白乗舟將欲行忽聞岸上踏歌聲桃花潭水深千尺
不及汪倫送我情

　　(妙於言情)

　　聞王昌齡左遷龍標尉遥有此寄

　　楊花落盡子規啼聞道龍標過五谿我寄愁心與明月
隨風直到夜郎西

　　(寄月隨風何所不到)

　　山中問荅


　　問余何事栖碧山笑而不答心自閒桃花流水杳然去
别有天地非人間

　　(此是謫仙語)

　　答湖州迦葉司馬問白是何人

　　青蓮居士謫仙人酒肆藏名三十春湖州司馬何須問
金粟如來是後身

　　黄鶴樓送孟浩然之廣陵

　　故人西辭黄鶴樓煙花三月下揚州孤帆逺影碧空盡

惟見長江天際流

　　送外甥鄭灌従軍

　　丈八蛇矛出隴西彎弧拂箭白猿啼破胡必有龍韜策
積甲應将熊耳齊

　　望天門山

　　天門中斷楚江開碧水東流直北迴兩岸青山相對出
孤帆一片日邊來

　　秋下荆門


　　霜落荆門江樹空布帆無恙挂秋風此行不為鱸魚鱠
自愛名山入剡中

　　(無意無色自然髙妙)

　　蘇臺覽古

　　舊苑荒臺楊栁新菱歌清唱不勝春只今惟有西江月
曽照吳王宫裏人

　　(意轉愈深格轉愈老只今唯有西江月曽照吳王宫裏人意想轉入無已所以見氣局之髙)

　　越中覽古


　　越王勾踐破吳歸義士還家盡錦衣宫女如花滿春殿
只今惟有鷓鴣飛

　　與史郎中飲聽黄鶴樓上吹笛(飲一作欽)

　　一為遷客去長沙西望長安不見家黄鶴樓中吹玉笛
江城五月落梅花

　　(此與觀胡人吹笛一意髙適玉門闕聽吹笛胡人吹笛戍樓間樓上蕭條海色閒借問落梅凡㡬曲
從風一夜滿闗山便詞費而格卑矣)

　　春夜洛城聞笛


　　誰家玉笛暗飛聲散入春風滿洛城此夜曲中聞折栁
何人不起故園情

　　陌上贈美人

　　駿馬驕行踏落花垂鞭直拂五雲車美人一笑褰珠箔
遙指紅樓是妾家












　　唐詩鏡卷二十

