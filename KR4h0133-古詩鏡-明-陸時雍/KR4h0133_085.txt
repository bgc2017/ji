







　　欽定四庫全書

　　唐詩鏡巻四十九

　　明　陸時雍　編

　　晚唐第一

　　(中晩唐聲格相成苐晩唐日趨杪削入後一段頽落俚惡不成聲調詩道國運潜相準矣)

　　李商隠(字義山懐州人李勣之後文宗開成二年登進士第調𢎞農尉王茂元表掌書記以子妻之除
侍御史令狐楚愛其詩才奏為集賢校理後為檢校吏部員外郎歸榮陽卒有樊南甲集二十巻乙集二
十巻並傳商隠為文章瑰邁竒古長於律詩詠史尤精與温庭筠等號三十六體自稱玉溪子云亦號曰

西崑體)

　　(晩唐温李以麗名家然李多隠射之詞温多游移之致凡詩以雅始以麗終麗即敝敗随之陳梁其
前鑑也)

　　七言古詩

　　韓碑

　　元和天子神武姿彼何人哉軒與羲誓將上雪列聖耻
坐法宫中朝四夷淮西有賊五十載封狼生貙貙生羆
不據山河據平地長戈利矛日可麾帝得聖相相曰度

(晏子春秋仲尼聖相)賊斫不死神扶持腰懸相印作都統隂風慘
淡天王旗愬武古通作牙爪儀曹外郎載筆随行軍司
馬智且勇十四萬衆猶虎貔入蔡縛賊獻太廟功無與
讓恩不訾帝曰汝度功第一汝従事愈宜為辭愈拜稽
首蹈且舞金石刻畫臣能為古者世稱大手筆此事不
繫於職司當仁自古有不讓言訖屢頷天子頥公退齋
戒坐小閤濡染大筆何淋漓㸃竄堯典舜典字塗改清
廟生民詩文成破體書在紙清晨再拜鋪丹墀表曰臣

愈昧死上詠神聖功書之碑碑高三丈字如斗負以靈
鼇蟠以螭句竒語重喻者少䜛之天子言其私長繩
百尺拽碑倒麄沙大石相磨治公之斯文若元氣先時
已入人肝脾湯盤孔鼎有述作今無其器存其辭嗚呼
聖皇及聖相相與烜赫流淳熈公之斯文不示後曷與
三五相攀追願書萬本誦萬過口角流沬右手胝傳之
七十有二代以為封禪玉檢明堂基

　　(宏逹典雅其品不在淮西碑下)


　　代贈

　　楊栁路盡處芙蓉湖上頭雖同錦步障獨映細箜篌鴛
鴦可羡頭俱白飛去飛來煙雨秋

　　燕臺詩(四首)

　　風光冉冉東西陌㡬日嬌魂尋不得蜜房羽客類芳心
冶葉倡條徧相識暖藹輝遲桃樹西高鬟立共桃鬟齊
雄龍雌鳳杳何許絮亂絲繁天亦迷醉起微陽若初曙
映簾夢斷聞殘語愁將鐵網罥珊瑚海濶天翻迷處所

衣帶無情有寛窄春煙自碧秋霜白研丹擘石天不知
願得天牢鏁寃魄夾羅委篋單綃起香眠冷襯琤琤佩
今日東風自不勝化作幽光入西海(右春)

　　前閣雨簾愁不巻後堂芳樹隂隂見石城景物類黄泉
夜半行郎空拓彈綾扇喚風閶闔天輕帷翠幕波淵旋
蜀魂寂寞有伴未㡬夜瘴花開木緜桂宫流影光難取
嫣薫蘭破輕輕語直教銀漢墮懐中未遣星妃鎮來去
濁水清波何異源濟河水清黄河渾安得薄霧起緗裙

手接雲軿呼太君(右夏)

　　月浪衡天天雨濕凉蟾落盡疎星入雲屏不動掩孤嚬
西樓一夜風筝急欲織相思花寄逺終日相思却相怨
但聞北斗聲迴環不見長河水清淺金魚鏁㫁紅桂春
古時塵滿鴛鴦茵堪悲小苑作長道玉樹未憐亡國人
瑶琴愔愔蔵楚㺯越羅冷薄金泥重簾鈎鸚鵡夜驚霜
喚起南雲繞雲夢雙璫丁丁聨尺素内記湘州相識處
歌唇一世銜雨看可惜馨香手中故(右秋)


　　天東日出天西下雌鳳孤飛女龍寡青溪白石不相望
堂中逺甚蒼梧野凍壁霜華交隠起芳根中㫁香心死
浪乗畫舸憶蟾蜍月娥未必嬋娟子楚管蠻絃愁一槩
空城罷舞腰支在當時歡向掌中銷桃葉桃根雙姊妹
破鬟矮墮凌朝寒白玉燕釵黄金蟬風車雨馬不持去
蠟燭啼紅怨天曙(右冬)

　　(脂粉氣濃風姿態寡)

　　牧童詞(或云李涉作)


　　朝牧牛牧牛下江曲夜牧牛牧牛度村谷荷簔出林春
雨細蘆管卧吹莎草緑亂挿蓬蒿箭滿腰不怕猛虎欺
黄犢

　　河内詩(二首)

　　鼉鼓沈沈虬水咽秦絲不上蠻絃絶姮娥衣薄不禁寒
蟾蜍夜艶秋河月碧城冷落空濛烟簾輕幕重金鉤欄
靈香不下兩皇子孤星直上相風竿八桂林邉九芝草
短襟小鬢相逢道入門暗數一千春願去閏年留月小

梔子交加香蓼繁停辛佇苦留待君(右一曲樓上)

　　閶門日下呉歌逺陂路緑菱香滿滿後溪暗起鯉魚風
船旂閃㫁芙蓉幹傾身奉君畏身輕雙橈兩槳樽酒清
莫因風雨罷團扇此曲㫁腸惟此聲低樓小徑城南道
猶自金鞍對芳草(右一曲湖中)

　　(入門暗數一千春願去閏年留月小巧思快絶)

　　偶成轉韻七十二句贈四同舍

　　沛國東風吹大澤蒲青栁碧春一色我來不見隆凖人

瀝酒空餘廟中客征東同舍鴛與鸞酒酣勸我懸征鞍
藍山寳肆不可入玉中仍是青琅玕武威將軍使中俠
少年箭道驚楊葉戰功高後數文章憐我秋齋夢蝴蝶
詰旦九門傳奏章高車大馬來煌煌路逢鄒枚不暇揖
臘月大雪過大梁憶昔公為㑹昌宰我時入謁虚懐待
衆中賞我賦高堂迴㸔屈宋由年輩公事武皇為鐵冠
歴㕔請我相所難我時顦顇在書閣卧枕芸香春夜闌
明年赴辟下昭桂東郊慟哭辭兄弟韓公堆上跋馬時

迴望秦川樹如薺依稀南指陽臺雲鯉魚食鈎猿失羣
湘妃廟下已春盡虞帝城前初日曛謝游橋上澄江館
下望山城如一彈鷓鴣聲苦曉驚眠朱槿花嬌晚相伴
頃之失職辭南風破帆壊槳荆江中斬蛟破璧不無意
平生自許非怱怱歸來寂寞靈臺下著破藍衫出無馬
天官補吏府中趨玉骨瘦來無一把手封狴牢屯制囚
直㕔印鎖黄昏愁平明赤帖使修表上賀嫖姚收賊州
舊山萬仞青霞外望見扶桑出東海愛君憂國去未能

白道青松了然在此時聞有燕昭臺挺身東望心眼開
且吟王粲従軍樂不賦淵明歸去來彭門十萬皆雄勇
首戴公恩若山重廷評日下握靈蛇書記眠時吞綵鳳
之子夫君鄭與裴何甥謝舅當世才青袍白簡風流極
碧沼紅蓮傾倒開我生麄疎不足數梁父哀吟鴝鵒舞
横行濶視倚公憐狂來筆力如牛弩借酒祝公千萬年
吾徒禮分常周旋收旂卧鼓相天子相門出相光青史

　　(纎詞巧句一往俊氣不無)


　　安平公詩(故贈尚書韓氏)

　　丈人博陵王名家憐我總角稱才華華州留語曉至暮
高聲喝吏放兩衙明朝騎馬出城外送我習業南山阿
仲子延岳年十六面如白玉欹烏紗其弟炳章猶兩丱
瑶林瓊樹含竒花陳留阮家諸姪秀邐迤出拜何駢羅
府中従事杜與李麟角虎翅相過摩清詞孤韻有歌響
擊觸鐘磬嗚環珂三月石堤凍銷釋東風開花滿陽坡
時禽得伴戲新水其聲尖咽如鳴梭公時載酒領従事

踴躍鞍馬來相過仰看樓殿撮清漢坐視世界如恒沙
面熱脚掉互登陟青雲表柱白雲崖一百八句在貝葉
三十三天長雨花長者子來輙獻葢辟支佛去空留鞾
公時受詔鎮東魯遣我草詔随車牙顧我下筆即千字
疑我讀書傾五車嗚呼大賢苦不夀時世方士無靈砂
五月至止六月病遽頽泰山驚逝波明年徒步弔京國宅
破子毁哀如何西風衝户巻素帳隟光斜照舊燕窠古
人常歎知已少况我淪賤艱虞多如公之徳世一二豈

得無淚如黄河瀝膽况願天有眼君子之澤方滂沱

　　(昌黎胎氣)

　　五言律詩

　　風雨

　　凄凉寳劍篇羇泊欲窮年黄葉仍風雨青樓自管絃新
知遭薄俗舊好隔良緣心㫁新豐酒銷愁斗㡬千

　　(三四語極自在　詩以不做為佳中晩刻核之極有翻入自然者然未易多摘耳)

　　令狐舍人説昨夜西掖翫月因戲贈


　　昨夜玉輪明傳聞近太清凉波衝碧瓦曉暈落金莖露
索秦宫井風絃漢殿筝㡬時綿竹頌擬薦子虚名

　　春殘

　　景為春時短愁随别夜長暫棊寧號隠輕醉不成鄉風
雨曽通夕莓苔有衆芳落花如便去樓上有河梁

　　(三四倩甚)

　　夜飲

　　卜夜容衰鬢開筵屬異方燭分歌扇淚雨送酒船香江

海三年客乾坤百戰場誰能辭酩酊淹卧劇清漳

　　(四語風味)

　　(附李花　李逕獨來數愁情相與懸自明無月夜强笑欲風天減粉與園籜分香沾渚蓮徐妃乆已嫁猶
自玉為鈿)

　　(附槿花　鷰體傷風力雞香積露文殷鮮一相雜啼笑兩難分月裏寧無姊雲中亦有君三清與仙島何
事亦離羣　中晩詩一以借影班襯去難就易方便法門)

　　七言律詩

　　錦瑟


　　錦瑟無端五十絃一絃一桂思華年荘生曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶只是當時已惘然

　　(總屬影借)

　　促漏

　　促漏遙鐘動静聞報章重疊杳難分舞鸞鏡匣收殘黛
睡鴨香爐換夕熏歸去豈知還向月夢來何處更為雲
南塘水煖蒲堪結兩兩鴛鴦護水紋


　　(濃郁結語佳)

　　隋宫

　　紫泉宫殿鏁烟霞欲取蕪城作帝家玉璽不緣歸日角
錦帆應是到天涯于今腐草無螢火終古垂楊有暮鴉
地下若逢陳後主豈宜重問後庭花

　　(隋煬荒於酒色故未有此二語)

　　二月二日

　　二月二日江上行東風日暖聞吹笙花鬚栁眼各無頼

紫蝶黄蜂俱有情萬里憶歸元亮井三年從事亞夫營
新灘莫悟遊人意更作風簷雨夜聲

　　籌筆驛

　　魚鳥猶疑畏簡書風雲長為護儲胥徒令上將揮神筆
終見降王走傳車管樂有才真不忝闗張無命欲何如
他年錦里經祠廟梁父吟成恨有餘

　　九成宫

　　十二層樓閬苑西平時避暑拂虹霓雲隨夏后雙龍尾

風逐周王八馬蹄呉岳曉光連翠巇甘泉晩景上丹梯
荔枝盧橘沾恩幸鸞鵲天書濕紫泥

　　(三四刺語思路極工末二語更顯)

　　無題

　　昨夜星辰昨夜風畫樓西畔桂堂東身無彩鳳雙飛翼
心有靈犀一㸃通隔座送鉤春酒暖分曹射覆蠟燈紅
嗟余聴鼓應官去走馬蘭臺類轉蓬

　　無題


　　來是空言去絶蹤月斜樓上五更鐘夢為逺别啼難喚
書被催成墨未濃蠟照半籠金翡翠麝薫微度繡芙蓉
劉郎已恨蓬山逺更隔蓬山一萬重

　　颯颯東風細雨來芙蓉塘外有輕雷金蟾齧鏁燒香入
玉虎牽絲汲井迴賈氏窺簾韓掾少宓妃留枕魏王才
春心莫共花争發一寸相思一寸灰

　　無題

　　相見時難别亦難東風無力百花殘春蠶到死絲方盡

蠟炬成灰淚始乾曉鏡但愁雲鬢改夜吟應覺月光寒
蓬山此去無多路青鳥殷勤為探㸔

　　(三四痛快不得以雅道律之)

　　碧城

　　碧城十二曲䦨干犀辟塵埃玉辟寒閬苑有書多附鶴
女墻無樹不棲鸞星沈海底當窻見雨過河源隔座㸔
若是曉珠明又定一生長對水精盤

　　馬嵬


　　海外徒聞更九州(鄒衍云九州之外復有九州)他生未卜此生休空
聞虎旅鳴宵柝無復鷄人報曉籌此日六軍同駐馬當
時七夕笑牽牛如何四紀為天子不及盧家有莫愁

　　與同年李定言曲水閒話戲作

　　海鷰參差溝水流同君身世屬離憂相携花下非秦贅
對泣春天類楚囚碧草暗侵穿苑路珠簾不捲枕江樓
莫驚五勝埋香骨地下傷春亦白頭

　　題道靖院院在中條山故王顔中丞所置虢州

刺史捨官居此今寫真存焉

　　紫府丹成化鶴羣青松手植變龍文壺中别有仙家日
嶺上猶多隠士雲獨坐遺芳成故事褰帷舊貌似元君
自憐築室靈山下徒望朝嵐與夕曛

　　(附對雪　旋撲珠簾過粉墻輕於栁絮重於霜已隨江令誇瓊樹又入盧家妬玉堂侵夜可能争桂魄忍
寒應欲試梅粧闕河凍合東西路腸㫁班騅送陸郎)

　　五言絶句

　　栁枝(有序)


　　栁枝洛中里娘也父饒好賈風波死湖上其母不念
他兒子獨命栁枝生十七年塗粧綰髻未嘗竟已復
起去吹葉嚼蕋調絲擫管作天海風濤之曲幽憶怨
㫁之音居其旁與其家揖故往來者聞十年尚相與
疑其醉眠夢物㫁不娉余従昆譲山比栁枝居為近
他日春曽隂譲山下馬栁枝南栁下詠余燕臺詩栁
枝驚問誰人有此誰人為是譲山謂曰此吾里中少
年叔耳栁中手㫁長帶結譲山為贈叔乞詩明日余

比馬出其巷栁枝了鬟畢粧抱立扇下風鄣一袖指
曰若叔是(句)後三日鄰當去濺裙水上以博山香待
與郎俱過余諾之㑹所友有偕當詣京師者戲盗余
卧装以先不果留雪中譲山至且曰東諸侯取去矣
明年讓山復東相背於戲上因寓詩以墨其故處云

　　花房與蜜脾蜂雄蛺蝶雌同時不同類那復更相思

　　本是丁香樹春條結始生玉作彈棊局中心亦不平

　　栁枝井上蟠蓮葉浦中乾錦鱗與繡羽水陸有傷殘


　　七言絶句

　　夜雨寄北

　　君問歸期未有期巴山夜雨漲秋池何當共剪西牕燭
却話巴山夜雨時

　　宿駱氏亭寄懐崔雍崔衮

　　竹塢無塵水檻清相思迢遞隔重城秋隂不散霜飛晚
留得枯荷聴雨聲

　　寄令狐郎中


　　嵩雲秦樹乆離居雙鯉迢迢一紙書休問梁園舊賔客
茂陵秋雨病相如

　　漢宫詞

　　青雀西飛竟未迴君王長在集靈臺侍臣最有相如渇
不賜金莖露一杯

　　隋宫

　　乗興南遊不戒嚴九重誰省諫書函春風舉國裁宫錦
半作障泥半作帆


　　無題

　　紫府仙人號寳燈雲漿未飲結成氷如何雪月交光夜
更在瑶臺十二層

　　為有

　　為有雲屏無限嬌鳳城寒盡怕春宵無端嫁得金龜婿
辜負香衾事早朝

　　夜半

　　三更三㸃萬家眠露欲為霜月墮烟鬭䑕上床蝙蝠出

玉琴時動倚窻絃

　　閨情

　　紅露花房白蜜脾黄蜂紫蝶兩參差春窻一覺風流夢
却是同袍不得知

　　代贈

　　樓上黄昏欲望休玉梯横絶月中鈎芭蕉不展丁香結
同向春風各自愁

　　南朝


　　地險悠悠天險長金陵王氣應瑶光休誇此地分天下
只得徐妃半面粧

　　宫妓

　　珠箔輕明拂玉墀披香新殿鬭腰肢不須㸔盡魚龍戲
終遣君王怒偃師

　　有感

　　非闗宋玉有微辭却是襄王夢覺遲一自高唐賦成後
楚天雲雨盡堪疑


　　春光

　　日日春光鬭日光山城斜路杏花香㡬時心緒渾無事
得及遊絲百尺長

　　(可知腸已寸㫁)

　　過楚宫

　　巫峽迢迢舊楚宫至今雲雨暗丹楓微生盡戀人間樂
只有襄王憶夢中

　　(説意之過)


　　龍池

　　龍池賜酒敞雲屏羯鼓聲高衆樂停夜半宴歸宫漏永
薛王沈醉夀王醒

　　嫦娥

　　雲母屏風燭影深長河漸落曉星沈嫦娥應悔偷靈藥
碧海青天夜夜心

　　(其詩多以意勝)

　　鳳


　　萬里峰巒歸路迷未判容彩借山雞新春定有將雛樂
阿閣華池兩處棲

　　槿花

　　風露凄凄秋景繁可憐榮落在朝昏未央宫裏三千女
但保紅顔莫保恩

　　(有刺)

　　暮秋獨游曲江

　　荷葉生時春恨生荷葉枯時秋恨成深知身在情長在

悵望江頭江水聲

　　(三四的是情語)

　　賈生

　　宣室求賢訪逐臣賈生才調更無倫可憐夜半虚前席
不問蒼生問鬼神

　　夜冷

　　樹遶池寛月影多村砧塢笛隔風蘿西亭翠被餘香薄
一夜將愁向敗荷


　　七夕

　　鸞扇斜分鳳幄開星橋横過鵲飛迴争將世上無期别
換得年年一度來

　　柳公權

　　七言絶句

　　宫嬪

　　不忿前時忤主恩已甘寂寞守長門今朝却得君王顧
重入椒房拭淚痕


















　　唐詩鏡巻四十九

