







　　欽定四庫全書

　　古詩鏡巻十一

　　明　陸時雍　編

　　晉第四

　　樂府

　　獨漉篇

　　獨漉獨漉水深泥濁泥濁尚可水深殺我雍雍雙鴈遊
戲田泮我欲射鴈念子孤散翩翩浮萍得風揺輕我心

何合與之同并空牀低帷誰知無人夜衣錦繡誰别偽
真刀鳴箾中倚牀無施父寃不報欲活何為猛虎斑斑
遊戲山間虎欲齧人不避豪賢

　　(徘徊憤激氣決干将　我欲射鴈念子孤散是俠烈肝腸語衣衣錦繡誰別偽真丈夫當年概必有
以自見)

　　白紵舞歌詩三首

　　輕軀徐起何洋洋髙舉兩手白鵠翔宛若龍轉乍低昻
凝停善睞容儀光如推若引留且行隨世而變誠無方

舞以盡神安可忘晉世方昌樂未央質如輕雲色如銀
愛之遺誰贈佳人制以為袍餘作巾袍以光軀巾拂塵
麗服在御㑹佳賓醪醴盈樽美且淳清歌徐舞降祇神
四座歡樂胡可陳

　　雙袂齊舉鸞鳳翔羅裙飄颻昭儀光趨步生姿進流芳
鳴弦清歌及三陽人生世間如電過樂時每少苦日多
幸及良辰耀春華齊倡獻舞趙女歌羲和馳景逝不停
春露未晞嚴霜零百草凋索花落英蟋蟀吟牖寒蝉鳴

百年之命忽若傾早知迅速秉燭行東造扶桑遊紫庭
西至崑崙戲曽城

　　陽春白日風花香趨步明玉舞瑶璫聲發金石媚笙簧
羅袿徐轉紅袖揚清歌流響繞鳳梁如矜若愚凝且翔
轉盻遺精豔輝光將流將引雙鴈行歡來何晩意何長
明君御世永歌昌

　　清商曲辭　　　　　　　　　古　辭

　　(五言絶句沿歌成體截語作句大都尋常口語蓮子黄蘖石闕春蠶等類正托懐寓興矢歌通意之

微詞也觸意遂成不假思致唐人加以彫飾則語愈工而體愈逺矣　古歌之妙在標格天成風騷
滿懐抱　詩家比義葢假物攄情流連無盡故多以淺淺語作深深意　古詩藁砧今何在山上復
有山何日大刀頭破鏡飛上天此詩中隱語凡情深者語隱一似不能出諸口一似不欲令人曉)

　　子夜歌

　　(唐書樂志曰子夜歌者晉曲也晉有女子名子夜造此聲聲過哀苦樂府解題曰後人更為四時行
樂之詞謂之子夜四時歌又有大子夜歌子夜警歌子夜變歌皆曲之變也)

　　落日出前門曕矚見子度冶容多姿鬢芳香已盈路

　　芳是香所為冶容不敢當天不奪人願故使儂見郎


　　(語甚欣幸)

　　宿昔不梳頭絲髪被兩肩婉伸郎膝下何處不可憐

　　見娘喜容媚願得結金蘭空織無經緯求匹理自難

　　(是惋歎語㡬為躑躅)

　　始欲識郎時兩心望如一理絲入殘機何悟不成匹

　　(殷勤欵曲不知費㡬情緒)

　　今日已歡别合㑹在何時明燈照空局悠然未有期

　　髙山種芙蓉復經黄蘖塢果得一蓮時流離嬰辛苦


　　(是喜是痛寒煖自知)

　　朝思出前門暮思還後渚語笑向誰道腹中隂憶汝

　　擥枕北牕卧郎來就儂嬉小喜多唐突相憐能㡬時

　　駐筯不能食蹇蹇歩幃裏投瓊著局上終日走博子

　　郎為傍人欺負儂非一事攡門不安横無復相闗意

　　年少當及時蹉跎日就老若不信儂語但看霜下草

　　感歡初殷勤歎子後遼落打金側瑇瑁外艶裏懐薄

　　(巧映)


　　擥裙未結帶約眉出前牕羅裳易飄颺小開罵春風

　　舉酒待相勸酒還盃亦空願因微觴㑹心感色亦同

　　儂年不及時其於作乖離素不知浮萍轉動春風移

　　(若不信儂語但看霜下草素不知浮萍轉動春風移下語絶快)

　　夜長不得眠轉側聽更鼔無故歡相逢使儂肝腸苦

　　(無故歡相逢使儂肝腸苦咄咄作懊恨語正是思之極䖏)

　　歡從何䖏來端然有憂色三喚不一應有何比松柏

　　(猜情怪語　情㝡深長語何簡㑹)


　　夜長不得眠明月何灼灼想聞散喚聲虚應空中諾

　　(想聞散喚聲虚應空中諾自是極想)

　　我念歡的的子行由豫情霧露隱芙蓉見蓮不分明

　　(人情難言假之物象故比言當是倍勝非苐借蓮為憐借絲為思霧露隠芙蓉見蓮不分明此言實
有意象)

　　儂作北辰星千年無轉移歡行白日心朝東暮還西

　　憐歡好情懐移居作鄉里桐樹生門前出入見梧子

　　子夜四時歌


　　春歌

　　光風流月初新林錦花舒情人戲春月窈窕曵羅裾

　　(光風流月初碧樓㝠初月俏骨麗色標格絶佳此當是齊梁人語)

　　碧樓㝠初月羅綺垂新風含春未及歌桂酒發清容

　　杜鵑竹裏鳴梅花落滿道燕女遊春月羅裳曵芳草

　　(燕女遊春月羅裳曵芳草二句無情有色)

　　朱光照緑苑丹華粲羅星那能閨中繡獨無懐春情

　　羅裳迮紅袖玉釵明月璫冶遊歩春露豔覔同心郎


　　(豔覔同心郎豔字佳絶覺情致奕奕勃溢)

　　春林花多媚春鳥意多哀春風復多情吹我羅裳開

　　新燕弄初調杜䳌競晨鳴畫眉忘注口遊步散春情

　　梅花落巳盡栁花隨風散歎我當春年無人相要喚

　　(情如傾筐不厭其盡)

　　昔别鴈集渚今還燕巢梁敢辭嵗月久但使逢春陽

　　春園花就黄陽池水方渌酌酒初滿杯調絃始成曲

　　明月照桂林初花錦繡色誰能不想思獨在機中織


　　思見春花月含笑當道路逢儂多欲擿可憐持自誤

　　自從别歡後歎惜不絶響黄蘖向春生苦心隨日長

　　(妙喻　詩譬之美人俏骨如雙輔承權麗色如清臚轉盻亭亭如雲艶艶如月)

　　夏歌

　　髙堂不作壁招取四面風吹歡羅裳開動儂含笑容

　　反覆華簟上屏帳了不施郎君未可前待我整容儀

　　疊扇放牀上企想逺風來輕袖拂華妝窈窕登髙堂

　　(輕袖拂華妝窈窕登髙堂語氣高華)


　　含桃已中食郎贈合歡扇深感同心意蘭室期相見

　　暑盛靜無風夏雲薄暮起擕手宻葉下浮𤓰沉朱李

　　鬱蒸仲暑月長嘯北胡邊芙蓉始結葉抛豔未成蓮

　　適見載青幡三春已復傾林鵲改初調林中夏蟬鳴

　　春桃初發紅惜色恐儂擿朱夏花落去誰復相尋覔

　　青荷葢渌水芙蓉葩紅鮮郎見欲採我我心欲懐蓮

　　四周芙蓉池朱堂敞無壁珍簟鏤玉牀繾綣任懐適

　　情知三夏熱今日徧獨甚香巾拂玉席共郎登樓寢


　　輕衣不重綵飈風故不凉三秋何時過許儂紅粉妝

　　(許儂紅粉妝許字妖艷情致勃勃騷動善詩者神情色笑一迸而出)

　　秋歌

　　風清覺時凉明月天色髙佳人理寒服萬結砧杵勞

　　清露凝如玉凉風中夜發情人不還卧冶遊步明月

　　開牕秋月光滅燭解羅裳含笑帷幌裏舉體蘭蕙香

　　秋夜凉風起天髙星月明蘭房競妝飾綺帳待雙情

　　凉風開牕寢斜月垂光照中宵無人語羅幌有雙笑


　　掘作九州池盡是大宅裏處處種芙蓉婉轉得蓮子

　　初寒八九月獨纒自絡絲寒衣尚未了郎喚儂㡳為

　　秋愛兩兩鴈春感雙雙燕蘭鷹接野雞雉落誰當見

　　秋風入牕裏羅帳起飄颺仰頭看明月寄情千里光

　　别在三陽初望還九秋暮惡見東流水終年不西顧

　　冬歌

　　淵氷厚三尺素雪覆千里我心如松栢君情復何似

　　塗濕無人行冒寒往相覔若不信儂時但看雪上跡


　　夜半冐霜來見我輒怨唱懐氷闇中倚巳寒不䝉亮

　　(懷氷闇中倚已寒不䝉亮是煩寃語)

　　炭罏却夜寒重袍坐疊褥與郎對華榻弦歌秉蘭燭

　　冬林葉落盡逄春已復曜葵藿生谷底傾心不䝉照

　　未嘗經辛苦無故彊相矜欲知千里寒但看井水氷

　　上聲歌

　　儂本是蕭草持作蘭桂名芬芳頓交盛感郎為上聲

　　新衫繡兩襠迮著羅裙裏行步動微塵羅裙隨風起


　　歡聞歌

　　遥遥天無柱流漂萍無根單身如熒火持底報郎恩

　　歡聞變歌

　　(古今樂録曰歡變歌者晉穆帝升平中童子軰忽歌於道曰阿子聞曲終輒云阿子汝聞不無幾而
穆帝崩褚太后哭阿子汝聞不聲既悽苦因以名之)

　　歡來不徐徐陽牕都銳户耶㜑尚未眠肝心如椎櫓

　　張罾不得魚不櫓罾空歸君非鸕鷀鳥㡳為守空池

　　(似有狂童之嘲)


　　刻木作班鷦有翅不能飛揺著帆檣上望見十里磯

　　鍥臂欲飲血牛羊持祭天沒命成灰土終不罷相憐

　　(後二句是飲血語)

　　前溪歌

　　(宋書樂志曰前溪歌者晉車騎將軍沈玩所制郗昻樂府解題曰前溪舞曲也)

　　憂思出門倚逢郎前溪度莫作流水心引新都捨故

　　為家不鑿井擔瓶下前溪開穿亂漫下但聞林鳥啼

　　黄葛生爛漫誰能斷葛根寧斷嬌兒乳不斷郎殷勤


　　(俚而㫖快痛欲絶)

　　黄葛結䝉籠生在洛溪邊花落逐水去何當順流還還
亦不復鮮

　　前溪滄浪映通波澄渌清聲弦傳不絶千載寄汝名永
與天地并

　　(五句一疊覺其韻更長故聲格亦詩中一事)

　　阿子歌

　　春月故鴨啼獨雄顚倒落工知悦弦死故來相尋博


　　團扇郎

　　(古今樂録曰團扇郎歌者晉中書令王珉捉白團扇與嫂婢謝芳姿有愛情好甚篤嫂捶撻婢過苦
王東亭聞而止之芳姿素善歌嫂令歌一曲當赦之應聲歌曰白團扇辛苦五流連是郎眼所見珉
聞更問之汝歌何遺芳姿即改云白團扇顦顇非音容羞與郎相見後人因而歌之)

　　御路薄不行窈窕決横塘團扇彰白日面作芙蓉光

　　七日夜女郎歌

　　三春怨離泣九秋欣期歌駕鸞行日時月明濟長河

　　婉孌不終夕一别周年期桑蠶不作繭晝夜長懸絲


　　靈匹怨離處索居隔長河𤣥雲不應雷是儂啼歎歌

　　黄生曲

　　松栢葉青蒨石榴花葳㽔迮置前後事歡今定誰憐

　　黄鵠曲

　　(列女傳曰魯陶嬰者魯陶明之女也少寡養幼孤無彊昆弟魯人或聞其義将求焉嬰乃作歌明已
之不更二庭也魯人聞之不敢復求按黄鵠本漢横吹曲名)

　　黄鵠參天飛半道鬱徘徊腹中車輪轉君知思憶誰

　　黄鵠參天飛半道還後渚欲飛復不飛悲鳴覔羣侣


　　桃葉歌

　　(古今樂録曰桃葉歌者晉王子敬之所作也桃葉子敬妾名緣於篤愛所以歌之)

　　桃葉映紅花無風自婀娜春花映何限感郎獨採我

　　長樂佳

　　欲知長樂佳中陵羅睢鳩美死兩心齊

　　同前

　　紅羅複斗帳四角垂珠璫玉枕龍鬚席郎眠何處牀

　　(語色風華)


　　歡好曲

　　窈窕上頭歡那得及破𤓰但看脫葉蓮何如芙蓉花

　　逶迤總角年華艷星間月遥見情傾處不覺喉中噦

　　懊儂歌

　　(古今樂錄曰懊儂歌者晉石崇緑珠所作唯絲布澀難縫一曲而已後皆隆安初民間訛謡之曲)

　　我與歡相憐約誓底言者常歎負情人郎今果成詐

　　暫薄牛渚磯歡不下廷板水深沾儂衣白黑何在浣

　　(水深沾儂衣白黑何在浣語意絶慧可以觧嘲復可藏垢)


　　山頭草歡少四面風趨使儂顚倒

　　懊惱奈何許夜聞家中論不得儂與汝

　　黄竹子歌

　　江邊黄竹子堪我女兒箱一船使兩槳得娘還故鄉

　　江陵女歌

　　雨從天上落水從橋下流拾得娘裙帯同心結兩頭

　　(此歌一本謂隋煬帝所為天津橋上水天津橋下流拾得娘裙帶同心結兩頭此乃無情為有情也)

　　神弦歌


　　聖郎曲

　　左亦不佯佯右亦不翼翼仙人在郎傍玉女在郎側酒
無沙糖味為他通顔色

　　(酒無沙糖味為他通顔色是妙情語)

　　明下童曲

　　走馬上前阪石子彈馬蹄不惜彈馬蹄但惜馬上兒

　　(詩中一轉生趣人中一轉生情)

　　陳孔驕赭白陸郎乘斑騅徘徊射堂頭望門不欲歸


　　三洲歌

　　(唐書樂志曰三洲商人歌也古今樂録曰三洲歌者商客數遊巴陵三江口往還因共作此歌其舊
辭云啼將别共來梁武帝問法雲聞法師善解音律此歌何如法雲曰應歡㑹而有别離啼將别可
改為歡將樂故其歌和云三洲斷江口水從窈窕河傍流歡將樂共來長相思)

　　風流不暫停三山隐行舟願作比目魚隨歡千里逰

　　湘東醽醁酒廣州龍頭鐺玉樽金鏤椀與郎雙杯行

　　採桑度

　　蠶生春三月春桑正含綠女兒採春桑歌吹當春曲


　　繫條採春桑採葉何紛紛採桑不裝鈎牽壊紫羅裙

　　(是冶遊艷語)

　　青陽度(三曲)

　　(古今樂録曰青陽度倚歌凡倚歌悉用鈴鼓無弦有吹)

　　隠機倚不織尋得爛漫絲成匹郎莫斷憶儂經絞時

　　碧玉擣夜砧七寳金蓮杵髙舉徐徐下輕擣只為汝

　　青荷葢緑水芙蓉披紅鮮下有並根藕上生並頭蓮(並頭
一作同心)


　　來羅

　　鬰金黄花標下有同心草草生日已長人生日就老

　　(語格老)

　　那呵灘

　　我去只如還終不在道邊我若在道邊良信寄書還

　　江陵三千三何足特作逺書䟽數知聞莫令信使斷

　　聞歡下揚州相送江津彎願得篙櫓折交郎到頭還

　　孟珠(二曲)


　　人言孟珠富信實金滿堂龍頭銜九花玉釵明月璫

　　陽春二三月草與水同色攀條摘香花言是歡氣息

　　同前

　　陽春二三月草與水同色道逢遊冶郎恨不早相識

　　望歡四五年實情將懊惱願得無人處回身與郎抱

　　適聞梅作花花落已成子杜䳌繞林啼思從心上起

　　(好標格)

　　翳樂


　　人生歡愛時少年新得意一旦不相見輒作煩寃思

　　夜黄

　　湖中百種鳥半雌是半雄鴛鴦逐野鴨恐畏不成雙

　　夜度娘

　　夜來冒霜雪晨去履風波雖得叙微情奈儂身苦何

　　雙行纒

　　朱絲繫腕繩真如白雪凝非但我言好衆情共所稱

　　黄督


　　喬客他鄉人三春不得歸願看楊栁樹已復蔵班鵻

　　白附鳩

　　石頭龍尾彎新亭送客渚酤酒不取錢郎能飲幾許

　　㧞蒲

　　朝發桂蘭渚晝息桑榆下與君同㧞蒲竟日不成把

　　作蠶絲

　　春蠶不應老晝夜常懐絲何惜微軀盡纒綿自有時

　　(苦情語罄甚)


　　績蠶初成繭相思條女宻投身湯水中貴得共成匹

　　素絲非常質屈折成綺羅敢辭機杼勞但恐花色多

　　長干曲

　　逆浪故相邀菱舟不怕揺妾家揚子住便㺯廣陵潮

　　青溪小姑曲

　　(按干寳搜神記曰廣陵蔣子文嘗為秣陵尉因擊賊傷而死呉孫權時封中都侯立廟鍾山異苑曰
青溪小姑蔣侯苐三妹也)

　　開門白水側近橋梁小姑所居獨處無郎


　　安東平(五曲)

　　淒淒烈烈北風為雪船道不通歩道斷絶

　　呉中細布闊幅長度我有一端與郎作袴

　　微物雖輕拙手所作餘有三丈為郎别厝

　　制為輕巾以奉故人不持作好與郎拭塵

　　東平劉生復感人情與郎相知當解千齡

　　樂辭

　　(祝穆曰窮袴襦也葢漢人語呉競編此辭在十九首後)


　　繡幙圍香風耳節朱絲桐不知理何事淺立經營中愛
惜加窮袴防閑託守宫今日牛羊上丘隴當年近前面
發紅

　　休洗紅二首

　　休洗紅洗多紅色淡不惜故縫衣記得初按茜人夀百
年能幾何後來新婦今為婆

　　休洗紅洗多紅在水新紅裁作衣舊紅畨作裏廻黄轉
緑無定期世事返復君所知


　　雜詩

　　玉釵色未分衫輕似露腕舉袖欲障羞廻持理髮亂















　　古詩鏡巻十一

