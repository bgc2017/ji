







　　欽定四庫全書

　　唐詩鏡巻五十二

　　明　陸時雍　編

　　晩唐第四

　　陸龜䝉(字魯望呉中人舉進士不第居松江甫里多所論撰有田數百畆屋三十楹性嗜茶置圉顧渚
山下嵗取租茶自判品第又不喜與俗交雖造門不肯見不乗馬升舟設篷席齎束書茶竈筆牀釣具往
來時謂江湖散人或號天随子甫里先生自比涪翁漁父江上丈人後以高士召不至卒有笠澤叢書三
巻并詩文十六巻行)


　　五言古詩

　　奉詶襲美先輩呉中苦雨一百韻見寄

　　微生參最靈天與意緒拙人皆機巧求百徑無一達家
為唐臣來奕世惟稷卨只垂清白風凜凛自貽厥猶殘
賜書在編簡苦㫁絶其間忠孝字萬古光不滅孱孫誠
瞢昧有志常搰搰敢云嗣良弓但欲終守節諠譁不入
耳䜛佞不挂舌仰詠堯舜言俯遵周孔轍所貪既仁義
豈暇理生活縦有舊田園抛來亦蕪沒因之成否塞十

載真契濶凍骭一襜褕饑腸少糠籺甘心付天壤委分
任迴斡笠澤卧孤雲桐江釣明月盈筐盛芡芰滿釡煮
鱸鱖酒幟風外㩻茶槍露中擷歌謡非大雅捃摭為小
説上可補薫莖傍堪&KR1868;牙蘖方當賣罾罩盡以易紙札
踪跡尚呉門夢魂先魏闕尋聞天子詔赫怒誅叛卒宵
旰憫烝黎謨明問征代王師雖繼下賊壘未即拔此時
淮海波半是生人血霜戈驅少壯敗屋棄羸耋踐蹋比
塵埃焚燒同藁秸吾皇自神聖執事皆間傑射策亦何

為春卿遂聊輟伊予將貢技未有耻可刷却問漁樵津
重耕烟雨墢諸侯急兵食冗賸方翦截不可抱詞章巡
門事干謁歸來闔篷楗壁立空裋褐煖手抱孤烟披書
向殘雪幽憂和憤懣忽愁自驚蹶文兮乏寸毫武也無
尺鐵平生所韜蓄到死不開豁念此令人悲翕然生内
熱加之被皸瘃况復久藜糲既為霜露侵一卧増百疾
筋骸將束縛腠理如箠撻初謂抵狂貙又疑當毒蝎江
南多事鬼巫覡連甌粤可口是妖訛恣情専賞罰良醫

只備位藥肆成虚設而我正萎痿安能致訶咄椒蘭任
芳苾精粣従羅列醆斚既屢傾錢刀亦随爇兼之瀆財
賄不止行諂竊天地如有知微妖豈逃殺其時心力憤
益使氣息惙永夜更呻吟空牀但皮骨君來賛賢牧野
鶴聊簪笏謂我同光塵心中有溟渤輪蹄相壓至問遺
無虚月首到春鴻濛猶殘病根茇㸔花雖眼暈見酒忘
肺渴隠几還自怡逢盧亦争喝抽毫更唱和劍㦸相摩
戛何大不包羅何微不挑刮今來值霖雨晝夜無暫歇

雜若碎淵淪高如破轇轕何勞鼉吼岸詎要鶴鳴垤秪
意江海翻更愁山嶽裂初驚蚩尤陣虎豹争搏嚙又疑
伍胥濤蛟蜃相蹙拶千家濛瀑練忽似好披拂萬瓦随
玉繩如堪取縈結况予居低下本是蛙蚓窟邇來増號
呼得以恣唐突先誇屋舍好又恃頭角凸厚地雖直方
身能徧穿穴常參荘辯裏亦造楊𤣥末偃仰縦無機形
容且相忽低頭増歎㤞到口復咽嗢沮洳漬琴書莓苔
染巾襪解衣换倉粟秕稗猶未脱饑鳥屢窺臨泥童苦

舂䑔或聞秋稼穡大半沈澎汃耕父蠧齊民農夫思旱
魃吾觀天之意未必洪水割且要虐飛龍又圖滋跛鼈
三呉明太守左右皆儒哲有力即扶危懐仁過救暍鹿
門皮夫子氣調真俊逸截海上雲鷹横天下韝鶻文壇
如命將可以持玉鉞不獨扆羲軒便當成老佛顧子為
山者所得財簣撮譬如飾箭材尚欠鏃與筈閒將歈兒
唱彊倚帝子瑟幸得逺瀟湘不然嗤賈屈開緘窺寳肆
璣貝光比櫛朗詠衝樂懸陶匏響鏗擖古來愁霖賦不

是不清越非君頓挫才沴氣難摧折馳情扣虚寂力盡
無所掇不足謝徽音秪令凋鬢髪

　　(滚滚汨汨相注而來絶無排叠堆垜之病所以為難自少陵以來可稱絶響)

　　讀襄陽耆舊傳因作詩五百言寄皮襲美

　　漢臯古來雄山水天下秀高當軫翼分化作英髦囿暴
秦之前人灰滅不可究自従宋生賢特立冠耆舊離騷
既日月九辯即列宿卓哉悲秋辭合在風雅右龎公樂
幽隠辟聘無所就秪愛鹿門泉泠泠倚巖漱孔明卧龍

者潜伏躬耕耨忽遭𤣥徳雲遂起鱗角鬭三胡節皆峻
二習名亦茂其餘文武家相望如斥堠緬思齊梁降寂
寞寡清胄凝融為漪瀾復結作瑩琇不知粹和氣有得
方大授將生皮夫子上帝可其奏并包數公才用以殿
厥後嘗聞兒童嵗嬉戲陳俎豆積漸開詞源一𣲖分萬
溜先崇丘旦室大懼隳結構次補荀孟垣所貴亡罅漏
仰瞻三皇道蟣虱在宇宙却視五伯圖股掌㺯孩幼或
能醢髖髀或與翼雛鷇或喜掉直舌或樂斬邪脰或耨鉏

翳薈或整理錯謬或如百千騎合沓原野狩又如曉江
平風死波不皺幽埋力須掘遺落貲必購乃於文學中
十倍猗頓富嚢乏向咸鎬馬重遲步驟専場射策時縛
虎當羿彀歸來把通籍且作高堂夀未足逞戈矛誰云
被文繡従知偶東下帆影拂呉岫物象悉摧蔵精靈畏
雕鏤伊予抱沈疾顦顇守圭竇方推洪範疇更念太𤣥
首(去聲)陳詩採風俗學古窮篆籀朝朝貰薪米往往逢責
詬既被隣里輕亦為妻子陋持冠適甌越敢怨不得售

窘若曬沙魚悲如哭霜狖唯君枉車轍以逐海上臭披
襟兩相對半夜忽白畫執熱濯清風忘憂飲醇酎驅為
文翰侣駑皂㕘驥廐有詩諧宫商自喜真邂逅道孤情
易苦語直詩還瘦藻匠如見訓終身置懐袖

　　(所謂磊落英多)

　　奉和皮日休初夏遊楞枷精舍次韻

　　呉都涵汀洲碧液浸郡郭微雨蕩春醉上下一清廓竒
蹤欲探討靈物先瘵瘼飄然蘭葉舟旋倚烟霞泊吟譚

亂篙㯭夢寐雜巘崿纎情不可逃洪筆難暫閣豈知楞
伽㑹乃在山水箔金仙著書日世界名極樂薝蔔冠諸
香琉璃代華堊禽言經不輟象口川寧涸萬善峻為城
巉巉扞羣惡清晨欲登造安得無自愕險穴駭坤牢高
蘿挂天笮池容澹相向蛟怪如可摸苔蔽石髓根蒲差
水心鍔嵐侵答摩髻日照狻猊絡仰首乍眩旋迴眸更
煇㸌簷端凝(去聲)飛羽磴外浮碧落到迴解風襟臨幽濯
雲屩塵機性非便静境心所著自取海鷗知何煩尸祝

酢峯圍震澤岸翠浪舞綃幕瀲灔豈堯遭㟞嵃非禹鑿
潜聴鐘梵處别有松桂壑靄重燈不光泉寒網猶薄僮
能躡孤刹鳥慣親摐鐸服道身可遺乞閒心已諾人間
亦何事萬態相毒蠚戰壘競高深儒衣漫褒博宣尼名
位達未必春秋作管氏包伯圖須人解其縛伊予采樵
者蓬雚方索寞近得風雅情聊將聖賢度多君富遒采
識度兩清恪詎寵生滅詞肯教夷夏錯未為堯舜用且
向烟霞託我亦擺塵埃他年附鴻鶴


　　補沈恭子詩(并序)

　　按清逺道士詩題中有沈恭子同遊既為神怪之儔
得非姓氏諡為恭子若趙宣子韓獻子之類耶恭子
美諡也而詩中有風流詞翰之稱豈獨唱而不和者
與疑闕其文以為恭子之恨乃作一章存於編中亦
補亡之義也

　　靈質貫軒昊遐年越商周自然失逺裔安得怨寡儔我
亦小國𦙍易名慙見優雖非放曠懐雅奉逍遥遊攜手

桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
隠衰紅清露愁覽物性未逸反為情所囚異才偶絶境
佳藻窮㝠搜虚傾寂寞音敢作雜珮詶

　　(亂翠二語新頴)

　　紫溪翁歌

　　一丘之木其棲深也屋吾客不辱一溪之石其居平也
席吾勞以息一竇之泉其音清也絃吾方在懸得乎人

得乎天吾不知所以然而然先生側弁而賡之曰采江
之魚兮朝船有鱸采江之蔬兮暮筐有蒲左圖且書右
琴與壺夀歟夭歟貴歟賤歟歌闋而去

　　(附鶴屏　時人重花屏獨即胎化状叢毛綀分綵踈節笻相望曽無氃氋態頗得連軒樣勢擬搶高尋身
猶在函丈如憂雞鶩鬭似憶烟霞向塵世任縦横霜襟自閒放空資明逺思不待浮丘相何由振玉衣一
舉棲瀛閬)

　　(附别離曲　丈夫非無淚不灑離别間㐲劍對樽酒耻為遊子顔蝮虵一螫手壮士疾解腕所思在功名
離别何足歎)


　　七言古詩

　　丁隠君歌

　　華陽道士南遊歸手中半巻青蘿衣自言逋客持贈我
乃是錢塘丁翰之連江大抵多竒岫獨話君家最竒秀
盤燒天竺春笋肥琴倚洞庭秋石瘦草堂暗引龍泓溜
老樹根株若蹲獸霜濃果熟未容收往往兒童雜猿狖
去歳猖狂有黄冦官軍駭散無人鬭滿城奔迸翰之閒
秪把枯松塞圭竇前度相逢正賣文一錢不值虚云云

今來利作採樵客可以抛身麋鹿羣丁隠君昻頭且莫
變名氏即日便尋丁隠君

　　五言律詩

　　初冬章上人院

　　每伴來方丈還如到四禪硯分荒砌露茶待逺山泉畫
古全無跡林寒却有烟相㸔吟未竟金磬已泠然

　　七言律詩

　　奉和呉中書事


　　風清地古帶前朝遺事紛紛未寂寥三泖涼波漁蕝動
(逺祖士衡對晉武帝以三泖冬温夏凉)五茸春草雉媒矯(五茸呉王獵所草各有名)雲
蔵野寺分金刹月在江樓倚玉簫不用懐歸忘此景呉
王看即奉弓招

　　奉和呉中言懐

　　曽見凌風上赤霄盡將華藻赴嘉招城連虎踞山圖麗
路入龍編海舶遥江客漁歌衝白荇野禽人語映紅蕉
庭中必有君遷樹莫向空臺望漢朝


　　奉和襲美贈潤卿

　　朝市山林隠一般却歸那減卧雲懽墮堦紅葉誰收得
半盎清醪客醉乾玉笈詩成吟處曉金沙泉落夢中寒
真仙若降如相問曽步星綱繞醮壇

　　襲美將以緑罽為贈因成四韻

　　三徑風霜利若刀襜䄖吹㫁罥蓬蒿病中秖自悲龍具
世上何人識羽袍狐貉近懐珠履貴薜蘿遥羨白巾高
陳王輕暖如相遺免製衰荷效廣騷


　　奉和褚家林亭

　　一陣西風起浪花遶欄干下散瑶華高窻曲檻仙侯府
卧葦荒芹白鳥家孤島待寒凝片月逺山終日送餘霞
若知方外還如此不要乗秋上海槎

　　(五六装句法嫩)

　　奉和暇日獨處

　　謝府殷樓少暇時又抛清宴入書帷三千餘嵗上下古
八十一家文字竒(司馬遷書上下紀三千餘嵗太𤣥有八十一家率多竒字)冷夢漢

臯懐鹿隠静憐烟島覺鴻離知君滿篋前朝事鳳諾龍
奴借與窺

　　(五六情不稱詞)

　　奉和次韻懐茅山

　　一片輕帆背夕陽望三峯拜七真堂天寒夜潄雲牙浄
雪壊晴梳石髪香自拂烟霞安筆格獨開封檢試砂牀
莫言洞府能招隠㑹輾颷輪見玉皇

　　酬襲美病中見寄次韻


　　日華風蕙正交光羯末相攜藉草塘(羯謝𤣥小字末謝川&KR1537;字)佳酒
旋傾&KR0812;醁嫩短船閒弄木蘭香烟絲鳥拂來縈帶蘂榼
人收去約簧今日好為聫句㑹不成剛為欠檀郎

　　懐楊台文楊鼎文二秀才

　　秋早相逢待得春崇蘭清露小山雲寒花獨自愁中見
曙角多同醒後聞釣具毎随輕舸去詩題閒上小樓分
重思醉墨縦横甚書破羊欣白練裙

　　代廣文先生酬荆襄卜居次韻


　　不知天隠在何鄉且欲烟霞跡暫雙鶴廟未能齊月馭
鹿門聊擬竝雲窻蘚銜荒磴移桑屐花浸春醪挹石缸
莫惜槎頭容釣伴也應東印有餘江

　　襲美以魚牋見寄因謝成篇

　　擣成霜粒細鱗鱗知作愁吟幸見分向日乍驚新繭色
臨風時辨白萍文(魚子曰白萍)好將花下承金粉堪送天邊
詠碧雲見倚小牕親襞染盡圖春色寄夫君

　　(三四布擺入套五六装㸃得來)


　　春雨即事寄襲美

　　小謝輕埃日日飛城邊江上阻春暉雖愁野岸花房凍
還得山家藥笋肥雙屐著頻㸔齒折敗裘披苦見毛稀
比鄰釣叟無塵事灑笠鳴蓑夜半歸

　　秋夕文宴得成字

　　筆陣初臨夜正清擊銅遥認小金鉦飛觥壯若遊燕市
覓句難於下趙城隔嶺故人因㑹憶傍簷棲鳥帶吟驚
梁王座上多詞客五韻甘心第七成


　　(三四語趣)

　　王先輩草堂

　　松徑隈雲到静堂杏花臨澗水流香身従亂後全家隠
日校人間一倍長金籙漸加新品秩玉皇偏賜羽衣裳
何如聖代彈冠出方朔曽為漢侍郎

　　偶掇野蔬寄襲美有作

　　野園烟裏自幽尋嫩甲香㽔引漸深行歇毎依鵶舅影
挑頻時見䑕姑心凌風藹彩初攜籠帶露虚踈或貯襟

欲助春盤還愛否不妨瀟灑似家林

　　(不浮不俚)

　　和顔𢎞至過張處士丹陽故居(并序)

　　張祜字承吉元和中作宫體小詩辭曲艶發當時輕
薄之流能其才合譟得譽及老大稍窺建安風格誦
樂府録知作者本意短章大篇往往間出諫諷怨譎
時與六義相左右善題目佳境言不可刋置别處此
為才子之最也由是賢俊之士及高位重名者多與

之游謂有鵠鷺之野孔翠之鮮竹栢之貞琴磬之韻
或薦之於天子書奏不下亦受辟諸侯府性狷介不
容物輒自劾去以曲阿地古澹有南朝之遺風遂築
室種樹而家焉性嗜水石常悉刀致之従知南海間
罷職載羅浮石笋還不蓄善田利産為身後計死未
二十年而故姬遺孕凍餒不暇前所謂鵠鷺孔翠竹
柏琴磬之家雖朱輪尚乗遺編尚吟未嘗一省其孤
而恤其窮也噫人假之為玩好不根於道義耶懼其

怨刺於神明耶天果不愛才沒而猶譴耶吾一不知
之友人顔𢎞至行江南道中訪其廬作詩弔而序之
屬子應和予汩沒者不足哀承吉之道邀襲美同作
庶乎承吉之孤倚其傳而有憐者

　　勝華通子共悲辛荒徑今為舊宅鄰一代交遊非不貴
五湖風月合敎貧魂應絶地為才鬼名與遺編在史臣
聞道平生偏愛石至今猶泣洞庭人

　　(五六悲壯)


　　(詩家最病無情之語中晩律率多情不副詞堆叠成篇故無生韵流動)

　　五言排律

　　奉和次韻江南書情

　　我志如魚樂君詞稱鳳銜暫來從露冕何事買雲巖水
石應容病松篁未聴䜛罐香松蠧膩山信藥苖緘愛鷺
欹危立思猨矍鑠獑謝才偏許眺阮放最憐咸大樂寧
忘缶竒工肯顧瑊客愁迷舊隠鷹健想秋毚硯缺猶慵
琢文繁却要芟雨餘幽沼浄霞散逺峯巉洗筆烟成段

培花土作杴訪僧還覔伴醫鶴自須監荒廟猶懐季清
灘㡬夢嚴背風開蠧簡衝浪試新帆悶憶年支酒閒裁
古様衫釣家隨野舫仙藴逐彫函度嵗賖羸馬先春買
小&KR1173;共䟽泉入竹同坐月過杉染翰窮高致懐賢發至
諴不堪潘子鬢愁促易髟髟

　　(語語新琢其言皆築筆而成)

　　奉和古杉三十韻

　　衆木盡相遺孤芳獨任竒挿天形硉兀當殿勢□危恐

是夸娥怒敎臨嶻㠔衰節穿開耳目根癭坐熊羆世只
論榮落人誰問等衰有巔従日上無葉與秋欺虎搏應
難動鵰蹲不敢遲戰鋒新缺齾燒岸黒□黧鬭死龍骸
雜争奔鹿角差肢銷洪水腦稜聳梵天眉磔索珊瑚湧
森嚴獬豸窺向空分犖指衝浪出鯨鬐楊僕船橦在蚩
尤陣纛隳下連金粟固高用鐵蔆披挺若苻堅棰浮於
祖納椎峥嶸驚露鶴□□閡雲螭傍宇將支壓撐霄欲
抵隵背交蟲臂挶相向鶻拳追格筆荖猶立階干卓末

麾鬼神應暗畫風雨恐潜移已覺寒松伏偏宜后土疲
好邀清嘯傲堪映古茅&KR1492;材大應容蝎年深必孕䕫後
凋依佛氏初植必僧彌擁腫煩荘辯槎牙費廋詞詠多
靈府困捜苦化權卑類既區中寡朋當物外推蟠桃標
日域珠草侍仙墀真宰誠求夢春工幸可醫若能嘘嶰
竹猶足動華滋

　　(語近韓賈)

　　報恩寺南池聫句


　　古岸涵碧落(龜䝉)虚軒明素波坐來魚陣變(日休)吟久菊英
多秋草分杉露(嵩起)危橋下竹坡逺峯青髻並(龜䝉)古蘚緑
髯和趙論寒仍講(日休)支硎僻亦過齋心曽養鶴(嵩起)揮翰
好邀鵝倚石收竒藥(龜䝉)臨溪藉淺莎桂花晴似拭(日休)荷
鏡曉如磨翠出牛頭聳(嵩起)苔深馬跡跛傘欹従野醉(龜䝉)
巾側任田歌跁跒松形矮(日休)媻跚檜樾矬香飛僧印火
(嵩起)泉急使鑣珂菱鈿真堪帖(龜䝉)蓴絲亦好拖㡬時無一
事(日休)相伴著烟蘿(嵩起)


　　開元寺樓㸔雨聫句與(皮日休)

　　海上風雨來掀轟逐飛電登樓一凭檻滿眼蛟龍戰(龜䝉)
須㬰造化惨倐忽堪輿變萬戸響戈鋋千家披組練(日休)
羣飛抛輪石雜下攻城箭㸃急似摧胸行斜如中靣(龜䝉)
細灑魂空冷横飄目能眩垂簷珂珮喧㩧瓦珠璣濺(日休)
無言九垓逺瞬息馳應徧宻處正垂絙微時又懸綫(龜䝉)
寫作玉界破吹為羽林旋翻傷列缺勞却怕豐隆倦(日休)
遥瞻山露色漸覺雲成片逺樹欲鳴蟬深簷尚蔵燕(龜䝉)

殘雷隠轔盡反照依微見天光潔似磨湖彩熟於練(日休)
踈帆逗前渚晩磬分凉殿接思强揮毫窺詞㡬焚硯(龜䝉)
佶栗烏皮几輕明白羽扇畢景好疎吟餘凉可清宴(日休)
君攜下高磴僧引還深院駁蘚净鋪筵低松濕垂鬋(龜䝉)
齋明乍虚豁林霽逾蔥蒨早晩共登臨欲去多離戀(日休)

　　六言古詩

　　奉和胥口即事

　　把釣絲随浪逺采蓮衣染香濃緑倒紅飄欲盡風斜雨

細相逢㫁岸沈魚□畧鄰村送客&KR2556;&KR1956;即是清霜刮野
乗閒莫厭來重

　　五言絶句

　　雙聲溪上思

　　溪空唯容雲木宻不隕雨迎漁隠映間安問謳鴉㯭

　　洞房怨

　　玉挿朝扶鬢金梯晩下臺春衫將别淚一夜兩難裁

　　古態


　　古態日漸薄新粧心更勞城中皆一尺非妾髻鬟高

　　風人詩

　　十萬全師出遥知正憶君一心如瑞麥唯作兩岐分

　　七言絶句

　　奉和館娃宫

　　寳袜香綦碎曉塵亂兵誰惜似花人伯勞應是精靈使
猶向殘陽泣暮春

　　奉和櫻桃園宴


　　佳人芳樹雜春蹊花外烟濛月漸低㡬度艶歌春欲轉
流鶯驚起不成棲

　　奉和襲美春酒醒

　　㡬年無事傍江湖醉倒黄公舊酒壚覺後不知新月上
滿身花影倩人扶

　　(末句趣)

　　奉和皮襲美釣侣次韻

　　一艇輕撶看晩濤接䍦抛下漉春醪相逢便倚兼葭泊

更唱菱歌擘蟹螯

　　雨後沙虚古岸崩魚梁移入亂雲層歸時月墮汀洲暗
認得妻兒結網燈

　　(景趣真)

　　藥名離合夏日即事三首

　　乗屐著來幽砌滑石罌煎得逺泉甘草堂秪待新秋景
天色微凉酒半酣

　　避暑醉眠従朴野葛巾筠席更相當歸來又好乗凉釣

藤蔓隂隂著雨香

　　窻外曉簾還自巻栢烟蘭露思晴空青箱有意終須續
斷簡遺編一半通

　　奉和木蘭後池

　　重臺蓮花

　　水國烟鄉足芰荷就中芳瑞此難過風情為與呉王近
紅萼常敎一倍多

　　白蓮


　　素蘤多蒙别艶欺此花真合在瑶池還應有恨無人覺
月曉風清欲墮時

　　(風味絶色)

　　醉中戲贈襲美

　　南北風流舊不同傖呉今日若相通病來猶伴金杯酒
欲得人呼小褚公

　　女墳湖

　　水平波淡遶迴塘鶴殉人沈萬古傷應是離魂雙不得

至今沙上少鴛鴦

　　(艶)

　　宫人斜

　　草樹愁烟似不春晩鶯哀怨問行人須知一種埋香骨
猶勝昭君作虜塵

　　薔薇(一作皮日休重題薔薇)

　　濃似猩猩初染素輕於燕燕欲凌空可憐細麗難勝日
照得深紅作淺紅


　　聶夷中(字坦之河東人懿宗咸通中為華陰尉詩二巻)

　　五言古詩

　　田家

　　父耕原上田子斸山下荒六月禾未秀官家已修倉鋤
田當日午汗滴禾下土誰念盤中餐粒粒皆辛苦

　　(聶夷中詩苐可作詩中之話若竟作詩未見有佳處以意盡而無餘韵也)

　　五言律詩

　　傷田家


　　二月賣新絲五月糶新穀醫得眼前瘡剜却心頭肉我
願君王心化作光明燭不照綺羅筵只照逃亡屋

　　(唐人入古便少雅趣所以為難惟韓昌黎青青水中蒲最絶)

　　于濆(字子漪堯山人咸通進士)

　　五言古詩

　　擬古意

　　白玉若無玷花顔須及時國色久在室良媒亦生疑鴉
鬟未成髻鸞鏡徒相知翻慙效顰者却笑從人遲


　　(于濆詩意想絶饒色不潤語)

　　沙塲夜

　　城上更聲發城下杵聲歇征人燒斷蓬對泣沙中月耕
牛朝輓甲戰馬夜銜鐵士卒浣戎衣交河水為血輕裘
兩都客洞房愁宿别何泥逺辭家生死猶未决

　　(征人燒㫁蓬對泣沙中月語稍得趣凡景中帶趣語始不呆)

　　(附長城　秦皇豈無徳蒙氏非不武豈將版築功萬里遮胡虜團沙世所難作壘明知苦死者倍堪傷僵
屍猶抱杵十年居上郡四海誰為主縦使骨為塵寃名不入土)


　　邵謁(按本集序云謁韶州翁縣人少傳聞為縣吏客至令怒不搘牀遂截髻著縣門發憤讀書書堂隠起
水心距縣十里謁平居如里中兒未冠者束髪苦吟尤能工古調尋抵京師𨽻國子時温庭筠主試乃
榜三十餘篇以振公道已而釋褐後赴官不知所終)

　　五言古詩

　　古樂府

　　對酒彈古琴絃中發新音新音不可辨十指幽怨深妾
顔不自保四時如車輪不知今夜月曽照㡬時人露滴
芙蓉香香銷心亦死良時無可留殘紅謝池水


　　(絶有感意意盡了無餘音)

　　(附輕薄行長安一花開九陌馬蹄疾亦佳語)






　　唐詩鏡巻五十二

