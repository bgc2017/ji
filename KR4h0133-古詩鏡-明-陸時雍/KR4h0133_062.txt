







　　欽定四庫全書

　　唐詩鏡卷二十六

　　明　陸時雍　編

　　盛唐第十八

　　杜甫(六)

　　七言律詩

　　奉和賈至舍人早朝大明宫(自注云舍人先世掌絲綸)

　　五夜漏聲催曉箭九重春色醉仙桃旌旗日煖龍蛇動

宫殿風微燕雀髙朝罷香煙攜滿袖詩成珠玉在揮毫
欲知世掌絲綸美池上于今有鳯毛

　　(九重春色醉仙桃此一語意諸家少及三四意象髙逺景見言外詩成珠玉在揮毫一語三折筆氣
格最老旌旗日煖龍蛇動宫殿風微燕雀髙景色融和宫宇肅穆於此照出非為旌旗燕雀詠也結
語欲知于今一轉折間便覺語氣深厚)

　　宣政殿退朝晩出左掖

　　天門日射黄金牓春殿晴曛赤羽旗宫草霏霏承委珮
爐煙細細駐遊絲雲近蓬萊常五色雪殘鳷鵲亦多時

侍臣緩步歸青𤨏退食從容出每遲

　　(雲近蓬萊常五色意象極髙雪殘鳷鵲亦多時隨意指㸃自成佳境此二語却似初唐格調)

　　紫宸殿退朝口號

　　户外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞髙閣報天顔有喜近臣知
宫中每出歸東省㑹送䕫龍集鳯池

　　(香飄合殿春風轉意象舂容若將風香二字倒用便屬小家數矣天顔有喜近臣知無限恩幸有味
外味)


　　題省中壁

　　掖垣竹埤梧十尋洞門對雪常隂隂落花遊絲白日静
鳴鳩乳燕青春深腐儒衰晩謬通籍退食遲迴違寸心
衮職曽無一字補許身愧比雙南金

　　(三四筆老而髙且清映絶色是金馬玉堂人語)

　　曲江陪鄭八丈南史飲

　　雀啄江頭黄栁花鵁鶄鸂鶒滿晴沙自知白髪非春事
且盡芳樽戀物華近侍即今難浪迹此身那得更無家

丈人才力猶强健豈傍青門學種𤓰

　　(佳在談笑而成第六句暢情極倒結有隠隱自處意在)

　　曲江二首

　　一片花飛減却春風飄萬㸃正愁人且看欲盡花經眼
莫厭傷多酒入脣江上小堂巢翡翠苑邊髙冢卧麒麟
細推物理須行樂何用浮名絆此身

　　(律法嚴整老杜却顛倒縱横復體格森然更得自在所以為難首四語情法俱勝　既怕看花飛又
欲看飛花之盡傷春惜春流連無已嘗見志士悲秋子美却傷春千古有心人毎自耿耿)


　　朝回日日典春衣每日江頭盡醉歸酒債尋常行處有
人生七十古來稀穿花蛺蝶深深見㸃水蜻蜓欵欵飛
傳語風光共流轉暫時相賞莫相違

　　(首一語是腹料三四縱横意行言外)

　　曲江對酒

　　苑外江頭坐不歸水精春殿轉霏㣲桃花細逐楊花落
黄鳥時兼白鳥飛縱飲久拚人共棄嬾朝真與世相違
吏情更覺滄洲遠老大徒傷未拂衣


　　(三四語入漫興結語氣飽)

　　曲江值雨

　　城上春雲覆苑墻江亭晩色静年芳林花著雨臙脂落
水荇牽風翠帶長龍武新軍深駐輦芙蓉别殿漫焚香
何時詔此金錢㑹暫醉佳人錦瑟傍

　　(結入遣興此公有云一生懐抱向誰開當時初授一官未能滿志直愁窮歎老結裹一生)

　　題張氏隱居

　　春山無伴獨相求伐木丁丁山更幽澗道餘寒歴氷雪

石門斜日到林丘不貪夜識金銀氣逺害朝看麋鹿遊
乘興杳然迷出處對君疑是泛虚舟

　　(三四景色自然風格最老)

　　鄭駙馬宴洞中(鄭潛曜䖍姪也尚𤣥宗臨晉公主)

　　主家隂洞細烟霧留客夏簟青琅玕春酒杯濃琥珀薄
氷漿椀碧碼碯寒悞疑茅堂過江麓巳入風磴霾雲端
自是秦樓壓鄭谷時聞雜珮聲珊珊

　　(秦樓壓鄭谷語生)


　　城西陂泛舟

　　青蛾皓齒在樓船横笛短簫悲逺天春風自信牙檣動
遲日徐看錦纜牽魚吹細浪揺歌扇燕蹴飛花落舞筵
不有小舟能盪槳百壺那送酒如泉

　　(三四舂容結反掉有力)

　　贈獻納起居田舍人澄

　　獻納司存雨露邊地分清切任才賢舍人退食收封事
宫女開函近御筵曉漏追趨青𤨏闥晴牕㸃檢白雲篇

揚雄更有河東賦唯待吹嘘送上天

　　贈田九判官梁丘

　　崆峒使節下青霄河隴降王欵聖朝宛馬總肥春苜蓿
將軍只數漢嫖姚陳留玩瑀誰爭長京兆田郎早見招
麾下賴君才並入獨能無意向漁樵

　　贈韋七賛善

　　鄉里衣冠不乏賢杜陵韋曲未央前爾家最近魁三象
(自注云斗魁下兩兩相比為三台)時論同歸尺五天(自注云俚語曰城南韋杜去天尺五)

北走闗山開雨雪南逰花栁塞風烟洞庭春色悲公子
蝦菜㤀歸范蠡船

　　院中晩晴懐西郭茅舍

　　幕府秋風日夜清澹雲疎雨過髙城葉心朱實堪時落
階面青苔先自生復有樓臺銜暮景不勞鐘鼓報新晴
浣花谿裏花饒笑肯信吾兼吏隱名

　　(結入調笑自語自知既有久宦無成之感又有舉世莫知之歎意却渾然此老杜擅長獨得處中聫
俱寂寞語意)


　　至日遣興奉寄北省舊閣老兩院故人(國史補云兩省
呼為閣老)

　　去歲兹辰捧御牀五更三㸃入鵷行欲知趨走傷心地
正想氤氲滿眼香無路從容陪笑語有時顛倒著衣裳
何人錯憶窮愁日愁日愁隨一線長

　　(結極跌宕之妙)

　　因許八奉寄江寧旻上人

　　不見旻公三十年封書寄與淚潺湲舊來好事今能否

老去新詩誰與傳棊局動隨幽澗竹袈裟憶上泛湖船
聞君話我為官在頭白昬昬只醉眠

　　(語極真素如覿面寒温結入調笑見情)

　　暮登西安寺鐘樓寄裴十迪

　　暮倚髙樓對雪峰僧來不語自鳴鐘孤城返照紅將斂
近市浮煙翠且重多病獨愁常閴寂故人相見未從容
知君苦思緣詩瘦太向交游萬事慵

　　(圓熟)


　　寄杜位(自注云位京中有宅近西曲江詩尾有述)

　　近聞寛法離新州想見歸懐尚百憂逐客雖皆萬里去
悲君已是十年流干戈況復塵隨眼鬢髪還應雪滿頭
玉壘題書心緒亂何時更得曲江遊

　　(五六裝句)

　　王十七侍御掄許攜酒至草堂奉寄此詩便請
邀髙三十五使君同到

　　老夫卧病朝慵起白屋寒多煖始開江鸛巧當幽徑浴

鄰雞還過短牆來繡衣屢許攜家釀皂蓋能忘折野梅
戲假霜威促山簡須成一醉習池回

　　(三四野趣　霜威促山簡語生)

　　奉寄髙常侍

　　汶上相逢年頗多飛騰無那故人何總戎楚蜀應全未
方駕曹劉不啻過今日朝廷須汲黯中原將帥憶亷頗
天涯春色催遲暮别淚遥添錦水波

　　(寄髙常侍章侍御一一切就本色不假外情㸃綴)


　　奉寄章十侍御(自注云時初罷梓州刺史東川留後將赴朝廷)

　　淮海維揚一俊人金章紫綬照青春指麾能事回天地
訓練強兵動鬼神湘西不得歸闗羽河内猶宜借寇恂
朝覲從容問幽側勿云江漢有垂綸

　　將赴成都草堂途中有作先寄嚴鄭公五首

　　得歸茅屋赴成都真為文翁再剖符但使閭閻還揖譲
敢論松菊久荒蕪魚知丙穴由來美酒憶郫筒不用沽
五馬舊曽諳小徑幾迴書札待潛夫


　　(三四語意老傑以下道出喜意浮浮)

　　處處清江帶白蘋故園猶得見殘春雪山斥候無兵馬
錦里逢迎有主人休怪兒童延俗客不教鵝鴨惱比鄰
習池未覺風流盡況復荆州賞更新

　　竹寒沙碧浣花谿橘刺藤梢咫尺迷過客徑須愁出入
居人不自解東西書籖藥裹封蛛網野店山橋送馬蹄
肯藉荒亭春草色先判一飲醉如泥

　　常苦沙崩損藥欄也從江檻落風湍新松恨不髙千尺

惡竹應須斬萬竿生理秪憑黄閣老衰顔欲付紫金丹
三年奔走空皮骨信有人間行路難

　　(三四老筆頓覺懐抱可想結語喜極追悲感知巳情深語往往顛倒入妙)

　　錦官城西生事㣲烏皮几在還思歸昔去為憂亂兵入
今來已恐鄰人非側身天地更懐古回首風塵甘息機
共說總戎雲鳥陣不妨遊子芰荷衣

　　(五六披寫本懐痛癢自悉髙襟老氣令人可仰)

　　舍弟觀赴藍田取妻子到江陵喜寄


　　馬度秦山雪正深北來肌骨苦寒侵他鄉就我生春色
故國移居見客心歡劇提攜如意舞喜多行坐白頭吟
巡簷索共梅花笑冷蘂疎枝半不禁

　　(三四好深情欵語)

　　庾信羅含俱有宅春來秋去作誰家短牆若在從殘草
喬木如存可假花卜築應同蔣詡徑為園須似邵平𤓰
比年病酒開涓滴弟勸兄酬何怨嗟

　　(閒中托契)


　　陪李七司馬皂江上觀造竹橋即日成往來之
人免冬寒入水聊題短作奉簡李公

　　伐竹為橋結構同褰裳不涉往來通天寒白鶴歸華表
日落青龍見水中顧我老非題柱客知君才是濟川功
合歡却笑千年事驅石何時到海東(合歡有作合觀者非)

　　(老氣可尚苐四語稍落晩徑)

　　將赴荆南寄别李劒州弟

　　使君髙義驅今古寥落三年坐劒州但見文翁能化俗

焉知李廣未封侯路經灔澦雙蓬鬢天入滄浪一釣舟
戎馬相逢更何日春風回首仲宣樓

　　(五入滄浪一釣舟天字却是落閒)

　　送鄭十八䖍貶台州司户傷其臨老陷賊之故
闕為面别情見於詩

　　鄭公樗散鬢如絲酒後常稱老畫師萬里傷心嚴譴日
百年垂死中興時倉惶已就長途往邂逅無端出餞遲
便與先生應永訣九重泉路盡交期


　　(一往情注)

　　長沙送李十一銜

　　與子避地西康州洞庭相逢十二秋逺媿尚方曽賜履
竟非吾土倦登樓乆存膠漆應難並一辱泥塗遂晩收
李杜齊名真忝竊朔雲寒菊倍離憂

　　送韓十四江東覲省

　　兵戈不見老萊衣歎息人間萬事非我已無家尋弟妺
君今何處訪庭闈黄牛峽静灘聲轉白馬江寒樹影稀

此别應須各努力故鄉猶恐未同歸

　　九日藍田崔氏莊

　　老去悲秋強自寛興來今日盡君歡羞將短髮還吹帽
笑倩傍人為正冠藍水逺從千澗落玉山髙並兩峰寒
明年此㑹知誰健醉把茱萸仔細看

　　(一起二語意凡幾折三四不勝傷感與時俯仰之情楊誠齋謂翻案為竒非也孟嘉何嘗以落帽為
風流子美又何嘗以不落帽為風流耶五六雄髙氣與寒山相敵結語傷慨留連味之不盡)

　　嚴中丞仲夏枉駕草堂兼攜酒饌得寒字


　　竹裏行厨洗玉盤花邊立馬簇金鞍非闗使者徴求急
自識將軍禮數寛百年地僻柴門迥五月江深草閣寒
看弄漁舟移白日老農何有罄交歡

　　涪城縣香積寺官閣

　　寺下春江深不流山腰官閣迥添愁含風翠壁孤雲細
背日丹楓萬木稠小院回廊春寂寂浴鳬飛鷺晩悠悠
諸天合在藤蘿外昬黒應須到上頭

　　(五六是岑寂中語結意故入遣懐)


　　登樓

　　花近髙樓傷客心萬方多難此登臨錦江春色來天地
玉壘浮雲變古今北極朝廷終不改西山寇盜莫相侵
可憐後主還祠廟日暮聊為梁甫吟

　　(三四空頭且帶俚氣凡説豪説霸説髙説大說竒說怪皆非本色皆來人憎第五句有疵結二語渾
渾大家)

　　滕王亭子(自注云亭在玉臺觀内王曽典此州)

　　君王臺榭枕巴山萬丈丹梯尚可攀春日鶯啼修竹裏

仙家犬吠白雲間清江碧石傷心麗嫩蘂濃花滿目斑
人到于今歌出牧來遊此地不知還

　　玉臺觀(自注云滕王造)

　　中天積翠玉臺遥上帝髙居絳節朝遂有馮夷來擊鼓
始知嬴女善吹簫江光隱見黿鼉窟石勢參差烏鵲橋
更有紅顔生羽翰便應黄髪老漁樵

　　(三四寫得活遂有始知覺此境宛然在目)

　　灔澦


　　灔澦既沒孤根深西來水多愁太隂江天漠漠鳥雙去
風雨時時龍一吟舟人漁子歌回首估客胡商淚滿襟
寄語舟航惡年少休翻鹽井横黄金

　　(三四語有概其曰雙去却剛是雙去)

　　江陵節度使陽城郡王新樓成請嚴侍御判官
賦七字句同作

　　樓上炎天氷雪生髙飛燕雀賀新成碧牕宿霧濛濛濕
朱栱浮雲細細輕杖鉞褰帷瞻具美投壺散帙有餘清

自公多暇延參佐江漢風流萬古情

　　又作此奉衛王

　　西北樓成雄楚都逺開山岳散江湖二儀清濁還髙下
三伏炎蒸定有無推轂幾年惟鎮静曵居終日盛文儒
白頭授簡焉能賦媿似相如為大夫

　　(三四意想佳然碧忩二語來得實在)

　　嚴中丞枉駕見過(自注云嚴自東川除西川敕令兩川都節制)

　　元戎小隊出郊坰問栁尋花到野亭川合東西瞻使節

地分南北任浮萍扁舟不獨如張翰皂帽應兼似管寧
寂寞江天雲霧裏何人道有少㣲星

　　(五六老氣)

　　客至(自注云喜崔明府相過)

　　舍南舍北皆春水但見羣鷗日日來花徑不曽緣客掃
蓬門今始為君開盤餐市逺無兼味樽酒家貧只舊醅
肯與鄰翁相對飲隔籬呼取盡餘杯

　　(村朴趣村朴語)


　　賔至

　　幽棲地僻經過少老病人扶再拜難豈有文章驚海内
漫勞車馬駐江干竟日淹留佳客坐百年麤糲腐儒餐
不嫌野外無供給乗興還來看藥欄

　　(三四矜負)

　　卜居(按鮑文壹云公至成都節度裴冕為公卜成都西郭浣花谿作草堂)

　　浣花谿水水西頭主人為卜林塘幽已知出郭少塵事
更有澄江銷客愁無數蜻蜓齊上下一雙鸂䳵對沈浮

東行萬里堪乘興須向山隂上小舟

　　(五六語帶愁來結有更卜之意)

　　堂成

　　背郭堂成䕃白茅緣江路熟俯青郊榿林礙日吟風葉
(自注云榿木名不材可充薪而已惟蜀地最宜種)籠竹和煙滴露梢暫上飛烏
將數子頻來語燕定新巢旁人錯比揚雄宅嬾惰無心
作解嘲

　　(結意悶悶調笑自遣意況深沉)


　　江村

　　清江一曲抱村流長夏江村事事幽自去自來梁上燕
相親相近水中鷗老妻畫紙為棊局稚子敲針作釣鈎
多病所須惟藥物㣲軀此外更何求

　　(自生幽興)

　　南鄰

　　錦里先生烏角巾園收芋栗未全貧慣看賔客兒童喜
得倉階除鳥雀馴秋水纔深四五尺野艇(音廷)恰受兩三

人白沙翠竹江村暮相送柴門月色新(艇今本改航非)

　　(五六清徹入厚詰意象)

　　進艇

　　南京久客耕南畆北望傷神坐北牕晝引老妻乗小艇
晴看稚子浴清江俱飛蛺蝶元相逐並蔕芙蓉本自雙
茗飲蔗漿攜所有瓷甖無謝玉為缸

　　(善自遣者　老杜嘗云老去詩篇渾漫興篇中得此居多古人善於託言唐人長於漫興)

　　即事


　　暮春三月巫峽長皛皛行雲浮日光雷聲忽送千峰雨
花氣渾如百和香黄鶯過水翻迴去燕子銜泥濕不妨
飛閣巻簾圖畫裏虚無只少對瀟湘

　　(後四語似楚歌越吟當是遣愁漫興所為)

　　野望

　　西山白雪三城戍南浦清江萬里橋海内風塵諸弟隔
天涯涕淚一身遥唯將遲暮供多病未有涓埃答聖朝
跨馬出郊時極目不堪人事日蕭條


　　(後四語率懐攄寫)

　　黄草

　　黄草峽西船不歸赤甲山下行人稀秦中驛使無消息
蜀道兵戈有是非萬里秋風吹錦水誰家别淚濕羅衣
莫愁劒閣終難據聞道松州已被圍

　　(中聫老氣横秋)

　　即事

　　天畔羣山孤草亭江中風浪雨㝠㝠一雙白魚不受釣

三寸黄柑猶自青多病長卿無日起窮途阮籍㡬時醒
未聞細栁散金甲膓㫁秦川流濁涇

　　(三四語悶情)

　　狂夫

　　萬里橋西一草堂百花潭水即滄浪風含翠篠娟娟浄
雨裛紅蕖冉冉香厚禄故人書㫁絶恒饑稚子色凄凉
欲填溝壑唯疎放自笑狂夫老更狂

　　(結二語本色痛快令千載想見如對)


　　暮歸

　　霜黄碧梧白鶴栖城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼓鞞
年過半百不稱意明日看雲還杖藜

　　(三四語入騷意)

　　小寒食舟中作

　　佳辰強飲食猶寒隱凡蕭條戴鶡冠春水船如天上坐
老年花似霧中看娟娟戲蝶過開幔片片輕鷗下急湍

雲白山青萬餘里愁看直北是長安

　　臘日

　　臘日長年煖尚遥今年臘日凍全消侵凌雪色還萱草
漏洩春光有栁條縱酒欲謀良夜醉還家初散紫宸朝
口脂面藥隨恩澤翠管銀罌下九霄

　　(三四風味老)

　　九日

　　去年登髙郪縣北今日重在涪江濵苦遭白髪不相放

羞見黄花無數新世亂鬱鬱乆為客路難悠悠常傍人
酒䦨却憶十年事膓㫁驪山清路塵

　　(中聫語句清硬)

　　十二月一日

　　今朝臘月春意動雲安縣前江可憐一聲何處送書鴈
百丈誰家上瀨船未將梅蘂驚愁眼更取椒花媚遠天
明光起草人所羡肺病㡬時朝日邊

　　(三四悽清欲絶)


　　即看燕子入山扉豈有黄鸝歴翠㣲短短桃花臨水岸
輕輕栁絮㸃人衣春來凖擬開懐乆老去親知見面稀
他日一杯難强進重嗟筋力故山違

　　九日

　　風急天髙猿嘯哀渚清沙白鳥飛迴無邊落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜鬢潦倒新停濁酒杯

　　(三四是愁緒語無邊不盡語賸落下多一字)


　　夜

　　露下天髙秋氣清空山獨夜旅魂驚疎燈自照孤帆宿
新月猶懸雙杵鳴南菊再逢人卧病北書不至鴈無情
步檐倚杖看牛斗銀漢遥應接鳯城(檐世本作蟾非)

　　(三四意格髙迥下句更勝此語當一氣讀下)

　　吹笛

　　吹笛秋山風月清誰家巧作㫁腸聲風飄律吕相和切
月傍闗山㡬處明胡騎中宵堪北走武陵一曲想南征

故園楊柳今揺落何得愁中却盡生

　　(結二語故國闗情有此千條萬縷用巧不見乃為大家)

　　燕子來舟中作

　　湖南為客動經春燕子銜泥兩度新舊入故園嘗識主
如今社日逺看人可憐處處巢居室何異飄飄託此身
暫語船檣還起去穿花落水益霑巾

　　(情緒依依)

　　野人送櫻桃


　　西蜀櫻桃也自紅野人相贈滿筠籠數回細寫愁仍破
萬顆匀圎訝許同憶昨賜霑門下省退朝擎出大明宮
金盤玉筯無消息此日嘗新任轉蓬

　　見螢火

　　巫山秋夜螢火飛簾疎巧入坐人衣忽驚屋裏琴書冷
復亂簷前星宿稀却繞井欄添箇箇偶經花蘂弄輝輝
滄江白髪愁看汝來嵗如今歸未歸

　　(大家様　結澹蕩而傷)


　　曉發公安數月憩息此縣

　　北城擊柝復欲罷東方明星亦不遲鄰雞野哭如昨日
物色生態能㡬時舟楫眇然自此去江湖逺適無前期
出門轉眄已陳迹藥餌扶吾隨所之

　　(此以古詩行七律者)

　　(附閣夜　歳暮隂陽催短景天涯霜雪霽寒宵五更鼔角聲悲壯三峽星河影動揺野哭千家聞戰伐夷
歌㡬處起漁樵卧龍躍馬終黄土人事音書漫寂寥　三四意盡無餘)

　　(附詠懐古跡　支離東北風塵際漂泊西南天地間三峽樓臺淹日月五谿衣服共雲山羯胡事主終無

賴詞客哀時且未還庾信平生最蕭瑟暮年詩賦動江闗)

　　(附諸將　漢朝陵暮對南山胡虜千秋尚入闗昨日玉魚䝉葬地早時金盌出人間見愁汗馬西戎逼曽
閃朱旗北斗閒多少材官守涇渭將軍且莫破愁顔　諸將五首多以議論行詩)

　　(附秋興八首　玉露凋傷楓樹林巫山巫峽氣蕭森江間波浪兼天湧塞上風雲接地隂叢菊兩開他日
淚孤舟一繫故園心寒衣處處催刀尺白帝城髙急暮砧　䕫府孤城落日斜毎依北斗望京華聴猿實
下三聲淚奉使虚隨八月槎畫省香爐違伏枕山樓粉堞隠悲笳請看石上藤蘿月巳映洲前蘆荻花
千家山郭静朝暉日日江樓坐翠㣲信宿漁人還汎汎清秋燕子故飛飛匡衡抗疏功名薄劉向傳經心
事違同學少年多不賤五陵衣馬自輕肥　聞道長安似奕棋百年世事不勝悲王侯第宅皆新主文武

衣冠異昔時直北闗山金鼔振征西車馬羽書遲魚龍寂寞秋江冷故國半居有所思　蓬萊宫闕對南
山承露金莖霄漢間西望瑶池降王母東來紫氣滿函關雲移雉尾開宫扇日繞龍鱗識聖顔一卧滄江
驚嵗耽幾回青𤨏㸃朝班　瞿唐峡口曲江頭萬里風煙接素秋花萼夾城通御氣芙蓉小苑入邊愁珠
簾繡柱圍黄鵠錦纜牙檣起白鷗回首可憐歌舞地秦中自古帝王州　昆明池水漢時功武帝旌旗在
眼中織女機絲虚夜月石鯨鱗甲動秋風波漂菰米沈雲黑露冷蓮房墜粉紅關塞極天唯鳥道江湖滿
地一漁翁　昆吾御宿自逶迤紫閣峯隂入渼陂香稻啄餘鸚鵡粒碧梧棲老鳯凰枝住人拾翠春相問
仙侣同舟晩更移綵筆昔曽干氣象白頭吟望苦低垂　秋興八首語氣鄭重非其至佳之作人有謂正
愛其重自來風雅騷歌未見有重者　塞上風雲接地隂此地字下來不得孤舟一繫故園心一字亦強

聴猿實下三聲淚因猿三叫㫁膓遂下三聲淚此巳不老奉使虚隨八月槎無論乗槎非張騫子美是時
非奉使也藤蘿月蘆荻花可去其一闗塞極天唯鳥道江湖滿地一漁翁句亦有疵)

　　(附白帝城最髙樓　城尖徑仄旌斾愁獨立縹緲之飛樓峡坼雲霾龍虎睡江清日抱黿鼉遊扶桑西枝
掛㫁石弱水東影隨長流杖藜歎世者誰子泣血迸空回白頭)













　　唐詩鏡巻二十六

