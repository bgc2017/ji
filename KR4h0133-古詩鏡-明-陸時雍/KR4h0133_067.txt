







　　欽定四庫全書

　　唐詩鏡巻三十一

　　明　陸時雍　編

　　中唐第三

　　錢起(字仲文吳興人天寳十年及第授秘書郎終于考功郎中大厯中與郎士元俱以詩名倡士林為之
語曰前有沈宋后有錢郎時公卿出牧奉使二人無詩祖行人以為恥有集十一巻)

　　(錢起語色輕芬)

　　五言古詩


　　登勝果寺南樓雨中望嚴協律

　　㣲雨侵晩陽連山半藏碧林端陟香榭雲外遲來客孤
村凝片烟去水生逺白但佳川原趣不覺城池夕更喜
眼中人清光漸咫尺

　　獨往覆釜山寄郎士元

　　賞心無逺近芳月好登望勝事引幽人山下復山上將
尋洞中藥復愛湖外嶂古壁苔入雲隂溪樹穿浪誰言
世緣絶更惜知音曠鶯啼緑蘿春迴首還惆悵


　　(淺而趣)

　　杪秋南山西峯題凖上人蘭若

　　向山看霽色步步豁幽性返照亂流明寒空千嶂淨石
門有餘好霞殘月欲映上詣逺公廬孤峯懸一逕雲裏
隔窻火松下聞山磬客到兩忘言猿心與禪定

　　田園雨後贈隣人

　　安排常任性偃卧晩開戸樵客荷蓑歸向來春山雨殘
雲虹未落返景霞初吐時鳥鳴村墟新泉遶林圃堯年

尚恬泊隣里成太古室邇人遂遥相思怨芳杜

　　(語有韻輕蒨)

　　過沈氏山居

　　雞鳴孤煙起靜者能卜築喬木出雲心閒門掩山腹貧
交喜相見把臂歡不足空林留宴言永日清耳目泉聲
冷樽俎荷氣香童僕往往仙犬鳴樵人度深竹酒酣出
谷口世網何羈束始願今不從區區折腰禄

　　(語多芬氣)


　　贈栢巖老人

　　日與麋鹿羣賢哉買山叟龎眉忽相見避世一何乆林
栖古崖曲野事佳春後瓠葉覆荆扉栗苞垂甕牖獨歌
還獨酌不耕亦不耦磽田隔雲溪多雨長稂莠煙霞得
情性身世同芻狗寄謝營道人天真此翁有

　　(有老秀語)

　　仲春晩尋覆釡山

　　蝴蝶弄和風飛花不知晩王孫尋春草步步忘路逺況

我愛青山涉趣皆逰踐縈迴必中路隂晦陽復顯古岸
生新泉霞峯映雪巘交枝花色異竒石雲根淺碧洞志
忘歸紫芝行可搴方嗤嵇叔夜林卧方沈湎

　　七言古詩

　　送鄔三落第還鄉

　　郢客文章絶世稀常嗟時命與心違十年失路誰知已
千里思親獨逺歸雲帆春水將何適日愛東南暮山碧
關中新月對離樽江上殘花待歸客名宦無媒自古遲

窮途此别不堪悲荷衣垂釣且安命金馬招賢會有時

　　(聲口閒利)

　　效古秋夜長

　　秋漢飛玉霜北風掃荷香含情紡織孤燈盡拭淚相思
寒漏長簷前碧雲靜如水月弔棲烏啼鳥起誰家少婦
事鴛機錦幕雲屏深掩扉白玉窻中聞落葉應憐寒女
獨無衣

　　(色嫰　末云應憐寒女獨無衣此當是誰憐之者)


　　五言律詩

　　山齋獨坐喜𤣥上人夕至

　　舍下虎溪徑煙霞入暝開柴門兼竹靜山月與僧來心
瑩蓮花水言忘緑茗杯前峯曙更好斜漢欲西迴

　　(三四清新)

　　和萬年成少府寓直

　　赤縣新秋夜文人藻思催鐘聲自仙掖月色近霜臺一
葉兼螢度孤雲帶鴈來明朝紫書下應問長卿才


　　(五六孤秀)

　　谷口書齋寄楊補闕

　　泉壑帶茅茨雲霞生薜帷竹憐新雨後山愛夕陽時閒
鷺棲常早秋花落更遲家童掃蘿逕昨與故人期

　　(三四娟娟　二語會趣已深故其言不煩而至)

　　秋夜寄袁中丞王員外

　　一夕盈千念方知别者勞衰榮難會面魂夢暫同袍片
月臨堦早晴河度鴈髙應憐蔣生逕秋露滿蓬蒿


　　(氣韵髙爽)

　　送陸贄擢第還蘇州

　　鄉路歸何早雲間喜擅名思親盧橘熟帶雨客帆輕夜
火臨津驛晨鐘隔浦城華亭養仙羽計日再飛鳴

　　(四語有喜意在)

　　(附嵗暇題茅茨　谷口逃名客歸來遂野心薄田供嵗酒喬木待新禽溪路春雲重山厨夜火深桃源應
漸好仙客許相尋)

　　(附題樊川杜相公别業　數畆園林好人知賢相家結茅書閣儉帶水槿籬斜古樹生春蘚新荷巻落花

聖思加玉鉉安得卧清霞)

　　(附哭空寂寺𤣥上人　悽然雙樹下垂淚逺公房燈續生前火爐添没後香隂階明片雪寒竹響空廊寂
滅應為樂塵心徒自傷)

　　(附送栁道士歸期千嵗鶴行邁五雲車殊逺腐趣送原公南逰故鄉多乆别春草不傷情語老情傷登復
州南樓客心湖上鴈歸思日邊花家數小様衡門春夜叢篠輕新暑孤花占晩春秀色欲絶宴崔駙馬玉
山别業竹館烟催暝梅園雪悞春悞字著意巧下)

　　七言律詩

　　題郎士元半日吳村别業兼呈李長官


　　半日吳村帶晩霞閒門髙栁亂飛鵶横雲嶺外千重樹
流水聲中一兩家愁人昨夜相思苦閏月今年春意賖
自歎梅生頭似雪却憐潘令縣如花

　　送李九貶南陽

　　玉柱金罍醉不歡雲山驛道向東看鴻聲斷續暮天逺
栁影蕭疎秋日寒霜降幽林霑蕙若弦驚翰苑失鴛鸞
秋來囘首君門阻馬上應歌行路難

　　(四語景色俱見五六不老)


　　送裴頔侍御使蜀

　　柱史纔年四十强鬚髯𤣥髪美清揚朝天繡服乘恩貴
出使星軺滿路光錦水繁華添麗藻蛾眉明月引飛觴
多才自有雲霄望計日應追鴛鷺行

　　(六句意景佳)

　　送嚴維尉河南

　　蕙葉青青花亂開少年趨府下蓬萊甘泉未厭揚雄賦
吏道何勞賈誼才征陌獨愁飛葢逺離筵只惜暝鐘催

欲知别後相思處願植瓊枝向栢臺

　　(通篇的當老成)

　　和王員外晴雪早朝

　　紫㣲晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁已覺輕寒讓太陽
題柱盛名兼絶唱風流誰繼漢田郎

　　(三四借襯聲格最晩六句稍帶生韵)

　　幽居春暮書懐


　　自哂鄙夫多野性貧居數畆半臨湍谿雲雜雨來茅屋
山雀將雛列藥欄仙籙滿床閒不厭隂符在篋老羞看
更憐童子宜春服花裏尋師指杏壇

　　(三四本色自成更加㣲韵則佳矣)

　　山中酬楊補闕見過

　　日煖風恬種藥時紅泉翠壁薜蘿垂幽溪鹿過苔還靜
深樹雲來鳥不知青瑣同心多逸興春山載酒逺相隨
却慚身外牽纓冕未勝杯前倒接䍦


　　(三四過擬尋意轉幽當體則逺)

　　贈闕下裴舍人

　　二月黄鶯飛上林春城紫禁曉隂隂長樂鐘聲花外盡
龍池栁色雨中深陽和不散窮途恨霄漢長懸捧日心
獻賦十年猶未遇羞將白髪對華簪

　　(中唐七律時見偃縱故體格不嚴)

　　登劉賔客髙齋(時公初退相)

　　能以功成疎寵位不將心賞負雲霞林間客散孫𢎞閣

城上山宜綺季家蝴蝶晴連池岸草黄鸝晩出栁園花
日陪鯉也趨文苑誰道門生隔絳紗

　　(附送李評事赴潭州使幕興過山寺先雲到嘯引江帆帶月行特巧)

　　五言排律

　　夏日陪史郎中宴杜郎中果園

　　何事重逢迎春醪晩更清林端花自老池上月初明路
入仙郎次烏連柱史名竹隂疎柰院山翠傍蕪城引滿
不辭醉風來待曙更


　　題玉山村叟壁

　　谷口好泉石居人能陸沈牛羊下山小煙火隔雲深一
逕入溪色數家連竹隂藏虹辭晩雨驚隼落殘禽涉趣
皆流目將歸羡在林却思黄綬事辜負紫芝心

　　(出手便落語脆)

　　奉和宣城張太守南亭秋夕懐友

　　池館蟪蛄聲梧桐秋露清月臨朱㦸靜河近畫樓明捲
幔浮涼入聞鐘永夜清片雲懸曙斗數雁過秋城羽扇

揚風暇瑶琴悵别情江山飛麗藻謝眺讓前名

　　酬劉起居卧病見寄

　　承顔看彩服不覺别丹墀味道能忘病過庭更學詩繚
垣多畫㦸逺岫入書帷竹靜攜琴處林香讓果時聲同
叨眷早交淡在年衰更枉兼金贈難為繼組詞

　　(語意嗢喔)

　　山齋讀書寄時校書杜叟

　　日愛蘅芳下閒觀山海圖幽人自守朴窮谷也名愚倒

嶺和溪雨新泉到戸樞叢蘭齊稚子蟠木老潛夫憶戴
差過剡逰仙慣入壺濠梁時一訪莊叟亦吾徒

　　(倒嶺二語苦意出語自恬叢蘭二語自謔自嘲最饒餘味)

　　送李九歸河北

　　文武資人望謀猷簡聖情南州初卧鼓東土復維城寄
重分符去威仍出閫行斗牛移八座日月送雙旌别戀
瞻天起仁風應物生佇聞收組練鏘玉會承明

　　(冠冕語語稱)


　　李四勸為尉氏尉李七勉為開封尉(惟伯與仲有令譽因
美之)

　　美政惟兄弟時人數俊賢皇枝雙玉樹吏道二梅仙自
理堯唐俗唯將禮讓傳采蘭花萼聚就日鴈行聨黄綬
俄三載青雲未九遷廟堂為宰制幾日試龍泉

　　(穏貼)

　　春夜宴任六昆季宅

　　際晩緑烟起入門芳樹深不才叨下客喜宴齒諸簪夜

月仍攜妓清風更在林彩毫揮露色銀燭動花隂自接
通家好應知待士心向隅逢故識兹夕願披襟

　　(律而能縱往往有之)

　　過楊駙馬亭子

　　衣冠在漢庭臺榭接天成彩鳳翻簫曲祥鱣入館名歌
鐘芳月曙林嶂碧雲生亂水歸潭淨髙花映竹明退朝
追宴樂沈轄醉簪纓長袖留嘉客栖烏下禁城

　　(語多清粲　披襟落手往往不費而成此最是其佳處)


　　奉和聖制登朝元閣

　　六合紆𤣥覽重軒啟上清石林飛棟出霞頂太階平拂
曙鑾輿上晞陽瑞雪晴翠㣲囘日馭丹巘駐天行御氣
升銀漢垂衣俯錦城山通玉苑迥河抱紫關明感物乾
文動凝神道化成周王陟喬岳列辟讓英聲

　　(不乏壯麗)

　　送張中丞赴桂州

　　出守求人瘼推賢動聖情紫臺初下詔皂葢始専城寵

借飛霜簡威加却月營雲衢降五馬林水引雙旌夙仰
敦詩禮嘗聞偃甲兵戌樓雲外靜訟閣竹間清化佇還
珠美心將片玉貞寇恂朝望重計日謁承明

　　罷官後酬元校書見贈

　　心期悵已阻交道復何如自我辭丹闕惟君到故廬忘
機貧負米憶戴出無車隣犬吠初服家人愁斗儲秋堂
入閒夜雲月思離居窮巷聞砧冷荒枝應鵲疎宦名隨
落葉生事感枯魚流水仍揮手知音未棄余


　　(忘機憶戴不穏　隣犬吠初服一旦遺榮人疑物怪傷于苦而不雅)

　　同鄔戴關中旅寓

　　文士皆求遇今人誰至公靈臺一寄宿楊栁再春風更
惜忘形友頻年失志同羽毛齊燕雀心事阻鴛鴻留滯
慙歸養飛鳴恨觸籠橘懐鄉夢裏書去客愁中殘雪迷
歸鴈韶光棄斷蓬吞悲問唐舉何路出屯䝉

　　和范郎中宿直中書曉翫清池贈南省同僚兩
垣遺補


　　青瑣留才子春池靜禁林自矜仙島勝宛在掖垣深引
𣲖彤庭裏含虚玉砌隂漲來知聖澤清處見天心蘭氣
飄紅岸文星勲碧潯鳳棲長近日虬卧欲為霖席寵雖
髙位流謙乃素襟焚香春漏盡假寐曉鶯吟丹地宜清
泚朝陽復照臨司言兼逸趣鼓興接知音六義驚摛藻
三臺嚮擲金為憐風水外落羽此漂沈

　　(語切本色不為影似)

　　(附省試湘靈鼔瑟　善鼓雲和瑟常聞帝子靈馮夷空自舞楚客不堪聴逸韻諧金石清音發杳𡨕蒼梧

來怨幕白芷動芳馨流水傳湘浦悲風過洞庭曲終人不見江上數峯青　祗後二語佳餘情餘韻不盡
附楚闈翫雪寄薛左丞怒濤堆砌石新月孕簾鈎孕字特下巧而未安中書王舍人輞川舊居吹律減雲
寒語極清雅之致)

　　五言絶句

　　江行無題

　　景夕殘霞落秋寒細雨晴短纓何用濯舟在月中行

　　咫尺愁風雨匡廬不可登秪疑香霧窟猶有六朝僧

　　藍田溪雜詠


　　暗歸草堂靜半入花源去有時載酒來不與清風遇(右竹
間路)

　　七言絶句

　　訪李卿不遇

　　畫㦸朱樓映晩霞髙門寒栁度飛鴉門前不見歸軒至
城上愁看落日斜

　　故王維右丞堂前芍藥花開悽然感懐

　　芍藥花開出舊欄春衫掩淚再來看主人不在花長在

更勝青松守嵗寒

　　(意格俱勝)

　　歸鴈

　　瀟湘何事等閒囘水碧沙明兩岸苔二十五弦彈夜月
不勝清怨却飛來

　　(意致清逺)

　　秋夜送趙冽歸襄陽

　　斗酒忘言良夜深紅萱露滴鵲驚林欲知别後思今夕

漢水東流是寸心

　　(音韵稍沈其格遂晩)

　　過故洛城

　　故城門前春日斜故城門裏無人家市朝欲認不知處
漠漠野田空草花

　　(莽而老)

　　郎士元(字君曹中山人天寳十五年進士寳應元年選京畿縣官詔試中書補渭南尉歴右拾遺岀為
昻州刺史時與錢起齊名卒有集一卷)


　　五言律詩

　　送韋湛判官

　　髙閣晴江上重陽古戌間聊因送歸客更此望鄉山惜
别心能醉經秋鬢自斑臨流興不盡惆悵水雲閒

　　(綽有餘韵)

　　冬夕寄青龍寺源公

　　斂屨入寒竹安禪過漏聲髙松殘子落深井凍痕生罷
磬風枝動懸燈雪屋明何當招我宿乘月上方行


　　(附長安逢故人　數年音信斷不意在長安馬上相逄久人中欲認難一官今懶道雙鬢竟羞看莫問生
涯事只應持釣竿　偏削苦刻是中唐語調)

　　(附送張南史　雨餘深巷靜獨酌送殘春車馬雖嫌僻鶯花不棄貧蟲聲粘戸網鼠跡印牀塵借問山陽
㑹如今有幾人　㣲物幽情雖纎細而不至寒儉乃為髙手如此中聨便知格晩)

　　七言律詩

　　題精舍寺

　　石林精舍虎溪中夜扣禪扉謁逺公月在上方諸品靜
心持半偈萬緣空蒼苔古道行應徧落木寒泉聴不窮

唯有雙峯最髙頂此心期與故人同

　　(三四色相正音正局)

　　酬王季友題半日村别業兼呈李明府

　　村映寒原日已斜煙生宻竹早歸鴉長溪南路當羣岫
半景東隣照數家門通小徑連芳草馬飲春泉踏淺沙
欲待主人林上月還思潘令縣中花

　　(善為冩作)

　　送崔侍御往容州宣慰


　　秦原獨立望湘川擊隼南飛向楚天奉詔不言空慰俗
清時應得訪遺賢荆門曉色兼梅雨桂水春風過客船
疇昔常聞陸賈說故人今日豈徒然





　　唐詩鏡巻三十一

