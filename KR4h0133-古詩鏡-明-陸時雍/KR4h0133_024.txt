







　　欽定四庫全書

　　古詩鏡巻二十四

　　明　陸時雍　編

　　梁第八

　　虞羲(按本集序曰字子陽會稽人七歲能屬文齊始安王引為侍郎尋兼建安征虜府主簿功曹又兼記
室參軍事天監中卒南史云羲字士光餘姚人有才藻卒於晉安王侍郎)

　　詩

　　送友人上湘


　　濡足送征人褰裳臨水路共盈一樽酒對之愁日暮漢
廣雖容舠風悲未可渡佳期難再得但願論心故沅水
日生波芳洲行墜露共知丘壑改同無金石固

　　虞騫(會稽人工為五言詩官至王國侍郎)

　　詩

　　登鍾山下峰望

　　冠者五六人㩦手巖之際散意百仭端極目千里睇疊
岫乍昏明浮雲時卷閉遥看野樹短遠望樵人細


　　(遥看遠樹短遠望樵人細語死無韻)

　　江洪(濟陽人工屬文為建陽令坐事死)

　　樂府

　　秋風曲三首

　　先拂連雲臺罷入迎風殿已折池中荷復驅簷裏鷰

　　孀婦悲四時况在秋閨内凄葉留晚蟬虚庭吐寒采

　　(末句髙韻)

　　北牖風摧樹南籬寒蛩吟庭中無限月思婦夜鳴砧


　　胡笳曲二首

　　藏器欲邀時年來不相讓紅顔征戍兒白首邊城將

　　落日慘無光臨河獨飲馬飋颶夕風髙聨翩飛鴈下

　　(氣岸髙迥)

　　採菱曲

　　白日和清風輕雲雜髙樹忽然當此時採菱復相遇

　　(髙韻)

　　詩


　　為傳建康詠紅牋

　　雜彩何足奇惟紅偏作可灼爍類蕖開輕明似霞破鏤
質巻芳脂裁花承百和且傳别離心復是相思裹不值
情牽人豈識風流座

　　伏挺(字士操一云士標平昌安丘人博學有才思為五言詩善效康樂體天監中除中軍參軍事遷侍御
史邵陵王為江州㩦挺之鎮侯景亂中卒)

　　詩

　　行舟值早霧


　　水霧雜山烟㝠㝠不見天聽猿方忖岫聞瀨始知川漁
人惑澳浦行舟迷泝沿日中氛靄盡空水共澄鮮

　　(聽猿方忖岫聞瀨始知川字字江行字字早霧所謂借景生情此是畫家作用)

　　髙爽(廣陵人工屬文齊永明時舉孝廉天監初歴官臨川王參軍出為普陽令)

　　詩

　　詠鏡

　　初上鳳凰墀此鏡照蛾眉言照長相守不照長相思虚
心曽不採貞明空自欺無言故此物更復對新期


　　(三四好意)

　　何思澄(字元靜東海郯人少勤學工文辭為安成王記室天監十五年遷治書侍御史遷秣陵令通事
舍人出為黟縣令除武陵王參軍)

　　詩

　　奉和湘東王教班媫妤

　　寂寂長信晚雀聲喧洞房蜘蛛網髙閣駮蘚被長廊虚
殿簾幃靜閒堦花蘂香悠悠視日暮還復守空牀

　　(好韻致　優柔旖旎具見言外故善詩者不惟寫情兼能寫態)


　　擬古

　　故交不可忘猶如蘭桂芳新知雖可悅不異茱萸香妾
有鳳凰曲無非陌上桑薦君君不御抱瑟自悲凉

　　(直而盡更無餘藴)

　　何子朗(字世明遜之宗人早冇才思卒於國山令)

　　詩

　　和虞記室騫古意

　　美人弄白日灼灼當春牖清鏡對蛾眉新花弄玉手燕

下拾池泥風來吹細栁君子何時歸與我酌樽酒

　　(燕下拾池泥風來吹細栁物色閒靜)

　　費昶(江夏人善為樂府嘗作鼔吹曲武帝重之勅曰才氣新抜有足嘉異賜絹十疋)

　　樂府

　　巫山髙

　　巫山光欲曉陽臺色依依彼美巖之曲寧知心是非朝
雲觸石起暮雨潤羅衣願解千金珮請逐大王歸

　　長門怨


　　向夕千愁起自悔何嗟及愁思且歸牀羅襦方掩泣絳
樹揺風軟黄鳥弄聲急金屋貯嬌時不言君不入

　　(末語善於寄誚)

　　王臺卿(梁南平王世子恪除雍州刺史賔客有江仲舉蔡□王臺卿庾仲容四人俱被接遇按臺卿詩
多與簡文倡和廣𢎞明集曰州民前臣刑獄參軍王臺卿)

　　樂府

　　陌上桑四首

　　鬱鬱陌上桑盈盈道傍女送君上河梁拭淚不能語


　　鬱鬱陌上桑遥遥山下蹊君去戍萬里妾來守空閨

　　鬱鬱陌上桑皎皎雲間月非無巧笑姿皓齒為誰發

　　鬱鬱陌上桑裊裊機頭絲君行亦宜返今夕是何時

　　(君行亦宜返今夕是何時語冷而雋)

　　朱超道

　　詩

　　奉和登百花亭懷荆楚

　　亭髙登望極春心遠近同莫恨荆臺隱雲行不礙空栁

色浮新翠蘭心帶淺紅若因鵬舉便重上龍門中

　　(栁色浮新翠蘭心帶淺紅語色輕艶如許附歲晚沉痾燭滴龍猶伏罏開鳳欲騫)

　　朱超

　　詩

　　詠孤石

　　侵霞去日近鎮水激流分對影疑霜闕孤生若斷雲遏
風靜華浪騰烟起薄曛雖言近七嶺獨立不成羣

　　城上烏


　　朝飛集帝城猶帶夜啼聲近日毛雖煖聞弦心尚驚
沈君攸(後梁人)

　　樂府

　　雙鷰離

　　雙鷰雙飛雙情相思容色已改故心不衰雙入幕雙出
帷秋風去春風歸幕上危雙鷰離銜羽一别涕泗垂夜
夜孤飛誰相知左囘右顧還相慕翩翩桂水不忍渡懸
目挂心思越路縈鬱摧折意不泄願作鏡鸞相對絶


　　(銜羽一别涕泗垂色多殢鳥作鳥言人作人言乃佳故内通已情外通人情旁通物情方可以詩)

　　羽觴飛上苑

　　上路薄晚風塵合禁苑初春氣色華石徑斷絲闌蔓草
山流細沫擁浮槎魚文熠爚含餘日鶴盖低昻照落霞
隔樹銀鞍喧寶馬分衢玉軸動香車車馬處處盡成隂
班荆促席對芳林藤杯屢動情仍暢翠樽引滿趣彌深
山陽倒載非難得宜城醇醖促須斟半醉驪歌應可奏
上客莫慮擲黄金


　　施榮泰(玉臺作施泰榮)

　　樂府

　　王昭君

　　垂羅下椒閣舉袖拂胡塵唧唧撫心歎蛾眉誤殺人

　　(末語善怨怨自恃故)

　　桓法闓

　　詩

　　初入山作(見華陽隱居墨帖)


　　(元帝在藩送碑入山今猶在朱陽館東又有南平王蕭偉所造清遠之館即𢎞崇弟子桓清遠所居
其桓師名法闓即清逺之師也桓師初入山作詩曰)

　　寒谷夜將晨置賞復尋真方壇垂宻葉澈水渡朱鱗杏
林雖伏獸芝田詎俟人丹成方轉石鑪變欲銷銀當知勝
地遠於此絶囂塵

　　王金珠

　　樂府

　　子夜四時歌


　　夏歌

　　垂簾倦煩熱巻幌乘清隂風吹合歡帳直動相思琴

　　秋歌

　　疊素蘭房中勞情桂杵側朱顔潤紅粉香汗光玉色
徐悱妻劉氏(孝綽之妹稱劉三娘姊妺二人並有才學悱妻文尤清拔悱為晉安郡卒䘮還建鄴
劉為祭文辭甚悽愴　玉臺作劉令嫺)

　　詩

　　荅外


　　花庭麗景斜蘭牖輕風度落日更新妝開簾對芳樹鳴
鸝葉中舞戲蝶花間騖調琴本要歡心愁不成趣良會
誠非遠佳期今不遇欲知幽怨多春閨深且暮

　　(是綺羅語氣落日更新妝開簾對芳樹斷腸景色)

　　題甘蕉葉示人

　　夕泣已非疎夢啼太真數唯當夜枕知過此無人覺

　　代陳慶之美人為詠

　　臨妝欲含涕羞畏家人知還代粉中絮擁淚不聽垂


　　夢見故人

　　覺罷方知恨人心定不同誰能對角枕長夜一邊空吳興妓童

　　詩

　　贈謝府君

　　玉釵空中墮金鈿行已歇獨泣謝春風長夜孤明月

　　(附褚翔月如弦上弩星類水中魚下句勝)

　　(附朱超詠貧窻開兩片月霜足一重寒何不窻開一片月霜足兩重寒然終不雅詠孤石對影疑雙闕孤

生若斷雲嫌太形似)

　　(附朱記室送别山開雲吐氣風憤浪生花俚甚且吐氣生花又為蛇足於情景何當)

　　(附范靜妻沈氏晨風行　理檝令舟人停艫息旅薄河津念君劬勞冒風塵臨路揮袂涙沾巾飈流勁潤逝若飛山髙帆
急絶音徽留子句句獨言歸中心㷀㷀將依誰風彌葉落永離索神往形返情錯漠循帶易緩愁難却心之憂矣頗銷鑠)

　　(晉人有情不能言情為不及情齊梁無情强欲生情為過於情二者均之為病)

　　横吹曲辭(古辭)

　　折楊栁歌辭

　　上馬不捉鞭反折楊栁枝蹀座吹長笛愁殺行客兒


　　腹中愁不樂願作郎馬鞭出入擐郎臂蹀座郎膝邊

　　折楊栁枝歌

　　上馬不捉鞭反抝楊栁枝下馬吹長笛愁殺行客兒

　　門前一株棗嵗嵗不知老阿婆不嫁女那得孫兒抱

　　敕敕何力力女子臨窻織不聞機杼聲唯聞女歎息

　　問女何所思問女何所憶阿婆許嫁女今年無消息

　　企喻歌

　　(企喻本北歌古今樂錄曰企喻歌四曲或云後又有二句頭毛堕落魄飛楊百草頭最後男兒可憐

蟲一曲是苻融詩本云深山解谷口把谷無人収與今傳者小異)

　　男兒欲作健結伴不須多鷂子經天飛羣雀兩向波

　　男兒可憐蟲出門懐死憂尸䘮狹谷中白骨無人収

　　瑯琊王歌辭

　　(古今樂錄曰瑯琊王歌八曲或云隂凉下又有二句云盛冬十一月就女覔凍漿最後云誰䏻騎此
馬唯有廣平公按晉書載記廣平公姚弼興之子泓之弟也)

　　新買五尺刀懸著中梁柱一日三摩娑劇於十五女

　　客行依主人願得主人彊猛虎依深山願得深栢長


　　快馬髙纒鬃遥知身是龍誰能騎此馬唯有廣平公

　　地驅樂歌

　　(古今樂録曰側側力力以下八句是今歌有此曲最後云不可與力或云各有努力)

　　青青黄黄雀石頽唐槌殺野牛押殺野羊

　　驅羊入谷白羊在前老女不嫁蹋地喚天

　　側側力力念君無極枕郎左臂隨郎轉側

　　摩將郎鬚看郎顔色郎不念女不可與力

　　地驅樂歌


　　(古今樂録曰與前曲不同)

　　月明光光星欲墮欲來不來早語我

　　隔谷歌(二曲)

　　(古今樂錄曰前云無辭樂工有辭如此)

　　兄在城中弟在外弓無弦箭無括食糧乏盡若為活救
我來救我來

　　兄為俘虜受困辱骨露力疲食不足弟為官吏馬食粟
何惜錢刀來我贖


　　淳于王歌

　　肅肅河中育育熟須含黄獨坐空房中思我百媚郎

　　百媚在城中千媚在中央但使心相念髙城何所妨

　　捉搦歌

　　粟榖難舂付石臼弊衣難䕶付巧婦男兒千凶飽人手
老女不嫁只生口

　　華隂山頭百丈井下有流水徹骨冷可憐女子能照影
不見其餘見斜領


　　黄桑柘屐蒲子履中央有絲兩頭繫小時憐母大憐壻
何不早嫁論家計

　　幽州馬客吟歌辭

　　快馬常苦瘦勦兒常苦貧黄禾起羸馬有錢始作人

　　慕容家自魯企由谷歌

　　郎在十重樓女在九重閣郎非黄鷂子那得雲中雀

　　木蘭詩

　　(古今樂錄曰木蘭不知名浙江西道觀察使兼御史中丞韋元甫續附入　古文苑作唐人木蘭詩)


　　唧唧復唧唧木蘭當戸織不聞機杼聲唯聞女歎息問
女何所思問女何所憶女亦無所思女亦無所憶昨夜
見軍帖可汗大㸃兵軍書十二巻巻巻有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭朝辭爺孃去
暮宿黄河邊不聞爺孃喚女聲但聞黄河流水鳴濺濺
旦辭黄河去暮至黒山頭不聞爺嬢喚女聲但聞燕山
胡騎聲啾啾萬里赴戎機闗山度若飛朔氣傳金柝寒

光照鐵衣將軍百戰死壯士十年歸歸來見天子天子
坐明堂䇿勲十二轉賞賜百千彊可汗問所欲木蘭不
用尚書郎願馳千里足送兒還故鄉爺孃聞女來出郭
相扶將阿姊聞妹來當戸理紅妝小弟聞姊來磨刀霍
霍向豬羊開我東閣門坐我西間牀脱我戰時袍著我
舊時裳當窻理雲鬢對鏡帖花黄出門看火伴火伴始
驚惶同行十二年不知木蘭是女郎雄兎脚撲朔雌兎
眼迷離兩兎傍地走安能辨我是雄雌


















　　古詩鏡巻二十四

