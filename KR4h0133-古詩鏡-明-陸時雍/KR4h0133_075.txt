







　　欽定四庫全書

　　唐詩鏡巻三十九

　　明　陸時雍　撰

　　中唐第十一

　　韓愈(二)

　　七言古詩

　　馬厭榖

　　馬厭榖兮士不厭糠籺土被文繡兮士無裋褐彼其得

志兮不我虞一朝失志兮其何如已焉哉嗟嗟乎鄙夫

　　(韵氣古)

　　嗟哉董生行

　　淮水出桐栢山東馳遥遥千里不能休淝水出其側不
能千里百里入淮流夀州屬縣有安豐唐貞元時縣人
董生召南隱居行義於其中刺史不能薦天子不聞名
聲爵禄不及門門外惟有吏日來徵租更索錢嗟㦲董
生朝出至夜歸讀古人書盡日不得息或山而樵或水

而漁入㕑具甘㫖上堂問起居父母不慼慼妻子不咨
咨嗟哉董生孝且慈人不識惟有天翁知生祥下瑞無
時期家有狗乳出求食鷄來哺其兒喙喙庭中拾蟲蟻
哺之不食鳴聲悲徬徨躑躅久不去以翼來覆待狗歸
嗟哉董生誰將與儔時之人夫妻相虐兄弟為讐食君
之禄而令父母愁亦獨何心嗟哉董生無與儔

　　(大是摸漢得來)

　　利劒


　　利劍光耿耿佩之使我無邪心故人念我寡徒侣持用
贈我比知音我心如氷劍如雪不能刺䜛夫使我心腐
劍鋒折决雲中斷開青天噫劍與我俱變化歸黄泉

　　(短折而銛)

　　汴州亂二首

　　汴州城門朝不開天狗墮地聲如雷徤兒争誇殺留後
連屋累棟燒成灰諸侯咫尺不能救孤主何者自興衰
母從子走者為誰大夫夫人留後兒昨日乗車騎大馬

坐者起趨乗者下廟堂不肯用干戈嗚呼奈汝母子何

　　(語致自放)

　　河之水二首寄子姪老成

　　河之水去悠悠我不如水東流我有孤姪在海陬三年
不見兮使我生憂日復日夜復夜三年不見汝使我鬢
髪未老而先化

　　河之水悠悠去我不如水東注我有孤姪在海浦三年
不見兮使我心苦采蕨於山緡魚於淵我徂京師不逺

其還

　　(古韵)

　　山石

　　山石犖确(音覺)行徑微黄昏到寺蝙蝠飛昇堂坐階新雨
足芭蕉葉大支子肥僧言古壁佛畫好以火來照所見
稀鋪牀拂席置羙飯疎糲(音臘)亦足飽我饑夜深靜臥百
蟲絕清月出嶺光入扉天明獨去無道路出入髙下窮
烟霏山紅澗碧紛爛漫時見松櫪皆十圍當流赤足蹋

澗石水聲激激風吹衣人生如此自可樂豈必局束為
人鞿(音饑)嗟哉吾黨二三子安得至老不更歸

　　(語如清流齧石激激相注　李杜虚境過形昌黎當境實冩)

　　鳴鴈

　　嗷嗷鳴鴈鳴且飛窮秋南去春北歸去寒就暖識所依
天長地濶棲息稀風霜酸苦稻粱微毛羽摧落身不肥
徘徊反顧羣侣違哀鳴欲下洲渚飛江南水濶朝雲多
草長沙軟無網羅閒飛靜集鳴相和違憂懐惠性匪他

凌風一舉君謂何

　　(較青蓮輸渠語俊)

　　贈鄭兵曹

　　罇酒相逄十載前君為壯夫我少年罇酒相逄十載後
我為壯夫君白首我材與世不相當戢鱗委翅無復望
當今賢俊皆周行君何為乎亦遑遑杯行到君莫停手
破除萬事無過酒

　　贈唐衢


　　虎有爪兮牛有角虎可摶兮牛可觸奈何君獨抱竒材
手把犁鋤餓空谷當今天子急賢良匭函朝出開明光
胡不上書自薦逹坐令四海如虞唐

　　贈侯喜

　　吾黨侯生字叔起呼我持竿釣温水平明鞭馬出都門
盡日行行荆棘裏溫水微茫絕又流深如車轍濶容輈
蝦蟇跳過雀兒浴此縱有魚何足求我為侯生不能已
盤針擘粒投泥滓晡時堅坐到黄昏手倦目勞方一起

暫動還休未可期蝦行蛭渡似皆疑舉竿引線忽有得
一寸纔分鱗與鬐是日侯生與韓子良久歎息相看悲
我今行事盡如此此事正好為吾規半世遑遑就舉選
一名始得紅顔衰人間事勢豈不見徒自辛苦終何為
便當提携妻與子南入箕潁無還時叔起君今氣方銳
我言至切君勿嗤君欲釣魚須逺去大魚豈肯居沮洳

　　(尋常語自倜儻　退之七古佳處在聲氣之間如疾雨驚雷砅陵而下)

　　八月十五夜贈張功曹


　　纎雲四巻天無河清風吹空月舒波沙平水息聲影絕
一杯相屬(音竹)君當歌君歌聲酸辭且苦不能聽終淚如
雨洞庭連天九疑高蛟龍出沒猩鼯號十生九死到官
所幽居黙黙如蔵逃下牀畏虵食畏藥海氣濕蟄熏腥
臊昨者州前槌大鼔嗣皇繼聖登䕫臯赦書一日行萬
里罪從大辟皆除死遷者追廻流者還滌瑕蕩垢朝清
班州家申名使家抑坎軻祗得移荆蠻判司卑官不堪
說未免捶楚塵埃間同時輩流多上道天路幽險難追

攀君歌且休聽我歌我歌今與君殊科一年明月今宵
多人生由命非由他有酒不飲奈明何

　　(每讀昌黎七言古詩覺有飛舞翔翥之勢)

　　謁衡岳廟遂宿岳寺題門樓

　　五嶽祭秩皆三公四方環鎮嵩當中火維地荒足妖怪
天假神柄專其雄噴雲泄霧蔵半腹雖有絕頂誰能窮
我來正逄秋雨節隂氣晦昧無清風濳心黙禱若有應
豈非正直能感通須臾掃盡衆峰出仰見突兀撑青空

紫葢連延接天柱石廪騰擲堆祝融森然魄動下馬拜
松栢一逕趨靈官粉墻丹桂動光彩鬼物圖畫填青紅
升堦傴僂薦脯酒欲以菲薄明其衷廟令老人識神意
睢盱偵(丑鄭切)伺能鞠躬手持杯珓導我擲云此最吉餘
難同竄逐蠻荒幸不死衣食纔足甘長終侯王將相望
久絕神縱欲福難為功夜投佛寺上髙閣星月揜映雲
朣朧猿鳴鐘動不知曙杲杲寒日出於東

　　(語如鑿翠)


　　岣嶁山

　　岣嶁山尖神禹碑字青石赤形模竒科斗拳身薤倒披
鸞飄鳯泊挐虎螭事嚴跡秘鬼莫窺道人獨上偶見之
我來咨嗟涕漣洏千搜萬索何處有森森緑樹猿猱悲

　　永貞行

　　君不見太皇諒隂未出令小人乗時偷國柄北軍百萬
虎與貔夭子自將非他師一朝奪印付私黨懔懔朝士
何能為狐鳴梟噪争署置暘睒跳踉相嫵媚夜作詔書

朝拜官超資越序曽無難公然白日受賄賂火齊磊落
堆金盤元臣故老不敢語晝臥涕泣何汍瀾董賢三公
誰復惜侯景九錫行可歎國家功髙徳且厚天位未許
庸夫干嗣皇卓犖信英主文如太宗武高祖膺圖受禪
登明堂共流幽州鯀死羽四門肅穆賢俊登數君匪親
豈其朋郎官清要為世稱荒郡廹野嗟可矜湖波連天
日相騰蠻俗生梗瘴癘蒸江氛嶺□(音浸)昏若凝一蛇兩
頭見未曾怪鳥鳴喚令人憎蠱蟲羣飛夜撲燈雄虺毒

螫(音釋)墮股肱食中置藥肝心崩左右使令詐難憑慎勿
浪信常兢兢吾聞同僚情可勝具書目見非妄徵嗟爾
既往宜為懲

　　李花贈張十一署

　　江陵城西二月尾花不見桃惟見李風揉雨練雪羞比
波濤翻空沓無涘君知此處花何似白花倒燭天夜明
羣鷄驚鳴官吏起金烏海底初飛來朱輝散射青霞開
迷魂亂眼㸔不得照耀萬樹繁如堆念昔少年著遊燕

對花豈省曾辭杯自從流落憂感集欲去未到先思廻
秪今四十已如此後日更老誰論哉力携一尊獨就醉
不忍虚擲委黄埃

　　杏花

　　居鄰北郭古寺空杏花兩株能白紅曲江滿園不可到
㸔此寜避雨與風二年流竄出嶺外所見草木多異同
冬寒不嚴地恒泄陽氣發亂無全功浮花浪蘂鎮長有
纔開旋落瘴霧中山榴躑躅少意思照耀黄紫徒為叢

鷓鴣鉤輈猿呌歇沓沓深谷攢青楓豈如此樹一來翫
若在京國情何窮今旦胡為忽惆悵萬心飄泊隨西東
明年更發應更好道人莫忘鄰家翁

　　感春

　　皇天平分成四時春氣漫誕最可悲襍花粧林草葢地
白日坐上傾天維蜂喧鳥咽留不得紅蕚萬片從風吹
豈如秋霜雖慘冽摧落老物誰惜之為此徑須沽酒飲
自外天地棄不疑近鄰老杜無檢束爛熳長醉無文辭

屈原離騷二十五不肯餔啜糟與醨惜哉此子巧言語
不到聖處寜非癡幸逄堯舜明四目條理品彚皆得宜
平明出門暮歸含酩酊馬上知為誰

　　憶昨行和張十一

　　憶昨夾鐘之吕初吹灰上公禮罷元侯廻車載牲牢甕
舁酒並召賔客延鄒枚腰金首翠光照耀絲竹迥發清
以哀青天白日花草麗玉斚屢舉傾金罍張君名聲座
所屬起舞先醉長松摧宿酲未解舊疾作深室靜卧聞

風雷自期殞命在春序屈指數日憐嬰孩危辭苦語感
我耳淚落不掩何漼漼念昔從君渡湘水大帆夜劃窮
高桅陽山鳥路出臨武驛馬拒地驅頻隤踐蛇茹蠱不
擇死忽有飛詔從天來休文未揃崖州熾雖得赦宥恒
愁猜近者三奸悉破碎羽窟無底幽黄能眼中了了見
鄉國知有歸日眉方開今君縱署天涯吏投檄此去何
難哉無妄之憂勿藥喜一善自足禳千災頭清目朗肌
骨徤古劒新劚磨塵埃殃銷禍散百福併從此直至耇

與鮐蒿山東頭伊洛岸勝事不假須穿栽君當先行我
待滿沮溺可繼窮年推

　　劉生詩

　　生名師命其姓劉自少軒昻非常儔棄家如遺來逺遊
東走梁宋暨揚州遂凌大江極東陬洪濤春天禹穴幽
越女一笑三年留南逾橫嶺入炎州青鯨高磨波山浮
怪魅炫曜堆蛟虬山㺑(音騷)讙譟猩猩游毒氣爍體黄膏
流問胡不歸良有由羙酒傾水肉肥牛妖歌慢舞慢不

収倒心廻腸為青眸千金邀顧不可酬乃獨遇之盡綢
繆瞥然一餉成十秋昔鬚未生今白頭五管歴徧無賢
侯廻望萬里還家羞陽山窮邑惟猨猴手持釣竿逺相
投我為羅列陳前修芟蒿斬蓬利鋤耰天星廻環數纔
周文學穰穰囷倉稠車輕御良馬力優咄哉識路行勿
休往取將相酬恩讐

　　(來如倒峽)

　　鄭羣贈簟


　　蘄州笛竹天下知鄭君所寳尤瓌竒攜來當晝不得臥
一府傳㸔黄琉璃體堅色淨又蔵節盡眼凝滑無瑕疵
法曹貧賤衆所易腰腹空大何能為自從五月困暑濕
如坐深甑遭蒸炊手磨䄂拂心語口慢膚多汗真相宜
日暮歸來獨惆悵有賣直欲傾家資誰謂故人知我意
巻送八尺含風漪呼奴掃地鋪未了光彩照耀驚童兒
青蠅側翅蚤蝨避肅肅疑有清飆吹倒身甘寢百疾愈
却願天日恒炎曦明珠清玉不足報贈子相好無時衰


　　豐陵行

　　羽衛煌煌一百里曉出都門葬天子羣臣雜杳馳後先
宫官穰穰來不已是時新秋七月初金神按節炎氣除
清風飄飄輕雨灑偃蹇旂斾巻以舒逾梁下坂笳鼓咽
嵽嵲遂走𤣥宫閭哭聲訇天百鳥噪幽坎晝閉空靈輿
皇帝孝心深且逺資送禮備無贏餘設官置衛鎖嬪妓
供養朝夕象平居臣聞神道尚清淨三代舊制存諸書
墓蔵廟祭不可亂欲言非職知何如


　　送區𢎞南歸

　　穆昔南征軍不歸蟲沙猨鶴㐲以飛洶洶洞庭莽翠微
九疑鑱天荒是非野有象犀水貝璣分散百寳人士稀
我遷於南日周圍來見者衆莫依稀爰有區子熒熒暉
觀以彜訓或從違我念前人譬葑菲落以斧引以纆徽
雖有不逮驅騑騑或採于薄漁于磯服役不辱言不譏
從我荆州來京畿離其母妻絕因依嗟我道不能自肥
子雖勤苦終何希王都觀闕䨇巍巍騰踏衆駿事鞍鞿

佩服上色紫與緋獨子之節可嗟唏母附書至妻寄衣
開書折衣淚㾗晞雖不勑還情庶㡬朝暮盤羞惻庭闈
幽房無人感伊威人生此難餘可祈子去矣時苦發機
蜃沉海底氣昇霏彩雉野伏朝扇翬處子窈窕王所妃
茍有令徳隱不腓况今天子鋪徳威蔽能者誅薦受禨
出送撫背我涕揮行行正直慎脂韋業成志樹來頎頎
我當為子言天扉

　　(多古句)


　　三星行

　　我生之辰月宿南斗牛奮其角箕張其口牛不見服箱
斗不挹酒漿箕獨有神靈無時停簸揚無善名已聞無
惡聲已讙名聲相乗除得失少有餘三星各在天什五
東西陳嗟汝牛與斗汝獨不能神

　　醉留東野

　　昔年因讀李白杜甫詩長恨二人不相從吾與東野生
並世如何復躡二子蹤東野不得官白首誇龍鐘韓子

稍姦黠自慚青蒿倚長松低頭拜東野願得終始如駏
蛩東野不廻顧有如寸筳撞鉅鐘我願身為雲東野變
為龍四方上下逐東野雖有離别無由逄

　　(淋漓酣暢)

　　酬司門廬四兄雲夫院長望秋竹

　　長安雨洗新秋出極目寒鏡開塵函終南曉望蹋龍尾
倚天更覺青巉巉自知短淺無所補從事久此穿朝衫
歸來得便即遊覽暫似壯馬脫重銜曲江荷花葢十里

江湖生自思莫緘樂遊下矚無逺近緑槐萍合不可芟
白首寓居誰借問平地寸歩扄雲巖雲夫吾兄有狂氣
嗜好與俗殊酸鹹日來省我不肯去論詩説賦相諵諵
望秋一章已驚絶猶言低抑避謗讒若使乗酣騁雄怪
造化何以當䥴劖嗟我小生值强伴怯膽變勇神明鑒
馳坑跨谷終未悔為利而止真貪饞髙楫羣公謝名譽
逺追甫白感至諴樓頭完月不共宿其奈就缺行㩥㩥

　　(峭倚天壁)


　　石鼔歌

　　張生手持石鼔文勸我試作石鼓歌少陵無人謫仙死
才薄將奈石鼔何周綱陵遲四海沸宣王憤起揮天戈
大開明堂受朝賀諸侯劒佩鳴相磨蒐于岐陽騁雄俊
萬里禽獸皆遮羅鐫功勤成告萬世鑿石作鼓隳嵯峨
從臣才藝咸第一揀選撰刻留山河雨淋石炙野火燎
鬼物守䕶煩撝訶公從何處得紙本毫髪盡備無差訛
辭嚴義宻讀難曉字體不類𨽻與科年深豈免有缺畫

快劒斫斷生蛟鼉鸞翔鳯翥衆仙下珊瑚碧樹交枝柯
金繩鐵索鎖鈕壯古鼎躍水龍騰梭陋儒編詩不収入
二雅徧廹無委蛇孔子西行不到秦掎摭星宿遺羲娥
嗟予好古生苦晩對此涕淚䨇滂沱憶昔初䝉博士徵
其年始改稱元和故人從軍在右輔為我量度掘臼科
濯冠沐浴告祭酒如此至寳存豈多氊包席褁可立致
十鼓袛載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經鴻都尚填咽

坐見舉國來奔波剜苔剔蘚露節角安置妥帖平不頗
大厦深簷與葢覆經歴久逺期無他中朝大官老於事
詎肯感激徒媕婀牧童敲火牛礪角誰復著手為摩挲
日消月鑠就埋没六年西顧空呤哦羲之俗書趂姿媚
數紙尚可博白鵞繼周八代爭戰罷無人収拾理則那
方今太平日無事柄任儒術崇邱軻安能以此尚論列
願借辯口如懸河石鼓之歌止於此嗚呼吾意其蹉跎

　　聽潁師彈琴


　　昵昵兒女語恩怨相爾汝劃然變軒昻勇士赴敵場浮
雲柳絮無根蔕天地濶逺隨飛揚喧啾百鳥羣忽見孤
鳯凰躋攀分寸不可上失勢一落千丈强嗟余有兩耳
未省聽絲篁自聞潁師彈起坐在一旁推手遽止之濕
衣淚滂滂潁乎爾誠能無以冰炭置我腸

　　(倔强低昻彷彿畧盡然此非髙山流水之音也將令陽春白雪俱作楚宫别調耳)

　　盧郎中雲夫寄示送盤谷子詩兩章歌以和之

　　昔㝷李愿向盤谷正見髙崖巨壁爭開張是時新晴天

井溢誰把長劍倚太行衝風吹破落天外飛雨白日灑
洛陽東蹈燕川食曠野有饋木蕨芽滿筐馬頭溪深不
可厲借車載過水入箱平沙緑浪榜方口鴈鴨飛起穿
垂楊窮探極覽頗恣横物外日月本不忙歸來辛苦欲
誰為坐令再往之許墮𦕈芒閉門長安三日雪推書撲
筆歌慨慷旁無壯士遣屬和逺憶盧老詩顛狂開緘忽
覩送歸作字向紙上皆軒昻又知李侯竟不顧方冬獨
入崔巍蔵我今進退㡬時决十年蠢蠢隨朝行家請官

供不報答何異雀䑕偷太倉行抽手版丞相不待彈劾
還耕桑

　　華山女

　　街東街西講佛經撞鐘吹螺閙宫庭廣張罪福資誘脅
聽衆狎恰排浮萍黄衣道士亦講説座下寥落如明星
華山女兒家奉道欲驅異教歸仙靈洗粧拭靣着冠帔
白咽紅頰長眉青遂來昇座演真訣觀門不許人開扄
不知誰人暗相報訇然振動如雷霆掃除衆寺人跡絶

驊騮塞路連輜軿觀中人滿坐觀外後至無地無由聽
抽釵脱釧解環佩堆金疊玉光青熒天門貴人傳詔召
六宫願識師顔形玉皇頷首許歸去乗龍駕鶴來青冥
豪家少年豈知道來繞百市脚不停雲忩霧閣事恍惚
重重翠幔深金屏仙梯難攀俗緣重浪憑青鳥通丁寜

　　雪後寄崔二十六丞公

　　藍田十月雪塞關我興南望愁羣山攢天巍巍凍相映
君乃寄命於其間秩卑俸薄食口衆豈有酒食開容顔

殿前羣公賜食罷驊騮踏路驕且閑稱多量少鑒裁宻
豈肯幽桂遺榛菅㡬欲犯嚴出薦口氣象硉兀未可攀
歸來殞涕揜關卧心之紛亂誰能删詩翁憔悴劚荒棘
清玉刻佩聨玦環腦脂遮眼臥壯士大弨挂壁無由彎
乾坤施惠萬物遂獨於數子懐偏慳朝欷暮唶不可解
我心安得如石頑

　　記夢

　　夜夢神官與我言羅縷道妙角與根挈携陬維口瀾翻

百二十刻湏臾間我聽其言未云足捨我先度横山腹
我徒三人共追之一人前度安不危我亦平行蹋&KR1626;(丘召
切)&KR1700;(生召切)神完骨蹻脚不棹側身上視溪谷盲杖撞玉
版聲彭觥神官見我開顔笑前對一人壯非少石壇坡
陀可坐臥我手承頦肘拄座隆樓傑閣磊嵬髙天風飄
飄吹我過壯非少者哦七言六字常語一字難我以指
撮白玉丹行且咀噍行詰盤口前截斷第二句綽虐顧
我顔不歡乃知仙人未賢聖䕶短憑愚邀我敬我能屈

曲自世間安能從女巢神山

　　七言律詩

　　奉和庫部盧四兄曹長元日朝廻

　　天仗宵嚴建羽旄春雲送色曉鷄號金爐香動螭頭暗
玉佩聲來雉尾高戎服上趨承北極儒冠列侍映東曹
太平時節難身遇郎署何須歎二毛

　　五言排律

　　逺遊聨句


　　别腸車輪轉一日一萬周(郊)離思春冰泮瀾浸不可収
(愈)馳光忽以廹飛轡誰能留(愈)取之詎灼灼此去信悠
悠楚客宿江上夜魂棲浪頭曉日生逺岸水芳綴孤舟
村飲泊好木野蔬拾新柔獨含悽悽别中結鬱鬰愁人
憶舊行樂鳥呤新得儔(郊)靈瑟時窅窅露猿夜啾啾憤
濤氣尚盛恨竹淚空幽長懐絶無已多感良自尤即路
渉獻歳歸期𦕈凉秋兩歡日牢落孤悲坐綢繆(愈)觀怪
忽蕩漾叩竒獨冥搜海鯨吞明月浪島没大漚我有一

寸鈎欲釣千丈流良知忽然逺壯志鬱無抽(郊)魍魅暫
出没蛟螭互蟠蟉昌言拜舜禹舉颿凌斗牛懐糈餽賢
屈乗桴追聖邱飄然天外歩豈肯區中囚(愈)楚些待誰
弔賈辭緘恨投翳明弗可曉祕魂安所求氣毒放逐域
蓼雜芳菲疇當春忽凄凉不枯亦颼飀貉謡衆猥欵巴
語相咿㗀黙誓去外俗嘉願還中州江生行既樂躬輦
自相勠飲醇趣明代味腥謝荒陬馳深鼓利檝趨險驚
蜚輶繫石沉靳尚開弓射鵰吺路暗執屏翳波驚戮陽

侯廣泛信縹緲髙行恣浮游外患蕭蕭去中悒稍稍瘳
振衣造雲闕跪坐陳清猷徳風變讒巧仁氣銷戈矛名
聲照四海淑問無時休歸哉孟夫子歸去無夷猶(愈)

　　晩秋郾城夜㑹聨句(與李正封)

　　從軍古云樂譚笑青油幕燈明夜觀棋月暗秋城柝(正封)
羇客方寂歴驚鳥時落泊語闌壯氣衰酒醒寒砧作(愈)
遇主貴陳力夷凶匪兼弱百牢犒輿尸千户購首惡(正封)
平生恥論兵末暮不輕諾徒然感恩義誰復論勲爵(愈)

多士被沾汙小夷施毒蠚何當鑄劒㦸相與歸臺閣(正封)
室婦歎鳴鸛家人祝喜鵲終朝考蓍龜何日親烝灼(愈)
閒使斷津梁濳軍索林薄紅塵羽書靖大水沙囊涸(正封)
銘山子所工挿羽余何怍未足煩刀俎秪應輸管鑰(愈)
雨矢逐天狼電矛驅海若靈誅固無縱力戰誰敢却(正封)
峨峨雲梯翔赫赫火箭着連空隳雉堞照夜焚城郭(愈)
軍門宣一令廟算建三略雷鼓揭千槍浮橋交萬筰(正封)
蹂野馬雲騰映原旗火鑠疲氓墜將拯殘虜狂可縳(愈)

摧鋒若貙兕超乗如猱玃逄掖服翻慙漫胡纓可愕(正封)
星殞聞雊雉師興隨唳鶴虎豹貪犬羊鷹鸇憎鳥雀(愈)
燒陂除積聚灌壘失依託慿軾諭昏迷執殳征暴虐(正封)
倉空戰卒饑月黑探兵錯兇徒更蹈藉逆族相㗖嚼(愈)
軸轤亘淮泗斾旌連夏鄂大野縱氐羗長河浴騮駱(正封)
東西競角逐逺近施矰&KR1508;人怨童聚謡天殃鬼行瘧(愈)
漢刑支郡黜周制閑田削侯社退無功鬼薪懲不恪(正封)
余雖司斧鑕情本尚邱壑且待獻俘囚終當返耕穫(愈)

藁街陳鈇鉞桃塞興錢鎛地理畫封疆天文掃寥廓(正封)
天子憫瘡痍將軍禁鹵掠策勲封龍頟歸獸獲麟脚(愈)
詰誅敬王怒給復哀人瘼澤髪解兠牟&KR0755;顔傾鑿落(正封)
安存惟恐晩洗雪不論昨暮鳥已安巢春蠶㸔滿箔(愈)
聲明動朝闕光寵耀京洛旁午降絲綸中堅擁鼔鐸(正封)
宻坐列珠翠高門塗粉臒䟦朝賀書飛塞路歸鞍躍(愈)
魏闕横雲漢秦關束巖㟧拜迎羅櫜鞬問遺結囊槖(正封)
江淮永清晏宇宙重開拓是日號昇平此年名作噩(愈)

洪赦方下䆒武飆亦旁魄南據定蠻陬北攫空朔漠(正封)
儒生愜教化武士猛刺斫吾相兩優游他人雙落莫(愈)
印從負鼎佩門為登壇鑿再入更顯嚴九遷彌蹇諤(正封)
賔筵盡狐趙導騎多衛霍國史擅芬芳宫娃分綽約(愈)
丹掖列鵷鷺洪鑪衣狐貉摛文揮月毫講劍淬霜鍔(正封)
命衣備藻火賜藥兼拊摶兩廂鋪氍毺五鼎調勺藥(愈)
帶垂蒼玉佩轡蹙黄金絡誘接謂登龍趨馳狀傾藿(正封)
青娥翳長䄂紅頰吹鳴籥倘不忍辛勤何由恣歡謔(愈)

惟當早貴富豈得暫寂寞但擲雇笑金仍祈却老藥(正封)
殁廟配罇斝生堂合毊鑮安行庇松篁髙臥枕莞蒻(愈)
洗沐恣蘭芷割烹厭脾朦喜顔非忸怩逹志無隕穫(正封)
詼諧酒席展慷慨戎裝著斬馬祭旄纛炰羊禮芒屩(愈)
山多離隱豹野有求伸蠖推選閲羣材薦延搜一鶚(正封)
左右供謟諛親交獻諛噱名聲載揄揚權勢實薫灼(愈)
道舊生感激當歌發酬酢羣孫輕綺紈下客豐醴酪(正封)
窮天貢賝異市海賜酺醵作樂鼓還搥從禽弓始彍(愈)

取歡移日飲求勝通宵博五白氣爭呼六竒心運度(正封)
恩澤誠布濩嚚頑已簫勺告成上云亭考古垂矩彠(愈)
前堂清夜吹東第良辰酌池蓮折秋房院竹翻夏籜(正封)
五狩朝恒岱三畋宿楊柞農書乍討論馬法長懸格(愈)
雪下収薪息陽生過京索爾牛時寢訛我僕或歌咢(正封)
帝載彌天地臣辭劣螢嚼為詩安能詳庶用存糟粕(愈)

　　五言絶句

　　青青水中蒲三首


　　青青水中蒲下有一雙魚君今上隴去我在與誰居

　　青青水中蒲長在水中居寄語浮萍草相隨我不如

　　青青水中蒲葉短不出水婦人不下堂行子在萬里

　　(高古)

　　七言絶句

　　榴花

　　五月榴花照眼明枝間時見子初成可憐此地無車馬
顛倒青苔落絳英









　　唐詩鏡巻三十九

