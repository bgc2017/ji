







　　欽定四庫全書

　　古詩鏡巻十七

　　明　陸時雍　編

　　梁第一

　　(梁詩妖艷聲近於滛靚妝艶抺巧笑嬌啼舉止向人賣致)

　　武帝(姓蕭氏諱衍字叔達初仕齊累遷隨王鎮西諮議參軍後討東昬而自立四傳五十五年
武帝素而妍鉛粉不施風華坐振若簡文者所謂一面紅妝惱殺人也)

　　樂府


　　芳樹

　　緑樹始揺芳芳生非一葉一葉度春風芳華自相接雜
色亂參差衆花紛重疊重疊不可思思此誰能愜

　　(纎語)

　　西洲曲

　　憶梅下西洲折梅寄江北單衫杏子紅雙鬢鴉雛色西洲在何
處兩槳橋頭渡日暮伯勞飛風吹烏桕樹樹下即門前門中露翠
鈿開門郎不至出門採紅蓮採蓮南塘秋蓮花過人頭低頭弄

蓮子蓮子青如水置蓮懷袖中蓮心徹底紅憶郎郎不至仰首望
飛鴻鴻飛滿西洲望郎上青樓樓髙望不見盡日欄干頭欄干
十二曲埀手明如玉卷簾天自髙海水揺空緑海水夢悠悠君
愁我亦愁南風知我意吹夢到西洲

　　(老秀清如氷壺艶如紅玉非梁武不能辦此)

　　擬青青河畔草

　　羃羃繡戸絲悠悠懷昔期昔期久不歸鄉國曠音徽音
徽空結遲半寢覺如至既寤了無形與君隔平生月以

雲掩光葉以霜摧老當途競自容莫肯為妾道

　　(秀色清音　音徽空結遲半寢覺如至既寤了無形與君隔平生了無殢色月以雲掩光葉以霜摧
老當途競自容莫肯為妾道蒼然八雅)

　　擬明月照髙樓

　　圓魄當虛闥清光流思延延思對孤影悽怨還自憐臺
鏡早生塵匣琴又無絃悲慕屢傷節離憂亟華年君如
東扶景妾似西栁煙相去既路迥明晦亦殊懸願為銅
鐵轡以感長樂前


　　(願為銅鐵轡以感長樂前取其能鳴中有無限情緒)

　　詩

　　登北顧樓

　　(梁史武帝大同十年三月幸京口城登北固樓更名北顧)

　　歇駕止行警迴輿暫遊識清道巡丘壑緩步肆登陟鴈
行上差池羊暘轉相逼歴覽窮天步矖矚盡地域南城
連地險北顧臨水側深潭下無底髙岸長不測舊嶼石
若構新洲花如織


　　籍田

　　寅賔始出日律中方星鳥千畆土膏紫萬頃陂色縹嚴
駕佇霞昕浥露逗光曉啟行天猶暗伐鼓地未悄蒼龍
發蟠蜿青旗引窈窕仁化洽孩蟲徳令禁胎夭耕籍乗
月映遺滯指秋杪年豐㢘讓多嵗薄禮莭少公卿秉耒
耜庶氓荷鉏耰一人慙百王三推先億兆

　　擣衣

　　駕言易水北送别河之陽沈思慘行鑣結夢在空牀既

寤丹緑謬始知紈素傷中州木葉下邊城應早霜隂蟲
日慘烈庭草復芸黄金風徂清夜明月懸洞房嫋嫋同
宫女助我理衣裳參差夕杵引哀怨秋砧揚輕羅飛玉
腕弱袖低紅粧朱顔日已興盼睇色增光擣以一匪石
文成雙鴛鴦制握斷金刀薰用如蘭芳佳期久不歸持
此寄寒鄉妾身誰與容思君苦入膓

　　(讀五言詩絶愛其清響絶出)

　　織婦


　　送别出南軒離思沈幽室調梭輟寒夜鳴機罷秋日良
人在萬里誰與共成匹願得一迴光照此憂與疾君情
倘未忘妾心長自畢

　　七夕

　　白露月下團秋風枝上鮮瑶臺含碧霧羅幕生紫煙妙
會非綺節佳期乃凉年玉壺承夜急蘭膏依曉煎昔悲
漢難越今傷河易旋怨咽雙念斷悽悼兩情懸

　　(吐氣芬馥)


　　紫蘭始萌

　　種蘭玉臺下氣暖蘭始萌芬芳與時發婉轉迎節生獨
使金翠嬌偏動紅綺情二遊何足懷一顧非傾城羞將
苓芝侣豈畏鶗鴂鳴

　　樂府

　　白紵辭二首

　　朱絲玉柱羅象筵飛琯促節舞少年短歌流目未肯前
含笑一轉私自憐


　　纎腰嫋嫋不任衣嬌怨獨立特為誰赴曲君前未忍歸
上聲急調中心飛

　　(含情緘緒嬌㜘不勝簡文相看意氣望君憐誰能含羞不自前何其頽隕女兒子會須亦有志氣)

　　河中之水歌

　　河中之水向東流洛陽女兒名莫愁莫愁十三能織綺
十四採桑南陌頭十五嫁為盧家婦十六生兒字阿侯
盧家蘭室桂為梁中有鬱金蘇合香頭上金釵十二行
足下絲履五文章珊瑚掛鏡爛生光平頭奴子擎履箱

人生富貴何所望恨不早嫁東家王

　　(河中之水東飛伯勞二歌風騷揺蕩伯勞歌更自宛轉流麗當與燕歌行相峙)

　　東飛伯勞歌

　　東飛伯勞西飛燕黄姑織女時相見誰家兒女對門居
開顔發豔照里閭南窻北牖挂明光羅帷綺帳脂粉香
女兒年幾十五六窈窕無雙顔如玉三春已暮花從風
空留可憐誰與同

　　(旋轉撇捩如風)


　　江南弄(七曲)

　　(古今樂録曰梁天監十一年冬武帝改西曲製江南上雲樂十四曲江南弄七曲一曰江南弄二曰
龍笛曲三曰採蓮曲四曰鳳笙曲五日採菱曲六曰遊女曲七曰朝雲曲又沈約作四曲一曰趙瑟
曲二曰秦箏曲三曰陽春曲四曰朝雲曲亦謂之江南弄云)

　　江南弄

　　和云陽春路娉婷出綺羅

　　衆花雜色滿上林舒芳耀緑埀輕隂連手躞蹀舞春心
舞春心臨歲腴中人望獨踟蹰


　　龍笛曲

　　和云江南音一唱值千金

　　美人綿眇在雲堂雕金鏤竹眠玉牀婉愛寥亮繞虹梁
繞虹梁流月臺駐狂風鬱徘徊

　　採蓮曲

　　和云採蓮渚窈窕舞佳人

　　遊戲五湖採蓮歸發花田葉芳襲衣為君艶歌世所希
世所希有如玉江南弄採蓮曲


　　鳳笙曲

　　和云弦吹席長袖善留客

　　緑耀尅碧彫琯笙朱唇玉指學鳳鳴流速參差飛且停
飛且停在鳳樓弄嬌響間清謳

　　採菱曲

　　和云菱歌女解佩戲江陽

　　江南稚女珠腕繩金翠揺首紅顔興桂棹容與歌採菱
歌採菱心未怡翳羅袖望所思


　　遊女曲

　　和云當年少歌舞承歡笑

　　氛氲蘭麝體芳滑容色玉耀眉如月珠佩婐&KR1773;戲金闕
戲金闕遊紫庭舞飛閣歌長生

　　朝雲曲

　　和云徙倚折瑶華

　　張樂陽臺歌上謁如寢如興芳晻曖容光既豔復還没
復還没望不來巫山髙心徘徊


　　(江南七弄音節頓蹈聲□激越所謂妖艷之音音節亦詩中一事四言則致婉五言則意直七言
則情暢如江南弄則揺蕩極矣)

　　上雲樂(七曲)

　　(古今樂録曰上雲樂七曲梁武帝製以代西曲一曰鳳臺二曰桐柏三曰方丈四曰方諸五曰玉龜
六曰金丹七曰金陵)

　　鳳臺曲

　　和云上雲真樂萬春

　　鳳臺上兩悠悠雲之際神光朝天極華盖遏延州羽衣

昱耀春吹去復留

　　桐柏曲

　　和云可憐真人遊

　　桐柏真昇帝賔戲伊谷遊洛濵參差列鳳管容與起梁
塵望不可至徘徊謝時人

　　方丈曲

　　方丈上崚層雲挹八玉御三雲金書發幽會碧簡吐𤣥
門至道虛凝㝠然共所遵


　　方諸曲

　　和云方諸上可憐歡樂長相思

　　方諸上上雲人業守仁摐金集瑶池步光禮玉晨霞盖
容長肅清虚伍列真

　　玉龜曲

　　和云可憐遊戲來

　　玉龜山真長仙九光曜五雲生交帶要分影大華冠晨
纓耉如𤣥羅出入遊太清


　　金丹曲

　　和云金丹會可憐乘白雲

　　紫霜耀綘雪飛追以還轉復飛九真道方㣲千年不傳
一傳裔雲衣

　　金陵曲

　　句曲仙長樂遊洞天巡會跡六門揖玉板登金門鳳泉
迴肆鷺羽降尋雲鷺羽一流芳芬鬱氛氲

　　(此曲不叶於歌不登於雅清音逺韵世外奇賞絶不類歩虚詞所為)


　　詩

　　逸民

　　如壟生木木有異心如林鳴鳥鳥有殊音如江遊魚魚
有浮沈巖巖山髙湛湛水深事迹易見理相難尋

　　(如頌語不入詩格)

　　樂府

　　邯鄲歌

　　囘顧灞陵上比指邯鄲道短衣妾不傷南山為君老


　　(短衣妾不傷南山為君老是歌舞時意氣所為)

　　子夜歌二首

　　恃愛如欲進含羞未肯前朱口發艶歌玉指弄嬌絃

　　朝日照綺窻光風動紈羅巧笑倩兩犀美目揚雙蛾

　　(峭骨亮音)

　　子夜四時歌

　　春歌

　　階上香入懷庭中花照眼春心一如此情來不可限


　　(標格老)

　　朱日光素冰黄花映白雪折梅寄佳人共迎陽春月

　　(似口含鷄舌語)

　　夏歌

　　江南蓮花開紅光照碧水色同心復同藕異心無異

　　玉盤貯朱李金杯盛白酒雖欲持自親復恐不甘口

　　含桃落花日黄鳥營飛時君住馬已疲妾去蠶欲饑

　　(君住馬已疲妾去蠶欲饑似尚有流連情態)


　　秋歌

　　繡帶合歡結錦衣連理文懷情入夜月含笑出朝雲

　　(含吐芬芳風華振絶)

　　七采紫金柱九華白玉梁但歌雲不去含吐有餘香

　　吹漏未可停絃斷更當續俱作雙絲引共奏同心曲

　　冬歌

　　寒閨動黻帳宻筵重錦席賣眼拂長袖含笑留上客

　　果欲結金蘭但看松柏林經霜不墮地歲寒無異心


　　一年漏將盡萬里人未歸君志固有在妾軀乃無依

　　(平平兩語畜緒如襞)

　　歡聞歌

　　艶艶金樓女心如玉池蓮持底報郎恩俱期遊梵天

　　(感極)

　　碧玉歌

　　杏梁日始照蕙席歡未極碧玉奉金杯緑酒助花色

　　(嬌麗)


　　襄陽白銅鞮歌

　　(隋書樂志曰梁武帝之在雍鎮有童謡云襄陽白銅蹄反縛揚州兒識者言曰白銅蹄謂金蹄為馬
也白金色也及義師之興實以鐵騎揚州之士皆靣縛果如謡言故即位之後更造新聲帝自為之
詞三曲又令沈約為三曲以被管絃古今樂録曰襄陽蹋銅鞮者梁武西下所製也沈約又作其和
云襄陽白銅蹄聖德應乾來)

　　陌頭征人去閨中女下機含情不能言送别沾羅衣

　　草樹非一香花葉百種色寄語故情人知我心相憶

　　(語如靣命只四語何所不盡)


　　詩

　　詠舞

　　腕弱復低舉身輕由迴縱可謂寫自歡方與心期共
(附有所思語致猥屑　誰言生離久適意與君别衣上芳猶在握襄書未滅腰間雙綺帶夢為同心結常
恐所思露瑶華未忍折　　附雍臺無他異致語色滴滴欲翠　日落登雍臺佳人殊未來綺窻蓮花掩
網戸琉璃開丰茸臨紫桂蔓延交青苔月没光隂盡望子獨悠哉)


　　古詩鏡巻十七

