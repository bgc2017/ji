鮚埼享集卷第二十一
鄞全祖望紹衣譔餘姚史夢蛟竹房校
碑銘
五嶽遊人穿中柱文
南雷黃氏之講學也其高弟皆在吾甬上再傳以來緒
言消歇證人書院中子弟不復能振其舊德求其如北
山之有光於朱蒙齋融堂和仲之有光于陸者吾未之
見也慈水鄭先生南谿其庶幾乎先生於黃氏之學表
章不遺餘力南雷一水一火之後卷籍散亂佚失乃理
而山之故城賈氏顚倒明儒學案之次第正其誤而重
刊之先是尊府君高州欲立祠于家以祀南雷而不果
先生成其志築二老閣於所居東以祀南雷及王父秦
川觀察春秋仲丁祭以少牢黃氏諸孫及同社子弟皆
邀之與祭使知香火之未墜也又言於提學休寧汪公
謀其墓田初南雷之卒也託志文於高州而未就至是
先生以屬之予四方學者或訪求南雷之學不之黃氏
而之鸛浦卽黃氏諸孫訪求簿錄亦反以先生爲大宗
蓋其報本之勤而篤也顧或疑先生之學不盡合於南
雷以爲南雷當日雖與二氏多還往而於其學則攻之
甚嚴今先生之喜禪幾於决波倒瀾無復隄限南雷最
斥潘氏用微之學嘗有書爲萬徵君季野駁之凡數千
言而先生於用微求仁宗旨許爲别具隻眼南雷汰存
錄之作言明史者皆宗之而先生言其門戸之見尚未
盡化予則以爲先生宿根實與葱嶺相近故雖儒言儒
行而圓頂箬笠居然竺先生氣象亦嘗與之反覆其異
同而墨守卒不可化此乃明人近谿復所海岸一輩用
微之學予亦嘗舉其疵纇以相商榷先生不以予爲非
而謂近世士不悅學苦心如此人者正自不可泯没是
固平情之論也至疑南雷門戶之見未化則最足中明
季諸公之病者要之先生講學其泛濫諸家不無軼出
於黃氏範圍之外而其孤標篤行持力之嚴則依舊師
門之世嫡也先生以友朋爲性命然詩酒過從以至書
筒往復無一不歸於學萬編修九沙七秩同人共祝之
先生揚觶而前曰吾祝公耄而益勤不知老之將至上
以紹鹿園先生之學統近以紹充宗先生之學統而巳
矣他非所及也其祝陳南臯亦以怡庭先生之薪火勉
之嘗勸李東門講學東門謾譏之曰今世之講學者特
欺世以盜名耳吾不屑爲也東門卒先生哭之慟曰聽
君之放浪山水而終無所得是予之罪也夫萬磁州西
郭被徵先生謂曰按以古人出處之義當辭之西郭不
能從中途而寄聲曰吾悔不用良友之言予在京師先
生歲必傳語曰長安聲利之場陷溺人心不少當時時
提醒之西行訪求李二曲高弟則友王豐川北行求顏
習齋高弟則友李恕谷浙中求明招麗澤之傳則友王
鶴潭而尤服膺二曲反身之教每與予相見未嘗不諄
諄三致意焉嗚呼先生之學如此夫豈葱嶺之徒所能
收拾者乎家居祭祀皆依古禮不參以世俗之俎豆視
牲告濯無不躬親未嘗見其稍倦巫覡不得入其門家
人有爲非鬼之享者舉而覆之于厠西成所八惠及三
黨竭歡盡忠不以爲厭蓋數十家待以舉火有佃人負
租詢之知爲慈湖先生之後也盡捐之守令有願見者
謝不往以明經貢太學應受籍于選部亦不赴先生固
用世才其綜理庶務幹力精悍乃其於勢位則泊如
也自署曰五嶽遊人其於五嶽巳歴其四獨衡山未至
曰畱此有餘不足之精神以還&KR0621;屩可也今春語余曰
明年爲予八十終當南行以畢此志未幾而先生逝矣
先生諱性字義門别號南谿浙之慈谿縣鸛浦人也以
故按察副使溱爲祖世所稱秦川先生者也以故知高
州府梁爲父世所稱寒村先生者也生於康熙乙巳十
一月二十六日卒於乾隆癸亥七月十日其年七十有
九娶仇氏子二大節中節俱國子生先生爲其尊人治
喪未嘗用世俗七七之期至是二子守其家法夫是說
也發之韓李二文公以闢佛也而先生遵之然則誠非
葱嶺之所能收拾矣所著有南谿偶存葬于高州墓㫄
今而後南雷黃氏之緒言恐益衰矣其銘曰
孔耶釋耶雙探珠鴻溝混合爲一區學成五嶽恣所如
要其醇行老不渝歸根復命在吾儒我銘其幽非貢諛
知平涼府蔣公墓表
太史公作史記特立循吏列傳循吏非廉之所能盡也
而必以廉爲本周官六計之說蓋有見于此世風日下
其不爲盜泉所汚者蓋亦甚難吾鄉平涼守蔣公眞循
吏也而其廉巳甚今公之殁未幾時其子孫食貧不能
自支廉吏果可爲耶
天子方修國史如公者一朝牧守之冠冕也乃爲之墓
表以作史局立傳之底本公諱兆龍字御六浙之寧波
府鄞縣人也康熙辛未進士釋褐知雲南浪穹縣遷知
直隷保安州移知湖廣歸州而遷刑部員外郞知陜西
平涼府罷官公爲宋宣和閣學猷之後自丹陽來鄞明
嘉靖中提舉洲以書生受胡梅林尚書之辟招降汪直
有大功爲忌者所抑而罷公族祖也公四歲而孤依外
家以成立甫就塾卽循循有規矩刻意厲行非禮不言
非禮不履放蕩之士見而迂之嘗授徒會稽其主人豪
家也孌童百輩出入交錯無甚防閑而公正衿危坐從
無流視侍兒歎曰眞聖人耶又嘗授徒錢湖主人相得
甚驩一日襆被竟歸叩其故不肯言久之方知其因奔
女也其爲政也以學道愛人爲先務民有以爭訟至者
呼來閣前諭之以禮勸之以情絮語若家人之相戒訟
者多內媿請不竟其在保安嘗有奸吏見公慈良以爲
易與暮夜挾兼金求出人罪公立予杖而褫之于是胥
吏輩驚相語以爲使君煦煦易與耳不料其難犯若此
揚歷南疆谿峒西蠻雜遝及移畿輔又勛貴莊戸所在
公以至誠撫之莫不帖然西曹尤重民命每逢訊期反
覆詳審關節旣絕乃以貨請于公之子無敢應者而公
署終歲如洗典衣沽酒書帖乞米號寒啼飢無日不有
是時朝廷久道化成上下共爲博大之習苞苴之禁
不甚肅京師游手之徒爭求爲內外官僚執役謂其餘
潤可&KR1904;也獨相約莫事蔣大夫登公之堂不過長頭奴
數人赤腳一婢蕉萃其容自相姍笑以爲居官如此徒
苦我輩而公油然自得其樂其至平涼西陲方用兵軍
輸㫄午日不暇給公悉心以應之會大將軍過平涼公
供應簡淡遂以買馬不稱被劾平涼之民叩首于制府
乞畱公卒不能得雨泣送之公旣免歸尚令償馬直卒
無以給日爲諸子講易及卒家無以治喪聞者哀之公
平生未嘗畱心術數之學頗能豫定屬纊時日卒不爽
里中皆以爲怪予謂此心氣淸明可以前知耳伊川謂
董山人亦無甚祕學顧豫知伊川見訪於一歲之前蓋
其虛靈有以致之公之謂也生平亦未嘗作詩及臨終
口占一首端坐而逝嗚呼自官箴之旣替故近日之以
清操自持者如蓮之出淤泥中愈增其芳康熙中諸老
如廣海陳淸端公河南張清恪公湖湘陳恪勤公稍後
出者錢塘沈端恪公皆以此得大用而公獨回翔下吏
聲聞不得達
黼座一蹶不振夫非命與公之分挍戊戌禮闈也桐城
張相國錢唐徐尚書之子並出其門而人不以爲私族
子下第而人不以爲矯蓋其素行孚於人也家居時乘
肩輿出忂巷間適有貲郞得罪于諸生誤認公輿以爲
貲郞之&KR3775;環而擊之碎其蓋公亟下問故諸生惶恐匍
匐踵門謝過公笑曰孔子貌似陽虎匡人之圍以爲陽
虎也非孔子也諸君何尤焉揖之升堂茶話而別其雅
量有如此者公之居官無赫赫之名其遺事多脫落獨
淸望則五尺童子能言之嗚呼吳廣州之流與陽道州
之流與
李東門墓表
李太學暾字寅伯一字東門鄞人杲堂先生子也杲堂
艱于得子四十後始舉太學初墮地面上有如小耳者
數十爲繫去之稍長右頰有瘢作鴉靑色有相者見之
曰此海外阿羅漢化身也負才氣頗狂俠杲堂讀書雅
守繩墨不肯少有疏略而太學不耐章句之學通其大
意而巳杲堂文詞簡練組織嚴于律度而太學信筆立
成旣冠梨洲黃先生見其詩曰是能獨開生面者而鄭
丈寒村尤喜之鄭南谿謝北溟萬西郭爲四子之集太
學爲之長性好遊春則渡錢唐探河渚入姑蘇遊鄧尉
直至花信更番告畢而歸秋則觀曲江潮徘回桐廬一
帶坐待霜葉盡脱始去至于四明二百八十峯則其屐
齒所晨夕也其遊錄每一年足爲一集座上之客常滿
頗不善飲而喜召客其自監司牧守鎮將荐紳先生
騷雅游客以至劒俠術土沙門道流參錯㫄午不可究
詰四方之士至甬上無不叩李氏而太學傾筐倒&KR0869;待
之各以其差無爽者百函並發半面不忘自朝至暮不
以爲倦善治具其出門亦必挾客挾客則其具連車兼
舫生者熟者炙者酺者醬者醃者醯者蜜者晨鳧夜鯉
春韭秋菘莫不充牣蓋自太學逝而吾鄉遊人驟衰風
流頓盡萬西郭曰東門本用世之才遭時不遇以致拓
落江湖放棄詩酒然其瀟洒跌宕要足以自豪矣尤畱
心甬上水利時時爲當道言之卒年七十有五所著松
梧閣集其佳處時與寒村相近云少時嘗豫證人之社
然不喜講學或勸之則曰今世之爲此者特希世以盜
名耳吾不屑也語雖放誕然亦未嘗不切中近人講學
之病三子長世兼次世法次世言而世法尤與予善能
承先志開雕兩世未刻之集行世且以十世通家之誼
屬予表墓媿蕪文之荒率也
陳丈孔塘壙志銘
先君諸執友所最心折以爲足追齊古昔者莫如同里
二陳磊落英多有志于孟荀正學之統其才力亦足以
副之者裕齋先生是也醇深縝密力距詖淫篤信所學
而不變者孔塘先生是也乃二先生皆以窮死將無古
學之累人遂爲造物所厄不至于蕉萃殆盡不止其信
然耶嗚呼我無以知之矣先生諱昌泗字魯水別號孔
塘浙之寧波府鄞縣人也曾祖某祖某父某裕齋少與
先生同筆研其所指歸在洛閩奮然思承其緒裕齋才
高而先生心細互相討論以成水乳讀書于城西之桃
源書院高視闊步非禮不履時時以正議扶末俗村夫
子以爲怪顧窮甚束修所入不足以供八口之衣食乃
以京房易傳賣卜巧發神中至其持論如蜀莊必依于
孝弟忠信不徒以禍福休咎動人垂簾焚香暇則賦詩
自遣累試於行省不見售於是世人益笑其迂友朋燕
集裕齋輒于酒後撫先生背歎曰若非老兄不益令我
茫茫孤另耶乃未幾而裕齋卒先生詘于隻輪杜門株
守鶉衣藿食時或不給則佐以岐黃之術商歌出金石
忘其窮也生平學力本于一誠故其造詣敦篤而純僃
無不自體認中來法言法行造次不苟蓋明儒康齋莊
渠之流晚年見予所作說經之文囅然喜曰是深寧東
發一輩也將來何以測其所止但惜不令裕齋見之先
生之於予似有投分遂成阿私之好每見一紙必連擊
節又申之以後望焉豈料予三十年來之荒落一至此也
生於順治某年某月某日卒于雍正某年某月某日得
年七十有四娶鮑氏子某先生卒後不久亦死有孫二
人尚幼先生古文學朱子詩亦似之有孔塘集葬于某
鄉之某原其銘曰
先生語我科舉之害六百餘年誰啟厲階至今昏墊其
勢滔天敗壤人材極重難返辱不可湔所以志士恥言
歆羡以成畔援嗚呼先生不見世上賣藝闐闐但得富
貴足以自豪門戸赫然而乃老死妻子窮餓沒世顚連
彼一坏土稽古之力荒草芊芊
董次歐先生墓版文
先師董子諱正國字次歐別署南岡浙之寧波府鄞縣
人也明翰林改補四川監司樾之元孫諸生光臨之曾
孫高士非能先生士相之孫湖上社老曉山先生劒鍔
之從子徙山先生德鑣之子非能先生於國難後父子
兄弟互以遺民之節相束修詳見予所作曉山墓文中
先生家世舊德讀書有端緒顧不事經生業其父友錢
侍郞退山宗徵君正菴舒學博后村皆契之謂其詩古
文詞可以名世年二十見儕輩有作制舉文者請于父
曰兒亦可從事于此乎父笑答曰試姑爲之先生援筆
成文浩汗四五千言其中有若檀弓者有若莊列者有
若屈騷者蕩然不諳格律而筆力高絕于人一堂見之
皆驚乃取世之所爲制舉文者而習之則稍稍就繩墨
遂以此雄於世然先生精力所注不在焉故終身於場
屋不利古文高處似韓公次之不失歐陽少師籬落詩
則風格臞臞鉛華洗盡而其治經之所長尤在六書蓋
成于苦心孤詣深造自得而非世俗之學也而窮老于
諸生講席所至戸屨恒滿然不過以經生業授受無能
發先生之光氣者於是頽然自放著述亦日以散漫不
復收拾晚年尤困悴雍正某年某月某日卒于家春秋
七十有二董氏與吾家世好先宮詹公于翰林重之以
婚姻先生欲以女妻予期有日矣會予沉疾不果未幾
遂侍講席予少無羈檢酒後放言四出多見罪于長者
先生最持崖岸然予輒妄前爭論經史先生獨優容之
曰吾門俊人也惜吾老矣不及見其大成也先生之所
以愛予者如此今殁二十年矣門戸衰落諸孤軟弱遺
文僅存百一當日後堂絳帳更誰在彭宣盧植之間而
予奔走風塵無以報陶鑄之恩愧何如矣先生娶某氏
再娶某氏子三葬于某鄕之某原
陳裕齋先生墓版文
嗚呼昔王深甫之死而荆公爲之銘以爲深甫書足以
致其言言足以遂其志志以聖人之道爲巳任蓋非至
於命弗止夫以生才之難豈意其道不任於天德不酧
於人而忽然以死吾於陳先生裕齋謂可移荆公之哀
深甫者以哀之先生之讀書也磊落崢嶸直取其大義
微言之所在而拔出乎一切其於聖賢之言一一欲取
而見之施行又非腐儒高談性命狹隘空疎之比也自
其少時侍其親皆按禮經所言以爲程度而出之以至
誠其居喪所謂顏色之戚哭泣之哀變除之節無一不
中乎禮三年之服旣除而孺子之慕弗替故雖里巷之
門亦皆歛容稱之以爲眞孝子也友朋羣聚先生岸然
如嚴師豪髮不少假借而苦詞忠告聞者雖未能盡從
要無不悚然及講求宗法卽毅然欲取而行之定爲大
宗小宗改易世俗之所稱宗長者以行祭禮其族人大
譁而止至隨意爲古文時文落筆踔厲風發皆有至理
精氣行乎其間其於近世作者視之蔑如也嗚呼當今
世而求以孟韓之徒自任欲貫道與文而一之者此絕
無之人也先生居然以之自期而充其才力雖未必入
其域而優爲之要必大有可觀者則似乎先生之得天
蓋非偶然而豈知其阨窮潦倒三十七歲而死時先生
館汝陽疾作亟歸卒于逆旅從者買棺殮之悲夫先生
諱士良字宗獻裕齋其别署也浙之寧波府鄞縣人其
高伯祖爲副使槐在明正德中守撫州討寧藩有功者
也曾祖篁諸生祖邦訓通判父登諸生妻張氏繼娶黃
氏吾中表姑也生於康熙某年月日卒於康熙某年月
日子培先生嘗讀書桃源書院院中有佛像其手指墮
地跳躍不止見者皆失魄先生取而踐之於足踏碎之
投茶竈中于是村落中傳語以爲陳秀才大物也今不
特先生之學未見其止而其言亦未及立身後遺文草
草㢙數十首使予不爲傳之後之人其孰知先生之志
之大與才之高者乃爲之銘曰
高視闊步前無古人鬼伯害之埋諸秋墳白楊淒風助
我酸辛
翰林蓼厓蔣先生穿中柱文
先舅蓼厓先生姓蔣氏諱拭之字季眉浙之寧波府鄞
縣人也蔣氏在寧有三宗其一爲宋金紫光祿大夫浚
明之裔自天台遷奉化再徙于鄞其一爲宋尚書學士
猷之裔自丹楊遷其一爲宋元祐黨人之奇諸子之裔
今慈水鳴鶴場之蔣也而先生之所出自諸曁乃宋給
事中邦彥之後明初始遷鄞外曾大父諱維衛外大父
諱芬皆以先生貴贈如其官先生世爲淸門以讀書敦
行模範學序顧累代隱德弗曜曾大父以祭酒有名諸
生早世先生祇四歲先太孺人祇二歲家無負郭之產
外大母以女紅上奉耄舅下撫穉孤凡十有五年而先
生學行有成太孺人亦稱淑女人以爲苦節之報吏部
侍郞滄柱仇公一見先生以畏友待之先生少爲舉子
業所至輒冠其軍因戲爲人代筆其三人皆第一其一
人第二遂以此獲譴于學使者曲阜顏公然顏公惜其
才雖以功令禠巾服而次年又召之試復冠其軍先生
亦遂以此愈得名十室之邑五尺之童莫不傳其制舉
文字以爲津梁顧先生所擅長者其實不在此特兔園
中以此爲先生重耳先生詩極似香山太傅查田先生
一見而心折焉古文頗近張文潛儷語亦得涪溪一輩
家法顧先生皆不肯輕作乃蹭蹬于埸屋年幾五十始
見貢于布政司公車累上復不得售有巨公方主文柄
招先生往一見欲以關節授之先生謝不往曰世豈無
張文隱公余文敏公其人者二公者前明嘉靖中暗搜
震川之考官也又十餘年始見中于禮部選入中祕逾
年
詔歸選司補外先生亦無意于功名之事浩然而歸家
居三年而卒得年七十有一初娶柴氏再娶裘氏晚娶
董氏子四女四孫女三葬于城西之浮石先生爲人坦
率樂易不立標格不設城府然有所不合未嘗詭隨分
巡寧紹台道王某市井人也嘗延先生課子力辭不獲
勉就之解館而後絕不復往還性最孝外大母病自藥
餌以至厠牏無不身親寡嬸無後事之與所生同羣從
兄弟友愛一體友朋患難傾束修所入以助之故授徒
幾五十年羔雁稠叠然隨手而盡殁之日諸子無以爲
斂其可哀也予之少也最爲先生所喜稍長而倔強不
甚帥教先生頗有不釋然于中者嘗與先太孺人微及
之先太孺人笑曰黃山谷之諸甥無不稟其詩法而徐
師川獨不謂然其水濱濠上之答可謂妄矣山谷之詩
豈師川所能及然而師川亦自有其可傳者李空同晚
年家居大爲其甥曹仲禮所苦亦不以此損空同也兄
其休矣先生爲之引滿而去及予追隨三館又同被左
遷或曰當事者惡予因以及先生乃予歸甫一歲洊丁
内外艱方仗庇先生視予猶子或垂憐荼苦而先生又
逝棘人欒欒其又何以自存耶中表諸弟以穿中之柱
徵文爰再拜而志之
端孝李先生窆石銘
端孝先生姓李氏名景濂字亦周浙之寧波府鄞縣人
也曾祖某祖某父某孝子生四歲喪母踰年其父再娶
何氏而父又死家故貧何年十九欲守節而媒氏輩欲
奪之孝子聞潛偵其人于道以錐擊之馳歸母前且拜
且哭自陳其故母大慟相與奉其父栗主于庭誓相依
終身其被錐者亦內媿不敢至孝子自是刻苦勵行事
母務得其懽心性嚴稍不怡輒長跪泣請受杖母性嗜
酪孝子日從市中求之雙手端捧歸如鳥趨翼市人怪
焉久而訪知之羣爲讓道母患疾孝子出則走諸神祠
祈請入則親滌中裙厠牏七年如一日母家亦貧迎其
舅養之有死喪者殯且埋之母殁孝子年已六十廬墓
三年尚嗚嗚作孺子泣于是里中無不稱孝子者先是
其母之誓以死守也遂毁容垢面親表無得見者及將
葬親之壙所負土哭聲振林木旣及格遂以節得旌至
是而孝子亦得旌論者謂孝子必不欲舉少年事以掩
其親當諱之予謂非孝子不能以孝成母之節非其母
不能以節慰子之孝所謂相得而彰也于是作凱風說
以示之而論者始息孝子自年二十卽棄儒業治醫里
中人皆稱孝子良醫也及予與孝子之子桐遊見孝子
之詩甚工乃問之曰尊先君何以棄儒桐不肯言固叩
之則歎曰先君之棄儒自丙戌以後也是時先君雖年
少驟遭易代不知巳日之孚其命維新而頗横一故國
之感於胸中但欲屈身奉母而已其時有孫先生斐公
者故諸生也謂先君曰曷從我賣藥以奉甘旨乎先君
欣然從之其後先君年八十語及此未嘗不涕淚闌于
也嗚呼孝子之孝不特吾里中人知之而大吏亦知之
天子亦知之者也而豈知孝子之不止于孝者則固無
一人知之者耶往予嘗爲范孝子洪震作紀事歎其大
節之祕而不傳今又得之孝子何吾鄉風俗之厚一至
于斯耶孝子生于明天啟某年月日卒于康熙某年月
日得年八十六歲娶高氏繼室顧氏葬于某鄕某原子
四梓柏松桐而桐爲府學諸生積學敦行有父風與予
善端孝先生則家君所爲定私謚也乃爲之詩詩曰
凱風寒泉實勞我心有母聖善不須苦吟女貞之樹在
我堂襟(其一)乃遭喪亂藥籠自晦陟彼南陔白華是漑志
潔行芳布衣不害(其二)皇皇雙闕再世烏頭有母表閭子
可無尤有子表閭母又何求(其三)不見墓門葱葱佳氣上
有靈禽爰止爰憩下有紫芝遶茲階砌(其四)
知永昌府董公墓表
永昌董使君之中子曰宖季子曰㝛皆于予爲吟社中
好友乞予表使君墓者五年矣予荏苒未荅也及續脩
甬上耆舊詩已爲使君立傳詳述其鄖陽不肯妄闢草
萊及滇中爭礦局事以爲古之循吏蔑以過此及錄其
傳以告二子曰詞無可更設矣昔溫公序道原十國紀
年則不復志其墓使羲仲卽以序勒石置之壙中是故
事也顧二子猶頻年請不置惟金石文字之例所當具
者世系生卒孫子之詳他文所弗能僃也則爲按其年
譜而書以復之堇氏本出東漢孝子黯之後累遷而復
爲鄞人明時簪紱最盛有爲御史給事中翰林者有爲
兵部侍郞者使君之大父應遵以素封著乙酉閏六月
荷戈從太保錢忠介公瓜里幕府毁家輸國官大行事
去逃禪大梅山中師事法幢與桐城方授等爲世外交
使君之父德魏敦行不怠睦䘏遍于里中梨洲先生嘗
志其墓善教子故使君弱歲而講經史于萬八徵君季
野學文于范太守筆山又得詩傳于婦翁謝公子莘野
皆有原流使君之入仕也其家門尚盛田園連阡陌奴
婢過百口及揚歴南北三十年先世之膏粱日剝月削
以資薄宦爨下絕粒逋亡相繼身後無以治墳墓諸子
依人作活苟以世俗之情觀之廉吏殆不可爲矣
鮚埼亭集卷第二十一終
鮚埼亭集外編卷二十一
鄞全祖望紹衣
記(六)
鵲巢碶記
由寧波府城而南四十里桓溪之水東下一支自洞橋
而東爲前港一支自仲夏橋而東爲後港皆它山堰水
所注而後港則桃源之水西來會之前後港分流不及
五里而合其合也有渚回沙如帶環港口焉吾鄕南道
之水皆資它泉之啟閉而其啟則以鄞江爲壑故沿途
爲堰爲碶以待之鄞江之南流者夾以馬湖響巖諸山
其名曰蕙江適當桓溪之背桓溪前港之上流過唐君
廟下由唐家堰以入江其下流則合後港之水由烏金
碶以入江而沙渚介乎其中吾家自侍御公居溪上八
百餘年於兹矣社木與墓木森然相望其自洞橋兩岸
而下皆吾家也故十里中之爲堰爲橋爲渚爲浦爲岸
爲碶大率爲吾家所濬治沙渚之背有浦焉瀦爲荷花
池引爲龍舌渚其水不與溪相通然實卽溪上之水引
入田中而放爲浦者出東津橋經鵲巢碶入蕙江旱則
亦能蓄江水以灌田適當唐家堰之東與碶遙對者也
鵲巢何以名碶宋時理宗所生慈憲太妃度宗仁安皇
后福王與芮夫人皆出吾宗山陰一支顧其祖系實自
鄞而理宗潛龍學於余魯公天錫之家因訪外氏於溪
上嘗飲食焉旣而卽位推恩並賜官爵而徵士府君兄
弟八人皆辭不受朝議高之乃於八人中選其二曰汝
梅曰汝霖尚縣主而爲樹雙闕於碶上焉以見其爲后
妃之自出也嗚呼戚畹多矣漢田蚡以異父弟登三公
淳于長以姊子至九列唐賀蘭敏之冒武氏以訖蕭洪
蕭本蕭弘之獄宋楊次山之冒宗苟邀富貴依草附木
貽穢舊史而吾祖視褕翟之寵榮有如敝屣豈非皭然
塵世之表者歟於是城南之人呼吾家曰鵲巢全氏至
明正德閒吏部尚書碧川楊公吾家壻也序吾家譜尚
稱爲鵲巢全氏家譜而先寧國府君竟以鵲巢顏其齋
攷至正四明志鄞縣東五里開慶碶其始亦曰鵲巢惟
開慶之舊名鵲巢者旣不可攷今已廢爲田而是碶之
在溪上至今無恙乃不見於志豈以其爲吾家之私而
略之歟乃爲文以記之而家乘中舊有圖幷附於後長
者曰前此浦廣二丈餘且甚深舟行自江入碶可直達
侍御公神道下今則隘而不通矣嗚呼蓬萊之淸淺幾
度是碶幸得傳而又不克見於紀述使不爲文以表之
將吾祖之高行不幾湮沒而不傳乎
桓溪全氏義田記
宋室之南吾鄕先輩史汪沈諸公置義田以廩鄕人之
窮者而專以義田廩其宗人者三家最初爲樓氏蓋宣
獻公之世父揚州安撫所剙宣獻之父岐公欲增益之
而未就至宣獻始大之其繼爲余氏蓋魯公爲大參守
鄕郡嘗有志於此其從子晦又嗣守始成之攷舊史甚
短晦要其一節則可取最後爲吾全氏則草剏於宋徵
士菽和府君諱汝梅而成於其子若孫先公過雲軒集
中所爲義田宗老六公傳者也元之應氏董氏蓋又聞
三家之風而起者焉初先侍御公之遷鄞也在北宋初
歴南渡以後未有顯者而侍御公之次子入越九傳爲
穆陵之母家以龍潛之恩三世並列五等又一傳爲邵
陵之后家旣兩世連戚畹子姓無不珥貂領節者穆陵
以龍潛之舊曾遊於鄞而溯外氏祖系累至吾家至是
遂加恩並賚官爵慶元府下鄞縣取桓溪全氏世譜推
侍御九世孫八人以上而菽和府君爲宗子府君曰吾
以天時人事觀之宋社殆將屋矣況有志之士亦不肯
由戚畹邀恩澤也遂戒其兄弟弗出臨安乃以府君偕
其弟汝霖並尚縣主溪上有碶故吾家所築有司乃署
名曰鵲巢標雙闕於上焉時府君羣從子姓分爲八宅
曰東宅曰西宅曰前宅曰後宅曰中宅曰田宅皆府君
再從支屬也曰南宅曰北宅皆府君三從支屬也而府
君爲東宅旣絕意當世乃草剏義田條約仿諸家之例
其貧者計口計日而給之婚嫁喪葬各有助僅僅經始
而卒遺言諸子當成吾志府君四子長雲可府君諱鼎
孫次眞志府君諱謙孫次本心府君諱晉孫而正養府
君諱頤孫出爲後謙孫晉孫皆治慈湖之學府君所置
之田一頃有奇鼎孫與晉孫稍稍益之頤孫謙孫又以
一頃益之而鼎孫長子耆受學於謙孫自署味道子義
襟尢篤爲踵益焉共四頃歴三世而大備迨元至正二
十五年頤孫爲家督祭於府君之靈以告成申縣給牒
以杜他故於族中會推賢者一人司之曰義田局承奉
於是八宅之人感府君之敦睦而無以諡之也乃爲呼
之曰義田宗老府君之殁也未幾時而宋亡鼎孫兄弟
曰先人雖末受宋官然故宋戚也義不可出時尢以爲
難嗚呼當其盛時不肯援洽陽渭涘之寵以博一官及
其亡也戚戚於殘山剩水是非百世之師耶而況敦本
睦族之行又如斯然而攷之志乘樓余以下諸家皆得
紀錄而吾家缺焉則以府君世德不言而躬行旣未嘗
爲文以發之歲久而易湮也府君之義田散於明洪永
之際是時勾軍甚苦而府君之諸孫又以家難多遭謫
籍遂不能保其業八宅宗人有天不佑善之嘆迄於今
五百餘年吾家子孫亦不復知府君之世德如此不特
志乘也先公修譜搜得至正中達魯花赤所下承奉局
故牒一紙旣爲之傳而予又撮其大略爲之記未知其
能纘先緒焉否也
寶積菴記
設爲寺菴院之屬以守墓宋人最盛其登兩府者甚至
請之朝以重其地而放翁以爲非古明人稍易之爲墓
莊使佃戸耕墓田以司灑掃此變而合於禮者吾始祖
侍御府君之墓建菴於沙渚以奉香火蓋宋之舊也宮
詹府君重新之歲久漸以頽落七宅子孫將重糾資以
修葺而令予爲之記夫墓者骨肉之所寄也其魂氣則
無不之今墓而有菴以司之則香火之寄必有所依魂
亦未嘗不在矣古人無墓祭以栗主所不在耳府君之
於是渚其平日歌哭之地也而又有菴以司其墓卽祀
其主以妥其魂驄馬聲靈如可接焉或節候或朔望子
孫罔或不至酌它山之水烹蕙江槎頭之鯿愛敬之思
油然其動禮意之變而不失也正於是菴觀之自太平
興國以來居溪上者巳八百年孫枝駢盛代出而有列
於朝西京萬石之世澤不謂不永導山有脈溯水有源
初祖之世系其可忘乎然門戸日大眷屬日繁而世數
日遠后山之記思亭以爲親盡則服盡服盡則情盡情
盡則易忘此亦勢之所難免故以禮而言大夫以下無
祀其始祖之例而程子竟行之夫亦其心之所不能自
已也況吾全氏之子孫環始祖之墓而居使其恝然而
置之有是情乎雖然府君而降舊德綿綿咸淳八徵士
之高風義田六宗老之篤行本然本心之理學修齋墨
梅漁隱之雅韻侍郞之直聲宮詹之淸襟非堂父子之
奇節先贈公之孤標此門戸之所憑也宗人其果能守
之而不墜耶然則其所當觸目而警心者不獨霜露之
感已矣嗚呼吾但欲宗人子弟其佳者足應秀才之選
其樸者亦不媿力田之科勿蹈澆漓之習勿淪苟賤之
爲則雖不能大有光於初祖而門戸之羞吾知免矣不
然後人不振先業之日零日落以至於不保者可無懼
乎卽使幸而得保亦不欲以無籍之後人靦顏過此宗
人其幸無以此言爲迂也則是菴之幸也
響巖先塋地脈記
鬼蔭之說生平所不信以爲言之卽令無有不中有如
曾楊廖厲之徒要非吾心所希覬則固不過謹避五患
而已足說者以爲流泉夕陽古人不廢相度欲以張鬼
蔭之說之古不知都邑之異於墟墓也倘使五患之外
更有所營則是禮經墓大夫冡人所掌反失之耶獨吾
家響巖埏道則向來所言實中而先公之深以爲幸者
正鬼蔭之徒所憾屬在子弟其亦可審所趨矣響巖者
鄞城南之勝地也由沙渚而上五里至蘭浦又五里爲
響巖其背爲蕙江水北作聲則巖中應之一喁一于淸
空互答微類石鐘而山光蒼翠浮動天寒輒有鸕鷀羣
集如雲唐賀秘監之別業也先檢討府君未通籍授徒
巖下葛氏每講經之暇咄咄若有不怡者其徒叩之嘆
曰吾兩喪未舉是以爲恨其徒曰前邨有田甚高潔可
葬也請卽以贈先生可乎府君大喜遂以葬其祖父不
二十年侍郞府君果高其門而族祖聞夷先生者雅以
地學自負過而嘆曰誠吉地也其淸氣繚繞殆宐世由
館閣以至開府但惜穴後脈洩伸於貴詘於富侍郞府
君揚歴兩京身後圖書法物頗富而祿廩所餘渺然諸
子爲治壙已不免於鬻田宮詹府君繼起淸苦更甚甫
殁而不保其甲第有明三百年世宦之貧未有如吾家
者也萬歴中堪輿師沈一鵬者老學也來相是塋亦以
聞夷之說爲不易而嘆吉地之不能兼備如此先公曰
此正吾家之幸也使先世爲墨吏以肥其家其竟傳之
無窮乎抑亦易斬之流也夫君子之不爲墨吏未必果
由於地脈然使果然則是出山泉水不害其淸而一酌
千金之可免也其爲吉孰大於此夫地脈固有淸有濁
是塋也蓋其淸氣最完故世有介節今世之言地學者
以求富爲第一但見濁氣不至則瞿然憂之其以爲洩
也固宐是時萬九沙編修在座嘆以爲名言其後爲先
公作行狀采及之而不肖更繁其詞以爲記
槿籬記
唐以前重族姓故世家之支派必詳阮氏之道南道北
裴氏之東眷西眷至今流傳而諸王至以馬糞署名亦
可笑矣唐宗室表中如所謂大鄭王房小鄭王房者皆
詳書之吳興沈氏不問支而問葉則其變也世家之學
旣替而僞譜始流布乃知古人之能坊其流也吾全氏
自侍御府君遷鄞六傳之後分爲蘭馨松盛四支又二
傳分爲東西前後中田南北八宅環沙渚數里而居之
其稱爲荷花池諸全者東宅也培田諸全者田宅也丙
舍前諸全者中宅也丙舍後諸全者前宅也二宅夾侍
御府君神道故以稱之唐家橋諸全者北宅也唐家堰
諸全者南宅也溪上諸全者後宅也西宅故養子別自
爲宗故曰七宅七宅之中中宅田宅南宅爲盛而田宅
其尢也田宅之支又分爲六蔓延直抵鳳山有曰洞橋
南街房洞橋北岸房蘭浦房槿籬房都廰門後房畱居
舊宅者曰沙渚房其旣於今孫枝錯雜互徙其居欲按
當日之芋區瓜疇以求故址不可得矣而槿籬獨無恙
是籬也侍御十世孫安翁之所樹安翁生元末見時事
方渾濁隱居不出顧家貧甚以義命自樂嘆曰昔白下
之臺城地皆環以籬門而何點居其東固當極園亭之
盛至陶公之籬有松有菊有棃有栗有灌木有桃有李
有柳有榆而且西疇有稻中園有蔬亦巳盛矣吾無有
也樹之槿者取其生亦易隕亦易也當時嘆爲名言安
翁無子而其羣從日繁衍遂共以槿籬名其房嗚呼詩
三百篇言本支者皆託之草木以比例今此籬之槿四
百餘年矣世之夸遠條者未聞有以槿當之者也而此
槿則遠莫如之況重之以安翁之高節乎宗人其尚封
植嘉樹以無忘角弓使吾家泥泥瓞瓞之盛如此槿也
則值其盛卽以大其門者寵其籬否則愼所守焉弗蕩
其閑以玷其籬也因爲之記而詳序吾家之眷屬以先
之使世有徵文獻而過此槿者問支亦可問葉亦可矣
先休菴府君墓樹記
十世祖休菴府君墓在沙渚之上有樟樹焉蓋四百年
矣長老相傳樹盛則吾家有達者否則枯吾家自天啓
以來門戸漸以式微而樹亦蕉萃日甚奄奄若待盡者
不肖祖望每追隨父兄往展墓未嘗不徘徊其下也十
年之計樹木百年之計樹人是以問故國者在所略焉
而吾家之冡木與七宅子孫相爲消息所關詎不重歟
自十年以來樹稍葱蘢有生意已而漸童童如車蓋濯
枝潤葉湛露泥泥其謂夜閒有神龍降之及雙燈熒熒
雖出田父野老之誕而要其暢茂則大異乎前於是宗
人爭相告語引領而望以爲積衰之可振不數年而不
肖薦詞科成進士讀中秘宗人以爲此其應也夫科名
身外之物不足以爲邦家重必其有可以光前烈裕後
昆者而後瑞應加之而不以爲䙝小子行微學劣何足
以承先人之緒豈區區釋褐之資而謂能感召冢木繁
衍其本支則巳陋矣今夫王之槐耶以晉公魏公之名
德重不徒以三公也竇之桂耶以學士兄弟之淸望重
不徒以進士之同升也韓之桐耶以右丞之黨錮重不
徒以護法沙門之宰相也而況其下焉者哉然嘗見茶
陵劉學士三吾集謂其先丞相四世孫仁寬徙家石溪
手植黃連一樹大數十圍巳踰百年其後半枯自學士
到溪上復榮學士爲詩記之曰太乙燈輝猶照夜相公
樹老復回春眞人張無爲圖之校書錢子瑜題之而復
索長沙陳長史南賓爲記古人於此亦如是其津津而
樂道之也蓋以其大者言之花竹和樂足驗民生佳氣
以其小者言之亦關乎一家之運會此卽中庸位育之
說而非鬼蔭之謂也嗚呼封植之功要之於必世吾儕
僥倖希心於不種之穫庶幾神爽所憑叨樾蔭焉況樟
者大江以南之佳植也七年而始別十年而始成其尚
於宗人有厚望哉先府君爲侍御公之十四傳而南宅
小宗也諱某夫人李氏又四傳爲侍郞府君諱元立又
二傳爲宫詹府君諱天敍又四傳爲不肖乃再拜而爲
之記
崇讓里記
前明都督同知鹿園萬公以大將有功於倭亂而爲理
學名臣其論漕事尢切中治道蓋古今儒將中第一流
也都督第在城中新街實與先侍郎居毗連鳴珂之里
文武鼎盛而以講學尢相睦都督已登五府養疴杭之
西溪先侍郞亦官至院長時有部使者爲都督樹坊於
街之兩偏其西曰都督衙其東曰錦衣里成有日矣適
有自京師至者語都督曰全學士以不肯撰靑詞改南
院矣南院一席本應慈水袁學士往袁自請畱撰文而
全代之南都督瞿然起曰有是哉學士之大節如此耶
乃言於部使者願以東坊讓之全氏部使者以書來告
先侍郞曰此當道爲萬公旌功也鵲巢而鳩居吾弗敢
也亟爲書以讓都督而都督曰吾巳言之矣是亦枌榆
之佳話也先侍郞終固辭不敢受而都督亦遂幷虛其
西坊不果上至今此兩坊者有雙闕巍然而無橫石不
知者或以爲歲久而圯也先侍郎阿育王山房集今已
闕佚然尚有與都督論學書及和其淮上諸詩因思吾
鄕前輩薦紳先生能以學行相鏃厲卽讓坊一節則都
督樂善之虛懷侍郎不苟之介志皆可想見陶公詩曰
昔欲居南邨非爲卜其宅聞有素心人樂與共晨夕斯
之謂矣萬氏與吾先世通家之契最永侍郎孫宮詹與
瑞巖都督爲社會於湖上修世好也易代以來兩家甲
第皆已不可復問而附於前代世臣之遺者則諸先人
有同志焉九沙西郭與予論文尢篤因偶與西郭語及
之西郭嘆曰幸弗謂此事僅資談助也推此一節可以
消閒田之爭可以媿王戎苦李之陋至於表先德而徵
遺獻又無論矣乃議以崇讓名其里而爲之記
先檢討府君丙舍記
出城西南二里有崇法寺焉據高岡爲勝其旁爲先檢
討府君之阡是岡也蓋甬上西南二道山水之會凡城
南山水之自仗錫來者千巖萬壑至它山而合由南塘
河以入城其西之自大雷來者千巖萬壑至桃源而合
由西塘河以入城南道爲大宗西道爲支子其水胥會
於城中之湖上故有雙淸閣會泉亭以志其地餘波之
在城外者南道則循長春門而右西道則循望京門而
左胥會於城下之濠適當湖上雙淸之地祇隔雉堞一
重爲限而崇法寺岡實遙臨之蓋山峙而水流水之所
之山脈潛附以行是岡爲二道山脈所注以鎮水者是
以平壤之中突然墳起近世堪輿家不解忽以爲四明
府治之勢來自建嶴之錫山穿城渡江直抵候濤山而
止此其說始於黃孟淸僉事而前此無有也不知建嶴
之山實光同諸峰之支隴而遙與大雷一帶相應其水
則原通小溪而會桃源之流以入江左縈右拂若爲二
道之介紹者非能獨擅其尊也是岡之所自蓋不止此
夫惟二道山水之會皆歸是岡故雖不甚峻而氣象盤
延磅礴爲城外之偉觀其漢唐以來之古蹟最初則董
孝子之母墓在焉遊人過之必有詩而嬾堂臯父二公
最工古廟巍然墓下有潭久旱不涸相傳以爲孝子廬
墓泣血之所宋則豐淸敏公之紫淸觀實居寺西沿河
皆植蓮花其觀連延三十餘畝荆公爲鄞令於寺最多
題墨戴帥初詩所云驚風急雨舒王字是也其女卒卽
葬此寺中別有荆公祠未幾魏王愷之妃亦葬焉咸淳
閒袁尙書似道於寺左營南園曲廊修檻臺榭共十五
區而趙氏鄮山書院亦在焉寺中舊有法智尊者之塔
趙淸獻公穹碑護之故遊人又呼曰祖關入元而淸容
學士修復南園其芳思亭羅木堂皆有詩入明而豐布
政文慶重新紫淸觀有故園十咏於是是岡遊屐不減
宋時薦紳先生之葬者黃公孟淸而後不下數十家而
堇山李侍郞營生壙時築堂曰景賢以慕豐袁之遺先
檢討阡適在景賢堂之右叢桂數十風景明瑟丙舍雖
小皆先學士之所經營其前臨淵有沙滙水中成渚其
左有橋其後爲寺佛鐙漁鼓時足助淸致當時如張尚
書東沙周都御史莓厓范侍郞東明豐考功人翁唱酬
翰墨最多而學士有女已許屠辰州田叔未嫁而卒附
葬阡旁開壙得石志則荊公女之銘也殤女之兆域先
後如相待時皆詫爲異事二百年以來日以頽矣高岡
無恙流水潺潺紫淸芳思之賢子孫何可多得故家門
祚之感不禁爲之憮然
桃花隄記
鄞城西南有雙湖迤邐爭勝西湖卽所稱月湖南湖卽
所稱日湖者也西湖佳麗過於南湖所謂十洲三㠀者
皆西湖之勝也南北四橋以通往來直抵城下而止當
兩宋時有長隄二其一曰偃月錢使君公輔所築王集
賢益柔詩曰偃月隄成車馬道湖光如截天如抱而荆
公亦有載沙築路之句取杭西湖白沙故事也在紅蓮
閣下當時置酒務於湖北卽湖汲水勞甚乃於湖之中
蓄淸流作隄於其上以轆轤引而注之皆以爲便以今
地望攷之碧沚之後是也其一曰廣生元祐中隄以爲
放生池在壽聖院南其後趙使君伯圭築堂其上以今
地望攷之湖心寺橋之前是也有明以來二隄之遺跡
不可復攷先宮詹自鶴禁歸徙宅湖上買得竹洲一曲
以爲別墅舊時史忠定眞隱觀也後爲陸康僖祠至是
歸於吾家搆平淡齋於洲東搆松窗於洲南宮詹謂城
下尚有閒田可修治爲花隄以助竹洲之勝乃自水仙
宫前築石直抵長春門履道坦然而藝千樹桃於其上
隄之內雉堞參差荼竈琴牀錯列其下以花爲藩隄之
外湖光淸泚畫船簫鼓時時過之以花爲幕宮詹與林
下諸公結社時緩步焉嘗爲詩記之曰偃月風流擬白
沙廣生樂育更誰家是也湖上遊人因呼之曰桃花隄
別墅未落宮詹下世陸先輩公明有園面隄復修治焉
二十年後兵火紛然湖上之高門縣簿盡爲摧落沿城
上下皆成馬牧而隄又廢先是四明舊志張羅吳袁四
家皆簡略二隄本末僅附見於舒中丞信道朱舍人新
仲記中鄞之談文獻者弗盡知也桃花隄未遠耳近之
修志者亦弗錄何其陋也予追隨家君子遊湖上嘗指
示曰此白石鑿鑿者雖大半殘缺然吾家故物也予退
攷之宮詹墓碑信然乃別爲記而存之荒城落日水色
依然而錢趙兩使君之甘棠吾先人之喬木莫有過而
問者良可感也
先侍御畫馬記
先侍御府君葦翁諱美閑字吾衞先宮詹公孫而非堂
先生子也非堂先生善書以餘技作繪事侍御之書亞
於非堂而畫馬獨入神品侍御生而不凡王母楊恭人
奇之以爲是汗血種也小字之曰駒郎陸大行文虎嚴
事非堂故侍御爲大行壻侍御旣承家學又追隨婦翁
以名節自勵高冠長劒崚崚諤諤雖一貧如洗弗恤國
難旣作從戎江上累授侍御監軍巳而東歸有大將來
據宮詹宅爲馬廄侍御憤甚中夜焚其廳事由是日鬱
鬱侍御畫馬其藍本實出松雪之遺至是諱之或有不
知而及之者則叱曰吾所師者宋遺民龔聖予父子之
馬也爾旣不知其莫視吾畫時比之明初九龍山人之
畫竹然山人所爲特出於好奇而侍御胸中別有所不
適嗣是遂秘不示人或有賺之者輒盛稱聖予之人以
及其畫侍御欣然出其得意之筆以贈之而舊時箱篋
所貯有出松雪者悉焚之其實聖予之馬世無傳者侍
御特重其人而巳其時甬上多畸士陸副使宇&KR1385;楊職
方文琮李都事振玘慈水則魏山人耕皆與侍御相晨
夕終歲奔走山海閒思然故國之灰壬寅除夕刊章名
捕諸畸士皆豫焉次年送禁省獄中五月八日聞將庭
訊侍御仰天嘆曰吾不可辱是夕暴卒葬於非堂先生
墓旁陸孺人最孝非堂晩景甚困病後思酒不得孺人
以女紅易佳醞日進之非堂集中有和杜公病橘韻詩
以慰新婦者也每侍御畫馬孺人從旁爲布景然自其
家被籍所著百尺西樓集無存者而所畫亦希侍御於
先贈公爲三從兄長子宗然亦有志節陸大行環堵集
散失搜訪存之終身不求聞達無後
鮚埼亭集外編卷二十一終
