月屋漫稿别集類四(元)
提要
(臣)等謹案月屋漫稿一卷元黃庚撰庚字星
甫天台人生於宋末入元不仕後來選詩者
以其為宋遺民並載入宋詩中然觀其集首
自序乃泰定丁夘所作時元統一海内已五
十七年不得仍系之宋人今故仍題作元人
從浙江通志文苑傳例也庚嘗客山隂王英
孫家試越中詩社枕易題庚為第一考官乃
李侍郎今評語與原詩並在集中蓋為當時
推重若此其詩尚沿時習體格不免卑弱而
刻露處亦時見新警如五言之斜陽明晩浦
落葉瘦秋山柳色獨青眼梅花同素心鳴榔
舟葉聚撒網浪花圓諸句七言之鐘帶夕陽
來遠寺碑和春雨卧平蕪細柳雨中垂綠
重殘花風裏亂紅輕清夜夢分千里月故鄉
人各一方天風月滿懷詩可寫雪霜侵鬢鏡
先知諸句類皆風致婉約翛然自遠猶不失
為具體焉乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
月屋漫稿原序
唐以詩為科目詩莫盛於唐而詩之弊至唐而極宋以
文為科目文莫盛於宋而文之弊至宋而極甚矣詩與
文之極其弊而難於其起弊也自有虞明良之賡歌已
非太古忘言之天矣三代以還雖王者之迹熄而世獨
近古其播於聲詩發為辭令形於規諫諷刺者皆所以
紀一時之實豈好為是虚言哉國以詩文立科目非世
道之幸士以詩文應科目又豈人心之幸宜古道之滋不
可挽也嗚呼自孔子刪定繫作以來詩書易春秋之文
僅存而其道則泯矣以言乎詩自三百篇訖於戰國詩
之脈幾絶而騷續之故騷有功於詩騷之下有選由選而
至於唐惟杜少陵為備以言乎文獲麟絶筆之餘諸子
百家蝟興蠭起不有孟子之書聖人之道晦矣故孟子
功不在禹下至若荀揚之簧鼓聖言班馬之戶牖古史歴
三國六朝隋唐之世斯文微如一髮而韓昌黎力挽古
學沿唐而宋則歐陽出焉嗚呼盛者乃所以為衰也然
詩盛於唐唐之詩脈自杜少陵而降詩以科目而弊極
於五代之陋文盛於宋宋之文脈自歐陽諸公而降文
以科目而弊極於南渡之末年以科目而為詩則窮於
詩以科目而為文則窮於文矣良可歎哉僕自齠齔時
讀父書承師訓惟知習舉子業何暇為推敲之詩作閒
散之文哉自科目不行始得脫屣場屋放浪湖海凡平
生豪放之氣盡發而為詩文且歴攷古人沿襲之流弊
脫然若醯雞之出甕天坎蛙之蹄涔而遊江湖也遂得
率意為之惟吟咏情性講明禮義辭達而已工拙何暇
計也於是裒集所作詩文繕寫成編命之曰漫稿以為
他日覆瓿之資若曰復古道起文弊則有今之韓杜在
天台山人黃庚星甫氏序
月屋漫稿原序
