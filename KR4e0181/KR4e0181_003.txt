西村詩集補遺明朱朴撰
為勾溪畫獨釣圖
松吹涼生錦籜冠鳥還雲出坐中看勾溪數畆清泠水
更著何人並釣竿
題文衡山竹
衡山先生玉堂客援筆戲寫青琅玕蕭蕭瘦榦疎疎葉
疑有清風六月寒
為僧浩公畫雪嵓圖
雪嵓道者僧中傑踏雪曾參雪竇禪歸到雪岩心似水
梅花紙帳日高眠
訪許雲村不遇
發興尋閒為破閒閒人底事出青山春風似惜空歸去
一路飛花送客還
雪景
水映平林雪滿山孤舟撑出斷橋灣梅花未漏春消息
閒向湖邊載鶴還
紅梅
寒花本是冰霜面怪見誰家雪裡紅應恐路人輕著眼
故將顔色換春風
孝隱村沈元懋國初人夏榮作孝子傳程都憲
巽隱為跋于後
巽隠為書元懋傳昌黎曾作董生行安豐縣即豐山里
今古同存孝隱名
為朱南野畫扇
鏡中白髮星星變江上青山日日閒盡向鏡中憂白髮
誰來江上看青山
為養泉上人題
洗鉢脩齋煑茗芽道心涵泳靜塵砂閒來禮佛無餘供
汲取甆缾浸野花
鷄冠花
絳幘昂藏綠葉稀凌風起舞欲高飛無因為報天門曉
獨立閒階顧羽衣
聯節坊張方洲二姬剪髮自誓邑聞于朝表其
門
剪落烏雲四十秋死生孤苦雪盈頭金蘭玉樹聯芳第
不數張家燕子樓
畫寄孫白峰
楓落吳江嘆索群草青南浦正思君春深不見歸飛鴈
獨上危峰望夕曛
正月十五日謝鄉飲
邑宰持書枉及門野人安敢負君恩羣賢畢集衣冠盛
老我虚當齒髮尊芹泮煖風聞雅樂杏壇晴日麗芳樽
酒闌拜罷扶歸路月掛梅梢雪後村
上已同友輩村郊行樂
三月三日出郭行風和日暄天氣晴㘅泥補巢舊家燕
隔水喚春何處鶯壚頭小姬酒正熟道傍古墳人自耕
勸君行樂貴及早明日清明花滿城
賞菊
草堂秋色富於春霜露飄香上幅巾病眼又酣前度酒
寒花應識暮年人三閭賦後誰曾詠五柳看來迹已陳
千古清風君獨領肯教籬落負芳辰
初度日
一度生辰一擲梭百年有限奈如何同時骨肉看將盡
後輩才能覺又多鄉飲薦書慙久負社祠嘉會數相過
白頭又識春風面笑折梅花對酒歌
簫杖
五音刳節過眉裁七尺連枝九竅開笻幹固非韶樂具
紫鸞聊假化龍材停吹夜月歌桃竹倦倚春風奏落梅
年少風情衰老伴扶持還想鳳凰臺
題南極老人圖夀愛槐王德澤
南極老人霜滿顛瓣香圖像夀觴前人間五福元推右
天上三星合讓先赤縣王喬同譜系緱山子晉亦神仙
為君遐算從今祝願見重登六十年
孝子顧子芳刻木為母奉事如生及順繼母慈
孝相感以詩嘉之二首
刻木為孃刻意深視成怡悦聽成音雕工易刻慈親貌
難刻人間孝子心
二
事死憐君若事生母無前後孝俱成卧冰守柰千年後
肯許王祥獨擅名
豐山孝子徐覽割股救母因贈
兒股傷殘母命存神功亦為感慈恩懸知今日豐山里
不媿當年孝隱村清譽只應敦薄俗上書誰與乞旌門
由來此道無他報會見傳芳到子孫
近山為徐履卿題
垂蘿絶壁好躋扳只隔煙嵐數步間不用移居深處隱
桃源風景在人寰
山中晚行
烟光寂寞夕陽時遠近鐘聲即復離路静久無塵鳥跡
客來惟有鶴先知
送汪白埜還杭立春日
野寺門前江可憐柳條難繫木蘭船窮郊歲晩冰霜合
剛待春風上别筵
詠盆中檜寓懷
老檜何年解服盆病膚猶帶石苔痕不知多少攣拳苦
消得斯須灌溉恩屈節無材干梓匠穠華有類閱朱門
從渠束縛人休笑歲晩心期只自存
走索
絨索為橋跨綵虹步從平地上虚空繡鞋半濕花梢露
羅袂輕楊柳面風神女踏波行洛浦素娥辭月下蟾宫
更憐玉臂垂雙翼彷彿青鸞舞鏡中
送孫白峯北上次韻
千里南還又北行碧江烟艇畫中清琱弓中鵠須持滿
粉飾傾城讓後生老我期君嘗結夢是誰推爾定知名
都城見月孤吟夜應憶山中别後情
為雲居正長老畫小幅山水
記得危岩倚石樓西湖烟景坐來收遥岑寸碧空王殿
斷岸飛鳬獨客舟九曲屏山因雨洗六橋練水帶花流
重遊預訂春來約未許青山笑白頭
谷芳上人創二石橋謝以畫并題
村徑兩徒杠津岐賴相接歲久木盡摧來往多病涉吾
師好施予毅然探囊篋伐石來西山架梁通便捷攄心
不知勞旬日足功業行人履坦途無復待舟楫平生好
修葺于此意自愜福報固不圖一念歴千劫願焉夀無
疆期頥穩登躡
悼孫太初
太白山人謫仙李氣節風流無乃似拄頰香爐瀑外烟
翻身采石磯頭水一從騎鯨飛上天復來人間今幾年
來無定蹤去無跡只有麗句人間傳終南山高幾千里
苕溪霅溪渺涯涘此老精靈何處歸還在西湖月明裏
孤山放鶴招同心巢閣先生林處士
謝王雨舟靈夀杖
武當山高幾萬丈中有千年靈夀杖金光玉芝秀所鍾
生在青霞石嵓上雨舟先生道者流贈我一枝東海頭
琅玕潤滑鐵堅瘦昂首屈項蒼精虬老夫病足如跛鼈
藉此扶持少顛蹶朝出横拖石壁雲暮歸倒拄溪橋月
乘舟著篙馬著鞭凌高涉下無不便為尋短句謝遠意
遶徑啄碎青苔錢不愁化龍忽飛去不願提攜朝玉陛
但願長挑沽酒錢日日登堂共君醉
雨中寄勾溪
冥冥稻花雨漠漠野雲秋颯響悲黃落絲飛亂白頭乍
於燈下細偏傍枕邊稠累月寧蘇旱愆時却送愁濕螢
仍草莽迷鶴獨林丘天地非無為江湖可散憂積隂霾
御氣深淖阻宸遊忍凍吾廬足啼饑比屋侔自非原憲
病誰是子桑儔頗憶釣魚伴孤吟蘅杜洲
醉閒卷
富翁買田過千畝日日匆忙不飲酒貧老無錢囊橐艱
日日飲酒醉且閒富翁回首問貧老酒盡囊空奈何好
貧老答曰翁不知樹上好花開幾時兒孫各有兒孫計
死抱黃金將付誰
哀湛秋江
瓶錫江湖三十年姓名徧與詩流傳山中老屋裹薜荔
一爨累月寒無烟采輯盛音仍繡梓行道參禪了生死
身事忙如風外雲心情淡若江頭水翩然蹤跡歸乎來
維摩示病銷筋骸一龕寒月鎖委蛻三昧熱火燒成灰
老我交遊痛凋喪不解吾師脫凡相腸斷吟䰟何處飛
也應只在秋江上
西村詩集補遺
