西村詩集别集類五(明)
提要
(臣)等謹案西村詩集二卷補遺一卷明朱樸
撰樸字元素海鹽人當正德嘉靖間與文徵
明孫一元相唱酬是集為其孫綵所編分上
下二卷下卷附以集句詩餘又别輯補遺一
卷其近體格調清越超然出羣古詩差遜然
亦不墜俗氛以不為王世貞等所奬譽故名
不甚著然當太倉歷下壇坫争雄之日士大
夫奔走不遑七子之數輾轉屢增一時山人
墨客亦莫不望景趨風乞齒牙之餘論冀一
顧以增聲價詩道之盛未有盛于是時者詩
道之濫亦未有濫于是時者朴獨閉戶苦吟
不假借嘘枯吹生之力其人品已高其詩品
苕苕物表固亦理之自然矣乾隆四十二年
八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
