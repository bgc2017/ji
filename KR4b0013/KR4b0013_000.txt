昭明太子集目錄别集類一(梁)
卷一
賦
古樂府
詩
卷二
七
令
卷三
啟
疏
卷四
書
傳
卷五
序
議
讃
卷六
觧
(臣)等謹案昭明太子集六卷梁太子蕭統撰
案梁書本傳稱統有集二十卷隋書經籍志
唐書藝文志並同宋史藝文志僅載五卷已
非其舊文獻通考不著錄則宋末已佚矣此
本為明嘉興葉紹泰所刊凡詩賦一卷襍文
五卷賦每篇不過數句蓋自藝文類聚諸書
採掇而成皆非完本詩中擬古第二首林下
作伎一首照流看落釵一首美人晨粧一首
名士悦傾城一首皆梁簡文帝之詩見于玉
臺新詠其書為徐陵奉簡文之令而作不容
有誤當由據題作皇太子輾轉稗販故誤以
為昭明又錦帶書十二月啟亦不類齊梁文
體其姑洗三月啟中有啼鶯出谷争傳求友
之聲句考唐人試鶯出谷詩李綽尚書故實
譏其事無所出使昭明先有此啟綽豈不見
乎是亦作偽之明證也張溥百三家集中亦
有統集以兩本互校此本七召一篇與東宫
官属令一篇謝賚湼槃經講疏啟一篇謝勅
齎銅造善覺寺塔露盤啟一篇謝賚魏國錦
賚廣州塸賚城邊橘賚河南菜賚大菘啟五
篇與劉孝儀與張纉與晉安王論張新安書
三篇駁舉樂議一篇皆溥本所無溥本與明
山賓令一篇詳東宫禮絶旁親議一篇謝勅
鑄慈覺寺鐘啟一篇亦此本所無然則是二
本者皆明人所掇拾耳乾隆四十三年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
