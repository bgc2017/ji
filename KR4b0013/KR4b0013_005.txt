昭明太子集卷五
梁蕭統撰
序
文選序
式觀元始𦕈覿玄風冬穴夏巢之時茹毛飲血之世世
質民淳斯文未作逮乎伏羲氏之王天下也始畫八卦
造書契以代結繩之政由是文籍生焉易曰觀乎天文
以察時變觀乎人文以化成天下文之時義遠矣哉若
夫椎輪為大輅之始大輅寧有椎輪之質增冰為積水
所成積水曾微增冰之凜何哉蓋踵其事而增華變其
本而加厲物既有之文亦宜然隨時變改難可詳悉嘗
試論之曰詩序云詩有六義焉一曰風二曰賦三曰比
四曰興五曰雅六曰頌至於今之作者異乎古昔古詩
之體今則全取賦名荀宋表之於前賈馬繼之於末自
兹以降源流實繁述邑居則有憑虛亡是之作戒畋遊
則有長楊羽獵之制若其紀一事詠一物風雲草木之
興魚蟲禽獸之流推而廣之不可勝載矣又楚人屈原
含忠履潔君匪從流臣進逆耳深思遠慮遂放湘南耿
介之意既傷抑鬱之懷靡愬臨淵有懷沙之志吟澤有
憔悴之容騷人之文自兹而作詩者蓋志之所之也情
動於中而形於言關雎麟趾正始之道著桑間濮上亡
國之音表故風雅之道燦然可觀自炎漢中葉厥塗漸
異退傅有在鄒之作降將著河梁之篇四言五言區以
别矣又少則三字多則九言各體互興分鑣並驅頌者
所以游揚德業褒贊成功吉甫有穆若之談季子有至
矣之嘆舒布為詩既言如彼總成為頌又亦若斯次則
箴興於補闕戒出於弼匡論則析理精微銘則序事清
潤美終則誄發圖像則讚興又詔誥教令之流表奏牋
記之列書誓符檄之品弔祭悲哀之作荅客指事之制
三言八字之文篇辭引序碑碣誌状衆制蜂起源流間
出譬陶匏異器並為入耳之娛黼黻不同俱為悦目之
玩作者之致蓋云備矣余監撫餘閒居多暇日歴觀文
囿泛覽詞林未嘗不心遊目想移晷忘倦自姬漢以來
𦕈焉悠邈時更七代數逾千祀詞人才子則名溢於縹
囊飛文染翰則卷盈乎緗帙自非略其蕪穢集其清英
蓋欲兼功大半難矣若夫姬公之集孔父之書與日月
俱懸鬼神争奥孝敬之凖式人倫之師友豈可重以芟
夷加之剪截老莊之作管孟之流蓋以立意為宗不以
能文為本今之所撰又亦略諸若賢人之美詞忠臣之
抗直謀夫之話辯士之端冰釋泉湧金相玉振所謂坐
狙丘議稷下仲連之却秦軍食其之下齊國留侯之發
八難曲逆之吐六竒蓋乃事美一時語流千載槩見墳
籍旁出子史若斯之流又亦繁博雖傳之簡牘而事異
篇章今之所集亦所不取至於記事之史繫年之書所
以褒貶是非紀别同異方之篇翰亦已不同若其議論
之綜緝詞采序述之錯比文華事出於沉思義歸乎翰
藻故與夫篇述雜而集之遠自周室迄於聖代都為三
十卷名曰文選云爾凡次文之體各以彙聚詩賦體既
不一又以類分類分之中各以時代相次
陶淵明集序
夫自衒自媒者士女之醜行不忮不求者明達之用心
是以聖人韜光賢人遁世其故何也含德之至莫踰於
道親已之切無重於身故道存而身安道亡而身害處
百齡之内居一世之中倏忽比之白駒寄寓謂之逆旅
宜乎與大塊而榮枯隨中和而任放豈能戚戚勞於憂
畏汲汲役於人間哉齊謳趙舞之娛八珍九鼎之食結
駟連鑣之遊侈袂執圭之貴樂既樂矣憂亦隨之何倚
伏之難量亦慶弔之相及智者賢人居之甚履薄冰愚
夫貪士競此若泄尾閭玉之在山以見珍而招破蘭之
生谷雖無人而自芳莊周垂釣於濠伯成躬耕於野或
貨海東之藥草或紡江南之落毛譬彼鴛鶵豈競鳶鴟
之肉猶斯雜縣寧勞文仲之牲至如子常寗喜之倫蘇
秦衛鞅之匹死之而不疑甘之而不悔主父偃言生不
五鼎食死即五鼎烹卒如其言亦可痛矣又有楚子觀
周受折於孫滿霍侯驂乘禍起於負芒饕餮之徒其流
甚衆唐堯四海之主而有汾陽之心子晉天下之儲而
有洛濱之志輕之若脱屣視之若鴻毛而况於他乎是
以聖人達士因以晦跡或懷玉而謁帝或披裘而負薪
鼓楫清潭棄機漢曲情不在於衆事寄衆事以忘情者
也有疑陶淵明之詩篇篇有酒吾觀其意不在酒亦寄
為跡焉其文章不羣詞采精拔跌蕩昭章獨超衆類抑
揚爽朗莫之與京横素波而傍流干青雲而直上語時
事則指而可想論懷抱則曠而且真加以貞志不休安
道苦節不以躬耕為恥不以無財為病自非大賢篤志
與道汚隆孰能如此者乎余素愛其文不能釋手尚想
其德恨不同時故更加搜求粗為區目白璧微瑕者惟
在閒情一賦揚雄所謂勸百而諷一者卒無諷勸何必
搖其筆端惜哉亡是可也并粗點定其傳編之于錄常
謂有能讀淵明之文者馳競之情遣鄙吝之意袪貪夫
可以廉懦夫可以立豈止仁義可蹈爵禄可辭不勞復
傍游太華遠求柱史此亦有助於風教爾
議
駁劉僕射舉樂之議
三年十一月始興王憺薨舊事以東宫禮絶傍親書翰
並依常儀太子以為疑命僕射劉孝綽議其事孝綽議
曰案張鏡撰東宫儀記稱三朝發哀者踰月不舉樂鼓
吹寢奏服限亦然尋傍絶之義義在去服服雖可奪情
豈無悲鐃歌輟奏良亦為此既有悲情宜稱兼慕卒哭
之後依常舉樂稱悲竟此理例相符謂猶應兼慕請至
卒哭僕射徐勉左率周捨家令陸襄並同孝綽議太子
令曰張鏡東宫儀記依士禮終服月稱慕悼又云凡三
朝發哀者踰月不舉樂鼓吹寢奏服限亦然劉僕射議
云傍絶之義義在去服服雖可奪情豈無悲鐃歌輟奏
良亦為此既有悲情宜稱兼慕卒哭之後依常舉樂稱
悲竟此理例相符尋情悲之說非止卒哭之後緣情為
論此自難一也用張鏡之舉樂棄張鏡之稱悲一張鏡
之言取舍有異此自難二也陸家令止云多歴年所恐
非事證雖復累稔所用意常未安近亦嘗以此問外由
來立意謂猶應有慕悼之言張豈不以舉樂為大稱悲
事小所以用小而忽大良亦有以至如元正六佾事為
國章雖情或未安而禮不可廢鐃吹軍樂比之亦然書
疏方之事則成小差可緣心聲樂自外書疏自内樂自
他書自已劉僕射之議即情未安可令諸賢更共詳衷
司農卿明山賓步兵校尉朱异議稱慕悼之詞宜終服
月於是付典書遵用以為永凖
讃
弓矢讃
弓用筋角矢製良工亦以觀德非止臨戎楊葉命中猿
墮長空
爾雅制法則讃
惟斯法則信如四時嚴此刑政刑輕罪疑霜威以振民
不敢欺
蟬讃
兹蟲清潔惟露是餐寂寞秋序咽哳夏闌豈伊不美曜
彼華冠
昭明太子集卷五
