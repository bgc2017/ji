昭明太子集卷一
梁蕭統撰
賦
殿賦
觀華䂄之美者莫若高殿之麗也高殿博敞華色照朗
内備雜藻外發珍象延脰觀之欣然俯仰闌檻參差棟
宇齊畟玄黃既具鮮麗亦發椽并散節若山若谷或象
翔烏或擬森竹藻梲鮮華而粲色山節珍形而曜目旅
視刑則委累嵳峩雕丹文於簷際鏤華形以列羅若乃
日照珠簾彪炳灼爍輕風吹幌乍揚乍薄接長棟之耿
耿簷垂溜於四隅建廂廊於左右造金墀於前廡卷高
帷於玉楹且散志於琴書
銅博山香爐賦
方夏鼎之瓌異類山經之俶詭制一器而備衆質諒兹
物之為侈於時青女司寒紅光翳景吐圓舒於東岳匿
丹曦於西嶺蕙帷已低蘭膏未屏㸑松柏之火焚蘭麝
之芳熒熒内曜芬芬外揚似卿雲之呈色若景星之舒
光齊姬合歡而流盼燕女巧笑而蛾揚超公閭之見錫
粤文若之留香信名嘉而器美永服玩於華堂
扇賦
匠人之巧製女工之妙織九折翠竹之枝直截飛禽之
翼雖復草木燋枯金沙銷鑠火山熾寒泉涸能使凄兮
似秋隆暑斯却
芙容賦
色兼列綵體繁衆號初榮夏芬晩花秋曜興澤陂之徽
章結江南之流調
鸚鵡賦
有能言之竒鳥每知來而發聲乍青質而翠暎或體白
而雪明喙前鈎而趨步翼高舞而翩翾足若丹而三布
目如金而雙圓
古樂府
將進酒
洛陽輕薄子長安遊俠兒宜城溢渠盌中山浮羽巵
長相思
相思無終極長夜起嘆息徒見貌嬋娟寧知心有憶寸
心無以因願附歸飛翼
有所思
公子遠於隔乃在天一方望望江山阻悠悠道路長别
前秋草落别後春花芳雷嘆一聲響雨淚忽成行悵望
情無極傾心還自傷
三婦豔
大婦舞輕巾中婦拂華裀小婦獨無事紅黛潤芳津良
人且高臥方欲薦梁塵
上林
千金騕褭騎萬折流水車爭遊上林裏高蓋逗春華
飲馬長城窟行
亭亭山上栢悠悠遠行客行客行路遥故鄉日迢迢迢
迢不可見長望涕如霰如霰獨留連長路邈綿綿胡馬
愛北風越燕見日喜緼此望鄉情沈憂不能止有朋西
南來投我用木李并有一札書行止風雲起扣封披書
札書札意何有前言節所愛後言别離久
相逢狹路間
京華有曲巷巷曲不通輿道逢一俠客緣路問君居君
居在城北可尋復易知朱門間皓壁刻桷暎晨籬階植
苕華草光景逐颷移輕幰委四屋蘭膏然百枝長子飾
青紫中子任以貲小子始總角方作啼弄兒三子俱入
門赫奕盛羽儀驊騮服衡轡白玉鏤鞿羈容止同規矩
賓從盡恭卑雅鄭時間作孤竹乍參差雲翔雜水宿哢
吭滿清池歡樂無終極流目豈知疲門下非毛遂坐上
盡英竒大婦成貝錦中婦治粉絁小婦獨無事理曲步
簷垂丈人暫徙倚行使流風吹
詩
和上遊鍾山大愛敬寺
唐遊薄汾水周載集瑤池豈若欽明后迴鸞鷲嶺岐神
心鑒無相仁化育有為以兹慧日照復見法雨垂萬邦
躋仁壽兆庶滌塵羈望雲雖可識日用豈能知鴻名冠
子姒德澤邁軒羲斑斑仁獸集足足翔鳳儀善遊慈勝
地兹岳信靈竒嘉木互紛糺層峯鬱蔽虧丹藤繞垂榦
綠竹蔭清池舒華匝長阪好鳥鳴喬枝霏霏慶雲動靡
靡祥風吹谷虛流鳳管野綠暎丹麾帷宫設㕓外帳殿
臨郊垂俯同南風作斯文良在斯伊臣限監國卽事阻
陪隨顧惟實庸菲冲薄竟奚施至理徒興羡終然類管
窺上聖良善誘下愚慚不移
詠山濤王戎詩二首
顔生五君詠不取山濤王戎余聊詠之焉
山公弘識量早側竹林歡聿來值英主身游廊廟端位
隆五教職才周五品官為君翻已易居臣良不難
其二
濬冲殊蕭散薄暮至中台徵神歸鑒景晦行屬聚財嵇
生襲玄夜阮籍變青灰留連追宴緒壚下獨徘徊
宴闌思舊
孝若信儒雅稽古文敦淳茂沿實俊朗文義縱横陳佐
公持方介才學罕為隣灌蔬實温雅摛藻每清新余非
狎異者惟舊且懷仁綢繆似河曲契闊等漳濱如何離
災盡𦕈漠同埃塵一起應劉念泫泫欲沾巾
擬古
晨風被庭槐夜露傷階草霧苦瑤池黑霜凝丹墀皓疏
條素無隂落葉紛可掃安得紫芝術終然獲難老
其二
窺紅對鏡歛雙眉含愁拭淚坐相思念人一去許多時
眼語笑靨近來情心懷心想甚分明憶人不忍語銜恨
獨呑聲
貌雪(六言)
既同摽梅英散復似太谷花飛密如公超所起皎如淵
客所揮無羡崑巖列素豈匹振鷺羣歸
詠同心蓮
江南採蓮處照灼本足觀况等連枝樹俱耀紫莖端同
踰並根草雙異獨鳴鸞以兹代萱草必使愁人歡
賦書帙
擢影兔園池抽莖淇水側朝暎出嶺雲莫聚飛歸翼幸
雜緗囊用聊因班女織一合羲軒曲千齡如可即
玄圃講
白藏氣已暮玄冥序方及稍覺螿聲悽轉聞鳴鴈急穿
池狀浩汗築峯形嶪岌旴雲緣宇隂晩景乘軒入風來
幔影轉霜流樹沫濕林際素羽翾漪間頳尾吸試欲遊
寶山庶使信根立名利白巾談筆札劉王給兹樂踰笙
磬寧止消悁邑雖娛慧有三終寡聞知十
東齋聽講
昔聞孔道貴今覩釋化珍至理乃悟寂承禀實能仁示
教雖三徹妙法信平均信言一鄙俗延情方慕真庶兹
袪八倒冀此遣六塵良思大車道方願寶船津長延永
生肇庶席諒徐陳是節朱明季灼爍治渠新霏雲出翠
嶺凉風起青蘋既參甘露旨方欲書諸紳
僧正講(并序)
僧大正以真俗兼解鬱為善歌璡師以行有餘
力緣情繼響余自法席既闌便思和寂杼軸
二年濡翰兩器大正今春復為同泰建講法
輪將半此作方成所以物色不同序事或異
放光開鷲岳金牒秘香城窮源絶有際離照歸無名若
人聆至寂寄說表真冥能令梵志遣亦使羣魔驚寶珠
分水相須彌會色形學徒均染㲲游士譬春英伊予寡
空智徒深愛怯情舒金起祗苑開筵慕肅成年鍾儵從
變弦望驟舒盈今開火林聚淨土接承明掖影連高塔
法鼓亂嚴更雷聲芳樹長月出地芝生已知法味樂復
悦玄言清何因動飛轡暫使塵勞輕
鍾山解講
清宵出望園詰晨届鍾嶺輪動文學乘笳鳴賓從靜暾
出巖隱光月落林餘影糺紛八桂密坡陁再城永伊予
愛丘壑登高至節景迢逓覩千室迤邐觀萬頃即事已
如斯重兹游勝境精理既已詳玄言亦兼逞方知蕙帶
人囂虛成易屏眺瞻情未終龍境忽遊騁非曰樂逸游
意欲識箕潁
林下作妓詩
炎光向夕歛徙宴臨前池泉將影相得花與面相宜箎
聲如鳥弄舞袖寫風枝懽樂不知醉千秋長若斯
詠彈箏人
故箏猶可惜應度幾人邊塵多澁移柱風燥脆調絃還
作三洲曲誰念九重泉
開善寺法會
栖烏猶未翔命駕出山莊詰屈登馬嶺回互入羊腸稍
看原藹藹漸見岫蒼蒼落星埋遠樹新霧起朝陽隂池
宿早鴈寒風催夜霜兹地信閒寂清曠惟道場玉樹琉
璃水羽帳鬱金床紫柱珊瑚地神幢明月璫牽蘿下石
磴攀桂陟松梁澗斜日欲隱烟生樓半藏千祀終何邁
百代歸我皇神功照不極睿鏡湛無方法輪明暗室慧
海度慈航塵根久未洗希霑垂露光
講解將畢賦三十韵詩依次用
法苑稱嘉柰慈園羡修竹靈覺相招影神功共栖宿慧
義比瓊瑶薰染猶蘭菊理玄方十算功深似九築華水
警銀舟方衢列金軸微言絶已久煩勞多累蓄因慈闡
慧雲欲使心塵伏八水潤焦芽三明啟羣目寶鐸旦參
差名香晩紛郁暫舍六龍駕微袪二鼠蹙意樹登空花
心蓮吐輕馥喻斯滄海變譬彼菴羅熟妙智方縟錦深
詞同霧縠善學同梵爪真言異銅腹逶迤合蓋城葳蕤
布金郁珠華蔭八溪玉流通九谷青禽乍上下雲鴈飛
翻覆高談屬時勝寡聞終自恧日麗鴛鴦瓦風度蜘蛛
屋落蘤散香霏浮雲捲遙族曠濟同象園中乘如佇獨
後燄難堅明初心易驚縮應當離花水無令乖漆木投
巖不足貴棘木安可宿器月希留影心灰庶方撲視愛
同荓蜂游善如原菽八邑仙人山四寶神龍澳樂樹永
繁稠禪枝詎凋槭以兹悦聞道庶此優馳逐願追露寶
車脱屣親推轂
示徐州弟(四言)
宴君畫室靖眺銅池三墳既覽四始兼摛高宇既清虛
堂復靜義府載陳玄言斯逞
詒明山賓(并序)
明祭酒出撫大藩擁旄推轂珥金拖紫而恒
事屢空聞搆宇未成今送薄助并詒以詩
平仲古稱竒夷齊昔擅美今則挺伊賢東秦固多士築
室非道傍置宅歸仁里庚桑方有繫原生今易擬必來
三徑人將招五經士
春日宴晉熙王
百六鍾期數三七厄時中國難悲如燬親離嘆數窮藩
哲游沮夢揚化撫邊戎幸兹同宴醑引滿愛樽空
餞庚仲容
孫生陟陽道吳子朝歌縣未若樊林華置酒臨高殿
示雲麾弟
白雲飛兮江上阻北流分兮山風舉山萬仞兮多高峯
流九𣲖兮饒江渚山岧嶤兮乃逼天雲微濛兮後興雨
實覽歴兮此名地故遨游兮兹勝所爾登陟兮一長望
理化顧兮忽憶予想玉顔兮在目中徒踟蹰兮增延佇
大言
觀修鵾其若轍鮒視滄海之如濫觴經二儀而跼蹐跨
六合以翺翔
細言
坐臥隣空塵憑附蟭螟翼越咫尺而三秋度毫釐而九
息
照流看落釵
相隨照淥水意是重凉風流搖粧影壞釵落鬢花空佳
期在何許徒傷心不同
美人晨粧
北窗朝向鏡錦障復斜縈嬌羞不肯出猶言粧未成散
黛隨眉廣燕支逐臉生試將持出衆定得可憐名
詠新燕(已下三首他本作簡文不可别識兩存之)
新禽應節歸俱向吹樓飛入簾驚釧響來窗礙舞衣
晩春
紫蘭葉初滿黃鶯弄始稀石蹲還似獸蘿長更勝衣水
曲文魚聚林暝雅鳥飛渚蒲變新節巖桐長舊圍風花
落未已山齋開夜扉
名士悦傾城
美人稱絶世麗色譬花叢經居李城北來往宋家東教
歌公主第學舞漢成宫多游淇水曲好在鳳樓中履高
疑上砌裾開特畏風袖輕見跳脱珠摡雜青蟲垂絲繞
帷幔落日度房櫳粧窗隔柳色井水點桃紅非憐交甫
珮羞使春閨空
昭明太子集卷一
