詩話補遺詩文評類
提要
(臣)等謹案詩話補遺三卷明楊慎撰慎有檀
弓叢訓等書已著錄又嘗作升庵詩話其門
人楊達之刻之此其戌雲南後所作其門人
曹命編次者也慎在戌所無文籍可稽著書
惟憑腹笥中如稱宋本杜甫集麗人行中有
足下何所有紅渠羅襪穿鐙銀二句之類已
為前人之所糾至於稱渤海北海之地今哈
密扶餘中國之滄州景州名渤海者蓋僑稱
以張休盛云云不知哈密在西扶餘在東絶
不相及滄景一帶地皆瀕海故又有瀛州瀛
海諸名謂曰僑置殊非事實又香雲香雨並
出王嘉拾遺記而引李賀元稹之詩又以盧
象雲氣杳流水句誤為香字如斯之類亦引
據疎舛然其賅博淵通究在明人諸家之上
去瑕存瑜可采者固不少也乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
