御製題宋版朱文公校昌黎集
校集都因考異詮(宋版朱文公所校韓文考異序云此集夲多不同惟近歲南安軍所刊方)
(氏夲號為精善別有舉正十卷其論去取多以祥符杭本嘉祐蜀本及李謝所據館閣夲為定而尤尊館閣夲)
門人李漢更詳編官書率就私書獻杭夲應為蜀夲先
(二語櫽括序語)無礙兼存期自擇允為獨出更誰肩一篇原道
接孔孟見道因文啟宋傳(謂周程張朱五子)
原本韓集考異别集類一(唐)
提要
(臣)等謹案原本韓集考異十卷宋朱子撰其
書因韓集諸本互有異同方崧卿所作舉正
雖稱參校衆本棄短取長實則惟以館閣本
為主多所依違牽就即南山有高樹詩之婆
婆弄毛衣傅安道所舉為笑端者亦不敢明
言其謬是以覆加考訂勒為十卷凡方本之
合者存之其不合者一一詳為辨證其體例
本如陸德明經典釋文但摘正文一二字大
書而所考夾注于下於全集之外别行至宋
末王伯大始取而散附句下别刊以行以其
易于省覽故流布至今不復知有朱子之原
本其間訛脫竄亂頗失本來此本出自李光
地家乃從朱子門人張洽所校舊本翻雕最
為精善第一卷之末有洽補注一條稱陪杜
侍御游湘西兩寺詩長沙千里平句千里當
作十里言親至嶽麓寺見之方氏及朱子皆
未知又第四卷末洽補注一條辨原性一篇
唐人實作性原引楊倞荀子注所載全篇證
方氏舉正不悞朱子偶未及考又第七卷末
有洽補注一條辨曹成王碑中搏力勾卒之
義皆今本所未載其字為徐用錫所校點畫
不苟光地没後其板闕佚故傳本頗少此本
猶當日之初印毫無刓缺尤可貴也乾隆四
十四年十一月恭校
總纂官(臣)紀昀(臣)陸錫熊(臣)孫士毅
總校官(臣)陸費墀
