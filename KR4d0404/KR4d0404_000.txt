提要
百正集三卷别集類三(宋)
臣等謹案百正集三卷宋連文鳳撰文鳳字
百正號應山三山人仕履未詳集中暮秋雜
興詩有仕籍姓名除句則宋德祐以前亦嘗
從宦又庚子立春詩有又逢庚子歲老景對
韶華句庚子為大德四年則成宗之時猶在
入元巳二十四年矣至元丙戌浦江吳渭邀
謝翺方鳳等舉月泉吟社以春日田園雜興
為題徵詩四方得二千七百三十五卷入選
者二百八十卷刊板者六十卷以羅公福為
第一名據題下所註公福即文鳳之寓名也
王士正池北偶談則謂月泉吟社詩清新尖
刻别自一家而謝翺等品題未允因重為移
置改文鳳為第二十一名然元初東南詩社
作者如林推文鳳為第一物無異詞當必有
說似未可以一字一句遽易前人之甲乙今
觀所作大抵清切流麗自抒性靈無宋末江
湖諸人纖瑣麤獷之習雖上不及尤楊范陸
下不及范揭虞揚而位置于諸人之間亦未
遽為白茅之藉則當時首屈一指亦有由矣
文淵閣書目載連百正丙子稿一部一冊久
無傳本永樂大典所載但題曰連百正集當
即其本今裒輯排比編為三卷又賦三首序
二首記二首說一首傳一首亦散見永樂大
典中文格雅潔亦不失前民矩矱其冰壺先
生傳一首雖以文為戲然毛穎羅文諸傳載
之韓蘇集中古有是例今併附綴卷末以存
其梗槩焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
