欽定四庫全書
御選唐詩卷十四
五言律
孟浩然
精思館山房(一作遊精思觀題觀主山房出處無考)
誤入花源裏(晉書劉實傳誤入卿内陶潛桃花源記武陵人捕魚為業緣溪行忽逢桃花林林盡)
(水源得一山武平一詩烟松寒翠幄雪徑繞花源)初憐竹逕深(梁昭明太子蕤賓五月啟追凉)
(竹徑托蔭松間徐陵詩竹逕蒙蘢巧茅齋結構新張正見詩落遠香風急飛多花逕深庾信詩絶愛猿聲近誰)
(憐花徑深)方知仙子宅(漢宫殿名長安有仙人觀天台山賦靈仙之所窟宅曹植遊仙詩王子奉)
(仙樂又崑崙本吾宅)未有世人尋(湛方生廬山神仙詩序絶阻重險非人跡之所遊陸機賦世閱)
(人而為世注一代之人通呼為世麋元譏許由世人歸其高行宋之問詩世人共稱嗟梁武帝逸民詩事迹易)
(見理相難尋)舞鶴過閑砌(梁簡文帝詩游魚動池葉舞鶴散階塵吳均吳城賦東有鑄劒殘水)
(西有舞鶴故壥庾信答移市教欲令吹簫舞鶴還反舊鄽鮑照舞鶴賦唳清響於丹墀廣雅砌戺也)飛猿
嘯密林(應瑒西狩賦俯掣奔猴仰捷飛猿徐陵銘鳴蛇之洞深谷隠於蒼天飛猿之嶺喬木參於雲日)
(謝靈運詩密林含餘清遠峯隠半規張九齡詩惟有巴猿嘯哀音不可聽)漸通玄妙理(北史藝術)
(傳論或叙其玄妙申鑒幽深謂之玄理微謂之妙曹植輔臣論志存太虛安心玄妙成公綏嘯賦玄妙足以通)
(神悟靈精微足以窮幽測深南史朱臯傳頗言玄理時為詩詠北史高允傳天下妙理至多何遽問此盧諶詩)
(昔在暇日妙尋通理)深得坐忘心(莊子顔回曰回坐忘矣仲尼曰何謂坐忘回曰墮支體黜聰明)
(離形去智同于大通此謂坐忘)
過故人莊
故人具雞黍(古詩悵然遠相望知是故人來陶潛詩故人賞我趣挈壺相與至吳均詩故人杯酒)
(别論語殺雞為黍而食之後漢書范式傳式與張邵為友式曰後二年當過拜至期邵白母請殺雞為黍待之)
(母曰二年之别千里約言何相信之審耶至日果至范雲詩恨不具雞黍得與故人揮)邀我至田
家(謝朓樂府渠椀送佳人玉杯邀上客駱賓王序辭塵成契冐雨相邀應璩詩田家無所有酌醴焚枯魚陶)
(潛詩田家豈不苦)綠樹村邊合(梁簡文帝詩已見垂鈎挂綠樹任昉詩綠樹懸宿根朱超道詩)
(古村空列樹劉孝綽還渡浙江詩日暮愁隂合繞樹噪寒烏)青山郭外斜(古詩夕宿青山郭謝)
(朓詩遠望青山郭吕氏春秋宿於郭外江總詩樹動丹樓出山斜翠磴危)開軒面場圃(蜀都賦開)
(高軒以臨山列綺窗而瞰江阮籍詩開軒臨四野詩九月築場圃周禮地官場人掌國之場圃而樹之果蓏珍)
(異之物後漢書仲長統傳場圃築前果園樹後謝朓辭記室箋捨耒場圃奉筆兔園)把酒話桑麻
(鮑照詩握君手執杯酒周禮地官載師凡宅不毛者注謂不樹桑麻漢書地理志魯地地狹民衆頗有桑麻之)
(業西征賦華實紛敷桑麻條暢陶潛詩相見無雜言但道桑麻長何遜詩善鄰談穀稼故老述桑麻)待到
重陽日(魏文帝與鍾繇書歲往月來忽復九月九日九為陽數而日月並應故曰重陽輦下歲時記都)
(城重九後一日宴賞號小重陽)還來就菊花(月令季秋之月菊有黃華南史陶潛九月九日無酒)
(出宅邊菊叢中坐久之王弘送酒至即便就酌醉而後歸庾信詩蒲城桑落酒灞岸菊花天江總詩故鄉籬下)
(菊今日幾花開)
送友東歸
士有不得志(史記魏其日默默不得志張衡四愁詩序張衡不樂久處機密陽嘉中出為河間相)
(鬱鬱不得志為四愁詩)栖栖吳楚間(後漢書徐穉傳何為栖栖不遑寧處班固答賓戲聖賢之)
(治栖栖皇皇史記諸侯年表自陳以西南至九疑東帶江淮穀泗薄會稽為梁楚吳淮南長沙國又李廣傳吳)
(楚軍時廣從太尉亞夫擊吳楚軍取旗)廣陵相遇罷(漢書地理志廣陵國景帝四年更名江都)
(武帝元狩三年更名廣陵古長干曲妾家揚子渡便弄廣陵潮枚乘七發將以八月之望觀濤乎廣陵之曲江)
(詩邂逅相遇適我願兮)彭蠡泛舟還(說苑楚昭王欲之荆臺遊司馬子期進諫曰荆臺之遊左)
(洞庭之波右彭蠡之水其樂使人遺老謝靈運賦貫廬江之長路出彭蠡而南浮一統志彭蠡湖在南康府東)
(南一名鄱陽左傳秦輸粟於晉自雍及絳命之曰泛舟之役王粲詩泛舟蓋長川王彪之詩泛舟理飛棹)檣
出江中樹(古樂府長檣鐵鹿子布帆阿那起郭璞江賦舳艫相屬萬里連檣隂鏗詩行舟逗遠樹度)
(鳥息危檣謝朓詩雲中辨江樹)波連海上山(張融海賦山横蹙浪風倒摧波王筠詩水動連山波)
(劉孝綽觀濤詩乍出連山合)風帆明日遠何處更追攀(風土記帆從風之幔也施)
(于船前各隨大小為制吳均詩旅帆風飄颺劉刪詩迴艫乘派水舉帆逐風分庾信詩明朝雲雨散何處更相)
(尋王粲詩朋友相追攀)
夜渡湘水(張衡四愁詩我所思兮在桂林欲往從之湘水深一統志湖廣長沙府湘)
(江在府西環城而下源出廣西興安縣海陽山西北流至分水嶺分為二派曰漓水流而)
(南曰湘水流而北湘猶相也言有所合也)
客行貪利涉(史記武王封師尚父于齊營丘東就國道宿行遲逆旅之人曰吾聞時難得而易失)
(客寝甚安殆非就國者也太公聞之夜衣而行黎明至國鮑照詩客行惜日月易需有孚光亨貞吉利涉大川)
(又同人于野亨利涉大川陸雲榮啟期贊居貞思樂之林利涉忘憂之沼)夜裏渡湘川(左傳宵涉)
(潁注夜渡畏晉知之漢書趙充國傳充國至金城須兵滿萬騎夜遣三校銜枚先渡渡輒營陳唐汝詢注湘川)
(即湘水庾闡詩心結湘川渚目散沖宿霄外吳均詩朝雲亂人目帝女湘川)露氣聞芳杜(詩英英白)
(雲露彼菅茅傳露亦有雲言天地之氣無微不著駱賓王詩寒光千里暮露氣三江秋屈原九歌采芳洲兮杜)
(若注杜香草也沈約郊居賦既取隂于庭樾又因籬于芳杜庾信對酒歌春水望桃花春洲藉芳杜)歌聲
識采蓮(書詩言志歌永言聲依永律和聲禮記善歌者使人繼其聲沈佺期詩還如流水曲日晚棹歌)
(聲古樂府江南可采蓮蓮葉何田田鮑照詩輿童唱秉椒櫂女歌采蓮南史羊侃傳性豪侈自造采蓮櫂歌兩)
(曲甚有新致)榜人投岸火(漢書司馬相如傳榜人歌聲流喝注榜船也月令云命榜人榜人船)
(長也張協七命淵客唱淮南之曲榜人奏采菱之歌唐汝詢注榜人望岸火而投恐暗中失道)漁子宿
潭烟(木華海賦舟人漁子徂南極東劉孝綽釣竿篇釣舟畫采鷁漁子服冰紈說文潭水深處梁簡文帝)
(詩夕波照孤月山枝斂夜烟又水烟浮岸起遙禽逐霧征)行侣時相問(異苑晉太元末姚祖為郡)
(吏經衡山下有數少年執筆作書祖謂是行侣休息乃枉過之未至百步翻然飛颺崔顥詩停舟暫相問或恐)
(是同鄉)潯陽何處邊(案唐汝詢唐詩解本潯陽作涔陽楚詞望涔陽以極浦横大江以揚靈注)
(涔陽江碕名一統志涔水在湘川北七十里穀梁天王狩于河陽傳水北為陽庾信詩御史府中何處宿洛陽)
(城頭那得栖又不知何處天邊)
舟中曉望
挂席東南望(木華海賦維長綃挂帆席謝靈運詩揚帆采石華挂席拾海月周禮夏官職方氏東)
(南曰揚州梁鴻適吳詩逝舊邦兮遐征將遙集兮東南詩誰謂宋遠跂予望之)青山水國遙(謝朓)
(詩不對芳春酒還望青山郭入蜀記姑熟溪東南數峯如黛蓋青山也山南小市有謝玄暉故宅基南望平野)
(極目而環宅皆流泉竒石青林文篠真佳處也一統志青山在青陽縣北五里縣以此山得名顔延之詩水國)
(周地險河山信重複庾信詩山川遙不見)舳艫爭利涉(漢書武帝紀自尋陽浮江舳艫千里薄樅)
(陽而出注舳船後持柁處也艫船前頭刺櫂處也郭璞江賦舳艫相屬萬里連檣易同人於野亨利涉大川虞)
(世南詩良辰喜利涉解纜入淮潯)來往任風潮(任昉濟浙江詩昧旦乘輕風江湖忽來往謝靈)
(運詩客遊倦水宿風潮難具論祖珽望海詩雲島相接連風潮無極已)問我今何適(吳均詩問)
(子今何去去採江南蓮莊子彼且奚適也)天台訪石橋(孫綽天台山賦天台山者蓋山嶽之神秀)
(者也十道山川考天台山在台州天台縣北十里高萬八千丈周旋八百里其山八重四面如一又天台山賦)
(跨穹窿之懸磴臨萬丈之絶冥踐莓苔之滑石搏壁立之翠屏注懸磴石橋也莓苔即石橋之苔也翠屏石橋)
(之上石壁之名也啟蒙記註天台山石橋路徑不盈尺長數十步步至滑下臨絶冥之澗一統志天台山在台)
(州天台縣西北一十里路由楢溪前有石橋)坐看霞色曉(何遜曉發詩早霞麗初日清風消薄)
(霧梁簡文帝詩薄雲初起雨曙色始成霞)疑是赤城標(支遁天台山銘序往天台當由赤城山為)
(道徑會稽記赤城山名色皆赤状似雲霞十道山川考赤城山在天台縣北六里遊天台山賦赤城霞起以建)
(標注天台山圖赤城山天台之南門也建標立物以為之表識也)
王維
奉和聖製賜史供奉曲江宴應制(唐書百官志乘輿所在必)
(有文學之士下至伎術之流直於别院太宗時時召名儒學士草制而猶未有名號乾封)
(以後始稱北門學士開元初乃置翰林待詔以張說張九齡等為之掌四方表疏批答應)
(和文章又既以中書務劇文書擁滯乃選文學之士號翰林供奉與集賢院學士分掌制)
(勅西京雜記京城龍華寺南有流水屈曲謂曲江秦時為宜春苑漢為樂遊苑劇談錄曲)
(江池唐開元中疏鑿為勝境花卉環列烟水明媚都人遊玩盛於中和上已節一統志曲)
(江池在西安府城東南一十里國史補進士大宴于曲江亭子謂之曲江會)
侍從有鄒枚(漢書嚴助傳厭承明之廬勞侍從之事庾信詩平時欣侍從沈佺期應制詩自喜恩)
(深陪侍從史記梁孝王來朝從遊說之士齊人鄒陽淮隂枚乘吳莊忌夫子之徒相如見而悦之水經注梁孝)
(王大治宫室自宫連屬于平臺與鄒枚司馬之徒極遊於其上李白詩梁苑傾鄒枚)瓊筵向水開
(謝朓詩既通金閨籍復酌瓊筵醴舊唐書傳論降輿朱邸對食瓊筵阮脩上已會詩坐此華筵臨彼素流阮籍)
(東平賦背險向水沈佺期早朝詩閶闔連雲起巖廊拂霧開)言陪栢梁宴(陸機詩居陪華幄出)
(從朱輪鮑照詩陳鐘陪夕讌漢書武帝紀元鼎二年春起栢梁臺古文苑武帝作栢梁臺詔羣臣二千石能為)
(七言詩者乃得上坐王融詩小臣竊自嘉預奉栢梁宴)新下建章來(晉神絃歌真官今來下漢)
(武帝歌黃鵠飛兮下建章史記東方朔傳陛下以城中為小圖起建章左鳳闕右神明號稱千門萬戶括地志)
(建章宫在雍州長安縣故城西張說詩贈君芳杜草為植建章臺李嶠詩白玉仙輿紫禁來)對酒山
河滿(魏武帝樂府對酒歌太平陸機樂府良會罄美服對酒宴同聲史記項羽紀關中阻山河四塞地肥)
(饒可都魏書崔光傳遠存矚眺周見山河陶潛擬古詩山河滿目中)移舟草樹迴(梁元帝詩自解)
(青絲纜將移丹桂舟梁簡文帝採蓮賦畏風多而榜危驚舟移而花遠庾信賦草樹混淆枝格相交宋之問詩)
(草樹饒野意山川多古情蜀都賦流漢湯湯驚浪雷奔望之天迴即之雲昏)天文同麗日(梁昭)
(明太子謝看講啟莫測天文徒觀玉府鄭義真奉和過温湯詩天文遂仰觀詩疏王者繼天理物當與日同故)
(易曰大人與日月合其明也王襃燕歌行初春麗日鶯欲嬌沈約詩麗日屬上已)駐景惜行杯
(蘇武詩隨時愛景光王融散曲徐歌駐行景史記叔孫通傳諸侯羣臣皆朝禮畢復置法酒以尊卑次起上夀)
(觴九行梁元帝詩復看遙舸似行杯)
從岐王過楊氏别業應教(舊唐書惠文太子範傳初封鄭王改封衞)
(王徙封巴陵郡王進封岐王好學工書雅愛文章之士與閻朝隠劉庭琦張諤鄭繇篇題)
(倡和多聚書畫古跡為時所稱宋書謝靈運傳靈運移籍會稽修營别業傍山帶江盡幽)
(居之美)
揚子談經處(揚雄解難宓犧氏之作易也緜絡天地經以八卦文王附六爻孔子錯其象而彖其)
(辭然後發天地之蔵定萬物之基典謨之篇雅頌之聲不温純深潤則無以揚鴻烈而章緝熙漢書揚雄傳贊)
(雄以為經莫大於易故作太玄文中子劉炫見子談六經)淮王載酒過(漢書淮南王傳淮南王安)
(為人好書鼓琴招致賓客方術之士數千人又揚雄傳贊雄家貧嗜酒人希至其門時有好事者載酒肴從遊)
(學)興闌啼鳥緩(緩一作換南史沈慶之傳沈僧昭為山隂縣武陵王紀為會稽太守宴坐池亭)
(畦鳴聒耳殊廢絲竹之聽僧昭呪厭十許口便息及日晚王欲其復鳴僧昭曰王歡已闌今恣汝鳴即便喧聒)
(樂府前溪歌但聞林鳥啼庾信詩春山百鳥啼顧野王羅敷行風輕鶯韻緩)坐久落花多(梁元)
(帝詩坐久翠眉愁顧野王羅敷行露重落花遲庾信馬射賦落花與芝蓋齊飛李德源詩池上落花浮)徑
轉迴銀燭(杜審言詩徑轉危峯逼橋迴缺岸妨穆天子傳天子之珤璇珠燭銀注銀有精光如燭也)
(鮑照賦潤蓬山之瓊膏輝蔥河之銀燭王勃越州山亭序星迴漢轉露下風高銀燭掩花瑤觴抒興)林開
散玉珂(陶潛詩林鳥喜晨開梁元帝春日詩玉珂隨風度金鞍照日輝舊唐書輿服志馬珂一品以下)
(九子四品七子五品五子類篇鵰入海為珂爾雅翼曰珂黃黑色其骨白可以飾馬非特取其容兼取其聲)
嚴城時未啟(抱朴子恐奸釁之不虞故嚴城以備之沈約文塞草未衰嚴城于焉早閉周禮閽人)
(以時啟閉謝朓詩平明振衣坐重門猶未開)前路擁笙歌(陶潛歸去來辭問征夫以前路鮑照)
(大雷岸與妹書風吹雷歘夜戒前路孔稚珪褚先生碑子晉笙歌馭鳳于天海江淹賦笙歌畹右琴舞池東)
秋宵寓直(潘岳秋興賦序以太尉掾兼虎賁中郎將寓直於散騎之省注寓寄也)
建禮高秋夜(漢典職尚書郎主作文書起草晝夜更直於建禮門内蔡質漢官儀宫北朱雀門至)
(止車門内崇賢門内建禮門文選注崇禮門東建禮門即尚書下省門古樂府高秋八九月沈約詩臨池清溽)
(景開幌望高秋蕭子顯自序風動春朝月明秋夜)承明候曉過(漢書嚴助傳賜書曰詔制會稽)
(太守君厭承明之廬張晏注承明廬在石渠閣外直宿所止曰廬玉海漢承明在石渠閣外為秘府居近君之)
(地所以親儒生劉孝綽詩步出金華省遙望承明廬鮑照賦曜繡羽以晨過)九門寒漏徹(禮記)
(餧獸之藥毋出九門注天子有九門謂關門遠郊門近郊門城門臯門庫門雉門應門路門也唐書高祖紀永)
(徽五年十月癸卯築京師羅郭起觀于九門六典京城左河華右隴坻前終南後九嵕南面三門中曰明德左)
(曰啟夏右曰安化東面三門中曰春明北曰通化南曰延興西面三門中曰金光北曰開遠南曰延平鮑照還)
(都道中詩太息終農漏左思吳都賦晷漏肅唱明宵有程竇翬漏賦濃氛鬱沈轉冬漏于寒林)萬井曙
鐘多(周禮方百里為一同積萬井其中漢書刑法志天子畿内提封萬井陳子昂謝賜衣表三軍叶慶萬)
(井相歡庾肩吾詩風長曙鐘近)月迥蔵珠斗(駱賓王詩月迥寒沙靜風急夜江秋星經北斗星謂)
(之七政天之諸侯亦謂帝車魁四星為璇璣杓三星為玉衡齊七政斗為人君號令之主漢書律歷志日月如)
(合璧五星如連珠)雲消出絳河(司馬相如大人賦煥然霧除霍然雲消阮籍大人先生傳雲氣)
(消真人來廣志天河亦曰絳河漢武帝内傳上元夫人遣一侍女問云上聞起居遠隔絳河庾信步虛詞絳河)
(因遠别黃鵠來相迎杜審言七夕詩白露含明月青霞斷絳河)更慚衰朽質(江總詩庸疎濫應阮)
(衰朽恧連章)南陌共鳴珂(梁武帝河中之水歌十四採桑南陌頭褚亮詩言是東方騎來尋南)
(陌車梁元帝詩鳴珂隨跼駛輕塵漾影移徐陵詩華軒翼葆吹飛益響鳴珂)
輞川閑居贈裴秀才迪(唐書王維傳維别墅在輞川地竒勝有華子岡)
(敧湖竹里館柳浪茱萸沜辛夷塢與裴迪游其中賦詩相酬為樂一統志輞川在西安府)
(藍田縣西南唐王維置别業於此)
寒山轉蒼翠(謝朓詩蒼翠望寒山崢嶸瞰平陸隂鏗詩寒山但見松徐陵詩山寒微有雪石路本)
(無塵)秋水日潺湲(莊子秋水時至百川灌河晉書阮籍傳贊秋水揚波春雲斂暎梁元帝詩重以)
(秋水文波秋雲似羅九歌觀流水兮潺湲七發瀄汨潺湲波揚流灑謝靈運詩石淺水潺湲日落山照耀又入)
(華子岡詩且申獨往意乘月弄潺湲)倚杖柴門外(晉春秋謝安所居有石一株常倚杖相對鮑照)
(詩腰鏟刈葵藿倚杖牧雞豚後漢書楊震傳于是柴門絶賓客十六國春秋前凉錄汜勝家財五十萬悉散之)
(于宗族柴門灌園以琴書自娛陶潛文翳翳柴門事我宵晨)臨風聽暮蟬(古詩臨風送懷抱謝)
(莊賦臨風歎兮將焉歇謝靈運詩蕭瑟含風蟬嘹唳度雲雁江總詩山階步皎月澗戶聽凉蟬)渡頭餘
落日(梁簡文帝烏棲曲採蓮渡頭擬黃河郎今欲渡畏風波張九齡詩萬井緣津渚千艘咽渡頭謝靈運)
(賦望新晴于落日謝惠連詩落日隠簷楹鮑照詩日落嶺雲歸)墟里上孤烟(陶潛詩曖曖遠人村)
(依依墟里烟范雲詩江干遠樹浮天末孤烟起庾信詩野戍荒烟起青山百鳥啼)復值接輿醉
(論語楚狂接輿歌而過孔子莊子吾聞言於接輿大而無當往而不返吾怖其言若河漢而無極也高士傳接)
(輿姓陸名通晉書袁宏傳遇醉忘辭在醒貽答)狂歌五柳前(袁宏三國名臣序贊接輿以之行歌)
(魯連以之赴海盧照鄰山行詩狂歌欲歎鳳失路反占龜晉書陶潛傳常著五柳先生傳以自況曰先生不知)
(何許人亦不詳其姓氏宅邊有五柳樹因以為號焉梁昭明太子啟尋五柳之先生琴尊雅興謁孤松之君子)
(鸞鳳騰翻庾信詩三山猶有鶴五柳更無春)
歸嵩山作
清川帶長薄(曹植文振冠南嶽濯纓清川劉楨詩清川過石渠陸機詩清川帶華薄又按轡遵長)
(薄吳均詩花舞依長薄楚辭注草木交曰薄)車馬去閑閑(詩子有車馬弗馳弗驅古詩驅車策)
(駑馬游戲宛與洛詩十畝之間兮桑者閑閑兮)流水如有意(詩沔彼流水朝宗于海庾信詩春洲)
(鸚鵡色流水桃花香)暮禽相與還(蕭子隆詩初松切暮鳥孔德紹詩遶枝驚夜禽陶潛詩山氣日)
(夕佳飛鳥相與還)荒城臨古渡(隂鏗詩荒城高仞落庾信詩日晚荒城上蒼茫餘落暉)落
日滿秋山(謝靈運撰征賦望新晴于落日蕭琛詩落日搖征轡江淹詩金鍰映秋山梁昭明太子書)
(悟秋山之心登高而托遠)迢遰嵩山下(謝瞻詩迢遰封畿外支曇諦賦面崔巍背迢遞)歸來
且閉關(中說或問陶元亮子曰哲人也歸去來有避地之心焉五柳先生則幾於閉關矣沈約詩且復)
(共歸來含情寄杯酒顔延之詩劉伶善閉關懷情滅聞見)
輞川閒居(唐書王維傳維别墅在輞川地竒勝有華子岡敧湖竹里館柳浪茱萸沜)
(辛夷塢一統志輞川在西安府藍田縣西南曹植遊觀賦靜閒居而無事將遊目以自娛)
(魏書李騫傳處江淮而不變對朝市而閒居)
一從歸白社(晉書董京傳初與隴西計吏俱至洛陽被髮而行逍遙吟詠常宿白社中沈約郊居)
(賦乍容身於白社亦寄孥于伯通一統志白社里在河南舊洛城建春門晉逸士董京居此)不復到
青門(詩蹶父孔武靡國不到三輔黃圖長安城東出南頭第一門名曰青城門或曰青門阮籍詠懷詩昔)
(聞東陵瓜近在青門外)時倚簷前樹(列子心凝形釋骨肉都融不覺形之所倚足之所履隨風)
(東西猶木葉幹㱿莊子今子外乎子之神勞乎子之精倚樹而吟據槁梧而瞑徐陵長千寺碑遊巖倚樹宴坐)
(經行唐太宗詩碧鱗驚棹側紫燕舞簷前)遠看原上村(徐陵太極殿銘甘泉遠望觀正殿之崢嶸)
(函谷遙看美皇居之佳麗水經注淇水又東北逕淇陽川逕石城西北城在原上帶澗枕淇)青菰臨
水暎(說文蔣菰也廣雅菰生陂澤中葉如蒲葦春亦生筍謂之茭白西京雜記菰之有首者謂之綠節宋)
(玉九辨登山臨水兮送將歸李嶠詩曉來何處低臨水無限鴛鴦妒不飛謝靈運山居賦華映水而增光氣結)
(風而回敷何遜七召綺霞映水蛾月生天)白鳥向山翻(詩麀鹿濯濯白鳥翯翯又振鷺于飛傳鷺)
(白鳥也西京雜記白鳥朱冠鼓翼池干管子鳥之飛也必還山集谷詩肇允彼桃蟲拚飛維鳥釋文拚芳煩反)
(洪武正韻拚與翻同)寂寞於陵子(莊子恬淡寂寞虛無無為此道德之質也宋玉九辨燕翩翩其)
(辭歸兮蟬寂寞而無聲淮南子太清之始和順以寂寞孟子處於於陵疏於陵齊之别邑劉向於陵子序於陵)
(子齊之廉士名子仲為人灌園著書十二篇高士傳陳仲子齊人也將妻子適楚居於陵自謂於陵仲子楚王)
(聞其賢欲以為相遣使持金百鎰聘仲子仲子謝使者逃去為人灌園張協詩取志於陵子比足黔婁生)桔
橰方灌園(莊子子貢過漢隂見一丈人方將為圃畦鑿隧而入井抱甕而出灌子貢曰有械於此鑿)
(木為機後重前輕挈水若抽數如泆湯其名為橰又師金曰子獨不見夫桔橰者乎引之則俯舍之則仰禮記)
(奉席如橋衡注橋井上㮮橰釋文㮮音結依字作桔橰見莊子史記商君傳趙良見商君曰何不歸一十五都)
(灌園于鄙潘岳閒居賦膳灌園鬻蔬以供朝夕之)
送梓州李使君(唐書地理志梓州梓潼郡本新城郡天寳元年更名元和志梓)
(州禹貢梁州之域秦為蜀郡漢置廣漢郡宋置新州開皇未改為梓州因梓潼水為名也)
(一統志四川潼川州唐為梓州)
萬壑樹參天(鮑照書吞納百川寫泄萬壑又河清頌序澄波萬壑潔瀾千里徐陵文喬樹參於雲)
(日周弘讓詩灌木上參天)千山響杜鵑(梁簡文帝銘野寂雲興禽繁山響禽經江左曰子規蜀右)
(曰杜宇歐越曰怨鳥一曰杜鵑荆楚歲時記杜鵑初鳴先聞者主别離)山中一夜雨(沈約詩山)
(中咸可說賞逐四時移楚辭山峻高以蔽日兮下幽晦以多雨北史吳遵傳山出雲故知有雨鹽鐵論太平之)
(時旬而一雨雨必以夜)樹杪百重泉(張衡西京賦杪木未注杪猶表也定法師孤石詩嵓隈恒)
(灑浪樹杪鎮搖風水經注瀑布水出山腹挂流三四百丈飛湍林表望若懸素淮南子積水重泉黿鼉之所便)
(也丘遲詩萬尋仰危石百丈窺重泉)漢女輸橦布(左思蜀都賦巴姬彈絃漢女擊節沈約詩巴童)
(暗理瑟漢女夜縫裙又蜀都賦布有橦華麪有桄榔注橦華者樹名橦其花柔毳可績為布也元和志梓州賦)
(布)巴人訟芋田(左傳哀公十八年巴人伐楚華陽國志禹治水命州巴蜀以屬梁州漢書貨殖)
(傳蜀卓氏曰吾聞㟭山之下有踆鴟師古注踆鴟謂芋也又華陽國志汶山郡有大芋如踆鴟也蜀都賦其園)
(則有蒟蒻茱萸瓜疇芋區)文翁翻教授(漢書文翁傳文翁少好學通春秋為蜀郡守見蜀地僻陋)
(欲誘進之選郡縣小吏開敏有材者遣詣京師受業博士又修起學宫招下縣子弟以為學官弟子繇是大化)
(比齊魯焉)不敢倚先賢(書不惟不敢且不暇廣韻倚依倚也禮記祀先賢于西學傅休奕詩依賢)
(義不恐)
登河北城樓作(唐書地理志陜州縣平陸本河北隸蒲州貞觀元年來屬記纂)
(淵海平陸縣春秋虞國地漢屬河東郡後魏置河北郡唐天寳初以開漕瀆得古劒有篆)
(文曰平陸因更名)
井邑傅巖上(周禮九夫為井四井為邑陸雲詩井邑自相循書說築傅巖之野惟肖傳傅氏之巖)
(在虞虢之界通道所經有澗水壊道常使胥靡刑人築護此道說賢而隠代胥靡築之以供食記纂淵海傅巖)
(在平陸縣東即傅說隠處楚辭說操築于傅巖兮武丁用而不疑陶弘景尋山志散髮解帶盤旋巖上)客
亭雲霧間(水經注濼水北為大明湖湖上有客亭左右楸梧水木明瑟劉潛書暮宿客亭晨炊謁舍)
(李白勞勞亭詩天下傷心處勞勞送客亭木華海賦薈蔚雲霧盧諶詩山阿起雲霧杜蘭香詩逍遙雲霧間呼)
(吸發九疑)高城眺落日(梁元帝詩却月隠高城謝朓詩寒城一以眺平楚正蒼然鮑照詩迥眺出)
(谷雲謝靈運撰征賦望新晴於落日盧照隣詩飛泉如散玉落日似懸金)極浦暎蒼山(楚辭望涔)
(陽兮極浦江淹詩停艫望極浦水經注夷水逕宜都北東入大江所經皆石山略無土岸其水虛映俯視游魚)
(如乘空也謝朓詩蒼翠望寒山崢嶸瞰平陸郭熙山水訓山之烟嵐四時不同春山澹冶而如笑夏山蒼翠而)
(欲滴)岸火孤舟宿(何遜詩暮烟起遙岸崔國輔詩村烟和海霧舟火亂江星陶潛詩渺渺孤舟逝)
(綿綿歸思紆又文舫舟同濟三宿水濱)漁家夕鳥還(維本集詩漁家逐水愛山春沈約詩網蟲)
(垂戸織夕鳥傍簷飛何遜詩日夕棲鳥遠浮雲起秋色陶潛詩厲厲氣遂嚴紛紛飛鳥還)寂寥天地
暮(楚辭九辨寂寥兮收潦而水清庾信步虛詞絶想寂寥前易天地定位山澤通氣蔡邕釋誨時逝歲暮默)
(而無聞)心與廣川閒(琴賦思假物以託心李白詩心與浮雲閒王粲詩方舟順廣川謝靈運詩)
(舍悽泛廣川劉鑠詩河廣川無梁山高路難越孫綽遊天台山賦遊覽既周體靜心閒)
使至塞上
單車欲問邊(史記信陵君傳晉鄙舉手視公子曰吾擁十萬之衆屯于境上國之重任今單車來)
(代之何如哉漢書龔遂傳為渤海太守單車獨行至府李陵答蘇武書足下昔以單車之使適萬乘之虜漢書)
(武帝紀元封元年遣使者告單于曰單于能戰天子自將待邊不能亟來臣服)屬國過居延(漢書)
(霍去病傳分處降者于河南因其故俗為屬國注不改其本國之俗而屬于漢故號屬國又武帝紀將軍霍去)
(病公孫敖出北地二千餘里過居延注居延匈奴中地名韋昭以為張掖縣失之張掖所置居延縣以安處所)
(獲居延人而置此縣)征蓬出漢塞(陳後主詩鳥轉逐征蓬史記匈奴傳單于既入漢塞未至馬邑)
(百餘里見畜布野而無人牧怪之後漢書和帝紀論偏師出塞則漠北地空張正見關山月輪隨出塞車)歸
雁入胡天(史記楚世家楚人有好以弱弓微繳加歸雁之上者漢武帝秋風詞草木黃落兮雁南歸)
(梁簡文帝詩一雁聲嘶何處歸張正見從軍詩長榆接遠天)大漠孤烟直(李陵答蘇武書出大)
(漠之外後漢書竇憲傳燕然山銘曰陵高闕下雞鹿經磧鹵絶大漠范雲詩天未孤烟起庾信詩野戍孤烟起)
(又閑烽直起烟)長河落日圓(庾信賦對玉關而羈旅坐長河而暮年江淹别賦去復去兮長河湄)
(張正見折楊柳色映長河水謝朓詩晻曖日將落何遜詩蒼茫落日暉吕氏春秋日在天視其奚如曰正圓山)
(海經西望日之所入其氣圓何遜詩赤日下城圓)蕭關逢候吏(漢書李廣傳孝文十四年匈奴)
(入蕭關注在上郡北唐書地理志大中五年以蕭關置武州李德林從駕還京詩蕭關獵騎旋張說詩出得蕭)
(關北儒衣不稱身後漢書王霸傳光武至下曲陽傳聞王郎兵在後至滹沱河候吏還白河水流澌無船不可)
(濟光武令霸往視霸即曰冰堅可渡光武笑曰候吏果妄語也)都護在燕然(漢書鄭吉傳吉既破)
(車師降日逐威震西域遂并護車師以西北道故號都護都護之置自吉始焉後漢書和帝紀論都護西指則)
(通譯四萬梁簡文帝渡關山詩直指遮歸道都護總前期後漢書竇憲傳温犢須日逐等八十一部率衆降遂)
(登燕然山刻石勒功紀漢威德薛道衡出塞詩受降今更築燕然已重刻)
岑參
奉送李太保兼御史大夫充渭北節度使(即太傅光)
(弼弟舊唐書職官志正一品太保一員三師訓導之官天子所師也從三品御史大夫一)
(員掌持邦國刑憲典章以肅政朝廷天寳中緣邊禦戎之地置八節度使受命之日賜之)
(旌節謂之節度使得以專制軍事外任之重無比焉又李光弼傳光弼營州柳城人上元)
(元年加太尉兼中書令弟光進與李輔國同掌禁兵代宗委以心膂加太子太保兼御史)
(大夫凉國公渭北節度使光進與光弼甲第並開極一時之榮)
詔出未央宫(漢書宣帝紀下詔假公田貸種食曹植表願陛下沛然垂詔使諸國慶問四節得展)
(北齊書魏蘭根傳發詔授官咸由聖旨史記蕭丞相營作未央宫漢書蕭何作未央宫潘岳關中記未央宫殿)
(皆疏龍首山土作之)登壇近總戎(史記淮隂侯傳贊相國深薦策拜登壇漢書高帝紀漢王設壇)
(場拜信為大將軍張九齡送趙都護詩遠圖常畫地超拜乃登壇温子昇請大將表脱獨委臣專總戎旅兵術)
(靡常軍機屢變以臣當之必所未達裴讓之詩皇威奮武略上將總神兵)上公周太保(書庸建爾)
(于上公又立太師太傅太保兹惟三公又王朝步自周則至于豐惟太保先周公相宅禮記保也者慎其身以)
(輔翼之而歸諸道者也大戴禮昔者周成王幼在襁褓之中召公為太保保者保其身體也)副相漢
司空(漢書朱雲傳御史大夫宰相之副九卿之右不可不選又百官表御史大夫秦官位上卿銀印青綬)
(掌副丞相應劭曰侍御史之率故稱大夫掌副丞相唐中宗制誠副相之榮級實次卿之通任書伯禹作司空)
(又三八政四曰司空又司空掌邦土居四民時地利漢書成帝紀以御史大夫為大司空又百官志司空公一)
(人掌水土事)弓抱關西月(王襃詩俯視雲似蓋低望月如弓庾信詩明月動弓弰明餘慶詩劍)
(花寒不落弓月曉逾明唐太宗詩野落飛星劍弦虚半月弓吳均詩何當見天子畫地取關西王融詩抱月如)
(可明懷風殊復清)旗翻渭北風(劉孝綽詩臨風畫角憤耀日采旗翻謝偃賦隂風發陳雲屯鼉)
(鼓震紅旗翻舊唐書李光進傳光進從郭子儀破賊收兩京累有戰功遷渭北節度使周弘讓復王少傅書江)
(南燠熱橘柚冬青渭北沍寒楊榆晚葉江總詩終南雲影落渭北雨聲過楚辭乘回風兮載雲旗魏收詩仁旗)
(指旦風)弟兄皆許國(管子善氣迎人親如弟兄後漢書耿弇傳為大將軍與弟舒連擊五校賊)
(破之光武即位詔弇進攻漁陽弇以父況據上谷兄弟無在京師者自疑不敢獨進上書求詣洛陽詔報曰將)
(軍舉宗為國何嫌何疑而欲求徵況聞亦遣舒弟國入侍帝善之復以國弟廣舉並為中郎將弇兄弟六人皆)
(垂青紫當代以為榮晉書陸玩傳以身許國義忘曲讓孔稚圭詩本持許國志況復武德彰)天地荷
成功(書地平天成萬世永賴時乃功又立太師太傅太保燮理隂陽貳公弘化寅亮天地弼子一人陸陲)
(石闕銘雷動風驅天行地止袁朗詩規模唯聖作負荷曉成功)
寄左省杜拾遺(唐書百官志龍朔二年改門下省曰東臺侍中曰左相又門下)
(省左拾遺六人掌供奉諷諫又杜甫傳至德二載走鳳翔上謁拜左拾遺)
聯步趨丹陛(禮記拾級聚足連步以上王筠詩昔入睢陽苑連步披風雲北史樊子蓋傳願奉丹)
(陛隋書薛道衡傳趨事紫宸馳驅丹陛)分曹限紫微(楚辭分曹並進干寳司徒儀從事中郎之)
(職分曹綱紀其事維正大體唐書百官志開元中改政事堂號中書門下列五房於其後分曹以主衆務又罷)
(東西分日之限晉書天文志紫微大帝之座天子之常居也唐書百官志開元元年改中書省曰紫微省中書)
(令曰紫微令六典宣政殿東廊有日華門門下省在門外東上閤即在殿左宣政殿西廊有月華門中書省在)
(門外西上閤即在殿右)曉隨天仗入(唐書儀衞志朝會之仗有五皆帶刀捉仗列於東西廊下)
(五代史李琪傳唐故事天子日御殿見羣臣曰常參朔望薦食諸陵寝御便殿曰入閤宣政前殿也謂之衙衙)
(有仗紫宸便殿也謂之閤其不御前殿而御紫宸也乃自正衙喚仗由閤門而入百官候朝于衙者因隨以入)
(見故謂之入閤雍錄正觀元年制自今中書門下及三品以上入閤議事皆命諫官隨之有失輒諫又東西二)
(閤在宣政殿東西兩序分立朔望御紫宸則宣政所立之仗聽喚而入先東立者隨東仗入自東閤先西立者)
(隨西仗入自西閤暨至會於紫宸殿下則復分班對立也)暮惹御香歸(何遜詩晴軒連瑞氣同惹)
(御香芬沈佺期詩爐氣晨飄接御香)白髮悲花落(論衡白髮復黑齒落更生陶潛詩白髮被兩髩)
(易林歲暮花落陽入隂室陸雲詩時暮復何言花落理必賤江淹詩花落豈留英)青雲羨鳥飛
(史記伯夷傳非附青雲之士鳥能施於後世哉揚雄解嘲當途者升青雲陶潛詩望雲慚高鳥陸機詩仰瞻淩)
(霄鳥羨爾歸飛翼)聖朝無闕事(馮衍說鄧禹書聖朝享堯舜之樂將軍荷稷契之烈杜審言詩)
(聖朝尚邊策詔論兵戈偃詩衮職有闕惟仲山甫補之後漢書梁冀傳宜崇賢善以輔朝闕吳越春秋達於策)
(慮輕於朝事)自覺諫書稀(漢書儒林傳王式為昌邑王師治事使者責問曰師何以無諫書徐)
(儀詩隨意尺書稀)
酬崔十三(案品彙本作酬崔十三侍御登玉壘山思故園見寄)
玉壘天晴望(左思蜀都賦廓靈關以為門包玉壘而為宇劉孝威蜀道難玉壘高無極銅梁不可)
(攀一統志四川成都府玉壘山在灌縣西北二十九里湔水出此案湛方生有天晴詩梁簡文帝詩凍解池開)
(渌雲穿天半晴)諸峯盡覺低(謝靈運山居賦羣峯參差出其間連岫複陸藏其坂蕭慤望山詩巖)
(低石倒險嶺高松更疎)故園江樹北(詩樂彼之園園有樹檀駱賓王詩惟有寒潭菊獨似故園)
(花謝朓詩天際識歸舟雲中辨江樹宋之問詩河橋不相送江樹遠含情又鄉連江北樹雲斷日南天)斜
日嶺雲西(梁簡文帝詩斜日晚駸駸庾肩吾詩去影背斜日虞世南詩綠野明斜日青山淡晚烟鮑)
(照詩日落嶺雲歸陶弘景詩山中何所有嶺上多白雲淮南子日西垂景在樹端謂之桑榆)曠野看
人小(詩匪兕匪虎率彼曠野元籍詩登高望九州悠悠分曠野隋書天文志置器廣庭則函牛之鼎如釡)
(堂崇十仞則八尺之人猶短物有陵之非形異也王孝禮詠鏡詩猶嫌鏡裏促看人未好通陳後主臨高臺烟裏)
(看鴻小風來望葉回)長空共鳥齊(唐太宗詩殘雲收翠嶺夕霧結長空魏志管輅傳注凌虛之鳥)
(愛其清高不願江漢之魚阮籍詩高鳥翔山岡燕雀棲下林)山高徒仰止(管子山者物之高者)
(也惠者主之高行也詩高山仰止景行行止晉書慕容廆載記欽高仰止注情彌久)不得日攀躋
(詩求之不得寤寐思服南史王弘之傳嘗垂綸於三石頭過者不識問得魚賣否弘之曰亦自不得得亦不賣)
(說文攀引也穀梁大事于大廟躋僖公傳躋升也)
陪封大夫宴瀚海亭納凉(舊唐書封常清傳封常清蒲州猗氏人天)
(寳十一載為安西副大都護攝御史中丞十三載入朝攝御史大夫仍權知北庭都護持)
(節充伊西節度等使唐書地理志關内道瀚海都督府以回紇部置)
細管雜青絲(詩既備乃奏簫管備舉庾信詩細管吹叢竹新杯卷半荷崔湜詩仙管雜風流後漢)
(招商歌清絲流管歌玉鳬虞世南詩鏞管咸奏絲桐畢陳宋之問詩主人絲管清且悲)千杯倒接
䍦(孔叢子平原君與子高飲強子高酒曰昔有遺諺堯舜千鍾孔子百觚子高曰以子所聞聖賢以道德兼)
(人未聞以飲也晉書山簡傳山簡鎮襄陽惟酒是眈童兒歌曰山公出何許往至高陽池日夕倒載歸酩酊無)
(所知時時能騎馬倒著白接䍦爾雅注白鷺翅上有長翰江東取為接䍦按白接䍦白巾也庾信詩不如飲酒高)
(陽池日暮歸時倒接䍦)軍中乘興出(漢書周亞夫傳軍中聞將軍令不聞天子之詔又將軍約)
(軍中不得驅馳王粲詩軍中多沃饒人馬皆溢肥晉書王徽之傳徽之忽憶戴逵夜乘小船詣之造門不前而)
(返人問其故徽之曰本乘興而來興盡而返何必見安道耶陶弘景尋山誌乃乘興而遂往遵巖路以遠遊)
海上納涼時(漢書蘇武傳武既至海上廩食不至掘野鼠去草實而食之於靬王弋射海上給其)
(衣食隂鏗詩海上春雲雜天際晚帆孤吳地記夏駕湖夀夢盛夏乘駕納涼之處李百藥賦或通天而納涼徐)
(陵詩納凉高樹下直坐落花中)日沒鳥飛急(阮籍詩日沒不周西月出丹淵中陸機樂府白日既)
(沒明燈輝陶潛詩日没星與昴勢翳西山顛又衆鳥相與飛簡文帝詩野鳥歴塘飛又隴坻雁初飛詩隴狹朝)
(聲聚風急暮行稀虞世南秋雁詩日暮霜風急)山高雲過遲(詩陟其高山陸機詩驅馬陟隂山山)
(高馬不前沈約八詠吳山高兮高難度淮南子山致其高而雲起焉沈約白雲詩秋風西北起飄我過城闕陳後)
(主詩山高雲氣積陸雲九愍方輕飇而炯遲)吾從大夫後(詩三事大夫禮記五十命為大夫唐)
(書百官志御史臺大夫一人正三品論語以吾從大夫之後)歸路擁旌旗(陶潛詩行行循歸路)
(計日望舊居謝靈運詩始得傍歸路沈佺期詩歸路烟霞晚山蟬處處吟尚書符擁旗方伯周禮交龍為旗析)
(羽為旌潘岳文旌旗電揮庾信詩旌旗事琬珪董思恭詩願逐旌旗轉飄飄侍直廬)
梁州陪趙行軍龍岡寺北庭泛舟宴王侍御(唐書)
(地理志興元府漢中郡本梁州漢川郡開元十三年以梁凉聲相近更名襃州二十年復)
(曰梁州唐書百官志行軍司馬掌弼戎政居則習蒐狩有役則申戰守之法詩汎彼栢舟)
(亦汎其流北史裴叔業傳梁祐叔業從姑子也從容風雅嘗與朝廷名賢汎舟洛水以詩)
(酒自娛唐百官志御史臺其屬有三院一曰臺院侍御史隸焉)
誰宴霜臺使(晉書王羲之傳欲與親知時共歡宴韓休詩祖宴初留賞崔篆御史箴簡上霜凝筆)
(端風起杜氏通典御史所居之署謂之憲臺為風霜之任漢書雋不疑傳暴勝之為直指使者唐書百官志監)
(察御史分察尚書省六司繇下第一人為始出使亦然)行軍粉署郎(又參送程使君詩好日發)
(行軍漢官儀省中皆胡粉塗壁故曰粉署白帖諸曹郎曰粉署亦曰仙署沈佺期詩盈盈粉署郎五日宴春光)
唱歌江鳥没(七命川客唱淮南之曲榜人奏採菱之歌梁簡文帝當壚曲迎來挾瑟易送别唱歌)
(難張正見釣竿篇人來水鳥沒韋承慶詩江鳥沒還浮)吹笛岸花香(古今注武溪深馬援南征)
(所作援門生袁寄生善吹笛援作歌以和之後漢書馬融傳好吹笛庾信詩短歌吹細笛何遜詩岸花臨水發)
(江燕遶檣飛釣竿篇檝渡岸花洗晉白紵舞歌陽春白日風花香)酒影搖新月(晉書樂廣傳嘗)
(有親客久闊不復來廣問其故答曰前蒙賜酒見杯中有蛇意甚惡之既飲而疾於時廳壁間有角漆畫作蛇)
(廣意杯中蛇即角影也復置酒于前處謂客曰酒中復有所見否客曰所見如初廣乃告其所以客豁然意解)
(庾信詩若交臨酒影荀子水動而影搖人不以定美惡鮑泉詩新花滿新樹新月麗新輝江總詩新月半輪空)
灘聲聒夕陽(梁元帝詩灘聲下濺石杜甫詩黃牛峽靜灘聲轉郭璞江賦千類萬聲自相喧聒劉)
(琨詩夕陽忽西流宋之問天門歌晚隂兮足風夕陽兮赩紅)江鐘聞已暮(異苑西河有鐘在水)
(中晦朔輒鳴羈客聞而悽愴傳燈錄晨雞暮鐘沈約詩佇立日已暮)歸棹綠川長(梁簡文帝詩悠)
(悠歸棹人徐彦伯採蓮曲歸棹落花前吳均詩錦帶雜花鈿羅衣垂綠川謝朓詩草含亭臯遠霞生川路長)
杜甫
懷李白
白也詩無敵(李陽冰李翰林詩序凡所著述言多諷興自三代以來風騷之後馳驅屈宋鞭撻揚)
(馬千載獨步惟公一人劉全白李翰林碣善賦詩才調英邁往往興會屬詞恐古人之善詩者亦不逮)飄
然思不羣(古樂府念我一身飄然曠野成公綏嘯賦心滌蕩而無累志離俗而飄然後漢書景十三)
(王傳贊夫惟大雅卓爾不羣曹植詩懷此王佐材慷慨獨不羣)清新庾開府(梁昭明太子詩灌園)
(實温雅摛藻每清新周書庾信傳信博覽羣書尤善春秋左氏傳聘於東魏文章辭令盛為鄴下所傳來聘於)
(我遂留長安封臨清邑子遷驃騎大將軍開府儀同三司)俊逸鮑參軍(後漢書袁紹傳故九江大)
(守邊讓英才俊逸陸倕感知己賦濟濟冠蓋祁祁俊逸宋書鮑照傳照文辭贍逸世祖以為中書舍人臨海王)
(子頊為荆州照為前軍參軍掌書記之任)渭北春天樹(史記叔孫通傳為宗廟渭北衣冠月出遊)
(之沈佺期詩渭北昇高苑河南祓褉場雍錄秦宫殿多在咸陽咸陽渭北也江總樂府春心自浩蕩春樹聊攀)
(折李嶠上高長史書河陽春樹開四照於詞林)江東日暮雲(晉書王坦之傳坦之字文度弱冠有)
(重名時人為之語曰江東獨步王文度梁簡文帝與劉孝儀令西河觀寳江東獨步陶潛詩日暮天無雲春風)
(扇微和江淹詩日暮碧雲合佳人殊未來)何時一樽酒(茅山父老歌何時乎來遊宋之問下山歌)
(君再遊兮何時沈約詩勿言一樽酒明日難重持張正見樂府前有一樽酒)重與細論文(論衡)
(論發胷臆文成手中非說經藝之人所能為也陸機文賦序故作文賦以述先士之盛藻因論作文之利害所)
(由詩品顔延論文精而難曉)
陪鄭廣文遊何將軍山林(唐書鄭虔傳明皇置廣文館以虔為博士)
(嘗為天寳軍防錄言典事該諸儒服其善著書時號鄭廣文長安志塔坡在韋曲西何將)
(軍之山林也通志少陵原乃樊川之北原自司馬邨起至何將軍山林而盡在杜城之東)
(韋曲之西)
不識南塘路(楚辭曾不知路之曲直兮南指月與列星江總詩鳥歸猶識路遊城南記南塘按許)
(渾詩云背嶺枕南塘其亦韋曲之左右乎)今知第五橋(通志韋曲之西有華嚴寺寺西北有雁鶩)
(陂陂西北有第五橋隋開皇三年築京城引香積渠水自赤欄橋經第五橋西北入城遊城南記第五橋在韋)
(曲之西與沈家橋相近又内家橋之西有沈家橋第五橋亦以姓名)名園依綠水(世說王子敬入)
(會稽經吳門顧辟疆有名園先不識主人逕往其家值顧方集賓友而王遊歴既畢指麾好惡傍若無人三秦)
(記漢武有名園曰樊川曹植詩遊魚潛綠水梁簡文帝北渚詩綠水濺長袖梁元帝詩水綠晚萍生)野竹
上青霄(庾肩吾詩野竹交臨浦劉孝先詩竹生荒野外梢雲聳百尋王訓詩竹路上青霄左思蜀都賦)
(干青霄而秀出徐陵陳公九錫文氣涌青霄神飛紫闥)谷口舊相得(高士傳鄭樸字子真谷口)
(人修道靜默揚雄稱其德曰谷口鄭子真耕于岩石之下名振京師史記灌夫傳灌夫亦倚魏其而通列侯宗)
(室為名高兩人相為引重其游如父子然相得驩甚無厭恨相知晚也王襃聖主得賢臣頌聚精會神相得益)
(彰)濠梁同見招(莊子莊子與惠子遊于濠梁之上楊素詩濠梁暮共往一統志鳳陽府濠水有)
(二源東源出鍾乳山西源出鏌鋣山二水至昇高橋合流至府舊城西南有石絶水謂之濠梁又號石梁河莊)
(子嘗觀魚于此陶潛詩山澤久見招胡事乃躊蹰)平生為幽興(嵇康絶交書時與親舊叙闊陳)
(說平生顔延之詩雖為五載别相與昧平生晉書王徽之傳居山隂夜雪初霽忽憶戴逵乘船詣之造門不前)
(而返人問其故曰乘興而來興盡而返何必見安道耶陳子昂詩山深興轉幽)未惜馬蹄遙(莊子)
(馬蹄可以踐霜雪曹植詩俯身散馬蹄吳均詩青莎没馬蹄盧思道詩寄語當窗婦非關惜馬蹄)
送翰林張司馬南海勒碑(原注相公製文唐翰林故事翰林院在銀)
(臺門内天下以藝能伎術召見者之所處也黃鶴注按唐志翰林無司馬今題云勒碑其)
(文又是相國已製則張非文詞之士殆鐫工之精者按南詔傳玄宗詔何履光以兵定南)
(詔境立馬援銅柱乃還蓋在天寳七載恐是此時往勒碑唐志廣州南海郡屬嶺南道)
冠冕通南極(左傳王使詹桓伯辭于晉曰我在伯父猶衣服之有冠冕風俗通黃帝始制冠冕垂)
(衣裳北史李賢傳論位高望重光國榮家跗萼連暉椒聊繁衍冠冕之盛當時莫與比焉王融詩迹殊冠冕客)
(淮南子章亥自北極步至南極郭璞江賦竭南極窮東荒漢書天文志老人星曰南極宋書天文志周天三百)
(六十五度五百八十九分度之百四十五半覆地上半在地下其二端謂之南極北極)文章落上
台(禮記立權度量考文章史記儒林傳文章爾雅典論論文蓋文章經國之大業不朽之盛事晉書天文志)
(東壁二星主文章又三台六星兩兩而居起文昌列抵太微一曰天柱三公之位也在人曰三公在天曰三台)
(主開德宣符也西近文昌二星曰上台為司命主夀次二星曰中台為司中主宗室東二星曰下台為司禄主)
(兵所以昭德塞違也)詔從三殿去(漢舊儀詔書以朱鈞施行東觀漢紀第五倫每見光武詔書常)
(嘆息曰此聖主也曹植表即日奉手詔驚喜踴躍釋名詔照也人暗不見事以此示之使昭然也又告也教也)
(雍錄翰林院東當三院三殿者麟德殿也一殿而有三面故名三殿三院即三殿也李絳為中書舍人嘗言為)
(舍人踰月不得賜對有詔明日對三殿)碑到百蠻開(廣韻碑被也宗廟以麗牲後人因之銘勒)
(功德詩因時百蠻毛萇傳百蠻蠻服之百國漢書陳湯傳威振百蠻武暢四海東都賦内撫諸夏外綏百蠻沈)
(佺期詩問我投何處西南盡百蠻)野館濃花發(謝惠連詩飲餞野亭館分袂澄湖隂庾信喜晴)
(詩水白澄還淺花紅曝更濃又鳥囀歌來花濃雪聚劉孝威詩葉舒非漸大花發是初開)春帆細雨
來(何遜南還道中詩遽逐春流返歸帆得望家盧僎詩曉騎辭朝遠春帆向楚長拾遺記行者歌曰清風細)
(雨雜香來梁簡文帝詩冷風雜細雨張正見詩細雨濯梅林楊師道詩窗臨鳳凰沼颯颯雨聲來)不知
滄海上(庾信遊仙詩不知高幾里低頭看世間楊子浮滄海而知江河之惡沱也春秋繁露受命而海)
(内順之猶衆星之拱北辰流水之宗滄海也應瑒詩浩浩長河水九折東北流晨夜赴滄海海流亦何抽史記)
(孝武紀李少君曰臣嘗遊海上見安期生隂鏗詩海上春雲雜天際晚帆孤)天遣幾時迴(茅山)
(父老歌白鶴翔青天何時復來遊庾信詩何時得雲雨復見翔寥廓江淹詩遊子何時還)
王灣(洛陽人登先天進士第開元初為滎陽主簿馬懷素請校正羣籍召學涉之士分部譔次)
(灣在選中秘書罷譔又與陸紹伯等同校麗正院書終洛陽尉灣詞翰早著其海日生殘夜江)
(春入舊年之句當時稱最張說手題於政事堂每示能文令為楷式)
次北固山下(水經注京城西北有别嶺入江三面臨水高數十丈號曰北固一統)
(志北固山在鎮江府治北下臨長江其勢險固)
客路青山外(梁昭明太子樂府行客行路遙故鄉日迢迢簡文帝詩綠潭倒雲氣青山銜日規古)
(詩夕宿青山外宋之問詩函谷青山外昆明落日邊)行舟綠水前(周禮考工記作舟以行水漢書)
(溝洫志蜀守李冰穿二江成都中皆可行舟魏文帝善哉行湯湯川流中有行舟杜審言詩行舟縈綠水東京)
(賦渌水澹澹張華詩俯臨渌水流南史庾杲之傳庾景行泛渌水依芙蓉何其麗也)潮平兩岸闊
(王僧孺詩瀁瀁旦潮平水經注兩岸雙闕善能雲舉岑之敬詩河渡冰開兩岸分庾信詩寒沙兩岸白祖孫登)
(詩岸闊蓮香遠)風正一帆懸(漢書律歷志至治之世天地之氣合以生風天地之風氣正十二律)
(定廣韻帆舟上幔趙冬曦詩風帆摩天垠孫綽望海賦商客齊唱潮流往還各資順勢雙帆同懸)海日
生殘夜(齊地記不夜城蓋古有日夜出此城以不夜名異之也泰山記日觀雞鳴時見日始欲出長三)
(丈所)江春入舊年(杜審言詩雲霞出海曙梅柳渡江春李嶠詩霞滿蜀江春鮑照凌烟樓序賞絶)
(舊年張說詩惟願聖君無限夀長取新年續舊年)鄉書何處達歸雁洛陽邊(何遜)
(樂府故鄉有書信縦横印檢開史記楚世家楚人有好以弱弓微&KR1508;加歸雁之上者漢書蘇武傳常惠教使者)
(言天子射上林中得雁足有係帛書言武等在某澤中陸雲詩願假歸鴻翼翻飛浙江汜范雲詩寄書雲間雁)
(為我西北飛一統志河南府洛陽縣本成周地居洛水之北故曰洛陽)
盧象(字緯卿汶水人開元中由前進士補祕書郎轉右衞倉曹掾丞相張九齡深器之擢左補)
(闕河南府司錄司勲員外郎名盛氣高少所卑下左遷齊邠鄭三郡司馬入為膳部員外郎集)
(十二卷)
峽中作(唐太宗詩别鶴棲琴裏離猿啼峽中)
高唐數百里(宋玉高唐賦序楚襄王與宋玉遊于雲夢之臺望高唐之觀襄陽耆舊傳楚懷王遊)
(于高唐夢與神遇自稱巫山之女王遂為置觀于巫山之南號為朝雲至襄王時復遊高唐荆州記宜都宜昌)
(縣三峽七百里兩岸連山略無絶處)樹色接陽臺(江淹詩風光多樹色露華翻蕙隂何遜詩山烟)
(涵樹色江水暎霞暉張正見賦苔畫波文花然樹色宋玉高唐賦旦為朝雲暮為行雨朝朝暮暮陽臺之下寰)
(宇記陽雲臺高一百二十丈南枕長江宋玉云遊陽雲之臺望高唐之觀即此也方輿勝覽神女廟在巫山縣)
(西北三百五十步有陽臺一統志陽臺在巫山縣治西北)晚見江山霽(徐陵下州郡璽書峽雲晚)
(霽星象夜張宋之問詩晚霽江天好謝靈運詩江山共閑曠雲日相照媚王融詩衿袖三春隔江山千里長王)
(勃靈瑞寺碑每至兩江春返四野初晴山川霽而風景凉林甸清而雲霧絶)宵聞風雨來(王融)
(詩潺湲石溜寫綿蠻山鳥聞詩風雨淒淒雞鳴喈喈宋玉九辨何曾華之無實兮從風雨而飛颺陶潛詩微雨)
(從東來好風與之俱書五者來備疏五者於是皆來備足須風則風來須雨則雨來陸厥詩秋思不可裁復帶)
(秋風來)雲從三峽起(淮南子山致其高而雲起焉水致其深而蛟龍生焉拾遺記有青雀銜玉)
(杓以授王子晉子晉取而食之乃有雲起雪飛子晉以衣袖揮雲則雲雪自止梁簡文帝詩沙飛朝似幕雲起)
(夜疑城輿地志巴陵楚地有三峽明月峽巫山峽廣澤峽左思蜀都賦徑三峽之崢嶸躡五屼之蹇滻一統志)
(巫峽在巫山縣東三十里即巫山也與西陵峽歸峽並稱三峽)天向數峯開(郭璞江賦豃如地裂)
(豁若天開謝朓詩玄冬寂修夜天圍靜且開名山記成都中峯院回環十數峯繞之背倚白崖峯右傍最高而)
(挺峻者曰呼應峯錄異記金州之北地名東柱西柱峯巒秀異又東有數峯峭拔一峯最高駱賓王疇昔篇峯)
(開華岳聳疑蓮水激龍門急如箭)靈境信難見(梁簡文帝神仙寺碑獨有鷲岳靈境淨土不燒)
(後漢書逸民傳法真字高卿友人郭正稱之曰法真名可得聞身難得而見)輕舟那可回(戰國)
(策乘夏水浮輕舟張衡南都賦爾乃撫輕舟兮浮清池亂北渚兮揭南涯曹植洛神賦冀靈體之復形御輕舟)
(而上溯屈原九章船容與而不進兮淹回水而疑滯陶潛詩目送回舟遠情隨萬化遺沈佺期詩向浦回舟萍)
(已綠分林蔽殿槿初紅)
崔顥
題潼關樓(水經注水在關内南流潼激關山因謂之潼關又通谷水東北注于河述)
(征記所謂潼谷水者也或說因水以名地也魏志武帝紀馬超與韓遂等屯潼關公勅諸)
(將堅壁勿與戰唐書地理志華州華隂郡縣華隂有潼關一統志潼關在華隂縣東四十)
(里)
客行逢雨霽(宋南平王鑠詩誰為客行人屢見流芳歇鮑照詩客行惜日月劉孝綽詩客行三五)
(夜息棹隠中洲陳子良詩我行逢日暮弭棹獨維舟書曰雨曰霽高唐賦風止雨霽雲無處所江總詩霢霂時)
(雨霽)歇馬上津樓(庾信詩樹隂逢歇馬盧思道詩駢鑣歇夜馬一統志潼津橋在潼關城中因水)
(出潼谷中為名蜀志諸葛亮傳遊觀後園共上高樓隂鏗詩接路上危樓)山勢雄三輔(庾信銘水)
(聲幽咽山勢崆峒賈誼論秦地被山帶河以為固四塞之國常為諸侯雄其勢居然也三輔黃圖三輔者謂主)
(爵都尉及左右内史漢武帝改曰京兆尹左馮翊右扶風共治長安城中是為三輔)關門扼九州
(魏徵詩仗策謁天子驅馬出關門史記高祖本紀婁敬說帝今入關而都搤天下之肮而拊其背注搤與㧖同)
(謂捉持之也禹貢九州攸同周禮職方氏掌天下之圖乃辨九州之國東南曰揚州正南曰荆州河南曰豫州)
(正東曰青州河東曰兖州正西曰雍州東北曰幽州河内曰冀州正北曰并州)川從陜路去(爾雅)
(水東流曰川漢書三川守注三川今河南郡有河洛伊故曰三川水經注水出北虞山南至陜津注河河南即)
(陜城也昔周召分伯以此城為東西之别舊唐書地理志陜州大都督屬河南道庾信詩陜路秋風起揚齊哲)
(過關詩途經分陜東)河遶華隂流(書導河積石至于龍門南至于華隂唐太宗入潼關詩霜風直)
(臨道冰河曲遶城漢書地理志京兆尹縣華隂水經河水又南至華隂一統志華隂縣在西安府華州城東十)
(里謝靈運詩河流有急瀾)向晚登臨處(陶潛詩向夕長風起謝惠連詩杳杳白日晚崔湜詩水榭)
(宜時陟山樓向晚看梁宣帝賦盡登臨之雅致庾信詩遊客喜登臨張正見詩福宇試登臨元行恭詩樽酒慰)
(登臨)風烟萬里愁(梁簡文帝鴈門太守行隴暮風烟急關寒霜自濃顧野王詩隴坻望秦川迢遞)
(隔風烟盧照鄰詩風烟彭澤里韋鼎聽百舌詩萬里風烟異一鳥忽相驚張載詩弭節馳萬里庾信詩悲生萬)
(里外沈約詩高臺不可望望遠使人愁)
祖詠
泊揚子岸(唐書地理志淮南道揚州廣陵郡縣揚子永淳元年析江都置記纂淵海)
(唐揚子縣屬揚州後改永真縣本朝屬真州一統志揚子江在儀真縣南經通泰二州入)
(于海)
纔入維揚郡(書淮海惟揚州周禮夏官職方氏東南曰揚州其川三江釋名揚州州界多水水波)
(揚也漢書景十三王傳江都易王非子建國除地入於漢為廣陵郡劉希夷江南曲潮平見楚甸天際望維揚)
鄉關此路遙(張說詩相逢皆得意何處是鄉關馮衍顯志賦重祖考之弘烈兮故收功于此路徐)
(陵詩青雀離帆遠朱鳶别路遙)林蔵初霽雨(庾信華林園馬射賦序上則雲布雨施下則山蔵海)
(納何遜喜晴詩振衣喜初霽應璩與尚書諸郎書霽雨清閑正高會之盛時)風退欲歸潮(謝靈)
(運詩客遊倦水宿風潮難具論沈佺期詩小池殘暑退鮑照冬日詩瀉海有歸潮)江火明沙岸
(何遜詩澄江照遠火夕霞隠連檣謝靈運詩野曠沙岸淨天高秋月明王僧孺至牛渚詩楓林曖似畫沙岸淨)
(如掃)雲帆礙浦橋(後漢書馬融傳連舼舟張雲帆沈佺期詩茫茫理雲帆草草念行期武三思詩)
(玄雲欲渡礙高峯何遜詩解纜及朝風落帆依暝浦王襃詩桃花流水没河橋)客衣今日薄(沈約)
(詩風急崤道難秋至客衣單庾信對燭賦天山月落客衣單荀子欲觀千載則審今日曹植詩今日同堂出門)
(異鄉吳均詩客子飢寒多江上衣裝薄)寒氣近來饒(古詩孟冬寒氣至北風何慘慄陶潛詩寒)
(氣冐山澤曹植詩始出嚴霜結今來白露睎陸瑜獨酌謠獨酌謠芳氣饒一傾蕩神慮再酌動神飇梁簡文帝)
(詩樹密風聲饒)
題韓少府水亭(容齋四筆縣尉謂之少府)
梅福幽棲處(漢書梅福傳福字子真九江夀春人為郡文學補南昌尉時成帝委任王氏福上書)
(不納元始中王莽顓政福一朝棄妻子去九江至今傳以為仙其後人有見福於會稽者變姓名為吳市門卒)
(云謝靈運詩范蠡出江湖梅福入城市又資此永幽棲)佳期不忘還(楚辭登白蘋兮騁望與佳)
(期兮夕張謝莊月賦佳期可以還謝靈運詩美人遊不還佳期何由敦)鳥啼當戶竹(梁武帝詩)
(别時鳥啼戶今晨雪滿墀庾信詩春山百鳥啼古詩被服羅衣裳當戶理清曲木蘭辭當戶理紅粧)花遶
傍池山(何遜揚州法曹梅花盛開詩枝横却月觀花繞凌風臺庾信馬射賦花乘風而遶殿張纉謝賚)
(園啟傍山臨流面郊負郭謝靈運山居賦豈伊臨谿而傍沼乃抱阜而帶山)水氣侵階冷(春秋)
(繁露雨者水氣也諸葛穎詩遙邨含水氣駱賓王詩城上風威冷江中水氣寒庾信詩日斜氣還冷)松隂
覆座閒(松一作藤江淹詩翩翩征鳥翼蕭蕭松栢隂北史魏收傳收折節讀書夏日坐板牀隨樹隂諷)
(誦謝朓高松賦修幹垂隂喬柯飛穎望肅肅而既閒即微微而方靜湛方生靈秀山銘朧朧疎林穆穆閒房)
寧知武陵趣(陶潛桃花源記晉太元中武陵人捕魚緣溪行逢桃花夾岸數百步林盡水源便得)
(一山山有小口舍船從口入復行數十步有良田美池阡陌交通往來種作男女衣著悉如外人黃髮垂髫並)
(怡然自樂自云先世避秦來此不復出焉停數日辭去太守遣人隨其往尋向所誌遂迷不得路一統志常德)
(府禹貢荆州之域漢初改武陵郡)宛在市朝間(詩溯游從之宛在水中央戰國策爭名者於朝)
(爭利者於市王康琚反招隠詩小隠隠陵藪大隠隠市朝)
儲光羲
題山泉
山中有流水(吳均齊春秋王儉謂周顒曰卿山中何所食慎蒙山棲志何胤以會稽山山多流泉)
(乃起草舍即林成樓因巖為堵晉書劉驎之傳驎之採藥至衡山深入忘反見有一澗水北史蕭大圜傳面修)
(原而帶流水)借問不知名(張協詩借問此何時水經注故溪澗受其名矣)暎地為天
色(梁元帝詩水際含天色虹光入浪浮陶潛聯句遠眺同天色劉孝綽詩安波似天流)飛空作雨
聲(水經注輕湍濬下分石飛懸又寒泉湧山頂望之交横似若瀑布頽波激石散若雨灑)轉來深
澗滿(水經注亂流轉注謝朓詩垂竿深澗底諸葛穎詩澗滿新流濁)分出小池平(應貞臨川)
(賦别流分注沈佺期詩小池殘暑退魏收詩添池曲岸平)恬澹無人見(雲笈七籖冲然恬澹梁簡)
(文帝詩會是無人見吳均詩四時無人見)年年長自清(吳均詩年年月月對君王沈約八詠詩溪)
(水徒自清)
李頎
宴陳十六樓(原注樓枕金谷)
西樓對金谷(庾肩吾詩織女入西樓崔湜詩幽尋惜未已清月半西樓晉書石崇傳崇有别館在)
(河陽之金谷水經注金谷水出河南太白原東南流歷金谷謂之金谷水經石崇故居潘岳金谷集詩朝發晉)
(京陽夕次金谷湄别賦帳飲東都送别金谷一統志金谷園在河南府城西一十三里晉石崇因川阜造園館)
(崇自作詩序)此地古人心(劉繒詩江山信多美此地最為神庾信遊山詩煮丹於此地居然未)
(肯歸詩我思古人實獲我心石崇思歸引序尋覽樂篇有思歸引倘古人之心有同于今故制此曲謝惠連詩)
(未知古人心且從性所玩)白日落庭内(班固答賓戲仰天庭而覩白日曹植詩白日曜青春謝靈)
(運詩日落當棲薄鮑照詩日落嶺雲歸延頸望江隂梁簡文帝詩日落荷心香詩洒掃庭内晉書馮跋載記嘗)
(夜見天門開神光燭於庭内)黃花生澗隂(禮記季秋之月鞠有黃花張翰詩黃花如散金爾雅)
(權黃華注今謂牛芸草為黃花鮑照詩束薪幽篁裏刈黍寒澗隂)四隣見疎木(左傳諸侯守在)
(四隣何遜詩蕭索高秋暮砧&KR3352;動四隣庾信鏡詩試挂淮南竹堪能見四隣謝靈運詩遠山暎疎木徐陵詩朔)
(氣凌疎木江風送上潮)萬井度寒砧(漢書刑法志一同百里提封萬井陳子昂表三軍叶慶萬)
(井相歡庾信詩秋夜搗衣聲飛度長門城古子夜歌佳人理寒服萬結砧&KR3352;勞沈佺期詩九月寒砧催木葉)
石上題詩處(南史蕭思話傳嘗從文帝登鍾山北嶺中道有盤石清泉上使于石上彈琴曰相賞)
(有松石間意宋之問詩石上泉聲帶雨秋蘇頲詩蘚駁題詩館)千年留至今(拾遺記丹丘千年一)
(燒黃河千年一清庾信詩洽斯百禮福以千年魏武帝短歌詩但為君故沈吟至今)
送竇參軍
城南送歸客(辛氏三秦記城南韋杜去天尺五梁簡文帝詩五馬城南猶未歸九辨登山臨水兮)
(送將歸謝靈運詩歸客遂海嵎江淹别賦帳飲東都送客金谷江總詩是日送歸客為情自可求)舉酒
對林巒(古子夜歌舉酒待相勸酒還杯亦空孔稚圭北山移文望林巒而有失)暄鳥迎風
囀(謝朓詩暄鳥覆春洲武三思詩風暄鳥欲啼陳後主詩峯幽來鳥囀張協七命嶤榭迎風秀出中天宋南)
(平王鑠詩肅肅迎風館)春衣度雨寒(王融詩思淚點春衣庾信春賦披香殿裏作春衣梁元帝)
(騷體神女雲兮初度雨庾肩吾詩泉飛疑度雨)桃花開翠幕(禮記仲春之月桃始華梁簡文帝詩)
(桃花含雨開庾信詩桃花數樹紅潘尼詩朱軒蔭蘭臯翠幕映洛湄梁簡文帝詩林芳翠幕懸)柳色拂
金鞍(謝朓詩柳含色於遠岸王襃詩緣隄柳色青沈約詩汗馬飾金鞍梁元帝詩金鞍照日歸)公子
何時至(詩殆及公子同歸楚辭沅有芷兮澧有蘭思公子兮未敢言虞羲詩流年無止極君去何時歸)
無令芳草闌(梁元帝詩無令春色晚獨望行人歸曹植詩子好芳草豈忘爾貽王襃詩桂樹思公)
(子芳草惜王孫邢邵詩壯志與時闌)
王昌齡
駕出長安(唐書地理志京兆府京兆郡縣長安一統志西安府附郭長安縣秦因古)
(地名曰長安漢都關中始置為縣)
聖德超千古(史記五帝紀高陽有聖德是謂帝顓頊晉書樂志聖德應運期劉峻文星虹樞電昭)
(聖德之符舊唐書音樂志上元樂舞者舞之必成字十六變而畢有聖超千古道泰百王皇帝萬年寳祚彌昌)
(字木蘭詩忠孝兩不渝千古之名焉可滅)皇風扇九圍(賀知章詩千載舞皇風晉書應貞傳仁風)
(潛扇嵇康詩微風清扇詩帝命式于九圍疏九州為九圍者蓋以天下九處規闈然故謂之九圍也晉大豫舞)
(歌光撫九圍)天迴萬象出(運命論天動星回而辰極猶居其所蜀都賦望之天迴張華詩太儀)
(斡運天迥地游晉書孝友傳資品彙以順名功苞萬象謝靈運詩皇心美陽澤萬象咸光昭庾僧淵詩真朴運)
(既判萬象森已形晉書樂志嘉瑞出靈應彰)駕動六龍飛(蔡邕獨斷天子出有大駕有小駕有)
(法駕梁簡文帝南郊頌萬騎天行千乘雷動江總詩徐輪動仙駕清宴留神賞易時乘六龍以御天嵇康詩乘)
(雲駕六龍東京賦龍飛白水鳳翔參墟傅休奕鼓吹曲風雲時動神龍飛)淑氣來黃道(陸機樂府)
(蕙草饒淑氣梁元帝詩暮春多淑氣斜景落高舂唐太宗詩韶光開令節淑氣動芳草漢書天文志日有中道)
(中道者黃道北至東井去北極近南至牽牛去北極遠東至角西至婁去極中沈佺期詩池開天漢分黃道許)
(敬宗詩曦馭循黃道)祥雲覆紫微(謝朓歌凍雨飛祥雲靡庾信文祥雲入境行雨隨軒晉書禮志)
(雲覆雨施八方來同陸機七徵萬宇雲覆千檻林錯晉書天文志紫微大帝之座天子之常居也劉峻辨命論)
(入紫微升帝道沈炯詩欲知天子貴千門應紫微)太平多扈從(漢書食貨志三考黜陟餘三年)
(食進業曰登再登曰平餘六年食三登曰泰平後漢書謝夷吾傳班固薦夷吾曰臣聞堯登稷契政隆太平梁)
(元帝詩帝治洽區字垂衣彰太平江淹詩公卿重一言太平多歡娛漢書司馬相如傳扈從横行出乎四校之)
(外蘇頲詩賞來榮扈從别至惜分飛)文物有光輝(左傳文物以紀之後漢書制衣裳備文物謝朓)
(詩文物共葳蕤張文琮詩紛綸文物紀煥爛聲名發漢郊祀歌配上帝兮揚光輝班固奏記清廟之光輝當世)
(之俊彦也范雲詩傳瑞生光輝)
張謂
郡南亭子宴
亭子春城外(廣韻亭停也人所停集也吳邁遠詩綠樹搖雲光春城起風色)朱門向綠
林(晉書麴允傳西州語曰南開朱門北望青樓張華輕薄篇朱門赫嵳峩曹植賦遊綠林而逍遙嵇康詩萋)
(萋綠林奮榮揚輝)柳枝經雨重(梁簡文帝詩柳枝無極軟春風隨意來庾信詩高堰柳枝長張)
(正見垂柳暎斜谷詩雨濯倚流枝劉苞夕雨詩河柳低未舉)松色帶烟深(鮑照詩松色隨野深)
(顔延之曲水詩序松石峻峗蔥翠隂烟江淹詩松短未生烟)漉酒迎山客(南史陶潛傳郡將候)
(潛逢其酒熟取頭上葛巾漉酒畢還復著之江淹頌公子不至山客徒尋)穿池集水禽(莊子孔子)
(曰魚相造于水者穿池而養給潘岳閑居賦爰定我居築室穿池曹植洛神賦水禽翔而為衞謝靈運賦覽水)
(禽之萬類)白雲常在眼(陶潛詩遙遙望白雲吳均詩白雲時去來謝靈運詩想見山阿人薜蘿若)
(在眼)聊足慰人心(孫擢詩處處多蘐草賴此慰人心)
賈至
對酒曲(樂府解題對酒行曹魏樂奏武帝所賦對酒歌太平其旨言王者德澤廣被政)
(理人和萬物咸遂若梁范雲言對酒心自足則言但當為樂弗殉名自欺也陸機樂府良)
(會罄美服對酒宴同聲北史李孝貞傳絃歌對酒終日為歡)
梅發柳依依(庾肩吾摘梅花詩窗梅朝始發庭雪曉初消張正見梅花落詩芳梅映雲野發早覺)
(寒侵詩昔我往矣楊柳依依費㫤詩楊柳何時歸裊裊復依依庾信枯樹賦昔年垂柳依依漢南)黃鸝
歴亂飛(詩黃鳥于飛陸璣疏今謂之黃鶯黃鸝也高隠傳戴顒春日攜雙柑斗酒人問何之曰往聽黃)
(鸝聲耳梁簡文帝樂府細萍重疊長新花歴亂開丘遲與陳伯之書暮春三月江南草長雜花生樹羣鶯亂飛)
當歌憐景色(魏武帝短歌行對酒當歌南史宋武帝紀三月乙未建牙於軍門其日景色開霽崔)
(融表得五方之氣象合四時之景色宋之問詩岑壑景色佳慰我遠遊心)對酒惜芳菲(吳均詩獨)
(對東風酒庾信詩待花將對酒留雪擬彈琴楚辭芳菲菲其彌章古詩芳菲不相投青黃忽改色庾肩吾詩佳)
(期竟不歸春日生芳菲)曲水浮花氣(王羲之蘭亭序又有清流激湍映帶左右引以為流觴曲)
(水列坐其次晉書束晳傳昔周公城洛邑因流水以泛酒故逸詩云羽觴隨波又秦昭王以三日置酒河曲見)
(金人捧水心之劒曰令君制有西夏乃霸諸侯因此立為曲水二漢相緣皆為盛集梁元帝詩水際含天色虹)
(光入浪浮簡文帝七勵素醥浮氣酃酒凝清沈約詩願雜百花氣宛轉金爐前宋之問詩露裛千花氣泉和萬)
(籟聲)流風散舞衣(張衡南都賦彈琴擫籥流風裴徊曹植洛神賦飄搖兮若流風之迴雪梁元帝)
(詩日移花色異風散水紋長隋煬帝詩清音出歌扇浮香飄舞衣杜公曕詩色奪歌人臉香亂舞衣風)通
宵留暮雨(駱賓王詩陣照通宵月書封幾夜霜宋玉高唐賦旦為朝雲暮為行雨范雲樂府朝雲觸)
(石起暮雨潤羅衣又詩靄靄朝雲去溟溟暮雨歸)上客莫言歸(謝偃樂府上客莫畏斜光晚自)
(有西園明月輪徐陵書郢中上客雲聚魏都鄴下公卿風馳江浦詩言旋言歸又不醉無歸張衡南都賦客賦)
(醉言歸主稱露未晞)
崔曙
緱山廟(水經注緱氏原開山圖謂之緱氏山也亦云仙者昇焉言王子晉控鶴斯阜俗)
(亦謂之撫父堆堆上有子晉祠劉向列仙傳云世有簫管之聲焉列仙傳王喬遊伊洛之)
(間道人浮丘公接以上嵩高山三十餘年後求之於山上見栢良曰告我家七月七日待)
(我於緱氏山頭果乘白鶴駐山頭望之不得到舉手謝時人數日而去立祠緱氏山下一)
(統志緱氏山在偃師縣南四十里王子晉昇仙之所又王子晉廟在偃師縣東南)
遺廟宿隂隂(宋之問王子喬詩遺廟今在而人非漢書禮樂志靈之至慶隂隂謝朓詩紫殿肅隂)
(隂)孤峯暎綠林(梁書徐勉傳華樓迥榭頗有臨眺之美孤峰叢薄不無糾紛之興鮑照賦視清)
(池之初涸望綠林之始空張九齡詩江南有丹橘經冬猶綠林)步隨仙路遠(孫綽天台山賦恣心)
(目之寥朗任緩步之從容水經注昔費長房為市吏見王壺公懸壺郡市長房從之因而自遠同入此壺隠淪)
(仙路沈佺期詩行隨香輦登仙路張說侍宴詩仙路迎三鳥揚雄河東賦既發軔於平盈兮誰謂路遠而不能)
(從)意入道門深(史記晏子傳晏子意念深矣常有以自下者易林被服衣冠遊戲道門道德指)
(歸論靜為虛戶虛為道門)澗水流年月(晉書陶淡傳淡於長沙臨湘山中結廬居之親故有候之)
(者輒移渡澗水莫得近之江總詩石澗水流靜庾信詩澗水繞窗外北史蕭大圜傳面脩原而帶流水陸機詩)
(隆想彌年月)山雲變古今(淮南子山雲草莽水雲魚鱗注山中氣出雲似草木水氣出雲似魚)
(鱗江總詩山雲四面通左思詩杖策招隠士荒塗横古今)祗聞風竹裏(沈約賦風動竹而吹衣陳)
(後主孫瑒銘秋風動竹烟水驚波庾信詩風竹解寒苞)猶有鳳笙音(列仙傳王子喬好吹笙作)
(鳳鳴梁簡文帝詩按歌雜鳳笙沈佺期鳳笙曲憶昔王子喬鳳笙猶雲空宋之問王子喬詩白虎搖瑟鳳吹笙)
(乘騎雲氣噏日精)
閻防
夜泛黃河作(元史地理志河源在吐蕃朵甘斯西鄙有泉百餘泓沮洳散渙弗可)
(逼視方可七八十里履高山下瞰粲若列星以故名鄂端諾爾鄂端譯言星宿也羣流奔)
(輳近五七里匯二巨澤自西而東連屬吞噬日行一日迤邐東騖成川號必齊勒河又二三)
(水西南來名伊爾齊與必齊勒河合又三四日水南來名呼蘭又水東南來名伊拉齊合流)
(入于必齊勒其流浸大始名黃河)
烟深載酒入(水經注雲垂烟接漢書揚雄傳贊家素貧耆酒時有好事者載酒肴從遊學)但
覺暮川虛(柳惲詩漸覺寒雲卷應瑒虛河賦資虛川之遐源何遜詩薄暮川流側王襃詩臨帆廣川)
(中)暎水見山火(梁簡文帝詩隔簾隂翠篠映水含珠榴王融詩炎山翻烈火沈佺期詩野橋凝)
(望日山火類焚書)鳴榔聞夜漁(西征賦纖經連白鳴榔夜響注榔高木也以長木扣舷為聲言)
(曳纖經于前鳴長榔于後所以驚魚令入網也水經注宓子賤治單父孔子使巫馬期觀焉入其境見夜漁者)
(問曰子得魚輒放何也曰小者我大夫欲長育之故也謝朓詩良宰勗夜漁)愛兹山水趣(水經)
(注愛深渌水南史宗少文傳好山水愛遠遊張子容詩賴多山水趣)忽與世人疎(王融詩忽與若)
(士遇阮籍詩邈與世路殊方湛北叟讃世人迷之横生欣恥)無暇燃官燭(梁簡文帝詩心忙無)
(暇薰謝承後漢書巴祇為揚州刺史與客暗飲不然官燭徐陵謝勅賚燭盤賞答齊國移文啟官燭斯燃更慚)
(廉吏)中流有望舒(說苑魏武侯浮西河而下中流顧左右曰美哉河山之固也蜀都賦躍濤戲瀨)
(中流相忘丘遲詩櫂歌發中流淮南子月御曰望舒楚辭前望舒使先驅羽獵賦望舒彌轡歸田賦於是曜靈)
(俄景繼以望舒魏文帝詩炎燭繼望舒)
徐晶(與胡皓蔡孚同時官魯郡錄事)
同蔡孚五亭詠(蔡孚開元中為起居郎)
章奏丹墀罷(漢書魏相傳好觀漢故事及便宜章奏後漢書班彪傳所上章奏誰與參之文心雕)
(龍胡廣章奏天下第一杜甫詩從容草奏罷宿昔奉清樽張衡西京賦青瑣丹墀漢典職儀以丹漆地故稱丹)
(墀杜預表珥筆丹墀必有諤諤匪躬之節)雲泉别業歸(水經注邵陵水東會雲泉王勃與蜀城父)
(老書麗藻華文代有雲泉之氣沈佺期詩雲泉紛亂瀑天磴矻横抱南史謝靈運傳移籍會稽修營别業傍山)
(臨江盡幽居之美石崇思歸引序更樂放逸篤好林藪遂肥遯于河陽别業沈佺期詩别業初開雲漢邊)拂
琴鋪野席(盧照鄰序夕拜多閑弄雕章于琴席李嶠詩避暑移琴席逸周書晉平公使師曠見太子)
(晉遂敷席注瑟師曠歌無射李嶠九成宫詩野席蘭琴奏山臺桂酒濃)牽柳挂朝衣(蕭子顯詩)
(垂楊挂柳掃輕塵庾信詩穿荷低晚蓋衰柳挂殘絲史記司馬相如傳襲朝衣乘法駕北齊樂辭禮申官次命)
(改朝衣)翡翠巢書幌(司馬相如子虚賦揜翡翠射鵕䴊注鳥赤羽者曰翡青羽者曰翠郭璞詩)
(翡翠戲蘭苕容色更相鮮左思吳都賦翡翠列巢以重行梁簡文帝答徐摛書特設書幌乍置筆牀)鴛鴦
立釣磯(詩鴛鴦在梁戢其左翼西京雜記袁廣漢于北邙山下築園養白鸚鵡紫鴛鴦埤雅雄鳴曰鴛)
(䳄鳴曰鴦孔融離合詩吕公磯釣闔口渭傍名勝志釣臺山在東阿縣鎮城東南山多碎石若魚蟹状麓有釣)
(磯相傳嚴光釣處)幽棲可憐處(謝靈運方山詩資此永幽棲謝朓詩況復南山曲何異幽棲時)
(庾信詩幽棲得無悶世說松樹子非不楚楚可憐但無棟梁用陶潛詩翩翩三青鳥毛色竒可憐梁簡文帝詩)
(可憐枝上花早得春風意)春事滿林扉(書厥民析傳春事既起丁壯就功管子地氣發戒春事陶)
(潛歸去來辭農人告余以春及將有事于西疇王勃詩容心千里倦春事一朝歸張九齡詩林堂開夜扉)
劉長卿
尋南溪常山道人隠居
一路經行處(江總詩孤關一路平大寳積經相見如來向經行處是第二地江總修心賦經行藉)
(草宴坐臨渠楊炯盂蘭盆賦山中禪定樹下經行)莓苔見履痕(孫綽遊天台山賦踐莓苔之滑)
(石梁簡文帝詩苔生履處沒張正見詩春苔封履跡)白雲依靜者(一作渚陶潛賦悲商叩林白雲)
(依山謝靈運詩白雲抱幽石又拙疾相倚薄還得靜者便)青草閉閑門(左傳野無青草岑參詩地)
(涵青草色後漢書陳寔傳閉門懸車棲遲養老沈炯詩閉門窮巷裏靜掃詠歸田蘇子卿艾如張樂府誰在閑)
(門外羅家諸少年王維詩閑門秋草色終日無車馬)過雨看松色(種樹書栽竹無時雨過便移鮑)
(照詩松色隨野深張正見詩秋氣悲松色)隨山到水源(書隨山刊木顔延之詩隨山茂貞芳謝靈)
(運詩隨山疏濬潭范蔚宗詩隨山上嶇嶔爾雅疏泉水源也陶潛桃花源記林盡水源便得一山宋之問詩源)
(水看花入幽林採藥行)溪花與禪意(岑參詩溪花篲簾鈎釋氏通鑑目連以鉢盛飯往餉其母)
(化成火炭不得食目連白佛佛曰願七代父母行禪定意然後得食)相對亦忘言(漢書張禹傳彭)
(宣之來也禹見之于便坐講論經義日晏賜食不過一肉巵酒相對莊子言者所以在意得意可以忘言陶潛)
(詩此中有真意欲辨已忘言)
錢起
和萬年成少府寓直(唐書地理志京兆府縣萬年赤錦繡萬花谷類要云)
(李白贈瑕丘王少府别西河劉少府贈秋浦柳少府杜甫贈華陽柳少府如此則當是唐)
(時縣尉多稱少府也潘岳秋興賦以太尉掾兼虎賁中郎將寓直於散騎之省)
赤縣新秋夜(史記孟子列傳中國名為赤縣神州通典唐縣有赤畿望緊京都所治為赤縣京之)
(旁邑為畿縣鮑照詩舍此赤縣居陶潛詩迢迢新秋夕亭亭月將圓蕭琮詩夜氣應新秋江總詩當見新秋停)
(玉梭張正見詩高軒揚麗藻自是賦新秋南史蕭子顯傳風動春朝月明秋夜魏文帝詩漫漫秋夜長)文
人藻思催(典論文人相輕自古而然又今之文人魯國孔融文舉廣陵陳琳孔璋山陽王粲仲宣北)
(海徐幹偉長陳留阮瑀元瑜汝南應瑒德璉東平劉楨公幹蜀志秦宓傳或曰足下自比於巢許四皓何故楊)
(文藻見瓌穎乎魏書邢臧傳臧幼孤早立操尚博學有藻思杜甫詩憶與高李輩論文入酒壚兩公壯藻思得)
(我色敷腴竇紃五色筆賦物有粲竒文抽藻思張九齡詩天邊客思催)鐘聲自仙掖(禮記鐘聲)
(鏗鏗以六號劉孝威詩鐘聲猶未絶庾信詩歌響聞長樂鐘聲徹建章沈佺期詩御柳垂仙掖按東軒筆錄云)
(翰林凊要謂之仙掖漢書成帝紀注掖門在兩旁言如人臂掖也)月色近霜臺(梁簡文帝詩風)
(聲隨笛韻月色與池同蕭子暉詩蟲聲繞春岸月色思空閨劉孝先詩樓空月色寒虎茂詩鏡中看月近歌處)
(覺塵空白帖御史大夫憲臺霜臺通典唐監察御史十員裏行五員其選拜多自京畿縣尉)一葉兼
螢度(淮南子見一葉之落知歲之將暮袁宏東征賦託一葉于鄧林梁武帝曲綠樹始搖芳芳生非一葉)
(駱賓王序一葉驚寒下陳柯而捲翠禮記季夏之月腐草為螢宋之間明河篇鴛鴦機上流螢度)孤雲
帶鴈來(陶潛詩萬族各有託孤雲獨無依應瑒詩朝雁鳴雲中謝靈運詩嗷嗷雲中雁舉翮自委羽庾)
(肩吾詩雁與雲俱陣王褒詩豈若雲中雁秋時塞外歸禮記仲秋之月鴻雁來詩疏廣要雁乃兩來仲秋鴻雁)
(來季秋候雁來候雁比於鴻雁而小色白秋深乃來來則霜降河北謂之霜信庾信詩濕雁斷還來)明朝
紫書下(吳均詩今夜林酒别明朝江水邊庾信詩明朝雲雨散何處更相尋漢武内傳地真素訣長生)
(紫書劉孝威詩驛報紫泥書按漢舊儀天子信璽六皆以武都紫泥封之宋之問詩謬辱紫泥書阮籍奏記辟)
(書始下下走為首)應問長卿才(史記司馬相如傳相如字長卿杜甫詩獻納開東觀君王問長)
(卿楊炯詩漢帝求仙日相如作賦才馬懷素詩何幸得參詞賦職自憐終乏馬卿才)
秋夜對月
夜來詩酒興(陳後主詩金鞍排夜來南史袁粲傳獨步園林詩酒自適又齊桂陽王鑠傳遇其賞)
(興則詩酒連日)月滿謝公樓(史記日者傳日中必移月滿必虧古詩三五明月滿四五蟾兔缺庾)
(信詩輪重對滿月一統志北樓一名謝公樓謝朓為宣城守時建在府治之北)影閉重門靜(曹植)
(詩明月澄清影謝朓詩平明振衣坐重門猶未開劉孝綽詩重門寂已暮沈約詩月出臨靜夜夜靜滅氛埃)
寒生獨樹秋(曹植詩樹影月中寒陶潛詩連林人不見獨樹衆乃竒周弘讓詩木葉動秋聲)
鵲驚隨葉散(王勃賦遊必有方哂南飛之驚鵲淮南子一葉落而知天下之秋王融文危葉畏風)
(驚禽易落)螢遠入烟流(禮記季夏之月腐草為螢紀少瑜月中飛螢詩遠度時依幕沈約詩曀曀)
(螢入霧庾信詩螢飄碎火流梁元帝咏螢詩集草訝無烟鮑照詩時見遠烟浮)今夕遙天未(詩今)
(夕何夕何遜詠月詩今夕千餘里雙蛾映水生張正見詩風伯淨遙天陸機詩佳人渺天未謝莊月賦氣霽地)
(表雲斂天未)清光幾處愁(江淹詩秋月懸清光沈約詩洞房殊未曉清光甚悠哉庾肩吾詩樓)
(上徘徊月窗中愁思人)
寄楊補闕(唐六典左補闕二人從七品上注詩云衮職有闕仲山甫補之蓋取此義)
(後漢伏湛出入禁闥拾遺補闕魏文帝勅侍臣曰公卿等宜拾朕之遺補臣之闕晉武帝)
(詔曰公卿等宜補闕拾遺獻可替否後魏孝文帝令侍中李沖補闕左右垂拱中因其義)
(而創立四員左右各二焉)
泉壑帶茅茨(江淹木連頌迸采泉壑騰光淵丘陳子昂詩夜聞鼯鼠叫畫聒泉壑聲嵇含文池非)
(巖石之溜宅非茅茨之宇南史何敬容傳築茅茨於鍾阜聊優游以卒歲)雲霞生薜帷(謝靈運詩)
(林壑斂暝色雲霞收夕霏江淹詩時菊耀巖阿雲霞冠秋嶺文心雕龍雲霞雕色有踰畫工之妙草木賁華無)
(待錦匠之竒楚辭網薜茘兮為帷王僧孺詩桂棟承薜帷)竹憐新雨後(種樹書栽竹無時雨過便)
(移杜甫詠竹詩雨洗娟娟淨風吹細細香史記司馬季主傳天新雨道少人又龜策傳新雨已天清靜無風江)
(總詩新雨百花朝)山愛夕陽時(宋書謝靈運傳出為永嘉太守郡有名山水靈運素所愛好遂)
(肆意遊遨動踰旬朔江淹自序傳為吳興令爰有碧水丹山珍木靈草皆淹平生所至愛爾雅山西曰夕陽詩)
(度其夕陽劉琨詩夕陽忽西流鮑照登大雷岸與妹書若華夕曜巖澤氣通傳明散綵赫似綘天左右青靄表)
(裏紫霄從嶺而上氣盡金光半山以下純為黛色)閑鷺棲常早(李白鷺鶿詩心閑且未去獨立)
(沙洲旁何晏景福殿賦篁棲鵾鷺瀨戲鰋鮋王僧孺詩願識昆明鷺乘流飲復棲陶潛詩緩帶盡歡娛起晚眠)
(常早)秋花落更遲(張正見詩葉盡桐門靜花秋菊岸明蕭子範詩春風若有顧惟願落花遲顧野)
(王詩風輕鶯韻緩霜灑落花遲柳惲詩葉密鶯飛礙風輕花落遲)家僮掃蘿徑(史記吕不韋傳)
(不韋家僮萬人庾信詩野老披荷葉家僮掃栗跗齊竟陵王子良詩蘿逕轉連綿松軒方杳靄王融詩蘿逕若)
(披雲孟浩然詩之子期宿來孤琴候蘿徑)昨與故人期(古詩悵然遠相望知是故人來謝朓詩山)
(中上芳月故人清樽賞孟浩然詩春隄楊柳發憶與故人期)
皇甫冉(字茂政潤州丹陽人晉高士謐之後十歲能屬文張九齡深契之天寳十五載舉進)
(士第一授無錫縣尉歴左金吾兵曹王縉為河南帥表掌書記大歷初遷右補闕)
送盧山人歸林慮山(十道山川考林慮山在相州林慮縣西二十里本隆)
(盧漢屬河内郡改為林一統志黃華山在林縣西二十里一名林慮山)
無論行遠近(古詩行行重行行九辨憭慄兮若在遠行朱超道詩莫論行遠近終是隔山川)歸
向舊烟林(九辨登山臨水兮送將歸南史蕭子顯傳登高目極臨水送歸謝莊詩茂苑豈舊林虞世)
(基詩遙林卷宿烟李白詩水色倒空青林烟横積素)寥落人家少(世說袁彦伯為謝安南司馬至)
(瀨鄉歎曰江山寥落居然有萬里之勢謝朓詩曉星正寥落王維詩人家春榖谿王季友詩野人宿在人家少)
青冥鳥道深(楚辭據青冥而攄虹兮遂儵忽而捫天梁簡文帝詩延首青冥傾心紫府張正見詩)
(鳥道絶禽蹤薛道衡詩鳥道風烟接南中志鳥道西百里以其險絶獸猶無蹊特上有飛鳥之道耳江淹郊遊)
(詩雲鬱石道深)白雲長滿目(淮南子白泉之埃上為白雲漢武帝秋風詞秋風起兮白雲飛江淹)
(詩秋至白雲起沈約與約法師書音容滿目言笑在耳王維詩滿目望雲山)芳草自知心(楚辭)
(芳草生兮萋萋班固西都賦竹林果園芳草甘木李陵答蘇武書人之相知貴相知心鮑照詩冬夜沈沈夜坐)
(吟寒聲未發已知心)山色連東海(王維詩山色有無中岑參詩山色低官舍神仙傳麻姑入拜王)
(方平云接待以來已見東海三為桑田郭璞詩東海猶蹄涔)相思何處尋(古詩客從遠方來遺)
(我一書札上言長相思下言久離别吳均詩相思咽不言庾信詩蓬萊入海底何處可追尋)
歸渡洛水(禹貢伊洛瀍澗既入于河山海經洛水出洛西山東北注河入成臯之西)
(水經洛水出京兆上洛縣冢嶺山郡經上洛弘農河南合伊瀍穀澗之水至鞏縣而入河)
(李尤洛銘洛出熊耳東流會集夏禹導疏經于洛邑宋之問詩池平分洛水林缺見嵩丘)
暝色赴春愁(謝靈運詩林壑斂暝色蕭子範詩晚流稍東急暝景促西暉梁元帝詩春愁春日結)
(春結詎能申宋之問詩弄琴寬别意酌醴醉春愁)歸人南渡頭(江淹詩歸人望烟火薛道衡詩)
(人歸落雁後思發在花前吳均賦風齎寒而北來燕銜霜而南渡梁簡文帝烏棲曲採蓮渡頭擬黃河郎今欲)
(渡畏風波)渚烟空翠合(鮑照發後渚詩孤光獨徘徊空烟視昇滅魏徵詩淑景耀雕輦高旌揚翠)
(烟謝靈運詩空翠難強名漁釣易為曲陳後主詩歇霧含空翠水經注騰雲冠峯高霞翼嶺岫壑沖深合烟罩)
(霧梁簡文帝詩溶溶紫烟合鬱鬱紅塵飛鮑照詩清潭圓翠合)灘月碎光流(水經注砥柱以下激)
(石雲洄環波怒深合有一十九灘水流迅急勢同三峽詩匪東方則明月出之光劉孝綽詩月光隨浪動山影)
(逐波流岑參詩千柯玉光碎杜甫萬丈潭詩黑知灣環底清見光炯碎劉孝綽望月詩流光照漭瀁波動暎淪)
(漣陳子良詩月影素寒流張說詩霜空極天靜寒月帶江流)澧浦饒芳草(水經澧水出武陵充)
(縣西歴山東至長沙下雋縣西北入于江注澧水流注于洞庭湖俗謂之澧江口也楚辭捐余袂兮江中遺余)
(佩兮澧浦謝朓詩參差殊未來徘徊望澧浦梁簡文帝詩三春澧浦葉九月洞庭枝楚辭沅有芷兮澧有蘭思)
(公子兮未敢言注澧水之外有芬芳之蘭異於衆草古詩涉江採芙蓉蘭澤多芳草孫綽蘭亭集後序乃藉芳)
(草鑑清流)滄浪有釣舟(書嶓冢導漾東流為漢又東為滄浪之水梁宣帝賦憑怪石而為枕因滄)
(浪而洗足任昉詩長泛滄浪水平明至曛黑劉孝綽詩釣舟畫彩鷁漁子服冰紈)誰知放歌客
(初學記古樂府有放歌行樂府解題古詞曰將進酒乘大白大略以放歌為言王暕觀樂應詔詩恩光實難遇)
(詠言寧易放)此意正悠悠(張說詩若使巢由同此意不將蘿薜易簪纓詩悠悠我思爾雅悠悠)
(洋洋思也李陵與蘇武詩臨河濯長纓念子悵悠悠張說詩聞道神仙不可接心隨湖水共悠悠)
皇甫曾(字孝常冉母弟也天寳十二載登進士第歴侍御史坐事徙舒州司馬陽翟令詩名)
(與兄相上下當時比張氏孟陽景陽云)
送孔徵士(後漢書周磐傳磐字堅伯汝南安成人徵士燮之宗也顔延之陶徵士誄)
(有晉徵士尋陽陶淵明南岳之幽居者也)
谷口山多處(史記三皇紀人皇乘雲車駕六羽出谷口蜀志秦宓傳三皇乘祇車出谷口今之斜)
(谷是也高士傳谷口鄭子真耕於巖石之下名振京師沈炯詩靈靈谷口廬杜甫詩谷口舊相得宋之問詩山)
(雜夏雲多韋應物詩尋陽山水多)君歸不可尋(鮑照詩芳歲猶自可日夜望君歸陸機詩遊子)
(眇天未還期不可尋)家貧青史在(史記聶政傳家貧客游以為狗屠陶潛五柳先生傳性嗜酒而)
(家貧不能恒得讀曲歌家貧近店肆江淹詩俱啟丹冊並圖青史李白詩青史舊名傳)身老白雲
深(唐書李百藥傳百藥賦帝京篇上歎曰何身老而才之壯齒宿而意之新乎穆天子傳白雲在天山陵自)
(出淮南子白泉之埃上為白雲張正見詩鷲嶺白雲深宋之問詩只在此山中雲深不知處)掃雪開
松徑(開天遺事王元寳每大雪則自所居至坊巷口掃雪開徑迎揖賓客飲宴為煖寒之會李白詩掃雪)
(松下去劉孝先詩洞戶臨松徑綦毋潛詩草堂松徑深)疏泉過竹林(梁簡文帝曲水詩序分階)
(樹羽疏泉汎爵駱賓王詠雲酒詩朔空曾紀歷帶地舊疏泉穆天子傳天子西征至于玄池乃樹之竹是曰竹)
(林庾信思舊銘王子猷之舊徑惟餘竹林孟浩然詩清風在竹林)餘生負丘壑(謝靈運詩餘生)
(不歡娛何以竟暮歸世說顧長康畫謝幼輿在巖石裏人問其所以曰此子自謂一丘一壑過于庾亮故宜置)
(丘壑中謝靈運詩昔余遊京華未嘗廢丘壑李白詩故人棲東山自愛丘壑美)相送亦何心(史記)
(滑稽傳君子相送以言小人相送以財謝惠連詩相送越坰林徐陵詩瞻望鄉關何心天地)
和謝舍人寓直(案品彙本作和謝舍人雪夜寓直唐書百官志中書省舍人六)
(人正五品上掌侍進奏參議表章凡詔旨制勅璽書冊命皆起草進畫既下則署行起居)
(舍人二人從六品上掌脩記言之史錄制誥德音如記事之制潘岳秋興賦序以太尉掾)
(兼虎賁中郎將寓直於散騎之省)
禁省夜沈沈(獨斷省中本為禁中孝元皇后父名禁避之故曰省中唐書楊師道傳拜侍中參預)
(朝政親遇隆渥性周謹未嘗語禁省事司馬相如上林賦沈沈隠隠砰磅訇磕沈佺期詩天窗虛的的雲竇下)
(沈沈)春風滿舊林(淮南子春風至則甘雨降生育萬物古樂府春風宛轉入曲房兼送小苑百花)
(香庾信結客少年場行春風滿路香何遜七召翫竒花之春滿摘甘實於夏成張說詩春滿汀色媚景斜嵐氣)
(侵陸機詩孤獸思故藪離鳥悲舊林張說詩富貴還鄉國光輝滿舊林)滄洲歸客夢(陸雲泰伯)
(碑滄洲遁跡箕山辭位南史張充傳飛竿釣渚濯足滄洲北史韋夐傳明帝為詩贈之曰潁陽讓逾遠滄洲去)
(不歸謝朓詩逝矣將歸客養素克有終江總詩是日送歸客為情自可求謝朓詩歸夢相思夕)青瑣近
臣心(漢書元后傳赤墀青瑣注青瑣者刻為連環文而青塗之也漢官儀黃門之職日暮入對青瑣門拜)
(名曰夕郎何晏景福殿賦青瑣銀鋪是為閨闥禮記近臣守和宰正百官書綴衣虎賁疏綴衣掌衣服虎賁以)
(武力事王皆左右近臣宜得其人漢書鄭崇傳上責崇曰君門如市何以禁切人主崇對曰臣門如市臣心如)
(水張九齡詩聲華大國寳夙夜侍臣心)揮翰宣鳴玉(張衡歸田賦揮翰墨以奮藻陳三皇之軌)
(模晉書虞溥傳含章舒藻揮翰流離周書蘇亮傳論或揮翰鳳池或著書麟閣國語王孫圉聘於晉定公饗之)
(趙簡子鳴玉以相注鳴其佩玉以相禮後漢書蔡邕傳舒紳緩佩鳴玉以步魏志蔣濟傳出為東中郎將濟請)
(留詔曰天下未寧要須良臣以鎮邊境如其無事乃還鳴玉未為後也)承恩在賜金(晉書劉弘)
(傳贊和季承恩建旟南服威靜荆塞化揚江澳王臺卿奉和往虎窟山寺詩承恩奉教義方當弘受持史記竇)
(嬰傳孝景三年拜嬰為大將軍賜金千斤所賜金陳之廊廡下軍吏過輒令裁取為用金無入家者漢書疏廣)
(傳廣上疏乞骸骨上以其年篤老許之賜黃金二十斤)建章寒漏起(漢書武帝紀太初元年二)
(月起建章宫又東方朔傳陛下以城中為小圖起建章左鳳闕右神明號稱千門萬戶括地志建章宫在雍州)
(長安縣西二十里周禮夏官挈壺氏掌挈壺以令軍井注挈壺水以為漏梁漏刻經漏刻之作肇于黃帝之日)
(宣乎夏商之代冬至晝漏四十五刻冬至之後日長九日加一刻漢舊儀晝漏盡夜漏起省中黃門持五夜)
更助掖垣深(劉楨詩誰謂相去遠隔此西掖垣董思恭詩歴歴東井舍昭昭右掖垣史記天官書)
(太微匡衞十二星注東垣左執法上相兩星間名曰左掖門西垣右執法上將間名曰右掖門)
司空曙(字文明廣平人登進士第從韋臯於劒南貞元中為水部郎中終虞部郎中詩格清)
(華為大歷十才子之一)
題鮮于秋園林
雨後園林好(王維詩空山新雨後南史袁粲傳獨步園林詩酒自適陶潛詩園林無俗情)幽
行迥野通(王維詩勝遊在幽尋李百藥雨後詩雨歇連峯翠烟開竟野通唐明皇詩寒臯野望通)
遠山芳草外(謝靈運詩杪秋尋遠山山遠行不近又遠山映疎木楚辭芳草生兮萋萋儲光羲詩)
(遙遙芳草岸屢見春山曉宋之問詩徑荒芳草合)流水落花中(詩沔彼流水朝宗于海庾信詩)
(流水桃花香徐陵詩直坐落花中王維詩落花半路東流水)客醉悠悠慣(李白詩但使主人能)
(醉客不知何處是他鄉詩瞻彼日月悠悠我思王勃詩悠悠旅思難孫萬夀詩客意慣風聲)鶯啼處
處同(梁簡文帝詩鶯啼春欲駛無為更掩扉王維詩鶯啼過落花江總詩别鶴聲聲怨愁雲處處同又光)
(風處處同)傷春時一望(陸機詩節運同可悲莫如春氣甚蘇頲詩東望望春春可憐高適詩倚檝)
(時一望)日暮杜陵東(左傳日云暮矣王粲詩日暮適西園後漢書地理志京兆尹縣為杜陵故)
(杜伯國有周將軍杜舉祠宣帝元年更名杜縣為杜陵又神爵四年鳳皇十一集杜陵)
李端(字正已趙州人大歷五年進士初授校書郎後官杭州司馬與盧綸輩十人唱和號大歷)
(才子)
茂陵山行陪韋金部(記纂淵海茂陵山在扶風東北林壑秀美漢未馬超)
(居此一統志山在鳳翔府扶風縣東北三十里唐書百官志戶部其屬有四三曰金部通)
(典金部掌庫蔵金寳貨物)
宿雨朝來歇(江總詩初晴原野開宿雨潤條枝李嶠詩大江開宿雨征棹下春流晉書王徽之傳)
(西山朝來致有爽氣庾信詩雨歇殘虹斷)空山秋氣清(盧思道詩空山照秋月王維詩空山不見)
(人禮記乃儺以達秋氣春秋繁露春氣愛秋氣嚴杜甫詩露下天高秋氣清)盤雲雙鶴下(梁簡)
(文帝頌盤雲轉蹀塵開曹植詩雙鶴俱遨遊何晏詩雙鶴比翼遊羣飛戲太清方千詩鶴盤遠勢投孤嶼沈約)
(聞夜鶴篇暫下昆明池)隔水一蟬鳴(王維終南山詩隔水問樵夫岑參詩盈盈一水隔莊子覩)
(一蟬方得美蔭而忘其身禮記仲夏之月蟬始鳴傅休奕詩蟬鳴高樹間)古道黃花落(李白詩撥)
(雲尋古道杜甫詩柴門古道傍禮記季秋之月鞠有黃花張翰雜詩青條若總翠黃花如散金楚辭餐秋菊之)
(落英)平蕪赤燒生(杜甫詩懷古視平蕪高適詩出門何所見春色滿平蕪司空曙詩晚燒平蕪外)
(又赤燒兼山遠顔延之詩山烟冒壠生)茂陵雖有病(史記司馬相如傳相如既病免家居茂陵)
(天子曰司馬相如病甚可往悉取其書若不然後失之矣陸倕詩長卿病猶在)猶得伴君行(屈原)
(九歌時不可兮再得聊逍遙兮容與江總樂府霜鴈多情恒結伴杜甫詩青春作伴好還鄉唐書李靖傳臣雖)
(老尚堪一行詩與子偕行)
詶大理寺評事張芬(唐書百官志大理寺評事從八品掌出使推按凡承)
(制推訊請魚書以往)
君家舊林壑(南史顔延之傳何偃于路中遙呼延之曰顔公延之答曰身非三公之公又非田舍)
(之公又非君家阿公何以見呼為公稽神錄御史姚生於條山之陽結茅以居之林壑重深囂塵不到謝靈運)
(詩林壑斂暝色劉孝勝詩林壑秋籟急)寄在亂峯西(漢書息夫躬傳歸國未有第宅寄居丘亭)
(鮑照詩嚴風亂山起謝靈運山居賦羣峯參差出其間)近日春雲滿(褚淵碑文音徽與春雲等)
(潤岑參詩潭樹暖春雲袁恕已詩綺閣雲霞滿)相思路亦迷(韓非子六國時張敏與高惠二人為)
(友每相思不能得見敏便于夢中往尋但行至半途即迷不知路遂回如是者三范雲詩相思心欲然沈約詩)
(夢中不識路何以慰相思)聞鐘投野寺(庾信詩山寺響晨鐘岑參詩高僧暝不見月出但聞鐘杜)
(甫詩野寺根石壁岑參詩近鐘清野寺又野寺夕陽邊)待月過前溪(拾遺記越有美女夷光脩)
(明貢於吳吳處椒花之房貫細珠為簾幌朝下以蔽景夕捲以待月杜審言詩卷簾惟待月前溪歌憂思出門)
(倚逢郎前溪渡)悵望成幽夢(王融曲水詩序體元則大悵望姑射之阿謝朓詩悵望南浦時杜甫)
(詩悵望好林泉謝朓詩歸夢相思夕沈約佛記序或憑人以言托想成夢尤難信曉一無所錄)依依識
故蹊(陶潛詩依依在耦耕梁簡文帝詩依依别路岐江總詩共此依依情無奈年年别謝靈運詩來人忘)
(新術去子惑故蹊杜甫詩桃隂想舊蹊)
賦得山泉送房造
泉水山邊去(易山下出泉詩毖彼泉水亦流于淇張僧鑒潯陽記雞籠山下澗中有數十處累石)
(若有人功水深尺餘朝夕輒有湧泉溢出)高人月下看(蓮社高賢傳宋武曰遠公世表之人元結)
(詩高人黨茂宗王勃詩林塘花月下李白廬山瀑布詩海風吹不斷江月照還空王昌齡詩青山明月夢中看)
潤松秋草淨(沈約高松賦露雖滋而不潤孫楚詩晨風飄岐路零雨霑秋草李白詩甘與秋草同)
(杜甫詩茅齋付秋草)落澗夜聲寒(江總詩石澗水流靜山窗葉去寒張說詩石澗泉虛落松崖路)
(曲迴梁元帝詩金鋪掩夕扇玉壺傳夜聲水經注林寒澗肅)委曲穿深竹(子虛賦紆徐委曲鬱)
(橈谿谷王維詩洞房隠深竹清夜聞遙泉杜甫詩映竹水穿沙)潺湲過遠灘(魏明帝詩汎舟黃河)
(隨波潺湲謝靈運詩且申獨往意乘月弄潺湲益州記伏犀灘東南六十里其崖峻嶮遠)聖朝無隠
者(馮衍說鄧禹書聖朝享堯舜之榮張九齡詩聖朝岩穴選應待鶴書徵岑參詩聖朝無闕事自覺諫書稀)
(論語子曰隠者也)早晚罷漁竿(詩夜如何其箋夜如何其問早晚之詞李頎詩早晚薦雄文似)
(者宋書江夏王義恭傳將以蒲帛之聘感以大倫之美庶投竿釋褐翻然來儀應璉與弟書昔伊尹輟耕郅鄆投竿)
(杜甫詩白水漁竿客清秋鶴髮翁)
雲陽觀寄袁稠
花洞晚隂隂(徐彦伯詩花洞留宸賞還旗繞夕烟王勃詩牽花尋紫洞步葉下清溪又洞晚秋泉)
(冷巖朝古樹新漢書禮樂志靈之至慶隂隂相放&KR1820;震澹心)仙壇隔杏林(范雲詩石室棲千秘)
(金壇謁九仙唐樂章瑤壇肅靈瑞金闕映仙居神仙傳董奉居山不種田日為人治病亦不取錢重病愈者使)
(栽杏五株輕者一株如此數年計得十餘萬株鬱然成林)漱泉春谷冷(庾信麥積山佛龕銘漱泉)
(珉谷吹塵石牀庾闡詩手澡春泉潔目翫陽葩鮮薛道衡文春泉如醴出自京師秋露凝甘遍於竹葦宋孝武)
(帝清暑殿賦山懷風兮谷吐泉隋煬帝詩谷泉驚暗石風松動夜聲梁昭明太子答晉安王書冷泉石鏡一見)
(何必勝于傳聞庾信詩風池還更煖寒谷遂成暄)搗藥夜窗深(宋武帝紀帝伐荻新洲見大蛇)
(射之傷明日復至洲裏聞有杵臼聲見童子數人皆青衣搗藥曰吾王為劉寄奴所射合散傅之帝叱之皆散)
(乃收藥而返傅休奕擬天問月中何有白兔𢷬藥梁簡文帝詩何時玉窗裏夜夜更縫衣)石上開仙
酌(淮南子紫芝生於山而不能生於磐石之上陶潛詩故老贈余酒乃言飲得仙庾信詩仙童下赤城仙酒)
(餉王平李德林詩壺盛仙客酒瓶貯帝臺漿楚辭華酌既陳有瓊漿些)松間對玉琴(宋書蕭思)
(話傳嘗從太祖登鍾山北嶺上使於石上彈琴因賜以銀鍾酒謂曰相賞有松石間意宋之問詩松間明月長)
(如此鮑照詩玉琴生網羅王融詩每聚金爐氣時駐玉琴聲梁元帝詩金徽調玉軫兹夜撫離鴻)戴家
溪北住(續晉陽秋戴逵不樂當世以琴書自娛隠會稽剡山國子博士徵不就世說郗超每聞欲高尚)
(隠退者輒為辦百萬資并為造立居宇在剡為戴逵起宅甚精整戴與所親書曰近至剡如官舍名勝志剡山)
(在嵊縣西北其支隴東下為戴安道宅又黃山在縣南十里又名方山其下為戴安道宅今屬桃源鄕)雪
後去相尋(晉書王徽之居山隂夜雪初霽月色清朗四望皓然忽憶戴逵逵時在剡便夜乘小船詣)
(之造門不前而反人問其故徽之曰本乘興而來興盡而反何必見安道耶)
題崔端公園林(杜氏通典侍御史之職有四謂推彈公廨雜事定殿中監察以)
(下職事及進名改轉臺内之事悉主之號為臺端他人稱之曰端公其知雜事者謂之雜)
(端最為雄劇)
上士愛清輝(老子上士聞道勤而行之沈約詩側聞上士說尺木乃騰霄江淹别賦别有華隂上)
(士服食還仙陸機詩清暉溢天門謝靈運詩山水含清暉李白詩清暉映竹石)開門向翠微(楚辭)
(令昭明兮開門古樂府開門枕水渚王勃詩九日重陽節開門有菊花爾雅山未及上曰翠微疏謂未及頂上)
(在旁陂陀之處名翠微一說山氣青縹色故曰翠微也左思蜀都賦鬱葐蒀以翠微何遜詩高山鬱翠微)抱
琴看鶴去(嵇康絶交書抱琴行吟弋釣草野張說詩悠然白雲意乘興抱琴過孟浩然詩抱琴來取)
(醉垂釣坐乘閒湯惠休詩黃鶴西北去銜我千里心王勃序徘徊去鶴將别蓋而同飛)枕石待雲
歸(陸雲逸民賦策短杖而遂往乃枕石而漱流南史隠逸傳關康之寓居南平昌顔延之等入山候之見其)
(散髮被黃布帊席松葉枕一塊白石而卧了不相盻延之等咨嗟而退謝靈運詩雲歸日西馳鮑照詩朝朝見)
(雲歸梁元帝詩雲歸山望濃)野坐苔生席(李嶠詩野席蘭琴奏宋書五行志謝靈運每出入自)
(扶接者常數人民間謠曰四人挈衣裙三人捉坐席梁元帝詩苔生岸泉綠沈約詩客位紫苔生江淹思歸賦)
(青苔生兮綴衣巾杜甫詩隨意坐莓苔)高眠竹挂衣(耿湋竹庭詩閒詠疎篁近高眠遠岫微李)
(華與弟莒書未遇趙公之舉馬廏高眠古今一也韋應物詩横竹挂朝衣杜甫詩絺衣挂蘿薜)舊山東
望遠(謝靈運詩剖竹守滄海挂帆過舊山鮑照詩願遂宿志意不使舊山空陳琳詩東望看疇野迴顧覽)
(園林蘇頲詩東望望春春可憐楊炯詩極望關山遠李白詩望遠增離憂)惆悵暮花飛(馮衍顯志)
(賦情惆悵以增傷晉書習鑿齒傳徘徊移日惆悵極多杜甫詩臨風默惆悵蕭慤詩窗梅落晚花庾成師詩憶)
(别春花飛韋述詩花飛樵路香杜甫詩一片花飛減却春)
耿湋
早朝(韻會朝見曰朝夕見曰夕劉向賢明讃於鑠姜后光配周宣晏起早朝永巷告愆江)
(總詩五侯新拜寵七貴早朝歸)
鐘鼓餘聲裏(詩鐘鼔既設一朝饗之禮記鍾鼔干戚所以和安樂也案鐘古作鍾七啟鐘鼓俱振)
(簫管齊鳴沈佺期詩嶺上樓臺千里起城中鐘鼔四天聞文心雕龍韻氣一定故餘聲易遣案唐汝詢解本餘)
(聲作音聲禮記君子聽鐘聲則思武臣聽鼓鼙之聲則思將帥之臣)千官向紫微(荀子古者天子)
(千官諸侯百官春秋合誠圖北辰其星五在紫微中春秋元命苞紫之言此也言天神運動隂陽開閉皆在此)
(中也晉書天文志紫微大帝之座天子之常居也孔融薦禰衡表龍躍天衢振翼雲漢揚聲紫微垂光虹蜺)
冐寒人語少(晉子夜歌塗澁無人行冐寒往相覓南史梁武帝紀冬月四更竟即勅把燭看事執)
(筆觸寒手為皴裂世說有北來道人好才理與林公相遇瓦官寺講小品於時竺法深孫興公悉共聽此道人)
(語李白詩若耶溪邊采蓮女笑隔荷花共人語魏志邢顒傳言少理多真雅士也)乘月燭來稀
(晉書袁宏傳謝尚鎮牛渚秋夜乘月率爾與左右微服泛江又庾亮傳亮鎮武昌佐史殷浩之徒乘月登南樓)
(不覺亮至將起避之亮曰諸君少住老子於此興復不淺王績詩青溪歸路直乘月夜歌還張九齡望月詩滅)
(燭憐光滿披衣覺露滋)清漏聞馳道(謝朓酬德賦忘清漏之不緩惜曉露之方睎杜審言詩霜)
(白宵鐘徹風清曉漏聞史記始皇紀二十七年治馳道注馳道天子道也謝朓詩飛甍夾馳道垂楊蔭御溝陽)
(固詩御溝屬清洛馳道通丹屏)輕霞映瑣闈(謝莊詩夕天霽晚氣輕霞澄暮隂謝瞻詩輕霞冠秋)
(日迅商薄清穹王維詩山鳥羣飛日隠輕霞郭璞三珠樹贊濯彩丹波自相霞映江總木槿賦朝霞映月殊未)
(妍珊瑚照水定非鮮漢舊儀黃門郎日暮入對青瑣闈拜名曰夕郎王洙杜甫詩緩步歸青瑣注青瑣謂省門)
(也以青畫戶邊鏤刻爾雅宫中之門謂之闈)猶看嘶馬處(庾信詩連峯對嶺度嘶馬隔河聞吳)
(均詩日昏笳亂動天曙馬爭嘶庾信詩胡笳遙警夜塞馬暗嘶羣)未啟掖垣扉(薛元超詩儲禁)
(銅扉啟宸行玉路遙蔡夢弼杜甫詩晚出左掖注宣政殿東有東上閤門西有西上閤門故以掖稱劉楨詩誰)
(謂相去遠隔此西掖垣董思恭星詩歴歴東井舍昭昭右掖垣王勃九成宫頌宸扉既闢一宇宙而來王聖籙)
(潛躋貳乾坤而作帝)
贈田家翁
老人迎客處(禮記七十曰老又客至於寝門主人出迎客王維詩田舍有老翁垂白衡門裏)籬
落稻畦間(廣韻籬藩籬也落聚落也急就篇注田區謂之畦今之種稻及菜者取名)蠶屋朝
寒閉(禮記古者天子諸侯必有公桑蠶室近川而為之築宫仞有三尺棘牆而外閉之楊泉蠶賦粤召夫)
(役築室于房于房伊何在庭之東東受日景西望餘陽庾肩吾詩蠶寒更養身蠶書居蠶欲温居繭欲凉)田
家晝雨閒(庾信詩田家足閒暇鮑照詩晝夜淪霧雨)門閭新薙草(爾雅巷門謂之閭禮)
(記仲夏門閭毋閉孟冬戒門閭周禮薙氏掌殺草月令季夏之月大雨時行燒薙行水利以殺草如以熱湯鄭)
(注薙猶迫也芟草也謂萊地先薙其草乾燒之至此月大雨水潦蓄其中而田美可稼也)樵採舊諳
山(史記孫叔敖為相勸民冬秋山採春夏以水各得其便范雲詩田家樵採去薄暮方來歸)自道誰
相友(孟子出入相友)邀人試往還(文心雕龍木沓水匝樹雜雲合目既往還心亦吐納劉長)
(卿詩田家或往還)
李嘉祐(字從一趙州人天寳七年擢第授秘書正字歴鄱江江隂令入為中臺郎上元後歴)
(台州袁州刺史與嚴維劉長卿冷朝陽諸人友善為詩麗婉有齊梁風)
和張舍人中書寓直(通典漢尚書郎直宿建禮門奏事明光殿及為詔令)
(乃中書舍人也記纂淵海中書省令二人總判省事唐開元改紫微令)
漢主留才子(皇甫謐釋勸論輔唐虞之主化堯舜之人王襃頌遇明君遭聖主洪子輿詩漢主召)
(子陵任昉文預奉恩留左傳昔高陽氏有才子八人天下之民謂之八愷高辛氏有才子八人天下之民謂之)
(八元潘岳西征賦終童山東之英妙賈生洛陽之才子)春城直紫微(吳邁遠詩綠樹搖雲光春)
(城起風色王維詩柳暗百花明春深五鳳城蘇頲春晚紫微省直詩直省清華接建章晉書天文志紫微太帝)
(之座天子之常居也唐書百官志開元元年改中書曰紫微省岑參詩聯步趨丹陛分曹限紫微)對花
閶闔靜(何遜詩誰能北窗下獨對後園花岑參詩三殿花香入紫微白居易詩獨坐黃昏誰是伴紫微)
(花對紫微郎離騷吾令帝閽開關兮倚閶闔而望予漢書禮樂志遊閶闔觀玉堂注閶闔天門崔顥詩夜直千)
(門靜)過竹吏人稀(蔣渙和徐侍郎中書叢竹韻中禁夕沈沈幽篁别作林喬知之寓直詩開軒竹)
(氣靜蘇頲詩竹下鵷雛繞鳳凰岑參詩條山暎吏人王維詩省中啼鳥吏人稀)裁詔催添燭(通典)
(中書舍人下筆為詔誥文士之極任諸官莫比王維詩朝罷須裁五色詔吕氏春秋管仲觴桓公樂之而徵燭)
(唐書柳公權傳公權充翰林書詔學士嘗夜召對于亭燭窮而語未盡宫人以爉液濡紙繼之韓翃詩日暮漢)
(宫傳爉燭)將朝欲更衣(左傳趙宣子盛服將朝尚早坐而假寐張華詩束帶俟將朝廓落晨星稀)
(詩東方未明顛倒衣裳漢書灌夫傳坐乃起更衣)玉堂宜歲久(三輔黃圖未央宫有殿閣三十)
(二椒房玉堂在其中風賦徜徉中庭北上玉堂隂鏗詩瀛洲玉作堂詩奉璋峩峩髦士攸宜唐書楊綰傳舍人)
(年久者為閣老杜甫詩長番歲時久)且莫厭彤闈(漢書嚴助傳厭承明之廬勞侍從之事劉孝綽)
(詩積照朗彤闈庾信詩傳呼擁絳節交戟映彤闈)
和都官苗員外秋夜寓直對雨簡諸知已(唐書百官)
(志刑部都官郎中員外郎各一人掌俘隸簿錄)
多雨南宫夜(楚辭山峻高以蔽日兮下幽晦以多雨漢書天文志月失中道移而西入畢則多雨)
(故詩云月離于畢俾滂沱矣言多雨也杜甫詩碧澗雖多雨秋沙先少泥史記天官書注太微天帝南宫也郎)
(位五星在太微中帝坐東北何遜詩鄭履入南宫庾信詩南宫生絳雲)仙郎寓直時(王維詩仙)
(郎有意憐同舍李頎詩漢宫題柱憶仙郎潘岳秋興賦序寓直於散騎之省唐書百官志侍御史凡二司理事)
(與給事中中書舍人更直朝堂何遜詩寓直慚虎賁)漏長丹鳳闕(劉孝威詩赤道漏猶長李憕詩)
(雙闕天河近千門夕漏長唐六典丹鳳門在含光殿前漢書東方朔傳陛下以城中為小圖起建章左鳳闕右)
(神明號稱千門萬戶唐太宗詩爽氣浮丹闕王維詩帝子遠辭丹鳳闕)秋冷白雲司(潘岳秋興)
(賦露淒清以凝冷薛道衡詩月冷疑秋夜虞世南詩紫殿秋風冷漢書百官公卿表注黃帝受命有雲瑞故以)
(雲紀官春官為青雲夏官為縉雲秋官為白雲冬官為黑雲中官為黃雲)螢影侵階亂(蕭和螢火)
(賦時臨池而泛影陽縉照帙秋螢詩飛影黃金散李邕詩瀑水侵階濺舞衣)鴻聲出苑遲(禮記)
(季秋之月鴻雁來賓謝靈運詩飛鴻響聲遠音陳後主夜亭度雁賦聽霜鴻之度)蕭條人吏散(楚辭)
(山蕭條而無獸兮野寂寞而無人鮑照舞鶴賦臨驚風之蕭條後漢書第五倫傳蜀地肥饒人吏富貴南史張)
(纉傳為吳興太守省煩苛務清淨人吏便之李白詩政成聞雅頌人吏皆拱手)小謝有新詩(李白)
(宣州謝朓樓詩蓬萊文章建安骨中間小謝又清發張華詩援翰賦新詩陶潛詩登高賦新詩)
送韋邕歸鍾山(輿地志鍾山古名金陵山一名北山齊周顒隠於此其山磅礴)
(竒秀比諸山特高宋濓遊鍾山記鍾山一名金陵山漢未秣陵尉蔣子文逐賊死山下吳)
(大帝封蔣侯大帝祖諱鍾又更名蔣山實作揚都之鎮武侯所謂鍾山龍蟠是也)
祁門官罷後(唐書地理志歙州新安郡縣六歙休寧黟績溪婺源祁門一統志祁門在徽州府城)
(西一百八十里本漢黟縣地唐永泰初土寇作亂偽置閶門縣後討平因其壘置縣以縣東北有祁山西南有)
(閶門灘乃合名祁門李白詩黃霸初臨郡陶潛未罷官)負笈向桃源(謝承後漢書袁宏博覽羣)
(書六藝常負笈尋師又高弘到官自負笈單步入界荆州先賢傳董正少有美姿太守舉孝廉正負笈單步上)
(還舉版也葉少藴桃花源述淵明所謂桃花源今鼎州桃花觀即是其處湖湘間人頗能言其勝事云自晉宋)
(來由此上昇者六人山十里間無雜禽惟二鳥往來觀中未嘗有增損淵明言劉子驥聞知欲往不果子驥見)
(晉書隠逸傳儲光羲詩去時能憶竹園遊來時莫忘桃源記)萬卷常開帙(博物志蔡邕有書近)
(萬卷王維詩開軒御衣服散帙理章句張謂詩不用開書帙)千峯不閉門(吳均與朱元思書爭)
(高直指千百成峯李白詩千峯爭攅聚萬壑絶凌歴後漢書孫敬常閉戶號閉戶先生晉書後人為羊祜諱以)
(戶為門庾信小園賦雖有門而長閉)綠楊垂野渡(本草注江東人通名楊柳北人都不言楊楊樹)
(枝葉短柳樹枝葉長又楊枝硬而揚起故謂之楊柳枝弱而垂流故謂之柳益一物二種也梁元帝綠柳詩長)
(條垂拂地張正見詩楊柳未垂空說文津水渡也王維新晴野望詩郭門臨渡頭村樹連谿口)黃鳥傍
山邨(禽經倉庚黧黃黃鳥也今謂之黃鶯黃鸝野民曰黃栗留語聲囀耳其色黧黑而黃故名黧黃詩云)
(黃鳥以色呼也杜甫詩黃鳥時兼白鳥飛王維詩歲晏輸井税山邨人夜歸)念爾能高枕(詩無)
(念爾祖孟浩然詩念爾習詩禮未曾違戶庭漢書酈寄說吕産吕禄云高枕王千里李白詩羨君無紛喧高枕)
(碧霞裏岑參詩郡中無事高枕眠)丹墀會一論(李白詩鼓鐘出朱邸金翠照丹墀蕭穎士詩紫)
(英黃萼照灼丹墀鮑照詩寧能與爾曹瑕瑜稍辨論)
吳鞏(少微子以文行知名開元中為中書舍人)
白雲溪(爾雅水注川曰谿)
山徑入脩篁(水經注山徑委深王績詩山徑本幽迴杜審言詩薜蘿山徑入荷芰水亭開任昉秋)
(竹賦臨池沼夾脩篁顧野王虎丘山序曲澗潺湲脩篁蔭映)深林蔽日光(宋之問詩林篁天際)
(密漢書嚴助傳行數百千里夾以深林叢竹荀子芷蘭生於深林非以無人而不芳劉向九歎阜杳杳以蔽日)
(後漢書丁鴻傳干雲蔽日之木起於蔥青楊子赫赫乎日出之光阮籍詩皎若白日光)夏雲生嶂
遠(顧愷之詩夏雲多竒峯沈約詩夏雲清朝景謝靈運詩雲生嶺逾疊謝朓詩雲生樹隂遠盧思道詩極野)
(雲峯合遙嶂日輪低張九齡詩雲嶂天涯盡)瀑水引溪長(梁簡文帝招真館碑瀑水懸流雜天)
(河而俱洒盧照隣詩瀑水含秋氣垂藤引夏涼蘇味道詩瀑水交飛雨氣寒宋之問詩逶迤碧水長)秀跡
逢皆勝(劉孝綽詩林塘多秀色王勃山亭宴序留美跡於芳亭晉書孫統傳淪跡下邑窮觀勝地南史)
(梁始興王憺傳勝境名山多所尋履王同詩美景多勝跡)清芬坐轉凉(陸機文賦誦先人之清芬)
(謝靈運山居賦旦延隂而物清夕栖芬而氣敷楚辭風伯為余先驅兮氛埃辟而清凉陶潛詩清凉素秋節)
回看玉樽夕(神異經西北荒中有玉饋之酒酒泉注馬上有玉樽玉籩取一尊一尊復生與天同)
(休無乾時曹植樂府日苦短樂有餘乃置玉樽辦東廚江淹詩共惜玉樽暮願使光隂遲)歸路賞前
忘(陶潛詩行行循歸路沈佺期詩歸路烟霞晚謝靈運詩清暉能娛人游子憺忘歸沈約詩忘歸屬蘭杜)
御選唐詩卷十四
