欽定四庫全書
御選唐詩卷二十七補編
王維
文杏館
文杏裁為梁香茒結為宇(西京雜記初脩上林苑羣臣遠方各獻名果異樹杏二文)
(杏蓬萊杏司馬相如賦飾文杏以為梁水經注泉陵縣有香茒氣甚芬香明皇帝詩野老茒為屋)不知
棟裏雲去作人間雨(王勃詩畫棟朝飛南浦雲公羊傳觸石而出膚寸而合不崇朝而遍)
(雨乎天下者惟泰山爾書用汝作霖雨)
木蘭柴
秋山歛餘照(梁昭明太子書悟秋山之心登高而遠托謝朓詩山光晚餘照上官儀詩巖花歛餘)
(照)飛鳥逐前侣(何遜詩日夕飛鳥還廣韻侣伴侣也江淹詩解纜候前侣何遜七召追風蕭於)
(前侣)彩翠時分明(字林翠青羽雀梁武帝樂府分明無兩心周弘正詩的的最分明)夕嵐
無處所(詩日之夕矣廣韻嵐山氣也史記晉世家終不見處所宋玉高唐賦風止雨霽雲無處所)
裴迪
斤竹嶺(王維輞川集序余别業在輞川山谷其遊止有孟城㘭華子岡文杏館斤竹嶺)
(等與裴迪閑暇各賦絶句)
明流紆且直(梁簡文帝詩明波動見流沈約郊居賦面淮流之清直謝朓望三湖詩連汀見紆直)
(吳均詩問余來何遲山川幾紆直)綠篠密復深(宋之問詩夤緣綠篠岸遂得青蓮宫劉孝綽詩)
(方塘交密篠王勃詩篠密夜窗寒張九齡詩叢篠亦清深)一徑通山路(六帖後漢張仲蔚蓬蒿滿)
(室惟開一行徑後漢書隗囂傳龍池之山微徑南通與漢相接魏志張遼傳天柱山高峻二十餘里道險狹步)
(徑裁通張正見詩雪盡青山路)行歌望舊岑(晉書嵇康傳子房之佐漢接輿之行歌其揆一也陶)
(潛桃花源詩童孺縱行歌鮑照詩之子安所適我方棲舊岑)
李收
幽情
幽人惜春暮(易履道坦坦幽人貞吉陽休之詩遲遲暮春日)潭上折芳草(杜甫詩百)
(頃風潭上千章夏木清西都賦竹林果園芳草甘木崔顥詩芳草萋萋鸚鵡洲)佳期何時還(楚辭)
(登白蘋兮騁望與佳期兮夕張謝莊月賦佳期可以還)欲寄千里道(謝莊月賦美人邁兮音塵絶隔)
(千里兮共明月孫楚詩餞我千里道)
皇甫冉
送客
西塞雲山遠(荆州記郡西沂江六千里南岸有山名曰荆門北岸有山名虎牙二山相對楚之西)
(塞也孟浩然詩西塞沿江島南陵問驛樓杜甫詩雲輕處處山謝靈運詩杪秋尋遠山山遠行不近張九齡詩)
(清曠前山遠)東風道路長(禮記東風解凍古詩道路阻且長盧照隣詩懷書道路長)人心
勝潮水(常建詩潭影空人心郭璞江賦呼吸萬里吐納靈潮李白詩潮水定可信天風難與期)相
送過潯陽(王維詩握手一相送心悲安可論郭璞江賦流九派乎潯陽漢書地理志廬江郡縣潯陽)
(禹貢九江在南皆東合為大江通典尋陽漢舊縣在江北蘄州界晉温嶠移於江州柴桑)
劉方平
春雪
飛雪帶春風(楚辭增冰峩峩飛雪千里些謝朓詩飛雪天山來徐陵詩輕雪帶風斜吳均詩雪逐)
(春風來)徘徊亂繞空(謝惠連雪賦連翩飛灑徘徊委積劉璠雪賦散亂徘徊雰霏皎潔祖孫登)
(詩飛緜亂上空)君看似花處(韓詩外傳凡草木花多五出雪花獨六出裴子夜詠雪詩落樹似飛)
(花吳均詠雪詩凝階似花積)偏在洛陽東(何遜聯句洛陽城東西却作今年别昔去雪如花今)
(來花似雪徐陵詩欲見洛陽花如君隴頭雪)
戴叔倫
松鶴
雨濕松隂凉(王維詩草色全經細雨濕杜甫詩枝藜長松隂又槐夏午隂凉)風落松花
細(孫逖送李郎中序風落崤澠霜飛河濆李白五雲裘歌輕如松花落衣巾杜甫詩崖密松花熟山杯竹葉)
(新)獨鶴愛清幽(謝朓詩獨鶴方朝唳何遜詩獨鶴凌空逝唐明皇詩尋勝在清幽)飛來
不飛去(古辭飛來雙白鶴乃從西北來李白鷺鷥詩人驚遠飛去直向使君灘杜甫麗人行青鳥飛去)
(銜紅巾)
李益
鷓鴣詞(禽經隨陽越雉鷓鴣也飛必南翥注鷓鴣白黑成文其名自呼王維詩不堪頻)
(唱鷓鴣詞)
湘江斑竹枝(水經湘水出零陵陽海山唐書地理志雷州土貢斑竹)錦翅鷓鴣飛
(李白詩苦竹南枝鷓鴣飛劉長卿詩不見鷓鴣飛)處處湘雲合(謝朓詩處處春雲生史記淮隂)
(侯傳天下之士雲合霧集)郎從何處歸(劉長卿詩孤舟何處來)
楊凌
送客往睦州(明一統志浙江嚴州府禹貢揚州之域天文牛女分野秦為會稽郡)
(唐為睦州)
水闊盡南天(劉孝威詩水闊牽牛遥賈至詩莫道巴陵湖水闊長沙南畔更蕭條杜甫詩楚星南)
(天黑蜀月西霧重李白詩夢隨越鳥飛南天)孤舟去渺然(陶潜詩渺渺孤舟逝又歸去來辭或)
(命巾車或棹孤舟何邵詩渺然心緜邈杜甫詩舟楫渺然從此去江湖遠適無前期)驚秋路傍客
(孟浩然詩洞庭去遠近楓葉早驚秋皇甫冉詩淮南木落己驚秋曺景宗詩借問路旁人何如霍去病古辭兄)
(弟四五人皆為侍中郎五日一時來從者盈路傍)日暮數聲蟬(魏收詩宴言忘日暮沈君攸詩)
(日暮野風生林蟬候節鳴隋煬帝詩露濃山氣冷風急蟬聲哀高適詩高樹多凉吹疎蟬足斷聲)
聶夷中(字坦之河東人咸通十二年登第官華陽尉)
田家
鋤田當日午(劉章耕田歌非其種者鋤而去之韋應物詩薄田失鋤耨生苗安可任孫綽天台山)
(賦注午日中也梁元帝纂要日在午曰亭午)汗滴禾下土(劉孝威詩凝滴汗垂花詩禾役穟穟)
(廣雅稻穗謂之禾)誰念盤中餐(韻會飲饌曰餐楊凝式韭花帖畫寢乍興調飢正甚忽蒙簡翰)
(猥賜盤餐杜甫詩畦蔬繞茅屋自足備盤餐)粒粒皆辛苦(廣韻粒米粒書烝民乃粒杜甫詩香)
(稻啄殘鸚鵡粒陸機詩翩翩宦遊子辛苦誰為心高適詩運甓調辛苦)
御選唐詩卷二十七補編
