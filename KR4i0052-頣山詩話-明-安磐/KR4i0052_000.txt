頤山詩話詩文評類
提要
(臣)等謹案頤山詩話一卷明安磐撰磐字公
石頤山其號也嘉定州人弘治乙丑進士官
至兵科給事中其論詩以嚴羽為宗其中如
以海棠為杜甫母名尚沿小說之譌又以朝
扣富兒門四句譏杜甫致君堯舜之妄亦失
之於固所載譏陳循詩嘲裁傳奉官詩亦皆
近乎小說無關詩法至其議莊㫤溪邊鳥共
天機語杖上梅挑太極行句論梅堯臣歌欲
論長恨人將問少君句及排周紫芝論林逋
梅詩則固詩家公論也磐亦工於吟咏王士
禎池北偶談嘗載其數篇頗婉約可誦是書
明史藝文志作二卷此本僅一卷而首尾完
具殆史偶誤歟乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
頥山詩話原序
頥山老農曰夫詩言志詩話又以論詩也故詩難而論
詩又難也夫作者皆稟靈含異各充其極縟旨綺文情
變氣殊故以淺涉者不能深以泛獵者不能得以已見
者不能該以辭類者不能達意詭於本指鑒左于微向
其於標能振芳益遠哉夫立標以示表也啟鑰以開戶
也世之論詩者低昂衆製商㩁前藻乃復繼之曰予嘗
擬之云又曰予嘗有詩云此何以稱焉競長呈伎激賞
邀聲此與夫耀色者何異焉林居多暇喜與學士大夫
談談又多詩學士大夫退輒錄之稍有得焉定其初見
或進焉畢其說他日倘庶幾哉將論詩者之所不廢也
嘉靖戊子秋九月朔日頥山老農書
頤山詩話原序
