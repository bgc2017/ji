文憲集卷三十
明宋濂撰
贊(凡三十九章)
文右相像贊
才優德純山峙玉温重厚可以鎮俗仁恕足以澤民或
陳經術而侍青坊或秉霜簡而立紫宸終受知於聖主
宅右揆而相秦深沉有謀真潞國之裔剛毅忠信誠絳
侯之倫觀其屹立不動正笏垂紳猶可作懦夫之氣而
褫邪佞之魂嗚呼此所謂邦家之重寶廊廟之大臣也
歟
婁貞公贊
原武婁宗仁當天后政嚴之時獨以寬厚聞其弟守代
州宗仁教以唾面自乾至今為善者師焉因贊之以自
勗贊曰
我言之恌斯辱之招我行弗足或貽其辱二者無失其
至由外内省不疚我則何罪我面彼唾乃彼之愆我何
潔之正使自乾孰忿自乘攘袂而閧孰量之弘受詬如
頌是非苟繆不亦殆而微公之師吾誰與歸
陸秀夫像贊
身抱龍髯兮眼不見水鳳闕雖遐兮龍堂則邇玉雪皦
如肯汚泥滓赤日出海兮爾心不死
滕奉使贊
齊人王蠋有言曰忠臣不事二君烈女不更二夫女之
從人一與之醮當終身不改譬之白璧小有玷辱人將
斥去而不之顧臣之事君也其理亦同故蠋特並言之
事兩夫者雖辨如虞姬智如鄧曼吾知其決非良婦事
二君者雖功如汾陽才如西平吾知其決非良臣嗚呼
使此義昭如白日人臣安肯懷二心而國安有喪亾之
禍哉東陽滕茂實當宋靖康初以太學正與僉書路允
迪奉使於金議割三鎮太原尋奉密詔據城不下金人
怒囚之雲中欽宗北遷茂實謁見涕泣請從行主者不
之許其後允迪南歸茂實獨留雁門終身不再仕臨沒
令以黃幡裹屍而葬仍刻石識云宋使者東陽滕茂實
墓此殆不事二君者歟當是時有宇文虛中者亦以黃
門侍郎使金見留遂改節易行反面事讐其後雖欲奪
兵仗南奔而自贖卒亦不逃君子之議其視吾茂實果
何如也茂實已矣人至今想其遺節如神龍不可得見
至視虛中輩不啻若鬼蜮犬豕有識妾婦亦羞聞之此
無他人心天理終不可誣也乃作滕奉使贊用規事君
而有二心者贊曰
漢有蘇武奉使不屈滕公配之有聲烈烈黃幡裹屍以
全臣節如璧之白弗緇弗缺其人雖亡而神不滅上游
帝所凌厲日月降臣見之肝碎膽裂敢述贊辭勒在貞
碣
東陽十孝子贊
十孝子者皆東陽人其事載於郡乘為詳予讀書之
暇因採其昊天㒺極之思而為是贊以風世之為人
子者
秦顔烏(東陽人)
古有醇孝厥姓惟顔父喪未葬行泣道間我畚我鍤是
薶是瘞彼羣烏何知銜土予助我冢既封烏吻血流感
爾異類愧我同儔秦風日漓借耰鉏而德色誰意霠雲
之四蒙見此皦日千載之下禮憲淪胥豈獨愧君烏亦
不如有廟嚴嚴春秋是祀用興薄夫作孝子
吳斯敦(東陽人)
有孝者斯峴山之阿父罪當誅兒心奈何自非吾親盍
從生我我寧隕身父死其可九關峩峩虎豹齗齗泣血
上書願易以身王用爾恤卒全父命更旌爾門風彼不令
池波奫淪宰木扶疎清風肅然過者下車
晉許孜(東陽人)
嗟嗟許生實孝于親胡風木不停遘此難屯輤車既載
負土築墳我親我&KR0008;敢曰勩彼鄉民手腁足胝我不為辛
巾笥猶存几筵不改惕然念之吾親何在秋霜凝凝春
雨㵟㵟父兮母兮得母苦寒與飢兒既不可見寧不念
兹天高可極此情㒺極鹿獨不閔我觸我松栢嗟嗟許
生厲志不移終身之慕於子見之
唐馮子華(東陽人)
緬彼孝馮綰廬墓傍思親不見欲與俱亾白月寥寥悲
風四起蒲伏號呼哀徹心髓天錫嘉瑞慰我孝思有皦
斯兔有斐斯芝孝馮曰噫吾焉用汝九京莫興百瑞奚
補唯爾孝子樹我世防雖歴萬祀厥德彌章自公之亾
肖公者幾茫茫堪輿孰非人子
唐應先(東陽人)
卓哉至行衆人所難眷我應君抆涕汍瀾親之云亾中
心咽塞雖草生髮間何暇束櫛昔處膝下其樂泱泱今
我來思舉目但見白楊彼蒼者天曷不我惻苟可從之
我生奚恤爾心之苦爾行之優雙闕峩峩卒承天休
唐唐君佑(東陽人)
唐氏之子以孝行聞死生一節弗岐弗分唯思親不置
鞠明究曛誰無父母以樂以愉今我何罪獨行次且我
罪之深我宜隕墜胡獨使我親先彼朝露昊天不弔直
至于斯渺渺音容如何勿思官用褒旌封闕在舍匪私
爾一人式勸來者
陳太竭(浦江人)
浦汭之間有氏曰陳親沒居廬衰麻終身心勦形瘵杖
而後起一氣如絲去死無幾朝哭如吞莫哭尤不忍聞
松風翛翛林鳥嘐嘐來助予之悲號遐思弗寧起奠我
爵果肴在前烏鳥為之不啄世瀦失防頹波滉瀁我思
古人古人焉往
宋董少舒(蘭溪人)
有倬董君父以令終躬負厥土馬鬛其封四郊無人夜
寒如水黑飇潛興如臨神鬼董君出廬擁墳撫膺念父
寥寂長哀無聲日兮月兮能照下土寧不閔我最苦願
亟入九泉奉我父母靈芝煌煌駿發爾祥盖紫幹黃於
燦其光有焯董君德聲斯不亡
宋金景文(蘭溪人)
濲水之州三山之坡下有孝子孝如之何父疢在首籲
天請代願萃予身我親㒺害母棺未窆執&KR0008;以前天光
下爥五色粲然五色粲然未足為偉怪雹獰風勿犯其
里苟匪中忱曷以臻此緜代是師於戲孝子
宋賈南金(金華人)
孝道之弘百行所生誰與賈氏實敦古風生弗離親殁
安可棄忍令親之玉體為泉扄所閟晝雖不可見接以
夢寐夢中相見宛其未死覺後求之寒燈在几得不慨
兹澘澘堕淚睠爾孝德閔我章逢梔蠟其貌黼黻其躬
父子相軋或不相容我述贊辭用發民衷
許魯齋先生贊
濂洛之學傳自武夷重徽疊照日星昭垂逮我許公尊
聞行知若親摳衣寒泉之麋張皇幽眇釐析毫絲如臯
陶淑問畢其情辭如后羿注矢不失其馳既入閫域遂
升堂基横經胄監衿佩鏘如袪其人私牖其天彛釋其
偏岐挽其九衢德成財逵昭用如時黼黻帝治甄陶泰
熙明體適用公實庶幾無德弗報四海祝尸嗚呼許公
百世之師
劉靜脩先生贊
先生之心嶽鎮川澄先生之操玉温石貞先生之學寤
寐六經岐陽之鳳魯郊之麟和氣襲人盎然陽春發周
孔性情挹其深醇或出或潛與道周旋九原可作吾為
執鞭
吳草廬先生贊
紫氣蟬聯神物蜿蜒有開必先山川降神自元而貞篤
生哲人慎斯勤斯絶乎等夷於道早知厲如秋霜煦如
春陽何德之昌抱膝而居氣蓋八區閼而弗舒玩心神
明操觚弗停輿衛聖經學徒是依毛之有麟甲之有龜
㪺其淵冲以消吝封心熙氣融大明當軒留聘益尊施
教成均北許南吳先後合符人文之敷大明太史金華
宋濓贊
虞文靖公像贊
朱眀之墟離火降精也丹鳥䙰褷為駕綵軿也手握化
樞人文昭明也補帝袞衣五色熒熒也上凌霄漢下燭
九溟也無幽不啓無芳不榮也頓挫萬彙配合三靈也
獨騎元氣棲神窈冥也之死弗沒隨物流形也凝為矞
雲燦為德星也琬琰所勒鬼秘神扄也命世之材一代
之英也
先師内翰柳公真贊
偉貌長身端嚴若神即而就之煦然春温海闊天高莫
窺覘其宏度霆奔飇竪莫驅駕乎雄文來趨蹌之衿佩
作儀表於薦紳出入容臺振百年之禮樂昭宣帝制煥
大號於乾坤惟其具該博崇深之學所以繼光明俊偉
之倫仰瞻遺像有涕沾巾儻使泉臺之可作庶幾士俗
之還淳門人具官宋濓拜讚
吳山長像贊
原道書院山長吳履予之異姓弟也人之評履者一則曰
履善屬文其嚴簡嶄絶處類秦漢間人語廹而視之有
淵光也一則曰履自幼沉酣羲獻中行草書皆入妙品
如寶劍舞空光芒疊發芙蓉出水態有餘妍當與鮮于
大常齊驅其得意者或謂過之其知履僅若此至其尚
風義赴朋友之急不顧水火雖古人猶難知之者未必
能知履也因贊之以白履行于世贊曰
若人者其古君子之徒與聞人急難即欲赴之力縱不
及心懸懸其如飢水火在前幾若弗知輾轉不寐而長
夜以思世滔滔而莫察吾獨探其隱微彼以藝文為矜
衒者其相知也不亦淺而若人者其古君子之徒與
石巖林先生像贊
冰霜顔面鐵石心腸持斧七閩百壬斂藏神眀之政淵
源之學其人雖亡清風猶昨
溟涬生贊(有序)
溟涬生者旴江廖應淮海學也抱負竒氣好研摩運世
推移及方技諸家學年三十游杭上疏言丁大全誤國
狀大全怒中以法配漢陽軍生荷校行歌出都門道傍
觀者嘖嘖壯之抵漢江濱遇蜀道士杜可大揖曰子非
廖應淮耶生愕然曰道士何自知之可大曰宇宙太虛
一塵爾人生其間為塵幾何是茫茫者尚了然心目間
矧吾子耶然自邵堯夫以先天學授王豫天悅天悅死
無所授同葬玉枕中未百年而吳曦叛盜發其冢得皇
極經世體要一篇内外觀象數十篇余賄盜得之今餘
五十年數當授子吾俟子亦久矣乃言于上官脫其籍
盡教以冡中書其筭繇聲音起生神鑒穎利可大指畫
未到者生已先意逆悟可大自以為不及學既成去隠
宣歙間遇余安裕戈陽將教之安裕勸生業中庸生瞠
目厲聲曰俗儒幾辱吾康節於地下矣復去之杭客賀
外史家晝市大衍數夜沽酒痛飲飲即吐吐即飲不醉
如泥弗休醉中嘗大呼曰天非宋天地非宋地奈何奈
何語聞賈似道遣客叩之生曰毋多言浙水西地髮白
時是其祥也似道未解復召至屏人與語生曰明公宜
自愛不久宋鼎移矣似道惡其言掩耳走生亦徑出過
曾淵子家索酒轟飲酒酣作嬰兒啼曰大厦將焚燕猶
呢喃未巳耶復賦歌以見意都人士聞之競指以為怪
民不與接獨太學生熊希聖猶時造其廬生私執熊手謂
曰吾端居層樓聞空中戎馬百萬來人鬼作哭泣聲壬申
襄樊陷甲戌宫車晏駕乙亥長江飛渡似道亦殛死臨
漳丙子三宫播遷諸王大臣皆南北亂走噓吸事耳子
不去欲何為居亡何宋事日非沿江州郡望風奔潰生
大慟曰殺氣又入閩廣中吾不知死所矣遂遁去其言
無一不驗後四年病死處州學中年五十二無子唯一
義女從之生宗堯夫先天之學頗自謂知易每見諸易
師傳疏不問淺深輙訕駁以為樂及論後天則尊羲畫為
經彖爻繋辭為傳黜文言彖象二傳為九師之言且謂
說卦非聖筆不能作上下繫乃門人所述序卦直漢儒
記爾盖生聰明絶人未聞道而驟語數故其論經多失
中然性使酒難近又好訐人陰私人面頸發赤不顧罕
有從其學者唯國子簿吳浚進士彭復樂師之浚不卒
業復屢受唾斥不怨生將遁時召復至口發例手布籌
雖平昔所靳若終身不示人者一舉授復復後又授鄱
陽傅立云或曰生瀕死語女曰吾死後一月中朝命山姓
鳥名使徵吾及傅立當過予門汝可出藏書示之立當
以此致大官後皆如其言所謂山姓鳥名崔鵬飛也生
所著書有玄玄集歷髓星野指南象喻統會聲譜畫前
妙用數十萬言今猶間傳于世贊曰
龍圖成章有文從衡以濬以眀以洩其藏以奠乎玄黃
昔我素王韋編三絶墜緒微茫誰其我綴我參我腴九
師襄之我苞我晶百氏攘之如河之渾如曀而昏如治
絲以棼天未降割一髮攸存維洛有士居于百原超神
冲漠凝於畫先數往知來小大斯甄莫峻匪厓我陟其
顛莫深匪淵我瀹其泉簡材以畀非隠弗傳有冥者冢
卒昭以宣或得其&KR0008;載神于言炎炎宋籙維其訖矣長
星蝕柳色之赤矣眚祥見徵土髮&KR1224;矣朋昏以世莫之
戚矣魚在在鬵尚其息矣維生之知中如沸羹彼惛弗
知覆謂我狂我狂如何我憂孔多我山我河我用弗磨
俾淪胥以訛我酒既嘉我瑟又龢我寧不嘯歌北風其
涼旂旐央央我車龐龐蕩蕩江流杭之如陸有腥其穢
流血沃沃海氛方殷其何能目人有恒言風雨漂搖夏
宇障之涉于大川烝徒楫之楫副宇橈孑孑焉依國武
斯墜不知攸戒日隕弗升雖晝作夜鴞舞於林鬼瞰于
舍孰投是艱曾莫之艾乃惄乃驚乃瞻乃行乃遯死于
冥睠生之為胡乃神以著徵之古聖匪程伊度何以言
之卒淪于數一曲之淹不通其故易道既泯數亦不類
激贊於生發我長喟月出皎兮在天之心在天之心何
古何今
余自幼即見長老談溟涬生事近見李淦性學及戚
光子實所造文又知生為詳以生之精藝如此而修
宋史者不列之方技傳中殊可恨也故予愍之特序
之又傷易道之微激而贊之惜乎予文蕪陋不能永
生也然予情亦至矣濓志
采苓子贊
榮陽鄭仲德有隠操嘗采苓九藍山間因自號采苓子
斯贊之所由作也贊曰
彼采苓者肥遯之士皦皦霞外不容纖滓白月入懷涼
颸泝櫺高視一世何慮何營
匡山居士真贊
紫眼有稜足以洞視千古長髯如戟足以畏讋百壬或
建大將旗鼓而殄殱於妖沴或被處士冠服而容與於
雲林可顯可晦載浮載沉一委順於外物初無累於貞
襟縣千尋之丹厓莫踰其峻瀦萬仞之重淵㒺測其深
抱忠義之志而耿耿自信所謂不變不改若百鍊之精
金者邪
曾侍郎像贊
身形之瘦弱也則山澤之臞精神之凌厲也則列仙之
儒博極諸書而守之則約智周羣類而處之若愚當議
禮而考文較損益於錙銖稽百王之軼典翼一代之鴻
圖豈非養德之腴造道之樞而為國之耆艾邦之蓍龜
者乎
章判官像贊
唐福州軍事判官章公脩實檢校太傅仔鈞之父也其
遺像至今盖四百餘年矣二十世孫御史中丞溢偶於
閩中購得之如獲至寶持以示其友宋濓因為作贊贊
曰
器局深沉容儀嚴肅吁嗟哲人如金如玉餘慶所被孫
子若雲重珪叠組至今揚芬
四十二代天師張公像贊
含冲葆虛執真之樞翊度宣靈契道之符龍虎衛乎左
右風霆屬於指呼此古之博大真人而今之列仙之儒
者邪
趙使君像贊
宋之王孫元之循吏才優識明政通民治未老而歸臨
難不貳懦夫觀之可以作氣
趙子昂像贊
文運中微頽波日靡公起東南作天一柱天人之表帝
王之孫麟遊鳳翔珠明璧温歴試中外遂居禁密其名
之升與日同出彼憸邪者腐鼠敗豚何能病公臭穢自
聞三百年間西東萬里雄鳴一代如公者幾公貌如玉
公文如金變化莫測照耀古今
李太白像贊
元行臺治書侍御史亦憐真班所藏李太白像係秘閣
傳本吾友危君太樸嘗為之贊自後流落於金陵駱氏
酒家洪武己酉秋郡士王宗溥購獲之尋以摹本見貺
因造贊曰
長庚降精下為列僊陵厲日月呼噏風烟錦衣玉顔揮
毫帝前氣吞閹豎視若烏鳶頓挫萬象隨機回旋金童
來迎絳節翠旜下土穢濁孰堪後先囅然一笑騎鯨上
天
傅同虛像贊
將求子於外兮則鍊精於三田欲索君於内兮則游神
乎八天是皆窺見夫粗迹而未能暢逹其真玄高岑兮
谷綿白鶴舞兮蹁蹮豈非長跨於洞庭之野吹瓊管而
招飛僊者耶
宜春夏都事遺像贊(以忠字尚之)
其才孔良其氣則剛沉潛乎仁義之府擩嚌乎禮樂之
場窮春秋而寓袞斧法菽粟以為辭章使之專城而居
則可以攀次公之黃使之入直鑾坡則可追文成之張胡
為乎低回下列莫展一長託使車以遐覧竟仙游於五
羊豈詘于人者難知而信於天者不亾後千百年剛風
鬱滂當見騎麒麟而下大荒者耶
玄英處士方公遺像
予學子方孝孺玄英處士之諸孫也持處士像來請贊
贊曰
振騷雅於江南混漁樵於玉笥諫垣天近雖屢形州牧
之童牛衣夜寒終不奪煙霞之志凛然亢直之風可折
諂諛之氣遵真曜之遺則造玄英之私諡唯其畜厚而
發弘所以繼隆而傳熾紳笏蟬聯勲庸赫著蔓延閩浙
之間莫匪雲原之裔敢申贊辭式昭瞻企
王宗普像贊
以子為貴介公子耶何其神清氣和無綺紈之態也以
子為仙翁釋氏耶何其與時俯仰遊乎方之内也以子
為詩人韻士耶何其清竒勁直訥然而謙退也然則果
何為者耶盖跡混乎三者之中而心游乎埃壒之外此
吾嘗謂空同子以古之人而處乎今之世也
危雲林像贊
文繼虞歐之盛位居廊廟之尊天下譽之而不為喜衆
人毁之而若無聞此公所以為大雅之君子傳百世而
存長者乎
王指揮像贊
真人龍興山川降精杖劒來從莫非豪英維時王公實
將家子虎吼鷹揚萬夫披靡成功錫爵遂鎮一方弛其
武威佩玉冠裳何以觀之有英其像益懋厥勛配古良
將
蘇都事伯䕫像贊(子由後平仲父)
才足以行志智足以成事也苟盡施於時必有大過於
人而得位以行者僅出其一二也年齒之高林泉之趣
皆公之所宜有固天報善人之所致也惟有子之甚賢
以文鳴于治世足以繼絶學于前人揚休聞于不墜也
此吾嘗私為之善誦長公之言擬公於晁氏之君成而
知其無愧也
自題畫像贊
廣陵孫生貌予真人皆失笑謂無不似者因題其右辭
曰
似柔而強如愚而明辨駁百氏寤寐羣經千載之長一
世之短前武儼然吾敢不踐
又
吾心與天地同大吾性與聖賢同貴奈之何隨於曲學
局乎文藝忘其真實之歸溺此浮華之麗顛隮於得喪
之塗蒞惑於是非之際縱濫厠於大方曾不離夫小智
靜言思之幾欲霣涕奮自今以為始日載惕而再厲有
如升嶽者當極於崇顛辟若改火者須資夫新燧期融
通於高朗誓薅治其蕪穢用致知為進學之方藉持敬
為涵養之地續墜緒之茫茫昭遺經之晰晰雖任重道
遠必篤行而深詣庶幾七尺之軀不負兩間之愧爾其
勉旃以終厥志
越國夫人練氏像贊(有序)
天地之大德曰生夫生者乃天地之心雖陰陽之所運
行有開闔慘舒之不齊然天地之心生生而弗息者恒
循環於無窮有如碩果不食則其生道已具其中俟時
發榮挺然而莫之遏矣時至五代用兵爭強屠戮逮乎
鷄犬是天下極亂之時盖無復人道有能於其間不為
氣運之所變遷而一念之仁有以契夫生生不息之心
則其感召之速所以敷遺於後人者其澤曷有既哉閩
之練夫人諱寯建州刺史章公仔鈞之妻也生而肉髮
深沉而端毅終日或不一笑言且知識有絶人者時閩
王命公屯兵浦城之西巖南唐盧將軍帥師來侵我公
遣二校請師于州失期將斬之夫人勸曰時危民未靖
公奈何斬壯士公悟不問二校逸入南唐皆為大將一
則金陵邊鎬一則上元王建封也保大三年二月南唐
遣江西撫安使查文徵伐閩取建州鎬為行軍招討建
封為先鋒橋道使奪其險要已而建封焚外郛八月甲
子克之公殁已久獨夫人猶存二校遣使者持金帛遺
夫人并以一白旗授之曰吾且屠城夫人宜植旗于門
吾已戒士卒勿犯矣夫人反其金帛并旗弗受曰君幸
思舊德願全此城必欲屠之吾家與衆俱死耳不能獨
生也二校感其言遂止夫人之子一十五人孫六十八人
多躋顯仕而其後人繩繩相繼位宰執登法從歷卿監
佩守令之章者殆百餘人嗚呼何其盛哉非夫人有以
契夫天地生生不息之心則其施報之厚未必若此之
至也原夫人之心渾廓昭融不限封域視一城之生聚
不翅如一家真有所謂仁者之量殃慶以類大易之旨
也夫人之後其有不蕃昌者乎其有不絢著者乎昧者
不知天之未定謂為善無足倚是則天之生生之道絶
矣夫奚可哉夫人二十世孫存道以遺像求予贊予既
質諸傳記以序夫人之事而復為之贊曰
懿彼夫人生于七閩肉髮有倫靜毅而莊動循厥常女
士之良笄而有歸建州之妻其德與齊建州桓桓旗旐
繙繙以扼建關將固我城必集我兵移書以徵二校言
旋何期之愆絶首以懸夫人曰吁乾坤創夷壯士勿誅
逸之使奔遂為唐臣建旆而軍爭城以攻火旗晝紅陷
其四封二校有云使鬼為人夫人之仁曷其報之曷槖
我私曷授我旗旗植于家有突而譁我劍之加夫人曰吁
是城卒屠我生何為有衆若林昔而斧碪今而謳吟夫
人之亾其魄已藏其澤愈滂傳紫襲龜霧滃雲迷被于
今兹遺像儼然萬目斯瞻曷取則焉
黃氐三壽圖(浦陽合溪人)
資善
身安而家裕者人之所欲也藏智不用而厚重有餘者
天之所福也君有以契乎天故不求而自足也超乎寵
辱離乎毁譽而游乎物表此人之所難能而君之所獨
也
資深
智足以燭理而加之好學敏足以蒞事而本於無私事
長不以和樂勝禮馭下不以慈惠傷威行乎家庭春温
而秋肅著乎言行方矩而圓規斯學者之所難能苟謂
之篤行君子其孰以為非耶
資文
人知其外之偉而不知其内之美知其才之豐而不知
其行之崇是蓋質而不二和而有禮介而能通者也
龍馬贊(有序)
西南夷自昔出良馬而産於羅鬼國者尤良或云羅鬼
疑即古之鬼方其地有養龍阬在兩山之中泓渟奫深
開闔靈氣而蛟龍實藏其下當春日始和物情酣鬯夷
人立柳阬畔擇牝馬之貞者繫之已而雲霧晦冥咫尺
不能辨色類有物蜿蜒上與馬接盖龍云逮天色開霽
視馬傍之沙有龍跡者則與龍遇謹其芻菣而節宣之
暨産必獲龍駒焉粤若洪武四年六月壬寅夏國主明
昇以全蜀降獻良馬凡十而其一色正白乃得之於阬
者身長十有一尺首高九尺足之高比首而殺其二尺
有肉隠起項下約厚五分廣三寸餘貫膺絡腹至尾閭
而止精彩明晃振鬛一鳴萬馬為之辟易韀勒不可近
近輙作人立而吼上謂天既生此英物必有神以司之
親撰祝策詔有司以牲牢祀于馬祖然後勅典牧副使
臣高敬囊沙四百斤壓之人跨囊上使其游行苑中久
之性漸柔馴適八月癸巳上將行夕月之禮於清涼山
壇上於是乘之而出如躡雲而馳一塵弗驚皇情悅豫
賜其名為飛越峯復命御用監直長臣馬晉臣繪其真
形藏焉臣濓稽諸載籍漢之元鼎中有神馬出渥洼水
中馬之生於水者尚矣養龍之說雖相傳於夷人要當
可徵不誣也肆惟皇上以大德而位大寶日之所出日
之所沒無不梯山航海獻贄奉琛邇者獨角之犀來自
九真食火之鷄貢於三佛齊之境其他佹形僪狀藉藉
紛紛且不一而足而況兹水産之龍馬乎周書有云不
寶遠物則遠人格所寶惟賢則邇人安皇上宵衣旰食
日懷保於小民巖穴之士蒐羅殆盡將圖治安如黃虞
時其遐荒殊裔珍毓竒産未嘗有心求之所以榮光休
氣洋溢中國仁聲義聞充洽八表而龍媒之異自致於
天閑十二之中揆之於書前聖後聖盖同一軌轍也其
視貳師之遣黷武窮兵以索諸大宛者果為何如哉臣
濂以文字為職業際兹盛美不敢默而無言謹述贊辭
一首以貽諸後世贊曰
天駟熒蛟龍升靈泓澄神馬生祥飇瑞靄晝杳冥天一
翕聚通精靈龍胡盈鳬臆輕竹披耳鏡懸睛花雪捲毛
光照夜汗溝有血霞流頳振鬛鳴萬馬驚閃流電逐飛
星九霄彷彿從龍行但聞瀟瀟風雨聲三川平八極寧
真龍媒獻龍廷出入天門駕龍軿太霞五彩蒲瑶京皇
風清皇道貞皇威明茫茫堪輿内孰敢不來庭陋彼漢
將軍空圍貳師城乃知天子在樹德不必連年徒用兵
墨鞠圖贊
建安蘇照為學子黃叔暘作墨鞠圖侑之以竹石豈以
其氣節之相同歟禁林散吏宋濂為造贊曰
我本中黃鐵為肝腸精神外章不自知形貌之黝歟綠
竹猗猗白石瑳瑳貞而匪阿斯為月下之友歟萬色齊
冥洞容物情雖暗而明豈陶令沉昏而托之酒歟
陳方都督像贊
桓桓俊英矯矯虎臣心雄萬夫才佚三軍爵列崇階功
在盟府圖像雲臺流芳千古
李徵君像贊
嗜義親賢以道自娛懿哉若人君子之儒
虎林處士贊
虎林處士王君年踰七十而視聽如少壯時其孫監察
御史驥從予受經者久間來請贊贊曰
素髮垂垂中心熙熙儉勤作肥家之本嚴厲為馭衆之
基好施之仁久而彌篤嫉惡之氣老而不衰吹鳳笙於
明月之夜飛羽觴於百花之時大布寬衣容與委蛇不
知謬稱虎林處士知之者以為瓊臺之神仙乎
華嚴經贊(有序)
上人幻滅嚴持梵行欲求無上真如之道嘗自念言華
嚴大經實中天調御第一時所談一乘頓教化為尊勝
欲爇松為煤入以香藥搗和成劑以書此經而彼松煤者
假物所就具黑暗相有染白法欲煆汞為丹承以空露
研潤如法以書此經而彼汞丹者炫燿可觀能育人自
非助道者欲推赤金素銀廉薄如紙復粉為泥以書此
經而彼金若銀雖曰重寶外塵為體初不自内以是思
惟身外諸物若勝若劣若非勝非劣若一若多若非一
非多皆不足以稱此殊利繼我一身内而心膂肺肝外
而毛髮膚爪資血以生資血以成資血以長資血以至
壯老暨死是則諸血衆生甚愛如梵摩尼一滴之微莫
肯捨者我今誓發弘願於世尊前以所難捨而作佛事
從十指端刺出鮮丹盛於清淨器中養以温火澄去白
液取其真純蘸以霜毫志心繕寫滿八十卷尊閣益壽
禪居昔者樂法比丘當無物時欲聞佛語了不能得乃
信婆羅門言以皮為紙以骨為華以血為墨願書一偈
況今千百妙頌十萬正文不止于一縱捐軀命以報佛
思無足為異於血何吝唯願法界有情或見或聞證入
雜華藏海證入雜華藏海已即得六根清淨得六根清
淨已即得自性清淨得自性清淨已即得四天下微塵
刹土中一切衆生皆悉清淨無相居士未出母胎母夢
異僧手寫是經來謂母曰吾乃求明延壽宜假一室以
終此卷母夢覺已居士即生今逢勝因頓憶前事於是
親&KR0778;五分妙香香雲輪囷結為寶網編覆經上乃復合
爪向佛散華作禮而稱贊曰
雜華淨智海九會之所說一音所演唱十處放光眀信
解行證門總攝無復餘如是具五周如是辨六相如是
分十玄妙義皆充足以至四法界二十重華藏無邊香
水海教條有差别性相子無礙圓融與行布非異亦非
同一可為無量無量亦為一重重無有盡是為功德聚如
來最上乘龍宫所秘藏上人出身血嚴飭書此經於一
滴中中普含十方界於一一界中普現光眀臺於一一
臺中普成獅子座於一一座中普見分身佛如上無數
佛皆具大威德眉間白毫光徧滿一切處共宣大乘法
聞者應解脫譬如日月生照三千大千悉見種種色法
能破暗故譬如大洋海波平乃如掌無邱陵堆阜法能
平等故譬如陽春至大地盡發生諸根各萌芽法能霑
漑故譬如梵志夢一夢千劫事不過刹那間法能融攝
故譬如子憶母未見心已至形神皆兩㤀法能無離故
譬如黃金色金色不相分金亡即色空法能不二故譬
如石性堅初不從外得石性自圓滿法無修證故能如
斯見解見經不見血若加精進力見佛不見經及至成
道已見性不見佛我性如虛空了無能見者無見中有
見全體即呈露苟執於所見亦非我本性見見二俱泯
此為真見見真見復何有性本無物收一心歸命禮袛
夜以為贊諸妙樓閣門彈指一時啓
大還龍虎丹贊(有序)
龍虎丹贊為予友鄭源氏作源因讀金碧古文龍虎上
經有悟大還之旨用之修練節節有竒驗復以其玄秘
也請予白之作是贊贊凡四章
苞乾靈一
人身苞精氣妙與元化并一神管攝之鉛汞各流行神
所棲止處實為天地中闔闢類兩扉循環不竭窮廓然
含冲虛獨立不以形是即真息根強名帝乙庭靜極必
自顯内境垂白芒或想為連環無乃喪其常
斡化紐二
凝神入紫虛冲然抱一居青龍鬱上升白虎為熬樞牝
牡既相從蒸潤如流酥鄞鄂一以固温養成子珠銷霣
離中隂坎陽復來隨純剛號為乾潛躍契道符鬱羅蕭
臺中服霞漱雲腴閱歷無窮年永共溟涬具
考火記三
鼎爐乾坤樞匡郭水火魂戊巳居土官一氣中夜存火
候十二時暮蒙復朝屯專氣而致柔綿綿日相因刑德
務並進文武須錯陳薰蒸洽太和天機盎神津三元與
五氣一一返其根後天不能彫長為萬象尊
稽曲徵四
三千六百門盡堕魑鬽場雌雄鑄為劍日月吸光晶尾間
閉玄液九鼎運女英三遜及五假八石巧煎烹如此之
舉措難可一二名隂魔奪人命遺屍莽縱横寒飊動
羅鄷時有鬼嘯聲方知涉有為不可學長生
觀音石贊
虎林翁君祥卿得圓石一大可五六寸上現圓通大士
妙嚴寶相坐寶蓮華善財童子合爪侍側盖大士住不
可思議解脫門能以神變作諸佛事攝受衆生大則示
化真身於陀怛洛迦山小則寄影像於一木一石不假
人為自然天造無非自慈愍中發現祥卿因請濂作贊
以顯神功以示闡提生我慢者贊曰
玄黃既肇分白石即受質斯時未有佛云何能應現千
劫皆不化難以時節拘劫初與劫終常居寂光土石本
無情物其頑無與等初無感通者云何佛示像微塵刹
土中塵塵皆是佛有情與無情本來同一體諸佛亦無
數動曰那由他云何圓通佛獨此示神變圓通於支那
夙有大因緣所以不會捨如母之憶子如來談諸相皆
是虛妄集云何自著相曷以釋迷網田相以俉性正如
指指月見月指則㤀寧有繫執故以此四者觀唯知佛
願弘聖凡盡融攝調御菩提心假石顯云異超出思慮
表既非圖繪力又匪鐫勒功幻成妙嚴相七寶作瓔珞
瞑目結跏坐正以慈愍故用警闡提者徒爾增我慢當
知神通力乃復有斯事始悔未見時口出不淨語如仰
首唾天唾還著面故愚癡誠可念寧忍加斥逐我願大
地人無不知三依見石非見石見佛亦非佛但見無量
光各自心中發徧照十方界眀如日月燈十方諸品類
盡得諸佛智
文憲集卷三十
