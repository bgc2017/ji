文憲集卷三十二
明宋濓撰
五言律詩(凡一章)
題李息齋竹(方存雅題詩其上)
别駕聲名遠先生節行尊百年耆舊盡二老典刑存已
返遼城鶴難招楚客魂人間留翰墨不獨重璵璠
五言長律(凡一章)
玉兔泉聯句(有序)
洪武五年秋九月十又五日日入酉予與仲子璲過張
錄事孟兼於成均秉燭對坐孟兼方命侍史汲玉兔泉
㵸茗俄熊參軍鼎劉職方崧周虞部子諒皆集相與談
詩至愜心處輒抵掌笑譁吕太常仲善聞之亦驩然來
會既啜茗已孟兼出新造玉兔泉銘諷之且曰今夕何
夕勝友如雲不可無以為娛請舉泉聯詩何如衆皆曰
然予年有一日之長俾題其首句餘則以次而續鬪竒
據勝閧閧弗能休至二鼓詩成各擁衾就榻逮雞再號
風雨凄迷僕夫載塗官事有程皆不告而散予亦騎驢
去朝天矣明日孟兼將屬璲作小楷繫詩於銘左徵余
為之引於戲人事聚散如中風飛矢其回旋飄泊曷嘗
有一定之跡今幸得與二三君子岸幘咏詩囅然而一
笑豈非天哉然此七人之衆楚産者大半獨予父子與
孟兼居越西相距僅半舍他時或後先投簪而歸支九
節笻訪孟兼白石山房遡咏諸賢立霄漢上欲一見不
可得取此卷閱之恍如聚首成均時寧不有慰於寂寥
之鄉也邪孟兼子諒皆以字名熊君字伯穎劉君字子
高予則南宫散吏金華宋濓也詩曰
成均地何靈聖澤資灌沃(濓)兔奔兆竒徵井渫廢新劚
(鼎)自非三窟深孰湛一川綠(孟兼)儲精本從金生色絶勝
玉(子諒)霜毛蘸寒飲雪毳翻夜浴(崧)釀洌補酒經沐丹驗
仙籙(仲善)杵樁蟾宫棄珠噴鱣堂觸(璲)孕月生隂精觀天
漏晴旭(濓)冰澄毛骨䜿鑑徹鬚眉燭(鼎)㕙名徒自竒獪
行穢難贖(孟兼)雖涵東郭狡難洗上蔡辱(子諒)引滿瓶未羸
探幽綆頻續(崧)流罌滲銀牀出竇濺瓊粟(仲善)醉沃目暈
花凍汲指連瘃(璲)濡毫乃自潤照影從人欲(濓)光沈天
上魄祥啟地中躅(鼎)摛辭挹餘清盥薦侑嘉告(子諒)劍刺
非貳師池移豈身毒(孟兼)燕支媿淫陳鹽鹵鄙富蜀(崧)不
動疑窪雪頻搖笑風纛(仲善)天光一眼開雲影片鱗束(璲)
劇嚥覺瘮&KR0146;蹶足想彳亍(濓)觱沸虎爪跑㪺吸猿臂數
(鼎)潔士濯冠纓渴卒卸刀韣(子諒)精當昴君降液或井宿
督(孟兼)誰知鍾宿分脉與伊洛屬(崧)錫名爾固嘉戰句吾
何局(仲善)聯將指鼎比疾勝擊鉢促(璲)驚風落燈燼斜月
墜檐曲靈源詎能窮(闕)
七言古詩(凡十五章)
題宗忠簡公誥(王黼時為少宰書名誥上)
青城妖祲連雲赭瞻烏靡止龍在野百年藝祖舊河山
萬騎長驅若冰解京城留守一世豪仰天雪涕風蕭騷
起扶白日照河北赤手欲障三秋濤義旂戞天天為泣
四方猛士聞風集自期徇國與天通豈謂忠言反難入
披肝上疏留至尊乘輿不顧東南廵拊牀三呌大星落
非天棄宋良由人功業無成志可紀古來英傑多如此
君侯心事漢武侯偉氣英聲冠千祀我來已恨王世遲
不得親觀忠勇姿每過鄉邑髮猶豎綸誥况是當時為
却憶前朝司馬死章蔡羣奸乘間起國雖未亂政先亡
萬里蒙塵從此始吁嗟黼軰真奴臣賊君致寇肥其身
姓名汙眼尚欲嘔君侯在位能無嗔侯乎侯乎慎勿嗔
誰使彼奴操國鈞君不見汴京禮樂正全盛江南杜宇
啼天津
題李廣利伐宛圖
貳師城頭沙浩浩貳師城下多白草六千鐡騎隨將軍
風勁馬鳴高入雲師行千里不畏苦戰士難教食黃土
上書天子引兵還使者持刀遮玉關烏孫輪臺善窺伺
宛若不降輕漢使璽書昨夜下敦煌太白高高正吐芒
戍甲重徵十八萬居延少年最翹健殺氣漫漫日月昏
邊塵冉冉旌旗亂水工決水未絶流旄竿已揭宛王頭
執驅校尉青狐裘牝牡三千聚若丘惜哉五原白日晚
郅居水急游魂返
題段將軍征羌圖
西域都護多男兒護羌校尉仍出師生羌八種來寇塞
白劍欲接雙龍飛凡亭山上血漂杵奢延澤中鬼應語
至今有花皆成丹疑是當年血未乾
題花門將軍游宴圖
花門將軍七尺長廣顙穹鼻拳髮蒼身騎叱撥紫電光
射獵娑陵古塞傍一箭正中雙白狼勇氣百倍世莫當
胡天七月夜雨霜寒沙莽莽障日黃先零先奴古黠羌
控弦鳴鏑將跳踉將軍怒甚烈火揚寶刀雙環新出房
麾却何翅驅牛羊平居不怯北風凉白氈為幄界翠行
銅龍壓脊雙角張綵繩亘空若虹翔將軍中坐據胡牀
熾炭炙肉泣流漿革囊桐酒葡萄香駝蹄斜割勸客嘗
趙女如花二八強皮帽新裁繫錦鑲低把琵琶彈鳳凰
半酣出視駝馬場五花作隊滿澗岡但道驩樂殊未央
題李太白觀瀑布圖
長庚煜煜天之章精英下化為酒狂匡廬五老森開張
銀河萬文掛石梁下馬傲睨立欲僵聳肩袖手神揚揚
憶昔開元朝上皇宫中賜食七寶牀淋漓醉墨蛟龍襄
人疑錦繡為肝腸麾斥力士如犬羊營營青蠅集於房
金鑾不復承龍光并州可識郭汾陽不可丹陽逢永王
大風吹沙日為黃狻猊哀啼聞夜郎蒼天欲使詩道昌
頓挫萬物歸奚囊何處更覓延年方北海天師八尺長
芙蓉作冠雲為裳授以蕊笈青琳琅蓬萊屹起瀛海洋
羣仙遲汝相徊翔誰將粉墨圖縑緗顧我一見心倀倀
詩成仰視天蒼茫夜半太白生寒芒
題李西山古木圖
營丘雲昏朔風急老蛟墮地作人立震雷怒電破杳冥
山鬼野狐皆夜泣李侯城南射虎歸手裂生綃吞墨汁
狂呼袒臂寫此圖雲霧晦冥元氣濕回看荒原萬枯樹
顔色慘澹神盡戢乃知妙奪玄化功庸史如林豈能識
當時二李如二龍(謂西山父子)俊氣英聲動都邑百年灾變
不須臾驥去圖存安可縶君不見風流人物今已徂豈
特丹青絶代無
題李易安所書琵琶行後(有序)
樂天謫居江州聞商婦琵琶抆淚悲嘆可謂不善處患
難矣然其辭之傳讀者猶愴然况聞其事者乎李易安
圖而書之其意蓋有所寓而永嘉陳傅良題識其言則
有可異者余戲作一詩正之於禮義亦古詩人之遺意
歟其辭曰
佳人薄命紛無數豈獨潯陽老商婦青衫司馬太多情
一曲琵琶淚如雨此身已失將怨誰世間哀樂長相隨
易安寫此别有意字字欲訴中心悲永嘉陳侯好竒士
夢裏繆為兒女語花顔國色草上塵朽骨何堪汙唇齒
生男當如魯男子生女當如夏侯女千年穢跡吾欲洗
安得潯陽半江水
送錢允一還天台(并序)
皇帝即位之二年秋八月大將軍帥師取燕都西北州
郡次第皆平而天下歸於一統越明年之冬上將親御
衮冕郊祀天地大告武成復念開國諸臣勞烈之多錫
以鐡劵以申河山帶礪之誓前一月下禮官議其制度
近臣奏言唐和陵時嘗有賜於錢武肅王其十五世孫
尚德實寶藏之上遣使者即其家訪焉尚德既奉詔櫝
劵及五王遺像上之上御外朝與丞相宣國公臣善長
禮部尚書臣亮主事臣肅觀之皇情悅豫敇省臣宴尚
德于儀曹恩意有加焉已而尚德東歸陛辭之日命還
其券與像以禮敦遣之予時待罪禁林尚德以余知其
事頗詳請序其故而繫之以詩夫錢氏寶有此劵已五
百載宋淳化中杭之守臣嘗連玉冊進之元豐五年又
進之宋季兵亂劵沈官渭水中者五十六年元至順二
年漁人獲之而售於尚德之父世珪迄今有道之朝而
尚德又進之是嘗三登天子之庭其間或顯或晦雖若
類靈物訶護之亦其子孫之多賢始能保守而勿墜也
歟抑余聞武肅之有國吳越同時據有一隅以專威福
者若前後之蜀南北之漢以至吳楚閩唐南平號為十
國計其士馬之精彊城邑之壯麗府藏之充牣意盛氣
得亦可謂一時之雄曾未旋踵夕陽芳草凄然有餘悲
矣况望其子孫保其故物於十餘世之後乎由是觀之
錢氏之樹德也深矣皇明肇造區夏比隆唐虞凡前代
文獻之可考者莫不訪求之尚德之家世載眀德且將
出躋膴仕以佐明時斯劵之徵蓋特為之兆爾予因不
辭序而詩之于以見尚德遭逢之盛未止於此而他日
相遇必當以余為知言云尚德字允一天台人詩曰
大明天子開鴻基雄兵百萬皆虎貔東征西討十餘載
變化不異雲雷隨功成治定四海一剖劵分符恩澤施
前王遺制久已冺錢氏世寶猶無虧天使持書往征取
有翁槖負來丹墀鞠躬俯伏再拜起旋解韜籍重重披
精鐵煆成大逾瓦中突傍偃形如箕又云玄獻剖其半
一片玄玉誰瑕疵鑿寲填金文絢爛筆畫方整蟠蛟螭
誓辭三百有餘字河山帶礪無嫌疑繼陳五王有真像
髣髴猶是唐冠衣腰圍白玉金作銙吻角左右分三髭
重瞳回光屢下照笑語逾覺天顔怡便敇大官給珍饌
上尊法酒澆瓊巵憶初唐綱既解紐恣舞鰌鱓號狐狸
斗牛王氣果凌厲豫章占術元非欺八都健卒猛如虎
指揮不異丘嬰兒羅平鳥圖騁怪幻内黃外白跳狂癡
龍劍一揮赴水死大勛星日同照垂因兹錫劵代牲歃
彭城開府如三司衣錦城空嘉樹老共守尚有三樓危
淳化元豐兩進入龍光曾受天王知炎精訖錄九鼎沸
一旦失去官河糜豈伊神物欲變化相逐雷劒為龍飛
孰知漁者一舉網所獲非鼈還非龜終然鬼物所訶護
不使光彩埋荒陂泥塗沙礫幸免累寶玉大弓欣有歸
我知天意寔有在武肅弘烈何堪微八州生靈數百萬
拔出水火行中逵子孫食報豈終極政如稼穡隨年肥
高牙大纛入黃閣金章盭綬趨彤闈不知堆牀定幾笏
但見肘印懸纍纍七世珥貂未足擬一門三戟終前衰
况翁文采爛五色嗜古不管頭如絲秦淮呼酒話離别
遠盻官舸如星馳于時同雲羃四野勢欲釀雪增寒威
行行若過表忠觀好剔蒼蘚看殘碑
灘哥石硯歌(并序)
朱舍人芾雅士也近見灘哥石硯禁中遂摹榻一本裝
禠成軸懸之書齋命予作歌填其空處歌曰
朱君嗜古米黼同三代彝器藏心胸灘哥古硯近獲見
驚喜奚翅逢黃琮研煤敷紙巧摹榻訪我一一陳始終
有唐四葉崇象教梵僧航海來番禺手持貝葉寫健相
翻譯華堂談玄空辭義幽深衆莫識當時授筆唯房融
硯中淋漓墨花濕助溟真乘誠有功愛其厚重為題識
七月七日元神龍鬼工雷斧琢削古天光電影生新容
袤將四尺廣踰半作鎮弗遷猶華嵩涉唐來宋歲五百
但見寶氣浮晴虹南渡羣公競賞識氏名環列縈秋蟲
朔元雖以實内府棄寘但使烟埃封方今聖人重文獻
氊蒙舟載來江東風磨雨濯露精彩奉敕舁來文華宫
宫中日昃萬幾暇侍臣左右咸雲從紫端玄歙盡斥去
欣然為此回重瞳重瞳一顧光照日天章奎畫分&KR0655;穠
有才沉埋恨已久石如能語誇竒逢維昔成周全盛日
兊戈徹衣并大弓藏諸天府遺孫子用以鎮國照無窮
願將斯硯傳萬世什襲不下古鼎鍾上眀文德化八極
下書寬詔蘇疲癃君方執筆掌綸誥願以此言聞帝聰
老臣作歌在何日洪武戊午當嚴冬
望僊引
横塘風斷愁紅淺舊燕銜春香滿滿鶴馭遥空不可攀
繡扆斜張香夢懶暖簫不到茱萸帳寶露空溥五雲盌
風前白鬢幾人悲萬里青蘋一時晚銅僊含淚辭青𤨏
渺渺空嗟西日短弱川無力不勝航騎龍難到白雲鄉
玉棺琢成已三載欲葬神仙歸北卬
陶冠子折齒行
陶冠先生家海堧玉作牙齒白且堅非惟硬餅似刀截
左殽右胾咸能穿一朝怪事發坐側狂童酗酒步若顛
手揮山斧作貍舞縱横奮擊何喧闐先生驚起急驅遏
眼花落井無由悛當時月黑不辨色誤落兩齒聲鏗然
先生大痛幾欲絶吻角流血如流涎掀呀口中開穴竇
唇齶一鼓風翩翩譬之連城列埤垷正陽雙玷功非全
咀華從此憚強勁却愛芳脆柔於綿酒醺刺刺論世事
宫徵未必能清圓東閭西井走相唁先生便可總煩悁
跛足男兒尚節度折臂刺史居台躔但得錦心繡腸在
何憂健翮難飛騫先生聞之只大噱誣辭奚用來如泉
柔存剛缺古所戒昭晰不異明星懸余生𥚹廹與物忤
藉此為鑒期無愆兩間分付妙不測神竒臭腐相縈緣
但涉形形盡粗穢縣解定屬虛無先須知無趾别有趾
外累皆撥蟲能天犢白人育寧足慮禍福相倚誠幽玄
江城五月藕花發花氣蒸雨濃如烟且沽美酒對花飲
正有三百青銅錢
凉夜曲
紅爵綠疏回曉光翠眉雪肌凝白肪蟬衫麟帶結寶璫
吳絲蜀桐啼鳳凰盤龍蘭鼎生暖香桃生豹枕展曲房
夫君不來凉夜長
鴛鴦離
結髮成昏期白髮誰道鴛鴦中道拆妾身雖作土中泥
妾䰟長與君同棲娶妻祇為多似續妾有三兒美如玉
願君勿娶全兒恩一娶親爺是路人
病痁新起
歲在彊梧大淵獻獨蟄衡門悲逝景瘧鬼胡為苦見讎
使我枯腸益悽哽初疑筋骸稍鉗束引臂噓呵絶馳騁
須臾顫掉力弗禁齒牙下上聲相並蒙戎雖有狐裘溫
&KR0008;冼何殊冰筋冷寒衰熱壯慘尤極百束薪蒸燃九鼎
煆膏鑠髓無不到高及頭顱卑脚脛四支似石下深潛
一氣如塵寄寥迥自憐性命此日捐孰料平寧在俄頃
起來盥濯把明鏡冠帶臨風且重整扶藜忽過百花園
無限晴芳到隣杏燕支甕煖蠟凝春錦繡機翻紅暈影
誰將生火鎔豔陽滿樹無烟光熲熲更疑神女會宓妃
燕罷瑶池酒初醒血色羅裙尚舞風向人却妬晨粧靚
對此閑愁盡歛藏有似投簪訪箕潁誰知鬒髮綠如雲
轉目霜蓬已垂領多少東華塵土客營營至死無由省
韋平荒冡生黍苖褒鄂枯髏宿蛙黽無花必用強追尋
有酒何妨長酩酊題詩一笑鬼應聞定引川妃安溟涬
陽翟新(聲同)朱定甫賦(四首庚辰春作)
别苑蘼蕪弄小花平洲赬蔗開輕牙春風如水極搖蕩
流入天涯不識家網軒棲塵遠凝紙青鳥不來紅樹死
雄鸞雌鵲此日分惜殺嬌䰟過遥渚隔簾花影望微月
鸞橋似度龍綃韈倏無忽有情柰何淚灑杜鵑枝上血
碧簫曲歇粉痕灰紅脚蛛絲結鏡臺望極官河斜雨外
時時疑是翠車回
黃雀風長雨洗枝丹魚出水赤光肥遥天寥海絶行跡
翠減紅銷知為誰曲閣香凝龍氣暖膩葉蟠花帶雲淺
正是雙蛾巧喚愁欲斷應憑胡燕剪滴淚和泥封錦書
書中一字一行啼莫恨鯉魚紅尾短隨波好送到遼西
蹙衂雞頭徒若沸紺房蓮子光細細折蓮寄遠被絲牽
舞鸞却識蓮中薏
露漬銀牀金索冷明月不言星靨靨御街朝馬響纓鈴
幾樹梧桐鴉影淡暗拭衰紅出綺房無心宫額貼花黃
秋裳未結鴛鴦縫交刀裁破一簾霜昔日翠翹今白葆
可惜韶容鏡中老縱使青天不解愁凉榭芭蕉泣秋曉
蘭燭啼紅愁夜闌江南清怨屬哀彈挑鬟斜凭玉欄干
報道金籠鸚鵡寒
鎮帷犀重鮮室溫白天碎碎玉花紛忩開雲母不知夜
帳結流蘇散錦文盈盈小妾被流黃抱瑟升樓發浩倡
銅龍漏極曙光動驩絶竟忘寒夜長祇恐愁紅向春死
不死應須探春髓龍刀切紙印冰花貼在九華頳壁裏
冉冉南光走冷圭梅含春影與雲齊青絲玉壺具顦顇
井底生塵却解攜
七言律詩(凡四章)
和王内翰見懷韻(并序)
余與王君子充舊同鄉逮入國朝同官翰林同總裁元
史史成子充出使甘肅又使西南夷久而未還余尋以
年高納祿歸金華獨游山水間追數平生故人未嘗不
深念我子充也去年其子紳以子充往甘肅時道上寄
余詩二章求和久未能成今聖天子敷大惠於四海與
斯民更始蠻夷之長庶幾感化請罪闕下而子充亦殆
將來歸耶此余之至願也次其韻以致斯意以示知子
充者洪武十三年七月十一日同郡宋濓
帝德如天覆萬邦定期歸棹到龍江竒才不換金城百
寵命當簪白筆雙喜極欲持如意舞醉來應使軟輿扛
此情縱切何由遂吟對西南月滿忩
才名老去愜休官聖澤高深只自歡侍宴每容親繡衮
從遊偏許近和鑾久知琛贄來殊俗漸喜寰區洽治安
惟有張騫猶未返玉關秋早節毛寒
王内翰詩附
芙蓉峰下是鄉邦未許歸帆泝浙江天下文章寧有幾
斗南人物恐無雙心期久與三乘契筆力真能九鼎扛
投老著書渾不倦頗聞中夜坐燈忩
同門同里復同官心事相同每共歡衮斧並操裁玉牒
絲綸分演直金鑾名齊伯仲吾何敢義重師資分所安
重會定知頭更白肯令歲晏舊盟寒
和鄭博士見贈韻
秋霜染得鬢成絲祗為烟霞勞夢思誰料杜陵垂白髮
得同鄭老合襟期荷衣荇帶煩新製澗草巖花逞故知
便欲從君同點檢歸裁冰繭寫成詩
走筆送金賢良
飄零已覺二毛侵且向西風問苦吟蜃雨蠻烟十年夢
龍韜豹略一生心星垂鍾阜知天近水入秦淮似海深
不是秋帆連夜發典衣呼酒共登臨
七言長律(凡四章)
思春辭(丙申春作)
美人别我城南去幾見樓頭凉月生南浦沈書尋素鯉
東風將恨與新鸎丁香枝上同心結九曲燈前白髮眀
花託芳䰟隨鵲夢草移愁色上簾旌物華半老燕脂苑
春影輕籠翡翠城歌扇但疑遮月面舞衫猶記倚雲筝
因彈别鸐心如剪為妬文鴛繡懶成宫燭不啼偏有淚
湘桃無語自多情岩南樹密晨烏集江北潮回暮渚平
幸有夢中能聚首喚醒恨殺短簫聲
和鄭奉常先生讌集詩韻
我生空負月臨奎(余生辰月直奎宿占者為文學之神)文學何曾遂昔期
柳子未成非國語匡衡徒患作人師探珠赤水欣同調
結屋青蘿得所依泉石要為中世托姓名豈料九重知
東西御饌嘗分賜出入天門更不疑虎籞秋嚴威閃閃
龍樓日轉影祁祁年華自覺隨流水造化誰言類小兒
别夢屢形分講席歸田一似舊游時常隨采藥衣霑霧
幾度尋花屨帶泥投老幸知同臭味此生端不慕輕肥
芳筵夜秩桮行數絳燭春融客醉遲一代耆英都在坐
百年文獻欲還誰獨憐鄴下支離叟莫鬭長安絶妙辭
頼有西風吹酒醒搔頭向月謾賡詩
和蘇編修游東明山詩
東明勝槩實佳哉圖畫天然八面開雲影入簾紛似絮
巒光染袂綠於苔學書猶憶臨池寫采藥曾經帶雨栽
祗為魚龍期變化致令猿鶴互驚猜數莖白髮雖侵鏡
百鍊丹心不作灰中使傳宣承顧問東朝進講每低徊
月移禁掖藏書署花壓瀛洲視草臺豈意衰齡霑異渥
因兹勝賞得重陪丁寧杉桂無竒句約束溪山屬駿才
倚杖指林尋故跡賜衣濕雨借新焙名編逓玩叢如筍
嘉卉當筵粲若杯松鼠沿忩行且偃山禽窺客去仍來
但知笑齒時頻啟何事愁腸日九回寄語山靈休厭我
看花莫待作詩催
和劉先輩憶山中韻
憶昔山中鍊九陽山頭旭日正蒼凉鳳笙吹煖雲中火
龍藥凝成鼎内霜靈戸啟扃森虎籞中房持戟混桃康
山分秋色侵玄氅蝸學天書篆敗墻五鳥花開呼鹿守
千齡桃熟逓仙嘗伐毛定欲追神女歌鳳誰能笑楚狂
種得神瓜如盎大養來瘦鶴似人長樓延虛顥殊庭上
樹蝕蒼霞曲瀨傍劒氣尚堪吞鬼伯詩䰟端合起貛郎
但求脫粟三升飯肯負眠雲六尺牀洞雪成漿烹日鑄
海苔為紙寫風將舉頭便覺三山近小大俱冥百慮忘
七言絶句(凡八章)
題送别圖
使星一點照閩堧驛舍春濃酒易乾官柳似知離别意
故將翠縷拂雕鞍
題隱居圖
樓臺倒影浸虛泓嘉樹擎寒不盡青何日過橋分半景
傍雲同築草玄亭
題長牧溪五燕圖
誰描乳燕落晴空筆底能廻造化功髣髴謝家池上見
柳絲烟暖水溶溶
題長白山居圖
滿地雲林稱隱居燕泥汚我讀殘書五更風急鳥聲散
時有隔花來賣魚
題張子璿畫林泉幽趣圖
翩翩公子實仙才(天師之子)筆下雲泉潑翠開若是人間逢
此景定應呼作小蓬萊
宜興強如心避地而歸扁其居曰復初齋來徵
余詩(二首)
昔日攙搶照五兵今時喜見泰階平春風綠酒扶殘醉
斜立官橋聽早鶯
避地歸來景物遷白烟凉草思凄然摩挲為問庭前樹
不見蒼髯已十年
送葉明府之官郫縣
文章才子之官去見說郫筒酒正醲飲罷細觀循吏傳
莫緣山色憶芙蓉
哀王御史(并序)
鄉先達監察御史王公餘慶字叔善仕元至正間赫赫
有聲持節廣州卒且葬之矣後為亂兵所發三衢徐煥
自韶移守是州而東陽趙侃方知印廣東行中書於是
合謀改葬城東悟勝寺之原寔洪武庚戌三月三日也
予因從侃請大篆其爵位姓字刻之墓門復為詩哀之
哀之所以歎鄉學之凋謝而斯文之無係也煥字炳文
侃字希貢皆義士云詩曰
剪紙難招御史䰟蠻烟瘴雨但空墳縱然有石題新篆
誰守揚雄死後文
四五言長短句
猗歟詩(有序)
猗歟美君子也君子謂奉常吳鎮卿鎮卿蚤以文顯使
於金源不辱君命故作是詩也
猗歟君子在括之陽餐然其章有玉其相厥聲孔揚聲
之伊何如巖之峩峩不劌不頗屹立而弗阿塞庭遠而
其勢綿如酣如連如貪噬我中區君子揚揚為天子使
誕敷皇靈以讋其類彼何人斯是縶是維不虞其無知
彼何人斯是維是縶不恤其無拂我金其躬我赤其衷
我節之崇以迄於終皦爾之行孰能尤之真爾之剛孰
能柔之游麟之冲冲兮鳴鳳之嗈嗈兮我思君子維邦
之容兮猗歟九章六章四句二章章三句一章五句
予謂作詩必本於三百篇自李陵專於五言歴代因
之鮮有復於古者晉魏之間雖有作者音節韻趣亦
有難於言矣方與劉先生伯溫同倡千古之絶學適
吳從善以其遠祖墓銘求題欣然援筆賦之從善有
文而又能不忘乎先如此其亦賢子孫也哉
雲寓軒詩(并序)
龍虎山鍊師張君仲毓嗜學而攻詩尤善鼓琴嘗汗漫
遊於湖江自謂若白雲出入空谷杳無定蹤遂以雲寓
名其軒命弟子上官若冲來請余言夫膚寸而起倏然
羃乎太虚者雲也英英份份資一氣之流行固凝而聚
矣已而飄忽乎東西歛跡藏形類若不知所之此無他
雲無心也方外有道之士茹术餐霞捐去塵俗之累翩
翩然御風而遊玄間來無所縶去無所繫絶如雲之寓
乎太空此無他亦無心也仲毓取寓雲以名軒不亦宜
乎予聞至人不物夫物然後能齊於物仲毓自比於雲
善矣而未免物於雲也物於雲則有礙有礙則不虛不
虛則靈明不通矣我不為靜而動何形焉我不為動而
靜何容焉是則動靜一如也我不為雲則夫卷也孰從
而舒之舒也孰從而卷之是則卷舒亦一如也仲毓試
澄心默坐存神於鬱羅蕭臺間冲漠無朕而萬象森列
其中而吾神未嘗形也未嘗形而雲果孰寓乎予當約
仲毓遊金庭委羽之墟勺松華泉擘麟脯而食之且請
仲毓出琴彈白雲之詩琴調清越羣仙或有驂鸞來聽
者矣寓雲與否非所敢知其詩曰
雲溶溶兮無根倏聚忽散兮不知其門變化罔測兮契
乎道真龍虎名區兮列仙之倫剪雲製衣兮結雲以為
神超然高潔兮日與雲而相隣步虛九天上兮不沾世
氛水火交媾兮日月吐吞雲兮雲兮予寓爾以終其身
五七言長短句(凡四章)
蛟門春曉圖歌(并序)
句章王君景行嗜學好修之君子也其所居曰蛟門正
臨大海巨濤舂撞頃刻萬變平旦東望霞光燭天紅日
大如簁(想里切竹器也)冉冉上升誠海東第一偉觀也王高士
叔明為作蛟門春曉圖景行出以示予使人飄飄然有
凌三山跨十洲之意故為賦長歌一篇而於神仙之事
獨多云其辭曰
瀛海無垠波濤吐吞涵浴日月參契鬼神怪山如雲自
天墜萬丈壁立蛟為門南有金雞之俯啄北有猛虎之
雄蹲值獰飈兮奮揚束怒潮兮騰奔擲玉毬兮干霄灑
輕霧兮飛塵雪山冰崖之可怖可愕兮帆檣簸蕩不可
遏恍疑下上於星辰晨雞一鳴海色白層霞絢彩光如
璊縱横閃鑠縛不定海神推上黃金盆靈境飄搖在世
外髣髴直至扶桑村何人結屋於其間云是甬東才子
開瓊關雲間吹簫雙鶴下坐聆環佩聲珊珊有時共談
三十六洞之秘笈綠文赤字可以鐫蒼頑猿拾花兮春
片魚泳晝兮晴灣日媚嫣紅桃點點風入凉翠松翻翻
中襟濯盡萬斛之黃埃兮不知聲利是何物便思紫府
躋真班黃鶴山人列仙儒九霞為冠青綃裾手提五色
珊瑚株幻出一幅真形圖令人毛骨動颯爽思乘灝氣
超清都清都中有十二樓往來盡入瓊姬儔金符玉節
錦臂韝白台度曲彈箜篌雙成按拍歌莫愁我愁正孤
絶我興欲飛越矯首東望神光發蓬壺春殘瑶草殷麟
洲芝生翠環結我愛仙人萼綠華面如蓮花雙鬢鴉幾
年相期飯胡麻至今不來雲路遐何須龍虎鼎中求丹
砂何須天河穩泛牛斗槎但令坎離交媾翻三車氣毋
不動生黃芽我賦蛟門歌細看銅狄時摩娑長繩孰為
羈羲娥白石應泐金還磨不學長生將奈何不學長生
將奈何
東雒山房詩(并序)
東雒山房者上清羽客周君雒之隱居也雒字彦博而
能文其先居伊雒之上故彦博以雒為名而又以東雒
扁其居不忘乎本也蓋彦博之先南遷廣信者多歴年
所矣雖然彦博學神仙之道者也他日披丹霞乘青鸞
北升嵩高之顛而俯瞰舊鄉寧不重丁令威之所感乎
金華宋濓賦游仙之歌使書山房之素壁云歌曰
東雒山人羽為衣腰懸寶劍光陸離超然乘天游曠蕩
八極隨飈馳俯視嵩高三十六一一秀出紫金翠羽之
華芝中有少室八百六十丈顛倒元氣涵晨霏毿毶綠
毛仙濯足清泠淵見人不肯折腰拜手擲綠黍散作天
花旋天花旋舞連娟玉女從東來頭戴雲翹足跰&KR1271;試
持秋帛擣寒石中夜靈響凄緊如霜絃不知龍穴有石
髓太乙月鼎將同煎勞生任飄忽誰復相留連天雞一
鳴天下白齊州九點凝青烟朝㪺瀍澗之靈泉夕潄伊
洛之寒川雖知城郭尚依舊華表鶴淚應千年大江東流
浴龍虎丹光掩月夜吞吐故鄉何處久不歸人間一笑
成今古三素雲高不可攀仰見羣仙出沒於其間勿使
明鏡凋朱顔顧我魁礧徒無由扣瓊關我不能鼻息吹
虹霓頓挫萬物歸新題我不能白晝兀坐惜居諸時翻
枯竹除白魚但得三寸舌赤如蓮花淨於雪高談蕊珠
經旦夕聲不絶聲不絶造玄徽芙蓉峯前金虎要人騎
山人當相求飛飛騰太微共持瑶華玉管凌雲吹
贈虎髯生詩(有序)
至正壬辰春勾乘張辰謂余曰虎髯生者白鳳山中人
也吳姓鉞名頰有髯類虎髯人爭稱為虎髯生生自幼
有大志讀書不為章句大義通而已作詩出竒語驚人
至壯氣愈高岸忽無所憚不事事與世多不合常慕古
豪傑為人遇邑中大繇役隂以兵法部勒見高山大澤
便指畫為扞禦之規鄉里小兒衆相揶揄之先達士則
曰此固狂生可進有為者也然以禮自守為順子為悌
弟悉無慚色尤善近師友道在是不復計其年之崇卑
便折節相尊事以故士類稍歸之時中原兵動東郡李
侯辟為行軍司馬使者凡再返生送使者曰為予謝李
將軍方天下多故莫府得十倍才功猶半之我素疎加
以闇劣即偕使者去無益萬分豪幸勿復來明當入深
山矣無幾有言生於行丞相府丞相屬以徼廵之職且
召與語生自度丞相決不用其言乃不受更製竹皮冠
服大布衣以自隱暇日窣窣然行松風中遇酒輒飲飲
少亦醉醉便擊節自歌人莫識其所存何如也辰既為
之傳生聞先生以文章名欲求一詩以自張幸勿為生
靳予笑謂辰曰有是哉雖然辰不妄人也其言良信援
毫賦虎髯生詩詩曰
虎髯生鐡鑄形金鑄聲雙睛閃爍如怒鷹東飛欲盡三
韓地西飛要絶康居城刺刺論世事滿口吐甲兵於焉
栫長圖於焉建交營地聯大牙霜月苦天控虎口䨧雲
冥若笑我言狂我醉勿復醒十萬生靈定虀粉夜半鬼
燐燒空青南方大諸侯聞之心膽驚便遣使者持弓旌
招之至麾下洩此氣崢嶸生出謝使者人言慎勿聽逃
入積翠巢崚嶒身衣鹿皮明首冠竹籜撑窣窣起向松
風行虎髯生狂似李麄似彭何不執取紅氂丈二鎗(叶)
搴旗斬將聲谹谹
鑷白髮(二首)
白髮如青草剪已竟還生草青能變白髮白不復青人
生須知會有盡紫馬䭾錢沽酒傾
昨日花如繡今朝花作塵人身一如花何為長苦辛古
今富貴皆黃土唯有青山解笑人
文憲集卷三十二
