文憲集卷一
明宋濂撰
表(凡五十八章)
進大明律表
臣聞天生烝民莫不有欲欲動情勝詭偽日滋強暴縱
其侵陵柔懦無以自立故聖人者出因時制治設刑憲
以為之防欲使惡者知懼而善者獲寧傳所謂獄者萬
民之命所以禁暴止邪養育羣生者也譬諸禾黍必刈
稂莠而後苗始茂方於白粲必去沙礫而後食可飡苟
梗化敗俗之徒不有以誅之雖堯舜不能以為治夫自
軒轅以來代有刑官而五刑之法漸著其詳弗可復知
逮魏文侯師於李悝始采諸國刑典造法經六篇漢蕭
何加以三篇通號九章曹魏劉劭又衍漢律為十八篇
晉賈充又參魏律為二十篇唐長孫無忌等又取漢魏
晉三家擇可行者定為十二篇大㮣皆以九章為宗歴
代之律至於唐亦可謂集厥大成矣洪惟皇帝陛下受
億兆君師之命登大寶位保乂臣民孳孳弗怠其訓迪
羣臣諄復數千言唯恐其有犯慈愛仁厚之意每見於
言外是大舜惟刑之恤之義也矜憫愚民無知陷於罪
戾法司奏讞輒惻然弗寧多所寬宥是神禹見辠而泣
之心也唯貪墨之吏承踵元弊不異白粲中之沙礫禾
黍中之稂莠也乃不得已假峻法以繩之是以臨御以
來屢詔大臣更定新律至五六而弗倦者凡欲生斯民
也今又特敕刑部尚書劉惟謙重會衆律以協厥中而
近代比例之繁姦吏可資為出入者咸痛革之每一篇
成輒繕書上奏揭於西廡之壁親御翰墨為之裁定由
是仰見陛下仁民愛物之心與虞夏帝王同一哀矜也
易曰山上有火旅君子以明慎用刑而不留獄言獄不
可不謹也書曰刑期于無刑言辟以止辟而民自不敢
犯也陛下聖慮淵深上稽天理下揆人情成此百代之
凖繩實有易書之奥旨行見好生之德洽于民心凡日
月所照霜露所墜有血氣者莫不上承神化改過遷善
而悉臻雍熙之治矣何其盛哉臣惟謙以洪武六年冬
十一月受詔明年二月書成篇目一凖之於唐曰名例
曰衛禁曰職制曰戶婚曰廐庫曰擅典曰盜賊曰鬭訟
曰詐偽曰雜律曰捕亡曰斷獄采用已頒舊律二百八
十八條續律百二十八條舊令改律三十六條因事制
律三十一條掇唐律以補遺一百二十三條合六百有
六分為三十卷其間或損或益或仍其舊務合重輕之
宜云謹俯伏闕廷投進奉表以聞臣等誠惶誠懼稽首
頓首謹言洪武七年月日具官臣等上表
進元史表
伏以紀一代以為書史法相沿於遷固考前王之成憲
周家有監於夏殷盖因已往之廢興堪作將來之法戒
惟元氏之有國本朔漠以造家用兵戈以争強并部落
者十世逐水草以為食擅雄長於一隅逮至成吉思之
時大會斡難河之上始尊位號漸定教條既近取於乃
蠻復遠攻於回紇渡黃河以蹴西夏踰居庸以瞰中原
太宗繼之而金源為墟世祖承之而宋籙遂訖立經陳
紀用夏變夷肆宏遠之規模成混一之基業爰及成仁
之主見稱願治之君唯祖訓之式遵思孫謀之是遺自
兹以降聿號隆平豐亨豫大之言鼓倡於天歷之世離
析渙奔之禍馴致於至正之朝嬖幸蠱惑於中權姦蒙
蔽於外漢網祗因於疎闊周綱遽至於陵遲風憲皆為
不捕之猫將士盡成反噬之犬由是羣雄角逐九域瓜
分風波徒沸於重溟海岳竟歸於真主中謝欽惟皇帝
陛下奉天承運濟世安民建萬世之丕圖紹百王之正
統大明出而爝火息率土生輝迅雷鳴而衆響微鴻音
斯播載念盛衰之故仰推忠厚之仁僉言實既亡而名
亦隨亡獨謂國可滅而史不當滅特詔遺逸之士欲求
議論之公文詞勿至於艱深事迹務令於明白苟善惡
瞭然在目庶勸懲有益於人此皆天語之丁寧愈見聖
心之廣大於是命翰林學士臣宋濂待制臣王禕儒士
臣王克寬臣胡翰臣宋禧臣陶凱臣陳基臣趙壎臣曾
魯臣趙汸臣張文海臣徐尊生臣黃箎臣傅恕臣王錡
臣傅著臣謝徽臣高啓分科修纂故上自太祖下迄寧
宗靡不網羅嚴加搜采恐玩時而愒日每繼晷以焚膏
故於五六月之間成此十三朝之史况往牒舛訛之已
甚而它書參考之無憑雖竭忠勤難逃疎漏若自元統
已後則其載籍無存已遣使而旁求俟續編而上進愧
其才識之有限弗稱三長兼以紀述之未周殊無寸補
臣濂忝司鈞軸幸覩成書信傳信而疑傳疑僅克編摩
於歲月筆則筆而削則削敢言褒貶於春秋仰塵一夜之
觀期作千秋之鑑所撰元史紀三十八卷志五十三卷
表六卷傳六十二卷目錄二卷通計一百三十萬六千
五百餘字謹繕寫成百二十册隨表上進以聞
致仕謝恩表
翰林學士承旨嘉議大夫知制誥兼修國史兼太子贊
善大夫臣宋濂誠歡誠忭稽首頓首上言臣聞生世而逢
真主仕宦而歸故鄉此人臣至榮而至願也臣本一介
書生粗讀經史在前朝時雖屢入科場曾不能沾分寸
之禄甘終老於山林今幸遭逢聖主定鼎建業特勅省
臣遣使者致幣起臣於金華山中俾典儒臺繼陞右史
侍經東宫供奉翰苑去歲欽蒙特除承旨為文章之首
臣而次子璲擢中書舍人長孫慎殿廷序班一門三世
俱被恩榮近者又荷追封祖父親御翰墨寵以雄文粲
然奎璧之光照耀霄漢且憐臣年老令致政還鄉又有
冠服文綺寶楮之賜鴻澤滂沛不一而足其高如天其
厚如地照臨如日月非筆墨可盡述臣誠懽誠忭稽首
頓首欽惟皇帝陛下以布衣混一四海如漢高祖以仁
義化被萬方過唐太宗宵衣旰食孜孜圖治欲使天下
蒼生無一夫不被其澤雖以臣之愚陋無尺寸之功亦
蒙寵遇如此之至銘心鏤骨誓不敢忘自度無以效犬
馬之誠唯朝夕焚香上祝千萬歲夀及以忠勤教子孫
俾世世無忘陛下深仁厚德而已臣無任瞻天仰聖激
切屏營之至謹奉表稱謝以聞臣濂誠懽誠忭稽首頓
首謹言洪武十年二月十二日具官臣濂謹上表
致仕謝恩箋
具官臣宋濂誠惶誠忭頓首頓首上言近者欽蒙聖恩
追贈二代許臣致仕還鄉臣自正月初六日陛辭十日
發舟二十七日至家二月初三日詣墓所祭告昭宣制
命龍光烜赫下燭泉壤鄉里親朋一時畢會相與嘆慕
以謂天朝待士如此之至莫不感激思奮此皆皇上之
大德殿下之深恩顧臣區區何以圖報於萬一臣聞古
聖人有言曰為君難其所謂難者何也盖以四海之廣
生民之衆受寄於一人敬則治怠則否勤則治荒則否
親君子則治近小人則否其機甚微其發至於不可遏
不可不謹也所以二帝三王相傳心法曰德曰仁曰敬
曰誠無非用功於此也治忽之間由心之存不存何如
耳臣誠惶誠忭頓首頓首恭惟皇太子殿下仁孝温恭
出言制行動合至道中外無不仰望而臣猶以二帝三
王相傳心法為言者誠以為君之難也臣退居田里而
忠愛之心彌切旦夕不忘於是敢貢芻蕘之言伏望殿
下察臣所言而篤行之則天下幸甚臣無任瞻仰激切
屏營之至謹奉箋申謝以聞臣濂誠惶誠忭頓首頓首
謹言
賦(凡二章)
奉制撰蟠桃核賦(有序)
洪武乙卯夏五月丁丑上御端門召翰林詞臣出
示臣桃半核盖元内庫所藏物也其長五寸廣四
寸七分前刻西王母賜漢武桃及宣和殿十字塗
以金中繪龜鶴雲氣之象後鐫庚子年甲申月丁
酉日記其字如前之數亦以金飾之所謂庚子實
宣和二年字頗疑祐陵所書既奉旨撰賦垂誡方
來臣濂謹案王母獻桃事詳見張華博物志第八
卷史補類華言桃七枚大如彈丸遺帝五自食其
二以今核觀之且十倍於彈丸則其實之如斗可
知矣豈華出於傳聞而想像載之歟抑其言無足
信而後之好事者假託傅會之歟不然漢武内傳
所謂桃如鳬卵形圓而色青者又果何如歟復案
蔡京所記尚庫有王母蟠桃核頗鉅京嘗相祐陵
其見與今相衍事當可徵然則傳志所載誠有不
可信者歟臣敢忘其固陋謹撰賦一篇俯伏丹陛
以獻初則極其形容終則一歸於正其詞曰
炎漢六葉實惟武皇闡坤符握乾綱祀汾隂建竹宫(叶)
仁獸在宫赤芝薦房西海獻續弦之膠弱水來燕卵之
香慶諸福之畢集思騎龍於帝鄉幸靈桃之入口傳&KR0726;
種於下方想其瑶階露寒彤庭秋迥銀燭未掩畫屏斜
映啓承華之秘殿眄瑶池而神騁忽王母兮遥臨託青
鳥以傳命鬱佳氣之葱蘢覿芳姿之妍靚於是玳席初
延霞觴屢傳蘭辭吐兮襲人縹袂舉兮高騫紫雲之輜
軿暫駐九微之燈火猶燃乃啓錦幪乃濯翠籩乃出桃
實獻于帝前味甘醇而如醴色含腴以不乾鸞刀割蜜
神液流泉上滋華池身輕欲僊將懷核而種之斸上林
之寒烟王母微笑塵世易遷儻花實之並見歲屢閱於
三千唯紫府之列真視滄海於桑田彼窺鳥牖之小兒
尚奚測夫幽玄斯核也匪鑄而成匪陶而凝藉五行之
亭毒資六氣以流形鄙瓠犀之脆薄並玉質之堅貞爪
之不入叩則有聲知何年之中析存半璧之晶熒俯貼
金盤巢蓮之龜仰承玉露常蒲之桮銳首聳兮尖岑豐
下橢兮(吐火切狹長也)墜星衆皺蹙背文之籀一窪暈面色之
頳荷盤欲展蚌甲未扃藏仁之跡猶在含肌之罅如生
函肉好之隠約圍合線之交層龜鶴軒翥兮顯象寶章
絢爛兮金明鳳卣鸞彛同藏真於天府星形月魄挾灝
氣於蓬瀛嗟夫自昔仙靈恍惚難憑出無入有變幻莫
停橘類盎兮巴園棗如瓜兮漢庭恣燕齊之方士騁詭
辨之奔騰瞻雲路之咫尺恨凡骨之難登以雄才之盖
世甘昏溺而不醒至若建章月淡甘泉風冷銅莖中峙
仙掌高擎望飊輪兮不來徒馳情於窈冥苦白日之易
短兮竟莫制於頽齡核雖存而人則逝兮悲秋風於茂
陵矧宣和之繼軌兮慕鼎湖之龍升託青華之帝子設
神霄之玄稱何殷鑒之不遠踵覆轍其相仍天啓皇明
真人龍興順堪輿之大化調隂陽之至精道德行兮即
龍虎之丹顯忠信昭兮勝鉛汞之功弘以九州為仁夀
之域儕兆民於喬松之朋神機流浹太和薰蒸指佞人
兮草生屈軼齊氣朔兮階秀堯蓂視區區之遺核初何
繫乎重輕此所以革往古之荒唐法唐虞以作程也誶
曰桃有核兮大逾掌歴千齡兮多惚恍嘅靈仙兮勞夢
思誰見崑丘兮紫芝長真人出兮海㝢寧禮樂為冠兮
仁義作纓簫韶九成兮鳳凰鳴青鳥不敢徠兮幻說清
千秋萬歲兮永長生
竊記徽宗本紀宣和元年己亥二月庚辰改元遂
易宣和殿為保和殿至四年壬寅夏四月丙午詔
錄三館書置宣和殿及太清樓秘閣始重稱宣和
今核上之字刻于二年庚子之甲申月乃不書保
和而猶襲宣和之名此固不可不疑况丁酉日屬
庚子歲癸未月之終今復隸之於甲申月之首尤
有不可得而致詰者頗意此核非漢武時物字亦
非宋祐陵所書雜書所載海外之國多大桃雖不
可盡信或者得其遺核特依倣而託之者歟然濂
年已邁舊學皆廢忘未必其言之足徵也姑書之
於此以俟後之君子云
崆峒雪樵賦(有序)
劉君宗弼家于贑之崆峒山陽學贍而文雄嘗擢
進士第入教成均出仕浙江部使者之寄聲光已
赫然矣君乃退然弗居方以崆峒雪樵自號其殆
顯幽一致者歟非賢而有德者盖弗能也君間請
濂賦其事雕蟲篆刻之學老且忘去黽勉操觚雖
用賦體而比物成義為多君之西還或歌於清泉
白石間山靈聞之未必不囅然一笑也其辭曰
伊崆峒之拔起兮鎮嶠南之靈區翠旓繽其蕩空兮播
灝氣之蕤綏章貢挾以比流兮盎土脉之滋腴穴遥通
於龍翕兮勢蟠亘於鬱孤信地維之奥宅兮為靈真之
所都則有白鵝羽人黃唐丹士闢玉為房鑄金成黍仰
青帝之布帷撥赤霞而啟笥悼下土之坌濁凌剛風以
逕度惟彭城之僊子兮式爛柯之遺軌謂靈奕之可觀
兮意翩翩而遐舉裘翦鹿肥之花屨約芝田之蕊巾割
湘雲之枝鞶點彩鷮之尾傷胡麻之未飯愛白石之堪
煮踰洞真之石扉借修月之寶斧期緱生之下臨兮庶
綠文之可㖟于時玄冬届朔氣交水腹堅金莖高二鶴
夜語獨烏晝韜莽六花之聚白合溟涬於空寥幻九清
之秘景闢太素之神苞奪人目精兮若流水翻空而不
定一白無定地兮如爛銀炫燿於霜臯瓊林玉樹疊穎
聯條柯頓亡於春綠蘤巧綴于晴梢乃涉瑶磴乃依冰
樾膚中寒而生鱗指屢僵而弗屈丁丁許許不遺餘力
已枯成采方長不折玉屑隨聲而輕墮霜莖倚雲而初
積束以九真之赤藤附以千年之苓魄既逍遥而永歸
忘蕉鹿於今昔歌曰我采我樵兮大濛之野萬樹瓏&KR0785;
兮玉光照夜孰能相從兮與霓旌而俱下於是築石竈
繙金經養神火煉黃寧汞生水虎之窟鉛出火龍之扃
液承太乙之珠機運元華之精憑乾坤之封劵植鄞鄂
之丹城逮伐毛而洗髓致隂爍而陽凝種芝於瓊玉之
山折桂於廣寒之庭領衿佩於橋門集鵷鷺於王庭白
簡霜飛繡衣春明近一山而持斧使九夏之生冰迺乘
風而來歸兮於瀛洲之先登隔人間之風雨兮遽真凡
之異程至若西隣之子沈酣羶葷屏龜香曙笙火花春
葆階舞楚銀館歌秦黃塵迷南華之夢弊屣嗤東郭之貧
樂鍾鼎之遺豔厭烟霞之近醇尚父釣渭阿衡耕莘或
封齊於東海或致君於華勛齊出處於一塗肯變志於
屈伸世繽紛兮麗以新蠟代薪兮傷芳辰翻海水以為
霖兮曾莫濯夫游塵孰不化為胡燕兮依華榱之飛文
丹禽鳴夫空谷兮亦寥寥之一聞彈樵歌之逸響兮寄
綠綺于秋旻歌曰若有人兮在蘭厓止白虎為使陟崇
巇止皓毳迴飊敷天葩止虚白内朗絶纖瑕止仁斧義
斨龍鏘鳴止鵜膏匪施痂弗形止剪彼薪樗扶松栢止
養賢大鼎熟以烹止天下為公大道行止遡風屹立思
盈盈止
頌(凡八章)
平江漢頌
天命皇上為億兆生民主旌麾所向悉臣悉庭初以一
旅之師興濠泗間遂撫淮南平江東攻浙東西下之版
圖所入方數千里定都江左發政施仁戴白之叟垂髫
之童涵泳至化皥皥熙熙如承平時于時陳友諒據有
江漢之地僣居大號賊殺其主大修蒙衝虐驅烝黎如
蹈水火不自度力又集蜂蟻之衆直窺豫章三月不解
皇赫斯怒乃召羣臣于庭而告之曰陳虜不道敢屢予
侮昔者蕩搖我邊方侵軼我姑孰伺偵(恥慶切候也)我金陵
賴爾一二臣隣之力攻而敗之予亦親覆其穴巢中宵竄
走假息武昌予不忍追殱之冀其悔禍以自逭於天刑
癸卯之夏乃復圍我豫章是其凶德無厭自取殄滅此
天亡之時天之明威予不敢不順唯爾熊羆之臣不二
心之士尚弼予以成厥功羣臣曰都於是右丞臣逹參
知政事臣遇春帳前親兵指揮使臣國勝同知樞密院
事臣永忠臣通海備厥戎器簡厥師徒以俟七月癸酉
上躬擐甲胄禡(師祭也)纛龍江帥樓船數百蔽江而上陳
虜大讋解圍而逃丁亥與我師遇鄱陽湖之康郎山戊
子上分舟師為十二屯命逹遇春永忠突入虜陣呼聲
動天地矢鋒雨集砲聲雷鍧波濤起立飛火照耀百里
之内水色盡赤焚溺死者動一二萬流屍如蟻滿望無
際己丑焚偽平章舟刈戮餘二千辛卯復酣戰虜將張
定邊素號梟猛上親禦之將士皆死戰歴一二時遇春
等左右夾擊殺士卒無算張中矢百餘而退潛保鞋山
不敢吐氣我師亦據湖口扼彼喉衿列柵南北江岸置
火筏中流水陸嚴戒以候其發八月虜食盡遣舟五百
艘掠糧都昌又為我大將所獲壬戌虜計窮冒死突出
將上趨九江上命諸將一時俱合其大戰如戊子自辰
逹酉督戰益急友諒中飛矢斃于舟中癸亥降其衆五
萬人上命釋之不戮一人凱歌而旋舳艫相銜旌旗飛
翻不疾不徐委蛇而來萬姓歡迎俯伏道左山川草木
皆有喜色告廟飲至行賞論功賜遇春田若干永忠田
若干其餘將士賚金繒有差臣稽在昔曹操治水軍八
十萬來攻孫權而周瑜黃蓋敗之扵赤壁苻堅發長安
戎卒六十餘萬騎二十七萬以侵晉而謝玄謝石敗之
於淝水然赤壁不過一焚而走淝水亦不過軍亂而奔
初未嘗大戰也而史臣具書之以為千古美談矧今湖
口之捷血戰累日天地為之晦冥日月為之無光山河
為之震蕩其神功駿烈炳耀鏗鍧與天無極較之二國
未足多讓而歌詠不作非甚闕典歟臣謹備著其事撰
為詞頌一通以流鴻績於無窮以俟太史氏之采錄云
其辭曰
天眷有德實為哲皇肆其神略以靖寇攘義旄東指罔
敢弗恭風烈虎嘯雲游龍驤長淮既歸江左攸屬浙之
東西樹侯置牧乃建國家以奠南服以懷中原以控西
蜀蠢爾小醜敢讎大邦集其兇頑鋒蝟斧螗輕涉我疆
以跳以踉亦既剪刈僵骸覆江洊齊六軍直傾其穴釋
而弗誅俾自懲刷闔胡不然復豕而咥翹其蟲臂當吾
車轍皇明震怒歷告在廷是決不悛命將往征爾選舟
師爾整甲兵漕爾糗糧各罄爾誠搖光在中夷則之月
禡於江濱皇秉巨鉞以誓以戒以速其發紀律精明飊
火奮激旟旐揚揚艂(漢江切)艭將將矛戈洸洸鎧胄明明
載怒載厲載飛載揚雄威所吞已無荆湘既與虜逢大
呼衝擊藥騰藜駁星流火戟虐燄電奔巨轟雷劈殺氣
冥蒙不辨咫尺矢鋒所貫什伍聯聯縱横交紐命隕弗
顛攅桅湊颿筍束蝟編流尸塞川舟行弗前虜魄既褫
扶創而逸聚于湖奥僅存喘息我方植柵江之南北火
筏在流掩蔽如翼越歷四旬飛走途窮將冒萬死以絶
其衝我師見之干艫如龍似兔之走而鷹之從酣戰六
時由辰逹酉僕姑(矢名也)一發殪此酋首貫睛及顱仆若
枯柳大憝既除餘不能醜遞相告言我誠不扶我革我
頑我歸至仁誰謂培塿可高嶙峋再拜稽首來降來臣
皇曰俞哉汝俘予受宥汝弗劉予汝父母汝凍予衣汝
飢予哺昔何昏迷今始撤蔀奏凱而旋騎吹鬱搖形於
樂歌節以鐲鐃飲至于廟頒賞于朝帛堆其家肉登其
庖都人聚觀舉手加額或嘆或謠有聲嘖嘖干戈相尋
匪一朝夕自今昇平可坐而筴惟皇神武動則克之羣
策盡屈四方式之惟皇寬慈降則釋之義聲動盪疇能
敵之惟皇明斷遇事即決洞見千里不隔一髮所以四
征成此駿烈小大畢朝孰敢肆孽在昔赤壁洎乎合淝
事以幸集尚傳策書况兹之功俊偉赫熹揆古無讓可
無咏詩臣雖微賤文字是職對揚皇休并獻臣臆三代
以還用仁興國皇宜遵行永作民極
膏露頌
洪武二年冬十月十有三日甲戌膏露降于乾清宫後
苑蒼松之上皇帝勅中官折示禁林諸臣光潤如酒凝
結如珠肪白飴甘彌布松柯馨烈之氣鬯逹左右勃鬱
淋漓薰涵太龢天休震動中外嘆嗟又明日丙子上御
外朝左丞相宣國公臣善長帥羣臣稱賀上若曰甘露
之降載在往牒然休咎之徵當以類應朕惡足以致斯
卿等尚明為朕言之參知政事臣稼對曰聖人之德上
及太清下及太寧中及萬靈則膏露呈瑞陛下敬恭天
地輯和人民故天不愛道而嘉祥徽顯也起居注臣觀
對曰帝王恩及於物順於人而甘露降陛下誕寬民賦
衆庶歡豫底于敉寧神應之臻職此故也翰林侍講學
士臣素對曰王者敬養耆老則甘露降而松柏受之尊
賢容衆則竹葦受之今露降于松則陛下養老之所致
也宜以制幣策告宗廟頒於史館以永億萬年無疆之
聞上情存損挹皆推而不居言既已丞相帥其班以退
翰林學士臣濂竊伏自念氐北有星名為天乳若明而
潤則膏露下焉王者德格于上恩覃于下靈氛充牣秘
貺斯甄此天人感應之常理也欽惟皇上興自臨濠匹
馬渡江十五年間遂成帝業天瑞育滋不一而足彩霞
成鳳卿雲聚繡赤烏飛翔白兔俯伏瑞蓮並□嘉禾孕
文實皆天之所命非人力所致而自至者今又覩兹聖
徵則其德洞淪冥功成不宰三瑞沓至千休滋彰有不
期然而然者矣雖然傳有之受命不于天于其人休符
不于祥于其仁所以孔子之作春秋祥瑞不書而有年
則書豈不以天道玄遠難知而人事之為可徵者乎皇
上以天縱之聖留神至治以得仁賢為瑞以五風十雨
為祥視彼前代植金莖以承液夸嘉瑞以紀年者未嘗
不指以為戒則其英明之識超絶之智卓冠百王為法
萬世是宜美盛德之形容播諸樂歌被之管絃以示聖
子神孫於無窮云其辭曰
上天降康甘露之襄於粲其英純乾發自陽以布於下
方凝於休祥其祥伊何靈氣孔多有甘者液載仁惟澤
潛靈是錫誕皇之德天地相合鴻休翕集厭厭浥浥紛
紛密密匪隨日以食兆厥聖徵如卿之雲如景之星如
日之重輪冲和氤氲以文我太平惟皇之聖貞符自應
不卑而流不高而迎茀禄之攸成惟皇之明貞符爾承
不倚而傾不恢而盈茀禄之攸寧休慶之即四國之式
有濯厥聲耀于千齡
嘉瓜頌
皇明式于九圍德漸仁被和氣薰蒸靈物效祥乃洪武
五年夏六月嘉瓜生於句容張觀之園雙實同蒂圓如
合璧竒姿分輝紺色交潤誠為曠世之産壬寅京尹臣
遇林函以絲匭圖其形於上移文儀曹請以奏聞癸卯
尚書臣凱等奉瓜以獻時上御武樓中書右丞相臣廣
洋左丞臣庸同知大都督府事臣英御史中丞臣寧翰
林學士臣濂咸侍左右天顔怡愉重瞳屢回良久乃言
曰徵之往牒其事云何丞相奏言漢元和中嘉瓜生于
郡國唐汴州亦獻嘉瓜禎祥之應有自來矣陛下勵精
圖治超漢軼唐故天錫之珍符太平有象實見于兹上
謙讓弗居然而靈貺之臻復不可不承乃詔内臣寘諸
乾清宫翌日甲辰薦諸太廟臣濂退而思之夫瓜蓏(力果)
(切草實在地生)之屬也其蔓遠引其葉阜蕃諸傳有之神瓜
合形表緜緜之慶此固兆聖子神孫享億萬載無疆之
祉况瓜之所出本於回紇中爾討而獲之故名為西方
今皇上命大將軍統師西征甘肅西涼諸郡俱下而瓜
沙已入職方行見西域三十六國同心來朝駢肩入貢
大顯叶瑞其又不在於兹乎然而異畝同穎周公作歸
禾之篇三秀合圖班氏有靈芝之歌矧此嘉植含滋發馨
昭宣我神應焜煌我王度寧可喑(於金於甘二切帝極無聲)默而遂
已乎顧臣駑劣不足以美盛德之形容謹上其事願宣
付史館以備實錄復繫之以頌頌曰
乾道載清坤維用寧保合太和發為休禎句容之墟物
無疵癘神瓜挺出殊實同蒂瓜孰非單此合而生二氣
毓質雙星降精蜜房均甘冰圭競美明月重輪仿彿堪
象豈無賓連産於戶東(叶)疇若兹瓜協瑞聯祥亦有華
平張翠作盖疇若兹瓜交輝映彩其兆伊何蘿圖緜延
西域既柔德冒八埏羣臣曰都載拜稽首神休滋彰天
子萬夀粤從啓運靈貺疊甄兩岐秀麥合柎(方無切花萼足)孕
蓮矧此貞符近在輦轂王化自邇遠無不服帝曰吁哉
朕猶慊然瑞當在人物胡得專使物為祥宜獻清廟自
我先人積慶所召孰瑞不矜帝則弗居唯親是思我民
之徒以實應天斯乃盛德小臣作頌以示罔極
鳳陽府新鑄大鐘頌
皇帝既正大統建都江表德綏威讋萬邦咸臣用羣臣
奏臨濠為龍飛之地賜名曰鳳陽南北民大和會百族
錯居動十萬數然而物大而盛不假器齊一之無以嚴
昏旦之禁乃詔江隂侯吳良監鑄大鐘以定衆志以禆
治化侯之受詔遣使者至富春山中徵金工何成諭以天
子明命即日帥其屬十六人以從相地鳳陽城東三里
搏泥成範畫其銑角衡之度侈弇為良篆帶以方候其
燥剛始穿一十又三鍊青赤銅六萬五千斤筮以洪武
乙夘冬十一月己巳蒞事厥明侯具法服以牛一羊一
豕一祝告先冶之神禮既成槖籥咸興鼓動風氣炎光
赫曦上貫霄漢絳液既澄氣憤雲洩循竇而入肅肅有
聲陽施隂凝勁質斯具越二日辛未乃發復取牲血塗
其釁隙以厭除不祥鐘高十六尺有五寸厚六寸徑十
尺有五寸圍三十四尺有竒混融其輪圓煒煜其容輝
信技殫於人巧妙奪於神功者也於是營構層臺副以
簨簴聚千夫之力鉅絙而登之一杵之撞隠隠闐闐雷
旋電奔震撼太虚遐邇聞者靡不聳愕會濂扈從青宫
幸鳳陽親觀盛美侯遂請濂為之頌濂聞先王之世金
部有七黃鍾乃樂之所自出而景鐘又為黃鍾之本所
謂景鐘大鐘也其受至於九斛而止律吕由是而應隂
陽由是而均夫豈細故也哉秦漢以來寖失古法小鐘
或數尺大鐘或容千石皆不本於律度今我熙朝稽古
右文定於中制宣導天地孚洽神人中和所致嘉瑞畢
協增拓化原亦於是乎有賴非特嚴昏旦之禁而已濂
待罪國史以文辭為職業義當揚發蹈厲以鳴國家之
盛侯之有請不敢固辭頌曰
維天穆清鼓以雷霆適昭天聲百物以生維帝濬哲法
天之烈大鏞斯揭元氣噴洩睠于濠梁真龍飛翔乘陰
御陽洗濯八荒神物攸起是為帝里從者如雨於焉萃
止物大而豐往來憧憧節之以鏞罔敢弗恭乃飭鳬氏
乃具爐錘乃烹乃鬻化金為水赤氣夜明如日之升流
亟而頳入竇有聲彬彬斐斐功同神鬼不鈕不鋙輪圓
順軌既啓其型敢愛斯牲塗釁禮成榮光如星千夫齊
力臺搆懸植交扛孔奭載考載擊宅兮囷囷觸兮賁賁
摩乾盪坤以警昕昏發攄靈氣昭融品彙物無疵癘年
糓攸遂博碩而龐聲與天通拓美集祥熏于家邦惟皇
建極福之敷錫制器有赫式和民則稽樂之原鐘實為
先律吕以宣功垂不刊小臣作頌有美無諷爰咨于衆
是傳是誦
擬晉武帝武功頌
惟咸寧五年冬十有一月皇帝將舉兵徂征乃集多士
于庭而訓之曰惟皇天孚佑有晉俾克君臨萬方爾萬
方有衆罔敢有肆厥志朕猶夙夜祗&KR1576;若將墜于深淵
唯恐一夫不獲以越前王彝憲商書曰民非后罔克胥
匡以生后非民罔以辟四方朕曷敢荒寧今孫氏皓舍
我民弗靖唯酒暨色淫酗無厭大開苑囿起土山樓觀
殫極工藝肆厥威如虎狼羣臣有正視者輒殺無赦人
怨神怒皓有耳若罔聞知則亦弗畏天降威命上帝震
怒集厥命于朕躬不敢不正敢用吉玉宣璧昭告于上
天神后帥爾有衆底天之罰爾伸爾為王子國之休戚
與爾同之爾督徐州諸軍以出涂中爾渾戮力王室簡
在朕心爾督揚州諸軍以出大江之西爾預夙以嘉謨
告朕朕極不忘爾尚克踐前言以成厥勲荆州諸軍爾
其督之以出江陵爾濬爾作大艦欲有事於皓多歴年
所今維其時非爾弗克終厥圖益梁諸軍爾其監之以
下巴蜀爾彬帥其部曲以從爾奮爾戎世號忠貞各將
爾師以出夏口以出武昌爾充為使持節假黃鉞大都
督以冠軍爾濟副之嗚呼爾有衆修乃干戈峙乃糗糧
齊乃卒伍勿喪厥紀律惟爾賢往敷朕威靈越厥君臣
宜執俘之獻于太廟勿大肆殺戮惟爾賢嗚呼朕豈有
愛于皓土疆閔我民罹辜誕以爾多方殄殱乃讎爾尚
兢兢懷保若撫鷇雛兵戎所指弗使致厥傷俾朕膏澤
布于下民時乃功爾不聽朕言朕則孥戮汝爾其念哉
太康九年春安東將軍渾出横江所向皆克二月龍驤
將軍濬克西陵鎮南大將軍預遣將渡江自進克江陵
沅湘以南諸郡皆望風送印綬預分兵益濬建威將軍
戎遣將與濬合攻武昌降之三月濬以舟師入石頭皓
面縛輿櫬詣軍門降克州四郡四十三戶五十二萬三
千兵二十三萬夏四月賜皓爵歸命侯遣使行荆揚除
皓苛政詔增充渾邑八千戶進渾爵為公濬輔國大將
軍預戎皆封縣侯諸將賞賜有差以伐皓之役實始於
鉅平侯祜祜既卒策告其廟封其夫人為萬歲鄉君食
邑五千戸復詔博士臣某刻石紀功昭示萬世子孫以
紹有晉無窮之基弗敢壊頌曰
煌煌有晉寵綏下民欲俾萬方均囿至仁惟皓不恭據
彼海瀕殘虐是逞若火四焚帝怒斯赫命將徂征龍盾
虎旟照耀日星士氣如虹吞厥南土長江天塹一朝飛
渡罔不震驚流汗浹背豈伊神武自天而墜帝命將臣
汝戒汝師汝敵則劉降宜舍之皓既面縛餘敢不釋萬
里雖遠天威咫尺青盖委蛇入于洛中夙發其祥昭此
武功皇華載遣六轡耳耳誕布陽和以消陰曀旋乾轉
坤六合一家文恬武嬉渾渾無涯有功者賞載盼載錫
赤芾桓圭帝不之惜惟帝神武能屈羣策拓開蠻荒揭
此日月帝德流衍頌聲斯播授之樂師以薦郊廟
擬薛收上秦王平夏鄭頌
粤武德四年秋七月朔記室薛收頓首再拜言仰惟秦
王殿下龍興晉陽佐我皇帝起義兵以龕定禍亂金鼓
一振罔不臣順唯鄭王世充夏王建德昧厥大命侵牟
我邊陲刈劉我烝人抄掠我玉帛干戈之相尋殆非一
朝一夕皇帝震怒詔王督諸軍伐鄭遂敗世充于穀水
進圍洛陽建德不思自靖凶德參會將兵十萬來救王
帥諸將酣戰破而擒之於是世充智窮援絶率羣臣詣
軍門降王至長安獻俘於太廟行飲至禮詔斬建德於
市免世充為庶人徙于蜀中大赦天下天下萬姓驩欣
舞忭以為皇帝之睿謨雄筭王之戎功駿烈皦皦乎不
可尚已收備在戎行親瞻制勝料敵之竒進退擊刺之
雄耳目怖駭若臨鬼神雖淺劣無識不可無歌詩以鋪
張鴻休謹撰平夏鄭頌一通以獻庶幾昭示萬世以宣
有唐之聲烈以著王業之艱難云其辭曰
真王挺生宅靈孕竒天日之表龍鳳之姿嘘陽吹陰宰
于化機精神所被物無不綏皇帝興兵以遏亂隋王左
右之神運天施或獻竒謨食若元龜或賈棬勇力如虎
貔雄吞八極易若拾遺如鼓迅飊泱泱四來降燕帖魏
踣秦以隳金鼓之下孰能慢台維此二豎曰夏暨鄭據
河北南兵犀弓勁勢成鼎足力與我競夏陷黎陽思百
其勝衛滑齊兖蹂踐莫定鄭取汴亳奪我藩屛封豕長
蛇貪噬益横况於官城大設坑穽四周削起峻若甗甑
忌則陷之毁宗滅姓怨氣塞天凝為祥眚人之孔哀其
何能竟皇帝曰嗟我人何辜勅汝秦王汝亟是圖汝&KR1600;
汝甲汝張汝&KR0707;汝簡銳驍東傅其都王拜稽首禡牙出
徂旌旄飛翻士卒嘯呼曰爾萬寶爾疾而趨扼其龍門
毋逭虜誅曰爾德威視敵若無圍厥河内批其大軱曰
爾君廓爾震鼓桴控彼洛口以絶餉輸屢戰屢克王乃
向洛移軍青城壁壘星錯虜薄穀水栫以虎落王曰爾
通爾急往角我引騎南以褫其魄靈威莫抗虜漸退却
横戟長追如鼠入槖掘塹而守朝鼓夕柝不日成擒以
潤鼎鑊洪爐熾炭何金不鑠夏人卒狂稱兵黨惡其旅
若林誠可怖愕王曰靖哉爾衆勿搖虜卒既惰虜將且
驕虜命當傾決於今朝莫匪上天欲逸我勞使發一矢
中此兩鵰咽喉之門實在虎牢吾往敓之短兵爾操且
行且餌伏銳于㘭伺虜深入乃與死鏖虜因大讋布屍
滿皋進退維谷更動疊騷偵吾牧馬將襲而逃王乃濟河
南臨廣武騋牝如雲留彼弗取虜果來迎列柵牛口我
閉弗出自辰逹午虜氣既竭逡巡欲走王謂士及爾整
部伍爾將梟騎突此羣醜矛進而翼截其兩肘會虜方
朝顛倒失序震霆方驚不及掩耳擊刺從衡龍飛熊吼
天日為黃塵起如霧正戰方酣王出以竒爾知節等卷
旆而馳旁繞虜陣張我虎旗虜衆惶駭奔如流澌相彼
酋首欲絶而西神槊一指顛若墜尸王叱武威執而縛
之囚示鄭人鄭人曰噫我援已絶我力莫支我肉我袒
牽羊以隨有餘者孽亦復來歸奉璽再拜冀免殱夷乃
獲乃俘振旅而復王被金甲懸厥魚服遠而望之有光
熠煜大將森衛後先聯屬鐵騎萬匹旁障羽纛鼓吹颯
沓節以金鐲清廟有赫上與雲矗陳俎奠爵籩豆嘉肅
既俘以獻且拜且祝祝已飲至列筵如竹醇酎川流精
殽林簇鳧鷖既醉咏歌相續皇帝曰嗟竇實弗恭稔禍
濟惡厥父用亢當梟其元以令醜兇充罪固殷悉衆禦
攻待以不死徙寘蜀邦我人實煩轉輸是共或居遐裔
久阻寇封惴惴自保息屏足重宜行給復式寬其庸復
赦宇内以示大同丹鳳銜詔無遠不通弘宣睿澤丕昭
仁功萬方有言如蔀斯撤昔也戰争連城蹀血蒿萊千
里人跡殆絶今也恬嬉寧爾家室盡斂戈矛化為襏襫
人和既滋天休當發山出器車庖形瑞萐騶虞在郊苞
鳳巢穴黃龍舒采白鳥振潔無間朔南聲教孚浹視彼
梁楚千鈞一髮定知來朝不煩斧鉞天生烝人常代傖
囊必眷有德以綏以攘簡策所紀更僕莫終徵之秦漢
厥事孔明嬴政肆虐虎視域中踐華因河為固自防祠
狐一鳴亂如沸羹六國復興各自立王籍起會稽中號
最強喑啞叱咤萬夫膽喪劉季斬之不翅犬羊鉅敵一
鋤寰宇乃康強隋比秦尤瀆天紀諸桀援戈聚如蜂蟻
不有靖之代何能治惟帝明睿乘運而起惟王輔之以
臨四海黃鉞白旄翦薙不軌無堅不磢無險弗砥夏鄭
既夷治平可致揆之炎漢聯芳儷美赫赫神功可昭萬
祀收在戎行躬瞻鴻偉敢揚頌辭以告太史
豫章鐵柱頌
豫章郡鐵柱二旌陽令南昌許遜敬之鑄以鎮蛟者也
郡地濱于江水蟲騁妖故民多江禍旌陽與西安吳猛
世雲用正一斬邪三五飛步之術追殱其神於長沙復
懼遺孽洊興使物治銕厭其窟宅一在西山雙領南堙
沒已久一在牙城南井迄今猶存柱出井外㢙尺下施
八索謂能鈎鎖地脈云唐咸通六年節度使嚴譔來為
郡將發視之未及咫烈風雷雨江水暴溢譔恐而止其
見於道家書者如此濂竊聞之周有壺涿氏掌取水蟲
若欲殺其神則以牡&KR2500;牛貫象齒而沈之則其神死淵
為陵神謂龍罔象之屬也古盖有其術矣矧單陽則飛
制以重陰乃伏而不動鐵陰而蛟陽者也斯柱之建其
亦沈&KR2500;象之遺意與於戲豫章之民與蛟不兩立微旌
陽西安民其魚矣濂雖不敏謹徇郡守某之請勒文柱
下以頌神功於億萬載頌曰
吳楚合域翼軫分經南昌鉅都蛟孽所庭咮攓波譎脽
運濤縈天誅默驗腥遏僉徵沈竈鼃産蝕臭泓成靈伯
應歴鬼憲宣刑嶽籙三辰斗劍七星揮斥電戰刉割霆
升河眚黑廓川液紅星軌天設鎮冶金建楹祝融主燄
閼伯司型八神錫羡五官儲精上旋圓樞下鍵方扃溟
妃捧鑑淵后持衡飊笙鶴瀨月吹鳬汀仙旍迴紫童節
流青玄勲潛沕素牒晶熒龜山鐵絙龍鼎文銘翊扶鴻
宰斡運清寧泰山可礪靈柱勿傾
三老圖頌
浦江鄭氏以孝弟為政一門五十餘室不别槃案而飯
者垂三百年靈和充牣發為祥徵三夀作朋形於同氣
孟曰伯陽父年七十有二叔曰仲德父年視孟而縮其
四季曰仲舒父年比叔又劣其五惟是三老人者身載
明德聿昭前聞天休滋錫精神熙康羣從子姓趨翼乎
後先仁聲義聞流衍於倫類誠可謂備享百福而綏有
遐齡者矣濂竊聞之南極有老人之星占者謂其光明
潤則下多夀考是則天人之間氣化孚浹同流上下閱
世靈長似若不偶然者况於孝弟之家通於神明者乎
宜其人瑞之鼎立景貺之川臻也濂也不敏覽圖興嗟
斯頌之所由作其辭曰
維天降康其福穰穰斯夀之祥其祥何徵非景之星非
雲之卿非三秀之榮鍾我夀朋大冠緇衣載肅其儀其
神孔熙其樂孔皆(叶)燕居之耽時盍其簪如鼎之安如
星之參協數于三孰不式且瞻旌門有恤孫子之飭有
百斯集雅雅魚魚振振蟄蟄或馮或翼弗徐弗亟唯步
武是式歲時宴饗(叶)肆筵于堂籩豆大房曰殺羔羊其
醪苾芳鐘鼓喤喤笙簧洋洋多士鏘鏘更獻夀觴祝鯁
于前執酳于旁人士來觀有嘆有言維此旌門德義之
尊維此夀朋景福攸臻積之既蕃受之弗諼錫羡于後
昆其羡之都孰侈孰舒孰形匪圖古亦有諸其年曰耆
或至于期頤是繪是摹儷美而同趨九藍之山有石巖
巖曰麟之水其流亹亹眉夀無有害與之同體夀俊之
良髮素而眉龐茀禄具慶(叶)流榮于鄉匪榮于鄉實邦
家之光洪武十年七月望日前具官宋濂述
詔(凡一章)
奉制諭安南國詔
春秋大義亂臣賊子在王法之所必誅不以夷夏而有
間也間者安南國王陳日煃薨我國家賜以璽書而立
日㷂為王今觀所上表章乃名叔明詢諸使者日㷂為
盜所逼悉自翦屠其羽翼身亦就斃此皆爾叔明造計
傾之而成簒奪之禍也揆於大義必討無赦如或更弦
改轍擇日㷂親賢命而立之庶幾可贖前罪不然十萬
大軍水陸俱進正名致討以昭示四夷爾其毋悔
誥(凡五章)
給事中安統除兵部尚書誥
兵部司馬之職尚書法從之官古不輕授今難其人盖
戎務之出入馬政之弛張莫不繫焉非有奮厲之才練
逹之知不足以奉揚威武毘贊機密者矣具官安某粤
自蚤歲有志事功自北而南在朕左右及其給事内庭
論思獻納之益亦時有焉夏官之選惟爾之能然以八
座之貴朕非輕以畀人者也爾尚一乃心力以報朕所
以見知之意嗚呼唯秉義守正則可以謹科條惟趨事
赴功則可以行邦政尚思自勉服我訓辭
遥授李思齊江西行省左丞誥
朕起布衣除暴亂救民於水火之中其有能知天命所
在帥衆來歸者朕每嘉焉爾李某當元運之衰奮自汝
南擁兵而守秦隴積年屯戍志在保民及我師入關乃
西往臨洮已而率其士馬之衆納欵轅門去危而就安
轉禍而為福視彼暗於事幾殘民以逞者相去遠甚可
謂通時逹變之豪傑矣兹授左轄於外省列之朝班仍
給其禄爾尚夙夜恪慎思保令名以稱朕優禮之意爾
其懋哉
侍御史王居仁除山西行省參知政事誥
國家之建行中書所以控制方面而布宣政令者也况
河東山西之地古為雄藩所轄州郡不翅六十有餘版
籍之廣民庶之繁其事亦云夥矣邇者鑄印開省未設
丞弼先命近臣為參知政事奏辟官屬以行則是大小
之務皆得專逹非止參預而已也與斯選者非得勲舊
之臣曷足以重其任哉具官王某才足以匡時謀足以
經遠自渡江以來委身事朕凡十五年踐揚中外多著
勞烈執法中臺聲聞益著於是簡在朕心俾躋政府嗚
呼陳紀立經爾尚膺藩宣之寄安邊靖國爾其盡撫綏
之方往惟汝諧毋替朕命
同知臨洮府事班景道除陜西行省參知政事
誥
陜西在古為雍州之域三秦之地延袤一千餘里土廣
物殷號稱難治朕嘗建行中書設參知政事以綜覈衆
務以鎮安萬民然必得同寅協恭之臣共釐治之則事
集而功成不難矣具官班某負倜儻之才抱經濟之略
朕嘗歴試其為人設施次第綽有可觀故自臨洮别駕
特授以參預之職夫别駕四品之秩也較之參預之資
實超十階豈不以爾韞此竒才故不次而用之乎爾尚
夙夜惟勤思稱朕懷官政之有弊者爾當振而新之民
瘼之未瘳者爾當撫而摩之則予一人汝嘉爾其欽承
朕言不再
擬誥命起結文
吏部尚書
程能而議功定勲而頒爵此皆選部主之所以古者寘
於五曹之右重其任也盖國家之治在於得人得人之
盛繫乎銓衡者甄别其能否然則天官之選可不慎歟
具官云云爾尚允釐百工以熙庶績名器之崇卑爾當
慎其任授之方流品之清濁爾當展其激揚之志時惟
稱職汝往欽哉
文憲集卷一
