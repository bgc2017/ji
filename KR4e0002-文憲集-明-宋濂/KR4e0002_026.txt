文憲集卷二十六
明宋濂撰
雜著(凡二十三章)
文說
明道之謂文立教之謂文可以輔俗化民之謂文斯文
也果誰之文也聖賢之文也非聖賢之文也聖賢之道
充乎中著乎外形乎言不求其成文而文生焉者也不
求其成文而文生焉者文之至也故文猶水與木然導
川者不憂流之不延而恐其源之不深植木者不憂其
枝之不蕃而慮其本之不培培其本深其源其延其蕃
也孰禦聖賢未嘗學為文也沛然而發之卒然而書之
而天下之學為文者莫能過焉以其為本昌為源博也
彼人曰我學為文也吾必知其不能也夫文烏可以學
為哉彼之以句讀順適為工訓詁艱深為竒窮其力而
為之至於死而後已者使其能至焉亦技而已矣况未
必至乎聖賢非不學也學其大不學其細也窮乎天地
之際察乎隂陽之妙遠求乎千載之上廣索乎四海之
内無不知矣無不盡矣而不特乎此也反之於身以觀
其誠養之於心而欲其明參之於氣而致其平推之為
道而驗其恒蓄之為德而俟其成德果成矣視於其身
儼乎其有威確乎其有儀左禮而右樂圓規而方矩皆
文也聽乎其言溫恭而不卑皎厲而不亢大綱而纖目
中律而成章亦皆文也察乎其政其政莫非文也徵乎
其家其家莫非文也夫如是又從而文之雖不求其文
文其可晻乎此聖賢之文所以法則乎天下而教行乎
後世也今之為文者則不然偽焉以馳其身昧焉以汨
其心擾焉以乖其氣其道德蔑如也其言行棼如也家
焉而倫理謬官焉而政教泯而欲攻乎虚辭以自附乎
古多見其不察諸本而不思也文者果何由而發乎發
乎心也心烏在主乎身也身之不修而欲修其辭心之
不和而欲和其聲是猶擊缶而求合乎宫商吹折葦而
冀同乎有虞氏之簫韶也決不可致矣曷為不思乎聖
賢與我無異也聖賢之文若彼而我之文若是豈我心
之不若乎氣之不若乎否也特心與氣失其養耳聖賢
之心浸灌乎道德涵泳乎仁義道德仁義積而氣因以
充氣充欲其文之不昌不可遏也今之人不能然而欲
其文之類乎聖賢亦不可得也嗚呼盛矣今之人惑也
聖賢之為學自心而身自身而家其為事亦多矣而未
嘗敢先乎文今之人未暇及乎他自幼以至壮一惟文
焉是學宜乎今之文勝於古之聖賢而終不及者豈無
其故邪不浚其源而揚其瀾不培其本而抽其枝弗至
於槁且涸不止也然則何為而後可為文也盖有方焉
聖賢不可見矣聖賢之為人其道德仁義之說存乎書
求而學焉不徒師其文而師其行不徒識諸心而徵諸
身小則文一家化一鄉大則文被乎四方漸漬生民賁
及草木使人人改德而易行親親而尊尊宣之於簡冊
著之於無窮亦庶幾脩道而立教輔俗而化民者乎嗚
呼吾何由而得見斯人於斯世也吾何為而不思夫聖
賢之盛也虎林王生黼年甚少讀春秋而好為文問法
于予予美其有志也以其大者語之
河圖洛書說
或問於宋濓曰關子明云河圖之文七前六後八左九
右洛書之文九前一後三左七右四前左二前右八後
左六後右邵堯夫云圖者星也歷紀之數其肇於此乎
方者土也畫州井地之法其昉於此乎是皆以十為河
圖九為洛書唯劉長民所傳獨反而置之則洛書之數
為十河圖之數為九矣朱子發深然其說歷指序其源
流以為濮上陳摶以先天圖傳种放放傳穆修修傳李
之才之才傳邵雍放以河圖洛書傳李溉溉傳許堅堅
傳范諤昌諤昌傳劉牧修以太極圖傳周敦頤敦頤傳
程顥程頤其解易大傳大概祖長民之意至于新安朱
元晦則又力詆長民之非而遵關邵遺說且引大戴禮
書二九四七五三六一八之言以證洛書以為大傳既
陳天地五十有五之數洪範又明言天乃錫禹洪範九
疇則九為洛書十為河圖夫復何疑其說以經為據似
足以破長民之惑臨卭魏華父則又疑元晦之說以為
邵子不過曰圓者河圖之數方者洛書之文且戴九履
一之文其象圓五行生成之圖其象方是九圓而十方
也安知邵子不以九為圖十為書乎朱子發張文饒精
通邵學而皆以九為圖十為書朱以列子為證張以邵
子為主乾鑿度張平子傳所載太乙下行九宫法即所
謂戴九履一者則是圖相傳已久安知非河圖也及靖
士蒋得之著論以先天圖為河圖五行生成數為洛書
戴九履一圖為太乙下行九宫華父則又以為劉取太
一圖為河圖誠有可疑先天圖卦爻方位縝密亭當乃
天地自然之數此必為古書無疑乃僅見於魏伯陽參
同陳圖南爻象卦數猶未甚白至邵而後大明得之定
為河圖雖未有明證而僕亦心善之則是華父心疑元
晦之說而亦無定見也新安羅端良嘗出圖書示人謂
建安蔡季通傳於青城山隠者圖則隂陽相合就其中
八分之則為八卦書則畫井文於方圈之内絶與前數
者不類江東謝枋得又傳河圖於異人頗祖於八卦而
坎離中畫相交流似於方士抽坎填離之術近世儒者
又有與太極圖合者即河圖之說又有九十皆河圖而
有一合一散之異洛書既曰書而決非圖之說夫圖書
乃儒者之要務若數者之不同何也濂應之曰羣言不
定質諸經聖經言之雖萬載之遠不可易也其所不言
者固不強而通也易大傳曰河出圖洛出書聖人則之
書顧命篇曰河圖在東序論語子罕篇曰河不出圖其
言不過如是而已初不明言其數之多寡也言其數之
多寡者後儒之論也既出後儒宜其紛紜而莫之定也
夫所謂則之者古之聖人但取神物之至著者而畫卦
陳範苟無圖書吾未見其止也故程子謂觀兔亦可以
畫卦則其他從可知矣初不必泥其圖之九與十也不
必推其即太乙下行九宫法也不必疑其為太乙圖也
不必究其出於青城山隠者也不必實其與太極圖合
也唯劉歆以八卦為河圖班固以洪範初一至次九六
十五字為洛書本文庶幾近之盖八卦洪範見之於經
其旨甚明若以今之圖書果為河洛之所出則數十載
之間孰傳而孰受之至宋陳圖南而後大顯邪其不然
也昭昭矣或曰子之所言善則善矣若鄭康成據春秋
緯文所謂河以通乾出天苞洛以流坤吐地符河龍圖
發洛龜書感河圖有九篇洛書有六篇者將果足信乎
濂曰龜山楊中立不云乎聖人但言圖書出於河洛何
嘗言龜龍之兆又何嘗言九篇六篇乎此盖康成之陋
也此所以啓司馬君實歐陽永叔之辨而并大傳疑非
夫子之言也或云揚雄覈靈賦云大易之始河序龍馬
洛貢龜書長民亦謂河圖洛書同出於伏羲之世程子
亦謂聖人見河圖洛書而畫八卦然則孔安國劉向父
子班固以為河圖授羲洛書錫禹者皆非歟濂曰先儒
固嘗有疑於此揆之於經其言皆無明驗但河圖洛書
相為經緯八卦九章相為表裏故蔡元定有云伏羲但
據河圖以作易則不必預見洛書而已逆與之合矣大
禹但據洛書以作範則亦不必追考河圖而已暗與之
符矣誠以此理之外無復他理也不必寘疑於其間也
或曰世傳龍圖序謂出於圖南若河圖由圖南而傳當
以龍圖解河圖可也而容城劉夢吉力辨其偽焉何哉
濂曰龍圖序非圖南不能作也是圖南之學也而非大
易河出圖之本旨也八卦之設不必論孤隂與寡陽也
不必論已合之位與未合之數也或曰然則易之象數
舍河圖將何以明之濓曰易不云乎大衍之數五十其
用四十有九又曰乾之策二百一十有六坤之策百四
十有四此固象數之具於易然也不必待河圖而後著
也或者無辭以對濂因私記其說而與知易者証焉
鑽燧說
宋子閒居見家人夏季改火不用桑柘取赤檆二尺中
析之一剜成小空空側開以小隙一劀圓大與空齊稍
銳其兩端上端截竹三寸冒之下端寘空内以細綯纏
其腰别藉卉毛於隙下左手執竹右手引綯急旋轉之
二檆相軋摩空木成塵烟輒起塵自隙流毛上候其烟
蓊葧以虚掌覆空&KR1273;之則火燄燄生矣宋子嘆曰火在
木中不鑽則火不見萬善具於人性不學則善不明人
何可不學哉
撲滿說
撲滿貯錢陶器也状類甖口通一錢錢入不可出滿乃
撲去故名濂因是未嘗不悲石荆州之為人也荆州俠
士劫遠使商客致富至與貴戚爭豪以鐵如意擊碎珊
瑚非金多不能然卒用是以殺其身嗚呼荆州亦撲滿
歟傳曰仁者以財發身又曰積而能散然則聚財而不
散者不可哉
寧山續說
兵部尚書單公德夫濠梁之人也其與濂交歲行將一
周及再會京師公以寧山卷示濂曰名之有字固周道
之彌文也字之外又有所謂號焉不幾於彌文之尤者
乎此盖昉於晉流於唐極於宋秦漢以前無是也雖然
行之既久孰能廢之吾以寧山為之别稱意將取安靜
之義臨川先生既為之說矣子幸為余重言之濂曰昔
之人有劉彦冲者所居在屏山之下人因號之曰屏山
又有孫明復者家於泰山之陽故人亦號之曰泰山焉
皆從其地而實之非徒為是虚稱也今有峰名荆寶氣
夜浮而矗起濠之西有山名杏靈氛&KR1273;蟠而平峙乎濠
之北公欲取以為號盍於是乎求之然皆不彼即而獨
致意於無形之寧山者豈故與古相戾耶公曰子言固
善矣而吾則别有意焉夫自喪亂以來淮楚先被其害
崖非不高也谷非不深也亦罹其蹂踐剪伐之苦盡失
其故態古所謂山川鬼神莫能自寧者無甚於斯時也
上帝震怒乃命皇上出而平之黃鉞一揮四海底定非
惟齊民之安至于邱陵草木皆克保其恒性予驅馳戎
馬之間十有餘年冒霜露而衝雨風無斯須之寧今幸
列仕熙朝軄司喉舌垂紳正笏委委蛇蛇回視昔日之
為果何如耶號之以寧山所以志也山且寧民物其有
不寧者乎雖然名固寓也字之而又號之寓之寓者也
且夫地之載物嶄絶而屹立者人因呼之為山山初不
知其名為山也名之為山山且不能自知况山之上又
加其名曰某曰某者乎山既無定名吾不知孰為寧山
而孰不為寧山乎濠梁之間吾廬在焉環吾廬之青翠
如沐者皆山也不止荆杏二峰而已也吾苟以寕山加
之山亦豈能拒予者哉吾收山之名而不求山之形盖
欲全其天者爾嗚呼我則人也非山也山則山也非人
也人今謂山為我又安知山不謂我為山乎若謂我為
山則山與我一矣我與山一則物我齊矣物我既齊而
奚虚實之有何當與子游於莽蒼之區鴻濛之都招亡
是公而談齊物者可乎濂矍然而謝曰公所見幾於道
矣濂尚何言哉作寧山續說
蟠松說
昔人之言喬木必繫於故家者何哉盖故家者非一世
之謂其封培也有其素保衞也有其道所以能上千九
霄下蔽萬牛撼雷風而弗驚沐雨露而常新者也嗚呼
此亦自承平之時言云爾若夫當戎馬繽紛之際無澤
不竭無山不童人之屋廬且不能自保其有鬱鬱芊芊
巋然而獨存者乎盖必無也理之所必無而今或見之
者是豈人之所能哉非人之所能則天而已矣中書左
司郎中劉君明善居武昌之咸寧其先塋之在崇陽者
有松暢茂成林其一最巨者枝柯縈盤勢若長蛟角鬛
備具而爪距奮張尤為可觀者焉當汝潁變作蔓延至
武昌愚氓起而應之相與建營結柵山之有木者剪刈
無餘而崇陽之蟠松巋然獨存人過之者皆彷徨嘆息
指而言曰是蟠松者出於平麓非有絶壑懸崖人跡之
所不到也何為能免斧斤之厄乎且其形質與恒松等
爾非鑄鐵以為枝柯也又何為能自全而不損毫髮乎
嗚呼我知之矣持之以智力者不足以禦人事之變感
之以慶祥者誠可以俟天命之定劉君武昌故家累世
積善之深故天之報施俾其喬木在墟墓間者不異承
平時其意若曰善人者天所厚也苟謂天不厚善人盍
於蟠松徵之亦如是而已矣雖然天將雨而礎潤潮將
生而飈興家將蕃而林木有輝理之常也今蟠松出於
百剪刈之餘蒼然而弗渝充然而含滋得不為劉君之
家盛大之兆乎矧劉君以濟世之學歷仕熙朝出持憲
節入位郎官聲譽翕然動於中外其融顯方日進而未
己也蟠松之祥又當於是乎徵之昔人又有言曰樹德
如樹木木之成材可資於一時德之榮身可被於後裔
劉君當益務乎德哉某幸與劉君交於是推原其故作
蟠松說
人虎說
莆田壺山下有路通海販鬻者由之至正丁未春民衣
虎皮煅利鐵為爪牙習其奮躍之態絶類乃出伏灌莽
中使偵者緣木而視有負囊至者則嘯以為信虎躍出
扼其吭殺之或臠其肉為噬齧状裂其囊拔物之尤者
餘封秘如故示人弗疑人競傳壺山下有虎不食人唯
吮其血且神之已而民偶出其婦守巖穴聞木上嘯聲
急意必有重貨乃蒙皮而搏之婦人質脆柔販者得與
抗婦懼逸去微見其蹠人也歸謀諸鄰譟逐之抵穴獲
金帛無算民竟逃去嗚呼世之人虎豈獨民也哉
猿說
武平産猨隕毛若金絲閃閃可觀猿子尤竒性可馴然
不離母母黠不可致獵人以毒傅矢伺母間射之母度
不能生灑乳於林飲子灑已氣絶獵人取母皮向子鞭
之子即悲鳴而下斂手就制每夕必寝皮乃安甚者輒
抱皮跳擲而斃嗟夫猿且知有母不愛其死况人也耶
章氏三子制字說
龍泉章史君有三文夫子孟名存道仲名存誠季名存
厚既皆冠矣嘗有為其字者而其配名之義有未盡焉
三子者以其父命請予為更之予竊自念加冠制字乃
大賓之責衰朽之餘精神遐漂安能與聞于斯雖然不
敢辭也予聞天道付予實有恒則唯正是將本無頗僻
君子修之是之謂德請字存道曰允德何如人道之務
惟在乎誠衆善之源随物以形其欲致之必由於明請
字存誠曰允明何如地道所貴既厚且大深重弗遷宏
博無際無所不負是曰能載請字存厚曰允載何如夫
允之為言信也三子者信能察之則無媿于名若字者
矣雖然未也學貴能辨辨則不戾視德為虚玄而不驗
之於實德者其所謂德非吾之所謂德求明于寂默而
不著之於民用者其所謂明非吾之所謂明也視載為
易足而不本之於龐鴻者其所謂載非吾之所謂載也
三子者慎之哉雖然未也辨貴乎行不行猶馬之無足
隼之無羽也弘其中廓乎使有容制乎外無使其沛作
其欲不遠而復遏絶其未然而其天始全汨焉其若虚
肅然其若拘統焉而有樞如此方能入於君子之塗矣
三子者勖之哉雖然未也而家自太傅公以來以詩書
禮樂衣被於子孫極盛而休其章紱之蟬聯勛業之煇
煌溢于史冊而播於士大夫之口者先後相屬也而父
史君尊崇理性之學嗜善如飴厲行如金石而三子者
又各有士君子之操或提義旅以鎮捍鄉邦或攄所蘊
以著澤物之仁或酣志書詩以纘其先緒亦既綽有令
譽而予猶諄諄為是言者進學之功無已而繼志之責
不易也必使上不媿天中不媿人下不媿地斯善矣三
子者勉之哉雖然未也薛氏有三鳳焉才非不高也而
德則鮮也賈氏有三虎焉位非不榮也而德則鮮也宋
氏有三絶焉才非不多也而德則鮮也非三子者之所
樂聞也三子者之所樂聞其殆聖賢之學乎予之有望
於三子者可謂遠也已矣三子者其懋敬之哉其懋敬
之哉
傅幼學字說
四明傅君其名曰行而字曰幼學問其字之說於余余
告之曰子學後世之學歟將三代之學也後世之學士
有以理財為學者矣有以聽訟為學者矣有以治兵為
學者矣有以文章為學者矣有以訓詁為學者矣然皆
非所謂學也夫辨章析句剔抉細碎若馬鄭之流訓詁
之學也研精極深融理放辭若柳劉之類文章之學也
貴變務竒奮智鼓勇若孫吳曺操治兵之學也以察為
明以刻為公若商鞅韓非聽訟之學也箕斂口稅不遺
毫釐若桑弘羊之徒理財之學也是皆得一而遺十或
不適於用或用之而不足以致治故君子弗貴焉且夫
聖人之所學者大可參乎天地而小不遺乎事物妙可
以贊化機而近不離乎云為其本仁義其具禮樂政治
其說存乎經而學之存乎人人皆知學之而不能行之
者惑於後世之學故也後世之學譬猶稊稗然藝之易
成而穫之不可以食食必有霍亂泄嘔之疾人悅其易
而不顧疾之在後不亦惑乎聖人之道猶粟菽也用之
於身則氣充而體安用之於家則家裕國用之則治天
下用之則四夷格而庶物育而後世未嘗大行者或有其
人而無其時或遇其時而不能盡其才通患然也幼學
材敏而色和志篤而有容庶乎學聖人之道者矣而又
生乎今之世其殆將有合乎夫不學道而妄行者無他
責也學道而不以行者自賊其心也得乎君而不以斯
道事之者欺其上者也是恒人之所不敢為况幼學之
名若字出於父師之訓者乎幼學盍自勉焉他日佐朝
廷有以經術致治者吾知必幼學也夫
說玄凝子
玄凝子密人往來吳越間人問姓名不答迫之以指就
案畫玄凝子字人因稱之曰玄凝子云初凝年十三時
牧猪東海上有道士佩劒過之授藥一丸赤如火吞之
即棄猪随道士去涉瞿塘上灔澦入青城山坐白龍洞
中洞前大雪高三四尺凝居之若溫時下山敲冰濯足
澗中戲折澗竹竅而吹之學鳳皇鳴道士聞之咲曰孺
子之駭一至此乎未幾道士去三神山採藥凝欲從不
可獨處洞一年或三月不食即食不過黃精石芝嘗劚
芝鬼城下有白虎向南行凝往執其尾躍上虎脊趍一
里所舍去反白月射洞底秋風四鳴因思故鄊菊花酒
且熟遂還密人見凝眼有碧燄意其已仙而凝弗是也
人見凝者輒贈詩運筆如風字或類霆書鬼篆不可識
俄道士復至與飲琅琊臺上大醉竟同去不知所之道
士眉長八九寸雙目深髯怒張如戟人疑為古仙人云
為說者曰齊地自古多方士争言有禁方能神仙而少
翁欒大尤善惑雖漢武雄才亦所不免今凝固齊産也
豈其山川之靈有以致之歟嗚呼使上之人有好凝者
其不少翁欒大也寡矣先王之世以左道惑衆者必拘
殺於司寇必有旨哉必有旨哉
蘿山遷居志
余世居金華孝善里之潛谿其地在縣東七十里禪定
院側溪之東即入義烏境元重紀至元元年乙亥正月
十五日授經浦江義門鄭氏久之以其家九葉同居乃
願卜鄰焉相地於仁義里孝門橋之上其地直縣東三
十里有山曰青蘿至正六年丙戌十月二十七日於山
趾建寝室三楹間繚以周垣前敞小門十年庚寅二月
十五日攜家自金華來遷揭其扁曰潛谿示不忘本也
十四年甲午十二月八日再搆前軒如寝室之數東西
榮之屬以次告完扁軒曰青蘿山房因舊山而志新築
也十八年戊戌六月十八日國兵取浦江遂避入諸暨
兵雖定浦江當戎馬之衝不可居十九年己亥三月十
五日還潛谿故廬越九載始重葺治於是復來遷時國
朝吳元年丁未四月一日也惟古人最重遷以墳墓在
斯親戚在斯不敢輕於棄去或去之必出於勢之不得
已今予豈有他哉特欲薰漸孝弟之風以勖我後人爾
然蘿山之望潛谿朝發而夕至非若别郡千百里之遠
宗屬之胥會先塋之展省固未嘗廢其與弗遷者初何
異哉余既來遷偶閱宋嘉定末官給地券所居左右曰
宋公園園與予姓同亦似不偶然者豈其數或前定歟
予子孫居於此者毋析爨毋為不義毋侵蝕比隣日衣
被乎詩書耕則為良農學則為良儒庶幾不負予之志
也
五洩山水志
五洩山在婺杭越三州境上北距富春南據勾無東接
浦陽其山水最號竒峭齊謝玄卿嘗以採藥深入其中
而宋刁景純吳處厚亦頗游焉自西坑嶺入過遇龍橋
北行二十步始入西潭前横一溪水甚寒履之如冰由
溪而前徑小潭旁有礁石突起類大甕斜覆乃捫石而
登一失足輒墜又行二里所地稍夷曠怪石四瞰峰巒
環列獻状其紋縈縈然類神工鬼斧所雕刓者山多猴
遊人或恐之撒石亂下如雨又前行半里所泉自石竇
中出瀏瀏作聲若琴若笙竽泉西流滙為小窪瑩澈泓
徵毫髮不隱鯈魚數尾洋洋往來如行琉璃瓶中見人
至潛去窪左大樹離立極怪偉倒影入水中如畫又前
行五千步大石閼道相傳有岩角肖鷹喙忽夜大雷雨
喙崩下聲聞二十里又行三十步榛篠成林翠光浮映
衣袂成碧色山蟲崕虺奔遶後先瞬目失所在至此則
氣象隂幽絶不類人世如升蓬嶠坐水晶宫生平烟火
氣消盡又自山腰緣葛而前竹籜覆地厚足動輒仆又
過十步許抵小潭小潭上曰西潭流水傾沫成白簾闊
可七八尺冉冉下注滑而無聲兩傍石崖峭立苔蝕蘚
暈時有水珠毶毶滴下歲旱鄊民禱龍於此遇禱水或
湧取蜥蜴入瓶盂中持以歸多驗自遇龍橋至此約可
五六里皆蛇盤磬折路行若窮又復軒敞其中勝致難
得具記或言潭上有石河從石河至三臺塔人跡罕至
莫詳也尋故路而出斜迤而東過香爐峰峭拔上有石
類香爐故名香爐北有峰圓而童名鉢孟峰或曰肖東
甌鴈蕩又名雁蕩峰由雁蕩而南時有白雲覆於谷者
曰雪峰屹然人立者名玉女峰嶄嶄勢欲柱天者名天
柱峰其他諸峰星聯肺附登名圖籍者盖七十有二焉
復從崕東折度略彴橋趍三學院院唐靈默禪師道場
師嘗降龍於此遺跡尚存由院北深入又百餘步至東
潭上飛瀑可二十丈瀑怒參倒擊崕窽中若運萬斛雪
從天擲下白光閃閃奪人目睛至潭底輒復逆上有聲
如輥雷人咲語咫尺不能辨猶聞甕中聲居人云每天
風一號四山林木震撼欲折黑雲下罩杳不知昏曉歲
多投龍者其多驗如西潭復北折而西泝潭之源登響
鐵嶺度紫閬山村人多舍篁葦間有平皋數百畝可耕
概傍㳂石河又行一里所地名石鼓足頓之鼕鼕鳴越
十步至第一潭潭如井睨之正黑投以小石鏘若佩環
又越十餘步至第二潭圓如錡釡面廣而底敞大水驅
亂石聚其内迨滿復洩去潭下石壁百餘尺險不可寘
足從其石懸藤墜下至第三潭潭甚深以線縋之下不
見底其形方狹而長天向隂常有雲氣從中起疑有蛟
龍潛其下人恒以幽悄為病第四潭咸不敢往或以綯
圍腰繫巨杙俯崕而瞰潭左右皆楓木其形大概如第
二潭而廣袤倍之側有晉劉龍子墓相傳龍子常釣於
潭得驪珠吞之化龍飛去後人為壘石作塚或云龍子
之母葬焉世遠不可辨又其下至第五潭即東潭因其
水五級故名之為洩云噫造物之委形山水者其竒峭
有是哉
刪烏城志
元至正七年冬嘉禾城西有烏數千營巢於地圍八尺
崇五尺晝夜弗休類有物督迫之者未幾大盜弄兵海
上紅巾繼起江淮皆繹騷朝廷遂詔州郡築城築城自
嘉禾始亦異哉唐貞元中田緒境内烏銜木成城其崇
則緒五之二其圍則至數里之廣所以德宗有播遷之
禍今元亦馴致喪亡先儒謂杜宇啼天津橋南方地氣
先應亦是類歟吳僧本誠著烏城志五百餘言余愛其
文特刪之以附集中本誠字道原以能文名
志釋寄胡徵君仲申
華容孝廉與廣平文學遇于神明之臺孝廉問曰予締
子交已越二紀其貌固狎其志則未之聞也子能為我
揚㩁古今而釋之乎文學曰走也不敏長自嵓穴鶴毳
編襦土芝縕食動趾踉蹡發辭&KR1996;吃忽挾緗縹去歷都
邑見者大噱指為木刻錯愕周章無地寄迹獨孝廉煖
我以溫顔前我以重席迪我以三古之芳猷期我以九
能之至域拜孝廉之貺厚矣孝廉有問敢對以臆寓形
霄壤不翅蠛蠓時幻歲遷電滅鳥空唯極所適其樂則
鴻出游大澤才騫氣雄鼻尖出火耳後生風金張前驅
許史後從牽黃臂蒼箙矢韔弓仰落雙鵰俯搤長熊毛
血旁灑塵坌四封入據&KR1055;館廷實惟供罍尊旁午豆俎
衡從肉腴含春酎暈移童器周八音律合六同部分立
坐筵布西東綠華白台南威紫衝靨輔寄牙瓌質姣容
歌㗋撼塵舞袖翩龍其有事固日新而弗足也竊有志
焉孝廉能許之乎孝廉曰欲敗度縱敗禮古人所戒子
豈宜蹈之願聞其他文學曰班生投毫令名煌燿終童
請纓其齒甚少不有熖熖孰潛其爝非勒銘於燕然必
建標於絶徼軒冕以之蟬聯紳笏以之姱嫽衛霍擁軨
樊陳執纛公子掃門王孫媚竈霜露係乎吹嘘予奪視
其慍笑其銳也若孟勞之出魯橈其重也如天球之鎮
周廟天下學士揮汗為雨聯袂成帷莫不仰遺光而企
末照其視處環堵厄藜藿擊壺而越吟倚柱而吳嘯卑
卑南陽之耕落落滋泉之釣口心共語影形相弔不亦
大有徑庭乎孝廉曰功高者身危位隆者名喪此衆人
之所嗜而君子之所慎也文學曰神封靈壤作鎮下方
會稽衡華沂岱嶽常霍及毉閭分布九疆總三條於中
區限兩界於外邦他若滄漲蕩浮青瀚混茫包天裹地
循環相通(叶湯)其間怪偉靡可數詳天孫岳長水伯瀆宗
(叶莊)昴宿寶符之貴玄龜青鯉之章金篋玉策之探日月
珪璧之藏或隱而晦或露而彰走將簡徒御戒樓航濯
足於咸池晞髮於塼桑豁氛埃於人瑕發忠信於天光
蒼水之使稷邱之君庶一問之望鼎湖而想遺弓履河
洛而思聖勲也孝廉曰山川形勝固足以廓子耳目昌
子文辭然非至焉子毋徒取則於太史遷也更請大之
文學曰去聖逾遠學術紛披控名責實禮度是師上下
有叙禮殺異宜苛察繳繞弗失絲釐貴儉兼愛上賢右
鬼採椽不斵型簋唯土嗇然自奉與孔齊軌權事制宜
詭行遁辭移隂轉陽入神出竒變化闔闢有目莫窺秉
要執本立為經制法無常形事無成勢洞究羣情為萬
物主儀節忒愆峻刑弼之肅如晨霜犯者裂肌伅鞅非
到挾之以馳因彼天時以施教令若儀若象測度以定
紀綱載明是謂大順食天所寓邦本所資山澤平地相
厥攸宜八政之首著于經彛揣摩國紀宣明帝治或合
或兼本末畢具凡有猷為㒺越憲制若是喧豗泣猋訊
雷震撼乎四極充斥乎九垓渢渢乎海水起立而應龍
天飛也戔戔乎五兵雜陳而神授握機也芒芒乎曠野
萬里而列井布棋也是故徧索其說而試之不識可乎
孝廉曰夫子沒而微言絶諸子百氏人人殊未有能一
之者也文學曰勘定惟武亦國之程其書漫衍四類是
繩隂陽權謀伎巧勢形其目臚列繙繙繽繽九宫八門
六甲五神軍軌兵鈐星式雷經金鷄玉狗風角鳥情制
器尚精動合神機胄鎧羅陳戈戟交施渠荅距堙鶩冥
扶胥象車雀杏行馬飛鳬武衡大櫓驩耳長芟雲火萬
炬渾脫全驅策全器良其用益張營察六形旂按五方
天地定位風雲流行龍虎騰趠鳥蛇翼驤正正竒竒巍
巍堂堂赫赫赩赩稜稜璜璜以守則固以擊則揚或追
北於函谷或喋血於太行或徇地於臨菑或陷壑於昆
陽是亦英雄之壮觀也走竊樂之不知飢渴之在已也
孝廉曰兵者不祥之器聖人不得已而用之子服儒衣
談儒書又焉用爾為文學曰粤厥軒轅游心太初上超
鴻沆下入渺瀰有竊其餘亦神其軀文賓履生師皇馬
毉玉柱丹砂騎鳴龍師木羊葛由神泉鹿皮折足山圖
赭衣服閭女丸素書赤斧碧鷄朱璜瘕脫玄俗質虚心
存冲寥跡入佹竒五性既絶九患亦除三階有嚴七嚴
無虧身升紫宫位紀琳書隂隆伏骨目炯四規執東象
之玉文契九赤之班符御躋虚之龍韈服太極之麟芝
入火不爇入水不濡入石不閡入木不拘雲卧天行神
潛靈飛是盖與天為徒又不特致治於無為也當闢我
石室寝我世機服我胎息殺我蟲尸洗伐我毛髓銷解
我膚肌覩銅狄而摩娑約令威而來歸不知能成其志
否乎孝廉曰聖人不師仙使其可為則周孔為之矣文
學曰荒荒遺文或偽或真學徒巧辨或正或舛先出者
堙從出者存何老生怨尤而異師是嗔藏之名山編簡
乃完何傳授有緒而魚魯或殘汲冢一啓蟲書再覩何
怪言放紛而不齊于古緯侯相傳内學是尊何列國寶
書而盡閱其文僭辭竊義聾俗簧世日新月巧動莫之
制衡錯摛瑩方州部家何立言浩深而莫究津涯始生
終通生育及資何其象不一而數皆九為原熒丱冢名
性氣體何圖指佹殊而重摹迭儗觸類而言何莫非此
沾沾動喙徒見其鄙走將鉤其龐鴻掠其纖微懸空明
之金鑑俾無遁於妍媸能若是是亦足矣孝廉曰此粗
近之然滯於傳註童習白紛若華蟬死生其間亦奚益
哉文學曰孟軻氏歿世乏真儒師師萌庶倀倀奚歸孰
廓我矇孰砭我愚羣言孔多契真者誰欲操腐艦以泛
其區欲絡盲象以駕鼓車縱有智巧寧不殆而嗚呼噫
&KR1077;一何寥乎九聖之神於昭於天九聖之心存之於文
又何昭乎嗚呼噫&KR1077;薋葹盈室何有芳蓀繁星爛宵孰
知朝暾寧不使我怡怡而愮愮乎帝降民衷德與天一
胡不自貴葩藻是溺顛倒首足淆混白黑棄其瓚槃寶
厥瓦鬲拊膺自傷淚血交積誓劀俗穢以剗末習駕舂
陵以為舟鼓關洛而為檝張武夷以為颿期洙泗之可
涉夙興夜寐偟偟業業凛然如上帝之在目睫若是何
如孝廉曰此僕素昔之所究心者也幸與子同之於是
執手降臺相視而笑笑已繼之以歌曰真儒不生世隂
隂兮擿植索塗愈幽深兮炯其靈根無古今兮超彼九
玄離濁氛兮攀淵追鶱乘赤麟兮文之興喪負以身兮
任重道遠何時而止兮朝斯夕斯相期於沒齒乎
續志林小引
志以林名者何言多也所謂林者豫章鼠梓檆桂棫榎
之屬皆在焉通曰林而不别言之何明所志之不一也
所志不一其言續者何昔之君子嘗掇以名書續之所
以繼也繼則繼矣其不同者何一以資多識一以牖民
衷所以異也文垂世行遠者彬彬然諧彪彪然炳斯可
矣子直而不婉奈何天文之昭也地文之著也人文之
烜也我則不敢知今之所書其事核其辭質其理足為
天下勸如斯而已矣吾聞古者左史記言右史記事職
也故國無小大皆有之子職非史也其躐而僭之何史
官失職久矣國乎史曷若家乎史國私而家公也使天
下之人家得史之人庶乎知法戒也奚僭為然則子所
書皆善也勸矣如懲何善惡備書史也舍惡錄善志也
善者勸惡者懲矣曷為而不可也斯志也其言或不能
盡徵者何所見異辭所聞異辭所傳聞異辭信其信疑
其疑可也
旌義編引
浦江鄭氏世居縣東二十五里鄊名感德里曰仁義其
遠祖冲素處士綺自宋建炎初至今同居已十世歴二
百五十餘年守詩書禮樂之教弗墜宋元二史俱載孝
義傳中然其持守之規前錄五十八則六世孫龍灣稅
課提領太和所建後錄七十則續錄九十二則七世孫
青槤府君欽江浙行省都事鉉所補皆已勒碑鋟板當
時公卿大夫士所遺詩文亦累為麟溪集二十二卷刊
示後昆今八世孫太常博士濤復以為三規閱世頗久
其中當有随時變通者乃率三弟泳澳湜白於二兄濂
源同加損益而合于一其聞諸父之訓曾行而未登載
者因增入之總為一百六十八則文辭之屬選有繫於
事實者則錄之釐為三卷通名曰旌義編既刻板可模
印請言其故於篇端予與源為姻家濤為同門友而泳
等又皆執經從余學義不容辭嗚呼是編之行其于厚
人倫美教化之道誠有益哉
非非子縣解篇引
非非子廬於仙華山下幼不嗜書讀魯論未終篇棄去
尋學鍊金碧九還寶丹斵丹房如方榻中僅容膝而述
古仙人辭於四周澄坐其間身如槁木不動或睡睫不
能禁輒下榻僵立達旦如斯者七歲凡堪輿氣化之原
事物盈虧之數神鬼幽顯之祕似不能越其範圍又久
之若有物鯁其中芒角森然膠刺肺腑必吐去乃暢於
是濡毫著書炳然成文老生宿儒或有所未及而其藻
思之奮發若山下出泉涓涓而不斷若獨繭之抽愈出
而不窮既成書自號之曰非非子縣解云金華宋濂讀
而疑之曰子自稱為非非孰非之耶以為人之非子耶
則子為非而人為是以為子之非人耶則子為是而人
為非非者固非而非之者不尤非非耶是故有是則有
非無非則無是是其所非非其所是非其是是是其非
非是是者固二而非非者果能一耶辟諸髹几焉人以
其文墨墨也而不知其質皦皦也皦皦者謂之白如其
墨墨者何墨墨者謂之黑如其皦皦者何惟黑惟白惟
白惟墨惟白而黑黑非白乎惟黑而白白非黑乎亡白
白則黑黑有有黑黑則白白無欲黑白而黑黑寧黑白
而白黑也雖然此猶以迹言也吾本為白而黑何加焉
吾本無黑而白何形焉是謂白黑忘矣白黑忘而有亡
齊矣有無齊而是非泯矣是非泯而非非者絶矣非非
者絶則天與人凝而合矣此之謂葆純此之謂熙神此之
謂物冥若是者何如非非子咲曰始吾學道物我而我物
也繼而唯我我在今則吾喪我矣我我且不我又何有
非非者乎子言良信也濂亦莞爾一咲為繫其說於篇
端非非子鄭姓源名婺浦陽人生貴人家能堅厲入道
大夫士服其操行竒勁云
贈浩然子叙引
交神明有道乎曰有無妄而已矣然則所謂無妄者何
也曰其中有物非思慮膠葛之可搖奪也非聲利沉酣
之可變易也至虛而神與道合真放之無垠收之則存
歴代以來恒有其人也今之近於此者其唯吾浩然子
乎浩然子與余同姓其名為宗真遂以其稱浩然者為
之字學道於京城報恩光孝觀得靈寶而能知鬼神之
情状嗣天師知其賢號為體玄妙道純素法師提點觀
事會朝天宫虛席中書以為言上召見奉天殿命太官
賜饌俾之住持時洪武五年秋七月也又明年正月十
五儀曺奉常同傳旨諭之曰凡有事郊社及山川百神
當令宗真帥其徒十人前期&KR0778;芳香潔豆籩以俟臨事
之日仍令宗真被法服與祭浩然子拜命唯謹盖以其
精潔而於敬恭神明為宜浩然子由是簡在上心屢蒙
召對且賜白玉真仙像二十餘軀以鎮山中龍光赫奕
光動林谷采真之士無不欣豔之余嘗見浩然子於冶
城山風度凝簡執謙而有容澹然無所累其心所謂其
中有物不為思慮聲利之所惑者誠近之此所以遭逢
盛際而眷遇有加焉然而忠君親上臣子之職也浩然
子益宜振拔精明傾竭誠慤以頌禱國祚於無疆非特
敬恭明神而已誠如是雖身居方外而乃心王室被法
服以與朝紳之列非僥倖也實宜也浩然子其尚勖之
洪武六年冬十有一月金華宋某序
顔率求鼎難
秦興師臨周而求九鼎周王患之以告顔率顔率曰大
王勿憂也臣請正大義以却其軍率乃詣秦君長揖言
曰周之與秦勢雖若敵國其分則君臣也率聞君伐臣
則有之矣自非弑逆未聞以臣伐君也不知君之興師
而涉邦畿也何故天子謹使使臣以問諸左右秦君曰
無他意也寡人竊聞九鼎四海之厚寶也誠願得一觀
焉然恐周之執事不察敵國之情乃盛陳師衛以備不
虞耳寡人人臣也豈敢稱亂率曰率意君忘其為人臣
也今幸弗忘甚善率嘗適蔡蔡人有事其主者其主有
龍淵之劒蔡人操刃與戟逐而奪之或諫曰此汝主也
汝何得乃爾獨弗畏不義之名乎蔡人曰吾見龍淵不
見主也彼猶不見主故肆行而無忌憚君今知為人臣
而興師求九鼎焉何也君不聞齊晉之事乎齊地方千
里帶甲數十萬天王嘗賜太公履東至于海西至于河
南至於穆陵北至於無棣五矦九伯皆得專征迨桓公
之興平宋折鄭帖服荆楚威行諸侯天下莫強焉尚欵
欵以尊周為事未嘗敢求九鼎也晉地亦方千里帶甲
亦數十萬掎以太行之高起以首陽之雄迤以黃河之
深靡以大陸之廣所謂表裏山河之固晉實有之文公
籍累世之盛侵曺伐衛大戰于城濮而楚師敗績列國
畏威無敢不從然猶一曰尊王室二曰尊王室亦不敢
求九鼎也今君欲行霸術不思法桓文而乃惟不軌是
圖率恐諸侯有以議君也且君有不義者三以臣帥兵
而劫天子不義一也鼎乃先王重器而敢睥睨之不義
二也肆虎狼之威志在邱墟宗廟不義三也六國怨秦
之虐日夜共謀洹水之上恨無其名以興師設知君有
爾韓必遣三將軍出宜陽趙魏與韓唇齒之邦必注強
弓蹠勁弩助之燕雖稍弱勢不能以獨寧四國合一精
兵當不下三百餘萬齊為山東大國亦必驅其衆西向
殽函嘗見諸侯並起其雄吞之志益暴又必急趍擣武
關君雖有百二之險舉六豹而噉一牛不至血肉狼藉
不止也率竊為君危之夫鼎者又以昭夫德也苟無其
德雖得之必亡之昔夏之盛也貢金九牧鑄鼎象物百物
而為之備使民知神姦用能協于上下以承天休桀有
昏德鼎遷于商商紂暴虐鼎遷于周周德雖衰天命未
改君尚可力求之耶楚莊之強君之所聞也因伐六渾
之戎遂來問鼎之重輕王孫滿一言却之輒俛首莫敢
吐氣者豈力有不足哉誠畏負不義之名也君世有功
於天王今其所為可不如蠻荆之長乎為吾君計莫若
告於衆曰寡人不敏昧厥君臣大分帥爾有衆欲求鼎
于周周之大夫弗以寡人為不榖肫肫然喻之矣寡人
雖至愚竊已藏之中心矣爾衆宜解甲韜戈從寡人寡
人幸至于廟當悔解自罰復告于太史書之以旌寡人
之過君能如此則改過不吝之成湯又見於今日也君
德孰加焉秦君聞之赧然謝顔率曰子之言良是也即
日罷兵西還(鼎周鼎也故借周天子立論)
為說者曰秦師求鼎之事雖急率以是大義折之秦縱
暴必能退師初不待陳臣思將兵以救之也既不能然
復以八十二萬人輓鼎誑齊率真小人哉嗚呼大義不
明久矣豈獨率一人之為然哉嗚呼大義不明久矣
擬漢使諭郡國共擊邯鄲檄
惟高皇帝提三千卒起自豐沛赤幟一揮而天下底定
累洽重熙至于孝平皇帝藐在幼冲委制新都侯莽久
秉國鈞遂致潛萌異圖僭奸天位四海豪傑怨怒切骨
至有枕戈待旦而弗寐者義旗始竪持劒之士動以萬
數不一二年直搗長安衆共誅莽天地為之開明日月
為之宣昭神祗為之&KR1273;舒爾吏民之所共知賊王郎者
本邯鄲卜筮之家乘海内弗靖詐稱成帝子子輿以惑
爾吏民趙魏亡賴男子遂立為帝徇下幽冀漢與賊決
不兩立義將剪屠之今大司馬劉公將城頭子路刁子
都兵百萬衆從東方來軍容之盛煇赫震蕩如雷如霆
攖其鋒者無不殞滅爾吏民皆漢舊臣當不忘二百年
子養元元之澤帥爾子弟執爾戈矛鼓行而西相與成
大功漢法具在陷陣却敵者受上賞搴旗斬將者次之
執俘獻馘者又次之爾吏民随所擇焉前之大將軍建
立殊績垂名竹帛者亦夫人也曾謂爾吏民弗能之乎
亦在勖之而已其有不知順逆之辨甘為賊虜敢持兵以
拒我者必草薙而禽獮之盡根株痛斷乃止耳爾吏民
姑昧昧思之新莽篡立已十四年置百官有司謀臣甲
士雄天下尚頸血濺地節解臠分王郎以新集之衆假
名烏合遇戰則鳥獸散其能與漢兵敵乎漢德在人心
者未泯海内謳吟思之雖五尺童子日夜矯首以望赤
帝旌旗之至故一叱咜間破昆陽之圍斬司徒之首拔
武關之險降宛城之兵下河北之衆星流電掃若神兵
自天而下皆爾吏民目所親覩此無他天命所在固不
可易也昔高皇帝嘗刑白馬盟諸侯王非劉氏而王者
天下共擊之况王郎僭厥帝號反易天常罪決在不赦
爾吏民上察天命下度人心尚傳相告語戮力以誅無
道使他日祀漢配天不失舊物爾吏民榮名無窮焉不
然漢兵且至其無悔
擬孝武南巡金石刻文(按水經注及十道四蕃志所載而補之)
皇帝臨御撫有四極上與神通行幸雍郊親祠五畤白
麟顯異如厥汾隂后土效靈地祗元光五年之冬行南
巡狩至于盛唐望祀虞舜九疑&KR1273;葱天柱用登上凌峻
極直薄太清眺望汪洋遂自潯陽下浮大江射蛟水中
輯江淮物會大海氣以合岱宗上天報享著厥靈貺民
用平康協氣自順灾害不作利澤攸長在昔神禹刻石
紀功百世彌章羣臣從行請勒遺制昭示萬方
廣薛季㫤對張柬之語
神龍元年春正月秋官侍郎張柬之天官侍郎崔玄暉
中臺右丞敬暉司刑少卿桓彦範相王司馬袁恕已舉
兵討武氏之亂張易之昌宗伏誅中宗復位洛陽長史
薛季㫤乘間言于柬之曰侍郎舉義兵剪除奸雄匡復
帝室使四海蒼生再見唐家日月其事甚偉而季㫤無
一語以為賀者侍郎亦知其意乎柬之曰不知也季㫤
曰僕亦為侍郎不知也侍郎若知則其所設施當不止
此侍郎幸聽僕僕請披肝瀝膽為侍郎言之昔我高祖
提三尺劍起晉陽輔以太宗之神武將帥之忠烈然後
能縛世充於東都戮建德於河朔剪黑闥於山東收李
密於黎陽誅蕭詵於江陵晝不得息夜不得寐蟻蝨生
於鎧胄之間盖出萬死一生百戰而有天下此無他欲
為聖子神孫建萬世不拔之業耳今武氏以妾媵之微
黜奪帝位斷王皇后蕭淑妃手足投酒甕中囚諸宗室
朝明堂恣行殺戮御則天樓大赦天下革唐號為周易
服色置社稷立宗廟身被衮冕手秉大珪自稱曰天冊
金輪大聖皇帝南面而朝羣臣自天地始分以至于今
未嘗有也侍郎竪義旗以復辟為辭但殺二張而釋武
后弗圖是捨豺狼而問狐狸何以厭服天下人心僕竊
為侍郎弗取也侍郎若聽僕計集百辟卿士執武后獻
諸太廟數其過惡取太宗黃鉞斬之以謝天下凡武氏
之在中外者無小大皆盡殺無赦庶幾少慰先帝在天
之靈而侍郎高義亦不在伊尹周公下侍郎能留意乎
柬之曰吾業與玄暉等謀亦嘗如長史言但武后倒持
魁柄二十有一年生殺廢置皆自其手出三公九卿惟
知有武氏勇將精兵亦惟知有武氏萬邦黎庶亦惟知
有武氏脫有一人號於衆曰天后且爾將何所寘吾屬
乎則吾作虀粉矣季㫤曰不然武后負滔天之惡海内
雖畏其威忠義之心人孰無之其專制之初李司馬起
兵揚州奮臂一呼得勝兵十餘萬山東豪傑皆蒸麥為
粮插鋤為兵以俟南軍之至當時天下尚憤惋如此况
今日乎侍郎朝玄武門而入不過羽林兵五百人耳誅
二張如殺狐兔無一人敢動者則人情可知也侍郎即
誅武后天下有不帖帖者當使鐵鈎鈎吾舌懸於長安
城上以為亂言者之戒柬之曰漢之吕后與武后無大
相遠平勃雖將南北軍未聞誅之豈不以誅之為弗是
耶季㫤曰武后之罪浮于吕后萬萬吕后雖殺孝惠子
盡封諸吕為王未嘗敢移漢鼎今武后肆行不道賴皇
天后土未絶唐祚使侍郎得竭忠其間不然其天下非
復唐有欲持一巵酒滴獻陵土且不可得侍郎尚欲同
之乎柬之曰武后母也今天子子也以子罪母縱快忿
一時如萬世公義何季㫤曰傳有之人臣無將將則必
誅設有人焉招納亡命而欲睥睨神器侍郎必盡殺之
乃已是何也亂臣賊子决不可赦也武后於唐大義已
絶不過一亂賊耳二三大臣為國家討賊宜從先帝之
法豈上所得預聞當此之時宗廟社稷為重武后為輕
能殺之乃所以伸公義也柬之曰吾為唐家大臣即旦
暮死恨無以藉手見先帝於地下今幸誅二凶復國號
曰唐便當上章乞骸骨歸老故山他固不敢識也季㫤
見柬之不能聽其言氣怒甚目光如炬大聲謂柬之曰
此事姑寘之二凶雖誅諸武封建如舊日夜切齒恨不
碎嚼侍郎之骨况三思又得辛於上儻白上罷政事矯
制殺侍郎等若反掌耳侍郎尚不知動念乎柬之曰大
事已定彼猶几上肉耳無相能為上素勇烈當使自誅
之以張天子之威耳長史固不必過慮也季㫤退彈指
嘆曰唉吾以柬之為天下人豪故往告之乃若是乃若
是吾不知死所矣二月上命三思為司空五月賜柬之
等王爵罷其政柄二年六月各貶為遠州司馬未幾皆
為三思所殺如季㫤言
文憲集卷二十六
