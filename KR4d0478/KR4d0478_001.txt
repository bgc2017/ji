蒲室集卷一
元釋大訢撰
古辭
猗蘭辭
野漫漫兮菉葹霜貿貿兮露滋匪陽不晞彼美不見兮
以渴以饑湘之涉兮阻且隮掛長蛇兮吼玄羆景翳翳
兮歴崦嵫念徂歲兮愆芳期羌不畏乎色衰謂招魂兮
若有知遡長風兮覽予懷寄音塵于竹帛兮猶不媚厥
姿玉之蒨兮參差風之佩兮陸離芳霏霏兮襲吾帷縆
朱絃兮待之娛子之獨兮憺忘歸
思親辭(有序)
王君寶御史以游宦無常處圖先塋于軸歲時隨所
寓展祭之為作思親辭以致其思云
耳有聞兮如語目熒熒兮如睹來翩翩兮而欲舉倏而
去兮疇與奠蘭蒸兮桂酒我祭而享兮慰我荼苦念舊
居之衡宇今歸而乘兮驄馬泉深兮長溜木翳翳兮隂
茂篤孝思兮無斁自我躬兮我後
山雲辭(有序)
於上人結菴餘英山中揭所居曰半雲夫雲之為物
無多寡大小形也而曰半何哉上人離世絶俗人不
得而友之能不趨利而合不避害而散同于無心流
于無迹惟雲克肖焉于是空半室以居之朝夕容與
而不異也笑隠子懼其久而忘之欲固其盟遺之以
歌
南山兮朝隮夕容與兮水涯復儃佪兮余次賓而肅之
兮欵扉撫瑶席兮布函丈樂無斁兮憺忘歸䙝不瀆兮
去不違毋軼其疆兮猶有畛畦山中之人兮辟蘿衣
游萬物兮守天倪行之獨兮世無知匪雲之從兮其從
誰
徐勉之有琴曰風篁為作風篁引
湘之波兮夕風夕風兮龍吟在泓韶之亂兮盈耳接鈞
天兮雲中雲毶旓兮葆羽下風肅肅兮雨瀧瀧渺梧江
兮涕無從涕漬土兮爾竹維篁鳳翩翩兮不顧其凰不
念先君兮勖萬邦
宋孝子詩(有序)
黃河嚙汴宋氏之墓湮焉孝子翼卿禱而繫髮于敝
鞍曳行積壤中土絓而止發之悉得其壙改葬之永
嘉李季和書其事予繹其遺思為之些曰
水有源兮木有本我有親兮親沒而不返念我稚兮有
鬢髧髧俄弁而冠兮歲暮纂纂墓有朽骨兮呼不應河
之嚙兮胡不仁幽則鬼兮明則人死生雖異兮豈無其
心我親不見兮何有我身我求而獲兮寧有鬼神
古詩(四言)
高門一首贈嶽柱公
昔在唐虞比屋可封其民不知倥侗顓蒙五子歌夏棠
棣詠周漢興孝廉其俗日偷桑沃而隕泉流而遠歲不
我與子懷婉娩親之育我如不保矣我育我貴親之髦
矣親疾而呻我痛在腹親喪三年惟日不足我圃我廬
于親之居杯棬猶存親食之餘我匪木石念之維何聖
訓是則靡知其他事君以忠友弟以愛以亢吾宗如親
之在乃作高門國有令典亦有卿公釃醑衎衎高門言
言過者必式于以作詩歌之無斁
客去一首送婁所性歸江西
客去復留客留終去鼉吟夜風鳩乳新雨有匹鳴鳥灌
木湑湑豈無旨酒不如晤語亦有多譽束帶乘馬無爽
我懷我疾遄愈
瞻雲亭詩(有序)
張君克禮赴任南臺御史以不克歸養誦狄公白雲
親舍之語感而作瞻雲亭以寄其思夫愛其親而朝
夕養者人情之常窮閻委巷皆能然也而士之有才
有志必期于樹勛業流聲實于無窮思所以榮顯其
親其親之命子亦若是而已故有出仕四方問道千
里而曾子所謂以養親者也然道降俗薄或因是以
流連沈湎蕩厥良心而日遠日忘其親者有之克禮
才茂氣宏年方強仕貴顯矣雖盡瘁王事而無時忘
親推是心以臨吏民施刑政措之天下豈外是哉予
幼以親命學佛而不能弘其道忝居官寺比乞退欲
效古人織屨為養未獲所請視古禮微顯有間而所
感則同也作瞻雲亭詩
雲隮于天倏往而還我行于邁以日以年雲之將雨翳
翳其隂孰無父母獨勞我心我次于野飲馬于河載旌
揚揚其儀孔多鵬鯤海運豕豢于牢乃分之宜豈曰賢
勞占子歸矣鵲集于桷恩榮于家子有高爵賜虢與秦
曳組若若載笑載言與子滿酌
畫蘭
爾芳來襲我佩斯紉有肖于德薰然而春匪夷匪惠國
士振振高風百世懷哉古人
泉石為劉君安賦
泉之始達維石齧齧不盈瓶罌而酌不竭决而疏之為
江為湖澤及于物不如其初是故君子道不苟售雖有
夔皋愧于巢由我石孔貞我泉孔腴維德似之永矢弗
渝
古詩(五言)
期石室不至
風水不可期知君定來否何處唱歌聲月明大谿口
心遠堂為吳江張清夫賦
適性無廣厦安居自光榮我生亦邂逅均爾衆物情方
春戒穡事孰謂吾無營濁醪聊自適客至亦共傾喧寂
庶可齊所貴吾道貞睠言邈千載惻惻兹抱盈
陶隠居像
玄運撫八極萬化同其根委佩天池月晞髮扶桑暾仙
佛皆幻跡著書亦寓言神交千載上一洗濁世昏
題程仲華西行集(有序)
程仲華眉山人少離故鄉居金陵數十年既老歸省
墳墓嘉其高誼為題其西行集
歸鳥投故林落葉庇本根人生首丘念所重骨肉恩蜀
土昔離亂脱身間道奔及兹承平久慈孝况所敦苦心
在丘隴志不慕田園敢辭萬里遠衣薄霜霰繁白首携
仲子斗酒酬幽魂墟里盡荆棘故老無一存幸託賢守
令大書刻墓閁采詩垂國史傳之令子孫
送暉東陽往江西省佛智師
故家西江上遊子未曾歸而我豈不懷所慚志多違十
五知好道從師别庭闈朅來苕上寺遭時蹈危機秋風
走淮甸晏歲東海涯交情無厚親面諾心已非感子始
終意見我無瑕疵愛惡有妍醜人孰不自知目覩凌雲
質自足為我規况同早入室甚知多令儀前年黨禍作
衆潰如星馳老師卧一室四海浮雲悲我時闕服役賴
子能扶持子去我始至曾不慰渴饑遂令八十翁落日
鄉土思别來鞠再華田間霜露滋窮檐白日晚苦心徒
爾疲感激子遂行信有天下竒草堂白頭親有弟供甘
肥敢忘師道尊恩義無或虧意氣重然諾為道况孜孜
神機不停佇天馬脱&KR0919;羈能不念離索潦倒成荒嬉尺
書豈無郵問謁多愧辭我有心與目孰不為鳶鴟母老
家亦殫弟妹貧賤離長絶伯父恩骨朽葬無資天誅不
可逭何用涕交頤因子感我私聽歌行步遲誓言如白
水我歸豈無期
送楊子承臺郎
六旬苦不雨寢食不遑安佳人重遠别西風古長干辟
書豈不華中臺切雲端執簡贊畫諾羣彦集孔鸞丹心
照白日雄辭瀉驚湍所愛温如玉何須鐵作肝賢才期
有用行志良獨難上言保明哲下以濟時艱關陜民食
子蜚蝗蔽淮壖便須給餽餉胡能及朝飡維斗不可酌
西望銀河乾安得仙人掌盤傾玉露漙
送江希顔兼呈佛智師
豐草霜不死孤陽地中回佳人獨憔悴窮居謝行媒朅
來為親友飲馬寒江限雞鳴戒蓐食晨發急景催念子
篤孝道每食涕盈腮霜露感祥練聞琴有餘哀我生非
人類未可置蒿萊師老不得養疇嘗恤凶災尺書那忍
寄未語先心摧驪駒且勿歌作詩補南陔
追和洪景盧内翰題龍臺寺韻送曇西竺
中年涉憂患事與壯心違誅茅依磵曲我歸已無時上
人受經地遠赴千里期江煙連竹色香露滴薔薇重關
無拒客政使過門稀只許毘耶老天華不著衣
次韻王伯循御史見贈
昔居西巖下茅屋三四間野服愧朝命孤雲不知還使
君起西土白晝風景閒遠謁承明廬對策敢犯顔錫宴
上林苑筐篚屢所頒高度宜清要蘭臺遂通班哦詩泉
上寺春滿荅潺潺感予松菊荒日暮思故山公才濟時
用我退亦靜&KR0832;拂衣從此别勇往無後艱
贈曹伯珪
吾友瑛與照昨日去霅水豎子語燈火惜别中夜起君
來豈有期送迎如聚螘歡笑失窮憂明燭代短晷溪翁
樂禪寂文字棄糠粃恩公雲門來相向氣劘壘馬鄧列
仙癯杜鄭國良士道術有至樂無庸實筐篚不能信宿
留孰有重於此洞庭波如山月出光散綺高齋桂團團
萬卷淨窗几壯夫各有慮豈肯守閭里
梁楷田樂圖
作勞田中歸酒味薄可漉人生一醉飽良不負吾腹牽
携影參差歌吹非有曲流風一胥靡此樂不可復吾人
孰非古亦有心與目封倫恨不留重覩貞觀俗昔在唐
虞世苗民有不服地磽知良農畜瘠求善牧願持畫史
心獻君比和玉朝來愧斯圖惻愴意未足
賦得露盤送邵本初侍親之括蒼
露盤何亭亭高挹南山青南山豈終固托兹金石貞方
諸貴同潔九鼎儗或輕芳澤晞朝日恩光照紫庭瓊液
寒初凝黃流注不盈我願為膏沐漻然一氣清蒹葭既
堅蒼蓼蕭亦滋榮但念括山遠霑衣戒宵征仙人餌玉
屑遊子藜藿情亦欲備甘旨非關學長生
次韻廉公秀御史送觀志能臺郎赴都
我愛魯司寇談笑隳三都中流天一柱孰憂顛不扶使
君蘭臺彦去惡如摧枯利刃剗芽枿肯顧蔓難圖問俗
湘水上重弔楚大夫長笛幽憤作落日壮心孤歸舟百
靈護風雨聞號呼
送觀志能臺郎赴都(得勸字)
皎皎瓊林枝一見足良願三年獲周旋臺端肅懲勸野
吹結夕隂江烟帶寒蔓歌長步遲遲庶以展懷戀
次韻石室贈琦上人
啄木驚我夢丁丁伐平林書來叙别久長憶倚梧吟重
江蛟鰐横感子遠訪尋氣肅蟄聲閉天高鳥遺音風林
生野吹河漢蕩秋隂相期如古人庶以展我心令躬崇
道德不貴玉與金
顔暉損
峽冬拖長冰崖滑如積鐡客子涕縱横悲猿助嗚咽仰
視浮雲奔再聽蒼石裂不畏行路難但感芳年歇
子昂竹石
石丈吾畏友此君義不薄寧知是圖畫清風滿丘壑
武仁夫蘭
有苾藉方烝紛紛蒨蒼玉山林雨露深保此媚貞獨
萬空
萬有歸一空一空具萬有真宰靜無營大化自樞紐
送欽上人
我有錦繡段翠鯨卷波濤君家古刀尺裁剪不憚勞散
作五色雲隨風九天高天高望不極江水日滔滔
送吳希賢提舉
孔子萬世師委吏尚為之吳君學孔氏義盡所當為國
用資泉府况復官非卑錢幣有輕重相權酌其宜舟車
運四海使命速星馳流行防壅遏新故代有時糜腐卑
炎燎監臨肅官威邇來苦剜偽奸弊日繁滋簡閱役閭
左逃奔困囚纍君才剸煩劇洞照情無遺銖兩析肯綮
爬梳理棼絲強弱均惠施示信明質劑駢羅紛瑣碎不
異貝與龜貿易欣所獲童稚莫或欺巨賈或深藏或負
歌而嬉互市置酒慶父老再陳辭郡侯樂僚友飛章省
與司為政盡如此寧憂事不治陳平宰天下分社先自
期况君早榮遇陪直通金閨晶熒瑚璉器凌厲青雲姿
壮業知不負祖帳書吾詩
琴書自樂詩
鼓琴由藝進讀書以學博過耳音不留空言亦奚託千
古會吾心於焉有真樂雨過晚凉生臨池看魚躍
怡如堂為劉彬之賦
舜琴解民愠象傲未必悛周公賦棠棣莫釋管蔡冤不
齊物之情大聖何能全劉氏廬陵秀詩禮世蟬聯討論
自師友萬卷金䪥懸所適况吾土山水清而妍嚶鳴悦
佳蔭赬尾便漪漣富貴苦憂患皆由外物遷漂泊悲夜
雨遠征愧飛鳶怡愉有至樂孰若斯堂賢一翁與二季
蘇也敢獨專聯璧上金榜側耳鴻臚傳
題畫
遠山如故人夢寐思見之見之了非夢卜居終無期乃
知畫者意善巧牽吾思居然磵之曲灣碕俯茅茨川容
得春媚渙渙流晴澌魚罟散蓬藋鹿疃縱横馳澄江起
暮色客袂風凄其所歴紛可數身世亦足悲百年俱幻
境對此奚獨疑
感興一首
卧病長江上朔風撼我牀泥垣壞積雨弱柳空自長猶
懷嵩璉歸何曾羡奎章白璧忍横道千金戒垂堂鳳凰
五色羽風雨傷摧殘坐視不遑恤百憂如驚湍我夜
不得寢我食不得餐因知古人意頻歌行路難
索士巖都事赴浙東僉憲以疾不能送行作詩寄
别
鯤鵬雖鉅物為瑞不如鳳五金利而堅良玉世所重古
來德輔時不必趨俗用公德配古人文藝復掩衆前驅
失班揚後顧無屈宋譬之武事嚴萬甲卷殽雍往年試
春闈對策天威動烈風挾長波電影掠飛鞚稱此衣繡
榮人品賴甄綜任衆難獨專榱桷雜楹棟分憲得問俗
施惠徵前痛積水散鳬鷖良疇沒菰葑飛章擇守令邦
賦足輸貢懷德民不欺率教童知誦平生許經濟無由
預賓從方外亦何有天地一空洞所慚世網嬰不虞禍
機中車僨長途暮舟膠哀壑凍甘澤被汚萊巨照燭昏
瞢乞退悔苦晚誰無鉢飯供願從金華山芋區荒可種
更憐蘇長公忍别阻追送短歌愧知已空懷好音哢
蒲室集卷一
