蒲室集卷十一
元釋大訢撰
碑銘
荆門州玉泉山景德禪寺碑銘(有序)
按傳燈錄隋開皇中天台顗禪師居荆州玉泉山有神
通謁稱蜀前將軍關公以戰功廟食此山聞師欲營精
藍願佐役事七日而成捷出神巧事聞文帝賜額玉泉
寺煬帝又割環寺地百餘里歷唐有弘景惠悟二律師
居之若懷讓一行皆從受業而神秀者亦築菴山之度
門則天中宗咸尊為國師厥後代多名德逸於記述至
宋有慕容禪師住山益州女子未齓隨父母至慕容指
其父曰君後貴以此女善視之復贈白金令詣京師時
真宗為太子判南衙女因張耆納入宫及即位冊為后
時慕容遷長蘆寺后給私帑賜兩寺營繕仁宗復遣中
使賜金市田畀玉泉僧不受言准法僧不許售民田以
侵民利仁宗諭宰臣曰朕為先帝植福勿拘常制今茅
瓦二莊是也自天台至慕容逾四百載中更為教為律
為禪無定居盖古之寺凡僧之有道者咸得主之非若
今分宗云而天台之教至唐末而絶其書流高麗頼韶
國師言於吳越錢氏遣使取其書至今唯二淛有其徒
他不能徧也又貞元間海禪師作清規革律為禪四方
宗之以故兹山由慕容中興而始定制為禪林矣慕容
以授契真真以授悟空大師務本本授惠達達授芳芳
授承皓後有曇懿道成如晦皆嗣大慧而宗璉希澈慶
恩思達者咸列禪祖圖以地當楚蜀之交時稍亂即屯
重兵故自唐季五代宋靖康墟而復葺者數矣而咸淳
未獨甚兵火其寺惟關氏一廟存至元十四年官命長
老惠珍主之芟除畚築作大佛殿且謂顗公嘗為帝者
師又傳宗亦殿而祠之珍卒師瑄繼之既而以老告至
大二年宣政院奏旨以今長老廣鑄住持始克大集其
成為殿堂楼閣與凡執事之室捴百五十餘間像設以
備書華嚴法華楞嚴圓覺楞伽等經刊施凡數萬卷又
於當陽縣建報隆寺尤壯麗皇慶元年宣政奏引見仁
宗顧問賜馬湩降璽書護持大率寺之制視隋唐有加
矣而道與時翕張昔顗公以止觀立教止以制動觀以
照昏而為書浩繁學者章授句受非窮歲月莫究厥旨
於是禪者不立文字之說行焉黜聰明絶思慮不資授
受超然獨悟與止觀之道合直以易知簡以易能而功
及於人博矣今也居其室食其土縱傲自得漫不省教
與禪為何事而曰吾祖吾祖云者無乃不知所愧乎甚
者貨鬻勢奪至壊其居不償責有能刻苦徇衆如鑄公
者幾希鑄之徒善吉與予游以其實請書之且曰以訓
後也予因有感焉既書之復申之以辭曰荆州之野
于山于川并吞割據粤自古先天醜其德舊染是湔篤
生顗師示厥化權人之好德如達于泉弗壅弗流注彼
靈淵孰倡于宗遠承西乾教以言宣行律心禪師居是
山講道一貫有赫神居讓席北面克昌于世禪門奕奕
教闢于垣禪即其室道無授受人期於悟廓乎自性咸
獲于素我祖在上爾徒在下疇纉厥緒維珍與鑄遭時
聖明作我中興無曰完矣有德是承承于皇元其覆如
天天之無窮吾道其有終
龍興路靖安縣雙林大中禪寺碑銘(有序)
雙林大中禪寺在靖安縣東三里負山而居創於東晉
曇忍法師始名伏虎院宋建炎間寇燬之僧徙入山後
依神祠居者二百年延祐甲寅南昌寳華院普通來主
寺衆屋欲壓田質於豪通傾已槖償之誓圖興復而故
基榛翳莫辨及治地而悉按其舊井中獲唐司馬頭陀
石記盖騐作殿堂齋寢門廡庖廪為室二百間有竒象
設之嚴鼓鐘之宣凡叢林所宜有者悉具視大方而加
雄麗焉增土田以租計者五百石山若千畆寺以大完
以其實來求書之予謂有形者必有數而廢興成壊係
焉又若預定其人以任其廢興成壊者故人謂通為曇
忍再來不可知也自忍距今千有餘年而人世變更陵
谷易處求若兹寺之既徙而克復者無幾而通之言曰
吾承之起廢幸潰于成如子之陳廢興成壊者無窮吾
徒之居于斯食于斯毋以興與成為喜而以廢且壊為
懼惟吾師之言性所謂靈然不昧者可以振萬世超形
數而獨存也後之人其盡力于斯而已乎吾嘗病世之
以氣以習為性謂形化氣散而性斯盡矣而不究其大
本以感夫天下後世而不察者皆然也則通非獨訓其
后且以解世之惑吾故并記之而復申之以辭曰鴻
濛之先兹山位焉禪祖是居避難而遷既遷而復爾後
世守物囿於化孰圖其久復性之初不與化盡天地一
區古今一瞬大定安安神用無方埏埴萬類挈携八紘
維忍與通拮据靡窮庶幾不磨勒銘山阿
吳江長橋銘(有序)
泰定間鹽官海溢江浙故相脫歡公憂之有禱于天竺
山謂予言比過吳江見僧作長橋不煩於官而工敏於
事吾以萬緍助之又閱諸郡志若橋井道路昔之人率
委之僧豈僧有才智而人弗及耶吾以海患國縻其費民
竭其力閔已之勞而羡彼之有成功也予復之曰古以
繕脩委之僧者非以其才智有餘恐吏緣姦而工若賈
不盡得其直故託之僧亦權宜爾且事有人力而成之
者有脩諸人而仰成于天者是不可槩論也今言者方
興水利地道不寧公能用盖公之言治以清静使民自
安而何有於繕脩哉公曰然既而政化大行言水利者
亦罷而海循故道矣中外望公如曹參以相齊者相天
下而公遽薨惜哉時公所見作橋者僧從雅師立總其
役崇敬率衆以給其費居士姚行獨任勞以終事參政
馬速忽州判張顯祖倡義以贊成之橋若干尺費若干
緡經始於泰定乙丑二月期年而成後九年州守的斤
海牙作鉅閣奉觀音像于上以師立之徒永福居之復
置田以繼其食他日從雅求記於予予以雅嘗從中峯
於天目宜弘其教以極夫三界之昏墊而為津為梁為
筏之諭且不可得况拘拘從事於木石哉雖然道無不
在為於無為中峯之教人如是崇敬敦䔍好義度量廓
然嘗交於予予又受知于托歡公故追憶其語而記其
事系之以銘銘曰國之食貨資於東南郵傳星馳朝
吳暮燕萬艘千騎水陸會同昔危而安今絶而通巖巖
之石我礪我砥孰先履之相君至止君之憂民如援其
溺輔以吾道廼喣廼翼天嗇其施天下痛之我心匪石
敢負所知霖潦夜驚鼉吟風作我安如山禪定寂若寂
而恒用人躋夀域于以闡教于以報國
揚州天寧寺新作石塔銘(并序)
揚之天寧寺晉義熙間身毒桑門跋陀羅所建也代多
名德居之有卒者咸葬之城東歲時祭掃衆病其遠大
德癸夘鈍翁禪師來董寺寺克大完西堂慧明佐之勞
居多明族子名珍出已帑二千定買地城南改營葬地
礱密石為竁其下而屋之曰化城菴中奉翁而明陪其
右及終乃葬而衆塔翼之先明買田梁家堡三百五畆
耆德(闕)理買官溝田百廿畆至是悉歸之菴使歲入租
以供祀事而備夫後之繕脩焉翁之大弟子道泰繼主
寺書其事以請曰西域火葬曰闍維而世譏以焚灼之
慘為滅恩壊禮子為我辨而銘諸可乎予謂世之教主
於厚民生親親而敦義生有養而死有藏常道然也而
人道之貴至人慎之不若是而已故先佛設教必明夫
性而性者先天地而不見其初窮萬世而莫知其終必
極其虛而明靈而妙而后能包括六合化通萬類閱今
古為明晦以死生為往復其視身與世委而遺之可也
循而順之亦可也故有以定持其身可千年不潰與焚
而為舍利水火不化神物呵護者比於含禭之富盜賊
之資棺衾之美螻蟻之聚不有間乎然亦各盡其道也
佛之喪父躬與諸釋舁棺而葬及佛示滅化火自焚天
人龍鬼分舍利而塔之厥後有携履振鐸凌空而去者
亦皆有取焉若泰之於師於衆不悖于古而合諸人情
是可銘已其師與明之葬年月日自有銘不書示同衆
也銘曰人愛其身莫不備至死而營葬圖久百世其
初何來其卒何往愛恩相繆化為槁壤其不化者反置
不問不有大聖吾何以訓維性昭昭物我均備以汨于
情明于是蔽明久不渝善其操縱雖不遺情情亦妙用
泰於其師盡厥施報匪稱于禮疇表傳道維理與珍荷
衆猶已我給我供靡間生死死生之變先哲所畏誰能
超然一念三際大河東奔高丘如屯左城右山繚之崇
垣琢石以表我銘是鐫太虛同體不變不遷
集慶路真如院碑銘(有序)
弘教大師演公道源奉旨主金陵天禧寺繕脩大完又
葺其受經真如院作法堂門廡庖廩咸極新好至是列
其實求書之至順間天禧寺前主僧卒于都執事請之
朝擇繼者難其人又有制凡在外有奏旨非由縣州審
實上之行省咨入則毋以聞時予與鍾山曇芳蒙召留
京文皇顧謂曰昔幸天禧見僧廣演有高行汝可舉于
宣政院使奏特降璽書褒護勿拘常制道源自居十年
克弘其教才智識量有大過人者無賤貴咸器服之其
受經院以道源故益重院去郡東南六十里宋治平中
賜額舊有俞尚書施田國初僧道林增置田山普權廣
續作大殿道源既葺其居又益以田院日以裕予謂居
約者常懼處裕者常泰泰而傾懼以成則道源之約已
而裕人也將遺後以泰且傾乎必使其居裕守約知所
戒懼則庶乎能久此所以命吾書之及考諸傳金陵昔
多高道僧求其遺跡無幾固其所脩在内神會機冺聞
見之所不及向使其後有能傳其道繩繩以守其居則
高風百世而不冺未致於寂寥無聞也故宗門重法系
亦若世之為後求繼嗣於無窮者不以是乎道源既傳
慈恩之教於佛光德公而嗣其法者衆矣又不忘受經
所自出諄諄以誨其徒欲其肖已以昌其宗而寓其訓
于此不獨為膳脩業産計也故特書以嚴其命而重以
詞曰大明之升照物靡遺欽若文皇明燭隱微惟演
之道格于上知身退不勝于宗有輝泰華之崇覆簣之
積湖江湯湯其源滭沸不有萬間歸視蓬蓽爾居孔安
爾徒秩秩如鳳如麟粲若在眼伐鼓考鐘萬卷有踐天
人儼臨雨華如剪作我訓辭睨而不遠
饒州路樂平州天童山童嶺寺碑銘(有序)
番上沃衍其人儉以文尤多事佛而入于吾徒者家相
望也故江湖間往往號番多名僧予在錢塘時與可堂
宜公交相好可堂歸番往樂平之童嶺寺已陞薦福既
而衆又以薦福首座繼祖主童嶺祖居三年繕脩將完
走金陵來請曰吾所居雖蕞爾然境之勝視四明之天
童山可伯仲也第廢遷㳂革無誌碣以彰其始先是可
堂作大殿後至元丙子耆宿德震新其佛天菩薩羅漢
之像因得乾道丙戌懷本所記於釋迦舊像腹中云寺
創于偽吳順義間有元義禪師始菴於山顛感天帝遣
童獻燈饋食自是鄉民雨暘札瘥禱之無爽故以天童
名其山宋太宗朝賜寺額曰童嶺至南公者以病於登
陟乃徙港南又苦流潦隆興癸未本復遷于山之陽廸
功郎余遠施金塑像而記之如此於是始祀義為開山
本配之又以朝義程公大卿嘗施地與凡有所施者咸
列于祠故德震之竭貲以葺寺而永秀慧光輔成之亦
庶幾有勞如義與本可附託不朽不書無以示勸予聞
列子言古之至人會鬼神魑魅禽獸異類而訓無遺逸
盖道之感通天人一致物我同體故巨靈役五丁以破
山烏負土為塜則元義以天童給待復何疑哉而祖以
葺其居之不易猶欲保之無窮然圖久者莫若明道祖
嘗徧參名宿既聞道而有才不獨為能繼廢也又其族
為宋名臣吳僅後故人益器重之予不拒其請而遺之
以詩曰太白之峰東海隅海天倒影青芙蕖兹山角
立名與俱禪祖有道天為徒青衣下與羣童趨願奉頮
盥備掃除華燈瓔鬘千氍毹浮雲變滅時世殊石龕禪
榻隨烟蕪游錫倀倀歸無家下苦淋潦上陟砠載徙載
構予拮据嗟亦勞止予非愚予惟爾徒寧爾居無思無
營游化初旋斡萬有歸一無挈携天地循其驅庶幾爾
祖道不孤何用琬琰千金摹言之不及吾能書
池州路報恩光孝禪寺碑銘(有序)
予初入吳舟過池陽望九華之勝願一游而不能後廿
年予遷金陵官寺玉岡居池之報恩通書交好期卜築
九華而償所願焉玉岡以葺其寺之勞須迄事乃踐約
且求文以記其實按秋浦志宋崇寧二年詔郡國建崇
寧萬壽禪寺政和元年改天寧萬壽紹興七年又改報
恩廣孝用追悼徽宗也有司以同太宗徽號請易廣為
光則凡江淮以南皆有報恩光孝寺者其創易率由是
云而池報恩居郡城東北始主僧法應作轉輪藏洪邁
記之淳熙間居民延燎寺併燬有志南思傳相繼興復
至寳祐中祖昊德琛建千佛閣又六十年為有元延祐
已未玉岡始來往山而舊屋已不支風雨矣於是撙縮
經費由門廡殿堂方丈庫廪經藏鐘閣僧寮賓舘外而
塔院莊墅凡寺之屋一更新之亡慮數百間而加廣於
舊像設供具咸極精好先寺有地奪于豪至是悉歸之
而寺日裕因念其成之之不易而懼後之居者以裕而
寖惰乃思所以訓之也予謂人心之妙使施諸有為可
日計功業惟斂視返聽黜聰隳體歸之無作而全吾所
固有者難矣故吾與玉岡皆倦於應世思結茅深巖不
以是乎而玉岡猶未忘其勞諄諄以勖其徒則吾亦不
能忘言也玉岡番昜人名正珪始住宛陵章教嗣法鐘
山月庭忠公才識過人有足書者復繫之辭辭曰長
江西來萬馬奔鯨呿鼇擲如雲屯天開九華揚大旂導
以列戟嚴重閽禪老燕坐浮大淵楼閣倒影扶桑暾
撞鐘伐鼓交人天像嚴物備禮孔殷瓔盖華鬘金珠銀
螺唄間作襍笑言劇辯飈發喝雷震千偈酬之海波翻
如幻所作駭見聞非見聞者吁彌尊氣育萬物胚乾坤
化周六合静者神爾徒伐石刊不泯惟勞可書言可傳
與師之道長俱存
蒲室集卷十一
