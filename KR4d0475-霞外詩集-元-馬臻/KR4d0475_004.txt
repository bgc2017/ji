霞外詩集卷四元馬臻撰
大德辛丑冬内醮禮成天師真人親奉上旨祈雪
繼沐感通謹賦七言律詩稱賀二首
金殿深沉曉仗寒鼓鐘三奏列仙班祥開寶墠玄風洽
道在清朝白日閒七御瑞光浮帝座兩宫和氣藹天顔
殷勤三獻封人祝五色雲生萬歲山
又
醮罷龍樓異渥新煌煌印劔嗣金真綸音錫命期三日
奏牘傳誠走百神雲葉尚籠中夜月雪花已散萬方春
太平有象乾坤大一片丹心拱北辰
白雲歌贈友人别
白雲何處來皛皛揚長空卷舒合變化倏忽周西東出
岫既無心敢望成霖功遂令淪落姿飄泊隨天風我身
如雲亦無據五千里外君相遇殷勤不盡别時情又把
離杯送君去送君去君早歸我亦思家心力違只恐著
破慈母手中衣歌白雲雲自飛
久客
白露變榆柳滿城砧杵催故園經歲别游子幾時回且
盡山公酒難將驛使梅秋聲不可聽永夜獨徘徊
寄家書
輕别西湖十里山别時慈母勸加餐可憐寄得家書去
不道艱難只道安
易水懷古
嚴霜薄廣野天寒易水潯遊情念古昔指物傷流隂荆
卿感至德捐已重君臨饑夕風蕭蕭慷慨成悲吟依依
别故里道路多嶇嶔神勇正色厲客氣難頽侵武陽斗
筲器觳觫喙如瘖強秦福尚綏誰使傳鳴琴良籌竟不
進匕首將何任扶光朗中愫天道幽難諶哀哉九原下
空負田樊心
客夜不寐偶成短句十首用渭北春天樹江東日
草雲為韻
丈夫慎出處功成乃身退古人夫如何八十釣清渭
四時循化機萬物隨動息衆星紛熒熒天運齊拱北
縞素製野服誤染京華塵舊業在何處梅花江上春
男兒不得志壯心惜徂年長空起鵰鶚目送入寥天
布衾生凄寒夜夜夢歸去心恐秋風深摧殘紫荆樹
吟苦不成寐寒窗凝夜釭千古誰知心遥遥賈長江
此身如斷蓬飄蕭隨北風錢塘一望地家住西湖東
客慮千萬端長吁愁不出誰能事低眉揮杯送白日
幾欲膏吾車老眼不識路弟妹今何之蕭蕭齒髮草
昨日家書至慰我久離羣游子眼欲斷日日望白雲
渡灤河
疎疎遠雨霽草色凌天光融雲馳疾影倦客摧中腸牛
車㴑黑水回折如探湯四顧何蕭條落日心徬徨豈無
親與朋晤歎天一方物色可憐人悠揚動微芳題詩道
遠意此意何能忘
昔聞
昔聞行役苦今日客殊方窗影燈岑寂雞聲夢渺茫僕
奴忘禮數親友轉參商欲寄平安字天寒煙水長
旅興
客中白日送清樽燈下裁書眼漸昏南浦一年雲隔夢
西風萬里月當門酥凝癭椀茶膏熟火慢筠籠楮被温
未覺情懷殊冷落終身衣食是皇恩
早春聞笛
萬里南州客離家又一年春回苜蓿地笛怨鷓鴣天趁
日裁烏帽尋人賣馬韉歸心憂賦役負郭幸無田
都下初春
茶樓酒館照晨光京邑舟車會萬方驛路草生春報信
御河冰散客遥装青山有夢慈親老白髮無私世事忙
想得故園殘雪後梅花開遍讀書堂
書龔彦釗畫舜二妃圖後
伊大舜之鰥下兮玉藴櫝而藏諸堯側陋以巽位兮師
錫帝而曰俞試諸難而孝恭兮惟懋嘉績降二女于潙
汭兮迺嬪于虞繇治家以及區宇兮始克觀于婦道咨
百辟而設居方兮胡陟南而云徂恐夙夜之弗逮兮服
盛德而靡失何昊天之不弔兮洒泣涕而漣如委重華
而莫余申兮寧逐湘流之浩淼阽天命而隕厥躬兮疇
能撫事而踟蹰悲湘筠以凄風雨兮膠淚漬而莫除蕩
恨骨而誰為依兮空馳靈於故都昔四岳以明頑嚚昏
傲兮猶烝烝而善治君今雖死而無憾兮生厥父而厥
夫懷哉若人而不復見兮終混輿而罔極孰謂九京而
不可作兮美彦釗之為圖爾有斯謀斯猷兮亦孔昭於
永世我歌既成曷從而弔之兮望雲氣於蒼梧
回南二首
家在錢塘江上春京華投老獨漂零玉泉山外雪猶白
金水河邊柳又青帽底流塵春冉冉花間行李髮星星
分明記得經游處一路吟詩寫驛亭
又
回望京城在九霄西山晴暖雪纔消人行短草春容與
馬拂香塵柳動摇老鶴心情終憶海浮雲富貴謾題橋
尚憐歸去身強徤歷歷松風寄一瓢
舟次楊村
前望同舟遠不分打頭風急御河渾蹇驢無力牽船纜
行到楊村日已昏
江陵即事
孤舟分破綠漣漪風滿蒲帆力半欹萬里客情空感慨
一年春事又差池鴛鴦引子窺魚網楊柳飛花入酒巵
南阮歸來渾似舊錦囊添得幾篇詩
高唐晚泊
夾馬營邊晚繫舟遥看水接汴河流淡紅消盡斜陽影
高樹乳鴉生古愁
渡御河用少陵日轉東方白風來北斗昏為韻
御河出天津浩浩流水急質哉鼓兒船一站過三日
歸心空如馳布帆風力軟曲肱倚篷窗草岸遶船轉
維舟縱晚眺草色浮春空廣野無阡陌欲往忘西東
行行計故里未覺道路長緬懷燕耆舊却在天一方
舟車載名利動越萬里隔詎識玄中言若辱乃大白
聖君執大象萬方文軌同請看金臺高英賢盡趨風
沙柳如舊識沙鷗休見猜昔從東風去今逐東風來
驚雷過急雨夜色如發墨夢經西津渡覺在大江北
古驛燈影薄風定沙不走數問夜何其天空月在斗
大塊佚我老故園松菊存湖山無變質吟詠足晨昏
舟人婦
眉黛攢愁鬢欲皤繫舟瓢水飯驢騾綺羅只解装歌妓
看得悲歡不較多
汶上
芳草已碧色駐帆聊解顔柳花經汶水雲氣入梁山短
褐行人老長途古木閒故園饒笋蕨喜得及春還
清河舟中二首
長淮渺渺接風沙桑柘岡頭四五家自古利名爭不盡
潮生潮落自年華
歲旱沙田久廢鉏蕭條民屋盡桑樞生來不識繁華事
菰米黃虀亦自娛
歌風臺懷古
西郊蛇斷此登臺千古風雲入壮懷海闊波濤吞楚越
秋高鷹隼掠江淮倚天劒化人何在揭日碑殘土半埋
空恨英雄留不得咸原煙草正枯荄
圯橋
昔人已伴赤松遊橋下惟存漢水流一卷素書何處在
數峰煙雨是邳州
吕梁洪
萬里長風送短篷亂流初下吕梁洪篙師點過鋒鋩石
一片歡聲落日中
泗上
泗水東流逆棹遲遠看春色眼先迷岸花影直日亭午
雞在茶商船上啼
維揚寫望
東風吹盡馬頭塵空對今人憶古人不見劉安雲裏過
雨昏二十四橋春
途中寒食
行装迢遞轉孤城一路閒吟緩客程潑火雨晴錫粥冷
落花風暖笋輿輕感時已悟莊生夢遺俗空懷介子情
只有啼鵑解人意平蕪漠漠兩三聲
瓜洲渡驛舍
晚日依依照驛亭悔將年鬢逐飛塵魯連不是思浮海
桀溺從來惡問津楚漢江聲千里接荆吳山色四時新
詩人到處便懷古腸斷瓜洲楊柳春
楊子江寫望
古渡風初急孤舟似浴鳬山形開混沌江勢拍虚無落
日金焦寺長煙楚漢區乾坤盡詩景何事泣楊朱
過京口
自慙為客久理棹及春還醉别西津渡吟經北固山業
思青笠底詩在綠隂間不及滄江上沙鷗盡日閒
客懷
楊柳窺煙色漸深亂花經眼又成塵半醒半醉看浮世
無子無孫任此身春盡歸鴻成序少日斜行客轉頭頻
中年未遂躬耕計憔悴山陽笛裏人
吳中
故鄉别久語言訛喜聽吳音入棹歌萬里歸來心未穩
夜闌猶夢過關河
贈顛上人
越僧號顛叟遠自鑑湖來攜詩扣我門一見心顔開自
說蚤行脚見佛向五臺倜儻了不羇談笑無塵埃乃知
顛非顛俗眼徒見咍達士心地空明明本無猜詩成作
回向此道何悠哉春風亦浩蕩飛花下蒼苔
自適
人心如跳丸怒風號萬竅狙公易朝草取捨本同調我
心用苦拙綿綿抱獨照結廬逼湖水可以足吟嘯寵辱
不復知風來水禽呌
奉簡張仲美
山川散淑氣灑灑揚芳塵眷言沂詠樂薄游及兹晨晨
出草還歸乃聞來故人新詩發麗藻叙此平生親憶昔
别故人轉燭餘十春萍蓬各異勢良覿遂無因借問今
行役幾日航江津鑑湖波不改賀監誰為鄰歲月何奄
忽事往情難陳相逢且慰意庶復全其真
題瓜鼠圖
女臂狸頭不自竒桑虞翦棘化偷兒飽他鼠腹能多少
幸是癡猫未得知
詩思
本與名言絶乾坤鍾氣清靜中收拾得閒裏琢磨成美
刺明時化幽微索至精不曾親悟入似隔萬重城
西湖晚思
日落湖水黑衆山生遠塵船回載酒客樓倚獨吟人老
態多思舊時情只貴新籬邊古梅樹開謝幾年春
送詩僧俊傑菴游越
曾共山中聽杜鵑巾瓶還問剡溪船三生石上三更月
早晚重來話極玄
拜墓
一别松楸又一年歸來拜掃一茫然老烏下竹窺盤飣
稚子攀松挂紙錢心斷野花春色裏愁生杜宇夕陽邊
東風不管流年事只向西湖送管絃
安居
午睡覺來晚倚闌看水流柳花終日過荷葉向人浮掃
地山當戸焚香書滿樓此心無愧怍吾道轉悠悠
野外
野外蕭條景更佳牧童將犢卧晴沙白鷗長遶分魚市
紅杏深藏賣酒家倦向客程添懊惱老看春色厭紛譁
田翁也學青門隱料理荒畦自種瓜
和曹梅南見寄詩韻二首
每憶仙人蔡少霞幾番同會稚川家春光正好無閒日
又負西園一度花
閉戸誰能草太玄老來慵懶尚依然麻衣道者如相問
休道錢郎骨未仙
送仇仁近之溧陽教授
我昔萬里遊轉覺山水好歸來桑梓間凝情向故老自
從識君三十春交淡如水情相親愛君長才凌鮑謝和
光接物同常人人生會晤真難據君又之官溧陽去溧
陽地勝名士多道在絃歌閒適處春江漠漠春帆開柳
花風起如塵埃只恐文星留不住玉堂金馬待君來待
君來請看天上黃金臺
哭巖翁龔處士二首
平生師友最相知拄杖過眉白髮垂老大玄英心尚隱
凄凉伯道死無兒驊騮絶筆堪成恨翰墨堆床付與誰
挂席歸來還慟哭可憐不得挽靈輀
耆儒行輩盡凋零每對先生憶古人亹亹笑談驚座席
昂昂標格動星辰九原何憾遺編富孤女無依舊業貧
今日隴頭誰誌石野花芳草一年春
葛嶺言懷
湖上繁華已隔塵樓臺遺址野田春蘇堤飛絮無多柳
洛社工詩有幾人白石取殘山粲粲黃金銷盡水粼粼
葛公丹井依然在換却西邊舊日隣
和閑居韻
萬物隨生化簞瓢任屢空短長莊說劒得失楚亡弓機
盡心如醉言忘耳似聾已知身是幻休負百年中
寄昇元陳渭叟
白苧衣裳烏角巾昇元觀裏寄閒身自離别業行經歲
每得新詩說向人一室圖書朝會客滿山星月夜朝真
可憐種杏仙翁去孤負涌金池上春
墨竹
墨光浮潤拂新梢尚憶清風遶銳毫安得滿林生練實
鳳巢丹穴正嗷嗷
傷曹梅南
忍君凄斷鼓盆歌便欲相從隱薜蘿仕路久忘貧自樂
好山未買事多磨院房求寄閒家具風雨驚飛舊壁梭
一曲陽春人不見隴頭消息竟如何
草春
風雨縈寒入草春倚闌還動去年情淺流科斗已生脚
喬木鶬鶊初有聲南畝歸耕無業在北窗高卧喜心清
樗蒲一局從兒戲已悟人間寵辱驚
寄苕溪沈玉湖
寶溪春晚柳花飛記得停橈送别時短髮霜侵難信藥
壮心灰盡未忘詩吳山佳麗全非舊洛社風清尚有誰
何日相過一樽酒西窗夜雨話襟期
題姚安仁南陌尋春圖
杖藜徐步趁晴光岸草無名亦自芳桃李不知何處問
青蔬拾得已盈筐
忽憶
忽憶行年五十五擾擾得失枯人腸金魚綠酒我須換
蒼狗白衣誰可量瘦梅喜浸古罍盎老態怕著新衣裳
親朋相别萬里外一字不到三年強
題鄧蓀壁所藏龔處士畫馬卷
金釘繩短駐霜蹄曾見先生手畫時精凝繭香回緊爽
氣隨神變發權竒華軒欲試丹青動絶筆無傳造化私
今日有誰偏愛惜鄧公馬癖幾人知
雪夜
風急雲彤結晝隂水邊樓迥懶登臨老夫覓句愁人别
稚子開門喜雪深漁火依稀明遠渡寒鴉撩亂集空林
江山一片模糊白誰識孤鴻萬里心
葛元白年登七袠寄詩寓意就韻以和
士得佳名盡不虚曾提徤筆賦閒居經行國裏當扶杖
豈向槎頭謾釣魚昔日家聲疑夢寐壮年交友盡稀疎
讀書兩眼猶如月白首長懷董仲舒
挽安人丘氏
慣承甘旨足優游八十慈親雪滿頭混沌鑿開真不變
摩耶化去佛難留梁空落月萱堂曉香轉孤燈繐帳秋
惟有隣家心緒切倚門人老正關愁
謾成
暖催花雨溼行塵脈脈憑軒欲損神閒憶少年如昨日
只疑樂事是前身黃鸝紫燕春仍好剰水殘山物自新
可惜白鷗波浩蕩扁舟老却釣魚人
永嘉包氏子孝感詩
昔别風塵際驅馳三十春存亡違故里涕淚泣高旻棄
置青雲志間關白髮親及泉悲厚地錫類有斯人就織
從無婦揮金竟贖身生還休陟屺孝感實通神轉覺乾
坤大難酬造化仁楠川耆舊在為爾一酸辛
挽葛元白二首
年登七十鬢絲垂纔别經旬病忽危死隔異途悲范式
奏終流水失鍾期已無湖上重來日猶有床頭未和詩
妻逸子賢人事盡難教竹杖化龍遲
老來多感病孱顔不擬先生去不還酒約詩人時共飲
門嫌俗客晝常關傷心池畔新移菊瘞骨湖西舊買山
牢落西風吹别淚楓林赤葉正斕斑
春老言情
野薔薇開花欲盡官蝦蟆呌春無多人生萬事聊復爾
有句不禁芳草何
偶成
榖雨聲連四月初閉門甔石久無儲貧憐杜甫常賖酒
老愛邊韶懶讀書鄉里小兒相爾汝簷楹乳雀自親疎
生生化化皆春意誰羡簞瓢樂有餘
和友人春雨詩韻
物換山仍在春歸鬢亦華詩來慚馬異金盡誤劉又林
色花如綺簷聲雨似麻世情忘已久投分老烟霞
山行有感
此聲欲發又還吞壮志消磨入瘦藤山北山南松色裏
一年強半送親朋
經山寺有懷故友
浮雲春色眼前生萬事傷心布榖聲薊子休慙玄尚白
屈平常愧濁難清鶯花世界經飄泊湖海襟期失老成
山寺無人晚歸去詩牌忍見舊題名
漁父歌
老翁家住西湖邊自從學釣四十年瓦甌酒醒炊未熟
白日過午常高眠昨朝老婦丁寧泣銛鈎須利不須直
得魚賣錢及早歸鄉吏打門征斂急嗚呼吳松笠澤秋
水多筆床茶竈今如何
傷廢塜
春風習習吹花木千山萬山一齊綠日午諸村社鼓喧
田家小兒徤如犢閒來徒步上前岡纍纍古塜相攅簇
荷鋤老叟向我言元是前朝貴人族貴人在時勢絶倫
後擁前遮來繡轂并吞隣土孰敢嗔回山轉水開林麓
相連崗幹成一丘斸斷雲根埋寶玉大書功德紀豐碑
直向山前起華屋子孫擬作千年計盡是老夫親拭目
星移物換水東流泉下知誰伴幽獨翁仲雙雙賣與人
留得三竿兩竿竹寒食不見紙錢飛只有啼鵑替人哭
又說東家來卜地役夫日夜喧山谷天理蒼茫不可知
後車須看前車覆
浙江晚眺
昔年吳越事并吞留得青山只斷魂落日正明漁浦渡
歸鴉遙點范家村雲分雨脚回沙溆帆趁潮頭出海門
欲問凄凉千古意鴟夷何處有兒孫
閑思二首
累石誅茅一徑開自移花木向陽栽春來可是多隂雨
漬得棋枰上綠苔
困來收起讀殘書閒坐蕭齋一事無學圃慣知花木性
莫教蘭蕙雜䕷蕪
西軒夕望
鄭公粉繪久寂寞山水佳氣誰為傳閒雲無心底不定
凍鴈失序空相憐獨留雙塔樹倒景尚憶高堂祠昔賢
寒煙蔓草亦自好未須歌鼓汙天然
解嘲
與奪紛譁事事虚此身天地一籧廬避名秪畏人心險
存道元非世法疎甑裏塵生徒好客床頭金盡謾耽書
秋聲又入窗前竹除却高眠總不如
凉夜獨吟
竹風吹獨夜危坐破愁生歲月此身老路岐何日平行
雲攙月過戍鼓雜鐘鳴多少心中事苦吟吟不成
天師真人畫小景卷
溪煙蒙青林秋色灑天地歸舟何人斯傑閣吐茫昧洩
雲展白練絶巘立蒼翠真人心虚無發穎抉元氣淋漓
一尺楮回薄萬里意嘗聞郭忠恕刻畫破精粹豈若法
自然淡乎似無味六丁慎呵護恐有風雷至
短景
短景移林影田家得暫依病牛尋日睡枯葉帶霜飛坦
蕩天公意凄凉客子衣窮通應有定未必計全非
霞外詩集卷四
