霞外詩集卷八元馬臻撰
春晚偶成
名利塵邊隱几翁繁華慣識此心空湖光山色元無恙
世事人情底不同隔岸蛙喧梅子雨映階簾捲楝花風
瞢騰睡起吟詩懶讀得南華一卷終
集句題山村圖二首
先生高興似樵漁更有何人在此居茅屋數間窗窈窕
睡時山雨溼圖書
萬疊青山但一川一村桑柘一村煙隔林髣髴聞機杼
猶記騎驢掠社錢
嗟餘春
春雨足春水滿岸花匼匝光風暖人間杜宇最知機啼
得血流春不管迷芳著物苦忘歸直待楊花似雪飛多
少好懷成别恨餘香沁入野薔薇
舊宫姥
自别長門五十春白頭往事尚分明閒邊偶說開爐宴
數得供來泛索名
送范起之赴海鹽州判分韻得一字
喬木留高隂多君富儒術分符佐海郡不減江左逸睠
兹鄉黨彦餞祖賓筵秩此邦足魚鹽利自氓庶出願言
問凋瘵惠化均所恤萬物適生意兹理在得一維時青
春深鳥語桑間日懷君鬱素抱返軫守蓬蓽儻寄雲中
書飛鴻及秋律
幽居遣興
逕穿花竹杖藜輕疊石分流趣漸成卜築每嫌山有姓
避時長羡草無名去官彭澤懷元亮撾鼓漁陽愧正平
不是不才明主棄野心元自懶逢迎
夏日聞鶯
參天夏木午隂清為引新雛斷續鳴不似翠芳園裏聽
惹愁和恨一聲聲
題溪山訪友圖
溪風吹長松石路秋影薄下有尋幽人支笻注林壑良
朋眇何許雜樹森草閣畫師發深機筆底氣參錯我昔
事扁舟頗識山水樂于今日月駛此景亦蕭索愧乏買
山資老負宿昔諾展卷令人嗟高歌激寥廓
贈句曲山李方外高士(有序)
雪巘先師嚮與茅阜玉海宗師蔣君以斯道相
與締泉石之盟厥後代代繼承而雲蘿之書往
來無間先師嘗手題緘書云俟玉海蔣宗師直
下高人至授之余亦為之珍襲然莫測其微意
仙山雲深此道絶響幾四十年矣延祐丙辰仲
冬既望貞居張高士以句曲高人李方外道義
根心懷人千里扁舟東下因造吾廬風雪打窗
清話終日偶及宗壇歷代列仙書問方外取而
莊誦惟加敬羡余因矍然而起日我翁昔日手
緘之書有所待乎遂敬授之方外炷香啟祕乃
數詩藁因見昔人扣擊義意一念萬古列仙有
知當點首于洪濛之表就賦律詩一首餞行
遼海千年鶴華陽萬古春書題誠有待歲晚得斯人五
世金蘭契羣公翰墨新舊山松石在為我話前因
和王東淇病中見寄詩韻
裘馬遺高志山林喜若人誼深元有道吟苦不無神躑
躅猶芳意鸝鶊只草春近聞親藥褁疎豁任吾真
集句題張玉田畫水仙
賞月吟風不要論曳裾何處覓王門誰人得似張公子
粉蝶如知合斷魂
挽雪房孫高士二首
飛書昔日下彤庭自帶孤琴趁鶴翎萬里冰霜頭盡白
一生湖海眼誰青纔尋舊業盟松菊豈料斯文失典刑
弔罷出門還慟哭看雲不見少微星
帔月簪星七十翁結交真似古人風曳裾每憶升平舊
對酒常疑夢寐同字好謾堪傳法帖病危猶得寄詩筒
承家令子收文藁終古乾坤有至公
為石室瑛上人題松陵圖
左右江湖送客船分明往事十年前三高祠下秋風起
貌得詩愁畫裏傳
讀史偶作
閒讀遺編入夜深是非人事一傷心五絃已矣廣陵散
三士嗟來梁父吟酒味豈應移厚薄書郵還得信浮沉
平生羡殺青山色不逐浮雲變古今
冬意
赤葉楓林冬意深葛公嶺下晚沉沉冰霜不改蒼松操
日月長懸古木心桑落酒醒添感慨初陽臺近憶登臨
疎慵無補升平世自點寒燈續夜吟
挽瀑翁黃尊師
窮隂逼草景始候新陽舒開歲倏人日復值寒雨餘駕
言接親朋步屐還踟蹰晨興驚扣門乃云哲人徂伊余
篤雅好心邇跡自疎匪搆囂塵談所詣皆詩書時哉重
三歎鑿枘方圓殊一朝忽長逝吾道將焉如緬懷宜休
齋觴詠存怡愉揆景一今古豈不念厥初酸風切人腸
有淚如楊朱廬山舊時雲魂歸今有無悠悠江中水青
青水中蒲此别異生死何言不欷歔蒼天乎蒼天後來
誰起予
挽會稽喻千巖
安道亡來隔幾塵羡君終作隱淪身故園松菊燈前夢
白髮衣冠席上珍兩地月明寒浪積千巖木落草愁新
誰憐矍鑠西湖叟歲晚江空弔遠人
暝色
暝色下千里倚闌勞此心歸鴉數不盡殘日看來沉岸
靜依漁火村寒急夜砧年光與流水汨汨向人深
開元宫鶴雛
玄圃春深瑞氣凝松風養得羽毛成開籠已覺逢人避
趁食還能向母鳴待舉霜翎天路直偶遺瓊蘂露華清
為言他日隨泥詔緱嶺飛仙在玉京
贈山友
諸峰生草色燈火靜相依老屋藤蘿滿詩家眷屬稀風
香傳藥竈露冷葺荷衣明日城中去思君詠式微
讀天台洪耕道詩集二首
君詩如古人格律迥孤清極力不易到艱難中混成秋
聲閒過水月色靜臨城夢想天台路何因慰此情
詩名知已久老大不相逢雅道無人識至公終見容江
深涵萬象雲盡出孤峰吟斷秋燈暗寒城聞曙鐘
和仇村翁九日招飲詩韻
每愛淵明詩珠璣光可摘君家枉新語粲粲壓元白有
若探滄海驪龍此窟宅今歲菊花開不受風雨迫念兹
展良會觴詠忘主客百年幾何時況復難滿百緬想龍
山人西風墮巾幘
贈節婦
一從慟哭失良人便撫孤兒誓此身不為困窮移素節
自勤機杼給青春柏舟義大詩仍古竹帛名香史又新
今日賢郎何以報好將忠孝答君親
和灤都秋日詩韻
古道經年雪高秋萬里風遊鯤隨巨海斥鷃樂飛蓬天
地皇居壮華夷聖化同吾宗貴清靜教在不言中
廣微天師墨竹
天人體道天機深書畫時傳道之迹葛陂龍去秋荒荒
留得煙梢凝寒碧
延祐丁已夏偶成七言二韻詩十首奉寄雲門斷
江長老聊述近況就敘别懷
雲門寺裏斷江老向來遠寄十首詩我欲報之無好句
到今夢想成差池
憶昨讀詩五六輩小集净慈西隱樓鶯聲終日遶喬木
南屏正在屋山頭
晦機八十似古佛胸中盎盎浮陽春仰山極力負之去
今也湖上無其人
我家瀑翁廬山秀文行綽綽堪吾宗一住南真向十載
不意歲晚凋孤松
錢唐耆舊不可數譬彼長風吹斷雲賴有白頭仇博士
斯文一脈張吾軍
匪石司業鄉黨敬有似荆玉楊文章新除待制翰林院
此别動是三年強
開元宫中鄧蓀壁身居職守心虚無近來世事不入意
要鑿混沌求玄珠
玄洲高士張伯熙妙年藻思長於詩孤清不受俗物累
掉臂看雲也大竒
幽居背郭人事少況乃竹戶濱湖開相望淨慈隔一水
蒙堂高僧時往來
斷江放下鈍斧柄杯視江湖雙眼空如今宴坐白雲裏
千巖萬壑生秋風
廣微天師大真人仙遊詩
憶侍飛轅謁紫宸教宏正一體慈仁真仙品極陶冠褐
印劒光寒懾鬼神心契重玄丹亦化手書遺訓墨猶新
又騎箕尾何方去龍虎山凝萬古春
湖樓夜坐
孤樓侵樹小老雁入雲迷月暗水光白夜深鄰語低鐘
聲傳下竺梅信失西溪偶憶曾遊寺塵昏壁上題
除夜
憶昔元正少壯日斑衣鼓舞樂時和逢迎衮衮歲月老
今古悠悠興廢多舊俗猶存柏葉酒新詞還聽竹枝歌
強裁詩句供春帖勝裏金花奈爾何
挽瑞石許山長
幾回言别竟差池聞訃令人信又疑老大猶為曳裾客
孤高渾似出家兒篇章舊藁刪纔定鄉里同年說更悲
一樹紫荆花半落可堪吟斷鶺鴒詩
山寺
細泉分石路寺古占山㘭暗壁蒙蟲網枯松集鷺巢墖
高鈴語切峰遠燒痕交安得遺塵事雲邊小結茅
村中社日即事
春酒醺酣割肉歸數家茅屋住村西恢諧謾想東方朔
牧養誰同百里奚廟古神旗標麥隴風輕疊鼓過桃蹊
升平景物詩難寫又聽桑間戴勝啼
集句和陳渭叟見寄詩韻五首
幾處酒旗山影下為君沽酒若為情平生不解藏人善
一夜船中語到明
寒食離家麥熟還不應空老道途間會須伐竹開荒逕
剰著溪南幾尺山
池邊月影間婆娑卧聽行雲一曲歌閒憶昔年為客處
囊中無物只詩多
湖水入籬山遶舍紅蕖全謝鏡心香當年不得盡一醉
沉李浮瓜冰雪凉
撼起流鶯晚吹寒懶眠沙草愛風湍身閒我欲頻來此
只有東溪把釣竿
浙江晚眺
西興渡口江風起處處青山間白雲一幅天然古圖畫
千金不羡李將軍
弔月汀屠教授
千山萬水新安郡頭白之官已足悲一夜謝池迷草夢
三年魯頖失瓜期讀書尚憶同窗日忍淚何堪會葬時
留得乾坤清氣在遶墳梅樹夜吟詩
送友人之東浙
物換驚殊俗鶯啼憶舊城春江常不定風絮故能輕樽
蟻延離席檣烏送别情所嗟俱素髮得得向人明
田父詞二首
龍鍾田父住深村桑柘岡頭石路分猶領兒孫到城市
句人聽讀勸農文
處處叢祠鼓篴喧已占蠶麥十分添醉騎牛背歸來晚
亂把山花插帽簷
挽南谷杜真人
仙源奕葉草樓孫道俗人人仰達尊兩地祠真輪奐美
一生接物語言温註經洞析玄元旨錫號榮霑雨露恩
多少鄉鄰懷舊德紫雲關外望天根
春日山行即事二首
弄晴小雨潤春泥野店青帘竹逕西記得去年同客醉
花邊停酒聽黃鸝
行春足繭倦躋攀坐石眠雲日草還又是一年寒食節
幾家兒女哭青山
春日偶成六言五首
半窗落月人老一夜東風燕來迢遞春歸幾度依稀夢
憶三臺
絶憐姑惡啼曉不分桃花笑春萬事轉頭陳迹青山於
我相親
兩袖水風春冷一抹山煙晚晴小檻倒披花影歸船遠
送歌聲
燕拂花隂繡轂人指簫聲畫樓楊柳六橋舊夢夕陽一
段新愁
柳傍風前學舞鶯在山邊怨春桃李自矜好景是非不
屬閒人
題畫山水
卓犖老氣吹蒼寒太古屹立天地間恰似秋風萬里至
白雲飛動終南山
賦得春潮送錢塘汪復心主簿
滄江氣涵虚二月風濤作帶雨捲煙華連檣動林薄既
復舊痕高還向汀沙落錢塘東南盛兹邑半山郭多君
時濯纓書暇問民瘼寓兹消長理聚散遣憂樂枝流無
縱鱗所適惟大壑欲寄悠悠思川平已如昨
春日閑居雜興十首
宿雨兼風釀麥秋餘寒欲斷自遲留杜鵑啼得百花盡
却向綠隂深處愁
野草幽花似有期蜜蜂蝴蝶滿疎籬自鑽新火過寒食
續得去年春草詩
亂蛙聲歇四更多山寺燈昏窣堵波枕上句成還睡熟
再尋幽夢入雲蘿
芳園雨歇燕泥新草滿中庭不似貧書罷倚闌心緒懶
敲門多是詠詩人
故人去後詩筒少春雨晴來花事空(缺)時不待
謾教鶯燕語東風
茶香庭院一枰棋柳影侵階日自移因見刺桐花滿樹
等閒憶得故園時
綠波如染帶花流陣陣魚苗貼岸遊日草畫船歌舞歇
春聲散入錦纏頭
花底飛觴酒浪翻纔迎春至又春殘日斜客散爐煙盡
自洗窑瓶插牡丹
門掩春風柳數株淡黃蝴蝶遶畦蔬鄰家雅子渾無事
鬭草歸來學釣魚
白頭無意作生涯旋典琴書了歲華有底閒愁消不盡
曉來微雨溼楊花
古碌碌詞
碌碌復碌碌我所思兮在空谷空谷幽蘭獨自芳欲往從
之失南北濁涇清渭不用分試聽烏啼丈人屋子雲枉著
太玄經千載寥寥有誰讀何如北窗一覺睡况乃百年
如轉燭不然留取三百青錢換美酒爛醉春風歌碌碌
春江言别口占
送子清江臯江煙黯行路鳥啼山隱春潮長人爭渡世
上無别離何由髮垂素
孟夏
孟夏氣清曠眷然忻北林餘芳散縷縷佳木藹沈沈臨
流敞南扉永日喧新禽塵務豈云料兹焉洒煩襟
偶成小軸山水寄仰山長老熙晦翁
南山每獨往問認西隱樓清隂藹喬木天風忽凉秋歸
舟泝平湖遙見仰山月月色如德人萬古光不滅素練
不盈尺寫此千里心欲知相憶不明月是知音
嚴陵釣臺
自整蒲輪出帝鄉客星名字也非常輕將好爵千鍾貴
博得驢魚二尺強已訝錦衣榮故里更殊仙仗謁南陽
富春山下雙臺迥青史芳傳萬古香
賦得廬山洗墨池送陳成善記室還山
疏鑿念前修一泓隨矩折千載硯雲香幾度匡山月慎
勿濯素絲素絲光易滅送子惜離悰秋風動華髮
題陳所翁畫墨色卧龍二首
焦霧流雲意匠勞天風鱗甲動霜毫莫教流落人間世
怕有當年葉子高
曾出泰山飲渭川怒風翻浪自高眠如今四海均霖雨
不用拏雲上九天
自營
自營荒圃翦蒿萊乞得鄰家菊本栽籬落螳螂搖露草
階除蟋蟀鬭秋苔靜拈古帖臨池寫閒把清樽向竹開
鑑物近來知止水莫因兀者笑王駘
送淨慈瑛照二上人往吳興讀藏經
萬法本歸一一從何處得浮漚幻大海起滅波浪黑燦
燦摩尼珠可以照羣惑上人俱妙年穎悟發英特方外
信天遊匪為名言索悠悠霅川水一葦未嘗隔霜風切
玄冬别我振飛策讀盡大藏教慎勿留一畫魚兔既入
手筌蹄皆長物心天空蕩蕩觸處極樂國歸來面壁坐
不讓過去佛相逢但一笑笑指山月白
夢黃瀑翁
忽忽逢迎事總虚夢回城柝四更初宜休齋裏窗前月
曾照當年夜讀書
贈筆生二首
井梧分影半遮牆細細風生曉色凉閒寫新詩試新筆
桂花時復送天香
中山老兔觸罝蹄采得霜毫健復竒當日若逢回處士
題詩應不用榴皮
題李安忠畫雪岸寒鴉圖
北風萬里吹石裂古樹槎牙摧朽鐵羣烏啞啞如苦飢
倦飛還向空林歇孤村荒寒得食遠日草沙邊啄殘雪
回情訴意各有態羡殺畫師心更切我嘗記得天隨詩
至今讀之長激越婦女衣襟便佞舌始得金籠日提挈
老烏老烏爾身毛羽黑離離況復人間厭爾啼何不飛
鳴丈人屋丈人屋頭春柳綠
述懷
清風窗戸竹蕭疎几席無塵足自娛囊罄未應慚北里
金銷元不為西湖大荒今古漚生水萬化枯榮戸轉樞
蠻觸到頭成底事輸他象罔得玄珠
冬日村中即事
暖釀霜晴打稻聲興來閒策短笻吟寒鴉流水岸容靜
矮屋疎籬村意深歲稔雞豚喧野市寺昏鐘磬出疎林
路傍老叟逢人喜似得熙熙太古心
山中雲
山中至樂塵中稀洪濛之氣凝清暉如何白雲不肯住
盡日隨風天上飛須臾影滅風難追望斷孤鶴歸無期
無心有心吾不知負却一段山中竒
題畫雜詩十九首
輕紅淺碧斕斑溼複水重山共春色憑誰喚起鄭廣文
白髮相看話胸臆
山吐白雲雲吐山屋木淡靜天機閑洪荒古意畫圖在
安得著我茅三間
愛畫一生頭漫白人間誰復問營邱高風急雨捲秋氣
浩浩空光隨筆流
四山莽蒼迷行路曉寒壓折槎牙樹竹屋柴門晝不開
疑是袁安讀書處
岸水依痕釣艇閑炊煙幾處出蘆灣西窗正是斜陽好
一帶泥金抹遠山
雨餘山色天然好洗盡鉛華任春老羡爾營丘水墨仙
政須不用閑花草
江上白雲連岸起路邊山杏出籬開片帆知傍誰家宿
春色還從萬里來
山水蒼寒起煙霧客船繫在沙邊樹恰如昔日壯遊時
揚子江頭卸帆處
飄風不動江天豁何處歸舟犯空闊大哉宇宙春無私
小草幽花岸邊活
衆色一埽羣峰寒春凝寶汞石齒乾山腰殿閣不可辨
髣髴太古玄都壇
月華如水天如空蒼煙遠樹涵秋容筆頭墨盡意不盡
參錯雲山三四重
數點寒鴉水遶村幾家茅屋掩柴門白頭溪叟歸來晚
自把漁舟繫柳根
曉晴江浦生秋水林麓青黃差可喜詩情畫意欲相高
一抹沙堤三十里
輕雲漠漠天影空江村雨過生微風似嫌野外春淡薄
故點桃花深淺紅
北風眼冷搖林莽興盡歸來數聲艣無人領此一段竒
却向青樓醉歌舞
白雲遮斷重重樹路轉峰回入雲去多應只是鹿門山
不見龐公住何處
春隂淡蕩歸帆急疊嶂層巒凝空碧知是夜來風雨深
村外野橋低二尺
平生每厭囂塵喧羡爾扁舟獨垂釣森森衆木水風凉
應有新蟬慰斜照
採菱渡頭秋日晚孤樓隔岸知誰家參差遠樹雜雲氣
滅没漁舟侵浪花
題青松白鶴圖二首
道人手中五色筆青山拂起秋雲飛秋雲飛去青山在
白鶴一雙來翠微
萬里天風下玉京瑤池宴罷碧桃春歸來城郭還依舊
只有青松是故人
送江西熊履善茂才之金陵五首
洪崖嶺上白雲飛底事君歸未有期慈母手中針線迹
征衫不似出門時
君向秦淮我在吳柴門白髮老西湖書來莫附洪喬便
只道經年一字無
寒煙蔓草正淒迷虎踞龍蟠舊入詩若問六朝舊日事
石頭城下月明知
武林新酒綠於染不及熊郎别意濃正是江南佳麗地
到時春滿積金峰
寥寥古道轉堪憐懶讀殘書入晝眠眼底交朋星散盡
一秋幾作送行篇
霞外詩集卷八
