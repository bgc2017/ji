霞外詩集卷六元馬臻撰
嗣師總攝吳真人奉旨乘驛遠詣龍虎二山等處
崇建金籙大齋庚戌仲夏十有四日抵杭四聖
延祥觀慶成典禮復被綸音回鄱陽進二親國
公夫人之秩千載盛事道俗交歡敬賦七言唐
律二首言賀
翩翻羽節午風微夾路人看晝錦歸丹詔紫泥傳象闕
寳冠金帔勝萊衣九天飛奏通齋典三日開晴應德機
要與東吳留盛事悠悠吾道發光輝
榮際三朝昔未聞暫將飛鶴下天門詞源久仰文章伯
化囿今瞻道德尊雨露松椿推極品金湯冠褐戴深恩
晚香堂上薰風細藹藹歡聲入夀樽
送張仲實赴姑蘇教授
夫子才難數斯文道益尊調官之魯頖理棹赴吳門詩
價璠璵重家聲禮節存聖朝敦養士薦美荅君恩
送陳渭叟歸山中
人生少至百一别動經載不信歲月馳請看容鬢改先
生本是超絶人長竿學釣清渭濱釣頭不解挂芳餌岸
草汀花空復春大魚小魚求不得芒鞋忽厭人間窄手
攜詩卷出萬山來覓湖邊閉關客終朝相對百不為口
中咄咄唯言詩飛花濁酒日色靜天地悠悠知者誰興
盡翩然即歸去鶴巢雛在門前樹他時我亦訪君家但
問青山白雲處
閑居自遣
喜無軒蓋欵柴荆靜裏天機見物情德愧王良千里馬
食無婁護五侯鯖海翁豈為鷗防慮稚子休烹雁不鳴
一笑行藏頭已白新凉又到讀書檠
舟中即事
家住西湖楊柳煙歸心一片逐帆懸推篷試聽舟人語
正在鴻飛阿那邊
湖西分韻得西字
詩成曾在酒家題記得西湖更向西洛社交游雲斷絶
梨園歌舞草凄迷年華老去心猶壯世故紛來物不齊
行盡長堤理歸棹槿花籬落夕陽低
秋霽
雨久喜新霽曠懷歌薄遊鴈經孤驛暝雲入亂山秋落
葉無時下啼烏有底愁年光與心事盡逐水東流
歲草偶成
古人不可見養拙謝時髦隱傍淵明柳飢懷曼倩桃鑿
坏誰敢望抱甕豈應逃義見馮公偉仁依范叔豪乾坤
心浩浩江漢日滔滔老境誠難料繁荆未易薅親朋隨
宿草歲月捲秋濤夜短雞籌促天寒象緯高燕情傷局
促松節感持操姜被流離析鄒裾揖讓勞亂雲迷鶴路
短髮問漁舠念與追攀絶心辭寵辱熬世情甘木石我
輩豈蓬蒿萬事差池裏長歌對濁醪
送楊仲弘之京
迢遞官塘官樹隂征鞍催發短長亭荆吳雨漲河流白
齊魯春歸岱嶽青玉宇風雲開北極金臺日月聚文星
近聞下詔求賢急劉向終須論五經
泊然暢學士將之太平守出示竹齋安大參見寄
詩屬余和韻
山樊歲晚締梅兄恬憺相看足古情湖上舊遊經幾載
吟邊心事記三生清標野鶴昂昂立高論長河亹亹傾
正是太平風景好雙旌五馬試春行
祖塋春祀賦雜言
平湖納衆壑兹山亭紫冥吾祖飛舄去遺蜕扄佳城思
之感節序泫然傷我情莫教綠髮愁中變百年人事山
鶯囀天邊明月來古今無復延陵懸寳劒青春不作松
下人年年空掃松間塵松風蕭瑟不忍聽且將美酒澆
青春親朋談笑分餘胙蝴蝶不來芳草草路傍遊子矜
少年拍手揚眉唱歌去唱歌去入誰家請看昔日朱門
今野花風光盡屬官蝦蟆
籠鶴
曾隨阿母宴瑶池野格昂藏不受羈側頸鸞凰那有待
能言鸚鵡莫相嗤九臯月冷歸何日三島雲深夢自期
誰惜天風舊毛羽瘦梅花下立多時
松鶴吟寄儒魯山
寒松屈鐵骨氣聚丘壑隂老怪不適用庶脱斤斧侵東
風飾草木衆色自成林似聞孤飛鶴斂翮遙相尋鶴性
負高潔松色融古今臭味既不殊未見情先深素琴三
五絃中有太古音太行本不險行人自㠌嶔願持寒松
操寄此孤鶴心復恐不見信遂作松鶴吟
寄葛川高子長
春風巷陌喜逢君歸計無端阻重尋恨别不禁啼鴂晚
到家應是落花深出門送客山當路隱几讀書松滿林
自笑白頭城郭裏釣竿空負五湖心
送黃瀑翁回龍虎福地三教名流飲餞分韻得醉
字又得大字
春來幾何時草色泛空翠如何百年中聚散若交臂衆
賓羅高堂把酒叙别意别意不在酒已為六經醉後會
定何時更待秋風至
幽獨一寸心閉戸學懶墮自非簷雀乳詎識青春過每
懷彌明師文墨日牽課一朝動歸興我亦北窗卧遠意
不可將花落風雨大
臨岐叙别
吳山蕭瑟吳雲隂臨岐送别還沈吟不愁聚散易反掌
但恨輕薄難論心流年鼎鼎素髮短歸意拍拍青春深
江中釣得一尺鯉莫惜書信來相尋
挽徐澹軒
璧水衣冠舊有聲芹宫三仕已忘情承家德業存誠敬
落筆文章法老成汛愛能全饑饉活流芳還見子孫榮
生芻一束人何在道悦堂前月自明
屠存博偕詩友見過分韻得凉字
院靜朋簪盍吟清夏日長道同忘爾汝俗薄任炎凉林
木鶯雛鬭湖風藕葉香鹽車多服骥不必待王良
新凉遣興
山水光中屋數椽治生無術晝常眠詩成好句敲門說
藥遇竒方信筆傳漸老一身休問卜未來萬事只憑天
西窗昨夜西風起秋在歸鴉落照邊
冬夜長
寒房夜久燈如珠新霜薄薄鋪階除擁衾敗纊不釀暖
萬感鬱沒同鰥魚隣雞努力催殘漏飢鼠啁啾壁間鬭
可憐心事誰得知愁殺梅花月中瘦
和仇仁近歲草見寄韻
瑤琴三疊此心閒目送飛鴻信手彈千里故人行自遠
一聲白雪和應難賀公歲晚稱狂客鄭老才高只冷官
且向吟邊了身世西山草雨捲簾看
挽清軒屠武翼
槐隂舊夢不須論餘慶終歸積善門負郭無田耕化地
傳家有子受皇恩并將白社肩隨盡記述清軒手澤存
德業既脩芳緒遠一經還擬教諸孫
春意二首
空階重疊長莓苔春靜閑門晝未開江上故人終歲别
柳花飛盡不歸來
春來藥褁不曾疎手内枯藤尚未除病起無端添懊惱
壁魚蠧盡一床書
春日客思
天地羇情薄江山幽事稠人煙成小市風雨住行舟野
色城邊斷春華水上浮歸鴻緣底急衮衮過西州
挽淵德周真人
昔别西池下九霄雲龍風虎際逍遙已瞻母教推慈訓
載育師真顯聖朝姑射謾傳年榖熟易遷難擬些詞招
金支翠節知何處望斷秋煙凝不消
送張子微赴鄱陽學正
士有張子微早歲已識面蘇杭一葦間白首復相見悤
悤相見又何如云今欲度鄱陽湖鄱陽多士森琪琚先
之德行隨詩書子率以正孰不正斯文千古師嘉謨白
蘋昨夜秋風起八幅蒲帆泝煙水鄉閭得士早歸來高
名已動青雲裏
越上感懷二首
曾負琴書到越中别來三十五秋風江山有待容回鴈
歲月無情類轉蓬禹穴荒煙寒木老鑑湖舊水野田空
騎鯨人去知何在擬向沙邊問釣翁
人事浮雲易變更越江如帶遶寒城千年舊夢青山在
一曲高歌白髮生馬首交情分曉渡鳩邊村意傍春耕
東風歲歲吹芳草金粟堆前綠又萌
錢清劉太守廟
旌旆千年去不還一錢誰信重丘山使君有廟繇清政
俗客過門合赧顔鄉社雞豚風物好歲時簫鼓水雲間
殘碑讀盡無人問日草隣翁為掩關
蕭齋
怕侵塵土氣種竹護蕭齋吾道似無味人生嗟有涯日
光穿壊壁鴈影落閒階衮衮百年内勞生非我懷
春日陪數詩友酹磐隱墓分韻得走字
杖策隨躋攀欣此方外友搴英陟崇岡雨滑徑未取撫
事骨屢驚攢眉酹親舊蕭瑟山門風委曲瓦盆酒僕夫
致笋蕨行厨竹間走人生縱騷屑金石亦銷朽具論夜
旦理萬古破聾䏂初聞子規呌于今未絶口扁舟問歸
途放歌出林藪窈窕松聲長憂來錯回首
憶孤山
自從梅樹委荒煙湖上風光不直錢見說年來春好在
擬攜樽酒報啼鵑
黃瀑翁遠寄佳篇就韻奉和四首
去帆張别恨極浦引餘情千里故人遠尺書雙眼明乾
坤隨闢闔雲物偶逢迎幾欲傳回信黃梅雨未晴
飲餞鶯花日懷歸雞黍情園蒿憐仲蔚石鼎憶彌明鄉
老吟詩别篙師倚楫迎秋風正相待不必問隂晴
風江塵漠漠野日草離離雲隔吳山外春歸楚水湄龐
公惟避俗墨子謾悲絲人事多翻覆長懷招隱詩
初月照遠意向人光陸離夜華沉木杪河影薄天湄習
靜存丹火謀生理釣絲思君望不極翻讀贈行詩
送草池謝法師之京
求賢遙捧檄浮海遠寧親豈意金門客來盟白社人聽
鶯懷桂館轉鶴覲楓宸林壑生生意還歌帝力均
送善之鄧學士被旨之越書譔大禹南鎮二廟碑
記
遺廟稽山歲月多負舟龍去事如何北宫視草重修記
南鎮因方復共科片石文章光日月九功風化浹山河
絶勝逸少誇才思只寫黃庭換白鵝
雨窗懷感
江湖積隂雨四月如凉秋我室空四壁風聲為颼飀短
褐久已弊敗纊幸不收况兹蒲柳質賦性多謬悠不義
取富貴未語顔先羞稱善在法則古有馬少游平生急
難人青春卧林丘此道付寂寞有淚如泉流世議限迫
阨冲和喪雕鎪鳬鶴互相笑所見竟不投泥龜樂曳尾
煙水盟馴鷗棄置勿復道倀倀非我求
夜吟
靜吟松影裏抱膝久淹留衣透一身露心冥萬里秋聞
鐘如有省見月未能休此意應難極尋閒不自繇
寄太平使君暢學士
天下英才不易得中原復見文章伯扶摇九萬始一搏
大鵬不是籠中物君侯昔著宫錦袍集賢如堵看落筆
花磚日過草萬言暫勞牧守皆餘力去年傾蓋西湖邊
義薄層雲如古賢摩攏風景陶大白醉看俗物都茫然
孤山處士呼不起梅花樹老咸平煙自從别去生幽恨
心上流塵欲盈寸山重水複夢難通每辱書郵數相問
采石江頭月色新一樽還酹謫仙人太平無象今有象
政化已及民風淳平生得意真天真但懷後會殊無因
霖雨八荒應爾待鳳凰池上柳條春
送新城賈宰
門階閒寂晝垂簾重疊青山遶縣前政及鳴琴方百里
化均馴雉已三年姓名不待公卿薦世業皆持將相權
他日人來問民俗去思碑在浙江邊
漢景帝紀
道存恭儉接前王民自熙熙物自康已見竇嬰申漢約
長星不用出光芒
寄黃尊師
岸花開盡木芙蓉雨意分凉到水葒比似高眠消永日
試來湖上看秋風
倚樓
徙倚西樓倦眼開古今人世一傷懷雲將晚雨飛平楚
鴈帶秋風過兩淮可但學詩無孔鯉空聞志怪有齊諧
固窮自是尋常事蔬食聊從祭祀齋
挽詠沂翁縣尉
故家喬木已凄迷白髮衣冠只舊時貧樂簞瓢忘世味
老將書籍課隣兒藥囊病久無方效薤露情深得句遲
遺藁有傳真不愧殷勤說與九原知
春遊
呼童提攜老瓦盆杖藜遠遠敲柴門野芳幽草煙斷續
流鴛乳燕春瀾翻山深自有古意在日靜不知人事繁
花開花謝一如此身外得失誰能論
呈達卿焦使君二首
維摩隱几非干病病為民心病未平五馬揚揚風化首
且將仁惠及蒼生
道人慵懶久忘機畫戟門深每到稀昨夜床頭虀菜老
飽眠閒看白鷗飛
送善之鄧學士之國子司業
階州紫水進新泥喜聽除音下玉墀只合文星依帝座
還於錦里得儒師揮毫作賦春雲動委珮趨朝曉漏遲
想得誨人應不倦諸生館下立多時
春日幽思二首
閒看兒童鬭草歸三三五五自相隨老翁也趁階前坐
笑指飛蓬滿鬢垂
溶溶池水夜來添一雨生寒似去年飛盡柳花無好句
却移詩思在荷錢
陪吟友山行分韻得山字
春郊有幽致不在桃李間解后得三士緩步隨躋攀玉
泉古招提題詩憶香山信此流電身區區亦何顔一閒
乃自棄造化未必慳且復理歸棹日入相與還
和仲實張教授除夕詩韻
春入屠蘇酒味輕燈前笑語待天明詩應神助筆初試
癡任人嫌夢却清紅豆粥香分餽餉金花勝巧耐逢迎
年來歲去關心事怕聽隣家爆竹聲
挽黃松潭二首
紛紛世事厭炎凉白首書林夢一場月冷夜長鸞弔影
江空歲晚鴈分行臨終覓得驚人句留别親傳教子方
惆悵九原春草綠勒銘誰為發幽光
悲凉舊事已難論唱和詩章滿篋存風雨市㕓多白眼
妻兒燈火幾青樽玉樓有召能成賦蓬海無香為返魂
處士不歸玄鶴去孤山梅老月明村
題淨慈叢玉軒
招提雄壓南屏山李侯筆底叢竹蟠風香細度白薝蔔
秋影森立青琅玕瀾翻醉墨光凝鐵不受玄冬雪摧折
室中老子心亦空白髮相看眼如月
詠田横二首
漢家天子詔遺臣恰是恩多慮轉深忠義自能輕一死
可憐門客盡同心
海日荒荒海氣凉一思前事一心傷繇來匪石終難轉
不是將軍畏酈商
送希真鄭尊師回新州洪丘山舊隱
志士涵正氣不露荆虹輝一逢龜臺人慷慨脱繡衣去
冬來江南還尋舊游處榾柮聚談玄愜我平生遇天地
本不老江山生古情春風動歸興散入流鶯聲洪丘山
上雲錢塘江中水滄江日夜奔急流只有青山是知已
歸去來歸去來白雲滿山花亂開
挽俞古梅三首
力盡穿楊事可悲棲遲城郭自儒衣青燈夢寐功名遠
白髮光隂志願違死悟潰癰皆幻化學窮大易到玄微
案頭書卷塵狼籍珍重東床為發揮
西湖遺老盡銷磨屈指如君數不多聞說篇章常見許
每逢休暇即相過膏肓病證無良藥生死交情入感歌
為問梅花全古節歲寒心事欲如何
古言七十人希有惟恨朋簪失典刑註易麻衣才脱藁
讐書光禄罷傳經(未化前三日夢中言詩記此二句)高門已繼中郎女
後夜虚瞻處士星岑寂南山山下路綠隂黃鳥不堪聽
贈心山
真宰凝空無靈樞運百體顔子契坐忘淵明得真止妙
感潛至寂詎作死灰擬風雨撼不動疇能計終始
送姚江村回高安
聖賢法大道二氣調闢闔所以稷契心妙與古先合載
聞盛明世總總任英達夫子璠璵器聲價久合沓迎師
不憚遠遂下陳蕃榻聖經光日月接要延問荅始知經
濟材硎利若新發斯文藉彌縫善建固不拔錢湖舊游
地即事傷素髮木落洞庭波商氣倏蕭颯緬懷千里蓴
已覺寸心渴余衰矍鑠久送遠乏挈榼清江浩茫茫扁
舟待明發
送達卿焦使君
疇昔相逢事壮遊盍簪人物盡名流蚤登霄漢辭朝列
老向錢塘作郡侯井邑民歌千里月河橋客散數帆秋
西風滿耳蟬聲急明日思君過别州
冬至即事二首
今日陽初復比隣相賀喧門深車馬盛筵秩管絃翻華
屋皆新主寒梅只故園鞲鷹仍得意飽肉但飛鶱
結屋傍湖水對門三四峰心灰無復煖鬢雪近來濃孤
雁雨中過短書燈下封平生故人意衰老不相從
高樓晚望
徙倚高樓今古情暉暉晚日故留人真傷令節經冬至
細數行年又甲寅樗櫟此身從物棄江湖舊友得書頻
濁醪未必消愁絶為見寒梅發興新
溪月王真人被旨入覲謹賦五言六韻詩奉餞分
韻得在字
天地鼓橐籥道備域中大彌綸宇宙間妙寓無不在真
人體道用翊教際明代飛書下寥廓指鶴促行邁游雲
澹微霄凉飈引虚籟二月江花開回車定相待
為北村湯同知題畫卷二首
山人慣識山中趣來訪山家陟山路轉頭萬事總不知
只有秋聲在高樹
黃塵浩浩眯人目怪石急流生野姿溪橋不放車馬過
山頭樓觀秋參差
不眠
不眠今夜月為我照書堂古木移長影飛星引細光歲
華行漫與人事日蒼茫自愧忘機客蕭蕭兩鬢霜
歲夜
喧聲爆竹九街傳瑣瑣悲歡又一年魍魎已驅儺有道
屠蘇先飲我無緣傍人燈火真相向殢食兒童強不眠
休說開元舊時事長歌短髮易凄然
題晝醉
曾入咸平處士詩温存還向畫圖披須知小草難真醉
飢鼠跳梁莫謾欺
擬常建題破山寺
古寺破山色入門松竹隂雨花傳祖意坐石契禪心潭
靜白雲上月高清梵沈幾時辭一尉尋社入東林
讀漢明帝紀
穆穆中興禮樂風雲臺諸將已論功如何海宇塵氛靜
至死無人說祭彤
題鶴泉圖
我聞匡廬之山青入天上有瀑布千仞懸嵌空金碧根
高源噴薄直自太古前未知鑿開混沌竅神物茫昧誰
之然翩然皓鶴來何許心融恍聽泠泠語云是遼城丁
令威玄圃崑丘曾一舉為嫌天上多官府偶向人間值
風雨稻粱與魚蝦瑣細不足數空餘舊標格燕雀莫敢
侮令威令威我欲從之遊天風萬里冥冥秋力小羽翮
短六合安能周乃知摶鵬鷽鳩各有分不如榆枋飛躍
棲林丘
和仇仁近教授見寄詩韻
君詩如錦我難如為報交朋遠寄書爆竹又經椒頌獻
浣花終卜草堂居百年過眼春排遣萬事傷心酒破除
白髮滿頭還自笑一笻風雪出無驢
霞外詩集卷六
