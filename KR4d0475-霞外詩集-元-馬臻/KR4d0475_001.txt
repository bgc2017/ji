霞外詩集卷一元馬臻撰
春霽書懷
紛雨洗游塵潤物亦已足淑氣浮芳鮮山澤一時綠回
鴈遠零亂流雲高斷續伊余愜所向偶景相穆穆好鳥
如含情不語立嘉木靜知春事佳老覺世味熟遂展平
生情誰復辨蕉鹿
五雲山寫望
少乏超絶姿瘦鶴存野格乾坤心自放頗覺塵土窄安
得千金槖使我窮地脈征途多荆榛此志寧復得今晨
躋山顛納納瞰廣陌正東臨大江髣髴海外國孤帆揚
長風靜入秋氣白層巒引列嶂下有雲霧隔不知誰家
樓突兀立遠色禹穴指顧外歷歷禾黍黑簸蕩千古愁
人世一過客高歌據苔石坐見日車仄目極窮冥搜一
鴈没空碧
山中早梅
孤根徹后土破冷爭春回惜哉冰雪姿落此荆榛隈若
生白玉堂不負黃金罍一見一惆悵再歌再徘徊未央
宫中花直待羯鼓催
遣興二首
長日閉門坐軒車誰與親鶯花欺白首鮭菜足青春今
古斯文在江湖舊業貧丹心不可道風雨夜來頻
老木蒼蒼合幽禽瑣瑣喧坐長樓轉影靜極客忘言雲
物何時定亭臺幾處存虚懷推至理隨意且芳樽
竹窗
竹窗西日晚來明桂子香中鶴夢清侍立小童閒不動
蕭蕭石鼎煮茶聲
題墨竹
拂雲標格歲寒心墨色分隂重又輕不似渭川千畝綠
只和風雨作秋聲
雪夜仇仁近屠存博數先輩過山房分韻得朝字
溼雲結空寒氣驕雲根古觀埋山腰山人宴坐觀物化
竹風松雪聲飄蕭二三才子相招邀聯軒過我歡清宵
小閣閉暖蠟光搖案頭置酒羅桂椒劇談若與元氣合
銅匜火冷青煙消城樓殘更敲短夢鼾眠縱客嘲邊韶
我無詩才學李杜又無仙術追松喬人生此會能有幾
今朝未必知來朝請君得意歌且飲江上春風吹柳條
偶成
昔嫌上界多官府不道人間足是非四十年來悲喜夢
倚欄閒看柳花飛
詩愁
城中親舊渾零落湖上園林幾變更只有詩愁消不盡
旋隨芳草眼前生
春日幽居
淺淺春風尚帶寒日斜香篆半燒殘杏花一樹開如錦
怕觸啼鶯不倚闌
春雨
良會時不偶徒為物所嬰驚雷啟羣動有鳥遷喬鳴徙
倚流遠日瀰瀰川去平風色誤花信春光消雨聲念此
睽心賞取榼聊自傾幾微存倚伏兹理何冥冥孰能繼
高唱欲罷難忘情
寄題終南山甘河鎮遇仙宫(七真遇吕公傳道處)
秋空劍别洞庭波道本忘言又若何人事百年迷苦海
仙源一脈會甘河金蓮既秀真無待玄理雖深語不多
惆悵終南笙鶴遠五雲宫闕自嵯峩
湖中春遊曲
堂堂復堂堂畫鷁誰家郎繡旌鴛頸冷膳府鸞刀光傾
椒注桂邀流芳楚腰絡索聞懸璫箜篌急響如相惱岸
頭折盡忘憂草黃金慣積自媒身隨肩滿席惟嗔老牙
籖萬軸齒不拈孟客何賓跡如掃柳綿撲撲乘風吹花
翎小鳥啼訴誰玉郎沉醉晚未醒春光去矣猶不知
白鷺
吟肩高聳受風吹西塞山邊細雨時不染丹青愁鶴妬
自矜清白見鷗欺某丘有樹猶堪宿何處無魚可療飢
振振飛來應得意也曾物色到周詩
為葛元白賦閑境
大觀均喧寂結廬在人境所以葛天民妙處心自領靜
者非有期物役敢馳騁有時絃歌聲清絶百慮屏坐久
白日動歷亂竹木影翻笑龐德公深向鹿門隱山林野
客如龜藏造次數上君子堂先生高卧北窗下曲肱一
覺回羲皇門前參錯自車馬黃塵烏帽春茫茫春茫茫
日欲老中有青天白雲落花芳草夢回不記邯鄲道
危坐
危坐不覺久月照一庭綠三更白露下夜氣溼野服恬
淡失悲喜視聽非耳目閒將黃庭經更趁月下讀
越中言懷
分甘茅屋老蒼苔不是明時棄不才避社燕歸楊柳合
趁虚人散鷺鷥來半江落日明漁浦兩岸回潮掠釣臺
吳越爭雄俱一夢年年杜若滿汀開
遊雷峰寺
雷峰壯南屏窣堵林外出老僧舊識面邀我一登陟高
回星漢流靜壓山水碧晝有白雲飛夜有明月入諸佛
似安禪脈脈度朝夕野人怯高險欲上股先慄不如履
平地彼此無得失
初春即事
東風又到武林城靜裏看春各有情怕說利名多晝睡
愛尋山水每閒行傍人冷笑營巢燕求友翻憐出谷鶯
世事不窮時易失翠微深處夕陽明
二禽篇
杜鵑杜鵑聞爾曾為蜀天子一自城荒爾身死當年御
極日萬幾何苦今朝自如此恭聞太上垂玄言治大國
兮烹小鮮流情縱逸不追悔無端却恨春山烟毛衣鑑
縷滿身黑萬里岷峨歸不得六合茫茫啼一聲春風為
爾無顔色
鷓鴣鷓鴣不知春色何負汝每到春來聲更苦百年不
得此身安尚憶當時在行旅爾不學大鵬一舉培風兩
翼如雲垂又不學籬邊斥鷃翺翔飛躍蓬蒿枝黃陵廟
前幾春草空遺怨恨傳新詩江南二月煙花亂子子孫
孫自呼喚說盡人間行路難凄風苦雨心腸斷
貴公子
麝沉灰暖瑞煙輕十二闌干轉畫屏翠袖閒調鸚鵡語
牙牌分牓牡丹名半垂簾幕因春冷未放笙歌為宿酲
颭颭流蘇風不定隔墻時送賣花聲
雪
冷逼街頭酒價高晚來風急更蕭騷青樓醉舞不歸去
江上一蓑憐汝曹
送仲澤邢講師回汴梁
寒日照吳山北風吹汴水山水一望間客路二千里是
時玄冬月飛光促短晷之子忽言邁孤舟送行李仰睇
極空煙嘶鴻入幽耳人生難滿百會合良有幾四海非
無交利害射如矢鸞凰慕竹實雞蟲競糠粃悲哉道不
同反為世所恥所以送君行感慨莫能已中條萬古青
旦暮白雲起何時來卜鄰結茅白雲裏
奉酬容齋徐廉使
魯國真儒惟一人魯國多士徒紛紜紫微列宿光熒熒
朅來蘇彼南州民夫子之才難比數復使清時見伊吕
一夜霜風動列城黠胥縮膽如飢鼠棠隂欲轉公事餘
高堂晝永娛琴書千村萬落雞犬靜山民野婦安樵漁
昨朝來過幽人屋亹亹玄談唾珠玉他日重期掃石床
為啜山茶薦秋菊
吳江夜泊
不見天隨子令人逸興孤村砧聲自荅岸鳥語相呼河
漢回西極星辰入太湖古情吟不盡明月照姑蘇
宫怨
多愁多怨怕春天花外時聞警蹕傳金縷繡衣渾不稱
餘香猶帶御爐煙
釋宫怨
萬頃恩波一寸心玉階青草斷車聲文章近日無人愛
休把黃金乞長卿
張野泉偕虚谷方使君趙春洲數先輩見訪即席
賦詩各以酒字為韻
幽居扄青春水軒僅如斗敲門問誰來過我得良友浮
雲無停隂霽色破古柳人生不自適歲月欺老醜欲挽
湖水春添我杯中酒酒盡意不盡落日照魚笱掀髯出
門去悲歡一何有
簡野泉兼呈同席諸公
黃河一清一千年天下何代無才賢蘭亭會散日已遠
茂林修竹閒風煙西湖山水古竒絶佳句已屬峨岷仙
我住湖邊六七載此跡雖滯心玄玄靜觀羣動趨變化
敢與物態分媸妍不知門外春已晚游絲暖絮晴相牽
每思古人去不返肝膽偪仄愁如懸誰言我輩異古昔
賴有故人張野泉攜詩載酒忽扣戸須臾品饌羅其前
座中羣彦皆詩伯侈靡齊梁不足律坐驅澆薄回大雅
氣豪頗覺天地窄君家城東我城西一見忽憶數年隔
吁嗟歲月不待人况復此會難再得狂歌浪飲春亦驚
剰水殘山晚蕭瑟酒闌客去竹木靜坐久稍已收衆色
向來喧寂何所之蘧蘧夢破東方白
月下聞鶴
山對澄湖樓對山愛山終日倚樓看洞天何處鶴歸晚
月下一聲風露寒
奉簡似山郭高士
仙翁仙島住應運下人寰讀易天心合論詩春思閒鐘
聲太一殿草色武林山應有推敲者月明來扣關
送郭似山回張公洞
春風吹沙春草長雜花媚煙飛野香幽華裊裊泫雨色
人間光景勞中腸赤城老仙呼鶴起迢迢直度太湖水
玉洞碧桃凝古芳玄扄窈窕羅疏綺吟詩贈别情相關
霧節風幢幾日還歸來無語生幽寂啼鴂一聲春晝閒
題龍舟卷
樓船耀日青天轉容與中流棹歌遠漢武仙遊竟不還
汾隂幾度秋風晚至今流水愁無聲空令畫筆勞經營
人間萬事等一笑雲淡天長千古情
無事
無事每日不出戸滿院松竹森交加晝眠厭聽啄木鳥
早凉喜見牽牛花一真自可了生死萬事不必論等差
誰能屑屑管迎送客來且試山中茶
瑞鶴詩上大宗師真人
皇皇古道尊三五雲從龍兮風從虎至尊垂拱四海寧
詔令昭事玄元祖維時羽服昕趨朝環珮參差肅儀矩
大哉聖德合天心霓旌晝下胎仙舞初疑瑞雪飄晴空
漸似雲衣來玉宇瑶壇春靜立多時碧落風清更延竚
竒祥所致森有神閶闔門開又高舉是日天顔喜色動
蕩蕩肪階儼干羽乃知無為無不為真化風行邁前古
真人有道通杳冥力扶至教垂常名野人獻詩欣再拜
山林自此陶休明上延景祚康黎民萬歲千秋歌太平
龔聖予畫瘦馬行
在昔開元曹將軍徤筆突兀老入神能貌明皇玉驄馬
博得聲價輕千鈞後來韓幹只畫肉少陵不許肥失真
寥寥此道幾懸絶至理不付尋常人淮隂龔公老儒者
落筆文辭馳二雅有時快意掃骨馬妙處不在曹公下
畫時想極虚無垠思入萬里沙場昏凝精洞視色不變
杳冥之中百體存相經合備渥洼種仰首鳴天鼻欲動
氣豪似與神龍爭疾雷迅電驚塵夢憶昨嫖姚騎戰時
旋雲轉霧飛四蹄翻然踏碎關山雪歸來汗血光淋漓
霜枯萬骨功誰利太平總為將軍致如今衰瘦箭瘢乾
生駒却受黃金轡此馬此畫絶世無先生慷慨傳此圖
可憐韋諷日已遠獨撫此畫深嗟吁北風動地天色慘
展開猛士寒摇膽詠罷新詩無限情卷向空齋白日晚
夜坐
空山高寒雲不凝綿綿夜坐神宇清泥丸朝退月露滴
但聽下方雞犬聲
贈雲屋瑞上人
曾擊鳴鞘羽衛前毳袍錫杖且隨緣田園賣盡思行脚
師友參多學坐禪閒說升平猶淚下因傷老大自心憐
回頭好趁歸時路不見人牛月正圓
摘園橘寄戴祖禹
幽園逼湖水闢地種嘉橘時雨既霑濡培養藉春力憶
昨開小花清隂正繁密疎簾白日靜香氣散書帙邇來
八九月喜見纍纍實因思造化功具此霜露質張華吟
未工慧老畫不出大者發至精錯落金相射小者凝元
氣低垂綴寒碧山鬼亦見避老烏不敢喫昨朝喚山童
提筐事採拾落刃綠霧飛入手流脂溼我恐殄天物精
爽颯如失遥憐洞庭山萬樹風雨夕焉能飽一看路遠
不可即須臾遶行廊吟詠意方釋童僕不好事笑我太
迂僻為君薦樽罍聊復慰相憶
項王
叱咤猶傳數里驚隂陵失道已沾巾江東父老羞相見
忍可捐軀遺故人
弔崔雲山
埃風蕩天荒孤山卧秋草君家孤山下不厭孤山好昔
我山中房識君師侍傍白髮映蕉水玅語回羲皇聞君
又絶粒默默宴華室道畢合神風回車朝帝一制魔誠
所難有身良可嘆層隂翳太景平陸翻狂瀾憶君出門
去相看淚如雨始欣天道還逸駕倏飄舉有詩君莫吟
有酒君莫斟神交動恍惚尚想聞空音我歌山日落松
聲起寥廓魂兮其有知為我來冥漠幽室苦夜長思君
念春陽春陽難復見短歌不成章
述懷
家無負郭田何以懷歸耕豈不有他好復恐勞其生窮
居四十年富貴浮雲輕乳鳥喧高枝壯心忽然驚所憂
聞道晚德業將無成言此向知已欲語已忘情
送郝景文(闕)之京
江上草已碧送君傷别心聽雞臨曉色策馬度春隂驛
路燕山遠風花漢水深道人無外事林下問除音
送孫大方講師回汴梁朝元宫
遊遍江南山水地仙翁歸興動旌旄青溪人去鶴聲怨
碧落風清劒氣高驛路野花心獨遠江鄉夜月夢應勞
到家想得春風晚開盡玄都觀裏桃
山人
山人行止在山林生怕侯門說姓名蟲臂鼠肝分得失
奴顔婢膝事逢迎一聲啼鳥湖煙暝滿地落花春雨晴
自煮新茶試新火坐看斜日轉窗明
送姬講師回京
冷雨逼古春春華溼蒼翠生意老不化節物為憔悴悠
悠山川長念子之何地臨岐各慘淡草草叙别意達人
不患貧貞女不事媚至道貴冲漠澹然有深致後會殊
未期願君勉斯志
聞杜宇
飄泊身同泛梗萍年年因爾更關情半啼半哭深含恨
飛去飛來不住聲日落遠憐行客過風微閒見落花驚
故家喬木彫零盡一夜月明芳草生
步虚詞
逸轡太景阿蕭蕭導玄鈞虚節合萬奏高會冥五神隂
陽鼓靈風一炁無不均淡然眄至寂大道無疎親適路
非有待上仙齊飛輪哀哉貴終道塵波淪肉人丘垤祕
濁骨大夜難希晨靈明喪愆穢繾綣來去因何不散爾
想復此空中真虚舟縱風柁放浪無涯津期劫倏忽周
真空浩無垠卓然吾獨存會當哂靈椿
看春
西湖二月春風豪蒲芽一日三寸高憑軒不語笑桃李
施朱點白真徒勞
春日寫望
遠山重疊限空明淡拂生綃絶點塵半舸夕陽喧酒客
一樓寒色倚詩人早鶯懷舊隨時至芳草無情著處新
却憶城中有貧者杏花開盡不知春
山中寒食
青陽轉節候雜芳麗原隰山中寒食近啼鴂亦已急新
塜有人祭古墓無人泣傷心名利骨瑟瑟土花溼石馬
悲無聲空對東風立
春霽陪葛元白游南山
積雨淹幽事初晴得此晨問舟尋上客放步約同人偶
入招提境如酬宿昔因禪心本無住吾道豈憂貧城郭
千年鶴林丘一聚塵歡娛時不偶激越意空陳路改疑
前夢雲孤憶老親彈琴僧舍晚覓句酒家春閒水文輕
縠平蕪展細茵目驚流節駛心醉古風淳久識窮非鬼
難言筆有神感深將下涕喜極欲忘身蹭蹬繁花老隂
沉亂葉新野夫元懶放杜宇足酸辛更欲東蒙隱難期
北郭隣有懷聊自適愧爾葛天民
喜晴
久雨山水暗荒雞鳴膠膠貧居匪琴書何以勝寂寥今
晨戶牖白天宇回光昭日華引生意衆卉綠寒條浮隂
滅餘迹遠遠帶六橋蜂聲遠樹轉水影和春摇豈不展
好懷潤我顔色凋床頭濁醪熟清士亦可招俯仰已陳
迹疇能計明朝
田家
地偏生事僻轉覺入城遥犬吠三义路人行獨木橋炊
煙時滅沒村酒自招邀昨日蠶新浴柔桑綠滿條
姑蘇逢鄧覺非
春夏忽已交放舟别吾廬計日念行邁薄言寓姑蘇出
門無所從桑麻藹丘墟與君敦夙好邂逅臨長衢指我
屋頭柳高隂正扶蘇一室無長物清心有琴書洗觴酌
醇酎呼童摘畦蔬乃知天壤間靜者樂有餘名者實之
賓此語真不虚
熱
盛夏勢莫當昊天日亭午亢陽流赤光崇岡裂焦土夸
父不知疲暍死自罹苦何不挽滄溟大霈天下雨
寄越上友人
分袂沙邊兩歲餘生涯别後竟何如雲迷禹穴無來信
秋隔吳山有故居思斷碧天江漠漠吟低白日雨疎疎
郊墟昨夜新凉入珍重佳兒好讀書
和陳無逸見寄詩韻
感君高誼曾傾蓋豈意今朝辱贈詩徤筆驚人秋浩蕩
流年傷我老差池論文每恨識不早題橘徒能寄所思
便欲相期賦招隱計疎難辦買山資
身世
身世寄悠悠閒門寂似秋時清孤劒化齒落萬緣休欹
枕日下樹捲簾雲入樓近來添薜荔生滿屋山頭
中秋見月
去年中秋月團團上林藪文士兩三人竟夕坐相守精
光浮白空誰見蝦䗫醜觴酌雜歌吟待得下高柳今年
中秋月輝輝入窗牖照我如有期怪我樽無酒月是去
年月不復去年友人生如風花聚散良不偶賢愚與貴
賤肉骨同一朽我今見明月再拜復稽首側聞古老言
此言豈虚有正秋三五滿萬里絶纖垢玉兔搗神藥服
之夀長久我無周生術安得月在手天梯邈難攀中扄
欲成疚萬方浩漫漫月輪又西走
秋日山家
落葉不肻住階前知幾重飢禽窺綻栗危石俯喬松日
午客初到路迷雲更封何時了塵事卜築肻相容
為張仲美畫夢元遺山雪夜論詩圖
虐焰焦玄根古道日淪墜安知大化中元氣塞天地遺
山與仲美先後本一揆上士以神契冥冥感靈會長淮
夜風雪清夢短檠對玄趣非名言豈索形骸外煌煌三
百篇光焰高百世曰予託人境塵土觸肝肺苦吟愧蠅
鳴况復事粉繪諸公足題品靡靡發真祕持此寄遠心
江漢已秋意中有號風蟬哀哀響寒翠
存此山寄清游藁
秋風杖錫别多年細讀新詩盡極玄却憶姑蘇雲外寺
月明誰伴夜深禪
秋日即事
芙蓉凉淺未全紅稚子攔街鬭草蟲節物變遷風景在
故園心事不言中
秋懷
大火徂秋節炎炎幾何時今日昧明日敢作百歲期凉
風昨夜來西山白雲起舟人吹鷓鴣愁蕩一湖水嗟余
寡所見就失玄髮歡獨坐待明月恨入青雲端自古賢
達人誰獨免其死靜言求此理如此復如此呼童買美
酒趁月傾樽罍雖然不解飲聊復暢此懷
題日觀蒲萄卷
老衲搏空無混沌為之闢拔得天地根不假雨露力寒
藤挂鬼眼纍纍冷光碧驪龍亦驚猜夜半風霆急
排悶
諳盡時情薄似煙更憑誰覓買山錢催凉雨久添秋恨
待客茶頻廢夜眠身退每蒙先達許詩成多得外人傳
榮枯已悟須臾事一住湖邊又十年
凉夜
遺編掩罷又重披老去悠悠記性遲正是月沉燈半滅
一園凉雨草蟲悲
蛺蝶
栩栩復翩翩迎風勢不前草根時點染花處自留連怕
冷多尋日爭高欲上天誰家騃兒女相逐過橋邊
霞外詩集卷一
