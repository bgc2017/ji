霞外詩集卷十元馬臻撰
題玄覽真人溪月圖
溪風灑露兮弦月承雲儼真人之宴坐兮存夜氣之氤
氲隘城郭之窘窘兮結塵夢而方殷
送自誠真上人回秋溪普門舊業二首
新詩吟得送詩僧寺憶秋溪到未能依舊入門風景在
心明不昧佛前燈
歷遍諸方合是歸津津喜色到家時殷勤問訊山中月
曾照青松長舊枝
和王仲道明府隱居詩韻二首
身世誰能定卜居小舟風急信籧篨蓴鱸味美歸張翰
詩禮家傳見伯魚春靜西湖勞杖屨道閒白日且琴書
利名蠻觸非吾事滿耳松濤晝睡餘
瘦竹勝巢笑拙鳩倚闌閒為晚風愁士貧始見身為寳
齒落纔知舌尚柔靖節琴書三徑草玄真簔笠五湖秋
相逢各自頭如雪指點江山說舊遊
次筠軒詩韻
幽軒列萬竹愜此冲澹襟乃知心跡遠不在山林深客
散動秋影鶴歸分夕隂至樂寓言外任鼓昭文琴
再題白湛淵買宅圖後
靜者貴行止即事在厥初君家鄉黨敬稱善真不虚昔
我當青年寫君買宅圖清風羅竹樹曲沼蔭遊魚嘉賓
沓然至日以清事娛稚川昔移家提挈何區區少陵得
草堂經營三載餘東野亦移家家具少於車君今向人
境森爽葺其廬居安則資深無乃種德歟復見屋下郎
箕裘振文儒展卷三十載撫迹肝膽舒願保歲寒節看
教諸孫書
寄平江開元丈席恩斷江
闔閭城裏開元寺信手拈來敞法筵有道不勞方外疏
住山聊結世間緣化歸檀施僧能說詩出叢林客任傳
截斷衆流江自在恩波湛湛碧連天
敬讚純陽真人畫像
自從樹老城南月不把玄機輕漏洩秋風千古洞庭波
是凡是聖從渠說
畫意二十二首
千樹萬樹桃花發三聲五聲鶗鴂鳴溪山春色媚人眼
但見物物生詩情
晴雲冉冉拂空翠羣木隂隂生夏寒弭楫攜琴訪溪叟
世塵膠擾知音難
亭亭樓觀藏山㘭上有疊嶂爭秋高支笻共語不知遠
轉覺身世輕鴻毛
寒空黯淡飛鳥没某丘某壑同一色絶憐驢背苦吟人
風雪打頭烏帽側
紅塵梅裏懶低顔石路迢遥入亂山擬向雲邊種黃獨
幾時容我屋三間
山凝太古洪濛氣一道飛泉瀉蒼翠小樓屹立溪影中
應有伊人共幽意
支笻路入諸峰頂回首繁華謝朝槿古來天下多名山
不是終南終不隱
江花江草映江樓寫出江天一片秋隔岸小橋低數尺
淡煙消處見漁舟
石逕盤盤入翠微山腰樓觀白雲飛微茫野外人煙晚
一片風帆何處歸
城中車馬自喧譁江上清風未有涯欲遂平生瀟灑志
數椽茅屋傍漁家
千章古木間青紅路接溪橋出草鐘衰老無人賦招隱
山雲更入兩三重
江村日暖春冥濛李花如雪桃花紅山長水遠望不斷
盡在乾坤生意中
吳儂生長浙江干慣見秋濤拍夜灘老去怕風兼怕水
不妨傳入畫圖看
有客騎驢入林麓山深疑是王官谷平生輸與釣魚翁
獨木橋邊結茅屋
江千秋染斕斑樹杖策幽人入雲去應是當年李謫仙
來卜匡山讀書處
數間草屋山煙靜夾岸桃花流水香愁殺武陵回棹客
不知人世幾斜陽
平生丘壑老棲遲敢信毫端為發揮忽憶楚江江上見
雙帆怗怗帶雲飛
溪翁住處臨溪水一道飛泉翠微裏西山爽氣爭秋高
樓觀參差白雲起
幽人自樂山中趣閒訪山家入山去記得西峰阿那邊
亂雲遮斷無尋處
青青疊嶂摩蒼天下有五湖煙水連漁家小橋雨新漲
扁舟繫傍茅簷邊
江雲皛皛侵林影境會心融發深省可惜長艘載利名
乾坤清氣無人領
緣溪路滑蹇驢遲水色山光總入詩還勝襄陽孟夫子
滿身風雪灞橋時
祖塋冬祀
玄冬萬物瘦拱木自青葱感彼霜露降及兹成歲功衣
裾冒草逕柈飣羅山風慮斷寵辱外神交生死中念真
故洒洒結抱還忡忡音響一何寂道論嗟無同
偶成
松風寄一龕蕭瑟我相諳雲海鷗盟冷名場蟻戰酣履
須經實地道豈事虚談世態從欺老欣欣雪滿簪
為嗇齋吕高士寄題大瀛海道院
茫茫大瀛海羅絡后土流象山襟爵溪一點波中浮昔
日安期賣藥處至今海月懸高樹丹丘羽人結瓊居誰
道人間隔風雨三山滅没金銀臺聞有仙人時往來仙
人不可見白髮令人哀安得再拜訴王母謫仙本是凌
雲才
挽饒國吳公二首
夀櫟仙翁八十餘泥封初拜大司徒九重恩寵光瓊圃
一段精神炯玉壺子領羣仙天上有身膺五福世間無
更聞蟄蟄傳詩禮輝映鄱陽月滿湖
高門善積異殊恩三達稱尊古不如已向晚香娛歲月
更看榮禄表鄉閭耆英社冷虚元老碧落班催覲帝居
玄德真人應夀母長生有鶴下天書
和越僧吉半雲見寄詩韻
豈有詩才逼浪仙謾教方外姓名傳句忘雕琢才幾道
理絶名言不異禪野鶴夢迷滄海事高僧吟老翠微煙
剡溪山水留佳趣為報扁舟待雪天
題草蟲畫卷
喓喓趯趯自知機展卷誰憐下筆時采得國風千古意
分明一段召南詩
題赤壁夜遊圖
絶壁驚濤故壘西扁舟明月夜何其樂遊不記元豐事
只有臨臯道士知
挽月泉吳提點二首
桑梓同年數不多長懷令德養天和典刑已共推前輩
言語真能入四科心殆玄門傷舊業病侵白髮動哀歌
斯人已矣堪凄斷吾道悠悠竟若何
壯年曾約隱茅峰鵬鷃飛翔勢不同榮被宸恩敷教雨
晚安琳宇贊玄風潰癰忽悟南華旨施藥難收扁鵲功
六十八年多少事泉聲依舊月明中
深靜亭
徑曲藏林表亭孤逼水湄頓忘三伏日渾似入溝時市
遠聲不到魚馴樂自知可堪文字飲慚愧少陵詩
和秋日山行詩韻
石路遍秋草朋簪信杖行嶺雲隨眼變野菊向人明澗
水流元氣山風埽世情誰家猶紡績機杼隔林鳴
春日口占
豪士惜春不惜金老夫得句如得寳固知貧富本殊途
各向東風展懷抱
玄教大宗師張真人挽詩
秀鍾河岳氣弧矢射生申龍虎聯真裔山林得偉人垂
衣詢道德舉鶴上星辰慶際風雲會光依日月新簪裳
沾教雨砥柱屹天津望重山中相經傳席上珍談玄無
野褐論道列朝紳琳宇開張盛彤庭錫予頻累朝親眷
顧一品出絲綸忽憶三天事俄遺大患身玉棺下雲外
草座失河濱骨俗蒙甄冶才凉只隱淪窮猿甘向老尺
蠖竟難伸涕泗嗟何及名言不可陳天風舊時路回首
鼻酸辛
贈别友人
湖海清秋日山林白髮翁未能從上下忍為各西東老
别驚霜草深情引斷鴻天寒物色薄摇落晚來風
讀石田詩有感三首
吟看三數過不覺燼寒燈意趣無非道交游半是僧課
書貧自樂媚竈夢何曾自後言詩輩苦心終未能
雕搜還不到姚賈是宗風勢立典刑上句存規矩中片
雲孤嶼遠寒水夕陽紅此理言難會冥心感化工
悟門難槩入轉讀轉堪傷天地因經緯風騷張紀綱高
秋明素髮老菊傲繁霜物化精神在中心何日忘
為義齋方山長賦青山白雲圖
玄英先生釣鼇手結廬正對桐江口坡陀四面環青山
山上白雲終日有青衫博士居臨安萬山遶屋心自閒
松竹林中讀書處白雲往往來其間玄英隱處昔曾見
出岫無心如有羡為與先生芳譜聯臭味相同故相戀
老我營得屋數椽錢塘湖上連秋煙青山白雲夙所愛
為君寫入圖中傳
送僧山雲上人
山僧業在山深處自縛衡茅共雲住何時杖錫下山來
錢塘煙草無心遇針芥相投杜德機山雲無侣又思歸
三杯春酒贈行色江上梅花如雪飛
和山村見寄詩韻七首
一經屹屹自窮年門巷無人問草玄安得雲龍隨上下
還憐鑿枘失方圓間關啼鴂春多恨牢落鰥魚夜不眠
萬物去來天理見薰風未必競繁弦
一舉曾聞累十觴即今酒量復誰強聖賢趣在中清濁
鳬鶴天全任短長靜裏支頤觀物化閑來袖手看春忙
功成名遂身須退千載清風綠野堂
山人夢不離山林歸隱蹉跎愧孔賓平淡詩章心自得
空濛煙雨畫難真室如懸罄那愁盜語不能神懶向人
莫道無金憂不足黃金入眼也成塵
閒愁常問竹平安竹外樓高眼界寬覓句不孤池夢草
休官猶得隴栽欒浮雲易散傷鄰&KR1055;至藥難成失露盤
莫負杖蔾行處樂江花江草滿江干
得失悲懽較幾何西鄰雖富不曾過昔賢已分安漁釣
貧女無心在綺羅挺挺松椿禁雪老紛紛桃李占春多
憂來俛仰人間世背立斜陽讀九歌
休將野服染緇塵大患須知為有身藥餌任從留過客
是非終不到閒人山中相隱懷弘景谷口躬耕羡子真
午睡醒來春事晚枝頭梅豆已生仁
不成一事鬢先皤朋友偲偲喜琢磨千里音書歸雁少
滿城風雨落花多迸階新笋微過竹脱繭春蠶欲變蛾
惆悵少陵身老大壯心激越醉時歌
夜坐
青燈照不寐食晏腹猶果開簾知夜分片月依林墮積
雲忽如漆老樹懸神火遊淡遣歡戚意足物常黟窮達
與死生自古非獨我胡為露電中寸心空瑣瑣
為僧賦月巖二首
高巖挺雄姿本根插地軸青天月飛來炯炯照幽獨我
嘗觀徼妙識此真面目理愜心自知慎勿語流俗
明月無古今寒巖了今古體用元不殊明晦從吞吐既
不昧本根疇能畏風雨持此問虚空虚空定相許
追和南谷杜真人山居四時詩寄昇元主席桂菴
姚提點四首
滄海雲迷鶴信稀地偏無客欵柴扉碧桃開盡春狼籍
日草采芝人獨歸
石底幽蘭隔澗香新篁楚楚出林長道人無語倚松坐
羽扇不摇心自凉
風瓢歷歷挂松梢慙愧心難繼許巢昨夜朝真衣露冷
殿隂斜月轉螭㘭
笑看功名蟻戰酣飢來自挹曉霞飡無端靜裏生吟興
一夜猿啼雪嶺寒
再和
山桃野杏風中稀青山對面開柴扉家童破曉摘茶去
日午穿雲猶未歸
石泉潏潏幽草香日景陡覺山中長出門倚杖看雲起
巖壑隂風生晝凉
浮嵐半没長松梢落日正照白鷺巢他年容我結茅屋
定知卜築青林㘭
蒼苔濁酒凝醺酣山崦人家炊午飡隂雲淡薄不成雪
散落下方風雨寒
和陳仲庸春晴詩韻
一榻寧無坐客氊典琴還辦酒家錢幾番夜雨東風惡
三月清明上已連汀草乍濃纔見蝶山花正好未聞鵑
趁晴莫惜尋幽步春去春來動隔年
寄題桐江鳳山寺鷺雪軒
西湖西畔茅家步鬱鬱喬松宿羣鷺自從樹老浮雲空
夢斷滄洲留不住今日桐江江上秋鳳山寺對青林幽
紛飛萬點下晴雪軒窗晝敞明雙眸物色所寓真不偶
千古煙波一回首可憐不見羊裘翁空屹高臺大江口
鷺耶雪耶心叵量倚闌對境還相忘他日滿林生竹實
會看翔鳳鳴朝陽
和蜀僧明上人詠雪詩韻二首
不教禁體犯毫纖詩令還同酒令嚴村巷漸深愁桂玉
山家任密慣虀鹽吟餘已怪冰生硯夢覺猶疑月在檐
獨有喬松丈夫氣凌寒特地傲山尖
薄雲猶見月纖纖陡覺寒威夜更嚴謝女已能吟比絮
坡仙休嘆食無鹽聚時曉徑雲生地消處晴空雨滴檐
記得當年天目頂冷欹烏帽望西尖
集句遣懷三首
懶慢無堪不出村當年心事與誰論如今老去愁無限
雨打梨花深閉門
紅塵無處不喧譁江上無人轉憶家寒食清明都過了
夜來風雨送梨花
且盡芳樽戀物華猩猩血染半園花東君自是人間客
看到子孫能幾家
送蕭存遠主簿之京
交道無故新前哲有明儆解后憩寒齋水木交秋景方
君步凌雲顧我髮垂領離情霜柳斷去迤川途永金臺
多故人天風候鳬影
和山行詩韻二首
秋風吹亂山山在白雲間老木忘今古幽人自往還柈
餐麄糲慣樽酒語言閑悵望冲霄鶴寥寥不可攀
今朝風日好有約會詩家路勢依山盡秋聲落雁斜凄
迷孤嶼草滅没小春花人事堪誰比汀煙薄似紗
寄湖山張太監
楓葉蕭蕭霜滿林蒼煙寒結半湖隂三冬書卷千莖雪
萬里綈袍一寸心驛路山光歸騎穩天門春色景雲深
終看衣錦行清晝乾鵲枝頭聽好音
村行遣興
物色憐人意逢迎似有期野鶯啼半日山客聽多時崖
蜜攢花就村橋架竹為閑心與閑景未必市廛知
題山隂回棹赤壁夜遊圖二首
夜雪蕭騷入剡溪高懷忽起故人思當時興盡不回棹
千載誰傳一段竒
穿空亂石驚濤拍月滿孤舟從二客覺夢悲懽總不真
一聲鶴唳東方白
觀周景遠御史題讚雲叔羅教授喜容三首
十年訣别萬山翁翰墨凄凉到眼中軒冕不移湖海志
即今還有幾人同
仁義根心禮數寬常言懶著惠文冠不知墓石誰人誌
潛德應傳後世觀
新城昭諫耳孫枝雞黍情親更不疑貌得真成曾著語
平生言行只君知
送本初朱提點之玉隆主席五首
風虎雲龍會有期文章道德際清時名山正要名師住
喜捧天書下玉墀
衛道金湯佐上玄袖香常近御爐邊仙人出應龍沙合
合主林泉五百年
自憐學道晚無成華髮蕭蕭不受春多謝東風湖上柳
每開青眼盼陳人
蕉池月冷憶論詩别去無端信息稀衮衮相逢又相别
一江春水看帆飛
笙鶴遥知出郭迎歡聲雷動豫章城碧桃開盡春山晚
驛騎還催上玉京
送姑蘇權中上人回江隂禪香寺二首
深省楓橋半夜鐘禪香得業早心空無端踏遍錢湖月
又覓新詩送遠公
杖錫秋風去住輕諸方解結慣曾經依然舊業歸來好
庭樹森森柏子青
和黃瀑翁寄弔龔巖翁畫馬詩(續補入有序)
大德丁未黃瀑翁寄弔龔巖翁畫馬詩因路雲
溪過西江訪李鶴田請同賦明年路雲溪回杭
瀑翁首出此卷索和章余於巖翁久敬不忘故
拭淚次其韻以重存殁之感焉
吾聞曹韓之馬筆力相承如有待能使畫師神色改一
落人間五百年珍襲如今復誰在髯龔貌得霜雪蹄曹
韓無詩不敢齊神龍變化叵易測似聞展卷空中嘶朅
來初放行天步萬里關河夜飛渡下慚俗馬相驕矜金
羈但識西湖路猛氣尚欲超滹沱春風苜蓿生意多匡
廬老仙得此畫迸淚激越成悲歌歌成惆悵翁仙去價
直千金那忍顧殷勤寫挂墳樹枝不知冥漠能知不
送陳渭叟之涇縣崇玄觀主席
葛翁川上一道士形臞貌古神仙似手持九節瘦竹笻
來覓籌峰計然子計然仙去白雲深又束琴書尋舊林
武林城中訪親故鶯啼燕語尋春草小將詩酒送平生
煙雨西湖掉頭去有才還接謝宣城羣仙已草新宫銘
紫府真官儼環珮鏗金戞玉相逢迎昔年東海釣鼇客
白眼看人九州窄涇谿山水天下竒到今勝處多行迹
金鼇峰白鷺洲請君放意隨天遊山邊水邊見明月為
余問信敬亭秋
山行口占
一簇人家島嶼煙紛紛兒女閙茶園西峰應有夜來雨
添得門前澗水喧
和張仲舉書齋詩韻
彬彬人物畫圖間一室絃歌白日閑授業儼如承闕里
讀書何必向匡山青雲有路君高步華髮無成我靦顔
看取姓名題雁墖柳條留待贈行攀
偶成
樓頭疊疊來青山開軒為我一破顔城中合沓十萬戸
奔趍慶弔無時閑老夫七十今踰一誰能對此長戚戚
但恨難逢阮步兵眼底看朱却成碧
歲晚喜友人至
之子來何地江山復草冬船明依岸火人靜隔城鐘野
俗樽罍古衰年筆硯慵北風吹正急此别欲何從
歲草雪霽書懷
雨雪交玄隂崢嶸送殘歲雪霽湖水涸寒風四山至林
莽就摧折凍雀聲瑣碎魚蝦不足數快意鳬鷖輩詩翁
骨肉瘦坐久白髮脆老竹垂寒姿小草足生意大哉乾
坤中萬物自榮悴物理固莫奪慨慷激心志嘗聞是為
非復見非為是不如飽煨芋一覺和衣睡
山居即事
茅齋低小山意深琴書老罷驚流隂食貧不愧乞米帖
才薄喜無諛墓金兩峰隠約煙冉冉古木擁腫春沉沉
吟梅處士難復見日草啼猿傷客心
龍虎山彭法師禱雨感應六首
一夏經秋亢旱災稻苖田上盡枯荄生民莫謾心荼毒
真士新從福地來
海嶽崇深禱不神宿逢箕畢也難憑道傍暍死嗟何及
赤脚徒思可踏冰
真士能推濟物仁夜通封事格天臨扶摇九萬誰云遠
響荅惟存一寸心
載展玄旗結晝隂令牌三擊鬼神聽木郎不待商羊舞
雨脚浪浪似建瓴
雨勢翻空走迅霆萬人回首沸歡聲秋風會待登場日
比屋炊煙樂太平
教行正一闡真風雷令初傳出巽宫一滴天瓢蘇萬物
可憐真宰不言功
挽趙天錫都事
白髮星郎學問精大江南北播芳聲治家道在持心正
佐省人稱涖事明萊氏逸妻先易簀徐卿令子已成名
綠波春草靈輀去凄斷鄉中父老情
挽鄉友徐和甫教諭
同里同年值德鄰南州高士定前身病懷猶說科名事
友誼渾如手足親子姪團欒家有慶膏肓上下藥難神
虚堂他日重相過弔影驚心是古人
湖上春日遣興六言
夢覺笙歌聲裏人老湖山畫中花意欲回夜雨詩情不
讓春風
霞外詩集卷十
