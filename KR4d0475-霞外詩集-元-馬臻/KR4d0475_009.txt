霞外詩集卷九元馬臻撰
西湖春日壯遊即事
延祐戊午春偶以釣槎之暇因念西湖春日壯
遊尚歷歷然眉睫間光隂幾何余矍鑠矣遂成
七言二韻詩三十首以寫幽懷後我之生或不
我信儻遺老覽之則將同一興感焉
遶湖無處避芳塵疊鼔紅旗彩鷁新冉冉春雲來不斷
涌金門外踏青人
霍山廟食慶流虹民物謳歌樂歲豐七寶社回呈了鳥
年年歸路雨和風
南屏山色染春煙路接高峰社鼓喧第一橋邊春更好
御舟閒在翠芳園
問誰偏解占風光飛蓋金鞍白面郎山北山南遊欲遍
畫船教艤集賢堂
瑞煙祠字隱垂楊士女穿花語笑香三十九賢森翠碣
虚舟亭上借傳觴
鏤玉雕瓊簇閙竿珠花翠葉縷金籃東家年少貪游冶
正值明朝三月三
流蘇兩兩挂船頭繡額珠簾不上鉤金縷緩歌家宴靜
午前先入裏湖遊
紫染春羅窄袖裁伶人楚楚自詼諧部頭教奏金娥曲
盡向船棚一字排
笙歌簫鼓沸春濤耳目難禁應接勞院落鞦韆誰氏女
綵繩擲起過牆高
綺陌遊人隘暖煙去年時節賣餳天隣家兒女歸來晚
買得塘魚折柳穿
萬柳搖金接畫橋一清堂外景偏饒文章太守開華宴
預報龍舟奪錦標
歌妓娉婷畫不成去年初籍教坊名新腔翻得梨園譜
喜入王孫喝采聲
園丁花木巧桮棬萬紫千紅簇綺筵折得青梅小如豆
獻來還索賞金錢
揉藍染水翠浮山堤上亭臺錦繡間花柳禁人攀折去
要留春色大家看
進餘薇露與流香散落人間任品嘗處處旗亭招客醉
大書不是趕春場
珍禽翠羽養雕籠列向船頭盡不同憐殺錦鸚偏解語
喚人提挈避東風
㶑灔春波鏡面平扁舟賣物往來輕翩翩鷗鷺翻晴雪
慣聽笙歌也不驚
豪家遊賞占頭船趁得風輕放紙鳶手拍絲綸爭上下
一時回首看青天
乍暖春衫薄似紗少年三五自讙譁醉眠芳草醒來晚
尚覓魚羹向酒家
嬌民技藝也天生鬭巧搜竒事事能稚子土宜偏劇戲
浪兒黃累十三層
一路亭臺間酒家漸看楊柳綠藏鴉太平官府無民訟
補種沿堤四季花
畫船過午入西林人擁孤山陌上塵曾被弁陽模寫盡
晚來閒却半湖春
要囑園丁取折枝紅桃白李紫薔薇石函橋畔人煙晚
挑得春光一擔歸
遙看暝色下漁汀金鴨香消酒半醒倒轉船頭元有意
檻邊人報放流星
天街夜市已喧闐半掩城門玉漏傳籠燭絳紗爭道入
湖心猶有未歸船
鞦韆罷蹴綵繩低林館鶯聲白日遲處處荼䕷開似雪
不甘便作送春詩
桃杏移春點碧苔柳綿飛盡小池臺憑君莫信啼鵑語
更有花王最後開
送得春歸夏又初名園不放玳筵虚只知富足家家事
肯為兒孫教讀書
誰家乳燕掠船過小小荷錢出水多梅雨乍晴人病酒
綠隂天氣正清和
慣見升平春復秋分明往事昔年遊西林橋外青山色
幾度夕陽人白頭
短髮
短髮今餘幾浮生一笑嗤置身名教在造物小兒為司
馬猶三好梁鴻謾五噫黃金留買賦不必鑄鍾期
秋深村意
過雨山光入眼明菊花店舍酒旗新村墟近市魚蝦聚
禾黍登場鳥雀馴水驛幾株紅葉樹溪橋數點白衣人
太平風景真圖畫長愧詩情寫不真
歲草懷友二首
積靄迷山意殘冬逼鬢華岸梅行的皪野竹任交加興
盡山隂棹心冥海上查故人歸未得雨雪正天涯
少壯時難再沉憂酒被欺江山容老大歲月信差池人
事忙中盡天機靜裏知存存生意在翻羡石腸兒
幽居
一徑荒凉長碧苔竹門斜對遠山開自操清白傳家譜
不受青黃致木災穴鼠苦銜詩藁去溪螯喜薦酒尊來
東籬滿地金錢菊多謝西風為剪裁
安分二首
分明物物理非殊不足無心望有餘往事百年槐國夢
清風千古漆園書畫龍已愧迷真偽抱甕還憐較疾徐
滿屋秋聲堪隱几莫驚鐘鼔饗鶢鶋
一身慵懶老來添倦汲溪流灌小園昭諫謾愁花解語
天隨曾聽鴨能言看雲倚杖知閒極背郭移家為市喧
珍重鴟鴞心自得休因腐鼠嚇雛鴛
贈漁者
湖山青湖水碧白頭漁叟扁舟急山青水碧竟不知賣
得魚蝦將米歸沙邊矮屋兒啼飢
院落
院落閉深靜逍遙情叵同鳥鳴煙淡沲花晚春冥濛遣
理思慮外養真山水中唯當坐永日領此竹窗風
暇日偶寫熙晦翁仇山村俾予陋貌髣髴三老坐
松石間傳于短縑長不盈尺就成七言詩一首
奉寄仰山丈席
晦機老子八十餘青瞳烱烱霜眉鬚風幡自動心自如
胸中錯落盤經書别時記得吟詩送世事區區等春夢
漢無綺皓商山輕越有鴟夷五湖重神遊夜遶梅花洲
覺來衣袂清香留賴有白頭仇博士與我聲氣同相求
招邀三老成圖畫從渠讚嘆從渠罵不然只作虎溪看
他日叢林作佳話
悲哉行
悲哉白璧埋黃壤富貴熏天一撫掌當年吐氣結成雲
如今卧聽松風響
蕭翼蘭亭卷
治國不求難得貨使民為盗過繇誰松風已閉昭陵土
誰料人間出有時
為玉岑入侍者賦定巖
凝結先天混沌胚亭亭八表任風吹要知心外無巖處
不在蒲團宴坐時
送僧入定巖回青鎮密印舊業二首
玉岑聽徹講時鐘夏滿思歸别意濃想得經房秋色裏
薜蘿窗外一重重
海珠僧寶絶塵緣正印全提契密傳聞道昭明讀書處
水光山色似當年
寄題淳安方山長觀雲齋
晝長倚檻書眼開一片兩片山中來無心不肻作霖雨
轉覺清風生釣臺
寄題臞叟徐學正小蘧廬
嚴陵灘前山水綠萬古乾坤一茅屋床頭書滿僅容膝
晚來無處招雲宿主人養浩心自足繇義居仁慎其獨
誰言此室大於斗明月能量千萬斛却喜門無車馬喧
秋聲不離窗前竹
酬知已
自笑謀生拙草年翻百憂古心終不變詩癖死纔休白
髮時消息黃金身贅疣感恩非一飯毫髮未能酬
挽悦心劉州判二首
故家喬木暝煙愁文物衣冠不易求授業教尊侯泮日
分符老寄浙江州每推詞賦多新語長對湖山憶壯遊
杜宇數聲春夢斷可憐心事負盟鷗
相看白髮重關情誰謂先生便隔生池草入吟驚昨夢
山花對酌誤春行圖書滿架人何在弓冶承家道自亨
五十年來交友意曉風和淚送銘旌
贈皇甫秀士
止水鑒及微圓月光始揭一方可中庭物象逼騷屑桐
江皇甫氏壯歲盛學業其胄唐詩流未下白傅列源垂
百世後亹亹襲芳烈貴賤取諸身索理詣超越麻衣希
夷輩聞見亦欣悦勇退難其人此語慎輕說
聞仰山丈席熙晦機訃音
前年哭松瀑我家顔色薄今年哭晦機禪林慧日落大
道甚平夷夫子猶木鐸攢眉聞訃音形聲想如昨驚怪
欲狂呌淚下還復閣萬古一死生安用鐵鑄錯縮頸慎
勿出門外北風惡
簡王仲通明府
曾聞宰邑江陵府汎愛民間說到今馴雉自諳絃誦樂
飯牛不入利名心青春白日庭階靜綠幕黃簾雨露深
未必伯牙山水意只逢鍾子是知音
題常牧溪山水卷
高林衆木秀延眺極秋閣川明宿霧斂巖迥飛淙落弱
齡見手畫此士久冥漠萬里岷峨風空待遼天鶴
除夜二首
此夕逢除夕春隨綵勝新盤飱寧媚竈斗酒更招鄰柏
葉香仍綠燈花笑不嗔定知能報喜未料白頭人
竹爆催年換椒香入頌新梅花休笑客燈火故親人詩
憶周南化時驚甲子頻老夫無節序盡日懶冠巾
雪霽
歲律春仍近寒威老不勝鵲巢擎積雪魚穴凝堅冰賖
酒鄰多厭尋詩檻獨凭逋仙在何處感激涕沾膺
題錢舜舉畫竹萌茄蔬圖
我茄戀我遣不去飲水曲肱有真意達官日日飽太官
笑我出言蔬筍氣錢公寫生高吳興筆力超詣森有神
視此慎勿貴八珍重茵列鼎聞之嗔所謂紫駝峰猩猩
唇夢想不到林下人但願一飽安餘齡區區口體之累
何足云
淨慈西隱祭晦機和尚
四時有代謝隂陽隨慘舒萬物具一氣運此環中樞晦
機宗門老貌古山澤臞我了三生緣識自壯歲初融理
貫百氏經書何不劬每挹瀟灑志冥心失憂娛卓錫振
叢林挺秀人天模無有入無間百體誰親疎區區過耳
事臨風一長吁尚想留别時踏曉尋吾廬數語發肝肺
悠悠戒前途徑仰本一山芹雲隔錢湖秋風兩三至庶
得數寄書正為梅花洲足以寧君軀胡為擺世故遺此
載神車造化未形我濩落無所居我形忽已化還與造
化俱范張未達道錯認生死殊但念平生意復惜流年
徂惟予困白首寒巖一枯株既無枝葉累不受春吹嘘
感愴謁西隱南屏峙層虚合爪一瓣香隨分營伊蒲冬
交雨雪集魂兮歸來乎松菊固無恙入眼皆真如詩成
流中腸覼縷不暇拘奠罷出門去野日低寒蕪悲風為
我起躊躇重躊躇
讀唐僧詩
高僧吟興苦吹萬各秋聲著物鬼難測為容人盡驚力
回千古意氣逼五言城輸與無心者輕輕道得成
題唐十八學士圖
唐家天子登黃屋大業隆興調玉燭當年十八登瀛仙
弘文日侍分三六兩京初定四海清君聖臣賢古難續
立本圖真亮為讚遂令書府藏諸櫝後有龍眠傳此本
禮樂衣冠激流俗自從淪落向人間畫手紛紛互翻覆
千年事去君莫問留得青編遣人讀蕭蕭馬耳射東風
長安道上春山綠
為僧(缺)上人賦鶴山二首
緱嶺春風白日閒上人愛鶴自名山别來莫似遼東客
一去千年始一還
記得嵩陽松樹高採花不覺誤翻巢天風萬里飛何處
老向山中自結茅
謾成四十二首
林間把酒山雞舞竹外支笻野鶴隨醉卧落花春不管
醒來惟有白雲知
松風滿屋散輕濤老圃無心事桔橰曝背簷前趁斜日
怒爭梨栗笑兒曹
徑曲交加鎖竹隂不教寵辱到林扄心閒莫道渾無事
粉落松花汙鶴翎
參天楊柳手親栽一院西風戶牖開落日尚餘三四尺
山平水遠看秋來
區區得失付酣歌誰信簞瓢得意多荒逕久無桃李樹
不知春事已如何
遶籬綠橘間黃橙籬外青山取次横一陣晚風寒霧斂
階前待得月明生
九日籬根菊未黃無詩無酒惱秋光偶思巢燕歸飛盡
自理枯蒲葺草堂
溪蟹初肥濁酒香村南村北稻登場白頭羡殺田翁樂
醉向茅簷卧夕陽
小春天氣未生寒綴樹朱&KR2013;正入看昨夜海棠開數朵
一雙蝴蝶上闌干
新霜尚薄樹聲乾寒水無痕倒浸山知是釣船歸較晚
鵁鶄嘠嘠起蘆灣
飽霜紫芋細凝酥旋撥寒灰出地爐慚愧隣家新酒熟
客來沽得滿葫蘆
野花芳草三春夢楚水吳山兩地愁心緒晚來禁不得
半身斜日倚江樓
曾向山中靜結廬雲邊煮藥自樵蘇不知白鶴巢松樹
占得門前第幾株
世態爭趨向背機眼看朱碧漸成非山桃野杏春猶淺
早有青蟲化蝶飛
蕭蕭野老髮垂肩家住湖西杜若煙載得茭根入城賣
西風落日滿歸船
草木凄凉露未晞秋蟲琴瑟漸聲低竹窗夢覺湖光白
月在鄰家釣艇西
風琴流響韻虚堂湘簟欹眠水一方靜裏數聲棋剥琢
乳鶯深向綠隂藏
眼底紛紛五色迷楚人元不重山雞老夫驚覺槐隂夢
悟得南華物理齊
槐柳交隂日正長荷花荷葉滿回塘人間未必渾無暑
心地清凉暑自忘
老圃秋光亦可佳淡煙凉月自生涯儘容詩酒酬清事
丹桂纔開第二花
珠絡楂橙滿閣垂欣欣節物暖爐時膽瓶小巧偏堪愛
插得檀梅一兩枝
長憶成人總角年學吟終夜不成眠精神消盡今頭白
秪得詩名不用錢
夜雨膏濃曉又晴熙熙景物象升平啼鶯只在花開處
誰識桑中布榖情
槐隂滿院喧巢鴉蜜房香老蜂趁衙鄰家艇子釣魚去
水光搖動金蓮花
移榻松隂避月明天河萬里度流星仙遊夢覺蒼華冷
猶聽鶴聲來杳冥
西風吹雨十分凉店舍新篘拍甕香淨洗瓦盆刪菊本
老夫作意做重陽
老我何堪樂自全不將造物強桮棬貪眠又過希夷子
一夢人間七十年
枯蒲風急駭棲禽紙帳燈昏坐擁衾門外霜華如練白
不知何處尚鳴砧
飯罷迴廊轉數遭不知積雪重林梢自憐迂僻人多笑
洗竹交加助鶴巢
勝景園西石路平瘦笻扶我過南屏希夷名在菴何在
應是先生睡不醒
北風小雨戒新寒隔水楓林葉已丹莫道閑門知己少
白鷗飛去又飛還
隱隱寒燈竹院深暗風吹雪打窗聲利名不入蒲團夢
一衲蒙頭坐到明
斜陽日日過山㘭鐘磬相聞隔水敲生事一盂饘粥外
靜看林下鵲爭巢
燕山楚水曾為客慣聽霜砧搗月明不似新愁怕新鴈
秋風吹落兩三聲
晴日穿花暖似烘風簷微動玉丁東山童睡起心無事
斫得笻枝補鶴籠
岸柳禁風葉漸疎乍凉還試夾衣初雨添秋水入籬落
閑看鷺鷥行捕魚
酒能醉客心雞醉詩解窮人思不窮千古湖山百年事
倚闌分付落花風
芙蓉露溼天宇清星河淡淡蟾蜍明西村知有夜船過
撩亂一羣鸜鵒鳴
雲歸雨歇湖水平五色螮蝀山邊明唱歌舟子採菱去
十里柳堤蟬亂鳴
煙水微茫沒釣磯物情人事兩依依楊花自逐東風去
空見漁舟日草歸
送客河橋愴别懷露花煙草見船開傷心不及梁間燕
又逐春風冒雨來
西鄰張樂通宵飲野老耽吟盡日詩總在天機流轉裏
可憐樂處不相知
村中即事
溪流潏決山回縈村歌牧笛亦可聽岸靜幾枝白菡蓞
雨餘無數紅蜻蜓遠林風入自成韻野廟人來時乞靈
詩家縛律寫不盡天與萬古開丹青
挽周草庭母氏
幾生種德夀期頤早適儒門備母儀追遠不求黃面老
送終喜見白頭兒堂萱杳杳承顔日風木蕭蕭陟屺時
莫挽靈輀重惆悵已傳書種到孫枝
碧山書堂
巉巖潤聚洪濛色屹立長空湖海窄翠積松杉重不開
昔日曾栖釣鼇客釣鼇客去凌蒼蒼今人此地營書堂
桃花流水杳然意為君千載揚芬芳
中秋夜偶成
紫梨紅棗鬭芳鮮節物關情亦可憐去住未成為客計
隂晴不定看潮天百年林下人空老幾番天邊月自圓
夜倚高樓逐清景怕他鶴過有神仙
綠隂
樹色雨餘多芳菲一夢過參天障午日接葉覆官河晝
寂碧雲合風薰翠幄羅倦遊思避影况復正清和
題虎溪三笑圖
無生一曲無人和石池水滿蓮花大揚眉瞬目喜津津
不覺回頭虎溪過咄哉三士皆人豪醉醒不理柴桑陶
傍人若問笑何事向渠指點廬山高
經故人舊居
物換人非夢一場世情消盡也思量春風門巷經行處
欲倩啼鶯說斷腸
為吉上人賦半雲
山僧結屋青山麓只有巾瓶伴幽獨分取半間招白雲
日草莫教巖際宿
挽松江姚守二首
皂蓋朱旛事宦游歸來聲價滿杭州民康物阜三年積
子貴孫榮幾世修紫禁春濃期入覲玉棺天降已難留
吳松父老懷遺德掩面西風哭故侯
占得人間樂事全一門餘慶盡才賢蔭依華胄朝廷重
寵錫金章父子聯輪奐落成將佚老瑟琴中斷竟空傳
佳城已卜佳山水鬱鬱南屏入翠煙
為會上人賦百川
百川日東流袞袞趨大海異派同一源萬古波不改冷
風則帖妥飄風則滂湃善下無不容乃得成其大上人
強名號此意亦有在彼來既不息此受非所待安得木
玄虚作賦訴真宰
午節
晝永風薰午節臨葵榴此日更精神謀生已分同芻狗
厭勝無勞結艾人包黍杯柈遺俗舊浴蘭兒女彩衣新
老夫不解追時序靜讀離騷弔楚臣
弭楫
弭楫望清川寒暉淡將入候暖葉未變天回鴈仍急荒
村雞豚瘦夕露煙火溼萬物感徂年軫念追前集脈脈
藴言外臨風勉離立
和友人韻
瘦笻便領鶴糲食任無魚老去詩多拙貧來客自疎嚴
陵終獨釣枚乘只安車委命存窮達吾生亦宴如
和湛淵白州判見寄弔鶴詩二首
養爾山中伴百齡偶因飄瓦便傷生酒闌尚憶梅邊舞
月冷空遺操裏聲已斷莊生憂射矢謾傳周穆化巡兵
西風一片凄凉意鮑照才高賦不成
頂丹不得駐修齡誤却相期共此生處士今無隨野步
仙人難復致簫聲曾聞弔墓辭陶母偶為乘軒阻衛兵
幣褁玄黃齎送去華陽真逸已銘成
河橋别友
短日新霜急草年傷心此别見無緣孤帆自入寒煙去
知向何村泊夜船
賦童梅巖隱居圖
龐公不愛入州府自結衡茅住山塢蒸梨炊黍飽妻兒
幽事無人繼前譜梅巖愛山存古心卜築更向青山深
區區世事不挂齒晝夜讀書松竹林永讓盧鴻傳十志
圖此知君有真意山中之樂何其多白髮心違我應愧
和落紅詩韻
開謝匆匆本化工曉霞吹散失芳叢可堪長吉心判醉
誰悟靈雲色是空鶗鴂自傷三月草詩人錯恨五更風
倚闌獨客愁如海夢入回文織錦中
題周法師月溪圖
冰霜萬里弊貂裘炊熟黃粱認舊游坐看清溪溪上月
虚舟不動水悠悠
和春晚詩韻
一天飛絮草堂低三月風光爛漫為僕老種花迷向背
童癡沽酒任醇醨且將白眼聊從俗難覓黃金可樂飢
傳語東君好歸去今年懶作送春詩
霞外詩集卷九
