霞外詩集卷二元馬臻撰
前結交行
古交山上松青青色不改縱有霜雪侵節操固常在今
交陌上花容貌相矜誇一朝風雨至飄泊隨泥沙陳雷
管鮑世不有一貧一富難長久對面相看仰泰山下視
羣峰皆培塿嗟來乎嗟來乎床頭黃金不可無君看金
盡失顔色壯士灰心不丈夫
後結交行
古交皆結心其義能斷金今交皆結金倏忽能變心取
舍既殊軌反掌生陸沉正平一朝忤黃祖有若將身投
猛虎子桑莫逆忘其生乃能相與無相與古人今人皆
足悲百年憂樂須臾期男兒節義死不變誰肻心懷未
濟時嗚呼誰肻心懷未濟時
釋愁
去者不可追未來難強名二氣運昏曉萬物遂生成泰
山若為重鴻毛若為輕苟不任天命百慮徒營營杞人
一何愚無事憂天傾
山平水遠圖
乾坤浩浩目力短山水帖帖空光連人家半在溪影裏
萬里春風來客船
聞早鴈
初鴻有餘音老眼無遠光登樓望不極但見天青蒼朝
飛秋日短草宿秋水長不知從此去早晚到衡陽衡陽
有故人書札不可將木末避矰繳雲邊足鷹揚中途多
苦辛羽翮能無傷望爾三春歸依舊經吳鄉
送陳子振歸姑蘇(有序)
予與子振識面屢閱歲矣一聚一散不復情親
偶辱見寄壯游諸詩觀其辭追躅風雅遠邁前
人不覺快然會心夫何鴈蕩片雲恨論交之不
早繇是酬酢唱和無日而虚未幾又復言還嗟
流景之易遷况良遇之不偶臨岐把袂故作詩
以餞之
平生每多湖海交論心屈指不可數男兒勲業無所成
忽忽身年四十五日日欠詩如欠債冥搜豈憚物役苦
晚歲始得鮑叔親一語當機合前古怡然示我壮遊篇
長歌短歌逼杜甫凝神注意一展誦山鬼水怪亦起舞
夜風索索湖水驚蟄龍銜珠不敢吐羡君傑立懷長才
富貴終當拾芥取胡為掉頭不肻住束書又向何方去
君往姑蘇我在杭後會焉能定相許季秋鴻鴈盡南征
江漢茫茫足風雨君若他時過環堵為君門前掃落花
呼童厨中具雞黍君今别去相憶不
冬夜客至
故人終歲别寒夜此留連雪暗天窗月風回地竈煙鴈
羣侵夜發漏點隔城傳話舊成愁絶相看復草年
歲夜自遣
坐見年殘竹爆中更將杯酒祝東風道人心事如灰久
辜負燈花一穗紅
德清夜泊
遠色變昏晦卸帆依淺沙浪搜盤岸木風逆赴巢鴉細
草官塘直長煙野日斜寒機聞夜織燈火是誰家
四聖觀寫望
西林橋畔畫船開一片簫韶水上來多少綠楊遮不住
天風吹過小蓬萊
挽月湖陸尊師
浮雲無定迹倏忽變其常四序相馳逐安得人久長先
生負盛才早歲道彌昌我翁亦年壮瓢笠行相將煙霞
結幽志矻矻窮老莊先生彈素琴一詠復一觴山川半
杖屨逸氣横天章醉袖拂萬象談笑輕侯王息肩城邑
改兩鬢各已蒼我翁徵不起抱獨如龜藏先生善兼人
持危振玄綱復來主玄都香火皈遐方功成身自退出
處誠所當去歲冬風來木落千林霜我翁在白石鵬化
思騰翔慟哭挽靈櫬歸瘞湖山陽先生來會葬洒淚陟
崇岡言别幾何時載見秋草黃遺書忽墮前顧盼憂且
惶死生猶夜旦此理不足傷所悲失父執澆風散靈芒
哀多情不盡歷歷寫我腸我來弔詩魂再拜陳酒漿落
日大江草孤舟度微茫愁猿向我啼驚浪為我揚思君
望八極想像仙人房鶴唳九皋清一笑人間忙
書黃西有游塵藁後
茫茫大塊噫清氣調調刁刁聲各異詩老得之肝膽雄
吐出毫芒照天地書齋晝對百慮空忽如沆瀣澆心胸
簷頭癡燕並兩足細語不敢驚春風嗚呼涪翁去世久
一脈流芳到西有石床待月讀到明空山無人魑魅走
擾擾
擾擾行塵應接勞繇來斥鷃樂蓬蒿胸中丘壑開圖畫
霞外光隂託酒醪未必漢廷疎四皓至今吳地事三高
功成便合謀身退緱嶺春風正碧桃
春日言情兼懷同好
漢隂抱甕久忘機一事無成只布衣萬水千山人獨去
三春二月燕雙歸衰顔暗改青銅鏡舊業依前白板扉
莫對落花思往事故交消息近來稀
墨梅
疎葩結冷光素質凝古色濡毫誰氏子巧奪真宰力展
卷如有訴老兔向天泣髣髴月沉時影落參旗直夜久
書燈青鴻飛楚天黑寒香忽破鼻幽意不可得悠悠感
物理對此成太息我欲將贈遠真幻兩莫識長嘯臨春
風春風浩無極
寄越上張仲美
十載萍蓬悵别離偶然一見又差池簿書官事何時了
杖屨春風幾日隨俸薄不堪供鶴料才高長是贈人詩
鏡湖波暖多回鴈好寄書來亦未遲
鄧牧心絶粒味道賦長句以贈
榖者命之本此語足深致四體不服勤何以望卒歲昏
昏塵土喧疲役身口累食也苟失時飢火熱五内鄧君
儒者仙久牧方寸地一朝遇至人玄言啟幽秘若非種
杏翁定是赤松輩教以絶火粒咀嚼太和氣外美邪魔
腥八珍豈足貴虚無空中素俗物盡疣贅過我索詩章
已覺神彩異丹髓碧華滋道大淡無味富家食方丈日
計萬錢費庖丁技雖窮鸞刀厭瑣碎安知遺世士回斡
太古意萬象一秋毫忘形日月外翻嗟鄭子真谷口躬
耜耒會當謝塵氛飄舉賓軒帝
送鄒混無回邵武
萬里晴空一劍飛浙山尋勝阻幽期歸舟醉叱神龍護
行篋笑看仙鶴隨椰子酒濃欺瘴霧木綿花發待春詩
隣家故老遥相接應問西湖話别時
黑白雲
落落出岫雲黑白分媸妍黑雲或成雨白雲空蔽天俗
眼不見察俗意誰相憐美言傾人心中有千丈泉
春日閑居二首
滿院春隂半掩扉杏花猶怕曉寒欺蘚痕帶露侵碁石
山影分雲落硯池貧久家僮生去意社遲梁燕阻歸期
詩成一餉無人說芳草連天寄與誰
數峰青處敞蕭齋自斫楊枝傍水栽問字無人攜酒去
消閒有客抱琴來遙汀風急鷺雙起古岸日斜花亂開
衮衮光隂堪一笑城頭畫角為誰哀
湖邊春思
西林花雨霽春氣欲飛浮船過吹簫客旗標賣酒樓暖
煙鶯自在遲日蝶風流正是桑麻處支笻認舊游
子規
月冷聲聲在翠微千華萬草失光輝休言催得韶華去
涪萬東川春也歸
游虎丘寺
野岸維行舟步此金沙地孤墖出雲杪衆木攢古意蹲
虎今何之裂石浮劍氣俯仰成古今人生樂為貴所以
高歌飲聊復慰身世
為方仲客作子晉吹笙扇兼賦詩寄意
昔君别桑梓彼此姿年芳音書兩莫致路遠徒相望暖
風吹帆三百里闔閭城裏花如綺停車來扣故人家恍
然一見心驚喜問余别後今何之摩捋髭鬚已如此論
文把酒還相親幽尋幾處隨芳塵荒林雜卉留餘春愁
姿野氣空惱人劍池舊事惟明月大笑高歌醉中别歸
來一卧吳山雲忽地西風下庭葉思君如江水迢迢不
可忘我有尺素書魚鴈不得將却憶仙人王子晉月下
吹笙向緱嶺仙人去世遠鶴亦竟不來為君寫入白團
扇玉冠絳裳仙風道骨洒落何竒哉恍惚聽希聲於至
寂一曲人間殊可哀獨坐長松下上有凌霄開此心隨
此畫遠寄姑蘇臺
海棠
殷紅含露卧朝寒疑是春工畫末乾底事詩人吟不穩
直須燒燭夜深看
詩
六義關風教吟須字字安苦心雕琢易出口渾成難道
合天心動篇終鬼膽寒極玄言不得休作等閒看
烏夜啼
烏夜啼朝啼東方曰夜啼林影黑關河萬里天雨霜月
冷夜長眠不得烏夜啼憐爾巢中黃口時哺腥吞腐羽
毛長母子日日長追隨一旦離羣自成偶相呼相喚期
相守故雄零落不復知留得孤雌住衰柳柳條蕭颯難
棲身夢驚三月楊花春載飛載止情莫伸欲去不去愁
殺人不知挾彈誰家子暴物傷生苦如此哀音散入江
湖間老屋破窗燈欲死烏夜啼君豈知
送陳鍊師遊方
文章金玉有定價未測碧海青珊瑚浣花老翁久冥漠
種桃道士誰招呼高風徤鶻固有待舊水窮魚非自圖
千里之行始足下道也不可離須臾
清明書懷
疎懶無堪見物情自裁詩句了清明閒庭芳草年年綠
不為東風管送迎
春遊
園草浮青入杖藜莫教孤負好花時人生屈指頭如雪
消得春風幾首詩
送梁中砥歸句曲山
家住華陽第幾峰又將芩劍去匆匆地浮雲氣連山白
露浴丹光入夜紅千里音塵隨斷鴈百年聚散類飛蓬
吳頭楚尾關春恨盡在鶯聲柳色中
懷古
媧皇補天闕后土遂咸寧化化者不化是為元化精先
王官天下其政以結繩戰國事爭討四海森甲兵仲尼
既去魯老𣆀西出秦後世滋華偽機巧易其誠愚智互
吞吐得失紛相仍邇來百千年一一垂空名白骨填恨
土大風吹不平我生宇宙間短羽飛秋螢進寸而退尺
聖人戒其盈披衣起中夕念此傷心情素月行廣漢明
星流太清但覺晝夜轉不知人世更默坐觀天運萬壑
回秋聲
送楊古性之淮海山長
嘉陵山水佳人物亦超邁楊君早讀書功名等拾芥仙
山碁散桑海遷忽然邂逅西湖邊天綱宏大四海一聖
君宵旰憂黎元君今又師儒之官向京口京口足衣冠
彬彬魯中叟輕装三尺桐孤舟一樽酒相送各無言蟬
聲在高柳知君此去佳政多羣才詩禮相研磨西風昨
夜發廣野北固江頭吹白波吹白波為君吟别奈秋何
賣藥翁
山人本在山中住偶向城中賣藥去不道石潭龍出雲
失却朝來下山處
題元暉小景
幾點歸鴉入草煙漁蓑和雨釣江天誰憐一片淋漓墨
曾在米家書畫船
游仙詞
上清真人玉華仙夜策鸞輅凌珠煙罡風廣漠露華冷
摇蕩金鈴聞半天路逢仙姥騎白鹿侍女雙雙散香玉
遥看三島點神波恨入秋眉鏡中綠我自無為神自凝
萬竅不動心冥冥靈君期我謁太帝下視濁海魚龍腥
玉虚煒煜明玄景羽葆搖搖入空影一曲雲和奏未終
月輪已到崑崙頂
楊花
品題曾入百花名長恨濛濛畫不成灞岸雨餘粘穗溼
章臺風暖撲人輕緩隨流水知無力閒度高樓似有情
想得山齋清影裏亂和蛛網惹柴荆
毘陵客思
吾道已如此夜長眠不成雅歌傷白苧儒術誤青萍遠
漏斷復續殘燈滅又明身前身後事都上十年情
沙丘懷古
憑高懷古重依依秦駐山頭正落暉遼鶴信沉徐福去
鮑魚風起祖龍歸固知倚伏存天道肻信強梁即禍機
雲海微茫波浪惡一雙沙鳥傍船飛
放懷(出入韻)
早悟身為累終期靜結廬一閒天不與半老地猶無籬
菊陶彭澤畦蔬阮隱居誰能事拘束曳尾自泥途
蝶
曾隨秦女踏青陽幾被鶯捎出建章芳草夢寒迷碧色
杏花雨細宿紅香粉凝薄翅春無力恨入修眉晚斷腸
寄語莫尋歌舞處五侯門第有高墻
悼似山郭高士(高士之師王頤山乙亥歲浩歌終隱莫知所之故築亭曰待鶴)
執手東風酒一巵武林曾有贈行詩迢迢夢想江湖闊
杳杳音塵歲月遲待鶴不來空感恨乘風歸去自堪悲
綸巾羽扇松隂下猶記研朱點易時
嘆落花
芳花麗白日脈脈如凝愁朝承清露滋草逐長河流含
和憶兒時轉眼成白頭欲見西王母披心訴其繇鶴從
九天來聲落江湖秋濁骨如朽鐵安得從之遊
紛紛
紛紛寵辱暗消磨汶上曾聞嘆逝波利欲根心公論少
是非私已嫉言多神傷涸轍魚相煦眼見權門雀可羅
擬住南山餐白石不須扣角向人歌
讀五代史
五十年間遞吐吞龍爭虎鬭一消魂不如野老深山塜
留得蒸嘗七世孫
信筆賦雜言招葛元白
湖邊春事空城裏渾未覺幽人嗒然卧強半不離藥有
時自吟哦無事亦斟酌猶異爭馳名利場百年勝負棋
一著寒食清明去已遠可憐局促閒兩脚君不見成都
杜陵老草堂破壊形枯槁典衣沽酒曲江頭蹇驢蹩&KR0887;
尋花草青天白日眼不開俗子紛紛猶絶倒君早來君
早來須判幾䩫青芒鞋好詩好酒消幾許忍使辜負繁
花開振衣抖擻康衢埃莫教鷗鷺相驚猜與君靜看舟
中醉客齊撫掌疾呼大呌舞三臺來不來幾字回
初夏
日下簾櫳午晝時黃庭讀罷篆煙遲虚齋靜極心無事
卧看階前樹影移
山行書所見
風吹桃李已成塵澗底幽花自晚春野廟蕭條門半掩
樵夫折得獻山神
睡起
紅葵遶砌竹風凉睡起呼童上午香一帶粉牆平似紙
閒研水墨畫瀟湘
宿石公房和韻
久憶南山寺春深始一行石靈將瀑冷僧好似詩清古
壁蒲萄畫空林杜宇聲喚回湖海夢身世白鷗輕
王昭君圖
窈窕佳人絶代無一辭漢殿盡嗟吁丹青若恨毛延夀
勾踐何功得破吳
寄友人
識君憐不早况復枉佳篇别去纔逾月思多似隔年亂
田姑熟近平楚洞庭連想得門前柳清隂初有蟬
題高麗寺因上人房清淨觀
竹屋翠微裏開軒獨望時法身山色見佛眼世音知琴
寫僧傳譜牌懸客寄詩空塵侵不得心與白雲期
首夏
江南四月雨黃梅日日隂晴變百回又是一年農事急
村村布榖正相催
挽鄒混無(將化之夕夢旌幢引回故里)
問道師門鬢未彫偶因游學去家遙病深鶴骨無靈藥
夢逐霓旌入古譙寒鴈隔雲書斷續孤兒扶櫬路蕭條
心腸鐵石還悽愴泣把椒漿祖草潮
贈隱者
蕭蕭隱者屋岸蓼入籬門木落凉煙薄魚行秋水渾居
人忘爾汝沙鳥自兒孫却憶前時到梅花開正繁
山禽
我家衡門向山開山禽住久不相猜如今移家水邊住
依舊山禽時復來
寄題碧淨軒
萬玉摇空軒亭亭護蒼翠勁色不受染脱略花柳氣有
時清風生一掃塵土翳客來淡無語盡日坐相對此是
詩中禪莫作心境會
秋夜
眼空夜色秋滿城城樓漏鼓聞四更杓垂月轉萬山白
坐看天河西北傾
聞鴈
知汝幾時到先令獨客聞雨昏低度屋風急亂穿雲衡
岳路猶遠吳江夜正分如何傳素札為我弔湘君
卜居
人間無處不風波卜得幽居向薜蘿世事即今知夢少
詩情從古自哀多高風老木山雄壯小雨枯荷水蕩摩
隨分盤飱了朝草陸機休賦百年歌
凉意
昨日凉氣吹衣裳牽牛已花青蔓牆百年生事秋淡薄
一湖古意雲飛揚齊齊急艣投煙渡箇箇歸鴉顧夕陽
各盡天公流轉意莫教懷抱謾悲傷
溪橋夜泊
風雨連天鴈過初暫停歸舸傍村墟忽然喚起少年思
竹裏人家夜讀書
送龔聖予之姑蘇别業謁戎使君
每因送别憶前時淮海名流漸漸稀獨樹草堂工部老
蒼苔茅屋廣文歸三峰有約期終隱五馬推賢莫謾違
若遇天隨憑寄語布袍今擬換荷衣
卧疾
雙肩漸聳鬢毛垂不擬秋來病不離道友相過惟論藥
醫人教勸莫吟詩每違勝事因多懶偶憶兒時益自悲
歷歷百年多少事卧看風裊菊花枝
梅邊會飲寄葛禧巢
癡雲糢糊欲釀雪湖上今朝北風正園林忽覺生意斷
獨有孤根發清迥三花五蕊春已多况乃落漠被幽徑
憶昔何遜在揚州月觀風臺動詩興後有孤山和靖翁
留得高名寄香影禧巢愛梅復可憐每見花開輒吟詠
心胸磊落不受俗一笑樽空晚色靜巡簷動是隔歲期
人事推移苦不定同心之言臭如蘭趁我鬚眉白未盡
但願明年老身健更待梅花報春信
野宿
野宿投村舍搴衣度石矼隣雞喧草柵寒蟹上燈窗戍
鼓凌雲擊城鐘入夜撞蕭蕭楓葉下鴈已過吳江
寶鏡
寶鏡存朗照夜室難為光幽蘭抱貞心不能傲嚴霜荆
玉未出璞豈畏雕琢傷和氏不解事刖足徒罹殃昭昭
天上日萬古鑒中腸
横山道中
村舍喜留客相逢如故知槿籬垂橘柚溪艇賣鳬鷖斷
港車魚早寒田穫稻遲時清民俗古野老亦言詩
傷存此山(號性常子)
天台山上何年别一住姑蘇僅十春緇衲典錢收古帖
好詩憑客寄閒人悟來靈徹心多懶老去維摩病漸頻
真性常存元不昧隴頭石塔蘚痕新
侯門
侯門心不到幽事每相仍身向中年懶詩多遠客稱曉
煙昏院落寒日上觚稜得句渾忘冷窗前曝硯冰
野梅
彫盡羣芳一樹竒傍山傍水最相宜如何慣守堅貞操
不怕風霜怕笛吹
日草
日草登危峰下視江與湖霏霏暝色動風聲鼓天衢山
川氣象大雲物自卷舒邈彼六合中海月如玄珠列宿
轉天運隂陽旋六虚芸芸萬生根復歸混元初靈府一
何靜廓落無所居妙極忽自哂欲言如有拘下士昧斯
理白首空嗟吁
冬日寫望
久旱湖水落坐看山日西梅清如客對鷗冷似兒啼怕
酒常先醉慵吟少著題游心與天遠無處覓端倪
寒夜有感
連宵風雨苦催寒吟對青燈夜向闌生事恰如蝸負殼
入頭容易轉身難
除夜
竹爆聲殘燈燼垂坐聽更漏隔年期喜神宜向迎須早
窮鬼難驅去任遲席上已無消夜果門前惟寫立春詩
老夫記得承平事閒對兒曹說舊時
霞外詩集卷二
