霞外詩集卷三元馬臻撰
題湘靈鼓瑟
沅湘水闊風蕭蕭水風敲珮天光摇為彈寶瑟傳幽愫
一點柔紅瀉香露蒼梧恨鎖雲欲流湘花背日烘春愁
人間有夢到不得仙山翠滑江浪黑
雨久江邊餞别
别意千重酒暫停放歌一曲向君聽家貧禮數多相失
雨久支干盡不靈古巷聚人祠櫟社草潮催客散樟亭
孤帆又傍誰家宿遥見沙田燐火青
春雨
厭聽林鳩喚婦聲楚鄉梅柳一番春南鄰酒伴無多子
細雨斜風故惱人
丹井
巾子峰頭嶺勢分西湖西畔近西村丹丸化去人通聖
山運移來井自存香沁冷光消世味潤滋靈脈破雲根
空亭近日無題扁慚愧仙翁幾代孫
見柳詠懷
畫船曾繫柳邊橋歌舞升平樂意饒事去却憐橋畔柳
春來猶學舞兒腰
寓意二首
原憲古達士被體衣如鶉抱道不苟得舉世誰其珍義
士貴結客散金若沙塵富家重桮水不肻延閒人此理
古不齊此風難復淳有氣干長虹縮頸不得伸蛙黽誠
無知聒聒喧青春
列子居鄭圃隱迹四十年自非將適衛詎識斯人賢含
淳養天和遂發壺丘言長安豪俠兒寶馬黃金鞭身貴
不讀書驕矜耀春妍志士若徇節簞瓢樂其全誰知化
囿中䕫蚿謾相憐魚目笑隋珠三復逍遥篇
奉簡盛元仁教授三首
表表師儒德業尊青衿弟子盡侯門何當經罷心無事
作得新詩細與論
湖光山色助幽情琳宇無塵夕照明昨日鄰家聽更好
步虚聲帶讀書聲
數株楊柳隔苔磯卜得蕭齋景更稀正是先生讀書處
白鷗時復傍簷飛
新晴
新晴初試夾衣裳梅豆垂青小未嘗春色蕩摇鶗鴂恨
煙光遮護牡丹香養生不去窗前草得句多題竹外牆
心地太平風日好可憐岐路自羊腸
即事
地瘦仍慳雨桃羞未著花物華欺賤子草色戀貧家吳
越山長對乾坤日易斜樓高不可望春事已聞蛙
花信
花信頻催景漸和靜看新綠上庭柯夜來幾陣風兼雨
添得春流一寸多
春隂
一歲春光一半空鶯聲強在雨聲中老來言語渾多忘
病起篇章漸不工廣岸霧生沈獨樹平湖日落起寒風
無詩無酒花開盡狼籍西園滿地紅
題灌畦圖
悠悠世道久離淳機械雖多慮轉深野老灌畦甘抱甕
可憐端木未知心
把酒
把酒問春春不知西林遠日生煙霏杜鵑哀怨聲欲死
古水流蕩光相依南山北山自朝草今人昔人誰是非
千金一笑復何有此心久與鷗忘機
移蘭
幽蘭雜桃李開花無清香本具巖壑姿庶得韜耿光誤
入芳園中乃覺氣不揚少年不我顧志士徒見傷偶值
朝雨餘日吉復時良呼童斸春泥移根上高岡為爾去
蕭艾曉露滋瀼瀼永託松竹隂爾生豈不昌細葉舒冷
翠貞葩結青陽緩緩趍土脈慎勿近路傍路傍多轍迹
曲曲如羊腸恐爾遭採掇委質兒女將哀哉楚靈均細
佩荷為裳斯人不可見誰能復其常遂令蘼蕪輩各自
爭芬芳回看桃李花零落空啼籹
西湖小隱
湖外風輕釀薄寒柳隂當戸晝常關鷗羣不動水紋淡
花氣欲流春意閒投老尚餘詩強項遣愁翻被酒孱顔
笙歌日夜喧人耳擬卜亂雲生處山
蒿里行
春風花開春日靜看花少年色相映一朝花謝顔色衰
怕見白髮不照鏡苦口勸君君莫哀請看陌上飛塵埃
青松白楊過丹旐挽者齊歌蒿里來人生在世無愚智
不惜黃金爭意氣黃金用盡意氣消大力不開玄室閉
君知生死徒離憂我知生死真浮休春風自來還自去
野花空笑山頭路
贈歌者二首
憶曾供奉獨超羣怕問當年樂府名唱到燈詞如有感
亂敲檀板却吞聲
一聲河滿遏行雲恨逐飛花委路塵莫道樽前無淚下
聽歌不是舊時人
晴窗
晴窗睡起岸巾紗石鼎湯喧小試茶好客不來吟思懶
一年辜負海棠花
高樓春望
樓高詩景聚雨霽日華新芳草不知夢杜鵑空怨春寒
暄隨節變魚鳥自情親真忝林間客蹉跎老向人
倍葛元白仇仁近訪南竺詩僧分韻得影字
花開空山春窮幽到絶頂入寺逢遠公頓覺塵慮屏遂
作蓮社遊把酒酹龍井萬生各有態得意還自領此樂
殊未極落日倒林影明朝下山去笑别風篁嶺
夜歸
歸杖下山遲喚舟尋渡口霧黑迷遠近篙子不停手湖
空菰蒲響脈脈水光走吾廬傍漁燈髣髴認高柳到家
及初更呼童買鄰酒酒酣詩興發明月入窗牖出門看
月明中天垂北斗
憶春三首
斷畦零落薺花明雨過平湖水漸生坐久忽思春去遠
綠隂濃淡隱啼鶯
晴林紫笋出泥肥又見青梅似彈垂慚愧閒門無一事
光隂換得幾聯詩
岸柳分隂合小橋杖藜徐步認鳴蜩山雞來往渾馴熟
啄盡闌邊半夏苖
自詠
四友亡來懶結交芥舟只合置堂坳青溪點易知誰識
白首探玄尚解嘲小景畫成時展玩新詩吟得自推敲
閉門不道春將晚驚見殘紅褪杏梢
吳中太伯廟
茫茫天地裏元氣是貞魂至德推三讓無稱見獨尊古
今時自變尸祝禮常存再拜爐煙晚長歌出廟門
栽孤松為九華山鍾道士作
九華何崔嵬融結本真宰神器之所鍾雲物足瀟灑挺
挺秦大夫獨立而不改既出衆木羣豈為豔陽待初疑
凍蛟掉秃尾忽若山靈張偃蓋又如玄鶴歸來視城郭
悵别人間動千載楚南靈椿浪得名茫茫天壤知何在
流精貫浹骨欲飛風雨或致雷公怪林林紅紫索價高
幄錦圍春鬭光彩憐君令色不隨時空負才名成感慨
留向青山閱古今為問桑田幾滄海
覓句
覓句不覺晚自吟還自酬因耽五字苦輕惹一生愁水
落洲渚出天虚日月浮空持百年意不語對馴鷗
靖傳董高士寄百花詩集
雕&KR0679;元氣萃芳叢未覺唐人詠物工木客聽吟驚夜月
花神無語泣春風碧雲影斷遊心處綵筆香生得句中
見說草玄門巷靜草年事業有誰同
月蝕三首
夜半蝦䗫蝕月光衆星各自吐毫芒可憐兒女猶知畏
擊瓦敲磚閙下方
口誦黃庭内外篇階前再拜爇爐煙丹心既切天應鑒
不見還光不敢眠
喜見還光漸漸盈紫微遙想泰階平癡䗫小伎何堪慮
不減乾坤萬古明
閑居重九
零露綴白曉草根光離離扶笻步前庭自覺與世遺我
本事耘耔肯為好爵縻秋風淒以厲九日忽及兹手把
東籬菊口誦淵明詩南山秪南山彼此俱一時俛仰成
古今况隔千載期悠悠大方中精氣暫聚之君遠我徒
思我思君豈知終然任天運君言不吾欺
積雪
凍雲晴已散濛密聚觚稜寒日照不化晚風吹更凝空
光映書幌勁氣逼吟燈最愛南山寺浮屠白五層
鷺雛
頂絲未長雪毰毸第一橋邊買得來已覺今朝籠不住
見人側腦却相猜
除夕
白日無停光歲蛇行赴壑出門眺夕景慨念今非昨舊
俗照庭燎餘輝散城郭貧家閉門坐富家自張樂貧富
不相侔造物竟何託貧家無忌諱但被愁苦縛富家氣
焰高舉止動成錯山人無一事塊坐甘寂寞青山遶屋
頭梅花滿籬落豈無樽中酒可以自斟酌醉卧北窗下
此意甚不惡明朝望春來尋詩上江閣
和王琴川見寄韻
結茅我住西湖濱聞君海内詩有神遂懷昔日謫仙人
大笑愚下如沙塵筆驅物色驟回薄隱約松聲轉萬壑
壯心忽覺秋氣索抱琴莫負林泉約猶勝讐書天禄閣
令威本是遼城鶴
喜陳子振至二首
兩三年不見詩仙白日追思夜廢眠及至相逢無一事
桂花狼籍石池邊
憶昔接歡詩酒裏恨君容易上歸船别來若問吟多少
潦倒情懷不似前
挽葛秀才二首
半生門不出居市似居山自負詩書力肯低塵土顔夢
回蝴蝶化原冷鶺鴒閒曉雨飛丹旐思君不可攀
桑梓彫零盡耆儒獨數君天邊不獻賦地下忽修文恨
接笑言晚還悲生死分奠芻空有淚歸洒嶺頭雲
吟雪二首
桑戸絃歌冷似冰子輿今日更無人莫嫌林下多牢落
簷外欹斜一樹春
四山削玉水無波冷坐孤吟意趣多未必朱門知此味
紅爐畫閣正笙歌
野步
野色畫難染杖藜春水邊新煙榆木火遲日杏花天村
酒傾壺濁溪魚入膾鮮人生行處樂莫負杖頭錢
春感書事
升平日日事繁華惟恨人生自有涯破曉簾櫳喧燕子
新晴巷陌賣桃花酒中賢聖客常滿樂按宫商字不差
只有東風舊時柳依前飛絮滿鄰家
辨真幻
葉公駭真龍裴旻畏真虎舉世不識真大偽滋回互天
地假我形起滅為誰故羣幻蔽一真奈何不知顧我心
真獨存動觸羣幻怒急流多躁聲層巔無坦步疇能逆
常期巧琢喪純素取實去其華吾當事斯語
客思
行止皆難定江山信有涯平生不識路垂老始離家人
别數聲艣春隨兩岸花中原多古意吟詠荅年華
渡揚子江
鯨波撼地紀金焦峙中流神竒裂太古挺挺雙刹浮我
行值利涉一葉如閒鷗空光明我心毛骨寒颼颼長揖
郭景純明朝渡揚州
舟次維揚
數幅蒲帆泝急流南風吹送到揚州封侯拜將人何在
日照荒城舊驛樓
瓜洲渡書懷二首
離家時節正條桑船到瓜洲麥已黃見說神州好風景
自慚無賦獻明光
一夜長淮浪拍船惡風疾雨不成眠家書寫得無人寄
家在錢塘湖水邊
邳州言懷二首
戰骨銷沈水氣清沙邊砲石尚縱横不知天定安危計
虚使生靈死亂兵
昔日旌旗古戍秋將軍曾此覓封侯如今戰地成耕地
得見升平任白頭
徐州寫望
舟人云州有三百六十山四時無草木樊噲墓
凡七處莫知孰是
三百六十徐州山骨立天風不受寒樊侯古塜七杯土
飛沙野蔓斜陽殘舟人指點向余說側望淹留寸心切
欲酹清樽弔古祠衮衮長河流不歇
新州道中
風沙渺渺客聯鑣時拂吟鞭慰寂寥車道綠緣酸棗樹
野田青蔓苦瓜苖杜陵老去家何在阮籍愁來氣不驕
自笑閒人閒未得得閒終合隱漁樵
魯中
遠山忽已近近山忽已遠一山復一山使我情繾綣平
野莽無人飛沙垢顔臉如何大暑月旅食備艱險古人
亦有言富貴非所願休影不息隂望道未之見曷月予
還歸飽食故山莧
東平道中
征途擾擾風沙黃征人下馬坐路傍此邦之人重遠客
出門問我來何方笑言酬荅未及已急呼兒女傾壺漿
青山堂堂日車轉老樹盤隂杜鵑晚引程驛吏莫漫催
我有新詩自排遣感君義氣真可憐回首孤城草煙遠
望岳
驅車魯東門遥遥望泰山遠勢儼崇大真宰司其間稽
首致心語我行良已艱親舍白雲下往轍何時還願言
克相之造化終無端
汶上即事
北關言别柳飛綿記得離家月又圓華髮流年身半百
黃塵疋馬路三千戍兵自褁餱糧送津吏遥迎傳驛眠
一夜南風吹汶水古榆深巷已聞蟬
過沙河
上闕何時到鄉心日夜懸蹇驢車轍路羸馬夕陽天傳
驛飢仍遠篙師老不前微茫燈火近沙外有人煙
御河阻風
篙師飯日午繫舟嬰兒灣大風揚巨浪簸蕩天地間怒
聲若驅雷猛勢驚移山得失禀定數真宰炳如丹水宿
不及村誰能慘心顔
大德辛丑五月十六日灤都椶殿朝見謹賦絶句
三首
黃道無塵帳殿深集賢引見羽衣人步虚奏徹天顔喜
萬歲聲浮玉座春
殿中錫宴列諸王羽䙱分班近御床特旨向前觀妓樂
滿身雨露溼天香
清曉傳宣入殿門簫韶九奏進金樽教坊齊扮羣仙會
知是天師朝至尊
開平寓舍
雨隂六月摧驕陽開平客舍白日長官街汙泥没馬股
出門忽似河無梁土風不解重魚鳥東鄰西舍惟烹羊
山人肺腑蔬笋氣對此頗覺神不揚昨日樓頭望遠色
海霧不動晨光涼青山四面拱城闕龍盤虎踞爭翺翔
乃見宸京勢宏大囊括造化吞洪荒惟甘槁木卧林壑
豈意野服朝明光太平天子崇道德繪麗琳宇開清揚
列仙縹緲環珮下五里十里聞天香惟皇上帝降百祥
煌煌大業垂無疆山人歌詩忽起舞山川草木騰文章
山川悠悠望不極白雲飛去之何方故鄉親舍白雲下
悵望山川空斷腸何當振翮附黃鵠萬里天風吹渺茫
灤都寓興
昨夜分明夢到家庭前開遍石榴花龍門不放東風過
五月平灤雪滿沙
寄舍弟
鴈起秋雲白羇棲只恨仍心知貧易變口信遠難憑憶
弟愁荀鶴思蓴老季鷹棲遲一杯酒不語對青燈
黑山
草造黑山頭下馬馬力疲大野無行客僕夫愁渴饑草
根積霜露月照光離離王孫喜我至邀我入氊帷琵琶
左右動勸我金屈巵此中風俗淳頗似上古時顧慚丘
壑姿心迹與世遺際此聖明代歷覽山水竒不學古行
役空傷木蘭詩
為楊簡齋題空蒙圖
西湖天下竒回薄太古色春風散花柳元氣蕩空碧淡
然存天真豈為歌舞惑我家本住湖水邊筆床茶竈依
漁船振衣一别五千里為君展卷心茫然欲問吾廬在
何處但見老木浮寒煙吾廬不可尋山川不可越人生
行止會有時長嘯階前望明月
開平即事
土風渾似古民物自熙熙釀酒收駞乳裁裘聚鼠皮夏
寒綿挾舊路滑馬行遲家在千山外思歸未有期
得家信
舊業今安不天涯我索居關山萬里使鴻雁幾行書蟻
夢秋光薄蟬吟暑氣餘三高祠下水空憶釣鱸魚
灤都旅夜二首
不語登高樓裴回日將夕涼風吹秋來萬葉謝深碧悠
悠念遠道坐見山月出下聽城郭中歌笑雜啼泣物理
不可窮令人長太息
黃鵠垂兩翼徒懷四海心遊子中夜起攬衣步前庭蕭
條行天雲慘淡西風砧客愁結肺腑氣咽不能吟不吟
亦不寐歷歷寒更深
為疇齋張府卿作樵雲圖
喧寂本異軌乃知靜者心清晨整芒屩斧斤入山林擔
挑煙霞氣出没窮幽深終南太華長入眼蕭蕭不斷松
濤響靜觀天地生化機抱膝無言坐成晚昔日會稽朱
買臣汲汲行吟背負薪輕將富貴博幽意野風吹老青
山春碧桃花底煙光草應見仙人著碁處時清不用歌
紫芝獨自穿雲下山去
龍門道中
八月龍門路冰霜水不波草枯行地鼠風冷過天鵝棧
道行車少人家閉戶多殷勤策羸馬夜宿趁鵰窩(驛名)
李陵臺懷古
在昔李將軍提師奮威武步卒五千人縱横盡貔虎謀
猷始欲成管敢摧一語漢恩既未報肝膽日益苦豈知
萬里外骨肉膏草莽昭帝固任賢義斷難復取登臺望
漢地山川眇如許北風吹不消恨入臺下土我行青山
下矯首一懷古復笑秦家城彎環列遺堵惟有山上雲
淒迷送秋雨
經懷來縣
策馬懷來縣明朝始秋節遥看東五臺三峰兩峰雪大
野人煙稀穹廬白明滅寒風恐牛馬狐兔號古穴故山
丹桂開念此惜玄髮
寓金臺
黃姑菴裏曉鐘聲金水河邊落日情幾許客愁禁不得
數莖白髮漸分明
得舍弟書
木葉蕭蕭下玉關書來為問幾時還窗前丹桂知無恙
湖上白鷗應自閒向氏不勞愁聽笛龐公終是憶居山
南中故老如相問莫道如今鬢欲斑
寓金臺畫西湖空蒙圖
吳雲飛燕山舒卷在所得西湖不在眼客子氣蕭瑟幾
夕憑夢歸月暗失阡陌豈若隨天遊疇能縮地脈今朝
好晴景木落窗影白潑墨水雲翻幻出空蒙色頓失羇
旅愁萬里如不隔何當歸江南展卷畫江北
金臺文廟石鼓
獵碣鐫功事惘然摩娑壊石卧寒煙昌黎已道文殘缺
又較昌黎五百年
中秋(并序)
大德辛丑秋令正中客居金臺崇真道館追思
良夜能亡慨然于時遠山亭秋長煙薄晚月行
天而流景風散野以傳聲偶賦雜言奉呈松軒
太監
憶得去年八月十五正黃昏東方擁出黃金盆湖光凝
露滴空翠柳隂疎處羅清樽恬然數子文字飲六橋溟
涬牽林影一聲何處雄雞鳴月輪已到栖霞嶺共言人
世似川流有詩有酒須相酬朋吟醉卧忘爾汝氣吞十
里菰蒲秋今年中秋去年月却向燕山照城闕素華摩
蕩長庚精萬里清光元不别翻憶西湖看月時飛蓬聚
散真難期欲將心事寄歸夢岐路迢迢雲間之雲間之
歸夢杳目斷神馳山高月小興來一夜不成眠還聽雞
聲催白曉
客中長至日偶成
記得去年長至日故園梅蘂正含煙鄰家聚飲分冬酒
稚子來需拜節錢已覺鄉愁添繡線還從雲氣卜豐年
思歸不為荒三徑九陌黃塵懶著鞭
霞外詩集卷三
