石初集卷四元周霆震撰
五言律詩
憂懷
黃落雜烟蕪林炊乍有無喪氛移步滿兵氣幾時蘇小
邑疲封拜窮鄉落饋輸劫深資病減閑坐校靈樞
老病
喪亂交遊盡艱難老病深寥寥平世策落落古人心夕
照驚岐路晨霜憶故林折腰寧五斗敝帚或千金
山村
寥落驚回首艱危厭久生野人羞費揖山石苦留行坡
雨初畦菜園霜未破橙小村風物古暫喜話農耕
喜康子至
幼兒淹滯劉氏館中夜劫者壞大門而入急呼宿客
父子起走出遇寇二客趨東廂影堂寇追躡之父死
子傷吾兒趨西廂匿神龕側幸免死生之異在毫髮
間於其來也且喜且悲
脫或淪鋒刃吾年豈願餘及今相見日是汝有生初割
愛三兄愧憑危一飯驅風塵方未巳尙慎母恩劬
憶第三兒留郡城
百里元非遠三春又已終傳聞隨處有消息幾時通蔓
草酣朝露孤花繋晚風昨逢歸客語前日早趨洪
挽吉水孫碧澗判院
嗣世明經業傳家晝錦衣干戈危獨立桑梓晚全歸遠
戍孤雲淡平原落日微送車淚交洒霜葉不成飛
送人之岳陽税務
五月巴陵去官途事若何通商川舶遠供貢楚材多澤
國留形勝(湖廣參政阿思蘭駐兵岳陽)騷人續詠歌時逢漁艇問或
有化龍梭
張德彥
德彥自金陵敗中附趙餘黨遡流將扺安慶趙子變
起(其父鎮安慶陳疑其通金陵師行之際戮之)守者倉皇東下德彥同行
識之急投脫命趙舟四十六人皆死歸道所以聞者
悚然
跋涉逾千里存亡間一舟絶憐干禄誤翻致遺親憂水
國寒潮晚山城古木秋行藏盍深省嚮晦庶無尤
辛丑除夕
雨雪徂年日乾坤厭亂餘戰爭吳會阻消息朔風虚虎
眩投眢井燐冤集故墟事機恒倚伏天意竟何如
壬寅旦日
衰遲違故里喪亂守殘編鞍馬兒童習貂璫牧圉聯問
春逢上日頒朔憶當年懶復談迎送焚香校太玄
閔新安
路泣顛微步原塗枕積骸孫恩將入海(新安砦主孫本立)李祐
起平淮(紅巾首李昭)犇潰蛾投火攀援蟻附厓熊兵聞禁暴
坐覺衆心懷
關隴吟
隴戍通恒代河關控魯齊日經亡國淡天入戰場低玉
帳千羊酪青郊萬馬蹄悲歌頻勸酒送客去安西
寇至
羣醜發禾川中宵羽檄傳纔收緣岸戌已漲近城烟掠
貨舟相次敺人騎獨先兒孫猶九口兩地寸心懸
雜詠三首
海宇久承平風塵忽四驚官僚生間道黎庶死乘城壯
士天山箭將軍細柳營寥寥千載事憂世與誰評
穎蔡俄中起荆襄轉盼休兵符留北府臣節仗南州萬
宇聲華劫千官富貴羞聖恩覃雨露未必乏嘉猷
所至失堅城宜令鼠輩輕茫茫誰報國草草衆興兵吳
楚懸三戶河山隔上京幾時蘇北望飛騎報塵清
即事
古驛深春雨荒城帶落暉雞豚當道冺烟火隔江微所
過無完室相逢盡短衣干戈承劫運暫與聖恩違
羅郭
首義羅明遠傾家郭楚金俊功隨日起遺恨與年深白
日重泉影青天萬古心如何有位者翻不計浮沈
感遇
病髮梳頻減愁根日夜新世方迷貨色天未厭風塵臣
分誰憂國君心本愛民歲寒餘勁草灑血贑江濱
七言律詩
秋日登城
山壓孤城草樹荒西風塵起獨彷徨蕭條遺構重燒毁
憔悴餘民半殺傷驛傳共疑星使杳角聲空引鴈愁長
書生往往談經濟攬轡澄清合有方
答劉持志
關山極目翳黃埃歎息車薪水一杯種秫地荒賓少顧
催租邑小吏頻來暗塵葛服秋當浣細雨柴門晚未開
近日江南吟思減斷腸誰更憶方回
答道原思治
書生報國乏涓埃羞對茱萸強舉杯宿霧連山雄虺些
朔風何日野鷹來交游漸向艱危盡懷抱那能老病開
幾度出門疑所適杖藜細遶竹西回
雨
五月初七日雨至初九夕大作一晝夜如傾初十夜
半更許方止江漲比丁已有加
濕雲無際漲痕粘雨勢朝來幾倍添已讓滄溟懷絶島
更輸銀漢建高簷三年兵甲天當洗一日蛟龍地莫淹
早泛賈船隨鬭艦廣通民食富官鹽
寄吳章臥病客中
亂山岐路鴈行斜籬落酣烟菊自花我昔郡城行冒雨
君今孤館臥思家濟時孰是囊中穎避地除非海上槎
一郡幸存唯二邑戍樓何日罷吹笳
城陷
黃塵赤日陷城池又到冰霜歲晏時列寨守江兵夜戍
揚旗出郭寇朝馳就粱誤落荒田鴈啄肉空肥野樹鴟
諸將從容依老守捷書但奏莫令遲(梁侯守郡惡聞兵敗)
感秋
鬢如疎葉挂林端帶減腰圍逐月寬久病秋深心易怯
多愁夜永夢難安暗蛩入戸輸清苦落月窺窗進薄寒
屈指青春平野望東風隨意馬頭看
九日
西風慘淡郡城樓誰復黃花插滿頭訪舊愁經墟落晚
登高怕見戰場秋鳴鸞閣在金笳集戲馬臺空鳥鼠留
尙欲遠尋雷煥友提攜雙劒出南州
荒荒萸菊負登臨莽莽乾坤亘古今淮浪逆舟寒日淡
楚山連戌暮雲深孤生自滴思親淚(先父宋淳祐九年九月九日生)多
難誰攄報國心道路幾時辭逆旅關河無地避秋砧
送韓一初赴馬萬戶府參議
才俊宜從幕府升四郊何日保安寧連營未報休傳箭
策馬何嫌出戴星苦戰城壕霜月白屢殘村落野烟青
軍民甚有關心處佐政行看刃發硎
登城
世祖艱難德澤深風悲城郭怕登臨九朝天下俄川决
七載江南竟陸沈馬首空傳當日價雞聲不到暮年心
雨(闕)門外青青草過客魂消淚滿襟
民哀
痛哭羣庸誤主恩遺民無路叩天閽荒涼甲第有焦土
倉卒深閨無固門青血傳餐供士卒黃金為土贖兒孫
囊膠誰造崑崙頂念此長河駭浪渾
除夜感念亡室
無復憐余踏雪回一燈兒女促行杯土寒深痛骨委絶
月暗忽迷魂去來遲暮影孱如欲踣顛危心死不成哀
鬢邊種種君知否消得流年幾度催
中秋
夢遠霓裳世外音漢宮天老桂香沈黃埃欲出飛鳶上
白骨猶如落葉深萬國砧聲離别淚中宵月色太平心
晉公相業何時見目斷天津益苦吟
風雨重陽
八載兵戈苦未休異鄉佳節若為酬鷹臺人化前千載
鴈塞書沈外九州風雨黃花宜換世山林白髮欲專秋
莫言抱病妨杯酌漸喜新來絶酒讐
冰盤雪藕
清徹冰盤壓蔗漿酒酣雪藕進華堂凝寒色映瑤華脆
真白絲連翠袖香金掌曾聞承玉露瓊臺忽見擣玄霜
文園近日真消渴莫種蓮根引恨長
元日雪
朔雪遙憎毒霧蒸兩年元日勢憑陵氣吞鶴表城如玉
聲撼龍宮海欲冰不夜與天為汗漫當春借地示嚴凝
貂裘公子來何暮好向寒空縱角鷹
新正雨雪連綿人日大霧近午晴
天賜春晴一日恩亂來骨肉幾家存屢危豈望全腰領
積善當知及子孫喜有帆檣通白下幸無車馬到青門
往時百萬蒼生苦歲晚承平擬細論
中秋城西感興
玉宇瓊樓三萬里乘槎無路匪仙才塵揚海内衣冠盡
鴈斷雲邊鼔角哀天意未知何日定月華空似昔年來
故山老桂無消息紅蓼花高滿路開
雨困簡張梅間
濕薪萬竈漲烟氛屋角鳴鳩旦夕聞山接雲根如棧道
雨生波暈似犀紋麥苗泥漬連千頃花信寒消到幾分
最苦相從巷南北掩窗十日斷論文
和前韻
天氣渾疑挾楚氛雨淫愁向早春聞紅淹小圃違芳信
綠泛回塘亂縠紋遠樹鳥飛村舍沒淡烟人立野橋分
空餘落塈隣翁璧顛倒蝸涎似篆文
紀事
八月十五日告示詰朝往攻新安孫本立晡時羣黨
爭出城中撞擊居民門戶壕外縱掠水東永和邊江
而上放火殺人劫取財物婦女火達旦不滅是夜白
氣亘天
橫亘東西白氣升喧傳入夜事堪驚縱焚倳刃連村市
流血呼冤逼郡城天地豈忘心憯怛山河未放影分明
提攜婦女閨房秀飲涕羣驅敢出聲
和青華道士蕭宗元
月滿虛堂奏帝歸仙風吹送紫雲衣九還欲致三花聚
一悟能消萬劫非老樹鶴棲存夜氣清池魚躍見天機
黃冠况得山陰客未信詩盟與願違
九日
未霜白鴈渺關河來日空隨赴海波世難持身高處怯
秋聲入耳老來多山中甲子今誰在日下長安柰遠何
幾度西風餘破帽悠悠心事唾壺歌
和劉子贄韻
夢中走馬上西涼回首燕山六月霜尙想築臺思郭隗
誰能薦士效田光三陲吳楚人才劣百戰河山事會長
賴有淮南招隠處掩窗清晝坐焚香
立秋
京洛風塵竟未休送迎馬上敝貂裘蕭條人物常如夕
慘淡乾坤又入秋勑使經年遺北府戰場近日在南州
紛紛雞鶩羣爭食誰向滄江友白鷗
寇來自北見城中蕭然散入村落
斷鴈雲低欲度遲鵲巢何許寄南枝寇兵已厭空城住
官馬猶從間道馳萬骨白邊寒月夜孤烟青處夕陽時
經年北道無消息望眼頻穿淚暗垂
幽憤
隴梅驛信杳如緘白晝連山霧氣酣細柳未應仝灞上
藍田自可轉關南驚濤四面輕帆破疑路千條老驥諳
落落懷才宜不少冥冥當局得無慙
詔至
三月二十六日天詔自廣東來詔發京師去年八月
二十七日也於是朝廷號令久不聞矣欣幸之極敬
賦七言律詩一首
沈陸如雲跬步艱忽傳驛信自燕山九霄日御龍光起
萬里春乘海道還忠義銘心扶壮節老癃垂涕洗愁顏
中原黎庶知何似想望疏恩溥蒯菅
次韻劉道原九日
曠劫何當洗壒埃凌高欲藉海為杯巫山雨暗猿相引
汾水雲深鴈不來新釀偶憑茅舍漉寒花時向槿籬開
仲宣幸有荆州託未厭吟邊數往回
喜東宮受冊
六月二日東宮受冊越八日大赦天下使臣出湖廣
來自茶陵十月十有一日到郡踴躍快覩不覺情發
於聲忘其為老病也
海色穿林曉夢圓戰塵氛霧一時湔青宮德進瑤編紀
紫禁恩隨玉漏傳洛邑車書符永世漢家日月覲中天
秋霜一寸丹心在稽首洪禧萬億年
全參政九日宴僚佐城西神岡參謀萬德躬賦
詩五首用韻寓情
畫省凝香被羽林賞心寧許二毛侵閭閻側聽歌謠起
父老爭看&KR1654;戟臨霜露黃花留歲晏江湖白鴈待秋深
宴闌歸騎營門夕涼月紛紛落醉襟
能賦登高幕府親深秋過雨絶飛塵山城驛路黃柑富
水寨人家白粲新歌舞多非前日境交游半是異鄉人
通商近喜官鹽集不比西都巧筭緡
如雲冠蓋此高攀千載龍山季孟間犀筯駝峰傳翠釜
銀罌春色照蒼灣歌姬擁醉翻腔誤才士爭先覓句艱
秪有相如欣授簡興來無物不相關
蘭臺無分珮珊珊斷壟平岡自往還避地亂來猶有酒
放懷高處不須山參差紅樹西風外明滅青烟落照間
何日遠尋方外友却隨紫氣出函關
曾向凌波賦襪塵絶交近日愧錢神百年撫事皆陳迹
四海知心幾故人山借衣冠違世濁天留萸菊貸秋貧
偶尋五柳先生傳自覺年來懶是真
懷古
關河渺渺幾浮沈落日秋風萬古心二頃留人輕六國
一壺玩世重千金亂來耆舊傳聞冺老去英雄悔恨深
輸與蘇門長嘯者不教車馬涴山林
贈張梅間
故人誰似此君賢涉難交情晚更堅迂路出城尋故友
移牀就月話當年霓裳曲奏忘天上博望槎回記海邊
歸去蓴鱸隨地有别來鬚鬢得秋先
九日遣懷
繞籬黃菊自幽香無復龍山落帽狂身外老來從襍遝
眼前高處倍淒涼妖狐突過荒城雨旅鴈冥飛絶塞霜
風物關心倦回首野園柑熟旋分嘗
還鄉初度辱親友劉盧南惠詩依韻答之
憔悴還鄉一病翁雪窗晴透校參同庚寅俛誦湘纍語
甲子長懷晉士風塵暗衣冠情索莫眼青骨肉誼深崇
新吟多謝耆年頌晚節終慚老圃容
至正十二年壬辰正月武昌失守
黃鶴樓前帝子宮古來形勝控江東運籌要害無豪俊
流禍顛厓摠寇戎天馬西來勲可樹河冰北渡驛誰通
一壺或負千金重白髮丹心愧少同
述懷二首
子月中旬以從雨雪交作羣寇合攻大坑荆山小水
逆黨出城南三十里立砦二十四日破白水下塘二
十五日破吾里吾與次兒長孫寓歴村下牢是日省
都事吳軍已到郡二十六日走度嶺者相属如繩過
午猶不得家中消息心甚憂薄晚長兒來乃知念五
日四更初寇掩出吾里兒曹隨衆走厚富向晚寇退
渡江趨王屯暮抵南阜李氏已空室矣二十六日早
中宵蓐食行至高臺嶺巔但見連延朱村大坑寇火
千炬雪凍道滑婦人稚子僵仆不能進扶挈度大湖
嶺出章坑天已晚長女母子無托與偕來闔門不自
意全遂投下牢依陳氏暫住述懷二章
寇陷吾鄉今二日連宵列炬似星分如何去此三十里
家中消息杳無聞咫尺干戈皆逆境連綿雨雪助妖氛
兀坐此身同槁木恍然不復辨朝曛
風雪爐存半死灰每聽人語輙驚猜眼穿屢揖親知問
愁極忽傳兒子來足繭荒墟烟慘澹魂飛間道石崔嵬
經過且勿談辛苦闔室無虞已幸哉
默念
末路危機逐日新遭逢瞬息異冤親多疑忍事甘存拙
久亂全生幸處貧北海牧羝宜反漢東門牽犬竟亡秦
古來反覆無前筭那得匆匆論世人
書所見
正月十八夜全參政軍中告變縛致都事哈喇台小
鎮撫阿爾斯蘭布哈萬戶張定住將戮之十九日昧爽
其麾下擁衆扼全舟脅取二人入城閉關縱兵大掠
全由此失勢四月二十七日吳員外部將明塔布台
潜蓄異志忌同列林巴延烏都梟勇挾詐殺之誣以
謀反吳不能制又參政軍令喪馬一疋償白金一百
兩是蓄不戰之馬也
百金戰馬廐中屯部伍酣歌徹曉昏牙帳黑風梟突起
營門白晝虎相吞史徒富躐官曹位厮養威聫士族婚
天下紛紛寧有此我軍成敗不須論
記憶先親復齋先生詩二首
九日初度先父生宋淳祐己酉九月九日
厄於陽九畫成乾淳祐遺民自憮然正則庚寅宜有字
絳人甲子已忘年菊枝偶地存幽操汗簡何心理舊編
賴有童孫初學語挽衣爭果戱階前
代李季實賀歴塘劉所立生日
春入霞杯喜拂天初逾六六紀瑤編人間銅狄何時鑄
天上銀蟾昨夜圓(六月十六日生)秋水精神高六月仙人風骨
妙千年山林城市遙相祝凝望蓬萊隔紫烟
石初集卷四
