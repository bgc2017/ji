鳳池吟稿卷一明汪廣洋撰
五言古體
大祀
維皇建有極庚戌値時康二氣迭敷宣允若協雨暘季
秋成物際報祀禮有常掃地事明薦穹廬列兩行鼓
鐘宿在懸玉帛燦成筐陶匏湛醴齊大登具牛羊匪侈
禮物豐貴在誠意將今夕乃佳夕天高露氣凉微雲散
晻靄衆星羅縱横濟濟百執事念兹靡或忘金門少焉
闢和鸞鳴聲揚旂常紛左右燔燎彌耿光宸旒儼祗肅
對越位中央八音倡律吕佾舞節趨蹌所舉靡不修所
及靡不臧川嶽永流峙風雲儵低昂神靈符肸響鑒假
達羶薌錫福何簡簡降福何穰穰既灌隸雍徹精誠合
一堂願祈億萬年禴祀及蒸嘗載歌周頌篇庸擬被樂
章
大饗
諸侯謹述職方伯敬來同後世尚斯典往古有遺風維
兹獻歲始大鈞妙化工川泳雲飛間罔不被薰融至尊
垂衣裳雋髦蔚景從土宇日已廣民物日已豐匪文莫
附遠匪武孰成功不有勸賚美恩意何由通乃命行大
饗禮數極雍雍三公相左右百辟叙西東祥飇臨宁來
旭日當天紅佳肴薦修脯旨酒酌春缸舞干何孑孑擊
鼓何鼕鼕麗曲被朱絃清磬和考鐘尊卑同一讙遭遇
靡易逢豈惟浹和樂厚在肅儀容自昔周室時君臣期
令終頌歌詠鳬鷖錫予賦彤弓其慶何綿綿其音何渢
渢所以億萬載慨念思無窮小臣奏雅章稽首對九重
别知已
北風吹征帆飄飄西南馳山川聿修阻霜露忽凄其今
我遠行邁豈不念歲時歲時豈不念簡書良在兹翩彼
晨飛鴻翺翔亦何之感我同袍友慼慼懷仳離仳離雖
可懷觴酒當載持各言崇令德金石以為期
明發
膏車待明發逶迤上河梁親朋羅祖餞冠盖燦成章遲
予良繾綣都門猶在望條風被原隰春日當載陽鳴鳥
餘好音雜葩紛衆芳魴魚始登薦旨酒屢充觴既醉復
贐言欲去故徬徨維周仲山甫王命愼所將夙夜無有
懈庶幾終允臧斯言啟深省勖哉何日忘
君子愼所擇
君子愼所擇結交當結心苟不易所守憂患實相任在
昔管鮑氏友愛殊獨深意氣一見許乃能輕萬金桓桓
松與栢托根泰山隂玄冬冰霰集鬱鬱自成林維澤有
蘭茝苾芬思可紉豈比榛枿叢凋瘁易相尋所以君子
交愈久愈足欽吐詞罄肝膽炯然同照臨夫何庸俗徒
徇習等浮沈兹意邈難寫浩歌彈素琴
朝日何曈曈
朝日何曈曈澄輝麗華嶼衆鳥欣已集交交互鳴語緬
懷當來游旌麾戒炎暑樓船渡烟霧弭節章之渚章渚
隘卑濕夕氣暝蒸雨偃仰憑危閣何以浣襟宇適兹涼
飇至高蟬振鳴羽清芬散川原微瀾動浦溆誰云披景
光寧不感時序獨立暢余懷馳思更延佇
對菊答友生
江郭秋已闌風氣日餘肅虫鳴徧衰草音響亦何促閒
處積素抱無以娛心目喜君林壑彦遺我柴桑菊把玩
開晴軒芳枝動幽馥靡靡含朝暉疎疎間寒綠缾罌置
美酒相命屢往復吐詞不在繁累觴須再續寧云乏珍
羞聊因薦芳蓛持此宣冲襟愛之比良玉掇英知永年
殷勤為君祝
壯游奉柬諸閣老
壮游吳楚外揚舲遡天風名山浮紫翠大江走蛟龍歴
覽思超越毛骨生冰雪脫巾漉清湍舉手弄明月明月
懸青銅古人難再逢牛渚委陳迹峩眉斂愁容九華舞
傞傞窺見滄溟底小孤立亭亭徘徊女蘿裏流宕番湖
湄峰巒愈出竒幽深搆樓閣峭絶挂猿獼放意自陶寫
援筆灑秋泚神怪&KR0978;窅冥魚鳥覺欣喜路逢丹丘生來
自赤霞城麻姑後飛舄子晉迭吹笙湖光瀲灧開雲壓
蒲萄綠狂引黃金罍笑歌紫芝曲左蠡素相得當湖忽
見迎揚瀾平一掌中有黿鼉行振衣扳鵲巢捫蘿踐苔
石厓氣凌空青松花墜階白舉首匡廬下調笑烟霞間
屢會復屢往今往幾時還叢蘭被路蹊芳草縈磵谷長
飇和鳴鸐迸泉驚飲鹿須臾面五老邀我山之陽授我
長生訣兼遺洞玄章問我從東來迢遥泛鯨波三山得
無恙十洲近如何傍招廣成子俯挹山中老鯉魚躍大
江鵷鸞下天沼待以青精飯酌以白玉漿乖龍左耳潤
吠犬靈苖香渴烏漸斂翼拭目增晚碧朵朵金芙蓉憑
虚落胸臆西南挺竒異江湖馳偉觀披披古蘭若丹靈
燿巑岏嘗聞遠法師堅坐東林下還許陶淵明共結白
蓮社又聞李太白酷愛香爐峯長安卸塵鞅欲歸巢雲
松往事既云遠顧我復來此濯泉坐樹隂下洗巢由耳
綠髮雙青瞳採芳留我行我行欲不行月高猿夜聲西
山招我遊明日過湖水笑隔南浦雲遥謝數君子
奉旨講賓之初筵(并序)
臣廣洋忝在諫垣初上銳意扵圖治蒐武餘
暇延訪遺老從容賜坐討論古今鑒觀興廢
兢兢業業惟恐有弗迨與夏禹惜寸隂殷湯
日新其德周文望道未見之意實同符而合
轍也頃者博士臣梁貞用古詩三百十一篇
輯成巨帙進供睿覽原之秦先生良卿周先
生侍坐上躬親檢閱以賓之初筵一詩命臣
廣洋直言講觧顧念學問迂疎曷足發揚古
作者之微旨據經引註敬為演繹上亦為之
興感乃曰衛武公一諸侯也九十衰耋尚能
令人作詩自儆復令人朝夕諷詠期扵不忘
矧今以可為之年當有為之日何不激昂黽
勉耶仍命臣廣洋繕寫數十本頒賜文武大
臣俾揭扵高堂欲常接乎目應乎心以古賢
侯為自期視武公初意尤昭著而浹洽矣竊
惟方今文武並興賢哲彙進其間老扵文學
者或皓首一經朝温暮習行詠坐思似若有
所得也然片言隻字之奥猶不能不窒扵懷
况當經緯萬幾感悟一語渙然冰釋發為昭
代美事其濬哲文明得非天縱者與臣廣洋
適際斯時敢不拜手稽首敷陳萬一顒俟後
日風雅君子扵是乎書
維周臨九有運祚何其昌本支既蕃衍道化亦流行粤
若衛武公展也令譽彰耄年儆畏深㒺敢貽怠荒反躬
益淬厲托言敷雅章朝夕冀相接寤寐耿弗忘爰思庸
為詩燕饗禮極臧苟不究終始曷能鬯抑揚時維肆筵
日冠盖來煌煌秩然賓主分蔚然鵷鳳翔俎豆陳左右
肴核薦馨香旅酬倡讙虞八音迭鏗鏘惟云在和樂毋
以踰太康請觀嘉會初靡不罄所饗史臣相我右監官
佐我傍容止愼有節語言矜有常終希蹈榘矱勿為德
之涼所以古君子勉勉念自強迨兹禮物既寧莫懷所
往三爵稍不識主賓實傍徨峩峩弁傾側傞傞舞趨蹌
喧笑四座起謔浪殊未央遽俾出童羖而為中心傷所
以古君子兢兢恒自將矧今創造始風雲&KR0978;八方凡我
百執事豈不負責望般樂誠怠傲流連乃荒亡屏翰既
有托啟居在不遑至尊宵旰間文武翕弛張攬轡奠民
庶駐車問賢良匱抽金石封取鑒法殷湯上以繼神聖
下以息搶攘芻蕘亦何幸培植紆寵光焉知作者意諷
詠悉其詳據經掇訓詁庶幾扵彿彷天容儼垂霽諸老
賦顒卬拜手稽首書愚衷見毫芒彤庭扇微飇白楮浮
清霜晴槐轉午影堯日正舒長
書泣麟圖後
麒麟素不出出則世道寅世道久不寅爾出胡不辰爾
出胡不辰吁嗟乎麒麟麒麟果何物允矣獸之仁天性
實賦予信靡豢與馴有角㒺扺物抵物物不隕有趾罔
踐物踐物物亦伸牛羊匪爾類麋鹿匪爾鄰誰俾脫扵野
大駴魯野民野民疑為怪不以爾為珍苦罹物所戕棄
捐道路塵皇皇宣尼父道逢古城堙城堙天四垂蒼茫
愁殺人徘徊念獨往凄風吹日曛捫心靜躊蹰慟哭非
爾聞野民反貽誚孰與究其因吁嗟麟之厄此道何由
信夫何姬轍東王綱日以淪春秋二百年托之南面尊
辭嚴愼予奪勖哉萬世馴亂臣及賊子趼足走逡巡不
有宣尼父誰將息紛紜吁嗟麟之死此道何復云嘅念
周室初君聖臣亦賢鳳鳥下千仞皇風蕩極垠騶虞美
庶物品類實蕃殷囿以道義方培以仁義根斯民幸弗
墜愈久愈不泯迨兹日益遠世道遂莫振所以宣尼父
感歎難為言披圖百拜餘識此眉目真靡敢事綺麗聊
以慰斯文
省中秋夕
流火遵西陸新秋屆在兹羣英罷趨謁夕漏滴多時肅
肅繁露降飄飄涼風吹蘭蕤翳金井梧葉下彤墀徙倚
待清問張燈照薄帷六經浩茫海悠悠遺所思
奉簡兩司諸公
夙昔被寵遇寝興恒不遑况膺喉舌司寧不懷慨慷雞
鳴奮臂起顛倒攬衣裳謨謀慮未周諮詢患未詳興言
策我馬載月冐嚴霜于以思補報于以思贊襄顧瞻銀
臺門衆星羅耿光長松結翠盖疊閣峙鸞翔皇皇多士
集孰不希令望如麟瑞郊藪如鳳出朝陽舒徐大廷下
珂珮鏘琳琅讜論備原委亹亹各有章方兹勵圖治昭
哉崇俊良彌綸貴有道慚愧非我長憂與事交至惕然
熱中腸展也古君子示我以周行一言勤在公載言歆
對揚聲教由此宣風氣由此張用是慎黽勉稽首終激
昂勿為甘素飱中心徒永傷
用王璛登山詩韻
層臺凌空青盤距亦非隘偶兹寄玄想高朗足所快繁
條翳青隂雙林儼相帶靈鼇峙雲中疎鐘起天外于以
干景精于以聆梵唄焉知澒洞間適與意相會在在山
之陽凝颸振行旆
月出湖水明雲澄楚山碧涼飇動地來蒼茫思何極遐
哉金銀闕臺構越千尺彤霞湛昭回白羽仰飛歴重遊
感遲莫勝賞諧今昔云胡穹壤中而為物所役眷兹澹
夷猶得酒聊自適
習静齋為鎦秀才賦(鎦古劉字)
蜂蟻竟喧雜營營胡為生蘭苕媚景光靡靡安足榮若
人達至理冲然彌自貞汎覽頫仰間端居念慮清終然
得所適放歌南山行南山佳遊遨亦足暢幽情涼風吹
衣裳流泉濯冠纓樂哉忘歲年焉知外物嬰
送參政蔡思賢奉使西蜀
酌君白玉杯贈君黃金鞭君當遠行邁聽我歌短篇維
蜀控西土相去何綿綿銅梁倚白日巫峽横青天周原
開沃壤萬壑成奔川文翁昔領校風俗為之遷武侯繼
秉國綱紀乃秩然由來蜀故老念之如在焉君今肅將
命禮義重所專冠盖宛相遠照耀江之邊澄江上新鯉
碧樹當離筵君行壮遠别慷慨薄雲烟兹事信足美高
誼良可宣聊因寫餘興浩歌秋風前
觀種蔬人
種蔬不滿畦畦大蔬亦長瓜瓠荂修條韭薤被腴壤耘
耔勵昕夕灌溉益培養新苗抽露莖巨葉覆雲掌生意
日已敷闢土日已廣溝澮漸疏豁螟螣在祛攘靡靡充
盤盂稍稍積缾盎乃知天地間服力足有仰苟不苦心
志胡能奉餘饗為爾罄空言聊以寄幽想
題梁氏偕老詩卷
寶應梁氏博雅人也與其妻洪氏俱年八十
餘一日同死鄉里嘆羨求為賦詩
在昔有夫婦隱居隨岩巔饑食岩中芝渴飲岩下泉一
朝化雙鶴飄飄上九天蹇予好事者覽兹懷古先邇來
安宜生叙述梁氏賢交游崇信義舉指節周旋雍容家
室間琴瑟協鳴絃賓客敬相待子孫羅其前秋霜照白
髮消遥各忘年世慮素超越一日同棄捐鄉里悉驚羨
詩賦多流傳我思人之死渺如風中烟偕歡尚莫遂偕
老難必然王國道化行仁風被八埏俾民生無虞俾民
死獲全我歌汝墳章再賡偕老篇一為梁所重一為聖
所宣
送陳克明陪師進淛與孫伯融各賦五言贈别
分得蛟龍得雲雨五韻
轟霆撼鞞鼓飛霧揚旌旄元戎事西淛大饗行南郊羣
舞士氣作拔劍揮長蛟
柳色何依依鳥鳴何嗈嗈陳師諒及時觀者為改容引
領待神捷歸騎看游龍
謝安本偉人樂毅乃豪客出處貴有時論議重有益君
看汗竹間勲庸匪輕得
武林古都會冠盖游繽紛念此喪亂中孰不思汝墳願
言崇慰止庶以集如雲
回風來樹顛旭日麗江渚臨别贈長歌歌竟暫容與君
知大旱秋嗸嗸望霖雨
明發
迂拙本所尚謬膺時見知高車踵華要豈不日求思徂
春歴西垣托以國藩維兹辰遡東魯重以民命司撫已
揆中素憂感積如絲簡書遽臨門我何敢遲遲僕夫具
行装明發大江湄朋情念遠别臨餞難為辭好風吹楊
舟旭日麗彩旗流波渺東注緬懷當若斯聖明極高厚
疎淺諒何為
遡沙河
輕舟遡河流信宿忘少暇委蛇遵大堤荏苒歴初夏晴
光汎流沬川漲益湍瀉游子念遠行假寐待明夜方經
鎦渡灣倏過鶴丘下嚶嚶山鳥鳴的的水花謝愛此堤
上柳緒風一披洒櫂師力張帆中流去如馬孤烟隔渚
生偶見捕魚者相顧不得言長歌恣陶寫
宿慈雲寺
悟生本無象所設誠幻境覽兹古蘭若稍獨眷脩整金
碧開焜煌莊嚴麗高迥開士彌天秀見趣一何穎跏趺
暢鴻音種種得要領我昔聞馬祖說法最馳騁空青雨花
落鉢盂豢龍醒迨今古道場屹屹萬山頂信美二三子
冲素抱孤耿于馬憩微涼兼遂扣綮肯掃地燃妙香汲
泉試竒茗擴哉聞未聞融液在俄頃長松掛寶月坐見
浮圖影蝠出簷溜深蛩鳴砌隂冷宵分始就寐怵然發
幽省(馬祖寺在寺東南前有出水寺泉極清洌傳云自惠山泉來)
鳳池吟稿卷一
