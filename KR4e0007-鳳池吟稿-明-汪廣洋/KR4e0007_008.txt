鳳池吟稿卷八明汪廣洋撰
七言律詩
過黃州有感
甲郡繁華控上流郡中多半竹為樓楚茆巴橘通王貢
越管秦筝貯客游萬竈顛危烟久滅幾人離散骨初收
移船夜讀眉山賦一鶴横江月滿舟
快閣
西昌傑閣連城闕勝日登臨足快哉楚嶺重遮嵐氣合
贑江遥遞浪聲來涪翁詩思排雲漢坡老詞華被草萊
欲把一尊酹明月夜深還上最高臺
使贑諭熊天瑞
舟行到贑數千里江聲瀉碧山綢繆將湮未湮斷岸出
欲雨不雨晴雲浮謝公自足平生願司馬眞成汗漫遊
明日旬宣應有暇鬱孤臺上望南州
風雨舟次萬安聞贑城未附
汨汨寒江照碧蕪隂隂官樹噪童烏一篷風雨留行色
萬里雲山入壮圖馬武拔身終仕漢周瑜仗劍早從吳
閉門尊大成何事慙媿公孫畫此謨
登鬱孤臺
傳報東門槖鑰開緩乘單騎陟層臺連營喜動旌旗捲
遮道懽迎父老來雲擁龍驤通百越天垂象緯麗三台
贑江流水深千尺願激餘波遍草萊
題瑞菊詩卷後并序
穆爾薩元之故帥也嘗仕扵吳鄉種菊數百
本秋芳爛開一本有二色詩友咸作詩稱其
美余亦綴書卷末後密理公宦遊海上兵革
四起奔走南北聲問各無聞焉甲辰冬余承
王命開諭贑州乙巳春守臣熊天瑞附順兩
軍遂解入城召父老故官宣以上旨有龐眉
皓首年幾八十者立扵衆人中扣其從來乃
知為密理公公亦不記余為誰何訪故篋得
詩文一軸出示扵余悵然追思己二十年矣
卷中詩文名字炳然手蹟如故但不知存者
今幾人臨風拜觀涕泗交集遂賦此以紀歲
月云
我對青山倦著鞭君垂白髮賦歸田偶來把臂三千里
却憶題詩二十年零落親朋逢亂日蕭條松菊委荒烟
臨風展玩長揮淚謾想當時思惘然
南韶
皇恩曠蕩被南陲嶺徼間關遂坦夷諭俗正詢司馬傳
觀風當見召公詩山厨和殼蒸粳稻驛路含漿食荔枝
故老不忘鄉丈德年年來祭曲江祠
遠懷(五月三日舟次雷港復有西省之行)
老親獨往京城日賤子復上西江槎菽水暫雖離膝下
關河可奈渺天涯千巖古木啼鵑鳥一路東風過楝花
遥想小兒初學語月終應是望回家
懷陳教授并序
余自甲午寓太平獲交扵永嘉陳君天祥别
後音問寥絶戊申年得來書且云于湖一别
十有五載每思送舍弟子盛歸覲詩有曰朝
出乘金鞍暮入坐錦茵人生固云樂不如歸
見親此賤子遽還鄉里者誠有感扵此也龍
泉楊縣丞至方知入贊皇猷出秉大政為吾
道增重如賤子父母俱亡鬢髮盡白状如六
七十歲人言之可為於悒余披誦再四夜忩
寂然不能無感君名善前鄉貢進士
于湖春日草萋萋十五年前憶舊題幸際盛時開幕府
愧無長策及青齊江城四月楊花過公館三更杜宇啼
念子不眠增感慨越山迢遞水雲低
過高郵有感
去鄉已隔十六載訪舊惟存四五人萬事驚心渾是夢
一時觸目總傷神行過燬宅尋遺址泣向東風弔故親
惆悵甓湖烟水上野花汀草為誰新
荆山(即懷遠縣舊誌九澗八河旁繞此山)
荆山有玉名天下玉去山存縣治幽九澗直從松頂落
八河旁繞石根流椒花委路東風歇雲氣彌空紫盖浮
兵後可傷民物盡幾家星散住林陬
舟次塗山拜禹王廟
堯舜深嗟浲水流禹王專任八年憂力排漢泗歸溟壑
威逐龍蛇出海陬腁胝竟能安萬國衣裳端合會諸侯
小臣再拜塗山下瞻望餘光在上頭
下蔡縣(周世宗駐蹕之所)
傳聞下蔡開新邑曾是當年古夀州羣嶺坡陀圍楚野
十城環璅控淮流風雲散盡豪華歇狐兔來遊草木稠
落日臨高倍惆悵八公山遠暮生愁
過夀州望八公山有感
八公草木晚離離彷彿成人似設竒老氣逼雲含霧雨
空青拔地鎮淮夷謝玄歸奏平戎日王猛徒勞料敵時
淝水不關興廢事夕陽西下浪聲遲
太和縣
淮河西與蔡河接八百里程無一家廢邑經年埋草莽
遺民何處夢桑麻蟬聲嗚咽沿堤柳狼跡縱横匝路沙
唯有傷心舊時物毁垣高倚夕陽斜
許家窩
兩隄削立數千仞坡脚纔晴見曝黿河水到灣喧去馬
櫂郎牽纜走驚猿桑畦不辨蘆花渚麥隴翻成祗樹園
若比舂陵凋瘵處許家窩上更難言
霸王城
重瞳往昔矜無敵故壘扵今只有名大抵喑嗚非帝德
由來寬厚合民情皇風已蕩妖氛氣隂雨猶聞鬼哭聲
念此膏腴淮楚地幾時田畯勸農畊
黃河(曹州抵濟寧周村河流横潰茫無涯際古云桑田變滄海不誣矣)
發跡崑崙最上峯滙流奔突勢舂容天關直下無留隘
地軸潛回有定蹤石激浪痕蹲虎豹船經桑罅走蛟龍
欲求縮地忘驚險正恐竒人不易逢
歴下亭臨眺
海子山頭歷下亭舊時臺榭倚空青濟南山水多佳麗
工部文章最典型繞徑落花風瑟瑟隔窗啼鳥樹冥冥
素琴擬待横秋月看取游魚夜出聽
趵突泉
濟南泉有七十二趵突泉當第一流山谷幽深開虎穴
水心明白現鼇頭月升銀海波濤湧露濕金莖沆瀣浮
騎馬遠來閒洗耳怕聞絲竹沸清秋
過故翰林李慨之天心水面亭遺址
供奉歸來已浪游大明湖上貯清秋十千美酒傾山雨
半百閒身對海鷗水面風生楊柳岸天心月過藕花洲
自從爛醉吹簫去誰解臨亭汎夕流
題王明府歴下秋興圖
點綴秋容亦費思芙蓉泉上晚晴時景扵佳處煩清賞
興到無聲絶有詩天外好山來隱隱雲邊歸鳥去遲遲
更憐箕踞哦松者多是長安杜拾遺
新秋用贈省中諸友
畫戟森嚴粉署開沛然靈雨洗氛埃數峯晚翠雲邊出
萬斛秋濤樹杪來齊魯衣冠逢治日國家文武萃英才
欲憑高處舒吟嘯還憶年時上鳳臺
梅杖為西霞霍維肅賦
錚錚古榦鏘鳴鐵拄到西湖淺水涯素質可能韜玉潤
溜皮猶自著霜華臨風倚竹幽香在和月敲門瘦影斜
一段陽春舊清致等閒來伴老西霞
柬宣城俞用中兼貽郡守
聞君旅寓宣城日絶似拾遺殊可憐瘦蹇騎從官道側
苦吟書徧草堂前孤撐老氣陵嚴武特立貧交許鄭虔
郡中况有賢知己應是時時送酒錢
詔下諭平幽薊兼喜復唐時衣冠
日射卿雲擁建章内官催謁簉鵷行已聞河朔平全薊
更喜衣冠遇盛唐露奏定隨丹鳳下天書猶帶紫泥香
朝回花底鳴珂珮不特凌烟獨有光
奉旨行冬至朝賀禮
寶扇初開雉影圓雞人唱徹聽臚傳兩京雲集千官擁
萬國春從一氣先酒進玉杯承湛露樂當金闕奏鈞天
小臣際遇慚無補願擬南山頌萬年
自夀
腐儒今年四十二幸當堯舜聖明時堂中白髮慈親健
膝下紅顔二子竒竹葉香浮春拍拍棣花輝映日遲遲
寸心為國雖無補不愧皇天后土知
梅信
雙江十月尋君處記得巡簷索笑歌往事依稀常在念
暗香消息近如何閒憑南鴈傳冰雪試扣東風向薜蘿
來復定期當七日政緣驛使寄聲多
梅魁
纔聽東風第一聲状元高出冠羣英冰霜歲月殊先得
桃李園林取次榮春到玉堂傳視草香凝瓊宴賜和羹
御溝楊柳含青眼應許樊兄是老成
曲阜縣
拜軒轅少昊墓扵郭外謁先聖廟扵魯城遂
與衍聖公孔士行歴郊原披荆棘訪周公廟
址靈光殿基扵荒烟杳靄間及觀顔子廟望
孔林蒼翠藂蔚使人悲感交至不能自己扵
懷乃賦詩紀所見云
狐兔縱横走夕陽斷籬荒徑入牛羊可憐東魯成焦土
曾是西周奠故疆汶泗尚餘春寂寂龜蒙遥對晚蒼蒼
偶披荆棘懷前古獨有絃歌思激揚
立春日過邳州
紅日曈曈出海東扶桑枝上曉雲融九農已兆三時業
萬國均蒙一視同原鳥飛鳴乘淑氣隄楊搖曳受和風
古邳城下河凌積誰俾銷沉頃刻中
夜過寶應縣
滿湖風浪拍隄沙雪壓黃蘆沒釣槎卧聽隔船歌白苧
起來和月岸烏紗故鄉近别無多地歸夢應知己到家
何日弟兄攜子侄海天烟雨藝桑麻
曉過高郵喜鄉人迎餞
賀監南歸酒正香一斑纔露鬢毛蒼最憐傾蓋逢知己
曾敢揚眉過故鄉風約凍雲開野色月兼晴雪動湖光
舊時親友多零落長是教人憶斷腸
過河陰觀楚漢遺壘(鴻溝在縣南接汜水東有楚城西有漢城)
廣武山前望虎牢淡烟衰草沒城臯鴻溝豈限長江險
楚壘何如漢壁高此日登臨悲鳥道當時南北混鯨濤
河陰老樹森幢蓋猶似鑾輿駐白旄
過杭州覽古
淛江亭下水如苔曲几閒窗面面開山勢不移天闕在
潮頭偏逐海門來梅從和靖祠前見柳繞蘇公隄上栽
知是國初全盛日滿城絲竹沸樓臺
鳳池吟稿卷八
