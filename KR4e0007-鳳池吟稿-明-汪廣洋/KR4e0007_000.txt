鳳池吟稿别集類五(明)
提要
臣等謹案鳳池吟稿十卷明汪廣洋撰廣洋
字朝宗高郵人流寓太平太祖渡江召為元
帥府令史歷官中書右丞封忠勤伯尋進右
丞相以與胡惟庸同位不能發其姦状坐貶
廣東于中途賜死事蹟具明史本傳廣洋少
師余闕淹通經史善篆隸詩格清剛典重一
洗元人纖媚之習朱彛尊嘗摘其五言中之
平沙誰戱馬落日自登臺湖水當門落松雲
傍枕浮懷人當永夜看月上疎桐對客開春
酒當門掃落花天垂芳草地漁唱夕陽村等
句凡數十聯以為可入唐人主客圖静居北
郭猶當遜之毋論孟載其推重之如此而明
代論詩家流派者多未之及盖當時為宋濓
諸人盛名所掩故世不甚稱然觀其遺作究
不愧一代開國之音也乾隆四十三年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鳳池吟稿原序
昔人之論文者曰有山林之文有臺閣之文山林之文
其氣枯以槁臺閣之文其氣麗以雄豈惟天之降才爾
殊也亦以所居之地不同故其發扵言詞之或異耳濂
常以此而求諸家之詩其見扵山林者無非風雲月露
之形花木䖝魚之玩山川原隰之勝而已然其情曲以
暢故其音也渺以幽若夫處臺閣則不然覽乎城闕宫
觀之壯典章文物之懿甲兵卒乘之雄華夷會同之盛
所以恢廓其心胸踔厲其志氣者無不厚也無不碩也
故不發則已發則其音淳龐而雍容鑑鍧而鏜鞳甚矣
哉所居之移人乎今觀中書右丞汪公之詩益信其說
為必然者矣公以絶人之資博極羣書素善屬文而尤
喜攻詩當皇上龍飛之時仗劍相從東征西伐多以戎
行故其詩震盪超越如鐵騎馳突而旗纛翩翩與之後
先及其治定功成海宇敉寧公則出持節鉞鎮安藩方
入坐朝堂弼宣政化故其詩典雅尊嚴類喬嶽雄峙而
羣峰左右如揖如趨此無他氣與時値化隨心移亦其
勢之所宜也然而興王之運至音斯完有如公者受丞
弼之任吟咏所及無非可以宣教化而弼皇猷有物有
則民彛甚大非止昔人所謂臺閣之文而已而山林之
下誦公之詩者莫不被其霑溉之澤化枯槁而為豐腴
矣雖然詩之體有三曰風曰雅曰頌而已風則里巷歌
謠之辭多出扵氓隸婦女之手彷彿有類于山林雅頌
之製則施之扵朝會施之扵燕享非公卿大夫不足以
為其近扵臺閣乎輶軒之使弗設而托之扵國風者若
無所用之皇上方垂意禮樂之事豈不有撰為雅頌以
為盛典乎濂盖有望扵公他日與鹿鳴駟牡諸作並傳
不朽者非公之詩而誰哉濂也不敏受公之知十有一
年故竊序其作者之意于篇首蕪纇之辭要不足為公
詩之重輕也公名某乃上之所賜其字則朝宗也淮南
人洪武三年四月二十一日金華宋濂序
