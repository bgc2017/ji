鳳池吟稿卷四明汪廣洋撰
五言律詩
月夜登豫章南樓
酷熱不可敵起登江上樓焚香就華月援琴彈素秋高
梧宿鳥下芳蕙夕螢流覽物感時序清笳發暝愁
九日
長劍客千里一杯歌七哀晚節忽已至秋芳殊未開平
沙誰戲馬落日自登臺西北天垂遠滄江聞鴈來
寄孔博士
疇昔同趨召雞鳴候啟扉聯章門下進並馬月中歸掖
樹啼烏早風花委路微相望隔千里目斷楚雲飛
寄西掖諸友
玉簫吹鳳凰關月寫滄浪故國幾時到高樓今夜長候
虫啼露壁涼葉下銀牀無限懷人意裁詩遠寄將
忠勤樓諸老夜直余時守省作詩寄之
西掖延秋爽高樓倚太清玉繩當坐轉銀漢近人明上
相思經濟諸公任老成不知前席夜曾語及蒼生
畫省夜不寤起行雙樹間遥聞唳孤鶴清響落空山涼
露徐徐下秋雲故故還從來事幽覽頗與意相關
耿耿衆星白漫漫長夜寒萬方猶事武一榻豈容安零
露沾琴席高梧下井闌永懷何以托詩罷動猗蘭
露坐
愁極覺宵永坐深知露涼遣時聊命酒愛月屢移牀北
斗回杓近高城下漏長用非疏附者撫事即蒼茫
小孤山
海門第一關蒼翠五雲間隂雨蛟龍出晴天鸛鶴還江
聲舂夜寂草色帶春殷欲往臨危頂因之望故山
月夜同諸友酌
休撥紫檀槽且傾黃濁醪涼天兼得月我輩復持螯彭
蠡一杯大匡廬半壁高竹林瀟灑地應有醉山濤
登徐孺子亭
高士不可得兹亭幸爾留偶來當暇日况復及清秋湖
水當門落松雲傍枕浮幾時閒歴覽乘月放扁舟
晚晴江上
江水鴨頭綠楚山螺髻青鷓鴣啼不盡花發樹冥冥微
風汎蘭槳落日過松亭勝境思彌愜漁歌隨處聽
西掖聞鸎
粉署春已晚黃鸝時復鳴落花蕩輕吹繁木翳新晴好
語多聯續餘音入紫清鳳凰池上客一曲送新聲
清風亭對酒
二月雨中盡一尊亭下開青山望不極白雲招可來啼
鳥合芳樹落花委蒼苔遥知舊游者歌詠鳳凰臺
寄陳僉事
露白團秋草天涼悲晚蛩懷人當永夜看月上疎桐邊
候烽傳息畬田歲喜豐了知巡歴罷雙旆引歸驄
秋日憶故園
素得故園趣遠如南澗阿衆芳時既集啼鳥秋復多對
竹不及晦酌酒屢當歌去鄉僅十載懷之可奈何
郡齋秋日
帷幕公事簡齋居文墨閒開簾坐白日拄笏對青山謬
拙占微宦疎慵覺厚顔空令懷舊業心逐鳥飛還
歸畊叟
軒冕若為累田園信可耕寧知静者意不類曠達情過
江逢雨歇穿林聞鳥鳴得酒亦復醉陶然終此生
秋樹
牆頭兩好樹翠碧積隂隂落日風濤起滿庭秋意深繁
條委砌石涼葉下衣襟况有行歌者聞之亦散心
登鳳凰臺懷孫伯融
故人不可見遠懷良未開烟樹暮雲合江帆春雨來含
情望三益撫卷歌七哀聊以酒一斗攜上鳳凰臺
征婦詞
夫當戍關塞妾重事姑嫜見月驚離别裁衣欲寄將淚
先金剪落心逐蠒絲長想得倉庚語歸時日載陽
柬葉滙
子獨抱遠器澹然陶至情素無圭組繫緬有林壑情園
涉愛嘉樹觴詠掇芳英余亦忘機者世紛非所嬰
宿浦江錢氏山居(宋尚書錢適後)
喬木蒼然者如君有幾家安居忘歲月適意在烟霞對
客開春酒當門掃落花萬方從戰伐全不廢生涯
四壁暮山紫千章春樹齊若人忘世故築室住岩西静
日看雲出開簾聽鳥啼客來攜子侄隨意閱新題
贈孫伯融之官池陽
江浦晚霞明桃花春水生來攜建業酒送子池陽城臨
發贈寶劍開筵彈玉筝况當理新國珍重在斯行
夜泊臨江城下
維舟近清樾坐愛江水深飛雨忽沾席涼風吹滿林當
歌發慷慨訪舊縱登臨聊以寫綠綺因之清我心
曉經豫章城東
忽忽歲年暮感我去鄉思臨軒梳短髮緩轡過方池野
曠秋雲淡天涼露氣滋澹臺遺塚在誰與薦江籬
送欒架閣督運宣徽
江色淨如洗白門三月春愁來别知己况乃是鄉人積
雨暮雲合東風芳草新宣徽耆舊在相見重諮詢
蕭何餽餉日漢業經營時一旦見圖繪千年垂令儀因
君當遠發倚馬贈行辭預擬旋歸旆丹青滿鳳池
排悶
布衣不任事恒似涉風波况値經營際其如會計何長
官憂見罵小吏厭相過翻憶秋池上臨書換白鵝
登鳳凰臺
久游龍虎國每上鳳凰臺一水浮衣帶三山落酒杯東
南形勝在空闊畫圖開有感風雲會從天五馬來
清夜
月林栖羽白露草啼蛩清秋帶銀河瀉涼隨冰簟生彈
琴送逸響酌酒散幽情賴有同袍者俱為江海行
寄省中諸老
台衡森列宿伊邇紫薇垣諸老臨清地匡時在直言醴
泉方浩瀚鳳鳥任騰騫我獨南征久年來憶故園
贈李士良之官宜興
近美除州牧多言用舊臣正須宜令德毋乃為斯民沙
暖潮痕淺城春柳色新應思陽羨路日日望車塵
柬孔都事
一日不趨省寸心何以安開門偶自適力疾強加餐廣
野衆星出高城暝鼓殘思君進謁後歸騎北風寒
西施灘
東越國已泯西施灘尚存天垂芳草地漁唱夕陽村荇
帶牽舟楫羅衣拂酒尊杜鵑緣底事只管下啼痕
宴建德南樓
綺席張新宴華裾縱合歡蔗漿調碧盌魚鱠縷冰盤高
閣宜開晚輕衣不受寒坐聞彈錦瑟涼月在闌千
秋日用張都事游田墳詩韻
命駕來游日看碑數歴年紺雲籠淨刹碧草上遺阡野
興三山外秋聲萬竹邊應逢大小朗煮茗試新泉
登蒋山望江亭次韻二首
絶頂出華構有時來一登曾將六朝事閑問百年僧寓
目誠多感投身愧未能暫留林下夕江浦散漁燈
每到蒋山日令人老眼青溜泉深處落獨客静中聽蘿
徑依禪榻苔函鎖佛經更須臨絶頂一上望江亭
九日答郭生詩韻
眺望思彌愜况當秋序殫微烟澹遥水落日下平巒每
喜疎花發得逢知己讙壺觴且清話聊樂復何歎
送院判俞子茂進兵番陽
江東風日晴把酒送君行好慰三千士將收七十城烟
花催疊鼓雲騎擁連營山越人争喜殊方自此清
和主敬陶員外詩韻
相國深圖治郎官早見親每膺前席夜曾屬後車塵種
竹思儀鳳將書究獲麟憂時生白髮迥比向來新
贈歴陽令
縣宰張公子能官且好文擬將清白節報答聖明君撫
卷歌秋水揚舲帶夕曛雞山何處是西望碧絪緼
豫章秋日聞鶯
杞樹葉半脱不禁黃鳥啼興闌緣夢斷愁盡覺聲低南
浦涼雲薄章江碧草萋終非舊聞處花發鳳池西
贈卜明府
聯轡出東野長歌贈貳車要知勤庶績方不負新除好
日開春酒晴江上白魚明當有嘉政取次為君書
送李員外往臨川議事
四牡動鳴鑣雙旌擁使軺省郎臨政日郡吏候來朝送
别當秋野行吟過浦橋煩將經國事細語霍嫖姚
贈周卿往臨江
秋風動庭闈游子賦無衣謾托青雲想空令白日飛江
流來浩蕩樹色帶依微西郡多朋達停驂候遠歸
奉旨詠五明馬
九尺風神異五花春色明璠璵裝絡腦珠貝結繁纓霧
滃來天沼星馳過石城千金逢伯樂一顧未為輕
答友人夜直詩韻
碧樹秋聲滿彤庭月色高故人待清漏永夜直東曹聽
履鳴瑶珮飛觴看寶刀猶能臨素壁和霧點霜毫
野興
野興自不淺秋聲何復來樹深寒易作門僻曉慵開擬
寫江掩恨慚非宋玉才素琴多雅調稍理向池臺
鳳池吟稿卷四
