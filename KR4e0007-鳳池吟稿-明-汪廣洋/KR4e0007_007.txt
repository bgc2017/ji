鳳池吟稿卷七明汪廣洋撰
七言律詩
范蠡廟
越王去國將危日范蠡歸心用計時千古君臣難再遇
百年耆老尚興思空簷暮雨巢乾雀遺廟春風哭子規
惟有西施灘下水浪聲東向不勝悲
讀吳越春秋
口血纔乾又復讐總無誠意為東周夫差只愛容狂佞
勾踐殊能用智謀檇李郡還輿土廣姑蘇臺就鹿麋遊
高情獨羨陶朱子萬頃滄波一葉舟
姑蘇臺有感(丙午秋大軍圍蘇州余奉命計議軍務感而賦此)
何事夫差日漸滛都將興廢付登臨霸圖反手歸嘗膽
醉魄流涎屬捧心臺土尚存芳草合鹿麋空卧古苔深
唯應胥口波濤急百折東流感至今
夜過江州偽漢故都
此地當年建翠華歌鐘雲沸五侯家眼前誰是池中物
身後徒為井底蛙午夜長風催桂檝滿江明月浸蘆花
琵琶哀怨今安在惟有荒城寄宿鴉
泊舟左蠡寺(王師與偽漢戰于此)
鳴鴈嗈嗈集野田白沙如雪照行船秋風一阻經三日
客子重遊已二年左蠡碧流烟雨外匡山青落酒杯前
空林老衲猶思治解說王師奏凱旋
送魯志敏往番陽兼諷諭吳德廣
江左誰為保障臣感時臨别重敷陳蘭陵大饗千秋祀
越國終全六郡民莫倚峻關嚴虎豹好圖高閣畫麒麟
燈前預擬旋歸日聯轡鶯花二月春(陳霛銧歸陳為蘭陵太守汪華歸唐)
(封越國公皆歙人也廟食俱存)
豫章中秋
丹桂吹香玉宇寒緒風如水月如盤空傳許遜驂黃鵠
不見文簫逐綵鸞樂奏廣庭雲外落山連章渚鏡中看
賓筵有酒君當酌莫待秋霜滿鬢端
初夏
紈扇盈盈剪越羅麥秋時候轉清和雲飛城郭烟中遠
星散漁家水際多小樹暮天收白蠟平蕪晴日放新鵝
南州高士亭前客尤愛滄浪第一歌
和子常趙聘君詩韻
聖人予奪嚴書法曾托春秋二百年世道久嗟鳴鳳後
王網深著獲麟先閉門纂述無虚日直筆光華動燭天
還憶低頭拜東野紫陽山色落忩前
癸夘秋大軍圍武昌予極欲一登黃鶴樓不數
日復命還建業莫遂所懷乃賦七言以寄予興
武昌城頭黃鶴樓爽塏迥挹西南州嶓江岷江扵此合
古人今人無限遊天際一帆懸宿雨雲邊萬木下高秋
賦詩横槊慷慨事笑指闌干近斗牛
雨晴
護龍河頭春雨晴黃鳥白鳥相兼鳴重來高閣寓幽目
一望故園銷客情野花羃䍥照江浦官樹依微繞石城
想見六朝全盛日紫宫樓觀碧雲横
召赴京師别豫章
天子圖全念用兵國公承命任專征(丁未年信鄂二國公平山東)不
煩麾下驅馳日已定山東七十城自古廟堂求勝算只
今河洛遂歡迎小臣愧乏旬宣力願竭愚衷答聖明
五年三復被綸音倚注唯專感激深(甲辰冬開諭贑州丙午夏以中書參)
(議召還是年冬參議西省戊申夏月開省山東又召故詩中并紀之)充國豈疎屯塞策馬
周終許報君心風雲際會成今古日月昭融實鑒臨歴
歴楚山遙在目壮歌明發大江潯
贈劉秀才歸理鄉校
江浦風高木落稀江天雲闊鴈飛遲正憐張翰思歸日
况值文翁領校時左蠡廟前山隱隱宜春臺口柳依依
經行得意多題詠莫惜鸞牋寄鳳池
趙待制致仕還會稽
新開湖水水如雲三十年前憶見君京國相逢增感舊
辟雍長得細論文白頭喜遂林泉約紫誥欽承雨露恩
遥想到家尋賀老泊船來去棹晴曛
宋景濂承旨致仕還金華
力操鉛槧代櫜鞬贊翊無如子獨賢璧水屢游來後學
瀛洲高步領羣仙乞歸際遇明良日近侍從容二十年
况有兒孫能繼武鳳凰池上羽毛鮮
巾車久不到潛溪溪上篔簹箇箇齊玉檢金封勞紀述
石田茅屋稱幽棲賀公共喜榮歸老疏傅誰言早見幾
此去東南形勝處知君一一有新題
贑上
兩江流出萬山溪雲霧蒸蒸動鼓鼙沙暖迥回鴻鴈到
草青偏有鷓鴣啼霜餘榕葉凋何晚雪裏梅花綻已齊
物候固殊聲教遠會詢蠻獠及雕題
錢博士致仕還會稽贈别兼柬趙待制
翰林待制近辭老國學博士今旋歸二賢出處不易得
(自注同召至京同年告老)一代文章屬有為祖席都門羅餞禮大鏞
東序足生輝若耶溪上春如海詩筆還當對客揮
題宋徽宗寒江歸棹圖
怪石竒花擁汴都上皇行樂在蓬壺不將深慮防侵侮
却把閒情托畫圖野艇風高晴雪重江天水闊暮雲孤
斷鴻一去無消息啼殺延秋頭白烏
韓國公曹國公暨中山侯等官奉旨詣嶽鎮海
瀆行報祀禮早朝賦詩呈别
天仗初齊曙色分筍班玉立候金門國家報祀循常典
海岳儲祥表厚坤龍篆重緘雲外去鳳韶九奏月中聞
此行端為通幽顯倚注唯應屬老臣
嶺南殘臘遣懷
一麾長憶出南京萬里車書載筆行驛路通關疑隴蜀
人家瀕海似蓬瀛三冬地暖花争發半夜雞鳴潮又生
公館莫言岑寂甚草虫啾唧到天明
題清遠峽飛來寺
峽裏金銀佛寺開老僧傳是昔飛來菩提子落雲間石
薝蔔香飄月下臺江湧靈源通海嶠山横古翠接蓬萊
願詢往事觀碑刻閒向松隂掃綠苔
舟次横石贈同行崔檢校陳宜武
嶺外將軍如虎貔插旌撾鼓錦征衣夕陽在船客未醉
春水滿江魚自肥歸路遠趨丹闕召寸心長逐白雲飛
笑歌歷覽思何愜兩岸鳥鳴深翠微
赴召留題英德驛
英德縣前多好山山峯擁翠出雲間人家星散盜賊少
官舍日長文字閒江水舂容涵夕景岸花紅白帶春殷
愧無宋璟匡時策也自交州奉召還
再過曲江九成臺有感
聞說重華巡狩日六龍遥駐九成臺山川高下難為險
風氣淳龐自此開渺渺蒼梧雲在望嗈嗈丹穴鳳曾來
令人不盡懷思處一道澄江碧似苔
楊瀾阻風夜坐
北風吹浪阻歸舟偶為楊瀾數日留几席清寒生薄暮
江湖長夏即深秋天低星斗光芒出月暗魚龍自在遊
坐待平明攀曲磴遠從匡阜望神州
答西域班右丞詩韻應制
聞君遠在氐羌北露宿風飡志不磨老去豈忘思故里
悲來惟復動高歌三冬沙磧層冰烈六月天山積雪多
對此何為甘寂寞聖明人物正蒐羅
答右大夫陳静齋詩韻
䕫龍接武會風雲珍重麒麟閣上人徑國正期行素志
讀書端不事虚文交遊有道陳雷在公論無私賈董存
預擬暮年尋舊約草堂下近浣花村
題日本畫扇應制
戎装兩兩控驊騮沙瀨風高碧海頭畫袴輕衣馳白日
雕弓長箭射清秋軍容炫耀争先出地勢縈迴取次遊
保守固知宜講武當思安集在和柔
又
騶從如雲列滿塗囊盛櫜載走諠呼信知島嶼多殷富
故擬丹青入畫圖海底珊瑚光耀出松根琥珀等閒無
緬懷楚國何為寶珍重遺編作範模
鑾輿春日幸鍾山寺
道林靈刹擁祥光法駕來臨日載陽五色雲中環霧旆
萬年枝上發天香風傳鳴鳥笙竽合石蔭垂蘿紫翠涼
擬對明時歌勝事愧無詞賦續班楊
題鍾山勝景應制
北山佳氣鬱葱葱高處深蔵七佛宫松下鷴眠無客到
洞中龍出有雲從茶煎紫荀逢支遁藥煉丹砂羨葛洪
更欲躡鳬凌絶巘扶搖大塊鼓雄風
中秋寫懷兼柬諸省幕再用過字韻
爛醉新豐市上過馬周豈意有常何中朝自古徵求重
諸老扵今際遇多病起風流殊不減詩成鬚鬢定應皤
東南餽餉蒙恩賜強欲行聞擊壤歌
又
玉門關外笑談過百戰寧論萬里何定遠收功誰得似
樓蘭遺類苦無多賦詩己慰三年别覽鏡曾聞一夕皤
傳道兩階千載舞豈應專羨大風歌
關中懷古
駐車豐邑鎬池東想像周家帝業隆紫鳳碧梧棲正穩
朱絃清廟奏何工分藩終擬蠻畿服治象初懸魏闕崇
習俗更聞勤稼穡只今誰不頌豳風
又
繚繞阿房觀闕崇旌旗五丈建當中萬人曾和千人唱
一世焉知二世終水落石鯨埋碧草露寒金狄泣秋風
酒池炙樹皆塵土無復離宫複道通
又
未央宫殿七年成武庫宏開列繡楹高祖不忘嘗苦戰
酇侯終欲厭羣情平籠鳳闕當秦嶺覆壓鯨波撼渭城
後世莫加難逆料建章纔就又承明
又
唐宫聞說是隋宫一竭勤勞一享功始信經營能取儉
後來締構轉為工翔鸞棲鳳連雲表拾翠承香結綺同
風景不殊朝市變短沙零亂語秋蛩
偕王伯安登凌歊臺
客子不樂登江臯江上古臺百尺高雲深輦路竄雀鼠
藤蔓翠壁愁猿猱已聞紫皇駐玉節况乃白日來秋濤
罷歌撫劍下臺去松樹滿山啼伯勞
答曹秀才
曹君與我近相得還可訪我西城隂固知把臂即為友
最喜識面能論心彈琴屢愛白日静酌酒一笑青春深
况復牀頭有珠玉寄聲愧乏雙南金
夜泊昌邑逢程照磨
兩年不見程廣陵一見照人眉宇青念亂每嗟魚鴈隔
談詩還喜蛟龍聽白門酒好不易得昌邑山多曾屢經
夜分舟子忽長往令我相憶愁復醒
病中次陳檢校見寄韻
茂陵客子怕逢秋百歲長懷千歲憂六代雲山歸老眼
一江烟水送羈愁西風古調誰家篴落日輕帆何處舟
莫向鳳凰臺畔立碧梧鳴鳥不勝幽
東湖把酒看明月勝會扵今有幾人鄉國已非前日富
乾坤空寄一身貧竹西歌吹經年斷江上蓴鱸入夢頻
偶向建龍關北望碧雲秋樹擁儀真
題胡子徵春暉堂詩卷
三月好風江上歸心旌長共白雲飛輕舟晝泊慈母廟
芳草煖薰遊子衣呼名杜宇為誰泣入饌鯉魚空自肥
無復登堂拜家慶祇慚對爾歌春暉
答友人軍中詩韻
石城清旦發蒙衝龍虎旗開劍戟雄鶚渚瘴烟終見掃
吳門佳氣亦何隆曹瞞勢迫須臾際宋祖功歸指畫中
會擬勞還行大賚百川成酒吸長虹
樓船江上馭飇輪豈但西南解戰塵錦幟插天分列霧
鐵衣環日燦披銀襄樊只合歸王土雅頌終當賦藎臣
幕下從官誰得意陳琳草檄最清新
倚天長劍砍祅星排斥風雲氣愈精四海正思來鳳鳥
一軍深喜詠倉庚澄江白日傳飛艦伐鼓鳴鉦撼列營
想到匡廬延五老功成應解乞長生
廣陵懷舊
官柳隂隂鎖汴橋暖催晴綠上蘭橈花吟后土依然在
人去東風不可招紫陌漸稀春試馬青樓殊絶夜鳴簫
回看烽火連雲起應使江淹笑寂寥
贈丹陽令白謙
曾聞李白遨遊地多在雲陽古縣中詩筆夜題丹井月
酒船晴棹練湖風人家隔水深深見驛路看花處處同
今日宦遊非昔日野蒿烟草蔓晴空
寄權都事
憶昔池頭倡和詩相逢曾是去年時每慚司馬恒多病
不及揚雄善屬辭積雨山城凝悵望青春幕府重論思
想應珂珮珊珊日芍藥當階午影遲
中夜寫懷寄歙郡諸老
凍墨團鴉賦未成松堂重掩不勝清天寒鸚鵡聞孤寂
月黑蝦蟇報二更擁篲正須諸閣老投簪休擬羨門生
朝陽無限梧桐樹丹鳳何如為一鳴
使歙諭番陽
五嶺蒼蒼劍插天肩輿高下似乘船殘年止有二十日
沽酒豈無三百錢野碓暝舂喧急水山樵寒雨隔孤烟
秖慚將命恒馳逐安得雄才配馬遷
到星源聞子敬王指揮得衆心且番陽有歸附
意賦詩為贈
歙山羣倚翠雲梯仰見長城堞雉齊陸抗已聞羊祜德
伏波安受子陽稽松堂夜色搖書幌板屋寒更送鼓鼙
還憶肩輿舊遊地江東形勝似巴西
奉旨詠白兔
桫欏隂裏搗靈砂不使黃塵一點加立向月中霜脫穎
行過桂底雪生花赤烏翔集非專美丹鳳來儀足並誇
解得長生保貞素潔身長近玉皇家
奉旨賦天澤潤兵渡江之初
采石磯頭一葦過遠驅雲霧逐星河九江水闊魚龍盛
萬國春初雨露多香挹旗旄紛綵色恩流草木藉光和
洗兵會値崇文教那用重賡夜宿歌
過雲屯灘
蘿月紛紛星斗高雲屯灘上聽飛濤莫傷蜀鳥多啼血
且喜吳儂慣刺篙風逆溪聲懸碧樹雨深崖氣入青袍
夜長把燭頻看鏡只恐年來變二毛
過犬牙灘
犬牙灘上浪喧豗好似瞿塘灔澦堆雲木蘢䓤含暝雨
石門開豁殷晴雷沙禽引子排船過野獺銜魚趁水迴
惆悵無因慰寥廓越山相對碧崔嵬
送唐師宗歸金華
桐樹花殘春晝遲星源門外送君時到家已是三月盡
别路休辭十日期南省故交煩寄語東垣遺範慎論思
山杯縱飲終難醉謾托長吟寫素絲
過故宫
毁垣遺跡在烟霞麋鹿羣羣下淺沙山嶺淨銷龍虎氣
野人猶紀帝王家春風玉砌埋荒草夜月銀塘沸亂蛙
歌徹黍離情未泯小禽衝落刺桐花
别劉希敬
與君同理揚州棹卧看長天入翠微何事杜陵傷遠别
不如范蠡賦東歸春風小店梨花發宿雨疎林燕子飛
惆悵臨溪一杯酒鑾江江上日暉暉
過徽州别魏府尹
與君攜手鳳池東題徧春階芍藥紅況復雲山千里别
豈知風雨一尊同少陵老去憂多病王粲年來喜事戎
二十五灘烟水急幾時歸棹月明中
聞鄧僉院得徽歙民心喜賦短章兼美魏知府
鄧禹經營攬俊良魏徵匡濟事文章二賢往日尊伊吕
歷代扵今數漢唐圖像星聯華閣曉諫書春滿御爐香
明時况喜雲仍在列傳應知倍有光
夜坐用郭奎韻
江城子夜動悲歌海内交遊近若何愁到寒蛩啼露草
喜占乾鵲下庭柯謝安好為圖經濟王粲虚勞嘆轗軻
與子出門天欲曙馬頭斜月淡銀河
答吳左丞見寄登滕王閣詩韻并序
壬午年正月十有四日王師抵江西偽漢守
臣降附政行令肅野不釋畊市不易肆雖老
臣宿將㒺敢干犯乃大會扵滕王閣縱觀燈
火懽遊連夕居氓扶老挈幼出入軍旅中綽
有太平氣象余適持文墨佐戎事重念孟軻
氏所謂不嗜殺人而一旦形容扵今日寧不
踴躍感激耶繼而以逆徒叛離師復壓境予
亦將命往焉綏懷之暇求向之所登滕王閣
者但見瓦礫紛披基址傾覆矣九月五日吳
左丞自臨川以詩見寄予勉強用韻仍書此
以識所見之略云
繡閣披雲倚暮寒江城雨雪徧峯巒半空撾鼓三軍樂
五夜燒燈萬姓懽相國旌旄來隱隱賓筵珂珮響珊珊
重臨謾憶追遊日獨有陽春和轉難
雉堞巖巖江水頭芙蓉香淨浦雲收舊時歌舞空遺跡
此地襜帷重久留歴歴鳥鳴秋苑樹斑斑人上夕陽舟
數峯老翠簷前落想見當初帝子遊
題許旌陽祠答吳左丞韻
劍氣稜稜夜不韜混涵江水戴靈鰲至人身後勲庸在
新廟雲邊結構牢荆鄂烟氛終見掃湘潭魑魅豈容逃
春風簫管騰騰日多士瞻依莫憚勞
過禇磯有感
舳艫談笑竟成塵兵氣憑陵尚未湮楚霸自知空四海
炎劉誰識定三秦潭心月黑魚龍伏岩穴風清虎豹馴
唯有經行舊遊處淡烟衰草重愁人
鳳池吟稿卷七
