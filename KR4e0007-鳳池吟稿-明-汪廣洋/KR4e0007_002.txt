鳳池吟稿卷二明汪廣洋撰
七言古體
過義烏拜顔孝子祠(名烏秦人)
顔孝子爾雖生不遇時死有可模嬴秦虎視吞八區阿
房作宫咸陽都築城萬里非久圖吮民骨髓民骨枯鳳
凰不鳴賢者逋虎狼在肘嬴識無當時孝子靡所夃閉
門讀書懷遠謨有親在堂垂白顱朝食橡粟暮采荼山
空谷底誰與徒悲歌慷慨聲嗚嗚歸來堂上親已殂白
日慘淡天糢糊捫心向天哭不蘇愁雲在樹棺在途對
面非朋友側身寡妻孥出門暴風吹裂膚哀哀求人誰
肯徂人不汝從從者烏烏傷烏傷日就晡繼之以血將
其雛以喙助土不告痡至今故塚生春蕪嗟嗟顔孝子
特立太華孤秦日苦短不可扶王風斵喪世道汙衣冠
毁裂淪泥塗君父視之如豢芻荒涼古廟森雙梧飢鳶
下啄驚愁狐何人為子陳清酤我今下馬拜義烏義烏
義烏空萬夫
題孫植所畫馬圖為德明何參政賦
烟氛四塞山河裂海内人心望昭晰赤龍飛渡東南來
摩盪乾坤開日月當時際會乘風雲左之右之皆駿犇
騏騮寧數月氐種驪黃况是滎河孫朝蹴鯨波上荆楚
莫踏燕塵過齊魯固知逸足誇騰驤實是雄才燿竒武
將軍稟賦雄武姿攀鱗每獨争先馳十年跨馬事雄戰
乃復得此龍媒竒紫絲垂韁金絡腦慣向都門踏清曉
體如疋練氣如虹舉手真堪接飛鳥梨花吹雪東風香
蘭筋鳳臆森開張鏡瞳的皪瑩鉛水竹耳揮霍批秋霜
將軍歸來重追憶緩轡從容花下立故令毫素為揮灑
肯忘當初戰征日君不見長安昔數曹將軍畫馬愛畫
骨與神天閑十二總名馬意度經營殊絶倫又不見汾
陽亦有獅子花霜蹄卓鐵盤風沙潼關蜀道屢來往展
轉百戰開京華予亦平生事竒絶按圖對馬心神悅不
須更論畫者工且以汾陽為君說
五老峯
五老峯吾不知出扵幾千萬載貌何古頭何童上有一
老摩太空儼然長庚貫當中傍有四老何龍鍾彷彿南
山之隱翁雲為衣天為盖彭蠡微茫一杯大小孤大孤
鬱相望五老笑談如拾芥嗟余太倉一稊米屢向峯前
弄烟水明日東遊登泰山長挹諸翁碧雲裏
歌風臺
古臺秋風吹野蒿大江直下奔驚濤塊然崛起不數仞
意氣尚欲憑雲高在昔六王戰争已鮑魚風腥祖龍死
崤函以西羣虎生豐沛之間一人起手提三尺風塵中
敢與楚霸分雌雄入關先遂父老願屈身反比臣妾同
楚霸炙手勢已極漢高虚心未安席喑嗚豈是興王謀
寬厚却有回天力烏江合戰由一麾韓彭之功實在兹
後來處置稍失序毋乃大醇而小疵故鄉故鄉歸去來
槌牛釃酒臨高臺鄉中故老見天子嘅想昔遊今壮哉
酒酣拔劍大風裏自舞自歌隆準起願以猛士守四方
山川草木從風靡惜哉漢高之慮在目前於變時雍恐
未然此風徑開四百載那似周家八百年江湖小臣牛
馬走落日登臺重回首悵望長陵塵坱間還酌彭城一
杯酒
雙栢篇贈陳景仁
桐川官舍有雙柏歲久蒼髯森森立蜿蜒古幹蟠蛟龍
礧砢蜷根錯金石長風萬里海嶠來怒挾鯨濤撼虚碧
萬木已就衰百卉亦改色轇轕玄隂互開闢爾乃不受
霜雪迫使君獨好事十月南省還駐車官舍頗清暇起
坐正在雙柏間天空鶴巢雲渺渺月冷子落秋斑斑况
當桐川歲時晏農務告成官事閒默然冠帶憩晴日對
此想像緩民難豈惟耽彼樂聊復怡爾顔君不聞召公
美化行南國手撫甘棠重游息後來歌詠思不忘愛樹
眞如愛其德又不聞潘岳出宰河陽城種花滿城花晝
明河陽小治亦稍輯尚有簡牘書令名君才遠抱歲寒
節逸氣孤騫凜冰雪明堂大開需棟梁引領相期繼前
轍只今兵革&KR0978;四方天地蒼茫日流血朝廷求治安丞
相攬英傑君乎君乎當勉㫋毋以哦松事清絶為君長
歌雙柏篇白露蕭蕭滴涼月
萬家湖
萬家湖湖水活濁浪排空噴流沫黃河不與淮河通瀦
蓄洪濤際空闊昨日大船無好風推挽力與湖争雄小
船尾尾蕩雙槳超如脱兔輕如鴻今朝忽喜南風作大
船中流肆騰躍小船退縮莫敢行盡向黃蘆岸西泊萬
家湖水空潺潺四顧不見隄與山但願長風不驚浪不
惡大船小船俱往還
繁昌夾
繁昌夾繁昌夾口江流狹波濤洶洶雲冥冥蘆葦蕭蕭
風颯颯棹郎三日無北風背牽百丈行澤中前歌未斷
後歌發野烟孤没驚飛鴻繁昌夾流深幾許繁昌人民
夾前住苦竹截篙蘆縛舟打魚燒山自成趣人生處世
何為榮一褐足以安其生但得有溪可漁有土可耕何
用出入誇肥輕君不聞五陵公子多豪舉甲第連雲燿
飛翥朝聞鼉鼓擊春風暮見彤扉鏁秋雨
山有湫
山有湫雲蓊鬱風颼颼乃在章貢之陽崆峒之幽湫波
冰浸石骨底隂森樹木相綢繆上有千丈之翠壁下有
百尺之蒼虬神竒鬼怪變恍惚驅逐雷雨無停留今年
五六月稻禾乾欲死嗸嗸章貢民束手坐待斃嗟哉兵
困餘何以復如此山湫有靈聽我言爾虬宅兹久蜿蜒
安危同境憂樂然寧不一出為我民周旋坐令膏澤遍
四海力挽凶歲成豐年山有湫生雲烟
珠湖篇(在高郵西亦名甓社中有珠夜現)
湖光倒浸玻瓈冷湖水瀰漫幾千頃中有峯頭玉井蓮
靚理凝粧照秋影湖邊老翁塵外仙鶴髮蕭蕭垂滿肩
手扶蘭槳暫容與為我拊髀陳當年當年四海無虞日
桴鼓不鳴風浪息老蚌啣珠高射天夜夜寒芒燿奎璧
奎璧聯輝清夜長美人亭上掬珠光春秋一經究終始
重在黜霸先尊王江淮風俗近淳古米穀年豐賤如土
驚犬何曾吠暮村多材已覺登天府(孫莘老湖上構玩珠亭夜對珠光讀)
(書與弟覽皆登科註春秋行扵世)後來明珠歸海東野鷗搖蕩月朦朧
畫船盡日載歌舞滿眼嬌雲花鬭紅嬌雲滿眼觀不足
綠柳新蒲戱雙玉公子新裁描繡衣館娃學寫連珠曲
曲譜漸繁愁漸多夕陽流水竟如何一朝萬事隨轉燭
伐鼓鳴鉦戰艦過戰艦飛來截湖水綵幟牙檣半空起
列郡摧殘灰燼餘生民痛死溝壑裏老翁既言長嘆嗟
側身搖望日西斜殺氣憑陵氛翳合散為愁雲東向遮
我聞老翁如此語暫爾停舟坐修渚聖人有作朝明堂
五日一風十日雨古來治亂信有時天運豈以人力為
終見明珠出海底致彼俗尚還熙熙翁聞我言不肯住
浪採蘋花入雲去回看天地兩茫茫欸乃酣歌隔烟樹
題滄洲圖
南宫校里東吳客手把滄洲畫盈尺相逢江左求我歌
我豈深知畫無敵但憶昔人臨畫時彷彿盡日凝神思
峯巒隨意出萬仞點綴到處生秋思隂厓磅礴老樹死
怒流濆激蒼虬悲瀟湘玄圃在眼底石門劍閣相參差
乃知好畫不易得令我一見三嘆之君不聞王維愛畫
入骨髓筆勢東傾九江水開元年間數畫師維也差肩
獨竒偉後來宣和收畫圖片紙落手千金沽輞川遺製
妙天趣識者至今稱絶無我家遠在東湖曲朝服晴霞
飲春綠何當著我雙樹間卧聽松風撼羣玉
凌歊臺
姑溪城北西風起臺構荒涼俯秋水美人罷粧鸞鏡塵
宫樹長年落紅紫我思宋祖行樂時五雲不盡來軿輜
錦筝銀瑟度華月碧紗翠羽生微颸當時美人坐臺上
綠水青山互相向野禽曾遂烟際來翻得叢中數聲唱
美人扵今去不還白雲夜夜愁空山空山唯有石泉水
彷彿清泠鳴佩環臺前野老頭如雪但云臺構民脂血
請君當歌慷慨辭毋俾今人繼前轍
香溪渡
香溪渡頭春雨時溪風吹青楊柳枝溪頭死者苦無數
白骨纍纍知是誰舟中老人向人語此徒乃是良家子
一身去家充海軍劄砦香溪渡頭水大軍萬馬西南來
赤幟白日青天開奈此縱横肆血氣至今白骨堆青苔
君不聞聖人用兵不得已伐暴勝殘濟時起鋒鏑之下
不可容要在人心識天理
寓史相故宅用郭奎夜吟韻
金張第宅連雲樹鳳筦鵾絃語春霧尊前月落人未眠
門外烏啼天欲曙秋風蕭蕭吹客衣堂上主人胡不歸
雕垣粉剥野鼠竄夾道草深官馬稀嗚呼蜉蝣朝生悲
暮死荆卿長歌手挾匕鹿門乃有龐德公白頭採芝近
鄉里
題僧巨然層嵐春霽圖
袁一無滄海客瀛洲仙貌如秋鶴照野田手持層嵐春
霽圖云出畫師僧巨然筆蹤茫昧不可識但見粉墨剥
落生雲烟青鞋布襪者誰子一琴一鶴相後先山中酒
熟鳴夜泉碧桃流水春風前朗吟一醉三千年不知何
處有此景興來欲放西津船與君笑傲金焦巔與君笑
傲金焦巔
題卜子敬所畫脩竹軒圖為夏仲南賦
道人家在南山巔長日罷讀秋水篇邇來種竹不數本
稍覺忩戶生雲烟龍稍交交翠欲舉恍疑泊近湘江渚
鸞鳳翻影雲背來高處風驚夜深語東湖隱者亦好歌
手把綠玉披紫荷清晨梳頭踏曙色到此徙倚聆秋珂
卜君之畫迥不俗卜君之容美如玉明朝擬買好東絹
請君寫我篔簹谷
幽遠亭
曲陽城外佳林苑翠竹蒼松夾清淺誅茆飛構凌窅冥
佇目幽觀極深遠李侯伯仲神仙人棣花輝映蘭玉春
當時起坐此亭上揮灑翰墨成天真一别流光去如水
亭榭荒涼日傾圮松楸偃蹇雙墓間狐兔縱横夕陽裏
邇來感慨江之東白雲知子來秋空神悽意愴思莫極
為把濁酒臨北風
田將軍
田將軍爾能武爾能文年未三十思致君丹衷耿耿貫
白日逸氣矯矯横秋雲雕弧二石不足挽有如驊騮一
出空其羣我歌將軍行將軍聽我歌漢家名將二十八
寇恂至今德者多寇恂獨何為愛民不忍咤遂令河内
安以德不以力後來論功數晉陽文武劍佩參翺翔將
軍無乃踵其事異日何慚輔漢唐
過通許(乙未年廣西軍戰敗扵此迨今人馬朽骨迷滿堤岸)
廣西少年輕學文學武游遠從北軍檄書催渡蔡河水
廣西少年同日死黃沙滂滂河水渾髑髏鎖血埋腥魂
惟有當時戰殘鐵夜夜寒芒燭華月
梁山磯
東梁山西梁山兩山掎角江之灣江流到山勢轉束銀
潢直瀉當天關蛟龍宅其幽鷹隼巢其間沈雄詎能測
峭拔難為扳旭日洞射青紅殷秋風刮地吹狂瀾拏舟
上遡力愈艱長篙脫手退即易巨纜曲脊行何難使人
髮可化為白臂莫可以翰烟霏林冥冥石磴泥盤盤悒
鬱坐此長悲嘆山邊老翁如石頑懸厓插木坐碧菅釣
絲萬丈墜波底問我西去何當還勸我且艤舟稍為半
日留討論身外事拂拭心上愁向夜風雨磯上頭䕫巴
有客過我游請言蜀道險外此非所憂蜀山之高高不
可與侔青天相去不盈尺猿獼夜號蛇倒泅蜀江之深
深不可冥搜陽侯謔浪騎黃牛白帝來時駟蒼虬人生
毋乃困羈絆到此亦復從所由世間夷險本一致我心
坦坦成安流我心坦坦成安流俛首謝翁言銘刻在肝
肺遲明采蘭葉中流漾晴霽回望梁山磯烟深兩眉翠
戱馬臺
咸陽宫中驚走鹿海内豪強起争逐高才疾足誰得之
楚霸垂涎几上肉彭城南面高高臺吐氣揚眉躍馬來
攬轡翻疑迸星電據鞍了不動塵埃行人側目高臺路
底信君王戱馳騖寧知酷意事鞭箠要取乾坤歸獨步
憶昨馳向鴻門中張樂左邀隆準翁凡馬誰令俱辟易
眞龍天實啟英雄項莊拔劍當筵喜百二山河酒杯裏
焉知旁有樊將軍怒髮衝冠壮心起翩然得勢騰蒼鷹
坐使鵰鶚笑不譍手中玉斗碎如雪帳底貔貅冷若冰
事機一去竟莫舉盖世拔山皆謬語虞姬痛别難再逢
烏騅欲逝從何許老我平生懷古心觸目興嗟愛遠臨
西遊七澤雲夢水東踐三齊泰華岑北來獨立高臺上
范增之墳屹相向黃河到海不復清此意令人絶悲愴
珠湖隱者篇
李白醉著宫錦袍倒騎長鯨鞭怒濤笑歌濯足九江水
睥睨萬象輕鴻毛先生早已避名譽遠棹孤舟弄雲去
夜深手把明月光更訪龍圖讀書處
趙仲穆山水圖為郎中董君美賦
吳興山水稱竒絶欲往見之不可得山如游龍水如練
寤寐神交久相識去年東征震澤歸偶向吳興泛夕暉
浮玉山前酒初熟碧浪湖中魚正肥徑從買魚酌白酒
短篷繫在滄洲柳看山飲水無了期雪花飛來大如手
山蒼蒼雲茫茫别去懷思山水長今年觸熱上齊魯直
駕天風辭豫章江湖蛟鼉宅淮蔡魚龍鄉黃河下瀉神
激揚一息泰山青在望比來宴坐觀清濟却憶雄飛數
千里東掖郎官尤好竒酌我春風紫薇底手提名畫山
水圖派出吳興松雪裏求我試作山水歌為我素知山
水美展圖累日怡心神水綠山青太逼真聯鑣二子謾
馳騁我亦况是丹青人吳興書法妙天下筆意尋常寓
圖畫一水一山蟠籀文裴迪來時絶驚訝君不見司馬
遷生平足跡半山川主經奴史走百氏迴得山川一氣
先愧我長年事奔走耿耿胸中復何有雕蟲刻楮殊未
工默對江山玩星斗
捕魚圖為蕭楚芳賦
落花溶溶江水春江上好山如故人兩髯跼蹐事辛苦
舉網截江遮巨鱗容儀頗亦類古雅匪特臨流羨漁者
天機妙發毫素間畫師豈是無心寫一髯長操百尺竿
一髯屹立當風湍後先指示若為語得失所繫何其難
綠髮小兒殊不癡解帶默默臨清漪偶然一飲坐樹下
鱣鮪有無初不期君不見任公子汎汎揚州弄雲水六
鼇駕出海上來未必竿頭能致此又不見張志和嘯歌
紫芝坐綠莎一絲風月亘終古眼底屑屑浮雲過覽君
此圖動深省世間萬事魚戱鼎唯有渭川姜子牙直鈎
下釣蒼波冷
登會盟臺
金戈四塞烟塵裏游說縱横日蠭起喜則連和怒則攻
瑣瑣會盟何足齒澠池城西百尺臺落落瀟瀟吹草萊
白頭父老走相告此處秦王會趙來往年譎易連城璧
已憾當初留未得一朝又約西河地勢欲平吞弱強敵
秦王虎視函谷東海内諸侯皆向風邯鄲伊邇彈丸地
秦擬取之猶彀中趙家賴有相如在肯與惠文增氣槩
左右侍立如堵墻張目叱之如芥蔕秦王倚酒何見欺
豈以聲音趙所知轉柱撥絃未終曲抽毫伸紙已多時
相如一顧聞秦樂瓦缶高擎侑王勺請王一擊為趙王
頸血濺王心不怍酒闌會罷當澠池兩國陳兵目送之
後來登臺念遺事慟及西周王道衰我思趙璧非為寶
相如病後廉頗老季世焉知用郭開反手邯鄲跡如掃
班枝花曲
班枝花光韡曄照耀交州二三月交州人家花滿城滿
城花開未抽葉焜煌隔水散雲彩羃䍥緣空張錦纈信
非韓郎丹染根恐是杜宇啼成血啼成血著樹枝點綴
穠芳也自竒嶺南到處足種此嶺北居人稀見之穠芳
曉落花時雨東家西家具雞黍當門笑拾瑪瑙鍾持向
城南踏春去交州地暖春歸早一夕東風為誰老翠苞
半拆漸吐綿雪花填滿行人道越娃攜筐争采綿采綿
盈筐勝萬錢搓就瓊簪膩如蠒絲成冰縷細如烟細如
烟千萬縷綿綿到㡳知幾許的的燈煤夜結花軋軋機
聲暗相語停梭掩袂那得眠吉貝相將下機杼并刀裁
剪秋江雲與郎為衣白且新鄉社年豐載春酒郎試新
衣賽海神從今只種班枝樹開花結子兩成趣勸郎切
莫種垂楊引惹長條繫愁緒
題僧巨然長江萬里圖
老禪好畫如好禪不到覺悟不肯息一朝縱筆恣揮洒
萬里長江落胸臆我聞大江之水出岷山漢江之水出
嶓冡兩江合流東向趍霧滃雲蒸變俄頃此圖乃獨見
源委豈與尋常畫師比地形筆勢俱兩全白璧黃金謾
堆几又聞瞿塘之險天下無江水倒瀉山糢糊烏石灘
高浪濤急白帝城荒古木疎枯藤挂壁下猿狖苦竹緣
江啼鷓鴣展圖不得一見此令我扼腕長嗟吁世間好
畫豈易得討論應須待裴迪欲追太史賦遠遊直上岷
峩看晴碧
從軍樂
從軍樂右插忘歸左繁弱天子有詔征不庭重選前鋒
掃幽朔出門萬里不足平宛駒照耀黃金絡去年鏖戰
葱嶺東今年分戍蓬婆中蓬婆城外一丈雪半夜紫駞
號北風少年忽憶慷慨事便起酌酒澆心胸酒酣耳熱
聲摩空手舞三尺青芙蓉前將軍右都護壮士在榮不
在富一朝手格樓蘭歸人擁都門看馳騖朝承恩暮承
顧出入三軍稱獨步都門富兒空萬數人生豈被從軍
誤
楊白花
楊白花爾何白蕩漾春心易南北美人深宫愁捧心擊
碎珊瑚為誰惜大江東流烟霧深欲往從之思如織
涉江采荷花
郎騎白馬臨江滸妾采荷花涉江浦郎情若比藕絲長
妾心勝似蓮心苦藕絲長難綰結蓮心苦莫如妾天長
地久此心存花落花開任情絶
長歌行
貧不干升斗粟富不欲方丈飱古來窮達等細事何用
屑屑摧心肝萬金鑄寶劍千金買雕鞍出門得意青雲
端五花照耀春雪乾石家金谷果何在落花衰草秋漫
漫君不見長安市上李謫仙十千取酒醉即眠有時長
歌動八極往往鼓吹三百篇一朝掉臂滄江前眼底富
貴浮雲然眼底富貴浮雲然
哀蛩吟
西風院落無人語白露泠泠滴秋宇仰見明月河漢高
咿軋哀蛩弄機杼咿軋咿軋機杼鳴綺窗飛度玉梭輕
同聲合奏思無限萬緒千端織不成芳蘭夕氣浮金井
寶鴨沉烟翠衿冷蕩子從軍去不歸妾身抱恨愁孤影
此時此夜聞此聲更長夢短難為情銀釭暗擊玉釵碎
錦瑟斜移金鴈横金鴈斜横飛不起漫索餘音滿人耳
梨雲化作陽臺夢家書望絶湘江鯉湘江水流東復深
蕩子不歸勞妾心故將鮫人萬斛淚寫入哀蛩腸斷吟
狂歌行為葉宗海賦
西磵生文中虎人中龍身披紫雲口生虹九江秀色剪
瞳子出門一笑天為風十五即汗漫壮遊滄海東仰超
鴻濛凌太空俯拾雲夢吞心胸似非隴西之長吉何以
結交皆巨公我才况是燕臺客深托黃金鑄龍骨長風
吹來天際游與君相逢若相識君方解以狐白裘質以
銀驄馬得錢即沽趙州酒挽起明河一傾瀉醉呼平原
君大酌花樹下瑶枝挼香熏羽衣碧寶盤流接杯斝君
先舞我當歌天為幕雲相和金罍倒挹春浩蕩玉冠倒
挂冰嵯峩滁陽小兒走驚笑笑我與君將為何將為何
誰知音白雲忽來知我心不見山公後習家池草深此
翁放浪有真意大道汙隆無古今罷歌回舞思莫極一
鶴飛下瑯琊岑
四禽言
不如歸去游子天涯斷腸處瞿塘峽口風浪喧祈連山
頭冰雪聚不如歸去
提葫蘆沽美酒富貴扵人復何有人生行樂不及時坐
見朱顔成白首提葫蘆沽美酒
蠶老乏婦舍北舍南春已暮小麥漸漸大麥黃繰車挂
壁塵生釜蠶老乏婦
行不得也哥哥巫山路遥湘水多桂樹叢幽啼虎豹桃
花浪闊喧蛟鼉行不得也哥哥
江隂老人謠贈吳指揮
江隂城中頭白翁面皺腰曲雙耳聾手扶竹杖官道側
向人欲語捫心胸自言往昔承平日老夫城中家富實
一從淛右干戈興官稅民差日繁劇大兒從戎行小兒
當賦役縱有老夫存連年避兵革元戎既退海寇來江
隂城中生綠苔人心洶洶樂變易殺人何異除蒿萊去
年自逢吳總兵與民為主民獲生官軍不擾民樂耕大
開濠塹堅築城老夫甘分守困寡不忘作詩謌太平
農家樂示寧國縣官
農家樂農家有田負城郭枯桑回青楊柳黃手把犁鋤
事東作城中近有能長官官稅民徭務從薄吾農但願
風雨時打鼓催耕轉村落千倉萬倉輸到官躋彼公堂
獻康爵三冬閉門喫飽飯誰人得似農家樂
憎王孫
王孫爾為何代客陵谷變遷歸不得衣冠毁裂不似人
放浪形骸恣飄忽春山高高春樹蒼爾乃結黨成跳踉
山下有田多百穀爾復蹂踐不得將喧呼萬状絶可惡
見人䙝狎乃所長我獨嗟爾類不如狗與彘狗彘猶能
依附人爾何為乎自輕棄
野禽鳴
告天兒何獨悲脊令原上春風吹雄雌頡頏羽䙰褷路
旁行人愁見之驀然撅起數百丈以聲叩天將為誰其
音嘈嘈其尾佳佳喉乾口燥無了期使人聽之心膽摧
中原板蕩十餘載五兵血戰三精虧黃沙漫漫草離離
髑髏如霜骨如雪彼蒼高高知不知匪風下泉感扵斯
念汝微物知安危告天兒何獨悲
啄木
啄木啄木爾何為乎碌碌朝飛茂林夕飛叢麓倚利觜
而斧堅索䖝螘以充腹其役何勞其得何足秋風烟隴
嘉禾熟胡不從之啄金粟
鳳池吟稿卷二
