鳳池吟稿卷九明汪廣洋撰
三言詩
短歌行贈别一首
歌停雲酌春酒送君發為君夀彈青萍鼔素瑟何以贈
雙白璧車兒膏馬兒秣時載陽鳴鶬鴰戒僕夫肅徂征
陟遠道揚飛旌慰爾民崇爾德君子心我無忒
四言詩
采薇(甲午春渡江館扵姑熟潘氏東軒作詩以寓意耳)
采薇采薇山高路危采之盈掬聊以充飢薄暮無人踽
踽獨歸其歸伊何路遠莫致焉得羽翰乘風而去念我
母氏懷我兄弟日月遄邁其如憂悴翩彼晨風集于藂
木載飛載鳴載生載育人故不能而罹惸獨用作是歌
以寫心曲
五言絶句
對竹
我家湖水上長與竹為隣今夜月明裏相看如故人
挾彈圖
宫樹已聞鶯王孫挾彈行金丸非愛惜為爾好音聲
寫興
彭蠡驚濤急匡廬積翠重東林瀟洒地只合卧雲松
太華竒蹟三首
仙人白玉掌半出五雲間好去尋芝草移栽王屋山
華岳萬年松盤盂小可容清泠一勺水蒼翠起蛟龍
玉井落青天天開五色蓮自從采華實又是幾千年
贈孫炎
建業孫公子文如李謫仙江頭看明月醉枕酒缾眠
灘行五首
花底住鳴鞭曉行灘上船上流風較穩百丈不須牽
上峽灘水急下峽灘水平隣船夜相語兩日到嚴陵
聞道沙溪酒春來如蜜香買將千百斛取醉到東陽
灘上水平沙梭舟蕩落花吳儂不相識對面浣春紗
三百六十灘相逢相見灣舟師憐遠客數問幾時還
過吳城山
夜過吳城下不眠閒倚窗遡流雙櫓健搖月下西江
觀後堂秋燕
喃喃若為語栖栖猶戀巢烏衣故鄉近好去莫辭勞
灘行五首
灘行逆上船楊柳畫橋邊正恐風湍急勞將百丈牽
雲壑生清籟松蘿掛紫烟沿流待月出徐放賀家船
章貢水流急舟行不覺寒櫂郎烟雨外争折小桃看
上灘如上天曾買越溪船倚櫂閒追憶扵今第六年
灘水粼粼碧蒲芽短短青僕夫忘記念却道過嚴陵
江上
昔從江上去今從江上還家僮笑相語又過小孤山
大港口
夜宿大港口月林聞露蟬穩抛船尾纜莫近淺沙邊
雪中渡河
薄霧寒容慘殘年歸思多南京親舍遠衝雪過青河
過鴈門有感
淋漓杯酒邊虎跡出龍泉神物終呵衛將門四百年
五花澗
桑麻生暝烟沙磧露晴雪盡日不見人涼蟬自嗚咽
過池陽三首
山空雲氣收風定水聲歇雙髯發短歌輕舟蕩斜月
放舟秋浦月揚舲秋浦風年年遠行邁往來秋浦東
每思貴池魚曾涉貴池水美人不招來松栢秋風起
畫虎
虎為百獸尊罔敢觸其怒惟有父子情一步一回顧
夕景
水樹和烟生人家傍沙語孤帆何處來驚鳬去如雨
六言絶句
山行
溪光静如白練山色碧似朝霞最是一春好處雨晴人
採新茶
讌會清堂
勝日大開東閣臨池旋取鮮鱗只為梅花合醉不須風
雨留人
鳳池吟稿卷九
