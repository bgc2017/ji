鳳池吟稿卷十明汪廣洋撰
七言絶句
過叢山關觀孫炎題壁
空翠深深啼竹雞叢山塞口日沈西數行大字光如漆
知是孫炎醉後題
句曲山中
聞說昌陽可引年便從句曲種秋烟茅家兄弟如相識
贈我明珠百顆圓
汪口渡捕魚者
芳草渡頭歌竹枝晴天小艇放鸕鷀比鄰為報春醪熟
自起持魚貫柳絲
宿寧國山家
夾路蒼松鎖暮霞滿溪流水帶寒沙荆扉不掩雲長住
此是山中静者家
蘇溪亭
蘇溪亭上草漫漫誰倚東風十二闌燕子不歸春事晚
一汀烟雨杏花寒
送僧歸越中二首
白下門前黃葉飛楚人來送越僧歸遥知到日春初暖
應是霜林筍蕨肥
越中舊識梁開士說法曾無一語聞惟有手培雙樹在
至今蒼翠倚秋雲
贈張巨源老人
毿毿素髮僅垂領落落老懷殊過人七郡江山宛如故
有誰曾不受風塵
山行三首
前村後村溪水涸大樹小樹梅花開一雙野鶴避人去
四壁雲山傍馬來
米家圖畫不易得今日見山如見之偶上層巒縱游目
不知駐馬已多時
曾聞東掖郎官說七郡好山如米多松風吹衣水流急
疑在王官谷裏過
再過江隂觀鎦琪寫竹
鎦琪素得洋州譜寫竹眞如寫草書尚憶澂江舊游地
雨中燒筍食鰣魚
臨溪橋
面面溪山小畫圖山行不盡翠糢糊深林遺廟知誰祀
烟雨東風啼鷓鴣
臨溪橋畔柳毿毿橋下溪流碧似藍烟雨畫圖行七日
不知春夢繞江南
石磴盤盤卧濕雲山深瑶草不知春馬頭忽見梅如雪
縱有輕寒不著人
空谷無人響暗泉隔溪茅屋見炊烟東風故遣飛花出
知是桃源别有天
宿寧國縣
寧國城中聽雨眠元龍樓閣半青天翻疑句曲山中夜
萬壑松濤落枕邊
遊金華山三首
空翠盤盤下鶴羣仙家雞犬静中聞東風忽遣廉纖雨
吹落松稍幾片雲
玄都静者學仙處說在金華小洞天偶憶騎鯨滄海去
石田瑶草自年年
濕霧空濛啼畫眉滿山黃竹雨垂垂隔溪亂石如羊白
想是初平去後遺
夜過叢山關
山黑怕聞猿嘯哀關門魚鑰報重開健兒把燭更深立
争道前年使客來
宿井山廢寺四首
一井深藏數百家半宜榛栗半宜茶可憐兵後誰為主
唯有長松寄宿鴉
四壁雲山擁翠屏上方零落鎖寒扃祇緣喪亂無虚日
顛倒琅函貝葉經
澗水泠泠響石溪舊時亭館半高低杜鵑儘有傷春淚
啼到山深不忍啼
破屋哀哀啼老孀祗因兵後又年荒一家十口存無二
廢盡門前陌上桑
宣城道中二首
雨花臺下承明發盡日王維畫裏行到此溪山愈幽絶
令人想見謝宣城
萬壑長風吹老髯輕雲時送雨廉纖暫停候館拈春碧
愛殺春盤野薺甜
過茶園三首
竹雞花外弄輕烟桑柘深深雨後天過客曾聞遠人說
嚴州風土半宜綿
打鼓發船灘上去健兒羣立候晴暉明朝又是嚴陵道
無數青山尚客衣
讀陳都事贈術士鐵硬斷詩用韻
新逢逆旅酒家仙濯足常揮子母錢袖得元龍詩句在
數行行草似張顚
醉中往往賦巢雲顚倒林宗折角巾却喜老懷多放逸
敢將竒語動時人
歙中右族老雲孫半百年來住鹿門三日山城好風雪
可能來訪浣花村
席中用趙子常詩韻贈魯志敏
白髮近如春草生可恨十年成底名雞鳴拔劍背燈舞
風雨草堂銷客情
山城駐馬四十日斗酒日飲飛將軍龍居近報有鳴鳳
詎可不往求一聞(龍居地名也)
紫陽隱者卧癯鶴大雪閉門書獲麟魯連高誼在老眼
極意放歌俱絶塵
過浦江縣
官樹冥冥啼早鴉雨晴山縣蹋春沙誰家故宅無烟火
一葉松扉鏁落花
與唐德昭論舊
新聞湖上春水生可慣蘭州載酒行偶遇鄉人論舊事
小忩晴日坐聞鶯
又
春風吹花落客愁湖上酒家多起樓醉斫鯉魚歌白雪
翻憶十年曾此遊
題宋徽宗雙鴛圖
蘆葉青青水滿塘文鴛晴卧落花香不因羌管驚飛起
三十六宫春夢長
寫興寄諸友
小字蠅頭枉費辭祗將田賦較公私秋風江館聞雞起
不是青綾夜直時
版籍披尋百兩餘職方諸史進徐徐不眠終夜坐風雨
争似揚雄校魯魚
寒食過桃花潭觀拜掃者
桃花潭上錦糢糊號泣青天海欲枯愧我親塋在淮土
五年不得洒松酤
柬朱伯徽
紫陌山下朱徵士白髮近來垂滿肩清晨拄杖出門去
為斸昌陽求引年
隱君縛屋萬山幽一日不見如三秋閉門高枕了世事
肯信人間有列侯
秋思
黃牛洲前黃葉飄棹人歌斷浦雲遥柳枝絡馬閒居士
憶著揚州廿四橋
聞歌
江上草色碧纖纖我獨近來華髮添誰人唱歌多古調
莫是當初昔昔鹽
毗陵道中二首
四境荒涼半是營百年憔悴幾麾兵獨騎瘦馬長吟者
落日蕭蕭過吕城
塵合官橋雪作沙落殘楓葉見梅花短籬破宅臨流水
狼藉毗陵賣酒家
江上十首
廬山萬八千丈高江水日夜送波濤看山飲水自成趣
何用長竿釣巨鼇
大山小山松樹齊千聲萬聲子規啼攬衣起舞夕露下
三更月落吳城西
禇磯口闊浪如山官船客船前後灣明日天晴大家喜
看我鼓枻中流還
象牙灘上百花開參差時復見樓臺翠香芹菜緣沙出
雪色鰣魚上水來
大姑廟前花草香女兒港口江水長江水江花思無限
目斷鞋山又夕陽
江上四月雨綿綿連日北風何太顚且買活魚炊晚飯
皖城對岸泊歸船
英英白雲多在山媿我幾曾如此閒贑江東下數千里
祇許拏舟十日還
蛾眉今日為君開一色青天絶點埃浩想往年經濟事
赤龍風雨過江來
昔曾將命觧戈鋋一客雙江又二年瞻望蓬萊雲咫尺
寸心長繫片帆前
内班清切侍金鑾深媿無能負好官萬里長風開霽色
舉頭紅日是長安
梅花圖
贑江去國數千里曾對梅花憶故人今日歸來看圖畫
一枝寒玉更精神
百舌
簧舌琤琤巧萬端轉令聽者覺多般争知阿閣春風裏
曉日嗈嗈語鳳鸞
望梁昭明松林
兩江笳鼓競分争城郭全非草樹平十里茂林無恙色
貴池今日祀昭明
寄王益
獨立汀洲采白蘋暖風晴日正愁人江東倘有平安字
早晚攜書願卜鄰
寫興
謝豹花開滿嶺紅空濛曉雨濕春藂看山不盡行人意
處處東風啼郭公
江上十首(戊申夏奉召回京)
月射汀沙如雪明野禽驚聒草虫鳴叮嚀今夜看風水
且放官船著岸行
歸路貪行不覺多舘夫連日棹江波滿船争唱湖州調
兩岸雲山側枕過
小姑南岸對彭郎天劈雲厓峙兩傍日暮驚濤沒沙尾
江流較比去年強
吉陽洑裏採魚舟採得鮮魚為日謀倘見官船忽撐去
却如鳬鴨不回頭
順風全不費䉡牽把柁沿江穩放船指點大龍山色近
皖城只在水雲邊
李陽河畔有人家鵝鴨雞豚聚淺沙應是久居生計熟
大張闊網取魚蝦
櫂歌齊發浪聲喧池口東邊又換船秫酒發醅偏醉客
鰣魚出網不論錢
大通港口柳如烟簇簇人家賽輞川候吏頗諳巡邏事
插旗撾鼓送行船
王事方殷敢後程抗舟力與北風争烏紗港裏檣如棘
直待波平自在行
牛渚磯頭江月明倚歌閒答洞簫聲夜涼老子興不淺
自把濁醪時一傾
兩梁山(采石蛾眉亭正望北山)
兩梁雄跨大江湄高出雲霄控碧漪天遣騎鯨人去後
淡烟恒似鎖蛾眉
慈湖磯
溪山素與人事絶勝地何緣得美名大抵一誠能格物
昆蟲草木總為榮
慈湖磯上白雲飛慈湖磯下游子歸祇為年年事奔走
寸心何以報春暉
次清河縣
淮河水流汨汨清到縣都無二里程兵後人家頗相得
採魚屯種日為生
過臨濠十八里灘(宋太祖戰勝於此)
蘆荻蕭蕭吹晚風白沙如雪陣雲空翻思宋祖麾兵後
百二山河破竹中
峽石口
斬斷靈鼇劈兩崖湯湯淮水自西來信非天遣神工助
大禹何緣鑿得開
次定陶縣
滔滔急水來西北落落飢鳶噪晚晴井邑已荒民物盡
行人猶辯定陶城
偶題主敬陶參政所論詩經小序後
二十年前絶可嗤逢人啜啜便言詩只今羞澁無多語
政恐門前匡鼎來(音梨)
前賢已往後賢來掇拾遺編要釋疑便使李黃今日在
也須三嘆有餘師
詩從刪後更無詩美刺還他熟慮思若止誇多名物辨
古人餘憾不無遺
大手文章不費辭眼明理到自無疵客忩三復忘休寢
細酌清泉夜半時
濟南八月一日聞鴈
苦無高閣送晴暉翰翰階前柿葉稀我有慈親在京國
憐渠一一向南飛
山中清隱圖
王屋山前雲氣多濯濯水流幽澗阿青松白石有如此
歲久不歸生薜蘿
題徽宗御製小景
夢覺涼生水殿秋起拈毫素寫滄洲西風底故無情思
吹得黃蘆也白頭
書綿蕝圖後
鼎沸纔清席未温肯將禮樂奏君門後來牽合虚文者
未必無疑到叔孫
扶植綱維明大節折衝俎豆去繁蕪今人健羨麒麟書
曾及當時斫柱無
朱伯徽自溪南攜酒至婺源山中兼示垂絲海
棠醉中求賦七言
一自朝雲委路岐春風吹夢托游絲内家叢裏分明見
彷彿盤旋立舞時
東家蝴蝶愛悠揚不肯輕飛過短牆賸買麝煤千百斛
暖薰濃抺到沉香
舞罷霓裳不奈嬌口脂微動酒初潮玉闌西畔春如海
擬倩東風整翠翹
使關中經過鴻溝(在汜水縣西)
一雙秋水佩吳鈎百二山河屬壮遊往事消沈遺跡在
斷鞭斜日過鴻溝
曉度關山
嶺頭叢木碍烟扉石角枯藤掛客衣杜宇為誰傷遠别
滿山都道不如歸
夜泊楊子橋
楊子橋頭夜泊船水波纔定月初圓不眠細數經行日
笑隔東風又一年
過虎牢關
衮衮河流隔太行盤盤關路接滎陽曹瞞已去温侯死
贏得悲歌古戰場
過潼關喜得長安
關陜喉襟在必争一呼誰敢抗前旌華隂父老頭如雪
觧道黃河此日清
函谷關
樹木隂森虎夜號行人愁殺路嶢岰誰家雞唱寒烟裏
舉首東方太白高
老君谷
老君谷裏無人到雲氣上天成鶴飛落日長風飛過雨
萬松深處有龍歸
遊玄都觀
曲江東畔柳絲長金碧樓臺耀夕陽惆悵種桃人已去
更從何處問劉郎
遊開元寺
咽咽山蜩噪古槐隂隂香積鎖空齋翻經臺上無人到
不見天花下寳階
重遊華清宫
霧旆霓旌去不來隂廊風雨長蒼苔宫前只有閒花木
還向驪山脚下開
長安曉起聞鵲
簾幕輕風度早春樹枝乾鵲噪清晨若非邊報收遺寇
定有家書寄遠人
再過崤關
盡說崤陵路最艱一年猶得兩回還姚崇片石孤撐立
寂寞蒼烟杳靄間
寳雞縣
渭河霜滿水如苔一縣人家半草萊唯有秋風酸棗木
淡烟深鎖鬭雞臺
宿益門鎮
横雞嶺木撼清秋關隘連雲控益州指點烟深最高處
驛程將近草涼樓
過茂陵
落日茂陵衰草寒馬嘶塵起北風酸可憐此地埋仙骨
不見金莖捧露盤
咸陽道中
五陵原上路漫漫瘦馬行吟日半竿歸思好如南去鴈
強衝風色過長安
月夜過馬嵬坡
關月明明良夜何秋風腸斷馬嵬坡也應不為真妃惜
祇憾當初白骨多
九日觀太白山雪
日日登高賦遠遊偶逢九日轉多愁青山也觧行人意
遥對黃花共白頭
過岐山古城
桑柘隂隂盖甫田駐車安敢任旬宣山城父老來相見
尚道周家八百年
過古桃林
氛翳纔消海岳清萬方誰不願歸耕北來喜見桃林野
黃犢斑斑暮雨晴
中條山
平沙漠漠草蕭蕭一劍寧論萬里遥猶愧未償山水願
暮衝寒雨過中條
曉發睢陽
霜重清寒透紫貂睢陽城外發行軺西風滿目蘆花白
疑是秋江上早潮
過北邙山
北邙山上多青楸北邙山下有荒丘青楸搖落荒丘在
風雨凄凄狐兔愁
過梅關
春深長憶出秦關寒擁貂裘馬上還今日入關春更淺
野花紅白草斕斑
曉發凌江
苦竹坡頭啼鷓鴣淡烟疎雨暗平蕪過關喜得江風便
日日推篷看畫圖
黃塘驛
天際孤峯生紫烟江頭好月向人圓館夫争道黃塘近
撾鼓燒燈又換船
湞陽峽
灑面涼風吹酒醒野猿長嘯樹冥冥短篷已過湞陽峽
兩岸雲山不斷青
灌溪上
蘭葉青青水滿溪繞溪花落有鶯啼天南莫訝無霜雪
二月漸漸麥秀齊
横石口
江水東流猿夜哀愀無人跡到蒼苔懸崖唯有千章木
時見猿獼抱子來
連江口(舟人云水通湖南)
楊柳依依春水生畫船穩載越中行白沙黃竹啼雙鳥
相隔湖南又幾程
清遠峽
山酒吹香綠滿瓢轉回隨峽放蘭橈年來不奈愁成緒
都與春風付柳條
夜過迴岐驛
亂石灘頭發櫂歌斷猿啼月夜如何白頭司馬青衫濕
應比江州淚更多
鏁峽
峭壁摩空轉怒雷江流如束浪如堆東風連日桃花雨
葉葉灘船樹杪迴
登胥江驛亭
小閣開簾望遠岑暖風晴日囀幽禽胥江流水清無底
較比春愁一樣深
曲江城
曲江門外駐蘭舟目送行雲獨倚樓風雨滿城榕葉暗
嶺南二月似三秋
西城鎮
水際漁家星散稀沙棠艇子漾晴暉恰如烟外忘機鳥
來去將雛自在飛
登南海驛樓
海氣空濛日夜浮山城纔雨便成秋馮唐頭白偏多感
倚遍天南百尺樓
嶺南雜錄三十首
一劍南來兩鬢星肩輿隨處看丹青那知庾嶺梅邊客
却上交州海角亭
島嶼潮來日欲曛聱牙蠻蜑動成羣拏舟盡入沙灣泊
為避犁頭海上雲
海濱朝夕易炎涼濕氣蒸人沁薄裳昨日崖州有船到
滿城争買白檳榔
石鼎微熏茉莉香椰瓢滿貯荔枝漿木綿花落南風起
五月交州海氣涼
牂牁流水碧潺潺潮落潮生草木閒一片海雲吹不起
越人遥指是山厓山
春意亭涼酒滿杯昔人遺刻尚崔嵬亭前幾樹黃皮熟
日日鶯啼數百回
鴈翅城東湧怒濤外洋水長蜑船高莫言昨夜南風急
今日登盤有海蠔
吉貝衣單木屐輕晚涼門外蹋新晴相逢故舊無多語
觧說邊罏骨董羹
山磎欵獞愛喧譁垢面文身到處家試問年年事何事
強弓勁弩舊生涯
倔強馮陵距海垠半為魚鱉半為塵只今編戶聞聲教
遺類何由辨馬人(馬援伐林邑留不去者千戶昌黎詩曰上日馬人來)
魚鹽蠻蜑托為生狹路逢人便弄兵見說官曹巡邏急
賣刀買犢也歸耕
誰跨鯨鯢斬斷虹海波飛立瘴雲空闍婆眞蠟船收澳
知是來朝起颶風
謾把金釵品價高荔枝端不讓櫻桃若教李白諳風味
甘分南州脫錦袍(陳村有荔枝實大核小其味甘香名金釵子相傳以為昔人有解金釵而得其種)
澹白輕紅鬭剪裁紫薇終不占先開如今爛漫炎天裏
賸有春風座上來
番禺南望渺烟波怪底魚龍出沒多頃刻風霆飛白晝
黑龍拖雨過牂牁
南海廟前花草新波羅垂實雨頻頻遐荒只愛求竒氣
兩兩來看種樹人
雲色蠻牋傲薛濤斗南樓上海天高都將陸賈千年事
付與江淹五色毫
涼風吹雨海門來一洗蠻烟瘴霧開回望帝京家萬里
懶教人下越王臺
花覆禪房刻漏遲妙香浮動碧蓮池月明風細菩提落
想是南能出定時
海上安期去不來石門花落又花開幾時相約騎黃鵠
爛醉秋風玉鏡臺(臺在湑江)
白雲山上白雲飛騰達年來與願違鶴髮慈親應記憶
嶺南遊子幾時歸
嘯彈長鋏出秦川又入蠻鄉掃瘴烟寄語鳳凰臺上客
别來五見月團圓
榕樹隂隂集暮鴉竹深人静似仙家芭蕉小苑垂雙實
茉莉南州壓萬花
玉液池邊夏木青石屏臺上晚風輕道人心静不知暑
默坐焚香待月明
越鹽如雪賽吳鹽藷蕷初肥竹筍甜何事眉山蘇太守
只將雙蠏較團尖
羅浮山下葛洪家遺履軒前尚種花鄧嶽早能參妙契
也從勾漏覓丹砂
村圑社日喜晴和銅鼓齊敲唱海歌都道一年生計足
五收蠶繭兩收禾
海隅風俗似朱陳嫁娶從來只近隣椰子檳榔供納采
祖孫頭白每相因
不輸租稅不憂貧縛屋邊崖淺洞人争捕蚦蛇邀遠客
旋澆糟粕送比隣
蠻落人家厭食魚兒孫生長不知書桄榔滿種緣山邏
翡翠新收越海墟
涼州曲
琵琶初調古涼州萬壑風泉指下流好是開元無事日
玉宸宫裏按新秋
登清遠峽飛來寺四首
暫擬蘭舟訪隱淪子規何事勸行人滿山松柏雲來往
誰道王維畫逼眞
入峽隂隂出峽晴峽流端似鏡般平玉環玩世誰收得
萬壑千岩月自明
纔到生公講後經蛟龍夜出石潭聽驪珠正照維摩室
優鉢花香蘭葉青
幾年不上雨花臺勝景尋常入夢來如此江山好樓閣
峽中圖畫自天開
樵逸詩二首為徐徵士賦
石室棋殘鶴夢醒自添沈水註茶經山中歲晚知無事
還傍松根斫茯苓
手把枯桐倚綠蘿白雲深處少人過春風一曲猗蘭操
應是牛山美木多
竹枝詞三首
澗水泠泠清見沙妾心如水諒無他願言莫學楊花薄
一逐東風不戀家
守近東忩弄玉梭織成闊幅翠絞羅殷勤持贈裁春服
莫遣纏頭買笑歌
三百六十灘水清桃花春漲近來生催歸不待臨岐語
昨夜子規啼到明
淳安棹歌二首
淳安縣前江水平越女唱歌蘭葉青山禽只管喚春雨
不道愁人不願聽
鏡裏青山畫不如臨溪日日望郎書數間茅屋住近水
十個松舟時打魚
東吳棹歌四首
太湖茫茫水拍天吳儂只慣夜行船竹枝敲罷燈將滅
風雨瀟瀟人未眠
艇子搶風過太湖水雲行盡是東吳阿誰坐理青絲網
遮得松江巨口鱸
玻璃冷浸洞庭山霜竹攢攢橘柚斑垂髮吳娃笑相語
官船不似釣船閒
畫槳經過碧浪湖水晶臺閣翠雲鋪藍田空老王摩詰
肯信江南有畫圖
蘭溪棹歌三首
涼月如眉掛柳灣越中山色鏡中看蘭溪三日桃花雨
夜半鯉魚來上灘
野鳬晴蹋浪梯平越上人家住近城箬葉裹魚來換米
松舟一箇似梭輕
棹郎歌到竹枝詞一寸心腸一寸絲莫倚官船聽此曲
白沙洲畔月生時
舟次濛&KR2712;
濛&KR2712;灘頭六七家野蒿成樹竹如麻兒孫不解躬耕耨
日日烟波理釣槎
夜過寳應驛
短篷風急雨聲多濃墨堆雲水拍河坐久不聞鐘鼔報
向人數問夜如何
晚過青河驛
溯流西望渺如煙黃帽齊將百丈牽日暮雨來風浪惡
隔河撾鼓換官船
鳳池吟稿卷十
