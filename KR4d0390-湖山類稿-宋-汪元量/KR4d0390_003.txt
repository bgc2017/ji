







　　欽定四庫全書

　　湖山類稾巻三

　　宋　汪元量　撰

　　易水

　　蘆葦蕭森古渡頭征鞍缷卻上孤舟烟籠古木猿啼夜
月印平沙雁叫秋砧杵逺聞添客淚鼔鼙纔動起人愁
當年擊筑悲歌處一片寒光凝不流

　　北嶽降香呈嚴學士


　　萬里溟濛起戰埃翩翩勒馬出金臺同君逺使山頭去
如帝親行嶽頂來野廟横斜挨老樹古碑顛倒枕荒苔
瞻天只有丹心在香篆爐熏達九垓

　　太華峰

　　華山山木亂紛紛鐵鎖垂垂裊裊猿石齒齒前光爍爍
壁巖巖後勢奔奔竒竒怪怪雲根聳鬱鬱葱葱霧氣昏
上上上頭仍上上最髙髙處有乾坤

　　商山廟


　　蹇柏枯松枕廟門獨瞻遺像酹清尊紫芝奕奕浮香氣
碧草纎纎没燒痕羽翼巳成猶有説腹心相視更何言
髙歌一曲歸來隠靜看山禽哺子孫

　　孟津

　　寒蘆風颯颯時節近昏黄木脱千山瘦江空一水長雲
髙鵬北運天濶雁南翔讀盡焚舟賦持觴酹子桑

　　少室山

　　巖巖路徑入空濛中有幽人舊日宫野草敗垣供暮雨

斷碑古木管秋風山川融結千年秀天地包籠一世雄
從此不須髙索價髙名過眼總飄蓬

　　天壇山

　　我登天壇山洒然清吟目羣峰如兒孫羅列三十六支
藤陟曽巔中有少室屋山人化飛仙庭除生苜蓿古碑
野火燒剝落字難讀雛鹿卧幽巖孤鳥響空谷解鞍小
遲留偷閒半日足長嘯歸去來題詩紀幽獨

　　阿房宫故基


　　祖龍築長城雄關百二所阿房髙接天六國收歌女跨
海覓仙方蓬萊眇何許欲為不死人萬代秦宫主風吹
鮑魚腥兹事竟虚語乾坤反掌間山河淚如雨誰憐素
車兒奉璽納季父楚人斬關來一炬成焦土空餘此餘
基千秋泣禾黍

　　洛陽橋

　　日西來到洛陽城下馬橋邊信步行紅紫已無花爛漫
青黄只有草從横風吹渭水秋砧急月滿秦川夜柝清

我醉欲眠眠不得更聽人唱楚歌聲

　　馬嵬坡

　　霓裳驚破出宫門馬上香羅拭淚痕到此竟為山下鬼
不堪鞞鼓似招魂

　　北邙山

　　芒芒北邙山髙墳盡無主惟有石麒麟相向立秋雨

　　天津橋

　　白楊獵獵栁青青怒浪髙低不肯平一自堯夫分手後

更無人聽杜鵑聲

　　華清池

　　一夜春寒事可知海棠無地避風吹温泉自向東流去
不管飛紅出禁池

　　終南山館

　　夜涼金氣轉淒其正是羈孤不寐時千古傷心南渡曲
一襟清淚北征詩霜凝鞞鼓星横劍風巻旌旗月滿巵
旅雁已離榆塞去帛書揺曳過江遲


　　函谷關

　　西風吹我度函關古壑泉聲靜自閒老子騎牛沙上去
仙人化鶴苑中還斷崖木脱懸殘日絶域雲横失好山
舊説度關朱履客一聲雞唱翠㣲間

　　潼關

　　蔽日烏雲撥不開昏昏勒馬度關來綠蕪逕路人千里
黄葉郵亭酒一杯事去空垂悲國淚愁來莫上望鄉臺
桃林塞外秋風起大漠天寒鬼哭哀


　　秦嶺

　　峻嶺登臨最上層飛埃漠漠草稜稜百年世路多翻覆
千古河山幾廢興紅樹青烟秦祖隴黄茅白葦漢家陵
因思馬上昌黎伯回首雲横淚濕膺

　　藍田

　　寒更客起巻花氊又勒青驄過玉田一匊歸心千澗外
十分秋思兩峯前藍關月冷猿啼木秦嶺風髙雁貼天
北望茂陵應咫尺髑髏沙白草芊芊


　　嵩山

　　客行天地中嵩峯何突兀鳥道阻且修馬煩行復歇一
入玉女牕便覺幽興發好鳥鳴嚶嚶細草亂如髮石城
䕃青松瓊壁白噴雪中有神聖居飛甍半摧折寶繪翳
苔莓古碑字亦滅莫辨千載事焉能踏仙轍徒有感慨
懷脈脈淚不絶

　　行行太室峯秋聲若鳴鏑流目矚﨑嶇蓬萊應咫尺上
有神仙區下有穆王宅徘徊復徘徊泫然感疇昔八駿

不重來秋山空月白安得㑹璆韶共作瑤池客

　　七月初七夜渡黄河

　　長河界破東南天怒濤日夜如奔川此行適逢七月夕
妖氛散作空中烟牛郎織女涉清淺支機石上今何年
揚㠶一縱萬里目身世恍若槎中仙仰看銀河忽倒㵼
月明風露何娟娟狂來拔劍斫河水欲與祖逖爭雄鞭
扣舷把酒酹河伯低頭細看河清漣平生此懷具已久
到此欲説空回旋嗟予不曉神靈意咫尺雷雨心茫然


　　汴都紀行

　　尋僧入相國寺領客過太師橋行到汴隄西畔柳隂隂
處魚跳

　　夷山醉歌

　　楚狂醉歌歌正發更上梁臺望明月朔風獵獵吹我衣
絶代佳人皎如雪搥羯鼔彈箜篌烹羊宰牛坐糟丘一
笑再笑揚清謳遥看汴水波聲小錦櫂忘還事多少昨
日金明池上來艮嶽淒涼麋鹿遶麥青青黍離離萬年

枝上鴉亂啼二龍北狩不復返六龍南渡無還期金銅
淚迸露盤濕畫闌桂柱酸風急鳩居鵲構蒼隼入蛇出
燕巢白狐立東南地陷妖氛黒雙鳳髙飛海南陌吴山
日落天沈沈母子同行向天北關河萬里雨露深小儒
何必悲苦辛歸來耳熱忘頭白買笑揮金莫相失呼奚
奴吹篳篥美人縱復横今夕復何夕楚狂醉歌歌欲輟
老猿為我啼竹裂

　　嗚呼再歌兮花滿臺好月為我光徘徊人生在世不滿

百紛華過眼皆成灰夷山青青汴水綠西北髙樓咽絲
竹美人十指纎如玉為我行觴歌一曲含宫嚼徵當牕
牖露腳斜飛濕楊柳就中有客話陳橋如此山河落人
手客且住聽我語楚漢中分兩丘土七雄爭戰總塵埃
三國鶯花浩無主咸陽宫殿不復都華清池沼温泉枯
世間興廢奔如電滄海桑田幾回變人生得意且盡歡
何須苦苦為髙官人生有命且行樂何必區區歎牢落
遮莫金章與玉珂何如桐江披釣蓑遮莫貂蟬貴此身

何如柴桑漉酒巾君不見海上看羊手持節飢來和雪
和氊囓又不見飯顆山頭人見嗤愁吟痛飲真吾師美
人美人勸我酒有客有客聽我歌須臾客醉美人睡我
亦不知天與地嗚呼再歌兮無人聽月自落兮酒未醒

　　濟瀆

　　玉簡投潭洞金樽出石隈龍光蟠窟宅蜃氣結樓臺巻
地風雷起掀天雨雹來人間為濟瀆水底即蓬萊

　　孔子舊宅


　　奉出天家一瓣香著鞭東魯謁靈光堂堂聖像垂龍袞
濟濟賢生列雁行屋壁詩書今絶響衣冠人物只堪傷
可憐杏老空壇上惟有寒鴉噪夕陽

　　泰山

　　勅使聯鑣上翠岑飛泉躍澗吼雷音凌髙一覽知天逺
迂曲千蹊覺洞深龍蟄滄溟蛟舞壑梟横碧落鳳歸林
山靈䕶得神祠在苔蝕秦碑古樹隂

　　降香回燕


　　一從得玉旨勒馬幽燕起河北與河南一萬五千里

　　大元皇后游蓬菜島

　　午夜紅雲滿太清曉來王母下瑤京日從萬歲山頭出
人在九重天上行

　　太皇謝太后挽章

　　羯鼔喧吳越傷心國破時雨闌花洒淚烟苑柳顰眉事
去千年速愁來一死遲舊臣相弔後寒月墮燕支

　　大漠隂風起羈孤血淚縣忽聞天下母已赴月中仙哀

樂浮雲外榮枯逝水前遺書乞骸骨歸葬越山邊

　　青陽提刑哀些

　　提刑辭宋國奉使到燕都入貢能全璧懷歸不獻圖看
羊居北海化鶴返西湖楚客歌哀些臨棺奠酒壺

　　女道士王昭儀仙游詞

　　吳國生如夢幽州死未寒金閨詩巻在玉案道書閒苦
霧䝉丹旐酸風射素棺人間無葬地海上有仙山

　　平原郡公趙福王挽章


　　大王無起日草木盡傷悲生在太平世死當離亂時南
冠流逺路北面幸全屍舊客行霜霰呼天淚濕麾

　　文山道人事畢壬午臘月初九日

　　厓山禽得到燕山此老從容就義難生愧夷齊尚周粟
死同巡逺只唐官雪平絶塞魂何往月滿通衢骨未寒
一劍固知公所欠要留青史與人看

　　瀛國公入西域為僧號木波講師

　　木老西天去袈裟説梵文生前從此别去後不相聞忍

聽北方雁愁看西域雲永懷心未巳梁月白紛紛

　　全太后為尼

　　南國舊王母西方新世尊頭顱歸妙相富貴悟空門傳
法優婆域誦經孤獨園夜闌清磬罷趺坐雪花繁

　　幽州㑹飲

　　客路相逢在異鄉佐尊先得杜韋娘舞迴錦臂花爭豔
醉吸金波月鬭光他日未忘今日樂老年須記少年狂
五陵游俠休相笑歸去奚奴有錦囊


　　余將南歸燕趙諸公子攜妓把酒餞别醉中作把
酒聽歌行

　　君把酒聽我歌君不見陌上桑鶉奔奔兮鵲疆疆髙堂
今夕燈燭光燕姝趙女吹笙簧君把酒聽我歌美人美
人美如此傾城傾國良有以周惑褒姒烽火起紂惑妲
已賢人死君把酒聽我歌漢家之亂吕太后唐家之亂
武則天魏公銅臺化焦土隋煬月殿成飛烟君把酒聽
我歌美人美人色可食美人美人笑可愛美人命薄爭

奈何美人色衰相棄背美人一笑難再得美人絶色今
何在君不見馬嵬坡下楊太真天生尤物不足珍那及
唐虞有婦人千古萬古名不湮

　　我把酒聽君歌美人娟娟花灼灼月照金樽光綽約有
酒有歌君亦愁把酒聽歌君亦樂我有鸚鵡杯君有鸕
鶿杓一杯一杯復一杯酒盡還沽共君酌我把酒聽君
歌天不荒地不老人生百年休草草對花對酒且髙歌
蓋世功名亦枯槁滿堂金玉守者誰萬事何如酒杯好

君不見巣父許由空洗耳伯夷叔齊空餓死范蠡扁舟
挾西子五湖風浪兼天起又不見相如懷璧空歸來廉
頗善飯何壯哉謝安攜妓入東山蒼生望望霖雨乾把
酒勸君飲請君為我歌燕昭築臺金滿地郭隗登臺多
意氣劉琨夢裏起聽雞班超萬里封侯歸君不見浣花
溪頭老翁哭白首為儒守茅屋

　　出自薊門行

　　出自薊門行行行望天北何處愁殺人黒風走沙石華

裾者誰子意氣萬人敵金鞍鞁白馬奮飛虎生翼書生
爾何為不草相如檄徒有經濟心壯年已斑白

　　涿州

　　瀘溝橋下水泠泠落木無邊秋正清牛馬亂鋪黄帝野
鷹鸇髙摩涿州城柳亭日射旌旗影花館風傳鼔吹聲
歸客偶然舒望眼酒邊觸景又詩成

　　真定官舍

　　使君數問夜如何燈燭髙張照綺羅白酒千杯澆客醉

紅粧一面惱人多風烟漠漠庭前樹霜月娟娟沼内荷
驛吏出門相語及城南便是滹沱河

　　雲臺

　　荒亭駐馬酌金罍風巻黄埃面上來滿地山河憑一望
趙州留得古雲臺

　　比干墓

　　衛州三十里荒墩草無數忽聽路人言此葬比干處下
馬拊石碑三歎不能去斐然成歌章聊書墓頭樹我弔

比干心不弔比干墓世間賢與愚同盡成黄土斯人亦
人爾千千萬萬古

　　封丘

　　今夜宿封丘明朝過汴州雲横遮逺塞水落見長洲樹
折棗初剝藤枯𤓰未收傾囊沽一斗聊以慰羈愁

　　花石綱

　　假山雖假總非真未必中間可隠身若使此山身可隠
上皇不作逺行人


















　　湖山類稿巻三

