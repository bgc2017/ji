







　　欽定四庫全書

　　湖山類稿巻一

　　宋　汪元量　撰

　　和徐雪江即事

　　萬里起青烟旌旗若湧泉國家開氣數陵谷見推遷避
難渾無地偷生賴有天夜來聞大母已自納降箋

　　呉山曉望

　　城南城北草芊芊滿地干戈巳惘然燕燕鶯鶯隨戰馬

風風雨雨渡江船小儒愁劇吟如哭老子歌闌醉欲眠
一夜春寒花命薄亂飄紅紫下平川

　　同毛敏仲出湖上由萬松嶺過浙江亭

　　錢塘門外看新晴舞蜨游蜂没一星風挾斷雲橫北巘
烟隨飛雨度南屏蘇隄柳樹照波緑呉苑麥苖連地青
邂逅尋詩過嶺去鼔鞞聲震浙江亭

　　錢塘歌(此詩脱老杜顯慶年中越王作又超出)

　　錢塘江上龍光死錢王宫闕今如此白髪宫娃作逺遊

漠漠平沙千萬里西北髙樓白雲齊欲落未落日已低
古人不見今人去江水東流烏夜啼

　　别楊駙馬

　　去去馬空冀北行行鶴度遼東彈鋏三千客裏囊錐十
九人中杜子肯依嚴武孔融不下曹公南八男兒如此
殺身方是英雄

　　清明

　　避難不知寒食和愁又過清明都下紛紛躍馬湖邊恰

恰啼鶯

　　讀史

　　餓死首陽二子偷生商嶺四翁劉項稱王稱霸闗張無
命無功

　　廢宅

　　王侯多第宅草滿玉闌干縱有春光在人誰看牡丹

　　賈魏公府

　　葛嶺當年宰相家游人不敢此行過柳隂夾道鶯成市

花影壓闌蜂閙衙六載襄陽圍已解三更魯港事如何
棟梁今日皆焦土新有園丁種火麻

　　重門猶釘舊桃牌惆悵行人去不回萬種好花環曲徑
一泓流水遶香階高堂已見牛羊走喬木惟聞鶗鴂哀
簷外竹梅森似束鄰翁時剪作燒柴

　　湖邊不見碾香車斷珥遺鈿滿路塗門逕風輕飛野馬
亭臺火盡及池魚海棠花下生青杞石竹叢邊出紫蘇
卻憶相公游賞日三千衛士立階除


　　杭州雜詩和林石田(此數詩老杜秦州詩)

　　石田林處士吟境静無塵亂後長如醉愁來不為貧飯
蔬留好客筆硯老斯人近法秦州體篇篇妙入神

　　先生忘富貴久客幸平安髪已千莖白心猶一寸丹衣
冠前進士家世舊郎官醉入烏程里吟登李杜壇

　　一春雲羃羃三月雨淋淋魚菜不歸市鶯花空滿林人
行官巷口軍簇御街心老子猖狂甚猶歌梁父吟

　　烽火來千里狼烟度六橋嶺寒蒼兕叫江曉白魚跳壯

士披金甲佳人弄玉簫偶餘尊酒在聊以永今朝

　　有客腸回九無人髮握三關中新約法江左舊清談鐵
騎來天北樓船過海南一枝巢越鳥八繭熟呉蠶

　　躡足封韓信剖心嗔比干河山千古淚風雨一番寒世
指鹿為馬人呼鳥作鸞江頭潮洶洶城腳水漫漫

　　吟身春共瘦獨立望江亭越水荒荒白呉山了了青軍
降欣解甲民喜罷抽丁拍碎闌干曲吞聲血淚零

　　天也今如此人乎可奈何臺邊西子去宫裏北人過玉

樹歌方息金銅淚已多旌旗遮御路舟楫滿官河

　　此夕知何夕游船雜戰船山河空百二宫闕漫三千雨
歇雲垂地潮平水接天惜哉無祖逖誰肯著先鞭

　　陵廟成焦土宫牆没野蒿亡秦皆趙李佐漢獨蕭曹國
子乘黃貴山人著白高飛埃猶黯黯逝水正滔滔

　　偶出西湖上新蒲緑未齊攜來鯿縮項買得蠏團臍問
酒入新店喚船行舊隄亂離多殺戮水畔幾人啼

　　天目絲絲雨江頭翦翦風鼔鞞千艇合刀斗萬家同金

馬憐焦土銅駝壓草叢杞天愁欲墮黑入太隂中

　　日月往來轂乾坤生殺機江春蛟妾舞塞暖雁奴歸逆
旅詩添債愁城酒破圍如何秦相國昨夜鴆韓非

　　如此只如此無聊酒一樽江山猶昨日笳鼔又新元黑
潦迷行路黃埃入禁門高亭山頂上百萬漢軍屯

　　世變長椎髻時更短後衣魏庭翁仲泣唐殿子孫非樹
秃鴉爭集梁空燕自歸斷橋春已暮無賴柳花飛

　　假途虞滅虢嘗膽越吞呉黑白一棋局方圓八陣圖是

翁猶矍鑠諸老自揶揄喟歎投麟筆悲歌擊唾壺

　　竟夕柴門掩無心接縉紳山中多樂事世上少全人諸
吕幾亡漢商翁不仕秦柴桑深僻處亦有晉遺民

　　天下愁無盡生前樂有涯文章一小技富貴總虚花塵
入金章宅草生王謝家可憐三月火不見八姨車

　　送琴師毛敏仲北行

　　西塞山前日落處北關門外雨來天南人墮淚北人笑
臣甫頭低拜杜鵑


　　五里十里亭長短千帆萬帆船去來請君收淚向前去
要看幽州金築臺

　　蘇子瞻喫惠州飯黃魯直度鬼門闗今日君行清淚落
他年勛業勒燕山

　　呉兒

　　玉貌兒童淚盈把辮髪垂肩行酒斚將軍又去打蘇州
出門指使教牽馬

　　荅林石田


　　南朝千古傷心事每閲陳編淚滿襟我更傷心成野史
人看野史更傷心

　　浙江亭别客

　　諸公來此欲憑闌禿樹粘雲溼不乾小燕正嫌三月雨
老鶯又受一春寒樓頭呼酒盡情飲江上遇花隨意看
莫怨人生有離别人生到此别離難

　　江上

　　太學諸齋揀秀才出門何處是金臺楝花風𦂳子規急

楊柳烟昏黃鳥哀潮落潮生天外去人歌人哭水邊來
推篷坐對呉山月幾度關門擊柝回

　　曉行

　　癡坐書窻待曉鐘背燈無語意無窮一家骨肉正愁絶
四海弟兄如夢同西舎東鄰今日别北魚南雁幾時通
行行忍見御溝水流出滿江花片紅











　　湖山類稿巻一

