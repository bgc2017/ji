







　　欽定四庫全書

　　水雲集

　　宋　汪元量　撰

　　湖州歌九十八首

　　丙子正月十有三撾鞞伐鼓下江南臯亭山上(吴本下)青烟
起宰執相看似醉酣

　　萬馬如雲在外間玉階仙仗罷趨班三宫北面議方定
遣使臯亭慰伯顔


　　殿上羣臣嘿不言巴延丞相趣降箋三宫共在珠簾下
萬騎虬鬚遶殿前

　　謝了天恩出内門駕前喝道上將軍白旄黄鉞分行立
一㸃猩紅似㓜君

　　一匊吴山在眼中樓臺纍纍(吴本疊疊)間青紅錦颿後夜烟
江上手抱琵琶憶故宫

　　北望燕雲不盡頭大江東去水悠悠夕陽一片寒鴉外
目斷東西四百州


　　十數年來國事乖大臣無計逐時挨三宫今日燕山去
春草萋萋上玉階

　　錦颿髙揭繡簾開鼉鼓聲悲鳳管哀月子纎纎雲裏見
吴江不盡暮潮來

　　一出宫門上畫船紅紅白白艷神仙山長水逺愁無那
又見江南月上弦

　　太湖風起(吴本捲)浪頭髙錦柁揺揺坐不牢靠著篷忩垂
兩目船頭船尾爛弓刀


　　昨夜三更淚濕腮伍胥何事夢中來三宫從此相分别
自勒潮頭白馬迴

　　受降城下草離離寒食清明只自悲漢寢秦陵何處在
鶯花無主雨如絲

　　金陵昨夜有降書更説揚州一戰輸淮北淮南清未了
又添軍馬下東吴

　　鐵甕城頭馬亂嘶金陵城下砲如飛黑風捲地鼓鼙急
昨夜常州又受圍


　　曉來宫櫂去如飛掠削(吴本髪)鬟雲淺畫眉風雨淒淒能
自遣三三五五坐彈碁

　　暮雨瀟瀟酒力微江頭楊栁正依依宫娥抱膝船忩坐
紅淚千行濕繡衣

　　曉鬢鬅鬆懶不梳忽聴人説是南徐手中明鏡抛船上
半揭篷忩看打魚

　　京口沿河賣酒家東邊楊栁北邊花栁揺花謝人分散
一向天涯一海涯


　　滿船明月夜鳴榔船上宫人燒夜香好是燒香得神力
片帆穏送到漁陽

　　一片淮山落照中開船忽遇打頭風行軍元帥傳言語
别撥官軍下浙東

　　揚子江頭潮退遲三宫船傍釣魚磯須㬰風定過江去
不奈林間杜宇啼

　　一半淮江半浙江怒潮日夜自相撞揚州昨夜軍書至
説道淮安未肯降


　　曉來潮信暫相留滿耳驚濤愁復愁月殿不知何處在
錦帆揺曳到揚州

　　金屋煌煌麗九天朝歌夜舞艷神仙尋常只道西湖好
不識淮南是極邊

　　風雨聲中聴櫂歌山炰野饌奈愁何雪花淮(吴本堆)白甜
如蜜不減江珧滋味多

　　九出(吴本尺)瓊花一夜開無雙亭曲小徘徊可憐后土空
祠宇望斷韋郎不見來


　　兩淮戰鼔不停撾萬騎精兵賽夜义破陣焚舟彈指頃
漢人猶悮(吴本懼)夏爺爺

　　官軍兩岸䕶龍舟麥飯魚羮進不休宫女垂頭空作惡
暗抛珠淚落船頭

　　都人不識有干戈羅綺叢中樂事多一夜月明天漠漠
漢人歌罷楚人歌

　　太皇太后過江都遥指淮山似(吴本是)畫圖抛却故家風
雨外夜來歸夢繞西湖


　　萬騎横江泣鼔鞞千枝畫角一行吹淮南今夜好明月
船上美人空淚垂

　　蘆荻颼颼風亂吹戰場白骨暴沙泥淮南兵後人烟絶
新鬼啾啾舊鬼啼

　　不堪回首淚盈盈萬里淮河聴雨聲莫問萍虀併豆粥
且餐麥飯與魚羮

　　宰執連鑣向北行淮南(吴本西)夜夜鬼燈青雖然適意無
南北生死難逃篩下星


　　更闌炙燭繡簷(呉本筵)遮卸卻金鈿與翠花心似亂絲眠
不得江樓中夜咽悲笳

　　兩淮極目草芊芊野渡灰餘屋數椽兵馬渡江人去盡
民船拘歛作官船

　　宫人清夜按瑶琴不識明妃出塞心十八拍中無限恨
轉絃又奏廣陵音

　　青天澹澹月荒荒兩岸淮田盡戰場宫女不眠開眼坐
更聴人唱哭襄陽


　　翠鬟半嚲倦梳粧楊栁風前陣陣涼絃索懶拈縮纎手
龍涎猶嚼口脂香

　　鳳管龍笙處處吹都民欣樂(吴本歡喜)太平時宫娥不識興
亡事猶唱宣和御製詞

　　可憐河畔草青青錦纜牽江且緩行愛此淮南山水好
問天乞得片時晴

　　丞相催人急放舟舟中兒女淚交流淮南漸逺波聲小
猶見揚州望火樓


　　撥盡琵琶意欲悲新愁舊夢兩依依江樓吹笛三更後
細雨燈前醉玉妃

　　篷忩倚坐酒微酣淮水無波似蔚藍雙櫓咿啞揺不住
望中猶自是江南

　　銷金帳下忽天明夢裏無情亦有情何處亂山可埋(吴本
堆)骨暫時相對坐調笙

　　宫人夜泊近人家瞥(吴本忽)見紅榴三四丫猶説(吴本記)初
離行在所玉闌無數牡丹花


　　絲雨綿雲五月寒淮堧遺老笑儒冠行軍元帥來相探
折送駝峯炙一盤

　　江頭(吴本南)楊栁舞婆娑萬馬成羣嚙短莎北客醉中齊
拍手隔船又(吴本猶)唱采茶歌

　　長淮風定浪濤寛錦櫂揺揺上下灣兵後人烟絶稀少
可勝戰骨白如山

　　使臣開閘過髙郵楊栁絲絲拂去舟宫女開(吴本推)篷猶
自笑閒抛金彈打沙鷗


　　邵伯津頭閘未開山城鼔角不勝哀一川霞錦供行客
且掬荷香進酒杯

　　北風吹雨入篷間宫女腰肢瘦怯寒阿監隔船相借問
計程今日到淮安

　　寳應城南栁數枝(吴本株)葭牆艾席是民居眼前境逆没
(吴本無)詩興忽有小舟來賣魚

　　船泊邳州古㟁傍斜風細雨送昏黄美人十二(吴本十十)船
中坐猶把金猊炷好香


　　徐州城上覔黄樓四壁詩章讀不休更欲登臺看戲馬
州官攜酒共嬉遊

　　歌風臺畔水沄沄地面官人餽酒葷宫女上船嬉一霎
不禁塵土汚衣裙

　　新濟州來舊濟州栁門西畔兩三鷗酒邊笑謔消長日
弄竹彈絲盡勝流

　　一更船泊鄆州城城外巡軍夜柝鳴如此月圓如此客
猶能把酒到天明


　　琵琶切切更嘈嘈髙栁羣蟬遂(吴本逐)不號一片夕陽無
限好汶河西上酒樓髙

　　錦帆百幅礙斜陽遥望陵州里許長車馬爭馳迎把盞
走來船上看花娘

　　兀兀篷忩坐似禪景州城外更淒然官河宛轉無風力
馬曳驢拖鼓子船

　　灌州河水曲如弓青草坪邊路向東船過州南忽竒絶
一如湖上藕花風


　　船到滄州且少留客來同上酒家樓沿河樹折棗初剝
滿地藤枯𤓰未收

　　牙檣暫住獻州城鷺去鷗來管送迎卧笑宫人擲骰子
金錢癡咒卜輸贏

　　日中轉柁到河間萬里羇人强自寛此夜此歌如此酒
長安月色好誰看

　　長蘆轉柁是通津盡是東西南北人日暮烟花簫鼓閙
紅樓爛醉楚州春


　　恰到楊村舊馬頭北風吹雨便成秋嗚嗚鬼物(吴本哭)敗
人興掩却篷忩且睡休

　　滿朝宰相出通州迎接三宫晏不休六十里天圍錦帳
素車白馬月中游

　　㑹同館裏紫蒙茸蘭麝飄來陣陣風簫鼓沸天迴鴈舞
黄羅帳幔燕三宫

　　皇帝初開第一筵天顔問勞思(吴本意)綿綿大元皇后同
茶飯宴罷歸來月滿天


　　第二筵開入九重君王把酒勸三宫駝峯割罷行酥酪
又進雕(吴本椒)盤嫩韭(吴本剝嫩)葱

　　第三筵開在蓬萊丞相行杯不放杯割馬燒羊&KR1582;解粥
三宫宴罷謝恩迴

　　第四排筵(吴本筵開)在廣寒葡萄酒釀(吴本釅)色如丹并刀細
割天雞肉宴罷歸來月滿鞍

　　第五華筵正大宫轆轤引酒吸長虹金盤堆起胡羊肉
禦(吴本樂)指三千響碧空


　　第六筵開在禁庭蒸麋燒鹿薦杯行三宫滿飲天顔喜
月下笙歌入舊城

　　第七筵排極整齊三宫游處軟輿提杏漿新沃燒熊肉
更進鵪鶉野雉雞

　　第八筵開在北亭三宫豐燕巳恩榮諸行百戲都呈藝
樂局伶官呌㸃名

　　第九筵開盡帝妃三宫端坐受金巵須㬰殿上都酣醉
拍手髙歌舞鴈兒


　　第十瓊筵敞禁庭兩廂(吴本邊)丞相把壺瓶君王自勸三
宫酒更送天香近玉屏

　　一人不殺謝乾坤萬里來來謁帝閽髙下受官隨品從
九流藝術亦(吴本盡)沾恩

　　僧道恩榮巳受封上庠儒者亦恩隆福王又拜平原郡
㓜主新封瀛國公

　　金屋粧成物色新三宫日用御厨珍其餘宫女千餘箇
分嫁幽州老斲輪


　　毎月支糧萬石鈞日支羊肉六千斤御厨請給葡萄酒
别賜天鵝與野麕

　　三宫寢室異香飄貂䑕氊簾錦繡標花毯褥裀三萬件
織金鳳被八千條

　　客中忽忽又重陽滿酌葡萄當菊觴謝后巳叨新聖㫖
謝家田土免輸糧

　　雪裏天家賜炕羊兩壺九醖紫霞觴三宫夜給千條燭
更賜髙麗黑玉香


　　三殿加餐强自寛内家日日問平安大元皇后來相探
特賜絲紬二百單

　　萬里修途似夢中天家賜予意無窮昭儀别館香雲煖
自把詩書授國公

　　萬里羇孤夜憶家邊城吹角更吹笳須㬰敕使傳言語
今日天庭賞雪花

　　雪子飛飛塞面寒地爐石炭共團欒天家賜酒十銀甕
熊掌天鵝三玉盤


　　江南郡守列金階内裏華筵日日排文武官僚多二品
還鄉盡帶虎頭牌

　　四川昝帥尚麤豪萬馬來燕貢一遭奏授虎符三百面
内家更賜織金袍

　　九重蕡燭照簾櫳三殿乗輿去賀冬金面垂慈多喜色
史官書瑞奏年豐

　　曉望燕雲正雪天閉門氊帳恣髙眠内家遺鈔三千錠
添賜三宫日用錢


　　東宫雪裏燕三宫妃子殷勤把酒鍾百十箜篌彈玉指
兩行珠翠擊金鏞

　　夜來酒醒四更過漸覺衾裯冷氣多踏雪敲門雙敕使
傳言太子送天鵝

　　兩下金幱障御階異香縹緲五門開都人罷市從容立
迎接南朝駙馬來

　　杭州萬里到幽州百咏歌成意未休燕玉偶然通一笑
歌喉宛轉作吴謳


　　越州歌二十首

　　淮南西(吴本四)畔草離離萬檝千艘水上飛旗幟蔽江金
鼔震巴延丞相過江時

　　東南半壁日昏昏萬騎臨軒趣㓜君三十六宫隨輦去
不堪回首望吴雲

　　一陣西風滿地烟千軍萬馬浙江邊官司把斷西興渡
要奪漁船作戰船

　　兩(吴本西)峯雲鎖幾時開昨夜京城戰鼔哀漁父生來載

歌舞滿頭白髪見兵來

　　秋風吹雨暗天涯越鳥巢翻何以家嶺上萬松都斫盡
西湖新路欲排义

　　師相平章誤我朝千秋萬古恨難銷蕭牆禍起非今日
不賞軍功在斷橋

　　蒼生慟哭入雲霄内苑瓊林巳作樵打斷六更天未曉
禁庭兩桁籸盤燒

　　魯港當年傀儡場六軍盡笑賈平章三聲鑼響三更後

不見人呼大魏王

　　脫却黄袍心莫欺魏王事業止於斯孤舟走過揚州去
表奏朝廷乞太師

　　賈廟巍巍盡敕封秦齊兩國受恩同木棉菴下無依鬼
合策麒麟第一功

　　集芳園裏策竒功丞相南行面發紅留得紫綿三百曲
風吹雨打併成空

　　羣臣上疏納忠言國害分明在目前只論平章行不法

公田之後又私田

　　甲子初秋栁宿乖皇天無雨只空雷正當七月初三夜
帝勸長星酒一杯

　　絲風毛雨共淒涼燕子樓空恨恨長今日客逢新酒熟
夜來春去落花忙

　　月夜(吴本落)湖歌歌正長船來船去水茫茫上塘歌了下
塘唱更唱吴王與越王

　　昨夢吴山閬苑開風吹仙樂下瑶臺翠圍紅陣知多少

半揭珠簾看駕來

　　鼇山燈月照人嬉宣德門前萬玉姬(吴本妃)記得那年三
五夜快行擎駕倒行歸

　　内湖三月賞新荷錦纜龍舟緩緩拖醉裏君王宣樂部
隔花教唱採蓮歌

　　年年宫栁好春光百囀黄鸝繞建章冶杏夭桃紅勝錦
牡丹屏(吴本亭)裏燕諸王

　　昔夢吴山列御筵三千宫女燭金蓮而今莫説夢中夢

夢裏吴山只自憐

　　醉歌

　　吕將軍在守襄陽十載襄陽鐵脊梁望斷援兵無信息
聲聲罵殺賈平章

　　援兵不遣事堪哀食肉權臣大不才見説襄樊投拜了
千軍萬馬過江來

　　淮襄州郡盡歸降鞞鼓喧天入古杭國母巳無心聽政
書生空有淚成(吴本千)行


　　六宫宫女淚漣漣事主誰知不盡年太后宣傳(類藁傳宣)許
降國巴延丞相到簾前

　　亂㸃連聲(一作花底傳籌)殺六更熒熒庭燎待天明(一作風吹庭燎滅還
明)侍臣巳寫歸降表(一作奏罷降元表)臣妾僉名謝道清
衣冠不改只如先關㑹通行滿市㕓北客南人成買賣
京城依舊使銅(吴本時)錢

　　北師要討撒花銀官府行移(吴本移行)逼市民丞相巴延猶
有語學中要揀秀才人


　　湧金門外雨晴初多少紅船上下趨龍管鳳笙無韻調
却撾戰鼓下西湖

　　南苑西宫棘露牙萬年枝上亂啼鴉北人環立闌干曲
手指紅梅作杏花

　　巴延丞相吕將軍收了江南不殺人昨日太皇請茶飯
滿朝朱紫盡降臣

　　賈魏公出師

　　奏罷出師表翻然辭廟堂千艘空寳玉萬馬下錢塘(闕)

許命真主欺孤欲假王可能清海岱宗社再昌唐

　　孫殿帥從魏公出師

　　我宋麒麟閣公(吴本功)當向上名出師休背主誓死莫偷
生社稷逢今日英雄在此行忽(吴本勿)為兒女態一笑欲
傾城

　　魯港敗北

　　夜半槌(吴本撾)金鼔南邊事巳休三軍坑魯港一舸走揚
州星殞天應(吴本行)泣江喧地欲流欺孤生異志回首媿

巢由

　　北師駐臯亭山

　　錢塘江上雨初乾風入端門陣陣酸萬馬亂嘶臨警蹕
三宫垂淚濕鈴鸞童兒空想(一作賸遣)追徐福癘鬼終朝(吴本
當)滅賀蘭苦議和親休練卒(一作若説和親能活國)嬋娟剰遣(一作
應是)嫁呼韓

　　杭州雜詩和林石田

　　石田林處士吟境(吴本鏡)靜無塵亂後長如醉愁來不為

貧飯蔬留好客筆硯老斯人近法秦州體篇篇妙入神
先生忘富貴久客幸平安髪巳千莖白心猶一寸丹衣
冠前進士家世舊郎官醉入烏程里吟登李杜壇

　　逃難藏深隠重逢(吴本游)出近詩乾坤一反掌今古兩愁
眉我作新亭泣(吴本淚)君生舊國悲向來行樂地夜雨走
狐狸

　　蠋也吞聲哭潛行到水頭人誰包馬革子獨衣(吴本取)羊
裘北面生何益南冠死則休百年如過翼撫掌笑孫劉

一春雲羃羃三月雨淋淋魚菜不歸市鶯花空滿林人
行官巷口軍(吴本兵)簇御街心老子猖狂甚猶歌梁父吟
烽火來千里狼烟度六橋嶺寒蒼兕叫江曉白魚跳壯
士披金甲佳人弄玉簫偶餘尊酒在聊以永今朝

　　有客腸回九無人髪握三關中新約法江左舊清談鐵
騎來天北樓船過海南一枝巢越鳥八繭熟吴蠶

　　躡足封韓信剖心嗔比干河山千古淚風雨一番寒世
指鹿為馬人呼鳥作鸞江頭潮洶洶城脚水漫漫


　　吟身春共瘦獨立望江亭越水荒荒白吴山了了青軍
降欣解甲民喜罷抽丁拍碎闌干曲呑聲血淚零

　　天也今如此人乎可奈何臺邊西子去宫裏北人過玉
樹歌方息金銅淚已多旌旗遮御道舟楫滿官河

　　此夕知誰(類藁何)夕游船雜戰船山河空百二宫闕謾三
千雨歇雲垂地潮平水接天惜哉無祖逖誰肯著先鞭
陵廟成焦土宫牆没野蒿亡秦皆趙李佐漢獨蕭曹國
子乗黄貴山人著(吴本衣)白髙飛埃猶黯黯逝水正滔滔

靜看縱衡(吴本横)士翻成買賣兒禁中驚戰鼔城上出降
旗魏操非無漢唐淵(吴本髙)不有隋從兹更革後寧復太
平期

　　偶出西湖上新蒲緑未齊攜來鯿縮項買得蟹團臍問
酒入新店喚船行舊堤亂離多殺戮水畔幾人啼

　　天目絲絲雨江頭剪剪風鼓鞞千艇合刁斗萬家同金
馬憐焦土銅駝壓草叢杞天愁欲墮黑入太隂中

　　日月往來轂乾坤生殺機江春蛟妾舞塞煖鴈奴歸逆

旅(吴本送客)詩添債愁城酒破圍如何秦相國昨夜鴆韓非
如此只如此無聊酒一尊江山猶昨日笳鼔又新元黑
潦迷行路黄埃入禁門臯亭山頂上百萬漢軍屯

　　世變長椎(吴本垂)髻時更短後衣魏庭翁仲泣唐殿子孫
非樹秃鴉爭集梁空燕自歸斷橋春已暮無賴(吴本限)栁
花飛

　　春去雨方歇水流花自飛人生螻螘夢世道犬羊衣日
月東西驛乾坤闔闢扉斯令無二子空有首陽薇


　　假途虞滅虢嘗胆越呑吴黑白一棋局方圓八陣圖是
翁猶矍鑠諸老自揶揄喟嘆投麟筆悲歌擊唾壺

　　竟夕柴門掩無心接縉紳山中多樂事世上少全人諸
吕幾亡漢商翁不仕秦柴桑深僻處亦有晉遺民

　　天下愁無盡生前樂有涯文章一小技富貴總虚華塵
入金張宅草生王謝家可憐三月火不見八姨車

　　休休休休休干戈盡白頭諸公雲北去萬事水東流春
雨不知止晚山相對愁呼童攜斗酒我欲一登樓


　　錢塘

　　躑躅吞聲淚暗傾杖藜徐步浙江行青(吴本平)蕪古路人
烟絶緑樹新墟鬼火明事去玉環沈異域愁來金盌出
佳城十年草木都麋爛留得南枝照淺清

　　錢塘歌

　　錢塘江上龍光死錢王宫闕今如此白髪宫娃作逺游
漠漠平沙千萬里西北髙樓白雲齊欲落未落日巳低
古人不見今人去江水東流烏夜啼


　　又(按湖山類藁有送琴師毛敏仲北行詩三首此其第一首也)

　　西塞山邊(類藁前)日落處北關門外雨來天南人墮淚北
人笑臣甫低頭拜杜鵑

　　北征

　　北師(吴本帥)有嚴程挽我投燕京挾此萬巻書明發萬里
行出門隔山嶽未知死與生三宫錦帆張(吴本張錦帆)粉陣
吹鸞笙遺氓(吴本民)拜路傍號哭皆失聲吴山何青青吴
水何泠泠山水豈有極天地終無情回首叫重華蒼梧

雲正横

　　宋宫人分嫁北匠

　　皎皎千嬋娟盈盈翠紅圍輦來路迢遞梳鬟理征衣復
采鴛鴦花綴之連理枝憂愁忽巳失歡樂當自兹君王
不重色安肯留金閨再令出宫掖相看淚交垂分配老
斲輪强顔相追隨舊恩棄如土新寵豈所宜誰謂事當
爾苦樂心自知含情理金徽煩聲亂朱絲一彈丹鳳離
再彈黄鵠飛巳恨聴者少更傷知音(吴本者)稀吞聲不忍

哭寄曲宣餘悲可憐薄命身萬里榮華衰江南天一涯
流落將安歸向來承恩地月落夜烏啼

　　酬王昭儀(湖山類稾酬王昭儀上有秋日二字)

　　愁到濃時酒自斟挑燈看劍淚痕深黄金臺愧(類稾作隗)少
知已碧玉調將(類稾作湘)空好音萬葉秋風孤館夢一燈夜
雨故鄉心庭前昨夜梧桐語勁氣蕭蕭入短襟

　　太皇謝太后挽章

　　羯鼔喧吴越傷心國破時雨闌花灑淚烟苑栁顰眉事

去千年速愁來一死遲舊臣相弔後寒月墮燕支

　　大漠隂風起羈孤血淚懸忽聞天下母巳赴月中仙哀
樂浮雲外榮枯逝水前遺書乞骸骨歸𦵏越山邊

　　平原郡公夜宴(湖山類稾有月下待瀛國公歸寓府九字)

　　春事闌珊夢裏休他鄉相見淚空流栁揺楚館牽新恨
花落吴宫(吴本山)憶舊游渴想和羮梅已熟飢思進飯麥
初收瀛洲歸去琅玕長月朗風薰十二樓

　　平原郡公趙福王挽章


　　大王無起日草木盡傷悲生在太平際(類稾世)死當離亂
時南冠流逺路北面幸全屍舊客行霜霰呼天淚溼麾

　　答同舍杜德機

　　北風吹我上金臺忍見蛾眉墮馬嵬宴罷蟠桃王母去
江南腸斷賀方回

　　答林石田(呉本答方石田)

　　南朝千古傷心事毎閱陳編淚滿襟我更傷心成野史
人看野史更傷心


　　答徐雪江

　　十載髙居白玉堂陳情一表乞還鄉孤雲落日渡遼水
匹馬西風上太行行橐尚留官裏俸賜衣猶帶御前香
只今對客難為答千古中原話柄長

　　御宴蓬萊島

　　曉日(類稾入)重闈對冕旒内家開宴擁歌謳駝峯縷(類稾屢)
割分金盌馬乳(類稾嬭)時傾泛玉甌禁苑風生亭北曲(類稾
角)寢園月(類稾日)轉殿西頭山前山後花如錦一朶紅雲

侍輦游

　　幽州歌

　　漢兒辮髪籠氊笠日暮黄金臺上立臂鷹解帶忽放飛
一行塞鴈南征急(吴本泣)

　　幽州除夜醉歌

　　燕姬壓酒春宵永列炬揺光拂紅影銀鴨香烘雲母屏
綺忩繡閣流芳馨脆(吴本晩)管聲含蘭氣嬌鳳釵拖頸烏
雲飄錦瑟無端促絃急纎蛾斂翠翻成泣雕籠啁哳雞

鳴早一笑紅顔鏡中老

　　除夕同舍集飲

　　萬里隂寒淚欲流暫時歡笑且忘憂已呼赤腳來烹鴈
更遣蒼頭為割牛燕伎女來情不惡魯男子在話難投
卻憐半夜朝天去霜瓦差差十二(吴本絳玉)樓

　　幽州㑹飲(一本餞)

　　客路相逢在異鄉佐樽先得杜韋娘舞迴錦臂花爭艷
醉吸金波月鬭光他日未忘今日樂老年須記少年狂

五陵游俠休相笑歸去奚奴有錦囊

　　夷山醉歌

　　楚狂醉歌歌正發更上梁臺望眀月朔(吴本西)風獵獵吹
我衣絶代佳人皎如雪搥羯鼓彈箜篌烹羊宰牛坐糟
丘一笑再笑揚清謳遥看汴水波聲小錦纜(類稿櫂)忘還
事多少昨日金明池上來艮嶽淒涼麋鹿遶麥青青黍
離離萬年枝上鴉亂啼二龍北狩不復返六龍南渡無
還期金銅淚迸露盤溼畫闌桂柱酸風急鳩居鵲構蒼

隼入蛇出燕巢白狐立東南地陷妖氛黒雙鳳髙飛海
南陌吴山日落天沈沈母子同行向天北闗河萬里雨
露深小儒何必悲苦辛(類稿心)歸來耳熱忘頭白買笑揮
金莫相失呼奚奴吹篳篥美人縱復横今夕復何夕楚
狂醉歌歌欲輟老猿為我啼竹裂

　　嗚呼再歌兮花滿臺好月為我光徘徊人生在世不滿
百紛華過眼皆成灰夷山青青汴水緑西北髙樓咽絲
竹美人十指纎如玉為我行觴歌一曲含宫嚼徵當忩

牖露腳斜飛溼楊栁就中有客話陳橋如此山河落人
手客且住聽我語楚漢中分兩丘土七雄爭戰總塵埃
三國鶯花浩無主咸陽宫殿不復都華清池沼温泉枯
世間興廢奔如電滄海桑田幾回變人生得意且盡歡
何須苦苦為髙官人生有命且行樂何必區區歎牢落
遮莫金章與玉珂何如桐江披釣蓑遮莫貂蟬貴此身
何如柴桑漉酒巾君不見海上看羊手持節飢來和雪
和氊齧又不見飯顆山頭人見嗤愁吟痛飲真吾師美

人美人勸我酒有客有客聽我歌須臾客醉美人睡我
亦不知天與地嗚呼再歌兮無人聽月自落兮酒未醒

　　燕歌行

　　北風刮地愁雲彤草木爛死黄塵䝉槌(類稿撾)鞞伐鼓聲
鼕鼕金鞍鐵馬揺玲瓏將軍浩氣吞長虹幽并健兒膽
力雄戰車軋軋馳先衝(類稿鋒)甲戈相撥聲摩空鴈行魚
貫彎角弓披霜踏雪渡海東鬭血浸野吹腥風捐軀報
國效死忠鼓衰矢竭誰收(吴本取)功將軍缷甲入九重錦

袍宣賜金團龍天子錫(吴本賜)宴葡萄宫烹龍炰鸞割駝
峯紫霞瀲灔琉璃鍾天顔有喜春融融乞與窈窕雙芙
蓉虎符腰佩官益穹歸來賀客皆王公㦸門和氣春風
中美人左右如(吴本好)花紅朝歌夜舞何時窮豈知沙場
雨溼悲風急寃魂戰鬼成行泣

　　居延

　　憶昔蘇子卿持節入異域淹留十九年風霜毒顔色齧
氊曾牧羝跣足涉(吴本步)沙磧日夕思漢君恨不生羽翼

一朝天氣清持節入漢國𦙍子生别離回視如塊(吴本堆)
礫丈夫抱赤心安肯淚沾臆

　　長城外

　　飲馬長城窟馬煩水枯竭水竭將奈何馬嘶不肯歇君
看長城中盡是骷髏骨骷髏幾千年猶且未滅没空銜
千年寃此寃何時雪祖龍去巳逺長城久迸裂嘆息此
骷髏夜夜泣秋月

　　寰州道中


　　窮荒六月天地有一尺雪孤兒可憐痛(類稿人)哀哉淚流
血書生不忍啼尸坐愁欲絶鼙鼔夜達明角笳競於悒
此時入骨寒指墮膚亦裂萬里不同天江南正炎熱

　　山東飛放

　　天子出獵山之東臂鷹健卒豪且雄我欲從之出雲中
坐看萬馬如游龍

　　潼關

　　蔽日烏雲撥不開昏昏勒馬度關來緑蕪逕路人千里

黄葉郵亭酒一杯事去空垂悲國淚愁來莫上望鄉臺
桃林塞外愁烟(類稿秋風)起大漠天寒鬼哭哀

　　函谷闗

　　西風吹我度函闗古壑泉聲静自閒老子騎牛沙上去
仙人化鶴苑中還斷厓木脫懸殘日絶域雲横失好山
舊説度闗朱履客一聲雞唱翠微間

　　畫溪酒邊

　　夜來飲酒醉(吴本更)如何酒醒方知事轉多趙國未衰廉

藺在齊城將下酈韓過鵲飛月樹無依所龍入風江謾
作波忽有好詩來眼底畫溪榔板唱漁歌

　　常州

　　渡頭風起栁揺絲丁卯橋邊屋已稀河草青青淮馬健
江花冉冉海鷗肥一樽酒對三人飲八字帆分兩岸飛
天末有人難問信(類稿訊)仲連東去不須歸

　　石頭城

　　石頭城上小徘徊世換僧殘寺(吴本事)已灰地接汴淮山

北去江吞吴越水東來健魚奮鬛隨蛟舞快鶻翻身獵
鴈回一片降旗千古淚前人留與後人哀

　　金陵

　　只見空城不見臺客行搔首重(吴本共)徘徊風雲舊日龍
南渡宇宙新秋鴈北來三國衣冠同草莽六朝宫殿總
塵埃交游相見休相問把手江頭且一杯

　　揚州

　　重到揚州十載餘畫橋雨過月糢糊后皇廟裏花何在

煬帝隄邊栁亦枯陂麥青青嘶亂馬城蕪冉冉落羣烏
人生聚散愁(一本悲)無盡且小停鞭向酒壚

　　徐州

　　白楊獵獵起悲風滿目黄埃漲太空野壁山牆彭祖宅
塺花糞草項王宫古今盡付三杯外豪傑同歸一夢中
更上層樓見城郭亂鴉古木夕陽紅

　　邳州

　　身如傳舍任西東夜榻荒郵四壁空鄉夢漸生燈影外

客愁多在雨聲中淮南火後居民少河北兵前戰鼔雄
萬里别離心正苦帛書何日寄歸鴻

　　涿州

　　蘆溝橋下水泠泠落木無邊秋正清牛馬亂鋪黄帝野
鷹鸇髙磨涿州城栁亭日射旌旗影花館風傳鼓吹聲
歸客偶然舒望眼酒邊觸景又詩成

　　通州道中

　　一片秋雲妬太虚窮荒漠漠亂(類稿走)羣狐西瓜黄處藤

如織北棗紅時樹若屠雪塞擣砧人戍逺霜營吹角客
愁孤幾回兀坐穹廬下賴有葡萄酒熟初

　　封丘

　　今夜宿封丘明朝過汴州雲横遮逺塞水落見長洲樹
折棗初剥藤枯瓜未收傾囊沽一斗聊以慰羇愁

　　江陵

　　月到荆江上輕帆莫逺揚水揺龍影動風送鴈聲長北
斗回秋柄南辰耿夜光徘徊舒一嘯詩興落瀟湘


　　巴陵

　　重到巴陵秋正清岳陽城下繫孤舲江湖萬里水雲濶
天地一涼河漢明月出洞庭魚婢舞氣蒸雲夢(吴本夢澤)雁
奴腥篙工又鼓瀟湘柁漁笛漁榔上下鳴

　　蜀道

　　蜀道難行髙接天秦闗勒馬望西川峩眉崒嵂知何處
劍閣崔巍若箇邊

　　長沙


　　洞庭過了浪猶髙河伯欣然止怒濤傍岸買魚仍問米
登樓呼酒更持螯湘汀暮雨幽蘭溼野渡寒風古樹號
詩到巴陵吟不得屈原千古有離騷

　　成都

　　錦城滿目是烟花處處紅樓賣酒家坐看浮雲横玉壘
(吴本坐看紅雲浮玉壘)行觀流水盪金沙巴童棧道騎髙馬蜀卒
城門射老鴉見説近來多盜跖夜深戰鼓不停撾

　　聞父老説(吴本談)兵


　　昔聞天兵入西蜀鞞鼓亂撾裂巖谷金鞍戰馬踏雲梯
日射旌旗紅簌簌黑霧壓城塵漲天西方殺氣成愁烟
釣魚臺畔古戰場六軍戰血平三川天寒日落愁無色
將軍一劍萬人敵婦女多在官軍中兵氣不揚長太息

　　昝相公席上

　　燕雲逺使棧雲間便遣郫筒助客歡閃閃白魚來丙穴
綿綿紫鶴(吴本雀)出巴山神仙縹緲艶金屋城郭繁華號
錦官萬里橋西一回首黒雲遮斷劍門闗


　　歌妓許冬冬攜酒郊外小集

　　益州歌妓許冬冬客裏相逢似燕鴻醉擁蜀琴抽白雪
舞迴班扇割西風山炰野饌荒山裏浪蘂浮花古寺中
偶爾留連借餘景出門一笑夕陽紅

　　隆州

　　歇馬隆州借夕涼壺中薄酒似酸湯城濠寨(呉本借)屋偏
栽栁市井人家却種桑官逼(呉本迫)税糧多作孽民窮田
土盡抛荒年來士子多差(呉本羌)役𨽻籍鹽塲與錦坊


　　彭州

　　我到彭州酒一觴遺儒相與話淒涼渡江九廟歸塵土
出塞三宫坐雪霜岐路茫茫空望眼興亡滚滚入愁腸
此行歴盡艱難處明日(呉本月)繁華是錦鄉

　　彭州歌

　　彭州昔號小成都城市繁華錦不如尚有遺儒頭雪白
見人猶自問詩書

　　彭州又曰牡丹鄉花月人稱小雒陽自笑我來逢八月

手攀枯榦舉清觴

　　漢州

　　馬踏巉巖緩著鞭漢州城外看青天雲横疊(呉本古)嶂吞
殘日風捲崇岡起曉(呉本燒)烟地拔翠峯森似筍溪明錦
石小如錢官郵(闕)足出門去信口語言詩未圓

　　綿州

　　綿州八月秋氣深芙蓉溪上花隂隂使君喚船復載酒
書生快意仍長吟擊鼓吹笙歡(呉本勸)客飲脱巾露髪看

日沈歸來不知其所往但見月髙松樹林

　　永康軍

　　錦城飛馬過青城無奈風聲更雨聲一夜不眠何似者
籌花賭酒到天明

　　萬州

　　槎牙鳥道没人烟狼虎交横馬不前回首(呉本四面)青山藏
白跖萬州城下草連天

　　重慶府


　　鐵作篙師鐵(呉本紙)作舟風撞浪湧可無憂林間麋鹿遥
相望峽裏蛟龍横不休目斷弔橋空悄悄頭昏伏枕自
悠悠錦城秋色追隨盡好處山川更一游

　　涪州

　　曉立驗檣烏時聞鳥獸呼斯須風力健遮莫水程迂赤
岸石稠疊白鹽山獨孤眼前猶有險不盡更危途

　　瀘州

　　復作瀘州去輕舟疾復徐峽深藏虎豹谷暗隠樵漁西

望青羌逺南瞻白帝迂晴(呉本暗)嵐侵簟枕寒露溼衣裾
野沼荷將盡山園茘巳疎長官相見後置酒斫鯨魚

　　榮州

　　醉倚髙樓上裁詩得五言蠶叢雲羃羃鳥道月昏昏妓
女吹金管庖丁洗玉盆客癡渾不寐府主更開樽

　　戎州

　　豪士家園為我開樹頭樹底錦堆堆書生大嚼真快意
不枉戎州走一迴


　　錦茘戎州第一竒大如雞子壓枝垂金刀剪下三千顆
對客從容把酒巵

　　害(呉本客)馬勞人事巳灰長安無復使臣(呉本人)來滿園蓊
蔚千千樹盡是楊妃死後栽

　　錦樹髙枝(呉本低)種萬窠(呉本顆)歲收百斛足生涯八錢買
得一斤重魯直詩中特地誇

　　錦殻中間玉一團樹髙數丈實難攀瀘戎顆顆甜如蜜
䕫梓纍纍味薄酸


　　潼州府(呉本歌)

　　潼江(呉本州)待我洗吟眸如此江山是勝遊紅袖鬭歌纔
拍手緑鬟對舞盡纒頭箜篌急撚風生座鼙鼓連撾月
上樓一夜不眠雞戒曉又騎鋪馬過綿州

　　興元府

　　秋風吹我入興元下馬荒郵倚竹門詩句未成雲渡水
酒杯方舉月臨軒山川寂寞非常態市井蕭條似破村
官吏不仁多酷虐逃民餓死棄兒孫


　　利州

　　雲棧遥遥馬不前風吹紅樹帶青烟城因兵破慳歌舞
民為官差失井田巖谷捜羅追獵戸江湖刻剝及漁船
酒邊父老猶能説五十年前好四川

　　隆慶府

　　鴈山突兀挿青天劍閣西來接劍泉如此江山快人意
滿船載酒下潼川

　　閬州


　　閬州城南海棠溪客子不可無新詩正嫌風攪浪花碎
更被雨衝雲葉垂野鷗出没底心性山禽飛舞猶威儀
江南或問閬州景錦屏山水天下竒

　　鳳州

　　鳳州山館有清輝古木扶疎散陸離紅尾錦雞鳴古埭
綠頭花鴨盪幽池荷聲策策秋來後桂影團團月上時
病馬嚙荄思故櫪驚烏繞樹宿何枝三分割據人如夢
滿目興亡客自(呉本似)癡走筆成詩聊紀實岷峨風土出

蹲鴟

　　鳳州歌

　　鳳州南去是南岐大散横盤勢更危躍馬紫金河畔路
萬株(呉本枝)楊栁撒金絲

　　去路迢迢入兩當三千三百到華陽黄花川上黄花驛
千百猿聲斷客腸

　　和人賀楊僕射致政(呉本仕)

　　蓮府公卿拜後塵手持優詔挂朱輪從軍幕下三千客

聞禮庭中七十人飾帳麗辭推北巷畫堂清樂掩南隣
豈同王謝山隂㑹空叙流杯醉暮春

　　初菴傅學士歸田里

　　燕臺同看雪花天别後音書鴈不傳紫閣笑談為職長
&KR0686;闈朝謁在班前揮毫屢掃三千字把酒時呼十四絃
聞巳挂冠歸故里尚方(呉本多)宣賜鈔成船

　　酬方塘趙待制(呉本侍御)見贈

　　久謂儒冠誤窮愁方棄書十年心不展萬里意何如司

馬歸無屋馮驩出有車吾曹猶未化爛醉且穹廬

　　酬隠者劉桃岡

　　食既彈長鋏囊懸少錯刀功名須汝輩詩酒且吾曹强
項貧而樂揚眉氣自豪北來魚字宻南去鴈書髙擬折
淵明栁重尋夢得桃明珠忽委贈價重九方臯

　　曾平山招飲

　　老貌不隨俗固窮而隠居一塢百竿竹八窻千巻書酌
以旋篘酒薦之新網魚興盡出門去晩涼山雨餘


　　答林石田見(呉本過)訪有詩相勞

　　偶攜降幟立詩壇剪燭西窻共笑歡(呉本觀)落魄蘇秦今
席暖猖狂阮籍尚氊寒山中客老千莖白海上人歸一
寸丹世事本來愁不得乾坤只好醉時看

　　答開先老子萬一山

　　廬山五老招我此行我琴不鼓無虧無成

　　萬安殿夜直

　　鳳銜紫詔下雲端千載明良際㑹(呉本遇)難金闕早朝(呉本

曉明)天表近玉堂夜直月光寒宫衣屢賜恩榮重御宴時
開禮數寛却憶𤣥都人去後桃花零落倚闌干

　　張平章席上

　　兩鬢蕭蕭不耐秋興來今日謁公侯舞餘燕玉錦纒頭
又著紅鞾踢繡毬

　　鳳鸞雙舞

　　慈元殿熏風寳鼎歕香雲飄墜環立翠羽雙歌麗調舞
腰新束舞纓新綴金蓮步輕揺彩鳳兒翩翻作勢便似

月裏仙娥謫來人間天上一番游戲　聖人樂意任樂
部箾韶聲沸衆妃歡也漸調笑微醉競奉霞觴深深願
聖母壽如松桂迢遞更萬年千歲

　　題王導像(見遂昌山人雜録)

　　秦淮浪白蔣山青西望神州草木腥江左夷吾甘半壁
只緣無淚洒新亭

　　生挽文丞相(類稿題云文山道人事畢　此首元本不載今據呉氏繡谷亭本補録)

　　厓山擒得到燕山此老從容就義難生愧夷齊尚周粟

死同巡逺只唐官雪平絶塞魂何在月滿通衢骨未寒
一劍故知公所欠要留青史與人看

　　浮丘道人招魂歌(見文丞相集附録)

　　有客有客浮丘翁一生能事今日終齧氊雪窖身不容
寸心耿耿摩蒼空睢陽臨難氣塞充大呼南八男兒忠
我公就義何從容名垂竹帛生英雄嗚呼一歌兮歌無
窮魂招不來何所從

　　有母有母死南國天氣黯淡殺氣黒忍埋玉骨崖山側

蓼莪劬勞淚沾臆孤兒以忠報罔極拔舌剖心命何惜
地結萇𢎞血成碧九泉見母無言責鳴呼二歌兮歌復
憶魂招不來長嘆息

　　有弟有弟隔風雪音信不通鴈飛絶獨處空廬坐縲絏
短衣凍指(成化杭州府志作指凍)不能結天生男兒硬如鐵白刃
飛空肢體裂此時與汝成永訣汝于何處收兄骨嗚呼
三歌兮歌聲咽魂招不來淚流血

　　有妹有妹天一方良人去後逢此殃黄塵暗天道路長

男呻女吟不得將汝母巳死埋炎荒汝兄跣足行雪霜
萬里相逢淚滂滂驚定拭淚還悲傷鳴呼四歌兮歌欲
狂魂招不來歸故鄉

　　有妻有妻不得顧飢走荒山汗如雨一朝中道逢狼虎
不肯偷生作人婦左掖虞姬右陵母一劍捐身剛自許
天上地下吾與汝夫為忠臣妻烈女嗚呼五歌兮歌聲
苦魂招不來在何所

　　有子有子衣裳單皮肉凍死傷其寒蓬空煨燼不得安

呌怒索飯飢無餐亂離走竄千里山荆棘蹲坐膚不完
失身被繫淚不乾父聞此語摧心肝鳴呼六歌兮歌欲
殘魂招不來心鼻酸

　　有女有女清且淑學母曉粧顔如玉(成化杭州府志云學母梳粧面如玉)
憶昔狼狽走空谷不得還家收骨肉闗河喪亂多殺戮
白日驅人夜燒屋一雙白璧委溝瀆日暮潛行向天哭
嗚呼七歌兮歌不足魂招不來淚盈掬

　　有詩有詩吟嘯集紙上飛蛇歕香汁杜陵寳唾手親拾

滄海月明老珠泣天地長留國風什鬼神䕶呵六丁立
我公筆勢人莫及毎一呻吟淚痕溼嗚呼八歌兮歌轉
急魂招不來風習習

　　有官有官位卿相一代儒宗一敬讓家亡國破身漂蕩
鐵漢生擒今北向忠肝義膽不可狀要與人間留好様
惜哉斯文天巳喪我作哀章淚悽愴鳴呼九歌兮歌始
放魂招不來黙惆悵










　　水雲集巻一


　　附録(上)

　　恭宗皇帝送汪大有南還詩

　　寄語林和靖梅花幾度開黄金臺下客應是不歸來

　　讀汪水雲詩集　　　　　　　　納　新

　　水雲汪元量字大有錢塘人以善琴受知宋主國亡
奉三宫留燕甚久世祖皇帝嘗命奏琴因賜為黄冠
師南歸時㓜主瀛國公福王平原郡公趙與苪駙馬
右丞楊鎮故相吴堅留夢炎叅政家鉉翁文及翁提

刑陳杰青陽夢炎與宫人王昭儀清惠以下廿有九
人分韻賦詩以餞其行水雲之詩多紀其國亡時事
與文丞相獄中唱和之作文丞相又與馬丞相廷鸞
章丞相鑑鄧禮部光薦謝國史枋得劉太傅辰翁序
其詩集劉公又為批㸃余閒聞危太史言曰水雲長
身玉立修髯廣顙而音若洪鐘北歸數來往匡廬彭
蠡之間若飄風行雲世莫能測其去留之迹江右之
人以為神仙多畫其像以祠之像至今有存者其諸

公所賦墨蹟嘗見於臨川僧舍云及予至京師因徐
君敏道得水雲集讀而哀之偶成二律以識其后

　　三日錢塘海不波子嬰繫組納山河兵臨魯國猶弦誦
客過殷墟獨嘯歌鐵馬渡江功赫奕銅人辭漢淚滂沱
知章喜得黄冠賜野水閒雲一釣蓑

　　一曲絲桐奏未休蕭蕭笳鼔禁宫秋湖山有意風雲變
江水無情日夜流供奉自歌南渡曲拾遺能賦北征愁
仙人一去無消息滄海桑田空白頭


　　續琴操哀江南　　　　　　　　謝　翺

　　宋季有以善鼓琴見上者出入宫掖間汪姓忘其名
臨安不守太后嬪御北汪從之行留薊門數年而文
丞相被執在獄汪上謁且勉丞相必以忠孝白天下
予將歸死江南及歸舊宫人㑹者十八人釃酒城隅
與之别援琴鼓再行淚雨下悲不自勝後竟不知所
在噫汪蓋死矣客有感之者為續琴操曰哀江南凡
四章


　　我赴薊門四之一

　　我赴薊門我心何苦我本南人我行北土視彼翼軫客
星光光自陪輦轂久涉戎行靡嵗不戰何兵不潰偷生
有慼就死無罪莽莽黄沙依依翠華我皇何在忍恤我
家

　　瞻彼江漢四之二

　　瞻彼江漢截淮及楚起兵海隈亡命無所枕戈待旦憤
不顧身我眎王室誰非國人噫嘻昊天使汝縲絏姦黨

心寒健兒膽裂黄河萬里氷雪峩峩爾死得死我生謂
何

　　我操南音四之三

　　我操南音爰&KR0008;我酒風摧我裳氷裂我手薄送于野曷
云同歸自貽伊阻不得奮飛持此盈觴化為别淚昔也
姬姜今焉憔悴山髙水逺無相見時各保玉體將死為
期

　　興言自古四之四


　　興言自古使我速老麋鹿是游姑蘇荒草起秣我馬裵
回舊鄉江山不改風景忘亡誰觸塵埃不見日月棃園
雲散羽林鳥没吞聲躑躅悲風四來爾非遺民胡獨不
哀

　　(右續琴操哀江南者四章章四解或傳粤人謝翺作讀其辭甚悲因其辭以推其心則其所悲又有甚於
此辭者謂非翺作不可也當宋季年大兵壓境兩宫且以琴酒自娱故老言度宗在宫中常以壺觴自隨
盡日不醉權臣弄國江上之師不暇一戰反以捷聞葢必有以壅塞其耳目蠱惑其心志而然歟否則慄
慄危懼之不䘏而又何樂於酒藉令長江天塹北軍不能飛渡安能坐守東南數郡為一龜兹國哉梁蕭

繹時江陵戒嚴百官戎服聽講老子中既輟講諜者言魏軍不出四境帖然又復開講一日以至力屈就
擒身困緹幕雖拔刀斫桉不得悔嘻宋季然矣夫人者乃能以善鼓琴見上吾意其不為鄒忌必為雍門
周縱不能一悟主聽使之少有更張亦能使之泣若破國亡邑至聞疾風飛鳥之聲窮窮焉固無樂巳及
大事巳去獨其心怏怏犇走萬里若不釋然者嘻亦晚矣天寳盛時歌者李龜年恩遇無比禄山亂龜年
流落江南毎歌數闋四座莫不嘆息泣下又况天地黯然山河頓異使夫人者尚在庸不有以泣龜年者
泣之乎予謂琴操多出於憂愁窮苦之人而有所守者翺之於辭適契焉故録之若曰南風不競則自古
見之矣尚何言哉尚何言哉金華吴萊跋)

　　贈汪水雲　　　　　　　　　　李吟山


　　青雲貴戚玉麟兒曾逐鑾車入紫闈王母忩前窺面日
太真膝上畫眉時滄溟水濶龍何在華表秋深鶴未歸
三尺焦桐千古意黄金誰與鑄鍾期

　　送汪水雲入湘　　　　　　　　吴仁傑

　　碧水波翻海亦摧奮身鼇背䕶蓬萊忍隨天上紅雲散
却馭闗中紫氣回天道有常須變化元闗無鑰任敲推
攜琴更拜蒼梧野(闕)想南薫入調來

　　送汪水雲之湘(摸魚兒)　　　　　王學文


　　記當年舞衫零亂霖鈴忍按新闋杜鵑枝上東風晚㸃
㸃淚痕凝血芳信歇念初試琵琶曾識闗山月怨絃易
絶奈笑罷顰生曲終愁在誰解寸腸結　浮雲事又作
南柯夢徹一簪聊寄華髪乾坤桑海無窮事不歴昆明
初刼誰共説都付與焦桐寫入梅花疊黄花送客休更
問湘魂獨醒何在沈醉浩歌發

　　送錢塘琴士汪水雲　　　　　　陳　泰

　　三十年來喪耆舊天下彈琴水雲叟猶疑腅氣世間無

自説蹉跎晚何有漢宫麗華隂貴人臣忝近嵗居宫門
東觀初令習書史寳詔再直行絲綸熙明殿中早朝罷
仗内玉輦扶皇君昭容傳詔促侍燕屏棄舊樂嫌繽紛
調絃始學鳳凰語度曲便覺聲有神銀山千片潮捲雪
天馬萬匹風驅雲龍顔正色動一笑錦幄勸醉葡萄春
今時富貴眼看盡異域飄零心尚存流傳弟子竟誰在
散落江湖嗟獨聞人生底用誇長健白首青衫淚如綫
尊前指法鬭呼韓玉腕香餘夢中見


　　題吕仲善所藏汪水雲草蟲巻子(并序)

　　陳　謨

　　巻中百蟲各極情態而終以大小數鴈豈所謂江南
破百鴈來乎水雲寓黍離之感於畫圖觀者淒斷

　　瑤琴理罷松風長嬾上湖船看歌舞行雲流水有心期
野草閒花各天趣紛紛蟲羽恣飛揚散入毫端無遯處
尋香逐艶何從來含睇凝情如欲語黄荃崔白稱好手
研吮朱鉛眩童豎不肥不痩潤有餘墨暈生春獨清楚

春蘭翛然如處女短不出叢秀眉嫵夏芷仙人白紵袍
長身玉立風生宇何當石根容我步烏紗笻竹從容賦
漆園䝉莊知道者夢裏化為蝴蝶去蘧蘧栩栩情態多
什什伍伍花間住顛魂無定抑無歸粉翅織紋何用許
象房守宫半夜走玉帳佳人成白首絡緯蕭條蟋蟀寒
山河已落他人手籬根燁燁牽牛花𤓰蔓藤枝亦何有
西湖清淺緑荷彫畫橋依約春風栁海潮不至天目傾
七寳金鞭從北狩雙雙朔鴈俱南翔莓苔菰米連瀟湘

飛鳴宿食各自得豈有矰繳仍須防道人蒿目難為傷
銅仙淚盡天亦荒琴歌既斷賦無續畫圖彷彿存興亡
平川吕氏好古者不鄙謂予題此畫忽憶秦皇漢武年
萬事輪雲如走馬




　　水雲集附録上


　　附録(下)

　　汪元量先生大有號水雲天兵平杭日詩曰西塞山邊
日落處北闗門外雨來天南人墮淚北人笑臣甫低頭
拜杜鵑又曰錢塘江上雨初乾風入端門陣陣酸萬馬
亂嘶臨警蹕三宫灑淚溼鈴鸞童兒賸遣追徐福癘鬼
須當滅賀蘭若説和親能活國嬋姢應是嫁呼韓此語
尤悲哽先生詩有水雲集(輟耕録)

　　水雲汪元量宋亡以善琴召赴大都見世祖不願仕賜

黄冠遣還㓜主送詩云黄金臺上客底事又思家歸問
林和靖寒梅幾度花宋宫人多以詩送行者有云客有
黄金共璧懐如何不肯贖奴回今朝且盡穹廬酒後夜
相思無此盃意極悽惋元量有詩一帙皆叙宋亡事如
云亂㸃傳籌殺六更風吹庭燎滅還明侍臣奏罷降元
表臣妾僉名謝道清餘詩大抵類是可偹野史元馬易
之題其帙後云三日錢塘海不波子嬰繫組納山河兵
臨魯國猶絃誦客過商墟獨嘯歌鐵馬渡江功赫奕銅

人辭漢淚滂沱知章喜得黄冠賜野水閒雲一釣蓑(歸
田詩話)

　　(按前巻所列少帝送水雲南還詩與此首意同辭異前詩見于陶九成輟耕録瞿存齋所記不知見于何
書又日下舊聞以此詩為水雲歸後少帝追懐之作應並存之以俟考)

　　汪大有字元量為詩感慨有氣節嘗以善琴受知紹陵
宋亡從三宫北去留燕甚久時故宫人王清惠張瓊英
皆善詩相見輒涕泣倡和語極悲壯或至文文山鋃鐺
所作拘幽十操文山倚歌和之元主聞其名召入鼓琴

一再行乞為黄冠歸錢塘與故宫人十八人釃酒城隅
哀音哽亂淚下如雨往來匡廬彭蠡間若飄風行雲莫
能測其去留之跡自號水雲子有水雲集自奉使出疆
三宫去國所歴皇王帝霸故都遺蹟可喜可詫可驚可
痛哭者皆收拾于詩劉辰翁馬廷鸞目曰詩史(錢塘縣志文苑
傳)

　　汪元量字大有錢塘人以善琴出入宋宫掖臨安不守
太后嬪御北汪從之留宿薊門數年文丞相被執在獄

汪謁勉丞相必以忠孝白天下元世祖命奏琴賜為黄
冠師南歸故㓜主瀛國公故福王平原公故相吴堅留
夢炎參政家鉉翁文及翁宫人王昭儀等分韻賦詩餞
行有水雲詩一巻多紀國亡時事親見蒼黄歸附展轉
北行元帝后賜三宫燕賚宋宫人分嫁北匠有種種悲
歎其酬王昭儀及平原公第夜宴謝太后挽詩尤悽絶
故相馬廷鸞章鑑謝枋得咸序曰詩史後往來匡廬彭
蠡之間人莫測其去留之蹟(南宋書)


　　水雲以善琴供奉國亡隨三宫入燕久之請為黄冠南
歸藏有賜硯背刻天錫永寳四字分書右刻水雲二篆
字左刻楷書絶句云斧柯片石伴幽閒堪與遺民共號
頑試憶當時承賜事墨痕如淚盡成斑其北征古詩有
云北師有嚴程挽我投燕京挾此萬巻書明發萬里行
則硯必並載入燕以詩書授瀛國公皆此硯矣(改蟲齋
筆疏)

　　度宗時汪水雲以善琴出入宫掖元兵入城賦詩云錢

唐江上雨初乾風入端門陣陣酸萬馬亂嘶臨警蹕三
宫灑淚溼鈴鑾童兒賸遣追徐福厲鬼終須滅賀蘭若
説和親能活國嬋娟應是嫁呼韓頃之從三宫北去留
滯燕京時有王清惠張瓊英皆故宫人善詩相見輒涕
泣元量嘗和清惠詩云愁到濃時酒自斟挑燈看劍淚
痕深黄金臺逈少知巳碧玉調髙空好音萬葉秋聲孤
館夢一牕寒月故鄉心庭前昨夜梧桐雨勁氣蕭蕭入
短襟(堯山堂外紀)


　　汪大有字元量號水雲浮梁人咸淳進士官兵部侍郎
工詩清麗可喜臨安既失其詩曰西塞山邊日落處北闗
門外雨來天南人墮淚北人笑臣甫低頭拜杜鵑又曰
錢塘江上雨初乾風入端門陣陣酸萬馬亂嘶臨警蹕
三宫灑淚溼鈴鑾童兒賸遣追徐福厲鬼須當滅賀蘭
若説和親能活國嬋娟應遣嫁呼韓題王導像曰秦淮
浪白蔣山青西望神州草木腥江左夷吾甘半壁只緣
無淚灑新亭水雲後從謝后北遷老宫人能詩者皆其

指教或謂瀛國公喜賦詩亦水雲教之所著詩有水雲
集(西江詩話)

　　(按水雲錢塘布衣以琴師出入禁中見于劉辰翁文文山諸公題詞此云浮梁人官兵部侍郎不知何所
據也)













　　水雲集附録下

