







　　欽定四庫全書

　　湖山類稿巻二

　　宋　汪元量　撰

　　北征

　　北師有嚴程挽我投燕京挾此萬巻書明發萬里行出
門隔山嶽未知死與生三宫錦帆張粉陣吹鸞笙遺氓
拜路傍號哭皆失聲吳山何青青吳水何泠泠山水豈
有極天地終無情回首叫重華蒼梧雲正横


　　吳江

　　吳江潮水化蟲沙兩㟁垂楊噪亂鴉舟子魚羹分宰相
路人麥飯進官家莫思後事悲前事且向天涯到海涯
回首尚憐西去路臨平山下有荷花

　　蘇臺

　　闔閭門外草如霜到此躊躇欲斷腸紅陣教成人已去
黄池㑹罷事堪傷将雛野鹿銜枯薺挾子宫烏噪夕陽
越蠡扁舟漭無所五湖風浪白茫茫


　　惠山值雨

　　惠山寺裏北人過古柏莖莖伐盡柯三世佛身猶破相
一泓泉水亦生波山林雖樂元非樂塵世多魔未是魔
舉似于人何以故坐簷閒看雨霶𩃱

　　畫溪酒邊

　　夜來飲酒醉如何酒醒方知事轉多趙國未衰廉藺在
齊城將下酈韓過鵲飛月樹無依所龍入風江漫作波
忽有好詩來眼底畫溪榔板唱漁歌


　　常州

　　渡頭風起栁揺絲丁卯橋邊屋巳稀河草青青淮馬健
江花冉冉海鷗肥一樽酒對三人飲八字帆分兩岸飛
天末有人難問訊仲連東去不須歸

　　重游甘露寺

　　小留甘露莫開船我欲題詩寄佛軒犬下脩廊迎宿客
僧歸曲巷背&KR1498;門梅邊拂石安碁局竹外鳴琴薦酒尊
却憶市朝無事日笙歌日日醉昏昏


　　多景樓

　　多景樓中晝掩扉畫梁不敢住烏衣禪房花木兵燒殺
佛寺干戈僧怕歸山雨欲來淮樹立潮風初起海雲飛
酒尊未盡登舟急更過金焦看落暉

　　金山

　　楊栁隄邊看渡船金山山上訪金仙一江風起塵揚海
兩岸潮來浪拍天龍化老人頻問法狐為少婦竊聽禪
此機何與書生事且借方牀熟晝眠


　　焦山

　　焦山寺裏白雲堆百尺危樓百尺臺持咒聖僧漂海去
尋詩閒客渡江來雷轟古樹蜈公出日轉虚簷燕子回
桉上楞嚴都好在昆明又見有新灰

　　京口野望

　　傍岸人家插酒旗受降城下客行稀南徐白晝虎成陣
北固黄昏鴉打圍亂後江山元厯厯愁邉楊栁極依依
櫂歌漁子無些事網得時魚換酒歸


　　揚子江

　　揚子津頭客子愁孤舟欲渡意綢繆蛟龍洶洶争新穴
鷗鷺輕輕下故洲水捲岸沙連地去風掀江浪接天流
試披陸羽圖經看洗鼎煎茶更少留

　　揚州

　　江都王氣逐浮漚舊説維揚第一州銀燭夜攢喧鳳吹
金鞍曉織衛龍舟緑蕪城上軍聲合紅藥階前客淚收
雲散月明天在水誤疑身世落瀛洲


　　淮安水驛

　　薄暮舟維楊栁隄手攀楊柳立多時漢兒快意歌荷葉
越女含愁舞柘枝月溼江花和露泫潮揺淮樹帶風悲
長亭一夜渾無寐與客傳杯更和詩

　　邳州

　　身如傳舍任西東夜榻荒郵四壁空鄉夢漸生燈影外
客愁多在雨聲中淮南火後居民少河北兵前戰鼓雄
萬里別離心正苦帛書何日寄歸鴻


　　徐州

　　白楊獵獵起悲風滿目黄埃漲太空野壁山牆彭祖宅
塺花糞草項王宫古今盡付三杯外豪傑同歸一夢中
更上城樓見城郭亂鴉古木夕陽紅

　　戲馬臺

　　臺空馬盡始知休枳棘叢邊鹿自游泗水不關興廢事
佛峰空鎖古今愁風吹野甸稻花晚雨暗山城楓葉秋
欲弔英靈何處在髑髏無數滿長洲


　　燕子樓

　　樓顛瓦解草如鬛燕子不來風獵獵倚笻搔首重徘徊
野花叢裏飛蝴蜨

　　吕梁

　　吕梁三十仭縣水莫知源雨歇山如沃波狂岸欲翻黄
雲撲古塞青草織平原最是關情處秋霜一夜猿

　　歌風臺

　　百尺荒臺禾黍悲沈思往事似輪飛洛中車駕秦皇去

沛上風雲漢帝歸鷹入塞榆衝雁陣鶻穿城樹破鴉圍
東徐多少英雄恨留與行人歌是非

　　觀魚臺

　　高臺留古跡不見隠公游白日悲風起清河逆水流潛
魚投別浦狡兎據荒丘應笑臧僖伯何如諫得休

　　通州道中

　　一片秋雲妬太虚窮荒漠漠走羣狐西𤓰黄處藤如織
北棗紅時樹若屠雪塞搗砧人戍逺霜營吹角客愁孤

幾回兀坐穹廬下賴有葡萄酒熟初

　　幽州㑹同館

　　六花飛舞下天衢萬里羈人心正孤收拾碎甎裨煖炕
掘穿平地結寒爐行厨日給官中粟遞驛時供塞上酥
忽報傳宣雙勅使王門今欲試齊竽

　　黄金臺和吳實堂韻

　　把酒上金臺傷心淚落杯君臣難再得天地不重來古
木巢蒼鶻殘碑枕碧苔倚䦨休北望萬里起黄埃


　　御宴蓬萊島

　　曉入重闈對冕旒内家開宴擁歌謳駝峯屢割分金盌
馬嬭時傾泛玉甌禁苑風生亭北角寢園日轉殿西頭
山前山後花如錦一朶紅雲侍輦游

　　幽州寒食游江鄉園

　　曉出城南信杖藜江鄉小圃百花開侑尊妓女騎驢去
頂笠僧官躍馬來幾架秋千紅嬝娜數行簫管緑低徊
隔河小艇人歌舞揺蕩春光不肯回


　　登薊門用家則堂韻

　　薊門高處小凝眸雨後林巒翠欲流車笠自來還自去
笳簫如怨復如愁珍珠絡臂誇燕舞紗帽䝉頭笑楚囚
忽憶舊家行樂地春風花栁十三樓

　　燕山送黄千戸之旴江

　　萬里關河道路迂出門一笑意何如來時雨雪侵駝褐
歸日風雲藹駟車玉座喜聞黄石䇿金臺榮拜紫泥書
野人無以效芹獻一斗酒邊雙鯉魚


　　盧奉御自上都回見訪

　　詩人騎馬接官回解后居庸懐抱開冷地不禁風聒聒
炎天長見雪堆堆昨宵我夢中南去今日君從直北來
説盡窮隂無限事呼童攜酒上金臺

　　筠溪王奉御寄詩次韻呈厓松盧奉御

　　新詩䝉逺寄客路不勝秋同谷歌臣甫新豐醉客周君
今嫌作吏我已厭封侯何日西湖曲紅船上下游

　　幽州秋日聽王昭儀琴


　　瑶池宴罷夜何其拂拭朱絃落指遲彈到急時聲不亂
曲當終處意尤竒雪深沙磧王嬙怨月滿關山蔡琰悲
羈客相看黙無語一襟愁思自心知

　　薊北春望

　　江南二月蕨筍肥江北客行殊未歸怕上西樓洒鄉淚
東風吹雨濕征衣

　　秋日酬王昭儀

　　愁到濃時酒自斟挑燈看劍淚痕深黄金臺隗少知已

碧玉調湘空好音萬葉秋風孤館夢一燈夜雨故鄉心
庭前昨夜梧桐語勁氣蕭蕭入短襟

　　平原郡公夜宴月下待瀛國公歸寓府

　　春事䦨珊夢裏休他鄉相見淚空流栁揺楚館牽新恨
花落吳宫憶舊游渇想和羮梅已熟飢思進飯麥初收
瀛洲歸去琅玕長月朗風熏十二樓

　　幽州送景僧録歸錢塘

　　天目山前景老禪長安傳法舊沙門十年不見身為累

萬里相逢舌尚存漠漠塵埃凝破衲淒淒風露襲歸轅
到家定有秋光在報荅黄花滿故園

　　冬至日同舍㑹拜

　　燕市人爭看秀才團欒此日㑹金臺葡萄酒熟澆駝髓
蘿蔔羮甜煮鹿胎硯筆寂寥空洒淚管絃嗚咽自生哀
雪寒門戸賔朋少且撥紅爐守泰來

　　自笑

　　釋氏掀天官府道家隨世功名俗子執鞭亦貴書生無

用分明

　　幽州除夜

　　十年旅食在天涯到處身安只是家雪塞春回鄒衍律
霜營寒入襧衡撾壺傾卯酒杯浮粟厨出辛盤飣蔟花
奴僕不須喧鼔吹恐驚櫪馬與林鴉

　　李陵臺

　　伊昔李少卿築臺望漢月月落淚縱横悽然腸斷裂當
時不愛死心懐歸漢闕豈謂壯士身中道有摧折我行

到寰州悠然見突兀下馬登斯臺臺荒草如雪妖氛靄
冥濛六合何恍惚傷彼古豪雄清淚泫不歇吟君五言
詩朔風共嗚咽

　　蘇武洲氊房夜坐

　　明發啓帳房冷氣迸將入飢鷹傍人飛瘦馬對人立禦
寒挾貂裘䝉頭帽氊笠淒然絶火烟隂雲壓身濕賴有
葡萄醅借煖敵風急

　　居延


　　憶昔蘇子卿持節入異域淹留十九年風霜毒顔色嚙
氊曽牧羝跣足走沙磧日夕思漢君恨不生羽翼一朝
天氣清持節入漢國𦙍子生別離回視如塊礫丈夫抱
赤心安肯淚沾臆

　　開平雪霽

　　雪霽山崔嵬平荒絶人跡獵獵大風寒杳杳逺天碧腐
儒策蹇驢覓句繞沙磧一吟三徘徊日卓人影直孤鴻
雲中來對我聲嚦嚦迺知晴天好物類各有適頃刻片

雲生雪花大如席偉哉復偉哉造物真戲劇

　　隂山觀獵和趙待制回文

　　圍獵看人放海青黒山峽口路交横飛鴻雨濕雲天路
去馬風寒雪塞平歸客北邊關柝擊過軍西畔塞燈明
巍巍殿帳氊房煖衣鐵冷深更鼔鳴

　　萬安殿夜直

　　鳳銜紫詔下雲端千載明良際㑹難金闕早朝天表近
玉堂夜直月光寒宫衣屢賜恩榮重御宴時開禮數寛

卻憶𤣥都人去後桃花零落倚䦨干

　　送張舍人從軍

　　大笑出門去誰能筆硯囚十年渾不調萬里欲先侯衰
薾吾將老飛揚子未休他年身退遁肯伴赤松游

　　文山丞相丙子自京口脱去變姓名作清江劉洙
今日相對得非夢耶

　　昔年變姓走淮濵虎豹從横獨愴神青海茫茫迷故國
黄塵黯黯泣孤臣魏睢張禄夢中夢越蠡陶朱身後身

今日相看論往事劉洙元是姓文人

　　讀文山詩藁

　　一朝禽瘴海孤影落窮荒恨極心難雪愁濃鬢易霜燕
荆歌易水蘇李泣河梁讀到艱難際梅花鐵石腸

　　送張總管歸廣西

　　燕玉成行把酒巵酒巵未盡即言離賔鴻冒雨回峰日
旅燕衝風過海時棹撥蓼灣秋作膾劍飛梅嶺夜吟詩
明年有約重來否一騎紅塵貢茘枝


　　瀘溝橋王昭儀見寄回文次韻

　　溝水瀘邊落木疎舊家天逺寄來書秋風冷驛官行未
夜月虛牕客夢初流雁斷鴻飛曠野舞鸞離鶴别穹廬
裘貂醉盡一樽酒愁散方知獨上車

　　天山觀雪王昭儀相邀割駝肉

　　北征已十年抑鬱悲局促拄杖看天山雪光皎如玉滿
目鸇鷹飛晴天獵鴻鵠羈人竈無炊竟夕枵其腹美人
塞邊來邀我分豆粥手持并鐵刀欣然割駝肉勿誚草

堂翁一飽死亦足

　　草地

　　齷齪復齷齪昔聞今始見一月不梳頭一月不洗面飢
則嚼乾糧渴則啖雪片困來卧氊房重裘頗相戀故衣
連百結蟣蝨似珠串平明獵隂山鷹犬逐人轉呱呱凍
欲僵老娃淚如霰忽有使臣來宣賜上方饍


　　湖山類稿巻二

