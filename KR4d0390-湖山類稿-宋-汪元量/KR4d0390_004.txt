







　　欽定四庫全書

　　湖山類稿巻四

　　宋　汪元量　撰

　　揚州

　　重到揚州十載餘畫橋雨過月模糊后皇廟裏花何在
煬帝隄邊柳亦枯陂麥青青嘶亂馬城蕪冉冉落羣烏
人生聚散愁無盡且小停鞭向酒罏

　　金陵


　　只見空城不見臺客行搔首重徘徊風雲舊日龍南渡
宇宙新秋雁北來三國衣冠同草莽六朝宫殿總塵埃
交游相見休相問把手江頭且一杯

　　鳳凰臺

　　草沒髙臺鳳不游大江日夜自東流齊梁地廢鴉千樹
王謝家空蟻一丘騎馬僧爭淮口渡捕魚人據石頭洲
玉簫聲斷悲風起不見長安李白愁

　　石頭城


　　石頭城上小徘徊世換僧殘寺已灰地接汴淮山北去
江吞吳越水東來健魚奮鬛隨蛟舞快鶻飜身獵雁回
一片降旗千古淚前人留與後人哀

　　采石

　　夜泊青山下江空不受塵只看波底月便是謫仙人

　　凌歊臺

　　百尺凌歊事已非古碑巖畔上苔衣禁園風暖草爭發
廢殿雨寒花亂飛海北天髙鵬得運江南春盡雁知歸

三千歌舞今何處惟有姑溪遶翠微

　　烏江

　　平生英烈世無雙漢騎飛來肯受降早與虞姬帳下死
不教戰血到烏江

　　魯港

　　博徒無計解其紛夜半鳴鉦潰萬軍魯港朔風掀惡浪
吳山寒日翳愁雲周褒媚己終亡國孟徳欺孤忍負君
大木已顛天柱折錢塘江上雁成羣


　　星子驛别客

　　星江彼此繫行舟我向南州君北州彭澤初歸元亮醉
沙場逺使子卿愁人生離合花間蝶世事浮沉柳外鷗
明日沾襟各分手相思何處倚髙樓

　　豫章驛

　　豫章門外盡青原髙閣臨江喜尚存鶯舌瀾翻嘲鶴靜
鷗心恬淡厭蛙喧綠波淼淼投書渚翠竹森森寫韻軒
約客不來人已逺滿天風雨又黄昏


　　臨川水驛

　　羊角山髙鎖戰塵春風吹草綠孤城鵲巣遜與鳩夫
婦燕幙能容雁弟兄今古廢興棋一著萍蓬聚散酒三行
悲歌曲盡故人去笛響長江月正明

　　嵗暮過信州靈溪

　　不彈長鋏歎無車獨倚枯笻面碧虚兵破鄉村人住少
火燒橋道客行疎雲低天濶鷹呼隼水落溪喧獺趂魚
東騖西馳歸未得明朝又是嵗將除


　　三衢官舍和王府教

　　十年牢落走窮荒萬里歸來行路長坐上嘉賔能鼔瑟
窻前細雨好燒香武淹某澤常思漢甫寓鄜州只念唐
秉燭相看真夢寐夜闌無語意茫茫

　　釣臺

　　灘沙疊疊是潮痕古木蒼然叫斷猿此老不干天子貴
故人方訝布衣尊雨甜春水魚龍動風暖寒林鳥雀喧
我恰扁舟臺下過桐花香處月黄昏


　　錢塘

　　躑躅吞聲淚暗傾杖藜徐步浙江行青蕪古路人烟絶
綠樹新墟鬼火明事去玉環沈異域愁來金盌出佳城
十年草木都糜爛留得南枝照淺清

　　浙江亭和徐雪江

　　朱甍突兀倚雲寒潮打孤城寂寞還荒草斷烟新驛路
夕陽古木舊江山英雄聚散闌干外今古興亡欸乃間
一曲尊前空擊劍西風白髮淚斑斑


　　答林石田見訪有詩相勞

　　偶攜降幟立詩壇剪燭西窻共笑歡落魄蘇秦今席煖
猖狂阮籍尚氈寒山中客老干莖白海上人歸一寸丹
世事本來愁不得好花且向醉時看

　　孤山和李鶴田

　　湖上悲風舞白楊英雄凋盡只堪傷花飛廢苑憐銅馬
草沒荒墳卧石羊人在醉中春巳晚客於愁處日偏長
林西樓觀青紅濕又遜僧官燕梵王


　　湖山堂

　　髙堂寂寞半開門草沒頹牆竹滿園雨過湖天籠白晝
雲歸山市鎖黄昏忘機今古鷗來往説夢興亡燕語言
行盡六橋吟更好萬松嶺上一聲猿

　　答徐雪江

　　十載髙居白玉堂陳情一表乞還鄉孤雲落日渡遼水
匹馬西風上太行行橐尚留官裏俸賜衣猶帶御前香
只今對客難為答千古中原話柄長


　　歌樓感事

　　昔年同輦載花仙此日登樓籍妓員恩賜舞衣香未歇
御書歌扇墨猶鮮碧雲翼翼金釵滑紅雪翩翩玉珮圓
卻把向來供奉曲酒邊對客續朱絃

　　九日次周義山

　　杜陵清瘦不禁寒白髮蕭蕭强笑歡階下決明難獨立
庭前甘菊好誰看一錢留得囊羞澁九日沽來酒帶酸
卻憶建章朝謁罷紫萸擎出賜千官


　　寄李鶴田

　　文江别後又三年别後三年詩幾篇老去莫思身外事
命窮甘作飲中仙天隂雨溼龍歸(闕)　　　輕鶴在田
回首西湖湖上路新蒲細柳為誰妍

　　讀李鶴田錢塘百詠

　　南浦亭邊話别時扁舟東下浙江湄徧将越國千年事
吟作錢塘百詠詩無火可能燒莽卓有刀恨不斬髙斯
五陵佳氣飛揚盡淚洒西風兩鬢絲


　　宫人為尼

　　白髮今如此無依實可憐聖恩空舊想佛相又新圓鏡
曉容顔别鐘昏夢寐懸百年心上事懷古淚漣漣

　　重訪馬碧梧

　　萬里逺行役十年良可哀前輩古風在故人今雨來絶
口不言事挽鬚惟把杯種得碧梧樹春風花自開

　　别章杭山

　　抱琴曽北向彈鋏復南圖李泌游衡嶽知章賜鑑湖柱

頭仙是鶴濠上子非魚此夜同聯鼎他年莫寄書

　　曽平山招飲

　　老貌不隨俗固窮而隠居一塢百竿竹八窻千巻書酌
以旋篘酒薦之新網魚興盡出門去晚涼山雨餘

　　東湖送春和陳自堂

　　十年南北競故舊幾人存兵後誰知我城中獨見君東
湖徐孺宅北海孔融尊宛轉留春意吟詩到夜分

　　南歸對客


　　北行三十載癡懶身羈孤勒馬向天山咄咄空踟躕窮
隂六月内白雪飛穹廬冷氣刺骨髓寒風割肌膚飢飡
棗與栗渴飲酪與酥棄之勿復言言之則成迂前年走
河北荆榛鬱丘墟夜宿古戰場鬼物聲嗚嗚去年及淮
南黄塵翳行裾長流漂白骨滿目皆畏途今年歸湖山
喬木依故居堂前雙老親粲粲色敷腴壁間豈無琴牀
頭亦有書友朋日過從可嬉仍可娱開軒耿晴色梅花
繞庭除呼兒斫海鯨新篘酒盈壺偶爾得生還相對真

夢如萬事一畫餅百年捋髭鬚向來誤儒冠今也無壯
圖且願休王師努力加飯蔬






　　湖山類稿巻四

