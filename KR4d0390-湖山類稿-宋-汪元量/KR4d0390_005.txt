







　　欽定四庫全書

　　湖山類稿巻五

　　宋　汪元量　撰

　　滿江紅

　　吳江秋夜

　　一箇蘭舟雙桂槳順流東去但滿目銀光萬頃凄其風
露漁火已歸鴻雁汊櫂歌更在鴛鴦浦漸夜深蘆葉冷
颼颼臨平路　吹鐵笛鳴金鼓絲玉膾傾香醑且浩歌

痛飲藕花深處秋水長天迷逺望曉風殘月空凝竚問
人間今夕是何年清如許

　　金人奉露盤

　　越州越王臺

　　越山雲越江水越王臺箇中景儘可徘徊凌髙放目使
人胸次共崔嵬黄鸝紫燕報春晚勸我銜杯　古時事
今時淚前人喜後人哀正醉裏歌管成灰新愁舊恨一
時分付與潮回鷓鴣啼歇夕陽去滿地風埃


　　琴調相思引

　　越上賞花

　　曉拂菱花巧畫眉猩羅新剪作春衣恐春歸去無處看
花枝　已恨東風成去客更教飛燕舞些時惜花人醉
頭上插花歸

　　長相思

　　越上寄雪江

　　吳山深越山深空谷佳人金玉音有誰知此心　夜沈

沈漏沈沈閒卻梅花一曲琴月髙松竹林

　　傳言玉女

　　錢塘元夕

　　一片風流今夕與誰同樂月臺花館慨塵埃漠漠豪華
蕩盡只有青山如洛錢塘依舊潮生潮落　萬㸃鐙光
羞照舞鈿歌箔玉梅消瘦恨東皇命薄昭君淚流手撚
琵琶絃索離愁聊寄畫樓哀角

　　好事近


　　浙江樓聞笛

　　獨倚浙江樓滿耳怨笳哀笛猶有棃園聲在念那人天
北　海棠憔悴怯春寒風雨怎禁得回首華清池畔渺
露蕪烟荻

　　洞仙歌

　　毘陵趙府兵後僧多占作佛屋

　　西園春暮亂草迷行路風巻殘花墮紅雨念舊巣燕子
飛傍誰家斜陽外長笛一聲今古　繁華流水去舞歇

歌沈忍見遺鈿種香土漸橘樹方生桑枝纔長都付與
沙門為主便關防不放貴游來又突兀梯空梵王宫宇

　　鶯啼序

　　重過金陵

　　金陵故都最好有朱樓迢遞嗟倦客又此憑髙檻外已
少佳致更落盡棃花飛盡楊花春也成憔悴問青山三
國英雄六朝竒偉　麥甸葵丘荒臺敗壘鹿豕銜枯薺
正潮打孤城寂寞斜陽影裏聽樓頭哀笳怨角未把酒

愁心先醉漸夜深月滿秦淮烟籠寒水　悽悽慘慘冷
冷清清燈火渡頭市慨商女不知興廢隔江猶唱庭花
餘音亹亹傷心千古淚痕如洗烏衣巷口青蕪路認依
稀王謝舊鄰里臨春結綺可憐紅粉成灰蕭索白楊風
起　因思疇昔鐵索千尋漫沈江底揮羽扇障西塵便
好角巾私第清談到底成何事回首新亭風景今如此
楚囚對泣何時已歎人間今古真兒戲東風嵗嵗還來
吹入鍾山幾重翠


　　六州歌頭

　　江都

　　綠蕪城上懷古恨依依淮山碎江波逝昔人非今人悲
惆悵隋天子錦帆裏環珠履叢香綺展旌旗盪漣漪擊
鼓撾金擁瓊璈玉吹恣意游嬉斜日暉暉亂鶯啼　銷
魂此際君臣醉貔貅敝事如飛山河墜烟塵起風淒淒
雨霏霏草木皆垂淚家國棄竟忘歸笙歌地歡娱地盡
荒畦惟有當時皓月依然挂楊柳青枝聽隄邊漁叟一

笛醉中吹興廢誰知

　　水龍吟

　　淮河舟中夜聞宫人琴聲

　　鼓鞞驚破霓裳海棠亭北多風雨歌闌酒罷玉啼金泣
此行良苦駝背模糊馬頭匼匝朝朝暮暮自都門燕别
龍艘錦纜空載得春歸去　目斷東南半壁悵長淮巳
非吾土受降城下草如霜白淒涼酸楚粉陣紅圍夜深
人靜誰賔誰主對漁燈一㸃羈愁一搦譜琴中語


　　望江南

　　幽州九日

　　官舍悄坐到月西斜永夜角聲悲自語客心愁破正思
家南北各天涯　腸斷裂搔首一長嗟綺席象床寒玉
枕美人何處醉黄花和淚撚琵琶

　　卜算子

　　河南送妓移居河西

　　我向河南來伊向河西去客裏相逢只片時無計留伊

住　去住總由伊莫把眉頭聚安得并州快剪刀割斷
相思路

　　滿江紅

　　和王昭儀韻

　　天上人家醉王母蟠桃春色被午夜漏聲催箭曉光侵
闕花覆千官鸞閣外香浮九鼎龍樓側恨黒風吹雨濕
霓裳歌聲歇　人去後書應絶腸斷處心難説更那堪
杜宇滿山啼血事去空流東汴水愁來不見西湖月有

誰知海上泣嬋娟菱花缺

　　(王昭儀詞云太液芙蓉渾不似舊時顔色曽記得春風雨露玉樓金闕名播蘭簪妃后裏暈生蓮臉君王
側忽一聲鞞鼔揭天來繁華歇龍虎散風雲絶無限事憑誰説對山河百二淚沾襟血驛館夜驚鄉國夢
宫車曉碾關山月願嫦娥垂顧肯相容從圓缺)

　　滿江紅

　　吳山

　　一霎浮雲都掩盡日無光色遙望處浮屠對峙梵王新
闕燕子自飛關北外楊花閒度樓西側慨金鞍玉勒早

朝人經年歇　昭君去空愁絶文姬去難言説想琵琶
哀怨淚流成血蝴蝶夢中千種恨杜鵑聲裏三更月最
無情鴻雁自南飛音書缺

　　一剪梅

　　懷舊

　　十年愁眼淚巴巴今日思家明日思家一團燕月照窻
紗樓上胡笳塞上胡笳　玉人勸我酌流霞急撚琵琶
緩撚琵琶一從别後各天涯欲寄梅花莫寄梅花


　　惜分飛

　　歌樓别客

　　燕子留君君欲去征馬頻嘶不住握手空相覷淚珠成
縷眉峰聚　恨入金徽孤鳳語愁得文君更苦今夜西
窻雨斷腸能賦江南句

　　唐多令

　　吳江中秋

　　莎草被長洲吳江拍㟁流憶故家西北髙樓十載客窻

憔悴損搔短鬢獨悲秋　人在塞邊頭斷鴻書寄不記
當年一片閒愁舞罷羽衣塵滿面誰伴我廣寒游

　　鷓鴣天

　　瀲灔湖光綠正肥蘇隄十里柳絲垂輕便燕子低低舞
小巧鶯兒恰恰啼　花似錦酒成池對花對酒兩相宜
水邊莫話長安事且請卿卿喫蛤蜊

　　眼兒媚

　　記得年時賞荼䕷蝴蝶滿園飛一雙寳馬兩行簫管月

下扶歸　而今寂寞人何處脈脈淚沾衣空房獨守風
穿簾子雨隔牕兒

　　憶王孫

　　漢家宫闕動髙秋人自傷心水自流今日晴明獨上樓
恨悠悠白盡棃園子弟頭

　　憶王孫

　　吳王此地有樓臺風雨誰知長綠苔半醉閒吟獨自來
小徘徊惟見江流去不回


　　憶王孫

　　長安不見使人愁物換星移幾度秋一自佳人墜玉樓
莫淹留逺别秦城萬里游

　　憶王孫

　　陣前金甲受降時園客爭偷御果枝白髮宫娃不解悲
理征衣一片春帆帶雨飛

　　憶王孫

　　鷓鴣飛上越王臺燒接黄雲慘不開有客新從趙地回

轉堪哀巖畔古碑空綠苔

　　憶王孫

　　離宫别苑草萋萋對此如何不淚垂滿檻山川漾落暉
昔人非惟有年年秋雁飛

　　憶王孫

　　上陽宫裏斷腸時春半如秋意轉迷獨坐紗窻刺綉遲
淚沾衣不見人歸見燕歸

　　憶王孫


　　華清宫樹不勝秋雲物淒涼拂曙流七夕何人望斗牛
一登樓水逺山長步步愁

　　憶王孫

　　五陵無樹起秋風千里黄雲與斷蓬人物蕭條市井空
思無窮惟有青山似洛中

　　吳人汪水雲羽扇綸巾訪予於幽燕之國袖出行吟
一巻讀之如風檣陣馬快逸奔放詢其故得於子長
之游嗟夫異哉乃為之歌曰南風之薰兮琴無絃北

風其涼兮詩無傳雲之漢兮水之淵佳哉斯人兮水
雲之仙一百五日廬陵文山文天祥履善甫

　　余在武林别元量巳十年矣一日來樂平尋見余且
卧病强欲一起迎肅不可得也家人引元量至榻前
相與坐語恍如隔世戚然有所感焉元量出示湖山
稿求余為序展巻讀甲子初作微有汗出讀至丙子
作潸然淚下又讀至醉歌十首撫席慟哭不知所云
家人引元量出余病復作不能為元量吐一語因題

其集曰詩史三月十一日碧梧馬廷鸞翔仲

　　余讀水雲詩至丙子以後為之骨立再嫁婦人望故
夫之壠神銷意在而不敢出聲哭也水雲生長錢塘
晚節聞見其事奮筆直情不肯為婉孌含蓄千載之
下人間得不傳之史山陽夜笛聞之者四壁皆為悲
咽正平操撾聽之者三臺俱無聲韻噫水雲之詩真
能使人至如是至如是其感哉渡黄河歴太華望燕
雲之日慨易水之風則水雲續集余尚能無感能無

喜古旴義山周方方叔

　　讀汪水雲詩而不墮淚者殆不名人矣水雲杭人善
琴嘗以琴事謝后及王昭儀暨國亡親見蒼黄歸附
又展轉北行道途所歴痛心駭目不可具道留燕日
乆尚能和王昭儀歌詩訪文丞相於囚中三宫幸得
不死沒者為青塚存者為浮屠皆史記所未有盖昔
人紇干山頭之歌水西流朕東上之歎世世勿生天
王家之恨一披史冊尚能感涕君皆耳聞目見又能

寫為詩幽憂沈痛殆不可讀今君已入名山作黄冠
師飄然興亡得喪之外獨留此斷腸泣血遺千古羞
與千古恨昔雍門周以琴見孟嘗君不能令孟嘗君
悲也及為言千秋萬歳後宗廟必不血食髙臺傾曲
池漸墳墓下嬰兒豎子採樵者躑躅而歌其上然後
孟嘗君泫焉承臉周引琴而鼓之孟嘗君泣涕増哀
若破國亡邑之人况余亡國賤俘未聽君之琴而先
讀君之詩其泫焉承臉已不可禁矣君謂余吾取琴

為先生鼔之何如余拭淚而謝之曰止止廬陵青山
趙文儀可

　　往時讀泣血錄為之淚下因歎徳祐之事意必有杭
之文章鉅公書於野史後人見而悲之未必不若予
今日之讀泣血錄也一日吳友汪水雲出示類稿紀
其亡國之戚去國之苦間關愁歎之狀備見於詩微
而顯隠而彰哀而不怨欷歔而悲甚於痛哭豈泣血
錄所可並也唐之事紀於草堂後人以詩史目之水

雲之詩亦宋亡之詩史也其詩亦鼓吹草堂者也其
愁思抑鬱不可復伸則又有甚於草堂者也噫水雲
留詩與後人哀耶留詩與後人愁耶可感也重可感
也敬賦二十字書綴巻尾云天地事如許英雄鬢已
斑淚添東海水愁壓北邙山吉人鶴田李珏元輝













　　湖山類稿巻五

