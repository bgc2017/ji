四六談麈詩文評類
提要
(臣)等謹案四六談麈一卷宋謝伋撰伋字景
思上蔡人參政克家之子良佐之從孫官至
太常少卿伋自號靈石山藥寮書中所稱逍
遥公即良佐也其論四六多以命意遣詞分
别工拙較王銍四六話所見較深其謂四六
施于制誥表奏文檄本以便宣讀多以四字
六字為句宣和間多用全文長句為對習尚
之久至今未能全變前輩無此格又謂四六
之工在于剪裁若全句對全句何以見工尤
切中南宋之弊其中所摘名人成句雖與他
書複見者多然皆自有獨賞不同勦拾如廖
明略一人王銍四六話採其賀安厚卿張丞
相諸啟凡十數聯而伋槩不之及獨錄其為
厚卿舉掛功德疏一篇為銍所不取者亦足
見其識鑒之不苟費衮梁溪漫志有云謝景
思四六談麈甚新竒然載陳去非草朱丞相
制有語忌令貼改事又載謝顯道初不入黨
籍朱震乞依黨籍命官事皆誤朱制乃有旨
令綦處厚貼麻非令其自貼改謝顯道崇寧
元年曾入黨籍景思記當時所見偶爾差舛
恐誤作史者故為正之云云是伋所載亦間
有舛誤要其大致多可採取固不以一眚掩
也乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
四六談塵原序
三代兩漢以前訓誥誓命詔策書疏無駢麗粘綴温潤
爾雅先唐以還四六始盛大約取便於宣讀本朝自歐
陽文忠王舒國叙事之外作為文章制作渾成一洗西
崑磔裂煩碎之體厥後學之者益以衆多况朝廷以此
取士名為博學宏詞而内外兩制用之四六之藝誠曰
大矣下至往來牋記啟狀皆有定式故謂之應用四方
一律可不習而知予自少時聽長老持論多矣憂患以
後悉皆遺忘山居歷年飽食終日因後生之問可記者
輙錄之以資讃學之一事如古今五七字話題為四六
談麈云他時有得當附益諸紹興十一年五月十三日
陽夏謝伋序
