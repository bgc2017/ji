







　　欽定四庫全書

　　山房集巻四　　　　　　宋　周南　撰

　　序

　　同舎小録序

　　予至池學之明年始作同舎小録以識州里邑居離嵗
月之乆近其式參用雲萍録而加詳焉池瀕淮故多淮
舒人間嵗鄰郡歉學或不能多贍士士亦有至者然不
過五七人或不十餘人皆往來不常其間有浙水它郡

則皆隨侍子弟非為來學而至者也予年四十學於四
方師友猶未知其方何敢言斆學之益且是邦之士方
不屑與之遊或幸得與之處矣而又無以琢磨而滋長
之則是録之作毋乃為諸兄浼乎然自惟始終與友朋
相期之志以惟是之求異時思同堂合席之不可得而
展巻以觀其人之孰進孰否則區區所望也

　　記

　　長洲主簿㕔壁記


　　天下雄鎮校一嵗戸賦之夥若蘇者不一二而支縣長
洲苗以石計者九萬二千三百有畸自占籍五等而上
應輸之户五萬通嵗合夏秋輸為鈔萃於邑者六七萬
簿應時據案小吏執牘曰此為甲此為乙稽其籍末勾
之凡一戸之賦有輕重等色輸冇先後不相均齊非一
閱再閱輒隨手可了也簿筆不停未日晏腕欲脫巳離
立欠伸索憩去簿間有志須不離局不追趨人事不數
數上官籖詗而後能専或其人以曠達自解或憒憒弗

强或為在勢者知而委事衆則其職廢此余耳目之所
接往往皆然嘉定庚午春陽羨周君大猷始刻壁記而
屬文於余噫設官者固未有若近民者之重也今仕者
習於簿而攝為尉何哉豈非以尉之事難工而簿之責
易媮耶然尉不才盜不發民不求尉也簿失職民重輸
根本且剥矣然則何必壯縣如長洲者簿為重凡欲厚
下而平賦者雖千室之邑必自丞若簿始矣大猷字允
叔亷行而文故資政殿大學士簡惠公孫也初紹興十

三年部使者得廩人刻弗深考建請出隠剩益秋賦為
七十萬詔即州創經界司行之將推其法於天下㑹簡
惠自湖移守蘇難之且辨其所以然部使者屈使仍圖
誌之舊為三十四萬至今所在猶言經界方量之為後
便而不見増賦之為永患者實自簡惠爭之始也則其
為徳豈止是邦而已哉然公卒坐論斥餘十年而龍學
徐公稚山亦自里居議使者括田謫矣余少時長堯老
猶能道簡惠之事而歌思之者今去之七十年矣而大

猷世其科而來仕故因其請既為之識其官之當勉者
且併著其先世之遺惠以永邦人之思焉記始於尚書
郎豐公誼而下其前則嵗月弗可攷矣

　　平江重修貢院記

　　合蘇之境為縣五為鄉二百有幾三嵗詔進士舉十人
紹興初又益以流寓總為十有三人合五縣二百幾鄉
之士三嵗試於有司者謂之終場淳熈中復搜遺材以
試於太學謂之待補南渡以前試者少每詔下則試於

浮圖近郭之虎丘其後漸多則試於郡學又多則郡學
纒葦為屋以居之後又益多太守姚憲始作貢院距今
四十年試者至二千人合五縣二百幾鄉之士七八十
年間增至二千幾百人今太守陳公懼不足以容也乃
闢而廣之因為之記

　　玩芳亭記

　　玩芳亭山居廢址也畧計地可十畆中窪為池周徑百
步橋於其前有徑百尺其濶十咫繚曲而復可以散步

厥初經營與草爭植惡木蔽芾乃夷菑蕪斫宻為疎瀹
出茂好彚次窠株有滋其荄爰暨秀發作亭瞰之其楹
以五夫卉木蓋雨露之英華和氣之滋液其在人則其
傑然者是也蕞爾亭朱者白者無幾爾而天地之生意
具焉余日臨之把酒賦詩迎繁送謝當其目倦挾種藝
書按行砌下蕪穢不治而秀色薿薿亭所以名此其義
也古者士以退伏為常以循修為職故世無放士士無
淫觀進退之間皆有事業今余遺落其天常傲墮其四

體不自知其罪也又從而買花逸老於一亭之上幼壯
之不力又何以記為蓋余道徳之棄才也進而仕則腐
於力退而學而樂地未融焉斯亭之作蓋獲寛於父兄
師友而求不沒溺其身者也是故余之有得於斯亭三
焉芬而潔妍而整若知所自持一也采掇則人即之而
不即人二也纎穠相安開落不競庶幾乎知命三也噫
余之得是者亦直寄焉而已士䘮其實徳不知分之所
當為縱心志之欲而又自以為義理之在是殆哉亭無

瓌材無斵飾可不記記其落成則某年月日也

　　論

　　四塞論上

　　長安四塞之地也蓋自山東而入則有函谷限其前(今陜
州潼闗是也)梁楚之鋭鋒不能遽前也自襄鄧而進則有武
闗制其旁(今鄧州縣故武闗)襄漢唐鄧之游兵不能乘隙也西
有大散以制秦隴之窺伺北有蕭闗以當匈奴之侵軼
屏翳蔽遮牢宻周固若四塞然而函谷地髙而又險其

於四塞之固尤為重雖然函肴則天下之險固而洛陽
則又天下之咽喉也秦謂之三川漢謂之河南唐謂之
東都有洛陽而為藩籬則函谷可以立不幸强者據三
川之路塞成臯之險距飛狐之口杜大行之道使天下
之兵三面不能相救則函肴雖未下而闗中孤矣昔秦
居闗中洛陽置三川守嘗聚重兵漢都長安而滎陽成
臯鞏洛皆為重地髙祖雖屢敗不去京鞏七國之變亞
父疾走藍田抵洛陽蓋有洛西而後有咸陽此天下之

大勢彼禄山反書既聞明皇始以封常清乘驛詣東京
募兵得六萬人斷河陽之橋為守禦之備(河陽今孟州)是時
崔無詖守滎陽(滎陽鄭州虎牢也)士卒乘城者聞鼓角聲自墜
常清所募白徙亦棄陜地欲以潰軍退守闗門而失潼
闗(即函谷也)蓋漢守河南則長安固唐輕陜洛則闗中危
唇亡則齒寒何獨漢事哉楚之城郢也陳之守江也蜀
之劍閣也委棄四隅孤獨而守門戸戸庭之外冦來偪
人如之何而可哉


　　四塞論下

　　其次武闗髙祖由此入秦七國之變田禄伯亦請自淮
南長沙而入武闗劉裕伐燕沈田子一軍亦取道自此
蓋函谷必由鞏洛其地尤髙且險唯武闗徑捷其視函
谷道為徑易然使山東無變江淮封壤環於外武闗乃
吾圉也又何患哉闗中所患獨有北方之沙漠爾婁敬
傳稱匈奴河南白羊樓煩王去長安近者七百里輕騎
一日一夕可以至考之張守節之釋史記河南地今靈

夏勝州也其地至上郡鄜延不甚逺而鄜延去長安亦
不為逺所以敵入雲中鴈門則京師晏然入上郡北地
則京師震動蓋敵自雲中鴈門而入陷燕代下井陘壓
晉陽然猶在河東也闗中大河衛其東豈能遽為患哉
若入上郡北地則亟矣孝文十四年單于十四萬騎入
朝那蕭闗殺北地都尉遂至彭陽是敵犯原渭而鋭鋒
至慶州矣候騎至雍甘泉甘泉去長安三百里爾孝文
後五年匈奴三萬騎入上郡三萬騎入雲中烽火亦通

於甘泉夫敵自右北平燕代而入者吾未暇論自河南
地入者氛祲相去每在三百里内何哉蓋京兆雖有三
輔而馮翊扶風之前已為上郡北地近而冦迫朝那蕭
闗之城塞不足以距敵則三面之勢此為最弱焉爾昔
周之都洛也困於西戎秦仲始大以能為周扞其西也
其後周避犬戎而東以地近戎而西陲無甚封國也及
秦襄公逐戎復奪岐豐之地周終不能有而割以與秦
秦之興實自此然西方無大封國則周不能以獨存周

固不容於不與秦也漢都闗中又迫戎患則宜鑒周之
事分擇信臣置雄鎮於上郡北地以藩王室則敵雖大
入庶幾亦有所屏翰矣自髙祖用韓王信於太原用臧
荼盧綰於燕未幾皆叛且不暇為西方之慮婁敬雖能
計道里之逺近而其䇿不過欲徙諸田屈景之族以備
敵爾不知為四封之外慮也文帝每遇敵入發兵屯上
郡屯北地亦為乆駐之計蓋嘗以十萬大兵用将軍屯
長安旁及後灞上棘門去長安俱二十里而皆宿重兵

皇皇然憂其倉卒而至堂奥之内也其得免於外國之
禍者幸矣哉

　　髙祖論

　　或問髙祖其劣於湯武歟曰湯武聖人也髙皇帝真天
授者歟不然何其有為君之大畧耶湯武救民於水火
之中取其殘而已矣髙皇帝立義帝北面而事之非有
自取之心也籍吏民封府庫取䅈丞相府圖籍文書而
以子嬰屬吏除耦語去誹謗立三章之約與父兄除害

而巳迹其初興湯武亦何以加諸項氏王漢王於南鄭
也曰安能鬱鬱乆居此乎吾亦欲東爾志在天下不以
敵而自沮也相距於京索間項羽不能進者三年矣髙
祖将十萬衆距鞏洛阻河山一日數戰無尺寸之功不
以不敵而去之也為義帝發䘮縞素捐闗中付之三人
淮南付之九江王布梁地付之相國越韓信獨當一面
北舉燕趙東擊齊皆付之以不馭之權假之以専征之
任而約㑹於固陵而項氏滅矣大哉髙祖之畧也自起

布衣為萬乘監門戍卒見之如舊海内已定布告天下
曰王者莫髙於周文伯者莫髙於齊桓皆待賢人而成
名今天下賢者智能豈特古之人乎患在人主不交耳
此豈非周秦以來不講之論而六經大易乾坤之大義
哉恢恢乎以天下為心而不隘矣毎過大梁必祠魏公
子無忌過趙曰樂毅有後乎過豐沛擊筑而歌曰大風
起兮雲飛揚安得猛士兮守四方此其靈略英轡超出
乎籠絡駕御之外矣蓋髙帝雖道愧於帝王而性洞達

其於為君之大略庶乎其近之矣或曰髙皇帝有為君
之大略則然矣項氏支屬皆赦不誅而必賜姓劉氏田
横懼誅與五百人入居海島曰横來大者王小者侯不
來且發兵加誅季布為項羽将數窘辱髙帝即位求布
千金匿者三族論功行封所誅皆平生仇怨所封皆故
人帝有非常之度矣若此者何其未達耶曰此髙祖不
學之過也不學故恣於情性而有情性之失然非髙祖
心術之大害也愚讀太史遷班固書皆言子房自入闗

即道引不食穀髙祖之劣於帝王其諸入闗以後厭苦
征戰之餘急急於求定有防閑天下之過乎蕭相國守
闗中定社稷立宗廟髙帝雖數亡山東而常全闗中以
待帝蓋宗臣也陳豨之反上使使拜丞相為益國行封
置一都尉為相國衛人主在外而大臣無故益封何耶
黥布之反上自将擊之數數問相國何為何哉相國以
私財佐君上始説買田宅以自汙上心乃安又何其淺
陋如此耶史稱人有告韓信叛者又曰上恐惡其能也

嗟夫裂地而王之叛證未見一夫告變主名不立遽執
縳之髙祖於是失君道矣昔者豐沛之初奮然為父兄
除難而起此心何心也雖未足以言湯武之事其所舉
動庶幾其近之矣今以為一失控制則天下将為他人
有不免因事而誅天下之能者此心又何心耶豈惟不
敢言湯武之事而去曹孟徳宋武帝不逺矣或曰髙祖
不如此則天下不定嗚呼是所以為髙帝之未學也夫
天命之集於髙祖乆矣其有不治者乎


　　説

　　滕昺改名説

　　滕昺年十七専以不越戸限對春秋大義齊晉霸事數
百言甚辨於文余聞滕家子穎出皆無常師因訓其名
曰昺昺日也字之景舒日躔乎子於丙斯極度三百六
於進其積學成匪潰毫釐絲忽舒遲尚畔勇取為跲咨
示滕昺勿潰爾力有所㣲細乃學之則

　　傳


　　劉先生傳

　　市南有不逞者三人女伴二人莫知其為弟兄妻姒也
以謔匄錢市人曰是雜劇者又曰伶之類也毎㑹聚之
衝闐咽之市官府聽訟之旁迎神之所畫為場資旁觀
者笑之自一錢以上皆取焉然獨不能鑿空其所倣傚
者譏切者語言之乖異者巾幘之詭異者步趨之傴僂
者兀者跛者其所為戲之所人識而衆笑之有劉先生
者少嘗為儒巳而遇道人者教之養生忽一日盡棄其

所嘗學者日賣一藥計所得以活妻子輒閉門不交人
事然其年已六七十嵗肩髙於頂頥隠於臍貌特異而
獨不出聲每過市無不為之絶倒而其少年者特工傚
之遇其作場往觀者必曰看劉道人云計一日之謔雖多
端而其少年傚劉喝藥聲則必開場自是三五年劉出
惡少必隨之或奪其藥籠或批其耳而劉之藥不可售
一日天微雨伶人者飲於市適遇劉賣藥過其前伶乗
醉而詬侮之以資市人之笑樂路遏不能行劉困苦甚

乃謂伶者若可謂不自憐矣爾以工於傚我顧從而得
衣食其妻子今不嘿自思我顧有恩於若而又困苦之
不知㣲我能使觀者若此衆乎又顧其觀者曰里父兄
何笑我為且其效我二年矣衆見之亦厭矣必又擇其
可笑者而傚之計非吾里中人人不見彼不學則吾憂
某人者必代我矣且效我我無妻子日困苦於市餓窮
一身爾軰吾家此聲一出則誰鬻賣耶衆少年聞之駭
然而散退而相與聚言曰是言有理


　　康伯可傳

　　康與之字伯可家宛丘與常子正相隣又相好也方全
盛時洛陽左王屋右嵩山巖岫互出若列庭户水竹花
木天下鮮儷故賢士大夫多居之其後居者衆而物益
貴歐陽公既得謝始去而之潁上焉宛丘介乎潁洛之
間當崇觀間嵩山晁以道四丈方間居伯可嘗往學焉
又嘗從澗上丈人遊澗上陽翟陳怙叔易也兩公名行
尊所謂中朝之遺民伯可操几杖侍談麈固嘗親聞正

始之音一二矣尤强記熟誦左氏千言不遺一字子正
絶愛之是時天子方粉飾太平大慶酺燕非時臨幸四
時竒麗之觀不絶貴游勲戚乘堅䇿肥游目騁意不惟
都人為然而近京人士習慣亦不能免方時殷富家設
義漿於閭外肴羞名醖皆取具於道路宛丘距都門不
數舎午夜燈火相望伯可馳騎信宿往返狃於承平年
少之習其後兵火飄轉方相與求生於草莽之中而溺
於舊染至於中傷善類興蘇玭之獄卒為名論所廢是

知風俗之移人可畏也巳因具録之以為世戒云初伯
可監杭州太和樓酒盗庫錢飾翠羽為妓金盻履坐免
官落魄無所與歸㑹子正自中司出守吳與伯可固通
家子弟也又嘗偕行入廣遂奉夫人氏以往子正創檢
察御書月賦緡錢三萬伯可費輒隨手盡不及甘㫖供
也其後子正将去郡探取數月輦致其夫人氏所伯可
心不樂也則去而之姑蘇依周彦恭彦恭東平人雖法
家而北客例收䘏南來舊族解帶換衣待之如骨肉然

伯可又挾秦氏子弟為重請得出樂妓趙芷籍携去彦
恭未有以顯拒之也倅蘇仁仲嘗監奏邸兼官宻院計
議與胡澹庵有同寮之契仁仲間白事造堂中秦丞相
驟問銓書有斬檜語信乎仁仲實未見書衝口以不聞
對檜疑以為黨銜之其後請外得知廣徳軍復論罷之
乆之起丞郡姑蘇彦恭迫伯可請不已因相與謀之仁
仲丹陽魏公孫子正女婿也頗能道子正愛賞伯可語
謂是舉也且為伯可終身累果愛之則如勿與仁仲非

特難一妓也實愛惜伯可然不知伯可已携妓去而之
松江矣彦恭尋亦悔因追還之具道貳車相愛語伯可
溺一婦人不得則無聊因惆悵失緒日夜求所以逞憾
於仁仲者未得也未幾子正卒於海鹽遂誣彦恭賻子
正錢二百萬且屬仁仲為文以祭有奸人在位公棄而
死之語當路震怒立命中丞俞堯弼核彦恭鐫職且罷
其郡丞命提舉浙西茶鹽事王珏鞫之於是仁仲與其
子玭之獄起矣獄上卒無騐坐玭将遣祭持紙入其家

顯為文有實而已於是削仁仲籍投臨汀玭亦停官竄
吏十餘軰子正妻方氏務徳經略女弟也子弟尚幼傳
聞禍且及巳将録其家遂盡鬻所有一簮不留竊載旅
櫬之聚塢黄氏𦵏之水濵歸以待南荒之命實紹興庚
午事也其後當柄者死諸嘗告宻興羅織之獄者次第
論罪伯可仕於閩過其帥李如岡座責命至如岡固匿
之且問前事猶謾辭以對如岡叱起之後還三衢或云
竟取芷為儷云伯可初以小詞行世號康伯可故不著

其名論曰自太史公傳佞倖後世因之蓋嫉夫盜言之
孔甘而至於亂國也而讒誣為尤甚迹其中傷汙衊如
蝮蝎然至使忠善受誣君子無措足之所而史氏不表
出之何哉予録汪召錫陸升之莫汲姚𣆀諸嘗告宻者
為讒夫傳以著小人咀毒起穢之因以補史氏之闕遺
焉嗚呼當秦氏之末年道路以目相視而杯酒失意者
輒肆其忿恨以起大獄原其端則自康伯可肇之也嗚
呼若伯可者又可勝誅哉


　　答

　　棄硯答

　　有物於此寒暑激射背面剥蝕仲夏之月拂烏几啓蔵
室舒蠶繭之楮握雞距之筆将㠯續廣騷於未晡了百
函於一日既而墨跂跂而如距翰欲濡而旋嗇周子乃
呼僕夫滌外膠盪幽黙擬隂鑑導靈液終樸厚而古醜
蔑呵嘘之滴瀝乃喟然而嘆曰物壯則老理乆則息囿
於形者皆然而況乎石之泐於是氊包席裹将棄舊而

規新期易鈍而為利午夜見夢曰陶泓氏應答條理一
一可紀曰若憎予之遲緩而不及事乎我雖漫漶飽閱
世態形刳心存不磨在子何底凝之尤而索我於形骸
之内我與子居今四十年子學㸃染於我磨研餘波所
及文字生焉學淺學澁短章大篇予取予求不汝瑕殄
我質顓愚不利走趨中間太學辱在泥塗黄塵滿面墨
突無烟載飢載渴不飲盜泉我心匪石知白守黒窮年
矻矻昔子在莒有褐之父善治文字髮未種種弁髦同

棄桐門魚里得子之始膠漆自比功成榦盡俯仰誰記
今其存者獨余在爾子何不思故舊之不遺而忍於狧
糠而及米余應之曰物庶新竒適用者宜今有支機搗
練為物之卑靡濡靡潤猶莫之為況乎詞翰於是乎出
而淹速隨之子如椎魯發藻者誰今将告子以𢎞農之
譜子未可輕為主人疵夫硯品數十故有錯精銅裁水
玉傳偃漆截筠谷采美蜯之殻浮查之木彼鐵中之錚
錚亦餘子之碌碌又有屑石末出陶穴發瘞土斵瓦鑄

雖埏埴以為器然非我之族類乃若青州之砥絳絲黄
裏維淄之坑有聞無聲駞基羅君繡織五紋洮河腝玉
價侔結綠雖未足為天下之寳皆嘗狎主黒壤之盟今
将與子訂楚產窮越砥訪南唐良工之子孫騐西巖絶
頂之脈理定七里之優劣續五絶之欵識子其志之夫
斧柯之山青花如秋紫雲炫目紺潤奪玉尚其色也萇
𢎞灑淚黳精絢内九暈㣲心有間有正貴其目也浮輕
漚飄麝末圓毫促㸃薄重乾膩聲之隠也黝眉黄眼玉

乳金沙蒸雲含星旋轉如渦體之異也黼形縠理有茫
索索若烟非烟若縷非縷文之細也暮天如水秋雨新
霽表裏澄潔無間奴𨽻瑩之至也凡此數者寸有所長
與人莫逆或静而敏或順而澤滿脣抱水噴墨成紙低
心承潤無趾自至故能發微文湧泉思侔徳於萬石君
之家索價不啻二萬錢之貴今子欿然孔穿褊陋黯淺
有度而遲符采不眩乏刮眼之相視漸老色之上面投
閒置散乃分之宜挾故而問則吾不知乃莞爾而笑曰

凡子所稱皆研之靡有物於此天地儲精日星耀芒凝
以雨露結以隂陽其形則長短大小或圓或方難終難
窮不主故常其文則輕清重濁能𤣥能黄一經一緯迭
為文章其嘘則觸石而致千里之潤其翕則涸隂而凍
七澤之温黙則收聲於厚壤語則出響於𤣥淵是為無
名之璞造化之甄故陶唐氏得之而為純懿夏禹氏得
之而廣疏鑿孔子得之而修墜地之文孟子得之而
距摩頂之墨若夫帝鴻之玉紐太公之金匱河東之故

刻魯廟之穿札雖模範之尚存而不知道術巳為天下
裂矣於是滅於坑焚散於屋壁愚黔首尚刀筆進大滑
雖斯文之未亡足為硯之一阨厥後馬遷發名山之蔵
班固揭蘭霤之秘相如招徠烏有之徒子雲作為墨客
之對又數百年韓愈氏囬狂瀾汲古綆作傳以附見其
出處修文以瘞蔵其破碎然皆不過寳為文字之祥而
資筆墨之戲今我不惜漏洩於言語蓋欲子畧識真才
與大體而乃専持匠石氏之説宜吾以秃翁而見棄也

且夫尤物移人慢蔵誨盗彼平生之長物充耳目之玩
好然木石之怪聖賢弗寳故偃王為之以玉璞而訖於
貽石室之辱晉懐冩之以銅鏐而無以禦陸沈之擾方
其寳之也自謂可以潤生民澤世教然迄於爭奪瓦解
原壤如燎烏覩夫終身之與俱而貯水之不耗哉矧夫
一氣變化萬類氤氲空花結習是身非身故醜好沿於
所見而髙下生於相形澹臺無貌墨臀無名或餓死於
縱理或始生而有文髙黒子而成帝莽紫色而餘分雖

八彩之至貴亦重瞳而自焚彼人肖天地之形而猶若
是況乎一拳石之無情彼其著星壓贅醜㸃或黄中而
通理或羅縷而自陳剡芒竒詭觸濁經清譬如木傷雨而
奸黣礎欲潤而暈生爾乃生差别之想分利鈍之根擬
形容於厥象指瑕纇以為真是何異指波心之炯而索月
見空中之肆而為人耶居吾語汝九韶不奏孰嚅鳳咮
一勺之水豈容龍尾鸜鵒來巢春秋所以紀異不食馬
肝食肉未為不知味若認贅以為嫡以有眼為最佳剸

持黜朱之論幾何而不見笑於大方之家矧夫端石無
鋩歙材少膩譬如柔曼之乏風骨亦猶通敏之多粗糲
彼未能以免俗必反常而為貴然求百於千萬嘗無十
之一二非沾沾而自喜則消耎於精鋭況鄴臺屋上之
烏尚欠淳灰之洗而距野澄泥之字未免下同於羣碎
其他渴則乞索飽則滯淫無之靡闕有不為珍今子豈
嘗學書而得敗篋者哉不然何至以下駟而驕人且吾
嘗有大造於子其知也耶曰何如對曰子之為人廉而

近劌其色焦然微有剛利欲投膠而變濁常蒿目以憂
世惡毁方而瓦合幾轉喉而觸諱傷中心之坦直貽四
面之汙痏向及其鋒而用之則劓汝於是非乆矣顧方
為子收巻而小靳何乃責我以未能汪洋而大肆然則
子為蹈火不熱入水不濡乎胡為納之罟擭坑穽之中
而不知避巳余乃内熱震悸三揖而進之曰余聞石不
能言今子無鬚眉而甚口乃過於童烏之言𤣥豈天将
憐之假神以啓其衷乎吾今知子矣曰若知我謂何曰

子見素而抱樸者也學黄老之道傷墨氏之兼愛而隠
於漆園之下者也昔吾見蔑之面今吾見蔑之心矣挫
其外方而不割也刳其中虚而為盈也摧屈其鋒鋭不
鬭其㨗也肌色昏然毋以氣驕人也其以虚𤣥為之骨
黝黙為之體者乎子殆有道者也曰斯言過矣我雖於
淡泊相遭而形為心之累少共絹素之用長識淄澠之
味上之豈不願學為文雅以鎮俗中之豈不知發為波
瀾而飾治下豈無几案之材而規升合之水我豈石之

人哉我惟涉筆其間有見必識蒸亥豕之涉波見出晝
之濡滯聞或行而或尼非臧倉之沮毁吾既不能削方
而為員兮信有失流行而坎止幸託好於金石兮逐浮
沉於下里子以我為不能斵而小之則固宜若曰進於
道矣則恐未子言過矣毋重吾罪余惡其荒唐而無端
崖復從而扣之曰天生萬民必授之職始吾期子之道
為沈濁今子乃言有命之通塞果且有知乎哉請子一
決其用舎行蔵庶幾不憂夫𤣥之尚白於是辭窮吻索

自知不能究詰請以太卜之瓦兆參諸連山之宓易乃
命史蘇端蓍䇿視墨拆遇董先生下帷之兆曰余不堪
也又筮之遇䷕賁之䷳艮賁之貞火也其悔山也文明
以止晦其明也其繇曰他山之石有文在脈時止則止
幽人貞吉龜筮既襲東方將白主人就席舉手揖客陶
泓父笑言啞啞早知翰林主人之設客難萬言不如一
黙










　　山房集巻四

