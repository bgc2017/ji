







　　欽定四庫全書

　　山房集巻一　　　　　　宋　周南　撰

　　五言古詩

　　季春(三月二十四日)

　　初篁欲迸籜晚風㣲過之斑苞初委地永與琅玕辭篁
生五丈髙鳳吹鳴參差隕籜膜己朽不恨見竹遲物成
亦大艱搔絶誰當竒誓同初生竹長䕶幽貞姿

　　暮春


　　兹辰如飜車其行靡脱轂春無十日妍見此條蔓緑蒼
苔拾落花天膏尚如沐足身豈不好反覆看已熟惟有
白石子粲粲菖蒲斛

　　八月七日與吳沈二道人同過書塢時山堂初
成

　　暋陽收晶熒清舫度林彚坡陀認槿籬屋角初塗塈入
門露䕃竹走鞭土為沸橘欒尚小澁菊柄已幽毅少紓
趺坐筋漸出穹隙味疎叢石貞瘦宻樾塵髣髴成余獨

徃願勞我慈親費親年合幾何倐已近喜畏我髮白滿
把晩食遲下胃一嵗能幾來每來時自慰不雨已經旬
長道熠饑蜚竹檐出山泉草根坌土氣長願居此勞州
里未為貴

　　咏史

　　客嬰義主臣銷骨事未竟臼友讎諾責斯義在項領惟
臼秉純心遑恤身後事惟嬰抱遺育不以後死愧嗟乎
古人達樹德見衷則並驅不同逵存歿事願畢兹事亦

大難義竭斯近仁孤成死不死太息難重陳

　　博雞

　　慶元夏四月所至喧博雞小市車不通引首望其逵雞
籠三尺髙雞價千錢提苦云輸錢少取取鬭樣歸小兒
博手短顛走歌呼齊搜携遍村墅徃徃空其棲或買鵝
代之亦取雞為辭僕夫告我言官人那未知聚呶已跨
日來初知為誰余無五行學覺有纎芥疑老距不可臛
利觜長安施更訝十錢片一博多得之歸尋故老問始

云眼見希因之互猜愕傳來又夸毗或謂近雞禍或言
雞者饑嵗行將在酉事應恐在兹聖明攸好德百祲潛
光輝蠢兹朱衣者萬萬不關時但疑一種類爭雄無兼
雌更恐坊市内相望野雞啼豈將有㣲沴神者預啟其
乖風感乖氣朗鑒尚表㣲人言良過矣邦禁亦未非我
欲效風人聊賦博雞詩

　　七言古詩

　　呈趙蹈中


　　趙子面白如玉傞定須逃得文儒餓經年憶破古人心
近日妹夫初病可忽然到門已驚駭令我失喜多兩拜
君來看我還看親我顧不能君莫怪自云曽見杭州火
説著紅湖先淚墮水衡支散新鑄錢詔書未御正朝坐
向來送我龍泉器秋色新蔬恰相似且將濁酒慰營魂
多留幾日論文字取詩須取杜正傳尋到岑參髙適邊
轉處正須寛一步只今且向晩唐前

　　卓文君


　　西京雜記載司馬相如將聘茂陵人以為妾
卓文君作白頭吟以自絶因推其意為文君
怨

　　曠代佳人十六七膚如凝脂髮抹漆芙蓉為臉玉為容
淡拂眉尖逺山色夜梧月落秋夜長孤鸞三疊傳髙堂
瑣窻認得琴心怨直恐韶華不得當瑶環潛送慇懃意
只今猶記來時事殺身不贖父兄羞圗得嵗寒成共蒂
陽昌市裏鷫鸘裘鸞鑑相看未白頭試拈玉軫攏金撥

新聲比似舊聲愁世間恩愛何時盡流水落花皆徃恨
不愁歸避茂陵人羞逢徃日臨邛令鴛鴦並翅雙飛宿
欲話衷腸歌不足古來應有白頭吟誰念妾身今再辱

　　五言律詩

　　十月十日立冬

　　立冬前一夕聒地起寒風律呂看交㑹衣裳出褚中骭
瘍時作尰懐抱嵗將終汗手汙牙筆晴簷共禿翁(余有牙筆
㸃朱二十年矣)


　　入梅

　　地濕衣生醭天涼葛未裁暴暄偏壊藥㣲灑似成梅苦
筍相將盡良朋久不來若無書作伴那得好懐開

　　石湖

　　作者看胷臆泠然接大荒雲溪收浩蕩海觀度滄涼故
國餘丘壑春船落艷陽百年看俯仰越燕又空梁

　　姑蘇臺

　　輟杵餘千禩叢臺此舊都氷花銷窳瓦組練入瀰湖浩

蕩春風在荒亡霸業蕪徃來吳父老藉草話城郛

　　庭燎

　　種髪看如約松明又送寒頗哀黧老健慨我穫薪乾小
市街聲沸明河小霧漫賣癡兒女喚更作夜來看

　　讀史

　　條綜都遺忘繙收亂貯儲據梧甘觝滯撫卷涉伸歔老
去從螢槁昏來著茗祛緬懐千載上知讀幾年書

　　登閶闔城


　　閶闔開城郭東南見此州尊安山體奠柔靜土田收易
野曽興國崩臺早得秋閒民無職事力食愧鋤耰(力民代食)

　　秋日步至湖桑埭西

　　伏枕衰方劇搘笻氣忽増細泉鳴暗竇疎樹映孤燈斷
鴈寒依渚長魚健脱罾行纒已無用却作在家僧

　　賦里人亭前三立石

　　昔人藏巧拙收拾老亭雲雨溜漫天鑿年侵見石心支
撐非爾力秉執儼如臨亦有渾渾氣唯嗟骨未任


　　山居晩步

　　蔬腸消穀暖拄杖出林深犢背斜陽在蛩聲暮氣侵崗
巒舒伏脉松菊㑹歸心墟落函寒早山曛日未沉(田父為予
言陽山外日夕尚未昏黒不比尋常日落山便夜言陽山能隔日)

　　步擔腰鎌急平疇瀝稻稀水雲漫白道烓竈起青霏縫
塔隨煙暝巢烏擇木飛年豐間正少乗屋匠人歸

　　山居

　　燏火燒烏桕敲氷煑石楠烈風冬日夜短褐野人菴麥

地宜秧穀香欒記接柑山中無𣙗具日影漸移南(一本雲物
照農蠶)

　　山家

　　小麥連湖熟黄梅作彈飛穿林青犢過觸柁白魚肥子
男輸絹急姑婦插秧歸枳花茶似雪留客共湘瓷(一作新茶
新出焙　案此詩後半脫粘結句亦出韻疑有錯誤今無别本可校姑存其舊)

　　驅儺

　　髙明紓鬼責奥渫費誰何兒女今無恙街坊又進儺流

年熒惑過(一作磔攘田畯少)隊仗(一作閭巷)史巫多求福吾能記門
前不用呵

　　奉問座主丘侍郎

　　早嵗虚仁鑒頻年濶素書斯文誰後死甲子正安居公
館初陽動江沙海氣淤近傳肝液少嵗晩更何如

　　故老凄其甚嗟余尚庶幾勲庸遲琬琰顧盼有晶威伯
氏供為子諸生記攝衣凄涼葑菲恨圗得誨言歸

　　送鄰守邂逅祭酒李公


　　早作將吳守臨分御李侯清醇瞻耉老省素共晨羞鄉
里終全活人家更小留腐儒疎懶意白水看行舟

　　懐友人趙蹈中

　　妙質端能勁除官正爾遲和歌誰與共摻别可無饑俗
學訾豪奪家人怨絶癡相看又秋暮未敢嘆余衰

　　虚想憐神怒端頤䕶暑侵父兄寛衆責寢飯驗初心夜
氣收肝膈晨忩得笑吟生年推我長蓺殖可能深

　　孟良甫别一嵗無書有懐寄之


　　孟氏好兄弟相從隣巷居一窮吾得忍千里意何如夜
雨看僵僕家兒不詈予豐年民瘼少莫厭故人書

　　示子

　　編軸初黏飾忩堂畧淨蠲師前無脱履弟幼與隨肩苦
柰休多食精絺不耐撋遲明吾語汝欲睡更來前

　　聞館客病侵曉得小馬亟歸

　　濛濛露氣白耿耿東方明馬捉步猶碎烏營食又鳴倐
過黄峴嶺遥見闔閭城欲問兒曹懶前虞禄命輕


　　哭同年友馮校書

　　叔常雙骭骨客死漢江中憶昨煩憂甚知吾友道窮逺
遊那知己即願得純終他日論巴産東西有二馮

　　病父沈攣久扶行未有孫寡妻持酹酒巴月旅歸魂摧
落收威暑兢危過峽門銘旌今逺近到日敗垣存

　　五言排律

　　偕蹈中過書塢歸二十韻

　　我塢須君到兹行説幾時喜來衣裏少勇出岸頭維篙

節探渠溜燈籠上酒瓻亂蛙嘈沮洳警犬候笆籬闕白
瞻林罅排蒼架月規澣絺櫺易透潔榻帚難施落彈如
梅熟抛簪似筍遺橘包收夕潤杉彩漾朝曦漆椀湖魚
瑩瓷甌釡粥糜㢮肩髙木䕃安膝下亭茨散地今兹見
荒蹊過者誰詭求諸老記留下故人詩憊幹宵中復佳
眠旦起遲衣篝寛女送藥劑切兄毉僕㸃昏來窊船樁
泊定移句材當面逼天巧古人窺還徃楓橋路低徊泰
伯祠比君多數嵗把巻憶吾師八月登秔稻西風理釣

絲未嫌墟曲小來赴野塘期

　　余杜門兀坐三年壬申六月九日出弔平望歸
途阻風第四橋余曰是特偶相值爾不然豈造
物者出門即相料理耶舟人曰然因識之

　　地借沮龍宅隄横海蜃樓馬蹄飜震雹沙觜更生洲雲
壑懸繩渡天風激箭抽濕霖平衍沃暗井滅夫溝蹴起
爭橋齒攛來似海鰌浪花將岸颭塔影聽桴浮却憶銜
枚地曽驅縞練舟謾云天設險豈是水為柔無事人千

古逃榮茗一甌川靈工閲世翻覆幾時休

　　七言律詩

　　春日即事

　　料理清明天氣催攙先幾日柁船開六朝事徃餘簪塔
百草春囘上舞臺巢燕爭迎華屋去海潮猶傍故城來
主人兩鬢千絲雪更斸青㝠出稚栽(一本云琖面春山舊舞臺攙先幾日
柁頭開一簪影落山頭塔千樹香吹巖下梅鳥入寒烟迷翠羽鳩呼宿雨長蒼苔主人兩鬢千絲雪更斸青冥
種稚栽)


　　後過書塢夜坐

　　下駕官橋黄峴東二十五里名新豐慈竹色如蘆葦白
石楠頂結櫻朱紅紙灰養火冬將盡趺坐看書暖漸融
且蓄春雷歸地底放令晴雪滿山中

　　九日祁城外

　　清晨驅馬出重闉漸有狂花似小春草市豐年聲洩洩
官河霽色水粼粼山林送老無予罪物色愁人逐嵗新
便擬移家去城郭可無萸菊慰慈親


　　泛舟游虎丘

　　水遶朱門宿海槎山沉海月上晨霞鳥啼煙樹雨初歇
鐘度雲楣日未斜僧俯劔池看貝葉人追寒食衮楊花
西子年侵丘谷換女牆還有舊宫鵶

　　過虎丘

　　勾吴霸業竟誰成留得崇丘嵗一登玉鴈已隨黄壌盡
鐵花空向碧潭凝(注闔閭金玉為鳬鴈東坡虎丘詩鐵花秀巖壁)空中有塔掀
鈴語臺上無僧喚石應踏盡蒼苔春老去但餘落日與

寒藤

　　狐埋狐搰已無成(吳語)春去春來幾度登海湧名山真幻
出酒酣看劒已塵凝鷗陂人逺臺空在(内傳闔閭晝遊蘇臺射於鷗陂)
鶯谷聲殘鳥倦應越絶興亡俱一夢為君同弔剡溪藤
(文粹有弔剡溪藤文)

　　晩出至湖桑埭

　　殘年孤寂不堪言時喚平頭駕短轅老氣猶能作羆卧
壯懐誰復記鴻軒櫂歌縹緲城西路烟樹參差埭北村

堪笑怪竒消未盡夜來還夢屬櫜鞬

　　送林潮州(六月赴任)

　　誰把科名誤寘君不教獻納近華勛一麾暫逺長安日
六月先清瘴海氛馬首喜無瀧吏問筆端應有鱷魚文
明年勝日知無限還記江東日暮雲

　　乙卯之秋送項秘書倅池陽是時教官之闕尚
在來春

　　諸老紛紛去不留之人也作翠㣲遊要看緑字封蒼蘚

須趂黄花插滿頭秋水隔人猶有恨春山得伴更何求
九華樓上新風月不學詩人賦隱憂(太白秋浦詩題詩留萬古綠字錦苔
生　一作已到三山忽引舟去尋小杜翠㣲遊諸儒舊仰傳心學博士先寛血指羞秋水隔人猶有恨春山得
伴更何求明年勝日應無限不學詩人賦隠憂)

　　送項倅

　　衡嶽山頭喚下來髙人不肯住蓬萊先秋手得平分月
當暑身無半㸃埃世事相逢休掛口吾儕一見且銜杯
夜闌約立銀河表閶闔天門次第開


　　昨者搜賢詔下來旌蒲紛遝起蒿萊誰人肯厭承明直
我輩休汙世俗埃天近須回宣室召時難倍愴渭城杯
殷勤為誦江湖句少立斜陽舟未開

　　送江陵牧次對貳卿

　　夢斷江湖絶寄聲不圗猶見老成人白頭未覺相從晩
青眼何繇此㑹頻(山谷詩寄聲何由頻)自古荆襄俱重鎮今公羊
陸是前身六千里地無非郢(郢今江陵縣)寛著恩波浸逺人

　　嵗杪送同官趨朝


　　異縣飄零興已闌更来樓上説加餐不知壯日消磨已
也似中年賦别難酒盡沙頭悲夜永書来日脚是春殘
人生塗轍嗟何限好在分攜恰嵗寒

　　謝友人見過

　　嵗暮寒風易中人對床誰與話情真平生知我無如子
此度相看又隔旬世味慣看如嚼蠟寒窻癡坐正凝塵
只今便擬髙軒過飲水毋嫌仲叔貧

　　和史君喜雨


　　通宵奠玉乞移災閭闔天門午夜開屏翳不隨風伯住
雷車爭逐阿香来送神曲奏爭加額(送神日道傍無不以手加額)喜
雨詩成巧奪胎聞説阪田猶未插更須精意斡天囘

　　蠶筐無葉不成眠眯眼黄沙障麥天誰遣爐煙生濕霧
立飜江水沃桑田雹飛鄰壤同時事春入民襦頼吏賢
欲把豐年占覆斗寸心應向碧霄懸

　　百萬疲氓饑欲啼隂靈一夕靡雲旗穀芒緑潤沾天澤
梅子黄肥帶雨時薄宦經時誰舉手豐年重見且信眉

(自至池雨見稔)諸生未用歌華黍得熟民貧未可知

　　挽耿侍郎

　　給事初為畿縣令姓名直徹阜陵前後來佩盡名藩印
死去家無數頃田留與道塗歌長者未調鼎鉉合長年
龔黄只取優稱去更有雲臺論百篇

　　同年葛簽挽章

　　杏園張飲上晴湖憶在團司識面初二紀年光何忽忽
五更春夢己蘧蘧彯纓曽識飛鳬舄折獄爭馳薦鶚書

可惜佳城縈蔓草只教綠水泛紅蕖

　　少年並馬曲江遊曽到慈恩塔上頭過眼流光真露電
驚心宦海半沉浮君今又隔重泉夢世事嗟傷逝水流
獨立東風數華髮不堪春草起離愁

　　挽秘撰趙郡運子固

　　舊學虚䝉一字褒暮年曽得拜江臯舟砂雅意成前約
玩印連章避左曹事業畧曽隨手見死生應嘆有身勞
只今蜕迹西林去始得先生蚤退髙(公自隆興歸南始參識於京口)


　　闕題

　　天憐羇迹寄諸侯付與危欄早得秋相見便知懸榻意
闞亡時得挾書遊山容老去蒼崖在水潦痕存淺碧收
髙我儒冠無用世不應更躡九華樓

　　天憐羇迹寄諸侯差近危欄付與秋風物捲簾都在眼
湖山如畫恰當頭征鴻已作隨陽計社燕能為幾日留
賴有楚天涼夜月二年相伴上譙樓

　　五言絶句


　　皇帝閤春帖子

　　路寢朝元早條風應律初八荒躋夀域一札下寛書

　　玉燭天時正金穰嵗兆豐華封遥上祝聖德與天通

　　禁籞希臨幸宵衣戒末明餘閒寓弧矢勸講只儒生

　　皇太后閤春帖子

　　遲日回蒼陸祥霏下慶霄靈椿儲夀嘏寶冊迨瓊瑶

　　官梅猶注萼御柳漸垂絲太母如任姒深居寶儉慈

　　内殿家人禮猩袍奉玉巵椒盤勤盥饋百世有孫支


　　阻風

　　野鷄塵掠起大舶勢方張客子雙篙弱回風得岸當

　　七言絶句

　　皇帝閤春帖子

　　曉漏催班拱至尊千官綺勝簇金旛紫皇恭儉憂民切
未祝椒盤祝獸樽(晉禮志正旦元㑹設白獸樽於殿庭能獻者發此樽飲酒)

　　玉宇朝來變好春都傳塞上己和親中天日月無私照
萬國耕桑雨露均


　　萬里長城漢有人羽書漸少㨗書頻君王軫念春寒重
更解貂裘賜將臣

　　皇太后閤春帖子

　　三朝備福尊夀樂七秩脩齡古更稀問寢龍樓家法在
鷄鳴步輦過慈幃

　　當年三殿(當作合殿)瑶池㑹天仗將囘樂末央獻嵗東朝還
大内仙韶遲上萬年觴

　　濯龍宫館漏聲徐閒把黄庭味道腴侍女不持珠玉玩

爭傳文母澣衣圗

　　九日有菊

　　此花每嵗須霜後素節今年置閏深流轉風光須好在
只愁人老鬢毛侵

　　咏梅

　　此君一日不可欠獨爾梅花動隔年更有晦㝠風雨在
可能相見不依然

　　此花髙是少人知步到喬林始見之老我怕風并怕雨

一年過了又無詩

　　不是衝寒欲避春古來辭富不辭貧髙之孤竹求仁輩
卑是羊裘釣雪人

　　詩在溪橋興在人年來遶樹費追尋何人鍊得氷霜骨
調出孤山韶濩音

　　過霅溪

　　晴溪帆巻艣聲柔兩岸青紅濕未收欲問三吳清絶處
碧瀾堂下採蓮舟


　　宿春谷(周瑜為春谷長出備牛渚)

　　猘兒總角交孫䇿牛渚明年得小喬邂逅英雄誰似此
向来州縣豈徒勞

　　遊石湖

　　曉日曈曨水霧開自吹清管過湖來闔閭城下青青草
又染裙腰上舞臺

　　觀釣魚

　　凑餌驚跳去復迴直疑芒粒是浮埃江湖多少潛淵地

何事持身水面來

　　南仲將至荷葉浦舟人憂䑕竊不敢宿浦下迨
曉方渡聞久無荷矣

　　晴波緑淨渺如湖認得荷花似子都疑是天孫憎俗駕
急收雲錦長萑蒲

　　過齊門友人居

　　藥欄園户是鄰家破板門開兩髻丫瓦斛子中柑落盡
臘前尋訪白山茶


　　過青陽齊丘舊隱(本應天寺改為徵賢)

　　舊學縱横術己精不妨髙卧且辭榮可憐三别秦淮路
不得終南處士名

　　利盡漁民五季年誰蠲丁口畝輸錢不將公量收家邑
漫把徴賢改應天

　　贈上人

　　上人夢裏營詩思比似看經僧更忙包山寺裏秋晴後
霜未濃時橘正香(案此詩下二句脫粘)


　　又贈上人

　　八十詩僧嵗莫閒又隨白浪上包山青霜四面橙欒熟
獨步三門獨自還

　　八十髙僧不誦經挑单又發洞庭程包山雪裏三門上
吟就橙詩立又行

　　橙橘青時最有香包山架後雨畨霜上人夢裏營詩思
比似看經僧更忙

　　酌第四橋水有懐陸羽


　　未必茶甌勝酒醒且將衰髮戴寒星太湖西與松江接
不礙幽人第水經

　　横山寺楞伽塔詩

　　白傅遊春得幾迴寺門還對海門開行人莫問(一作如今莫上)
横山塔曽見開皇混一来

　　姑蘇臺畔千年土斸作牛羊出没行惟有江山懐故國
五湖猶遶越東城

　　吳越臺池大業城如今花鳥故時春思量却是楞伽塔

曽見蘇州六代人

　　寒食懐游誠之

　　清溪寒食水瀰漫憶在齊山約共觀便著窄衫鞭馬去
路傍驚訝是文官

　　十九日初程至青陽趙令尹遣妓出迎自至池
不赴樂飲至此望見令却之(慶元丁巳九月)

　　飄泊寒城兩嵗年巧粧那記紫㣲篇毛嬙不用驚飛鳥
買藥韓休更可憐


　　重賦三髙

　　著就農夫穀不收江湖著我繫虚舟漁樵拍手應相笑
不得長鯨取次休

　　兒女呻吟嵗又窮也應無語對西風向來一箸鱸魚意
贏得寒亭四壁空

　　千金孰與此身多慚愧君王用已過乞得頭顱江海去
一生辛苦幾漁簑

　　寄友人


　　生前何事苦收身身後浮名底樣榮只得太湖三萬頃
與君亭下作真清

　　懐友人趙蹈中

　　水宿山行可煞勞山川應是怕才豪詩人只好遊湘水
上却巴陵恐是騷




