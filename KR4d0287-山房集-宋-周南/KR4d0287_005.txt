







　　欽定四庫全書

　　山房集巻五　　　　　　宋　周南　撰

　　題跋

　　古今注

　　古今注三巻晉太傅丞崔豹撰輿服都邑音樂鳥獸蟲
魚草木雜注問荅釋義凡八篇

　　炙轂子

　　炙轂子唐琅琊王叡纂叡以二儀實録及古今注樂府

解等辭義重疊削煩補畧正其謬誤為一編凡五巻巻
各有類

　　國史補

　　國史補二巻唐司勲員外郎李肇撰記開元至長慶間
事報應鬼神夢卜與帷簿皆不書

　　鄴城雜事記

　　鄴城雜事記一巻唐馬溫之撰溫之代宗時人鄴舊有
陸氏鄴中記楊楞伽鄴城故事溫之乃自魏武初造至

髙齊敗沒凡鄴中帝王所居及君臣行事録之梗槩號
鄴都雜事

　　封氏見聞記

　　封氏見聞記唐徳宗時吏部郎中封演撰凡十巻首篇
道教叙道君符應之誕辨河上公非漢文帝時人儒術
篇記廣文館本末與孔子廟祈子之事文字石經所載
甚詳其後雜載官名制度名物殊異終於侮謔

　　牛羊日厯


　　牛羊日厯一巻唐太和九年劉軻作斥三楊與李宗閔
牛僧孺之惡謂僧孺結宦官楊承和穆宗不豫嘗懐異
圖後有懍欒子皇甫松書稱此書為信史目僧孺為太
牢又謂僧孺母不檢作周秦行記呼徳宗為沈婆兒録
惡巳甚豈李衛公黨嫉惡牛公者所為乎

　　南部烟花録

　　南部烟花録一巻㑹昌中拆瓦棺寺有雙籠藏書中有白
藤紙數幅題為南部烟花録有魯郡文忠顔公題録隋

大業末煬帝南幸湎滛祕迹即大業拾遺記顔師古撰

　　又題

　　上元縣南朝故都梁建瓦棺閣閣南隅有雙籠閉之忘記
歲月㑹昌年詔拆浮圖開之得筍筆千餘頭中藏一帙雖
隨手飛潰而文字可記乃隋書遺藁也有白藤紙數幅題
云南部烟花録僧志徹得之及焚經僧人惜香軸争取之
拆去紙筆視軸皆有魯郡文忠顔公名題云手寫是經即
前之筍筆可舉而知也志徹因將隋書草藁示予遂得録前事

及取隋書校之多隠不文時有符㑹事頗簡脫豈不以國
初將相争以王道輔政黄門顔公不欲筆靡前跡因而削
乎今則堯風巳還徳車斯駕獨惜兹事堙沒不得詞人才
子談柄故編成大業拾遺記本字缺十六七悉從而補之

　　龍城録

　　龍城録栁子厚謫居次中朝士大夫所聞凡四十三事
有云羅池龍城勝地役者得石刻云龍城栁神所守驅
厲鬼于山左福土氓制九醜欲隠余于斯歟其後退之

廟碑中語豈推本諸子厚之言歟

　　松窻雜録

　　松窻雜録一十六條唐人韋濬誌元宗中宗德宗文宗
狄梁公姚崇李衛公遺事與物之異聞者十餘件

　　幽閒鼓吹

　　幽閒鼓吹唐張固撰次首記宣宗數事餘雜識中唐以
後事今多載正史(又云宣宗屏人問韋渙杜淙勸李宗閔以御史大夫薦李德裕如此類今
見正史者皆本此)


　　嶺表録異

　　嶺表録異唐廣州司馬劉恂撰恂昭宗時仕嶺表紀嶺
表川澤犀象禽魚珠金草木有殊於中夏者三巻凡百餘
事

　　傳記

　　傳記兩巻唐劉餗撰餗嘗為唐史官又作是書雜記齊
梁隋唐初事今多載正史

　　尊號録


　　尊號録宋莒公庠撰取陸贄封演之説述厯代帝號之
稱謂當否稱頌仁宗慶厯以後不稱尊號之美欲存實
去華盡屏前號専帝皇之稱

　　芻蕘論

　　芻蕘論張文定公方平撰時仁宗即位八年以制䇿取
士一舉而得富公弼再舉而得文定英宗謂執政曰吾
在藩邸時見其芻蕘論及所對䇿若居典誥之任亦國
華也乃拜翰林承㫖


　　題徽宗實録

　　徽宗皇帝初政天下聳然保太平矣始召范忠宣欲以
為相陳瓘龔夬豐稷鄒志完在臺諫忠宣以瞽不至薨
乃以承㫖召蔡元長既至曽子宣亟出之帥太原數日
蔡挾二向王都知劉友端専以繼志述事開陳曽韓二
相罷蔡為右丞月餘入相陳鄒軰立遂皆置嶺外天下
事自此壊以至外國相侵竟無虚日而其禍靡所底止
矣


　　書胡澹庵為忠獻作卞壼祠記後

　　右晉驃騎將軍卞侍中祠記紹興辛巳故資政殿學士
澹庵先生胡公筆也距今五十二年矣石未克立而廟
及忠孝亭滋圮某既繕而新之㑹公之仲子將漕適至
亟請於參預樓公書而刻諸祠下惟澹庵先生行逺之
文足以垂世扶教某幸甚得附名於碑隂云

　　書陳文正擬進紹興親征詔草後

　　故右丞相陳文正公當北人叛盟時宏濟中興不動如

山鎮安中外之功如謝太傅竹帛登載類能言之獨親
征詔天下傳誦餘四十年未知有出公筆者竊意盛德
大業尤不欲與文士争名故推美於人是以至今昔㑹
昌伐叛播告之修多出衛公台宰之手于時誇艶學士
軰幾無顔色衛公卒罹讒忌惟我文正韜德不競宜其
一時文武才藝盡為公用卒成伐功也

　　題四川耆定録

　　衢州士人毛方平仕于蜀遭吳曦亂後毁印紙乆之叙

雪得伸過吳見訪出此相恵此編于蜀亂最詳其所著
從亂逆黨蜀師怯懦與事變初聞廟堂無䇿恐不為不
當其痛楊巨源之死由彭輅皆别録所不能及方平頗
負氣云

　　吳敏中橋録䟦

　　右吳敏中橋録紹興曾卿元伯家所傳本敏中真州人
録蘇文忠奏議文字蓋方禁蘇黄之學云

　　戊午議和録䟦


　　右紹興八年戊午議和自趙忠定罷相曾胡二公讜言
得罪至次年己未下詔曉告四方和議初成本末嵗月
未甚逺日月先後鮮有能知者暇日搜討舊聞録諸楮
中姑備遺忘題為戊午議和録周山房書

　　書隖叢録䟦

　　乙丑嵗余憂居讀靖康以來雜記得數百事間有太史
氏之所不録者抄置楮中不復詮次題為書隖叢録余
老矣東觀蘭臺夢想才命所不易到姑識遺忘而已周

南仲書

　　姑蘇銜寃録䟦

　　紹熈初元修髙宗皇帝實録故侍郎廬陵孫公從之時
在史院是編嘗取以徃改間遂為間道實孫公筆今遺
墨尚在而哲人淪謝已三年矣南頃為太學諸生實受
教誨成就之賜追思博學多識忠君憂國愛善奬物之
意為之淚流嘉泰二年清明日書

　　趙氏痛心録䟦


　　右數叚丁夘春在浙東倉幕時宗兖之子監越之鹽倉
適其弟京官為黄氏婿者來閒語及之亟借録記十冊
自言黄氏録藏頗多似不堪示人也次年居憂偶題

　　揚州利害録䟦

　　此篇譚元猷作元猷名良顯作此編時張詔君卿實命
之君卿與郭(原闕)讎家恐未必為當論

　　書政塗雜抄録後

　　右政塗雜抄慶元大事記此必非老參筆恐諸郎增飾

或云參長子廣德之文也余與陳氏子弟别乆丙寅自
掌故得浙東倉幕過之知其于甲寅間事必有私所記
録其次子昌孫新撫州守謂余曾與其昆弟徃來之日
乆且嘗辱參薦于朝且自謂其言可售丁寧不泄而出
之余亟呼書吏崔宗之録藏于箧撫州連三遣老吏督
索而此本已完矣後察其意亦悔出之也丁夘居憂書

　　譙天授事録䟦

　　譙天授事己巳撫州孟濟甫録示濟甫今為鄱陽守襄

陵許公翰甥也鑑堂遺事趙撙御批皆在池時所得

　　五雲次舊聞録䟦

　　右五雲舊聞新太平倅韓楚卿家傳本作此書者倅之
先丈膺冑紹興有五雲門蓋諸韓所居云充浦小上方
李好謙璉館其家得之嘉定癸酉三月十五日識

　　書方夷吾已見録後

　　右方夷吾所遺夷吾名導侍郎務德之子曾侍其親仕
於紹興乾道間此編若無可取故舊文字不欲棄毁耳

周南仲書

　　䟦尤氏家藏蘇子美帖

　　昔陳後山作叢譚記杜正獻丁文簡二公在政府時言
者攻蘇子美甚急正獻避嫌故文簡論以深文子美遂
坐廢為民按元豐六年後山年十六七時已出從曾南
豐遊其於慶厯三年事相去方三十餘年叢譚記録舊
聞必不妄竊謂杜公非不與也不待已與耳當時有天
下望者孰有如韓公韓公位副樞為上言舜欽一醉飽

之過不足深治尹公師魯亦争之二公皆天下所取信
者斯言出則公論定矣杜公何用復取而自言之此正
與李邦直之事類邦直䇿制科有雅才或謂韓公以伯
氏聨姻數抑之韓公為天子宰相當軸果以私嫌屈公
議是所以為私已計而已安得為韓公蓋韓公不自用
邦直有歐公永叔知之又薦之猶杜公不自救子美有
韓公尹公辨之也當慶厯治平間天下以是非賢否之
責為公而任之者非一人故二公益得自謹於嫌疑之

際其後歐公為人罔衊舉朝乃無一人出與之争而
吳沖卿不免自為文疏以辨若蔣頴叔軰東坡猶字
之而不名也沖卿雖誼不容黙而氣象非前日矣世
衰道㣲好以後世之見臆量前軰愚恐學者誤讀叢
譚壬申臘日舟過錫山因尤焴出示子美帖輒題其
巻末云

　　䟦鞏洛行記後

　　右鞏洛行記一巻妻外氏洪公吉夀紹興九年辟祇

謁陵寢使蜀道間筆錄也始余竊從好事訪以南渡
舊聞則先老已無存者慶元丁巳前籍田令岳侯震
艤舟秋浦亭下徃納謁焉因語岳事本末籍田媿謝
方患難時齒幼不盡知又問紹興十一年齊安士㒟
坐交書藩鎮罷大宗司斥居外復傾身請以百口辨
詔獄之寃誣是何相知之深相與盡力之如是耶籍
田泣謂余先公孤起軍旅豈識宗室近屬曩者齊安
偕張公燾銜命謁省橋陵道過武昌時始識公先公

素意卿士大夫一見即握手引坐深語既諜知敵情
動息實無意歛兵因力言敵無信且二公此行闗國
體盍少緩未害也齊安年少固激昂喜事方日夜企
而望歸謂公不主和實曼辭邀留不為之動且誼不
當以王事憚行遂馳去既去三數舍塵氛倐起囂呼
動地導從股栗復馳而南無幾何則兵幟已壓其前
先公在行且怒且喜迎呼二公固謂君母遽今董御
帶牛觀察已前交鋒矣頃之兩將㨗書尾而至其後

齊安坐論救公謫慨然有烈士風實激於所嘗目覩
誼知公非但徳公深也余竒偉籍田所聞謂世必有
私識於簡榮者每以未及盡見野記小史為恨丁夘
再適越知妻外氏實壻齊安且用齊安表上其才得
仕又嘗身預使從亟求得此巻攷之按趙張以是年
二月二十四日出國北門王事沿道有程獨至鄂罷
就舍二十許日洎再得金字信督趣始治行皆無所
謂倉卒道遇兵事但既行命張憲以兵䕶之而徃而

已是書距今七十有三年當時豈有所諱隠闕略而
不著耶抑非其使行時事而傳之誤耶然在武昌所
抄多竄定不盡存其赴岳軍燕設與岳帥致饋間亦
多塗抹偶其字畫濃淡尚餘髣髴使實遇兵又䝉岳
力其不敢形筆墨以賈禍决矣要之無故不應淹泊
武昌如此其久非嘗有意外又不應嚴兵輟愛將為
衛其不止於道梗備它盗明甚則籍田之言為不謬
决矣惜乎刼於告宻羅織之威雖奥渫寒士箧牘私

小文字家人所不可得而見者亦畏避刪除而不敢
盡存故雖七十三年敗笈之所蔵復出而曾不足以
考證之也則其間遺落泯没而不盡傳者何獨籍田
之所聞哉豈不甚可嘆耶按張子公歸奏諸陵石澗
久涸使至而津流適通今閲行紀實泰裕二陵在永
安軍之南號青龍河其載新界事實如李熈民李仲
荀不屈於童貫皆有補史氏之佚遺稍加刪潤當與
程公子山西征記並行公名龜朋世家維揚博學

有文屢上有司不第尤嗜史手冩温公通鑑今藏其家
結字行楷有法生平喜著書業墮右列不偶多散逸不
傳云嘉定庚午外孫婿周南書

　　書僧仲殊詩詞真蹟後

　　右僧仲殊詩詞癸亥秋得於葉石林家石林書院今景
德寺側天台倅葉松所居是也葉氏謂此編仲殊所自
寫牘背皆元祐間刺字仲殊死於承天寺僧房嘗見老
僧能言其詩甚異嘉定庚午周南書


　　墓誌銘

　　黄平甫墓誌銘

　　黄槩字平甫世昭武人故閣學士謚簡肅諱中之孫今
衡陽守瀚仲子也平甫家庭所漸意氣亢卓論學取友
務一趨徑直好面數人過以此無親暱然其遇長老所
敬恂恂退然卑執未嘗敢自出也䕃補京官再監麻沙
楓橋鎮税鎮視縣事少則已能蹇然不屈惰有當仕之
意能使去而懐之轉通直郎幹辦江東茶事司吏瞞取

官物平甫掠治之旦日吏告屬官専捽小吏去將歸罪
列僚俛首謝平甫争不能得即卧病匄去使者促切之
不為動則又益怒然終以平甫整佐長事無夸挾意卒
得職手冩吏牘不苟敬事上在官私損衣食間遺親舊
有名色俸别居之以當公費卒於妻謝氏父給事中官
舍慶元某年七月幾日也病革矣聞其友報罷猶强其
弟棨治書竟起自為之年纔三十二未厭於學有至性
云妻謝氏後幾月亦卒將合葬於某里棨來索銘余曰

如平甫繼嗣何曰大人命矣棨有子則以後之銘曰於
是黄氏宦十世矣有孫而賢難哉余嘗與平甫仕於池
與之上下議論其父子實宗從朱氏學云

　　朱晞冀墓銘

　　晞冀得年二十八慶元五年某月日卒明年幾月幾日
葬某村某里晞冀居然成就子弟始得熱疾汗其表失
度或曰痎瘧也誤矣是謂亡津又二十日竟死頃嘗見
晞冀試官題同學者稱之及病亟謂其母必葬我買好

棺以斂其父母皆六七十嵗人可哀也已有兩兄其季
晞顔求銘於同年進士某人銘曰嗟晞冀徃誰嗣生吳
縣銘在此

　　陶宣義墓銘

　　嘉興舊為蘇𨽻邑其俗樂誼而尚施然其弊也夸豪而
事無益千金之家羞不相及或僅不足以急人至若華
穰豐飽以崇老釋者徃徃竭其力以趨之雖其為施同
要以不累于俗而知所輕重者是為難耳栁澤之陂有

長者焉陶君其人也君䝉成於父兄不廣斥於利諉事
於弟姪不計析分銖獨慕為恢闊均戚及疏偕其嚬呻藥
病歛死梁川甓道視力所到又自以為弗足也己巳庚
午江淮饑民相食近甸斗粟㡬千錢官賦民粥不給賣
餅餌者不敢過市餓者撮道旁滓苴嚼齧之大家方峙
其糧以左右望君抄並舍二千家發囷廩下其賈之五
計口賑之瘥且起簡其疾者餽以共之歸其流者橐以
遺之或轉其厯來弗卻也稚者養之死者瘞之讙曰無

多事嗇禍矣君曰共患爾非德也已乃義君之舉者風
動四方出滯藏倣為之所活者倍於栁澤焉君有業于
華亭之海隅海隅差役重有田者輙破相與為隠寄而
已君創義役弭争端窒賕謝吏失望悵然則怵豪右撼
之于有勢君不私一家患一鄉反傾補罅瘠已贏人凡
十年義役得不破君燕處則有偵于門閭出則有謁于
路旁觀者厭苦君開門當之無空手還者顧謂其子吾
所為未有遺後長道也今當别為義廩幾以賙族婣為

義薪㡬以平市估其所甚重若飾神祠繕梵宇察其輕
重緩急以為弗若焚劵已責之為急也病革矣猶曰無
虐貧庸無為怨府亦異乎放利而没身者矣初君不求
仕教子而已一鍾之粟分人之災非如畦種可計日待
也而大章大甄并入太學大章擢丙辰第大甄未㡬以
上舍䇿名君不由流級值國大慶亦得官封至宣義郎
以老豈為善者雖淺薄彼昭然者如響之扣若此其易
耶君卒於嘉定壬申五月幾日相為禳禬有刲臂肉者

誠之感也世或謂人不可以義動者其信然耶君名某
字某大父某皆不仕父某保義郎世籍震澤其適栁澤
也實自保義定遷始母某氏繼母某氏娶沈氏孺人先
卒二子大章某官大甄某官女適從政郎前浙東路提
舉司幹辦公事劉宰孫男尚㓜以某年十一月㡬日祔
於栁澤之西沈夫人兆銘曰施不必義逺于利恵非為
德可以食嗟陶君恢有識嵗窶艱發仁術綫霤微誠逹
石刻幽藏後有述


　　郭子東壙志

　　有宋郭君諱震字子東年五十二嘉泰辛酉十月七日
卒後八十二日葬吳縣長州鄉華山梅塢父諱大任奉
議郎知陜州贈中奉大夫母陸氏贈太令人郭氏由淄
川人南渡為吳郡人君陜州仲子十餘嵗喜問伊洛遺
書未冠讀易歎曰天地吾仁中一稊米耳由是棄科舉
婚宦超然有遺俗之志後十餘年君病七八十日藥盡
試弗除已而神暢朗一變灑落末乃與所謂通神先生

者游其所得者他人亦不能識也不狃方術不繆吐納
氣合體固冬不藴絮夏不癉暑動作怡易愛陶潜詩時
作行草數行或夜半起坐鼓琴樂其所以自得者三十
年嘗欲泛瀟湘窺廬阜訪隠淪以終身終以兄弟友愛
不忍去也屬纊氣微手容如拱盖君質純慮淡生不揉
於物而堅磨澄濾之功深宜其終始逈異於人也惟君
隠約之跡應得銘誌今𦵏日薄姑追大致納諸壙君嘗
號曰自然盖得之於夢寐𦵏近先塋亦治命云


　　長女壙銘

　　宋有秃翁周某以科舉進居二十五年官不過一命閱
纔六百日有女長曰艮母黄氏出也曰子不能為農祈
年賈射利工追技行矣盍嫁而女老焉於是今資政殿
學士長沙太守衛侯以其子樸請曰昔仲子嘗女而子
矣重婚不可乎樸今為從事郎書冩湖南安撫司機宜
文字自少順悌而居業専心黙向之迺不更卜女弱息
懼不任人事既行姑和政夫人曰介婦奉盥舉進應節

吾固甚暑不令納拜也又曰樸室諸而睦門内覺更親
樸庶有婦乎明年偕樸行有子曰衡老女尚㓜結帨早
不知婦人蓐九生十死急起抱新乳兒為戱樂行又不
能得庶媪俱失任䕶風乗傷湊神腑疾且動且止夜中
猶語笑亹亹索領縁視曰嚮晨我且為家人夀十一月
冬至夕也已而忽變劇殞矣始女三四嵗嘗病後乃無
侵苦以嫁嫁止一嵗居屋室不知有庭除足纔出門即
逺涉三湘數千里生往死還又倍之果命耶何必使余

重累樸以嘉定癸酉幾月幾日𦵏之某所去其家太傅
塋幾歩余悲夫昔好與之别而不見其訣也乃銘之銘
曰女二十而嫁不畱迨其期為子之未能而母為嗚呼
父母之尤兮而止于斯

　　行狀

　　永國夫人何氏行狀

　　夫人何氏曾祖某太廟齋郎祖某大理評事父某登仕
郎夫人家世山陽著姓也初夫人在嬰抱先君武翼猶

未生登仕指夫人謂先祖監元曰以是女為寛仁家他
日子婦可乎先祖臨淮人寛仁字也俱州里同舍又相
好也故相狎及之實一時戯言非嘗有意預約論婚也
及汴京摧破敵騎漸窺南下淮楚閧動盜起如蝟貲髙
者先期南渡登仕獨縶於墳墓柅不果行頃之張簡常
盖張榮四出蕩掠諸渠首皆指登仕室宅為蟻聚何氏
三百口殱焉夫人族破時八嵗頓仆絶矣偶有天幸賊
投以兵反置刄不死因得逃生於草莽中自是兵火飄

轉誰復記省前所謂戯言先祖獨心念登仕曩與我言
者意良厚且吾終不以登仕死生負恩誼卒迎夫人歸
先君焉夫人既歸則間獨歎曰吾終身不獲事吾親矣
以吾慨父母而弗及者而以盡于舅姑儻可贖吾之不
孝於終身乎盖先祖夀八十四祖妣時夫人九十六夫
人共養五十年凡食飲刀匕煩撋諸勞辱事皆身親之
如一日焉藥雖常所服餌不以付婢手進也時夫人體
或小不平雖苦寒甚暑不離立左右或侵宵分時夫人

曰新婦休矣則眷眷不忍去至再三言趣去之足纔移
限外猶側屬以候謦欬苟疾未問未嘗安於寢也自播
徙來吳生計落然然先君固守門戸終不肯叛去縫掖
營什一之利聚十數學子資其貲謝以供耳夫人能儉
薄綴積纎微量寛計急戸内晏然不見疏罅客睹疏筥
什器不亂未嘗肯深信其家為空乏也虎自為常兒粗
已領畧佔畢獨不能服勤章句先人止一子又不忍楚
督之及長六博尚氣不諧於儔類獨夫人知之夫人自

少涉難語外門事情則雪涕被面故心亦獨喜尚氣節
間語虎曰汝慕為倜儻竒節而擯細謹誠汝有志則當
折節於學不學而怙義矜俠則為跌宕毁駕駒矣於是
鬻釵釧趣虎親師友故虎得稍服馴義理不改錯規矩
由右學首武科以至服勤官守叨被國家推擢者皆夫
人之賜也夫人尤膽决有智數嘉泰甲子虎自閤門試
守浮光於是守邊者多已遺家獨徃虎將迎養則念偏
慈老矣未决夫人曰我兩更兵不死今為守將母何遽

死耶即死國不猶愈乎命盡室載以行既行則又徐驅
暮舍撫慰行路以鎮安人情虎以開禧丙寅移郡山陽
至四月則山陽大兵悉出赴屯矣官吏前在者固無㡬
將又遣其孥潜去百姓因之舳艫相繼虎患之欲止之
則懼益駭未有以發也夫人曰易耳命虎傳戒典客吏
曰吾母以重午召㑹嘗寮家人於是議歸者惴然不果
動而居民去者亦稍稍復集他日依城自固之郡僅保
空墉四壁而已惟山陽民不輕徙故廬井迄今猶故焉

是年秋虎論戎事詆首將而下當柄者入其言立報罷
且就逮宣司謂且推列夫人曰無懼也汝未有得罪於
民汝行矣虎遂行㑹逮則聞宣司察之請以身任虎於
朝矣虎前事果益解遂改而守厯陽焉先是朝廷知厯
陽為敵衝勢重命大將戚拱駐全師任捍禦之責冬十
一月敵犯淮甸濠梁安豐長驅而來拱懼敵一夕脅衆
遁於是厯陽大震三日間亡者畧盡官兵存者纔千八
百民兵七百而已父老縛橋治道叩頭請見願得循用

近事亟出移治虎慰謝遣之猶不去夫人遽出謂之曰
父老惜太守之死於敵耶太守離城一歩是亦逃矣事
定則為失守如國法何遂顧謂虎今携汝子江滸以朝
夕望汝汝其死事吾將育汝子以無廢汝父祀而已立
道訣絶語以别虎幸因夫人處當家事即方寸洒然於
是立命土三面門一意為死守計矣初濠梁渦口既棄
不守敵又乘安豐伍口之勝遂徑趣合肥合肥之木柵
不破者僅耳而士卒前後多戰死者是因江淮間偶見

諸小戍將咸得擇利進退讙謂欲棄和以避敵鋒戚拱
之遁也固坐退懦然其敢於直渡不疑亦畧可見矣是
時虎受圍旬日矣方事之警日夜冀援軍至而諸將謂
虎常日强項因是欲快其素所不平委虎於孤壁不之
䘏且併匿不以聞虎得與城存亡則幸矣獨念國事誰
與直之幸賴夫人在外知事棘非但為一家一身自為
牒馳訴於宣司牒詞懇迫宣司讀之為動容始議遣屬
趣兵來赴焉方圍閉時影響不通夫人數厚賂夜縋人

入傳逹外耗故城中因得以為備復窘雨雪樵採路絶
儲偫且將盡夫人又宻撫將士雖㣲而醝茗藥劑悉市
以送之守者用益感勵不懈凡攻圍踰月城幾䧟者數
矣慿國威靈卒賴以全者夫人之助為多而虎不得為
諸將之所甘心者實由夫人懇訴之力也初夫人以慈
福大慶封太安人至是超封感義郡夫人加永國太夫
人今參樞雷公在綸省道上褒異教忠之意厯陽軍民
為起祠刻石記其事焉上既更化録虎㣲勞超授虎正

任付以主管侍衛馬軍司事人謂夫人脱憂虞就榮養
當年健强且親見虎之躐用足以伸眉適意樂矣而夫
人居之泊然如常時每見禄賜優厚輒對虎憂曰汝何
以勝且吾家不藉束脩活方十年而汝五六年間起家
涉三郡今又驟躋巖衛汝何以勝且汝戅不已則將速
咎盍歸乎盖夫人慮虎之驕而戒之者如此身所被服
好自紉補一唾壺三十年矣虎請以白金易之不可曰
此吾先姑所遺也然自虎城守幾毁其家洎敵退夫人

來登城慰藉將士而下又嘗輟脂休俸嫁死事之婦四
百七十人孤女五十六人士卒口衆而親老者必於時
序為名色以賑之雖臨事能斷而虎治軍或鞭捶稍過
則陽悸疾呼使歸治藥故虎所至人尤戢母氏之恩意
焉夫人没其後厯陽火携綆汲以捄夫人祠者數百人
如䕶其所居焉自虎得仕每令傾意勝已投分推誠通
其有無前殿巖夏侯震彭侯輅為列將時皆升堂入拜
以母事夫人夫人皆以行呼之中間彭侯去其軍來荆

南虎時在厯陽夫人立命虎入奏願以母子保輅今堂
帖故在也盖夫人識理過人者如此非虎欲衒其親而
誣人以所難能也虎不孝嘉定五年五月䝉恩除帶器
械兼幹辦皇城司於是虎去其家十年矣至是始得奉
板輿以還里舍夫人時已屬疾虎得祠請終養則病不
可為矣遂以某月日不起夀九十一一子虎也孫男一
人某某官女二人適某人將以某年某月合祔夫人於
某所先君之兆虎念夫人之為婦為母至遭變事皆應

得書而虎懼即死無以永夫人之傳也於是輟泣忍死
録其梗槩伏惟裁哀幸賜之銘謹狀
















