







　　欽定四庫全書　　　　集部四

　　提要

　　山房集九巻　　　　　别集類三(宋)

　　(臣)等謹案山房集九巻宋周南撰南字南仲
吳郡人淳熈庚戍登甲科官至秘書省正字
再以薦入詞館皆不久罷去遂以殿廷所授
文林郎終焉宋史藝文志有周南山房集五
巻巻目多寡逈異今檢永樂大典所載有題

山房集者亦有題山房後藁者與陳氏著錄
之本合知宋志五巻之目乃傳寫脱訛不足
據也惟永樂大典所錄篇帙無幾當由刪薙
太甚故佚去者多今但就其存於今者各依
原目釐為前集八巻後藁一巻以畧存其舊
南長于四六以俊逸流麗見稱制誥諸篇尤
得訓詞之體其初入館也葉適實薦之考吳
子良荆溪林下偶談有云開禧用兵韓侂冑

欲以葉適直學士院草詔適謝不能既而衛涇
被命草云百年為墟誰任諸人之責一日縱
敵遂貽數世之憂涇見適舉似誤為墟為成
墟他日周南至適告以涇文字近頗長進然
成墟字可疑南愕然曰本為墟字何改也適
方知南實代作因薦其宜為文字官遂召試
館職葢即其事按此四語今在南所作秦檜
降爵易諡勅中則當時巳載入己集足徴其

不能割愛而勅内别有兵于五材誰能去之
臣無二心天所制也數語亦極為王應麟所
激賞是其織組之工膾炙人口尤可以概見
矣集中又有諸書題䟦二十餘則與館閣續
書目體例相近疑亦在館校勘時所作又雜
記數十條多述宋代故事間或直錄古書之
文無論㫁疑本别有説部附于集内而為永
樂大典所割裂今無可叅證姑仍其原文錄

之云乾隆四十六年九月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費墀















