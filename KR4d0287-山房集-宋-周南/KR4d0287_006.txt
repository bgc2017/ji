







　　欽定四庫全書

　　山房集巻六　　　　　　宋　周南　撰

　　䇿問

　　池陽月試䇿問

　　問江左之地自昔建國者為孫氏司馬氏劉氏兩蕭氏
陳氏孫氏不得保淮陳氏不得踰浙又亡荆及巴蜀非
司馬氏劉氏敵也故不足論司馬氏自武帝太康中平
吴分天下為十州分三輔為雍又分隴山之西巴漢之

北為上邽為梁劉氏自武帝北乎廣固西定梁益又克
復長安盡得西河之北為州二十有二齊蕭氏又復增
其一而梁蕭氏更為析置數逾四倍陳雖微弱而猶為
州四十有二不可謂不盛也竊甞究其地形揚必兼徐
之彭城荆必兼豫之襄陽藩扞增固則齊魯宋鄭蔡二
州之故封可疆理然數州之地彼各分置不常所治隨
易若司州在晉治洛陽在宋治義陽冀州在晉治房子
在宋治厯城在齊又治漣荆州在晉初治洛陽後治江

陵在宋又治南郡揚州在晉初治夀春後治建鄴徐州
一也而有南兖北兖之别自是而徃如豫如并如青如
涼所謂二十有三州三十有二州四十有二州所易之
意所治之地所號之名最為紛錯皆可得而考乎宋文
帝元嘉中遣将北伐水軍入河克魏碻磝滑臺虎牢洛
陽四城梁武帝天監後分重戍於後有下羌戍白狗堆
硤石角城四鎮在今復為何所皆可得而考乎或有遽
云河南四戰之地我從荆揚圗之蹈瑕抵巇僅能撓其

城邑終弗能有也果如所論則曹操袁紹相拒於官渡
将十分居一之衆畫地而守之何以終不能攻曹操卒
從河南以滅袁紹而取河北若操者未得為有道者也
尚能如此河北固不常強河南不常弱在吾用之如何
爾而况江南廣莫附以巴蜀御之果得其道則天下智
力咸作使河南北地何為隔絶而遽自捐割也夫以江
左之地而克中原正今日之所急諸君講之熟矣必有
經濟之䇿并論其得失成否與江左郡縣之廢置形勢

之強弱地理之逺近以獻俾得沿其故以成恢復之勲
則朝廷今日之所望也

　　問兵衛之設尚矣羽林天駟垂象於上屯營廬衛取法
於下成周廵徼之制兹固弗暇詢也漢立南北軍所以
尊京師制諸夏其詳莫可得聞也太尉掌武紫綬金印
意者兵無不統矣今考諸史期門羽林乃屬於郎中令
諸屯衛候司馬特以衛尉領之豈參佐副貳其體自不
同歟抑小大相維厥意各有在耶唐踵隋制立翊衛驍

衛屯衛候衛分設左右以統諸道之兵其法畧可觀矣
間以官制訂之乃十六衛之名仍著五府三衛之目豈
十二衛之外復創是歟抑因時廢置随事沿革其號雖
殊其職統一耶材官騎士畨遞宿衛漢之兵益衆矣異
時乃選六郡良家子與夫教養從軍死事之子孫分科
置法各有司存較諸唐親兵之立與被元從禁軍之稱
其源流於此可考乎貙劉講武法固詳矣折衝都尉率
五校兵馬毎冬校獵而還以唐凖漢大畧亦相似否乎

踐更畨上之殊都試分統之異其居重馭輕強本抑末
以至内外相維者大要果安在耶元戎十乗以先啟行
此畿兵不出境之騐漢用虎符唐下魚契其處置之宜
調發之法抑果協於古歟城門校尉既十有二矣乃復
增七校之置其職果何𨽻耶彼所謂戊巳樓船之名射
聲長水之義又果烏乎取耶驃騎車騎二府後更名鷹
揚郎将副郎将皆府衛之制也獨不知監門衛金吾衛
領軍衛之設果何從而始耶方今三衙之兵皇城之兵

總為行都之衛而分屯於外地者悉𨽻御前殿前之司
良法美意殆非漢唐所及矣然考古以驗今式表夫博
洽有用之學毋諉曰遷固紀漢不作兵志唐兵三變法
無足取幸厯言之毋怠毋簡

　　問恭惟主上居安慮危儲才待用比者納廷紳之請申
飭主帥延見偏禆将以㧞尤取𨽻以次甄擢於以捜擇
練兵習武之才陰養推轂分閫之望甚盛舉也知人之
難自昔所重㧞校為将其事尤難厥今士伍之間豈無

勇畧之士且古之選将或出於儒學或得之果毅今将
取諸輕裘緩帶之流乎則成安君以儒者而卒為敵禽
是文非所尚也不知春秋謀元帥何為専以詩書禮樂
乎将取諸搴旗先登之流乎則杜預身不跨馬而竟成
駿功是勇非所先也不知詩刺爪牙之士何為而首譏
其無拳無勇乎遜抗並萃一門或謂将畧之傳真有其
種然趙括讀父書李陵隳家聲似不可以門地拘翦起
皆出山西或謂将才之生誠有其所然孫破虜吴人周

瑜魯肅皆淮産又不可以氣俗論或又曰平居無事先
論拊循料敵制勝當觀䇿略然李廣簡易士樂為用不
免屢北霍去病不學兵法軍行絶逺未甞乏絶豈長於
拊循者未必可用於戰陣拙於韜畧者未甞不長於深
入耶夫将者三軍之司命持大兵如擎盤水用得其人
宗社以寧稱匪其才成敗係焉上方駕馭英雄收攬羣
䇿以壮國威以嚴武衛伊欲韓白之将輩出以供器使
願聞揀㧞捜選之方以副眀詔何為而可


　　問方今急務莫急於財財有盈虚則法有變通譬諸琴
瑟専一誰能聴之竊怪漢武帝紛更造三品之金製鹿
皮之幣乗傳鬻鹽四出郡國領䕶屯田逺及渠犂條目
多端不便輙弛獨鹽鐵之議至始元猶未决何耶桓寛
桑大夫之議論孰為當否乎唐自肅代用兵第五琦更
鑄法李泌復府兵王播請行飛錢論建甚廣其利莫覩
獨𣙜鹽之利至順宗而猶可為何耶劉晏李巽之增羨
孰為優劣乎今印造猥多用楮困於折閱於是講稱提

之䇿楮劵析閱𣙜引虧於入納於是下貼納之令銅錢
不贍沿江遂參以鐵鏹邉地曠虚漢淮欲復於屯田其
已行者措慮精而未及施行者討論亟矣然稱提之説
衆矣可行之論安在貼納之法當矣經乆之計何若錢
鏹用而行商少則參用豈無可慮流庸歸而閒田寡則
營屯似難猝行如之何則可

　　問昔王通以直大論堯舜直簡論夏商帝王氣象各有
不同耶班固賛髙帝雖日不暇給而規摹𢎞逺髙祖之

行事具在不知指何事而見其𢎞逺耶唐史臣稱太宗
制度紀綱能維持天命太宗之條教具存不知因何道
而能延永基命耶後之子孫遵循而勿變者有㡬又能
加益而昌大者誰歟抑甞疑之班固以律令章程禮儀
為漢規摹唐史臣以租庸調六典為唐制度若班彪梅
福李絳崔植皆不苟於為言者彪福論髙祖之興歸美
於納善用人無一語及蕭何叔孫通之所創造絳植皆
與其君評論貞觀之盛又以為是能用房杜王魏爾亦

勿及其他二子之論孰得孰失豈所謂𢎞逺與夫所謂
維持慿藉者不在彼而在此耶元帝好儒威權損奪若
宣帝之嚴厲當矣乃自陥於偏雜宣宗好察唐室以衰
若文宗之憂勤切矣亦無補於盛治何哉恐必有其故
問大明生東少海重潤元良以溫文之姿而加就将之
益社稷生靈萬世無疆之休也竊考寝門問安之禮虎
闈齒胄之禮見於經四學之制執醤執爵之制承師問
道之制雜見於大戴記其禮儀之曲折學問之先後可

得而盡考乎漢置家令之官唐有瀛洲之學士其官僚
之建置讌見之欵宻可得而盡聞乎漢宣帝以制度教
太子唐太宗亦作帝範其家法之相傳謨訓之相授孰
得而孰失乎乃者聖天子稽式舊制開資善堂以大臣
而重儲賓鴻儒碩生切磋問辨徳善積於端闈而令譽
彰於四海無愧於三代矣若前所詢凡可以廣輔導之
功者有司願併聞之

　　問敵國相持歲月已乆忽遇其時是天授也天與不取

反受其咎此范蠡所以不聴吴王之行成而子房趨漢
髙帝追兵於鴻溝也若夫撫機不斷英雄遺恨亦或有
之方曹公入漢中蜀人一日而數震此取蜀之時也若
用司馬懿之説乗勝而壓之蜀亡必矣而曹公不從吴
蜀相攻孫權無故而稱臣於魏此伐吴之時也若用劉
曄之説蜀攻其外曹攻其内吴雖未亡江東危矣而文
丕又不從何耶當先主敗於白帝舟船器械水歩軍資
一時畧盡徐盛潘璋謂備可禽請復收之此勝勢也而

陸遜不用及丕叡繼盡而幼童用事殷禮言於吴主欲
數道大舉犄角並進以定華夏此至計也而吴主又不
用何耶蜀失荆門下阻三峡窺吴無路獨有岐山可撼
闗中曹休之敗賊疲於西亮乗其隙大兵疾馳而魏已
有備㡬於無間之可乗然亮每出祁山一路耳若他有
間隙亦兵法之所不惡也當魏使主壻夏侯懋守闗中
見謂怯而無謀魏延欲以竒兵出子午谷乗便取長安
亦一機㑹也而亮靳靳以為不可又何耶豈三國形勢

大畧相若而不可以并一乎抑時至不取而卒成其鼎
峙之形耶願茂眀之

　　問昔魏文帝問賈詡吾欲伐不從命以一天下詡曰劉
備有雄才諸葛亮善治國孫權識虚實陸遜見兵勢據
險守要皆難卒圗三國地醜德齊莫能相尚好謀之士
所見畧同詡號為知計之雄其論亦已盡否三國人物
無如孔眀周瑜孔眀雖負管晏之畧不敢輕曹之敵據
荆益以結孫氏始初規模畧已可見厥後雖不釋念於

丕叡然卒所成就不過如此獨公瑾所見夐出諸人自赤
壁之㨗便欲與奮威取蜀并魯還據襄陽以䠞曹操夫
赤壁誠天下之駿功然操未易輕也馬超韓遂固不勞
公瑾折箠然亦豈可便謂天下為無人當時在瑜目中
不惟已無昭烈孔眀而已併謂曹公為可欺矣不知使
瑜不死蜀漢果不落備先乎而許下亦肯坐視瑜之并
吞荆而甘心為之蹙踏乎三國自孔眀而下號為英雄
者獨瑜有混一之志王通曰通也敢忘孔眀公瑾之盛

心乎願相與細論之

　　問自昔失馭盜據中原其初為劉聰石勒其中為苻堅
又其後為元魏方祖士雅在河南練兵積榖欲取河北
庾翼兄弟志在滅敵違詔移鎮然勒虎尚在則皆徘徊
而不敢進苻堅之盛滅燕取鄴雖以桓溫之強不敢再
謀闗中魏自朔幕而遷平城至魏太武盡并北方宋文
帝以二十年力謀河南雖甞得滑臺下潼闗再舉再衂
魏兵卒𤓰歩元嘉之業衰焉其後魏孝文出而遷洛陽

制禮作樂太和之政㡬於近雅而兵威所加已次漢沔
皆以其強也江左謀臣不敢北望然則外域之盛衰豈
非中國之強弱耶然勒卒而虎斃北方士民降者以千
數朝野皆以為中原指期可復此機㑹也禇裒氣勢不
能進取此不足責桓溫伐秦西至覇上耆老垂泣喜見
官軍而咫尺長安而不渡㶚水竟以退歸何耶苻堅折
北而歸謝安欲乗苻氏傾敗開拓中原謝𤣥據彭城劉
牢之據鄄城河南城堡次第歸附兖青司豫相繼皆平此機

㑹也然苻丕請降慕容垂北遁牢之已屯鄴相城大功
垂成而卒以召還又何耶自苻堅破滅姚萇遂據闗中
國號大秦姚興繼之好事虚名而少實用姚泓繼之懦
而乖争劉裕數道伐秦執姚丕於渭橋其功偉矣已克
長安竟舍而歸又何耶元魏之亂甚於堅勒其始分為
東西其後西魏為宇文泰所簒而為周東魏為髙澄所
取而為北齊周齊相併亦渉數年江南足有可乗之㑹
然梁武帝乗魏人之亂用陳慶之送元魏人顥還洛凡

五十七戰克三十二城功非不儁而卒不能有陳宣帝
乗北齊之亂用吴眀徹一舉盡復淮南及再舉而争徐
兖則卒於䘮師夫外國分裂未有如魏而江左卒不能
坐乗其弊此無謀耶抑外國之盛衰無闗於中國之強
弱耶願併言之

　　問治天下若大器然器乆不能用則扞格而不勝為治
亦然弛而不張則弊壊而不舉易十三卦之制作隨時
之義大矣哉此聖人所以變則通通則乆神而化之使

民宜之也甞竊怪漢四百年治體常屢易自髙帝至文
帝數十年間厯時雖未乆然國制搶攘庶事草創殆不
容一切付之因循者文帝乃謝絶改制度易服色修禮
樂之請謙遜退託惟髙帝之法是循揆以大易之訓謂
之不知變可也然風移俗易吏乆其官民樂其業蓄積
增風俗厚斷獄少比肩成康何哉及武帝承統乃曰漢
家庶事草創加以四裔侵陵不變更制度則後世無法
亦庶㡬合乎隨時之義矣然表章六經疇咨俊茂興太

學改正朔作詩樂號令文章有三代風而海内至於虚
耗者何哉夫文帝因陋守舊而基祚以固武帝變法易
令而天下騷然是天下之事未易以求維新之功眀矣
而漢宣帝與天下厲精求治反足以致中興之功漢章
帝専於遵奉建武制度而自此以後治體反愔愔入於
衰陋何耶且武帝失於紛更固矣而仲舒反勸之以更
化宣帝既收更化之功矣而魏相反勸以行祖宗故事
又何耶恭惟主上臨御九有利澤洋溢年餘二紀自奮

發乾剛誅鋤權強大化更新於今七年昔者盜賊充斥
今桴鼓稀鳴矣昔者楮幣折閱今物貨衡平矣昔者水
旱相仍今年穀屢登矣通變不倦算計見效昭昭矣比
者議臣之請猶有憂治世而危眀主為不已之慮者盖
畏天則欲謹星文陰沴之變法祖則欲杜倖門譸張之
隙愛民則欲察長吏奉行之不䖍非特此也吏治則欲
復臧否㢘吏所知之科禁薦舉私書囑託之弊士風則
憂其奢侈謟慢心術趨向之邪雜取士則慮其假手鬻

舉漕監牒試之冒濫文弊則欲崇詞賦經義之體式以
至錢幣則嚴法禁以革沿海銅鏹之漏洩通上供以致
七閩楮劵之流通外治未修則飭統帥以擇将邉方乏
守則破資格以用人凡此數端皆良法美意足以開太
平而強國勢者伊欲天心格民情悦祖烈有光吏治士
風一變為醇厚篤實之俗取士及文盡革其欺偽浮靡
之習貨幣常通将畧輩出人材作興不知何道而可

　　問增益君徳務學為先開廣治道求言為急講學之功

進則上之性愈眀求言之路廣則下之情畢逹此馳王
驟帝之本原致理興化之輪輿也然古今殊事有不可
以例論者傅説之吿髙宗也曰終始典于學至求其所
謂學不過多聞古訓而已所謂多聞古訓者上世之所
傳乎抑先代之已行乎周公之教成王師氏以媺詔王
冡宰坐而論道夫所謂坐論而詔王者不過居虎門之
左與道揆之任而已而所謂虎門道揆日相講論者切
磋警戒而已乎抑誦説語言而已乎書固甞曰舜闢四

門矣然自遐逺而獻言者何不載於二典耶詩甞言先
民詢於蒭蕘矣然自草茅而納善何不見於詩書耶豈
古人之學不過心傳面命而孜孜聴納亦未甞如後世
旁捜而博訪耶漢有金華之講唐有露門之講不知所
讀何書所求何道君徳之增損何如耶漢置議郎博士
掌論議至唐四善二十七最以獻可替否為侍臣之最
不知言議之有補者有㡬論建之可行者有㡬言路之
通塞何如耶恭惟主上留神講學六籍之大法祖宗之

成訓厯代之得失日與鴻博相討論務學可謂勤矣牧
守之陛辭百官之輪對給舎臺諌之論駁虚已翕受曾
靡留難聴言可謂博矣邇者納邇臣之請猶欲加意於
問辯之際申詔侍從舉獻納之職上躋帝王之隆不在
兹乎願厯考古今漢唐務學聴言之得失以對揚王休
問恭惟主上益眀習國家事将以丕昭事功乃孟春正
月有司請令後省置籍凡案臨一道牧養一州視事半
歲咸俾以民間利害邉防来上司籍記之其有得事之

𠂻灼然可行者每季取㫖次第施行此髙廟裕民五事
之豐規而奉行之勤前此未之有也乃者六月甲子廷
臣條奏寛恤事件有釋遣拘係之宗子分貸編置之羇
囚皆見報可自今以徃民之疾苦毫髪絲粟皆得徹聞
罷行之愚心曉然知王道之易易矣然天下㡬路一路
㡬州或謂利害固有相闗不容偏狥一説若各狥其私
各求其便将恐此利彼害或謂州縣條具不過細微若
事體所闗莫之敢及不過毛舉細故以塞眀詔則何以

對揚休命夫上恩深博而或者過慮如此豈一切杜塞
不之詢考始足以為治耶不知周甞遣行人以萬民利
害為一書矣漢甞遣使詢民疾苦矣其間亦曾有施行
次第見於周官漢史有補於治體者否願併陳之

　　問昔嚴尤謂宣王驅逐玁狁盡境而還為得中䇿漢武
罷耗中國匈奴亦創艾得下䇿秦無䇿焉劉貺乃云宣
王正得恵中國綏四方之道為䇿之上秦北築長城一
勞永逸為䇿之中漢終守和親為無䇿焉果然歟班固

甞論和親征伐皆偏見但當嚴備以待之而已貺又謂
禮義非所以待外裔也又果然歟嚴尤辨而未詳班固
詳而未盡唐史臣稱之禦敵果有上䇿否

　　問昔晉郭璞言江東分王三百年復與中國合自南北
分裂厯晉宋齊梁至陳禎眀三年薛道衡舉璞之言吿
隋人曰此數周矣已而隋果克陳中原復合夫天地之
間非他也人也若一斷以數則拱手以待甲子之至人
事何用然此三百年南之謀北北之窺南凡更㡬人㡬

戰終不能大同文軌若真有定數然太史公曰作事常
在東南收功常在西北或謂東南土薄兵脆其勢固然
天地變化可限以地耶然江左經畧北方如宋文帝之
挑魏文陳宣帝之取淮南不足論已若桓溫東討慕容
西征苻健兵鋒鋭甚迄無成功宋武帝英雄未必不如
漢髙祖破廣固䧟闗中則甞得燕亦不能有秦此豈得
盡罪人事太史公之説只恐不為聖哲論爾今真人作
興天下大義當渾為一豈得復論此試相與推眀天運

之當然以破太史晉人拘淺之説

　　問課試設䇿發問乆矣商畧世事吾徒既弗悉其條流
研精義理新學又未覩其堂奥若泛出經史百氏又惡
乎殽雜無倫欲取六藝之疑義次第而講評之則莫首
於詩詩有四始六義可羣可興邇事父逺事君微動於
鬼神大闗於天地其髙深幽逺未暇論也姑從其序釋
淺近者而求通焉序言禮義廢政教失政異俗殊而後
風雅之變作今以二南為天子諸侯之正風則審矣若

定之方中蝃蝀淇澳緇衣干旄其於禮教習尚不為乖
異矣胡為而不得為正風乎序稱變風發乎情而止乎
禮義今讀江沱汝漢諸詩其陶染王化則協矣若野有
蔓草溱洧東方之日月出株林欲縱而忘返聲淫而不
度其流靡極矣安在其止於禮義乎序稱政有大小則
有大小雅焉然天保采薇文武既用之以治内外政不
為小矣而棫樸言任官靈臺言民附亦専主一事雅果
可以政分乎序言頌者美盛徳之形容以其成功吿於

神眀此謂清廟維天之命維清象武則當矣若噫嘻祈
榖豐年秋冬之報潛薦魚鮪已無所謂吿成功至若烈
文言嗚呼前王不忘天作言子孫保之我将言畏天之
威時邁言子孫保之直主於陳戒耳彼有客則又専美
微子之来見又烏覩所謂以成功而吿神眀耶殷其靁
曰歸哉歸哉大夫逺役其室家思念之篤也何者為勸
以義静女首章曰俟我於城隅此淫奔相悦慕之詩也
何者為刺衛君揚之水之戍申甫救難親親天子之事

也何病其戍母家河廣宋襄夫人歸衛而思宋之詩也
衛為狄所滅而東渡河經㡬年矣今曰誰謂河廣一葦
航之者何所指伯兮宣公從王伐鄭之詩也伐鄭師還
曾不淹時且衛在朝歌鄭臨河華由衛伐鄭盖自東而
徂西矣今曰自伯之東何所謂文王三分有二而猶事
商商猶無恙也而殷士膚敏祼将于京何為而載於文
王之詩熊繹至成王而始受封則周以前未有楚也而
奮伐荆楚裒荆之旅何為而見於殷武之詩宋微子之

封也不謂之宋而謂之商頌者何義帝乙宋之始祖也
祖帝乙而祀成湯者何禮魯侯國也諸侯不祭天地而
龍旂承祀皇皇后帝者又何所本諸如此類不可殚舉
然此特見於詩者然也季札觀周樂見小雅而曰周之
衰不知魚麗鹿鳴而下孰為徳之衰乎抑孔子未反魯
以前雅頌錯亂札之所見其變雅乎祭公謀父作祈招
之詩以止王心其詩不惟大義奥雅亦且章指畧備不
知孔子刪詩之時已遺落而不存乎抑太史公所謂去

其重而可施於禮義者是詩亦有未醇而不合者乎春
秋諸侯卿大夫其相從聘問賦詩以相感諷有斷章以
取義者有全引一篇而獨主首章者其説亦可得而畧
舉乎有自賦以見志者有使工歌以寓意者其禮亦有
等差乎然此皆詩之事也若夫風始變於邶鄘其始之
也孰為因終極於曹檜其終之也何所感末繫之於豳
豳周公居東之詩也又何所託義乎王通有言豳風變
風也變而克正危而易扶其惟周公乎繫之豳逺矣哉

願極疏通之意以推見聖人刪詩之始終先後

　　問前既次輯詩之疑義與朋友論之矣今将由詩暨書
以次蒐講㡬若談經而置子史者姑舎是尚論古之人
可乎昔管仲佐齊尊周三十年間中國無與加其盛夷
裔莫敢抗其力周之社稷藉以弗墜功名懋矣然孔子
褒其仁而孟子卑其烈荀卿以為學者所羞道何耶孔
子曰管仲之器小哉太史公曰管仲世所謂賢人孔子
小之者謂其不能勉桓公於王道也夷考桓公亦将有

可勉者乎揚子雲又以管仲小器謂不能自治孔子之
所指論果孰從乎每愛左氏褒許夷吾最有竒筆仲父
功名磊落左氏筆墨為多然曹子刼盟威公還地其視
伐原非小信也史遷以為出於管仲而丘眀畧之何耶
宰孔致胙威公亟拜其視請隧非小善也公羊子以為
出於管仲而丘眀畧之何耶豈其事之未必然耶何其
於盟寗母受下卿皆極力彰寫兹事體大反遺落而不
錄耶春秋書滅譚滅遂滅項數國耳荀卿以為滅國三

十五考之經安在荀卿曷所據而云爾耶仲之書八十
六篇班固列之道家流而隋唐史皆附見於法家書出
一手而附見兩家可乎然讀其書虚無老𥅆之論也仲
有之封禪七十二君秦漢以来方士緯書之誣言也仲
有之計口鬻鹽桑孔牢盆之所不屑也仲有之不知世
所傳管子果其書耶抑亦有真耶其篇目又何其相戾
耶夫由前所論則聖賢之評品仲者異由後所論則記
載之所錄仲者殊予甚惑焉方孟子時云不可為瞭然

矣然其譏鄙公孫丑之問信然以為齊王猶反手也及
降自春秋以訖秦漢后王君公之尊尚學士大夫之夸
許或稱管晏或曰管樂真有夢寐其覇軌而不可尋者
或乃以王佐而並稱伊管蕭曹之功不足進焉厥後孔
眀經營漢業於闗隴王𨗳圗續晉統於江表王猛纂興
秦祚於闗中䇿書所載非所謂傑然者歟然周顗崔伯
深輩直謂茂𢎞景畧江左苻堅之管仲爾亮引仲比時
人或未之許也而所立已如此是上下二千年間世盖

未有能及仲者不知孟荀之論果以其狭不足慕歟抑
為時而起此論而别有意歟豈其事信有傳記弗能盡
而讀其書又未能深考歟今學者尊孟荀而黜管晏其
議論傑出乎事之表矣雖然徒知其事上未逹其所謂
王下不識其所由覇何益歟願考次其事而論定其人
問前既由經而子發問目矣其次當畧論傳注昔秦火
燔滅之餘雖經言尚皆訛偽漢儒隨文生義由是訓詁
出焉然古説本由口授後學乃以書傳厥或師承異宗

於是角立詭辯漢晉以来凡若此者號為滯義學者求
通義據紛然今略舉十條以廣溫故堯典禋於六宗或
謂星辰與司中司命風師雨師或謂天地神之尊者或
謂易卦六子最後有援家語宰我問以為寒暑坎壇禜
祭者衆説殽亂不知孰為優大宗伯禋祀昊天既曰昊
天帝月令迎氣又曰五徳帝其後有著論辨南北郊謂
天體則一安得有六者兩家異同不知孰為是周禮四
望司農謂日月星海鄭𤣥謂望祭不及天神當為嶽瀆

鎮是康成不同於先鄭矣春秋三望鄭𤣥謂魯境弗逮
於河當為淮海岱孔氏復引杜注指為國内山川分野
之星是頴逹復異於康成不知四望三望果孰為確論
乎天子曰靈臺諸侯曰觀臺曰時臺説者謂皆在太廟
所以望氛祥觀精祲也鄭𤣥獨謂辟雍三靈雖同在郊
而其處各異夏后氏世室商人重屋周人眀堂説者謂
之舉其一其制同也鄭𤣥獨謂眀堂在國之陽而與祖
廟别以𤣥之説為非乎椒舉稱臺度於臨觀之髙為於

瘠磽之地則疑非建廟之所眀甚以𤣥之説為是乎左
氏稱勇不害上不登於眀堂乃舍爵䇿勲之地也安見
其與太廟異不知三雍眀堂太廟果孰為定制乎十二
章皆飾於祭服或謂三辰不在衣而在旌旗三夏為樊
遏渠或謂九夏皆詩名而非字義食祭之名有九或謂
自命祭以下施於事神祗㑹朝之門有五或謂庫門雉
門諸侯得以兼内外凡此枝葉繁滋文義踳駮亦有要
歸可得而折𠂻者乎然此其淺膚非有微奥乃若以六

尺四寸而論尺步以開方百里而論封國以旁加一里
而為治澮畿内畿外兼用貢助之法嗣爵嗣祿雜取夏
商之制雖未敢指為臆説然於經孰為眀據必如其説
參驗反覆其有合乎亦有未合者乎竊考漢魏諸儒治
古學者為譜為駮為辨疑為異義中實難疑知凡㡬書
自孔頴逹嚢括筆削以成正義於是獨存賈馬服鄭王
劉數家不知此外亦有或裁取弗精採摭未盡因以遺
落而不傳者乎抑徒多紛紛等為無禆於經而不足錄

歟史稱頴逹能黙記三禮義宗今聶崇義之書具在尋
其源流亦足按試以為證乎夫緝繹義䟽蕪沒本㫖南
北而下傳者倦矣然則剖析疑滯説有稽據後世學者
不能廢也故據其説之繁亂與其未安者得以暇日共
講焉

　　問劉繇王朗羣疑滿腹衆難塞胷今歲不戰来歲不征
使孫䇿坐併江東此孔眀所以吿後主也夫世事固有
當疑亦有難圗者矣若每事難每事疑湯七十里文王

百里如何而有天下此孔眀所以不顧才弱敵強而但
欲鞠躬盡瘁而後可也然孔眀以巴蜀一州之地戰士
不滿五萬連年運思克日請戰長驅祁山雍涼響震所
謂鞠躬盡瘁者亦無一功可論與其徒勞曷如閉戸守
險保全境内隆中心事吁可念哉自晉失中原凡㡬十
年而得石勒死此機㑹也庾亮欲移鎮為滅賊之計蔡
謨以為不可其後石虎死朝野謂中原指日可復亦又
機㑹也蔡謨又以為不可盖晉人根本不堪䘮敗加以

征陣不齊開江延敵則有餘棄江逺進則不足後来王
羲之答殷浩孫綽之沮桓溫皆持此見然勒死而虎在
以為難可也虎沒而蜂附者日以千數天送興運人不
能乗又以為難何謨之胷中戛戛其多難也豈内不能
辦姑為卑論以自盖耶若作勝謀如王元謨又将有覆
敗之憂然則世事亦何容易耶今世之士有二其一慷
慨抵掌自許復讎者必稱孔眀之鞠躬盡瘁不計成敗
其以括嚢至計自謂沈審者必取蔡謨之度徳量力如

使諸君得位孰從而可

　　問韓信請兵二十萬倐忽之間取魏破趙下齊取三強
國問其教習則常驅市人而戰初不見其有訓卒蒐乗
三年而練七年而練之説然兵威所至衆庶莫不輟作
以待何也諸葛孔眀戰士五萬戎陣整齊耕者不雜其
止如山其動如風雨然考其功伐西不能下五丈原南
不能過白帝城魏延欲出自子午谷不用楊儀欲得大
兵亦不用何耶韓信之兵多多益善髙祖服之孔眀之

兵節制進退司馬仲逹畏之一以成一以不成儒者論
兵孰從而可







