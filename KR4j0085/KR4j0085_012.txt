詞苑叢談卷十二
翰林院檢討徐釚撰
外編
蘇小小者錢唐名娼也蓋南齊時人其墓或云湖曲或
云江干古詞云妾乘油壁車郎跨青驄馬何處結同心
西陵松柏下今西陵在錢唐江之西則云江干者近是
宋時司馬槱才仲初在洛下晝寢夢一美姝牽帷而歌
曰妾本錢唐江上住花落花開不管流年度燕子啣將
春色去紗窗幾陣黃梅雨才仲愛其詞因詢曲名云是
黃金縷後五年才仲以蘇子瞻薦作錢唐幕官為秦少
章道其事少章為續其後詞云斜插犀梳雲半吐檀板
輕敲唱徹黃金縷夢斷彩雲無覓處夜凉明月生南浦
明夕復夢美姝迎笑曰夙願諧矣遂與同寢自是每夕
必來才仲為寮寀談之咸曰公廨後有蘇小小墓得毋
妖乎不逾年才仲得疾所乘遊舫&KR0712;湖塘柁工見才仲
攜一麗人登舟即前喏之聲斷火起舟尾倉皇走報其
衙則才仲巳死矣
黃魯直登荆州亭柱間有詞調似清平樂令詞云簾捲
曲闌獨倚山展暮天無際淚眼不曾晴家在吳頭楚尾
數點雪花亂委撲漉沙鷗驚起詩句欲成時没入蒼煙
叢裡魯直悽然曰似為余發也筆勢類女子又有淚眼
不曾晴之語疑其鬼也是夕有女子見夢曰我家豫章
吳城山附客舟至此墮水死登江亭有感而作不意公
能識之魯直驚悟曰此必是吳城小龍女也乾道六
年吳明可芾守豫章其子登科同年生朱某來見得攝
新建尉值府中葺吳城龍王廟命之董役忽憶荆州詞
以為語意憤抑悽斷殆非龍宫&KR0570;雅出塵之度為賦玉
樓春一闋書於女祠壁云玉階瓊室冰壺帳恁地水晶
簾不上兒家住處隔紅塵雲氣悠揚風淡蕩有時閒把
蘭舟放霧鬢霜鬟乘翠浪夜深滿載月明歸畫破琉璃
千萬丈是夜夢旌幢羽葆儀衛甚盛傳言龍女來謁宴
飲寢昵如經一日夜言談瀟灑風儀穆然將别謂朱曰
君前身本南海廣利王幼子行遊江湖為吾家壻妾實
得奉箕箒今君雖以宿緣來生朱氏然吳城之念正爾
不忘以故得禄多在豫章之分須君官南海陽禄且盡
當復偕佳偶言訖愴然而别既覺亟書其事識之特未
悟南海語爾後浸淫病瘠家人疑其祟挽使罷歸明年
丁艱服闋調袁州分宜主簿需次家居縣之士子昔從
為學者相率來謁因話袁州風土偶及主簿廨前有南
海王廟朱恍然自失明日抱疾遂不起竟未嘗得至官
(冷齋夜話)
紹興間都下有烏衣椎髻女子歌云朝元路朝元路同
駕玉華君千乘載花紅一色人間遙指是祥雲回望海
光新東風起東風起海上百花搖十八風鬟雲半動飛
花和雨著輕綃歸路碧迢迢煙漠漠煙漠漠天淡一簾
秋自洗玉舟斟白酒月華微映是空舟歌罷海西流凡
九闋皆非人世語或記之以問一道士道士驚曰此赤
城韓夫人所製水府蔡真君法駕道引也烏衣女子疑
龍云
五代新說載鬼僊柳梢青詞云曉星明滅白露點秋風
落葉故址頽垣冷煙衰草前朝宫闕長安道上行客依
舊名深利切改變容顔消磨今古隴頭殘月意此鬼亦
太白長吉之亞耶
南唐盧絳病痁夢白衣美婦歌詞勸酒云玉京人去秋
蕭索畫簷鵲起梧桐落欹枕悄無言月和清夢圓背燈
惟暗泣甚處砧聲急眉黛小山攅芭蕉生暮寒因謂絳
曰子之病食蔗即愈如言果差數夕又夢曰妾乃玉真
也他日富貴相見於固子坡後入宋被刑有白衣婦人
同斬宛如所夢問其姓名曰耿玉真問受刑之地則固
子坡也(南唐書)
夷堅志云陳簡齋東靖康間嘗飲於京師酒樓有倡打
坐而歌者東不顧乃去倚欄獨立歌望江南詞音調清
越東不覺傾顧視其衣服皆故敝時以手揭衣爬搔肌
膚綽約如雪乃復召使前再歌之其詞曰闌干曲闌干
曲紅颺綉簾旌花嫩不禁纖手捻被風吹去意還驚眉
黛蹙山青鏗銕板閒引步虚聲塵世無人歌此曲却騎
黃鶴上瑤京風冷月華清東問何人製曰上清蔡真人
詞也歌罷得數錢即下樓亟遣僕追之已失所在矣
冷齋夜話云劉跛子者青州人也拄一拐每歲必至洛
中看花館范家園春盡即還京師陳瑩中甚愛之作長
短句贈之曰槁木形骸浮雲身世一年兩到京華又還
乘興閒看洛陽花聞道鞓紅最好春歸後終委泥沙忘
言處花開花謝不似我生涯年華留不住飢飡困寢觸
處為家這一輪明月本自無瑕隨分冬裘夏葛都不會
赤水黃沙誰知我春風一拐談笑有丹砂余政和春見
於興國寺以詩戲之曰相逢一拐大梁間妙語時時見
一斑我欲從公蓬島去爛銀坑裡看青山予姻家許中
復之内乃趙參政之孫女云我十許歲時劉跛子來覓
酒飲笑語而去計其壽百四五十歲許嘗館於京師新
門張婆店三十年日坐相國寺東書邸中人無識之者
宋慶之寓永嘉適逢七夕學徒醵飲有僧法辨者在焉
辨善五星每以八煞為說時人號為辨八煞酒邊一士
致仙叩試事忽箕動大書文章伯降宋怪之漫云姑置
此但求七夕新詞箕復請韻宋指辨云以八煞為韻意
欲困之也忽運箕如飛大書鵲橋仙一闋云鸞輿初駕
牛車齊發隠隠鵲橋咿軋尤雲殢雨正歡濃但只怕來
朝初八霞垂彩幔月明銀燭馥郁香噴金鴨年年此際
一相逢未審是甚時結煞
後周末汴京民石氏開茶肆有丐者索飲其幼女敬而
予之如是月餘父怒笞女女供奉益謹乞謂女曰汝能
啜我殘茶否女頗嫌之少覆於地即聞異香亟飲之便
覺神體清徤乞者曰我吕仙也汝雖無緣盡飲我茶亦
可隨汝所願女只求長壽不乏財物吕仙遺詞曰子午
當餐日月精玄關門戶啓還扄長似此過平生且把隂
陽仔細烹遂不復見宣和中又遺吳興倡女張珍奴詞
曰坎離坤兑分子午須認取自家宗祖地雷震動兩山
頭漸洗濯黃芽出土捉得金精牢閉固煉庚申要生龍
虎待他問汝甚人傳但只道先生姓吕步蟾宫詞也
壬辰北渡順天毛楊二生祈仙蘇晉降乩有百偽無一
真中有羲皇醇二句以語元遺山遺山云此予少時所
作晉豈予前身耶二生更述其醉裡神仙我之句公因
作詞云繡佛長齋半生枉伴蒲團過酒壚横臥一蹴虚
空破頗笑張顛自謂無人和還知麽醉鄕天大少箇神
仙我
劉改之得一妾愛甚淳熙甲午預秋薦赴省試在道賦
天仙子每夜飲旅舍輒使小童歌之到建昌遊麻姑山
屢歌至於墮淚二更後有美人執拍板來願唱一曲勸
酒即賡前韻云别酒未斟心已醉忍聽陽關辭故里揚
鞭勒馬到皇都三題盡當際會穏跳龍門三汲水天意
令吾先送喜不審君侯知得未蔡邕博識爨桐聲君抱
負却如是酒滿金杯來勸你劉喜與之偕東果擢第調
荆門教授遇臨江道士熊若水謂之曰竊疑隨車娘子
非人也劉具以告曰是矣今夕與並枕時吾於門外作
法教授緊緊抱之勿令竄逸劉如所戒乃擁一琴耳頓
悟昔日蔡邕之語攜至麻姑訪之知是趙知軍所瘞壞
琴也焚之
大觀中有紫竹者工詞善諧謔一日手李後主集父問
何處最佳答曰問君能有幾多愁却似一江春水向東
流耳有秀才方喬與紫竹野遇晝夜思之見賣美人圖
者輒取視冀有似者有句云若使畫工圖軟障何妨終
日喚真真一日遇一道士持古鏡謂曰子之用心誠通
神明吾有純陽古鏡今以奉贈一觸至隂之氣留影不
散試使一人照此女即得其貌矣當急請畫工圖之勿
令散去又戒喬不可照日恐飛入日宫喬如言達意紫
竹忻受長夏紫竹遺書云欲結赤繩應須素節泣珠成
淚久比鮫人流火為期聊同織女春風鴛帳裡不妨燕
語驚寒暮雨雀屏中一任雞聲唱曉喬答以玉樓春詞
云綠隂撲地鶯聲近柳絮如錦煙草襯雙鬟玉面碧窗
人一紙銀鈎春色信佳期卜遠清秋夜梧桐梢頭明月
挂天公若解此情深此歲何須三月夏紫竹又賦生查
子詞云思郎無見期獨坐離情慘門戶約花開花落輕
風颭生怕是黃昏庭竹和煙黮斂翠恨無涯強把蘭缸
點自此私諧譴綣其父稍聞召喬以女妻之(紫竹約方喬於望雲)
(門暫會牆隂下閒履蒼苔鞋底盡濕而方不至作踏莎行一闋云醉柳迷鶯懶風熨草約郎暫會閒門道粉牆)
(隂下待郎來蘚痕印得鞋痕小花日移隂簾香失裊望郎不到心如擣避人愁入倚屏山斷魂還向牆隂繞移)
(時喬至責其失約竹賦菩薩蠻云約郎共會西廂下嬌羞竟負從前話不道一暌違佳期難更期郎君知我愧)
(故把書相詆寄語不須慌見時須打郎喬答云秋風只擬同衾枕眷歸依舊成孤寢爽約不思量翻言要打郎)
(鴛鴦如共要玉手何辭打若再負佳期還應我打伊)
平江雍熙寺月夜有婦人歌曰滿目江山憶舊遊江花
汀草弄春柔長亭&KR0712;住木蘭舟好夢易隨流水去芳心
猶逐曉雲愁行人莫上望京樓客有傳之姑蘇者慕容
嵓卿驚曰此余亡妻詞也詢所由來正其妻旅櫬處(竹坡)
(清話)
姚氏月華隨父寓揚子江與隣舟書生楊達相遇見達
昭君怨詩愛其匣中縱有菱花鏡羞向單于照舊顔之
句私命侍兒乞其稿遂相往來一日楊偶爽約不至姚
作阿那曲云銀燭清尊久延佇出門入門天欲曙月落
星稀竟不來煙柳曈曨鵲飛去(詞統云阿那曲一名雞呌子)
張世英館於蕭公讓家公讓妹蕭淑蘭挑之張拒不納
蕭賦菩薩蠻詞曰天教劉阮迷蓬島桃花片片依芳草
芳草惹春思王孫知不知紅顔輕似葉薄倖堅如鐡妾
意為君多君心棄妾那張辭歸蕭又賦云有情潮落西
陵浦無情人向西陵去去也不教知怕人留戀伊憶了
千千萬恨了千千萬畢竟憶時多恨時無奈何後公讓
知之以妹許張備禮而婚
舒信道中丞宅在明州子弟羣處有一舒于燈下忽見
女子自稱丘氏舉手代拍歌燭影搖紅云綠淨湖光淺
寒先到芙蓉島謝池幽夢屬才郎幾度生春草塵世多
情易老更那堪秋風嫋嫋曉來羞對香芷汀洲枯荷池
沼恨鎖横波遠山淺黛無人掃湘江人去嘆無依此意
從誰表喜趁良宵月皎况難逢人間兩好莫辭沉醉醉
入屏山只愁天曉遂相從月餘家人騐其妖怪請法師
治之乃池中大白鱉也
賈雲華之母與魏鵬母有指腹之約鵬謁賈賈命女結
為兄妹不及前盟兩人遂相與私未幾鵬以母喪歸雲
華賦踏莎行與决别云隨水落花離絃飛箭今生無處
能相見長江縱使向西流也應不盡千年怨盟誓無憑
情緣有限願魂化作銜泥燕一年一度一歸來孤雌獨
入郎庭院遂鬱鬱死二年後有長安丞宋子璧女暴卒
復甦自言雲華借屍還魂丞以告賈遂歸鵬焉
明州女子柳含春禱於關王祠一僧雛窺其姿而悦之
戲以姓作咒語誦之於神曰江南柳嫩綠未成隂攀折
尚憐枝葉小黃鸝飛上力難禁留取待春深女聞之怒
歸告其父父訟於方國珍國珍捕僧至問其姓名對曰
姓竺名月華國珍命以竹籠盛之將沈之江曰我亦取
汝姓作偈送汝因吟曰江南竹巧匠結成籠好與吾師
藏法體碧波深處伴蛟龍方知色是空僧哀訴曰死我
分也乞容一言國珍許之僧復吟云江南月如鏡亦如
鈎明鏡不臨紅粉面曲鈎不上畫簾頭空自照東流國
珍大笑釋之且令蓄髮賜柳氏為婦(按江南柳或以為即歐陽公雙調望)
(江南前半闋未知孰是)
詩餘載獨夜曲云玉漏聲長燈耿耿東牆西牆時見影
月明窗外子規啼忍使孤魂愁夜永進士楊藴中下獄
成都夢一婦人自稱薛濤贈楊此詞
延祐初永嘉滕穆僑居臨安月夜遊聚景園遇一美人
自言衛芳華故宋理宗朝宫人即命侍女翹翹設茵席
酒果歌木蘭花慢一闋云記前朝舊事曾此地會神仙
向月地雲階重攜翠袖來拾花鈿繁華摠隨流水歎一
場春夢杳難圓廢港笑蓉滴露斷堤楊柳垂煙兩峯南
北只依然輦路草芊芊恨别館離宫煙銷鳳蓋波没龍
船平生玉屏金屋對漆燈無焰夜如年落日牛羊塜上
西風燕雀林邊又詩云湖上園亭好重來憶舊遊徵歌
調玉樹閱舞按梁州徑狹花迎輦池深柳拂舟昔人皆
已没誰與話風流自是白晝亦見生遂攜歸寓所下第
後美人留翹翹使守舊宅而身隨生歸里凡三載生復
赴浙試美人請與生往訪翹翹至則翹翹迎拜於路左
矣美人忽淚下云緣盡當奉辭是夜鐘鳴急起與生分
袂贈玉指環一枚而别
宣和中蜀人王通判女嬌娘與中表申純字厚卿者私
通酬和甚多有寄申生滿庭芳詞云簾影搖花簟紋浮
水綠隂亭院清幽夜長人靜贏得許多愁空憶當時月
色小窗外情話綢繆臨風淚抛成暮雨猶向楚山頭殷
勤紅一葉傳來密意佳好新求奈百端間阻恩愛休休
應是紅顔薄命難消受俊雅風流須相念重尋舊約休
忘杜家秋父納帥子之聘嬌娘竟以憂卒申生痛念之
亦死
羅愛愛嘉興名娼也色藝俱絶嘗與諸名士讌於鴛湖
凌虚閣愛愛賦絶句云曲曲欄干正正屏六銖衣薄懶
來凭夜深風露凉如許身在瑤臺第一層自此才名日
盛同郡有趙氏子者與之狎遂托終身焉未幾趙有父
執官太宰以書自上都招之許授江南一官趙躊躇未
決愛愛勸之行因置酒中堂捧觴為趙母壽自製齊天
樂一闋歌以侑之詞曰恩情不把功名誤離筵又歌金
縷白髮慈親紅顔幼婦君去有誰為主流年幾許况悶
悶愁愁風風雨雨鳳折鸞分未知何日更相聚蒙君再
三分付向堂前奉侍休辭辛苦官誥蟠花宫袍製錦待
要封妻拜母君須聽取怕落日西山易生愁阻早促歸
程綵衣相對舞歌罷凄然趙子遂去及至都而太宰殂
矣無所依托遷延旅邸趙母以憶子故感病没愛愛親
為營葬甫三月張士誠陷平江參政楊完者率兵拒之
因大掠見愛愛姿色欲納之愛愛以羅巾自縊死不久
張氏通款趙子間關北歸則城郭人民皆非故矣遂獨
宿於堂中忽見愛愛淡粧素服出燈下與趙禮畢泣而
歌沁園春一闋云一别三年一日三秋君何不歸記尊
嫜抱病親供藥餌高堂埋葬親曳麻衣夜卜燈花晨占
鵲喜雨打梨花晝掩扉誰知道恩情永隔書信全稀干
戈滿目交揮奈薄命時乖履禍機向銷金帳裡猿驚鶴
怨香羅巾下玉碎花飛要學三貞須拚一死免被傍人
話是非君相念算除非畫裡重見崔徽每歌一句悲啼
掩抑趙子遂與入室款若平生雞鳴泣别瞥然而逝但
覺寒燈半滅而已
至順中有王生者居金陵嘗趁租船往松江泊舟渭塘
入肆沽酒一女於簾幕間窺之姿態獨絶彼此注視怏
怏登舟是夕忽夢至肆中見壁上花箋效東坡體題四
時詞其一云春風吹花落紅雪楊柳隂濃啼百舌東家
蝴蝶西家飛前歲櫻桃今歲結鞦韆蹴罷髩鬖髿粉汗
凝香沁綠紗侍女亦知心内事銀瓶汲水煮新茶其二云
芭蕉葉展青鸞尾萱草花含金鳳嘴一雙乳燕出雕梁
數點新荷浮綠水困人天氣日長時針線慵拈午漏遲
起向石榴隂畔立戲將梅子打鶯兒其三云銕馬聲喧
風力緊雲窗夢破鴛鴦冷玉爐煙麝有餘香羅扇撲螢
無定影洞簫一曲是誰家河漢西流月半斜要染纖纖
紅指甲金盆夜搗鳳仙花其四云山茶未開梅半吐風
動簾旌雪花舞金盤冐冷塑狻猊綉幕圍春護鸚鵡倩
人呵筆畫雙眉脂水凝寒上臉遲粧罷扶頭重照鏡鳳
釵斜亞瑞香枝後女終歸於生然是詞未知何人作也
至正辛夘真州有崔生名英者家極富少工書畫補浙
江永嘉尉攜妻王氏赴任道經姑蘇舟人豔其貲夜沈
英水中幷婢僕殺之留王氏欲以為子婦王佯應之乘
間逸去奔入尼庵中遂落髮於佛前歲餘忽有人施畫
芙蓉一幅王過見之識為英筆因詢庵主所自乃言顧
阿秀兄弟以操舟為業人頗道其劫掠江湖間王遂援
筆題於上云少日風流張敞筆寫生不數黃荃芙蓉畫
出最鮮妍豈知嬌豔色翻抱死生冤粉繪凄凉餘幻質
只今流落誰憐素屏寂寞伴枯禪今生緣已斷願結再
生緣其詞蓋臨江仙也尼皆不曉所謂後其畫為好事
者買獻御史高公而英亦因幼習水善泅得不死因買
草書高遂延為館客一見畫泫然流涕高怪問之遂言
被盜之由且誦其詞曰此英妻所作也高因廉得其實
捕盜置法而跡英妻復合焉
戴石屏薄遊江西有富家翁愛其才以女妻之居二三
年忽欲作歸計妻問其故告以曾娶妻白之父父怒妻
宛曲解釋盡以奩具贈行仍餞以辭曰惜多才憐薄命
無計可留汝揉碎花箋忍寫斷腸句道傍楊柳依依千
絲萬縷抵不住一分愁緒捉月盟言不是夢中語後回
君若重來不相忘處把杯酒澆奴墳土石屏既别遂赴
水死(輟耕錄)
洪武初吳江沈韶遊於九江嘗月夜偕友訪琵琶亭聞
有歌聲次日獨往躊躇良久見一麗人宫粧豔飾二小
姬前導來就韶曰妾偽漢陳主婕妤鄭婉娥也年二十
而死殯於亭側侍女二人名鈿蟬金雁亦當時殉葬者
遂共飲於亭上歌念奴嬌詞曰離離禾黍嘆江山似舊
英雄塵土石馬銅駝荆棘裡閱遍幾番寒暑劍戟灰飛
旌旗鳥散底處尋樓艣喑嗚叱咤只今猶說西楚憔悴
玉帳虞兮燈前掩面雙淚飛紅雨鳳輦羊車行不返九
曲愁腸慢苦梅瓣凝粧楊花飛雪回首成終古翠螺青
黛絳仙慵畫眉嫵歌竟謂韶曰此即昨夜所謳也因口
占一詩云鳳艦龍舟事已空銀屏金屋夢魂中黃蘆晩
日烘殘壘碧草寒煙鎖故宫隧道魚燈油欲盡粧臺鸞
鏡匣長封憑君莫話興亡事淚濕胭脂損舊容所言多
當時宫掖間事
張紅橋閩縣良家女常曰欲得才如李青蓮者事之福
清林鴻投詩稱意遂侍巾櫛鴻有金陵之遊作詞留别
云鍾情太甚人笑吾到老也無休歇月露煙雲都是恨
况與玉人離别軟語丁寧柔情婉戀鎔盡肝腸銕岐亭
把酒水流花謝時節應念翠袖籠香玉壺温酒夜夜銀
屏月蓄喜含嗔多少態海岳誓盟都設此去何之碧雲
春樹晩翠千千叠圖作羈思歸來細與伊說紅橋次韻
答念奴嬌云鳳凰山下恨聲聲玉漏今宵易歇三叠陽
關歌未竟啞啞棲烏催别含怨吞聲兩行清淚漬透千
重鐡柔情一縷不知多少根節還憶浴罷描眉夢回攜
手踏碎花間月謾道胸前懷荳蔻今日總成虚設桃葉
津頭莫愁湖畔遠樹雲煙叠寒燈旅邸熒熒與誰閒說
後紅橋竟以念鴻而死遺稿中有蝶戀花半闋云記得
紅橋西畔路郎馬來時繫在垂楊樹漠漠梨雲和夢度
錦屏翠幕留春住
嘉靖初清河丘生泊舟江陵有一女子自稱兩淮運使
何公之妾翠微引生至一亭就枕臨别賦憶秦娥云楊
枝裊恩情無限天將曉天將曉漏窮難喚教人煩惱郵
亭一夜風流少匆匆後會應難保應難保最傷情處殘
雲風掃又詩云不斷塵緣露本真翠薇花下遶香魂如
今了却風流債一任東風啼鳥聲次日訪之乃其墓也
玄之夢遊僊詞序云夏夜倦寢神遊異境榜曰玄妙洞
天見少女獨立朗然歌謁金門詞云真堪惜錦帳夜長
虚擲挑盡銀燈情胍脈繡花無氣力女伴聲停刀尺蟋
蟀爭啼四壁自起捲簾窺夜色天青星欲滴歌竟命侍
兒傳語曰與君有緣今時未至請辭遂翻然而醒(玄之不知)
(何許人詞載卓珂月詞統)
福清諸生韓夢雲嘉靖甲子過石湖山見遺骼掩之其
夜夢一麗人自稱王秋英字澹容楚人也元至正間從
父之任遇寇石湖山投崖而死今感掩骼之恩願諧伉
儷自是數日一至詩詞甚多明年寒食夢雲攜雞黍奠
其墓秋英出見韓作瀟湘逢故人慢一闋云春光將暮
見嫩柳拖煙嬌花帶霧頃刻間風雨把堂上深恩閨中
遺事鑚火留餳都付却落花飛絮又何心挈罍提壺鬭
草踏青盈路子規啼蝴蝶舞遍南北山頭紙灰綠醑奠
一丘黃土歎海角飄零湘隂凄楚無主泉扄也能得有
情雞黍畫角聲吹落梅花又帶離愁歸去遂與夢雲同
歸産一子萬歷癸巳年自言緣已盡揮涕而别
蘇小娟錢唐名娼也其姊盼奴與太學生趙不敏狎不
敏赴官三載後有禄俸餘資囑其弟趙院判遺盼奴且
言盼奴妹小娟俊雅可謀致之佳耦也院判如言至錢
唐則盼奴一月前死矣小娟亦為盼奴所歡以於潜官
絹誣攀繫獄院判言於府倅倅召出之付以所遺物小
娟自謂不識院判何人及折書惟一詩云當時名妓鎮
東吳不好黃金只好書借問錢塘蘇小小風流還似大
蘇無小娟得詩默然倅索和之援筆書云君住襄江妾
住吳無情人寄有情書當年若也來相訪還有於潜絹
也無倅喜免其償絹脱籍歸院判焉元遺山題小娟圖
詞云綠隂庭院宜清晝簾捲香風逗美人圖子阿誰留
都是宜和名筆内家收鶯鶯燕燕分飛後粉淡梨花瘦
只除蘇小不風流斜插一枝萱草鳳釵頭
林下詞選載浣溪沙一闋云溪霧溪煙溪景新溶溶春
水浸春雲碧琉璃底靜無塵風颺游絲垂蝶翅雨飄飛
絮濕鶯唇桃花片片送殘春或以為宋時女鬼珍娘作
也不知珍娘為何許人
花史侍兒名楚江甲申三月降生趙地有和花史鷓鴣
天半闋云情猶戀意如醪依依不舍舊藍橋東君可許
歸曩伴暫向塵封學楚腰尤悔庵稱之
閩人林景清過金陵與院妓楊玉香狎許終身焉臨别
賦鷓鴣天一闋云八字嬌娥恨不開陽臺今作望夫臺
月方好處人相别潮未平時僕已催聽囑付莫疑猜蓬
壺有路去還來毿毿一樹垂絲柳休傍他人門戶栽遂
與訣别後五六年景清再訪之則玉香巳死留宿軒中
吟詩云往事凄凉似夢中香奩人去玉臺空傷心最是
秦淮月還對深閨燭影紅徘徊不寐忽見玉香從帳中
出唏嘘吟曰天上人間路不通花鈿無主畫樓空從前
為雨為雲處總在襄王曉夢中景清失聲呼之隱隱而
没
宣和間有題於陜府驛壁者云幼卿少與表兄同硯席
雅有文字之好未笄兄欲締姻父母以兄未禄仕難其
請遂適武弁明年兄登甲科職教洮房而良人統兵陜
右相與邂逅於此兄鞭馬略不相顧豈前恨未平耶因
作浪淘沙以寄情云目送楚雲空前事無蹤漫留遺恨
鎖眉峰自是荷花開較晩孤負東風客館嘆飄蓬聚散
匆匆揚鞭那忍驟花驄望斷斜陽人不見滿袖啼紅
吳興周權選伯乾道五年知衢州西安縣招郡士沈延
年為舘生沈能邀紫姑神談未來事多騐尤善屬文清
新敏捷出人意表通判方楶宴客就郡借伎周適邀仙
因求賦一詞往侑席指瓶内一捻紅牡丹令詠之名瑞
鶴僊用捻字為韻意欲以險困之不思而就云覩嬌紅
細捻似西子當日留心千葉西都競栽接賞園林臺榭
何妨日涉輕羅慢褶費多少陽和調燮向晩來露浥芳
苞一點醉紅朝頰雙壓姚黃國豔魏紫天香倚風羞怯
雲鬟試插便引動狂蜂蝶况東君開宴賞心樂事莫惜
獻酬頻叠看相將紅藥翻階尚餘侍妾既成略不加點
又湖學甲子歲科舉後士人有請仙問得失者賦詞云
凄凉天氣凄凉院宇孤鴻呌斜月寒燈伴殘漏落盡梧
桐秋影瘦鑑古畫難就重陽又近也對黃花依舊此人
竟失舉
田世輔為金州都統制荆南人劉之翰者得峽州遠安
主簿闕作水調歌頭獻之田覽之大喜致書約來金城
欲厚加資給之翰遽亡明年田出閱武見之翰立道左
泣曰人鬼殊途公能恤我家亦足表踐言之義忽不見
田大驚異亟送千緡與其孤詞曰凉露洗金井一葉下
梧桐謫仙浪游何事華髮作詩翁烏帽蕭蕭一幅坐對
清泉白石矯首撫長松獨鶴歸來晩聲在碧霄中神仙
宅留玉節駐金狨黔南一道萬里貔虎控雕弓笑折碧
荷倒影自唱採蓮新曲詞句滿秋風劍佩八千歲長入
大明宫(花草粹編)
謝五娘萬歷中潮州女子有讀月居集一卷多懷人寄
友之作其風懷放誕固可知也賦柳枝詞一闋云近水
千條拂畫橈六橋風雨正瀟瀟枝枝葉葉皆離思添得
鶯啼更寂寥嘗被逮繫不知所坐何事或以為父受二
聘遂致雀角云
王瓊奴徐苕郎妻也苕郎未娶時以紅箋一幅遺之瓊
奴題詩答云茜色霞箋照面頳玉郎何事太多情風流
不是無佳句兩字相思寫不成後苕郎戍邊有吳指揮
者以計殺之欲納瓊奴瓊賦滿庭芳詞自誓云綵鳳羣
分文鴦侣散紅雲路隔天台舊時院落畫棟滿塵埃謾
有玉京離燕東風裡似訴悲哀主人去捲簾恩重空屋
亦歸來涇陽憔悴女不逢柳毅書信難裁歎金釵脱股
寶鏡離臺萬里遼陽郎去知何日却得重回丁香樹含
花到死肯共野蒿開後鳴於御史得白其冤遂自殺
詩話類編云吳氏女愛吟咏隣有鄭僖雅擅才華女常
令嫗索詞於生生賦木蘭花詞與之因從其母求婚不
允女密寄詞與生云看紅箋寫恨人醉倚夕陽樓故里
梅花纔傳春信又付東流此生料應緣淺綺窗下雨怨
雲愁樓外杏枝綻也珠簾懶上銀鈎絲蘿橋樹欲依投
此景兩悠悠恐鶯老花殘翠嫣紅減辜負春遊蜂媒問
人情思總無言應只低頭夢斷東風路遠柔情猶為遲
留女竟以憂恨而卒作詩别生云淚珠滴滴濕香羅病
裡芳肌瘦損多怪得夜來春夢淺不知今日定如何生
聞之為悼亡吟有死生真夢幻來往只詩篇之句
王十八娘天寶間宫人與太真寵相亞馬嵬埋玉十八
娘亦歸晉安故里明萬歷間與閩人東海生冥會歌菩
薩蠻詞云妾身本是瑯琊種當年曾得君王寵傾國鬭
紅粧人稱十八娘絳綃籠玉質纖手金盤擘驛路起塵
埃驪山一騎來見幔亭集按東坡詠茘枝詞有骨細肌
香恰是當年十八娘之句或以為十八娘即茘枝也
乩仙王氏秋波媚詞云流水東迴憶故秋疎雨滴更愁
雁來楚峽風凄江渚瘦損輕柔誰憐絶世嬌姿在斜倚
小粧樓慵窺寶鏡淚懸情眼恨鎖眉頭自言宋時人年
二十卒又有詩云兒家夫壻太輕狂錦瑟春風淚萬行
孤枕伴人憐夜雨翠娥蹙損五更長見沈宛君伊人思
瑤宫花史何氏小名月兒山陽人早夭為王母散花女
歲癸未降乩賦鷓鴣天詞云整束簪環下碧霄教人腸
斷念奴嬌曲房空剩殘香粉獨對瀟湘憶翠翹斟别話
酌清醪盈盈徐送小紅橋從今不伴煙霞客愛向風前
鬭柳腰載悔庵沙語
吳江士女沈靜筠字玉霞山人吕元洲室殁後降乩作
鷓鴣天詞云一片春光遍九霄這回風月也全消重來
繡閣吟殘句不數緱山弄玉簫身外事等閒抛萬層雲
路碧迢迢香南雪北何由見直比人間午夢遙載林下
詞選
詞苑叢談卷十二
