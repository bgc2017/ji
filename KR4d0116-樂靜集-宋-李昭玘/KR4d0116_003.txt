樂静集卷三
宋李昭玘撰
觀江都王畫馬
落落名王唐帝孫筆端飛洒只逡巡風雲絶足知何在
粉墨餘姿若有神可信權竒盡龍種不應腲脮失天真
驊騮寂寞龍眠死更復何人接後塵
暮冬書懷贈次膺四首
一氣推遷星復回人生常苦歲華催凍雲欲雪鴈聲過
臘酒正香梅信来晝夢每因啼鳥喚柴門獨為故人開
自憐衰晚無多事心地都成一寸灰
不住寒岩不姓龐亦無短艇釣清江門庭晝寂人欹枕
几案春生日上窗五鼎甘心争逐獸萬夫落膽看尋橦
何如種取東臯秫爛醉床頭酒百缸
多病猶憑藥可醫若為換却鏡中絲人生得意一搔癢
世事循環千奕棋幸有歸来陶令計何須惆悵杜秋詩
慇懃田父勞相語天命吾今不復疑
慙愧儒冠誤此身塗窮何假問通津門前羅雀正吾事
牆角負暄非世人自喜小槽長有酒獨驚華髮不便春
知君澤畔成新築擬荷鋤犁去卜隣
出郭閒步
城市不在眼始知天宇寬田園休歲事風物似江干茅
屋上斜照水煙生晚寒徑須追野老笑語暫盤桓
寇彦時自歴下歸携古鐵刀白石壓尺見贈因以
二詩答之
素質並琳瑯磨礲若截肪動搖風莫慮點汚墨須防色
帶泉流潤聲含磬韻長願登青玉案時助寫雲章
右白石壓尺
戰地久埋沒洪爐為再燒曾因土花缺不逐血䰟銷擬
借庖丁手寧懸筆吏腰柔鉛勿多忌一割定相饒
右古鐵刀
次韻庭玉弟暮春作
小雨廉纖春欲歸桃花吹盡鷰来遲閉門却有宜人處
簾幕隂隂睡起時
戲贈閻漢臣廟令
香火餘金月十千指呼巫覡示威權如何報得君王賜
瀝酒慇懃祝萬年
又戲贈漢臣
蕭散官資近十千不須親舊祝無權虎頭食肉非虚語
可待誰人報有年
睡起
病夫無酒破春愁掃榻焚香作睡謀夢覺不知身是蝶
午鷄聲裏思悠悠
病中聞雨
官居寥落禁門東秋滿長安一夜風老病不眠成展轉
五更鐘鼓雨聲中
弔劉孝嗣
富貴從来一羽輕胷中萬卷復何營囊錢盡處布衾短
謗焰息時墳草生一日得行須有命百年不死是高名
瑶琴掛壁凝塵滿無復當年流水聲
經睢陽有感
昔日經由一夢同高樓雖在舊游空東流不改當年水
白首已成今日翁梁苑衣冠共黃壤隋堤楊柳幾春風
扁舟莫負南来興咫尺吴松落眼中
南游道中
玉鱠金虀昔未嘗幾迴飛夢到滄浪鄉關望處歸期晚
風水聲中去路長梅使南来問行驛鴈聲北度下斜陽
囊錢未盡江湖近擬買漁舟學漫郎
舟行阻雨
暮雨来何急乘時助發生水邊千樹暗篷底一燈明半
夜起鄊思空陂聞鴈聲春風故留客不為阻歸程
道中書懷三首
竹樹出平岸人家藏遠煙片帆雲度水雙槳鴈隨船綠
變春回地寒生雨後天前塗盡佳境得意且留連
漸入臨淮路移舟每問津行行風逆水處處雨隨人啼
鳥如留客幽花忽見春白魚不論價沽酒莫辭頻
平野青蕪合長橋綠樹低客愁須白酒春意屬黃鸝落
日鄉關遠孤村煙水迷清明能幾日却過浙江西
過盱眙宿慈氏寺
行役經旬不自聊強將登覽寄春醪淮吞汴水長增急
城睍南峯不讓高賈客正来喧萬井夕陽初下艤千艘
明朝更作留連訃醉卧西窗聽夜濤
宿慈氏遥碧齋有感(齋榜无咎書)
高僧邀我暫淹留細話朱轓此屢遊不見清談飛麈尾
空流悲淚拂銀鈎淮山勝絶千年在人物才華一夢休
欲作招䰟弔餘恨晚煙疎雨不勝愁
天長道中
細草眠黃犢短籬穿綠楊舂聲鵓鴣急田徑蝍蛆長地
暖足春物雨頻宜水鄉羇懷不可話倒橐酒須嘗
久雨
苦雨經旬久溟濛勢未收細聲来短盖横點透重裘澗
曲水流急峯深雲氣浮此行吾自喜所念老農憂
南峯閒步
足健會真賞眼明逃世紛風煙入詩畫杖屨逐僧雲水
闊天疑盡峯寒日昜曛羇人正愁思城角不堪聞
登龍游寺
飛構起崔嵬江晴宿霧開風幡兩州見花供四天来日
月依峯轉魚龍觸石回蓬壺在何處更擬上層臺
過虹縣有作
老態倦羇旅不堪行舸催風高鳥横度汀轉樹交回雨
過霧猶濕春寒花未開楚傖如見問不為米南来
過淮
東風吹雨過淮濱草木精神一番新鴈起沙隄煙隔水
寺藏松崦塔招人盪胷長憶江湖月眯眼曾嫌京洛塵
誰道南来少知識向人修竹特相親
登平山堂
斷檻欹簷風雨頻不逢心賞為重新依稀叠嶂宛如畫
憔悴垂楊今復春一闋高歌長在耳後来佳客復何人
悠然未盡雲煙思不見揚州十里塵
泊揚州城外
地占東南會舟浮百貨通惺忪喜淮粲啁哳困吴農(借此)
(韻)春喚鴈俱北水將人更東吾廬杳何在天末暮霞紅
贈盱眙令王邦直
樽酒留連淮水邊一燈相對共茫然退閒得計我華髮
撫字有聲君壮年幸有高情種松竹可無餘思落淮川
南金不用充行贐古錦囊中乞數篇
還家有作
還家春已晚風雨誤歸期飲啖嬉兒笑形容吠犬疑江
山猶似夢巾箧謾多詩未負東園醉桃花正此時
樂静集卷三
