樂靜集卷十七
宋李昭玘撰
謝徐州范教授
分職儒林下車鄉校高名夙著多士相歡自昔人昧五
常之原世無三代之學大道殫殘於秦法衆言殽亂於
漢儒以公羊為賣餠家盖譏淺俚謂太玄可覆醬瓿尤
病支離國家崇餙儒師發明道德排異端之戕賊歸妙
理之淵源必先因性而治身然後事君而成物故於教
養益重選掄某官德性靜深天材秀擢非先王之言不
道以天人之學自修將趨步於紫垣暫棲遲於泮水金
口木舌一坐盡傾白日青天衆人皆仰鳴絃盈耳投履
滿門從善若登並席幾四科之列聞風而作擔簦多千
里之行禮義相磨英豪軰出將見東徐雅俗共陶闕里
之餘風貞觀名卿半出汾陽之高第行須錫命别踐要
津慕服素深瞻承良幸
回兖州知府
比貢柔緘幸塵清覽禮無不答書匪盡言上君子之堂
未遑引袂拜使者之賜叠幸置懷竊惟鎮撫之餘茂有
福祥之助恭惟某官聲猷華國器業在民早膺出使之
華尚屈偃藩之寄報政之速固無待於朞年聞命而趨
將入陞於禁從佇期瞻謁少罄叙陳
賀轉運使
光被恩綸出司漕計仁賢所至民吏相驩某官器識宏
深風猷高遠益隆時望夙簡聖知持節外臺屢更煩使
握蘭華省䆮躐要資惟東州之奥區為諸道之劇部非
通材不足濟國用非遠略不足究利源時惟僉言允屬
賢業九年足用坐追滋殖之風四輔維人行被吁俞之
眷某幸緣聮事遂獲依仁尚阻參承但勤嚮仰
上南京豐侍郎
寵被恩綸榮司留鑰仁賢所至民吏相驩恭惟某官國
器宏深天姿純正言動皆君子之法出處有古人之風
早升要塗益聳清望道學有本得之自然政事不煩聞
者皆化惟别都之重鎮須近侍之名臣克壯藩垣式宣
惠澤報政之速固無俟於期年為國之光將入升於近
弼某素承知遇竊獲庇庥頋望履之有期實瞻風而自
幸
永興提刑謝到任
某蒙恩授前判官已於正月十二日到任者委轡下車
勤吏民之趨走據案涉筆擁文墨之紛紜將何補於事
功徒有慙於面目伏念某迂疎末學鄙野孤生賦材不
長聞道最晚棲遲日月僅成九轉之功蹭蹬風塵未蒙
一頋之價再預充庭之貢謾為入洛之遊敢意菲文偶
塵精鑒初乏青錢之作宜置下陳誤經黃絹之評遽超
數等叨從禄仕擢偹儒官詎能握管以窺天良愧奔蜂
之化蠋屬大明之繼昭延舊德以亮功博收人才盛集
冊府開閣之始豈乏異能偹員者誰乃出下客人共榮
於入彀時皆謂之登瀛正始諸賢濫陪武步石渠袐籍
䪺發見聞惟知反巳以自求敢覬因人而幸進謂有昭
昭之功者必有冥冥之志無赫赫之熱者亦無凛凛之
寒欲寡過而未能恐修名之不立以愚自信曷嘗稱博
而毁丹與世何尤不暇去嬰而歸蚡安有本同而末異
奚傷先病而後瘳處冲季孟之間僅知所立甘陵南北
之部適幸兩忘能不能各自其人得不得必尸諸命洋
然迎餌詎為方氏之魚兀若畏人反類羊公之鶴嘆源
泉之有本驚蒲柳之先衰一傳未終恍已迷其姓氏片
文屢過幾不辨其偏旁但縻廪粟以偷安何罪書魚之
成&KR1500;久玷外庭之列聊從别乘之行迨及更書復還舊
直竟無他異莫追終賈之才名必有可觀竊預趙張之
政事舍丹鉛之點勘視鞭扑之喧囂精神僅及於目前
智慮或遺於意表蠅紛訴牒驅即復來鴈集吏行守之
不置間關畏罪黽勉赴功入水必濡每憂揭厲遇風知
退冀免摧頽雖殫十駕之勞蔑有寸毫之補間以私門
艱窘多事侵陵禄未逮於孤窮歲已驚於遲暮田無附
郭久負陶潛之歸盜不過門素多張禹之愛屢申愚懇
願守方州猥霑造物之私特假詳刑之任占河關之勝
道連雍陜之雄都小民尚氣而喜爭巨滑瀕山而為盜
素稱劇部尤藉長才自非水鏡無疵權衡不撓則何以
吏知守法人不稱冤頋煩闇之無堪適選掄之誤及此
蓋某官元功播物一德亮天見遠業於有為期太平之
可致論事必同於善使人樂盡其才引傴僂以升高徒
煩假手削輪囷而成器幾誤揮斤敢不慎守官箴勉思
民事不近名而邀福無倚法以作威概以中平得之安
靜少圖禆報上副陶成美廕方休曾未虞於巨臂不才
自養終願託於長年過此以還未知所措
賀交代改官
對揚褒命進陟新階名德所推縉紳相慶恭惟某官降
才疎敏體道靜深議論見聖人之心行義為天下之則
横經芹水之館士有成材賜見雲龍之庭上嗟晩遇遽
遷美秩寔慰公評竚聞天語之咨庸行踐禁垣之清近
謝漕使
誤被綸言再叨憲領方馳驅而及境寔嚮往以為勞竊
幸拙疎廼承庥庇伏惟某官天姿超拔國器宏深爰遇
興王亟踐高華之選薦逢盛旦尚紆將漕之權敢謂官
常獲聮事任企聲光之雖舊拜門館之匪違陪萬忻愉
敷陳曷究
移京東西路憲謝丞相
陕西緫刑任使每懷於罪黜畿東昜部庇存曲荷於陶
埏事簡責輕恩隆感厚此盖伏遇某官道大而備器博
以深用中正秉國之均專精神熙帝之載期底於治必
納以忠燮理隂陽三階平而萬物遂整齊法度五教敷
而七政調宰正庶寮儀形四海總六官而建六典以致
大和同一德而恊一心坐凝庶績洪鈞運物大冶扇金
盖皆播於至公豈必躍而自化顧才甚下並用無遺重
念某早辱知憐久叨委寄惟是寵光之異尤深戴仰之
歸初以疾聞規求符竹亟蒙恩徙密邇鄉閭豈惟登車
攬轡之榮實有過家上冡之幸囊&KR1500;鮮椎剽之習桁楊
無請寄之姦人謂便安心知尸素尚懼不移之愚懦難
勝甚渥之眷私雖竭薄才竟虞無補終期便郡更冐大
恩庶幾驅策於蹇駑不負範鎔於甄鑄
同前謝曾樞密
盛德茂禀傑才間生以堯舜而致君並䕫龍而濟世上
窺姚姒早推掌制之工載戢干戈果著執樞之畫居然
社稷之衛時為文武之全基立太平規王體而斷國論
戰勝無事運智略而明廟謀廣土闢而七政調泰階平
而萬物遂制四夷而請命同一德而恊心端率百寮坐
凝庶績
謝交代上官正言
登車陕右已叨煩使之榮昜部畿東獨竊總刑之寄内
愧精神之消耗難勝責任於澄清矧英軌之在前仰絶
塵而莫繼已積平生之欣慕更增情契於遵承雖瞻覿
之後期有規模之可想伏惟某官富深淵之道學播忠
厚之德名高文早擅於巍科大節久崇於要任屢光華
於言路惟密簡於主知識遠器宏實儒林之祭酒智博
用大為朝廷之直臣進退裕如中正不撓上心所屬嘉
謨渴見於膝前使節外持公論久期於衮職佇膺異擢
用快輿情繼展慶函更陳素悃
樂靜集卷十七
