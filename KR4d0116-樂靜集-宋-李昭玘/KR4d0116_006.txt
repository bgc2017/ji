樂静集卷六
宋李昭玘撰
濟州真武殿記
北極大帝位紫微垣左右四將真武在其序明威正一
實帝之司殺者也按太上真武經元始天尊於上元天
宫說無上至真妙法時魔鬼流行横毒人命幽冤之氣
上蒙天關有北方大神將號曰真武能以正法祛攝邪
厲即以符召之付之馘滅生人既安乃復其位大無量
心不斷仁濟晦朔之間一降真馭蕩除不祥扶翼廉善
故尊事祈報之禮甚虔而度危拔厄之功著見非一天
禧二年有龜蛇見於都城東南隅即真武之負足神也
居民不日建堂其上以表異之有泉湧其側病者謁之
一飲良愈詔遣中使度地置觀名曰禪源加真武號曰
靈應真君凡神降之日公侯貴人宫闈戚里朝士大夫
閭巷庶人屏居齋戒奔走衢路摩肩擊轂争門而入歲
以為常方州小邑間設祠宇寖久不治雨漏塵委狐鼠
穿穴靈響寂絶無所憑附大家富室猶能虚館寓嚴器
飾薰被汎掃以迎其来下里寒陋敗帷破屋父子喧呼
腥穢不除欲望雲旗聞風馬九天寥寥區域萬里果何
在也夫大淵空谷窅然静深如有神物使人色動形悚
無敢狎侮有所畏故也是心也人誰無之顧作之何如
耳天慶觀舊無真君祠奉議郎陳公穀語道士史知真
曰天之威神位在黃籙汝知日誦其經不能為人請福
亦黃冠之罪人也余願以月俸三十萬造真像寄位三
清之側以示警發度材聚工峙基結宇汝之責也知真
領其語因謁諸里人有河東薛洙者士族子也歡然應
之曰此吾志耳相與風曉善類積錢一百三十萬度東
南隅為殿四楹涓日之良作大醮設以奠神位劍芒霜
冽目采電射玄衣矯首赤靈吐舌天丁玉童猛厲静莊
旗旛飛揚微風觸人香嬰上騰髣髴雲霧衣冠士庶羅
立庭下拜而升拜而獻獻而祝又拜而退踧踖屏息無
敢噫唾如負山岳如臨崖谷猶恐神之不享也非有畏
心孰能使之方斯時也志專氣柔五官無邪七情不競
恍惚之間影動響觸莫知神之所以来也如是者特須
臾之感耳幣焚器徹飲福言歸行路顧瞻不見可畏向
時之心寖爾迷滅神之去人亦復遠矣神行乎空虚遠
之不得疎近之不得親因人之心為之去来故化材以
成象因象以致其心此奉祠之意也人能有常心不變
不惰如獻祝之際日勵而時出之無入不為善則神將
保汝為福無窮事之順適者不祈而獲顛危疾苦必有
以振虎符不飛靈劒不試伏妭飛疰嘯梁瞰室之禍無
得而憑陵矣凡諸邦人儆戒無忽政和五年四月二十
日記
徐州巽臺記
徐古大州氣象雄奥面抱巨峯背負連嶂汴泗走乎兩
肋長洪齧於衿領之間重岡鉤阜夾曳旁立如鬭如逐
如邏如遏雖欲放觀長想意已迫矣州之東南地勢委
靡紆以平林演以廣隰山舒而水緩悠然逝隤然止如
大路馬安安徐步如隱君子偃卧退匿可望而不可及
使人心目暢達而不病乎拘㡳獨此一隅爾鳳山僧行
介即其居之餘址叠石為臺崛然百尺以直其隅憑陵
半空睥睨孤刹東南之勝交薦於臺上臺上之觀委蛇
而無窮也凉秋八月金氣既明草木鮮静天宇空澈太
守王公率僚屬登其上而讌飲焉是時也微風颸颸墮
乎欄檻飄颻乎衣裾颯然撇巾髮而過也煩昏頓祛神
爽超發邈焉引覽千里在睫况練光之横溢紺螺之明
滅飛帆歘見孤鶩乍失不舟不轂以意為適直將跨流
雲於蒼莽軼征鴻於泬寥而後已也公顧客曰異日有
此樂乎吾欲據東南之會名此為巽臺非特辨方配物
又以表吾之所樂也有客曰巽之名則稱所以為巽之
說竊為公發焉解倥偬而攬高明逃諠囂而接遐曠欣
於暫得而横謂之樂非樂也今夫肆目之所逐快心之
所適觀滄海之浩茫識閬崑之縹緲搏扶搖撠膠葛浮
河漢而問津於牛女猶未厭也須臾思窮力怠摧頽却
顧杯案狼藉人語聒聒曾未離乎一席之上已愀然不
悅及乎風霾暴勃霧雨迷塞天寒日暮不可竚立嚮来
之樂顛倒潰亂不可復覩而憂隨之矣大哉樂乎古之
為道者不交於物意無所至收耳目之役關吾神明之
舍冥乎至虚以六合為内如此則高明遐曠無時而不
與吾俱存又何能終日栩栩從物飛揚而不返哉故昜
曰巽入也
真樂堂記
李子以書乞墨竹於眉陽先生先生不妄許可得李子
之言喜而不拒作大小竹石二番以貺焉李子再拜而
受正顔色而觀之柯葉脩勁聳動偃仰風雨霜霰所不
能凌廉角竅缺盤礴屼峍百夫不可轉也一日而神動
二日而心化三日不知形骸之所忘意慮之所得彷徨
顧步如恐其忽然失之也當此之時雖疾雷不驚飄瓦
不觸况乎睡寐飢飫晦暘寒燠所能覺哉先生謂李子
曰君豈復事此兒女子喜好者也先生道德高重冠服
天下歉然猶以兒女自處則眇乎不足數者非敢與知
也富貴聲色得之則淫溺怠傲不得之則窮日力而争
此壯者之所好也飴蜜梨栗得之則莞爾而笑不得則
雖若有失而不知所怨此兒女之所好也及夫愁精搖
思昏病羸僂雖堂堂之軀未嘗不為兒女之所輕挟懷
咀嚼叫呼相擲雖三尺之子未嘗不為壯者之所嘆二
者之好果誰樂邪然而壯者之好無窮兒女之好昜足
吾以昜足者為真樂夫為天下所笑必以笑天下者也
為衆人之所棄必亦棄衆人者也物我未定不可奪此
而與彼則姑從所好吾豈知有物哉今以先生石竹掛
於坐因名其堂曰真樂且以成先生之貺而不敢忘也
葬遺骸記
元豐壬戌京師之東自春徂夏連數州不雨徐於他州
獨屢飢而旱甚故其民尤病太守高郵孫公哀民之久
窮也寤寐如疚憂見言色凡山川之在境内與其佛老
子之祠不以遠近疏數皆躬請焉至於徙市舞雩之法
亦復為之雖雲徂雷升徬徨回薄拒城四五十里輙止
疑若有所忤而却者人莫知也是時民以艱食往往盗
發荒塚取故塼以售日或百數州有書生江天錫能道
晉相和魯公凝記夢事因客以獻請公加禁罰公聞之
惻然翌日下令戒民毋得發塚期以不貸遣校吏拾野
中遺骸得一百八十餘軀葬於城南官之廢地為之祭
告而後掩焉後三日大雨一夕而足初魯公微時偶歲
旱夜禱於家庭既寐夢遊新橋頭數十人聚語道上若
弔若賀者怪而問焉前一人對曰吾昔居賓德坊開運
二年死葬於金山之陽吾之閭里附金山而葬者八十
餘家歲遠子孫淪亡祭祀不主無理之人輙破墓暴骸
歛陶甓以為貨悠悠之䰟無所棲息故冤哀之氣上薄
於天帝實震怒踰時不雨使彼方之民愁餓危蹙為吾
等報也然来者猶未已吾方得理於帝君能為我言諸
守長可為之禁而歸吾故宅庶幾可和隂陽回帝怒而
致膏澤焉願公無忽魯公寤即以書抵在位者如其言
而為之果驗夫鬼神之難知也久矣知道者不必窮諸
形聲而後信以理推之可也孔子嘗謂子路未知生焉
知死未能事人焉能事鬼信乎死之與生鬼之與人雖
隂陽晝夜所役之不同要之情状猶未離乎其類也夏
凉冬温燕居燕寢覆其體膚藉以筦簟一有不足則通
夕不寐及其為鬼也毀其室宅暴其支首凄風烈日無
以自蔽豈獨無人之情也哉世固有賤死而蔑鬼者與
其自戕也特一間耳昔東海繆殺孝婦三歲枯旱後太
守得其故祭孝婦塜天立雨歲即大熟以此推之掩骼
之報固不疑也雖然君子之用心也不期於巫祝之說
亦曰仁而已矣達吾不忍人之心致吾誠而為之若夫
報施之端有無之理不必論也大矣哉孫公之仁其利
溥也明有以振其生幽有以安其死輙書其事以聞諸
四方士大夫之仁者庶幾公之澤益廣焉元豐四年七
月日記
任城修佛殿記
至人無形合宇宙以為形大道無寄因萬物以為寄形
無所窮則不可思寄無所在則不可致若夫游想於恍
惚之間假名於真寂之外所見非見所得非得是猶鑿
地求天止能見影尚何足以覽太空之寥寥指靈明於
無碍者哉西方有聖人號其身為千百億化身無往而
不通號其法為大寶藏無求而不具變化出沒廣大圓
滿不離自性行住坐卧飲食謦欬皆為解脫色所不能
見意所不能取以三十二相觀則相相非真以七寶布
施修則布施隨盡故非去非来非有非無是名寶相持
一句偈解無上意是名無量福德至於金玉珂貝繒彩
雕畫纖麗昭爛作而相之其富無倫高堂廣厦丹楶藻
梲岌嶪沉邃覆而棲之其貴無敵瞻傃引仰胝足血顙
歌唄環遶無日不在是於無為中妄生緣影自以為得
妙道之行是亦疎矣然則法無二門根有利鈍太上無
修非心非佛其次不修佛而修心其下不修心而修佛
要其有所至一也由是言之以色相觀以布施修是人
雖不能生無所住心已於三毒火中得甘露味必竟清
淨不纏煩惱與夫夸悍突盗欺忍頑戾不知可修不見
可畏如鬭獸觸格黠囚抵獄不順羈紲不承箠訊跳梁
倔強自速喪害者固有間矣此佛氏之崇塔廟所以有
情化也昔者燕人生於燕長於楚及老而還過晉國同
行者指其社曰此若里之社乃喟然而嘆指其廬曰此
若先人之廬乃潸然而泣夫悲不自知對境而作凡人
一禮塔廟一瞻像貌生歸信心起清淨想亦因於境而
已外境所設豈能使人生如是心起如是想由自性中
本来有故冥冥之民必待境而後知化乃蔽而不自思
爾噫性不在境依境而後覺境不碍性見性則自忘及
乎萬想俱融一真常寂五藴六根悉是幻化山河大地
悉是虚假向之所謂塔廟像貌者乃聚塊積薪而已其
於佛也奚有
負日軒記
天遊子窮冬苦寒薪火不足鑿屋之南垣盗太陽之暄
而曝焉大明既升赤烏吐精玄冥收威萬物皆傾叢林
之鳥穴罅之蟲鳴呼攫躍磨喙伸足于于愉愉莫知所
作吾方垂頭隱几閉目擁鼻傴僂而負之初焉若沃若
嘘強者柔屈者舒爬搔引挽無意不如少焉肌血活流
經於髮膚骨肉俱融充乎虚空吾不知形骸之所以為
我我之有形骸邪吾不知洞戶奥室綈帷十重白狐蒙
茸巨爐獸烘酒行十鍾有樂於此邪吾不知大漠之北
冰厚三尺鑚木敲石煙火不出十指欲呵呀然已踣有
不幸於此邪吾疑夫隂陽氤氲太和渾淪還我以性命
之根使我遊真挹醇與天地並存而獨有此邪吾是以
愛之而不知厭就之而不能違晝則遡而東昃則遡而
西竊竊然惟恐其去已也已而羲馭將宿奔於蒙谷吾
不能疾走而逐於是始不豫於吾心吾猶計之卒歲之
寒不薪不火庶乎計日而長有此也及乎朔風吹雨飛
霾四昏老隂司殺怒氣惨烈其(闕)萬物鳴者吟飛者
戢吾亦拘攣拳曲拔肩累足鴟蹲蝸縮敗絮自擁悽酸
百種蠢蠢時動如蠒包蛹雖沸九鼎燎鄧林使吾沃而
煬之恐未足發吾生氣而綴吾餘息追幸前日之愛不
可復也故吾心更悲夫一晝一夜隂陽代更一寒一暑
四時錯行此萬物無所逃於天地之間天地亦不得私
於萬物今且徇吾所愛將獨有以成吾私既知其不可
有也始則不豫於吾心終則其心更悲不亦惑歟然則
天下之物戛於利害之塗與吾身託於變化之間者果
可以獨有歟至於鬭逐排擊一得一失喜怒相賊而自
焚溺者不亦大惑歟是說也雖野人不得獻之於其君
吾將自事其心焉
樂静集卷六
