樂靜集卷十九
宋李昭玘撰
賀游龍圖冬
舜璣觀象迎長至於箕躔鄒律吹灰肇太和於天統隂
窮於剥陽復而升正君子之大亨與廟堂之均泰恭惟
某官才猷映世聞望高時抱忠義於邦家勒功名於典
冊比分閫柄亟騰威略之聲旋偃便藩益著循良之政
式遵令序宜茂繁禧即趨近密之班以輔太平之業某
方祗行役將遂參承忻頌交深敷宣罔既
賀兩府正
三陽大亨一歲更始此天地泰通之際乃精神會聚之
時宜有吉祥來薦君子某官翊亮三世儀刑百工適當
龍躍之初屹有棟隆之任天其或者將俯屬於治平神
寔聽之方共扶於業履況三朝之在序惟百禄之是膺
乂我烝民繄股肱之永頼錫公純嘏與邦社以同休
賀提舉冬
肇復一陽潜萌萬物應書雲之觀望增化日之舒長仰
屬使華倍祈天祉某官才資高遠德性温恭結明主之
深知聮外臺之要職訓齊法守開闢利權聳人望之愈
崇宜神休之有相三微正始方恊慶於令辰百福應期
佇進膺於嘉命某限拘官守阻造賓階無任傾依祝頌
之至
賀鄰郡守倅冬
玉管召陽土圭測日推物萌之載始嘉道長之方來君
子對時神明恊慶某官靖恭秉德直亮端懷早膺中扆
之眷求雅為多士之師表暫資賢望出佐方州宜民之
謠既喧聞於載烈自天之報方順履於迎長竚奉褒恩
入躋近輔
回外邑宰冬
陽生律本日起子初吉履對時宜有踐長之慶謙光相
與乃承流問之勤載味言芳唯深感臆
賀監司正
時月昜而書年天地交而為泰宜大人之應會與庶物
以咸新某官德美在躬聲華高世器識藴兼人之富事
功為諸路之優方迎道長之期宜享彙征之福佇頌褒
詔入踐近班
賀運司正
天地既交在時為泰君子寖長與物偕通某官綽著吏
能雅為國器順履吉亨之會茂迎福禄之來佇被恩綸
徑居華要莫遑稱壽但極馳誠祝頌之深喻言奚既
賀曾端明正
運回一氣卦畫三陽方天地之泰通契君臣之感會某
官蓍龜先覺柱石元勲早贊略於西樞暫偃藩於東面
道乘時長福以類來竚膺衮黼之褒即正鈞衡之位某
限拘官守阻造賓閎
賀孫學士正
葦桃在戶禳磔以餞餘寒椒栢稱觴燔烈以興嗣歲在
時為泰與物咸新某官道為儒宗望出民表暫假蕃宣
之寄尚淹廊廟之才方迎道長之期宜享彙征之福竚
參大用俯慰具瞻
賀鄰郡冬
微陽肇復庶物更新盪祓不祥逐郡隂而盡竄導迎多
祜乘一氣以俱亨宜有神休來相賢業恭惟某官儒紳
元老禁苑名臣久著望於朝端暫偃藩於方面利有攸
往道已應於朋來罄無不宜福將迎於類至竚承節召
入輔帝猷某限守州符阻趨賓次
賀李邦直正
一歲始而為正三陽交而成泰乃天地資生之會實君
臣受福之時某官德業亮天誠明周物夙富經綸之學
屹為柱石之材望重兩朝進退必歸乎禮義道高萬世
始終不累於功名神明所扶福禄來附方懇辭於機政
暫出鎮於留都圖任舊人將再調於元化永錫難老庶
大庇於斯民某限守官箴阻趨均屏
回諸州通判冬
書雲應候測景踐長方陽德之時升宜君子之道長某
官性姿宏厚器識䟽明暫關决於名藩將徑躋於華要
俯迎令節倍格繁休方脩拜慶之儀遽辱飛緘之賜但
勤誦願尤極感銘
回安撫冬
一陽資始萬物更新發施天地之和敷錫君臣之福恭
惟某官生民先覺命世上才緫制節於東州坐消姦慝
宣詔條於屬吏盡格循良坐迎日至之長茂擁百祥之
助七日來復宜君子之階升一節以趨將龍光之兼被
某限拘符守阻造賓墀
回兩府冬
律應黃鍾斗建子位為天地資生之始乃君臣受福之
時恭惟某官柱石元勲蓍龜舊德處朝廷以正直安天
下以惠和偉然事業之光華休有神明之恊相茂迎令
序倍格龐禧大賚善人方允升于高位永錫難老將久
庇於生民某限守州符阻趨鈞屏
樂靜集卷十九
