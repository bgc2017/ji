樂静集卷十二
宋李昭玘撰
賀太皇太后生辰表
候屬西成屆金方之正氣時生上聖配天德之鴻休聲
文所臨舞蹈同㡳中謝恭惟太皇太后陛下母儀恭肅
坤德静柔弼成永圖休有顯烈三光明而四時節九功
叙而百度熙恢基業於無垠躋民物於交泰文武之興
周道華胥之贊軒圖迪是芳風夐超治古臣守職藩佐
叨榮聖時觴獻萬年莫預造庭之列心肩一節徒傾就
日之誠宜益介於延洪庶克符於頌祝
賀皇帝即位表
臣某言伏奉三月五日詔書恭承皇帝陛下虔奉寶圖
踐登宸極震雷一發聲赫四方大寶繼升光被萬國生
靈鼔舞動植昭蘇凡在撫臨無不欣戴中謝臣聞盛德
之後世有天下有道之國篤生聖人恭惟陛下席六帝
之洪休對三靈之丕眷仁孝純乎天至聰明茂於日躋
岐嶷之間已能動娛先帝號令之始足以慰悅衆心社
稷有所憑依神祇以之安樂皇天右序復開命武之符
率土祇驩行見紹堯之化臣限拘符守阻造闕廷無任
舞抃蹈踴之至
賀太皇太后表
伏承太皇太后誕膺寶冊同攬乾綱號越常尊禮隆無
上孝慈交感遐邇祇歡中謝恭惟太皇太后陛下柔順
在躬聰明齊聖輔佐英帝肅隂教於六宫保鞠先朝端
母儀於萬國載加盛典允答徽音挟日以升均照臨於
南面與天同久擁康樂於西朝臣限守藩符不獲趨詣
闕廷無任瞻天望聖舞抃激切之至
進奉賀皇帝登寶位上絹表
大人繼明神祗協相四方来賀玉帛交馳仰罄懽心畢
輸邦物臣猥叨符守阻觀帝閽敢陳在篚之儀少助充
庭之實
謝告諭表
伏蒙聖慈特降勑書告諭臣即時集官吏軍員將校僧
道百姓等宣讀訖睿智纂圖深恤艱難之託邇遐聽命
載銜撫育之恩中謝恭惟皇帝陛下純孝在躬至仁感
物奉時昭考將圖天下之安咨爾庶邦使知王者之志
臣猥叨符守誕布德音坐食見堯盡識宅宗之念謳歌
歸啟共迎極治之期臣無任瞻天望聖感戴激切之至
賀冊皇太后表
伏承皇太后允膺寶冊增奉鴻名大孝隆親事光墳史
萬邦蒙福喜極人神中謝恭惟皇太后陛下育粹坤元
服勤隂教輔佐先帝志在静柔保鞠聖躬德惟均一式
彰懿範推講盛儀祇答懿慈盡明王之要道誕敷徽命
鼔百姓之歡心臣限守藩符不獲躬詣闕廷無任抃蹈
激切之至
賀冊皇太妃表
伏承皇太妃誕膺徽冊增奉隆名凡在邇遐孰不抃蹈
中謝恭惟皇太妃陛下慶傳貴緒瑞發靈源率嬪御以
静柔奉蘋蘩而蠲潔屬真人之纉紹推盛典以褒崇懽
動宫闈事光史冊臣限拘藩守阻造闕廷無任抃蹈激
切之至
進貢綾表
禹分九州均節諸侯之貢周建太府校登天下之財入
之必以其時制則各從所有方帝仁之愛養滋物産於
盛多追講舊經畢修常獻臣猥叨符守獲奉歲輸敢陳
在篚之儀以助充庭之實
賀興龍節表
四序周而在朔方成一歲之功二陽進以為臨允叶大
君之吉篤生真主奄有庶邦紹六帝之休光懽兩宮之
孝養車書所暨舞蹈攸均中謝恭惟皇帝陛下聰明日
躋智勇天錫應千齡而出震操大器以乘乾虎嘯龍翔
共覩聖人之作風行雷動坐躋萬國之寧衆賢濟濟以
在朝至化新新而美俗三靈助順六氣薦和人情胥悅
於謳歌天祜沓来於福禄將窮冬律俯屬誕期載瞻虹
渚之祥竊效封人之祝恭默思道允懷上帝之心安樂
延年永邁南山之夀
慰皇帝表
今月日神宗皇帝小祥者渭水衣冠想神明之如在石
門霜露驚日月之難畱中謝恭惟大行帝澤被生民道
躋曠古收成功於六閏垂鴻業於萬年欲窮海上之山
遽厭人間之世言未忘於在耳歲已換於終星皇帝陛
下孝極事亡念深率考盡憂勤而纉禹感冥漠以見堯
維練服之將更結聖衷而永戀昊天罔極春露既濡雖
哀不可忘顧奄經於時變而禮當有節庶下慰於人情
臣限守藩符不獲躬詣闕廷無任激切屏營之至
慰太皇太后表
日月變遷人神感惻中謝愛深母道惨結聖衷覬少順
於天時庶下安於人欲(闕)
賀玉璽表
大明當宁百辟造朝翼赭案以前登發金箱而跪進靈
光煥燿虹氣屬天妙刻蜿蜒龍文照日作乾安之樂奉
天子之觴誕布宥恩敬謝宗廟慶流海宇驩動人神實
曠古所未聞宜四方之来賀中謝竊以明德在御嘉應
並臻盖天將有示於人故地亦不愛其寶至神變化非
意所知和氣薰蒸為時而出惟珍符之肇見錫景命以
来崇眷懷本自於帝心追琢疑非其世造學者之辨無
以稽諸史玉人之巧莫能喻其工不必論前世之所遺
要非偶聖人而不受恭惟皇帝陛下仁孝率考嚴恭事
天朝廷治而庶官修隂陽和而五穀熟百神協相四表
乂安宜保無疆之休以稱甚盛之德靈芝朱草非難致
之物神鼎丹甑不足效其祥非假秘文孰昭休貺昔堯
享封人之祝漢聞嵩岳之呼曾未若躬承受命之符永
為守國之器聖作明述方啟佑於千齡史書樂歌將有
辭於萬世
賀元符改元表
准勑自紹聖五年六月朔已後改為元符元年神休沓
至昭示聖時歲號更新欽承天意布宣萬國鼔舞羣情
中謝恭惟皇帝陛下一德感通三靈眷佑諸福之應緣
類而来明照下土則神光燭天澤潤生民則甘露如雨
欲付以享邦之慶又申之受命之符皆前世所罕聞不
踰時而来上載諸簡冊播之聲詩猶未足著無窮之傳
復何以表非常之貺大將詔世宜重紀元太史編年無
愧祖宗之美明堂頒歷永同天地之期
樂静集卷十二
