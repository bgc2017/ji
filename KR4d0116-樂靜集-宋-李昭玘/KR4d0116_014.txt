樂静集卷十四
宋李昭玘撰
代人賀元圭表
欽承休貺叶至日之迎長肆設盛儀闔萬邦而来賀列
華紳而星拱翼寳盝以階升上公跪進而前天子再拜
以受大樂備九成之奏羣臣奉萬歲之觴麾幡縹緲於
祥風雲物冲融乎和氣人神胥悅霈澤横流以答自天
之休於昭不世之瑞曠古盛典一時榮觀中賀自昔陶
唐聖神獨運惟時文命水土既平歸我帝功薦其器寳
謂俊德克明者本於智黎民於變者生乎神用此以知
人而人績成推此以則天而天道順故外黑以示智之
所出内赤以顯神之所存顧強名莫得其緒餘惟默識
可求諸形制書猶具在世獨無傳三代下衰曾莫聞其
付予兩漢甚陋終不發於沉潜天心未有以感通人意
亦難於窺索綿歴歲時之久寂寥霄壤之間爛然光明
了不刓缺盖上穹眷佑有待治時而神物護持乃至今
日恭惟皇帝陛下儲精稽古恭已愛民聽言同衢室之
詢化俗猶大章之作兢兢以行道巍巍乎成功家陶德
化而可封人競恥心而不犯亦堯之盛與帝而俱屬景
命之方興果珍符之来格學士討論而不謬工人辨閱
以無疑再考祕文益詳嘉應得玉璜於磻水何乃不經
出寳鼎於汾隂是誠小物固宜告圓丘而饗上帝拱南
面以朝諸侯迎福禄之大来對天地以同久臣親逢熙
旦猥預下僚彷彿闕廷徒極望雲之想婆娑田里聊陳
擊壤之歌
代濟州命官學生道僧耆老請皇帝封泰山乞車
駕經幸本州表
竊以封禪大事古昔有聞數千百載之相望時難偶值
七十二君之可記遺跡尚存非至德無以動天惟聖人
乃能行禮義當有請時弗可違衆議所同不謀而合輙
殫愚懇上凟嚴宸中謝恭惟皇帝陛下亶聖智之才邁
帝王之德仁被動植孝感神明朝廷正而庶官修庠序
興而衆賢出禮極商周之盛樂同韶濩之和四時序而
五穀順成九澤通而百蠻請吏困窮有養囹圄屢空為
道難明視古無並萬邦咸乂豈惟同德之三千百化已
成何獨大功之二十三靈協相諸福薦臻太史書祥殆
無虚日輿人頌聖如出一辭冲融六合之間充塞太和
之氣元圭載出垂眷甚休青帝来臨示人尤著當躬行
於昭報無久曠於上儀必展時巡用虔祀事顧兹東土
有曰泰山泰言作鎮之尊東乃資生之本羣靈之府衆
岳之宗近在大邦素為福地升煙中頂可近接於皇天
檢玉圓臺亦深明於精意不特享一人之慶盖將蒙萬
世之休幸詔諸儒敷求故實矧規模之具在皆耆老之
能言追真皇已講之文請從今日繼神考方興之志奚
俟来年惟麟野之舊封附陶丘之大邑去畿無幾視魯
為隣路固少於縈回地尤多於平衍萬人無擁六馬不
勤纔經清泲之郊圻已見東山之雲物伏望皇帝陛下
曲從人欲俯屈帝尊遡日馭以啟行揭龍旗而来幸肅
傳鳴蹕徑取便塗舜禮方修敢願陪於羣后堯車儻過
竊有效於封人庶仰曯於清光不虚生乎盛世
第二表
投寸莛於洪鐘固知難動納細流於滄海尚或能容是
誠力所不量恐亦行之甚昜躊躇欲却僶俛復前中謝
竊以奉牲玉於圓丘以展報天之禮潔粢盛於泰折式
昭事地之儀此皆有國之常經未盡聖人之極致非升
中不足以對上穹之佑非降祀不足以接厚載之靈自
伏羲以来斯焉可考由祥符而後今則其時敢布懇辭
再干宸聽恭惟皇帝陛下聖心天縱神化日新造士訓
官羣俊在位制禮興樂習俗已成木索俱閒倉箱徧溢
犀利蒙皮而不試遐荒削枉以来庭洋洋乎歡樂之聲
恢恢然仁夀之域精神之妙既已和同天人糟粕之餘
猶將陶鑄堯舜冬祀方修而清真格韶音纔作而白羽
来大功岌嶪以升聞諸瑞紛綸而畢至草木山川之勝
競出珍符日星雲露之精次垂喜應不為創見非止一
書此皆前古之罕聞何獨大封之未舉惟岱宗之作鎮
在方岳以居先巖巖之望尤高生生之德滋盛神房阿
閣即先聖所棲紫盖黃光盡吉祥之氣舜帝時巡之禮
具載遺書真皇夢感之靈竊聞殊貺伏望皇帝陛下躬
行升降丕答顧懷鶴髮相扶每共談於古事鑾輿来幸
將復望於清塵宜奉三神之驩以錫庶民之福雖貶成
抑定謙不自居而附厚增高禮寧終廢是弗為也尚稽
檢玉之期侯不邁哉徒鬱搢紳之願載言大野俯次輔
藩參考舊經最為便道五百里之非遠東北望以甚平
乃汶陽接畛之區正羽衛徐行之地幸頒俞旨夙戒候
人煌煌華盖之来四郊風動隱隱春雷之轉萬騎雲從
臣某等夢寐傾心掃除先路進陪朝序敢希闕里之榮
親見聖時誰復周南之歎
第三表
盥手奉章鞠躬俟命望雲雖劇伏地無從獻一得之愚
已幾喋喋下十行之詔尚復遲遲中謝竊以因崇祀以
告成禮當有報為生民而祈福意本無私乃上聖所優
為亦下情之公願凡在照臨之屬莫知鼓舞而来稽於
衆則可從冀蒙兼聽至于三而必瀆敢避多言筮日之
良瀝誠斯迫恭惟皇帝陛下化行俗美治定功成隂陽
天地以流通禮樂刑政之明備丁寧德意孰非堯舜之
用心熙廣聖功不忘文武之勤教交萬物以道得百姓
之歡衆賢並興五兵俱偃養材有本造小子以詩書懷
遠無方裂殊隣為郡縣九年粟腐比戶錢流惸獨孤窮
飽餘糧而鼓腹桁楊纏索掛空犴以凝塵朝廷胥樂於
清明田里蔑聞於愁嘆馨香有感惠澤無垠共陶一炁
之和徧為諸福之應元圭發見上帝降觀九霄光明日
有戴氣千里澄澈河無横流甘露葳蕤寳山崒嵂竹實
供九苞之食野蠶增卒歲之衣雙蓮駢苽不並生於庶
草赤烏白鵲獨先至於四靈淮人瞻崒堵之光嵩阜示
高真之相嘉榖動盈乎拱把瑞文繼出於山林九臯之
鶴蔽天同傾萬目五色之芝連篚幾困十夫禮部受圖
歲嘗百數外朝稱慶日或貳叄呈露紛綸變化竒詭事
出乎見聞之表意存乎象數之間驩流聲詩光動簡冊
此太平之極致何峞峞乎彼載籍之所傳特小小耳惟
天之垂眷者甚厚故民之報上者益勤圓丘方澤之齋
嚴未為之稱束帛金錢之慰遣詎已其来必先喬岳之
封允答三靈之眷庶弗違於上下亦曲盡於情文庸示
光揚非為進越博士濡毫於冊府夙備討論封人側耳
於路隅屢從汛掃載稽前古無越此時雖退託以未遑
顧久留之何待盖曠世罕逢於盛際况舊章非設於空
文今復仰冒嚴誅堅陳丹懇幸稍逥於淵慮難終抑於
輿情魯邑儒冠已顒顒而北嚮岱宗雲物每靡靡以西
来伏望皇帝陛下追祖武以聿修奉天時而順動自大
野達東山之境導屬車無五日之行良出便安最為平
昜填金祕冊罄一人昭事之心刻石層崖張萬世無前
之烈訪仙閭之縹緲觀海日之騰陵百神之御沓来萬
歲之聲相屬回鑾夷路瘞帛崇壇麾仗雲屯琛貢山積
先端冕以受四方之賀大作樂以舉諸臣之觴躬問高
年畢修羣祀尊儒闕里欵帝真庭賜酺飲以交歡欣濡
德音以蕩瑕穢榮光均被慶賚並行永孚宗社之宏休
丕顯帝王之能事臣某等敷言累牘引領踰時恍迷丹
闕之岧嶤想見翠華之髣髴躊躇終日搖役寸心奏帝
典之一篇慙無宿學望聖人而三祝竊效前驅
代賀平瀘賊表
勇校鷹揚赫天聲而莫禦窮陬電掃殱鼠類以無餘三
捷告旋萬方交慶中謝臣聞漢闢䍧牱之地始定南夷
蜀興瀘水之軍寖通諸夏雖屢更酋族時擾疆陲固不
煩浮以六師止可以驅之尺箠夫何狂醜敢黯皇靈謂
中國之兵不習山林之險聖王之法必寬夷獠之誅輙
肆披猖自媒剪覆以至虎臣受略軺使移輸先攖必死
之喉襟大索已窮之淵藪踝頭顱於川谷卷廬落於灰
埃何能逃螻蟻之生無復恃螳螂之臂風馳旁徼魄落
諸蠻伏惟陛下聖德静淵武烈神速萬全之勢灼見於
目中千里之師焱来於天上以山壓卵如火燎枯孑無
遺兇少快宿憤昔方叔之征玁狁柔服蠻荆貳師之伐
大宛震驚西域跂觀遐俗畢附中邦臣素荷國恩忝分
符守喜聞寬詔竊助歡聲飲至行封莫陪於周廟頌功
稱夀徒望於堯天
代知徐州馬大夫謝上表
祇擇時日初見吏民當朝廷訪落之時各修其職濫師
帥長人之寄徒愧於名撫已知榮感恩欲涕臣某中謝
伏念臣斗筲淺器畎畆孤生遭遇聖明因緣仕宦亦嘗
登進言責披瀝肺肝分貳計司運量金谷載更使指出
領憲綱未歴歲時遽銜哀恤養既違於將母義當許於
致身逮賜對于天光復轉輸於嶺表出入谿蠻之徼馳
驅瘴霧之中以革裹屍分捐邊野舉頭見日莫望長安
方撫水之繹騷病師糧之難給粗完經費遂致招徕幸
蜂蠆之無虞顧形骸之可乞猥蒙寬詔退守真祠屬瘴
疹之稍平奉詔恩而入對荷先帝神明之照知孤臣忠
梗之心假以便藩養其暮齒惟徐方之奥壤實蠻服之
舊封井邑浩繁風俗剛悍宜資名德以賴藩宣夫何妄
庸輙膺任使此盖皇帝陛下道膺堯智德邁湯仁謂犬
馬有一日之勞簮履乃昔時之御曲加完愛詎思棄遺
臣敢不勉激吏能奉行德意桑榆雖晚未忘幼學而壮
行金石不移敢有先難而後昜少立涓埃之效上酬覆
載之恩
樂静集卷十四
