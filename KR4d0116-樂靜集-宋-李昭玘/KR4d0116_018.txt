樂靜集卷十八
宋李昭玘撰
謝運使學士
瀝懇乞麾方自規於假守被恩昜地猶外緫於詳刑濫
同原隰之馳喜有瞻言之便退循孱緩實幸庇依伏惟
某官道學知天德名輔世文章足以華國事業見於濟
時被熙寧睿聖之知參金華勸講之任發揮奥義允恊
上心伯仲談經偉矣一時之美君臣合契焕乎千載之
逢蚤預登瀛久宜視草淵衷密簡舊德是圖眷惟京左
之將輸實首國中之轉餉借籌良畫澄清暫委於宣風
告后嘉猷雅健方思於掌制佇期迅召亟展慶函欣禱
併深叙陳奚罄
荅留臺沈大夫
瀝懇乞麾方自規於假守被恩昜地猶外總於詳刑視
事云初賜函先及伏以某官雅推令矩久著能名請留
鑰之臺綱暫資宿望披中宸之芝檢行踐擘塗覿德未
皇致郵不敏良有後時之愧益深内訟之私感怍既并
叙言罔既
回致仕畢大夫
謬膺煩使方愧於澄清夙仰高風雅懷於瞻觀遣牘末
皇於郵置貺音先辱於幐函伏惟某官藹著令名久躋
膴仕逡廵昜退之節士夫共仰於懸車優游佚老之榮
談笑未承於揮麈即圖披晤深祝保綏感系之誠叙陳
奚既
賀濟州太守禮上
顯膺綸命榮領藩符㳙擇剛辰奉宣王詔伏惟慶慰恭
以某官挺才出類秉德兼仁朝廷允恊於僉謀郡國實
資於共理恩威方著聞望益隆緬惟布政之優綽有怡
神之裕鷄犬候境庶可仰於仁風桑梓在郊均有蒙於
德庇傾依第切瞻對末緣伏望上為邦家精調寢餗
濟倅問候
結好鄰邦幸及餘波之潤被官半刺阻陪揮麈之談月
吉薦更郵音稍闕逖惟副貳之暇動恊神明之休某官
德宇淳深聲猷聳邁游刃久當於煩劇宅心自處於高
明某濫以散才謬當别乘鄉閭已熟於風化治境又託
於庇庥仰德實勞馳心孔疚方應鐘之在候宜吉履之
順時伏願上為廟朝精調寢餗
沂宿太守問候
行郵闊略曠馳欵啟之音大府重深徒仰浚明之德茂
惟鎮俗之暇克擁自天之休某官學際聖真才高名世
良二千石果膺治主之求課第一人行見褒書之下某
濫叨貳政獲庇鄰封頋韁鎻之坐拘莫親高範雖馬牛
之不及尚借餘光參對未緣傾依至切願保寢興之美
益介福履之休
沂宿通判問候
督府關決愧非半刺之良擊柝相聞殊慶此賢之吉徒
有德公之願尚疎奏記之勤逖惟燕閒休有恊相恭以
某官器能通博風度醇深薦更寄委之繁夙根清修之
美豈兹别乘可屈遠圖佇顯效之寢彰副公朝之明陟
叶光御政和叔司方伏覬上為邦家精調寢餗
提刑問候
講聞高譽雖懷仰德之勤奔走宦遊未獲依風之便比
叨屬部猥託巨庥將觀使節之華遂如昔日之願某官
器周物表識洞幾先早膺中扆之眷求特委東州之廉
按奉行拜憲方曲盡於恕心進對楓庭將入參於近輔
即期迎拜倍切懽愉
賀荆王
裂地全荆撫有大邦之衆建旄東道載兼兩鎮之雄茂
推同姓之恩永頼維藩之固凡叨臨庇舉積懽愉某限
守州符阻趨官邸
賀淮陽知軍到任
宦服奔馳悵趨風之久阻封圻連絡幸擊柝之相聞方
染翰以馳誠忽飛縢之來貺載懷謙抑但極感銘某官
才賦䟽明器函夷粹雅有臨人之望夙推治劇之能剖
竹方州暫煩於共理握蘭華省行躐於近班尚阻披承
益祈珍衛
謝漕州吕孝廉
得士則重方盛世之有為舉爾所知盖古人之公義猥
叨廉按敢後薦揚僣昜為慙賤疎何補某官才猷兼&KR0640;
風績素高久揚歴於事功慙淹回於藩守昔年共事已
凌厲於青雲比歲得遷尚蒼茫於白首幸緣衆譽輙罄
衷言固非量力之所宜特恐蔽賢而蒙罪豈期謙眷特
屈誨存感服之私誦言罔究
謝黃尚書
誤被宸恩就更憲領猥緣奬遇獲預光華方俟命以造
朝阻登門而伏謁敢期謙屈曲示拊存聽君子之言未
遑歛袂拜使者之賜竊幸置懷
樂靜集卷十八
