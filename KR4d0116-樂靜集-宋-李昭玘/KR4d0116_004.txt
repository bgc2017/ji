樂静集卷四
宋李昭玘撰
和程適正見贈二首
壯歲干名幸起家十年蹭蹬一長嗟憑陵初託風前鷁
淘汰終隨浪底沙沒得玄機問黃蘖却將齊物付南華
感君憐我貽佳句一段秋光照晚霞
簿領棲遲嘆陸沉滔滔何處覓知音凌雲詞句豪難敵
似水交情老更深鼷鼠飲河聊滿腹白雲出岫本無心
從今收拾身閒計洗竹鋤花日醉吟
北園書事三首
葛巾茅屋自為娱門掩槐隂長夏初聒聒難休鳩喚婦
飛飛不定燕將雛繞池曳策携雙鶴架水澆花課小奴
麥飯滿甌葵數筯丁寕車馬肯来無
得喪有萬理古今猶一區鶴鳬元自足蠻觸竟同枯
十年蕭散愈身輕弄筆翻書亦稱情當案忽聞緣壁墮
隔池遥見啄苔行静疑多事非求福老覺無心勝攝生
自愛吾廬人不到何須谷口問歸耕
贈子常二首
幽蘭一曲思無涯炊熟黃粱日已斜閉戶終年心似水
讀書萬卷眼生花汗流不舍浯溪刻糧絶猶須北苑芽
束帛不来人已老只將清白付吾家
本無機械亦非愚自信沉冥與世疎一段畫圖冬卧雪
平生樂事日翻書田園無暇供餘稅風雨何堪卷敝廬
笑殺貴人門下客不逢此老曳長裾
贈故人劉器之待制
文史當年共講磨扁舟此地復經過流年屈指夢相似
白髮論心喜倍多寄眼偶懷梁苑雪臨風猶駭洞庭波
從今燕坐參空寂却笑天人被佛魔
早秋書事二首
正晝睡方起門無雀可羅風池亂荷蓋雨徑滿槐鵝齒
髮流年速江湖歸興多終期買船去卧月扣舷歌
盡日與琴語經旬無客過蟬移鵲争樹魚散雨傾河每
悟酒如聖不禁詩作魔風聲稍蕭瑟殘熱定無多
齒落
孽蟲負固飽羶葷摧折纔能絶禍根每遇屠門慙大嚼
猶思夢澤欲平吞初搖不為脣先喪已脫翻驚舌尚存
莫與時人作嘲笑不如緘口學無言
髮白有感
剪&KR2663;無多日星星已數莖不空年可諱端與事俱生安
得馬肝石未嘗甘露羹有情憐陸展解與小兒争
早秋
大暑不可怨秋来終有時露驚庭鵲睡風動井梧枝逐
客長夜感美人團扇悲如何陶靖節獨與菊花期
贈漢臣
夫子以貧病終身復凍飢捉衿無可攬數米不成炊何
以謝蟋蟀獨能留扊扅徒勞問倉扁王老是良醫
八月十五日夜大雨
風伯遭讒不自停鞭龍倒海勢如傾胷中洗盡三年渴
(闕)千倉嘉榖入新耕
野人亦有充飢幸相見春綿滿眼眀
九月八日雨作
盪滌驕陽勢已迴徧流和氣入根荄簷間點急侵燈落
枕底聲高帶鴈来永夜故畱人不寐輕寒未放菊全開
明年麥價應如土安用登高把酒杯
北園偶成二首
游宦歸来似繫匏偶依河渚寄衡茅以貧為樂漫喜酒
與世無求非絶交倚杖静聞風過竹枕書閒看燕争巢
却憐多事揚夫子更為玄文作解嘲
酒昏便書榻詩瘦怯寒葅志大懷千駟功高憶五湖(闕)
何如一杯粥晴日照吾廬
送春
終日無人晝掩扉綠隂庭草自相依輕寒曉覺池臺静
半夜春隨風雨歸恰似舊遊鸎獨語略無餘恨燕争飛
飄零不解東君意却放楊花亂撲衣
有客携扇欲予題字因以一絶答之
平生自笑書成癖運墨圓毫日幾回六角招人聊一戲
區區老媪復能来
和鮑輦七夕四絶
織女黃姑天一隅九清飛馭盡通衢年年須作秋風約
此事朦朧信有無
奕奕流雲度太虚盛陳瓜果望天衢嘗聞刻楮三年久
一夕穿針乞得無
如何靈匹異人間脉脉相望卒卒還不用蛛絲争送巧
自知得拙半生閒
一水盈盈會合難古今雲路暫来還幾多靈鵲成橋去
獨有棲烏月底閒
十月晦過舍弟庭玉處見諸人棋戰方酣頃之復
過集者皆散獨枰尚在窗戶閴然因成三篇呈
子常漢臣(元一聮用弓字韻云兵鎮侯就國獵獲士藏弓後以非同韻昜之今即錄)
(於此)
妙手固多暇忿兵終昜窮戲餘歸一笑戰罷失羣雄風
過雨雹息天明星斗空爛柯人已去斜日上窗紅
一先雖自喜百戰亦須窮狡兔有三窟連鷄無兩雄霸
成秦陌廣騎去楚營空老子無知解頽然醉頬紅
得失信偶爾好謀徒自窮前功竟何在百戰漫争雄昧
者甘守拙高人成悟空不如来飲酒聽唱小桃紅
御試宿集英殿雨過有作呈敏甫學士
朝寒生廣陌宿雨漲方池霧桺和鴉重風簾為燕欹(闕)
多才惡摩詰無日不成詩
子常生日無以為夀偶得團茶一餅因書拙詩一
首藉之以獻
比年方貢競珍藏膚理豐腴紫璧光虬膂左回分絶格
蒻衣十襲護新香貴人恩澤纔浮賜俗骨塵埃不合嘗
願作詩翁千歲夀乘風聊復發清狂
迎駕
端門萬騎錦衣紅迤邐鳴矟下半空天極奥居黃道北
瑶池歸仗五雲中金輿影度長廊日法曲聲回廣殿風
泗水昔年曾夢到拜恩何幸接鵷鴻
喜晴寄張使君
使君仁術物同情日望田疇祝頌成夜滴未休心欲折
朝陽初放眼先明比年歲&KR0836;多中上此事邊防繫重輕
食足訟稀真可樂時傾杯酒話平生
无咎哀辭二首
落落孤標氣吐虹青雲指日黑頭公兩行粉字平生盡
一曲龍吟萬事空夹路衣冠如昨日故園桃李又春風
朱絃雖在知音絶樽酒今誰笑語同
才屈千人未昜量妙年文采已飛揚終身祇得一麾守
後日空留萬丈光風馭不来成寂絶玉樓何在隔蒼茫
可堪回首魚峯路滿崦青松照夕陽
送次膺赴詔二首
辭章泛濫昔稱雄飄泊文園偶未逢舊典鐃歌歸制作
盛時郊祀待形容久無青眼憐高卧新有宫詞落九重
異日錦衣還故里却尋蓮社日相從
青雲初上萬人看中路摧頽鎩羽翰一日馳聲動黃閣
幾回飛夢繞長安翩翾丹鳳来天上寂寞雙松倚歲寒
自笑白頭冠尚在十年塵土不堪彈
次膺哀辭三首
翻然矯首奉恩除却似當年擢第初憔悴九衢林下客
光明一軸錦装書馮陵河岳才無敵繪畫乾坤思有餘
方板赤虯何太迫君王曾未識相如
平昔絃觴浪自怡暮年薦鶚有新知蛾眉翻作黃昏哭
樂府空傳白紵詞上國音塵隨夢斷東山蕭管結秋悲
風亭月觀依然在遼鶴歸来復幾時
行止非人不自謀飄然一葉信沉浮躊躇去步迷三徑
奄忽平生閉一丘韶樂已聞更雅奏瑶池尤喜近中秋
無人解寫昇平事惆悵騎鯨去不留
雨後二篇
苦雨幾十日滿庭多土花行螺上牆屋倒竹卧泥沙澄
景生凉吹晴雲變晚霞却愁清夜夢無計逐池蛙
一氣不自息四時如轉丸月流天宇静風掠葉聲乾紈
扇已謝事莎蟲將戒寒登臨偶有得不復計悲歡
贈漢老姪琴
鄒嶧孤桐不可尋汧公舊斲萬黃金顧余久有沉舟志
知子嘗懷欲炙心便好安絃求妙趣不須變雅作新音
席間弟子来傾耳為問何人屬意深
某氏挽辭二首
翟茀朝初罷升堂拜已非凝塵孟光案洒血老莱衣奩
鏡悲鸞舞庭萱感露晞西風原上路無復板輿歸
主饋齊家道羞蘩肅婦功疏封秦大國致養漢三公世
事哀榮極人生夢幻空(夫人篤好内典)慈顔不可望彤史有遺
風
樂静集卷四
