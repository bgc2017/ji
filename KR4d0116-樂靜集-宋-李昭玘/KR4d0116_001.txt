樂静集卷一
宋李昭玘撰
遊白鶴觀
春歸數十朝八九不暇出萌芽日夜發百觜競撐突駕
言謁仙祠古像懷髣髴白鶴来何時蒼檜暮蕭窣雲霞
斷人世往事已荒忽解纓濯泉流深澈幾照骨毛寒不
敢視下必有神物昔人斯徜徉音影詎磨没嗟予質汙
下見亦被呵咄仰慙逍遥遊未忍塵土汩時須挹高風
為我一吹拂
從張聖塗乞石
先生築高隱趣好清且獨雲龍峯上石跋草自鏨斸發
竅號隂怪窮根攬坤腹山靈不敢愛鞭叱滿崖谷危躋
已穿履大載幾折軸直欲起巖巖未容買碌碌心營合
天造指化出神速突兀傲中巔憑陵勇雙矗獸蹲目睥
睨龍攫腰回蹙縮脰立幽鳥擎顱卧孤犢鯨鱗老廉利
相角怒撐觸軒昂鶴引咮贔屓鼇跂足騰空快高思排
峭驚醉目伊余朅来遊步百吟周復願從乞其餘伴我
東牆竹猿鶴莫相嗔此客意非俗常令月色照敢使塵
土辱日待風雨来起看空遶屋
送王子中南歸筠州
荆山美璞昔未發鬼神訶守誰可奪妙工伐石強剖抉
試之烈火皎冰雪長虹射天晝不滅夜堂流光墮明月
堅厚粹温函正氣不許時人巧雕礪羞與佩環争細碎
直登丘壇薦天帝世無琅玕来作貢楚人未售空長慟
索價當高勿輕用緹囊十襲須珍重
送徐州舉人赴省試
淮夷之珠照夜明泗濱之石聲泠泠昔時大禹致方物
神光玉色羅廣庭比年入獻多豪英褒雄妙思相憑陵
飃飃束書去觀國瘦馬踏雪鬚垂冰長廊白晝天宇清
落筆冉冉風雲生千官拱笏赭袍近碧溝新柳黃鸝鳴
金撾虎士傳姓名魚龍卷尾隨雷聲州人洗眼望歸期
會約春風載酒迎
送李容甫歸北都
先生讀書不下堂堂上有客語琅琅弟子出觀如堵牆
怪君眉彩生光芒北都晁夫子一别久相望君来道信
問使我開肺腸三日不改服猶覺芝蘭香平生寡投分
一笑且云樂慇懃發黃卷鈍吻慳應(闕)大杵撞啞鐘已
厭音響惡更慙河伯觀未昜窮海若索寞歲華晚颼颼
黃葉秋歸心劇流水忽忽不可留固知此鱣鯨肯託尋
常溝直須見老聃可化南榮儔海州歲有冲天鵠卵如
萍實光琢玉蜀鷄𦕈然何敢伏羽成不須求日浴一舉
將驚萬人目
雪堂詩寄子瞻
愁雲蔽日昏風發鵝毛大片舞空闊隂崖冰壓木枝折
一鳥不飛人足絶山翁口掉肩擁褐斫竹&KR2081;茅勞架結
堂成不用巧丹涅却畫東坡四山雪羣石嶄嶄争皎潔
門外堂間兩清洌萬境一心同瑩徹石牀雲生濕肌髮
布被颼颼冷扵鐵半夜哀猿叫山月山翁高哦響修越
不道妻啼憂米竭世事薰膏付灰滅長安高門奔請謁
赤日炙背沙埋轍僕夫汗流馬吐舌三謁不逢腹欲爇
怒氣恐成疽毒裂狂走不須求扇暍此堂一登能濯熱
謝劉主簿見和乞石詩
官居太疎冷門外少車跡蕭蕭此君軒為我慰窮寂貪
饕起餘慕遠乞南山石形模太詭陋此詠費搜摭蝦蟇
欲上甕作氣屢跳躑心知不可強怒癭猶鼓息但勞旁
者觀笑爾不量力君能惠然来抵鵲輕尺壁明月投我
懷坐上光彩溢神心巧鐫鑿變化出胷臆高言寫豪壯
健讀口終吃衝風卷海濤蕩潏迷四極陣馬脫重圍戰
士皆辟昜使人魂魄沮三日不敢食嗟余性頑闇兀兀
寡知識臃腫終天年不願借雕飾飜憐孤僻中趣味得
所適拂石雲生手誦詩風滿腋此應長不飢富貴乃毒
腊人生多苦辛嗜好須自擇
昂昂千里駒
昂昂千里駒逸氣吞九區東馳越夕兔西走窮朝烏關
山一息過躑躅疑有無快哉穆天子遠駕周四隅嘶聲
想雲海弄影有天衢昆丘距赤水度足纔須臾眷言芻
粟恩豈敢論形軀雄心忽摧頓倦步成躊躇日暮路途
遠天寒毛鬛疎此時垂耳心可復輕疲駑
泛泛水中鳬
泛泛水中鳬上下聲相呼徜徉信波浪澡濯羞泥汙晴
洲漾蘋荇雨岸眠菰蒲飲啄亦自足飛遊誰我拘侯門
大池籞富屋夸庖厨何慙久垂翅未願輕投軀雖非黃
鵠舉幸與白鷺娱逃烹笑窮鴈啄腐嗟飢烏三秋&KR0836;粱
稻萬里開江湖寄言澤中子何用張羅(原本闕)
飛鴻亭
平野浩空闊危甍兀岧嶤臘盡風日好春回冰雪消朱
絃試揮手度響何翛翛此意復誰共古人今寂寥眷彼
澤中鴻欻起如回飇悠然薄天末去去不可招愧無雙
羽翰萬里同飃䬙人生本蕭散知慮勞煎燒恈恈覘聲
利傴僂隨紛囂安知出世間造適皆逍遥帝鄉果何在
久願追松喬行歌歸去来五斗空折腰
敺雀行
田頭小兒杖敺雀雀飛上枝不敢落繞樹詋罵語聲惡
三時耕鋤一時穫老牛力盡石田薄五龍作嗔風吐雹
赤烏燒雲龍見逐南村賣桑北村熟狐尾毶毶穗齊屋
縣門大書催賦粟南關飛輓夜摩轂掃舂縛箕十指禿
一米未炊汝先啄直須殺汝償我腹田父坐語兒雀不
暴人人亦飢但令家雀千羣飽莫使征西戰馬肥
春日遊西池
雨餘風日暖野塘春水滿天影倒浮人鏡光環射眼蘭
船不可上漠漠低煙晚歸路已埃塵滄波鳬鵠遠
樂静集卷一
