樂靜集卷十六
宋李昭玘撰
答王賢良(與黃安中劉子先朱行中同作試官)
應詔造庭奏篇入等一時遴選多士榮觀竊以漢唐設
科盖以待非常之俊劉董論事亦足見有為之才國家
累聖相承得人甚盛半為當世之公相或出同門之父
兄自非學洞天人識貫今古發憤吐懣不懼嬰鱗之危
投溢扶哀深知鼓瑟之變則何以禮隆仄席望重縉紳
抗足而脱塵埃矯首而登雲漢恭惟某官明燭萬里富
兼九流不為章句之腐儒竊鄙簿書之俗吏以天下而
自任為衆人之不能讜論激揚壓以萬鈞而彌壮多聞
霶霈窘之一日以如流理物有藥石之良利民如布帛
之煖通逹國體疑素宦於朝動寤上心恨相見之晩較
然明白略已施行頋論說之有源將陶鎔之在手某素
惟寡學猥預持衡觀水於瀾詎躬渤澥按圖求駿偶識
驊騮惠然投我以夜光何有報君之玉案載懷謙抑益
用閟藏得之若驚常欲置之懷袖永以為好猶將示諸
子孫感戴之私誦言罔究
上執政求外任(時見任祕閣校理)
挾無知而遊世動則多違犯不韙以望人困而寡與盖
勢疎者情隔能薄者力微信未感於言前志欲行乎劵
外徑庭直往猶如寸梗之撞鍾呫囁自營僅若飛蚊之
過耳知難而退乃分之宜其或心以願違勢由私迮須
臾之渴未能穿九仞之泉跬步所休何暇種十年之木
謂不才而無取宜廢於人見有力者必鳴或關諸命伏
念某蚤從鄉校入踐書林學未逹先生之言名不掛通
人之論耗精神於蹇淺困年力之頽侵是非不謬於自
知利害相摩於多故同堂笄冠嫁娶並舉者十人舊里
田園黍稷不供者數歲加以伯兄長謝先壠未歸累然
諸孤殆絶生意獨有少弟僻在海隅矻矻以窮年嘗耿
耿而不寐嚴助懷故土之樂罷直承明陶潛求三徑之
資願為彭澤而況手足寡急難之助閨門多凍餒之憂
期一假於外官頋何辭於俗吏有政事之責可以赴功
蒙禄廪之優足以收族恭惟某官大猷經世一德亮天
利萬物以無私恥一夫之失所退惟頑陋夙被埏鎔冐
歲月以淹回乏毛米之稱報因人並奏既同南郭之吹
竽以病得賙獨幸支離之受粟言斯甚廹理或可矜竊
以廉者之無求樂聞君子之虚受頋屠門之割大嚼何
為寄鷦鷯之棲一枝良足
回謝馬狀元
奏藝明庭策名上第喧前騶於廣路觀者肩摩落餘藁
於四方傳之紙貴望高時俊光動儒林乃太平養士之
功亦諸生稽古之報某人天姿俊徹學術粹深璧水升
堂七年並席金鸞唱籍一鳴驚人蓋志大者氣全故實
脩而名望落落高騫於日下錚錚獨黯於彀中御史直
聲固遺風之自許平津相業不數歲而可期某夙仰英
游阻聞緒論方欲效李邕之識面慕盧仝之卜交奉詔
殿廬幸觀落筆曳裾公府復枉過門惠然投我以夜光
何有報君之玉案通衢在望絶足方遒陽春白雪之音
一時寡和金馬玉堂之步指日可期某猥預盛時喜聞
榮捷雖仰洛中之價未盡麈尾之談
賀吳正言
右某伏審光膺宸綍更踐諫垣聞命之初望風而躍竊
以蕙蘭擢秀久幽而不改其芳鳳凰來翔一出則大驚
於世而況君子獨安其處衆人皆謂之賢揚於明庭宜
在高位乃生靈之盛福寔上下之相驩嘗聞士必貴於
有為志先行其所學一失是非之辨終迷聲利之場言
欲出而畏憂氣益卑而沮喪發憤吐懣彼獨何人持禄
養交寖成習俗惟大人之特立秉常德而不移於義也
剛不可則止衆人紛警懷蓍龜先見之明末路淹回挺
松栢後凋之操屬明王之嗣服毖萬事以圖新敷求多
聞丕式元老方虚心於占訓俄仄席於讜言毅然容貎
之堂堂是謂王臣之蹇蹇風節可畏足以厭難於未形
議論敢前足以致君於無過此寔德名之選大為邦國
之光施膏澤以下民稍安輿論贊大鈞而播物行竢我
公某猥以微蹤夙叨優眷限拘官守阻造台庭
賀吳鹽運轉官
伏審祗承寵渥峻陟華資叙舜庭考績之優詔商典懋
官之舊逖聞成命增激懽悰恭惟某官器宇靜深智猷
通博遇事有不疑之决在公惟匪懈之憂百吏承風凛
若神明之畏九年足食出於指頋之餘天子重稱其才
朝廷無出其右果膺殊眷特拜茂恩竦簮紱之榮觀契
明良之嘉會使軒留愛已夙慮於公歸廟鼎元勲將默
符於帝賚即聞迅召入覲嚴宸某素託恩休阻趨威重
賀李資深中丞
光被渙恩峻陞中憲外刺百官之失内繩庶事之違大
臣畏法而修天子歛容以遇方朝廷責成之際乃事功
考實之時必得剛明肅乂之士以正其紀綱庶幾上下
遠近之情不欺於視聽果聞輿論僉屬我公傳命之初
有識相慶某官高標華國清德照人志包九萬之圖氣
拔東南之秀始德稱於公相俄名暴於京師接武俊林
飛緌禁掖高牆可仰士尤喜於先登大筆如神上亦嗟
其晩見忽厭承明之直暫分瀕海之封馬周方重於太
宗賈誼復來於宣室爰禆衮闕遽掌綸言坦明追二帝
之書深厚過兩京之制紫垣洒墨湧妙思於泉流白簡
數姦勵孤風而鶚立禮法修而百度正議論一而庶心
傾即正鈞衡大施德業不獨重風霜之任亦將隆柱石
之功某夙荷眷存久稽參侍搶榆之跡徒仰於搏霄賀
厦之心尚拘於鼓翼
賀李邦直舍人
寵膺帝制光贊綸言潤色聖人之辭道宣王者之志此
多士文章之選為一時儒學之榮才之所難得者盖寡
翕聞嘉命歡動衆心某官思識靖深器能起拔文足以
經天而緯地道足以致君而澤民望高華岳之五千氣
吞雲夢之八九朅從魏國來對漢庭咳談坐斥於淵雲
器業遠躋於晁董飛名京邑竊卑稷下之游洒筆中堂
共駭洛陽之少言不激於高訐理獨盡於忠嘉深簡上
心首登清選崢嶸金馬之譽咫尺玉堂之遊暫領憲於
東州復懷鉛於左史重資才藻兼代訓辭人爭嘆於湧
泉吏每虞於脱腕兩漢之制雖尚覩於遺風三代之文
可復還於今日即聞大拜行奮遠圖某夙荷眷存久稽
參侍下情無任傾依之至
賀范龍圖移慶州
光膺嘉命更鎮雄藩愛養利源適秉軺於東部統制方
面遽握節於西州在君子之時升宜天下之同慶況居
屬郡良切懽悰頋惟安化之河開寔據昆夷之衿背苟
知其策則矢石不試一失其御則疆場屢驚必資忠智
之臣以副朝廷之眷某官家聲著代世德在民卓有高
明之才夙懷康濟之志輟從禁掖暫守帥垣人蒙奠枕
之安國頼長城之固避子亭之坐可想遺風立棠棣之
碑何慙往躅竚還閫寄入贊冢司某限守州符阻趨鈞
屏下情無任傾頌激切之至
賀胡學士加職知桂府
竊以海中三峯地稱仙境嶠南五筦天限炎荒一則提
封屏翰之邦一則取象圖書之府惟時嘉命屬我名臣
恭惟知府安撫龍圖問學淵微器能通博奉咨詢之煩
使美譽處於先朝入綴星郎暫游蘭省後來居上安暇
競時獨秀必摧翻成遻物寧遇風而知退恥躍金以自
言疾驅太行周覽二陜邊民待哺喜車馭之復來野老
饋漿驚節麾之幾盡果膺優詔擢預清班能世其家清
氊故在不難為弟棠棣相承頋東眷之方隆將陶鎔之
在即折衝萬里雖頼得人雅意本朝未容去國行聞美
拜寔慰僉言某素以孱愚重叨奬遇為屬部之吏嘗&KR0640;
下陳同舉酒之歡復陪廣座猥煩謙德先辱長緘得之
若驚嘗欲置之懷袖永以為好將猶示諸子孫感荷之
深誦言奚既
上李邦直
一違鈞坐再閱歲華久攖俗吏之簿書幾廢小夫之竿
牘盈尺之紙安能自寫其肺腸萬頃之波固亦不遺於
汙潦憂皇所載展轉益危與其自棄而不言孰若以誠
而歸罪某官生民先覺盛世元臣吐辭為經鄙荀揚之
未粹以道致主非堯舜而不陳經綸以四海為心進退
有古人之節前功未就毅然待旦而行庶政已成率爾
乞身而去暫資舊德作鎮别都時驅大府之旌牙坐嘯
昔遊之泉石腹心之託曾未間於須臾天日之光常不
違於咫尺精神相感寤寐不忘宜一德之有求乘三陽
而並進為天下計必資良佐之才以我公歸永作生民
之福某素慙譾陋曲被陶成每殫十駕之勤愧乏一毫
之補轍鮒得水雖切幸於餘波塞馬嘶風終不忘於故
國限拘官守阻造賓庭
樂靜集卷十六
