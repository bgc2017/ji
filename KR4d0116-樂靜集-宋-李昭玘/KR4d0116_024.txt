樂靜集卷二十四
宋李昭玘撰
濟州天寧請觀禪師開堂䟽
諸佛以因緣出世我法以方便為門發菩提心行本願
力六度萬行如筏濟河十地三乘隨根得雨惟生實相
無佛衆生合寶綱珠光光相入盡大地水滴滴同歸從
無始已來為一念所染波生海濁塵落鏡迷顛倒色空
流轉生死乃至大疑未判小智自私趼足山溪腐脣貝
葉萬里尋天竺國窮年轉法華經未離妄想情塵不見
本來面目有右佛子為人道師不由心外千開直指言
下一路金篦刮膜更無隔地懸天黃葉止啼祗在拈搥
舉拂方今聖神紹述海宇熙平共傾臣子之一心願祝
君王之萬壽徧關梵刹大暢宗風兼收善利之功永作
無疆之福恭惟觀公和尚惠林麟鳳覺路梯航携隻履
以遊方警紫雲而駐錫頋惟敝里久仰高風薝蔔花開
欣逢此日醍醐味美未副夙心伏望憐惻有情敷揚妙
旨登師子坐作海潮音華亭手中篙臨濟坐上喝衝風
卷浪送巨艦於長川強弩發機斃群鹿以一箭然後雲
收霧散同觀自在之天虎嘯龍吟競唱太平之曲聖君
賢相長轉法輪百辟庶民供依福地毋懷謙默幸副懇
祈
天寧請化老住持䟽
逹磨傳心特來震旦曹溪得法終返南州各有因緣共
成契會化公和尚辨才無礙行業素高駿馬一鞭萬緣
俱斷寶花纔出四衆同傾揚眉大振於宗風隨器盡霑
於法雨間遊京輦暫寄叢林黃檗清凉須垂巨蔭牛頭
氣象為指真棲永懷佛祖之恩不忘父母之國某久沉
迷網夙乏利根幸枌社之相依愧潮音之禾接老之至
耳敢逃抱足之譏聞斯行諸猶希刮膜之賜
天寧請首座贊直傳法開堂䟽
伏以雲出岫以時行終歸無住火傳薪而迭照本自相
生天寧和尚系出黃龍化流上國錘鑪不倦夏臘寖高
坐却天下舌頭養得窟中獅子將忘言於宴坐每寄相
於中林授此信依囑吾嫡嗣大川得濟舟楫方閒利劍
不呈煙塵俱息首座大師求心無墮見道不疑胷前猛
得一椎豁開宿障肋下連遭三築唤出菩提既從這箇
了知當與大家受用比者寶憧圍繞香象奔騰共看出
世機緣必有驚人語句莫但揭眉展手戲弄學人便應
刮膜開光通流祖意儻許尋蹤見鹿寧辭立雪齊腰多
生曾是作緣此日定求得佛大空法界從初不限東西
無量度門何處獨無能秀願垂悲濟永脫迷流普集妙
因上崇聖筭
同前
伏以空性不遷法緣無盡求佛得佛故葉葉相承以心
傳心故燈燈迭照不住常住是無非無窺索根原必自
思維外入流通消息終由語句中來雖諸聖有情如人
父母而一言不契非我子孫天寧和尚臨濟别支黃龍
高足自曹溪而下薝蔔同林留滄海以西麒麟一角疚
心搥拂注想雲泉須要猛脫閒名未可輕論法器千人
衮衮罕逢入(闕)將軍四句惺惺獨有當春獠子首坐大
師久親巾錫夙悟機緣曾經虎口捋鬚奪得钁頭在手
不待三敵入室便能一點成金直透重關更無遺照比
者密傳空印親奉法衣掛皎月於高臺鑑洪鍾於廣坐
師子出窟百獸吞聲馬駒踏人千里無跡十年趺坐不
將拄杖它遊一日花開真見老婆心切自昔張弓捉箭
見敵横行從今劈浪鑚風看師自渡伏望以自利利物
以先覺覺人開無碍門唱第一義庶使隨根得潤見指
知迷上去階梯既許承當大事後來津濟莫教辜負宗
門願憑佛子之因共作聖人之祝金輪永御高視泰平
法界無邊一歸清淨
樂靜集卷二十四
