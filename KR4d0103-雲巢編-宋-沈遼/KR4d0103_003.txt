雲巢編卷三宋沈遼撰
水車
黃葉渡頭春水生江中水車上下鳴誰道田間得機事
不如抱甕可忘情
召楚興禪師
匡牀我示維摩疾持鉢師來舍衛城與汝欲分香積飯
不妨作戲說浮生
春日二首
壁下茶鐺久不黔更無白眼與人嫌春來老困還多睡
時有狂風入破簾
寂寂山間誰與言悶搔短髮向香烟死灰朽木君知否
不似胡人面壁禪
楊花
島夷三月不知春唯有楊花似故人老大相逢何可語
滿頭白髮不勝嚬
樂神
夷人事神正自醵山頭水邊與神樂大巫龐衣手搖鐸
羣兒伐鼓更鳴角青山歴歴神欲歸湘水灕灕日脚西
小大酣歌向山棲神羹滿盎均汝釐
山上
山上桃花紅欲燒山間病老苦無聊古人有時亦好飲
已醉復醒真似勞誰能忘情學枯木不如隱几看猿猱
攀援上下豈無意新林落日風&KR0146;&KR0146;
李華
山僧種李華華白誰肯折春風欲去時庭前紛如雪綠
葉始有芽繁香且未歇鬱陶何可道空庭步明月
日落
日落沙頭山已昏飢烏投暝下前村誰云野客無多事
步出林間自掩門
黃鸝
黃鸝何處來啼我芳樹下綠葉掩窮陬春容已衰謝百
年如轉轂悲歡正相駕感事一傷懷吾年四十化
春林
春林日已繁隔我遙山青下簾成幽卧野鳥鳴嚶嚶鳥
鳴有時息春林亦衰寂生物自環轉何心翻戚戚
散郎亭
法華寺上散郎亭老樹蒼崕如有情歡戚已隨時事去
代間秪有古人名
棗花寒
山禽哺雛半欲摶坐想葛帔臨風湍數日隂霖復未暢
不知更作棗花寒
讀書
讀書十車老已忘人生得意須少壯白髮漸多筋力衰
誰為流年更惆悵自寄蠻夷朋舊稀更將黃卷卧斜暉
古來枉直何足道昨日皦皦今還非
觀大水望朝陽巖(元次山所名者)
前日巖間欲結廬下眺江水百步餘春水濺濺出乳
竇青山白石半洿塗不到津頭已三月誰知江水漲天
墟遙望横流不敢濟巖日已有人罾魚
滄洲亭懷古
瀟水悠悠天際來夾江古木抱山回柵中人物不滿把
日晏市散多蒼苔九疑巉天古雲埋遙想帝子龍車迴
心衰目極何可望九歌寂寂令人哀
奉送伯才都官代歸
前日使君佩銅魚雅望已合升華塗一遭黯黮誠非辜
人為歎憤我若無夷州已非人所居况復管庫治贏餘
幸及瓜時笑還都襟懷落落真丈夫
次韻答陳生問禪
從來多事笑歸宗我已無心豈有通達士猶能知夢夢
世人何用更空空江頭冷落三秋月山半支離一病翁
不到古今能與否林間拭目看來鴻
出瀟江泊蒲洲
汎汎瀟江水天生西北流蒼烟開蛋市曉日下蒲洲清
曠適幽步方洋如昔游何為沙上鳥相避小山頭
水車
山田遶山脚江水何可作車輪十丈圍飛湍半天落雁
翅插修筦隨流得深酌升降豈無勢長江怒相薄有
如萬夫力讙呼傾衆壑曾不捨晝夜美源終未涸人間
有機事由來生巧惡善彼漢隂老忘懷抱純朴
復作過商翁墓
當年不佩封侯印後世誰尋墮淚碑定遠將軍豈夸勇
關南常侍最能詩故人不解傳遺事五嶺猶能識信旗
墓下寂寥無鼓角秋風獨向白楊悲
平生氣業許誰知官制應崇九尺碑已為朝廷恢遠略
不應江漢獨無詩交牙石鎖先偏陣野燒光開後隊旗
老婦尫殘誰主奠從來伯道使人悲
同預楊公國士知延陵應得我題碑人間已悟黃粱夢
泉下誰尋古劍詩邕管已聞圖像祭廣源無復納降旗
水禽山鳥無人意獨解飛鳴不解悲
蒼頭已作歸來曲不信全生庾氏碑疑有史官爭立傳
終無嗣子與聞詩後房已閉千金妓私廟空收五采旗
聞說詔書優贈典孤魂應結九泉悲
庭下菊
夷天九月尾秋氣殊未肅病士蒙葛衣正如庭下菊憶
昔移菊初夏暑方煩溽瘴山旱無雨憔悴兹不足安得
望茅茨竊自譬松竹神仙久視藥孤根寄窮谷
鈷鉧潭
余讀子厚書始聞鈷鉧潭榜舟西江下振步愚溪南高
下凌山阿松篁蔽秋嵐土人識其地古木森楩楠水深
日波瀾此理亦易探古木為鈷鉧土音正相參所記或
不然信書殊未甘此公廢已久山水窮年耽造化毫楮
間浮實微相錟幽心有默識西歸助清談
寄題聱隅塚亭
不識聱隅生斯人亦豪怪挾書海上來軒昂軼前輩何
為老窮阨獨與當時背寵禄出一時此書終不廢客死
江都館骸骨埋荒穢幸會田使君開塋北門外浮屠清
曠地馬鬣森松檜百年一坏土誰當論窮泰
龍興觀
山林搖落江水寒松下古觀生秋蘭白日無人午夜靜
玉皇殿上朝仙官但聞金環玉佩鳴珊珊麻姑女子不
下壇有誰乞得延齡丹人生不如為善好草頭曉露空
潸潸
還湘南集
蚤識陶公父子名未知李老思尤清後來無復能文客
瀟水湘山空月明
過李氏澹塘别墅
淵明昔已愛吾廬我亦悁悁憶故居君有東臯千束稻
山前更望澹塘湖
答林夫五頌次元韻
無心難與有心期欲說無心已自癡會得金剛本來性
此人與我合先知
白髮生來何可驚不求雜食豈須耕山間一榻無餘事
但看山花枯復榮
海水浩蕩烟蒼茫我欲求渡無舟航東西路迷何苦渡
楞伽山下秋風涼
世間明闇一毫端為底忙時不肯閒水盛草深牛不動
始知緣業有多般
阿彌陀佛一爐香欲道知時已是狂若得醫師除我病
何煩筋力更求方
有感
我身如斷蓬我性如孤鶴飄搖寄林野不復人間樂豈
如雞與犬朱門肆依託雖沐稻粱恩安能遠嫌薄理或
不在我幽懷放寥廓人生能幾時百年共搖落
贈飲客
鄙性不嗜飲不知酒中樂古人能閉關此興應可度形
骸委物外寵利安能薄何為攘臂人喧然同燕雀朝揮
百神王夕引羣憂涸疇昔二三公逃死向杯杓我樂不
在是陶然造沖漠子當劇醉時相訪南山脚
雪後
瀟川夜飛雪草舍朝成冰微陽始下燭南山浩如蒸林
木散孚甲烏鳥營巢橧物化不可戚深挹南天僧
次韻酬陳生求書
老朽何心託市朝正當鼓腹詠軒堯由來方外希夷樂
漸與人間路徑遙澤畔應無漁父問松間時聽葛天謠
髯君莫及兒童伎留取褚中翡翠翹
贈廣祐上人
不入四明路侵尋已十年葛藤論往事蟬蛻想蒼烟松
下數株石巖前千丈泉何為不肯往芒屩更參禪
奉送馬令歸長沙
腰間新佩臨桂章歸著綵衣拜高堂鴻雁知時自翔翥
驊騮得路方騰驤正煩絃歌治疲俗仰看干羽來降王
憔悴山間老遷客不能相送出瀟湘
奉贈玉笥王尊師
玉笥羽人不絶食鬢毛清潤顔色赤中黃仙翁傳妙經
十年功成人不識身如孤雲行無迹欲上九疑望南極
岣嶁不見神禹碑瀟湘真得浮丘伯城南濯足江水碧
逍遙城中混名德東巗西穴已爛遊共過廬陽尋簡寂
仙居閣
鶴馭已歸三十春至今重閣無纖塵蟠桃誰知天上事
白骨不駐城中人門外江流似平昔林間鳥雀空悲辛
當時留侯強辟穀黃石老翁悟終身
寄題譚氏需亭
譚子作需亭佳客同宴樂宴樂乃餘事文華相博約散
帙列經史所游盡通博揮毫斷新義諸生困穿鑿中厨
具烹飪高懷肆杯杓遙想大論時紛紛麈毛落春風豁
幽鬱䆋日延林薄人生樂名教安在甘寂寞相期一窮
達豈止為脾臄窮達乃在天得時即鳴躍在昔鄭司農
處身固窮索饗客頗豐侈水陸薦金錯其後李北海高
材冠臺閣摛文示時彦萬金資一酌遺風不在是斯名
豈苟作泥沙何足道正當為善謔子雲老嗜酒行當躡
芒屫為君說難字猶能中一啄
望浯臺示無競
每愛瀟江西北流水邊幽石強為留歸時欲借浯臺望
何處陂陁可繫舟
太平上方
山上白雲淡無情不如山前利與名水西落日何時盡
二十一萬鐘磬鳴
送唐進士遊南岳
瀟湘一片雲翩翩上南岳不依澗底石欲引瑤臺鶴乘
風出崕嶠帶月縈林薄若會洪崕生為求金鼎藥
贈張明之
文雅張夫子飄然東嶺居不隨人毁譽獨與道盈虚歡
笑一棋局湛沈萬卷書三年流竄客相見止如初
唁下第
時去亦可惜浩然若滄溟平生窮古學老大困新經君
抱松竹操余無龜筮靈相看故眼在惟有遙山青
朱趙二使者示問
古木巃嵸山徑斜不知使者出山窊羈禽野獸遙相避
亦有人尋顔闔家
零陵觀大水
春雨淫不已江水一夕漲初聞漸其柵離明已三丈老
弱走山去浮沉困丁壯高樓半欲沒木杪維舟舫睢阜
已懷襄那能辨閭巷升高瞰其下犬牙縈疊嶂始知地
形隘何由保無恙湘川浩東下其勢不相讓安得驅山
澤移徙就空曠市井安且平黎民獲生養羣流亦適性
千里肆夷漾斯懷知未遂蓬茒獨怊悵
謝履道天麻
仙客餌赤箭其根乃天麻延年不復老飛身混烟霞文
升蚤得道山下多靈芽世士所購求金玉如泥沙吾昔
負羸疾衰齡畏風邪筋骨困連卷跳偏竟何嗟履道知
我欲囊封寄山家呼奴為煮食惜已鬢毛華
奉簡莘叟
紅葉飄蕭秋後山相望止在一嵠間老夫無用方安命
夫子何為蚤閉關世事不隨歌吹樂此身略與水雲閒
經年不見寧相外安在區區事往還
次韻博古贈王道人
調笑同方朔機微似幸靈囊中萬金藥几上九仙經虛
靜孤猿噪支離病鶴形子雲稱隱德於此識沉冥
戲贈莘叟明之(莘叟姓陳明之姓張)
仲子絶不出留侯數相顧二客雖不同所知均一趣仲
子屏世故翛然掩蓬戸留侯喜奕碁清歡寄玄悟
奉贈王道人
身世飄搖如斷雲此生不復世間塵能言得喪歸諸命
維有東坡王道人
平生
平生愛閒今幸閒投老愛山今住山不復區區同眩事
正當渺渺出人間
將行泊瀟江
憫憫久同巢幕燕翩翩今作北歸鴻湘山瀟水愁無那
欸乃孤舟夜雨中
宿浯溪
孤蓬衝雨出湘西欲向崕間寄一棲天外月華如有意
故來相伴宿浯谿
謝蔚宗木棉
嶠南地熟氣如烟木華蒙茸散為綿使君作紬遠相寄
表似夷錦紅欲燃病士榻上殘青氊山中苦寒多破穿
使君相贈何可言困來不妨伸脚眠
嬋娟亭
天邊新月一絃生堂上美人肢體輕何似君家庭下竹
孤風高節照人清
静照庵
擾擾百年何可為正應静處得忘機心猿不動無餘境
照見人間是與非
石鷰坡
祁陽縣南石鷰坡驟雨乾時燕子多行李蕭疎常畏雨
誰能駐馬待滂沱
峽山寺
峽山山下古招提叢木猶藏半泐碑正自會昌多難後
至今龍象繞山悲
白水
九江水色白如雪流水瀟湘尚未渾落日墟頭人已散
獨留烟樹送黃昏
題文殊寺(乃思勇二公卓錫處)
二公誅茒今幾年至今山下一爐烟駐舟薄致伊蒲饌
欲結諸公寂静緣
月落山時魚鼓鳴華堂不動夜來燈人間擾擾方多事
誰似爐間白髮僧
雪後
朝來風雪滿湘山頓失羣峰上下間風定雪休歸舫穩
江流不動碧潺潺
南臺禪師云得蔚宗書報老夫入山
支持病骨上南臺一眺雲林眼暫開不道雲長更繞舌
已將名姓入山來
君山
我來洞庭上延首望君山君山不可見止在狂波間風
休水亦息烟嵐露空碧何煩問法意開口成塵迹
洞庭山雪
洞庭春雪曉霏霏一陣風來半已晞唯有山隂吹不盡
田塍片段衲僧衣
次韻奉贈巴陵上官令
古人善治身擺落在塵土明哲所自任不為小人侮嗟
我一何愚逍遙寄天宇長嫌柳下汙有意莊生堵微官
被黯黮遠放瀟湘浦閉關絶世故况復揮談麈蒙恩許
北下始接諸公武若得一丸藥頓發三年瞽巴陵遇言
游高文璨瑤圃泠泠挹清風使人懷玉斧
奉贈上官令
洞庭春水静楚山氣雄勁欲言世上清不敵巴陵令山
深多猿嘯水涸縱鱗泳牛刀有餘閒盡入安仁詠
重示
不識南宗與北宗欲齊得喪已非通若將直指生為夢
便可偏知色是空莫為嚴周馳誕說欲輕摩詰作衰翁
古人言句真芻狗天外秋來有信鴻
代諸生送黃鎮判官
瀟湘秋水漲山阿小駐歸舟綠玉波翰苑主人青眼
在湘南使者薦書多庭中紫詔迎綸綍道上黃花醉叵
羅賤客十年京國夢恨無羽翼從鳴珂
贈送盧總赴調
山東盧翁舊儒者少年久客都城下先朝數因春官薦
投袂攀鞍學弓馬大黃六鈞猿臂挽武庫官箭長分靶
横門較藝在第一武士賈勇來相迓天子臨觀虎豹羣
弓滿不苦何由化固知窮達不在我乞得參軍何足吒
晚除一尉來荆域白髮婆娑誰復識部中夷落寄戎政上
下六年無盜賊使者垂休太守惜地薄器寒無勢力平生
介直恥自媒一紙薦書終不得中間安南大將出嘗願奮
身借一戟翻蒙羽檄督軍糧靈渠首運三千石小官繇使
當自效解衣操舟上灘磧同行嘲笑何自苦殊勝陶公閒
運甓功勞涓埃何足道甫得臨湘升斗食高堂老母終天
年屏居古寺甘窮寂從來畏慎不干人糲食布衣殘喘息
春秋祀事亦粗給妻子不為飢寒逼三年終喪壯心在矍
鑠安能忌吏役古劍不折終不埋老馬豈甘長伏櫪却
持手板謁公府斗擻青衫塵土迹我知盧公意可憐世
人(闕)家輕相測何如市井輕薄兒朝來指白暮為黑
古興十六首
朝亦看踰山暮亦看踰山芳華春樹外古澹白雲閒絶
頂有池水昔年棲玉顔妙靈想不駐緬慕何由攀
春草日已枯山中少人迹草間秋蛩鳴遙知歲寒逼人
生何可恃金丹須努力流景終不回永歎尚何益
我不歎白髮安得新少年往者不失勢後來豈能賢世
間亦多士倚伏良有緣寄語夸奪子古人已皆然
修道須隂功留侯亦何為區區欲報怨方為帝王師辟
穀學赤松強為女子飴黃石更殉葬空令後人疑
皖皖何氏女不食終不飢普公南遷日金鏡識仙衣清
冷少言語時時露天機冥數有時盡玉棺有餘輝
古人喜功名冒死立奇節嗟我亦何弱翰墨老蒙拙富
貴難苟求恥隨世汩沒千年栢庭下不負金光骨
不識揚子雲清峭想玄鶴後世欲論文斯人不可作死
生固有命一眚為投閣相去已千年空山甘寂寞
黃葉日已落西飇易驚衰憶昔陽春下芳華弄葳蕤四
序不代運生物皆凌夷匆匆蓋常理晚暮令人悲
百草皆有種風土不可移甘辛與美惡所得自適宜東
家鮐背翁前日迺嬰兒耄倪寄百年誰可強扶持芳華
有不實不實未足悲神仙不死藥多採南山芝
天外青青山重雲忽蒙翳青山終不移明目未可睨秋
風方憀慄冥雨何時霽不見希夷翁欲學窮年睡
夜半山氣冷始知秋序深開軒望明月西嶺莽涔涔人
籟久已息繁然蟪蛄吟緬懷故丘鶴清唳有餘音遙與
白雲期豈憚冰雪侵人情與物象邂逅愜幽心夜漏漸
已長清風入松林逍遙掩蓬戸微涼生衣襟
瀟湘望秋月清曠無風埃誰知故園影亦向裔夷來水
際衰老翁練衣獨徘徊頫仰方自適為誰指玄胎
落葉何足歎歲暮皆枯枝白髮不可摘我老誰不知榮
瘁乃常理日月潛推移莊生強欲辨祗能解人頥
我意不自適何為浪多憂艸舍亦無事浩如水中舟陵
谷尚或遷百年為誰侜不作亦不止生肇知吾優
前日春已歸殘花尚赤白秋來初未頃園林亦早索桃
實久已空黃柑半可摘唯有半折松青青獨如昔少年
勿歎息明年復春色莫疑衰老翁住世方為客
疇昔一夢還強憂亦強喜殘息若少延視今諒亦爾何
為有得失寧非為物使長哂王潛夫區區論天咫
渡西
百家渡西日已落青山上下猿鳥樂欲因新月望吳雲
遙看北斗掛南岳一夢愔愔已十秋古人不死終未休
草舍蕭條誰與語清香吹過白蘋洲
次韻酬楚興三頌
莫欺隱几維摩老不為文殊不設齋寂寂青山何所有
霜風落葉滿空階(右答設齋)
給孤長者尋常有應供如來不易逢二施本無差别理
莫論庭栢與庭松(右答施衣)
已住世間如影響不牽法相論偏圓山邊茒屋隨緣業
不是當時忍辱仙(右答見贈)
寄金山禪師
秋來清血灑瀟湘遙望東流帶夕陽為過金山沾法力
便隨潮水入錢塘
九日
去年九日始離家行到江南見菊花今日裔夷逢節物
獨將白髮換年華
送畢公綽
畢子治車馬游學去成均成均首善地俊乂方駢臻為
儒當讀書術業藏諸身羣居久昧是終亦為塗人通塞
雖有時操修貴道真求益當擇友好德必有鄰吾為投
裔客其言何足珍行矣當自慎思慰高堂親
火星巖
火星巖下石崚嶒殿閣相望止一僧莫問人間興廢事
門前流水几前燈
白髮
山頭甘實半已黃領上白髮日更長青雲合散寄孤岫
世事悲歡空夕陽我欲乘風學禦寇泠然有意尋滄浪
滄浪無人誰與適青山路遠烟茫茫
侯灘
江流激激過侯灘更上山頭看打盤百歲老人親擊鼓
城中憂樂不相干
書堂寺
蒼山古木書堂寺北下湘川百餘步誰云往來傾世界
至今人道安禪處豈無驚蛇與飛鳥後來那復知其趣
我身不知今是不空記名稱你常住
日道
日道纏南復纏北蓬戸長開少人迹三噫七哀非我意
我身乃是投荒客
龐公
襄陽龐公少檢束白頭女冠亦不秃世所奔趨我獨棄
我已有餘彼不足鹿門有月樹下行江漢無風舟上宿
不識當時捕魚客但愛長康畫金粟金粟杜口不復言
龐公為人不夸俗東西有人問老夫但道明燈照茒屋
五言
五言七言正兒戲三行五行亦偶爾我性不飲豈解醉
正如春風弄羣卉四十年來目幻事老去何須别愚智
古人不生亦不滅吾今不作亦不止寄語悠悠世上人
浪生浪死一埃塵洗墨無池筆無塚時亦作戲怡吾真
雲巢編卷三
