雲巢編卷一宋沈遼撰
卧龍雪
錯落卧龍雪近春殊未消庭前玉札碎竹裏鉛華飄陽
氣在幽壤輕寒生泬漻城中清酪熟歌吹上岧嶤
寄陸九
賀老湖邊春水生野陽浮動北風輕天邊重鬭歌筦響
鑑裏綵舟金翠明大抵盛時須著意要知吾輩未忘情
君如彦道能懷帽便逐輕帆作此行
和穎叔西園春宴
閒居喜遊覽嘯詠待春風春風來無逆潛將羣卉通卧
龍形勝地一篙鑑湖中府寺壓山起亭臺儼穹崇幽翮
弄新儔夭葩散珍叢弱柳不勝姸修烟杳蒙蘢太守樂
邦人縱觀迨時豐天邊振簫瑟縹渺大鼇宫遊人競行
樂十里畫羅紅金繡不誇富隨珠巧玲瓏眄睞鬭舟劇
歡呼金鼓雄躊躇水中巧公子射琱弓神技窮怪變舞
衣事雍容草樹日欣欣笑語咸嗈嗈今此駘蕩節衆樂
兹無窮吾昔事冶遊浚都盛朋從邇來翻澹泊白髮成
衰翁欲進一樽酒坐來還無悰追懷少年趣那知化人
功慷慨芳樹下日斜萬人空喧呼趣歸馭璧月生簾櫳
和穎叔蓬萊閣
海上仙山豪泛泛隨狂潮仙人毒其危禺強資巨鼇澒
洞絶世紛於焉樂逍遙長年誓不死玉觀何岧嶤麻姑
朝按行洪崖暮相招宴勞酌瓊液獻酬肯相饒月裏振
金珮風前吹玉簫至真遊樂地世俗風波遙我本丘壑
人居然厭煩囂步此重閣峻仙意何飄飄下視照湖春
浩蕩生波濤愛兹為中峙想可娛洪高蕭灑紫霞衣淡
泊顔氏瓢聊樂白駒影軒裳真圈牢賀老久不作吾方
餌金膏輕身化羽翼把袂窮丹霄
望海亭
平昔懷壯觀欲浮滄海遊乖暌未即去歎恨成淹留縱
步越山頂危亭停斗牛顧視東北軒烟雲莽浮浮氣象
凌萬有心膽森相投暫欣區霧明三江如帶流信哉天
地大蕩蕩難為侔迤邐睨三川微茫使人愁春曉看晴
旭秋宵懸玉鈎未遂逢海若空然想蓬丘老氏患有身
安得六翮修終期赤松輩敖蕩成蛟虬
秦望閣
秦王昔東狩悵望慕長生訾黃杳不下空山獨含情瞻
彼萬仞勢強兹千載名居然作南屏翠影臨重城伊昔
賢太守樂此烟雲輕憑高結華構軒敞資神明後來宅
此地决訟休羣氓仰止鎮靜姿仁心繇是閎東州七萬
井利病隨時平百姓望太守雲間引雙旌政成宴賓從
籩豆陳前楹上下此相樂於焉歌太寧眄想仲蔚隠聿
懷安石清荒湛焉用戒終想愧崢嶸
贈桃源大師還剡
金庭昔相會我髮才勝冠長嘯望海嶠志懷九霄丹道
人方少壯談笑昇仙壇一别支一載流年劇飛翰韋布
早相誤多病甘衰殘道人自怡悅形神愈堅完訪我吳
山陽相顧生驚歎使我負愧恥終身謝仙官猶欣被闇
黮得與世路寬若逢羡門老為余假青鸞
送智印師還會稽
窮居謝世事浩蕩如孤雲生計委夢幻焉能履紛紛上
人遠來過高談紓所聞天上曼陁華吾知悅清芬至理
有神仙會為貝多文法力浩無邊諒能抗三軍鼎新布
金地檀施咸訢訢翩然揖歸袂吾固殊其羣浮杯渡天
塹歸路稽山根昨夜一尺雪佳氣生鋤耘擁毳可待飽
尚應事修焚後會復何時相望此江濆吾已與心約行
當宅榆枌他年白蓮會何慙張隠君
禪老閣
少年尚淵默偃仰事詩書端然忘緼藉乃欲尋榮途一
辱未知補三獻何其愚深中雅有趣寧終渾泥塗用物
必傷已誓將老江湖在人既少與於此固何誅賞心不
期侈澹泊自有餘儻逢安石輩知余為善謨
春日中和堂
春風何處來婉婉不暫停芳林二三月赤白鬭敷榮我
念造化始有誰主其平天地不相干世人強經營陽光
肆燠沐幽禽弄和聲春風迎我笑宛轉入軒楹雖非少
年客感事豈忘情拂拭久懸榻開簾敞高明衰病無可
樂聊兹寄平生彭殤付一夢吾已能逃名
寄題僧榮妙勝齋
婉婉江記室故廬在西陵疇昔文雅地何年鐘梵興越
江下朝海門前紺波騰蒼茫夢筆事誰似畫橋稱世道
久蒙昧至人絶勾繩名存誰有實身往復奚憑萬生著
動靜其初非云應紛然競其趣自知遠真乘上人學智
者高談信能承知以妙為勝新題敞相仍色相不足誇
是境方清澄行期授記誨為我比然燈
送師說兄弟西歸
逍遙卧山館久已謝勞生春和不與較安得駐君行昔
會殊可樂今歸豈忘情所樂去如掃有情紛若縈引領
望河橋雙舟鮮且輕揚州看紅藥雎邊弄朱櫻頻羡君
此遊夢寐過吳城誰知一感别聊復亂吾清
讀酈生傳
秦人被塗炭酈生自清狂暴吏不得加高懷信旁洋山
東赤龍長興嘯取功名馮軾下全齊其身先就烹古人
不輕死何嘗貴其生顧已有所造二途皆一征有誰憐
是翁欲㠯身徇榮未卒杯酒樂蒼茫禍來嬰所懷奄不
救焉如監門清乃知謬厝置視世已皆輕死者良可歎
世俗方營營至仁吾所師但欲窮山耕
觀金沙花有感
夭艷迎人意欲迷不言正是怨深時愁腸百結不堪續
惆悵年年開向誰
贈有道者
昔吾知養生始自皇人經其說乃浩博隠奥通神靈錦
囊固申行夢寐嗟沉冥十年不一開未甘遂遺形矯矯
高平生真訣炳丹青要妙不在多一言如發硎使人久
滯念霍如病已醒豈徒固衰朽且將延百齡我雖欲亟
試未能廣娉婷明年走浚上要當宅重扃信如君所說
誓將鄙心銘為報不易言高山柏亭亭
留題廣教安素堂
佛舍靜不喧求心知有趣誰言幽人迹寂寥為善住太
師說法地何為號安素安得此麄言令人起驚悟既不
生滅定宜已墮諸數不說福德多冥冥知正度念復(闕)
饒益能仁起兹護獨示毉王攻豈為有生故伊昔究法
樂清言對芳樹何日敝廬歸過汝窮朝暮
贈王伯虎
盛暑劇焚燎深林稱幽棲衰殘不勝事遂得休天倪重
關人響絶憫默與時違慨念百年樂誓將老鋤犁吾子
造府戟勤拳苦攀躋迺欲強訪我清言相與稽君方事
軒冕我乃樂山溪所向適殊途安得問軏輗要我有所
賦將報錦與綈病思何足云有愧測海蠡
七月五日立秋初夜觀月
酷暑殊未却微風初夜清徘徊中庭步復賞月華明物
色豈驟變人情自先驚長林最蕭灑瑟瑟戰秋聲野心
獨怡懌念此歲月征聊持一樽酒憑几坐南楹
七月十日天隂
江海積隂地浮雲朝暮生秋來不為雨庭戸含孤清南
方八九月殘暑尚未平大火正西流迺得逃炎蒸衰柳
弄金飇幽蟬咽復鳴漸欣泉石趣已厭葛衣輕夙昔抱
幽志何心守硜硜已能閉諸外無憂人事縈
將去錢塘望烏峰有感
海燕謝故巢明年復來棲遊人去故里飄飄困東西三
年豈云遠往往遂乖睽猶如水中木那得有定稽青山
為無聊野水含悽悽人生百年樂中復失故蹊悲歌夜
半清收淚不可啼深愧社中翁生死守一溪無榮安得
辱萬事皆可齊吾性樂幽閒未遂親鋤犁為約平生遊
終不為世迷箕潁有夙心老將守田畦
送榮叔歸蕭山
疇昔來會稽浮舟出江隄蒼茫望津道隠隠辟招提虚
氣發峻嶺疑有至人棲龍象兹擁衛羣木皆萋萋吾家
浮屠老早歲離煩迷持律破三業悟道臻淵倪法網覆
衆生一念絶町畦戒刀割大葷水陸無象犀凡物有極
勢固難叙階梯兀然被衣裓誰能判金泥六時宣法音
萬生荷提攜愚人本無識有識自難稽如我解所說安
可議東西稽首送歸馭信美舊山蹊
留題榮師妙勝齋
萬生托鈞播美好皆因人公能以妙勝有趣即為真儼
雅翠山聳參差芳草新欲知閒客意亦以勝吾身
寄昭慶闍黎
二年客江漢不知春與秋東來望吳越歴記昔時遊蕭
山江水西萬屋白雲迷地勢既灑落家家臨水隄中有
一大士法與天台齊至行通神明上乘無階梯吾昔屢
入室遂能離筌蹄誰言似金粟真已謝荆溪憫憫強冠
帶悠悠恨乖暌仍作趙魏行何年造幽棲臨風一問訊
深已愧提撕
過揚子望金山懷南屏師
滄溟有餘力揚子生狂瀾素秋將西渡竚立成盤桓吾
豈懷土人苦厭世事艱自念從此去何時復丘樊
觀蕉葉二首
春隂薄薄壓輕寒朱檻無聊愁夢殘唯有庭蕉會人意
芳心欲展復微攅
憶昔紅蕉狼籍時玉人攜手淚沾衣今日芳心為誰展
天邊怊悵未成歸
登澧陽樓
渺渺江湘萬里平夕陽明處楚山横已知多病催生計
那為青春感客情牢落不如孤鶴羽支離何慕古人名
追懷年少區區意還似西軒一夢驚
殘花
忽忽春已老強行芳樹邊不能驚白髮何用惜流年殘
紅不可擷復畏青條折榮落終歲事何心翻惙惙
寄才仲
陶令在彭澤放懷天壤間横江三百里往往向廬山多
尋簡寂醉時訪遠公閒不復顧吏迹世人指為頑公子
負文華少年成青綸風流不屑俗為邑得星灣節節香
爐峰據案見蒼顔何勞事舟楫緩步可躋攀形骸付物
外勿使人事關嵓壑高世人有誰偕往還新篇定盈軸
佳句不可刪南風儻乘寄誠足慰衰孱
寄南屏師
庭柳日衰落已聽暮蟬吟吾州西郭外誰感故人心卧
病觀元化悠悠信難諶不為物所遷固知幽趣深情來
念不淺道喪理亦沉相望五千里江漢水涔涔神遊不
可到短夢安能尋不如東歸翼華髮滿瑤簪
綠髮
少年愛綠髮櫛沐對春時多病久衰瘁感事還成悲昔
人寧非我我意顧何知不須下照水始識無生岐
釣魚
池上獨垂釣日斜含夕隂游魚方適意微我亦無心投
竿乃有獲顧汝猶顛擲脫鈎捨之去我與女偕適
澧州水
火行厭袢溽隂雨重為沴時序亦巳僭衰羸頓知敝蒼
茫洞庭上五江劇奔逝民阽為魚憂浮桴具生計吾迺
羇旅人高軒俯東勢攜持顧未免仁心安可濟冒軼瓜
瓠區平原信容裔池荷失清賞流萍蕩階砌咨嗟竹窗
卧凄風振衣袂欲謀一觴樂幸來豁蒙滯
重賦
永念暑雨煩居然蹈憂沴寧謂生怨咨甘為小人敝隂
淫亦何患臨觀大川逝竹屋雖小疎補苴豈無計水性
本就下平川衍無勢壅隘何不勝湫底何由濟河伯逢
海若足使誇洋裔池魚肆涵泳洋洋旁軒砌流汗一已
收蕭騷撫輕袂安得趣東歸舟航應不滯
寄贈舒州徐處士
昔愛灊川遊青林覆幽石道人攜手行蕭然名山客誰
知墮世路譬如羈飛翮林皋未脫去紛紛頭欲白輕負
皇人經猶懷稚川策幸已棄韋帶遠謝功名迹聊希閉
關士正苦身為役别來二千日還丹應有獲毋忘絳囊
贈使我昇仙籍將酧金鐶脆青綾三萬尺
寄贈伊先生
在昔齊光禄招余訪仙宫崇嵓九疊峻行望庵前松(是時)
(先生種松自虚仙觀北關連至庵下)下馬過星壇超然挹孤風華冠映紺
髮談笑想鴻濛飲之青精飯喻以朝元功顧余方羈束
焉能謝人中闇黮七八歲日月何匆匆吾非久寐客不
煩一言攻己知棄寵辱安能為世庸還丹何時就白雲
弄秋空相望江湖上杳杳復蒙蒙
贈長蘆福長老
達摩西歸不記年雪山消息更茫然行人不會真如事
唯愛長蘆含暮烟
寄崇德大師
滄波𦕈𦕈太湖邊引領西風為悵然已會老師忘世事
阿蘭那行即真禪
贈夾山長老兼示石門蹇大博
古佛不滅法處處唯青山如來大道場多出荆湘間吾
聞夜山勝欲往倦躋攀一接老師語已如陟孱顔秋風
孤猿嘯絶壑古松殷夜半天樂清龍象稽首還為我告
卓令法樂元非艱欲令沉痾愈邂逅毉巫閒
西閣秋杪感懷
秋入孤城萬木凋荒山野水出林梢澧中夷落無烽火
湖上風雲有鬭蛟經歲杜門人不識終身謝事世何嘲
故廬寂寂烏峰下誰為迎霜葺草茅
屈平
屈平已放逐行吟成久歌孤心抱幽恨君王將若何才
調固灑落胡為情慮多哀哀撫長鋏軋軋感女蘿彼已
不我待吾將懷彼那空令汨羅水予客泣清波
雜詩六首
葱蒨竹林下秋來多獨往豈無夕禽喧固勝人語響欲
詠葛天歌支離難自強何如默默為中心亦怠賞(一)夭娥
屬客舞樂府聲寂寥翹彦列中堂於以娛終朝誰言野
人樂孤坐自逍遙青松有幽操白石割圭刀人生若朝
露哀樂迭相招焉用金玉姿甘被膏火銷翛然卧林下
不繫市與朝何必薄周孔使我為由巢(二)身世日泯泯譬
彼一毫輕胡為餓首陽不必造承明達人不言命恥向
寵辱驚不為檻下虎即作林中麖憫憫欲夸俗皎皎還
為名卜筮雖小藝逸哉嚴君平(三)古人有精思飄飄出天
壤遺形若屣履寧復顧煩鞅高鳳會幽趣迺貽漂麥讓
禦寇好遊適初聞内觀賞希夷本人境奚憚不可往有
說即忘言指象真為駔(四)少小負不羈長大好丘壑天事
與人為信哉何寥廓乃知戛戛行皆為名所縛寧為瑣
瑣人有非利所攫至行本無為俗論自美惡強行或顛
沛終始豈億度朱張信吾師王貢不可作咄咄轅門駒
毋以吾斟酌(五)達人體無為汎汎若野馬胡為狂夫志&KR0787;
然小天下知足自有餘多謀始恨寡可否必繫己出處
焉用假大塊勞羣物吾生信容冶死生會如一高情迺
能捨(六)
贈磻翁龍尾硯
龍尾山盤八十里龍尾有潭下無底秋月亭亭潭氣黑
其中有石色如墨山川秀氣散不為風雲頑不為砂礫
融結至寶有物主水上經營無處所經年始獲不敢賈
我昔遊江南有客遺我誇龍子吾知龍能變化是或不
可制追琢為巨硯大筆揮離騷中圓體天形外方作地
象精光熠熠角生浪熟視乃有紺羅文瑩潤無與比玩
愛何可論我今樗散無所事特贈華陽鴻筆麗藻人吾
聞蜀都多學士寘諸文府為戰具君如窮經遂絶筆請
與大軸傳後嗣
春日行
宫梅撲地白氊班細柳結烟金縷繁春華年年來不已
人生七十半衰殘少時豪放猶不敵何况羈棲落荆蠻
囊中琵琶金鳳閒古曲情深屬誰彈病目矇矇對荒山
東風有意為挎關棄置萬事一夢還江湖水深愁夜寒
春霖
春霖漫不已楊柳一何衰江國多晏寒微晹來亦遲豈
不念向榮惜逐秋風悲植物固如此勞生何可為誰將
區中境遙與青松期匆匆從古然滯念良可遺
養猿
孤猿逸重巘清嘯久不聞中懷為牢落日跂吳山雲宓
子有深致遠將清思分蕭颯野人姿慰我澧江濆動靜
得真性超然離世紛春華二月來苑囿爭敷棻誰言關
閉趣聊以樂朝曛毋懷故山歸吾將汝為羣
甲辰年五月十五日夜澧陽觀月
少年悵不樂明日何為哉揚眉一遐賞寂寂更傷懷念
昔吾州樂泛舟湖上來佳賓適所好歡計成金罍妖歌
有送響度曲清且哀留連夕陽下夜色起山隈光明水
晶域素彩中天開龍香弄微風四顧絶纖埃澄波照上
下倒影出瑤臺紅燭漸向微始知夜漏催美人屢更衣
含笑玉山隤歡樂殊未央鼓枻中洲違人生無憂患遇
樂且銜杯悵余失交臂萬里來天涯羇愁那無感情慮
長如灰神遊忽自笑安知顧形骸
隂溽
楚梅半已熟苦雨含悽愴不嫌茅屋疎頓喜方池漲洞
庭納七澤萬里相搖漾凝隂有餘潤&KR1480;霈極浩蕩古稱
卑濕地久痗累丁壯况我憔悴人那能保無恙蓮下雙
鳬嬉竹裏隂泉響幸無世慮迫聊且安俯仰
清晨
清晨振衣起起步方池側徘徊俯丹檻倒影見敧魄不
識嵇中散定非風塵格長懷謝靈運本自林泉客吾衰
厭世道不以形為役顧非冕弁人冕弁非所適
(永嘉有謝公嵓向遊其中觀畫像像甚質野)
稚子
讀書北軒下獨翫太古清稚子請我說糟粕顧何明念
彼硜硜人方起浩浩情遺兹以蹈彼於理或易平深愧
鄒魯生章句誓成名記問數寸間孰知躬所行為人鬻
所有利如九河傾中性或易遷吾志將難攖汎然美造
化庶使學躬耕
澧陽大水
澧陽地湫底夏雨無時休疏惡三尺地民阽為魚憂竹
屋易飄蕩薄哉生生謀羇人豈但免餓隸資桴浮洞庭
信巨浸畜洩浮荆州無迺中江隘千里壅其流永懷吾
州樂宅土何夷猶海隘不厭多歲旱亦有收胡為此契
闊暴下安得瘳嗟嗟南土人狐貉守一丘
崇山
少小諷二典已知崇山遙朅來澧川溪迺更識岧嶤始
詠皇國盛土宇包前朝荒徼撫民社置官頒教條頓驚
羇旅迹舟車任飄飄中吳五千里衝涉信已遼使人重
增念鬱結自無聊何當奮歸棹江漢水迢迢
簫鼓曲
樂不在歡合悲不在生離感此簫鼓曲已堪華髮衰月
明大隄路雨暗浙江西狼籍一杯酒凄凉千里期誰言
天涯恨逸韻起相思清角竟不返悒然心不怡
諷仕二首
仁治貴不殺為吏滋頑蔽孰謂才不才跂跂在高位詔
策暴過惡行建元侯旆冗散坐姦贓還來咨善地世無
三年黜焉得終身廢遂使貪猾人昂昂罔知畏政治明
賞罰於法不假易吁嗟韓馮翊胡為子孫戒(一)聖人不出
世斯民憂倒縣仁心欲援手寧以身為先仲尼貴用我
孟子推諸天二聖有特立何嘗持後前後來迺昧已惘
惘為利牽紛挐竊古語不顧内所愆信如一丘壑孰有
然不然苟伸刀割用於世巳為賢鼎鼐雜錡釡誰知重
烹煎然提地史錄不如觀長川(二)
池上
池上少人迹多霖含微陽幽禽有清弄戲翼沙洲旁顧
余不知懼知是機已忘
贈大中鎮國長老
昔從東南來稅駕依金地迎風步峻閣始眺澧陽市蒼
茫烟霧下一水縈如袂夷落雜連峰精廬遙相峙宅土
信羇客杜門忽彌歲風雲一蕭散身世兩無累懷歸悵
有感史遷念留滯引脰企昔遊野馬埋蒼翠何時藍轝
去復將老師值請掃嵓下石為述空王偈
遊瑞嵓
已恨初年不學仙老來何處更參禪西風搖落歲事晚
卧對高嵓看落泉
天竺白雲堂
四十餘年隨世緣眼昏頭白更茫然它時一念若不斷
來向此山開福田
雪竇山
世路衮衮何年休青山白雲且淹留千尋飛雪下嵓竇
落日洗耳前溪頭
龍潭
潭中有龍不可見但見瀑水從天來我欲垂鈎畏血指
却上北嶺聽奔雷
金鵝方丈
金鵝山勢高崔崔乘興已泛滄州迴計較百年能幾日
不知此地何時來
漁浦躬師
江東江西多舊遊十載重來蓬鬢秋多愧老師觀自在
慇懃渡口送歸舟
金山竇覺師
不安甽畝強西遊二月春風占渡頭寄語道人莫相笑
歸時迎我到瓜洲
西上
二年為客厭西東白髮生來百事慵道路莫驚行李薄
初無盛意學終童
道旁
道旁桃李鬭芳菲歡意長隨斷夢歸夢去夢來何可計
春風斜日鴈孤飛
暫來
重入都城誰與鄰暫來還去不知春繁華年少莫相笑
身是無為閒道人
東歸
斷知無樂亦無憂薄有田園滄海頭得意已同毛義去
欣然載酒上東舟
寄四明神智師
甬水樓頭看盡山南城寺裏扣禪關老師多事猶相記
千里馳書慰病孱
寄雅上人
幽樂軒前春欲歸紅葩綠萼鬭芳菲一杯新酹邀誰飲
石首魚鮮赤蠏肥
題寄老軒
道人寄老故山前雪頂霜眉意嗒然門外少年方作樂
誰家為汝說因緣
次韻酬郎祖德
老去法光不足驚嬰尋世事或能精眼花頭白終無用
卧看紗窗曉日明
次韻酬明發華宗
長卿倦遊欲東還幸與諸公俱出關世事轉頭都委夢
人生何計得長閒殘花爛漫飄村塢細雨廉纖隔碭山
誰寫熙寧十才子老夫亦入畫圖間
承示會稽大資政公思歸篇輙次元韻
進退不辱古已稀能如二疏蓋有數中間已辭五鼎食
今年欲潔一身去引身欲去強辭老東部聊復頒寬詔
人間萬事如一夢何人顛倒真可笑紅梅夜發新春枝
黃堂晏坐賦思歸巳知無心更無礙青山歴歴孤雲飛
赴齋
爾來世事久忘懷十日長關九日齋白髮蒼顔見無相
不妨應供此間來
翻經臺
不見康樂初翻經崇臺百尺但有名當時妙意遙可想
木葉落盡青山横
和美叔澄心堂
已悟無生杜世機誰能操筆更題詩平居赤軸粗有適
老去長齋不強持炯炯色空都可計紛紛多事豈煩知
有人欲識澄心要但問君知我為誰
答文翁
陶令初尋彭澤來相如已構臨邛臺正當銜杯行樂事
惠我鴻筆何為哉湖中多魚近易捕石上老蕨拳未開
夫子不肯至我室行駕畫舸遙相陪
奉陪穎叔賦欽院牡丹
昔年曾到洛城中玉椀金盤深淺紅行上荆溪溪畔寺
愧將白髮對東風
顧浦觀潮
放舟顧浦望江流烟雨冥冥小麥秋長憶故園遊觀樂
不知此地有潮頭
崐山
崐崘山在玉關西此地還疑晴有嵠玉石不分殊可惜
背臨斜日望虹霓(久旱禱雨山下故有落句)
題大中寺覺雲師壁
老來情緒似秋烟水畔林間不計年世事紛紛何可較
城西寺裏學參禪
題廣嚴禪師房
二十餘年談性空不知強聒盡無功愁來白髮如秋草
為置浮生斷夢中
西舍
壯志已謝不復尋無賴老境行見侵已知筋力不自任
况復華髮如霜林少年裁詩喜言老誰知老大都無心
閒學維摩坐禪定戸外唧唧鳴幽禽
鄞江上作
秋潮拍江余欲去二年窮谷江之下疾目不矚西飛鴻
幽懷長寄斜陽樹且余欲行去何之白雲繚繞故山棲
蒼顔終不為人役不妨抱甕治田畦
湖亭懷子美
秋來湖亭誰與樂荷華已摧柳葉落憶昔榜舟乘夜月
行觴數與君相酢如今一西復一東有如萍苴流水中
白頭無心治世故何時勝處重相逢
龜兹舞
龜兹舞龜兹始自漢時入樂府世上雖傳此樂名不知
此樂猶傳否黃扉朱邸晝無事美人親尋教坊譜衣冠
盡得畫圖看樂器多因西域取紅綠結裀坐後部長笛
短簫形製古雞婁揩鼓舊所識饒貝流蘇分白羽玉顔
二女高髻花孔雀羅衫金畫縷紅靴玉帶踏筵出初驚
翔鸞下玄圃中有一人奏羯鼓頭如山兮手如雨其間
曲調雜晉楚歌詞至今傳晉語須臾曲罷立前廡歎息
平生未嘗覩清都閬苑昔有夢寂寞如今在何所我家
家住江海涯上國樂事殊未知玉顔邀我索題詩它時
有夢與誰期
寄文翁
白兔觀邊仙路長華林修竹到南莊比鄰雞犬易過屋
適意琴書動滿牀目斷鶺鴒分漢節心隨鴻鴈極天潢
欲移畫舸遙相訪正恐田家五月忙
答金山禪師
遠公手札遠相招陶令懷歸正鬱陶遙想宴堂長夏靜
坐臨江水看風濤
春晚偶題
幸有陶公五株柳不戀河陽千樹花數日東風吹欲盡
小軒寂寂日西斜
雲巢編卷一
