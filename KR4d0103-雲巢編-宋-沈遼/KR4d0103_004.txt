雲巢編卷四宋沈遼撰
種花
世事流光同一汙天涯白髮未還家慇勤更種庭前草
為看秋來一似花
送僧應參禅
古寺窮居歲月移東岡西崦不相知從來但識羣羊䜟
不道亦逢獅子兒瀟水葷羶從此隔雪山消息更何疑
明年我過湘西去問訊山前我為誰
花藥塵外亭(開山明公)
導師昔示化靈墟肇開鑿山間百草花救病皆為藥爾
來三百歲法音亦間作為人布福時随緣四豐樂然師
法王嗣金錫中天落海衆蚤知歸天龍欣有託鼎新金
布地煙雲助回薄岣嶁對岑寂瀟湘供盥濯維摩老且
病身世兩無著行期過丈室為我探泉壑
踏盤曲二首
湘江東西踏盤去青煙白霧將軍樹社中飲食不要錢
樂神打起長腰鼔女兒帶鐶著縵布歡笑捉郎神作主
明年二月近社時載酒牽牛看父母
胡盧笙不著簧細腰鼓三尺長吹笙擊鼓山之旁噭跳
宛轉樂盤王盤王死來三千年古曲舊詞至今傳山祥
水氣不斷處壊木燒作兜婁煙
山西
山西誰家桃李樹半是少年行樂處去年花謝今年開
惟有人生不如故
庭下
庭下亂生春草花夭紅不稱野人家漫開漫落無人折
留得孤根數寸槎
次韻荅楚興
落莫餘生何可同正如枯死道邊蓬随風流轉惟無定
定處由來自性空
郊外馬嘶
春草滿空春水流土人放馬白蘋洲細風遲日嘶鳴處
遥憶金明池上游
景星觀
南津古觀已半摧老松千尺黃蒲開禮斗層壇故基在
真人一去終不來終不來兮往何許朝瀛洲兮暮玄圃
應笑營營世上人轉首已為泉下土
花殘
花發花殘都不知誰將白髮更題詩山西日永無多事
閒看樵夫數局棋
寒山
黃牛巖下水彎彎葛帔籃輿自往還不是湘纍莫相問
祗應枯瘁似寒山
過商翁墓
征南名地蚤相知老向瀟湘看立碑壮節獨馳南嶠事
古風不括故山詩愁煙半鏁黃茅壠部曲誰尋舊將旗
遥矚蕪江想靈氣孤雲落日不勝悲
澹山巖
昔造陽羡二洞天我生已當謝人間爾來投裔亦無事
澹山巖下欣躋攀羣峰駕肩來江水會前灣靈氣縚洞
口夐如寳陁山輦道轉西升斗入初無艱翡翠鑿穹廬
略與天相彎寬廣容萬席清潤非人寰東南豁陽明仰
視如含環青蘿傅喬木亦有敗葉黫造化遺玉像其人
清且閒巧工或可為誰能陟巔顔秦時隠君去成仙空
留石牀水雲般藥爐不復九霞覆唯餘渥赭繁茅菅至
行禅師化巨蟒好事太守驅羣頑崇壇峭罅皆可躡三
穴旁出門無關壁間玉乳化為石何術可煑完衰孱恨
無仙骨空盤桓欲留未可終當還僕夫告余趣歸馭落
日西下雲斑斑
愚溪
榜舟下瀟江泛泛入愚溪昔人不復見秋草空萋萋委
蛇望僧園雲屋倦攀躋林高日氣薄磔磔鳴山雞倒景
相吐呑清明合致犂昔人悵投裔感事多悲悽北邙一
抔土榮辱方今齊人生無百年外物安可迷谿水瀉石
間喧喧如鼓鼙了無人世想粗可休天倪吾亦被黯黮
東山飽蒿藜二年已數至屐齒連山溪行亦歸三吳孤
猿安故棲它年若有夢邂逅識江西
石角山
步屐出東津遥跂石角山山廻道亦轉卓犖煙雲間何
人峻重閣三休直孱顔吾想造化功為此肅神姦嵌巖
或中穴特立氣甚頑此角誰可折寕當混塵寰游士何
足知但剥苔蘚斑西首望城闉羣山合如環下臨有鼻
道落日行人還楓葉秋欲丹蕪江逗潺潺重游何用戒
蓬戶初無關
湘中宿臺步寺
湘源初甚微屢挹不滿缸比至臺步虚泛泛為長江虚
頭市初集魚豆皆成樁夷獠不識人笑鬻彘與厖綠荷
竭苞苴人散誰復撞鷗鳥亦來下酒旆停空杠我來憩
桑門竹戶映蓬窗夜寢那可寐江流正淙淙
泛舟上湘口館
瀟水漫南來湘川趣東下二水始相會清豪不相藉山
迴石瀨出木老脩煙嫁泛泛白蘋洲林風媚如畫宿昔
感騷憤幽興遥相借不謂垂老年羈孤窮山舍潮來刺
舟去孤月臨清夜安得跨鯨魚不復人間化
法華石門
窮居謝世故久厭夷落喧出亦何所適往往遨石門石
門在山腰東西列祇園崈崖三折上蒼壁煙嵐昏松下
閴無人唯有風中幡安得嵇阮流相與抗玄言羣鶚感
余顙日暮噪隂樊吾衰那復辨孤吹拂歸軒
禅僧巖
瀟湘山水窮欲偏最後乃得禅僧巖禅僧成道久已化
獨有崖崿青巉巉降身入洞不甚險突兀三室誰彫劖
東西有道若蛇竇白雲羃羃門無緘持火旁行不知際
七穿八竅遥相銜涓涓乳泉白如雪由來此地殊仙凢
主人引我復深入行指㠗穴尤嵌嵓中間石鼓有異響
擊拊想可參韶咸吾身久病苦下溼復畏神怪來邀攙
直趣出洞上南巘豁若巨海張雲帆山花斕斑出竹杪
亦有禽鳥聲諵諵欲還未可復小駐日脚已過東岡杉
奉謝上官令詩卷
一軸新詩錦不如何為輕易贈狂夫巴山楚水無窮勝
不必王維更畫圖
贈别子瞻
平生雅游眉陽客五年不見鬚已白借田東坡在江北
芟夷蓬蒿自種麥相逢不盡一樽酒故態那復論歡戚
手抱阿武勸餘瀝維摩老夫失定力老夫寂寂出三湘
更欲卜居池水陽薄田止須數十畝田上更樹麻與桑
老來正苦迫生事清明雖近猶可秧罷亞若可博乾麨
以無易有遥相望我舟即行不可駐欲卜後會誠茫茫
他時有信若可寄不用辛苦為詩章
題子瞻雪堂即次前韻
眉陽先生齊安客雪中作堂愛雪白堂下佳蔬已數畦
堂東更種連坡麥不能下帷學董相何暇悲歌如寗戚
布裘藜杖自來往山禽幽弄均春力案上詩書羅縑緗
爐中燒藥笑王陽晨炊且糴北倉粟冬服已指山前桑
南岡差高多種橘迤北漸下宜栽秧北鄰亦有放達士
道路壺榼常相望
德相送荆公三詩用元韻戲為之
幽居卧山間不與世相接餘生委蒲柳滯想遺空劫德
相蚤相親顧我情未厭數枉南堤步更引青谿艓相見
亦何事坐對羣峰疊春陽始萌動煙嵐森劔鋏廉纖數
日雨萬里浮塵浥赤白未殘花修穠半敷葉行招老僧
語遥瞩東田饁窮崖歴可造峻流誰敢涉衰齡易生倦
幽巖就調攝德相知我憊雙眸困垂睫高詠楚公作欲
引維摩箑初聞未甚解静聽疑可獵有如太華峯跛躄
豈易躡不知泛滄海何力施舟楫遥窺土山勝昔乃文
靖業二公雖異時名德遠相躐山川若有待風物增悲
惵未知蔡侯履孰與支郎蹀勝遊可概見筆力方峩嶪
更紓别後情琅琅鋪簡牒倡高必和寡排比安且帖簫
竽合古律宫商自諧恊世人所欽慕有口空嚅囁東牀
坦腹士左右參經笈為賦奕碁句璆琳吐胷脅鏘然不
可閉由來知健捷謂如伯升勇揚兵開宛葉豈比文信
君無謀喪張靨致死在必勝甘言方示怯尾章示戒訓
足以傳芳諜後生知自勵何必棰楚挟正如嚼冰雪清
冷快牙頰我昔造公室公方任調燮辱枉淵明贈今猶
秘巾篋當時隳官去終身欣廢跕冠帶遂已捐頭惱深
埋擪肯羡冥冥鴻安知栩栩蝶心清久無夢神固安知
魘少小銳文史老大心更懾是古豈余心非今寧我愜
况復論翰墨爾来那可輒不識渾脱舞何愧張顛帖所
居飬鵝鴈菰蒲觀啑喋亦有藜藿畦粗充匕與梜孰知
名可貴安用祿為槢無求豈有沮不動誰能嗋汝堅百
萬衆淮濆空雉堞陵陽丈五墳朱雲本輕俠百年竟何
往終當封馬鬛何必悵霜毛更向窗前鑷
德相所示論書聊復戲酬
野舍老餘生雅尚今已愜不逃世憂患餘事寄巾蹀行
尋青山轉坐對青山疊欲随白雲去儻與幽人接盤桓
太清洞悵望長江艓昔時古錦嚢今還白羽箑不復叔
夜煆真得孫登攝九華一枯藜青溪一孤楫得喪苟自
逹死生安足惵朱顔久不駐白髮何為鑷羣物自流轉
吾生寄天燮德相屡相過老夫寧足躡由來廢井水不
如長劔鋏往往論書法軒軒兩目睫中郎石經在元常
表軍捷漢魏多傳人至宋有遺帖唐室初最盛漸衰自
中葉歐虞緬誰嗣顔柳何足躐篆籕昔難工草聖誰敢
輙巨山作散隸雄古掀龍鬛貞觀喜飛白凌厲騰春蝶
豈特豁神觀直可祛鬼魘古人有所寓天性難必恊所
志有小大其材有勇怯或憚懦文雅或軒昂豪俠或轉
戰鞍馬或驅馳弋獵或發於止諫或得於訟牒或奮奪
牀陛或造成械槢或為神所追或自執所劫或醉以賈
禍或詐以行諜或習於娛樂或勞於呿嗋有燦如文錦
有勁如金梜有倚如戈鋒有點如山嶪有駛或如波有
媚或如靨或騰如煙霏或落如鳥跕淵妙欲飛動拙惡
愧偏擪當寢或不寐當晝亦忘饁有譽終甚微或毁則
羣囁為功有不至考古安能厭十年幸能就萬金毫豈
浥金玉敷卷軸龍蛇閟箱笈是惟小夫技寧當丈夫業
譬如論唐虞何曾道郇葉如君負高識扵此何足挾一
戰雖未霸遐心豈即怗朝廷方洽熙四夷皆遠懾坐復
洮河地直𢷬幽燕脅朝夕奏竒功羣儒争鼔篋太平任
文治戰血何煩喋道德以為宇威武以為堞豈比叔孫
生雜用隨何頰吾衰何可道不死同原涉
德相惠新茶復次前韻奉謝
暑雨闇窮山道滑不可躡隠几念投老葛衣坐搖箑林
端使者至乃得德相帖佳惠致新茗遠來自閩笈吾聞
北苑勝不與羣山接山下幾千家以此為生業新陽一
日至東風方獵獵百草尚勾甲靈芽已先捷所採僅毛
髮厥工巧烹燮甘泉列盎釜熾炭浩旁疊修竹為之規
黃金為之梜形摹各臻妙製作易妥帖至尊所虚佇守
臣方惕懾其上為虬龍蜿蜒奮鱗鬛稍降乃交鳳文翼
相盤跕函封趣北道驛使互防挾四方老金玉擬議誰
敢輙屹屹健士儋飄飄迅溪艓穀雨不及潤權門已盈
篋帶&KR1639;體正方葵華角仍擪始傳盛王鄭後来止游葉
大為權勢迫小或盗賊劫其間起鬭奪亦數冒刑槢南
夷出重購不憚浮海楫北人比尤好喜笑開胡睫豈不
産邛蜀豈不生楚葉厥品乃大戾固難一理攝朱門厭
酒肉辯士厲舌頰儒生備夜誦農夫困朝饁禪翁過工
煑老獲空腹喋綺席夢騰騰玉山頭嶪嶪無餘乃尚可
非此意不厭一泛舌已潤載啜心更愜不惟豁神觀亦
足暢煩惵清泠生肺肝爽快勝&KR0946;鑷孰不恃薏苡伏波
煩謗囁孰不飲醇酎伯仁憂腐脅祖逖敦雅尚鴻漸未
博涉君謨號精鑒才翁亦相躐玉川七椀興令人解頤
靨竒章兩串賜遺芳在圖諜余昔喜賓客為世困書牒
輕重必酬酢往來煩蹻蹀自從竄夷裔所藏多敗浥亦
幸衰老年數病脾氣怯棄置在高閣䰟夢昏多魘拘病
出湘漢餘生若蟬蝶希夷有幽卧刀劔銷鋩鋏一榻就
空曠百骸得和恊久已廢翰墨况復道游俠有味養元
和無物累吾嗋臨風欲占謝遥企山西堞
與德相遊雲光
方駕出齊山五月未甚暑遥瞻六峯道修烟莽如禇浮
屠在山半卜築氣象古松風下石竇隂泉鳴竹塢堂堂
老禪子遊方遍中土十年不下山不及朝市語拂雲有
幽步凌空開峻宇登山復望山六峯豔如舞時當一隂
候陽氣驕且舞龍蛇伏草莽往往暴為雨由兹向搖落
流光不足數籃輿當復來相與同支許
送夏八赴南陵
老夫久客三湘水歸來喜食江南鮆白雲猶識舊山川
青眼多慙老兄弟當時親友半不在中表相存如夢寐
公酉冡上春草生白眉始與君相際高堂老人八十一
不問衰微論末契招我卜宅居其旁自顧糜鹿何由係
春風引我齊山行穿雲踏石構巢橧相見常無一樽酒
山中枯淡令人憎凉風未至正苦熱君忽佩印臨南陵
南陵相去五舍近馬蹄車轍常相仍安輿綵衣得榮飬
況有大舸如飛鵬步上南山一延首江風浩浩雲騰騰
青谿
青谿八月老菰蒲孤吹修煙出水隅誰問西湖少年樂
閒將世事捋蒼鬚
初創二山
左山叢古木縈帶多美竹右山少平地硱磳斷蒼玉於
此豈無竹蕭疎倚巖谷上參九頂道俯浸青谿澳於彼
豈無石嵌崖大如屋景業讀書處基構有遺躅始吾購
二山何為不相属中間古蘭若臺觀當山腹嵓洞九十
七龍蛇所潛伏昔人作軒榭高深寄林麓我乃巢西崦
手自親鋤劚青谿漫無際島嶼相重複雨餘山更佳春
流漲平峪下矙池陽市修煙弄芬馥大江天上來淮山
點眉綠老夫豈無意落日傲鴻鵠東嶺亦誅茒小庵粗
容足六峰引南睇九華勢相續白雲與誰期千載媚平
陸清曠無俗韻修明資遠目去秋已種麥今春復栽粟
野老豈余欺東坡幸膏沐二山誰與適最與枯藤熟相
見詎無人顧我真麋鹿百年一瞬事何暇知委曲得此
化餘年不問君平卜
奉贈芝師參總禪師
欲識東林路匡廬第一山昔人開勝地大士啟禪關鷲
嶺不遺法虎谿誰敢攀因師訪消息為寄九峯間
奉贈行師參慎禪師
觀音二十五圓通止在禪師一指中金鉢直随流水去
不須芒屩更西東
初泊磁湖(時子瞻在齊安)
歸舟不解洞庭帆舟上騷人雪滿簮小駐武昌江北岸
春風今夜泊江南
感昔游
江南二月春水生不如春草滿山青江南故人半不在
不如春水似有情三年放逐三湘客今日歸來頭欲白
欲尋舊游心更懶青山閉門長寂寂
無生
昔别江南去三湘多煙霧今從三湘歸江南正如故不
須下照水還驚我非汝白髮如秋蓬已得無生路
贈别博明二古
三年客零陵所得惟二古彼室雖屢空高誼詒先矩顧
我被遷斥數過南山塢攘臂豈無人久要何足數君無
一樽酒我無一柈黍相見動移晷不及市朝語博古練
世故黑白誰敢侮明古喜方術虚懷安疾苦古人處其
道足以察臧否何用輕薄兒口舌賣州府度直始詩書
襟靈各翹楚隂德有陽報終當大門戶老夫趣北歸顧
予求所處昏悖何可言愧汗欲如雨詩人慎加飡斯意
亦可取不㤀雙鯉魚遥想瀟湘渚
奉送潤守之永静
昔年持檄向朔方九月踏冰渡河梁夜入銅臺天欲雪
北風慘淡沙塵黃今年江南秋已半出送車騎江之陽
江邊賓從坐揮汗赤日桂木鳴蜩螗欲知朔南氣候異
由來道路山川長使君腰組上北道一亭一堠遥相望
出近入勞豈知遠方舟結駟本不忙往時尊公帥陜右
名姓久已威戎羌想聞公子千騎出北部應已逃名王
青榆白柳千里肅誰敢牧馬来邊疆當時公子面如月
爾來使君鬚帶霜明年朔方春雪凍為憶江南梅萼芳
平居秋浦釣赬鯉何如榆關封白羊朝廷太平四方静
聖武神功由廟堂三年瓜期當受代指麾舍人催治装
疏公欲向九華老野夫相望齊山旁
寄博古
齊山落景覆青谿谿上幽人半病羸曾作瀟湘江上客
水風山月合相知
送超禪師(雲門𣲖)
老夫結庵南山前此生終不蹈世緣邂逅雲門亦何言
白雲無心媚青天禪師来自廬江壖一住秋浦逾十年
不露鋒角常坦然四方禪客芒屩穿朝来擊鼓登法筵
一鉢出置行路邊笑謝大衆如雲連欲以此身老林泉
秋風飄飄江上船想見玄沙扣船舷諸方有人問病孱
為道如今不參禪
居雲巢
我昔泛歸艇逍遥下湘川願言覿開士為我斷攀緣不
識達摩老誰將言語傳幽林得邂逅故步空囂然邇来
齊山下乃在青谿邊一徑雖甚微松竹上參天白雲本
無迹作巢類烏鳶上下絶人籟由來在山顛朝炊一盂
飯夕寄一榻眠委羸豈無事亦爇爐中烟久已淨諸業
自然忘盖纏此身與此世影響寄餘年時有佳客至相
與傲林泉客去後孤坐隠隠風中絃
奉送李大夫歸長沙
秋潮夜落江為墟青谿茁茁生菰蒲舟舫逍遥賓從疎
誰識長沙李大夫十年持節使江吳轉入七閩將漕車
道上狂賊未伏誅少壮瘡痍官吏逋公方疾驅布威德
朝廷發兵趣捕賊兵多賊少即日降公獨至今為失職
白首飄然歸故園由來仕宦終無極借令得意任公卿
年迫桑榆心更惜昔時柴車一束書今日朱門百口食
大夫月奉三萬錢何必要凃争埶力野人結庵齊山隈
早歲曾為門下客不遺簮履惠相訪顧我青山唯四壁
野人適自三湘來布衣猶帶湘山碧公舟少駐洞庭下
盡洗都城塵土迹
奉送世美歸陽羡
我昔求為陽羡令輕舟已有鴟夷興最愛銅官山峻極
自結籃輿陟雲徑銅官山插南斗魁下視羣峰如突犀
太湖千里在眉睫高深從此窮攀隮欣然有意即獨往
眀月夜夜眠荆谿當時便可跨黃鵠何意人間同木雞
飄飄數年如一夢爾來卜室齊山西故人多謝姚夫子
數枉車馬來山蹊秋風忽指陽羡去欲脱黃綬躬鋤犁
人生衣食苟自足何為卑辱趣塵泥田間九月白酒熟
鱸魚正肥多置篦老夫為君更破戒臨風引領長江堤
奉送次翁
君為秋浦令我迺老遷客相見雖不數臨風若相得老
病捐世故茒茨寄山脊不識河陽花豈有澹臺跡山前
逢野叟人能頌休德惠利春陽敷清泠秋月白前日解
墨綬青雲振鵬翼枉駕一笑别逥首幽林隔人生幸逢
時功名不遺力不煩别後問我若南岡石
奉送眀雅師(善鼓琴者)
天竺山前十畝園老夫久種彼土緣草堂和尚指初禪
辯淨二士立我前光明琉璃真金僊修持内外常湛然
此心不轉今十年手中一炷紫檀煙孤峯飛來自西天
山間花木非世妍彼諸佛子忘盖纏吾知此地為敬田
師子血乳如流泉老夫廢斥去湘川歸來江南已華顛
邂逅道人雙足纏歴訪名山不憚煩始自赤城滄海邊
一帶復濟揚子川直上鍾山長榻眠南來不下涇溪船
步至秋浦方息肩將窮祖山上淮壖廬峰勝遊想翩翩
頂上終不巢烏鳶亦不教觀談偏圓公卿貴人喜相延
三尺枯木揮朱絃人問佛意如何彈此曲寂寥少人傳
清泠臺二絶句
山前繚繞白雲來山下溪流那復迴不向此間休歇去
寧將白髮汙塵埃
落日欲下清泠臺月華已破東岡来誰道幽人得幽趣
老夫病眼不曾開
奉送殊師刊
道人壮年曳長裾挾策負藝西入都欲步青雲不得途
不如濯足歸江湖轉出淮山一麻襦天柱峰前眀月孤
調御丈夫真我師不復飲食形不枯歸來故土弃妻孥
金玉百萬初若無四十削髮入浮屠有如浮雲飛太虚
逹摩壁觀聊自娱飲光苦行誰復如河西將軍氣貎虛
一見猶如水中魚南陽侍郎說詩書為築小庵即朝晡
諸漏已盡無復餘此生安得為世拘不持一鉢上匡廬
秋風有意入三吴天竺二山佛子居赤城更在滄海隅
彼土觀緣小踟躇何時復来尋老夫清泠臺下茒已誅
為留一榻待跏趺不辭更貯一斛蜜山間老境任蘧蘧
伯翔父挽歌
平日並游客老來相見稀窮山忘我日丹旐愴君歸雲
水野情在風埃人事非不知九泉下誰與欵談圍
君向番禺去何心瘴霧間雖能脱世網恨不到鍾山雅裁誰
復見幽尋步可攀蒼茫大江上應與月明還
左史洞(在北山)
萬古齊山石誰開左史洞左史今何在蒼崖本不動履
嶮下重壑幽深鬼神總石門絶世路久為塵泥擁青天
十畆地㠝岏如覆瓮琬琰鑿屋壁煙霞列梁棟崕間不
死藥必非近時種人去境常在境與人為重欲觀疇昔
意幽禽發清哢吾方寄淵寂無礙亦無縱手自翦荆棘
結茒當石空長與麋鹿遊不復人間夢
寄老石(在右山)
老不在髮白此態漸自廹唯老不在我寄老山前石朝
來石上坐雲氣濕衣襞夜就石上眠月影照嵓壁何為
市南老一歡復一戚嘖嘖恨身老更以身為役人言老
且死老死何足惜昔人有至言人命在一息
清泠臺
清泠不在境石嶠乃天成我無卜築功為臺亦強名南
山豈不佳不見浮雲生青谿淡無緒何處賓鴻聲誰云飲
酒樂正欲亂其眀不知彈琴士何用物外平清冷亦強
名指象真砰砰落落晞白髮身世秋毫輕
初耕東坡(在左山)
觀田東坡去春事日已揭耕破嶺上雲鑿開巖下月種
我十畆粟中有薇與蕨優游卒歲事山前梳秃髮
雲巢編卷四
