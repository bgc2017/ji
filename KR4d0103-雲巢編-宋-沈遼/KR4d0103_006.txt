雲巢編卷六宋沈遼撰
越州永福院大像贊
浮屠之說傳中州使人知真如寂滅之法然後中州承
事佛為聖人事佛非佛心也佛名如來佛之生也以諸相
為佛耶是相為妄以火身為佛耶是身無體然而非佛
則不名為法是有生者所以登正覺成上道也佛不滅
世以為滅也不滅不生一佛滅諸佛生諸佛滅一佛生
故友提偷婆生人以土木為佛儼然佛也人以風火為
身宛然身也吾謂還之土木還之風火則是佛與我皆
妄也故知我則知佛是以明慧之士以佛為一而愚者
事分噐也猶假以攝心所謂有盡為有為法無盡為無
為法者是已昔者錢氏有吴越之地事佛為最篤文穆
王有子曰儀開府治於會稽公宫據卧龍之山儀親以
其女為尼者三人又出其私財數千萬即卧龍之隂為
佛廟名曰寳積儀自為文内佛藏中吴越國既除忠懿
王以其族歸京師繇是寳積衰而其徒浸以散去日朘
月壊大殿之外鞠為荆榛龍象罅側禽鼠攸居嘉祐六
年長興公來為是州既將大治學宫乃取寳積之舊殿
以為孔子殿顧視其中則大像巋然在焉或謂公儒者
必毁之公曰夫功難成而昜壊前人歴年而成之吾一
旦而壊之顧未足以抑浮屠而徒傷前人之功且浮屠
之法方行於天下而塔廟之役未有禁也壊於此將成
於彼使徙而歸之其徒是可省十萬之貲於後也於是
永福智印師聞而謁公願得以歸永福之正殿曰為是
殿十有六年矣而大像不能成計其費盖千萬也今願
因公而成焉公許之為命工度作凢傭役之費悉取之
其徒二月癸巳先遷中軀其脩丈有八尺大有十三圍
其重莫能勝計乃作樏車於陸方舟於河以遷山動風
旋隠隠隆隆人不知其功三佛以次遷逮諸菩薩弟子
凢十有二軀以及四壁楣帶奧窔之像或突或繪咸因
彼寘此小則尋尺大至逾丈皆不失毫釐有若其素金
相玉毫大裓重襦堂堂乎正位端嚴跂立之侍冠胄攖
甲之神森然在列六月壬申廼訖工内外完具焕若新
焉觀者䕫䕫稽首瞻仰咸以是為大事勝緣非偶然脗
合者不可以知見道也於是時長者之施日以大來重
屋崇崇中嚴外隆爰及别殿增庳為穹不亟其力而靡
不庸是歲秋八月公去而治於杭智印始欲贊其事廼
來請文於余余方得維摩之說蹈無生法忍辱杜門遠
謝人世何能為文顧不得已強為之贊云金仙頎妙相
尊嚴稽首十方尸正法於何為生何為滅(其一)我聞諸佛號
如來大匠升天巧模畫一切有為吾知假或盛或衰繫
其逢得福在心不在佛(其二)在昔王子今何往成就愛女
青蓮中阿育文殊在深谷繇來所贖本虚空(其三)善哉檀
施非一力所願此地臻極樂種種妙香襍諸珍我咸供
捨無貪著(其四)彼時如來在寳積我心永懷若不足今日
如來歸道場我心歡喜遂瞻依(其五)願我諸佛施慈悲咸
以是心承是報世世子孫應供養長獲饒益無時衰(其六)
稽山盤盤翠相叠鑑水泱泱迥無極地執博平人物古
晉代衣冠盛於此(其七)遺風勝事尚可尋大士遊方諒無
礙龍光有應我為證億萬斯年示來者(其八)
如來八相二十四依圖讃(并序)
昭慶法師導集衆緣圖畫如來八相及二十四祖於祥
符寺之東堂唐杜中令先為圖讃辭多不詳俾余為叙
其事庶使觀者既覩其相又攷其行以崇多福焉
如來入胎
如來入胎在兜率宫乘白象王降於夢中太卜奉占大
福所鍾當生聖人清淨玄通天為獻食美好侈豐諸國
來賀善哉大雄
如來出胎
四月八日眀星始生從右脇化墮地即行諸天降侍金
機獻誠相好莊嚴香湯潔清上天下地放大光眀瑞應
所臻其何可名
如來納妃
始其少時王為納妃有女端嚴名曰瞿夷往同獻華一
念不移雖云其妃清淨何為行遊北門沙門啟機乃敕
還車以法為師
如來出家
既將出家天神致啟方夜之半振衣而起侍衞在前神
使昏委白馬踰城玉田休止王起追及竦然致禮知其
為神非世能爾
如來降魔
菩提行成守是淨戒天魔相驚欲來破壊彼三玉女嫵
媚夭態有億萬兵不戰已敗其魔與子畫地自悔攝以
慈力皆使度世
如來成道
多劫所修至於成道三時所得無復顛倒身能飛行水
火可蹈我知法身無有生老何天之覆何地之燾其天
人師是為佛寳
如來轉法輪
諸天溥來欲聞我法為轉法輪稽首歡洽昔佛滅度羣
生作業不值佛世生死百劫善哉梵王為衆垂接度所
未度三塗盡攝
如來湼槃
示疾雙林入般湼槃摩耶感夢諸天一觀付囑法藏巍
然金棺山崩河竭六種震翻諸行無常我知其端寂滅
為樂快哉竺乾
摩訶迦葉波
迦葉尊者初修禪那一造如來為分半座我持苦行六
塵盡破我禮雙足法藏云播金珠示因伽黎是荷傳於
阿難有倡斯和
釋迦阿難
阿難拳拳相貌端妍三願敬陳侍佛之前總持第(缺)博
貫真詮情無顧著為覆右肩經稱我聞有質其傳風奮
三昧以終化緣
摩田提
始摩田提生於罽賓有大慧眼時崇勝因伽梵所說為
法之津阿難次授為法之輪不顯一偈繼我能仁合掌
信受善哉聖人
商那和脩
商那和脩勇猛有才佛已入滅始自海來迦葉受記心
宏智開財施既盡法施爰恢青林締構龍去不廻辟支
化緣噫嘻善哉
優波毱多
毱多出世後一百年其所化度與佛齊肩如來受記述
其妙緣為獼猴主採華奉仙降波旬衆繫屍訟天摩頂
之偈何以加焉
提多迦
多迦未生先遇大聖及其出家四果已證化度有情我
法彌盛十二億衆絶煩惱病常轉法輪續佛之命孰有
去來樂我清净
彌遮迦
維彌遮迦始初出家眼目脩眀如青蓮華得大辯才嗣
法提多海水無際我揚其波以聖傳聖平等無差雖云
半億其能意耶
佛陀難提
難提乾乾應化有緣天雨甘露含潤大千佛子相承牛
口是傳不有辯慧正法誰詮摧伏諸魔其孰敢前雖云
分别乃歸一源
佛陁密多
佛陁密多功德甚深善巧方便開導孔壬彼國之王外
道如林我持朱幡欲移厥心竭彼才智其口乃瘖遂化
尼乾有如球琳
脇尊者
伊脇尊者來示夙緣在母腹中垂六十年及其降世眉
髮皓然不汙五欲明識貫穿惟其不卧聖證乃傳我無
煩惱稽首敬田
冨那奢
那奢受囑法藏流行閒林晏坐時遇馬鳴始論空有悟
於假名斬舌不許削髮示情為言其理譬如燈明能滅
諸暗乃逹無生
馬鳴
馬鳴大士初興法樂華氏城中為捨貪著膩吒索金請
師代酢團泥置塔佛相爰作王有大業施法使薄犍稚
之聲善利斯博
毗羅
毗羅尊者大聖印可紹隆正法絶煩惱鎻言詞方便諭
諸福禍摧伏邪心如彼烈火在南天竺建論無我用破
沉冥而證多果
龍樹
龍樹大士夙通諸學無所不知強明辯博帝釋龍宫法
忍是作南天竺國外道悔惡其所論譔光明恢廓神咒
示功往生安樂
提婆尊者
提婆大師機智雄深自顧其影無愧於心國有天神威
猛難任我奪其精讋服匪忱其道始行百論是欽無我
被害豈伊能侵
羅睺羅尊者
羅睺羅生體本清净龍樹提婆嗣為三聖維持外道鬼
書方盛一覩成誦我功斯勝降彼邪心為之作證不有
至人誰尸其正
伽難提
伽難提出號為神僧觀其所脩冥躋三乘捨生樹下火
焚不崩巨象引之如山如陵願力充滿為時所矜巋然
堵波來者伏膺
伽邪舍
伽邪舍生初遊海邊值大宫殿乞食於前乃有餓鬼識
其前緣分布肴膳化為膿涎我悟無學生滅息焉受授
惟聖不其偶然
鳩摩羅䭾
鳩摩羅䭾名聲早著其智如海為教之主行化一國其
人頑魯使集鐡馬惟我示汝其人敬信大論是布三界
修行善乎筏諭
闍夜多尊者
維闍夜多善化羣有敬持威儀佛所記受彼人作業師
為之救化火為池其報乃宥行見餓鬼慘然推究為鳥
說因德為上首
婆修槃陁尊者(即天親菩薩)
婆修槃陁善能分别導利衆生名言布列其兄無著為
之辯折示疾以諭乃請斷舌著云斷舌大乘亦絶千部
論師天親所說
摩奴羅
摩奴羅出博通三藏少欲知足其言演暢恒河以南外
道浸廣我為法故挺身而往遊行教化毗羅振響正法
不墮契我無上
鶴勒那夜奢
勒那夜奢夙明聖智具大福德人所敬事人所敬事奉
行教誨正法眼藏惟一無二蠢蠢衆生輪廻於是不有
聖師我法其替
師子尊者
師子比丘智短明徹嗣承我法大振其說於時國王已
陷迷轍利劔加我有乳無血是時正法泯焉幾絶繄諸
天龍護持不滅
零陵先賢贊(并序)
零陵之地多峻山美川彌亘數千里而士之生其間有
異行特操者亦不苟合惟其遠中州也故多隠晦不出
至脩身學道化為神仙盖其地然也余放斥於時閒居
無事采其人有可喜者為論次其行追琢為文辭使人
可頌詠遂至於不朽若其強聒蒙幸雖能邀竉利於一
時者皆不著豈特人乎哉苟噐之有足稱者亦傅於篇
澹巖先生(姓周氏諱貞實)
矯矯先生其道孔夷當秦之暴不為世羈世方尚名干
祿之資先生鄙是非我之知名患之本祿禍之基果蓏
為食草木為衣人孰不死富貴何為秦人徵之蛻解其
尸方牀曲几及其尊彛皆化為石可隠可持千載以還
遺風曷追其言不朽斯吾之師
三元先生(姓屈氏諱處静)
三元之山其下維穴旁通羅浮神施鬼設在昔白公逃
彼楚[危瓦]厥宗來繁後氏為屈道人之生夙契仙骨幽棲
山間功行濬發爰駕白鶴上朝金闕於今高名揭若日
月彼李氏子訪道巖崫乃得素書皆其隠訣喜未及讀
期我不歿袖之出山半道灰滅我來自西稽首致謁遺
基巋然告以勿伐
高溪老人(姓唐氏)
我居溪旁我樂其流老厭世紛乃即於舟告爾子孫我
將我游游不復止長川悠悠泛彼孤篷人不堪憂我方
自適魚鳥之儔豈不衣食亦過舊丘豈無其事於是垂
鉤垂三十年皤然不休我度其心於世無尤安知世間
為公為侯維其無尤此其為優
法華道人(諱志遇)
法華道人德完行孤於巖之下結草為廬文蛇穹龜往
來睢盱師不怛駭伏於座隅化是邦人我正如愚不誅
不距建為浮屠時有盗來竊其衣襦適與師遇竄於﨑
嶇師徐勞之毋傷爾膚盗還稽首其去徐徐年七十餘
不畜其徒苟非法器安用鄙夫一旦入滅正坐跏趺於
是末世快哉歸乎
景星觀真人(唐氏女諱法信)
昔我真人(缺)
來迎紫雲之車白羽之屏鸞鶱鳳翔旂盖
亭亭先生稽首上朝太清弟子何知但聞其聲瞻仰太
虚乍隠乍明頃之雙履墮於清冥寂寥故宫誰其經營
匪鳩自鳴乃唯隂兵至今二神守其門扃邦人禱之載
赫厥靈維其神靈垂休我氓
申天師
天師乾乾初事軒轅盡傳其道遂至長安時其老母祁
陽之干越數千里時致盤飡維其盤飡芳馨具繁母驚
其神欲往一觀天師請行有如飛翰一瞬而至都城正
歡其母不虞穢氣旁奸居於長安遂不復還後數百年
故山岏岏行朋乞福乃其衣冠
尤尊師
道人始來行丐市鄽其道若狂手持敗鞭數語市人我
將升天身跨白龍此鞭用焉州將聞之囚於土圜有頃
已出猶如風煙復持其鞭笑語自然守怒兵之兵不得
前徐徐引去乃知其仙其始未化孰知其賢時有老校
為之招延及其將逝遺屎戶邊化為黃金璀璨聯拳再
拜受之以終天年
素公
懷素善書我知其然能得此道造於幽玄始其操觚媚
於盂槃厥功之成其盤三穿在唐中葉號為多賢草法
之妙未暢其傳迨我律師落茟翩翩學士大夫為之讋
焉才逸氣豪辭藻相鮮遺風至今清如流泉嗟我白首
來游湘川過師故棲訪其遺妍有塜嶙嶙有池淵淵不
矚其人唯餘蒼煙
白鶴觀鐘(屈真人上升處)
白鶴之觀在祁陽東先生上升此其遺蹤爰有信鐘甚
宇且洪一旦風霆躍於江中黃冠震驚鳩僝水工探泝
索沿其誰能窮時有巨商昭潭息風夜夢道人託身江
蓬曰惟祁陽乃吾之宫其人闖然上傴下豐旦而求旃
長江溶溶斯鐘偃蹇宛在水衝視其欵識與夢實同遂
載以歸駭我衆聰文彩煌煌上蟠二龍至今大聲與天
相通
阿育王塔(在福田虚山上)
東方有山名曰福田其下維虚旁流二川蒼煙白雲上
巉青天乃有屋堵壓於層巔世傳育王道力無邊神兵
所造八萬四千惟是夷人如鳥獸然不汝遐外亦攝善
緣金輪上標力士四旋天龍護持何千萬年何千萬年
陵谷或遷維是聖功不崩不騫
煙塘老人
昔有漁父煙塘之瀕以魚為生聚居成羣適有白鰻戲
田之津或捕獲之速我諸隣將以為羹乃覯老人曳杖
而來布衣縞巾為語諸君勿烹是鱗是乃為龍湘江之
神咸以為誕吾羹方珍芼以椒蘭和之甘辛莫不厭足
笑語欣欣老人復云禍且及君有頃大風震電轔轔曾
不旋踵䧟為奫淪惟是老人為示諄諄龍豈不靈乃時
之屯
子厚(姓柳氏諱宗元)
我游愚谿我思若人孰使之文而罹其屯譬彼璆琳誰
不汝珍一毁於琢遂投窮津孰賢而昌孰拙而湮唯其
所遭毁譽乃振子厚之賢胡不是循泣岐叫閽猶幸一申
或怒或娭越十二辰曷若其默以休天均我來溪旁想
其風神隂崕之竹下瀨之蘋十世以後半為荒榛當時
寵華俱為黃塵世或為名有偽有真誰如子厚軻雄之
隣
零陵王祠(姓唐氏諱世旻)
五代之亂天步失綱兵纏九有厭於奪攘孰順不賊孰
暴不昌踰五十年相為侯王惟我唐王孔武且強威神
赫然萬夫之防一旦起兵其衆蹌蹌遂殺州將宅是永
方馬氏之興剽悍陸梁我屈於衆乃天之亡方其就擒
怒氣抑揚巨刃穴胸不仆不僵已而為神白晝旁洋福
禍我民克相彼蒼迨我天朝父老獻章為之請封乃封
故鄉作我王廟在江之陽春秋祠事白醪騂羊坎坎其
鼓幽幽其篁孰敢不虔祀典是將
陶公(諱岳)
陶公振振好學有文自其少時已拔不羣晚為諸生益
肆厥存既陟士籍業履孔塵遂為聞人期於青雲通籍
郎曹歴刺江濆其才有餘不忘典墳有志舊史荆湘是
論惟是故州總記羣分子長實錄更生博聞於惟陶公
挹其清芬詳述備言貽彼後昆却視嶠夀乃穫乃耘使
之執鞭彼猶欣欣
進賢女真(姓何氏)
進賢之阜東江北湋青林白砂煙雲霏霏先生下翔蚤
令英徽時會三女若夢而飛以食我桃妙齡不饑大道
不晦至人發揮晉公南遷順風有祈示以金鏡識其仙
衣清風泠泠潜光隠輝亦或不逆露我天機冥數有期
人將疇依尸解示變如蟬斯飛我游南岡觀闕巍巍簮
履如此孰摶其微
太平和尚禮塔亭贊(在常寧山下)
道人乾乾行化湘川禮是塔者十萬八千時年七十行
解妙圓作亭山下開示信緣
楚興禪師貞贊
堂堂者誰咄咄者誰以為是者不識以為非者不知圓
融孤峭繪素何為繪素何為稽首導師
南巖導師贊
堂堂導師生於閩粤齠齓出家妙相竒骨為一大事應
期而出佛修行時廼始落髮初參西峯噐識旁達周旋
五年行解微密行化大和名聞已徹大江之涘有蛟為
孽無有善滛舟舫聯沒師為黜伏龍洲始垤至於黃梅
夏暑道暍土人來告乹溪方絶其衆洶洶無以盥啜為
投妙偈洪流乃决遂造武平彼豪致謁我邑南巖有如
耆崛請師晏坐少駐巾鉢夜有巨蛇驤首來奪正眼一
視蛇乃蟠結復有戾虎咆哮猖獗師不為駭虎亦馴率
天人悅焉請建玄刹師緣默契布金營苃乃脫伽黎衲
帽直裰戮力僝工神鬼剞劂不日化成小大訢悦四方
歸依奔走竭蹶時苦大旱田畆焦渴乞偈致雨笑許其
說頃之澍雨利均坱圠牧牛於野數困虎咥牧人羣訴
為之軫恤時有青猴往來式遏蕃息十年大資耕墢已
而猴死夜夢來謁從師乞名請建廟室名曰金成享之
䟽糲垂庥彼牧其祀方秩師所導化洞言凶吉或請於
師天機勿洩時師肯首因是結舌遂不復言人無以伐
彼守羼提謂我顛越捕繫廷下面加訊折神色宴然不
自辯别褫帽投火火方烈烈火滅帽完守怒愈疾遂以
為妖塗之汙血有熾其薪帽益光潔彼乃悔罪訟其凢
劣惟彼南康盤山嵽嵲佛陀波利昔所布薩爰有石泉
一旦汙衊石泉之下神䜟先述後五百年此泉當窒有
白衣來乃定光佛彼衆發䜟奔走迎屈師以舟往雨華
膠轕江流之下乃有斷枿舟楫所觸必湛於汩往來為
害師為一撥順流而去巨舟斯豁山已無泉龍象蹙頞
師扣之錫其泉乃溢留正三載法筵益設河源聖船久
廢波淈屢竭人力其誰能拔南海建塔將運羣物不有
巨舸厥費屑屑或請於師師以惻怛授以偈往洪流夜
發載浮於江塔工斯畢彼徒不道假於賈褐厥載未濟
暴風軒突不知津涯敗我溟渤遂良出守敬聞名實稽
首門下就弟子列具厥神化獻於帝闥乞名題寺均慶
是揭潭龍不害年登人逸王贄奉使方冬無雪懇請未
終瓊瑶交戛數日未止淖我使節王復來訊乃大霽澈
自時厥後恭事惕怵有或不虔莫不相詰始自七閩上
逹京闕公卿士夫悼稚耆耋咸來致禮以祈度脱大中
乙卯正月六日正其生時稽首辭訣八十有二泊然於
滅圖畫毫相端嚴昭晰瞻仰如在孰有孰弗妙行聖上
巍峩纖悉世所傳聞萬分之一我贊以偈文辭鄙拙有
如泰山揮以毫末南山可礪北海可竭南巖道妙並明
日月
富池贊
昔吴祚命奄有江東桓桓將臣時惟甘公公當少時任
俠專雄負眊帶鈴肆行暴兇踰二十年廼始變風折節
下士欲希大功西赴劉表表方惛瞢去依黃祖祖亦弗
容廼歸大帝武昌之宫英毅維瑜武烈維蒙二公合薦
恊於帝衷公論荆州兵弱昜攻蕞爾夏口猶如蒿蓬我拔
夏口楚關一空必取荆州遂規巴卭時帝大悅予惟汝
從遂拔夏口其言信充使屯當口威震軍中帝曰興霸
卿惟虎熊從戰赤壁追奔折衝固守夷陵儋當穴胷益
陽之瀨雲長辟鋒濡須之出曹公失蹤皖城先登斬彼
元戎合肥失律實祐帝躬有戰必勝無謀弗庸愛育士
卒傾財任忠迨今千年威名日隆以余所聞人神道同
為人克正為神必聰血食後世幽明咸通太尉崇秩有
褒大封虎旗金節曲盖琱弓大江之下祠宫峻崇千舟
萬艘誰敢弗恭粢盛潔脩牛羊碩豐風飈不驚川流溶
溶我昔南下言瞻峻墉感歎盛烈弗磨弗礱因即舊史
纂其初終昭示後人永於無窮
王右軍觀鵝圖贊
右軍清豪不降不汚後世何知獨觀其書
王武子觀馬圖贊
武子豪雋世稱馬癖殊勝癡叔牀頭置昜
西峯和尚贊
五臺之山聖凢混同廼惟大士肇化西峯唐室下衰羣
生困窮師始振錫於江之東始次秋浦晏休禪叢指彼
窣堵當興勝功一弄鐡笛龍吟夕空至人難知是為凢
庸時有鄭傳祈門之雄假竊位號擅其疆封師觀昔緣
往造軍中一軍盡驚標戈挾弓鄭亦惶駭遣謝弗通師
顧使者往諭汝翁惟昔有緣乃來相從鄭亦感悟欣然
向風瞻望毫相光明粹融垂髮被額猶如兒童面布七
星其言雍雍鄭雖暴戾為之致恭遂獻上差以為祠宫
休止門觀幽深峻崇申警戒嚴實備弗空師為鄭言彼
山穹窿吾當往視乃營厥工遺我芒屫置於西墉中夜
寂然鄭窺其櫳已不復見香花重重鄭大悔恨内懷怔
忪甫旦師在曾無動容視厥芒屩實敝且塳道其所歴
山川奔衝坤山卓卓水流石硔三十六谿谿光溶溶吾
得其地蒼煙鴻濛既留我錫於彼嵓松鄭驚其神使按
厥蹤往反越月其言信充鄭始震驚内訟頑懵彼土方
突疾氣相蒙師取盂水佛慈感通以施下民捄其鞠凶
始徹膏肓遂起疲癃小大踴躍幸甚會逢師忽謂傳吾
當暫去西北有灾即當往度鄭懇留止曾不復顧乃升
靈山極其峻處誅茆結庵聖功潜布土人或知乃來飲
哺瞻仰高德衆所依怙時鄭中衰羣兇不附數困侵軼
實懷危懼躬遣信介乞其來助師亦惻然乃旋歸馭敵
人在境師命徹戍一指其兵兵皆亡怖散走折趾鄭營
安固遂入西峯安穏善住無有遠邇或老或孺凢所度
人至於千數天方驕旱踰時不雨人或懇請必蒙甘澍
惟時吴王治揚為府赤地三年羣祀咸舉歙有汪王實
食其土吏奉王命歸於神主神夜夢吏吾豈弗預豈如
西峯威德宏普乃大聖人實通帝所其馭五龍誰敢齟
齬吏夢既覺乃大驚悟來懇於師師曾弗拒歸語而王
雨今可竚大雨三日横流甽畆王心欣悅有懷欽慕山
無信鐘師潜有募得其信人乃下秋浦三日而還洪鐘
在虡上有欵識五臺之鑄吴王營齋求福其嗣為無遮
會以祈善護師心默知飛鉢來赴越數百里有如跬步
齋來及半王啟其故乞名大衆大衆未諭師起下座顧謂王
語名曰凌藤以承汝祚吴王惘然不知其趣訊其所來
祈門之下王以為誕延之别廡訪諸祈門無一言誤王
大崇信請延巾屨請建道場了不可駐錫之紫袍亦不一
御願得美錦以為信具遂獻美錦易其綈紵装之金錢
蠲彼租賦當是之時人識佛祖及師之還鄭疾以固已
而鄭死臨其塜墓天祐三年六月大暑召集大衆吾將
西遡慎無治事厝之故宇後有人來當知所措其後三
年有僧甚倨直造堂上發其蒙覆顔貌容色不愆於素
出而焚之祥光載路奉彼遺骨手自塗塑像成僧失若
無所遇相好巍巍慰我黎庶載祀三百道化彌著世所
形容乃其麄粗繆述為偈顧奚云補惟是椶拂庶永終
古
雲巢編卷六
