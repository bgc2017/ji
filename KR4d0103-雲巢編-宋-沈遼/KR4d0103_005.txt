雲巢編卷五宋沈遼撰
走筆酬亨甫所示二篇次韻和之
邯郸一夢黃粱熟人生正如水中木不向黃塵瞠病目
悽悽猶寄一椽屋物外日月無淹速苟能自逹萬事足
清眀神觀何可凟不在文章夸滿腹少壮已往誰能逐
此身正如車[車犬]轂始来齊山秋正肅山間于于太古俗
穿雲作巢倚山麓白髮老人誰檢束山松森森半天綠
松下石色如蒼玉古人清風那可續夫子知我心所欲
飲光一衲隠窮谷不復區區論往躅
其二
老去不為世網縈我為清冷亦假名不識丹臺與赤城
此間寂寂無人聲下視千里山川平其間隠顯自晦眀
稽康作樂知未精莊周能寧何用攖有動不在彈與枰
至静何為論攙槍大飲不復論缸罌一醉寧復更解酲
當如美璞含其英不如不琢鳴琤琤一去一來寄死生
寵辱外事何足驚高篇琅琅示我情久已喪魄今載營
呼奴擁篲掃柴荆當有佳客來此行
送曾處善赴寶應尉
我初隠身治蓬藟餘生不復人間世左山右山白雲上
一動一静浮塵外齊山山上老夫庵青谿谿南侍中第
朱顔公子不易識短衣款段来相際長堤相望雖甚遠
有意即行終不計東鄰竹閣長夏熱我構雲巢方自蔽
斕斑石臺始一眺寂静庵基猶未薙随雲步訪胡矮老
放懷止得殊師利石橋寺前夜月冷金雞峰下秋霖霽
君恃馬足下憚遠我駕藍輿随處稅六峯老師氣軒豁
九華雌山苦隂晦庵前菜茹常不厭城裏羊肩難數置
漫天風雪一暢目滿榻春陽欣炙背裴休自參黃蘗禪
梅福豈是南昌尉相見終年已解空分襟一别那成滯
拍江春水浮鷁首萬里青天運鵬翅順風莫寄南來書
老夫柴門多自閉
五葉松
在昔金池藏遠自朝鮮來鉢中黃松實散向庵前裁迨
今幾百年已出白雲堆瑩潤孔翠質夭矯蒼龍媒五岐
媚夭葩繁日半山開秋風黃甫拆玉粒謝徂徠我語九
華人為我乞條枚還令古師意長對清冷臺
保寧太君挽詞(時子母也)
自適田閭樂不随華寵移龐恩開大邑懿德鏤豐碑古
澤浩東注仙山安不隳高門有孝嗣巨痛感風枝
繼奉荀門好欽聞孟母賢鳳雛持漢節鶴夀享天年丹旐映
落日新松含夕煙正應黃壌下稽首奉金僊
奉寄三衢趙少師
浮石山前十里松逍遥誰在白雲中孔光蚤上三公印
衛武終為百歲翁禪客方談無上道史官空記太平功
昔年翹館青衫客非佛非心江水東
臺下
石梅落落欲黃時細兩濛濛暗不開數日不行臺下路
不知江水過山來
石臺竹徑自天成細草芳花随地生白髮老人無是處
一枝枯竹伴經行
江水二首
江水入谿來無復故谿處山前浮大艑前日行人路遥
堤半滅木茅舍馴鷗鷺始知南山遠欲往不昜渡世事
寧有定吾生若朝露大海為陸陵昔人非大悟
其二
江水何漫漫青山𦕈無畔欲尋青谿源魚龍路已斷今
年刈麥早無復為人患獨憐行路子束馬高山半暑雨
未當止浮雲漭不散行聽瀑泉鳴葛帽臨幽澗
太古師彈琴示道輔
我卧南山正如夢朝来欲過左史洞陽羡羽人惠相訪
三尺焦桐行自從山上赤日烈如火洞裏石泉凝作凍
揮手一奏離騷曲促軫重作高山弄嵓下隠隠白雲生
松風泠泠幽鳥哢誰識㐮陽魏夫子緇衣遠來自崤雍
身出重圍戰不死振翼江南若孤鳳數日相從甘淡薄
不與人間同倥偬夫子能知琴中趣不叱老夫無世用
三人出洞日已斜青山茫茫煙瞢瞢
寄題野翁無悶堂
餘不衣冠故吾里上下三吳一谿水方山峨峨出清泚
野翁卜築當山趾春氣來自楊柳始不待葩華著桃李
蓮生半卷未猒眼已在紅蕖明鏡裏秋風瑟瑟最先至
千里蒼煙接山起車聲馬足不得到無悶主人方隠几想
見野翁形氣古少年詞華奮瓌瑋春秋八十尚不倦一
篇一詠無餘晷有材無用古所嘆知命不憂方可喜神
完貌固得所養從來軒冕如糠粃嗟余䟦疐亦可鄙老
向江南治蓬藟隠身齊山絶人跡獨與白雲同作止白
雲無心歸故山故山自與野翁閒聊上南岡一引領落
日已在桑榆間
奉酬巴陵令
身世不相若孤卧南山雲忽枉故人問乃是巴陵君君
治最瀟灑洞庭天下聞高材有餘暇壮觀誰能羣子賤
不彈琴河陽自工文大軸寫麗句瓊華襲蘭薰贈我豈
無意我衰何足云三復不知報悵望長江濆
奉寄持平兄弟
平昔相從三十年白雲唯識皖公山當時肺腑半黃壌
何用枯槁留人間
寄處善不動庵
莫笑當年梅子真區區吏事走風塵風塵自是南昌事
誰識庵中不動人
次韻元章見寄
錢塘故都麗府寺雲中分往往得佳客翩翩多好文自
余去湘水無復瞻吴雲披尋二篇意豈减鮑參軍
西渚菰蒲老南國梅柳芳當時有佳意十載尚餘香投老甘
寂寞歸期殊渺茫君能斵句麗幽𦕈得張皇
奉酬楊聖咨
霜林不障北山青淮北江南一畫屏草舍久無年少夢
故人猶記詠歸亭當時皖皖同朝露不計星星向暮齡
千里相望一驩笑北風浩浩水泠泠
次韻伯成見贈
水上浮雲斷不還松間幽石自斑斑柴門不接紅塵路
滿座長將白日閒往解誰能尋赤軸無情還自愛青山
清冷臺下無多路斷葛枯藤不足扳
永夀太君挽詞
帝命方優渥仙屏去杳冥松筠傳懿行金石勒新銘雙
闕不復望三山依舊青慈祥豈無報獨不享遐齡
身謝漢廷路神遊湘水歸山川想如昔鄰里欲誰依夢幻久
已寤悲歡今是非最傷芸閣彦無復老萊衣
子固挽詞
江左老儒宗鴻名五紀中晚方參法從久已冠羣公纕
服始去位仙丹浩無功古人稱不朽終不愧軻雄
典學蚤名世緒餘為史師剛嚴終不倚亮直欲誰欺疾惡太
阿刃立言黃絹辭平生游舊意流涕向豐碑
走筆奉酬伯昌示瀟湘煙竹圖
三年瀟湘客不厭瀟湘游二水相會處下有白蘋洲洲
上多美竹出沒清淺流森森百頃青玉簳長與修煙浮
歲久無人採往往半折古岸頭坡陁上下不知際直接
九疑千古愁當時古人相會處至今作亭在林幽最愛苦
雨時吾嘗掉輕舟樂與漁人相往返其意豈在網與鈎
由來古人能放逹何必傲王侯洛陽公子有佳致落筆
直與造化侔方拏抨圖止數尺寫出瀟湘千里秋南山
老夫謝世故一榻静卧如浮漚遣使持書遠相示欲與
老夫醒病眸老夫困瘁不知報世上誰為王子猷
奉贈善果師
大士隠精藍不踐白衣舍老夫厭世紛屏迹南山下經
時不相見道味遥相借豈是困煩溽蕭然雨閒暇白雲
等無心幽林媚如畫常恨簡寂履不入東林社還疑松
山老怕荅龐公話吾庵朝暮成莫向人間化
奉酬通叟社日
秋入瀟湘拍江水夷人社會秋聲喜山城寂寞無人行
白醪赤鮮追閭里窮客閉門食無魚雖有士子半屠沽
與君俱為投荒客落日怊悵臨城隅
白蘋花
白蘋花生水中綠葉牽紫莖浩蕩向西風西風日夜冷
落日河洲靜
與善果師遊石堵
秋風日已佳幽尋欲誰與邂逅得佛子逍遥臨石堵江
南氣候晚九月始無暑木葉乍隕霜川原新濯雨喬松
轉山路中天揭華宇由來安禪寂不當混泥土侵尋得
幽步周旋聞密語芥蔕同一生天地同一旅歡戚自流
轉悠悠意何補倦羽息深林游魚依夕渚吾生幸無事
陶然知所處日晏坐北軒何用論今古
雲巢醮上清冷臺
太清朕無形歴歴縣衆星北斗横天中衆星朝帝廷顧
余草芥士於此寄餘齡崇壇設香火秘笈開真經仙客
七八人步虚上清冥再拜致勤懇肸蠻參神靈願言枯
朽骨清净老嵓扃石臺峻重崖四山合如屏夜寂天更
高松風響泠泠列炬如長虹隠映春林青久已謝世故
何心混羶腥齋心肅不寢已聞朝露零
清泠臺初夏一首寄上翟舅
清泠竹樹暗成隂漸有溪流過此岑草草作巢方寄老
愔愔設榻本無心松門不隔紅塵路風磴初無俗物侵
欲向人間訪消息渭陽應有遠遊吟
暑雨二首
暑濕卧南窗將夕暴雨作綠樹暗濛濛流泉鳴鑿鑿黔
突苟幸足心静本無樂夜半長風號江流應更惡
其二
委蛇白水來恍若煙中素始驚孤渚失已轉前山去清
光照白壁悍勢衝雲樹吾欲棹輕舟正畏急湍怒
白石爛望齊山
西江水過南山來青莎白砂一半摧夜來雨猛山谷溢
平昔夷余安在哉拏舟欲過白石爛江風激激無纖埃
古來白石亦可怪狂湍蕩潏終不頽南山經春草木王
羣峰委曲青雲堆江中落景若圖畫山翁住處無崔嵬
山翁憔悴如槁木不與世俗同樽罍江邊山下人不識
斜日獨上清泠臺
婆娑亭
老不為白髮老態自婆娑風力日已鑠流光能幾何憫
憫去世網蘧蘧寄嵓阿無令後生笑隠几學商那
奉贈仲益南上
昔日錢塘布衣客畫舸搖搖出淮北腰間新佩青銅章
行著綠衣歸故國漢水西流雲夢澤高堂老人頭未白
兄弟頻年收美科公卿要途聲寂寂公車薦章動盈束
萬里青雲不遺力老夫在吳始相得惠停高車踐荆棘
相見怱怱如夢寐爾來無復人間迹子方策名在清時
霜天正可摶鵬翼遥知後會不可期吾心已作南山石
奉送志國赴舉
青谿八月菰蒲老山城飄瀟秋氣早弄水亭前萬斛船
一帆直上青雲杪沄川公子久論討筦庫卑棲欲輕矯
阿閣鳳雛誰不知渥洼龍種人間少拔薦當如頷下髭
收科真探懷中寶人生得意須自奮何用米鹽長擾擾
齊山病夫樂枯槁相見清歡慙潦倒它時不忘金玉音
為記雲巢高縹緲
題熙怡亭
齊山翠微青天外西鄰還雲脩竹裏不如道人熙怡亭
巍然迥出青溪水云誰窮高視千里亦不沮洳埋蓬藟
清晨門外千家供落日香銷一禪几欲知道人熙怡樂
泛舟偏向江淮艤遊人莫問老夫名聊詠春紅與秋紫
開北山望白石爛
欲尋白石爛故開北山路所向雖似殊吾真得孤嶼容
與水上雲娑羅月中樹勝意已自適何必方舟渡
奉送孝續歸九江
池陽决曹竇君掾三年勾釘煩指呼朝来脱去如敝屣
華舟泛泛歸匡廬君家世吏二千石緣飾儒雅窮詩書
昔歲先君使湖外特薦尊府聞公車廷尉于公有隂德
翩翩青紫登華塗江城僻院本無事窮山培塿多荒蕪
中間葉侯久無政顧遇僚吏無精粗狴犴縲囚常數百
小大往往多非辜不知滯獄困寒暑直疑為吏憂妻孥
惟君不茹亦不吐獨自垂釣來南湖使者交章任為令
從此平步青雲衢香爐峰前木葉落樽壘好在黃家壚
此來行李有佳句莫忘齊山黧老夫
奉送太古歸舊隠
前年姚令下陽羡老夫為賦銅官山飄飄道人今復往
有如孤雲誰可攀三尺古琴膝上彈一杯龍水刀無環
藥嚢空空何所有獨抱冲氣參人寰人生富貴無金丹須臾
白骨凋朱顔何為愁苦強作樂逍遥不去烟霞間吾昔
東遊豈無意腰下銅章初不關至今山水尚可想斷夢
時向荆谿還安得此身如白鶴飛與道人天外閒路逢
仙友若相問為道綠髮今斕斑
以沉香拄杖奉寄總老戲呈句偈
七尺潜虬出海汙久同病士御三車旃檀彫斷終非相
薝蔔芬芳漫散花絶是離非參妙用穿雲涉水伴生涯
東林大士還知否止此無言是作家
與公詡遊西禪新閣
清谿水浮青油幕漾漾輕舟上西郭高林參天轉山脚
山上黃葉山前落西禪道人屹重閣松風泠泠半天作
左江右湖若可酌青山四圍走巘崿道逢支遁躡禪屩
方水幽尋同一噱世事區區為名縛生死去來一丘貉
不如林間寄冲漠笑傲高明秋氣索日斜回舟興不薄
有意重來何用約吾歸南岡若孤鶴新月纖纖下簾箔
坐想行臺夜更樂橋下水聲鳴鑿鑿
次韻奉酬公詡短句
紅葉飄蕭下石臺掃除山徑半天開百年老木和煙斫
萬頃晴天看月來
奉送安行弟赴博羅守
博羅四十雪上鬚前年將兵出高奴直取金湯癿名帳
卷旗夜過烏波涂黠羌倉惶不暇戰即時破蕩禽作俘
槖馳牛馬以萬計白米青鹽歸我儲朝廷下令趣軍賞
丹砂書檄黃金書博羅解甲入帥府歸功老成為後圖
漢兵百萬若虓虎弓劔勁利無全胡不知黠羌欲送死
夭樂給事先六軀羣帥無功坐待命天子神聖貸不
誅博羅奮髯笑呼盧黃綬却參朝士裾踰年都城困塵
土乞得一麾南海隅江外山川舊遊好擊鼔鳴笳聯舳
艫秋風翻浪白如雪美酒滿船誰要酤齊山老翁謝世
故不知門外賢與愚相見欣然拂碁局不妨遊戲為歡
娱灊山金丹久已就仙夫道友來相呼博羅俯首竊自
笑薄命若爾何為乎圖形不止凌煙閣迅步扶我青雲
衢豈如小邦苟廪祿畫諾足以嬉朝晡嗣宗已卜匡山
宅雙林工簏青谿魚子歸當在十載外老境共寄江南
墟
次韻悟師見寄
一裘一葛謝時人似與孤雲老鶴親峭石山前静無事
桃花零落幾經春
不將大辯擬天親終媿西來面壁人無是無非從此去
不同多劫一微塵
奉寄零陵太平禪師
昔住東江不計年青松白竹望瀟川先知大士當行化
故卜幽棲為結緣五姓香花瞻法坐六時清磬會諸天
山前耆舊如相見應坐維摩老病禪
戲贈石堵二師
青山古木隠禪扃一炷清香數卷經却笑擔嚢南北客
強尋言語學無生
偶寄林夫
南山雪未消秋浦春太早柳萼為誰開梅花同我老少
年薄遊意落日晴空杳林下寂無人煙外啼幽鳥
奉送醇老
近世考吏師誰如李荆州斯人不可作伊洛青松丘江
上逢故客揚名談舊遊蚤被北海薦不向龍門羞三年
州從事利刀無全牛毁譽豈無人春夢空悠悠乃知雲
臺棟當向華岱求潢汙一尺水豈能縱呑舟老夫卧山
野自將麋鹿儔雖云相見晚笑語欣相投曠不入州府
何由接綢繆江南二月春坐想潁水流適當及瓜代哂笑
豈不優它年青雲路六翮固已修嵩杪有高士為記南
山幽
蘇武歸漢圖一首
蘇武不辱漢廷節生辭匈奴歸北闕胡服椎髻李將軍
反袂悲號與武别隂山茫茫天將雪北風吹旗旗欲裂
金瓶釃酒具未設胡兒解鞍沙上歇使者左佩黃金玦
紫駵白顛推竒骨山前牧羊原野闊漢日正斜歸使發
從官揮涕不敢謁摻袪欲究胷中說青海厄窮十九年
來時壮強今白髮同行吏士半物故韜中節旄盡落脱
將軍鷙忿不可奪老母已誅族已滅心知罪惡上通天
甘死胡塵同斷枿功名逆順雖不類胡漢死生從此决
夙昔遺芳在圖史追想山川一騷屑巧工寓意在恍惚
墨妙筆精世稱絶唯有千秋不斷情至今亭亭隴頭月
余昔得胡馬四軸其間旗幟人物若有行者從永仲
博得胡馬二從伯昌博得蘇武别李陵凡三人絹素
之色與昔所收大相若遂合而標之為六軸名蘇武
别李陵圖焉從官乃常惠也
西禪新閣
秋浦千萬山蒼煙媚高木流髟落浦中泓澄一川渌江
南佳麗地六代多遺躅不見石城人空餘瓊樹曲長圍
山勢壮不駐如車轂道人敞重閣却倚山陽麓西江瀉
軒外雪浪高如屋未若秋浦佳平鋪紺文縠水中白石
爛汎汎如孤鶩天外九蕖蓉突兀搖蒼玉太白一杯酒
杜郎滿頭菊千載忽已空白骨埋荒谷齊山皓髮客逍
遥老松竹拏舟試一眺時方秋氣肅飄蕭得勝意遠邇
窮幽瞩行當乘月来置榻山頭宿
次韻酬余君見贈
老来無暗亦無明寄息深山避世情夫子暗投珠玉惠
我身正似一毫輕
奉酬伯昌志國所示古調
餘景避世讙棲遲在丘壑公子引車騎相訪南山崿長
離舞員嵩同為九皐鶴晚節雖殊途髣髴當年樂間關
幽鳥哢凌亂餘花落春風豈有意羣生自回薄夙昔欽
二妙聯函得佳作頋予非季子何足聞古樂葩華玩洒
藻銀鈎窺雅博故知霄鴻意不為塵埃鑠吾蚤拙世用
投老更衰索慙無錦繡叚何由報金錯
齊山偶題三首
杜子風情春水波至今詩句使人夸不知朽骨猶存否
山上年年黃菊花
朝雲未散白笴陂落日已過銅陵西不向人間生白髮
直尋仙客上青谿
山腰嵌巖山頂平此下直眺池陽城城中歡戚自流轉
不似山石都無情
寄道輔
髯弟南來白髮垂襄陽夫子最相知倉惶河外元戎客
冷落江南夜半棋雲外渺瀰帆信隔秋山重疊驛書遲
何緣得與君相會共醉山前白玉巵
代人上杭守趙資政生辰詩
盛世君臣會功成在太平一陽迎律至元老應時生直道
升烏府仁風擁使旌猷為安廟社惠愛及民氓帖泰三
朝事光華萬古名至誠無隠蔽妙識造圓明愛日恩光佈
流泉句偈清邦人祝公夀龜鶴入蓬瀛
無柱亭
結茅在何處為屋豈無柱山前巉嵓石四方適中度誰
知屋下人其心亦無柱悠然寄此間自得無生路
南漪堂
湖上逍遥避百愁年来頻向此中休簷前山勢翠相照
牀下冰紋清不流縈帶夕陽移畫舸留連眀月卧前洲
高僧會取栖遲意應有人来悵昔遊
寶雲叢翠亭
羣山駕肩東南傾平湖照眼正中明上人置亭倚絶巘
寶雲拂樹當前楹春陽未徹地先煖秋景欲下風已清
衰才不足道佳景聊書叢翠為其名
遠行
少年事遠遊迢迢指岐路遥天值秋晏煙光澹如素寥
落淮南山影入揚子渡出入三十年久嗟韋帶誤老来
感節物此意誰與喻獨知擁毳坐無復晨征路
登覧
我意欲窮眺山林蔽四域爾来已彫落萬里情何極古
人多悲秋我念不如默終朝對青山烟嵐有餘色欲上
百尺樓羸軀恐顛側
襍感
咄咄待秋至秋至安足驚年華去如掃正如寵與榮區
區白駒隙君子慎所行不如陶淵明超然自歸耕
村舍
西山草廬下古木蔽中園九月罷亞收流水滿郊原茅
茨何所樂姑無人世喧多謝朝市人吾方效孤鶱
邊思
西風方折膠戍兵出已屢赤藏候騎歸翩翩如鳥羽穹
廬舊所居不遠横山路漢將知為誰三軍倚全護上頼
天子聖邊方無鬭捕運籌有餘略彫弓射狐兔何謝蒼
頭公逥為兒女顧
感懷
秋氣已憀慄况乃隂雨多顔色不衰謝唯有庭前莎幽
窗坐讀書諷古空長哦多謝高世人辯口如縣河幹旋
白日光何用魯陽戈念我無術進憂愁將奈何
山中
朝遊白雲裏夕憩長松邊俯視世間人但見萬井煙流
轉非一日正如水潺湲吾方欲高步嘉遁休中年
醼集
袢暑久拘欝訢然對秋光薄具招友朋相與娱中堂清
觴味雖薄果蓏具青黃尤愛簷間竹風来響琳瑯正頼
文舉賢坐客乃其常相歡意氣間高韻信軒昂
怨思
幽人有幽怨其意豈為秋西風多感傷乃爾增百憂輾
轉長夜枕徘徊千尺樓浮生能幾時年華亦易遒倘非
拳拳志諒復何所求天道或難平此理可信不
送行
昔我來東州送客滿江郭揮涕望井閭秋懷寄杯酌泛
然千里外秋来意非薄客舍冷瀟騷那復事飾雘游宦
非我懷俯仰令人怍何事脱身去餘生老丘壑親朋永
相過焉能事官爵
陪客遊山
相從雲中去飛盖雲中斜峭嶺想員嶠横溪勝若耶巖
通新雨溜林暗殘春花緬懷武林興夢寐歸山家
雲巢編卷五
