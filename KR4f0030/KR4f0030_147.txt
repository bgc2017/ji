西河集卷一百四十七
翰林院檢討毛竒齡撰
二韻(即五言絶句二)
淥水曲
淥水前溪漲横塘收碧㾗拔蒲塘水上那得見蒲根
朝來曲
朦朧捲羅幕微坐若有憶楣際生曙光髣髴見容色
(史憲臣曰朝光容色相接生艷)
二
宿露滋花葉殘星墜草叢東方纔放白西壁又生紅
絶句
絡甕纏絲苦青綃與絳綃如何春汛遠不及上江潮
二
宋子新秋意胡姬遙夜情金槽曾壓酒點滴記分明
戲作麻姑獻芝圖并題為白母夀
不向吴門去新從滄海迴翛然雙鳥爪摘得紫芝來
聞蟬
碧葉吟風細青枝吸露涼桃笙初睡起愁聽一聲長
二
嘒嘒臨粧閣微微曳晩風佳人雙鬢薄不復桂青蟲
翻和宫詞(有序)
旅悶咄咄一壁舊粘王龍標昨夜風開宫詞呼旅主
人兒有文者屬截離翻接移七作五妄名翻詩(兆熊曰已)
(連勿連已偶勿偶見五律卷)較詩牌為玅愛其給捷率接春風夜
月露桃寒井諸字而略未成句予便為成之使渠唱
云夜月開宫殿春風舞露桃承輪寒井外新賜錦簾
高甡和云
月殿承歌寵寒袍賜錦新簾前風舞夜井外露桃春
守歲
何處懷家苦他鄕守歲時長將一夜坐并作兩年思
二
守歲逾終夕鄉思度萬山家人應蚤睡恐我夢中還
臨川水
臨川石上水是我清淚滴激激流草根宛轉看成碧
二
臨川灘上水是我清淚流一灘一日上日日上灘愁
寺東廊見叔夜詩
古寺經行處香烟滿上方同遊人散盡猶自竚東廊
謝舒漢文贈佳履名酒
翦毳紅籠襪傾雲綠滿杯羈愁如未解乘醉踏歌來
劉珵餉法酒諸食物
釀花開螘榼臛食進羊臐既醉應忘客臨餐轉憶君
花橋舖
碧草馬蹄遙春衫繫柳條看花長下淚不敢過花橋
除夕有感作
臘管莫教催椒盤次第開恐將除舊意看作望新來
三月晦日
姑洗將移管清江未浣衣如何羈客路又復送春歸
二
九十春光盡三年客路遙黃鸝江柳上啼殺是今朝
(施愚山先生貽書曰黃鸝江柳上啼殺是今朝千古斷腸語也)
刺促詞
黃金長被毁白璧苦遭疑但詠流離子無歌刺促詞
沐浴子
沐冠棄蘭澤苴履藉蕙草蹴蕙徒自傷采蘭不言好
山居雜詩
朝日東林静新秋北砦清螃螂衣上落鳥雀路中行
二
溪静聞滴葉山空響落橡微風裂門紗宛在剪刀上
三
林菓堪時摘山家偏晩嘗收櫧需夜雨剪栗待秋霜
四
多難親朋少長遊内侍稀東林女道士替我製秋衣
五
楓落林暫紅草疎路微白墻低落澗光門静入山色
六
杉路雲停過茅堂煖入來幡竿看日影西去又東迴
(兆熊曰西河每坐視日影東起西落見别集文序)
七
前溪深林花轇結滿溪樹採花入林中始知有人住
八
女冠不出林忽採鐘乳碧昨日青苔間驚見履絲跡
九
夜夢同張五前溪一汎舟莫嫌猶是夢醒去幾曾遊
十
伐棘團作籬編茅織成屧種花不知名採藥當認葉
十一
落花流前溪溪石擁花住浣女不解愁素指撥流去
送倪齒東歸(有序)
送山陰倪齒將東歸憶齒之先有孝子仙溪公侍母
痛心疾每痛叩頭嚙指流血出求代百計不足為療
有道士告木心石當可自百里内外冬春晦明隆寒
毒暘入溪山覓伐材者跪候之如是數年有伐桫樸
木候之逮晡鋸聲急叩頭曰此中有石幸丐末人已
果然疾由是療石圓如鳥雀卵中色正白著木處燦
爛如黃金會稽陶學士大臨陶少司馬譜王大參泮
山陰趙文學甸皆有記傳曾屬予序之未報也今送
齒時自痛輕去墳墓羡齒之反桑梓地得孝子之意
因末及之且誌梗概以為引者焉
把酒驛亭西春風送馬蹄愁君歸去路草色正萋萋
二
我尚羈江表君先返越州故人如訊及道我賦登樓
三
倪子擁烏裘幡然作歸計碧雲生長途黃馬去蕭寺
四
君是仙溪後當還孝子闈王陽長在道送爾一沾衣
過上陳店
夜雪不能寐蚤行過上陳不知寒雪上盡是夜行人
江南雜詩四首
十里秦淮水曾經送泰娘紅船停淺瀨畫閣覆垂楊
二
聚寶門前路長干寺外橋市帘斜掛處山葉下蕭蕭
三
幕府重開後江亭飲眺還當時傳浪語安石卧東山
四
何處重相憶青溪小妹家種將烏桕樹噪殺白門鴉
林下口號
烏衣鎮西林林下路縱横相逢採薪女各自拾路行
騎驢
騎驢聞雞號日出清沙東初出沙路白再出沙路紅
二
黃頭小蹁驢日暮解宿處土棧横草門一步幾回住
八角井
舖南八角井井上雙轆轤左繩扳大婦右綆牽小姑
自浦口至穎城途中
浦口將帆落江亭對酒濃日邊明橘柚江上秀芙蓉
二
秋黍銜風響朝林壓霧平紫游斜控去初過夀州城
三
馬上傾杯綠亭前獻菊黃殷勤無限意只記杜秋娘
題陸售記年圖
蓮葉裁為幘松風聽在林東吴推陸弟抱滕且長吟
二
碧樹移曉隂清神濯秋水誰使謝幼輿寫置嵓石裏
題畫為櫟園
雨過不放晴積陰濕林葉野禾生前圩蒸耳似馬巤
二
山抹如螺碧波紋似縠紅帆檣嵓寺外知在夕陽中
蔡州宿除三年矣飲次感賦
栢酒官齋宴梅花客舍情殘年除不盡三在蔡州城
走馬引(有序)
穎城西六十里櫟頭店宿夜聽琵琶絃徬徨不寢過
請更彈數曲到明别去與同行相失於是躑躅作走
馬引寫其聲馬上悲吟聞者泣而過謂失路矣
穎州城西路路馬踡且跼歌苦傷馬心行苦傷馬足
二
穎州城西路路馬悲且辛只因長失路能感路傍人
夀淮陰楊母
楊母真女師幽芬蔽淮浦我今淮陰來不敢拜漂母
二
庭下王喬舄天邊穆滿車願持三尺釣上母楚州魚
題張梧乘槎畫像
碧樹難裁屋清泉好濯巾相逢圖畫裏知是汎槎人
奉題王言憲使畫像卷子
先生青雲姿挺若千丈松置之丘壑間矯矯成游龍
二
少小飽文史說劍五陵下草成西夏書取將大宛馬
三
幕府開江左長藩啟建康人歸朱雀里家本太平王
四
我來謁先生夜宿歸田廬高譚卸紅䗶誠有如斯圖
五
將採莊山金鑄成少伯像名垂四海間心在五湖上
六
不然買絲線繡作平原君袛恐赭脂女汚此玄錦紋
七
一顧神骨俊再觀意氣豪分明瞻五嶽豈是畫三毛
日南至
今日日南至日南當北還如何南楚客只在楚江關
題麻姑擷芝圖為駱明府夫人初度
麻姑本神人曾到臨川山竹葉為衣帶桃花插髻鬟
二
麻姑到臨川擷珮獻紫泥衹因鮑靚女能作令君妻
毛甡行湖東旅主人孟君依新檄禁客宿其少
婦鄧老秀請而可更為撋浣諸衣裝臨行徬
徨繋之以詩
瀨淺誰漂絮春寒有釣徒湖東鄧老秀為我進彫胡
(兆熊曰宋玉賦主人之女為我炊彫胡之飯)
七夕望牛女翻截銀燭秋光泠畫屏一絶與旅
主人鄒君
銀扇畫羅輕螢光燭臥屏天涼牽小女秋夜看牛星
代答
街燭流水銀螢光泠如織撲扇看小星夜涼臥秋色
寄俞九十四文起
久愜滄洲隠還期汗漫游天涯相問訊誰不識韓休
重登釣臺懷大敬(逹曰大敬先生號漁父)
東望家何在西陵潮欲來衹因念漁父重上釣魚臺
二
誰是被裘客登臺一望間天邊垂釣處應念故人還
望南士不至
望門入秦望日日如望秦白日寢落盡吾思漁丈人
秋山送僧
曙旭啓杉關逢僧問八還白雲留不住相送下秋山
與何八十七國仁飲次書贈
但作他鄕飲從君不願歸衹緣行役久故國反相違
二
臨汝江邊酒巴山署裏雲十年纔此會莫道不思君
長至語當壚鄧上
長至還為客開樽淚欲流勿言添線好客路轉悠悠
楊進士賦臣小盆松
萬粒小松盆龍孫又種孫石臺開寸壁蒼翠滿天門
就亭鸚鵡去而復返
脱鏁辭雕檻銜縚返綠衣隴山千萬里何處可言歸
鷄冠花
每遇秋花發傷心絳幘紅故園深樹裏翹首待墻東
留别駱明府
我愛駱明府西游汝溪曲來時秋風生去時春草綠
二
明府文章貴今來政事清江邊看渡虎署裏聽啼鶯
三
我與明府游習習忘晝夜吟詩出竹中飲酒醉花下
四
王生依江表豈不懷家鄉春江碧灕灕念此江水長
五
一日辭巴山十日不能决睹見楊柳枝俯首淚如雪
别黃吉(有序)
巴城人黃吉給甡酒脯者四月日且時延甡所親友
朱三徐二十二軰作郊游其家穹然耳臨行估馬匹
齎糧送甡辭不得更為留兩日賦詩以别
策馬去江關春花照别顔臨行三繫馬不是戀巴山
黃吉送甡至石牛渡
天涯最難忘莫若石牛渡渡頭花樹紅是我别君處
聽子規
嶺外春雲合潯陽曉樹迷高安三月暮休聽子規啼
臘月望夕喜旅客翻王建翫月絶句云合望月
時常望月分明不得似今年仰頭五夜風中
立從未圓時直到圓偶感其言且傷時暮亦
為效作
望明常夜立時時得頭風從今望圓月不似五年中
二
時望不圓月望時常月圓五明今夜合直得到明年
吉州守除三首
但守薪槃在毋令栢酒虚他鄉有限歲又見此宵除
二
虬箭消殘夜雞鳴報曉春故園如祝歲應祝蚤歸人
三
昨歲留河外今來滯吉安年年隨斗柄此夕向東看
將度玉山悶宿旅亭翻王之渙涼州詞閒遣
白楊一萬片遠度何間關不怨春城笛孤雲上玉山
又翻涼州詞别鄧上
玉山不須度關門遠孤笛春城萬柳間片雲一何白
舟夜翻張員外楓橋夜泊詩得姑韻
落月寒楓外江城啼夜烏霜鐘天半寺愁客對山姑
和送春曲
芳草茫茫路春光任去遙生年苦離别不復上河橋
二
日飲江亭酒誰來歌送春歌時雙下淚只有未歸人
天衣襍詠詩(并序)
乃者久行思歸潛身渡江幾罹隙孽從張五宅轉投
入法華山天衣寺中觀李邕碑感東晉曇翼誦念法
華經有普賢菩薩化優婆夷娌變相覘堅道心遂乘
六牙象翳空飛去因名法華山建法華寺暨梁武實
徵惠舉不起昭明太子賜縷金木蘭袈裟紅銀澡瓶
赤貝留犁子西域阿育王女鑄金銅維衛佛像輸供
殿堂有張僧繇畫普賢菩薩變相供普賢臺門外半
月泉照見半月有雙烏棲宿天衣杜鵑花異他常種
逮明惠王重賜有千龍紫金袈裟宫妃繡字法華尊
經并亡兵寇頼乾公從靈隠東渡卓錫茲地頓還故
觀公見甡握手類遠公之遇彭澤休上人之逢鮑昭
借宿襌寮為予懴釋晨暮鼓鐘因奉和乾公十峰詩
并易他蹟名天衣襍咏詩覧觀云爾
法華山
靈鷲飛來迴高僧誦去閒南朝四百寺猶有法華山
月嶺
明月生西峰幽巖桂花發舉手拈桂枝仰頭看秋月
普賢臺
竹院狶筐杳金臺影幛微前山風雨夜如見畫龍飛
望秦㠗
秦皇鞭石至遙盻咸陽宫我亦愛山色悠然一望中
半月泉池
蓮池像月弦見月與池等如何落萬川虧此半邊影
積翠峰
寺古雲容合山深翠色多收將龍女黛綰作佛頭螺
天衣
天柱開吴越神宫肇晉梁金衣頒太子華藏錫賢王
天女巖
碧草綠雲鬟翩韆下天女朝散三壇花暮行一溪雨
天衣杜鵑花
只喚歸家好還憐去國賒琱壇雙淚落并作杜鵑花
伏龍坳
高座金輪轉當關鐵鎻重誰持天半錫來伏嶺頭龍
雙烏
青山白項烏年年送雛去祇為戀丹輪雙棲貝多樹
客悶同諸公翻李白少年行
何年市鞍馬笑度金陵東游盡五湖肆春花落酒中
又翻王龍標從軍行
漢將在秦關征吴人不還月明飛萬馬陰使度龍山
寄趙明府三首
種柳山城外看花江縣西風流賢邑宰人說趙棠溪
二
每讀棠溪文臨風起懷想廬山千片雲片片集几上
三
海潤迴波綠江深愛日紅山陽車上客流涕謝滕公
月夜翻王建中庭地白樹棲鴉詩并作唱和
露白鴉棲泠秋庭桂樹花誰知明月夜無地不思家
二
誰地夜無月花中白露明家人今在望庭樹盡秋聲
三
花月無家在秋庭知望誰露鴉棲樹白不盡夜中思
四
夜盡鴉不棲地白濕秋露花庭明月中人家望桂樹
五
庭明夜棲人盡思月中桂誰知秋樹聲露泠花在地
又翻前詩原韻
明月在人家棲庭冷白鴉望中思不盡夜露濕秋花
二
冷月白庭花今秋誰在家夜明棲露地濕盡樹中鴉
西河集卷一百四十七
