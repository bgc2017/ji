西河集卷九十七
翰林院檢討毛竒齡撰
墓誌銘(七)
陳翰林孺人儲氏墓誌銘
孺人姓儲氏檢討陳君妻也齊國相臣基開青土開元
才子家住丹陽祖江西按察使著績南州父太學生垂聲
東序孺人生而婑媠性兼明慧刺朱幃于帳裏弄粉絮于
欄邊學書操管篆略作丹黃雜技按楸紋便知横直苐名嬌
女未字令人其母陳太君為陳君父姑君祖少保公即孺人
祖舅兩相歡愛願合葭莩阮甥兄表抽碧軫以徵情劉女姑
兒用玉臺為聘物遂使羊鄧婚姻之好加之郗王中外之親
八緜初著體倍見同功九蕙未分根依然並蒂謂鴻妻之可
託詠鳩配以奚慚獨是衿褵乍結新婦居儀珮帨將貽尊嫜
寢疾君母湯太君病而孺人扶持之厨無茧蜜猶堪三日為
羹盤裕棗脩誰使七年求艾乃曰老親方患苦思食江魚敢
言夫壻未分明心同幕雀伺燕帬之澣滌伸鳥爪以抑
搔不意君過澄江太君遽逝桑枝未捋秋胡有遠道之
行木李難投秦掾少新婚之戀上黃世子不共游仙下
軍大夫仍為生客痛臯魚之哭母頼趙孝以斂姑于是
君父贈君分田授室責孺人奉養蕭娘初得壻略辨酸
甜左女在兒時早營盤槅擊殊鮮而傳食斥他肉于當
餐酒漿汎濫不疑湓浦留賓宰割從容奚翅安東歸獵
其奈家世仕宦不事生産作客窮歸門巷迷失孺人好
慰之使毋廢歌詠百尺樓陳氏劇厭求田三十歲王郎
安知問米但驅饑于彭澤恍失路于天台柴門月色不
辨誰家荻港烟生全迷舊徑錦文當戶織自下機來翠
襇出簾迎剛逄帶解庭能漂麥直須把卷房中爨有樵
蘇何必行歌市上孺人每顧視嫁時衣飾典賣不郄嘗
燈下出金簪一枝及羊脂小玉合子是八九歲弄物估
値相示三英玉合子宛若凝脂七寳鈿頭釵非關曜首
簪垂黃粟小年興炊䥶之嬉帕裹青梅數歲作繞床之
弄每嘆長門之未草因之補屋以牽蘿招靈廽短髩誰
從井底收來私語記長生那許波斯買去當春末夏初
窗前黃杏樹為君從祖殿元君手植子熟將脫夜半謳
吟時聽觸地一聲孺人輙令婢啟扉拾以啖君金門未
入有誰從西母偷桃銀扇嘗關無復向東家撲棗惟此
房陵三色李和嶠裁成似兹廊下九英梅元稹種在喜
均亭之既熟儼巴旦之能甘味逾蠻柰生垂嘉慶坊邊
響似霜桃聽落華林園裏雖酪需寒食未足充饑而果
出天漿儘堪解渴乃君應制科置身翰苑每欲迎孺人
到京一語昔昔而舟車蹉跎竟至奄忽門來羔雁徒致
府侯勸赴之詞身入承明原無僚壻相欺之意黃鵠巳
摩天未銜雌去青嬰方出浦難見珠圓贈紅衣于駢蔕
荷間寄尺素在一流泉裏塞垣别鶴未貽徐氏瑶琴禁
樹棲鸞空詠義安錦帳游宧度年時悵關河之阻隔思
君如日月託晝夜以還生東瀛將涸可知床半封塵北
地常寒不用庭中取冷遂于康熙十九年十二月六日
終于陽羡私第越某月日葬于某阡祝英臺畔宜多佳
婦之墳玉女潭邊即是其人之墓文褕應
錫賚姑掩泉門華表待歸來相從地下嗚呼哀哉乃為
銘曰
粤稽肇族厥惟營丘諫議持節名賢是求由漢迄唐世
嬗彤騶開元詩體高起𦕈儔惟是孺人門閥蔚薈瓠父
陳思韞從阿大秀稱顧婦親即鮑妹鬱金成床迷迭結
帶盤載纂組案據荼菽縑書覆紅螺字刷綠以其餘技
時展玉局坐而談之有如姑媳乃持門戶能欽尊章但
咨傅母不杖小郎夜蚌作燭春蠶着湯亦既辛苦名為
糟糠有時灑室人歸自遠山畔賣珠市中鬻盌肉杏可
食如棗纂纂牛衣雖單馬齒未晩何晤獻賦旋登皇闈
買臣無婦相如有妻只嫌顑䫲金門苦饑是以迎子徒
勞驅馳河行亡梁陸驟匪輛甫盻三塗遽隔重壤塞北
花飛江南草長子荆有詩亦復增伉金蝶閉壠銅棺掩
墳離山埋日長蕩飄雲碣藉龜守泉從蟻分睠言誌之
以紹來聞
王給事孺人張氏墓誌銘
孺人張氏西安人其父興由大同來遷生孺人即以官
柳州城守都司攜孺人柳州有年逮歸道荆南會郃陽
今給事王君知潛江有聲而亡其雌荆南道使君知孺
人賢謂兩家同鄉請合好為婚姻孺人遂歸君時官居
無廟見禮然猶奠菜扱地問尊章起居乃以不逮事老
姑臨扱垂涕洟人稱賢焉既而君應取赴京
天子嘉之命給事門下隨以丁外艱西歸且承重先王
母與孺人共執三年喪有年先是孺人夢姑來褰帷坐
陽陽召孺人飲食而慰勞之言語于于醒而舉似君君
大驚曰此眞吾母容也至是孺人甫有身復夢姑來喜
且慼不語時孺人巳病咨嗟曰姑之喜以此身也其慼
者豈以吾病有難言者耶既而産一子越七日孺人死
死之日孺人所手藝秋花參差雜列于盆盎間者繞帷
幔几榻扈扈然一夕死時康熙十九年九月一十三日
嗚呼孺人生二十二年而歸君一年還郃陽越二年而
相繼服三年喪四年而生子以死死二年君始再赴京
補給事門下乃始葬孺人而命予以銘銘曰
維時孺人少禀婉孌天連張姓地即秦産字秀于閨以
範著壼雜弄文史并力組絸箱貯玉尺裙繋金翦雪桃
洗膚雲葉作鬒有時敕厨用饋洗腆脩陳績筐羹瀹黛
椀乃隨父宧日至柳池翡翠設屋鬱金裁帷傍神女山
去司戶祠秋採蕉實春銜荔枝雙角舊井誰設珠璣五
嶺荒服難以匹配用是有美獨居愆期詎謂鬱林載石
歸來芙蓉之館瀟湘之臺乃停兩槳爰憩三澨所謂伊
人在潛江水種花自娛揮絃而治黃鵠夜飛文雉朝逝
用藉鳩媒申以鳥綵江妃有亭既名解珮君侯之堂可
以燕喜擷芷于湘採蘭于澧何有何無以續以似如何
冀州奏課稱神河陽縣令巳為黃門青蒲未伏堊室以
存解弘託疾杜暹辭還羅褓負土蓍釵枕薪獨念姑嫜
與魂相親茧豆未獻脯醢攸陳誰思笑語難求生平孝
思所感寤寐以宣且慰且勞或慼或忻舉貌審象如說
築焉何悟呱呱癸甲辛壬嵞山化石鈎弋喪身從來良
婦本亦可悼奉倩神傷安仁詞玅况孺人者既順且孝
長繋人懷不止婦貌缾墜豈挈釵折鮮耀埋玉塵坌置
鑑漆窖是以時易屢改燧燎擊缶無韻彈瑟有調尚繁
哀情如在初弔豈惟伉儷增重寡姚亦粤壼德歴久彌
劭最可憫者秉性明滌屏斥繁煒房布清格光垂九枝
芬爇五木瓤核茗藥雜列盤槅尤愛藝花作千種色紅
羅造亭青油立壁猊采駝褐鱗接插㙷戎王異名淨友
殊殖不翅旖旎號十二客以故盤盎衆列紛藉櫩忌風
漂繖慮日炙當其花時紅紫黃白但有開落而無斷續
雖極秋末霜降土坼猶然&KR2438;鞢蓼蕙蘭菊一旦枯萎如
彼殰殈草木有靈且為之惜天長地久此恨何極孫子
荆文所為嘆息
故明特授游擊將軍道州守備列女沈氏雲英
墓誌銘
夫驊騮牝牡必殊其馴健翡翠文質而被以雄雌故禮
兵不同命諒無竝官揆奮無共功何有兼設况坤輿載
物不麗日星陰教分儀判如水火其能笵金鉸之鍼管
用貯豐狐脫貝琢之裙刀以跨銅爵此高才之嬗也若
宫中女隊從親報國軍前娘子為夫闔幕又至德之發
也有明列女蕭山長巷里沈將軍雲英生于華閥長厥
名閨弱體僅足以勝衣薄力較難于舉臼然而女紅則
蜘蛛孫其巧貌素而芙蓉失其色其父昭武將軍諱至
緒辛未武中式進士初仕湖廣遂守道州崇禎之末流
寇東訌朝衝夏口暮逼營陽陳其蘖妖劘剥千里君至
緒誓師厲衆刑馬于塘䧟勍摧堅磔鼠在道而天步少
窘王略中沮州伯望風而旗靡府軍彎月而矢盡君再
射裨將捐其大黃將殄渠魁縣諸小白而馬驚外埒身
殞中野元戎巳殉千夫將亂于是列女束髮用胄覆羅
以韐刷金箱而斬秣溉黛椀以傳餐朱旗拭淚盡作臙
脂素鉞矢心勿縣巾幗乃率十餘騎奮呼突隍直趨賊
壘連斬卅寇頓驚五校奪父骸于車上拔賊幟于帳中
裙披馬腹浥似桃花齒嚙箭頭碎為菰葉歸而啟營示
以再戰寇避其威立徙鄰郡湖撫王君聚奎以其事聞
遽邀寵命故湖廣道州守備沈至緒力守營陽臨陣却
敵斬殺過當佻身授命生為長城死作國殤其贈至緒
昭武將軍賜祠麻灘驛春秋祀之有女雲英閨房之秀
奮其弱臂以呼殘衆求屍殺寇不用城頽誓命哭父如
浮江出大復讎以報親肆弭亂以衛國殱敵全軍保疆
恢境其授雲英游擊將軍仍代其父湖廣道州守備領
其軍當斯時睢陽之死可以遏寇龐氏之車又足報怨
廷降異數國有同德爾乃踰城荀灌小女救父抽刀謝
藴為夫殺賊自逾壽陽孟妃之能竟攖内史陸妻之苦
會其夫賈萬策四川人故閣部督師標大勦營都司鎮
守荆州南門賊䧟荆州賈亦遇害因哭辭詔命領軍俟
代雖身統士卒亦逮三月然而我師早敗不免司徒有
夫繼傷誰呼督護不喜貔貅萬隊受君新策惟願明駞
千里還兒故鄉乃乞卸巾鞲始扶槥櫝舍厥丹旆張兹
白旐因葬親于原阡旋匿形于漆室而饑無朝爨採蓍
為難寒鮮時衣賣珠不足于時傭書族里筆落簪花課
塾閭門書垂帶草摹李衛之妙楷進鼂君而授經既缺
班氏青黎之假終鮮章母絳幔之設乃以赤祝壯月小
疾長畢年三十八葬于龕山昔者忠孝義烈定為綴詞
中外武文亦需揚誨將軍于父為孝于國為忠于夫為
節于身為貞此為女德又擅婦訓文能傳經武足勘亂
而猶不得援故典託微文導淑施于既往揚清芬于後
來匪惟舊史之缺遺抑亦學人之寡陋也西河毛甡有
友沈兆陽名士也為將軍族人曾從將軍受春秋胡氏
傳以為術也將軍從弟婦甡姪也乃屬予為誄并匄作
誌而系之以銘其文曰
猗歟將軍世顯名材九葉冠緌工居豸臺顯考棄繻為
翹關魁拔于樞曹智計以開少閑豹韜生實龍媒詣關
請纓和門授裁婪婪饑冠時為盜階初折萁桿冀梗于
野繼抽橛櫨思以擣舍若火薰穴翻壺之瀉不思撲滅
乃半天下由陜及湖延蔓雍豫誰鎮江漢可無南顧懿
爾顯考雄略有素羣推出守營陽之路維兹營陽為楚
南服陶侃屏蕃周郎都督結艾為門伐材作輻外整牙
關内安部曲不悟寇來如蟻如蝟噆血盈囊舂肝溢碓
公乃奮武襲其不備殺伐衆醜漸殪厥帥醜衆他顧擬
于此棄次日戴胄當門而出維兹志士激于攻殺吳戈
倒揮秦弓逆折左驂受蹶右馬被刺高天滄茫平原超
忽身委泥沙首受箭栝維兹將軍實維嬌女意慵比雲
眉淡如雨好弄書翰閒習組纂何謂有美亦諳觀武如
彼荆珍既柔且栗如彼湘草有靡其茁乃砥其矢乃芻
其馬束髮誓師哭于戲下左垂燕箙右把蛇戟介服帥
師哭于門側選騎勿多利在赴敵以此一二抵彼千百
突如奔流矯羨飛翮賊方飲樂中賊之隙春虹走馬秋
雨垂鏑斫旆用刀裹屍以革賊佔女鋒人駭兵色攻殺
爭先三十餘馘闢營旋旅衆皆感激昔也觀公今也觀
女灼灼紅顔為千人主賊始驚顧旋乃猶豫莫測所由
棄之而去自兹營陽藉女少休何謂夫子復喪荆州父
夫死國亦又何求擐甲羅氏無兒可留上書陸婦難殱
夫讎捋其指筈以解臂鞲燕嘻還越狐死首丘長此鬼
雄曜靈河洲為厲殺賊方神且遒雖明天子降以殊恩
既榮死亡亦賚生存自昔閨中鮮牙其門維兹嬌女乃
稱將軍死不敢受歸諸丘樊方賊小蠢藐焉窮梟以沸
以揚國為之摇拖紳戴弁經營滿朝誰能摩厲有如此
嬌貧拾蓬笛寒披女蘿經傳狩麟書成換鵝交交黃鳥
亦集于柯人苟可贖遑知其他
西河集卷九十七
