西河集卷三十八
翰林院檢討毛竒齡撰
序(十五)
東園沈庵志圓尼師抄化齋糧功德簿序
東園多尼居綠塍相接其在民家好佛如洛陽女子上
請却髮率連房以棲至于故家遺閥官姬貴妺往往結
廬而居于其中志圓尼師中年去家代茅而編籬獨以
俗姓本沈氏築名沈庵有日矣康熙辛未將勸緣于城自
持化簿膜拜予而請予為序夫閨中耽澹淨自昔所難況
以朱門華屋之子餐金拖繡乃一旦托跡于此汰其膏而
毁其飾猶復以齋薪供粥經營樵粒毋乃太苦予嘗為家
太保題墓門之碑疏所自出嘆其舅氏京兆公為明熹宗
朝名臣當是時稱杭州甲族以沈為最其後嗣君輩起皆
相繼仕宦而第五郎君曾以舉人為蒼梧令者則尼之夫
也世事之如幻也久矣數十年來其間家國之興亡城隍
之圮復與夫閭閻貧富宦游荒落凡夫盛而衰衰而盛
者亦復何限夫虹生電過倏忽遷變海樓山市到眼而
沫而當其盛時炙顔爦手及其衰而悲之乃以解脱之
情銷其愛憎舉凡人世遭逢或忻或戚者而一舉而返
之空虚所謂以六如祛六觸非乎則夫愛金錢而吝施
捨猶未達也夫斯世所乏不獨金錢而閨中施予較外
人更吝乃志圓所請不欲以身之所需乞之官人而第
倣長安老尼出入汾陽臨淮諸閨闥以匄所有夫人之
可愛者莫如家室女子之身其所甚愛者尤莫如首髮
而以家之盛若此而棄之身與髮之所甚愛若此而捨
之却之由是而思天下之可愛而不可戀有如是乎況
金錢已
張編修文稿序
乙丑之役
聖天子親定十人而春秋居二其一即編修張生也暨
廷對三人亦既登春秋之一而編修又復次臚句首故
天子謂是科春秋佳特命掌院擇詞臣工春秋者彙註
傳義而惜予以遷葬歸也其後編修遽槖筆入
起居注日講為侍從親臣漸以高文典册稱於人然而
每科舉義必有一二特出者為運會主持微聞天下遴
文家往往以編修為是科公孫僑云今鄉試典解推及
吾浙禮臣據例謂編修曾以康熙廿七年分考會闈不
當復開列
天子顧所開槩置不問獨破例標編修名使主浙試是
何
大聖人知人之哲一至是也編修居官住編檢廳既而
遷會舘客座傍列土銼瓦瓿隔以蓬屏出入無&KR1221;轎徒
行遇朝官&KR1221;轎過避之其同鄉大僚嘗謀合嬴錢以佐
月進編修量可搘即却勿受若他部寺事座偶言及輒
左右視曰吾詞臣爾敢聞是也哉其介如此
天子知其文又知其人兼以
南巡故稔知浙人文之盛必得是人搜羅之極公且明
庶士以成是
聖天子大造吾浙人以有此舉也編修文行世已久坊
人復遴其要者而佐以新篇因為應其請而序之如右
鷄園詞序
詩餘者繼詩之樂章也前此歌詩矣歌詩之法取五七
字詩押其平陂高卑而被之以律曰宫曰調此其法如
歌曲然有拍有散有序有遍而第其引伸之間限于字
數五字必二&KR2058;七字必四&KR2058;排而摙引伸而不能變嘗
得唐人所遺五調曲就其笛色而按之以歌亦既抑揚
句矩來往盡致而第以五字之故尋分覓刌猶不若孤
兒婦病得以散聲而抶掉以成其曲此詞句短長所由
繼五七字而起也湯君鳴友作鷄園詞夫詞名填詞則
以詞也然而名倚聲則又以聲也往予與華亭蔣生搜
討唐詞謂小詞者實詞所自始而或曰否夫詞以具體
第曰詞則曼體不可少也夫是故花間草堂各不相掩
其後迦陵陳君偏欲取南渡以後元明以前與竹垞朱
君作樂府補遺諸倡和而詞體遂變若夫聲則雖萬君
紅友著詞律廿卷其于句讀平陂則得矣然而與律吕
何當焉鳴友詞櫽唐宋自供奉以迄辛柳皆有其體嘗
自言曰事至則情生意遠則品軼此為得之而至于聲
吾不知其何以諷之而善也長吟之而以散以拍殊有
會也被之絃鞉而度以管曼聲以逐之而抑揚句矩未
嘗有拗戾于其間也迦陵紅友君鄉人也鄉人皆善詞
而君復能以其詞而進之于聲如此若夫三臺紅藥(集有)
(三臺弔曼殊詞開句云是盈盈一朵芍藥)詞本傷心假使為歌將必有哽咽
而不能終者然豈聲病哉
馮氏壎箎集
予在京時與紫燦禮部同邸居每連茵並馬輒言其家
友悌諸子在南並邕好為樂而益都師相累稱其族自
畢公高後在晉宋間南遷者多以文章孝友顯于時今
錢唐馮氏是也予謂禮部君以經學起家而一門羣從
皆丁年勸禄之際斯世洮洮誰解文行乃就其恒言以
質之益都師相之所稱中心慕效以為世安有古道如
是者脱有之吾舍此安歸矣及予請假還急訪馮君屺
章于有斐之堂見其與弟重韓輩閨門怡懌旦夕出入
忘人而悦天一似三古之于于然者而披衿示客不問
合志與同術而相觀而善並以無猜之義共為心期且
歉乎自退抑抑乎多自損者會
國恤下頒兩浙開府闢延賓之館聘術序有學之士賦
詩作頌以紀
聖孝而屺章重韓與同學蘇君子傳沈君方舟李君宏
載徐君紫凝輩所為胥山諸子者一時並入為西園上
客抽毫撝牘中丞擁篲前長跽請教予然後知文章行
誼其生平稱許為不可誣也昔阮嵇以中原耆舊與王
渾為友而既而見其子戎輒忘年而與之交世說所謂
與卿談不如與阿戎談者今林下七人則戎儼在也予
締交于禮部君遠過王渾而視屺章與重韓之年則與
濬沖不相及然齊契從此始矣屺章兄弟與胥山諸子
共集為詩而屺章與弟不忍分行因合而輯之名壎箎
集詩云伯氏吹壎仲氏吹箎言友愛也屺章之友愛則
于此猶見之若夫李義山兄弟皆以文名嘗合輯其詩
名李氏花萼之集則但以華詞自誇門戸其于壎箎之
義何有焉
陳山堂五七律詩序
少時為詩惑於楚人之說詩者而同曹不平各私其邦
賢始以徐渭為越君子軍不足則又張之以渭南之師
曰陸游吾越中人也久而知皆不足恃夫然後轉而為
信陽為北地為初明諸家又遲之遲之而始進而為三
唐蓋幾折旋于其間矣山堂為詩則不然方學四韻即
能以藍田孟亭之勝縈其腕間時邑之稱工詩者二人
一張子邇可一山堂邇可中年始學詩山堂以小年雖
時各不同顧其為驟工則一也人有效斲者於此引繩
削墨久而傷其指而工倕試操斤即已刻木為龍鸞之
形有尋聲者於此析鐘律辨銖黍歌工易其器而不知
而師子野生不見絙桑目不睹嶰竹而偶聞人聲即審
其形之短長與色之黑白此無他其才使然也予與邇
可同為詩驚而遜之為才子暨予赴召應
昭代制科四方之士咸集轂下然所見不必皆可驚即
同時為詩亦不必盡為我遜而山堂每寄詩至則移情
累日不能自已是豈予之有私於邦賢也與張子邇可
近在都予欲以邇可山堂為吾越張而山堂方刻詩示
世予喜而序之如此或有謂山堂之詩興長而賦短者
張邇可曰人不識六義漫曰賦者賦其事遂以在前所
感者為興而以其時所行者為賦夫必賦其事而後為
賦則叔田必當補克鄢擊鼓何以無伐鄭也若其止刻
五七律詩者則以山堂為唐詩五七律者唐人之詩也
城山大拙禪師語錄序
蕭山城山為越王保棲之地舊名越王城以山椒有牆
蜿蜒如㳂盂因名城山曩時為比丘所居築椽蓋茆而
祠句踐于其中蓋不知幾何年矣康熙戊申冷堂老人
從雪竇來相山川形勝而卓錫焉舉四遊未開六幕未
布之事而偕其從人闡導于巖阿之間不數年而三涂
廓然即將如來所傳僧迦金縷撟手而付之乘門之長
所稱大拙禪師者使之奉佛衣而授僧法一何謐也夫
槃阿寸土不宅龍象當大師參諸方時發源天童歴棲
真能仁而聆獅音于羯磨念誦殿堂回向之際(師夢中聞羯磨)
(戒回向念誦有省)且復由奉川跋涉淼漫而後倚嵓扃而居則
斯山狹阸亦何足以闢神天之門容泜洹千百之衆雖
亭雲磵水頓非舊觀而泝所從來得毋寄跡虚空截然
雲水者非與乃師以象王之尊大踞獅座獨拈拄杖者
二十餘年邋女牆數仞翻之為大千之界舉凡石凹舂
虀雲頭曬衲者不計晨暮然且朝參夕囑拈古証今寄
喝聲捧影于管硯之間而錄以示世我聞於越謀吴當
夫椒之敗戢翼歸來縮長河浩氣而暫企之斗城之隂
卒至呑吴震楚稱伯萬里而英雄未遇方且拾芒繩而
仰以&KR0008;也然則城山雖小其為鍛鍊英雄與鉗錘龍象
者一而已矣
周春坊新簡兩浙提督學院賀屏序
古惟天子得試士制科是也嗣此則試之禮部又試之
門下所稱明經進士諸科隋唐以降代有沿革顧諸州
解士一聽之州吏從未有專遣京朝官主試事者自明
增鄉舉之科入解者毋論得當與否而先以舉人為之
階因之立學養士士之入學者皆有成數于是設鄉舉
主文及比年視學之使重試事也第明制鄉舉主文多
遣詞臣及省曹以下惟視學一使則例以諸曹郎出行
諸道與觀察相長少獨京師首善地居重而馭輕别遣
南臺有才望者主之名督學侍御史惟時江南本留都
與京師等他無與焉
大清興司列重文學改侍御史為詞臣專行直隸而
聖天子復厪念南浙謂江左人文夸于他省宜破例陞
道為院已授專勅開轅於兩臺之間會予同年生周君
主文山左升書最第一甫竣事即有視學兩浙之
命夫知人則哲前賢所難況登明選公尤出司試事者
之所僅有也在昔廬陵為嘉祐主文不厭士論幾不能
再參御試而近且搖唇懷甓相繼成習矧山左係鄒魯
材藪累科稱得士極盛者較難為繼而君于井亭葉落
之餘鏁門躑躅時出其鈞石衡量&KR4437;敠諸才士諸才士
翕然受程一似辨響于謰謱而收金於麩糏即受裁諸
族無或仰星辰而怨蠶蟻一何盛也從來諸州入解必
投業門下詳審得失而後過解之賢否以定今
天子明鑒萬里書論乍升即立察勤窳坐析明眯舉一
時得人之賞遲久後酬者而使之再試于有效之際吾
聞百鍊之銅不憚屢照原泉在山累綆不竭言其蓄之
者裕也曩者制科之興實繫曠典然亦漢唐以後故科
目耳乃君以賈傅之年應
天子召試拔居高等夫制科莫盛于唐然以昌黎之聞
望累赴不售雖既舉禮部尤以未登其科為憾至宋則
東坡兄弟並登制科然而夷考當時東坡所登止三等
耳子由且四之而君且裒然舉首與郄詵李郃相頡頏
及天南蕩平
大廷獻頌人競進詞賦君獨稡擷六經攟摭其成文纂
為百韻詩而集儷句于其前以為序東堂學士動容咨
嗟以為僅見至其高文典册槖筆綸閣與夫金鐀石室
之搜討所謂擅三長而却五難者又其餘也夫人少年
入學讀當世之書原思以文章見天下暨乎稍稍自見
門巷有車轍爵里之投各不相下遇偶有欿懷者揖而
問字即誇以示人以為流芬餘瀋庶幾不匱而君能出
其所學分廳草制巋然登著作之林且復于論秀之餘
復膺是選夫兩浙本多才而君以文章宗主進之退之
毋論江表顧陸山隂王謝皆令出我門下古之以學被
世而復為斯世興教以大所學意在斯乎故事學使君
至凡在受治分應進一言為賀因應諸君請而序之如
此
北山無門洞誌序
當予羈丱赴臨安考解在崇禎之末爾時寓錢湖北山
有所謂蕭家莊者日攜屐追趁大抵在葛嶺以西棲霞
以北扳巢而貫穴初不記其企足在何地也及予浪游
歸而四顧滌然曩時叢岡灌嶺重樓叠榭悉袒膊裸背
一望而腓腓而暨乎還山則遙憶向時所歴不啻如烟
雲之過眼焉菊逸大師以無門洞誌見示并謁以序予
展卷嘆曰北山勝地猶有倖存焉如是者乎夫無門非
他宋慧開大師字也師曾說法于龍興之山而龍隨以
歸乃藏龍山間劃泉而居之以其色黃名黃龍潭且闢
洞以棲身其傍因有無門洞在黃龍院中宋時禱雨者
多就之相傳寶慶中以歲大災天子特開選德殿延師
說法暨淳佑七年又復以旱故遣丞相就洞禱祀(丞相吴潛)
(少保孟珙偕至)因賜師紫伽黎衣給以平江官田三千餘畝錫
號佛眼并爵龍以侯而祠之(封靈濟侯)今相距五百年矣夫
天下山川因革經時而變即以錢湖之勝歴唐宋元明
相嬗勿替而當予一身相距五十年即已如高陵深谷
浮雲滄海之不可復記況南朝多寺寧無灰劫而無門
一山尚能恢其遺業而授之以誌自非師之功不至此
夫天下之思其舊而悵然感者不獨予也其不得其舊
而思藉誌記以想見夫當日則又不止此一山也今入
湖者有能談宋明遺事而不慨然生懷古之思者乎乃
區區一山而佛眼興之香林貞吉繼之宋時帝主開其
前明之卿大夫各護持其後而師以太白高僧巋然說
法復能統餘緒而從容作誌以傳之無窮誌不云乎香
林從經行之隙得佛眼金身于沙礫之中而近年杭州
禱雨則黃龍之神儼然示現蓋洞中丈八之軀與澄潭
故侯未嘗亡也則雖所見有時改而又何患焉
包氏族譜序
族譜之設創自蘇洵其時軾與轍尚未仕也蘇氏之貴
當自唐蘇味道始然而譜不之及者亦曰親盡則略爾
今之為譜者異于是必賢如子騫貴如梁公則雖遠必
載而如其不然即高曾至邇猶且記誌恧縮以為此何
足以光吾譜者甚矣譜義之非古也包氏始自安陸代
有顯者乃由南渡後上泝所自獨以合肥孝肅公為斷
其相距不越十世以統以系而由合肥而山隂而蕭山
則又以蕭山為近祖蓋自南渡仕甌越或分或聚而蕭
山最大其相距亦不越十世而為譜者宗之蓋其世當
元明間賢哲代起一時父子兄弟若松坡東臯輩皆以
明經進士顯于時凡海内聞人争先結納若所傳河東
張翥金華黃潛宣州貢斯泰南陽迺賢臨川危大樸東
陽王褘餘干董朝宗青田劉基上元楊融西江揭徯斯
廣平程鉅夫東嘉高明不下數十輩皆當代名臣偉儒
能不遠千里並過蕭山與之遊車轂所至使市橋左右
廬舍皆滿噫亦盛矣夫譜貴親親由身而推祇詳所自
出而上本姓生下聯族屬未嘗有聲稱官閥之見生于
其間而其貴而且賢若此予少時與即山遊拜其尊大
人于堂降而與即山吕和銓平結為兄弟惟時同游者
皆海内聞人渡江造請各以古學相切䃺其一時賢俊
亦不讓河東張潞公金華黃文獻以下乃身遇
興朝未得一試其才以黼黻
盛世信乎出處顯晦之際有數存焉而即山吕和且相
繼齎志迄于今墓有宿草者已三十年矣予乞假還里
值銓平修族譜成屬予為序予思氏族之盛莫如包氏
少時登其堂景其先賢懿行往往起敬起慕徘徊勿釋
而今則觸目悲哀不忍過其廬造其門巷睹見其遺文
賸字況明明世乘儼然載即山吕和于其冊而其忍序
之然而譜也者嬗後者也今之所作後之所述也夫以
予異姓之子束髮與交垂老而不忍棄去偶一見其家
之所為即感生于心況為其子若姓者睹先人遺譜而
不遵之如經守之若國史非人情也譜創于即山而銓
平與吕和之子續成之前二年銓平示予譜予不忍讀
受而藏之衣箱之間既而曰予與銓平皆垂老倘一旦
不測其何以應遂出而書此銓平予老友尚居牆東此
包氏家獻也吕和之子公度善文似吕和吾見包氏之
繩繩矣
史村曹氏宗譜序
宗譜與世族譜不同唐時岑文本令狐德芬奉詔輯天
下茂族合九百二十三姓一千六百五十餘家而分之
為譜凡一姓之中第取其賢而顯忠雋而有材望者著
于篇而他不之及名曰世族猶史稱世家孟子所稱世
臣也若宗譜則創于趙宋蘇氏但以一姓為九宗上自
高祖下逮元孫毋論仕不仕賢智愚不肖而各予以系
而其後所宗過長其所及亦過遠然且進貴絀賤右賢
退不肖至有冒他族名達遙遙華胄為世取誚者則宗
譜也而與唐之譜世族無以異焉曹氏為蕭山茂族少
時見木上先生以第一人舉于鄉名冠兩浙嘗追陪游
讌每嘆其器宇沈湛淼然若淵泉之在望叩其鐍抒之
不匱猶繭絲焉方是時有為九江司理者有為望江令
者予生也晩不及一一而見其形與其事也然而名賢
輩出在曹氏一門羣從譽望藉藉如浴雅先生以詩名
于時時得其片詞賸字輒規之橅之轉相傳寫以奉為
祕寶迄于今郄紹之書其為法盛之所行正不少也而
文虎為文予嘗私效之而嘆為莫及夫以邑之為詩為
文為書法為理學政事而皆于是家取之此其家真世
家矣予與其裔孫國學名顯宗者遊每言其家茂才名
錫爵者修宗譜甚具顯宗將捐槖謀付之梓而屬予以
序予因諦觀之簡而覈精詳而有要不附混元不冒巫
趙所云以族譜而兼史乘者是書有之若其泝武惠王
彬者始之也繼越州判官追其所自來也又繼而判官
之子丞則自越而蕭所云占籍于桃源之下鄧村者是
也而于是以學諭承之則以遷史村自學諭始也史村
者今曹氏居里名也
西河集卷三十八
