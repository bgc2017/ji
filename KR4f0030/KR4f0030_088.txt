西河集卷八十八
翰林院檢討毛竒齡撰
墓表(三)
勅封承德郎雲南永昌軍民府通判林君墓表
予入史館作土司傳歎西南徼外哀牢金齒諸域要荒萬
里苐鞭箠之已足矣乃復版戶而長衆之曩時所為流官
者今且堂堂選人試仕其地士君子讀書談義亦安所自
恃會予請假歸而故人之子林生兆哲赴東曹選得雲南
永昌軍民府通判則正值斯地時合餞國門微視林生將之
官了無難色獨咨嗟謂家有嚴君惟是晨昏遠隔可用為慮
而其既之官即以兼知新興事積逋六七萬林生受其尊人
教不忍敲朴而前任之在繋者纍頸無所愬咸謂蠻地果難
治其尊人儒者迂遠不足以利世用林生遵教且太過忽
恩赦自天下凡全滇七年逋負銀米蠲貸殆盡逋官之
在繋者皆得釋人因誦林生賢能徼
天子恩
天子神聖能使下吏得自愛惠澤滂淠儒者雖迂闊未
必不見利於世也赴三年而其尊人以疾卒於寢又一
年林生歸葬涕泣請表墓嗚呼君諱瀾字觀子杭州人
先世自宋末由莆田來遷其始遷祖均仕元初為提領
官居於杭州之大井巷三傳至榮當明洪武初贈官通
議大夫長子才次子文永樂中官監察御史又次森封
太常正卿森生章景泰改元舉神童召試授中書舍人
天順間遷儀制員外郎歴山東布政使司左參議進太
常正卿與修憲宗實錄及大明一統志續通鑑綱目諸
書進階一品榮禄大夫詔祖父如其官森生應禧正德
中授内閣中書舍人以忤瑾歸瑾敗起大理寺副歴尚
寳卿遷湖廣布政使司布政使進順天府丞應禧生竒
贈刑部員外郎竒生梓嘉靖壬戌進士由刑部員外郎
改延平府知府遷雲南按察司副使整飭金騰等處進
階贊治尹崇禎十年請祀延平名宦梓生逢春萬歴甲
寅舉明經廷試受官則君曾祖也君世居大井巷繼遷
褚堂皆歴世仕宦暨祖長蔭父宗震承曾祖遺訓遷居
倉橋閉戶爭著書各以文章氣節見於時世每稱遜抗
之後繼以機雲而君復承之值明季喪亂少年即漂泊
干戈之際既以成童補諸生第一便棄去遍讀諸蔵書
目兼行下搦筆為文章瞬息千萬言同硯者辟易不敢
前君自薄小技每脱藁不一再視苐與坐客談孤虚之
學駮之不勝退而盡發諸河東郭公南陽許氏之書討
練有年忽大悟遂肆幡演禽六壬竒門太乙遯甲及圖
緯占候風角以逆刺諸物通驗若神每曰數雖小道能
探精研微可以補造物不全之憾發生民未見之隠所
繋豈細若夫君平布算激貪勵俗亦在人為之耳名士
有學何者不可以自見必以八比取富貴雖吾前人嘗
為之顧吾非其人且夫人各有志也既而曰郎仲綴襲
京氏易徒善天步袁客師播星歴之筴要皆失師傳不
得所始夫始之者天也惟齊姑臧侯為神武所封得金
韜飛候玄象渾蓋諸術吾將用之以探其本源而知其
所始於是竆古今天文七十二家之說倣璣衡舊軌按
其圖目分躔而别氣其言災祥能使書墨入版而言晷
漏則左右司晨司刻可以時應每於清夜子分登臺察
雲氣占星辰順逆以之辨風雨明晦燠暘遲速之節且
用之以定一歲陰陽損益之道其言多先見人或以西
學難之答曰使吾為五官正者吾能講太乙五紀八象
三統諸歴以折取於中雖然吾甘與西學較尺寸哉乃
以杭俗好相地中外姻婭多藉口竹策未定露柩室不
掩連年累歲君過而咨嗟覓海角神經唐世所秘為金
匱玉柙回元天機者&KR0679;討其論說登山臨水躬驗諸吉
凶離合即以五行生尅二氣王衰推諸地道周親歸葬
者多得效去而于是葬者日以告即鄰人柩室皆為之
空乃復痛天札疵癘無由拯救曩者軒轅著書上竆天
紀下極地理中知人事其間府藏陰陽經絡生死運會
升降皆可竆抽極繹發我神智漢張機云夫天有五行
以運萬類人禀五常以辟五府玄微莫徵變化不可擬
自非才高識廣安能剖晣幽遐盡其理致哉苐洞垣前
脘世無其人鍼石熨烙其法又不授雖諸家内經&KR0679;討
極備而論議浩博考索難竟即盧國難經與皇甫士安
甲乙諸著俱未能析其指歸而得其要領惟元人滑壽
作素問鈔一書頗稱簡切顧靈樞真經實先素問而未
得並著于世以相為表裏非闕事乎雖明末張氏彙作
類經已嘗蒐入而義例煩賾乃仍倣滑氏分類十二約
文五百汰其宂而貫其錯合靈樞素問為一書名靈素
合鈔自攝生以至運氣定十有五卷為醫學宗然而黃
岐不作凡伯高雷公少俞仲文及長桑扁鵲公乘太倉
諸學皆别為一途金石也而代以湯液耳目也而代以
尺寸辨府俞而釋草木周秦以後所可考按者獨東漢
張機一人夫証之難理莫如傷寒言理之可信則莫如
張機之書今傷寒卒病諸論俱在人間雖前後倒置篇
帙錯雜其中三陽三陰以及太陽少陽太隂少陰諸部
皆有紕謬乃博&KR0679;典籍自靈素而下凡元化中藏稚川
肘後北齊禇氏唐人孫思邈諸所著以至中朝聖方外
彛醫鑑合數千卷彼此相訂因採擇而論辨之以法次
証以方次法即以說次方割塵析杪輯為傷寒折衷一
書取二十七篇症外合二百五十七法一百一十二方
共十二卷加類證八卷鏤版行世世爭購其書以為凖
的一時名流如卿子張氏亮宸沈氏子由盧氏易園陳
氏䕫師潘氏輩皆互相發明以昌大其說而於是醫學
得大成焉先是兩書鏤板成凡數千葉為估人所藏而
不戒於火時漏已三下家人欲往救板者君曰吾殫精
力費歲月以成是書為利濟耳今鍥木甫竣而遽燬之
是必有不足於利濟在也否則必勿燬詰旦估人來告
曰居以内無不燼者而板乃獨免坊人有救他板者而
誤出之也君為人沉默而談理侃侃若河流之東注然
故下物動以古為期雖博極羣籍有叩必應未嘗以此
詘坐客坐客雖不勝亦慰之去生平不二色不喜事家
人産産日廢顧志意高遠襟期落落然門以外事悉屏
絶不以聞與學人遊學人皆稱之為萊庵先生晩年耽
于内典及養生家言澹泊寧謐與釋氏相對具有見解
嘗曰肢體弛則誦黃庭以振之意見起則諷楞嚴以消
之其多學而達如此君著書等身所存者于詩文有滄
門集自娛集秦川雜詠酉冬雜著壬戌新鈔於經學有
學庸集說論孟彙解古今聖賢錄於史學有古今名臣
經濟錄讀史寫琰錄於雜著有武林雜志武林英賢志
西湖逸志林氏家乘輿圖津要廣輿志考其於天文地
理星歴諸學則有五星辨難火坑珠寳圖說點穴歌地
理微旨天玉正傳秘旨示掌歴較正元經餘編纂未就
者不可勝紀康熙三十年四月二十三日卒距生天啟
丁卯年六月十一日享年六十有五以
覃恩勅封承德郎雲南永昌軍民府通判娶沈封安人
子六長即兆哲判永昌者君之封是也次聖則見任雲
南黑鹽井鹽課司使以他後降服次兆異太學生次兆
杰貢監生次兆琪次兆德孫五啟瑚啟璉皆監生啟璿
啟琛啟璵女三女孫七其所適所娶皆名族詳誌中乃
表以辭其辭曰
古之鴻學以多藝名藝十得五而名已成至于百氏則
匪所營彼談天者下逮九瀛紛綸噂&KR0689;有如集蠅況當
療物上嗣阿衡誰為為之以著凖繩君之先世代為列
卿乃獨高尚同魯兩生以博墳索不止嚘嚶果能觀察
得天地并上撅天隠下達地靈中洞人則誰謂貞白不
足與京孝子筮仕能述父行墓門之碑千秋永貞
故明兵部車駕司郎中黃君墓表
君諱運泰字開平當明亡之日破産募邑中死士得五
百人渡江叩巡撫黃君于軍門黃君閩人受其衆以同
姓故弟呼之請于江南僭號者授君兵部車駕司郎中
久之不得意視一時所為殊不道却而歸見予于土室
曰江南事無成矣會馬士英奉福王太后奔杭州與故
鎮東將軍方國安敗軍合拒
王師于西陵渡口因在江南時與君舊君饗之萬人山
中諸養舍囷廪一空已而嘆曰與我餵此賊何如餵沙
中蟲哉乃挈眷藏南山間闢其先人所搆園名文園者
種桐養漆于其中晝課傭作夜即飲酒近婦人達旦不
寐江東監國有以故官召君者却之順治三年
王師下江東君乃出山以文章會天下名士天下名士
東渡者悉館其家日以百十人設長筵于堂隨到隨就
坐咄嗟而遍竆海陸珍錯之饌每大社入郡一切供張
厨傳皆其所治時嘉興南湖作十郡文會君連舟十餘
鳴鉦吹鐃越郡名士皆載之以行嘗與予撰越郡詩選
庶常王君選四詩中一詩為鄆城夜走題則明亡時庶
常從賊中遯歸作也予為哀其遇因以右丞司戶評其
詩簡間而庶常家人謂譏其從賊搆予怨家陰中予以
隟然後遣人密諷君改所評語君曰此不可改也予與
毛生共為此毛生即不幸有予在予能賣吾并賣吾友
哉愈易購多紙染其板不絶居常無聊召能飲者一人
不問其所來與對坐各不出一語徐徐飲自朝至晡隤
然不能動坐寐鼾齁客去不知也自後家寖落良田廣
蕩半屬蕪渫文園數千頃亭臺池舘半傾圮不復理或
勸之節嗇君持杯長嘆曰當吾叩黃軍門時衷革者一
月脱此時出關死于兵吾尚能嗛嗛飲此酒哉既而有
病不能食危坐却飲噉十日一夕大醉卒方君卒時予
尚未歸里君泣曰吾友在天涯能知别予在今日乎顧
其子曰毛先生倘歸當請一言誌予墓他勿請也康熙
十年予客淮西君已出葬于天樂鄉應駕尖黃州府君
之壠傍其子致書請誌墓不達暨予歸而墓門已闔乃
承君遺志其子再拜口授狀請表之君所居名黃竹塘
父上舍諱衍祚席世富厚以豪俠自喜而其祖諱可師
者以國子籍中萬歴丙午北京鄉試丙辰登進士其鄉
會墨義俱為世傳誦有名初仕行人遷刑部員外郎陞
黃州知府而卒曾祖諱初元由監作上林苑苑丞贈刑
部主事與弟希元中天啟辛酉鄉試者俱以詩文名于
時高祖諱世厚以國子籍中嘉靖戊午南京鄉試授江
夏知縣時充湖廣鄉試同考官江陵相公陰囑以少子
入解不許罷職歸里六世祖九臯中嘉靖戊子鄉試戊
戌登進士拜魯王相與王左右不相能謝去七世祖懌
中正德癸酉鄉試授安溪知縣崇祀名宦君曰吾累世
通籍如此吾何如矣君年四十二子五女二所娶所嫁
皆名族康熙十九年友人毛生表其墓且為偯曰
西有黃竹今在東渡兮族居以黃比江夏兮世本隆上
君適丁其汚兮子房破産不用為家兮亦有良友天之
涯海之角兮墓有宿草尚不能一哭兮今者歸來車過
腹痛兮欲識其幽反為之題其竉兮身其深深名者其
聳聳兮嗟乎是樗里之葬兮苟無恙兮嗟乎此柳下季
之藏兮苟無傷兮
錢唐李記室墓表
嘗從家明府許讀李東琪文嘆其博植不卑貶于雜文
有蠭氣是名才之鮮時習者及予官京師見其弟上珍
于馮儀部宅意度翛舉䫉骨見如瘠鶴多讀書而往與
山人者游若于衣羽家有所遇者暨予歸而東琪已厭
世獨與上珍為主客聫校往來久之上珍忽言曰予將
游成都歸期未可知先生文致足禪世恐從此卓遠相
見罕念先人有隠德當
鼎革之際徵書四下不得已應徵為檢校大使卒以非
其意旋棄去而生平好古疏記天下事無所試以康熙
八年己酉五月二十六日賫志以殁距故明萬歴癸巳
生時春秋七十有七而無所傳述即次年九月七日卜
葬于錢糧司嶺之新阡亦並無誌石匿于墓不孝之罪
著矣今幸交先生先生能無出一言表之遂手狀再拜
予誦狀稱居譙李氏有武毅公者從明太祖開國積戰
功為將軍而虎賁公繼之遂領虎賁衞世禪勲爵奄至
武略公以食采于浙始遷錢唐豐寧里凡十世以詩書
代興數矣自北渠公傳敬渠公而公生單傳鮮兄弟娶
謝生式金早卒其次式王即東琪也又娶馬生式璉則
予所交字上珍者又娶沈生式瑚凡四子皆名下士而
二為予友至公卒之歲遂有孫十曾孫八而十孫之中
有名成輅字宏載以康熙癸酉登兩浙鄉榜者則又予
兄子同年生也然則予之于公其世交若此雖不文又
何敢辭獨是公在前朝時抱其所學思有用嘗為本省
巡鹽侍御史記室參軍值崇禎改元秋颶風發海水上
涌浙東西田廬皆蕩于水即滷地澒渫牢盆竈&KR0008;盪若
浮梗公把筆繕疏力請巡鹽者馳奏捐課若干既而鹽
運司菑邊引官牘悉燼于火運司將得罪而公代為疏
寬之會倭寇初平海上籍鹽徒若干指為盜皆坐以辟
讞上爰書堆垜不能釋公晝夜檢閱所上凡萬紙刻求
其可平反者遂徼減其半新安巨估吳氏以觸忤海虞
鄉官囑侍御史殺以事以侍御史同年生也公執不聽
曰豈有以私怨僇無害者時私販充斥法漸弛公力為
整飭使積引泉流不少壅滯嘗清覈帑庫有贏金萬兩
在常賦之外皆疏引之後所增入者而公仍具疏請給
邊軍總制傅宗龍義之移書曰邊實壙積士氣不先久
矣若朝廷得士盡如君者何憂兵事哉其經術有用如
此公嘗居貧與友人共估友亡司計者侵蝕其貲本殆
盡友家請各歸所賸公曰不幸而友亡彼寡也所餘何
幾而尚恐分之乃不取一錢振袖歸若無有者公諱干
霄字卓如初諱立志表曰
時李記室之塋表而述之以見其平生
西河集卷八十八
