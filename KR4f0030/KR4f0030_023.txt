西河集卷二十三
翰林院檢討毛竒齡撰
箋
雜箋
陳元龍淮海之士豪氣未除以登邳人屬淮禹貢稱淮
海又稱海岱及淮故云習氣未盡也見舊淮誌信此則
後稱湖海者疎矣(元龍淮海之士與徐寧郯人稱海岱清士一類)
二
宋板萬首唐人絶句李白詩天門中斷楚江開碧水東
流至此迴此是望天門山詩因梁山博望夾峙江廣水
至此作一迴旋矣時刻誤此爲北既東又北既北又迴
已乖句調兼失義理因爲記之浴佛日記
三
江上吳氏園小集競舉疑義或有舉世說王子敬語王
孝伯曰羊叔子故佳耳然何與人事故不如銅雀臺上
妓座中悉據王敬美評文以爲子敬傷厚則必是刺羊
語不然亦微惜羊公清德過盛耳及觀孝標註有云此
正墮淚之言始悟其言之委曲也大抵深美極讚而無
以自解故爲翻激乃有此句此正指墮淚一節耳若云
公自佳然與人何關而墮淚如此故不如銅雀臺上妓
相向六尺床得迸涕也
四
大學物有本末以物指明德諸條究無引據嘗讀仲尼
燕居哀公曰敢問何謂成身孔子對曰不過乎物物即
天也道也則即明德諸條也格物者格此而已又曰仁
人不過乎物孝子不過乎物
五
子虛上林本一賦而分立二名古文多有之書顧命康
王之誥魏武薤露蒿里宋玉高唐美人賦皆是也史記
直判爲兩時所作至云帝令尚書給筆札作上林賦則
請思子虛篇首明列子虚烏有亡是公三人而亡是公
又三人之主也兩客喀喀懸詞以待史之誕何至此
六
用經中字雖稍誤不害自漢以前凢周秦間引經有與
本經不謬一字者否行文自有機械引彼就我有不能
不更置者而宋人必齗齗于一字一畫之間豈有文章
哉
七
今人作詩以廣輿爲行枕之祕遂至僻縣孤壤皆有標
識若指點略闊翻訾不切不知古人所見者大名山巨
浸汎絓人齒如入吳不逢張子布渡江不識王茂弘雖
切認無當也嘗記予鄉雲門與禹穴距遠而宋考功雲
門詩山圍伯禹廟靈隱與江亦距遠而駱丞靈隱詩門
對浙江潮太湖與七里灘更遠而喻鳬泛太湖詩灘迴
七里迷如此不可更僕甚者盧綸憶崔汶詩因汶客江
西也故首云夜問江西客而中云晴日游瓜步則在揚
州新年對漢陽在湖望嶺家何處登山淚幾行在嶺閩
中傳有雪應且住南康又在閩王維同崔傅答賢弟詩
爲弟客姑蘇也故首云洛陽才子姑蘇客而中云九江
楓樹幾回青一片揚州五湖白此九江與揚也揚州初
發下江兵蘭陵鎮前吹笛聲蘭陵今常州夜火人歸富
春郭秋風鶴唳石頭城一秣陵一嚴陵矣周郎陸弟爲
儔侶對舞前溪歌白紵前溪屬湖州地曲几書留小史
家草堂棋賭山隂墅山隂(闕)
八
每欲造仙而每厭其拙他不具論如仙家日月長即唐
子西日長如小年一句也故前人詩山中方七日世上
幾千年只是日長耳愚者悞會其意撰爲王質觀棋劉
晨採藥諸說反使仙家日月短于人世拙之極矣亂離
晦冥旦明幾時則有中山飲酒千日一醒之譬謂不如
急度耳仙何憂患而刺蹙如此審然則廣成安期到今
不越數歲而有唐鍾離權八君且生不彌月欲誇以大
椿而反隣于朝菌欲諛彭而反爲殤非拙如何也
九
人爲天地所生而能竝天地何也天地能生物天地不
能生人也其不能生人何也凡天地生物則全予其生
于物而生人不然必使其人自生之物不褓而藉不持
而行不扑炙灌熨而能免燥濕疵厲人有生不抱持生
不襁褓生不調水火隂陽而得挺然與物爲安全者乎
此非天爲之而人爲之也故萬物因天人法天因天者
榮落&KR2653;革生死動蟄與天爲轉旋已耳乃若法天天有
晝夜而吾法之爲顯晦天有治亂而吾法之爲進退因
之者我無與計法之者人自爲功故曰人爲貴此聞之
臨陽講次者丁未二月
十
杜弼與邢劭從東山共論名理鋒角不竭要只人死還
生一義耳予謂天能生人人亦生人古皇之生天生人
也羊叔子生從隣家皃人生人也譬之潦水初積鱗影
渴絶而涵瀜稍發噞喁可睹水生魚也託子蘋藻爲鯤
爲鮞魚生魚也故蟣虱在體有自生者有抱蟣虱生者
草木之在地有從土萌者有從陳根宿核作甲坼者
十一
禹州馬端肅家有嵩陽道士能爲越方時少林無盡禪
師在坐木木無術客謂古多神僧而今影絶豈西來之
教非耶師曰吾之教不能使吾有術能使術不及我耳
端肅曰如是則神于術矣請騐之道士遍採人衣袖花
果而師無所有既而推人入屋壁人魚貫入如壁燭之
度影而師推之不少動端肅嘆曰老僧之不見不聞真
無窮也此史禹州爲予語
十二
周櫟園侍郎云金沙王伯陶孝廉順治中上公車至德
州城下响馬剽銀缿去塵尚未遠解丁傍徨間城隙二
馬䭾進香夫婦過解丁熟視驚前曰此某捕也匍匐乞
救男子垂首應曰賊多許曰四曰吾病央婦人可矣婦
人搖手男子轉向逼促既而咄咄婦人不得已撤面紗
去交男子抱皃束絡斂裙男子曰須吾箭乎婦人曰彈
可已已而到呼曰吾某捕妻索銀缿者賊曰雄且誰何
豈况而牝也四矢竝發弰拂之落而以丸摩一人鼻不
理遽内其目賊曰竟煩奶奶耶還之德州守饗夫婦有
勞或曰此即于七夥也伊姓婦人賣解家女于七後以
叛案籍逮不得所往
十三
小招激楚之結獨秀先些註結髻也謂鄭衛妖女工于
服飾髻之殊製足激楚人故令之先進此王逸本註而
朱子因之假以此入艾子有不冠拓纓絶乎向閱舞賦
云激楚結風陽阿之舞私謂激楚與結俱舞曲耳然二
曲併合猶可擬議既觀上林賦鄢郢繽紛激楚結風註
云激楚楚舞可以結乎其風也則激楚即結風矣然獨
下結字猶未安後讀淮南子曰揚鄭衛之滛樂結激楚
之遺風則結直解舞言激楚之舞耳結風亦舞風耳文
一字而三訂始合世猶有以妄臆解古文者
十四
丙申立秋日宿横山草堂夢石級遺一書取視則西京
雜記也中有云長卿入臨卭臨卭女子皆驚曰此間有
惡惡客既醒閱記中竝無此言
十五
淮隂侯傳漢王欲召信拜大將是使信拜如拜郎拜尉
耳俗以爲王拜信江上監國軍拜鎮東將軍爲大將設
壇備儀註時閣部督師張公國維代監國拜近搬演矣
古命將出師原有推轂授律之禮特爾時不然觀傳云
信拜禮畢則信自爲拜豈拜信乎
十六
王師下浙東時台州馮甦爲亂兵所殺視同時見殺有
未絶脰者魂憑之甦因名甦字更生别字再來丁酉戊
戍聯中式今見守永昌焉山隂吳履泰太守女早死越
十五年其僕女田氏未嫁死而甦則女也太守疑田氏
有詐謂覬嫁奩耳及詰故隱事作書覓舊弄歴歴劵合
女故許配同邑祁氏至是祁亦斷姻謀續之女執不可
曰父疑我矣今見居果園爲尼家人尚呼爲還魂小姑
或曰履泰向亦爲永昌守于山人曰人死不復生質耳
若其神明則固有不然者特吳女久而能還又何也商
雨臣内君爲吳女侄予時質女事于雨臣所故記此然
則世謂無返魂者疑矣
十七
明崇禎朝宮中有位號者止田禮妃袁淑妃二人餘幸
從者名新女子又以嘗居乾清宮後房名青霞室者亦
稱青霞女子老宮云
十八
有承乾老宮云上稍寵禮妃而后以大體抑之妃嘗變
製禮服雜備五采后遣禠去又歲賀妃翟車直入后故
阻之止門外須臾一車入則淑妃也時雨雪涷甚禮妃
因泣搆上以他事辱后于交泰殿既而悔之特問后起
居厚賚而傳旨令禮妃啟祥宮修省凢三月其後上御
永和門后請召妃上不應后遽令迎之于是始還承乾
然尋病薨其五皇子則薨于啟祥者舊云因冊立皇太
子日埽宮驚禮妃而妃言不孫被斥又云上欲用廷臣
禮妃甫稱霍維華而外之薦維華者適至疑其通外故
斥雖事皆有之然修省則不因此耳
十九
甲申之變宮人費氏爲賊出于井紿曰我長公主也以
獻自成自成曰主何號耶曰昭仁耳何名耶不應騐之
老宮非是賜帥羅甲甲輿歸將婚費又紿曰我雖宮人
實巨家女也今幸事將軍請召諸貴客爲嘉會可乎甲
大喜召諸帥豪飲及醉費竊利刃請甲入舂其喉出請
行酒連刺二帥始自頸死瀕死呼曰吾之不得殺自成
天也老宮云費嘗給事昭仁宮因次公主幼無封號嘗
以昭仁主名之故費稱昭仁若長公主名徽娖封長平
公主豈費時偶失記耶
二十
張給諫言崇禎末汴梁大家多于映壁畫水汪洋滿目
又有鏤板印趙州水尺幅粘牆云以厭火災後闖賊與
大司馬傅宗堯戰于朱仙鎮宗堯死遂薄汴城圍兩月
百計攻不下而城中食盡推官黃澍與巡按御史謀决
河灌賊遂决堤三重水大至賊徙營去而城已浸矣急
取河北岸舟得二十餘渡人然渡亦無幾河遂瀦洗滎
汴間人皆謂前之畫水皆妖云此十五年八月十六日
事
二十一
康熙庚戌淮揚水災高郵以下湖决二口各百丈許舊
制修堤先椓杙水中然後下竹䈾横闌之竹䈾者以竹
器裹石者也忽水底浡發若火之沸鼎者所下杙與䈾
皆作灰燼散浮水面不得所解
二十二
呂絃績云岳州城下有鐵囊頭五沈水中秋冬水涸即
見其製若井字縱長横短其縱之四梢皆外張長丈厚
尺有咫每具約重萬斤圜竅當中宛然囊頭土人指爲
洞庭君枷水怪者然不可信也一說前代用兵時作浮
艦渡江此纜艦之具然亦殊迂且不考何代且亦何罏
冶爲此
二十三
呂又云臨清州村落有大姓祖塋栝柏森密集烏鴉萬
餘有年矣忽過客仰之咨嗟急詣主者叩曰可賣耶主
者怪其不誠謾曰可客遽請值主者復謾曰非若干不
可客忻然解槖中金如數予之遂立劵主者一家大駴
隨往塋間視其所爲見客出藥一握於塋隙焚訖揮手
告别次日則樹無一鴉矣姜凡谷云河間某村亦有此
事其家自鴉去後亦無恙
二十四
萊陽姜仲子出貞毅先生所藏東坡像示予則儼予像
也腆頥賁嵿黃白其色鼻垂圜根細而鬚朗然或謂坡
髯仲子曰汪戸部曰髯不必䰄即關雲長可驗也史訥
齋又稱山隂朱嶙攜徐天池像亦似予予文不逮二公
而兩與相類可謂顔厚然戹則與文長差不遠耳貞毅
先生名埰以諫戌宣州死仲子名實節
二十五
姜仲子僦吳門藏管夫人硯綠石徑五寸横半之厚如
横池子與面若兩環互抱而面侵于池其蝕繡黝澤往
往四射予嘖嘖久之仲子遽邀予過隣家觀宣和紅絲
硯按博物志載天下名硯四十有一以青州紅絲石爲
第一而宣和尤紅絲之冠也質瑩甚而朱紋隱起上如
紅羽下如丹葉故又名朱雀瓊花仲子云初吳門陸履
長孝廉名坦者其家得此硯時以綵輿鼓吹迎歸每歲
時祠硯帥子姓盥獻成禮故彭城萬年少有祠硯圖圖
子姓男女長幼傴僂歴歴而婁東吳學士雲間陳黃門
皆有詩歌記之今已兩易主適所藏者錢氏耳予聞之
愀然嘗欲賦以詩不得因漫筆此錢氏字我安隱者也
亦字臥廣時乙卯臘月初六日
二十六
往見李少宗伯于豫章酒酣語崇禎末議南遷事宗伯
曰爾時主之者惟李都憲與予二人他無與焉予嘗面
爭曰易言遷國書誥遷民唐世再遷而再興宋室屢遷
而屢復諸君安諱遷哉時熹廟懿安后與周后亦稱遷
便懿安嘗曰南中我家尚可居惜政府無力持之者(一說)
(懿安惡延儒言遷在上前極詆毁之則此時政府無延儒矣記事之誤每如此)
二十七
虞書帝不任鯀而岳曰异哉孔傳訓已止也說文訓已
舉也蔡傳則從而兼收之曰廢而復舉也夫一异字而
合廢舉二義通已已二音世頗疑之予謂异字上已是
止下廾是舉蓋廾者舉手也則宜兼二義矣若已音同
已已音同已則古文盡然見予答王履庵書
二十八
曾一日觀唐畫二一王維畫不知何圖與世傳輞川筆
墨差類一大李將軍思訓畫名御苑龍舟圖又名御苑
採蓮精細生動人長分許而意態具衣粉凸厚皆剝落
而夭冶轉見其山水林木樓臺略涉疎野然工而彌逸
則其遠勝小李者也或曰唐畫當識絹其絹如版松玉
色不辨絲縷初視之疑金粟山紙張丑曰唐絹率熱湯
細擣練如銀版其不能僞以此耳
二十九
平西額輔搆園亭于吳即故拙政園址也因舊爲之凢
長林修竹陂塘隴坂層樓複閣雕坪曲圮極崇閎靡漫
之勝予入觀時方籍入毁拆非盛時矣然一步一境移
人性情但記其一名楠木廳者大槩九楹皆楠木所搆
四嚮虚欄洞槅軒敞高闢中柱百餘柱各有礎其礎縱
横絜量通約三尺而高齊人腎墨石如鑑雕鏤之巧龍
盤鳳轉錦卉錯雜詢之皆故秦晉楚豫諸王府物而車
徒輦載所費不億不足則復取具區石購工摹倣以補
之其奢麗皆此類
三十
可參上人講法華普門品福不唐捐以唐訓空言福不
虚棄也意莊子求馬于唐肆義亦如此小至日記
三十一
越中閨秀以祁湘君徐昭華爲最二人爲從母兄弟其
母夫人皆商太傅女一祁中丞夫人一徐大司馬子婦
皆閨秀也湘君年長倍于昭華予曾于其初婚時作催
粧詩今二十年矣昭華年小好讀予詩因以師予其人
殆天授過目成誦落腕成句二人才分固相埒然昭華
不可量也予嘗貽杜陵生書曰晩得一女弟子能爲唐
詩近詩已能逮韓劉間過此非所料杜陵得書每每示
人以爲佳言
回友箋
東林非黨也有抗東林者而黨始名然而不敢顯居于
抗之者也于是甘于抗東林者必文曰中立夫使抗之
者之不敢顯居于抗之而乃曰中立則東林尊矣今之
抗王李之文者亦然明明詆其文而不敢顯居于詆之
之列必文曰都不觀某某兩家之書則其文益尊矣吾
之抗王李不如是必極觀王李之書使彼肝肺顯然一
無所逃而後乃坦坦白白而上之斯足貴耳不然是欲
以暗昧勝之也暗昧勝之非勝也若來旨云東林容有
小人抗東林者必無君子文或稍異是耳
二
争文者要問其所争爲何人假所争者爲班固爲劉向
侃侃持議夫亦誰敢非之然班劉則不争耳吾不能班
劉而能班劉之不争孟之反似君子非與
三
文貴百變無容一是徇固不得何有于争且争最叵用
苐曰争則行文便有如許不平之氣久之即不至争文
而其不平之氣猶在也嚴顔曰斬可耳何爲怒也此最
妙語足下念此可已
西河集卷二十三
