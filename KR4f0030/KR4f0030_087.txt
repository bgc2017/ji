西河集卷八十七
翰林院檢討毛奇齡撰
墓表(二)
誥授嘉議大夫陜西督糧道布政使司參政趙君暨
誥封恭人許太君墓表
君諱廷標字叔文别字雲岑杭州錢塘人趙姓高祖孝廉
公諱登官興安州牧從餘姚遷杭家焉孝廉公生光禄公
諱珙君曾祖也光禄公生龍驤公諱鈺為君祖龍驤公生
中憲公諱維清則惟君父君父官光禄寺丞而以君貴贈
中憲大夫且以别于曾祖之為光禄正者因稱中憲公中憲
公生七子一都督僉事一都司僉書授明遠將軍一鎮江府
知府一沔陽州同知殉難西山一甘肅鎮右營游擊將軍一
江安縣知縣而君生第三以明經起家除福建汀州府永定
縣知縣遷湖廣衡州府同知擢長寳分守道落職復從征
南兵督師軍前題授安普兵備道進布政司參議管通省
驛鹽事調廣東按察司副使分巡廣肇南韶道以憂去
服闋補長沙驛鹽道併理糧儲道事康熙戊辰遷陜西
督糧道布政司參政而以病乞去君饒于治術蒞事有
體幹遇倥偬造次輒能顧盼給辦而受性惇誠袒胸膈
示物所至感激故當試仕時海國初闢日扞寇却敵皆
足以忠信來格即歴仕儲備多與強軍為周旋而不悞
軍政不竭民力量其才地實可以大用而惜乎以監司
終也方予在都時值君以服闋補長沙驛鹽道將行餞
君彰義門君偕其兄子進士承烈在座後至者見君風
度灑然濯濯有儀表計其年不下六十猶前後審視與
兄子不辨長幼暨予歸三年驟聞君乞病已還里急過
之即不能一見若君真所謂盡瘁死王事者今某年某
月將葬君某山之原既請予為文誌諸幽矣禮卿大夫
葬必幽述其繫而顯著其德孝子不以予不文重請予
表墓而予難之曰有是乎曰有之宋歐陽子之表李殿
直眉山蘇氏為司馬温公撰神道碑銘皆其人誌狀而
重匄其文表之可按也然則何辭矣君少以文章名年
弱冠未嘗習武事然而所在戰克以永定強寇介山海
之間三覆而驅之且有束身歸命者當圍城時忽有人
從賊中來曰何哉爾之以賊間我也曰非也吾以戍為
賊然當吾犯時感公之不死而戍之也故來歸焉于是
盡輸賊中情而賊遂以衰至若湘江多盜剽及官吏既
已籍捕得其多人然猶諭以禍福貰之以自新苐斮其
渠一二人而餘俱散釋今之扶犁而為農者即昔之揭
竿而為盜者也聞之安普之役土官為梗君以監軍平
維摩彌勒之亂一時將帥怒諸城之為賊守者將殱之
以絶後慮君㢲言譬之不聽推几而訶之不聽則大呼
曰
朝廷好生踰于虞舜今以民命寄戎行而忍以殘逞負
聖主意吾將啟督師使上聞矣時督師洪公經略五省
諸帥怵其言已之及君任廣肇肇俗喜為亂當西南多
故之後榛莽塞行路君行政之暇覘過抵所在而曲諭
之伺衆多革面然後捕其尤者伏之法及臨刑皆仰首
稱君仁立囑黨羽使散去其感人如此其後湘東之變
激于催科時公司驛鹽不相聞巡撫韓君亟檄君諭之
君往而亂民皆涕泣悔罪一夕而罷至于鹽𣙜之覈郵
傳之清糧儲之調度機宜緩急各中精勤而敏練古大
臣莫過也君文具體要儗之西京凡文教書檄及親賓
去復柬札皆手自濡削末年力小減藉手掌記嘗令其
子為移文以事周章累數十詞不能達君覈以二語而
簡暢明析若以少勝人多許者其才思然矣配許恭人
名家子助君政有成績孝于姑惠于宗族其事多别載
以合葬故得並書有子八人以一後游擊將軍早卒餘
七人皆仕有文名孫十六人或仕或幼曾孫九人未仕
所謂能世其家者因為表之而並書其名于石曰某等
敇授江寧北捕通判呂公墓表
當予入郡為文社時有以兄弟指名者曰三張三吕三
張者張梯張杉張㮙也若三吕則一為鉅烈一為相烈
一為洪烈兩家皆世家子弟而文采爛然每入社軒軒
若豹羽之張于岡觀者竊指視如迫火爁離立不敢近
而既而三張皆就木相烈客死鉅烈為鹽官訓導貧不
得歸惟洪烈以記室從嶺南來見予而咨嗟曰先公死
二十年矣方康熙辛亥已與先繼母龔安人合葬于孟
葑之原獨先母祝安人以先先公卒預葬于謝墅之棋
子山不能遷記先公葬時曾虚左一槨以待而未果也
今已書安人支幹覆以生時所御衣而填之壙中獨是
墓門之石將以俟冡兄之歸而並請之今老矣子猶吾
兄弟行也吾請自為狀而子表之何如予曰然按狀呂
系出四岳唐河東節度使延之其遠祖也自宋太師正
惠公端二傳至中丞公誨有子守襲慶死金人之難而
其孫大理寺評事公億負父骨南渡家于越州之新昌
為新昌吕氏其後有貴義公者遷餘姚餘姚呂與李同
音明初定戶版里長謬呼呂為李遂姓李嘉靖間太傅
文安公諱本以李通籍相世宗朝十三年及將致政乃
始啟奏請復姓方是時世宗重太傅甚先于餘姚建相
國里第為别築一城居之復于郡治山陰地更造行府
延袤若干區自廳事外比視為堂室從以謻房凡旁櫩
離舍皆可容若干筵且作永巷從横之使負販嘂賣者
得周行其中以故太傅公後一傳為祠部柏陽公諱兖
再傳為銓部少參姜山公諱胤昌皆居山陰自銓部公
子茂才公諱天成高才早卒生公而穎異蚤見頭角以
為呂氏至公當益大故公母史太安人為郡守公諱繼
勲女知書能授經而祖母孫太恭人為尚寳公諱墀女
嘗與兄冢宰公諱鑨弟大司馬公諱鑛者同館學博極
羣籍下筆成文章遂教公為文而身師之公既善記憶
一目可兼行下復以受太恭人教年十一作放膽文頃
刻千言觀者皆咋舌去既而就童試適史太安人服未
除及除而府試已畢不得已冒仁和籍補諸生仁和故
省會太傅故有宅在省會間為舉人何氏所佔而公訟
理之會學使歲試臚名入何氏買伍伯搜挾書為姦陰
以簡摺納公袖隨探而出以首公公抗辯不伏曰有嫁
之者學使不能决下之府判府判受何賄遽于訟庭給
筆札令試試題既艱甚乃故出重囚刑于庭謼譟嚎嘈
既以讋公心且撓亂之使思不得屬稍間囑伺者以曳
白報公伸紙疾書略不加點庭鞫者未竣而文已成且
直拄何陰禍狀判大駴揖公而退當公被䧟時適祝安
人以疾卒公四顧怏怏及娶龔安人往往文戰不利且
不善事生産家中落會國家多故中原飢饉千餘里流
寇四訌自恃世家後慷慨當有以自效而進取無地無
所用崇禎癸未入北雍旋以流寇破京城南歸止山東
時南郡建號者畫河而守不得渡適季子洪烈有婦翁
徐公者監靖南侯軍迎公渡河居軍中順治二年
王師下江南靖南侯死公與徐公還江南旅居會族父
隨
王師者授高淳縣令邀公同行時浙東五郡已括民徒
抗
王師公念家浙東旦暮不保高淳去家近或得隨
王師東渡作保全計因忻然偕行及抵縣縣典史遣隸
持文書來迎隸私抵家以後時當笞公固請免之既而
問故隸以婦娩對時暮食公勞以匕肉隸食竟連目公
去明日下薙髮令市民集無厲譟于訟堂公促族父出
諭之族父遲回間忽壞門入棓擊者雨集公以腦受棓
仆而僵儼跳身負屋梁者俯見體横地裸其衣將加以
刅怖甚幾致墮幸刅不即下衆洶洶擁族父去抵暮衆
散覺身冉冉從屋梁降目瞑無所見頃之體蘇曰魂附
矣急踰垣出則典史署也時衆已殺令典史知不免將
竄去見公而驚既知為令客遽嗾兩隸牽公出遣獻以
媚賊未曙坐月下公自念無死理且既已生之寧又死
仰月咤㗫拾敗紙拭面血臨拭一隸熟視叩頭曰恩公
也幾誤公矣詢之曰公不記後時隸耶公生隸而隸忍
殺之遂語他隸各解衣衣公乘夜負公出他境得免居
無何江南開試場試流寓生可以為江南官者公試得
第四授江南江寧府北捕通判先是縣隸救公時公問
其姓氏曰葉正甫也其後官軍平亂民兼戮縣隸之從
賊者正甫以救公解公族父之子在軍問狀曰吾兄也
釋正甫勿殺至是公以高淳為府屬因檄高淳令求正
甫所在而正甫病死江南舊無督捕官因獄煩創設諸
務山積公行以仁恕凡閱囚無輕重曲直多用貸免以
為江南當喪亂之後民貧易犯法其罪皆可矜勿使冤
入一時翕然頌公仁會内院洪公故明兩浙督學使也
公試高等至是將薦公值頒春治春宴于堂江寧故留
都地設京兆府自治中别駕以下皆屬吏每宴京兆席
南向餘東西向今改尹為守則守判敵體宜雁行列而
胥史尚遵故京兆儀註已設席而公執不可將就坐更
席守心銜之未幾甲有訟乙入舊内剽掠者公按之無
有遂直之是夜丹徒簿解帑金藩司昏黑不能前以公
同鄉負金投公署辨明輸去守陰偵得之疑得剽舊内
者財讞事不實遂摭以告臬及勘騐實訟不得財報無
罪而臬已先騐一日遽劾公去順治三年
王師渡績溪將下江東適徐公在内院軍中公亟趍軍
門謀所以全江東者徐公初難之公以跪請徐公言無
他苐遣父老詣軍前請命公曰諾及渡江入山陰界父
老迎且拜徐公從容在傍向大將軍乞哀憐願勿屠城
大將軍許諾立令封刃不復戮一人(公是事頗秘至今尚相傳城隍神寄)
(夢父老令迎于錢清之太平橋故封刃真隠德也)既而大軍進婺州内院補公
三衢教授隨軍行及至衢而徐公奉大將軍令先入城
撫抗命者為亂兵所殺公乃徒行求徐公屍時屍僵横
路血胾狼籍無可辨公乃求其可記者辯得之為請殮
請䘏護之歸公在衢經年葺學舍修文宣王廟招倈諸
生之竄伏者課以文文教大起内部聞公名移咨學使
謂衢州教授與舊時江寧北捕通判同名氏是一人否
學使遽以私人易公名公不置辨拂衣去公嘗曰吾兩
次去官皆宜辨而不之辨且前此蒙不韙名猶嘿嘿豈
甘以汚自居乎古者降其志辱其身夫猶是也又曰吾
世受顯爵思以紹大而竟止于是以視靈運之述祖德
平原之揚世烈不無有愧然予與平原靈運同遭喪亡
而予以卑棲獨保全首領以安其天年不可謂非天幸
也其言如此惟是世禄之家多産才士而公承茂才公
後繼以三呂皆曠代軼才而茂才公早卒公坎壈不偶
三呂者鷹揚虎峙非不足蔭映一世而卒之蹉跎就老
竟賫志以終其身悲夫公諱師著又諱王師字謫名客
星其號也為人才大而意不薄少于學無所不窺下筆
銛利如鐵英之發于鋩而居之以厚好解人急每欲于
人死中曲求其生嘗入友人幕平反大獄友人誚之曰
君坐是失職而欲以是遺我乎公曰能生人雖失職何
害間擅岐黃術起友人死當江南亂時從高淳之蕪湖
見道傍死人既過思救之及還視則故僕也負之歸投
藥而起先是茂才公少時工填詞别號蔚藍生著樛木
園詞十數種為吳江沈詞隠及同郡方諸生所推伏然
雅不善歌公獨能歌且能言五聲六律七始九辨之學
故他著作甚夥皆屏去惟以傳竒七種行人間曰此羊
棗也康熙甲辰七月三十日以微疾卒距生明萬歷已
亥享年六十有六配祝安人州牧金陽公孫女烏程教
諭心嚴公女年三十一卒生子三即三呂也繼龔安人
台州水師營游擊將軍某公女年五十卒生子一煌烈
孫七銘曰
惟公之德閟不以揚知公後人必保大以昌其子之友蕭
山毛奇齡謹書其文于墓石之陽曰時呂公之蔵
西河集卷八十七
