西河集卷一百四十五
翰林院檢討毛竒齡撰
七言絶句(八)
懷友
雪滿空山夜未分燈花初落酒微醺不知良友何時别
野寺鐘殘一夢君
陪益都夫子長椿寺觀劇奉和原韻
春色融融起化城楝花風發坐來清當軒一奏開元曲
滿院如聞上苑鶯
二
香臺深處敞朱筵梵唄時傳兜率天花外莫驚歌吹發
謝公舊墅近東山
三
沐日追遊古道場宜春妙伎進多方慈恩原有金錢會
錯認新聲奏太常
東朝房閱
廷試卷
左闕門通曉禁春晴窗日上水流銀桂林多少名材在
誰是東堂第一人
二
芸臺應召共鳴珂
聖主臨軒事網羅争道目中無五色掖門花發彩雲多
奉和李使君行衛即景十詠原韻
重重春色鎻長橋萬柳參差覆石壕欲上隋堤南去遠
教人空憶廣陵濤
(右衛河傍柳堤)
汶水遙從天際迴商船半向夕陽開長帆一帶秋光裏
寗母亭邊片片來
(右汶上帆來)
風迎翠蓋碧亭亭響滴荷珠静夜聽恰是梅崖讀書處
藕花香畔誦金經(書院與古寺相接梅崖使君字)
(右書院荷花)
拏攫霜天龍虎姿林間石闕未銜碑儘教釋氏經行後
猶似宣尼手植時
(右南林檜)
晩風吹雨送江舟傍渚斜臨百尺樓過客莫歌囉嗊去
有人望遠在樓頭
(右津樓)
瓠子長流散澤陂朝來顧免眼迷離誰言東郡驅車日
不是南樓理詠時
(右曉月陂)
寶地紆回水一方白沙紅樹兩茫茫岸傍一座金輪塔
長帶鐘聲伴夕陽
(右塔岸鐘聲)
鳥散空林静遠鐘雞聲茅屋曉烟封遙看天半瓊花發
知是高唐第幾峰
(右平岡望積雪)
荒原凸凸似龍堆薄暮携笻去復來自昔坐看雲物後
寒葭吹出萬重灰
(右灰山)
纔過東村日欲斜停車到處問桃花看來紅廟支竿處
便是黃公賣酒家
(右東村酒帘)
吴冠五自上黨還重赴渭南
雪夜宫鶯啼滿枝平臺水色綠差差此來不作横汾賦
只為新看上黨詩
二
上黨詩成天下驚春風重送渭南行王孫無限天涯路
愁見車前細草生
題金十四烺畫像
柳絲垂處綰成縧綠汁還堪染布袍欲識胸中羅八斗
何難頰上畫三毛
二
京洛重違已十年披圖相對笑依然園花開盡東風裏
猶把殘書坐石邊
數過任黃門邸舍看菊留三絶句志感
秋到園林歇衆芳罇前相對一霑裳老來自信無顔色
誰道秋花晩更黃
二
紅白高低一色栽闌干上下幾層排屢從西掖看花去
可似東籬載酒來
三
三過閒堂倒玉巵團團不落使人思秋風幾度催霜盡
猶自低頭戀故枝
題沈客子春山絲竹圖記年
坐擁西園絶代姿風前吹竹又彈絲縱教瘦盡休文面
尚似東山年少時
二
為聽吴興舊妓童身披鶴氅坐當中宛然人在天台路
萬朵桃花夾面紅
同館茆君以母訃奔宣城
仙姥新遺七誡篇芸臺有子泣花甎衹憐化鶴無由到
難奠生芻在墓前
二
翩翩丹旐引雙鬟愁見臯魚江上還欲望故鄉何處是
白雲飛滿敬亭山
奉題張學士賜金園圖(有序)
康熙二十年張圃翁學士請假歸龍眠以
上所賜金割其半買園搆四軒其中名賜金園同邑姚
耕壺繪圖傳之越三年
上召學士仍入供奉暇日出圖索同館為詩予賦八首
續畫卷後
買山何用費追尋洞壑長銜
聖澤深但得繪成千嶂碧不須還散二疏金
二
浮峰東下水灣環彷彿鷗汀傍鹿關當識此中横榻處
有人紗帽坐花間
三
圖成誤筆點垣衣賜號逍遙看去非日侍禁林還記取
李公嵓下好開扉
四
黃金築室四軒通不羡編錢馬埒中南沜岸移春漲綠
西廊壁掛夕陽紅
五
還朝無俟乞官湖遙指東山意自娱當日汾陰陪祀去
可曾詔繪草堂圖
六
芳塘低處着闌干村女提壺近井榦只恐
君恩難遍及故留圖畫與人看
七
平泉築館莫嫌遲況值黃金未鑄時籬竹巳抽前度笋
山花又發隔年枝
八
前軒竹樹手親栽嵓畔春風度幾逥一自西清重
詔入畫圖一日百回開
題畫松為姑蔑使君生日
瀫水東流皂蓋逥九龍山峻比徂徠長松偃蓋垂千古
疑是東方千騎來
二
謖謖風生五粒鮮郡樓開處起朝烟他時廊廟搜樑欐
看汝長榰天漢間
題蔣生畫像册子
青桐花發最高枝一縷茶烟裊似絲中有杜陵三徑客
金雞石上坐題詩
二
月旦新從入洛還重携仙驥扣仙關竹山芹澗應難覓
何意相逢巖樹間
為雲間沈白書賣文字約後
蕭寺兩書當百鎰長門一賦值千金慢誇此日朱提貴
載酒籠鵝何處尋
任青嵓七十
曲巷蕭條近市廛白頭遺老尚依然尋花曾飲鄉人酒
扶杖相過又十年
二
裁逥甲子度春風又見園花歲歲紅幾欲移家歸海上
還來避地住牆東
三
先生七十正懸弧長對青嵓舊畫圖恰似渭陽歸載早
海鼇百尺掛珊瑚
夀友
嶻&KR1110;金門寄此身翛然吏隠得仙真何年再與西池會
笑對桃花萬樹春
二
層巒縹緲度雲璈玉露遙分碧海濤日出曉霞紅爛漫
有人闕下獻仙桃
汪園水亭觀荷同佟二公子靳吉明府張文學
于康曁汪傅二進士即席
水亭開處晩荷鮮水面紅橋似輞川賀老段師俱在坐
可能還唱想夫蓮(時座末工伎樂者九人皆老供俸也想天憐原名相府蓮憐蓮字聲之)
(誤)
二
荷花傍檻卷成巵樹裏殘陽欲墮遲怪底新歌吟未了
西園公子正裁詩(佟公子詩先成)
送佟公子鍾山赴其尊大人江南行省和靳允
安韻
莫厭河亭暑退遲秋風又掛布帆絲懸知阮緒寧親日
正是崔從出鎮時
二
多君作賦本天才況復船裝書畫回(公子擅書畫詩三絶)此去登
臨儻乘興停船一上妙高臺
三
但向河橋嘆執袪深憐一載對門居回思當日相逢處
尚有孤山道士廬
四
白門秋到雁初鳴落日浮雲看上征應念故人難遽别
雅琴休作雀飛聲(時有鼓琴者在座)
董生杖履圖
縫荷躡葛興翩翩帝里相逢豈偶然我欲邀君柳市去
杖頭添掛百文錢
二
虎頭妙筆費尋思襍綴衣麻並履絲别有示人阿堵在
青青兩眼向天時
關中沈君為覲親晉安值亂未逹遂客死吾越
其子扶柩西歸過别挽之以詩
先生家世本秦關萬里趨庭客未還一自巫陽招謝後
靈旗長駐會稽山
二
諸侯博士老平津曾向天街振履塵到死難忘甌越路
先人兵備在南閩
三
遺書萬卷好重編有子賢名過彦先無數道傍虞殯者
為君時誦露晞篇
同姜京兆寓繆修撰園吴江徐崧枉過闕候有
詩見謿依韻奉答并以代訊
名園晝鏁不曾開門外輕車碾綠苔自失吕安河上去
從無太守雁門來
二
梅花初發武丘東兩度尋君古寺中聞道談經曾不住
我來何處載郫筒
沈篤人母陶太君夀
錦帨垂垂罥繡椸宫袍初試舞來遲遙知綺席傳觴候
正是泥金報喜時
二
朱門旦啓勝朝霞流水街填畫轂車一自春風張錦幔
滿庭開作武陵花
三
東皇西母鎮逍遙長見青裙戀翠翹只為金門饒曼倩
當軒一奏白雲謠
題李木庵太史早朝圖
宫鵲初飛曉禁開常參班裏幸追陪一枝樺燭籠烟近
認是蓬山李嶠來
二
金華入直早涼時長探牙筩索口脂今日畫圖相盼處
教人頻詠上官詩
藩伯李公從貴州遷浙于其初度飲次賦呈四
首
從違馬帳一趨丹羅賴朱旗相送難何悟紫微環照處
重開行省到臨安(舊以方伯為中書行省名紫薇署公初從杭遷黔故云)
二
屏藩高啓浙河清河上應留三過名當日驛樓題詠去
到來惟有碧紗明
三
槐堂相憶嘆華顛建節龍番又七年圖就五湖還有待
鶴飛莫近畫筵前
四
鈴閣斜臨湖寺東兔葵長掩夀王宫祗因前度劉郎在
尚見桃花雨後紅
丁禮部舉子
苕華終喜出藍田隔巷忻看佳氣連為赴葯園湯餅會
桂枝先發巷門邊
二
莫嫌三美不同期老蚌生珠尚未遲不信蟠桃須晩熟
請君一誦播州詩(劉禹錫贈樂天詩有海中仙果子生遲句)
東華門遇瞿庵和尚感贈
蓬池萬頃接天開曾作紅樓大辨才却自曇摩歸汎後
(謂平陽也)禁林不見此僧來
二
東華日撲軟紅塵雪後長思鑑水春忽對沃洲山下客
恍然身遇故鄉人
題方山子畫像冊頁
十年相憶在江湖讀盡樵雲百種書(方山所著書名)今日相看
同一笑南高峰下舊精廬
二
一卷楞伽石上排日高雲影落香臺分明一個方山子
畫作維摩入座來
題張鞠岑吏部年伯採菊圖記年
淮干一别意慅然十載相思會面慳何事虎頭纔寫照
便令張緒記當年
二
先生高臥在東山乘興東籬採菊還此日旁求遍天下
有人圖畫入嵓間
三
東湖九日共題詩座滿黃花酒滿巵畫裏不知年歲改
看來猶是醉吟時
題丁灝秋江獨釣圖
秋風嫋嫋竹竿長紅蓼花開傍夕陽一自洞庭垂釣後
至今不復咏滄浪(先生新從南嶽還故云)
二
七里灘前楓葉紅桐君江上釣臺空身為鄴下文章客
也着羊裘臥澤中
送黃徵君虞稷喪母還里
黃香辭辟不嫌頻只為高堂有老親誰道徵車二千里
頓亡帷舍百年人
二
北闕何須再上書見星前路舍臯魚
聖朝教孝原無極忍使泉臺更倚閭(時有謂徵君宜䟽辭故云)
三
寒風梢槭下林柯此去冰堅好渡河痛煞望鄉行哭處
蔣家山下白雲多
四
生芻一束路漫漫送子將歸欲别難只恨毛生亡母後
依然捧檄在長安
易亭贈楊筠和董四瑒
楊柳垂垂覆遠汀楊烏方註太玄經相過永日開罇話
能使薰風滿易亭
二
緣城一徑柳凄迷柳下談經手重擕苐弔忠文過茂苑
那知楊賜在關西(忠文係維斗先生私謚筠其孫也)
平太翁初度(載問次山尊人也)
芝蓋如雲棗似瓜秋風八月桂為槎原來河上神仙宅
只在懷州刺史家
二
著書何必向凾關避世牆東也駐顔不信但看樊仲父
火珠橋下九還丹(先生所居名火珠巷)
三
先生寄興瀫溪邊暇日長吟東峴篇八月秋花開似錦
萬層羅綺滿前川
四
近見耆英在鑑湖閒來挾瑟且提壺庭前自有三珠樹
座上寧無九老圖
高士母夀
莫問三山與十洲長離應向碧梧留海門紫氣横千尺
中有君家文選樓(士選文行世)
二
清防華燭接明星七誡由來抵一經莫怪高堂將八十
逹夫五十早知名
西河集卷一百四十五
