西河集卷一百三十二
翰林院檢討毛竒齡撰
填詞(二)
浣溪紗
碧玉蒲芽短短針雀羅波底刺當心拔蒲歸去水滛滛
檝染綠苔疑掩袖幔漂紅露似湔襟晩風吹轉北塘
深
其二
溪女粧成出若耶芹絲蓱蔓逼流斜青苔石上浣新紗
愛把單鬟梢竹葉羞將䨇臉近荷花緹油前覆夜來
車
其三
軟綠江波鴨子清日遲遊女遍江城紅橋度燭緩相迎
細馬隔裙穿鐙子平船素手撥簾旌大堤春日往來
情
其四
嬌女新籹村豔濃四枝鬟插石榴紅出門還怕隔溪風
石鏡暗飛山後鵲荻屏銷畫水邊葓西施臺館碧波
中
其五
綠滿南園乳雀栖重花疊葉不通飛小姑獨出採薔薇
珥底珠兒徒刺臉帶穿貝子恐磨衣行行立立自尋
思
其六
叢髩輕籠象格紗麴塵巾縐翳朝霞愁聽江閣按紅牙
簮管枉鉸銀蓋葉繡牀空釘白團花游絲飛絮近天
涯
其七
水繞空江葉繞枝竹郎橋畔豆娘祠佳人邂逅最堪思
燭近只將遮幔子風前長自歛衫兒梨花初落酒闌
時
巫山一段雲
篠壁含烟澹椒花滳露稀風吹細雨曉雲低十二碧峰
迷神女祠前泪清猿峽裏啼瞿塘新水麴塵微行客
自依依
其二
寒雨蘿衣濕晴雲蕉帔開空舲峡下近陽臺誰向夢中
來叢笛江妃廟孤舟新婦隈山花石竹不須栽看作
小姑釵
女冠子
上元少女誰授玉函金筥倚香壇畫帔藤花淺琱鐘橘
乳寒南宫除牒子北斗動旛干猶見春歸燕似青鸞
其二
玄都清曉坐間碧堂紅草女仙家玉鉿量星豆金&KR0008;煑
雪花駐顔丹作粉繫肘籙垂紗浼浼溝頭水盡胡麻
其三
上清仙夢恍到十三春洞玉顔紅月下隨王母花前别
寗封黃䘜潛解佩赤舄緩弛弓稱名多誤聽為呼儂
其四
仙房寂寂戲採瑶林珠實是何鄉紅尾梢花犬青衣覆
石羊鮫絲裁綬短鵝管呷笙長倘得逄燕使問昭王
其五
平明受事堪惜玉笄初侍小茅君薄霧籠青髩輕烟曳
䌨裙鳳銜琪樹藎虬使玉堂雲恐逐童男去思紛紛
其六
碧簫初弄暗想秦樓䨇鳳幾多情玉鍥分蘆節金箱貯
棗餳蕉花含秘閣松影落層城誰搗元霜盡見雲英
其七
短花長葉到處翠軿相接洞中春衣炷熬丹錫脣脂㵸
水銀盤囊閒繫虎塵尾笑遺人總隔蓬萊路也生塵
其八
金巾姣好長佩玉砂瑶艸受清虛粧鏡殱山鬼香奩撿
道書緗眉遮羽蓋素手滌仙厨每當三五夜望蟾蜍
其九
赤城紫府閒貯元瓏妃女小仙才節擁藍絲葆冠抽綠
玉釵蜂房融日粉蝶夢遶天涯何事劉郎去不歸來
山花子
蟬翅宫綃傅體寒琵琶掩面夜歌闌插得鈿頭新撥子
是紅蠻隔舍紫姑星會淺開門烏臼雨啼殘曾卜金
錢今始騐拆和單
其二
小院風摇九子鈴臨河長對㹀牛星欲上玉機愁杼短
織難成擲縷燭翻嬌鳳出縈絲泪盡濕花生誰道錦
文無樣子看廻程
春曉曲
小屏山上西江曲深處落梅寒簌簌曉鑑菱開赭粉紅
殘燈穗卷香脂綠艸頭階剗襪衩金花裏碧鈎旛勝
玉繞鳳䨇簧蠟炙新蚤春驚破霜溪竹
菩薩蠻
含桃着雨花如雪井邊吹落春雲葉鸚鵡結釵樓新娘
半上頭裁衣繙樣子壓線盤金篚十五小裙腰能留
線幾條
前調
山雞栖罷烏啼樹迎人燒盡柑紅炬複鑰下銅魚車前
一幰除褥花嘗對縫羞見䨇鴛控漸減玉罏烟人眠
故未眠
前調
宜城二月鶯啼蚤羅敷十五䨇鬟小錦帶約桑鈎使君
南陌頭連錢嘶日暮共返宜城渡莫是看羅敷羅敷
自有夫
前調
輕雷鹿鹿宫車轉晩凉偷弄邠王管䨇甲小蠀蛦黃鸝
處處啼春風吹欲遍盡作西清怨暗裏換歌頭伊州
似石州
前調
一株柳樹千條葉桃根巧向梅根接花塢暗相通新花
隔幾重寳函春信杳水漫紅魚小半格軸頭絲環環
無盡時
前調
日黃不上粧山面露圓難綴珠簾線種得鬱金花將來
浸木瓜枕屏山六扇上有江南岸岸盡是吳關關前
人未還
河瀆神
楚雨歇殘陽滿庭新月瀟湘松花濕影墜山黃帝女花
竿廟旁瑶瑟洞簫來極浦風吹桂酒椒漿夜半烟寒
翠歛幾人能上高唐
其二
丹殿俯嵯峨洞庭秋水湘娥深房鬼火暗青蘿嗚咽神
絃自歌文木漆光絲纏腹蕉花影裏㜑娑祗為相思
美子燈前一歛䨇蛾
採蓮子
風起蓮江縐綠羅(舉棹)竝船歸唱採蓮歌(年少)畫屏只
見金鸂鶒(舉棹)不信䨇䨇水鳥多(年少)細萍點點釘花
船(舉棹)荇線飄飄縳畫竿(年少)折得小蓮羞並蒂(舉棹)
紅靴鈎入錦裙邊(年少)
更漏子
棗屏深樺燭冷複壁照人䨇影魚墜管獸銜環一牀衾
枕單更漏咽樓頭月偏射小窗明蛤紅幕掩鵲橋低
銀河又向西
其二
小檀槽新捍撥彈就夜堂秋月銀箭斷玉釵凉燭槃紅
泪長寒角動霜風送驚起金微殘夢關戍柝女郎砧
城南秋漸深
其三
幔鈎繩複斗穗寒夜美人半睡雲掩絮月朧明枕函亭
釧聲蠶燭耀飛蛾遶門外烏啼難曉燔蕙燼隠紗籠
罘罳劃碎紅
其四
剪鮫絲量獸錦寬窄燈前自審鈿尺短錯刀殘晩來多
少寒園霧薄林花落水面星摇池閣山犬吠艸蟲鳴
曲房魂暗驚
其五
井梧隂庭樹暝寂寂畫欄人静蠟子熖蟹衣筐隣家夜
績凉芭蕉露零如雨記得暗中歡去宵漏盡曉鐘催
碧窗殊未來
木蘭花令
曉鶯娓娓流粧閣日上燭吹紅繡幕束將方帶玉芙蕖
褁就半韝銀芍藥尋花露冷臙脂薄花底暗翻釵子
落誰開鴛錦抱輕雲誤使丁娘枕前索
小重山
春殿香銷鎖碧空夜凉宮漏悄咽銅龍銀河瀉地水漴
漴粧初洗殘粉膩溝紅䨇鳳宿梧桐小桃金井上露
華濃長門枉自閉重重珠闥迥時拂玉階蟲
其二
芳艸茸茸翠輦遲昭陽初日影散彤墀銀旛綵勝戴䨇
纚金錯小翦出萬年枝御苑落花時祠前祈百子漢
家池承恩唯有臂紅知中宵夢頻起視臙脂
其三
黃帕銜鼇結象牀捲衣長拂面侍君王衫襟深惹御篝
香綃幛影隠隠見鴛鴦别院罷霓裳衆中新賜著殿
頭黃年來獨繫絳紗囊江南路四十杜秋娘
其四
鳷鵲高翾負日温春冰融太液細流渾嬾調黃子漬香
蓀羊車近竹葉滿金盆十載見承恩踏青隨例出望
春門却收銀鑰暗銷魂梨花落深殿又黃昏
喜遷鶯
榆葉裏楝花前燒盡白&KR0552;烟嬌龍自走不須鞭最喜是
鶯遷歌羽歌舞羽舞人在掌中飛去霧絲裙子本蹁
躚何處更留仙
其二
杏苑北曲江西殘雪尚依依輕輪輾絮著人衣拊馬夜
歸遲蓬宴遥蓮漏淺紅燭萬條深院曉來唯聽乳鶯
啼移上綠楊枝
臨江仙
澧浦紅蘭開日暮美人徙倚空亭幽巖春竹雨冥冥長
思公子愁絶翠雲屏碧水尚傳瑶瑟怨棖棖夜鼓湘
靈蒼梧南去晩山青楚江遷客憔悴不堪聽
前調
秋藕絲裙春樹面龍安寺裏為家時來空館倚欄斜欄
前新水日日浸桃花素手自撩金索動腕繩輕約紅
紗東風相見各天涯道傍愁思散作日邊霞
前調
高閣近花紅影合繞牀還種青梧西施嬌小似無夫黃
金梯滑不見有人扶茭葉菱根遮浦暗含情但採菖
蒲金閶門外夜啼烏女墳前去寒燭照東湖
前調
晩渡潮生野火静叢祠深對江波垂鬟接黛一青娥寳
冠珠絡花帔貼銀鵝估客往來争禱賽隔船吹鳳鳴
鼉山低如帶水如羅螭頭黃絹隠隠畫䨇螺
前調
睡架荼&KR1048;紅刺軟霧中恍蔽輕紈幾番覓釧坐花間香
山未煖石炭𢷬烟寒薄絮裝衣縈背胛空懸辟凍金
環武溪雪淨尚征蠻杜鵑聲杳莫是未教還
竹枝
十二峰前(竹枝)十二灘(女兒)嘈嘈急水(竹枝)渡來難(女)
(兒)瞿塘看似(竹枝)桃花馬(女兒)只少裝成(竹枝)八寳鞍
(女兒)錦江春水(竹枝)白浮浮(女兒)擔水嬌娘(竹枝)踏水
愁(女兒)洗面好來(竹枝)清溜裏(女兒)洗足當尋(竹枝)濁
浪頭(女兒)
䨇帶子
紅藕香銷暑殿凉玉梭横枕墮釵長東樓賦得新來怨
中夜看沉龜甲黃黃甲龜沉看夜中怨來新得賦樓
東長釵墮枕横梭玉凉殿暑銷香藕紅
其二
君在教頭歌昔昔妓看垂手落摻摻裙襇半將遮屐點
柘竿長是拄腰纖纖腰拄是長竿柘點屐遮將半襇
裙摻摻落手垂看妓昔昔歌頭教在君
其三
樓高是處盡烏啼柳外烟同翠眼迷流水落花春寂寂
浮家一檻近前溪溪前近檻一家浮寂寂春花落水
流迷眼翠同烟外柳啼烏盡處是高樓
其四
春缸玉酒細鱗紅怨鳥啼花隔數重銀子蒜垂簾押静
新開背面兩鸞櫳櫳鸞兩面背開新静押簾垂蒜子
銀重數隔花啼鳥怨紅鱗細酒玉缸春
其五
誰向粧亭亭後别望中烟雨帶帆開絲回漫水藍如襖
黛繞横山青似煤煤似青山横繞黛襖如藍水漫回
絲開帆帶雨烟中望别後亭亭粧向誰
其六
紅荷短間白荷長細細風來細細香濃露滑篙聯艇側
同來到處問家鄉鄉家問處到來同側艇聯篙滑露
濃香細細來風細細長荷白間短荷紅
其七
寒雨江汀隔斷橋去時當似不來潮蘭浦憶人愁渺目
漫漫夜夢合花梢梢花合夢夜漫漫目渺愁人憶浦
蘭潮來不似當時去橋斷隔汀江雨寒
其八
鳩浮白水踏歌虚髩捋蟲珠雀畫裾樓上捲裳龍女侍
溝前御宿卸粧初初粧卸宿御前溝侍女龍裳捲上
樓裾畫雀珠蟲捋髩虛歌踏水白浮鳩
甘州遍
青槐路迤邐返長楊暮雲翔銀魚立胛金鵝仗帶曾騎
黃馬射黃羊歌肆側酒壚旁調鷹牽犬歸去愁殺羽
林郎花剗帽往往賭毬場暗風揚薰衣透縷隔巷細生
香
其二
金槌去長策棗紅騮五陵遊純鈎蒯繞縵胡纓曲冰梢
獵獵似星流兄執戟弟長秋射飛逐沒嘗見便殿賜
衣裘年正少花發醉娼樓錦纏頭幾行歌舞一曲遍甘
州
其三
甘州遍羌笛又將殘聽聲寒黃花碎葉琱戈鐵馬茫茫
飛雪滿燕山邊角静戌衣單紅閨萬里夢斷都護請
生還㕍帛遠風急墮旌竿望長安甘泉鐃吹何日達蕭
關
其四
秋風起展轉事長征出邊城彎弧鵲角佩刀犀首趫趫
斥突願擒生收勅勒捲攙槍夜凉頻擊刁斗空磧答
遥聲轉戰苦車騎未成名塞魂驚琵琶孤塚春艸日青
青
西河集卷一百三十二
