西河集卷一百七十六
翰林院檢討毛奇齡撰
七言律詩(三)
西園書感
河中之水莫愁家不數南鄰張麗華相逢恰是三春裏
連人看當一園花斯時挾瑟彈流水此日傾罇繞落霞
誰信平臺詞賦客十年漂泊在天涯
江上逢何永紹
樅陽才子郢中行江上逢君詩倍清客裏梅花冰雪候
天涯樽酒弟兄情高談自擅司空譽就辟何慚驃騎名
他日吕亭相望起莫教春草負生平
同衞參軍登萬歲樓
參軍高興發清秋落日同登萬歲樓北顧尚驚雄塹立
東來不斷大江流京門斥堠連平楚吳會車書領上游
一自建康王氣盡凭欄千載總生愁
泗水亭漫興
去年折柳淮河曲今日看花泗水間此花此柳應長在
他日他年何處攀風起宫臺來古縣雲開芒碭見空山
千秋城下蕭條久不信春光天際還
寒食渡江
吳關千里燧烟通掛去長帆返照中三月暮春行海畔
兩年寒食渡江東風吹官柳城邊綠雨後山花壠上紅
惆悵故園年少在鬭雞蹴踘與誰同
風雨渡鄱陽湖
鄱陽東滙大江隈渺渺層陰曉未開萬頃波濤連地湧
一時檣櫓自天迴山浮星子蛟龍起雲滿湓城風雨來
莫道南溟苦流滯此中尚有濟川才
同諸公陪蔣斐集蘭亭
青龍江畔舊鴟夷採蕺還來古會稽車馬共臨遥渚外
衣冠高會夕陽西風摇修竹歌來緩桮汎春潮坐欲低
猶是永和王謝客禊堂千載望中迷
飲宣城王博士宅喜遇丁禮部澎(時禮部還自塞外)
謝朓高樓不用攀開樽只對敬亭山為看秋色停征屐
喜見春官佩賜環遷客九章詞句苦思君十載鬢毛斑
獨憐決起搶榆鳥也滯江湖久未還
寄酬海昌陸宏定
不向山頭擷紫芝空令腐草蔓桃枝風霾菁磴吹霜薄
日斷茅堂解凍遲陸賈自無干帝語毛萇空受獻王詩
天寒衣帶從來緩深愧加餐慰素思
送丁四六世弟北游
鴻鵠將飛怯羽翰登程猶自惜衣单受書共憶聯牀苦
古調誰歌行路難薊北黃雲驅季子山中白髮老師丹
前途剛值東風厲客舍雞鳴慎蚤餐
海東(與北平韓子晉懷舊作)
曾無候騎至回中屢有旌旗向海東去節王烏難繕塞
懸金魏絳又從戎營連白晝龍城暗鐃發清霄鷺羽紅
燕頷猿肱愁未見封侯重數漢諸公
木弟桐音伯調奕慶諸子集東書堂各有詩見
懷悵然賦之
茫茫遠樹一江分潎潎流泉兩岸聞愁思自能依落日
故人不用賦停雲潯陽地僻追三隠林下名高愧五君
滿目黃蘆圍水宅幾時歸雁好同羣
施大公子彦淳生日作
清江綠草炤青袍二十趨庭一俊髦有弟共分荀氏玉
憐君先佩吕虔刀經傳碧嶂星俱動候近朱明天漸高
自愧修塗長擬附春風萬里鳳凰毛
客中禊飲值朱三驊元生日
名賢久集楚江濱不道相過又暮春三月良辰稱上已
百年初度在庚寅殊鄉未負懸弧志躍水誰為捧劒人
故國蘭亭重吾侣莫教歲宴轉傷神
寄廣州使君
使君五馬去南天皂盖彤幨領郡年廉勵久推吳處嘿
風流何似謝臨川行春人在珠江裏來暮歌成桂樹邊
五月南征吹笛杳嶺頭誰遣一枝傳
枉蒙王公過問闕展侍且遺減菴二集捧讀因
寄
王子洲中搴亂流越人無分賦同舟尋來禹穴探前史
載去東陵是故侯夜雪幾因興盡返明珠不惜暗中投
君家自具名山業擬報千秋思未休
寄傳宗孝廉尊公江園
東風吹日上江汀野老江園酒未醒最喜道傍無剥啄
且看膝下有寧馨三春柳葉穿鶯語百尺桐花繞鳳翎
五十年來蓬島興幾時同醉草玄亭
寄何奉新
兩度西江採綠蘋南昌城下幾逡巡共稱子賤真賢宰
最念何充是舊人牛斗星寒酤市暮龍溪花發訟庭春
歸來倘覓柴桑侣應有扁舟到奉新
寄送周司馬赴雲中
平城司馬詔初頒萬里南天引旆還星使蚤辭牛斗郡
雲州高入雁門關王程供帳三春後客路滄波一棹間
徒寄相思當飲軷虔陽花樹望中斑
二
從來刺史重雲中此去應垂佐郡功異代賢王猶講射
君家太尉本清戎白羊山映春田綠金鳳城連夜燒紅
暇日題輿增騁望可能還顧舊江東
酬麻二處士乾齡
聞君高卧古稽亭邂逅江臯草正青一代曠情同蠟屐
千秋遺恨在過庭當關候雁天邊盡滿眼春雲海畔停
莫怪和歌忘蔓草毛詩廢久恐難聽
施使君臨陽講堂作
臨陽采藻誦于胥喜共羣經載後車旆裏蛟龍全拂騎
堂前鸛雀重銜魚韋賢自領諸儒學盧植終傳刺史書
壟畔遺編方倖託敢言河上有先廬
李贊善歸覲
曾參詔許下銅樓賜傳還鄉擁桂斿江橘蚤垂南苑露
陔蘭長樹北門秋蓬池鯉鱠遺羹在粉署磚花愛日留
賚得纈袍當綵服何須不作錦衣游
舟過金山
昔年曾取中泠水正值梁王北顧時揚子驛前雲漠漠
潤州城下草離離千秋鐵鎖横江險三渡金山破浪遲
當日妙高臺上路岧嶤不見使人思
客中元日
金雞唱盡曉鐘天元日他鄉倍可憐隔歲總成虛度月
今朝重數未歸年梅花香煖開官閣藍尾桮深醉客筵
誰道故園東望遠春風萬里蚤回旋
長至
長至長留樊水濱三陽又見琯灰新登臺誰似書雲客
舊館曾攜添線人道遠屢違江下信律窮終度斗邊春
他鄉風物年年改欲折梅花淚滿巾
送王五文璜游成都
臨湘西去一孤舟高溯瞿塘上益州萬里橋懸秦棧樹
七盤關控蜀江流郫筒春酒招山館錦堞秋花繞郡樓
君到若逢裴節度草堂雖好莫淹留
漫感
芳草生時憶故居洲中帝子尚愁予遺人千里雙鵷珮
誤我多年尺素書桐苑雪花春乍煖叢臺雲氣晩難舒
可憐只住空潭曲盻殺琴高赤鯉魚
途中襍感一首與茂倫
幾見濡須春水生逢人不用悔微名(悔一作晦)無材濫著吳
都賦好辯難降燕將城車輓歲連横海粟戈船春發下
江兵摩天鴻鵠翻飛杳隴上何人敢輟耕
吳陵望月呈姜侍御
吳陵望月獨登臺萬里清光冉冉開海樹叢生秋雪落
江門一片夜潮來人逢枉渚袁宏放嘯起高樓庾亮才
只有南飛烏鵲侣月明繞樹不曾迴
即事(為病校書作)
銀牀斷綆有誰收人病還歸江上樓皓月近雲行過疾
空欄壓水坐來浮開奩夜起燒殘蠟捲幔涼生墜曲鈎
滿院穠花開不盡一枝迸作露華流
塞上
五陵年少喜擒生長在居延道上行天馬幾時來絶塞
秋風一夜入重城黃花戍裏明戈劒白雁關前捲旆旌
祇恐城南留少婦月明中夜怨長征
同雲間吳山人沈翰林游紫陽洞
横江高堞倚天梯曲磴盤空極望迷雪盡兩峰寒雁度
烟臨萬戶夕陽低層巖裂石分丹壑一竇穿雲滴紫泥
坐對瀛臺仙仗客何年蓬海共招攜
海昌沈亮采陸嘉淑過黃大運泰文園登高峰
刺史園林曉未開一時雙玉照人來共登高嶠風初霽
坐看寒江水自迴山木接天懸畫棟溪花散雨落蒼苔
雲間兄弟東陽友誰是文園作賦才
漫贈
陽平樂部錦雲標中有真娘似阿喬曾下吳宫教度曲
重逢隋苑聽吹簫雙瞳夜剪巴江雨一笑春生揚子潮
杜牧未來韓判去可憐二十四條橋
垂虹橋投顧有孝居
曉風吹雨到吳江百丈垂虹似飲駹新水茭花横夜艇
故人椐樹倚秋窗龐山初日摇珠塔震澤迴波灑玉缸
田舍乍逢皆衣褐肯教季布徙他邦
龍江關眺望
建業重關控上游龍盤虎踞舊神州荆門西扼江流下
越徼東連海氣浮故國山河天塹合夕陽宫闕石城秋
登臨轉覺鄉關遠日暮蒼茫涕泗流
李瀠孝廉游越歸過别不值賦寄有作
才名十載重江都二月春風到鑑湖柳下荒祠來解珮
花深匹馬去當壚迴程暮值寒潮迥遠道天低海嶠孤
我欲西陵送歸客長帆不見浪糢糊
梁溪黃君游越
天涯冰雪老黃香皂帽相過朔吹涼月旦久傾豪士駕
風流今識丈人行鄉亭酒濫淹游屐官寺花寒駐客裝
探秘不須尋禹穴玉函金撿鎖蒼筤
黃君到節使君下榻適在徐渭里中寺有渭題
詩壁黃本慕徐睹畢恍然因屬記事
羊裘短劒涉江來自比山陰狂士才客舍車裝留下里
官庖鼎肉餽香臺南州人去餘青草東壁詩題掩綠苔
何意宣城懷謝朓樓頭佳句為君開
贈任孝廉雲蛟計偕
我歸江左還投筆君向長安又上書從此雄名高帝闕
況同令弟在公車(時其弟□新登賢書)蓬池泛雪看留賦柳汁盈
條好染裾他日内廷能召問莫言臣里有相如
友人北征
駿馬翩翩赴薊城吳關折柳送行旌良時宣室君才壯
落日河橋客思生曉店商歌迷玉樹春盤仙露滿金莖
三街九市千門啓只待雄文賦帝京
初春送人還吳江并呈沈進士自南顧隠居有
孝
王孫歸去草萋萋極望吳江芷葉齊曉騎獨驅沙雨外
春帆遥墮海虹西車書越徼通金馬戈甲閶門罷水犀
誰似隠侯詞賦客顧榮琴瑟鎮相攜
客邸别故人子傅以成遠游
西風對酒曲江頭數頃芙蓉掩畫樓健翮蚤成應萬里
飛蓬不落已三秋蒼生久恨王夷甫佳子當如孫仲謀
渺渺長帆雲路杳山中叢桂幾能留
中州吳文學寺寓
蒼蒼山木曉流丹訪剡歸舟路渺漫時作洛中新賦詠
重逢鄴下舊衣冠江雲龍轉空臺靜塔樹鴉棲古寺寒
念汝諸昆曾締好十年回首盡驂鸞
夀李少宗伯西湖
春官旅第啓艨艟萬頃湖光照七松東國甫侯生岱嶽
西征天子重河宗麟游大澤蓬丘近鳳舞秋山輦路重
(繩祖曰湖上西山有龍飛鳳舞之目為宋擇都地)當日老成看漸減唯公雙鬢
削芙蓉
醉後送少年
逢君醉墮黃梅雨送子晴登白馬橋去路雲銜初落日
横江風急晩來潮蒲囊永夜呼袁彦葛帔前塗遇孝標
我欲援琴歌伐木天涯四望淚瀟瀟
送徐十五緘之揚州(與舊刻異)
嫋嫋長帆浙水濱停帆一送柳條新鄒陽不愧名園客
阮瑀還為入幕賓赭口雪消迷賈舶渭城歌罷醉離人
東風前路催花發愁到䢴關是暮春
西園讌集(和吕錫馨張修崖韻)
西園飛盖集名才知是曹劉鄴下來繞座哀絲揚妙曲
滿堂高燭炤銜杯青蕪夜合車前草叢樹風生井上槐
倒盡明河人未散城頭烏鵲自飛迴
六安黃曉隨𣙜使自杭還京有寄
樟亭一别萬山凋隔岸思君對海潮伏枕黃梅愁永日
閒房紫槿發清宵天垂雲路開吳嶽人與星車赴洛橋
綠綺南金無限意莫教雨雪望中遥
來太僕生日
圉師早歲謝天關十載王官首未斑坰野駰魚林下度
瑶池駿馬雪中還臨江軍散依新壘洛社賓閒老故山
當日趨庭隨九牧曾平五校扣金鐶(姜琦曰來方伯平白蓮賊長公太僕)
(與焉)
贈别
欲採江花贈别離芙蓉吹落晩秋時自憐此地牽裾早
却恨從前解珮遲山岫暗摇潮欲上帆檣不動岸初移
相看多少留人處不獨垂楊幾樹絲
送葉襄還歸吳門
東尋禹嶠度清秋歲晏吳關不可留樽酒道傍遮落日
片帆江上惜歸舟雲横虎阜鄉程近雪滿鳬城海路浮
祇恐愁心如細草春來彌望在長洲
贈關上榷使君
東南財賦挹流波縹緲星查下浙河山澤舊看行部遠
關門今見著書多春風市賈連甌越曉日梯航接海番
自愧經生少文學漢庭心計久蹉跎
送王之珽之閩中
蒲帆初下楚江津又理征車度七閩甌越宫臺雲外曉
郎官山樹望中春千金自載南天使萬里還隨下瀨人
少小請纓終有待釣龍亭畔慢傷神
華亭蔣隠居六十
谷口青雲浦口魚杜陵遺老自幽居經時不用公孫學
避地還傳尹氏書碧海放舟寒嶠遠瓊臺吹笛早梅舒
莫言玉洞金光少六十年來見有餘
二
十年兄事杜陵生有叔賢名過始平(杜陵生大鴻為隠居猶子)築室
近開三泖路藏書高並五茸城風迴鸞鳳調金瑟花下
珊瑚啟玉罌不道玄瀛洲畔客今來才有杖鄉情
即事
江舟歸度板橋西灧瀲江波逐望迷高閣近垂紅杏小
横塘深覆綠楊低晴風午幔聽啼鴂寒食春城罷鬭雞
前去使君能盡興習家池館在清溪
登山陰朱相公東武山居同吳二卿禎徐二咸
清商十八命說作
台師公府領三旌賜地還留東武城開閣虛延賓從入
築沙高是相君行環巖露䋞凌遙廓絶磴秋花繞太清
十載謝安勞偃卧天階相望本昇平
二
相君治第並滄洲齊郡靈峰起壯游海内羣思師尚父
山中曾卧富平侯崇臺萬井搴珠箔曲檻層霄蔽畫樓
回首華林行樂地白雲長繞舊宫溝(東武山從齊郡飛来故稱靈峯)
劉駕部宅即事
新河門巷水澄鮮駕部風流不記年幾葉鳴睢開府後
一行雛鳳過庭前歌屏綺合珍珠履酒甕香分翡翠船
舉目龍山如罨畫支頥有客意悠然
葉燮同侄舒崇宋思玉游越寓玉虛道院
江東三俊早知名歲暮同來勾踐城節使開樽官廨冷
井公留榻道壇清秦屏雪後山花凍禹穴烟深古樹平
莫問舊時朋好在十年采苦竟無成
舟過漁林關望沈功宗墓
落日漁林放棹遲故人宿草望離離深憐子敬琴亡後
恐負橋玄車過時江闊市亭環廢井關長賈舶近荒祠
難尋下馬陵前路腸斷膠西君不知
登吳山蘭若同張孝廉
岧嶤紺闕快同登直上吳山第一層樹杪寒濤翻北郭
帆來古渡是西陵中天化雨迷香象落日秋風對季鷹
我欲遠尋蓬島去何年東望海雲蒸
春江
湛湛春江覆綠波夕陽江上奈愁何人家菰菜新晴少
浦口楊花薄暮多野霧行舟迷遠渡晩寒歸鳥聚高柯
到來三載隨漁父不道還為澤畔歌
軍城早秋
關門萬里羽書稀大將防秋出武威高天殺雁角弓厲
平地坐人毛馬肥雲連城障頻移旆風起沙河早授衣
但語蹛林休再會漢家新解貳師圍
送賈明府入關中
安西萬里舊咸關上客雞鳴早度閒地入郃陽逢雪盡
春來杜曲看花還漢京久踞三秦勝蜀道難通五丈間
君去若能尋馬季莫教東市浪追攀
送别
大江東下水瀰瀰送子江亭酒一巵塞上黃花隨定遠
山前紅草是將離荒雞淮浦殘星斷匹馬燕關落照遲
我本無家君又别海天長望使人思
西河集卷一百七十六
