西河集卷七十一
翰林院檢討毛奇齡撰
碑記(十)
兩浙開府中丞張公去思碑記
古使相之職原以參知重任加開府議同合外臺垣翰
而統轄之其受轄多者初不乏五州防禦四路招討諸名
而要其最重則莫如以一使而遍歷數圻如李西平之六遷大
鎮柳仲郢父子之九易名藩為千秋盛事蓋地大者恩多
而遍歷則澤廣也大中丞張公以詞翰起家更御史執法提
刑觀察進為江南行省者十餘年乃以文臣領節鉞于閩
海之間朞月大治天子念兩浙巖疆必藉公一綏理之于
三十九年之冬移鎮杭州一時十郡七十五州縣無不靡然嚮
化浙東西數百萬戶悉登之春臺而安于樂囿
天子嘉之謂治有成效惟是西江地瘠不得鎮撫如公
者不足以勝兹任因復使駐節南昌此其倚公之功徼
公之德可謂深至而不謂民情之未諒也夫下之從上
原無向背祇以遠近為親疎故曩時方州分牧但以梁
州遷漢陽而兩地爭之魏民之留伯長者願其在秦即
不願其在晉雖
天閶萬里未能呼叩顧其為何武之去思謝公之遺愛
則固所優也乃十郡父老咸礱板琢石號呼集軍門願
有所以紀公者而公辭之謂我何功德而煩紀為曰不
然今夫父母之于子也鞠鬻焉顧復焉雖欲報而罔極
焉而苟其頌之者必枚舉而件計之曰某時一衣某日
一食是滄海而涓涘之也且夫皇天后土朝夕履戴未
嘗有朝露之可稱春風之可誦也又未嘗有土膏之思
地澤之感也然而履戴如是矣況乎公務克己不期衒
外其絶苞苴却簠簋呵流飲冰而人不必知也其朝而
輟沐夕而廢寢日孳孳勤政而人或未之覺也然而民
安于甽估安于市吏端而儒良農錢漕粟既斥其贏餘
而防兵關隸又别無攔索横征之害以致貪墨解綬駔
獪絶而姦民散待化之速何其神也他不具論即以捍
患一節言之浙潮之澒洞其來舊矣今且江門不扃集
浩汗之水而奔之城臺之坳撞闉擣匼將曩時華功曹
所築數千年之塘一旦傾毁欲盡而公力搘之月費斗
金㓤肌肉所有運薪轉石闕即補而圮即築不費官錢
不藉民力不設立護堤一軍捍江一使而期年之間安
全無恙誰之力也然則公之不言而躬行均視此矣
聖天子鑒公之勞將欲播公功而大公績必使天南鉅
省皆遍歴之而後已是豈無瞻言而遽出于此故曰輿
人之誦而太常之紀因之勿謂峴山一石為無所憑也
公諱志棟號青樵山東濰縣人康熙癸丑進士由庶吉
士授監察御史廵視兩淮分守冀寧道遷福建按察司
使江南江蘇布政司使進福建廵撫移任為今官
客堂冬夜說經記
康熙丁丑卧病杭州之客堂適日將南至長夜如歲每
升牀苦魂夢易醒撐兩目達旦侍者謂昏時略飲酒邀
客語數頃入更而瞑或可幾一覺會兒子遠宗兄子文
輝下第從京師還而文輝子詩以十歲通經適過江在
坐因呼詩前使說經予曰高子曰禹之聲尚文王之聲
何以言之曰以追蠡何謂也曰謂夫禹之聲其鐘懸之
追有若蠡也用之者多也城門之軌兩馬之力與何謂
也曰涂軌淺而門軌深非門馬獨多力也用之者久也
曰豈其然乎豈其然乎夫涂軌之淺馬力少也門軌之
獨深者馬力多也夫以三門而合九軌之馬以為力則
真兼人之撞莛矣故同在一日之間而九軌行一門軌
三之九軌行三門軌九之文王得其十一禹得其十九
誰謂禹之聲不足尚文王聲乎夫以禹時而較之文時
相距者越八百年其亦久暫之極致矣而乃舉一同時
而同行者為之比儗然且曰用之者久夫門軌則何以
得久也夫匠人營國方為三門即為九涂城門之軌與
經涂之軌未有一日有先後也即行車之頃國馬繕關
公馬給賦兩馬行涂畢即行城門其相接受轍又未嘗
頃刻有參錯也而一深如此一淺如彼高子之言得此
倍顯儒者可謂不善說經矣遠宗文輝各訝然曰有是
哉夫子之于經也儒者日有說而日夢夢也(遠宗曰詳二語孟子)
(第解追蠡非考擊所致猶之城門之軌非馬力所造使徐悟年深積久之意並未比及九軌較用多少略一比)
(及則門軌用多九軌用少高子之言得矣)予曰雖然經第示以意而不眀言
其久與暫也儒說雖不善抑亦經本非切喻也古人示
學有宛諷有罕譬罕譬者切喻也經言第宛諷而吾輩
切喻以眀之可乎皆曰善少頃遠宗曰舊穀先腐舂抌
之多與又頃之文輝曰夙霤早泐滴瀝之倍與既而予
曰故井易竭綆缶之奢與時已入更後因命孫詩合書
之次日遠宗臚其說遂為之記
重造餘姚縣學文昌樓碑記
隋志以文昌天府為選舉之所自出故凡科目家多祀
文昌而特是幽禜所享端必假重櫩複屋俾幽也而致
于顯況魁南第四尤為文命所昭融者乎吾姚學宫在
縣治東偏曩時巽方原有文昌一樓超于宫牆以為故
城卑隘是必翹然拔起足以標文巒之秀然後新城在
前無所壅蔽而惜乎址之跼而瀕乎圮也今韓君邵君
輩擬擴故壂架以重樓而祠司命于其巔使文光四射
曠遠無礙凡都講以下同隸學籍者各自捐膏火之資
以共成焫烈豈非勝事或謂文昌宫星未列祀典且非
頖宫官祭所必及然而周禮以槱燎祀司中司命而王
制祭法皆以司命為五祀之一夫五祀則士大夫所有
事也不讀九歌乎登九天兮為民正夫欲藉登進以啟
崇嶐而不于司命九天之登加之意焉非所聞矣因于
落成之際書其事而記諸石
行在東朝並賜
御書睿筆記
康熙四十二年
上南狩至浙駐蹕杭州予以在籍鄉官隨制撫諸臣候
安于
行在朝門謬蒙
至尊垂問曲賜慰勞兼
敕予與侍講學士徐倬
誥封侍讀學士陳之闇三人年老令起立奏對予謝不
敢并
命在傍同館官掖予以起是日諸當事并在籍臣求
御書者競開一摺子啟奏予獨無有
上遣侍衞出諭毛奇齡應一體
賜書着伺候既而至日昃各退
朝去未頒也眀起趨候侍衞先捧
御書一道呼奇齡拜賜訖然後齊出昨所開摺子諸有
名者
御書十餘道一一頒賚會皇太子隨
行在東禁亦召徐倬陳之闇并予三人入慰問良久
且不令行禮各賜睿筆一道屏聯二條拜捧趨出此
則專賚予三人凡内外大小臣工俱不及者夫
御書睿筆人世罕有(奇齡)何幸以衰老之年得遭逢
聖眀濫承異數此固應寳之世世瞻仰無斁不待言矣
特是予别有感者生平以避人流離道路遇晴霽則喜
渰翳則戚至暮年衰落日近隂霾則望晴尤甚故乍歸
田時自號初晴既而曰嗟乎予晩矣更之曰晩晴凡碑
版屏幛書册箋牘應署名處往往以二晴雜署其間然
而世人知之
皇上與東朝未知之也今展讀
宸翰為初夏登樓所製中有處處晴花風拂起句既已
有初晴二字而東朝對聯則儼曰晴香邀步澗花發
晩影逼簾溪鳥迴公然以晩晴二字題之聯端一似筆
下有神隱鑒乎臣衷之所願望而
一聖一睿其賜字所及偏能于無意之中暗相脗合
此豈偶然之孚契也哉然則予之大病不死得苟延以
見晴光天錫之矣因拜手稽首而謹紀
殊恩以垂不朽翰林院檢討(臣)毛竒齡恭記
新建黃山雲谷寺蘗菴和尚塔院碑記
蘗菴和尚塔院者前朝熊魚山先生埋骨所也先生名
開元湖廣人中天啓五年進士由知縣行取考授吏科
給事中以疏劾權相罷官歸九年崇禎壬午詔求直言
敢諫者起先生官改行人司司副召對中左門重以劾
權相下錦衣獄杖午門一百不死因于次年之八月謫
戍杭州當是時賊騎入都門先生甫至戍所而國已亡
遂北向號哭竄之匡山之東林寺聞其已為僧而未審
也越數年相傳西南有僭號者待先生以都察院左都
御史而先生辭去走之阿迷提塘官掛號忽于某月日
叩偏沅軍門有僧熊開元行脚從阿迷歸報以聞于是
湖人藉藉稱先生已落髮歸其鄉住祝融峰云既而蘇
州靈巖山有作務頭陀苦行備極楚毒自順治癸已至
康熙癸夘凡歴十穀熟而中忽有省三峰繼公者勘驗
之遂伐鼓告衆授以衣盂即先生也或曰先生為僧本
有託而逃非其實或曰先生性誠篤每為一事必務究
根柢不肯姑試故其進倍速若此者吾不得而知也乃
先生既開法以素行頗苦自號蘗菴蘗菴居吳中曾受
丞相源雲谷監院之請住之三年吳中屢邀之不忍去
且令築石函其地指之曰蘗菴埋此足矣已而卒于吳
歸骨于三峰之左山而黃山學人爭之謂師有成命安
得悔且石函具在也虚此何故移詞至吳中吳中人無
以應先是師居黃山時金太史子駿師友也有女道超
以童身來學已得法去至是挺身前密具資糧跋踄數
千里以航以車迎舍利來歸藏于舊所築石函而碣其
前已廿四年矣康熙已夘平陽鐵夫大師從焦孝然山
來建旛茲刹見蘗師塔而咨嗟謂石幢巋然露立烟雲
間不棟不茒急顧監院等吉等慧正悦正受謀所以覆
蓋之而逡巡未果越眀年鐵師乃發願旋為開工相木
石所須琢于山而陶于壑植屋三間中蓋所藏而養師
像于左楹并聚生平所遺箋奏語錄合罌瓢錫杖而雜
實其中面懸琉璃燈晝夜燋灼舊所稱光眀幢者設司
香行者執司之肇其事于辛巳春至壬午之冬始落成
而謁予以文予惟蘗師為三峰法孫鐵師為平陽喆嗣
要之皆天童第四輩也其相接住持互為輝映雖先後
而實伯仲然且道法嶐嵸各出其鱗爪為斯山建開大
之業一燈逓照可謂難遘獨是予修眀史時深痛蘗師
與萊陽姜貞毅公同忤權相且同杖同戍而一戍宣州
一戍杭州貞毅葬宣州敬亭而予居杭州不能奪蘗師
之骨而葬之杭州之吳山雖予輩之弱然亦地靈之有
幸有不幸不可強也乃蘗師言事捐軀殉國在前朝壬
午而迄于癸未而逮今而塔院之成仍在此年是雖㤀
情如予者猶不能不相顧興懷而況山川陵谷轉眼變
易即此六十年間而前為魚山後為蘗菴此中所藏其
為宰官與僧伽洫乎其未有分也然則巋然雲谷何異
杭州蘗師有靈抑亦可以自慰矣時康熙四十二年癸
未五月日蕭山毛某謹拜手記
西河集卷七十一
