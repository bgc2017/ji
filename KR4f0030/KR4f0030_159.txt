西河集卷一百五十九
翰林院檢討毛竒齡撰
七言古詩(五)
樂府新歌
漢家伊洛本京畿梁王樓閣擅閨闈大道雕甍十二翼
曲房繡幔幾重圍日出紅櫳疑鏡照雨飄翠網似絲飛
蘭窗玉女爭妖豔雕鞍公子鬭輕肥北里笙歌新宛轉
南隣桃李舊芳菲何悟流雲能作黛判將新葉看成衣
鳥鳴私弄昭華琯花影重移帝女機碧波欲漲眉㾗淺
斑竹初生泪點稀游童挾彈從教騁蠶妾移筐始畏饑
才子五侯中第返使君千騎上頭歸不信羅衣半夜襞
詎知華轂詰朝違疇能結帶非雙縷若箇沉釭無九微
團扇障聲猶障面長琴連軫亦連徽生兒年少為盧婦
上客吟多是楚妃抛繩舊事隨春電覓釧殘粧及晩暉
莫向屏前怨日出自有花間歌露晞
宋憲使雪中飲席
越王城頭白雪墮宋公臺下朱旗翻毛甡抱刺走滑滑
開轅交棨謁者煩宋公望見倒屣出後閣重開雪如織
瑶裾珠履填滿堂共見毛甡動顔色沈沈官舍止且留
恍疑身在蓬瀛洲梁園賓客重嚴馬鄴宫飲讌來應劉
當杯卓斝論今古睥睨如虹氣如雨天人要妙多可陳
輓近紛綸少相許青箱縹軸萬餘叠世本從頭細標揭
韋相能傳楚傅詩楊公自授關西碣清譚滿座酒滿罍
當前誰是乘時才嘆生五際大文作歌成四壁悲風來
自憐置身苦不早世事浮雲總繚繞未識南樓詠裏情
徒傷北寺車中草逡巡欲退轉䠥&KR0887;何幸相依邁前哲
剡川早有戴安居南郡將留仲宣轍君不見宋公暫止
會稽署將赴臨安臬臺去第五難遲浙上車寇君不借
江東路寒風相對飲醇酒朝發山隂暮湖口東西相望
去住難一聽清歌一回首君不見平臺飛雪賓客多毛
甡對酒呼如何
維揚贈姜侍御圖南巡鹽并祝初度有詩
長淮浩浩出桐栢上引江流下䢴澤揚徐舊地斥鹵遙
炙素熬波海濤坼當年齊相計利開吳王煮海雄齊臺
木華作賦無遺句桓氏成書有軼才蘭臺侍御掌文史
更作巡方繡衣使巋然霜陛二三人治此鹽官幾千里
高冠柱後平準書豸頭豹尾懸商車烏衣監部識門第
白簡彈人工走趨此方懷舊得遺烈漢代張綱棄車轍
君今攬轡頗有餘况復從游盡英傑良辰游讌載美酒
長向隋堤看楊柳自笑毛甡淪落人乘興還能厠奔走
蕪城草黃時苦寒城邊游子衣裳單多君理財日無已
天下未有如財難東西繹絡征戍繁可憐轉粟江淮間
書生開口理民用不登要路言亦頑男兒有才湏早立
姜君侍御方四十
須邪行(有序)
里中貴君金書幛子來生却之於其塊情
須邪復須邪巷裏生諠譁瓦确撇撇墮烏鴉近前問何
人云是來生行歸家寒風西北來吹出衣中紗入門何
所有石甑浮魚蝦門内何所見不見蟲蠡鳥毳與蝌蚪
但見滿壁綰結成秋蛇東隣有好女本是邯鄲媧練裙
八幅不刺花願生為書之生乃對此長咨嗟西隣有賈
人日暮載一車美酒百甕黍千斛為我大書雲錦如朝
霞我乃前致辭願君勿為呀君不見鹿幘堆左壁飛蓬
索索垂鬢髿又不見鹿鞾堆右壁着履踏地胝紋斜嗚
呼須邪復須邪
將渡江贈日者過訪
道人過我青谿堂荷花滿池白日長我知凡事皆有命
君能縱譚我能聽十年躍馬志未成今來重向清江行
君歸若遇秋風起莫問江東張步兵
陳黃門台孫病中招飲賦贈
兩年兩至淮隂城敝衣懷刺羞禰衡幾回欲問元龍狀
百尺樓高那能上今年我從中州來清江未渡猶徘徊
元龍豪氣果無敵况是文章老宗伯我來此地不一逢
枉作梁王倦游客平明挾帚到門遠正値陳公病偃蹇
門生扶病籃舁前深恨從前見來晩青蘭繞屋芝滿堂
金壺玉椀傾寒漿座中羽客傲五嶽庭前佳子超諸王
斜陽冉冉拂高木細雨窗紗度紅燭擲麈揮桮總樂方
挾矢張弓坐追逐夫君今作臺諫臣當時曾宰春江濱
春江江郭跨東越萬里迴潮瀉飛雪每到三秋水落時
一望西陵最愁絶西陵游子去復來逢君又是榴花開
病中記得觀濤處愧少枚乘七發才
宿山寺書壁
小溪淅淅覆草裏大溪㶁㶁長松間高嵓雨聲落松葉
一夜冷徹桐君山山中寂歷忘近遠再宿始知路深淺
南朝寺僻春到遲我來四月猶花飛
黃姑取妻詞四章(有序)
毛甡已渡江與友飲馬洲城東村村人兒贅前村家
女匱婚儀議離處數年至是年七月六日適合甡見
此戲為作此詞有生倫比似者稍稍諷解
黃姑取妻美爪指日倚天河織文理取妻操作理固然
傷心只在天河水河流秋清白如雪爪指簇簇心腸絶
人間小女較優劣嘗恐乞巧坐成拙
黃姑取妻多綺緆黃姑兩髀赤見骨牽牛入市賣不成
歸坐營室泪如刺當時被驅河水邊祗少二萬青銅錢
取妻無儀不得前從來天上亦使錢
黃姑取妻妻嘗在東夫在西妻立機上晝夜啼黃姑飯
牛牛不肥七月七日河滿隄呼車渡河汨汙泥河深無
梁艇子遲着履拂面坐低帷簌簌隔河聞午齝天帝有
命夜渡之城頭烏鵲爭枝棲銜唇結羽造履梯露零襪
泫烏背欹誰知天河今渡來
黃姑取妻賣黃牯七月七日洗頭雨雨乾水枯黃牯乳
黃姑取妻共一處黃姑上堂拜阿姥
試茶歌
東吳種茶白石株建州數處皆不如漸西漸東總甘辣
會稽日鑄天下無春雷殷殷雨花薄瓜蘆小頭暗生肉
風吹枝亞甲拆長鵲唇鶯嘴捎雲凉我來試茶値社後
少婦入雲綠洗手山頭爛石膏沐多雪礫霜崖絶枯朽
青絲籠子翦香葉箬裹焙成卷銀鬛不需木棨共桑砧
何用銅匙并鐵鋏相攜且試耶水濱青黃黑白甘苦辛
粗柑細蘗似難較雞蘇狗棘非其倫須臾地罏活火起
沸向花階石蘿裏半杓疑分乳窟泉滿船剛載南泠水
傾來清瑩作冰雪掃却黃瓷細漚沫分明眼底見幽蘭
驟使胸中斷消渴昨年曾向顧渚回一槍試後棠梨開
宣州瑞草襍紫笋蒙山石花猶綠苔會稽新茶眞莫並
搨腹頓教肺腸靜亭前風落增永摇山頭日色皆清冷
今朝歸去踏葛蘿明朝飢渴知如何㗋焦舌燥且勿苦
聽我開口歌茶歌
逢姜九飲
昔年遇爾春城東山前十里桃花紅今年逢君値春雨
幾樹桐花落寒塢壚頭汗漫傾酒巵與君曾賦春游詞
夏王陵東南鎮西紅粧灼灼如朝曦朝行採花暮歸遲
綠楊鶯語春晝迷可憐春晝鶯語澁君欲行春待春及
君來能宿酤酒家爲我且醉山桐花
桐江王生長身幹一丈餘二尺遇于城東里有
長句
君不見伍胥挺然一丈身猶能挾弓報楚人又不見王
商八尺坐未央單于仰視皆□徨君今一丈乃有餘獨
行道路垂衣裾丈夫困窮亦時有東方瑰奇挾兩肘日
棲金馬索升斗不如侏儒飽食且醉酒毛甡自視負七
尺仰頭看人乞衣食有時春至戀春色頽然將老終可
惜我今願君東到蓬萊山山頭日上花斒斕挾予兩翮
同追攀又不然驅車仗劍出天外坐予車下吸沆瀣與
君俯仰且有在焉能傴僂還曲鉤依時逐例爭封侯食
糠食肉兩不休
山居庄家女種蓮子許粒小鉢歷日五銖隱然
有鉢底忽花鴨唼去惜哉作蓮子
蓮子有心能作花女兒採蓮先採蕸分蕸擘花得蓮子
欲問所遺隔花市若耶溪頭千葉蓮風吹蓮葉葉田田
年年上巳自抽葉不用栽根理雙檝盆頭有水照衣履
長洗釵魚作風雨投將蓮子裹燕泥囑子泥中發辛苦
團團小鏡貼波出隱見荷根起抽立風前捲鬘粧不成
雨下抛珠佩來澀當階花鴨睡花穏竊入琱欄覓新菌
不念紅衣晩歲稀竟使朱顏早時損耶溪五月茭葉凉
畫船兩漿&KR0712;横塘女兒只向東隣坐不採蓮花心自傷
鎌麥詞
鎌麥鎌麥斷篲束刺來子歸家初夏四月早起著犢頭
看田左右皆陸穱獨我滿田盡羊角暮歸著接䍦看屋
左右皆剥䆅獨我滿屋盡羊蹏三春風雨亦嘗有力田
卒歲難逢時壠頭小鳥日呼呌架架格格曾何資來子
告我當鎌麥恐歸如我鎌麥詞君不見前村老翁收麥
斛一甌兩匙貯筐簏官車栗陸爭載趨尚揭空筐覆車
軸君不見少婦今朝鎌麥歸明日下田食瓜葍
湟川詞贈别
趙王城邊百粤臺湟川渺渺連州開羨君南上湟川渡
五月驅車嶺頭路繁花滿縣襍荔枝迎君勿訝君行遲
今年竹布裁五褲明年椒穗垂兩岐紅亭酒香日炎午
五兩薰風動南浦他日貽君陸賈書莫向人間道新語
長歌送顔泰颺北征
黃雀巡檐游不及蒼鷹飛神虬雖夭蟜不若駿馬馳丈
夫慷慨負竒骨左顧流沙右溟渤手持寸莛撞重關足
下浮雲蓋高闕當年定交三市東綠巾碧髮雙顔紅輸
心對面指山嶽仰天嘘氣垂霓虹力持壇坫十年久獨
捧銅槃殺雞狗飛蓋爭馳鄴下才揮毫共集梁園友倦
游曾著亡是篇世人拾得驚相傳珍臺珠樹散霞綵青
霄白鳳翔雲烟馳驅河洛結瑶珮徘徊宛委搜瓊編縱
飲那知有時代同舟便足稱神仙横行萬里渺難顧奪
得宫袍展雲路卞玉誰教暗裏投邢顔却被宫中妬子
房豪氣不可除一椎誤中秦王車舉頭大笑趿衣履清
江細浪開芙蕖倉黃萬里帝京道挾冊長安待明詔幾
叠黃金臺上雲一羣冀北風中踔丈夫相對意氣眞飛
揚䟦扈皆殊倫晴郊一送顔光祿思殺鏤金錯彩人
送姜二承烈之都門
丈夫居家不遂意翻然拔劍游帝京滹沱萬里白雪盡
薊門千頃黃榆生輕車揭揭走析下燕市風雲起叱咤
懸金時上九成臺挾冊當來五侯駕我從君行袚君轍
讀君雄文嘆竒絶向使馮唐早濟時魏邴蕭曹豈堪說
春風吹開楊柳枝同舟元禮神仙姿會乘虎觀青雲去
莫忘龍山夜雨時
訥齋詩題史四廷栢南園新居
訥齋先生好園居前庭一池長種魚垂幔或臨右軍墨
滿牀盡叠張華書廬蝸車蠋苦未展更闢南園重修翦
泥水空纏鄴下垣丘樊自衛山中饍當階紅藥映虚牖
桂樹團團拂清晝徑外爭看求仲來墻東誰是君公後
君今弟子喜更彊公超成市非虚揚絳紗前後鬱相望
悠然絲竹彈深堂堂中顧盻總芬潔别榜一軒名煑雪
童子飢然土銼寒袁安醉抱冰壺裂南山敝廬空自憐
陸居非屋水非船難尋西瀼浣花去僅留北幹松風前
從君願續小園賦兼賦園中桂之樹他日能同汗漫游
應記南園讀書處
看月書事(有序)
七月十五夜中元偕吳二卿禎飲商太宰宅樓酒酣望
月去廣寧橋顧見龍華寺說法事鬼食漂燈流燎幡幢
鈸鐸男女鱗脊如晝便相走觀卿禎躅足顧予曰子才
士需立賦所見務其覈實使人省得知勿以虛叶何如予
傚元白長蹋歌使商命說徵說各記憶書于篇
七月十五天氣凉酒酣浴罷單衫長出門連臂看月去
同到廣寧橋下路廣寧橋上坐萬人項背軋札如魚鱗
廣寧橋下水波淺大船小船波上轉船中所有更奇絶
云是中元鬼時節明燈灼灼浮水來萬盞千甌乍明滅
初疑火樹蔽江渚旋道流螢墮秋雨横波落石飛彩星
極浦銜珠散龍女旌幢高引紙蓋揚旋風吹蓋隂燐翔
吹螺擊鈸撞法鼔迎照當年淨飯王飯王大坐正設食
盆供盂蘭有名色龍華作法甘露殊細灑楊枝散涓滴
橋邊婦女坐相待各守亡人紙牌在女為爺母婦為夫
熖食從教滌清瀣呦呦壯女向天哭少婦羞人隱牌宿
苦無紈扇障燈紅幸有珠旛裹頭綠吳生顧此發長嘆
謂我長才屈柔翰相逢若此賦不成空復從前惜良旦
我歌數句月自來終歌此曲纖雲開廣寧橋上人無數
忽聽歌聲首盡回
雨中聽三絃子適女士王玉映將之吳下過宿
蕭城西河里因作長句書感却示
汝不聞三絃聲最悲啁嘐哳軋誰所為天心雨落風迸
裂坐客一時雙泪垂三絃初開彷鞉鼔萬歷年來重張
甫曹剛不作甫不傳何處新聲到江滸當前撥拉如訴
說漴漴嘈嘈漸相接絃聲復襍風雨聲拍散音繁語嗚
唈江東女士當代希會稽王氏留烏衣著書不讓漢時
史織素自憐機上詩清暉閣中父書在綵筆長濡舊螺
黛吟成紅雨滴口脂行得青藤繞裙帶風流遺世姿獨
殊將從秦氏聽啼烏朝行賣珠暮無粟天寒䄂薄凉肌
膚可憐兵革滿衢路欲望西陵過江去﨑嶇宛轉進退
難祇恐行來且多誤昨宵行李深巷宿聞汝空奩脱車
軸今朝寂歷風雨來令我停絃撫心曲梧宫木落愁復
愁女墳湖畔今難留君行渺欲向何所長江浩浩還東
流蛾眉掩抑自今古况復哀彈最凄楚今朝自雨昨自
晴不盡三絃此中苦從來出處難復難願君絃絶勿再
彈
半面將軍歌贈陳左府
半面將軍年四十南戰羊城北馬邑歸來十載青門前
可憐立功尚少年當時投筆出關去萬里鳴沙暗雲霧
弭節曾留都護邊連營不倚將軍樹乘秋代馬向風發
烽火蕭關動京闕判將䧟陣入邊雲誰道張弓效關月
長驅汗血仗蝥弧撒却腰間金僕姑論功較戰課先後
不讓唐李那讓吳十年埋劍在田野欲向蠻天洗花馬
嶺樹叢叢蔽眼來瀧川浩浩當胸瀉樓船南下共楊僕
射獵重教起軍曲從燔礟火燎顚毛不拊珠褌泣髀肉
焦頭滅耳志未成獨留半面哀人情誰憐射柳亭邊住
竟使垂楊肘後生
汝隂蕭大行將赴闕東渡過訪抒筆贈别
君不見中牟丈人本負芻與君並坐氊氍毺又不見郢
人堊鼻頗未潔相對揮斤嘆竒絶丈夫有才貴知己伯
樂鹽車兩依倚何况蕭君司馬之鑑且無比鸞鳳集門
亦可喜吾聞蕭君奉使持節南海頭還鄉彤馬將淹留
忽當繩纓菅屨呼啾啾迄今負土已成室漢相三年將
就職我讀愁吟尚慘悽况復哀號在疇昔君家忠孝眞
莫當趨庭又有烏衣郎相隨千里學詩禮在道一時稱
驌驦與之偕上謝安閣洞口薔薇正花落急返平臺拜
紫泥勿教同舍占烏鵲陽春三月風雨多離亭樽酒應
高歌胥江渺渺烟波裏欲别蕭郎奈爾何
書意贈西昌蕭伯升白鷺洲高樓
北風吹雪下江郭白鷺洲長暗寥廓蕭郎開幕燃桂枝
重飲洲頭最高閣江天飛雪千古情蕭郎意氣踰平生
清飈遥洗蜀江峽流雲欲撼西昌城連朝高會來鷺渚
爭躡湖西講堂履我登傑閣望江河君向空亭考鐘鼔
荒洲相接千百人東西十郡雙江濱寒能予衣飢予食
悠然歌詠忘昏晨丈夫誰不重意氣揮斥千金偶然事
獨成良會向千秋那羡平原與無忌春浮園頭枯草香
雙江雪霽開春陽奉常舊有好花竹至今人說平泉莊
期君更作春浮醉誰道雙江雪路長
集曲水即事
青山百屏向南郭積翠横開曲池曲高樓一望秦山陽
流雲斷續梅雨凉夜來布錦錯燈火列坐庭深對歌舞
行童十二唱柘枝招摇背䄂低參差酒酣徹幕燭垂地
薌澤微聞墮環細主人潦倒脱絳幘尚引清樽照容色
交盡海内為名高相逢不醉徒自豪驪駒在門車在路
看殺庭前石榴樹
送任雲蛟公車
九月芙蓉蔽江渚孝廉船載江頭雨金樽相把潮欲來
一曲離歌醉南浦公車十載憐計偕懷書屢上昭王臺
旗亭雪煖紫貂墮薊門酒醒黃雲開春官新制改書義
漢帝臨軒策竒秘郄氏中林選一枝平津東閣推高第
長安春轉花又紅玉騧鞭落驚游龍秋江潮上金魚美
盡在任公一釣中
金鑑冰壺吟為張推官作
金鑑挂高闕百里無近光冰壺貯前庭徹底成清霜龍
山嵳峩起東府别搆蓮堂建鐘鼔金鑑朝懸紫嶠曦冰
壺夜滴清江雨冰壺金鑑絶世清臯陶淑問稱明刑外
臺分節下神讞朱花綠雀摇空廳張衡機密棄文網張
釋寬平析民枉從來張姓本連天何必張星在天上君
不見張公金鏡獻宸聽高鑒千秋著為令餘光并照寒
士廬伏櫪長鳴解馳騁又不見庭前綆綆朱絲繩銀牀
百尺縋寒冰冰花井乳相映發一時誰與同廉凌持壺
壽公公飲冰
讀荔裳集安雅堂集感賦
當今作者誰擅場山東趙王與萊陽王公士楨趙進美
妙與萊陽正相峙崇禎以還大雅絶遠溯嘉隆紹前哲
總是山東李白豪能使人間歌白雪今來三子起方駕
不數風流舊歷下幾回東岱互稱雄一出中原便成霸
黃河九曲到海難東臨碣石流漫漫天垂百折亂雲霧
風吹萬里廻波瀾丹崖山前日初曉眞見蓬萊接瑶島
漢武看成朱雁來秦王渡處丹龍繞君文初著名荔裳
集成安雅斯為堂大文既布錦貝息黃鐘在御瓦缶凉
瑯琊天水渺難即惟見延清好顔色到溉忻從御史游
王筠故受昭明識每惜今人事工巧大雅當前罕分曉
但道江郎襍擬工誰言謝客新聲好往讀衍波詞輙思
王禮部長憲與大參鬱若兩珠樹可憐同體異工曲白
玉分沙桂分木從教鳳羽蔽天涯寧止鷹揚距河朔于
今大雅煩若林鍾嶸三品空沉吟東看無數滄溟水一
望蒼茫何處尋
别王恒
蟋蟀方在堂倏忽歲云暮窮冬雪霏霏游子戒歸路東
亭酒煖草葉稀臨行欲換征人衣城南王恒負意氣慷
慨向予歌式微躊躇上馬不能别韓信臺前看飛雪
將歸贈丘四象隨
昔飲江南伯通里便記淮隂有丘子我今轉作淮上吟
贈君愧乏雙南金淮河蕩蕩淮水濁丘子風流絶凡俗
一見應教勝郭生再觀何必推羊叔逢來三四是子淵
傾樽暢飲黃花前道傍不數假王釣城頭空覓甘羅錢
凉風蕭槭度秋暮倏見寒冰滿江路芳草萋萋春又生
愁殺王孫欲歸去君家兄弟眞不羣元方曾侍金華君
在堂循吏未白髮中閨金母摇青裙最憐丘子本孝弟
欲渡廬江見毛義問寝嘗踰世子篇敬兄不辨鄉人至
况曾仗節急朋友一死一生見要久白馬南馳范巨車
炙雞遠酹橋玄酒吁嗟友道不復持東行杵臼將依誰
見君不忍辭君去我欲從君那得知
毛甡將行張公子礽禕贈甡踏冰行率筆酬之
我行淮隂非得已不共王孫釣秋水乞食潜行射澤間
避人還向珠湖裏曲江才子好我奇謂我落拓誠相宜
中秋高讌并重九人前往往稱予詩飛光如流歲如騖
渌酒黃花等閒度火樹長留烟水寒美人竟下蕪城路
嚴風朔雪旅食凉倦游客子思還鄉躊躇不忍遽分手
君還贈我哀歌長窮冬孤客易生感况復哀歌更繾綣
一曲秦青雁鶩飛數聲羌笛關山遠嗟君家世本曲江
趨庭得侍尚書郎茂先有叔總博學蒼梧無弟非文章
君才獨絕鮮儔侶淮海相逢驟相許曾來夢裏遇江淹
頓使花前憶傖父贈我長歌眞有神恍若寒宵對君語
對君語感君情此曲名作踏冰行層冰皓皓環江城踏
冰我欲冰中度忼慨徘徊百思生
西河集卷一百五十九
