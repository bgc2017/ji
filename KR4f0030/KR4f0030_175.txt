西河集卷一百七十五
翰林院檢討毛奇齡撰
七言律詩(二)
題陳廣文長興學舍
天半蒼雲散畫檐官齋習靜晝垂簾無錢不問蘇司業
有酒長携烏子瞻下箬花從春後發前溪水向夜來添
攤書獨擁皋比坐門外争投問字縑
陪天童鐸菴兩和尚立雪齋雨集食桃時天童
有食桃之問予不能答用長慶軆和韻即事
設食香林養大慈何期得遇道安師同來白雪巖邊坐
正是黃梅雨過時山葛覆肌凉未解冰桃到口味方知
當前不會無生法欲下殷籖遲又遲
二
空亭高坐為宣慈況對人天兩國師豈是可中纔過午
曾經大内住多時(天童曾住大内萬善殿故云)雨來拂面空相覿雪
後探心了不知秪為伊蒲香供好綏桃在手食嘗遲
集劉謙吉進士園賦得高枕乃吾廬同高宗楫
司理鄒嶧進士劉始恢喬萊兩孝廉韻
名園綠樹映芳塘冰甕初開水閣凉興到客能尋遠嶼
醉來我欲睡匡牀牆陰日下葵根煖檻外風生藕葉香
賓主悠然成靜對渾忘此地是他鄉
同周司理令樹施憲使男胡大以寧方二中通
陳四晉明堵三鳳烝夜集蕭伯升江舟分韻
清江高楫郡臺前永夜金樽襍管絃座客多才憐異地
主人有酒似平川天星散映廬陵樹燈火遥來章貢船
醉裏未能騎馬去風流思煞習池賢
答和長洲陳太僕書懷二首原韻
並向吳臺憶舊遊洞庭黃橘醉高秋人歸東道除三徑
贈到南金動四愁日上海雲回遠岫霜清江葉下孤舟
伯通橋畔長洲路杵臼相將願未酬
二
衣冠東第舊歡娛兩市三臺望去孤天下事將憑管葛
吳中人半在菰蘆寒雲鵰障流逋戍細雨羊裘坐釣徒
滿地江湖愁間闊欲于何處問鵬圖
和方二中通韻并詶
曾來拾橡到山阿喜爾攜予嵓下過浦口再逢秋色遠
天涯相見暮雲多寒駒只解霜中路飛鳥驚聞河上歌
欲採芙蓉隨汝去大江風雨奈愁何
龍泉李郡丞蔡宏詞偶集和韻
西來紫氣滿龍泉高盖忻逢鄴下賢八俊久傳元禮譽
千秋重較少君編寒花摘向初冬候歸雁歌成太始年
羨汝天涯能有會雙車齊宿草亭前
送别高二彦彪
送客江關花正飛關前弱柳折來稀兩年官舍同寒食
一曲離歌共落暉碧草馬蹄憐去路紅亭酒色上征衣
他時訪我錢王渡勿傍桐君舊釣磯
朔方
天挍神兵罷朔方雙鞬不復掛漁陽三秋白草緣關斷
萬里黃河入塞長銕柱分標滇外戍金書異姓漢中王
從軍久負匡時略愁見開邊到夜郎
文生卜肆
繩囊紗帽守龜龜閒臥青谿第一橋京易早年開碧檢
市簾春晝下丹綃三街雨洗天寥闊四壁星飛海動摇
正栻旋棋憑布伏縱譚玄箸自超超
薄暮飲龔氏别墅
櫻桃廳院晩棲鴉促席留歡日欲斜醉裏關心三部伎
牆頭炤眼數枝花金樽細度低紅袖畫燭高燒出絳紗
車轂繞門流水去滿堂愁煞奏琵琶
詠芍藥和韻(花純白中紫)
層臺不復擬臨春尚有穠花倚檻新低列玉釭浮紫熖
近前嬌女弄朱唇輕風吹合階頭影曉霧濃沾砌上塵
斜折一枝争語笑幾回妬煞尹夫人
寄陸嘉淑
平原分手贈青堂蕭賚孤居對綠楊百里信隨寒雁杳
三秋思入暮雲長草花露冷生磐石蟋蟀燈深下屋梁
京洛倦游能再過城南尚有午橋莊
奉祝丁太翁比部初度(飛濤尊人也)
錦瑟高堂娛丈人聯翩彩袖雁行新桃花水淺江門曉
琪樹雲摇海洞春鳳誥重開金簡露鸞牙分舞玉階塵
長庚同是西方宿瞻在秋官第一辰
二
東風二月柳條舒西第新乘廣德車玄澗玉華齊暮雪
餘杭酒煖及春魚八龍並下盤中食三婦争裁機上書
暇日兩湖尋勝事仙人多少在樓居
蓮公還住淨土寺
飛錫還歸湘水東丹崖翠壁舊龍宫早開鐘磬浮雲外
不盡山河寶鏡中珠樹臨壇垂雨綠金泉洗鉢落花紅
高峯萬仞前朝塔誰道重來有誌公
飲宿采鳳堂有贈
芙蓉曲路晩生寒白帢重逢話未闌桂酒昏星留國士
菘羹秋露餉園官長安購起千金賦南郡攜來雙玉盤
羨爾才名成鳳羽高飛時作錦雲看
過大敬
春城高柳未垂絲迤邐城南問故知城頭啼鳥千般怨
(城頭一抄作風前)病起尋人幾倍思青山隔郭來新霽流水當
門似舊時相看欲採幽蘭去却恨花開遲復遲
江上逢友人
煬帝宫前老樹村宫花宫草與誰論君因伐輻來江滸
我亦觀濤到海門竹路寒烟迷遠嶠茅堂斜日對雙樽
漂流同是驚翔鳥瀨上聞歌欲斷魂
重過祁中丞寓山别業
中丞别業寓山莊垂柳依然覆野塘北寨舊扉嵓下遠
(寨一作柴)南湖高閣雨中涼幽欄石竹翻鴉子敞殿金花供
象王止水可憐沉劒履重來疑撿碧霞方
同姜十七梧過倪司農園訪陳二待詔
名園綠水接朱扉坐對黃冠解息機安道幾曾矜善畫
陳登終自惜初衣蘿橋雨過紅櫻熟麥壠晴薰白鷺飛
轉餉司農愁不返逢君空拂舊林霏
贈徐徵君(徽之講學又雅善兵法)
久向南州卧碧雲百年沗作老同羣關西學術推夫子
天下英雄只使君負俗偶然隨漢臘荒城誰得避秦軍
春來喜遇東亭會倚杖行歌日未曛
杪夏集金孝廉燾同中州許三禮明府
河朔清觴映晝暉炎堂靜對轉霏微盤間雪水傾瓜菓
醉裏薰風動葛衣羌管倚吟翻碧浪林花散日上朱扉
洛陽才子蘭亭宴不倒春缸不忍歸
送人之耒陽
湖北湖南水盡浮杜鵑啼歇過衡州幾重高峽穿天下
萬里平江入漢流念母徐生終去魏思鄉王粲故依劉
恢台孟夏烟花隔鄂渚辰陽愁不愁
中秋前一日集曲江樓分賦
高會羣登江上樓魚龍百戲繞三洲歌鐘響徹天垂幕
火樹烟生月滿舟賦就明河堪永夕人傳來日是中秋
滿門車騎傾吳楚無奈燈前送莫愁
有訪(戲作西崑體)
兩度城南問狹斜清江細路到來賖門前雨歇憐樗樹
牆角春寒有杏花翠幕幾重喧鳥鵲銅鐶半面釘蝦蟆
青驄舊日行過處還記西隣第二家
送劉使君兵備辰州
朱衣雙導沅江頭外幕分曹護督郵持節遂行真刺史
懷錢不受舊劉侯龍檣直下黃牛浦葭鼓横開白鷺洲
明到百蠻應弭服黔南自古重辰州
寄李侍御
南臺分察一車軺巡視軍鹽下浙潮漢代餉曾歸使𣙜
越中兵又敗夫椒黃冠難返銅魚渡烏幕還留朱雀橋
驄馬幾時閒外廏可憐髀肉竟全消
二
江東雖小尚兵連獨撫鹽車近一年繡斧未巡新屬國
霜毫猶記舊蕭然(侍御有蕭然山行辱寄辭極悲)離鴻夜戍遷龍塞布
穀春耕呌鳥田直指荷戈曾下瀨相思長訊上潮船
赴山陽呈朱禹錫明府
小山仙令種花居卧理三年有治書太史已占臨穎鳳
故人方乞射陽魚琴臺高詠淮南操官舍長停泗上車
佳客臨卭千載事願君還念漢相如
九日雲起閣登高分得鹽韻(并序)
八月幾望集淮陰張吏部園各賦詩三章九日復集
雲起閣黃花映酒清歌遏雲雖非復嚮時繁會而風
景悠然東山釣史分韻牌賦詩時請摘去險韻勿許
甡最後到日將墮應手抽牌得鹽韻舉座譁然曰果
然盖預擬相難也復有五古題一賦得秋菊有佳色
高雲千叠繞朱檐九日銜杯啟畫簾襍珮萸囊盛曉露
滿堂菊影待秋蟾金盤初下冰魚鱠豔曲新翻阿鵲鹽
彷彿臺前重戲馬琱鞍扶出醉厭厭
朱明府放生池公讌同張纉孫查繼佐吳百朋
俞之璧即席
淮令張筵啟暮衙珠壇深處集高車緋紗爛映池中月
寶樹香生座上花醉合清樽交履舄風吹散拍繞琵琶
主賓共擅東南美只恐嚴城噪曙鴉
寓吳江塔寺巢雲房贈竺蘭聖宣二上人
江觀雲開第幾重巢雲精舍幸相從庭前寶樹浮千級
座上蓮華有數峯擲麈暗飛金鸑鷟談經清滴翠芙蓉
我來正值秋風發真見前湖起洞龍
淮陰道遇淄川張黻之江西有贈
淮陰道上遇王孫家在般陽笠樹村朝雨旗亭分玉勒
秋花幔渚共金樽使君雄劒探江縣公子倉琅下木門
相送圮橋渾一醉高文細與客中論
一草亭同韻(有序)
游子歲寒良朋宵晤霜月流地嚴飈襲衣共銜匏子
之巵争擷梅花之句一亭合唱四韻依成
落落天涯一草亭寒風濁酒夜談經樽前燭樹光浮檻
靜裏梅花香滿庭高唱互為林下詠疎&KR0905;時度斗間星
更闌誰弄桓伊笛吹徹關山不忍聽
江上餞周司理赴虔州
星軺計日上虔陽共集仙舟泛渺茫山翠幾重銜晩照
江流萬里瀉清觴安成郡裏紅旌發章貢臺前錦纜長
合座聯吟愁思起朔風歌吹滿滄浪
二
王程漸近反難稽南上高旌促解攜樽酒共留江浦外
官艚仍泊郡亭西紅魚撇浪當筵起白鷺横沙舞幔低
此去風流應自惜虔南司理重濓溪
寄贈施比部提學山東
名曹外簡重文衡特指星麾歷下城炙轂漸袪齊辯士
束茅先待魯諸生滄溟水漲春潮闊岱嶽雲開曉觀清
漢代五經誰第一相看惟有舊施卿
愚山督學山左遠辱書問并饋買山之貲四韻
代答
獨坐春風草太玄故人新饋員山錢王郎不用吳奴米
江革還披謝眺氊鴻雁荒途愁思渺芙蓉遠道寄來鮮
側身東望相從晩手把英瑶倍黯然
姜掌垣舟集即事三首
畫舸横窗捲碧綈黃門邀客泛清溪草頭烘日鋪茵煖
水面攅山接黛低白苧歌來翻白鷺青芹煑就漉青泥
隨波十里南塘路大禹陵前西又西
二
村亭崦路撤鳴騶換席移尊過别洲故國祕書懷賀監
東川佳客重羅侯(溧陽羅一丈在座)林迴日影開雲葉雨過山
風滿壁油啼罷午雞重作伎横溪簫管在中流
三
青絲暝色繞迴塘嵓畔穿雲日脚黃水閣虹燈遮紫幔
山城獸管掛倉琅迎舟快霽鳴宵鶴叠檻分星對夕郎
一聲長笛重回首江樹江洲共渺茫
寄施諲
何處關山憶舊京草青還見闔閭城田連海上琴難學
庾信江南賦未成陽雁再來逢雨雪寒花不斷繞柴荆
天涯兄弟猶相望欲上層樓百思生
西里先生(贈任屏臣三丈)
西里先生白苧衣園花開落舊柴扉不關好酒長收秫
時有高歌戀采薇暮雨客彈飛雉操春江人在釣魚磯
戴逵入剡將投老六十年來一少微
二
巨犗長絲展釣車伊人秋水傍蒹葭夏公鄉下傳高詠
許掾祠前是舊家座上琴樽銷永日圖來丘壑繞丹霞
湘山多少滄洲意不及青巖幾樹花(屏臣號青巖居士有記年圖)
下商氏牡丹臺經年後為雨臣内家闥花時仍
得假一觀因倣劉兼光福寺牡丹詩體應和
時其内家詩滿左壁矣
昔年曾住牡丹臺三尺紅衣對面裁今日重尋芳草路
一行粉臉背人開横欄初下鮫絲箔新曲誰歌鷃濫堆
數載洛橋尋勝去不虞還向此中來
祁二兵憲舉子
春盤細菜籠青絲又是金錢試浴時蘭夢偶徵烏鵲會
桐孫再舉鳳凰枝夫人好比參軍婦遙集生為阮氏兒
男子懸弧當有用勿教空誦鯉庭詩
游少林寺
少室諸天天際開翻經一上魏王臺幽巖風靜三花落
絶磵泉分五乳來漢禪遠留金貝葉秦官高覆石壇槐
歸雲迷却丹龍洞尚有閒僧坐翠苔
客舍贈建康胡公子以寧
相從客舍久依依江左風流天下稀理事自應推伯始
知名真不愧胡威霜高一榻横清漢歲晩雙樽傍落暉
慷慨前期何處問臺城南上舊烏衣
題丁克振樓居
庾公不向武昌居矯矯元龍百尺餘頻理詠歌臨大道
長環泥水謝高車重簾花散天邊雨兩岫風生几上書
日暮空欄愁倚徙春鴻歸盡海門虛
姜兆禎啟昆仲覲從兄侍御維揚官署
法曹清夢豸堂開遠覲争看赴洛才陽雁曉從京口下
寒濤秋捲日邊來驄花並轡趨公府瓊樹高枝接郡臺
勿訝君家長共被繡衣清冷舊相推
人日書懷寄大敬
蕙葉椒花對酒尊珠幡寶勝綴春門幾年客卧山陰市
七日人歸江上村風裏叢條粧燕子階前細草待王孫
懷君欲作登高會一望城南幾斷魂
送駱叔夜北行
離亭落木正蕭蕭又見長帆去影遙挾策幾年淮海路
傷心再渡浙江潮寒風絶塞吹青雁霜月横空擊皂雕
叢桂故山秋正發一枝還擬贈河橋
商公子席上作(公子霖臣冢宰公嗣)
曉日曈曨甲第開青葱玉樹炤銜杯列侯幸識韋賢後
吏部重看山簡來冠組乍交分簙箸歌鐘肆起近樓臺
繞堂㶁㶁長濠水欲挽東流使倒迴
祁湘君催粧(有序)
夫易占乘馬戒其盤桓詩詠集鷮遽如飢渴則唐女
惜三星之遲韓姞驚八鸞之快是無故捲簾當勤去
扇宜速也在昔雲安下降詔作催粧安樂成婚賦將
移燭故鳳臺教北府頻迎鵲路怕東方漸曉雖復懷
中石子種待踰年亦且池面冰花泮諸一旦矧嬴娘
仙早容易將翔衞玠官高較難久立固宜褰帷拂嬌
女之眉却障索才人之詠矣夫祁湘君祁中丞之細
女亦沈大行之少媳也祁雲爛然不需韓樂沈郎瘦
去願贅齊庭當夫西施江畔紫炬星飛梅尉山頭綠
屏霧捲牛女耀東書之壁(中丞第左廂名東書堂)鳳凰迓西里
之賓乘龍載見瓊蕊旋開捧雁來游穠桃預啟則有
貴家上戚寶馬珠纓故第名姻玳筵綺席叔隗擾公
子之親孫子以護軍為戲加之中郎阿大執燭調花
顧婦謝家弄觴承巹則亦有東京才子洛城麗人隨
綵騎以願觀覯祥雲而遠届看施紅粉還陪畫額之
夫私抱青芻竟秣琱蹄之馬既已輸翡翠于横陳效
烏鳶之切噪然而天上光遙人間夜短金莖垂素手
露溢銅巵紅藕咽青鱗水浮銀箭曩者甡選越詩末
延閨秀曾誇梅市甲于海内自忠愍擅太傅之聲夫
人作京陵之範閨中三婦博學高才庭下九嬪尋章
摘句楚纕趙璧(奕慶奕喜配)援婦誡以著書□英修嫣(湘君)
(姊)樂諸兄之同硯固已軼大家之漢史駕伏女而傳
經況湘君者貌擬桃夭才逾柳絮怨詩思父邁等吹
笳秋月貽姑比之顧莵(怨詩秋月皆湘君詩)及升笄之妙年臨
結褵之勝事羣相樂歡甡沗嘉與其忍令青銅鏡裏
久佇芙蓉碧玉樓頭尚弛琴瑟則是吉甫乏迎蹶之
章召公無嫁姬之誦也爾乃介爾奕喜索我催粧仍
示湘君因之啟帳維時上官懷巨秤云有當于考功
之褒陸暢謝伽缾疇則加以内人之誚
中丞愛女早乘龍徐着銖衣下碧峯紅粉久調金菡蓞
青銅時對玉芙蓉屏高喜見花雙樹扇底愁遮山萬重
莫厭催粧徒聒耳漢宫待詔重吳儂
二
雙成促駕似流泉索我題詩畫燭前戸外分銜九子綬
帳中低撒五銖錢故遣浮雲粧寶鬘旋將明月作珠鈿
因爾天孫能織錦有人先製鵲橋篇
三
豸府沉沉蓮漏催吹簫争引鳳凰臺憑隨帝子雲中度
真見王郎天上來寶袜暗舒連理字璚鬟笑捧合歡桮
粧成莫待朝霞起滿院叢花滴露開
四
萬條銀燭炤都房陪列金釵十二行屢倩黛烟書錦字
猶臨粧鏡着衣裳停軒别遣催花使隔&KR1707;羣扶新嫁娘
恰是湘君太容與頻勞宋玉賦高唐
五
紅絲久繫沈郎腰只待名姝贈握椒早歲雲章傳赤縣
臨時春水漲藍橋青虯啟馭調珠轂丹鳳銜書出絳霄
太傅堂前饒好事拚為烏鵲噪朝朝
長至寄懷吳江徐崧
數盡秋風白雁羣更逢長至一思君高楓冷墮吳江雨
半岫遙分笠澤雲孺子恥膺三府辟偉長時著一家文
漢宫此際才添線不用隣家刺繡紋
同韻贈王玉映閨秀渡江
樟亭西望古錢塘終歲他鄉復故鄉綵筆題來當上已
畫船載去又重陽千層羅綺波紋細十里芙蓉江岸長
吳苑楚宫能遍歷他年青草恨茫茫
晤雍陳二生東游
羨爾雄才洛下知玄亭相對暮冬時陳平自許能懷璧
雍伯何曾只販脂幸舍横琴圍燭短西園叠鼓奏觴遲
浮雲一去空南北何處同尋黃絹詞
西河集卷一百七十五
