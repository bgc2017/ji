西河集卷一百八十三
翰林院檢討毛竒齡撰
七言律詩(十)
奉和乾庵和尚天衣古蹟十詠原韻
西來白馬有誰傳靈蹟初開東晉年萬仞遠看浮叠翠
一峰高竟入重玄坐環絶壑疑無地行到深林别有天
望斷法華臺畔路三花寶樹盡生烟
(右法華峰)
何處天香雲外飃高峰斜傍碧天遥渡溪時逐雲間鶴
伐木長逢山下樵瑶磵桂枝垂白露珠壇明月掛青霄
如來金粟當年影只在西嵓古寺腰
(右月桂西嵓)
疎松澗底漫相撑畫得飛龍未點晴但向嵓前觀翠積
尋來石上有苔生春雲度處蒼鱗濕朝雨迴時偃蓋明
臺畔有人長說法空林鎮作海濤聲
(右松間積翠臺)
塔影重重鎖碧烟道人高坐自談玄山高何處彈中指
花落如曾袒右肩架上賜衣長作供嶺頭開鉢不湏牽
若非臨濟當陽在誰遣孤峰與世傳
(右衣盂嶺)
曾看梧鳳愛朝陽不道空山現佛光斷壁雲間貍臥穩
穿林日出燕飛忙琳宮曙啟花俱發鈴塔春通草亦香
時見老僧來曝背袈裟影裏坐難忘
(右朝陽)
淼淼雙溪繞寺流蒼然夭矯望中收降來鉢底原無着
伏在嵓前何所求說法有時看露爪聽經無處不回頭
笑他五百阿羅漢渡海于今又幾秋
(右伏龍坳)
孤猿一嘯萬山深今日何由響北岑聽去不忘他日泪
呼來應識舊時心秋清月下驚禪夢夜半霜寒伴梵吟
攜得鷲峰靈蹟在憑欄唱和有知音(靈隱鷲峰有呼猿洞時乾公為靈隱)
(法嗣故云)
(右猿嘯巖)
獨立幽巖幾度春芳年謪下在清宸崇朝細草連衣綠
入暮飛花點髩新白日虹生疑結伴行雲天半不隨人
多因曾禮如來懴瓔珞紛紛挂滿身
(右玉女峰)
嵑&KR1625;嘗思瞰大環白雲猶駐舊禪關也知嶺背多岐路
不信淮南是小山千佛幾離春嶂外一門如啟暮烟間
前身子敬因看竹誤向溪邊日往還
(右小雲門㠗)
欲上南屏多所思千秋王氣總成悲載歸瑶海三神藥
望去凾關百二基石屭吼當亭午候杜鵑啼徹暮春時
何年着得秦人服野寺蒼茫倚杖追
(右望秦)
喬處士壽
丹砂駐頰似芙蓉家住東江第幾重梁國文章傳彩鳳
湘州服食本飛龍人如公紀吳中出花向春申浦口逢
絓就彩弧當漢臘寒梅香汎酒杯濃(五代喬順隱湘州服飛龍丹仙去處)
(士好丹汞故云)
贈新娶(梁司馬夫子之孫)
都省雙輪控玉羈荷花卷作合歡巵華堂挾瑟彈三調
繡戶張燈掛百枝入魏陳羣還繞膝渡江衛玠早能詩
開元舊賜金錢串散在屏前撒帳時
李副使之任
恒陽憲府自崔巍玉節新頒領外臺繡&KR1707;近隨河朔啟
赤幢高傍太行開五都碑記封隆烈三輔歌傳皇甫才
却笑朱衣陪後乘蓬山曾汎碧霞杯(副使舊係同舘)
送王舍人遷廣平司馬
同趨丹陛惜分攜司馬南行展畫旗趙市尚淹騏驥足
洺河應接鳳凰池刀啣帶珮因家授車障緹油耻世知
舊日退朝相問處春風無限度花枝
高江村詹事暫假還里
暫辭雙闕下蓬萊白璧黃金莫浪猜海國自能瞻岱嶽
帝心不用感風雷谷中鸚鵡眠方穩洞口蘠薇花正開
只恐恩深饒眷戀浙潮一日兩瀠洄
姜京兆七十
少壯提攜每及肩何期垂老共歸田長因親在娛良日
冣憶君曾使奉天焚草只愁聞向外啣杯不覺感從前
黃門五十為京兆詘指于今又廿年
同朝士餞益都夫子于萬柳堂即席和夫子留
别原韻
元老功德邁三楊七十歸田髩未霜誼切及門通飲餞
感深馳驛賜還鄉集賢庄上歌猶發履道坊南柳正長
渺渺鴻飛方信宿便令人誦衮衣章
二
十年政府喜投閒載酒平泉草自删蘸壁題詩酬去志
滿堂拂舞帶離顔歸時欲臥花間轍醉後難忘檻外山
他日籃輿尋問處散金臺在冶湖灣
寄還一和尚大能仁寺
遥望嚴城隔翠微靈山自昔會來稀堂開講席龍初下
門傍閒田鳥自飛蹋足頓穿三寶地閑身不掛七條衣
從他法臘年年換何日相逢話息機
耿使君赴任蔚州
百里眞城繕塞才攜琴西上李陵臺州城版峻連雲起
亭長車迎自代來官道畫烏通射革民田牧馬當鋤萊
漢庭多少安邊策只有雲中魏尚能
蘇州魯司馬赴京口造下海軍船遇于秦淮有
贈
平江司馬舊才賢北府今看借箸年早歲賦詩驚漢苑
清秋對酒在秦川題輿名著留雲閣將作功垂下瀨船
他日緹油看賜去相逢重詠梓桑篇
沈舉人飲次兼示其令嗣新赴公車
初從闕下請長纓對策金門久未成阮籍近為馬乳醉
超宗眞見鳳毛生青絲到處調銀埒白雪飛來點玉罌
他日慈恩留飲處好同令嗣一書名
奉祝李少司農夫子生日(正月下浣日立時家製一屏乏詩命賦)
(一十二首署京朝官名此祗八首餘四首見第七卷)
集賢學士本巃嵸晉秩司元佐上公周室冡臣兼會計
漢家相業起關中生當白鳳翔天半歲見蒼龍轉亢東
少小鯉庭能嗣烈宮袍裁作綵衣紅
二
文昌都省動星躔誰似中行副相賢體國自饒登版計
肥家不用度支錢代傳蓬觀文彌著部有天倉黍自填
祗恐隱之清太甚空庭設矢坐無氊
三
徒言治粟阜人民猶藉參知作稼臣蘭省尚傳左史貴
蓬屏轉見侍郎貧升賢内府材無敵生甫中原嶽有神
勿道李常無吏事清安端屬掌邦人
四
追趨鳳閣喜多年早領司庾典國泉紅廪獨稽天府外
黑頭參坐考堂前鍳公能度均輸議操潔曾無入獻錢
夙昔長庚雖感夢秋星啟曜在春先
五
槐堂接武重人宗况復司徒即大農懷遠入官殊簡率
深之計地甚從容招賢譽起燕臺駿有子名如荀氏龍
問齒不疑纔服政含元鏡下對芙蓉
六
三行先後總無端祇覺相隨畫省寬元月帝蓂連歲發
百年仙李共根蟠六符未敢遮奎曜五教由來仰地官
况復在庭饒儲&KR0008;瓊林十庫總琅玕
七
才名廿載動
楓宸公府嘗聯丞相茵十日春生千日酒一年花判百
年身通明自料常平粟節儉方辭月進銀五十公孫曾
未貴何湏開閣話平津(公年五十)
八
黃柑獻罷上元巵栢子觴傳初度遲此日孟郊纔得第
笑他常侍始為詩身稽版服恢龍馭世掌絲綸接鳳池
祗惜泉刀通九府不令食指染銖錙
胡御史廵鹽河東
直指風清嶽色寒西行捧節重臺端登朝喜接鵷鸞序
開府重瞻獬豸冠筆下凖繩追李勉論成鹽鐵問桓寬
上林多少棲烏地總藉還臺振羽翰
雲門徐武静五十
南國才名嘆爾豪高門猶記舊西曹雲間少弟推龍躍
(其難兄闇公孝廉在前朝有名)洛下諸生探鳳毛結客酒淹珠履細藏
書花映玉臺高相逢詘指狂歌地五十年來一紵袍
為婦和黃皆令(吳門閨秀)除夕詠雪見貽用東坡原
韻
怕向寒風捲畫簾多君猶自傍朱檐不將粉絮粧眉膴
但見冰花落指尖夾岸似張雲母幛辛盤空貯水晶鹽
無才終譲劉臻婦羞把丹椒歲歲添
王封君初度
華燭當筵奏八璈仙人海上獻仙桃春還碧嶠雲嘗滿
晩讀黃庭興自豪雛鳳舞從庭下轉少微星傍越來高
遥知名列丹臺久日擁花前白帢袍
二
鳳毛麟角世相仍名德高門事可憑發策早時開綠字
傳經當日憶青燈階前親種三珠樹手内常拖萬歲藤
為望南雲瞻紫氣且將歌管祝升恒
寄贈西安鹿明府(明府諱祐潁州人)
琴臺高踞漢新安之子才名冠潁川官舍栽花逾製錦
仙山收橘當租錢人間放棹迎春後客至開衙返照前
只愧趨庭眞駑下驅車仍負九方甄(時予嗣兒鄉舉以第二人出公門下)
(適會試下第故云)
沈母壽
萱樹高堂錦瑟張綵雲深處進霞觴嘗來鯉鱠遺羹美
翦出荷衣舞袖香夜月炤成瑶海白秋風吹發桂枝黃
曾隨製錦陽山曲親見仙人坐五羊(夫人為陽山令德配子新舉鄉試)
宫允鄭幾庭前輩將赴都値其初度有贈
圖書遥映日華東萬仞龍門啟上宮史擷一編傳寶歴
名同三俊重元豐東堂
詔下宣麻紫南極星明照字紅何幸閩江相隔久還隨
杖履問崆峒
王兵部南使有贈
鳳書初下紫泥新喜見西曹簡近臣宮路遠迴銀瓮暖
樞臺高賜錦袍春南交盡洗蠻方瘴北望曾驅塞外塵
共厠鵷班有幾度今來看欲畫麒麟
祝詩
東望蓬山憶故家清秋常擬汎仙槎蒼松偃作千秋蓋
叢桂香生八月花金匱探書成綠字銅盤注酒沃丹砂
山公四十方為簿况有鴻文薄綵霞
贈王令
平陵出宰本賢豪河上曾推舊法曹市集沙頭行部遠
城環山半閉門高當廳碧柳春前種近案朱絃手内操
莫怪上公虛席久君家原有呂虔刀
文都司生日册子
清秋列宿啟文昌熠熠南弧在建康自昔分藩推鄧禹
于今開府遇文鴦青雲并繞營前棨黃石曾傅肘後方
他日功成攜手處漢壇高碣已蒼蒼
𣙜使君飲次
鵲袍屢賜待旬宣裕國何須更算緡書勝桓寬為論日
人如劉晏入官年重逢螺女洲邊月曾汎菱湖雨後船
官舍薰風相對晩管教沉醉荔枝前
徐司寇壽
蓬矢初開竺澤濱(時以纂修總裁開舘于太湖之傍)從來東國藉人倫
巖扉高貯盤中酒林屋分居門下人史局鎮教添半臂
聖恩未許乞閒身罇前多少經綸事莫向秋風理釣緡
壽福州王使君
秉刺分符捍國憂專城猶是舊諸侯冰壺坐對仙山曉
明鏡長懸螺女秋種柳閒如辛仲甫著書高比杜荆州
不知太守年多少試看蓬萊天際流
高江村宮詹初度寄書幛子以贈
北門學士苑西居偶住當湖傍釣車立籞手編新種竹
閉門閒訂舊朝書(聞輯遼金元三史故云)庭懸綵箙隨年轉酒汎
黃花帶露攄記得
内廷當此節
君王長賜御前魚
楝亭詩和荔軒曹使君作(有序)
曹使君典織署其尊人舊任時手植楝樹蔽芾成陰
使君因慨然登亭而歌屬予和之
冬官相繼使江鄉父子同披錦繡裳官閣依然梅樹在
丹陽重見柳條長牆西紫朵迎朝雨苑角紅亭對夕陽
每遇晩春花信滿風前涕泪一啣觴
二
當年開府近長干親見栽花傍井榦但過唐昌思玉蕊
再來舉院見文官(唐貢士舉院花名)歌成蔽芾恩長在認作桮
棬泪未乾滿樹離離初結子到今都是鳳凰餐(莊子鳳凰非練)
(實不食練即棟也)
贈陳太士(并序)
予己未
召試右臂瘍發會太士以長桑賸術遨遊京師藉甚諸
王貴人間折刀圭贈予立效既而予入舘太士謁選
得吳興司教去兩地相憶寄書道餐飯者十葚熟矣
今年春太士已拂衣理長桑舊術相見于明湖之濱
握手道故夫以太士之才致身通顯直咄唶間事且
月旦藝林甲乙諸文士致足愉快乃猶沾沾以利人
為念嗟乎稚川元化豈尋常自好者耶相對感激率
題四詩所謂柬知我者不必定贈元使君也
曾趨日下會
天安贈我仙人藥一丸抱樸不為勾漏長鄭虔忽作廣
文官酒分箬下雞缸遠書寄蒼山鳥路寒百尺選樓長
在望年來月旦有誰干(朝野僉載柳亭製白雞盞取其迅速時長安尚成化雞缸取以)
(為贈長興有鳥山蒼雲嶺)
二
相思十載隔菰蘆老去重逢在聖湖愧我歸田纔負耒
憐君過市尚懸壺戴憑叠席支雲臥司業贏錢付酒酤
半世才名仍蠖伏可知高論勝潜夫
三
西廳典教重宮牆並道前身擬太倉邀去座中皆白帢
繫來肘後是青囊研經不讓蘇湖學竒疾曾醫濟北王
驛舍相看裁咫尺當年此地遇長桑
四
領袖羣儒年復年昇山人重右師賢槐廳自鑿蘇耽井
藥地長鋪子敬氊晩歲校書羞待詔方春種樹當收錢
南湖築室尋常事何日相期鑑水邊
行過道山弔范制府作
官亭彌望草萋萋為弔忠䰟路轉迷蘇武不曾降塞外
魯公終自死淮西孤臣殉國心如石
天子旌門手自題試看遺骸留瘞處豐碑直與道山齊
早入虎跑寺用蘇子瞻舊題原韻
滿塢朝烟儼散香法幢開處石流凉巗垂蓮片支雲遠
塔轉松陰入路長佛閣畫圖分四壁山厨筍蕨供諸方
當年野虎閒跑處留得清泉與世嘗
二
深林行過麝臍香參遍諸天趁早凉筧水續流春後淺
幡竿倒影暮來長(時薄暮方歸)閒僧不作休糧術過客時傳
捨藥方行憶舊朝風物改百年灰劫有何嘗
西河集卷一百八十三
