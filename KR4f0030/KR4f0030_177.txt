西河集卷一百七十七
翰林院檢討毛奇齡撰
七言律詩(四)
重陽日城山晩眺同姚監郡張廣文徐徵君作
(城山一名越王城)
清秋高眺萬山中勾踐曾經此築宫拔地鷲峰何嶻&KR1110;
當年烏喙本英雄巖垂橘柚侵衣綠酒汎茱萸映面紅
讀罷荒碑歸去晩前溪新月漸朣朧
海鹽徐媛未歸時其夫以父被仇殺得癎疾家
人請離異媛不許相隨數十年邑紳士争贈
以詩
驚鳬汎水唼朱鹽猶是當窗理鏡奩孫翊家讐慚未報
伯牛寢疾有何嫌單棲不信裁雙枕偕老誰曾織一縑
竊笑幽巖女貞樹也當連理傍琱櫩
寄潮州使君
專城萬里授金符渺渺寒潮瀉玉壺嶺表舊傳廉叔度
天南重見管夷吾丹樓日出飛鸞鳳皂盖春還聽鷓鴣
誰信瀛陽標勝蹟風流千載在東吳
贈甘山人
湖海蕭疎斑鬢生身藏九畫應龍經袁安願乞司徒地
陶侃曾分刺史城江草綠隨卭杖發山花紅映佩刀明
獨憐五嶽追游晩不及看君萬里行
謁贈天衣乾大師
五蓮峰下舊耆闍高座重來轉法華海藏自翻金貝葉
天衣真繡木蘭花僧伽東渡曾開地謝客南還不見家
(希軻曰謝靈運稱在家出家時西河未歸故云)願借九龍潭畔宿長隨玅會聽
無遮
漫贈
空倉鵲去鳥争啼不見盤中蘇氏妻市舶暫逢吳下路
移家近在越來溪朱樓晩閉楊花裏金彈春懸桂樹西
自笑梁鴻長易姓賃舂三載有誰攜
邊詞
薊門衰草獵花鷹游俠從來重五陵塞外蒙戈垂豹尾
石中飲羽見猿肱邊臣昨歲通青海漢將乘秋過白登
但渡隴頭流水去不愁馬足折堅冰
祁公子將游金陵過别因贈
祁子臨行紫綺裘春風三月舊京游維舟一過江郎宅
走馬還登孫楚樓玉樹前朝瓊月滿烏衣何處夕陽收
傷心莫向臺城望愁見烟花滿石頭
汝陰蕭行人枉過贈詩並有所餉依韻抒答
駪駪四牡喜幽尋高盖移來禁苑陰驛路晨寒紅日近
山家秋老白雲深燒桐久愧鄉人識結襪難歌國士心
誰似賢門多薦達到今桂樹滿中林(繩祖曰時殿頭多出門下見七古卷)
依韻贈蕭公子荃
趨庭遠道快追尋少小鄉名播汝陰高樹萬尋看欲上
平陂千頃坐來深東園濁酒開蓬徑南國佳人見蕙心
探取錦囊休問價山前估舶是雞林
渡江舟中作
青山叠叠大江隈渺渺江波竟渡來近岸沙城隨櫂轉
知風海鳥共帆迴天垂吳楚浮雲下地闢東南錦浪開
烽火夕陽亭障外依然當日妙高臺
夜坐江上僧舍有作
南樓舊事興難同獨坐西堂對遠公鴐鸛霧驚沙路白
芙蓉霜折小池紅秋半寒潮生海上夜深涼月過門東
何事淵明不歸去長持濁酒卧花宫
二
西堂薄霧散蓬蒿坐聽哀鴻度石壕萬里誰同員嶠月
三年只看廣陵濤荒臺夜解青蓮法野寺秋寒白苧袍
何時還向山陰道一聽支公拂麈豪
喜遇陸圻因贈
十年惜别在錢唐兩度逢君入豫章考獄久知原陸續
上書誰不念鄒陽中春夜對湖西酒隔歲風高嶺外裝
羨汝桐鄉曾過鯉重來還拜舊祠堂(麗京尊大人兩宰吉安皆有祠時麗)
(京重定祠典碑記)
懷徐大滯南城
徐卿匹馬走江關一去南城久未還坐客競傳鸚鵡賦
懷君只在鳳凰山天垂旴水低三楚春轉瀘溪動百蠻
同在他鄉占物候此中新柳共誰攀
飲劉氏贈送客以婦病歸别
紞鼓沈沈蘆葉哀春城燈火又將催人豪不共公榮飲
婦病翻憐奉倩才待路驪駒歌宛轉銜雌黃鵠羽摧頽
何緣五載無家客也望明河相送來
投吳寺宿懷吳江徐釚顧有孝
渺渺吳關何處棲姑蘇城外舊招提齋鐘晩度龍堂冷
香閣宵分象緯低夜鵲暫投雙樹下秋風長動五湖西
只憐旅夢相尋路漫水長橋咫尺迷
江令宅(即江寺蕭山市北)
巃嵸貝闕現三車云是南朝散騎家海甸翠翻祗苑樹
山門紅對市橋花琱壇盡日聞仙梵綵筆何年寫法華
我欲再尋同泰講臺城一望在天涯
二
江郎祠宇久蕭蕭尚有閒僧繼六朝高閣諸天環碧海
斷垣雙塔傍青霄蓮開東土銜馴象草長西園拾賜貂
自笑穀城懷錦客重來此地夢俱遥
虔州曾孝廉自寧夏獲薦歸遇姜弱翁宅
西行不肯奪儒冠獨上雄州看馬盤去國曾參原不賤
游秦范叔豈愁寒河流峽下歸靈武雪滿天都走賀蘭
萬里鳴沙能躍劍翻驚此地到來難
吳城贈别陸五之真州
椒丘東望水粼粼吳子城邊别故人駟馬幾時歸海甸
雙龍猶自躍雲津晴風關樹飛黃鳥暮雨汀花散白蘋
此去江南春正好憐君三月下儀真
憩紫陽洞同大敬桐音南士
秋江練影挂中林共坐松壇聽語禽碧署玄書慚抱璞
紫陽丹竈羨燒金懸崖天半&KR0008;瓏氣過磵雲移薜荔陰
四顧儻能尋舊跡三宫還在最高岑
紫陽洞歸
高峰遠憩竟忘歸迤邐荒臺竚落暉紫蘚洞中懸竹筏
黃杉徑曲蔓蘿衣遥天龍捲田横塞倒海潮生嚴子磯
萬里玄瀛方在望肯教蓬館到來稀
王使君歌席
楊花初落似江南太守張筵繞碧潭座上狂生來阮籍
此中良吏是龐參清歌出幕風教斷華燭當杯月共涵
舞罷青衫烏鵲起醉歸應借使君驂
送姜八廷櫸公車
金門挾策甫歸旋又值公車上計年供帳重開江令宅
鳴鉦先發孝廉船燕臺駿馬横邊雪帝里穠花接禁烟
郊祀既成需待詔看君此去賦甘泉(時值郊祀後)
客中送王孝廉歸汝南
潯陽舟畔共銜巵朝日浮波惜上遲洛下未能同鳳舉
旅中何易見牛醫涉江美子披荷葉故國王孫望桂枝
萬里楚天君獨返五關雲樹是相思(希軻曰楚辭云夫君兮自有美子)
張梯墓下作
翹翹夏木掩泉關天柱峰邊夜自還墓下未留吳季劒
望中何處謝家山聽來谷鳥緣溪囀看去原花滿地斑
不道故人相失後十年流落在人間
飲鎮江軍府曹佐戎幕
新參北府建門旗歲暮留賓傍海涯戲下稱觴通臂將
帳中舞劒銳頭兒金盤虎爪擎來緩玉甕駝酥點去遲
羨汝江南初下日提戈還念舊毛錐
參上人枉示詩集并較定古本大學戲作長慶
體酬意
新雲百疊上衣裾笑解花函拂蠧魚瑶瑟已成湯惠句
石經仍作蔡邕書敢言釋教通儒教自演三車得五車
白馬未來麟册啓須知此際有真如
贈督河使君
河隍漢使舊星槎四十為郎鬢未華馬頰秋渠銜竹箭
龍門春晝下桃花平漕軍賦連芻軸都水官錢綰艾緺
神禹九年稱底績當時只屬五工家
西陵渡即事
望京門外舊樟亭驛路臨江蔽遠坰風轉一帆沙嶼白
天低兩岸海潮青通關賈軸摇旌旆下瀨軍書綴羽翎
叢笛幾行相望隔有人垂釣在滄溟
二
錢唐西路固陵&KR0657;十里平沙官渡遥鎮海舊樓飛紫&KR0008;
教兵新堞散紅椒(希軻曰越絶書有敦兵城今又名教兵有新壘)平原兔暖看
馳獵曲港鰍高欲上潮白馬素車長在望哀魂千載竟
誰招
上江寄藩下楊守軍末舟估艙適新燕飛來楊
命女書記書杜甫燕子來舟中詩索和因宴
前舟仍合書兩詩白巾為夀
朱門華屋待歸稀錦纜紅檣且暫依穿幔偶然驚柁鼓
銜泥豈敢汚窗衣風開繡臆憐多語影下清江惜對飛
海畔春還無舊主片時相傍莫相違
詒舟燕用杜甫韻
紅襟海燕畫梁春翠尾涎涎掠水新豈厭朱樓思去主
慢停金檝遠窺人重檣枉拂釵頭玉隔幔空翻掌上身
孤客十年無淚拭不須銜送白龍巾
過張贊府别署
江城試吏又經年江畔招予共飲泉寄跡尚能追漢尉
解矇今始見張玄春風燕雀飛江館夜雨桑麻繞郡田
回首十年同學事青衫相對兩茫然
襄陽嚴中丞游越枉示鴻踏草詩筆抒韻奉
酬
襄陽耆舊漢中丞八月乘槎到永興白雪早傳梁苑賦
寒風秋上夏王陵賜書豈敢留嚴助奪席終教坐戴憑
渺渺飛鴻遺爪去遥天相望最騫騰
送桐音南遊
春江南下水潺潺君去湟川度庾關地界九龍連百越
天開五嶺控諸蠻珠船行遇波中市蜃氣看成海上山
假使黃金能滿槖便隨陸賈共來還
二
南行萬里出番韶去看紅蕉與綠蕉嶺騎似翻天畔羽
鄉書應潤海邊潮官臺犀燭開筵敞猺戍戈門接洞遥
痛汝招魂心獨苦十年藩使未歸朝(桐音先大人殉南越方伯)
夜飲惜别
石井欄堂草露浮夜闌燒燭醉還留英雄何地依劉表
嬿婉經年是莫愁樟葉滿亭翻月落桃根無櫓逐江流
清絲妙管當筵發休聽寒雞唱戍樓
同諸公豪飲劉駕部宅醉中示諸妓
鄴中才子重應劉駕部閒堂相勸酬暇日開樽同北海
紫雲到座勝揚州歌來黃鵠翻林葉酒觸紅裙漬石榴
不道漫游金谷裏有人醉死綠珠樓
二
駕部風流綺席開座中名士鄴中才不辭美酒盈盤貯
還遣花娘出幕來趙璧五絃彈越調淳于一石醉齊臺
滿前無數金波落未識何人手内杯
南鎮即事
揚州巨鎮禹陵西祠廟千年古會稽周制職方傳玉版
虞廷封冊在金泥丹崖翠牓浮雲聳碧草紅裙細路迷
帝禪不逢村賽起洞簫吹去倍淒淒
秋日吳門姚宗典俞南史歸莊葉世佺嚴祗敬
費誓葛雲芝文果毘陵王廷璧𤾂城方將游
越過訪仝人畢集各賦
清秋高會集羣才落日同登江上臺鴻鴈肯隨颿影至
黃花頻向酒杯開探書穴在秦人杳採蕺歌憐越女來
勿惜舊時良讌隔十年雲卧總蒿萊
游靈隠寺賦得山鐘夜度空江水
靈鷲山空鎖寂寥疎鐘隠隠動清宵林間響落聽來緩
水面風生度去遥入壑恍連天竺雨開門長對浙江潮
夜寒恐有青龍起莫便聞聲過石橋
七夕天衣寺
清秋烏鵲化城飛又值銀河掛翠微梵閣不通牛女駕
香臺自曝象王衣人家傍晩争穿線婦織何年得下機
雲路星橋纔咫尺到來故國望俱非
二
古寺層臺罥薜蘿今朝帝子又停梭蓮花鳳輦天邊近
寶樹蛛絲雨後多數歲海槎難載石一行山鵲欲填河
珠宫未得通南巷手把長竿奈阮何
送出塞
遼陽遷客海東頭二月嚴裝上錦州絶塞亂雲垂地盡
寒壕瀉日帶冰流行車遠度鷹關曉去馬剛隨鴈&KR0008;秋
聽得摩多新曲子教人腸斷古伊婁
二
鐵嶺岧嶤初下關投荒萬里絶人寰東青時起天邊壘
長白春深雪滿山毳帳偶吹新筦葉羊皮頻褁舊刀環
相思只待秋風早看汝征蓬海上還
奉輓故范給事夫人來太君
畫衣丹紼擁靈輴壽母乘雲鑑水濱舊省尚多虞殯客
高堂只有報劉人秋霜孤燭歌茹苦春草荒碑臥受辛
十載諫垣勞夙夜當時長自聽雞晨
奉輓河南吕忠節公殉難詩(同朱敬身張南士作)
司馬曾留神臂弓黑頭歸假尚書公七兵久已推公著
羣盜何期寇吕蒙碧血自藏緱氏嶺黃巾竟擾洛陽宫
朱衣象簡懷風節長在山河一望中
贈諸暨駱君初度時三月四日
九成山館浣江邊高臥于今五十年問世久為緜竹誦
傳家尚有帝京篇花開歲勸長庚酒水曲春迴上已船
此際君家最堪念丈人挾瑟且調絃
海昌沈太翁隠居九十(元伯徵君大尊人也)
百尺高樓傍海居仙翁九十佩瓊琚青雲繞膝皆垂譜
烏鳥陳情甫上書好學時聞淇右詠傳經不共濟南車
百年再起懸弧宴為汝銅盤學釣魚
寄王子(時讀螺峰集)
洛思山下舊逢君百里相過日未曛一自甲兵原上散
不堪風雨嶺頭分天涯碧草看成樹峰際青螺望似雲
那幸輞川新句好隔林還得一相聞
東江讌集即席贈甬上秦大行洪明府暨陳范
諸孝廉
東江高讌集衣冠一座才名盡建安妓部笙簫揚錦席
姑山風雪下銅官雞壇酒合金盤淺龍劒光争燭樹寒
猶是明州越州客到來俱作鄴宫看
西陵道憶李侍御
西陵舊驛接蓬萊獬豸東巡幾度迴漢使乘槎終遠去
秦人採藥未歸來春深雲擁蠶叢路日暮花飛勾踐臺
自汝著書辭柱下人間無復伯陽才
錢唐逢故人
西陵咫尺是天涯喜汝從予江上槎兩度陶朱思返越
百年張儉竟無家鄉關恨届鑚榆節里巷羞乘廣柳車
壯士不還仍遠去江東兄弟慢咨嗟
晩泊口號
十里吳關蛟岸長帆檣千片暮相望滿江紅浪浮新霽
隔岸青山帶夕陽大賈幾曾來越客小姑不用嫁彭郎
樓船簫鼓秋風裏嫋嫋吹來欲斷腸(繩祖曰蛟磯在蕪關)
賦得孤鶴横江和曹嗣昌(舊選係他人偽作誤刻今盡刪去)
萬里秋宵一鶴横大江西傍武昌城高騫清影波間落
直視浮雲天際生遷客祠前虛比翼仙人山半欲吹笙
長風載得淩霄去夏口烟波空復情
立春日大敬生男賦賀
東郊綵仗百花舒佳日忻傳景僕書斗轉蒼龍堪繫紱
天邊紫氣自充閭香蘭晩歲留芳珮玉燕先春集翠裾
我欲錦襴初浴後為君重餽孔家魚
二
十年不復賦熊羆何幸春回正誕彌韋氏遺經方有待
商瞿得子未全遲葭原細發青麟草桂樹新生綵鳳枝
洛下從君遊禊久有誰還喚蔡充兒(希軻曰蔡子尼名充近作蔡克誤)
奉贈郡憲使萊陽宋公夫人生日是日初春微
雪
東藩曉啓婺光開繡帔金冠映上台四國母儀三夀冊
一堂官誥萬年桮花縈禹嶠珠衡轉雪滿秦屏玉女來
莫道滄洲東望遠夫人家本在蓬萊
得殳彤葆書并末方送諸子出塞詩有感
石頭尚有寄書郵懷袖將探淚已流尺素幾行藏錦字
雙金不斷是銀鈎春還遼海投遷客雪滿江淮刺去舟
誰唱婆羅商調苦邊關如送李殷遊
寄贈吳門程西毓初度
安定先生静者流蕭然自放古長洲時當五月猶披褐
家在三江未泛舟膝下有人推孝則吳中高士是言游
何時載得滄浪水為汝開軒洗玉甌
答丹陽賀宿原韻
思君十載未能過邂逅依然採薜蘿傾蓋久虛吳地諺
同舟願聽越人歌黃公壚下桑郎熟秦氏樓頭桂樹多
(時飲秦樂天宅)猶是天涯流浪客相逢不醉奈愁何
看梨花和韻
春深新葉暗樓臺猶有梨花照酒杯數點漸從風裏下
一枝偏向雨中開迷人翠幌連霄合寒女緗裙帶露裁
自愧潘生言志晩不教大谷賦名材
淮西使君九日席上贈郭襄圖作
潢河東下鴈亭秋乘興還為淮蔡遊當日賢王曾築館
今來司隸好同舟樽前紫袖歌聲度屏外黃花燭影留
莫怪西園詞賦少相逢王粲正登樓
長至飲羅生
萬里中原擁劍鐔驅車何處問羅含從來高士推江表
長至逢君在濟南玉琯碧吹原上草金盤紅滿洞庭柑
東封自古多雲物醉裏登臺仔細探
汝南郡署飲次
郡堂修竹散烟低漉酒留賓醉欲迷一顧尚慚燕市駿
幾年空聽汝南鷄座中名士輸羊曼肘後陳編笑馬蹄
勿怪氍毹長擁卧夜來風雪滿淮西
飲息縣同王孝廉
陶公留客晩開衙井上雙桐噪暮鴉隔院寒風飄玉琯
滿街晴雪散冰花銅壺響逐飛觴盡燎火光隨舞袖斜
最愛座中揮麈者孝廉家本舊瑯琊
陪諸公南湖舟集和韻
初廻錦纜駐雙駿千頃波光似鏡涵天外遠山開罨畫
雲間高閣覆優曇羣公暇日追河朔太史占星聚汝南
莫道行游無紀述座中相對有桓譚
二
芳塘灩㶑泛輕鳬五月薰風長綠蒲望去樓臺横北郭
晩來歌吹滿南湖裝成雪薤浮金盌坐看冰心映玉壺
但惜醉歸新月好不知還有夜珠無
答夏聲贊府和韻
與君一别郡亭西長向遙天望綵霓自笑鹿門難遽返
莫嫌鳳羽尚卑栖晩尋仙洞新詩在日飲官齋舊路迷
猶記南還思最苦關前高柳正蟬嘶
原韻答何朝宗
夜凉騎馬過街西醉舞樽前見羽霓淮浦人從天外度
汝南鷄在雪中栖深林蕙草貽來晩繞屋梅花夢去迷
誰念朔風當此際飀飀出谷鎮長嘶
從雨花臺至牛首道中
天界寺前黃葉下雨花臺畔白雲還同踰峻嶺盤空曲
遙見長江繞大寰隔塢芋田秋未穫疎林草舍晝常關
游人不盡徘徊意聊寄南庄信宿間
宿王言憲使庄
落木蕭蕭何處村松關繫馬到來昏琱闌暮雨聽山閣
華表秋風拜墓門(時謁王太君夜臺庄左)徑有名泉流暗草缸開
新釀覆香蓀此間已是山陰墅不用還尋謝傅墩
奉答倪粲原韻
自辭濠上尋中散曾在梁園賦子虛入世已無操瑟想
聞君尚有帶鋤書東田秋到花開後西浦人逢落鴈初
只道乘風應萬里相看猶是舊蒿蘆
偕沈華范同住秦淮有贈
團團槐葉減秋陰江介同過快滯淫賦就烟雲生四壁
畫成蛺蝶值千金王郎渡口花舡緩孫楚樓頭酒樹深
最是吳興容易病莫教相對起愁心
過舊院和陳憲副作
舊院荒凉極望迷女牆䫋處綠楊低庭餘鳥雀銜金粟
瓦散鴛鴦覆玉鎞桃葉一江環巷北莫愁兩槳去城西
當年多少陽臺雨化作浮雲何處攜
答贈黃虞稷江南踵韻
黃金高築不曾逢敢道才多氣似龍客路經年乘下澤
官齋卧日到高舂王通家有三珠樹和嶠身如千丈松
何幸臺城重會合秋宵一聽景陽鐘
二
虚傳往日賦明河十載長淮未放舸秋盡論詩逢沈約
(時寓沈主考館)年來講易共田何龍江過雨低紅蓼牛首看雲
捫綠蘿建業重逢愁思遠敢言對酒不當歌
錢封君夀(令子副使嶺南)
羡汝耆英洛下同銜觴長對玉津宫庭前令器推王坦
坐上通家是孔融鳩杖屢扶江草碧鸞書新賜海蕉紅
可知八百人間夀只在錢鏗指顧中
陪諸公飲歸酬贈錢大德震
春船載酒渡江濆野館濃花帶日曛許下早知繁主簿
座中今識孟參軍當筵皂帽欹紅藥對岸青山掛白雲
慚愧十年違禊飲空從洛水誦君文
飲趙解元舅之鼎宅時令嗣新領鄉薦
十年獻策在椒除重會親朋解索居戶外不嫌東郭履
箭頭曾作仲連書雲飛玉斝看行酒雪滿金刀試膾魚
最愛趨庭裁結髮也隨賢父上公車
西河集卷一百七十七
