西河集卷一百六十四
翰林院檢討毛奇齡撰
七言古詩(十)
戲贈徐曼倩畫扇
徐生妙筆似魏華又似趙昌能畫花東家嬌女白團扇
乞畫牆東落花片紛紛蛺蝶趁滿林我亦見之生愁心
故人有子得如此何用滿籯純是金
紫庭篇奉贈張庶子史舘總裁初度
自昔至人生有為河游龍蔡山出雲紫庭五象不恒見
含華苞德離人羣清河夫子本峻閥戶排三戟門十輪
况揚世德誦芬烈絲綸入掌推金昆櫝傳鳥策結碑版
字譯馬䭾增典墳舘草詳略總新意庭花燦爛皆奇文
伊予薄學恥操瑟外郡不知枉薦纁入都挾刺但局促
登堂納履争紛綸盈柈飯落麈尾屑列鼎氣函犓膳焄
微言要旨均有會窮蒐極撿真難聞恭逢
天子重文學議修前史藉討論首推東觀作楷栻如平
有凖直有紋又如杞梓任裁割一一得施大匠斤憶昔
浙省論鄉秀曾發策問如所云明史諸按互得失對者
不若問者神爾時予以避人去恨未考辨似向歆今膺
編纂得主者宛然弟子師河汾長嬴既至遘皇覧天門
日出烈若焚張星儼在翼軫列公子時見倉琅根但識
四矢冐綵箙那知三鳥拖青裙江左舊族本最重淮南
有文當自尊千秋得志苟長在世人安用徒紛紛
贈王舍人赴常州幕
去年同詣公車門有司藉藉推公孫雄文博藻騁偉辯
開牘殿前驚
至尊須臾授職令著作不及郎官並丞博獨憐垂老軼
清河但入中書詠紅藥天街對酒冬復春高梁柳色侵
衣新師門相倚頓分袂令我黯然傷遠神蘭陵酒熟野
花發此去江南好時節那堪羸馬夜歸來空望金臺一
輪月買田陽羡心自閒莫嫌蓮幕春風寒他時憶我新
詩好應在荆溪水榭間
奉和崑山葉掌院夫子題翰林院壁用東坡清
虚堂韻
翰林院前堆北沙翰林院裏通南衙填廳衆制但分草
列舘一區長種花崑山夫子秉文府授易遠探七十家
日繙縹册傍銅鶴幔掣鈴索驅饞鴉敕令掌筆定前史
美刺不雜萎與葩秪慚諸子濫藉氏昫紕收穢煩鉤爬
從來道潤鮮塵渴菊苗蘆菔不换茶况傳五教警聾瞶
隻手肯䣃懸田撾秋風院落久穨塌驟見補葺翻嘆嗟
(時新修院成)學人績學有如是請看壁上揮丹霞
輓歌詞送盛廣文櫬旐還里
君不見潁川陳仲弓公卿會弔縗麻同又不見南州徐
孺子獨抱生芻走千里由拳夫子學術明早年兄弟同
成名漢家應辟推楊震秦代通經重伏生偶然曳杖歌
延佇遂賦雄文玉樓去堂上鱣魚躍未能墓傍大鳥歸
何處生平感慨不得詶空吟華屋還西州天寒執紼錢
塘路滿目江濤涕泗流
金匱仙人歌贈陳子太士(有序)
陳子太士與予共文會者將二十年曾登選樓甲乙
諸試帖墨義雜文示天下天下人争奉為金科玉律
疆估藉之起市門利既而撝去得葛洪金匱術遨遊
長安予被薦就試試之前三日右手病痺而潰于熨
腕脹如長瓠五指僵矗告吏部不聽告監臨掌院不
聽隔試一日將夕矣遇太士于途驚曰何不早示我
令至此急市藥二升許濩之令濯自温至凉再濩之
指漸有文至漏一下又濩之漸皴次日赴試
泰和殿腕仍發痛如艾焙暗下而指詘可書因勉書完
卷出出則病亦減是雖天固厄之然太士醫療之神
何可沫也踰月予從諸君後蒙
聖鍳取中且用古制科例授舘職因感太士術作金匱
仙人歌謝之詞頗不叙致其意
昔者葛洪得神術著書金匱稱仙人千載以後鮮繼起
肘後有方空復陳潁川才子擅文藝月旦時賢等操契
海内皆知伯玉名樓頭只許元龍憩學深二酉通九淵
夢隨鴻術游鈞天長桑與客意氣合種橘啖人淮海間
天街二月花正發忝詣公車向高闕斵手徒令拙匠嗤
寸心久為貧交竭時當
召試入玉除大官將賜蓬池魚
九重前箸欲借挾一時左手難空書公乘交臂頓有省
迎鳳坊邊酒初醒煮藥惟燒王質薪澣肌不用蘇躭井
深慚手指重五斤非時能詘還能伸多君九折作良宰
惠我一劑真有神上醫醫國本恒理况有高文比秋水
他時金匱獻書成當復逢君杏花裏
送吳明府超遷觀察之閩
溟魚十歲不掉鬛一掉直上天門間從來神物有異量
豈與世數同往還夫君百里本寄跡要使殊才破庸格
司隸何妨拜茂陵通侯久已稱褒德一朝治行天下聞
果然第一推番君聲名特達播閶闔頓令平地生風雲
丈夫入世貴倜儻攪轡登車氣何爽望去雙旌擁&KR1707;輪
行來八察加廉訪東風二月度七閩溪花海樹郎官春
嚴生自足開甌越何必平津觧笑人
慰尤司法喪婦作
秦嘉垂老上計車閨中無復紅羅襦長卿獻賦不歸去
那得有婦留空居煢煢白兔走且顧南北東西隔長路
挽鹿難追司隸驄隨鴻先傍要離墓金刀劃水斷不成
悼亡賦罷顛毛生從人但道婉娩節使我頓增伉儷情
當年司法北平右共識使君自有婦今來被
召入
帝京不道寒房夜炊臼桃林關前桃樹新東風吹作灤
河春相尋倘認盧龍路應遇金臺夢裡人
項學士招沐益都相公萬柳園同諸公即席
朝上金商門暮宿永寧里翠帔結烏頭黃塵障驢耳同
鄉先達項槖師嵬嵬副相居黃扉見予落托頗矜惜往
往引手相扶持連朝待漏趣入侍看倚
金鑾判封事御饍盤分錦菜羔宫衣袖惹硃花字旋從
請沐呼飲間便尋杜曲城南端紅泉舊有昇平宅綠野
新開裴令園長樊介隴辟廣畆種得垂垂萬株柳九列
頻教汁染衣三眠不用枝生肘青絲碧縷布作帷今來
正值東風吹珠軒玉勒請載過名賢豪客紛追隨紅橋
初度入磵曲木末空亭接林隩平原漫衍馬埓長旄澤
蒲栘覆朱屋霜摧雪壓葉漸疎猶然鬱鬱園中居官渡
城邊朝繫馬永豐坊裏夜藏烏藏烏繫馬兩不見短榦
長條拂人面蓊薆難分㶚上營風流那減靈和殿間堂
四座傾酒巵行厨炙鹿還烹蠡庾公撤幔欲理詠潘岳
隔筵將賦詩寒飈襲袂日馭短重向枝頭覓睍睆澤在
何愁玉醴枯情深頓覺霜裘暖先生意氣豪且真相從
彷彿游雲津他時得返柴桑去望爾還尋柳下人
冬日過上海署故人任明府製衣衣我感賦
丈夫生豈易衣食終年在道披練裳朔風吹林下寒葉
垂老欲住江湖傍故人為宰在滬上呼我再過聽絙桑
薛城留客有布被莱蕪滌釜無舂粮顧此短褐不至骭
惻然為念范叔僵自視兩袖頗飄薄但看七尺真昂藏
割氊何足贈江革解襦不敢衣顧郎冰絲急付凍女剪
鈿尺便向當身量生平旅食就仁祖前歲婦褌辭豫章
惟此繭為伯夷種况逢衣自膠東牀貧士被服允無斁
良友致意安可忘只憐連袵坐相對反于官服加輝煌
少小誦讀并不出嘗恐行路分左羊十年衣褐蔽廣柳
一雙葛履投嚴霜多君力學早通籍脱麻更著宮錦黃
今来為吏解衣我宛如當日東書堂陽和乍轉稍暄煖
我當刺擢還故鄉入林服此快游飲落花滿袖春風香
答贈湯右曾長句
嵯峨閶闔平旦開馬蹄撲撲飛黃埃湯生年少好容髮
與之相遇長安街雙瞳炯炯負意氣手挾干將甫磨礪
鉅器知為王儉才請纓未遂終軍志他鄉各恨相見遲
贈予長句如哀絲酒徒慷慨和未巳令我聽之心骨悲
從来知已老彌寡擊鐘無聲且擊瓦感君任俠過季心
空道微文似司馬宜秋門前霜葉黃觧衣但醉當壚傍
吳姬十五正年少新滴玉糟蘭水香
孫侍讀初補學士復將還養于其生日歌以贈
之
射州學士孫叔然早年草詔蓬池邊乞歸養父三十載
登朝綠髮方鮮妍山池宴罷出就舍二月含桃摘盈把
倚案羞裁五色書當街且控三花馬綵弧初絓還養鄉
鬱洲山色仍相望臨行欲致留君意郢水坊南酒正黃
寄黃州向君(予修史時錄史監生向在江之父也)
石陽城西江岸春龍丘高士方山巾讀書蘭浦水長碧
把酒雪堂花似銀金門獻策路中斷綠髮紅顔有時換
華頂難同禽慶遊柳邊且共嵇生鍜趨庭皦皦白玉姿
燕臺石鼔來題詩文章久為成均重筆札新從翰苑知
圜冬史舘每入直輒向芸窗見顔色因道家公舊有心
能使羣賢遠相憶楚江東下繞臨臯赤壁于今戰未消
誰觧此中閒歲月有人家住綠楊橋
送趙郎中㩁使揚州
曩者始元舉文學盈廷辯難惟㩁商茂陵魯國各持說
但欲搘拄桑弘羊今來待詔給筆札方值征輸事遏伐
大夫文學相見疎誰敢著書論鹽鐵司庾覆錦稱望郎
懷香握草趨明光延清詞賦韋氏學二妙有誰能抵當
星軺奉使㩁䢴上畫舫紅橋截春漲豹尾朝懸估客鹺
鼉鳴夜度官艚餉揚州此去風景殊繞朝不用攀行車
關門紫氣時時見為我重詮道德書
題暢心閣冊子(王二光禄别業)
王生本是烏衣郎家藏司馬金翦章草堂開向衆山裏
高閣下臨湖水傍春雲出軫入帷幔朝雨盈塘接南岸
檻外長町裂苧衣門前漲水浮花片沿湖東上一堤遙
跨向湖心有畫橋唼&KR0689;波間翻雁鶩參差沙面長蘭苕
種來隔浦荷千頃看去當風柳萬條晴光繞樹鳥雀噪
縳得芒針好垂釣載酒嘗過阮緒家到門總是王猷棹
談經抽牘并論文山根紫筍方穿雲劚還烹就雜茶荈
玉帶有泉天下聞相傳此地即蘭渚上已曾經集王許
千秋尚憶禊賓年三月定傾留客雨今來同作京國臣
高梁屢見桃花春敝衣但濯龍池水觧帶難揮馬棧塵
夢中攀得鄉井樹欲賜官湖乞歸去狂客新祠久未成
務觀舊宅知何處十年奔走無宦情相期空負南山耕
多君猶有逍遥舘每欲題詩三嘆生
蒙内府席學士高軒見過隨于報謁時留飲感
賦三十五韻
帝城春暖柳漸舒烏裘百結懸柴車王門何處堪曳裾
徒然懷刺隨屠沽北宫才子金馬廬曾披錦字紅綾書
從龍起自豐沛墟虛懷善下愛腐儒春行漸訪干木閭
自慚十載沉江湖浪隨嚴助思上書惟恐操瑟非所須
欲行還住多趦趄到門挾帚但埽除俯首不敢繫履絇
何期門吏禁走趨居然倒屣迎王符鼇扉宛轉闢綺疏
邀予並坐紅氍毺清談揮麈間有餘腰間尚掛雙玉魚
御河流水烹滿壺攢盤苑核兼山蔬楚苗之食隴阪蘇
間寫馬酪傾乳酥宛如水底蟠珊瑚酒間誦我文未疎
芻蕘曾採東園株鸞鳳五色狎野雛從來薦達稱子虚
枉稱予賦同不如方今築舘招燕都千里共披駿馬圖
丈夫知已無處無醉醒何必懷菰蘆
送趙棠溪歸西江
棠溪趙子真天才千里馳騁如龍媒曾因借箸宰吾邑
滿城萬戶皆嬰孩今來相遇薊州路早向長門賣詞賦
黃塵撲面風捲衣蘸墨揮毫有神助春光初動柳拂波
故園花發思如何掛帆通潞欲歸去酒徒市上還悲歌
天涯去住總為客請飲杯中壯行色此去無愁良會孤
前路何人不相識
益都師相請召同舘生西堂讌集用陳檢討即
席原韻命和
從來珠履羡黃歇好客高風久淪沒但道公卿善下人
有誰肯結王孫襪况予落托久不前那得簸揚似糠麧
何期夫子亟引手不使出官誚六蝎坐令蓬虆傴僂人
頓入玉堂造金闕季秋望日日將卒諸生講論燭未跋
突開絳帳通酒漿恍為戴崇設肴核炙肉分&KR0008;入豆新
霜葵軟齒嫌匙滑當筵酌斗如挽河那顧中宵有星孛
須臾銀箭落如雨帝閽已閉絶鬼謁苐恣雄談未肯降
轉使深杯不停罰我今納履將欲發世事紛紛慢相訐
人生好會能幾時日月東西嘆倏忽不見貧兒甫釋褐
便得登壇仗旄鉞何須把定三寸豪只賦天心與月窟
朝來爽氣滿西山吾且支頥拄牙笏
西堂讌畢仍用前韻擬宮怨詩益都師相詩先
成命予援筆立和其後
長信宮中秋雨歇昭陽殿裏星初沒秦女朝來未卷衣
班姬夜久將弛襪憶陪阿母學針線頗厭小郎食糠籺
苐向釵頭綴玉蟲幾曾臂上填朱蝎誰知一旦選良家
遽絏黃羅赴天闕才人下比厮養卒永巷隨行覆足跋
每開温樹使探花但食金桃便藏核我今欲織龍衮裳
桑壇浴繭如脂滑祗恐繰成五色絲朱紫青黃變為孛
古來九嬪掌婦儀不使三宮盛女謁同車宜謝璧門行
退養甘蒙掖庭罰况當邢尹甫見憐豈有昭儀敢相訐
春花秋月如等間暮雨朝雲總翕忽茀服華袿拜罽茵
何須繡黼提章鉞莫道飛蛾善築牆莫言狡兔能營窟
官家如點上陽人恐有佳名再書笏
膠東道中寄周生六十初度
拒霜花發紅滿枝畫屏金鳳䨇差池汝南高士遘花甲
弧矢在囊酒在巵廻思夙昔擅聞望藝苑鷄壇屹相向
第五名垂驃騎間中郎文在司徒上閉門高卧三十年
東堂有弟留花甎潯陽自負達人譽洛下共稱之子賢
與予意氣頗相得論議當前快冰釋菜蕨猶存澹泊心
艨艟不費推移力(周生每談名理故云)自憐歲暮淮海行馬前挹
水長清清只因早向膠東路時見長庚徹夜明
宛平相公初度奉贈七月八日
往者
開國主文教前有宗伯後七兵燕許一時得父子袁楊
數世皆門生伊余被
詔待官邸親謁尚書集賢里堂供
先皇舊賜書園通後夜新添水春雲繞屋花繞牀豈期
絲竹還東庄翟公在籍甫終制曹相就家趨辦裝槐廳
入坐署堂押百職班迎敢相躐鼎耳環看總赤文詞頭
待判加黃帖自來策拜重報胙况復新參本名輔題冊
重思
母后恩探符特赴
陵園路三年槖筆為史官私書不敢投任安感公冰鑑
炯相照使我墨花寒未乾始知元宰受帝禀手摘星辰
類菽荏不信試看河漢間昨夜天孫布雲錦
西河集卷一百六十四
