西河集卷六十九
翰林院檢討毛竒齡撰
碑記(八)
兩浙布政使司政事堂歌咏勒石記
政事堂者布政使司堂也其使用宰相之副為之謂之使
相(俗稱方伯連帥非是)前代無其官明初設中書行省而以參知政
事領其職即元時所稱中書參知政事行省者(晉唐以中書監令為)
(宰相而以參知政事同平章事副之明洪武初設中書行省出參知政事為大使至九年始改布政使司布政使)故
名路曰省名堂曰紫薇而名其官曰參知政事即後改布
政而其名省名堂名參政如故焉(今司官仍有參政名下大使一等)第漢制
外郡自刺史止以為親民之官當久于其職使上下淪浹然
後覘積勤以資不次不宜朝遷晡擢等之傳舍故刺史以
上别無他使致有進刺史而為三公者自隋唐以降封軺四出凡
廉訪轉運諸使皆得加大府之上而其後提刑觀察比于外鎮
及元設行省明改布政而使官之尊極矣故自大府至行省猶
之刺史之進三公而其階迂其陟緩其受事反不得久
而獨于吾浙有不然者上郡馬公從尚書郎来使榷杭
州至一麾而復守其地會
天子南巡旌其才使提刑全浙分外鎮赤幢曲蓋以宣
布使指復未幾而進浙行省析圭擁節為外臺長有似
乎刺史之進三公者乃仍歴諸使以登于副相其階迂
其陟緩其受事仍未為久而乃躐大府以臻大臬不為
不徑數年之間而由分部以進乎全轄不為不速自使
榷行軺尋至斯土歴方州大臣而尚不離乎其地不為
不久是豈天之巧于愛公而位彌紆陟彌迅與是豈
皇上之曲于衞民而名為遷移實久于撫治與是豈此
方之民别與我公有冥漠之私而由父而祖戴帡幪而
長子孫一似藩鎮之分封其地而君斯國子斯民與夫
名郡之主進為都君其間親民惠物不一其事即間為
提刑皦然清白坐赤棘于五都之會其為安族而悦衆
者亦復何限而皆于我公得之如是而欲禁民之愛戴
而歌咏焉不得也夫大府有政政可歌也大臬亦有政
政可歌也今巋然敷政嫓于開府其内躋執政而外掌
儀同特跬步間耳乃四民歌之百城歌之諸州萬戶俱
歌之凡飭綱陳紀舉善絀惡敷言輯瑞賓興論秀水旱
灾荒關梁獄市租調版籍陂塘亭障觀風造士延師正
樂質契平價育嬰保赤却請拒餽掩骼埋觜種種也書
曰爾有成績紀于太常嗟乎太常之紀績從此始矣是
為記康熙辛未十月日
趙使君補山閣勒石記
管亭趙使君以良二千石守松江還里築閣于宅之西
偏方落成時其湘潭門人陳君鵬年登而樂之因拾宋
人又補青山入座來之句顔曰補山紀所見也夫以管
亭所居在山水之間柯亭當其前瓜渚環其左未有閣
時山未嘗少減及建閣而山不加多而乃曰補之蕭山
毛生曰凡所為補所以補使君之不逮者也夫使君非
不足于山與水也弱冠却柔翰杖策出門值東甌用兵
賢王入粤之際摩盾戎馬間遂以試士啓東南之治暨
遷潭州司馬則又當滇南初定車徒轉運不絶于路予
嘗謂管亭賦才官靈均頌橘之鄉而迫于公事逮之官
而後有詞正謂是也及守吳淞會
國家嚴吏治方州大臣率餐疏衣敝寅作而酉息程文
簿以鈞石其間勸德絀惡觀農升俊讀法于里門而平
爭于聽事日不暇給是其生平所自歉者祇在拄頰觀
山之興而今後而得補之是閣中之所見猶是而使君
之所見者有獨加也夫時有不足端賴于補人亦自思
其生平所不足而有待于補救者亦復何限而使君所
補惟是可以思矣康熙壬申予與同館查君庶常前後
登閣庶常曰傳曰進思盡忠退思補過使君今日之事
也然詩又云衮職有闕惟仲山甫補之則又後此者所
當勉也予曰善遂用其言以為記且乞庶常書之石以
示後之登斯閣者
笑隱庵碑記
笑隱庵者笑和尚所隱庵也其址在杭州清波門外舊
名法喜院而中丁毁廢大&KR2019;陳氏購復之以開住者為
照福笑魯和尚而笑近于喜因以笑隠名其庵康熙二
十二年奕是和尚從平陽来會靈巖翼庵將退院而以
奕公曾落染此庵遂合檀越及僧衆啓請願為奕公量
笏地而奕公應之今十法臘矣吾聞釋氏以退晦為名
雖持燭破暗而未嘗自炫即或勤于精進而究之無所
于先若此者所云隱也幾有釋氏而猶未隱者而未可
概也人有絶人世而仍不得稱為處士者矣生平挾特
原無可恃為世用即不見物物亦安用為見之此如田
更市傭其為袒膊而箕肱者傲物也與哉禮不足耳惟
我固自有繁飾之具而以為無益躬化謂何而去之夫
然後可埤堄曰安用是拘拘者為今天下沙門千百槁
項黃馘其東投西驀何關出處惟夫禪法之雄為龍為
象既已披僧伽黎衣高眎人世將出其所學樹之大寳
幢以告四遠而仍然詘處如面壁然此可謂隱矣公少
通儒書一出而參諸方即付以大鑒之法年未及子淵
而早聞大道宜乎高坐名山岸然揮麈以進退夫三皈
之衆而乃退居一室詠歌以自娛吾嘗讀其詩觀其所
為書而深慕乎公之才與公之道之廣也夫可以用而
不用斯之謂才可以不及而無所不及斯之謂道之廣
可以不處于此而猶處于此斯之謂隱公非其人乎若
夫笑者舊所名而今復仍之曰吾以知靈山之笑之别
有在也公笑曰記之遂為記
兩浙公建育嬰堂碑記
王者有慈少之文而順時行惠則春育幼穉與秋養衰
老往往並布之眀堂月令之間此後世漏澤之制所由
養無告而先以孤也顧曩時育孤大抵在保抱以後如
孟子所云幼而無父者而至于胎娩之餘甫離苞絡則
前此並未及焉自
國朝定鼎京師丁兵燹之後道多遺嬰益都相公曾啓
之
章皇帝前開育嬰堂于崇文門外畿南數百里車攜擔
負口哺手綳者日踵踵至及益都致政還里而宛平相
公復繼之其式遂遍于天下吾浙育嬰舊堂在吳山之
麓地偏而棟陿所輸貲糧嘗不足以給日用乳婦各散
處無所稽攝巡撫張公顧而恤之于公家之暇往往咨
及而布政使馬公遂力任其事會方城五達有皇華舊
驛本駐使節而鞠為茂草久矣乃址而堵之闢堂三楹
而列甲乙舍于其傍分坏别牖設牀而鋪墼冬罏夏嬰
料居乳婦于舍間有夫者共棲之使之㤀内顧之憂凡
竹車絮藉所以供兒之坐卧者無勿周具且延醫師之
良者以護其疾其于保字之用心可謂極矣然又恐遲
久不繼買田數百畝為儲峙需而立首事鄉官月稽而
日核之嘗讀周書康誥以武王之聖康叔之賢治妹邦
之地之大而當時寒煖燥濕饑渴勞佚口所不能言心
所不能達而為之上者以己意而宣之達之予所好而
去所惡有如嬰然則是合帝王保大之心而後可以養
一嬰極都伯重臣上下經營之全力而後可以保一赤
推之萬姓何異矣康熙壬申之三月甫載事而五月工
竣當事者請為文以布之石使他日繼此者有所視因
為之記某日某記
兩浙布政使司布政使遷江西巡撫都察院政
蹟碑記
聖天子御極之三十一年上郡熊公由兩浙使相進秩
大中丞開府西江為外臺垣翰之長建牙樹纛設笳鼓
節鉞一時士大夫咸拱手為
天子稱得人慶而下民哀號謂奪我公去扳車卧轍不
得已乃歴數公政蹟凡若干條琢石雕朱于行省之門
仰眎流涕一如羊開府之在襄陽者誠曠世事也夫善
政在得民得民在獲上夫人而知之矣然而二者嘗不
能兼京朝左右日親近幃幄而澤不下逮其在專城制
閫去君門萬里即曰御屏多記注徒虚語耳獨我公由
一軺使榷早合輿誦至
皇上南巡駐蹕茲土親見公趨事勤敏所向無稽業而
民之愛戴者衢巷歌呼無不曰我公賢我公賢以故公
凡三進秩皆不出茲土以慰民望而終遷峻省重之都
府以彰我懋簡從來方州大臣未有得君得民若我公
者然則遷之者
君之恩而思之者則民之情也考之三代封建設官不
同而郡縣相仍大率以兩漢官制逓為沿革漢法最尊
者莫如宰相執法暨郡國相守故凡有大舉則必以丞
相御史列侯中二千石為之領袖今之大府即二千石
也上而布政使司布政使即丞相之副後所稱參知政
事者也又上而巡撫都御史則御史大夫也漢以丞相
御史隸之京朝而歴代重使臣則往往以京朝大僚出
之為垣翰之長故使至執法則使之極事矣公自大府
而觀察而行省而御史中丞以一身備諸使而且得久
于其地其獲上之專與得民之深如此第民心惟一而
其類有四其在官屬即士類也凡承流宣化整綱肅紀
與夫飭法眀計杜夤絶請諸條此所謂勵官常以儆師
士者至于士則講讀考課而外爰有監鄉闈建義學諸
條而農長諸民諸如舉孝奬廉粥孤養老恤菑捍患調
爭減役以及耗羨之除常平之置皆是也若夫工估則
凡釐漕平關築隍濬畎與夫行戶所必裁承應所必捐
牙埠所必格輕減子錢均平物價比比而是因件其實
蹟疏為若干而但存其目于左以俾後之&KR0681;此者有所
取法且曰此民志也若夫公之德則槩以政見且有非
斯石所能記者
皇華使館瞻
御書記
康熙三十五年
皇帝遣刑部員外(臣)宋駿業手捧
御書將至紹興山陰之蘭亭車過杭州在籍兵部左侍
郎(臣)楊雍建詹事府少詹事(臣)邵遠平國子監祭酒(臣)
汪霦翰林院檢討(臣)毛奇齡翰林院編修(臣)凌紹雯中
書科中書(臣)顧之璿等詣皇華之館叩頭問
皇帝起居畢跪復請匄
御書瞻仰駿業不可曰此非臣等所敢擅也
皇上未嘗有旨令汝等觀也且亦未嘗以書法教天下
臣也
皇上以為自昔巡幸皆有祀古帝王賢臣之典載在史
册故漢帝祠黃帝橋山祭魏信陵君封樂毅後而東漢
建初且有祠本朝臣桓譚冢者朕觀河南巡東祀神禹
而獨不得一訪問先代賢臣之在其地者朕深憾焉因
于萬幾之暇曾憶晉臣蘭亭舊蹟在禹井東西洇沬不
彰遂手書蘭亭記一通將以張諸石而補祠其地汝等
誤以為
皇上文武神聖乃區區與右軍將軍較書法乎(臣)雍建
等俱伏地曰何敢然何敢然第
聖人御世動無過舉在
國家行之為典禮而在臣民見之即為法式此如天然
在蒼蒼祇以自舒其陰陽之功而在天下人即仰之為
金輪為玉波為䨧翹華蓋不可名狀今有景星慶雲出
于天而薄海内外不爭先願睹者乎有醴泉生于山甘
露降于林而鄉城老幼不扶杖襁負願少須臾毋死以
冀得一見者乎今
皇上加惠東浙
龍文遠頒(臣)等身居浙西方私相怨望以為獨後而瞻
天仰
聖尚閟抑不前恐亦皇華所未忍也駿業乃仰而告俯
而祝曰惟
皇上惠之敕設几行叩頭禮畢甫展軸而天氣清朗日
色相照耀庭前草木雞犬皆爛然有光色彷彿見黃帝
垂衣倉頡布象龍跳虎躍鸞驚而鵠峙滿庭皆踊躍歡
抃觸首呼萬歲不能起臣伏見三古之世極重書學故
中庸曰書同文又曰非天子不考文蓋古凡入學則天
子頒其書法于學官使天子胄子與公卿大夫元士之
適子皆習其書是以大戴保傅篇諄諄記書學之事而
漢志有云周官八歲入學保氏即教以六書是書之為
重于天下久矣今
皇上書法前掩千古後掩萬年雖神禹手書岣嶁武王
親銘几杖皆莫之及自宜頒其書于天下使後世臣民
永為法式今日之瞻則百代規摩所自始也衆皆曰然
遂以(臣)奇齡原職史氏當備載其事以俟
採擇因略敘始末而記之如右(臣)奇齡稽首頓首謹記
趙開府六事圖記
兩浙巡撫中丞趙公開府杭州予與同鄉官出餞之朝
陽門外暨予請假歸而公已移鎮江南尋且還臺遷部
堂去其撫浙之政值在京不得而知也然杭之人每思
公其有得于心必曰此公澤也其或不得于心必曰公
何在耶又曰向使公在不至此以故范公貌劖公治行
以廟以碣其在今己十年所矣猶有繪公六事圖屬予
記者曰開河曰築十觀臺曰刑奸曰代民還營錢曰講
道學曰移鎮公事不止六且移鎮非事實祇以紀
朝廷倚重并浙人留公之意然而大者具焉夫開府無
細事官其地當使山增高而水增深杭昔苦&KR0034;塞前哲
鑿八井不足其穿城水關有渠而陻公開中河十餘里
西小河十里南自慶封關北達清湖尅期而工成乃築
城十門觀臺高廣若干丈牆樓參差且增坏諸障隧令
城中士女偕觀撫埤堄循牆而游如是者三日今所繪
城端纍纍是也夫東南四民生于逐末賣漿負飴者貸
營錢為餌旬日倍子母還之而風雨疾病或不幸不售
縲係敲扑鬻妻孥逮死比比也公代民償責累巨萬而
禁其將来至于土豪作奸者詰殺之曰吾去其害馬者
而己念無可與士大夫往來請益于是借講堂論議得
失以予觀世之為政者高其牙盛其伍伯日與下吏候
門者罄折問詢相對移日晷而士大夫之車轍若冬雷
焉民之暴亂非法者矜之以為恩遇有大事大役即惴
惴不敢任聽其脞廢曰清靜曰以不治治或百不得己
任之而動輒箕斂曰設法以至重農驅惰抑奢崇儉不
務識大勢而概以祛末之見任意催割雖賢如湯斌其
治吳閶不免也有如是六事而猶謂不足以砥世也乎
吾記之猶思之矣
海竺庵食田碑記
海竺庵者吾族蜜修之所也從來四恩報主各稱檀海
今以海濱隟地建旛量笏為衆生修覺之場則雖小葊
而海以名焉前此族弟尹儔與其婦周㑮雅好施濟曾
築室數椽濩茶歇暍有年矣今尹儔夫婦垂老無嗣遂
拓之為庵且以此為他時樂丘使翦茅其前培龕其後
生時焚且誦而百年之後歸于其室此固鐘鳴漏寂剨
然猛省一大機也因族叔遐伯從弟鎮還夫婦皆有同
志則自此而推將必有踵其事而增其華者故特延禪
僧高修為之住持作開山之師而以尹儔夫婦為之山
主乃為述其事而記之如此庵坐落祖宅之南相距一
里許後有田如干畝即尹儔夫婦歸藏地也别有田如
干畝為常住食田皆尹儔周㑮身施之族之人毋許佔
者某月日
祁夫人易服記
姜桐音先生以疾死其配祁夫人服三年喪畢不易服
先是先生易簀時其諸子環列先生指謂夫人曰以累
子以故諸子無長少皆夫人教之至是諸子請易服不
許家人請于祠不許少京兆定庵先生其猶子行也拜
于庭為陳大義謂非先王法且先人亦莫之行反覆論
說終不許會
國朝定鼎郡之以世家保家門者日隆隆起而先生席
列卿後獨家食不出于是諸子有乞試者屬京兆君為
之請而夫人許之康熙辛酉次君貢于鄉及癸酉長君
登賢書方是時距先生之死己一十六年榜帖至家人
仍有以易服請者邀予至其家語之夫人夫人怫然曰
謂此區區者遂足以易吾心乎而予曰不然方予之與
先生交也約四十年矣始為患難遊既而以文章為伯
仲又既而音容閴絶莽莽若隔世而夫人非他巡撫蘇
松殉難贈太傅諡忠敏公之長女也予少至東書堂時
夫人從母商夫人學詩而以予通家子每出諸閨中詩
屬予點定以故每讀夫人詩而為之賞之其後與先生
倡和更名靜好集者是也今商夫人已即世東書堂已
毁當時所點定詩己俱散失靜好集己殉棺去即夫人
所授四子書及經義諸子售後已厭晦將抵之牀下天
下亦何事不從遷變高門華屋改為蓬茅滄海之波移
而為塊壤而祇此絲蒯之縷縷而不之易且未聞易服
而即可以易心者也世可易心不可易也夫人乃忻然
税服而曰可易矣遂詮次其語而屬為之記雖然離騷
云進不入以罹尤兮退將復修吾初服夫進不罹尤退
不修服君子之過也初服安在吾作易服記而重為思
之
重修臨安縣學眀倫堂碑記
眀倫堂者學宮之一堂也古學與廟二釋奠先聖每設
主帛以行事而學宮甚廣由垣而門而堂而室房而館
舍而圃林凡讀書養老興師貢士以及上功上齒序飲
序射皆集于其中而名之曰學自隋唐以還間立周公
孔子廟于學中而元眀更制遂以孔子廟為學而别立
一堂題之曰眀倫無米廩無瞽宗無論庭射圃二館三
舍祇一圜橋一泮林亦列之廟前而堂無與焉則此一
堂者固合全學有所事而存焉者也使此堂而尚任其
圮則全學廢矣郇陽郭侯存齋舉鄉試第一以揀選知
臨安縣事其&KR0681;任也見聖廟巋然而啓聖宮壊捐俸修
之未竣也及集多士于眀倫堂將習講誦而堂本五楹
而墮其三棟欹而壂礫慨然傷之念邑為西吳奧區代
産偉人即今衣冠濟濟科名相繼起而顧令本源之地
荒蔑若此古不云乎學始于不足而成于克奮苟能奮
興雖經費不足何害因敕諸生鄒偉元等使先竣啓聖
宮功而徐議堂事康熙三十八年夏六月朢日候首捐
月進不足請輸于紳士又不足則以贖鍰佐之凡陶土
刻木負繩運榘一切任材效力聽擇所便不苛亦不濫
乃請練事紳士如許君胡君駱君盛君典司出入而縣
尉任君董視之越五月工成侯因會諸生于堂而課以
文且舉鄉飲酒禮并讀法焉及侯將引疾未暇記事又
二年而諸生礱碣請為記夫學之賴修成久矣君陳曰
簡厥修亦簡其或不修學記曰凡入學者七年而小成
九年而大成向使廢墜不修毋論是堂無幾即漢唐國
學往有二百四十房一千八百餘室而諸館之門墾為
菜畦即初授廣文一職有雨淋屋塌而不可入者况官
居相嬗等之郵驛計侯之&KR0681;治才五年耳初衣之遂本
諸夙抱祇此數年間何難膚膜置之而多方經畫以集
于成然且瀕行頃刻不忘斯舉而就許胡諸貢士而三
致意焉其不令或闕如是也
聖天子崇儒右文其將稽士成以稽官成胥視此矣乃
為文曰(文缺)
西河集卷六十九
