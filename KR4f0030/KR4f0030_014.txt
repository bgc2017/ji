西河集卷十四
翰林院檢討毛竒齡撰
書(一)
與趙明府書
月日甡白曩者運會之季曾束髮與吳越諸君子角逐
藝林爭長篇帖伊時便知禹航有趙我惟先生其制舉
文字為鄉邑所誦稱此足下之伯氏也繼即聞足下名
見足下制舉文字亦為鄉邑所誦稱詢之知者曰此向
者我惟先生之弟也苐艱於一見邑壤隔矣且向者甡
未嘗能去里也嗣則甡漸為隟者所搆重罹網罟始輕
棄走四方然又不能明明停履屐訪知名士且日與藝
林篇什疎矣皇皇者亦何有乎爾頃在湖西稍稍聞足
下道甡不置初方疑之既自慚也甡當知足下足下詎
當知有甡矣既復道足下好甡者踵至且云䁥甡之文
時時為蒐羅則更疑夫毛嬙之口不挂穢人炤夜之光
豈容腐蚌甡固何有乃蒙見稱哉且夫魏王賞田父之
玉而許其真中郎愛丘亭之篠而暢其美然而雕工不
見非笛師無以誚者何則超世之資有當乎絶倫之監
也甡寧有是哉乃暫歸鄉里則真有道足下愛甡者既
而去他所且復有能道足下好甡有徵今而後乃知足
下果知甡乎然而益慚已自幼丁亂離役於衣食暨長
而不齒於衆近則忌甡者必至於殺甡而後已幸愛甡
者引手而救之然自慚薄劣原無伍胥復辜之心而受
吳光客禮之遇遠媿越石縶絏之賢遽申平仲知己之
請近鄙徐盧佻逹之行復膺胡謝拯援之德何况乃復
有足下者臭不却岑味能茹蓼傷仲宣之流離念邠卿
為有學此桓譚所為惜遭時虞翻因之感知己也且甡
之寡學有為爾窮逹雖明何緣誦讀四十之年瓜副而
盡十年幼穉十年困詘十年甲兵十年奔走孔子曰年
四十而見惡焉斯之謂矣故欲仰觀俯察居平命世出
而有為吾斯能信此夙志焉而未逮也若夫捃藝林之
殘言矜篇章之一得庶所幾也然而研精殫思窮高極
遠又無時也然且偶焉著記本無嫌忌攖彼有怒逢諸
㸑溺此則宿留有匿癭鉛刀反藏鈍矣且夫足下負非
常之識闡幽揚麗就而言之厥有其人湖西施使君理
學儒者然故有深情其為文作者之雄也杜陵蒋生發
言婉麗歸於正則向褒之善者也乃其人棲棲道路要
為可憐甡里中友有斐然備作述之林而久已物化使
其人尚在士衡太冲之流不足難也今尚存者蔡仲光
字大敬張杉字南士皆篤行君子大敬近著論若干篇
成一家之書要其鴻論偉裁致足可傳也足下知之乎
友人有刻甡詩者初名夏歌集夏歌者以晉時夏統入
洛能歌土風不忘故也夏統甡里人也故以名然其義
未著恐多異解或為夏聲或為函夏竟乃刊去近復有
為甡選刻詩卷此與前足下所見應復有異昔左思賦
三都張華知之屬玄晏為之序他人不知也足下知我
可無玄晏哉敝郡拙選久無覓理昨貴宗棠溪公甡受
恩宥人也云足下故亦需此乃并緘至臨當遠岐因風
附白不盡有云毛甡白
謝竺蘭上人書
月日甡白昨者秋首吳江水清有江東王彦字士方者
曾維舟長橋妄投蘭若依象教而隱形感法幢之多庇
緬維高坐諒能省憶今士方辭後不通一劄而西河毛
甡馳書報謝將謂鑒形者不必聞聲而聆音者未嘗接
貌此兩違之道也倘謂辭者一人而謝者又一人高坐
善聽又不當有别識心也去時過定陶以是地有范蠡
湖乃為詩云陶朱游子姓毛遂野人名聞者怪之此由
謝彼容我者不欲終自晦其所行故微及耳然彼容我
者逮今終貿然也高坐聞此莫謂此非非文殊乎向造
次之頃又兼病瘧非高坐護我幾不能活今又踉蹌走
楚豫間轉入湖西誠恐過此更遠或不能通謝遂於外
生歸浙道過茂倫裁語叙思一問高坐暨諸聖宣高足
近年道狀然自分負高坐甚深不可道也僕素於内典
渙無所稽即經涉獵亦遴大意實不知此中有要妙可
以為身命所柢托也避人以来隨堂行住不無有解然
終以為與吾少所學在嫌微之間譬諸叔嫂遺問帑藏
拾芥應手而却嚮入少林若獻異夢彷彿胡僧探予以
法予告不知飲予以水復告不覺僧乃擠之謂當自省
醒而按行循溪繞流宛夜所見然自分無道置不更念
逮返敝鄉仍違蹤跡聆緒論於雲門感天衣之妙旨晨
昏提闡偶露隙照然而隨啓隨閉比之秋螢翳戀餘腐
明與闇嬗浮沈林薄遞返於黑此非薄要典為不足為
亦非果俗情錮滅惽彼不知也誠以少時所習輾轉未
忘亦猶孩提誦讀雖既耄而難去於心兒童把弄雖漸
長而不輟於御也高坐亦憐之否乎先慈產甡時似夢
僧寄以牒者既而惡之祕絶不語暨乙酉之冬衣緇山
中而後喜而微語以所夢謂從此其驗也不寤今已後
乃復輾轉相染倘避人不已當或有再造蘭若者特求
如向時清風戒秋池藕初彫高坐彈琴有他鄉王彥者
扶病請聽則彼一時耳嚮聆妙偈未聽詠吟近竊睹諸
文選有高坐與聖宣雜詩殊過湯休此最可喜幅促有
限路局無窮伏惟損慧略鑒不悉毛甡白
與陸麗京書
甡白昨者别臨江意謂足下還豐城也甡又遷住他所
故過豐城也不意足下乃入黟山從五衍游相傳有沙
門攔當引度之想有此事此際要當有脫絶處甡要亦
同此也特昨相見時有蓄念欲仰决一段逮見輙忘如
是者數雖對有他歡定無容及然過則念之矣恐從此
不復頻見獨念此事又疑不得釋遂臚之耳甡避人時
曾過東陽方記室家其人亦高尚士避甡邑邑城南五
十里後溪記室曾僦居溪民沈翁少婦出澣衣溪中時
梅雨後初晴婦方體怠不飲食力疾出澣衣衣復攘垢
撋遂無力逮日將指午溪草歊蒸吻燥喉涸行過上溪
十步掬上流飲之歸而患喉痛遂乃重舌重舌者舌本
上有舌下乃重也行路粥醫者療以湯婦頓嘔隨所嘔
舌出長二寸厚一寸薄兩脣外不可錄入舉家驚惶醫
亦不解何等也乃視其醫者則去之矣鄰人追而錄醫
者不聽去二日内藉藉人来觀既而漸煩其人来觀者
婦羞不令與觀必自言能醫乃觀或不審藥者求入觀
詐持杏茗屑不為害可傅食者而後以觀乃或以鉥擫
其舌微窺之則舌本自能動似與出舌不相屬時記室
往觀揀篋中有許冰妄云是吹藥吹傅當愈其所以如
此者實欲得紿觀也其觀畢遽歸者畏責效也次日遇
所錄醫者於道醫遽下拜云謝之乎微君吾不復脱矣
遂叩之云早食時仍欲嘔嘔則出舌已斷也錄視如雞
膍胵然至於舌猶故也記室乃不知所為過翁家翁方
瘞斷舌溪上歸手尚把鉏也見即拜呼婦亦出拜婦方
睡起重潄盥出拜拜後乃復索舌觀婦羞不肯記室乃
故紿之曰本所以求復觀者為其孽本不即脱有匿形
也即不肯聽之而已何足難者矣婦始懼求觀啓其舌
如平常也向嘗語記室以為詢足下必得其解時有衣
緇者同聽愀然曰豈不詞舌之報乎其人必前身多詞
人也甡憶搜神記亦有漢選部郎張君有詞舌過忽患
舌腫須臾出舌於口外大無度遇一老翁九十餘攜一
少妻来臠食之病差且云舌下懸好豚實亦不知何等
病也其詞報之說或不果然若其病則非杭引毒熨所
可逮也豈不危哉吾將求其說也必若以為舌報者足
下方隱於緇流當又有說不然則足下聖儒耳兼五音
奇胲之術恐從此不傳其剖晳之也甡白
報周櫟園先生書
客有語甡者曰生不見鳳凰見南方翠鳥便以為似惑
而就之然終以為與意中所擬見者不倫也幸而見真
鳳又或以意中所擬太過既見鳳反不若未見鳳之意
擬為快甡初聞其言而笑之今見櫟下先生見真鳳矣
自此可不見他鳥且自此更可不見鳳何則見止矣昨
到汝南署便過息縣縣明府時時来周旋且聞其幕中
有人最賢此亦客向所云幸見真鳳者矣特此中乃不
寤有夏贊府其人者與其治賢長者日飲酒往来見甡
而好之其飲酒往来乃遂逾于其平日城之西有息夫
人粧樓遺址遷飲于其側城南五里渡淮有濮公山是
光山縣地或云此濮公仙人之所居也濮公不知為何
代仙人登其山藉草飲酒若有所思如是者十日初不
知彼何所見乃若此此雖不足為先生道然且為先生
道此者以報先生游息事及之云爾日者先生為陳老
蓮作别傳以未備諸隱軼事飲間詢甡甡與老蓮損三
十許歲及見老蓮時已晩矣故雖屬同郡其交老蓮乃
反疎於先生後在秣陵舘次書數事付管記都不甚晳
思先生表微闡軼汲汲然不遺餘力且必探捃其形實
而後已恐其中未晳負先生意願有以正之退揀甡夙
選越詩亦有女氏乞畫蓮一絶句其云庚申三月岳墳
前者正老蓮二十三歲時也老蓮總角為畫便馳驟天
下特以好酒尤好為女子作畫故女妓每載酒邀作畫
是詩實錄也(本詩桃花馬上董飛仙自剪生綃乞畫蓮好事日多還記得庚申三月岳墳前)又
一詩期以某時過敝里而以年暮故畏死先期来其中
云老遲五十二年人(本詩蕭山想絶舊時親兼想湘湖雉尾蓴明歲有期今歲往老遲五)
(十二年人)老遲者以甲申後更其名悔遲故稱老遲非老蓮
之誤也其五十二年者觀其注庚寅歲也越二年遂死
然則老蓮以五十四死壬辰歲矣至其先人名與字向
因不詳故不敢妄答逮至汝南署金長真使君老蓮友
也間詢之然亦不知其先人名字且并不知其曾為方
伯也適月餘老蓮季子赴京師道汝南特諮之飲間季
子名無名作而曰先君子號還冲諱性學為萬歷丁丑
進士分藩嶺南時同座者若干人皆相顧歎息既罷有
客語甡曰嗟乎老蓮書生耳畫亦藝事然而出於扶桑
入於柳榖疇不知之矣其先人身為方伯名不見知於
郡邑聲不聞於通家子弟然則人貴有樹耳嚮使無可
為稱道者雖富貴猶埃壒也又况乎賤貧而汎汎以游
溘然而死於無何之鄉藐焉真不足比數于人世父母
不必以為子朋友不必以為友前不足與推後不足與
挽貿貿然無所挾持而欲其重有聞於斯世此向者宣
尼歎執御子車嗟荑稗也所謂樹椅桐不長不如樹擬
畜鸞凰不生不如畜鶩也甡時聞此言泫然而悲也若
老蓮為待詔則在南都後其先止得為舍人耳以向時
所答有牴牾故復及此甡頓首
復朱朗詣書
僕選越詩末及閨秀此猶文選取班姬玉臺載徐淑也
其稱祁中丞夫人為商夫人者夫人本冢宰公女名景
蘭字媚生蔡大敬語僕以為夫人茂壼範為忠節名臣
德配其字豔不足隆稱述考古原有稱夫人例遂妄列
之曰商夫人實不知其稱之有是否也甲向與僕書辨
僕選甚博曾不及此一節既聞以原書示人遂增入云
祁中丞夫人而乃稱商如中丞何矣僕無學於古文都
不能記憶然嘗讀漢書高帝戚夫人文帝慎夫人孝武
王夫人李夫人邢夫人尹夫人皆以生為氏者他若三
國吳謝夫人潘夫人晉諸葛夫人謝夫人其最著而以
詩見傳如今人所識閨秀若隋時侯夫人唐時樊夫人
歷代而下不更僕也甲縱不屑道史書且或謂宫掖所
稱與外有異然三國志有說書家本人人悉能道而曹
公破虜玄德雖自尊未稱帝也演義不云曹公丁夫人
卞夫人劉夫人孫破虜吳夫人劉先主孫夫人甘夫人
糜夫人耶晉王丞相婦曹夫人謝太傅劉夫人此彰彰
者又謝太傅嫂王夫人謝朗之母太傅嘗曰家嫂情詞
慨忼恨不令朝士見者不必深通淹貫亦知之也晉史
王汝南娶郝普女王司徒娶鍾徽女婦人集曰鍾夫人
有文才其詞賦頌誄行於世世說曰東海家則郝夫人
之法王右軍婦稱郗夫人桓修欲襲玄庾夫人曰不忍
見行此事庾夫人桓冲妻也羊耽妻辛氏有辛夫人傳
顔氏家訓曰王大司馬母魏夫人性甚嚴葛洪神仙傳
曰樊夫人劉綱之妻杜甫丹青引有云學書初學衞夫
人註一名為衞一名為櫟要之晉汝陰太守李矩妻也
乃何故稱衞若謝夫人則王凝之妻名道藴亦閨秀諒
所深暁然晉書世說並稱謝夫人如云桓南郡問謝夫
人又云謝夫人命婢肩輿抽刀以出又曰王江州為孫
恩所害謝夫人婺居又曰王凝之謝夫人既適王氏是
也若世說又稱王夫人有林下風氣此對顧家婦稱特
變文耳夫陽之紹陽合於所嬗統陽也陰之從陽必著
所自析以陰也故陽可統陰以傳而陰必不得冐陽以
著至若世所習傳唐張夫人閨秀也有拜新月諸詩然
是吉中孚妻也而稱張夫人此吾所以例也唐時婦人
之貴無如苖夫人苖張延賞妻然反無稱張夫人者杜
祁公婦稱相里夫人相里其姓矣晉王李克用婦稱劉
夫人然不為無晉王韓魏公婦稱崔夫人王荆公婦稱
吳夫人如云韓魏公崔夫人亡又云王荆公知制誥吳
夫人為買妾至宋元閨秀所最著者則莫如孫夫人耳
孫為秀州文學鄭文奎婦今詩餘所稱亦曾有稱鄭夫
人否乎夫詩餘所稱與詩選所稱正同此又可例也若
東坡婦王氏則志林后山詩話諸書皆稱王夫人東坡
頗知名乃不稱蘇夫人何也或曰古以女别氏如夏之
姒商之姺嚳之訾陬漢之史皇孫皆是也此不深論若
契母稱有娀則高辛後娀氏也稷母姜嫄自非周姓王
季妃稱太任詩曰摯仲氏任任姓也以中女稱仲任此
如魯稱吳孟子晉稱季隗三國吳稱大喬小喬者他若
孔叢子稱衞文子内子死復者呼臯媚女復而子思以
為婦人宜氏不宜字又云婦人于夫氏以姓氏稱此由
誤認莊姜棠姜等為夫氏而以謚為氏故以云此孔鲋
臆說也考之古文俱不然如詩稱爰及姜女左傳稱夫
人姜氏如齊公羊傳稱邾婁顔夫人有國色俱無及夫
氏者此亦不深論至如近世所稱何足為據晉韋逞母
宋氏封宣文君此亦博通經籍授生徒如所云閨秀者
當時稱之曰韋氏宋母使今人為此必以為韋母宋氏
之誤矣甲不深論古而好為譏彈必劉雉稱制李曌議
禮然後行此也聞尊選亦及閨秀且聞尚未竣足下淹
雅定不惑其說然為足下璅璅者欲見時為我道此也
何如十一月四日
答張梧書
月日信到違離有年東西南北未審所在忽獲良訊從
長安来且驚且喜向聞足下已去嶺表年前復時有異
聞遥接耳際兩地回皇四望紆鬱今審無恙矣僕避人
以来曾走宣城信宿良寓足下豈知之踰年令嗣君還
山陰復遭僕避人在令兄宅白魚潭上夫幾年竄足隨
地易轍而必無他人居止可因此雖途之窮然亦騐僕
之所親必無有踰於賢伯仲者也凡此者皆藏之中心
不能通謝今奔走稍定終以多所負累難遽還里汝南
金使君吾所依也官舍爽塏有似郗公草堂之成乃過
裴冕但當俟使君遷去便應南還顧竊自量以有用之
年消磨殫矣生世有限會合無期是用痌痛乃反覆来
訊似汗漫天涯瞻烏未定室家流寓棲雞有待令兄南
士尚滯遠道以情而言共罹斯苦夫三春紅藥不能慰
將離之思中夜白烏未足阻懷歸之志何則梓桑之陰
嚮晦不能冥燕鳦之嘻凉飈非所改也是以陶令在官
尚有微辭仲尼適陳不無三歎往者僕嘗學操雅慕楚
妃中道悲歌比蹤王豹今且效莊舄之吟以自好撫鍾
儀之操以長思是豈舍大雅而嗜纖音尚哀彈者輟豫
暢哉誠以志有所在指不能違思之所臻矢口有漸也
然則僕願足下亦唯聽越人之歌操南人之音而已矣
來訊委曲因附白答卑言無當更須嗣好某再拜白
與王綗論勿正心書
夫考詞析句無當至理抽衷飾辨非以成訓僕少失談
義長鮮管見背孔不敢依釋亦未向謂正心須有專功
倘隨泛應定罕精詣譬如取燧於陽銅而迎機於畫鵠
偶然移軼前功皆虚此實操存之大端非復循情之𦕈
議也而說者謂閑駑求良必不得良籠鶉止鬭未為無
鬭必有事焉而勿正心心若可正便為助長助長之病
便淪釋訓夫儒以汎應為功而釋以專求為學僕滋惑
焉夫僕所謂正心者豈真把血肉之藏梏神明之動哉
流水之直也非手指所能揉而繩刀所能削也然而嘗
直者絶其枝而已火之炎上而無所於曲也非能扶持
之矯茀之也定其摇之者而已如謂燎火於風而任水
於濫必無所回衺而後為儒者之動應則是已縦馬而
嫌其奔既驅鸇而憎其飛也羲之正象也先持其樞匠
之正木也先端其矩人之正心也先操其功必云心本
虛靈不應有力則視藏於目安所收視聽冥於耳無容
返聽也然而鄭衞當前而奪之青黃雜出而炫之矣且
大學不云正心乎孟子不先云必有事乎以為心無所
為自然而已若有所為即目為釋則釋有云應無所住
而生其心此自然矣釋無所操而今謂儒無所操釋為
自然而今謂儒為自然吾不知孔子所謂操存者必應
物而後能操乎抑亦有操之于未應物之際者也如必
應物而後操則是不應物而不操也如不應物而不操
則是心可有不操也且夫書詞之句讀亦異矣必有事
焉而勿正趙岐句也心屬勿忘别為一句今乃并正心
讀之雖舊有是然不可從耳嘗憶少時讀禮記云我欲
觀夏道是故之杞而不足徵也躍然而起疾告母曰兒
今知讀魯語矣夏禮吾能言但五字耳其云之杞不足
徵蓋嘗往杞而無所騐也母叱之曰中庸曰吾說夏禮
杞不足徵也則何謂也吾見子離經畔義自此語始矣
後聞人有授孟子者有云太公避紂居東海之濱聞文
王作興或怪之其人答云子不讀楚詞耶楚詞云吕
望之鼓刀兮遭周文而得舉漢王叔師註之云太公避
紂居東海之濱聞文王作興盍往歸之至朝歌道窮困
遂鼓刀而屠或乃&KR1744;云審如是則孟子已訟之久矣其
人曰何也曰不聞孟子之訟辭乎雖無文王猶興安必
文興哉時聞者多人各掩口去然則子之讀孟子何以
異是
復沈九康臣書
累接来章并諷玅句知文衣在御猶戀烏裘炙轂爭先
不遺窮轍所恃子雲待詔筆札是好東方執戟阻饑無
恙是為慰耳昨者子長漫游長安寓情賦物登樓四望
雅似仲宣研精十年乃思玄宴推其意旨非謂藉此標
榜當有所過祗以游子流離遠道同兹顛沛曲借遐訊
慰我淪落乃自春徂秋中間遷隔偶愆裁叙竟乖報諗
頃始因風有所寫寄陟接米示乃知秣稜之書未經棲
目山陽之笛居然在耳探懷袖之攸藏痛音徽之未滅
而徐生所著其文尚在滕王餉序至今术見夫以僕遭
逢當此&KR0146;瘵雖使故交通顯榮問日接猶且過楊侯之
丘多所記憶挹黃公之酒不無浩歎况以知交零落之
年加之遠道棲遲之頃自分&KR0008;顇應先朝露而斯人無
故隕為秋草則梁生之殯異地堪憐任咸之寡同儕所
念又况乎覽長途而悲薛收之亡睹遺文而悼孔璋之
逝者哉曩時延陵貽劍失之生前今者西河贈篇遲於
身後死而有知古今同痛兹丐足下焚前寄序復誦是
書非敢云巨卿之信能紹前期庶幾效欒公之哭猶為
反命而已
與秦留仙翰林書
四月十三日甡再拜白留仙足下無恙隔侍以来書䟽
希闊比聞東野仍赴徵請爾時車輦定應就道然猶寄
是者恐緩去通德或亦家人道逹不乏郵置是用略展
數言以回一聽昨在高齋酒深燭微崇譚反幽梁溪主
人與婁東學士互泝前朝好言隱事醉者振巾醒者促
舄此時此景雖踰年曠祀當復不忘然而雞號散車就
暗解笮方遘東光已越南沜既乖前期復謬後會是豈
心鄙清流情甘淟跡哉山猱去檻見華楯而驚其心野
馬未羈望垂旒而懾於色也渡江之後亦歴時地然且
徘徊潁上紆徐濠右或乃經旬尚沮或至彌月不去今
在淮西已三年矣生平好狎且喜音樂偶聞啁哳佇路
有待尋嘗邪許蹋地生憶往過浦口豪客王生年垂七
旬尚能為縵聲長吟隨之江樓集諸所善更唱迭和凡
徹三宿暨乎既去猶復回諦近所依者淮西金使君耳
亟嘗留娛每令聽歌吳哀楚豔不弛耳目去冬雪夜閒
堂設伎層裀叠幕標燈環炭中有所演年既玅令意復
優好致極弄中妍生㸑外賓朋悚詫臧獲駴嘆頑豔同
思娛憂均感此固斯地創遇亦或邇歲罕遘乃訊所由
來家本夫椒少好謳彈擅白雪之佳名(其部本名白雪)拊紅絃
而自惜爾乃初延韶譽中丁淪落小吏挾之而趨府將
軍劫之以還鎮是故賞其有技而哀其不逢為之拔起
汙涂侻諸罟獲暫厠他部仍還故里僕既淪落與之相
同而歸来無日於其行也南望遷延若有所恨是時平
橋雨過樓前日薰柳花飃園芍藥墮地眺汝水之回波
望平原之迷離紅亭東去白日將斜青草西頭紫騮猶
住乃徐起哀彈更為變曲亦既窮極幼𦕈備兹煩怨乃
復歌南浦之詞詠東歸之什新聲謬迷繁縵綢雜僕夫
為之睠顧去馬于焉却秣游子望鄉而增欷行人停車
而雪涕當此之時雖使趙王歸里東平返國少女化文
魚以還澗太子視烏頭而出關西河在望吳起將旋北
闕巍然梁生不去就其所感又誰不仰視南浮俯憐東
逝者也僕本不文况當臨岐造次裁付言辭舛忤無足
起予但區區之意重有轇轕且恐其人歸後仍致失所
是為相聞亦欲暇時一賞其技且為語同好有所引也
其人唐姓使君瀕别乃有贈字要之猥璅無理全藉昭
晳因白不備
西河集卷十四
