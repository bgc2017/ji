西河集卷一百三十五
翰林院檢討毛竒齡撰
填詞(五)
少年游(汝南官署七夕作)
看看又是銀河清淺織女乍停機不知何事今宵殘醉
還聽汝南雞庭前瓜果粧成巧暗裏絓蛛絲記得年
前小礬山下乾鵲夜來時
前調(過淮城口占有序)
予去淮久矣康熙十七年徵車入京從淮城下過遂
駐馬流涕占此詞
馬蹄纔發陽平門外望裏是淮安可憐此地曾經流浪
一十五年前曲江高會知何處秋水晩生烟惟有垂
楊千條萬縷還挂酒樓邊
二
行來但覓旗亭舊蹟下馬駐城闉請看當日淮流如故
雙淚落征輪淮隂市上諸年少相憶總沉淪誰料衰
年徵車北去羞見市中人
前調(題陳檢討小影傍有侍兒坐蕉簟弄笛)
十年苦憶元龍顔面夢寐恐難親不虞相見長安道上
并見在傍人停毫一顧踟蹰久欲待按歌勻碧鴨消
時紅蕉坐去何處不傳神
南柯子(題胡明府小像)
江縣看花後山城種柳時布袍竹杖鬢如絲今日畫圖
相對繫人思
前調(題寄史蝶庵卷後)
水漲芙蓉粉烟含楊柳絲幽人家住五雲溪行過東坡
書院孝侯祠篋有中封帖吟成東去詞荆南相望一
相思恰又晩村花垜夕陽時
前調(淮西客舍接得陳敬止書有寄)
驛館吹蘆葉都亭舞柘枝相逢風雪滿淮西記得去時
殘燭照征衣曲水東流淺盤山北望迷長安書遠寄
來稀又是一年秋色到天涯
惜分飛(答吳江徐菊莊見憶原韻)
楓葉吳江長橋畔别去年華又換聞在湖南岸蓮花幕
下閒庭院幾欲從君秋過半寄到新詞讀遍何處尋
還雁暮潮但見平如練
朝中措(平山堂續詞有序)
揚州平山堂傾廢久矣康熙甲辰冬十月予過揚州
值太守金君從故處建堂命予以酒且勒歐陽修朝
中措原詞使坐客續其後予思歐陽公贈劉原父時
平山欄檻方盛然猶睠念手植若有感于春風之易
度者况距公千載而興是堂其藉于世之為原父豈
鮮也因被醉書此詞附坐客後
青山猶在畫欄空人去夕陽中不道十年重到還披此
地清風蜀岡無恙堂成命酒一聽歌鐘未審後來太
守是誰能繼山翁
西江月(續東坡詞有序)
此予續東坡詞也東坡憶歐陽公而為是詞予復憶
坡而重續其詞雖然予豈能坡哉太守金君重勒坡
詞與歐陽公詞並列故予並續之云爾
聞道歐公當日賓朋載酒堂中後來三過有坡翁長使
林花飛動此事已經千載我來重挹高風眼前莫放
酒杯空恐是東坡殘夢
虞美人(九日同姚庸庵張德遠左䕫友諸君汎湘湖登越王城和庸庵韻)
平明載酒登高去湖畔停船處幾株烏桕未全紅猶喜
黃花開遍小橋東長江一望環如帶放眼千山外開
罇更上越王城多少夕陽江上晩來情
前調(過江寺和友)
江郎祠外中秋月城角吹將徹十年長記此宵中豪客
相過深巷有微風今來君宿耆闍下又值中秋也題
將麗句最紛披恍見當時桂樹晩依依
前調(題畫為李都官夀)
是誰畫出潘家果百琲珍珠顆羡君原是柏梁才記取
桃梨橘栗李榴梅玉缾金鏁琉璃甕且作和羹用須
知仙樹本蟠根欲借花前一醉石州春
前調(早行口占)
秋風槭槭敖陽路草屋方垂露當壚夜起數金錢獨對
寒燈此夜不成眠廿年岐路今方息又是徵書急柳
梢斜挂月朦朧不信還來騎馬月明中
前調(己未四月宣城施少參寄雲樓下梅樹忽發二花值是科殿試榜發同邑孫子立苑)
(楚芬以一甲同授館職既而又發二花則少參與同邑高阮懷並以制科授館職一時相)
(傳以為草木之瑞非偶也舉人梅淵公繪為瑞梅圖寄至京同館各為詩頌之于和少參)
(詞書圖卷未)
敬亭四月梅花發正值清和節慈恩寺裏曲江邊新舊
郎君争占一枝先紅羅欲寄無由寄空寫泥金字樓
頭長贈碧山雲恰取花枝中半兩平分
前調(題天台採藥圖為淮安劉六皆比部)
桃花又發臨淮渡錯認天台路行來莫笑太奔忙知是
赤欄橋畔舊劉郎平明入直迴西寺幞被雙娥侍含
香誰問夜歸遲只恐桃花回首望中迷
前調(為劉比部題天禄閣燃藜圖)
圖書萬軸牙籖滿辟蠧燒芸暖果然子政是前身羡煞
當年天禄閣中人白雲司判西曹事薇省曾留字胸
藏冰照宛如犀絶勝西堂終夜對燃藜
小重山(自涿州至琉璃河達京和同行韻三首)
草店雞鳴酒未醒馬槽聽齧粟漸無聲燈前盥面促装
成車塵起疑在霧中行渡水石橋平秋風聯轡過涿
州城鄉關回首暗心驚遥天盡愁見一雲横
二
貰酒前庄日漸低鞭梢斜掛壁卸征衣同行三俊喜相
依垂楊下長許控金羈河水碧琉璃壚頭風物美近
京畿徵車欲度且遲遲沉吟久三輔故人稀
三
閶闔嵯峨天際開賓門方四闢重招徠將車纔到莫相
猜諸王邸誰道買臣來九市共三街彩雲遥起處見
蓬萊秋風歌詠柏梁臺承明内原有掞天才
前調(題吳江女士沈關關為顧茂倫清繡抱甕丈人濯足圖)
欲繡平原幾度思園蛾初作繭絡成絲前溪水滿雪消
時波紋起綠似小桃枝投足散漣漪夜來開繡譜度
鍼遲一㾗青影暮烟微銜絲細不用洗臙脂
前調(失題畫似為人題像詞)
朱顔綠髮畫圖中丹砂長飫酒醉溶溶前身王母舊青
童干將佩花鍔散芙蓉羽嶠有誰從蓬萊剛水淺渡
蒼龍他年笑入杏花叢瀛洲近折取一枝紅
前調(過舒漢雯中書官邸有贈)
當日吹篪兩渡淮感君長貰酒醉高齋十年分手各天
涯頻頻望紅葉喜當階高詠謝家才綵毫裁詔罷鳳
池迴徵書白首苦相催平津第勿厭故人來
明月棹孤舟(題吳江徐檢討孤舟垂釣圖)
甫里先生何處是家住近垂虹亭子著罷新書開門閒
望但見一湖烟水放棹偶然垂釣餌人道是松陵漁
史若問羊裘投竿何所應在白蘋洲裏
千秋歲(和王丹麓自夀原韻)
青幡纔換又是春過半聽啼鴃聲將變能令歲月增真
覺黃金賤更那顧秦王有女將衣卷但赴芳林宴一
任花零亂年半百休三嘆文章堪自信富貴非吾願君
不見比來世事皆如幻
臨江仙(題畫)
姊妹相逢何處是朱欄斜倚雙桐坐來委抱鬢籠鬆畫
裙欹履窄金釧隔紗紅寂寂春園人不到看時多少
朦朧綠坡生草細茸茸銀猊閒戲逐翻向綠坡中
前調(申江署中題麻姑獻酒圖為丁夫人初度)
三月暮春春雨後申江初放桃花忻看錦帨掛官衙名
姝如謝女夫婿是秦嘉製得香奩粧百福珠屏爛若
朝霞麻姑曾過蔡經家仙厨將進酒圖上見來麽
前調(徐東建納姬自題臨江仙詞即用其原調并韻嘲之)
何處玉臺堪倚鏡徐陵原有新題今來同住巷東西門
迎桃葉渡人勝苧蘿溪散擲明珠安有價無錢多買
臙脂只愁初製夏侯衣茜裙裁剪未簾外杏花飛
前調(夀姜綺季)
五月榴花開似錦一尊長對花前看看又值杖鄉年蟠
溪多夀考綺里本神仙雖則東方能玩世無須金馬
門邊君身何事不堪傳吟來忘歲月筆下有雲烟
前調(田公子二十生日)
海上青螣看負角丹山鳳翮初成男兒二十建修名陸
機剛作賦方朔正談兵自愧蹉跎多去日羡君先請
長纓南箕不用詠三星錦筵香薤發官閣早梅生
前調(賀徐公佑明府舉子)
客舍燈花開似錦寒屏有夢惟魚新來喜得弄麞書藍
田秋産玉碧海夜生珠繡褓畫幱初試浴遥看紫氣
充閭君家原有舊鵷雛他時湯餅會啼聽是何如
前調(祝蔣文甫夀)
洛下久無同甲會試看江左耆英年來七十誦黃庭孫
芝千朵豔兒竹萬條青怪道探書多綠字閒堂代有
傳經桃花染得綵衣成杜陵誰最好吾愛蔣元卿
糖多令(詠窩絲糖有序)
梁尚書上元席上出窩絲糖供客云是崇禎末宫中
所製外間無此也西山静室有老宫人為比丘尼尚
能製此糖每上元節必餉以銀椀合子其製如扁蛋
外光而面有二凹嚼之粉碎散落皆成絲尚書乃唱
糖多令詞命予和之
擣盡筁頭泥春蠶已蛻衣片餳褁作彈丸兒不破彌羅
三寸繭誰解道一窩絲粔籹漢宫遺餦餭久未施開
元宫女尚能為今日尚書花餤會銀椀合使人思
菩薩蠻(題蔡天聲桃花流水圖記年)
溪流雨過增新漲春山處處桃花放中有武陵人花前
一問津幅巾裁白㲲坐聽溪流咽寫入畫圖中桃花
映面紅
前調(淮上閻牛叟娶姬作詞索和原韻)
釵頭勝字裁方幅定情彈作鶯蘿曲聞道薛家來燈花
夜自開清淮一别久誰解雙垂手佛日會摩多香山
老去何
二
買金欲鑄䲭夷像頻年憶汝江湖上何處採名花西施
不及他白頭吟自在詩寄錢刀外恰似遇桓伊聽歌
輙喚時
前調(索贈有序)
客上海數月歌妓玉烟者又名玉嫣解佐酒日日在
坐張南士有贈妓詞妓甚愛之因索及予時晩春新
月生剛作伎罷遂出便面書去其詞後闋各隠玉烟
玉嫣字
雲鬟綰就青鴉小春山畫得雙蛾巧衣翦杏黃羅紅牙
試按歌錦屏香作霧慢把金樽度玉煖起烟絲申江
春去時
二
榴裙縐褶花千襇地衣紅襯弓鞋軟銀箭下來遲當筵
舞柘枝玉櫳華䗶裏新月朧朧起何處最嫣然花前
一笑間
行香子(即事)
晩色烟和鳥散庭柯聽街頭擊鼓吹螺酒闌送客夜火
星羅幡幢引處看蝶演似鶯梭法輪常轉五方何處
現維摩試問禪那作天魔舞于意云何香壇行過隨嘯
咏且㜑娑
蝶戀花(客上海過楊生玉衡聽妓作)
寂寂暮春楊子宅昔在烏聊今在申江側座上綵雲迴
錦席門前幾樹桃花色乍雨乍收櫩溜滴坐擁雙鬟
為我彈瑶瑟醉後倚歌還弄笛醒來微月當窗白
鵲橋仙(即事有序)
邑甲聘戊女有彊委禽者明府姚公斷歸甲合巹訟
庭其斷詞駢麗世多稱之既而訟者争不徹太守何
公復斷歸甲時予方從兩公游兩公並命予為詞紀
其事
東牀先訂西家願宿何事穿墉穿瓦縱教彊委後來禽
却不道子南夫也明府風流使君瀟灑兩斷可妻公
冶莫言河漢鵲橋乖看合浦在訟庭之下
天仙子(賀生子)
韋氏雙珠真可喜芝蘭欲在階庭耳春園况值有鶯遷
人道是天仙子曾見宣尼抱送此里號高陽從此始
鳳毛麟角紛紛起我來正值浴蘭時看取靧金盤裏半
是桃花半雪水
青玉案(山隂金母隨夫宦南海三藩之亂與夫子並相隔流離數郡百折不詘暨轉徙)
(歸里已五十矣其子乞予文為夀予不能應書此詞卷間)
東揚不用占星婺是家有真賢孺曾隔兵戈遥海路合
州城外雷陽驛畔多少仳離處千山萬水歸來暮看
膝下人如樹但得朱顔能久駐蟠桃花發蓬萊水淺誰
道流年度
喜遷鶯
荷風乍煖恰紅版橋頭驪駒唱緩待詔公孫彈琴司馬
挾策争游上苑萬里鵬飛在望看翠幕傳金琖况前路
有漳臺花柳酈亭絲管迤邐攬轡處大道秋光不覺
長安遠丞相延來通侯載去戸外車常滿他日玉堂堪
繼喜大小皆賢阮裝衣待來年紅杏為君裁剪
前調(寄贈陶燕公移居奉和何毅庵張邇可原唱韻)
隔江人遠一别幾何年髩毛都換但卜柴桑難尋句曲
到處堪留堪戀衣上黃塵不落望壠首浮雲變猶相憶
在廬江舊第芹泥橋畔可念書畫室半榻琴簫幾樹
花零亂人寄南窗詩傳北郭莫道未還東苑我亦西冷
借住須有日烟霞結伴隣居好看牆頭過酒那時相見
百字令(客滬上為王鴻資初度)
秋風乍起桂花時又是東亭初度四十年來彈指頃閱
歷山川無數倚馬成文磨盾草檄殺盡中山兔侯王以
下一時趨走如騖誰道梁苑歸來故人官滬上歡然
相聚有弟同行勝小陸共作平臺詞賦弧矢高懸長庚
何在遥指星明處壯心未已莫言歲月遲暮
前調(寄夀施愚山少參六十)
林花初放捧霞觴遥望敬亭山色繞地珠繩箕宿轉光
滿謝公樓側闕里遺賢石渠繼世曾講諸儒易廿年節
度一身高寄如客督學齊魯之間湖西作鎮到處稱
申伯天下山川游覧遍無數文章堆積前遇吳關今過
甌海千里長相憶纔週甲子為君重數疇昔
綺羅香(用原韻答贈甬上錢蟄庵見贈)
古鄮名家彭城遺胄所至公超成市文傚元和詩以景
龍為體論學識雅似顓孫羡經術精于楊起苐無如棄
世逃名竄身長向瞿曇裏君家歷世仕宦况祖禰忠
孝名傳黃紙每輯殘編尚見淚㾗如泚尋歡會偶在申
江嘆孤游有如樗里又誰知廿載相思見君自此始
萬年枝(梁司農師六十續娶)
臘盡春還御河冰未泮苑枝如沐柳又生稊雙雉朝飛
遫遫花甲週時花燭啟寳帳粧成百福由來原有尚書
三娶東山名族萬年觴卜道從此天長地久鸞弦終
續華蔮披來副髲有珈皆玉池上歌添黃竹好探去金
桃再熟那&KR0838;人笑桃花洞裏劉郎初宿
西河集卷一百三十五
