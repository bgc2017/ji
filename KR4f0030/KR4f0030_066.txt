西河集卷六十六
翰林院檢討毛竒齡撰
碑記(五)
陳氏家廟碑記
古廟祀之禮自天子九廟外諸侯大夫以漸而降而士庶
則或二或一或祭于寢夫一廟止禰即已不得及其祖而
况無廟而祭之于寢則祭禰之外更有何及然則高曾之
祭惟諸侯大夫有之而況由高曾而上者也今則諸侯大
夫士皆不立廟其立廟則皆族屬衆多者為之若鄉社然
而其所祭之數則無分祖禰高曾凡始祖以下祖禰以上
族有死者皆入焉吾聞漢無廟制自魏晉及唐亦漸以官
階差次為世數升降之等彷彿乎古之立廟者而其後不
可考也夫族之大者原有子姓通籍可等于諸侯大夫及
士官師其立廟亦不為僣而獨是三代以前世爵世祿故
立廟以世而今則父為大夫子忽為士子為官師孫忽為
大夫則朝而增焉夕而減焉時而廢墜即時而修舉楹
桷成毁既不勝其煩難而肸蠁出入亦茫然無所依據
吾故曰禮由義起制以情通在宋諸儒亦早有祭禰必
及祖祭曾必及高之說則合祠比祀夫亦孝子仁人之
用心然也山隂陳氏其先世自石晉時為朝太尉再傳
宣教郎三傳至記室參軍實始居山隂北塘之下方橋
而遷延入宋有登進士科為樞密直學士者將立家廟
于寢側而以制未定因捨所居書院為下方禪寺乃終
宋之世至紹興嘉泰嘉定諸年則每為秦太師韓平原
郡王史丞相輩歴請立廟而士大夫無朝命不得私建且
恥踵其事于是立廟之制遂至今無仍焉順治初年其
二十五世孫有仰南君者曾捐金五伯兩為立廟記而
逡巡未逮暨二十六世孫子修君于己未春復捐金五
伯兩以踵其事而于是諸子羣從其起襄之上為妥侑
下為惇叙以次昭穆以合族姓其規制一仿于昔自堂
而室而房而兩翼而廡而門而齋坊庖廚及省牲展饌
視滌贊盥之所皆已備舉且釐定祭器壺樽鉶鼎豆籩
筐篚勺羃諸物皆有繩檢將以是年嘉平奉神板于堂
而乞予以記嗟乎夫孝子仁人之用心如是已乃為之
銘其詞曰
皇皇饗廟惟神攸棲執膰縮醴代展孝思古者祀數限
于尊卑以故廟祀親盡則遺今合先後分帷同粢千秋
萬䙫永勿替斯
吳江泊蘆菴碑記
吳江當太湖之委烟波四暨其中多隠君子者遺世負
俗不得已而遯于緇黃之間假水草自蔽結瓢鏝堵以
自安其身若所稱泊蘆菴其一也顧泊蘆之建肇自前
紀而千仞太師承先人遺蹟恢宏舊觀自乙未丙申以
迄壬子凡五年而工成自祠殿場宇下及寮宿以至芳
廚薉坎之屬各有位置蓮莖鷲羽華瓔覆之其六時盂
缾之扣食者聲徹水裔豈非淨居之優游者與乃師自
求法以來操履上輩曾質所見于福巖老人福巖老人
亟可之將舉大鑒迄今所秘而不與者而與之于師則
意為師者當演法出席據祗陀自尊即不然而出其所
學漫游中土亦得如道安毗耶之可以自見于斯世而
乃棄去不屑獨歸而與斯地謀折鐺焉此曷故哉吾聞
泊蘆在兩麻之間界東西草蕩人有至者非舟檝莫渡
其所處亦僻矣然而蒹葭在前鳬鷖日來憑軒而觀則
菰茨菱芡垂手可探儼然世之為隠居者每望之而愛
其心之閒與志之有所在也丁巳秋介吾兜率師謁予
為記而予以事未應至戊子春遇兜率弟子于申浦之
上遂書稿去予思泊蘆者泊于蘆也昔者大覺世尊以
旅泊三界為度世因緣惟所處無着遂謂之泊然而以
虛附實以動附静故舟可附岸而岸不可以附舟今乃
舉所處而盡泊之則是虛實之難齊而動静之罔據也
夫人生世上為渥為泊又豈有定哉其地有宿蘆予嘗
為文記之而泊蘆與隣他日予從海上歸當特過兩蘆
且以視其泊之者何如也是為記記曰
松陵之濆麻水之濱禪宫獨啟離于諸塵有師處之如
祗陀園方師力學能杜五門辭彼授受絶諸聲聞飄然
避地作旅泊因以斯自度有如世尊樹茲棟宇環為丘
樊戶牖所向烟波是隣蓮蒂坐象菱舟渡人我欲折蘆
宿蘆之根蘆碕有盡斯文無諼
半樓記
王子鴻資挾其文以遨遊天下自燕齊代隴以暨荆鄧
甌粤嶺海之外率驅柴擔簦坦坦如衡術者凡四十年
曾歸而築小樓于隘巷名曰卧游而卒之舍而去也予
嘗作卧游樓詩以留之暨其後從五嶺歸慨然念故里
不可去乃復買宅于沂川之間環沂舍傍築層樓其中
前可瞰城南諸山而北幹一峰適當北牖且隣園之藂
薈而翳蔚者松楸木莽晻映左右于是判樓而分受之
顔之曰半而人或疑焉夫以鴻資之足跡幾遍天下其
目之所通耳之所接心思意旨之所周知固將以二室
為奥居百原為行唐蓬丘滄江為洿池林囿而乃局局
于櫺軒之末櫋幔之細是必有說顧吾聞逍遙萬里不
越搶榆當其肆志寥廓游心浩蕩可以窮天地之大斥
萬類之廣而及其退藏一室飲食偃仰不過肘之所布
與趾之所量而止夫鴻資風塵在衣顧之將澣豈真好
窮大而忘歸者哉今鴻資薄游海濱而予以訪舊之餘
與之晨夕蓋嘗飲予酒而告予以將返而居是樓也遂
述其撰事而乞予以記夫暍者望叢社以傾心勞者睹
藳砧而思憩何則情固有所安也今夫人身居廣厦層
臺累榭尚以為隘而苟當躡屩之為勞驅車之已瘁見
棟宇而願安焉此亦何暇問其地之或廣或陿而況時
事紛糾未能百全吾游于天下而知天下事之未可以
意量盡也鴻資雖所至特達然秦趙越貊行或未遍山
川雲物覽有未備詩文溢寰宇而多所散去黃金滿行
槖而不盡收拾然則天下事之不能全者有如此半矣
若夫一枝之棲可以娛老一椽之遺可以裕後則斯樓
雖褊是亦得半之道也鴻資曰善請飲君是樓勒其文
而嵌之于壁
滿聽樓記
予至宣城偕張公荀仲訪東渚先生不得觀張公所畫
東渚草堂圖而思之夫宣城山水甲天下既已登敬亭
溯雙溪觀柏視麻姑之勝亦既快心娱目而顧伈伈焉
重有懷于東渚之一圖亦可怪矣既而先生築樓于草
堂之傍顔曰滿聽相傳樓成時有鵹黃栖于梁緜蠻而
啼同里施侍讀為之題之而其家舉人淵公復為之繪
圖傳來京師京師好事者且為之歌詠其事予少游倪
文正園有庭軒然以其橚爽之在楹也風生刁調經耳
而滿名滿聽軒今相距四十年矣先生是樓之名適與
相合豈釃酒伐木與鳥鳴求友其情有同然者與方先
生從沈徵君游正值徵君與文正同時頡頏相與持黨
人之事而先生以高弟子周旋其間迄于今讀先生序
徵君遺集未嘗不嘆先生之毗輔嚴而步趨正也夫聽
亦何常目不睹鄧林之柯足不踐板桐之隂而劉&KR0681;卉
歙求之而條然又求之而飉然情之所之一似風起于
青蘋而河放于泬㵳者況間關啁唽因時而更故有聆
燕竽之音而以為齊笙者矣世不遇文正世不識先生
之效文正而見草堂之圖而思之聞滿聽之名而歌之
記之他日聞聲而起相為應求安知後之倚音者不猶
之今日之傾聽者也吾耳屬之矣
重建仁賢祠碑記
仁賢祠者鄉人為先吏部作也古無鄉人立祠祠鄉賢
者嘗考漢朱邑為桐鄉吏暨拜司農天子賜黃金百斤
使家置祀而邑以為家人祀我不如桐鄉民蓋自信桐
鄉之有得于已也今則官祠皆故事上以是哃而下以
是謟其不足取信明矣獨鄉人稍公難以勢奪亦難以
利誘然而自漢迄今雖更里名如王烈閭師争畫像如
陳寔父子卒未聞立祠而為之祀之蓋鄉人易與易與
則多求鄉人又易形易形則多媢故有高車駟馬歸馳
里中里中人忌之至相與共事則往往苛求而極于怨
望吾不知遂之人何以得于先吏部先吏部亦何以得
之于遂人而合錢于缿合材于涂合筋骸手足于閭左
子弟而構以祠飾以貌于嘏于祝題之曰仁賢倣惇宗
殷禮而載在祀典雖曰公之德著之里甲凡邦比版藉
出入租役一切輕重高下律之官府之八成而未有稽
者而公力清之祀法有功德于民固當祀然非公之生
平實有以感人之心而中人之隠亦安能致此迄于今
祠稍圮矣公之孫會侯為祥符令已經取召而忌者中
之所稱祥符民思之如桐鄉民者慨然念祖德而重為
建之夫祀典有二祠于功德所以勸善也祠于祖考所
以廣孝也今仁賢之祠在鄉人創之為勸善在後人建
之為廣孝均得之矣族孫竒齡拜祠下而系之以歌乃
為系曰公諱一瓉遂安人官吏部文選司郎中歌曰
婺之山兮幽幽公之出兮駕雲虬婺之水兮差差公之
來兮浟然以思為公作廟兮建華榱靈旗上下兮山風
四吹惟公疇昔兮感鄉閭鄉人戴公兮願為尸之陶土
甓兮築堂簃孫為祖役兮子為父來紅粱兮烏黍風飄
飄兮神靈雨為採明粢兮薦筐筥春祈秋賽兮長此終
古嘏稱降福兮祝告以虔膋蕭四達兮年又年蒸禋如
故兮昭事不諐几筵重飭兮貌廟鮮宗功可述兮祖德
以宣吹簫擊鼓兮彈神絃苾芬孝祀兮通後先執籩捧
豆兮有如鄉人婺之山兮婺之水碧雲如衣兮白石如
髓惟公駿德兮堪與之比山水可移兮德不可以徙廟
有蓋兮石有底勒嘉名兮昭萬祀
寧州龍安山兜率寺重興碑記
佛書載兜率夜摩宫殿在諸天以上璀璨弘麗可居能
仁故名山法地有所創建每借之以顔其刹如梓潼分
寧皆有兜率是也顧分寧兜率倉于隋開皇之末山名
龍安其地由豫章西山而西去豫章遠而龍安委迤反
與鄂之下雋之畍相為犬牙則又去分寧遠蓋山之興
廢其不可按者亦久矣湘溪蛤菴禪師本楚產而遊于
越會吳越用兵師乃傚浮屠奉親故事拂緇負母避于
湘湖之麓者若干年後累遷上輩自福巖報恩平陽諸
宿歴伺勘驗究之平陽報恩交欲傳法而卒受傳于平
陽撫期之雄出而振錫有何足怪獨是師久在越毋論
浮杯四達非所依戀而即其兩赴京師隨大覺老人說
法
御前幾欲留内庭薦福若所傳萬善殿者而猶然却足
惟以湘湖之一曲為念則其不輕于應物如是也乃其
初以越中故人出宰下雋延師于下雋之鳳山寺而下
雋去龍安較近惟時有兜率之僧名師亮者承隠賢静
師之後稍葺元明以來兜率之既廢而漸復者建堂五
楹奉鬘華而藏貝葉將以次翦闢冀還舊觀而詘于時
之未有合也康熙十二年癸丑二月住僧師亮同龍安
護法匡君鼎雄君竒遇萬君正瑛陳君欽&KR1364;等白諸當
事共賫禮幣迎師于鳳山擇日入院乃大建旛幢漸興
工役當斯時兜率之既復而稍合者已駸駸乎有其基
焉會兩湖用兵諸旗張皇四出悉駐荆岳而下雋當平
江臨湘之間為荆岳衝龍安近下雋烽火相接戰守所
必争適師省平陽負錫東渡暨還而前途梗塞不可通
乃往來湘湖自稱湘溪道人者又若干年雖其間三吳
巨刹各來迎師師亦曾一應吳江黎里之請然非其意
也丁已之秋龍安兵稍解其住僧檀越堅請師往將驟
完舊緒一光前席其勸駕之篤倍于肇事而師亦久念
寳地之當急復遂于榛莽之餘毅然許往于是增視延
袤就其高下庀徒量材遂事有日乃使謁文于予為紀
石用予三入西江未嘗一過龍安不能詳兜率遺蹟又
記誌荒略亦無從考覈故實以備因革然嘗聞兜率初
興有司馬頭陀者來相是山預記若干年後必當有聖
僧先後相繼開演故自隋唐五代代有德士而延至趙
宋則臨濟雲門兩兩分見其在慈明之後者則曰無證
曰志恩曰從悟而在匡真之後者則曰擇梧曰景常曰
維顯前後記驗歴歴不爽及其既亦少替矣今師之重
來曠世接跡雖曰人事然孰非山川爽睿實有以啟之
也哉蓋祖庭興復端藉大力自非挽繂日月開揭天地
具鑒道之能而擴劫摩之會者未易勝任故師念湘溪
而今以當日之念湘溪者轉念兜率夫亦以兵革之際
興復倍難遂不憚矯願力屈事任以有此役也考之宋
宣和之末兵興旁午中外戒備而朝士張君商英尚有
追謚兜率悦師之請以其運漕隆興時曾從兜率座下
一言有悟故也今師之道法不減從悦而兵革之連且
異曩昔法寶當興豈無商英其人踵其事者吾于兜率
有厚期矣寺址訖各具畛域前後殿堂門廡寮舍各具
規畫程功餱廩民物人力簿書歲月各具計數例書之
碑負而綴以銘銘曰
惟此神宫名兜率陀招提象之以安騰摩有如祗園對
此恒河庭生苾草座成蓮花乃者龍安亦有斯寺闡兹
五衍開自六季白馬遷經黃金布地彷彿曹溪掬水嘗
味云俟時日當出化導為天人師弘佛祖教是以數世
能攝衆妙相繼說法具大辯才星羅寶殿雲滿香臺鷲
羽旦拂優羅夜開領其中趣比之西來無如象教稍墮
後葉道岸傾崖慈航失楫曠然前期丁此浩劫何幸大
師早授弘法迦葉一嬗大鑒再宗遠恢臨濟近嗣天童
日月並德山河比功馴象騎素傳衣賜紅初住湘湖中
棲黎里曾隨大覺入見
天子辯晰八正在醮園裏爰請法駕整是道席將邀舍
衞興我兜率寶樹牽身金花捧足復太子園修利王國
不悟詰武兵來洞庭龍安烽燧間于荆衡湘溪一曲雖
署師名終還初地言完化城增累疏浮薙蕪崇槁旛為
風生圭作影表丹甃蟠螭赤桷飛鳥矛戟戈鋋棄之如
掃修水東流夏汭西折祝融堆霞彭蠡泛雪鶴不争山
龍請避穴縱復兵行江漢有截安以金輪鎮之寶杵普
濟禽蟲廣喻徒旅門闔四流燈燃一炬珉石堅貞永樹
其所
家貞女墮樓記
家貞女者祥符知縣會侯女也貞女已成婦三日而猶
稱女或曰昔荀爽之女為陰瑜妻雖既死而稱荀氏女
或曰祥符民父母會侯曾上貞女事于臺以父母故女
之貞女許字方翰林渭仁之子奕昭方毛故世婚比之
羊鄧而會侯與渭仁又以文章相親好其訂為婚婭故
無所負獨是奕昭久病瘵當會侯以被召來京師予見
奕昭于會侯之寓疑其肌清而損容澤不外著恐不年
而會侯再任祥符其明年夏奕昭就婚祥符官舍則負
病往自京師達祥符千餘里鞍轡道路病愈劇會侯初
難之然既已至此無還理乃遂于病中強為脱褵甫脱
即就外舍當是時其病中之扶侍起居嘗藥和㱃雪垢
撋薉其重有累于貞女者不待言也至病革奕昭泣曰
吾此來百悔亦何及矣雖然吾敢以三日誤汝終身哉
女曰子不讀芣苢之詩乎其夫有惡疾雖未婚猶不忍
去也況三日耶既而易簀女不食父強之始食初女少
時以食蒸羊致病中死法久斷不食至是忽食之以為
得速死也會會侯以卓異再被召將赴考選而謠諑適
至會侯居平頗鬱鬱女伺父不懌陽為好容施施然如
尋常初欲自材有二傅婢同卧起及是稍懈嘗坐私室
淚縱横被面母至強拭曰不謂小寒遂嚏唾至此時二
月易冬服女僮請擇其撋澣者曰吾能再御此耶女僮
怪問之隨亂以他語康熙二十年三月六日日暝登樓
呼女僮執燭隨後示不疑行至窗欄將閉窗委身而墮
樓去地二丈許下甃以石&KR1143;擲之將必靡碎而肢體不
壊惟口嘔閼血眸子黑白溷數日一若有鬼神維護之
者噫異矣祥符鄉三老感會侯者為會侯勒石頌去思
而并上其事于臺表之雖女年尚少未當旌然而靡他
可知矣祥符紳士皆有詩而予為記之如此且以告夫
後此之為詩若文者
五賢崇祀鄉賢祠記
古者祀邦賢于社韓退之曰鄉先生殁而可祭于社是
也其後社禮廢而州縣祀社不及鄉里且亦無復有祔
祀者惟明制建學自成均以下遍及州縣較前代之建
置無常格者最為周悉于是哲配遞降由廊廡以外特
設名宦鄉賢二祠于宫門左右當欒公鄭鄉之祀原其
始非不鄭重而其後稍冒濫也夫惇宗大典要在事功
然或祔于廟或享于大烝而鄉祠以賢賢則無問出與
處而惟賢之祠不特事功當在所略即顯晦仕止亦何
足為邦賢較而明代中葉多取宦達者填于其中既則
漸及于贈君于封翁又既而貲豪者皆得以夤緣而簒
入之故以至重之典而輕于鴻毛相傳啟禎之間長洲
陳太史請别搆一祠祠言游季札而禾中魏給諫至有
捧其先人主矯然而出于祠者武林有五賢皆明季隠
君子也隠君子而何難于祠顧非賢之難而祠之為難
彼隠君子者勢分不足以動有位家貧不足以將禮幣
其子姓將必達顧猶未達不足以致往來請問之好然
而一鄉賢之一國賢之天下後世均賢之自會城一府
二縣三學舉人沈佳及貢監生陸寅三學生員王丹林
等合二百二十人各發憤蹶起毅然以古道自任懷公
揭上之學使會學使王君由翰林春坊來改道為院出
微尚&KR0832;然念時俗之有非思一反其習遽以其揭下府
縣取給取事實即同巡撫趙君敕府縣官迎主入祠于
是五賢者同時為神木府縣官敦請到門五家子弟各
捧主鼓吹迎于途城之士大夫各冠衣詣祠下再拜自
院使以下各致祭于是好事者競為詩為歌為圖畫為
五賢誌傳記其事以為此近代二百年來所僅見而五
家子弟復不以予為不文而屬為之記當予見五賢在
崇禎之末維時己夘庚辰間修里社之廢而集鄉之文
人學士以為社在五賢立社則有所為登樓與攬雲者
其人尚氣節以東漢諸儒為宗而其為文則精深奥博
破陋學之藩而一歸于古予時以總角附敦盤之末同
應鄉舉因得交于五先生五先生視予則少長而肩隨
之乃驟丁國變五賢皆盛年而遺落世事闔土室以儉
德避難間有寄于釋屏于山林託跡于交游之幕以為
生者獨予以亡名走四方不相見即見偶然相值道故
舊序坐頃刻不謂入都裁幾年而五先生者即已騎鯨
上升與鄉先達周旋于黌序之間如是也夫予見五先
生于崇禎之末不謂其至此也向使五先生者不即遭
世變不處出而用于世不祀于社當必祀于廟享于大
烝必不止于是雖然以視予出者何也五賢者一汪渢
一陳廷會一柴紹炳一沈昀一孫治也
思硯齋記
予少時聞父老言合肥許中丞守吾郡時臨去郡别父
老于錢清江指所攜硯齎咨曰嗟乎此吾守此郡以來
所得物也吾不能有裨於此郡而乃攜此去吾媿焉是
言也吾嘗聞而感之暨予入京距前事若干年讀施侍
講所為思硯齋詩輒掩卷曰是物已失之耶即又嘆廉
吏之所遺不能下逮于子孫一物且然及見公文孫今
戶部君生洲先生每道其尊大人思硯事且屬予為記
然後知公之廉贈君之孝思與戶部君之表揚駿烈俱
不可及也公嘗夢東坡于郡亭手授一硯亭枕種山麓
種山者則越大夫文種所瘞山也東坡曾守杭去此百
里或往來游居俱不可考惟是夜甫見夢未及明而即
得一硯于蒯隸之手以為曉受公命種竹亭下巖窔之
間應鍤而出公取澣之則儼然勒坡像于背一如夢中
所親見者蓋公之去郡而不忍釋以此也乃公殁而硯
已亡矣孝子思之作思硯齋晨夕居齋中以誌不忘夫
思其所嗜思其所好事親固然然而在前之人無故而
忽授其所好者于漠漠之中而後之受之者亦復于漠
漠之中忽若適還其所好而去古人之投報類如是矣
乃東坡當日愛硯之切求劍灘之石誤以為鳳山妙材
價過龍尾而其後復求龍尾于方君彦德則又甘為作
詩自懴其失其愛好如此然猶不能守而棄之種山之
麓而況公之偶然而得之而欲即傳之世世不無甚惑
顧其子思之其孫又從而記之比之手澤桮棬弘琰赤
刀觸之于目藏之于心瞿然惻然歴數世而不可解此
其孝思何如也夫廉于官友于古人與孝子順孫之慕
其親而展轉揚顯以求傳之于後者皆可記公諱如蘭
前朝中丞初為敝郡守生洲先生諱孫荃曾授翰林庶
吉士于予為同館前輩今視漕通州所稱戶部君者
西河集卷六十六
