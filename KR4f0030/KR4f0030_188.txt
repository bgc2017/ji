西河集卷一百八十八
翰林院檢討毛竒齡撰
五言格詩(四)
讀史詩二首
張生本文儒夜起受簡編忽從游俠行破產思報韓志
意久不逹&KR0008;鬱何由宣一朝風雲生帷幄進讜言持籌
并握箸所至無拘挺當其家居時游戱商洛間平交結
耆舊偉製裁衣冠辟糓散暮氣斸芝當晨餐貧賤可肆
志富貴難久安寧負平勃交勿棄園綺歡遐哉赤松遊
豈為求神仙
二
蘭成烟霞姿倜儻超等倫少小作抄撰落筆如散銀並
使嚼鸚鵡同等摩麒麟池臺紹河曲鐘鼓宴洛濱太平
三十載總是梁朝人豈知蒼鵝飛頓令玉馬湮朱桁撤
單舶青袍蔽長津庶望下亭旅重遘南郡春如何走秦
關别舘留孤臣三戶既已盡七葉誰見親從此東海鳥
長作西都賓陽春方遞代去故當就新寒暑有時盡日
月無返晨臨都哭三晝繞屋步百巡豈不被顯爵亦既
叨殊恩無如慕鄉井惠好難重陳生逢亂離世老作異
代身江南草長時回望情彌殷枳橘豈秦產夷齊本商
民一吟思歸辭淚下霑衣巾
重葺湯太守祠有感兼贈李使君
先哲有遺澤所重在廟祀況能利是人不止悦從事緬
想前代賢大者闡理義細亦克樹績樽爼列為例夫君
親祼薦每祀致精意稽神戀膋蕭假廟葺頽廢伊昔漢
太守不以一錢繫近且開瀃門恩共海濤濞感激拜祠
宇前後治無二以之祝金石取壽在世世
張荀仲先生七十壽詩
紫螮歛朝日丹花拒秋霜攝提貞元英穡士以滌場良
月遘皇覽弧矢方重張前庭羅嘉賓中饋陳酒漿君子
聳高躅避地羇遐方書通獲玄祕道藴流詞章軼步周
五嶽顥氣蓋四荒華首還班麐娛景時相羊伊昔介胡
耉設醴遇石陽官亭致繾綣歴歲同杖鄉于今憩丘園
子姓繁趨蹌白魚跳澄潭潭水何滄浪賤子託末契登
堂進霞觴微辭播芳徽景止安可忘
題趙千里右軍書扇圖為郡丞王君
右軍本瀟灑卓筆起烟霧曾念貧嫗飢為寫蜀紈素畫
子趙伯駒畫作秦宫人銜毫灑鸞羽意亦超等倫王君
妙書法乃在右軍上健臂書榜闐往往過尋丈丈筆作
丈書堆紙亦丈餘頃刻丈紙盡滿地堆明珠去秋涼風
時古署看落筆兩目不及瞬宛如飛鳥疾一童伸紙來
一童抽紙去但見紙背翻不知穎頭住我今題右軍愈
思王君神終朝書扇去不解是何人
淮上送白孝廉歸白門
我愛白夫子遨遊迥凡俗信友兼順親嘗着老萊服宿
昔飲耶水春山映紅旭今我逢淮山水蘸夏荷綠與之
拜漂母彈絲并擊筑忽言念高堂躊躇亂心曲解纜趁
暮潮持罇出晴郭重茵對沙坳列坐倒&KR0812;醁人生各有
親戚戚怨行役加何送歸舟蘐花滿江麓
題張七雛隱躬耕圖
涉世不得意因思種南山惟恐志莫訓置之圖畫間野
圩青禾滿高樹碧藟攀所畏秋風生蹙蹙凋令顏我亦
厭車轍有懷在河干耦耕倘相期與子荷鋤還
陳法曹妓席觀藝蘭作
種草不擇葉所重在其花何況藝蘭者會鼓將傳芭古
人貴紉佩比之雙珩牙迤邐幽谷間停車每咨嗟今者
啓閬囿平地填玉砂白跗拆夏筍紫莖翳朝霞或云淮
南說男寡蒔不佳所恃美爪指炫服相勾爬小固富苞
甲大即盤根芽春風汎高光翩若嫮與姱君今列長筵
襍坐皆吳娃前庭貯芳馨後苑颺綺紗我本深林人失
足投繁華行將採幽蘭于以贈遠遐
商太傅新宅作
休暇逹城邑言税太傅堂太傅有别宅緣城溯滄浪小
入即遷坐暫復驚違方層庭挾幽芬敞楹延空光歌臺
綴朱網花洞連曲房通川截帷帘圜橋接闌塘湔裙赭
浮鯉濯粉堊去航夾石委波淺方陂貯雲涼鑑飛暮天
鳥幔捲春城桑童觀雜賓對酒榼承麯牀酬勸藉絲管
歌詠成篇章洛中景前模恍憩光宅坊
從商太傅宅左巷問伎裁疑扉間以迎亟折屧
同行者詠古詩四句謿之因索予補綴數韻
以代紀事遂倩埽粉幛捉筆成篇
東山舊擕妓繐帷留空絃獨有東家姝不住松柏前自
矜阿侯小豈羡羅敷賢援筝惜爪脆吞卵憂脣纖左閣
佳客邀後園小婢延抽衣起恐遲局步迎當先花路細
蘚滑畫屧高牆淹腰嚲翠襇落趾弱朱底牽新羅繡行
纏足趺如春妍他人不言好我獨知可憐
留别四首
我昔挾弧矢驅馳桓東場伊雒多少年聯翩共翺翔名
材極吳楚竹箭延三邦縱横斥海内驕蹇莫與當號呼
震原埜所向無侯王高會置廣宴浩蕩稽山陽四顧失
渺小長嘯進樂方朝餐金羽巵暮宿華鐙光四時相代
序遞釋温與涼劇飲還自娛歡樂誠久長
二
少壯遠行役置身車馬塵挾瑟投上都殷勤向齊門於
時啓長馭高駕為紛綸朝登岱山陽暮出河水賓倉卒
辭道里軫念惟故人玄冬涉冰雪亦復回陽春時物展
徂謝夙昔猶見新流滯無遠大纖屑以寵珍外覽總闊
逹内紆難重申廻鑣策坡陀顧盼徒逡巡轅駒恐跲躓
何以慰我身
三
窮冬抑悲懷方春動遐思遊子當困窮亦以專所之涼
風起前庭落月垂軒墀秣馬展車輻出門造天涯白日
無停軌流水無止期相將辭所好樸拙遲言辭長劍遊
八荒麾斥窮四陲晞髮崑崙顚躅足流沙隈前塗方起
駕風伯為我追努力事攬轡蹙蹙毋相違
四
涼風吹高旌逡巡轉悠遐我今適他方塗路仍已賖出
門雖寡媚四海還為家結交本新豐故舊欣有加百步
一回顧不見門扉枒我行況廣遠河水牽浮槎情盼雖
不隔羽翼終見遮努力事餐飯汎景隨時嘉要汝以古
期石室藏頗奢行將登龍門呼吸餐朱霞
潁州道中謝野人獻菊有作
晨發潁州路朝光啓城闉修塗接林端遙見菊蕊新微
霜抽寒馥宿露滋清神駐馬一廻盼駕言踰前津野人
折相贈頓使幽意親菉苞含紫貝琢玉規芳鱗佳色滿
轡繘流芬藉衣巾故園有遺侣高興發上辰東籬坐相
待西苑歸何因餐英解頷顑釀酒酬苦辛睠言謝修塗
雅意長相伸
贈徐徵君三首
滔滔黃河流中有天門高巍然一孤柱砥此千里濤雲
物互回合魚龍亦相朝豈無波中石碨磊隨沙坳
二
曄曄山上芝熠熠開朝曦朝曦一何爛丹芝一何絢伊
昔商山翁垂老採蔥蒨豈無春花榮芝草宜晩見
三
澤豹亦已隱吾獨誇熊羆太公年七十鼓刀去河湄豈
無盛年子游仕如散宜歸載方未遙居海以待之
和汪柯庭哭子詩
團團青荷珠恨在掌中碎㸐膏結蓓蕾翦剔轉顦顇汪
家有竒兒阿閏年五歲(名兆熙小名阿閏)白雪洗弱顏香羅裹
丫髻炯目駴濬冲摩頂騐寳誌孝能把黃扇智足守鄧
藝驟當秋霜飛庭蘭忽遭刈臂環探有在衣篋封未既
鳳羽尚集肩虎魄已墮地瓦棺帶枿掩紙轎共藤瘞聞
其理玉坡喚作養鴨滙(桐鄉地名)千秋亭一名十日舟再至
延陵每號呼子夏但流涕伊昔喪亂日東南正鼎沸載
車亦安往藏褲並無計新婚嚮明别夭殰中道棄況當
避仇出家室總淪廢丁年走安丘垂老喪越騎天道真
未明人間此何世君家茂神光竒骨應再繼比之瓊樹
花一落一開㬱東門無前憂西竺有來意人生若轆轤
聚散等升隮莫言太上亡情鍾在我軰逋翁既苦吟烏
子亦哀祭香囊果無忘前身豈難記
龍文篇祝嚴司農壽并貽其大令侍御
鳳翮簸海出龍文鬱雲翔君子秉令儀特逹成珪璋弱
齡弄柔翰矯矯升詞場國士傲管樂才子傾裴王中途
騁軼足千里駕驌驦一出登承明再出侍建章以次躋
榮列廣宿羅文昌當其隆獻贊腰組縣諫囊暨乎蒞臺
端冽冽懷風霜雖復歴華要數歲週巖廊從容副司元
國計歸少常夙昔侍文賦曾載西園觴為陪濬沖談每
登御史牀玄冬會皇覽甲子廻青蒼練日賓以集迎春
物能芳曩者嚴夫子解犗投滄浪出處雖異致千載同
馨香我將贈微言道大難敷揚庶幾景風徽山水高且
長
贈王生閬齋詩(有序)
唐王績古詩云朝棲閬崑木言鳳也王生所居若卑
𤨏而意致深遠較之鳳五采備矣且遙曲通光時有
爽朗意題曰閬兼贈以詩
崑丘有閬木嘗以棲鳳凰我今羡王生結廬在市傍初
入思窅窱坐久神飛揚譬之珠樹巔六翮苞采章覽輝
德彌下處晦道愈光有時發清談鳥鳴在高岡
擬游仙詩二首為駱貞母俞夫人作
峩峩山上松矯矯雲中鸞鸞羽將鳳雛松枝何團團昔
我登玉笥遙望明星寒明星在西方寄我玉蘃丸駕言
丹丘兒鍊藥燒琅玕一朝想丹砂忼慨前之官蓮花為
緋衣石頂為金冠修成上玉女拂拭雲臺端聞之華山
曲二八桃花顏中塗杖老翁謂棄黃金丹高天把沆瀣
將以同所餐華池鬱金光千載長相歡
二
朝吸青城霜夕鱠紫海魚鴻濛一萬里白母來徐徐中
宵八公駕外戶雙成琚茅龍當前旌石虎廻左車鈞天
有瓊蘃用以標清虛紫冥聊服食下土安所儲瑤臺本
金精緱氏凌玉除從容嚥肺腑百歲良有餘碌碌笑周
滿竊讀層城書春山驟騄耳倒載空璠璵黃眉既昇行
有母存居諸女貞樹三山五采將何如
大敬生日和南士作
林深木彌茂源濬流愈長君子秉令器裴然方成章嘉
言被遐服飭行居舊邦豹變具文質龍神解行藏暮類
思鳥鳴逐惡如隼揚容衆謬予及親仁敢君忘曲枿綴
鳥枝卑丘倚崇岡兄以十年長師乃一日良昏昕共涼
曝荼旨分吐嘗荏苒歲序移儵忽冬春翔鮮蔬映窗綠
弱羽翻壠黃嘉名錫揆覽服政惑救鄉蘧將寡諐悔陶
始歸畎疆前徽豈難追上齒總未央道大德彌劭日暮
途方長願觀中天曦藉爾四壁光
楊母九十壽
岧岧東廂桐下有青瓊枝有母秉懿德鬱若鸞鳳姿君
子夙砥行藝苑垂風規趨庭善繼志早歲能紹衣筮仕
出麟府閒堂坐彈絲中間分虎節遠在汾水涯板輿逖
難將養邸疏未期菽水代榮祿歸來戀庭闈下壽躋上
壽星會三週馳依結兩不釋子孝母正慈今當捧瑤爵
于焉慶期頥明星在中天百歲總不移
曹伯母壽(曹侍讀同年母太君也)
人生最堪樂高堂有賢親況當享修年八十方賜珍所
慮版輿隔西舍留逡巡而乃拓養堂右與金闕隣服獻
絲監織鱠上山池鱗拜母有王導對客饒長文我亦捧
五豆將遂攀千春俯首誦母德倍覺汗簡新當其翦荷
蕙慷慨辭靈均啣翬養孤雛忠孝兩得伸白日漫揮戟
滄海徒揚塵松柏在&KR0034;峩豈與衆草倫
題畫石贈友人南游作
丈人嶽嶽姿意氣本磊落高峙泰華巔浮雲翳長薄所
以謝幼輿宜置丘與壑涉世鮮塵坌孤懷頗岞崿比之
他山攻往往藉礱錯頃將訪昆吾南游望寥廓好友贈
斯圖其意亦有託舉世皆脂韋何如守堅確想其下筆
時相視起盤礴
金少司馬開府八閩索書幛子
曩者張尚書帝命作安撫豈不戀朝宁憲邦在文武所
以名相業往往重開府袋帶賜尚方瓊林宴罇俎今公
本司馬出鎮東南疆山澤甫聞訊海波為不揚
天子顧安攘重念此一方龍圖乃長城虎池如金湯以
茲錫弓矢兼賚旗與常方今啟王會萬國來梯航况爾
閩海間侯衛非要荒笳吹發國門旄鉞分顔行南溟
與東越從此奏乂康八州蒞蕃衆三公肇當陽何如下
東甌大座威武堂
三竺步禱詩(為陳中丞作)
盛世鮮六事惠政裕三澤如何沴天行往往遘暵爀閶
闔播時瀋歲下三百六偶然當諐陽所懼在恒燠不爭
焚如&KR0008;念此黍與稷燒巫不能感暴瘠非所欲惟是湖
上山最峻曰天竺上養佛母慈判身自西域清泉濯楊
枝甘露釀箘竹中丞抱躬暍十日起齋宿出城十餘里
躑躅走山麓由是躋雲椒彷彿覯天目跣足却羽麾炙
背棄車檋穿林蔭清㡚借汁澣暑服從來禱郊壇響應
藉工祝山農洗泥牛巷婦浸土蜴何如御史雨所至即
霑足不煩翦爪髮但爾煏鎢錥束生謠自來魏后蓍可
卜仁人惠澤多斸石不勝錄即此步禱詩千秋詠芳躅
贈别詩
嚴城薄短景十月苦早寒清宵風露下游子衣裳單良
遊鮮得意嘉覿遺尠歡逝將去江渚駕言投晨餐日出
舘隙光水駛河流湍脱木畏緒飈驚鳥疑空彈市圮納
敝履廨馬束壞繁徒懷負暄炙苦憶培風摶推聲詎無
繇弭節良獨難開椷乏錦叚折竹虛琅玕游心仰天雲
餘問承海瀾朝看行車馳夕視飛鳥還
姜京兆自奉天請養歸里送之潞河有作
結綬出中固抵治蒲河隂慈母在高堂嚙指長痛心于
今忽二載霜雪時相侵官居穴土藟戍窖藏山葠不知
八廂冗但覺三衛深
詔書下褒美將以施鉅任如何驟懷歸車騎徒駸駸憶
昔别故里出祖胥江潯中間予被
召書閣隨向歆每思邊趙入對闕同開襟而乃詠白華
先我返舊林
聖明首教孝予養時所欽烹魚割紅玉租橘堆黃金況
當進舞者花甲方重尋(時京兆六十)春山驅騄耳萬里忘嶇
&KR0706;我有一罇酒碧露芳沉沉既為修塗釃且作永歲斟
薰風起通潞高柳棲鳴禽思歸不能隨雙淚如雨淋他
時罷筆札慷慨還抽簪待君來承明更作海客吟
古詩
噭噭孤鴛鴦唼喋清漣漪文藻縈外澤幽花蔽中池單
情獨皦皦戢翼還求雌相視寡偕偶所至恒乖離雄鳩
善姚佚嚄唶嘗見疑祗為錦繡張坐使羅網羈賦性本
良姱與世無乖違修容蓄文彩還為匹者施懷儔不能
侣至死猶相思如何罹愆尤惻惻來嘆咨
二
櫩隙朝星移幃疎曉風坼怨女歸曲房一顧三嘆息階
藥彫絳衣山藍壞芳色曙影涵鏡光問誰理容飾東園
有狂夫中路懷匪測張羅近烏邊懷金匿桑側思以輸
樂歡因之叙儔匹豈知我有夫道遠義不隔井深念絲
長絃斷知矢急與子堅遠心高河展疇昔
賦得前山手可數
層峯列平疇曲嶼聯高岡空庭敞嵳峩長貯雲日光林
扉逼欄啟石&KR1259;當門張綰螺儼堆髻眠磧同卧羊有時
射晴旭霧散無遮藏宛若書笇子纍纍紛在牀巨靈擘
蓮華丁士吹劍鋩懷抱苟可通何用長褰裳晨興撫家
珍指計方未央
為姪孫友桐題伏生授經圖卷子
伊昔秦火後典誥無完編所賴伏博士藏壁卄九篇斯
時無孔書百兩數未全先以此廿九教書齊魯間其奈
口授多襍之齊人言兼失舊章句詰倔誰與傳以故太
子令奉詔來牀前再拜請授業展卷捧几筵博士九十
餘齒落聲喑然有女本姣小代為傳與宣經從數㡘接
字以脂香連義訓并屬讀由此無闕焉生平景芳躅長
望空淪漣何期虎頭筆繪入鵝溪邊白石有時爛高松
有時刊惟是傳經圖皎皎千百年
西河集卷一百八十八
