西河集卷一百六十三
翰林院檢討毛奇齡撰
七言古詩(九)
寒食直史館奉和同年李漁村太史兼呈同舘
諸公
春城日出鴟尾紅下馬入直柬華東忽言今日是寒食
愁入萬條新柳中陽春初過一百六日趁車塵苦追逐
大道時聽賣野餳宮門無復傳官燭溝頭水漲花尚稀
早寒猶著春前衣庭槐幾見火新改故國六年人未歸
同儕相顧起愾忼此地前經設東厰(今史舘即前朝東厰地李太史是日)
(有詩故云)斷烟祗為惜亡臣殺竹何堪謝鉤黨鄉園日夕風
雨賖沿門幾樹春桐花明朝畫舫門邊住好入春山焙
早茶
送同年尤侗南歸
東堂著作誰擅聲一時並讓尤先生羣公隔舍争問字
天子殿前長喚名今來慷慨賦歸去家在東湖最深處
堂上重裁薜荔衣門前自種垂楊樹吳中築室志未成
集賢坊下還留行堪憐五載追隨意頓有千秋萬古情
予向渡湖時更名王士方宿竺蘭聖宣二上人
房去今二十年後予過上海聖宣貽書兼索
書舊日所題詩句感生於心賦此志謝并呈
蘭公代訊
昔有王士方曾經擾精舍雨後潛行菰葉中病來借宿
蓮花下其時高座有聖宣上人佳句繇來傳烹葵時餉
白雲塢拂軫夜弹流水篇秋風一别過湖去從此天涯
隔晨暮歲月難教古寺留夢魂猶向長橋度蘭公垂老
能著書不知舊客非文殊毛甡廿載尚淪落時代士方
傳起居只今海上望雲日欲訪巢雲舊禪室常恐紅顔
今昔殊對面相看總相失蒙君貽我綠綺琴并邀一寫
蘆中吟愁心欲記當時事幾度含毫泪滿襟
宣德窑青花脂粉箱歌為萊陽姜仲子賦
君不見宣皇宮中脂粉箱青花素瓷出上方陶模笵埴
好形像燒胚㸌膞非尋常曼身穴腹判兩截一道坎中
周四旁融脂瀹粉恐膠結洄漩複壁流温湯宛若麗華
鬭粧罷宮溝淺膩縈苑牆何年此物坐棄擲竟置姜郎
硯塘側隔盎微聞金粉香開奩尚帶臙脂色摩挱日劇
但把弄未審甄人定何用賈人欲認不辨名盧女相看
宛如夢連昌宮監老不堪落花時節來江南見此忽爾
驚嘆息云是先朝舊承值曾賜昭陽繫臂紅玉凾脂粉
在其中盤間花貯甘泉露鏡裏衣穿仁夀銅良人少使
望春樹百子池前早祠去額畫銷硃點暈重指尖碾玉
當窩處由來摘揥最煩紆惟此當窗好勻注紫水開脣
恍瀉丹紅綿撲粉如飛絮因之瓦甒獨見親珠椷寳柙
皆非倫履箱銀鑰擎奴子鈿合金釵付貴嬪誰知世事
頗難測金狄銅仙雨中拆拾得皇孫繡褓錢抛來魏后
緗紋尺昭華翠琯摧井榦道傍團扇遮彌寒庫名宜聖
總散失獨留金盌傳人間承恩當日授佳器前後紛綸
尚能記花箱雖好何代貽知為宣德年間事我來吳會
當歲除東湖水落西流魚姜郎酒後出示我令我抱之
長欷歔黃鐘土釡本反覆幾見桑田變成谷半世紅顔
委道途上陽白髮誰膏沐箱空脂盡粉未調當前若個
真娥媌君家陳寳世無算為汝一歌宣德窑
汪主事以藍羅裙子束纖腰畫卷索題
紅羅衫子身材窄裹得長裙楚絲織麹末飛為海上塵
蔚藍染就春潮色闌邊楊柳空拂衣手中紈扇釵頭璣
請看雙帶廽環處長抱纖纖知不知
錢編修所藏司馬相如玉印歌
漢庭司馬梁園客早歲為郎晩馳驛因慕邯鄲舊相賢
借取高名註屬籍當時原有摹璽書大者礱石小琢玗
螭首龜膞總啣帶碧文綠籀皆施朱相傳觧玉刻小記
四角中央搆名字檄使填將喻蜀文酒徒印作當壚契
于今相隔年又年不虞此物留人間土衣苔繡半斑駮
銀鉤玉筯還新鮮截肪徑寸覆玦紐何必黃金大如斗
錢郎得此真罕希每與秘書通繫肘會當
天子好古文相如已是同時人尚書給札令繕賦落筆
殿前如有神遂登著作入金馬名在何須更相假對策
姑令董仲先容才久為廉頗下長安秋盡寒欲來驅車
一上昭王臺酒間出示争把翫令我懷古生徘徊前人
意氣不長在况復微文等光怪何物雲英護此符歷劫
千秋不曾壊龍門遺册嬾未收圖書堆垜能生愁我今
欲借文園篆一惹桃花紙上油
雪中陪益都相公請沐善果寺即事奉和原韻
長安佛寺稱最麗洛下伽藍鮮殊異請沐長從丞相游
祗惜香山遠難至上冬十月大飛雪禁苑層層凍雲結
捲幔驚看花絮飄點衣化作緗紋纈朔風吹攪勢轉濃
特尋古刹烟嵐重封將塔上千尋荔寒到門前幾樹松
香厨設饌飯尊客啼煞慈鴉日將夕更上毘盧閣上觀
萬里山河一時白晩來頮水丼露盤椒蘭被軆能忘寒
何期太子浴堂内竟作春風沂水看我今逝欲埽塵幭
到處追隨傍車轍縱使宵深歸路迷敢道足寒傷馬骨
題袁孝子負母看花圖
東園花發好顔色白髮欲看行不得負母能傳江革心
娱親自竭曾參力春花已落不再攀高堂老去扶來難
只今負手花前子長把斯圖帶泪看
葉主事歸黃州有贈
宮槐初落秋雲飛天街雨來塵漸稀金門待詔苦寥寂
索米欲炊饑復饑黃州進士子高後十載通籍猶羇遲
郎令丞博許就薦高文足匄
聖主知誰審司事去取異清河轅固翻令歸長安苦寒
兼苦熱走馬流汗食不肥炎歊退後喘稍定頓覺晨氣
侵絺衣綠楊橋畔有故舘雪堂竹樓皆莫幾逝將去此
作請澣後會重與春明期人生出處貴快意出貴急决
處莫疑何為鬱鬱守冰坎天寒日暮空嗟咨(時呼翰林為一條冰)
(故云)
題方田伯躬耕養母圖
先生把筆如把鉏擷芻負米行江湖偶因嚙指得心痛
幡然歸去南山廬春田過雨綠初漲隴上炊烟喜相饟
叔豆應披王覇衣耘瓜尚荷曾參杖高堂白髮負日暄
江魚水荇堪承歡抄書過市當晩讀綯閣近山防早寒
廬江孝行本千古他日登堂拜賢母重展斯圖對酒看
莫望南山愬辛苦
相逢篇為李公子作
豪不馳玉勒馬俊不挾金彈丸所貴結交重然諾久要
不負平生言錦袍燦燦振長袖李子相逢宛如舊肝膽
嘗傾劇孟前聲名不在劉生後當年把臂意氣遥酒酣
同射西陵潮追隨燕客且擊筑歸來吳市還吹簫只今
奔走困前路謝爾清光展雲霧觧得吳刀持贈予價值
千金不相顧世人交友只在錢舊游散盡心茫然隴西
公子幸無恙與子共賦相逢篇
題曹石庄滌硯小影
吳中高士曹石庄建安詞賦超劉王翛然植杖坐林麓
尚著秦人舊時服書成欲換道士鵝春池灔灔環清波
小童持硯濯波去清影滿前如影何
送同年范太史還吳門
秋風颯颯南雁翔昭文才子還全昌横門一道軟塵發
令我黯然懷故鄉軒車數隊駐柳下野祠設幕留供張
啣杯徐起贈鞭策意氣歷落不可當華廳分草登左榻
山池賜羔出上方况握竹管記前事高踞柱下稱三長
其如温飽非所志曼倩日餓東郭僵亦知史局本異量
兼荷制舉羅非常璽書曾答太子令侯相争道申屠剛
縱令种郤使覆對猶拔仙室冠望郎而乃掉轡古薊野
從此覓路秦餘杭我家東浙鮮剡宅回憶北山空草堂
他時得返越州去為汝一停吳市傍花飛渡口遇慧曉
草深墓下尋真娘買隣縱未近樂圃訪友定能通野航
朝霞幾縷開上谷流水百道傾高梁故人分手自兹别
縶馬欲行看綠楊
書馮二世兄學正卷子
穭葵結葉蔓河渚曉露啣衣當秋雨為予欲取茂陵人
同看城南賣薪女長林嘶去駵馬嬌百金裝出珊瑚梢
揮來代作定情物相門之子真賢豪明將入學教國子
年少能傳四門史昭遠從來善觧經公超所至應成市
予方就飲學戴崇閒游重覓山桃紅不疑老作金門客
仍在成都酒肆中
翁司馬之任黃州以詩留别有贈
横江舘前江水清臨臯亭畔春花生黃州司馬甫到郡
八縣一州官吏迎都亭飲餞策去騎争羡當塗好騏驥
人如仲舉入官時郡是東坡舊游地天涯邂逅意氣真
相看本是同鄉人多君惜别留賦詠愧我出游忘隠淪
昨聞巴水大破賊萬里江流盪胸臆倘能汎艇過黃州
便可相期在赤壁
詔觀西洋國所進獅子因獲遍閱虎圈諸獸敬
製長句紀事和高陽相公
古皇慎德開四譯内被綏侯外蠻貊貢物區為王會文
共球載在賓庭册河鏐畎翟獻上方兜離僸佅陳明堂
三靈既應百神洽般般之獸皆翺翔康熙戊午十七載
神武聲名播遥海五畤從教白澤來千門真見黃龍采
鴉翎習習負矢飛鷄斯之乘歸林支諸方執䞇儼相列
東漸溟渤流沙西于中有國名古里曾渡瀾滄作海市
魚眼看波射水紅鮫絲織浪翻雲紫地當申未産獸雄
金精傑出毛羣中銜縧餙組獻
天子裁貝作章辭禮恭從容檻致射熊舘不為珍禽為
懷遠虎落時看接上林鷹房秋到移南苑廷臣侍從欲
賦詩
皇恩有詔徐觀之圓目昂鼻有筋力懸星掣電無雄雌
獨憐耏髮未卷曲曳尾紲紲若散絲衣被欲成鞠色見
牙齦不使鉤形施爾時羣檻柙諸獸木壘槍樊列前囿
熊羆避路不用當虎豹攀欄有時吼青鸞赤雀相對栖
豪猪野馬争游嬉張昭見此不動色朱亥在傍何所思
聞之有熊狩暘谷獲得狻猊比牛畜漢時安息亦獻斯
形似麒麟但無角從兹郊祀播樂章射烏格鹿非尋常
鐃吹已陳朱鷺曲徵歌還及白狼王何如儲冠未完緝
詔遣求賢共來集東堂甫布網羅成西域剛逢旅獒入
招摇乍啓禁籞開白麟有對皆奇才請看太保卷阿賦
恍見文王靈囿來
朱運副七十
南陽朱季絶凡俗曾破黃巾苑河曲車茀題來錦字紅
商船載去滄波綠居平忼愾能任天但行直道歸林泉
洛陽若有耆英會誰謂張燾非少年
玉㻬篇為黃母作
鹿門先生好讀書百年之範閨中居手披文史衣佩琚
穿針不纈雙蜘蛛當年太僕扣闔閭夕陽亭下悲欷歔
黃瓊終為黨錮誅曾贊夫子呼階除迄今講學河汾廬
練裳木屐相巨儒席門猶過王公車缾有美酒盎有魚
時當初度獻玉㻬攬之日月同居諸庭前又見丹花舒
醯雞篇贈藍漣
閩江豪士藍公漪白晝踞牀銜酒巵有時裸袒抱銀甕
翻糟蹋滓眠清醨人生慷慨貴行樂百歲促刺能幾時
不見東隣有王者罔誕擬作劉安辭西家小侯亦何用
拔山驅土填海涯以兹感激俱作達日事餔潄唯恐遲
長恨書簏非釀具欲使畫簾當麯衣良朋總在履道里
妙地絶勝高陽池醉來倚壁且塗墨興發對人長賦詩
一花兩葉倍精爽千言萬字皆離披高堂名父過八十
口能啖肉手不藜閉戶尚作擘窠字小如畚簸大若箕
承罌捧缶作丼旨花前月下恒娱嬉子父相對指白薄
八斗一石何足奇顧視越客忽大笑甕傍那得來醯鷄
山中再宿
小溪淅淅覆草裏大溪㶁㶁長松間高岩雨聲到松葉
一夜冷徹桐君山山中寂歴無近遠再宿始知路深淺
瀟瀟衣露若散絲松牆日出歸來時
中秋後風雨連日蒙馮老夫子賦苦雨吟見懷
依韻和答
毛錐處嚢不立見空道南金與東箭日上師門苦未通
况復相違比牆面憶昨三五侍帷幄酒花燭樹紛歷亂
那知月沒靉靆生豐隆屏翳起鬭戰衢巷水大車馬沒
檐溜衝階有泥濺連朝瀝漉喜暫霽尚有絲雨似襪線
安得東海天鷄鳴攜我飛騰到日觀秋高雲隙收斷虹
風急嵓前送歸雁忽讀夫子苦雨吟令我口齒重潄盥
情親恍續謝客愁調警似聞楚女散晴雨燥濕亦恒事
讀書所貴在合變只慚才劣和轉難不及劉楨賦公讌
奉贈李公子鄉舉入試長句
海上五旒鳥三日生綷毛鷄斯有良駒蹋地騰雲霄廬
江才子擅宿慧數歲能通秘書字人世驚看豹彩光兒時
不好鳩車戲䨇瞳皎皎鸞鳳姿清神宛濯秋河湄攀楹早
著鷗鳥賦對客自吟梔子詩行年十五舉進士獨對春秋
觧微義擢科不藉賈童名上殿竟随楊億試黃紋袍子短稱身
紫騮騎作紅麒麟君家奕葉掌詞翰玉堂仙李嬌青春從今直上
紫霄去萬里風雲起前路欲問慈恩誰少年但看春官乞詩處
又和益都夫子雪中游園口號原韻
雪飛滿園夜若繡誰云夜雪不到晝况有季彦後來秀
追陪几杖四座春招携總是平臺人抽牘授簡真良辰
冰凌結花不即謝入林恍坐萬花下祗訝入夕花未夜
斜陽陡射雲隙開傍檐鳥雀啾啾來坐花肯向花間回
奉和益都夫子雪中游祝氏園林原韻
三輪出游忝陪從燕山一夜雪成凍遥尋古寺塔樹深
近見平林酒旗動孰期名苑環木坪幾曲層軒繞松棟
欄邊花竹娱晩晴盤内蔬蒲擷午供寒鳥偏教谷外啼
冰凌故作枝頭弄酒傾百杓輸阮宣裘敝多年過平仲
墮地陽烏欲射難有月如弦那能控
戴公子生兒適大理君遷京兆信至
秋風瑟瑟玉露滋庭前桂樹生新枝朱櫩噪去烏鵲侣
錦堂抱出麒麟兒執手命蘭已擇日探丸拜麻當此時
筵開湯餅雜三雅滿座朱衣正瀟灑有客能傳京兆書
阿翁已走章臺馬男兒倜儻似長文儼然頭角生風雲
當筵况有清都信不試啼聲便識君
過宗藩輔國將軍邸第留飯兼蒙賜詩賦謝長
句
擁彗不入齊相門挾刺不謁長史宅紛紛花柳看滿城
那有停車道相識掖門東去蘭坂長五王舊第環宫牆
平臺遠屬諸國邸複道自連興慶坊瑶林玉樹蔽階戺
帝室名駒總千里講易能踰沛獻賢好詩不減元王裔
風流大雅真絶羣愛予曾誦予為文(每稱予詩文皆成誦)相逢倒
屣宛如舊入座縱談驚未聞金杠璧帶掛珠幔日射窗
螺恍流電百軸牙籖夾畫欄一庭花影翻書案繁肴錯
核難具陳紅肌紫翼青絲鱗湖筍盈柈如切玉山粱作
飯似傾銀逡廵授簡發毫素示我新篇出雲霧麗句曾
開瑪瑙屏清音漸啓金笳路長吟短詠皆有情黃麞罷
舞鸎停聲西園徒厠賓客履梁苑竟慚枚馬名御溝春
水晩嗚咽暝色重重暗林樾惟恐漁舟難再尋坐對桃
花不能别
夜飲梁尚書宅有贈
宣平門前吹朔風大車小車如轉蓬縵冠挾刺向何所
為謁鉅鹿司農公司農文賦早名世高起龍門似司隸
七序傳為梁氏詞一臺寫出尚書字藝林雄視四十年
走趨幕下多豪賢愛才不减天倉粟列屋曾無月獻錢
見予倒屣設餐飯竹席蓬屏坐來晩燈前分牘避逡廵
酒後高談驚近遠山茶花發紅滿牆夜看賜劍皆文章
司元本是中樞宿欲返天街一望長
西河集卷一百六十三
