西河集卷六十
翰林院檢討毛奇齡撰
䟦
新刻五浮山人詩卷䟦
歐陽永叔讀班氏藝文志暨唐四庫書目計其所列謂秦漢
以来迨今其著書不傳磨滅散漶而不可稽較文之不足恃言
之無能為久長也予曰亦賴有傳之者耳向使漢不志藝文
唐不為四庫藏書輯目亦焉知古人有著書若是者乎是故
司馬長卿無書黃憲不著書(相如傳長卿已死家無書黃憲天祿閣外史明正嘉間吴人作)然
而世能誦長卿文至今思叔度者謂如子淵是豈千秋萬世前
可授以口後可接以耳哉以文傳德以文傳功亦以文傳文也
文之不能傳者衆矣吴江鈕鳬溪先生生明正嘉間隠于
湖與山人孫太初者為吟嘆游號五浮山人所著有五浮
山人詩今其詩冺矣其孫孝廉君曾于萬歷中刻其遺
稿而未甚著也四世孫斯来謀之顧子茂倫會茂倫撰明
詩乘遂以五浮山人詩當乘詩之一且輯諸記載評隲
以引其簡嗟乎茂倫其傳之者乎世不乏以文傳文如
茂倫者獨是前人幽光子孫揚之予固未能讀先世書
然豈無先人遺集如山人詩可得當茂倫所傳者也聞
斯來而媿可知已
史書巖猶奕堂詩跋
山居苦藿食&KR2445;噓非時一行作吏便倉黃簿書口絶吟
歎書巗尚能為四五七言詩耶雖然書巗有摯性為親
捧檄即迢遥禄養猶自抱歐陽閩人之恨故嘗發諸辭
而一時敺蟊貯榖饇人澤地而外潘枝陶柳皆歗歌也
心閒故政暇政暇故文富不猶奕乎游歌自安勝所用
心其謙之矣間嘗慕全齊之區謂一登泰岱下俯歴下
可瞰今所謂白雪樓者輒藿食不逮書巖雖視已所歴
猶奕然然既吏齊地則進此而翺翔六宇即一唱三歎
但呻吟黃金白雪之句亦豈有量哉
相溪外集跋
相溪參公演法于湘湖之沚人共聽其法予初過而惜
之法何庸演與暨公辭湘湖㩦所著山居别記并古本
大學一貫諸書丐予為叙予以公為不二門不宜立文
字即立文字亦不宜遽及吾儒格致并聖門曾氏子一
貫之學此與夫唱演教法更復有異而公且津津而不
能已公嘗為儒矣少家于苕之相溪相溪文章為天下
稱而一旦以兵革之後去家捨飾即就証無上菩提受
寳壽師法則是公之為學其以繪而返於素非夫以素
繪者也夫以繪為素而欲其繪之不稍存焉得與則夫
公之居不二而僅為演法其猶非公之心夫集本名寳
壽外錄其名相溪予更之
韓燦璇璣圖䟦
璇璣規運也方則扞矣自蘇蕙以錦方行世而五代迄
今僅有偽為規圖以為西來所傳者燦復多其字數極
盡其致然則燦其繼蕙而興者與蕙錦若干字得詩若
干首以有扞未盡讀也燦圖若干字詩若干首讀而盡
之其字數繁簡讀句通塞則規簡矩繁規通矩塞理固
然者予嘗謂蕙不遇㴞其遇㴞也亦無不得志於㴞則不能有
斯錦向使燦不遭詘抑雖鬼神實好事亦不能藉燦有
斯圖矣
何歸三贈遺草跋
唐人以詩制舉然流覽眺望贈寄簡答皆是物也文即
不然窮年矻矻雖獨居一室猶若有刮磨勘覈者伺其
旁况往來贈答何所用之嗟乎使杜陵必以省試體傳
而昌黎諸公必以禮部諸試文示之天下則三唐無文
久矣予讀歸三文自愧莫及即匪獨予也天下之人偶
見所作亦孰不三歎稱勿逮者盖其為文譬則錢體成
圜鈎形作曲總心機之妙而形為蒸變以故置思若連
絲摛詞似繁露近之可代縞紵而遠之將託為英瑶金
錯之用文雖非詩有詩情焉今世為詩者必歸杜陵為
文者必歸昌黎而窮年矻矻乃不知昌黎杜陵之制舉
有如此者詩云將以遺遠道吾欲取之為歸三誦也
籋雲集跋
籋雲文類有道者也其為言神氣散上入理泓然不習
于世亦不喜為世習世莫得而名之予聞籋雲居吳門
時曾問字于文文起先生之門一時名士若管園雪楊
維斗軰皆後先爭雄今諸君久謝去而籋雲猶棲遲人
間布袍繩屝意興盡矣顧籋雲少時曾以稗官家作齊
諧小說盛行當時及其既而悔之盡捐棄夙習一變其
風雲抵掌之技故其文孤高自行鮮有近者夫以譚天
滑稽自喜而至一進于蕭條閒澹游俠少年不事家生
産轉而為置貯候時出物逐什一之利此其為利亦豈
有過之者哉
陽坡詩跋
陽坡詩游覽居多焉似非詩勿游者亦其習也顧予游
西湖無詩小至夜與陽坡集湖西幕陽坡刻燭授簡比
之梁園之有鄒陽游非詩亦勿豪能者豈嘗域于習耶
昔者戰國多游人擔簦伏軾而是時詩亡學士皆挾辯
以行然而孟軻孫卿道古稱先雖習辯勿習于辯焉陽
坡汪文節公後兄弟舉進士陽坡者宣州治中勝地也
寄庵詩跋
道人無所住著眎世皆寄與張子生寄意同况其為詩
乎故詩則寄之尤寄者也雖然道人啟不二門耻立文
字雖曰寄不宜寄於詩何為拈五七字而吟之諷之曰
子不觀草枝之寄於缾甒者乎徑寸枯菀陶笵者不問
也慧公詩不減休上人予向與之遇天衣今寓靈隠頃
讀其詩其為蹈丘山而汎江海者無盡也題曰寄庵然
則慧公之所寄可知矣
陳老蓮詩䟦
古有畫詩無題畫詩顔真卿贈張志和詩五首志和依
其詩作人物舟檝烟波鳥魚以答之唐人謂李十郎詩
畫人爭為畫是也元後多題畫者沈隠居另有題畫詩
為一集老蓮畫多不題間有題者付之去亦無稿本姜
綺季老蓮老友也與晨夕處遇有題輒記之久得若干
首彙為一卷老蓮見之喜而為之序自予選越詩付此
稿來今二十年矣老蓮死二十二年綺季與予各出游
亦不減十四五年友人有請刻老蓮詩者仍付之去世
但知老蓮畫不知其詩顧陸雖無詩亦傳况有詩乎惜
予與老蓮交晩見老蓮五年而老蓮死乃不及為詩令
老蓮畫之如志和也
姜价人文稿跋
歲九月與姜生渡江姜生出所製文稿請予弁首予視
之清空㵳然一何與秋之為氣殆相似也憶予在暮春
修禊山隂與姜生詠歌朝夕致懽且樂也其文亦率多
是時所作今廪秋變衰登山臨水而文亦對之有寒色
予所為文大約多得之歲寒道路之餘他日起凍僵而
呵之匪風偈車或得變觀如春陽大道天下事豈可料
哉
朱參藩文集䟦
自古文章以專家名者大抵無所倚藉自樹櫨構故亦
有門戶區分之論實則體雖殊而旨無二也昔人稱漢
文如矩唐文如規大概或然嚮使詘賈晁為游覽自足
記西山鈷鉧有餘而起昌黎柳州日備顧問安見不足
䟽積貯陳兵事哉介庵朱先生分藩吾郡于受事之暇
間為詩歌其于古無所倣而動與古合為文亦然予嘗
誦之宛如日月之麗天而江河之行地燦乎其離也浩
浩乎無所區畫而坎以達也浸令先生者日侍承明其
因時論議當必與西京諸子爭課後先即不然著書天
禄石渠之間龍門扶風或轉為稷下而乃直指西北埋
輪東南登車攬轡與天下蒼生謀治安事是豈事功之
竒將與文章分位置哉夫事功文章倫不同而理同漢
魏與唐宋文不同而文之旨同先生以事功兼文章其
不為古文而自為古文亦曰兵事積貯姑待之以俟自
見耳夫先生豈于賈晁有歉耶
文社跋
文之有社以文社也而世之社者不以文鄴下冠盖梁
苑讌集佚游已爾夫文社非古也國有六鄉鄉有五社
所以興行也今易行誼為文章既已非古而况行誼而
文章文章而佚游江河㴞㴞其有既乎然考之周禮司
徒之職族師春秋祭酺書其孝弟婣睦與有文者夫文
社雖非古然以族師敦社事而至以文藝與孝弟婣睦
同類並舉則文雖非行猶興行也以之名社亦猶行古
之道與里有以八子為社而字以文者予既繹其義而
并記以言
秋唫跋
江園二子詩既行海内其一沈君則大遠先生之猶子
也曩從冠山寺壁間讀先生詩時小阮已噪于人至是
始嘆為先生家學相嬗有素詩雖小道不授受不工也
則又嘆先生懷才于文章無所不備而猶自吝于行世
今年秋乃輯其為詩固請予序予曰此即先生之志也
王褒曰蟋蟀俟秋唫夫方春載陽不能以時鳴及乎秋
而啁哳西堂聽者每自深惆悵之私焉先生以有用之
才乃不能乘時進為世用而秋而變衰當其時能無唫
耶且先生授猶子以為詩而乃使猶子先行其詩豈非
有所俟耶秋唫本二集今合行之月日某跋
西寺語錄跋
居石頭多年而不知其路滑者衆矣况復得不滑耶世
傳道林在西寺時王許決論嘗至相苦而道林從容解
之因得不屈今至公所居正西寺也至公語比之林公
天空爛然聚花而雨亦安有苟子元度之不可解者惜
世無王許諸子因不得不語然亦幸世無王許雖有語
亦不致相苦如當日西寺時事然則予雖好辯聽師語
一如聽無語語與嘿同并不知嘿石頭路不滑師曰滑
予終謂不滑可也
北窗詩跋
避世而行歌與避曝同故蔣生為詩名北窗詩有所避
也昔祖士少企脚北窗得天際真人之想蔣生非真好
閑澹者予與蔣生交有年見蔣生時少知蔣生浪游人
間能睥睨一切王侯貴人宜假其未盡之才得馳書巴
蜀奏語南粤而兩未之見獨挾其窮巷寂莫吚嚘北窗
之什豈真違時寄志者與生平慕班仲升不專讀父兄
之書而乃徼馳驟之功以為名當此世而不急于馳驟
徘徊行歌寧為固毋為超吾知其有所避已若夫詩之工
則新思幻眇紬繹清則外似簡刻而中懷融暢近世好
言詩當知之已
𤾂游詩跋
予訪梁溪錢徵君徵君亦訪友未還也其門有吳州程
爚者嘗往守其廬予過之見程生焉夫徵君訪友北行
去其廬凢若干年矣程生嘗往守不忍去則夫程生之
為人亦可知矣昔者吳州程棅者予友也予每思見之
暨予走瀨上亡名凢三過吳州不一留即或留曰我王
彦也是以卒不見是無論不見也苐見亦卒不得道名
氏不知為何人而爚者棅猶子也今予得自道其名氏
顯然游于世而不見徵君也然而見徵君之弟子不見
棅然見棅猶子是一見程生而且見徵君并見棅也程
生年少負殊才嘗往來訪友所著詩滿筐篋今其來守
徵君廬自皖江也乃輯其近詩名皖游詩夫程生亦訪
友浮沈往來而其不忘徵君廬如此傳曰温柔敦厚詩
教也又曰詩以導性情夫不忘舊厚也夫厚性情也夫
厚有性情程生惟勿詩已耳詩可知矣(西河出游時大敬指壁間王烈)
(名曰子名王彦字士方他日天涯相問訊者王士方耳)
馬生詩䟦
詩者藝文之一體也然能當于是鮮矣三百篇無越風
而漢魏以降惟謝客傳詩至今他無聞焉馬生詩與謝
客不類而慷慨激昂磊磊多氣其猶烏鳶採蕺之遺乎
予避讎乞食方思走莊浪嘉峪之間蹙蹙不得達馬生
尊大人挾竒策歸河西軍凢燉煌幕府開邊略地必下
馬草檄而馬生以少年趨庭萬里往來如平平此在強
有力者所難為而馬生能之則其為詩豈猶然尋常掇
拾者乎
梵公書輯跋
古今無相襲者不苐書法也而書法亦然王不襲鍾鍾
不襲中郎即王不襲王也蘭亭曹娥迥然已顔公家廟
碑與麻姑壇恒山蹤蹟判絶即草書家若懷素上人幾
見千文自序諸書有因仍者乎予嘗惜董宗伯書似不
能轉變各出形模而合萬若一至其臨舊書又何強也
夫鷹化為鳩不為鳩也樂人抵掌而效楚相又不似楚
相也夫弦匏以不移成拙而染夏以失染見棄兩無得
焉臨清倪之煌曰昔無合手書宋人淳化帖贋成焉耳
不如考金石而集之為當予嘗疑其言今信之也梵公
輯近書而有合乎其旨也故于其輯成而記之于端
蘋書第三集跋
少年與元公讀書溪山草堂爾時元公便為詩予方習
和之未就也及甲申以後予乃廢舉子業稍效為呻吟
然恨不能與杜甫同時親見其為詩今又稍棄去矣而
元公方自示其所為詩且俾予叙然後知向時溪山讀
書之未易得也向不嘗為溪山吟耶泳魚于前池深林
鳥鳴當襍花初生碧草環橋之際每為嘽緩慢易之音
互相唱歌今兹所吟抑何噍于聲而殺于氣也杜甫好
言愁摹畫悱惻而元公以甫之詩為其詩予見元公親
見杜甫矣曰蘋書言寄如蘋也元公遠游與予同而為
文過之
周秋駕閩游咏䟦
求詩于山水而不得也求山水于詩而得之得山水易
得詩難也求山水于詩而得山水求山水于山水而不
得山水得詩難得山水又難也予故曰隴人生隴上不
知所謂隴上曲也即征行者過之隴水流離覩之生悲
顧欲求其記一辭而不得也夫世之見山水者多矣惟
不得山水故終無詩然或有詩而人之見之反不得山
水故終無詩然或有詩而人之見之反不得山水焉周
子游閩還著閩游咏予見之得閩山水也而周子則先
以得閩山水者得此詩不然極東南皆閩人也世之游
閩者又衆也
來式如易占跋
貧者賣漿值天凉讀書數十年而值亂離其情同也當
斯時欲覆漿而不可也然欲衒于市而又不得也故其
所言&KR0008;&KR0008;然不見條理盖亦昩所去就矣然嘗見前人
有卜居者心煩情敝不得自决是以極盡辭說而後之
人讀其辭索其趣則其所去所就仍亦瞭然不失尺寸
式如當亂世避兵野祠而野祠之人有來占者為觧說
與之占之以其占之為易觧也名易占原其始由失所
去就瞀亂則肆言其生平所盡見人情物貎佹僪錯雜
而與裔裔焉而自世人觀之則吉凶得失其分明在言
辭間其以是為去就者之所歸從矣易占初成合百章
既成續二十八以六十有四推而偶備内外也自跋一
合一百二十有九時順治丙戍越二年始來示則曰跋
之已丑五月日跋
顧侍御合集跋
漢陽顧西巘先生言滿天下天下之推詩古文家者必
推顧先生先生以其學進之蘭臺嘗冠豸冠按廣漢矣
今又按吾浙白筆之外詩卷存焉予因較之䡾䡾者先
生之涉園集耶槆書耶滄然以深者山中吟耶豂然者
以寫耶營營而後平既戒草耶摐金伐革峩峩然應制
矣其燕臺手鈔耶揮絃于浮山横水之間其清涇然先
生探梅耶愛以健鵝城詠耶燭燭乎承明之庭内徵草
耶諭卭笮以華文驅碧雞之膠膠則入蜀詩出蜀詩耶
宫閨省闥山亭驛店搜殘掇賸錄遺耶喟然曰嗟乎吾
今而乃知顧先生也先生襟懷若白雪峨嵋蕭疎而意
氣之發蜀江春水流灕四來雖簮筆臺端鋪張宏象而
殷勤補獻之思勿釋焉故其遇于物如條風之瀏瀏于
青蘋而放乎海谷觸物感會宏且多也古之論詩者莫
如舜之告后䕫其曰詩言志則性情者也曰歌永言則
聲與調與氣與格也今之言性情者每遺氣與調與格
而言格與調者則曰性情刁嘹耳先生豈其然耶昔有
以雍州參軍為侍御史者曰御史供奉赤墀下接武䕫
龍先生以武䕫之職繼䕫稱詩嗟乎盛哉先生謂予曰
不可居吾部而不一叙吾全詩也因重為之䟦月日某
跋
嚴中丞集跋
天下無名山水而不竒者也且無神物不竒者顧亦無
大文章不竒故山竒于華水竒于河人竒于神禹文章
竒于墳典以下然以竒遘竒則竒益生如神禹導山水
作金簡玉字是也中丞襄之竒士也少有竒行聞其撫
贛南也有竒蹟今既歸東陵又復有竒節懷竒如是故
遘竒山水遇竒人而竒文生焉古云竒文共忻賞又云
語不驚人不肯休則夫竒文者忻在是驚亦在是中丞
之文得毋同我者見之而賞異我者即見之而驚乎而
遇賞勿加喜受驚勿加恐則中丞之為人也(集刻人作文誤)少
時讀漢中記記鴻都坂之竒謂峻崿千重躡萬尋之壁
既已拔峰而登矣私意當必超隴過華而復瞻前嶺即
又倍過之是真能言竒者吾讀中丞集而有懷是言
修柏葉橋募簿䟦
春秋傳曰水涸而成橋王政也而釋氏以修橋為八福
田之一故宋蔡忠惠造萬安渡橋矜為竒功而其間勒
石記名即浮屠與焉下此可知已崇仁之有栢葉橋舊
也南自豐淦北達閩粤以梯以彴而乃建于昔而隳于
今輜車躊躇褰裳不前夫使黿鼉不能架而烏鵲飛飛
啣尾而無用則雖周穆不足以涉荆而天孫至巧其技
安施此釋氏之子所為顧斯橋而憂從生與夫釋氏之
所以異於吾儒者亦徒以禍福之說有殊焉耳夫禍福
無恒而釋氏徼福于未然儒者見禍于已然是無論除
道成橋在先王之政固然而即以福田之說推之吾未
見坦坦之非福而傾偃之反為福也况往來車徒繩牽
木負利害甚析而瀕于害而不瀕于利古先王福善禍
淫之說倘行于時吾必以是為溢禍之涾池也已崇仁
縣令儒者也好言王道栢葉之修令實為政焉故于叙
募簿而為之告之世之養福者共傳此文
重修鎮潢橋䟦
光州兩城跨潢而北南貫以石橋曰鎮潢盖隘津也戊
申之夏淮西水災潢河隘而馳橋壊于水先是橋本比
舟笮以濟名為浮橋費繁而濟緩且不測也有明萬歷
年間守是州者始更為甃石而今兹之壊守州者實咨
之夫兩城之有藉于斯橋久矣民以城為蔽城以橋為
貫而橋傾城隔筋骸不通且古王不嘗云設險乎前者
流寇之來實合兩城為守禦恃以無恐今未雨勿戒而
烽臺相望臨河而岐萬一廢弛未復遇一旦有梗倉皇
瞻顧何以濟之此非秦皇所能鞭而公孫所得據也苐
昔之守州者創之于豐豫之年而今之守州者將恢之
甾荒之際則修艱于造斯亦攻築者所宜念耳守既捐
俸倡而監州以下暨紳士助之於是載簿書將以記事
而屬予以䟦跋如右
任王備詩集跋
王俌有三絶詩一書一其一則鋟摩之技也能扼三寸
鐵畫石作八體書勢精良而結捷雖李程以下莫過焉
然而王俌往匿其所能自甲申後間示書法莫見其所
為詩者而至于鋟摩之技則折鐵詘指而閟不傳予從
臨川還王俌忽貽詩屬序予得之喜曰此又一絶乎及
予繙較則見有所為漫憶者出游詩也其詩多得之荆
山笠澤之間以憶而得之故名憶有所為愁吟者東園
詩也王俌居東園幽愁憂思積晨夕所感而鬱為吟則
名愁吟今而後吾始知王俌之不欲見其絶有以也予
出游無詩暨還舊廬其愁有過于王俌者王俌東園在
郭東去予廬百步爾其半在野垣之隤于耕者久矣中
有陂塘襍花覆楹間予倘久處此當日從咏吟其中王
俌肯盡示其技乎吾將買一石使書是文鋟之摩之以
與是詩而三焉
浦東詩跋
嘗讀唐人選唐詩自極玄又玄以外私歎今人稱李杜
以為極則而唐不爾也唐人且不必神景與開大也然
則世之必神景開大必李杜也愧矣浦東全君之為詩
也為唐詩者也為唐詩而不必為神景開大之詩故其
詩清而遠雋永而多致有似于極玄又玄之為詩焉雖
然極玄又玄之為詩則中晩人之為詩也中晩之為詩
夫是故遠乎神景遠乎開大也夫中晩為詩而遂遠乎
神景開大則生乎中晩千百年後而必為神景為開大
也愧矣
建大悲閣募跋
佛家以乞物為行惠之功故以物予物而物無不利向
使如來挂偏袒不施一錢欲以建祗洹精舍開利生之
門不其難哉吳淞庭栢渡胥江來年已六十矣生平弘
願祗期建大悲閣禮懴其中而遲久不就因丐予一言
以為善信勸予思大悲懴者乞福并乞慧也合檀那之
金錢而各報之以福慧雖愚且貧宜無不踊躍恐後者
况以富益富以智益智人但知乞物而不知物之有乞
于大悲吾未見有求而不應者也而况所求止金錢也
哉不然庭柏年已老縱得建閣其為居幾何而謂庭柏
為利已而為之乎是何所見之不慧與
書何氏册子自䟦
予不善書然似善書者以予能言古之為書者也且識
今之以書名者癸已寓何氏何氏自銘索予書乃復出
佳紙良墨且索且壽予曰使以予之書為堪此者也韋
仲將曰得伯英筆得臣墨又得臣手始可大龍蛇而細
蠅蠁予則無以手也使以壽予書蘇子瞻猶謂魯直不
良不工書而得人之精紙良墨以藏錦袋必攫取之况
于予乎予其舍予書而貸今之善書者以償其謂之何
曰雖然其䟦之予曰予方舍予書而又俾予書之雖然
予懼夫他人書之而有類于洮之與汰之也遂書
周雪山集䟦
夫登高山者穹隆轇葛上之而慄一何其艱而及其習
也遂遂然以御風行俯眎岞崿猶波濤之洄澓于平地
者也覺其瀜洽不覺其岨峿習夷者忘庳習高者忘危
而已周子雪山為古文辭率攅藂磧硌一顧萬里雖捫
地欲就而雲關在望頓絶凌歴乃三休倒景驟接夷曠
浩然若長風之信行羽翼之生肘遂遂然其為文雖自
闢其境而盲左以下腐史以上時時就之左撫屹崪右
絶澒湧此譬之登天台者冥觀萬象同體于自然昔人
云皎皎之子自獨立雪山之謂乎予夙慕天台雖相去
止三四百里然未嘗一登故亦不欲言天台之竒及讀
孫興公賦知興公作永嘉守時初亦未嘗登台也圖台
狀而為之賦台予然後嘆曰倘世人之知天台無過予
者方予至海陵時未見雪山也雖相去止六七百里䆒
未嘗一過然讀雪山集則又嘆曰倘夫人之知雪山亦
無過予者故人或詢雪山何似予必曰幽迴冥奥似荒
忽不可近故興公亦云舉世罕能登陟王者莫由禋祀
然而釋域中之戀暢超然之情既契誠于幽昧履重險
而逾平天台雖竒不同體自然矣哉此則予之知雪山
者也
王石庵墨園小草䟦
苧蘿佳山水居其地者率能比詞儷句咏唫自娛石庵
其一也石庵與予友來北沙游北沙嘗指苧蘿謂此叢
坱者幽鮮競爽如石庵詩今讀墨園草北沙豈欺予哉
作者滿天下源流蕩然能循流溯源雖涓滴未絶而不
壅于波瀾石庵之以微而見之于其著也小草歉文耳
就其歉而極觀之苧蘿其緜緜之網矣
采山堂古樂府跋
魏後擬漢鐃歌者皆易其義類更其詞轉變其音聲所
仍者獨名耳今則襲其義而比其文短長而橅之故迄
今無樂府即有之以古樂府為樂府無樂府焉夫詩為
樂心聲為樂體達心者君子也徵聲為工故苟能達心
則言之而促而舒皆能成聲必曰平陂有度三七有節
是曲于阿工而反棄置吾達心之辭使漢唐以後樂府
一變而為填詞不可嘅乎且夫樂府之變為填詞也猶
曰此變者也今直稱樂府仍填詞焉樂錄云鐃歌數曲
其文相襍不復可分也今必并其襍而故擬之向使晉
人札牘必如今板碣之所摩則此以札往彼必不解此
猶然結繩之世也夫樂府本于騷騷本于詩詩之義情
阿曲而文昭晳盖必有所遇于中而假以達之故其旨
長其辭磥砢播之聲而聲成焉漢工能歌長短魏工不
能歌三與七乎采山沈舍人所居名也舍人為樂府與
予說有契也故於其屬予跋也跋之
楊童子稿䟦
維則以童子隨二親遊四方其嚴親好結客車裝所稅
即戸屨滿焉而其慈親則又以書畫歌詠應購不給微
論童子失學幼未入塾繼不接于序即欲于都亭稍間
紆徐執經而不可得也乃童子為詩駢娟好麗有慈親
風而又時發其年少爭上之氣趯趯㑺勇間為賦為七
為歌辭為記為序隨所抒弄皆成章焉夫古無不學而
能者而童子實能之童子其夙悟者乎漢曹世叔妻隨
其子轂為陳留長因賦東征而其子之文至今不著今
童子之母即黃皆令也皆令能文童子又能文見之者
謂童子過陳留長矣夫以童子之才未嘗學問但加以
年歲即以其文章詠歌遨遊四方宜無不足以自見彼
四方之人習見童子未嘗攻苦為誦讀率能以文章家
名世世固有純任天質而可以有成者質之不可以自
棄如是也而况乎學之也
九蓮山彌陀寺募造佛像疏跋
金刹者佛之所居也是故五金布而像教生焉嚮使青
蓮下承藻井啣之而中無華鬘之形容得乎山隂天樂
鄉舊有九蓮山彌陀古寺中湮者久矣一聞師起而恢
其刹紺宫梵殿鐘鼓鈴鐸重尋故常而如來之像闕如
爰復為募之或曰佛豈在像耶且何處非佛而必于是
予曰否昔西竺佛生身長丈六尺而黃金色故後漢明
帝夢金人丈六者飛至殿庭而然後迎佛則夫佛之入
中國本以像也此如日在天然天下何地非日之所照
而人構宫室必穿戶鑿牖使各得其光以為吾室中之
日如是且夫人有日見日而若不見有日者豈其目則
不可見哉亦曰生乎心者觸乎目見固不在目也夫生
于心而可觸乎目則觸乎目而不愈生于心乎一聞行
僧也其專心像教似亦可信且其侣静修與予游故乞
予言之若九蓮山山川之美羣山萬壑必有弘忍鏡臺
生乎其間倘能略其跡而見其心乎則吾何必執像教
以教之矣
西河集卷六十
