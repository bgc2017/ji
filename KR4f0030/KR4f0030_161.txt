西河集卷一百六十一
翰林院檢討毛奇齡撰
七言古詩(七)
泛舟過秦園留贈秦翰林松齡有作
芙蓉湖上曉雲生畫舫還為湖上行碧草千絲含日映
紅粧幾處照波明平橋入路開朱榭曲澗潨潨林裏瀉
泰伯城隨南沜廻春申祠在東峰下祠前流水自年年
宛轉瀠洄最可憐不從梁氏花溪度只在秦家桂樹邊
秦家桂樹生烏子文石為池蕩秋水别巷應通觧玉坊
前關並築燒金壘烏椑紫木夾層樓大府錢堆馬埓溝
北谷繩床春自偃西園翠蓋夜為遊暗通瓴甓銜環轉
細激連珠波面捲出地疑分太液來去天不道承明遠
滄州自古惜沉淪花底偏逢翰苑人潘岳娱親推綠輦
謝公攜妓坐紅茵風流盡日開三徑自笑多年隠名姓
門投張儉已還鄉廡下梁鴻豈亡命一自浮家願屢違
吳中築室故人稀君家尚有清泠水何日重來一浣衣
鴛湖黃子錫自號麗農住苕南癸亭種瓜自給
予在淮西道遥題此詩
黃公最愛菰城山攜家避地嘗往還自辭楚相不得意
荷鍤欲老青苔間平田十畝啓幽壑招客還留癸亭鶴
春半閒炊松飯香晝長臥看瓜花落烏皮小几拂紫絲
興來每欲圖東菑嚴關醉臥淮西客為汝題詩思復思
息縣阻雪同諸公集何景韓梅花書院有作
我遊淮西三遇雪買酒一醉懸瓠池今來雨雪阻新息
出門泥濘無馬騎高陽好友漉清醑争道梅花發前渚
繞屋頻燒五木盤捲簾邀看三花雨辛蒸蕙錯羅苾芬
豕臡蚍醢青羊臐興來高詠和集霰酒酣嘘氣為同雲
周燔獸炭澆酒熱重見寒空攪冰冽幾斛明珠撒瓦檐
萬條翦毳抛銀埒相逢同是作賦才夜深秉燭還登臺
洛陽縣令煩趨走莫遣明朝掃雪來
射獵歌為金公子敬敷作
汝南公子好射生天寒射獵城東行申陽一關跨九塞
招來游俠俱有名平原積雪滿叢薄上蔡新羅縱搜索
黃帝祠前雉漸肥白牙岡上桑初落雙韝壓臂掣皂雕
桃花叱撥嘶來嬌銀翎割就穿珠箙碧血凝將淬寳刀
鞭梢倒插如蘆管新織罽衣偏後短腰帶横垂海貝寒
指環細夾霜貂煖虛彎明月過雁驚忽然箭落秋雲平
青天毛血灑如雨韓盧宋鵲空營營枯蓬爇肉當寒燒
地冽沙冰阻長道望得黃熊驅不前擲却琱弓自調笑
斜陽入地馬若飛懸禽帶獸盈金鞿歸來但索駝酥飲
醉臥花前金地衣
金公子射虎詞
蔡州城東夜飛雪公子朝裝絡寒驖錦柙抽將練影長
角弓開處霜膠折平臯木落狐兔稀風吹淺草蒼鷹飛
近前雪窖有猛虎暮寒攫雀嘗苦饑中原神物應樞運
樵採年年不相問豈是將軍在北平只因太守為南郡
圍場突出公子豪從來豢虎將終驕同行雄帥伏強弩
獨遣健兒燔枳毛般般三獸起鬭格吼入深林蟄雷坼
觀時朱亥尚倉皇射得張昭動容色長楊羽獵會有時
汝南公子真雄姿請君暫息長鯨飲聽我為歌射虎詞
送史尚轍進士過夏口兼寄丘學士(時學士為武昌别駕)
晨裝欲動海鷄鳴日出河橋相送行繋馬未辭王粲宅
前旌先指武昌城河橋日出輕攜手為食嘉魚過夏口
去寉秋翻北渚雲啼烏夜宿西門柳故人遊宦滯江鄉
十載還辭白玉堂共道秘書懷謝監翻令别駕得王祥
從君昔在枚臯里憐我貧依漂母傍飲酒不嫌車下醉
逃名時就壁中藏漂流歲月同虚棄惻惻相思成往事
况汝春官舊主司杏花開後慈恩寺(史禮闈出學士門下)官齋對
酒洗征鞍醉後應看江上山若問行來何所見但言遊
子不曾還
丹陽城下作簡郡司馬
丹陽郡裏秋楊綠不見當時舊劉穆鐵甕徒懸鸛鵲棲
金盤不貯㯽榔肉岧嶤雙闕古郡臺丹陽司馬今奇才
方輿偶屈陳蕃坐錦幘真看謝奕來高牙傍海發葭鼔
萬叠寒濤散艛艣典兵自惜重南徐雄鎮只今推北府
江東遊子歸較遲登樓賦罷將從誰重來丁卯橋邊路
欲把垂楊幾度思
過江南奉謁周侍郎值其行部留詩代訊
我懷周侍郎忼慨不得見手把三年袖裏書漫字紛紛
落如霰蘆碕夜走江路長東浮淮浦西潯陽侍郎久作
南藩使每過江南願投刺踟躇側促終不前將投卭僰
行蠻天姜生呼我汝南去路出龍江幾回住斯時正好
謁侍郎又當行部留維揚我昨渡江來巨浪高于山天
風萬里吹不定鳥雀飛飛空自還前灘岞崿擁波白獨
駕孤航片帆窄海豕江魚轉鬭争篙工柁女愁顔色昔
讀侍郎文怪其有如此浩蕩奔騰勢無止直下如傾七
澤濤横來不斷三江水孤航相向宛如睹恍與高齋覿
晨暮江邊况有蔣侯家小妹青溪舊曾顧十年出處同
嶮巇懷人何必吹參差倘尋結襪留歡處只在乘船破
浪時
楊將軍美人試馬請賦
將軍航頭載美人春行晩泊横江濱斜陽墮地草場闊
酒酣欲試紅麒麟美人常服雙袴褶青錦鴉幱紫絲結
蟬髩當風捲似雲馬毛散汗吹如血金錢壓口玉袜膚
馬前細立秦羅敷見人羞上還將墮壯士驚前不敢扶
調鞍整轡坐不定忽見桃花滿春徑將軍似妬九華韉
在傍休視雙金鐙明霞片片争繞林紅游落處桃花深
回頭失却真珠櫟春草蒼茫何處尋
飲巴亭放歌并謝朱三驊元馮大之京王十文
鼎王二漢
泥泥草頭露不浥春桑枝傷禽驚離弦不觧彈縵絲可
憐數載滯江滸暫得相依駱明府集木難教逐鳥烏當
筵詎敢題鸚鵡盤中食梅長苦酸冰絲還結絺袍寒誰
攜美酒召我飲居然高會巴亭山金盤玉斝勝三雅兩
兩鵶鬟似謇姐小字曾為明府知清歌不在王郎下行
觴襍坐飲未闌玉釵錯掛微臣冠流離之子久失意那
復斗酒能為歡從來聽樂惡哀嘆我未聞歌已腸斷嘈
嘈絲竹空滿前誰使飛鴉渡河漢三條裾子染竹黃一
雙素手如秋霜擎將碧玉欄邊酒傾出真珠甕裏漿傾
漿重起歌結襪渺渺愁心過綠髮座中可惜是毛甡莫
遣巴亭待新月
巴山酒壚送王十孝廉北行
巴山秋市懸青帘市中却逢王孝廉當壚十五洗桮杓
眉間撲粉如紅鹽楓林百尺日初照惱煞王郎尚年少
五上公車十二年碧髮重遮綠羅帽巴山城下秋水清
壚頭醉送王郎行明年我亦來燕市看汝春風馬上生
將出巴城道寄徐十五緘
春風吹葛條蘝蔓被溪曲巴城舊酒壚又見雙幔綠酒
壚雙幔綠如草將去巴山出東道記得來時秋雨零我
投蕭寺徐生行秋雨淹寺門徐生行且住惜也三日留
仍向雨中去雨中一去秋水寒聞君久滯豐城間至今
草青及春暮不識君今又何處十年奔走不得志道路
相逢偶然事南北東西各自馳誰復風塵訊騏驥我數
游南昌潦倒無一詞羡君慷慨歷落千回思去年雨中
讀君句恍捲長河向天注一任秋霖汨馬牛半入寒空
散烟霧登臨若此真可惜何處天涯少蹤跡但使能留
高士亭無須更作名王客巴城二月春草薰城頭黃鳥
啼紛紛我行記得君行日欲出巴城轉憶君
春夜飲就亭花下見施二公子彦慤當筵賦詩
有贈
神龍墮地便生角鳳雛出林成羽毛不見宣城施彦慤
少年特達傾人豪春花初開啓官舍豪客當杯酒如瀉
錦袍綠髮衣帶紅摇筆熒熒燭光下燭光映筆筆花落
展卷生風動油幕滿座咨嗟倒白波一庭風雨翻紅藥
高陽舊里擅才子元季雙慈近誰似毛甡夙歲曾渡淮
但見楊家一童子(西河楊童子歌見前)宣城文章將起衰庭前卓
犖真龍媒毛甡自傷徒老大見此不覺心為摧強顔捉
筆擬酬和舉手落盞空徘徊看花愁見新花開
紫芝山歌(有序)
施公分司築亭于臨江城南之瑞筠山忽紫芝數百
本繞亭叢生南昌李宗伯碑為之記且更名此山為
紫芝山而標諸亭越數年毛甡登亭而歌焉
毛甡走天涯歲歲厭春草曾採三花不得還空臥嵩陽
歲將老踟蹰地上苦未閒西游重到匡廬間湖西丈人
倚青嶂宛若姑射難躋攀丈人有佳興云在城南山城
南山頭有亭子紫蓋團團碧雲裏背阜横當古郡臺前
林直傍清江水丈人築亭年復年當時異事今還傳紫
芝本靈草斯地瘠難種亭前忽見湧銀甕彷彿丹霄間
九彩睹翔鳳又如珠熖發丹穴芝草芝花滿丘垤採之
亦不窮斸之亦不竭如盤如梡復如蓋輪囷離奇壓車
載悔不當時負耒來飡以當糧紉當帶以此呼此山亦
名為紫芝靈蹟嘉名又一時未須四皓返商洛先看三
秀生銅池迄今採芝已不早尚見山頭此亭好毛甡慨
然登此亭幾度亭前聽啼鳥清江初漲江水長山風細
拂林花香游絲飛絮裊衣帶遥天望眼空茫茫我將舍
之去念此芝草芳紫芝之草有時歇芝山勝事無時忘
君不見紫芝山頭勒碑處有客哀歌不能去
陳柱國將軍期宿鎮山遂汎舟集南塘同張杉
平津李章姜埈商命說徵說兄弟作
天星出地馬出關將軍夜宿城南山深林列火忽如晝
與我高會叢祠間平明鼔吹結珠勒毳幄重重映波白
合艦同尋賀監湖毛生真作平原客湖亭日上林影疎
金刀自鱠秋湖魚西園才子分彤管南國佳人披錦裾
平山十里勝金埒頻挽睢陽弄鵲血獸炭燒成越嶠雲
駝酥點作燕山雪歡娱短景苦難駐秉燭還題樾臺樹
皎鏡東飛錦䌫開將軍夜唱廽舟句(時廽舟聯句陳為首唱)十年
長避追吏馳還鄉尚咏平林詩滕公豪氣真無敵羞煞
山陽衣褐兒
西江送春曲
送春歸春歸在何處江草茫茫江水長不識春陽去時
路楊花墮地吹復飛草間蝴蝶沾人衣游絲百丈綰欲
斷平沙白日空遲遲江邊酒壚十五女不觧春歸客心
苦紅帘日落照眼明猶唱陽春當金縷陽春唱罷思復
思可憐又是春歸時
漫歸復行書孔雀行關樓謝趙明府(趙棠溪先生時為蕭)
(宰)
孔雀披金花南飛畏剸尾白璧光芒受世疑子長縲絏
非其罪東門拔劒不顧歸十年還視桁邊衣廳花結網
無鶯度戶草張罝有隼飛張罝結網遮無路欲渡蘆碕
行又暮趙相真看觧印來外黃重見操兵去南飛孔雀
北度鴻將垂巨翼乘長風臨行不辨銜珠處啄盡關前
花樹紅
沈華席上同張杉王鎬錢霍王元愷平津祝宏
坊并憶沈九秘書時九月八日
吳興沈華宴賓客毛甡晝逐朱家來相逢衣褐把美酒
當筵意氣為之開連年變姓滯江表衣上風沙不堪掃
高陽滿座相顧殊只有沈郎顔色好帩頭碧髮裹綠羅
銅槃灔瀲傾金波阿兄簪筆掌文史方蓄新菱染麻紙
翺翔入作親近臣家留賢弟能娱賓紫薇院裏張紅幔
白玉堂前鋪錦茵憶昔山陽度廣柳曾别難兄釃杯酒
今來江上覓蘆碕尚藉平原匿好友平原好友真足誇
姜肱繡被平當家(時予留姜桐音平載問宅)玉椀甫看分碧藕金錢
又見拆黃花黃花滿地中心苦忽集華堂思如雨明朝
倘約採茱萸莫負山隂柳家女
予屢歸不得釋冗屢過湖西施公苦相留日留
日刻留刻適就亭鸚鵡三脱三復返予刺傷
于心因為賦鸚鵡還詞
鸚鵡還鸚鵡還相思只在隴西山隴西萬里思歸去休
挂人間畫欄柱畫欄雙柱玉籠垂金鏁連環控紫綏欄
邊言語應憐汝心裏分明却訴誰却訴誰應憐汝早知
苦分明何如不言語潛潛啄我紫絲縧密密捐予金鏁
條潛潛密密終教去金鏁紅縧何用住且避玉榿林且
上石榴樹初疑小樹上無力既道長林遷不得别苑猶
牽紅兔羅遥天只墮蒼鵰翼蒼鵰紅兔走復飛躊躇去
此將安依他鄉好主應難遇故國多艱那得歸一去復
一還主人相對起歡顔相思仍向深林避再去再還非
主意主人破柱且開籠不道三回仍未逝仍未逝主且
憂尋殺欄邊紅石榴石榴牆外行難測手執紅縧淚沾
臆縧亦漸就促鏁亦漸就短一縧三續尚堪披萬水千
山何處返鸚鵡還鸚鵡還願君仍住石榴間石榴啄罷
傷紅觜願君仍住紅縧裏紅縧臨繋翠衿住主人淚落
不能顧
姜垚招登香罏峰絶頂同姜十七廷梧商二徵
說
秋山崒嵂海日紅浮暉倒映金芙蓉蒼崖負杖招羽客
攜我直上香罏峰楓林黃葉下幽壑杖底風吹草衣薄
石屋高看洞鳥翻横梁斜度山花落秋空望海海色飛
赤城萬里烟霏霏越王臺上青烽起夏后祠前白雁稀
玉函金簡探難得况蹈嶇&KR0706;未曾息北谷空標承露臺
南還竟負凌風翼蒼崖四顧意氣開吹笙跨鶴真仙才
何年乞汝盈箱藥共俟安期海上來(垚號蒼崖子時修玄學)
霖臣招予汎舟三日夜
商霖好探奇擕我汎青翰日日南湖汗漫游恍若乘槎
度河漢山橋畫柱溪洞門夏王臺殿西施村碧江開錦
簟綠草藉金尊檣鈴榜吹襍柁鼓朝日西飛暮來雨五
木燒殘江鸛飛千花開處山雞舞君家兄弟真絶倫擕
予一避桃源春山中七日家應改幾欲還家愁殺人
聽流鶯歌
聽流鶯百囀在春城宛如舊苑花枝裏曙色將開弄曉
晴此時玉櫳猶未啟此日金屛夜如水夢中隠隠聽緜
蠻起見墻東映日斑墻東映日花枝煖睍睆緜蠻啼漸
緩乍穿錦葉暫停留移到金窗更宛轉可憐宛轉最多
情可惜間關寫不成秦女簫中三四弄吳娘曲裏百千
聲今來百草翻紅色今日聽鶯度錦陌誰觧參差遠趁
人自傷漂蕩還為客參差漂蕩逐流鶯百變風前斷續
生金刀細剪流鶯語依徙春城不忍聽
和張夫人拜新月詩
拜新月拜月出簾櫳天際分蛾碧花稍觸甲紅拜新月
拜月粧臺側覆斗鉤自懸斜梳墮無力拜新月拜月暗
傷悲記得少年時南園同伴侣裙帶一垂垂今看井桐
及秋暮燕子西飛鵲東去夜静花階綠蘚間羞向低低
影邊顧冰輪半掩當復明㜑娑桂樹暗中生那能拜得
新生兔長與金烏作隊行(一本題下有懷友作末那能二句作如何月下紅閨婿歲)
(歲長留木葉城)
西河集卷一百六十一
