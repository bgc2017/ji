西河集卷一百二十六
翰林院檢討毛奇齡撰
賦
瀛臺賜宴賦(應制有序)
皇帝御極之二十年六幕旣熙萬象咸晳内有憲稽之
治外宣班叙之文
講筵通合語時闢三雍
受社謹咸劉用申九伐將奏要荒之耆定進觀海寓之
清寧然猶
處治思危萬幾克毖
居高善下一德相期緬兹
九重宵旰之勞翻以百職後先為念
君無忘幾康臣無忘喜起同有𢋫颺子為我蹲舞我為
子坎歌何如僚采因借
卷阿之釃酒暫臨
曲水以浮杯大酺合樂偕來
興慶宫前文喜開筵不在
長春殿裏當此金昊乘秋之際玉衡指兑之時九龍門
外梧樹長隂百子池頭荷花初落蓬臺萬頃金波與
帳殿俱開閬苑千重紫水共樓船並轉畫橈齊舉還看
水面鳬鷖錦纜同牽原是班中鵷鷺挂長綃于汾水
不待為歌汎碧琖于昆眀非關習戰乃以
黼藻裳華之錫展兹
吹笙鼓瑟之情龜甲青羅傳于掌賚麟文紫錦出自司
闈依然束帛之承筐儼發衣裳于在笥襭袍未覆慢
教韋綬裁成霞綺難名苐遣封敖領去草頭鋪紫罽
□就瑶漿林下蓋青油判將銀埒夏屋設
公家之鼎秋蘭發
王者之香乳中分䗶烹為龍鳳團花茶内加酥散作琉
璃細眼朱虬堪入脯需賚同昌縹玉可當醪曾呈裴
令乃
敕酒正掌頒醹之禮大官習錫饍之儀鵝&KR0008;䴏髀排從
錦帶羹前玉鱠金虀裹在紅綾餅内雖漢南之鶉雀
不入腥肴而東海之蠵螺久淹葅醢肉泥流翠釡看
調朔塞明駝肌雪落霜刀幾化秋林飛蝶况復大梁
貢米舊號金鎗太液登鱻新批玉鬛炊彫享豆擷露
稗之通莖聶鱠加鉶瀹河魴于在藻匪獨侍餕饗
天倉之粟將使從官饜蓬島之魚爾乃醴設六清無煩
監史飲過三爵尚授催籌謂
堯仁之浩蕩一日非狂而
舜澤之澶洄千鍾猶淺縱曰有偕其飲僅聞之大射筵
前其如不醉無歸亦載在朝元詩裏戀三升之學士
羞比王生擅兩美于當官誠如臧盾然且藕船十丈
玉井留甘蓮露三危金盤獻乳簇蜂房于繖下洗象
骨于波間擘園繭則清&KR0008;俱流嚥壺冰而沉疴頓减
種同雁實頒之覲雁歸時窼覆馬蹄捧向馬頭載出
此固
上林之寳植罕到人間亦惟
聖世有金莖長貽天際在昔鎬京燕飲詩誦嘉賓洛汭
觥觩史傳盛事溯軒皇之張樂紀蹟于容成即陶后
之斟膏授籙于籛子是以鄴館著抽詞之美柏梁誇
儷句之能如澠有唱侯服尚興廻波作詞後王不鄙
豈有珪璋韎韐同在游歌嚴樂淵雲竝叨讌賞而不
矢音于高岡稱詩于華薄將使衮裳筐筥無須采菽
為吟陳饋分饎未見其桐作誦南國鮮鱨鯊之可麗
北山乏杞李以相歡則是式金式玉在型民無醉飽
之心而如阜如山疑天保缺岡陵之祝亦何以俾匡
時之佐負鼎爼而說
王功嚮化之民援土桴而歌
帝力是用捃摭荒蕪對揚
優渥借東頭之賸管紀
西囿之鴻恩(臣竒齡)不勝踊躍歡抃稽首頓首而為之
賦
夫以台室冲嬴之會天街晃朗之辰六合八荒受治九
州四海稱臣僸佅有同聲之俗黎羅無抗景之倫前年
楚蜀俱定今歲羌髳盡賓顥土之媪輿既闢
明堂之王會應新爾乃
君儆無虞臣歌訪落上法
天行下導民瘼昕切求衣宵戒聚柝利在必興疑則廢
格喜豢鵷鸞怒翦鯨鰐田董甾畬室務丹雘在宮在府
一以振作
聖心乾乾既勤且恪翻謂臣工勞者惟若從來官師規
用木鐸
溫綸諄殷有如砥錯將藉游豫庶展酬酢爰設酒醴相
與宴樂時則攝提初指乎金方夷則乍轉乎銅律清露
徐塗乎階除凉風時起乎天末
皇帝御少皥之宮臨蓐收之宅將以理白藏調素節司
秋啟駕顥正按法時惟秩成道在相月霜柯澄鮮清景
渙發瞻
上林之&KR1372;㙷兮睹
太液之滄茫迤三洲之藻薄兮揚萬頃之波光石鯨偃
而低掉兮湖雁飛而南翔顧隰荷之赩翕兮喜臯蘭之
正芳嫓千葉于華井兮滋九畹于江湘佳人掩其翠蓋
兮君子發乎幽香雜鳬茨而暎蔚兮拔藏莨而獨存于
是俯拾虹梁傍依璚樹雕航崜嶬紼纚廻互汎漭沆之
流波向蓬萊而問渡旌銜鳳艦之垂竿有龍綃之布駕
雲母以迎風輯榜人而擊素拂出水之菰蒲起前汀之
鷗鷺林間敞殿齊明雲隙危樓微露仿祈年之在前盼
函德而難泝總
蒿宮之既成猶采椽之如故渚雖轉乎滄浪石未移乎
灎澦任錦䌫之所牽望瑶臺而不知處爾乃葱綾雪麗
貝錦雲明天孫剪就鮫人織成八蠶竝澣百䌰齊縈團
花間綴繁繐相生繢或朱而或黑絲一縱而一横絢播
龍鱗之彩纖如鴻翼之輕覆黃羅于玉箧開畫袱于金
籯揭尚衣之記印罥長籖而署名襚以表乎貞素綺乃
發其崢嶸溫比毳旃之荷寵來華衮之嬰較翠錦而自
失何盤雕之可營若夫掌和受齊大官奉饍鬴有鉶芼
之羹案設楚苗之饌割鞮海之鮮蠡醢藩園之斥鷃煎
惟芍藥能和腊以萱蘇為薦接雲鴻于罼羅驚霧豹之
芻豢象膏白以瑩霜猩脣紅而染茜矧
鳳液之嘉魚為靈沼所僅見范鱗甫躍于梁詹餌依然
在線分鰓雜蘆筍之枝切鱠落桃花之片爾乃採江陵
之藟以為虀淅梁山之黍以作飯玉菽星攢金麩霧散
擣嬰葅于紫海之泥濯籠餅若春江之練馬&KR0008;羊酪覺
甘露之俱生雀舌龍芽雖厄水而無患况夫珠林塏&KR0008;
布以氍毹銀塘緯絙青幢是舒
太清之酒灑如珍珠瑶漿玉醴瀼瀼露濡金盤甫繼雜
出雕觚居然大斗以燕以娛監正屢勸仰傳
聖謨謂此旨酒好樂不渝有即湑我無亦可酤不聞晩
近猶有賜酺金門下士幸非淳于張昭雖醉容止自如
起拜稽首不掎不扶含芬咀滑拊躬而思
皇恩灝淼真如江湖獨憐小臣何德當諸乃企淵淪之
深廣兮嘆滄波之不測被翠幔與碧衣兮想瑶池之所
植渺秋風之䬀䬟兮澹曉露之霢霂上有蓮房之戢戢
兮下有藕枝之濯濯外備七星之羅胷兮内含衆竅之
在臆
詔其遍賚此臣庶兮匪止為佐是酒食一片固足消疴
厲兮三漿可以解鄙嗇獨是菂藶之周通兮即汙泥亦
不費拂拭宛高節之多梗刺兮亦素絲之能直雖其心
苦之自知兮乃根柢而見牙角苐
湛敷之當矢報兮兼
禕惠之不宿謹捆載而親捧持兮慢縮滋而破薏念此
涓滴之難嗛嗛兮于眇忽乎何力乃
錫予之有加而無已兮佇滄瀛而曷極
湯泉賦(應制有序)
(臣)謹按遵化湯泉在州北福泉山下眀萬歷間始甃
文石為池分上下二層而覆以房塞則充之决溜而
更之亦粤
世祖皇帝嘗灑濯明德而坐澡其中銘盤之後爰築宫焉今
皇上純孝曾迎奉
太皇太后養滌聖躬會康熙辛酉以
仁孝
孝昭兩皇后山陵之役敕扈從諸臣仰瞻其下併令賦
詩勒之&KR1104;戶(臣)竒齡于沙河迎
駕之次不揣鄙陋亦拈筆為賦以慈孝並隆甘泉呈瑞
八字作韻其詞曰
毖彼靈水厥名神泉火生自地源通于天合德在坎離
之際棲神介丁癸之間名八柱之要穴實三輔之東偏
控之而關塞可守仰之則
園陵在焉蓋陽氣之回原有黍谷星精之播隣于玉田
或上瑩而為飛霧或下徹而成通川其灑之霎霫儼若
霖霤其氣之羃䍥本非雲烟乃觸石而䨕注遂如湯之
泳漩堪爛毛與瀹卯亦煮絹而濯弦手甫探則寒冽減
身已溉而痱疴痊是固焦釜之所不能沃又豈神炭之
可得而煎爾乃上轉
翠華下承
彩衛帳殿方懸巖阿未閟浴日池邊流虹天際虎躅泉
來鷄籠潮至回沂上之歌修洛川之禊慶六疾之齊蠲
喜百神之俱侍流惠澤于四噢之中播薰風于九環之
内于是因山作
宫就水為砌重門曲檻灑榻澡器
兩湯供奉各有位置不翦不斵三古遺意鄙驪山之營
陋華清之製減泛水之珠鳬却凌波之石芰祛醴泉于
建武之朝决神水于咸康之世浮紋而綵繒揚其華拾
級而雁鴻張其翅恍咸池之自温非神鼎而長沸固井
冽之能春抑滋泉之多瑞至若虎鬚初射蟹眼未烹山
含玉潤水作金聲路移
仙蹕雲擁
霓旌苔衣銖薄瀫被紗輕露緣嵓而乳墮日瀉影而珠
呈沙白而星榆墜莢波頳則山桃落英
永信馭金根之輦
中安駕紫罽之軿問起居于
長樂請湯沐于
慈寧秉璿燭而瑶池汎雪褰雲簾而華渚流星
翬翟舒光覺金壺之燦爛璁珩解珮恍玉液之瑽琤保
養
聖躬祓除久傳夫河洛澡溉
明德混澣已接于蓬瀛遂使上谷流銀之窟漁陽灼水
之潭炎質藏暉之壑蒙情出險之嵓石分幨而倍紫水
洗髲以增藍勝盤盂之取潔比沆&KR0008;之能甘芹捲&KR0008;瓏
之帶蘋抽瑇瑁之簪
龍鸞之所自憩鱗介之所不潛扶輿因而上届和粹于
以中含烟已消于銅浦汞遂積乎鉛嵐白&KR0552;漂而遠散
硫黃爇而下湛王&KR1771;藥石之頌張衡珍怪之談蔑不遐
慕溯洄近思游泳滌慮清神除煩却病測深淺之無端
擬寒暄而莫定指玉酒以善誣謂英泉之難並滑如雍
伯之脂清似軒皇之鏡經冰雪而彌和汰泥沙而愈淨
能歷坎而守沖自虛中而外映况夫
一人以錫類為孝
兩宮以解澤為慈瞻
上陵而臨幸
詔侍臣其觀之搴五花之藻井挹三露于蓮池玉龍蟠
而妖矯珠雁列為參差想日馭之每住盼天光而自思
儼淑氣之頓至捐煩襟于此時何
恩波之下浃似闓濊之旁施紫雲生乎玉牖黃沫溢乎
金隄臨清流而湔胃俯崇岡而振衣雖子雲之獻賦無
以嫓其光輝豈長湯之十六可得而盡其漣漪爾乃接
浪雲川通神員嶠屯轉三河衛連五校綵仗常懸紅旃
遠照觱沸一泉永無旱澇土蜧鮮躍天馬未蹈春風乍
來人跡罕到導穿石之光發藏珠之竅時祲可以漸消
民瘠于焉得療推
國母之宏仁廣
聖人之純孝豈徒遠飾游觀邇資聽眺尋源主簿之山
試浴吳郎之廟氿泉上下攬新陽玉女之裳雲氣低徊
窺姑射仙人之貌又况溫湯扈從不是離宮
寳慈臨御全非濯龍幔城相接暫轉新豐殫心孝養以
瞻肅雍上池可飫仙源自通維此泉水産在無終橋山
上寢虔思有熊矧當
嫄簡同啟龍輁遂褰鳳扆爰駕豐隆他時化浹煌煌東
封
千乘萬騎諸方景從麟游鳳至山高澤容捧
大安之輦聽
長樂之鐘潄瓊漿于蔤&KR1047;採甘露于芙蓉搜銅井于幽
薄駕漆船于遠峰嶂啟萬年之碧花開千歲之紅紀岣
嶁之沐浴欲簪筆而安庸
西苑試武進士馬步射賦(應制有序)
自古文教之興必有武備至治之世不廢兵革故黃
帝設縉雲之官西伯拜非熊之將彀弓日下官可射
烏征楛蠻中庭來貢鳥我
皇清肇造方域廣被九有遂下郡縣以致四訖初間
神武開國陟禹方行繼之
叡文承歷紹堯出治毓
聖德于少陽宣
哲猷于元輔校文講藝之官既集班聫欵關聚柝之臣
復走闕下然猶
四征六伐遠過洞庭
五壘三門長驅沫若日聞獻馘之令尚以拊髀為懷乃
倣唐代期門之選六郡咸臻爰使諸方教押之英三
班入試翹關既舉不用馬槍長垜能嫻觀其步射當
此屠維恊洽之歲值兹元英在朔之辰
上幸瀛臺實惟西苑
親觀較射以當臨軒恍旗鼓之在前躍(闕二字)而奮起盤
旋金埒馬散桃花送去銅竿手攀楊葉海西侯之千
里盡是名駒奚康生之八尺無非彊弩梅間貼鳥能
驅紫燕以俱飛簳裏糊魚更望丹烏而釋步則是鷹
揚所至雲滿三驄猿臂能伸日穿五甲毋論争先控
鬛已過蕭梢縱使退而釋弸原非鏁換是固登臺九
日不足誇戲馬之雄曲水三朝未可擬射堂之宴者
也惟時衛士許載旆以咸觀乃命詞臣各抽毫而作
賦
于是時方陽朔律中應鐘勵節在水執權司冬文治既
浹武功聿隆
帝圖遠廓
聖德謙沖嶽瀆效順荆蠻來同甫復甌粤旋收僰笻宣
夜挈壺辨氣吹銅乃思召虎爰占非熊天人向背偏伍
彌縫曰有武試馬步以通因開
桂苑特啟
蘭宮雲斿揭地星旌蔽空句陳五衛崇臺九嵏吳亭射
虎夏后養龍平池浴日圜橋跨虹乃謂多士校武其中
緬蓬瀛之瑶島兮闢太液之鴻濛建露臺於平籞兮接
芳林于上墉飾欄杆之綺麗兮列草樹之青紅溯璿宮
之窈窕兮合藻殿之玲瓏布修場以檢校兮觀多士之
蘴茸于是寓陳于人天之間閱技于巧力之際適干戚
之乍揚敕韎韐之咸備騎士有公孫之徵校尉喜蘇建
之至祛永隆策武之迂略景祐授書之制原非尋橦舞
鏇之觀絶異超距攀繩之戲跨蘭筋而驗其短長拭茨
菰而較其鈍利使宰輔皆曳珮以從飭詞官亦槖筆以
俟聽鼓鐘之既作爰載簿以審視乃控善馬云自月支
渥洼以北越睒之西是羈是紲以驅以馳足如翻雪翼
可乘霓騁流光于疋練按舞節于傾杯楚莊裂文綺之
帔王濟拭連乾之泥散九花于黃金之陛逐八駿于白
玉之墀曳綠尾則碧絲指地霑赤汗而紅蓮繞蹄霧鬛
風鬃既已遇方歅于冀北流金噴玉恍將駕西母于黃
池乃復彎弓似月發矢如祔省括而釋决拾以注矯並
繁弱疾過灩澦幹分七材訂有三互電景高駝雲氣肆
布鵠小能飛熊堅可度朱組未奔銀翎已赴弦帶管以
俱揚馬隨弰而善騖吳太史抽蘭不虛瑯琊王射梅無
數驚鷲翼之乍來解魚文而遽去麋筋不足助其力烏
號無所施其嗉但望日以穿楊儼方春之落絮燕角開
則海鷂翻身鵲血濡而山猿却步仰戟而發奉先自有
其機飲石而没李廣不知其處又况分曹而入偕偶來
前審固久視和容不愆獸堋遠列虎韔高懸量當百步
樹以萬旃香象作弭鵾雞在弮駿馬解絡嬌龍不鞭珠
䋲繚圃金鋪滿埏箘簵牽合矰茀糾纏舍釋欲直持挽
必圓縱不虛鏃發即應弦雖無七札已中連錢考鐘隱
隱伐鼓闐闐簳含氣而得響羽乘風而作烟邁漢代材
官之選勝熙寧鎻試之年于是六郡良家五陵俊彦解
罫懸衣灑塵拭面如廻馬邑之兵甫罷龍城之戰牽紫
駞而廵唐負青莖而下殿
至尊含笑歡然式燕白虎鳴秋黃龍晝見星繞靈旄雲
馳寳幔六武按節八風合變忻猛士之得人羡勇功之
可戀且廻
鳳闕之斿更啟爵園之宴較記註於當前每咨嗟而稱
善
西河集卷一百二十六
