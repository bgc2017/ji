西河集卷一百五十六
翰林院檢討毛竒齡撰
七言古詩(二)
飲王大參邸舍有感
越東節度琅邪公赤幢曲蓋紅鬣驄皎然清白不可犯
二十州縣爭承風時當北府徙軍鎮部騎牙官擾民畯
公嘗執簡挂虎門夜草封章曉馳進
彤廷震怒驅短狐直聲藉藉驚階除誰知民命甫休息
反遣賜車去海隅今逢
天子重儒術束帛玄纁召公入東堂進士推郤詵西漢
諸儒薦王吉自慚六論不一通徵車礰碌空相從多公
奬譽溢齒頰令我感激填心胸春宵月出勸杯杓坐聽
宫門下魚鑰罏火圍來炭餅紅山屏遮處燈花落芳菰
精稗肴核鮮大梁之黍華池蓮高文雄眎絶流軰坐客
縱譚驚四筵銜觴脈脈念夙昔十載相逢苦相憶何期
此地得追陪一見裴公舊顔色人生聚散會有時都亭
高會眞堪思獨憐垂老東華客醉裏騎驢何處歸
短歌
廣陵城下波粼粼吳家少女名阿眞桃花為面日為影
當軒一顧愁行人春桑初發采桑去五馬城南使君住
烟絲漠漠吹碧林前路踟蹰日將暮鴛鴦雙飛江水傍
蓮枝已折蓮絲長他時自有連根藕莫道空聞蓮子香
明河篇(有序)
毛甡游淮隂查繼佐孝廉並轡過張吏部曲江園觀
百戲時秋八月十四日江南北名士十百來集凡水
亭當湖樓臺舘舍刺史諸王軍府伎樂畢出驚見妙
幻目不及瞬自曙起烏啼迨夜漏盡日初出兩竿迭
呈絶藝如灌河接魚勿得已矣絲竹綺羅霏微幼眇
自傷淪落未易遘此盛會樂極哀生易于感慨又當
烟竿熱層累逓上狀城郭宫宇人物狗馬簾幃釭幛
士女觀者填塞渚港亦有簫管燈紗相間映水烟糢
糊奉觴女郎從烟霏霏中載它舟去亦又凄已蹋鞠
者閻生搊筝王生有清歌絶妙錫山朱生吳門孫生
皆一時絶技擅場幸一遘觀明當散去聊從諸君後
賦詩三篇一樂府一律一此題也時賦詩者十之二
甡與張公子礽煒詩先成人誦之劉漢中贈甡詩曰
詞人罷唱曲江樓王孫晉曰賦傳明月夜詩動曲江
樓張慕曾曰今來同上曲江樓崔顥題詩衆莫酬餘
載東山釣史集中
明河潔潔秋夜長草頭露白生微霜淮隂客子感秋節
愁坐各言衣帶凉東山釣史卧淮浦私喜凉秋及三五
蹈海誰牽八月槎臨淮須伐三洲鼔三洲鐘鼔淮水濱
八月乘槎好問津邀得江南流浪子迎將河朔冶游人
江南河朔兩相望河水星光兩摇漾西園冠蓋翔綠池
東第笙簫啟華帳張家舊院倚水陂珠湖千頃漾琉璃
紅橋碧柳通油幕叢臺複樹繞金羈緋紗籠蠟安花裏
綵幔懸毬似霞舉漢代名王久愛山曲江吏部今開墅
初開湖墅接湖蓼重起烟樓布烟燎將立星竿火樹枝
將貯三硝五花爆懸竿貯爆俟斜日列艇分燈晝如漆
但留幻舞到庭看待駕明河泛槎出斯時濯燕稱最輕
此際投竿舊有名絙懸傀儡戲東郭鈎藏神祕來西京
誰翻竹簡弄漁史誰聽皮鞉拂絃子巾角彈碁四座驚
花門蹋鞠三郎喜别有秦箏老朔客曼節長吟變促拍
何事哀彈塞上聲使予翻動江南情江南一望欲起舞
前亭又打閶門鼔内部新分刺史家明童盡出諸王府
晩風乍起烟滿湖月輪推湧湖中珠明雲薄霧繞河漢
蘭橈畫槳環菰蘆燈前紫幔開杯斝水面紅粧照綺疏
紅粧紫幔兩相映水面燈前看不定明河將月蕩為烟
皓月連湖瀉成鏡明河皓月乍流没彷彿天星墮天末
吹將星籥燎花生看到烟樓火竿發烟樓星籥繞槎轉
甲燭鱗釭散珠遠祇因畫舫隔烟多翻使紅龍踏波緩
香燔銀葉炭迸添箭下銅盆滴將滿别浦還營曼衍場
重城已下葳蕤管大舸小艇歸不歸霜寒月白烟霏霏
吳謳越唱本超絶靜對流波一聲徹繞屋驚翻桂樹烏
滿船凉浸冰壺月只有傷心小樊素看繫榴裙坐花路
不識初從何處來幡然忽入烟中去明河垂垂露華澁
良會何時再能得賦就明河夜未闌皦皦東方又將白
蓬池篇
蓬池渺渺耶溪邊耶溪美人齊種蓮蓮花蓮葉何田田
風前日下長暄妍東江節度文且賢朝來招我尺素箋
紅欄屈曲初張筵圓方逓代羞新鮮孌童皎皎垂帶年
滿堂拂舞愁管弦銀陂倚欄坐欄前宛如身在荷花船
伊昔蓬池多列仙朱顔綠髮青嬋娟荷珠作珥荷鏡圓
風衣雨鬟淨可憐今來侑酒眞茫然微波著襪飛朝烟
蓬池如盞酒如泉醉時欲蹋蓬池穿誰聞薌澤碎珠鈿
晩來灑雨荷花邊
奉贈蔡二爾趾并為詶别
淮陰蔡子嘗負竒鴻名將使侯王知鬑鬑白晳美鬚髮
有時出語驚人兒我來淮陰問竒士日探懷中禰衡刺
首謁城東蔡子廬恍若長途遘騏驥西風斜日同酒酤
流霞灼灼抽冰壺汝南黃憲漫相嫓只言江左生夷吾
相從晨夕惜歸去願作浮雲繞江樹秋雨裁飛圮上花
春冰又滿臨淮渡蔡子驕蹇莫自疑空羣之顧非無期
黃金築臺久相俟况當冀北長驅馳君不見淮陰故侯
釣淮水渺渺流波散花蕊一旦能驅西楚王頓挾千金
散閭里又不見淮王好文作竒句只詠淮南桂之樹後
園汲水得寒漿白犬丹雞不知處方今蔡子世所聞黥
彭絳灌難同羣只應高語為秦相不羡明堂是漢文
西樵山人歌
馬生自號西樵子家住東湖藕塘裏朝雨看沉屋角雲
春風吹上階頭水閒來著書還種花隣園日聽啼慈鴉
長鑱短鍥置不用自名樵者眞浮誇西樵大笑爲我說
曾夢羊城見高闕青螺壁絕抽紫霞黃木灣深瀉紅雪
羽衣前度指一山山高與汝同難攀西樵名山亦名爾
自今爾是西樵子我思南中有竒嶼萬仞羅浮障春霧
夢裏長從嶺徼尋醒來仍在江村住西樵何幸得此名
此名竟與名山爭騎鯨欲去不得意枕柯將爛非無情
念爾東湖濱日日放船好隣園有泉亭幽清似瑶島前
堤採蒲根中流滌蘭草就君長向東湖路時聽流泉不
能去今來翻作西樵歌恍倚空嵓桂之樹西樵今亦名
鸖樵薪烟蘇雨當凌霄西山縹緲不可見翺翔爭比他
山高南還將上匡廬頂看爾西飛一羽毛
放歌為劉二漢中留别
王孫來時桂花發王孫去時春草生問君何以久居此
只言為有劉生情劉生意氣邁碌碌好我逾于好金玉
解褐頻酤市酒紅剉牀不用霜芻綠我本羈旅人天涯
任奔走驛店聽曉雞旗亭折秋柳彈鋏辭里門吹簫渡
江口渡江潛作瀨上行驚翔之鳥傷予心何意君能好
我摯且深令予忘却蘆中吟朝來共藿糜前廡無用梁
生炊晩來共紅燭街鼔沉沉倒&KR0812;醁一日不見亂心曲祇
有倪寬相對坐牛角此際驩歌且相樂自此勿言淮水長
濁泥數斗淤難量勿云淮城有千仞當此高懷不堪凖
我今將住劉伶臺寒風斗酒長徘徊不然攀爾桂枝樹
且與劉安共晨暮無如唧唧鄉井情方春竟逐王孫行
臨行不識中心苦試看萋萋春草生
渡河寄大敬徽之憲臣并呈張五杉張七梧姜
十七廷梧丁五克振吳二卿禎顧大有孝
河水將流澌東行渡枝津寒風吹襟裾使我思故人故
人在何所云在舊鄉縣炎天三伏時送我走江甸晝行
蘆中遲夜行瀨上淺三吳舊知予故呼我王彦渡江旅
集燒燭枝前楹歌發如流絲酒酣銜淚不能下低頭自
弄黃金巵座中有客向予指此是江東小毛子張禄更
名識被袍梅生變姓詳居市直前把袂愬疇昔賓客盈
堂盡前席銀缾高瀉傾一時金管豪吹快終夕自此至
江介車轂日來諗渡江一百日九十就人飲就人飲酒
可奈何他鄉歲月眞蹉跎渡江王彦今仍在曉日寒風
又渡河
觀滄海歌讀愚山觀海集作
我欲登天孫俯視踏滄海躊躇志不决展卷發愧悔展
卷忽讀觀海集滄海蒼茫水波溢前開岱嶽捫夫關下
撼洪河蕩奔日魯源村北闕里開聖門觀者難為才巴
西作傅詎仁術田何受易無文裁愚山慷慨董絶學朝
發魚臺暮姑幕斗柄千年指玉衡龍門萬丈飛銀鰐觀
于海弄海水只有鴻流亘天起浮雲瀉其中星漢簸其
裏前臨海嶠自凌躐那用江淮理舟楫青天泛浮槎片
片似落葉浮槎一過海鏡亭還看岣嶁蒼苔青女郎山
下丹花發驛使詩邊紅淚零獨憐此地李歷下欲倒滄
溟向天瀉歌成白雪好名樓題却黃金豈無價宣城浩
蕩不可數自有文章變齊魯渡海何湏漢將船驅潮不
用秦皇弩宣城好我如好璞鼠魄還題卞和玉我知宣
城知其深滄海滔滔涌陵谷當年刺舟還海中成連既
逝波濤空今來我亦望洋去隨君觀海乘長風乘長風
渺以漫但知觀海易不悟為水難奔濤澒洞震星嶽微
流浩渺揚波瀾我欲從之水潺潺瑯琊並歷下盡作臨
崖觀不信但觀觀海曲躊躇浩嘆蒼烟寒
陳州村人或賦上陽白髮人者毛甡過聞而感
焉
河南河北不種麻上陽宫中無好花玉溝流水載花出
從此宮墻不能入宛丘東路桑落村漂流近在村東園
黃門持鷂晩歸寂公主望鄉朝負暄西山盗賊走春電
花落重飛舊巢燕舞鷺翻垂籞宿衣漚麻添作西宮線
金輿入蜀未得歸道傍不用傷蛾眉上陽白髮誰家賦
能使傍人雙淚垂
食熊蹯口號呈姜黃門
坐我兩水亭飲我五雲舘中庖出熊蹯鮮濃滿螺盌青
梔花發桐樹凉紅魚刺尾游銀塘南風吹吹拂巾䄂下
箸一食神氣揚主人告我是難熟澳釡爍蠟三晝長晉
侯枉咎宰夫暴老龜須用千年桑
再食熊蹯口號
易牙調苦辛伊尹負鼎俎熊掌亦我欲食之快起舞蹁
蹮舞罷雙淚流餔藜含藿肝腸羞爭剸夏后兩龍肉未
厭君夫六駮牛清絲嘈嘈酒滿鐘食熊并食熊蹯菘何
時借宿長楊舘更向山頭一射熊
即席贈安陽許三禮進士南華山莊讌集仝朱
大士曾沈九嗣范令弟華葉大雷生祝宏坊
金燾諸孝廉作
鄴城才子東揚客新著單衫楝花白因尋神禹治河經
遂跨秦皇䌫船石當年獻賦意氣雄竒文驚動明光宮
夷門結客滿河朔蘭亭高會來江東炎風六月雨初歇
澹日熹微障雲葉樓船出郭柳港凉遠聽啼鶯駐輕檝
紅箋曾約西曲人油車空返東城闉船&KR1084;四啟信流發
大山小山如錦鱗南華山莊石橋裏句踐傳來照龜址
叢英茂木深滿園獨立空青一亭子紅蓮落蒂挂石槎
長竿曲上交藤花清漿凍酒襍瓜李高欄曲檻生雲霞
過江許掾思如髮魯國朱家髯似麻葉公好龍有奇氣
中酒清譚更超詣杜秋有約恨未來蓮衣水面空相裁
風流沈郎善吹笛倩我爲歌古惜惜幾番凉氣襲袂生
一片流雲滿山白江東王謝未易期奉觴叠鼔稱南皮
菰蘆吳傖一何幸重逢鄴下黃鬚兒藤花初落日初暮
畫檝還尋若耶渡漫賦漳河銅雀詞但飲前山照龜處
寳刀歌送姜垚遠行(并序)
姜垚公子游晉陽挾寶刀以隨
寶刀千金裝捽若朝芙蓉攜之入晉陽翼翼驚游龍晉
陽古地負朔易簫鼔汾川動春色砥柱峯高竹箭横天
門關外楊花白翩翩公子裘馬新幡然願作西都賓竒
文凖擬拔河嶽灝氣直欲凌雲津春風二月固陵渡九
坂羊腸太行路古署從教倒屣迎前途莫怨班荆暮我
登君榻裁兩朝夜譚新史傾洪濤徘徊忽綰柳絲别令
我醉酒心酕醄我不能為雲君已能為龍追君那得隨
長風去年曾買兩刑劍揚華一辨雌與雄雄者自佩儼
星列雌以與弟同追鋒今持寶刀漫嚄唶但使揚華似
冰釋從容麾示晉鄭間西去何人不相識
睡石避兵上塢作
毛甡睡石石如馬漴漴水聲走背下豫章葉密風四來
葉摇隙開日灑灑老人釣水跪雙膝石穿膝穴釣不得
北山山頂有白雲早歸好避鴉頭軍
浦陽江南五十里仙人嵓與百藥山相對峙毛
甡登陟之慨然成詠
十三始登山見山如見鬼十五見山久踏之似牛豕仙
人之嵓對百藥驟見猶然起驚愕魌頭䫪足何處來頓
使嵓前倒行脚當年策彊執神鞭欲驅此嵓神山前彊
項不得卒到海仙人就居近有年四圍削琢作門闥轟
騰熇爚罏竈闊攅空岞崿起萬熖燒出丹砂紫花片在
旁有石類駕鼇前當巨石鼇將逃脩鱗入溪淹鼇足昂
首絲絲細噴玉或傳此鼇腹虚空仙人産兒坐當中八
月水枯穴溪底硃旗石竿羅青葱枯查倒海插石罅千
年海生石山下祇恐此鼇負嵓去黑風驟雨駭秋夜楓
橋山人老蓮子曾畫富春江山水一日畫得一幅成當
此一月不得似我今勉強攀天關仙人作歌留樹間向
前倚樹和歌去西呼茅狗聲斑斑
山有石翁嫗
樸父不死東南隅千年老病無衣裾黃河不清父不死
却在山前綠蘿裏綠蘿垂垂坐兩石石裏生成有骨格
世傳老父好此山挈嫗同來作家宅早間洗頭玉女盆
晩偷鬼火燒松根紅杉紫桫藉衣履乳麑鷇雀成兒孫
琵琶灣頭有少女紅裙猩猩對風雨黃姑却上天漢邊
日盻流黃最心苦老翁宴坐絶朝夕春花滿頭秋月白
天吳欲牽老嫗去只挽嵓頭桂枝樹山有翁嫗桂有枝
羡君婀娜長無知
題倘湖讀書圖爲來十五集之給諫初
度
倘湖先生讀書處幾叠湖山繞春樹綵檝初為錦沜游
隱囊高踞繩牀暮皖江司讞曾守城登陴註易退賊兵
還歸青瑣頓辭去封章十七留筐籯湖山盤盤築書塢
臨湖幾度清明雨碧柳朝開彭澤樽紅衫夜伴香山舞
前年居我此湖北檜槳蘭舟蕩鸂鶒月明水靜語有聲
日上岡寒炙成色先生晨夕湖水濱披圖恍對滄洲春
羡君原有藍田筆寫出山中唱和人
山霧引(并序)
予自江上還避人樓家沓上塢之石橋莊早起觀霧
初泛絮海中既為雺雨劃然裂響過濡洒而畢則早
食後矣日涉山中境不能悉記寫此寄與舊游故人
用代叙語
山中大霧暗高閣咫尺不辨閣前竹朝光初上欲破難
蒼茫如在環瀛間湏臾日色拔松頂將破松枝漏光景
忽聞一響裂萬壑大霧驟歛如雨落我來閣中觀素書
窗紗几漆疑水濡竹根初青日初出此時已及數竿日
入山數載恐不深大霧欲破驚人心我將深隱共元豹
藏入霧中誰得尋
擬古曲聽商生徵說彈琴作
太傅府中銀燭光永恩樓上月輪凉珠徽璧軫甚的皪
新聲舊韻何悠揚年少商公子彈成夜度娘欲踏園頭
雙蛱蝶恐驚門左兩鴛鴦
金烏薄栖墮翠林公子披衣拂綺琴梅花調發春月起
楊柳渡暗暮潮深名姝妖女判不寐聞聲銜恨獨相尋
子期眞善弄田連猶知音
飀飀閣中風脈脈絃上語海鳥汨綠波野鴨翻清渚銅
壺唈咽流春聲玉馬轇結生夜情手指擽捋不終曲心
想寂寞難為聽春花已靡熳春月又分明莫將卓氏屏
間意寫作雍門道上行
朱絃七條琴上絲白石一闕口中悲楚妃愁坐久無主
王昭望鄉不得歸從君一唱復三嘆坐令春草生繁滋
閉門行
湖南風生湖北凉買酒湖北吹酒香湖中女兒渡湖去
船頭雙載黃竹箱前湖荷花蔽湖路誰唱蓮舟買荷渡
紅船看入荷葉中欲採荷花恨遲暮明朝伏日湏閉門
莫行荷路傷荷根
草堂花枝詠(有序)
避人後七年暫得歸城東草堂睹見花枝爛然不復
能哭泣乃為之咏
草堂三月花枝紅東風細雨春濛濛夜來燈影動花葉
照見棲花綠蝴蝶墻東高閣翳紫霞隔墻一樹紅梨花
隣家少婦捲燈幔坐對梨花起長嘆幼時北里看鞦韆
梨花吹落衣帶前今來拾花種花子又是花開碧墻裏
飲祁中丞東書樓同張四梯張五杉姜十七廷
梧蔡五十一仲光觀祁五理孫藏畫書事并
呈祁禮部豸佳姜别駕榦
清江細雨暗遥郭浮雲杳靄居上頭銀缾美酒瀉行客
招我東壁藏書樓樓頭遍插李侯架玉軸金籖滿前絓
嘗餘幛子寫丹青更見屏開舊圖畫滕王蛺蝶銜綠苔
江都駿馬飛黃埃龍瞳欲點風雨下虎頭落筆滄溟開
憐予畫理本未晰金錯三過頗疑惑張杉同我快指觀
恍若洪濤盪胸臆于今只愛陳老蓮蘇州待詔吳興錢
烏程關思亦超絶君家尚有祁蟫仙我欲雨中摹一幅
姜九西游賦黃鵠主人便起經且營細拂鵝溪柳條綠
酒清肉美催飲頻檐前驟雨傾盆缾畫成相視頓開霽
生綃捲出秦峰青
寓高家亭子午日後黃大世貴蔡二爾趾舒四
起鳳戴金劉二漢中舒章周&KR0034;童衍劉三琯
移尊過飲率賦兼呈黃二翰樂大六舞高儀
淑光淑
天妃宫南一窪水前有高家小亭子女墻青草環曲沙
幾叠紅欄傍沙起水光如鏡千頃多風來吹縐波中羅
波心一徑似裙帶横橋結束分沿渦橋邊野花夜棲鶴
此地曾經種靈藥白日昇仙舊得名綠鬟姹女今難索
我來亭中値夏初菰茭接水生紅魚開欄移榻近沙岸
沙邊一望眞清虚黃梅未過又重五空亭尚對黃梅雨
珠傾艾葉垂碧波血濺榴花墮遥渚良朋好我移酒尊
烟雲萬叠迷黃昏斜陽暫啟照東壁明霞遠映迴孤墩
酒酣鐘鼔寺中發野火前堤乍流没清歌幾曲聲滿湖
黽吹蛙吟一時歇東湖深處黃氏園鳬亭依倚園東軒
雨餘嘗就野鳬飲亭中瀟灑誠難言此亭縹緲有竒趣
亦在南湖最深處良朋四坐皆盡歡恨不同留野鳬住
清明上已醉裏過他鄉午日還高歌酒酣起望南湖水
欲泛輕舟奈雨何
放歌酬王孫晉詒别
東行不得觀滄海策馬復至南昌亭將浮沅湘入衡嶽
悠然萬壑踰青冥南風五兩泊河渚酒酣日落將揚舲
忽言欲别王子去中酒起坐醉復醒王子當今一人傑
少小能文過江薛十五彎弓射浙潮二十裝金返南越
無端見我喜我狂傚我黛筆書堂堂千秋知已莫過子
他日青雲藉君爾此間好友倪與劉憐予詩句時追游
小弟戴金更多事日訓兒童使彊記爭知心雜指爪枯
錯應紛酬總非意那知王子八斗才落筆滔滔等閒視
君不見毛甡策馬濟上來夜凉獨上韓王臺車裝暫税
小亭子亭下週遭蔽泥水朝亦渡水出暮亦渡水入車
轂不得通褰裳坐相失猶然方幅滿几案蘸墨濡毫日
揮汗可憐貧賤不自繇役思勞精受人慢逝將西上黃
鶴樓先遣樊素迴江州仙人天上不可待白雲足下還
悠悠憑君送我千秋意瀉作舟邊新水流
遣侍兒歸舟江口午日相待
王郎自迎桃葉船我今送汝還江邊水芹如帶曳艇子
波面晴帆共霞起宜男花發紅滿枝深江莫理絃鞉絲
渡頭喚買豆娘子正是我來江上時
西河集卷一百五十六
