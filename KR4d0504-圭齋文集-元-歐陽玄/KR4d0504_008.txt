圭齋文集卷之八宗孫銘鏞編集
安成後學劉釨校正
序
玉振詩序
安成鐂君玉振示予以舊詩藁佳句疊見而名其集曰
進脩余見而歎曰異乎鐂君之名斯集也夫進脩之扵
詩岐而為二也久矣殊不知詩固一技技進於道莫驗
於詩脩辭立誠詩非脩辭之要乎胡五峯見朱文公萬
古青山只麽青之句改賦之曰山中出雲雨大虛一洗
塵埃山更好文公之學專務體用其教學者亦然豈必
五峯而以此詩發之也如是則知詩為進脩之助豈小
𥙷也哉玉振諸體詩能為麗則不涉輕儇求去陳腐不
至峭刻吾又將扵詩而得其人焉
梅南詩序
詩得扵性情者為上得之扵學問者次之不期工者為
工求工而得工者次之離騷不及三百篇漢魏六朝不
及離騷唐人不及漢魏六朝宋人不及唐人皆此之以
而習詩者不察也高安儒者曰易君南友恬愉清白之
士也富貴利逹不動扵其中游行江湖以得句為樂故
其為樂府為諸體詩往往出扵性情之所感觸咸臻其
妙然其學問亦足以副之二者雖未能定其優劣而集
中之詩偉然固佳作也京師近年詩體一變而趨古奎
章虞先生實為諸賢倡南友從虞公遊昔人云既見異
人當見異書吾有以知其詩日進而未巳也
李宏謨詩序
宋訖科舉廢士多學詩而前五十年所傳士大夫詩多
未脫時文故習聖元科詔頒士亦未嘗廢詩學而詩皆
趨扵雅正舊謂舉子詩易似時文正未然也安成李宏
謨彙所作詩以求序讀之終篇語多清新迥出時文舊
窠誠可尚也抑國朝取士之文先尚雅與不知舊習浮
靡故他所作亦然與抑亦治世之音流布樂府自是始
與因序以志予喜
李希說詩序
予訪族安成多見佳士又多見佳作將歸得秀才李希
說山中小藁玩之幾不能去手盖作詩甚難多作不可
少作亦不可多作易強少作易艱二者皆不得佳句非
句不能佳興乏佳耳境趣之生如不欲詩而不能不詩
古今絶唱率由是得也希說此藁開卷第一首襍賦有
我欲近自然物物由天成以是求句何患無佳句也予
兹行喜見佳士佳句之多雖未見希說已見其人於詩
何時當握手與共論詩之旨
鐂執中詩序
鳴臯集者安成劉君執中集其所作之詩之編也集成
属予序其端予見其集中樂府精深諸體詩壮麗間適
信能以詩鳴者今人往往因人已然之窮逹而求之扵
詩謂逹者之詩從容而有餘窮者之詩戚促而不足殊
不知豫之爲卦逸樂而有餘者也鳴不當則凶謙之爲
卦卑下如不足也鳴而當則吉何有扵窮逹乎執中之
鳴㩀其境趣之實發乎性情之真吾見其鳴之昌也中
孚鶴鳴子和我爵爾縻之象上下感應同出一誠耳異
時執中以詩鳴而名實相賓一鳴而聞于野再鳴而聞
于天何患九皋之遠乎執中號後梅吉士之老成者云
蕭同可詩序
詩自漢魏以下莫盛扵唐宋東都南渡名家可數而可
恨者亦多金人䟽越跌宕之音自謂吳人萎靡然㮣之
大雅鈞未為得也至元間山林遺老閒暇抒思之詠一
二搢紳大夫以其和平之氣弄翰自娱扵是著論源委
益陋舊尚近時學者扵詩無作則已作則五言必歸黃
初歌行樂府七言蘄至盛唐雖才趣高下造語不同而
向時二家所守矩矱則有不施用扵今者矣是雖辭章
一變世道固可觀矣廬陵蕭君同可集所作詩成巨編
属予序之予嘗及同可論詩矣凢而晚宋氣格之近卑
曲江製作之傷巧同可禁足而不涉是境也矧夫馳騖
南北之餘攬燕代之雄傑賭亰闕之美富亦既囊括神
竒而用之宜其詩日造夫高遠而未艾也雖然人之榮
遇往往扵是占之同可其自此升矣夫
羅舜美詩序
江西詩在宋東都時宗黃太史號江西詩派然不皆江
西人也南渡後楊廷秀好為新體詩學者亦宗之雖楊
宗少扵黃然詩亦小變宋末湏溪劉會孟出扵廬陵適
科目廢士子專意學詩會孟點校諸家甚精而自作多
竒崛衆翕然宗之扵是詩又一變矣我元延祐以来彌
文日盛京師諸名公咸宗魏晉唐一去金宋季世之弊
而趍扵雅正詩丕變而近扵古江西士之京師者其詩
亦盡棄其舊習焉廬陵羅舜美以詩一帙属予題其端
讀之佳句疊出詩不輕儇則日進扵雅不鍥薄則日造
扵正詩雅且正治世之音也太平之符也鄭箋言詩可
以觀治道之盛衰豈不信哉楚與吳之詩不列國風而
近世江表詩甚多他日寘諸樂府者矣
月樓上人詩序
余頃得月樓上人投摯五言長律一首思致清醇氣格
深安知其為能詩者及觀全集大篇短章亹亹佳作然
則唐之九僧不專美扵前矣士大夫非無能賦之才進
有嘆老嗟卑之心退有啼飢號寒之累其不爾又有懷
禄固寵之思憂䜛畏譏之慮昏濁其神志凋落其精華
求其嗜欲淺而天機深與山間林下之高士角一日之
長則亦難矣是宜上人之精扵詩也大息而題其帙端
鄭以道文集序
往年鄭君以道為廣右憲史請于部使者以一檄諭徭
人數千出降列郡征戍一日而撤其民歡忻鼓舞沴氣
頓息使者由是論功進爵後使者至復質往事知功由
一檄謂以道曰兩江岑黃拒命兵久不觧始以舉措弗
當貽畔至今若復馳一檄紵其抑欝之氣示以禍福之
機蠻亦人耳烏得不從使者又說命以道立草檄文遣
辯士馳入岑黃洞中二䝤得檄感泣曰今日下情得上
逹矣乃問草檄者誰斯人得吾遠人情實如見肺肝請
悔罪納土各遣子弟奉貢既逹朝廷矜之為之賞賚有
差後使者又以是峻遷扵是言者謂賞不及以道不可
代陳其勞天官為减一資歷而已余為大司成以道調
官京師欲見其檄得其古文數篇甚佳而檄終不以自
暴後自粤中見寄近制往往可愛今過宜陽必道司讞
府中㫝以行餘全集見其大小詩文雜著等作如師中
丈人指撝集定士卒禀令退就行伍無不整娖又如瞽
矇眡瞭逓其能堂上堂下之樂各得其正何其能官也
世間不善遣文如不觧事人作事位置失次令人悶悶
以道諸作一一令人意強宜其能官也夫以道所至著
稱廉幹在宜春淑慝分明民有郛郭可謂賢矣三復詠
嘆叙而題諸
劉桂隠先生文集序
廬陵劉桂隱先生以文集寄余京師余為之言曰士生
數千載後言性命道德如面質古人言成敗是非如目
擊古人其間命意措辭則欲求古人之所未道而又欲
不背馳古人其事可謂難矣或曰難可但已乎曰不然
有一定之法而蔑一定之用者聖人之扵規矩也有無
窮之言而懷無窮之巧者造物之扵文章也是故巧能
為文章不能為規矩偭故常而為規矩者狂之扵巧者
也法能為規矩而不能為文章守故常而為文章者狷
之扵法者也今余讀劉先生之文温柔敦厚歐也明辯
閎雋蘇也至論其妙初豈相師也哉又豈不相師也哉
或曰妙可聞乎曰妙可意悟耳試從鐂先生求之盖有
不可得以言傳者矣而况余乎雖然余所謂規矩蔑一
一定之用文章懷無窮之巧者庶乎近之劉先生文傳
世可必尤長扵詩詩五言古體短章尤佳因書以為之
序
族兄南翁文集序
族兄南翁過余瀏上示予以文藁讀其文廉静而深醇
是四辭者昔人嘗以稱人之有德者矣今予以稱兄之
文必有所見也兄抱道自足無求于時故形諸外者亦
有德之言乎吾江右文章名四方也久矣以吾六一公
倡為古也竊怪近年江右士為文間使四方學者讀之
輒愕相視曰歐鄊之文乃險勁峭厲如此何不舒徐和
易以宗吾六一公乎盖嘗究其源焉吾鄊山水竒崛士
多負英氣然不免尚人之心足為累焉耳夫文上者載
道其次記事其次逹焉烏以尚人為哉歐陽公生平扵
平心兩字用力甚多晚始有得前軰論讀書之法亦曰
平心定氣人能平其心文有不近道者乎兄文廉則不
誇静則不躁深則不膚醇則不靡尚願羽翼吾歐陽公
之學以模楷後進之士將見江右之文章粹然為四方
師表矣
贈李敏求序
昔者聖人之教學者不貴資質尚學問往往引已以喻
人故嘗曰我非生而知之者好古敏以求之者也今世
學者率以為聖人謙辭殊不知問禮問官八太廟之問
孜孜焉實用其力又非特禮樂名物古今事變為然其
曰吾嘗終日不食終夜不寝以思無益不如學也學何
事乎禮義而已矣斯言豈吾欺也廬陵朋川李氏唐西
平王之後也族多文人有字敏求者屢以詩義貢于有
司聞余至安成族中介予族姪用賓以来見愧無以益
也因即其字為序以贈之敏求將去復問曰敏何先曰
君子欲訥扵言而敏扵行吾江鄊能訥言者恒少子敏
扵内請自訥扵外始
送虞德脩序
天曆二年夏洪省馹使虞君德脩護送公賦来京師冬
十月竣事復乘傳歸縉紳士夫賦詩以餞授余以首簡
焉嚮余以諸生幸獲侍德脩之先君子蜀郡公扵長沙
今以文翰属吏又幸獲從其仲氏奎章閣學士于朝寔
有世契誼不得辤夫君子之從王事國爾忘家義也故
天倫之樂與夫人爵之貴二者之輕重雖較然易知然
求其合并亦人世之所難而造物之所靳也奎章公被
天子眷遇待問密勿其雅尚高致固未嘗食息不志扵
江湖之上思從諸昆扵山水之間以暢其平生逹觀之
懷而勢有不可能公亦豈得直情而徑行哉德脩乃能
因王事之便以勞仲氏扵數千里之外其樂之叵量此
非可以言喻而增秩之華錫予之寵又適合并扵斯時
可謂盛矣夫奎章公辯色入直日未入三刻始退就舍
然如司馬君實時其寒燠飢飽扵其兄蚤暮不懈也今
翩然以南意其出郭而送别登高而望行遥見夫烏帽
出沒扵黃塵之郊此境此况昔人之見扵歌詩者豈非
若為今日賦者耶倌人趣行祖道有作請以是為序
送鐂文廷之清江錄事序
安成士登第自鐂文廷始調清江錄事得視牧守縣大
夫為親民長官自重宜矣其行歐陽玄重告之曰周官
司市掌市之治教政刑量度禁令今之錄事治城市關
廂大略相同而古今之制則不侔矣古者都邑如井田
畫為九區前二區為君之宫之廟社之廳治後一區為
市左右三區為民居市别為四門日出而啓惟民得入
焉盖二畒半在邑之農也其餘大夫七凡有爵禄者入
市有罰所謂出一幕一帟一一帷之類是也内而天
子之都外而諸侯之國同一法其君過市則有刑者赦
所以别尊卑也古法簡古俗淳惡囂而抑末尚爾今夫
錄事所治則市人居民出入同其門綜理同其官而况
百族之寓公四方之游士官府之府史胥徒兵戎之游
徼以逮卜祝老釋之流又下而百技工巧駔儈負販奴
客倡優淆處而襍由之如是而望其布治教平政刑一
其量度禁令如古司市法不既難矣乎雖然儒者將為
政必使沈猶氏不敢朝飲其羊公慎氏出其妻慎潰氏
踰境而徙此亦其有道者乎或聞玄之言而笑之曰迂
儒者欲驅市人而讀周公之法欲進錄事而行孔子之
政其可駴也特甚嗟夫文廷儒者也進士也玄語儒者
語市人哉
送翰林應奉李一初南歸序
國家有科舉以来凡七科二十有一年第一甲寘三人
三人者皆賜進士及第自元統初元之癸酉歲始南士
居第二人而膺是寵者自雲陽李君一初始以第二人
南士初登第入官即得供奉天子詞林預典制誥脩史
事又自一初始是皆儒者之所難遇也故衆人之言曰
天以斯文之澤鍾扵一初者何其厚耶余之言則曰儒
者積學發身可幾其或然也一初四親高年居此重慶
而榮遇若此然後知天之以斯文之澤厚吾一初者又
何其至也夫世之人有子若孫莫不願之賢賢莫不願
之成至扵希有之遇可必扵天耶雖然一初得闕内𥙷
而需次再期將使之居則致庭闈之歡出則盡鄕里之
情退而休焉又得以繹其所舊聞增其所新習廣其所
積博其所施異時登進王朝將以究其所學扵其所事
是豈獨為四親之榮而已哉此固吾鄊之人吾黨之士
喜稱樂道以致其勸相之辭者也
送鐂仲宣歸隠東山序
予甲寅乙卯間與計偕至京師時安成鐂仲宣為尚方
大醫數被恩寵奏之輒效獲金繒之賜又嘗奉命乘傳
至扵大漠療疾藩邸有竒功受厚賞扵是服飾鞍馬皆
華好如素富貴人第見其負氣岸不詭随又好摭難經
索問糿眇辯詰同列以故同列往往病之後是三十年
再會仲宣扵輦下顔色蒼古而議論不衰䄂中出東陽
詩卷謁予贈言且予謂東陽者吾鄊之山名也山有林
泉之勝吾雖居此將及三紀而遠引之志未嘗一日不
在此山也先生盍為識之予復仲宣曰漢東方朔言馬
門可避豈必深山之中蒿廬之下予愛朔言大似有理
士君子涉世以跡不以心故能無累扵斯世朔譏猾倣
睨處公卿間無所避忌雖待公車彼山林士孰能尚之
㦲仲宣躍然曰吾榮吾東陽歸有日矣聞先生言其能
以留乎請書以為贈
送鐂仲賓歸安成詩序
老病侵尋蚤引年命車先向里門懸獻方謾有求文客
市藥應無買賦錢顧我燕毛慚晚進感君鴻寳試家傳
青原舊友如相問雪夜時乘訪戴船
延祐乙夘予初擢第國醫鐂仲宣訪余旅邸時醫道甚
行方被恩寵但見論議辯說予&KR1025;無少貸心恐其不見
客扵同列也泰定丙寅余召入朝詢其近况衆醫曰仲
宣謁告歸矣至正甲申余以總裁三史之命晚歲復入
詞林中仲宣亦至自南中比初鬚髮蒼白而不少衰後
軰亦嚴憚之未幾從余求東山序浩然有歸隱之志公
卿貴人偶有難巳之病衆醫相視縮手思吾仲宣而不
可得矣去冬予以病告老歸瀏上客有薦劉君仲賓為
予診候問之仲宣乃伯氏也其取藥服之無疑知其世
醫為可托既獲其效尤敬其為人仲賓身居市肆而無
商賈計利之心口誦醫書而有儒者救世之志是可尚
也歲莫别予還安成且求予詩詩不足以盡予托交之
意又係以叙云
送伍成均南歸序
昔子路言志聖門願車馬衣輕裘與朋友共敝之而無
憾他日夫子称子路衣敝緼袍與衣狐狢者立而能不
以貧富動乎其中誦詩之不忮不求以美之二事正相
表裏子路之所志即夫子之所稱也今世布衣之士好
以惡衣羸服傲視簮紱往往援子路以為依㩀殊不知
子路所言車馬輕裘則其平生服御未嘗不至扵華且
好也惟己之華好猶思與人共之雖敝無憾則人之華
好在此無羨在彼無媢非所謂不忮不求者乎自世以
科目取士士子得失之相形有大扵衣敝緼袍與衣狐
狢者矣安成伍成均奮起世科之後領薦扵鄊試預貢
于春官而以額溢小却乃能泊然不以得失入扵其心
是可嘉也矣嗟乎成均今日之偶失利不以人遺已為
憂他日而遂得雋其思與人同其樂也必矣故以子路
之言志亞扵曾點之浴沂者告之且使其駸駸扵聖賢
之事當自此始也
慶鐂一山八十序
廬陵鐂公一山先生明年八十鄊俗扵其初度之日豫
致耄耋之慶子松州判官省吾適留京師將謁朝之縉
紳士為歌詩歸以娱其親謁予為之序余謂省吾曰水
陸之竒南比之産籩豆之珍脆筐篚之麗密咸萃輦下
君幸至扵斯思所以為尊公夀者捨彼而取此何歟省
吾曰不然吾聞君子致其愛敬扵親飬志為大口體次
焉君何責我以口體之奉乎且口體固不廢也親志之
所樂為之子者豈不知其所在乎此吾之所以有請扵
縉紳士也余謝前言戲君耳雖然當廣君之意以告同
志昔者衛武公年九十有五猶諷其大夫官師日誦雅
以相告戒夫衛公固以是為進德之助然而音節之和
有以宣其湮欎聲文之美有以導其愉悅衛生延年之
道其有以加扵是乎詩曰為此春酒以介眉夀介之為
言助也介必有祝頌之辭辭意而已矧歌詩者又有益
扵壽乎願以是為作者之倡云
圭齋文集卷之八終
