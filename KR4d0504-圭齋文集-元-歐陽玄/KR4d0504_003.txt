圭齋文集卷之三宗孫銘鏞編集
安成後學劉釪校正
七言絶句
喜門生中状元
泰定丁卯八月十二日崇天門傳臚賜進士
右榜第一人阿察亦左榜第一人李黼皆肄
業國學日新齋余西&KR0550;授業生也是日京尹
備鼓樂旗旘麾盖甚都導二状元入學謝師
拜余明倫堂榜眼鐂思誠探花郎徐容嘗因
同年黃晉卿彭幼元從予遊亦拜其側其餘
進士以門生禮来拜謝雜遝不記姓名圜橋
門而觀者萬計都人以為斯文盛事昔未有
也同寅舉酒相属偶成四絶以紀其事
昔被仁皇雨露恩三朝五度策臨軒小臣報國無他伎
舘下新添兩状元
禁院層層桃李開天街繡轂轉晴雷銀袍飛盖人爭看
兩兩龍頭入學来
淡墨題名二十年一官獨自擁寒氊居然國子先生舘
三五魁躔拜座前
都人舉手賀昇平不羡黃金遺子籝進士從今成典故
唱名纔罷拜先生
天曆庚午會試院中馬伯庸尚書楊廷鎮司
業及玄皆乙卯榜進士偶成四絶紀其事出
院明日有敕督修經世大典又成小詩寄諸
弟
省垣東畔至公堂十五年前戰藝埸飽食大官無補報
兩科来此校文章
御史承差鎻院門侍臣傳詔出天&KR1377;試官被命聮鑣至
同榜三人出謝恩
長樂鍾鳴柝號時三台八座列參差自憐手把天瓢水
一滴鄊關不得私
聖主宫中遊幸疎日臨袐閣玩芸儲昨朝蘭省纔開試
清曉玉音催著書
别駕祠前雪水渾弟兄沙上舉離樽三年不洗来時褐
要看淋漓别酒痕
薊門城頭過階塔一一行人通竇間今朝送客又還入
那忍更投名利閑
香山山頭新月彎一似家里看西山去家五十度強望
圓璧何時照我還
仁廟初科射策郎如今斑白玷朝行東風昨夜聞歸鴈
夢繞江南烟水長
夜開金鑰詔詞臣對御抽毫草帝綸始信朝家重儒術
一時同榜拜三人
試院偶題贈巽齋
蓮燭通宵擬御題槐龍風急漏聲遲玉堂冷透青綾被
憶佀灤京五月時
小雨隂風夏夜闌穿窗撲面雪成團平明笑與長官說
天上玉京如此寒
聖德文明鼎運開相君承詔謹掄材誰言慶曆科無補
中有韓歐富范来
百鵠充庭氣若虹千蠢食葉響春空東風一夜吹嘘力
明日紛紛綠又紅
鯤鵬一化徙天池白日青雲在頃時我以世科慚克紹
那能妬喘更笞兒
陳編矻矻老無聞寂寞箕裘幾許存方寸畱耕猶有朢
擬尋手澤訓諸孫
所貴姪梅
老樹縦横出氣條一枝還又亞牆腰西湖湖上掀蓬看
一夜吹香滿六橋
為所性姪題小景
綠樹清江遶舍邊門前長泊往来船休官亦欲来林下
只恐人嗤我學仙
所性姪家蔵東坡看竹圖
銀燭高燒照艷粧繁華過眼巳相忘㪣門自愛看脩竹
未必&KR0907;勤為海棠
所性姪蔵所翁全身戲珠龍
萬戶千門夜半雷明朝日出五雲堆老龍引領春消息
玩弄明珠未肯来
漫題四絶
鈴索無聲玉漏稀青綾夜直月侵扉五更一覺梅花夢
催得江南學士歸
屬官分住省郎曹省樹年深過屋高翰長晝閑来啜茗
下簾危坐聽松濤
鼇山六月少蚊蠅四壁松風動畫繒長貳聚&KR0550;清澈骨
一人人繫一㗸冰
翰林老屋勢深雄猶是金家兀术宫定鼎初年曾作省
至今門徑鳳池通
為琅溪題折枝海棠
點綴春風只一枝此花猶是半開時更令老杜如今見
便是無情也賦詩
萬竿煙雨圖
森森萬木種清和柰此霏微煙雨何千古首陽宗二墨
清風又佀不須多
墨竹
疎枝淡淡與濃濃垂葉應無靃靡容玉立滿身都是雨
何人能識葛陂龍
驢上曉寒圖
水聲山色畫屏中衛子凌兢兩䄂風曾向天津橋上否
誰從驢背覓三公
㶚橋風雪圖
漢樹秦雲一色黃新詩拍塞小溪嚢藍關尚有朝陽債
不識先生有底忙
玉林琪樹路漫漫驢上凌兢兩䄂寒一叚乾坤清意思
又駈老子出長關
學士烹茶掃雪時當時巳被侍兒嗤㶚橋驢背何為者
直要衝寒去覓詩
驢上凌兢兩手龜南来客子為尋詩而今十倍瀘溝冷
偏許青雲熱士知
宣和梅雀
三牛圖
兩竪騎牛過遠村一童横笛弄黃昏老僧正觧荆舒字
坐愛三牛了不犇
萬竹圖
露壓煙稍整復斜有時風定翠交加閒身幸老清平世
喜見鵷雛待竹花
宋徽宗菌圖
地上層雲起玉柯依稀遺墨認宣和莆陽相國君知否
好作齋房芝草歌
高宗御書
君王不受辟寒釵永巷泥金進損齋欲上大清樓下石
啼鴉落日滿宫槐
陳摶睡圖
陳橋一夜柘袍黃天下都無鼾睡床嬴得墜驢閑老子
為君眠斷白雲鄊
雪夜訪戴圖
雪夜操舟童僕勞偶然歸去便稱豪若為返棹成佳趣
轉憶當時不出高
吳西村雪霽圖
鄭虔能畫又能詩獨立經營雪霽時曾向湘江挐釣艇
賣鮮沽酒鬢如絲
老蒲萄
半蝕秋虫老葉皴祖藤孫蔓淡濃勻何人偶值髯君睡
奪得驪珠足眩人
蒲萄
院落隂隂一架秋新鴻聲裏月如鈎老龍偃蹇垂無力
戲吐玄珠不肯收
子昂雪鵠
水晶宫裏文章伯當世誰知翰墨名頼有瀛洲光價在
不曾承詔寫鵁鶄
墨荔枝
向来千里騎塵紅生色羅𥜗濕翠濃顔色似嫌妃子涴
蕭然猶有墨君風
鐂山立梅圖
山澤癯儒面目真見梅往往見先人屋梁月色新湔拂
茅舍玉堂同一春
天師月梅圖
隴頭誰寄一枝来多謝天公巧剪裁猶自夀陽粧額後
到今玉蕊忍全開
寒雀梅
斗柄初開第一枝遊蜂寒雀巳先知相逢不忍輕飛去
直與梅花了歲時
榮碧潭全身龍
巨壑深溪萬水潨四時濃黛浸千峰天衢邂逅全身露
還信碧潭盤老龍
榮朝瑞正面龍
天光恒赫五雲間千仞丹梯不可攀鰲禁侍臣今白首
幾回正面見龍顔
榮建翁家蔵陳所翁龍
畫龍居士舊憑㷱能寫青雲隠見蹤阿堵神光留意處
肯教飛去葉公龍
夀卿龍頭
聖朝龍首六七軰總是知心識面人我亦待渠頭角老
不知誰命繪麒麟
吾友龍頭
少年不學躍天衢便被良工寫入圖老去全身何所隠
會當謁帝乞江湖
山間山水手卷
十年京國看圖畫半幅雲煙亦惱儂今日身行屏障裏
却思移住最高峯
又
動靜之間毫髮微要扵微處動天機一中消息君知否
玉琯葭灰夜半飛
醉翁亭障(為南翁作)
長史琵琶皮作弦使君眉宇飲中仙滁山滁水渾堪畫
獨有風流意不傳
武三思雙陸
上陽無子局方闌又到乘龍第一盤餅餤未来聊藥耳
郎君好好點籌看
贈翠璧玸講主
上人官寺講華嚴聞說心華日日添晚歲結茅依翠壁
龍嵐乕氣滿晴&KR0585;
贈彭漢節
君家已有笏堆床惟勿筌蹄書傳香昨蓿山堂中夜起
西窗燈火誦琅琅
贈彭雲溪真
少年書劒出鄊關晚歲雙旌五馬還辛苦一生清曰吏
秖留松菊應蒼顔
過高郵
高郵海上水雲空曾說明珠夜吐虹底事年来光怪息
阿誰身到廣寒宫
題永清觀天瀾
黃木扶胥日出時泊天波浪渺無涯濁河上接銀灣處
只許乘槎博望知
題柏庭和尚
香葉曾經宿鳳鸞苦心容蟻量應難明堂自有擎天柱
且喜山中耐歲寒
偶題
溪水清漣樹老蒼行穿溪樹踏春陽溪深樹密無人到
時有幽花度水香
寄山村兄
季子京塵滿黑貂兄年九袠鬢蕭蕭何時約我山村路
傍柳随花過野橋
贈歐陽震遠
震驚百里未為遥嚴谷回春只一朝要見禹門頭角異
乘時一躍上青霄
京城雜用
玉堂集日列金羈學士新兼祭酒時五百書生簽講遍
八甎花影最来遲
麗正門當千步街九重深處五雲開鷄人三唱萬官集
應制須迎學士来
白玉堂前夜合花高高綠樹散朱霞朝来如見唐人畫
繫着誰家白鼻騧
龍笙鳳管舞輕盈步障遊看花滿城行到瓊林春更好
新来進士唱名聲
鰲山宴罷月溶溶大液池邊湛露濃不用金蓮送歸院
水晶宫出玉芙蓉
京城走馬聽晨鐘我欲宵征僕興慵却憶江南春睡美
小樓欹枕聽村春
奉詔脩書白玉堂朝朝騎馬倚宫墻牐河東畔垂楊柳
時有鶯聲似故鄊
題永清寺白巖清暉方池古松四韻
上人燕坐白巗阿巖上皚皚白石多曾到𥙷陀南海岸
白花無數擁盤陀
巗前高閣扁清輝碧瓦朱甍暎翠微老子懸車還故里
倚闌何日看雲飛
白巖山下俯清池花有清香水有漪幾度收經看月上
分明水底見摩尼
古寺長松倚半空問渠年臘祖師同應知方外輪囷噐
多謝清時雨露功
題昭文携琴圖
孺子携琴未去弢兩翁山水偶相遭知音巳置虧成外
到底昭文不鼓高
和寶雲長老澈一清二絶
禪板蒲團百念空坐聞宿鳥起霜風廵堂首坐三更過
師在雲山第幾峰
虎溪一笑瓓珊了不似當時剡棹回高興莫教容易盡
青鞋布襪約重来
逢江易藝芳干賦芳洲
楊柳垂垂拂釣磯平沙雨過綠生衣王孫闘草歸来晚
撲漉鴛鴦帶水飛
題旱禾田歐陽琅溪四絶用歐陽公琅琊為韻
安成山水清如壮百里長溪遶清障春來不到環珮鳴
山雪消時溪水漲
貼城稻熟百日賖叢祠祠背早歐家黃鶯睍睆上灌木
白鷺聮拳立釣槎
溪翁能来訪溪隱溪上山山淨如浣並堤菰葉迷淺深
隔屋桂香知近遠
溪魚可羡飯無沙溪水無冰梅着花美人娟娟隔淮浦
好山處處皆瑯琊
題春江釣艇圖
煙中樓閣響蒲牢漁艇歸来月已高記得疎鐘長樂曉
為人揮手掣連鰲
贈振先歐陽文
春雨彌旬滿道泥山中煮樂早鶯啼歐公孫子来相過
又見人間一角犀
東山春景
春光淡淡日遲遲正是名園撲蝶時却憶小橋流水過
東山春色在桃枝
歐陽公牡丹詩
盛遊西洛方年少晚樂漁樵號醉翁白首歸来玉堂署
君王殿後見鞓紅
題蒲萄二首代李公溉之作
玉堂曾侍看花遍滿架蒲萄翠作叢今日歸来見圖畫
渾疑身在上林中
宛馬西来貢帝鄊驪珠顆顆露凝光只今移植江南地
蔓引龍鬚百尺長
題分宜趙尹所蔵子昂竹石圖
有客有客白其馬汶篁移植燕山下歲寒心事木石知
雨露恩深詎能寫
圭齋文集卷之三終
