圭齋文集卷之十六宗孫銘鏞編集
安成後學劉釪校正
附錄
元勑賜翰林直學士亞中大夫輕車都尉追封渤
海郡侯歐陽公神道碑銘有序
翰林侍講學士通奉大夫知制誥同脩國史知
經筵事臣張起巖奉敕譔
奎章閣學士院侍書學士中奉大夫同知經筵
事臣巙巙奉敕書
奎章閣學士院承制學士中奉大夫兼經筵官
臣尚師簡奉勑篆額
今皇上即位之三年至元改元冬十一月三十日奎章
閣大學士臣沙臘班奏翰林直學士臣玄識翰林論思
有勞制贈其考官三品爵列侯欲著之碑銘光移上恩
其敕翰林臣起巖撰文奎章臣巙巙書丹臣師簡篆額
上曰可臣起巖承詔伏惟延祐初年仁宗聖文欽孝皇
帝繼述祖訓建立科舉大廷策士臣玄臣起巗賜第拜
官為同年皇上御極簡擢侍從臣玄臣起巗代言紬史
為同官明詔諭臣俾揚其先烈發其潜德求之臣職揆
之友誼皆不敢辭謹按公諱龍生字成叔歐陽氏其先
冀之渤海人從晉南渡徙長沙率更令詢以文學顯名
陏唐四世孫琮為吉州刺史因家廬陵琮八世孫萬為
安福令故又有居安福者安福府君而下四世曰效三
子謨託遠託徙吉水後吉水析置永豐傳二世是為宋
大師兖國文忠公之考崇國公其他子孫散處安福邑
境雍熙初割安福置分宜縣隷宜春郡故居安福永豊
者籍廬陵居分宜防里者籍宜春而安福分宜地相去
不滿五十里公防里族也别號防里歐陽氏曾祖安時
及祖新皆漕試湖南愛瀏陽山水之勝又徙居焉新字
仲齊以經學著稱淳祐未荆溪吳公子良漕湖南辟廬
陵歐陽巽齋守道為岳麓書院山長又以禮聘仲齊為
講書因寓長沙巽齋聆其講說嘆曰長沙自有仲齊吾
何為至扵此考逢泰字忠叟經術行業師表一方學者
常數百人擢科登第相属也用薦為潭學錄安撫司檄
與湘潭譚景衡履學田堙沒者登故額士廪以羡廬陵
羅子遠在教授席頼其佐助為多今贈中順大夫禮部
侍郎上騎都尉追封渤海郡伯妣何氏渤海郡君公年
十六入潭學巳負俊譽月試占高第相國古心江公判
潭州帖為崇禮齋長又二年從醴陵田氏受春秋三傳
甲戌混試國學生湖南終埸萬三千人有竒拔士二十
八人公以春秋中第二肄業存心齋時羅教授為朝官
以書賀云曏潭學經界忠叟景衡盡心焉去歲景衡子
魁鄊薦今年忠叟子入上庠造物報人不爽如此至元
丙子内附侍禮部還瀏陽居霞陽山之白雲莊禮部晚
歲究心大玄作律曆統元圖書數十卷因耗心得渴疾
公泣諫不為止未脫藁卒公抱其遺書每慟哭至絶左
丞崔公斌行省于潭召之以親老辭居山十有七年部
使者李淇至瀏瀏有文靖書院祠龜山楊先生淪廢扵
隣使者考郡志謀復其舊詢衆求才望士任斯責衆以
公對乃&KR0825;縣尹杜元忠即山中延至會有司例試儒戶
中選者復其身使者命公考士湘隂瀏陽去取公當人
至今稱之憲部薦其才牒宣閫逹之省府授文靖書院
山長郡人強之起始受命改築書院猿山之陽踰年禮
殿講堂門廡齋舍及龜山先生祠事内外具舉學者雲
集書院廪稍不贍佐以巳資夫人亦徹奩具助其經費
落成之日升堂講孟子承三聖章言龜山先生傳周程
學而及豫章延平𬗋陽朱子實承道統斥王安石配享
孔廟功亦可配孟子山林老儒聞書院之復筵講至為
出涕秩滿㳂牒之亰師贈大傳魯國康里文貞公野齋
翰林李文正公抑庵集賢宋公交薦為校書郎行就職
矣會集賢言歐陽山長有功文靖書院今瀏陽陞中州
例設教授師席初筵須宿儒碩望啓迪来學宜移教其
邦人便朝論是之改陽州儒學教授至則會學廩可
贍二十人月約一十五日選俊秀𥙷員會食躬親教督
諸生皆勤勉自力科場既闢進士軰出實公權輿之遷
道州路教授道介兩廣或以為遠公曰兹為周夫子之
鄊何遠之有至官郡庠隣濂溪書院公定規約朔望謁
宣聖畢教授率諸生謁濂溪祠一日過祠東見老屋數
間詢知為西山精舍勝國時祠蔡季通蕪廢久矣祠舊
隷郡庠有田百五十畒或利其入欲兼并之故以屋僦
軍官去遂不治幸其速壞公立召僕夫拚除按籍得田
脩其祠郡學田多為豪民㩀有公請諸憲司被檄往括
暑行山間得租三百餘石因感疾歸卒官舍至大元年
八月五日也年五十有七諸姑奉柩歸以三年十月三
十日葬郡東羅田之木瓜埭公既殁之七年當延佑甲
寅玄舉進士魁湖廣省貢明年乙卯以第三人賜第同
知平江州遷蕪湖尹初贈公承事郎同知湘隂州事再
贈朝列大夫同簽太常禮儀院事上騎都尉追封渤海
郡伯今贈翰林直學士亞中大夫輕車都尉追封渤海
郡侯初娶譚氏一年卒再娶李氏金陵仕族有婦德知
書前公四年䘚初追封宜人進封渤海郡君今封渤海
郡夫人繼室李追封長沙郡君譚夫人有子曰浩龍川
書院山長娶唐渤海郡夫人有子五長貞孫石林書院
山長娶王次定孫曲阜林廟學錄娶李次玄也今中大
夫國子祭酒依前翰林直學士知制誥同脩國史娶謝
封渤海郡夫人次憲孫幼鞠外氏李沅陵縣學教諭娶
湯季彭年舉明經娶周女二長適武岡路教授卜天佑
次適瑞州雲石務稅使湯居恭孫男八長慶以教授借
住建昌路樂口砦廵檢次暹遹遜逹皆業儒女孫六曾
孫男四曾孫女四公儀表峻清瑩晳如玉有膽略幹局
性孝友幼歲嘗刲股肉以已母疾兄士卨蚤世撫其遺
孤皆有成婚嫁必先兄于而後及已子先疇悉推與之
讀書目五行下八歲屬文十五下筆萬言文雄渾有體
裁學精敏有識趣尤長扵講說義理每講篇出士傳誦
之晚號雲莊有經學理窟雲莊講義及所著文集傳扵
家歐陽氏世以文學名廬陵之族大顯于宋矣宜春防
里清門素業文行有傳至扵禮部倡鳴經學師道尊嚴
表率多士公學為通儒行為士榘宣勞庠序位不滿德
維持斯文克肩其任再世如一遺善後人是有良嗣首
擢巍科聲華燁然演論玉署黼藻帝猷追封二代有位
有土大書表隧恩賁殁存則公父子平昔纉學衛道之
報昭然四逹而防里之族克昌以大將嫓美扵廬陵矣
扵乎盛哉
銘曰
惟歐陽氏廬陵别族有家瀏陽同出安福文忠相宋魁
然大儒防里清門世德不孤操義風烈堅持允蹈服膺
克繩義方之教三代之英士生其時世其道德以恬以
熙至行應古鄊邦攸重士子景從如鳥歸鳳衛道育才
再世一心播耰百年有穫斯今綸章載頒秩登侯伯霈
恩所覃扵渥其澤大君賜命詞臣敬承撰銘發潜匹休
廬陵宣昭幽顯帝仁若天垂示無垠何千萬年
大元故翰林學士承旨光禄大夫知制誥兼脩國
史圭齋先生歐陽公行状
曾祖新贈中奉大夫嶺北湖南道宣慰使護軍追封
冀郡公
祖逢泰贈昭文舘大學士資善大夫上護軍追封冀
郡公
父龍生宋太學上舍生累贈集賢大學士榮禄大夫
上柱國追封冀國公
公諱玄字原功姓歐陽氏其先出扵夏禹之苗裔漢涿
郡太守子孫有居冀州之渤海從晉南渡居長沙唐率
更令詢四世孫曰琮爲吉州刺史因家廬陵琮八世孫
曰萬爲安福今故有居安福者安福而下四世曰效三
子謨託遠託徙居吉水析置永豊傅三世曰觀是宋大
師楚國文忠公之父崇國公遠留安福子孫散處境内
宋割安福置分宜縣隷宜春郡故居安福永豊者籍廬
陵居分宜防里者籍宜春而安福分宜地相去不滿五
十里公爲防里族宣慰公試湖南轉運司愛瀏陽山水
之勝遂卜居焉淳祐末荆溪吳公子良將漕湖南辟廬
陵歐陽公㢲齋守道爲岳麓書院山長又聘宣慰公爲
講書歐陽公聆其講說爲之驚嘆昭文公經術行業師
表一方若集賢公之行事始終則有今上所賜碑備載
云集賢公子四人長貞孫次定孫次即公季彭年公生
扵至元二十年五月母冀國夫人李氏賀州簽書判官
&KR0550;公事某之女讀書能文親授孝經論語小學諸書公
八歲巳能成誦始從鄊先生張貫之授學日記數千言
即知属文十歲有黃冠師至里塾坐定周視諸生注目
視公久之曰是兒骨格不凡神氣凝遠耳白過面目光
射人惜本朝未興科目有則状元何疑然異日亦當文
章冠世聲名滿天下廊廟噐也言既而去亟追與語巳
失所之集賢公為文靖書院山長部使者某至州謁之
書院公與諸生講誦使者異之就坐命賦梅詩立成十
首晚歸增至百首使者謂集賢公曰令子竒才也年十
四從宋進士方山李公某受業下筆輒千言年十六歲
從宋進士吾山鄧公某每試庠序必占高等老師宿儒
讀公詞賦制科之文戒其子弟傳習焉弱冠下惟數年
人莫見其面經史百家靡不研究伊洛諸儒源委尤所
淹貫間至郡城憲使涿郡盧公摯見公儀表及觀所為
文大噐重之相與倡和留連不遣去薦為憲史力辭不
就大德元年母李氏大夫人卒居喪哀毀致疾十一年
公生之日集賢公為詞以夀之期待之意甚遠集賢公
遷道州路儒學教授公寔侍行道為周元公鄊里儒風
尤盛公日從諸先生遊學力銳進境内勝㮣題藻殆徧
集賢公卒居喪毀瘠扶柩以還築室墓側居廬三年然
後歸復還郡城江東憲使蒙古公孫澤省親長沙一見
大奇之留居舍館為忘年友薦公文學堪居翰苑牒郡
府以達朝廷雍郡虞公井齋汲分教扵潭每見公所為
文為之擊節時其子集為國子助教繕寫成帙親題以
寄于是公蹤跡未至京師而聲名已彰著扵朝矣皇慶
二年州之霞陽山宣慰公墓在焉前有万池水流清㶁
仲春之月西偏有泉觱沸其色正綠初出如綫凝結漸
大如層雲疊翠浮泛水面日出生扵西亭午至池心日
入沈扵東者三日汲而書扵紙經久而色不變延祐元
年李春之月芝草一莖七葉生扵舍東桃樹猫犬樂相
乳哺綠衆復見作三瑞堂以志其事會下詔設科取士
公以治尚書與貢廬陵龍公仁夫為考試官夢神馬見
扵雲霄書公姓名于大旗上果以天馬賦中苐一明年
賜進士及第授承事郎岳州路同知平江州事四年丁
繼母李氏憂六年調太平路蕪湖縣尹疑獄數起累年
不能决公得其情皆為平反豪右非法虐驅其奴公俾
之從良貢賦徵發及時民樂趨事民有所為皆曰縣尹
聞之得無不可扵意否莫不忖度而後行事飛蝗獨不
入境嘉禾生野𧖟熟成繭教化大行道不拾遺父老相
率上其状公立止之乃刻石吉祥僧舍行臺憲司交章
薦揚泰定元年改承直郎武岡縣尹縣控制溪洞蠻獠
雜居俗尚勇好鬭撫字少乖事釁不測公視事踰月赤
水大清兩洞聚衆相攻殺隣境告變官曹恣睢失色計
無從出公曰彼亦人耳欲弭其變惟以德化感之吾將
躬行撫諭即日單騎從二人徑抵其地至則死傷盈道
戰闘未巳徭人素知公德望及至皆愕然相視棄兵仗
羅拜馬首請罪曰我曹非不畏法而擅興兵緣訢其事
于縣縣不為直而吏更需求無已繇役横歛掊克百端
使終歲勞苦無以為生情有不堪發憤就死耳不意煩
我清官自来罪不可逃公乃宣布德威明示信義歸理
其頌其人感激遂安召為國子博士四年考試進士扵
禮部陞國子監丞致和元年授翰林待制奉議大夫兼
國史院編脩官會賓興承旨學士或有事役或留上京
一二同属皆稱疾不出公領印攝院事日直内廷參决
機務凡遠近調發制詔書檄既而改元天曆郊廟建后
立儲肆赦之文皆經譔述且條時政數十事實封以聞
多推行之二年考大都鄊試初置奎章閣學士院又置
藝文監隷焉選清望之官中書擬翰林脩撰某爲少監
文宗不允郡臣莫測其故久之乃問脩撰品級對曰六
品又問嚮蕪湖歐陽縣尹有廉聲今安在對曰爲翰林
待制又問待制品級對曰五品曰何爲不擬待制而擬
修撰耶即取奏目御書歐陽玄可授藝文少監特命左
丞相伯顔參政阿榮傳旨公邦命入謝文宗大悅復問
公曰汝爲廬陵族長沙族耶應對稱旨閱古今書畫或
以宸翰賜群臣必命為叙贊至順元年考試進士於禮
部奉詔纂脩皇朝經世大典明年春書成奏御夏謁告
南歸秋陞藝文大監檢校書籍事階朝散大夫是日中
書奏遷不愜上意者去其大半既而特筆藝文少監歐
陽玄可陞大監除目今蔵近臣家即遣使召還今上即
位改中順大夫僉大常禮儀院事元統二年拜翰林直
學士中憲大夫知制誥同脩國史奉敕編修四朝實錄
譔太皇太后玉册文賜白金五十兩詔脩先師兖國公
廟成奉勑譔碑文明年春兼國子祭酒進階中奉大夫
召赴中都議事詔侍講學士張起巖譔公先塋碑至元
二年得請還家樹碑三年升侍講學士中奉大夫知制
誥同脩國史遣編修郭嘉檢校張先後各齎内醖趣
召譔太皇太后玉冊文四年復兼國子祭酒進通奉大
夫譔皇后玉冊文賜白金五十两五年足患風痺乞南
歸便醫有旨不允修曲阜宣聖廟成奉敕譔碑文初公
有子皆早卒復以弟彭年之子逹老為嗣六年二月卒
公哭之過哀舊疾復作乞還鄊里携柩返葬近臣以聞
上深念之即日遣奎章閣典籖全普庵撒里賜内醖二
尊追至臨清勉諭諄切不克辤復還拜翰林學士資善
大夫知制誥同脩國史命馬札兒台右丞相草詔懇辭
去位降旨不允止免朝賀行禮至正改元更張朝政事
有不便者集議廷中極言無隱科目之復沮者尤衆公
力爭之命脫脫右丞相草詔九月南歸眀年遣使賜白
金五十兩金幣表裏叚各一内醖二尊復起爲翰林學
士以疾未行有勑譔故相和寧忠獻王脫脫神道碑三
年詔脩遼金宋三史遣使賜内醖二尊召爲總裁官使
者迫促力疾就道至則廟堂問脩史之要公曰是猶作
室在扵聚材擇匠聚材則先當購書擇匠則必遴選史
官扵是用公言遣使購書增設史官立三史凢例又爲
便宜數十條俾論譔者有所遽依史官中有悻悻露才
議論不公者公不以口舌爭俟其呈藁援筆竄正其論
自定至扵論贊表奏皆公属筆南郊禮成冊文肆赦賜
白金百兩居庸關過街塔成奉勑譔碑賜白金五十两
四年奉敕譔成宗御殿碑賜白金五十兩五年知貢舉
進翰林學士承旨榮禄大夫知制誥兼脩國史初御史
大夫也先帖木兒在宿衛上問在廷儒臣乃以公姓名
對上曰斯人歷事累朝制作甚多朕素知之今脩三史
尤任勞勲汝其諭旨丞相超授爵秩用勸賢能明日大
夫出遭丞相扵延春閣下傳旨既畢立具奏牘上大悅
稱快者再三命左丞相董守簡賜宴史舘明日入謝平
章納麟謂曰吾久在省臺未見昨日天顔如是之喜也
張公起巖先為承旨位第六公所代第四公曰張公吾
榜首又先拜命今位次反居末雖曰君命誼有未安乃
固譲之及宋史後進上喜書成賜白金百兩金幣表裏
叚四乞致仕還鄊不允六年御史㙜奏除福建閩海道
肅政廉訪使行次浙西疾復作因請致仕九年夏遣使
賜白金五十兩内醖二尊敕譔故相冀寧忠宣王帖木
逹實神道碑文公自休致作南山隠居優游山水之間
謝絶世務日與昆弟故舊觴詠自適有終焉之志十年
秋復授承旨遣使賜内醖二尊以老病力辭不獲湖廣
省臣知朝廷注意扵公属養疾武昌道宫日往候問勸
公北行控辭之文屢上不允又遣使賜内醖二尊趣行
適車駕還自開平迎謁行殿復有旨行禮朝賀聚會皆
免冬奉敕譔定國律譔選格序河决白苑口大興工役
勑公譔河平之碑十二年春宣赴延春閣集議肆赦草
詔夏乞致仕陳情誠懇乃特授湖廣等處行中書省石
丞相致仕賜楮幣萬貫玉帶一條仍給全俸從子遜老
授本省檢校官孫佑持授湖廣道宣慰使司照磨俾得
便養將行降旨不允依前承旨進階光禄大夫辭不獲
十三年上如開平中途賜楮幣萬五千貫尋奉勑譔金
字蔵經序新建夀元忠國寺碑文十四年知貢舉又充
廷試讀卷官至是始知家罹寇禍二兄一弟相繼去世
親属四百指死已大半配冀國夫人謝氏避難郡城亦
沒公聞變哀甚上深閔念賜楮幣萬五千貫傳旨慰勞
復命遜老以資成庫副使給驛還鄊收聚所餘骨肉遷
寓武陵奉敕譔三皇廟新置雅樂記大赦天下草詔時
又以病不能出外命就家具藁秋皇太子遣宫臣齎親
書經訓二大字内醖二尊以賜上箋稱謝皇太子命世
臣觧說蔵諸端本堂十五年譔皇太子玉冊文賜金帛
表裏叚楮幣萬五千貫十六年上遣近臣賜楮幣萬五
千貫撫諭高句驟草詔十七年春乞致仕欲由蜀還鄊
不允大赦天下宣赴内府草詔時久病不能步履丞相
傳旨肩輿至延春閣下上問丞相斯人在朝最久製述
益富年夀今幾何丞相悉以對賜楮幣二萬五千貫遣
執政存勞皇太子千秋節賜楮幣萬貫十二月戊戌薨
扵崇教里寓舍中書以聞上賻以楮幣二萬五千貫皇
太子賻以楮幣五千貫眀年三月壬寅權葬京西宛平
縣香山鄊石井村公既喪其長子逹老後請于朝以長
兄之孫佑持為孫今授從仕郎侍儀司通事舍人婿卜
士駿靖州安撫司經歷教授李崇志有圭齋文集若干
卷惟公學扵未有科第之先沉潜經傳所親承多故宋
耆碩而性度雍容含弘縝密出宰二縣寬仁恭愛處已
儉約為政廉平不苛視民如子舉善以勸未嘗笞辱故
歷官四十餘年在朝之日居四之三三任成均兩為祭
酒六入翰林而三拜承旨脩實錄大典三史皆大制作
屢主文衡兩知貢舉及讀卷官凡宗廟朝廷雄文大冊
播告萬方國所用制詔多出公手海内名山大川釋老
之宮王宫貴人墓隧碑銘得公文詞為榮片文隻字流
傳人間咸知貴重文章道德卓然名世引拔善類贊化
衛道黼黻治具與有功焉扵是中外莫不敬服及大盗
之起相國徂征公嘗陳論事宜謂當請命大廟而後行
招捕並行則脅從詿誤者可生六部諸司分官從行縻
費供給歲月稍久必致公私匱乏嚴禁州縣科歛不公
一軍失利他軍不援罪在主將蒙古漢軍民義一體論
賞不可分别輕重徐州既平當順流東下耀武楊州遣
將分勁軍一支北助河州軍討平淮西一支南助池州
軍討平江州規圖湖廣江西道遣使督南陽圖㐮陽四
川軍圖湖廣督河南軍急攻汝南約諸軍以十月夷黃
州賊巢明立賞格正賊降者蠲其罪仍與相副官職土
豪能殺賊来降者亦官之大軍所至傳諭脅從者别置
一所則賊勢自孤有殺降俘男女者殺士之通曉軍務
立加旌擢至扵謹烽燧精間諜皆不可缺其後政府求
䟽時事公首言京師天下根本車駕行幸宜扵侍衛親
軍中遴選射藝絶倫方略出衆者教練守禦要害陜西
四川宜擇德望重臣素習武備深曉民事令其久任責
以保障一方不宜數數遷除併力克復山東以制河南
兩淮選猛將擇精兵萬餘人出賊不意以取武昌邊官
省掾宜擇公平廉謹之人俾專兵事右司選官一員&KR0825;
一廵檢克復州郡覈其無籍戸若干今有若干総兵官
與監臨上司結罪申報則公經濟之術即是可窺其萬
一矣素宦學京師嘗從公扵史館晩辱與進尤至謂可
以承斯文之遺緒然素之行不伎無能為役佑持請序
述公之世家出仕行實上之大常史官以俟采擇謹状
翰林學士承旨榮禄大夫知制誥兼脩國史危素状
圭齋文集卷之十六終
防里歐陽氏家蔵亞中大夫碑䟦
右元楚國文公玄爲翰林直學士時制贈其考
成叔爲亞中大夫追封渤海郡侯復命侍講學
士張起巖爲文以表其潛德此碑所由刻也按
元史稱楚國文公&KR0851;官四十餘年在朝之日殆
四之三三任成均兩爲祭酒六入翰林三拜承
旨此碑作扵至元元年之冬正順帝即位之三
年公爲翰林承旨所給以贈封其二代之日也
按公瀏陽人瀏陽之族原扵防里防里之族本
乎安福與宋文忠公同祖故此碑述防里為詳
今防里之系有上舍歐陽鏞家蔵是本出以見
示予因竊歎曰盛哉歐陽氏文獻之足徵也前
有文忠公以文鳴于宋後有楚國公以文闡于
元然二公之所以廓大顯庸者皆先世之積累
仁厚所致也按文忠公之考崇公為綿州推官
每夜治官書必秉燭而嘆凡囚有可矜者必為
之求生此眀刑慎罰之心也楚國之考亞中公
為文靖書院山長進職教授能羽翼道學脩濂
溪龜山二書院經理學田以膳養士類此崇文
衛道之功也其積累仁厚皆如此宜乎生二大
儒以清忠懿德輔佐宋元昭一代之文眀流百
世之事業非偶然也其所以恩延先世殁贈名
爵追封公侯者非人之榮盖天報之也予獲拜
觀爲追原本始綴一言于碑末俾繼是而觀者
知二公之所以先揚盛大者有先德爲之權輿
非淺淺之所能及也詩曰毋念爾祖聿脩厥德
爲歐陽氏之後者勖之
賜進士朝議大夫加授大中大夫南京國子祭
酒前翰林侍講同脩
國史兼
經筵官安成吳節與儉䟦幷書
䟦歐陽文公集後
瀏陽歐陽文公出分宜防里防里之族實出安
福安福令萬為歐陽始祖一析歐陽而有兖國
文忠公顯于宋再析防里而有楚國文公顯于
元皆以古文擅名當代天下後世宗焉文公之
文追蹤文忠而多或過之揭公傒斯為序者四
十四卷宋公景濂為序者二十四卷悉燬于兵
不可見矣防里五世宗孫俊質翁收入散亡得
十一扵千百欲梓行而未果翁之長子銘季子
京衛經歷鏞益增輯之而京衛訪求考釘之功
尤多盖公存日嘗歸省防里訪族安成有眷眷
故鄊之意宜京衛父子思仰遺德而輯其文之
謹如此情亦厚矣兹所編輯凡十六卷將以属
浙江督學憲副劉君仗和重加校正入&KR0922;欲時
序之時自頋晚生末學何敢僣序公文雖使有
言亦何敢希揭宋二公之萬一雖二公所序扵
今卷目不同而其所以推重公文以為必傳者
夫豈有異宜仍冠二公之序于篇端可也亰衛
以爲然因志其故于此將来公之文與文忠公
集並傳于世不朽實扵是編有賴若然不惟有
光扵歐陽族且扵安成亦有光焉
成化庚寅夏五月安成後學彭時謹志
䟦歐陽文公集後
元翰林承旨歐陽文公圭齋文集十五卷附
錄一卷其宗孫俊質翁蔵扵燬軼之餘并其
長子銘旁求博訪而類入者予兄廣東參政
實婿其門故予嘗從一造而獲觀焉心竊慕
之暨提學来浙翁之從孫永康司訓汶持所
錄副本謁予校正未遑也去年考績天官翁
之季子京衛經歴鏞来訪叙間闊外首以此
集舛訛為慊且託校正益勤明日復携其帙
以示比昔觀扵其家者間有增焉卷後又得
太子少保可齋彭先生所為䟦讀之令人益
加景仰誼有不容緩者乃扵復任退食之暇
或秉燭良夜用心魯魚亥豕之中遂捐俸鍥
&KR0922;以廣其傳惟公之文可傳扵天下後世者
巳詳見扵揭宋二公之序彭先生之䟦其德
業並駕古之賢哲國史有傳復何贅耶姑述
其後人惓惓顯揚公共之意且告之曰公之
文多至一百餘冊至潜溪作序時止存二十
四卷今又闕矣其文在天地間當有鬼神為
之訶護未必澌盡幸而得之别為𥙷遺以附
卷末可也銘字光器鏞字光樂去公五世汶
字伯魯則為七世皆居防里仕與隱俱賢其
一門好禮不忝其先云
成化七年&KR0605;卯八月既望晚學安成劉釪書
