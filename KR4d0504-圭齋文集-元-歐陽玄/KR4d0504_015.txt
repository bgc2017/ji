圭齋文集卷之十五宗孫銘鏞編集
安成後學劉釪校正
贊
御書九霄贊
聖人居潜如日未旦待其將出光景扵粲若木蟠桃實
生海濱天光首被先萬物春離麗正中烜赫八表物物
容光莫獲私照上在桂林臣有震宦躬荷寵頋染翰賜
之作其踐胙億兆悉臣欲攬天章幾千萬人向所蒙恩
曠遇希世隋珠和璧曷足言異今雖近臣孰敢奏請仰
瞻雲漢惟有引領日邊之氣其名曰霄陽數用九乾德
孔昭龍飛之徵有開必先形諸翰墨夫豈偶然天啓淵
衷神助筆力震畫乾初洞見天則猗嗟震宦世世寶蔵
億載萬年為龍為光
麟鳳二大字贊
皇太子習大書端本堂上命庋其所書記之扵籍或以
賜近侍宫臣則錄所賜人姓名而登載之慎重之至也
宣文閣授經郎浦江鄭深其官署既在内府與青坊密
迩深家又以九世同居聞自諭德以下咸樂與之遊因
得侍硯席被寵頋故有是賜焉所賜為麟鳳二大字若
曰同居為國家之瑞有若麟鳳云爾筆法方嚴意度閒
暇天縦不凢深得之允為慶幸屬玄記其事扵下方謹
拜手作贊辭曰春宫臨池神助腕力結體楷嚴運筆端
直上命宫臣以時貯儲遇有賜予籍而記諸深仕延閣
授徒宫庠獲陪燕翼膺是寵光維麟與鳳肇錫孔嘉有
之似之瑞我國家
潘雲谷墨贊
徂徕松雲貯玄谷道人居中抱其獨琅琅空山萬杵熟
道人曄然開電目松雲化石石化玉崢嶸寶氣霄漢燭
貢之奎章月在櫝龍光淋漓九宇福
十八羅漢畫像贊
我觀應真玲瓏八牎具妙用故示諸愚憃世言神通自
墮幼哤匪𣑽匪漢匪竒匪厖見師即呵孰前摶控千花
冥冥百泉淙淙猿吟鶴飛白雲空谾龍伯山君巴滇蜀
駹爪剛力獰冠詭服厖或象瑜来或扵莬降信攝平等
詎分珉玒如来在時慧日萬邦既入涅境俄然膏釭固
脩第二有二無雙矧此苦海寔資徒杠南浮諸方金鼓
肆摐建論性相樹兹疑幢彼不見月指月在江渟為泓
洄激為湍龍我無成虧喧寂一腔
此歐陽先生閒暇時着意為鐂仲賓題此廿韻仲賓
避亂客固江黃氏子魯所因以遺之識者當因文以
重其畫不可因畫而汎觀其文也馮翼翁子羽觀䟦
為防里族姪題兖文忠公像(歐陽永叔)
文在兩間與世推移道之將興文必先知八代萎蘼韓
歐繼作讀者贍之實啓濂洛五季鉅筆素王微權本論
拳拳慶曆七篇人心既正士習斯淳黃河泰華我公其
人
自贊
不古不怪不清不竒置之竹籬茅舍似無不可貢之玉
堂金馬亦無不宜噫百年三萬六千日與吾相對吾亦
不知其為誰
族兄山村先生像贊
實踐真脩洙泗之學闊視雅撡箕穎之風節用謹身充
而逹乎曾閔之行存心養性悟而超乎松喬之宗子孫
極高年之養而志存舊日之儉素鄊䣊推丈人之行而
身教後生以謙冲郡侯賜帛重扵鄕飲朝廷表門侈扵
素封是宜濟南諸生追懷九十之伏勝㐮陽過客想見
百代之龐公
族子秉彜像贊(山村子也)
以治官之能治家以應世之智應族不遺履舄任用咸
當不勞鞭筭資具自足心平而直何事城府行簡而易
豈資邊幅有子孫之賢可悅情性有山林之勝可娱心
目人見其康徤而期爲山村向上之夀我觀其忠厚而
知爲歐門鼎盛之福與
静脩先生畫像贊(先生姓劉名因字夢吉容城人至元中蒙𥙿宗召爲贊善)
(辟集賢學士皆不拜)
微點之狂而有沂上風雩之樂資由之勇而無北鄙鼓
瑟之聲扵𥙿皇之仁而見不可留之四皓以世祖之略
而遇不能致之兩生嗚呼麒麟鳳凰固宇内之不常有
也然一鳴而六典作一出而春秋成則其志不欲遺世
而獨往也明矣亦將從周公孔子之後爲往聖繼絶學
爲萬世開太平者耶
默■先生畫像贊(東平安民)
寤寐乎明善誠身之書步趋乎格物致知之學關西三
鱣未必榮扵教授之四世荀陵八龍奚以過扵伯仲之
一壑豈非白茅作而忠信著玄酒淳而嗜慾薄者乎鍾
期伯牙有同世而不相遇者吾胡扵默■之神交而益
以重容城之先覺也
威如蘇先生畫像贊
英英𬗋芝皎皎素絲冥搜遠討默識近思子雲精深季
海孝友德人之容君子之守
郎中蘇公畫像贊
維子寧父為名卿士其心塞淵如古君子既合扵古誰
諧於時職是正直弗究厥施居家嗃嗃在國諤諤屹如
長松矯如一鶚蚤以讜言屢忤權相晚著惠愛足食邊
饟剛者必仁仁必有後宜爾有子簡自造秀遺像儼然
不亡者存九京可作孰敢吏雲
曾文辿像贊
先生之學吾誰與稽吾有源委澗瀍東西先生之書吾
讀未遑吾有徵信季通𬗋陽大道無形公獨有像神仙
不死公獨有葬葬留仙訣像馭仙風止乎觀丘池水澄
融魂月魄水息慮艮止鶴鳴長空騰化震起遺鈐記傳
嚴密謹言感發人心何日已焉
防里族姪友人劉伯常名彛贊
鐂氏奕世以更著號何事扵更一變至道不變者存于
其保之字子以常名子以彛
陽明軒太玄子龍
閶闔開蜿蜒回寶劒出天馬来
䟽
寶雲禪寺題䟽
唐會仰小釋迦上彤禪師作雙峯禪寺扵石鎻峰下迄
今稱名刹座席多叢林望士至則咸有所樹建舊殿僧
堂作者為别傳泓法堂為晦谷輝鍾樓為夢作滿南廡
丈室為近年謙山福今堂頭一清徹公克武前仰瞻
佛殿屋老思撤之揣力弗贍以余舊家宜陽寺迩吾族
求作儷語發端鉅家冀獲資助圖維厥新詞曰
唐刹占山水之竒舊多勝迹瞿曇備天人之福必有廣
居維兹寶雲雄我鈐邑翬飛傍峙已聳巗瞻象馭中臨
未崇殿制兹欲裒多益寡舍舊圖新即蕪陋以徵辭謁
華腴而求助扵是講遺規扵娑馺證妙境扵率陀長者
布金祗園咄嗟集事老人懸車故里讃詠成功故䟽
書(啓附)
與所性姪書
自夏謁告祠垣道假江左取便欲經祖郡省墓譜亭之
行途中暑劇心與迹違抵家以来且人事蚕叢文債日
生遠辱慰問但卑叔在朝沗自從臣未罄黼黻之報恩
及二代兼蒙賜碑榮幸不勝今遣僕老李特賫敕賜碑
一本相奉别致薄贐贈諸族属煩吾姪分俵勿患其寡
而患其有未至也迩者賤疾百病交攻使者復促上道
起居未可自必老僕即使之歸似難稽召命舟中欲使
任其扶持之勞家兄而次雷此致問不宣
荅意山先生
意山聘君老兄文侍玄去冬防里彌月之留涵濡道德
之味扵骨肉之情得扵兄所教良多迨今銘感未已令
郎来辱惠問勤懇第恨溢美辭多令人讀之赧然賤跡
自正月中旬以来右膝腫其痛如剜始者護痛不敢
屈信久之兩足筋挛即目行立俱廢稽延召命恐違官
箴遂援年雖未及身委有病自願致仕者聽之例移文
有司行逹朝省冀此庶得藥褁&KR0825;心然亦沉痼如舊書
来所謂促装上道那得許事耶令郎初至適值病體服
宣利之藥遂致泄瀉不已困憊不能見客數日稍復當
圖報深媿莫能效毫髮之助聞張毅甫尚書除江右憲
使其人相知力疾作一書干之或能相汲引一試也側
聞兹歲垂帳仍在舊舘郡泮必時至彼諸生常得親炙
老成亦幸事也餘惟萬萬自愛占荅崖略不敵先施等
于尊照不宣
又與意山先生書
玄壬午譜亭之别于今六年都下蒙惠書但送書人乘
便即行往往不别而去不及報書為歉方馳仰間令郎
至荐辱佳翰承寓居春㙜夀履康裕殊慰殊慰文集舊
序如戒更寫令郎所著易問辨甚佳已為作序第媿病
餘意緒不佳乏好語也令郎氣宇明爽因推其八字非
常發逹行當擢科吾兄收義方之效享榮養之禄計日
可待也劣弟蹣&KR1552;如昨右臂時苦風氣流注大為所窘
最是文債日生無少休息令人悶悶未卜會期惟以道
珍嗇草草伏希尊照不俻
回所中書
猶是癸卯年叙譜以来今三十有五年矣是時不肖與
所中俱在子弟之列每思幼從兄弟之樂今復欲爾尚
可得耶去夏謁告祠垣假道江淛初意徑趍洪袁一訪
故耳中途劇暑遂與願違老僕還聞族中諸公相候甚
久令人慚恧無已兹遠席宗庇自沗從臣恩及二代兼
蒙賜碑尤出望外受寵驚懼蒙書乃以賀言惟重怵惕
祖塋題表之喻僕何敢當第曩歲侍親春陵見元公家
數世之墓皆太守方孚若為題之他日援此故事或得
一名筆表識亦未晚也踐迹近叨兩召貧病交窘居行
未知攸措吾姪何以告之儀翁還&KR0825;此占復潦略等幾
孚照
回所立書
相距五百里相别十五年逆旅倚伏靡不更常起居動
静邈焉無從忽宜翁兄携所惠書得之驚喜相半追憶
曩侍先君子琴册適執事自綵侍来以拜見退相從齋
閣是時僕與執事俱為人子弟一門自為師友之樂有
不容喻今日此况此味惟屬之所立仰為名門雍熙之
軌翁季道德之盛異時秋蟬賦側耳獨領略吾知叔弼
久矣兩科士論殊以魯生不来為恨六月之息三年之
鳴端有所待他日榜中龍虎第一相承舍君其誰政當
堅坐冲密守庚申耳區區遭時承乏何足置牙頰来書
諄諄然及之令人卷舒媿瀋可拾甚者以六一爲是何
以美疢強加我耶此公事業未論其他只蘆荻畫地我
軰曾受此苦曾下此工夫否此則斷斷然不夢見脚板
者也廬陵長沙之議不謂兹事亦徹聽聞僕在二郡不
趐滄海一稊或者之語僕亦不辨惟應之曰僕爲崇韜
不敢藉談尤不敢也不敢布素一語亦告者過番氊瘦
馬自是鄼億家風且先軰三尺森嚴在前何敢猖獗一
步寄示畫軸皆米家虹月惜蕪穢不足發揮歲晏百冗
填委宜翁行又遽尊翁朝奉令叔意山學士令弟芳茂
暨族黨諸先逹皆不及顓状敢告申敬何時譜亭叙拜
以罄鄙懷家兄而次附致謝臆等幾魁照不宣
回鐂申齋先生書
玄頓首再拜復書提舉聘君申齋先生丈席玄即辰清
和承體候佳勝濟南耆年有相之道不勝願見之禱吾
宗振先来辱書且知姪孫宗任客臘參謁座下第緘寄
雄文迨今未至不審何故亟稱督索端便復命隴阡樵
採之禁事出當然流言之惑實無是也區區抱病三載
始獲一歸心志凋殘舊學如失其不能爲先正大夫役
也審矣適候卜氏女病振先就之相見借紙占酧凡百
潦略惟鼎茵加毖以夀斯文謹奉状不宣
答劉桂隱書
玄頓首再拜復書桂隠先生執事玄視廬陵江鄊乃未
獲一寓桑&KR0922;之敬諸鄊先生亦未嘗一望履絇虚名誤
人僕僕南北抱兹二欠負負奚文先生道德之重藻鑑
之明今先之以書且有文集叙之喻僕何足以叙高文
之後此亦虛名誤聽聞耳踵襲訛謬如是不已豈不甚
可畏哉僕自去春痺疾盛作一歲之中謁告十九今者
又有哭子之戚倀倀南歸予環之使要諸潞上夏初誤
恩落侍講升學士俯僂循墻迨今未敢拜命心常怔忡
舊學廢忘仲賓還姑爾塞責滓穢高明知罪知愧盛暑
力疾治答不敵先施切希照亮
荅孫春洲書
玄頓首再拜上記春洲聘君先生玄讀天台賦金聲嫋
嫋吾耳將二十年識公扵此盖久昔人識心在識面之
前斯謂知已族弟志行家人至辱佳翰勞問勤懇殊慰
瞻馳第玉署再遷之言此傳說者之謬幸勿過聽區區
抱痾三年朝廷熟察而深憐之譬之病駒不任銜勒置
之茂林豐草之地使之姑遂其本性豈有復可驅策者
哉令郎才俊自當不乏知遇萬一邂逅在他人尚能推
轂豈敢愛一援手之力扵秦晉之戚哉价旋力疾占荅
秋杪冬初必到防里胥晤有日餘儲面賦草略切希照
察不宣
又
玄頓首再拜春洲先生契友玄曏在史舘與曼碩揭公
談江右人物揭稱譽足下才美在臨川孫履常何太虛
間會見咄咄逼人他日相知翰墨中益見故人藻鑑之
高日者弊族諸子弟見過又知結習斯文固有瓜葛第
恨才薄資淺仰慕前脩薦士不得彷彿其萬一耳所求
春洲詩及大字草草塞責報章遠勝作者子昂墨蘭自
是佳品感媿無斁區區劇暑抱病趁便裁荅不敵先施
尚幾照察不宣
與張憲使書
都門别後賤跡尋亦謁告還湘相距地遠乏便致書惟
深馳仰近傳全除目共諗移軺&KR0965;浙弭節西江西江之
民蘇息之期實在此矣僕先世西江人也里中長老時
相往来語及公来相與喜抃少白僕近訪族族中少俊
甚多有姪原春者其才足以應舉然得失未可必袁州
路學薦為直學例必經憲司試驗欲望相公賜一援手
之力他日寸進寔出陶鎔何敢忘也賤體入春以来痺
疾愈甚兩足筋攣行立俱廢雖被召命自度病勢如此
未見即愈自願休致之章已逹有司每日從事藥褁而
已為况無足為知已道者舍姪行顓此起居未中冀順
序珍嗇行膺柄用不具備
慰國博喪母書
玄頓首奉慰文廷博士至孝玄不意慶門倚伏之會先
大夫人奄棄榮養緬惟哀痛柰何玄聞變不勝慘怛已
僦小車詣行府申唁昨暮適苦痰嗽欝眩之證又聞車
行甚亟勢未獲面會中統若干聊為雇車之資道遠冀
節哀順變以㐮大事手䟽潦略不具
與劉文廷書
玄手書再拜上文廷博士提學相公仁友玄往夏去國
同列中以不獲一言以别為恨客冬還鄊久之又以不
蒙一紙之寄為欠今夏忽睹除目承有儒㙜之擢既喜
且駭其喜則以國初甚重此職覃懷許公由是拜左轄
亦愚葉公由是拜右轄大德中吳與趙公由是入為待
講吾文廷居之允愜士論其駭則以賤跡離翰苑時當
揆力勉其留其言以為斯文漸覺人少僕抗言薦數士
為代如文廷皆其列也當揆盖嘗諾之今忽外𥙷非文
廷求出必不爾也已而果傳有子夏之戚聞之胸次作
惡者數日昔有三人聞客言虎患一人蹙額特甚僕其
人也才不才亦各言其子往年嘗以此致心疾後来熟
思之理數自然皆有乘除脩短存乎其間莫年䀌傷亦
復何濟不如姑聽造物所以處我者何如耳劉仲賓行
亟此代面外有一啓極知剰出或可助發一莞聊以寬
君之憂也僕態勝舊近又苦痰暈之疾但夙緣無涯竟
日為人造綺語業殊可厭也毫楮草草希照亮
啓
兹諗輟班學省進秩文臺晨入都堂陳衷懷而求去晝
歸六舘别同舍以治行綸綍及門輶軒在路既許即家
而為府又容需次以申情仕宦以稱職為稱心宜無内
外重輕之辨賢逹唯知義故知命自明禍福倚伏之機
故扵趍賀之緘輒為譬觧之語孔文舉楊德祖古人所
親即兒羡門子浮丘公今世未聞有後首尾不嫌扵衡
决肺肝所托扵深知毣毣馳忱怱怱闖便
回有壬許參政啓
辱示謙鳴喜新賁治包胥感無衣之賦竟償復楚之言
相如獲全璧之歸始著却秦之勇盖人之秉忠者必遂
而物之拂性者終還追惟往事之堪驚益懷高位之難
處文埸有議豈容居西掖而弗知丹詔驟頒乃獨使東
&KR0550;而恭聽此挾姦回之秘策欲摧俊又之前茅尋移疾
以去官姑待時而俟命生意已存扵碩果大材寧繫扵
匏瓜皇天實鍳乎臣衷聖主自定乎國是予環鶴渚公
曰盍歸乎来哉授柄鳳池衆謂兆足以行矣属開端扵
更化嘗效力扵代言然非烏獲莫勝曷免絳侯見沮急
迓輶軒而傾盖真同韋布以弹冠洎僉黃髮之謀親預
綠章之寫扵是退前日掩奎之宿即當時押角之人嘉
與賢能洊行周家選舉之法至詒朋友共播虞廷賡歌
之音第媿疎庸莫陪揚厲王通受罔極之賜惟乞閑身
孟明收再效之功當書逸史亟酬先施倍切懽悰
祝告文
天卑寶命列聖相承貽萬世之丕基輯九圍之至治頋
兹菲德嗣守基圖念皇考之上賓結孝思之㒺極爰舉
徽稱之典躬陳時祝之儀尚冀垂歆敷錫祚胤
明宗皇帝附廟祝文
扵穆皇考聖德配天何臨御之弗遐儼威靈之如在顧
兹冲眇嗣守皇圖惕惟丕訓之承祗奉鴻名之舉是用
躬執圭瓉薦其苾芬仰惟願懷来格来貺
焚黃祝版
維至元三年歲在丁丑二月朔壬申越十三日甲申孝
孫翰林直學士國子祭酒玄敢昭告于祖考贈中順大
夫中書禮部侍郎上騎都尉追封渤海郡伯澹軒先生
歐陽公玄奉元統三年甲戌三月制書以玄沗列藝文
大監俻位三品推恩二代贈封祖考官職勲爵如右是
年九月以書到家告廟改題且遵彛式為玄尋遷大常
翰苑等官限以職守今者謁假来歸告墓之典始克成
禮惟我祖考懿行粹文師表湘楚惟誠淑人惠利後學
儒者之德莫盛扵兹餘慶所被施于諸孫獲承國恩致
有褒贈思昔咸淳甲戌鼓篋上庠在其當時六舘諸生
為厥父母咸得推恩世運遷移先考齎志六十年間歲
運一周積善之報久而罙彰有若此者侍郎法從之官
貴列八座渤海大郡之壌崇視徹侯載燔密章昭侈上
賜伏惟膺此寵光濬厥福澤庇頼我後益熾以昌謹以
牲齊殽饌式伸虔告
焚黃告后土
維至元三年歲次丁丑二月壬申朔越十有三日甲申
翰林直學士中順大夫知制誥同脩國史國子祭酒歐
陽玄敢昭告于官榮橋白雲菴后土之神玄欽奉制書
贈封祖考中順大夫中書禮部侍郎上騎都尉追封渤
海郡伯爰擇榖旦燎黃于塋惟神苞流崇深穎擢明秀
相我先祖妥靈于兹芘厥後又本固枝茂實惟神庥惠
徼方增報祝敢後自今以紿恩休數至維爾明神亶有
榮耀尚圖利之謹以酒殽庶羞式伸虔告
防里祭祖祝文二
大元至正二年歲次壬午十一月己已朔十有三日辛
已曾孫翰林學士資善大夫知制誥同修國史玄謹以
牲酒之奠致祭于防里第十一代祖七承事府君歐陽
公墓前而言曰禮去鄊國省墓而行重違遠也先世遷
瀏動踰十紀井邑既殊歲月既久疎逖松檟事勢使然
餘慶所覃靡間彼此玄自竊科第登進公朝俻列法從
推厥本原敢昧所自謁告来歸展省墓下追懷雨露怵
惕深增惟我先祖流慶後昆願自今始無曠彛禮尚享
防里歐陽氏始遷第一代祖府君墓前人本乎祖百世
匪遥精神旁通體魄如在遠孫席庇展省還鄊萬木一
春萬水一清豐本濬源用永有譽惟我先祖寔克相之
祭后土文二
防里第十一代祖墓后土氏之神先世遷瀏違遠墳墓
曾孫展禮宅靚以固祖考来歆神亦惠顧濬靈鍾奇錫
我蕃祚我族既惇百世無斁尚享
防里歐陽氏始遷第一代祖墓后土氏之神自吉之袁
我祖始遷妥靈兹阡今三百年高山蜿蜒其上隆然神
相我后慶流如川
翰林國史院祭揭侍講文
嗚呼公之道德忠厚篤實洞徹内外公之文章純深爾
雅警發憒憒方舘閣之踐敡實昌期之際會密勿論思
從容進退當譽望之日隆惟恪恭之弗戒掌斯文扵玉
堂贊皇猷之光大侍講讀之經幄知啓沃之切聞待引
年而挂冠戒舟楫而南邁帝錫命而来還冀黃髮之未
艾遹聞詔之方殷思竟考夫前代詔總裁扵三史庶緝
熙扵帝載天不憗遺慨其殄惟我同僚思其莫再望
望喪車悠悠丹旆尚期英爽歆此薄酹
祭子逹老文
至正元年歲次辛已二月十一日老父八翁即大都崇
仁門之寶泉寺為特羊舉酒殽之奠告汝十二郎上舍
之靈曰嗚呼哀哉尊者哭卑者而哭扵暮年生者送死
者而送扵異鄊天下之慟有甚扵斯乎吾年五十餘而
無子也既以汝為子矣凢吾老身之侍奉後日之繼承
惟汝是頼一旦而失所望焉天乎人乎孰使老父罹此
毒乎以子之學可受茀禄以子之孝宜享夀齡天乎人
乎孰使吾子至此極乎丁丑之秋赴名北来汝伯汝叔
送吾與汝他日吾還汝獨何往吾亦何面目見汝伯汝
叔乎汝之生父吾之愛弟也久矣抱痾遂廢宦業令聞
汝訃還數千里其將何以為懷乎為之兄者又將何以
堪此情乎且汝之病吾謁之醫而竭之劑汝之歛吾致
之禭而哭之痛猶以為有憾也吾弟扵汝其病也不見
所服之劑其歛也不見所禭之衣將何以觧其憾乎吾
扵汝身虧頋復之義失父道矣又扵吾弟乖付托之意
失兄道矣二者胥失其將何以逃扵天地之間乎吾才
不逾今之中人吾學不及占之下士禄寵踰涯不自乏
絶釁鍾後人致汝夭閼今雖知過其可及乎去年送汝
先至通州汝柩發後有詔止之留汝一年不遣行者欲
送汝也今兹將行詔又止之其敢違乎勢難再留計無
從出專遣幹僕托之信友扶汝護汝先還家山昔汝孝
行感扵神明生不獲祐死當蒙休汝登舟車無震無驚
汝涉江湖無恐無怖魂神清明依汝體魄吾今抱病逾
二載矣其哭汝也淚盡而觔枯血濇而心悸虛名禁持
無所告訴上天監臨終遂所請歸治汝喪歸立汝後然
庶幾周吾父子之情塞吾兄弟之責也汝其有知強飲
強食往即長路以還故鄉其無以老父留此為念也嗚
呼人世之别有慘扵此者乎老父之哀其可巳乎其不
可已乎
圭齋文集卷之十五終
䟦元贈亞中大夫歐陽公神道碑後
元歐陽圭齋先生玄本分宜防里族寓居瀏陽
登延祐乙卯進士第&KR0851;官中外四十三年終翰
林學士承旨文章道德卓然名世朝廷寵眷終
始甚隆加恩扵其父祖者屢矣方先生為翰林
直學士時制贈其父成叔翰林直學士亞中大
夫輕車都尉追封渤海郡侯而奎章閣大學士
沙臘班為請命侍講學士張起巗撰碑文侍書
學士巙巙書之起巗與先生同年且同官故扵
碑中叙其族世行誼為詳而此本盖當時摹之
以遺防里之族者也防里之裔曰鏞装潢成帙
將永蔵之以為家寶間来
京師持以示子求䟦予莊誦再四見其家世文
學之美行誼之高然後知先生之所以顯融光
大者有自信所謂積厚而發弘也不勝起敬焉
且是碑立扵至元丙子迄今百二十六載而完
好如新非什襲而珍蔵之其至此歟然蔵扵家
孰若蔵諸身碑中所載世可法也使為宗族子
孫者誠法其所為心念而身體之溢淬礪乎文
學敦篤乎行誼以求及乎前聞安知無若先生
其人者出以大顯扵時哉昔六一翁以文鳴宋
而先生繼之固知繼先生而出者尚必有人信
歐陽氏之多賢故也鏞字光樂為國子生拜官
且有日而才卓卓又今防里族之翹然者其他
子弟志學尤衆承先啓後庶其在此因識于碑
未併致期望之意云
天順五年歲次辛已冬十月朔
賜進士及第中憲大夫太常少卿兼翰林院學
士知
制誥安成彭時䟦
