圭齋文集卷之十四宗孫銘鏞編集
安成後學劉釪校正
題䟦
北行錄
士生休明之代區宇混一意之所之跡跡皆可以逹即
其耳目之所覩記搴英攬華託諸翰墨論議之間異時
竒聞偉績因是以有徵扵来世也廬陵奔元凱挾其吟
詠之學卓犖之才其至京師與當代名縉紳劇談雄辯
周諮國家之巨麗而升平諸福之物舉集一時扵是黃
鵠朱鴈之什人爭誦之至扵登高眺遠追懷往哲風晨
月夕排遣羈思佳句尤富使之得展所藴扵承明著作
之地以任揚厲輔張之風豈不大強人意乎三復降嘆
題而歸之
安成劉氏家譜
往年宗人南記自吉州刺史琮遡歐陽亭侯上及神禹
下逮安福府君萬不以地之遐僻族之蕃廣必旁蒐遠
羅不少遺譜成且欲合祠吉州刺史安福府君為不祧
之祖集宗人之近者節春秋展敬祠下其規措不凢用
志亦仁矣嘗因堯賓兄序之惜哉南記已矣安成鐂君
思清携先世告身六七通求予識其後且視余家譜上
推其祖之所自出下列各派之所同出徵兩漢南宋以
上至陶唐氏得姓以来之祖其意亦由南記也余嘉其
其敦睦之誼圖分派别得别生分類遺意故爲之書且
告之曰子歸爲我訪黃石宗人之賢者謝曰其毋廢譜
學毋廢祠事庶幾余猶有望焉思清字清隠扵予先世
通家又同生癸未今爲湘鄊校官家譜則其從弟思復
之所圖也
西平李氏族譜
桓桓西平爲唐中興功著鼎彛德被黎烝當時賢良風
雲依乘如渾侍中如馬北平曾幾何世系冷如冰惟西
平裔趾美相仍更唐歷宋我元是承設科曰雋試吏曰
能守令之選㙜閣之登表表愈偉爲時名稱子孫千億
蟄蟄繩繩天道之報信哉可憑予書其㮣寓勸以懲後
之来者扵焉斯徵
衆芳所存(安成劉伯仁號芳所後以扁其齋)
嗟衆芳之所在宜君子之盤桓巖班璘兮有菊畹紛披
兮有蘭朝菲菲兮紉佩文采采兮為餐通神明扵鼻觀
納上清扵泥丸却氛穢而益夀志無昏而氣完襲馨德
乎先哲託高風乎歲寒
彭功遠先世手澤
先參政冀公曩善廬陵彭君士楚先公上庠高選雖治
春秋能通諸經忍見前代時文散逸每属士楚收拾士
楚至則稇載充牣先公暇日亂紬而泛閱之擇其尤者
别彙為帙士楚亦能朗誦先世詩義賓至迭論玄兄弟
澷不及省先公勖之曰黃冊子會有行世時兒曹毋忽
也先公薨之七年科舉興玄首擢第追憶先訓泰定甲
子彭公冲所以詩經擢進士為士楚從弟扵是其家學
益振他日冲所子功遠来京師䄂其曾祖坦軒祖碧野
二先生及一門諸父舊業程文盖冲所題識手澤謁余
求一言是盖吾先公平日之所購求而士楚之所樂誦
者彭氏世科之左劵不在兹乎俯仰四十餘年科目廢
而煟興興而歘廢今明詔復飾中書舉行玄叨塵從臣
初議闕下力贊其成又適秉筆代言播告海内矣會將
見程文復盛當世喜而志扵斯
南谷居士自贊像後
士大夫自贊其真例多自抑之辭而生平自知之明往
往見扵言表如善寫真者引鏡自照以圖其形宜無遺
巧玄嘗銘南谷翁墓今觀其寫真自贊表裏純誠殆非
丹青之所能状尤非發潜者之所可模寫也至正二年
三月余客瀏東厚田湯氏家齊吾弟携此見過因贅數
語于後
五馬圖
卷中五馬龍者其誰如隔腦脂如行烟外如辨九疑而
况南山四十萬匹中欲求流雲飛電之姿嗚呼世無伯
樂龍者其誰
草虫圖
蜂戀其房兮不可以游蛛待以網兮為有所求曾不知
蛺蝶與草虫兮飛躍之自由
娱拙集
娱拙集者吾宗歐陽存中甫之作也其中古樂府諸篇
情景俱至追議當時近體詩清新俊逸佳句層見是何
吾宗人之多才也題曰娱拙雖謙辭實出見觧六朝劣
扵漢魏得其巧未得其拙也晚唐媿扵盛唐亦得其巧
未得其拙也繼自今拙日進則詩日進矣何當見存中
甫重揚確之
白麟溪三大字後
右白麟溪三大字前中書右丞相脫脫為浦江鄭大和
書溪舊號香嚴在縣東二十八里白麟則大和二十六
世祖之名也有惠淮者字季淵寔白麟十九世孫由遂
安遷溪上易以今名示有先也淮之孫綺至大和凡六
世大和從子鑑至某又三世皆同居共財朝廷表為孝
義門扵乎溪流無終時公特書是以寵之者盖將勖其
門相為悠久哉字畫方毅酷類顔真卿觀者孰不改容
不待贊也
大師右丞相畫墨竹
右墨竹一枝大師右丞相所畫以遺其舘客授經郎鄭
浚常者也丞相天資明叡知識過人一日得文與可竹
譜學之即臻其妙觀其枝葉面嚮柯幹節脉皆與可法
而筆意老蒼與近代李薊丘諸人所作迥然不同浚常
在相府直言不阿又多引拔善類為長史甚得體相君
雅愛重之故受以心畫云
御賜石刻千文搨本後題
今上皇帝得智永千文命近臣摹勒刻置宣文閣中所
拓墨本從官之有文學者則識以宣文閣寶而賜之授
經郎浦陽鄭深浚常嘗侍上經筵故預是賜可謂稽古
之榮也夫金璧珠寶天下貴賤之所同尚者也國家以
旌有德賞有功扵所同尚者而不靳焉所以示恩也至
扵法書名書遇彌文之代時君聖性好古則其所尚有
重扵金璧珠寶矣於其文學侍從之臣不靳其所獨尚
者而賜之所以示異恩也鄭氏浦陽義門九世同㸑朝
廷嘗旌之今浚常以斯文又膺是賜愚故願義門之子
孫世世寶之上以無忘聖天子好古博雅之志下無以
忘乃祖父漕遇之由足以垂久遠矣
䟦遠林鐂君墓銘後
前代士大夫非居憂人不敢以銘墓情非此則奉勑或
契友族属尊行與座主舉主也今常博鐂君文廷制中
作遠林劉君墓銘文字簡古又得古式故特表而出之
䟦王大年詩帙
余從王實初先生得其族孫德生詩賦一帙讀之翩翩
然渥洼竒駿筯骨甫壯肆其馳騁未有紀極也他日範
以王良造父之法納之和鸞大輅之下則才氣老矣三
復題而歸其帙
䟦劉士行墓誌銘
廬陵處士劉士行父以經學名家曩予在京師國學進
士解子元嘗請序其詩文矣今其弟解觀又以邵菴虞
公所為墓銘求予跋失廬陵九老以忠節文章顯國史
書之天下宗之士行讀其書誦其詩論世尚友顧非斯
人之徒與抑卲菴之銘至矣予奚庸贅
族祖澗谷先生留藁䟦
至正壬午十一月予訪族至鈐岡之防里縣大夫浚儀
趙侯尚之因休日時來勞既而又專其舘賓羅君孺文
與其子璉求鈐岡題名記等作時予又之別族之安成
孺文蹤跡余所至暇日敬問其先世則先軰澗谷先生
之從諸孫也先生分教長沙時先尚書澹軒先生居郡
泮前廡道同志合友誼彌篤既去官書問不絶咸淳甲
戌先冀公以混𥙷入國學先生時為權院留臨安貽書
相慶以為先尚書宣力學校之報内附後猶數有書於
是予與孺文叙先世通家之好聚首數日驩甚將別出
先生長沙藁一帙視予帙中或手自抄或筆更錄朱墨
如新皆所點校歛袵讀之如從先世與先生游詠碧湘
翠麓間也獨詢其適傳則有如往時湘中之所傳者使
人不能不係之以感慨士大夫寓形天地可託者二一
曰有文二曰有後二者未必得兼不得巳而去則有文
庶無憾也
歐陽文忠公墨跡䟦
玄生平所見兖國文忠公真蹟甚多其篇帙大者扵同
年許安陽家見毘陵胡文恭公墓銘藁百丈輝上人所
見州郡名急就章胡氏碑行草急就章皆微涉行楷余
家所蔵佳者曰與杜祁公蘇明允書及晚年三乞致仕
表草皆筆法如一獨祁公書端謹結體頗若蘇氏父子
豈非蘇氏感公之至初年倣公之書後充拓自為一家
體邪兹来叙族至早禾田歐氏見集古題名碑䟦而歐
氏在楓樹下者又出與留守學士書見示皆名墨也第
書中貺字兩用雖貺况古文通然意若有所謂留守學
士者得非田元均乎旅寓乏文字考訂姑識此說以竢
博古之君子
眉夀二大字䟦
至正丁酉九月浦陽鄭深浚常由吏部員外郎除浙西
憲僉將行自念先為授經郎學在内府密迩青坊常獲
侍皇太子硯席今日遠役誼當入辭乃因宫臣以見既
詢其南歸之由對曰老母年近八十思便侍養是以遠
涉鯨波不敢憚勞也儲君惻然頋左右取近日所書眉
夀二大字賜之盖以高其親之年庶以永其子之養也
敬惟皇太子天迪仁孝之性扵兹一事二美備焉仁事
親之實孝為仁之本皇太子平日視膳問安盡其愛敬
之道扵三宫冀以寧君親之心說君親之志以蘄君之
夀也一旦推其錫類之盛心成己成物之功仁與孝不
可勝用矣眉夀始見扵豳風之七月老人眉有毫夀之
徵也後屢見於魯頌之閟宮今鄭氏在淛東九世同㸑
旌表孝義之家也部使者興化美俗之官深知斯行奉
元良心畫以歸心法之正大筆法之端嚴焜燿山川新
民觀瞻於是稱豳雅之兕觥效豳人夀君之敬而竭其
忠賦魯頌之駘背保魯侯夀母之樂而遂其孝繼今鄭
氏忠孝之祚日熾而日昌其兆在此也深属玄述其實
謹書之下方云
沁園春(玄旦日先君冀郡公作此示勉敬跋于後)
玄子来前還憶汝今朝初度時是吾家幾世書香閥閱
我翁疇昔心地坦夷宅相伊何泛紅老子汝母慈仁有
兒如今恨倚門人去和膽為誰丈夫七十何為算三十
功名已是遅要經天緯地拓開實用嘲風弄月省可虛
詞我亦平生巵言徒費猶酌花向九疑團欒好待老
吾泉石留汝鍾彛
大德丁未玄賤生之日先公祝之以沁園春玄受而
蔵之第年以家貧性亦疎散房中惟有一敗篋以繩
約之篋中無所有又以紙外護之甚嚴暇日時復展
玩明年戊申不幸先公棄捐自是見輒嗚咽殆不忍
觀皇慶壬子玄免先公喪又二年矣先公在時所定
謝氏歲久不克成婚繼妣長沙郡君謀為玄畢㛰&KR0666;
而玄方游湘中繼妣老妮啓玄篋取故衣浣濯𥙷紉
以俟新婚老妮目不知書篋中文字亦為所持去此
詞亦在焉玄歸而求之竟失其所遍索十數日無得
深自刻責以為不能寶蔵先人之訓遂為此生抱恨
之大端每至劬勞之日則泣而識之如是二十五年
屢嘗籲之先公冀隂相之庶幾復見此詞以無負付
嘱之意延祐乙夘以来玄僥倖科第歷官中外至元
元年乙亥叨恩翰林直學士國子祭酒先公贈翰林
直學士亞中大夫輕車都尉追封渤海郡侯尋蒙奎
章近臣奏請有旨申勑詞臣製碑以賜玄感激之餘
付書還家嘱舍弟信翁先白扵彌告祭之日諸昆弟
子姪咸集中堂姪進老遽前曰昨日偶治故書得先
祖手澤一紙蟫食殆半乃夀八翁沁園春也兄弟相
視大驚曰此汝叔平時徧求而不得者汝何得此衆
取視之果然即付書報玄京師二年丙子夏謁告南
歸立碑甫抵舍姪即以詞見遺玄奉詞涕泣如隋珠
和璧去而復還自計生平可喜之事未有過此嗚呼
異哉詞所謂宅相伊何泛紅老子者謂外大父臨賀
府判理齋李公也倚門人去和膽為誰者是歲免先
夫人喪也潮風弄月省可虚詞者玄少作頗患多故
先公以實學勖之也猶酌檐花向九疑者先公分教
舂陵時將之官也雖然玄之至喜者以此詞之失而
驟得則先公若有隂相之也他日或可逭伯魯授簡
之責也其至懼者則以先公期待之意如彼而玄之
疎文謭學所成就若此其何以逭伯符不克負荷之
譏乎装禠既完蹤跡所至必携以自随三年丁丑以
侍講學士召入京戊寅春以二品恩例申請夏五月
進贈中奉大夫湖廣等處行中書省參知政事護軍
追封冀郡公先妣追封冀郡夫人六月甲申祭禮畢
因出此卷再寫善本并致所感云男玄泣血書于賢
良坊寓舍
䟦先公與南谷先生書
先冀公與南谷居士未及一識族中宜翁為之求書扵
安福同知王君習齋未幾習齋去官故未及投留之篋
笥考其歲月盖大德丙午丁未間書則玄為子弟時代
先公作者也至正壬午十一月玄叙族至防里俯仰將
四十年南谷先公即世皆久兩家子弟覧之愴然
圭齋文集卷之十四終
