圭齋文集卷之十
墓碑銘
元故中奉大夫江南諸道行御史臺侍御史劉
公墓碑銘
至元元年冬十月江南行臺侍御史鐂公未引年拜䟽
致事歸長沙二年夏四月丁酉薨于私第是年冬十二
月以治命葬湘西嶽麓山之原湖南憲使汝南梁公遺
既志其蔵諸孤奉行實来瀏以墓表属扵契家廬陵歐
陽玄請文志諸石按公諱宗說字傳之世成都華陽人
大父宋末嘗為茶陽軍使因家隣境之攸輿幼侍祖父
遠宦嶺外既孤適遭宋亡克自樹立從鄊先生趙公抃
學于宜春年十二三能屬文有才諝踰弱冠以薦𥙷廣
西憲史再辟湖南貢南臺察院史歲滿調衡州錄事判
官中書刑部辟職官史皆未赴臺除廣西憲司照磨選
充南臺掾改湖東憲司照磨仍留掾南臺擢海北憲司
經歷遷河南憲司經歷拜南臺監察御史轉河南江浙
兩行省員外郎江浙未赴改南臺都事入爲中書右司
都事拜内臺監察御史將進臺都事力辭出爲山南浙
西兩道肅政廉訪副使復被選爲臺都事俄出爲淮東
道肅政廉訪使陞廣西道肅政廉訪使移江東道肅政
廉訪使召拜刑部尚書尋歸休于家起爲江南諸道行
御史臺治書侍御史陞侍御史積階中奉大夫公敭歷
臺省諏咨四方出處偉節規橅古人初掾桂臬訪故父
旅殯行諸蒼梧即投檄辭歸以申情事孝節著聞見器
諸老厥後宦業浸盛受知文皇主畫中臺上所親擢侍
燕内廷鬚髮盡白或謂公老上曰傳之在南臺已然此
正老成可用之日也公被眷遇知無不言進退有度縉
紬則之移疾告歸上弗能強廣右之命公去留之疾愈
治行益用見信及以秋官召還文皇賓天遭時多艱大
獄屢起語連宗親公公正不撓刑無濫施事定勇退論
公生平忠孝大略扵此㮣見所至蒞政詳明用法矜恕
挺囚藤梧寇黃亰夫脅愚民為亂有司坐首從皆死公
誅渠魁四人餘四十二人免家属論徙遼陽肇州公謂
驅炎墟之民居沍寒地名為减死實寘死地請留嶺南
屯田全者六百餘口讞獄閩淛言海寇初皆王民身䧟
惡地無由自新宜許以貰罪復業後用其言盗皆為農
河决大梁城門不開公按視得高陵撤相國寺朝元宫
水為橋百餘丈道民循城顛行薪米不絶比屋乃炊河
决小黃村陳顥千里皆沒公督有司盡力犍閉河復故
道流離日還淮東大饑勸分維揚一日得楮幣十五萬
八千八百餘緡所賑以戸會三十一萬三百有畸以口
計一百一十四萬一千八十故公政聲發軔海嶠振于
河淮由平反恤災之功居多至扵吏能則在中書右司
兩月掾属心服其竄正吏牘運筆如飛造次之間辭理
俱暢在刑曹半年滯事悉决乃定遇革刑制七十六欵
頒示天下無復質疑公處寮寀退然一儒未嘗少自衒
襮獨善善惡惡無所避覬在河南時薦前憲使韓從益
行省郎中納麟等二十七人為刑臺御史薦浙西憲使
許思敬戶部尚書康里回河南行省員外郎胡彛等五
十五人乞召還敢諫御史李謙亨成珪扵竄所乞叙用
故臺臣益陵真中丞苗侍御等八人扵家劾前中書左
丞黨附權臣暴歛為虐劾河南行省參政往括田江西
横歛府縣激變為廣右掌政能制僉憲不敢為苛為南
臺幕賓力斥中丞繩下之酷為荆憲黜賍吏三百九十
八員汴蒙古都萬戶畜巨&KR0729;納豕肝肺芻人腹中習&KR0729;
咥人軍士忤已輒嗾殺之公正其罪江陵豪僧謀人获
園誣以殺三僧焚之置三豕心燼中為驗公辨其詐抵
僧罪釋無辜二十一人湖廣辨章征徭恇怯公奏罷之
古縣戍將㩀校宮毁宣聖像公定罰錮之海南其劾閩
憲聲跡兩使者望風觧印嘗不就江西行省辟掾時相
為之慚色自居下僚比至要塗論事英發往往洞識治
體至大中陳革弊防姦戢貪除暴等十事又言六品以
下封妻不及父母非人子志後封贈倏罷又力請復之
延祐中請置東宫弘文舘選端人為宫教博士講六經
以輔儲德又請除迯戶粮置迤北㳂河倉儲節臺中罰
布之用以助賑濟榷古今錢幣之制以便小民至順中
言盗駝馬牛羊罪當為等差百官名在罪籍不宜普該
恩澤或至再叙侍文皇清燕密上封事其目曰明人倫
序宗族命賢相慎殺戮義取仁守保全功臣貶酒闕色
親忠遠佞儒臣進讀宜講帝王之道勿事浮靡罪人妻
孥分賜臣下宜别宗親以存上下之分皆稱上旨凢所
建明咸以著為令或遇布政輒在議中其惠利久遠若
築堤海康闢田萬頃以徕海外耕民海北民鬻食塩又
輸塩丁錢公奏弛其征文皇居潜瓊筦以是知公疾革
猶索紙筆作遺表欲有所陳未成而薨年六十有九曾
祖鑑宋宣教郎祖景高宋韶州通判贈嘉議大夫禮部
尚書上輕車都尉追封彭城郡侯父重坤贈中奉大夫
四川等處行中書省參知政事護軍追封彭城郡公娶
毛氏繼娶王氏皆先公卒並追封彭城郡夫人再娶張
氏三子長孝友承事郎岳州路經歷公未寝疾奉命展
省先塋聞訃得疾後公六十一日卒次孝敬登仕郎永
州路知事辟湖廣省掾史次孝恭廣西道宣尉司照磨
女五長適江西鄕貢進士張仁偉次適伯顔次適卜德
生次適孟坤珍次適歐陽忠皆士族孫男四好禮好義
好信苟兒孫女三觀音奴觀奴永安奴公博學強記淹
貫經史以禮部公號雪界因號雪峰以志蜀土有奏議
詩文若千卷傳于世早從涿郡盧公處道學詩擅名古
體盧公憲湖南嘗語人曰鐂掾傳之天資高邁他日綱
維風憲必斯人也及公爲臺端衆咸以爲知人玄先君
子内翰公扵鐂公契友玄辱知尤深在胄監時嘗遣子
孝恭受業舘下誼不得辭乃叙而銘之辭曰温温劉公
如玉不瑕臨事决義蹇蹇法家以儒發身以學施政措
爲治才著爲辤令惓惓告君懇懇許國粤有風紀我扶
我植自厥筮仕奮由承掾迄其懸車終始司憲入也獻
替出也咨詢官之準人邦之藎臣文皇知公字而不名
雖閔勞勩實仗老成上飲公醇公疾弗勝有殽有核賜
以豆登丹頰白鬚拜起給扶尚竭心智載陳謀謨秋官
予環迁出綴衣有執國柄赫赫作威公職司平獨立無
悚止辟不滛展也仁勇卜居長沙謝事建鄴輕舟来歸
賦詠盈篋胡不百年爲國蓍龜明禋召從疑事就諮蒲
輪未臻榆沈斯作葬以公輴率履無怍子孫詵詵世被
德馨節惠有典眡此貞銘
元贈從仕郎吉安路吉水州判官周君潜心墓
碑銘
安成周君潜心卒之五十九年以子貴有䘏典扵朝將
錄其副以告墓次其孫絢奉其宗人南瑞所状行来京
師謁銘扵予維周氏姬姓歷秦涉漢初至三國兩晉多
名臣載史傳唐季有諱璟亦有聞當時其四世孫威避
難遷金陵威子矩仕南唐至御史壻楊竦爲吉州刺史
矩至吉因家焉二子長翰次羡羡登宋建隆間第積官
光禄大夫卒贈僕射又遷属邑之西昌其族蕃衍科第
相望部使者號其里曰爵譽羡子廷訓仕至供奉廷訓
子昭為江陵令卒贈殿中丞有五子次子大理評事中
師生虔化少府夀之夀之子倩遷安成之後林里又四
世為潭州通判士貴士貴子人望人望子繼祖是為周
君之父君諱晞顔初字景顔後字潜心自童丱噐如成
人年十有六喪父内保家訓外親良師友奮自樹立稍
長脫去拘攣識趣軒朗舉措不擾才力恢恢至元丙子
江南初内附官府易置世務方&KR0907;故宋吏胥挾文為姦
里無頼又為囊槖善良重足而立君以孤遺出應門戶
機警辨惠果决有謀既足自彊又能為姻族鄊井捍禦
外侮衆皆倚之為安兄志伊蚤世君撫其孤不趐已子
先業粗給君善經理遂至贏餘推其所有輒濟貧乏惟
浮靡虛誕之士雖數干請秋毫不可得居鄊善善惡惡
予敓不偏訴訟有未之有司而先質正扵君省陳義秉
法而劈析之咸得肯綮嚚俗為息江西行省郎中杜仲
寬聞君之賢方薦君進用俄抱病歸未幾卒于家年裁
三十有三初娶王氏先三年䘚再娶觀溪劉氏五年而
君䘚初鐂氏之祖母亦蚤寡以貞節聞辛勤教子後皆
擢科湖南轉運司帳管斗則劉氏諸父南康主簿玫則
其父也鐂氏在閨門時習聞劉母懿範故能守節自誓
又能以教子為先務次子遺腹所生日抱之泣行道聞
而衰之君柩久在菆不葬人問之曰吾婦人安曉葬書
俟吾兒長自卜其地且朱亡人守此柩日夕與俱猶同
返窀穸也遣子就學歲時從師之禮無闕否則質簮珥
以繼二子感激孝養俻至學殖日勤今皆成立長毅用
憲司試為瑞金縣儒學教諭陞吉安路學正借注廣州
新會縣藥徑砦廵撿辟廣東元帥府令史從元帥平循
潮二州寇有功遷桂陽路捴管府知事有政績湖南憲
課其最嘗平反死囚二人及去官為立生祠歷兩考進
階從仕郎贑州錄事次恒以儒推擇為臨江贑兩路掾
歲滿為上猶縣典史毅仕至七品君得贈官其配亦追
封宜人君卒以至元戊子六月十有四日葬以大德庚
子十月十有九日墓在州北清化鄊鄴城里鐂氏卒以
泰定丁卯四月十有九日年二十有七失所天六十有
六而終葬以至正辛已十二月十有七日墓在新樂鄕
之山塘祔姑李氏阡女一人王氏出適進士彭躍龍子
務德孫男四人紘絢浩澄孫女三人曾孫七人君初失
父遭時孔艱及其自立涉世又淺而鄊曲之譽流芳無
窮殁世之後家有節婦門有孝子克亢厥宗子宦業日
盛國家飾慎終追遠之惠方来未涯是宜有銘銘曰行
以集義僅施于鄊為善竭力得年不長數有乘除分有
豐嗇巳播弗穫後人是食趙祚既訖君方弱冠家緒不
蠱君植之榦善負竒氣不爲俠資救難則勇恤孤則慈
視前斯振顧後斯燾年不滿德君子是悼有婦誓節志
不負君有子力學底績于文生也曠遼一命若訒贈恩
便蕃子仕方進有源斯委孰禦其沛惇史作銘以訓未
艾
元贈奉議大夫樞密院判官驍騎尉追封浦江
縣子鄭府君墓碑銘有序
大江之南淛河之東有州婺有縣浦江有旌表家鄭氏
九世同㸑朝廷嘉而旌之至是又有贈典告于其家是
爲樞判府君由其子深起家爲右丞相大傳府長史階
正六品初贈國子監丞及深遷宣文閣鍳書博士階正
五品當進贈其親故府君有是命也府君諱銳字景敏
其先滎陽人十一世祖曰凝道遷歙凝道子自牗遷睦
之淳安自牗之孫淮遷浦江淮樂善好施宋靖康年饑
鬻田千餘畒以賑其里人號所居曰仁義里淮之孫曰
綺號冲素處士事二親盡孝父照忤時貴得罪文以重
辟綺上書郡守錢端禮乞代父坐法守為之直其父冤
毋張病痺手足皆廢三十餘年凢就便液綺必抱持其
主家政歲入絲粟不私鄭氏九世不異財實自綺始綺
之玄孫龍游丞德珪青田尉德璋尤篤友誼怨家以死
中璋法當逮維楊珪請于有司以身代璋行竟死逮所
珪子文嗣璋子文泰皆克紹一門薪餐食指數百如出
一身令刺史舉察以聞旌表其門曰義泰二子長銳即
府君幼穎悟日記數千言長明春秋事母賈孝竭力以
供子職賈病晝夜衣冠以侍湯劑者數十日無懈容其
與兄弟處表裏始終無間言怡悅見扵顔色嘗典義財
每自勖曰吾家累世義居至吾之身或墜先訓萬死不
足以贖媿乃創為式用財纖悉必附日乘月吉以似家
長署而通考之由是鈎檢有法一如官寺規可以久性
勤儉任事不憚勞有餘即好施見里之貧約必思有以
賑之暇日習詩及小楷殊有思致延祐甲寅初科以明
經貢扵鄉一試不偶即舍之曰當以付吾後人生以至
元己丑之二月二十有七日卒以延祐庚申之十有二
月一日夀三十有二聞其訃者咸悼其蚤世明年辛酉
三月三日初葬義烏縣延壽山之原今改本縣靈泉鄊
娶楼氏子二人長深次淇深字浚常失所依恃二十餘
年負笈入京以文行受知前大傅右丞相被選為長史
推恩及君贈承直郎國子監丞樓氏封恭人及深遷宣
文閣受經郎再遷鑒書博士擢吏部員外郎今除僉江
南浙西道肅政廉訪司事君進樞密院判官勲驍騎尉
爵浦江縣子階奉議大夫樓氏亦累封浦江縣大君深
扵予有斯文之契以福建廉使貢公師泰所為行状来
謁銘辭不獲序而銘之銘曰昔在唐虞風俗淳美史稱
可封比屋皆是降及戰國阡陌既開史稱素封實雄扵
財鄭門七世資義不竭使居唐虞在可封列家擬素封
惟義發身致有誥命受封惟貞司造孔明無善不報惟
樞判君實踐允蹈孝親友兄惇族睦隣撙用致豐植弱
賑貧義規我守義産我掌有勾有稽有籍有帳學明麟
經一試場屋出抱遺編以授子讀子蔚有文進遇東閣
謀禆鼎軸畫主帷幄再遷宫師授業内庭秘閣鍳書講
筵譯經乃登要津判銓天臺維君恤典恩寵鼎来進班
宥府錫爵蒲璧義門日崇車駟翕赩靈泉新阡遷自烏
傷太史勒銘奕葉有光
元贈應奉翰林文字從仕郎安成劉聘君墓碑
銘
國子助教鐂君文廷既陞于朝當推恩其親天官為之
擇舘閣美名以居之扵是贈其先君子劉公以應奉翰
林文字從仕郎應奉即唐供奉金人避其主嫌名改今
稱國朝因之雖七品階寔北門詞臣惟朝士知名者得
以是榮其親文廷將歸燎黃于阡状其先德謁銘于余
余至順庚午校藝南宫文廷余所得士也為國子祭酒
又同在胄闈故為之叙而銘之叙曰公諱蒙正字聖功
安成漢為縣属長沙國劉氏為長沙定王後故家焉公
十四世祖曰五處士初徙城西湯村晉安復縣也處士
生唐末五季有善行子其鄊涉宋三百年鐂氏科第相
望皆其後人公幼有宿慧五歲屬辤八歲能舉子業號
曰竒童父嘗携之貴人家貴人命以賦援筆立成思致
不凡坐客歎服一日父于役公戲母周夫人側適諸父
夜課子姓以鄊校賦題燭䟦未就周夫人曰諸兄方苦
吟兒則戲劇何為公俄默若有所營飡頃曰兒賦就矣
索紙筆寫之周夫人命以質諸父諸父為之失色以示
諸郎曰若軰徒長大曾不愧是兒明日賦傳誦衆口鄕
前軰争造門呼出觀之居無幾世改科廢公年方富才
噐卓犖自以用不適時浸不屑為章句習會丁外艱撫
事增悼終喪辭周夫人南遊衡湘常悒悒不樂喟然歎
曰夫人在菽水之養不可久違箕裘之業不可久棄幡
然歸故廬盡發先人遺書淹貫六籍馳騁百家旁及盤
盂隠奥虞初稗官靡不搜扶已乃大肆力扵文沛然出
其有餘沾被學者四方負笈及門如適工倕長短大小
咸中矩矱它匠棄捐悉就斲削以公能誘人知方使厭
飫日趍不容柅也性豪舉曠逹先廬故占勝地猾鄰乘
公出誘大駔暗㩀規為已有諸從巽愞不能制公還誓
必復之駔亦難公奉歸侵疆公拚除塓葺招復徙者隣
以是嗛公會歲侵鄊田不毛隣攰扵征布以計弛其肩
扵公人謂勢必返之不則病公曰人憊故求更憊而返
之不仁里有貧不能輸者毁家以代之由是生計滋削
然終不咎隣獨自責曰居不擇隣非智去之龍雲溪上
居焉溪上多故人士族樂公之遷遣子弟受業恐後四
方勞問繈屬公内給大夫人甘膬之需外脩諸士友綢
繆之好晚况殊適環堵蕭然戸屨常滿興至觴詠賓主
盡歡高談善謔傾倒四座酒酣取古人詩文擊節而歌
聲沮金石疎髯古貌臞如列仙睥睨世故無足芥其胸
次者一日飲傍舍莫歸沾醉就寝丙夜家人聞呻吟起
問安公曰吾舊疾痛亘心膂歲常殆今二十年復作其
不瘳乎詰朝更數醫皆郤其藥不飲七日忽宵興正冠
而坐召諸子語不及他唯以不得終養大夫人為恨言
訖而瞑皇慶壬子十二月二十有九日也年五十有三
疾初作周夫人已卧病公卒七日周夫人亡明年正月
十有一日諸孤用治命奉公柩葬于故廬之隂曾大父
方勞問繈屬公内給大夫人甘膬之需外脩諸士友綢
繆之好晚况殊適環堵蕭然戸屨常滿興至觴詠賓主
盡歡高談善謔傾倒四座酒酣取古人詩文擊節而歌
聲沮金石疎髯古貌臞如列仙睥睨世故無足芥其胸
次者一日飲傍舍莫歸沾醉就寝丙夜家人聞呻吟起
問安公曰吾舊疾痛亘心膂歲常殆今二十年復作其
不瘳乎詰朝更數醫皆郤其藥不飲七日忽宵興正冠
而坐召諸子語不及他唯以不得終養大夫人為恨言
訖而瞑皇慶壬子十二月二十有九日也年五十有三
疾初作周夫人已卧病公卒七日周夫人亡明年正月
十有一日諸孤用治命奉公柩葬于故廬之隂曾大父
繼周大父先登父雲鳳皆為鄊名士娶朱氏以子貴封
宜人子四人長聞即文廷登第後調臨江錄事有善政
居成均事稱其禀以善教名次閈次閱次閏皆以經教
授女二人長適賀氏次適張氏孫男女十三人公篤扵
孝友弟應龍幼孤妹歸李氏早寡于時饑饉師旅相仍
公避難崎嶇往来百里間撫孤存寡恩極周緻家雖貧
所識空乏即觧衣推食無靳居鄕曲有譽處豪右有道
雖不好以氣岸加人而見者自失其負挾平生喜讀書
過目成誦朋友乩疑随事䟽荅云出某書見某註如腹
有笥然為文渾厚條逹不事竒澁下筆輒數千言雄議
疊出多禆益世教切中治體人稱其有大對倫魁之材
尤善知人誠偽策事成敗横逆無故至前了不為動人
驟遇之見其高世不羈之林未容輒致親附而明白坦
夷雖家人細故不以欺客退而消去鄙吝終身不忘雅
不喜浮屠幻妄之說聞朋友有佞佛者移書切責鄕先
生若靜德王公聖與青山趙公儀可復心崔公君舉養
吾劉公將孫皆折軰行友之科詔既下公讀而喜曰吾
老復見場屋寧非天乎尋至物故齊齋彭公長庚祭以
文曰科目方興而伏生死禮樂將用而河汾亡其見重
名士如此公號山泉先生有美矉集若干卷學者傳之
既沒時人見論事不痛快臨文不強人意輒太息曰安
得復見劉山泉先生銘曰公之學碩以多可擢巍科公
之詞雅以麗可司帝制有其學不科其擢父懷其璞子
獻其㲄有其詞不制其司生背其馳死踐其資其有不
居其蓄不祛其逹敷腴其償寓諸茫茫九亰公莫起矣
瞽宗有辤惇史有讄
元故徵士叚公禮廷墓碑銘
有元徵士叚公禮廷既葬之十年其孤德輔德文介余
故人之子聶孟宣以公之行實謁余請銘其墓道之石
予始辭之孟宣請益謹乃述其行而為之銘維叚氏廬
陵之龍溪人入唐以来代為顯官有積階至銀青金紫
者公諱士龍字雲亨禮廷其號也曾祖仲仁祖文郁父
子開字叔茂號真逸處士始遷長沙城中三世皆有德
之士公本真逸族子宋季段氏有登進士第卒官成都
華陽主簿諱文煥者公所生曾祖也以詞賦兩請漕貢
進士諱議孫者所生父也内附初世故多艱貢士往安
成依妻家劉氏以居前至元辛已公生劉氏家年九歲
外祖鐂梅窗先生竒其穎悟真逸無後詢之族属求可
為後者見公拊之曰吾行四方閱人多矣是兒能振吾
宗者請以為子貢士持不可貢士沒母劉氏辛勤自立
教公從師受學甚謹又九年真逸申前請彌切乃許以
為後時真逸以貲雄于長沙得公幹蠱甚副所願公事
真逸及母李氏盡孝遇弟士虎能友士虎字文亨本從
姑之子與公同繼真逸為性剛果公每濟之以寬内篤
恩愛外極彌縫家務大小咸當其可公之助居多由是
家日益𥙿又加潤色焉真逸晚歲優游之趣甚適公所
生由文煥而下六喪未舉公竭力營厝悉如禮同氣四
人兄可珍弟可立揭家從徒長沙公賙之有方既而夫
婦俱亡公殯其二喪撫其諸孤使之咸有所憑藉女兄
適印岡羅氏相距六百里饋問無虚月其他賑貧䘏難
施諸外人無少難色每歲發廪務平其值庚午大侵則
損直傾積以濟存活無筭平生讀書一見随了大義有
所得輒加體驗而行當道薦以文學掾力辭不就家居
命僮僕治生一經指畫即不以嬰懷惟與士大夫游樂
而忘倦蓄古書畫暇日把翫清談纚纚不絶城東作三
恩愛外極彌縫家務大小咸當其可公之助居多由是
家日益𥙿又加潤色焉真逸晚歲優游之趣甚適公所
生由文煥而下六喪未舉公竭力營厝悉如禮同氣四
人兄可珍弟可立揭家從徒長沙公賙之有方既而夫
婦俱亡公殯其二喪撫其諸孤使之咸有所憑藉女兄
適印岡羅氏相距六百里饋問無虚月其他賑貧䘏難
施諸外人無少難色每歲發廪務平其值庚午大侵則
損直傾積以濟存活無筭平生讀書一見随了大義有
所得輒加體驗而行當道薦以文學掾力辭不就家居
命僮僕治生一經指畫即不以嬰懷惟與士大夫游樂
而忘倦蓄古書畫暇日把翫清談纚纚不絶城東作三
友亭常領客觴詠歲癸酉游南嶽登祝融夜半望海日
超然有從方外之志乙亥歸廬陵徧脩先塋之祭退而
會諸族䣊姻友驩甚是年真逸年九袠歸為真逸夀擊
鮮高會遶膝奉觴鬚髮斑白座客歆羡未幾真逸病侍
病勞勩及卒哀慕過情襄事甫畢公亦感疾逾三旬未
瘳一日忽呼二子語之曰民生在勤勤則不匱汝曹勉
之越數日疾復作瀕殆有僧怪牛素所往来問之曰究
竟若何舉手盡一圈曰平生受用不離乎此子問家事
不荅啓手足示之翛然而逝後至元二年丙子五月十
有二日也三年丁丑十一月庚申葬善化縣龍坑之留
思嶺公性忠厚喜愠不見顔色訓子弟能以身教有質
問必中理得年五十有六未弱冠来繼真逸始終幾四
十載父子慈孝如一日中外無幾微間言難矣哉初娶
胡女一人適廣東宣尉副使聶公以道次子孟宣劉氏
子一人德輔李氏子一人德文皆克肖孫男女各一銘
曰人生至難為後扵人其難維何尊尊親親親既區别
尊有隆殺君子處之先識其大所繼所生置身其間不
爽其宜得譽匪囏于嗟禮廷動適厥中扵分則嚴扵情
則通歲踰三紀恩義周浹至誠感孚靡間靡諜墳墓我
省譜圖我脩兩宗訢合二郡綢繆廬陵長沙地壤犬牙
段氏蟬聮克昌厥家里稱善人士曰善士生有處譽沒
蕃胤芷湘江之壖卜兆允臧魂魄所之咫尺故鄊慶源
川增後人其承惇史作銘詒爾雲仍
元故隠士更齋先生鐂公墓碑銘有序
公諱過字益翁更齋其自號也幼穎悟日記數千言稍
長受學里中王珏王客故相江公萬里家其弟信豐宰
逵父往来公從兩王先生咸稱為畏友又嘗侍先君子
登巽齋歐陽守道之門由是須溪劉辰翁中齋鄧光薦
皆以忘年友之先君子博雅能文湏溪號之曰山中小
集古尤偉公論議馳騁墳素軼出旁行敷落躪躒虞初
稗官劉氏雖好辨者終不能傲公當世務搶攘衣冠家
子弟類巽愞不更事公噐局散朗應對間暇父兄頼之
以安至元元貞間境有山盗公承檄扞禦能申條教齊
一民義里閈帖然間歲侵輒殺直以發飢者為饘寒者
為衣殣者為棺靡不終惠家居敦叙倫紀姻戚困乏者
委曲料理卒使之有業性妤客善謔歲時燕集酒酣歡
洽擊節雅歌四座為悚尤不喜異端然時有佳者亦為
之豁逹無忌初號一山時慕&KR1355;大夫之賢著號更齋先
軰耘廬鐂應登記之諸名士有詩生平𥙿有才諝薄扵
宦情分憲觀復馬公昭舉行鄕飲酒禮公侍先君子座
側馬公愛其英爽欲辟以掾属力辭御史方厓蕭泰登
扵公為中表屢勸公仕輒不荅晚歲順適丘園容與翰
墨嗜古圖畫市或千金為知巳持去亦輒委置家蔵古
書甚多皆手自校讎至所著作才既敏贍率易天成旋
復散逸他日門客子弟始彙成編嘗即先廬之傍改築
新宅將以逸老扁其樓曰望雲不敢忘先人也泰定丙
寅哭其長子慟然時能命客自遺自是嬰疾疾革呼孫
揆寅語無他及惟誦少陵微爾人盡非之句翛然而逝
生以宋開慶己未前十一月十五日沒以元泰定丁夘
閏九月二十七日年六十九歲曾祖從龍祖有開宋迪
功郎安吉州烏程縣令父惟憲南軒書院山長皆山翁
也娶戴母族以賢婉稱子男二士元士榮士元先公一
歲卒士榮早夭女四人俱適士族男孫三揆寅揆辰揆
申皆以儒學應徵辟孤孫揆寅以至順壬申十月二十
二日奉公柩葬于里之煙竹原事竣属其姻戚易君景
升狀公行謁余請表其蔵易余校藝江右時所得進士
而余亦素知劉公學行節㮣凛有古風若揆寅之世家
學亦士大夫之所願友者故為銘曰民生扵三父師其
二倫序有五其一友誼偉矣劉公名父之子隆師親友
抑又名士三者之懿筮知其賢矧公學行允也可傳學
以事君行施于政憗不少試斯焉有命命固有之公亦
高蹈用不扵時而適扵道邁&KR0616;者氣騰踔者辭庶俾来
世知公于斯新居奕奕花竹斯薈日月幾何松栢旆旆
有濬其澤由孫及曾太史撰銘悠久之徵
元故隱士廬陵劉桂隱先生墓碑銘
廬陵劉桂隠先生卒葬之三年子應麟遣孫珵来京師
請其墓銘扵玄值世多故未暇請也又三年遵東海以
歸乃致前請謹摭其行状叙而銘之先生諱詵字桂翁
號桂隱其先清江之翟斜族也翟斜之族自宋公是公
非弟兄叔姪以文學聞天下號江右三鐂先生之先世
有諱滔字禹績者由翟斜徙吉水之南嶺傳六世至彦
升彦明兩弟昆升留處南嶺明分處北坑北坑以地居
上游號上族因號南嶺下族升自鵬舉五子競爽弟四
子曰僴字端臣生子少齊字思賢是為先生之高祖考
少齊生子黻字德卿宋大學内舍從誠齋楊文節公游
子鈴字衡甫受知文丞相號麓隠生子仁榮字雲祥號
習静與弟化龍長子元方同領景定甲子鄊薦明年俱
及進士第雲祥授平陽尉先生平陽第四子也生二歲
失母七歲失父九歲宋亡奮以穎悟之資自樹羈孤之
中能不墜先業又斥大之今之大夫士論先生德行道
藝必推本其先人扵是平陽之聮科雖不獲究用扵季
代因先生克紹咸稱其有子而鐂氏自翟斜而下益有
光焉先生之為德不為世俗之所摇&KR1987;不為風聲氣習
之所淪染卓然以重厚醇雅進與鄒魯士埒而無怍容
事諸父及諸昆弟盡恭敬友愛之道先世恒産悉推譲
之子姪及門必厚遇以禮伯氏蚤世其子古臣方幼撫
育教誨使有成立古臣䘚又撫其子如古臣夏氏女沒
所生角羈未齔教育而婚嫁之如禮晚即南嶺剏始祖
祠率族子歲時祭祀以正昭穆之叙居家處鄊有古君
子風訓學者能以師道自立至其爲文根柢六經属饜
子史&KR1011;轢百家渟滀演迤資深取宏榘矱哲匠逹于宗
工液古融今自執其韛應慮不獲靡施弗宜雖未嘗露
其儁傑廉悍踔厲風發之状韞玉在櫝氣如白虹不可
掩抑四方求文繦属于門有古文若干卷諸體詩若干
卷駢麗書劄若干卷揔題白桂隠集蜀郡虞先生豫章
揭先生及玄皆嘗叙之各以所見極其形容詠歎之盛
然以先生之文微吾三人言有不行世者乎先生殁吉
之弟子顔成子状其行稱先生年十二三時長扵宋季
程文若律賦論策臨文沛然蔚有老氣宋之遺老鉅公
若季公鶴田肯堂深齋三公扵先生為母黨尊行一見
即以斯文之任属之中齋鄧公湏溪鐂公扵先生為鄊
先正見其文尤加噐異鄧公嘗延之家使範其子若彭
㢲吾晏山心扵先生為畏友往往推服延祐初科舉復
興先生年纔四十餘州里有司舉孝悌明經太守強勸
之駕先生好古與主司瑟竽理之必然不足深論先生
退自場屋一時名家欲其子弟規進取者必厚幣求師
事之古有善射者射牛鏃掠牛腹舍麤詣精以不中為
勝賢父兄願欲得其不中之竒他日與拘拘然求中者
角我欲中斯中耳方厓蕭公為御史以教官薦學山文
公為集賢以舘職薦尚書鵬南鄭公過廬陵見之歸朝
以遺逸薦公卿推轂當時賢士推轂者可得美譽賢士
何為焉先生生以宋咸淳戊辰八月二十六日卒以大
元至正十年九月十三日年八十又三葬以是年十二
月二十五日墓在州之仁夀鄊東槎灘娶印岡羅氏有
婦德能致内助先二十年卒子男三長立敬先五年䘚
仲尚文克世文學先生鍾愛之惜蚤世季應麟業進士
女四人適同郡李以孫夏昶彭鎡蕭泰端皆宦族孫男
七觀先夭次珵瑜諒璉譲珣珵今除龍溪書院山長孫
女八曾孫男二玄扵先生未獲一識而書問不絶相知
為深虞公晚歸田過從甚樂每有相見遲莫之歎虞揭
二公皆先卒玄以垂髦之齒獨得銘公銘曰宇宙氣化
消長有時斯文盛衰不繫于兹富貴倘来非悠久功名
時至亦易就惟兹二事衆可勖天卑斯文曰予獨近代
四家廬陵眉山臨川南豐頡頏其間展也桂隠實宗歐
陽豐曾約蘇謹嚴歸王天憗其施不靳所重我其承之
賁若光寵在衆不随予獨不訾不貤厥齎俾昌扵詒
元故旌表高年耆德山村先生歐陽公墓碑銘
至順元年冬十有二月南郊禮成詔天下民年八十以
上無失德者有司以高年耆德旌表之袁之分宜山村
先生歐陽公是年九十以齒以德當應詔元統改元又
詔賜高年帛公年九十三縣大夫来致帛見其人物議
論之偉驚且喜曰此豈徒有年者哉二帛未足以示優
禮也詢前詔旌表猶未徧舉方謀為之請玄適在朝登
以文白當道檄有司奉行之扵是旌表將至偶近公生
朝子孫請即是日拜命為夀有司從之比至疾遽作竣
事未幾卒後八年玄謁告南歸訪族防里至公之門旌
表燁然而宰木拱矣子惟德以里名士孫復孫所状公
行請銘其墓玄忍銘乎忍不銘乎公諱涇字源清號山
村先世自安福令而上詳見吾宗楚國文忠公譜令以
下數世有自安福遷分宜防里者至公傳十有六代代
多文儒曾祖安世祖必恭父起宗皆教授鄊里世父龍
瑞登宋咸淳七年第公資貌偉特少以力學得羸疾有
授以食療法久乃魁岸性孝友執親喪至柴瘠每起必
杖為親擇葬地術家言某兆吉公曰何自致之曰以公
孝感當自致已而果致季弟目眚温良饑飽謹候伺之
如是數十寒暑無幾微倦色沒而哭之盡哀葬之盡禮
倫誼之重里人至今以為式家居飾子孫常舉平心待
物四字為訓能以身教故子孫率從由是忠厚日積致
家日肥奉養日腆而公如素之習不改平生被服前代
衣冠未嘗少易華靡子孫亦不能強之暮年身徤神清
稠人廣坐與一二同軰談承平舊事移日不倦歲時會
族少長咸至多至數百指語子孫曰天倫之樂無以踰
此饔餼隆殺非所計也爾後人母廢斯禮早年習舉子
業精敏有聲場屋與季父同登俱侍補國學葉丞相守
袁遇士慎許可見公之文獨稱賞求識公面屢加薦逹
至宋亡科舉廢乃更沉潜性命之學手編諸經傳註彙
稡先儒格言其精義奥旨融貫演繹多所論著細書大
帙充牣巾廂詩文理致自足不事雕劌舉動一出誠恪
不勞矜持嘗有老僧一日同集人見其踧踖扵坐詢之
曾從出學公教學者無他言唯勉其用功根柢異時少
自樹立即有依㩀後進往往佩服其言生以宋淳祐辛
丑六月二十六日沒以大元後至元乙亥十一月十一
日年九十有五沒之明年丙子八月某日葬于里之小
礱源娶某氏先公卒子男一惟德字秉彛幹蠱有譽克
大厥家公殁之歲子已稀年今將八十康勁勝常人每
以公夀期之孫男二務敏務實皆業進士曾孫男一玉
成孫女一適彭曾孫女二長適朱少適許皆名族玄扵
公為族弟先世徙瀏蹤跡雖逖知遇獨深銘墓之請誼
不敢辭銘曰惟公之身寔備五福夀躋期頥富有茀祿
茀禄雖冨公恬不知曷其康寧豐約不移惟其不移可
久處樂躭書味道生不飲藥好德已稀况德之積迨夫
考終數不滿百太樸未斲全福有人豈獨全福有行有
文有文匪他惟性惟理以淑其徒以遺孫子有覺其閎
國旌夀駿天光所臨百世流潤爾孫爾曾赫奕其承同
宗匪吝惇史足徵
居士歐陽南谷墓碑銘
居士諱同寅字同甫號南谷袁之鈐岡防里人也世為
望族家饒貲尤多儲書居士自幼為學質實既長賦性
剛塞居家庭有孝行處鄊黨有直聲輕財而賤利貴義
而重德姻族有孤遺少任其教育長釐其嫁娶里中貧
乏者飢有其粟死有其棺殣有其域歲旱先其鄊人禱
不大雨不止鄰有災集救賞募&KR1106;夫必撲滅乃退人有
訟求正善譬析以理閭閻細民有戒心来歸輒聚而保
之五六十年之間未嘗希知遇扵當世故已之德人者
甚鮮人之德已者甚多嘗訓諸子曰處善循理人生至
樂仕宦何為當道以教官薦辭不受又嘗自贊其畫像
有曰務本之學施扵孫子士稱其言先行而後從晚歲
家居優裕肆力扵學適意扵文廣坐辯論經旨專門士
或病之天曆己已夏五月疾作醫至却藥不飲疾甚諸
子請所以命輒厲聲曰若軰皆四五十之年猶待刺刺
語耶有間曰張公藝九世同居惟一忍字汝曹識之端
坐正衣冠而瞑是月二十日也得年七十有六至元丁
丑十二月壬辰葬臨江新喻鍾山鄊龍伏之原曾大父
峻大父珦父夢顯積德起家初娶鐂氏繼室許氏皆先
卒子男四震亨晉亨巽亨克世家學鼎亨仕八蕃有招
蠻功宣撫司辟薦以官聞母喪歸不就㢲亨仕湖南辟
清湘縣儒學教諭以親老辭女四適李適彭適胡適劉
皆里名家孫男四長天祐次天福蚤卒次天與天啓孫
女七曾孫男三曾孫女四吾歐陽氏以有姒支裔封越
後并扵楚受封扵烏程之歐陽亭侯子孫以亭侯為氏
歷兩漢涉魏晉六朝唐宋迄今南北歐陽惟一族非如
他姓各有所從始者然自涿州太守而下顯者曰冀州
渤海青州千乘千乘中絶今皆渤海後又自率更令而
下顯者曰長沙自吉州刺史而下顯者曰廬陵其實出
扵一詳見唐書宰相世系表及我兖國文忠公譜說居
士先世繇廬陵之安福義㦄遷今防里上世有府君諱
俙在諸昆弟中子孫多遷居外郡有復遷安福之早禾
田有遷潭州之瀏陽馬渡者若是者不一居士亦俙後
扵防里其處者也玄之扵瀏陽遷者也由始遷至先參
政冀國公纔三世故世次可考居士扵冀國公族弟也
玄扵居士族子也巽亨来京師求表居士墓義不敢辭
為之銘曰
才周世用世用則訒德應人求求人則恡我宗儀刑遺
不我憗我表其蔵三世其親
讀圭齋先生所撰南谷居士墓碑知昔人之所積者
忠厚深長其遺諸子若孫固異乎衆人也自凋謝之
餘而資源昆弟皆卓然復昌其先世又知天之報施
善人果不爽也嗚呼世之人何苦而不積善哉
洪武二十四年六月二十有二日翰林黃子澄書
永新龍母吳氏墓銘
晝而出必掩面幽其明銘何炫宵而行必秉燭明其幽
銘何瀆生存正沒順寧酌二義可也銘婦之冡嫂之丘
繄吳氏羅其憂事莫難彛倫間公無怨私無瘝姑宜家
叔宜室卑者勞尊者逸城有屋郊有居相夫子手拮据
子扵親無二上禮有别孝無譲父之命子之誄人信之
惟天理惠于宗德于鄊宜大史銘其蔵
余拙扵書病餘愈拙近日求予文者多強予書余不
得已力書以塞其請然實非予之素志也禾川龍孝
子謁其母吳氏墓銘獨能見諒扵是請大常博士劉
聞大書余甚嘉之因書銘後使知得余書者不如諒
余書者之使余感也致其辭来請者其西賓戴與權
也其人左賢使余不忘歐陽玄書
元處士劉公梅國先生墓銘(有序)
公姓鐂氏諱隆瑞字立賢世為安成望族幼穎悟力學
家居孝友遭父母喪勉力㐮事動循禮則宗黨䋲之遇
諸子姓奬借誘掖期于成人才性跅弛輒加警約劉氏
塾業彬彬可觀公教居多世變&KR2959;海舊家子弟巽愞奴
客乘勢恣睢公奮以法鋤拉強梗至元甲午獠寇陸梁
青山朝廷遣簽樞督捕輒欲禽狝其鄊聞者竄匿公遠
迎大軍供億畢給民用無恐豪右有宿憾于鄊伺間報
復公辨出無辜活者千計寇平師旋居民殘燬札瘥荐
臻公被府檄勞來遺氓賑飢療疾流亡四集有司築堡
壘以戒不虞公曰軍名備禦實則病民卒言大閫遂撤
其戍民迄今便之公機警倜儻疎財樂施為人&KR1106;難觽
紏德色不見幾微晚歲延名師淑諸孫暇日觴詠暢適
泊然無求扵時所居多梅因號梅國先生至治壬戌四
月十五日卒明年十二月十六日葬鄊之南山夀五十
有八按狀劉氏在南唐時有為袁州刺史者始遷安成
蜜湖傳至克都府君再遷南溪五世為評事府君良輔
二子長迪功郎龍南尉汶次脩職郎沅陵令崧沅陵子
醴陵令孔彰善誠齋楊文節公萬里醴陵子塤塤子鑑
以文學顯終承事郎秘書省校書郎秘書生天福脩職
郎廣西帥司幕官是為公之考號恕齋澗谷羅公椅婿
之嘗及接見後村劉公克莊為人慷慨多智略與文丞
相有婣好雅見噐異須溪鐂公辰翁青山趙公文静德
王公夢應復心崔公君舉巽吾彭某皆嘗與之遊君子
扵公行義之卓尚論先世藴蓄之深先友過從之盛而
知其負挾有自来矣伯兄震漕貢進士仲兄薦𥙷國學
生咸有士譽公娶王氏女有婦德能持家後公一年卒
子燁字持敬孫曰漢善鵬嵩岳正泰鈞貫凡九人述行
状者湖南宣尉副使周君志仁介燁請銘者太常博士
劉君聞也玄識燁久銘何可辭銘曰安成在漢隷邑長
沙十世有羨蜜湖是家處士侃侃濬厥義問秩若紀綱
不煩以紊範族以正剸物以剛抑浮惇雅植弱枿強鼯
嘯子叢王師薄違鴻飛于渚公曰曷歸素筝軍門其勇
萬夫貤其有餘翼蔽一隅孰弱爾巢我堅爾屋孰莠爾
田我庤爾粟民將德公尸祝百世公曰噫嘻我求無愧
衆芳所都紛郁粹醲涵泳堯仁優游以終彼秩三品奉
常斯謚法當立傳大史乃議奉常言之銘者大史儕是
寵光展也君子松栢欎欎君子之域宜爾子孫維德之
植
元翰林侍講學士中奉大夫知制誥同脩國史
同知經筵事豫章揭公墓誌銘
至正四年七月壬辰翰林侍講學士揭公曼碩以總裁
宿史舘得寒疾歸寓舍戊戌薨時京師大雨彌月朝縉
大夫聞者不避泥潦馳往哭之人人盡哀明日中書出
公用鈔二千五百緡率先為賻扵是樞密院御史臺六
部以下咸致賻儀有差車駕在上京適遣使賜諸捴裁
及史官燕勞以公故咸援禮辭中書為改燕之日使者
歸上京白宰相宰相以聞有旨賜中統萬緡給喪事有
司議以驛舟送其櫬歸江南孤汯奉史官劉聞所状行
詣玄謁公墓銘玄與公三為同寅相知為深公死為之
哀痛踰月不能忘故不銘有所不忍銘有所不忍九月
汯將扶護登舟廼勉叙而銘㬅碩諱傒斯姓揭氏生而
穎悟年十二三讀書属文即知古人蹊徑家貧不能具
束脩從學惟蚤莫刻苦父子兄弟自為師友稍長豁然
貫通日有增益未弱冠里大家延之授業諸生年或相
等皆以師道嚴憚之二十餘負儁譽游江漢間司徒程
楚公為湖北憲使竒其才妻以從妹皇慶初程公入朝
公舘其門時國初諸老尚存聞程公有佳客咸願識之
及與之言薦恐後延祐元年用薦為翰林國史院編脩
官三年陞應奉翰林文字同知制誥四年遷國子助教
學士承旨復奏留之五年謁告歸泰定元年復授應奉
翰林文字丁内艱去職天曆二年秋文宗開奎章閣置
授經郎教勲舊大臣子孫扵宫中公首被選至順元年
預脩經世大典三年書成超授藝文監丞參檢校書籍
事元統遷翰林待制後至元四年擢集賢直學士五年
奉旨代祀北嶽北海濟瀆南鎮竣事引疾便道由浙左
歸豫章六年以奎章供奉學士召未至改授翰林直學
士知制誥同脩國史至正改元兼經筵官二年陞翰林
侍講學士且命同知經筵事三年年及七十請致仕歸
上聞亟遣使追及漷南拜表力辤再遣使奉上尊諭旨
還撰明宗皇帝神御殿碑文成求去不聽夏四月詔脩
遼金宋三史命右丞相為都總裁中書平章政事鐵睦
爾逹以下凡六人為總裁官公預其選遂不得辤明年
遼史既進金史垂成公薨壽七十有一揭姓相傳出楚
司馬氏世遠姓稀譜逸或云出漢功臣陽信侯或云出
安道侯漢以後揭氏居高平居汝居郢唐乾寧中有諱
鎮者以左僕射持節袁州刺史揭氏仕東南者昉見扵
此今江右諸揭居豫章居旴廣昌皆大族豫章族始祖
稹旴廣昌始祖填推其訓名盖稹填伯仲㬅碩居豫章
豐城今為富州曾祖光朝妣黃氏祖性聦累贈嘉議大
夫禮部尚書上輕車都尉追封豫章郡侯妣黃氏繼何
氏並追封豫章郡夫人父来成以邃學篤行見推前軰
先賜謚貞文先生贈中奉大夫江西等處行中書省參
知政事護軍追封豫章郡公妣黃氏追封豫章郡夫人
皆以公貴推恩初娶李氏繼程氏荆湖北道宣尉同知
巖卿之女先公卒並追封豫章郡夫人子男二長汯國
學上舍生克世父業李氏出也幼廣陽生始四歲女一
人適秀才楊湘孫男一敬祖孫女一公職子弟未嘗有
纖芬貽其親憂昆弟有無相通始終無間言少自處約
立身洎有禄入服食稍踰扵前輒愀然思其親曰吾親
未嘗享此故平生清苦儉素老而不渝在京師三紀官
至五品出入始乘馬為授經郎諸貴游子弟見其徒步
每蚤作宫門辨色輒先諸侍臣至謀為之貰馬公聞之
自置一騎尋復鬻之示非所欲初遊湖南見前宣尉文
惠公趙淇趙素號知人謂公曰君他日翰苑名流憲使
涿郡盧公摯見輒稱許其歸朝竟以翰属薦之薦牘今
在掌故至京師受知太保李文忠公孟樞密王文定公
約承旨趙文敏公孟頫學士元文敏公明善先是東南
士聚輦下如四明公桷巴西公文原雍郡公集有盛名
公卿間既而貢集賢奎章周待制應極薦之皆馳騁清
途公與清江范梈德機滅城楊載仲弘繼至翰墨往復
更為倡酧公文章在諸賢中正大簡㓗體制嚴慗作詩
長扵古樂府選體律詩長句偉然有盛唐風楷法精徤
閒雅行書尤工國家典冊及功臣家傳賜碑遇其當筆
往往傳誦扵人匹方釋老氏碑板購其文若字袤及殊
域門人集其所著巳板行扵世在國史時李文忠公見
所脩功臣列傳撫卷歎曰他人謄史牘耳若此方謂之
傳在奎章時上覽所撰秋官憲典驚曰兹非唐律乎又
覧所進太平政要四十九章喜而呼其字以示臺臣曰
此朕授經郎揭曼碩所進卿等試觀之其本常置御榻
側爲經筵官今上聽其講篇深嘉其忠懇故其際遇累
朝皆非䟽遠儒臣所敢望者延祐末朝廷倏罷群臣贈
典公之父獨得賜號貞文又賜之碑天曆至順中大臣
有薦文士人主必問之曰其才比揭㬅碩如何累稱其
才可用欲噐使以政今上初即位一日使衛士召公至
則以内府所賜諸王叚表裏賜之將賜躬自辨識然後
以授講經退又賜金織紋叚至正改選格諸超陞不越
二等公由中順大夫進中順大夫獨不爲例超授四等
轉八階進神御殿碑特賜楮幣中統萬緡白金五十兩
中宮亦賜白金如其數又爲之賜貞文書院額仍許置
學官若此異數公受之踧踖不見幾微自衒之色而許
國之志益自奮厲故處散地論政薦士以古人自期王
文定公嘗言與揭公談治道大起人意對大臣言其辤
不及他第言某處灾傷未賑䘏某政弊未除某人賢在
下位未擢用自漷南召還丞相與候見便殿因問方今
治政何先公曰養人養人何先公曰人才當譽望未隆
之時養之在朝廷使周知庶務一旦用之自識治體及
置史局又問脩史之道何先曰收書用人又問用人何
先曰用人先論心術心術者脩史之本也心術不正其
他雖長不可用公求去之意未釋上使丞相及諸執政
面諭留公公曰使揭某有一得之獻而諸公能用其言
天下遂獲其利雖老死扵此不恨不然何益之有他日
集議東内公倡言鈔法大弊合用新舊銅錢權以救之
政府不樂論議辨駁示以顔色公辨不少變丞相心深
敬之故人才因公言知名善政因公言張本公出不以
告人人亦鮮知之惟豐城地不産金而金課益倍為害
㦄年公上言罷之集賢考校諸路學官所業下胄監移
博士吏文淹滯儒者公請改其制以其事付本属官竟
得奏允御史言下第舉人以充學正山長鄊舉放次榜
以充教諭學錄廟堂以咨公公力贊成之此世所知者
考鄊試會試一廷試為讀卷官二國子監公試七多得
名士後居要路所教勲舊子孫後多為重臣公待之泊
然不矜詡以為聲援扵程公禮若賓客人弗知其為肺
腑親性耿介易直好善惡惡表裏如一聞郡縣有一廉
吏他日臨文必旁引曲諭以極其稱道或恐其過聽失
實公則曰如是猶不足以勸善况敢億不信乎至聞吏
有貪墨病民論之曾不少恕嘗有郡侯以勢諷其部民
奉金為公夀求文記其德政公頗知其人斥之曰汝郡
侯所行如何吾敢有以飾辭為䛕乎其人未幾以賂敗
朝中名臣意趣或不與之合終身不一造其門雖嘗以
是為軋公曰吾之進退用舍一聽諸天人何能為世路
齟齬時或不平心有所感形諸詩文傍觀謂其太甚公
曰言當如是不必慮也其遇善類及新進諸生乃復恂
恂汲引莫年求文者多寝食為廢子弟數以為言公殊
無厭苦意有客為人求文而私其金公既予文他客發
其事公曰已受之矣終無所言聞者稱其長厚臧獲有
過徐以理責之人問之曰長上遇下稍見卞急後生便
習暴戾當以身教禀性堅壮動作簡便群下易事公集
必蚤官事尤勤進遼史後有旨奬論史官早成金宋二
史公奉命黽勉朝夕匪懈先代故事臧否奮筆書之身
任勞責不以委人屢言今人徒知求作史法不知求作
史意古人善言雖微必詳惡事雖隠必書其意主扵勸
戒耳當暑濕盛作移居舘中頗自恃其精力疎扵攝生
遂致疾不起昔玄與公共脩憲典公素習律儀又勤扵
玄其書大半成扵公今又共史事公之勤不减昔時乃
遽失援公未病前數日謂玄曰某平生愛公文恨無因
獲一言早晚史事成求公作貞文書院記記成而刻吾
志畢矣玄敬諾之悲夫斯言詎意未記書院而先銘公
之墓乎汯卜葬某鄊某原期以某年月日預爲之銘銘
曰古稱良史造物忌子&KR1025;是非擅萬世嗟公直筆廉不
劌奬善懲惡義之比惡書不貸善書亟寒暑晝夜勦形
思公起南服抱腹笥布衣徒步品第二尚方召見呼以
字致君惓惓效獻替講經作史出一意陳規進戒爲己
事惜哉負挾勤少試徒抒精忠載言議感慨論列時出
涕唐之甫也漢之誼以文發身卒以斃豊城故墟干將
人願以不朽託公之同年惟先生義而銘之庶幾公猶
未死也余讀之欷歔夫同年以科目為弟昆師友以道
義視父子師友廢道義不明同年乖科目不振人情死
生之際天理存亡之機其所係也大矣吾扵劉公忍不
銘之乎公諱彭壽字壽翁家譜載其先本漢中山靖王
裔隋時有諱建者仕為大將軍漢王諒使略地燕趙將
不直其所為棄官入蜀家扵隋(疑誤)十一世祖貞仕蜀
署眉州司馬蜀亡宋召入復官之䘚贈銀青光禄大夫
五世祖貞卿字純老為廣漢軍司法至曾大父演字謙
叔號中山由丹稜遷眉之金流鎮是為金溪中開禧丁
卯潼川轉運司解有文集號雞肋傳扵蜀大父蕃卿字
子才號默齋登淳祐丁未第尉紹熙之靈應改教授卬
州攝州倅壬子蜀被兵出蜀之荆南卒焉考淵字學海
三領鄕解嘗以春秋冠全蜀内附初避地嶺南之桂尋
之象還寓衡陽署號象環卓行篤學為士楷模事母至
孝耆年修子職尤謹用薦為永州路學正既沒門人私
諡曰永政先生公幼穎悟侍父瘴海不廢家學弱冠負
才儁辟衡山縣教諭重闈康強公以薄俸迎養菽水怡
然父子授徒從學雲委久之樂衡山士習之美遂留居
焉再調武岡路儒學正秩滿待教授選會科舉行延祐
甲寅初科以春秋貢湖廣乙卯登苐賜同進士出身授
將仕郎桂陽路平陽縣丞轉岳州路行用庫使陞承務
郎建德路淳安縣尹授代還踰年䘚年六十有四先妣
彭氏公名存外氏以志孝也迎養繼母于淛西年八十
餘公卒深哭之公娶白氏用公貴皆當有封贈循資請
于朝命未下公殁子一人侣女一人適茹蕃侣舉湖廣
鄊貢進士遇恩調衡州路儒學正應選教授先公一年
䘚公以繼世之重為之衰絰及期竟以憂感嬰疾疾革
門人江雲端劉延儁軰咸在將屬纊語延儁曰生順死
安無遺恨也第老母不得終養孫圭幼未之學子教之
而才吾受子賜言訖乃瞑圭以某年月日奉柩葬于某
山之原公為蜀名家世明春秋之學自曾祖演至子侣
五世一經相傳科第接武家多著述象環先生有讀易
記易學須知春秋例義春秋續傳記左傳記事本末周
正釋經古今要略等書公所校讐增附不少其自爲書
有四書提要春秋澤存春秋正經句釋易詩說未脫藁
生平所著文集門人方彙編之初科舉未行公教學者
必以五經四書爲本爲文必先理趣而後詞章及科詔
頒悉如公所爲教故高第冡嗣以取科名校文鄊閭門
生多擢高甲在衡山時部使者涿郡盧公摯廣平趙公
厲皆時名公一見輒遇以老成在岳陽行中書省平章
魏高公昉拔自筦庫舘之幕下屢以行省提舉薦不報
迨其爲政勤扵治民而䟽扵奉上故當時惟賢者知公
玄與中丞浚儀馬公祖常侍御濟南張公起巗參知政
事相臺許公有壬同朝暇日論及同年士五十有六人
二十餘年聚散不常井沉不齊其間存亡疑信幾不忍
詰至扵鐂公則往&KR0616;相視有荀慈明愧陳太丘之色適
翰林編脩和逹来自淳安能言公幅中深衣每月初吉
陞座講書淳安士庶聽講無倦致邑中風俗丕變玄明
日白諸公曰方今宇内州路縣大夫皆有師帥之責扵
其民其能服先王之服誦先王之言卓然以承流宣化
爲己任者嘗屢見其人乎諸公方懷論薦公遽不起噫
命也夫公葬象環先生衡山先塋之原名其阡曰岷衡
因號我山銘曰誰謂岷逹百川其攴誰謂衡高景行斯
齊誰謂公死遺書在兹遺書在兹使我悲之銘者是用
不費于辭
元故將仕郎臨安路錄事羅君墓誌銘
延祐二年仁廟初以科目取天下士左右榜得五十六
人時朝廷驟黜舊制一以經學行義取人所得士非故
業舉子以應時需者十五六年間司風紀掌綸綍内綜
機務外使絶域才不乏使其間居位勇退能以風義先
天下則惟羅君求師一人求師諱曾家廬陵新安里登
第授將仕郎寧都州判官再調臨江錄事以初授宫終
焉其退非有扞挌不偶亦非以材具不適時而所慕有
大扵此者惕乎若不能以斯須留故同年之士聞君之
風反自脩省失所負挾怡然欲爭君之高而莫之能也
君至寧都蔡寇甫平凋瘵未復奮以身任撫摩芟其強
梁薙去宿蠧久乃按堵臨江素號繁劇吏初疑儒者劣
扵剸裁君夙夜勤恪事無留難朞年綱紀脩舉一日聞
親有疾遂棄官去自是不復出仕以死惜哉羅氏吉望
族曾祖士友宋承務郎致仕士友母年滿百故相文山
文公與其子弟有斯文昆弟之好奉幣載酒升堂拜母
題詩廳壁鄊里榮之曾祖妣蕭氏恩封孺人祖垕父寅
君孝出至性親病自臨江歸拜醫嘗藥衣不觧帶親終
毁瘠異常禫除餘年哀不忘嘗廬母鐂氏墓𬞞食數歲
不變事繼母習氏尤孝其死習慟之切至其平居終日
忻忻喜愠不色蒞政廉約遇物謙冲自束髮與人交不
見幾微𥚹心登第偕同年蕭君立夫舟還蕭僕死給以
己從蕭病臨清一月君一月留甘苦燥濕共之未幾蕭
即世教其孤遺長妻以女其所爲不愧古人類如是泰
定四年丁夘十有二月二十二日以疾卒于家享年四
十有五以次年某月某日葬于廬陵之清湖娶文氏子
男一人會之克世其學造物之報庶幾在兹女四人長
適蕭霽餘幼霽即立夫子今江西鄊貢進士状其行来
求銘嗚呼余扵君爲同年又同生昭陽恊洽之歲霽来
始聞君之訃乃哭諸寝門之外爲之銘曰雅之烏烏不
止于&KR1929;而集于枯車之輚輚不馳于坦而陟于阪嗚呼
羅君士之以爲難兮君固即所安兮而率老扵一官兮
曾秀才墓誌銘
秀才曾氏子一漢既沒扵江南其兄德元在京師聞而
哭之慟知其葬有時奉行状乞銘扵歐陽玄拜且泣曰
人之生苟有德慧孰不願有辭扵永世也弟一漢寔曾
氏才子弟今不幸短命父兄不能續以長願得先進一
言以傳庶幾猶未死也玄聞其言惻然乃叙而銘之曾
氏永豐顯親里大家一漢字明善本曾似翁第三子大
父悼其兄之似俞早夭無後以繼之大德十年丙午五
月庚午朏生天曆二年庚午五月癸丑朏死是月戊午
改至順以是年某月某日葬于某里之原一漢五歲讀
書數千百言過目成誦少長無童心年十二三能文章
十五六頎然長以弁不尚浮靡不事貨殖篤志道德性
命之書能服行其言事父兄善交朋友信遇宗族之長
老恭未及壮有學行詞章凛凛趍老成人初師里士劉
福遠習舉子業精熟尋執贄臨川吳先生門受諸經說
大稱穎悟年二十有五病痰喘以死方疾未甚四月十
日有厲風從西北来拔並舍大木似翁蓍得未濟之巽
心疑之不踰月一漢乃不起妻鐂氏子男一人萬奴裁
四月而孤行述似翁所自作其文不勝哀有甚扵德元
言者嗚呼為父兄鮮有不愛其子弟者論才不才恩義
有不相掩者一漢死父兄若失希世重寳不能自存嗚
呼一漢真佳子弟矣乎銘曰麟之不角麛不如殰鶠之
不翰鷇不如&KR1409;奪其所有無予之為瘉墮其垂成無生
之為寧坎而深樹而槮無重傷其父兄之心
歐陽竒翁先生墓誌銘
先生諱文壽號竒翁姓歐陽氏玄之族兄也其先由廬
陵徙安福之義歷復由義歷徙分宜之防里曾祖子敬
祖西園皆篤厚好施與鄊稱長者考登仕郎化龍慷慨
以功名自許妣李氏有淑德公生以年月日
卒以年六月十八日享年十有賢配彭氏出里
名族子所性才幹克家孫吾貫篤問學善吟詠頃予在
朝公遣姪勞予京師及謁告南歸又勞予于家嘱叙其
譜詎意譜序成而公沒玄聞訃哭諸寢門之外不能堪
未幾所性懼公湮沒無傳屢以墓文為請將以圖扵不
朽予雖欲遲之恐歲月逾邁無以盡情則扵墓文又烏
可巳耶公自糿穎悟甫數歲讀書過目輒成誦年十餘
挾書出&KR0556;外傅勤謹不懈鄰人有厭其夜讀者公焚膏
繼晷諷誦不轍自若也公沒不勝哀慟廬墓三年而後
歸仁宗族義鄊黨内外稱之無間言常恐子弟廢其世
業延名師儒訓切之日復親督其課夜分乃止如是者
以為常中年文學大進不求利逹師表鄊閭晚節深居
罕與人接見唯幅巾藜杖逍遥林壑間從一二賓客自
娱其高尚㮣可見矣以年卜葬安福縣六十七都地
名黃竹坑坤申山寅艮向之原玄扵公為族弟故不辭
而為之銘銘曰裕已範世兮學行允敦内藴弗施兮既
臧且淳子克其家兮孫踵其仁勒此貞石兮其永有聞
圭齋文集卷之十終
