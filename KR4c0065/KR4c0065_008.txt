沈下賢文集卷苐八
書
與潞鄜州書
與潞府盧留後書
與同州試官書
與亰兆試官書
荅馮陶書
荅李生書
上九江鄭使君書
荅馮兄書
荅學文僧請益書
與潞鄜州書(六年夏作)
亞之再拜稽首大夫閤下亞之昨去長安時歴别於
所知親友門所知親友謂亞之曰安所適安所爲亞
之對曰適鄜將假貸於諸侯門所知親友賀亞之曰
鄜有長賢大夫也喜文學仁義之道故其所爲文學
仁義之道忻忻焉走其門者日有之亞之納喜於心
充充焉捶馬走僕忘其勞失其怠望閤下之境日近
日喜及至之也且觀將謁之禮於其門乃見納客之
官奔奔而入促促而出言不及吐道不及陳退居三
日不知所為乃復聽閤下採取賓士之道高下之等
則曰某自某方來以某執事書為之輕重書之多者
舘善宇飽善味書之次者又次之其有有無因而至
者雖辯智過人猶以為狂即與偶然之軰徼幸之徒
退栖陋室與百姓雜處飰悪味且走來閤下門者亦
不獨盡窮餓無依而來求粟帛於閤下亦有抱其智
懷其才聞閤下好賢而來求臧否於閤下而望其推
引之濟耳今一貫而禮一䫫而惠賢愚顛倒而又以
書不書而為之輕重切恐天下之士其來閤下門者
皆相争齎書為糧受閤下之惠者不口閤下之惠而
皆曰某官之書禮我也何有愧於閤下不唯不愧而
已亦有憤激於衷而終怨怒者切恐閤下勞費以取
無益亞之愚獨為閤下惜伏願閤下稍精接士之道
使賢愚明白閤下能知此則四方之士聞之皆謂閤
下不恡巳之不至而求其方直如此今亞之冐旌戟
之嚴敢言進於閤下亦希知言之士聞之知亞之不
苟曲於閤下而存其直如此戰戢無任亞之再拜
與潞州盧留後書(八年夏作)
中丞閤下法者古王一其度於天下蓋欲必信於人
耳非執事之臣能得專喜怒以自弄今或奉之未如
其意何哉廼十四日亞之晨出南府門見一人衣縞
不帶乘捷馬北馳徤僕呵道衆僕皆左右馬分走甚
嚴亞之意謂執事有服者即止馬匿道下既去私曰
執事寧不帶耶不則又何呵也問其僕曰是方士李
元戢者繫盜他郡焉亞之曰既繫何謂縱而遨乎僕
曰彼言能化黃金反童齒今一郡大惑下自豪吏盡
欲德之故馳過其家且暮不暇亞之因仰而呼俯而
揖曰是能化黃金反童齒焉凡執左道亂正者在殺
不㕥赦今其人且繫尚能惑設冠帶自儀而孰不陷
前日信州刺史以夕祀黃老不當理官臣譛之得罪
幾夷誠可寒心今閤下獨不省悟亞之雖不肖亦知
為閤下畏伏惟亟誡獄吏使固手足之繫與常死罪
者等無令出入自便不然法為吏侮而閤下安所任
主哉幸留意焉亞之再拜
與同州試官書
今年秋亞之求貢於郡以文求知已於郡之執事凡
三易郡失其知輙去其友相率而笑之亞之為之語
曰里人有良金鬻於市而里之豪亦鬻焉俱將售於
衡者豪人金雖精里人出其左衡人畏豪奪其價而
先豪里人懷而去明日之他市而衡之直復不同又
懷去又明日之他又然歸而聚黨與謀曰聞某市有
衡人不欺一市之人謂之直遂往與群金角俱歷火
昇衡市人曰雖然願先豪衡人口是精麁在目輕重
在衡衡目可欺乎市人慙而退其直果然今亞之負
詞之來于執事其望亦同於直者也伏惟熟察無忽
亞之再拜
與京兆試官書(七年冬作)
孔子之徒三千而言昇堂者十軰然皆不能周其德
故各以其所長出人者稱之名曰四科百世之下皆
言孔子聖是知無全能者也今亞之雖不肖其著之
文亦思有繼於言而得名光裔裔不滅於後由是旨
春秌而法太史雖未得陳其筆於君臣廢興之際如
有義烈端節之事輒書之善悪無所回雖日受摧辱
然其志不死亦將俟能為孔子之心者拔之是㕥晝
夜增矣時亦有人勉亞之於進士科言得禄位大可
㕥飬上飽下去年始來亰師與群士皆求進而賦㕥八
詠琢雕綺言與聲病亞之習未熟而又㕥文不合於
禮部先黜去今年復來聞執事主選亰兆長安中賢
士皆賀亞之曰某執事斯謂明矣其取舍必以目辨
耳察亞之曰微亞之㕥八韻為畏對曰不然夫良工
為厦而選材者不以桶廢棟不責能此而否彼又曰無
求備於一人此聖人採取之至言也亞之文巳貢矣
執事其服孔子之心有素如其取捨之際亦能留意
乎亞之再拜
荅馮陶書
馮生足下前辱書時會鄙人將有適方事役在焉今
則足下又赴省于東故弟書久不遑荅有負懇欵无
以自露然則書辭所屬寧鄙人宜當託是乎乃敢自
酌㕥揆其意惟智府窹之樂府唱為歌十年聲流邯
鄲下而魏歌者往請之曰聞古之韓娥其歌也能易
哀樂變林籟則有是也何自而及是乎今子能楊韻
激妙感物態矣而人投聲請價者宜以遂之必且語
我使聞聽於衆耳以得售進入為王左右之娛對曰
若韓娥之歌韻合於氣聲合於情是故草木之於地也
氣為之君五腑之居人也情為之長草木之生其根
處瘠則其表訥處潤則其表昌瘠之訥潤之昌不過
其草木及氣之作也為温陽則萬族舒為晦寒則衆
色雜瘁五腑伏五行設如金困於内則肺亢應於外
而嗅猒極則反之木極於内則肝怠應於外而視亂
困則反之困而猒極而亂不過一發於内一應於外
而已及情之作也為喜適則七竅走而會之怡為悲
愁則六氣集而赴之慘是皆不得自任也韓娥之得
也在此馭二情以攻之故能易哀樂岐二氣以襲物
則能變林籟其神至矣亦尚未聞飫寵賞於當時者
何也所感者智人也草木仰天性智人不混於累夫
衆庶之目怫於視世俗之耳離其聽故擊弊缶貫鼠
革聚觀於市促促之歌巴聲夷辭唱一而和百替之
者千萬人南風之絃雲和之瑟曠世莫用烏能自唱
其德於聲音雖韓娥之妙欲誰繼者今足下將行者
古道也將操者至聲也鄙人方困世之猒斥安足以
使之聞聽於衆耳發嘉譽於此日乎畏辱雅向願悉
所識幸甚幸甚
荅李生書
亞之白辱書覧所指令僕人持書致安南守使從雅
旨以契所欲意者謂僕人居峻勢能可樞其意(一云)
(謂僕職在軍副其力可驅彼之情)易如瞬昫夫何妄
悞容易而不見知其不能如此哉且安南守其志木
佷自齊從事已下咸以公藉督稽歴受訕侮繼章傍
凌彼恃門矜耄無所加責前日韋同舍亦然顧亞之
孱畏静常遭尢况又掌刑書累以法操其吏彼無路
而露忿於僕人耳今來書指教欲使有為是執仇而
赴於敵也何能致其願乎幸終悉省不宣亞之再拜
上九江鄭使君書
郢岸謫吏敬對所詰引言為書致于九江守鄭君閣
下詰之既深焉得默默已也固折委譴之於章遂用
悉陳惟聽之國朝天后之時使四裔達滅德之令皆
儒臣自喬知之陳子昂受命通西北兩塞封玉門關
戎虜遁避而無酬勞之命斯蓋大時之有體臣之當
理也然喬死於䜛陳死於枉皆由武三思嫉怒扵一
時之情致力尅害一則奪其妓妾以加憾一則疑其擯
排以為累陰令桑梓之宰拉辱之皆死於不命嗟乎
嗟乎自是之後臨戎觀危酌逸勞之狀為使者而儒
臣莫與矣前年天子㕥兩河逐叛之兵連歲不解負
&KR1966;之輸而不造廪庫皆從便道為戰士衣食之給於
兩河之間歲尚賑朝輦之下執笏常謁請罷所討者
十八九獨諫大夫自以為習知叛臣之情日就窘請
得往導愍痛以歸之既可所奏即請以亞之為副又
以為古者單車為使有功則為戎臣輕害之遂於行請
兵以自柄詔書仍以便宜從事又詔邯鄲鉅鹿兵各
以百騎與俱蓋欲重擊鑿之柄也及過平原平原郡
城而有常山䘚分居之諫大夫因令亞之為書檄之
書成亞之題帛引弓射書於常山帥得書以期請降
滄海之人聞之降者日百有餘軰及滄海寇欵與符
印偕至即請以城歸使者是日往受城亞之復引前
驅騎為先至滄海同捷與其徒繫頸者服衰不帶伏
軍門之左委命於使執事於是諫大夫遣河南將石
税部献闕下稅夜殺同捷於平昌亞之分道馳還以
報事道中不淂乘乃乘驘驅馳至貝魏之門守長皆為
艱日昃不得食因中病於廣武之間歴再旬而謪書
降即奔上所委今閤下罪諫大夫以為狷急忘體冐
危取禍習傳不察其端本附言和唱敢避忌應對哉
昔者酈生馮軾下齊城七十韓信劫而烹之在前代
且尔况今持兵連營淹歲經時既費且敗萬無以自
塞之際而使臣幸命詔御觧羈裂網之恩啟萬死重
生之路鰓就鼎之枯彼不思於降復何歸矣今習
詩書步規矩而進於是者固未嘗習武事况親於戰
鬪之間耶必多武臣之言以為信何者重巳之不李
祐避能而誠邁越之談也或亦有詰亞之曰李祐避
壁攻平原城城危且急尚不聞有效且使臣居間曾
不逾月而云城降者何端亞之應之曰獨不見童子
之情乎夫童子師與終身之益何惡而不附乳母蠕
二之常恩而扶戀肆喜何者氣微意迫則毅容之難
洽而告訴之言在前也是則向使之卒披堅甲持銳
鋒以相攻差剛决於敵者不瞬而殞形喪魄矣有如
使臣之煦諭明白寧有忘生超死之渝乎此解拆之
事誠不當為閤下說說亦不能降聽以委書之丁寧
者蓋欲流之於世以俟通方之士次苐於所悞耳梗
摡之錄不文於詞亞之敬再拜
荅馮兄書
降書誨慰滓滯之情稍以揚矣昨日奉策應對之日
操意張謀唯恐不遠刻文勵語唯恐不工思欲不肩
於俗以為世之大寵及遭不錄退舍自念夫若是也
非窮心於此安能堅然而頋之雖窮心極思而風水
之力所排者又安能固之於此固之於彼非吾兄韓
兵部安能無所惑者知與既寡攀援將誰近世復以
知人為耻既知而譽乃為之私反不若譽&KR0666;黨耳以
此自悲不能無憤亦欲極老日之力不忘於文以思
雪於後代之人耳吾兄豈嘗失味扵是耶乃教之空
門之說小人狹薄尚為激然之氣戰燎於胷中故九
引達者之波而澆之而熱腹九褻未知其救也果兄
之教復至是將有可開也自廣之詞紙不能盡不宣
亞之再拜
荅學文僧請益書(聘顔上人)
上人(足下)辱書指問將問於僕人謂有解達可以梯
進之給猶畏過意請聽畢說幸甚昔之有善鍜者火
五金而别噐一日化百狀而智用不極然常薄産自
急弟子相率而笑之曰夫子之於業工矣然而市售
之富不能當陶之饒何也對曰夫陶者淺勞而薄利
與俗相用彼朝市而夕墮失其用復從而市之而無
虚日故能饒且吾之業搜其度而運其為及其成功
與世終始彼匹居之人又安能罄其室而市吾之工
哉故常飢亞之悞學為黃金之鍛且已困矣上人無
乃襲饑於此哉非敢自重誠恐以陷其所從耳幸熟
慮亞之再拜
沈下賢文集卷苐八
