沈下賢文集卷苐四
雜著
異夢錄誼鳥錄
李紳傳馮燕傳
郭常傳喜子傳
異夢錄
元和十年亞之以記室從隴西公軍涇州而長安中
賢士皆来客之五月十八日隴西公與客期宴於東
池便舘既㘴隴西公曰余少從邢鳳游得記其異請
語之客曰願備聽隴西公曰鳳帥家子無他能後寓
居長安平康里南以錢百萬質得故豪家洞門曲房
之苐即其寢而晝偃夢一美人自西楹來環步從容
執卷且吟為古裝而高鬟長眉衣方領繡脩帶紳被
廣袖之𥜗鳳大說曰麗者何自而臨我哉美人笑曰
此妾家也而君客妾宇下焉有自耶鳳曰願示其書
之目美人曰妾好詩而常綴此鳳曰麗人幸少留得
觀覧於是美人授詩㘴西床鳳發卷示其首篇題之
曰春陽曲終四句其後他篇皆累數十句美人曰君
必欲傳之無令過一篇鳳即起從東廡下凡上取綵
牋傳春陽曲其詞曰長安少女踏春陽何處春陽不
斷腸舞䄂弓彎渾忘却羅衣空換九秋霜鳳卒詩請
曰何謂弓彎曰妾傳年父母使教妾為此舞美人乃
起整衣張䄂舞數拍為弓彎狀㕥示鳳既罷美人泫
然良久即辭去鳳曰願復少賜湏臾間竟去鳳亦覺
昏然忘有記鳳更衣於襟䄂得其詞驚眎復省所夢
事在貞元中後鳳為余言如是是日監軍使與賓府
郡佐及宴客隴西獨孤鉉范陽盧簡辭常山張又新
武功蘇滌皆歎息曰可記故亞之退而著錄明日客
有後至者渤海高允中亰兆韋諒晉昌唐炎廣漢李
瑀吴興姚合曰吾友王炎者元和初夕夢遊吴侍吴
王久聞宫中出輦鳴笳簫擊鼓言葬西施王悼悲不
止立詔詞客作挽歌炎遂應教詩曰西望吴王國雲
書鳳字牌連江起珠帳擇水&KR0830;金釵滿地紅心草三
層碧玉階春風無處所悽恨不勝懷詞進王甚嘉之
及寐能記其事炎本太原人也
誼鳥錄
貢籍中有鳥誼名著生商山始以誼聞商之貢来者
云能摶擊雀鷃以為天子後宫遨戲貴幸宜進此㕥
具樂後宫亦相尚竒飾之以綵絲合縷為足縈垂緌
以綘繒衣尾加鳴金撼如珮又指習其捷便指熟得
如意後宫從上所遨幸者誇翫無猒春縱去秋輒復
貢来誼鳥性與他禽不䫫色縹綠而文頸形大小䫫
鶡而意氣貌狀復不䫫往往高林大木間同巢者累
數百其春乳當為食者還飼即先稚或疾無别巳兒
也秋羅人捕貢設羅有誤中者即群衆相號呼若不
忍去争投下集羅以如是&KR0862;誼鳥無他名沈子曰余
幼過商山熟誼鳥事於其宿老今余適藍田郵夫唱
傳曰誼鳥貢余初喜其以誼蒙幸則生為梟獍者遠
遁而愧死其餘賊暴侵凌之䫫期不得自性矣及聞
其用材則不然使移其心從搏擊者伍備娛一旦之
游而誼無所與何其失職也夫何其失職也夫
李紳傳
李紳者夲趙人徙家吴中元和元年節度使宗臣錡
在吴紳以進士及苐還過謁錡錡舍之與宴遊晝夜
錡能其才留執書記明年錡以驕聞有詔召稱病不
欲行賓莫敢言紳堅為言不入又不得去會留後使五
澹專職為錡具行錡蓄怒始發扵澹隂教士食之初
士卒當勞賜者皆會府中受賜與中貴人臨視次至
中軍士淂賜者俱不散齊呼曰澹逆可食既盡即執
中貴人脅曰尔寧遂衆欲寧飽衆復曰請所欲曰我
為衆書報天子幸得復錡位貴人懼偽諾之召書記
以䟽聞紳聞之亡入錡内匿衆索不得及中貴人至
促錡行錡益怒急召紳授紙筆令操書上黷紳㘴錡
前佯惴怖戰管搖紙下札皆不能字輒塗去黑數十
行又如是幾盡紙錡怒罵曰是何敢如此汝欲下從
而先人耶對曰紳不敢愛生直㕥少養長儒家未嘗
聞金革鳴今暴及此且不知精神在所誠得死在畏
苦前幸耳錡復制以兵刃令易紙復然傍一人為錡
言曰聞有許御史縱者尤能軍中書紳不足與等請
召縱縱至錡銳自舉受辭操書無不可錡意遂幽神
於潤之外獄兵散乃出縱竟逆死贊曰李錡之賊江
東也其抗節者有李雲李紳雲則中山劉騰為書以
大之而紳之跡未及稱且紳職錡肘腋下舉動頋眄
有一不誠則支體立盡衆手而紳亦不頋而暁然自
效如此可謂臨大節而不可奪者耶
馮燕傳
馮燕者魏豪人父祖無聞名燕少以意氣任專為擊
毬闘雞戲魏市有争財鬪者燕聞之往慱殺不平遂
沉匿田間官捕急遂亡&KR0632;益與&KR0632;軍中少年鷄毬相
得相國賈公耽在滑能燕林留屬中軍他日出行里
中見戶傍婦人翳神而望者色甚冶使人熟其意遂
室之其夫滑將張嬰者也嬰聞其故累毆妻妻黨皆
望嬰會從其飲䫫燕伺得間復偃寢中拒寢戶嬰還
妻開戶納嬰以裾蔽燕燕卑步&KR0556;蔽轉匿戶扇後
而巾堕枕下與佩刀近嬰醉且瞑燕指巾令其妻取
妻即刀授燕燕熟視斷其妻頸遂巾明旦嬰起見妻
毀死愕然欲出自白嬰隣㕥為真嬰煞留縳之趍告
妻黨皆來曰常嫉毆吾女廼誣以過失今復賊煞之
矣安得他殺事即其他殺安得獨存耶共持嬰且百
餘笞遂不能言官家收擊煞人罪莫有辦者強伏其
郭常傳
郭常者饒人業醫居饒中以直得信饒江其南導自
閩其南頗通商外夷波斯安息之貨國人有轉估于
饒者病且亟歴請他醫莫能治請常常為詐曰病可
去也估曰誠能生我我酬錢五十萬常因舍之先以
針火雜治導其血開然後輔以竒薬誡曰弟無槖慮
塊居月餘估稱愈欲歸常所許財常不聽估曰先生
㕥寡與常曰不也吾直吾之藥計之功不能損千錢
而所受非任反禍耳卒不内人以常為詐而責常常
曰夫販賈之人細度而狹見終日譽集攉買計量於
毫銖之間所入不能𥙷其望今暴奪之息財五十萬
則必追恡欝惋寧能離其心且藥加於人病新去而
六府方憊復有悒然之氣自内而伐即不可救祭何
彼方有苦時知我能治而告我我幸免之因利其財又
使其死是獨不畏不仁而神可欺者吾何敢欺沈亞
之曰仲尼蓋言我未見好仁者惡不仁者而從學之
徒未聞明好惡也其言之憤不足畏耶今世或有為
邦有土之臣專心聚歛殘割飢民之食以資所欲忍
其死而不愧受刑辱而無恥是亦不仁甚矣終無有
惡者郭常之賤而行之又焉得不稱於當時哉
喜子傳
喜子者饑年女子小字也且困時蒙活於估人劉承
家女使喜子為人惠口而柔顔承載與往來襄閩椘
越之間常之閩納貨與息客雖民閩市中有韋生者
居比屋與承喜子旦夕交候言韋動悅喜子而承顏
頗喜酒多亡故韋生得縱語靡曼喜子既拒韋益欲
淫之會承欲北舟向利韋思得與偕及圖假載於承
承曰諾且承因匿貨㘴抵禁繫公室韋獨淂與喜子
在舟囙賂傍者教與語云承得死罪事其財妾奴婢
當輸入度終不能脫矣不如以財亡韋語達喜子喜
子立謀自殺即夜&KR0556;溺人相與出之幾死及蘇復與
言然知其妄乃巳自是各去其後不復相聞事在元
和四年中衞人程生為之說贊曰吾聞程生云喜子
之事至死不變亦可謂烈鳴呼狐死正丘首而喜子
之仁也
沈下賢文集卷第四
