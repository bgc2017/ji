沈下賢文集卷苐一
賦
夢遊仙賦柘枝舞賦
右山水障賦
詩
虎丘山真娘墓春詞贈酬元微之
題候仙亭荅殷尭藩贈罷涇源記室
望前舡寄侯郎别龐子肅
春色滿皇州宿白馬津寄寇立
見張秀才送文潁上人遊天台
寄王直方題海榴樹呈八叔大夫
送龐子肅西蕃請謁廟
觀百官獻壽山出雲
曲江亭望杏花發
夢遊仙賦
余昔夜夢寓遊一方樂態甚適覺而作賦題之夢仙
其詞曰
杳漠漠兮昇絶垠雲轡九天兮越崇門星𧹞暁以淡
白瀾咽潾於錦礫石榴笑而織娥喜閽導余而就將
止襲烈蕙之芳風送麗音於遼耳目恣邁而多適吾
超超其樂此銀墉兮桂廂差瑶踏兮上玉堂卷紅幕
兮發繡戶中有人兮結清處語嫣延兮情綽撦命余
廕於蘭之厦廻穠顔㕥一頋曫嬌眸而融冶烟津兮
玉盤火桂兮炮鸞鼎娥司味和苦酸羸吹既調戞湘
絃合吾飲食兮樂吾後園乃稱詩曰白日低兮春塘
滿紅華芳兮草芽短菱結帶兮荇含絲設遨遊兮遵
佳期又詩曰穠光醉兮昏緜緜焉與久樂萬年春留
連兮其未央吐芳意於荃言忽發寤以無覩䰟迷念
兮情既諒人生之皆夢孰云夕非而晝是馳詠想之
悠悠兮軸吾情於萬里
柘枝舞賦
往者某值宴於鄭衞之侯㘴與客序樂作堂下行舞
男女紛雜交貫率㕥百品而觀者蓋&KR1863;然既罷昇鼓
堂上絃吹大奏&KR1179;為柘枝舞則皆排目矢座客曰今
自有土之樂舞堂上者唯胡部與焉而柘枝益肆于
態誠足以賦其容也因頋余緒之以洗客念賦曰
昔神祖之克戎賓雜舞以混會柘枝信其多妍兮命
佳人㕥繼態㙳隆冠之繁珂兮披文纓於太帶跪閃
舉以揮獝兮拖旋襟之䄡曳騖遊思之情香兮注光
波於穠睇頋巧度之無窮兮將多變而若雲揚厲唱
於鼉鼓兮儼蘭露之芳津汨傍俯以裊影兮蕩風渠
扵横茵愕兮若驚㢮兮若嬾欻然逴姹翔然嫣偃婉
振脩䄂㕥抛拂兮韜纖肱㕥糅綰差重錦之華衣俟
終歌而薄袒既而抑倚昂枅蹈節振臂驅揵蹀以捉
碎盡戎儀於弱媚見孫律於武姓入西河之劔氣曲
響未遒邊風襲吹門代馬之清嘶發言禽於詠䫫客
曰若此之狀也以鄭衞而前陳吾固知其將墜
古山水障(和史舘陳學士作)
挹清臣之嘉思兮信疎子㕥峭孤廻𥙷籍之睱筆兮
賦他山於遺圖擲琨瑶於呐口兮若含冰以咀蘭惟
古工之包化兮啟群峯於無間勢蹙巘以特起牙騰
排而上干翠參差㕥玉立俱竦竦以攅攅於是澒以
長瀾森以怪木瑟汨慄飀凄煩蕩燠浸平繚於椘澤
冶妖韶於陽谷低霾横暝兮陳半腹夢雨神雲兮澹
而不歸怨撦惹乎巖曲縹癬青籬兮事幽澁細澗緜
流兮洄噴噎山之人兮夕忘寐而坐忘興帷紺枝兮
帶黃葛暖草被崖兮垂綠髮翺鸞翔翠相追征兮振
錦舒繡錯以明兮啼羇酸雌裂眥吻兮風呺穴怒寥
而辭兮山中之木何凋榮兮
虎丘山真娘墓
金釵淪劔壑兹地似花臺油壁何人值(值一作遇)錢塘
度曲哀翠餘長染柳香重欲薰梅但道行雲去應隨
魂夢来
春詞酬元微之
黃鸎啼時春日高紅芳發盡井邊桃美人手暖裁衣
易片片輕花落剪刀
題候仙亭
新剏仙亭覆石壇雕梁峻宇入雲端嶺北嘯猿高枕
聽湖南山色卷簾看
荅殷尭潘贈罷涇原記室
勞君輟雅話聽說事壃場提筆從征虜飛書始伏羌
河流辭馬嶺節卧聽龍驤孤負平生劔空怜射斗灮
五月六日發石頭城步望前舡示舍弟兼
寄侯郎
客子去淮陽逶迤别夢長水關開夜鏁霧棹起雲&KR0765;
煙月期同賞風波忽異行隱山曾撼櫓轉瀨指遥墻
蒲&KR3659;翦刀綠筠筒楚棕香因書報司遠為我憶檀郎
别龐子肅
自為應仙才丹砂鍊幾廽山秋夢桂樹月暁憶瑶臺
雨雪依巖避煙雲逐步開今朝龍仗去早晩鶴書來
春色滿皇州
何處春輝好偏宜在雍州花明夾城道柳暗曲江頭
風軟遊絲重光融瑞氣浮闘雞憐短草乳鷰傍高樓
繡轂盈香陌新泉溢御溝廻看日欲暮還騎似川流
宿白馬津寄寇立
客思聽蛩嗟秋懷似亂砂劔頭懸日影蝇鼻落燈花
天外歸鴻斷漳南别路賖聞君同旅舍幾得夢還家
汴州舡行賦岸傍所見
古木暁蒼蒼秌林拂岸香露珠䖝網細金縷兔絲長
秋浪時廽沬驚鱗乍觸航蓬煙拈綠線棘實綴紅囊
亂穗搖鼯尾出根掛鳳腸聊持一濯足誰道比滄浪
送文潁上人遊天台
露花浮翠瓦鮮思起芳叢此際斷客夢况復别志公
既歴天台去言過赤城東莫說人間事﨑嶇塵土中
宿後自華陽行次昭應寄王直方
重歸能幾日物意早如春暖色鮮驪岫寒聲别鴈群
川光如戲劔帆態似翔雲為報東園蝶南枝日巳曛
題海榴樹呈八叔大夫
曾在蓬壼伴衆仙文章枝葉五雲間幾時奉宴瑶臺
下何日移榮玉砌前染日裁霞假雨露凌寒送暖占
風煙應笑強言河畔柳逢波随浪遂張騫
送龐子肅
三年遊䆠也迷津馬困長安九陌塵都作無成不歸
去古來妻嫂笑蘇秦
西蕃請謁廟
肅肅層城裏巍巍祖廟清聖恩覃布濩異域獻精誠
冠蓋分行列戎夷辨姓名禮終齊百拜心㓗表忠貞
瑞氣千重色簫韶九奏聲仗移迎日轉旌動逐風輕
休運威儀正年推爼豆盈不才慙聖澤空此望華纓
勸政樓下百官獻夀
御氣黃花節臨軒𬗋陌頭早陽生彩仗霽色入仙樓
献夀皆鴛鷺瞻天在冕旒菊罇開九日鳳曆啟千秌
樂闋祥煙起柸酣瑞影收年年歌舞夕此地慶皇休
山出雲
片雲朝出岫孤色迥難親蓋小辭山早根輕觸石新
飄揚經綠野明麗照青春拂樹疑舒葉臨江似結鱗
從龍方有感捧日豈無因看助為霖去恩沾雨露均
曲江亭望慈恩杏花發
曲臺晴好望近接梵王家十畞開金地千株發杏花
帶雲由誤雪映日欲欺霞𬗋陌傳香遠紅泉落影斜
園中春尚早亭上路非賖芳景偏堪賞其如積歲華
沈下賢文集卷苐一
