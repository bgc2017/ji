匏翁家藏集卷第十五
詩三十一首
丁未春試畢送吳中四進士歸省
毛珵貞甫
春榜名高第幾行自誇毛義出吾鄕班聯玉陛通朝籍政試銀
臺挾奏章就製衣冠歸故里近將舟楫倚廻塘君恩浩蕩應
難忘仰見門前進士坊
陸完全卿
鄕書高薦赴南宫又見名題甲榜中王弼易編眞有得陸機文
賦早偏工身辭霄漢天門近宅傍江湖水路通却藉君恩爲
母壽綵衣頻着舞春風
揚錦尚絅
禮闈曾忝校文章筆勢如流欲擅場巳向天門看放榜忽傳
恩詔許還鄕畫船得意春風順綵服承顔白日長爲語時人莫
相羡晏嬰心不在揚揚
吳鋆汝礪
遠承恩詔許寍親誰似高堂具慶人遠去不勞東道主暫畱
眞作北都賓賢科始覺文章貴仕版高題姓字新總道故鄕風
物好壯年爲國在經綸
次韻任太常過園居四首
暑氣鬱蒸知嬾出肩輿只許到寒家元脩席上能供菜康節車
前慣看花尊酒長空非北海册書相對是南華醉鄕不識茫茫
路始信吾生亦有涯
出土尚嫌瓜蔓短灌畦方愛井泉深門前有客馬常繫墻外誰
家屋俯臨未必市朝生俗狀只應魚鳥識閒心好山移得聊相
欵階石纍纍總碧岑
卓午風來特地淸槐花落處入簷輕高荷久待蓮生子香草不
甘梅是兄倒屣出迎翻失禮解衣畱坐更忘情玉延自是吾家
物欲學盧公也爛烹
休笑吳儂故態狂小園日涉步能量閒憑却愛琴徽冷連飲惟
誇茗碗香何日歸田成老嬾終年學圃覺淸忙乘涼莫惜重相
過只待籬邊雨一場
送趙栗夫歸省
生當全盛時仍遇至樂事豈因掇高科不在登貴仕故園寄吳
江游釣舊爲戲別來餘七年往往入夢寐家有大父母八袠行
且至手題數行書昨者附鄕使書云吾衰矣久望汝歸侍汝父
母猶壯歸日尚可遲老人風中燭此語眞善譬此意豈不知此
願獨不遂明主勤萬幾曠職儆有位故緩歸省期俾盡匪
懈義而況宵旰間切切在法吏私情苦難伸如縶千里驥遙望
天之南安得插雙翅終焉舜文心天下以孝治一朝恩詔頒
跪聽殊足慰又如驥欲奔始脫銜與轡匆匆治行裝舊館視若
弃載感明主恩仍給道里費長河引輕舟連日風更利鱸
鄕適新秋水芳散荷芰日出垂虹橋駢肩看乘駟登堂問起居
稱壽先舉觶此髫者吾兒彼冠者汝季各令向前拜起立亦以
次鄰里爭入門感歎共驚異斑白映錦衣三世一堂備此樂難
具陳盡出上所賜努力在他年圖報端可冀
次韻任太常雨中見寄
矮屋哦詩發長噫前債未償仍後債園中雨急水㬥增滿地江
湖失疆界敗墻欲壓走避之早受鄒軻知命戒只今一雨八月
餘小犬隔籬應吠怪簷角俄驚瀑布流槐梢不見虫絲絓恍然
置我吳淞間拍岸風濤殊澎湃此時此意屬何人只許玉延亭
主解天公聊作小兒嬉來獨何遲去何快晩涼芳草徧池塘一
躍靑蛙亦嫌隘褰裳行水過菜畦短杖臨流自疏殺狂風拔樹
隔東鄰却笑呼童氣全憊
對雨
淸池水長欲平橋雨勢渾如上晩潮泛泛漸於亭礎近淙淙眞
是筧泉遥即看竝浴鵝群戲却恐新生魚子漂東望菱濠歸去
好吳儂家有木蘭橈
送侯主事歸省
聖皇崇至德文母上徽稱有詔恩斯洽先朝例可徵下臣
如挾纊中抱切臨冰覆奏俞音得傳聞孝道興嚴闈辭舊任散
秩荷新陞起舞衣裁錦頒來誥織綾飯香收早稻水落薦鮮菱
住占江湖景吟成月露形刑疑應久待路轉孰先登六月南溟
息風回看大鵬
哀張兼素
當年南去共傷神雪騎冰梁萬里人折檻巳回明主意賜
環能愛小臣身忠賢慷慨常相契情事蹉跎獨未伸廿載心知
從此絕豈緣同榜失相親
哀袁德純
對客方談治邑才出門俄送訃音來久知憲節從家過肯信喪
車竝海回直氣未舒空奏牘高懷無間便啣杯傷哉失却靑雲
器孤寡纍然更可哀
送彭教諭道赴長洲學(先任吳縣學)
遠爲鄕邦賀得師扁舟南去莫遲遲還從蘇郡更新學重見胡
公舉舊規難弟追思如昨日諸生相候已多時淸門久忝斯文
契贈別安能惜賦詩
雨後答邵文敬
急雨過荒園似向城西去豐草覆淸池涼風起高樹中懷適欣
欣入手得佳句累日苦炎蒸翛然在何處
送琴士楊雲翰還吳
落木蕭蕭墜客衣靑天獨鴈向南飛登高徧覽皇都壯話舊常
將旅食違卷滿雲煙停綵筆堂虚風露冷金徽鬱林石近婁江
水應爲臨流作釣磯
送夏司封崇文
蕭然客舍洛陽城曉拂塵埃識賈生夜半未承宣室召秋深重
作秣陵行畱司今日渾無事言路何人獨有名知是篋中藏舊
笏諸孫應不愧玄成
謁狄梁公廟(在昌平縣西)
遠從唐室見賢豪殿上香煙映赭袍入夜不憂虓虎噬向晨休
報牝雞號庭空樹癭憑誰剖沙滿溪毛欲自薅讀罷碑文出門
去史家餘論范公高
謁耶律丞相墓(在瓮山下前有石象鬚分三繚其長過膝眞異人也)
角端人語太兵還帷幄功高掩伯顔身託中原只抔土神歸朔
漠自重關僧伽香火靑松盛翁仲風霜白石頑遺象儼然驚歎
久一間空屋倚西山
奉送
孝穆慈慧皇后梓宮遷葬茂陵(十二月七日)
列騎隨龍輴分官送梓宮戒塗惟吉日繞駕總悲風鉤弋名殊
久軒轅象極崇橋山遷葬地隊道定相通
奉送
憲宗純皇帝梓宮出德勝門(十二日)
風急揚沙礫皇皇出北門吞聲猶未哭眯目巳先昏耕鑿伊誰
力登庸本聖恩晩來龍馭遠雲去鼎湖存
次韻任太常致仕畱別五首
歸去如公未當貧淸溪碧嶂自爲鄰地偏易覺柴門晩室煖先
知布被春書爲長觀成故紙衣從新浴少浮塵集雲山下吾廬
在得向今朝置此身
此身眞喜置吾廬尚有牀頭一束書海口潮生知進退天心月
到識盈虚巳辭朝士誰通訊欲就漁翁更卜居百里好山俱在
眼只教童子導籃輿
籃輿朝出看山初懶學陶潛去荷鉏新法不行誰執拗舊書無
用是潛虚俗人自詫才名盛老態終嫌禮法疎三月柴門無客
到日高閒把白頭梳
濯足梳頭舊有緣更教午睡學坡僊一身自足三間屋百歲誰
增半畞田遇壑便回憂險地看雲高坐愛晴天朝鷄官馬俱無
用嬴得工夫是晏眠
晏眠不覺過殘冬枕上哦詩倣鮑溶猶喜形骸從小隱肯將名
姓入斜封日中塵滿爭爲市樹底隂多獨課農應笑丁公偏差
異夜深腹上夢生松
送趙武靖西征
火雲六月燒長空曠野旌旗相間紅王師未度盧溝水先聲巳
撼燕然峰大將臂彎明月弓錦袍銀甲豪且雄前年一箭定兩
廣去年疋馬平遼東四夷瞠若在眼底不知何物爲西戎西戎
跳舞眞狂童此軰置之譚笑中飛芻輓粟走千里到日且欲蘇
疲癃利兵堅甲何足說自有十萬藏吾胸黃河東偏結巢穴鼷
鼠五技依然窮沙場半夜無馬蹟捷書曉入明光宮此行本爲
報天子豈意子孫皆上公史臣載筆鸞坡下願紀周宣薄
伐功
題赤壁圖
江流東繞千尺堤山鶻上結危巢棲游人夜半放舟過舉酒試
說曹征西征西當年下江滸八十萬軍盡貔虎眼中見慣劉琮
徒吳蜀區區何足數舳艫相銜千里連氣吞劉備兼孫權豈知
策士巳旁笑笑彼遠來非萬全長江之險人能共不獨阿瞞兵
可弄東吳會獵尺書馳權也難將首親送帳底拔刀軍令行如
此奸雄安足驚周瑜早巳借前箸黃蓋何曾論五兵五兵爭如
一炬火北軍敗走南軍坐紛紛燥荻與枯柴乘取便風纔十舸
波濤起立半天紅強虜灰飛一夕空平生親手註孫子未信水
軍能火攻誰云此行纔足耻更聞褁瘡歸淯水玄武池頭計巳
疎銅爵高臺聊自起當今四海如一家三國爭雄眞可嗟尚想
綸巾廵壘堞猶將折戟洗泥沙武昌夏口東西路畫史分明入
毫素空餘赤璧付游人嬴得坡僊兩篇賦
分韻得老字壽楊詹事六十
當代文章伯致身何太早長趍白玉墀獨立紅雲島逍遙館閣
間屢見書上考試問今行年六十不稱老孰云進獨難鬢髮全
未皓賓詹略舉步前路到師保平生胸腹中所有希世寶光怪
時吐之把玩驚浩浩藉之千金箋當彼五色繅持以示世人片
語莫能造常恨群經殘矻矻肆探討紛然註疏家舊說欲一掃
其間孔壁文尤謂顚且倒旁牽與後綴務使句完好遂令伏生
徒口授初具藁我願天扶公精力免枯槁長畱人間世立論自
羲皥書此以壽公餘事無足道
劉文安公輓章
𥙿陵初策士高步入詞林科第前無幾聲華直至今唐人當陸
贄漢代失劉歆碧海瀛洲遠靑藜夜閣深羲經千古學宋論一
生心制虜無三表匡君有六箴紫垣初秉筆白髮未盈簮自
負心如水曾期汝作霖瘁躬方几几盛世巳駸駸俄作前楹夢
難將惡石鍼禮官公謚議士類雜哀吟墓有新題石家餘舊賜
金斯文成落莫吾道付浮沉後輩夫何恃先民最所欽玉堂嘉
話在談者欲沾襟
匏翁家藏集卷第十五
