匏翁家藏集卷第十
詩五十五首
壬寅正旦侍班
爐烟如霧藹彤墀半啓金門複道危只尺星辰華蓋轉中間日
月衮衣垂普天鳳曆開寅歲平旦鷄人報卯時御座不勝袍
笏近侍臣偏識漢朝儀
和傅曰川以病止酒次陶韻
古來曠逹人有酒誰肯止忘憂惟藉兹況在疢疾裏此事陶翁
然豈意至吾子不知翁作詩聊以詩自喜使當呻吟時得酒蹶
然起所以謂濁醪其中有妙理匪獨藐二豪旣醉且忘已美酒
與惡石去病殆均矣但嫌過飲人拍浮渺無涘會將二鹵陳稽
首致禋祀
再和
閒居發深思欲止無所止幸哉此頑軀不落詩酒裏止詩昔李
侯止酒今傳子而我處其間漠然無愠喜所止誰尼之旋踵興
復起不如不止人二事能料理古人尚少眞俯仰孰知已緘書
報陶翁我止乃眞矣春服不待成駕言玉河涘未下孟郊拜豈
曰杜康祀
分題百步洪送顧工部
長河勢屈曲學海遥之東瞬息瀉千里滔滔若無窮忽然經彭
城怒發何其雄千艘相上下往往驚篙工昔聞入蜀險殆與三
峽同行人舉足計聊號百步洪此地山繞路微禹安能通鑿石
尚磊磊急流爲磨礲噴射聲愈振石腹疑中空嘗登戲馬臺憶
羽能戰攻自誇重瞳子不數隆凖公長驅八千人氣撼沛與豐
餘威付此水叱咤猶生風美哉河渠使來往殊匆匆水利歸上
國期成疏濬功月夜披羽衣淸嘯黃樓中下視瓠子河枉築宣
防宮
送汝行敏
共挹淸風坐竹林吳門相見到于今久閒池上揮毫手未怯天
邊倚劒心考績最高楷士論分司多暇註官箴馬頭送別還長
嘯不減孫登鸞鳳音
園居初成次韻李賓之見過
扣門遥過我夏日更勞公小屋聊方就淸尊幸不空畦長連古
井樹老映疎櫳歸騎休催整追涼賸晩風
觀製雨䈳
作軒未料宛丘長簷下增修匠石良坐倚前楹天忽遠步當平
砌午偏涼白雲就宿看逾穩急雨來催信不妨敢與蘇家論擇
勝半間難遣十夫將
題浦氏兄弟中秋賞月圖
月臨嘉樹不成眠夜半中庭忽短筵率爾杯盤聊草草閧然簫
鼔却闐闐荀陳星象空相應王&KR1180;風流亦可傳玉季丹靑兼有
引盡將秋興落華箋
和胡彦超過園居
三畞幽棲地新詩枉孟郊高題無鳳字拙構有鳩巢委巷重勞
問衡門也用敲一尊聊奉欵親手破霜匏
次韻陸鼎儀過園居
開門小圃思悠然敢與陶翁較地偏此日便教懸木榻誰家却
去坐瓊筵藜羔韭餅眞能具菊本瓜苗早已&KR4367;徒步相過應莫
厭只愁東郭履先穿
和王允逹病中雜述
日午畏新暑步就疎槐隂淸風颯然至當此一披襟閒居任寥
落而獨懷同心入夏阻良覿荒園變鳴禽懷哉久在告幸無官
事侵口吐陶韋句時將代呻吟向晚有奇事忽此金石音平生
在學道富貫安能淫青巖舊隱居興入煙嵐深微詞寫雅趣展
玩良足欽崚嶒聳詩骨悵望西山岑
分韻得肅字送林朝信
十年載法冠能使百寮肅共瞻風裁高鵷班聳孤鵠平生獻替
心奏草惟自讀聖皇記老成昨喜批薦牘議從吏曹公初
豈假夢卜輟君副臬司萬里騁遐躅章服增煌煌金銙映朱襮
雅志在澄淸姦邪首仍觸昔聞走豺貇今見蟄蛇蝮團團八桂
林得此一枝足薰風吹雙旌欲渡江水綠餞別雜交親天氣適
炎燠酒闌棋槊喧醉墨巳盈軸羡君有兹行晝錦非所欲實惟
家慶全樂哉難具錄
爲王希曾題啓南長蕩圖
吳綾八尺餘遠勝好東絹坐移長蕩來歘向眼中見按圖想舊
游巒嶺非生面陽山踞獨尊虎阜奔而殿柔櫓一摇摇船頭翠
痕轉春水澹若空白雲故多變佳哉吳中景獨許沈郞擅典客
方壯年孰云宦途倦吾志每圖南欲趁秋風便幽深付一笻此
樂人勿羡
次韻答同年邵汝學約過園居
觸熱相過敢憚煩會呼童子掃蓬門俗流未許通車馬年契長
期到子孫巳儗置棋刓木局旋教開酒擊泥尊荒園半畞淸風
足他日應消楚客魂
二答李士英
堂成圬者更相煩只尺墻東別置門長願淸風分故舊獨尋芳
草憶王孫(士英出唐宗室後)楚人預約空詩帖吳客難言乏酒尊荒徑
寂寥春去遠倚闌還用弔花魂
三答劉道亨
坐待劉义洗熱煩雪車冰柱早臨門自憐學圃空稱老誰似登
堂累抱孫杜子刈葵蔬入饌陶翁收秫酒盈尊奕場莫謾誇能
事高着還當惱醉魂
四答胡彦超
園丁頻遣愧勞煩菜壟淸隂巳滿門車過陳平多長者官如胡
質有諸孫小堂定擬虚中席内府初停給上尊(翰林每歲五月至九月例不給)
(酒)不怪連朝風雨惡暑天眞爲洗詩魂
五答李賓之
菴居聯詠舊曾煩詩令嚴來豈棘門欲繫苦匏同賤子(李有詩云菴居)
(如可借吾亦繫吾匏)每誇僊李得賢孫過街莫放追風驃(李嘗墜馬)對影須開
問月尊不是葛洪川畔路李源休覓舊精魂
六答楊應寧
池上揮毫思不煩忽傳詩句到柴門官聯賈至稱中舍字許楊
脩識外孫西郭向人空折簡東堂延客已開尊杏園舊例推年
少風雨孤村莫斷魂
對萱花
萱花映叢竹顔色殊覺佳新雨濕還重薰風吹復斜不嫌開易
落一日仍一花歲晩竹當茂無令人獨嗟
送仲山後坐通法寺西軒(是日名其圃曰雷泉)
歇馬東城下緣堤踏淺沙長因送客日數得到僧家灌木隂三
畞奔泉響萬車晩來簷溜斷天際散紅霞
送郭翔鵬進士知福寧州兼寄州倅馬庭簡
閩海遥遥獨置州忽看秋水動扁舟暫爲魏闕三年別定向吳
門十日畱(其兄爲蘇學教授)甲榜尚稱新進十雙旌巳作古諸侯公餘
獨恨詩筒少爲&KR1180;同官馬少游
園中晚步戲作
晩涼散步淸隂下一樹古槐當廣厦畦間雨過井水渾墻上煙
凝日光赭病來一月不朝參名姓在朝身在野要知未許吾獨
閒舍有閒僮厩閒馬城中塵霧漲天高披襟誰是同游者果然
此日是匏翁昨種苦瓜今可把
題顧定之墨竹追次虞邵菴韻(蔣洪勲藏)
林間春雨過亭年葉初乾如與幽人對翛然貌獨寒傳神者爲
誰顧老從後起不及湖州文猶勝薊丘李
畫鳳
鳳鳥久不至曾致宣尼悲獲麟尚被殺不至亦其宜去周二千
載見者今爲誰徒從書傳中強爾分雄雌畫工五色筆點染毛
羽奇不須舞簫韶展圖即來儀高岡豈岐山獨立迎朝曦嗈嗈
更喈喈又即卷阿詩遂令後世人如生舜文時我欲走四方按
圖往求之膠東與北海恐有漢鶵遺不如求之人徐庶或在兹
百年方承平鳳德宜未衰寄語楚狂輩高歌獨何爲
送沈㬜州林美
賢名曾是故鄕聞壯歲高科靜不群坐上誰爲黃叔度榜中吾
愛沈休文鞭蒲此去猶無用符竹從來豈易分吏散午衙公事
簡定將書史對爐熏
秋日曝書偶閱韋蘇州集
白日落未盡竹隂滿前除翛然暑氣退高簷當雨餘新松無悴
色萱花亦巳舒偶觀草木性中懷一欣如脫帽被麤葛庭際方
收書愛此韋郞句把誦意蜘蹰焚香更掃地適喜中堂虚累月
猶在告深慚此閒居
送僧永岡歸吳住白馬寺
石縫梅泉一縷淸早年依此學無生紫藤垂塢人迂步白馬䭾
經寺得名法席坐揮㯶拂短官河去上木杯輕山中試茗何時
好擬借禪房折脚鐺
送丁鳳儀
解裝適新秋浹旬指堪數俗事各匆匆雅客未重覩愛君産南
都樹立弃衆取高情薄雲霄淸氣填肺腑嘗聞策蹇驢經詣大
江滸天寒無一事獨看雪花舞維此一段奇㬜人可爲伍信爾
趣尚高佳句隨口吐作官不出鄕且幸居北部往來湖山間吟
興不曾忤舊臺悲鳳凰遠州擬鸚鵡所至必畱題錦囊有詩譜
此來非好游聊復較官簿客居大不堪昩目滿塵土掉頭倏言
旋頗類孔巢父水路涼思多船窗靜揮塵何處落孤帆夕陽帶
疎雨
送林克沖給事使暹羅
鳳詔初從閣下裁僊郞遥向極南開林回早棄千金壁陸賈方
施萬里才滄海雲帆知幾轉島夷卉服定偕來巳判天闕三年
別還待星槎八月回
赴李世賢賞月
岸幘披襟素影中施牀列坐短墻東月宫桂樹依然在人面桃
花巳不同(去歲此會有蕭漢文)巷陌曲當塵坌遠酒杯涼沁露華濃夜深
忽作掀髯笑猶喜論文興未竆
雨中與李貞伯沈尚倫諸友過隆福寺
步來禪榻畔&KR0765;氣逼團蒲竹雨簷前亂茶煙林下孤乘閒携畫
卷習靜對香爐到此忽終日浮生一事無
僧舍對竹
老禪趺坐處疎竹翠泠泠秀色分鄰舍淸隂覆佛經蕭蕭日暮
雨曳履繞方庭
張來儀楚江清曉圖
江州失守遺空宅避難來爲吳地客當年北郭擅才名若比唐
人是張籍社中四傑知爲誰楊炯徐陵曁高適感時撫事相倡
和歲久家家有詩册吳地非無祿可千直氣填胸羞枉尺筆端
奬借意何深試與七姬題墓石幸逢世道輯干戈山谷遺民總
徵辟自信容臺不負丞初行重典難逃責炎荒不及江流淸懷
沙賦就髯如戟傷哉社友誰復存霅上孤墳少松栢莆陽朱君
游宦來得此橫圖殊愛惜登堂示我實失驚展卷茫然爲離席
此老能詩夙所知丹靑豈料居高格米狂餘事巳盡傳王宰何
人敢相迫墨痕流動淡且濃紙上斑斑皆手蹟日光雲氣蕩欲
開最愛層層楚山碧竹窗疎雨助新涼坐我扁舟沿七澤更將
八詠當棹歌直下龍江酹僊魄(畫中每段有詩凡八首)
諸友賀子新堂有聯句數首楊惟立以疾不赴他日徧
和其韻因取末首和而酬之
任渠府謁更臺參曉起微吟帶宿酣尚憶小堂虛左席忽傳新
墨滿方凾連篇且爲從頭數隔巷眞如對面談後夜只畱滄海
月待將餘興付東菴
&KR1180;李貞伯送瓦茶爐
搏埴功成上短筵茶香酒煖盡相便送來陶鼎風斯下移近寒
屏火始然巧匠刻銘依古制才人聯詠費新篇却憐吳地官窑
徧深幸遺材出萬甎
送傅曰會中書告病南還新喻
錫宴瓊林識醉顔盛年文采映朝班竝游鳳沼鸞坡上總在金
昆玉季間楚産向來非北學漢官初許暫南還詩囊藥褁行裝
滿秋興先歸閤皂山
與李士英過王鴻臚鄧村別墅看菊午憩洪恩寺二首
步入南園亂菊叢霜餘籬落淡秋容朝衣欲解寒香細醉眼頻
楷秀色重李愿他年須共隱王弘此地正相逢誰誇九日龍山
會千古風流接舊蹤
城南韋曲路非遥游客逢秋不待招巳過菜畦還柳市不勞月
夕更花朝鄰僧乍許分禪榻田父那嫌借酒瓢萬木號風平野
闊晩來欹枕聽江潮
原巳宅賞菊
休從雲外望天香誰似蕭然林下粧嫩蕊漸成黃面老低枝猶
比白衣長曾隨枸𣏌添風味却笑芙蓉住水鄕詩社淸忙今又
動看花直擬過重陽
送邵文敬知思南
萬里南行秋氣深却因畱別費清吟書家巳擅臨蘇手仕路俱
懷易播心折桂石城曾作伴(文敬與予同鄕舉)種椒淮浦定成林(文敬分司)
(淮南時嘗種椒百株)召南家世應無忝詩裏甘棠舊有隂
九日諸友過園居小飲
久拚秋盡有淸忙籬下依然萬點黃休說滿城風送雨端愁今
夜露爲霜飯隨鄕俗駝蹄短硏入詩筵鳳味長願得他年身共
徤故山歸去醉重陽
次韻酬蕭文明
尺書遥向天南寄秌曉臨窗病眼昏把袂尚懷前日別開緘如
對故人言風高白鴈聯群過霜後靑松壯節存莫便遐方爲久
計賜環終許荷殊恩
次韻李賓之觀懷素自叙帖眞蹟
法書莫辨贗與眞眞者一見餘風神吾生苦不解鑒賞猶道此
卷超凡塵少時曾觀聖母帖片石錯比荆山珍風神巳乏祗骨
骼邈然陸地望天津囊無黃金可懸購自笑微生常乞鄰此卷
五年凡兩閱手撫秃翁心轉親向來作書總孟浪盡弃舊學從
新春棗凾藏弆人莫識李侯知得嗟何因昨來借觀坐展玩始
識半面俄全身長廊豁氣或狂怒細墨垂絲兼笑顰秃翁早受
佛氏戒不貪尚帶癡仍嗔觀書得詩吾獲利室有雙壁非全貧
臨摸咄咄付能者舊例乞鄰緣與人
次韻李士英劉道亨過園居看菊二首
詩人渾不厭貧家閒就荒園看菊花傾倒臘醅瓶未罄品題秋
色句爭嘉殘英抱節眞霜傑本草言功有日華醉後却勞歸騎
晚西風烏帽數枝斜
天寒墻下見枯桑叢菊朝來未減黃小巷幸違東市遠疎籬能
受北風涼肯因過客開門嬾頼有呼童洗盞忙日暮掇英衣袖
滿紙屏低擁慢焚香
次韻顔澄之畱別
朔風吹面到燕南喜報天街駐兩驂江水長懷曾共飲京塵初
拂便交談作官地偶分南北考績名宜壓二三歲暮旌門人獨
倚過家須着綵衣參
題台人鍾希哲寫文宗儒小像
羸馬空囊貌不寒吏曹重署博平官他年若赴天書召此幅須
畱父老看
次韻陳粹之鴛湖寓居
北來湖上借幽居坐占鴛梁作嬾漁未許扣門傳隱訣暫忘燒
燭治官書一㕓故里爲謀易百畞他年不願餘花柳滿村初病
起門生誰惜送籃輿
雪中李世賢招觀東坡淸虚堂詩眞蹟
茫茫巨海流銀沙光分民舍幷官衙詩人說詩等說法四坐&KR0813;
紛天雨花寥寥小巷絕人蹟誰肯柱杖過吾家曲中合沓失朱
鷺谷口聯翩多白鴉靑葱搖落上林苑一夜亂綴瓊瑶葩故人
相送定石炭惡客好飲惟江茶淸晨忽報有蘇墨折簡邀看門
頻撾形疑蝦蟆似曾壓技癢蟣虱誰爲爬料知刻本來廣右醉
筆漫滅猶堪嗟坐當大雪發長笑新酒正熟浮紅霞
是日往觀果刻本蓋世賢招飲恐客不至故紿爾乃復
次韻
出門騎馬踏雪沙玉堂吏散成空衙何人手剪吳江水而我目
眩梁園花客居長至歎寂寞頼有東鄰僊李家試開泥尊香潑
蟻却笑石本光翻鴉淸虚堂中事巳往妙墨零落隨風葩空腸
啖盡元脩菜渴吻煎徹庭堅茶詩成一紙來萬里峒石至今椎
密撾濃書銕把純綿褁深刻蟹上潮泥爬似人可喜非浪語與
客爭觀還共嗟莫言此幅字漫滅夜久屋壁飛晴霞
明日世賢持啓南雪嶺圖索題復次韻
小徑升堂新築沙退朝無事還私衙誰移雪嶺入我屋老眼白
日疑昏花坐游未覺足力倦倏過野店仍山家淺溪舟膠集凍
鴨空谷屨響翔飢鴉狂風入林一攪動零落玉蕊兼珠葩此時
誰掃林下白急欲往煑僧房茶忽然仰面見高寺扣戸還須持
馬撾長安十年走薄宦對此似將塵土爬西湖尋僧天欲雪蘇
子故事今人嗟淸虚舊韻更可借捧硯獨無王子霞
爲歸貢士題其先曾大父素節翁遺訓後
歸君入我戸手中何所持自云曾大父晚歲有訓詞讀之心凛
凛宛與生同時時當洪武初立法張綱維翁也長鄕賦死者皆
等夷避禍行萬里躋險兼履危一身孰爲伴妻妾負兩兒或犯
盗賊狠或當狼虎飢道中屢脫死若有神所司艱苦歷三閏恩
宥溥見施終然隱渡江龜卜不我欺本無處世意乃有還鄕期
痛定如熄艾甘回忽含飴享年數近百孫曾美而嬉扶杖登春
臺世道仍熙熙始知百年内苦樂眞相資細書示後人微意當
知之吾聞崑人語此翁德惟滋所以少坎軻福履綏期頥餘澤
久不竭仕宦方自玆爲善必獲報翁也安能私今人處平世逸
居可無爲
懷寧二孝子
珍禽或同穴佳木或連理蕞爾懷寧城乃有二孝子一邑一人
孝巳多一家二人當如何母存共作堂上戲母死誰敢臨喪歌
有母斯有子事死如事生兄孝難爲弟弟孝難爲兄有司不須
問鄰里試看墓上湧出泉一泓又有紫芝燁燁廿一莖山川發
祥非徇俗朝廷旌表始稱情欲知孝子姓與名吳氏本源與
本淸
偶見元李希籧提舉遺墨乞歸賓之蓋希籧其先世也
因賓之作海月菴記爲&KR1180;以此酬之
遺墨持歸走僮僕想見開緘重薰沐百年珠玉慨沉埋袖拂蛛
絲光奪目遂令短紙一尺餘價壓書巢三萬軸乞鄰與人眞自
慙藝苑酬功百言足夜歸解帶不成眠海月亭亭當矮屋埌然
烏鵲忽驚飛月下新篇巳堪讀湖湘文種傳一家前有希籧後
懷麓吳人再結文章緣几上分明畱此幅錦囊收貯莫教遲俗
