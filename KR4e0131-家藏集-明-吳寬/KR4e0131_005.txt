匏翁家藏集卷第五
詩五十七首
馬遠古松高士圖
寄傲天地間不爲俗士知九衢紛車馬有足難並馳偶來長松
下時復一解頥手持白鶴羽萬事付一麾吾心在太古身即太
古時所以陶淵明羲皇不吾欺須臾白雲起青山變容姿即此
見世故長歌返茅茨
高克明溪山雪意圖(此圖劉僉憲得之任太㒒今歸沈啓南後有徐天全䟦克明宋仁宗)
(時人題曰臣克明上進)
赤脚眞人龍鳳姿俯視藝苑時游嬉良工待詔金門裏高生前
身應畫師含毫吮墨立良久自言臣是唐王維平生胸中無一
物獨有山水能容之郭熙成名乃新進(高宗有詩云克明巳死道寧逝郭熙後有新成)
(名)范寬得意纔並馳丹靑兢巧稱院體後來不比宣和時密竹
千岡松萬壑蒼翠峰巒白湖濼岸傍桂楫何處移磵曲茅堂是
誰縳行人暮歸天漠漠遥望前村愁雪落船頭一老獨閒睱詩
思分明入寥廓劉侯朝回過燕市亦復愛畫入骨髓偶從太㒒
得此圖每一開之心輙喜天全僊翁惜題字評品數行而巳矣
翁今已逝侯亦亡兩洞庭荒渺湖水(翁嘗自稱大洞庭主人而僉憲家有小洞庭故云)
石田多才從後起況有佳兒好文事只今此物欣有託賦詩獨
愧前人耳宋社久巳屋宋畫如有神劉侯地下勿長嘆楚弓得
失皆吾人
辛夷牡鷄圖爲筆翁張士行題
辛夷花發照晴川獨立春風亦竦然莫惜錦毛加束縳涪翁囊
底恰三錢
次韻天全翁書遺光福徐用莊雪湖賞梅十二絶
永和人物數諸王曲水難勝一野航得似太湖三萬頃梅花灣
裏作家鄕
不游鴈蕩即鱸鄕又被五湖勾引忙舉棹落梅春雪亂開尊臨
水玉泉香(吳城西有鴈蕩村吳江號鱸鄕)
我愛涪翁與放翁此翁應在二之中登山臨水當年事北郭移
舟舊約儂
快雪初晴冰滿灣長溪未許放舟還坐移月裏千株樹卧看湖
邊萬玉山
新築吳西白玉城城中長作看梅行錦袍更向船頭坐便有神
僊世外情
不向山人道姓名詞中裴度晩年情江南風月無人管天府新
除老上卿
天落平湖見髩絲傍人休笑放舟遲杜陵野老愁泥滓只許青
鞵布韈知
雪後船窗向晩開孤山杖屨勝徘徊戞然何處玄裳影想見坡
僊化鶴來
湖口無人踏斷槎石梁新築仆銀沙如今要識經營意信步前
山好看花
太湖莫作鏡湖看聚塢銅坑地更寬日暮最高峰上立靑天尺
五即長安
連宵朗月在靑空始悞身居大雪中莫唱霓裳羽衣曲人間自
有廣寒宫
爲報春風萬樹梅年年爲汝費深杯徐卿況復能相引不盡青
山不擬回
陳起東赴官閩中爲題松圖
松有歲寒操北地固所宜何年移孤根種之炎海湄土人反吾
疑豈畏霜雪欺不知長養地枝葉恒如斯屈曲賦形質蒼古帶
容姿惜哉仰受蔭山上苗離離酸甘適衆口采摘皆及時豈不
見閩産橄欖幷荔枝
李遵道竹樹圖
薊丘常共此君游又向人間見小丘滿目疎篁連古木偶然臨
楮忽驚秋
墨竹
深林不減篔簹谷亂影都歸丈八溝最愛長竿如綠玉何年去
上釣魚舟
墨牡丹
素衣依舊染緇塵京洛相逢巳暮春偶憶沉香亭北事惱人偏
是畫中眞
夏太卿墨竹
今代風流夏太常幷刀時復剪蒼筤墨君已老湖州逝却喜人
家肯築堂
謝孔昭畫
盧鴻草堂今有無吳中時見謝翁圖松風澗水書聲合林下高
人不可呼
史明古過宿
故人過我室遠自黃家溪歲暮委巷中舊路渾不迷感此十年
内望望各東西斗酒相欵曲自起謀吾妻縱談遂忘暮日隱柴
門低相逢旣不易欲別還悽悽挽衣願少留方牀幸同棲況有
坐間客(玉汝)行將躡雲梯呼童更洗琖春韭亦滿畦是時月初
出光輝奪靑藜夜久庭宇空鶴蹟滿雪泥起步脩竹園擭擭驚
烏啼淨掃竹下壁爲我須留題頽然相枕藉鄰家起寒鷄天明
返舟楫吳江正流澌
題治平寺琬上人所藏巨然山寺圖追次虞道園先生
韻
疎林逗晚照際水扄柴關中有方丈室翠納千重山山路多白
雲滃然隔塵寰倚笻望崷崪展席聽潺湲願邀巨然老置我水
石間忘歸飽清暉從此終日閒層巒結暝色不逐樵夫還
留題治平寺次前韻
野岸艤舟楫登登扣禪關木杪望飛閣半依茶磨山翻嫌棟宇
高隔林見人寰右湖分一曲殿脚臨潺湲老僧閱梵語趺坐寒
雲間不知城中人暫到非長閒棹歌答空谷沿流月中還
宿東禪寺瀞公房(戊戍正月十日)
來爲東莊游還作東林宿林下扣禪屝幽徑行自熟齋厨夜寂
然倦睡雜僧㒒方牀習趺坐飲我一茶足坐久湯室温洗沐解
塵服衲翁故延欵展畫更燒燭逶迤水上城突兀月中屋夜靜
風轉號曠野有高木疎雨忽復來春夢不可續端如紫極宫百
感入詩腹便當游汗漫安復事拘束晚歲返舊廬爲鄰豈須卜
畫虎(時吳中有虎患)
是誰捉筆圖猛虎出山耽耽氣尤怒便欲當前一扼之自笑書
生不能武亂山西繞洞庭波山下爭傳虎蹟多千年故事劉琨
得何日偶然還渡河
隂雨(元旦甲子俗云甲子豐年)
春來不獨東風顚以隂以雨仍連連豈惟元日到人日又復上
弦交下弦甲子歲朝傳好語東南民力待豐年天時人事有如
此回首朔雲增慨然
過相城爲沈陶菴和天全翁賞菊之作
菊花開日是重陽坡翁妙語不可當我云但得花之趣何必秋
來菊有黃神僊中人壽且康老年見客纔下堂幅巾飄飄映華
髮導我直過東籬傍菴居春風定先到巳見菊苗三寸長浩歌
淵明飲酒章悠然依舊虞山蒼素琴無絃舊有例當春賞菊嗟
何妨封題一笑報蘇子爲我轉致陶柴桑
過沈啓南有竹別業(是日閱李成畫又觀商乙父尊下有銘)
繫舟高柳下又是十年餘遥踏無媒徑重尋有竹居筆精知宋
畫器古鑒商書前軰題名在風流邈不如
與啓南游虞山三首
夜宿相川口清朝喚舟人舟人請所之指彼虞山垠山如知我
來笑迓野水濱藹藹春雨餘翠洗雲中身我亦重茲山竦然正
冠巾虞仲骨巳朽高名宛如新悠悠松間路弔古在茲晨放舟
轉山塘行行自知津春服亦旣成庶以適此春
我本不飲人愛山如愛酒春游亦易事出戸即掣肘決策爲此
行所幸得良友書彼足病弱扶掖乃能走虞山遥在望豈意落
吾手側足亂石間縱目平湖口賞心雖云樂弔古悵然久丹井
事有無刻銘覆華構如何梁昭明書臺蔽林藪(山下有葛洪丹非宋學士景濂)
(爲銘又有昭明太了讀書臺)
斜日下嶺西落霞滿川上晚色催人還輕舟復摇漾佳山難爲
別持酒忽惆悵悠然一回首舟尾疊青浪故人知我懷捉筆寫
其狀懷土心未除移山力何壯便如王維詩終南亦堪望流觀
入中夜鼓枻起高唱
題啓南所藏林和靖手簡追次蘇文忠公韻
西湖處士林君復結廬近傍湖波渌百年何物獨傷廉墻下梅
花緫寒玉滿城煙火十萬家未信誰人能脫俗壷酒嬉春拾翠
鈿歌鍾入夜燒紅燭獨教老鶴閒應門走傍湖隂濯雙足高平
范公遣使來寄以新詩勝餽肉風節文章厚與淳兩句平生成
實錄才多墨妙更入神只許唐翁和高曲果然遺墨似其人如
倚淸風捫瘦竹惜哉甫里天隨生不趁斯人書𣏌菊
題啓南寫贈袁德純同年萬壑春雲圖
袁卿高爽不可攀平生眼底無吳山肩輿偶度支硎嶺俯視龍
池纔破顔前山後山作屏几千步横岡鋪翠被向曉濃雲觸石
生當春好雨從龍起吾鄕沈子今王維筆端萬壑能移之圖成
欲贈袁卿去却請我軰仍題詩天台鴈蕩東南有卿昔好游曾
遍走縣齋晝靜對新圖從此不須開戸牗
贈袁德純別
太平肇爲縣乃自黃巖分阻山且薄海土俗殊狺狺持牒好爭
訟於古巳有聞雖云士風美甘露難救焚幸哉百里宰一朝得
袁君君來坐堂上顔色無戚欣謂民如絲然治之豈宜棼清節
我自持濟以愼與勤踰年能化服相顧歸耕耘公庭晝寂寂凭
几西日曛猶恐耳目隘適野訪憂瘽肩輿之所至如渴皆醺醺
君本廊廟器壯年躡青雲胸中十二策獻納同河汾小試出等
流信矣光斯文今茲報政還道經吳淞濆自慶忝同薦詩以揚
其芬
出閶門與陳味芝諸公送德純舟經山塘登壽聖寺閣
時雨初霽西山益佳還飲舟中爲陳允德題啓南所寫
春壑晴雲圖是日文宗儒談龍事甚異故及之
偶聞客談萬山中靈湫一勺能藏龍春來佳氣滿空谷想見龍
起雲爭從誰驅雪浪盪我胸驀然次散渾無蹤半塘雨過登高
閣引手欲摘青芙蓉
秋林高士圖
風回木落多霜降水流慢高士謝俗塵溪頭獨來慣班荆成坐
久天日喜清晏野曠山盡出隔岸殊可辨度嶺識樵夫遥知有
雲棧王丞在北垞柳子游南澗山水樂亦同君應免譏訕
贈張汝弼知南安
闕下五色雲爛爛非煙霧吳會天東南却因風吹度夙禀澤物
心終爲濟時具迢迢大庾嶺人出南中路旣滋九齡松亦復漑
梅樹觸石此其時終焉遍天下攬之願少留飄然不予顧
楊太眞剖瓜圖
深宫六月凉風至紈扇團圓奪秋氣却恨君王賜浴遲華清水
熱通宵沸金刀手弄雲鬟低楊柳樓頭日已西莫誇碧椀紅瓤
美玉齒病來憎瓠犀
題萱草圖爲從母張孺人六十之壽
北堂慈母坐薰風萱草當階見一叢莫向洛陽看舊譜此花眞
是壽安紅
題劉僉憲廷美寫遺啓南畫
寂寂茅亭下悠悠野樹邊扣門無俗客題句有詩僊虎蹟黃泥
坂鵝群白石泉相城回棹後畫裏故依然
山行十五首
過橫塘
夏半横塘風日多畫船載酒壓晴波高田得雨皆秔稻長蕩翻
雲足芰荷未必他年成故事也須隨處結行窩悠悠十里城西
路此是登山第一歌
謁韓蘄王墓
家國何多難推尋爲蔡童嬴秦方逐北周室竟遷東江左朝廷
在淮南驛騎通天終憐宋土時則有韓公一劒横天外諸酋在
目中南雲當箭鏃黃蓋走艨艟伐越期成霸于潛耻會戎蕭墻
狼䟦盡野穴鼠群空聚米籌三鎮開門待兩宫齊王眞濟美鄂
國與爭雄有詔從中制惟詩詠内訌閒游嗟我獨和議約誰同
殉葬長弓勁題銘片石穹龜趺呈細刻龍額表孤忠草樹樵蘇
斷粢盛享祀豐神靈懸皎日生氣亘長虹異代今全盛當論保
障功
望穹窿山
我昔聞吳諺陽山高抵穹窿半壯哉拔地五千仞始信吳中有
奇觀銅坑鄧尉作屏扆天平靈巖當几案其間法華與雅宜水
邊横亘如長岸何人著山經宜作吳山冠但嫌地勢高山家每
憂旱舟行半日青已了却被濃雲忽遮斷水回路轉二三里依
舊諸峰青歷亂人云山頂百畞平合結茅廬傍霄漢龍門勝蹟
未遑添坐向船頭先飽看
經玉遮山
見山不識山借問山中人玉遮亦深秀翠色聳嶙峋肩輿繞其
趾面面松杉新峰巒稍回伏穹窿復呈身細草被長岸盛夏無
埃塵乘閒即行樂願作茲山賓
入蒸山謁徐天全墓
平生眺賈共襟期欲使才名百世垂衆口是非何日定老臣功
罪有天知湖山彷彿精神在杖屨從容歲月移逝矣姚崇嗟不
返憑誰爲刻墓前碑
觀眠松
盤盤蒸山麓側徑頻折旋山人引我去云有長松眠石磴被蔓
草攝衣步相連果然見奇樹如神龍蜿蜒鱗甲生滿身仍怪鬐
鬣全恍若出巨壑疑將赴深淵未學擾龍術却立不敢前天風
谷口起繞視惟茫然枝幹旣屈曲不中棟與椽茲山非櫟社亦
復全天年旁有短石垣制作良且堅四垜矻不動密累皆古甎
斷裂蒼蘚間有碑昔人鐫銘文巳磨滅篆書冠其顚(曰宋故主簿陸公墓)
(銘)荒山少居民始知陸公阡摩挲發長嘆助我松聲圓草棘莫
剪除應乏雲仍賢旭日照松下囙之弔重泉
入銅坑
銅坑山下摘楊梅曲經人從樹杪來共愛石橋涼氣逼湖梢未
放酒船回
泛下崦
新春已負雪湖梅却爲楊家果特來落日酒船山色裏水南人
道畫中回
泊虎山橋
南人相見詫杭州自料西湖讓一籌天爲漁家開下崦晩宜書
舫駐中流新詩巳判縱横寫佳境從教次第游孺子歌聲何處
起落霞孤鶩水悠悠
飲七寶泉
誰將七寳地貯此一泓秋片月從空堕淸冰出壑流冷涵山骨
瘦細咽竹根幽半勺能消暑名宜水記收
入玄墓寺
高登鄧尉山遥入玄墓寺老僧具衣履出門迓予至落落長松
間一徑獨深䆳鞺鞳鍾磬聲鳥雀少驚異仰面睇山腰殿宇危
若墜長廊掃清風脩竹自爲篲結夏四五人趺坐更無事樹密
山果懸草深井泉秘盤旋登小樓洞庭正相値洋洋太湖波兀
兀林屋翠始知衆山中此寺眞畫笥聞昔萬峰老卓錫據茲地
道行旣孤絕遺言有高致化去動吳人金帛爭布施歲久骨當
朽遺容未全敝禪堂晝寂寥雲水乏供饋惟餘佳山水不改太
古意磨厓紀勝游吾當一題字
甜奉慈菴(菴中有白山茶)
野寺堪逃暑登登去扣關林深長礙樹路轉又逢山石鉢分中
飯雲房借半間玉茶花落盡坐撫不知還
登光福鳳岡
昔年曾學登山法縱步不憂山石滑舍輿徑上鳳岡頭趁此涼
風當晚發遠山朝臣抱牙笏近山美人盤鬒髮我身如在巨海
中青浪低昂出復没山下人家成市㕓家家炊煙起曲突梅林
屋宇遥隱見一似野烏巢木末寺僧見山如等閒翻怪群山兢
排闥偶凭高閣發長笑笑我胡爲躡石鉢夕陽滿目波洋洋西
望平湖更空闊山靈爲我報水僊預設淸冷供酒渴吳人非不
好登山一宿山中便愁殺扁舟連夜泊湖口舟子長篙未須刺
懶游巳笑斯人騃狂游不學前人逹若邪雲門在於越何必青
鞵幷布韈
飲海雲院百丈泉
白雲翻海濤行人渺無蹤蘭若囙以名秀倚青芙蓉兹山非百
丈泉名與山重問泉所發源寺僧偶相逢㳙㳙出亂石㶁㶁循
長松山中不鑿井飲足忘深冬始知白雲多護此蜿蜒龍品評
藉道園遺墨無塵容所恨生也晩操杖何由從步來當長夏坐
挹清心胸紀事強追和豈圖碧紗籠謫僊詠瀑布莫訪香爐峰
觀海雲院連理山茶
奉慈山茶好標格花開如杯呈玉色海雲山茶更絶奇奇處不
論紅與白兩株竝植東軒前密葉如屏遮几席枝柯一一相交
加爲是同根忍分拆初疑一人獨义手忽作兩人仍促膝少焉
掉臂纔跬步又復控卷當肘腋碧玉磨沙成玦環靑絲綯索分
徽纏我來庭際稍摩挲引子春蛇憂毒螫試量旁幹得三圍每
掃落花凡一石風霜飽歷三百年未識何人手中植尋常繞樹
多詩客階下莓苔留古跡河中曾辱昌黎文西蜀休誇孔明栢
世間大樹儘有之似此山茶何處得
