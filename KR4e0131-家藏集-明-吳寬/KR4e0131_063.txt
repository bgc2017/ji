匏翁家藏集卷第六十三
墓誌銘一十首壽藏銘一首
鄕貢進士徐君墓誌銘
是爲鄕貢進士徐君元獻之墓元獻名也其字尚賢常之江隂
人世隱于農爲大族歲出田賦以供國用多至數千石其大父
尤好義朝廷爲旌其門江浙間字稱曰景南是也父惟正嘗
任中書舍人娶同縣顔參政澤女生君君資特穎慧甫十歲巳
能賦詩坐客歎賞皆以爲徐氏有子矣稍長習舉業勤劬刻厲
終日矻矻不自休其父爲人更嚴毅數延良師教之暮則躳造
學舍督責其業往往至夜分始去然君所習不但如今世舉子
而巳凡它經諸子及漢唐以來古文詞悉務記覽故其下筆沛
然若不可禦成化十六年以縣學生員舉于鄕今羅洗馬明仲
李學士賓之爲試官得其卷奇之擢魁其經衆以爲當明年赴
禮部人慕君爭欲一識面者及入試竟落第公議皆爲君不平
君則歎曰吾行于衆未孚行升胄監益務學以盡吾之事而巳
它何足計歸且踰年猶不忍去其父也俄而疾作臨絕顧其父
泣告惟以不能榮親爲恨及語所以保家之道甚至人謂其孝
而識且遠也年止二十有九君性謙謹見人如不能言其所自
處泊然寒士也與世之驕侈者絕不類少學于張翰林亨父亨
父没妻子無以爲生所以周給之者一出於君士大夫稱之故
卒也皆惜之卒以成化十九年三月癸丑以又明年某月甲子
葬于江隂縣觀莊村從其母兆予昔家居君以文事來辨質者
歎矣予所望於君者則不止此雖君亦不以此自望也而年竟
不及壯所學不得一施豈不惜哉於是君没後數月其父亦下
世其子經使人以濬縣令吳君之狀來乞銘予不得辭也君娶
薛氏生一子即經經尚幼美而好學銘曰
將永其年乎或有其位乎抑皆致之蔑德與藝瑣瑣庸庸奚壽
奚貴嗚呼徐君知保其家不知立身惟篤于義而顯于文所不
可致者尚在其後之人也乎
山西道監察御史陸君墓誌銘
成化丁未監察御史陸君奉命出廵四川明年爲弘治戊申
八月二十六日以疾卒于成都察院年五十於是返柩至家葬
且有日其子悅持鄕貢進士周澤之狀上京師以墓銘請予昔
過江都始識君于舟中江都君所爲縣也則聞君論政事多憂
民之言及詢之縣人皆曰君眞愛我者也以是知其賢後君將
考績吏部未至朝廷巳召君爲御史初試軄俄以父喪去服
除實授復以母喪去服除還任甫三月有四川之命巳而卒矣
蓋君官雖且顯然兩罹家艱志不獲暢及是方有所爲竟抱其
才以没其可惜也乎君諱愈字抑之姓陸氏相傳出唐相宣公
之後自曾祖昌四而上皆居嘉興海鹽之東人以其姓姓塘祖
成始遷馬廐里後割其地爲平湖故今爲平湖人父桂娶朱氏
生君君少游縣學刻意誦習歲壬午中浙江鄕試會試不偶入
太學與四方文士講業號麗澤會乙未竟登進士第初知江都
至則每鄕月召有齒德者一人使陳民隱以是民間利病知之
無遺吏胥無能欺者田瀕江湖不時息宿而稅有定額能均之
貧民始安以民遭旱澇不知所僃教之鑿港以時蓄洩邵伯鎮
隄每爲水嚙而崩以石甃之歲省修築之費當歲飢極方賑濟
民多鬻子女于江南爲贖還其家流民復業則勸富人出牛種
貸之秋成遂皆沾利其後有官銀數萬兩將輸戶部言于廵撫
大臣得畱爲僃荒之計而縣始有蓄積尤稱剛果御吏理軍政
嘗誣平民戍邊者百數家抗之纍月不從竟得免有屯軍㬥于
一鄕人多畏之即躳往擒置于法以其地曠恐生變特奏立廵
檢司蓋其見於爲縣者如此及擢御吏廵視京倉使出納必乎
人莫敢違其法至出廵以蜀在萬里外官吏多縱弛也宜以嚴
治屬郡以至宣慰司而下皆竦然相戒其人或犯法雖倚中貴
人勢必按之不少假借倚勢者率其下編竹絕流取魚人誤觸
輙遭其虐更痛治之其所至多釋繫囚平反冤獄或修建養濟
院以惠孤貧慨然有盡舉弊政之意平生親賢好士而性尤仁
厚有姊早寡迎養于家弟遺一子育之如巳出至於朋友親戚
所以周恤之者亦多又可謂賢矣配吳氏子男五曰愷曰悌先
卒曰悅俱吳出曰恂曰忱側室曹氏出女一尚幼孫男一曰堂
女二以卒之明年某月某日葬于里中銘曰
有爲者才止于其身宜食者祿遺其子孫何以遺之惠澤在人
欲知其然考于刻文
賀感樓先生墓誌銘
弘治巳酉賀感樓先生病且劇年七十有六其冬顧謂其子慈
等曰我死汝必買石誌吾墓其往即吳原博以請然能及我之
見乎慈等泣而從之則使家僮踐冰雪不遠數千里至京師以
書來告予讀未竟泣曰先生果不可起耶雖然先生爲人非求
後世名者今以是託我必有意也先生諱甫字美之姓賀氏其
先自蜀徙吳家世業儒而貧大父公宣仕國初爲大理評事
父宗振僑居江隂娶薛氏生先生躳教之學忍貧刻厲志不少
變學業旣成始還吳中出爲塾師以共養其親人以其善教爭
相招延居數年則以親老不欲出弟子往往從學于家久之亦
倦教悉謝却焉因謂衣食不足雖古人不能爲仰事俯畜之計
況欲爲義事乎乃事廢舉使子弟分治之下至僮㒒皆爲盡力
而家業復成其治家有法事不論鉅細處之井然有條率劑量
所入以爲用度儉而不陋豐而不華及家益𥙿子孫益繁數舉
貧乏時事爲戒或以故物示之使無妄費然視事所當爲者則
直爲之不吝先生眞確人也與人言論無所詭隨而剖析事理
臧否人物必當善造就後進仲子恩授徒于家今毛給事珵陸
御史完王進士俸輩多起而成名然所以開發其學者先生之
力居多雅不信佛老巫覡隂陽術數之說至斥絕其人里人有
化之者篤於倫理待弟庸及其二子意愈無所不至族人有寓
湖南監利者特使其子訪之而挈其少者俱來教以儒業恩以
明經首鄕解未嘗誇于人顧誨之益力後恩舉進士卒于京師
初甚悲痛巳而歎曰此固命也吾其安之耳遂怡然以老然益
遣諸孫進學宮期繼取科名所以誨之者則不懈也先生儀觀
修古衣冠整潔對客舉觴談謔間發綽有古人風度爲文章疏
通簡質善於叙事凡郡中有所纂述必禮請以預其後則以老
辭不復出重其名者輙造其廬拜之初正統間詔有司舉士
無錫遂以先生名上吏部以所舉非本邑爲不合例罷歸竟以
隱終其身論者尤惜其才云先生初號耻軒後更號感樓人因
稱感樓先生娶王氏有賢行先卒子男四人長即慈次即恩次
息次應應亦先卒女一人適沈堂孫男五人曰牧收放改敢女
一人曾孫男一人先生卒以其年某月某日以某月某日葬于
吳縣胥臺鄕之原銘曰
死生之際古人之所愼也夫豈有所覬惟示其得正死而無悶
也然疾病則亂於此是圖其人之賢不必問也起而從之不可
復得吾獨抱夫私恨也黯然在堂待此以瞑無怪吾言之不盡
也後世茫茫欲知其人亦可考而信也
明故奉訓大夫工部營繕淸吏司員外郎吳君墓誌銘
成化二十三年工部員外郎吳君以公事自蕪湖還朝舍于
崇文門外四月十七日與鄕人數輩會飲予家盡歡而散入夜
疾㬥作旦有告君死者予弗信已而果然鄕人相與驚曰昨者
之會勸酬談笑宛然君之聲容也而何爲至于此則相與爲文
祭之於是其子金將扶柩返葬泣拜請銘旣許諾而去其葬有
日矣始遣人奉吾友史明古之狀來君諱璠字朝用蘇之吳江
人也幼入縣學以勤敏稱景泰七年中應天府鄕試凡再試禮
部輙中副牓會修英宗皇帝實錄選工書者君在選中出
入館閣者三年復當會試君與今汝汀州行敏期必以進士舉
白于李文逹公公不許竟以實錄成授中書舍人當是時君之
父政與母楊氏皆在堂且老矣君歎曰中書近臣顧不可以榮
吾親耶三年考最父竟封如其官而母號孺人間嘗奉恩詔
使山東將還守臣厚贐君悉却不受又嘗副駙馬都尉周公往
平涼冊封韓王所以贐君者益厚郤之如前日其廉潔如此秩
滿連丁父母憂起復始擢工部專董神木厰君素剛有才幹共
事者與諸工皆惴惴不敢違法已而陜西大飢人相食廷議以
京儲足支數年可省歲漕之未過淮者八十萬斛令陜人赴河
南受之便顧河流淺淤且漕卒非熟路不習水性恐敗事宜先
得人往治其役使無險阻之害是固水利工部舉其屬以爲無
如君者乃以君名上遂被璽書以行君至其地往來相度經營
調度延見父老皆以爲河不運漕久矣勢難猝通爲悉陳其利
病君得其說行之公私俱濟遠近稱便先是戶部侍郎李衍奏
漢唐建都關中自河入渭竝通舟楫今宜舉行之有旨仍命君
往視君行至三門析津見水勢險惡歎曰豈有水如此而可以
運漕者乎爲奏所以不可行之狀甚僃詔從其說河南之民得
免兹役而不重困者君之力也蓋還而有蕪湖抽分竹木之命
其卒年六十以弘治元年某月某日葬于邑之亢字原配同邑
范氏封孺人繼東安郝氏子男四人曰金曰鑾俱太學生曰鎮
曰銳女五人適某某君貌毅然議論侃侃不阿徇人意及與人
交際歡如也居家待子弟嚴厲下至僮㒒輩聞其聲畏之然量
力授事用能不廢先業而推之以治官事故無不舉也其自蕪
湖而還以年勞將再擢官而君堅欲休致曰吾老矣有田在吳
江之上種秫作酒足以自樂雖使黃金橫帶尚能㒒㒒然從人
奔走乎或畱之笑而不應蓋不及陳請而卒然其志則可尚巳
明古狀君之事詳而有法予特取其槩序而爲銘曰
才足以居位勞足以濟事不究厥施惟繫其志有祿不饕其志
則高命如之何安此丘阿
鄕貢進士陳君墓誌銘
士自少時必有志向其所向高者巳不暇論其次亦將擇術業
流聲名以出乎凡民之上或不獲遂則栖栖彷徨若無所容有
至於終身而不遂者則其氣抑鬱憤懣死而不瞑不亦可悲也
哉以予觀于場屋之士往往與命爭勝負至于無如之何乃巳
陳君初居&KR1185;市中稍長慨然有志於學家貧無以資給人頗沮
之君不顧方從師習爲程文刻苦特甚巳而入縣學與諸生講
業諸生多富家子君處其間自若竟以易經中成化甲午應天
府鄕試凡上禮部得校官輙不受乃益教其子言讀書言亦中
鄕試於是父子同在禮部有勸之者曰校官可受矣君不應敝
衣破履徒步京師其志必欲得進士至是凡五舉不能得南歸
數月竟卒于家年六十四君初名黻字德明更名洪謨後復更
元謨則以爲國學生避祭酒周公名也君世家長洲祖聞道考
仲王母楊氏君娶宋氏生男即言女二適歸愷徐紹宗妾生男
某孫男一女一其生宣德巳酉六月二十七日卒弘治辛亥三
月十七日將以明年某月某日葬于某山言介其友數輩泣拜
請銘君質檏少外慕家素無厚産能自力於學凡葬母婚弟皆
竭所有營辦家本戍籍能脫族人於轉徙徭役中皆其力也銘
曰
旣成其巳復成其子志則得矣而止于是其孰所使
廣西等處承宣布政使司右參議贈右參政馬君墓誌
銘
邕容間群蠻跳梁民被殘虐不得耕作殆無寧歲朝廷命守
臣分道出兵勦之副帥馬俊當自古田入俊負勇自雄衆推參
議馬君偕行君不復疑慨然就道行且百里初與寇遇殺獲頗
利俊易之明日入益深數阻塹君慮寇有僃戒勿進俊謂前軍
度者殆盡此何足慮復行路屈曲而隘僅容一騎士卒隔絕不
相顧俄伏發叢薄間君知事急即下馬諭寇寇固識君曰此非
馬參議乎柰何從俊至此遂倂遇害麾下死者數十人時弘治
五年正月二十三日也報至上爲憫然詔贈君右參政仍
令其子效才爲太學生且命有司諭祭皆出特恩云君諱鉉字
孔任成化八年進士初授工部虞衡司主事專督薊州銕治始
至知冶事多奸弊去首惡一人衆懼而守法旣乃日務施設工
役減而歲課倍增三年當代廵撫大臣知其才奏畱之又三年
遷員外郎滿考還本司再遷郎中方乞歸省親遣造吉王墳工
訖還掌司事巳而有廣西之擢矣君居官精勤事無巨細經君
裁酌者後即可行與人處和而有守視義所當爲非人言所感
貌雖寢而雙目閃爍有光對客楚語而理致了然可聽其事父
母孝交朋友信而待宗族甚厚嘗制義田百畞以賙給之又別
置田五十畞供祭祀家塾之費性好學多通而尤深於易公暇
輙與諸生講業所著述皆成卷帙人多傳之家世吉之永新業
儒爲宦族君之曾祖成安祖性愚俱不仕父體和封奉直大夫
工部虞衡司員外郎母尹氏封宜人配甘氏亦封宜人子男二
長即效才次效良女一許嫁安福劉騰騰之父今掌國子司業
事春坊諭德道亨也道亨與予皆君同年進士聞君之死相與
傷痛不巳於是效才乃奉道亨狀來乞予墓銘予聞君嘗分守
古田能以恩信服群蠻及議用兵延數月始發彼固知僃矣而
況出不以律如宋任福者事安得不敗哉雖然人孰無死君獨
死於國而朝廷褒䘏之厚且如此亦可謂得其死矣君死時
年五十以明年某月某日葬于某山之原銘曰
嗟孔任兮藏于斯魂氣鬱結兮將何之百粤迢迢兮桂嶺嶮巇
藏蚖虺兮伏豺豼肆毒齒兮傷人肌化厲鬼兮逐滅而無遺吾
身雖亾兮民樂且嬉酌潯之水兮爼豆有祠目光炯然兮象而
置之嗟孔任兮其安于斯
明故中順大夫江西南安府知府汝君墓誌銘
弘治六年南安府知府汝君述軄于朝以老例得致仕命下
君即日馳歸未幾病作以其年七月七日卒享年六十一其孤
舟等卜明年十二月某日葬于吳江縣某都某地託兵部主事
吳鋆奉其先友史明古之狀來乞銘鋆爲君之子壻初訃於予
予方爲之悼惜曰君勞於仕宦久矣始就閒適何遂至此今之
葬予能忘情乎且明古與君知契尤深自以叙君平生甚悉則
予又能巳於言乎君諱訥字行敏汝氏蘇州吳江人其先蓋出
商之汝鳩汝方至春秋時晉有大夫叔齊及寬漢有魯相郁自
魏晉以降未有顯者今其族獨盛於吳江居黎里者十室而五
多不相通蓋同所出也君之曾祖曰琪祖曰璣父曰思遠世掌
田賦于鄕思遠蚤喪君頼祖母呂氏撫育以長少從故進士奚
昌授尚書景泰四年以縣學弟子鄕試中式屢試禮部不中君
素善書會修英宗皇帝實錄選入史館歲餘將再從禮部
試期必取甲科時李文逹公爲緫裁官沮之實錄成竟授中書
舍人一時朝臣當受誥敕者率欲得君書蹟來請于門者不
絕君不以勞辭或以金幣酬謝輙却去曰此職業也秩滿擢南
京兵部武選司員外郎再遷郎中精勤明敏益舉其職今冡宰
致仕三原公爲司馬最器許君公退輙召與語凡掌武選十年
擢知汀州俄丁生母憂服除改知南安南安距庾嶺爲海南貨
物所入之道其細民仰負荷爲生大姓則居積致富商賈雜處
往往爭利搆訟官吏受賕多不得平君視犯者一斷以法迄無
所上下至於細民尤加意撫䘏之必不得巳始施鞭撻人以爲
得牧守體自君入官行履完潔交游所與能遠貴勢且爲人坦
易表裏一致平居善談笑脫去富貴氣習其于財利漠然未嘗
枉已苟一介之取尤不與人較有粥田者旣受直後輙倍約或
勸君訟君曰與小人較自失多矣卒讓與之故仕宦三十年田
廬無所增益卒之日家無遺財其廉介可知也君喜爲詩格韻
平暢所著有學鳴集若干卷書法淸勁得晉人筆意父思遠以
君貴贈南京兵部武選司員外郎母黃氏爲宜人生母計氏封
太宜人妻陸氏封宜人先卒三男子曰舟曰礪皆業進士曰霖
尚幼五女子長即適主事吳鋆次適金澤餘皆在室男孫一曰
世恩銘曰
嗟嗟汝君美而有文我識其人白而長身孰不出仕仕而不反
游樂于鄕君則不晚南安之政視民恐夷峴山之淚橫浦之碑
曷不百年以慰民思乃歛以殯子孫環視亦有知友事行以次
後知其藏我銘在是
江西提刑按察司僉事楊君墓誌銘
江西提刑按察司僉事酆都楊君致仕餘二十年以弘治七年
八月十八日卒享年七十三君諱大榮字崇仁天順元年登進
士第初授大理右寺評事巳善折獄有名法司間廬陵王恭毅
公時長大理藐視其屬顧獨見器許會憲宗命大臣各舉
所知擢用恭毅特舉君始有江西僉事之擢江西俗喜訟詞相
牽引輙數十百人挾私報復反覆深巧猝未易辨君至稍加訊
鞠即見情僞南昌有勢要人被盜其子壻誣仇家君察其誣狀
釋去衆爲君危毅然不顧曰某不能以民命附勢也後眞盜出
始皆媿服建昌豪民楊洪三以盜誣朱槐等二十八人庾死且
半亦辨其誣而抵豪于法闔邑稱快九江指揮李貴與百戶田
春不相能知廵按御史金忠刻欲䧟之嗾盜引春春不勝搒掠
誣服君獨疑之時多憚金無敢爭者曰案成矣君爭之甚力立
釋春及同案者十六人故都御史貴溪高公實傳其事然君非
特折獄而巳嘗分廵九江盜猝起設策掩捕之獲其首舒原一
等三十五人未幾盜復起寧縣殺官吏衆相愕眙計無所出君
不爲動曰是惡能爲徐諭兵士躬督捕之獲羅萬珪等七十人
鄰邑爲萬珪餘孽所苦復遣人潛捕獲之凡五十二人自是所
部帖然無敢爲梗者君旣以才具自負耻隨俗上下大忤當道
者秩將滿竟乞致仕去部民數千人爭走上司請還君君不顧
而行士大夫歎其高致多賦詩送之今張學士廷祥爲序其首
君旣家居非公事不至縣門然事有不平者亦言之令不能嘿
嘿也家故饒𥙿更斥所有爲義事不一至所感遇往往發之於
詩歲久成編號靜軒集云君之先爲麻城人五世祖德元仕元
爲萬戸統軍于蜀始家酆都曾祖繼祖祖文興俱不仕父弘道
隂陽學訓術贈文林郎大理右寺評事母戴氏封孺人娶吳氏
封如其母先卒子男六人曰孟琦華隂縣丞曰孟瑛刑部主事
曰孟琳隂陽訓術曰孟瓊曰孟瑤曰孟瑜女十人長適蘄水縣
主簿文學次適承事郎夏邦政次適貢士張閱巖次適千戶羅
璋次適貢士牟正大次適縣學生黃吉次適國子生易象次適
縣學生王寅餘尚幼孫男五曰乾曰蒙曰頥曰晉曰巽女六曾
孫男二於是孟瑛將歸葬其父旣卜得卒之明年某月某日以
其父平生宜有銘自爲狀來請於予予曰子之母之葬嘗書其
墓矣此宜他圖則固請不巳乃叙而銘之銘曰
楊在巴蜀自楚而分有家爰起以武統軍旣歷四世爲僉憲君
邑故朴野科第無聞君游鄕校襃然出群遂取甲科始顯以文
孰不入官人亦有云凡治刑獄頗類放紛君在臬司強抑冤伸
群盜歛蹟況敢信信直道自信掩其功勤雖不獲上卒信于民
投劾而歸早奉其身扣船其畱耄倪蔽津高位不酬大耋漸臻
乃以其餘遺其後人過庭受教儒服振振仲也刑曹復繼淸芬
樂哉鄕社几席前陳邑令乞言禮爲上賓何命之遘歲行在寅
奄忽即世莫知其因龍停之原若堂者墳琢石叙述永閟幽窀
山東德州同知韓君墓誌銘
成化丙午山東德州同知韓君以病乞致仕白于廵撫都御史
無錫盛公公以君可用不許君請益堅則許之因嘉其恬退以
爲屬吏勸也乃給官舟遣人護送還鄕所以禮待之者甚至仍
卑以符有履歷年深操持潔白仁厚牧民人皆稱頌之語所以
褒奬之者尤切也君旣還日與親戚故舊游宴閭里間以樂時
復爲詩章與知友相倡和因自號樂閒以見志他日過予握手
叙少壯時事相與感歎乃曰某蒙朝廷之恩當州郡之寄愧
則多矣而勞亦甚焉今獲奉身而退以尋晚歲之樂回視同輩
存者幾人則勞雖甚而幸亦多然人豈有久幸於世者哉蓋數
年前嘗即某鄕預爲葬穴而黃州通判吳君元璧旣爲壽藏之
銘今弘治丙辰年且七十四而實病矣願更爲志銘以及我之
見也予曰公雖病而狀貌加壯年雖高而食飲則豐何遽爲是
則不以爲然數具書來促繼之以詩曰某實病甚矣恐不及見
矣爲之惻然君名熙字彦哲姓韓氏世爲吳人少入郡學習尚
書翹然諸生中累舉于鄕不偶循例入國學居數年始選授德
州同知德州距京師不遠舟車上下號爲要衝君日夜酬應不
倦州守倚之上官知其才數委以事亦惟君廉公人故信之而
事皆濟若淸軍伍運糧餉訊冤獄賑飢民及造浮橋數事州人
皆能言之君和厚人也接人歡然人有急難亦善排解性疏通
然重名檢不肯爲無耻事見士大夫之賢者則樂親之治家不
紊子孫能奉其教而僮㒒亦爲盡力故君得白首安享其樂焉
大父文誠父永昌皆以隱終母某氏以永樂癸卯某月某日生
君君娶張氏先卒子男二曰玢娶高氏曰瑾娶顧氏女一曰秀
卿適袁鼒皆蔣氏出也孫男二女二皆幼銘曰
吳城之西地惟吉陬日召工作幽室有祿不饕守官律孰厚其
藏惟此物欲掩其幽俟百袠吾言不欺尚可質
明故福州府知府張君墓誌銘
弘治八年冬福州府知府張君述職于朝明年旣畢事將還
任便道過家俄以疾卒實閏三月三十日也享年六十四其孤
瑤方治葬具趨吳中以南京兵部郎中華山之狀來乞文表于
墓上予念君北上時嘗過謁予今幾月耳遂至于此爲之慘然
君諱遜字時敏號鈍軒姓張氏無錫人也曾大父均佑元萬戶
大父定考文簡皆不仕君少入縣學爲弟子年二十四中鄕舉
後五舉進士輙不中始授福建同安知縣至即以廉潔自勵大
書座隅曰不如是神其殛之早夜施政勤敏不懈修舉廢弛賑
濟竆民不擾而食足有内侍家故居邑中恃勢豪橫侵占田園
一切奪還之民豪戶有丁三百餘稅糧不時納追徵輙及族長
往往瘐死獄中驗其人而均泒之始無逋負者治爲諸縣最部
使者每舉君以爲縣令法因奏請旌異遂擢福寧知州州治頻
海盗賊出没爲害遣人捕之即皆散去其爲政一如同安時以
丁母錢氏憂去服滿適涿州缺守州事劇難治乃以授君涿蜜
邇京師路當要衝公使人往來如織君量民出車籍記姓名使
旋相受役始無往時不均之歎州有滯獄至則決之人服其明
訟始息巳而天旱蝗生捕之殆盡是秋榖倍收明年蝗益甚積
地尺餘君焚香祝天悉西北飛去部使者復奏其績獲給誥
命進階奉直大夫恊正庶尹贈其父如其官階母爲宜人室邵
氏贈宜人繼王氏封宜人又明年始有福州之擢初至事方冗
積未幾裁決無遺及事有不便於民者竝罷之乃平徭役公用
度使吏無所用其奸又禁凶惡不得自逞其徒畏法爭歛蹟以
避每旦上堂吏左右立燃燭治文書不休藩臬二司在上督責
禀承不遑暇食而君處之𥙿如君爲守令多慕古循吏其所施
設大率以養民爲務故去任之日民輙畱之在同安時立石道
㫄稱頌德政持金餽贐有追至數百里之外者君旣拒却民亦
立石頌之及去涿州爭脫其鞾懸於坊市以示不忘事雖不古
亦足以觀民情也蓋官不必崇惟其行乎志政不必異惟其得
平民屢仕州縣莫非親民之官志之所至無所不遂惠澤下被
民多懷之彼列淸貫居要地者非無其人考其平生亦足讓乎
故載其治行一二以慰君千九原且以爲其子孫之慰耳君二
子長即瑤次琇俱縣學生女三長適華麟祥次適盛奭次許談
一駿孫男四曰伯徽伯純伯伯師
亾兄處士墓誌
亾兄諱宗字原本姓吳氏世爲蘇之長洲人先修撰東庒府君
長子也先君初娶居氏生吾兄居氏旣免身而没頼祖母韓氏
保護僃至而繼母張安人更鞠之如巳生迄長以大吾兄生而
謹畏禾嘗出門與里中兒嬉戲旣入小學誦習顓勤不以風雨
寒暑廢業年十七八先君以少兄弟而家事方殷使分掌之吾
兄於事輙能治其治事左右簿籍雖一錢尺帛必謹記注久之
出入歲月莫有能欺之者人以克家子稱之素寡交游倦酬應
故或終歲不出里門里人至有不識其面者性復儉約室無妾
媵之奉衣履敝必更浣濯補綴服之尤好潔所居汛掃拂拭日
數次不厭至於&KR0869;置器物亦必有常處蓋其爲人如此寬旣竊
科第仕於朝鄕䣊以爲貴顯矣然吾兄自處如前日絕無驕
侈氣人益賢之成化乙未之秋寬得旨歸省而先君不幸巳
棄諸孤兄弟相見抱持慟哭孰意明年而吾兄亦以病不起嗚
呼哀哉蓋吾兄待人極和易終其身未嘗以惡聲加人故卒之
日自繼母王安人而下哭之皆盡哀而傭奴軰亦有泣下者其
生永樂庚子八月五日卒以成化丙申八月二十八日享年五
十有七娶同里陸氏子男二曰奎曰奫奫習進士業女一曰淑
眞適夏靖先卒孫女一以卒之明年十二月四日葬於吳縣五
都太平鄕花園山之先塋將葬寬旣請少司成費廷言先生銘
墓上之石矣復取嘗所述事行刻之納於墓中以爲誌云
陸秉誠墓誌銘
陸自晉以來爲吳郡著姓更千百年陸姓者里有之若其家之
盛衰族之聚散則係其人之賢否耳距秉誠二世尚有仕爲縣
佐者自時浸亦無聞若秉誠在子孫中其殆可稱者乎秉誠諱
忠爲則新之孫以高之子母曰李氏氏没時秉誠年甫十四又
二年而以高没一旦遂筦家政人爲其素不習事慮而秉誠輒
能貿易以爲衣食謀妻子訖頼其溫飽視群從家幸不與俱墜
性孝友常痛不及養親遇時物必薦生鮮兄弟一女兄旣嫁事
當行止朝暮咨之如母此其可稱者秉誠娶王氏無子再娶何
氏生一男曰鼎一女曰素淸適張釗側室生一男曰節孫男二
女一秉誠生於宣德丁未四月八日卒於成化丙申二月十二
日享年五十以歲戊戌三月十一日始葬于吳縣五都太平鄕
花園山之原予兄原本其女兄之夫也故二子來求予銘銘曰
太平之鄕山水深長中有幽室斯人斯藏百年爲期而止於此
慰以一言息我以死
逸晚翁壽藏記
禮曰百年曰期故予嘗論人之生以一日譬之五十以前日之
晝也五十以後日之夜也以四時譬之五十以前時之春夏也
五十以後時之秋冬也明乎是說則能逹乎委順之道逹乎是
道則能治乎豫僃之具是故鳥宿于林獸藏于山知乎夜者也
魚潜于淵蟲蟄于室知乎秋冬者也惟物尚然人不如物可乎
見世之將老者或爲人衣衾或爲之棺槨或又爲人之葬穴蓋
知斯理之必然而豫僃者是以君子與之若吾里逸晚翁其所
謂知斯理而能豫僃者乎或以翁家素饒𥙿故■爲此彼貧者
雖故爲而力有所不能蓋無財不可以爲悅者也是殆不然夫
貧者勞苦困迫求無所得欲無所遂不能以自存往往呼天以
祈死然人終不與之者蓋非發於中心之眞也富者則異於是
安康欣樂求無不得欲無不遂故常以死爲諱有不忍言及之
者於此而及之則發於中心之眞而知斯理之必然者也弘治
壬子翁年六十有六乃八月之吉即吳城西橫山先塋之側命
工作葬穴土厚而燥材良而堅深廣僅容不侈不儉功畢以其
子瑬居京師俾請文以爲記予與翁居甚邇且有交親之好欲
辭之不可會瑬將歸省請不已則書此授之翁名瀚字宗大自
號逸晚姓湯氏其先家江隂後徙于蘇爲吳縣人曾祖曰潤卿
祖曰均澤父曰彦祥贈大興縣知縣母安人楊氏湯爲吳中大
族聚居凡百人翁於同母兄弟最少少即敏恪善治事事難決
者諸兄顧咨於翁翁更服勞不倦數賈于外以資給其家之用
度久之積更厚及其兄渭起太學知大興縣雖有祿入凡用度
愈資給之渭竟以廉吏稱至遇人謙和士大夫多喜與交若郡
太守行鄕飲禮翁得預賓席比歲郡中飢有勸分之令翁出米
若干斛授承事郎時有司急於賑䘏多濫及里人謂翁獨宜而
翁亦不以爲榮也配徐氏子男五人曰璠曰璋曰璽曰瑬曰珙
璋珙俱早卒璽爲伯兄後瑬鴻臚寺序班女一人適袁泰孫男
二人曰似曰俶是爲記
匏翁家藏集卷第六十三
