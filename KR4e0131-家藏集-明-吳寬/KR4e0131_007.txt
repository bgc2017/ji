匏翁家藏集卷第七
詩二十九首
再至都下葺故廬
城東地僻稱吾曹匠石功成屋脚牢九市塵埃眞可避一天風
雨漫相撓不嫌巷隘妨肥馬却愛墻低過濁醪終老吳門敝廬
在叔孫必葺笑徒勞
答潘時用和前韻有卜鄰之意
詞林無事本淸曹頗勝山虞掌獸牢半畞住來鄰可卜一朝謀
定客休撓過從須免投空刺稱賀先判出宿醪緫道詩人家具
少載書仍有借車勞
送表弟吳子高南還
冒暑拏舟來衝寒上車去非關好遠游骨肉情深處
寄洞庭施翁二首(故修撰槃之從父)
流泉匝屋老梅村憶接春風笑語温曾識醉翁山水意爲收尊
爼只開門
先朝翰撰是諸孫白髮淸門古道存送客過溪成久立不扶藜
杖到黃昏
送蔣元用知樂亭
雨後泥途㒒馬勞東馳急欲試牛刀早從鄕里知民事不爲科
名重吏曹海岸循行秋水盛淞江瞻望白雲高漢書每愛桐鄕
說史筆無能亦強操
憎蠅
依然秋後轉多蠅信矣歐公作賦憎讒說欲行曾止棘寓言猶
在却疑冰絞蠅取象緣交足揮麈妨眠罷曲肱一夕北窗寒氣
至營營知爾亦無能
送顧郎中天錫調永州同知
西南山水富淸幽子厚文章記永州此地一行殊不惡何人三
黜獨無憂全家下瀨馮孤棹空槖迎寒典敝裘便道吳西親展
墓却非前度望松楸
苦雨歎
朝雨風從西暮雨風從東東風西風朝復暮繞簷雨脚惟隨風
長街泥深困牛馬廣庭水漫歡兒童今年春熟巳無望秋禾復
偃溝塍中禾頭生耳應俗語哀哉歲計嗟成空朝班侍立日復
日日聞銀臺陳疏封四方水災什六七祈免二稅須年豐
聖君無爲抱淵沖一語悉屬司徒公司徒經制在國用爵賞所
費財當充江南被災巳十載田疇今與江湖通都城此雨有深
意天欲示人如發蒙詔書寬大行當下作詩欲賀耕田翁
爲陸病逸題畫
一卧茅廬三月深出門秋水散蹄涔亦知病裏多新語不肯從
人換槖金
送馬庭簡赴福寧州判
胸中貯書十萬篇清詩妙墨皆堪傳平生知巳有我在當世幾
人如子賢向來六館同周旋石城風月仍年年青袍徒步赴銓
選白日旅舍窮殘編年餘五十得州佐差勝抱關幷乘田眉間
乃有毛義喜便道得過庭闈前上堂捧酒拜家慶紆朱曳玉何
須憐秋盡黃花開未全小春想見江南天臨平山中樂三月雪
晴好泛閩江船
次韻題元新昌吕孝子德升詩墨後
百年純孝出儒門天意能令片紙存手蹟封題聯從子人家收
拾仗諸孫蛛絲煤尾呈奇物春雨秋霜感厚恩南望沃洲山下
路草堂風月冷琴尊
壽徐耕學
鄧尉山中一布衣築堂住近釣魚磯扁舟綠水纔三尺小圃黃
花滿四圍公府招延開幕久里人爭訟入城稀祝翁強徤長如
此老作田鄰願莫違
壽義門鄭仕信母八十
白麐溪上舊旌門舉案何曾有婦言獨向一身完至行能令三
子荷慈恩長繩欲繋西飛日春酒來如初發源前去耄期纔兩
武含飴還待哺玄孫
次李賓之用陶韻止詩
昔觀止詩詩意謂詩巳止㗳然吾喪吾翻在辯說裏淵明寧止
酒文術乃責子苦思得孟郊新聲有侯喜紛紛諸詩人一言予
可起何況數百言和荅各有理茲事已三年屈指丁及巳穰穰
亰邑間散落亦富矣秋水盛吕梁安能辨涯涘寥寥十二篇眼
中邈商祀
臘八日賜宴
詔遣長筵列鳳池人間節序九重知食傳内饔眞成例坐接同
官易得詩雪裏高寒瞻玉宇風前微動識朱旗十年左掖頻分
席深愧黃封酒滿巵
與陳起東食臘飯
歲暮相過恨少歡小筵臘飯擬春盤休開碧碗抄雲子旋把金
刀鏤雪團故里幾人同雅集吾生今日本閒官天寒更爲呼尊
酒醉後猶能賦伐檀
寄光福徐雪屋
吳下隱君徐雪屋久緣山水伴漁樵孝廉有士還堪薦貧賤於
人眞可驕書卷夜當巖月展布袍寒傍渚風飄銅坑深處楊梅
熟尚憶題詩坐石橋
庚子立春朝賀
金闕遥𨳩動樂聲殿前袍笏侍春卿歲星忽傍東方起曉日初
辭北陸行擬學宋臣題帖子待看唐室進儺名禮成再望天門
拜列坐均霑錫燕榮
讀陳玉汝紀夢之作
憶年三十憂無兒紙上僊翁誰贈之沈卿自云手親寫儼然挾
彈張鬚眉悠悠十五流年内兒子三得仍三遺門懸弧矢雖暫
喜架挂襁褓翻深悲只今沈卿亦逝矣厚意虚辱令人疑翰林
吉士東吳産長身廣顙兼豐頥視予屈指五年少三兒玉立肩
參差尚憂娶婦孫未抱天生兩臂將安施沈卿有子尤善畫良
夜夢感僊圖披起來捉筆忙志喜一段奇事成新詩陳君陳君
眞好奇向人說夢何其癡惟君有子昔無夢如我有畫今無兒
蘇家軾轍亦偶爾此例豈可攀而爲從來仁者說有復敢以天
道冤無知君心不足隴還蜀我欲易滿堯之䕫明年相與發一
笑我當弄璋君含飴
辛丑元日次韻羅明仲洗馬朝賀
紫垣兵衛法句陳立仗天階滿瑞麐律應宫縣分氣候光生庭
燎散星辰周詩所願無如夀堯德難名緫是仁玉殿三回叨侍
從衣冠深沐御牀春
郊祀畢承天門迎駕
禮成郊祀屬新年盛事休誇古賦傳萬馬盡驅驚海瀉六龍徐
度識天旋日高衮服依黃鉞風細韶音隔綵㫋只尺堯眉眞可
覩華夷拭目共爭先
慶成宴歸招陳起東賞燈(正月十四夜)
公署齋居長曼曼三日盡將葷酒斷故人契闊令我思欲往從
之足如絆翻然騎馬何處歸御宴日高初飲散腹囊例許携其
餘猶有郊壇牲一段午窗坐睡晩始醒婦輩堪呼㒒能釁盤飱
巳具酒有無拍拍欲浮欣滿罐竹爐火暖酒慚温瓦鼎湯鳴肉
先爛作詩聊代折簡招及此孟春今始半客中無物相與娛一
盞華燈光燦燦煩君爲我搜詩腸佳節豈宜空對案酬和惟應
陳與周(玉汝原巳)要見纍纍珠一貫怱怱步屧不可遲他日來觀成
禘灌
元宵獨坐
屋底燒燈俗強同蓮花照眼瓣能紅月光轉向中天好人意何
如昨夜濃(十四夜與起東玉汝原巳觴詠至三鼓始散)故里關心惟弟姪誰家拍手
有兒童春風又報城門柝起步空庭見斷鴻
翰林宴集閣老以宣召去
白玉堂開酒未闌忽傳中使下金鑾漢家事事歸臺閣猶幸三
公坐不安
送孔憲副赴廣西
十年大夫官亦榮蕭然被服仍儒生胸中自有萬人敵何勞擐
甲兼操兵嶺南群蠻昔猖獗干戈滿眼尸縱橫連民竄伏遍荒
野高州殘破餘空城是時君來作民牧仰天誓欲安黎氓身騎
羸馬從孱卒瘴嶺惡谿循數程群蠻望見遥相驚我來惟伏信
與誠片言開諭纔脫口馬前羅拜咸輸情腰懸木牌悉聽命手
斷藥矢誰違盟弱男寡婦免係累山谷日昏猶哭聲惟連惟高
我守令汝獞汝猺吾父兄軍中主帥驕心萌謂此已降皆可刑
獨將一身保萬口訖今軍旅休南征君於異類且有德斯民眷
眷能相傾祝良張喬世重見人物信是吳中英外臺遷擢終借
寇上國追隨爭識荆同鄕數聆情話好偏怪不肯誇功成邇來
用兵貴神速(時有威寧海之襲)下僚旋踵登公卿以君累歲出死力有
司豈合先知名迢迢桂管古所置領檄再作西南行投荒歷險
自無怨公道藉藉歸時評奇功聊爾錄一二碑文敢擬淮西平
懷脩竹書隱
春寒漠漠雨𬈑𬈑假寐書牀午夢醒十載客居便巷陌一時鄕
思繞園亭繁花昭檻知堪賞亂石鈎衣憶所經恰有古苔三畞
綠都來脩竹萬竿靑當窗好鳥通人語挂樹危藤學字形日射
韭畦朝可剪香凝㯶室晝常扄鹿場舊築猶存號鶴冡新封未
刻銘架上殘編歸擬讀移文不待北山靈
題倪雲林畫(雲林晚歲斥賣田宅念其友張伯雨道士貧而且老持其金悉卑之後黨禍起富室)
(多死徙雲林獨無事人始賞其有見王光菴爲墓志特載其事)
黃金散與列僊儒江上扁舟逐釣徒爲語紛紛評畫者要知迂
叟不爲迂
匏翁家藏集卷第七
