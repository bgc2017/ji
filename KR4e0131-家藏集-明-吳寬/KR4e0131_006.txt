匏翁家藏集卷第六
詩四十三首
與參政祝公游正覺寺(寺爲元陸志寧別業舊多梧樹相傳志寧每洗泛更有竹數種)
(囙名竹堂後廢有僧洪創爲寺)
陸公巳逝逐浮塵洪老重來刈野榛百畞園林成故事一天風
雨醒游人碧梧淨洗今何在脩竹叢生舊有因白髮耆英留醉
墨晩凉傳玩席間珍
吳仲圭鈎勒竹(仲圭嘉興人號梅花道人葬處題曰梅花和尚之塔)
畫家不見吳道子石塔尚記梅沙彌百年筆法兼衆妙又向人
間看竹枝秦川織錦文瑣碎嶰谷截玉形參差苦心却怪揚雄
語雕䖝篆刻嗟何爲
喜雨四首
雨挾風潮勢未休何人對此獨忘憂桔橰挂壁農夫坐起舞茅
簷忽打頭
農家勤動自新春怪見平疇有斷紋孺子何曾知稼穡過庭沾
濕亦欣欣
不飲何曾說半酣飯餘捫腹巳堪慚疎慵又感天公惠午後當
階雨最甘
荒園頻漑趣奴星曉起常聞汲井聲菜飯始知畱客易花闌更
覺照人明
與賀美之過陳湖訪陳氏昆仲再宿東明院時玉汝居
京師而主僧頓公没矣囙遺其徒良琛
東明院裏重投宿偶見前題一嘅然欹枕亂蛩如昨夜入門高
樹却多年季方不與元方在小朗還同大朗賢何處玉笙吹夫
歇山扉新月照人眠
過磧沙寺(寺西有蛟龍浦中有藏經坊僧云鳥雀不入坊中元詩僧至天隱自江右來居此號筠溪)
(有詩集)
日斜湖上過野寺倦登臨老樹風聲合頽垣雨蹟深蛟龍潛近
浦鳥雀避叢林不見筠溪叟詩襌久絕音
韓文公度藍關圖(光福徐太守家藏)
韓公上書諫佛骨自分投荒生不還忍寒作詩示姪軰千古增
重藍田關關門雪深阻去馬直氣早已開衡山唐皇殂矣骨亦
朽瘴江無墓空潺湲嗚呼瘴江無墓空潺湲潮州廟碑不可删
遠游
嗟彼城市人而有江湖想如何屋下身忽在扁舟上遠游無定
蹤日日憑五兩南風舟尾發千里落吾掌如觀山海圖瞬息歷
九壤扣舷歌離騷八極願長往旁人發大笑此語意何廣屈子
百世師未許後人倣
酬海虞陸生寫賜服像
臚傳春殿偶前行賜服深慚出上方豈爲形神勞繪事故憑
粉墨著恩光詩中曹氏今爲庶壁上吳生遠擅場歸到山林
還有託幅巾偏稱鬢毛蒼
李龍眠劉阮遇僊圖
誰與龍眠作畫評高唐雲雨筆端生欲知劉阮天台事試讀韓
子桃源行
趙松雪長江疊嶂圖(李貞伯藏)
長江滔滔向東瀉憶昔扁舟順流下慈悲閣前浪花白兩岸靑
山似奔馬蒹葭楊柳風颼颼江行六月疑深秋歸來巳是十年
事看畫偶然思舊游江流樹色非邪是仍見山腰隱高寺赤岸
滄洲杳靄間只尺悠然起愁思苕溪影落鷗波亭王孫弄筆何
時停北來戎馬暗江滸千古遺恨歸東溟
題張外史伯雨贈曲阜孔君詩後
結廬句曲號貞居石鼎千年句法如所有白雲難贈客豈無淸
露可爲書湖隂小閣題金菌月下高冠製玉蕖白首交游洙水
上歸儒深恨早回車
王叔明山水圖(叔明號黃鶴山樵)
黃鶴高樓巳搥碎空有江南黃鶴山山深有客持樵斧終日置
身林木間臨風高歌白石爛隔水或看秋雲還老夫亦有幽居
興對此徑欲移柴關
倪雲林墨竹
古來畫法即書法時從用墨窺良工雲林胸次本高潔墨氣自
與爲人同扁舟日暮過甫里竹梢落紙含淸風想應停筆悵然
久詩思遥逐天隨翁
沈恒吉小景
扁舟同泛十年前夜宿西山一塢煙逝矣斯人猶在目古村黃
葉帶清泉
畫鷹
林塘秋晩木葉稀瞥然如褰原憲衣野鷹木末俯首晲豈欲供
爾清晨飢嚴霜塗塗百草腓平郊且莫張虞機天空海闊羽翮
徤終當一擊奮我威區區鶉鳥何足數草間任爾東西飛
畫鷄
杜翁昔賦縳鷄行韓子曾聯闘鷄句朱冠銕距本同形勇怯在
人分感遇鷄耶被縳良可嗟闘鷄雖勇何足誇爭如此鷄只獨
立昂然不屬詩人家
過吳江瑞雲觀(陸道判建黃文獻公有記)
笠澤磯頭訪瑞雲洞門高掩寂無聞重湖急雨過龍陣小塢亂
石眠羊群有懷廬山陸脩靜敢比會稽王右軍與客松隂論往
事摩挲殘碣慨遺文
舟經荻萹阻風留宿王抑夫田舍(時水荒後)
歲暮江村落日懸誰家漁網設平田岸頭行客訟風伯堂上主
人疑水僊斗酒急呼聊慰藉扁舟欲去重留連荒溪白屋炊煙
少縣吏那堪横索錢
題王叔明遺沈蘭坡畫
黃鶴山人樵古松踏月夜訪蘭坡翁浴鵝溪邊放杯酒尺素頓
發青芙蓉百年坐卧松雪中似舅宛有王孫風誰教彦遠作畫
記姓名也合收王蒙淸霜不管坡蘭叢蘭芽仍茁吳門東山人
倒騎黃鶴去黃鶴一去青山空
巳亥上元夜有感
夜堂春酒十年前白髮朱顔笑語傳孤露餘哀雙袖濕凄涼無
寐一燈懸長街未盡人猶走急雪初晴月正圓身在故鄕悲感
集他時今夕況幽燕
胡瓌番騎圖
漢家詔下五將軍虜騎衝寒度塞雲終信奇功收幕府如今不
是奉春君
韓節婦
閶門煙火萬家稠獨掩深閨賦栢舟曾識市中無二價肯將從
一負韓休
爲姚文𥙿題畫
憶醉園池之上悠悠二十餘年城裏人家似此畫中風景依然
與李貞伯游東洞庭六首
過木瀆
舟行三十里初向瀆川過客路偏逢雨人家盡枕河橋橫光福
嶺水接洞庭波倏爾嗟春及田間見荷蓑
舟行出胥口
孤蓬遥踔太湖心着雨高山水墨深積氣上蒸炊正熟弱流西
注壓將沉不囙迢逓辭清賞轉覺空濛助醉吟詩裏白公誇月
夜未知奇觀屬春隂
游太湖翠峰寺
步轉危峰路豁然梅花叢裏見靑天春泥不汚登山屐又過長
松啜冷泉
興福寺小憩
九塢寒泉一磵流遥從木末望山頭春風未掃禪林雪更爲梅
花半日流
湖上望西洞庭山
百家棧上望西山縱目遥過銷夏灣未遂眞游勞指點聊馮高
興去躋攀石壇相距纔十里林屋都來有萬間報與山靈須少
待會將親手扣僊關
飯法海寺
行盡松杉嶺慚平日高深谷喜新晴山樓飯罷渾無事獨倚危
闌聽水聲
游惠山入聽松菴觀竹茶爐(菴有皮曰休醒酒石時&KR1343;姪隨侍赴京命和二詩)
與客來嘗第二泉山僧休怪急相煎結菴正在松風裏褁茗還
從穀雨前玉碗酒香揮且去石牀苔厚醒猶眠百年重試筠罏
火古杓爭憐更瓦全
游金山
大舶西來趁晩潮留雲亭上興飄蕭水從灔澦流偏急春到崐
崙雪盡消萬里亰華瞻北極一時人物慨南朝中泠入口平生
足坡老詩篇巳命騷
瓜洲阻雨留曹氏館
水長瓜洲上鮆魚高樓三日雨疎疎主人能慰江南客晨起呼
童作笋菹
宿邵文敬清江官舍爲題高房山畫卷
淮南春夜風兼雨空堂蕭蕭雜人語戸曹好客無與娛故展長
圖慰羈旅大山矗矗如覆釡小山歷歷還聚黍人家隔岸見衡
茅艇子隨潮歸浦溆眼昏莫辨雲中樹據案呼童執高炬千里
悠悠亦遠游却喜意行無險阻闔閭城中爲我家俗事到門多
峻拒平生惟有山水緣招我登臨無不許憶昨離家始浹旬此
物依然入東楚乃知高侯畫有神未讓道寧與僧巨願君從茲
慎藏弆對棋寧賭淮南墅
過吕梁洪
力盡千艘勢若傾隱然門限入彭城漢封岱嶽分來脉禹鑿梁
山擬舊名高岸茅茨民舍穩繞灘風雨客心驚平生亦愛王陽
語壯歲難辭險處行
徐州阻風
蘇家故事畱詩句仍見夜中風雨來水激萬艘難捩柁鼔行千
陣不&KR0742;枚怒號應撼藏蛟窟奇觀須登戲馬臺河上去程誰算
得擬尋石室弔桓魋
與徐仲山東行五首
望嶧山
魯郊空且曠目力安能竆倏見千仞青横截乎其東群山相後
先蹲踞猶兒童尼丘亦遠避何曾數龜蒙嘗讀禹貢書其陽産
孤桐剪伐成何用茅茨舜爲宫諒惟製琴瑟摶拊歸良工囙之
懷古人仰睇雲霄中
觀泗河
四源合一水古河因以名望之渺千頃永口汪然淸蕩摇鄒嶧
山映帶兖州城餘波入漕渠資國功匪輕疎濬藉水部來往勞
經營欲渡免舟楫石堰築且平臨流一縱步魚鱉不我驚即欲
竆其源何惜此數程念昔洙泗間講業皆諸生河廣豈水然聖
澤惟盈盈茲游幸沾漑自慶非徒行浴沂效前哲春服亦旣成
入孔林
兩楹旣夢奠黯矣斯文光巍巍魯城北冠屨於焉藏墓木不可
辨合抱十萬章知爲門弟子移植來四方惟昔治任日相向哭
且傷孰知千載下儒者猶心喪愚生復何幸瞻拜俄其旁去我
有周末藹然覿温良如陪游與夏執贄同升堂惓惓東引領夙
願今始償嶧山千仞高泗水百里長何必四尺封天壤俱存亡
觀手植檜
魯宫久巳壞孔宅仍如新悠悠二千載手澤嗟尤存所存匪他
物奇樹當高門矯矯歷霜雪青靑出埃塵親承時雨化生意常
欣欣相傳藉文字烈火經嬴秦而此特萌蘖挺然異其群群木
繞庭際合抱高入雲尋常豈得似隱起成旋文端如人索綯徽
纆依然分米芾好奇士於道未必聞玩物有述作意與石丈均
我來重謁拜欲去步幾廵維魯多松栢斵度見詩人徂徠與新
甫遥瞻失嶙峋
謁宣聖廟
林立穹碑蝕古苔廣庭端拜殿門開玉封高竝東山峙聖澤長
盈泗水洄已冷阬灰科斗出未行綿蕞太牢來只今老樹成連
抱天遣森然愧宋魋
匏翁家藏集卷第六
