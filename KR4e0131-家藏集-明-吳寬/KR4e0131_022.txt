匏翁家藏集卷第二十二
詩四十六首
題華東湖作族姪女冬娘死節傳後
江淮兵變到中吳死節多從女丈夫獨有冬娘名姓著一篇家
傳頼東湖
題王孟端贈趙定軒墨竹二首
鳳凰池上掌絲綸餘興依然見墨㾗戲寫一枝何處贈吳門相
見趙王孫
秋風欲動覺蕭蕭萬木空憐葉自凋見說舍人高致好一枝惟
許換吹簫
題柯敬仲博士墨竹(上有虞道園詩)
奎章閣下鍳書時書法翛然見竹枝碧玉漸高應解籜倩誰深
刻道園詩
趙松雪溪山秋霽圖臨本爲奎姪題
碧山爭秀掃蛾眉故着丹楓點染之松雪齋中人不見後人猶
解學主維
挑鼻圖
昨見剔耳人今見挑鼻者莫言人道我有嚏我自打
春溪聚禽圖
春溪遠發春山中一夜好雨溪流通綠波泛漲渺無際但見桃
花千樹紅鴛鴦鸂鶒何容與散亂中流錦爲羽倉庚獨似避游
人去踏花枝落紅雨草深哺子芳洲晴葉暗仍聞求友聲展圖
便有會心處放棹欲作春溪行玄裳縞衣彼何者爲戀高松倚
平野莫論鴻鵠志安知名字俱摽在埤雅
題陳季昭畫
金昌亭側舊樓居索畫人來坐不虚誰信高年筆猶徤案頭臨
畫似臨書
題范文正公書伯夷頌後
鄕先正范魏公楷書韓子伯夷頌宋元以來題詠甚
多然奸檜亦厠其間有韓范不時有此心誰與論之
句是可笑也寬舊觀此卷今再從公裔孫從規借觀
焚香再拜謹題其後
西望天平萬石林凛然生氣到于今名文有託幽光顯餘事能
傳楷法深義士若微眞接蹟名臣雖有莫論心歲寒堂裏千年
物敢作尋常翰墨臨
題西閶吳子潤製刻絲壽圖
機中織錦慚秦娥唐宮刺繡如拙何綵絲日暖臨窗搓新藝試
看投金梭剜雲割霧補銀河旁人不識以手摩非紵非縠非綺
羅但見空明搖玉波上有雙桐交碧柯下有靈草連綠莎奇石
矻立仍嵯峨僊人曳杖顔微酡幅巾翛然步平坡高躋壽域髮
未皤丹靑朱粉費調和畫家自來無此科裁成萊衣舞婆娑羔
皮豈少緘與紽吳中妙手不可磨樹間有字知爲他五色文繅
一尺玻淸曉持向高門過海鄕樂事新年多試呼家童歌此歌
陸天游畫
翛然掩陋室幸此絕塵鞅偶開水墨圖頗慰山林想危岑瞰深
碧湖水平於掌喬木四五株秋氣始蕭爽不逢弄舟人似聽伐
木響二老足高致多暇自來往落照變巖姿臨流更欣賞
黃大癡畫
疊嶂帶微雲淸溪落高樹茅屋是誰營緣知最佳處城中無一
㕓門外有雙屨不盡此圖情癡翁更題句
杜東原畫
曾過杜老宅不見舊林亭此日看圖畫多年失典刑古藤垂地
紫弱柳映門靑彷彿當時意吾衰鬢巳星
任月山七馬飲飼圖
一馬初飲泉三馬共嚙草二馬欲飲一未嚙七馬縶維俱櫪皂
圉人飲飼亦良苦莝草汲泉須美好驅馳正用千里力不使爾
渴使爾飽爾如無用却徒然天閑肥馬雲錦連
登故友史西村小雅堂
路繞黃家溪水長春風灑淚復登堂草荒求仲常來徑塵滿元
龍舊臥牀分手死生嗟契闊傷心聚散覺淒涼高丘數尺棲神
地碧樹爭凋不待霜
訪啓南舟中望虞山憶與啓南同游今二十年矣
蜿蜒平野臥靑山相見令人獨厚顔徒有詩篇曾記詠巳無筋
力再躋攀船頭旋轉憑黃帽水面低回擬翠鬟舊日同游誰在
者欲從東老學淸閒
夜宿啓南宅風雨大作
賓筵燈燭對淸光更許扁舟繫岸傍衆竅盡號風在野舊㾗猶
記水侵牆草堂突兀春星暗柳市回環海浪長天意莫言能殢
客老年難自別西莊
題啓南過吳江舊圖
吳松江腹太湖頭雌霓連踡臥碧流我昨經行覺尤勝滿船明
月下滄洲
過荻扁畱題王葦菴宅
三十年前此地來高門重見向陽開席間香氣梅花供庭下淸
隂栝子臺春及西疇農事動晚來東浦釣船回主人爲滌胸中
垢臨別還教進茗杯
賦葦菴新栽四栝
嘉樹初從何處移竝持高節巳虬枝良材舊作荆州貢別種休
評杜老詩(杜有四松之詠)春雨總沾親手植歲寒能長及肩隨他年五
老成賓主秀色參天映壽巵
謁外家墓
高塋昔所築遠在西山陬始鑿處士穴萬石臨上頭忽逾二十
載旁峙復二丘(左汝中右汝善)荒涼樹盡伐蔓草自綢繆周垣旣傾缺
中路廢誰修處士有厚德賢配信其儔如何使至此天道亦可
尤二子伯最美獨抱子女憂上冡無哭聲陳設空肴羞我獨重
感歎淚下不可收有姪弱不振生計且無謀琢石爲表識次第
植松楸吾當任其事庶以慰諸幽
送僧無礙歸太原
出門有礙是何言萬里南游自太原總道水流還赴壑亦知葉
落要歸根
爲奎姪題吳隱之刺史遺象
南行曾是飲貪泉百世清名尚卓然遺象未知還似否賦詩惟
與後人傳
答光福張君送楊梅樹
曾乞楊家果樹栽銅坑山裏忽移來薦新每恨無佳味欲向先
塋手自培
題陳憲副賣書圖後
過門作別意何如爲說嘉禾去賣書倏過驛程輕是舫久知家
具少於車古人糟粕猶酣甚舊日筌蹄豈棄餘莫把賣書圖也
賣要看淸節正須渠
紀游靈巖(有序)
靈巖爲故吳宮自唐以來詩人題詠甚多而吳人歲
必往游故范文穆公詩有不到靈巖即虎丘之句予
少時猶見山下有石碑曰第一宮後寺旣壞而山復
遭石工之厄游者益少弘治丁巳三月予將北上與
文宗儒輩匆匆一行時主僧方戒鑿石種松滿山予
喜兹山之復興也賦詩紀之
千載吳宮瞰瀆川重尋蹊徑意茫然靑山亦有興衰日白髮空
懷少壯年巨石鑿殘憐匠斧平湖浮動愛漁船主僧手種松杉
徧擬待成林更坐禪
紀游天池(有序)
予與李世賢文宗儒諸公徧游西山晚至天池有老
僧三人皆垂白髮數寸見客相視&KR0787;眙其一人明日
持卷造予家索詩自言不入城者二十餘年矣憐其
意懇旣爲題二絕句復賦此紀之
怪石巉然銕削成寺前仍有一泓淸山深游客來應嬾林密居
僧見若驚瘦骨能支猿鶴老長顱不剃雪霜明將詩何用眞堪
惜二十餘年復入城
予以服除赴京啓南謂年老難別拏舟遠送感念故情
以詩叙謝
行經錫谷又毘陵豈是山隂興可乘千里綠波隨客去中宵白
髮向人增老年敢祝惟多愛厚祿深慚自不勝杖屨相從須有
日臨岐詩劵最堪憑
題無錫李舜明家藏宋王梅溪謝先世侍郎琳爲主司
啓幷題御賜詩遺墨後
宋家南渡有文豪賜葬猶瞻墓栢高畱得舊時遺墨在持衡眞
喜錄英髦
宿呂城
連朝離抱不能平又記南來宿呂城酒散長亭驚雨至(時同年蔣德夫)
(載酒遠送因雨始散)棹依高岸識潮生麥秋未到猶三月瓜步將臨只一
程頼有故人同夜坐白頭相對燭花明
自邵伯至寳應風雨中連日過湖
滿船風雨過重湖湖上帆開百幅蒲遠岸茭蘆紛自舞中流鵝
鸛亂相呼行期莫把前程算身計先爲晚歲圖積水混茫三萬
頃只將震澤抵中吳
入淸河
扁舟離東楚始入淸河行欲向水濱問如何負清名淸河自南
下黃河自東傾昔者本異派下合猶分明一從河爲患散漫殊
縱橫兖豫失故道迂行過彭城迤邐數百里洶湧勢不平遂令
清河濁敢望黃河淸孰爲究其故厥咎從何生淸濁各歸宿巨
海終合幷河伯須率職勿俾識者驚
下邳道中見山
我行過京口靑山似追餞十日浮濁流無復見山面今朝入下
邳有物臥平衍風回亂帆開山色如復見茫茫曠野間翠几誰
所獻舟中跼蹜身自覺忽輕徤歐公記瑯琊蘇子詠陽羡勿以
此竝論聊慰平昔願
望桓山
郭外岡巒如大環(蘇子放鶴亭記語)西偏人說是桓山舟中引領猶堪
望石上題名孰與删(予未嘗游此聞有好事者題予名于石)堂制若封黃壤燥斧
㾗仍帶紫苔斑孔林樹古無人伐地下知君亦厚顔
過沛縣懷縣令顔伯偉與其子同死兵難
誅錯兵來漢室輕區區一令肯前迎何人獨以家爲計有子還
憐史失名主辱固當全大節身亡旋復共孤城夜深河上扁舟
過嗚咽猶聞流水聲
泊濟寧
路入任城懷舊事誰家有酒當金龜南湖積水將分處孤月隨
人正滿時翠柳行深烏市亂黃沙岸古燕巢危薰風送暑趍京
國心與河流欲竝馳
東昌道中偶閱畫冊各賦短句
菜
翠玉曉籠篵畦間足春雨咬根莫棄葉還可作羔煑
瓜
瓜纇一何多吾欲問老圃更乞東陵侯來救渴者苦
茄
種茄糞壤中地力亦易竭厥狀雖不同難將味分別
蘿蔔葱
玉杵削未舂金絲束成繚和以翡翠莖倂作春盤料
荸薺
纍纍滿筐盛上帶葑門土咀嚼味還佳地栗何足數
楊梅
五月果初熟枝頭鶴頂丹欲知甘泠好千顆薦冰盤
笋
巳抱錦䙀兒仍參玉版師吳門啖已足正屬燕來時
木筆
半含成木筆本號是辛夷一樹石庭下故園增我思
梔子
此種爲薝蔔名曾載佛書瓣香凡六出郤與雪花如
渡口驛遇風
黃沙障天天半昏砲頭風急萬馬奔何人去塞土囊口天與河
流一色渾曠野麥苗纔尺許只見風來不見雨雨師風伯不相
