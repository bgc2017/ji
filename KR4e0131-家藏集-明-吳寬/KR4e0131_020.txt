匏翁家藏集卷第二十
詩五十首
與周公載運使會飲追和往歲所寄述懷韻
京邸當年客馬周如公相見未輸籌登名早爲唐科喜流涕長
懷漢室憂煑海功多成國計肆筵情重雜時羞只今公道知猶
在幸値明時豈陟幽
楊補之竹枝
補之舊擅梅花手忽向人間見竹枝數葉翛然書法在此中惟
許㬜人知
讀濟之南都紀行詩
長卷親書截剡藤調高欲和却難能燈檠夜靜頻生灺硯沼冬
深始結冰舟入龍潭輕一葉屐回黿嶺歷千層句中了了江南
意爲憶登臨我亦曾
謁元世祖廟
百年中國乘衰運萬馬臨河度斡難魯史會戎猶甚謹燕都稱
帝亦偏安冠裳巳敝塵埃積爼豆雖陳棟宇殘零落御容茅屋
底居民只作羯胡看
送林世調赴湖廣參政
巳愛超遷愜所推不知清議尚嫌遲省中公事方多日席上同
年漸少時西控早成持檄夢(世調先夢持檄有西控巴蜀之語)南行兼慰倚門
思春來舍館渾如舊荀氏于今更有慈(弟世南祠祭員外郎)
元夕雪
巳愁冬煖欲聞雷雪落燕山幸此回隂滿同雲連紫禁色欺明
月映瑶臺六花總向早春放一尺不須平地堆況値元宵好風
景萬家歡賞共傳杯
十六夜邀仲山濟之禹疇飲
雪月交輝歎未曾寒生硯沼見春冰年將六十應推我地比西
南巳得朋坐久市燈無一盞飲殘官酒只三升山隂回棹眞堪
笑此夜分明興可乘
送陸全卿廵按福建
豸角冠高近赤墀身依霄漢立多時天威瞻仰承新命王事
咨詢詠載馳人好不憂風裁少地偏難使德音違行行却與吳
門便繡服登堂奉壽巵
錢舜舉仇書圖
斑衣繡袴紅錦縧眼中嬉戲皆兒曹三兒仆地地着尻紾臂扼
吭力與鏖風旗破偃失所操篋笥所有藏不牢一兒傍晲髧兩
髦獨抱書卷不忍抛就中此子差獨高霅川老錢眞畫史意匠
經營妙如此嗟哉幼而不孫弟䦧墻之事從兹起請師教兒讀
曲禮
送姜恒頫改守寧波便養
漢書舊說河南守未許吳公美獨專奏疏屢陳容便養官階無
改勝喬遷地連越嶠仍持檄家在婁江好放船從此升堂了公
事夜筵春酒樂高年
廷試東閣閱卷
𬗋雲垂戸結春隂坐接群公奉工音薄識未勝甄别事長才俱
罄對揚心大官供給珍羞滿常侍奔趨禁闥深漢代賢良遺制
在披沙應喜得兼金
赤壁圖
西飛孤鶴記何祥有客吹簫楊世昌當日賦成誰與註數行石
刻舊曾藏(世昌綿竹道士與東坡同游赤壁賦所謂客有吹洞簫者其人也)
趙松雪蘭竹圖
鷗波亭上春風筆秀色翛然共一丘頭白江南眞想見幽蘭叢
竹帶桑洲
送吳禹疇赴廣東兵備副使
辭朝初下大明宮臬事都歸玉敕中繡服遠廵兵衛繞戈船閒
泊島夷通天常作雨連重嶺海不揚波少颶風却羡宦游親友
在公餘應喜一尊同(時仲山初擢廣省)
送施克寬太僕守思州府
十載周家有僕臣喜承新命駕朱輪豈無輔郡勞賢者須信宸
衷念遠人山下行春緣草樹天中入夜望星辰煩君莫改巴陵
政遺愛今猶在楚民
文湖州叢竹圖
湖州去世六百年尚畱細竹翠娟娟縱横散亂如蓬賤豈是坡
僊詠漢川兩崖脩影何處見石罅百折流淸泉泉鳴竹響合虛
籟我欲柱杖聽泠然
送仲山赴廣東參政
久從夏官卿分署專典選莫府累上功鑒別殊不倦吏胥服精
疆寮寀推老練以兹績屢書有最却無殿屬當黜幽時諸省多
獲譴山公重人才啓事遂登薦御批由論定豈藉氣力援參政
三品官後世號方面坐鎮惟大藩宣化及州縣孰云嶺海遥炎
蒸少霜霰民物誇繁雄此地今甚善米粟出要荒賦入同禹甸
公田況早收積蓄總饒羡巳不煩催科況乃免鞠讞中年始入
廣身已脫俗諺鯨波就再涉浮海亦乘傳章服耀金緋眞不忝
恩眷公餘適凊暇發篋得詩硏山川有諸奇題詠語頃徧此行
信堪喜更喜過家便十載別吳門親友幸相見衣錦當書行
璽書因爭眩行哉不可緩我獨重戀戀平生託心知故舊莫予
先都下常合幷秋社異鴻燕時枉過園居辨折啓文卷海月故
延畱盤蔬雜藜莧往往入夜還行歌共群彦孤懷今何如誰復
容鄙狷久旱得微雨南風特狂煽城東大道傍樹暗時節變嚶
嚶求友聲黃鳥聽百囀臨別心惘然舉酒未能餞
癸丑閏五月十四五日久旱大熱十七日得雨始解偶
閱王荆公集首卷見二詩頗合乃次韻以寄濟之
氣候殊非常地不限南北不知人間世何地獨淸寂炎風晚逼
人背坐時屏息遥思凌隂居須用冷淘食淸晨頭未梳終夜汗
猶拭歐公賦病暑徧誦句難摘
好風從東來長夏適吾適故人不相逢豈謂一墻隔向來旱太
甚土燥憂地坼暑氣何可當對案曾廢食一雨洗熇煩人情俱
有獲夕陽寫脩篁庭際開畫壁披襟納涼思虛館聊憩息積水
溢淸池疎髭照能白
連雨再次前韻寄濟之
脩篁在池南朱藤在池北置我干其間翛然轉幽寂雨絲密復
疎其勢當未息農家寧米賤安坐得飽食再和彎碕篇端溪巳
新拭泚筆何處書圓荷手親摘
靑林鬱然深東望懷小適(濟之園名)冒雨定不來共月却相隔危亭
昔再成池涸岸如坼何況舊井泥莫汲寒泉食安知庚伏天乃
有此厚獲水流聲滿池屋漏㾗在壁朝回無一事僮僕猶偃息
葦間瑩然明老鶴羽偏白
倪雲林秋林野興圖
經鉏堂前木犀黃何人晏坐問天香迂翁胸中有清癖欲摘繁
花歸枕囊秋林野興圖親寫百年零落燕都下市門不遇杜長
垣殘墨誰將手重把
次韻爲王應爵進士題天平山石湖二圖
萬石如林貌得眞縱横碧潤共蒼峋城中拄笏須閒客林下峨
冠有正人支老鄰居馳駿馬范家先墓倚危麔峴山未必高如
許遺愛當思繼㬜臣(時應爵初除上高令)
古亭石刻手曾模宋墨當年記石湖絕澗百盤横略彴晴波九
級蕩浮圖開園種樹山爲界放水灌田天賜租重擬四時編雜
興范家莫認是堯夫
送張叔亨出廵雲南
曉承天語五雲低眞覺香煙滿袖擕南詔遠人勞按治北畿
多士憶提撕久看桓典乘驄馬未信王褒祀碧雞應過滇池詩
興滿不妨揮筆製新題
送朱堯民
連雨起涼颸新秋迎溽暑匆匆即言旋晩共園亭語泥淖一尺
深驢車在郊墅路人勿相疑不是從選舉
送陳宗理知永定
爲愛君家世先朝有直臣急除官未晩小試縣猶新地遠能
馳譽才長却稱身熙然山谷底騎馬徧行春
早朝
晨雞初唱攬衣裳城闕遙分見曙光耿耿長庚帶殘月迢迢行
潦接汙潢橋頭雨過添新水蘋末風來送早涼自笑江南未歸
客廿年騎馬入朝忙
送戴師文參政
雄藩瞰南海富庶冠諸州稽古建方伯參佐須名流戴君本台
産早爲賢科收兵曹善裁決可與姚崇儔況乃飫文墨士林名
不浮冡宰始高薦夏官難固畱惜哉重末務無能爲國謀邊徼
偶多事方勞九重憂玉關度羽檄未解小邦仇又聞古靈武胡
馬滿山頭兵技彼或短將材此誰優山川有險易地利更當求
坐見萬里外須煩人運籌幸君年尚富仕路廣且脩朝廷愛
人才巖穴猶當搜有才如君者豈置南海陬暫去勿復顧蠻方
候回輈
郭熙雪浦待渡圖
宋人能畫非等閒郭熙絕藝如荆關御府收藏三十軸玉堂猶
自遺春山横圖若此纔數尺春山相逢應厚顔北風怒號振平
野巖石吹墮林柯彎望中慘慘皆雪意飛鳥未倦爭飛還何人
剪水作六出山上陟失千靑鬟渺然上下同一白但見空林楓
葉殷流泉不流凍作滴豈似雨過聽潺湲群猿入洞失連臂文
豹藏窟無一斑須臾坑谷盡填滿萬頃蕩漾仍澄灣野航載客
遥在望舉手招呼急欲扳冰花粘棹行尤澁雲低落日懸孤環
往來浦口屢涉險未識舟人心孔艱擁裘馬上莫相笑山南捷
徑非人寰
范寬雪山圖
華原范生性落魄太嶽終南雙草屩酒酣握筆發天眞無奈胸
中飽丘壑開門仰望青嵯峨誰遣紛紛雪花落前峰後嶺失崚
嶒何處移來千玉璞良工袖手琢不能此語分明非善謔長溪
一夜冰梁成山足潺潺垂短瀑風回木落岡巒空遙向林端見
高閣興來便欲扶笻行去倚危闌招獨鶴人間此景却輸吾寒
士多年甘寂寞
趙大年春江圖
密林蔽日青蒙茸兩岸都歸煙霧中分明罨畫溪頭景只欠垂
綸一釣翁釣翁莫放扁舟去沙上鴛鴦方好睡落盡桃花人不
知夜來細雨春流&KR1401;
楊補之雪梅圖
竹外斜枝凍雪乾楊翁風度亦酸寒扁舟穩繫吳山麓須向石
湖深處看
王澹游歲寒圖(後有王叔明䟦)
脩竹風回玉珮淸松聲相和紫鸞笙北人不識梅兄面莫怪王
蒙說手生
錢舜舉水僊花
種盡芳根花不發霅翁筆底忽生妍人云須向水邊種始悟花
名是水僊
次韻題畫
木葉下回溪依然見山影高人爲尋詩不畏溪頭冷日落雲初
還鳥鳴林更靜占此一壑居人生非不幸
謝吳承翰送悟道泉(有序)
成化己亥春予偕李大僕貞伯游東洞庭山宿吳鳴
翰宅明日偕過翠峰寺寺有悟道泉飲之甘美相與
題詩而去今二十年矣一日鳴翰弟承翰使人舁巨
甕以泉見餉予嘉其意以詩&KR1180;之於是太僕公與鳴
翰皆物故矣
試茶憶在廿年前碧甕舁來味宛然踏雪故穿東澗屐迎風遙
附太湖船題詩寥落憐諸友悟道分明見老禪自愧無能爲水
記徧將名品與人傳
姪奕勺泉烹茶風味甚勝
碧甕泉淸初入夜銅爐火煖自生春巨區舟楫來何遠陽羡旗
槍㵸更新妙理勿傳醒酒客佳名誰與坐禪人洛陽城裏多車
馬却笑盧仝半飲塵
東坡樂水圖
右手按膝左手戟長帽不着豪氣溢此公豈是尋常人眉山秀
出文章伯擘開靑峽噴玉泉石罅百折猶轟然山中自當一部
樂何用嘈嘈鳴管絃惠州飯飽渾無事羅浮之西山崛起白水
畱題屬此公萬里來游天所使黃衣翛然戴小冠水樂同爲杜
牧看圖中不是程正輔方外當爲鄧守安
元人陳惟寅有蘇杭懷古詩各六首予以杭未至而蘇
事甚多總和六首
自古繁雄地駕言游且行載瞻至德廟容象宛如生回塘入古
詠一水仍前横
胥山高百尺勢抵越王臺越今在何許溪名猶越來當時嚭與
種齒骨亦浮埃
五噫歌不作葬近要離墓耕夫戒揮鉏忍使墓磚露更念皇伯
通徘徊不成步
壯哉重瞳子叱咤人如無子弟八千人渡江惟一呼英姿不復
返吳門空夕蕪
南昌有一尉官卑同抱關獻書論時事能動天子顔市門卒何
賤高風杳難攀
王珣開別墅林石冠吳都安知歌舞地𣑽㖵託浮屠居民祠短
簿攖肉多神烏
沈石田追倣黃大癡長卷爲林御史舜舉題
大癡道人顧長康平生癡絕仍畫絶長卷當年我亦觀大略猶
能爲人說山川歴歷百里開彷彿扁舟適吳越平林曲岸客共
游複嶂重湖天所設漁工樵子互出没定有高人在巖穴墨瀋
淋漓拾未能信得畫家山水訣爲人說此亦徒然把筆安能指
下傳對本臨模未爲苦運思想象誰能專晴窗設色手自改輸
與吾鄕沈石田
次韻韓彦哲州倅促予作生墓志
面辭天闕向南歸落落晨星故友稀人比荆州今即是年過蘧
瑗尚知非舊施美政爭傳播預恐蕪詞少發揮表聖逹生眞不
忝壽塋石表定生輝
爲奎姪題石田雪景
瑤林依石斷雲攢雪後西山更好看憶向越來溪上過梅灣玉
削數峯寒
次韻石田七十自壽
壽數長期百歲零試看把卷眼明星未誇共仰人如斗尚憶初
生歲在丁宅近江湖雲際白天寒松栢雪中青北堂自獻長生
酒不愛嫦娥藥最靈
煬帝龍舟圖
畫棟重重半空裏殿脚誰云在平地洛宮遥載到蕪城試看龍
舟浮綠水錦帆高挂起春風恍若江神僃驅使萬歲千秋樂未
央左右何須奏封事當時殷鑒有陳家親聞玉樹後庭花流連
豈在宴安日荒惑昔者先萌芽渡江伐罪豈不見悔殺井中張
麗華䢴溝迢迢幾百里暮雨蕭蕭楊柳斜惟餘尺許龍舟樣畱
與人間說隋煬
鮑翁家藏集卷第二十
