匏翁家藏集卷第二十八
詩八十七首
題謝鳴治歸來園
三畞新開山下園古村纔得數家存經心勞止多閒事遺腹嶄
然有長孫栗里一尊常自滿(陶淵明作歸去來)眺家千首更須温(眺以道號)
(歸來子有濟北集)主人莫作終焉計召命臨門敢負恩
次前韻懷故園
老夫亦自有東園因賦歸來若目存久負木鑱歌杜子何妨布
被笑公孫別來漸覺淸風遠坐處常思白石温便逐秋波放舟
去時人莫漫笑忘恩
鳴治新修國學朝房雨夜宿此有作次韻
笑揮公帑百金餘輪奐驚看勝舊居一日葺來猶故事兩山占
斷豈吾廬(鳴治家有兩山書院)夜中風雨題詩滿天上星河待漏初廣厦
仍思庇寒士先生才調未全疎
久借内閣朝房次前韻
詞林再入歲周餘自笑東房久借居漢代雖多閒祿秩吳門幸
有舊田廬高眠齋榻春回後慣着朝衣日出初天念老人仍借
景隔牆嘉樹綠扶疎
寄壽太宰尹公八十(有序)
恭惟太宰尹公天下逹尊濟南遺老寬辱愛頗久奉
問獨疎徒因微末之嫌恐致率易之誚幸三朝之
耆舊功業旣成屬八袠之高年體履益勝聊陳韻語
因寄下懷敬祝期頥以慰衆望
廊廟久違思舊德山林何幸着名卿臨湖對月將杯舉出郭看
花却杖行楊綰在朝風俗美山濤典選品流淸濟南耆俊從來
有坐見高年過伏生
盆荷初開適値風雨對之感歎
一面紅粧擁翠盤風風雨雨不勝寒園門半掩無人到我獨憐
渠只自看
代荷花答
淡紅數瓣出天然根託盆池強自連風雨滿園香更遠無人來
看不須憐
園中即景二首
竹隂日暮意翛然山石依依共晩年白槿數枝相映好似將顔
色弄清姸
萍藻多從雨後生綠波常共小池平朱藤覆滿休輕剪待看繁
花映水明
雨後移竹
人言種竹須雨過何況移來雨仍大此君此日館吾家擕酒客
來爭作賀早年憶與竹相親到此頻栽凡百箇晨澆暮灌常不
活猶怪園丁何懶惰其密如簀今兩叢東鄰分得肩難荷長鑱
依然白木柄手種任爲泥所涴虛亭掩映翠色新使我對之終
日坐簷前有地繞丈餘覆以淸隂誰敢唾尋常豈乏涼颸生日
午風淸俄遠播歐公曾云涼竹簟酷暑可逃當此臥頗似吳中
顧辟疆獨許獻之登上座望塵不作金谷趨高節應甘首陽餓
平生何故取於斯正爲冰霜莫能挫京都百物皆有之自笑當
居此奇貨敲門只恐人借看林下蒼苔輕踏破從今艸木俱等
閒當以竹題爲日課試將竹榜揭園居客到先將此篇和
園北新搆板屋制甚檏陋濟之有作次韻答之
古詩載板屋遺制千載下嗟我同心人在其是誰者江南想所
無都下知更寡匠巧免刻楹童頑難毀瓦中虛亦生白外美聊
飾赭夜宿惟僊禽朝奔無野馬葦席平可眠荆墩矮宜坐緣木
構■巢避風停艑舸囷囷疑乃倉渠渠愧非夏雨漏痕在壁月
窺光落斝仍勞詩家詠不待畫工寫其如功省何從此價增也
濟之再和復次韻
退食初自公我常在其下凡此連牆居孰是無椽者價直旣甚
廉規模亦殊寡成風勞運斤禦雨謝陶瓦農家費索綯甲第自
塗赭似巢宜借鳩非厩休畜馬打頭忽欠伸結趺從起坐車停
難傾蓋柁捩莫旋舸向陽緣度冬當暑却忘夏負暄兼看書臨
水還洗斝倘有王維來當爲魏野寫景勝實纇之言大非誇也
濟之三和復次韻
古人爲宮室棟上而宇下異哉方舟如吾豈作俑者萬間與一
&KR1185;勿復論多寡暖日忽上階烈風免飄瓦維此湘山材曾遭始
皇赭公來價十倍伯樂同相馬舉杯更相屬試說再延坐敝巷
舊得名居民業拆舸近市物預儲爰自去年夏辛勤始有此豈
易陳一斝病體強棲遲中抱聊自寫檏陋何足誇前言眞戲也
偶閱白集有東園玩菊之作今歲小園菊開頗盛輙復
次韻
今歲置秋閏又見秋將闌客居貯秋色幸復有東園凡今百種
花孰不畏天寒胡此斕斑者節去猶未殘瓦盆圍板屋每坐于
其間玉毬旣高墜金錢更相連東籬偶采菊不爲花所牽豈如
陶翁高見山獨悠然我欲學此翁無菊非所難翁如欲學我無
酒却鮮歡園有松與竹秀色同新鮮呼之作三友庶以怡衰顔
有感效白體
吾秩殊不卑巳作三品官吾壽亦不少巳望七十年官卑何足
計壽少眞可憐不見一逹者軀幹如丘山昨朝猶啖肉今夕俄
奄然官高亦何用有壽差直錢從此心所願仰面惟籲天官乞
常落後壽乞常向前更乞早還鄕不待步履艱放舟日臨水策
杖日登山筋力幸強徤何必駕高轅此願如我遂俸祿皆等閒
雪中對竹
平生此君子夙好似相敦昨乘暑雨過移種向東園衆木經秋
落黃葉亦無存獨此瘦骨爾日午隂猶繁天公故歷試夜來雪
翻翻雪落洗其葉雪消漑其根顔色愈覺好靑靑映園門高節
默自持難與俗人言
板屋二適
負暄
朝坐見日升夕坐見日落午坐日更多煖氣如火灼陋居纇田
家不省在城郭高樹凡數株黃葉被霜搏何曾遮陽烏更復聚
寒雀旁不啓窗扉前不垂帳幕炙背眞可獻此語非善謔昌黎
却避景遷坐身屢作我幸無此勞竟日不展脚自我有此居綿
裘不重着自我有此居火爐但高閣冬日何可愛可愛更可樂
對雪
大方本無隅虛室自生白吾屋初落成老莊言不易白也從何
生有物皚皚積空園何所見怪石惟露脊誰寫偃竹圖須帶鶴
在側平鋪得奇觀寒氣亦漸逼展席坐稍深蒲團閣雙腋旁無
一木支上止片板隔端愁厚將壓却喜輕似擲階踏鳳沼詩案
堆兔園策鄙性自不飲泥甕久不坼淨掃但烹茶此樂更甚邇
送陸全卿赴浙江副使
豸角冠高映赤墀衆中才操許誰知人登臺省誇何易子去江
湖恨不遲親舍相望通色養臬司爭喜覩風儀春來獨覺門牆
冷老大空搔兩髩絲
送羅編修擢南監司業
舟引薰風好筭程江頭立候總諸生一章再補賢關缺六館先
期士類成路入石城瞻虎踞山臨璧水聽雞鳴曾聞南國游歌
慣不厭長街振鐸聲
答鳴治乞花二首
北牖新開忽好奇庭中艸木最相宜誰知小圃春風後只有酴
醿三兩枝
池上朱藤總着花飛虫繞屋纇蜂衙何如枉却公來賞況有新
醅不用賖
再答鳴治乞花不得二首
新暑蒸人屬夏初恨無花送強分疏朝來北牖多生意想見庭
前艸不除
城北相望見面遲只將新句乞花枝花枝乞得成何用自是堯
夫要作詩
待鳴治過園居
西街何處踏黃沙未午空驚樹影斜掃地頻教除短徑臨風獨
坐數飛花行來雙闕應相近望入群山幸不遮自笑貧居無欵
曲只呼童子預烹茶
鳴治至次前韻
空庭雨後少塵沙委巷迢迢轍蹟斜休沐有期能致客借看何
處更移花綠隂覆地禽相語淸水盈池樹半遮四月江南無使
到宿醅聊可當新茶
送吳克温赴南京翰林
綸閣花香日影浮薦章爭喜得名流虞書初進東宮講唐典
猶從北館修家慶及時開壽域官淸盡日在瀛洲安能便趁僊
舟去南望金陵是舊游
聞家園樹爲去歲風雪凍死
我家冬靑樹百株先子手種東莊上年深鬱鬱丈餘高能與東
莊作屏障我家木犀樹兩株亦復團團高丈餘少時我種東園
裏猶憶此地稱山居嘉樹我生好怡悅家僮寄書來報說園林
遭厄家家同去歲何期大風雪冬靑根遠猶且瘁木犀葉落仍
不發其餘橘柚與篁竹畏冷固宜難盡活吳中三月春巳殘生
意蕭條如十月嗟哉氣候何如斯老人自言未見之樹埋厚土
褁以皮凍死尚作枯柴枝東南民力盡徭役無衣無褐死可知
安得麤布數萬疋盡爲此輩遮羸肌傷心偶賦凍樹詩詩成敢
告良有司
得仲山德州所發書云去京師陸行只三程恨不能一
見是夜園居對月悵然成詠
使車停處發郵筒消息年來喜易通疋馬三程岐路近兩人千
里月明同園名屢易常爲主酒量難添巳作翁信是無由能縮
地歸歟須約故山中
園居續詠
藤障
步當斜徑綠成圍頼有長藤葉不稀不恨刺䕷枯朽盡向來行
處慣鈎衣
花門
新開小徑傍西垣手種酴醿花巳繁不似陶翁園日涉門雖設
處却開門
榆籬
不勞細竹倩人編亂插榆秧犬莫穿坐待兒童爭采食高枝春
盡欲生錢
艸徑
翠繁綠縟不知名石甃中分一徑行行處莫言人蹟少靑苔踏
破不曾生
䕷屏
長條抽綠綴紅雲園子新從雨後分板屋向南將樹塞莫譏管
氏儗邦君
樹屋
薿薿光浮葉蔽空舉頭惟有碧雲蒙夜來雨漏牽蘿補圬者安
能復食功
晝聞鬼車(五月廿七日隂雨中)
古燕氣候異隂雨近何多惡鳥啾啾鳴高飛形么麽夜鳴巳可
怪晝出當如何爾亦豈虚出出必事無他鶺鴒載常棣鳳凰見
卷阿歐公詠鬼車可作安可歌弋人亦慕此將謂是駕鵝獲之
可以獻野外欲張羅
送李郎中擢應天府丞(名堂嘗辭傳奉之命故有此擢)
清班綴立色無慚工署徊翔意自堪名屬山公終啓事身從韓
子不臺參舊𨳩輔郡依江左遙望神京傍斗南壯歲要知功業
盛看君黑髮正勝簪
自六月初七夜乘涼看月後每夜有月輙賦一首
此夜看新月亭亭正向西光因藤蔓少影與竹梢低千里誰同
賞三更我再題明年相見處約在越來溪
初八夜
此夜仍看月淸光稍覺多兔豪纔閃爍桂樹漸婆娑還傍西樓
隱應從北闕過坐來貪看久更問夜如何
初九夜
此夜仍看月人云是上弦彤弓三尺直靑鏡一規圓光借無全
日疆分豈半天幽都近遼海始覺地形偏
初十夜
此夜仍看月隂雲未撥開還教童子侍如待故人來多病須靈
藥常醒只耻罍淸光不相負依舊滿書臺
十一夜
此夜仍看月黃昏始正中樹多增目睫天闊蕩心胸暗室明於
晝銀河淡若空爽然消暑氣身到廣寒宮
十二夜
此夜仍看月胡牀坐稍偏淸風還共至良夜未須眠庭際懷丹
桂池中見白蓮平生無所好對此輙欣然
十四夜
此夜仍看月看時却向東影懸眞載魄光暈纇重瞳偶値靑林
缺還當玉宁空何須論詩䜟范老句偏工
十五夜
此夜仍看月眞從海上生金盤承露濕玉鑑掃塵淸詩句憑誰
和菴居爲此名人心當自識天道豈常盈
三姊壽七十以八月十三日生因題月兔圖奉賀
橋頭水滿月流輝設&KR0868;高堂映綵衣節賀中秋今巳近壽期百
歲古尤稀門闌舊傍金獅壯(宅在金獅巷北)圖畫新成玉兔肥小弟相
看俱老矣願爲煑粥正懷歸
爲陳玉汝題啓南山水大幅
馬家作畫纔一角剰水殘山氣蕭索畫苑馳名直至今輸與毫
端不浮弱此幅壯哉誰寫眞吳西山水見全身行春橋上曾遙
望待樂亭中好細論
鳴治種荷無花見予所種亦同有作次韻三首
幸免花開重賞花近來多病早休衙高荷亦自知人意盆底移
花過別家
翠蓋亭亭巳早枯紅衣點點定西湖試看一勺盆池水此日無
花也合無
野花次第隔籬開不待園丁着意栽莫向濂溪論氣韻還輸康
節識根荄
老病二首
七十嗟無幾難教病不生巳孤君相意莫慰友朋倩晝寢安
逃罪朝吟久絕聲吾衰忽如此更苦入朝行
數日冠裳解依然一老生看花無目力養鶴少心情夜月勞延
坐秋風感作聲近來添老景腰痛況難行
奕姪搆二亭于東莊一在振衣岡名看雲一在曲池旁
名臨渚以書來報待余歸休與諸老同游喜而寄此
爾父西菴扁拙修當年種樹帶平疇近聞肯搆爲吾計有待歸
休與客游山上看雲依鶴峒園中臨渚對桑洲只憂步履非輕
徤更欲池邊置小舟
病臥玉延亭
高臥眞如隱士閒病來受用未爲慳平池積水從消長盡日淸
風自往還短杖好扶宜野步小冠初着稱衰顔直須歸到吳城
下新搆幽亭況兩間
謝朱懋恭同年寄龍井茶
諫議書來印不斜忽驚入手是春芽惜無一斛虎丘水煑盡二
斤龍井茶顧渚品高知巳退建溪名重恐難加飲餘爲比公淸
苦風味依然在齒牙
題墨竹贈李尚書時雍赴南京二首
司空德望重同袍直自黃門到戸曹總道南都優老地更看晚
節傲霜高
三十餘年契義心白頭相與戴朝簪南行翻喜淸風近來歲吳
門候好音
玉延亭晚坐
殘暑酷憐何處同只將河朔比江東半規新月未全白一穗幽
花仍澹紅鶴步臨池應愛水蜩鳴抱樹似呼風客來只勸秋涼
出無病無官豈邵翁
惜月效白體
入夜見何物旣圓且復平空懸無所繫忽從東海生以彼比金
盆金盆無此明以彼比寳鏡寳鏡無此淸所恨容易缺每憂不
常盈況復當盈時或不値天晴又爲日薄蝕仍被雲縱橫隂晦
時每多淸明能幾更所以尤愛惜對此難忘情我欲告上天高
高鑒微誠天有日與月譬如兩目睛使夜或無此天目一巳盲
盡掃諸浮翳一旦驅天兵不論晦朔夜常從天上行當令仰見
者無不騰歡聲
有感
唧唧蛩鳴夜喔喔雞鳴旦惕然發深省二物如相喚茫茫開闢
來一元過強半人身與浮沉世道分治亂吾生處其間一息眞
可歎寸心冀無怍此外奚足筭
送張濟民擢知思南
豫章巳作甘棠詠潞渚初從貴竹行萬里思南稱上郡寸心拱
北望神京緋袍金帶娛慈母皂蓋朱旛候遠氓他日漢家循吏
傳虛名應不比王成
新製方竹杖
𬗋玉新裁恰過肩斑斑四面帶湘煙病軀藉爾能扶直巧手煩
渠莫削圓世事固知方則止時人應道曲能全此生得免模棱
誚晩節相依尚挺然
夜坐聞砧
何處疎砧隔短牆東鄰有婦搗衣裳風林落葉秋聲動露艸鳴
蛩夜氣涼久別官寮忘館閣每從兒子話家鄕強扶笻竹歸深
院半壁殘燈獨上牀
中秋風雨
都人期賞月此夜合家歡市上人爭送豆瓜堆滿盤那知風雨
至失却此團團天公亦戲人人情苦多端隂晴詎可定感此發
長歎
和石田題王濬之畫扇二首
尺圖宛見狄溪春我昔經行記得眞欲作畫評重閣筆只今還
屬當行人
𬗋藤花落石臺春隱者幽居寫最眞畫品平生應自定何須延
譽待他人
病中讀周益公集以術家謂其身坐磨蝎宮宜退不宜
進寬命與公偶同所愧名賢德望不及遠甚其退尤宜
因詩紀之二首
術家早巳論身宮淺薄安能比益公止豈人爲當有命退如時
序況無功過從却愧高車滿請乞惟憂短疏空忽報南方風雨
甚病懷猶自望年豐
益公論命居磨蝎歐子作詩思穎州合志不須分後學乞身將
復顧先憂買田負郭甘供稅種樹臨溪擬泊舟更欲范村從一
老月中常作石湖游
詠荆墩
錯節盤根地底埋野人發地作枯柴製來礧硊俄登席送到蹣
跚忽上階曲几異形休用斬胡牀同纇亦教排識荆巳遂平生
願隅坐相依稱小齋
詠胡牀
座上斜撐三尺牀病軀隨意與低昂睡來有枕還成夢不用烏
皮作隱囊
煑栗粥
腰痛人言食栗強齒牙誰信栗尤妨慢熬細切和新米即是前
人栗粥方
讀韓文公瀧吏詩
自古東吳游宦鄕愁聽瀧吏比潮陽蘇公亦是南遷者長作嶺
南人不妨
招曹良金飯
曹君履憂患顔色何欣如學道想有得委命心常舒屬以公事
至翛然寄僧居行裝止詩卷一㒒身與俱西城隔風雨遙念夜
堂虛自剔長明燈開函看佛書蹇予負老病秋至歎歸歟坐上
無淸言何人能慰予明須就我飯巳摘園中蔬
題墨竹贈良金還東昌
此日此君何所往聊城聊避洛京塵淸風到處難移節好雨來
時更潤身
九月十八日大雪又十日雪益大作秋雪歎
吾生本江南不慣見秋雪見之自北都都人亦不說初偕雨兼
零忽逐風急刮漸看瓦溝平仍畏石墄滑陡然作寒威貧家埶
難活米炭幾時儲虀䀋何處斡以至褁曲身況也無衣褐病軆
強自支憂世亦頗切玆事巳兩見浹旬未遼闊月令不深考政
事何所缺惟天量有容陽氣終奮發赤日中天行竆簷徧昭晣
涼颸只淒然勿遽變凛冽霏霏嘉瑞成却待嘉平節
次韻濟之齋居苦雨
病臥三月餘幽憂滿懷積索居當杪秋更爲雨聲迫淙淙瀉空
階豈但作點滴緬懷同心人恨不坐連席齋居掩公署紀異稽
史籍向來明月共數步東巷隔及此遙相望南箕與東壁寄示
苦雨篇此意吾巳識黃葉濕還飛穿窗破愁寂
韓貫道示所和復次韻答之
宿禽噤無語落葉紛欲積入夜雨不休愁思爲促迫作詩寫幽
懷累幅空硏滴嗟公久鰥居所恨誰暖席夜長如僧齋名但挂
朝籍坐念西署淸遙如千里隔闌風仍送雨夢覺聲撼壁垂頭
坐牀下童子何知識八荒同一雲杜老感幽寂
送楊温甫郎中出守杭州
刑曹巳脫簿書忙劇郡新除又古杭雪後遠郊驅五馬川中名
族數諸楊白公石在官初滿蘇子堤成姓共長莫信一麾俄出
守前賢遺愛自黃堂
竹田東莊諸景中之一也長姪奎取以爲號使來請一
言予喜其不忘舊業也賦近體一章遺之
斷橋流水接村墟中有脩篁一畞餘附郭久爲先世業築場宜
共此君居斸萌不斷畱嘉種結實能收助宿儲幸免輸租同歲
晚子孫常願把犂鉏
杜東原畫爲奫姪題
溪上悠悠西日沉炊煙生處萬山隂試看畫筆隨人老此幅吳
中何處尋(東原有私印曰筆隨人老)
又爲題沈石田畫
高峯玉立勢亭亭石鏬長松數寸靑儒雅堂中還講業案頭終
日對遺經
夏太常墨竹卷爲楊郎中題
友石山人去不還泒傳墨竹在崑山長身迥出雲煙外疎影平
分水石間管列笙竽陳雅樂聲回環珮入淸班此君此日常相
見種處從今手可芟
紀賜(十一月八日東宮輟講内出衣帶徧賜宫寮皆加一等寬得雲鶴衣三犀帶一愧感之餘以詩)
(記之)
中官高捧出&KR0686;闈詔賜宫寮帶與衣雲鶴豈勝彎背着花犀
仍向病腰圍受來臣職將何補持出君恩不可違章服在躬
元不稱平生加等復何祈
楊惟立以南京吏部考績至京畱修會典書成覩卷首
與予聯名有詩志喜次韻答之
令甲紛然合百司校讎何幸得同時北門再作冠裳會東觀常
將筆硏隨漢祖三章垂約法唐人六典費精思煌煌一代新編
上名在盧前愧莫辭
又次韻惟立奉天殿進會典(時十二月十一日)
緗帙裝成進御初綵輿僊樂下東除史家未許依唐典册府空
聞紀宋書陛楯夾陳雲氣繞殿簾高捲日華舒子雲筆底多淸
興欲和新篇恨不如
又次韻進會典明日賜宴禮部
喜動龍顔覩巨編禮曹開宴特傳宣祖宗政令侔三代文
武公卿合一筵遷史僅終天漢事周詩宜有鹿鳴篇玉堂歲莫
多嘉話烏帽宮花席更聯
次韻鳴治歲暮有感
石湖住近萬株梅買得湖田苦未回都市每驚風俗改老人偏
覺歲時催客居顧我聊兼隱仕路憐渠更用媒頭白相看知巳
在方山矻立勢難頽
匏翁家藏集卷第二十八
