匏翁家藏集卷第二十六
詩五十首
元日早朝次林亨大韻
聖主朝元再遇申(戍申改元今復庚申)萬年行夏盡從寅雞人高唱時爲
卯鳳曆初開日屬辰(是日丙辰)傳出制詞均大慶獻來方物見咸賓
登臺定有占年者平旦條風是好春
郊祀翰林朝房齋宿承傅曰川見過
壁宿東行近紫宸光&KR0621;昨夜動初春久傳天上騎箕事能念
河西斫桂人空谷聞音眞可喜小童見䟦却堪嗔淸茶一啜怱
怱去千步長廊月色新
夜坐復次韻
靜坐焚香拱玉宸喬柯隔屋巳含春流年不覺重加我勝日
音自可聽鼙鼓風傳通夜市草堂月出隱春星諸公勲業他時
事此夕杯行且莫停
次韻屠公過賞繚絲燈
聊乘佳節枉群公特設屛燈照醉容雲母擘開成五色鮫人織
出費干功似觀池上閻生畫(上作十八學士象)相稱筵前李賀鍾銀燭
再燒光正好只疑身在玉樓東
過鄕人賞燈
新春車騎集東街共愛華燈盡好懷屈曲屛將雲錦簇方空斛
是玉絲排鬼工瑣細終傷巧蠻舞麤疎亦類俳坐久銕簫聲未
斷更燒銀燭過書齋
同年會飲
當日城西約巳違同年作會恨何稀老身忽歎將專席舊物空
憐是賜衣僅有八人連臬府都來九度過春闈安能盡赴天書
召坐滿長筵齒更依(時陳瑞卿以山東副使來考滿)
送同年陳瑞卿憲副還臨淸
坐臨雄鎮近齊東六載褒詞出考功臬府晝開兵衛肅郵程水
長檄書通賢勞當在超遷上契誼頻從雅會中最是灣頭催解
纜畫船南引恨春風
次韻沈石田題奕姪影翠軒
天街眯目滿緇塵竹樹誰家自作鄰吳下正憂連歲旱燕南如
見故園春臨窗弄筆圖偏妙對景題詩語最眞他日軒中須晏
坐翠隂應覆白頭新
園中作石臺其旁多棗樹以木末相結如屋形
石臺淸樾淨埃塵枝榦相樛結搆新司馬花菴工最省申屠樹
屋事成眞野航恰受無多客大厦將顚自近鄰却笑平生鳩比
拙作巢聊爾獨栖身
吏部右廂前有朱藤一株予手種也今歲始聞花開甚
盛
手種朱藤巳七年長條緣架每相纏只看葉密清隂覆忽報花
多紫粉懸風下掉頭嫌一老雨餘舒眼盻三賢從今堆字詩還
和寫入當時艸木編
六月十三日園居喜雨
溽暑三朝北土無翻盆一雨巳連晡只從碧落傾銀漢不用淸
冰貯玉壷風偃小園紛艸木水深平地欲江湖忽然志喜緣何
事弧矢漂流走羯胡
園居雨後六言四首
鑿渠暗疏積水開徑䞉引淸風初喜一場雨過夕陽正射牆東
水接方池綠滿花填小徑紅疎日落槐虫自起雨多菊虎能除
高荷種出幾柄矮竹移來數叢豆莢新生自綠葵花老去猶紅
淸唳每憐白鶴長號頗厭玄蟬晚來更有忙事窗下自收簡編
觀天鵝池中對浴
白羽雪同明游戲綠波裏爲我增顔色小池亦淸泚新蒲生正
繁高荷淨如洗衆碧相掩映倏爾欲藏尾萍藻浴且浮恣食更
從爾爾本雲衢物何時落塵滓猶勝樊籠中容與莫驚起
玉延亭傍新開小徑二首
路轉朱藤近水涯過橋常恐墮靑鞵如今足力眞能省五步移
來卽上階
牆隅隙地結茅菴只尺孤亭手可探獨自步來從捷徑却無人
道是終南
新正無事偶閱鄕先哲范文穆公石湖詩集見其多道
吳中事因摘取其句有涉于春者輙賦一絕得十二首
蓋予入官適三十年處世幾七十歲公私所繫不卽歸
田賦成令兒子輩誦之恍如身在吳中亦可以自慰也
昔人有和陶之作予僭名爲賡范其不免文穆公之笑
乎
雪寒探梅詩云吳下得春元自晚
新年京國競繁華東巷深居自一家春到不如吳下晚石湖詩
裏探梅花
賞海棠詩云聊爲海棠修故事
探梅直過萬山隈手内何曾折得回故事重修春不斷石湖詩
裏海棠開
新正書懷詩云先渡南村學灌畦(注新圃在湖南名范村)
年來雙足弱難行却遣郊南再看牲夜半范村將夢渡石湖詩
裏一舟輕
春朝早起詩云寒惟病骨知
新正有假放朝官夜宿齋房睡未安却怪山林猶早起石湖詩
裏怯春寒
元日立春詩云交運丑支辛
吳中士女愛迎春爭看千行百戲陳(近歲吳中迎春以物貨各置綵亭中而諸行賈從其)
(後視昔爲盛)兀坐窗間論歲序石湖詩裏丑支辛
詠吳中二燈
詩云雨絲風外縐又云弱骨千絲結
吳中元夕舊相承街上家家搭竹棚夜靜風沙吹滿屋石湖詩
裏看絲燈
丙午新年六十一歲俗謂之元命
詩云歲後當生次星臨本命辰
強將華髮戴朝簪元命■來七歲深我比前人尤覺老石湖詩
裏記星臨
春日田園雜興
詩云一年一度游山寺不上靈巖卽虎丘
靈巖上了虎丘還春到吳人更不閒兩地一年仍一度石湖詩
裏去游山
春困詩云諾惺菴裏呼春困(注吳俗立春日兒童以春困相呼)
菜盤椒酒憶江南春困相呼我獨堪世外尚無人解此石湖詩
裏諾惺菴
乾道辛卯三月望夜與周子充内翰泛舟石湖距九
年復以是夕泛湖有懷昔游
詩云石湖花月浮春空憶共僊人同短蓬
紫薇村北暮煙收花月浮空記昔游我後益公還識面石湖詩
裏泛僊舟
自横塘過黃山
詩云東風巳綠南溪水更染溪南萬柳條
溪南萬柳綠成灣先壠頻年抵暮還遙望松楸常灑淚石湖詩
裏過黃山
民病春疫
詩云連年薄熟甑生塵又云疲氓憊矣可更痛
吳田連熟事非眞半在官倉半在人疲憊滿村春病疫石湖詩
裏歎吾民
爲倪尚書題王孟端舍人墨竹(上有胡祭酒詩)
翛然見此林下姿淸省頗類隂何詩舍人自得揮毫趣湖州巳
逝前無師平生見話足高致俗子來乞以手麾不知此幅爲誰
作增價況有頥菴詞靑溪太宰童子時自言故人持贈之立朝
卓卓重風節此君契合能相資南來行李特携此不忍棄去緣
心知自公退食持示我似竹可喜何須疑爲公臨楮賦淇澳淸
風拂葉猶猗猗
爲陸全卿題米南宮雪景
北固山前江水淸長供此老濯冠纓焚香寶㬜齋中坐江山寫
入毫端輕此老胸中有奇氣不與衆史閒爭名翛然一種自機
軸驚倒范寬幷李成昔者吾嘗閱畫史眞蹟人間嗟見此臥游
佳境不逢人但覺寒光浮棐几古樹枝摧瞰急湍雪嶺更從人
面起全卿藏此凡兩幅持一贈我分片玉曾是平生好潔人挂
處休將手頻觸
爲楊起同題沈石田擬謝雪村山水
雪村巳逝知幾年妙畫曾向吳中傳少時看畫老能憶此事還
輸沈石田昨者西閶楊給事乘興放舟過相川坐間偶及雪村
畫爲言楊謝世有連石田呼童急展絹冉冉水石兼雲煙兩山
秀色相對峙長松落磵聲隨泉秃翁觀泉不歸去豈是磵底尋
詩篇石田作畫不賣錢給事得之眞有緣墨痕斷爛稱古蹟莫
上米家書畫船
爲錢世恒題石田雪景
都下類江南暑氣一何酷錢卿適開筵羽扇不停擈忽然坐凌
隂挂壁有長幅高峯樹玉幢空洞倚堊屋皚皚不可辨豈復分
澗谷故家虞山陽昆湖眞在目水榭何年成分明傍湖曲隔船
人試問艤棹何所欲客云不于人聊借松下宿松樹數十株忍
寒仍故綠對之恣披襟寒氣迫詩腹日暮暑未消持杯故相觸
寄語石田翁此圖金莫贖
爲毛貞甫題孫君澤山水
十日一水五日石古人畫筆殫精力後來簡澹亦天成披圖試
看孫君澤山腰飛瀑千尺長懸厓老樹爲山梁人間溽暑不可
耐欲從二老乘新涼
又爲題高房山山水
燕南蹙翠維房山高公昔者生其間戲拈畫筆少明豁玉女峯
亞垂煙鬟積雨初收隔春樹望見人家隖邊住亦知中有王維
詩行到水窮無覓處
爲杭人題畫
山水佳且近古杭猶未游𨳩圖見所似畫手擅風流松林敝茅
屋高士亦何求袒裼坐終日富貴如雲浮北嶺可杖策西湖宜
泛舟他時挂冠去終與杭人謀
和楊應寧次陶韻止酒
孔門好學人謂未見其止竊嘗聞斯言乃在魯論裏未止以止
學善學顔氏子惟彼旨哉味入口顧不喜嗟孰爲厲階爰自杜
康起紛紛嵇阮徒以醉自有理異世特相契兩醒屈與巳柴桑
雖任眞空言亦邈矣茫茫涉大川此止未有涘詩史紀厥始惟
十有三祀
夏日園中小適二首
藤蔓紅稀棗葉靑欲逃新暑只登亭夕陽西去淸隂滿閒向籬
根拾鶴翎
荷錢初放亂浮萍却有新條結翠屏幾日小園無雨到莫㪺池
水入花瓶
次韻鳴治病中二首
北望成均對兩廂喜聞勿藥下危牀問奇客至如揚子求益人
多異互鄕半月不因陪祭懶十年惟有著書忙時人欲識高賢
意道體于今用亦藏
不見高賢歲又重佳篇欲和愧難工過從未許仍隨衆予告緣
知亦在公故里方山猶自好新年尊酒定誰同春風座上橫經
處須信先生道未竆
雪園雜賦四首
因從塵市過始覺雪園淸鶴蹟皆成字烏啼似語名石低叢竹
倚架重古藤横委巷無來客空餘酒滿&KR0902;
雪園何所有一望白皚皚巳沒新開徑還堆舊築臺藥將槐角
碾香以栢鈴煨偶憶前人事詩從鳳沼來
雪園何所得投我是瓊瑤把滑還循檻衝寒亦過橋空中眞有
絮畫裏豈無蕉掃去人何俗誰家擁樹腰
雪園何所樂笻杖日頻拖池涸無魚笱林空只鳥窠形慚珠玉
穢家愛米䀋多禁體爭誇巧當時禁若何
寄壽陳朝用布政
欵門憶昨駐肩輿別去深慚音信■壽域遙瞻三載後詩篇急
𥙷七旬餘閩南遺愛傳應徧洛下耆英會不疎娛老莫將他事
說麟兒把筆已能書
爲奎姪題延香室
脩竹東連齋閤深篆煙長裊散輕隂客來如入芝蘭室佛語徒
聞薝蔔林王氏佩囊猶俗態韋郎掃地只淸心如何消受安閒
福不是觀書定鼔琴
寄壽蕭文明七十(家有晚榆堂)
故人高隱在關東閩海歸時從兩僮甘蔗味佳初入境晚榆隂
重巳收功詩篇欲和多仍妙書法爭評老更工欲寄一尊爲遠
壽近來酒量與誰同
寄壽吳子高六十
吳門別後意常懸使到頻將手札傳汝老巳當三壽始吾衰又
在六年前步來委巷諸徒滿望取高科有子賢春酒一尊須共
飲欲從明主乞歸田
匏翁家藏集卷第二十六
