匏翁家藏集卷第二十一
詩四十九首
西齋前作步廊三楹奕姪種𬗋竹數竿于前因名𬗋(筠亭)
詩人自昔詠長亭匠氏何勞檢木經白板也須存古制𬗋筠聊
復製新銘苔痕漸上階還甃月色無邊戸不扄携向江湖風若
利吳歌唱動便揚舲
補送艾郎中使朝鮮次韻二首
天高廣樂奏淸都日近金門動玉樞當代使規應在槖古人王
會巳成圖誦詩專對須郎署秉禮相傳自海隅東去莫論窮八
站喜無烽火照長途
前星光動詔頒時賜服煌煌稱漢儀久愛姚崇裁滯事又
看陸賈製新詞歸循山海旄垂節步上星辰履餙綦鴨綠江頭
誰擊鼓曉來相送有馮夷
題崑山朱氏所復王朋梅小畫
存復齋中此一毫楚弓亡去更誰櫜摩挲故物仍三歎不爲朋
梅意匠高
題許道寍秋山暮靄圖
遠山近山翠浪傾愛此萬疊秋初晴巳多浮雲巖下宿只有暮
靄空中生草樹紛紛縱復橫風回落葉填磵坑哀猿啼處日將
暝谷口不見樵夫行重洲複渚望不極漁舟獨出沙鷗驚三山
二水昔人句彷彿當時登石城何如攢蹙尋丈裏一目千里當
前呈畫家意匠勞經營墨氣濃淡皆有情平生見此眞有幾不
負長安許道寍殘山豈合推馬遠寒林亦宜矜李成世間神品
吾所遇沈老舊藏高克明二圖作配實相稱品格豈待宣和評
嗚呼人言名畫眞是名一笑頓覺千金輕
過先塋登南橫山絕頂時表弟吳子高姪奎奕兒子奭
奐侍行
南山翠色與雲齊萬級登登石作梯水入太湖縈白練樹依重
嶺簇青藜雊鳴麥壠聞田雉角解松林遇野麑日暮載瞻塋域
近恩光新沐首頻低
文宗儒蓄匏研借觀數日宗儒以其制與拙號合遂以
贈予硏額刻元豐二年及㬜齋學士四字印文曰李泂
身垂苦葉入秋肥𬗋玉分明滿一圍遺物未亡殘墨少舊銘猶
在昔人非固辭莫怪還終受久假安知遂不歸應念老夫同氣
味百年文苑幸相依
聞啓南有匏硏更古次前韻
平生端爲飲泉肥几格惟憂筆陣圍忽見銘文眞偶合向來形
製却全非空囊得爾復何望文苑微斯誰與歸莫道我心猶可
轉石田有石樣還依
題啓南寫緋桃圖卷首題石翁樂事四字桃作六出有
議其誤者予因解之
石翁樂事嗟何事終日春風繞筆吹寄語看花人仔細緋桃干
葉半開時
題元人任本立墨竹追次虞邵菴韻
籊籊猗猗竦而立豈讀衛風名始識倏將長身記水墨放曠似
嫌依六逸臨風首肯對以臆謂我此言人莫敵歲寒雅操從少
習玉版禪機尤秘密毛髮蕭蕭垂紺碧湘江新沐如膏濕鷓鴣
日暮啼且集任公東海登釣石高竿未斫礙雲日運思正慰王
猷憶深林溟溟煙雨滴風動仍聽無孔笛湖州巳遠休物色薊
丘無復齋名息百年筆法尚能傳篋中喜爲鄒陽得
西溪舟行二首
溪上扁舟隔月來農家風景稻齊栽石湖正接鮎魚口芳草又
生麋鹿臺越國深謀當日得吳宮遺曲後人哀每當懷古傷幽
抱日落靈巖首更回
淸曉農家始荷蓑一篙初試水㾗多亂山遮斷疑無路長岸回
旋自有河休縳草龍依古法徒聞秧馬作長歌船窗欹枕初成
夢却報荷花蕩巳過
久旱得雨(五月九日)
夜深涼思入衾禂一雨俄爲五月秋庭下盡將瓿甊覆岸頭初
見桔橰收謾添城市兒童喜深慰山鄕父老憂擬效石湖編雜
興閒居豈獨爲身謀
五月十三俗云竹醉日種竹叢桂堂前時舊竹俱亡醫
俗亭亦撤去擬別搆數椽名之曰復竹
東園不見綠紛紛二十餘年別此君徤僕荷鋤乘醉日老夫擕
枕欲眠雲遠支散處憐無恙舊記猶存愧不文擬向牆隂結低
屋楣間題字是云云
晩晴
浮雲自解散空中無所依草樹總欣悅沃若生光輝螻蛄似相
語鵓鳩忽低飛虚庭亦何有新綠生苔衣倦來聊自釋柔翰初
停揮細詠柳州句千載人巳非慨慕至終夕世豈惟陶韋
夜坐
伐鼛一何促擊柝一何遲夜景坐來寂流螢自參差片月不常
照浮雲相蔽虧葛襟滿涼氣伏暑無炎曦坐來欲歛席微雨猶
絲絲良夜豈不愛耿耿如有思出處有道在行止非人爲惟應
乞身後終年守茅茨
西山雜興七首(效范文穆公)
岸頭偶遇種瓜翁爲說瓜田可免窮瓜到熟時錢易得只愁螢
火作蝗虫
横山西麓見山農爲說山田最害儂一畞猶輸糧七斗何曾囤
裏蓄冬舂
小戸無田糧最慳從來戸内只荒山一升舊額加三四割盡茅
柴難補還
老農頭白種山田不識山中有蕨拳苗可作𦵔根作粉何爲忍
餓度荒年
手持長鍤背擕筐日出深山斸藥忙不爲延年資服食賣錢買
米納官糧
海上風來偃綠楊城中人喜夜乘涼不知農父芸苗處只愛田
間水似湯
雨勢如傾水滿塘旱田能救是高鄕明朝還用晴乾好恐使低
鄕告水荒
叢桂堂前看月有感(七月十四夜)
廣庭新甃石纍纍偏與秋來看月宜涼氣故延今夜坐淸光不
負古人詞小山叢桂含香待流水淸蘋逐步移來歲未知誰在
此西家長笛莫教吹
後夜無月
月向圓時正好看浮雲入暮故漫漫隂晴明日眞難料用舍平
生只自安天上無人凌倒景海東何處溢淸寒虚簷不礙長松
樹獨坐胡牀到夜闌
爲盛舜臣題山水長卷
城西蕩雙槳遙背伍胥門人家枕河住漸喜歷鄕村豁然見平
田農夫荷鉏去好風低嫩苗微雨灑高樹葦間多放艇柳下或
扳罾錦布芰荷蕩沙明鷗鷺汀魚梁接牛宮沽酒新郭市迤邐
到橫塘虹橋垂四趾亂山似遮路旋轉自長溪水入太湖北雲
生光福西扣舷唱吳歌有客中流過千載懷古心悠然欲相和
香徑旣云没琴臺亦成空山頭明月上仍照館娃宫登高信徒
勞望遠發深喟閒展圖畫看舊游一何纇
次韻石田戲朱野航短視
石翁目如炬下見淵魚沉么麽蠅頭字夜讀成書淫作詩調朱
子譬如火爍金又如白日中光燭孤雲隂其詩信善謔當於古
人尋嗟彼肯者病遇人惟聽音其病最所苦畫地不及瘖雖然
苦若此樂師能鼓琴朱子却差勝瞳子職自任使見素服者何
曾謂靑袊惟恐醉生花酒至戒滿斟矻矻手所抄書卷徧詞林
平生臨池興墨氣識淺深時復瞑焉坐雅思發孤吟要知視短
者反視惟求心
叢桂堂前五詠
梅
水雪難爲石多緣虫所傷園丁莫醫治試檢郭駝方敗葉頻飄
砌彎柯強出牆誰嫌花寂歷還解吐寒香
栢
細數先人植依稀六十年狂風莫能拔撑壁尚危然日午影猶
側霜多皮更堅平生藉依倚巨石幸相連
㯶
櫟社異兹種如何身纇之奇形豈天賦割剝諒非時磥磈還同
癭扶疎不是痿猶能爲拂子敢負少陵詩
藤
牆傾何須附尺地幸相容但惜渠何罪髠爲城旦舂纏根維石
固食葉有虫攻卬首疑飛躍乘雲欲化龍
竹
委巷名脩竹胡爲不稱名空庭秋月落短影愧詩評嫋娜因風
舞蹣跚着地行仰看松百尺能結歲寒盟
謝石田送匏硯復次前韻
園官驚見瓠壷肥肯信良工自範圍物在要論眞與假譜亡空
較是耶非出門合轍何從合逃墨歸儒始是歸不是癡翁多玩
好平生有號更誰依
中秋後二夜獨坐
不須把酒問靑天秋色平分恨稍偏巳覺初昏星漸密難教旣
望月長圓詩中蟋蟀依牀下江上芙蓉到檻前更有桂花香可
挹垂堂獨坐未成眠
題湯溪胡氏藏朱澤民山水大幅
晴雲亂落長澗疊嶂秀依密林水樂鏗然自作茅堂可徹鳴琴
顧天錫參政以公事畢過吳中省墓復還南陽送别
北來一月逐賓鴻秋水方舟有便風獨戀松楸忘道遠徧觀禾
黍樂年豐身強肯惜驅馳力地重當論保障功山藪逋民知在
念相逢吳下恨匆匆
題王浚之茗醉廬
昔聞爾祖王無功曾向醉鄕終日醉醉鄕茫茫不可尋後世惟
傳醉鄕記君今復作醉鄕游醉處雖同游處異此間亦自有無
何依舊幕天而席地聊將七椀解宿酲飲中别得眞三昩茅廬
睡起紅日高書信先回孟諫議陸羽盧仝接蹟來仍請又新論
水味不從衛武歌抑詩初筵客散多威儀無功先生安得知醉
鄕從來分兩岐
歎雨中桂樹
幽香發叢桂秋半以爲期今年節序早怪爾獨開遲開遲不須
較終然亦遲萎及此正開際金粟仍纍纍倚樹日頻嗅折枝戒
童兒夜來風雨作每旦無晴曦繁花總狼籍衆葉共紛披此猶
坎坷人發逹値年衰一朝不自意憂患復干之植物尚如此人
生安足悲
重陽前連雨續潘邠老詩四首
滿城風雨近重陽景物蕭然嬾下堂門外催租教且去籬邊送
酒喚誰嘗人期稔歲禾俱偃俗愛佳名菊未黃無限悲秋莫能
記強將詩句續潘郎
滿城風雨近重陽桂樹叢深閟小堂掃地焚香聊復爾升階拜
石亦何嘗壁間着色新苔綠庭下無聲敗葉黃莫把茱萸還徧
插老年衰鬢似馮郎
滿城風雨近重陽錄事年來築草堂宴坐謾將茶餅閱淸齋惟
許菜羔嘗浮空到處雲頭黑射地何時日脚黃溪上得魚驚水
長扁舟蓑笠見漁郎
滿城風雨近重陽秋水浮渠綠繞堂書爲貪看偏易忘藥緣常
飲不須嘗樓高正愛遙岑碧牆短先驚古樹黃坐念昔人眞自
愧楊雄三世尚爲郎
雨止後復續邠老句二首
滿城風雨近重陽何處歡聲忽閧堂酒擊宿醅猶強飲飯炊新
米定爭嘗步臨積水驚垂白坐傍明窗寫硬黃老倦不能親句
讀教兒安得作賢郎
滿城風雨近重陽倏見斜曛晚入堂病有客來難答拜食無君
賜孰先嘗籠收鴨脚纍纍白盤飣駝蹄濈濈黃一任西鄰還撲
棗杜詩不用贈吳郎
趙松雪秋江待渡臨本
蘋末風生江水響野航載客時來往白雲故映丹楓明秋色滿
前誰獨賞江頭待渡心不忙日落高人猶偃仰負薪只恐到家
遲隔岸樵夫豈吾黨妙句窮搜入杳冥詩成似作推㪣狀此圖
舊出松雪翁百年模寫將無同紛紛眞贗何足論堂上依然攢
數峰
南唐王齊翰剔耳圖(後有東坡䟦語載王晉卿耳聾事)
絲毫細染王良史玉手親收黃保儀剔耳不妨閒釋卷撚髭全
勝苦尋詩危言自足驚都尉善戲何須及帝姬寫入志林傳後
代眉山此段事尤奇
文宗儒以重九獨飲用東坡古來四事巧相違之句續
成一詩見示偶夜過宗儒北莊乘月而歸因次韻以復
古來四事巧相違近擬田家置短扉學圃敢誇今日是開尊未
覺老年非岸頭軋軋挑禾去樹裏熒熒乞火歸明月滿窗仍列
岫主人堪比謝玄暉
爲史太守題畫
靑山岧嶤環洛下洛人盡是看山者史侯早作甲科人只踏京
塵跨驄馬昨分符竹到蘇州夙夜常懷民社憂吳山西望亦不
俗日坐黃堂無暇游是誰寫入丈縑裏白雲移來露其趾喬林
深處着茅廬黃髮高人多壽祉惟昔鄕人白樂天當時游賞亦
稱賢請侯暫輟一日事却按畫圖還泛船
謝王惟顒贈雕&KR0238;柱杖
良工雕刻幾時成入手鏗然忽有聲海鶴蛻來蒼骨露壑蛇蟄
起𬗋皮明江心桃竹空勞詠階下藜科浪得名雅意扶衰眞不
薄欲將文木作凾盛
匏翁家藏集卷第二十一
