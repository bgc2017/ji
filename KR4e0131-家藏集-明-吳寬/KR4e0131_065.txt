匏翁家藏集卷第六十五
墓誌銘九首壽藏銘一首
陳處士墓誌銘
成化己丑春寬與處士之子瓊同試禮部不偶將南歸半道而
處士之訃至瓊痛哭不自勝即日易輕舸兼程而行旣抵家哭
盡哀遂圖所以葬其親者乃泣告寬曰瓊有大罪三少遠游鄕
校不得朝夕居家以事吾親吾罪一也游學又不能奮發早取
科第以光顯吾親吾罪二也以科第故去數千里外親病不及
嘗藥親沒不及臨棺吾罪三也負此三大罪吾何以名人子哉
嗚呼往矣不可逭矣雖然親有善而人不知知之而傳不遠亦
罪也然欲其傳之遠非假文詞不可惟吾親之葬某縣某鄉某
圍旣卜其地矣其年某月某日又卜其日矣其事行又有吾友
王抑夫論撰而爲狀矣子知我深者願卑一言以逭我罪予悲
其言不能以他辭拒也處士諱某字某姓陳氏家長洲之陳湖
世以善士稱干鄉處士之父某贅于邑大姓吾氏國初吾旣
遠徙而陳亦衰落處士極力田畞間以贍其家其妻錢氏躳紡
織以助之兩稅旣充至身之衣食有不暇顧蓋其勤苦有如此
者久之家乃𥙿所買田宅予人直寍厚里之無行者以處士仁
而可欺也取其田欲更售之處士再予之直不校他售田者以
處士真可欺也輙欲更售處士輙再予之旣而里人亦感媿蓋
其醇慤有如此者遭歲惡富室貸民粟取息倍他日處士曰此
正吾行惠之秋也反藉是以自利乎卒少取之後人負其粟至
八百餘斛歎曰此非其家之果不足耶不然寍肯負我哉皆爲
之折劵蓋其長厚有如此者郡有納粟𥙷官之例所司以處士
名上處士不欲部使者固強之處士亦固辭之曰吾寍出粟不
願官也其後郡邑俾董區賦處士辭之不獲則使其子珪代之
蓋其高潔有如此者處士年旣老母氏尚無恙依依其旁若孺
子然每旦問安否莫必設酒肴於中堂使子孫以次奉觴歡呼
歌嘯以極其樂及親以天年終居喪盡禮不以老故廢蓋其孝
敬有如此者嗚呼處士之善行此其大凡也是不可使人知耶
是不可傳之遠耶予交於陳氏旣久視珪瓊猶兄第視處士叔
父行也南歸之日將拜處士於堂上而乞言焉然不意不可見
矣惜哉處士生於癸未十一月之哉生魄没於巳丑閏二月之
旁死魄子男二長即珪次即瓊女三皆有歸孫男六曾孫男一
女一銘曰
陳湖之濱有此德人其德伊何曰義曰仁仁不忮物義不失身
問其名居古可比倫漢有太丘魯有收門德人巳矣流澤未止
浩浩洋洋如湖之水經史滿牀禾稼滿場遺厥子孫如韋如龐
彼美仲氏登貢于鄕尚有祿仕爲家之光尚有龍章賁于幽
堂
封文林郎河南道監察御史陳公壽藏銘(并序)
成化某年某月某日封文林郎河南道監察御史陳公作壽藏
于其祖墓之側旣成求寬爲銘寬公之里人也寔知公宜銘銘
曰
陳本嬀姓虞舜之蘖滿封於陳後爲楚滅完也奔齊以國爲氏
歷秦漢唐聞人益起吳之有陳自洛而遷蕩析離居有德以延
根柢完固枝葉華鮮迨至有明逾三百年曰鎰有戒偉然深
中長憲内臺事我三宗出釐西土入保東宮以亢其家
自卑而崇厥五兄弟公也其季在洪武末壬午之歲四月七日
誕生于第鑄以命名有成其字公生嶷然越自童穉一似其兄
美鬚鉅鼻匪貌似之行實擬之流澤淺深隱顯使之赫赫門墻
驚動小夫公處其門視之如無豈無錦綺爲衣爲裳大布厚繒
我服則光豈無肥甘爲肴爲酒盂蔬勺水我奉則厚不惟其身
及其子孫以儉居侈以謙居尊昔在同氣求異其居公讓不取
如遠而疎匪家爲謀唯子之教僎也秀異置之鄕校遂登甲科
監察一道分司南都不墨不虣究厥自來惟教之效帝曰
汝僎予爲汝報錫之封章爛然堂奥豸冠峩峩繡服煌煌南街
北里逍遥徜徉匪誇鄕人君賜惟彰以頡以頏以接其兄公
年七十宛然壯夫獻酬百拜從者不扶逹人大觀萬年須臾臨
淵履冰幸全髮膚成必有壞惕焉預圖石湖之濱吳山之麓纍
纍若堂鬱鬱拱木鑿&KR1094;于兹我所自卜從我先人歛我手足厥
旣訖功旣堅旣實載其初終磨此山石公之先代有乘有譜有
諱德卿是曰曾祖均錫孟玉曰祖曰父以子孫貴誥贈三老
贈之何如都憲宮保母高繼翁贈皆夫人公娶顧氏封孺人焉
生三男子曰俊儀僎僎終僉憲卒與俊先女子惟一周紀是姻
孫淮漢潮浙汴沆涇維漢曁汴將有科名有三女孫其一未行
男一女四是維孫曾陳德未衰後當繩繩論撰執筆著之兹銘
封奉直大夫戶部員外郎林公墓誌銘
林爲閩著姓考其初多遷自固始公之先則始遷者曰唐左朝
奉大夫穆數傳至禹臣宋中神童科長子津爲尚幹官而家益
大津三傳曰天錫天錫生必方必方生昌茂世有隱德昌茂娶
宋氏生子四人其季公也公諱樵字汝談以字行別號梅竹翁
爲人孝其父母而友愛其諸兄甚至居鄕里間惇尚禮義至老
不倦人皆能道之蓋謂其孝曰公侍母疾必躳奉湯藥不以委
人夜必獨處而嘿禱于神以祈佑母没事父益謹他日父疾更
作適鄰郡盗起人爭爲避匿計公獨抱持其父無使驚動及父
没日惟守喪次不以事變中少違於禮謂其友愛曰兄有患勞
瘵疾者俗忌傳染或謂公宜遠之則侍奉益親兄竟沒于其手
其奉先忌日必祭月朔必薦以至出告反面一遵古禮而行雅
好客所以欵接而餽遺者禮意甚洽嘗築別墅以與客游置琴
奕樽爼其中相與歡然也家故饒𥙿至鄰里有急難輙周䘏之
無所悋嘗曰吾父歲散榖三百石行之七年而没今吾以食口
衆費去所散榖安得如吾父之數終身行之乎蓋謂其尚禮義
又如此公有子尤善訓誨幼即諭以先世事使知立家之難稍
長延良師于塾教之而時親校其所業不少縱也後二子㙱壂
相繼擢進士第列官于朝人爲公榮之於是公用㙱貴初封
工部主事加封今官歲丙午年巳七十餘二子竝以公事過家
捧觴稱壽人益爲公榮而公亦自以爲樂也巳而公戒其子曰
吾幸康強汝輩宜勿以私情顧戀及皆還京師而公以明年正
月五日卒矣享年七十有三二子旣聞訃予往弔之則悲慟不
勝且以墓銘跽而固請明日乃奉其友周戶部公載之狀來公
爲人予昔聞之故翰林編修李士英蓋士英嘗教其家塾知之
爲深予旣信其狀之不誣而㙱又與予爲同年相好其何忍違
之公娶葉氏封宜人子男四曰㙱今爲吏部郎中曰壂工部員
外郎曰址曰垐鄕貢進士女二長適黃剛次適府學生陳鏗孫
男四曰鑛曰釴曰鑰曰鐧女二以戊申某月某日葬于閩某山
之原銘曰
閩越有民居海壖漢世徙實江淮間異時或從固始遷爰自五
季歷宋元其間林族久更繁仕版不絕世屢傳賢哉若人處丘
園善誨厥子嗣厥先甲科繼登兩曹聯推恩錫封屬高年五
福嚮用亦巳全振振後來者益蕃世濟其美美且專鄉人論德
無間言後欲考之石斯鐫閩山歸全在高原
明故承德郎刑部主事趙公墓誌銘
承德郎刑部主事涇陽趙公就其子太守蘭之養居兖州者數
年他日有歸志其子不忍與別公諭所以涖官者曰汝第行此
以終惠斯民過養吾多矣蘭泣而志之公歸旣抵家闢園林日
與賓友爲樂又踰年以病卒實弘治三年三月二十五日也享
年七十五後二十三日太守聞訃哀慟不自勝即日解印奔喪
使人走京師乞墓銘於予而濟寍學正盧君其邑人也爲之狀
趙世家涇陽公之曾祖均玉祖仲良父秉才皆有隱德秉才娶
王氏生子四人曰肅寬謐整後用謐貴贈至奉訓大夫南京兵
部員外郎而王氏初封安人再贈宜人整即公也其字子齊以
永樂十四年十一月二十五日生生數歲喪兵部公旣長奉王
宜人孝而事諸兄更恭兄謐初游邑庠頗以家業爲慮公挺然
請身任其勞有所得輙資給之謐遂得顓意問學竟首冠鄕舉
繼登進士第仕至江西左參政有聲于時嘗曰吾所以有今日
者吾弟之力居多其何忍負之當之官南京乃擕其子去躬督
教之不倦其子竟亦登進士第以仕即太守蘭也蘭以初官刑
部亦獲封公人以爲公友恭之效云公爲人介而有容恭而有
禮樂善好施恩意藹然一族人少孤貧無依特加撫養及長仍
爲僃禮以娶鄰人遭歲歉將鬻田諭以不可而助遣之就食于
外後歸復助之耕其人竟保産業餘凡以婚喪缺乏來告往往
斥所有以助略無責報意公旣好義人益信服有爭訟者多往
決于門得一言即止而尤見禮於邑大夫比歲行鄉飲必延致
爲大賓更數及門存問公雖貴自持益謙謹人以是賢之初公
年五十嘗病昏不知人事者數日俄醒而言曰吾病其愈矣諸
子驚喜問故曰適見一老人謂我平生力善未宜死俾隨行約
數步指以歸路遂醒人皆異之巳而病果愈蓋至是又二十五
年始卒公娶陳氏有賢行封安人子男三人長萱不仕次即蘭
次芝吏部聽選官女一人適邑庠生孫璟孫男八人曰細蚤卒
曰縡曰絅曰緯餘尚幼女十一人曾孫女一人以卒之年某月
某日葬于邑安吉鄉東原先塋之次予與太守以同年相好知
其有賢父亦久序而銘之豈獨爲孝子之慰而巳銘曰
涇水洋洋屬于渭汭漑彼田疇其利不可計嗟嗟德人與水而
逝其澤則存尚被乎後裔松栢在原爰識幽竁封而崇之永矣
百世
莫君善慶墓誌銘
君諱慶字善慶別號南溪常之無錫人也無錫在江南爲上邑
最稱富饒而君雅有特操凡衣服飲食所以奉其身者未嘗因
時俗好尚爲少變也家有僮奴數人各授以事門庭終日寂無
人聲常暮扄門不再啓俄夜有扣而呼者甚亟君曰吾家固無
事也豈有赴吾乞藥者乎蓋君嘗得竒方每以濟㬥疾者問之
果然平生於佛老巫覡之繆妄一切屛絕讀史至奸侫事輙忿
然作色謂子弟曰是宜爲戒然爲人雖嚴勵若不可犯至所合
者更欵洽兵部郎中秦公脩敬以齒德高一鄕不妄交際每過
君必畱坐竟日而返家有重屋數楹雅潔可居更即溪上開别
墅與同里有隱德者四五輩往游其間賦詩飲酒蕭然林泉之
風庸俗人莫得而預也惟其中少容卒爲人所不樂而君亦卒
不少變是眞有特操者矣君有子驥與兄子驄愛而教之必等
二子用其教竟成而驄遂登甲科爲名進士時君巳没驄數感
泣曰吾何以報吾叔父也會以例暫還其鄉因得葬君乃來乞
銘意懇懇不休曰吾兄弟欲藉此以自慰耳予感其孝卒諾之
君生於宣德庚戌五月十日卒於成化癸卯五月十九日葬以
卒之又明年某月某日墓在靑山之原娶龔氏有賢行子男二
人長曰駿早卒次即驥女一人適龔復莫之先爲汴人從宋南
渡遂家無錫君之曾大父曰能興大父曰順昌父曰文盛皆有
隱德至君雖益好隱然能教驄仕自是莫之顯實君啓之銘曰
流俗靡靡未見其涘孰爲障之有隱君子介而不近乎名淸而
莫凂乎巳考其平生是亦賢巳其亾者身其歸于是
明故封監察御史李公墓誌銘
成化二十三年四月天子恭上母后徽號推恩臣庶
凡京官七品以上父母存而未及封者悉與封之於是閩縣李
公中美用其子江西道監察御史燁之貴封如其官鄕邦榮之
蓋公至是年巳高明年改元弘治正月十日遂以疾終壽八十
二越三月訃至御史君方按行畿内即入朝納上璽書將歸
守制以葬其父宜有銘乃奉其鄕林廣州之狀來請廣州於李
有姻友之好固知公之爲人而予與君爲同年昔者君爲秀水
錢塘二縣其地皆與吾蘇密邇則知其爲政廉平淸謹使民愛
慕及君居内臺益得憲體予竊敬之乃今知君之所以賢繄有
公之教也公諱得嘉字仲美別號安素世居懷安之焦溪大父
琚始遷福城其地曰興賢者居焉琚生遂明娶孫氏生公甫成
童失恃執喪如成人比長奉母母安其養而規畫家政悉有條
理更能持勤儉遂𥙿其家母心益樂性坦直和易待人無良賤
皆盡禮意尤樂施予每斥其子所分祿以濟貧乏自奉雖薄不
計也郡嘗大疫里俗惑於巫公家亦多病者日惟飲藥而巳平
居喜讀史見古人賢否得失可爲法戒者輙書置座隅以自儆
其教諸子必業儒數延良師于家塾而躬率之學諸子或少懈
必督責之後多有成云娶陳氏贈孺人先十年卒子男四人烜
鄕貢進士未仕而卒娶陳氏以守節旌表次炤亦早世娶林氏
次即燁娶藍氏次炫縣學生娶謝氏女二人適朱灼黃世孚孫
男六人賓實寬寰宥憲以卒之年某月某日葬于邑長興山之
原銘曰
惟德之崇惟吉之逢遺其子孫復還其躬貴而考終尚閟兹幽
宮
封文林郎江西道監察御史王公墓誌銘
吳江王氏故邑之梅里大家也其先有諱壽之者當元末自度
兵亂當蹂踐其地避之邑中竟全其家是爲公之高祖也曾祖
良輔祖彦澂父守仁世有隱德守仁娶吳氏生公諱宗吉字天
祐甫三歲父母相繼下世頼庶母浦氏撫育以長又里有吳善
者與守仁故厚更力教公視如巳子而公亦奮志以學業自課
家有遺書日取而讀之務求通其義至忘寢食里父老見其謹
厚而勤可以爲師也爭延致家塾公年雖少偃然據函席教法
嚴厲一時以老宿目之旣而歎曰學固爲士也然吾家故業農
舍之不可則置田使僮奴耕以養生久之囷有餘粟貧者稱貸
不肯過取其息於是貸者益多或負其粟不償他日貸之如故
人謂其長者成化乙酉歲飢悉取逋劵焚之辛丑飢甚更出粟
六百斛助縣官賑施以例授承事郎非其志也他所爲義事如
寒者予衣病者予藥死者予棺平生不可勝計至於造梁以濟
涉者七鑿井以救暍者四亦其事也公貌脩長而詞氣温恭雖
私居無戲言久坐無惰容接之儼然德人也處衆誠而恕慮事
遠而周厚人而約巳孝先而慈下喜誦漢人爲善最樂語題所
居堂曰樂善因以爲號其教諸子有法命伯季理家政仲叔習
舉業各當其材其仲竟登進士第授監察御史有聲憲臺比歲
公從受封如其官階文林郎吳江自昔有臞菴王氏以隱蹟遺
邑中公即所居東開圃種橘千株竹萬竿築亭館其間又創月
湖蓮陂於松江太湖之上爲別墅數與賓友往游賦詩飲酒樂
而忘歸人以爲思致不減雪灘也其年七十有三以弘治十年
十月四日卒娶于氏先卒繼娶沈氏有賢行封孺人子男四伯
曰賢承事郎娶龐氏仲曰哲即御史君娶申氏亦封孺人叔曰
明國子生娶賀氏季曰敏娶申氏女三長適郁縉次適徐質俱
縣學生次適朱佩孫男五曰恩縣學生曰懋曰京曰東曰惠女
七曾孫男一曰檜公嘗擇葬地得於吴縣王山之陽爲山水勝
處心甚樂之遂依古制預治棺歛之具至是卒諸子卜卒之又
明年三月一日安厝哲旣聞訃以廵按廣東還例造闕下復
命巳乃謁予泣拜奉事行之狀以墓銘請予與公同鄕嘗再接
公信乎所謂德人者乃按狀書以序之而又得公平生訓戒子
孫之語曰處世勿急急於謀利薄田數頃足以具饘粥與其過
取以賈怨致禍孰若省費以安巳濟人又曰凡百成敗皆有天
命吾老矣平生經歷雖小事未有不由天成者愼勿患得失而
喪名節也謂哲與明曰汝輩他日倘遇時致用愼勿以刑立威
以偏斷事以利喪守以死易節蓋理訟以虚心仁恕求之尚不
得民之情況任情偏執以肆殘刻乎且盗賊以貧竆傷人劫財
自罹刑殺士君子食人之食反藉其勢殺人以利巳天其祐乎
吾雖不仕然見郡邑仕宦以輜重歸者不數年遭不肖子孫蕩
廢無遺以淸白歸者其子孫必賢蓋天理也其言皆有補於世
教因僃書之以爲王氏家訓云銘曰
作邑于吳太湖湯湯匯而支分于彼松江昔自梅里徙家在兹
爰歷四世維公受之考公之初而亦不易克自勤渠以長家世
匪直長之古亦有言爲善最樂公其有焉旣有于躳亦垂于訓
閨門秩秩見此後㣧繡衣直指榮過里閭帝命襃封公承
璽書有美園池游詠以樂我思古人臞菴載作樂不可久孰從
我游我有眞宅山陽一丘德人雖亾風旨固在傳隱逸者庶乎
可采
封奉議大夫戶部郎中史公墓誌銘
公諱塤字元諧號直菴姓史氏世爲溧陽人生五歲而孤旣長
卓然自奮與其弟箎同心治家務持勤儉家僅立輙好施予當
景泰間歲荐飢里人求貸悉發所有給之後或不能償遂巳其
厚德傳聞邑中然性伉直不畏強暴里有匿群盗而分財者一
日面攻之其人愧恨則使盗刺諸潛處盗知公不忍加害而去
族人推其行惟其言是遵有違其教者與衆共責之不少恕念
從兄驍騎千戸源没于王事從父以辰孝行及祖姑貞烈竝祠
之以勵其族族人感化率同于善鮮有犯法者其儀觀脩偉外
嚴内夷接之可敬治家有法巨細整整至如諸子秩秩也子學
用其訓登進士第居官有賢名公蒙恩受封初爲承德郎戶
部主事進奉議大夫戶部郎中享年七十一其卒爲弘治十二
年四月二十一日也配沈氏纍封宜人子男三人長即學戶部
郎中娶王氏封宜人次孳娶倪氏次孚娶秦氏女一人適蔣德
威先卒孫男三人曰北生曰南生曰里生女二人卜卒之明年
某月某日葬湖埭村先塋之次學持其友吳翰林克温之狀造
予請銘惟史氏之先顯于西漢以恩澤封侯者數世至光武興
復崇以功始封溧陽崇没廟食其地歷晉唐以來仕宦不絕入
國朝更多取甲科近歲則若學與給事後是也蓋自崇至今千
五百年子孫環廟而居不可勝數南土論族舊且大當以史氏
爲首其詳見傳記譜牒的然可考此不復著姑叙公爲人大略
以見其隱于田里亦無忝其家世云爾銘曰
奕奕寢廟溧河之陽廟不廢祀子孫在旁詵詵衣冠莫非孫子
嗟奉議公克振而起隱節旣善義方亦多視其後人再取甲科
生也榮封没也安厝百世其承鬱鬱其墓
封文林郎翰林院編修吳府君墓誌銘
翰林編修吳君奉詔修大明會典精勤盡職書且成俄聞
其父可晚府君病即日束書曰方寸亂矣安能卒事乃謀歸省
䟽將上而其父凶問至矣予往弔之君泣曰一鵬前日之請巳
不敢望顧復有所瀆未敢請耳蓋君謀歸時來乞文記其父號
所謂可晚者冀持歸以慰悅其心幸其病之瘳也故云然後數
日持其友楊給事起同狀來乞墓銘曰一鵬不得慰吾父於生
前亦得慰於地下然此豈一鵬之意哉幸憐之予感其言又數
日君將歸治葬促文甚亟曰葬具吾父自治巳久顧無以致吾
力者幸憐之予益感焉府君諱行字仲恒姓吳氏蘇之長洲人
其先有隱德至其父宗遭外患而卒家業衰謝府君時尚幼奮
志植家蓋歷勤苦者三十年而家始振當衣食初足即好爲義
事遇貧困者周䘏不計或有所假貸傾囊與之有小官嘗負債
客死吳中其子方爲他所負者追索不巳府君顧爲之請免仍
贈以道里費俾得還家其心之仁厚如此愛接賢士大夫有過
門者延欵恐後今工部侍郎海虞徐公至吳中輙主其家公擇
交者府君之爲人可知也素不較人侵侮一旦爲里胥以私憾
故竄名尺籍中謂此如隱忍將不爲祖先之羞子孫之害乎白
于官卒置其人于法有一奴橫或來告聞之盛怒即笞而斥之
仍詣告者謝曰微君言幾爲吾纍其氣之剛厲又如此家居武
丘塘上商舟賈舍上下相比不使其子治生業日督之問學其
子竟登進士第授國史官即一鵬也嘗因其子居京師乘興
北來覽觀衣冠文物之盛旣而登西山飲玉泉樂之畱一月而
歸未幾蒙恩授封如子官感激于中數北望拜賜遺書其
子俾圖報稱以無忘上恩甚懇懇也弘治庚申年七十有
二十二月七日以疾卒卒前一月忽拏舟徧訪鄕邑諸親友次
至工部徐公對酒談笑竟日蓋歸而臥病不起臨卒索酒飲飲
訖沐浴更衣而坐長孫在旁顧曰其語而父愼勿過哀第記吾
宿昔之言可也其明逹又如此府君娶司氏再娶趙氏贈封竝
孺人子男一即一鵬孫男三曰子忠子孝子文女一人以卒之
明年某月某日葬于吳縣天平山之隂銘曰
武丘之塘流水溶溶秀眉豐頰乃有此翁善不近名里有直躳
其人不亾在吾目中惟德之修惟吉之逢以振其家以榮其封
尚閟乎幽宮
封承德郎戶部主事秦公墓誌銘
常之無錫有秦氏其先蓋高郵人在宋有從蘇文忠公游以文
章名世者曰觀子湛通判常州畱武進不還其後曰瑞五再徙
無錫季子叔謙生彦起彦起生物初物初生景薰景薰娶某氏
而公爲繼室楊氏出也諱霖字潤孚號卑牧子自其先祖以儒
業教授鄉里愛公秀穎置諸生中教之旣長學成邑中子弟爭
願得公爲師居家塾嚴教條甚得師道人敬之稱必曰卑牧先
生授業之餘手一編終日不釋雙目爲昏學旣該洽尤精於史
能歷記往事喜爲歌詩有唐人風致爲文尤長於啓劄往往爲
人所傳誦所著述多成卷帙至于作書有法又其餘事也平生
自處靜默有能而不揚待人坦夷有犯而不計清修苦節至于
終身若其友愛之情兄震早亾能撫其遺孤弟雷無子復召與
同處皆非人所能及者公中歲始得子曰金謂家世以儒業相
承無顯者令習場屋文圖出仕金竟登進士第及爲戶部屬每
貽書戒以居官之法所以成其子之賢名者又得父道也以金
三載考最蒙恩封承德郎戶部主事制詞有林泉高蹈郡邑
遺才經學淑人化行鄉里之襃人以爲無愧蓋受封者數年康
強無恙與里中名士結碧山吟社賦詩飲酒爲樂一日金乞歸
省公見其子歡甚數月疾忽作而卒享年七十七娶余氏繼王
氏贈安人亦先卒子男二長即金有文行纍官戶部郎中娶鈕
氏封安人次曰銘庶出娶張氏継徐氏女一適楊能孫男二曰
泮曰湜女三許嫁王儼張文惠華天福公生于宣德二年七月
五日卒于弘治十六年正月九日以卒之年某月某日葬于歸
山新阡金居家遭喪旣得躳治殮具乃以例上吏部給符守制
自爲狀謁予曰葬有日敢以墓銘請蓋金嘗分司臨清迎養其
父予憶過其地見之公被服儒雅翛然有隱君子之風可敬也
況金之情懇可無以慰之乎銘曰
士未必仕也學有以及乎人不獨成乎巳也而況顯于郎署賢
哉有子足以行其志也有綸音以錫封有廪祿以供養望八
十而考終當瞑焉于吉壤
匏翁家藏集卷第六十五
