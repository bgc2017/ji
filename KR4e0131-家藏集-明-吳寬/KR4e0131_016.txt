匏翁家藏集卷第十六
詩三十一首
戊申燕九日(正月十九爲元長春丘眞人生辰京師人爲會甚盛)
京師勝日稱燕九少年盡向城西走白雲觀前作大會射箭擊
毬人馬吼古祠北與學宮依簫鼓不來牲醴稀如何義士文履
善不及道人丘處機
次韻徐仲山上元夜過飲
坐閱年華復看燈故人今夜喜新增頻呵凍筆冰花少緩酌深
杯酒面澄身在社中應我老名揚海内更誰朋每逢令節成淸
會只恐豪門總不曾
次韻文宗儒上元夜飲歸
佳節相邀入醉鄕夜深誰肯宿茅堂高懸應恨油燈暗細嚼聊
供粉餌香即席從容移筆硏出門顚倒執衣裳何時更慰清寒
苦一舉仍須累十觴
送董尚矩使朝鮮
聖主新登寶位高儒臣寍肯歎賢勞天朝雨露隨黃紙海國
雲霞映錦袍周室受封箕子遠漢廷陳策董生豪史編有待歸
無緩憑仗春風送節旄
送王漢英給事充副使
高步黃扉見俊人使軺恩詔動靑春關門緩度風霜少島嶼
遙瞻日月新歲久禮儀存制作路長民俗待咨詢百年候吏前
驅慣鴨綠江頭不問津
送劉景元使安南
元年新建總熙熙詔下恩光及遠夷劉向暫辭天祿閣王褒
空拜碧鷄祠離筵有酒杯重覆歸路無金槖可垂應向交人談
聖德越裳白雉謾云奇
送呂丕文給事充副使
賜衣新着歎光華畫舫春風散鼔笳天上詔書頒絶域浙東科
第出名家朝廷正闢求言路給事初乘奉使槎不是相如還
蜀日前驅誰向里人誇
彭祖觀井圖
賈客適江海洪濤渺無津忽焉颶風作舟楫竟漂淪蜑叟川上
浴何殊白鷗馴寍知有飢鰐俟汝水之濱履危信多險處坦終
無屯所以下堂戒名言推子春鬱然大樹下誰寫彭祖眞飄蕭
白鬚髮千年貌如新草間者塪井蛙股諒可伸保身乃至此壽
合希莊椿古人不可作故事從誰論此老飲水活應仗汲井人
且彼欲往觀人當置車輪中心宜怵愓豈徒保吾身聊成一轉
語圖畫固有因玆事有與無不須吾重陳紛紛奉遺體足以驚
凡民
次韻顔澄之與文宗儒同游香山
香山西望亂雲横冒冷能騎瘦馬行只許兩人同一笑如從九
老話三生泉多細品煎茶味林密微聞伐木聲應訝金閨通藉
者朝衣清早入皇城
淸明謁陵値雨畱昌平學舍
朝來好雨偏春城疋馬誰憂阻去程陵墓百年神屢䧏籍田三
日禮初成崇桃積李詩家景綠野靑山畫障情學舍高眠無一
事又題祠壁記清明
次韻楊侍郎吏部後園看花二首
雨脚前朝信似麻馮闌物色偏京華要知吏部庭中樹不放平
章宅裏花
大手年來罷草麻揮毫重喜近文華公門桃李今如許總被春
風盡着花
觀耕籍田
春郊風動綵旗新快覩黃衣是聖人盛禮肇行非自漢古
詩猶在宛如豳朝臣共助三推止野樂全勝九奏頻稼穡先知
端可賀粢盛不獨備明禋
初開經筵
蓬萊晴旭照璇題衛士成行陛楯齊朱戸洞開通上下緋衣列
侍隔東西報經訓志臣恭盡負扆虚心聖敬躋淺薄不堪
叨盛事愧將周賚手親携
答濟之約游西山不赴
西山佳處約同登舊學登山法頗能莫笑曉來風雨阻臥游詩
句也堪謄
再答
蘇門長嘯說孫登小技平生亦慣能此後山行難再約史書堆
案要抄謄
三答
詩家山路說登登風雨蕭蕭便不能若說累年詩劵起字多須
用倩人謄
與葉翁游小南城
長街塵土日隨人不見靑靑草色新北闕嵯峨聊暇日南城迢
遞故尋春寺僧供茗當爲忝野老擔花勝賣薪欲訪遼金舊時
事百年何處有遺民
送潘栗夫憲副陜西提學
嗟我同年友多分臬事淸衣如内臺製簪向法冠横乘傳非無
例書銓孰有名紛紛來蜀道往往說潘卿萬里驅馳地三年報
稱情心勞隨使節蹟遠涉羌城子産游鄕校文翁載史評士風
從此盛公議自然明啓事山濤具詞頭賈至行趍朝逢異數遷
秩荷殊榮新政頒應滿高官卑不輕人才工造就仕路厭將迎
有待文班接重看學政成憑誰到西陜先爲賀諸生
送徐季止
邇從吳門至起蹟南宮坊儒冠滿塵土京國初觀光早年富文
學下視舉子場蹉跎乃至此宿志猶未償遠來亦堪喜有兄官
職方一見季氏面歡然態如狂秉燭屢相對頗怪夢寐長紛紛
同來客寢食各有妨獨於下馬日曾不殊家常有姪巳進飯有
㒒爭施牀試言仲氏意遲子葺高房靑山映金闕西戸正相當
引子數共登把酒還自嘗嗟我忝交契累在尊爼傍感此友于
樂鬱悶隱中腸巳畢内廷試復治南雍裝天風滿寥廓仰望孤
鴻翔上林多嘉樹回翅期成行
送賀御史出守蘇州
吳民方切九重憂祖道休將五馬畱朝著久稱才御史封疆還
屬古諸侯香凝燕寢韋郎詠舟過花橋白傅游我忝郡人無以
頌擬叨循吏傳重修
送西指揮分守汀漳
坐却東夷二十年平生文事欲兼全兵曹屢薦聲名久海道遥
分號令專玉帳淸風開筆陣水犀波靜&KR0712;戈船班超自有封侯
相寵詔重期萬里傳
爲周郎中公瑞題觀蓮圖
玉井蓮開花十丈此事詩家徒自誑何處池頭有此花分明蜀
錦裁成障淸波渺渺波洋洋水榭人疑坐天上白羽風輕頻自
搖紅粧日出閒相向畫工作此待誰題意匠欲追崔子西平生
比德是君子耶溪不擬定濂溪濂溪舊有愛蓮說意見豈與埤
雅齊溪流一派接雙井雲孫早躡靑雲梯(公瑞雙井人)
送原巳還南京分依字韻
溽暑猶未退頗覺槐隂稀棲燕久相識鳴蜩靜還飛昨者冒江
雨遠來自京畿重念交親意時時欵我扉晩涼理舊話海月流
淸輝西堂設臥榻夜永風褰幃惟子官醫院績美誰能譏入朝
復陛見只尺瞻天威銓曹巳書最旅舍仍言歸諒亦戀老拙
所重定省違幸哉被封典恩光照庭闈白頭自足樂無勞製斑
衣行旌向晩動酒盡情依依
中秋夜登仲山新樓賞月
天街東來喜橫亘夜靜無塵斷車乘靑天故遣月娛人特爲中
秋光轉瑩昔人徒訝一分虧此物始知千里徑團團餅餌家家
如矮屋仰觀殊不稱望裏撑空木最高上施平板還加釘巳好
樓居仍好客主人引我凌飛墱解衣裭帶重延畱案上珍腴巳
先飣須臾衆客報齊來一笑頓忘腰折磬庾公故事擬重修亦
復平生無淺興少焉月轉簷楹間起傍朱闌時一凭俯觀南苑
白茫茫素練平鋪目難瞑中山地近兔毫分巨海波浮蚌胎孕
舉瓢便可酌河潢着屐那能絶泥濘椽筆誰將華牓題玆樓只
合名超勝置身如在太湖心萬斛龍驤初下矴端愁波浪欲掀
翻爲語諸公宜坐定群童獻技舞且歌鳳腹空空四絃絙我方
沾醉陶陶然新調疑從夢甲聽夜深風露忽凄涼高處不勝寒
起脛主人勸飲意何濃美酒如泉瓶未罄底須隔屋問西鄰走
送茶瓜勞㒒媵明年未省在誰家鄕社佳期當預訂言方脫口
客巳聞吐酒閧然爭出應我家海月舊傳名菴外淸光長有䞉
王猷隔巷每共之今者安知非我贈戲言若大却非誇薄意頗
誠眞不佞小園雖說乏樓居早向幽亭設長凳杜老還教徑掃
花范家莫道塵生甑諸公倘許過高軒就煩執此詩爲證
爲陳明之題墨梅
溪藤百尺餘慘慘顔色變遂令塵埃中難識冰雪面秋陽射疎
窗晨起偶開卷妙手非補之歷歷花可辨横柯彎且枯老幹直
不顫天寒北風高滿眼集玄霰
爲顧崇善題松溪高士圖
厨裏丹靑能變化昔者愷之眞善畫依然靈物屬雲孫仍見生
綃堂上挂煙霧溟濛曉不開長松臨磵何年栽急流噴薄厓石
動白晝歘爾生風雷望中秀色參天起潄滌孤根從磵水何物
離離徑寸莖自信山苗難在此高人獨立意如何想見清暉入
腹多支硎山下寒泉側爲憶深林柱杖過
爲李賓之題趙大年雪景
故縑斷裂如刻鏤上有雪圖世稀有墨㾗隱隱題名存熟視始
知元祐手疊嶂崇巒失翠微高原淡淡畱斜暉歲云暮矣北風
急樵舍漁莊俱掩扉疎林寂歷寒雅返意中不覺西涯遠海子
橋西柳巷深歇馬何時步魚堰
爲陸全卿題劉松年香山九老圖
高松大竹生翠寒密林隱隱攢峰巒杳然流水出深谷新鑿山
中八節灘江州司馬不愛官笑領諸客來盤桓棋枰詩卷各有
適適意豈在陳杯盤酒酣耳熱忽起舞戲折名花斜插冠趍朝
疲薾足非病在野輕徤心偏安權門赫赫誇牛李門下黨人分
彼比直氣騰騰逼石樓甘作香山老居士劉侯此圖超俗塵能
與九老俱傳神衣冠雖作山林樣狀貌終爲臺閣人孰爲胡杲
與吉旼孰爲鄭據幷劉眞二盧張狄總預集居士樂易皆相親
獨憐舊友今何處禹錫微之嗟失身
初謁茂陵
玉册金根閟澗阿高陵初謁淚滂沱九天載覩星辰近萬木長
哀風雨多豈有衣冠游道路何曾寢殿貯嬪娥鼎湖瞻望嗟無
及空抱烏號夜渡河
史館歲暮書與&KR1343;姪和之
高館冰生硯沼堅盈箱公案總陳年法家有事多成獄史學無
能強入編戸外龍文雲氣滿殿頭鴟吻日華鮮殘冬坐此嗟何
補寂寞全勝著太玄
匏翁家藏集卷第十六
