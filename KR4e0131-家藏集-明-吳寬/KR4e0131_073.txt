匏翁家藏集卷第七十三
墓表一十一首
劉氏新塋表
長洲劉氏世葬邑之武丘鄕歲久族人益繁其地陿隘殆不能
容於是承事君介之與其配汪氏相繼卒距其一里曰袁巷始
爲新塋而合葬之葬之日寔弘治七年八月九日也君諱滸介
之其字號澹菴其先蓋汴人有爲黃州統領者從宋徙建康至
元榷茶提領鍾山再徙長洲提領生處士元善處士生國初
沛縣儒學教諭德讓教諭生贈中書舍人仲輿中書生詹事府
少詹事贈禮部左侍郎謚文恭鉉文恭四子伯曰澄叔曰泳皆
早世仲曰瀚登進士第歷仕大理寺丞以陜西按察司副使致
仕其季即君君以宣德四年八月二十四日生於京師私第六
歲喪母夫人某氏稍長向學後以父兄俱仕于朝獨任家事
巳能服勞其出入用度善計量有無人稱有幹蠱才又能以勤
儉自守所積旣厚益不妄費其容止俊爽及居鄕里遇長上尤
知禮遜人所以稱之者不徒治家而巳平生雖事廢舉然教其
子必業儒以繼家世竟有登鄉貢者以嘗輸粟助有司賑飢獲
授仕服故稱承事君者其官階也卒以弘治六年四月十四日
享年六十四元配王氏繼即汪氏諱守貞出唐越國公華後爲
翰林檢討某之孫光祿署丞晉之女少歸于劉能執婦道以勤
儉助其夫慈惠及其下自舅姑以下皆賢之先君一年以九月
二十四日卒享年若干歲子男五人長曰橋早喪次曰梓曰桐
曰榮曰栩桐貢士梓栩以輸粟榮以書藝俱授仕服女三人適
韓勲黃經顧巖孫男五人庶點默烋某女六人劉氏在吳中爲
衣冠舊族至文恭公以奥學篤行爲天子近臣憲副君復
起自甲科爲良法吏族人仕者尚累累有之家門之盛亦鮮及
矣他人爲子弟而無過者有幾如承事君雖不出而仕然能保
其家業不墜而益盛他人又有幾耶書曰世祿之家鮮克由禮
君其免乎此矣於是梓等奉賀憲副澤民之狀請文刻于石乃
書以爲劉氏新塋表云
怡隱處士墓表
處士姓華氏世家無錫爲江南望族其先自宋元而上見於前
人之紀載者巳僃曾祖幼武有詩名祖悰&KR1661;考仲諄皆有隱德
鄉稱長者仲諄娶顧氏生五丈夫子其三爲處士諱宗壽字思
源怡隱其號也家故多田富甲邑中至國初悉散所積以免
禍後仲諄再造其家能不自逸率其子若孫躬耕田間家復𥙿
諸子旣應酬于外處士居家更助其父爲義事歲免私租若干
斛不惟水旱而巳又數推所入以周貧乏景泰間米價貴里人
爭仰食其家顧所蓄不足即發藏金䨀以繼之諸閉糴者感愧
遂無乘時以儌利者先時其父誤坐法被繫刑曹伯兄思濟偕
走闕下陳冤狀適染疫病臥寓舍危甚處士日籲天泣禱思
濟竟起而父冤亦雪後父以天年終諸兄弟始異居所以扶持
孱弱排解怨爭者惟處士是頼處士身履儉德服食不求華美
中旣愼密尤有雅量犯者輙能容之其人往往愧服亦以長者
稱云配鄒氏子男二人曰守吉守慶皆庶出女五人適惠洪鄒
翰徐益錢祚蔡觀孫男六人曰燁煥燦煇炫勲燁燦俱以輸粟
授散官女六人曾孫男七人曰謹誥謨餘未名玄孫一人女一
人處士以天順六年九月十四日卒享年六十三是年之冬黑
葬于其鄕椿桂山先塋之次而故張憲副節之爲之銘矣至是
守吉復恨末有表墓者託其友夏御史德乾具行實來請蓋自
處士之卒至今三十餘年矣門閭盛而愈高産業積而加厚其
所從來者雖遠然非處士能繼其德何以致此今守吉兄弟旣
似其前人其後可見者又及三世使繼其德不巳華氏之澤其
有竆乎夫發揚先德固孝子之意而乘示後嗣又其意之深者
故書以遺之
盛雪溪墓表
弘治八年六月十二日雪溪盛君卒享年六十七初君嘗觸熱
過吳中予視其貌若瘁然謂老者當爾後數日訃至爲之驚悼
於是其孤虞等卜葬以是歲十二月十七日乃來求予文刻于
墓上予素善虞而識君亦久知其所以爲子弟及待宗族處鄉
黨之事而福建布政使陳公朝用又君之知友也狀其事尤詳
乃爲書之君諱頥字時正姓盛氏雪溪自號也世爲常之無錫
人當其少時父文珪客游嶺南盡以家事委君君治之甚優人
不知其父之遠去也後其兄時望登進士第授監察御史君即
遣人迎其父歸曰奉養之具幸巳麤給可勿勞于外矣數治具
速故舊親侍杖屨于泉石間以樂之巳而其兄以言事忤旨出
知束鹿君馳書慰之曰兄所爲者古人直道之事當益盡職爲
天子牧民仍歲致米物以爲祿俸之助其兄安之治績卓異以
循吏稱于時屢遷至陜西布政使再擢刑部侍郎君益思念不
遠數千里兩往省視且畱其子虞旦暮承奉于旁及其兄以都
御史廵撫山東得致仕之請君即後圃作方塘書院日奉以宴
游其間其所以爲子弟者蓋如此平生待子姪輩恩意平均女
兄及其弟婦皆孀居周䘏僃至推及他人爲義事不一人有善
尤喜稱道其不善而相犯者亦能容忍襟度暢逹客至飲噱終
日有召之者卽往必盡歡乃巳其所以待宗族處鄕黨者蓋如
此自君治家田疇益廣室廬益完若與時之人不能忘情於殖
産者然其高情逸韻與邑中文士登臨歌詠不以富貴爲樂則
非人所能及也君之祖子實與其父文珪俱以其兄貴贈都察
院左副都御史祖妣吳氏妣馬氏俱贈淑人娶馮氏先卒子男
二長即虞禮部鑄印局冠帶儒士娶張氏次夔國子生娶卞氏
女二適過鑑楊乾孫男一銓女四許適楊旦陳鸑華泰其一尚
幼在成化初邑人飢朝廷行勸分之令君初輸粟授承事郎以
策其身比歲飢益甚有詔輸粟千石者視軍功授官君慨然發
廪得授蘇州衛指揮使其亦可謂榮矣然士大夫稱之必曰盛
雪溪而不以官蓋著其隱操也故作盛雪溪墓表以從鄕人之
言以順孝子之情云
梅友處士墓表
成化丁未恩詔下凡民年八十以上者錫以冠帶榮之於是
梅友處士新安程彦彬甫年八十二矣即日拜賜于家鄕里以
處士善人宜受殊典不徒高年而巳者相與稱賀不絕明年改
元弘治乃六月十日處士無疾而卒則又相與哭之皆曰善人
亾矣諸孤穆宗等卜明年十二月十三日葬干休寍縣黃尖嶺
之麓旣畢事相向而泣曰吾程氏世有名文以紀載先德有如
先府君之爲人可使没而不傳乎其季景宗乃自爲狀圖其事
俄以疾繼卒後八年景宗之姪慶某與其子慶珫痛其先志之
未遂不遠千里趨吳中謁予言之故持狀泣拜哀動坐客予初
辭之竟諾之然亦有所未暇也居數月則慶玩再趨而至以請
予感其孝卒忍拂其情耶程氏世爲新安人出梁將軍忠壯公
後處士之族居富溪在宋有曰卓者爲本州學正曰驤中文武
兩科爲中書舍人驤有風節子孫以儒雅相繼鄕里至今以舍
人稱其門其後曰存生僖僐生齊齊娶商山吳文肅公孫女生
處士其諱尚質字彦彬自號梅友以純雅曠逹重於鄕議而志
古好文汲汲如不及然未嘗爲矯俗要譽之事蓋程氏嘗十世
同居處士力欲復之經營會計惓惓不忘先世有葬他郡者歲
久巳失訪求得之立石以識宗人今太常卿克勤作統宗譜貽
範集率其昆仲所以助成之者甚力一日家人不戒于火聞誥
牒猶存餘無所問其於先世蓋如此嘗扁其齋居曰崇本以自
志平居無他嗜好惟以敦行孝友爲事以禮正家其容貌端莊
儼如賓祭子孫侍立肅如也故雖鄕人無敢慢易者俗多尙氣
而喜爭每深鄙之曰公門無一字此吾家法也子孫好學者則
奬進之旣老猶日課其學業不倦平生手錄古人遺文至三百
餘卷所編次有富溪程氏族譜十五卷鄕約一卷流芳集十卷
林泉風月亭集一卷泉石齋集三卷諸墓下頃一卷其所自著
曰崇本齋稿者又若干卷藏于家配吳氏出同里故家少處士
一歲孝而克相子男七人振宗早卒播宗熙宗爲伯父後亦卒
穆宗匡宗碩宗景宗女四人適汪康吳若鴻范顯護黃智相孫
男十三人慶璋慶琪慶璨先卒慶瑰慶珠慶琰慶珫慶璣慶玕
慶琇慶瑩慶班女十三人適吳世珉畢芸生吳鎣黃怡品孫式
孫巖汪太弘黃瓊餘未行曾孫男六人侃侔傑倫儼佳女一狀
所載處士事行甚夥蓋景宗之孝惟恐其父之美或遺耳予旣
取而書之而未敢必人之吾信也然狀謂處士初從竹埜吳君
游稱其博雅謹厚有前烈風晚與參議方公鈍齋蘇公相友善
方歎其學行如是不沾一命而老鄕校蘇贊其行高益謹文老
益工有古君子風度三人於處士有交親之契其所許與必當
人其有不信也乎故復取以表之以慰其子孫之孝思云
明故中書舍人王君墓表
成化五年寬游南京得友一人焉曰王君允逹其諱汶義烏人
也王氏自宋以來號爲儒家五世祖炎澤得朱吕道學之傳婺
人謂之南稜先生曾祖禕在國初以文學事太祖高皇
帝爲翰林待制使雲南執節死義追贈學士謚忠文祖紳國子
監博士考稌隱居授徒門人私謚孝莊先生後贈中書舍人母
李氏贈孺人允逹生禀特異志向甚端少孤思繼家學極其勤
苦家素貧能守道自樂挺然無所降屈好古執禮篤行實踐不
欲以文士名然操筆爲詞章豐蔚可誦亦無忝其家旣壯從鄕
校貢上禮部卒以春秋登鄕舉遂擢進士第居京師癯然靜退
猶寒士也嘗上疏乞就郡教授奉忠文公祀不遂乃授中書舍
人遇事持正同官憚之居三載見有非其道進者稱疾而歸
今上之初用賢圖治或薦允逹可起而用部符下允逹初不欲
行郡縣與鄕人迫強之道病甚曰吾決不能仕矣然獲至京師
與故舊一見以死無恨未至五十里竟卒年五十七允逹純孝
人也自忠文公之死博士君痛恨食不忍兼味孝莊如之至允
逹巳三世猶不忍改以忠文公宜廟食死所遺書廵撫大臣爲
奏請于朝始秩于祀典又忠文公有續大事記在蜀藩得板
刻行世亦其志也居家作祠堂置祭田凡所行禮參酌其宜其
教人有法出其門者輙有可觀至所與交皆一世名賢於情意
最篤也其不賢者則疾之往往面斥其過使無所容蓋其爲人
若隘而才則通處世若迂而行甚直使其見於用則功必加於
人澤必下於世顧僅以行義厲乎一鄉一邑之間知允逹者蓋
深惜之其娶俞氏有賢行封孺人子男二長俯縣學生次仰女
三長適貢士許塤次適龔&KR0697;一尚幼允逹卒時爲弘治二年十
月四日葬以明年十二月六日今祭酒謝公旣爲之銘寬宜表
其墓上以良友之不可復得也蓋久而不能成文抑允逹之賢
人知之不必書惟其有不可及者則不可以不書也嘗聞謝公
言往年自台州往訪允逹鄕人無少長賢不肖聞其名皆唯而
立其學者即其所居皆稱之曰齊山先生至不敢斥其姓又聞
其友馬谷曰允逹没門人迎柩于數百里之外將至親友又行
數十里迎哭皆盡哀又各爲位而哭于家蓋百數十人及其家
長幼僮㒒皆疏食如喪父母嗚呼允逹之得此於人者其必有
道矣故書以表之
明故江西上猶縣知縣鄭君墓表
君諱璽字仕信姓鄭氏世爲浦江人自其先沖素處士綺合族
而居至君爲十一世曾大父得金華府稅課使大父棟父旭皆
不仕鄭氏世稱義門家範甚整然亦久矣君少入縣學爲弟子
能不失禮度稱義門子弟累試于鄕不偶循歲貢例入南京國
學祭酒而下知其所出皆優待之而君亦自重凡諸生始入學
必相出錢餽遺謂之班錢君獨不受歲餘歷事大理寺又數歲
選授湖廣安化知縣安化山深地瘠民多負稅君勸富家代納
而貧民始安未幾流移者多復業乃更蠲其役俾務懇闢能辨
疑獄他縣有獄未決者上官亦多委君廵撫大臣才之將奏調
大縣俄丁母陳氏憂而去民畱之未得數致書問安否服除改
江西上猶俗尚狡猾玩法侮吏君先去其甚惡者而法竟行方
欲設施而君病作以没實成化二十二年九月十日也年五十
二以明年十一月二日葬于本里松林山先塋之次君勇於爲
義遇事所當爲者無畏縮態人有患難輙仗之往往傾貲以濟
親賢服善情意周悉與人言無所隱飾然逆其意者即見於言
面巳而不復計其峭直如此其家自正統間遭火厄堂宇蕩然
無以合族君每愧恨自安化歸特出俸金先葺門廡數楹其志
他日欲盡復舊規而行之則君没矣君初娶虞氏繼陳氏子男
三人曰鏓曰鏸曰銛銛蚤卒女一人適東陽許儲皆陳出予游
南京始與故中書舍人王君允逹交允逹數言同郡有鄭仕信
者甚賢巳而君至遂相好而信其賢不誣君之葬允逹旣爲之
銘其子鏓以予知其父不遠數百里來請文表于墓上於是允
逹亦卒矣感念疇昔爲之泫然鏓亦賢如其父鄭氏其將復興
乎
永定知縣陳君墓表
弘治八年福建永定知縣陳君述軄于朝道出上杭疾作而
卒其年八月二十一日也年五十四柩至卜明年八月某日葬
于吳縣桃花塢先塋之北其從兄俊與其弟怡率其子若孫來
拜請文表墓其狀則君女弟之夫丘連州鎬所造也予與君有
舊好聞君之喪方爲之悼惜不巳其能巳於言乎君姓陳氏諱
悅字宗理别號同軒世家蘇之吳縣自其祖福建僉事祚以直
節顯于先朝祠于鄉賢而陳氏遂聞吳下父寍仕終新野王
府鎮國將軍教授亦篤行士也母徐氏生君長身脩髯偉然如
神爲人嚴毅方正是非好惡無所詭隨人謂其有祖父風教授
君歷任歙縣及武邑校官君皆從侍家庭薰染所得旣多稍長
入鄕學講議精博同輩爭推讓之視科第若不足取竟以歲貢
例補國學生居數年始選授永定知縣永定在萬山中爲閩之
竆處自正統末以寇亂增設險阻寡民寇不時發君初至即有
警謂急則延禍故緩之而縣中卒無事先時無城郭可守始經
畫材力以築民獲安居善決獄平恕不苛獄無冤滯於是他縣
有疑獄憲臣輙委之無不允當者君平生遇事必精審而行至
行吉凶諸禮一惟僉憲公所定久而不改孝於父母事其兄宗
德甚敬撫其幼弟怡尤有恩意嫁女必作戒詞一帙送之曰吾
寒儒無以爲裝汝能守此無忝家世即孝矣其教人有法多所
造就而爲文必以理勝惟其困於場屋不獲用也娶徐氏有賢
行子男二人長炯娶徐氏次煥尙幼女二人長適龔烯次適查
應臣孫男二人長麒次麟女一人惟昔功名之士抱其才猷欲
見於世然不得其地與時未有能自見者如君之才猷亦美矣
不知者一置之下邑巳無所施爲然他日尚有所冀也夫旣仕
晚而其壽止於中身則又將何所爲哉昔僉憲公之墓予嘗從
君之請爲書其石今君不幸至此予故道其志之所以不獲信
者表之
明故工部營繕淸吏司員外郎致仕胡君墓表
工部營繕淸吏司員外郎胡君致仕數年以疾卒于家弘治某
年八月二十日也享年六十四以明年某月某日葬于湯溪縣
白杜山之原後二年其孤榖來請書其墓上之石其狀則君之
友陳憲副粹之所造也予念君生旣相厚則於其旣没能忘情
耶遂曰諾又數月榖復來請乃書以遺之君諱超字彦超自號
耻菴姓胡氏初爲衢之龍游人今割其地置湯溪又爲金華之
湯溪人族大而盛號浙東名家曾祖德仁祖希華父宗韶希華
隱居能詩宗韶有義俠風以君仕贈承德郎工部主事母祝氏
贈安人君兄弟九人少獨嗜學補縣學弟子員有賢名每鄕舉
皆擬爲舉首顧屢不偶遂貢入南京國學成化戊子試于應天
府竟登高薦壬辰擢進士第觀政工部初授都水主事丁祝安
人憂服除改虞衡主事凡二考始擢營繕員外郎未幾即乞致
仕歸丁未用恩詔例進階一級給米四石人以爲榮君爲進
士時藩王及大臣有賜葬者工部委董其事事畢能郤餽遺
巳有廉名及授職分治通州河道竝河隙地多爲勢家占據言
于尚書卒歸之民京饟分貯通州歲脩廪庾費用甚鉅稽究出
入能除故弊工役畢舉平生見於官政大略如此君爲人檏厚
無外好日閉一室以書卷自娛其學精於毛氏詩旣壯猶從經
師講議不倦以其學授人後多取科第而宗族子弟頼其啓發
出而仕宦者常有其人性喜吟詠持筆運思頃刻滿紙旣老且
病不忘舊習前卒數日猶以杜少陵二句爲韻作述懷二十首
而時事所感亦寓焉當君居官其年巳踰五十仰承俯接重遲
詳緩若不與英妙者類然老成練逹遇事自辦其軄固不曠也
惟君自重不求知於當道又不樂與新進少年爭進取於是歸
休于家得以全其身樂其志以没此其可書者也君娶方氏有
賢行封安人子男三人曰順蚤卒曰榖曰綬綬縣學生女一人
適蘭溪縣學生郭時明孫男五人女五人
明故奉訓大夫定州知州劉君墓表
定州知州劉君初知處之縉雲秩滿吏部以君有政績將擢置
憲職或言君長於牧民者遂授定州踰年以父喪去而君亦以
疾卒弘治癸丑八月二十七日也享年五十七君諱竑字以規
姓劉氏其先汴人從宋南遷有諱亨者家于常熟因家焉亨生
善甫元常熟州判善甫生仲昇海道萬戶仲昇生伯彰海道百
戶伯彰生子謀子謀生宗實皆不仕宗實娶顧氏生君幼穎敏
不好嬉戲補縣學生專治毛氏詩刻厲堅忍期必取進士第成
化乙酉登鄕貢屢試禮部不偶竟選授縉雲知縣民恃險阻往
往以闘殺爲嬉或訟于官輙逃匿上司捕之急幾欲生變君始
請緩之犯者卒感悟就獄特罪其首惡而連坐者盡釋人以爲
平有婦人殺其夫獄久不決君焚香告于神是夜夢一鬼散髮
號泣言死狀明日坐廳事忽有旋風揚沙繞案引婦訊之果得
其實人又以爲明縣有銀課中貴督取民殊不堪君屢犯其怒
所以捍衛乎民者甚力當造戶版民多行賄吏胥爲詭避計君
度田多寡分戶三等自是賦役始均而好弊息其惠政旣多歲
旱禱雨輙應蝗不爲災人爭歌頌之縣在萬山中故多寇警自
君至境内晏然嘗有群盜聚處山谷間君遣人諭使之去盜曰
我輩將往金嚴假道于此劉侯仁人也豈敢犯其境哉卒無事
故刑部尚書彭公韶以公事至浙御史王弁暢亨廵按至知君
賢交章薦之及君去任民挽畱不得號泣徧野有奔送百里之
外者定州土俗勁悍君革政以治先時戍卒每虐其民君稍以
法繩之始皆知畏而民獲安其相訟者顧多質于州及武臣有
自降虜起者素狎侮州官至是亦皆慴服未久政聲流聞廵撫
大臣遣人持羊酒漿勸之君居官以身勤事不求安逸而疆力
顓志令必期行尤以清儉自持所至不挈家累惟二童竪隨侍
而巳家故殷富而自奉甚薄祿俸有餘別儲以僃公費或以遺
竆士有勸爲家計者則引鄕里貪夫喪名者曰此可以爲戒也
故事守令蒙旌異者必受恩典君旣擢州守遂格不行蓋非
制也君終身所恨惟此耳旣卒之又明年四月八日其孤&KR1321;葬
君於雙鳳鄕進賢涇之北原謂宜有文表于墓上踵門稽顙以
君之從弟鄕貢進士俶所爲狀請予固知君之爲人者乃按狀
書之縉雲之政則郡人潘太守從民之請有文載其事立石縣
中可據也獨惜君守定州不久則可書者尚多其不爲古之循
吏乎然即此亦足以傳矣故表之
故樂會知縣周君墓表
景泰甲戍四月六日廣東樂會知縣周君卒于官得年四十八
樂會之人相與奔走悲號曰天何奪吾賢令之速也爭願買地
葬君而築室以居其婦子其配樓孺人不可曰此非君之志也
且如吾父母舅姑之老於家何於是其民聚土爲冡歲時祀之
以慰其思明年柩歸以十二月一日葬于長洲縣武丘鄕半塘
之原後四十年爲弘治乙卯六月四日樓氏年八十九而終將
以明年十二月二十四日祔葬其二子詔訓始來乞文表墓君
爲吳中前輩予雖不之識然與詔相好久知其父母之賢可書
也君諱泰字景通自號訥齋少從邑人樓日宏先生學治尚書
甚勤而重遲和敏與諸生異非特能文詞而巳日宏察其佳士
遂以女歸之旣壯受徒閶門居市&KR1185;中謹謹不放時有師儒鄭
德輝者亦厚德君子也人以君配稱之其業旣精正統戊午以
儒士舉于鄉再試禮部不偶授潮陽縣學教諭訓迪勤勵士子
多所造就秩滿考最始有樂會之擢人謂其地險遠爲君不樂
而君怡然之任至則以其俗陋專務教化民皆從之踰年而君
不幸卒矣樓孺人諱嬿字懿端出宋太師楚公异之後六傳爲
鄉貢進士可先始自鄞遷長洲至日宏益業儒娶嚴氏生孺人
通書史精女工尤有孝行當樂會之歸抱其孤兒䟦涉嶺海數
遇寇難誓不受辱以死自分竟完其家無事歸教二子詔亦舉
于鄕爲嘉祥教諭復享其養以老成化末恩詔下孺人年踰
八十矣更受肉帛之賜人以爲榮二子長即詔興王府紀善
次訓一女嫁吳佐孫男五璐璧琦璞琮女八曾孫男一女二夫
君子之仕也不必考其政惟能得乎民則其政之仁厚可知君
在海外未久設施不甚見一旦不祿而民至欲畱葬其地此豈
以勢力使之哉必有所以感之者也至於婦人之行不出閨門
亦不必究其行惟能成其子則其行之嚴肅可知若樓孺人寡
居時二子皆在提抱間使非其母教育之則身且不可保況望
以科名祿仕進爲王傅而有光其先人哉是宜書以表之
思耘處士墓表
吳中稱儒家曰陳氏其先在宋忠文公堯叟之從父鄴始自蜀
徙南康之都昌七傳至篆登宣和進士累官明州通判再徙星
子五傳至洽咸淳鄕貢進士生仝仝生徵受學臨川吳文正公
之門元末避兵于吳故今爲吳縣人徵二子汝秩汝言竝業儒
汝言在國初爲濟南府經歷生繼爲翰林檢討儒行益尊學
者稱怡菴先生後祀于郡學四子長曰宗有文而早世娶陸氏
三子處士其季也諱佃字世本自號思耘少孤學詩于從父孟
賢得唐人法稍長出爲塾師即善教後念母老居家治生資以
爲養故第在城西南有園池甚勝以族人衆作別業于虹橋日
涉以樂更買田陽城湖上時往課耕不以爲勞也平生旣業儒
不失旁通醫家言至于通逹世務量度生業有人所不能及者
善談論娓娓不休而衣冠整潔動履肅恭儼乎儒者之風也凡
郡中行鄕飲禮及朝廷有纂修事處士必預焉其年七十以
弘治丙辰正月十六日卒明年某月某日葬于吳縣薦褔山先
榮娶滕氏戶部尚書德懋曾孫有婦行先卒子男三曰謨娶張
氏曰訓長洲縣學生娶滕氏繼唐氏曰諫女四長嫁孫仁次許
嫁劉文毓而卒次嫁施穎次幼孫男五杲昉晢煦暟女七予與
處士交久比自京師歸復接其言貌未覺其衰也終月不見則
聞處士以病不起爲之悼歎諸子將治葬奉鄉貢進士都君元
敬之狀來請表其墓而處士有知友信陽太守施君煥伯曰處
士可表也遂書之
蔗菴翁墓表
翁姓錢氏爲長洲名家出武肅王裔諸兄皆隱于市&KR1185;不仕其
一爲大寍都司幕官仕亦不顯其季即翁諱遜字叔謙蔗菴其
别號也少游江湖間中歲屏蹟里巷至老益喜閒適翛然逸士
也翁無子以家事悉付贅壻素與竹堂僧暄公爲方外交即精
舍傍鑿池開圃數擕親友往游烹魚煑笋日醉以樂或避暑竹
林下脫帽啣杯有六逸風致平生奉養甚厚市中新味人爭售
之翁治以薦客亦不自享也故山西參政祝公與翁相好取顧
愷之語特以蔗菴號之翁喜而受予昔爲文以記然翁雖好逸
樂未嘗從侈靡習至老其德固無悖其常者里人故敬重之郡
縣知其賢歲舉鄕飲必致翁三賓之列不徙以高年也翁生永
樂戊子三月二十九日卒于弘治甲寅十一月二十八日享年
八十七以戊午三月六日葬於長洲高景山之原娶沈氏太醫
院醫士孟本女先卒女三適李溶朱其一楊瓛即贅壻瓛有
子釗冒錢姓爲翁後於是釗特鄕貢進士陳原會之狀來請表
墓之文予翁同里巷視之大人行也言何足愛蓋自天下承平
揠兵旣入戴白之老所在有之其熙然自得嬉游如孺子宛然
有康衢擊壤之意翁非其人也乎孟子曰王者之民皡皥如也
然則叙翁之爲人亦可以觀世道也
耻齋魏府君墓表
魏之先出畢萬其後代爲晉卿及分晉爲諸侯以國爲氏而散
居南土吳之有魏氏蓋久矣在宋鶴山先生文靖公自蜀來有
賜第在吳中府君以同出於萬故宗之曾祖文原祖德父茂茂
娶杜氏生君其諱昌字公美耻齋其自號也長身古貌寡笑與
言布袍曳地質朴可重家當市&KR1185;中闢其屋後種樹鑿池竒石
間列宛有佳致作成趣之軒以自樂故武功徐公參政祝公僉
憲劉公時即其居爲雅集屢有題詠沈石田居士寫之圖畫間
亦惟君之雅澹不汲汲以勢趍故士大夫尤愛之也君養親甚
力平時食飲必親進又必問味可否母臥病數年侍奉不離左
右或出外暮歸則急趍至前喘息未定必問安否初其祖有遺
言百餘字皆所以訓戒其子孫者君能遵行之仍作堂名寶訓
以示不忘予嘗爲文以記而故李少卿貞伯特爲書之壁間又
可見其孝也弟公明任雲和訓導而卒君以故居讓諸姪至故
物則俾其子謹藏之曰此先世手澤也君素博古凡三代以來
至于宋元器物書畫多能辨識曰此出某時某人無差者喜爲
詩則得于其舅氏東原先生之所指授爲多其年八十四以弘
治乙卯七月某日卒又明年丁巳某月某日葬于長洲縣九都
武丘鄕先塋其内弟南京監察御史杜君子開旣爲狀而其子
芳乃來乞文表于墓上予諾之蓋數年前君遣芳至京師有壽
壙銘之託欲執筆不果詎意延至君卒而爲此文雖然君好文
詞者雖不及見亦足以慰于地下也況芳之孝而欲揚其父之
美有不可巳乎君娶陳氏先卒子男二人長即芳次蒙女四人
其一以疾不嫁孫男六人曰某某女五人曾孫男女四人附書
此于後併刻之
匏翁家藏集卷第七十三
