匏翁家藏集卷第二十四
詩六十六首
戊午正月十一日郊壇分獻東鎮
半夜雲煙護石梯燔柴初舉樂聲齊旌幢繚繞天門近臺殿依
稀海市低恍若神祗相上下秩然海嶽隔東西願言
聖主精誠意降福穰穰及遠黎
上元日邀鄕友小會
佳辰邀客徧東西誰惜長裾涴雪泥駟馬僅容嫌巷隘濁醪能
過愛牆低聊因官假休衙早暫叙鄕情入座齊莫念老夫筋力
倦燒燈直欲聽朝鷄
會飲屠公以不預會次韻見戲因和答之
雪後群山映郭西肯勞玉趾履塗泥市燈入夜光猶短鄕酒逢
春味更低寡和已慙歌似郢衆咻却恐語難齊小堂若設三公
席四坐人皆作木鷄
朱天昭廵按福建還止宿城西佛寺以不預會次韻復
和答之
憲節遥停禁籞西南來驄馬不沾泥太微執法星躔近滕六潛
蹤雪陣低吳下異材原不乏睢陽高會故當齊三年闊别多情
話小約何妨黍與鷄
送王惟安赴思南推官
年壯曾題太學名蒙恩初喜授官行舟乘驛傳從新例囊帶
刑書恤遠氓仕路誰爲賢郡佐儒門不失舊家聲春風得意過
鄕國一夜桃花水自生
次韻玉汝志得曾孫之喜
男女早婚多一代只今人亦有恒言却慙小子爲前輩更喜名
家得外孫(王汝之孫娶于陸陸吳之著姓也)吳苑新居眞福地于公故事有高
門客來偶叙家庭禮陡覺今年輩行尊
梨樹今歲復有一枝枯者感歎再詠
閒看梨樹發長吁巳斫枯枝旋復枯老態最堪爲我伴朽材終
不要人扶回瞻桃李顔無厚徧歷風霜勢自孤試待秋深仍結
實收功還見在桑榆
讀石崇王明君詞
㬜代何人石季倫古詞始倡王明君明君顔色不可見後世只
因顔色論自兹詞人不一一其間言語何紛紛吾思明君顔色
未必美畫工被殺非信史漢元嫁後漢成世邊塞年年通漢使
君王本是好色人昭陽宮中瀦禍水豈不學曹瞞念蔡姬黃金
不惜贖峨眉又恨明君不製十八拍思怨誰將心事知嗚呼江
都王女巳先嫁良家之子奚足悲婦人出處亦有命漢室禦戎
何失正請君譜作琵琶詞莫怨匈奴怨劉敬
詠吏部後園草木與屠公倡和
桃
城南春色曉移來粧點園林錦作堆嫩綠不須將葉認淡紅巳
是帶花開玄都自發劉郎詠幽谷還教謝判栽此日公門深似
許晝長高鎻正掄材
梨
名果先從張谷來紛紛碎雪欲成堆淡粧自把娥眉掃巧笑誰
將瓠齒開園子豈求他種接主人能使及時栽天桃灼灼驚凡
目縞素應甘自不材
棗
蕭森何處爲舁來曾帶荒園宿上堆燥壤豈勞長甕灌低枝不
礙短籬開敢將豔色誇桃樹勝要淸隂乞柳栽頼有當時僊種
語爲薪莫漫比樗材
竹
種處能招鳳鳥來月明淸影拂書堆笋鞭遇石猶斜出花米逢
春莫亂開此物似賢今合薦吾家醫俗舊曾栽若從後圃論高
節梨白桃紅孰取材
杏
花信風寒巳早來隔墻俄見赤雲堆竝頭兩樹長相倚屈指三
春始得開曲水少年誰復探公門今日要兼栽莫言結實供人
啖破核還堪作藥材
馬藺草
難呼童子上階來頭髮髼鬆亂作堆豐草舞風眞錯認繁花浥
雨欲爭開長鑱荷處休教斸高岸崩時合用栽誰擬㯶櫚爲拂
子杜陵詩裏獨憐材
紫芥
滿目斕斑布地來春風驚見錦灰堆菜根作苦終嫌咬茗葉浮
香爲撥開何處兔葵嗟競掇昨朝馬藺悔多栽傳聞此種番邦
致用向中華亦楚材
酴醿玉簮
春色秋光遞往來憑闌數尺土高堆翠搖釵股風吹墮玉削簪
頭露濯開山谷詩中那忍摘唐昌觀裏合求栽花容淸麗人爭
愛誰向周書問梓材
牡丹
嫣然國色眼中來紅玉分明簇一堆最愛倚闌如欲語緣知與
酒特先開洛中舊譜頭須接吳下新居手自栽若向花間求四
配揚州瓊樹是僊材
芍藥
品高眞自廣陵來舊譜空憐壁角堆千葉連雲如竝擁兩枝迎
日忽齊開詩中相謔何須贈擔上能賖也用栽記取今年纔看
起醉吟多藉麯生材
孟夏太廟候祭偶登東園涵春亭次韻
松隂覆處一亭幽涵盡春光送兩眸宮漏稀聞知地僻胡牀列
坐覺人稠桔橰倚樹禽相語略勺橫溪水自流不是廟庭來候
祭晝長安得此清游
送徐侍郎公肅致仕
尺疏陳情再籲天病來翻幸得歸田高懷豈爲虛名累直道能
將晚節全鄕社侍行多後輩都門追送半同年只今晏子身仍
在南去相從願執鞭
對萱花有感
節序交夏至繁花俱巳摧幸有階下萱爛漫猶爭開久旱土更
燥繞砌無靑苔上焉炙烈日下焉擈浮埃如何色仍秀豈是深
根荄朝將淸水沃恐爾晩易萎萎者旣先落秀者猶相催安得
麥與禾似此一回栽年年摘其穗坐食惟加培天時有水旱漠
不能爲災此花號忘憂憂懷翻自來平原空若甑長河淺於杯
若人及行客愁歎聲如雷感召當分責食祿慚非材
校白集雜書六首
公事初閒就枕眠睡魔偏向靜時纏就中還有醒然處爲校蘇
州刺史編
蘇州刺史十編成句近人情得俗名垂老讀來尤有味文人從
此莫相輕
廬山秀甲草堂低杭郡湖開六井西所幸平生最佳處坐游時
按集間題
白蓮靑石未爲奇官滿舟中只自隨二物千年還在否淸風誰
報洛人知
齊雲樓子化煙埃往日園池安在哉故府荒蕪經世變前賢遺
蹟重堪哀
山路新開到武丘仍栽花柳近河頭吳人只愛行游便還憶當
時刺史否
次韻啓南游金焦二山見寄二首
西岷一股翠嶙峋漂墮東南扼海神弱水混茫能負物假山&KR1761;
硊却勞人波光靜耀魚龍夜地道潛通草木春更上妙高臺上
去世間何處避黃塵
獨游勝地拈詩筆豈是坡翁有後身天地何妨容一老江山相
對作三人茶新正趁中泠水花在能儲四月春愧我經行猶別
去死生契闊不須論(有懷亾友史西村不得同游)
又次韻弔郭璞墓
瘞鶴銘題陶隱居當時同瘞骨應如詩篇入選非唐製藝術流
傳有㬜書山石稜稜孤塜在江波滚滚一身餘葬師尋穴嗟如
許氣聚風藏事已虛
飲陽羡茶
今年陽羡山中品此日傾來始滿甌榖雨向前知苦雨麥秋以
後欲迎秋莫誇酒醴淸還濁試看旗槍沉載浮自得山人傳妙
訣一時風味壓南州(吳大本嘗論煎茶法)
久旱始雨適校白集至喜雨篇因次韻
麥秋麥巳無況種黍與菽向晚聲蕭蕭忽聽在枯竹豈惟驚我
耳遂爾拭吾目起視方庭間沾衣走㒒㒒渠決會須成簷澑忽
相續憔悴兩靑松葉垂若新沐萱花回故紅藤蔓長新綠詩人
歌太甚及此和霡霂時巳慮獄囚詔方停土木私舍未擬還坐
久索燈燭
晝寢
深院三朝雨微涼六月天紗厨垂綠水竹簟蹙蒼煙不用垂頭
坐初傳閣足眠(屠公睡時以物閣足自云樂甚)孔門嫌晝寢犯訓幾時悛
選事畢左闕下臨水東望
柳塘千頃綠雲鋪此景人間未必無金屋朱垣看倒影只除海
上是蓬壷
又聞鶯
上林綠暗始聞鶯只許啼來三兩聲莫道詩人聽不慣曾歌伐
木愛嚶嚶
小園初名一鶴後鶴失去乃改憶鶴亦以聲之近耳
白羽翩然長似人慣聞呼伴向東鄰淸䰟招下天還暝瘦骨埋
來草又春少保畫圖傳粉墨長公詞賦說車輪荒園不惜名重
改過客無疑事始眞
和濟之次玉汝過飲園居韻
扣門不厭往來頻乘暇相過緫故人顧我巳爲黃面老與君不
是白頭新小園樹朽更三主委巷牆低少四鄰日暮持杯難作
別吳音滿坐語偏眞
久雨遣悶
濕雲壓簷低不省猶是晝倚檻閱書編簷頭自懸澑銅盆置庭
中點滴若刻漏須臾雨來多聲響一何驟虹背何曾彎雨脚不
停走溽暑類江南濕氣屋未透小戸困沮洳俯出從狗竇頗聞
石炭貴妻子自相詬幸此得安居無術爲援救硯沼映术煙寫
懷不能就
公署阻雨晩坐
公堂吏散下孤幃畏向長途冒雨歸壓架漸看藤蔓長墜階初
覺豆花稀蛛藏簷隙難施巧鼠嚙書堆定苦飢最是農家憂水
溢坐慚支祿更垂緋
夜宿公署不寐
郎吏廵風夜未眠老夫愁雨亦醒然暑回河朔三秋景潤比江
南五月天似着寢衣齋榻上卽聽朝鼔禁門前爭如蓑笠歸胥
口蘆葦叢中泊釣船
謝文宗儒以茶榼寄贈
疇昔山崖與水濱行時茶具每隨身俗緣未盡還分郡淸物猶
存合贈人陸羽已嘗泉最美遲任休說器惟新只今紙褁眞堪
笑携去尤驚范景仁
月蝕
怪哉如有物來侵奔走臺司奏鼓音魯國不書非史闕盧家多
詠亦詩淫蒼蒼正色天殊近隱隱幽光夜向深正是生明人共
仰浮雲來蔽又成隂
小池種蓮未發而葉頗盛晩坐賞之
秀色亭亭插淺波翠盤擎處只高荷江湖入眼誰嫌小風露驚
心巳覺多白羽似搖詩莫詠碧筒堪飲客須過晚來閑聽蕭蕭
雨獨欠扁舟着短蓑
聞故園山茶爲人所折
山花昔年植正在竹亭西雨露頻長養豈同蒿與藜廿年始還
家見此枝猶低隔歲綴芳蕊花開剪成緹亭今巳撤去亂石甃
爲隄復此與花別夢寐不能迷頗聞此樹下春來踏成蹊衡門
不常關頑童皆有携如何忍攀折狼籍滿春泥遂令鳥雀至月
夜無枝栖淵明問來使草木入詩題安得人愛惜高與南簷齊
謝陳原會寄方舄
佳製新成一尺方退朝便作野人裝他年吳下登山好着屐應
憐去齒忙
聞西墳新栽松樹甚茂
東墳長松樹風雨屢拔之落落餘數箇古藤相附麗西墳近所
築數畞平如坻嫩檜旣環植新松亦復移移來自西嶺其短纔
牛氂草棘每爲厄腰鎌要鉏治常恐山叟懶不見暢茂時家信
忽遠至幸藉春雨滋青青自拔起芄芄異茅茨千尺由寸莖長
松總如斯百年藏吾骨淸隂抵高帷寄語子姪輩愛護當從兹
種蓮公署有一花二房之異
盡說人家有瑞蓮何人曾見綠房駢冰蚕分臥頭還竝翠鳥同
棲翼自聯莫信楚江萍似斗空聞泰華藕如船戸曹得此眞爲
異定兆年年大有年
朱郕公挽章
虎城西踞壯神州身屬安危四十秋小大皆蒙賢將福東南不
繫聖君憂九京地隔旌麾偃百世人膺爵邑疇能保榮名
須令德古來休比富平侯
補壽徐閣學七十
黃閣身居近五雲四朝弼亮古嘗聞曾因舊學稱良傅常有嘉
謀告聖君故族遥傳徐孺子義田重置范希文萬方錫福
須勞助壽域高躋更策勲
恭題宣廟畫所翁畫龍圖
黑雲作雨初收脚似有飛龍露頭角恍然拈筆欲寫之目眩金
鱗仍走郤所翁好龍非好眞眞龍自爲龍傳神小臣稽首不
敢視龍去鼎湖經幾春
題友雲吳尚書忠節錄後
南望滇池新廟開忠賢遺象許誰陪早知斯世爲臣義不負中
朝出使才辮髮肯因胡俗變戴頭眞向虜庭來百年宇内終當
死大節堂堂未可哀
予旣以憶鶴名園復有致一玄鶴者蓄之月餘一旦飛
去
短垣局促損精神憶鶴名園又有因野性未便煙火食高情誰
會水雲身縞衣化盡京塵滿碧落招來海月新東去靑田如不
返須防矰繳遇虞人
送少師徐公致仕歸宜興
丹陛班東第一人聖恩初許作閒身麟袍玉帶辭黃閣
龍敕朱凾下紫宸盛事敢誇今最少賢名當使久如新平生
杖履相從志罨畫溪頭擬問津
送吳克温奉旨護送舅氏少師公南還
千年詩裏渭陽情往送誰辭此一行御筆批來眞有旨驛舟
馳去豈無名相君久仰爲前輩舅氏相親是外甥却到荆溪兼
定省白頭堂上喜還驚
詠水紅花
繞庭秋色爲誰奢舊譜無名亦自嘉垂穗豈殊香稻粒映叢惟
少白蘋花事忙豈有閒情種人老如將醉面誇畱向窗前娛晚
景涼風起處莫吹斜
讀濟之撰貢士顧伯謙墓銘
墨痕濕處石初鐫入手銘文忽悵然好學如斯眞可許成名自
昔豈無傳嚴親拭袂當靈几幼子攤牀亂舊編落日起亭呼不
起鄕邦爭惜後生賢(伯謙號起亭)
次韻玉汝新拜南京僉都御史之作
東街車騎少相過況聽南行又作歌冬日匆匆何甚短晨星落
落更無多豸冠旋製峩晴晝鷁舫遥馳壓碧波却訪舊游經虎
觀也勞淸夢繞鸞坡
予偶衣褐傅曰川舉孟子語見戲蓋以予名字相屬也
予以褐爲賤者之服服之固宜亦仍孟子語更號褐夫
因作詩發曰川一笑
㒒本吳中一賤儒久慙朝服強紆朱肯忘往昔稱匏老只合從
今號褐夫養勇怕逢宮&KR0627;輩受&KR1185;願作許行徒欲知名字原相
屬試檢軻書定不誣
次韻劉時雍歸休畱別
竝綴朝班愧長年曾談雲夢有腴田天臨闕下頻投疏水落灣
頭早問船冀馬歸山無一蹶吳蚕登箔過三眠岳陽樓上江湖
近范老高文定宛然
觀土魯番遣使入貢
西行萬里度流沙職貢重修遠慕華詔下巳將金印復師還
不用玉門遮毳衣伏地皆專使皮幣充庭有數車介子目甘爲
盗劫奇功莫向聖朝誇
永定寺在予家西唐韋刺史集有詠閒齋北池等詩至
元高季迪輩又有經永定廢寺詩後搆造復完而堂揭
海印舊榜乃元泰不華所書雄偉可觀今年秋寺忽毀
于火予少嘗讀書于此因爲詩惜之
廢寺經行處前人句裏來一朝不戒火百歲幾掄材齋閤空春
樹池塘滿劫灰舊游眞不忘誰掃讀書臺
詠甘菊
秋來有佳植種類繁且奢灼灼滿庭院其名爲菊花世人重顔
色稱號何其嘉一種花甚小叢生只山家不假人修飾婆娑任
欹斜味甘而不苦色正而不邪采之可以食苗葉嚼無查與𣏌
氣味合天隨賦中誇吾老逾六十不圖數年加扶衰正藉此何
須紫河車有客分遺我細根帶泥沙霜餘巳枯槁實落手可&KR1057;
明年當早食春風又萌芽
題郭錦衣新宅假山
坐對前山起夕嵐只疑身到大江南危當樹杪雲峯倚淸逼窗
間雪嶺含夾道似分靑玉峽入門全類紫陽菴主人愛石因移
宅袍笏還如米老參
閱黃山谷集見八音詩戲作一首
金鍾奏初響石磬聲難和色絲語終晦竹簡字偏磨置向匏翁
前自擊土鼓歌詩家有因革豫章如木何
題王浚之畫茅山圖
句容古縣頻來往萬轉荒溪出亂松畫裏茅山依舊在白雲開
處見三峯
送同年周公載運使擢按察使致仕
天馬行空莫敢驅十年爭歎服䀋車朅來闕下增新秩竟向閩
南問故居名姓愧聯春榜舊聲華喜出戸曹餘平生高致公應
得竊祿銓曹獨笑予
匏翁家藏集卷第二十四
