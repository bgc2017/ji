匏翁家藏集卷第二十五
詩六十三首
巳未正月十四夜與奭園中看月
短垣先見月東升踏月行歌傍古藤此物要知終勝火(莊子語)吾
家方恨正無燈聊從杖屨憐兒子不設杯盤愧友朋白髮慚多
良夜少仰天亦欲繫長繩
送梁洗馬使封安南
五鳳樓高賦早成交人先已識才名誦詩三百能專對問路西
南却易行封册遠頒金字細賜袍新製赤文明平生不是相如
輩鄕里何勞負弩迎
夜宿公署二首
翛然齋閣炷香淸省吏循牆巳報更案牘頓疎詩易得牀幃初
下夢難成數莖細草繁霜少一樹枯梨片月明春半故園花盡
發主人何處逐浮名
倚牀長聽夜鷄鳴顧影頻吁三兩聲思穎徒爲前輩事游燕不
是少年情巳藏舊曆開新曆莫置長檠棄短檠惟有註書心未
老窮愁何必比虞卿
失猫偶讀古人十二辰詩戲作一首招之
鼠輩公然晝出游厨中恣食肥如牛虎斑非鞹憶此物兔口無
闕嗟爲儔徒聞豢龍術曾學安論捕蛇功可收塞翁失馬終非
福牧子亾羊政爾憂獼猴若馴我豈愛鷄犬或放人須求歸來
買猪肉餧汝置汝十二生肖頭
詠南内新柳五首
宮柳條長綠漸深苑牆一帶欲成隂鑾輿春半稀游幸不用相
如賦上林
向來千樹總枯楊又見青青覆苑牆獨有老人堪歎息春風不
到鬢絲傍
節近淸明柳色新玉河橋畔少車塵都門送別應無數誰敢臨
𡵨折贈人
綠嫩遥看更碧柔非煙非霧曉難收牆高不使花飛過却化浮
萍出御溝
狂風吹得數枝斜翔鳳樓高未許遮忽聽啞啞無處覓不知葉
密巳藏鴉
梨樹盡枯下復發數花更識感歎
數花明處夕陽遲屋角春風不滿吹短枿未多行蟻下孤根亦
有蟄龍知詩家只愛歌桃葉老婦如看舞柘枝歲復歲來人共
老星星白髮總如斯
獨遊部中後園看梨花簡舊寮佀公
紛紛香雪覆南牆去歲看花共下堂春滿名園非洛下人如前
度少劉郎官途易散浮雲薄公事初稀白日長更過數朝應落
盡重來一醉亦何妨
次韻玉汝報恩寺訪舊蓋嘗同寓文僧房今三十二年
矣
步&KR1231;重臨塔影邊禪房深處裊香煙金陵王氣惟當代蘭若淸
氛似往年花石映門幽徑側竹林圍屋古臺前舊游零落多詩
思莫怪摩挲爲悵然
酴醿花下偶成
手插芳根傍右廂春來競發似新粧驚看白髮三千丈笑對金
釵十二行爲想得名因以色若教結實定無香花開閱盡人間
客百歲都能醉幾場
祈雨齋宿
靑天一片月初肥貪看從來惜素輝春盡酴醿緣架發夜深蝙
蝠遶簷飛安居獨守垂堂戒飽飯難逃素食譏坐久載歌雲漢
句不知天意與誰違
二月十五日殿試東閣閱卷抵夜始出
五鳳樓前滿素輝黃昏踏月過彤闈遥聞銀鑰將收起莫認金
蓮獨送歸三百登科無曲學九重側席定宵衣不緣儤直初來
此宮樹驚烏欲亂飛
十七日東閣喜雨
三日齋居念聖躬麥秋將至重農功下方和氣能爲雨盡
日濃隂不作風灑徧北門簷澑急挹多東閣硯池空緋袍不惜
皆沾濕抱卷初來翠殿中
憶前年是日雨中與李世賢同游吳中西山
肩輿冒雨過田塍又歎人生二歲增鄕里喜逢靑瑣客山林驚
見白頭僧龍門嶻&KR1110;雲千疊(龍門在天平山)松徑逶迤嶺十層(自支硎至天平)
(凡歷十嶺)此日緋袍殿中跪金籠牛首信陶弘
東鄰葉翁送白牡丹
故園兩歲夢鞓紅鳳尾花新百種空(家有牡丹一株花後有二瓣稍張人名鳳尾)錦
幄未能如富室瓦盆亦足慰衰翁一枝爭買金錢滿三朵齊開
玉盞同獨恨春深無暇賞暮歸吹落又狂風
初聞鶯
屋上鵓鳩無數鳴春來何處有流鶯年華荏苒終三月音調間
關第一聲幽谷出來如有意上林投去又無情吳城東畔茅亭
下憶在垂楊夕照明
秦公邀賞左廂前芍藥
妙手何人簇絳紗平臺驚見數枝斜梁家園裏無遺種(往時小南城梁)
(氏芍藥最盛號梁家園人多携酒賞之後其家廢遂無一本在者)吏部庭前得好花量淺莫將
深盞酌眼昏猶用密簾遮詩中近侍非公論誰說唐人是作家
(唐人詠牡丹有芍藥與君爲近侍之句)
病目
吾生短視物如遮老眼重增滿黑花及席終當憑相者檢方須
用問醫家欲看花巳過三月未讀書應尚五車昨日臨池猶作
字數行春蚓總欹斜
太廟候祭復游東園
百畞園依淸廟開去年首夏憶曾來繁花盡落畱紅藥新笋叢
生帶綠苔北闕倚雲通劒珮南宮隔水見亭臺令人又作山林
想況有蕭蕭白髮催
次韻周伯常尚書秩滿
海内頻逢大有年績書三載不徒然太倉未發陳陳粟東省須
開秩秩筵近荷寵褒卿有理(近有内臣陳乞一事公執奏不巳竟蒙旨云卿等所言有理)久
違淸誨我多愆靑宮舊學當年事執卷猶思傍細氊(予與公舊爲寮友)
又次韻紀謝賜物
紅日初高啓九&KR1377;詔傳馬上小黃門物頒八座雖常例身事三
朝有舊恩早戒吏人書象笏暮開家廟勺犧尊仰瞻喉舌公須
應囊括休占六四坤
題朱澤民集古玉圖後
五瑞示信存虞書玄圭錫禹成功初後來列國分寳玉魯璜楚
壁皆其餘闐河方折不愛寳昆吾刀銛雪同皓辟邪人馬若天
成璏環㻫琫猶文藻臥蚕盤螭看更好細數三十種非少今世
誰爲張茂先試言此物何人造雞冠蒸栗及猪肪土花半蝕痕
蒼蒼其間直出三代上遺形尚發孚尹光龍眠居士不可作洗
玉池中水應涸何如征東舊提學過眼寫之無執着丈楮流傳
二百年妙矣宛如新出璞
李時雍戸部久居南土端午再蒙扇縷之賜相與感歎
有作
身到彤庭續舊游御橋俄與百官畱趨朝步澁雖難進賜物恩
濃好共酬字扇有銘休障面綵絲成縷欲纏頭端陽節近題詩
慣謾說江南競渡舟
讀劉靜修先生集
木落西山見一峯容城何處問遺蹤德輝欲覽空翔鳳王業如
興有臥龍隱蹟微茫隨世代悲歌激烈發心胸靜修齋裏高風
遠晚學摳衣恨莫從
竹園壽集(別有序)
七客同期賀誕辰古詩三壽句如新合爲一百八十歲(倣樂天語)總
是東西南北人露下高松如細雨風回脩竹滿清塵杏園雅集
今重見良史當筵亦寫眞
次前韻自壽
予惟乙卯是生辰老大無聞白髮新韓子立朝猶此秩温公入
會獨何人(温公預眞率會時亦年六十五)瞥然一世如驚電瞠若三賢豈後塵
臾待他年爲此集香山容我作劉眞
次韻周公自壽
莫較生年卯與申忝登科甲亦爲辰三公齊壽今難竝兩署同
官舊有因(翰林吏部)節傲歲寒依竹祖隂連夜合對花神吾皇錫福
眞能助願築春臺徧九垠
玉汝年亦六十以擢僉南臺不預壽集因次前韻以寄
誕節曾聞歲在申善忘無復是生辰(玉汝生日予每忘賀)北都遠眺惟南
國三壽同躋少一人臺署升堂分柱史戈船鼓櫂動江神(兼管操江)
直看更得玄孫喜祝頌無如此意眞(玉汝年未六十巳得曾孫二人)
端陽邀鄕友小飲
此日端陽兼夏至佳時又喜有詩材城中強取園池樂海上正
當風雨來鄕郡繁雄休復論賓筵狼籍更須陪人生會合非容
易馬上何妨看月回
秦公崇化爲江西布政使時嘗泊九江忽見數舟遭風
被覆使人救之獲生有爲詩美之予亦爲作一首
九江柘磯風力惡白頭浪起舟難泊魚龍跳舞賈客愁檣傾檝
摧凡幾舟浪裏漂流命如擲岸上何人獨相惜須臾挽之登袵
席仁哉頼有秦方伯此事傳聞爭歎息嗟嗟江西之民有萬億
溺者豈惟爲賈客不知陸地上方伯舉手長援溺
玉延亭西植夜合花二首
夜合花開滿樹紅吳人賤汝號烏茸家僮斫去爲薪用却向亭
西植兩叢(東莊有夜合二株甚鉅家僮惡其覆水斫去之)
兩叢如杖植亭西暑月能遮赤日低待得成隂吾巳去後人須
記白公題(白樂天詩夜合花開日正西)
董北苑溪山風雨圖
黑雲擁高山頃刻風雨至豁然海潮聲艸木爭偃地曠野少人
行山僧獨歸寺衲衣盡沾濕敲戸何急事倉皇村居民乘屋亦
何亟一婢巳抱甕一婦更持器重茅惜被卷破屋家所寄戴笠
者漁郎理網屈雙臂老翁若望家擔物終不棄陸走尚甚危水
行可無畏前溪波浪惡篙折水流駃行者當早歸居者不預備
良工爲此圖三歎有深意想見晩來晴雲淨山潑翠始信翣時
間天工特相戲
次韻李時雍病起二首
病骨稜稜帶白須誰知詩腹却長腴黃扉出納聲名久紫禁追
隨意氣孚終喜和鳴同瑞鳥難教馳步學生駒西風欲起猶持
扇應怪元規塵易汚
南國遥遥望眼舒承恩相好自傳臚強煩官秩居金部幸接班
行在玉除旱比往年何太甚暑從今日是多餘(是日立秋)入朝又喜
披公服侍史須將日曆書
哀文宗儒
吾鄕沈衢州遠致尺書在發書報文侯有疽發于背我憂體肥
人此疾恐爲害猶冀有良醫或倚以致瘥憂懷適浹旬浙疏馳
獨快乃六月七日死期特兼載哀哉此良牧天奪眞可怪念昔
爲永嘉勤政略不懈豪民戸先鉏淫鬼祠必壞撫下自有術百
里免凋瘵及此領郡符先聲過疆界窮谷爭出迎耄倪總羅拜
君初聞再起仕路厭行邁因察民情歡下車始無悔&KR1057;梳積弊
源一旦決欲潰坐堂日孜孜訪問及細碎孰爲狼所貪孰爲蚊
所嘬犴獄滿冤囚親手爲破械去歲東海涯光氣作妖怪横飛
類鬼車數丈無首戴具疏即自劾遂及弊事槩謂此如許除吾
寧自引退有司格不行當道有窒礙公退長太息空負民所愛
吾惟盡職業庶償爲守債使民自按堵守法勿就逮百家立爲
約禮義相告戒民曰賢侯言敢不各敬佩君終抱憂思弊事卒
吾敗大者如䀋銕骨髓竭稱貸彼力固巳窮吾體亦眞憊遥遥
走一使求去乃至再知巳總愛才不使投匭内孰知今日事俄
有此變態凡君求歸休民輙歎無頼群情逹銓曹以及寮與寀
今也魂茫茫棺歸只空廨豈惟民無依失侶嗟我輩久爲晚年
期几杖作鄕會對酒乏清言臨事無善誨城西多舊游山色愁
晚對有穴未及臨淚盡繼以嘅
中秋夜偶過濟之忽鄕友數輩至遂成良會濟之有詩
次韻
晚涼東巷偶相過小適園中奈近何秋到共傳平半好客來不
速過三多金尊注酒微微飲綵筆題詩緩緩歌白髮滿頭重看
月素娥應笑巳非他
次韻周伯常落齒
人具脆耎軀老至必衰矣向來少艾時金石自比儗孰知銷與
泐成壞乃常理何必騐他人亦嘗察諸巳憶昔爲兒童當門齒
先毀家人不驚異嬉戲翻噴水忽忽六十餘僅保此頑軆齒勢
終欲落幸未與公比公年視吾少却以落齒耻且云半百初齒
卽巳落只今歲落到牙而年順及耳動搖每朝扣藥物更服餌
作羔怯駝蹄下飯愛牛乳存者費剔肉尤苦於目眯又如澗中
石漱處帶泥滓有齒且自落有命當自俟勿爲引身謀區區緣
數齒
題三忠廟廟在城東祀諸葛武侯岳武穆王文信公都
人周珍買地以建者
都城東面起車塵廟貌巍然見鼎新漢業強從三國號宋家難
贖兩賢身朝班可勸爲忠事野史能歆好義人上下千年同室
坐有周端合配三仁
送濟之歸省
冰花欲結潞河灣驛棹南行未許閒恩賜已知千鎰重壽容
應見兩眉彎天高鴻燕難相値(予再入翰林而濟之適去)春到江湖及早還
安得從行仍作伴勝游當共了西山(范石湖游洞庭山詩云西山纔了又東山予往年巳)
(游東山獨欠西山之游耳)
送馬秀才(成化戊子冬予上京會試除夜宿清河口汪旻家時旻初生子去歲旻來視予偶以疾卒)
(爲棺歛返葬頃其子淳來謝因以詩送之)
昔過淸河古縣前三义田舍憶曾眠停車暫寓當除夜懸矢初
生巳壯年丹旐可憐依旅殯素冠深愧附官船天寒水澁驅馳
遠行孝應將姓字傳
再入翰林次韻周伯常見寄
天曹昔忝挹淸塵仕學兼資意更眞三嚥巳沾松下露一嘘如
沐琯中春唐朝學士聊兼職周禮司徒重教民闕下方期從步
履衰年病肺恨多屯
内閣閱秘書喜得石湖集
衰年何意到文淵萬卷書中又木天頼有好書心未老開厨先
得石湖編
冬日内閣閒書二首
午夢瞢瞢在舊曹隔窗人語怪嘈嘈日光不到疎櫺上始覺宮
牆數仞高
簷際濃雲故意黃初看微雪點宮牆外邊寒氣知尤甚更爇烏
薪取酒嘗
自述
行年六十五多病力尤微館閣無才稱山林與願違白頭休傍
鏡瘦骨不勝衣強作趨朝步低頭過瑣闈
早入直房
鳳樓西北望乘月步耒深舊館聯詹事新銜復翰林背燈聊養
目面壁豈明心石砌重登處何人識足音
輓陳堅遠通判
黔陽出宰向南馳通守長沙又幾時每愛淸修長向慕久無佳
報巳生疑故家譜在多遺事合郡人應有去思難弟相逢能慰
我爲談接武得麟兒
喜杜子開將有興復先世延綠亭之意
隱儒雅號託東原因對旌門有小園瓦礫未除庭館廢衣冠不
乏子孫繁便栽美竹開脩徑更種垂楊築短垣誰作杜陵興復
計平泉有記不須言
病肺
肺病從何生茫然使我疑安得上池水飲以洞見之其初動則
喘百步足莫移有如登山然氣息促嘻嘻胸鬲痛若刺坐定須
少時寒風屢擊搏咳噦理所宜聲出難自制痰生與聲馳長夜
兀兀坐披衣踞如箕倚牀嘔出心擭擭連涕洟服藥罔奏功古
方豈予欺中心竊自忖吾當詢上醫醫云肺受病火邪鬱于斯
乾枯口欲飲洪大肺不遲其證見於外不待言而知大腸爲肺
表又爲脾土司其法當治本此病其已而我聞上醫言直以病
源推孰知年老人自與病爲期血氣巳先耗精力從而衰百病
乃横出豈但肺與脾譬之庭前木初發甚榮滋及其歷歲久自
爾枯而萎根非不附土壅漑亦徒爲人病實坐老藥力將安施
惟當蚤休退旦暮恒熙熙内以養寸心外以息四支庶幾全天
年瞑目與世辭坐客勿多訝吾言是醫師
病中讀白集擬作二首
爐中添炭火長紅屋底翛然一老翁褥厚枕高眠未穩飯香羹
美食難空豈因避俗居深巷即欲趨朝怯冷風纔得安閒便生
病官高休更說三公
紙窗糊密一燈明古木號寒欲二更棲鳥竝枝知雪候蟄虫坯
戸避風聲蠧編亂向書厨積蛛網難從藥褁生何事衰年成肺
病旁人莫訝酒爲名
范石湖集有臥帽詩病中畏寒略效其制
牀幃夜下入寒颸臥具新成頗自宜落帽孟嘉無復爾結纓季
路亦何爲老來髮秃兼能護近得頭風不用醫欲向石湖傳舊
樣兜鍪相似只存詩
觀烏絲競渡圖
五色彰施成畫片刺繡刻絲吾屢見何來一段蹟尤竒烏綵細
入鵝溪絹首卬尾掉紛龍舟天潢競渡過中流虹橋千丈彎如
臥雲閣半空高欲浮輕舠蕩漾呈百戲吹笛擊鼙爭意氣冠裳
立候總朝臣御駕來應鉅■是偶觀妙手絕代無老眼頻疑畫
史摹女工挑綫亦常有誰聚氄毛爲此圖印文特識元文代上
有奎章天曆在么麽十五字題名至大仍書庚戌載(後有字二行日至大)
(庚戌王振鵬爲翰林承旨曹公作)御府畫圖皆等閒後皇對此獨開顔苑中刻
木能依樣嬴得都人號魯班(順帝性巧自製龍舟人稱魯班天子)
美曹太守毀淫祠
神耶妖耶吾不知相版五色錯雜施牆隅小廟瓦數片吳下人
家家有之家人有病問卦師師云汝病神所爲殺猪烹羊陳祭
品歌謳&KR1036;歎上酒巵侑以吹竹仍彈絲號以茶筵眞酒席宛如
生人宴會時有祭自豐病自危吳人豈皆白鬚眉如何至死猶
不悟惡俗信鬼不信醫豈惟生死于神聽商賈出入聽指撝賢
哉黃堂曹太守諭民此事何不思聰明正直者爲神焉肯嗜汝
酒與犧祭者得生不祭死神道所好何偏私且彼爲神旣尊貴
身居小廟嗟何卑汝民愚昧誠可憫憫汝徒費空家貲太守升
堂朝出令民心敬信猶蓍龜爭持神象出門毀烈火三日焚無
遺端如人醉今始醒風化頓覺隨時移唐有狄公任廵使美政
先聞毀淫祠後來入朝作賢相邪鬼安敢侮與欺我願吳人常
奉令自此崇正無復疑祖先當祭祭勿薄五祀當祭祭勿遲遂
成美俗載郡志當與賢守名同垂
壽都憲閔公七十
宮保官高壽古稀臺端德重自生威浙西山水鍾淸遠斗北星
辰傍紫微執法獨蒙公論許引年難負聖恩歸眼前相稱
緋袍好增秩須將玉帶圍
雪中朝回題陸全卿所藏趙千里臥雪圖
水閣傍寒塘雪深没茅把曉見白皚皚松竹枝盡亜天闕集朝
鞾冷風透雙踝須知臥雪人猶勝踏雪者
煨橘
洞庭雪後顆燕市雪中團冷比冰泠柱堅於金彈丸齒牢誰嚼
得指瘃欲投難舊作糖囊詠今將火齊看炮來非入藥鍊出似
成丹香噴皮初剝園收核謾鑚人情惟軟熟風度少寒酸莫向
吳人說家家正滿盤
刻李貞伯篆書海月菴扁
篆法久欲絕李公得眞傳近時鄕先輩彷彿如滕權昔爲我題
扁握筆指腕懸顧盻張髯鬚起立竦背肩俯仰爲陳蹟屈指十
五年破屋垂雨澑&KR3071;牆上蝸涎三字被侵蝕黑猶高縣海月
夜照之墨光却新鮮正如公性氣精悍老猶然見物不見人吳
山隔重泉惜哉不可作手蹟忍弃捐壽以西川木良工善雕鐫
庶幾如坐對仰面在屋椽
