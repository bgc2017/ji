匏翁家藏集卷第二
詩四十四首
已丑九月十三日初寓南京眞珠橋外舍諸友携酒相
過
相逢共酌金陵酒月白尊前笑語長醉後眞珠橋上立只應今
夜不思鄕
與徐仲山顧崇善登城西臺晩眺
荒臺寂寞不知名臺上經霜宿草平萬井白煙高郭遶千峰落
日大江橫居民不省前朝事過客空爲此日情東望鄕園懷抱
惡一杯須與故人傾
秋夜二首
秋深無過鴈書問曠庭闈新月復將滿故山猶未歸孤燈明夜
榻雙杵搗寒衣寂寞難成寐更長覺漏稀
明河垂碧落灝氣滿彤闈上國將身住中宵有夢歸月高頻看
劒秋盡未成衣嬴得頭顱上年來髮漸稀
聞原輝弟東莊種樹結屋二首
折桂橋邊舊隱居近聞種樹繞茆廬如今預喜休官日樹底淸
風好看書
舊業城東水四圍同游蹤蹟近來稀結廬不必如城市只學田
家白板扉
雪夜
蕭條學舍石城隂夜雪當階一尺深二水空洲迷白鷺半山高
寺失靑林閉門只合書灰坐覓句還思擁被吟却憶故園亭子
畔紅梅花發照瑶琴
讀廖司訓詩
先生撫州彦來爲婺州師淸晨坐高堂講席擁臯比弟子百數
人出入矩與規先生以身教未嘗費言辭共云今人中得此胡
翼之我友王允逹托交兩無疑恨我不識面示我所寄詩詩長
三過讀讀之竟忘疲其辭如劒鋒凛然白差差上憂吏治陋下
憂士習卑孰爲障頽波孰爲張四維三復先生言苦心良可悲
欲將今世人化爲唐虞時士皆元與凱吏皆臯與䕫王道恒蕩
蕩齊民緫熙熙憂懷庶可慰聊用一解頥竊觀先生心卓爾出
等夷但恐言太高反爲當路嗤方今法宫中聖人貴無爲
一相久自擇謂能繫安危守櫝旣有人自毀玉與龜諒非有言
責勿起出位思幸卷三寸舌橫經固其宜撫州古名郡山川有
諸奇草廬與道園近世尚可追著書寓微意足爲千載垂再拜
向先生吾言止於斯
吳節婦
十八來澁灘雙魚水中居七年一彈指水中有枯魚妾身旣無
夫妾心惟有死婉婉錦䙀中柰此兩女子白月照空閨啞啞烏
夜啼天明不飛去肯向西林棲九泉望不極莫化江邊石化石
石雖堅可轉亦可泐年年過𧖟月是妾紡織時只將兩行淚抽
作千丈絲生爲吳氏婦死爲吳氏鬼子不如我信有如澁灘水
喜沈仲律主客北回
客路天寒嘆久違獨騎瘦馬雪中歸緣知到處皆題句還憶去
時初授衣畫省爐煙官事了靑山杯酒世情非舊聞朝市多高
隱不待滄江作釣磯
題楊鐡崖墓銘後
泰定年間名進士會稽山下老徵君金陵不看三秋月玄圃長
嘘五色雲對客呼兒將鐡笛從人笑我醉紅裙風流盡付吳淞
水還繞劉伶四尺墳
張叔厚畫李太白像
廬山瀑布三千尺只抵僊才一半長何用畫師張叔厚夜來落
月滿空梁
答奚元啓
客居空有故人思正値江東薄暮時日遠自驚衣帶緩天長偏
恨帛書遲冰消壁水魚猶伏春到瓊林鳥獨知好在紫宸朝
散後莫因官況廢題詩
初度日三首
忽忽行年三十六回頭事事緫知非人生七十巳過半何況人
生七十稀
我生之辰月宿斗薄命偶與昌黎同聦明不及如何好最是無
文可送窮
東野數日失三子誰信如今也到吾淸淚下時禁不得此生巳
媿東門吳
除夜三首
獨眠孤館夢難成静裏時聞爆竹聲爲惜一年惟此夜起來燒
燭到天明
月暗城頭擊柝遲鷄鳴山下客愁時萬家閉戸逢今夜只有離
人獨不宜
夜深燈火四無鄰強醉金陵麴米春却憶去年何處宿三义河
口更愁人
題院畫二首
翩翩白馬紫絲韁馳過彎堤十里長千樹桃花萬株柳前頭宫
殿是昭陽
璚樓金屋映丹霞只把僊家比内家落日美人秋水上紅粧一
面亂荷花
思母辭爲廬州方君作
手線縫衣裳一斷難再續去去慈母顔不知幾時復線斷猶可
縫母死不可逢乃知堂背蘐不及墓上松蘐草花易發松樹色
不改玄宅一以閉人世忽千載無母何所恃孝子積恨深惟應
無母者方識孝子心
周烈婦行(幷序)
烈婦高州人隨其夫赴瓊山訓導舟次江西遇寇其
夫潛匿他處烈婦以爲死于水矣遂抱其幼子亦赴
水死人多作詩哀之其鄕太學生吳耕爲余道其事
賦此
西江水深浪如屋一婦船頭仰天哭哭聲遶江江水平玉顔一
擲鴻毛輕想當汪汪雙眼底只見良人不見水抱兒語兒兒勿
啼妾身不是河伯妻倉皇魚腹期同葬不道良人固無恙良人
無恙去作官妾身雖死心則安願身莫化爲精衛願夫善射如
后羿願身化作金㒒姑一時射殺萑苻徒
題金陵陸氏藏刻絲花鳥
天孫織成纔尺許淸曉誤落銀河東雲頭雪掌光凌亂人間只
合歸良工金刀刻鏤十日功嵌紅𥙷碧誇玲瓏西川海棠誰移
得鳥歌蝶舞游絲中紫鳳天吳顚復倒杜家短褐難爲好香風
吹動水精簾白月穿空雕玉繅古來畫筆爭揮掃黃筌趙昌眞
草草回首雲間陸士龍壁上丹靑使人惱摩挲此巧絕代無采
桑枉却秦羅敷天寒日暮衣裳短乞與窶人遮粟膚
贈趙典籍
老將白髮戴烏紗四庫書中卽是家三月春風猶不到曲欄梅
樹已開花
賦趙氏雙節
粤王臺下清風孤趙家兩婦同哭夫靑春白日聲嗚嗚眼中一
掬明月珠無夫不惜千金軀有淚只添一曲湖湖波徹底如冰
壷寫出趙家雙節圖誰其賦者吳門吳
送鄭世靜還浦江四首
三百餘年孝義門一朝握手見諸孫君家自有麟溪集底用臨
𡵨索贈言
同心堂上樂陶陶又見靑槤發嫩條手把記文曾三復非關作
者是陳樵
溪頭傑閣號臨淸萬卷灰飛歲屢更他日重生書帶草君應不
忝鄭康成
元末忠臣世所誇登堂揮翰見枯槎百年遺墨須珍重長作江
南第一家
讀友人所寄詩
殘暑猶未退曉起坐書軒隔水見靑林悵然思故園淸風偶披
拂衫袖何翩翩屬茲乞假睱開牗滌囂煩口誦故人詩如與故
人言藹藹春雲飛翽翽孤鳳騫藻句和未得中心徒弗諼何日
陳湖濱相與弄潺湲
贈宜興李童子
彼美靑衿子從人解索詩詩成如可誦莫羡謝楊兒
竹禽圖爲胡君賦
江南煙雨竹枝底一箇子規枝上啼日暮不須啼更急行人初
到秣陵西
九月十日赴周仲瞻飲菊猶未開
莫恨黃花開獨遲淸香巳覺到金巵重傾昨日王弘酒強和今
朝鄭谷詩根在久從南國種節高應耐北風吹相逢人世長堪
笑不羡齊山杜牧之
得子
予生因嗣續往往被人憐重聽呱呱泣還驚六六年桑蓬行射
禮朱密檢醫編今日爲兒祝惟應壽最先
鍾馗元夜出游圖
終南老馗狀酕醄虎鞾烏弁鴨色袍靑天白日不肯出上元之
夜始出爲游遨鬼門關頭月輪高烏犍背穩如駼駣鬼媍塗兩
顂鬼子垂一髦徒御雜沓聲嗷嘈導以靈姑旗翼以大食刀荼
壘左執鞭質矯右屬&KR1060;方明前持漆燈張若後擁㹈旄離末罔
兩不可一二數肩擔背負手且操奇形獰色使人怕一似&KR1236;駮
梟獍兼猿猱戰傷人血化燐火各出照地點點如焚膏隂風颯
颯吹荒臯百怪屏氣不敢號汝軰遠遁莫我遭我欲飲汝血甘
如飲醇醪我欲㗖汝肉美如㗖羊羔肯容汝軰在世長貪饕吁
嗟乎老馗眞爲百鬼中一豪所以唐皇想其像詔令道子寫以
五色毫吾嘗疑其事展圖不覺再把短髮臨風搔憶當天寳年
左右皆鬼曹太眞宫中逞狐媚祿山殿上作虎嘷當時設有老
馗者安得縱彼二鬼逃便須縛以蒼水使者所捫之赤縧獻于
天閽尸諸獸牢寢其皮拔其毛效爾一日驅馳勞坐令温泉生
汙泥驪山長蓬蒿上除唐家百年害下受唐史千年褒却來上
元夜任爾燒燈幷伐鼛
送林克容歸台州(侍郎一鶚之兄)
彭城風雨人空眠看雲夢草皆徒然爭如天台林少穎一舸竟
泛秋風前天台路接秦淮水季也秋臺耀金紫官高章服自不
同兄弟之情只如此東華淸曉芳塵香却怪馬啼來往忙夜來
忽作天台夢夢去不知岐路長征車在門待明發還向三吳歸
百越到家高卧赤城霞回頭却望金陵月
送胡彦超
年過四十不作官還將短髮籠儒冠平生一經已爛熟胡爲挾
入橋門觀前年鄕書名始刊曲江又避春風寒重來橋門住三
載打頭矮屋聊盤桓朝虀暮䀋不滿盤何須故人勸加飡日高
對案笑捫腹自有五色之琅玕側身西北望長安眼中一朵紅
雲團天門欲往澁如棘若比蜀道尤云難嗟哉出處誰得似頗
似吳下吳生寬吳生作詩忽盈紙送君還到春闈裏春闈多士
多如蟻勿將老少分憂喜君不見韓昌黎張童子同是陸公門
下士昌黎文章如皦日童子聲名逐流水人生傳世有如此區
區科第何難耳
喜雨
孟夏困隆暑宛若三伏時大雨宜時行颯然平旦■客居苦煩
促攝衣起看之垂絲映芳樹圓紋散清池逍遥亦何事高詠陶
韋詩濕竈煙火絶僮㒒飯我遲中腸旣云適我亦忘我飢如何
北山陲草木咸熙熙
次韻馬廷簡雨後園中看種蔬之作
幽人薄滋味鼎爼却脂膏寧將口腹中貯此土之毛荒園微雨
過惡草亦以薅赤根列嘉菜黃蔓雜新䝁入手未盈把何足充
大庖諒無食肉相此種任貪饕匪樂故侯隱頗諳丈人勞端知
中林鹿所食在芹蒿因懷柴桑翁不爲五斗撓亦知束帶時何
如荷鉏高斯人久寂寞流俗仍滔滔載誦藝蔬篇陶翁幸重遭
訪沈主客仲律不遇因題竹上
不見竹間人空題竹間句淸風牽我衣依依不能去
次韻沈主客種竹四首
我愛此君子林間每獨來便成終日坐應是隔年栽凍雪長梢
在春風舊葉摧佳人空谷裏翠袖拂蒼苔
醫俗亭前物如何到此來淸風當我笑醉日被人栽蟠土龍頭
縮垂簷鳳羽摧平生持苦節一任伴荒苔
坐深郞署下碧色上衣來試問誰家有還輸此地栽主人腰共
瘦凡卉節空摧却愛涼隂底長封一丈苔
書窗時起揖錯認故人來下管彤庭用孤根粉署栽多因春雨
長不爲晚風摧欲借林間地高眠讀古苔
筆翁陸志學年六十五得子
金陵老陸鬢如絲喜氣朝來忽上眉甲子細推應較晩卯君新
到莫嫌遲作詩不用誇三鳳典樂曾聞止一䕫收拾牙籖幷玉
軸他年親手付麐兒
禽言
摘桑看火新婦摘桑門反鎻春𧖟食飽易得眠雪蠒結成非臝
蜾官司要和買織造急於火去年賣絲數倍利兩月養𧖟十月
坐殷勤向火祝焚𧖟寧焚我
匏翁家藏集卷第二
