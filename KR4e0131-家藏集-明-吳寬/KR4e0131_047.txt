匏翁家藏集卷第四十七
箴二首
謹疾箴(爲賀其榮作)
人或贈物則謹置之而況此身父母之所遺家有用物則謹掌
之而況此身妻子之所仰身之脆耎非木與石傷之七情報以
百疾疾之旣來有術奚施疾之未來有術不知我明告子子尚
聽之色之悅目惟男女之欲思所以遠之如脫桎梏味之爽口
惟飲食之欲思所以禁之如畏鴆毒多言則傷氣欲養氣者言
不費多思則損血欲養血者思不越憂不可積樂不可縱形不
可太勞神不可太用凡此數言終身宜誦孔子謹疾與齊戰同
匪疾是謹惟德之崇謹疾之術謹德之功
成齋箴(有序)
陳玉汝本其字以成齋自號字實予所制蓋取張子西銘語乃
爲作成齋箴以終其義云
有璞玉于此旣磨旣琢惟見其玉莫知其璞相古聖哲增益不
能況也吾人孰是安行履險思危處困思亨不有警惕我德孰
成德旣成矣或止于畫曷觀其初貧賤憂戚玉成乎器人可不
德庶幾于是終日乾乾仰視俯思以無忘張子之言
銘二十三首
逢恩堂銘(有序)
寬嘗觀于農夫之治田矣有耰有耕有播有芸有漑有穫天下
之言勞者莫過之若是而又有水旱風霜螟螣之憂蓋歷三時
之久而收一歲之功可謂難哉然其爲食也得之則飽飽則安
安則樂斯民頼之至擬之於天夫其安也有勞者致之也其樂
也有憂者出之也知其勞且憂而成食之難則人臨一飯自有
不得而易視者此可以爲費氏論也費爲京口名家世有積德
鬱而不發至叔高甫益以介直聞里中而又沒不及壽知德者
惜之蓋旣久其季子誾始以第一人薦於禮部廷試復在高
等由翰林庶吉士授編修遂擢國子司業費氏世德至是始驗
矣叔高甫生子五人皆有父風讓旣早世詳詮諄相與築堂以
爲歲時享宴之所堂成而其弟適以編修考最朝廷進其階
而封贈其父母妻室如制命書煌煌下賁其廬誾曰
上恩如此吾其可忽敢即斯堂以彰寵賜乃以逢恩名之
以寬嘗善其兄弟間也俾爲銘銘曰
言言高堂費氏作之吉日旣成爲酒落之門有璽書自天而
來父老歎嗟豈偶然哉蓄此孔德嘅其先人報不于身于其子
孫忠厚且文偉矣惟誾乃擢高科爲時儒臣出入翶翔史館成
均汝惟有勞恩尚多有勉之敬之爲朕左右天子有命
誾拜稽首江流湯湯潤及門牆過者必式璽書在堂
衍慶堂銘(有序)
句容王氏作衍慶之堂有曰可學者求銘于翰林修撰長洲吳
寬其銘曰
有高者堂維人肯搆豈堂之高亦基之厚相彼初基築之登登
乃積乃累有功有程我聞吉人爲善不足如築基然覆此夏屋
有施斯報有往斯來必有餘慶豈欺我哉慶源旣深澤流必遠
後復浚之其慶益衍昔之德符眉山銘章顧我何人亦銘斯堂
家藏硏銘
他山之石金聲玉理斵以資予扣之諗爾知其白守其黑將爲
老氏磨不磷湼不緇抑爲孔子石也臆對吾職文字書善書惡
記言記事以成子信史而已爾材亦良職止於是欲與辯之嗒
然隱几
英石銘
有物硜硜産南服九疑其顚小有腹天將作雨雲氣疾攬之匪
雲拊之玉淮南小山在吾目
思貽堂銘
有萬其物我惟爲人揆人之生匪墜自天有父有母爰有此身
身之克修曰義與仁身之不修曰頑與嚚惟孽自作惟德自新
人之議之必及其親親旣没矣不没者存僾然有見愾然有聞
旦朝而起有善可循日中而昃有惡可悛中心思之力可弗振
乃如去疾乃如飲醇親之榮辱於焉而分翼翼高堂深於寢門
仰焉而思如省于晨俯焉而思如定于昏貽厥父母亦詔子孫
庶其視兹勿怠而勤
滋德堂銘
苗在于田耕之深種之斯深雖有旱乾孰得而侵雖然一月不
雨苗且能之一時不雨亦從而萎有秋之功欲成而老農之力
則疲有子弟于此爰作桔橰以灌以漑以代其勞苗秀而實其
廩斯高渠渠新堂錢氏所作悠悠先人去我巳邈仰焉思之尚
有所託樹德務滋其利也博哉
婁菴銘(有序)
賀君其榮於物少容其父感樓引婁師德事誨之其榮因以婁
菴自號爲之銘曰
孰不知醫藥惟參蓍我有隱疾孰克治之人亦有言不如惡石
遐思古人曰婁師德我疾旣痊我德斯全如豹有韋如董有弦
韋弦可朽名菴則壽有忍乃濟終身無咎
海月菴銘(有序)
一鶴園西偏作小屋入夜月升海實據其勝乃題曰海月菴爲
之銘曰
至遠維海月所出至高維月海所溢至小維菴眞蟣虱強收二
物合而一晦冥風雨抱吾膝吳子悄然如有失庶幾無愧此暗
室
節菴銘
松栢在山童子可折其葉嶷嶷不以霜雪人之爲人匪松栢然
至靈于物降衷于天委質爲人適人爲婦爲義不終於理則負
相此屋廬君子攸居以節題銘今之砭愚我澹於水我介于石
風雨震凌矢心無失
鼎硯銘(有序)
都憲盛公得端溪石琢而爲硯如鼎形以遺其姪虞使永保用
爲之銘曰
菌蠢媻跚于几格間它山旣鑿隱然如環彼惟覆餗折其足我
惟含垢坦其腹斯文有傳言可復原泉混混尚日沃之
晁無咎硯銘(有序)
莫曰良職方得宋晁無咎墓中硯示予爲之銘曰
歸來于幽文氣抑鬱有發其藏從九原出絳人濕膚濟水莫袚
視之黟然古雅而質嗟豈有脛倏焉入室將託後人以續其七
述乎(無咎號歸來子鉅野人少游杭曾作七述)
鍾硯銘
惟鳬氏遺此式金之形玉之德勿擊摐宜洗拭中有容外無隙
處儒林惟墨食尚寶用無時泐
邃菴銘(有序)
同年楊太常應寍作屋于居之後以窈然而深遠也名曰邃菴
而因以爲號請予銘之銘曰
楊子所居有屋渠渠有堂有室乃有菴廬于時偃息于時啓處
于時探索有圖有書謂爲邃者形蹟所拘杳焉茫焉莫測其隅
禮樂爲轡道德爲輿竆其所之載馳載驅察知幽潛洞見古初
維邃之義乃心之虛谷可量馬淵可藏魚母曰方寸其形區區
萬理包涵谷如淵如有疑邃者執此以祛
益菴銘(有序)
表弟吳子高名謙因以益菴自號爲銘曰
惟謙受益天道則然自益贊禹前聞斯言謙之爲卦六爻皆吉
周孔發揮出于受益益之爲訓以饒以添有欲求益其惟守謙
美哉菴居玩以卑牧庶乎有終鬼神是福
方竹杖銘(有序)
舊藏方竹一莖老病將歸製以爲杖銘其上而刻之銘曰
執之稜如擊之鏗如孰謂中虚而外無隅抱節不渝尚克相予
予老將歸行則與俱
桃竹壓尺銘(有序)
桃竹杖見杜集或製壓尺遺予爲之銘曰
桃名而竹質外直而中實不以爲杖而以爲尺尺則不枉以資
吾佔畢
書厨銘(有序)
匠氏作此藏書簡便可舁爲銘其門扇
虛其胸維書可叢窽其足維繩可束是爲行秘書吾安能知之
畫厨銘(有序)
厨制如藏書而加廣
禮後之悟繪事後素觀古事蹟爲德之助晉有長康此尚有之
物何所靈勿學其癡
匏硏銘(有序)
予作菴名匏間得佳石燕人陳杲爲製匏硏銘其背曰
詩詠苦葉良工爾礱我有菴居爾以類從肉食無墨爾則不食
終身從吾久而勿泐
古匏硏銘(有序)
上刻元豐二年及晉齋學士四字如其造于宋而元李漑之所
藏者沈石田以此遺予其上有刻字知爲古物也銘曰
自宋歷元墨蝕而斑維形之檏維質之頑維墨尚同歸于匏翁
文宗儒得宋匏硏借觀累日輒爲之銘
學士之硏太㒒藏之以示吳子其敢當之上有苦葉下有瓜&KR1705;
匏繫于斯殆爲吾設元豐題字幾五百年匪古可翫有象宛然
畱意於物古人所戒櫝而還之尚俾勿壞
桂巖書院銘(有序)
婺源戴氏之先作桂巖書院蓋因其所居里而名後病其隘改
徙里之翁村而仍以舊名不忘本也其諸孫兵科給事中寶之
來請予銘爲之銘曰
有美者居戴氏所作堂序秩如莫匪是學聚書延師以覺後覺
子弟詵詵咸蹈矩矱出用于時里士奮躍石鼓嶽麓千載是若
爰作先祠享祀以時凡我宗族亦聚于斯有田有廩有義以施
游歌之人匪但是資南望婺源山川秀美篤生文公兹惟闕里
桂巖種德舊扁在此講座有銘敢效遺軌
靳充道大硏銘
山骨斵成&KR0627;而密外雖有文不勝質文字發祥光采出墨瀋有
容滿不溢用之宜歸大手筆轉圜即非晁氏物(宋晁補之有大圓研自爲銘)
贊二十五首
元朱澤民先生遺像贊
誦其詩讀其文而不識何如其人觀其畫玩其書而不識其人
何如古貌長身今旣獲識元之澤民漢之陸績(母夢績而生)
王訥齋像贊
是維王訥齋先生考其世家在程門爲正學論其術業於周禮
爲上工謹於行而默然終日之間惟其口之訥居於家而瞭然
四方之事惟其心之聰遺書浩穰而能讀也孝委巷陿隘而爲
禮也中衣巾古雅氣貌肅恭就而挹之儒者之風
耕學徐翁像贊
口不食君之祿而惟惠則能使人足雖至偃之室而其事不爲
謀身故或隱而去將遠追乎南州之徐穉其旣耕且學又夷視
乎谷口之鄭眞虎山之麓太湖之濱蓋予嘗扁舟及門而與之
爲主賓者也
張汝弼象贊
霜髯斑斑而貎則澤其閱世也當如靑松之倚石霧目濛濛而
心則瞭其鑒物也又若秋水之在沼豪氣比陳元龍而翦翦者
無所容高論擬孔文舉而錄錄者不足數其人品如此則其學
術政事之出於流俗可知也已然則世方謂其艸聖爲東吳之
精豈能窺其戸庭詩律敵西江之派適以拾其稊稗況所謂樂
燕游善戲謔又愈失其大略此殆弃滴之語於瓠子而徒見笑
於東海若者也
新野王教授陳以道畫象贊(僉憲祚之子)
知其德者信其貌之必莊考其學者惜其名之未揚旣有而推
於人其教也不困將老而致其事其器也終藏是惟先生爲人
之大略不然又何以嗣續乎先朝之直臣而模範乎宗室
之賢王也耶
武略將軍李君象&KR1036;(元季爲樞密院判入國朝爲今官鎮階州庶吉士士常之曾祖也)
惟臨淮李氏保此畫象百年于兹其似與否吾何從知不知者
貌可知者德蓋其率鄕兵歸王國全一城之民垂累世之澤
其德乃爾則形似在乎不論而況其平生官簿之履歷也哉
李指揮象&KR1036;(士常祖父)
壯哉王師安華攘夷桓桓此公功在西陲有赫世官嗣而大之
爲時勇將可按而知若其靜厚不伐廉介有爲勇而且賢知者
其誰而吾獨誦其警身訓子之詞矣
故蔣樂亭象&KR1036;
摳衣鄕校業精于勤汪汪其量熠熠其文入對大廷出宰上
縣有志方行溘焉不見其壽幾何其勞則多其惠則深邑人之
歌邑人之歌後人之澤&KR0561;&KR0561;者兒驗此世德
王舍人允逹象&KR1036;
介而通其中也有容儉則固其外也無慕淸且和不揚其波剛
無虐獨完其鍔泊然惟躳而克舉此我求其人世濟其美文忠
之孫孝莊之子方仕路之爭騖忽攬轡而回車振淸風於斯世
非富貴之可拘吳江之濱越山之麓歲晩之期吾言可復
江西布政使朱公象&KR1036;(并序)
公名勝字仲高金華人正統間爲刑部郎中出知蘇州居官廉
平公恕賦足訟息六七年間府中殆無事旣超擢江西未至而
没蘇人至今論近世賢守必首及公其子鉞貢來禮部持公畫
象見示寬幼猶及識公對之感歎不巳爲之&KR1036;曰
悃愊之資淸靜之治民惟期安政不好異嗚呼公乎眞古循吏
而今不可復致矣
丁易洞象&KR1036;(鎮江人中書璣之父)
江山回合中有斯人淸脩苦節博雅多聞將老受封不改其素
飲水中&KR0893;看雲北固
錢院判象贊
越人之醫秦人之愛千載有傳其術斯在名揚治朝手沐徵書
及幼之念不忘其初荷恩則多保身惟智曰有後人宦業可嗣
今而巳矣孰起其人我視遺象宛得其眞
太卿劉公修史象贊(宣)
黃閣高居淸風穆如望之若僊朱襮瓊琚肆吾直筆略無趦趄
而惡不隱而美不虛如司馬遷成一代書藏之金匱登之石渠
其才之稱爲良史者所謂他人不足巳常有餘者乎
費司業野服象贊
前史所載列僊之儒其服則是其貌不如豈心逸而休抑義勝
而腴求之形似蓋亦區區惟陽城能教人而考其師道之旣立
故陸贄善議論而望其相位之必居其尚智周道濟沛然有餘
而垂紳正笏以躋乎臺閣之長及夫功成名遂泊然若無而戴
笠策杖以從乎山澤之癯則出處之際又孰得以爲迂哉
王光菴先生遺象贊
吁嗟先生吳之隱淪謂其拙於用而文足以叙事謂其絕乎俗
而術足以濟人謂其生而迂其智能全於世謂其死而怪其孝
不忘乎親蓋古所謂通儒而又謂之獨民吾於先生亦云
閣學徐公象贊
允矣康濟之才卓然弼亮之志淸階屢陟固爲儒者之榮黃閣
高躋斯盡衆人之慰豈負貴而驕盈惟君寵而祗畏觀夫退食
委蛇忘其勢位蹜蹜循行沉沉默識試卽其容或得其意憂治
世而危明主念小民而思寒士鞠躳盡節務竭其才之所
施正巳格心期充其志之所至故泰山喬岳雖不見其運動之
勞而長江大河自能成其漸漬之利也
姚栗菴象贊(并序)
栗菴自京師歸隱吳城東故居絕意仕宦專以授徒爲業今年
巳七十餘矣沈石田爲寫其象且&KR1036;之予與栗菴交甚久而別
踰十年想其抵掌談笑風度宛然在目獨能無一言乎贊曰
優游城市之間蕭散園池之上其蹟雖混大孰識其心之淸其
氣惟豪不自知其言之放笑無謟容走非俗状浮雲乎宦情堅
石乎壽相吾嘗熟其人蓋城東姚栗菴之象也
處七呂愚隱象贊
愚隱新昌人生宋末歷元至國初年百歲而没其六世孫刑
科右給事中獻奉遺象求&KR1036;&KR1036;曰
蹟之隱寍當乎不智之名心之仁自發于必恭之貌里居東越
傾廩每應乎求世値前元束帛不得而召視榮啓期如弟而有
樂可歌得庾黔婁爲子而行孝以報須眉皓然厥象惟肖蓋無
忝乎百歲老人之號者也
孝子呂德升象贊(并序)
德升爲愚隱處士之子今給事獻之五世祖也國初應召不
仕養親以孝聞給事奉遺象求贊而述其平生尤詳贊曰
宛斯人之如在擬古人而庶幾方治世之躳遇惟養志以無違
起于丘園雖龍顔之屢覲避乎矰繳竟鴻羽之高飛蓋不爲
危言激論之張范能自託於雅才淸思之陶韋歛以布衣白首
全歸餘澤所被百世是依
孫欽齋先生象贊(鼎并序)
欽齋先生昔以監察御史提學至吳中寬時尚幼幸嘗受教旣
久不能忘也今年先生之季子瑩貢上禮部奉先生遺象見示
德容宛然甚慰懷仰謹爲之&KR1036;以述先生爲人之大略&KR1036;曰
惟敬惟和不慢不㬥先生之身實載斯道惟優惟嚴不徐不躁
先生於人實以身教幽暗不欺造次允蹈名慮乎彰聞志期乎
深造言不忘乎君上而爲至忠行可通於神明而爲純孝
故直以先生擬諸古人而後生小子亦庶乎知德之奥者也
陳憲副象贊(琦)
金石不渝之心松栢後凋之操處世不趍時以模稜遇事不違
道以執拗一舉甲科而名譽即揚兩典臬事而刑獄不澆追洛
社之高躅望其杖屨而益尊發吳門之雅音諷其篇章而甚妙
㿑然如不勝衣淡然而無所好宛然眉目之可親又見厥象之
惟肖也
韓克敬象贊
依隱而智濟物而仁好古而雅任情而眞考其世固出韓伯休
之後觀其號能慕蘧伯玉之爲人者歟
施修撰遺象贊(幷序)
故翰林修撰施宗銘先生家藏遺象其嗣子鳳奉以求&KR1036;贊曰
具區之淸毓此國英矯然孤鳳以鳴太平何翔于甸遽匿其
形維昔海内盛播其名幸哉遺象以慰平生孰尼其行孰毀其
成命也在天嗚呼宗銘
沈啓南象&KR1036;(台人鍾希哲寫)
金石其聲玉雪其膚身處乎一邑名揚乎兩都設几乞言有敬
老之郡縣欵門求見有好賢之士夫辨博傾坐人而守之以訥
通明識時務而處之若愚塞胸中之丘壑洩指下之江湖演而
爲詩益而爲書豈特王摩詰之輩抑亦文與可之徒妙哉鍾老
寫此酷如淸冰玉壷之瑩徹碧梧翠竹之扶疎吾又見石巖裏
之謝幼輿也
劉戸部將雍象贊
此戸部侍郎華容劉公象也觀其貌無毫髮之不差予未敢知
論其心得底裏之皆實則予庶幾蓋正而不迂和而有辨簡樣
而好文勤瘁而忘倦功在朝廷而口不自言名滿寰區而身
欲無見其平生可謂自信不疑孤立無援者也惟引去之勇決
見晚節之益高慨吾徒之莫從望雲霄之羽毛
匏翁家藏集卷第四十七
