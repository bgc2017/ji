匏翁家藏集卷第三
詩三十五首
贈金朝瑢
向晚暑氣淸有客扣我戸褰裳起迓之聆語若平素似諳姓與
名欲問或恐誤客言君豈忘坐請爲君訴未及三兩言拊掌頓
驚悟憶當景泰初寬也年尚孺鼓篋郡庠間巳解親外傅君時
從舅氏來向官下住同登訒菴門講業日相聚歲久君乃歸浙
水舟獨泝屈指別來年巳過二十數兩地無尺書居常但瞻慕
相見不識君顔色巳非故不知今何爲乃有此奇遇君言自別
來雲路殊窘步五試于有司曾未合尺度及兹邑大夫而以我
充賦老母今在堂白日迫遲暮祿仕求養親學職今乃作邵武
亦名邦有任於此赴天假便道還一拜先人墓其餘衷曲情請
俟更㒒布我聞君言巳流涕發喑啞動如參與商古語今始寤
感君昔善交蒙子今枉顧我欲贈子行金玉不足富内廷逹外
邑坦坦皆仕路與子游其間願各勤保護倘爲同門羞適取舉
世惡修德崇令名他年有良䎸
寄題陽山澄照寺
令威禀僊骨化鶴去遼東傳聞有遺井乃在靑山中山深草木
盛苔徑誰能窮爰有釋氏子於此構蓮宫殿閣頗雄傑林杪見
靑紅高厓石色古小洞雲氣通神龍室其地上下雨兼風歲時
郡長吏祈禱屢年豐我昔過東麓落日明丹楓所恨足力弱徒
然望巃嵸何時躡其巔歷覽無怱怱回頭發長嘆深愧南飛鴻
送林一中福建僉憲
蹇劣無外慕中歲偶成名束帶趨闕下獲侍君子行弱水限瀛
洲明星垂貫城蹟異雖懸隔心同常合幷拙性素寡諧有蓋非
徒傾乃叔寔嚴師令兄況名卿而我師事餘久矣熟芳聲方深
追倍樂俄動暌違情朝廷得一相賢者宜同升端如孤鳳起
鶴鵠相和鳴八閩連百粤城郭三山橫此中持憲節海波會澄
淸同朝再有日超遷當政成
題鄭郎中所藏張師䕫畫
師䕫畫好不可誣筆法頗似崑山朱未論人品高與下胸次自
是吞江湖平林絕澗雲糢糊深處自有哀猿呼靑苔細路絶人
蹟遇着卽是漁樵徒忽然空翠落衣袖崇山峻嶺相縈紆丹梯
百尺通玄都僊家茫茫還有無弱質本是山澤癯見此不覺掀
長須卧游三日猶不足王維輞川無此圖題詩却問鄭大夫此
圖應着千金沽
贈別丁鳳儀刑部
我昔白下逢丁儀黑漆點睛玉琢頥相看不用道名姓開口一
笑先談詩君詩不作宋元語開元大曆相追隨雖去專師李與
杜亦或下友參兼維其餘佺期之問軰蔑視何異群小兒于時
場屋文最盛君獨事此將安爲譬資章甫適於越越人斷髮無
用之我方一倡巳自誤君復累和爲人嗤涼秋八月桂花發多
士競赴鄕闈時臨風再作老婦舞鹿鳴接席元無期鳳皇翩翩
起千仞先後瓊林棲一枝玉堂載筆我甚愧烏府閱獄君無疑
燕南二月草芽綠君忽捧檄東南馳張家灣頭買大舫官河三
日冰流澌南都作官殊可樂故宅況在秦淮湄淸晨出門了公
事薄暮還家及我私北堂阿母年七十蕭然兩鬢縈游絲入房
喚婦出共具祿米作飯甘如飴人生作官有如此淸如伯夷安
肯辭更憶南都北城外此地乃爲少昊司太平堤長二里許馬
蹄緩緩鞭垂垂鍾山削翠幾千仞影向玄武湖中窺水光山色
兩奇絕飽看未覺詩腸飢尋常馬上得佳句封題寄我當休遲
送盛訓術還吳江
一舸東南去望望故里門夕陽煙市影秋水雪灘痕製藥當書
案彈琴罷酒尊相過官舍裏應是史西村
挽張征西
漢室論諸將行邊許衛靑征西憑豹略逐北至龍庭閉戸功名
遂環營涕淚零千秋元不死麟閣儼儀形
送同年黃敦實知玉山
懷玉山中路煩君此一行官因科第重人比縣名淸黃霸終京
兆言游暫武城亦知離別易杯酒不須傾
送王合州
南出都門去逢人問合州一官爲别駕萬里付扁舟巫峽流泉
曉峨嵋片月秋緣知蜀道易隨處有詩留
送劉寺正約之江西審刑
天子齋居罷舞雩使臣承命出皇都朝端法吏誰爲最江右冤
民自此無雨脚隨車應不斷麥苗蔽野未全枯漢庭治獄多超
擢拭目看君立要塗
爲安福尹仁器紀善追和祭酒李文忠公所遺之作
先生去作泉臺客瀘水悠悠歲月多太學舊規三舍在中朝淸
節幾人過斯人有感空臨楮後軰無能也掇科欲寫和章頻不
就玉堂疎雨墨重磨
中秋夜飲陸廉伯西齋
到手金杯且慢斟小齋一醉夜沉沉關山未覺分南北人月何
須論古今水落蒹葭應自老秋來蟋蟀爲誰吟不知霜露沾衣
處偏是詩家感慨深
送同年簡齊道歸省
春半相逢在禮闈題詩忽復送君歸盧前名姓慙楊炯洛下文
章見陸機曉日攀龍恩似海秋風躍馬去如飛新年草色知人
意應向階前映綵衣
題靑州先賢祠
汴宋人才無古先東方作郡緫名賢朝廷擇相多從此州縣勞
人豈信然隱隱故疆分海岱堂堂遺象照山川只今新廟煩虚
位莫道前脩美獨專
林良鷺鷥圖(上有白頭翁鳥)
風吹碧蘆灣蘆葉何飄蕭幽禽止其下愛此波迢迢意態殊容
與羽翮仍道遥飲啄旣得所有食誰能招附人慚鷹隼巢林笑
鷦鷯何彼白頭鳥向我聲嘵嘵陋哉里巷語此意奚足描功名
及成遂祿位期侈驕白日不廻駕冥行到中宵馮車一引首始
知路非遥鄙夫復眷戀顧乃嘆無聊誰爲去此鳥勿使汚輕綃
岳蒙泉畫葡萄
曾是文淵閣下才才高只合有人猜白頭騎馬涼州過却使葡
萄入畫來
贈地理家二首
平生兩屐共扁舟南過荆門北冀州著得文章填破篋翻嫌司
馬是空游
萬里江山一覽中巳堪藉手謁諸公儒先縱有山陵議恐與君
家意不同
壽席道士
白頭一羽客何處曾相逢月下老翁井雲間玉女峰蹁蹮還似
鶴變化眞猶龍試問渠年紀山中有古松
題畫
誰持畫障索我歌見畫如向江南過扁舟坐我順流去兩岸不
斷山嵯峨山中老樹靑婆娑雲深難辨枝與柯渺然一片漾微
白千頃平湖生遠波想當若人作此畫墨汁如雨流滂沱夕陽
落盡板橋上何彼行客偏么麽我生固有山水癖猶道圖畫傳
來譌昨朝騎馬出城去看山直到燕山阿千巖萬壑靑不了較
之江南山更多長溪淺渚舟如梭亦着漁翁披綠蓑靑鞵布韈
不曾辦馬背未必愁坡陀若非塵鞅縳人住山水佳處須行窩
題詩自笑徒吟哦佳哉此圖如我何煙江疊嶂寫長句我亦年
來嫌老坡
松江鄧節婦二首
夫亡朱是苦能禁一水纔知節婦心不信臨卭斯寡者向人偏
賦白頭吟
節婦名高誰與齊眼中覺得九峰低直須二字平生盡貞烈宜
從卷首題
送金德潤主事改選南京便養
清曉辭朝去離顔帶笑歡但知因養母不道是之官路指桃花
渡衣衝麥秀寒鍾山如有待江上作龍蟠
送李侍郎致仕歸博羅
白雲渾不礙羅浮望盡家山南海頭暮景迫人陳短䟽春風吹
髮上扁舟臣於社稷當爲悅身在江湖亦有憂此日都門稱嘆
者品題先入二疏儔
追送張尚質戸部兼懷沈仲律主客
秋風騎馬向南行送別深慚句不成顧我只如前曰懶思君應
比後湖淸朝回曉月當瓊島夢逐春潮到石城遥想齋居無俗
客相過多見沈雲卿
翰林齋宿
迢迢淸夜宿詞林不是西園只賞心天上星辰華蓋近海中煙
霧玉堂深話長絳蠟頻銷燭夢短靑綾獨擁衾明日慶成何以
獻願同張耒賦當今
又次費廷言韻
月滿蓬瀛樹影涵並游僊館不勝慚歐陽白戰多詩禁周澤淸
齋厭酒酣兵衛森嚴環闕下神光隱約起郊南玉墀春宴明朝
事載望君恩四海覃
慶成宴二首
玉陛東頭第一筵坐分春色愧群僊詩題共和篇三百酒價無
論斗十千曲舞羽衣齊作隊花簮金字巧成聯卷阿鳴鳳今重
覩定恊周家舊卜年
閣門傳詔下瓊筵許傍文樓坐列僊鳳曆紀元初滿十玉杯
稱壽定過千頌鍾應律歌工起階楯成行衛士聯旣醉小臣思
寸補擬書無逸獻新年
上元夜戴中書宅賞燈
南客相逢惜此宵燈詞酒令破寥寥莫教隱几生春夢就可聯
鑣去早朝月色漸臨靑瑣闥風光多在玉河橋休文不赴斯文
約應是嗔人折簡招(時沈廷美不至)
脩竹仕女圖
曾讀杜甫佳人篇佳人今向畫圖傳練裙縞袂春風裏不減花
神幷水仙牽蘿補屋居空谷日莫依然倚脩竹只隔西鄰短短
墻楊花榆莢紛相逐
白雲僊女圖
霞裙霧帶空中起何物嫣然一僊子下方塵土不沾衣來往踏
雲如踏水瑶池西去扶桑東萬里聊乘半日風却笑洛神波底
住一生空卧水晶宫
爲周評事題沈石田畫二首
芙蓉
憶涉秋江水曾采芙蓉花花邊蕩槳白日暮美人不見令人嗟
秀色天然淨如洗依舊幽花照江水高堂四壁起秋風不是丹
靑那得此周卿愛此如愛蓮胸中風月元無邊慚余未擬愛蓮
說爲君且賦芙蓉篇
芭蕉
老卉呈嬌紅破葉留故綠正當零落時對此殊不俗我思石田
生秋色填滿腹腹中抑鬱無柰何信手寫之忽盈幅滚滚白露
初爲霜苔花冷蝕山骨蒼眼昏錯道逢僊子綠絲步障紅綃裳
送張都水
幽燕建都邑九鼎從而遷八政一曰食仰此東南偏歲漕四百
萬舳艫相後先雲帆罷轉海江淮逹且沿迤邐經齊魯有渠昔
人穿噫此尋丈耳譬若溝澮然置牐以啓閉相時爲節宣嚴嚴
魯山下平地多流泉泉流入漕渠其始纔㳙㳙奫淪惟自足安
知可浮船疏導非人力濟世嗟何緣張君官水部治水思昔年
往來相度之滌源同九川功成旣歸朝大臣慕其賢封章始朝
薦行李仍夕旋維此百泉眼利博人爭傳入渠有餘瀝可漑萬
頃田只今東方民老幼咸顚連槁項與黃馘嗷嗷口流涎瀦洩
倘有策旱澇何須憐漕粟國用足種粟民生全他年司馬氏載
入河渠篇
初夏雨霽
好雨夜來過朝陽散新晴朝回一解帶偃仰向南榮焚香遣塵
慮讀書悅道情屋角槐初綠時聞好鳥鳴誰知城市裏心境有
餘淸
