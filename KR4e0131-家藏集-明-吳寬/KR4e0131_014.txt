匏翁家藏集卷第十四
詩四十七首
丙午郊祀齋居夜雨獨坐(時予以服不陪祀)
春城閉重門夜館耿孤燭嘿坐方悄如柝聲逓相續擁衾未成
眠伴我只僮僕微雨恣飄揚寒花結群玉員丘歲有事大駕朝
出宿明當還法宮天意亦可卜淸道少浮塵龍車爲膏輹郊南
只尺地宿麥芽巳綠願言同發榮皇恩被隂谷
次韻詹事楊公齋居兼憶其弟惟立二首
何處淸齋三日東衙仰見重檐未忘解帶題字爲愛焚香下簾
俗子休云寂寞宿儒合處深嚴月明望斷西野刺眼靑山最尖
莫信瀛洲路遠相望只隔西東長溝碧瀉千丈密樹靑含萬重
杜老看雲未足謝家夢草應同早朝還跨高馬金闕將鳴曉鍾
上元日劉道亨家作同年會
共愛城西此會稀退朝爭步出彤闈好風入座初行酒瑞雪當
階故點衣盛世官銜慚未稱諸公名節願相依從今便作同年
錄每遇新春幸莫違
同年會散夜赴濟之
九衢飛雪暗樓臺疋馬城西此夜回只尺過門猶不入尋常勸
酒定相推燈光四壁懸明月鼓響千家殷洊雷宛有眉山風致
在淸虚堂裏似重來
爲王惟顒題米友仁苕溪春曉圖
古今畫法凡幾變顧陸以來皆有傳紛紛衆史後何多丹靑點
染徒相絢澹然水墨誰所爲直以霜毫付星硯謝家林下有淸
風號國馬前還素面閒情逸韻覺翛翛豈似長安水邊見只今
破紙蟬翼如一疋猶勝好東絹楚山淸曉別有圖當時曾入宣
和殿惜哉畫譜弃斯人正坐涪翁黨遭譴吁嗟此事亦區區姓
名得失何須辯吳中故物存幾何近歲人家豪奪徧王郎乃獨
保藏兹寄我數回看不倦水遠眞從天目山煙深莫辨烏程縣
恍然載我江南游案頭喜有春雲便
二月十二日濟之復邀看桃花和舊韻四首
去歲看來記得眞依然樹底踏香塵東園舊羡花開早屈指猶
先廿日春
紅粧半醉倚斜曛細草同裁八幅裙蜂蝶紛紛休共閙兩株香
粉要平分
花朝何事黯詩魂下馬徘徊嬾入門陌上徒歌歸緩緩罇前難
得醉昏昏
春風次第要花開試看園丁更種來不用詩招熊少府明年隨
意坐蒼苔
送顧生伯謙應舉
南國重臨大比時袖携書卷過門辭洛京巳受丁寬易吳郡休
云顧愷癡賢父設施眞是政老夫投贈不成詩少年雲路呈高
手未論秋風折桂枝
觀内閣芍藥
絲綸閣下幾枝紅長許行看數步中獨荷發生應近日未容零
落便隨風品高巳作詞林話根老還收藥劑功若向人家園裏
種倚闌安得致三公
追和元危太檏學士游石湖寶積寺
禪堂擁翠總雲岑誤認天平萬石林學士放歌來水曲道人偏
袒坐松隂飲泉別澗多溪鹿啄木空山或野禽亦欲他年閒倚
棹繞湖風雨聽龍吟
送黃和仲入南雍
范公園裏重回頭二十年前憶共游壯歲始看登仕路春風相
見在皇州橋門德業爭先進貢院文章豈但收獨恨南還畱未
得却憑飛絮繞行舟
酬吳元璧自黃州寄石子百枚
岷江東流幾千里江頭纍纍多石子黃州幸遇蘇長公怪石得
名從此始浴江小兒信手探戲與易之惟餅餌自云智出兒之
上不知兒得從泥滓兒爭啖餅飽而嬉笑殺先生癡絶矣亦知
中有不癡在作供分明立文字當時若將餅餌供餅餌有盡僧
不喜盆中五色粲如星客來只費三升水黃州通守古同宗三
十年來況知巳公退閉門無所爲偶然興落江之涘遣人拾取
僅百枚寄我封題仍一紙開緘未畢便傾倒數顆猶藏布囊底
我家舊蓄漢銅槃用以盛之稱二美遂令菜圃汲寒泉頓覺雪
堂移矮几日長玩弄暑氣消信哉一段眞奇事但嗟圓滑匪他
山潄處安能礪吾齒老狂自效坡僊徒置我胡爲衲僧裏作詩
一笑頼誰知石也點頭云有理他時須更報瓊瑤莫怪匏翁不
知止便成後後怪石供傳世還將文字紀
玉河橋夜坐候朝二首
禁垣迢逓接僊橋歇馬長來候早朝薄霧不遮蓬島月急湍如
湧浙江潮天門燈燭晨光起隂洞衣裳暑氣消身在翠微宮裏
住倚闌誰弄玉人簫
白玉闌邊水氣通涼生高樹總含風河循碣石疑無底天轉牽
牛望正中朝報不聞空羽檄宮僚稀見秪詩筒亦知夙夜成何
𥙷丹扆勞多念聖躬(時禁朝報而遼東有警)
鄕僧來京師者多乞一詩而歸蓋皆舊識于山水間者
共十二首
智懃還洞庭興福寺
杖錫過京華西山即是家有時論日月隨處臥煙霞懷土情終
惡還鄕路亦賖春深俞隝裏應爲問梅花
文懷住吳江法雲寺
見說湖心寺人須一葦杭水浮林屋近地限雪灘長挂衲投禪
杖繙經坐講堂邑人多好施應愛道風香
古梅住半塘永福寺
靈鷲山中一樹梅千年古意自西來暗香浮動今何處應向劉
公墩下開
員政住杭州虎跑寺
百花菴裏久栖禪竹樹蕭然野水邊欲洗北來塵土足扁舟直
到虎跑泉
定佩住城東定慧寺
久從玄墓山中隱又向湖州市裏行浮世此身皆可託應同圓
澤話三生
某住石湖寶積寺
碧山影落石湖心詩句從來最易尋爲語山僧須管領他年吾
欲載登臨
某還石湖治平寺
湖上何年開寶坊峭峰爲壁樹爲堂地高巳與諸天近何處人
間是上方
宗全還七寶泉
細飲山根七寶泉北來還上五湖船大方游徧渾無滯佛法胸
中巳了然
永明還法華寺
吳西山水尤佳處舊有蓮宮號法華歸去緣知添嫩竹到來猶
記褁新茶
眞愼還玄墓寺
諸徒祝髮總嘻嘻正是山門復盛時預約舊游須再到好磨蒼
壁待題詩
文鄂住文殊寺
文殊蘭若今何在說在陽山箭闕傍入定不知風雨過白龍應
向鉢中藏
戒香歸洞庭福源寺
扁舟何處發遠自北都還若住人間世無如湖上山孤雲仍兩
角此地少三斑橘柚能供稅秋深便掩關
爲文宗儒題鉤勒竹
碧玉參差望若空高枝疑在月明中百年寫法今如許爲憶君
家石室翁
爲王古直題畫寄其鄕郭筠心
赤城霞氣映柴關筠石翛然屋數間堆案有書誰共較過門惟
許&KR1180;方山
送宗儒
南望瑯瑘尚鬱然山林重結半生緣未論幽谷能量馬更話淸
池有釀泉上邑多年懷異政古官今日荷新遷秋來海月菴中
意莫忘持杯坐短筵
補送呂秉之太㒒
典客南行荷美除皆山忽憶記環滁政成有地眞堪牧詩就臨
溪尚可漁壽母頻供堂上饌故家長保篋中書相逢盡是靑雲
客科第誰從世祿餘
次韻詹事楊公過玉延亭畱題三首
退直從容下木天楊雄多病喜新痊楣間舊墨分明在秋雨頻
經洗更妍
高軒重過晚涼天詩癖秋來獨未痊試爲續題誰得似屋梁明
月共淸妍
槐亭缺處見靑天仰誦新詩百病痊秋色解人畱欵意小紅疎
翠故妖妍
送林同知仲璧赴官惠州
燕都纔識面浙郡久知名合與方州去仍爲半刺行涼風雙旆
遠積水一舟輕欲訪東坡事緣知待政成
送楊君謙
子有好學名得之直從幼矻矻忘其疲每以夜爲晝誰令不自
愛坐與簡編闘旋致心腹間有病見脉候鄕人嘗謂子文筆眞
似舅(欽謨)舅也昔養痾亦在掇科後七日儀部官在告月且又
服藥未見功具疏遂入奏昨朝獲俞音顔面喜欲皺西風作新
寒南去不可逗相過一何疎相別一何驟子去固欣然孰與箴
老繆惟子有書癖舍書莫能救譬如病酒人戒飲貌愈瘦何如
稍飲之病去漸復舊子病偶類玆簡編實醇酎茹多仍吐之紙
上發奇秀三年當復來觀子所成就
爲都元敬題春山讀易圖
山中春雨過嘉樹如新沐鳥語時復閒惟聞磵聲續對此一欣
然孤懷浩無欲便携童冠人詠歸效沂浴歸來亦何事妙意溢
春服寤寐羲文間手持一編讀惓惓濟時心願言均發育
謁陵宿昌平學舍
閉門無事謝諸生西舍支牀睡未成樹老不禁風勢急山高空
負月華明連槽疲馬時相嚙隔屋群雞忽亂鳴安得故人來此
宿壁間持燭共題名
還宿學舍
夜深踏月到孤城塵土衣裳一振輕諫議祠空凡再宿廣文官
冷又前迎思家不覺心旌動紀事誰將腹藁呈肯信身逢長至
節三年南望是神京
次韻答陳粹之憲副病中見寄(時粹之分廵貴州都勻有黑苗之警)
游宦西南久挈家故居回望隔京華下牀倚杖憑醫藥把筆題
詩散墨花捷報擬聞收犵狫窮搜還見放蚺蛇祝良定有萆車
在歸路應循舊轍斜
秋夜餞李貞伯取唐人詩各拈三字爲韻三首
光動疎林月似沉小園畱客坐墻隂尊中䞉有江南酒拚唱離
歌到夜深
灣頭一月繫方舟闕下三年續舊游昨日林亭看寫照凛然詩
骨映淸秋
常見揮毫滿鳳池未應白首在畱司贈公還用詩人語
天子于今念所毗
嚴布政輓章
繡衣玉敕重分司憶昔公來提學時淺薄空慚當日獎高明未
許後生知省中幾處揚風采闕下頻年候羽儀萬里蒲陽南望
拜墓門春盡草離離
郭僉事輓章
自古皆有死何人能免之病來仍服藥尚冀延少時病甚不能
起猶遺生者悲何況不以病悲亦從可知郭公官外臺精勤多
設施風采振列郡聲名出分司往來江湖上官事有程期豈是
馮河者輕身忘險危傷哉俄須間遂與此世辭楚水向東去千
古從湘纍湘纍乃自沉試誦懷沙詞惟昔識公面尚記來京師
骨氣頗亦寒或云數宜奇斯言遂偶中相術能無疑不弔乃于
彼託音聊在茲
