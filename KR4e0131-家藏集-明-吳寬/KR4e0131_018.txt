匏翁家藏集卷第十八
詩五十五首
送汝行敏守南安
南過虔州山勢回朱旙遥見繞城來郡中未詫劉昆政池上猶
稱賈至才楓落吳江還倚棹梅開庾嶺獨登臺千年漢吏多遺
愛此去賢名定許陪
周莊懿公輓章
鎬京遙在望人物久難湮壽俊文還富詩歌甫及申策名懷得
士聽訟信如神淹繋圜扉少超遷薦牘新周官卿有亞舜世弼
爲鄰畿内逢凶歲朝端遣重臣飢民忙救援荒政細條陳國史
方傳信臺丞又即眞京儲須乃積畱務要同寅定辟資宏父司
平得凖人帝心常在簡物議始能伸急召將馳使閒居巳
乞身夢歸陽曲路坐閱秣陵春報主身猶許憂時俗更詢
惄遺嗟一老溘逝恨玆晨䘏典終臨穴良工載琢珉龍章殊赫
赫麟子總振振不忍緣思棗爭誇克荷薪尋常蒙見與宿昔幸
相親試誄平生蹟團詞淚滿巾
徐州重修黃樓
樓中不見羽衣人黃堊依然四面新坐使河流循故道俯臨山
石倚長津名邦信美皆吾土勝日登高與衆賓從此欲傳州守
事只須題壁掃淸塵
陳堅遠新建黔陽寶山書院
黔陽縣裏推賢令赤寶山前復古祠高棟數間仍舊牓斷圭三
尺有殘碑沅湘杳杳多人物唐宋悠悠幾歲時日吉登堂陳桂
酒迎神須賦楚人辭
王忠肅公輓章
垂紳絕席見孤標正色昌言歷五朝除吏巳如崔祐甫得
君寍論李文饒典刑尚有嗟何及壽考無遺幸後凋百世悠悠
存美謚鹽山南望白雲遥
送王存敬知興化分韻得但字
退朝赴西曹勤事流筆汗獄訟方紛爭直以片言斷老胥抱文
書卷舌詎能&KR1036;呂侯惟簡孚漢吏或精悍似君實兼之古人亦
何但從來白雲司往往重文翰當君治獄餘詩句又其冠秀雅
超凡塵落紙莫改竄朝士相與游敬服不敢玩如彼千仞岡鳳
翥爭仰看吾蘇昔缺守政劇孰可幹衆論咸擬君豈爲閩郡筭
一朝見御批光動姓名煥五馬俄在門腰帶仍巳換十年幸
相知良會每連案如何朱夏初置我離筵畔所欣仕途開難顧
文社散作詩賀閩人私懷未須亂
送劉世熙赴四川僉事管水利
行行萬里去分司直到西川欲盡時肯使江流歸灔澦還看山
月照峨嵋外臺總自刑曹出上馬親將御敕持千古李冰功
不廢離堆刊木建生祠
謝仲山送鶴圖
東園白鶴似人長花徑孤栖每自傷粉墨如新初點染羽毛依
舊欲徊翔只疑明月還畱影却恨空林不入行對此忽爲蘇子
歎誰能呼取下高堂
有以廬山千年松遺予者種盆石上蒼翠可愛
眼底依然五老峯離奇數寸亦長松盆中貯水成兒戲几上看
山稱老慵全節始知君子德小材寧却大夫封茯苓歲久還如
斗拳石空嗟自不容
送鳴治擢南京祭酒
十載台南有臥龍重來史局又相從高名早巳揚延閣宿望尤
宜置辟雍六館舊傳唐學制五經今作漢儒宗鎬京自昔人才
盛試看南金總在鎔
送毛貞甫給事赴南京
寂寞園居吏隱兼喜聞新擢一掀髯官當要地斯通顯名在賢
科却久淹脫穎巳非人自薦抗章應與軄無嫌頻年爲感過從
意秋到惟將別恨添
喜雨
北方苦春旱入夏雨亦微俄然見簷澑及午正霏霏散步荒園
中不覺沾我衣草木總欣悅膏沐滋容輝昨者宿齋戒徧走神
祠祈禮官朝入奏獨與皇心違謂此在朕躬朕當斡玄機
宸衷之所至端能動天威今年定有望吾民應免飢
雨後
池上積雨餘惟聞芳草氣我亦愛韋郎賦詩工五字新蟬爲誰
鳴老鶴作人跪吏隱眞自兼翛然亦高致
葉翁以叢竹分種因題墨竹謝之
東巷靑靑早見分歲寒別種共欣欣世間益者成三友林下賢
人詠五君雨過不須論醉日風回時復見晴雲傳神妙手今難
得聊入筠窗翠鳳群
立秋日過蔡士弘太守新軒
高軒早與素秋通庭下脩篁共幾叢巳鑿西垣延爽氣更開北
牖納淸風主人解作投閒計有子眞成肯構功委巷塵埃渾不
到畱詩何用碧紗籠
對月
秋月幾回賞獨有今年閒月閒不自知徑度雲霄間淸光頼掩
閉孰把槐梢攀欲邀二三友豈爲杯酒慳幽抱未能釋安能得
歡顔空庭步百匝悄悄中宵還
楊文懿公輓章二首
詞苑年來失老成越鄉䰟去鏡川平史編未就多遺恨恩典
初行已易名海内雄深傳制作尊前蕭散見神情玉延亭上畱
題處手墨如新泣後生
病深趺坐綰朝紳手削封章避位頻吏省却緣儒術重宮寮偏
荷聖恩新群經自得私抄意小圃能容後樂身巳矣不誇
門地盛白頭誰復見楊椿
送何醫養病還松江
旅舍天潢側醫名衆所聞口嘗池上水目望九峯雲慈母應無
恙諸郎定好文莫言扶病去珍劑正煩分
冬至謁陵與黃子敬編修石邦彦檢討宿昌平學舍
樓頭鍾鼓咽寒風樹杪星河轉碧空百里人家多野外五陵兵
衛滿城中游歌此地諸生在信宿連宵有客同孤榻擁衾淸不
寐夜長惟有賦詩功
還至沙河
高陵回望白雲中匹馬南歸從兩童朔旦正臨長至日昨朝猶
起不周風谷深落葉填能滿橋斷層冰結自通便買村醪成一
醉喜聞鄕老話年豐
爲屠大理題石田畫
生綃丈許畫者誰石田老人今畫師年來都下家家有此幅吾
知出親手筆意縱橫信所之夾岸翛然已疎柳溪隂欲度無舟
楫萬杙成橋遠相接何處詩人誇瘦&KR1042;破帽欹風粘落葉兩山
對峙開高關谽谺𣑽宇容干間半空丹雘勢突兀雪竇天台眞
等閒老人昔共游虞山此景彷彿曾躋攀昆湖蕩漾臨几席水
繞漁莊凡幾灣京華十年走塵土看畫分明能破顔山林在望
鳥飛倦春到江南吾欲還
爲張英公賦瑞芝
偉哉定興王卜葬燕山麓墳上穹碑太史文大書平定交南錄
惟王昔統百萬師天子使殄西南夷富良江上旌旗度生
縳渠魁黎季犁伏波將軍立銅柱何如伐石作穹碑獨憐滅胡
心不逐胡雲移平生遺恨無所洩墳上倏化爲靈芝不然天意
惜忠義故遣瑞物以表之我觀世間芝草亦常有誰似煌煌大
如斗將門有子復登壇摘處仍歸曹偉手此芝便合作如意帳
下偏禆看指授豈不見雲中飛報入京師醜虜聞風連夜走
次韻玉汝哭兄
吳東富山水亦復含淸暉扁舟昔所造宅舍煙雲微陳翁喜客
至勸飲爵頻揮入夜猶未散水月交流輝久憶此事在孰知斯
人非書來當歲晏仲也慘無依平生友愛念恨不身南飛惟翁
本善士保身巳全歸但憐母氏老孤抱眞難爲厚祿幸可致諸
郎侍庭闈足爲膝前慰少洩胸中悲
歲暮憶亡妻
素帷風動不勝寒魂氣茫茫久蓋棺時到暮年偏感物身畱空
舍強從官呻吟尚有遺言在慘側無如死別難松竹近窗燈火
暗夜堂孤坐涕汍瀾
辛亥上元夜仲山過飲
角燈懸處久生塵携酒相過頼故人率爾杯盤誰主客喧然簫
鼓自比鄰花枝欲動風爲信雲氣偏遮月滿輪却歎吾生有涯
者京華又住十三春
對雨二首
西齋閒看雨失與故人期旱地徐應入浮雲濕不移藤梢初上
架蘆笋故穿籬案上書籖亂𢋫歌有杜詩
晩來猶密雨小徑踏成泥亂雀依簷近疎花照檻低荒園須日
涉稚子不時携漸與鄰家隔高林綠巳齊
次韻仲山詠兵部芍藥
赤雲司裏隔紅塵手種名花過雨新舊譜未誇金帶品清詞合
製玉樓春閩中陳紫空佳味洛下姚黃豈侍臣老眼摩挲須此
物買栽甘作灌園人
題王叔明野艇觀書圖
泊舟野水際不作水嬉謀舟中載書卷隱志於焉求坐處書在
手臥時書枕頭何須有酒飲始足銷吾憂日暮漁翁返臨溪勸
少畱還乘明月出同向太湖游
爲楊應寧僉憲題畫二首
勝地着孤亭翼然臨絕岸杖屨復溪頭斯人來獨慣靑松栽巳
高白石煑應爛詩思逐浮雲峰回忽中斷
久移京口居雅愛江南意步過淸風橋歸來甘露寺壯歲難好
閒宦轍驅人至餘習畫圖間山林遠能致
送陳何兩郎中分行南北慮囚
邇來治獄誰最精陳何二君俱有名手持朱墨發浩歎仍爲死
者求其生豈云藉此以要譽刑罰所貴惟公平平生讀書眞自
得呂刑兩字爲明淸邇來旱災及千里宸衷惻惻憂吾氓謂
玆感召必有自璽書早諭秋官卿死囚巳釋十五六尚恐枉抑
連神京遥遥甸服隔南北一朝妙選令分行行哉星象動貫城
此事付託殊不輕亦知仰副九重意軒車所至無冤聲他時獄
案總馳奏覆視何用煩廷評
夏太常輓章
鳳池宣召荷文皇書藝當年獨擅場蕺嶺遠師王逸少鑑
湖終賜賀知章垣西筆翰傳中舍海上樓船載太常幽室築成
方晝寢誰將前輩儗淸狂(太常平生少暇即弄筆札未嘗晝寢見葉文莊公輓詩序)
續和任太常寫懷二首
夢裏生松腹笑皤三公其柰此公何旁人作鏡冠常正遠使將
書字不譌子美淸晨開畫障樂天終夜却詩魔自聞說到山中
景轉覺便宜得最多
便宜多處總無心城裏移居景更深歲月有終還有始形骸何
古亦何今文峯雲起依危壑秀峴風回動遠林我獨似知山下
路抱琴時向夢中尋
送貞伯致仕
引去誰謀及故人買田陽羡遂成眞張公洞口終期我金母橋
邊早置身郡志續修知舊事鄕筵初會得嘉賓百年風節人爭
仰笑對秋波白髮新
送仲山使封鄭府
鍾鳴長樂宮丹陛列僊仗盛典欣復行鴻臚曉傳唱國門洞開
處使節親手持千里覃懷地遥遥車載馳於玆建王國地亦稱
四塞濟水流其南太行峙其北周家爲夾輔歲久惟親藩天
潢派不遠玉樹支仍蕃將命重分封宜先司馬屬登高舊能
賦美譽揚仕錄臨別遥相贈淸風歌穆如翛然堪比德眞不讓
璠璵去矣尚無遲歸哉尤勿緩兵曹有公事子復才不短季札
嘗適鄭行裝猶紵衣要知如今人垂槖只空歸
次韻濟之招仲山酌別
偶値三旬隙堪償十載忙有官原是夏此月豈無陽重過煙花
市長驅翰墨場不緣持玉節安得解銅章未去須常會將來孰
可量試看王子宅或比鄭公鄕飲處誰招得行期巳坐忘園蔬
從嬾摘山果更高裝弄月當花檻臨風泛羽觴細篁如客瘦獨
鶴擬人長使者新恩渥儒生故態狂陽關莫先唱西出路微茫
答濟之謝送鶴
野人朝扣門抱鶴來特贈謂我有一鶴作配實相稱長揖謝野
人爾言眞可聽惜哉荒園名往歲巳先定群鳥百不多我鶴一
不少所以爲僊禽何曾比凡鳥迎風或長鳴獨立殊矯矯其子
不須和況乃是中表王子所居處旁有半畞園有園却無鶴雖
美何足言呼童轉贈之入門即翩翻主人亦珍重視若鳳與鵷
菴居數延致畜之勝乘軒客或告主人贈鶴意如何西鄰與吾
子平日必不和豈不聞諺語不和勸養鵝養鵝人尚可鶴也食
更多主人意不諾謂爾何善謔我生與西鄰自信不相惡千歲
食巳儲作詩&KR1180;送鶴
食薥秫米飯簡濟之
碗面盈盈紅玉漿不妨礧磈塞空腸飢時信矣易爲食珍品徒
然何足當朝士有誰飡糲飯市人猶自號麤糧傳聞吳地今爲
沼一飽甘隨鴈鶩行
濟之和章有菜恨滋味好之句復次韻
君家菜甕碧流漿飯熟應兼此下腸須是芥根新切稱未容槐
葉冷淘當蘇松欲種無閒地陳蔡相從勝絕糧詩到却如靑李
帖朝來能博兩三行
夜讀白樂天詩集二首
何物燈前消夜長一編入手坐焚香俚言却許朱絃和眞味似
將玄酒嘗前輩任他爲李杜近時知巳得王楊(楊君謙携此集來濟之錄畢予)
(從借觀)從今謝絕閒賓客晤語惟容白侍郎
目眩天教放夜光詩題涉獵過千章屢逢禹錫兼元稹不到姑
蘇即古杭老恣登臨年有譜病消歌舞藥無方看渠二事惓惓
說生死猶疑未盡忘
讀樂天詩有五十八歸來之句予明年正及其期遂次
韻
五十八歸來歸來未爲速嗟我從去年巳過六回六秋盡園亭
前衆葉錯黃綠豈不爲渠笑此地乃種木舊業寄吳中有木兼
有竹幸哉同樂天我願無不足
王孟端山居圖
花落家僮掃獨遲山居幽興屬王維茅堂借宿如爲黍不用主
人烹伏雌
招濟之觀吳穆寫竹
人家於此君一日何可無君家有此語千載不可誣我生所交
好不在五大夫培植力巳盡往往折且枯吳郎玉峯産過我製
新圖寫眞能逼眞墨汁信手塗折者忽焉長枯者忽焉腴此君
人欲見頃刻遂可呼聞君有高致子猷未曾徂游藝能屈巳常
願爲其徒就觀必有得背後勝臨摹當令墨竹派乃近在中吳
請君即上馬更勿煩僮奴
晚寢
土牀便偃息温暖足能伸半晚連長夜三朝隔小春江南初到
夢都下未歸身猶頼閒松竹臨窗伴主人
次韻李賓之聞謝鳴治自南京歸得遺腹孫
乞身上章疏揮手返故園依依赤城路望見非里門恐負無後
罪行謀及諸昆鄧攸亦偶爾天道初無言&KR0561;&KR0561;者誰泣無子乃
有孫父兮今何人敢任顧復恩幸哉北山梓延綿此孤根遂令
台南族宗祀宛猶存故人聞遠信喜劇向予論感歎至終夕未
服山藥湯
吾家玉延亭人比銕爐步王延久不栽亭名只如故客從懷慶
來老守轉相附上産細搗成楮槖緘且固嚴冬早朝時沸湯滿
甌注舉匙旋調飲何物是寒具空腹覺温然卯酒眞可吐或復
好飲茶損耗疾終痼惟此能補中醫家言不誤豈緣重服食衰
質合調護輕身與延年神僊非所慕此藥初得名宋諱不敢呼
更名仍加號本草爲箋註後來陳簡齋乃有玉延賦登亭須滿
飲名實始相副蘇公服胡麻說夢幾時寤
製雪浪石研
鼉磯千丈接蓬萊割取鰲簪帶海苔巧匠旁觀須利器書家常
用豈麤材輕磨玉髓難隨墨淨洗金星不染埃豈是蘇公齋裏
物只供清玩勢崔嵬
送楊君謙致仕
公署席未暖求去何嗷嗷濟河先焚舟預賣冠與袍我不更勸
子知子意殊牢昨者見章疏陳情欲長號謂臣心腹間有疾刺
如刀自宜鍼石惡不任簿書勞蒙恩錫封典父母喜俱叨雨
露不知感臣豈如蓬蒿壯年可驅策正合從時髦臣實自知愧
柰緣病相遭當道奬恬退幸爾遇山濤九重遂俯從孰謂天居
高郎官信美秩視之等秋毫未論子所能此足稱賢豪紛紛投
牒者群然赴儀曹其間或衰邁虚名尚貪饕如子眞難得識者
爭嘉褒而我復增愧頭顱巳霜毛歸心覺愈急如索更加綯子
歸免羈絆檻獸初奔逃卬首不回顧跳舞向林臯歲暮多冰雪
長河阻輕舠河神不世情助子水滔滔舊宅傍吳市門前是南
濠性不耐居處志惟嗜游遨南指天目山誓將友猿猱歸來必
自得有樂斯陶陶發洩胸中奇文場戰當鏖多事反自今筆墨
肯停操巳忘虞卿愁且著屈子騷
章侍郎綸輓章
前星力輓不辭艱往事猶傳景泰間奏疏爭光須日月官曹增
重抵丘山鎬京天賜餘生樂浙水身從未死還千古姓名存
國史特書誰許後人删
送李世賢擢南京祭酒
鄉里交游歲月移赤墀黃閣每追隨史家有事垂成日師席無
人獨去時大學賢關惟古制鎬京王業是初基廿年不踏江南
路天遣登堂奉壽巵
送張廷祥擢南京翰林
北闕重來從史事西江仍許慰慈容玉堂地迥神情逸金匱書
成寵渥濃星斗氣衝豐獄劒霜天聲遞景陽鍾瀛州獨步悠然
處喜見龍蟠第一峰
匏翁家藏集卷第十八
