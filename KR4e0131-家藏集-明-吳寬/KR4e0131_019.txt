匏翁家藏集卷第十九
詩六十三首
壬子春享詹事府齋宿
公署沉沉息此身齋居常感歲華新靑松植立雙童子烏鳥喧
呼萬市人金屋漸浮周苑日玉河能隔洛街塵曉來袍笏趍蹌
地擬候鍾聲出𬗋宸
郊壇陪祀次仲山韻
萬隊旌旗繞竹宮百官環珮步來同碧臺爛若中霄月𬗋殿泠
然半夜風庭燎晶熒光倏起洞門幽迥路潛通乘雲陟降神如
在共識天心鑒聖衷
又次濟之韻
庭燎光中序立齊夜寒月到竹宮西星辰近與天階接煙霧都
將海市迷韶樂九成來鳳鳥僊橋千丈臥虹蜺駿奔不省今何
處但覺人寰景象低
慶成宴次仲山韻
日高黃繖倚雲張久立眞憐陛楯郎池上𢋫歌誇制作殿中列
坐忝班行周儀未數三千說舜服親瞻十二章誰道曲終無以
獻舞筵馴獸正蹌蹌
上元夜無燈
城中結綵共焚膏況說燈山駕六鰲形影相依聊復問鬢毛如
許不勝搔林梢每歲春星正屋上誰家海月高五十八年眞老
矣安能游戲逐兒曹
邀潘侍郎爲同鄕會(潘先世爲長洲人後徙歸德)
束帶門前早肅賓甕醪畦韭及新春偶成洛社耆英會得見吳
都里巷人座上素懷叨末契朝端淸德重純臣浩歌激烈聲爭
和醉後相忘意更眞
送嚴戸部出守西安
出守何曾爲一麾山公高薦久相知漢家輔郡先京兆唐世才
臣重度支極北朝廷通奏疏終南堂紀入歌詩他年廳壁題
名姓誰獨令人有去思
送顔仲和擢南京翰林檢討掌國子助教事
先生自此升何處胄監于今在鎬京老學共推師道重新銜仍
繫史官淸唐家高館猶三舍漢代諸徒豈兩生不用朝天時早
起靑山隔屋自鷄鳴
謁文信公祠
當時正氣亘乾坤忠義誰將宋史論(宋史公與陳宜中同傳不預忠義之列)柴市
宜爲南向象崖山應有北歸魂已酬鄕里晞賢志能報朝廷養
士恩一讀六歌人便哭天教遺墨燬無存(海虞錢氏藏公六歌墨蹟近燬于火)
過仰山寺觀姚少師僧服小像
城裏僧廬揭仰山姚公于此昔投閒顧瞻圖畫長廊外拂拭塵
埃破壁間困虎封侯頭可相(袁廷玉相公爲困虎形)眞龍識主手親攀朱
衣玉帶宮師貴最愛跏趺靜掩關
傷鶴折翼
名繫東園最所憐竹闌葦室更教編多緣湫隘淸風少却使䙰
褷白羽偏屢舞安能重按節一飛無復獨沖天不妨翹足長看
院有食仍須致汝前
盆梅紅白二色二月盡始開
燕山何處識天寒細蕊初開春欲闌之子莫將桃葉詠有人眞
作杏花看素姿似是畱晴雪冷豔分明綴渥丹縮取江南地來
此暗香浮室勝芝蘭
慰濟之謁陵遇風
中元每多雨長至或多雪雨雪兩不多獨有清明節一年最好
是淸明欲將公幹作私行黃沙眯目開不得却恨前年不出城
風來力如射狐裘向誰借寂寞沙河旁杏花定先謝大風作題
思往時馬上掩口猶聯詩請君試拾錦囊底傳向詞林亦一奇
三月八日冊立東官志喜
仗内司晨始報辰(凡行大禮司晨例報卯時今冊立時用辰因以辰報)連班袍笏侍群臣
青宫載啓依黃道金冊初頒出𬗋宸率土盡知顒望滿前星
逾覺瑞光新御橋微雨歡聲動恩詔傳宣聽未眞
濟之招看梨花復次往年賞桃花韻四絕
強把花容比太眞樂天詩句亦凡塵誰嫌小適園偏小䞉貯人
間一段春(濟之近名其園日小適)
張谷遥遥忽返魂徒聞桃李在公門三年不到園中去猶喜看
花眼未昏
菴居淸曉爲誰開有客城西躍馬來莫怪狂風偏拂檻也知晴
雪不粘苔
倚闌揮翰帶微醺錯認羊欣白練裙記取一株全放處從前廿
日是春分
題竹送沈尚倫刑部使安南
隱侯標格如圖畫使者清風動節旄萬里交南何處去清風一
道過湘臯
送陳堅遠通判長沙
黔陽爲令久德政邑人傳復佐長沙郡誰來建業田慈祥民可
近文雅弟難賢舊路行應熟湖風自引船
次韻無錫李舜明見寄二首
檏學無能漸白頭荒田稊稗尚無秋久懷晦蹟眞成隱深愧虚
名強見收幽夢有時過惠麓故園終歲寄長洲涼風欲送扁舟
去還許寒氊坐客否
惠麓雲深有臥麐幽栖能避洛京塵詩名早擅如唐室禮法全
疎豈㬜人泉落空階消溽暑鳥鳴深谷度靑春舊聞人說山中
樂廊廟誰論秉國鈞
爲陸文質題夏以平太常山水
崑山夏公官太常手寫墨君能擅場豈知華亭別有夏公者山
水落紙深而長鳳池退食多佳興閉戸松隂還滿徑小筆能將
淺綘施雲裏峰巒隱危磴深林少行客中有瀑布淸仰面見高
寺澗底似聽晨鍾鳴國醫陸君素善有聲畫自拂京塵當寓一
臥游三泖九峯間溽暑連朝喜清暇
病臂諸友過慰
長夏翛然一病身案頭藥褁自相親幽居却似偷閒者高臥翻
成避暑人能笑口難教獨閉無名指復倩誰伸園亭坐久無延
欵詩卷棋枰取次陳
病中簡濟之
病瘍憶前時幸枉一胥晤喜來下階迎彳亍非故步今者得末
疾其狀已似痼只尺不相聞何況數里路雨過籬落間延蔓豆
兼瓠溽暑行將徂節序忽驚悟旭日上短墻昏昏睡方寤起坐
強一編落袖驚宿蠧有客過我門投刺首不顧諒非心知人衷
曲向誰訴
閱原巳書札
斑斑遺墨宛如新安得交親更此人信矣行間渾茂密翛然物
外最淸眞世家傳菊根初斷公署聽鶯語自頻(南京太醫院原巳作聽鶯軒)
扶病玉延亭上坐槿花殘照獨傷神
題朱竹慶玉汝母宜人九十
姚城一水連席墟中有陳氏之宅居壽母行年問何如始生之
辰是國初誰云頭上白髮疎翟冠高戴猶勝梳大帛一疋裁
衣裾恐是手中自織歟仲也巳荷大理除不勞在家扶板輿丹
山𬗋鳳啣天書低徊下舞兩翼舒翩然湖上驚游魚羽毛變化
心獨虚壽筵風回響珩琚以葉作酒笋作菹僊家丹藥勿復儲
食此壽可千歲餘
紀賜枇杷
吳船入貢泝江濤分賜儒臣幸此遭臥病謾思新橘柚退朝休
賦舊櫻桃珍奇未惜初加惠淺薄無能莫效勞箬籠曉來傾瀉
處金丸錯落駭兒曹
送王警之還洞庭(濟之兄號安隱)
洞庭山脚倚高樓歸夢分明遶十洲春草池塘懷故事夜堂風
露感新秋深林結屋能安隱遠水拏舟豈好游士行百年兼孝
友入門還慰老親憂
懷濟之(時赴南闈主試)
東街良會正愁稀況復秋來重久違巳向昨朝辭比闕預知
多士候南闈祖筵莫聽驪駒唱驛棹遥瞻畫鷁飛試擬還朝何
日是都門應見雪霏霏
題陳一夔憲副小象(時初擢湖廣副使)
獄事能平合受褒詩家人物在刑曹平生志量淞江小此去聲
名石廪高
爲陳一夔乞兔
古詩三百篇于兔言何煩其名因以識一編舊曾繙此物性特
狡穴處異於狟君家能畜養孰謂其爰爰豈亦遇犬獲躍躍蹶
其蹯不然向君投縶之忘救援缺口今強食肯樂籠與樊嚙突
求逸去有如槖鼠喧其勢久必死枉殺應啣冤東城幽僻地早
已闢兔園登登版築勞亦復有周垣册子不遺下挂角非烏犍
此物縱其内長樂草木蕃跳舞適野性何殊在郊原園中有一
鶴愛之不乘軒飲啄得伴侶上下共奔騫及此月將滿吐生子
當繁君昨過我飲許贈偶有言便須速抱送不至休如膰幸勿
苦疑我意在炮與燔
次韻秦廷韶布政閒居感興四首
有災或無妄有譽或不虞仕路分南北泣下非楊朱人心自能
保九夷亦安居錫山翠如削此地眞吾廬
漢臣獻忠謀朝衣蒙首領惜哉晁氏危我負非孝景物望歸謝
安世務識王猛出處非其時中心亦當省
侏儒僅三尺強傍高墻窺不見室家好妄論非所宜宣尼若歸
魯其行肯遲遲西江水淸澈照影無忸怩
逝矣柴桑翁千載不可作載歌歸去來上下仍丘壑人情信寡
諧天命眞足樂望望梅里煙人家滿村落
記園中草木二十首
槐
東園憶初購糞壤頻掃除墻下古槐樹憔悴色不舒況遭衆攀
折高枝且無餘愛護至今日濃隂接吾廬數步巳仰視偉哉鉅
人如非藉此蔭庇誰結幽亭居立爲衆木長奴僕檉與榆
榆
始我種三榆近在亭之左西日待隱蔽隂成客能坐七年長漸
高密葉巳交鎻生錢聞可食貧者當果蓏其一忽憔悴嚙腹緣
蟻蜾持斧欲伐之材未中船舵(榆性堅可爲舵)藤蔓方附麗不伐亦自
可古人無棄物守圃嘗用跛
檉
讀詩識其名誰謂材無用西戎每度河此木能載重所以人字
之(一名西河柳)豈在作梁棟兩株倚東籬計亦七年種相對垂靑絲
驀地來二仲
棗
荒園乏佳果棗樹八九株纂纂爭結實大率如琲珠此種味甘
脆南方之所無日炙色漸赤兒童巳窺覦剝擊盈數斗鄰舍或
求須早知實可食何須種檉榆此木頗耐旱地宜土不濡所以
齊魯間斬伐充薪芻近復得異種攣拳纇人痀曲木未可惡惟
天付形軀良材却矯揉不見笏與孤
檜栢
檜栢性相似安論不同形城南久移植用以護幽亭檜也漸生
粉栢兮復垂鈴幸非兩石間自足全餘齡古槐雖老大秋到即
凋零園空霜雪冷見此獨靑靑
槿
南方編短籬木槿每當路北地少爲貴翻編短籬護要知一物
耳貴賤以地故夏末蕊纍纍生意含曉露花開亦可觀別種更
相妬獨憐一夕間顔色巳非素蕊多固應爾此理眞自悟不見
萱草花開落只朝暮
橊
團團復亭亭園子巧相競都下朝千盆花市此爲盛我獨解其
縛高枝遂其性參差花更繁緋綠錯相映安石名巳蒙休從謝
公姓
竹
翛然數君子落落俱長身東家每借看步去不嫌頻移栽幸許
我巳自前年春自我得此輩園居豈爲貧但憂積雨霽日暴少
精神終然勤灌漑枝葉還如新因兹悟爲學黽勉在斯晨
丁香
花開不結實徒冒丁香名枝頭綴𬗋粟旖旎香非輕乃知博物
者名以香而成或者樹相類惜未南中行初栽只一榦肥壤枿
爭萌分移故園内不知枯與榮終當問來使亦欲如淵明
馬㯽榔
有樹吾不識人云馬㯽榔㯽榔産南海結實因瘴鄕平生冒其
名豈亦如丁香白花細而密實甘翻可嘗其葉與麻同沃若澤
且光麻馬音或譌欲問郭駝亡
酴醿
酴醿發長條叢生類蓍草每記衆花開此種開獨早南方色多
紅黃色見者少但嫌易零落蜂蝶食不飽曲闌強遮護童子日
必掃花落當復開豈似主人老昔枉詩客來覓句步頻繞載誦
成感傷誰來慰幽抱
刺醿
酴醿有數種同名而異字花𨳩欲折難銛鉤如棘刺白者榦獨
長紅者香更&KR1401;種之小徑旁所恨罥衣袂插竹加編縛步障差
可纇石家金谷園恐乏此佳致
葵
託身北墻隅幸免人所踐苗長已過墻入土根不淺葉間蕊何
多濈濈滿圓蠒此種覺尤佳觀者盡云鮮傾心識忠臣衛足存
古典作羔諒非菜名同亦須辯
決明
黃花隱綠葉雨過仍離披不爲杜老歎未是涼風時服食治目
眚吾將采掇之不須更買藥園丁是醫師
黃連
花細山桂然階下不堪嗅野人斸其根根長節應九苦節不可
貞服食可資壽其功利於病有客嫌苦口戒予勿種兹味苦和
難受豈不見甘草百藥無不有
𬗋芥
惟芥本菜纇秋深掇而藏此種乃野生巳向春初長𬗋花布滿
地葉嫩亦堪嘗氣味旣不辛却與芥同行北人無不食木枿與
草芒入盤以油和齒頰流肥香
馬藺草
薿薿葉如許豐草名可當花開纇蘭蕙嗅之却無香不爲人所
貴獨取其根長爲箒或爲拂用之材亦良根長旣入土多種河
岸傍岸崩始不善蘭蕙亦尋常
朱藤
嫋嫋數尺藤往歲手親插西菴敞短簷藉爾兩相夾歲久終蔓
延枝葉已交接有花散紅纓有子垂皂筴赤日隔繁隂偃息可
移榻但憂風雨甚高架一朝壓霜雪却不妨忍冬(亦藤名)共經臘
牽牛
本草載藥品草部見牽牛董風籬落間蔓生甚綢繆誰琢𬗋玉
簪葉密花仍稠日高即揫歛豈是朝菌儔隂氣得獨盛下劑斯
見收便須作花菴誰與迂叟謀(司馬温公獨樂園於花菴公自註以牽牛瓜豆爲之)
蘆
江湖渺無際彌望皆高蘆蘆本水濱物久疑平陸無移根偶種
植溝淺土不汚縱橫忽徧地葉卷多葭莩白花可爲絮長榦須
人扶每當風雨夕蕭蕭亦江湖宛如扁舟過榜人共歌呼浩然
發歸興豈爲思蓴鱸
八月十六日夜對月簡仲山(仲山以十四夜携酒過飲値天隂)
秋色平分昨夜過纔看月好淡星河海東游氣消俱盡天上淸
光減未多有酒却嗟無客共新詩其柰故人何欲知賸得人間
景超勝樓頭對素娥
送蕭文明致仕東歸
瑣闥忠言奏疏間炎方三轉到閩山北來未慰諸公望東去空
驚疋馬還獨振衣裳臨潞水好修書札過榆關海濱自昔曾垂
釣須信任公久好閒
送秦廷贄副使
萬里遥瞻貴竹行九重垂念遠人情崑山片玉渾無價畫省清
風最有聲杯送夜筵歌宛轉棹移秋水擊空明臬司不是投閒
地莫過長沙問賈生
送陳一夔調瑞州同知
古筠南去興飄然僕子詩囊早在肩莫以瑕疵論白璧不妨顔
面照淸泉秋江直入吳中路春樹遥瞻渭北天壯志未衰功業
始蓴鱸誰愛味新鮮
次韻朱天昭御史自嶺南見寄
強比蚊山力不堪刑書軍政喜能諳鄕心莫繞三江上風裁爭
瞻五嶺南都下乘驄傳故事臺端着豸憶新銜秋園嘉話來年
續海月依然在小菴
送周侍郎伯常使封秦府
使節遥持路幾重大藩西去又分封二南風化猶周召四塞山
河豈邶鄘專對不勞看數馬舊游多喜憶乘龍(伯常少婚于陜西)雲間
僊掌應招客須爲題名太華峰
題周仲瞻藏綵繡花鳥
越女染絲成五色隔窗未學秦川織鮫人水底夜不眠乞與冰
綃纔數尺洛陽名花舊譜傳品第巳無天下敵妙手能收後素
功畫苑群工空歎息珍禽入貢從嶺南長羽淨掃花間石金刀
莫遣斷其尾高格豈是雄鷄匹顧影峩峩見冠幘日午畏寒交
錦翼姚黃魏𬗋雜鞓紅頓覺春風價增百古來觀象聞虞皇絺
繡分明有六章女紅相習來亦久一日燦爛懸高堂周卿得此
朱雀航施朱傅粉皆尋常寸心欲效仲山甫獻入明光補衮裳
匏翁家藏集卷第十九
