匏翁家藏集卷第七十四
墓表一十三首
明故中議大夫廣西南寍府知府蔡君墓表
惟蔡氏爲吳故族居震澤山中其先在宋有仕爲祕書郎直煥
章閣曰世洪者從駕南遷始居于吳數傳至吉甫吉甫生仲簡
國初以人材徵稱疾不仕仲簡生桂芳桂芳生景東景東娶於
徐爲處士庭栢女生君爲長子其諱蒙字時中别號果育年十
一舉爲縣學弟子太守況公視其氣皃竒之撫其首曰此子異
時名位當如我稍長治春秋學業專勤時臨川聶大年分教常
州往從之游三試於鄕不捷年三十貢入太學傑然諸生中爲
兵部尚書馬公昂所知以曹務繁重奏俾專司章疏數月以勞
多即入吏部選選在優等始授温州府同知温於浙江爲大府
君才優適稱府中有事太守輙咨之以行未久惠義及民甚深
而名譽益起成化戊子属邑泰順山中傳有銀鑛閩括流寇群
聚争奪殺傷遍野邑里騷動事聞于朝命中使盧某來督官
兵勦禦賊聞兵且至焚橋塞路其勢愈盛候吏馳報時夜漏下
二鼓君驚起遽帥壯徤五百人往撤石通道伐木爲輿梁官兵
旦至乃渡會大雨雪不可進凍死甚衆衆議募民壯𥙷伍擣賊
巢穴公曰彼皆烏合之衆苟益兵制其死命其勢蹙祗益亂耳
無若遣一職往諭以禍福爲便衆然之遂推君行君毅然深入
賊窟落反復諭之賊感悟立解散兵休而還公復建長久計取
民之疆勇丁衆者立爲銀賦長領坑夫若干事採鑿民始無爭
奪之患樂清有田數千頃爲山潦衝激壞爲沮洳場而公稅如
故破産者甚多君往相地勢浚渠築塍時蓄洩愼防護田遂還
爲膏膄而民益有蓄洩之利君治績旣多御史上于朝獲封
其父如其官階奉政大夫母妻皆宜人巳而浙東饑大臣奉敇
往綏撫之兼陟黜官吏未至君豫儲粟至五萬餘石以僃賑貸
若僚屬以下悉條其賢否上之大臣以君可信多從焉秩滿將
赴吏部而郡方闕守民日擁上司言蔡侯爲宜於是藩臬皆上
疏道百姓意未報丁奉政府君憂服除陞湖廣辰州府知府道
間丁母徐宜人憂服除改廣西之南寍下車即集父老察問民
間利弊民甚安之三年夷俗漸化如中邦宣化縣民兢渡誤死
被誣入故殺律連七人頌繫淹久纍政不決始得其情得釋巳
而大雨彌月洚潦入城居舍蕩没民漂死以千數君齋戒帥僚
屬禱于山川等祠爲文引罪以祝是日水即退視被災者悉賑
䘏之田州守岑浦自恃土官驕悖不法與其族弄兵相攻殺君
以直詞曉諭皆感服釋仇不復敢争至於興文舉義明獄足食
諸事盡瘁不懈以勞致疾乃上章乞歸既得命即日行明年
今上即位詔致仕四品以上進一階得中議大夫越七年癸丑
八月七日以疾卒春秋六十有八配沈氏生女一人適馬璿側
室秦氏生男一人習聘徐氏女二人長贅勞麟次適徐鵠君之
没習始九齡又四年丁巳麟等率習以某月某日奉柩葬于綺
里榖堆山陽奉政府君之側先期與其姪羽奉状來請文惟公
少居鄕閭爲知名士及入官輙獲乎上政績有聞于時蓋其爲
人通而不流和而不泛才足以治繁而濟之以勤量足以容衆
而守之以恕此所以綽綽乎能舉其職也君他行可稱者尚多
而尤有志於用世惜未究其所至何如耳乃書此表之以慰君
于地下云
太醫院醫士盛君墓表
君姓盛氏蘇之吳江人世居吳中爲名族按其譜出宋文肅公
度後數傳至寓翁生景華有隱操人稱居密翁景華生啓東始
業醫而精其術仕爲太醫院御醫受知先朝累被寵渥生數
子而儼最長君儼之子也諱暟字用美號閒舟初其父從御醫
公居亰師始壯而卒君時生甫七年耳與母許氏留吳中頼其
祖居密翁撫教之旣長奮志于學授徒養母曰吾其取科第以
仕乎則習舉子業顧屢試于鄕不偶復歎曰仕必有命也乎醫
吾家學也吾當繼之君旣業儒而理明於醫輒通又其家多竒
方奥旨發而究之附以巳意治疾輒驗人曰此得盛御醫秘傳
者爭往求之君復不計利遇貧賤者率與之藥於是求之者益
衆醫名暴起傳至京師遂徵爲醫士久之當得官然非君所望
也方稱疾不出適聞其母喪而歸服除竟不上益以醫行于時
旣老得未疾有疾者多就治之弘治九年十二月二十八日卒
享年七十五君初娶沈氏繼潘氏高氏子男三人曰乾娶張氏
曰坤府學生娶桺氏曰艮娶夏氏女一人適某孫男五人曰某
女四人長適府學生沈濟次適袁表次適國子生顧綸之一未
行君爲人襟度爽闓而言論眀暢對客飲酒笑&KR1744;傾倒曾無隱
情人有過往往面加指斥至人以非禮加者亦能容受不與校
也篤於交誼或以急難告輒周給之不吝凢嫁娶喪葬有不能
具者多頼其助亦可謂好義矣去歲予嘗過君家君聞予至使
人扶掖而出猶諵諵道說舊事竊歎其病且痼非復少壯時態
然年既高子孫森然孝養僃至可無憾也至是竟不起乾等乃
于眀年某月某日葬君於茅塢之原其父之執德州同知韓君
彦哲率之來求予表墓之文君嘗謂死生常事當病未劇自述
志銘其明逹如此予故書此表之凢其平生見於自述者不復
書也
隱士史明古墓表
吳江穆溪之上有隱士曰史明古其爲人足跡不出百里之外
然江浙間人知其名至于郡縣大夫亦皆禮下之而予取以爲
友蓋四十年于此矣其志正而直其言確而厲其所爲無弗依
於禮者當其壮時患閭里之人以巫覡惑衆上書縣中欲盡除
之曰此皆不容於先王之世者不除則風俗不正禮教何由而
行耶與人論事辯說超踔坐客莫能屈至有所感奮詞氣益峻
雖逹官貴人衝突不顧見依違徇情者心輒鄙之其治家辨内
外定上下嚴若官府然謂長子承家當世守其居而析産特異
於衆曰此吾史氏家法不敢不謹也凢吉凶之事悉違世俗而
行必倣於古知禮者取之其學於書無所不讀而尤熟於史論
千載事歷歷如見而剖斷必公蓋有宋劉道原之精至於時事
人言得於聞見往往筆之成編則有洪容齋之博焉若其才如
錢榖冰利之類皆知其故使得郡縣而治之恢恢乎無難者爲
文章紀事有法醇雅如漢人語詩則不屑爲近體興至吟聲咿
咿冥搜苦索欲追魏晉而及之家居甚勝水竹幽茂亭館相通
如入顧辟疆之園客至陳三代秦漢器物及唐宋以來書畫名
品相與鑒賞好着古衣冠叟履揮麈望之者以爲列僊之儒也
間與親友吳鐵峯數人扁舟往來月爲雅集以觴詠相娛樂又
嘗與劉僉憲沈石田諸公游武林經月忘返所至爲文記之曰
此未愜吾志也會當絶大江北游中原覽岱華涉河濟循王屋
廬阜而歸其思致之高如此晚歲益務清曠室無姬侍築小雅
之堂方床曲几宴坐其中或纍月不至城郭至即止宿僧舍而
巳前二年予家居一日忽冐暑見過飲冰數椀而去又二旬而
疾作家人進藥俾持去曰吾治棺待盡久矣且吾年六十三又
夭耶竟卒弘治丙辰六月甲子也明古狀貌竒偉鬚髯奮張平
生喜交游惟其持信義四方之士過其門者不絶於所厚者有
過尤好面折故人尤以直諒稱之少謁武功徐公公與談史即
許其有識遂數從議論而識益進今致仕三原王公廵撫江南
時聞其名延見之詢以政務尤許其才然未嘗言及私事公益
重之且恨其老而不用於世也其諱鑑初字未定後始字明古
自號西村人稱西村先生曾祖彬祖晟父衍母某氏繼母某氏
娶張氏子男二人曰永齡太學生曰永錫縣學生女一人適鄊
貢進士吴鎣孫男三人曰曾同曰某某女一人當明古卒之明
年予與文温州宗儒往哭之其二子哭拜即以墓文請予念失
此良友方竊悲傷而何文之能爲耶顧有終不得而巳者乃卒
之又明年戊午某月甲子葬干穆溪小旬原之上爲表之曰嗚
呼世有信古執禮如斯人者乎世有博洽好學如斯人者乎有
才之逹論之正如斯人者乎亦有剛直好義高曠絶俗如斯人
者乎有如斯人當觀其終逹生順命能保其躬嗚呼眀古庶無
愧乎其中
明故四川等處承宣布政使司右參議周公墓表
公諱賢字用希姓周氏世爲蘇之長洲人少游郡學業舉子甚
勤正綂戊午應天府鄕試中式明年巳未遂登進士第觀政禮
部辛酉授南京工部主事三載考最封其父德如其官階承德
郎毋某氏封安人妻陳氏封如其姑丁卯丁父憂服除復任景
泰壬申擢浙江布政司右參議未幾復丁毋憂服除改四川出
廵烏撒道中得疾還至公廨竟卒實天順巳卯五月十六日也
享年五十三於是其配陳安人挈其孤子女沿峽江數千里扶
柩歸吴以明年庚辰正月二十八日葬于本縣武丘鄉金字橔
先塋之次其同官左參政前刑部侍郎劉公淸既爲之銘俾刻
而埋之矣後四十年其子同人奉銘文拜授予曰先人墓木巳
拱而石表未立是同人之不能子也願矜而書之且自先人棄
諸孤非吾毋陳安人與吾生毋楊氏鞠育教誨無以至今日不
幸三歲間相繼下世今幾二十年同人之哀痛未能釋也幸附
書之以慰惟參議公爲吳中前輩予少猶及見之偉然其貌藹
然其言蓋厚德君子也當其爲工部屬巳有才名及兩佐大藩
才名益重其忠厚嚴明尤爲僚吏所服然皆不得久於其位平
生所施略見端緒而巳没之後人故惜之陳安人亦長洲人年
二十歸公甚得婦道以成化庚子五月六日卒年七十四生一
女適濱州同知仰璿爲大理寺丞宗泰孫楊氏吳縣人事公及
陳安人有禮後安人二年卒爲壬寅閏八月二日年五十二生
三男長即同人次大有早世次中孚一女適姚鉉韶州府同知
叔謙孫也同人今爲泰安州儒學訓導親没久而汲汲求文揚
其美不謂之孝乎於是乎書
蜀府教授管先生墓表
先生諱潾字以澄自號清軒姓管氏世爲蘇之長洲人其先皆
不仕曰文通生仲安仲安娶陳氏生先生爲仲子少入府學資
特靜厚同輩皆敬之不敢狎坐一室晝夜誦習不倦爲文喜簡
澹而以浮豔爲耻時提學御史爲廬陵孫公每首第其文然公
重行檢亦惟取其爲人耳一時從學者滿門往往去取科第先
生顧數不偶處之自如亦無尤主司語年踰四十始貢入太學
初授寶慶府學訓導寶慶在萬山中俗不尚文自先生至嚴教
條諸生被磨礲始有取科第者秩滿擢蜀王府教授王見其端
雅歲餘益重之累被寵賜或以詩篇相倡和每稱以先生而不
名居數年先生數以老請王輙畱之而禮遇愈至其後年益高
請不巳王知不可畱使畫工繪其象藏府中復命府寮賦詩送
之臨行寵賜甚厚及歸又數遺書物致問蓋先生之賢致之先
生世居葑門至是依外氏卜築甫里以弘治巳酉八月二十五
日卒享年八十四配徐氏有賢行先卒子男五人曰宗娶謝氏
曰實娶董氏曰宣娶陸氏曰寬娶徐氏繼陳氏曰完先卒女二
人歸儲積周宗茂孫男五人曰縉曰紳曰慶瑞曰慶齡女二人
歸王恕陸棠曾孫男一人曰積慶女二人先生卒後八年丁巳
始卜本縣二十都莊字圍西江擇地以其年某月某日葬焉諸
子以予適還吳持里人嚴翁狀來求文表墓又三年始克書之
蓋予少先生三十年而同游學宮尚憶一時多豪士獨先生居
衆中不出聲氣退然如無能後其人得入仕者無幾而先生仕
雖不甚顯然爲師儒者數十年涉峽江萬里全身而歸子孫滿
前孝養不缺竟以高壽終此豈偶然也哉必有所以致之者矣
乃爲書以表
山西提刑按察司副使致仕朱公墓表
弘治十一年十月二十四日山西提刑按察司副使致仕宋公
年八十三而終公有子恩仕于朝爲刑部郎中持制服將歸
欲得墓文以葬其寮友顧君大寧輩偕來以請予與恩以同鄕
故相過從久不能違也恩旣歸始以江西布政使葉公所爲狀
託其友太㒒少卿劉君來致其意曰公葬期迫矣待此以刻乃
視其狀叙之朱故通許人也當宋中世之亂從駕南渡以松江
地僻可避兵難始擇華亭之七寶鎮家焉曾祖道華祖士清父
愼恒愼恒娶陸氏生公諱某字某别號鈍菴幼有高資總角能
賦詩有竒句稍長益善記覽入府學爲弟子時廬陵孫先生掌
教事適周文襄公以廵撫至而提學御史爲彭公二公問弟子
之穎敏者孫先生首以公對試之果然公初習春秋孫先生深
於詩者更授以詩甫三月即通其義正統三年遂登應天府鄉
舉及還其父適自盧龍戍所歸父子相見甚歡未幾公當赴禮
部試曰吾常以親寓遠方不得日侍左右爲恨今復忍違遠乎
竟不赴又十年始登進士第明年授陜西道監察御史時有北
虜之變京師戒嚴朝廷命諸將悉兵往禦公以御史入軍中
紀功臨行語其妻王氏曰吾今不能顧家矣汝亟歸奉吾親吾
惟知有王事而巳即日戎服就道諭諸將士以當奮勇死難之
義衆皆感激三日虜知有僃而遁有詔班師蒙宴賚甚厚京
師旣無事公奉旨出廵應天等六郡有知太平縣白玉者連姻
中貴怙勢爲害公廉得其事即按以法一時奸貪歛蹟屬吏肅
然於是周文㐮公與公猶同行郡稱歎不巳歲滿代還都御史
陳公鎰知其才俾掌三法司事俄丁内艱服除擢山西僉事屬
吏有不法者聞風而去尤累平反冤獄再淸軍伍明恕不苛無
隱没誣枉之弊才名益起凡分廵官缺公輙兼領其事一日至
大同有中貴親幸者入其境上下驚駭莫知所爲公出郊迎之
與語其人竟歛威而去值大雪欲射獵爲樂公曰軍士凍餒不
堪必有死者況道滑不便馳逐獨不自愛乎遂止一時邊人不
至驚擾者公之力也再丁外艱服除復任山西人多爲公不樂
而公處之自如成化五年始擢副使又二年慨然上章請老年
五十五耳人勸之不顧歸與親友徜徉園池間賦詩飲酒相娛
樂每以善言訓戒子孫宗族所以力學治家之道延師儒于塾
鄰里子弟有願學者皆來受業後多有成材者自少無兄弟惟
一姊與其夫俱蚤世遺孤子女四人悉爲嫁娶且與治田宅不
使失所他所周䘏人者尤多公自登甲科受官幾五十年而致
仕家居者幾三十年中間用其子郎中秩滿進階中議大夫贊
治尹其配王氏初以公貴封孺人後進封恭人長公一歲與公
相處幾六十年今尚無恙有六男子長即恩次慈先卒次憲府
學生次恕次忞豐城侯府教讀次愈二女子長適義官姜佑次
適士人梅亨孫男十二言詔誥謨諫訓訪諮警諤詠諷女九予
觀公之生世旣躋高壽可謂少矣若夫婦偕老尤少者至於子
孫之多多而又貴以繼其世此又不少乎故朱氏之盛特爲鄕
人之所稱慕抑非公之德曷足以致之是豈偶然也哉然予又
有聞焉當國初其祖士清爲邑烏溪大姓趙惠卿贅壻趙以
富豪於一方士清逆知其家必罹法禁出居于外以避之後竟
保其家人莫不賢智之噫此朱氏之所以有公而公所以有今
日也歟因繫之以告其後人公之葬在邑錦澳西先塋之次葬
之日則卒之明年九月十三日也
周月窗墓表
無錫周月窗以老病而卒又明年將葬于邑之上福鄉九里之
原其子敷等遣人奉先友李舜明之狀以表墓之文請且以書
告治命月窗博學多通而於醫尤精予嘗德其治疾況其臨終
有所託耶成化末月窗以醫徵入太醫院爲醫士一時醫名起
都下貴戚大臣求治疾者常數騎集于門以候其用藥多本師
說而間出奇以取驗曰此可用某藥矣其人即生否則不予藥
亦無能生之者諸醫名爲之掩當是時諸醫藝出其下往往得
官職意氣揚揚月窗方巾布袍出入翛然視之如無人巳而諸
醫多遭降黜而月窗如故人皆賢之一日歎曰吾卜居邑之梅
里久矣誓以農隱幸有田廬衣食自足復㒒㒒走塵土中耶即
稱疾南還鄕人見月窗至皆曰我輩不誤死矣其醫爲人倚重
如此月窗嘗爲予言醫非吾家傳吾見前輩非由家傳即師傳
以其術不可輕用也故吾平日雖究習素難諸書與諸家言亦
未嘗無師居鄕孤陋屢訪于外遇諸科有專攻者輙師之自少
至老用心亦至矣然吾非藉此以求利特欲濟人焉耳予聞其
言竊歎曰醫家如月窗之專勤其術無弗成者使凡學道者皆
如月窗之專勤有弗成者乎月窗爲人簡直敦厚言無矯飾議
論持正不阿徇人少時慕古義士以氣自負數爲人排難解紛
往時閩寇發王師往征小民困於供餉月窗徑造主帥白事曰
兵出勦寇爲安民也今寇未滅而民先被害朝廷出師之意
固如是乎師聞之悚然即下令戒戢士卒一縣晏然至於孝友
之行信義之心治家以儉朴接人以眞誠平生可稱者尚多或
以醫師目之非盡知月窗者也周氏自宋以來爲邑中故族雖
世不顯然多爲鄕里竒偉士至月窗始以醫名而傳其子敷遂
爲世業凡其族出子孫與生卒若葬歲月有戶部郎中邵君志
銘在予特書此月窗諱紘字濟廣鄉人識與不識者皆稱周月
窗因其號也故題曰周月窗墓表俾刻之
明故中順大夫陜西漢中府知府李公墓表
弘治庚申三月二十一日中順大夫陜西漢中府知府李公卒
享年七十一卜以其年六月十五日葬于靑縣城北原其孤璧
以初喪不敢離次遣人奉教諭俞君勁製事狀來乞文表墓予
不識公顧嘗知其平生一二不獲終辭乃爲之書公姓李氏諱
佐字廷相自號梅屋其先滁人也曾祖曰文祖曰玉父曰庸累
世晦蹟後從尺籍占彭城衛居通州宣德中始徙靑縣庸娶沈
氏生子二人長曰偉次即公公幼則穎敏年十三補邑庠弟子
員曰從師問學幸其兄偉亦好儒術晝夜程督公不少縱期必
取科第公感奮稍長才氣頓發下筆輙數千言同輩讓之景泰
癸酉舉順天府鄉試試畢俄聞父喪即日奔還巳而中式公痛
恨其父不及見哀毁益甚服闋爲天順丁丑再中禮部試廷試
蒙賜進士出身觀政都察院庚辰授知徽州時年尚少決事
剛明人莫敢欺以其地近邊徼能因其俗以治未幾吏畏民懷
賢名籍甚廵撫都御史項公忠察公可大任奏薦于朝即擢
漢中府知府公感驟進益務勤政廢事畢舉其治績大率如徽
州而過之素持正人不敢干以私乃有搆誣以䧟之者會述職
吏部遂求退年方三十八耳旣歸母老尚無恙以獲侍養爲喜
曰吾不愈於居官耶且曰吾學業所以成者實惟吾兄程督之
力朝夕恭謹事之如父孝友之行久而不衰後母以天年終哀
毁如喪父時明年其兄亦下世痛哭不勝兄有一子曰埜撫愛
如巳出及䘏其諸孫使皆得所邑人稱之家雖厚積而輕財好
施念貧乏者輙周䘏之不計或假貸亦不多責其償待人爽闓
而人皆樂與親數從鄊里故舊野服游行放情田野酒酣樂府
落筆成詠至老其氣猶豪也其年七十客皆趍賀明年疾作遂
不可起配趙氏彭城百戶禮之女子男二人長堅早卒次即璧
邑庠生娶孫氏繼張氏女一人適朱鑄大同經歷傑之子孫男
四人曰潛曰濡曰沖曰某女一人嗟夫士大夫出而仕者固義
也然往往難於退則其始之所以進者亦未必知義不過爲利
祿之謀耳故有高年而進取彌銳如昔唐休璟者考公之出殆
不過數年意有不樂即引身而歸歸且三十年始及致仕之期
亦可謂恬靜者矣公之進退亦未暇論獨其年七十時有傳其
自壽之詩二首至京師者予嘗讀之竊歎其樂天知命視世事
若無足計者則其心之明逹又豈不可見哉故因璧之請書此
表之
明故太醫院判陳君公尚墓表
太醫之職自前代巳設至國朝尤重其選蓋旣置院署以處
衆醫又特置御藥房于禁中惟其人術業之精行檢之謹者得
預于兹其亦可謂難矣而吾蘇獨未嘗乏人蓋今世言醫之盛
者必及吾蘇宜其有人而皆表然以見于時也世遠者不及知
而未仕者不暇論自永樂以來若韓氏曰公逹公茂盛氏曰叔
大啓東劉氏曰原博宗序至沈以潛張致和錢伯常劉德美周
原巳相繼而出多以儒醫稱非尋常俗工可比信乎其爲盛也
及公尚院判又以小兒醫起于其後其術業之精行檢之謹得
預其選人謂其無愧于諸公者公尚姓陳氏初諱慶字公賢後
以字行別字公尚自號存仁翁先世臨淮人也從宋南遷居吴
中有諱良炳者仕元知太醫院事其後又有號新齋者爲平江
醫學正生本道爲郡人孟景暘贅壻景暘攻小兒醫本道兼通
其說生彦斌彦斌生仲和遂以小兒醫相傳仲和生二子伯曰
公學仲則公尚也公尚生七歲而孤母陸孺人寡居以教甫成
童卓然自立日夜矻矻讀醫家言務繼其世出治疾多驗名揚
吳中迎治者填門或抱攜而至有至自百里外者公尚自喜其
術之濟人初無仕進意一日朝廷召天下名醫郡縣遂以公
尚薦當是時陸孺人年近八十矣公尚因乞終養不獲被迫遣
至京至則念母不巳竟乞歸侍養依依母側母或有疾輙憂懼
食不下咽他日母以天年終哀毁不欲生見者感勤旣免喪言
及必流涕其孝如此後再召起未幾即選入御藥房恭謹不怠
及用藥屢奏奇效成化乙巳遂授銜醫明年進院判丁未以例
■初官弘治壬子三載考最蒙賜敇命階迪功郎明年復以
功加俸一級又二載公尚自以衰病不任勞苦求去院長以下
皆畱之而其意堅不可遏乃上章懇請上准其去特擢院
判以榮之歸且三載俄得疾不起庚申五月十三日也享年六
十八於是其子寵以冠帶醫士繼典御藥聞訃痛哭將歸守制
以其父當被䘏典如例具疏告哀上即命守臣諭祭蓋酬
其功績出特恩云當公尚無恙時躳擇葬地於吳縣横山之
原至是憲等卜卒之明年某月某日將啓殯以葬寵復以其父
爲人當表于墓道謂予久相好泣請甚至予何忍違之惟公尚
性質直無僞與人處不喜謔浪口未嘗侮人或人侮之亦不與
校嘗曰吾惟受損得有今日因爲詩以示其子而名公取其言
至爲書石以刻之若其爲醫又嘗曰父母愛子當體其情嬰孺
難言必察其狀故人有求治者不論旦暮寒暑㒒㒒走視用藥
精審常求全功至於富貴貧賤之家不計酬報㮣盡其心其甚
貧者反以米粟濟之以助調治其德可謂厚矣是以公卿大夫
重之皆曰陳先生醫中君子也蓋不特取其術耳以是表之庶
亦見其爲人矣其娶仰氏大理寺丞瞻之孫女早卒無子繼史
氏蘇州衛百戶浩之女有賢行子男三長即憲次即龍次宥竝
傳醫業女一適查恂孫男五曰表餘尚幼敢繫于後俾併刻之
王葦菴處士墓表
長洲之野有隱居讀書曰王葦菴處士其諱錡字元禹葦菴其
自號也家世力農吳人因其所居稱荻扁王氏處士自少軒然
出群從中長益好學自經傳百氏務徧覽尤熟於史凡先代事
非特善記憶而巳考其得失善惡以求其興衰之故自謂不易
其言對客談辨輙觸忤人惟其性剛直以爲言衝於口不能茹
雖致人怒亦不暇䘏平生有所見聞即筆之不顧忌諱號寓圃
雜記蓋處士好從先生長者游又婦翁爲劉草窗草窗一代詩
人也居京師博學多識故處士得其議論尤多宅臨湖■彌望
皆田園而堂宇靜深間以嘉樹窈如也性不飲酒客至必欵曲
時出謔語以爲樂或放扁舟出沒汀烟渚月間往往賦詩寄興
一日詣毘陵訪親友顧上錫麓入荆溪遇山水佳處輙盤桓逾
時巳而徑歸忘其所訪者其高致如此處士生六歲喪其父廷
用頼母滕氏守節以教滕氏固賢母處士事之四十年未嘗一
日去左右其孝足稱也友其弟鉦鉦卒撫其諸子家屢遭火厄
故居蕩然卒盡力營置以復王氏所以不墜者處士力也弘治
十二年十月晦處士以疾卒享年六十八葬有日其二子淶汶
遣人乞表墓之詞而以事行一編同至予少識王氏昆仲後皆
物故數年前獨見處士與其從弟陳畱令抑夫巋然存耳淶復
與予從子奕相好因以此見委夫惟有世契則處士爲人豈待
此一編而後知耶噫望蘇臺之白雲瞻茂苑之喬木故家舊族
猶有存者獨清逸之士所謂巋然者今復不得見矣因爲慨然
傷歎書此旣以著處士之隱節且以識予之感云爾
處菴徐府君墓表
吳縣有徐氏族大且故在宋曰三奇自婺徙吳始擇洞庭之勝
家焉歷十餘世四分其族曰庭蘭居南偏人稱南徐以別之庭
蘭好文禮士爲山中鉅人生某某生德重有祖風四子府君其
季也母曰某氏而府君爲顧氏出諱潮字以同號處菴徐氏宗
族旣盛府君處其間偉然不群稍長莊重自持不苟言笑於是
諸兄皆成立父使析産治生府君不忍去獨依其父以居事不
專主必禀而後行旦暮侍奉内敬外愉甚得子道及居喪執禮
毀瘠寢苫喪次未嘗内處有古孝子行至待其兄曲盡其道有
人所難處者兄卒撫其姪恩意藹如若其嗜學以讀書爲第一
義自少矻矻研求不倦攻詩學書具有法度生子縉甫垂髫教
之即嚴曰無蹈他日失學之悔也縉締姻于今吏部侍郎王公
資遣入京戒諭就學縉竟登鄕舉貽書訓之勿遽自滿當以古
人學業自期縉將取甲科以榮其親而府君之訃至矣府君娶
沈氏子男三人長即縉次紳次纓女三人長適蔣龍次許適朱
某次許適馬叔雍其年五十二以弘治十四年六月廿四日卒
卜某年某月某日葬于洞庭某地縉旣請吏部公爲銘復欲予
表于墓上予知徐氏巳久而與其父子且善乃叙其事行遺之
蓋隱處之士不得施爲于世則所見者止此然有可推而知之
者觀其孝友之行孚于家可以知其治國之道觀其勤勵之學
積於巳可以知其居官之法古以德行文藝賓興乎人者知其
可移而用也故書以表之
明故迪功郎海鹽縣丞鄺府君墓表
迪功郎海鹽丞鄺府君請老于家數年年八十今弘治十六年
六月七日卒其子徽州同知璠聞訃而歸卜明年二月二十八
日葬于任丘城東北二里使其弟琚來曰不幸先人棄諸孤勉
襄大事巳礱石將樹墓上願得一言而刻之以揚先德且以爲
諸孤之慰耳謹以房郎中瑄所爲狀請蓋徽州君昔爲吳縣有
契舊乃諾之府君諱觀政字從仕其先爲嶺南高要著姓永樂
初以畿内兵荒多隙地詔徙四方民實之府君之父福亦在
焉故爲河間任丘人福配陳氏生四子府君其季也少入邑庠
穎敏好學顧屢舉不偶成化戊戍由太學授浙之海鹽丞海鹽
素繁劇府君以簡易佐治民多德之嘗督軍儲有餽金百鎰者
欲飛售爲奸利乃舉手加額曰吾不能爲欺天事甫三載引疾
告歸遣諸子從經師游日必自課其二遂連起登進士第名能
官餘亦將起而繼之鄺氏之盛遂著聞焉府君配尹氏子男六
人曰珣先卒曰瑀曰璠自吳縣擢徽州同知曰珩登封知縣曰
琚曰琮俱縣學生孫男十一人曰深曰濤曰溶曰淳曰沂曰潛
曰灝曰澡曰沱曰汴曰津女九人長適舉人張綸次周淮次張
紹紹爲縣學生次張芝餘俱幼曾孫男一府君有厚德嘗遇同
舟者遘疾諸恐相染欲内諸水府君哀懇止之復飲湯藥竟得
生至家脫妻子簪珥爲謝曰活我者此公也府君笑而却之此
特其一二事也噫鄺氏之盛豈獨府君之善教哉必隂有德以
默相於其間者今夫居室但見其棟宇之美榱題之高是直外
觀耳安知基之堅厚築之者之有人乎是宜表之以示其後人
承事郎錢伯寬甫墓表
承事郎錢伯寬甫以成化十四年六月十二日卒年五十六其
年十二月二十六日旣葬于吳縣薦福山之感慈塢其友今都
銜史陳君玉汝時在翰林爲銘其墓矣後二十年其孫同愛兄
弟復求予文爲墓表予以史事未暇又七年始書之伯寬甫諱
愃姓錢氏自號杏園其先揚之江都人世業小兒醫在元有爲
醫學教諭曰益者始以兵亂徙居吳中遂占籍長洲益生元善
國初太醫院醫士元善生宗道晉府良醫正宗道生良玉仍
醫士良玉娶高氏生子四人伯寬甫其季也少侍其父居京師
習進士業徧從經師問學累舉于鄕不利歎曰仕宦當有命家
世業醫濟人豈必仕耶取其家藏書習之遇疑難質于諸兄遂
通其說他日歸吳幼稚病爭請視之或抱擕來就視用藥輙有
驗且不計利人以是稱之初良玉有恩于邑人沈以宏氏以宏
爲尹山名家無子遂求其子爲贅壻即伯寬甫及以宏卒伯寬
甫以故廬爲沈氏物悉歸其弟姪別築室以居中歲更遷居城
東前臨長溪後帶廣圃圃中竹樹甚茂而杏爲多因以爲號性
喜客客至欵飲爲樂尤善談或笑謔間發意甚適也俄一日目
失明其談笑如故子男三人長金次錫次鐸女二人適唐祝劉
傳孫男二人同仁同愛女若于人曾孫男若干人女若干人予
憶與玉汝昔者屢游城東時伯寬甫尚無恙導游後圃常愛其
地甚勝今四十年矣歷歷不忘而主人眉目猶宛然也然伯寬
甫享年雖少其子孫則盛而又有若同愛者惓惓欲揚先美可
謂知而能傳者豈特好學有文將取科第以繼其志而巳故爲
表之
承事郎王應祥墓表
應祥諱鳳姓王氏其先以爲自河北從宋南遷籍于長洲者累
世矣歲久族人滿閭巷應祥處其間勤生勞力竟拓其家吳人
皆知其名然人所以知之者不惟以其産業之盛亦以其爲人
之賢耳蓋應祥事其父至善甫與其母許氏承順無違兄麟爲
縣學生復資給不乏及麟仕漢陽府幕未幾乞歸與之處雍雍
如也其待宗族鄕黨禮意周悉家有傭奴千指或有過不忍笞
詈其厚而有容如此性好施予貧困者多獲濟至乞人往往候
食于門歲飢郡縣勸分嘗出貲以應例受散官應祥自陳不願
強之始受於是郡縣有工役輙委之又嘗遣之京師督賦事皆
克濟更以才諝稱云應祥娶高氏子男二人曰鼎娶陸氏曰鉞
娶楊氏孫男三人曰楠曰松曰模女三其生宣德十年二月丁
卯没於弘治七年八月辛巳乃卜以又明年三月甲申葬於吳
縣馬鞍山之原前葬鼎與予姪有連姻之好來求文表于墓上
惟鼎少能承家綽有父風及是居喪盡禮人尤稱之乃圖葬其
父旣得吉壤以弟幼能身任營築之勞其爲人亦可謂賢矣應
祥可謂有子矣雖然亦應祥之德厚所致也故予書其平生而
必及此者以爲其德之驗耳爲王氏子孫者其尚考於斯而謹
嗣之
承事郎蘇君墓表
蘇君克成未冠時游郡學爲弟子與予有世契特相厚稍長以
其父兄當行役京師即棄儒業毅然代行數往返不倦然因事
賈爲養親計家更𥙿也中歲頗厭事家居數年以其子鼎爲太
學生習譯書四夷館將有官秩念其少不更事曰吾當面諭以
居官之法復上京師予以君故人也宜於我乎館時寒月病足
瘡不能行醫以爲皸也易之踰三月南還行至直沽俄卒于舟
中時鼎見其父病竊以爲憂不忍舍去尚隨侍又頼其姻友今
都御史徐公以方伯述職還而護行爲治歛具竟返其柩其長
子泰聞訃率婦子號哭迎其喪殯于家卜日將葬遣人持狀來
乞一言刻石予不能忘情也蘇世爲長洲人國初有諱禮者
以人材授玉田典史禮生彦衡彦衡生伯讓伯讓生孟淵孟淵
娶張氏生二子君其仲也諱鋼字克成克成亦娶張氏亦生二
子長即泰婦曰唐氏沙氏次即鼎婦曰薛氏女四適錢釗俞祥
王觀錢應夔孫男一曰奎女四君年六十五而卒卒之歲爲弘
治巳未二月癸巳也以又明年庚申十二月壬寅葬于本縣彭
華鄕覺海山之原惟蘇自孟淵拓其家以大有名于郡中孟淵
喜交游克成繼之交道益廣縉紳大夫多過其門克成見人恭
謹盡禮性惟不飲酒而相對歡然也若其治生勤敏善會計劑
量所以𥙿其家者他人或不能及當其厭事之日顧習稼穡結
屋西山中命家僮刺舟出城郭或數日忘返及北來巳不良于
行時使人扶掖出巷一觀軍馬市㕓之盛歎曰吾老矣豈意衣
袂復染京塵耶吾當亟歸敝廬以守先人之業然不意遂卒干
道路亦可哀也君嘗輸粟助有司賑飢授散官如詔旨故題
曰承事郎蘇君墓以表之
吴醫沈宗常甫墓表
吴中醫家之盛有沈氏沈氏醫術之良有宗常甫宗常諱㕓其
字宗常自號怡晚少讀儒書用以資於醫且家故多良方又庭
闈中父兄相處言必及醫事宗常得於見聞者尤多出而治病
遂數著奇效舉其尤者鄕人金汝聲患鼻衂血湧出神思昏亂
飲涼劑不止請宗常治投人參附子人曰血熱則行附子大熱
柰何宗常曰脉細弱非此藥不可飲之果愈孔侍郎患體熱如
燔喘而聲重飲食且絕時夏月人謂中熱宗常曰公高官常居
大厦丹溪有說乃中暑也以暑藥進而愈劉太守小便閉不可
忍用通利藥其閉如故宗常診其脉緊滑曰此痰結滯脑膈間
也以吐藥投之亦愈崑山黃遜之年五十餘飲食如常神思忽
異每日晚歌笑不止人莫知爲何疾曰此隂火助痰火也動則
痰升晚屬隂歌笑由之宜用二陳湯及降火之劑如其言亦愈
長洲吳丞妻産後受驚他醫飲淸心安神諸藥寢息益不安曰
驚從外入蓋膽傷所致俾服抱膽丸亦愈許市人李淸之忽腰
膝痛甚不良於行皆以血衰治診其脉洪大曰此火證非虛疾
也後當疽發果然又廬陵商人小腹脹痛喘而不食過三日矣
視其脉如常詢其平日飲食曰近食羊脂曰得之矣小腸爲受
盛之府羊脂凝結能無阻乎宜以重湯温之水行痛止從其言
不藥而愈又一婦夏月患吐利甚危診其脉沉伏以參附合煎
而飲婦家云曾以是進苦不能下咽耳曰此寒疾固宜熱劑之
弗納也當熱因寒用如其法飲之郎愈其事載藥案者尚多不
能書蓋宗常之醫雖得於家學然能察標本適權宜往往出巳
見而不泥古方其著效蓋如此宗常尤善治生家致優𥙿故其
治疾不望報曰吾衣食自有餘醫特寓吾濟人之心耳且因有
餘每斥以周䘏貧困又不止於醫之濟人也沈之先爲汴人從
宋南遷家吳中今爲長洲人自宋以醫仕其先不可考家有思
陵御書良惠堂扁至今人稱良惠沈氏八世祖瑛元官醫提領
瑛生彦才平江路醫學錄彦才生德輝江浙行省官醫提舉德
輝生絅業醫不仕絅生以潜國朝太醫院御醫以潛生寅寅
生熙熙娶浦氏生四子其仲爲宗常娶張氏保定太守柷之女
繼陳氏蘇州衛鎮撫熊之女皆賢而無子以季弟圭之子鍔爲
後鍔初娶顔氏工部員外郎涇之女繼周氏女二人許嫁吳繼
美徐棠竝宦族孫女一人宗常享年六十五其生正統丁巳十
二月三日卒于弘治辛酉七月十日卜又明年十二月三日葬
吳縣隆池新阡鍔請其内兄鄕貢進士張君文臣爲狀其從大
父翰林編修良德廼來道鍔意請文表于墓上曰鍔有孝行欲
顯揚其父甚切也惟曲徇其情幸甚固辭不獲乃按狀書之惟
沈氏自御醫公醫益良尤好儒業有詩名於是子孫業儒者繼
繼不絕至寅之弟宙是生衢州知府良臣及編修君皆登進士
第以顯于時而游鄕校穎異好學可望以取科名者尚有之人
謂其家不特以醫名而巳故予表宗常之墓而沈氏之盛亦因
以見之
匏翁家藏集卷第七十四
