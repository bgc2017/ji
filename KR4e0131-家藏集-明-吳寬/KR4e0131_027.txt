匏翁家藏集卷第二十七
詩六十六首
春山圖
平野春雨過危峰殊秀發玉女洗頭罷端如盤髩髮高人携笻
行似畏溪橋滑結伴是何時松林閒採蕨
送戴員外出守桂林
子有長才早致身仕途隨處是通津六千里外桂林郡十五年
前杏苑人出守要知從古重作官何幸與民親昌黎亦羡登僊
去詩裏驂鸞句尚新
送張光祿時逹還南京
早入工曹績用成徊翔又作北都行長才未展猶閒地畱務能
分巳列卿言論高來通世故須眉蒼盡好風情傍人莫怪南歸
速春色遥追到石城
賀成國夫人胡氏七十
畫戟門深翠幕重北堂春酒色初濃江南秀出名臣裔天上榮
加大國封僊籙載頒人跨鶴海圖親獻客乘龍百年將種能供
養高廪長盈祿萬鍾
盆中桃花一本而緋碧二色
小圃喜多春色繁花一倂斑斑紅霞映水將落白雪當牆可攀
坐亂老人髩髮行驚醉客容顔二喬臺上連臂不數唐家玉環
送王汝英南歸
尺疏陳情入舜宮御批眞喜徹重瞳銀臺異寵曾加秩金匱
奇才屢奏功家食固知千指衆友懷皆說一心同銅官山色渾
如舊晝錦煌煌在目中
送邵國賢
簿書錢榖歎徒勞提學俄聞出戸曹都下文名如子少江西學
政是誰高璽書耀日懸霄漢驛舫乘風壓雪濤自古賓興先只
行不將小技望賢豪
送白太傅致仕
玉敕新承墨未乾都門行色萬人看法曹屢奏三年績恩旨
重加一品官勝地扁舟行樂徤故人尊酒過從歡不須更入香
山去自有西園八節灘
送冡宰屠公致仕
皇朝出入著勤勞未老頭顱有二毛遷秩兼聞離憲府收功仍
喜在銓曹天章笑捧新頒敕晝錦榮披舊賜袍更向人間誇至
樂登堂日日獻春醪
園中行讀白集
北齋坐後又西軒挾冊休將比兔園每託心情常託物巳忘官
職未忘言吳中故郡荒烟積洛下幽居宿州蕃老至一編空在
手燕山畱滯媿高鶱
新月
新月如少女靜娟凝晩粧亭亭朱樓上隱隱銀漢旁桂樹未全
長玉兔在何方自然多思致何必滿容光黃昏延我坐檐下施
胡牀遂爾成良會淸風復吹裳願言常不負莫學參與商
園中夜步
曳履孤亭側披襟小徑前藤垂風獨細樹隱月難圓散秩朝非
懶閒居病易痊老年無著作只擬錄歸田
同年會予以病不赴簡席間諸公
新秋良會禁城西獨坐公堂未得躋三客預期非不速十人堪
歎亦難齊情親只託詩筒送體弱誰將藥褁齎向晚涼生還坐
想不知若箇醉如泥
送工部徐尚書以病乞歸加太子太保致仕
中外勤勞四十年平生晩節更能全身登八座官殊重名列三
公位獨專敕捧龍章天日近衣裁麟角海雲鮮肩輿日日何
妨出故里看山有宿緣
送禮部徐尚書加太子太保致仕
玉帶横腰喜氣新賜歸爭看越精神史官早授爲前輩
聖主疇咨念老臣暘谷卜居眞有地南宮增秩更何人亦知
恩重難忘報夜夜山中禮北辰
送倫修撰文序父南還
萬里南來繫一舟綵衣春酒動離愁魁山黎水雖堪住赤縣神
州也合游晚市緇塵仍觸暑月林淸影忽驚秋朝家恩典三年
事闕下親承願少畱
爲毛憲淸題花竹圖(憲清有祖百歲生於二月)
繁花匝地凝春色脩竹凌空傲歲寒共向生辰呈秀麗偏于晩
節報平安中朝有待賢孫至東海須將大老看白髮烏紗添入
畫漢家恩詔定加官
送李世賢赴南京禮部侍郎
史局文場滯此身高才初喜試經綸東朝侍從踰三載南省
追陪只二人雲起望家虞阜曉花開退食秣陵春都門醉別遥
揮袂且脫京華眯目塵
題沈良德送行圖
不用高歌陟岵篇賜歸眞慰母心懸翟冠自送雙笄總綵服重
裁兩袖翩九世醫名多積德一門科第總稱賢吳中秋到慈闈
啓盡說宜將盛事傳
翰林送李世賢
都門無計可畱公況是秋來有便風尚憶陸機游洛下莫疑張
翰向江東詞林前輩晨星少鄕社無人海月空定有天書還召
入暫將畱務託南宮
九日風雨二首
滿城風雨重陽日何處重登戲馬臺丹闕入朝衣盡濕玉堂置
酒席難陪(是日翰林設晏)牆邊赤棗憐俱落籬下黃花恨未開安得吳
門蓑笠叟芙蓉江上送魚來
滿城風雨重陽日平地江湖大漲時木偶自漂應去遠麯生不
召故來遲人間紀事兼詩話座上傳神滿髩絲何物報晴眞可
喜喳喳鳴鵲在槐枝
早寢
老去貪眠負月華不知夜景到秋嘉疎篁倚石還摇影叢桂遮
堂定着花吟就挑燈當別館夢回搗練是鄰家如何七十年將
近猶踏朝門聽鼔撾
謝葉惟立送菊
園門歲晩只常關忽送幽花滿目斑天意故教秋色好世情不
使物華閒臨風酹酒憐人老傍徑編籬恨地慳頼有疎篁爲伴
侣平生高節總難攀
送陳德修擢南京右都御史
百年京鎬設南臺門對鍾山紫翠堆畱務遠分承寵命舊章重
整見高才豸冠戴向風前正鷁舫行從水際開便道過家誰不
羡鄕人爭看錦衣回
送何道士授都紀還鎮江次沈石田韻
鶴馭雲中來北固霞裾塵外別東華名題金闕分僊袂蹟寄丹
山離俗家鴻寶記長當吏牘玄都觀古即公衙天寒歸路淸如
許滕六前驅撒玉砂
藤梢
藤梢繞籬落黃葉照淸池屬當秋氣盡欲落巳先萎寒風旣披
拂微雪復點之坐見憔悴色不復如前時感之重歎息人老良
可悲
雪後入朝
天門晴雪映朝冠步澁頻扶白玉闌爲語後人須把滑正憂高
處不勝寒飢烏隔苑應餐盡馴象當庭又踏殘莫向都人誇瑞
兆近郊或恐有袁安
次韻韓貫道送濟之以冬至謁陵
公事驅人更莫辭亦知不是翰林時同行尚憶匆匆去暫別猶
勞耿耿思百里向前瞻漢廟五陵依舊入唐詩年來喜識荆南
面相送惟應少酒巵
謝濟之送橘次舊韻二首
味甘不用兩眉攢種得成林合棄官食後不將皮核棄扶衰■
僊丹
嘉惠恭承又滿盤牛車雪滑到應難糖囊莫道名非稱入齒冰
漿信不酸
又次韻謝送銀杏
綠葉叢叢鴨脚攢霜前摘取屬園官無花結實猶堪食羞殺花
王是牡丹
玉子纍纍走大盤老人手種食應難閩南橄欖形雖似待得回
甘巳受酸
楊應寧携畫册過園居相示巳而雪作
園居寂寞掩柴扉詩客從容出禁闈遥聽鶴聲初出迓頻瞻馬
首莫言歸臨窗看畫忘呼酒據地圍爐試解衣寒氣逼人將日
暮不知林下雪花飛
聖駕郊壇看牲次玉汝韻
天寒迎駕作郊行道院呼僮洗玉觥石鼎不逢狂道士銅爐還
餉老門生投來濡肉羓無彘雜以枯魚鮝似鯖須是石湖風雪
夜蓬窗吹火叙同盟
生日
人皆遇除夕我復臨生朝舉頭望七十前去三載遙信哉百年
内行步爲下橋早衰視茫茫面髮且蕭蕭安能如松栢歲寒還
後凋衰頽固老態加以病相撓但勝陌上花易逐風沙飄所愧
軄業曠難免素餐嘲淸秩徒兼授黃金自横腰盤南開別業舊
約負漁樵更念丘壠隔悲愴尤無聊孤燈對臥榻轉展至中宵
談命
有客能談命言予運正通運通亦何事爵位當日崇客言與吾
意所見頗不同凡今登仕者命服華其躬人徒見其美
入朝恒惴惴臨事惟忡忡官秩久益進職業愈難供王法
或幸免淸議安能容一朝奉身退憂患頓若空趨朝謝車馬睡
足日頭紅田園日以涉山水任所窮出門無禁制開口無災凶
樂哉難具述林下始收功吾生果有命歸去在吳中
正月十三夜與鄕友會飲
繞簷星月帶明河佳節相逢肯易過合郡幾人常減少流年如
我獨加多畫屏重展銷銀蠟春酒爭持蕩碧波正是金吾初弛
禁下堂休問夜如何
十五夜赴西涯飲
浙燈光起透藤絲偏與西堂雪月宜故事上元初放假新年三
日預爲期老人正爾思吳俗童子何堪唱楚詞醉後再傾紅票
酒情深渾忘出門遲
次韻李諭德生子志喜
紫禁朝回步雪中傳聞吉語信非空懸弧在戸彎如月挂綵當
筵爛若虹上日邀賓須歲滿中年爲父豈途窮(李年五十四)如何識
此眞堪喜我憶平生事頗同
爲錢副郎世恩題桂兔圖
懸崖碧樹爭倒垂金釵亂插還參差古香能受秋風吹亦復有
藤縷絡之洞門一似逢僊姬身纏寶瓔墜朱緌其下何物趺坐
危赤睛玉毫光陸離長耳聳起分兩岐視而孕焉䨲是兒惟上
有物揚清暉團團冰鏡一尺圍人名爲月非此誰月中桂滿兔
且肥信哉有影乃在斯歷觀畫記從新施收藏莫盛宣和時高
格雅淡今何稀黃筌趙昌曷不師素面朝天誇&KR0593;姨市娼塗抹
衆所嗤驀然展觀亦甚奇翩翩五色斑斕衣
傅水部索石田玉洞桃花圖寄壽乃兄宗伯
傳說騎箕上天去傅巖于今在何處翠倚西江千仞高玉笥山
前子孫住一溪流水漱雲根萬樹桃花遮洞門胡麻飯逐落紅
亂宛然此地武陵村主人自是青雲器去作玉皇香案吏不須
手拍洪崖肩水部郎官是難弟勞書寄語山中人少遲歸來三
百春妙手誰能移壽域分明只在人間世
盆中紅梅二首
盎裏孤根強屈蟠低枝老硬欲凌寒不隨桃杏供人目顔色生
來自渥丹
坐見荒園二月過莫瞻春色在喬柯分明一段江南景日暮頻
將老眼摩
送汪太守致仕
吳學猶傳舊教條南來別駕路何遙上章忽入新■報增秩仍
爲大府僚老去烏紗常在首閒來金帶巳横腰人生止足誰知
得鄕里高名豈自邀
送楊太卿應寧赴南京
太卿樓船向何處直到石頭城下住江上人迎訪故盧堂前我
憶瞻嘉樹南人只愛江南行江南樂多無宦情何如去家只百
里黃金橫帶爲淸卿老我平生忝知巳不得相從附船尾客居
初沾燕子泥官河忽漲桃花水金陵本是帝王州高臺依舊鳳
凰游知君到日好詩興佳句從今無李侯
齒痛
日者齒病作病起吾莫知知之亦甚易年老理固宜憶當七八
歲正値毀齒時齒落乃復生如艸薙即滋今勢且欲落旣落生
無期又如枯樹然安能發新枝落亦不自愛獨何以痛爲使彼
無所痛盡落奚足悲夫豈若韓子計歲以數之何况舌自存而
復食無虧吟聲雖函胡尚可和吹箎食物雖齟齬尚不廢含飴
但使痛除去此外不求醫
輓毛伏羌
早持一劒策奇勲忠勇平生亦罕聞象應星辰通上將氣驅貔
虎冠三軍捐軀報國懷方略進爵酬勞著誥文當宁只今勞
北顧誰令頗牧起丘墳
送史引之知隨州
儒者之餘事纘言以爲文古人嘗有言文章能潤身君昔在閭
里誦習殊精勤浮俗志莫奪翩然曳儒紳稍長取鄕貢謙抑愈
恂恂蹉跎二十年賢名只如新昨欲就常選懶看曲江春同輩
爭勸畱顔色自欣欣入仕非一路期以澤吾民我志乃在此科
甲眞淺論銓試出緒餘冀馬竟空群楚邦非險遠民風更淸淳
宋賢讀書處遺蹟想應存此地初爲守平生志方伸三年成美
政吾老猶當聞
送馬學士良佐還南京
院事淸閒不下堂手披竹簡置銅章虞廷初考爲三載馬氏重
聞有五常官到鎬京諳典故地通岷水接家鄕南風又引扁舟
去一振塵衣上鳳岡
送宋郎中出守廣信
水部才名滿數車向來相識自京華雲間接壤爲鄰郡江右分
符得過家旌旆微沾秋野雪桅檣高入晚汀霞親民長策今須
展故里誰將晝錦誇
園居二首
朝回當暑葛衣輕影過清池浴鳥驚種得玉延纔出土客來何
物可爲羔
靜處誰兼吏隱名名兼況有老儒生却憐一畞幽棲地百里吳
山不會行
追和朱樂圃先生蘇學十題(有引)
泮池
半形循學舍一水轉松林盛矣來多士依然廣德心跨橋方覺
闊垂釣不知深此地名龍腦揚波願作霖
玲瓏石
奇特非常品來從建學前久爲錢氏物中有洞庭天輕比濱浮
磬温須玉出煙菱溪何足記想見狀頑然
百幹黃楊
嚴凝霜雪後蕃衍弟兄同帖莫題靑李刀難斷寸葱厄多逢歲
閏材短謝良工桃李紛如許終看立下風
公堂槐
密葉連街上孤根寄學中名揚蘇子記隂覆魯侯宮旣久今何
在惟喬自不同曾沾時雨化多幸遇朱公
辛夷
莊周稱散木形狀獨離竒名在誰多識花開每及時鳥窺無可
食虫蝕也須醫作筆應全誤紛紛落硏池(一名木筆)
石楠
泮水根常漑臨池路不遙顧瞻依曲檻愛護障輕綃別種爲交
讓(香楠爲交讓木)終年亦後凋有材非㸑用斤斧免山樵
多幹栢
新甫傳遺種吳門見後昆碧霄多直幹黃壤本同根霜雪持高
節莓苔接古痕三年非榿木十畞自隂繁
竝秀檜
講堂前竝立霜雪傲玄冥此樹今猶在常年不改靑雨來添秀
色風動散微馨科第能相繼題名下有亭
新杉
生爲松栢類不逐歲寒凋弱質蒙春雨高情薄紫霄諸生沾賸
馥巧匠待長條此日材當大初栽自宋朝
泮山
少小游歌地升堂步未竆移山元費力覆簀竟成功狹徑埋芳
艸孤亭納暑風登高誇壯麗興學念文翁
蘇自宋有學景祐初范文正公來典鄕郡延安定胡先生爲
師繼之者爲樂圃朱先生公旣名臣二先生又良師皆一時
人才造就遂盛于天下學故吳越錢氏南園也規制宏壯遠
去市井山水之勝嘉樹奇石錯植其間宛然林壑也舊有十
題曰泮池玲瓏石百榦黃楊公堂槐辛夷石楠龍頭檜蘸水
檜鼎足松雙桐至樂圃掌教時巳亾其四先生乃益以多榦
栢竝秀檜新杉泮山而十題復完今去當時巳數百年獨泮
池泮山尚在而講堂前二檜疑即竝秀若奇石固有不知其
孰爲玲瓏也寬爲童子入學固不知十題之名獨見國朝
士大夫詠學中諸景詩石刻然皆非十題之舊矣比寬自在
都再入翰林專掌誥敕暇日得閱秘書而樂圃集在焉見
十題之作而先生自叙其前尤詳乃悉次其韻一過夫今之
學遭賢郡守屢加興修規制益勝然所謂諸景又亾其三四
矣況數百年以前者乎故旣和其詩復序其事庶其物雖亾
而其名猶存後世亦有考焉爾辛酉五月旣望序
爲崔太卿題史都憲墨竹
容臺有地堪種竹北土高寒數根足未許長竿可釣魚況云美
筍能熝肉太卿好竹如好僊夜夢時時游渭川醒來忽見竹滿
壁墨痕濕處何蒼然彷彿庭前秋月白影落旁枝猶百尺化龍
只恐起清波棲鳳却疑依巨石人間酷暑何時徂對此翛然暑
氣無伊誰能事寫此圖人云中臺史大夫
爲錢僉憲題二士圖
二翁吾不知爲誰晩來共坐崖石危一翁攘臂方談詩一翁抱
膝如有思平湖萬頃渺風漪隔岸蒼山脚下垂巖姿樹色望忽
斷正是白雲初起時吳中山水正如此震澤洞庭天下奇更教
此地看明月萬鍾千駟將何爲我欲徒步往從之只恐二翁嫌
我是俗客塵衣不使汙崖石
題石田畫卷寄沈時陽
松林晝靜人獨行隔林似聽吾伊聲春山滿眼發蒼潤知是曉
來初雨晴南望荆溪溪上路路繞長松千萬樹太湖蕩漾映高
門此是荆溪長往處何人能棄冠裳歸只向松隂覓詩句便欲
從之未有期淸夢時時此中去石田高士臥東林故寫長圖慰
我心封題却附湖船上只恐雲深無處尋
匏翁家藏集卷第二十七
