匏翁家藏集卷第十三
詩四十九首
乙丑元旦星變下詔求言二首
午門黃繖忽高張御墨開來秪數行從此諫官閒不得案頭多
製上書囊
詔旨分明近可聽千官拜舞出彤庭定從新歲多新政却認妖
星是瑞星
次韻施煥伯自製菜燈見送
蘢蓯翠玉巧相連疑送春盤入夜筵園子看來猶恍若市人携
過巳喧然肯將根柢埋泥土未許光華照木天䞉有儒家風味
在買油聊費幾青錢
次韻啓南寫贈施煥伯范莊梓樹圖
行人墻下摩挲處重是范公親手培此日載將嘉樹賦淸風長
傍義莊來空尋蟻穴難成夢免製犧尊豈不材須信畫家原有
意展圖如對北山萊
分題蔣山送屠寺丞
方山在其南破山在其北中維鬱然高失却兩山色昔人云龍
蟠信矣甚奇特神靈樂幽棲後世姓初易其陽築壇場
高帝始建國是時昭瑞應香霧俄四塞終然作陵園萬古奠南
極至今五色雲變化在頃刻迢迢太平堤高出如膂脊行人睇
層峰勢壓厚地側陟官喜南行拭目此親覿棘寺拄笏時公餘
幸閒隙丞其不負子終朝翠千尺
題墨竹贈邵楚雄行
柳州刺史詩猶在種柳何如種竹淸便向滇南長孫子郡人須
繫使君名
二月晦日濟之邀看桃花四首
風將花信報來眞不見花開只見塵却愛君家紅兩樹小園只
合號藏春
花氣歕人暖欲醺不須庭下舞紅裙諸公好盡杯中物春色三
分巳二分
夕陽持酒酹花魂新柳疎疎總映門漸有狂風吹綠暗巳無明
月上黃昏
兩株濃淡喜齊開句引詩人共看來縱使階前都落盡幸無流
水只靑苔
追和啓南癸卯元夕後過施煥伯飲
天上星河隔一簾夜寒詩骨避重簷大牀坐久頭相觸短紙題
多手自粘佳節巳過燈火在當年合向畫圖添魚行橋下平生
路未老同游不待占
送仰給事進卿赴四川僉事
石城風月共襟期不負高名舊所推給舍官御新改日朝廷言
路大開時西郊屢望雲行密東郡爭傳水漲遲秋到扁舟三峽
穩想應甘雨逐分司
分題圯橋送張公實參議
行經下邳城試訪畱侯事遺蹟今何存臨流漫相指侯也本韓
人天其卑劉氏能擊沙中椎顧取圯下履何必魁梧人中心始
知耻舉足直受之匍匐更前跪欲爲帝者師寍被老人使嗟當
嬴秦時虐𦦨到經史兵書尤所禁搜索徧焚毀一編出袖中依
然先秦字乃知老人愚遠勝始皇智黃石聊託名老人亦人耳
避世能全身同時類黃綺維古多斯人過客勿疑此去之千年
餘爲侯究終始始見滄海君終從赤松子
賓之學士以母病寬以弟喪俱在告敬蒙
東宫賜問賓之有詩紀事謹次韻
僊蹤每恨失同堂(寬初與賓之同班侍講後陞官始分)賜問深慚及右坊班近前
星仍遞直語温他日尚無忘薰風又喜萱花茂苦雨偏傷棣萼
芳孤抱幽憂增感激晩來詩句爲携將
閱亡友陳起東詩墨
寥落江山寄一官惡懷中歲反多端猶瞻壽域遥持酒豈料書
幃已蓋棺坐上威儀眞簡率句中風韻少酸寒晴窗遺墨斑斑
在淚灑瑶箋不忍看
輓鍾同御史(同景泰間以諫復東宫而死後贈大理丞)
屹立丹墀犯逆鱗臺端風采一時新豸冠不倩旁人正螭墨能
將大計陳試使剖心應爲國亦知緘口定全身周君巳死宗元
逝墓碣終當表直臣
爲楊應寧題夏太卿墨竹
舍人好畫誰與儔子美詩裏之劉侯鳳池退食多淸暇每抱縑
楮從人求昨者開筵宴賓客四壁彷彿橫滄州酒酣指點到脩
竹數竿倒拂湘江秋清風翛翛刷翠羽孤鳳欲下中堂游乃知
夏卿妙筆墨奇態縱横纔頃刻歘然令我走避之仰面分眀堕
崖石紛紛眞贗不可知我意是竹皆堪詩試看北地苦難得此
種數尺靑垂垂舍人好畫兼好奇明日南行過九疑扁舟夜靜
月初出想對楚人歌竹枝
送應寧雲南訪族
曲水當年翠幕新看君曾探杏花春愧無文贈張童子喜有詩
傳賈舍人洛下未通黃犬信滇南不祀碧雞神卜居京口謀如
定晩歲扁舟尚可親
秋享致齋呈同館諸公
柴禁門深早散朝步歸齋閤坐寥寥日高宿霧渾如撲秋至涼
風不待招河上圉人來浴馬樹邊童子去承蜩詩僊只在爐烟
底繙盡晴窗白雪謠
又懷翰林諸公
古樗當戸翠隂浮畏暑時時候蓐收人遠端如隔千里日長何
止度三秋焚香合送淸泉餅酌酒休誇白玉舟頼有大牀便午
睡只將幽夢繞瀛洲
答諸公見和
詩筒相送少沉浮入手雲箋次第收苑鳥亂歸初對晚井梧將
落又驚秋廟垣馳過天閑馬齋閤橫如野渡舟憂抱無緣從祀
事高丘南望是長洲
次韻程克勤抱病齋宿
嬾着朝衣侍禁門非關好睡只昏昏吏歸別院鷄聲起客去當
階馬蹟存展卷書魚常自拂倚牀壁虱未堪捫知君痛定還思
痛便腹空畱百壯㾗
又次韻使坐
此夜金莖浥露涼誰家玉琯弄淸商河流屈曲東溟近星彩闌
干北斗長法駕出宫千騎整廟庭陳爼萬松香詩人抱病渾無
寐欲獻豳風七月章
送儲考功靜夫
獨赴南都第一曹癯然風骨舊儒袍海鄕人物前朝盛春榜聲
名此日高粉署品評多有暇𬗋宸趍謁未勝勞平生爲忝斯文
契雲路難畱自羽毛
次韻胡彦超致仕畱別
昔人早巳歎賢勞十載何堪第六曹忽報兩涯秋水盛回看千
里白雲高遠途重負歸方釋巧宦爭馳戰敢鏖爲想東陽名酒
熟和陶詩就合風騷
送沈良臣知歸德州
吳下傳經久得師名高黃榜副深期進身自惜凡三揖出守于
今又一麾親老定儲迎養祿官廉須立去思碑連科佳話鄕人
紀三沈賢名欲共馳(戊戌科沈元知深州辛丑科沈林知㬜州甲辰科良臣俱長洲人同姓)
秋日園居對雨
但聞人悲秋未聞人悲夏所以涼風生不如暑雨瀉何況風雨
交蕭蕭自深夜朝來御裌衣寒粟凛生胯凄然園林間物色巳
可訝兩榆本朽材牽牛故憑藉引蔓何其長見汝易凋謝決明
顔色鮮獨立出其下籬落幸無求疎枝正相亞
晩晴
閱書短窗下陡覺雙眼明不知荒園中晩來雨初晴西墻閣夕
照晴光射東生海天一何高崛起虹蜺橫須臾歛去之天巧聊
戲呈憶昨延二子(玉汝原巳)劇談見鄕情憂懷爲少散非藉宿酒淸
却愁雨旣甚飄風復相傾安能更致之共此林下行籬落滿秋
意菊枝巳含英我自比陶潛人誰作王弘聊申再三約預訂重
九盟
爲寍縣令蕭光甫題墨梅
老榦彎碕新榦直總是昆吾鑌銕色枝頭忽被北風吹迸出疎
花成戲劇薄如蟬翼細蝶鬚敢與臘雪偏相敵雪也無香復易
消阻山背水俱無策花神冷笑不言功月下翛翛倚蒼壁狂游
不到綺陌間小隱時當野橋側平生高韻有誰知此種奇姿何
處得𥙷之已逝叔雅亡人間久矣無淸蹟詩人未𥙷白華詩畫
家重倒金壷墨悠悠此意我所諳欲向蕭侯聊比德試看寍縣
九年官篋裏只餘花的的士林傳玩等甘棠黃鶴樓中莫吹笛
送巫克莊知孟縣
霜落都門重此行長材聊復慰飢氓定期赤地連村熟試看黃
河繞郭淸春院種花前令事秋闈攀桂昔年情中州不與長安
隔䞉有人來逹政聲
送袁道官還南京朝天宮
九曲門深古洞天冶城山色尚依然重開𬗋府如三島一着黃
冠也十年聊逐斯人游世路更從何處領眞僊數間祠屋偏鄰
近好拂丹靑護㬜賢
送道士羅永澄還住福濟觀
獨鶴翩翩下玉亰霜空無際趁秋晴久爲玄學慚方士親向僊
班謁上卿水岸曲通三島僻夜壇頻禮七星明橊皮繞壁題詩
滿歸與回僊又慶生
送鄭仕信知大猶縣兼問訊王允逹
州縣勞人歎獨賢秋風捩舵又南旋浦江喬木渾無恙庾嶺梅
花却有緣豈待新遷隨例得更將遺愛與人傳靑巖山下經過
地爲謝閒居鳳沼僊
次韻侍郎王公還南京畱別二首
畱務經心白髮新從來學海更知津入朝未曳尚書履直閣曾
垂學士紳天上誥詞瞻湛露郢中詩句和陽春後生共有攀畱
意不獨詞林滿故人
秋水浮來畫舫新南歸仍喜渡天津未從江左誇王導如向朝
端見李紳黃菊又逢燕地晩靑山偏愛秣陵春陛辭却枉重曈
顧應識靑宮舊學人
送王抑夫赴官陳畱
南都聽罷鹿鳴歌坐覺悠悠歲月過久矣長才淹上國壯哉名
懸隔南河鄭莊此去須行水趙過從來善種禾能使流移皆復
業看君聲譽數車多
送林朝信還廣西分韻得歲字
玉河凍不流曉結冰花細客館傍東堤三旬喜畱滯捧表被光
華開筵接親契抵任尚遲遲吳門度新歲
題啓南畫
閉戸蕭然亂雪中巳無賓客晚堂空槁梧獨據忘爲我老筆能
揮愛此公却構石闌臨絶澗似聞茆屋卷秋風十年別却西莊
路歲暮相思白髮同
題元顧仲瑛玉山佳處卷後(卷亾已久仲瑛之孫御醫始得之上有陳基記文)
神龍飛度石頭城一日吳門失顧榮池上已亾金粟影(仲瑛臨池軒名)
邑中不改玉山名故人斷簡重相授内史高文孰與評(基仕僞吳爲内)
(史)栩栩百年眞夢境濠梁還見舊題銘(仲瑛後遷中都家于莊子觀魚臺傍題其屋曰)
(夢蝶)
玉汝席上詠物
橘
來從馬上郎猶帶洞庭霜香霧騰金斝淸冰貯赤囊曾聞書後
寫宜向醉中嘗愛此非陳𬗋能畱客滿堂
新米飯
繞厨香飯歕初成吳下長腰舊有名何事今年荒旱甚貢餘猶
自飽新粳
玉箸魚
天寒鑿破水晶宫貯向銀盤望若空對案莫教容易食層冰指
落念漁翁
濟之席上詠物
風菱
長腰如磬折入手訝中空歲晩懷佳味吾曾白傅同
銀杏
洞庭霜落後不數橘能黃把玩還長笑因懷阮籍狂
冬笋
錦䙀秋後脫玉趾雪中過大嚼何須肉平生愛老坡
贈顧正科鏞還中都(仲瑛五世孫)
淸晨持刺扣門投有客來從淮水頭吳下故家依二曲沛中遺
調習三侯閱人詩畫才情麗傳世衣冠仕路優欲盡尊前鄕土
話雪晴歸騎恨難畱
悼李御史士常
紛紛餓莩蔽河津不䘏微軀欲徧廵驛騎書來俄即世輤車棺
在巳周身道塗涕淚從諸弟文字交游失此人知是平生無別
好只將詩句哭元賓
&KR1180;濟之送銀杏
錯落朱提數百枚洞庭秋色滿盤堆霜餘亂摘連柑子雪裏同
煨有芋魁不用盛囊書復寫料非鑽核意無猜却愁佳惠終難
繼乞與山中幾樹栽
寒夜熟寐右臂偶加湯具成瘡痛甚不能舉移因讀邵
康節臂痛吟戲次其韻聊以遣悶耳
春滿寒衾擁瘦軀無端一痛折肱如爲文曾效前修撰(少時曾作湯媪)
(傳)作字俄遷左秘書禮&KR1180;擎拳情可恕醫因掣肘病難除坐來
歲暮多憂色此苦誰非自取乎
匏翁家藏集卷第十三
