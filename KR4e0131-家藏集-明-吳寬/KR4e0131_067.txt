匏翁家藏集卷第六十七
墓誌銘一十一首
亾姊吳氏墓誌銘
吾姊嫁爲周諤之妻者吾仲姊也年十九而嫁嫁十三年而卒
年止三十有二姓吳氏諱妙善世居長洲父某母張氏吾姊生
十歲時從女師授書習女事巳不煩勤誨稍長親鍼黹刀尺經
手即可觀性簡約靜顓處一室未嘗輕越戶限平居非荅述或
終日無一語他或譁笑巳獨端然若弗聞者故家人皆嚴重之
雖父母舅姑遇之亦異他女婦雅不喜靡麗資於身者常不足
而推諸人者亦必以道也其處上下内外屬皆能順適其意而
尼媪之類則不欲與之接蓋其爲人如此其旣得疾也家君往
問焉答曰幸少差他日復問其答如初及疾甚或曰前言者其
紿父邪曰老人不堪憂死命也何必纍老人哉由是吾姊之卒
家君痛惜之而不自知其哭之慟也其生宣德庚戌閏十二月
二十五日卒爲天順壬午三月某日卜地于吳縣太平鄕花園
山之原乃以明年癸未八月十六日葬焉生子一人曰遂甫六
歲女三人曰素廉許嫁未存敬曰素雲五歲曰素靜生始五月
今吾弟宣抱養于家吾姊之疾歲當大比嘗語寬曰吾得起而
見汝應試乎孰謂其竟卒而不能如其言乎嗚呼其可哀也夫
其可哀也夫銘曰
行之完也女婦之良命之虧也閨壼之傷報弗稱施孰是主張
吁嗟乎彼蒼
周母蔣氏墓誌銘
周氏居江隂顧山之下其以山配氏稱江南久矣蓋自伯源甫
以力田造家生子宗苑至孫孟敬家益大田益廣名稱益盛蔣
氏則其配也孟敬爲人襟抱闊逹嘗一日出粟六千石助縣官
賑飢事上朝廷特賜璽書襃之而旌其門曰孝義孟敬曰凡
吾粟之出先大父遺我後人者也顧此恩寵我何敢居於是伯
源甫下世矣遂復得旌其墓曰義民仍取旌門者題其堂以侈
上賜且以自勸故廬陵楊文貞公爲之記其略曰國朝旌庶
人墓自孟敬始蓋紀實也時人以爲榮然當孟敬出粟粟多至
弗勝載雖他人視之亦有悋惜意蔣氏居中方從臾之不少沮
一言故卒就孟敬美事用是蔣氏之名亦爲鄉黨知蓋孟敬至
此名稱愈益盛矣貴而矜名者率嫌不與通邑人因得疵而訟
之遂父子竝繋詔獄事有無卒莫能辨竟死戌其家三人獨其
季子以幼弱故幸不及蔣氏日與孟敬側室俞抱持而啼一室
孤寡相視纍然也當是時周氏不絕如帶天順改元恩赦下
其仲始還自雲州戌蔣氏教之約用度謹交際復理田事迨季
亦漸長則延良師教之使業進士冀再光門閭數年間卒植其
孤復其家蔣氏力也然其二子亦孝知母之有隱憂也朝夕相
與娛之歲時稱壽列長延集宗族于所謂孝義堂兄弟二人衣
斑觴醴起舞于前蔣氏亦爲之破顔一笑云其生以永樂甲申
五月二十七日卒以成化甲午九月十六日壽七十一子男三
振先卒者拱承事郎掖邑庠生女四長適朱武亦先卒次適許
池孫男三祥熊祥驥祥鼎女二以丁酉歲正月某日葬于邑之
香山北麓合其夫之兆掖奉其兄之命持海虞衛君之狀蹐予
門再拜請銘蔣氏諱賢字淑賢出無錫湖塘亦著姓父曰昂夫
母曰郭氏銘曰
維婦從人而人匪從昔同其盛有替則同家難旣多遑恤我躳
銜橛之驚幸途弗竆扶孤舉墜克昌其終白髮種種門楣復崇
問此何爲維婦之功山穴窈然託體其中龜筮恊吉子孫具逢
胡母劉孺人墓誌銘
蘇郡儒學有賢師曰訓導胡君君有賢母曰劉氏年八十有九
以成化十二年正月七日終于家訃至訓導君將去任卜其年
某月某日葬其母於安成某鄕某山之原持從兄黃州推官性
之狀從以諸生朱文輩謁予乞銘予旣弔君且謂君不得久專
教法造就學者更爲諸生弔旣乃以禮辭銘不獲退則據其狀
而書之劉氏世爲安成櫟岡人父曰志亨年十七歸同縣胡時
憲甫初入門巳能持婦道甚習舅如庸翁性頗嚴峻難事事之
偏適其意及姑歐陽氏没奉後姑王氏旦夕曲意承順有人所
難及者人以故稱之居數年胡不幸多故訟興疫作死亾相仍
家之財物或有乘間盡匿之者當是時劉氏適筦内政一置不
問方脫簪珥鬻衣服以佐日費卒之相其夫復産業如前日人
以是愈益稱之及時憲旣亾痛哭如不欲生諸女有欲爲佛事
資冥福者則不許曰吾知喪服葬祭之禮而巳彼佛何爲者其
後仲子以明經中鄕舉得教軄數遣人迎養輙辭不往曰吾爲
未亾人獨享祿養非心所安也此予所謂賢母也劉氏有男子
二人曰常曰經女子七人一適姚氏六適劉氏孫男二人曰振
華曰振儀女五人曾孫男女各三人經即訓導君其爲人廉介
善教人有吾鄕陳永之先生錄其事此予所謂賢師也然其賢
孰非出於其母者是宜銘銘曰
經傳攸存閨門稱首柔正維妻聖善維母婉婉孺人德則多有
來嬪于胡年則甚後有酒有漿有箕有帚亦有詩書教詔在口
奉我舅姑事我天子成我諸兒我心庶矣家室和平産業完美
歷變得常婦功乃爾九十其壽旣樂且康報施則然匪氣獨長
安成之野魯國之防豈效崇封刻此銘章
太宜人陳氏墓誌銘
吾友兵部軄方郎中陸君有母曰太宜人陳氏蘇之崑山人也
軄方有才操文學蔚然士林之望太宜人所以安其祿養榮其
封命者幾二十年乃成化甲辰十二月甲子俄以疾卒享年七
十有五太宜人少歸于陸與其夫惟敬處甚宜而事其姑尤以
孝稱姑有子幼病尫羸苦於鞠養太宜人爲之乳哺以代其勞
子多夜啼輙抱負行室中往往至逹旦不寐竟長大之又以姑
念其二女之病與無子也饋遺殷勤每先其意居常與家人會
食有一美味必別儲之以奉其姑姑病親嘗湯藥當暑侍之久
而不惓後數歲姑没衆爭取所遺物獨憑尸號慟不顧以哭泣
故目竟成疾蓋其孝如此其處諸婦中雅善含容若子孫有小
過必責誚之不少貸也蓋自惟敬没所以成立其子孫者其力
爲多性儉朴不喜華靡然特精於女事雖瀚濯之麤者人莫能
及凡其賢能巳嘗見於學士大夫之所紀載至是軄方將以明
年某月某日葬其母于太倉陳門塘之先塋手錄其事衰服蹐
予門告曰願得墓銘太宜人早喪其父宗義頼母姚氏鞠之而
伯父宗訓更讀書秉禮故幼則不失教多知古人賢孝事實其
所以施於家者蓋有所受也以其子嘗任稽勲主事初封太安
人後進今封子男二人長容即軄方君次宏孫男四人曰儀伸
偉傳女四人長適太倉衛指揮使張漢次適柴震談章次許適
武勲銘曰
維養之豐而封亦崇人曰有子不觀其躳何以觀之令妻賢母
況也平生亦復孝婦鼎食閫居天與之壽子心傷悲謂獨不久
嗟此刻詞維以慰之
沈燾妻蔣氏墓誌銘
蔣氏名淑芳吳人蔣恒敬之長女也恒敬之先居宜興號儒宦
家後徙于吳至曰惟明始業賈以爲生惟明生恒敬娶陳氏初
得女賢而且能其父甚愛之不忍嫁也乃得燾爲贅壻燾字良
德御醫以潛之孫方游郡學爲諸生才質偉然可望與其妻處
甚宜之時其妻有一弟病久所以視其起居旣勞及其弟死未
幾一妹俄繼之重悲傷哭泣而病亦作遂不可救死之日成化
十五年十二月十七日也年二十六以明年三月巳亥葬于沈
氏某山之先塋予妻安人與其母兄弟也聞其死哀甚適燾以
書來請墓銘吾妻曰是女之爲人有可書者乃序曰蔣氏年數
歲時巳善箴黹稍長益婉嫕事其父母與待其父母之黨孝愛
甚篤性不喜華靡凡服飾之美者多斥去之頗好佛嘗念父母
之恩欲報遂蔬食數年旦則焚香誦佛書以祈燾至撫其弟妹
於飲食衣服之外尤能以善言開之宛如女師然旣與其夫處
聞誦說聖賢經傳輙了其大義始悟以佛氏爲非更勸其夫益
勤學業燾感之讀書學宮每月朔望始一歸其家蓋有樂羊子
之妻之風焉及病革囑其夫以數語皆非流俗婦人所能及者
燾悲其言而從之是果賢巳銘曰
手足之情男子或弛於彼失之乃得之此眇然弱質不出庭戺
古不傷生我寧哭死有家于家父母所喜葬則從夫百歲以俟
喜者以悲況乃夫子託此慰之且播厥美
故雲南左布政使袁公妻盛安人墓誌銘
故雲南左布政使華亭袁公有賢配曰安人盛氏南和縣學教
諭忠之女也初公娶于張賢而早卒求繼室難之後得安人安
人貌端嚴而性明惠持身肅然言動不妄婣族皆爲公賀公居
官廉潔自祿俸外無一金之蓄安人能以勤儉助之又能撫育
張氏所遺諸子恩意甚至故公不知其妻之嘗没而諸子亦不
知其母之嘗失也公嘗僉廣西按察司事時以蠻獠不靖日督
兵于外亦惟安人之善治家因得盡心軍旅間卒成功名超遷
至按察使其後有雲南之擢則憂其父高年畱安人侍養于家
其父亦樂焉不知其子之遠去也未幾公卒于道柩至安人迎
哭屢至頓絶而其父明年亦亾安人率諸子治兩喪皆合乎禮
觀者稱之蓋又數年而安人以病不起實成化丁未五月一日
也享年六十有二有六男二女男曰偉曰儀曰僖曰倣曰佩曰
億女長適縣令陸翰次適張天恩自倣以下與張氏女安人出
也孫男若干人曰某某女若干人佩善書以鴻臚寺序班直文
華殿將迎養其母俄而訃至他日欲歸治葬乃持中書舍人倪
君之狀來請墓銘曰佩不及事吾母於生時而爲此送死之具
何如其悲也予憐而許諾安人葬以卒之年某月某日墓在華
亭某鄕合布政公兆其稱安人者以公初任刑部主事所受封
也銘曰
以順爲正德之良順而克相家必昌咄彼哲婦反其常呶呶長
舌何可當有賢安人名允臧夫子陳力孰所襄被以命服終煌
煌獨不逮養子所傷何以慰之此銘章
靑澗縣主墓誌銘
縣主旣沒其子銘自平涼馳告于朝上若中宮聞之
皆遣内臣賜祭于其第仍敕有司營葬如制於是銘復念
曰吾母甚賢今且葬墓宜得銘乃來請于予予辭之其請不巳
則起而言曰吾母實太祖高皇帝之曾孫韓憲王之孫
而襄陵莊穆王之長女母妃曰鍾氏而吾母則夫人馮氏出
也以正統間賜封號曰靑澗縣主吾母幼則以孝稱祖母妃
季氏得疾甚危嘗籲天刲股作糜以進竟愈之巳而馮夫人疾
作愈之如前日事聞諸朝特賜璽書獎諭有宗室之光之
語蓋吾母雖生長富貴無驕侈態凡閫以内事能以身任其勞
暇則閱女史以自鑒而巳與吾父儀賓府君處尤能順適其意
吾父甚宜之凡餘四十年相敬如一日至待諸子不以親疎間
其恩意蓋言其母之賢如此是固宜銘也縣主没以成化十八
年四月十二日享年五十有五後八月儀賓公繼没乃以又明
年甲辰十一月壬寅日合葬于平涼縣由延里之原縣主有子
即銘以軍功授官服其三子鉞錡銓女三長適平涼衛千戶張
英餘未行孫男二曰澄郡庠生曰瀾女四人銘曰
麟趾之化及于宗族維孝斯安維敬斯睦維此克舉可考其餘
子孫百世護此幽墟
毛母何氏墓誌銘
鄕貢進士毛珵以成化十七年十月十七日喪其母何氏明年
四月二十九日將葬于吳山之原以書屬其友周原巳爲狀請
予銘往予聞珵葬其父得治壙法以是送其親死如禮所謂附
於棺者無悔足矣何取於銘原巳則道珵之意甚懇若不可巳
者乃視其狀得其母數事蓋謂其勤曰珵之父叔行甫初贅于
俞及婦死而歸故産巳廢時何氏入門爲繼室圖所以養生者
悉脫簪珥貿絲晝夜治爲縫縷鬻之衣食竟足謂其孝敬曰姑
范年高諸子巳分爨遂逓養之何氏謀于叔行曰吾家幸麤立
獨不能具孟飯專爲老人奉忍使之㒒㒒往來乎姑安焉則益
致甘旨不缺謂其和且慈曰何氏旣能養有嫉之者至出詬詈
語遂曲爲卑下以悅其意卒相驩然叔行有前妻之子玉嘗出
于外及叔行没立召歸主喪更日以善言導之大率言其爲人
如此可謂賢矣何氏之先無錫人父復初爲長洲陳氏贅壻始
家于蘇毛世爲蘇人其先皆不仕至珵以明經取科第家益振
然凡珵所以從師向學者多其母之教其又賢矣何氏卒時年
六十有二男子三人長即玉次珵次瓚女子一人適沈椿女孫
五人銘曰
葬而望望庶有壽母何以壽之其藏不朽吳山嶔崟墓木森森
有待寵光孝子之心
林孺人墓誌銘
翰林編修李君與予爲同官且有同年之契也數爲予言吾母
老吾居京師久吾所爲不即歸者冀得科第有官秩以慰之也
今幸得而有之又例不即歸然歷三年封典當下歸亦可以榮
之也吾寍待焉居無何君之弟仁貴以母亾書來告君啓封哭
失聲明日予往弔之又哭失聲曰吾不忍言吾情事也旣而起
拜曰吾母無恙時諸凡葬具竊忍預圖惟是葬宜得銘敢以累
子予視誼不可辭則應曰諾他日君自爲狀授予曰吾母林氏
莆田人也林出唐九牧葦公之後葦公之弟藴以忠見稱而從
子攢以孝致瑞閩中謂忠孝林家曾祖棄游洋訓導祖應龍太
學生父琚隱居不仕母宋氏吾母天性賢明知書解事平居嚴
重不苟言笑蚤歸于先訓導府君柔順有禮成内助功歸未幾
遭舅孟芳先生喪家適中衰能盡斥簪珥以營葬具而大姑鄭
氏年高左右承顔俾忘喪子之憂先府君後領鄉薦分教雷州
于時姑宋氏年亦高遂請畱養姑迫之行乃行雷在萬里外有
所得歲時遺致殷勤不以遠廢其孝類如此及先府君以母憂
起復改除寍縣未行而卒還葬蕭然貧家也吾母數抆淚嚴戒
諸孤曰貧吾安之久矣奚足憂憂汝輩之墜家世耳嗚呼不肖
所以有今日者其孰使之巳矣不可得而報矣卒以成化十年
四月乙丑享年七十有四子二人即仁傑仁貴孫男一人曰某
女四人卜是年某月某日葬邑太平山之原合先府君兆蓋狀
云然銘曰
閩中氏族林居多維孺人出忠孝家唐諸王孫譜不磨早年委
禽仍伐柯有姑孝敬家乃和有夫柔順禮匪頗有丈夫子登高
科以嚴爲慈日撫摩誨言在耳去則俄榮封未下如哀何千秋
同穴山之阿子孫蟄蟄墳峩峩
朱孺人墓誌銘
朱故淮南名家也後徙于蘇遂爲吳縣人有曰福賢者生孺人
笄年歸干故陳府君仲禮氏陳亦吳之名家也族大而産厚孺
人入門能處其上下而未嘗營私卒能使府君兄弟老而歡然
府君家濱大河嘗天雨雪見挽官舟者凍餓不能前輙作糜盎
中徧食其人鄰有客死者人莫之視爲具棺歛之而歸其喪事
多此類府君旣没生子綸好義益甚綽有父風寬嘗誌其墓所
謂活産婦水濱者也仍世積德吳下稱之然里之人則曰陳氏
父子之爲義孺人與有力者孺人爲人仁恕恭勤和其親戚惠
其婢㒒至如烹調縫紉之事皆可爲女婦師然此不必論獨所
以贊其夫導其子者心則厚矣宜若得厚報數年前一月夭其
孫男女七人明年而府君没又四年而亾其長子又四年而仲
子死焉孺人連哭數喪悲痛無聊又四年是爲成化十年二月
十五日亦卒於疾矣年七十有二子男二長即綸娶葉氏仲曰
紀娶江氏女三長適吳恭次適蔣禮次適翰林修撰吳寬孫男
二曰曰瑬女六適袁綸沈綱唐鼎湯璋其二尚幼以十二年
三月十七日葬于吳縣至德鄕金山之原祔其夫之兆夫孺人
之德禮肅仁𥙿類苗夫人惜無壻如韓退之者銘其墓而傳之
銘曰
陳氏之德世繼其厚有&KR1036;有導有賢婦母孰惠其迪而逢其咎
孰種之勤而穫則否潭潭高堂煢煢白首償德幾何其殆中壽
諸女弱孫爰及孀婦哭號于野扶送其柩壼彛旣全天道莫究
我尚有待遠在其後
匏翁家藏集卷第六十七
