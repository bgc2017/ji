梅溪先生後集卷第八
七月三日至鄱陽
我来鄱君山水州山水入眼常遟留絶境遥通雲錦洞
(安仁縣有絶境亭雲錦水)清音下瞰琵琶洲(餘干縣有清音堂琵琶洲)于越亭前
晚風起湖入鄱陽三百里曉来一雨洗新秋身在江東
畫啚裏
次韻何憲子應喜雨
亢陽誰謂不為灾飢饉連年甑有埃旱魃忽隨冤獄散
雨師遥逐使車来平反盡欲歸中典調爕端宜位上台
更喜詩如杜陵老江流坐穏興悠哉(某至郡而雨何憲詩云人間正作雲)
(霓望天半忽驚霖雨来)
登綺霞亭用喜雨韻
六月西征遇旱灾脩途千里踏塵埃雷公俄喚阿香去
霖雨便隨流火来天入滄浪游楚越雲翻䆉稏憶温台
綺霞亭上一回首滿目湖山壮矣哉
追和范文正公鄱陽詩
郡齋即事
理郡端如理乱絲范公往矣欲誰師典刑猶有堂中像
光豔長存壁上詩未報國恩嗟老去不逢人傑恨生
遟一尊坐對鄱江月耿耿忠懷秪自知
游芝山寺
出郭上崔嵬山川亦壮哉三芝誰采去五老欲飛来懷
古情無盡思鄉首屡回論文一尊酒天色爲吾開
登綺霞亭用碧雲軒韻
郡亭臨大澤霞障截塵紛有色秖因日無心元是雲滄
浪隨郭轉欸乃隔江聞文正巳仙去佳名千載芬(亭乃文正)
(公名)
降聖節詣天慶觀因謁顔魯公范文正公祠堂
用贈御賜名道士韻
顔范遥同異代心琳宫香火道緣深詩家凬味今誰在
定訪弥明與共吟
觀文正像用贈傳神道士韻
天然形貌寫何難難淂靈臺上筆端朋黨論興三出日
不知誰作正人看
移竹植郡齋之東用懷慶朔堂韻
手移修竹傍墻栽老眼青青為竹開獨坐書亝誰是伴
清風時作故人来
十月望日同官會飯薦福送酒
鄱水同僚㧾不群公餘相與共論文遠公蓮社恐無酒
輒效江州王使君
生日示聞詩聞禮
哀哀父母生我劳生日不見徒悲號今年偶然夢三刀
二千石向鄱陽叨身雖五馬巳二毛烹羊擊鮮斫蠏螯
殷勤為夀劳尔曺碩尔它年著綵袍二親無恙年俱高
更与諸孫持夀醪滿堂賓客来英豪會看醉瞼如仙桃
木藴之即席和文字韻詩酬以二絶
少年才氣巳超群埸屋能摛錦綉文糠粃在前真有愧
春凬淂意豈如君
回頭遥念蕩中羣把酒欣論坐上文臭味聊將比兄弟
大馮君与小馮君
觀郡守題名再書一絶
濫與江湖岳牧群於中最慕范希文人才相遠心相似
均是憂時與爱君
項服善知縣和詩酬以三絶并簡林致一教授
膽落庭中㕍䳱群寕容摘紙舞微文鄱陽賢令知多少
惟有鄱君与項君
牧飬功成鲜敗群絃歌声裏出詩文只愁桃李春風近
卧轍無由駐令君
無錢令尹陶彭澤有道先生鄭廣文預約它年還故里
共騎白鹿效文君(楽清乃張文君騎白鹿飛仙之地)
題薦福寺莫莫堂
休休有室宜歸早莫莫名堂去恨遟禅老相逢應咲我
休休莫莫定何時(家有休休室)
哭馮員仲
一代竒男子哀哉&KR1179;止斯共天終不忍蹈海亦何辝下
惠巳三出照鄰俄五悲煩言何足辨公論不容欺
身為多才誤朝無一日安寕為獨醒鬼不作附炎宫萝
断吳江冷䰟歸蜀道难郡齋揮老淚重取近書看(近淂員仲)
(過江州書)
陸居士挽詩(撫州人有子六人子九齡在太斈)
槐市訪同舍麟經推阿戎傳家知有子種德本由公遺
訓皆新語多男類陸終佳城在何処楚尾白雲中
洪帥陳阜卿寄荀
均是蓬山逸遠官萝中猶問竹平安籜龍寄我知君意
要使剛腸飽歲寒
次韻何子應題不欺室
公如憂國房玄齡我如鄭公思批鱗隆興天下同正觀
碩為賢相為良臣我去公来不同日各展忠懷對宣室
江湖邂逅論赤心更約聮翩書史筆坤爻敬義誠君子
可惜作銘人巳死八十四字騰光芒便是千年不欺史
(張魏公作銘)
郡亝對雪
平生為雪牽詩興今日無詩柰雪何净几翻書擁炉讀
冷亝呵硯帶冰磨寒江獨釣句思柳銀海光搖人憶坡
欲兩三杯賀豐歲却憂疆埸正干戈
子應和詩再用前韻
江東臘雪為誰多清逼官梅興動何堂坐玉芝劳想像
(州宅有王芝堂)句工冰柱老研磨賡酬往事思蓬島(辛巳春綰中唱和)
(最盛)灾異狂言忤諫坡(是歲上元雷雪併作某嘗論灾異諫坡不悅)聽取金華
新號令要須白戰不持戈
祠顔范二公
鄱江善政九賢人文正文忠更絶倫桃李舊邦千里愛
丹青遺像兩朝臣不同赤土祠刘阮端勝睢陽廟遠廵
安淂神仙返䰟薬九原喚起静邊塵
題何子應金華書院啚
君不見杜陵野客老更狂浣花溪上結草堂又不見謫
仙世人皆欲殺匡山讀書頭如雪二公同時鳴有唐文
章万丈光豔長鈞天無人帝呼去草堂書舘今荒凉太
平宰相張居士外甥似旧金華子胸中万卷杜陵翁筆
下千篇謫仙李向来衣冠拜偽楚我乃宋臣惟有死
何曾着眼癡宰相况肯低顔騘御史天邊卿月落九疑
口誦離騷吊湘水誅茅築室小東山天下蒼生望公起
種梅志欲調商鼎持斧夢刀聊爾耳公生長安我東嘉
天遣邂逅鄱江涯筆頭一語真戲劇却將鉄面擬金華
(子應和顔范祠堂詩云鉄面金華誰氏子要湏相与嗣前塵)金華自是金閨彦金
口褒揚兩朝眷未須歸去金華山行將入侍金華殿
閏月三白三首
閏月生明後(初四日雪作)江天未臘時風翻禹門浪花糁月
宮枝(桂花一秋三放)照夜皎珠樹秀庭祥玉枝定知年大有何
止麥相宜
迎臘雪三白未春花万株神山森玉府天象粲台符詞
吐水流峡鼎成凬擊湖鬢邊絲可織四皓盍添吾
占盡一陽月分為六出時(自初四雪初八又雪二十五又雪)韋編照清
夜塞管落南枝献中&KR0878;山玉開成廟柱芝(杜詩瑞芝産庙柱註云肃)
(宗時庙柱産三玉芝)人間瑞巳定過此却非宜
又和項服善三首
凬雲頻慘淡草木屡蒼顔詩裏報瓊玖宫中歸玉環(楊妃)
(凡三入官)帝庭侯帛至佛殿宝珠還更有人清白鄱陽似魯
山
梅蘃開仍落同雲合未離添為五大老真是四無私天
女来成粲冰蚕老𣣔絲梨花一枝雨冷豔可能欺
又用時字韻
黃竹成章日陽春衆和時玉階談戰陳瓊燕賜花枝陶
徑還飛絮商山欠採芝西疇農事及歸去正吾宜
和洪景盧用三白韻作四白詩
大似佛世界端如玉烛時穆家兄弟味楊氏于孫枝(楊震)
(四世為公以清白名家)鄞海明瑶柱(四明出光瑶柱)鄱亭望秀芝(鄱江有四望亭)
(北望芝山州宅有芝秀閣)祁寒繇政拙去倍二誠宜
楚士照干乘韓梨夸數株舜門紛執玉堯岳衒分符宝
結文房友鑑明狂客湖郊圻正多壘兵會憶夷吾(兵車之會)
(四)
臘盡日又雪洪復作五白詩再和
天地俱同數嘉平欲盡時柳飄彭澤絮松壓大夫枝越
絶山飛洩(越有瀑布名五洩)文登石産芝(登州海上五島皆生石芝)濫騎為
郡馬深碩榖相宜
日掩雲間色(李嶠詩云間五色滿)榆栽天上株芳聮仙桂籍窮送
舊桃符遠岫明庐阜澄江接帶湖宣麻開晉國入蔡憶
金吾(裴晉公五拜相金吾謂李祐也)
次韻何子應淂宣城筆
金華手握管城子端類睢陽太守鬚鬚筆有神人不識
怒時真可氣吞胡
聞捷報用何韻
淮甸流離唐赤子將軍竒特魏黃鬚碩將銀管書忠誼
糞土東京趙与胡
不欺室三字參政張公書也筆力勁健如端人
正士儼然人望而敬之因成古詩八韻
雲山老人國大老歴代遺編飫探討餘事游神翰墨間
乘興濡毫快揮掃嚴霜烈日如魯公抉石奔泉陋徐浩
國朝君謨書第一大字劣於行与草雲山心畫无不長
筆力縦時書更好我来求字盖求人不為有官緣有道
𬗋岩之銘雲山筆不欺室中双至宝玉簫峯下梅花溪
碩學雲山歸去早
出郊遇雪
小隊出郊聊習戰朔風吹雪似催詩皇天有意誅驕虜
正類元戎破蔡時
何子應以蜀中文房四宝分贈洪景盧王嘉叟
某與焉因成一絶
江左風流属憲臺筆端妙語出瓊瑰濫居益友三人列
誤辱文房四宝来
送翁東叟教授
鄱陽江上五見雪鄱江樓上風栗烈廣文先生不畏冷
弭棹登樓興清絶筆端妙語出離騷酒後剛腸吐名節
芝堂假守老鄉人明日仙舟那忍别
三十年間舊友生眼青頭白見交情官於湖北况尤冷
詩不江西語自清行李少留吳苪國萝魂先到謝公城
扁舟便合相隨去薄有田園正可耕
和宝印叔見寄
官舍䔥條怯莫冬衰顔淂酒暈生紅遥思蘭若堂中老
非柏非松自耐風
濫乘五馬二毛侵雪滿鄱江坐擁衾二叔年高兄弟遠
歸期當不待秋砧
用韻寄二弟
六月離家忽莫冬郡亝清夜擁炉紅細看慶朔堂前雪
正似梅花溪上風
甚矣今年老見侵玉芝堂冷敝衣衾萝魂夜夜尋兄弟
率飲亭前坐石砧
送蔡卒
白首論文得蔡侯江東尊酒半年游龍頭家世高千佛
驥足声名重一州方喜同僚吳苪國不堪回首仲宣樓
送君撩我思鄉意薄有田園歸去休
齒落
五十行將四浮生已向殘齒疎方咄柳牙落遽驚韓猶
訝年初齓翻疑頰未丹定知從此去梨栗怯堆盤
次韻李懷安贈何憲五絶
元老登朝首剡章危言凛凛動明光掉頭却向江湖去
不肯伊優上北堂
伊洛横渠造道深誰傳衣缽見眞心儒宗頼有金華子
後學寍憂不嗣音
萝魂聞說到无何曾共神官壮者哦妙墨雄文滿天下
士衡應亦患才多
炙手權門盡好官雲山高卧老江干相期晚景全名節
冨貴何湏着眼看
元白詩筒數往還小生閣筆媿言艱異時應起鄱江念
公在金華我㕍山
李懷安擁麾入蜀道出鄱江見贈二詩依韻奉
酬
不肯随群慕鶴軒慨然丹陛吐危言坐看蜀道平如地
可見忠臣勇似尊駟馬橋邊駆弩矢杜鵑声裏擁旂旛
要湏入境詢凬俗首訪嚴遵李仲元
一麾出守楚東城邂逅論交媿孔程元礼仙舟行色好
子猷雪棹去心輕虎符稔服君家世㕍蕩行逃我姓名
酒盞詩篇話時事江湖何日更尋盟
國娘生日(正月二日)
往歲王司業初生嫡女孫命名聊志喜曰國不忘恩日
在元正次身居軰行尊(國娘在軰行中為長)碩如班与孟賢淑振
吾門
陳阜卿書云聞詩筒甚盛可使流傳江西否戲
用竹萌韻以寄
江西大帥本仙官餘事篇章過定安欲遣詩筒寄詩伯
恐嫌白俗孟郊寒
次何憲韻
毛穎神明更好鬚飛騰入月跨蟾蜍誰將銀管為封邑
端為金華妙簡書鳳翥龍蟠文未称(逸少止以字畫名世)日光玉
潔字還疎(退之自謂不善書)何如今代何平叔筆陣詞源㧾莫
如
金華先生有竒石名碧遠携来自蜀陳洪州以
詩覓之金華輟所嗜以贈亦一段竒事也予家
㕍蕩群峯錯峙皆几案間物因和二公詩頗起
鄉思寓意断章
二公心古貌清癯趣在林泉世味疎寸碧来從錦江遠
九疑分向錫山居(碧遠峯本自九疑山淂之山形聮翩具九疑之狀陳錫山人也)山中
丘壑奴金谷筆下波瀾陋石渠我有千峯蔵㕍蕩擎天
一柱插空虚(天柱峯在㕍蕩最為竒絶)
嘉叟宗丞淂郡喜成一絶
邸報初聞見姓名甘棠家世旧專城伯魚詩礼趋庭処
五馬旌旗夾道迎
人日雨次何憲韻
元正作佳天涉七弄春氣好雨亦知時綠波行何濟新
詩如蜀州句有梅柳味七升年定豊一石公當醉
子應贈蜀中石刻十卷詩以謝之
金華石刻滿西州不惜明珠輒暗投詩泣鬼神追雅頌
義深君父妙春秋(公有答春秋書深取左氏義深君父)随身連軫崔評事
插架懸籖李鄴侯掃室焚香讀終卷光芒万丈照螺洲
次韻嘉叟讀和韓詩
孔孟久不作况雄莫能和韓公生有唐力欲極頽挫文
興八代衰斈捄諸子過佛老蔓中華微公祍其左餘事
以詩鳴語險鬼膽破汗瀾高駕天捷敏劇飛笴騎龍歸
帝旁玉日人間堕汗流籍湜軰圭璧分半箇柳和詞擬
騷郊聮語成些咸知太山仰誰継北窗卧我本虀塩生
久供筆硯課幽香摘天葩光豔拾珠唾後公三百年杖
屨无從荷世无六一翁孰知珍古貨巴詞擬陽春僣竊
罪宜坐神交有吾宗涉世同坎軻斈継青箱玉詩高碧
紗播勉令添和篇才薄知何柰謬同赤效白深媿愈知
賀世事置勿論蚊睫蟲容麽
元夕次何憲韻
火樹銀花遍九衢天移星斗下空虚心憂機婦寒窗士
詩句分明似諫書
鄱陽灯火類殘星風雨那堪更滿城為郡何如在家好
長檠不似短檠明
送何憲行部趣其早還
九郡飢民望使軺陽春有脚不辝遥更湏速返鄱君國
莫遣詩筒久寂寥
種金沙花戲呈景盧
春光駘蕩楚天涯李白桃红次第花未向名園看鉄樹
聊於郡圃種金沙
郡圃栽花
公餘吏隱不相賖杖屨園林賞物華五柳宅邊誰種柳
百花樓畔謾栽花(郡圃有百花樓)池塘有萝吟春草(永嘉有萝&KR0708;堂)屏
障無心恋綺霞(綺霞亭)来歲游人應話我㕍山深処老桑
麻
二月朔日同嘉叟藴之訪景盧别墅用郡圃栽
花韻即席唱和
鄱水芝山四望賖雨餘風物陪光華名園種果仍修果
妙手栽花似判花行見晉公開綠野聊從子美酌流霞
坐間賓主皆人傑我質如蓬頼倚麻
野処名園境界賖夷堅博物似張華(景盧作夷堅志)參天先種
柳州柳(园中新植柳)照眼兼看花縣花(园与縣圃為鄰)即席賦詩袍
奪錦論文對酒臉生霞自慚衰病陪行楽策杖登城脚
欲麻
還舍𣸪用前韻以寄
負郭園林路不賖杖蔾徐步賞韶華芹宫地近分㳅水
(园近日州斈)芝嶺風高送落花(园在芝山門范文正芝山詩花落入城東)&KR0585;外梨
枝春帶雨(梨花堂)城頭桃樹晚䒱霞(城上皆種桃)行看共掌絲
綸美寕復丘中詠有麻(舍人兄弟皆掌絲綸和詩有醉傍西岡斈種麻)
景盧嘉叟各和詩五首復用前韻
草堂相去不多賖雨後登臨喚革華心喜渊明尊有酒
眼驚太白筆生花来看四澤滿時水歸見九光披処霞
(是早隂雨至晩見日)淂兩使君詩十首郡亝傳寫費川麻
用韻懷何卿
送别鄱江日未賖詩人相問憶金華烏衣巷口見歸燕
(何如金陵)万里橋西思浣花持節要先蘇赤子攝身未用踏
蒼霞(何頗喜仙)行將歸侍玉皇案不比少陵鞋用麻
嘉叟和詩至七篇有何時五畆成歸計来作鄰
翁伴藝麻之句某鄕心方切復用韻
斈継初寮事業賖閉門寕悔讀南華符分㒷化日烘荔
室寓維摩天雨花(宗丞寓居僧舍)故里君應懷北岳歸心我巳
到飛霞(永嘉有飛霞洞天)休休莫莫宜閑処耕有添丁婦織麻
梅溪先生後集卷第八
梅溪先生文集卷第八
詩
左原紀異
樂清之東地名左原中有古井深數丈時冬旱水枯
泉僅盈掬有女子數人提罌而汲綆絶罌堕俄有男
子銳然觧衣入井取之既而石䧟声震山谷井深而
石重咸謂壓者必虀粉矣越三日事聞于邑尉周公
以職事来環井而視惻然嗟悼命役夫具畚鍤抉石
取骸將以&KR0830;焉自旦逮午猶未及尸俄而役者驚相
告曰井底有聲其鬼物乎公曰此䧟者不死湏吾以
生扵是捐巳資募能出之者衆力争奮頭顱稍露而
語可辨矣土石撼動势將復壓救者驚潰公乃整衣
焚香叩井而拜命工植板以捍石危而不堕益以緍
錢㗖役夫俾蹈死以救公未飯吏以進郤之曰必活
人而後食日沒井昏継之以燭用長綆繋衾挽而出
而觀者數百人讙呼震動嗟異其事且以手加額曰
公真仁人也能活人如此某家左原去井所為近獲
終日從公于井旁目擊其事作詩一篇以紀之時紹
興乙亥仲冬四日也公名邵字嘉成婺州永康人■
君不見温公年方髫齔時奮然擊甕活小兒至今遺事
在圖畫活人手段良可竒又不見耿恭昔年困䟽勒孤
城鑿井踰千尺整衣一拜精誠通俄頃枯泉飛為液樂
清有地名左原地幽井古知幾年一朝䧟溺誰氏子萬
石壓腦沉黃泉路隔幽冥生望絶三宿沉魂豈能活鬼
神莫救功莫施天遣仁人為之出彩捧来臨驅五丁抉
石求屍俄有聲頭顱半露語未辯人疑鬼物相視驚拯
溺辛勤功未果土圯石欹紛欲堕争言䧟者不復生救
者徒遭頽壓禍梅仙惻然臨井旁焚香再拜祈彼蒼散
金募衆蹈死救手植板幹加隄防土石相銜危不倒韲
粉餘生僅能保湏臾奪命鬼窟中萬口讙呼喜填道翕
然輿論咸竒公異事行將逹帝聦感物誠居耿恭上活
人手與温公同况公才學俱超絶吏隠那能久淹屈使
君前日飛鶚章莅事詳明巳廉潔鯫生枽梓居此間具
書目見非妄傳太史採詩儻見取願付銀筆書青編將
見大書特書屡書不止此史筆芬香此其始
法燈俊上人惠杜鵑花
杜鵑嘉樹状非常久向緇林壓衆芳春去尚疑啼蜀魄
客来還錯認丁香(比與諸公同游法灯有錯認比花為丁香者)高人好事栽
蓮社野叟移根植草堂習氣未除端自笑賞花銜惠意
難忘
法燈聞上人和杜鵑詩酬以前韻
道眼相看頗異常遥遥蓮社有遺芳两篇詩好無𬞞氣
四季花然帶佛香杖錫何時離竹徑尋山莫惜訪槐堂
小園花䟽煩題注詩往花来未可忘
孫先覺母夫人正月四日生時年八十(丙子)
&KR1396;開四筴瑞新春瓦弄幽閨應此辰蛇虺夢中祥女子
鳳凰占裏吉佳人平生不負三從義老去兼全五福身
他日竒兒亦黃髮捧觴猶得夀慈親
明慶懴院上方地爽而幽盖精籃之勝也予因
會友託迹扵其間一日探囊中得石刻詩一本
乃王瞻叔國博先生題台人秀野堂也摹寫景
物頗類扵此因置之壁間意有感觸遂借其韻
(二月二十五日)
下惟精舍遠塵繁境静心清事不關案上忘機有黃卷
眼中得趣是青山林泉欲共高僧老事業未容吾軰閑
凖擬他年掛冠後飄然杖履白雲間
懴院種蘭次寶印叔韻
偶向緇林植子芳光風入院泛幽香他時倘免芟鋤患
餘馥猶堪供道場
不放凢花染道場故栽芳友伴友郎一盤喜遇高人賞
却勝家園十八香
次濟上人韻
老来未厭短檠光又集青衿就故鄉却荷道人能具眼
不同時軰有他腸心傳潜澗源流别首出新詩意味長
我亦筆頭爲佛事未應中國異西方
元鳥至
昆虫方啓戶元鳥亦知辰去自盲風候来逢化日春深
條炯雨&KR0668;廣厦羽毛新故壘尋遺迹雕梁拂舊塵早鶯
宜結友秋雁不同賓嘉𡭗能知義無忘舊主人
陳希仲贈山茶
都勝名花入小園群芳無復敢争妍童童翠盖蔵春色
豔豔繁燈照雪天青蘂似開吾軰眼高標不染俗流錢
此花端有歲寒意好賦甘棠蔽芾篇
酴醿次賈元節韻
春山杜宇喚人歸歸見酴醿滿架垂葉底半開千顆白
鬢邊斜插一枝竒園林綠樹成隂後亭院青春欲老時
把酒對花歌數闋濡毫更和鹿岩詩
覓海松贈僧希月
海石真宜植海松青青不改四時容道人妙得栽培力
乞與書齋待化龍
浴佛無雨
俗言浴佛天必雨今年浴佛天愈晴招提鍾磬集𣑽侣
世尊塵埃思一清紛然膜拜口誦偈舉頭看天紅日明
或云天意與佛拗(老行者云天與佛打拗)不放雨師龍伯行天雖
不雨佛亦浴誤此億萬蒼生情廟堂何人職調爕勸天
與佛無使争沛然一雨四方足億萬蒼生俱沐浴
喜雨用前韻
去年春夏人苦雨今年春夏人厭晴水枯秧老農務急
霈然膏澤来太清小民易怨亦易喜不知天意常分明
何湏頻禱應上公但起夏禹陳五行五風十雨堯舜世
自古天意緣人情今兹一雨荷帝力龍神社鬼無妄争
南畆有餘人意足蠶已三眠更三浴
雨止復用前韻
水枯秧老農欲雨麦黃桑綠蠶欲晴一朝大霈滿四澤
雲收霧掃天還清曰暘曰雨豈人力聖德仰荷吾君明
廟堂况無癡宰相不怕泥濘妨牛行布榖催耕最知務
鳴鳩呼婦殊有情平原出水雲吐日隂陽得所無戰争
明日陽光照臨足今日陽烏已先浴
孟夏十有一日時雨初霽晨登高閣極目四望
烟銷日出氣象一新復用前韻
蝶夢驚回聽殘雨鳥聲喚起欣初晴𣑽宫烟火帶餘&KR0668;
&KR1274;舍几席生微清披衣登閣忽四顧頓覺遠目增雙明
樵漁欸乃霧中出舟楫蕩漾田間行清和節物滿眼界
柳垂暗綠花含情窗明几净日漸永天開地廓隂不争
俯視滄浪堪濯足遥看扶桑觀日浴
再用前韻勉諸友
蠶婦欲晴農欲雨書生事業無雨晴况兹長日足可惜
薰風入戶精神清虚窗文字遮眼暗短檠燈火通宵明
紙爲良田力耕穫一㕓稼穡嗤許行太山北斗仰韓子
千態萬状窮周情群居涵養務渾厚藩籬剖破銷紛争
拭目天衢&KR0750;驥足下視汙池雀兒浴
潁師贈榧栽
自從兒時食火榧思欲移根向鄊里年来花木浪經心
品色徒多真戲耳道人贈我方外根不比尋常桃與李
枝柯宛類秦大夫功效端如使君子殷勤栽植同因果
衆目紛紛等奴婢他年摘實薦新時杖屦相從蓮社裏
月上人以拳石植海松蒔菖陽扵四際蒼姿秀
色鍾清氣于几案間以為梅溪之野人贈兼惠
詩章因與酬唱凢四首
蒼蒼千尺大夫松不似湖嵌植小龍枕水一拳形崒嵂
凌雲三幹色尨茸玉衡星化姿兼茂蓮社詩高席可重
乞與書窗端不悪蕭然如對德人容
處士何湏種七松䞉栽海上綠髯龍靈根頻灌蒼如王
黛色初抽軟似茸蘸水小山形鑿鑿引年昌歜節重重
道人兮得歲寒種一洗梅溪憔悴容
禅杖西游覩萬松歸栽九節伴蒼龍何湏偃盖蔵龜甲
自可延年勝鹿茸贊老房幽看更好晝公詩險和難重
為師旦旦加澆濯不遣塵埃上綠容
澗毛纖細蔭青松會見成仙與化龍孤嶼两峯多臭味
(孤嶼多海松)一莖九節異香茸羡師得句侵澄觀顧我談經
媿叔重明日還家帶滄海園林小小可能容
懴院種紅蕉用寶印叔韻
新植靈根續蕙蘭緇林佳處占清閑深紅應費化工染
濃綠疑從帝所頒正色可曾娱俗眼晚英猶足慰衰顔
它年觧組歸三徑多種青青滿故山
題佛閣三絶
佛閣閱人久儒官涉世疎伽藍真長者容我半年居
桑下不三宿閣中經半年青山滿庭戶雖好莫留連
靈運本狂客偶来蓮社遊鍾魚聽巳厭歸去故園体
題郭莊路
南山有井名黃花我卜别業臨其涯酌泉欶石思往事
天遺景與名俱嘉東籬採菊隠君子悠然凝望南山賖
兹人高躅巳千古三徑蕪没堪咨嗟我生本抱丘壑尚
誤涉塵世争浮蝸十年太學志未遂歸来隴畆躬桑麻
草莊新築亦不惡青山遠近光交加會湏移住效杜老
終賦歸去師陶家新凉入郊九日近西風漸欲吹烏紗
龍山風俗有故事撩我清興凌烟霞
率飲亭二十絶
吾門非北海安得客滿坐有亭名率飲鄰里日相過
蒼頭稍知耕赤脚頗能釀有田俱種秫我日坐亭上
幽亭闊方丈脩竹種千百有時人不来影月為吾客
富貴有天命安貧士之常聊為真率飲未用利名忙
老去識交情興来懷酒伴山林車馬稀風月壷觴滿
文舉客滿坐淵明酒盈尊雖無古高躅妙意亦常存
文字粗能飲聖賢時復中林間十二子賓主自清風
冨飲不觧文翁意非在酒三杯聊遣興一醉豈緣口
我游醉鄊中常在軟飽後誰脩醉鄊記添我姓名不
吾家數兄弟薄有古人風生計何曾足酒杯無日空
右十絶書于左墙以坐上客常滿尊中酒不
空為韻
我性野而率山林謾求安有酒固可樂無酒亦自寬
亭上可率飲林間宜率吟每扵詩酒裏寓我率然心
結交雖不泛絶物亦何曾莫問親疎客過門無不應
交游聚散中身世浮沉裏觀書悟昨非把酒知今是
有酒或無客有客或無酒何時此亭中客酒两常有
是非何足論詩酒謾消遣但把無它腸聊為在家善
燈火散交游園林寄幽興万事付無心随緣不求勝
心向靜中求身宜閑處著閤巳號便便亭宜名莫莫
吾家老兄弟杖屦日相過對酒&KR0794;無限論詩味更多
有口但飲酒無悰亦作詩它年䆠南北還憶在家持
右十絶書于右墙以寬心應是酒遣興莫過
詩為韻
横山連氏妻方奉姑甚謹姑死刻木像事之越
十年不怠郡守張公子韶下車命諸邑訪孝義
予披牒至其家獲觀木像感嘆不已囙書四十
字時紹興丙子七月十四日也
純孝世稀有事亡人所難堪嘉里曾子况有婦丁蘭守
令方尊禮鄊閭競聳觀名將聞帝闕旌表及門闌
登姚奥嶺望家山有感
昔年度兹嶺回首念慈親如今望雲處惟有淚沾巾
題驛奥張店思周光宗
憶昔同行宿此村重来堪嘆止吾存芙蓉雁蕩重經眼
舊亊無人與共論
度雁山
雁山五經眼兹行尤可觀初冬天氣佳雁歸山未寒有
日照幽谷無雲翳層峦入境見祥雲(祥雲峯)振衣登馬鞍
(馬鞍嶺)瀑水飛玉龍(两龍湫)羽旗導翔鵉(展旗峯翔鵉峯)石柱屹天
外(天柱峯)卓筆書雲端(卓筆峯)靈峯觀石室杖屦穿㠝岏山
禽知我来好音若相歡(登羅漢洞有禽鳴絶頂声極可愛)群峯列春笋
丹青状尤難(灵峯新創丹青閣)行色媿匆匆更約它時看
度謝公嶺
十年九行役屡經此山中愛山不厭觀每媿行匆匆大
士瞻矩羅騷人思謝公一生看不足語如白頭翁
臘日與守約同舍賞梅西湖
西湖處士安在哉湖山如舊梅花開見花如見處士面
神清骨冷無纖埃不將時節較早晚凮味自是花中魁
暗香和月入佳句壓尽今古無詩才武林深處景益勝
十里眼界多瓊瑰北枝貪睡南枝醒杖屦得得搀出来
旅中兹游殊不惡况有佳友銜清杯手折林間一枝雪
頭上帶得新春回
同舍再約賞梅用前韻
梅溪野人真野哉老眼長為寒梅開朅来西湖探春色
濡毫一洗匈襟埃却將梅花比和靖花與人物俱竒魁
同行二十五佳客一一尽是離騷才新詩一出花價長
穅秕桃李奴玟瑰湖山已槁處士骨風月未厭吾儕来
欣聞好亊約重賞凖擬飡玉嘗春杯預辦長牋收白雪
載取十里清香回
前日探梅李元翁以疾不往和詩有玉華野人
多病惱獨守寒炉煨芋魁句復用前韻約同賞
西湖十里真佳哉百花未放梅先開吾儕好亊頗成癖
探春不惮衝風埃李生不出苦病惱書閱肘後占河魁
膽瓶相對數點雪錦腸寫出飄然才人如西湖有涵養
句與和靖爭竒瑰重尋勝游有新約湖山凖擬詩仙来
寒炉蹲鴟不必煨爲花痛飲拚千杯碩君(及早)晚理杖屦
莫令立馬頭頻回
送王司業(元亀)守永嘉
中興天子初龍翔臨軒策士當維揚艰难果見異人出
龍虎甲乙俱非常先生大對過晁董指切時務言激昂
麟經絶筆二千載收拾紙上生光芒自從曲江到今日
勁氣獨得南方強權門用亊手可炙申棖亦减平生剛
先生閉門玩爻象簸弄日月潮之陽帝憂南國命共理
袁連二政俱循良公道方行正人用詔起韓愈師虞庠
先生不作進學觧直言慷慨投封章一麾出守山水郡
十行詔墨加恩光東嘉得賢類京兆前政有張今有王
(前守張子韶)張公到官席未煖猶有遺愛如甘棠先生况是
儒宗師歛此大惠施一方入境願問民疾苦下車宜誅
吏奸賍首延璆孺坐賢榻無使楊墨登門墙河内借恂
豈容久宸衷念賈殊未忘鯫生摳衣恨太晚執經未獲
時登堂私心竊喜父母國聖恩特許来龔黃願同何堅
首率化歸見穎川鳴鳳凰
春日游西湖(丁丑)
山色綠如染湖光青似磨峯高捧日久波闊浸天多瑞
氣浮城闕春光醉綺羅能將比西子妙句有東坡
梅溪先生文集卷第八
