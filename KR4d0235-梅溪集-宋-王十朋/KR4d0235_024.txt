梅溪先生後集卷第二十四
小簡
答吕主簿(廷)
某頓首再拜氣肅晚秋候臨良月伏惟主簿學士百神
交相萬福駢臻某仰竊芘休重蒙記錄謹因回介少布
謝悰不宣
某向寓雪溪獲瞻芝宇千里相逢而遂成傾盖一樽屢
共而辱與論久念几席之久違荷故舊之不棄遠頒翰
墨仰佩謙勤披味以還感媿兼集
某官斯文老匠後進名師不倦學古之心尤高鑄人之
手聲望煒燁平生知識最多人物魁梧他日富貴何患
行見公朝之薦鶚寧憂小邑之栖鸞碩調護扵鼎茵佇
翶翔扵㙜閣
某比因竊苐之還遂適披雲之碩特蒙枉顧益見撝謙
别離經時行將命嵇吕之駕會合有日要湏聮孟韓之
詩惟是碩言併遅面究
某濫被宸恩荐更幕府未修謝牘遽拜賀緘蒙長者之
見先媿小人之不敏遂有親依之幸尤深忻忭之誠探
禹穴而登稽山碩觀古諜泛剡溪而訪安道不廢家風
與王安撫(師心)
會稽地廣民夥號東南大都會苐以連歲灾荒今年尤
甚孟秋之初大風滛雨繼以江濤暴漲飄廬舍害禾稼
瀕海之民死徙者稍多兹固仁人君子所宜動心仰惟
入境之初首加訪問下車之始撫字為先上以寬聖君
東顧之憂下以慰越人引領之望不勝幸甚某備員幕
職目覩其事輒敢以聞
與趙侍郎令詪
拜違台範晦朔遽更仰德之誠不忘鍳寐竊惟視印之
初人事紛冗尺牘修敬不敢輒先雖去思之意不减扵
越人而後賀之罪巳同扵譚子尚冀貸其不敏
某官疏通練達寬厚老成㦄四十年之仕途號二千石
之治最憲閩帥越異績愈彰方當宁以用度為憂卑明
公以貨泉之柄中外相賀以為得人昔蕭何轉漕關中
以給民食劉晏流錢地上用佐中興久無其人惟公是
望輿論攸属某非敢私比者天降之灾害及稼穡越人
瘠矣得旨賑濟遂獲更生竊知公爲上言之活人手叚
巳見扵得君之初也公巳去而不忘越越人德公亦將
終身而不忘甘棠勿伐之詠在越而不在燕矣
某以書生贊幕懵無所知仰荷包荒不賜譴斥子犯有
罪猶自知之婁公見容可謂盛德尚冀始終垂庇獲免
扵戾感戴何窮
與王舍人(剛中)
史舘舍人道德才猷文章議論真一代人傑也爰從大
對忤意權臣養浩十年卒不爲附麗計公道既開平步
館閣兹者正位西掖有識相慶昔晁董蜚聲扵對策而
不遇明主常楊得體扵制誥而俱非正人夫豈如公兼
備衆美至若子産以潤色有功而立鄭宣公以代言振
職而興唐相業可嘉起扵辭令天下縉紳所同望扵門
下非某區區私祝也
伏審代言西掖被命為真自代之章輒及寒賤靜惟斯
舉本非虚文前軰逹賢引類多在扵此爰從近歲兹道
不公不出扵觀望則生扵請託故上不以實而求下亦
以文而應自非高明特逹之士以公道為已任孰肯扵
觀望請託之外而舉人仰惟大賢獨追前軰自顧何人
可當公舉奬借過情感媿亡地啓事一封聊申謝臆雖
舉扵公朝不當講私謝之禮然待以國士其可以衆人
報耶
答陳少卿(掞)
某前歲竊第行朝遂獲出入門下者數月伏蒙顧遇情
均父兄私心感激無以借喻况獲珠玉盈篋以歸輝映
里閭寵扵得苐親故相見首以公之遇我者告之無不
欽嘆厚德尚恨未有圖報之所而大旆巳西瞻望門墻
不勝依戀
李路鈐至越首拜誨緘之賜累幅勤厚如面台顔伏承
養浩丘園日有文字詩酒之樂仰見大君子所藴過人
朝著山林無入而不自得又蒙欲以所作見示尤荷台
眷之篤將始終教誨成就之也果蒙不鄙甚幸甚幸
答李丞務
蒙示先參政壙記三復流涕仍需挽章感認不鄙恭惟
參政宏才碩學精忠大節凛然當代少見其比雖晚路
為權臣所抑不獲伸其素志然天下公論史官直筆斷
不可誣某軰鄙陋之詞豈足以發揚其萬一平生之所
以聳慕者有不可辭三章謾往惶愧亡地
與張㙜法(阐)
㙜法鄊丈茂對新楊檢敕㙜憲神相忠嘉台候萬福某
日者伏審光膺寵命喜至扵躍念欲即修賀書切謂大
賢進用不止扵此日竢殊擢故少遅之非敢自外扵門
下也仰惟聖君求治甚切不爲無事吾鄊一二先達致
身㙜諫當得言之秋必能明目張膽以慰公論某所以
遅遅而賀者亦姑有待焉敢乞上體眷隆展盡底藴以
結主知指日大用以福蒼生以副簮紳之望維桑與梓
亦被餘榮
答温守周侍郎綰
伏蒙賜以書翰圓緘累幅禮意有加旨酒生羊爲貺甚
寵近代先逹薦紳以名位自居貴不下賤久矣兼逹尊
之三且身爲邦伯而禮先扵寒賤後學德盛而謙世所
未有顧某何者可以蒙此邪下拜之餘感懼并集
答台守凌侍郎哲
伏蒙台慈㠯某假塗赴闕特有寵賜某竊聞將有遠行
行必以贐雖百鎰在所不辭然可以無取取則傷廉雖
一錢有不宜受獨扵仁者之賜輒起小人之貪拜貺以
還感媿無地今祗領到州十千省發路之賜謹用回納
與王運使(之望)
某官道德政事文章經術當扵古人前軰中求之非止
可為今日儒宗吏師也朝廷方以全蜀為重故卑以外
㙜之寄恩威五十四郡屹然為國長城以寬主上西顧
之憂豈以蕭何能轉輸劉晏知取予之事而凂縉紳先
生耶
越蜀相去萬里不修興居問又復二年惟拳拳斗仰之
誠不替朝夕去歲邸報中獲觀㙜諫列薦之章士夫識
與不識㒺不欽嘆門下士喜如之何清資峻秩不足為
先生榮異日特書大書屢書者為可貴爾比至行朝虞
郎中出示蜀中小錄竊知職試文衡獲覩約束
知其所得必真才實學相如楊雄三蘇軰一綱盡矣省
榜巳揭太學得百餘人可謂盛事皆出先生疇昔作成
教導之賜也近年文體屢變學官屢易士子多異論惟
推服吾先生至今無異辭入蜀以来声聞益著朝論翕
然何大諫諸公稱道尤力召還必在數月間某或未以
罪去復有摳衣之幸矣
某晚學不才試吏越幕自謂必以瘝曠獲罪誤蒙郡帥
王書見知嘗薦僚属四人于朝以某為首然某亦佩服
先生之教在越两載不敢以一字逹廟堂諸公臘月七
日終更當日挈賤累還鄊欲屏迹山林以安愚拙不謂
叨被誤恩有校讎冊府之命退惟僥冐實出先生平日
齒牙餘賜苐切媿感榖日離家二月初至行朝供職巳
半月賤累猶未来也汪聖錫為少蓬尤厭士論舘中皆
一時英雋某厠迹其間葭倚群玉媿不自勝先生顧遇
素&KR0779;必有以警策不逮俾終為善類之歸幸甚
某比因廷對尤荷今四川制置王丈見知代言西掖舉
以自代自帷疎繆声迹沈下仰蒙特達感激不巳以國
士見遇者帷吾先生及舍人丈二人今皆在萬里故某
歸依慕用之誠尤在扵蜀也閻梁二同年試吏两川帥
幕閻質直梁俊邁皆蜀中佳士獲趍事大賢必蒙厚遇
劉韶美宫教在會稽遊從甚欵自謂受知扵先生語必
慨然葉樞至越見之大以為竒延譽諸公今亦移行朝
供職矣先生行將大用薦賢報國尤所當先閻察推老
矣當不待終更而薦之可也輿論所欲非某敢私
答曾知郡(汪)
某官人物不群才德俱邵學術通倫類而無入不得儒
雅飾吏事而所至有聲南州之政巳聞北闕之詔將下
豈兹小壘可淹大賢輿論所期非某敢私祝也
往歲某官吏隠樂清主&KR0576;鄊校某獲執經與諸生之列
最蒙不以碌碌餘子遇窺奥境而知所㷌皆我公博約
之賜也違去二十年两遭家難屢困埸屋声迹沈下逾
遠門墻尺書修敬莫克自致扵千里之遠媿媿負負何
以自文然景山仰斗之誠初未嘗一日替仰惟高明宏
博必恕其不敏而亮其無他臨紙悚懼不自巳巳
與任安撫(古)
某官全名大節凛然超絶昔人前軰之上乃者持風憲
肅朝綱忠言讜論屢批逆鱗奸邪寢謀盗名器者為之
膽落議者謂雖漢汲黯唐魏鄭公國朝王元之唐子方
諸公殆無以過直道不容一麾出守有識之士咸為清
朝惜之然聖主圖治方銳急扵見賢端人正士决不可
久外宣室之念正深詔書行落大江之西公其爲蒼生
起
某叨被誤恩校讎冊府靜帷僥冐實出先逹大賢吹噓
奬拔之賜寕不知感苐恨来晚不獲瞻拜合光親承博
約以慰平昔慕用之誠然每見同舍郎稱頌盛德幾不
容口柏㙜蓬山至今有光吾道甚幸名教甚幸
答趙撫幹(伯椿)
荐拜劄翰之辱如對標致扵几席間喜可知也暑雨未
歇伏審蓮幕風高贊畫有相台候萬福某竊禄懷媿每
廑記錄蝤蛑風味不惟勝無腸公子自可以軰瑶柱江
君會稽固不易得錢塘又絶無之臨食必起故鄕之思
興與鱸蓴同但不能如張翰之勇决耳遠蒙分貺以養
吾老饕媿感俱不少也道山石渠輙納墨本置之悠然
閣可與南山同入眼劉子政乃天禄閣中人豈容懷惓
惓之忠久屈于外耶
與任提舉(文薦)
某官以直道立朝去非其罪物論惜之兹承光奉宸恩
榮持使節作外㙜之耳目聳風采扵大江之西識者謂
聖眷方隆兹實大用之權輿也伏想輶軒屇道而召節
巳隆天氣正炎淫雨未歇敢祝善保台重
某仰視台照輒有塵禀某有表叔賈如規者宣靖間在
太學有聲後困場屋遂俯就恩科其人極有士行為鄊
里所推前任建昌尉以清白聞今任興國軍司理秋冬
間赴上賈安分自守不求知扵人然某官方以人物為
心不敢不以其名聞也又親戚劉鎮者戊辰㮄中乙
科其人有學問工詩文通曉吏事見任洪州司法登苐
一星餘尚困選調今皆獲趨事大賢深為之喜儻蒙提
挈成就甚幸甚幸苟非其人某亦不敢妄舉
與王總領(之望)
淛中去蜀如在天上不修興居状又復一年惟是萬里
斗仰之誠不替朝夕幾叔至臨安出所賜書欽閱以還
感佩謙抑去歲聞石命某喜尤不自勝謂即有瞻拜之
幸既而改除輿論殊欝盖朝廷以蜀為重姑留大賢然
議者謂汲長孺當在朝不當使之在外也近日廟堂設
施皆合人心如張右相胡邦行自使凌汪二公爲天官
豫章宣城之除無不稱善縉紳日徯先生之歸便當爲
治装計
某竊食蓬山日虞罪戾兹蒙誤恩備員佐譔退惟僥冐
實先生疇昔奬借之賜苐增感激然某去冬輪對妄論
時事初自謂必得罪聖主寬容不惟不怒且略施行其
言既而舘中諸公相繼論列上一一開納但側目者衆
迹不自安某與馮圓仲一一同舍皆請外廟堂不肯敷
奏葉樞以其事聞上喻宰執俱不容去某以求去得遷
力辭不獲今亦不住爲乞外丐祠計萬一果遂所願甚
幸甚幸先生知遇有素更乞時賜警策俾終不為小人
之歸以辱門下其為幸也又大矣
幾叔被辟益見先生友愛之篤聞問間無不欽歎萬里
之行良勞苐恐坐席未暖必随台旆而還也鄭正叔教
授昔在上庠獲預執經之列久與幾叔游今相随入蜀
切望周旋閻梁二同年近得書皆荷知遇閻又蒙以四
條首薦尤感激也近舘職甚缺員次苐皆召試矣主上
聖德日加陳丞相有容德頗收拾人才㙜綱稍振陳應
求副端排擊奸邪保全善類尤為士論所歸乃汪端公
薦引之也用劉信叔逐劉寳皆近日可喜事其他事體
幾叔能言之
答王舍人佐
别大君子凡三年相去二千里之遠修敬不先下拜誨
緘之寵者再矣舍人不以先逹自居而謙德如此某晚
進乃敢㻋怠尚何以自文耶某比備數館職與二三同
舍日以時事為憂初欲同上封事未果會當輪對遂各
以巳見獻某最山野狂妄尤甚上寬大能受盡言不惟
不怒且略施行之但左右前後瞋目切齒者終不相置
某自去冬求去劄子凡數十上凡八閱月始遂所請然
區區之意止是丐祠廟堂乃委曲如此出自望外闕期
近在九月間當復申前請以遂所志不復詣仁者之里
日俟舍人丈零陵報政遄歸廊廟公道復行清流增氣
某巳掛之冠當復弹矣
蒙示两紙論列時事仰見舍人丈天資忠義過人遠甚
不以身外而忘愛君憂國心也三復以還欽嘆不巳某
以五月十八日離行朝至途中聞次日有虜使失禮事
中外咸懷主辱以死之恥况官穹禄濃者當如何某方
屏迹田野雖黜陟不知理亂不聞不復開口及時事然
畎畝惓惓之誠猶前日耳况舍人丈受明主之知膺千
里之寄宜其不能自巳也来書所說荆㐮雷化事此豈
細故耶梁丈賢者方居言路不可不以告之
與洪檢詳邁
比獲識檢詳難兄弟于朝讀雄偉之文聞正大之論知
天下士在一門也又辱為檢詳同舍之未荷知良不淺
臨行既勤餞送仍寵以詩章歸槖有光感激無巳違去
數月斗仰不忘需次弊鄕偶成見闕雖貧居急禄而卧
病未能遽行復申祠請實非獲巳儻蒙台念見廟堂諸
公曲賜一言俾遂所求不勝至幸
與杜殿院(起莘)
伏審光膺宸命榮陟㙜端天子親擢正人中外莫不
相慶竊聞殿院丈排擊姦邪保全善類饒君子不饒小
人果踐平日之語某受知最厚贊喜叵量更冀盡攄素
藴益振㙜綱以滿中外之望
與吳察院(芾)
伏審光膺宸命榮陟霜㙜朝登正人中外胥慶拜違台
範垂三十年雖修敬有稽而仰德不替比聞召環真成
不寐之喜然君子未来而小人巳去道出婺女日伺騎
音竟不瞻際悵望何巳某蒙恩補外需次還鄊方幸息
肩官司来督赴任雖貧居急禄而多病未能遽行遥望
門墻倍增依慕
與汪侍郎
某入舘之初侍郎丈以先逹儒宗為蓬莱主人遂獲朝
夕趍隅以聽博約重辱顧遇不後同軰臨行又蒙餞别
之寵晚進不才何以得此拜違數月斗仰益厪需次弊
鄊偶成見闕貧居急扵得禄便欲犇走就職緣冒暑得
疾未能去體素苦痰嗽遇秋復作不免復申前請以劄
子託圓仲矣敢望侍郎丈見廟堂一言俾遂區區之碩
庶得在家醫治少延殘喘不勝感幸
與凌侍郎(景夏)
某備數冊府獲識侍郎犬扵朝望儼然之容聞正大之
論知朝廷之有人三十年盛名不虚得也謙恭下士真
有前軰風某愚不入時獨蒙顧遇臨行又辱寵餞禮意
有加晚學不才何以得此扵大君子私心感激不自已
已違去數月斗仰弥厪需次還鄊偶成見闕雖貧居急
扵得禄而卧病未能遽行復申祠請實非獲巳巳懇汪
丈為告廟堂更告侍郎文曲賜一言俾遂所求幸甚
與劉察院(度)
伏審光膺宸命榮陟霜㙜大用有階善類相慶其晚學
不才濫游冊府獲親炙者幾二年薰温粹之容稔忠&KR0779;
之論知君子所養過人媿僕軰匹夫之賤每蒙推誠顧
遇警策不敏臨行惜別著見顔色既勤飲餞又寵以詩
章誦小小林園意自憐之句覺松菊之有光也違去數
月夢寐不忘自聞新除喜不自已近朝廷去積年巨惡
大快輿論天下知㙜諫之有人矣
與陳侍郎(俊卿)
光膺宸命榮陟從班朝登正人中外相慶天子欲其居
獻納之地天下知其爲大用之階有識君子惜其去風
憲之早也某晚進不才素蒙知遇天資狂妄尤荷保全
去遠風墻不勝依慕
與汪中丞
伏以中丞負王佐才為長御史以暴公子之威名而持
斧以裴中立之德望而視師風采所加華夏咸聳悍將
為之落膽狂虜不敢貫弓一正天下如其仁不有君子
其能國大夫出利國家安社稷兹其時哉宰相上佐天
子理隂陽孰先公者某受知不淺贊喜為多方苦癢痾
之侵復伸祠佚之請望墻墙其愈遠瞻履舃而莫遑想
旌旆之巳旋諒紀綱之益振倚湏大拜續走賀緘
與趙安撫(清卿)
某晚學不才備數冊府最蒙安撫待制丈顧遇不淺臨
行又辱寵贈禮意有加然待制方以清白表率縉紳某
不收自處扵傷廉之地雖不拜賜而感激未嘗自巳拜
違數月仰德益勤需次弊鄊偶成見闕雖貧居急扵得
禄然為多病所困輙復丐祠愈遠門墻不勝依慕
與梁司諫
某愚不入時獨蒙司諫丈特逹知遇狂妄之迹頼以保
全臨行又拜清白之貺拜違數月斗仰不忘竊聞司諫
危言讜論排擊奸邪天下咸稱為真諫官莫不想望風
采樂道人之善人之常情也况某受知不淺喜當如何
答陳侍郎(正同)
某自丱角學讀書聞先生長者之論知欽慕忠肅公之
爲人去春怱怱西邁一物不暇將獨携温公忠肅二畫
像而行尊尭集雖&KR0827;閱之每以不見全集爲恨兹辱頒
賜副㠯石刻既慗冠下拜遂撥置群書朝夕欽誦真可
與日星争輝非照乘珠比也
答温守徐侍郎
兹聞力請千朝巳遂祠佚方與邦人同結去思未遑趍
拜遽奉貶誨仰佩謙冲其嘗嘆近世人才少有全者或
吏才長扵治郡而名節無聞或名節著扵立朝而政事
多短獨侍郎丈昔持從槖天下稱爲正人出守海邦人
咸謂自有郡以来未有賢明太守如侍郎者非某之私
言也承台旆取道樂成當探伺戒塗俯伏道左與攀轅
之列
與温守莫郎中伯虚
某官天賦材猷家傳吏事籍甚之譽藹著簮紳聖天
子方以外治為憂故輟自握蘭出分符竹踐楊中外無
適不宜顧東嘉小郡豈足以屈大賢苐以先大監遺愛
著在千里人心丼棠且猶愛之况其子耶民望使君之
来久矣想不勞而治也然朝廷需才方急指日召環行
見卧轍攀轅又如三十載之前舊使君之去也
答湖守陳郎中之茂
拜違一年又半矣千里仰斗之情常在夢寐中也往五
月去國行色悤遽不及以書告違還家許久去郡城稍
遠無霅川便又不獲修敬媿媿負負何以自文不謂長
者不以其愚不肖遠勞記憶賜以手書盈幅諄諄情辭
備見如前目在道山侍几舃承博約時也喜如之何弊
鄊去湖雖遠而知郡丈政聲籍籍著人耳目比得莫子
齊書言吾丈去歲修城今又大忠烈廟皆有碑刻文章
政事扵是两全某謂此乃通才餘事其好善嫉惡之性
胷中耿耿之竒議論慷慨名節凛然當扵古人中求之
可也某雖晚進不才辱顧遇良不淺比見送馮圓仲序
復及小人異日遂可託太賢之文牽聮不朽矣圓仲之
去可惜然扵出處無媿吾徒之幸元章半月之欵想足
以破碩一好漢如此不容扵時何耶杜起莘盡言而去
士論甚休亦一時館閣游從盛事也某屏迹山間足迹
不到州縣闔門二百指飯雖不足亦頗能忍窮有小小
園林足以自適惟畎畞之心惓惓猶前日耳未能乘桴
從游踐送别之語臨紙不勝依依
與永嘉南溪國朝宗
某作别踰年不廢思仰自竊苐歸鄊念欲一見異邑之
阻願無由遂秋秒微寒伏惟文候萬福近朝廷行兼經
最優春秋吾友記問素&KR0827;扵場屋尤利来春有𥙷切宜
勉力某易任會稽旦夕成行他日行李過越切望見訪
少凂術士劉孚先談命頗竒中覓字求見幸一過之更
望吹嘘俾有所獲亦不廢之惠也會合未期望為遠業
加受
梅溪先生後集卷第二十四
