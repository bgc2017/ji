梅溪先生後集卷第十九
詩
乞祠不允(三十韻)
微臣守清源一歲三乞祠俞音竟未拜感荷聖主慈
臣家素賤貧仰禄救啼飢區區六年間手把四郡麾道
途厭奔走嚢橐無餘貲清源乃佳郡風俗不待移民淳
簡獄訟士盛敦書詩地遠可蔵拙䘵厚足自資今歲又
豊登千里人熙熙臣豈不願仕求閑欲奚為自憐蝼蟻
生福薄命最竒入境身即病到官日呼醫痰每上攻
旋暈勢甚危藥試何止百灼艾無全肌臂疼如子美齒
落如退之脚患柳州腫髮垂孟郊絲飲食日减少跬步
湏扶持殘喘雖尚延定非久遠期况臣糟糠妻盖棺將
及朞旅櫬猶未還兒女晝夜悲臣今官滿考臣去有二
宜孰謂九重遠天高而听卑吾君不之告肝膽將誰
披廟堂二三公誤辱平日知今不憐向隅恩復何時施
願扵黼扆前敷奏迫切詞天日臨在上臣言非敢欺觧
官食祠禄曲遂臣之私幽明俱受賜感極涕泗垂溝壑
倘未填報國猶有時
次韵陳賀州題姜秦二公祠
姜丞相
姓名端合上麒麟當世那知相是真遺冢尚餘封馬鬛
孤忠曾記犯龍鱗三巴流落知音士(謂陸宣公)九日追陪避
世人精爽不迷祠宇復&KR0770;然唐室舊冠巾
秦隱君
去剡游閩避世喧清風寥邈典刑存峯前鳥宿無名樹
祠下僧敲有月門高尚端如上九蠱含章更類六三坤
偏師勝後詩無敵正要公来與共論(耒詩云安得斯人与共論)
薛士昭寄新柑分贈知宗提舶知宗有詩次韵
書後誰題字鄊人遠寄柑薦新思起孝知味戒生貪羅
帕分猶未金門献正堪命名聊别偽(温柑号真柑)在果獨称
甘(它果非無甘者惟柑子以甘得名言最甘也)白雲初盈樹黃金忽滿籃霜
天欣始孰茅舍飽相諳客重開湏請兒癡食更婪柳詩
吟不厭謝賦讀常躭若蜜萍难比如拳栗有慙公家安
定法想見日酣酣
知宗柑詩用韵頗險予既和之復取所未用之韵
續賦一首三十韵
書閱楊州貢功觀禹化覃香苞分橘柚秋色動江潭(李德)
(裕桔賦動江潭之秋色)破暑花凝雪凌寒葉染藍金衣爱子照(唐宰)
(相賀甘子表云綠蔕含烟金衣爛日)珠實碧波涵(柳子厚詩何人摘实見垂)未上諸
侯計曾聞四浩談顔歡陸績毋業世李衡男送客愈吟
桂(韓退之送桂州嚴大夫詩云家自種黃甘)記時坡詠儋(東坡在儋耳詩一年好景君湏記正)
(是橙黃桔綠時)洞庭夸浙右温郡冠江南節物清霜重家山綠
蔕含青黃出籬落朱綠耀林嵐(柳子厚詩密林耀朱綠坡詩竹籬茅舍出青黃)
昔貢千金顆遥馳万里函(宣政間温州貢甘每顆有一二千)新宜薦寝
廟香可供瞿曇䕫子那能比羅浮未許參(予往在䕫府食黃甘味頗)
(佳然不及温甘遠甚去冬至泉州始食罗浮甘又遠下及夔子)何人傳黃陸端類列非
𥅆在品寕為四(季直方第果實名甘子第四)蒙恩或賜三(李德𥙿賦序上賜宰)
(臣等朱桔各三枚)鄊情寄初孰旅况憶幽棎嘉拜親開合珍蔵
净洗甔(甔瓦噐也新甘貯以瓦器則久而不爛)行將觧印綬歸種當田蚕
根向横陽覓(温甘以平陽縣泥山為最)泥尋斥鹵檐(種甘宜醎地)荒蕪耘
徑草封植伴溪相不用千頭冨聊資一餉湛茅亝闢杜
甫仙井汲蘇躭(神仙蘇躭鑿井種桔)佳境妙飡蔗閑庭勝蒔苷(苷甘)
(草也医家謂之國老柳子厚詩蒔薬閑庭延國老)㕍行三峽荔奴視四明蚶欲
継花為譜(歐公作牡丹譜)應同柳駐驂(歐公桺詩攀条莫惜駐征驂)禦偷篱
著棘愁凍灌添泔(泔米汁也鄊人冬月用以灌甘)掩映青雲葉光華碧
玉篸釀成浮甕蟻蒸辟蠧書蟫(甘桔花蒸以為香可辟衣書之蠧)護蔕
期存乳(甘欲致遠必以蠟塗其帶)晉皮欲去痰(皮能下氣醫家用以治痰)恨無親
可遺松慘白岩庵
林主簿明仲挽詞
齒德尊鄕黨匈中有古今箕裘傳藴藻臧否判崔林呼
佛知仁政名軒見道心扁舟欲訪戴仙去不容尋
一箭双鵰手青衫已白頭硯幾磨鉄盡官止及瓜休漏
断鄞江夢風含曲水愁(以上巳日亡)鈞天記白玉塵世冷西
楼
假舘城西日清談屡獲陪江湖倦游宦文字阻銜杯方
嘆鵉栖棘俄驚鳳去臺(公与孺人相継而化)雪梅開舊嶼無復寄
詩来
擬賦江南寄梅花詩
蔚宗居壠首陸凱在江南手折梅花寄人逢驛使堪吴
都尋半吐楚岸摘新含雪裏開纔一楼頭弄未三情深
殊折柳意重勝題柑溪上千株玉歸歟待自探
十月二十日買菊一株頗佳置于郡齋松竹之間
目為歲寒三友
三百青錢一株菊移置窗前伴松竹鮮鮮正色傲霜性
不逐重陽上醽醁誰云既晚何用好端似高人事幽獨
南来何以慰凄凉有此歲寒三友足
重修北楼十一月望日與郡僚同登因書十二䪨
我昔未作南諸侯雄丈嘗閱龍虎歐泉山風物得大略
夢寐先巳登兹楼到官正要訪遺迹忽見破屋城牆陬
欲修不敢遽土木經歲此志方能酬貢闈之餘材可辦
農事之隙工乃鳩月逢建子飛破鏡酒呼從事来青州
怱怱未暇衆賓集草草且與同僚游山川城郭壮哉郡
清源𬗋帽明双眸却驚雲榭在地底坐見日轂經簷頭
西山端可柱頰視南海未用乘桴浮東瞻歸路興元亮
北望魏闕心子牟揮毫欲續仲宣賦假日聊以銷吾憂
諸公和詩復用前韻
欹眠听詩韓喜矦鋒难與争劔鑄歐鈐齋淺陋無處著
掛在縹緲之飛楼兹楼久欠詩酒味天遣我軰来遐陬
塵埃聊用文字洗瓦䃯遂獲瓊瑶酬賓朋未賞合開燕
老病欲登宜杖鳩清風酌别記霅水(胡州有清風楼)制勝領客
思䕫州(夔州有制勝楼)一江明月楚東醉(饒州有番陽楼楚東閣范文正公詩云一)
(江明月夜歸遲)全家終日蓬莱遊(會稽有蓬莱閣予為幕客嘗挈家以游元微之詩云全家)
(終日在樓臺)南来不謂有此境四顧亦足窮吾眸朝看日出
閩海嶠夜望斗插泉山頭端如虢郡風月送(退之虢州北楼詩)
不比巴岳乾坤浮登臨懷古甫白適賦詠聮珠産鞏牟
私心竊慕范文正後天下樂先其憂
哭萬先之
太學時名重吾鄊德譽崇才華盍天禄官聀止儒宫相
國方知愈諸公兢薦雄天涯忽聞訃老淚洒西風
胡邦衡以集英殿修撰知漳州正人起廢有識相
賀詩以志喜
左右同時兩舍人(隆㒷初某与邦衡同立螭)莫年得郡偶為隣泉山
久著癡頑老漳浦新除正宜人熱撰可能酬壮節炎州
聊復屈朱輪拾遺𥙷過湏公軰汲黯行歸侍■𬗋宸■
馮員仲復元官與致仕恩澤
謗豔久自熄果然天聽回孤忠昭聖代遺恨釋泉臺伏
節同元帥(符离師潰員仲与張魏公父子在旴昭不肯去相約以死)知音有上台(員仲)
(与今左相同在魏公幕中員仲被謗左相力為辨之)三軍氣應壮一洗向時哀(員仲)
(以論列罷三軍嘆息有流涕者)
次韻提舶見招
江梅初破一陽天詩句清新欲閗妍呼我同来飲文字
定扶衰病到尊前
令人生日哭以小詩(二十七日)
生日今重見細君嗟不回竟孤偕老願忍看舊時梅
去歲一杯酒遽然生死分兒孫為夀地慟哭不堪聞
知宗生日(二十九日)
昔年游越絶首識南枝梅一麾守清源再見梅英開顔
色宛如故風霜不能摧玉質長仙葩芳姿醖詩才其侣
乃蟠桃其根出蓬莱花開三十年壽薦三千杯
喻叔竒采坡詩一聮云今誰主文字公合把旌旄
為韵作十詩見寄某惧不敢和酬以四十韻
斯文韓歐蘇千載三大老蘇門六君子如籍湜郊島大
匠具明眼一一經選孜豊曰文乎㦲盖深扵斯道諸公
既九原氣象日衰槁山不見泰華水但識行潦詞人巧
駢灑義理失探討書生蔽時文習義未易藻著述豈無
人紛紛謾華藻有如分裂時僣偽各城堡同年廣文君
所作非小好高吟薄風雅古學窮渾灝讀史正豕亥觀
詩辨形夭千篇冰玉清萬字波瀾浩心慕大手筆所恨
生不早鄊令門及韓不類端可保賞識遇歐坡當爲篋
中寶声名終不掩光豔姑自葆嗟我最不才兀兀首空
皓半生槐踏黃晚景盖張早出守娄及瓜還家僅嘗稲
(去六月还家九月赴泉山)田園荒渊明江梅客張鎬塵埃未能脕憂
患苦相惱愁儧卧蚕眉(相者謂予仍如卧蚕主多愁苦)痛徹伏犀腦(近苦)
(頭疼)何當歸故山巳書下下考鍾筆况久閣盧經徒獨抱
古文如金城偏師詎容擣小詩時自遣句法未知造廣
文賢關舊声氣同&KR0668;燥食共朝韲辛案對夜萤薧策杖
游西湖尋梅插晴昊番有九十日呼酒羅脯枣潯陽三
年别心若風中纛書来問安温仍效世俗禱手寫十新
詩價重百磲碯情意何勤勤許與太草草那能把旌旄
但可供洒掃胡為以西子國色沉嫫媪前言盖戲耳細
讀笑絶倒却將寄来詩錄附雅戲藁叔竒嘗作雅戲集
題徐致政菊坡啚(名夀仁字子由)
南方有高士仁義偃王裔家山闢幽坡手取香草蓻秋
至有黃華采采滿衣𬒮客来酒盈尊詩出語驚世無心
學渊明偶與渊明契静者年自長頽齡不湏制高懷恥
獨樂地遠人罕詣丹青寫佳境有目皆可睨吾家鮮鮮
徑荒蕪屢經歲儒冠誤此身掛之公得計
次韵吳明可見寄
閩楚相望天一涯思公不見見公詩遥知人在凝香處
正是梅逢馹使時𬗋帽清源游巳倦落霞孤鶩看無期
它年杖屦天台去采薬尋桃薦夀巵
沈敦謨和詩見寄復用元韵
天使吾儕復會同笑談声落酒筵中語離江北秋正秒
回首閩南歲又窮春草池邊来好句木奴皮裏隱仙翁
(寄謨敦甘)相將再上觀潮閣我巳三章乞道宮
曺夢良教授寄柑一百顆報以乾荔支戲成二絶
故人書自許峯来領得黃柑手自開未滿洞庭三百顆
更看馹使一枝梅
絶品知君尚未嘗三山絳帳喜相將冷官豈是淹賢地
尤物聊觀十八娘
懷夢齡昌齡弟
久别思吾弟它鄕歲又除日吟棠棣句目断雁行書老
去情尤悪懷歸語似虚祠章巳三上試為掃茅廬
臘月二十八日與知宗提舉分歲郡中啜茶于北
楼賞梅于忠献堂知宗即席有詩次韵并簡提舶
老病踰年卧晉江躭詩性癖未能降园林牢落梅經眼
歲月峥嵘酒滿缸堂上焚香敬勲德楼頭回首念家鄊
黃甘未拜蕭嵩賜鄊味分珍謾一双(時得温甘各分二顆)
曾潮州到郡未幾首修韓文公廟次建貢闈可謂
知化本矣某因讀韓公别趙子詩用韵以寄
韓公學孔子不陋九夷居詆佛譏君王道大忠有餘南
迁八千里文墨以自娛至今潮陽人比屋皆詩書蓬茨
得趙子如獲滄海珠臨行贈以言恨不與之俱德云昌
黎公聖人之徒與比周孔孟軻不道迂相如韓公不可
見趙子今亦無潮人敬爱公百世祀不渝英姿入山骨
凛凛蒼眉鬚彼哉逢吉鏄金章裹猿狙使君藝且賢所
至政續殊下車首風教廟修庭草除又聞新棘闈輪奐
歸畫啚継坡當有作大筆文辝驅惡詩碩勿刻人方咲
其愚(潮州書云欲刊某和韓詩)
送柯教授赴官四明
士論鄕評搃見欽古猶难得况于今恥干一介將行李
慨為孤甥罄橐金晉水生徒懷絳帳賢關故舊仰同襟
冷官豈是淹徊地未到鄞江有召音(教授赴官不以一事千州郡一借一)
(兵罄嚢槖)
寄崔粛之
懷州别駕生賢丁盤谷先生有外甥暫屈才能居筦庫
會看騰蹋継家声
燭花
郡舍擁炉坐燭開連夜花主人無喜事應是報还家
次韵表叔賈元範見寄二首
華表飛来鶴姓丁鹿岩依舊故山青正緣松菊留仙隱
(㒷國司理聞至不赴)肻為弓車到郡&KR0550;(王參政守永嘉招之不来)德者能言書
有力仁人自夀薬非灵(公平日不服藥壽考康寕)坐看世事公應笑
落水楊花万點萍
記得公歸自汴京暸然目為小生青行能致遠由推轂
到即成渠荷建瓴松柏歲寒知節操芝蘭室迩化芬馨
白圭三復成陳迹感德傷懷涕泗零(某受知扵公妻以兄文今有悼亡之)
(戚故去)
人日喜晴
元日至人日幸無隂晦詩因思董勛問却異少陵詩遥
想水披凍坐看梅滿枝明朝如得雨正與谷相宜
元宵貢院張燈會客知宗即席賦詩次韵
欲送群英入帝鄕預燒燈燭趣仙装銀花初合万枝火
金榜巳含千佛光出海灵鼇駕蓬島逐人明月散天香
笙歌鼎沸吟篇出元白扵詩媿未昌(是夕無即席和者故云)
送丁惠安
某假守温陵獲觀七邑之政治行可称者三四人然
未有出惠安之若者以嚴明為治而濟以廉平以撫
字為心催科不優而辦每至郡必講論民間利病田
落海而稅不除官鬻塩而民受害凢此類郡皆行之
民無訟牒犴獄屡空是宜邑人懷德繪像而祠之也
扵其行也詩以送之
把麾平海看操刀惟我鄊人治最高但見武城人易使
不同梁竦聀徒劳民懷其爱祠生立吏必如公責始逃
聞說朝廷考臧否僉言卓茂德宜褒
知宗示提舶贈新茶詩某未及和偶建守送到小
春分四餅因次其韵
建安分送建溪春驚起松堂午夢人盧老書中纔見面
范公碾畔忽飛塵十篇北苑詩無敵兩腋凊風思有神
日鑄卧龍非不美賢如張禹想非真(坡詩其間絶吴非不佳張禹縱賢非)
(骨鯁謂茶草也)
知宗贈驢肉以膰肉酬之
不駿扵乘合見享(韓文不駿扵乘謂馿也)鈐亝指動荷分羔區區
膰肉非相報正恐公為孔子行
次韵贈新筍
候屇中和日漸長籜龍忽到爱松堂便驚詩句含𬞞味
更斍庖厨有細香未斈坡公參玉板且同韓子賦篔簹
荀来茶往非為礼端為詩情故得嘗
曾潮州萬頃增闢貢院以元夕落成寄詩次韵
韓公来自九重天再見潮陽吏部賢(万頃嘗為天官郎)唾手渠
渠蜚夏屋揮毫混混寫源泉丹霄有月逢三五聖世
生才恊半千太守落成應有語立朝名節看儒先(謂王尚書)
(元亀)
題並玉堂
同年李伯時教授居泉之北門需次家食奉親有堂
前對朋山名曰並玉索詩爲賦十韵
仙李門闌秀氣鍾二山朋盍玉爲容晉人瀟洒坐連壁
杜老風流吟兩峯崑府烟霞浮几席藍田丘壑藴心胷
俯容列岫葭相倚遥許它山石可攻光徹郡城翔白鷺
(白鷺城)影搖江水照黃龍(黃龍江)價高难把連城易官冷聊
將一榖供疑是璣衡臨處落端如日月合時逢主賓對
面成三友伯仲摩雲拱九重(李有难弟堂面北山)雁蕩浪跨鵉有
侣(雁蕩山有双鵉峯)庾楼徒詫劍相從(庐山有双劍峯庾樓對之)綵衣戲罷
看山色不似慈顔喜氣濃
出郊勸農飯𬞞于法石僧舍時方閔雨有無麥之
憂因成八絶
清源太守鬢如蓬未遂歸農又勸農農事正興天不雨
誰能喚起老黃龍(郡城之西有黃龍江)
二麥青黃雨失時老農相顧但嗟吹使君徒用虚文勸
稼穡艰难未必知
我昔躬耕隴畒間也知農事最艰难才疎政拙心劳甚
無𥙷扵民合掛冠
賣刀買犢慕龔遂重糓務農思魯僖僚友共懷憂國碩
守臣非皺聀田眉(丘濬詩皺却眉頭憂旱涝一心只在聀田中)
無術能銷旱魃灾吁嗟求雨只空回鯫生豈是為霖手
明日真人出洞来(晉江請蔡真人)
万歲名山兩度来精庐瀟洒絶塵埃禅師妙得兵家策
杖屦飄然去不回(謂長老勤師)
荔子今亡法石白(法石白見君謨譜今無之)江山長带佛頭青老僧
能說陳王事遺冢猶傳女子灵(陳王女葬法石僧云時出灵響)
一徑通幽亭面墻鳥啼林静木蒼蒼碍人眼界宜斤斧
放出山光接海光
食筍蕨(葉飛卿見贈作羔甚美因成是詩)
犢角兒拳共作羔大勝五鼎八珍亨要湏歸陟南山采
更看新移小竹生(先人嘗作蕨詩有陟彼南山采句嚴伯威詩云新移小竹巳生筍皆家鄉)
(故事)
悼陳提刑
耆舊嗟零落南来識太丘有年兼有德無怨亦無求(公爲)
(監司郡守未嘗按史居鄉不以事于州郡)漬室遺風在新橋雅志酬誰知灯
火散身世隔明幽(元夕貢院張灯公爲上客後十日而折)
聞胡邦衡改知泉州復用前韵
上念温陵爲擇人知公名節世無隣犯顔合在論思地
起廢聊爲岳牧臣繆政居前誚穅秕剛腸别久轉車輪
天教我軰簮重盍只恐留中拱帝宸
次韵何興化德揚閔雨
熒惑照南紀千里生塵埃守臣失其聀閔雨腸空摧奔
走佞佛老吁嗟禱風雷爍石勢愈熾望霓心可哀民情
有愁恨天意那能回緬懷端明公豈薄德與才乞雨問
山神胡為亦遲徊鄰邦賢使君道妙蔵灵臺不待雨催
詩却以詩篇催佇聽鴈糟牀遥期銜賀杯政理隂陽和
誠加金石開餘波必及我飄洒桐城隈兩郡桐青青年
豊廩崔嵬普天望作霖公盍歸乎来
喜雨再用前韵
南國久無雨渴心欲生埃麥既枯且死木亦黃而摧方
春雲巳火未夏蚊成雷刺使固有罪斯民自宜哀真人
及大士久出應思回閉陽縱諸隂愧無董生才林鳩厭
呼喚石燕徒低徊有日上扶桑無雲起陽臺方修九渊
祀(初九日欲祭龍)遽聞尺木催想驚阿香夢疑噀栾巴杯夜中
簷溜響枕上愁顔開願徧普天下不止泉山隈莫作鼎
湖浪因風下崔嵬明朝賀雨詩定自莆中来(唐人賦仙都詩黃帝)
(旌幢去不回片雲孤石独崔嵬有時風擊鼎湖浪散作晴天雨点来)
次韵龔實之正言見寄
堂堂人物冠清流不减當年宋廣州持節分符聊尔耳
直尋枉尺断還不初開宣室漢思賈欲復侵疆魯召丘
整頓乾坤趁頭黑早湏歸伴赤松遊
諫坡烏府迹相望眼底何曾識六郎去國雅欽龔勝節
得州欣近鄭公鄊尺書遠荷鴻傳至好句惟憂電取將
未見𬗋芝人已說天庭喜氣十分黃
出郊迓客至石塔院憩劉公亭觀石筍橋東望郡
城南瞻𬗋帽即事有作
春日西郊外江亭眼界嘉青桐映楼閣𬗋帽沒烟霞雨
過牛耕野潮回鷺立沙河梁阻携手空起逝川嗟
用喜雨韻呈龔實之
請雨徧群望優優衝塵埃際天麥浪空刺水秧針摧已
近尺五天未動滿盈雷地欲赤晉國年將饑魯哀寄牋
叩天門好音清夜回似傳上帝意頗亦憐不才披衣起
視月在畢方徘徊忽䎹䔥蕭声高洒熙熙臺(郡圃旧有熙熙臺見)
(清原志或云即雲榭也)雲陣溌墨暗電光摇幟倠灯前落簷花欣
銜少陵杯綠波滿四澤花柳村材開知有一尺霖来從
傅岩隈(徽庙書商霖一尺四字賜張無尽正吉到郡之夕雷雨大作)不作天寶詞淋
零悲馬嵬定有元和詩中䘖諫書来
石筍橋
清源郡城之西有渡名石筍溪與江會險而深涉者
病之初浮■為梁屢修屢壞議更以石費重而後艰
時提刑陳■慨然為之倡弟賀州叶其謀今樞密梁
公力助之經始扵紹興庚辰訖工扵乾道巳丑提刑
屢約予觀未果明年春三月辛酉迓客出郊過而壮
之因記以詩
刺桐為城石為筍万壑西来流不盡黃龍窟宅占上游
呼吸風濤勢湍緊怒潮拍岸鳴霹靂淫潦㴞天没畦畛
行人欲渡無翼飛魚腹蛟涎吁可閔二三大士為時出
目覩狂瀾心不忍小試閑居濟川手遠水孤舟寇忠愍
亦有山僧碩力深(僧文繪等董其役)觧使邦人指倉囷五丁挽
石投浩渺万指硺山登嶾嶙辛勤填海效精衞突兀横
空飛海蜃趾千千尺鮫人室護以兩旁獅子楯南通百
粤比三吳檐負輿肩走騋牝論功不减商舟楫遺利宜
書漢平凖莫將風月比楊州二十四橋真蠢蠢我時出
郊春雨後鷺點沙汀颺鷹凖江亭矯首獨遐觀有客南
来杯共引(是日邊■实之少■■亭)欲詠河梁擬蘇李頗類鑑湖逢
■稹江山不逢賢太守䄂手沉吟斍才窘况無鉄筆擬
端明徒使時人笑蚯蚓綉衣屡約吾来遊未遂堪嗟德
星隕鄊来嘗以記屬我固避牢辝慙不敏傳聞江欲飛
棟初異論紛紛互矛盾世無剛者橋豈成名與萬安同
不泯
林黃中少卿出守吴興芮國噐司業以詩送之
有今日桐城王刺史異時遺爱在吾州句用韻
寄二公
出處平時正且嚴猶扵瓜李謹疑嫌兩溪水照新明月
(郡有明月楼)六客堂逢舊𬗋髯(孫莘老美湏髯嘗守吴興東坡寄以詩云好在紫帽翁黃)
(中亦美髯故云)安定化應孚斈校謝公思巳結閭閻湖山清遠
使君好想見邦人慰所瞻
賢關今日陽司業家在白蘋溪上州笔下波瀾含震澤
胷中意氣属清流弁山疊拜南金贈泉嶺遠蒙明月投
老矣惟公獨青眼一言褒借勝封矦
題蔣元粛藴仁堂
人孰無文毋圖報良亦难忽興風樹悲莫尽菽水歡君
羔不易嘗而况荣以官向来蒋令君(堂乃宰德化時作)慶具顔
方丹手折東堂桂口詠南陔蘭生封拜君命戲彩慈顔
温教之由義方藴之在仁端仁熟椿亦老親荣心始安
堂在人事非思親誠益殚巳足廣文飯方弹貢公冠願
移前日孝要作忠臣看
梅溪先生後集卷第十九
梅溪先生文集卷第十九
雜著
井光辨
予家之東南有井覆以屋其水清而甘冬温而夏寒雖
大旱水僅盈尺而泉脉不枯井方不及丈然比他井為
差巨當先祖之世鄉人目吾居為大井頭王家則是井
也固見大於鄉人矣予闢家塾于井之南紹興庚午季
夏之夕僕夫汲而歸以井有光告予往視之隱隱熒熒
如燈如萤如光芒之星不知其果何物也意者魚鱉之
族其鱗甲文理晦于晝而粲于夜耶或螺蚌之腹産明
珠以自照耶其在物理或之有也惑者好語怪匪妖之
則祥之矣予故以物理辨之二十五夜會趣堂書
四友錄
語曰君子以文會友予文會梅溪有友四人焉皆佳士
也然各有少疵羅文性堅剛而貪墨毛穎工文詞動如
人意而不耐久楮先生為人㓗白而輕薄子墨客鄉有
漸磨之功而好變白為黑也四友與予文會久矣予常
取其能而不議其疵數年間客上庠陪俊游果頼四友
之力然予老矣四友方進未休他日竹帛間慎毋相忘
子當掩予疵如予今日之不廢子也庚午六月丙寅書
讀婁師德傳
婁師德教弟耐事弟曰人有唾面㓗之乃巳師德曰未
也㓗之是違其怒正使自乾耳予嘗詠史作師德詩云
忤意由来勿校難誰能唾面自令乾直湏事過心平後
方服婁公度量寬予性𥚹急常𣣔書婁公傳于座古效
古人佩韋之戒偶閥書遂錄其事昆弟朋友間有坐予
失者宜書紳焉則事雖大於唾面心自然清凉矣
題卓
吾貧好作文苦於無書可閱好寫字苦於無紙可書遂
於貧中撰出一術以卓為紙以肺腑為書净几無塵日
書數百字吾之無尽蔵紙也心之精微日出數百言吾
之無盡蔵書也從予游者有童子數人劳之以研墨之
職授之以所書之言日從吾為無盡藏游也顧謂童子
曰吾老矣無尽者有時無盡汝能記吾言使不如几上
字而滅沒否乎童子曰唯庚午季夏二十八日書
論文說
有客與王子論文謂王子曰子以今文况昔文亦加進
否乎子應之曰新文之進予則不知也但每閱舊文背
必汗焉耳客曰見舊文而汗背進莫驗於斯也使天假
子之言將不一進而巳他日見今之文汗又浹背矣子
不見君家名勃者乎滕王閣序最膾炙人口落霞與孤
鶩齊飛秋水共長天一色之句當時以為神殊不知此
乃少年麄豪之氣俳優之雄者以勃之天資英秀不使
早死其文之進殆未可量他日見所謂神句者寕不汗
背耶韓退之文章之古者後世莫德而疵之然感二鳥
賦乃少年所作學識未逮故有二鳥不如之歎李漢序
其文為篇什之首非深知退之者也予善其說遂退而
記之
讀蘇文
唐宋文章未可優劣唐之韓柳宋之歐蘇使四子並駕
而争馳未知孰後而孰先必有能辨之者
不學文則巳學文而不韓柳歐蘇是觀誦讀雖博著述
雖多未有不陋者也
韓歐之文粹然一出於正柳與蘇好竒而失之駁至論
其文之工才之美是宜韓公𣣔推遜于厚歐陽子欲避
路放子瞻出一頭地也紹興庚午七月上澣日讀東坡
大全集於會趣堂因題于早
雜說
爲善易能不言難過人所不免文之則小人也
孟子言仁者如射以其發而不中不怨勝巳也孔子曰
君子無所争必也射乎射有勝負争之端也君子獨能
以揖遜終之遂至於無争宜怨而不怨當争而不争此
孟子謂之仁而孔子謂之君子也彼有無争而争自起
無怨而怨自生真小人之不仁者㦲
名之所在人所必争而同忌也能避人之所争樂人之
所同忌斯可謂之君子掩惡揚善朋友之道語曰尺有
所短寸有所長予所短多矣然於交友中常道其善不
道其惡是亦寸中之長者昔姜渭叟能言之姜死矣無
知我者渭叟負逸才豪氣者也而不修細行惡有所不
掩亦朋友之罪姜之念予盖有所激云
人有毀已已亦毀之何其不長者也予雖未嘗揚交友
之惡然性𥚹躁不耐事聞人毁巳則氣形肝鬲往往亦
斥其過於稠人廣衆中言既出口悔心遂生然駟不及
舌矣因思韓安國對媿其武侯之言自知其非長者遂
書以為戒
靈烏說
烏之為禽性靈而意忠每預知吉凶而啞啞以告小人
聞其鳴則唾罵之烏不以唾罵而廢嗚可調忠矣范文
正公謂人有言兮是然人無言兮是然者也君子聞烏
鳴則恐懼修省潜銷禍患於未萌人遂以烏鳴為無驗
忽之為不靈也殊不知烏能警於未然之前君子能戒
之於未形之際是烏之忠計既行而智名不可得而聞
矣告之不戒而凶著於形迹則烏之鳴驗是吳之子胥
也告之能戒而禍銷於兆朕則烏之智隱是漢之張子
房也烏之告豈有二哉所聽有不同耳書院之東隅有
烏連曰群噪若有所告者此君子恐懼脩省時也作靈
烏說
夜虹見
紹興庚午七月十六夜山月初吐有長虹見于西厥光
白踰時而滅人以爲白虹異之予謂是虹之異在時不
在色虹見于晝盖影日而盛色宜青紅或白則爲異其
見于夜也影月而成白乃其宜耳然虹多現于朝莫間
在乎欲雨𣣔晹之際未有影月而現子夜者兹其所以
爲異與姑志之以俟能言災異者辨
待士說
有言邑大夫不待士者予曰子何從知之曰有訟于庭
者箠楚之辱及焉予曰此士之不自待非大夫不待士
也爲士者服詩書精業履聖賢之是師臭味之與游謹
門戶時租税忍焉以省訟慎焉以遠禍俾足迹不及於
公門而官吏稀識其面目雖使柳下惠之弟為邑大夫
焉能辱儒冠而䧟之虎口耶彼冠焉而士行焉而市旁
午里巷而惡少與曹争競非分而獄訟以興朝投刺以
識面莫求判以欺愚雖使周成王之叔父為邑大夫詎
可望其施吐握之禮耶大夫非能重士也士實自重非
能輕士也士實自輕顧其自待者如何邑大夫何責焉
既以荅告者遂書為吾黨之戒
雜說
孟子曰生我所欲義重於生舍生而取義可也嗚呼人
之所甚畏者死也義之所生死有不足畏者惟不畏死
之人可以成天下之大義立天下之大節享天下之大
名
名與謗常相随因名獲謗因謗獲名雖韓退之猶是也
原毀曰事修而謗興德高而毀来非因名獲謗歟進學
觧曰動而得謗名亦随之非因謗獲名歟有名而有謗
不若無謗而無名古之哲士必避名非避名也乃避謗
也
君子小人不難見即其報施之間而觀之則肺腑之隱
洞然不可逃矣陳平受賞則不忘魏無知白敏中得志
而擠李德𥙿君子小人之用心其厚薄如此
賈誼過秦論班固公孫洪贊韓退之進學觧真文中之
傑也予少時誦之至熟今為昏忘所奪心能記之口不
能道聦明不及於前時宜古人之興歎也賈誼賦過相
如楊子雲不知也柳子厚平淮西雅過韓退之子厚自
能知之子厚之文温雅過班固退之之文雄徤過司馬
子長歐陽公得退之之純粹而乏子厚之竒東坡馳聘
過諸公簡嚴不及也
唐宋之文可法者四法古於韓法竒於柳法純粹於歐
陽法汗漫於東坡餘文可以博觀而無事乎取法也
讀進學觧
韓退之進學觧盖楊子雲觧嘲班孟堅賓戲之流也然
文詞雄偉過班楊遠矣予無退之文章學識而一二事
與之合公不見信於人私不見助於友與冬暖而兒號
寒年豐而妻啼飢是也自志學之始喜誦是文太山北
斗仰亦劳矣二十年間跋前疐後無其職而有其窮每
𣣔效顰作文以送之又無怪怪竒竒之筆也紹興庚午
七月二十二日書
三不能戒
不善文者宜秘不善書者宜楷不善言者宜省予不善
文而不能秘不善書而不能楷不善言而不能省此其
所以獲誚之多者歟今焉知過而能通戒之矣然有時
乎不能秘不能楷不能省者文能秘於䆫几著述之私
而不能秘於埸屋進取之公書能楷於優游學習之時
而不能楷於匆匆應荅之頃言能省於心平無事之日
而不能省於氣形肝鬲之際烏能使文無媿於不秘書
無媿於不楷言無媿於不省
書歐陽公贈王介甫詩
翰林風月三千首吏部文章二百年老去自憐心尚在
後来誰與子争先此歐公贈介甫詩也介甫不肯為退
之故荅歐公詩云他日略曾窺孟子終身何敢望韓公
由今日觀之介甫之所成就與退之孰優孰劣必有能
辨之者予謂歐公此詩可移贈東坡贈者不失言當者
無媿色
大舜善與人同說
大舜善與人同非與人同為善也盖能與人同而不立
異耳古之獨行之士皆好立異而不與人同如申徒狄
之介於陵仲子之廉尾生之信屈原之清皆能為人所
不能為然非可傳可継之法君子不取焉彼以立異為
有過於人而不知適所以自小也舜取諸人以為善盡
事親之理以為孝由孝悌之道以為仁義是皆人之所
可為者舜亦從而為之人之所不可為舜亦不為之矣
此所謂善與人同然舜善與人同而衆人卒不能自同
乎舜者何耶舜其即同乎人者而行之不息此所以為
大聖人衆人一作焉一息焉甚者一暴而十寒焉初與
舜同而卒與舜異非舜之不同乎人人自不同之耳子
貢贖人而不受金是子貢之不與人同也魯人獵較孔
子亦獵較是孔子善與人同也賢人好與人異而聖人
常與人同舜孔子爲大聖人者非由乎異而大者同焉
而巳矣故曰大舜有大焉又曰大哉孔子語曰晏平仲
善與人交孟子曰大舜善與人同善者能也語意正相
類
論語三說
孔門弟子有顔回者聖人許之以仁者也有有若者其
見道似聖人者也有曾參者悟聖人一貫之道者也於
是作三月不違仁說以賢顔子作有若似聖人說以辨
其似聖人者非貌作以貫之說以辨其所以告門人之
意
上智性仁其次修仁其次假仁性之者無心於為仁而
所為無非仁者得之於不思不勉之間而從容於顛沛
造次之際猶水之不嘘而自寒火之不呵而自熱也寒
也熱也仁也非水火與聖人之性也哉嘘而寒呵而熱
修而仁則出乎人者矣惟賢者能修之於終身之久其
至也與性之者同衆人假之於日月之暫及其久也則
真偽之情見矣顔回雖孔門之高弟然於仁也非性之
者也克巳復礼而為之也孔門弟子孰不𣣔為仁也哉
然假之於日月之暫而不能好之於終身之久聖人觀
人亦必久而試之使偽為者不能欺於倉卒不俻慮之
間而真修者亦足以發明於倉卒不備慮之際三月久
矣天時變矣而回心不違是終不變矣嗚呼回三月之
仁是近而一日之仁也遠而終身之仁也回豈偽為而
暫假者哉豈嘘呵於頃刻之間也哉說者謂顔子三月
不違仁賢於日月至焉者耳未能以之終身也作三月
不違仁說以辨顔子
論語何以子有子耶柳宗元固辨之矣雖然未知有子
也孟子稱孔子旣沒弟子子夏子游子張以有若似聖
人𣣔以事孔子事之所謂似聖人者盖必有子之學識
於群弟子中有一日之長其見道有似吾夫子焉如孟
施舍似曾子北宫黝似子夏之似也世儒以謂貌似孔
子其說陋矣且有子之似夫子而曾子有不逮焉者曾
子嘗以喪欲速貧死𣣔速杇爲夫子之言而有子不然
之曾子質諸子游子游曰甚哉有子之言似夫子也子
游之徒知有子似夫子素矣所謂似者必有如辨曾子
之言之類豈以貌似之故虚𣣔師事之耶雖然直似之
耳𣣔以事孔子事之則不可故曾子不許之而有子未
嘗居師之位也說者謂不能荅弟子之問遂見叱而退
盖好事者爲之辭以誣有子耳然世皆之顔子之後有
曾子而不知有子者亦回參之亞匹也序論語者知之
故首記夫子之言次記有子之言又次記曾子之言未
必言之次第如是也其必寓拍尊之意焉以謂夫子既
沒之後其道可尊其人可子其言可法者莫先乎有子
曾子也或曰子以有子為回參亞匹夫子曷不以好學
稱之如稱顔子又曷不以一貫之說告之如告曾子且
不與四科之列何耶曰夫子何特不稱有子亦曷嘗有
一言以稱曾子也何特不以一貫告有子亦曷嘗以是
告顔子也稱之告之當時有未必盡記後世有未必盡
知者焉有子曾子在孔門年皆最少其不預四科之列
者未必從夫子於陳蔡故也曾子之後有孟子故曾子
之道益尊有子之後無門人故有子之道不顯然孟子
嘗稱其智足以知聖人又記其似聖人與群弟子𣣔以
孔子之事事之子游稱之於戴經弟子尊之於論語亦
足以發明有子之謂人矣而學者未之知也作有若似
聖人之說以辨有子(闕)
書冨家翁逸事後
萬序明之手錄雜文一卷其首篇乃馮當可所記冨家
翁逸事也冨家翁兄甲者未必知書觀其處昆弟之間
雖知書者所不能爲進之孔門其閔子之徒歟馮記其
事而逸其姓第曰兄甲而巳他日史官作宋孝友傳書
其事而闕其人當與齊魯大儒同發楊子雲之歎也予
忝知書且爲人兄有媿於不知書之甲多矣然心實慕
之願學焉吾家他日或無乙之婦庶幾遂其所慕之心
未可知也顧謂萬于曰汝東平先生嫡長孫且其家世
業儒非冨家翁比豈不能爲甲所爲耶子爲人子弟固
非以是責子也然旣錄其事必有意於為甲者甲不難
學少損好利之習則人皆甲矣予之書是命表弟余壁
全之研墨因以其事語之二子從予游皆妙齡而秀者
其家皆知書過於冨家翁者予故以是勉之紹興庚午
季夏二十五日不孝子王某書
記蛙
予有鞋布體而麻質其弊甚十趾不能以自蔵有蛙乘
罅而入蟄于鞋頰間予不知也會昏暮如厠而蛙忽鳴
俯而視地無所見旣行而又鳴予始疑之既就几席而
坐足每動則閤閤然有聲以指摸之有蠢而動者予愕
然未能物色其類呼童子燈之脫鞋而微露一爪乃蛙
也命童子出之躍而去東郭先生衣弊履穿貧甚矣然
未聞有蛙乘罅而蟄者以是知予之貧又過東郭一等
然鞋非可蟄之所蛙託身誤矣使其不能自鳴幾死于
足間予去歲嘗和韓退之荅柳柳州食蝦䗫詩以戒同
舍果能止殺是蛙也豈以予不殘其類故奮身而来託
將以脫虫蛇吞噉之禍於一時耶予亦幸而不踐之不
然幾乎避禍而得禍也感而至蟄而免自鳴以求全蛙
亦有知矣勿以其蠢焉而愚之人能持無害人之心而
物以其類至能持無害人之心人其有不至者耶時紹
興庚午孟秋七月十四夜書
記人說前生事
予少時有鄉僧每見予必謂曰此郎嚴伯威後身也予
不曉所謂既而訪諸叔父寶印大師叔父曰嚴闍梨字
伯威汝祖母賈之兄吾之舅氏且法門之師也博學工
詩文戒行修飾有聲江淛間為士俗所推重汝父母萱
以無子為憂禱求甚力至正和壬辰之正月吾師卒汝
祖一夕夢吾師至其家手集衆花結成一大毬字汝祖
而遺之曰孝祖君家求此久矣吾是以来怱不見是月
汝母有娠至十月而汝生吾師眉濃黑而垂目深而神
藏兒時能誦千言喜作詩人以汝眉目及趣好類之且
符所夢又謂吾師死之月而汝受胎也故云予幼從學
鹿巖人有指予眉垂目藏而靳之者表丈賈元逹曰此
子眉目類吾伯嚴闍梨他日能文未可知也然嚴闍梨
智慧名德卓卓如許縱未脫輪回當復生人間世爲大
善知識胡爲於滅度之後鍾成迂愚魯鈍之性現此窮
薄困苦相耶予嘗寫字作文詒寶印叔父叔父曰人言
汝吾師也文僅似之字乃尔不同耶嚴闍梨尤工筆札
予最不善書故也紹興庚午七月二十日因作文寫字
兩俱不佳媿而曰嚴闍梨汝前生食𬞞何多智今生食
肉何許愚也用記之
梅溪先生文集卷第十九
