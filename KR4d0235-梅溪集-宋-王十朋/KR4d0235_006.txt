梅溪先生後集卷第六
詩
次韵昌齡至樂齋讀書
端慕顔回樂真同陋巷居息心容膝地得趣滿牀書檠
短燈宵永窗明日晷舒相看有脩竹心為主人虛
寳印叔示詩且索碑刻以南明山六大字為献
(紫芝岩隐岳岩)仍次韵
不才詎可登臺省早問君王覓閑冷聊尋商嶺綺与園
未羡雲臺寇并耿掛碑滿屋寕療飢(来詩云滿屋掛碑光耿耿)嗜好
與叔真相宜試寄南明六大字想像年少西游時
寳印叔辯上人各贈瑞香花
小小園林意自憐(全用刘汝一書送行詩一句)名花十八擬唐賢瑞
香一種来潜澗學士新添两少年
曺夢良自許峯来訪留山間數日賦詩數十章
復出四絶見贈次韵
徑荒猶有淵明菊嚢澁寕求季子金老矣此身何處著
入山惟恐未能深
謾有忠懷徒耿耿恨無長策捄元元張儀舌在知何用
莫莫休休且勿言
平生風義慕相如筆硯從游二絶餘直許交情定金石
肯同餘耳但光初
與君連夕燈前語勝讀千年窗下書八斗文章千里足
未應低首掾桐廬
先人舊題東山墓亭三絶
入堂無復見雙親建(此字元犯御名故昜之)此来寕似在神天地
深恩難以報含悲唯有淚霑巾
門枕青山戶傍谿青山流水助悽悽双親旣遠神何在
對此追思獨怨啼
新築茅廬澗&KR0676;圍山光水色共依依野人不為閑中趣
誰會朝来與暮歸
某辛巳秌歸自武林省先隴遂修亭宇濬溪流
因思先人舊詩巳随屋璧壞矣尚能記憶遂追
和
殘生無計可榮親一見松楸一損神惟有青山知此意
晨昏長戴白雲巾(先隴在家之東山山最高白雲常抹其頂)
重葺山亭濬舊溪杖藜来往獨悲悽追思四十年間事
風為哀號鳥為啼
丘木森森巳十圍滿林清蔭可捿依每憂樵牧傷松柏
游宦三年两度歸
送萬先之赴清湘教官
早歲声名滿上庠青衫今始赴淸湘得官巳晩豈宜冷
行路正難那更長平昔心期良不淺異時官業可能量
鵬程九萬從今日行見飛飛到帝旁
送曺夢良赴桐廬戶掾
年少論交老愈堅交情尽在和韓萹短檠業共賢關舍
淡墨名同桂籍年筮仕暫為三語掾摛詞行踐八花塼
許峯佳䜟亦聊耳何止蓬萊山上仙(瑞安有許峯㘭断秘丞歸之䜟)
鷄黍相尋豈偶然論文尊酒荷留連秋風初送雁群至
喬木喜聞鶯友迁勸我鑑湖行甚力送君釣瀨去無緣
頭將清白師韓范從此高堂有四賢
需次家鄉五載遟便便腹笥愈添圍才如子建豈論斗
性類西門能佩韋車馬戒塗君欲去田園迷徑我初歸
男兒所尚惟名節莫墮人間富貴機
十月朔日偶書
去年此日對清光聖德能容一介狂言略施行非不遇
身雖疎外亦何妨
剪拂花木戲成二絶
洒掃衡茅端欲老剪裁花木自為春權門炙手非吾事
秪合丘園作散人
蔓&KR0708;芟夷莫許侵好花封植待成隂每於小小園林裏
長抱惓惓甽畒心
小小園十月杜鵑花盛開有共蔕双頭之異因
以數語記之
一声杜宇啼春風明朝緋掛千山叢歲寒此色豈昜得
那更朵朵双頭紅共蔕聮芳友于愛一吐一含分次第
造物私我小園林此花大勝金腰帶(牡丹中有名金腰帶者)
題月師桂堂
道人以月名身以桂名堂胷中負所有志在丹霄旁冠
巾倘可加唾手得天香惜哉已世外此志終莫償山中
作堂侔月窟禅定吟餘思清越要令坐上生清風湏使
心中似明月
十一月二日自金谿訪錢用章于白石覧山川
景物之竒以東道之姓為韵
朝離文君故宅邊莫尋謝守舊行田黃羊先示神仙迹
(湖上奥有黃羊岩)白石俄開洞府天两派峥鳴玉澗一声欵
乃釣魚舡王孫占得湖山勝明月清風不計錢
同錢用明用章游白石岩
謝公好山水得郡古東甌造物惜佳境雅志多不酬松
蘿蔽雁蕩烟靄埋龍湫行田徑白石不到仙山頭寥寥
數百年天付黃冠流巍然萬仞崖璧立東南州誰將𥙷
天手化出白玉楼两龕蔵洞府中有群仙游上通赤五
天下接三神洲飛泉落岩腰碧澗鳴山陬群峯真培塿
滄海為渠溝隘視人間世萬象同蜉蝣我家雁山陽﨑
嶇厭經丘翩翩錢公子呼我尋岩幽初驚小雨密忽掃
群隂浮杖屨窮㠝岏一洗塵埃眸山林有真樂富貴何
足求但願乞二山不願萬戶侯(二山白石雁蕩)
又書岩上
十里湖山翠黛横两溪寒玉闘琮琤路從飛鳥上頭過
人在白雲高處行岩下行田謝康樂洞中辟榖李先生
凭欄不瞰人間世轉覺此心名利輕
屑玉泉
白石岩腰屑玉泉佳名初自長官傳渾疑齒頰冰霜論
終日霏霏落半天(周開祖名是泉曰屑玉東坡有贈周詩云詩成錦綉開腸胃論極冰霜繞)
(齒牙)
李少和像
少和辛苦學飛仙遺像今猶在洞天都似先生能辟榖
何湏太守爲行田
游東際
白石三峯下懸崖七際流穿雲來汨汨朝海去悠悠石
是誰家婦(有两石峭立俗呼石新婦)龍居第幾湫(俗云舊有龍)平生不行
險到此即回頭(上有六際畏險不登)
次韵寳印叔觀海三絶
載地浮天浩莫窮氣營楼閣聳虚空道人妙得觀瀾術
萬里滄溟碧眼中
榴屿何年改玉環(木榴屿一名木橊屿俗傳避錢玉諱故改名王環)望中猶是
舊青山遺民不記當時事惟有湖声日往還
誤入蓬萊朝未央至今魂夢記微茫扁舟欲效鴟夷子
遥望滄波興已狂
李鎮夫闢圃築堂效孟氏之飬吾表兄杖屨其
間得日涉之趣其来游名堂曰雙植因書三絶
不到君家幾換春眼中風物一番新吾園小小知何用
不似兹園可飬親
琴書得趣有真樂軒冕倘来何足干種德種花兼着力
要湏留與子孫看
繞堂花木随宜種堆案文書取次翻我待衣冠掛林下
杖藜時復到君園
劉長方自豫章寄書稱砮焦蠣房之美恨未知
味書一絶以寄之
珠嶼小蠣圓帶石砮焦巨房深若杯吾鄉此味亦不惡
故人游宦盍歸来(砮焦在沙角海中本日奴焦予易之曰砮珠屿在大芙蓉小蠣絶佳)
寳印叔得小假山以長萹模寫進士欽逢辰和
之某次韵并簡欽
越絶天台温雁蕩萬&KR0676;千岩各形狀錢塘風物更竒絶
杖屨年時記曾訪歸来戲闢小園林十里西湖蔵甕盎
(予嘗以甕植蓮有詞云一盤池地十里西湖是)悠然入眼皆吾山羅列軒窗一
何壮止菴道人真有道種竹蒔花近丘壙何人好事贈
假山潜澗新添小屏嶂却疑遷徙從平泉更恐飛来自
秦望(秦望有飛来山飛来石)世間贗物何止此沙佛儒衣龍亦象
道人於物意豈留異日從教散天壌花木篇章两游戲
林下高風真可尚来游蓮社有詩人句比昌黎更豪放
我休說假復論真真假通同歸一相
次韵昌齡西園十詠
黃楊(予歸自武林黃楊梢枯命工去藤蔓台蘚復有生意)
黃楊庚甲與吾同樹已蕭疎我亦翁藤蔓稍除苔蘚去
歲寒猶觧傲霜風
莆萄
滿架龍鬚卷復伸堆盤馬乳釀青春潑陪一斗宜延客
莫慱凉州學漢人
脩竹
至樂齋西碧玉竿清隂時過酒杯寒明年看長纖纖筍
觧籜當為漢帝冠
梅
拂雲脩竹遶吾家竹裏仍栽第一花好句更同林處士
月黃昏後影横斜
桃
欲留王毋盤中核兼採秦人洞裏薪此事渺茫花笑我
不如聊賞故園春
李
長念詩人詠子嗟圑欒繞樹日欹斜冰盤行薦炎天實
不用東門學種瓜
杉
記得先人手自栽森然千尺盡成材翠絲結作思人樹
它日兒孫豈忍摧
桂
丹霄休歎路難通學取燕山種桂叢異日天香滿亭院
吾廬當似廣寒宫
柳
何幸先人有弊廬不妨同種柳千株垂隂覆地寕無日
作雪漫天肯似榆
菊
百花春放菊秋榮霜裏鮮鮮照眼明歲晩不妨開自好
何湏三嗅泣繁英
題如存亭壁(十二月五日同二弟省墳)
不見慈親已一星佳城松柏慘然青此生難報劬勞德
空對銘碑涕泗零
年来游宦遠松楸越雪吴霜帶滿頭乞得祠宫飬衰病
白岩香火共僧修
劉義夫欲與先隴植蘭寄數根
思親何忍陟南陔采得幽蘭秪自哀寄與東山劉孝子
佳城側畔好親栽
義夫許贈丁香蠟梅
劉郎不獨種桃花蠟蘂柔香更可嘉臭味相同林下友
從今花木亦通家(予植十八香丁香曰柔香取杜詩丁香体柔弱)
義夫以趙清献諫垣集易柳文次其韵
文集何湏較少多有無相易共漸磨憲臺清献柳州柳
唐宋人才未易過
雁山僧景暹求文記本覺殿
歸来欲效老夫潜喜見游方舊杜暹本覺殿成功德滿
媿無筆力助莊嚴
又六言
筆下何曾有口嚢中更媿無錢聊把一言讃嘆助成此
叚因緣
書不欺室
室明室暗两何疑方寸長存不可欺勿謂天高鬼神遠
要湏先畏自家知
人日有雪竹間種蘭
人日又飛雪(去年人日臨安大雪)竹林仍種蘭(舊嘗於竹間種蘭)陽浮屑
瓊久風泛馥檀栾花點黃金勝叢依碧玉竿世間桃李
眼肯向此中看
張思豫主簿送丹桂蠟梅
通家天上張公子桂種遥分月窟香三徑慇懃自栽植
異時會見五枝芳
蓮幕何人送此花不容一蘂汚貧家歸来自覓清河種
馨德如人最可嘉(予在越幕有送蠟梅者卻之同僚有蓮幕風清不受梅句)
余全之贈菊栽十二品并示三十絶走筆二絶
酧之
老覺山林興味長歸来三徑嘆荒凉分君嘉菊二十品
增我東園十八香
余郎蕭洒似何郎事業它年未易量寄我新詩三十絶
筆頭直與菊争芳
二月二日焚黃天色開霽賓游並集存沒有光
悲痛之餘因成鄙語
三釡深悲不逮親九天命下賁雙墳痛將淚雜香醪奠
忍見衣随告墨焚漠漠濃隂初閣雨暉暉煖日旋披雲
餘生難報劬勞德猶有孤忠可報君
送陳元佐游剡
杖屨昔游剡夢魂猶至今欣聞戒行李遥訪舊同襟斆
學功相半淵源力可尋池中神鯉足時為寄鄉音
雙桂
先人於井之两旁植雙桂不知其幾年矣木隂茂盛
香聞遠近某偶得一石立為墻角書雙桂二字以識
之因成小詩以懷遺德并示子弟壬午閏月十六日
先人植雙桂馨德滿吾廬不老兒孫長聮芳合似渠
東籬
我豈&KR1169;彭澤兹籬偶在東悠然見山處仍向菊花叢
左原詩三十二首并序
樂清之東三十有五里群山環繞地名左原以其居邑
之左也中有左嶺左湖左口皆以左名之予七世祖自
杭徙温家于是原地雖荒僻有山水足以自娱予丐祠
得請日與兄弟隣里有杖屨登臨之適原中景物可資
賦詠者各識以詩凢三十二首壬午三月
東高山(左原有四高山在乙辛丁癸之位術者目為四貴人東山最高上有五峯其一)
(曰宋家尖也)
峯頭日出已停午山半雲横疑在天要使名如越山重
直湏人似謝公賢(越之上虞有東山乃謝安石高卧処)
西高山(西高山者數峯稠疊前山如几俗謂西山平最高處謂之杜鵑花尖西山峯峦)
(最多術者謂之旌節山)
壓頂花枝紅欲燎導前旌節閙如訶倚窗拄頰時時好
何止朝来爽氣多
南高山(山在縣治東北俗呼縣後山夜聞更鼓声問有地名小雁蕩)
山後風来聞縣鼓蕩中秋至集賓鴻我歸種菊東籬下
長在悠然眼界中
北高山(予家之後山也左原之山惟此山最竒秀翼然如翔舞状上有尖峯)
群山如囿秀回環秀拔群山是北山我恐山中猿鶴怨
移文未至巳先還
龜山(俗呼横屿術者謂真得亀形)
衆山環遶一山横形似真亀勢欲行不向九江資納錫
臨溪曳尾自全生
卧虎山(在原之冰口形如卧虎舊有淫祠俗呼庙山)
昂然虎踞一原東回首耽耽氣象雄不放衆山随逝水
溪頭高卧自威風
梅溪(在北高山之陽去孝感井二十步溪至小以井為原予家其北溪之南有水如帶通)
(謂之梅溪溪名舊矣莫知所自予植梅以實之)
我向梅花溪上家幾看清淺浸横斜手栽木已如人老
雪鬢蕭疎對雪花
楊谿(梅溪東流四十五步合原中數水而為楊溪溪稍大楊氏世居焉故以姓得名)
一澗泓澄會衆流肱分俄類婺溪頭(辛已秋水分為二)臨溪更
種青青木故事端同柳柳州
戲綵岩(原之西山有岩如屏上有尖峯俗曰白岩然岩色闌班如施五采故以戲采易)
(之)
烟霞屏障列西岑戲綵標名自始今我過岩前每流涕
班衣空有老萊心
杜鵑岩(有戲采岩之東岩頂稍平上多杜鵑花故以花得名予家寒食九日必登是岩)
游宦三年樂事違岩花笑我鳥催歸歸来又被岩花笑
笑我登岩何太稀(杜鵑花一名岩笑予還家將一載竟未登岩)
碁盤岩(杜鵑岩之比)
杜鵑岩北一拳石石面平平堪弈棋路僻山深罕人到
爛柯仙客未應知
撒水岩(在戲采岩之比)
龍卧靈湫志未伸時時噴水撒行人雖然未捄蒼生旱
聊欲澄清世上塵
松羅岩(在原之西北有山隔之四面璧立可梯而登上平北有水可汲能容數百人産)
(松羅木因以得名建炎間有謀避难是岩者予嘗往觀之非活路也)
插天萬仞絶攀躋岩頂松羅不是栽廊庙湏材作梁棟
人間斤斧可能来
障岩(在戲采岩之北璧立如障其色青黑有石方而直聳而有稜長者數尺可植庭宇間)
岩如法吏面清冷石似端人真直方誰觧移兹障邊境
犬羊安敢肆猖狂
人面岩(在原之西)
看尽人間古與今蒼顔一任蘚苔侵豈惟有面如人面
更喜無心似獸心
天柱岩(有二一在三井之北一在松羅岩之側)
雁山一柱插雲霄三井松羅柱亦高蓬蓽深懷𣏌人念
擎天端頼柱堅牢
幞頭岩(在原之西北地名鳥石頭田間)
閙處身宜及早抽山林遟我掛冠游不湏花裏尋腰帶
且向田間置幞頭
宋家尖(在東高山)
皇恩西被復東斬四海蒼生尽仰瞻畎畆微臣尤戴宋
結廬長向此峯尖
小雁蕩(在原之南山以雁得名曰小者以别大㕍蕩)
歸雁行飛集澗阿不貪江海稻梁多峯頭一蕩雖然小
飲啄猶堪避網羅
左嶺(在原之南山)
北望吾廬山最好南通蕭寺境逾幽(嶺之東南有明慶院)白雲夜
向原中宿幾度随人過嶺頭
左湖(在原之東又東日湖邊)
漁樵欸乃日相呼舟楫生涯在畫圖我與漁樵同隠逸
不湏乞作自家湖
蓴湖(在揚溪之南吾鄉無蓴莱獨此有之此詩乃舊日作)
水晶銀線滿湖中(先人詩云莖抽銀線細根結水晶寒)遥與吴江氣象同
我軰他年厭游宦思歸應不待秋風
南瀑布(在南山之下上接小雁蕩)
飛瀑来從小雁蕩靈源頗類大龍湫矩羅尊者不湏占
乞與山翁取次游
北瀑布(在原之西北山腰間俗名主潭)
兹潭誰主復誰賓清世寕容有隠淪獨我山休飬衰病
不妨来作主潭人
嘶水澗(原之南有左嶺水比流入于原中水善嘶晴而嘶則雨雨嘶則腰水怱鳴忽上)
(曰嘶)
嶺頭寒澗遠無聲夜静風恬忽自鳴山水有靈人不識
老農常用卜隂晴
雁潭(原之西南三井山之下吾先人九日嘗集賓朋于此因命是名)
九日登臨澗水濱蕩中征雁亦来賓如今雁至應相感
不見名潭舊主人
三井(原之西南山路崖險人迹罕到予宣和辛丑春從先祖先人避寇是山凢三宿見溪)
(潭多游魚俗傳井舊有龍)
源泉高似銀河落石井泓然鼎足分聞說井中魚已化
定從三級上青雲
孝感井(予家有井稍大俗称大井王家宣和壬寅秋先祖有&KR0858;思鯽魚時暑不可致先)
(人鈎于井而得之井素無魚盖孝感也張大猷秘書挽先人詩云玄鯽随鈎誠飬親張後為工)
(部尚書)
綸竿臨井重欷歔誠感幽潜遂獲魚鮮道随鈎得玄鯽
秘書好句實堪書
白岩庵(在白岩之東吾祖捨山歸明慶院而立是菴四山環合形如蟠龍前到南高山)
(形如舞鳳)
飛鳳吹歸思竹實(庵山多竹)蟠龍高卧恋山泉吾家松檟今
三世僧舍鍾魚已百年(吾高祖母葬庵之虎山腰曾祖&KR0830;于青龍首曾祖母葬于庵前)
(平地先妣葬于菴後山)
賈公庵(在南高山之下司理賈公葬其母兄嫂于此築菴命僧守之賈公名如規字元)
(範)
賈公名德重吾鄉慈母難兄窆此崗手種松楸及因果
青山流水共高長
如在亭(先人葬大父母于東山立亭以亭之有詩云入堂無復見双親建此来寕似在)
(神先人附&KR0830;其側某名其亭曰在采詩中語也)
東山一到一霑巾記得先人昔念親強把兹亭號如在
松悲柏慘見無因
如在亭(先妣墳亭在白岩菴)
北堂猶綠舊時萱寒暑無繇復清温戲綵岩邊白雲下
慈顔彷彿尚如存
小小園納凉
屏迹丘園世事輕澹然滋味似孤僧平生願學昌黎伯
宰相三書獨不能
贈甥萬膺
詩書為田筆硯耕着意治此清白生它年門戶大可必
東平有孫吾有甥
萬孝傑用韵見寄酬之
堂有慈親飬且耕游從毛穎楮先生新詩寄我尤清絶
深喜牢之有外甥(孝傑刘氏甥也)
題從姪(御名)莊
風雨漂我廬無地寄食宿小阮知所敦舍我道旁屋震
凌得帡幪幸免泥塗辱明白歸舊巢鷦鷯一枝足(壬午秋七)
(月戊申大風飛屋枝木予先人弊庐两廡摧壓来寓是莊凢两旬以八月已已還舍書于莊璧)
萬孝全惠小龍團
貢餘龍餅非常品絶勝盧仝得月團豈有詩情可嘗北
荷君分貺及麄官
梅溪先生後集卷第六
梅溪先生文集卷第六
詩
癸酉三月二十五日至剡溪旅舍觀曺夢良題
壁有撩我思家第一篇之句僕離家半月亦未
嘗作詩因次其韻
客舍那堪聞杜鵑夢魂驚断竟無眠定知此境撩鄕思
我亦曾非第二篇
剡之市人以崇奉東嶽為名設盗跖以戲先聖
所不忍觀因書一絶
里巷無端戲大儒恨無司馬為行誅不知陳蔡當時厄
還似如今&KR0792;縣無
周德遠植瑞香扵窗前戲成一絶
主人貪睡為貪香花植窗前意味長見說有時魂夢裡
化為蝴蝶遶花旁
游明心院
精舍傍脩嶺道心随眼明泉餘偃公迹(偃公泉)山接剡溪
城無雨竹亦净有風松更清誰名上方閣撩我欲歸情
(歸鴻閣)
游圓超院登挾溪亭次盧公(天驥)韻
路入剡山腰風生玉川腋孤亭物外高雙溪眼中碧山
僧作亭知幾春賞音端怕逢詩人自從妙語發丘&KR0676;遂
使絶境多蹄輪我来首訪維摩詰問訊双溪自何出發
源應與婺溪同賦物慙無沈郎筆凭欄欲洗名利塵入
眼翻驚客恨新山城重重水如帶可能挽住思鄉人
寄夢齡昌齡弟
老去生涯集百憂一身萍泛剡溪頭釣魚温水同侯喜
旅食新豊類馬周長鋏有時思海味短檠終夜照離愁
也知四海皆兄弟能似天生羽翼不
高和叔生日
高標綽有魯王風天為勲門慶誕公揮麈咲談傾坐上
傳家韜略藴匈中暫從剡水高人隠行継澶渊盖世功
長碩紅顔似今日夀尊鯨吸百川空
天子始絺
盛德方居火天王始服絺薰風生殿早畏日到官遲瑩
雪羅初疊含風葛乍披汗寕濡玉体暑不近天肌表飾
遵尼父恩榮被拾遺中宫同儉德無媿葛覃詩
淵源堂十二詩
淵源堂
像貌崇賢聖名言訓子孫日親師與友力學探渊源
細論堂
不飲紅裙酒秪將文字論江東渭北客日日對芳尊
宜桂軒
主人端不俗景物亦相宜手種軒前桂聮芳共幾枝
藴秀軒
剡溪藴秀異久欝少陵詩今向軒前看人如晉宋時
同襟舘
安道家何處溪山深更深扁舟不憚遠得得訪同㩒
冨學齋
金玉本非冨詩書元不貧平生無盡學問在吾身
輝声齋
功名就烜赫遺訓可能忘待獻明光賦蜚声滿四方
集彦齋
獨學恐孤陋要湏親友朋虚齋集郡彦共對短燈檠
擢秀齋
好似東山謝滿庭芝與蘭義方能不倦擢秀固非難
恢義齋
憶昔杜陵老恨無千萬間君能恢大義吾黨悉歡顔
蘭馨室
一室雖方丈游從必舜徒芬馨不自覺身化與之俱
足鯉池
堂上論文客異時還索居池中鯉魚足好寄别来書
書院雜詠
牡丹
今古幾池館人人栽牡丹主翁兼種德要與子孫看
芍藥
巳過花王候纔聞近侍香来遊禁酒地免作退之狂
岩桂
岩桂何時種遥聞月窟香君家似燕竇會見五枝芳
江梅
園林盡搖落水雪獨相宜預報春消息花中第一枝
酴醿
日烘香倍遠雨浥韻尤清誰把玉錢比恐花羞此名
紅梅
桃李莫相妬天姿元不同猶餘雪霜態未肯十分紅
海棠
欲與春争媚嫣然一笑芳雨中如有恨疑是為無香
瑞香
曾入江南夢故宜名瑞香何人好談論雅目誤更張
菊花
不恨開時晩自知能傲霜慎母同瑣細采擷上君堂
蠟梅
非蠟復非梅梅將蠟染腮游蜂見還訝疑自蜜中来
榴花
客舘&KR1134;重午石橊花正芳吾廬開亦好歸去嚼天漿
簷蔔
禅友何時到遠從毘舍園妙香通鼻觀應悟佛根源
千葉黃梅
菊以黃為正梅惟白最佳徒劳梁千葉不似雪中花
千葉紅桃
在處飄紅雨臨窗照夕陽何時清禁裏一笑伴仙郎
千葉白桃
豈有夭桃豔淡然群卉中全身是清白那肯媚春風
佛見笑
學得酴醿白更能相継芳金仙粲然笑鼻觀不多香
荷花
十里西湖上紅雲照綠波何如吾净友臭味不湏多
蓼花
秋色在何許蓼花含淺紅客情禁不得歸興逐西風
萱花
有客看萱草終身悔遠游向人空自綠無復觧忘憂
斑竹
蒼梧廵不返斑竹至今存今日稽山下幾枝忠孝痕
燕竹
問記東墻竹佳名今始知龍孫初迸日燕子却来時
西河柳
瀟洒西河種誰移向浙東青枝太纖細莫近楚王宫
葡萄
珠帳臨&KR0585;掛龍鬚滿架抽也知堪釀酒不要博凉州
芭蕉
草木一般雨芭蕉声獨多主人栽未足其柰客愁何
石菖蒲
天上玉衡散結根泉石間要湏生九節長為駐紅顔
慎火草
禁殿安蚩尾騷人逐畢方何如栽此草有火自能妨
盆中新荷
首夏盤池裏新荷點數圓主人行中選故為作青錢
假山
君有好山僻疊山亭院間不遮山外眼又得見真山
盆池
不比兒童戲埋盆作小池要令盆底水長滿不傾欹
書架
君冨端不俗有錢長買書家蔵三万軸不怕腹空虚
鶴
雅志在冲霄長思振羽毛風前忽相和声徹九天高
鵝
善鳴聊自適不碩遇知音深恐山隂嫗誤猜君子心
花鴨
毛羽不多異浪扵花得名深疑杜陵誤黑白未分明
鸂鶒
文采真為累飛鳴不自由小池新水漲相對謾沉浮
剡溪雜詠
千古剡溪水無窮名利舟閒乘雪中興惟有一王猷
千古剡溪水無窮名利舟閒乘雪中興惟有一王猷
了溪
禹迹始壼口禹功終了溪餘粮散幽谷歸去錫玄圭
挾溪亭
遠水從台婺同歸古&KR0792;州巍亭壓山頂千古挾雙流
龍宫碑
曾到龍宫寺拂塵觀古碑何時無短李肉眼可能知
戴顒墓
曠野冡纍纍子孫猶不知千年戴顒墓三字道旁碑
阮仙翁宅
再入山中去烟霞鎖翠微故鄕遺宅在何日更来歸
戴溪亭
剡水照人碧剡山随眼青我来非雪興慙上戴溪亭
偃公泉
泉自何時有得名從偃公誰能継張陸為戴水經中
書院掛額展筵雅會也戲集諸堂軒齋名作詩
&KR1274;舘名初掛銀鈎勢欲翻人才藴秀異學業扣淵源俊
彦方群集文章可細論輝声邁前軰擢秀藹諸孫心友
居蘭室天香滿桂軒兹為學者富難與俗流言恢義高
風倡同襟舊好敦池中神鯉足一一上龍門
别周德遠諸友
山城過疎雨客舘生新秋鄉心雜病思浩蕩不可留憶
昨初来時園花弄春柔俯仰節變木秒風颼颼旅食百
日餘故人情已周論文有深味惜别添牢愁槐花物色
老琹書散交游暖律回南枝相期泛仙舟
宿石佛
七月二十三日回自剡中宿石佛摩雲閣時與謝圖
南童文卿沈齊卿黃庭甫子楊同行周德遠德貽德
廣陳少曾史岩起携且餞别
脩徑入幽壑𣑽宫摩碧霄仰頭驚突兀跬步怯岧嶤寳
相石間湧鍾聲雲外飄明朝路南北身世各塵囂
白若遇水以小舟從石門渡勢危甚因書數語
示圖南文卿時八月二日也
歸途阻秋潦溪漲不可涉迂從石門渡未見心已怯壯
哉龍伯宫幽據鴈山脇岩如峙城壁南北本相接衆流
欲朝宗天為開岌業泓澄潭百尺臲卼舟一葉吾生何
自輕内顧無可挾所賴二友生千里同負笈忠信儻可
仗免作飛鳥帖来歸從剡溪山水頗涉獵石齧天台舟
浪拍臨海楫可曾如此境令我䰟震懾連年作行客川
塗但取捷不因風雨暴誰瞰遠步屧兹渡雖云悪觀覧
意亦愜謾賦石門篇添入剡游篋
孟甲生日
記汝初生際燈花逹旦然門闌增喜慶翁嫗最矜憐巳
過周天歲行臨志學年勉修愚魯質詩禮稱家傳
孟甲孟乙好蓄古錢因示以詩
世人多好錢今汝獨好古書中閱平凖壁上按圖譜廣
拾漢五銖遠及周九府惜哉生我家此物罕曾覩百中
時得一喜笑見眉宇所蓄雖不多其志頗可取閭閻冨
家子繞床堆阿堵一字不識丁碌碌何足數更宜移此
力典墳讀三五縱未到聖賢定可過乃父
周光宗贈蠣房報以溪蓴
珠嶼蠣房魁海錯左原&KR1052;線冠溪毛韓公南食可曾見
張翰東歸徒自高鼎爼珍庖輸肉食江湖佳味属吾曺
有無相易通家事僮僕往来母惮勞
劉府君挽詞(全之父)
歆向詵然萃一門過庭詩礼盡公恩竒兒不負義方教
舊治至今遺愛存心境欲明憑貝葉夀蔵預卜傍祗園
髯郎行燭青藜杖定見榮光逹九泉
賤子無天釁早鍾記觀先友涕亡從士林方喜榮三桂
丞舍俄驚慘二松剡水凄凉回棹速丹丘慟哭過車凶
發揚門戶勝他族深羡公家有蔡邕
賈府君挽詞(予妻父)
鹿岩重見鹿門翁襟宇渾然太古風負郭良田全種德
起家難弟巳收功花間麟冡經年就木杪龜跌指日豊
門婿自慚非李漢鄙文何足状韓公
陳夫人挽詞(予妻母)
偉節聲名盖一時夫人淑德最相宜便甘布素從高隠
不惜花鈿拯衆飢萱草未乾堂下土楊花巳應夢中詩
如今多少王孫餓進食哀憐復有誰(賈公夢中嘗得詩云洞房人不見相)
(望摘楊花)
納凉偶成
架松却煩暑梳竹来清風頑然七尺軀寄此微凉中高
枕傲有道深杯醉無功山林有餘樂此興誰吾同
悼演述二老僧
疊石峯前二老僧相逢一笑見真情社中對酒日初永
林下圍碁秋始清尚擬維摩眠丈室遽驚圓澤厭浮生
通幽亭冷西楼古過客傷心涕淚横
黃楊
黃楊紀孝義也家有黃楊根一榦百枝葉森然木之有
義者也故作是詩以記之
嘉彼黃楊欝焉其蒼匪甕而圓匪盖而張百榦同根森
如弟昆千枝其子萬葉其孫惟此黃楊先子所植草木
有義先子之德碩言我家兄弟子孫如此嘉樹永為義
門
梅溪先生文集卷第六
