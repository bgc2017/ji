梅溪先生後集卷第二十五
手劄
與陸會稽修曹娥旌忠廟
比以忠孝二廟(曺娥旌忠)爲懇巳蒙重諾忠孝臣子大節人
所難能二人遺躅皆属會稽可謂千古盛事修廟崇祀
以勸風俗正賢師帥之職俗吏苐以科催爲急簿書獄
訟爲先自非吾儒孰肯留意扵此聞曹娥廟巳命工矣
旌忠之修費亦無幾不可復留以遺後人切望分念某
嘗題曹娥廟及近撰會稽三賢詩併寫上呈
與江山隂修愍孝廟
比以修愍孝廟爲懇特荷不外旌忠之修巳委陸會稽
矣忠孝臣子大節死者人之所難蔡孝子以布衣能爲
人所難能之事有足嘉者而廟貌不稱深可嘆息修廟
崇祀以勸風俗正賢師帥之職切望留念某近撰會稽
三賢詩愍孝廟居其一焉併錄上呈
與趙安撫乞降祝版祀上虞舜廟
據上虞縣尉陳迪功劄子稱本縣有帝舜廟一所父老
相傳自置縣以来即有此廟兼縣有舜井象田百官等
處古跡至多而一方水旱疾苦有請扵廟無不響應合
在祀興欲望台慈詳酌許令本縣每歲春秋僃辦牢醴
從使府給降祝版遣官致祭少爲大功明德之報本縣
近巳具状申府欲乞施行
與邵提刑
某兹者伏遇提刑郎中親乘使軺按察列郡某輙有巳
見畫一具聞仰助澄清乞賜台覧
一伏覩主上躬断以来寬恤之詔下無虚日然而
實惠未孚于民者盖由守令不能奉行之弊昔人謂
徒掛墻壁今則初未嘗掛凡遇詔下事有便扵民
而不便扵吏者或宣畢而遂匿或略掛而遽收故
上雖有良法美意下不得而知者多矣况欲被其惠
邪今欲乞軺車所至盡錄比年寬恤詔條㮄示通
衢使有目者咸得而覩其郡縣官吏有不張掛與徒
掛而不奉行者首加案劾庶使朝廷實德下及元元
一伏覩主上慎刑恤獄之意雖堯舜成康無以加然
而措刑之效未逮扵古者盖由郡縣無循吏而囹圄
多冤民切見州縣間常置禁曆二一曰正禁二曰寄
禁每遇監司入境止將所鞠重囚書正禁曆其他囚
悉附寄禁仍將所禁之人拘置僻所使不得声冤又
多令吏䘚防其親戚使不得告訴俟監司既去囚禁
如初今欲乞所至州縣㮄示道路如有蔵匿罪囚許
人以告及搜索二曆備閱所禁之事取一二件親賜
按問庶絶冤枉之弊
一伏覩國家張官置吏本以為民要當以撫字為先
催科次之今之所謂守令者專務催科殊無撫字之
意盖催科自有常法豈在以速辦為能官以未及期
為辦事民當未及期而被擾輸納之稅未入扵官府
勾呼之費巳歸扵蠹吏則知以催科取辦者初無益
扵國而有害扵民然此亦非特守令之罪盖緣曩日
監司多以催科責郡縣而不以撫字為先今欲乞所
至郡縣訪問士民如守令善撫字者雖拙扵催科必
舉不能撫字者雖健扵催科而必劾如是則郡縣皆
循良之吏天下無凍餒之民矣
一某每見州縣間凡遇監司經由多有士民率衆投牒
舉留守令者兹非出扵民之本意也盖由時官自知
其無善治恐見劾扵監司遂密遣胥吏喻鄊邑之豪
族與士人之職于學校者唱率舉留士民亦欲以此
交結時官求芘門戸遂粉飾虚詞指無爲有監司初
不知覺乃以不賢爲賢從而舉之爲害非細今欲乞
扵入境之初觀風問俗考其治迹賢否可知如有士
民妄有舉留者稍加懲治以革欺㒺之弊
一伏覩主上躬示敦朴爲天下先近日尤嚴銷金之
禁以聞遠方弊尤未革盖有以装佛爲名而州縣不
能禁止又有以銷鍮爲名而亦莫辨真偽今欲乞申
明金翠服色之禁并装佛銷鍮之弊革之以贊一人
之躬行以&KR0779;天下之風俗
一切見瀕海郡縣塩爲民害最者昔州縣科塩自有定
額其後有掊克聚歛之臣提煑海之職者倍增數目
以為民患縣令兼塩場之任者又從而增之以僥倖
功賞胥吏因緣為奸與鋪戸相見為弊扵所增額外
多𢾗以科民間累經㙜部監司投牒陳理而郡縣多
端壅隔其弊草去今𣣔乞委賢明郡守清強官属根
治胥吏痛革多科之弊
一每見監司按察州縣官吏遠出迎送所帶人從非一
多為保甲寺觀之害今𣣔乞禁約官吏遠出迎送之弊
一每見監司按察隨行人吏所至騷然誅求之害甚於
狼虎今𣣔乞嚴行約束以絶騷擾之弊
右州縣之弊非一某姑陳其大略盖久處閭閻目見其
事所陳八弊亦皆利害之大者儻有可采願賜施行
與安撫論張侍郎論魯六傷犬
契勘張侍郎論魯六等傷犬事蒙判魯六勘杖八十某
切見魯六傷犬事涉不明廂界供証出扵符合張侍郎
官居侍從心明法律必不肯以一犬之故誣害平民今
来若將魯六断罪事属無辜深恐議者謂府属觀望輕
人重犬不獨某坐誤断之罪其扵張侍郎名德亦有所
損所有魯六勘案尚未敢書伏候台旨
與安撫監司論灾傷
兹者伏見火灾流行大風淫雨継以怒濤漲為害害兹
甚今據上虞縣供申有渰死者一百六十八人飄蕩屋
宇者四百五十三家逃移者一百二十七戸禾苗腐爛
顆粒不收人民困餓號泣待盡兼聞其他諸縣皆有灾
傷除上虞縣供申外其餘並不見申到深恐邑官坐視
不以恤民為意欲乞行下諸縣令各具灾傷申聞仍與
措置賑䘏及乞以上虞等状申聞朝廷以廣聖主畏
天灾䘏民隠之意某備員幕職不敢不聞言涉狂妄皇
恐死罪
與都提舉論灾傷賑濟
某伏覩今歲風水灾傷浙江之東越為最甚上貽宸
念特加賑䘏某今有巳見輙條具如後乞賜詳酌施行
一本府有紹興二十七年以前積欠稅租等數目非一
今歲既不登民方艱食一年常賦猶無以輸積嵅逋
負何從而出𣣔乞敷奏朝廷將積欠稅租權行倚
閣俟来歲有秋仍舊輸納庶俾一郡生灵均被大惠
一切見本府訟牒私債居多往往其間不實者半盖緣
受理之門既啓虚妄之訢遂興至有增數目以求判
賂胥吏以買直所負無幾所廢不貲今歲方凶荒救
死不贍若加以私債訟牒之擾則民之流亡餓踣者
必多𣣔乞敷奏朝廷應新舊私債不問多寡並權
放一年官司不得受理俟来秋豊稔依數盡償庶使
貧民不致重困
一灾傷去處蒙聖旨將義倉米賑濟仁恩廣大萬姓
鼓舞某猶慮諸邑人戸有逃移扵未獲旨之前不
知今日有賑濟之恩者或賣為奴婢或流為乞丐或
匿為鼠竊殊可矜憫𣣔乞台慈委諸今佐廣行告諭
招誘復業如家計物業悉巳破壊仍重加拯救無致
失所以廣一聖主勤恤之意
一風潮所壊海塘如前日上虞縣陳請之類依法合以
食利人戸修築今濱海之民既被灾傷富者困貧者
飢况工役廣大必難取辦扵食利之所不免役他鄊
之民然又不能無怨𣣔乞台慈委自令佐或以官来
或勸誘富民随多寡出榖或米日給升斗以顧之仍
諭食利之戸時加犒勞方艱食之秋民幸扵得食而
不惮扵出力雖非食利之民亦必欣然就役而不辭
如是則修築之功不日可就
定奪餘姚縣和買
轉運司判下餘姚縣百姓魏皋等状理本縣和買不均
之弊某等索到八縣所具和買利害一一看詳其餘姚
縣所有不均屢興詞訢者盖緣本縣以苐一等止第四
等科和買而苐五等不科物力及三十八貫五百文者
為苐四等三十八貫四百九十九文者為苐五等由是
狡猾人戸與鄊胥相見詭名隠寄减下等苐自經界至
今方及十年物力走弄巳及一半目今所𬋩物力比經
界之後物力其上四等戸减退八萬餘貫流入苐五等
戸其上戸所科和買比舊每匹增八尺以上上戶加少
而和買日增下戸加多而和買不及非緣昔日人戸多
富今日人戶頓貧其弊實起扵規免科敷多端隠稅法
今雖嚴不能禁遏詞訢之興盖生扵此切覩紹興十三
年指揮比年上戸規迯物力往往折為下戸高者既
降下者遂升今後自第一等至第五等均敷以絶增减
之弊又覩十五年戸部劄子欲且從苐一等至苐四等
科敷以優恤下戸又云州縣逐處事体不同有以物力
及百貫以上為苐五等者有以十貫以下為苐五䓁者
如止令苐四䓁以上科敷物力少處實受其利物力多
處又却併在四䓁以上却成偏重欲下轉運司今州縣
相度随宜措置科折某䓁切見本府八縣其會稽山隂
諸暨餘姚四縣和買遵十五年指揮止科及四䓁而
下戸不科其&KR0792;縣新昌蕭山上虞四縣和買遵十三年
指揮並科及下戸亦各無詞訢内新昌&KR0792;縣以物力十
五貫以下上虞以二十貫以上蕭山以三十貫以上今
餘姚縣百娃所理會和買不均及詭名减戸之弊除欲
以田畞科不可施行外𣣔乞准十五年指揮随宜措
置可扵新昌&KR0792;縣蕭山上虞四縣中斟酌高下用二十
貫以上和買庶得其中既有外縣巳行之例又合相度
随宜之法物力三十八貫五百以下實多詭戸其弊可
革二十貫以下者實係貧民不害優恤更合取自指揮
施行
定奪阿何訟陳友直
契勘阿何訟陳友直不孝事陳友直状稻阿何係其父
盛之妾其事已具案牘中阿何與陳盛以不正合係妾
分明然在禮法中有嫡母庶母所生母乳母妾母阿何
雖非陳盛之妻然在陳氏之家巳两有所出其陳盛當
溺愛之時亦嘗以妻禮遇之某按春秋之法其父有以
妾爲妻者先儒論之曰以妾爲妻之罪其父當尸之然
父以爲妻其子不得不以爲母又按禮記内則父母有
婢子父母没没身敬之不衰父母所愛雖父母没不衰
今何氏雖爲陳盛之妾其陳友直當以妾母之禮待之
有敬而不衰之義又按春秋婦人有三從在家制扵父
既嫁制扵夫夫死從長子婦人不專行必有從也以嫡
母之尊猶有制扵長子之義今阿何係陳友直妾母其
家事不得自專出入當有所制今欲乞台旨押阿何歸
陳氏之家守孝俟其服滿如𣣔改嫁則從其便其所生
子當育扵陳氏俟其長成依公分析陳友直當以妾母
之禮敬待阿何不得故有凌辱其家事當由陳友直𬋩
掌阿何不得自專庶扵經扵律皆無違礙
定奪梁謙理分
按梁綵有子八人内將一子與後弟縓為後是為梁謙
綵死之後七子均分巳及十有七年今據梁謙状稱其
所養父縓既死其所生父綵尚存之時所養母尹氏曾
遣歸宗合作八分析産其兄孝廉䓁供稱謙不曾扵父
在日歸宗兼巳受所養之家物産不當分所生兄弟之
財今梁綵與尹氏皆巳身死謙歸宗與不曾歸無所憑
據按禮經為人後者為之子又按律諸養子所養父母
無子而捨去者徒二年若自生子及本生無子者聽又
按紹興今諸為人後而還本生者聽注謂自𣣔還或所
養父母遣還者今許自𣣔還盖謂本生無子或所養之
家巳有子也許所養父母遣還者義亦如之今梁縓既
無别子况綵所出甚衆謙義合継絶不當歸宗尹氏既
無所生亦不得遣謙還綵以絶夫後謙既不當歸宗則
亦不合受所生父母之産向来提刑司簽&KR0550;所定扵律
巳當然律設大法禮順人情謙継叔父之後固不當歸
家至若分産則當處之以情可也緣梁縓死時謙年尚
幼尹氏典賣其夫物産從而改嫁破縓之家非謙之罪
今謙所生兄弟皆富所飬之家巳貧謙既失所無歸兄
弟義當憐恤又按今諸分財産而衆議碩多與同分之
人者聽此盖聖人緣情制法以開遜義之門今謙與孝
廉䓁本係同父之親而有貧富不䓁之患雖謙出継叔
之後不預同分孝廉䓁合念父恩義當碩與今𣣔乞送
縣告示孝廉䓁七人將原分到産業每人若干比並謙
見管所養之家産業若干七人中各出産業揍謙見管
産業如七人元分之數均退與謙其七人浮財恐係分
後增置即不許分退孝廉係是長兄身仍鬻爵合倡率
諸弟遵碩與之今濟同氣之親謙仍舊継所生之後不
得歸宗以絶縓祀庶令梁氏一門稍知孝弟之義少息
争競之風
與趙安撫辞定奪
切見近日下状之人多扵状後乞送某處定奪者以两
争未决務在依公非下状人可得指定切慮其人與某處
人吏預有計弊妄意指乞今後如出自台旨送下定奪
者某當勉強理會不敢以不敏辝如下状人妄有指定
即乞判送他所庶絶情弊
與王安撫
蒙台諭令撰二劄子不敢以鄙陋辞勉強承命乞賜斧
削乃幸&KR1148;宫頻年興修震驚陵寝幽明不安公私受
弊盖緣奉行者外以崇奉陵寝廟為名内有僥倖恩賞
之意遂將巳成之宇撤而更造不損之器毀而更置不
枯之木拔而再植其害非一端也去歲大修本府官吏
頗有起貪功望賞之心妄生事端者某目擊其事而不
敢言每思若一日獲迩清光當首論之雖死不避也尚
書受主上之深知奉陛辞之玉音為越人之師帥者
無惜為上言之干冐台嚴皇恐死罪
與橋道頓逓使董侍郎萃
某竊聞往歲徽宗皇帝梓宫御舟所至凡津梁堰閘
並不毁壊今来伏聞大行皇太后梓宫御舟比舊加
大城門橋堰之類勢不免毁某親見奉使侍郎言日者
奉請以梓宫行甲方為利然毀民居多皇帝惻然曰
兹豈求利耶特命行乙方主上仁孝之德愛民之心
如此臣庶感激至扵流涕某妄意欲乞侍郎申奏朝
廷今来祗備梓宫御舟其丈尺之數乞依往歲徽宗
皇帝御舟之例庶免毁壊以承主上皇帝仁孝之德
以遵大行皇太后慈儉之訓不勝幸甚某郡幕下僚
妄議大事罪不容誅俯伏以待
與直講史侍郎
某輙有少禀皇子初建天下拭目以觀盛德郎中直講
以正人端士居師友之職宜以經術正其心以古今治
亂興亡之迹為之勸戒養成器業以副一人付託之意
如作詩一事乃書生氣習扵道德亡𥙷姑可置之舊日
篇章尤不宜播之扵外恐為人所議凡百要湏慎重庶
無悔吝其蒙建王顧遇不淺且辱郎中厚知輙獻區區
幸恕狂妄冒瀆之罪
與宰相乞外任
某仰沐陶鎔備員中秘雖妻孥相随竊食而二弟皆在
鄊閭累重家貧難以提挈扵某私計實為不便𣣔乞在
外差遣以敦手足之愛伏望鈞慈特賜敷奏
再與湯右相
某前日面投劄子以私計不便欲乞陶鑄在外差遣未
蒙敷奏切念某所乞實非得巳今主聖臣賢朝廷清明
多士弹冠咸謂時不可失况舘職最為清選某以不才
竊食其間豈所碩去實緣私計有所不便兼賤軀自八
月間得肺疾至今痰嗽不除亦𣣔就外以便醫藥伏乞
鈞慈早賜敷奏得一外任或岳祠差遣不敢有擇庶俾
一門俱受保全之賜干冒鈞嚴某下情亡任激切戰懼
之至
辭建王
某比蒙誤恩備員小學教授曳居半載仰沐王慈顧遇
有加感激無地苐媿不才殊無毫髮之補今朝廷擇賢
而代輿論咸稱得人三觀察天資俱粹美佩服義方學
問日進兹復得賢模範顧未易量劇爲贊喜某比屢求
去未獲今復濫遷聞命驚懼方力辭免無繇躬詣王屏
禀違下情無任依戀之至
辭三觀察
某獲與游從巳違半載自媿不才略無所補遽成違遠
劇用瞻依教授劉國博老成醇厚盖佳士也師友得人
尤爲助喜某濫遷小著方此力辭面别無從敢冀仰体
王慈力學自愛勉修忠孝上報君親某不勝區區之檮
與陳左相辭免除著作佐郎
某伏准省劄除某為著作佐郎仰沐鈞陶感激亡地某
比緣私計不便屢入劄子乞外差遣未蒙敷奏今求去
得迁聞命驚惧不能自巳𣣔乞鈞慈曲賜矜恤特與奏
聞以寝新命庶使愚分稍安獲迯罪戾不勝萬幸
與陳左相辞免除命乞外任
某昨曾冐瀆鈞嚴辞免除命實緣求去未獲驟得美迁
心不遑安非敢矯激雖小官不當辭職在前軰亦有故
事伏望鈞慈特賜敷奏仍乞檢照某十月内乞外任劄
子併賜施行
再與陳左相
某昨再瀆鈞嚴辞免除命伏蒙鈞旨以某官不當辞不
與敷奏某有懷未盡湏至再陳竊謂小官雖不當辞在
前軰亦有故事至和嘉祐間王荆公召除館職及命修
起居注皆力辞不受當時非獨在下者能辞在上者亦
容其辞荆公雖立朝事業不滿人意至辭受之際君子
不以為非世謂王荆公辞小不辞大司馬温公辞大不
辭小荆公辭小固無可議不辞大則為可罪温公不辞
小者但謂小不必辞不謂小不當辞紹興初張侍郎子
韶為著作亦以求去得遷辞至五六遂得外任惟秦太
師當國不容士大夫辞職及求去習以成風遂至今日
有辞免者則以為立異有求去者則以為沽名但云官
不當辞不問事之可辞殊不知古人進退辞受惟問義
理如何前軰故事不問官職高下某今来所辞實緣求
去未獲驟得美迁心不遑安非敢矯激伏帷僕射相公
以道義事君以忠恕待下念某以私計不便而求去以
求去得迁而力辞曲賜矜憐特與敷奏仍乞撿照某十
月内節次乞外任劄子併賜施行
與宰相論灾異
某謹按春秋隠公九年三月癸酉大雨震電庚辰大雨
雪周之三月即今之正月也榖梁曰八日之間再有大
变隂陽錯行故謹而日之劉向曰雷未可以出電未可
以見雷電既已見則雪不當復降皆失節也雷電陽也
雨雪隂也雷出非其時者是陽不能閉隂氣縱逸而將
為害也今月十五日戊子大雨雪而雷聲継作識者憂
之春秋之時八日有變而聖人書之以為異今一日之
間雷雪併作其為灾異比春秋為尤甚雷作而雪止是
陽能勝隂也雷作而雪益甚是陽不勝隂之明驗也恭
惟主上仰畏天變俯恤民隠放房錢以寬細民遣郎
官以决滯獄固宜德之動天不俟終日然而積雪不消
止而復作逮今且十日矣豈應天當以實而小惠不足
以弥灾耶某竊謂春秋所書必有事應先儒陽不能閉
隂氣縱逸而將為害之語不可不察夫隂為夷狄為小
人為宦官女子為群邪壅蔽上塞下聾之患天心仁愛
吾君出灾異以警戒之者其在乎此僕射相公居爕調
之任當任賢退不肖之責碩以春秋灾異之說為上力
言之進君子退小人内修闕政外備強虜開闢言路以
通下情閉隂縦陽以弥天變勿以天道為遠聖人之言
為悠悠而不之畏也某比因輪對狂妄日虞罪戾固宜
鉗口結舌不言時事而猶敢及此者盖區區憂國之心
不能自巳以無路而告吾君不可以不告吾相雖由此
獲罪固所不辭千冐鈞嚴下情無任皇惧之至
與汪侍御
某竊聞虜人千乘萬騎南牧中原迁都汴京窺伺淮甸
中外洶洶咸以靖康覆轍為憂况侍御長風憲任言責
其憂國之心當如之何某采之輿論咸謂禦敵之策莫
如用人而人才可爲今日用者莫如張和公劉太尉劉
巳易鎮京口亦可以當一面矣和公雖放令自便而猶
未起廢伏聞侍御前日嘗扵榻前論薦人才而属意和
公士夫傳聞莫不相慶第不知果能上回天聽否亦嘗
指其姓名而力言之否如天聽猶未回侍御或未指其
姓名當率諸公再對極力薦之如古人之進賢不進不
巳主上好謀能聽侍御言聽諫行苐恐不言不患不
受萬一不從則去就當自此决不可微啓其端而遽然
中輟也某竊謂今日急難之際人主正當棄瑕用才人
臣亦當棄平日之所悪而薦可用之才今之人才固有
可用者矣然往往不能無過朝廷以其常經則後㙜諫
論列而不敢用某區區之意欲侍御首以棄瑕用才之
說上告吾君且云雖經㙜諫論列而才可用者仰大臣
侍從薦之不以過而廢才侍御既以身率之諸公必從
而和之明天子必從而聽之如是則人才軰出可以制
千里之難虜雖強且逼有不足憂者矣今日可言者無
如侍御當言者無如侍御某誤受侍御之知是以敢進
芻蕘之說以爲開陳獻納之助伏望采而用之以幸天下
與汪侍郎
某昨晚與馮員仲同詣台屏不獲瞻望苐深景仰即日
伏惟台候萬福某迫切之懇仰沐台念前巳蒙廟堂相
許朝夕俟命昨得薛季益報又稍遅似聞左揆之意謂
王嘉叟方去不𣣔又將某文字上嘉叟以上書而出某
以私計丐祠事体不同兼自去冬屢請至今未遂丞相
愛惜士類意固甚善然君子愛人以德與其留之以竊
禄不如使其善去以保全之况某晚進不才在稠人中
最為碌碌進退去留不足以為多寡今諸公求去皆遂
其𣣔何苦扵某乃獨作難某扵要路諸公無一可告者
惟侍郎又矜憐有素故不免喋喋以告切望早賜一言
以贊其决庶今寒賤免致顛隮戴德之誠寧有窮巳
與二相乞祠
某自去冬以私計不便及苦痰嗽之疾𣣔乞嶽祠以便
醫藥節次入劄子及屢嘗面禀雖巳蒙鈞諾至今猶未
獲命當聖賢相逢群才並進之日某備員佐著事蕳職
清豈不碩留以苟寸禄實緣久苦賤疾有妨職事私心
迫切不能自巳欲乞鈞慈速賜敷奏陶鑄岳祠差遣一
任感戴無窮某下情無任激切懇禱之至
與張佐司
比聞盗竊樞柄甚扵陽虎取寶玉大弓公首摧其奸與
先正忠獻公斬范瓊曲端等何異天下無賢愚遠迩莫
不称快知大賢之有後况我軰耶不有君子其能國乎
真可為社稷賀也某卧病半年曰與死迫忽被誤恩巳
力辭免更望力賜一言俾遂所請甚幸甚幸
與虞丞相
某抱病卧家久廢朝謁懵然不知時事昨晚忽聞左司
張栻差知袁州不覺驚駭朝廷除授固自有意非某所
得知苐以栻之學問操履舉皆過人在今朝列少見其
比使之密侍經幄必能以直道啓迪聖君使之治劇剸
煩亦能處紛擾而不乱况其直声巳著中外称賢一旦
外除有識無不短氣朝廷舉内修外攘之政正當愛惜
人才相公以道事君尤宜留賢自助敢乞扵榻前力賜
主張令栻且留舊職庶幾釋中外之疑伸善類之氣某
素蒙相公知遇常碩少效㳙埃屬以疾病侵陵亡從躬
伸賤悃區區之心不能自已輙此禀布萬一伏乞鈞察
梅溪先生後集卷苐二十五
