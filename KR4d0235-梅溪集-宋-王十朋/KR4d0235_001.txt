梅溪先生廷試策卷第一
御試策
問盖聞監于先王成憲其永無愆遵先王之法而過者
未之有也仰惟祖宗以来立經陳紀百度著明細■
畢舉皆列聖相授之模為萬世不刊之典朕纉紹
丕圖恪守洪業凢一號令一施為靡不稽諸故實
惟祖宗成法是憲是若然畫一之禁賞刑之具猶昔
也而奸弊未盡革賦歛之制經常之度猶昔也而則用
未甚𥙿取士之科作成之法猶昔也而人才尚未盛黜
陟之典訓迪之方猶昔也而官師或未勵其咎安在豈
道雖久而不渝法有時而或弊損益之宜有不可已邪
抑推而行之者非其人耶朕欲參稽典冊之訓講明推
行之要俾祖宗之治復見於今其必有道子大夫學
古人官明於治道藴畜以待問久矣詳著于萹朕將
親覧
臣對臣聞有家法有天下法人臣以家法為一家之法
人君以家法為天下之法人君之與人臣雖名分不同
而法有小大之異至於能世守其法者則皆曰權而巳
人臣能執一家之權守一家之法以示其子孫則必世
為名家人君能執天下之權守其家法以為天下法貽
厥子孫而施諸罔極則必世為有道之國盖法者治家
治天下之大具而權者又持法之要術也今陛下親
屈至尊廷集多士訪治道子清問之中首以監于
先王成憲恪守祖宗之法為言是則陛下欲守家
法以為天下法者固巳得之矣臣獲以一介草茅與子
大夫之列仰承聖詔其敢不展盡底藴茂明大對
以為陛下遵祖宗守成法之獻邪(臣)之所欲言者
無他焉亦曰㰖權而巳嘗謂君者天也天之所以為天
者以其聦明剛徤司慶賞刑威之權而不昧也君之所
以為君者以其能憲天聦明軆天剛徤司慶賞刑威之
權而不下移也天執天之權而為天君執君之權而為
君故天與君同称大扵城中而君之名號必以天配以
天道而王天下也則謂之天王以天德而子兆民也則
謂之天子居九五正中之位則謂之天位享萬夀無疆
之禄則謂之天禄五服五章者謂之天命五刑五用者
謂之天討就之如日者謂之天表畏之如神者謂之天
威居曰天闕器曰天仗法曰天憲詔曰天語天之大不
可以有加君之大亦不可以有加者以其咸能司域中
之權而巳矣恭惟陛下藴聦明之德軆剛徤之資躬
親聽断動法祖宗一詔令之下而萬民莫不鼓舞者
如天之雷風一德澤之布而萬民莫不涵泳者如天之
雨露開衆正之路社群枉之門而萬民莫不悅服者如
天之清明為政日新日日新又日新而萬民莫不拭目
以觀者如天之運行而不息巍巍乎蕩蕩乎固不可以
有加矣而(臣)猶以法天攬權為言者蓋陛下之德雖
不可以有加而臣子之心每以有加亡巳而望陛下
此(臣)所以昧死盡言而不知諱也(臣)伏讀聖策首以
監于先王成憲其永無愆遵先王之法而過者未之有
為言次及于祖宗立經陳紀列聖相授之道又次以
今日奉行而不能無四者之弊為問(臣)有以見陛下知
致治之道在乎守成憲遵祖宗欲革今日之弊也(臣)
切謂陛下能攬福威之權率自巳出則成憲有不難
守祖宗有不難法時弊有不難革天下有不難治凢
所以策(臣)者皆不足為陛下憂矣不然陛下雖勤
勤問之(臣)雖譊譊誦之無益也(臣)觀自古善言治之人
未嘗不以攬權為先自古善致治之君亦未嘗不以攬
權為先惟辟作福惟辟作威惟辟玉食(臣)無有作福作
威玉食者箕子告武王之言也天下有道禮樂征伐自
天子出至扵無道則自諸侯大夫出者孔子垂戒後世
之言也謂慶賞刑威曰君君能制命為義者左氏記時
人之言也謂堂陛不可以相陵首足不可以相反者賈
誼告文帝之言也此(臣)所謂善言治之人未嘗不以攬
權為先也三皇官天下者攬福威之權以官之也五帝
家天下者攬福威之權以家之也三王計安天下而歴
年長且久者攬福威之權以安之也漢宣帝善法祖宗
之君也然其所以能守祖宗之法致中興之業者無他
焉以其能革霍光專政之弊躬攬福威之權而已觀其
總核名實信賞必罰齋居决事聽断惟精而神爵五鳳
之治號為吏称民安功光祖宗業垂後裔者盖本乎此
也光武亦善法祖宗之君也然其所以能守祖宗之法
建中興之功者無他焉以其能鍳西京不競之禍躬攬
福威之權而已觀其總攬權綱明慎政軆退功臣而進
文吏戢弓矢而散馬牛建武之政號為止戈之武系隆
我漢同符高祖者蓋本乎此也唐明皇善法祖宗之君
也然其所以能守祖宗之法致開元之治者以其能革
前朝權戚干政之弊躬攬福威之權而巳初明皇銳扵
求治姚崇設十事以要說之其大㮣則勸其攬權也帝
自謂能行由是勵精為治責成于下而權歸于上矣憲
宗亦善法祖宗之君也然其所以能守祖宗之法致元
和之治者以其能懲前日沾沾小人竊柄之弊躬攬福
威之權而巳初憲宗銳扵致治杜黃裳懼不得其要勸
其操執綱領要得其大者帝嘉納之由是勵精為治紀
律設張赫然號中興矣此(臣)所謂自古善致治之君未
嘗不以攬權為先也陛下懲前日權臣專政之久收
還福威之柄運獨化扵陶鈞裁萬機於獨斷天下翕然
稱陛下為英主凛凛乎漢宣帝光武唐明皇憲宗之
上矣而(臣)尤勸陛下攬權者非欲陛下衡石程書
如秦皇帝而謂之攬權也又非欲陛下傳飡聽政如
隋文帝而謂之攬權也又非欲其強明自任親治細事
不任宰相如唐德宗而謂之攬權也又非欲其精於吏
事以察爲明無復仁恩如唐宣宗而謂之攬權也盖欲
陛下懲其所既往戒其所未然操持把握不可一日而
少縱之使福威之柄一出於上不至於下移而巳臣切
謂陛下欲守祖宗之法莫若躬攬福威之權欲攬福
威之權又莫若行陛下平日之所學五經泛言治道
而春秋者人主攬權之書也陛下聖學高明緝熙不
倦萬機之睱䔍好此書固嘗親灑宸翰以書經傳刊
之琬琰以詔學者矣邇者又命儒學近臣於經筵講讀
之是則夫子二百四十二年行事之書固已默得於
聖心之妙至於其間可謂攬權之法者臣請爲陛下
誦之春秋書王曰天下者所以爲人君法天攬權之法
有書王不書天者所以爲人君不能法天攬權之戒書
朝書會者欲朝會之權必出扵天子也書侵書代者欲
征伐之權必出於天子也書僣禮乱樂者欲其收礼樂
之權也書僣賞濫罰者欲其收賞罰之權也權在諸侯
則譏之如踐土之盟之類是也權在大夫則刺之如鷄
澤之盟之類是也先王人而後諸侯者欲權在王人也
内中國而外夷狄者欲權在中國也書盗一字者所以
戒小人之竊權也書閽一字者折以防刑人之弄權也
凢一字之褒重於華衮者皆所以勸人君攬權以作福
凢一字之貶重扵斧鉞者皆所以勸人君攬權以作威
(臣)願陛下尊聖人之經行聖人之言以是正天下之
名分以是定天下之邪正以是成天下之事業則何患
乎不能監先王之憲遵祖宗之法革今日之弊邪(臣)
伏讀聖策曰仰惟祖宗以来立經陳紀百度著明
細大畢舉皆列聖相授之模為萬世不刊之典朕
纉紹丕圖恪守洪業凢一號令一施為靡不稽諸故實
惟祖宗成法是憲是若(臣)有以見陛下謙恭仰畏
不以聦明自居必欲行祖宗之法以致中興之治也
(臣)以謂陛下欲法祖宗以致治又不可不法春秋
以攬權(臣)謹按春秋有變古則機之之書有存古則幸
之之書有復古則善之之書經書初獻六羽者譏隠公
不能守祖宗之法而輕變先王之樂也書初稅畝者譏
宣公不能守祖宗之法而輕變成周之徹也此所謂變
古則譏之者也書猶三望者譏僖公不郊而幸其猶三
望書猶朝于廟者譏文公不告朔而幸其猶朝于廟此
所謂存古則幸之者也㐮公十一年書作三軍者譏其
變古也昭公五年書舍中軍者善其復古也此所謂復
古則善之者也書曰無作聦明亂舊章詩曰不愆不忘
率由舊章漢惠帝用曹參守蕭何之法而海内晏然武
王用張湯取高皇帝之法紛更之而盗賊半天下守祖
宗之法者其治如此變祖宗之法者其亂如彼為人主
者其可自壊其家法耶我太祖太宗肇造我宋之
家法者也真宗仁宗至于列聖守我宋之家
法者也先正大臣若范質趙普之徒相與造我宋之
家法者也在真宗時有若李沆王旦寇凖在仁宗
時有若王曾李迪杜衍韓琦范仲淹冨弼之徒相與守
我宋之家法者也側聞慶曆中仁宗出御書十三
軸凢三十五事其一曰遵祖宗訓二曰奉真考
業三曰祖宗艱難不敢有墜四曰真宗愛民孝思
感噎故當時君聖臣良持循法度四十二年之間治
效卓然者盖本乎此又聞熙寧中先正司馬光扵經筵
進講至蕭何曹參事謂參不變何法得守成之道且言
祖宗之法不可變也異日吕惠卿進講立說以破之謂
法有一年一變者正月始和布法象魏是也有五年一
變者廵守考制度是也有三十年一變者刑罰世輕世
重是也光隨而折之曰布法象魏布舊法也非變也諸
侯有變禮易樂者王廵守則誅之王不自變也刑新國
用輕典乱國用重典平國用中典是謂世輕世重非變
法也觀二臣之言亦足以見其人之邪正矣陛下自
即位以来固未嘗不遵守祖宗成法比年有出扵一
時申請權宜而行者致與成法或相抵梧迩者陛下
面諭群臣謂國家政事並宜遵守祖宗今又發于
淸問以求致治之效臣有以見陛下得持盈守成之
道眞仁宗之用心矣然(臣)復以攬權為言者盖春秋
譏時王失攬權之道故諸侯遂有變法之弊今陛下
欲守祖宗之法宜用春秋賞罰之權以御之可也大
(臣)有清淨如曹參者宜命之持循忠正如司馬光者宜
俾之討論變亂如張湯者則誅之異議如吕惠卿者則
斥之如是則祖宗良法美意可以垂萬世而無弊矣
尚何患乎天下之不治哉(臣)伏讀聖策曰畫一之法
賞刑之具猶者也而姦弊未盡革(臣)有以見陛下欲
行祖宗之法在乎明賞刑以革弊也(臣)切謂欲姦弊
之盡革不可不法春秋以攬權盖春秋之法非孔子之
法也成周之法也故杜預曰周公之志仲尼從而明之
經有書賞者如錫命威公錫命文公錫命成公之類皆
所以譏時王之濫賞非周公之賞也有書刑者如殺其
大夫放其大夫殺其公子之類皆所以譏時君之濫刑
非周公之刑也時王失周公賞刑之法不能革當時之
姦弊故仲尼以筆削之權代之善勸而淫懼焉我
祖宗制賞刑之法載在有司畫一之章昭然可覩創之
者如蕭守之者如曹未嘗有濫賞也而賞必當乎功未
嘗有淫刑也而刑必當乎罪歴世行之弊無不革者盖
以聖祖神宗能攬權於上而群臣能奉行扵下故也
故司馬光自為諫官及為侍從嘗以人君致治之道三
獻之仁宗又獻之英宗又獻之神宗而其二說
則在乎信賞必罰也三宗既用其言以致極治矣光
以清德雅望執政于元祐之初躬行其言以革時弊進
退群臣邪正之甚者十數人天下皆服其賞刑之當一
時之弊亦無不革者我三宗真盛德之君而光亦可
謂救時賢相也效者陛下躬親萬機一新時政斥逐
姦邪登用耆舊禁錮者釋告訐者誅兹賞刑之至公而
革弊之甚大者也聖策猶以姦弊未革為憂者豈今
日朝廷猶有僣賞濫罰如春秋時乎(臣)不敢不陳其
大槩夫人主賞刑之大者莫若進退天下之人才今
陛下每進一人必出扵陛下素知其賢親自識擢可
也不然則出扵大臣侍從公心薦舉可也不然則采扵
輿論而天下固人皆曰賢可也苟不出扵三者而一旦
遽進之則議者必曰某人之進也出扵某人隂爲之地
也如是則一人之濫進有以損陛下作福之權矣
陛下每退一人必出扵陛下灼如其罪震怒而賜
譴可也不然則出扵諫官御史公言論列可也不然則
得扵僉言而天下國人皆曰有罪可也苟不出扵三者
而一旦遽退之則議者必曰某人之退也出扵某人隂
有以中之也如是一人之誤退有以損陛下作威之
權矣昔舜舉十六相而天下稅其賞之當去四凶人而
天下服其罰之公陛下苟能以祖宗制賞刑爲法
以虞舜用賞刑爲心執春秋賞刑之權以御之則何患
乎姦弊之不革耶若夫有某勞進某秩以爲賞犯某事
得某罪以爲罰此特有司之職耳非人主福威之大者
(臣)不復爲陛下言之也(臣)伏讀聖策曰賦歛之制
經常之度猶昔也而財用未甚𥙿(臣)有以見陛下欲
行祖宗之法在乎𥙿財用以經邦也(臣)切謂欲財用
之有𥙿又不可不法春秋以攬權謹按春秋書臧孫辰
告糴于齊者譏莊公不節國用一歲不熟而告急于外
也書初税畝者譏宣公不節國用變成周什一之法至
扵履畝而税也書作丘甲者譏成公不節國用至扵以
丘而出甲也書用田賦者譏哀公不節國用至扵用畝
而出軍賦也春秋書告者不宜告書初者不宜初書作
者不宜作書用者不宜用臣由是知春秋賦税之書為
人君節用𥙿財之訓明矣昔孔子對齊景公之問政不
曰政在生財而曰政在節財有若對魯哀公之問年饑
不告之以生財之術而告之以盍徹(臣)又知𥙿國之術
實在乎節用也側聞太祖皇帝有言曰我以四海之
冨官殿悉以金銀為餙力亦可辦但念我為天下守財
耳豈可妄用古称以一人治天下不以天下奉一人嗚
呼大哉言乎真可為萬世子孫保國之訓也又聞仁
宗聖性尤務儉約器用止扵&KR0238;素衾褥止用黃絁嘉祐
間臨軒策土出富民之要在節儉以為御題時吕溱
賦曰國用既節民財乃豐仁宗悅之擢為第一觀
仁宗取士命題之意又真可為萬世子孫保國之訓也
又聞熙寧初司馬光王安石同對論及救灾節用事安
石曰國用不足者以未得善理財者也光曰善理財者
不過頭會箕歛以盡民財民窮為盗非國之福安石曰
不然善理財者不加賦而上用足光曰天下安有此理
天地所生財貨萬物止有此數不在民則在官譬如雨
澤夏澇則秋旱不加賦而上用足不過設法隂奪民利
其害甚扵加賦此乃桑洪羊欺漢武帝之言太史公書
之以見武帝不明耳司馬光之名言真可謂節用理財
之法聚歛毒民者之深戒也陛下自和戎以来兵革
不用二十年矣是宜倉廩冨實貫朽粟陳如成康文景
時可也而聖策乃以財用未𥙿為憂雖臣亦切疑之
豈國家用度之際有所未節乎奢侈之風有所未革
乎不急之務無名之費尚繁乎今賦入不及祖宗全
盛之日而用度不减祖宗全盛之時三年郊祀之禮
所不可免者而臣下賞賜之費有可得而省也不得巳
之歲幣所不可免者而使命往来之費可得而省也百
官之俸所不可免者而冗官可得而省也六軍之養所
不可免者而冗兵可得而省也(臣)所謂用度之際有所未
節者如此之類不止乎此也朝廷往嘗屢有禁銷金
之令矣而婦人以銷金為衣服者今猶自若也又嘗有
禁鋪翠之令矣而婦人以翠羽為首飾者今猶自若也
是豈法令之不可禁乎豈宫中服浣濯之化衣不曳
地之風未形扵外乎(臣)所謂奢侈之風有所未革者盖
在乎此也(臣)又聞之道路謂遠夷外國有以無益之竒
玩易我有用之資財者池臺苑囿車騎服御有未能無
所增益者中貴外戚便嬖使令倡優伶官之徒有未能
無非時賞賜者臣所謂不急之務無名之費尚繁者盖
在乎此也昔漢文帝躬行節儉以化民而海内至扵富
庶(臣)願陛下攬權于上而革衆弊以文帝及我太
祖仁宗恭儉爲法以春秋所書爲戒則何患乎財用
之不𥙿乎若夫自同扵聚歛之臣獻生財之術則(臣)不
敢也(臣)伏讀聖策曰取士之科作成之法猶昔也而
人才猶未盛臣有以見陛下知致治之道在乎得士
而欲人才之盛如祖宗時也(臣)切謂陛下欲人才
之盛宜攬育才取士之權(臣)謹按春秋書作丘甲糓梁
因論古者有四民而以士民為首范寗釋之曰士者治
道藝者也又按經書單伯送王姬糓梁曰單伯者我之
命大夫也范寗釋之曰古者諸侯貢士于夫子大國三
人次國二人小國一人又按公羊春秋曰什一行而頌
聲作何休因論及成周之時井田校室之制大學小學
之法養士取士之說為甚詳又按經赦許止之罪糓梁
曰子生三月不免水火母之罪也羈貫成童不就師傅
父之罪也就師傅學問無方心志不通巳之罪也心志
既通而名譽不彰朋友之罪也名譽既彰而有司不舉
有司之罪也有司舉之而王者不用王者之過也春秋
傷時王失育才取士之權而默寓其意扵筆削之際公
羊糓梁范寗何休之徒從而發明之亦可謂有功扵風
教矣我祖宗以来取士扵科舉是古者諸侯貢士之
法也養士扵太學是古者校庠序之法也又有制科以
待非常之士是有取扵漢唐盛世之法也進士科成用
詩賦或用經義雖更變不同而未嘗不得人也大學之
士或出扵舍選或出扵科舉雖作成不同而亦未嘗不
得人也二百年間名臣鉅儒建勲立業背項相望莫不
由此塗出可謂盛矣陛下往者雖在干戈日不暇給
之中而亦未嘗廢爼豆之事自偃兵以来復興大學以
養諸生其取士之科作成之法一遵祖宗之舊恩甚
渥也而聖策猶以人才未甚盛為憂者(臣)輙獻攬權之
說焉今取士之科作成之法雖曰猶昔而人才非昔者
由福威之權下移扵前日故也夫法之至公者莫如取
士名器之至重者莫如科第往歲權臣子孫門客省闈
殿試類皆竊巍科而有司以國家名器為媚權臣之
具而欲得人可乎朝廷比因外臺之言例行駮放士
論莫不称快(臣)願陛下常攬福威之權以御之嚴
詔有司謹取士之公法而無蹈往年之覆轍可也至所
謂作成者盖欲作成其器如鳶飛魚躍涵養其平日之
剛方而成就其異時之遠大者耳非取其能絺章繪句
以媒青紫也自權臣以身障天下之言路而庠序之士
養䛕成風科舉之文不敢以一言及時務欲士氣之振
可乎臣聞嘉祐間仁宗以制科取士時應詔者數
人眉山蘇轍之言最為切直考官以上無失德而轍妄
言欲黜之獨司馬光慨然主其事仁宗曰朕以直言
求士其可以直言棄之邪擢寘異等此陛下取士之
家法也(臣)願陛下以仁宗為法以前日權臣之事
為戒命庠序去謗訕之規科舉革忌諱之禁有司取志
讜之論將見賢良方正茂才異等直言極諫之士濟濟
而出如仁宗時矣尚何患人才之不盛乎臣伏讀
聖策曰黜陟之典訓迪之方猶昔也而官師或未勵臣
有以見陛下知致治之道在乎得人而欲官師之勵
如祖宗時也(臣)切謂欲官師之勵宜攬黜陟賢否之
權謹按春秋隠十一年書滕侯至威二年别書滕子范
寗曰前称侯今称子者盡時王所黜隠二年書紀子至
威二年則書紀侯范寗曰前称子今称侯者盖時王所
進臣切謂春秋時王不能黜陟諸侯是必夫子以賞罰
之權因其賢否而黜陟之也又按經書楚曰荆公羊曰
■者何州名也州不若國國不若氏氏不若人人不若
名名不若字字不若子何休釋之曰聖人因周有奪爵
之法故備七等之科以進退之(臣)是以知春秋實夫子
黜陟之公法也故爲臣而知春秋者則必爲忠臣盖春
秋以責忠臣之至訓迪天下之爲人臣者也爲子而知
春秋者則必爲孝子盖春秋以責孝子之至訓廸天下
之爲人子者也我國家任官之法上自公卿百執事
下至一郡一縣之吏無非以公道黜陟之固無異虞舜
三載考績之法也有學以教之於未仕之前有法以禁
之於筮仕之後無非以公道訓廸之固無異乎成周訓
迪厥官之方也故當時爲官師者冈不勉勵厥聀坐廟
堂之上與天子相可否者是宰相之勵其聀也立殿
陛之前與天子争是非者是諫官之勵其聀也言及
乘輿則天子改容事關廊廟則宰相待罪者是御史
之勵其聀也百官勵其聀扵朝守令勵其聀扵郡縣是
以祖宗之世内外多任聀之臣故其致治之效遠出
漢唐之上今陛下任賢使能以建中興之治黜陟之
法訓廸之方無非遵祖宗之時而聖策乃以官師
未勵為憂者臣輙獻攬權之說焉今黜陟之法訓廸之
方雖曰猶昔而治效非昔者由福威之權下移扵前日
故也夫法之至公者莫大乎黜陟而治乱之所繫者莫
重乎官師曩者内外用事之臣多出乎權門之親戚故
舊朋黨文臣或非清流而濫居清要之聀武臣或無軍
功而濫居將帥之任賄賂公行其門如市郡縣之吏其
濁如泥是皆官曹澄清時可堪一笑者至於一言忤意
雖無罪而亦斥睚眦之怨雖忠賢而必誅其一時黜陟
皆出乎喜怒愛憎之私無復有唐虞考績李唐四善二
十七最之法求欲其盡瘁勵聀可乎若夫所謂訓廸者
盖將以忠義訓廸之使其忘身徇國而已非欲訓廸其
巧進取善造請以事權勢也當權門炙手可熱之時搢
紳相率爲侫之不暇孰有以忠義相訓迪者乎至於今
日而官師猶未勵者以其承積習之後而餘弊未革故
也陛下必欲官師咸勵厥聀莫若大明黜陟於上而
以黜陟之次者付之宰相又其次者付之吏部又其次
者付之監司可也昔慶曆中仁宗黜夏竦等用杜韓
范富以爲執政以歐陽脩余靖王素蔡襄爲諫官皆天
下之望魯人石介作聖德頌以揄揚之此陛下黜
陟之家法也臣願陛下以仁宗爲法以前日權臣
之事爲戒執福威之大柄以爲黜陟之法明忠孝之大
節以爲訓廸之方如是則尚何患乎官師之不勵聀如
祖宗時乎臣伏讀聖策謂姦弊未盡革財用未甚𥙿
人才尚未盛官師或未勵其咎安在豈道雖久而不渝
法有時而或弊損益之宜有不可已邪抑推而行之者
非其人邪朕欲參稽典策之訓講明推行之要俾
祖宗致治之效復見於今其必有道(臣)仰見陛下願
治之切思慕祖宗之深欲聿追其盛德大業者可
謂勤且至矣然臣已陳攬權之說于前且以春秋爲獻
抑嘗聞先儒曾參有言曰尊其所聞則高明矣行其所
知則光大矣春秋之學陛下既巳深得之復能尊其
所聞行其所知攬福威之權以守祖宗之家法則
賞刑當而天下悅矣姦弊不患乎不革節儉行而天下
化矣財用不患乎不𥙿取士公而賢能出矣人才不患
乎不盛黜陟明而邪正分矣官師不患乎不勵祖宗
致治之效又何患乎不復見扵今邪若夫所謂道雖久
而不渝法有時而或弊損益之宜有不可已者(臣)按先
儒釋春秋有變周之文從周之質之說又有商變夏周
變商春秋變周之說(臣)以謂春秋未嘗變周也特因時
而救弊耳又嘗聞董仲舒之言曰先王之道必有偏而
不起之處故政有眊而不行救其偏者所以𥙷其弊而
巳矣我祖宗之法譬猶大厦弊則修之不可更造苟
不知遵守而輕務改更臣恐風雨之不芘也損益之宜
有不可已者(臣)願以仲舒𥙷弊之說為獻可乎若夫所
謂推而行之有非其人者(臣)按春秋書乃一字如公子
遂如齊至黃乃復之類糓梁釋之曰乃者亡乎人之辭
也盖言任用不得其人耳又嘗聞荀卿之言曰有治人
無治法夏商周之法非不善也苟得其人監于成憲常
如傳說之言遵先王之法常如孟子之言率由舊章常
如詩人之言則夏商周雖至今存可也漢唐之法亦非不
善也苟得其人常如曹參之守法宋景之守文魏相李
絳之奉行故事則漢唐雖至今存可也祖宗之法非
不甚善也苟得其人常如司馬光之徒持守成之論則
垂之万世與天地並久可也陛下既知前日推而行
之非其人矣則今日又不可不慎擇焉臣願以荀卿有
治人之言為献可若夫參稽典策之訓則有歴朝
之國文在焉祖宗之宝訓政要在焉有司之成法在焉
朝廷之故事在焉陛下宜詔執政與百執事之人
參稽而奉行之可也若夫講明推行之要則無若手攬
權陛下提綱振領而以万目之繁付之臣下可也
陛下終策臣曰子大夫學古入官明扵治道藴畜以待
問久矣詳著于篇朕得親覧此陛下導臣使言
臣不敢不盡言也臣聞人主𨳩求言之路必將有聽言
之實人臣遇得言之秋不可無献言之誠盖求言之路
不常𨳩而得言之秋不易遇今陛下開求言之路而臣
遇得言之秋陛下有聽言之實臣其可無献言之誠
乎臣復有一言以為陛下献者欲陛下正身以為
攬權之本也按春秋書正者杜預謂欲其体元而居正
公羊又有君子大居正之說謂正心以正朝廷正朝廷
以正百官正百官以正万民者董仲舒之論正也謂人
君所行必正道所發必正言所居必正位所近必正人
者劉蕡之論正也臣觀自古人君能正身以化下者莫
如周文王不能正身以化下者莫如漢武帝文王宅心
扵正道之中其勤勞則日&KR0628;不遑暇食不敢盤于游田
以庶邦万民惟正之供故能刑于寡妻至扵兄弟以御
于家邦見于思齊之詩在位之臣皆節儉正直見于羔
羊之詩人倫既正朝廷既治天下純彼其化又見于騶
虞之詩文王能自正其身而其下化之如此若夫武帝
則不然其所以自治其身與其下應之者皆不正也帝
好䛕也故公孫弘曲學以應之帝好刑也故張湯曲法
以應之帝好利也故孔僅桑弘羊以剝下益上應之帝
好兵也故衛青霍去病以拓土開彊應之帝好夸大也
故司馬相如作封禅書以應之帝好神仙也故文成五
利之徒以左道應之武帝不能自正其身而其下應之
如彼臣碩陛下以文王為法以武帝為戒端厥心居
以為化本非正勿視非正非聽非正勿言非正勿動其
用人也不必問其才不才而先察其正不正是果正人
也其進則為治之表其可以其才不足而不與之進乎
是果不正人也其進則為乱之機其可以其才有餘而
使之進乎其聽言也必觀其言之是與非斯可以見其
人之邪與正有遜志之言必將察之曰彼何為而投吾
之所好哉是必不正人之言也是言之有害扵我者也
其可以其遜吾志而受之邪有&KR0647;耳之言必將察之曰
彼何為而犯吾之所悪哉是必正人之言也是言之有
益扵我也其可以其&KR0647;吾耳而不受邪左右譽言日聞
必察之曰是必不正人也是必阿大夫之類也是必善
結吾左右以求譽者也退之可矣左右毀言日聞必察
之曰是未必非正人也是必即墨大夫之類也是必不
善結吾左右以致毀者也進之可矣如是則一念慮無
非正心一云為無非正道左右前後侍御僕從冈匪正
人殆見四方万里風行草偃莫不一扵正矣臣碩陛
下以是為攬權之本而又任賢以為攬權之助廣覧兼
聽以盡攬權之美權在陛下之手則所求無不得所
欲皆如意雖社稷之大計天下之大事皆可以不動声
色而為之况區區四者之弊尚何足以軫淵衷之念
哉臣聞主聖臣直惟陛下赦其狂愚不勝幸甚臣
昧死(臣)謹對
御批任賢輝經學淹通議論醇正可作第一人
梅溪先生廷試策卷第一
梅溪先生後集卷第一
賦教授建何横校正
會稽風俗賦(并叙)門人周世則
昔司馬相如作上林賦設子虚烏有先生亡是公三人
相畣难子虚虚言也烏有先生者烏有是事也亡是公
者亡是人也故其詞多夸而其事不實如盧橘黃柑之
類蓋上林所無者猶莊生之寓言也余賦會稽雖文采
不足以擬相如之萬一然事皆實錄故設為子真無妄
先生有君畣問之辭子真者誠言也無妄者不虛也有
君者有是事也以反相如之說焉
有客過越自稱子真介于無妄先生䞇見於有君謁入
廼膝而前曰聞有君之名雅矣今幸際顔色聆話言僕
輙有請君其聽焉君世家于越以風流自命業傅緗素
才播歌詠越之山川人物古今風俗載在君腹願聞其
略可虖有君廼歛袵肅㝐謝曰唯唯客姑坐焉吾以語
爾越於九域分曰揚州(禹貢淮海惟揚州周禮東南曰揚州山日會稽啚經大都督府)
(越州禹貢揚州之域)仰瞻天文度當斗牛(漢書地理志吳地斗分壄晉書天文志自斗十)
(三度至女七度爲星紀於辰在丑吳越分曰揚州而會稽入斗一度白樂天詩云牛斗尺垂象台明地展啚)
在辰爲丑自夏而矦(史記越王句踐其先禹之苗裔夏少康之庶子也封爲會稽以奉禹)
(祀啚經封少子無餘於越是爲越侯)郡於秦漢(秦始皇滅荆置會稽郡漢以其地属吳国景帝誅吳)
(王復爲會稽郡)覇於春秋(春秋哀公十三年於越入吳史記勾踐巳平吳兵横行扵江淮號稱覇王)
州於隋而使於唐(隋大業中改爲越州唐乾元中置浙江東道節度觀察等使)公有
素而王有鏐(隋楊素封越國公唐末錢鏐平董昌封吳越國王)因種山而中宅
(啚經種山一名重山即今卧龍山也吳越春秋越王&KR0830;文種於國之西山一年伍子胥自海上穿山脇時去種)
(去與之俱游於海今西山低處是也)廓蠡成而外州(吳越春秋勾踐自吳還范蠡築小城周干)
(一百二十二步一員三方西北立為龍翼之樓以象天門東南伏漏石竇以象地戶陵門四逹以象八風外郭)
(築城而缺西北示服事吳也啚經會稽治山隂以来此城即為郡城)龍樓翼而屹峙石竇
伏而巽流法大門兮墜戶惟崑崙兮是侔(吳越春秋范蠡日臣之叢)
(城也其應天矣崑崙之象存焉)實東南之大府號實天下之無仇
(天下本無仇)其山則欝欝蒼蒼巖巖嵬嵬磅礴蜿蜒嵂崪崥
崹若騫若犇若闔若開或凸或凹或阜或&KR0935;或断而聮
或昂而低虎卧龜蹲龍盤鴈徊舒為屏障峙為樓臺崦
映江湖明滅雲霓八山中藏(府城之内有八山種山亀山蕺山大珠山鮑郎山彭)
(山白馬山蛾眉山今所存者惟四山耳鮑郎彭山白馬蛾眉俱已湮滅僅存其名)千里周回彭
鮑名存(圖經彭山在會稽縣北四里典錄云彭祖所隠居之城鮑郎山一名陽堂山在今大能仁寺之)
(前郡國志云山有鮑郎祠)蛾馬迹迷(蛾眉山不見於圖經父老云在府橋之東軒亭之西形如蛾眉)
(白馬山在會稽縣北五里)鉅者南鎮是為會稽(史記禹會諸侯江南計力命日會稽會稽)
(者會稽也皇覧曰會稽山本名苗山唐開元十年封四鎮為公故會稽山為南鎮永興公)洞曰陽明
群僊所棲(亀山白玉上經曰會稽山周回一百二十里名陽明洞天皆仙聖天人都會之所)石
傘如張(圖經石&KR0987;山在會稽縣東南十五里玉笥側状如&KR0987;)石帆如揚(石帆山在會稽縣東)
(十五里夏侯曾先地理志云射的山北有石壁高數十丈中央少紆状如張帆又有文石状如鷂人亦謂之石)
(鷂山)石簣如藏(輿地志云宛委山上有石簣璧立干雲升者累梯而至)石鷂如翔石
壁匪泥(並見石帆注)石甕匪擕(巨石三在照湖東状如酒甕時人謂之秦皇酒甕)香
爐自煙(會稽一峯状如香爐人謂之香爐峯一名覆釡山)天柱可梯(吳越春秋九山東南)
(天柱號日宛委圖經望泰山一名天柱山)韞玉有笥(圖經玉笥山在會稽縣東南十五里出美玉其)
(形如笥因以為名一名茅峴)降僊有臺(皇覧云宛委山上有一巨石吃然如元臺嘗有神仙降其)
(上號降仙臺苗龍先生於此臺上昇)禹穴窅而叵探(史記司馬遷登會稽探禹穴唐鄭魴有禹)
(穴碑)葛巖蜚而自来(龍瑞啚經禹穴北有石岩高丈餘南面側平如削真誥云此石於赤烏二)
(年天降從安悉國飛来上有索㾗二條名為飛来石晉葛仙公曾築壇煉丹後人名葛仙岩煉丹井)射
堂豊凶之的(孔瞱會稽記云射的山半有石室廼仙人射堂東峯有射的遥望山壁有白點如射)
(侯士人常以古榖貴賤故語云射的白米斛百射壁元米斛干)宛委日月之珪(遁甲開山圖云)
(禹開宛委山得赤珪如日碧珪如月長一尺二寸)應天上之玉衡(輿地志云會稽山一名衡)
(山吳越春秋禹聞黃帝藏書于此廼東巡登衡嶺龍瑞啚經注云謂天文盖度中權衡星名非南嶽之衡嶺)
直海中之蓬萊(舊志蓬萊山正偶會稽沈紳蓬萊閣詩云三山對峙海中央)至若嵊
山巋其東(啚經嵊山在剡縣東三十四里唐武德四年置嵊山因山為名今日嵊縣)塗山屹
其西(塗山在山隂西北四十五里舊啚經云禹會諸侯之所應邵云塗山在永興北按永興即蕭山也杜)
(預注左傳云在淮南夀春亦未詳在何所)阜至繇蜀(蜀阜山在山隂縣北三十五里舊經桉地志云)
(昔自蜀飛来帶見婦二十餘人随山而至善織美錦自云家在西蜀今忽至此又云勾踐將伐吳置婦女於山)
(上以邀軍士後詆為阜)龜来自齊(亀山在山隂縣東八十步下有東武里或謂之怪山吳越春秋)
(范蠡築城旣成怪山自生琅玕東武海中山屯一夕自来故名怪山越絶書云勾踐游臺也東南司馬門所以)
(灼龜又仰望天氣觀天怪也云遠望似龜形或名亀山)小梅山廼隱吏之窟(梅山一名)
(巫山在府城北一十八里梅子真所隱之地也其西則有梅市里梅福里)紵羅蓋西子之閨
(輿地志云諸曁縣羅山西施鄭且所居有方石云是西施曬紗處今名紵羅山)五泄争竒於雁
蕩(掇英集五泄瀑布也在諸曁西四十里有两山夾溪造雲壁立高二百丈廣數十丈水瀉五節故曰五泄)
(山多竒峯或比之雁蕩云)四明競秀於天台(啚經四明山在餘姚縣孫綽天台賦云涉海則)
(有方丈蓬莱登陸則有四明天台)五雲中令之故居(晉義熙三年中書令王獻之居是山)
(有五色祥雲見安帝詔建雲門寺)十峯曇翼之招提(法華山在會稽縣南四十里晉僧曇)
(翼捿此誦法華經因置寺焉其山十峯其水双澗今天衣寺是也)故越為之首兮剡為
之面兮沃洲天姥眉兮目兮(白樂天沃洲山記云東南山水越為首剡為面沃洲)
(天姥為眉目二山今属新昌縣)金庭桐柏仙子宅兮(金庭觀在剡縣東王子晉斈道登仙)
(之所真誥日南岳真人云越有桐柏之金庭飬真之福地申仙之灵嘘也)南明嵌崆宝相湧
兮(新昌南明山有宝相寺梁建安王造石佛一軀高一百尺)南岩嵯峨海跡古兮(南岩)
(在新昌縣西南唐李紳龍官寺碑云南岩海迹高下猶存)陟秦望而望秦兮(史記秦始皇二)
(十七年上會稽祭大禹望于南海丘石刻頌啚經秦望山在會稽南四十里又有望秦山始皇登山郡臣於此)
(以望秦中)登洛思兮而思洛兮(洛思山在蕭山縣東輿志云永興縣有洛思山下人未雋)
(来會稽三年不得反乃登山北顧而嘆因以為名)采葛食蕺敬弔前王兮(蕺山在府)
(治東北三里趙璘直碑云蕺𬞞類昔越王所嗜常採於此遂用名之在晉為王逸少別止尚晉故池與祠堂葛)
(山在會稽縣東一十里吳越春秋云勾踐使女纖布以献吳王采葛是山)脩竹茂林緬想陳
迹兮(輿地志云山隂縣西有蘭亭王羲之序云此地有崇山峻嶺茂林脩竹又云俛仰之間以為陳迹)
連山如珠秦皇之所驅兮(連山在蕭山縣西夏矦曾先志云連山長岡九里西北至)
(定山秦始皇𣣔置石橋渡浙江今尚府石柱數十列于江祭世傳始皇軀山塞海)擪山如玦亞
文之所割兮(擪烏山在蕭山縣南東方朔神異志云山是亞父割断蕭山南嶺將擪断烏江)
北幹隱兮明月在(此幹山在蕭山縣北孔灵符地志云許詢家於此山之陽詢詩云蕭條比)
(幹園劉真長嘆曰清風明月恨無元度)東山卧兮白雲迷(東山在上虞縣西北三十里謝)
(安石高卧之處李白億東山詩云白雲他自散)少微寂兮幽鳥怨(少微山在會稽五雲門外)
(十里戢方員外郎斉唐墓表云公退居湖山曰少微依山有亭榭獨以書史音樂自適)太白空兮
壄猿啼(太白山在剡先地志云峻)■(西六十里與少白山連夏矦曾于天岩崔嵬趙廣信鍊丹登仙)
(之處上有白猿赤貜)其水則浩淼泓澄散漫縈迃漲焉而天風
焉而波淨焉如練瑩焉如磨溢而爲江潴而爲湖爲沼
爲沚爲潢爲汚匯爲陂澤䟽爲溝渠&KR1051;而田疇淤而泥
塗生我稻梁漑我果𬞞集有鳬雁戲有龜魚實有菱芡
香有芙蕖鶻舟如擊(晉安海物異名記越人水戰凌波赴敵則有鶻舟名)馬檝如
驅(吳越春秋越人以舡爲車以檝爲馬)船龍夭矯橋獸睢盱(白樂天詩船頭龍夭矯橋)
(脚獸睢盱)堰限江河津通漕輸航甌舶閩浮鄞逹吳浪槳風
帆千艘萬艫大武挽繂五丁譟謼榜人奏功千里湏臾
境絶利慱莫如鑑湖有八百里之回環灌九千頃之膏
腴(啚經後漢馬臻字叔荐山陽人爲太守創立鑑湖在會稽山隂二界築塘蓄水水高田丈餘田又高海丈)
(餘若水少則洩湖漑田如水多則開湖洩田中水人海所以無凶年其塘隄周回三百十里溉田九千餘頃一)
(說鑑湖八百里盖揔言之錢昭度詩云越國荷花八百里)浮賀監之家(唐書賀知章以祕書監請)
(爲道士詔許之以宅爲千秋觀賜鑑湖剡州一曲)&KR1051;允常之都(史記少康扁子封於會稽後二)
(十餘世至於允常吳越春秋云越之興覇自允常始)人在鑑中舟行畫啚(輿地志南湖縈)
(帶郊廓欵属峯岫白水翠岩互相耿發若鑑若啚王逸少云從山隂上路行如在鑑中斿)五月清凉
人間所無(杜甫詩鑑湖五月凉)有菱歌兮声峭(謝灵運詩菱歌調易急王翰詩不知)
(湖上菱歌女幾箇春舟在若耶)有蓮女兮貌都(西施采蓮於若邪溪李白有采蓮曲)日出
兮湮銷漁郎兮嘯嘑東泛曹江哀彼孝娥(曺娥江在會稽東四十里)
(蛾上虞人父溺死不得尸娥年十四㳂江慟哭晝夜不絶旬有七日遂投江而死)西觀驚濤弔
夫子胥(浙江在蕭山縣西十三里史記吳王殺伍子胥取其尸盛以䲭夷革浮之江中吳人憐之爲立)
(祠於江上命曰胥山)㮣浦思夫㮣之封(㮣浦在諸暨縣北吳闔閭弟之子夫槩所封之地因)
(以爲名)翁洲訪偃王之廬(翁州属會稽郡国志云徐偃王皆居於翁州)簞醪投
弓沼吳國(簞醪在會稽南三里勾踐投醪醪之所左傳伍子胥曰吳其沼乎)扁舟去兮
變陶朱(史記范蠡事越旣滅吳乃乘舟浮海以行終不反止于陶天下称陶朱公)鼓樵風兮
游若邪(若邪溪在會稽縣東南後漢鄭洪字巨君山隂人孔灵符會稽記云射的山南有白鶴山此鶴)
(為仙人取箭鄭洪嘗采薪得一遺箭項有人覓洪還之問何所𣣔洪識其神人也曰常患若邪溪載薪為難願)
(朝南風暮北風後果然故溪風至今猶尔呼為鄭公風亦名樵風)興䨮棹兮尋隱居(剡溪)
(一名戴溪晉書云王子猷嘗居山隂夜雪初霽四望皓然忽憶戴逵時在剡便夜乘小船詣之經宿方至造門)
(不前而反人問其故子猷曰乘㒷而来㒷尽而反何必見戴)禊事脩兮觴蘭渚(蘭渚即蘭)
(亨也羲之序云會于山隂之蘭亭修禊事也有清流激湍引為流觴曲水)陶泓沐兮池戒珠
(戒珠寺在蕺山本王羲之别業有鵝池硯池題扇橋在馬)了溪鑿兮禹功畢(了溪在剡縣東)
(北源出了山越絶書云禹䟽了溪人方宅土)刑塘築兮長人誅(刑塘在會稽縣北越絶記)
(大禹會諸矦于塗山執玉帛者万國防風後至禹万誅之於塘賀循會稽記云防風氏其身三丈刑者不及乃)
(築高塘臨之故曰刑塘)酌菲泉兮懷古(會稽山大禹寺有泉名曰菲泉)飲清白兮
自娛(卧龍山下州宅之西隅有清白堂清白泉太守范文正公命名有記)其物則有魚鹽
之饒(沈立越州啚序瀕海居人以魚塩為生)竹箭之美(尔雅東南之美者則有會稽之竹箭)
山涵海蓄吂其有幾貢入王室利周遐迩耕焉㠯火耨
焉㠯水(漢書地理志云江南地廣火耕水耨民食魚稻)南風翼苗翠浪千里耙
稏一空玉粒如峙炊粳釀秫既甘且㞓檿枽之竒號為
第一(吳錄太康地記並云諸暨境土諸山第一一檿桑文采如傳棋方正駢次有如畫作可為屐韜上品)
(者一兩至數十萬)龍精㒩㒩吐終滿室(蚕書曰蚕為龍精荀卿蚕賦云有物於此㒩㒩)
(兮其状屢化如神)萬艸千華機軸中出綾紗繒縠䨮積縑匹(啚經)
(越貢花紗白編綾輕交梭綾輕容生榖吳絹卜樣綾大花緩編大紗花羅)木則楓挺千丈(名山)
(志云天姥山有楓木千余丈)㮤封五夫(上虞有地名五夫始皇封松木為五大夫之處)桐柏
合生(嵊縣金庭觀道經云上有桐柏合生)檫棐異隅(輿地志云餘姚有太平山四角各生一種)
(木不雜他木一角純檫一角純粹一角純棐)文梓楩柟(吳越春秋吳王好起宫室越王使工八山)
(伐木天生神木一雙大二十圍陽為文梓隂為楩抽以献吳王)擽柞櫧榆(郡國志若邪溪有櫟木謝)
(客兒惠連作詩聮句刻於其上上虞有歴山山下多柏木吳越名祚為歴故曰歴諸暨有櫧山剡有榆木山)
連理之柯(諸暨有木連院因有連理木故得名)合抱之株廼斧廼斤㠯輿
㠯廬廼有蕭山陸吉(東坡黃甘陸吉傳吉隱蕭山)諸暨三如(啚經諸暨出三)
(如謂如錦之桑如拳之栗如絲之苧)胡柟成林賀瓜滿區(尔雅梅桶任昉𫐠異記中有王)
(氏橘園胡氏梅山賀氏瓜丘陵家白蓮)棗實全赤擒腮半朱火榧殼玉櫻
桃薦珠鴨脚含黃鷄頭去盧百益七絶之竒(尔雅樹木瓜埤雅梨)
(百損一益楙百益一損隱居云山隂蘭亭尢多木瓜人以為良果酉陽雜爼材有七絶一夀二多隂三無鳥巢)
(四無蠱五霜葉可愛六嘉實七落葉肥火)雙頭四角之殊(越多双頭蓮埤雅去俗言菱芟而不)
(分别惟武陵記云四角三角曰芟两角曰菱)蔗有崑崙之號(本草注甘蔗有两種赤色名崑)
(崙䉀白色名萩蔗赤蔗出江東會稽)梅有官長之呼(越有揚梅二種絶佳一日官長梅一日稜)
(梅)蔓生則馬乳蘡薁土實則鳬茈慈菰野蔌谿毛園𬞞
木菌湘湖之蓴箭里之荀(蕭山湘湖出蓴菜會稽有美箭里)可薦可羞
采擷無尽鱗虫水族海生池飬丁首丙尾皤腹縮項赤
鯶文鱧元&KR2087;黃&KR3486;(以上魚名並載於啚經越所有者余皆類此)䱷人駢集呂
鈎以網羔金繪玉不數熊掌能言之騖善鳴之鵝(陸亀蒙飬)
(能言之鷄王羲之愛善篇之鵝)輸芒之蟹孕珠之蠃文身合氏之子(蛤有)
(文故謂之文蛤元微之詩卿味尤珍蛤舍氏子見東坡江瑶柱傳)跛足從事之徒(元微之詩)
(鼈觧称從事)街填巷委與土仝多異獸珍禽屑銅吐綬(銅牛山在)
(會稽縣夏矦光曾地志云肯有銅牛見於灵氾橋人遂之奔入此山掘地視之悉銅有也啚經太白山有鳥尾)
(似鷄文来五色口吐緣綬長數尺號吐綬鳥)猛虎負子(蕭山有去虎山本名虎子山有猛虎傷人)
(景德四年六月晦日虎負一子而渡浙江而去知縣杜守一因改名焉)灵烏送&KR1145;(法華山有双烏)
(䲸長則送出之故惟此烏在焉唐萬齊融守碑云双烏所以示北)鳳栖鹿化(會稽有鳳林卿按吳)
(越春秋禹會諸矦于稽山因傳國政鳳凰栖于水百鳥佃於澤華公鳳林詩苗山會計啚書曰威鳳曾栖璧玉)
(枝龍瑞啚經葛仙翁有桐木隱几化爲白鹿三足號爲鹿跡山)鶴拾雁耨(孔灵符會稽記云射的山)
(西南有白鶴爲仙人取箭因號箭羽山上虞有雁田州志云夏禹與諸矦虞樂於此化感鳥獸故其地雁爲民)
(田春拔草根秋除其穗)熊羆貍豹猴玃猿狖&KR4412;銜鸕吐(埤雅&KR4412;鶄子銜母翅)
(鸕鷀吐而生子)鸎求鶉鬭鷗浮鷸浴(禽經曰鳬善沒鷗好浮埤雅鷸翡翠也衒其毛羽日)
(浴登闌洄淵之間)鵶寒鳦瘦(越多寒鵶秦少游詞寒鵶萬點黃岩叟詞寒鵶如豆俱得其實鳦燕)
(也有二種有胡燕有越燕胡燕肥越燕瘦)巧婦錐喙(埤雅鷦鷯性巧故俗呼巧婦其喙尖利如錐巢)
(至精密)春鋤䨮脰(尔雅鷺舂鋤埤雅步唹淺水好自低昂故曰舂鋤)林棲水宿脩
尾長咮(禽經曰陸鳥曰棲水鳥曰宿又曰山禽之味多短水禽之味多長山禽之尾多修水禽之尾多)
(促)江湖為籠山林為囿㠯牡㠯牝㠯蜚㠯走甲第名園
竒葩異香牡丹如洛芍藥如揚(歐陽公花品序牡丹西出丹州延州東出青州)
(南出越州出洛陽者為天下第一揚州出千葉芍藥)木蘭載新(吳蛻鎮東軍監軍使院記云大厦之)
(前木蘭特異越城之中称為一絶當前政不軌之際怱焉凋零建彭城王之鎮臨也綠葉紫苞載新陽豔)
海榴懷芳(州宅舊有海㨨亭唐李紳詩懷芳不作翻風豔列萼猶含汝露妍)蘜山黃華
(啚經菊山在蕭山縣西山多甘菊唐縣令李萼尉丘丹目之曰菊山)蘭亭國香(越絶書蘭亭在山隂)
(越王種蘭処)天衣杜鵑(天衣寺有杜鵑花最竒每歲盛開觀者競集)東山薔薇(李白)
(詩不到東山久薔薇幾度花)湖映香䨮(越多梅花又餘姚有梅澳湖以梅得名)鑑生水
芝(李白詩荷花鑑裏生)鴛梅並蔕(越有鴛鴦梅雙頭千葉)仙桂丹枝(越有丹桂)司
華騁巧天女效竒桃李漫山臧獲視之藥物之産不知
其名白㭉丹參甘蘜黃精吳萸越桃(山栀子一名越桃)禹糧石
英(&KR0792;縣了山出禹餘糧諸暨烏帶山出紫石英)薊訓鬻之㠯療疾(啚經古廢市在州南)
(輿地志曰昔薊訓賣藥於此市)彭祖服之而延齡(彭山在會稽縣北典錄云彭祖隱居)
(之城)秦皇求之而莫致(史記始皇令方士徐市等八海求神藥數歲不得)葛仙餌
之而飛昇(葛仙翁煉丹飛昇禹穴北有仙岩)日鑄䨮芽(日鑄山在會稽東南五十五里)
(歐冶鑄釰之所覧古集云會稽日鑄洪崖双并不在建臘之後)卧龍瑞草(卧龍山亦産竒茗范文正)
(公清白堂記以建溪日鑄卧龍雲門之茗試之甘液華滋悅人襟灵張伯王云卧龍茶冠吳越)瀑嶺称
仙(茶經云餘姚縣茶生瀑布嶺者號仙茗)茗山鬭好(啚經茗山在蕭山縣西其上多竒茗)顧
渚争先建溪仝蚤碾塵飛王甌濤翻皓生兩腋之清風
興飄飄于蓬島剡藤番番𬋩城斑斑(越紙出於剡舒元輿有悲古剡藤文)
(啚經越出筆𬋩)冰敲&KR0792;水(張伯玉詩敲冰呈巧手注云越俗呼敲冰紙為巧手)竹翦顧園
(述異記越中有顧家斑竹)製於蒙蔡之手游於羲猷之間友陳元與
端紫仝文字於人寰至若龍謢金書(龍瑞啚經黃帝藏金簡玉字書於宛)
(安山禹探得之唐開元二年投金龍於禹穴俄有一龍自穴出現於壇上賜號龍瑞宫)苔封石刻
(齊書志云會稽剡縣刻石山相傳於名不知文字所在宋昇明本縣名家兒襲祖行獵忽見石上有文凢三處)
(苔生其上字不可識刊苔去之有大石文立石文小石文云云或云衛夫人碑墮此中因以為名)苗山
金玉(山海經會稽山上多金玉下多珠石)邪堇銅錫(吳越春秋云歐治子為越王鑄剱破赤堇)
(之山而出錫涸若邪之溪而出銅)黃帝之鑑(述異記世傳黃帝鑄鑑于此故名鑑湖)神禹
之璧(紐㒷丁丑禹祠之前有光見人即其處得圭璧)歐冶之釰(見邪堇銅錫注)蔡邕之
笛(輿地志蔡邕避难於越宿千秋亭仰見榱竹知有竒響因取以為笛遂為宝噐)虞翻之牀(啚經)
(五官省相傳有虞翻牀翻為吴長沙王所祀特設比牀以表賢客)秦皇之石(輿地志秦始皇刻石)
(前有方石廣十丈云是始皇座两邊有方石八所云是丞相已下座)淳碑斯篆(漢邯郸淳作曺娥碑)
(蔡邕題日黃絹糿婦外孫韲白參望山有始皇頌德碑李斯篆)江筆肅墨(府治之北有筆飛巷江奄)
(夢筆之所也漢王肅随父在郡東齋夜有女子從地中出與肅語將曉辞别贈墨二員時肅方注周易多有凝)
(滯旦用此墨覺才思開敏)靁鼓銅漏(漢書王尊傳母持布鼓扵雷門注云雷門會稽城門也有大鼓)
(聲聞洛陽會稽黃閣故有銅漏占制甚精王羲之書陸機漏賦鐫刻扵上歴代以為寶)梅梁窆石
(越絶書少康立禹祠扵陵所梁時修庙支一梁木夕有風雨漂一水至乃梅梁也今存窆石在禹陵之前舊經)
(云禹葬會稽取此石為窆秦少游詩云一代衣冠埋窆石千年風雨鎖梅梁)罍金履鐡(晉太康中)
(上虞縣扵道觀升中獲金罍故縣以金罍名驛郡國志云塗山有石船長一丈云禹所乘来宋元嘉中扵舡側)
(掘得鉄履一双梁初又得青玉印)罌銅印玉(晉太元年中謝輶為郡守掘郡&KR0550;枉下深八尺得古)
(銅罌可容數斗封題作越王字文甚分明是今隷書餘不可識輶以為范蠡猒勝之術遂埋之今不識處玉印)
(見玉注)胎艸蹄石(啚經獵士陳惠度扵剡山射孕鹿既傷産下一子以舌䑛子身乾而後鹿母乃)
(死思度棄弓矢為僧鹿死之處生草號鹿胎草諸暨有馬蹄石傳云始皇東廵馬蹄踐此其跡存焉)黃竹
神木(蕭山黃竹山越絶記云范蠡遺鞭扵此生笋為林竹色皆黃狀如刀割神水見文梓楩柟&KR3336;)流
黃漢簟(西京雜記會稽貢竹簟號流黃簟)錞于周樂(會稽記塗山庙中有周時樂噐名錞)
(于)活人之艸(郡國志云會稽横山有草莖赤葉青人死覆之更活)止痛之木(啚經郡王)
(官廨兩杉梁相傳勾踐聽事之舊梁歴代雖遠材質不異俗謗云十年之木能止心痛有削服者多愈)柘
敷榮而華含戚(石氏宗譜新昌石眆墓前有柘木生而内向覆墳如盖然守墓者言每有登科)
(者則柘有枝持生一枝一人或二三枝則二三人云會稽覧古集四明山有双石如筍高數尺野花叢生其頂)
(杜鵑鳴時爛若霞錦國朝祖宗遏密皆三年不荣聀方齊唐嘗為之贊華鎮詩云鼎湖龍去蒼髯断三載叢)
(花不記春)天雨錢而山儲粟(剡有禅房寺舊經云齊安南捋軍黃僧成有德政感天雨錢數)
(億萬遂捨造寺號錢房院梁天監中改禅房寺儲山在會稽東南有粟山周處風俗記舜時供儲在此)皆
希世之竒迹盖欲言而不足其人則見扵吳越春秋會
稽典錄圖經墬志歴代東牘大書特書班班滿目孝者
悌者忠者義者廉者遜者智者徤者優扵文詞者長扵
吏事者擢秀科目之榮者策名卿相之貴者殺身㠯成
仁者隠居以求志者埋光屠釣之微者晦迹佛老之異
者虞翻之言有所不能盡朱育之對有所不能既(會&KR4021;典錄)
(云孫亮時山隂朱育少好竒字仕郡門下書佐太守濮陽興正旦宴見掾吏問昔王景興問士扵虞仲翔而未)
(覩仲翔對也書佐寕識之手育對云云府君稱善)予亦焉能縷數之哉姑摘其
尤之一二前則種蠡計&KR1165;號賢大夫(按吴越春秋越王有八臣四友文種)
(范蠡計硯最顕)後則嚴助買臣直承明廬(漢書嚴助朱買臣皆會稽吳人武帝時俱)
(為持中後皆為會稽守)孝悌則張萬和之父子(唐張萬和諸暨人遭父母喪兄弟廬)
(墓二十餘年萬和終予亦廬墓)韓靈敏之弟昆(齊韓灵敏剡人早孤與兄灵珍並有至性母亡)
(無以菅凶共種瓜半畒朝暮生遂辦葬事)鄧斯祁樊自殺以代臯(朱育對曰處士鄧盧)
(叙弟犯公憲自殺乞代吴寕斯敦山隂祁庚上虞樊正咸代父死罪)董黯朱魏報讎而名
聞(虞翻對曰句章董黯盡心色餋喪致其哀怨親之辱白日報讐海内名聞又魏朱恭明永興人父為烏傷)
(長陳碩所殺恭明志在報讐未間碩病亡刺殺其子遂奪魏後漢魏少英上虞人兄為鄉人所殺少英報讐訖)
(遂亡命)或濕衣以障火(丁興會稽人家近荒野野火㳂燒興母老病乃温衣覆母以身障火)
(身死母存)或泣血以戢焚(許伯會蕭山人遭母喪結廬墓側野火將及墳所乃悲號慟哭天忽)
(降雨大則隨滅)或銜哀而廬墓(山隂鍾離表剡鄭僧保諸暨張萬和蕭山許伯會戴恭皆以廬)
(墓著名)或負土以成墳(諸暨張孝和申屠氏女蕭山郭世道許伯會並負土成墳)或以
行而名里(剡王知元父喪哀毀卒高宗改為孝義里諸暨賈思會母亡以至孝聞有司奏改其里為)
(孝義里永興郭世道負土成墳袁愉表其行敕改所里為孝行里)或以義而旌門(山隂嚴世)
(期好施慕善有司奏榜其門曰義行剡公孫逹居喪事母名聞郡縣詔表門閭蕭山俞僅一門四代兄弟十五)
(人老幼八十餘口為鄕里所稱觀察使孟蕳書干圖經以勵風俗)懿矣三女(齊書會稽陸氏有三)
(女無男祖父母年八九十相継卒三女自营墳葬為庵舍墓側)賢哉二娥(曺娥見曺江注國史朱娥)
(上虞朱四女也母亡餋于相媪娥十歲里中朱顔與媪競持刀𣣔投媪一家驚潰独娥號呼而前擁蔽媪手挽)
(顔刀曰寕殺我母殺媪也媪脫娥死事聞賜其家粟帛其後會稽令董偕為娥立像于曺娥庙四時配享)處
子之孝凛然可多節義則黃公居四皓之列(虞翻對曰鄞大里黃)
(公㓗巳暴秦之世高祖即祚不能一致惠帝恭遜出則済难)魏少英參八雋之儔(少英)
(見後漢黨錮傳虞翻曰少英遭此屯蹇忘家憂國列在八雋為世英彦)蒙難衞主則有若
丁潭(晉丁潭字世康山隂人薊峻乱成帝蒙塵於石頭潭随從不離帝側)委身授命則有
若王脩(虞翻曰句章王脩委身授命垂声來世)虞喜躬歲寒之操(晉虞喜字仲寕)
(餘姚人太康中詔曰喜㓗静其操歲寒不移)孔愉洪止足之謀(晉孔愉字敬康山隂人史)
(贊曰愉洪止足之分有廉遜之風)或一門死三世之義(虞翻曰决曺掾上虞孟英三世)
(死義)或一邑萃三康之㳅(山隂孔愉敬康張茂偉康丁潭世康斉唐時人號會稽三康)
至若㮤楊柳朱永寕瞿素婦節峥嶸蹈死不顧(朱育對其女則)
(松楊柳朱永寕瞿素或一醮守節喪身不顧或遭寇刧賊死不虧行)卓行則鄭洪韓說鍾
離意朱雋戴就舉於孝廉(後漢鄭洪韓說鍾離意皆山隂人米雋戴就昔上虞人並)
(舉孝廉)虞潭孔奐沈融朱仕明舉於秀茂(晉虞潭餘姚人陳孔奐山隂人)
(唐沈融會稽人並舉秀才齊朱仕明剡人舉茂才)虞寄起於對策(虞寄餘姚人弱冠對策高)
(第起家)趙瞱㩲於有道(後漢趙瞱山隂人舉有道)陳子公退侵墬之藩
(會稽陳囂字子公以遜為行與紀伯為鄰伯竊囂蕃地自益囂見之不言移一丈以潤紀伯伯斍知患俱乃還)
(所侵之地两邊俱退乃為一路鴻嘉二年太守右扶風周府君刻石旌表號曰義里長簷路)鍾離牧
拒慙还之稻(吳鍾離牧山隂人居永興種稻二十畆臨熟民認之收遂与稻後民慙还牧閉門不)
(受)循吏則有還珠孟嘗(後漢循吏孟嘗字伯周上虞人為合甫太守郡無耕稼所資珠)
(璣前政貪殘珠徙交趾嘗清㓗無求珠乃還郡)致雁虞國(孔瞱記云虞國餘姚人漢時為日南太守)
(有惠政行部有双雁随軒翔舞及還餘姚雁奔随歸國卒雁栖於墓側後遂成群今餘姚有双雁鄉)希銑
遺四州之愛(唐康希銑會稽人為饒海台睦四州刺史顔魯公撰碑今断碑猶存)夏香著
歴任之績(夏香字曼卿蕭山人會稽典錄云香歴任邑長皆有声績)儒學則王充㠯
論衡顯(後漢王充字仲任上虞人著論衡八十五篇)沈珣㠯大義稱(唐沈珣會&KR4021;人)
(撰九經大義百卷)謝況謝承之史學(晉謝沉字行思山隂人明練經史撰晉書三十餘卷)
(承字偉平亦山隂人博學治聞撰後書一百餘卷)孔僉孔祛之明經(梁孔僉山隂人通五)
(經尤明三礼生徒數百人三為五經博士孔子祛亦山隂人講尚書聽者嘗數百人着尚書義二十卷)賀
孝先擅儒宗號(晉賀循字孝先山隂人經斈第一為江東儒宗)虞伯施剸慱學
之名(唐虞世南字伯施太宗称西南有五絶其一博斈也)文章則孫㒷公掞金
声之賦■(孫綽字㒷公會稽人作天台賦友人曰鄉試擲也當作金声)徐季海揮玉
堂之策■(徐浩字季海為中書舍詔令誥策皆浩為之)瞱若春榮則任弈虞
翔(朱育對曰文牽之士則任弈虞朔吝馳文檄瞱若春榮)文不加點則四明狂客
(唐賀知章字貴真永㒷人自號四明狂客醉後属詞動成篇卷文不加點)二賀二虞蜚声籍
籍(唐賀德仁山隂人與從兄德基以文辞称人為語口斈行可師賀德基丈質彬彬賀德仁虞世南与兄世)
(基俱善属文時人方之二陸)吳融十詔成於俄刻(唐吳融山隂人昭宗時為翰林斈士)
(中書舍人帝存指授疊十許藁融跪作詔少選成語當意詳)隱逸則嚴謝秦方述睿
充符(後漢嚴光字子陵餘姚人晉謝敷會稽人月犯少歲星古者以隱七當之俄而敷死唐奏系會稽人)
(初隱於剡後居泉州南安人号其山為高士峯方千字雄飛今五雲門外有方千島登波坊有方千池皆隱所)
(也唐孔述睿山隂人與兄充符皆隱嵩山)方術則介象吳範嚴卿夷吾(吳介象字)
(元則斈氣術能扵䒢屋上煑物而火不焚吴範字文則明曆數知風氣晉嚴卿善卜筮皆會稽人後漢謝夷吾)
(字尭卿山隂人斈風角占候克日卒)丹青則孫遇道芬(名畫錄孫遇僧道芬皆會稽人以善)
(畫著名)筆札則孔琳徐嶠(宋孔琳之山隂人徐嶠之會稽人皆善草隷書)浮屠則
道林灵澈(晉僧支遁字道林居沃■■与王謝諸公游唐僧灵澈會稽湯氐子■■詩与刘柳善)
神仙則劉晨阮肇(續齊偕記漢永平十五年剡縣有刘晨阮筆入天台山採藥因遇女仙半)
(年還家並無相識驗得七代孫坙太康年失二人所在)廼有谿上浣紗之女(諸暨有西)
(施流紗石)林間舞劒之姝(吴越春秋越有処女出於南林越王聘之問以劒戟之術)色白
天下(杜詩越女天下白)氣雄萬夫(越女論劒曰聞斯道者一人當百百人當萬王𣣔試之其)
(術即見)故勾踐復國也有六千君子(史記越伐吴發教士四万人君子六千人)
項氏崛起也有八千子弟(史記項羽起會稽得精兵八千人渡江今山隂有項里乃)
(羽與叔父梁避仇之地)覇有江淛横行當代彼二覇之得人尚斗
量而車載矧歴世之人材亦足明其大槩建我國朝
尤號多士二百年間不可勝紀大則杜正献之勲德(杜祁)
(公衍字世昌會稽人謚曰正献)次則孫威敏之功名(孫大資沔字元規會稽人謚曰威敏)
姚石郎司元祐之直(姚給事劬字輝中山隂人无祐中為諫官有直声)顧内相
號江南之英(顧内翰臨字子敦會稽人束坡贈詩云君爲江南英面作河朔偉)萬石雲
仍匪建則慶(新昌石氏爲東南名旌國朝登第者幾三十人)二陸棠棣如雲與
衡(陸左丞佃字農師弟傳字岩老俱有才名比晉二陸)吳先生風高於賀老(吳先生名)
(孜嘉祐治平間名士捨宅爲泮宫今有祠堂存君子以爲賢於賀監一等)齊職方迹擬於囦
明(齊賢良唐字祖之仕至聀方員外郎退居湖山名曰少微自爲詩云直當山面開三徑平截波心種綠楊)
錢氏世賢科之盛(錢内翰昜會稽人景德三年中制科子明逸慶歴二年彦遠慶曆六年並)
(中制科)史門継衣錦之榮(剡中史氏兄弟相継登科鄉号継錦)劉求㠯義門
顯(會稽求氏上虞劉氏並号義門)杜趙以處士稱(王荆公有贈越中處士杜醇詩趙處士仲)
(淵祥符中被召不赴)或覧古以㳅詠(故朝奉大夫華君名鎮字安仁嘗着會稽覧古詩百)
(餘篇)或編啚而著名(諸葛深字通甫緫集歴代帝王年紀自三皇至于大宋編之爲啚名曰)
(紹運)至若聮翩桂籍焜耀簮纓名登史策足疊天庭盖嘗
詢之故老往往莫識其名矣故千岩競秀萬壑争㳅者
顧長康之言也(刘義慶世說云顧長康從會稽还人問山川之美顧云千岩競秀万壑争㳅)
山轉遠轉高水轉深轉清者李浙東之記也(唐李遜游妙喜寺記)
(越州好山水山轉遠轉高永轉深轉清)瑰竒市井佳麗闉闍者白餘杭州
詩也(白楽天和元稹陽明洞天詩云瑰竒填市井佳麗溢闉闍)忠臣係踵孝子連閭
者虞功曺之對也(虞翻對王府君曰海岳精液善生俊異是以忠臣係踵孝子連閭下及賢)
(女靡不育焉)越之山川風物其大略如此子真始驚而疑卒
歎而曰壮矣哉盛矣哉山川如斯人物如斯吾未之
前聞也然越在春秋僻處東夷夫子作經&KR3416;為於越其
人材風俗固未可與齊晉魯衞諸列國抗衡也今有君
所称幾不㝐口豈昔日遠扵京畿含香未越如王景興
之言邪(王景興問虞翻曰聞玉出昆山珠生南海遠方異域各生珍宝曾聞士人歎美貴邦旧多英俊)
(徒以遠於京畿含香未越尔功曺雅好傳古寕識其人邪翻對云云)抑山川降灵孕秀固
自有峕邪抑亦因人作成而致然邪有君曰昔嚴朱二
子為漢名卿晝綉故鄉夾道郊迎争觀快覩歆豔其榮
故其俗始尚文學而功名(嚴助朱買臣貴顯漢朝文辞並發上拜買臣會稽太)
(子謂曰冨貴不歸故鄉如衣綉夜行今于何如買臣頓首辞謝)晉王右軍為越内史雅
會蘭亭㳅觴曲水臨池墨妙輝映千祀能使遺文感槩
君子故其俗始尚風㳅而多翰墨之士(晉王羲之除右將軍會稽内史)
(以上巳日与謝安孫綽許詢之㳅會于蘭亭㳅觴曲水自為之序其未云後之君子亦將有感扵斯文)唐
元微之一代竒才罷侍玉皇謫居蓬萊賓竇鄰白唱酬
往来繇是鑑湖秦望之竒益聞故其俗至今好䪩詠而
多風騷之才(唐元稹字徵之罷相為浙東觀察使辟竇鞏為副鞏工在詩与之酬和故監湖秦望)
(之竒益傳時号蘭亭絶唱微之川宅詩云我是玉皇香案吏謫居猶得小蓬萊時白楽天守杭常以詩筒往来)
(後白赴闕留贈云從此舟人應省事寂寥无復逓詩筒)不獨此數君子也任延張
霸以尚賢為治而俗始貴士(後漢任延為郡尉會嵇称多士延皆聘請高土如董)
(子儀嚴子陵待以師友之礼郡中賢七大夫争往官焉張覇為守表用處士顧奉公孫松等其餘有業行者皆)
(見擢用郡中争厲志節習經者以千數)劉寵車俊㠯潔已化下而人斯尚
清(後漢刘寵為太守郡中大化召為將作大匠山隂五六老叟人齎百送寵寵為人選一大受之吴軍)
(俊為太守在公清忠)第五倫下令而淫祀之風革(後漢弟五倫為太守俗多淫祀)
(常權牛祭神財産困匱其自食牛肉而不以薦祠者發病且死先為牛鳴前後卲將莫敢禁倫到官移書属縣)
(曉告百姓後遂断絶)諸葛恢莅政而陵遟之俗興(諸葛恢為太守元帝謂曰今之)
(會稽昔之關中政之所先君為言之恢曰今天下喪乱風俗陵遲宜尊五美屏四惡進忠實退浮華帝納之以)
(政績弟一增秩)至若李唐刺史九十八公首有龐玉顯有姚崇
圖經十子郡績稱雄(唐太守題名記元九十八人揔𬋩龐王為首其最顯者姚元之後為)
(開元賢宰相以名見于啚經看十人李大亮竇懷正薛平陸亘揚於陵李遜薛成元稹王式式弟亀)
國朝逮今盖百餘政前有文簡後有文正題名所記比
唐為盛(宋大守題名記始於畢文簡公士安其問顯者非一而尤賢者茫文正公)承宣得人
風俗斯美盖亦理之然也子真曰是誠有之然皆二千
石之事尔未足多也願聞其上者有君曰昔勾踐懲會
稽之棲也(史記越王伐吴吴敗之夫椒越王乃以餘兵五千人保棲於會稽)痛石室之
辱也(吴越春秋越王入臣吳拘於石室之中越王服犢鼻著樵頭斫到飬馬)蓼目水足抱
冰握火(越王念復吴讐苦身劳心夜以接日目卧則切之以蓼足寒則漬之以水冬常抱冰夏还握火)
采蕺于山(越王為昊王嘗惡遂病口臭范蠡乃令左右皆食岑草以乱其臭越人至今以為俗岑草)
(蕺也見前注)置膽于坐(史記勾踐反國置膽于坐坐卧即仰膽飲食亦嘗膽也日汝忘會稽之耻)
(邪)葛婦興歌名曰何苦其詞曰嘗膽不苦味若飴令我
采葛以作絲(吴越春秋越王使國中男女人山采葛作布以献吴王吴王大悅葛婦傷越王用心)
(之若乃作何苦之詩云云)二十年間焦心苦志卒滅強吴㠯䨮前恥
越絶之稱權輿於此(越絶書聞者曰何謂越絶越者国之氏也絶者絶也謂勾踐時也)
故其俗至今能慷慨㠯復讎隱忍㠯成事若是何如子
真曰茲百者之事也傳不云虖碎而王駁而霸彼齊威
晉文之盛猶不足稱於大君子之門况勾踐虖有君曰
昔禹治水之畢與群后計功苗山更名會稽卒而葬焉
祠廟陵寢于今尚存(啚經禹陵在會稽山吴越春秋禹到越因病死葬焉葦椁桐棺穿壙)
(七尺下無及泉墤高三尺土階三等越絶書少康立祠於禹陵所)上有遺井(賀循地誌云會稽山)
(有禹井去禹穴二十五步謂禹穿鑿故因名之)下有菲泉過而飲者莫不發免
魚之歎興河洛之思不獨勾踐有其烈(史記勾踐有禹之遺烈)馬
侯嗣其功(馬臻創立鑑湖)至今其俗勤勞儉嗇實有禹之遺風
若是何如子真曰美哉禹功宜其代舜而有天下也游
於是穸於是庙食於是兹所以化被万世之久也然說
者㠯為入聖域而未優其必有大於此者虖有君曰舜
生於諸馮孟子以為東夷之人歴世逾遠㳅傳失真太
史公㠯為冀州然邪否邪(史記舜冀州人冀在河南非東夷也与孟子之說異)然
越之邑則有上虞餘姚(啚經夏禹与諸侯會計因相虞樂於此故曰上虞周処風土記)
(云舜後支庶所封舜姓姚故曰餘姚一日謂邑有姚丘即舜母握登感大虹生舜之地)山有虞山
歴山(啚經虞山在餘姚西三十里一云在上虞之東太康地志云舜避丹朱於此歴山在會稽東南八十)
(四里旧啚經云昔舜耕之所)水有漁浦三憮(啚經上虞縣北有漁河是舜漁之処又上虞有)
(地名漁濱虞濱水經媯石入東海江裏有上中下三憮言二女降時媯地高險回曲使者至險輒憮然而嘆故)
(曰三憮)墬則有姚丘百官(風土記舜生於姚丘去上虞四十里有姚丘即姚丘也新記云)
(書平章百姓今上虞有百官里會稽記百官者丹朱從舜於此)里焉有[桌-日+(ㄇ@(人人))](上虞有[桌-日+(ㄇ@(人人))]里舜時供儲在)
(此)陶焉有灶(上虞有古陶灶言舜所作)汲焉有井(舜井在上虞西北三十五里又有舜)
(水在縣南二百五十步)祀焉有庙(舜庙在上虞縣西三十五里)皆其遺迹也意
者不生於是則游於是乎舜為人子克諧㠯孝故其俗
至今烝烝是俲舜為人臣克盡其道故其俗至今孳孳
是蹈舜為人兄怨怒不蔵故其俗至今愛而能㝐舜為
人君㠯天下禅故其俗至今廉而能遜若是如何子眞
矍然離席而立拱手而對曰於戲噫嘻尽善尽美雖甚
盛德蔑有加矣昔季礼觀樂而止於韶自韶之外不敢
觀余問風俗亦極於舜自舜之外不復問矣無妄先生
粲然失笑於旁曰固則子真之問有君之畣也兹皆古
之越非今之越也人死骨杇世變風移山川雖在人物
已非前日淳朴變而澆偽前日廉遜變而争&KR3360;前日勤
儉變而矯怠前日忠孝變而凶悖尚何執紙上陳迹而
譊譊其頰舌邪有君曰先生之言是也然風俗不常美
亦不常弊善焉惡馬維人是繋今朝廷駐蹕東南越
為鉅藩密迩尭天盖尺五間帝命重臣来鎮是邦
入境問俗登堂觀風(卧龍山有觀風堂)因舜禹之遺化明吾
君之至仁布德教於黃堂變簿俗而還淳矧何世之無
才亦奚有於古今子不見夫銜命虜庭死於王事如
陳公張公者虖(陳公名過庭張公名字發靖康問爲和議使成死於虜中)議礼靖康
赴难建炎如華君傳君者虖(華君名初平靖康初爲太常慱士議礼不屈事見李)
(參政所作墓志傅君名崧卿建炎間虜犯浙東越守以城降公㪯兵赴唯越人頼之)是豈異代之
人邪又不見夫姚江陳公(陳公名槖)所臨有声亦克之退身
名两榮執政李公(李公名光)忤意權臣老於淪落世賢其人
愍孝蔡子捐生可悲同彼旌忠庙食于兹(蔡孝子名定父以罪繫獄)
(請代弗許遂自沉于河竟脫父罪事間乎朝立庙号愍孝建炎間越守以城降虜班直唐琦奮甎繋虜慢)
(罵而死庙号旌忠)隠吏王君(王君名公衮手斬發冢之讐自投于府)斬讎著名一
門可稱賢父难兄兹固先生目所親覩也安知後之視
今不猶今之視古虖先生曰有君越人也知越之風俗
而已矣昔子虚夸雲夢烏有先生詫齊亡是公折之㠯
上林之事今越未足侔齊楚之大尚何足㠯夸之有君
曰昔吴子問柳先生㠯晉國之事而柳㠯晉對今子真
問余㠯越國之俗而余吕越畣亦各因其所問而及之
尔余豈瞢然無聞無知於越之外哉今天子披輿墬
之圖思祖宗之績求治如不及見賢而太息
文德旣修武事峕閱盖將舞干戚而服遠夷復侵疆而
旋京闕余竢其車書仝南北一倣吉甫美周室賦崧
高歌吉日招魯公命元結磨蒼崖秃鉅筆頌中興紀
洪烈邁三五夐前牒亘天地昭日月於是窮章亥之所
步攷神禹之所别覧四海九州之風俗掩两京三都之
著述騰萬丈之光芒有皇宋一統之賦出回眡會稽
盖甄陶中之一物無妄先生自知失言色有餘媿廼與
子真逡廵而避有君退而傲於南囱有飄飄凌雲之
氣
民事堂賦(并叙)
堂名民事志天語也某俻員越幕歲將朞顧惟不才
瞢然無𥙷日㠯敗官曠職為憂所幸黃堂主人甚賢同
僚皆士君子朝夕講論無非民事之要者因為之賦㠯
志其一二云
繄越幕有下僚兮名所寓曰民事之堂誦天語之丁
寕兮銜聖恩而不敢忘啖民脂㠯飽妻子兮猶雀鼠
之偷太倉苟不民事之是思兮又將奚逭虖天殃嗟會
稽之大府兮罹荐歲之凶荒颶風作於孟秋兮雨浸淫
而異常天吴怒而江濤沸溢兮飄廬舍而壞隄防粢盛
害而歲大侵兮民餓踣而流亡射的黑而米斛千兮擷
蓼花而為粮(是歲飢民擷蓼花掘草根而食)痛瀕海之虽蚩兮葬江魚
之腹腸(上虞縣渰死者幾百人)予嘗告其故於前使君兮請敷奏
於岩廊顧幕中平日之辨兮人廼靳其為狂會伯尊之
傳召兮逹民瘼於九重予殆有類於輦者兮亦何恨
夫言之不庸洪惟當宁之至仁兮視赤子其如傷蠲常
賦而救天菑兮出内帑之所藏哀東州之無告兮惠吾
民㠯龔黃左公孝而右孟博兮相與恊贊其惟良先撫
字而後催科兮正今日之所當寬公私之積負兮㠯俟
虖歲之豐穣省訟牒之煩苛兮抑蠹政之豪強節無用
之浮費兮俾斯民之小康兹政事之所急兮敢不忠告
虖黃堂至若鑑湖利及九千頃兮日侵削而就荒歲和
買無慮十萬縑兮曾無一錢之償榷酤之利半奪於有
力兮財賦浸㠯荒凉兼并之弊熾於大族兮編氓餒於
糟糠兹又越中之巨害兮姑略言其大綱若夫民事之
在天下兮固不足㠯知其詳有一言㠯盡之兮曰生之
而不傷擇守令兮去姦賍慎弗擾兮如牧羊兹畎畆之
惓惓兮願入告于天王
蓬萊閣賦(并叙)
越中自古號嘉山水而蓬萊閣實為之冠昔元微之作
州宅詩世稱絶唱近代張公伯玉三章膾炙人口好事
者從而和之獨未聞有賦之者某筮任之初辱為蓬萊
客廼者中秋之夕與同僚會飲于兹閣覧湖山之勝翫
月于樽爼間即席賦詩諸公皆和既而念之閣不可㠯
常登一詩不足㠯盡意遂從而賦焉
王子游會稽客蓮慕登卧龍之山躡巨鼇之閣秀閱千
岩㳅觀萬壑縦遠目於東州暢幽懷於廖閣于時天高
氣肅秋色平分簮盍良朋把酒論文俯仰湖山懷古傷
今登高賦詩㠯寫我心周覧城闉鱗鱗万戶龍吐成珠
龜伏東武三峯鼎峙列障屏布艸木籠葱煙霏霧吐棟宇
峥嶸舟車旁仵壮百雉之巍垣鎮六州而開府東望稽
山思禹之功喬松欝虖故陵丹青儼於祠宫藏丹書於
䰠穴㳅遺畫於無窮南目秦望哀秦之過方鑱石㠯頌
德驕顔色㠯相賀嗟仙藥之不来俄腥風之已播西望
夕陽送目蘭亭懷王謝之風㳅感斯文而涕零徒觀夫
茂林脩竹鎻烟靄而冥冥北望滄海渺其無涯方吴門
之畫龍視越國其如蛇轟雷鼓於一震虚吴國而成窪
訪麗譙之故址第見虖古木之號鵶前瞻鑑湖滿目雲
水嘉馬侯之偉績慕賀監之高軌祠荒兮遺迹半湮宅
冷兮黃冠無幾徒有漁舟賈楫風樵航葦往来虖鷗鷺
之鄉欸乃虖烟波之衷仰瞻高閣翬飛崔嵬俯瞰州宅
𬗟懷高才面無時之屏障家終日之楼臺長湖山之價
於几席之上惜斯人之安在哉言未畢客有指斯閣而
謂予曰子亦知夫閣之所㠯得名者虖盖始於元和才
子也㠯玉皇案吏之尊擁旌麾於千里也蓬萊隔弱水
三萬里㠯筆刀坐移於是也齊名有白從事有鞏胷中
有萬頃之湖真一代之竒偉也詩章一出遂能發秦望
之精神增鑑湖之風采蘭亭絶唱亘古今而莫擬也子
亦讀夫才子之傳否虖姑問訊其從何而来集虖彼而
至于此也才子之才固足㠯起吾子數百年之聳慕才
子之所㠯獲侍玉皇者亦吾子之所喜攻而深耻也夫
何昔之有予於是引客之手揚𬒮而起言契予心諾諾
唯唯有是哉斯人也而至於斯也尚忍言之哉俄而鼓
角作於人間明月出於林端妙三弄之梅花爛十分之
銀盤釂一觴而徑醉有不盡之餘歡頃之隂雲忽興點
綴青天漸山川之蒙籠若有妬虖婵娟倚危闌而感槩
斍興尽而思旋矣於是相與啜茗於清白之堂潄齒於
清白之泉閱唐宋之題名終夕為之慨然嗚呼噫嘻死
者可作吾與誰歸其無出虖文正范公之賢
梅溪先生後集卷第一
梅溪先生文集卷第一
詩教授建昌何㶇校正
甽㽗十首
甽㽗有遺士妄懷葵藿心朝夕傾太陽不耐氛穢侵肝
膽有古劒願言决群隂兹志尚欎欎抱膝成悲吟
古道日云邈古意誰復知陽春漠無和流水空含悲郢
曲變新調鄭聲入朱絲喟然三嘆餘默與羲皇期
讀書不知道言語徒自工求道匪云遠近在義命中吾
儒有仲尼道德無比崇傳参十八章入道知其宗後學
昧極致徒知授兒童孰識孝與弟理與神明通爲臣不
知此事上焉能忠
仲尼作春秋垂訓千萬年古者父母讎義不共戴天莊
同父何在乃與齊侯田魯國無臣子君親義茫然齊紀
不並立諸兒得稱贒善悪不可掩筆削至今傳
飛飛古帝魂哀哀寄春怨異鄕節物新故國人事變訴
亡誰肯怜啼苦血空濺雲安再拜人傷哉不復見
彼微双鶺&KR1984;飛飛同一原急難喻兄弟義著周雅篇周
公代武王大義今古傳人孰無兄弟急難斯見焉願懷
周公心無媿詩人言
竹有君子節青青貫四時桃李媚春光千株弄妖姿世
眼悅繁豔疇能賞幽竒君看桃李蹊蹄轂紛争馳君看
竹林下形影誰相随七賢久淪沒高躅猶可追吾家植
千竿風月足自怡豈不競時好聊爲歲寒期
兀兀窗下士筆畊志良苦黃卷對聖賢慷慨深自許一
朝出干禄得失戰匈宇曲意阿有司䛕言徇人主貪榮
無百年貽謗有千古丈夫宜自貴清議重刀斧
我豈不𣣔仕時命不吾與曷不枉尺求權門正旁午非
道吾弗由兹心巳先許願言安貧賤順命爲出處
儒冠誤身世偃蹇二十年豈不懷明主冨貴乃在天平
生學忠孝自致無由前青燈照夜長感激徒自憐
觀國朝故事
昔在景德初胡魯犯中原朝廷用萊公决策幸澶淵高
瓊雖武夫能發忠義言詠詩退虜騎用醜樞相顔銮輿
至北城断橋示不還一箭斃撻覽夜半却腥膻至仁不
忍殺和好垂百年偉哉澶淵功天子能用賢
昔在康定初元&KR0628;叛西陲朝廷起韓范節制閫外師二
公人中龍材略超等夷匈中百萬對面千里機不比大
老子而令虜能欺深期復靈夏重勒燕然碑軍中果興
謠西賊心膽墮逆節遂称臣戰士觧甲歸社稷安泰山
四海絶瘡痍堂堂寕復有爲作思贒詩
昔在元佑初朝廷用老成元悪首竄殛賢雋皆彙征簾
幃八年政内外咸清明四夷各自守天下幾太平紹聖
黨論起宵人壞典刑二蔡唱継述曲學尊金陵忠良投
海島黨籍編姓名春秋亦獲罪學者專三經心術遂大
壞風俗從此傾養成前日禍中原厭羶腥我𣣔著一書
善悪深勸懲姦䛕誅朽骨潜德發幽馨六賊未足罪禍
端首熙寧
冨公昔使虜厲色争獻納臣節安敢虧君恩以死荅煌
煌中國尊忍為豺狼屈堂堂漢使者刚氣不可折斯人
嗟巳亡英風復誰接銜命虜庭人偷生真婢妾
㶁㶁岸下水
㶁㶁岸下水汝流𣣔何之但見日東注寧有還源期尼
父川上嘆逝者亦如斯人生百年間擾擾無巳時利名
役初心百歡無一追待汝後知悔桑榆景堪悲感此盍
悟彼毋為浪吁嘻
宣和乙巳冬大雪次表叔賈元實䪨
天公昨夜屑瓊花三尺深深曉更加柳不待春先起絮
梅非因笛自飛華牧羊大窖人何在駐馬藍關路更賖
安得晴天開萬里行人愁思渺無涯
傷時感懷
三萬六千成擲梭歡娱常少愁常夛干戈今日猶未定
書劒他年知若何淡蕩三秋冷時節蕭條萬里空山河
傷時眼淚滿襟血更把少陵詩句哦
帝鄕五載亂離中億萬蒼生䧟犬戎二聖遠征沙漠北
六龍遥渡浙江東斬姦盍請朱雲劒射虜宜貫李廣弓
借問秦庭誰慟哭草茅無路献孤忠
駕幸温州次僧宗覺韻
聖主南廵駐六飛邦人咫尺見天威間關高帝尚鞍馬
謹厚漢光猶絳衣北斗城池增王氣東甌山水發清輝
佇看天仗還京闕無復旄頭彗紫微(温城七山成斗形)
次韻謙仲見寄
湖山藍黛青湖水琉璃碧我時湖邊游山水正秋色詩
翁偶乘興来作湖邊客談鋒两初交意氣已相得詩壇
子與盟文會公為伯豪詞肆滂沛淡語入幽寂心匠巧
雕斵物態窮搜覓壮哉五言城卓𡭗萬仞璧初疑公腸
胃百怪所窟宅吐氣干雲霄直欲閗霹靂妙奪觧牛術
奏刀聲砉剨我才寸莛微洪鍾詎能擊又如鳴蟋蟀啾
然和金石未窺學藩籬敢語詩奥賾繆為馬慕韓浪作
赤效白奬拔非所蒙猖狂固宜責新篇又拜嘉開緘光
豔射藏之比明珠長使夜照席惜哉不遇時豈為臧倉
隔儒冠五十年世路疲行役操矛赴文埸戰藝輙敢北
書劒两無成泥塗困蹤跡龍鍾似東野窮愁攪懷臆空
吟三百篇高視古無敵霜風剪林木黃葉滿澤國我思
公不見羸馬未能策恨無神僊術安得生两翼因召管
城穎免冠加拂拭書帛寄征鴻心目两俱極
送凌知監赴玉環次覺無象䪨
晨興趣行装秋色滿離席悲風苦送聲短晷頻移刻蘭
舟薄暮發去去轉遐僻極目望官所沉沉煙靄積清有
濯纓水白有潄齒石悠然水石間官情聊自適朝焉游
其南暮焉戲其北(王環有南北社)彼微山中鳥亦將識公德公
無賦歸去田園付人役
荅毛唐卿虞卿借昌黎集
予少不知學古難學古直𣣔學到韓柰何韓實不易學
怛覺昼夜心力殚茫然故步亦巳失有類夀陵學邯鄲
雖然予心未肯巳尚𣣔勉強求其端跬步不休效駑馬
千里未至空長嘆羡君兄弟俱早慧家學豈止傳柔温
聖經賢傳飫巳久百家諸子皆蠧殘學文要須學韓子
此外衆說徒曼曼韓子皇皇慕仁義力排佛老回狂瀾
三百年来道益貴太山北斗世仰觀我生于今望之遠
時時開卷相欣懽豈惟廬陵惜舊本我亦惜此秪自看
子今𣣔假敢&KR1179;願子寶之同琅玕
辛亥九日侍家君同孫子淵子昭子尚登高于
家之東山時菊花未開坐客皆以為恨至十月
望獨步東籬下見前日青枝巳爛漫矣東坡云
凉天佳月即中秋菊花開日乃重陽不以日月
断也於是命酒肴呼隣里飲於叢畔云
前日重陽日與客同登翫有酒無菊花把杯一長歎
良辰苦易失十月今又半緬焉想前遊獨到東籬畔鮮
鮮霜中菊滿地金錢粲我思東坡言隣里乃相喚斬新
作重九不以日月断人生貴適意世俗豈能絆遇酒郡
歡樂取醉期爛漫羲和馭白日疾劇走丸弹百年能幾
何不飲乃痴漢
次韻季仲默見寄
予少擇交游有友四五子仲默姿不凢好學喜觀史寄
我新詩章我驚欲掩耳昔日心未降而今巳&KR1113;矣我义
事章句滋味一杯水平生况多愚於巳不自揣林間等
蝉噪井底作蛙視今焉見君詩吾誠二蟲比豈敢妬且
熱低頭拜不止思𣣔和其音兀㘴輒忘起沉吟竟不成
徒覺倦两髀徒今焚筆硯不復坐書几
題湖邊莊
十里青山蔭碧湖湖邊風物畫难如夕陽茅舍客沽酒
明月小橋人釣魚舊卜草莊臨水竹来尋野叟問耕鋤
他年待掛衣冠後乘興扁舟取次居
湖邊懷劉謙仲
湖山如畫水如籃杖屨湖邊酒半■酣往事蕭條誰共
說舊游零落我何堪炎凉世態從他變生死交情秪自
諳詩客有䰟招不得秋風依舊滿江南
寄孫永之(名龜年沂州人)
詠歌沂水舞雩風氣壓當時冠與童人似賈生年更少
家傳孫綽賦尤工孤羆傲兀深叢裡一鶚軒昂衆鳥中
早取功名寄衣缽古来相種出山東
寄毛虞卿(名公弼後改名宏字叔度登乙丑第)
文會今年喜重尋葭姿玉質又同林弟兄並秀如君少
朋友相知獨我深一别幾勞終夜夢相逢更話百年心
長卿賦有凌雲志却笑區區蚓竅吟(虞卿工賦嘗笑予作詩而不事㪯業)
次䪨虞卿送别
喜君直諒更多聞共惜光隂寸與分螢照夜窗纔煖席
蝉吟秋樹又離群尊前忍聽陽關曲江上愁看日暮雲
别後誰能尉牢落錦囊長帶故人文
次䪨劉方叔見寄(名鎮登戊辰科)
交情貴久豈須頻我輩尤宜率且真子政有孫誠益友
長卿何代乏詩人論文初喜逢知已言志深期共致身
箕斗相望正南北穎川何夕聚荀陳
寄方叔
故人一别路漫漫又覺春生到水村魚躍雁飛空注目
柳開梅落自消䰟唱酬應有詩千首談笑長懷酒一尊
正是剛腸九回處子規聲断月黃昏
潘岐哥
鶴溪先生聚徒于樂清之鹿巖既久因家焉辛卯秋
得子名之曰岐哥次歲孟春書来語曰吾家岐哥以
某年月日生盍以詩贈之某不敢辭先生名翼字雄
飛
君不見鳳之雛驥之子潘家岐哥無乃是鶴溪仙子降
英灵雁蕩名山鍾秀美顔色純明白玉璞精神皎㓗秋
江水胷中之氣已吞牛開眼睛光如虎視此兒竒絶非
常兒小子觀人盖多矣寕非漢代偷桃朔别是唐家謫
仙李愚知先生百不憂但患此兒名盛耳先生才高爵
未綰頼渠力振家聲起鹿嵓他日築高門車馬煌煌塞
閭里
贈余取新
小邑那能敵大邦與君角力固非雙氣驕欲縱偏師戰
勢屈翻求北面降深懼操戈重入室自慚閣筆久臨窗
定知紙價從今貴余子詩名滿蜃江
次韻昝監務早梅
群芳避路放梅開犇走遊人滿砌苔半樹溪邊衝雪破
一枝頭上帶春回月移瘦影供吟興凮薦幽香襲酒杯
剛被西湖都道尽至今詩客句难裁
寄賈一蓈
無柰窮冬易感傷况添離别助凄凉五更月殘頻成夢
十里青山幾斷腸短棹未乘晨雪去尺書聊遣暮鴻將
少年勉力親燈火要使家聲継洛陽
孫子尚過明慶以詩見招未及往次韵
剡溪未起子猷尋空對溪山恨滿襟孤雁遠来天杳杳
故人相望雪深深思君一日成三歲寄我行書直萬金
惆悵今宵一尊酒邀明月伴孤斟
送子尚如浙西
嗟我窮居海之角人物素殊鄒魯俗年雖及冠無交游
孤陋寡聞獨學閉門不出長太息思得其人共磨琢
孫子往從西北来頭角軒軒真一鶚飄飄逸氣凌雲霄
凛凛高談吐鋒鍔文辭翰墨两竒絶世上群兒徒碌碌
我昔風期一相遇欣然握手論心腹衡茅三度枉車軒
書劒連年共燈燭論交自喜得房杜言志端能效來郝
長篇短䪨迭賡唱明月清凮共斟酌囊無一錢身不憂
食止一簞貧自樂有友如君復何憾百不為多一巳足
今焉捨我將何之遂使江鄕復蕭索南國初寒旅鴈来
吳江已冷丹楓落惜君不尽與君别兀坐無言情更悪
干戈未息行路難胡馬今猶飲河洛京國有家歸未得
錢塘此去仍棲託會須徒步謁天子慨然一吐胷中略
請纓縳虜壮志士庶使平時語無怍相將煖律破寒梅
驛筒遠寄無辭數
懷子尚
滿眼干戈行路難故人千里駐征鞍幾劳終日馳魂夢
安得乘風插羽翰水北山南春寂寂天涯海角路漫漫
欲憑人寄新消息手把梅枝仔細看
樂清僧寮有過容錢之翰題二絶有傷時之嘆
因次其䪨
終日傷心淚濺花干戈滿眼恨無涯衣冠南渡如東晉
安得車書混一家
功名誰復漢嫖姚壮士逢時豈惮劳半夜飛来看宝劒
此身端許擲鴻毛
讀親征詔書二首
甲寅季冬讀親征詔書哀痛切骨畎畆愛君情至於
此食禄者義當何如匈中展轉不能自巳故作二詩
逆虜何時正典刑久聞諸將擁彊兵中原未雪十年恥
聖主自劳千里征楚國群臣誰慟哭杜陵野客自吞聲
君恩壓頂丘山重命擲鴻未是輕
諸將年来巳極荣回看煙閣欠功名八年猶未平淮甸
一戰那能復帝京畎畒忠臣自憂國閭閻小子妄談兵
憑誰决天河水一洗乾坤萬里清
次䪨題曺大夫懷忠閣
小閣誰懷畎畆情遥瞻天日眼增明平生憂國丹心在
一飯思君血淚横豊市功臣真有種并汾壮士素蜚聲
區區問舍求田者應被元龍一笑輕
聞韓師(世忠)退保丹陽遠近憂惧州縣議結鄕
兵以備不虞閭巷少年貫弓走馬若有得色感
而有作
逆虜縦横未剪齊王師退保浙江西羽書日報猶未息
戎捷遠来何太稽千里戰新鬼哭滿天隂雨夜烏啼臂
弓腰箭誰家子竟日鳴鞭躍馬蹄
和劉方叔溪上一絶
杖屦徘徊駐碧溪遥看飛瀑下崔嵬乘槎𣣔訪吹簫客
煙草茫茫没舊臺
和方和見贈二絶
相對清談味有餘始知勝讀十年書塵襟不用頻揮麈
自有清風為掃除
一舍蕭然學有餘窗間遮眼盡文書巳將事業盟燈火
萬事何煩酒破除
得陳商霖書
山舘無人慰索居喜君交契有終初舟扁方起雪溪興
尺素又傳魚腹書炊黍定尋前日約題詩寕怨故人疎
好来相共親燈火可惜青春度莫虚
昔與南浦劉謙仲大梁孫子尚游自劉死横陽
孫亦有浙西之役交舊零落為之慨然感而有
作
劉翁泯泯已新鬼孫子飄飄猶旅人詩酒舊游誰在眼
江山回首自傷神招魂擬同横陽道有夢長飛霅水濱
死者不生生者别死生離别两沾巾
次韻李刑曹病起書懷
中原回首尚塵飛書劒南來早識機方事高眠學安石
却愁多病似王徽腸枯謾有書千卷腰瘦難勝帶十圍
志士未逢聊爾耳古人何用泣牛衣
又用前韻
文園病思亂如飛禪榻逍遥謾息機漸喜珠絲封薬褁
未容鶴髮上簮徽酒能伐性聊須止碁恐劳神未敢圍
惟有詩懷禁不得任他憔瘦不勝衣
送曹大夫赴行任所
西北連年殺氣高群盗横行如蝟毛廉頗李牧不世出
吾皇側席心焦劳汾陽自古多壮士曹侯意氣千人豪
年今四十猶偃蹇拊髀長歎淹龍韜慨然揮抉謁行在
報國已淬腰間刀登壇拜將預指日看君㪯手清風濤
梅溪先生文集卷第一
附錄有宋龍圖閣學士王公墓誌銘
公諱十朋字龜齡姓王氏温州樂清人曾祖信祖格父
輔父以公貴贈左朝散郎母萬氏贈碩人其先自錢塘
徙至朝散公始業儒有聲公少穎悟強記覧爲文頃刻
數千言事親盡孝其居鄉進止取予必以義後學師尊
之既入太學多士皆推敬焉太上皇帝躬攬權綱更
新政事紹興二十七年策進士于廷詔對策中有指陳
時事鯁亮切直者並寘上列無失忠讜無尚謟䛕稱朕
取士之意既而考官以公所對進上臨定其文以爲經
學淹通議論純正可苐一及唱名則公也士論翕然稱
㥦詔益嚴銷金鋪翠之禁且以交趾所貢翠羽焚於通
衢實自公發之授左承事郎僉書建康軍節度判官聽
公事又詔王某係朕親擢第一人欲試以民事尚待遠
闕可特添差紹興府僉判秩满除秘書省校書郎尋兼
建王府小學教授時北虜且畔盟朝廷疑之猶未敢誦
言為備公因轉對力陳其不可無備者且曰禦戎之策
莫急扵用人用人之要莫先於人望今若内若外士夫
軍民咸謂有天資忠義才兼文武可為將相者有長於
用兵士卒樂為用可為大帥者或寘散地或守遠郡願
陛下起而用之可以作士氣寝敵謀又言三衙管軍或
久而不代兵柄在手利權財路又皆入其門且其官至
三公樞密所以節制諸將者乃班其下倒置如此其能
節制之乎併諸軍承受皇城邏卒之敝其他指陳率人
所難言者三衙之將有言也人皆危之而上特開納焉
既而罷諸軍承邏卒亦加職更定樞密與管軍班次管
軍亦引去邊備益嚴舊人相継復用自昔人臣論一事
或章十數上或合衆力爭不能回公以一言窹意而事
皆次第罷行於是天下仰上之聦明大度虛懷從諫非
徒優容之而巳然大臣有不樂者公亦數求去除著作
佐郎罷其兼職公以求去得遷力辭不許久之除大宗
正丞仍待次尋得請主管台州崇道觀今上即位除
知嚴州未赴間召對公奏言太上皇帝非耄耆勌勤
之時而以天下授之陛下其賢於尭舜遠矣陛下
所以仰副太上付托者當何如舜重華恊于帝然八
元八凱尭未及舉而舜舉之四凶堯未及去而舜去之
今社稷之大安危生民之大休戚人材之大進退朝廷
之大刑賞其所當行者宜若舜之所以恊于堯而行之
以彰太上知子之明以盡陛下継述之道又言今
和戎與戰守之議未决臣謂或戰或守當相時進退而
和决不可議也又言右相虛位天下拭目觀陛下此
舉必諸大夫國人皆曰賢然後用之可也不可非其人
以失天下望除司封員外郎兼國史院編脩官又兼崇
政殿說書除國子司業諸生固巳迎服矣而公扵學校
事其細微曲折皆參前知所舉措無不當人心者會詔
百官言事公上䟽以爲百官進退者大臣之職論思獻
納者侍從之職正朝廷紀綱者臺諫之職今居其位者
往往不舉其職宜有以董正之雖然此特人臣之職也
而人主有大職事曰任賢曰納諫曰賞罰其言反覆詳
盡切扵時務上覧而嘉之即召公與工部侍郎張闡對
便殿從容論天下事甚衆請退復留者再賜坐賜酒又
賜御書隆興元年四月除起居舍人改兼侍講公與左
史同奏史職廢壊者其一曰起居注錄本進呈非古欲
叨進其二曰雖侍立而在殿東南隅未嘗聞天下德音
如二府自有時政記其餘臣僚登對欲許令史官侍立
其三曰後殿侍立而前殿則否扵義無㩀欲前殿侍立
其四曰直前奏事欲不必預牒閤門及候班次皆從之
越月除侍御史公素以剛毅正直稱天下至是人皆曰
真御史矣公益自任以當世之重大抵以定國論正人
心為本而去其害治者不屑屑於細故也江淮都督府
出師進取宿州虜悉衆来爭我師退守淮都督張公浚
上表自刻公奏曰臣自捴角在草苑間聞醜虜亂華痛
心疾首義不戴天臣素不識張浚聞其天姿忠義誓不
與賊俱生實敬慕之頃以舘職輪對首言虜情不測乞
用浚䓁既而虜果入寇太上皇帝親遣浚浚知建康
府陛下即位因以江淮都督之任委之天下皆以為
當臣去冬被召至闕前浚進對皆以為恢復大計仰
贊聖斷又乞陛下勿貳以濟大業浚遣二將取靈壁
虹縣宿州降三大將一月三捷議者皆服陛下任浚
為難及王師不利横議蠭起臣嘗奏陛下用兵為
祖宗靈寝而舉為二百年境土而舉為中原弔民伐罪
而舉與古帝王好大喜功開邊生事不同投機而進知
難而退益當内脩政事俟時而動陛下剛明果斷規
模固已素定然異論紛紛不肯置浚今浚既待罪臣其
可尚居風憲之職欲望正臣妄言之罪特加竄殛詔以
公權吏部侍郎辭不拜乃以集英殿修撰知饒州乾道
元年七月移知䕫州尋除敷文閣待制三年七月移知
湖州未幾得請提舉江州太平興國宫才數月起知泉
州進直學士又移知台州公以病力辭且乞致仕乃復
提舉太平興國宫七年三月除大子詹事詔旨敦趣公
力疾造朝上特御選德殿而公足弱不能趍詔給扶减
拜且賜坐又詔權免朝參又遣使以告及金帶就賜公
三上章乞致仕乃詔以龍圖閣學士致仕命下而公薨
矣實七月丙子也享年六十上聞嗟悼賻䘏有加令
兩淅路轉運司給葬事公積階至左朝奉郎封樂清縣
開國男至是贈左散大夫遺戒喪事毋得用佛老教諸
孤行之以十有二月丙午葬公于縣之左原白巖碩人
賈氏有賢行先公二年卒至是合祔焉男三人聞詩聞
禮皆太學生孟丙蚤卒公兩遇郊祀恩皆奏其弟故二
子皆未仕女二人長嫁進士錢萬全次許嫁賈梓孫男
女四人公立朝議論出處大節既如此矣初公以文學
先天下人謂其於吏未必數數然也而自為郡佐遇事
不苟民有訟久不决多走諸司乞諉公雖文書填委公
一一繙閱不以付吏審核情偽參用經律所與奪人皆
厭伏其治郡既以廉㓗公正率其下間有為不善者則
反復告戒誠意䔍至人亦有恥故未嘗按吏為文勸導
百姓以遷善遠罪之意有争訟則暁以義理多退聽者
故鞭朴罕用事至立断其甚不得已乃推鞠亦不淹繋
故獄屡空未嘗遣官吏至縣而人素信伏事亦舉利有
可以予民者予之輸租使自操概而用度有節財亦
足月率兩詣學宫延見諸生從容誨誘且以詢郡政饒
久旱公下車即雨湖久雨傷稼公八境即霽每罷郡士
民涕泣遮擁不容去或借留於部使者既不得則奔走
道路或越境不忍别者衆人聞公喪會哭于𨳩元僧舍
又立祠堂以事之近世為政得人心未有如公比者公
有梅溪前後集五十卷尚書春秋論語孟子講議皆指
授學者未成書也公於文尃尚理致不為浮虚靡麗之
詞其論事章䟽意之所至展發傾盡無所回隠尤條鬯
明白盖自漢氏尊用儒術而士或餙詐或阿䛕取容至
於守節死義能為國重則未必以儒名者世遂以儒相
鄞若公之學問粹然一出於正謹守而力行之義之所
在疾趍徑前未嘗以利害豪髮顧避更閱夷險特立不
回施於政事左右具宜信乎其有本如是也嗚呼此真
所謂儒者耶銘曰
漢廷用儒黯獨戅樸淮南憚之謀不敢作
謂公孫輩發發振落儒豈不用其效奚若
孰知其故鼠腊非璞公之節義視黯無怍
屹然立朝作世郛郭正色凛凛危言諤諤
招之不前麾之不郤猛虎在山衛及藜藿
出守四郡治行皆卓問胡爲然非智之鑿
聖有謨訓守約施博惟其躬行粹美無駁
道固如是不由外鑠於彼汲直如玉而琢
我為銘詩以表儒學人雖云亡尚有榘彠
端明殿學士左朝議大夫提舉江州太平興國宫匕饒
郡開國侯汪應辰撰承事郎直寶文閣權發遣静江軍
府廣南西路兵馬都鈴轄兼主管本路經略安撫司公
事賜𬗋金魚袋張栻書宣教郎新權發遣南康軍事朱
熹題盖
右
先君文集合前後并奏
議五十四卷紹熙&KR2640;子
聞禮鋟木江陵歸蔵于家
痛念
先君即世二十有一年
矣不肖孤家貧力弱日
夜抱遺書以泣一旦懼
溘先朝露無以贖不孝
罪會兄聞詩假守浮光以
俸餘命聞禮董其役始事
于莫春訖工于中秋
先君正大之學忠憤之
氣愛君憂國之誠仁
民愛物之念庶幾一展
卷而盡見之職校正迪
功郎謝汝能鄊貢進士任
炎其間闕亡者異時為
别集云男宣教郎充荆
湖北路營田使司幹辦
公事賜緋魚袋聞禮謹書
