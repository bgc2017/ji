梅溪先生後集卷第九
州宅十二詠
平政堂
愷悌周君子循良漢守臣如今坐堂上端是政平人
玉芝堂(范文正公名)
不是因三秀名堂意自深要居森戟地母忘采芝心
慶朔堂(范文正公建)
昔日栽花者官移花未開舊花今豈在猶說范公栽
退思軒
會淂名軒意公餘坐片時退思何及矣未退早湏思
九賢堂
猶起才難歎同時九乱臣鄱陽千載守賢豈許多人
四賢堂
誰品鄱陽守四人賢不知如何堯舜世能使野无遺
四望亭
有澤宜觀水无&KR0585;不見山鄱君千里國俯仰一亭間
綺霞亭
孤䳱同飛処澄江共賦詩晚来亭上看真是謝公詩
清香亭
高架添風韻芳醪共姓名蘇州凝燕寢疑是此香清
百花樓
昔日風流守公餘種百花春風不檢點紅𬗋落誰家
(多失)
鄱江樓
郭外山横閣(閣山)江邊水照樓麄官无暇日何以淂消憂
蜀錦亭(蜀錦海棠也郡人謂范文正公所植亭今廃)
亭廢名猶在春来花自芳猶餘蜀中錦爱惜比甘棠
景盧贈人面竹杖
奔走方嗟力不任淂公一杖直千金竹能有面如人面
人亦虚心似竹心渡水只愁龍欲化入山應與鳳聮吟
翰林虞部相酬贈同舍交情復見今(退之赤藤杖歌云歸来捧贈同舍子)
(予与洪亦舘中同舍也)
鄉人項服善宰鄱陽有政声人惜其去用郡圃
栽花韻作詩數篇叙别遂和以送之
七歲名師世胄賖雲孫行實副文華仁心馴及魯恭雉
和氣種成潘岳花清白見知鄱水月高明相照楚天霞
送君撩我思鄉意遥想吾庐日長麻
鄱江同事半年賖直諒何人佀去華吏報圜扉多鞠草
民歌枯木再生花(邑人有枯木再生春之謠)暫留䔥寺行逢雨剰作
新詩語帶霞褒德自應侯卓茂清朝知巳况如麻
江東回首莫雲賖寒食令人感歲華皎皎丹心惟望日
(是日祈晴)星星短髮不簮花書傳何処山名㕍(寄家書)酒憶吾
鄉水似霞(楽清有赤水之名鄉人喜造紅酒)故舊相逢如問我爲言多
病服天麻
公真有德如元令我媿無才似李華話别芝堂傾竹葉
送行鄱水漲桃花眼看三匝烏逢月心羡齊飛䳱趁霞
它日相期訪刘阮分桃采薬飲胡麻
予向年少不自量因讀韓詩輒和數篇未嘗敢
出以示人盖二十年矣近因嘉叟見之不能自
掩且贈以長篇蒙景盧継和用韻以謝
少小思尚竒薰風琴𣣔和規模与時背埸屋屢摧挫大
道窺五原高論讀二過神游京城南(南山詩)思渺䒱水左
竹看金影碎菊擷霜風破論文摩巨刃薦士躬疆笴䔥
蘭發秋懷木㕍吟齒墮飛飛双鳥鳴不數鸝兩箇幽幽
十琴操可僕䔵臺些光餘万丈長照我一牀卧未終三百
篇正坐短檠課(韓古律詩共三百餘篇初妄意𣣔盡和之以方作㪯業遂止)不敢示
友朋懼遭泥滓唾文章吉太守臭味夙相荷索我舊詩
案贈以千金貨郡亝哦好句豔豔月照坐端如陳琳檄
快讀痊轗軻濫把江湖麾謬声慚日播祈寒兼苦雨怨
嗟吾豈柰竊效衡山禱(是日祈晴)因思鑑湖貨(時已乞祠)翵鷃各
逍遥溟蓬无巨麽
次韻陳阜卿讀洪景盧追和玉板詩
風采&KR0994;&KR0994;御史官旌麾所至庶民安渭川千畆填匈臆
散作毫端風雨寒
前世書魚化宰官肺腸元与竹相安侯生韓子相詶贈
詩句驚人䰟膽寒
次韻何憲脩途倦游懷鄱陽唱和之楽
馬上詩成驛使馳社中猶恨使来遟不堪冀北群空後
况是江東日莫時春半鸎猶懶呼喚雨多鳩亦厭分離
論文尊酒何時共公說歸期我去期
次韻何憲太平道中書事
明刑清詔使行部近清明况有太平象想亡愁嘆声問
民知疾苦按郡戒將迎更向金陵看六朝餘故城
次韵何憲題魯池州通隱堂
朝市隱誠好山林通更嘉出非專為米去亦不期瓜下
惠何妨介東方未用夸(東方朔朝隱者也退之作方朔遺事詩挟恩更矜夸)池州
知此道无媿仲連家
芝山勸農
出門非爲采靈芝端爲農時不可違我欲勸農農勸我
田園薄有早(須歸)
二月十五日祈晴十七日雷雨再作
清香一瓣乞晴回凖擬陽光万里開凬伯未吹雲陣破
雷公又喚雨声来𥙷天石爛疇能鍊䧟濘車深不易推
誰坐黃堂称太守深慙无術捄天灾
喜晴再用前韵
天閔斯民意巳回群隂不掃自應開扶桑曉日曈曈出
玉宇清風習習来水綠渔翁声欸乃月明詩客手敲推
秧針刺水麥搖浪定有豊年无後灾
數日天氣朝隂莫晴復用前䪨
忍飢面目類顔回僅淂青天半日開且碩催詩无雨至
只宜送月有凬来出游偶似文昌霽侍滿當為桀溺摧
(退之和張十一憶作行云君當先行我待滿沮溺相繼窮年㩁)曰雨曰暘皆帝力麥苗
无害免書灾
哭何子應
籍甚何夫子文章擅美名金華傳語宝鄱水主詩盟心
印横渠學相門无盡甥人間一萝覺卿月堕㙜城
骯&KR1507;宜三出飄零到九疑忠&KR0574;黃屋眷音遇𬗋岩知(公以)
(張魏公薦被召)共理符頻綰明刑節屢持青天万里蜀无
復話歸期
公作皇華使予乘郡守轓江湖吳芮國襟抱杜陵尊翰
墨頻揮染詩文細討論新編栞未就楚些巳招䰟(何以正月)
(二月二十二日行部方議開椘東詶唱集途中三)
同官會飲鄱江樓送谷簾泉二尊戲成小詩
聞說樓中會八仙郡齋分送谷簾泉好將投向鄱江水
共作長鯨吸百川
名郡之東門曰永平書一絶
鄱水新門號永平永平何止一鄱城碩言廣此平天下
黎庶長無愁嘆声
主簿程同年和永平門詩再賦四絶因以贈别
迃儒政事只平平濫守鄱陽十里城頼有同年更同事
公餘時作苦吟声
高唱猶嫌二謝平偏師能破五言城番人口誦新門記
巳作雷門振大声
才知端如杜下平異時何止任專城三年俛首栖榛棘
行作冲霄鵉鳳声
春盡湖如鏡面平扁舟送别古番城相將我亦為行客
征㕍来時好寄声
送春
楊花榆莢滿天飛九十風光别我時鳬䳱成行报公事
簿書中作送春詩
州院獄空贈知錄孫聽
把麾承乏楚邦東獄及期年始報空顧我自慚無德政
同僚深喜有于公
鄱江樓分韵得月字
尊酒相逢人二八年少壮夫子白髮明年何處更登楼
遥望鄱陽江上月
前端午一日會飲鄱江楼十有六人既分韵賦
詩又戲成短篇
佳節江樓上同僚共把杯人如舜才子名半漢雲臺詩
占城南首音參古磬枚宜添兩學士相約訪蓬莱(韓退之將)
(城南詩十六首漢犍為郡淂古磬十六枚)
五月二十日閔雨
仲夏百榖長中沐群龍分(俗謂是日分龍)此邦淂何龍行天莫
辝勤碩於呼吸間山川走風雲亟下霈然澤捄我心如
焚
次韵葉樞密言别
㳅落江湖歲月侵九重側席念公深漢庭寬大頒綸綍
楚閣清和襆枕衾(公寓居楚東閣)大壑巨魚欣復縦虚舟積羽
可能沉乾坤整頓須元老芝嶺柯山未許尋(公前欲居芝山今暫)
(居柯山)
洪景盧以郡釀飲客于野處園賦詩見寄次韵
老境厭吏事歸心遶丘園日月忽有夏炎蒸变春温芝
堂孰新釀誰共論文尊緬懷蓬山舊情好素所敦殷勤
十從事往掃東坡軒深杯滑琉璃不比田家盆醉吟到
高處舞月成清歡我獨坐空齋静對忘憂萱萱多憂未
忘香清思猶昏懷君不成寐兩處一声猿
剡紙贈嘉叟以詩爲謝次韵
仁義知君學子輿豈惟詞賦似相如剡溪百幅敲冰紙
換淂臨池小草書
伏日四望亭分韵淂月字
伏日何處游危亭隂清樾十客同我登詩興浩然發四
&KR0585;山在眼奚用更柱笏小飲未成醺天邊見新月
次韵趙通判喜雨
政拙時時費禱求心憂赤子餓填溝一声霹靂中宵雨
洗出江湖万里秋
徐孺子亭
一室不暇掃心期掃天下一榻不妄設所待必賢者南
州傑出士林泉事瀟洒閉門謝弓招道合不吾舍誰云
性少通得一不為寡豫章豈私交端欲重宗社漢廷无
此賢忍使遺在野交章薦天闕聘礼俻車馬高人竟不
屈清風凛華夏寄声郭有道一木難支厦肯同樊處士
声名秖虚假鷄酒弔知音韜光老松檟倘令居孔門行
蔵似回也江西今仲舉吏事飾儒雅神交千載友丹青
妙摹寫作亭古東湖鱗鱗万椽瓦序嗤滕閣王詞偪長
沙賈佳客從公游湖光瑩尊斝孺子真可師世途何土
苴行矣浙東西鉏犂各歸把
張安國舍人以南陵鄱陽雨暘不同示詩次韵
春水平原天可拍夏日如焚天可拆哀哉農民亦良苦
厭見常暘与常雨去秋鄱陽偶中熟巨室猶言廪无谷
万畆家輸𢾗千斛路旁安淂黔敖粥吾君罪已同禹
湯思起傳岩調雨暘暫勤千騎作南伯要使炎嶠无餘
殃
又次韵閔雨
長夏蚊蠅倦驅拍忽淂緘封手親拆新詩首及民疾苦
更閔鄱陽境无雨鄱陽假守仁不熟作郡端如種焦谷
匈中賸有愁千斛闔門百指顔公粥𬗋微好善嗤洪湯
(公孫洪張湯皆薦賢好善然其人不足取也)眉間和氣如時暘行歸廊庙贊
化育善人宜賞淫人殃
次韵安國讀楚東酬唱集
麾把江湖遇列仙𢋫酬篇什滿鄱川竇家兄弟聮珠日
庐阜峯峦夕照天(鄱陽芝山有五老亭西望庐阜晩晴則見范文正公詩試凭高閣望五老)
(夕陽開)三郡美名俱赫赫(陳洪州洪吉州王㒷化)一㙜遺墨尚鮮鮮
(何憲)𬗋微妙語題詩後光豔真能照簡編
安國讀詶倡集有平生我亦詩成癖却悔来遟
不與編之句今𣣔編後集淂佳作𢾗篇爲楚東
詩社之光復用前韵
六逸中无李謫仙(前集恨不淂公詩爲大)詩筒忽淂舊臨川(舍人前治)
(臨川乃鄰郡也)枝芳又類燕山桂(何卿往矣今集又淂五人)馬立欣瞻刺史
天(五人二帥三守)公似虞臣宜作牧我慙鼠技濫烹鮮新詩不
减顔公詠貴若山王定不編
次韵安國讀薦福壁間卿二詩悵然有感
金華遽作鬼中仙嘆息真同子在川何遜詩猶在東閣
杜陵家不上青天(何卿每有歸蜀之念既死其子以其喪歸&KR0830;于吴)忠随奏䟽
留丹闕字落禅房照碧鮮客過楚東吟楚些唱詶新
集定須編
五月二十五日餞安國舍人于薦福洪右史王
宗丞来會坐間用前韵
尊酒相逢半八仙鬢絲我類社樊川江東渭北四方客
(張淮西洪江東王河北某浙東)楚尾吳頭五月天蓮社濫陪陶令飲兵
厨聊擊陸生鮮待將紅薬翻階句别作番陽一集編(張欲)
(尽和楚東唱詶詩故云)
再用韵送安國
辟榖留侯早淂仙慶鍾苗裔福如川少年為佛魁千佛
今日生天作二天西掖代言詞俊逸東湖題壁墨澄鮮
(題名)此行定有詩千首莫惜因風寄𢾗編
易芝山五老亭名曰五峯安國書之因成短篇
三秀呈祥處危亭壓衆坡眼驚庐阜近峯類夏雲多喬
嶽神咸會蒼穹頂共摩𬗋微新鉄畫輝映楚江波
次韵安國題餘干趙公子飬正堂堂張魏公所
名也并為作銘
去歲西来路偶同(去六月予赴番昜魏公罷相来餘干邂逅于止饒水南僧寺)一言
不肯話飄蓬(公所言皆國之大事)銘成飬正首示我(公以七月朔日至餘干某)
(訪公於趙公子舍公以病不及見出堂銘藁見示)室坐不欺深念公大盗欲纏
遥拱北群言交乱卒居東可怜未戰身先死貫日精忠
化白虹
次韵安國題清音堂
堂上清音楽奏仙洲如孤屿媚中川餘干遥服三苗國
陸羽高飛百越天(有陸羽煑泉亭時湖廣寇賊未平故借用舞干意)風過琵琶
声不断水来雲錦色長鮮留題重遇張公子又入詩中
第一編(唐張祐詩在于越題詠中為首篇)
郡齋舊有假山暇日命工葺之取石之嵌者繂
置山頂汲水筩竹引而激之自頂而下有懸崖
飛瀑之状予既以䔥洒名齋因鐫二字于石戲
成古風
山從何来石無根水從何来山無源忽然幻出如自然
群峯崒嵂声潺湲石工貌愚性機巧兩手頃刻成陶甄
坐移野景到城郭觧使平地生林泉香炉瀑布名天下
㕍蕩龍湫更瀟洒名山不見典刑存得趣何須論真假
君不見晉公元勲兼盛德綠野堂前羅澗石又不見行
行正直韓退之汲井埋盆成小池二公匈中有佳致澗
石盆池聊自戲世間万事皆戲耳何止兹山與兹水
梅溪先生後集卷第九
梅溪先生文集卷第九
和韓詩
和秋懷十一首
丁卯季冬赴省試臨安至明年莫春側翅東歸既至
會稽復還太學時方首夏草木敷榮良苗懷新游目
原隰與物助欣至閏八月告歸復尋故道雲水巳空
園林初落悽然感觸不能自已是月十有七日言息
其廬定省之暇親戚鄊里日相過從有詩酒之樂恝
然無復得失之在懷也清夜兀坐短檠自照誦韓退
之秋懷詩十有一章欣若有晤因追其韻太山北斗
我實慕之白雪陽春和以巴詞云
孟夏游會稽禾稼方薿薿南凮翼新苗生意殊未巳重
来覺非久相去百日耳黃雲萬頃空蘋末凉凮起園林
亦摇落觸目成疑似人生過隙駒何足恃胡為朱顔向
迷塗奔走不停軌得失無榮辱歸来實堪喜
草木無利名時来自榮晬人生異草木百念起心地困
窮斯感傷利逹或驕恣一朝同物化榮辱两何異有酒
且行樂不必富與貴
直道疾伊優壮懷增靡曼海上豕方牧夜中牛屢飯半
生營一名偃蹇未如碩青銅忽自照白髮巳堪歎斥鷃
適蓬蒿大鵬搏九萬物情貴得所奚用求自獻冨貴似
可喜貧賤亦何怨
秋雨浸成潦秋霜漸為凌老樹喑寒蝉腥盤集痴蝇天
涯有歸客面目吁可增吟餘自捫腹肝膽空稜稜臨淵
不善漁籬頭掛寒&KR0699;數椽茅屋下養此百不能
秋懷蟲共悲秋夜鶴同警輝輝玉䋲低耿耿銀漢永靜
思鳬舄喬遐慕螭蟠猛途遠慵著鞭井深艱下綆鳥倦
當知還馬失亦云幸窮通委天命塵慮可深屏
客路厭繁暑歸懷愜新景枕冷夢自清夜明窗更冏聊
棲明月枝勝逐西風梗支床甘自息伏櫪倦思騁惟有
問目心拳拳慕回請
窗几生新凉燈火照初暗省巳有昨非探懷無宿憾古
書恣掀翻古意薄窺瞰心將遊寂寞語復攻苦淡實歉
名忌浮才疎得懲濫守志懼不堅入道恐成暫性柳戒
牋賊心猿思繫䌫有友頻琢磨無官自校勘澹然學埸
雄不恨儲無甔
賢關藹多士頭角争軒軒中有倦游客虚名厭馳犇學
為忠與孝思踐陽城言高秋賦歸去戲舞庭闈前東園
㧊栗熟採摘供盤飡兄弟各賦詩集作棣萼編甲乙二
孺子日誦言半千學語三歲時笑味生甜酸欣然動我
懷長夜不成眠歸来有此樂亦可終殘年
吾廬有脩竹滴翠凝不乾天風一吹拂終夜鳴琅玕黃
楊亦嘉樹一甕何團團日暮飛禽歸啾然欲求安嗟予
欲何為屡涉吳江瀾一名竟未就舉弹空飛九對竹賞
佳樹聊繫子征鞍
商颷起何處古樹生秋声粛粛夜氣寂悠悠月華明兀
兀念前古孜孜殚寸誠默默守孤陋兢兢防滿盈興至
役詩匠愁来驅酒兵自適布衣願未覺青衫榮長鬚與
赤脚亦足供使令
鮮鮮霜中菊誰云晩不好開日即重陽雖晚亦同蚤對
景便湏醉浮生苦難保胡為楚大夫不飲致枯槁何如
醉鄊人雖醉亦有道
和符讀書城南示孟甲孟乙
性無有不善兹言聞子輿學所以脩性楊雄著之書𣣔
知人之生靈臺湛然虚習善𥙿乃身習惡喪厥初下惠
與盗跖不生两門閭所趍一不同相去霄壌如是以吾
夫子詩禮教伯魚當時非義方聖門亦蕭疎我似杜陵
翁有兒最憐渠徒愛不知教懼如驢與猪詎望登丹霄
折桂騎蟾蜍粗令有聞見免為甕中蛆丱角入小學首
誦仲尼居要知先孝弟餘力㦲乎歟我家素孤寒金玉
苦無儲舊業止青箱辛勤二星餘遺𡭗以清白爾曺宜
念且性情乃良田學問為耘鋤勿患遠難致跬步馳蹇
驢勿憂年不逢六經有新畬勿随犇競流伺候人庭除
勿學田舍兒黃金買冠裾在我能自脩不患無聲譽我
久困筆硯退思老山墟拭眼看爾曺庶使愁腸舒詩篇
和韓公座右宜書諸青春最堪惜勉矣無躊躇
和醉贈張秘書寄萬大年先之申之
戊辰十一月十一日過萬橋是夕會飲先之家同䘖
柸者四人大年先之申之及予也促席而坐頗有清
歡醉中誦昌黎先生贈張秘書詩人皆勸我酒我若
耳不聞今日到君家呼酒持勸君之句既别遂和韓
韻贈三君子
良友不易得清談苦難聞前夕知何夕我来訪諸君共
對燈燭光芳尊細論文通家忝孔李促席聮機雲柸盤
略荷禮氣味同清芬一盞洗窮愁三柸話離群春舟會
稽别(孟夏别大年于會稽)秋𬒮錢塘兮(七月先之歸八月中之歸)顧我與三友
新當敗孤軍飄零各南北對酒無複醺客况飽牢落時
光負氤氲聚散實堪恨榮枯何足云歸来巳三月俗状
日紛紛幸此同一笑盤飱飣腥葷蠔山薦巨房龜脚烹
脩裙良辰屬嚴冬敗&KR0794;無蝇蚊痛飲竟長夜高歌和南
薰雖非韓孟張所飲亦典墳何時脫埸屋南畆同耕耘
晝為雞豚社夜策詩酒勲此言宜早踐勿待粲榆曛
和縣齋有懷四十韻
予所居之乘偏有室甚陋目曰陋齋客過而病之曰
子陋矣哉予曰居九夷而不陋者夫子也予不敢學
居陋巷而能樂者顔回也竊有慕焉楊子雲曰晞顔
之人亦顔之徒孰謂兹室之陋而不足以寄吾樂耶
何病之有既而讀韓公縣齋有懷遂和其韻目曰陋
齋書懷
讀書窺古今掩卷成叱咤唐虞昔垂衣禹稷起躬稼人
材各超絶王業迭興謝典謨光日月雅頌藹蘭麝孟軻
論易地顔回堪並駕窮逹雖殊途聖賢實同價避就鄊
隣鬭泣笑䟽戚謝甘心惟飲瓢没齒不談霸斯人嗟巳
亡未俗遂多詐禄從枉道求氣為權門下争為邑犬吠
翻取獵師罵幽人思隠盤高士欲耕灞予生苦多難安
跡殊未暇冬行皸两足夜坐痺雙髂黃卷徒自勞青雲
未能跨借勢乏王公成名無㒒射大學厭虀鹽親闈疎
膾䏑眷眷日懷歸區區每求假飛同鷁過宋閑若馬歸
華陋巷懷哲人短檠燒午夜對床有兄弟通家足姻婭
談笑開芳尊塵勞釋征靶篇章日盈嚢卷秩時抽架詠
歌同舞雩歎息殊觀蜡有田聊代禄無謫不祈赦未為
雄草玄謾學愈苴鏬嘨傲窮朝矄絃歌逹冬夏頭角姑
目蔵齒牙誰肯借眠從弟子嘲醉不金吾怕心知得失
妄眼見炎凉乍造物豈吾苦交情勿渠訝馬来未為福
火盡安足藉孝弟儻自脩長幼必能化力耕西疇禾剰
種東皐柘旨甘奉盤飱温清飾臺榭斗粟鍳漢謠一㸑
共崔舍仰效慈烏哺俯笑寒鴟嚇但令尊不空莫厭客
頻迓凬篁觀掩冉山禽聽嬌姹困窮乃吾幸此禍不湏
嫁
和桃源圖
世有啚畫桃源者皆以為僊也故退之桃源啚詩詆
其說為妄及觀陶渊明所作桃花源誌乃謂先世避
秦至此則知漁人所遇乃其子孫非始入山者能長
生不死與劉阮天台之事異焉東坡和陶詩嘗序而
辨之矣故予按陶誌以和韓詩聊証世俗之謬云
嬴秦斬新開混茫傲睨前古無虞唐詩書為灰儒鬼哭
李斯秉筆中書堂長城丁壮無還者送徒更住驪山下
避世高人何所之出門永與家鄊辭入山惟恐不深速
豈是得巳巢扵斯来時六合為秦室未省今為何歲日
吏不到門租不輸子長丁添更何䘏春入山中桃自花
招邀隠侣傾流霞男耕女織自婚嫁派别支分都幾家
誰泛漁舟迷處所山開洞闢聞人語乍相驚問卒相歡
設酒烹鷄講賓主可憐秦事巳茫然帝業初期萬萬年
猶道祖龍長在世豈知異姓早三傳鄰里慇懃争餉饋
人情與世無相異未信壺中别有天却訝身游興夢寐
山花亂眼鳥哀鳴數日留連喜復驚更從洞口尋鄕路
逢人欲話疑非情異日扁舟欲重顧水昡山迷紅日暮
後来啚畫了非真作誌淵明乃晉人
和永貞行
予自少喜讀柳文而不忍觀其傳惜其名齊韓愈而
黨䧟叔文也退之與柳善及作順宗實錄未嘗假借
公議之不可屈也如此戊辰仲冬二十有二夜讀韓
詩永貞行至予嘗同僚情可勝之句則知退之雖惡
伾文亦未能忘情扵劉柳軰也予既追和其韻遂扵
入司馬中獨詳及柳盖惜其人而深責之耳
君不見天為元和開號令先遣憸人竊朝柄奉天難平
閑虎貔弈客待詔来京師口中班班談治道正觀開元
何足為黨與紛紛自標置遠借伊周供佞媚里塵附大
皆美官怨脩睚眦曾不難梯媒爵位由貨賂斥遂朝士
因柸盤珣瑜卧第郢佑默誰為唐室回狂瀾朝攘利權
未為怪莫奪兵柄可歎尤仙李蟠根未當艾十葉神噐
那容干禁中大義知誰主東宫受禅同三祖越兒涕泣
吳兒悲從此豺狼不生羽剛明天子位初登翦除元惡
流凶朋八州司馬才可稱節巳掃地誰復矝子厚年少
躁飛騰身䧟醜黨罹熏蒸著文擬騷愁思凝欲自辨白
終莫曾王孫尸蟲託罵僧色豈不媿明窗燈所記先友
時良肱忍使柳氏家聲崩吁嗟匪人何足憑士勿妄進
當戰兢退之鯁直憤不勝詩篇史茟两可徵永貞覆轍
宜痛懲
和短燈檠歌寄劉長方
戊辰仲冬二十有三夜坐六行堂對短燈檠誦昌黎
詩三復興嘆既而思友人劉長方昔作燈銘有空洞
其腹直方其形窒焉斯通晦焉斯明之句良有味也
㒒自念與劉君游二十載矣平日偃蹇之迹大略相
似去秋同與上庠薦劉遂登乙科僕拜賜而還困躓
如舊遂和韓公短檠歌以寄之
我與君游最久長短檠夜夜分清光初從鄊校共牢落
晚入太學同凄凉眼看兒軰盡騰踏尚磨鉄硯穿蔾牀
君今巳作青雲客萬言曾射天庭策藍袍歸拜七十翁
夀酒十分傾太白嗟予偃蹇只如前日高空作盧仝眠
樂事巳輸君自恣銀燭高燒環翡翠直形空腹舊時燈
牆角未應容易棄
和苦寒
羲和錯冬令寒燠常相兼在人為不常時焉作貪廉玄
冥當用事如忌還如謙宜寒噤不嘘群萌誤抽尖既燠
俄吹冷夜寐黑不甜水行失其理厥疾不可砭前日當
孟冬雷聲震銅蟾三日輒大雪飛花眩觀覘逮此始踰
月娄变寒與炎晨起坐東窗陽光快恩霑霜畦秀𬞞苗
欣焉自腰鎌頃刻變凛冽枯藤怯提拈齒牙戰霜凮縮
舌疑銜箝架抽紛掀翻誰能正牙籖酒柸覺無力瓶罄
勞頻添貂裘尚不煖况無或衣縑兀坐擁黃紬脰作寒
龜潜氣血粟肌體涕涶水鬚髯紅爐熾薪炭旋覺寒星
殱靜思天壌間萬類何繁纖路傍泣凍餒海角愁廢淹
羽毛有不庇腥血有不燖豈堪當此時可以吾身占慇
懃語妻子汝復勿多怨嫌破被尚禁絮漏茅可添苫人
生苟知足處此意亦恬但願王化行東西俱被漸堯天
日舒長有目皆可瞻寒生在陋巷甘心事虀鹽何湏傍
人門炙手随姦憸耽耽王侯宅笙歌下珠簾寒暑止温
凉焉知有窮簷否泰迭往来禍福相依黏勿用倚彼玉
自分安吾蒹飽腹日三飯蔽形衣一䄡祁寒勿怨咨庶
用懲無厭
和南食
萬先之送巨蠣百房大破饞願正炰啜間記憶前日
作東平客飫啖兹味先之舉退之南食詩蠔相黏為
山千百各自生之句僕方追和韓詩遂用其韻以謝
海錯千萬族惟蠔不能行潮来腹自飽亦足遂厥生翻
笑魚蠏蝦晨夜何營營凬味與江&KR2090;可以次第名薦身
炮炙間殼破材始呈北客昔南食一見生怪驚故人居
海濱群鮮厭庖烹酷愛此味真不假薑桂橙遥憐山間
友混迹黎與騂𬞞腸久不飽肌骨尫且獰巨房餉饞腹
一笑百念平豈爲飲食欲實見親舊情誰知虀鹽餘盤
湌味常并故鄊實堪戀未用圖西行
和聽㯋師琴
黃巖施生挟書来梅溪從吾弟夢齡游以裏糧餘資
易琴一張講習之暇時一弄焉季冬之朔燈火初夜
凬靜籟息明星燦然坐南窗之下爲予撫之予素不
曉音律妄意古人琴中之趣欣若有得聽終遂歸陋
齋誦退之聽穎師琴詩掩卷慨然予旣嘉施生雅尚
遂和其韻以贈
七絃自相語唱予仍和汝千指忽凄凉騷人悲戰埸大
絃温和小清越惠凬夷韻參悠揚琴瑟鳴寒泉儀儀舞
鸞凰山高水遠聽愈淡花奴羯鼓聲方彊施生幽雅士
不好笙與篁千金買焦尾悠然坐黎牀顧我非知音感
激涕自滂三聽輒三嘆羲皇在我虀鹽腸
和憶昨行示夢齡
夢齡弟近感微恙情緒常若不佳予懼其壹鬱傷和
也因誦退之和張十一憶昨行云無妄之災勿藥喜
一善自足禳千災頭輕目朗肌骨徤古劍新斸塵磨
埃殃消禍散百福併從此直到耆與鮐之句以慰其
懷既以又和以贈之
憶昔昨少年氣銳心未灰平明出門薄暮廻觧衣換酒
期必醉亂花壓面欹條放年華荏苒今半世觸事往往
生悲哀歡娱無復少年味勉強談咲陪尊罍飲纔過量
輒成疾秋霜入鬢剛腸摧子年少我氣鼎盛琅玕夜誦
聲如雷匈中平時足藴藉頥神養素成嬰孩松姿栢質
異蒲柳堅剛不怕霜霰漼凌雲变化未可料豈比嵲屼
凬中桅胡為欝欝乃如許與我老者同虺隤豈緣心事
未如願一念遂覺憂愁来還驚世態多險阻忤意未免
生嫌猜壮懷千里力未致齟齬翻類三足能傷和伐性
致坎軻两眉蹙恨憑誰開吾聞君子貴知命數者扵我
何有哉又聞古人亦迍蹇在易固有無妄災閉門靜坐
養時晦拂拭心鏡捐塵埃他年定作仁者夀齒背會見
同鯢鮐聖賢遺訓載子腹此事寧不知所裁否往泰来
固有日坦塗利轂寧湏摧
和燕河南府秀才送周光宗
友人周光宗將參告太學某誦退之燕河南府秀才
詩末章云隂凬攪短日冷雨澁不晴勉哉戒徒馭家
國遲子榮以祝其行既又和以送之取古人賦詩取
斷章之意云爾
吾皇尚柔理北客来輸平投戈講文藝虞庠萃群英藹
藹六年間人物如西京菁莪各成材龍虎巍標名東嘉
號多士半作鴻都生昭然藻鑑中不負事業精先進日
通顯天衢作雷轟後生益可畏行藝方蜚聲賢哉汝南
丈頭角令人驚撑腸飽文史欲振三年鳴偃蹇未如志
造物殊無情歸来務遵養絶意蝸角争高堂有慈親祿
養湏大烹壮懷不能已千里提短檠掉頭脫塵鞅舉翼
摩太清賤子沗交末平生荷推誠𬗟懷去年春駕言共
西征悠悠舊時路君今獨先行江梅弄春色愛日烘新
晴勿惮行役苦會見歸来榮
和荅張轍寄曺夢良
某與夢良游十有五載矣栖遲偃蹇之迹初不相異
也兹復同舍上庠交契愈篤曹秋賦暫蹶予春闈退
飛别已朞面猶未會追念疇昔泮宫之樂鄊校之游
鼓雪棹扵金溪振凬葛扵清遠門之外不無慨然因
誦退之荅張徹首章辱贈不知報我歌爾其聆首叙
始識面次言後分形遂和其韻以寄之且速其肯来
也戊辰季冬十六日
故舊别云久話言猶未聆歲暮念愈劇宵長夢形頻憶
昔始傾盖相看俱妙齡參乎方越席鯉也纔趨庭樂泮
共采藻泛江同食萍玄深探羲畫狂妄窺麟經端能辨
箕荄未省分雷霆卷帙發晨架膏油燃夜櫺冨君才八
斗我字識一字輕縑苦窘幅高屋欽建瓴低頭願為愈
割席終慙寧結游指寥廓約泛航清泠驥足騁天駿鼇
頭緡海腥塗遠困塵鞅棹逥閣寒汀壮懷誓白水憤氣
干青雲冥孤嶼散形影雙溪隔滄𬈑耿耿月遥共悠悠
門獨扃論文憶李白對酒懷劉伶鄊校鼓沂瑟頌章賡
魯駉濯暑振凬𬒮破寒操雪舲勝游倣栗里雅會脩蘭
亭瓶罄沽甕蟻燭殘照嚢螢猖狂却大雅酩酊還獨醒
槐市忽飛詔英才先振翎短檠慷慨長劍磨晶熒歌舊
耻雪赤壁竒功收井陘高價壓群玉新文麗繁星鄊閭
借光豔庠序資儀刑随群袍暫白唾手衫當青殘生適
孤苦舉足方伶俜文房泣遺澤座右悲先銘犬馬不填
&KR0676;鳬鷖卒同涇射縞服疆箭揰鍾施寸筳惟求免埸屋
詎望揚王庭師旋約奏凱案就期脫囹勢屈戰徒力命
竒不文靈秋翼困燕省春苗害蟊螟日念返桑梓願言
和鸞鈴溪山有偕影隠風雨無獨聽懸崖踏蒼翠怪石
穿瓏玲豹閑眠霧窟鳥倦棲雲屏世情自翻覆交態長
芳馨歲時覺荏苒咫尺如飄零盈虧婁瞻桂開落頻觀
&KR1396;欲去廢負米念来方祝蛉何時摻子手一笑空吾瓶
注目杳雲雁緘書附原鴒鄙吝佇滌胃鈍頑資發鉶得
得戒徒馭遲遲趨闕廷猶勝炙手軰奔走趍公&KR0550;
巳巳元日讀送楊郎中賀正詩因和其韻
鷄日五更鷄咿喔銀缸明滅燒餘脂家家呼牛逐耗鬼
牛歸誰家鬼何之皇都朝會我無與西疇春亊行及期
弟兄成行拜親老猶勝去年身未歸
人日過電山隨行有昌黎集因讀城南登高詩
遂次韵留别孫先覺
臘去梅巳稀陽浮柳初弄北斗新轉稍東風漸消凍為
人節固佳顧我身無用命駕訪親交肩輿勞僕從門闌
念久别燈燭忻此共興来酒自斟歡至歌頻送提壼勸
銜杯播榖催除葑農耕方迫歸行樂未能縦人生苦離
别俗状嗟倥偬春風桃李花把盞何時重
和李花
梅溪書院有李數株土寒花瘦游人不之賞因讀退
之詩平旦入西園梨花數株若矝夸中有一株李顔
色慘慘以含嗟惻然有感遂和其韵
春風入園林萬卉以豔争相夸胡爲此仙李顔色憔悴
堪咨嗟稜稜瘦樹數點雪半醒半睡風欹斜枯枝膚剥
少生意况有疥癬相孽芽不如兔葵及燕麦妍媚春色
摇纖葩下自成蹊直虚語誰肯顧盻留香車顧我&KR1134;春
少行樂老眼日有文書遮自憐衰颯巳如許那更對此
愁人花皇都二月桃李盛朱輪翠盖方紛拏東君世情
亦太甚十分春在侯門花試吟怨句問蒼昊一種春工
何損加白華秉燭光照夜此樹不屬孤寒家造化無言
意潜告我愛萬物初無差物情禀受苦自異奚有厚薄
施萌芽勸君勿爲花致怨怨居易俟命思無邪
和荅柳柳州食蝦蟇
蝦蟇水蟲也不為人害與螟蝗之類不同然周官蟈
氏掌出去鼃黽以灰洒之則死說者謂蟈與耿黽尤
怒鳴聒人耳故去之予竊謂此非周公之用心必後
世傳習之訛而附益其說也退之記其亊扵詩未免
乎勸矣巳巳仲夏群居梅溪諸友頗嗜此味丐者争
捕而致之予懼其殺物滋多和韓詩以戒
蟲魚千萬族一一異状貌飛潛同一性巨細何必校彼
微水中鼃四足傴而皰自從科蚪初生育在泥淖好鳴
乃其性非故欲喧閙蟈氏職洒灰恐非聖人教吾聞人
間世生死同夢覺殺物傷吾仁忍聽聲熚爆况我儒衣
冠絃誦生鄊校彼亦呼子曰有意欲吾效(諺云住近孔堂蝦蟇呼子)
(曰故以為戲)人虫各好生奚用苦相撓退之惮食蛇得得釋
籠罩子厚放鷓鴣仁心亦稍稍胡為扵此蟲未盡忘嗜
樂薦祠用梟穽誅虎豹古人豈妄殺去害除不孝
願留兹鼓吹駐我寒溪櫂
梅溪先生文集卷第九
