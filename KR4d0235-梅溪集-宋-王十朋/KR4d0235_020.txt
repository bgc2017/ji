梅溪先生後集卷第二十
詩
李伯時贈英石
英石(来)從並玉堂鈴亝几案聳鋒鋩平生性有好山癖
䄂得兩峯歸故鄊
送潜老赴東禅
駐錫清源十五年月明臺静忽飄然禅心莫為東禅起
南北東西搃是禅
难弟难兄漢二龔袈裟縫棭各清風渊明巳遂歸田願
蓮社行將訪遠公
陳提刑挽詞
我守桐城公奉祠登堂猶恨識公遲心劳撫字陽司業
獄喜平反雋不疑頭白不忘文字楽室清宜作子孫規
棣華玉潤皆文傑潜德幽光發妙詞
送陳元龍赴封州教官
温陵尊酒偶相逢記得同年舊日容書讀短檠游太斈
經傳絳帳適臨封清新得句腸生錦瘦硬通神笔吐鋒
莫向炎州嘆官冷行看湖海起元龍
提舶生日
正陽之月慝不作氣候清和滿寥廓階餘嘉瑞十莢蓂
墻出新梢半含籜正是生才好時節化日舒長暑猶薄
遥遥華胄馬服君世有功勲上臺閣(漢云臺唐凌烟皆有馬氏象)耳
孫挺秀生東蜀骨相堂堂人磊落絳帳心潜南郡風銅
柱家傳伏波略致身朝列貳稷官銜命江東訪民瘼雍
容敷奏天顔喜小試舶臺良不悪北風航海南風回
遠物来輸商賈楽日邊知巳皆逹官行矣歸持𬗋荷槖
平生德性不好飲今日夀觴宜滿酌爛柯仙侶年自長
不用西山一圓薬
得葉飛卿書因寄貢院碑
大字䧺文照眼明親題一軸寄松&KR0550;千間廣厦能宣力
何止區區不負丞(貢院之役飛卿与陳節推董之)
萬桂堂
佛國新開選佛埸蟾宫分桂十千章邦人種德家家熟
仙籍題名葉葉香地占清光一輪滿門傳盛事五枝芳
東堂万万高攀手莫負君恩與義方
表弟万大年宿郡亝為鼠蚊蚤所苦夜不安寝
目為三害某輒申造物之意諭之以詩
萬子游清源頗爱風物好胡為官舍中害有蚊鼠蚤嚙
衣恣掀翻聒耳倦揮掃跳蟲從何来出沒席與藁中夜
不安寝披衣起呼皂禽鼠磔其尸驅蚊熏以草熾炭烘
衾禂蟣虱亦俱薧三害稍稍除高眠起忘早我時寢凝
香清夢到穹昊仙官為我言必大有家寶乃翁多隠德
子籍在蓬島天將成就之故以此相惱要令坐逹旦万
卷飽探討毋如老外兄不斈首空皓彼蟲類最多生育
自洪造尽殺則傷仁兼容幸寬抱萬子䎹我言往往咲
絶倒燔庐相參元失馬福塞老宴安生鴆毒疾患資壽
考三害不必除君言近乎道
薦新荔支
晚年游宦到䕫閩四見輕紅荔子新不似蒲萄桔羊棗
向来猶及遺慈親
大言獨步郡圃即事有作次韵
厭聽桐城雨頻瞻雁蕩雲它鄊見子面好句張吾軍草
木心知敬(大年每稱賞郡圃花木)枽榆景未曛淹留不湏嘆雞鶴
偶同群
早起
老欲投閑尚未成膠膠優優厭餘生方成枕上游仙夢
忽听窗前喚起声
刺桐花
初見枝頭万綠濃忽驚火傘欲燒空花先花後年俱熟
莫遣時人不爱紅(丁謂詩只爱青青不愛紅)
大年游延福寺
去歲曾遊九日山忽怱不睱尽躋攀煩君訪我不到處
好把詩篇載取還
提舶贈玉友六言詩次韵以詶
重見異鄊佳節又成終日清亝(兩歲重午病不飲酒)忽捧晉堂双
玉引觴澆破愁懷
兢渡争飛畫舫賜衣紛集丹墀㪯笔不忘規諫玉堂誰
進歐詩(歐陽公端午帖子詩云楚國因讒逐屈原終身無復入君門愿因角黍詢遺俗可鑒前王惑巧)
(言也仁宗日㪯笔不忘規諫真侍從臣)
覓百葉榴花
玉友双瓶不悪錦嚢六字尤清更覓榴花百葉要令老
眼增明
寄陳大諫(良翰)
公居言路望非輕天下人皆側耳聽方欲携書責陽子
忽䎹有䟽論延齡危言巳落奸邪膽正色潜消魍魎形
天聽未回湏力争從兹受責亦芬馨
天申節放生
夫子釣不綱仁心戒盡物君子遠庖厨孟軻論仁術生
魚舍子産獸網祝天乙扵牣文王沼灵德壽周室唐置
放生池天下八十一至今湖州碑輝耀魯公筆我宋
仁如天神武而不殺華夏及蛮貊卵胎暨化&KR0668;皆歸好
生德惟恐一物失清源號佛國此典胡獨缺耽耽舉子
場馥馥荷華隰誕節逢千秋錫宴遍郡邑何以壽吾
君故事修遺逸魚鼈族至微端頼尺水活况兹十畆池
中含千里闊郭索行草泥玄夫巢蓮葉長鬚及衆鱗巨
細各儔匹圉圉復洋洋生意俱可必永迯數罟憂咸被
中孚吉中有六六魚聊兹友螾蛭一朝得雲雨龍門變
凢質歲早當作霖莫忘池中日
送知宗奉祠還越
堂堂人物宋宗英来主金枝玉葉盟麟趾化成公族厚
棣華詩作争心平金尊對客吟篇逸貝葉談空世味輕
五月仙舟鑑湖去芰荷香裏奏新声
綠水芙蕖汎鎮東一觴一詠辱陪公轉頭十載巳陳迹
會面二山俱秃翁舊隱重尋賀監宅歸帆遥借若邪風
九重側席待宗老願展惓惓劉向忠
爱松堂納凉
鈴亝苦炎熱松竹生晩凉颯然清我襟兀坐興味長我
無桑下恋爱此獨不忘願言勿翦伐清隂常滿堂
郡亝夜坐聞水車声
風伯吹雲不成雨稼穡如焚誰守土鈴亝夜聞水車声
遥想田間老農苦汗流氣喘飢眼花厭聞窟中鼉打衙
妻兒相劳勿愁嘆多少高田無水車
天二欲警老刺史車声夜入凝香耳四郊苗槁農民悲
万壑水乾魚鼈死守臣失聀政事荒誰遣連年坐黃堂
自慚不及叚文昌聖世豈有枽洪羊
末利花
日莫園人献寶珠化成千億小芙蕖使君燕寝無沉麝
疑此清香自有餘
次韵傅教授景仁馬綠荔支
玉座竒包未與頒伏波家果忽堆盤宜書蔡譜均称綠
不比韓詩止詠丹薦李徒誇碧實脆嚼瓜未斍水晶寒
羡君衫鬢巧相似我坐郡&KR0550;慚素飡(泉州斤事号荔枝厅)
再次韵
兩載閩南白盡頒驚看異品上杯盤發緘初訝嚢非絳
孹实猶疑頰未丹較美宜同法石白搀先欲占麥秋黃
(荔支詞云五嶺麦秋寒荔子初丹馬綠比諸荔稍早)廣文詩句篇篇好咀嚼令人
欲廢飡
三次韵
荔子新詩屡見頒端同玉局賦金盤(坡詞玉座金盤不貢竒包四百年)
香包盡帶賜袍綠孰顆半含仙灶丹西蜀稍多應喜遠
(瀘戎多綠荔支)東嘉可種似宜寒(東加無荔支有種而生者疑其不熟久而自脱乃綠荔支)
微酸好入塩梅鼎莫作尋常■果飡
四次韵
蔡譜黃詩久巳頒不同馬乳■堆盆色因不悪故名酒
食可成仙何用丹追逐故江相上下比方魁𬗋稍孤寒
殷勤百顆分甘意端為詩情合得飡
五次韵
涪陵妃子謾名園豈似閩南綠一盆最喜色同青玉案
不妨功並𬗋金丹昼看紅𬗋品流俗詩嚼冰霜牙頰寒
吟罷閑觀右軍帖来禽青李可同飡
六次韵
年少題詩入否園橫空硬語勝郊盆新吟陳𬗋并江綠
深逼蕉黃與荔丹官舍聊淹廣文冷雁行高並玉峯寒
黃堂病守相將去秋菊落英誰共飡
七次韵
平生雅意在丘園行矣歸尋隱者盆此日詩盟共君結
明年荔子為誰丹欲移仙種栽中土只恐天資不耐寒
定向家鄊想風味江瑶斫桂謾加飱
得雨復用聞水車韵
蛻骨木龍憂不雨更喚兩牛眠下土(農家以架車者為眠牛)水從
地底飛上田不减在天行雨苦庭中忽見天雨花白衣
真人游郡衙但願為霖莫為潦免使泥䧟羸牛車
元旱踰時如魯史一雨已遲淹爾耳農猶滿望苗返魂
車亦收声魚免死我持酒戒不敢荒急呼一杯飲松堂
不憂猖獗有巢昌只恐沈猶朝飲羊
吳宗教惠西施舌戲成三絶
吳王無處可招魂惟有西施舌尚存曾共君王醉長夜
至今猶得奉芳尊
慱物延陵有令孫不因官冷作儒酸珍庖自有西施舌
風味堪陪北海尊
長記還家屡擊鮮南来歸興日飄然不緣樽爼逢西子
始泛江湖范蠡舡
貢院食新荔觀双蓮因成六言
兩郡兩逢新荔(予在夔泉二州皆兩食新荔)三年三結双蓮(貢院池双蓮三)
(年三開)酒盞莫辝在手異時同把無緣
分韵得兩字
官舍苦炎熱貢闈快虚敞急呼玉友生閑共同僚賞堂
成桂植万堤就池分兩蓮開花並蔕荔擘珠在掌詩句
聽細論塵襟發清爽行矣北歸翁山林起遥想
雲榭納凉
人間正炎熱雲榭獨清凉如欲慰黎庶諸君宜奉揚
分韵得宜字
榭向雲間築風從天半吹談方以清飽襟更為凉披雄
入蘭臺賦微生殿閣詩倚欄觀出岫吾去亦誠宜
罷官迷懷
去矣清源守皤然雪滿顚居官無善政排悶有詩篇朋
盍三杯酒公餘一覺眠泉人豈思我我意自思泉
出州宅(閏五月二十日)
官居到處郵傳歲月驚人電飛惆悵同来德耀故鄕不
與同歸
寓清源驛
兩年繆作清源守不到清源洞裏游天恐孤予遠来意
驛中聊許少遲留
諸公餞别分韵得人字
清源古名郡守土宜擇人胡為不才者兩載乘朱輪政
拙歲多旱民愁眉日顰頼兹淳厚俗容我老病身乞祠
竟不允易郡俄得鄰雅懷上冢願偶有還鄕因賓僚共
呼酒肴䔩嘉且新展餞選士場語離庚伏辰清風屡吹
衣暑雨微洒塵&KR0784;駒沸盈門鸚鵡飛入唇我亦重惜别
不辝勸酬頻諸君如神魚行奮六六鱗斈士倍登瀛郡
符同治秦我如倦蜚鳥野性难籠馴舊巢尋故山一枝
老荆榛官居類郵傳誰能久相親但願各勉力相期作
純臣
枕上䎹雨声
枕上微聞點滴声皇天有意捄蒼坐雖然未作商家雨
巳斍炎方暑氣清
聞角声
角声巳作送行声更向䔥䔥雨後聽明日出郊聞更遠
回頭忍見二山青
復安静堂舊額
端明之孫字子強銀鈎鉄畫傳遺芳昔年作郡古平海
大筆親書安静堂自從宣和至乹道字與輪奐争光芒
一朝忽遭俗眼白毁滅名姓深埋蔵我来搜訪久乃獲
老兵據為寝處牀滌除五載塵土面字向堂上增激昂
祖為第一孫是似書有家法称莆陽体具万安頗雄壮
榜與忠献同翶翔因知文字乃至寶一時之厄庸何傷
石鼓文有鬼神護淮西碑並日月光豈容泯滅暴秦火
誰肻檜炙叚文昌書生作郡太迂闊理財聽訟俱非長
吾君若問何以治堂復韓蔡祠秦姜今纔五日京兆
耳眷此陳迹猶未忘但願茲堂日安静名與國夀俱
無疆
次蒋元粛韵
酒杯三十六人䘖勸我殷勤不止三長記白蘋離浙石
忍看丹荔别泉南自慚政似陽城拙那得棠如召伯甘
見說廣文尤惜别好詩千里送歸驂
贈李宜之運幹(誼)
謫仙苗裔自非凢家斈端能嗣大參一見便知空冀北
三年長嘆滯周南(宜之家食甚久)絶畦翰墨僕騷可請試言詞
倚馬堪莫道南来橐無寶一編傳得小雲龕
記風(閏五月二十六日)
泉南固多風兹風大為最初驚月有暈忽聽天鳴籟蓬
蓬從何来烈烈不可柰万竅争怒號三光变冥昧掀翻
敗墻壁摧折到松檜瓦飄上天半芧捲洒郊外稲吹垂
實花果堕未熟蔕山川失故容草木遭厄會飛同鷁過
宋悲異兒歌沛孰云楚臺雄未覺周郊大雖然不終朝
無乃巳被害嗟予垂素髮濫此張皂盖方憂西疇禾未
問南海貝(時蕃舶將回以風為憂)心如韓值颶卜效蘇命蔡焚香
叩穹吴防患問耆艾稍稍雲色定徐徐雨声霈漸停箕
簸揚會見氣交泰居民理破屋老守戒征旆五絃歌舜
琴一絲詠嚴瀨去矣不待瓜歸欤及鱸鱠
蔡端明祠堂
公昔自禁從再来臨此邦河梁一何壮筆力独能扛政
績留南紀祠堂枕大江山川與人物今古兩無双
别傅教授景仁
鼻祖調羔佐有商耳孫家業踵前芳万言書有塩梅味
千首詩開錦綉腸絳帳詎容淹久次制科端欲待非常
歸囊剰有君佳句更獲珠璣四十章
贈陳教授正仲(讜)
益友平生所愿親南来深喜得斯人渊源師杜真知体
(正仲贈予詩云渊源師老杜体制陋西崑而正仲詩殊有杜体)人物如平豈久貧絳帳
可能淹教育掖垣便合掌絲綸臨行贈我五百字楚壁
陏珠未足珍
挽令人
糟糠情味飽相諳我事耕耘爾力蚕誤走迷途半天下
忽驚魂夢断泉南二年旅櫬悲無柰千里途車涕不堪
預卜黃華晚秋節佳城歸祔白岩庵
贈陳体仁
我来守清源德星識二陳大陳如金玉一室清無塵厭
世不肯留至今里称仁儒先賀州守才氣超等倫胷中
包古今筆下真有神唾手取甲科齒髮方青春声名滿
天下文字驚縉紳劳人暫州縣平步當要津蹉跎忽至
今此志猶未伸真人奉香火䔥寺含悲辛講席延諸生
黃卷訶古人異端斥佛老吾道鳴孟荀聊籍束脩礼少
資嚢橐貧我忝二千石二年牧斯民不能助玉川恥與
韓公均贈我詩與文字字皆可珍寵褒恨太過感激难
具論願公少自爱行矣當致身門下有高第庙堂手經
綸房魏方得君詎肻忘河汾
贈林尉致約
紅顔白面神仙吏好斈苦吟真我徒政事文章有家法
它年呼作小龍啚
臨行至貢院觀桂贈致約
竊禄清源愧不才貢闈臨去尚徘徊青青万本新移桂
尽是梅仙手爲栽
宿寂光院
青山環繞如盤谷中有清幽佛子家人昔共来今不見
數行老淚&KR0668;烟霞
陳德溥以百韵詩送别因贈一絶
蓮幕游從一二年送行越境継前賢(陳季常陳後山皆越境送東坡)筆
頭皆有珠千顆端以少陵䕫府篇
越境送别者七人蒋元肅黃少度鹿伯可趙元
序陳德溥葉飛卿林致約少酌驛舍
同僚送我楓庭驛共酌臨分酒一杯我念泉人仍惜别
此身雖去首頻回
别蒋元粛
符竹南来識廣文經横講席見渊源凌雲詞賦勝三賦
醫國忠言壓万言(元肅嘗作二賦十議)陳迹互將文字記交情更
向别離論君方騰蹋吾衰矣名節相期百世存
題莆田林氏双闕
唐室遥遥孝義門屹然双闕至今存當時泣尽思親血
化作恩波遺子孫
過頭陁九嶺宿天玉楼林二招提因成三絶
凌晨飽飰渡秦溪(飯溪一名秦樓)要上青山九級梯不使甌閩
隔人世頭陁力與五丁齊
千里歸塗險更長眼中深喜見天王從今漸入平安境
舊路艰辛未敢忘
我如倦鳥欲栖林喜見禅僧棲處深家在梅花小溪上
一枝聊慰北歸心
宿五峯院
万法由来揔是空五峯名在本無峯我来遥作廬山想
隱約夕陽開處遲(饒州芝山有五峯亭望見庐山峯也范文正公詩云五老夕陽開)
贈亮首坐
雪頂厖眉八十餘五峯深處結精廬閱人老眼能青白
贈我嚴公一軸書
王成之太慱寄詩病中未能和謾書二十字以詶
老病欲納禄君恩許奉祠已為三徑計誤辱廣文詩
司理叔文和過万橋詩復用前韵
少年一夕九起嗟家貧親老無生涯河東先生獨青眼
慨然許我修通家三十年間同轉首王謝依然作甥舅
時人咸笑孺子貧杜老惟蒙丈人厚罷官閩嶠初歸来
登堂又荷傾金罍詩誦白圭感前事情鍾我軰䘖餘哀
定向清朝力求退呼賓剰設嚴冬鱠從公杖屨鹿岩前
明月清風趙歐會
挽令人
知汝莫如我傷心不尽談忍貧猶好施見得可曾貪水
陸同艰險糟糠共苦甘和鳴三十載一夢断閩南
之子有賢叔鯫生誤受知恩蒙夫子妻事類白圭詩黃
巷悲吟夜青灯照績時竟孤偕隱願徒切悼亡思
我欲誌諸墓有言何敢私如賓最相敬無妬似知詩孝
合從姑葬賢宜舉郡悲明朝是重九忍看菊花枝
梅溪草堂新闢缺少花木效少陵故事覓之以
詩
小小園中十八香主人游宦遂荒凉名園草木多竒品
分我餘根種草堂
閑中那得買花錢孤負桃紅李白天拈出向来花䟽目
招邀春色上詩篇
夢齡弟生日(十一月二十二日)
周正猶餘八莢蓂昴星下應一陽生貌和冬嶺松俱秀
神與梅花溪共清定享百齡如衞武預開三徑斈渊明
弟兄此去皆華髮無惜更相薦夀觥
可公禅老住泉之九日山二十年矣予臨罷官
求去甚力復為後政所留寄詩詶以一絶
泉山好處稱延福白髮禅僧去復回且與晉松為隱侣
莫同英石便飛来(可以英石見寄号飛来峯)
黃伯厚得蒲墨折而為三以書来易戲成二絶
不謂一子墨忽成三客卿君家好兄弟鼎立並馳名
好去文房寶堅剛宜自持吾家蔵有尽黃子翫無時
姚宰行可和詩索墨詶以元韵
武城民事暇著述似虞卿手握陳玄軰磨成不朽名
人生幾丸墨老病厭操持好與賢明宰研磨共救時
松筆
我有文房寶莫如毛穎清来從丹桂窟封以五夫城軰
行惟&KR0686;管宗盟是墨卿湘東謾三品無此歲寒名
題净名院二絶
净名却見老維磨(謂長老顔公)道眼相看語不多我待衣冠
掛神武杖藜来此老岩阿
谷中有月露蛾眉水織珠簾更絶竒滿目峯峦觀未盡
有僧携紙覓題詩
梅溪先生後集卷第二十
梅溪先生文集卷第二十
行状
東平萬府君行状
君諱世延字叔永世為温之樂清人曾大父惟監大父
周父鴻皆晦德不仕君幼警悟敏記誦初屬文思捷而
佳為師友所竒年十四而孤奉母謹甚處家事若成人
舍法中游郡庠業修行飾蔚為善士宣和間邑大夫興
鄉校以鄉先生鄭君邦彦主之鄭學術淵粹為時名儒
從之游者以百數君一日謁同志會其課諸生戲即其
題涉筆而就鄭見之撫几歎曰之人詞藻如是一第唾
手取尔然君以兄弟終觧志顓甘旨訖不事進取抱才
不試鄉人惜之性寬慱與物無忤尤善宗族每先其急
難遇長幼慈愛均壹無纖芥嫌隙族衆多間有違言君
周旋其間開釋以理衆皆媿服恊比如初由是闔族内
外咸欽而愛之稱為長者善治生蓄而能散親故有不
振者每綱紀其家其弟子有美質困不能自業給飲食
師資費以教之處女貧無以歸躬為擇配匳而遣者凢
數人居之左右細民寠族資衣食埋&KR0830;者數十家緇素
叩門随所謁而獲者叵計歲凶廪飢每為冨室倡敕具
以舘賓席無虚日也篤於教子嘗葺屋數楹諸書其間
厚禮以致名師訓督點竄之劳率分其半長子庚最美
才始冠游太學君勉之以詩曰莫放山虧簣終教井及
泉庚益自勵果優中攷選連預薦書屢為多士先聲譽
籍籍用上舍免省登進士科次子庠亦以妙齡預鄉貢
萬氏以絃誦先里閈歴四世儒冠益盛業賢關舉進士
者數人登科第自庚始樂清自舍法罷閱二十年無舉
於鄉者里巷靳之邑人復取鄉貢自庠始先是監察御
史睢陽李君藹扈駕南巡聞君有鄉譽訪其居名其
軒曰必大且賦詩極言之至是二子俱有成人以為榮
咸謂君種德樂教之報且嘉李之先知君夙有喘疾晚
歲弥劇瀕死語不亂巍坐正色而卒實紹興甲戌十月
二十有三日也年五十有八鄉里聞訃無不傷嗟初娶
孫氏先君二十四年而卒継室以趙氏子六人庚左迪
功郎處州縉雲尉次曰庠曰&KR1561;曰廓曰庶曰唐孫男三
女二庚與庠既以儒學名家餘皆服義方其進未量鄉
人以君有隂德且多男子比之燕山竇氏恨其不足於
夀不獲盡見云君仁而好施志於濟衆者未艾也嘗割
膏腴三十畒儲其入以濟親戚之貧者死之歲語諸子
曰吾爲是恨未廣自是而後宜資其人歲一易之庶幾
悉周且枚舉其所當與者家之西距大江實爲要津勢
湍而惡涉者病之君叔祖東平先生始傾家資跨江爲
橋濟人於險垂六十年往来蒙其利俄一夕燼于火東
平子主簿君𣣔新之未遂而卒君毅然以橋爲任然事
艱役鉅既捐巳資以半其費又經营其餘於鄉黨間以
佐之橋成有日矣而君卧病彌歲屬纊語不及他顧謂
諸子吾以橋累若䓁矣諸子涕泣請継志頷而瞑君雖
早厭埸屋未嘗廢書每開卷意有所會必標識以謹不
忘所為詩文雖不多皆平淡造理峻㓗可愛尤屬意於
簡翰雖貽子弟不率然作也卒之又明年諸孤卜以春
正月十有九日&KR0830;于岐山之隂泣血相謂曰吾父以善
人君子稱于鄉其潜德有足書者將乞銘于薦紳先生
以永厥垂宜得之其詳者状而授之庶乎其不誣以屬
某某萬出也每登門辱顧為厚且與庚同舍上庠又獲
與諸子游盖知其詳而不誣者雖蕪陋其何敢辭謹状
張府君行伏
君諱端弼字廷直姓張氏温之樂清人曾祖迪祖孜父
瑀世蓄潜德不慕禄仕君資俊邁好學問慷慨喜議論
敦尚氣節偉然男子也舍法行肄業泮宫月書歲攷累
成優校以行藝職學事領䄂諸生曄曄有聲侵尋於仕
塗矣會更科學子觧散君歎曰仕與飬不能兩全浩然
懷歸奉偏親以孝聞初先業夫廣重以兵火業寖微君
通材經畫有條未幾生事大振冨甲鄉邑然雅重義槩
耻為俗子冨務周旋宗族親舊有以窘告濟之無难色
邑學再建與出財力居多仍率先割膏腴以養士每歲
之春發廪以賑窮民質貸踰年不取其息有負責者多
折劵不復問性楽善里人有登第者喜如已得閔其貧
每資給之雖萬金不吝也好賓客坐席常滿極飲不倦
杯行徤語笑年雖及而銳氣不衰所居地為邑之属鎮
間有不逞曹聚讙譟君凢諭以理有不肅者張目掀髯
厲声叱之咸股栗畏避威不以勢人尤难之喜教子姪
命師友必以賢荅以殊禮闢廬舍規模宏壯或謂君有
令名何室之美曰吾非以自奉也為他日子孫容車馬
會食客之地爾其心期如此飬高閭閈足不及州縣未
嘗以姓名干典謁汙訟牒士論韙之聞有巧造請捷犇
走無日不數於公門者心鄙薄之常舉為後生戒晚景
益曠逹不以財利經心見為善者喜見顔間譽而勉之
以親志好佛二弟俱從空門學為飯萬僧開義井以侑
善云疇昔少有疾預知死期一夕牡丹冬開人以為祥
君謂花非其時對之悵然賦詩見意旣而感疾朋舊問
之談笑如平時俄盥手正衣冠偃卧而逝實紹興二十
四年十二月五日也享年六十有六子二人攄挺皆業
儒女三人長歸進士宋翰餘未嫁君挾所負氣盖一時
俛首田園非其志也每觸事感槩興懷學有經術尤䆳
於易少以事進取既蓄而不施行所學於家處利害得
喪之際𥙿如也識者謂其詣幾深之理好商榷文史工
詩童語逸意新有作者風君於鄉黨為前軰某初稔其
名未之識也一日過柳川遇焉不以後進見鄙欣然命
舟同泛而歸既登堂獲奉文字飲於顧遇不薄矣君沒
之明年諸孤卜以十二月十一日葬于里之桂峯祖瑩
之側長子攄以書来告曰子於吾先君有一日之雅宜
狀其行吾將乞銘於立言君子以蔵諸幽以垂諸不朽
其謝非人至于三不獲命遂采諸鄉評編而次之謹狀
賈府君行狀
公諱如訥字元辯其先福州長溪人五世祖徙温之樂
清曾祖皓祖靖父奭皆有潜德不仕公温雅愷悌持重
寡言為兒時嶷若成人十二歲而孤事後母至孝撫育
弟娣恩意均壹毋病涕泣嘗藥及卒執喪如禮伯母錢
性嚴子姪有過必痛绳之公善承順未嘗忤意在諸子
中最以謹厚称初伯父奕以絃誦先里閈從兄弟愚如
晦俱美才有声庠序間公尤嗜學每謂弟如石如規曰
吾二兄才名如許若等可不自勉耶以身率之故二弟
皆力學能自立如規既冠學益進公勉其游太學且躬
任其家事厚資給之務成其志及舉進士捷音至時兄
如晦同戰藝公意其俱中喜甚既而聞其不利鬱欝不
樂賀者方集公郤之曰吾兄親老方籍此以尉其意今
見黜何賀我為人服其不私如規今尉建昌軍廣昌縣
以德譽取重縉紳公之教也公善治家井井有法不務
兼并而生産日肥性仁慈尤睦宗族見貧者心憫之常
發廪以濟每言彼吾宗也吾忍獨温飽也有尤窘者四
族人以膏腴三十畒賑之仍給榖暨牛資其播殖又
百畆飲僧徒之往来者及分惠里人之窶者凢割田二
項餘而金榖之惠叵計謁丐踵門必周䘏之至觧衣以
贈其敦宗好施盖天性也鄉人燕其宗耻以貧賤者與
公曰是豈两姓耶每家宴合疎近長幼貧冨均禮舅氏
家不振悉力瞻之歲時登其門省事如父母去必感泣
舅卒厚禮以&KR0830;公素友愛兄弟異居非其志當析財命
宗人區處未嘗顧視務推遜以化媮俗季感其德復義
聚至今樂教于弟屢延致名儒厚其禮終始周旋之喜
賓客舘無虛日雅不好飲遇賓醉則為之極歡敦尚禮
法遇人無厚薄必盡恭泛愛鄉黨至所交必擇長者寡
嗜欲不好殺喜與釋子游談無生之理務忘身世不幸
嬰痼疾仁而不夀享年纔四十有二以建炎三年五月
九日卒遺言有私負者悉棄之遠近聞訃無不涕泣娶
同邑陳氏處士景芳之女姿婉淑奉姑以孝謹称始奩
具頗厚公喜周急而夫人不吝故公得以私田活其宗
數百指隂德在人為多盖夫人之助云後公六年而卒
年四十有九男一人曰循以業進士克守家訓與季父
同居幾三十年服勞不憚鄉里難之女一人歸表姪王
某孫二人公與夫人喪久在殯弟縣尉君嘗言吾兄嫂
事吾毋盡孝吾當擇地改&KR0830;吾母以兄嫂祔焉屢以卜
後得邑之左原其崗維吉躬治墳塋以奉窀夕絽興癸
酉秋循似泣謂某曰吾將以冬十一月十有七日合葬
吾父母𣣔丐銘大手筆以發其幽光子盍狀之某不侫
獲以通家于自幼登公門荷知遇不淺及公殁又辱爲
子壻知隱德爲詳嘗訪遺事於故老咸曰公仁者也今
無是人矣某遂撰次所聞俟賢而有文者書之謹狀
周府君行狀
公諱瑜字公寶先世姑蘇人也高祖避五代亂徙居于
剡曾祖荀祖惟父過皆不仕公爲人純厚質直介然能
自立以孝友聞于鄕治家有法遇長幼以禮閨門之内
肅如也宣和中魔寇犯邑人倉遽犇匿公獨擁親柩噭
號声徹閭里冐兵刃扶護以畢窀穸朝夕悲涕不忍去
墓側兇徒相戒曰無驚周孝子賊平卒無恙公喜儒學
嘗闢家塾數十楹延四方名士以淑諸孫又製夫子暨
十哲坐象畫七十二子於一堂俾崇奉之大書其側曰
爾其親師友之淵源就功名之烜赫浃日必設具以集
之親䆒其能否有勵業者喜見顔間面加獎諭冀其成
就稍怠墯則諄諄戒敕俾之自勉由是咸自力于學紹
興庚申秋孫汝士預薦書乙丑歲世修肄籍大學丁邜
秋汝士汝能世則聮名鄕薦明年汝士登進士弟鄉人
荣之公喜周急視飢渴者如巳每盛夏分命皂隷當往
来之衝烹泉以救暍窮冬集境内飢民施以金榖遇歲
歉發廪賑貸命諸子悉寬逋負剡之南有鉅溪實為要
津行者病涉公首創浮梁以濟其子繼之至今蒙其利
初先君嗜佛公嗣志弥篤凌晨焚香端坐披閱蔵經歷
四十寒暑手錄因緣幾百卷每以所得語諸子借示勸
戒剡有名刹遭兵寇燔毀兼餘公割巳貲一新其棟宇
時私第猶未築家人以為言公曰兹邑人植福之所渠
可後耶僧徒德之祠公于佛舍旁欽事以報公又闢别
舘飯貧士及緇黃之流滋久不厭其樂善好施出於至
誠初不求人知而称道者不容口其見重於人如此公
狀貌魁偉見者以為異人自中年鰥居不再娶屏嗜慾
務飬精神平生未嘗服藥旣老顔如嬰兒視聽不衰好
事者争𣣔求見以叩飬生之術晚苦足疾諸于和藥以
進公郤之曰死生命也何以藥為兒女涕泣以請恝然
弗顧會孫壻高世絪以赴調告違公曰吾某月日行矣
至期沐浴易衣而坐神色如平時謂諸子曰吾即行若
軰宜自勉言畢奄然而逝實紹興二十一年十一月十
有六日也享年八十有八公薄於世利初以勤儉自守
不廣貲産自諸子既壯悉以家事付之積數年冨甲一
邑公視之恬然不以經意晚景門闌益盛身夀康寕每
歲旦暨誕辰讌坐高堂子孫詵詵環列戲綵甥壻無慮
數十人争先為夀剡中以周氏為慶門言五福者以公
為備公娶里人孫氏先公三十二年卒男三人長仁承
節郎次侁承信郎婺州永康縣監酒稅後公一年卒季
億先公七年卒女四人長適同邑吳宗次適劉陞次適
房先厚次適過諤其夫皆早死諸女孀居終不改志男
孫九人世光汝賢汝士左從政郎汝弼早卒世修汝能
世則汝礪世南皆業儒女孫六人長適同邑進士盛卞
次適泰州助教過焌次適成忠郎通州支塩高世絪次
適進士商汝霖次適右廸功郎徐與䕫次適右修職郎
潭州醴陵縣尉姚寔曾男孫十有二人曰之元之純之
文之綱之彦之茂之竒之翰之才之望之邵之美曾女
孫十有二人長適進士史之才次適左迪功郎明州慈
溪縣主簿陳嘉善餘尚幼某無似獲與公之孫世修同
舍上庠道出剡溪嘗登公堂獲承謦欬之餘他日再至
而公逝矣癸酉秋公長子仁移書謂某曰吾將以十二
月十八日葬吾父于邑之方山鄕馬鞍山之原祔先夫
人之隴也子辱與吾兒游之其平生之詳願狀其行吾
將乞銘於士大夫以蔵諸幽某辭鄙陋不獲謹撰次所
聞如右謹状
潜澗嚴闍梨塔銘
師諱處嚴字伯威姓賈氏温州樂清人也父靖居鄕以
長者称毋萬方娠一夕夢黑龍自天躍而下俄化為道
人入其家及産師有異相幼警悟不凢經史過目輙成
誦舅東平先生規邑之名儒也試以對随口應荅大竒
之少長忽不茹葷毋強之卒不從一日游精舍歸白其
毋曰兒𬞞食居俗非所宜願出家學佛惟夫人割愛遂
往里之明慶院禮僧知性為師既落髮受具游歴郡刹
初學律未幾習天台教觀慨然歎曰吾邦僻在海隅見
聞不廣遂之錢塘依南屏臻公聽天台大部明法華諸
經時學者尚編錄務相詰難師聽法罷端然默坐同軰
問之發明師說了無遺誤因謂之曰文字分别馳騁法
相吾不能為遂遠游禪林訪先軰老宿叩擊玄旨師志
節高學識超邁杖錫所至道眼相契為多會有以座首
命之者師曰吾宅心名利外冀逍遥自適詎能為人役
耶於是西游帝都觀伊洛南周旋江淮間凢名山水叢
林巨刹靡不至時道潜思聦二僧與東坡居士游聲名
籍甚咸與師善數以篇章往来師博學詩文尤典重且
工書有晉宋法或勸以所作謁縉紳求知已師咲曰古
之桑門上首與士大夫游非求之也道自合焉爾故終
身不以一字干謁識者高之元祐間還永嘉寓净光大
雲開元諸寺其徒翕然歸之扣門請益者屨相躡也師
訓以本業外復以詩書子史導之凢經指授者咸見頭
角時開元建護國天王殿命師作記文辭雄偉太守范
公見之称歎良久命刻石行于世元符初歸故山誅茅
結廬循除蓄流自號潜澗賦詩鼓琴以自娱有古人林
下風師有辭辨長於講釋鄕里巨室𣣔屈師講經莫能
致因具法筵集廣衆預設巍座俟師至與衆迫之師匆
遽就席闡楊奥旨緣飾以文音吐鴻亮聦者驚悅明慶
自創業幾七百年無文蹟可攷師首為撰記并書之時
稱二絶郡守張公平聞其名以禮致之躬受楞嚴大義
初以僧正命師又命主禅席皆力辭之每詣府手提一
笠未嘗肩輿人以師為府座所厚因屬以事師正色峻
拒府政有不便於民者委曲以告守改容聽之瑞安令
吕公勤自號湖海道人邂逅師喜甚與俱還邑築庵於
&KR0550;治後園命師居之為留三宿而去邑令丁公湛每訪
師談道終日忘返晚景絶人事惟精修净業喜諷誦楞
嚴圓覺維摩光明法華等經精熟如流静夜孤坐焚香
暗誦琅琅之聲出于林表嘗手書法華光明二經以報
母德又書華嚴經八十卷首末不懈字法益工弟子宗
要游學姑蘇俄以書督其歸未幾師得疾遽終政和壬
辰正月二十日也享年五十四僧臘三十九至三月闍
維得舍利數百顆明瑩如珠明年九月植塔於故廬之
後以遺骨并舍利&KR0830;焉師於佛學無不通曉尤深於禪
而接物以教故以闍梨著名平生製述甚多藁随毀失
圓寂後弟子收拾遺文編成二卷人有得其片紙皆寶
蔵之其文翰見重於人如此弟子宗要師號寶印傳天
台教住永嘉之妙果克世其業法孫德純亦傳法于郡
之龍翔某大毋氏師之同母娣也寶印師盖某之叔父
師殁之歲而某始生自兒時稔聞德名恨不迨見今四
十餘載矣始獲以叔父之命銘師之塔不敢以鄙陋辭
銘曰
師之道儒律禪教咸臻其要
師之技歌詩文翰咸極其致
師之節公卿大夫不屈而謁
師之訓子傳教觀孫傳心印
師之廬左琴右書山高澗迃
師之塔明珠遺骨千古不滅
梅溪先生文集卷第二十
