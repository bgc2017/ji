梅溪先生後集卷第二十三
啓
荅喻提舉樗
俻員槐市濫接英游載筆璃拗誤膺親擢與史舘編摩
之選叨經幃講讀之聮才素乏於寸長身曷堪於數聀
静惟僥冐端自吹嘘某官一代宗師四方儀表餙吏必
以儒者之術宜其有声育材而得天下之英可謂至楽
傳衣鉢者不知幾軰登門闌者皆第一人觀其拔士而
得尤知其樂人之為善遂致狂妄亦蒙奬提見千里面
目之書寵已華於衮繍記一人言動之實庇方託於帡
幪
荅樊提刑光遠
誨諸生於館下濫與英游聀内史於螭頭誤&KR0574;親擢既
與編摩之選仍叨講讀之聮才素乏於寸長身曷堪於
數聀恩踰望外媿溢顔間某官諸儒範模群吏師表擅
聲名扵蘭省聳風采於柏臺帝嘉共理之良治務惟刑
之恤飾吏以儒者之術存心得君子之仁北斗太山學
者咸仰殘膏䞉馥後人悉沾師友之選極一時詩禮之
傳有二子誦高文於方冊未窺夫子之墻論末契於年
家端在丈人之行故茲僥冐實自吹嘘
荅温州莫守伯虚
某官天賦材猷家傳政學輟列星之高選蒞二浙之名
邦况先大夫有遺爱于此州而賢刺史復共理于今日
變千里歎愁之俗継萬民安樂之謠凢居蔽芾之隂率
被帡幪之賜故茲僥冐端自吹嘘
荅木状元待閣
竊以君子六千人定覇咸期於一戰扶摇九萬里冲天
遂冠於群飛真國士之無雙誠後生之可畏大名藉甚
輿論翕然状元氣禀東嘉心潜西洛探㓗静精微之旨
工雄深雅健之文蚤蜚泮水之聲巍拾計臺之薦奪魁
蘭省賜第楓宸䘖錦標而歸事端同於盧肇成赤壁之
捷年正類於周郎振賦海之名家符漲沙之勝地極書
生之荣而還故里盡人子之樂而奉双親水綠蓮紅姑
暫游於侯幕冰清王潤行同集于鳳池蔚爲邦國之光
奚止鄕閭之慶某韲塩舊業枽梓陳人濫陪鵉鵠之群
親覩鯤鵬之化世當漢武而異人軰出非遇時焉致此
乎才非靈運而作佛在先然其年不可及矣科第既以
慁子冨貴行將逼人碩不負扵君親當相期於遠大
荅黃状元洽
賢關校藝雅欽江夏之無双蘭省掄材巍處眉山於第
二雋声藉甚輿論翕然状元名間綺園才優盧駱翺翔
乎教化本原之地沉潜乎䟽通知遠之經說若稽古何
必三萬言讀武成篇惟耴二三策見蕩蕩巍巍之爲尭
舜知灝灝噩噩之曰商周倘借玉階必陳三陣之要俯
拾地芥豈惟一經之明尚淹卓爾之才僅亞褒然之舉
况閩有異人而素先虎榜黃爲著姓而屡出龍頭綽有
家風蔚爲盛事某韲塩舊業埸屋陳人濫陪鵉鵠之群
親覩鵾鵬之化喜太學得人之盛快真才擢第之高碩
不負扵明君當相期扵遠業
荅丘状元崈
賢關戰藝筆屡掃於千軍蘭省掄材名遂參於三傑雋
声藉甚士論翕然状元藴秀江隂蜚英浙右蚤游天子
之學獨抱聖人之經固嘗浚井而得泉奚止屬辝而比
事明一王之旨兼耴左氏公羊高榖梁赤之長觀三策
之文庶幾晁錯董仲舒公孫弘之對巍折蟾宫之桂首
探杏園之花衫鬢方青富貴巳逼
荅莫守賀冬
伏以氣肇黃宫天地之心始見日行北陸君子之道將
亨某官治有先大夫之風民楽賢師帥之政茂對一揚
之復歡騰千里之謠某待次衡門阻趍賓宇遽拜緘封
之賜倍增感愧之懷
荅温守袁正言孚
襆被殿廬盖適我碩兮之始懷章里閈正事其賢者之
秋曾族賀之未遑遽朋緘之先辱俯懷愧惧仰佩謙冲
某官蘭省魁儒芹宫哲匠卓矣聖賢之學粹然道德之
容議論同乎古人文章盖其餘事方權臣用事之日官
冷廣文逮聖主當陽之初席前賈誼擢自臺察處于
諫垣言人之所甚难行吾之所素藴首破和議力摧奸
謀有蓍亀先見之明凛松柏後凋之操君子以謂古遺
直天下稱為真諫官十上固争挺袁安忠正之節一麾
出守得謝公山水之州上方念之公其歸矣某蒙恩去
國需次還鄊喜父毋之邦得神明之政汲長孺雅嘗慕
盎臭味本同王仲宣兹幸依劉帡幪可托
荅饒州蔡通判
麾出守迹濫厠於九賢同官為僚治實資扵半刺礼
過於厚緘来以朋共惟某官世襲衣冠家傳詩禮學古
然後入政修身乃能治人宜所至之有声諒無入而不
得展龐統騏驥之足貳番君山水之邦靡行終更即膺
迅擢某誤被宸命濫持郡符雅聞别乘之賢喜見天書
之面通家自今日行登元礼之門異才非王孫誤倒蔡
邕之屣
荅彭教授亀年
一麾出守分符濫継於九賢同官為僚問政尤資於半
水礼過於厚緘来以朋某官秀禀丹丘名高太學擢千
佛之科第有二难之弟兄學探聖賢而志益勤文高流
軰而進未艾頋此番君之故國實維筮仕之舊游昔宣
彩棒之威今長杏壇之教諸公稱其慱治多士資其範
模巳遂終更佇膺召擢某濫被宸命誤懷郡章自慙么
麽之資輙拜寵褒之賜及瓜巳久莫諧聮事之歡行李
尚留庶有見賢之幸
荅池州韓守元龍
符分鄰壌未登元禮之門書拜朋緘如見荆州之面礼
過於厚分何以堪某官生自相門妙有家學業襲簮紳
之舊才傳經緯之餘小試銅章茂著循良之績荣持使
節深知耴予之宜咸嗟驥足之久淹姑卑雄藩而共理
皂盖東游而邦人共喜黃堂坐嘨而郡政自平罔俾文
公專美袁潮之政寕容子厚獨稱曄泰之賢靡(待)終更
佇&KR0574;召擢某才居下下志在休休有慙江左之家風誤
辱楚東之名郡撫封不遠碩修接境之歡甲子雖雌敢
論同庚之契
荅新靖州杜守明倫
守番君之國顧庸繆以何堪遊鄭公之鄊依仁賢而甚
幸礼過於厚緘来以朋共惟某官名重楚東氣鍾杜固
習家傳之詩礼冨天賦之材猷自郡章之既懷惟吏事
之是宪居邦必聞政稔觀九賢之風學道則爱人優為
千里之治預懷杜毋之德想見靖人之心次巳久需来
何太莫某科名濫竊符竹誤分自慙么麽之資仰荷吹
嘘之賜見尺書面目固已知賢登通德門闌行將承教
荅白待制
某官逮事三朝荣䏈次對與刑猶在有靖康賢相之風
文采可觀本長慶詩豪之裔奉真祠於番水継高躅扵
香山頥飬遐齡鼎来多福况聖君思故國之喬木而先
正有克家之象賢行以蒲輪召還荷橐
荅沈運使樞
符竹濫分方託帡幪之庇鱗鴻遠届遽頒面目之書盛
德謙光朋緘過厚共惟某官學傳既濟文継東陽柏臺
飛半豸之声蘭省應列星之象七閩持憲了無囹圄之
冤兩地效官潜贊庙堂之畫方聖主重外臺之寄以大
賢居將漕之權洞曉利源錢已流扵地上深憂時事虜
其見於目中宣室興思蒼生望起某天資不敏吏事尤
疎臺評類韓愈之譊譊治考同陽城之下下罪甚多矣
部刺史想必能見容行或使之賢大夫恐不得終事
荅陳緫幹損
稽山遊宦屢修同舍之歡番水得書如見故人之面礼
過於厚緘来以朋某官氣禀劔津名蜚槐市然膏油而
讀紙上語耴科第如摘頷底髭弟兄可謂德星世家不
忝忠粛昔宣威扵吏隱今贊畫於緫司績效有聞冨貴
將逼某誤膺宸命濫把郡麾託末契於年家借餘光扵
幕府頋冀北群空之馬致千里以奚难同江東日暮之
雲對一樽而未遂
荅賀樞蜜
伏審光膺帝制荣陟元樞播告之初迩遐胥慶共惟樞
密參政白首一節赤心四朝爵齒德俱為可尊直剛人
得其所飬昔焉勇退無愧鑑湖之高今也来歸不異蟠
谿之起頋用舍行蔵之際實安危治乱之機大臣以道
事君春秋責俻賢者不出則已必有可觀碩如魏鄭公
展盡底藴咸望謝安石大慰蒼生茲輿議所期扵公非
十朋敢私其祝
荅趙通判
一麾出守至仁仰戴於尭天同官為僚可爱欣逢於趙
日礼過扵厚緘来以朋某官巍折桂枝荣䏈玉葉振振
周家之公子惓惓漢室之忠臣為善最樂而得扵家傳
稽古入官而非以政學姑屈神明之胃暫淹州縣之劳
番君得江湖心嘗令兹邑龐統展騏驥足来監此州行
起宗英入扶王室某誤恩得郡亡術治民閱三月而政
未成思九賢而夢不見喜可知也幸王事之獲聮争先
覩之與邦人而共快
荅樂清權縣求司法
乎寬守法雅聞三語之賢愷悌攝官優布一同之政礼
過於厚緘来以朋某官天賦吏材家傳政學于公世有
隠德釋之獄無冤民考巳及扵書三人咸思扵借一蕞
爾樂成之小邑久哉令尹之乏人貪有至扵賊民懦或
聞扵畏吏口南金而守明府有類真源律大法而礼人
情兹逢卓茂允頼循良之治来綏凋瘵之民覩必争先
聞猶失喜某遠游江左承乏楚東幸父母之邦得神明
之吏故鄊雖遠未聞言偃之絃歌歸興巳濃及見河陽
之桃李
荅荆南李太尉
適夔子之邦方將問政識荆州之面何待封侯某官裔
出隴西群空冀北禀漢將無双之氣懷周臣不二之心
邁方略扵孫吳爲國家之英衞受知於上屢持大將之
權開府于荆益重長城之寄虜不敢動時方頼公某之
任遠邦假塗重鎮觀尺書之面目喜其可知聞萬福之
威名見已大晚
荅歸州周守
声迹相聞同處浙江之左封疆非遠並遊巴蜀之東緘
来以朋礼過扵厚某官詩書奕世簮紱傳家挺秀氣扵
三衢馳英声扵列郡展騏驥足嘗佐苗人之邦分銅虎
符遥臨楚子之邑化已形扵千里治未及扵期年更不
俟終召其非晚某俻員番水易任夔門將假道以觀風
且登堂而問政面目之書巳見喜得其人唇齒之邦是
依言歸于好
荅周運使
行或使之难方歌扵蜀道喜可知也夢已見扵周公詞
觀三峽之流書覩千里之面礼過扵厚緘来以朋某官
姬籙傳芳坤維挺秀文非少而且重厚藝雖多而不吝
驕才學俱高子雲相如之(徒)也名德兼著君平仲元其
人歟藹蜀郡之鄉評最普慈之治績方聖主啚中興之
業以大賢居將漕之權弭使節扵一川揚仁風扵列郡
以身化下小攬轡之范滂用義理財鄙流錢之劉晏矧
輿議之素属豈計臺之久淹更不待終召其非晚某俻
員番水易任夔門將入境以觀風且登堂而問政叱王
尊之馭險不惮扵登天依韋皐之賢易端同扵履地
荅查運使
三峡倒流难敢辭扵蜀道一麾出守芘端頼於蘇天荷
友義之素敦媿朋緘之誤及禮過於厚情何以堪某官
先朝名家今代人傑然膏油而讀紙上語取科第如摘
頷底髭學兼通於古今才两俻於文武明目張膽陳治
亂於天子之前論將談兵贊籌畫於元戎之幕輟握蘭
之高選膺將漕之重權弭使節於一川揚仁風於列郡
飛芻輓粟姑心計之暫劳簮筆荷嚢諒超迁其非久某
俻員番水易任夔門首蒙千里之書喜見故人之面叱
王尊之馭移孝子爲忠臣依韋皐之賢視青天如平地
荅吳參政
一麾出守蕃宣濫處於上游同官爲僚謀議允資於先
逹禮過於厚緘来以朋某官場屋舊人江湖名士身荐
歴於中外學兼通於古今登科五十年親見先朝之盛
摶風九萬里上至列星之躔凢後来待荷簮筆之流皆
前日含香握蘭之選孰謂諸候之賓客乃屈四朝之老
成更豈待終召其非晚某自番君之國易夔子之邦久
違數仍之門墻忽見天書之面目以幕府而待杜老豈
同嚴劍南避正堂而舍盖公願效曺相國易䕫子之邦
荅施州甄守(援)
三峡倒流方嘆川塗之險一麾出守遽蒙牋翰之修德
厚而謙恭過於禮某官中山華胄西蜀良家才兼文武
之全性禀忠義之實矯命制難陳湯有得於行權投筆
立功班超宜侯於定遠既龍韜豹略之屢試姑皂盖朱
幡之暫乘控巴地之上游守清江之名郡化巳形於千
里威且震於四夷更靡待終召其非晚
荅周運使
老向巴人方起杜陵之嘆憂銷王粲幸依劉表之賢使
已近於光華禮將勤於吐握某官道師孔孟才配卿雲
金門玉堂謂踐揚之已久木牛流馬奚飛輓之尚淹詔
將下於蜀天公其歸於魏闕某敬拜宸命行趋計臺媿
謝牘之未修辱賀緘之先及同西州之士碩承教於鄉
先生與列郡之民咸託芘於部刺史
荅茶運使
渭北江東起日暮春天之嘆烏蛮鳥道同孤城絶塞之
遊行或使之喜可知也某官雁塔前軰麟臺故人既臭
味之素同亦行蔵之不異愛君憂國抗章如出於一心
持節分符遊宦相從於萬里某敬拜宸命將趍計臺媿
謝牘之未修辱賀緘之未及傾盖如故久論程孔之交
呼酒勸君行講韓張之好
荅潼川運使何舍人
番水期年治亡善状夔門萬里地竊巨藩揣庸繆以何
堪恃高明而自尉某官學本自得才尤不群道造子思
之誠氣飬孟軻之浩傑立角出於永嘉多士之地難進
易退於權臣用事之秋翕然稱鄕先生卓爾為天下士
分符持憲不辭蜀道之難憂國愛民寕羡錦城之樂
某叨預梓里稔聞月評仰齒德爵之俱尊喜風馬牛之
相及叱西州之馭移孝子而為忠臣依韋皐之賢視青
天其如平地
荅前四川茶馬續修撰(觱)
國遊夔子稔聞舜友之風地過荆州未識韓侯之面目
仰瞻於數仞遽下拜於雙緘某官虞庠舊人晉國竒士
仕途歴三十年之久鵬程搏九萬里之高牧民如牧羊
為治素同於卜式問人不問馬存心無媿於宣尼坎則
止而流則乘仕不喜而已不愠求田問舍孰云不高結
綬弹冠亦何足慕優游里巷頥飬年齡然朝庭方思老
成况天下咸仰齒德宣室未前賈誼蒲輪必起枚生某
涉世最疎蒙恩誤寄方觀風而入境思問政以升堂庭
過伯魚竊效陳亢之喜書傳雙鲤益嘆玉川之賢
荅沈待制調
屢上詞章誤得股肱之郡未修竿牘遽觀面目之書緘
来以朋禮過於厚某官望隆苕霅世耀貂蝉八詠逸才
真隱侯之華胄一門盛事實故相之難兄嘗分浙右之
符尤著閩南之績奉真祠之巳久奚從橐之尚淹行起
老成以尉中外某閫分絶塞地易近藩將入境以觀風
且登堂而問政歸自䕫子國幸風波之巳逃遊于鄭公
鄉庶罪戾之可免
荅劉大諫
屢上祠章誤得股肱之郡未修竿牘遂觀面目之書緘
来以朋禮失之過某官學貫今古心潜聖賢樂道幾於
屢空飬氣本無以直然青黎燭讀異書於蓬萊詠白蘋
詩起清風於苕霅當龍飛乾道之始正鳳鳴朝陽之秋
官居諫垣色正朝路稱尭舜者無非孟子誰與王言指
恭顯者豈無京房孰若公勇(直)道而去令名益高争無
媿於七人貴奚煩於五馬然臧倉存而魯侯不遇旣承
璀去則李絳必来益輸畎畆之忠往贊岩廊之治某叨
與同舍素蒙異知迹雖隔扵江湖心不忘於舘閣
荅凌尚書
兩朝重望一代儒宗擢第若摘頷髭巍中甲科之選理
身如梳旦髮了無纖垢之汙時可用而則行道無入而
不得入則懋立朝之節出則騰治郡之聲退之以薦賢
為心天官惟允行儉有知人之鑑吏選尤精方聽履而
上星辰遽銜杯而樂賢聖久淹家食想&KR0965;宸衷佇繇八
座之尊拱拜三公之貴其頃以晚進叨居下僚逖矣門
墻之違巍然山斗之仰
與沈尚書
易郡而東誤得股肱之重去天非遠喜瞻喉舌之尊行
逐登龍敢先致鯉某官書讀萬卷名登兩科負賈生通
逹國体之才有韓子涵泳聖涯之學言無發而不中最
高北闕之書治所至而有聲尤振西州之譽上意每注
於安危之際公色不變於榮悴之交人才甚難今日有
幾况當宁方興衰而撥亂豈重臣可置散以投閑諒興
宣室之思即起東山之卧某為學最淺受知實深賢關
首與於陶鎔詞掖誤蒙於薦引去門墻其巳久仰山斗
而不忘行由或使而身竄於夔喜亦可知而鄉遊扵鄭
事大夫之賢者竊效古人之居邦就有道而正焉庶幾
君子之好學
荅姚子才
荐蒙肯顧寵示長牋豈惟嘆駢四儷六之精抑亦見聞
一知十之學方觀韓子送何堅歸道州之文端頼澹臺
助言偃為武城之治尚容再見以馭謝私
荅章教授
日邊得郡寄千里之股肱魚腹有書見五年之面目禮
過於厚分非可堪某官挺秀相門蜚聲帝學文法漢而
尤古詩擬騷而更工衣冠盛唐室之䔥詩禮傳孔庭之
鯉滿門科第継元佑省闈之風異日功名嗣慶曆名臣
之頌學無入而不得辰何来之太遲窮年屹屹膏油業
已精於韓吏部諸公衮衮臺省官豈冷於鄭廣文名譽
巳崇富貴將逼某燈共庠序年同遠巡懷高山流水之
音起日暮春天之嘆遠官夔子國幸巳脫於風波来遊
鄭公鄉庶可逃於罪戾
荅泉州交代周參政
千里分符叨継重臣之後雙緘拜賜輙為盛德之先覩
鳳有期續貂為媿共惟某官學術荀杯人才卨夔昔遇
上皇聳風采於臺諫晚事聖主贊謀謨於廟堂久均逸
於巨藩暫飬高於琳宇如昔者大老之二兼天下逹尊
之三盍歸乎来爰立作相某不學亡術見賢思齊將入
境以觀風碩登堂而問政竊比曺相一遵䔥何之規真
見周公不比宣尼之夢
與福州王參政
五載三州方幸投閑而置散一麾千里又叨宣化而承
流顧大邦雖非小子所堪然便道有見先生之喜共惟
某官性天小卓材地閎深道扶孔孟而襲其傳文追楊
馬而爲之配變儒風於兩學最治績於四川榮長諫垣
所陳無非大事巍參政柄有告必以嘉猷方蹇蹇以立
朝遂營營而去國四海咸冀其復起七閩豈得而獨私
盍歸何来如古者之二大老無出其右兼天下之三逹
尊碩趣曺装即膺漢詔某門闌下士學校諸生蚤親模
範之工遂玷簮紳之寵兹濫膺於劇郡幸密隷於崇戲
欲問為邦竊自比於顔子願言承教終不叛於韓公
荅趙知宗
五年三郡方幸投閑十劄十行又叨共理遠辱朋緘之
及仰欽謙德之光伏惟某官派出銀潢名高玉牒術業
炎劉之歆向勲謀仙李之江河兼爵齒德之尊有風雅
頌之好帝眷尤甚宗盟有光况惓惓忠臣不忘畎畆之
念俾振振君子咸陶麟趾之風佇觀昌魯之季孫行作
相周之衞武某昔在越絶獲知宗英屢陪觴詠之遊久
闊咲談之樂不謂晚塗遊宦重遇平生故人將使泉南
復継蘭亭之盛不令坡老獨称安定之賢
荅蔣教授
不學亡術繆懷刺史之章同官為僚行詣廣文之舍禮
過於厚緘来以朋某官姬籙傳芳莆田挺秀深究群經
之旨早聮千佛之名登科盖巳十八年讀書何止五千
卷眷此清源之郡雅為遊宦之鄉昔鳴子賤之琴今主
馬融之帳化同魯國諸生咸采於藻芹文振歐陽高第
行登於龍虎官豈容冷詔將被温某立朝甚愚為政尤
拙巳五年而三郡又千里而一麾將入境以觀風且升
堂而問道見尺書之面巳得其人游半水之宫碩咨以
政
荅興化陸教授
五年四郡誤懷假守之章千里尺書快覩同年之面禮
過於厚緘来以朋某官秀挺三山風高二陸才盖由於
天賦學况得於家傳搏風宜上於天池采藻尚淹於侯
泮眷兹莆水實為冠帶之鄉宜得宣公以昌仁誼之學
官豈容冷詔行被温某符竹濫分寶鄰是頼方驅車而
假道碩問政以登堂誦十年尊酒之詩辰乎何速見千
佛明經之士喜也可知
荅任運使
五年三郡方幸投閑一扎十行又叨共理首辱朋緘之
貺仰欽謙德之光某官秀挺三山名高千佛餙吏必以
儒術修身本乎誠明色正霜臺風采稔聞扵半豸位分
卿月禮樂咸資於一夔入則居清要之官出則為光華
之使著治績於數路藹歡聲於七閩姑為轉餉之䔥耻
作流錢之晏苟非仁義固未嘗陳於王前其在朝廷又
孰敢於諸任齒使軺暫屈召節䁀来某涉世最疎辱知
素厚千里誤分於符竹二天仰頼於帡幪教化美而風
俗夷小諸侯敢不自勉撫字勞而催科拙賢使者必能
見容
荅石察判(起宗)
巍中亞魁榮歸故里大策聳傳於多士長牋寵及於陳
人事甚盛而獲觀喜欲言而不足某官家傳萬石譽擅
七閩志雅在於奪標射果聞於中目詳觀切直之對深
得茂明之宜雖策勲有䔥一曾次之或殊然公議以王
後盧前為未惬清泉𬗋帽遽改觀於温陵綠水紅蓮聊
宦游於越絶佇自賓幕即登道山某幸兹分符叨與勸
駕果遂郊迎之語薄攄簮盍(之)誠式遄其歸策親之樂
孰加此不負所學許國之忠其自今
荅郭縣尉
榮擢巍第言旋故鄉荐蒙都騎之臨重拜雄文之貺老
獲觀於盛事喜實倍於常情某官經傮獲麟文冠薦鶚
蘭省復居於前列英聲益重於南州暫淹龍虎之美名
姑作神仙之隱吏力盖由於稽古人咸貴於為儒託諸
空言科第既已慁子行其所學忠孝可以立身微聖賢
其誰與歸於禮樂必從先進碩自今日以觀遠猷
荅興化何知軍
地異楚齊海不分於南北國猶魯衞政竊比於弟兄况
為天子守土之臣宜講諸侯睦鄰之好禮過於厚緘来
以朋某官挺生相門妙有家學早蜚聲於槐市果巍第
於風宸惓惓懷憂國之誠耿耿抱&KR0858;邪之憤官清而要
榮躋列宿之躔氣直以剛力請上方之劍乃反落御史
之膽恨不断侫臣之頭始知學校之有人孰謂書生之
不武上嘉蹇諤卒行其言天賞精忠遂魁其子風采聳
於天下名節立於筆端盍歸(玉)筍之班姑養琳宫之浩
符分千里方歌来莫之廉詔下九重行作去思之武某
聮名㕍塔共事賢關既臭味之素同又封疆之不遠相
為唇齒之國義莫重焉敬觀面目之書喜可知也
賀張尚書
伏審力辭從橐榮奉真祠縉紳高勇决之風當宁惜老
成之去不負所學於夫子無媿陸宣公能全大節還故
鄉真同趙清獻某受知最厚贊喜尤深方當危疑之秋
倍為明哲之賀日探車騎即登門墻
賀陳右相
廷渙大號相登真儒讙呼萬方聳動列辟某官氣大以
直學明而誠入則正色於朝廷出則乃心於王室行蔵
合聖人之用舍進退為天下之重輕不肯枉尺而直尋
惟務獻可而替否章屢上而求去甚力睠愈隆而挽留
益堅可謂大臣巳久慰蒼生之望爰立作相宜盡行平
日之言績坐底於咸熙喜真成於不寐
賀汪尚書(應辰)
光膺帝制榮緫天官讀侍金華班高玉筍共惟慶慰其
官書讀萬卷心醉六經養孟軻之直剛得仲尼之忠恕
入則居獻納論思之地出則揔方伯連師之權德名重
於華夷治行最於閩蜀學以傳道真宜為萬乘之師才
可佐王奚止居六官之長孰能熙帝之載當今舍公其
誰兹與議之所期非某敢私其祝
賀陳左相(康伯)
誕敷明命榮陟首台用賢非以序遷簡帝實由人望某
官學傳聖絶心造道微德寬大而能有容氣直剛而不
可奪入則以嘉猷而告君出則以斯道而覺民房元齡
心不啓權斯能持於衆美䔥相國法若畫一固宜冠於
群臣况宰相以鍞撫四夷而丈夫當掃除天下今日之
事舍公其誰侵疆未歸人咸望於夫子不仁者遠功實
在於皐陶罔俾古人獨專其美
賀虞右相(尹文)
廷渙大號朝登碩儒選衆得賢若舜湯命相之日縉紳
相賀如文富宣麻之時讙呼萬方聳動列辟某官勇自
仁出忠由孝移鯁諤傳世南之風敬義禀坤爻之德入
則以嘉猷而告后出則以斯道而覺民拯社稷於艱危
靜胡塵於談笑周瑜赤壁之外不見雋功謝安淝水以
還未聞相業公獨得於兼俻事非止於一書樞府出而
全蜀安衮衣歸而敵國惧果膺爰立式慰爾瞻然大臣
以道事君而春秋責俻賢者碩以天下而自任勿謂吾
君之不能魯國侵疆未歸責端在於夫子樂正為人好
善喜竊同於孟軻罔俾古人獨專其美
與交代胡侍郎
執筆螭拗昔類蒹葭之倚分符閩嶠今同穅秕之颺不
啚衰暮之孤蹤復有交承之雅契某官心傳絶學天賦
剛腸當姦邪誤國之秋奮忠誼敢言之勇朱雲請上方
劍欲断侫臣之頭賈生陳痛哭書碩繋单于之頸去國
盖一萬里投荒踰二十年會上聖之嗣興起孤忠於久
廢心惟憂國屢推造膝之誠義不戴天力沮和戎之議
卒落落而難合竟栖栖而不容周宣方撥乱以興衰韓
子乃投閑而置散銜杯里巷晦迹桑榆盍歸乎来萬事
之問在伯始無出其右十里之難制一賢赤心素結於
睿知白首姑煩於卧治初需漳浦之次遽易温陵之麾
佇竢晉中詎容𥙷外某輩行相絶官僚偶同聽詩書執
禮之言資直諒多聞之益左右共書於言動後先相継
以承宣誦十年尊酒之詩修尺素雙魚之敬来何太莫
宜趣曺相國之装政務惟新奚煩楚令尹之告
梅溪先生後集卷第二十三
