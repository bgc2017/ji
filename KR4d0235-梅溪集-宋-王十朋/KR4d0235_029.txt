梅溪先生後集卷第二十九
墓誌銘
周承奉墓誌銘
予游太學與周君懋為同舍生明年同擢進士苐又明
年予為東諸侯客周自婺女来訪焉不見盖五年矣予
再仕再去國周官游歸故鄊走書數百里以先承奉公
之訃来告又以三山林君㞯之状丐予銘予流涕讀之
不敢辭公諱某字純臣婺州義烏人曾大父某大父某
父某皆晦迹不仕公孩提喪母少長聞之哀慕如成人
事父及継母以孝稱撫幼弟教而室之身任家事不私
有其財同居五十年無間言人以為難教子姪尤力子
懋業上庠歲一往必戒之曰母怠而修懋遵誨敕不
懈益厪丁丑春射策遂登甲科妷憲踵與薦書鄕人榮
之懋教授邵武侍公以行公諄諄然以職事勉之教授
君温&KR0779;長者待諸生以誠寓教誨扵色笑間不嚴而勸
秩滿咸惜其去義方力也紹興天子上長樂宫夀
官及高年公授右承務郎致仕今天子嗣位轉承奉
郎人謂積善之報隆興元年六月庚申卒享年七十有
一以十月乙酉葬于邑之鳳林鄊長塘原娶劉氏與公
同年生賢淑稱之今無恙男一人即教授也女二人歸
進士樓世南楊巽孫男四人伯奮仲堪叔獻仲熊孫女
一人長許嫁何次尚幼公姿魁碩為人質直通曉世
務衍扵財而好施急親戚故舊之貧者與鄊黨鄰里歲
歉而艱食者棄逋負廣津梁崇釋氏以植福爲尤多勞
扵治生而能自佚扵谿山杖屨賓客游從壼觴博奕間
性友愛會弟先卒病遂劇有唾壼常以自隨一夕命家
人亟去之曰吾行矣奚用此爲巳而果然嗚呼宇宙一
壼也形骸涕唾耳寓形扵宇宙之壼而自與窮逹榮悴
利害是非毁譽之境接真邪妄邪吾扵公不怛化之際
竊有取焉銘曰
周出扵姬實爲著姓烏傷一門蔚有餘慶
公扵孝友匪習而性必謂之學是亦爲政
天報以子且及其身子蜚令名身亦逢辰
化不吾怛歸復其真斵石銘幽以詔後人
何提刑墓誌銘
永嘉自元祐以来七風浸盛淵源自得之學胷臆不蹈
襲之文儒先數公著述具存不&KR0988;不迂詞醇味長鄊令
及門孔氏未必後游夏徒也涵養停蓄波瀾日肆至建
炎紹興間異才輩出往往甲扵東南若舍人何公又其
卓然者歟公諱逢原字希深世為温人曾祖某祖某皆
潛德不耀父某累贈奉直大夫妣王氏封太宜人公姿
穎異眉宇秀整頎而長身兒時強記覧落筆語驚人嘗
賦松柏後彫志趣不凡識者期以遠到擢進士乙科調
秀州司戸參軍未赴召對敷奏進止剴切詳雅除敕令
所刪定官書成改承奉郎遷秘書省正字時秘閣初建
登&KR0801;皆極選公翶翔其間讀異書見聞益博丁母憂服
除復舊職以言罷通判池州歲飢公攝郡事發廪以濟
有以專輙諫者公曰以此獲譴所甘心焉爲粥以待于
路病者藥之人由是免流移飢而不害秩滿除樞密院
編修官兼權左司郎中起居舍人中書舍人初奏氏盗
權以國事讎殺大將竄忠良鉗天下口神怒人怨公爲
書生時嘗客其舘授其子以經扵是間見以物議洶洶
告秦氏曰吾所與語者天也豈復與人校是非公曰天
之心即人之心也豈有異哉秦氏大銜之㙜諫承風捃
以他故至是再黜久之除添差通判處州公以才進譽
藉甚自樞屬攝從班兼數職光顯于朝去不以罪且下
佐小州士論屈之公以近鄊自賀無幾微愠色君子謂
其得大雅之明哲太守某聞其賢以郡事諉之公既深
厥職剔蠧鋤梗郡遂大治俗生子多不舉公重賞嚴禁
飾保伍諭以天性所活叵計除浙東參議官改提舉湖
北常平茶監事湖北産茶病私鬻江西悪少越境群至
數以千百相挻為盗材落間戶閉白晝公憂之乃與憲
司謀以戍兵三千隷盗賊司分布要衝以遏之盗販者
息民賴以安徙知嘉州嘉遠王都吏横而肆訟諜紛委
率出入其手公至立訟者于庭俾自供曉以曲直悔過
者随遣之不悛則懲以笞罰訟由是簡犴獄屢空罷行
估不一毫市扵民去之日闔境交送携扶填擁至不得
有然香于臂以祝者且曰自有漢嘉無此賢使君祠于
佛舍至今奉之除成都路轉運判官四川類省試有請
託暗記傳義之弊朝廷擇清德重望士以董之差公充
監試官公措畫有方内外嚴密纖分不通前弊盡革時
號公選明年廷對蜀士果多巍科廟學歲久而壊像貌
&KR0627;剥易而新之植嘉木增養士員頌之者以比文翁除
知䕫州未至改潼川路提點刑獄行部至合州有重囚
衣鮮潔而械有塵垢公親鞠之情得乃縣吏受賕釋其
械遂竟其奸且申明縣吏行常禄雖枉法而罪不重故
獄多冤濫乞自縣吏掌獄者亦重禄朝廷從之大足尉
利盗贓殺匿者以滅口而以病死聞公疑而詰之尉■
色動捽赴獄果自伏人以為神明監司歲薦舉劫扵有
力不得如已志公獨記姓名壁間䟽臧否于下有状不
待請而舉由是孤寒皆蒙識拔奔競少衰就差轉運副
使再監類試院乾道二年召赴行在除金部郎中公久
患臂弱至是䆮劇力丐祠除福建提點刑獄事以四年
三月某日卒于官舍享年六十有三階朝散大夫公為
人謙恭樂易持心近&KR0779;不為崖異行善諧謔然未嘗忤
物儉扵自奉澣衣菲食以終其身通守两州不按臨属
邑五持使節所過州縣止數軰人不知其為使者每謝
卻厨傳吏以例冊言公曰吾知奉法而巳何以例為專
以愛民爲心治尚不擾故所至可紀有古循吏風故相
趙公鼎參政孫公近皆&KR0779;遇之尚書吳公表臣端明張
公闡樞使汪公澈皆舉以自代然公既忤權臣迹疎遠
十年楚蜀晚方還朝以疾補外遂致不起才不克究中
外惜之長扵理學尤精論語覃思二十年每見學者必
與講論有集觧十卷簡嚴明白超詣處諸儒所不到且
自序其書曰古之學者爲巳今之學者爲人爲巳則能
爲人爲人則两失之矣凡平日臨政遇物一以所得扵書
者從事盖非苟知之也善属文清峻遒麗雖倉猝應用
必自已出不剽竊前人語尤長扵詩有晉宋味有文集
二十卷外制二卷初育扵楊氏既登第復今姓嫁楊氏
女立其後擇師以教之買田以贍其家娶丘氏故左司
鐸之妺子三人長端木將仕郎孝而能文先公三年卒
次東里次少連女一人孫男二人曰鏞曰某東里鏞皆
將仕郎以五年十二月某日葬于吹㙜鄊西山瑞鹿院
之右公漕成都與大資王公之望善及憲閩五適爲帥
後事卒頼之既而移鎮鄊邦又經紀其家某與公同鄊
爲晚進慕其名久矣恨未之識及守䕫子始通書自蜀
召還迓于江滸公驚曰吾以子爲尚年少乃爯老邪一
見如故首及論語且授以集觧某傳之䕫學酌酒郡齋
講酬酢公舉觴曰吾不爲世俗祝願子得詞早還故鄊
某感其言餞于白帝詩以送之公喪自閩某弔于其家
諸孤以墓銘見属明年冬興化簿葉仲堪以行状来其
受公一日知不敢辭銘曰
賢哉何公邦之傑博通六藝窮舘鎋為已為人皆自出
致身事君恥容悅忠告善道乃見黜施于有政果藝逹
學道愛人治可述栖栖萬里走輗軏君命召還巳白髮
陳力下就四七列歲寒不凋出持節命也歟哉遽嬰疾
死生晝夜貫以一没世名稱不磨滅
贈少保王公墓誌
紹興丙寅春某初肄業太學今資政殿大學士參政王
公為博士學者咸敬而仰之師道之尊如陽司業衡鑑
之精如陸宣公慨然痛革時文之弊一歸扵正如昌黎
歐陽二先生士有經指授蒙品題者咸見頭角為時聞
人某最不才且晚進亦以舉子之業誤被賞識遇稠人
必誦而夸之卒繇舍選竊科苐先生奬借成就之力也
乾道戊子冬十月某懷清源郡章過三山拜先生于黃
堂賜之酒既半出示所述先少保公世次行實且曰吾
欲求有道能言者属之碑子其人也某懼而避席曰先
生誤矣某不摳衣趍隅二紀于兹矣道固未之聞也而
言尤不工先生門人弟子滿天下而以是属謏學小生
烏能發揚遺懿之萬一邪力辭至五六卒不獲命明年
秋八月書至自永嘉督益嚴廼即先生之所述而系之
公諱綱字振仲先世閩人徙錢唐開元中旅游漢沔間
至㐮州榖城樂其風土遂家焉六世祖公逹生居能居
能生崇遇崇遇生公之曾祖考諱允中有子諱迁扵公
為皇祖考生皇考諱文自皇考而上皆隠處不仕皇考
以公登朝絫贈朝奉郎今天子即位之三年求治甚
切思用異人得公之子喜甚擢左諫議大夫宣諭江淮
入參大政扵是襃其三世贈公之祖考太子太保妣向
氏琅邪郡夫人彤氏博平郡夫人贈皇考太子太傅妣
黃氏定㐮郡夫人贈公少保配張氏㐮國夫人王氏世
有隂德扵鄊閭至宫保尤號長者見其容温然知其為
德人也平生無忿恚未嘗笞詈人嘗使㒒曝麥扵場㒒
游博舍去雨俄至漂且盡杖之三終身以為恨仲兄役
扵鄕主郡驛僕盗用官米絫之宫保自誣曰使㒒者我
也兄不與知官吏皆知其不然以宫保執不可奪姑緩
其獄一日將致刑忽大赦遂得釋一郡歡呼曰天果不
䧟善人鄊人有負逋無以償鬻其小女扵市頗有姿色
宫保見之不商其直而售且曰翌日以女来作劵果如
期而至宫保笑曰吾焉用汝女聊爲君償逋耳卒歸之
所居去杜母鎮十餘里有僧與鎮將邢氏有怨發怒投
張海爲賊䆃之自均房来𣣔復仇宫保聞賊至曰我若
去必殘吾鄊因具牛酒以待賊見其状貌兇暴之氣頓
銷且素聞其賢甚敬之約其徒秋毫無犯僧感舊恩見
則拜曰此来專欲謝公而報邢也力觧之不可遂醉而
閉之亟遣告邢舉族遁去賊既退乃徐出僧至鎮追其
徒不及竟無所肆其毒猶于京豪侠任氣使酒而好闘
市有一無頼少年惡之嘗切齒宫保呼無頼子與錢十萬
使市布扵房陵衆皆争曰吾㒒使不乏何至用此人必
不来矣不答無頼子得錢醉酒蒲博數日而盡遂遁去
争者咎之宫保曰吾非不知顧吾姪深悪其人常恐杯
酒之後一與之遇事有不測吾以百千去之所以两全
之也常曰家貲非我獨有當三分之一以給家用一以
奉官輸一以待賓客賑貧窮故四方之士皆奔走其門
有所求随其意而飽滿之飢者分之食寒者遺之衣婚
嫁不給者助之貧而死者為之辦棺槨具衣衾士大夫
罷官赴調流落不能歸者資其費假以僕馬遠者數千
里不計也扵是遠近翕然不以姓氏稱皆呼曰無怨公
議者以比漢伏不闘云臨終戒其子曰欲服人母蓄賄
欲睦族無議財尊師友以教子孫蔵經籍以待豪俊好
甘者飴以蜜好安者設以席果守吾言必將有後言畢
而逝琅邪夫人生二子宫傳其季也為人魁梧寬&KR0779;行
義著扵邦族遵宫保之業世其德而不變好學有才華
詩筆清麗所與游皆鄊之賢士及時之名卿大夫盛公
次仲帥南陽卒于官其子章卜葬于漢南貧不能集事
造門哀告曰聞公高義且多山林願得尋常地以為先
人宅兆慨然許之曰惟君所擇章既得卜凡葬所湏皆
仰給焉又舘榖其家數百指幾歲而不厭其好義皆此
類與從兄高相敬如賓三世聚居門内百口每食必同
席甘苦惟均上下無異財鄊人服之取以為法定㐮亦
嚴明有賢行事皇姑至孝年五十餘抱孫矣猶日親盥
饋性無妬忌愛庶孽過扵巳出宫傳篤學喜客不屑治
生業一切委夫人小大斬斬皆有條理宫傳篤扵教子
夫人佐之其義方慶善乃鍾扵公公幼謹孝有立及長
克家力學有功名大志時余公幹鄒公浩皆當世名士
相繼教授郡學公往從之勤苦絶人其業日進鄒公尤
留心教誘諸生課程其工拙美惡必題數語為品藻公
每蒙賞激遂為高苐舉進士中元符三年丙科授將仕
郎延安府法曹參軍宫傳遺之詩有利名埸裏持清謹
冠盖叢中寢是非之戒公敬佩焉丁外艱執喪哀毀過
甚跣而尋山以葬足為跰裂服除調慶州司法參軍帥
錢公昂高其才而委任之以進築香柏㙜神堂九羊堡
應副有勞及該八寶赦恩絫循儒林郎有禁卒五人夜
踰甕城劫門者衲衣門者凍以死而復活案具當斬公
白帥曰一衲直數百錢且變主不死而殺五人情有可
矜錢公曰公欲云何曰此軍人也若送經略司則死生
在公特筆耳錢公忻然從之獄官怒曰公𣣔以國法市
隂德邪公不為動卒皆活之以久去親闈自陳合入支
掌資序罷歸授江陵府觀察推官分曹建掾改為司兵
曹事属貳車虚席公攝事歲餘一府仰辦江陵太府諸
司皆在争以事諉公目為府中一俊常平司檄主管其
司事時湖北行方田法主扵是司前使者去憲攝之又
按獄湖南獨僉廳行其事公知其法之弊委曲調護利
則伸之害則違之又選擇所差官而授以方略扵是方
八州而無訟公不自言既去官後使者白其功于上特
循承直郎丁定㐮夫人憂扶護北歸哀感行路服除授
開封府扶溝縣建雄鎮權府學博士改奉議郎知金刑
漢隂縣在京西極境治所去利路界十餘里梁雍之民
錯襍其間公臨以簡易人甚宜之范公致虚以前執政
鎮南陽聞其政聲辟知穣縣辭不行終更屢轉朝散郎
賜六品服擬通判濟州未赴以建炎元年十月十一日
薨于家享年五十有五公為人淳質任真不事表襮遇
人以一誠喜稱其善有過則面告戒之退無後言平生
恬退不妄干進入仕二十八年在官纔十考其除内艱
而造朝也盛章為開封尹權勢震赫以皇考舊恩欲報
之公公固不附又嘗欲以妻黨張氏女歸公公拒不受
積以為怨因不被薦巳而章敗其客皆坐遠謫公獨不
汚承祖父之風好施予不蓄資財居官尤廉潔先世雖
&KR0779;所産至公益貧自漢隂代歸糧食不継范公宗尹有
詩曰丈人古君子清德肖冰玉仕宦三十載一飽猶仰
祿驅車向金闕此行何太速家山豈不恋陶令瓶無粟
知者以為實錄其調濟州通判州有田隷西城所巨閹
李彦主其事兇熖熾然人曰公必往見之不然且有禍
公曰吾寧不調不能屈扵此巳而果見奪其得倅徽州
未出都而金人再犯闕公在圍中官索金銀甚急人多
匿不肯輸公劫掠之餘嚢有數金悉以送官人勸公少
留以為歸資公曰國家如此吾尚忍有所隠耶
二聖既入虜營集百官扵秘書省聮名以立張楚公驚
涕而出曰始以為立皇太子若爾吾非所敢知卒不書
見者皆為驚悚篤扵風義其釋楬也同時鄊貢之士苐
與不苐數十人多依公以食貧不能歸者資遣之有風
鍳好奬借人物所許予後多顯逹范公宗尹為布衣時
年甫及冠公一見期以遠到奬成之其訓子弟造次必
以遠大老猶自力觀書以誘迪之聮案共檠夜分不倦
㐮國夫人聰明修整好讀書聞古今賢人才士之事業
則聳然慕之常舉以勉公且以誨其子先公十七年薨
公念其賢誓不再醮初公既葬皇考而不宜其地欲改
卜未遑也大資政知荆門軍以紹興癸酉正月十四日
奉皇考及公之喪葬扵故居之東北一里龜山之原各
以其夫人祔五子之深之美之珍皆未仕而卒之望即
大資政也今知温州之彦右承直郎一女適秉義郎歐
陽价早卒孫男十人鏞右從事郎銖右宣義郎鐸右迪
功郎錞右修職郎欽右承務郎鑄鑰錫鉞鉛未仕孫女
六人一適右從事郎錢慶祖一適右通直郎魏欽弼曾
孫淙濩自靖康之亂㐮漢被禍尤酷獲免者千一往往
無噍類獨王氏幾絶而復滋大資政又以儒術文章奮
結知明主致身執政爲時重臣初宫保贈制曰清塵
美行肩于古人重義輕財化貪息訟州閭以無怨公稱
之我宋造邦榖城以進士起家自其孫始迨兹萬機流
澤燾後信可取必君子曰王氏之有後也宜哉德&KR0779;者
流光天道不可誣也銘曰
王氏之先自閩徙杭有唐開元始家于襄
至無怨公植德好誼善積名成如漢伏氏
宫傳遵之不懈有加慶鍾少保進士起家
小試墨曹活人惟死攝官大府政聲有偉
匪人不附偽命不汚凛然節義可激懦夫
天嗇其年志不克究不在其身以昌厥後
果生人傑早蜚大聲模範太學作新諸生
勤勞于外治最荆蜀帝曰来歸資𡭗啓沃
進司言責入贊政機密䟽輸忠而人不知
惟帝知之大藩是卑不令而行德威惟畏
帝念老成行將相之先世之襃奚止扵斯
龜山之原小黃之口紀德豐碑有同峴首
杜殿院墓誌
杜陵先生以詩鳴于唐忠不忘君自比稷卨卒窮以死
君子知其必有後先生之子曰宗文宗武宗文之子居
蜀之青神號東山翁東山翁生禮僖宗時為諫官禮生
詳詳生晏景福中為侍御史公侍御史八世孫也又以
諫顯為宋名臣扵少陵有光矣公諱莘老字起莘曾祖
某祖某父某皆潜德不仕而以儒名家父贈右奉議郎
母■氏贈恭人公幼不好戲稍長知力學時學者宗臨
川禁蘇氏文公獨誦習有識器重之宕渠守石翼以師
禮致之遂自眉徙焉家恭之江津苐進士以地遠親老
不赴廷對賜同進士出身授梁山軍教授從之游者
益衆秦檜死魏公良臣參大政公䟽天下利病上之良
臣薦于上主管禮兵部架閣文字明年秋七月有星彗
于東方公指陳時政之弊時應詔者衆上命後省擇
而苐之以公為首進秩一階制曰言尤鯁亮士榮其襃
迁敕令所刪定官修書無慮十數至刑部断例尤盡心
有疑則反覆奏請同列服其精當迁太常寺簿尋除博
士時虜𣣔敗&KR0576;疆埸無僃公因輪對言状且曰勿恃其
不来恃吾有以待之上稱善再三曰朕知卿忠由是
有用公意顯仁皇后崩自南渡後典秩多失至凶禮
尤不知有疑議吏皆拱手公輙引古誼從容裁度大歛
前一日宰相遽召赴堂曰有旨問含玉之制公曰禮
院故實所不載以周禮典瑞鄭元所注製之其可因立
具奏上覧之曰真禮官也虞祭或謂上哀勞欲以宰
相行事主議者力甚公曰古今無是比卒正之今上
立為建王討論典禮尤備丞秘書面對論江淮守備
上曰卿言及此憂國深矣權吏部員外郎主右選小使
(臣)舊不出闕吏取而鬻之在選數百人無所訢公始命
出㮄闕以次就注擢監察御史遷殿中侍御史上曰以
卿忠直不畏強禦故有此授逆亮將寒&KR0576;遣使致慢書
傳欽宗凶訃請准漢地索大臣上决策親征公奏䟽
贊其决謂虜欺天背&KR0576;政宜待以不懼因上四事一不
限早莫延見大臣侍從謀議國事二申敕侍從㙜諫監
同守臣速舉可用之才三虜情雖叵測然宜以時遣使
示曲在彼四車駕既謀順動而留鑰宜擇重臣(此下缺文)
劉知縣墓志銘
永嘉號多士甲扵東南劉公全之以重&KR0779;長者稱德成
行尊而年與位不稱歛惠一同有藴莫施君子惜之公
諱銓其先閩人避五代亂徙温之樂清曾祖某祖某咸
有潜德父某贈右承事郎劉在邑為著姓世衍扵財至
承事公易以詩書所交皆一時聞人篤扵教子公姿秀
整力學能文未冠有雋聲鄊先生仰公文蔚孫公仲鼇
師友也每見所業必稱嘆許其遠到叔父奉議祖向授
徒于家公與從弟鎮從學以文行為稱首識者謂劉氏
有子知必大其門公果與叔父偕薦計㙜明年同擢進
士苐後六年鎮亦登科鄊人榮之目曰三劉公初調台
州臨海尉秩滿丞越之&KR0792;未及考丁父憂終喪注奉州
如皋今改宣教郎知秀州海塩縣今天子即位覃恩
轉奉議郎賜銀緋至官未朞年丁母太孺人憂歸葬于
鄊會海溢沾濡感疾遂致仕轉承議郎卒年五十六實
乾道二年十一月二十二日也公性愷悌為政務循良
飾以儒雅不求赫赫譽然所至咸有可觀台城之東數
里有泉可釀筩水致諸務歲婁易民病竹木輸公易以
石官私便之初公如浙西道繇&KR0792;遇惡少為儕務奪掠
比至嚴下令皆讋伏事有便于民力贊令行之不自以
為功&KR0792;人至今德之如皋土曠少耕者膏腴故壌弥望
皆葦茅公躬阡陌喻民力農墾田餘數萬畝流亡復集
初之官太孺人以老不行公念切謁告迎侍邑人惧其
不来状于郡及諸司以留公得請于省郆行李即塗老
稚駢擁委曲諭之乃得去及聞其還驩然相賀簿攝邑
事有誣告強劫者輙逮捕繋獄連坐以十數公至得其
情悉縦之按誣者頃之憲㙜来詰公不咎攝者或勸直
之不從人益義之進士丁時發者嘗客其舘公過闕謂
友人王某曰丁有美才文不俗必高第巳而果然海塩
水害稼被檄檢傷放秋苗數萬斛計貧不能輸者猶十
一請于朝得旨倚閣春饑勸豪右發廪以濟全活者
衆民無資以耕貸于郡給之且欲身任其責境内樂業
歲遂有秋學久廢輟圭租二百斛以倡士感而悅争輸
財以助之棟宇一新其務敦教化如此故一時諸公咸
称薦之侍郎劉公岑以先達高自標置少許可其帥淮
也將薦公于朝會罷乃巳公美湏髯風度尤不淺自謂
平生未嘗知憂與賓客飲必盡&KR0794;衆方紛然有所譏議
公若不能言者喜愠不形人莫得而親疎有忤巳者怡
然不與校人有善則稱不容口輕財好義務周人之急
觧衣指囷色無靳遇人有禮雖至賤貧者見之無慢容
尤敦宗好每相過必敕具即事唱酬日以為常工文詞
典而有致賦詩句法清劲自成一家字畫端謹如其為
人母瞿氏以太后八帙恩封太孺人娶瞿氏再娶汪氏
皆贈孺人又娶葉氏封孺人皆先卒男二人儼价儀咸
習舉子業女五人長適鄕貢進士林燾次許嫁國學進
士賈俁餘幼孫男一人女一人儼等將以四年二月丙
申奉公之喪與孺人汪氏葉氏合葬于真如之原求某
誌其墓某少與公爲筆硯交辱知最厚公既筮仕某猶
困場屋公遇人必借譽然未嘗自言歲戊辰某下第棄
舍選不就遇公于武林同渡浙江語其故公曰子有進
身路何乃自棄邪力勉之自越還學卒田舍法進公之
力也某赴番昜公餞别于道逮至䕫書問不絶且約會
老于鄊明年東歸道聞公訃嗚呼痛哉銘曰
有美君子温其如玉醖藉而文琢磨以學
施于有政不猛而循愛遺四邑活及萬人
婁郝以来世稀長者吾鄊有評公其人也
天&KR0779;其德胡嗇其言志不克究有子以傳
真如之原歸從先子陵谷有遷德名不圯
令人壙誌
令人姓賈氏温州樂清人曾祖某祖奭父如訥皆有隠
德王賈同邑且世姻故令人歸于我逮事舅姑以孝稱
從其夫某宦游于越入仕于朝出守饒䕫湖泉四州
賢而有助初封恭人再封令人乾道四年十二月十日
卒于泉之郡舍享年五十五六年九月乙酉葬于左原
白岩祔姑令人萬氏之右男二人聞詩聞禮皆國學生
孟丙蚤死女二人長嫁國學進士錢萬全次許嫁賈梓
男孫二人阿䕫阿閩女孫二人國娘晉娘敷文閣直學
士左朝奉郎新知台州軍州事王某誌
梅溪先生後集卷第二十九
