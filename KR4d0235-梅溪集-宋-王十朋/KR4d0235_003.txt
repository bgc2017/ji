梅溪先生奏議卷第三
除侍御史上殿劄子
臣聞聖人之德無以加孝天子之孝莫大乎光祖宗而
安社稷因前王盈成之業而守之者孝也周之成康漢
之文景是也承前世衰微之緒而興之者孝也商之高
宗周之宣王是也國有耻而雪之者孝也漢宣帝臣單
于以雪高帝平城之耻唐太宗俘頡利以雪高祖稱臣
之耻是也先君有讎而復之孝也夏小康滅澆以復后
相之讎漢光武誅王莾以復劉氏中絶之讎是也歴代
帝王雖守成中興雪耻復讎之迹不同其功光祖宗孝
安社稷則一而已我藝祖皇帝應天受命肇造大
業親平僣偽一統萬方聖子神孫継継承承可謂盛矣
不幸運厄陽九醜亂華靖康之禍有不忍言者國讎世
耻自古無之記曰君父之讎不共戴天春秋譏不討賊
以謂國無臣子齊㐮復九世之讎仲尼賢之椘以六千
里之國事讎荀卿罪之賢聖立言垂訓責後世之為君
臣為子孫者可謂至矣恭惟太上皇帝躬尭舜至聖
之德有禹文知子之明断自宸衷以社稷付之陛下
聖意端有在焉陛下天資英武慨然以興復為念竊
聞每對群臣論天下事則曰當如創業時又曰當以馬
上治之又曰某事當俟恢復後為之臣比因宣召語及
祖宗陵寝聖容惻然曰四十年矣臣仰知陛下之心
真夏少康商高宗周宣王漢光武之心也柰何在位之
臣不知忠孝大節不能仰副聖心之萬一復欲蹈昔日
奸臣之覆轍屈已以和仇讎之犬羊指祖宗中原之
境土爲虜人之土謂不當取指祖宗中原之人民爲
虜之人民謂不當納又取秦隴巳復之故地無故而棄
之以資寇讎以絶生靈歸附之望聞有說進取者則群
嘲而聚咲之大臣唱之於上小臣和之扵下并爲一談
牢不可破自非陛下剛明果断不惑群議則社稷大
計其誰與謀有君無臣真可以長太息也臣碩陛下
推誠盡孝終始如一言動之間不忘社稷食息之頃必
念祖宗側身修行上以承天意興衰撥乱下以慰民
心任賢勿貳去邪勿疑以革前日圖任之失有善必賞
有悪必罰以振冷日紀綱之弊仍下詔音戒飾有位無
小無大咸懷忠良去和附之私心贊國家之大計陛
下既率之以孝群臣咸應之以忠如是則可以動天地
通神明慰祖宗在天之靈無負太上皇付托之意
矣中原何患乎不復中興何待乎以日月冀耶
論史浩劄子
臣聞人臣之罪莫大於懷奸誤國植黨盗權忌言蔽賢
欺君訕上有一於此罪不容誅衆悪備焉其何可赦臣
謹按尚書右僕射史浩人品凡下天姿險奸昔為士人
以榷酤犯罪身幾不免及試吏州縣奸賍狼藉悪声播
聞浩能以謟侫取容致身朝列夤緣遭際事陛下于
潘藩龍飛在天躐居政府浩不知盡臣子之大節報非
常之恩機巧百端得罪公議臣請條其罪悪之著者有
八焉往歲太上皇帝聞欽宗之計痛切宸衷下詔
親征思雪國耻知陛下春秋鼎盛智勇天錫断然以
社稷付之深望陛下之大有爲也浩爲心腹之臣不
能以忠自效乃於義不共戴天之日首進寝兵之言專
主和議以沮大計盖欲踵秦檜之態爲固寵之身謀此
懷奸之大罪一也太上皇憤&KR0647;亮之渝盟悟和戎之
失策以疆埸之事付爪牙之臣大將吴璘䓁奮身血
戰復秦隴故土屯兵固守俟時投機縦未能長駈以定
中原亦可以牽制虜人南牧之患浩既主和懼吴璘進
取隂使其黨鼓扇浮議妄謂虜與西夏恊力攻璘遥從
中制令不退者斬遂取十三州之地而盡棄之將士喪
氣中原離心誤彼生靈盡遭魚肉不獨棄地是乃棄民
不獨棄民是乃棄信皆由浩欲售一已之私而不頋國
家之大計此誤國之大罪二也浩履歴既淺德望素輕
驟居要塗天下竊咲於是取國家名器為一巳私恩躁
進之徒翕然合為一黨門闌可以炙手士論為之沸騰
至有嫡子嫡孫之號親姪過房之稱有號密傅心印者
有號正法眼蔵名者名居宗派布在朝列者紛如也昔
王叔文竊柄有八司馬之黨李逢吉用事有八關十六
子之徒浩得時遇主如此乃欲效叔文逢吉之為人此
植黨之大罪三也浩自參朝政即盗大權視宰相若無
人待同僚為不物人皆畏其凶㷔莫敢誰何官爵科第
輕以與人進退百官悉自巳出自為右揆益歸其奸方
欲排擊所憎駈除異巳會其腹心内潰黨與相攻陛
下察其奸邪知其朋比收㰖權柄出自宸衷不然朝廷
之禍可既耶此盗權之大罪四也陛下嗣位之初首
下求言之詔忠臣義士上封言事者非一浩抑讜直之
言不使上達有侫巳者則以免觧啖之春闈省試知舉
三人上體聖心策門時事浩疑其斥巳遂令黨人林安
宅追捕雕匠勒令毀板三知舉嘗面奏其事有旨令刊
行安宅憸人也知有浩而不知有陛下不遵聖旨而
惟浩是從卒不許刊陛下取士之始而浩首禁程文
何以彰清朝不諱耶此忌言之大罪五也太上皇用
天下人望起舊相張浚知建康陛下因付以江淮重
任擢為樞府委任之專不啻若憲宗之待裴度浩與浚
冰炭不同且惧其成功凡有奏請必多端沮之初遣史
正志往建康欲沮浚進取之計及其既還遂酬以郎官
又因詔百官言事遂令正志䓁密加詆毀指為許靖房
琯有識為之不平此蔽賢之大罪六也浩凡與同列奏
事未嘗不留身退則妄稱聖旨以誑之浩嘗有辤免參
政劄子未嘗稱祖宗及太上皇之德退則增加數
語以報行浩之欺君大率類此昔王欽若爲相每奏事
必䄂數奏但出其一餘則詐稱巳得聖旨馬知節嘗面
折其奸浩挾欽若之奸以罔衆朝廷無知節之直者以
折之此欺君之大罪七也陛下即位之初以大學生
經太上皇教養之久並與免觧浩乃爲巳恩務在籠
絡巳而聞諸生議巳遂深疾之復加沮抑嘗於稠人中
言大學有風波(臣)對以子産不毀鄊校浩曰某固無他
但上怒之爾浩近赴景靈宫行香道由貢院會太學補
試士子填壅鄧王回車避之聞者欽嘆浩乃作威以逞
爲士子所嘲既而語人曰上怒補試喧嘩欲令不考
某以誤其遠来救之浩善則稱巳過則稱君皆此類也
此訕上之大罪八也浩無宰相才而居具瞻之位遇
堯舜主而懷共鯀之凶陛下方當任賢使能圖回大
業如使浩軰久在廟堂其可以望中興之治耶臣碩
陛下正其罪悪竄之遠方以快天下之心以爲群臣之戒
再論史浩劄子
臣聞人主之職莫大乎任賢去邪任賢去邪莫先乎信
賞必罰任賢而不知賞與不任去邪而不能罰與不去
同古之帝王能任賢去邪者莫如舜舉八元八愷而相
之取四凶而流之可謂能賞罰矣未聞以十二牧之任
而處四凶于外也(臣)昨日面對論列尚書左僕射史浩
之罪乞加竄殛陛下謂今日已罷之臣知陛下
能去邪勿疑可謂無媿於舜矣及宣麻于庭乃以觀文
殿大學士知紹府輿論咸以為疑謂陛下雖能去邪
而未能如舜之正名定罪也人臣得時遇主未有如浩
不忠於主亦未有如浩浩不忠之罪不可以一二數臣
姑論其大而著者有八巳見前章效秦檜而主和議可
謂懷奸棄德順而資寇讎可謂誤國名在宗沠者不止
八司馬可謂植黨竊天下之柄不止如王叔文可謂盗
權陛下導人使諫而浩鉗人之口可謂忌言陛
下委任忠臣而浩百端譛毀可謂蔽賢留身奏事妄稱
聖旨可謂欺君善則自稱過則歸主可謂訕上八罪有
一且不容誅浩備有之其何可赦縱不投之四裔以禦
魑魅其可以巨藩大我而賞奸耶臣恐天下未必咸服
如虞舜時也况紹興密邇王都最為大府浩昔嘗為屬
吏奸賍著聞亦何面目見其吏民耶臣願陛下出臣
前章正其罪悪榹取名罷差遣竄之三危之地與天下
共棄之庶使大功不專於舜也
論進取利害劄子
臣共惟陛下以英武之資奮剛明之断不惑群議任
用忠謀遣二將臣出征淮甸首平靈壁敗虜將蕭琦而
降之又平虹縣降蒲察徒穆大周仁歸附者以萬計又
敗虜人于宿而得其州可謂日百里以闢國月三捷以
奏功矣投機而進勢如破竹恢復有期神人交慶正勇
者效力智者献謀時也况臣誤蒙親擢為耳目之官可
無愚者一得之慮以禆廟謨雄断之萬一乎臣竊謂工
者仁義之兵為弔伐而舉况中原本吾土地人民本吾
赤子正宜諭之以恩信先之以招納不得巳而戰伐随
之臣慮諸將或不知此臨陣之際未必無過有殺傷捷
獲之後又未必無秋毫之犯恐傷陛下好生之德失
中原来蘇之望欲乞陛下密詔張浚深戒敕之昔李晟
平長安李愬入蔡國朝曺彬平金陵皆得王師弔伐之
意宜諭諸將以此為法庶幾冨貴可以及子孫功名可
以垂竹帛也又三虜將既降宜速加封爵以勸来者昔
沛公入關留圍宛城陳恢說以莫若約降封其守因
使止守諸城未下者必聞聲争開門而待之沛公從其
言南陽守齮降封爲商侯封陳恢千戸引兵西無不下
者今中原列城爲虜守者聞皆有離心非不𣣔降但未
知吾所以待之者如何耳被聞蕭琦蒲察之徒降而受
賞亦何憚而不来不然則其心愈疑而其守愈堅矣今
日之事正宜若沛公用陳恢策則可以不戰而屈人兵
也(臣)又聞汪澈被召巳至中塗未知誰挕其任臣謂宜
今張浚并節制荆㐮庶得令出于一輕重不偏將士恊
心遠近同體緩急可以相聞勝負可以相援况荆㐮將
士素懷浚恩德皇甫倜之徒尤服浚威名右使浚兼制
之則人必樂於用命矣又璘退師保蜀陛下亦
以進取事詔芝且明諭以日退保由建議者之失不
惜為悔過語以慰將士及三路人心令璘觀時度勢以
圖進取如秦隴可復得宜即進兵以相椅角以牽制虜
人南牧之患如是則虜𢾗處受敵救覆亡之不暇縦未
得其頭顱必將遠竄沙漠矣此數者皆今日之所甚急
臣碩陛下與一二大臣速議如臣言可採乞賜施行
今正是天以機會授陛下時不可失也
論史正志劄子
臣聞奸人多謀能觀時而為進退當權臣植黨則必附
合以求進以竊美官及朝廷清明則又用奸計而苟免
以逃天憲熙寍初王安石為執政用小人吕惠卿之謀
變祖宗法度逐朝廷正人天下莫不切齒及元豊未司
馬光為相惠卿自知罪大為正論所不容遂丐祠于外
冀脫典刑時蘇轍為諫官遂首論其悪安置建州天下
抉之由是見祖宗時為臺諫者排擊奸邪未嘗因其
求去而容其幸免也(臣)謹按吏部郎官史正志操心傾
險賦性奸邪自為士人時常出入貴人之門專事交結
乃初登科遂欲求為秦熺之壻託平曰素所交結者賂
熺乳媪使之譽巳秦氏聞而薄之遂不見納既而干求
時相而得監倉善觀時以求進聞樞密葉義問欲議進
取遂竊吳若江淮表裏論而增損之自號恢復要覧以
投義問遂繇筦庫而得密院編脩為士論所嗤及史浩
執政欲主和議正志復變前說以投浩浩喜其侫已遂
遣之建康以為說客欲以口舌沮進取大計嘗談兵於
張浚之前為浚所不禮正志乃妄撰語錄設為巳與浚
荅問辨難之語歸以侫浩浩大喜之除為戸部郎官浩
與正志姪同而族異■拜浩而父事之在浩之門最為
用事故士論有親姪之嘲正志既不見禮於浚遂極口
詆之嘗應詔上書比浚為許靖房琯聞陛下召浚惧
其不利於浩唱為浮議以沮其来時人比之張又新今
陛下之浩之奸断然罷之知浚之忠破群議而任之正
志自知朋比䜛慝得罪於清議遂力求去朝廷乃以福
建運判與之正志能用奸以自免大類惠卿求去於元
豈之未臣濫職風憲苟不論而擊之寧不自媿於蘇轍
乎欲乞陛下特發英断明正志䜛慝朋比之罪以正
典刑縱未能行兩觀之誅亦當薄示三危之竄庶使元
祐清明之政復見於今日天下幸甚
再論史正志劄子
臣昨嘗論列吏部郎官史正志朋比䜛慝自知罪大欲
逃典刑力求外補朝廷以運判與之是用外臺重任以
賞奸也欲乞睿断正其罪而竄殛之至今未見施行臣
深所未諭(臣)聞唐王叔文以沾沾小人竊天下柄號召
■時有名之士欲僥倖而躁進者並以郎官清要之職
處之相與結為死黨至譽叔文為伊周管葛憲宗監國
之始首逐叔文而殺之其徒皆終身竄殛號八司馬元
和之治比迹正觀淮西功業冠出李唐盖繇憲宗必於
用罰於去邪也臣竊謂前宰相史浩之悪不减王叔文
其黨與之盛不止八司馬雖非天下竒才至扵撓節以
附匪人懷奸以害公議則一而巳如正志者在浩黨中
尤為親密出入門闌蹤跡詭祕人皆呼之曰継拜公又
榜之曰親姪遂自樞属驟迁戸部郎又遷天官郎使浩
不去則正志必躐處侍從矣正志去冬歸自建康不獨
搖撼張浚尤媒孽李顯忠之短必欲朝廷罷浚而誅李
顯忠以沮恢復大計非陛下保全而委任之則忠臣
良將身首且不可保豈復有今日淮甸之捷耶今國家
方欲恢復中原所賴以激勸者賞罰而巳前日二將奏
功賞不踰時輿論咸以為當䜛慝之人亦宜薄正其罪
今不獨逃司寇之刑而又以外臺耳目之寄處之何以
尉天下之公議乎郎曺運判至么麽也而臣喋喋言之
者非以其玷列宿汙外臺而巳而朝廷之刑賞公議之
是非寔擊焉伏乞陛下出臣兩章断然逐之以示去
邪勿疑亦足以懲一而勸百也
論廣海二寇劄子
臣聞王者將欲治外必先安其内不有小忍則不能成
大謀臣竊見陛下剛断不惑神武維揚命將出師平
定淮甸曾未踰月捷音屡聞盖將復祖宗之境土復
會諸矦於東都可謂得宣王外壌之道有光武大敵之
勇矣然臣愚計以謂治外必先安内欲小忍以成大謀
者今欲外攘(夷狄)而境内有廣寇海賊嘯呼為患猶未勦
除外未寧而内有憂不無上貽聖慮者臣竊聞朝廷議
遣鄂渚之師進誅廣寇想蕩滌固有期矣然臣相時度
宜恐未可遽進嶺外當盛夏乃瘴癘大作之秋北人衝
之未有不病者尤非行師之利臣以謂不如頓兵於桂
林以為聲勢而下詔赦其罪悪許其投降或不受命斯
可以必殺無赦矣海寇出沒無常尤為瀕海州縣之患
聞樞府嘗遣人招安之亦有受招之意臣謂二寇皆可
開其自新之路庶得境内稍平可專意外攘臣所謂治
外必先安内少忍以成大謀者此也臣又聞二寇之作
皆緣監司郡守不得其人所致既未能弭之於未萌之
前又不能誅之扵巳覺之後養成其亂以致猖獗隠匿
不聞遂致滋蔓為監司郡守者其可不懲之乎欲乞
陛下宣諭宰相稍正典刑仍别擇賢才以為外臺共理
之寄以分陛下宵旰之憂不勝幸甚
論韓仲通俞良弼劄子
臣聞古之為民師帥者能以德化人則人耻於為盗能
以威服人則人不敢為盗能以智略屈人則可以除一
時之盗三者俱無焉則何以為民師帥共理天下乎臣
竊見廣賊海寇久未撲滅上勞聖慮者盖繇帥守不得
其人既不能使之懷德畏威又無智略以勦除之也朝
廷不詰其致乱之由懲其不聀之罪又從而迁爲大藩
因而久任亦可謂失刑矣臣切見知明州韓仲通不能
防禦海寇致昌國定海諸縣皆被其毒而海道爲之不
通初有捕致海寇者仲通從而縱之遂致其徒益熾昌
國令嘗献謀於郡仲通忽而不听四明人莫不切齒朝
廷既不罷黜之又除知紹興府仲通不能治一郡其可
以典大藩帥一路乎知静江府俞良弼不能弭雷化之
盗遂致蔓延而二廣爲之騷然運使鄧酢用虔吉茶商
以禽凌鉄良弼忌酢併與茶商䓁皆不奏功致茶商憤
然嘯呼而起醜黨數千人䧟沒州縣殺戮官軍守臣有
死者其势方熾朝廷不能正良弼之罪乃因而久任之
安能使鼠竊狗偷軰即時殄滅乎仲通刻薄小人昔為
秦檜鷹犬其悪俻見於白蕳臣不復論之議者猶謂其
有麗才可以任使及治四明最無善状專用公帑交結
奥援海盗猖獗略無計畫其才亦可見矣良弼雖無仲
通之悪然聞其老繆不事事况二廣去朝廷為最遠斯
民所恃以為命者惟師帥之臣𡭗良弼為大帥而盗賊
充斥如此何以安遠人乎臣欲乞&KR1078;断罷仲通紹興之
除奪良弼静江之帥别擇有用之才以代之將見海廣
二寇不誅而自滅矣
論内庭節省劄子
臣聞生財莫若節財省用斯能足用今陛下方圖恢
復而板曺以財用不足為言常賦既不能供所須民財
又不可遽而取惟有痛加節省可以薄助軍興然節省
一事尤在聖躬親率昔漢文帝身衣弋綈以致冨庶唐
憲宗躬服浣濯以致中興藝祖皇帝幕用青布而僣
偽以平仁宗皇帝被用黃絁而風俗歸厚此乃前代
帝王之盛德我宋祖宗之家法尤不可不遵也陛
下比從諫臣之請裁减外廷官吏度一月所省亦不下
十萬緡以歲計之不無少補又切見内侍都知李綽具
到宫掖用度之數有云此項全支者有云减半支者有
云住支者内庭節約如此亦可以風化天下矣然臣愚
區區猶望陛下躬率之者益欲陛下於乘輿服御
玉食之間有可更加節損者親出御批斥賜外府以助
軍須以為中外節省之訓如内侍所具之數除德夀
宫不可减損外亦有全支而或可减半者亦有巳减半
而更可以分數减者陛下既躬率之為下者亦何敢
不從耶俟邊事稍寧自當復舊今日權宜行之正聖訓
所謂今日當如創業時也臣不勝拳拳之至
論宿州退帥劄子
臣聞宿州之師全軍退守觀時識變深淂進退之機然
而異議小人與聖意素不合者往往幸灾樂禍倡為浮
議以動搖大計以離間陛下素所委任之臣使其說
果行殆非宗社之福昔唐憲宗伐蔡戰數不利群臣争
請罷兵錢徽蕭俛之徒言尤確苦會高霞寓戰却宰相
揣帝厭兵欲赦賊以探上旨帝曰一勝一負兵家常勢
若師常利則古何惮用兵耶今但論帥臣勇怯兵強弱
措置如何渠可一敗便沮成計乎扵是左右不能容其
間断然用一裴度卒能成平蔡之功臣碩陛下以剛
大為心毋以小&KR1518;自沮察小人之意勿為浮議所搖敦
遣中使慰勞將士且令觧甲休息養銳俟時大臣如裴
度者益加委任以固其心勿使異議如錢徽蕭俛之徒
得以肆其䜛間况陛下今日之師為祖宗陵寝而
舉為徽宗欽宗復讎而舉為二百年境土而舉與
古之帝王好大喜功開邊生事者万万不同陛下隠
之扵心俯仰無怍小人異議亦何足恤哉投機而進知
難而退側身脩行任賢使能政事益加脩軍旅益加治
財用益加蓄以待天時人事之至可也顧在陛下断
之如何耳
論休假劄子
臣竊以今日邊事未靖正君臣相與有為日不暇給時
也竊見朝廷尚循平時故事假故稍多有妨機務臣欲
乞陛下未明坐朝日晏而退至放假故之日宜常御
便殿不拘早晚引見宰執侍從臺諫群臣賜以從容訪
問時務事有可採即時施行仍敕朝廷不可似常時作
假宰執日入朝堂百僚各任其職庶幾事務不廢共致
中興不勝幸甚
論林安宅劄子
臣聞口道先生語行如市人名曰盗儒此聖人之所必
誅王法之所不赦也臣謹按前知臨安府林安宅者其
盗儒之雄乎初令越之新昌納官妓為妾則以濫聞及
倅漳州盗郡將之權貪墨自恣則以賍聞及作廣漕起
羅織之獄誣䧟善良則以酷虐聞謟事鄊人朱倬倬令
何溥薦之而得浙漕倬雖小人然扵安宅有卵翼之恩
及臺官張震欲論倬安宅乃手䟽倬之隱悪數十事以
示震倬之罪人皆可得而言也而安宅納之其與吕布
事董卓而殺董卓何以異乎安宅出入史浩龍大淵之
門其在都司也進則見浩退則見大淵天府之除不由
正道物議咸鄙薄之有從何處来之語浩與大淵結為
死黨及二人反目浩託安宅和之安宅既欲效勤於浩
又欲獻侫扵大淵遂造其室為奴顔婢膝之態士夫傳
以為笑陛下比扵經筵嘗語臣曰近臺諫論龍大淵
事朕不私之已罷其職矣臣言陛下屈巳從諫以天
下為公不私潜邱之臣社稷之福也陛下称不私者
至于再三今安宅乃自託扵大淵之門以盗威福陛
下且不私大淵其肯私其門下士乎安宅自知罪悪為
清議所不容乃詐病以求致仕朝廷既以宫觀與之矣
又用計以復留臣近嘗面奏其奸陛下即諭宰相令
丐祠而去矣今又必欲朝辞冀僥倖復留之計動用奸
謀以要君父不顧廉耻不知進退真小人之雄者也或
謂安宅之才可以治劇然自知臨安以来初不見其所
長事無大小皆委於吏獄訟繁㒷而不能决盗竊公行
而不能治議者謂不逮前政遠甚是豈可居弹壓之任
乎陛下断然罷之可謂能去悪矣為安宅者固宜皇
惧朝聞命而夕即塗也乃復徘徊不去不知何所恃而
取爾耶臣欲乞断自宸衷正安宅之罪而竄逐之以為
不知廉耻者之戒
貼黃臣與安宅素無睚眦比因安宅奉史浩意旨
毀省試策題及程文之版臣以公議責之即非私
怨安宅聞陛下用臣爲御史即欲求去盖用奸
計以鉗臣口臣前曰面奏其奸即蒙陛下罷而
去之臣已不論列今聞安宅復求朝辞物議沸騰
咸謂安宅倚恃奥援不顧公議故臣不得不論之
碩出臣章示至公於天下
再論林安宅劄子
臣誤蒙親擢濫司風憲比嘗面奏前知臨安府林安宅
奸邪交結䓁事陛下即諭宰相令安宅罷聀丐祠而
去臣仰窺聖意既俯听臣言得從諫如流之美又欲保
全安宅使不繇弹劾而罷爲安宅者固宜聞命即行又
復乞朝辤冀奸計得施欲求再用臣昨條列其罪謂即
賜施行今乃聞有旨令安宅内殿引見臣不勝皇惧之
至切聞仁宗之時任用臺諫言及乘輿則天子改容
事關廟廊則宰相待罪臣今論一小人而不能使其知
畏尚何面目居風憲之地耶安宅前日聞陛下用臣
為臺官即詐為風疾以求致仕既巳得祠命下復止罔
上要君尤足以見其奸詐今宜即去而復乞朝辤未有
班次而遽得内引是前日之奸計復行也臣切見近日
執政臺諫以疾求去者皆放朝辤安宅何人而得此隆
眷異禮耶欲乞陛下深察安宅奸邪交結之罪亟賜竄
逐以尉公議
梅溪先生奏議卷第三
梅溪先生後集卷第三
詩
某比緣職事朝拜&KR1148;宫瞻望松柏愴然悲涕
遂成小詩
崇觀升平主神游在九霄稽山嗟葬禹寰海痛思尭天
上仙宫别人問寳祚遥微臣望松柏魂思黯然銷
鑑湖行
蒼蒼凉凉紅日生葱葱&KR1273;&KR1273;佳氣横鑑湖春色三百里
桃花水漲扁舟行花間啼鳥傳春意声落行舟驚夢寐
胡牀兀坐心境清轉斍胡山有風味鑑中風物幾經春
身在鑑中思古人禹迹茫茫千載後䟽鑿功歸馬太守
太守湖成坐鬼責後代風流属狂客狂客不長家鑑湖
惟有漁人至今得日暮東風吹棹回花枝照眼入蓬萊
回首湖山何處是欸乃声中畫啚裏
禹廟歌
君不見逢英雄吞四海血祀初期千萬載稽山水像
棄長江&KR0647;泝波濤鬼無餒鳥喙辛勤十九年平吴覇越
世称賢故國無人念遺烈山間庙貌何凄然馬守開湖
利源迥歲沃黃雲九千頃年来遺迹半湮蕪庙鎻湖邊
篆烟冷吴越國王三節還尽將錦綉褁江山自從王氣
熄牛斗庙比昭王屋一間廼知流光由德厚祀典誰能
如夏后九年洪水滔天流下民昏墊尭心憂帝惧萬國
生魚頭錫禹洪範定九州功成執玉朝冕旒奔走訟獄
歸歌謳南廵會稽覲諸侯書蔵䰠穴千丈幽蟬脫塵寰
不肯留千古灵庙依松楸吾皇盛德與禹侔菲食卑宫
惡衣裘思禹舊績祀事脩小臣效聀躬薦羞仰瞻黻冕
懷遠猷退惜分隂慙惰偷嗟乎越山高兮可夷而丘鑑
湖深兮可埋而疇惟有禹貢声名長不杇告成世祀無
時休(道觀名告成)
與趙安撫乞䟽嶽
小麥青青大麥熟秧老𣣔移蚕𣣔簇皇天弥旬作淫雨
害及農桑一何酷麥枯秧腐蚕不絲無食無衣豈能育
使君今世賢方伯政過龔黃同舜牧僦金蠲放官與私
喜氣勸声傾比屋仁風已慰黎庶心誠感蒼穹理宜速
胡為烝泄尚如許隂沴干陽埋日轂豈惟泥濘困牛車
更恐魚龍上平陸閭閻競昼指日蛮香火遥祈上天竺
傷和無乃有冤民蠧政尚疑多大族使君有術開青天
按劾奸賍䟽滯獄
次韵濮十太尉詠知宗牡丹七絶
憶昔洛陽花盛日品第况逢歐六一姚黃一品價無双
更有左花千葉密
月陂春色滿花枝國色天香照雪肌當日栽陪恐無地
如今誰保舊園池
開元往事感傷中遺種猶餘一㩎紅借問通宵配妃子
何如及早念姚崇
春色遥興洛陽念風俗聊於記中驗今日苧羅山下魂
猶向人間吐妖豔
地近尭天饒雨露花王窈窕多風度書生不辦買花錢
空觧搖毫為花賦
香苞初拆暁霞凝甲第名園冠紹興玉葉金枝老詩伯
更將好語為褒称
造化無私處處芳家山想見亦春蔵無端竊禄身為客
孤負吾廬十八香
送僧游徑山
潜澗家風不蕪沒禅講詵詵尽瓜葛如今更有竒兒孫
雲水飄然継衣鉢徑山禅伯僧中龍向来名節真無双
我昔題詩已推許两度相逢不曾語子今此行真得師
掃除妄想叩深機我待衣冠掛林下遟子歸来話瀟洒
三月晦日邵憲(大受)宴僚屬于西園某與焉趙
提幹(濬)即席賦詩次韵
送春開宴種山西翠幄重重眼界迷一叚清和人共物
十分幽勝地臨溪鴛鴻曲水閣中集嬰燕落花枝上啼
賢榻獲陪文字飲不嫌蹤跡間雲泥
送昌齡弟還鄉兼簡夢齡
束書千里赴王畿戰藝賢關事偶違鑑水天高鴻雁集
左原山遠鶺鴒啼夜牀風雨客情惡春草池塘詩思飛
勉力還家對燈火待看双桂擢秋闈(時二弟赴補偶遺昌齡还鄉夢齡留)
(赴)
糶米行
詔書發凛周飢荒使君减價糶黃梁奉行上意固已良
小人用心胡不藏㪷米大半雜以糠横索民錢名貼量
怨語嗷嗷盈道傍我慙寸禄偷太倉見之不言咎誰當
言之人指為輕狂作詩聊語同舍郎
送會稽林簿(日華)棄官還鄉
望秦秦望山蒼蒼未秋先作歸意濃三山深處孟園好
(林簿家有孟園)松菊恨君歸不早拂衣高舉追冥鴻不將詩别
乖崖翁年来處士徑尤捷美秩清資等閑躐君獨高歌
慕隱侖林下何曾見一人芋魁豆飯吾亦有深媿折腰
貪五斗
戊辰歲嘗和韓退之贈張徹詩寄曺夢良至今
十年夢良方和以寄因贈一絶
𣣔識交情久遠期十年方和和韓詩他時更踐詩中語
偕隠谿山不可遟(某舊詩云有溪山昔隠風雨無獨听)
送趙可大如淛西
幕府游從盛一時之人襟宇更瑰竒西風莫作魲蓴恋
越國江山日要詩
中秋賞月蓬萊閣呈同官
中秋翫月小蓬萊風送婵娟入座来樽爼論文清有味
湖山照眼净無埃雲生脚底蛟龍卧影落人間鼓角催
(時方見月鼓角声動)把酒問天兼問月何時此夜更銜杯
中秋見月方以為喜既而隂蔽意殊不滿東坡
云良天佳月即中秋不以日月断也諸君有醵
會之約復用前韵
中秋翫月小蓬萊雲掩清光不放来頗斍襟懷增梗㮣
𣣔凭欄檻掃氛埃清宵忍放嘉賓散明日還驚俗務催
底用區區校時節良天佳月即傾杯
記夢
九月初四夜夢待先人游家之南觀田園闢徑於杉
林之間昌齡弟亦侍其側指杉徑云此異日歸去来
之路也覺而思之杉徑者三徑也淵明之事先君默
啓之矣書以記之
夜夢随先君梅溪策黎杖杉徑早開闢歸休預標榜魂
思驚暁醒精神發秋爽披衣照孤灯洒涕書惚怳
士人僧道俱贈岩桂
岩桂来三家清標共秋風聮芳近禹穴擢秀疑蟾宫膽
瓶金粟妍鼻觀天香通無心妄區别妙契將無同
府吏有以老求退者詢其年猶未六十詰其去
之由云𣣔全身避禍耳予善其知機勇退可以
媿嗜進之士夫有感而作
升高蝜蝂墮粘璧蝸牛枯措紳鴆梁肉是亦蝸蝜徒抽
身箠楚中勇退媿此胥衣冠與刀筆未可分賢愚
觀習水勝
漢武英雄思拓邊昆明習戰遺風傳吾皇仁心異武帝
思患姑為預防計𡭗曺生長行伍間操舟習水便宜閑
異日捐軀宜報國勿效水烏為盗賊(世之善水勝者多為盗竊目日水者)
(烏)
龍瑞道士贈岩桂
岩桂遥從禹穴来天香全似月宫栽金風凄峭飄龍腦
想見吾廬爛漫開
九日登蕺山
九日同登古蕺山眼明天闊興清閑杯傳但斍歡無尽
帽落俄驚鬢已斑鄉思遥馳三徑裏秋声近在八松間
茱萸未許陪朝士頼有清流數往還
夢齡九日有詩兼懷昌齡次韵
長記去年今日好門外秋香噴沉腦弟兄隣里同登高
把菊行觴楽非少山殽海錯鄉味佳銀瓶索酒不用賖
醉中不記脫巾卧明日頭上猶黃花今年豈不𣣔行楽
竊禄東州官事束那堪送酒無白衣旋糶黃梁買枽落
同如與子俱休休誰能長抱離鄉憂移書問訊惠連弟
三徑許我歸来不(余前此有歸㒷昌齡以為不可數以書来相勉故及之)
贈莊童子(名大成福州人)
日誦千言七歲兒方員動静早能知還家更讀韓公序
噐業他年必大竒
送朱丞
一片秋懷似亂雲不堪行客話離群紅蓮綠水尚留我
鉅竹老槐深憶君千里從今遥共月一樽何日更論文
好將平昔家傳學勉力登朝立世勲(朱故丞相之子)
贈夢齡兼懷昌齡
我緣竊禄寓東州子亦相從千里游鐡硯功名壮心在
短檠燈火夜窗幽治書朝錯宜登第射策公孫定取侯
他日三人老兄弟結廬相共保松楸
和夢齡十月朔日書懷
歲事遽如許玄冥威𣣔伸地炉猶未火客坐况無茵日
短驚瞻昴天寒怯報寅(予每以五更趍府而性尤佉寒)尤怜對牀弟尚
與短檠親
贈喻叔竒縣尉
叔竒攝職會稽公事之暇必訪僕於民事堂終夕論
文欣然相得輙成小詩見意
同舍同年友天資迥不群詩文侵晉宋兄弟類機雲梅
市訪仙侣蘭亭懷右軍(叔竒嘗集蘭亭亭作詩五絶)公餘時過我無
酒亦論文
贈王吉老縣尉
王吉老眇然一書生也能手斬凶人以報母讎申冤
請罪自投于府識與不識莫不壮之東嘉王某作詩
以紀其事好事君子必継有發揚之者
臣子大節孝與忠父母仇讎天不同賢哉會稽王孝子
感槩有古烈士風松楸一夕盗破冢親獲鼠輩聞之公
有司守法貸其命孝子銜恨無終窮誰謂書生膽如許
貌若尫羸中甚武手斬凶人提髑髏請死申冤詣公府
君不見齊㐮内行世所羞春秋賢之緣復讐又不見子
胥鞭屍報父怨太史為之作佳傳君今枕戈志已伸更
湏移孝為忠臣他年當作傳介子誓斬楼蘭雪國耻
十月望日買菊一株頗佳
秋去菊方好天寒花自香深懷傲霜意那肯媚重陽
菊晚不害好固宜登我堂書生自頭白奚用泣馨香
聞詩生日(十月卜六日)
良天逢十月嘉節過三元汝父初生子(聞詩吾長子也)吾親喜
抱孫長成今若許氣習有餘温雁序自相友麟經可與
言志宜存遠大學必探淵源伹務勤修德年齡不用論
十月十六日𣣔與夢齡弟及聞詩聞禮同游蘭
亭仍約喻叔竒偕行會天氣不佳喻亦以疾辞
出門而止兀坐終日懷抱殊惡
我𣣔游蘭亭天氣殊不佳同行感微恙杖屨不可偕出
門興遽闌兹游竟未諧遺文閱永和聊用慰此懷
和喻叔竒集蘭亭序語四絶
我自扁舟入越初蘭亭巳向夢中如崇山峻嶺至今阻
唱和詩成無處書(前日具筆硯治詩牌竟不成往)
群賢少長畢經過曲水流觴憶永和一代風流已陳迹
世殊事異感傷多
晤言一室許誰親相過無非我軰人放浪形骸嗟老矣
仰觀宇宙尚艱辛
茂林脩竹未成往游目騁懷聊自欣暢叙幽情有齊契
一觴一詠細論文
和韓退之晚菊贈喻叔竒
嘉菊何太晚十月纔黃花既晚好何益三嗅良可嗟開
日乃佳節芳樽對年家今夕苟不飲如此黃花何
夜讀書于民事堂意有所感和韓公縣齋讀書
韵
䆠游寓幕府幽懷属山林兀坐窗几間默求聖賢心沉
潜偶會意嘆息常弥襟世塗豈能騖古道聊自斟䰠穴
思𣣔探丹書未容尋青銅每自照白髮已見侵事業浩
無窮筋力媿不任丈夫固有志寕在官與金
李資深贈古瓦硯及詩
世貴銅雀硯常患偽乱真千金買渴雀虚名何足珍李
生心好古身困道不貧得此佳陶泓製由萬道人慇懃
持贈我噐古詩清新置之窗几間日與毛穎親未能草
太元姑用注獲麟羅文及端𬗋貴幸無比倫屈尔居蓬
窗與我同艰辛研磨媚權貴揮染劳精神兹我所不敢
銘以書諸紳
喻叔竒惠川墨
子墨客卿来自蜀綉川家蔵尤不惡明窗研磨出珠玉
客卿於君德良渥嗟予經年客蓮幕交絶方兄澁嚢槖
文房諸子亦蕭索同年於予契非簿特遣卿来助予學
不才拜賜心愧怍客卿之意殊不樂陶泓毛穎登臺閣
陳玄待詔同著作卿從予游失所託惟清惟静惟寂寞
但有詩篇日酬酢
戴夫人挽詞(同年姚筠教授母)
勤儉肥家福亦肥晚年門戶更光輝滿庭蘭玉俱藍䄂
照眼雲仍尽綵衣方外客携因果去月中人折桂枝歸
回頭往事夢幻影丹旐五雲原上飛
和趙可大四絶
僧居岑寂異官居索句搜腸撚断鬚那更雨中思底事
夢魂歸到種山隅
右僧舍雨中
杜宇声中春𣣔歸少陵老淚不禁揮與君共被浮蝸誤
不似淵明早見機
右聞子規
唾手科名尚少年無窮事業更居前辛勤不寐思經意
却笑邊韶好晝眠
右不寐
萬壑千岩擁越岡朝陵追念舊天王自嗟無路攀弓
劒尚忍興言及虎狼
右朝永祐陵
送黃機宜游四明(名子魯)
游宦東州識老成坐間談笑欲風生人如元祐氣尤直
詩不江西語自清雪棹非緣尋旧隠夜牀端欲對難兄
行聞太史奏星聚四皓聮珠臨四明(黃兄弟四人皆皓首号所居曰橘隠)
(堂)
盧仁及縣丞挽辞
妙齡才譽冠東嘉百戰功成暮景斜人在盧前有慙色
禮從戴後獨名家藍田美績誰能記綘帳竒兒最可夸
鄉里搢紳官業冷因公淪落倍興嗟
贈術者
枉道貴何益正塗窮亦榮誰辭談義命試問小君平
游天依寺
拂暁藍輿出蠡城稽山照眼鑑湖明千岩深處十峯好
萬壑流中双澗清香靄嘘成普賢像風松吹作法華声
灵烏不肯来城郭長伴高僧避寵榮
次梁尉韵
探春連騎入山城更喜梅仙亦會盟(梁後至)文字偶同吾
軰飲聖賢滿為使君傾(安撫尚書以僚属游山送酒六十樽諸公自山中回晚集于教)
(授厅為文字飲)詩逢好境天然好山為清流分外清瀟洒宗之
最年少我慙叨預八仙名(梁最年少)
酬陸宰用梁尉韵
收拾湖山付管城士衡獨步張文盟湧泉詩思逼人徢
屑玉笑談終席傾天色亦緣吾軰好路人能道長官清
要令巧匠鐫山骨記取同行八士名
和喻叔竒游天依四十韵
稽山高八雲鑑湖闊浮空禹秦有餘迹晉宋多鉅公我
来歲及周夢寐懷清風兹欣天氣佳扶桑欲曈曨駕言
天衣游盍簮盡鴛鴻經夕戒行李如期集仙宫(早會于天長觀)
聮騎出城南行行指秦峯千岩競吐秀眼界清無窮招
提在何許十里松隂濃林端忽鍾磬與客為先容群簮
擁花界双佩鳴寒空試將比天台大略如思豊(天台國淸山水)
(秀絶有思豊堂尤可觀覧)首讀邑浩碑妙理開昏蒙細觀元白詩丘
壑羅胸中蕭璧尚堪面(寺有面璧二大字)梁薪幾經烘(寺有梁時薪火)
(見李公垂詩)兹宫現有相禅客談無同朝陽最嶄絶白雲抺
其胷(朝陽峯最竒)杜鵑天下無至今映山紅鷄僧始開山道
業聞清衷思㪯照不起高價傾江東袈裟縷黃金宫女
自針工昭明親抱送禮意何太恭白馬忽渡江臺城喪
英雄國破遺衣在丹青落塵容(寺舊有梁昭明太子畫像)我軰皆書
生意氣飄如虹䗶屐共尋幽寕求香火功載酒懷賀老
招隠思戴顒賦詩效吹臺一飯敢不忠况我賢使君德
宇尤疎通楚醴餉百榼白衣走山中嗟余何為者天資
媿倥侗謬與酒中仙偶同蕺山松(蕺山有八松)同年妙詞章
况有山水供古詩如古琴山高水溶溶背嚢小奚奴捧
硯長鬚僮(叔竒題名)勝游與佳作二美今具逢品題徧群英
波瀾及孤蹤掬水弄華句比擬何凢庸(掬水月在手弄花香滿衣乃于)
(良史游天衣寺詩也)兹會如蘭亭同行類荀龍盛事在詩史奚用
呼畫工
梅溪先生後集卷第三
梅溪先生文集卷第三
詩
送元範赴省
清峭霜天振羽翰共觀一鶚氣軒軒願將柱腹書千卷
盡作憂時策萬言請繫單于同太傳不阿人主異公孫
龍頭素是君家物又見傳呼賈状元(國朝賈黯賈安宅皆狀元)
送劉政孫
蚤歲聲蜚舍法中漕臺前日始收功辛勤半世虀塩學
慷慨平生畎畆忠作佛肯居靈運後登仙更與阮郎同
瓊林宴罷游天禄太一然藜定照公
送劉全之
綵衣堂上別慈顔匹馬楊鞭指帝關千里清風生腋下
十分黃氣滿眉間手探春信尋梅去袖帶天香折桂還
定向蓬莱燕仙侣為言子晉在江山
前詩送三鄊文行雖各獻芹然非所以勉子大
夫茂明大對之意更為古詩一章
逆胡殘喘仍跳梁中興事業猶渺茫當今取士異平日
非為故事開科埸廟堂方諱口打賊翻抵正論為猖狂
紛又兒軰苟冨貴妄引申伯深阿王公孫老儒亦曲學
不敢正色言堯湯徒令天下慷慨士肝膽一劒生光芒
前年胡公以言逐言今已驗官未復近日徑山緣賦詩
裏頭衣白投荒服忠良自此多結舌道路相看徒以目
誰能言事如靖康陳東巳死歐陽戮國家飬士恩至渥
干戈不廢菁莪育諸公報國當如何莫把剛腸慕粱肉
丈夫一第何足道幸勿以此存懷抱賈生當獻太息流
涕痛哭書更施三表五餌請爲屬國繫單于大劉小劉
展盡畎畝惓又忠洪恭石顯軰視之當與奴僕同
詠柳
東君扵此最鍾情粧點村村入畫屏向我無言眉自展
與人非故眼猶青縈牽别恨絲千尺断送春光絮一亭
葉底黃鸝音更好隔溪烟雨醉時聽
次韻潘先生寒食有感
花媚韶光柳弄煙簫聲處處賣餳天誰知子厚懷桑梓
北望長號又一年
無頼楊花趁暖風旅中節物與愁逢一聲杜宇啼春怨知
在花梢第幾重
人間寒食幾經年甲子誰能記後先且盡一杯藍尾酒
莫將身事惱生前
悼僧德芬
身着方袍十一年緇林頭角稍軒軒參禪早悟前三旨
學道思歸不二門花落絮飛浮世盡風清月白片心存
異時我作高僧傳為記嚴公有此孫(芬乃宝印弟子嚴闍梨法孫也)
妙齡蕭灑脫塵籠高揖禪林話苦空萬水千山新道眼
一瓶二缽舊家風圓鏡肇論能知趣筆法詩章稍自工
圓澤精魂定何所想隨流水到天童
悼禅法師
閣中高隠歲華深龜鶴精神老不侵寳劒妙傳驅鬼術
靈丹長有濟人心彌明石䁀方聮句洪景袈裟遽掩衾
借問青牛何處去九天雲路杳難尋
毛虞卿見過
故人訪吾廬况是清和節高槐綠成隂芳草碧未歇携
手山間行清興浩然發呼童具鷄黍濁酒醅初潑貧居
媿荒凉野蔌草羅列盤實飣梅豆𬞞餐薦薇蕨主禮雖
甚微客色未嘗觖醉翁山水意不爲壼觴設蠏眼煎新
汲雀舌烹春擷澆君文字腸掉我清談舌人生會面難
歲月易飄忽君姑為我留怱怱莫言别
讀孫子尚舊所寄書
故人之書不易得片紙隻字皆可惜收拾永為巾笥藏
縱得千金不碩易開緘展轉時一讀又未能終淚横臆
之人門地盛衣冠萬里家居帝王宅干戈繚繞飄吾鄉
傾盖論交似疇昔我年初冠君猶少握手游從沗聮璧
金溪風月供醉吟君唱我酬常即席君詩句句清且新
高壓曹劉倒元白我才短淺何足論彊伴寧容小生敵
追風駿足横海鱗暫困鹽車與汙澤掉頭一去不可尋
南北茫茫烟水隔往年雁字時復傳近日詩筒杳難覓
眼中不見故人面紙上空懷故人迹人生會合能幾回
一别八年同瞬息我去無由君不来尊酒相逢更何夕
宋彦才挽詞
德著吾鄊月旦評丘園蕭散傲虛名袍雖不奪詩尤好
秋不曾悲賦自清早掛儒冠知有命晚憑貝葉悟無生
人間月落天池後定向維摩頂上行
宋孺人挽詞(劉方叔継母)
晚歲歸来奉伯鸞力將勤儉濟艱難鹿車共挽甘從鮑
㷱膽親調𣣔慕韓鏡裏玉容猶未老夢中銀漏忽驚殘
通家賤子非房杜長記登門酒盡歡
先君子去世五十日孤某入四友室覩平生遺
迹哀號痛哭絶而復蘇旣而書四十字以寄罔
極之思
先子神何在人亡迹尚存業餘經史案趣寄聖賢尊榻
冷寕欹枕堂虛巳盖棺晨昏徒泣血無路報深恩
李府君挽詞
利塗名路兩﨑&KR0706;甘向田園事陸沉一頃膏腴生計足
四時香火佛緣深築門東海于公意教子燕山竇老心
䘖涕為公銘隱德不緣䛕墓𣣔黃金
陳景公挽詞
冠玉堂堂骨相竒起家消息露蓍龜齒牙不妄千金諾
度量難窺萬頃陂車轍過門多長者箕裘傳業有佳兒
西園新卜松楸地記得公顔向此怡(公園有怡顔亭今葬其上)
先子於公分頗深晚年出處恨商參雖脩北海通家好
未遂香山會老心盡道吉人俱未艾誰知凶訃遽相尋
三年落盡思親淚今日登門又滿襟
次韻萬喬年李唐英二絶
七賢林下共忘機更有新詩爲發揮竹葉一尊添逸興
董風吹散臉紅微
黌舍炎炎畏月長竹亭取次納新凉文章風月湏兼美
莫使時人恨海棠
送章生端武
麟經絶筆今幾年學者異說何紛然操矛入室務相伐
誰能浚井得美泉梅溪野人獨好古遺經獨抱期心傳
從予講論有趙陸得趣往往忘蹄筌章生妙齡固可畏
聖經賢傳思窮研贏糧遠来若有意席未及暖俄言還
豈厭先生紙上語奥境不見徒留連春秋明日遂東矣
情鍾我輩徒拳拳
送羅生少陸
羅生黃山来從我梅溪游齒髮最年少學問能自修短
檠照深夜細字書蝇頭大業心𣣔潜遺編力旁搜新文
有佳趣日進殊未休吾愧河汾翁子學常與收行將拭
老眼万里看驊騮一葉下庭皐大火當西流遥望河陽
雲俄登李膺舟交朋重惜别挽䄂終不留吾腸百鍊剛
亦作繭緒抽籍也不吾叛尋盟定高秋
送茹生履
燈火勤勞覺瘦生望雲心断涕從横賢關春信無多日
手折梅花贈子行
乙丑冬罷會呈諸友
繆意開家塾微才愧斗筲雖迯有若叱寕免孝先朝尚
頼知心友能全耐久交殷勤惜别意終日在梅梢
江上遇夙二絶
薄暮登舟海颶生短蓬欹側浪峥嶸江神正好憐行客
莫待他時却世情
弭棹乾門(乾音干海上山名)浪未平同舟太半巳山行自慙不
是婁師德免葬江魚頼友生
宿黃巖妙智院
問訊開山始于今二百年徑幽微見竹社廢尚遺蓮觀
頌思元老游庵憶舊禅怱怱一宿客未盡滌塵緣(院有内照)
(庵趙清獻作頌軒名滌慮)
過黃巖
三日離家客悠然覺路長梅花十里眼竹葉一杯腸詩
思貪佳境眉頭憶故鄊江山看未足回首隔滄浪
宿慶善寺
剛被篙工誤遲留一日装川塗隔浩渺燈火亂昏黃呼
僕回行李尋僧宿上方山前十里雪夜入夢魂香
過天台
目逆神仙路丹成未暇躋雪深封佛壠雲暗鎻桃溪流
水無還有亂山高復低𣣔尋劉阮洞歸路恐成迷
過新昌
杖屨登關嶺山行無住時客情渾在眼鄕思苦關眉石
現金僊像谿蟠阮肇祠越山都幾點收拾上新詩
觀石佛
土木塗金巧逼真緫隨浮幻化埃塵何人着意鐫山骨
長現金剛不壊身
戴溪亭
高士逃名隠此溪凭欄遐想獨徘徊不知吾祖乘舟後
得得誰從雪裏来
曹娥廟
慟哭無尋處投江竟得屍風高烈女傳名重外孫碑荒
草沒孤冡洪濤舂古祠懷沙爲誰死翻媿是男兒
宿驛奥
未是他鄕客思家已断䰟明朝春色好宿處近花村(大芙)
(蓉小芙蓉)
題靈峰三絶
家在梅溪水竹間穿雲蠟屐可曾閑雁山新入春游眼
却笑平生未見山
洞中大士半千身住世端能了世因應笑玉簫峰下客
馬蹄長踐利名塵
三宿靈峰不為禪茶甌隨分結僧緣明朝杖屨丹丘去
帶得烟霞過海船
出鷹山
三宿山中始出山出山心尚在山間浮名奪我林泉趣
不及高僧一味閑
關嶺遇雪
路近剡溪春雪深此行有媿子猷尋毆馳千里争蝸角
孤負扁舟自在心
過鑑湖
誰把青銅鑄鑑湖湖光冷浸越王都東風二月西游客
買得扁舟入畫圖
春水如天浪未生扁舟真在鑑中行漁人不問君王覓
占得湖光亦自榮
月夜獨酌
月色撩人不忍眠杖頭獨掛百青錢一杯竹葉那能醉
澆起鄊心更黯然
太學寄夢齡昌齡弟
東望家山幾断䰟白雲飛盡路漫漫湏知太學虀塩味
不似親闈菽水歡事業未應孤鐡硯弟兄猶喜盡儒冠
行飛直待秋風便好作排空鷹字看
丁邜秋赴鹿鳴宴次太守趙殿撰韻
食苹開燕副招求夢草詩成寵士流要得異才聮虎榜
亦容下客盗狐裘早脩慧業欽靈運妄贊元經媿子游
刺史笑談風滿席定應吹拂到瀛洲
赴省治装有感
記得離家柳未黃歸来三徑菊花香一年強半身為客
席未遑安又趣装
再過鷹山三絶
大龍湫
龍大那容在此湫銀河得得為飛流好乘風雨昂頭角
直到天池最上頭
天柱峯
女蝸石爛若為脩四海咸懷𣏌國憂誰識山中真柱石
擎天功業勝伊周
天聦洞
重華疑到此山中鑿石䟽岩逹四聦端為草茅憂世士
不教無路獻孤忠
思歸
窗外西風竹數竿秋聲終夜趣歸鞍吾廬此去八百里
歸到家時天未寒
别太學同舍
二年客賢關傾盖皆故人况我同舍郎何異手足親虀
塩共牢落燈火同悲辛坐覺歲月忘所頼朋友仁西風
起天末淅瀝吹江蘋思歸適所碩惜别還霑巾祖席歌
驪駒别腸轉車輪離索恐孤陋重来約新春
戊辰閏八月歸臨安觀舊題脩竹黃楊丁香慨
然有感復書三絶于後
吾家風物冨檀欒最愛青青耐歲寒千里歸来面蒼玉
不煩時復報平安
同日種松今合抱後来栽柳已參天笑看軒外黃楊樹
我亦如君厄閠年
蕙蘭憔悴菊萎秋葉底蔵春巳數頭詩客不知花韻别
却言空結雨中愁
梅溪先生文集卷第三
