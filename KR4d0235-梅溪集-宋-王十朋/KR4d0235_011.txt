梅溪先生後集卷第十一
詩
九日懷故鄉
天涯行客倍傷悲鄂渚登高帽欲吹遥想弟兄行処楽
幾人同把菊花枝
登壓雲亭贈趙都統(撙)
早將忠義立殊勲鄂渚登臨氣壓雲異日雲㙜觀畫像
要湏壓盡漢將軍
九日倍諸公登高
鄂渚逢重九登高客䰟黯白翁泛壺觴青山滿欄檻詩
随眼界添酒逐年華减回頭望楚東半雨花思范(范文正公)
(番昜詩半雨黃花秋賞早去年此日在番昜故思之鄂渚少黃花有白菊)
十日觧舟晚泊江口望鄂渚漢陽
繋䌫長江口斜陽照兩州山遥瞻大别渚遠認南楼渔
艇家烟浦江神庙柳州(江頭有神祠在叢柳間)文通送别処春恨
可如秋(江文通別賦送君南浦傷如之何南浦在鄂渚文南文通以春送客而予以秋爲客悲又可知)
觧䌫南浦初泝長江江流出鄂渚漢陽兩山之
間雲靄横之如一山然
觧䌫長江口回頭思黯然封疆一川隔烟靄兩州連水
鳥飛㳂渚江豚躍傍舡好風知幾葦送我上青天
過金口市江中有渚名鯉魚甲渚上有芦花連
日遇逆風舟以寸進挽舟者行芦中成四絶
江山滿眼似相迎一閧人烟問地名舟過巳經金口市
水流應到石頭城
鯉魚甲露江中渚芦荻花浮渚上霜檣影落江疑是釣
巨鱗驚躍鷺飛忙
長江十里渺連空&KR0647;水那堪更&KR0647;風定是江神憐遠去
欲吹舡轉浙江東
江神不借一帆風急水難收寸進功歆枕高眠真有媿
挽舟人在荻花中
食蝦
江上秋風起魲蓴正憶家舟行良不惡日啖小魚蝦
宿通濟口
千里長江險舟行萝亦驚轉磯憂浪急入沌喜波平秋
老天猶燠宵長月自明洋洋通淂水何日済歸程
芦花
悲秋已過黃花節照眼渾疑白帝城更類吾家子猷棹
飄然乘㒷雪中行
芦花兩岸風䔥瑟渺渺烟波浸秋日鷗鷺家深不見人
小舟忽自花中出
夜宿思湖口繋䌫芦葦間夜半聞叢中有声舟
人驚起终夕為之不寐
老境殘秋路入&KR0878;眼中何物不關情芦花間蓼紅依白
江水歸湖濁帶清狐兔叢深應自賀鱼龍穴淺巳相驚
扁舟夜宿无人境展轉无眠到五更
舟中作
竟日舟行无一家无邊眼界只芦花花中知有㕍多少
為我傳書到永嘉
漢水
方城以為城漢水以為池横行江漢間楚子滅諸姬問
鼎輕周室争盟會淮夷子孫世有國地大先王時封疆
六千里俛首為秦雌虎狼不可親前後幾見欺始堕張
儀計卒至王翦師西風吹黃芦疑是騷人悲
宿夏郡口
夜宿古夏口時維季秋半江湖猶未落烟水渺元岸左
公昔屯兵仲謀方斫案助成赤壁勝坐使老賊竄壮志
寕下人借地聊取乱蛟龍淂雲雨鼎足王蜀漢英雄不
復見江水空汗漫
兀月十五夜
九月十五夜前年居故鄉雞黍修故事兄弟自范張豈
知今年秋扁舟葭葦傍三日无人烟雨細風悲凉澆愁
一杯酒苦語生悲腸
宿高牙
牢落楚天涯䕫門路尚賖落帆驚宿鷺弭榜傍栖鴉(有鴉)
(千百群集于柳)風伯声喧枕渔人水浸家江神阻行色非是恋
高牙(兩宿)
亡姊之&KR0830;在九月而不淂其日十五日讀坡詩
至英公燎須事不斍悲涕是日辛酉淂非葬日
邪詩以寓哀
先人六兒女姊長孝且慈德淑命不淑哀哉止於斯莫
年失爱子哭泣鬢成絲年纔五十七一病不可醫姊死
我在傍姊&KR0830;吾不知初聞卜九月不淂日与時丐祠既
不遂臨穴竟无期日月為我昏風雨為我悲宦游何所
淂抱恨渺无涯尚餘英公須未作子厚碑(某𣣔作墓志不遂)便
當回㕍蕩那忍過秭歸(秭歸縣在歸州有屈原故宅原既被流放怱然暫歸原有賢姊)
(曰女須亦歸喻令自寬离騷所謂女湏之婵媛兮是也袁崧以為姊歸之名始扵此)
買魚行
九月既望舟遇風不敢行魚肉果𬞞之味俱无粮亦
幾絶日莫聞讙譟声有小舟破浪而来賈紅塩魚及
鮓舟人争買之予亦買以薦杯因作買魚行示聞詩
聞禮
風伯一怒声如雷排空濁浪山崔嵬江湖千里人影絶
一葉小舟何処来芦荻花中有渔者蓑笠為衣楫為馬
止將烟水作生涯紅麹塩魚荷裏鮓舟人争買不論錢
我亦聊將薦杯&KR1356;烹庖入坐氣微鯹飣餖登盤色如赭
但能淂趣酒杯中也勝弹鋏人門下君不見仲尼魚餒
則不食陳蔡面猶含菜色又不見退之𣣔飽東海鯨馬
知家有啼飢声我居江鄉厭海味今日魚蝦八珍貴朱
門日㒷費万錢未必一生常適意尔曺異日宦西東一
飯安淂如今同寄鮓不湏劳孟宗但碩清白傳家風我
將歸結雞豚社不用擊鲜如陸賈但碩年豊魚米賤欣
然醉飽同天下
過八疊有小舟賣蝦是日風便但江岸萦迂疾
徐相半
舟經八疊疾还徐帆便風高水自迂要与麹生談妙理
試呼渔父買長須
過三义(在玉沙縣界)
派别從金口江行過玉沙風湾迃八疊烟渚會三义柳
老餘春色尊空負月華端如退之語江遠共蒹葭
泛泛江漢水
鄂渚上荆州泛(泛)江漢水縈迃知幾曲䔥瑟非一葦鄉
心秋色中旅思詩篇裏雲安在何処落日天(邊是)
宿網步時巳入夜猶行舟忽聞犬声知有人家
孤灯一點盖渔舍也是夕有月不飲
網步知何処維舟日巳昏孤灯耿渔舍一犬吠江村問
境欣名復(在復州界)歸心幾到温遥天有明月惜不照金尊
過畢家池有姓陳者送香橙八顆云有子在太
斈名景初有佛舍額曰永固院臨水而門閉有
神祠云江南吳王廟必孫氏也
甕間吏部姓名池僧舍人家傍水涯黍熟稲香俱可飯
橙黃橘綠最宜詩
江上人知我姓名枝頭手自摘香橙一盤来致殷勤意
儂有兒為太斈生
江東英傑旧孫郎遺烈于今尚未忘猶有神祠枕流水
一間茅屋佀昭王
晚過沙灘有渔㪯網淂鯿魚二百餘頭橙桔正
青黃以百錢買桔淂十六顆比鄉里小差而味
酸
渔人生計占沙洲一網鯿鱼二百頭魚未到家人買盡
明朝一網更盈舟
地近荆州見木奴青黃照眼两三株百錢買淂霜前顆
味帶儒酸似老夫
晚来諸卒競歡呼籴得香粳一斗餘拾荻為薪煮江水
就舡沽酒喫鳊鱼
舟中懷番易趙倅(公懋)及諸同官用九日登高
韵
君如别駕寵我媿淮陽黯番水偶同僚江楼屡憑檻感
秋悲思多惜别剛腸减䕫門嘨与諾安淂對岑范
宿𬗋微(在監利縣界)
高柳何人舍孤灯此夜舟遥從白帝去少為𬗋微晉
二十一日至福田院晉建聖節
魏闕回頭遠䕫門去路長万年天子夀一瓣福田香
小院蔵脩竹柴門傍曲江繋舟楊柳岸詩句落僧窗
宿金雞渡
曉起雞未鳴晚宿雞鳴渡雞鳴又還起扁舟觸烟霧不
作田文奔不效刘琨舞孜孜慕舜徒去去官䕫府
宿王家村
舟行湖北路千里家在浙東天一涯宿処問名同住処
梅花不見見芦花
扁舟何日到䕫州巳泛荆湖半月舡誤喜地名同故里
欲尋鄰舍竟茫然
王家又向此名村只欠青山佀左原滿眼黃茅仍白葦
荒蕪疑是我田園
讀楚東倡詶集寄洪景庐王嘉叟
預恐吾儕有别离急忙刊淂倡詶詩江東渭北何曾隔
開卷无非見面時
寄題番昜一江亭
一江明月夜歸遟蕭洒亝中小范詩亭自我名猶未賞
萝游江静月明時
早至魯家洑復入大江見石首山
入由通済口出自魯家洑半月良巳劳大江离又復濛
濛烟雨中兩岸渔人屋遥山瞻石首鄉味思海族(吾鄉石首)
(魚秋冬間最多鱼中上品也)
舟中記所見
不向三苗境上過(岳州乃三苗故都)此身端怯洞庭波浪翁未
免敖牙戲渔父時爲欸乃歌䖝喜年豊頻擣米鳥憂沙
漲自淘河(擣米淘河䖝鳥名)可无好処如鄉里橘綠橙黃恨不
多
二十五日先妣遠忌祭于舟中
有遺嗟無毋舟中遇忌辰鱼𬞞當血食橙桔薦時新家
比去年遠嚢如旧日貧白岩山下冡歸掃擬新春
夜宿下沙步有小浦蔵舟于口惧有風也是夜
浪忽作声如潮舟爲之撼如是者三舟人驚惧
初謂有風起視則天籟不號星月皎然篙工云
江中畏炮炙鄰舟有煎油者岸圯而浪生曉視
之果有圯処或云黿鼉之属因記之
疑向錢塘宿潮頭夜半声油煎江岸圯舟撼萝魂驚浪
自鼋鼍吐風芦葦生江神不遷怒頃刻為吾平
天晴凬順舟行過石首縣宿刘郎洑
殘月照荆江晨㬢浴暘谷雲收瘦山腰風順飽帆腹微
茫見石首俄頃過吾目方兹驚洶湧何敢求迅速快意
固可喜遟鈍或為福風乎亦难矣去順来者讟江神豈
世情吾亦不私祝
予自鄂渚登舟近兩旬淂順風纔二日耳高牙
遇凮雨晉兩日既而淂順風過八疊江流迃曲
疾徐相半二十六日風駛甚方快之謂公安可
一日到也明山如故江與風背浪洶涌停舟不
行復用前韵
我𣣔效元子漫浪居退谷不效楚大夫醒清葬魚腹前
非恋高牙今豈嗜湖目(泊舟藕池)兩旬非不遟一日靡容速
直為退之規(韓詩此事正好為吾規)寕覬塞翁福未易論乘除不
須生怨讟江水照吾心宜將正辞祝(舟人多焚纸錢予笑日江神有賍邪)
再讀楚束集用前韵寄景盧嘉叟
二子聦明曠與離一尊容我与論詩待將後集從前刻
直到番昜送别時
寇莱公祠(公安)
油水江頭寇相祠凛然如坐廟堂時精忠一點不負國
枯竹知公人不知
宿黃壇
江口維舟問地名黯然撩我故鄉情平時尚怯黃壇嶺
誰遣遥臨白帝城(家之南有黃壇)
讀于公堂記寄孫錄聦伯
于公治獄多隂德温靖居朝止肉刑番水同僚温靖後
于公堂記有芬馨
十月四日宿干沙市舟中惓簾忽見新月天色
如水鄕思凄然淂詩一聮云詩成天作紙簾捲
月為鈎連夕燭有花至六日家書来自臨安足
成一篇寄二弟
今夕果何夕章華臺畔舟詩成天作紙簾捲月為鈎蠟
炬知何喜鄉心未免憂家書随㕍足兩月到荆州
初九日離南用䕫州舡
扁舟經月泝江流又向江陵換蜀舟腸断一声离岸橹
不堪回首仲宣楼
過虎牙
天遣西来亦大竒眼中渾是少陵詩虎牙銅柱為我好
却勝先生出峽時
至峽州登至喜亭謁歐公祠
曾於慶朔親祠范又向夷陵敬拜歐昔日四賢今見兩
慨然遐想旧風流
爾雅臺
隱迹江山郭景純(邵南有郭道山乃景純斈道處)學兼儒伎術通神䖝
魚草木歸箋注何害其為磊落人
楚塞楼(黃魯直名)
楚國封疆六千里荆門岩峦十二背(去峡州四十里有荆門山峯峦連延)
(号荆門十二背)南標銅柱北虎牙(杜詩虎牙銅柱皆傾側荆門銅柱在南与虎牙相對)天
險城邊古西塞(州南有天險城)江山如故名尚存形勢雖強國
何在水流三峽无古今月照孤城幾㒷廢吳蜀英雄空
戰争屈宋風騷謾悲慨但碩時清塞不塵楼上芳尊日
相對
离夷陵移舟至水西將遵陸霧甚咫尺不辨舟
人失津退數里遇渡舡引而至岸有山在蒙籠
中乃觀音㙜也過姜詩村飯士門鋪晚宿油榨
有山名四面頗佳
至喜亭前曉霧迷橹声离岸眩東西疑游神女行雲峡
忽到姜詩躍鯉溪午飯釋亭同蓐食夜眠村店類雞栖
眼中四面青山好從此登天路不低
飯桃花鋪宿覆盆
路入桃花桃未花碧溪流水兩三家何年路接人間世
定是漁人歸去誇
身在藍輿不自安更勞牽挽上天門山中亦有人問月
今夜應湏照覆盆(肩輿登高山以䋲牽挽危甚)
上大望州鑚天三
身到猿啼百尺頭(百尺坡)更言前有鶻孫愁試於大望山
頭望望見人間是峽州
豆子山前火墨溪迢迢一嶺与天齊肉身安淂鑚天手
肝膽崔嵬自作梯
宿千石聞誦書声
一嶺鑚天到此平夜眠聽淂誦書声莫言此地名千石
万石它年或可名
枕上聞鼓角
五更枕上萝還醒初听䕫州鼓角声悲壮端如少陵語
它時送我更多情
過九盤嶺
水不經三峽山猶過九盤𢾗家修竹裏堪入畫圖看
飯周平鋪南北山峯峦皆竒有佛頂峯鯉魚岩
羅漢洞(又曰仙居洞)說者謂類巫山遇雨為雲霧所
蔽不盡見
未見巫山十二峯人言山与此山同定知神女蔵深處
正在朝雲莫雨中
至歸州宿報恩寺
終夜江声枕上喧子規未呌已銷魂身乘篳路思熊繹
詞誦離騷弔屈原城邑舊爲夔子國民人多是楚王孫
誤恩分閫方啚報宿豦那堪是報恩
題屈原廟
自古皆有死先生死忠清故宅秭歸江前山㷱繹城眷
言懷此都不比異姓卿六經变離騷日月争光明
過秭歸
晩日寒天過秭歸江山點點上愁眉况經宋玉悲秋處
不獨秋悲冬亦悲(宋玉宅今為秭歸縣治)
二十四日視帥印于歸大拽鋪
大拽名何壮孤峯勢更巍拜恩羅吏卒列炬照烟霏分
閫来魚復懷鄉過秭歸石門觀峡水東注疾如飛
宿巴東縣懷寇忠愍
製錦工夫早不同至今人道寇巴東澶渊一叚竒功業
可在孤舟野水中
堂前双栢今何在渡口孤舟依舊横不似公安插竹處
凛然容貌尚如生(比過公安謁莱公祠盖枯竹再生処也巴東祠廃可謂缺典因成二絶以)
(示邑官)
初入巫山界登羅護關雲霧晦冥默禱之因成
一絶
西来水陸俻艱辛秖為君恩不為身為向巫山神女
道莫將雲霧惱行人
霧開復成一絶
關登羅護飯郵亭雲霧迷人晝晦冥神女有灵呼即應
廓然山色為吾青
登得勝崗謁武安王關雲長庙有泉一泓俗傳
謂兵至此无水拔刀刺地泉随而湧庙西有磨
刀溪北有晒甲崖
淂勝名崗蜀虎臣氣吞吴魏尖防身磨刀晒甲遺蹤在
英魄猶能敵万人
過風口望巫峽岩嶂如㕍山祥雲峯經行峡烟
霞障
十二巫山鎻白雲岩如㕍蕩列江濱誰名雁蕩經行峡
定是經行峽裏人
登燕子坡前有一岩在江之旁如天台赤城名
烏飛岩
坡名燕子燕思歸岩號烏飛烏倦飛雲本无心聊出岫
風緣有口故吹衣(風口行雲皆巫山地名)
巴東之西近江有夫子洞亦曰聖洞巫山縣有
孔子泉說者謂旱而祈則應泉旁之民雖童子
皆能書夫子胡為洞於此且有泉耶詩以辨之
夫子道不行嘗欲居九夷乘桴浮扵海從者其為誰歴
聘嘗之荆豈亦游坤維有洞巴峽間人言幽更竒雲深
不可見奥処那容窺聖人肯巢仙兹名良可疑吾道其
非耶聊將友鹿麋巫山亦有泉可飲仍可祈泉旁都幾
家聦慧多竒兒父兄儻知教聖門皆可歸我来不及飲
清興随泉飛寕比盗与貪聞名使人嗤禹穴會稽隂堯
山番江湄流傳雖失真未敢以爲非魯人輕東家秦人
燔書詩兹俗聖夫子吾何敢夷之
自鄂渚至䕫府途中記所見一百十韻
流火郡離饒悠悠驛路迢黃華舟觧鄂渺渺大江遥(七月)
(九日离番昜九月十日自鄂者易舟)肩弛番人檐(是日遣送还人回)身隨楚客橈
東甌鄉萝遠南浦别䰟銷不過漢陽壘猶勞郡守軺遠
山看八字古國避三苗别水由通済羇帆渡沉漻方随
鷗浩蕩俄值雨飄颻夾岸華疑雪㫪天浪佀潮枝栖並
烏鵲苕宿伴䳡鷯旅思憑詩遣愁腸頼酒澆无魚不弹
鋏忘味若聞韶孺子滄浪曲渔人欸乃謠逃虚音可喜
淂雋語同囂秋老江經夏湖平境過宵夜鳴疑有虎昏
吠喜聞獢遺俗懷吳主荒祠類楚昭巨鱗烹縮項白粲
籴長腰茅舍桔初熟江村楓未凋柳枝猶楚楚竹淚尚
思姚雨後禾收晚霜前麥見蕎風清玉沙界月吐𬗋微
宵一瓣香聞佛千齡夀祝堯沱潜終共道江漢訖同朝
渡口聽雞唱洲邊記鷺翹地名思故里詩句憶同僚塔
子瞻山色天門認斗杓航便河廣葦風順若邪樵石首
欣相問刘郎似見招双帆方快意五兩忽狂飊誰弄黃
昏笛如聞赤壁簘孤烟為藕市一葉是漁舠江水澄泥
煮芦薪帶&KR0668;燒萝回驚枕撼曉起斍風調𬞞擷纔盈握
魚䐹莫計艘横波沉密網巨浪脫高跳紅想鄉醪滑黃
看野菊嬌左公城穴兔油口樹喑蜩水是蛟龍地桑餘
羽葆條竹由忠愍插木自洞庭漂大士精藍壮將軍畫
像驍江空無戰艦水落有乘橇促織䖝知俻淘河鳥受
徭風高鳴過㕍天闊戾飛鵰雲萝封疆遠荆衡氣象遼
建都曾王楚為郡自平䔥息壌那容盗章臺可戒驕韓
詩誇府大漢史志民僄燕集堂開𣏌笙歌楽舞逍楼登
一日暇賦就百憂消落帽觀成阻游山㒷謾飄書隨鱗
出峽詩附翼還鄡离岸忽鳴橹滿艘仍豎幖栖窗回蜥
蝪撲面集蠨蛸沙市人家遠方城草色葽食梨蘇䏲渴
啜茗愈頭痟覆屋曾非瓦名村浪有窰枝江縣羅國鳬
舄颺王喬百里環洲渚千家在葦苕津卿誰復禦松邑
已非僑漢景餘清爽臨江尚庙祧轉灘驚見石挽繂眩
飛艻澎湃声如擊玲瓏状佀雕松楸悲相冡香火静僧
寮轉盻宜都過横雲楚塞㠐虎牙端欲噬銅柱為誰標
月向夷陵看杯思太白邀文忠遺勁節精采凛生綃岩
白形如鷂魚黃狀類䖺邦人祀神禹郭璞當臯陶舟退
風飛鷁生浮旅泛薸鯉溪穿犖确牛峽隔岧嶤孝起姜
村感音傳進足趫山家收芋栗土物貢薑椒澗水何曾
歇桃花未肯夭覆盆鳴鹿友絶壁聚狐妖野媪頭纏白
行人背負鐐回看一州峽下視衆山么障日峯銜豆鑚
天石碍轎道逢懷刺禰卧听誦書鼂被冷公孫布裘寒
季子貂猶堪耐冰雪未暇憶炎歊倦上九盤嶺重觀三
峽橋好峯名佛頂欲畫少僧繇照黑紛持火愁荒猛擊
刀流虹瞻魏闕瑞白慶清朝國夀緜箕翼皇啚奕誦釗
歡声形戴白環視舞垂髫避涉憂如馬觀形怯類猫眼
經峽險心過秭歸焦㷱繹山城古灵均廟貌憔
随梗断鄉思為梅撩境始臨䕫府魂頻萝象箾輕生甘
叱馭受物戒揚鑣帥閫分誠濫州麾把更僥拜恩羅吏
卒列炬散鳶鶚野渡水清淺孤舟人寂寥影防沙有&KR0558;
音駭晝聞梟聖洞雲深鎻天池浪不搖林梢鳴烈烈峯
頂洒瀌瀌快覩天披霧愁聽夜滴蕉陽臺開愛日隂氣
廓玄枵六六盤初過三三界已超生朝念弧矢旅食分
簞瓢遐想賦風王敬瞻行雨瑶過關寕有鬼及郭免逢
魈訪古尋詩史觀風入郡譙路難端可畏形後尚奚勞
行也知誰使官乎我亦聊欲賡刘与杜辞鄙甚芻蕘
梅溪先生後集卷第十一
梅溪先生文集卷第十一
賦
雙瀑賦
王子游簫峯之下訪鼻祖於仙籍駐杖屨於金溪觀雙
瀑之千尺于時驟雨初歇飄風迅擊飛泉洶湧怒流湍
激噴烟霧於蒼嵐吼龍於大澤澤百川震而澎湃萬類
紛其辟昜疑若傾崖轉壑變丘谷而爲陵又類萬馬千
兵奏鼓鼙而赴敵久之狂潦微殺巨流順適靈源復尋
於故道雙沠交馳於絶脊勢偶殊而卒合路雖分而稍
迫王筯垂兮拂輕寒長紳拖兮蘸深碧疑若鯨鯢鬭怒
兮力未决而方酣干鏌争鋒兮光交騰而互射嗟天匠
之施巧兮作勝事於泉石顧一沠之罕有兮豈雙流之
昜得不見夫銀河落於半天兮破廬阜之山色梅雨飛
於石門兮敞芝田之靈蹟潭千丈於石橋兮渺仙几之
路隔龍雨湫於雁蕩兮分大小而異宅彼獨溜而孤飛
兮猶擅名於今昔况並峙而争流兮作人間之連璧吾
𣣔窮千里之源兮問化工之始闢思漢使之不復見兮
悵靈槎之難覓獨終日而登臨兮寄吾懷於幽寂興雖
盡而忘歸兮猶待乎風清而月白於是目瞬飛流之末
耳洗寒潭之側思往事之微茫仰遺風而嘆息竈中烟
冷難尋入竹之人峯頂臺荒不見吹簫之客賦罷乃歌
而歸曰
雙瀑之水從何来靈源千尺高崔嵬飛流噴沬飄瓊瑰
空山落日鳴春雷有客来遊獨徘徊枕流嗽石興悠哉
塵襟濯罷飄然回風清月白空簫臺
至樂齋賦(并引)
予讀歐陽詩有至哉天下樂終日在書案之句因採其
語以名齋又從而賦之
予與客坐扵書齋之内客仰而顧俯而笑曰子知天下
之樂乎散扵事物之萬端會扵窮逹之两途然皆有窮
焉吾言而子聽諸高車駟馬腰金曳組前者呵後者衞
士之得志扵當時者之樂也然有時而厭焉前日朝廷
之士扁舟去而煙浪深也枕流嗽石吟風嘯月採扵山
緍扵泉土之無永扵世者之樂也然有時而改焉前日
山林之士蕙帳空而猿鶴驚也予曰子之言皆外物之
樂也樂故有窮烏知天下有所謂無窮之至樂哉一簞
食一瓢飲顔回之樂也宅一區田一㕓楊雄之樂也是
固無心扵軒冕亦不放志扵山林得乎内而樂乎道也
吾今游心扵一齋之内適意乎黃卷之中師顔回友楊
雄遊扵斯息扵斯天下之至樂也又烏得而能窮
歸去来賦
歸去来兮終日思歸今巳歸嗟連歲之行役兮誤甘旨
之屢違身雖處扵異鄕兮念長在扵庭闈陟高崗而東
望兮悵白雲之孤飛食虀塩而無味兮悟蝸角之真非
泛季卿之竹䈎兮詠晨光之熹微辰未浹而到家兮指
青燈而扣扉粲慈顔一笑兮兮紛稚子之牽衣雖吾歸
之不若人兮不能衣錦而乘肥吾將以此而昜彼兮學
何蕃其庶幾
梅溪題名賦(并引)
吾徒宋孝先李大鼎作梅溪庚午多士賦叙一堂八齋
六十人名字而鋪陳條列三百六十字之中中言簡意
盡有足觀者陳元佐萬孝傑童侃又作梅溪多士賦通
前後八年間凢一百二十人而併列之文工而事益詳
予扵是採二賦之餘意變聲律而古之先美後規效古
人勸諷之旨非敢以文戲也目曰梅溪題名賦
余闢舘于梅溪兮歲甫及乎夢齡(余弟夀朋字夢齡書舘之闢今八年矣故)
(借夢九齡以喻意)自淵獻而逮乎敦斨兮頃十朋而今百朋(某余)
(名百朋予季弟昌齡名予癸亥秋闢舘聚徒游從者十人至庚午歲通數之凢一百二十二人)齋敞八
而堂虚一兮咸與賢而與能(謝與賢簡之與能任之)余宗旦而罔
有一德兮(余宗旦仲阜賈稱一德)敢不希仲舒之明經(陳元佐希仲)幸
諸友能祖說之遜志兮(張祖說文孺鄭遜志時敏)又恪希顔回之服
膺(陳恪叔恭林次淵希顔)乃有汾晉五士(羅士能少陸謝士竒文美士龍漢臣連士表少)
(華季士宏宏老昔晉文公五士故曰汾晉五士)漢唐群英(張次房漢英孫元齡唐英李杞亦字唐英)
鄭國七子(張仲遠子猷周孝友子施孝顯字揚孝思子則濬子深王淳張載並字厚春秋秋鄭七子)
(賦詩)凉州三明(劉玄德明夫萬序明之余如晦明叟後漢有凉州三明)噐成三足之
鼎(李大鼎鎮夫郜鼎叔鎮萬鼎鎮遠)才宜九佐之卿(萬澄清卿童偉俊卿侃文卿宋孝先)
(舜卿林湯臣商卿陳朝揆正卿施良臣名卿陳光朝臺卿林叔舉虞卿)有一瑞兮冲遠之
鶚(賈脩一瑞劉鶚冲遠)有千里兮圖南之鵬(周千里百駒謝鵬啚南)莫不端
武升堂(蔡端武威仲)敦詩趍庭(劉■詩温夫)如璧之瑩(余璧全之)如芷
之馨(玉芷茂之)如㮤之茂(葉㮤茂正)如椿之靈(萬椿楊椿並字大年)如楩楠
之美(萬楩永年楠億年揚楠元幹)如松梓之青(萬松喬年休梓材叔)森乎如鉞
之可畏(劉載通逹)轟乎如震之可驚(周震景束)皎乎如海嶠之吐
明月(蒋嶠景山)耿乎如長庚之輝衆星(李庚少白)昂昂乎如季梁
之梗㮣(萬孝傑季梁陳昂仲昂)孜孜乎衞伯玉之老成(潘孜元善劉闕伯玉)
可居天任而澤遠(趙公倚天任揚寓澤遠)可爲王佐而揚庭(王佐才仲)
(陳献可揚庭)可起傅巖之築(劉傳岩叟)可同舜佐之登(謝臯羽舜佐)憲
一䕫而樂作(連憲民式周次鳳一䕫)炳伯虎而文興(賈炳作德夏伯虎用之)
肇輝先之德業(陳肇德遠許輝先光甫)諧興祖之家聲(余諧孝仲姚紹宗興)
(祖)汝文兮宜月選而季詮(何鐸汝文季詮仲言)汝弼兮必類進而
方升(陳舜咨汝弼方升中高)逖矣乎(王逖正矣)有来二客業彼管城(横陽)
(許武子龍泉管叔竒来客梅溪以篆字題名)名列甲乙字篆丙丁(丙子謂篆字也見爾)
(雅)如翼斯飛(吳翼季南)如璘斯熒(王璘德夫)燦銀鈎與玉筯&KR0770;壁
上之題名吾徒之秀乃有詞賦兮少雲之作(朱少雲吉作)太
原之老乃變聲律兮祖舜之賡(陳少虞祖舜)扵是闡大猷而
溥告之曰(李大猷定夫孫溥德廣林溥叔廣)學必剖藩籬而克已(終克巳兼)
(夫)道必舍蹊徑而中行(將中行謙仲)先之以孝忱之意(萬庚先之)
(曾来會課亦與題名朱孝忱伯恂)申之以敦信之誠(萬庠中之劉信信叟)禮𣣔
安上兮必先自治(林安上世■)仁𣣔及遠兮慎母自矜(林取仁及遠)
湛萬頃以窺憲(黃萬頃伯厚葉頃澄叟)妙一唯之悟曾(鄔一唯仁叟)祖
伊尹畎畝之樂(許祖伊次尹)振仲尼文教之鳴(陳之紀振仲)玩蒙
亨之爻象(李蒙亨彦通)俟泰来而彙征(萬康泰之)勿務世華而起
文通之附(夏伯文世華劉文通叔逹唐陸淳謚文通先生柳子厚嘗𣣔掃其門然陸亦附王叔文者)
勿求必逹而貪季孫之榮(張必逹邦彦劉祖漢季孫)窮則隱居(吳隱若靖)
(翁)逹斯大亨(徐大亨顯仲)凢百君子母渝此盟
止庵銘
叔父寶印講師築止庵以居姪某銘曰
學者求道如客在途不有所止將安歸乎大學之道在
扵知止意正心誠乃悟斯理孔門高第回也獨賢未見
其止夫子惜焉庵中道人由儒入佛進於有爲止扵無
物𣣔知止處是亦難言非内非外亦非中間道人失笑
汝言亦綺道本無進亦何有止道無進止庵無成壊孰
知此庵中含法界
甕庵銘
予目黃楊爲甕庵因銘之曰
圑圑甕庵自天生植匪陶匪鎔匪塗匪飾百榦輪囷匠
非斧斤萬葉敷披覆以瑠璃天牖玲瓏透日含風我非
原憲物異名同濃隂酒綠春色杯深我非畢卓意自酣
沉孰云此庵人不可住我以意游形骸曷預孰云此庵
飛禽所巢此意彼形了不相殽孰云此庵風燥雨濕我
意潜住風雨莫及以形住庵如蠒裏蠶苟得其趣何所
不堪此庵此意聊復爾耳孰非吾廬亦何必此
會趣堂燈銘
長檠高燃不照青編短檠自對不照同軰孰若此燈巍
標一堂與爾多士同分厥光無囊爾螢無燭爾雪清夜
紅紗滿堂明月凢我同志勉思六經趣與心會無孤此
燈
止堂情話室銘
南浦陳臺卿取大學之義以名堂採陶淵明之賦以名
室命梅溪王某銘之銘曰
金玉滿堂不以名堂彼外物兮非可常大學之道在扵
知止子以銘堂端有旨止匪易知匪難知反求諸身非
遠而正子心兮誠子意定應不離方寸地
右止堂
情之所鍾正在我軰况扵親戚又情之最親戚之話苟
不情將烏乎用其情獨不見夫陳子之入是室兮無話
不情非情不話顔津津兮常自快願子擴親戚之情意
均此話扵疎外則四海之内皆兄弟其爲悅也尤大
右情話室
書几銘
是惟王子之几至哉之樂在乎是
厨銘
是惟王子之厨中蔵吾書吾腹不如
書銘
是惟王子之書惟其不勤是以空虛
筆銘
是惟王子之筆爾心有盡時吾用無窮日
墨銘
是惟王子之墨于以稼穡客卿之德
紙銘
是惟王子之紙吾不善書慁爾多矣
硯銘
是惟王子之硯出入廣埸兮經百戰
硯匣銘
啓焉斯磨盖焉斯蔵匣爾陶泓噐吾文房
筆池銘
直方其形兮泓其中滌毛穎兮爾之功
簡板銘
斵之平如漆之明如札之盈如㓗之瑩如母枯剡藤惟
爾之書
粘板銘
千里面目曰書簡函而封之斯致遠代卓受垢而不辭
者是惟粘板
界方銘
心正筆正亦惟爾有以相其正
界筆銘
中書君老而秃棄之則可惜取其心之猶可用以小管
城爲之宅吾𣣔寫盡天下書頼爾爲之畫策
詩筒銘
我腹空虛兮好斐然而成章爾腹空洞兮宜爲吾之錦
嚢
書筒銘
交游觧散兮書不可巳爾爲魚鴈兮通面目扵千里
鏡銘
是惟王子之鏡勿病乎面目可憎而取乎衣冠可正
燈銘
是惟王子之燈燒膏繼晷惟汝能
香爐銘
匪金匪玉銅姿瓦質以爾馨德在吾蘭室
印斗銘
噐髹而光斗形而方孰鐫賤名扵是乎蔵
扇銘
無仁風兮可揚惟篋中兮是蔵
肩輿銘
我僕旣飡我輿斯肩我將何之必故必親豈無公門經
歲弗入豈無權門足未嘗及肅爾徒御慎吾往還惟分
之安肩輿斯安
菖蒲盂銘
叔父寶印講師之贈也銘以記之
伊巧匠兮斵山骨刳其中兮方其質擎湖嵌兮隱蘭若
根王衡兮灌天一從何来兮叔贈姪真情流兮宜在吾
室
國朝名臣贊
寇莱公
嗚呼菜公相我
真宗契丹南牧朝野洶洶群臣勸帝幸蜀江東微公决
策天下其戎百年無兵繄誰之功
韓魏公
巍巍韓公文武兼資相我
三宗身任安危周勃定策霍光受遺古社稷臣公實有
之非我
仁祖其孰能知
范文正公
堂堂范公人中之龍正色立朝姦邪不容材兼文武躬
履仁義出捋入相十纔一試真王佐才用之未至
冨鄭公
巖巖冨公仁者之勇危言折虜神色不恕公在使車虜
不敢動公在相位四夷稽顙出入三朝爲國輕重
杜祁公
維正獻公相我
仁宗公在相位私謁不容苞苴不通非道不從封還内
降與權倖抗公忠直亮清白宰相
歐陽文忠公
賢哉文忠直道大節知進知退旣明且哲陸贄議論韓
愈文章李杜歌詩公無不長當世大儒邦家之光
文潞公
太師潞公勲高業隆四朝元老福禄始終元祐之初
太后臨極起公扵洛平章軍國夷狄来朝服公之德
趙清獻公
於維清獻典天之憲人呼鐡面彂姦紏慝以正王國古
之遺直吳蜀父老語之流涕公之治民古之遺愛
司馬温公
宋二百年名臣軰出孰為第一咸曰君實田夫野老識
其遺風至今猶語司馬相公以手加額涕泗亡從
蘇東坡
東坡文章百世之師群邪所仇歛不及施萬里南遷而
氣不衰我讀公文慕其所為碩為執鞭恨不同時
蘇穎濱
賢哉子由賢哉子由忠言嘉謀聳動冕旒横身政府不
避怨仇棣萼聮芳皆第一流才不逮兄噐識俱優
陳了翁
賢哉瑩中賢哉瑩中鶚立兩朝凛乎清風二蔡嘯凶飾
姦為忠黨與雷同牢不可攻公獨仇之折其姦鋒孤立
不容身以譴終公乎不忘名等岱崧
梅溪先生文集卷第十一
