梅溪先生後集卷第十六
詩
九月十三日離仙林
重日脩門鬢已華君恩猶未許還家水魚聲動惟行
李蠟炬向人空自花
過東林
地入東林眼界竒神仙遺跡在榴皮湖山如舊無東老
酒為嘉賓釀者誰
郡中久雨入境而霽
積雨喜初霽湖山清更嘉船船漁晒網岸岸稻烘芽水
漲魚蝦樂年凶道路嗟人言新太守頭白似苕花
六客堂
水晶宫中刺史宅月堂遊六客中有一客爲主人
萬卷詩書李公擇元揮玉堂手令舉聲蜚制科策
五勸使君古遺直三■郎官老詞伯眉山有客何等人
退之少陵李太白直道高才時不容天遣數子爲遊從
吳興清絶山水國五百年過人中龍徤峭銀鈎逼顔魯
點化湖山出竒語高壓白蘋洲上詩更肯區區談小杜
端如竹溪逢謫仙並遊逸士名俱傳飄飄乘風鼓長翮
兩兩照坐成台躔苕霅交流卞山碧一代名賢已陳迹
我後百年登此堂咀嚼姓名牙頰香坐上何曾欠佳客
蘇仙一去難再得
送朱仲文運幹還蜀
分閫濫曾游蜀口得朋深喜遇坤爻澹臺至室必公事
平仲與人能久交一葉共乘䕫到霅四方相逐愈随郊
姓名已在諸公齒引類行看似拔茅
君歸應過無喧室我夢遥馳無隱齋帶得江山在詩卷
種成楊柳繫離懷定先春到䕫門裏莫遣音疎霅水涯
故舊相逢倘相問為言老欲乞殘骸
讀喻叔竒遊廬山詩
前年我亦到廬山杖屨烟霞縹緲間萬里東歸如倦鳥
不知飛過只知還
路經溢浦嘆怱怱不及從君訪遠公怱見廬山真面目
在君二十一時中
十月晦日會凌季文沈德和二尚書劉汝一大諫
于六客堂
夢寐思賢願與齊一麾來守淛江西星躔舊識尚書履
(凌為吏侍時某為司封郎)玉府曾親太一藜(劉為校書郎某忝同舍)天遣門生
依坐主(某補戴公試觧試皆沈王文)心随峽水汪苕溪邦人異日談
遺事名姓應同六客題
沈書和詩再用韻
先生名與卞山齊賤子来歸自瀼西自媿蒹葭難倚玉
暫教松柏俯同藜萬言讜論驚天闕八詠高才壓婺溪
柳惲蘇仙舊吟處願陪杖屨徧留題
凌書和詩復用韻
人物堂堂大國齊難窺賜履地東西心才遇日即傾藿
身或在山誰采藜隱德猶能及枯骨(尚書嘗率衆&KR0830;枯骨)安車行
見起蟠溪後生何幸依先逹誤辱山公一字題
劉汝一和詩復用韻
魯酒三杯却到齊詩壇老將勝山西氣餘殿上欲折檻
清見胸中不糝藜聊復亡機對禅榻未應采藥赴桃溪
吾儕會合真天意清絶湖山盡共題
十一月十目會于六客堂者十人宋子飛徐致雲
章茂卿鄧叔厚■■登俞仲明許子齊沈虞卿鄭
夀叔酒三行予■詩
六客高風不可追吾儕生恨百年遲星光月滿舊游處
簮盍&KR1396;開盈數時訪古巳仙圖上鶴得朋今遇昜中龜
吾夫子道欲墜地不是四科誰與持(坡詞月滿苕溪照夜堂五星一老)
(光芒某方欲夫子廟廷貢院頼諸公表率故末章)
汝一和十客詩語及貢院復用前韻
洙四家風尚可追未應吾道便陵遲要令士有歡顔地
如見公為舉首時(汝一發薦于旧貢院)山遶苕溪翻振鷺水通震
澤錫神龜眼中突兀行將見大厦端由衆木持
晦日會于六客堂者十二人
湖山清絶多佳士暇日壷觴得共携堂上合成前後客
詩中分得建除題不容閏位參卿月坐覺巫山在霅溪
麟閣功名属公軰老夫惟願把鋤黎
次韻張叔清見寄(名湜)
太學年時識一䕫婺溪摻别越三朞閩中大府子為掾
峽内孤城予把麾去隔關山共明月歸逢魚鴈寄新詩
苕溪昨夜梅花發目對清標有所思
次韻林明仲見寄
憶昔相逄未白頭别來歲月迅如流自從江左分符去
長念城南載酒遊君似老松姿耐雪我猶弱柳葉經秋
梅溪梅嶼不相遠歸去定乘尋戴舟
貢院上梁
清絶湖山映白蘋翬飛梁棟眼中新雪花先作曉来瑞
桂魄正圓天上輪夫子廟還元氣象水晶宫發舊精神
書生戰藝真餘事移孝為忠要致身
諸公和詩再用韻并簡沈虞卿教授
来采汀洲柳惲蘋要觀草色賜袍新士由德行首科第
木就方圓在梓輪山峙浮圖聳千物水迎仙子上三神
耽耽廣厦荣歸日應話林泉老病身
寄䕫州張君玉撫幹(名珖)
天上張公子同僚半載餘令人思灔澦有客泛芙蕖一
自離䕫子頻蒙寄鯉魚江山元不遠面目在来書
送張光大咸赴長沙簿
同舍張公子長沙遠宦游讀書真有用謀道了無憂賦
鵩休悲賈棲鵉暫屈仇薦章行引類文帥是鼇頭
送柑姚子才梓
少年懷橘獻慈親今見黃柑淚滿巾同舍故人堂有毋
可能羅帕不分珍
過孺人挽詞(周南夫教授毋)
扁舟昔訪戴逵居早識竒兒骨相殊不是剡溪能藴秀
秖應蚌腹觧生珠家從機断知爲學身自鷄鳴起奉姑
儒術登科有猶子大書遺懿照亀趺
過從有夏孕遺芳作配于周婦德良目不泛觀惟具葉
舍無他物有天香魚軒欲動喜家近烏冡忽歸驚夜長
年右来希子孫足人生如此尚何傷
重刊戒石銘
戒石重刊照眼明良辰又遇臘嘉平(夔州以臘日修成石)黃堂坐
處天威近一點欺心事莫萌
浸滛秋潦壊垂成忍聽閭閻愁歎聲撫字催科劳更拙
欲迯吏責負斯銘
謁顔魯公祠
卞山苕溪高且清魯公祠堂貌如生言言千古英雄在
吉吉一點仙丹成姦臣必欲置之死天下不敢呼其名
當時節義誰可並常山太守公難兄
懷忠堂
霜嚴日烈與時乖前後姦邪屡見排苕霅祠堂境清絶
孤忠千古有人懷
放生池
畏死貪生物我同仁心要在擴而充江湖魚鱉知多少
盡在恩波浩渺中
次韻翁東叟知縣見寄并簡戴俊仲
濫把江東蜀口麾中原入望涕頻揮每嗟風俗媿東晉
(晉不與仇讐通)那得功名如合淝賢士憂時尚家食聖君求
治正宵衣腐儒老矣身多病日日言歸猶未歸
年時我忝楚東守邂逅君從湖北来携手篇章擬蘇李
論交風義薄陳雷棲遲百里淹賢甚奔走三州覺老催
如見高人戴安道為言吾意最憐才
送師教授
教授師同年自眉山赴闕其西歸也訪某於霅川把酒
六客堂賦詩論文所得為多索詩贈行以姓為韻
同年四百二十六尊酒相逢得我師方喜書来自天目
(去冬過安吉首寄書)忽驚人去向哦眉嚢開蜀錦留佳句棹拂汀
蘋索悪詩莫道冷官無一物扁舟遥載義風歸(借韻朱仲文客)
(死九江教授許以喪歸蜀)
用貢院韻寄當塗吳給事明可
某蒙和貢院二詩三復欽歎因思給事昔尉樂凊某
誤辱知遇縣學落成嘗賦詩百韻以獻回首三紀慨
然于懷復用前韻
鄉校當年與薦蘋蕭臺氣象自公新老成猶滯甘泉槖
晚進叨乘刺史輪陸凱寄梅情愈重謝公夢草句尤神
何時更作龍門客共話樽前見在身
王夷仲校書挽詞
同姓同年友吾心久巳降賓王誤第四江夏本無雙刺
不投東閣吟惟坐北窗胷中藴經濟可惜未施邦
明月雙溪地三年兩度逄君登群玉府我到白塩峯方
喜書傳鯉俄驚劔化龍(公與孺人相継去)守符嗟未觧執紼恨
無從
仲冬釋奠于學同諸公登稽古閣觀弁山望太湖
閱壁上題名誦范文正公吳興先生冨道德詵詵
弟子皆賢才之句
吴興學校&KR1169;模壮安定先生道德崇苕霅溪同洙泗水
汀洲蘋有藻芹風山知尊道猶端弁湖欲依光攷近宫
壁上題名觀尚友諸儒事業聖賢中
次韻錢郎中䂊六客堂碧瀾堂二絶
六客高風久已無花間誰對謫仙壷星躔一夕光芒動
如有仙舟入畫圖
一樽相對眼俱明細話同僚舊日情漢世郎官亦華髮
恨無詩句以君清
錢再賦二詩復用前韻銭云家無置錐之地寓居
僧舍有為題米䟽者
老来官况兩俱無惟有詩情寄酒壺記取碧瀾堂上語
衣冠早掛亦良圖
無田種秫似淵明却說歸耕似不情食粥魯公宜乞米
不妨千載有餘凊
送柴常之赴汀州教官
有客神珠玉訪予雲水鄉虞庠同舍友虎榜甲科郎送
别汀蘋白之官芹藻香南溟九萬里拭目看翶翔
送朱舜卿赴汀州司戶
家塾游從久賢關聲譽馳初官三語掾餘事九章辭子
正強而仕予嗟久矣衰愿言行所學滿慰素相期
二月望日欲劳農于弁山會風雨作遂出南門因
登峴山觀窪尊訪五花亭遺跡晚霽游何山觀讀
書堂薄萬而還
卞山龍欲阻吾行&KR0988;雨盲風不肯晴但得出郊脩故事
此中亦可勸深耕
天遣吾来此劳農要令遺躅訪顔公雖無二十四賓
客詩酒略追前軰風
久欲歸耕竟未歸又吟苕霅勸農詩流錢腐粟慚無術
稼穡艰难或稍知
劳農峴山乘興游何山同行宋子飛沈虞卿霍從
周范文質
去秋游道埸俯瞰何山路林泉雖在眼未暇飛杖屨塵
埃汨城市遥望隔烟霧春光忽巳半播榖催農務欲作
卞山行偶逄風伯怒肩輿出城南乘興訪幽趣山蔵佛
屋深迹躡陳朝故老松不記年脩竹莫知數鳥鳴說法
池花落在禅處書空何公堂木拱安定墓青山看未足
回首日已暮小溪何處是歸誦蘇仙句
寄沈虞卿寒夕上安定家
先生宋儒宗風義起人聳何山如孔林世俗豈知重廣
文領諸生寒夕親上冡我獨不得行為義慙無勇
登清風楼呈通判宋子飛
苕霅水會處楼高風快哉洲中白蘋動天半故人耒穆
入周臣頌雄勝楚客臺飄飄玉川子乘興上蓬莱(時某得祠)
(子飛攝郡事酌别是樓子飛亦將美觧故断章及之)
郡僚展餞席上賦詩
五年三郡厭驅馳聖主隆恩許奉祠孤與衆山重對
酒(孟浩然永嘉詩云衆山瑶對酒孤共題詩)清風明月欠吟詩(清風明月貳樓名某)
(至郡困扵吏事賦詩無幾)心劳撫字政尤拙田不荒蕪去亦宜錢别
同僚三十二雲臺功業滿相期
父老
父老自何處同来送使君手中一爐香敬為使君焚使
君無善政父老何慇勤同辞荅使君去秋稼如雲滛雨
害垂成一年計徒勤使君体上意租苗放三分父子免
流離歡然事耕耘年凶米不貴夜静犬不聞顰眉荅父
老正緣此紛紛黃堂非坐處歸歟老桑枌
至德清懷送别諸公
舟泝餘不(平声)水回頭憶兩溪川長太湖隔天遠卞峯迷
左顧龜何在(縣有左顧亭孔愉放亀處)南飛烏欲棲從今到家夢却
到淛江西
金仙院
金仙何處不曾游小小精藍亦自幽有客倦游歸欲速
可能一宿為山留
宿妙庭觀(董雙成故宅)
小小琳宫氣象清雲軿遐想董雙成靈丹煉就覆金鼎
(見坡詩)仙鶴歸来聞玉笙(有玉笙庵香風堂)兩絶老坡吟處境千
秋太白曲中名塵埃奔走東歸客寄臥一庵听雨声
宿冨春舟中
苦雨冷朱夏小舟眠冨春餘生今可樂歸作太平人(是日)
(得勑提舉太平興國宫)
泊桐廬分水港
何處繋歸舟桐廬舊日游港從分水出亭瞰合江流合
(江亭)疊嶂雲披絮遥天月吐鈎紛紛釣魚者無復見羊
裘
小瀑布(在釣臺之東前對方弯有岩花頗幽竒)
釣瀨雲山外岩花瀑布邊却疑方處士詩思湧成泉
釣臺三絶
聖主中興急用人小臣無術贊經綸功名分付雲臺士
碩學先生事隱淪
竊食三州媿不才扁舟又過子陵臺心知敬慕先生節
乞得祠宫歸去来
山水高長子陵節桐廬䔥洒范公詩又吟處士清新句
蟬拽殘聲過别枝
吳明可自當塗以詩見寄因次其韻
五年三郡厭間關心逐東歸見鴈山力上祠章期得請
果回天意可投閑疎慵似我宜歸去名德如公合召还
珍重詩来二千里義風高韻兩难攀
夢到江南詠采蘋眼中時事一番新在官未幾髮就種
(某到霅川鬚髮盡白)語别又成腸轉輪老境衣冠宜掛壁祠宫香
火謾頥神吳公治行今第一也問君王欲乞身
端午日陪柳嚴州登千峯榭(即䔥洒亭)
偶上千峯榭遥思八陣臺去年重午日僚友共&KR0742;杯
偶上千峯榭因思小范公桐廬䔥洒處盡在十詩中
偶上千峯榭遥思六客堂前時賦詩處烟水路茫茫
偶上千峯榭當時恨不来使君留過客高處酌金罍
宿安流亭
弭棹宿溪亭全家夢寐驚明朝速觧䌫莫待濁流平
過老鼠岐
去年灘下黃牛峽今日舟逄老鼠岐莫恃岩崖起波浪
可無天定水平時
風水雨俱逆舟行何太稽安心出三峽破膽上雙溪
予至蘭溪買扇題歸去来字吏忽報有潘淵明相
訪戲書二十字
扇題歸去来客遇潘淵明舉扇謝佳客歸耕吾已成
泝婺溪同年雍尭佐周尭夫同王與道尚書子姪
拏舟来迓
路入雙溪暑氣清故人短棹遠相迎隔船認我疑非我
白髮當時尚未生
婺女廣文官舍舊有五柳䔥侍郎德起為教官時
取以名堂歲月浸久柳既剪伐名亦更矣周尭夫
欲復其舊詩以贊之
何人栽五柳雅目自蕭公要使廣文舍長存彭澤風名
因賢者復趣與昔人同留取先生傳他年國史中
梅溪先生後集卷第十六
梅溪先生文集卷第十六
書
上太守李端明
某嘗讀前史竊知李氏為天下甲門世生大贒角立傑
出皆天人也自昔周柱下史先天地而生指木為姓博
古知今而道德為吾聖人之師東都太尉禀元精之氣
正色在列殺身成仁而節義為人臣之冠唐翰林應長
庚之夢世號謪仙人立馬萬言而文章為天下之法孰
謂其非天人耶其間又有以聲名自高而天下有被其
收接者如登龍門隱居求志而天下望其出仕者如覩
景星至若出秉旄鉞如臨淮之元勲入總台衡如衞公
之風采者皆卓然爲一代之名臣中興之賢佐其風流
餘韻足以起萬世之聳慕某故曰李氏天下之甲門而
數公者真天人也迨我國朝二百年間宗工鉅儒背項
相望而李氏之門最號得人有若文靖公在咸平景德
間公忠直亮深慮遠識嘗戒王文正公與北虜和親之
議断然有先見之明天下至今稱爲賢相有若文定公
在天禧乾興間慷慨立朝義形於色嘗伸救寇萊公之
禍以手板擊姦邪天下至今目爲正人有若𬗋薇舍人
在熙寕間居代言之任力持風裁雖貶黜而氣不撓與
蘇宋齊名天下至今有三舍人之號有若大丞相在政
和間危言讜論聳動四方及重華受禅之際垂紳正笏
不動聲氣而大議决天下至今頼爲社稷臣而蒼生猶
冀其復起有若尚書公當靖康之難得主辱臣死之義
力抗腥膻碎首裂額而憤罵不絶英烈言言與赫日秋
霜争嚴艱難以来一人而已天下至今稱爲烈丈夫而
知與不知莫不爲之流涕仰惟明公以英偉之才剛方
之氣挺生華裔爲當世羽儀被遇三朝終始一節廼者
上方興衰撥亂任賢使能日不暇給起明公於均逸中
付以喉舌之任公卿大夫相與賀於朝韋帶布衣相與
賀於下咸謂明公體道德如柱下史尚節義如漢太尉
工文章如唐翰林立天子前披陳利害論列可否在廷
竦慄明公之諫諍固不在諫議勃之後也屢典名藩皆
著聲績姦贓望風觧綬而去明公之威聲固不在河南
尹之下也至如臨淮衞公之勲烈文靖文定之事業皆
明公之所優爲者詩人誦召虎曰惟其有之是以似之
然則明公豈非所謂天人者耶然朝廷方視明公之出
處以爲安危之繋天下方視明公之進退以爲治亂之
分夷狄問明公之安否而爲之叛服姦邪伺明公之行
藏而爲之喜懼輿議皆謂明公匪朝伊夕正台鼎之司
慰蒼生之望中興之功指日可期今廼力辭柄任出牧
侯藩雖一方得卧治之賢而天下欝具瞻之望竊料明
公固難久屈於此也某蓬蓽一賤生爾自緫角聞先生
長者稱頌明公盛德偉望殆非一日第恨生居遐陬自
處卑賤邈無進見之階今幸明公父母吾桑梓之邦適
符夙昔景慕企仰之誠比者千騎入境道由僻邑而某
遂得與田夫野老犇走争先瞻望於車塵馬足間巳足
少償素碩矣然獲未進拜黃堂親承罄咳之餘少窺大
人君子之高致不日明公入秉洪鈞則某於此時當抱
無窮之恨矣是以不介於人不謀於龜朝齋而裁書莫
沐而修刺曳裾麾戟冀一瞻芝宇退當誇大自謂今日
得見天人也
啓
代曾尉上陳安撫
太山北斗十年懷景仰之勤白日青天一旦快淸明之
覩實自寅緣之幸靡由媒介之先行遂鳬趍預深雀躍
恭惟某官學師孔孟才亞卿雲風流號當世無雙聲望
居縉紳第一光玉玉㓗文章騰萬丈之輝鳳翥龍蟠翰
墨掃千軍之敵早收巍第榮歴顯途赤心備竭於三朝
白首克全於一節荐更中外並著恩威將命外臺茂荆
潭之治績分符重鎮藹吳越之休聲何所至之有聞盖
無施而不可咸望有爲於今日自期無媿於古人方馳
赫赫之聲俄起營營之謗唐室頼宣公之議克濟艱難
漢庭忌賈誼之才遽罹譴責輿議咸稱其屈士流尤爲
不平稍息人言卒回天聽脫風濤於異域尋松菊於故
園職姑領於真祠官未還於舊物優游里巷頥養年齡
門多長者之車座有賢人之榻量包海嶽撓不濁而澄
不清節貫冰霜窮益堅而老益壮然當宁方興衰而撥
亂豈舊臣可置散以投閑矧鼎席之尚虚想宸襟之素
注必起渭濱之大老式慰海隅之蒼生宰相以鎮撫四
夷况我有種丈夫當掃除天下非公其誰無憚趣裝行
膺賜召如某者箕裘冷族蓬蓽寒生思不墜於家聲謾
力勤於學業始由經術而獲選終用詞章而决科名再
上於賢書計始偕於吏部備員海邑雅懷慕藺之誠昜
尉僊邦遂有依劉之幸自慚樗散實頼帡幪𣣔脩吾道
以致君盍就大人而正巳去先聖之旣遠非通儒其孰
歸點也何如方起舞雩之詠參乎不敏預懷避席之慙
仰祈先逹之見知庶俾後生之有頼望塵伊邇頌德尤
勤執贄賓庭行當盡門弟子之禮投緘記室先展事賢
大夫之誠
代曾尉荅交代
備員小邑考未一書承命大賢任俄两易仰歎高風之
难継俯驚瑣質之何堪敢單驅馳第從鞭策共惟其官
家傳忠義天賦材猷門地素高早聮姻於卿相仕塗初
筮聊隱迹於江山宣北部之餘威継南昌之雅韻精神
不動曹務自清朱&KR1650;皂盖乃賢主人黃門紫樞有真知
已雖曲從於引避寕又致於淹徊固宜綰爵於天朝何
至易官於海嶠舍鶴溪之舊治尋鴈蕩之勝游白面紅
顔姑作神仙之隱金章𬗋綬竚期臺閣之榮士論素期
輿情共祝如某者箕裘冷族筆硯寒生二十年勞苦而
末第始塵數百里﨑嶇而小官初效去何速也期不待
於及瓜行或使之坐寕容於煖席猶喜不才之質獲承
旣治之餘自西徂東而何敢憚勞以此易彼則固巳多幸
方圖趍拜遽辱緘封究觀禮意之勤益佩恩私之厚仰
攀懿躅顧續貂之媿雖多遐想高標而覩鳳之心巳快
代謝同文舘觧
束書千里不嘗太學之虀塩戰藝三場偶綴同文之龍
虎齒髮類賈生之少姓名居杜牧之先揣分何堪撫心
知媿竊以學者幸朝廷之偃武吾皇𣣔天下之同書思
祖宗名舘之因廣華夏得人之路收拾賢關之遺士網
羅聖代之棄才爲選最艱薦名無幾方歎蓬瀛之難到
豈知樗檪之兼收如某者海角鲰生蓽門賤士業乏箕
裘之素家無詩禮之傳七歲知書頼有擇鄰之慈母三
冬務學屢求觧觧之賢師技專習於雕蟲志必期於中
鵠偶遇詔音之下復更科舉之條雖章句宿儒亦習凌
雲之賦縦風騷大手必通拾芥之經驚鼠技之已窮取
麟書而謾習欲慕武崔之馳辯不容游夏之措辭益加
記誦之功稍悟謹嚴之旨董仲舒潜心大業粗明一王
玉川子獨抱遺經欲束三傳辤親梓里鼓篋帝都深期
厠迹於何蕃庶獲授經於韓愈操矛入室對多士而氣
驕血指汗顔望成均而膽落戰之罪也心實耻之雖出
門無嚙臂之盟然題柱有還鄕之誓抱玉效卞和之泣
焚舟起明視之慙一鼓作而再鼓衰人疑必敗小敵怯
而大敵勇天使其成不煩三獻之勞輙幸一名之預恩
踰望外喜溢顔間伏遇某官炎漢相門括蒼多族馳所
至有聲之譽藴無施不可之才出為五馬之貴侯来継
三賢之高躅夢草起謝公之興吹笙尋子晉之游民歌
愷悌之風士被作成之賜遂致青衿之小子稍知黃卷
之古人仰荷陶鎔偶膺薦擢某官不勉修事業早赴功
名收一第於少年慰雙親於未老報天子恢儒之德酬
使君在泮之恩嗅梅蘂於江頭早知春信折桂枝於月
窟行帶天香
代謝鄕觧
棘闈戰藝英髦多闕里之徒貢籍標名寒賤綴卜商之
列濫中披沙之選深懷負刺之慙竊以朝廷當投戈講
藝之秋聖主起側席求賢之念專尚詩書之技不求鞍
馬之功羽干服蠻貊之邦爼豆壓腥膻之氣賢關新闢
洋洋乎東漢之風鄕飲盛行易易也成周之化旣廣育
才之路載更取士之科風騷如屈宋者不廢明經儒雅
若寬洪者亦兼用賦得凛凛大竒之士有多多益辯之
才無一不長所施皆可斯足副有司之舉庶能為盛世
之光如某者白屋寒生青衿小子夙被父兄之訓獲從
師友之游期頭角之稍疎望箕裘之必大欣遇聖旦在
賈生未冠之年欲充國賓無杜甫如神之筆識陋井中
之小文窺管內之班謾同孔鯉之趍庭屢作曾參之避
席坐閱三歲未通一經周誥商盤方苦聲牙之難讀李
詩謝賦尤慙篆刻之未工偶逢科詔之頒妄起賢書之
應深慮畫圖之類狗何期誤墨之成蠅况東嘉號多士
之躔而樂成居濱海之邑由舍法之一罷更科場之七
開寂無中選之錢咸作退飛之鷁士氣若死灰之冷江
鄉類窮谷之寒人指儒冠恣成戲劇路逢鬼物剛被捓
&KR2952;誰知拜賜之孤軍俄有定從之下客三千人大敵之
勇曾何敢當二十年敗北之羞粗能一雪望不及此得
之若驚茲盖伏遇某官黼黻斯文權衡吾道一舉而得
垂天之翼兼收而取敗鼓之皮遂俾繆庸亦膺選擢某
敢不勉修操履益叩淵源探皇極之猷為造中庸之門
戶舒牋點翰尚期一第之可收聳&KR0676;昂霄庶及雙親之
未老上酬聖造下荅己知
陞𥙷上舍謝宰相
業肄賢關濫預千人之列名叨舍選媿居群俟之先嗟
小人得福以非常痛私門鍾釁之何亟有稽伸謝徒切
銜恩竊以興庠序於不遑暇給之秋見聖賢相與致太
平之業惟有道主能散馬牛而包干戈非大仁人孰明
爼豆而闢軍旅洪惟上聖篤任真儒不求矢石之功專
務衣裳之化矢其文德雖灝灝爾噩噩爾之書無以加
烝我時髦豈濟濟乎洋洋乎之世所能及自槐之之載
建紛銀袍而遝来仰追唐虞之盛時祖述熙豐之故事
謂科舉取士於一時也非所以造士而舍法作人於平
日也斯足以得人必將試之以積累之勤故可期之以
遠大之地非得行藝两全之美曷副君相旁求之誠選
旣至艱得宜無濫如某者受才猥瑣賦命窮竒齒才及
壮而遽失所天仕豈𣣔干而盖緣有母輒施鼠技妄習
麟經徒專記問之工莫識謹嚴之旨不束高閣兼取左
丘明公羊高榖梁赤之長未得美泉姑爲啖先生趙夫
予陸文通之鑿辤親故里鼓篋上庠幸厠迹於裒衣獲
執經於絳帳半世僅一名之得壮心早衰匹夫獲千金
之資大禍俄及未副倚門之望遽羅枕塊之憂三釡之
志旣孤五鼎之心何有念孝子為親而求禄自傷無禄
以及親思忠臣致主以忘身或可以身而事主退惟疇
昔之僥冐實由在上之作成茲盖伏遇某官命世大才
迪民先覺躬阿衡惟一之德爲成湯自得之師靖康之
節人所難紹興之政古未有旣以其身致中興之烈又
將與國貽有永之謀廣闢成均兼收士類傳吾道於孟
軻之後率天下為仲尼之徒二尺短檠猶念儒生之日
萬間廣厦俱懽多士之顔遂致繆庸亦蒙教育某敢不
益脩操履力探淵源入大匠之凖繩資哲人之鼓鑄儻
離場屋粗有進身之階仰戴陶鈞莫知報德之所
謝王大博(佐)
某官挺天賦之才冨家傳之學短檠三載俯軰諸生丹
墀萬言巍冠多士榮處師儒之任蔚爲庠序之光應列
宿於星纏閱異書於芸省旣作鵾鵬之化尤憐燕雀之
卑顧叨冐之曷因由吹嘘之有素某敢不勉精術業益
勵猷爲磨鉛鈍以爲銛策蹇駑而睎驥雖場屋未脫久
甘太學之虀塩儻心印可傳碩受宗盟之衣鉢
昌齡弟送定葉氏
家聲不振有同陳族之貧婚禮再修輒慕齊邦之大自
非特逹肯遂懇求荷臭味之相忘喜葭莩之有託某以
季弟某年曾有室事俄至於断絃伏承令妹德最宜家
志方艱於擇臠用憑媒灼妄議姻㜕荷寵命之不渝諒
夙緣之非淺適契三星之候敢怠良時薄修五两之儀
式將微意
昌齡請期
早沐恩私旣遂求婚之懇再殫愚悃預聞授室之期月
惟建丑之良日擇生明之次恭遣季弟躬造高閎碩諧
二姓之婚幸賜千金之諾
聞詩定孫氏
求婚於世姻之門夙緣非淺歸女於通家之子舊好愈
敦幸無齊鄭之嫌竊比潘楊之睦約旣前定言終不渝
伏承令女乃吾家之甥想不嫌舅氏之薄某男某辱東
牀之選固稔知姑女之賢况庚甲之相同亦門闌之甚
偶兒時聚戲不殊同隊之魚吉卜恊從是謂和鳴之鳳
有幣不腆别牋以聞
回錢氏送定
早同筆硯雅敦伐木之風晚結葭莩再講通家之好雖
媿崔盧之大族庶幾王謝之世姻伏承令嗣名著賢關
何止通一經之學某女幼傳姆訓僅能誦七誡之篇姑
待年於父母之家願執帚於君子之室
代送定
萬張
通家有子偶同太學之虀塩臭味為媒濫折僊源之桃
李念夤緣之不淺荷翦拂之非凢旣蒙阮目之青寕媿
齊邦之大伏承令姪女儒門孕秀女教傳芳想七誡之
素脩諒五長之並有作配宜求於禁臠于飛寕顧於蓽
門而某男某身尚白丁業惟黃卷賢異南容之不廢質
同子晳之非夫妄求詠絮之才偶中牽終之選幸逢張
負之賞識寕患久貧庶幾畢萬之家風從茲必大
楊李
門闌素冷生華有類於枯楊臭味本同託庇幸逢於僊
李良媿鄭齊之非偶豈同夷虜之論財輙恃夤(緣敢通媒介)
伏承令女內閑姆訓外婉婉容宜歸高節之伯鸞肯配
非夫之子晳而某弟某年雖踰冠學僅知名未能去三
惑之非何以稱五長之美仰固荷於不鄙退甚慚於匪
宜旣遂碩懷之私敢伸言定之禮謹憑媒氏專叩高閎
劉賈
託庇仁人之里爲幸巳多通婚大姓之門受恩非淺喜
踰望外媿溢顔間伏承令女年少甚都盖女中之賈誼
而某男某天姿不慧非昔日之劉郎况三復之未能豈
五長之敢稱偶預東牀之選誤蒙青眼之知吉日載涓
允恊鳳凰之兆繁文盡去薄修羔鴈之儀
季孫
族降臺輿有媿魯孫之後家傳簮笏雅欽楚相之風曾
墻仞之莫窺豈婚姻之敢議偶因執斧遂獲牽絲某以
弟某壮室偶睽勢難終於鰥處伏以令妹宜家素著禮
尤謹於孀居絲蘿幸遂於仰攀琴瑟式諧於再御門乏
陳平之車轍誤辱重知家無温嶠之鏡臺曷將厚意旣
奉千金之諾薄修五两之儀
賈宋
俯念寒門𣣔婚姻之早畢仰攀富族豈財利之是論受
恩非凢懷媿不少某男某天姿不慧無洛陽年少之美
才令女華胄甚遥有廷芬諸子之餘習茲因瓜葛之舊
碩結葭莩之私諾旣奉於千金幣敢陳扵五两
錢曹
女則以子娶之雅嘗有約大雖非吾偶也夫亦何嫌况
弟兄之約殆三紀于兹而婚姻之謀非一夕之故端爲
知巳曷嘗論財伏承令女誦七誡之章素有大家之風
味而某男某叨十才之裔媿無先世之名聲選濫預扵
牽絲禮輙伸扵納幣如魚同隊念两家生子之初為鳳
和鳴恊五世其昌之盛
李季
桑梓相望仰于門之素大葭莩再結荷阮目之常青雖
云臭味之同亦自夤緣之幸伏承令女婉容玉潔懿德
蘭馨非求三復之南容莫稱五長之衞女某男某年丁
幾冠才愧非夫方同孔鯉之趍庭遽效梁鴻之求偶質
無甚秀濫爲范寗之生表不素竒媿作甘公之壻非自
通家之舊豈諧擇臠之歡諾旣奉於千金媒敢通扵一
介鳳飛鸞合媯姜之雅好難忘鴈往魚来劉范之世婚
不絶
代回送定
周毛
陳平之美非久貧早觀竒相義方之娶爲知巳益見高
風仰欽蚌腹之生珠俯媿葭姿之倚玉蒙恩有自揣分
何堪㐲承令嗣主簿巍奪錦標時競貪於擇臠而某女
子貧修布素人或耻於采葑一言不變於前盟輿論咸
嘉其高誼辱鴈贄之良久報鯉書而太遲曲頼厚知不
誅苛禮私間素冷偶逢鳴鳳之吉占老眼濫青遂得乘
龍之佳壻
陳鄭
鮑知慕忍敢懷請妻之私媯不如姜遂免辤婚之議兹
通家之巳久宜同氣之相求㐲蒙令嗣出自豪門素號
千金之子而某女子生子敝族豈知七誡之書誤蒙合
姓之求恐負宜家之責辱鴈贄之来久媿鯉書之報遲
不娶大邦公子胥善自為媒之美願為佳耦吾宗無祠
以能育之憂
黃張
俯慙冷族雖非叔度之清流仰援高門誤辱偃王之華
胄諒夤緣之有自荷娉問之多儀㐲承令噐早逹義方
習詩禮其有自而某女子未閑姆訓奉箕帚以何堪過
蒙葑菲之求重辱蘋蘩之託况鳳占之恊吉其何敢辤
旣鴈幣之拜嘉永以為好
陳謝
門地素微濫出有媯之後裔婚姻非耦誤攀康樂之名
家揣分何堪拊心知幸伏承令姪義方素習固嘗聞禮
以聞詩而某女子姆訓未閑第可為絺而為綌荷菲葑
之不棄獲其帛之恩親旣辱華緘仍蒙重幣其為感佩
罔罄敷陳
梅溪先生文集卷第十六
