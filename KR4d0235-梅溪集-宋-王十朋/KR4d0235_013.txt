梅溪先生後集卷第十三
詩
十八坊詩
宣化
聖主有美化丁寕戒守臣母令挂墙壁宣以及吾民
刑清
昔日循良吏獄空无怨声刑清本无術心地要先清
介福
兹地有神宇人人来薦羞神雖能介福福亦自須求
弭節
川峡天下險幾人持節過好来平処弭莫起險中波
皇華
䕫府皇華地乘軺都幾人誰如二使者實惠活斯民(海陵)
(查元章少城周行可同爲䕫漕措置偃折以寬民力蠲一路積負凡十余万緡時它路方進羡余)
興儒
刀笠燒畬俗舟航撇旋鄉五經誰教子儒術破天荒
崇化
西接卿雲里東連屈宋鄉好風吹峡水盡作魯芹香
𢡟迁
相與勿言利要令通有无家家香一瓣心慕舜之徒(予某)
(過此坊見多焚香者)
興龍(欽宗皇帝母王皇后所生之地寺額曰龍㒷)
世仰欽宗聖人知太毋賢千秋龍巳化香火蜀江邊
卧龍
非長陳夀贊无首杜陵詩庙貌并公論如今勝昔時
慶豊
誰道䕫門陋兹坊號慶豊守臣憂國碩端佀杜陵翁
禮賓
前山名勝巳䕫子有嘉賓舘闢自予始媿非賢主人
通津
大江来自蜀衆水共朝東我𣣔扁舟去問津從此通
義泉
官費接筒竹民蠲沽水錢丁寕後来者莫負義名泉
永安
分鼎江山在受遺宫闕荒風雲時惨淡疑會旧明良
折桂
月窟何人到向来標傍新如今折桂者不止一坊人
知足
二疎歸去後林下少休官聖代䕫門裏一枝栖故鵉
(譚主簿弃官隱于是坊)
和風
郡城深僻処車馬罕經過中有人多少人和風自和
制勝楼
絶塞依天險高城瞰陳啚公孫曾帝蜀諸葛𣣔吞吴尊
爼衝千里關山敵万夫人謀兼地利端坐静邊隅
中元日淂雨
秋陽亢流火時雨洗中元既賀苗蘇稿还欣暑滌煩德
知天地大功任鬼神言碩作老農圃一犂耕故園
萝斍偶成
早秋良夜月朦朧夢斍凉生枕簟中𢾗點過雲簷外雨
一声落木隴頭風
題无隱亝寄交代張真父舍人
遥自不欺室来居无隱亝事君均有犯淂郡两俱佳西
蜀去何猛東甌歸末諧清風𢾗竿竹時見故人懁
漕臺賞荷花因誦昌黎太華峯頭玉井蓮句遂
用其韵呈行可
天池水落華開蓮綉衣呼賓傾玉舡賞花對酒誦隹句
香徹鼻觀頭風痊韓公思摘太華實陶令不結東林緣
何如君有第一朵池上許我清芬連(池心初開一朵)
再用前韵
萝&KR0708;池塘千頃蓮紅雲楼閣游人舡(永嘉有萝&KR0708;池紅雲楼)董薰
風日作夏供病不湏薬花能痊朅来夔門念鄉國淨友
喜結西臺緣明年華開各南北今日有酒宜留連
張主管挕郡秭歸贈以三絶
魏公名德最芬馨猶子傳家有典刑勉力施行誠與善
民謠待向峡中听
女須歸処郡如何地狭民貧事不多把酒送行无别語
要先抚字後催科
政術遥傳京兆張咲談為治定循良諸生相見宜相勉
正是風騷屈宋鄉
蒲萄
水晶馬乳薦新秋青𬗋酸甜孰味優只可堆塩餉韓子
不宜釀酒博凉州
寄趙果州
九江話别已經年三峡相逢豈偶然預掃江頭禮賓舘
論文尊酒菊花天
寄閻普州
對策天庭老布衣直言中已有危機須知東普勝西掖
好買扁舟及早歸
八月十二日雨
七月之間旱如燬禱而淂之偶然耳八月又旱農无秋
同僚勸效前日求我方省愆未及禱沛然一雨蘇群槁
古人重請應上公何敢頻煩瀆蒼穹但碩時暘及時雨
不獨一州天下普
中秋對月用昌黎贈張功曺韵呈同官
水精為鑑金為波挂空影寫山與河(韓詩河韵在前)清光此夜
十分好有酒有客宜高歌去年今日行役苦浪叟谿邊
宿逢雨(去歲中秋宿瑞昌驛凢次山旧隱処)傳聞蜀道如天高崖懸壁絶
哀猿號波横劍戟不易上陸有虎豹何由迯江山旧恃
白帝險風俗猶帶烏蛮臊驅馳兩月到西塞萝寐万里
還東皐嗅梅踏雪巴子里路入鬼門欣不死飛飛倦鳥
惟思還玉筍豈是麄官班餘生但碩閑及酒虚名寕顧
觸与蛮良宵佳客十有五雲放月入尊罍間頽然老子
㒷不淺韓詩坡句聊追攀君不見天宝雲霓羽衣歌人
間楽舞难同科遺音猶在悲凉多(舞霓裳隊)有酒且飲遑䘏
他不飲如此良夜何
盤古庙
盤古千千古江頭遺像存伏羲猶後軰禮殿尽諸孫不
屋昔非陋有祠今未尊東鄰二郎庙巫覡醉朝昏(盤古祠止)
(一間廟陋甚無祭祀者旁有二郎庙祀者甚衆)
趙果州之子年十四能作大字果州自荆南以
詩寄予命書之字晝老成異日必名家因贈以
詩
子政平生宜諒聞故應有子嗣清芬讀書行見破万卷
識字豈惟能八分年少便宜觀上國詩成真可張吾軍
校讎異日居天禄玉葉金枝有子雲
送如上人
蜀道青天不易登飄然雲水遇鄉僧芒鞋便欲相随去
身縛麄官愧未能
十年作别稽山下万里相逢峡水西天下名山游已遍
好尋潜澗一枝栖
州宅雜詠
甘露堂
昔日賢大守堂前零露甘我来无善政露下亦何堪
萬卷堂
書讀万卷破少陵觀國初登堂吾有媿頭白腹空虛
瑞白堂
昔日曾䕫州兹堂見三白為瑞不嫌多年豊最宜麥
詩史堂
誰鐫堂上石光豔少陵章莫作詩人看斯文似于長
易治堂(旧名整暇)
風俗无難易治之端在人古䕫尤易治風俗本来淳(唐李)
(貽孫記夔州風俗云其賦易征其民不偷長吏淂其道莅之若反掌耳)
細香堂(旧名愚堂)
官舍誰為友青青只此君細香来燕寢奚用炷炉熏
静暉楼
占淂高明地長聞燕寝香江流匹練白竹日万金黃
制勝楼
形勝㩀天險金湯无以過英雄多失守制勝在人和
穿楊亭
仁者果何似宜於射也觀穿楊不在手心地要湏端
无隱垒
勿謂江湖遠長如天日臨事君何敢隱中外一般心
跳珠
分淂天池水跳成月峡珠一清夔子國炎瘴自今無
土洞
穴土誰為洞温凉𣣔自私人間有寒暑坐此豈容知(州宅)
(有二土洞一在設斤之比一在静暉楼之下冬可避寒夏宜取凉然久処其間則能発疾非天地之正氣也)
柏
深山䕫子國古柏静暉楼柯葉今如許相看幾故侯
荔
誰種楼前荔周天幾歲星子随心地赤葉到歲寒心
竹
郡亝誰種竹綠蔭未多濃我𣣔添清閟殷勤護籜龍
柑
白帝誰云陋黃柑亦自香一株三百顆風味自吾鄉
前軰有滿城風雨近重陽句而不成篇九月六
日遇雨因為足之招同官分韵
滿城風雨近重陽凖擬登高尚渺茫會見明朝天氣好
不教孤負菊花黃
又用前句作七絶
重陽无數日風雨登臨緩會見天氣佳黃花插湏滿
老對黃花節遥臨白帝城空亝听蕭瑟點點是鄉情
江山悲木落身世嘆飄蓬未會登山客先吹堕帽風
巫峡有雄風菊天多細雨知我𣣔登高先期洗塵土
竹葉悲杜陵秋雲吟柳惲家鄉㕍蕩遥節物龍山近
灰飛季秋管雲暗巫山峯我欲廓氛曀試呼黎与重
節近愁隂雨雲披見太陽殷勤呼酒伴爛漫醉秋光
九日登卧龍山呈同官
老逢佳節強躋攀㒷遶東籬媿未還与客携壷登縹緲
尋僧對榻卧幽閑白塩照日一峯古烏帽吹凬双鬢班
坐上无非孟嘉軰卧龍山却勝龍山
又一絶
䕫子山高峡天闊騷人宅近刚腸悲菊花上頭不易淂
酒盞到手何湏辤
送何希深舍人赴召
十年持節國西門万里東歸德愈尊平叔渊源易論語
子雲游戲字方言坐令國体還元氣重見文星照掖垣
廊庙諸公倘相問爲言真𣣔老田園
至瞿唐關戲用山名成一絶
取友要如山勝巳居官宜似地青簾邊庭未静尚赤甲
鼎鼐𣣔調須白塩
連日至瞿唐謁白帝祠登越公三峽堂徘徊覧
古共成十二絶
瞿唐
七日重来白帝城勞生遠宦厭將迎瞿唐莫下今宜下
㒷逐漁舟一葉輕
灔澦
水漲瞿唐勢更危舟人貪進只嫌遟天將此石垂深戒
看取形如象馬時
白帝城
火德重㒷六合同金行數止一星終鼎分雖媿刘元德
面縛肯為安楽公
越公堂
柱國楊家二世亡越公遺迹獨緜長不能牢固隋基業
枉費精神在一堂
三峡堂
三峽堂中看倒流沉舟側畔過千舟世途險更勝三峽
多少人懷積羽憂
石筍
白帝祠前石筍三根連灔澦立相參不知此石能言否
往事應同老柏談(有二柏甚古)
白塩
蜀中塩井知多少功利端能与海分尚使此山真可煑
商功計利更紛紛
赤甲
赤甲城連白帝城子陽曾向此屯兵區區板築徒劳耳
尚赤由来是漢營
東屯
少陵别業古東屯一飯遺忠畎畆存我軰月叨官九斗
須知粒粒是君恩
昭烈廟
老臣苦欲争天下嗣子何曾思蜀中古屋數椽猶庙食
傷心地近永安宫
八陣啚
一家天下裂三都忠憤填胷出陣啚千載相知惟白水
此心元不為吞吳
勝已山
私心克盡道方大勝已与游名始成物我太深誰氏子
郤將已勝易山名(有易為已勝者見啚經)
題无隱亝
&KR0585;日照我几竹風清我襟官身心処士官舍趣山林
送喻令
捫膝先生有鳳毛三年魚邑試牛刀要令人被絃歌化
詎肯身辝州縣勞賢令首祠唐質肅詩篇時出楚風騷
西歸更勉家傳學雲翼行看九万高
十月九日雪
䕫子今年雪初冬已在山峯非是塩白鬢不為詩班寒
律三朝後(五日立冬)雷声八日間(二日雷)潜催子猷棹乘㒷早
知還
食柑
蕭山陸吉東坡傳䕫子黃柑老杜詩楚越相望五千圼
西州滋味獨儂知
十日買黃菊二㭑
十月更十日黃花𨳩滿枝鮮鮮如可飡采采還自疑重
陽不堪摘况後一月期既晚何用好兹言聞退之天然
傲霜性寕問早与遟不以日月断深杯為花持
采菊啚
渊明耻折腰慨然詠式微閑居愛重九采菊来白衣南
山忽在眼倦鳥亦知歸至今東篱花清如首陽薇
梁彭州歸自道山泝流入峽以二詩見寄因次
其韵
首遇重華闢四門郡符帥閫誤蒙恩路經灔澦少陵
鬢&KR0708;萝池塘灵運䰟馬運敢辝論水陸兵儲未暇議營
屯故人相見談時事耿耿胷中直氣存
壮夫白首兩同年又継錢塘唱和篇十載音書天上㕍
一江風雪峽中舡西州賢守淂高適東觀人才推孟堅
𬗋陌曾陪探花馬姓名深媿在盧前
梁彭州與客登卧龍山送酒二尊
五馬携壺上卧龍四䕫連騎与游從山中古柏歲寒色
應為清流作意濃
天禄歸来楊子雲酒随後乘為論文(梁云舟中猶在淅酒)雲安麹
木瓶双玉聊助詩人作小醺
閻普州趙果州舟中唱和以巨軸見寄詶以二
首
聮舟西上沸歡声趙壁隋珠照坐明一客詞流三峡水
百篇詩壓五言城廣文旧舍欣重掃(閻嘗為夔府教官)阿買竒
兒况侍行(果州二子皆善作字)我以禮賓名客舘雲安麹米待君
傾
灯結寒花鵲有声書傳双鯉眼增明人言盡是靑雲士
天遣相逢白帝城冨貴有機端可畏山川非險莫辝行
定知蜀道從今易東普南充盖巳傾
丙戌冬千月閻惠夫梁子紹得郡還蜀聮舟過
䕫訪予於郡亝修同年之好也因觀太上皇
帝親擢御札及舘閣題名感嘆良久輒成惡詩
一章以紀陳迹且志吾㑪會合之異
光堯親擢賜巍科穅秕居前有媿多書向蓬山俱點勘
(皆為校書郎)詩從天竺共吟哦(有游天竺唱和)十年尊酒喜身健五
馬人生驚鬢皤(予与閻老矣梁方三十九然客鬢巳不及登第時)握手䕫門話
疇昔君恩未報𣣔如何
与二同年觀雪于八陳果州會焉酌酒論文
煮惠山泉㵸建溪茶誦少陵江流石不轉之句
復用前韵
吾㑪風味雅同科領略江山逸㒷多諸葛陳啚上看
少陵詩句酒中哦惠山活水煎茶白勝巳高峯帶雪皤
絶境况逢三五馬定將好句壓隂何
惠夫子紹二同年懷章過䕫宗英趙若拙聮舟
西上賦詩二首記吾三人會合之異次韵仍簡
二同年
端似唐人會合年句追籍徹孟韓聮朱幡俱任專城寄
白首叨持帥閫權鼎甲豈如天聖榜(果州詩歴㪯天聖以來鼎甲之)
宗盟不减德麟賢客真不惡主人惡勝巳山名自古傳
(䕫州前山名勝巳)
晚菊鮮鮮梅蘃新天涯對酒忽三人才高不比丹青相
志大聊為州縣臣(梁彭州)麾把普彭䕫子國榜同詹
愈季元賓二公行矣居廊庙放我江湖作逸民
与惠夫若拙小酌郡亝再用聮字韵并寄子紹
(子绍已行)
杯盤&KR0708;&KR0708;酌同年更与英英玉葉聯我軰論交真有道
異時當國碩无權策蒙親擢言尤直(御批閻策云尽言无隱)召不
留中已足賢(果州召對不晉)天遣西来結詩社郵筒毋惜往
来傳
三友堂
閻梁二同秊過䕫把酒論文于小書室既别因目
之曰三友
丁丑同秊友三人忽此逢符分俱握虎簮盍偶成龍抚
卷神山遠銜杯瑞雪濃一壷勝太白形影月游從
生日
老遇懸弧旦天涯把一麾誤蒙崧嶽句忍誦蓼莪詩節
物梅經眼年華雪上眉兒曺觴夀酒盡是祝歸期
觀畫像
似我豈真我相看還自疑陋非臺閣像高失布韋時吟
苦眉常皺憂多鬢早衰惓惓畎畆志无復畫師知
杜殿院挽詞
流落杜陵老平生一飯忠大賢宜有後異代果生公文
豔神藜烛霜蹄御史騘九原呼不起蕭瑟桓㙜
親擢逢明主㙜綱振一時觸真同獬廌問不到狐狸姦
佞巳落膽江湖甘把麾賢哉郭有道無媿蔡邕碑
我昔游三舘聞公論立朝端如平日語果不小人饒(公每)
(云某饒淂君子不饒小人)節義真齊固年齡不逮喬英魂巳上天楚
些詎容招
會同僚于郡齋煮惠山泉烹建谿茶酌瞿唐春
錫泉龍焙忽飛来春著瞿唐初潑醅腸似玉川堪七碗
㒷如太白謾三杯月團不許无詩淂霜蘂端因有分開
(王抚幹以晚菊一盆耒頗佳)石銚瓦盆吾已具竹林它日定相陪
同僚和詩復用前韵
掃地焚香待客来煎泉瀹茗漉官醅相公溪近何曾汲
(灌東有相公溪以丁謂淂名水可煎茶)白帝城寒正可杯江上詩成風葉
落閣中興動雪梅開嘉賓飲散鈴亝静月照虚窗有影
陪
䗶梅
天工著意點酡酥不與江梅闘雪膚露滴蜂房釀崖蜜
日烘龍腦噴金炉万松張盖黃尤好三峽蔵春綠不枯
(東南䗶梅葉落始開峽中地煖花開而葉不落)題品倘非坡与谷世人應作小
䖝呼(宋山甫知縣云大寕監多䗶梅土人不知貴呼為狗蠅花)
子紹至雲安復和前䪨見寄酬以二首
細閱皇朝進士科第三人最淂賢多(滕建道陳了翁張才叔潘子賤諸公)
(是也然皆艰难劳苦而後有立)不勞則餓天將任或起而僵帝欲哦舘
閣早推仁者勇廟堂終作國之皤也知有意東山卧其
柰蒼生望子何梁臨别指瞿唐關有懶出此門之語
不比求游占一科无施不可患才多手持江海一麾去
萝与神仙七字哦客裏有書情愈重别来多病鬢添皤
郡亝獨坐歲華莫眼見官梅深憶何
趙若拙卓尔不群佳公子也痛親不見名堂曰
思諸公争賦之不鄙予亦以詩命予謂若拙不
止乎思也且能顯之作思堂詩
天下人子皆思親思而顯之能幾人入堂省親親不見
長向羹墙見親面身苟不立名不揚九原何由發幽光
金枝挺挺賢公子風樹㒷悲思不已口誦孝經苐一篇
立身行道期心傳直諒多聞古三益標凖宗支名籍籍
前日召还胡不留一麾出守西南州官聀人心所同欲
孝子思親恐親辱不獨思親能顯親孔門曾子君前身
我愧思親未能顯詩作思堂涕徒泫
題朱鈐幹灝无喧室
雅抱渊明尚處喧思避喧門雖有車馬趣不異丘園仁
者本来静時然應亦言端能重吾幕无復優為煩
糟蠏薦杯
麴生有理何曾濁公子無腸却最佳羅饌寕同冨兒飲
帶糟聊慰老饕懷
梅溪先生後集卷第十三
梅溪先生文集卷第十三
問策
問二十八宿在天爲經星循環往來以成四時非若北
辰居所一定而不移也然自古志天文者皆以角亢七
星為東方之宿奎婁七星為西方之宿自井至軫宿七
為南自斗至璧宿七為北抑嘗仰觀之四時晨昏迭爲
出沒行皆自古靡有定方而乃以蒼龍朱鳥咸池元武
分宫以四之何耶舉天星以定四時莫如堯典按堯典
以定四方盖有可疑者焉在時爲春則方爲東也朱鳥
南方列宿爾乃紀之春在時爲夏則方爲南也大火東
方中星爾乃紀之夏西爲秋其宿白虎也乃正仲秋以
北方之虚北爲冬其宿元武也乃正仲冬以北方之昴
將考四時以定列宿之方堯之時與方乃爾不同何也
吕氏月令載十有二月昏晨之中星可謂詳矣然以仲
春之月昏弧中而不舉七星至季春則曰昏七星中仲
夏之月昏亢中而不及大火至季夏則曰昏火中記牽
牛中於仲秋之昏而不及星虚記東壁中於仲冬之昏
而不及星昴其與堯典又差錯不同矣左氏論祭祀之
時則曰龍見而雩論士功之時則曰龍見而畢務龍見
固有常時而雩與畢務之時初不同也左氏皆曰龍見
抑又何耶諸君晝觀經傳夜觀星斗其於列星之躔次
所見之晨昏固巳洞然於胷中矣觀象定方何以驗其
爲東西南北耶與夫堯典吕令左傳所載之異同必有
成說以一之也
問昔禹治洪水随山濬川别天下爲九州其詳見於禹
貢後世言地理者咸根本於斯焉然卽其書而考之有
不能無疑者梁𡵨二山雍州之地也而扵冀州言之曰
旣載壷口治梁及𡵨雍州之山不容記扵冀豈冀方自
有所謂梁𡵨者乎不然則九州名山其訛者不止於梁
𡵨矣沱潜二水名也而於荆梁二州各記之曰沱潜旣
道二水不容經歴两州數千里之遠豈两州之地各有
所謂沱潜者乎不然則九州大川其訛者不止扵沱潜
矣其叙山於九州之末自導岍及岐而下則四逾于河
自壷口雷首而下則回入于海自導嶓冡而下則曰過
九江至于敷淺原天山静物也豈能逾河入海過江者
耶禹何以驗其然也其叙漢水自嶓冡導濛而下既曰
南入于江匯澤爲彭蠡矣又曰東爲北江入于海其叙
江水自㞴山導江而下旣曰會于匯矣又曰東爲中江
入于海夫江旣與漢合且匯爲彭蠡矣江豈復于北而
漢豈復爲中江耶禹何以驗其然也近世有以地脉論
山者取於漢儒之三條有以水味論江者取於唐人之
三沴禹之於山川豈亦以脉與味而知之乎漢儒三條
唐人三沴亦有可驗否乎願詳考而備論之
問昔夫子自衞反魯而六藝之文粲然不幸火于秦踳
駁于漢耳口異傳源流遂别言昜者本田何田何之後
有施孟梁丘之學並立博士又别有京費二家今之所
宗者王弼也不知弼之學出施孟梁丘歟京氏費氏歟
惟而上之果得孔子授商瞿之旨否歟言詩者有齊魯
韓毛四家毛在當時未立于學今之所宗者毛氏不知
齊魯韓自何世而微歟毛氏自何世而興歟萇之學也
果得孔子授子夏之旨否歟言書者本伏主又有歐陽
大小夏侯之學又有孔安國者得古文尚書今所宗者
孔氏傳也歐陽夏侯在漢爲最盛不知何所自而微歟
孔安國之書未行而遇禍不知何代而興歟孔壁所藏
伏主口授亦有異同否歟禮之經有二曰周官者周公
致太平之興也曰禮記者孔子弟子撰所聞而記之也
二經之始出也果何時其始傳也果何人其名家也凢
幾軰今爲之章句者皆鄭氏也又豈無授受之自歟春
秋之傳有五今所傳者左氏公榖也三家在漢迭爲盛
衰孰始盛而後衰歟孰始衰而終盛歟彼杜預何休范
寗者爲三家章句亦各有所受歟六經者日用之書也
學者口不絶吟久矣專門之傳授歴代之廢興其有闕
而不知者耶夫經傳一也有興于前而廢于後衰于古
而盛于今者果何致而然豈興而能久者傳之當廢而
遂絶者傳之非耶抑各繫時之幸不幸耶與昜之十翼
詩之五際書之十例禮之三種春秋之五始攷之必有
其名究之必有其義願併陳之庶觀諸君之傳
問六經皆經也而夫子過庭之訓首及扵詩則詩之爲
經學者所宜先也詩有風有雅有頌讀者不能無疑於
其間二南皆文王詩也而繋之二公弼鄘衞皆衛詩也
而分爲三國蟋蟀晉風也而謂之唐七月陳王業也而
繁之豳黍離平王詩也而同於列國此風之不能無疑
也南有嘉魚美太平之君子也而列於小雅鳬鷖亦美
太平之君子也而列扵大雅宣王刺於小雅而大雅則
無刺焉厲王刺扵大雅而小雅則無刺焉幽王大小雅
俱有刺康王大小雅則無詩此雅之不能無疑也頌者
美盛德之形容而告於神明者也周有頌宜矣魯僖諸
矦耳曷宜有頌哉三百篇皆周詩也商異代之王耳曷
爲而列扵周之末哉此頌之不能無疑也學者豈徒習
其章句識其鳥獸草木之名而巳耶因疑而究其義斯
可與言詩矣至於風之正變者凢幾國大小雅之正變
者凢幾篇與夫三頌之或先或後者何義諸君聞詩久
矣必有起予之辯
問昔吾夫子討論墳典叙書百篇上自唐堯下迄秦穆
其扵去取之際莫不有法焉固異乎左史倚相之流徒
能誦其文而巳聖人旣沒經厄扵秦口授壁傳紛然異
說學者開卷莫决所疑夫断書自堯則堯典者固唐書
也而謂之虞禹平水土而後作貢則禹貢之作在唐虞
之際而謂之夏舉書之詳者莫如左氏如莊八年僖二
十四年二十七年襄二十六年所引之書皆大禹皐
陶謨之辭也而悉曰夏書釋傳之詳者莫如杜預預以
書證左氏所稱者固未嘗亡也而多謂之逸書夫以唐
爲虞以虞爲夏聖人序書不應如是之疎而左氏授經
亦不至如是之誤也而杜預以存爲逸預豈不知書者
耶至若武成一篇記武王偃武修文之事也夫子旣有
取焉而孟子乃不信之楊雄謂虞夏之書渾渾商書灝
灝周書噩噩四代之書固不同也而韓愈乃謂周誥商
盤詰屈聲牙雄異商周書而愈同之抑又何耶諸君皆
深扵書者也願辯夫子之所以序左丘明之所以稱杜
預之所以注孟子之不信楊韓之異同者以告
問昔夫以洪範九疇卑禹至箕子爲武王陳之孔子序
之於周書王者治天下之法莫大扵是焉然其書有可
疑言有可疑箕子爲武王陳之者又可疑不可以不辯
也自初一曰五行至威用六極先儒謂此六十五字皆
洛書本文夫天且無言安得有書畫一以告人如是之
詳悉耶有謂初一曰之類二十七字禹所加也有謂欽
用農用之字洛書本有也又有謂龜文止二十字餘皆
禹增益次第之也其說紛然不同亦何所考㩀耶或謂
河圖洛書本無有也聖人以神道設教耳其說爲如何
箕子之言曰鯀湮洪水汨陳其五行帝乃震怒不卑洪
範九疇自古以来得九疇於天者止一禹耳未聞餘人
有得之者使人皆得之而鯀不獨得也可以言帝怒矣
鯀與衆人均不得之何以知其為怒而不卑耶鯀九載
之績弗成殛之於羽山者舜也未聞天震怒之者箕子
之爲言無乃失之誕乎或謂帝者堯也堯有洪範九疇
久矣怒鯀而不之卑其說又如何至於九疇莫不有用
也而五行之用爲最大乃反不言用八政莫不有官以
掌之獨三卿舉官餘皆指事五紀獨不言時五福獨不
言貴其理又何在耶箕子商臣也其不臣周宜矣而乃
爲武王陳洪範洪範大法也不宜言而言其可以為臣
子法歟聖人序之曰武王勝商殺受立武庚以箕子歸
作洪範二事若不相預而序輒及之豈聖人之意罪箕
子之不當言耶洪範之書學者所宜盡心也其可疑有
如此者碩與諸君辯之
問昔吾夫子以謹嚴之法而作春秋寓賞罰之權扵一
字當時口授弟子而其書未顯也後世傳經者三家各
有所聞著之簡策非特旨意不同而經文亦異人一而
巳曰尹氏卒者公榖也左氏以爲君氏是果男子乎果
婦人乎國一而巳曰祀侯来朝者左氏也公榖則以爲
紀侯是果姒姓乎果姜姓乎渝平輸平字止半差而其
義則反子伯子帛音雖小異而其說則殊曰蒿艾曰鄗
者一地也名若何而可稽曰繆曰穆者一君也謚若何
而可考此曰衞寶彼曰衞浮則人物異矣此曰伐戎彼
曰伐我則華夷異矣以會爲及則内外之志異矣以送
爲逆則往來之使異矣北杏曹南之會或侯齊宋或人
齊宋則尊卑之辭不同矣寗母葵丘之盟或有鄭衞或
無鄭衞則增損之數不同矣至若義同而文異則有帥
率克尅之類焉豈亦有異義乎名一而音訛則有括結
嘉喜之類焉豈亦有異名乎經出扵聖人之手而有二
三之不同唐趙氏嘗考其差繆凢二百六十處夫聖人
以一字爲褒貶而三傳經文相戾如此一字之異一義
之異也一義之害一經之害也將左氏而是信乎而公
榖釋經亦辯矣將公榖是信乎而左氏紀事亦詳矣如
之何則可今三傳並行于學非若漢唐之尚偏專一而
廢二也探討之際並有至當之論以折衷之勿云三傳
可束之高閣遂略而不論
問班孟堅作漢書嘗序六藝爲九種然出吾夫子之親
筆者惟春秋與孝經學者沉潜六藝之外其於二經尤
不可不熟究聖人有作之旨也子亦嘗曰吾志在春秋
行在孝經則聖人𣣔爲東周之志固存乎二百四十二
年之筆削百行之美當備見於十八章之中矣今讀二
經亦有見吾夫子之志與行否乎考諸行事亦盡合於
經否乎二書之成也夫子嘗有春秋属商孝經属參之
語矣是二子在孔門中商必有得扵春秋參必有得扵
孝經也商與參言行著於當時淵源傳諸後學不知其
得扵經者亦有可見否乎果不負聖人所属之意否乎
孟子嘗謂春秋成而亂臣賊子懼說者乃謂絶筆之後
口授弟子至漢然後其書始出果如其言則當時列國
君臣固未之見也何以能懼亂臣賊子耶遷固之徒皆
謂孔子爲參作孝經說者又謂經不爲參作盖假參以
爲對揚之體爾二說亦莫知其孰是耶諸君兒時讀孝
經巳能志其語學習春秋固巳探其奥其於聖人之志
行與夫弟子之所學及孟軻遷固諸儒所說之不同必
能辯其所以然者
問秉史筆者衆矣司馬遷爲之宗自班范而下雖人自
爲家其大槩則沿襲史記之舊夫旣述前代之法以成
書不必變其名例可也今考諸史乃或不然非特班固
有變扵史遷後之作者亦互有損益異同矣曰紀曰表
曰書曰世家曰列傳者司馬氏之書也班固因之獨昜
書爲志而損其世家范瞱之史猶固也而損其表陳夀
之史猶瞱也又損其志至晉書則有紀有志有傳而益
其一曰則記南北獨紀傳而隋加志焉唐紀表志傳與
班史同五代有紀傳有世家有附綠有考夫記事之義
一也而立例之名不同何耶子長每一卷之未稱太史
公以断善惡孟堅昜之以贊蔚宗又孟之以論而贊以
四言陳夀又昜之以評晉書或稱制或稱史臣又贊以
章句與范史同南北曰論隋稱史臣唐書仍班史之體
曰贊五代贊如唐而沒其名夫断善惡之義一也而名
所以断者又各不同何耶遷書曰史記两漢晉隋唐則
曰書三國則曰志南北五代則曰史夫歷代皆史也其
所以名書者又何不同耶創之扵前者是則變之扵後
者非同之扵後者非則異之扵前者是抑創之變之同
之異之亦各有其義耶至扵自史遷以迄五季歷數之
則十有七略舉之則有三又其可以不知耶諸君皆飽
扵史學者也姑以其淺者告我
問中庸一書盖聖學淵源入德之大要也說者謂孔子
之孫子思所作觀其微辭奥旨非聖人之後命世大儒
有不能者焉然其間立言措意亦有戾扵吾夫子者證
以論語繋辭不得盡合學者疑之語曰中庸之爲德也
其至矣乎聖人以中庸爲至德非大全君子不能當其
名是書載夫子之言有君子之中庸有小人之中庸夫
旣巳小人矣尚何中庸之有耶夫子以一貫之道語曾
參參告門人曰夫子之道忠恕而巳矣是書乃有忠恕
違道不遠之言則是以道與忠恕爲一而忠恕實未可
以爲道也與論語又何不同也繋辭曰昜之興也其於
中古乎作昜者其有憂患乎盖謂文王也是書載夫子
之言曰無憂者其文王乎文王拘美里而繇昜乃云無
憂何也語曰三分天下有其二以服事商周之德可謂
至德矣是書載夫子之言曰武王周公其逹孝矣乎善
継人之志善述人之事文王終身事紂武王周公不待
終喪而伐之而云善継志述事何也語曰夏禮商禮吾
能言之𣏌宋不足證也是書乃曰吾學夏禮祀不足證
吾學商禮有宋存焉又未知其熟是耶天子傷周室之
衰三光五嶽之氣分故春秋書王正月以大一統是書
乃曰書同文車同軌孔子之時天下曷嘗同車書乎弟
子記聖人之言行於論語皆稱子如子曰及子以四教
之類盖尊師重道之辭未嘗有字聖人者是書亦稱于
曰宜矣而又有仲尼曰仲尼祖述堯舜之語焉豈有身
為聖人之孫而字其祖者乎竊意秦火之後漢儒扵四
十九篇中綴拾所存不能無附益之偽不然何以詭異
聖人如是也孟子學子思者也七篇之書稱子思多矣
獨無一言及其師之書又不知是書果子思作否耶必
有以辯其疑者
問唐史臣劉知幾著史通内篇稱古之作史者有六家
一尚書二春秋三左傳四國語五史記六漢書又謂尚
書家出扵太古春秋家出扵三代左傳國語出扵丘明
史記漢書出扵遷固知幾最善著論而唐史稱之其所
列六家必有考㩀然理有可疑者不得不與之辯書載
堯舜三代之事春秋出扵吾夫子之親筆學者尊之以
爲經不可誣矣知幾乃同遷固之書而史之可乎左傳
國語雖曰二書然同出扵一丘明之手實左氏内外篇
也而乃别為二家可乎史記創始扵馬遷而班固雖自
爲一家其大法則祖述子長也今乃别為二家之流者
是則范瞱陳夀而下又烏得不以名家乎以理論之書
春秋經也左氏國語傳也史記漢書史也至扵史家者
流持一馬遷爲倡爾見其有一未見其有六也知幾著
其始末條例甚詳合經傳而爲史别一姓而二家散史
漢而二流則必有說焉又謂尚書四家其體久廢所可
祖述唯左氏及漢書不知後世秉史筆者果法左傳漢
書二家之遺乎抑亦兼出扵六家者乎不然則知幾之
言必有所不通者願因其說而詳辯之
問國莫重扵禮禮莫重扵祭祭有禮異而名殊者四焉
曰天曰宗曰望曰䄍是也岐而分之其數二十有三天
宗各六望三而䄍八古人行之固有一定之典後世異
同之論起紛然而莫之正禮曰以禋祀祀昊天上帝又
曰兆五帝于四郊此六天之說所由起也有以爲上帝
與五行精氣之神者有以爲一天與五人帝者有以爲
北辰耀魄寶與靈威仰赤熛怒含樞紐白招拒汁光紀
者異說凢三家將何從而合成周之祀乎書曰肆類于
上帝禋于六宗此六宗之說所由起也有曰時曰寒暑
曰日曰月曰星曰水旱者有曰星辰司中司命風師雨
師者有曰天地四時者有曰乹坤六子者有曰六代帝
王者有曰三昭三穆者異說凢十餘家將何從而合虞
舜之禋乎三望書扵春秋或以為泰山河海或以爲泰
山淮海或以為分野之星及封內山川則三望之不同
亦三家也八䄍見扵郊特牲曰先穡曰司穡曰田畯曰
郵表畷曰猫虎曰防曰水鄘曰昆䖝或以猫虎為二神
而昆䖝不與焉則八䄍之不同亦二說也四者之禮先
王之所常行四者之說諸儒不勝其異夫𣣔舉先王之
禮而行之必先正名而定制苟牽惑於紛紜之論而不
能断决其是非雖曰有其舉之莫可廢也不失之誣則
失之陋矣如之何其可哉國家郊祀盛典三歲一行宗
望之祭兼修並舉又將因時和歲豐修伊耆氏故事勞
吾農而休息之甚盛舉也諸君行將筮仕與禮樂之議
敢問前代諸儒立異議者誰歟孰當孰否漢之君舉是
禮者誰歟孰得孰失必有至當之論以祛群言之惑幸
詳著于篇將獻于朝俟有司之擇焉
問行帝道而帝行王道而玉行伯道而伯此五帝三王
五伯此所以分學者固巳稔聞而熟論之矣漢晁錯於
大對之際嘗品藻其君臣其言有曰五帝神聖其臣不
及三王臣主俱賢五覇主不及臣抑嘗考其迹而驗錯
之言未免何疑也五帝唐虞為盛典謨載其行事為最
詳觀堯舜禹皐陶稷契之徒相與都俞戒勅扵廟堂之
上初不見其主優臣劣之迹錯何以知其不及也三代
之君臣可稱非一其間固有主聖臣贒者錯㮣以俱贒
目之亦豈通論耶五覇臣主若無甚相遠者以管仲之
志小烈卑上可爲威公之佐耳其他又可知謂主不及
臣抑又何耶錯以贒良文學裒然爲舉首必有所㩀而
言諸君出入經史商確古今亦必有見其臣主不相及
與俱贒處如錯所言敢問風后力牧至元愷之徒不及
主者果何臣齊晉宋秦楚之覇不及臣者果何主夏商
周之君臣所以俱贒者果何事也幸明以告我母詆錯
言爲非而略之
問世之論士者不惟其身之觀亦觀其師友源淵然後
可以知其人矣洙泗七十二子不必論其爲人以吾夫
子卜之可以知其贒蘇秦張儀二子不必觀其行觀其
所學者鬼谷子爾則知其爲儀秦也雖然執此而論士
有大不然者曾參以孝著於孔門得參之學而行之者
宜其以孝而施於有政也孰謂喪母不歸殺妻求將者
反出參之門哉荀卿以中庸之學而爲大儒得卿之學
而用之者謂能必行王道也孰謂燔詩書滅禮樂者反
出卿之門哉老子著五千言明道德之旨得其學而行
之者宜其清淨自正無爲自化可也孰知後世刑名法
理之術至於苛刻少恩者反出於宗老氏者耶不特此
也斯之學用於秦者至慘矣意其學斯者又必甚扵斯
也漢河南守與斯同邑固嘗學焉治行乃爲天下第一
申韓之術施當時傳後世者至不仁矣意其學之者必
有甚於申韓洛陽才子本名申韓乃能陳治安之策雖
王者之佐亡以加前四子者所學善矣用之反不善後
二子者所學不善矣用之反善兹又何也謂不在師友
淵源耶洙泗曷爲而多賢儀秦曷爲而皆詐謂必在師
友淵源耶諸子之行事與其所學又何其戾也諸君擇
師尚友之日久矣於師友淵源必能究之碩陳數子之
所以然者
問荀卿論王覇興七之道其言有曰上一而王下一而
亡且以法始佐賢民愿俗美四者齊謂之上一觀湯武
之所以興與桀紂之所以亡信乎卿之言不妄也漢高
帝之創業光武之中興唐太宗兼創業守文之功德是
三者亦可謂後世之盛王也考漢唐二史而驗所以興
之自不知果出扵上一乎抑亦雜出於上下偏之間乎
三君者其孰優而孰劣乎秦隋之世天下統一然二國
皆遽興而遽亡其興也豈出扵上一其亡也又豈盡出
扵下一耶謂不出扵此則何興亡之遽謂必出乎此抑
何上一下一之道始終變昜之異也碩併陳漢唐秦隋
之迹以佐荀卿之說
問昔孟子對齊宣王謂仲尼之徒無道桓文之事董仲
舒對江都昜王亦謂仲尼之徒雖五尺童子羞稱五覇
果如二先生之言則覇者之事不復道諸聖賢之口也
今質論語春秋容有不然語稱威文之譎正又稱九合
之功仁管仲而大其賜春秋善召陵之盟進成濮之戰
至宋襄楚莊秦穆雖不足與二伯之烈皆有以一㮣見
取者孰謂無道其事而羞稱之耶豈聖人扵覇者猶有
所取而門人弟子乃喜攻而羞道之耶夫子與人何恕
而弟子責人何嚴耶不然則二先生之言失矣願與諸
君辯之
問唐虞以三載考績之法黜陟百官之賢否故時躋極
治庶績咸熙漢唐遵遺法而行之其治效亦有可觀者
洪惟國朝列聖圖治既以進退選舉之權付之宰相吏
部又以舉刺按察之職委諸郡守監司逮元祐初先正
司馬光以清德雅望起慰蒼生進賢退姦中外悅服又
嘗議立八條俾監司守臣察所部官吏有仁惠公直明
敏廉謹者可舉則舉苛酷狡佞昏懦貪縱者可按則按
條目詳密誠一時之良法然當時事未施行而議已中
寢邇者宰臣有請上嘉而行之議者咸謂唐虞之泰和
元祐之清明可復見扵今日矣或謂法非不良也行之
苟非其人不能無弊將有權勢請託親故干求而舉非
其實者挾情懷怨務快私忿而劾不以公者苟二弊之
不去則八條將爲文具有不可得而行先朝之良法美
意又從而廢矣伊𣣔革其弊而久其法必有術焉願講
論之將以聞于上
問自古用人之方多出乎薦舉然薦舉之患有二焉不
可不知也有公於薦舉者可以得人矣或失於知人不
明而所舉非賢有明於知人者可以得賢矣或蔽於竊
位之私而見賢不舉諸葛亮之於蜀非不𣣔薦賢也而
失之馬謖盖明有所不足臧文仲之於柳下惠非不知
其賢也而不與立盖心有所不公夫所頼乎大臣之薦
舉者以其公與明而巳二患不去而𣣔得人可憑恭惟
主上當宁興歎懲前政之蔽賢乃命邇臣各舉所知起
廢滯而應公車者踵相躡也邇者臣僚獻言慮所舉之
或濫而賢否混殽以三人同薦爲請議者猶懼其未盡
薦舉之方而徒艱進賢之路伊𣣔知人必明如簫何之
識韓信而無孔明誤舉之失所舉必公如祁奚之舉善
而無文仲蔽賢之私如之何則可
問昔吾夫子因魯史而作春秋信以傳信疑以傳疑雖
以大聖作經猶不敢以其所傳聞而忽其所親見至於
其所不知則缺如也其慎有如此者其後有孟子者出
則不然其讀書也則曰盡信書不如無書吾於武成取
二三策而巳其讀詩也則不信周餘黎民靡有子遺之
言夫子信而好古如此孟子學孔子者也乃於詩書猶
有所不信何耶後世諸儒因孟子之不盡信詩書而好
爲異論往往於古之信書信史皆不能無疑於其間詩
大序世傳爲子夏作久矣而唐韓子不信之春秋漙為
丘明釋經久矣而啖趙之徒不信之昜繫辭為天子作
無疑矣而近代歐陽子不信之至於疑五千言非老子
所作有如崔浩疑荅蘇武書非李陵所作有如劉知幾
有謂周禮非周公之書家語非孔氏之書文籍去古稍
遠而見疑於後世者非一五經且不見信而况其他耶
夫孟子之不信詩書也以血流漂杵與夫子遺之言誠
有不足信者而後世諸隭所疑經史其亦有所見如孟
子否耶抑亦出於穿鑿而好為異論耶豈歴世浸久簡
編漏傳傳聞繆誤實有可疑者耶其所疑亦必有得有
失而不可以一槩論耶信其所可信疑其所可疑斯善
觀書者也願與諸君辯之而断以高明之見
梅溪先生文集卷第十三
