梅溪先生後集卷第十四
詩
至日寄二弟
雲物書何處山城白帝旁鬢絲驚漸短日線喜初長江
冷魚思復陽回㕍恋行小舟吾已具命下即還鄉
懷二叔
二叔年高甚天涯姪未歸一陽雲物動三峽夢魂飛丈
室懷明慶巍楼上静暉皇恩許歸去行矣叩林扉
連日鵲喜東歸之祥也詩寄二弟
烏鵲枝頭竟日喧皇恩應許返丘園荒蕪賦就同元
亮歡喜詩成異審言定有好音来象闕媿无遺爱在夔
門寄書預報梅溪弟洒掃吾庐辦酒尊
白雲楼赴周漕飯追念行可
不到西臺久傷心憶旧游水流猶故沼(行可嘗引水植蓮子池)雲
散只空楼丹荔誰祠柳(今夏嘗同食新荔于池邊)清亝不對周徘徊
賦詩処淚下莫能收
哭陳阜卿
槐市声名早儒林行藝尊麟經無絶學烏府有危言半
歲甘泉槖頻年刺史幡凄凉道山旧今日幾人存
識面登瀛日論心去國時孟軻非好辯(每淂公書有楊墨塞路語)羊
祜有先知(公在道山臧否人物有先見之明)手筆今文伯神明古吏師
老成嗟不見㳅淚讀招詞(公嘗作招徐孺子詞)
我守番君國公時帥豫章詩筒續元白治境接龔黃㳅
落来䕫子傳聞侍
玉皇北門方卧護帝忽遣巫陽
邸報知凶訃傷心不忍言啚猶對徐孺人已喪陳蕃(公前)
(贈徐孺子啚)杖屦欲三徑衣冠俄九原數行嬴博淚瞑目有
餘痕(公近喪長子)
萝人贈范文正公集
平生敬慕范文正遺像向来祠楚東萝裏何人贈文集
見公端似見周公
食筍
篔簹又復長纖纖頭角猶蔵味已甜吾友子脩三載别
不知稚子幾根添
著庭食筍記當年屈指交游半鬼山(昔与阜卿員仲諸公食筍于著庭)
謹護籜龍无恙否淂時張主想參天(予昔在著庭嘗禁取筍程太之有詩)
(云著庭謹護籜龍兒飬就堅高抗雪姿)
䕫門雪裏竹萌抽味占盤飱第一流深憶江西陳仲㪯
如今无復寄猫頭(江西猫頭笋極佳往在楚東阜卿每以見寄)
寇莱公取韋蘇州野渡無人舟自横之句增爲
十字見于曾南豊所作公傳則知前軰作詩一
言一句皆有来歴予用其說爲巴東詞記有新
進士作詩云語當人意爲佳句何与韋郎野渡
舟用其以觧嘲
野水再經吟咏手一般景象兩般舟萊公相業韋郎句
付与詩人子細搜
䕫硯
有以硯来售者曰歙石璞稍巨色青而文細光潤
而發墨兒曺買之或曰非歙硯乃忠万石耳予莫
能辨淂之于䕫目曰䕫硯因讀少陵平公淂硯詩
則知三峽古亦出硯也詩以記之
一片䕫州硯千年禹鑿痕平公見尔祖王子淂其孫銅
雀今安有羅文世所尊聊同玄穎軰文字与吾論
聞韶美侍郎易任廣漢
帝眷甘泉旧綸恩換虎符神應馳北闕眼已見西湖(漢有)
(西湖)霖雨思賢甚仙槎到漢無書梁形萝寐大厦待公扶
(閱報之夕萝韶美大書兄字于梁間)
書𣣔臨卭去公俄廣漢行湖欣遇房相詩擬和刘兄為
郡人生貴還鄉晝錦荣无從陪杖屦老我𣣔歸耕
臘日与同官小集八陣㙜觀武侯新祠
伏幾何時臘又逢天涯尊酒記游從未於山下祠黃石
且向江濆謁卧龍青眼共看官舍柳白頭相對雪天峯
虎符碩逐桃符換万里歸心一片濃
梅雪
同僚文字三杯酒臘日江山八陣㙜冷有人嫌吾似雪
清无塵染客如梅
十八日迓虞參政于西城竹亭去歲亦以此日
送之
兩年此日此江濱賓迓向来歸去賓兀坐茅亭竹應咲
林間不著送迎人
讀東坡詩
學江西詩者謂蘇不如黃又言韓歐二公詩乃押
韵文耳予雖不䁱詩不敢以其說為然因讀坡詩
感而有作
東坡文章冠天下日月争光薄風雅誰分宗派故謗傷
蚍蜉撼樹不自量堂堂天人歐陽子引鞭遜避門下士
天昌斯文大才出先生弟子俱第一天人詩如李謫仙
此論最公誰不然詞无艱深非淺近章成韵盡意不盡
味長何止飛鳥驚臆說紛紛幾元稹(有言歐公詩味短者王介南云行人)
(㪯頭飛鳥驚之句味亦甚長)渾然天成无斧鑿二百年来无此作誰
与争先惟大蘇謫仙退之非過呼胷中万卷古今有筆
下一點塵埃无武庫森然冨摛掞利鈍一從人點檢莫
年海上詩更高和陶之詩又過陶地闢天𨳩含万彙少
陵相逢亦應避北斗以南能幾人大江之西有異議日
光玉㓗一退之亦言能文不能詩碑淮頌聖十琴操生
民清庙離騷詞㫪容大篇騁豪怪韵到窘束尤瑰竒韓
子於詩盖餘事詩至韓子將何譏文章定價如金玉口
為輕重專門學向来斈者尊西昆詩无老杜文無韓净
掃書亝拂塵几瓣香敬為三夫子
除日
蝸舍三年别䕫門兩歲除盆雖具肴簌儺不是鄉閭櫪
馬喧新集桃符換舊書何如杜陵老守歲阿咸居
元日
元日年年見天涯意故長詩篇示宗武春色酌瞿唐白
髮又新歲黃甘非故鄉弟兄團拜処歸去碩成行(酒名瞿唐)
(春)
趙果州送黃柑金泉酒
元日書来自果州甘三百顆酒新芻賢於齊下六從事
好佀平陽千戸侯老矣惟思醉鄊去歸欤且種木奴休
使君厚意吾先辱媿乏瓊瑶報所投
四日雪坐間有江梅水仙花因目曰三白
孤標相對楚天涯寒不能威意自佳消淂廣平公援筆
此花真是鉄心花
右梅花
葉抽書帶秀文房玉表黃中耐雪霜淂水成仙最風味
与梅爲弟各芬香
右水仙花
不来平地只山巔端爲民貧故見憐未到立春猶臘月
忽成三白定豊年
右雪
人日游磧
好遨蜀風俗䕫人貧亦遨今日日為人傾城出江臯遨
頭老病守呼賓酌春醪歸来及初鼓繁灯照霜毛
榖日立春
榖日逢春日江天弄佳氣𬞞盆雜蒿韭一箸異鄉味西
疇農事動問我歸何未豈无二頃奚用五馬貴
双鵲
双鵲喳喳首向束佀將喜報主人公主人只欲東歸去
歸作左原田舍翁
王抚幹(蒙)贈蘇黃真蹟酬以建茶
蘇黃文章外翰墨亦莫加蘇淂魯公法黃自成一家肥
无塵俗點瘦或風雨斜可爱如其人敬之无迩遐真蹟
落人間蔀屋生光華我无一字蔵天遣来三巴吾宗東
州秀文翰俱可嘉䄂中出至宝双眸洗昏花歸槖今不
貧持柱東南誇何以報嘉貺龍團建溪芽
予雪詩云不来平地只山巔朱鈐幹和云不能
下乞俗人憐志在潔已陳知錄云只可在山如
去年志在恤民王抚幹云散作人間大有年志
在潤物三子之志雖不同皆可嘉也各用其句
作三絕以贈之又以一絶自貺
無喧室對山頭雪雪照无喧室湛然高㓗似人人亦似
不能下乞俗人憐
右贈鈴幹
不道世人貧可憐乱飄宇宙&KR0668;厨烟居高潤下澤自普
只可在山如去年
右贈知錄
時哉臘後立春前散作人間大有年會合風雲洒天外
不湏只在蜀山川(抚幹未嘗出蜀故勉之)
右贈撫幹
在地在山无不可去年今年同不同銀杯縞帶逐車馬
何佀蓑笠随渔翁
右自况
春雪(禁体物)
立春三日餘霏霏下人間胡不瑞嘉平天於此偏慳忽
從何処来頃刻堆塵寰投隙妙能入遇圓巧成環侵凌
到肌骨點綴生容顔凝積遽如許掃除良亦艰牧羊念
大窖擁馬愁藍關我時巴峽觀眩晃迷江山認峯失白
塩問俗非烏蛮豈无㒷可乘扁舟正宜還
十四日登真武山
山中松柏幾經春壁上亀蛇妙入神羽士相看咲相語
使君老似去年人
白塩卓立群峯外真武山頭平視之試上白塩峯頂望
未知真武孰高卑
瑩煌灯火如星斗夜夜人間望此山来向元宵試灯火
却移星斗下人間
秃筆
管城人已老後軰頗相侵問汝中書否猶言欲盡心
二月朔日詣學講堂前杏花正開呈教授
孔壇昔栽杏魯人呼東家當時三千株化工无等差雩
風長其實教雨濯其葩木与聖化俱芬芳无迩遐數株
能白紅開向天之涯况於芹藻間相看意殊嘉對之懷
哲人甘棠何以加不比曲江春秪名及第花又異仙家
桃徒尔蒸红霞碩言廣封殖䕫魯同光華
泮宫杏花乃閻𬗋微為教官時所殖復用前韵
同年𬗋微公昔游帝王家穿楊百步間妙不毫厘差
桂窟擢高枝杏園賞仙葩手移曲江根不惮川塗遐翺
翔夫子壇栽植泮水涯花好實亦成諸公欣拜嘉我耒
節中和數樹紅交加不見𬗋微郎如對𬗋微花滿堂爛
銀袍賦詩麗綺霞大勝瓜李桃欲報无瓊華
甘露堂前有杏花一株在脩竹之外殊有風味
用昌黎韵
桃李未吐梅英空杏花嫣然作小紅孤城絶塞也不惡
一株綽有仙家風高枝半出脩竹外醉臉略与江梅同
䕫州花木不多有封殖嘉樹知誰功春光忽到刺史宅
天氣正在中和中不同浪蘃落瘴霧自有甘露滋芳叢
我来歲律驚兩換歸㒷遥指吳江楓曲江往事何足萝
願為老圃安吾窮明年花開我何処小園數畆蕭㙜東
蒼蒼烟雨記巫峽酣酣詩句吟梅翁(梅圣俞詩杏花酣酣春正明)
送王撫幹行甫
之子来䕫子春江又綠波分符慚政拙贊畫頼才多翰
墨妙揮染詞章工琢磨扁舟先吾去送别柰愁何
郡圃无海棠買數根殖之
少陵詩史有遺闕海棠名花輙湮沒孤芳千載逢蘇仙
竹篱一咲嫣然發我從蜀錦亭邊来(范文正公守番昜種海棠于郡圃名)
(亭曰蜀錦)遥入蒼蒼烟雨窟綺霞曉抺神女肌香醪春醉明
妃骨鮮鮮絲蘃垂更嫋點點燕脂勻未歇半含𣣔吐不
勝情沐露梳風睡明月為開酒尊苦多病欲插一枝羞
白髮照眼千株未觀蜀回首十年深憶越(往在會稽訪諸名园海棠)
(最盛)何人好事呼名友姚魏不容矜閥閱(曾端伯十花詞目海棠日名友)
(牡丹不与)凝香有地胡不植負郭无園何処謁不煩飛鵠䘖
子来自買芳根帶花掘明年高堂来燕子想見繁紅映
林樾栽花老守在何許㕍蕩山中采薇蕨憑誰為問花
消息有萝遥驚山突兀自慙不是召伯棠那淂詩人歌
勿伐
哭純老(永嘉僧住福州夀山予表叔也有名行)
忽淂潜澗書驚聞壽山死𨳩書未終讀老淚洒盈紙夀
山僧中傑蕭洒如晉人識高行孤㓗匈无一點塵少年
走江湖叢林參大士莫年住甌閩道價高遠迩桑下不
晉恋急流猛抽身我欲掛衣冠歸欤遠公親遽聞新塔
成巳葬堅固子无由訪圓澤空對瞿唐水
次韵喻叔竒松竹啚
只應王子猷相愛未許秦皇帝可秦畫我同年作三友
歲寒節操宰官身
寄巫山圖与林致一喻叔竒
啚畫巫山十二峯緘題遥寄舊游從煩君子細看山色
不似老夫歸意濃
數千里外共明月十二峯頭望故鄊我對此山無萝寐
萝魂只在㕍山傍
䕫路十賢
屈大夫
大夫楚忠臣哀哉以讒逐遺庙大江濆醒清今古獨
嚴刺史(顔)
將軍頭可断詎肯以城降斯可爲忠矣至今名此邦
諸葛武侯
卧龍起南陽不爲鼎一足託名蜀丞相相漢非相蜀
少陵先生
子美稷卨志空抱竟无用䕫州三百篇高配風雅頌
陸宣公
敬輿避讒謗閉門不著書活人集名方炳然仁誼餘
韋丞相(處厚)
韋侯守盛山賦詩十二首能以堯事君遂令詩不朽
白文公
賦詠窮三峽樂天在忠州苟不以直道亦如元與刘
柳文公
柳公本書生忠勇著岳鄂盛山戮姦吏餘威震夷落
寇莱公
莱公經濟業志在巴東詩斯人不復見亭上秋風悲
唐質肅公
子方筮仕初牛刀割魚復一朝峩廌冠風采百僚肅
續訪淂七人
宋大夫(玉)
述志哀正則陳詞諷灵脩讀君九辨章悲楚非悲秋
源丞相(乾矅)
傑人掾䕫子相業光開元故宅半赤甲荒凉今不存(事見)
(李貽孫䕫州斤壁記)
李左相(適之)
罷相避同列銜杯楽聖人那知偃月堂中有丞相瞋
李丞相(吉甫)
公在忠州日人高長者風忮心無後段寕媿贊皇公
温御史(造)
誰坐綉衣石曾落金吾膽不戮擁靴人至今有餘憾
程伊川
軻伋誠明學弟兄傳以心易微於九師閉門自鈎深
黃太史
豫章官逸遠直筆非謗史天遣来黔涪詩鳴配子美
柏架
青銅柯葉勝杉松帶淂清凬下卧龍日莫微凉起高架
移床却扇坐從容
次韵林江州題高遠亭
眼明庐阜翠横空疑是雲頭屹夏峯遺迹君應懷聖治
(圣治峯在太平㒷國宫)故家我亦念歸宗(山南歸宗寺乃逸少旧隱)遥瞻瀑水
三千尺猶隔巫山十二重亭上主人高更遠天然丘壑
在心匈
登制勝楼
梁棟翬飛百尺楼江山滿目壮䕫州鳥穿雲過白塩去
魚透浪来清瀼游控扼地臨三峽險朝宗水會百川流
古今制勝人何勝天下竒才忠武侯
再用前韵
下視瞿唐縹渺樓規模雄壓十三州良籌合向暇時運
緩帶宜来高処游列障四時環坐好大江千古抱城流
後山植木成隂日誰識十年前故侯
送宋山甫知縣
君住眉山我永嘉老来邂逅楚天涯无詩不和已成杜
有酒相呼如在家官聀未高名滿蜀人才如許邑為巴
且將異日作霖手潤澤河陽一縣花
六月一日
天涯逢六月深憶别家時(甲申六月一日离家)行也亦云遠歸欤
何太遟殊方冣炎熱多病想扶持天遣西来意端令啖
荔枝(是日)食新荔枝
食荔枝
荔枝初熟飣金盆手擘輕紅子細看凬味由来太竒絶
不教容易到長安
妃子園中荔子竒莫因名號起猜疑清時入坐非尤物
一洗烟塵頼好詩
詩史堂種幾時輕紅曾入少陵詩殊方競續櫻桃献
万樹争先尔獨遲
拾荔枝核欲種之戲成一首
海味正思瑶柱美䕫門又見荔枝紅炎方入貢自妃子
郡圃欲栽如白公(楽天種荔枝于忠州有詩)官滿猶為十年計實成
湏待二星終不湏更論何時喫前種後收人我同(楽天戲楊)
(万州種荔支詩云聞說万州方𣣔種愁君淂喫是何年)
幼女生日
林鍾蓂四莢吾女此時生日向炎天永月從前夜明提
携仰慈毋教誨頼諸兄碩汝康而夀人如少藴清
詩史堂荔枝歌
君不見詩人以来一子美莫年流落来䕫子賦詩三百
六十篇西瀼東屯客愁裏何人作堂畫遺像收拾光芒
榜詩史堂前何有有荔枝樹猶未老熟獨遲世人貴早
不貴晚倘非我軰誰賞之涪陵昔遭妃子汚万顆包羞
莫能訴瀘戎一經少陵擘至今傳誦輕紅句少陵傷時
淚成血一點丹心不磨滅散成朱實滿炎方凬味如詩
兩竒絶楽天曾畫忠州啚自言香味人間无(楽天詩云爵疑天上)
(味嗅異世間香)君謨亦作閩中譜陳𬗋声名重南土何如詩史
堂前株正是一飯孤忠餘人為世重物亦重端如丈人
屋上烏巴啚閩譜合避路奚用品第分錙銖搀先熟者
如楊盧但可与之作前驅閩娘十八婢妾尔將軍大樹
真傭奴我生四百餘年後来作先生游処守登堂三嘆
荔正丹聊效柳人祠子厚安淂先生今復生添賦䕫州
歌一首(少陵有䕫州歌十首)要使荔枝之名長不朽
周行可挽詩
我始来夔子公先在計㙜江山同吊古文字共銜杯馬
運言尤力天高聽未回懷人萝不見西望肺肝摧
大事同生日佳城近故丘空留丹灶薬忍望白雲楼偃
折恩誰継澄清志未酬傷哉&KR0830;元伯執紼竟無由
過客談梁彭州之政不容口聞為虛額所困欲
引去予碩其少晉以福千里輒寄惡詩
籍甚吾年友彭州譽正馳那因困虚額遽欲丐真祠勿
謂徒勞耳終湏曰教之家傳治称最自有九重知
食薏苡粥
夔州再見夏炎瘴侵我肌兩股忽浮腫百藥竟未治或
言薏苡良可以作粥麋恐坐伏波謗腹中有珠璣
十賢堂栽竹
六月修篁帶雨移丁寕護取歲寒枝十賢清節高千古
不是此君誰與宜
詩史堂荔枝晚熟而佳預約同官共賞偶成參
差摘實分餉因誦廬陵先生詩云人生此事尚
難必况𣣔功名書鼎彛復用前韻以歌之
詩史堂前荔支晚尤美高壓瀘戎與妃子姓名猶未聞
峽中風味惟應自皮裏試將遠况江瑶柱正似騷人擬
良史我来嘆息頥屢支殊方爭献惟恐遲汝今已晚何
用好不是少陵誰眼之貴妃游䰟遭血汚五坐悲懷何
以訴惟有雲安再拜人悶觧䕫州兩絶句(少陵䕫州觧悶十一絶及)
(荔枝若二)遺像空存食不血滿目烟霞明自滅何人種此星
幾終一樹團團味竒絶君不見南賓木蓮有華何足圖
樂夫過慮重看無(樂天在忠州畫荔支木蓮二啚水蓮詩云山中風雨無時節明日重看得)
(在無)又不見洛陽牡丹妖豔何必譜六一區區記風土天
生此果更此株夏日之時見子餘(趙㐮子)書疑炎方張火
傘夕訝庭樹栖赤烏双頭瑩若玉一瑴細骨輕於錢五
銖陳江閥閱如崔盧兹産於閩必争驅甜無中邊大勝
蜜醖釀不假蜂爲奴永安宫西郡掌後折簡呼賓老太
守時方炎熱會苦稀事好乖違意徒厚手摘高枝贈丹
實歌和前篇搔白首嗟一餉之樂兮天亦慳於老朽
伏日與同僚游三友亭
炎天過小雨伏日生微凉新亭會僚友故事開壷觴(用番)
(陽四望亭去年瑞白堂故事)泉汲卧龍乳茶烹團鳳香緬懷去年今
跳珠出詩章
分韻得炎字
兩載夔子國尤苦夏日炎穉金又云伏老夫猶未潛呼
賓江上亭風雄雨纖纖仰知九重心勃欎念閭閻(上在)
(潛底作明遠楼詩云閭閻多勃欎有媿此閑身)
制勝樓有元豊間太守王延禧及計臺郡僚過
客唱和詩大書于版歲久事漫命筆吏再書之
記以𢾗語
周室禾黍過者傷漢宫威儀見之喜神州久没餘楚蜀
太平聲詩存有幾制勝樓頭詩數版仍是元豊舊臣子
體尤猶存前軰風氣象如樓頗竒偉人雖不見典刑在
事尚能言文獻是歲月侵尋自漫滅愛禮存羊那忍毀
百年陳迹一旦新不問升沉與工鄙一洗向来官職眼
獨刊無盡張居士(張無盡詩獨刊石)
雷聲
雷已先聲雷隱隱雨宜灑道即紛終為言風伯不湏怒
天下蒼生正望雲
某二年于䕫竊食而已無德於民尤無功於學
校泮宫諸生相與肖其象而祠之意固厚矣然
非所宜得呈蘇校授
一麾出守喜来䕫日與諸生泳聖涯竊取於城勉忠孝
来能如衮進文詞從公于邁誤成頌爾貌不揚何足祠
為語廣文休作記麄沙大石定磨碑
聞得吳興
莫年身似杜陵翁㳅落烏蛮白帝中聖主哀憐不終
棄乞祠却得水晶宫
七夕呈同官
今夕何夕夕云七天孫有巧不碩乞舉杯遥指河漢頭
但碩歸耕學牽牛我無腹中書可晒亦不曬衣随俗軰
緱山未訪仙祖游䕫門聊與嘉賓會星河動搖三峡流
人間天上同新秋鵲巳成橋動歸翮我亦一枝栖可得
(時聞昜任淛西遂可還鄉矣)
别䕫州三絶
朅来夔子兩經年恰是忠州白樂天種柳栽花一般意
媿無名德比前賢
夔峡民淳獄訟稀使君無事只吟詩才疎政拙形容陋
深媿邦人爲立祠
陳圖入眼渾如夢回首江山又夢間万里白雲遮望眼
贈牟童子
牟家六歲好男兒誦得夔州太守詩好把五車書尽讀
早成頭角上天池
别同官
兩年竊禄古夔州邂逅諸君亦宦遊為郡不才真下下
同僚多助却優優及瓜便合扁舟去行李聊為一飯晉
摻别相期可無語君親恩重各宜酬
梅溪先生後集卷第十四
梅溪先生文集卷第十四
策問
問朝廷之患莫甚乎朋黨人臣之罪莫大乎植黨爲人
君者常惡朋黨而銳意𣣔去之矣方其上塞下聾之時
曾莫悟其爲朋黨雖𣣔去之而不可得及一旦悟而盡
去之可爲朝廷賀矣而一黨去一黨生雖能去其前日
巳然之黨終莫能絶其後来將成之黨夫如是則朋黨
爲朝廷患迄不可去𣣔望天下之治其可得乎漢唐明
黨之禍言之可以痛心固不必論也我國家累世以来
亦不免兹患頼祖宗神聖能分别邪正雖間有牛李之
交攻而不蹈蹈漢唐之覆轍亦社稷之幸也當時聖主
賢臣固嘗講論之矣謂方以類聚物以群分邪正各爲
一黨者范文正公仲淹告仁宗之言也謂君子無黨譬
諸草木稠繆相附者必蔓草非松栢者滕公甫告神宗
之言也謂小人無朋惟君子有之者歐陽文忠公之論
也三人之論其不同如此未知其孰然而孰否耶豈時
異黨異其言各有旨耶方今朝廷清明固無朋黨之患
矣然士君子私憂過計猶或及之彼范滕歐陽二公之
論朋黨世以爲名言而一以爲君子無黨一以小人無
朋一以爲君子小人各有願辯其不同者而折以至
公之論將以獻于朝
問信聖人之爲聖人不若知聖人之爲聖人學者皆謂
夫子大聖人也是特因前人之言而信之爾實不知夫
子之所以聖也讀其書考其言觀其行事合於吾心者
信之不合於吾心者疑之合於吾心而信之知聖人矣
因其疑而求之遂得其爲人是亦知聖人也苟徒信其
爲聖而不敢詰其疑謂之知聖人可乎謂之善學可乎
夫子之始末莫詳扵世家抑嘗讀之矣而未免乎疑庸
可以不辯子嘗適周矣及其施也老子以言送之曰聦
明深察而近於死者好議人者也博辯廣大而危其身
者好發人之惡者也老子之言似不徒發必有以箴夫
子之失使夫子果有此失豈足爲聖人乎此不免乎疑
也子嘗用於魯矣𣣔墮三都以張公室墮費而費人畔
墮成而成不受墮孰謂真儒之謀謨措慮乃若是之疎
乎此不免乎疑也及季孫受女樂而怠於政子路勸夫
子可以行矣夫子猶待乎膰肉之至魯不致膰夫子遂
行受女樂而不朝罪之大者也膰肉不至過之小者也
忍其大而不忍其小真儒之去就果如是乎此又不免
乎疑也衞靈公問陳夫子荅以爼豆及羅蒲人之難乃
勸靈公伐蒲夫子豈致私憾於蒲而忘爼豆之言邪豈
不害夫子之仁心耶此又不得不疑也夫子萬世之所
取法者也苟信其可疑之迹而施諸行事不免乎惑矣
諸君皆學孔子者也豈徒信之云乎碩質其疑而究其
用心處
問唐人劉禹錫嘗序柳宗元之文其言有曰文章與時
高下三代之文至戰國而病涉秦漢復起漢之文至列
國而病唐興復起果如禹錫言則文之高下實係乎時
也及先翰林蘇軾記韓文公之廟其言則曰自漢以来
道衰文敝歴唐正觀開元之盛佐以房杜姚宋而不能
救公起布衣談咲而麾之天下靡然復歸于正果如軾
言則文之興衰又左乎人也嘗因二子之論而驗其時
與人必劉子之言是信耶則吐辭爲經如孟荀二子實
戰國人也戰國之分裂能病天下之文曷爲不能病二
子乎必蘇子之言是信耶則戰國二儒賢過韓愈愈能
起八代之衰而二儒乃不能起戰國之病何也我國
朝四葉文章最盛議者皆歸功於■仁祖文德之治與
大宗伯歐陽公救弊之力沉浸至今文益粹美遠出乎
正元元和之上而進乎成周之郁郁矣是果時耶人耶
二者若兼有之與劉蘇二子之說又皆不同何也碩與
諸君辯之
問儒者法周孔攻異端自謂能舉天下於仁義觀其言
於未試之前人皆周孔也驗其事於巳試之後反有媿
於異端者多矣請借漢以論之高帝之得天下與其所
以治之者皆山東刀筆吏也當時儒者獨一叔孫博士
然其噐業鄙陋君子不取焉其不逮簫曾遠矣孰謂儒
者學周孔道反刀筆吏之不如耶文景致治比周成康
二君未嘗用儒顧其所尚者黃老之術也逮孝武好儒
公孫洪之徒用事課其治效不逮文景遠甚孰謂儒者
之道反不若黃老之淸淨耶宣帝中興侔德商宗周宣
亦未嘗喜儒顧其所用多刑名法理之士也逮元帝用
儒貢薛韋康迭爲宰相而帝牽於文義優游不斷孝宣
之業衰焉孰謂儒者之道反不若申韓刑名之學耶儒
平昔鄙刀筆吏而不齒絀黃老申韓而不談一旦設施
反出其下寕不媿哉或謂漢所用者類皆俗儒使得真
儒如周孔者用之當無敵於天下矣嗚呼語儒必曰周
孔是無儒也自周孔而下豈無可用之人哉諸君皆業
儒者也群居暇日自尊其教者良不淺敢問漢朝諸君
不用儒者曷為而不失乎治好用儒者曷爲而未免乎
說是果儒者之罪耶抑用之不得其術耶將所用者非
君子儒耶願詳辯之勿使學異端者得以藉口而病儒
也
問宰相之職所以代天秩物也自非才德之全渠可膺
是選耶昔舜舉十六相其相與致無爲之治者纔五人
周家最號多士其可稱者九人而已信乎其才難也三
代而下莫盛於漢唐宰相爲不少矣獨簫曺為開基之
冠丙魏有聲於中興房杜称於前姚宋称於後他皆不
足以預是列也切意八人者必才全德備之君子及考
二史乃或不然簫何止於定畫一之法曺參止於守清
净之冶魏相尚威嚴丙吉務寬大房玄齡善謀杜如晦
能断姚崇長於應變宋璟長於守文各以偏長而致相
位卒能處才難之極選爲天下之名臣使萬世想慕其
風采常若不可及者何耶我宋二百年間大臣輩出
殊勲盛烈皆遠誇漢唐數子而與虞周之臣相揖於千
載之上一何盛也主上自中興以来斯然不惟群議
之惑專任一相以致治虚右揆以待賢者幾數年矣豈
非遴代天之選必求才德兼全之人而後用不容碌碌
輩伴食於其間耶然舜得五而武王得九漢唐創業中
興之主亦各得其二主上聖德之盛文治之美不在
舜武之下其得人之多反漢唐不及何耶漢唐八人非
全才不害其爲致治主上必𣣔擇兼全之士而遴選
如是抑又何耶願與諸君論之將獻其說于上
問人主之職莫大於論相論相之術尤古人之所難也
古人有以是得之者將襲其迹而用之其失或在於是
古人有以是失之者將矯其弊而革之其得或在於是
將取之於人望歟晉室之謝安李唐之房琯其爲人望
一也將取之於治績歟曺參之治齊黃覇之治郡其爲
治績一也將取之於相門歟伊尹之後有陟孔明之後
有瞻其爲相門一也將取之於薦舉歟房元齡之於杜
如晦崔祐甫之於楊炎其爲薦舉一也此四途者皆人
君取相之要術世之獻議者亦必援是以爲言然古人
有以是而得之者有以是而失之者其事之相反如此
庸可不求其故歟
問刺史者政教之首民之師帥也一州得才刺史則十
萬戶蒙其福得不才刺史則十萬戶受其困國之興衰
民之治亂實係焉此其爲任也顧不重歟漢宣帝唐太
宗古之善治者也皆重刺史之選宣帝嘗曰庶民所以
安於田里而忘歎息愁恨之心者政平頌理也與我共
此者其惟良二千石乎故有治理效者輙以璽書勞勉
增秩賜金公卿缺則選而用之唐太宗嘗曰朕思天下
事丙夜不安枕永惟治平之本莫重刺史故錄姓名於
屏風卧興對之得才否状輒䟽之下方以擬廢置若二
君者可謂知致治之要矣故神雀五鳳之間吏称民安
而正觀之治庶幾成康職此之由也我國家致治之
美遠邁漢唐二千石以循吏稱者逮不可以一二數
主上中興以来尤重承宣之寄邇者臺章劾罷守臣之
不才者無慮數輩州郡肅然將見共理之效凛凛乎宣
帝太宗之上矣諸君皆學以入政者也其履歴當自州
縣始敢問宣帝時選公卿扵刺史者有幾太宗時得才
否狀而廢置之者有幾當時以循吏稱者凢幾輩其治
效最優者果何人漢唐得人之盛與今日孰優劣碩併
陳之將獻其言于不諱之朝
問昔劉項之争天下也項以氣力自任屡窘劉于掌握
間卒之劉興而項滅者漢屈郡策而楚憝之也嘗觀劉
氏之窘莫甚於鴻門之會與榮陽之圍非樊噲以巵酒
譙羽紀信以黃屋誑羽陳平以隂謀疽范增則當時天
下不漢而楚矣然高帝論得天下乃人傑簫張韓三子
而不及噲輩豈忘之耶丁公嘗窘帝矣帝以一言祈哀
而丁公舍之及天下旣定乃戮丁公以爲不忠於所事
議者以帝爲公殊不知使項失天下者乃項伯尔項莊
之劍不得逞亞父之計不得施由項伯翼蔽之也是豈
忠於所事耶戮丁公而封項伯一定以示公矣窘巳而
舍之帝以爲使項氏失天下者在彼脫已而生之則帝
之所以得天下者寕不在此耶鴻門榮陽之急楚漢得
失之機會也帝折高起王陵之言謂知其一而不知其
二且謂所以得天下者在三人傑三傑固有大功扵漢
然取此而舍彼似亦不知其二者帝之戮施於丁公宜
矣而失之項伯得天下之論施於三傑當矣而遺彼三
人然則帝之一封一戮或取或舍其必有深意乎碩與
諸君辯之
問漢之文宣唐之太宗在三宗七制之中尤爲傑然者
非中才之主可得而擬議也班固嘗贊文帝矣則曰專
務以德化民崔寔嘗論宣帝矣則曰算功計效優於孝
文歐陽文忠公嘗贊太宗矣則曰功德兼隆由漢以来
未知有果如三子之言則文帝以德優而宣帝以功顯
太宗功德两全又在文宣之上矣今讀漢唐二史而求
三君之事業文帝所以化民者果何德宣帝所以優孝
文者果何功太宗功德兼隆過漢諸君者果何事三子
之言果公於品藻歟其出於臆見之私歟抑亦一時之
議論務在推崇而未足以盡三君之優劣歟願聞折衷
之說
問東漢之爲國也其風俗與西京不同其過之者一而
不建者二西京之文章最爲近古東都雖温雅如班孟
堅巳不及楊馬輩况崔蔡而下氣象委靡邪其文章之
不建有如此者西京建功立名之士咸有可觀東都雖
大臣如陳蕃竇武手握重權而不能去奄寺之禍况才
疎意廣如孔文舉輩宜其迄無成功其功名之不逮又
有如此者然其所以遠過之者凛乎節義之風尔議者
咸謂光武能崇尚名節而高帝好慢罵儒生此節義所
以有無於東西都也然東都之學校非不盛於西京其
投戈息馬以激勸之者非不過於無用詩書之世有意
於斯文乃反不逮之何耶光武身濟大業若無媿於高
帝而一時依乘風雲者又非無高勲鴻烈以爲之唱而
後世建功立名之士又皆西京之不若何也夫所謂風
俗者一而巳矣上以是而率下以是而應盖理之必然
者光武能作成其一而不能其二是未免有可疑者焉
豈三者身雖兼長其所以化民成俗者乃有能不能歟
豈上之所以化者雖出於一而下之所以應者自有不
同歟抑數者各繋乎人之能否而不在乎時之作成歟
願辯其所以過之與不逮之由以教
問萬物盈天地之間而其用最大者曰五行其名首見
於大禹謨其次見於淇範又其次見於月令至其次序
則互有不同大禹謨則先金而後木洪範則木三而金
四至於月令則以木爲首火次之土次之金水又次之
五行一也而其序不同如此其必有說乎夫禹箕子吕
氏三人者意殊而言異容或有說至於洪範出於一箕
子之言而五行五事之序乃相背戾五事属五行其序
亦當如之彼一水二火則此一聽二視可也彼三木四
金則此三貌四言可也而乃先後不令何耶五者流行
乎天地無所不在非他物可擬而六之至於五榖之類
亦出於土而巳故洪範曰士爰稼穡而禹乃以榖配五
者抑又何耶箕子之洪範即禹之九疇也禹餋民之政
即天之所錫者是也禹曰六府而箕子五之其數巳不
齊矣則其他八類又烏知其必然耶禹箕子所陳之序
雖不能無少差至於土也則皆列於苐五盖合於易天
五之數矣而月令乃置土扵中央火金二物之間是豈
合於天地生成之數禹箕子所陳之叙耶學者論五行
皆本於三家之書而其次與數乖刺如此又庸可不究
耶合三者之異而一之必有至當之說
問世之語治者必曰堯舜二帝之事業備見於典謨粲
若日星千載之所同仰也然後世有断簡出於枯冡異
論起於弄筆生誣盛德而惑信書庸可以不辯堯授舜
舜授禹遜位傳賢最為帝王之美事而瑣語有舜放堯
之說大戾於孔氏之書論者遂援囚堯之地疑重華之
不臣因蒼梧之巡疑文命之異志果如其言則將遜于
位遜德弗嗣稽首固辝皆當時之飾偽乎帝王之聖莫
大於知人堯舜俱以聦明稱者盖在於此然佐氏載季
文子之言謂堯有元愷不能舉有四凶不能去語稱舜
舉臯陶不仁者遠說者遂謂君子小人比肩同列扵堯
世臯陶未舉之前而不仁者甚多果如其言則克明俊
德與夫明目逹聦又皆虛語乎不持此也夫子嘗稱堯
舜垂衣裳而天下治及其序書則不見其無爲之迹於
堯典則載其親九族和萬邦於其始命羲和授人時於
其中咨四嶽治洪水於其終於舜典又載其齊七政類
上帝命九官五載一巡守於受命之後堯舜之時亦多
事矣垂衣而治果如是乎書經聖人之手而言迹猶不
同况責後世之異論乎以堯舜之聖断無可疑之實如
汲書之誣唐人之疑者然不可無說以破之至如繋辭
之稱與書矛盾必有深辤奥旨又不可以不究也
問自古天下治亂常分於君子小人進退之間而人君
之患每在於君子小人之難辯昔周公大聖人也猶困
於管蔡之流言不能以忠自明至狼䟦於周非天動威
以彰其德則成王幾負公矣魯大夫少正卯行僞而堅
言僞而辯魯國之人皆以為大賢獨吾夫子察見其肺
肝之隱以七日司寇而行两觀之誅夫君子小人之難
辯正在乎心迹疑似之間使成王非天魯無孔子則周
公少正卯之爲人孰有能辯之者然世之大忠大奸如
二人之疑似者類多有之不幸遇中材之主如成王不
知人之明如魯國上天又不能諄諄然動威以告之而
大聖人如吾夫子者且不世出則舉朝謂之奸者安知
非忠舉朝謂之忠者安知非奸如之何其辯之邪至若
漢昭年纔十四能覺上官之詐而悟大將軍之忠此盖
千載一人而巳後世莫知其何術而知之也唐德宗以
強明自任反見欺於盧杞天下皆知其奸而帝獨不知
夫姦臣之爲人必有以盗名欺世動移人主之聽如杞
不學無文容貌言語皆不足以動人而德宗獨信任之
堅人莫能搖此又何也嗚呼人君孰不𣣔興治而除亂
崇君子而黜小人然擯斥誅夷常及於君子而穹位濃
禄每加於小人者豈不由知人不明無術以辯之耶夫
𣣔使人君不待天威之動而辯大忠於䜛言交亂之時
不待將聖之生而辯大奸於欺世盗名之日有孝昭獨
見之明而無德宗偏任之蔽將有術以傳之耶將無術
以傳之耶願講明其說以獻于朝
問洙泗大儒旣沒褒貶之筆失傳龍門太史公不生實
錄之筆遂絶嗟乎世衰道微非獨聖人不得而見至良
史之才亦不世出也國朝四葉人文最盛歐陽宋二
公以鉅儒修史號爲得人唐五代二書法度森嚴議論
至到真可與馬遷争衡使班范北面奴僕命陳夀以下
也然讀二史者亦不能無疑於其間唐太宗固不世英
主然慙德在父子兄弟間史贊不少加貶反捃摭其好
大喜功與復立浮圖二事赦大罪而貶小惡豈春秋褒
貶法良史直錄筆耶陳子昂乃一代儒宗其勸武后興
明堂太學實盛典也史乃謂其言甚高殊可怪笑比之
薦圭壁於房闥苟謂武后不足以王道勤則孟子以仁
義勸戰國之君又寕逃怪咲之域耶肅宗復两京李泌
之謀居多論者謂功大於魯連范蠡史贊泌乃略不假
借方且異其爲人謂近高近智近立功立名者何薄泌
之甚也劉蕡廷對過漢晁董最布衣之所難言亦忠臣
義士所當言者史乃譏其太疎直謂蕡不先以忠結上
而後爲帝言之蕡草茅士何階可結上耶五代本紀區
區求合於春秋之法又從而釋之曰此春秋意也以史
擬經吾恐後世以僣竊之罪歸之矣嗚呼良史不難得
也才學識如二公其議論去取之際必不苟碩求其用
心處
問昔虞舜之時有苗弗率禹奉帝命誓將士以征之而
苗民逆命帝乃誕敷文德舞干羽于两階七旬有苗格
夫禹能治滔天之洪水而不能服逆命之三苗濟濟之
衆反不如两階之舞信乎服夷狄之道在文而不在武
也我國家靖康之初運厄百六蠢爾戎醜以隂干陽
主上體逹孝之資痛父兄之難固嘗親御鞍馬興漢文
發憤之師遣將命帥效宣王六月之伐矣然卒未能得
犬羊之腰領以快天地神人之心邇者用事大臣知中
外厭兵思𣣔休息力排群議屈志和戎遂收諸將之權
罷㳂邊之戍凢所以自治之道一切以文從事於是興
太學以養多士行鄕飲以明人倫學士大夫又倡道德
性命之說以風後進至前古治亂興亡之迹與夫當今
要務兵機武略則置而不談意者朝廷之上𣣔遠慕虞
舜服有苗謂是可以壓腥羶之氣服強獷之俗豈徒修
文具事虛談而巳耶然所未知者今賢關旣興矣鄕飲
且行矣道德性命之說幾滿天下矣是果可使戎狄慕
義而來屈膝請命變鴟鶚爲好音尊中國如天上否耶
虞舜之事不可誣矣然後世說者又謂干戚之舞不可
觧平城之圍不識文德旣可用於古胡爲不可用於今
碩與諸君講明其事亦畎畆愛君憂國之心幸詳言之
母隱
問韓愈論大道其言有曰堯以是傳之舜舜以是傳之
禹禹傳之湯湯傳之文武周公文武周公傳之孔子孔
子傳之孟軻軻死不得其傳焉夫道在天下亘萬世常
自若也自堯未傳之前其道如何自軻失傳之後其道
又如何韓愈何以知其自堯而始傳至軻而失傳也荀
况楊雄皆學仁義皆尊孔子今其書具存非無𥙷於名
教又胡爲不能継軻而傳道也愈在唐號大儒其自待
良不淺史氏亦稱過况䧸又不知能継軻軻而傳道否斯
道也自軻之後以失傳而遂亡耶雖曰失傳而固自存
耶諸君學以明道久矣碩詳以教
問聖人以無難而畏賢君以無灾而懼國無難而天有
災是天心之愛人君以有灾而警其無難也國家用
魏絳胡戎之策法文王樂天之事五年于兹矣干戈旣
戢禮樂鼎興是宜和氣充塞子下三辰順行于上可也
邇者有星孛于東方莫測彼蒼垂譴之意豈非𣣔扶持
我宋而水其箕翼之夀示以變異而警告於未然之
前者歟主上仰思天戒嚴恭寅畏雖周宣遇災而
懼殆亡以加尚慮州縣之間吏治刻深而小大之獄或
不能察聲冤囹圄者有以干天象而致妖氣也前日青
災肆赦之文咸與滌除固宜德之動天不俟終日矣然
議者猶謂天人相與之際甚可畏恐懼修省之道不止
乎一事間昔成湯遇早以六事自責景公泣彗晏子亦
以四事爲言今日朝廷亦有如成湯自責晏子所言之
事否耶諸君當攄畎畆愛君之忠禆聖主應天以實之
意考古驗今歴陳其所以然無若公孫子曲學以阿世
也
問三歲取士之法國朝行之舊矣名公鉅儒建勲立業
相與光二百年之宋者咸出自此塗不可謂不得人也
崇寕用事之臣好竒而慕古謂選不自里成不自學决
得失於一夫之目計工拙於寸晷之下不足以盡人於
是作而新之命分舍而選月有書季有攷邑有升郡有
貢謂能兼得文行之士而有合於賓興之制宜其致治
之效邁漢唐而追成周可也卒乎日漸月漬飬成靖康
之禍伏節死義排難觧紛者絶無一人識者咸謂舍法
壊之然自宣和廢罷閱二星終矣今朝廷方𣣔廣育才
之路復命邑學養士議者謂將復行三舍攷舉之法聖
君賢相恩德至渥然未知何以革崇觀積習之弊俾無
媿於成周道藝之書無使後人議今日如議崇觀必有
至當之說
梅溪先生文集卷第十四
