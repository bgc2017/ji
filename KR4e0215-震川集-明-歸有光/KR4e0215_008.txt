震川先生集卷之八
書
奉熊分司水利集并論今年水灾事宜書
有光生長東南祖父皆以讀書力田為業然未嘗窺
究水利之學聞永樂初夏忠靖公治水于吳朝廷賜
以水利書夏公之書出於中秘求之不可得見獨於
故家野老搜訪得書數種因盡閱之間採其議尤高
者彙為一集嘗見漢世國家有一事必令公卿大臣
與博士議郎雜議始元中諸儒相論難鹽鐡及宣帝
時桓寬推衍之至數萬言而盛稱中山劉子九江祝
生之徒欲以究成治亂定一家之法有光所取水利
論僅止一二然以為世所傳書皆無逾於此者郟大
夫考古制田之跡盖浚畎澮距川瀦防溝遂列澮之
制數千百年其遺法猶可尋見如此昔吳中嘗苦水
獨近年少雨多旱故人不復知其為害而隄防一切
廢壊不修今年雨水吳中之田淹沒幾盡不限城郭
鄉村之民皆有為魚之患若如郟氏所謂塘浦闊深
而堤岸高厚水猶有大於此者亦何足慮哉當元豐
變法擾亂天下而郟氏父子荆舒所用之人世因以
廢其書至其規畫之精自謂范文正公所不能逮非
虛言也單君鍔本毘陵人故多論荆溪運河古跡地
勢蓄泄之法其一溝一港皆躬自相視非苟然者獨
不明禹貢三江未識松江之體勢欲截西水入揚子
江上流工緒支離未得要領揚州藪澤曰具區其川
三江盖澤患其不瀦而川患其不流也今不專力於
松江而欲涸其源是猶惡腹之脹不求其通利徒閉
其口而奪之食豈理也哉近世華亭金生綱領之論
寔為卓越然尋東江古道於嫡庶之辨終猶未明誠
以一江泄太湖之水力全則勢壯故水駛而常流力
分則勢弱故水緩而易淤此禹時之江所以能使震
澤底定而後世之江所以屢開而屢塞也松江源本
洪大故别出而為婁江東江今江既細微則東江之
跡滅沒不見無足怪者故當復松江之形勢而不必
求東江之古道也周生勝國時以書干行省及都水
營田使司皆不能行其後偽吳得其書開浚諸水境
内豐熟迄張氏之世略見功效至論松江不必開其
乖謬之甚有不足辨者尋周生之論要亦可謂之詭
時達變得其下策者矣有光迂末之議獨謂大開松
江復禹之跡以為少異於前說然方今時勢財力誠
未可以及於此伏惟執事秉節海上非特保鄣疆圉
且以生養吾東南之赤子生民依怙之者切矣邇者
風汛稍息開䟽瓦浦五十餘年湮沒之河一旦通流
連月水勢泛濫凡瓦浦之南相近二十餘里水皆向
北而流百姓皆臨流嘆誦明公之功德盖下流多壅
水欲尋道而出其勢如此不得其道則瀰漫横暴而
不制以此見松江不可不開也松江開則自嘉定上
海三百里内之水皆東南向而流矣頃二十年以來
松江日就枯涸惟獨崑山之東常熟之北江海高仰
之田歲苦旱灾腹内之民宴然不知遂謂江之通塞
無關利害今則既見之矣吳中久乏雨水今雨水初
至若以運數言之恐二三年不止則仍歲不退之水
何以處之當此之時朝廷亦不得不開江也天下之
事因循則無一事可為奮然為之亦未必難明公於
瓦浦實親試之矣且以倭寇未作之前當時建議水
利動以工費無所於出為解然今十數年遣將募兵
築城列戍屯百萬之師於海上事窮勢廹有不得不
然者若使倭寇不作當時有肯捐此數百萬以興水
利者乎若使三吳之民盡為魚鱉三吳之田盡化為
湖則事窮勢廹朝廷亦不得不開江矣弘治四年五
年大水至六年百姓饑疫死者不可勝數正德四年
亦如此今年之水不減於正德四年尚未及秋民已
嗷嗷矣救荒之策决不可緩欲望蚤爲措置米穀設
法賑濟或用前人之法召募饑民浚導松江姑且略
循近世之跡開去兩岸茭蘆自崑山慢水江迤東至
嘉定上海使江水復由蹌口入海放今年渟瀦之流
備來年洊至之水亦救時之策也有光蹇拙非有計
慮足以禆當世獨荷執事知愛盡其區區之見或有
可備末議者伏惟裁擇之幸甚
寄王太守書
昨承明府論及水利匆遽辭别不及盡言有光非能
知水學者然少嘗有意考求見盧公武郡志止抄錄
事跡略無綱要今新志因之而近來言水利者不過
祖述此耳嘗訪求故家野老得書數種獨取郟氏二
三家斷以為專門之學遂彙錄成書非能特有所見
也唯以三吳之水瀦於太湖太湖之水泄於松江古
今之論無易此者故著論以暢前人之旨嘗又讀禹
貢注三江者訖無定論惟郭景純及邊實之論為是
故定以為三江之圖明府見諭謂吳淞江與常熟縣
無預有光所論三吳之水非為常熟一縣之水也江
水自吳江經由長洲崑山華亭嘉定上海之境旁近
之田固藉其灌溉要之吳淞江之所以為利者盖不
止此獨以其直承太湖之水以出之海耳今常熟東
北江海之邊固皆高仰中間與無錫長洲崑山接壤
之田皆低窪多積水此皆太湖東流不快之故若吳
淞江開濬則常熟自無積水然則吳淞江豈當與許
浦白茅竝論耶明府又謂揚子江錢塘江何與於吳
中水利愚意特欲推明三江之說盖自來論吳中之
水必本禹貢三江既入之文自孔安國以下以中江
北江為據既失之泥班固韋昭桑欽近似而不詳故
當從郭景純唯三江之說明然後吳中之水可得而
治也經曰三江既入震澤底定先儒亦言三江自入
震澤自定文不相蒙然吳淞一江之入震澤底定實
係於此經文簡略不詳耳誠恐論者不知此江之大
漫與諸浦無别不辨原委或泥張守節顧夷之論止
求太湖之三江用力雖勞反有支離湮汨之患也但
欲復禹之跡誠駭物聽即如宋郟亶時之丈尺時力
亦恐未及而水勢積壅為害欲求明府先令所在略
據今日河影開挑茭蘆使自崑山夏駕口至嘉定栅
橋尋入海之口則江水有通流之漸矣今春量撥賑
饑之榖召募饑民或可即工又旁江之民積占茭蘆
皆以告佃為名所納斗升之税所占即百頃之江兼
之漲灘之税亦多吏胥隠沒官司少獲其利昔宋時
圍田皆有禁約今奸民豪右占江以遏水道更經二
三年無吳淞江矣若責所占之人免追花利止令随
在開挑以復舊跡則官不費而奸有所懲矣有光二
十年屏居江上未嘗敢獻書當事者異日吕公有意
水利然以平日非相知不敢有所陳前以分司舊識
因開瓦浦問及而明府親屈二千石之重敦行古誼
虛懷下接且惓惓以吾民之魚鱉為憂故特有言耳
然區區所望於明府有大於此者昔魏王召史起問
漳水可以灌鄴田子何不為寡人為之史起曰臣恐
王之不能為也王曰子誠能為寡人為之寡人盡聽
子矣史起敬諾言之於王曰臣為之民必大怨臣大
者死其次乃籍臣臣雖死籍願王之使他人遂之也
王曰諾使之為鄴令史起因往為之鄴民大怨欲籍
史起史起不敢出而避之王乃使他人遂為之水已
行民大得其利由此言之興一世之功不當恤流俗
之議也區區之見要以吳淞江必不可不開即日渡
江違離節下豈勝瞻戀因還舡附此不宣
遺王都御史書(代)
某屏居山野不敢復自通於當世士大夫雖承明公
顧念不遺衰棄而亦不能少伸候謝之情負罪何可
言兹輙不自量以鄉里細民之情冐有陳凟惟明公
採擇焉往歲漕卒與嘉定之民閧時廵院適在彼境
見其不直頗加懲艾遂至負恨以單詞赴臺陳訴其
糧米不無糠粃之雜而亦不盡然也明公以軍國重
計不容有所縱貸然猶顧恤民隠不加深究吳人莫
不忻懽鼓舞歎頌明公之德矣邇者檄下欲以嘉定
縣糧赴郡治交兑民情頗有不便譬之驕兒之於慈
母有不得其所欲不能不號呼而隨之此某之所以
不自量而代為之言也嘉定負海去郡治二百里所
往來以潮汐為候又經歷太倉崑山而後至此法一
行民間又增轉搬折耗之苦將來之弊有不可勝言
者古者天子地方千里中之為都輸將徭使遠者不
出五百里而至諸侯地方百里中之為都輸將徭使
遠者不出五十里而至考之禹貢古之輸百里二百
里盖所必計也今江南為國家奉地歲漕自所在水
次達於京師三四千里費無不出于民雖假之漕卒
其實民輸之三四千里也今又加之二百里又比古
之天子諸侯之輸矣夫漕卒舊法領兑於嘉定彼以
泛舟之便無分毫之損也而嘉定交兑於蘇州復有
雇船之役增數倍之費矣國初罷海運為轉運其始
直隷蘇松常浙江杭嘉湖之糧送至淮安鎮江廬鳳
淮揚之糧送至徐州徐州山東兖州之糧送至濟寧
而以裏河船逓送至京師此所謂轉運也當時民以
為不堪故改定於淮安瓜州水次增加船脚耗米對
船貼兑與軍領運此所謂兑運也民猶以為不堪故
又改定於本府州縣附近水次交兑而增加漕卒過
江脚耗自此民不復送至瓜淮而漕卒自至所在州
縣支運此所謂長運也國家立國歷一百餘年因革
損益務求以便民盖至於長運而其法始定疑未可
以輕改也此法一動恐後之議者以蘇州不可復議
瓜淮瓜淮不可復議徐州濟寧未知今日之民可以
堪此否也夫以米石加兑五六斗是以石五六斗而
運一石也况過江脚價日增月益不知其幾而後乃
以長運代民之兑運民之所以得宴然於境内而使
軍自至者非能役之也實增加耗之米雇之也軍之
所以不得不至者寔厚受其雇而爲之役也明公考
求其故必不肯容易改易於其間者矣若夫糧米插
和及爭訟小節明公稍加振飭所在孰敢不奉令况
戶部每年奏差主事監兑奉有專勅監兑能舉其職
則明公可以無問矣亦不至啓長運為兌運之漸也
國家殫天下之力以養兵一旦有事兵者至於無所
用而獨驅民以戰而天下之民竭蹶以奉天下之兵
不知其已也是固有可痛者矣漕卒虓暴賴所在有
司與之牴牾僅可少支今明公意有所偏重即異日
之放縱無所不至有司承風莫敢誰何民猶以羊而
禦狼也瀕海州縣自經倭奴剽掠之餘十室九空而
加編海防賦調日廣至辛酉之水吳中千里皆為巨
浸為百年所未有之灾當時撫院不曾奏蠲至今易
銀征賠未已鄉民離農畆日在官府聽候比較晝夜
捶楚流血成溝質鬻妻兒投命貴室廬舍折毁蒿萊
遍野盖有所不忍見者明公甘棠之愛在於吾民今
日領天下財賦百姓嗷嗷尚望於常格之外加以曠
蕩之恩而嘉定之民如以驕子得罪於慈母可以少
戒而不可以深懲之也况兑運一事所繫非淺是以
少效狂瞽之言伏惟矜恕幸甚
論三區賦役水利書
有光再拜謹致書明侯執事竊承明侯以本縣十一
十二十三保之田土荒萊居民逃竄歲逋日積十數
年來官於兹土者未嘗不深以為憂而不能為吾民
終歲之計明侯戚然於此下詢芻蕘有光生長窮鄉
譚虎色變安能默然而已竊惟三區雖隷本縣而連
亘嘉定迤東沿海之地號為岡身田土高仰物產瘠
薄不宜五榖多種木棉土人專事紡績周文襄公廵
撫之時為通融之法令此三區出官布若干疋每疋
准米一石小民得以其布上納税糧官無科擾民獲
休息至弘治之末號稱殷富正德間始有以一人之
言而變易百年之法者遂以官布分俵一縣夫以三
區之布散之一縣未見其利而三區坐受其害此民
之所以困也夫高阜之地遠不如低窪之鄉低鄉之
民雖遇大水有魚鱉菱芡之利長流採捕可以度日
高鄉之民一遇亢旱彌望黃茅白葦而已低鄉水退
次年以膏沃倍收瘠土之民艱難百倍也前廵撫歐
陽公與太守王公行牽耗之法但於二保三保低湮
水鄉特議輕减而於十一十二十三保高阜旱區却
更增賦前日五升之田與槩縣七八等保膏腴水田
均攤三斗三升五合此盖一時失於精細而遂貽無
窮之害小民終歲勤苦私家之收或有不能及三斗
者矣田安得不荒逋安得不積此民之所以困也吳
淞江爲三州太湖出水之大道水之經流也江之南
北岸二百五十里間支流數百引以灌溉自頃水利
不修經河既湮支流亦塞然自長橋以東上流之水
猶駛迨夏駕口至安亭過嘉定清浦之境中間不絶
如綫是以兩縣之田與安亭連界者無不荒以三區
言之吳淞既塞故瓦浦徐公浦皆塞瓦浦塞則十一
十二保之田不收徐公浦塞則十三保之田不收重
以五六年之旱溝澮生塵嗸嗸待盡而已此民之所
以困也生愚妄爲執事者計之其一曰復官布之舊
乞查本縣先年案卷官布之徵于三區在於某年其
散於一縣在於某年祖宗之成法文襄之舊税一旦
可得而輕變獨不可以復乎今之賦役册凡縣之官
布皆為白銀矣獨不思上供之目為白銀乎猶為官
布乎如猶以為官布則如之何其不可復也古之善
為政者必任其土之所宜以為貢文襄之意盖如此
即今常州府有布四萬疋彼無從得布也必市之安
亭轉展折閱公私交敝有布之地不徵其布而必責
其銀無布之地不徵其銀而必責其布責常州以代
輸三區之銀則常州得其便責三區以代輸常州之
布則三區得其利此在執事言於廵撫一轉移之間
也其二曰復税額之舊牽耗之法係蘇州一郡之事
生愚未敢僭及姑言今日之易行者前王公已定耗
法均攤之田三斗三升五合歉薄之田二斗二升既
而會計本縣薄田太多而三十六萬之外乃增餘積
米數千王公下有司再審歉薄之田均攤數千之米
此王公之意欲利歸於下也有司失於奉行如三區
者終在覆盆之下而所存餘積之米遂不知所歸欲
乞查出前項餘積作為正糧而减三區之額復如其
舊此則無事紛更而又有以究王公欲行而未遂之
意矣夫加賦至三斗而民逋日積寔未嘗得三斗也
復舊至五升而民以樂輸是寔得五升也其於名實
較然矣既减新額又於逃戶荒田開豁存糧照依開
墾荒田事例召募耕種數年之間又必有甦息之漸
也其三曰修水利之法吳淞江為三吳水道之咽喉
此而不治為吾民之害未有已也先時言水利者不
知本原苟徇目前修一港一浦以塞責而已必欲自
原而委非開吳淞江不可開吳淞江則崑山嘉定青
浦之田皆可墾議者不究其本因見沿江種蘆葦之
利反從而規取其税自甪直浦索路港諸地悉為豪
民之所占向也私占而已今取其税是教之塞江之
道也上流既壅下流安得而不閼乎生愚爲三區之
田而欲開吳淞江似近於迂然恐吳淞江不開數年
之後不獨三區而三州之民皆病也若夫開瓦浦溉
十一十二保之田開徐公浦溉十三保之田此足支
持目前下策也生愚聞之古之君子爲生民之計必
不肯拘攣於世俗之末議而决以敢爲之志况此三
區本縣蕞爾之地在明侯之宇下得斗升之水可以
活矣伏願行此三策庶幾垂死而再甦之其有德于
吾民甚大又今旱魃爲灾明侯昔日車馬所過瀕河
人跡所至之處禾稼僅有存者至於腹裏無復青草
近經秋潦往往千畆之田枯苗數莖随水蕩漾而已
救荒之策免租之議此如拯溺救焚尤不可緩者又
今三區無復富戶所充糧役不及中人之產賠貱之
累尤不忍言乞念顛連無告之民照弘治間例及太
守南岷王公新行事例免其南北運庫子馬役解戸
之類此亦可以少紓目前之急也唯明侯畱意焉
與傅體元書
昨見子敬寄來丁田文字不論文之工拙但依違兩
可主意不定不曾說得向來本意有負使者郡太守
採訪之盛心更望足下與子敬從老吏根究利害作
一議借前箸籌之或尚可濟天下之事不在大此法
起于一二小夫淺見街談巷語顧九和在告熟聞此
言後來入閣銳意更變霸州出其門下特承迎之主
意原不好吳民被其流毒二十年今不攻其本却從
枝葉上說殊不可曉即如撥役時必不能復使之出
銀今出銀便禁不得他撥役祖宗以來一百七十年
不見有司于撥役外增一役如何議書册不過二十
年乃至增銀自七厘七毫至四分有竒此亦易曉原
本寔在變法光甫如何却極口稱贊他取于下有漸
而不偏用于上有經而不過如此又何容別議耶如
此論新法而反回護金陵也吾等心知其害承有司
虛心訪問又不端言與小民同其喑啞甚為可歎平
生爲時文不肯學黃口兒語以致困窮今垂老無用
世之望已矣諸公壯年于天下事不可不隨事究心
庶他日立朝為有用之學也
與王子敬書
寄來文字皆看過但說丁田開口便不是病源只因
王太守變亂其勢必至有今日之弊今皆說其法盡
善止為後來行之不善却是附和書册非當時與諸
公原議不若察院原來文書反無偏主便可依他說
松常鎮用舊法如何民無他議惟此何故紛紛利害
便見矣不攻其本止就末流上說甚好笑縱如新太
守復舊七厘八毫不點差只恐一二年後點差增加
復如今日也朱子嘗言論新法者不為不多能識其
本原中其要害者甚少宜介甫詆以為俗也論天下
事多類此如何可哉只是吾輩說不出官是西北人
如何曉得欲入城商議為往來不便亦懶作文字姑
俟月盡相見議之陶節婦傳昨大風中為作得秉筆
更似嚙冰雪也藁在敬甫處
論禦倭書(代)
某廢棄山林之日已久天下之事非分之所宜言者
顧自以世受國恩身在江湖不敢一日而忘魏闕之
下况今倭奴逆天悖暴寔吾父兄子弟百年之仇恥
辱明公惓惓下問一得之愚敢不自竭伏見天子
哀憫元元誕布德音明公以股肱耳目之重臣膺兹
簡命俾執玉帛告祭東海之神精誠昭格百靈效順
龜鱉小醜當知無遁逃之所矣昔裴晉公李中丞嘗
受視師之命不旋踵而元濟就擒劉稹授首克成淮
蔡澤潞之功况我聖朝之威靈萬萬於有唐而明
公之所以自待者豈自處裴李之下哉固宜詳延博
采不遺於芻蕘之賤也某不敢為泛說以凟明聽姑
就今日用兵之勢言之自倭奴入寇於今三年虔劉
我人民滛汚我婦女焚蕩我屋廬有司嬰城而自保
軍衛莫之誰何盻盻焉視彼重裝滿載得氣而去徒
諉曰無兵猶可也今各省之兵四集無慮十萬屯聚
境上區區殘息游魂滅此而朝食可也而至今相持
未見有必戰之計老子曰師之所處荆棘生焉故善
者果而已矣孫子曰久暴師則國用不足鈍兵挫銳
屈力殫財則諸侯乘其敝而起故兵聞拙速未覩巧
之久也今若是不幾於鈍乎豈老子之所謂果乎議
者謂此寇不宜與之戰在坐而困之此固一說也然
窮天下之精兵散甲士於海上曠日彌月而久不决
則所謂困者在我矣是不可不察也則今日之計宜
於速戰而已然兵有分有合徒厚集其衆於一而不
為之列屯要害廣布形勢則賊之所出必視吾無備
之處而為之走集是宜觀地之要以擬其潰吳越之
地瀕於大海海口之可通者數路而已既不能把扼
而使之突入三江五湖之間要害之可守者數處而
已又不能按據而使之横潰則將何為而可也某以
為賊在川沙兵之所向能保其敗於東不潰於西耶
攻其外不潰于内耶故太湖之口可屯也三&KR0873;之口
可屯也吳淞江之中道可屯也某嘗循行江上問所
謂滬瀆壘者知昔人禦寇之遺跡即如此壘正在蘇
松二府之中賊得至此則蘇州松江諸縣無日不危
也故爲屯壘不獨可以拒賊之入路又可以爲州縣
之聲援也昨者黃岡涇之捷斬首之多以前所未有
然賊復東出則賊鋒雖挫於五湖之上而蠻烟復接
於九峯之間矣由此言之分屯其可後乎往賊攻州
而府不救攻縣而州不救劫掠村落而縣不救府如
無州州如無縣縣如無村落僅僅自保於一城之中
如與人鬭而束其手足絶其黨而孤立如之何能自
存也幸而此賊在於抄掠而已設有長驅之志孰能
禦之是唇齒俱亡首尾衡决矣即使徒以保城為功
而置百里生民於度外為人父母何以為心况京畿
千里之地蕩然無藩籬之限兵之失勢莫甚於此此
其不可一也凡王者之師未有不分别其逆順離散
其黨與者今閩浙亡命與諸島之賊固所必誅若吾
民所在被其係累而髠之以為前行以餌吾師嘗聞
我軍斬首級二百餘其間止有一二為真賊者則臨
陣之際豈可不辨其真偽明購賞格開示丹青生活
之信古之用兵能使賊為吾用而今驅之使為賊此
其不可二也聚天下之兵而軍政不立斷斬不行鹵
掠不禁前者方䧟陣後者已奔佚是民有百走退死
之心而無一前進生之計且所謂營壘行陣間諜兵
械與夫分數形名虛實竒正之說兵家之所常言悉
置而不講此其不可三也故今日之兵在於决機而
分屯以佐其勢又當戒飭州縣之吏不宜以閉塞城
闉為上策百姓之逃歸者不可逆以奸細而禁錮誅
戮之至於誅賞軍令之大今之所調雜以生獠宜示
中國之紀律不可為蠻夷所笑如是而戰不勝賊不
滅者未之有也然今雖以殄滅爲期而經略措置非
數十年不能安寧且倭性貪狠狃於鹵獲之利雖有
懲艾不能保其不來夫自正綂以來殆將百年及今
而發如人之疾病一旦發作豈得遽止故宜考求宣
德正綂之間前之所以侵盜而無已後之所以頓息
而不來則有以知其故矣永樂中廣寧伯鎮守遼東
築城金線島之西北夜見東南海島中火光即知寇
至邀擊之擒斬無遺以是寇不敢入境盖彼懸度大
海經以旬月非風候不行又不能多齎糧餉賊未到
岸往往饑罷兵法無負於水而迎客無迎水流獨於
禦倭宜反而用之必迎水逆擊不使上岸此必盡之
術也舍是則由外海而入内海由海入港由港入城
郭如今日必至之害矣謂宜振飭祖宗之法自廣
閩浙淮以至遼東修沿海列衛之政則兵不必别調
也舉都司備倭之職則將不必别選也不然而恃客
兵客兵不可久居設使撤還賊將復至周旋不已是
兵無時而息也而民亦殫矣議者又謂宜開互市弛
通番之禁此尤悖謬之甚者百年之寇無端而至誰
實召之元人有言古之聖王務修其德不貴遠物今
又往往遣使奉朝旨飛舶浮海以與外夷互市是利
於遠物也遠人何能格哉此在永樂之時嘗遣太監
鄭和一至海外然或者已疑其非祖訓禁絶之旨
矣况亾命無藉之徒違上所禁不顧私出外境下海
之律買港求通勾引外寇釀成百年之禍紛紜之論
乃不察其本何異揚湯而止沸某不知其何說也唯
嚴為守備鴈海龍堆截然夷夏之防賊無所生其心
矣某身罹寇難以與鄕邑父老熟計之此言或有近
於理幸賜採擇而行之
上總制書
竊惟我明有天下幾二百年諸土恭順四邊寧謐足
稱盛治惟時或猖狂然其氣雖猛悍性尚蠢直
弓矢之外别無利兵中土頑民固亦有為之嚮導羽
翼而衣食好尚大相殊絶又北地苦寒無物產不通
質易故亦不過千百之什一耳所以來去倏忽無久
安常住之想而京師輦轂之下聲勢甚重防衛甚嚴
官屬衆而儲偫冨號令一而賞罰明凡所猷為罔不
如意然猶不能不厪宵旰之憂庚戌之事可鑒也若
今倭寇之變則大有不然者性鷙而狡兵巧而利
高皇謝絶朝貢今上禁通市舶慮至深遠矣夫何
官絶私通交往習熟向導羽翼反數倍之中原虛寔
瞭在賊目故敢於深入自壬子歲三月繹騷至今繇
淛抵吳直犯淮揚燒劫奸滛眇無忌憚誠有國之大
辱也乃今因糧於墟落藉兵於僨軍築舍鑿河略無
去意其聞風效尤者日增月益警報洶洶滋不可聞
而有司類皆庸懦方其臨逼即束手兢兢幸其稍退
便高枕泄泄豈惟無使之隻輪不返之意雖欲驅之
出境不可得已况兵燹之餘繼以亢旱歲計無賴萬
姓嗷嗸顧又加以額外之徵如備海防供軍餉修城
池置軍噐造戰船繁役浩費一切取之於民議及官
帑輙有擅專之罪然此亦適中有司之計盖官帑有
限而取之於民者無盡藏得以恣其侵漁耳夫東南
賦税半天下民窮財盡已非一日今重以此擾愈不
堪命故富者貧而貧者死其不死者敝衣枵腹横被
荷歛皆曰與其守分而瘐死孰若從寇而倖生恒產
恒心相為有無無足怪者若非頃者大為蠲除恐此
輩不外而倭即内而盗矣未必皆斯民之過也某頃
以試事在畱都聞寇自蕪湖邐迤南下直抵安德門
舉城鼎沸某時亦不免周章及詢之不過逋寇五十
餘人而已不覺仰天浩歎椎胸飲泣者久之夫畱都
自府部科道而下庸流冗員姑置勿論其雕轂華韀
錦衣肉食平日自謂高出羣類莫可仰視者奚啻千
人乃亦寂無善計惟知填關閉門追夫守垜與窮鄕
下邑無異自此之外一切以為迂談以愚見言之大
内雖多重寶終自遺宫若孝陵則我高皇帝體魄
所藏神靈所宁萬一土城失守少有侵蝕百司庶府
將安用哉况京軍除孝陵及江北諸衛雖殘缺之後
尚有十二萬丁而官舍軍餘數當倍之既不使之出
戰又不使之守城徒令市井貧民褁糧登陴一夫每
日官給燒餅二枚計費銀一百餘兩每夜自備油燭
七條計費銀七百餘兩典鬻供備常從後罰冤號之
聲溢干衢路則平昔養軍果為何耶及某淪落東歸
則聞此寇復竄吳界凡諸有司名雖綂兵出境實皆
各自擁護殊無互為策應之意間有奮勇前驅者豈
真具有成筭非廹於嚴刑則誘於重賞而文武官屬
又皆在數里外並未嘗有臨陣督戰者故往往以孤
懸取敗卒亦不聞有不相赴援之誅是進者死而退
者生前者苦而後者樂號令之不一賞罰之不明承
襲蒙蔽一至於此可不為之痛心哉議者咸謂窮寇
致死吳民柔脆且不知兵本難為敵嗚呼有制之兵
無能之將不可敗也今將既不選兵復不練其于陣
法竒正懵然無知而漫使之格鬭是誠所謂驅羣羊
而攻猛虎也今日之責惟君侯為重今日之權亦惟
君侯為重指顧之間勇怯立異呼吸之際勝負頓殊
惟君侯其圖之且東南財賦出于農田農田繇於水
利某嘗謬撰一書及承渥州侍御委纂圖攷其源流
利害亦頗䆒竟今以倭寇往來乃於湖流入海之道
悉行堰壩冀為梗塞殊不知此寇離海深入原不甚
賴舟楫而清流既壅渾潮日漲水利不通農田漸荒
外患雖除内亂必作有憂國憂民之深念者恐不當
若是之舉一而廢百也伏惟君侯德高望重謀深慮
淵昔秉文衡多士欽式今本兵柄萬師協心恩敷如
春威行如秋東南之民如離水火而登衽席脱仇讐
而依父母更生之望端在今日某本韋布諸生不當
冐越苐曩曾以文藝濫辱奬與今君侯專制武備正
某等先後䟽附之時矧目擊危變身罹艱虞黔廬赭
山剝膚傷骨亦嘗冐風雨蒙矢石躬同行伍者四十
餘晝夜頗能發縱㫺李白自謂雖長不滿七尺而心
雄萬夫亦竊有焉公怒私憤義不容默故壬子之秋
妄作備倭議癸丑夏五更作紀事實錄不識忌諱多
所觸忤冀以禆時政之萬一有司間亦行之而未能
盡也兹敢復綴所聞見僭溷崇覽伏惟君侯少霽按
劍之威亮其懃懇之衷不計蕪陋之詞得賜少垂察
焉則曷勝幸甚(家居今云以試事在留都似是代人按是書作于甲寅歲時府君以孝廉)
(生不當冐越等語又似自署名者諸刻既不之及鈔作者後又云撰水利書纂圖考作備倭議及韋布諸)
(書名今姑從之本但稱某而不)
與沈養吾書
來書極荷相念之至山妻在殯便欲權厝又大草率
以此遲疑累日幸少平靜而賊勢日横十一日始攢
于西園方工未訖前晚有沙船泊市中市人皆驚恐
夜走不絶天明始定今亦惴惴然如在邊塞望候風
塵即為走計耳宅内生聚不下百口一舉足皆有流
離之苦不得不稍鎮定之所論賊勢正如此東南承
平日久吏無知兵者若使知古方略一太守縣令能
辦之矣今嬰城自保不發一矢忍以百萬生靈餌賊
令賊得氣將來蔓衍未知其所極也聞蔡操江奏倭
寇不過三四十人皆蘇松人欲反耳徐閣老以闔門
百口保無此事又聞近日任少府獲賊帥于蔡衙前
未知信否有便更乞寄示賊據新城䧟上海今其意
在南翔專候若到南翔即攜家行矣匆匆殊不盡東
倉之勝足以少創之昨日焚燒上海略盡其勢未已
也欽甫時相見否并為致意
崑山縣倭寇始末書
倭寇之變起自上年三月初旬雖絡驛無虛日亦惟
騷動緣海尚未敢深入猶懼歸途之有梗也乃今糾
合既衆嚮道既明又知吾民不素習兵不豫備遂眇
無忌憚今年四月初七日警報直抵崑山官民閧然
方填門塞關為城守之計而都司梁鳳適承撫按文
檄綂處兵八百來守兹土士民倚為長城詎意其貪
懦無狀坐受宴犒托言屯扎該境遥為聲援竟爾招
搖遠去分兵四逸半從鹽鐡半從周市沿途剽掠吾
民驚竄自是要害無守十三日午時賊船五十餘隻
賊徒三千餘人逕泊新洋江口直犯東門肆力攻圍
烟熖燭天哭聲動地其接踵而至者又無慮二三四
倍夜則桅燈如列星旦則吹螺舉號蜂附雲集較之
他處猖獗尤甚而梁鳳乃于十六日自常熟復入郡
城若不與聞者十七十八等日賊遂造雲梯二十餘
乘攻擊東北二城勢極危廹賴官民悉力拒守幸以
不破當夜鄕士大夫蠟書募敢死士縋城而下自間
道往請救于代廵孫公十九日即蒙復委梁鳳提兵
應援而梁鳳又復遷延六日方至崑山縣西九里橋
索取軍需聲言每名要銀五兩乃始進兵奈此時民
窮歛急本縣素乏羨餘不能一時卒辦意不相愜復
退屯兵真義地方偶與賊遇勉強一戰貪其輜重反
致大敗火藥銃礟半被鹵去而遺落田野為村民俞
辟等所埋藏者又不可勝數設使天不佑民盡以藉
寇其聲勢又何如也是日又復遁入郡城誑言吾軍
一至賊徒盡散民不被殺屋不被燒麥盡刈而苗盡
栽矣一時上官咸謂信然遂不復以崑山為意賊覘
知援絶勢孤二十四日復以雲梯三十餘乘攻東南
東北二門是時不獨燕尾劍稜勁鏃加以佛郎鉛錫
大銃一時合發城中辟易危急十倍于前不得不再
行請救而孫公惑于梁鳳先入之言頗有難色差官
張國維頓首號泣具道梁鳳不才之狀乃益以沂邳
及山西兵三百餘人本府義勇二百人復遣梁鳳綂
之以行其答鄕士大夫書則有兵雖可用將官懦怯
某再三責以大義而翁公則有促之不進為之奈何
等語愚意其使貪使過責後效以盖前愆未可知也
時太倉陶指揮所募欵兵適至又命二守督率併進
意在刻期勦滅而梁鳳逗畱如昔自初七日受檄出
師越四日尚駐維亭本縣既備糗糧旋復臭腐且動
以將在軍君命有所不受為詞雖張公亦莫得而誰
何也賊乘此間又于初八日聚衆四千餘人雲梯無
數布列東西城下百計衝突傷害甚多而官民拒守
益力殺死賊徒數亦相當至昏時賊始稍退復移屯
城西林中盖富室佳園惜不忍毁故遂為賊巢耳次
蚤皆負門扇接造飛梁碾駕衝車直逼城中發掘甃
石鐡椎扣門聲如雷震百萬生靈命在頃刻而人心
愈奮爭出死力用生芻松脂麻油燒燬衝車更從樓
上穿板灌注灰湯墜擊殺其魁名二大王者及夥賊
數人賊始退去是時闔城士女搖動驚惶縊溺而死
者數人引領援兵復不見至初十日夜分生員龔良
相徐倬傅繼善奮義冐死請兵十一日黎明遇梁帥
于六市舖西距縣尚三十餘里反覆哀懇而梁鳳驕
蹇有加賴張公督促前進欵兵踴躍東向氣雄志烈
不負狼名梁帥徐徐既至有司選地扎營梁鳳仍稱
該地四面阻水不可遏敵復退屯九里橋外欵兵孤
懸勢難野宿姑納城中待梁并進府縣文牒祈請再
三方至開門延入欲加慰勞已先計縱沂兵逸去為
媒孽之地矣方議出攻乃又妄申本縣按兵不發于
是憲符嚴責十五日張三府督梁鳳合兵大舉本縣
義勇導引欵兵直搗賊窟血戰方酣而諸兵遙望賊
來即麾奔潰多自溺水甲騎鎧仗半為賊有欵兵益
進殺傷賊徒二十餘人而後援不繼致有陣亡擠水
之禍于是更令逃軍造爲厚欵薄沂之謗欺罔上官
致使是非不明功過莫辦假令有司誠有厚薄亦不
過視上官意向而士卒得以厚薄爲去畱則將焉用
彼帥哉其失機誤軍之罪恐不可推托于厚薄也儀
部王主政不忍官民罹此荼毒受此萋菲挺身冐險
仗義執言乃至暴沒皆憤憤不平之所致也人之云
亾邦國殄瘁時事如此可勝嘆哉其原盖始于當道
先有欵兵防衛無錫以厚其故人而梁鳳亦不欲強
顏再入崑境各戾初心遂相搆煽殊不念崑山之與
無錫均為朝廷根本之地况上游土崩下流瀾倒又
必然之勢也豈宜有所偏重哉是時我軍雖未收全
功而欵兵聲已讋服賊胆遂相引去殺遺民燒遺屋
數十里烟火不絶者又四五日以泄其餘憤盖自四
月初七日至五月廿五日孤城被圍凢四十五日臨
城攻擊大小三十餘戰以不教之民當日滋之寇内
無張廵許遠之略外無蚍蜉蟻子之援城之不䧟皆
天也其六門並攻被殺男女五百餘人被燒房屋二
萬餘間被發棺塚計四十餘口是皆就耳目之所睹
記者言之其各鄕村落凢三百五十里境内房屋十
去八九男婦十失五六棺槨三四有不可勝計而周
知者君門萬里未能遽達雖密邇當道豈皆盡得其
實哉互相蒙蔽以期遠罪賊何幸而民何辜也彼梁
鳳若始能不離該境則賊安敢遽爾深入中能力戰
不退則賊豈敢直擣郡城終能如期急難則賊豈敢
衝城鑿穴貽崑山之禍者梁鳳也乃又餙詞駕罪欺
天乎欺人乎更有大可怪者其欵兵先登歿陣其渰
死者皆緣邳處二兵爭先奔潰擠入洪流性不善水
又甲重不能振援遂至胥溺非汨水而被渰者此情
可矜法所應恤彼二兵正當正其望風奔潰之罪以
示懲勸乃今與欵兵一體加厚何其顛倒之甚耶嗚
呼處敗軍若此良民無故被殺者流血成川積骸如
山又將何以待之哉嘗考吾崑自有國以來未嘗被
兵燹有生聚而無教訓故今遭此皆錯愕相顧束手
無策不得已為堅壁清野之計縱賊猖狂莫之敢抗
其受禍亦獨慘于他處今之急務莫若廣濠塹造月
城築弩臺立營寨集鄕兵時訓練鑄火噐備弓弩積
薪米蓄油燭其周廻近城林木須斬去里許以絶埋
伏塋塚有碍城隍者宜量給地價為遷葬之費而十
家為甲之法尤所當嚴其男子十五歲以下凡成丁
者盡令編報排門粉壁每甲推長一人稽其出入若
有面生可疑雖係商賈非累年土著無父兄承傳者
亦須根究庶使内賊不出外賊不入而奸宄之徒無
從造釁矣至于撫疲民蠲逋税勘荒田尤時政之大
端而動支官銀又便宜之要術盖事有常變有輕重
處常則倉庫為重而武備為輕處變則軍旅為重而
財用為輕况居官行法自有大體私罪不可有公罪
不可無所謂公罪者正今日動支官銀以濟時艱而
為法受惡之類是也况既上官文移則操縱由已雖
不宜冗濫又何必拘拘常格而自取窘縮哉且安富
之道周官所先勸借可暫而不可常可一而不可再
以有限之大戶而欲應無窮之巨寇吾不知所税駕
矣凡此數事果能斷自乃心豫有成筭則用足兵強
形勢險固人心堅勵進可以攻退可以守賊來犯境
便當横出四郊與之一决又何必填門塞關懸懸外
援之望不獲其用而反受其害如今日之冤憤哉愚
沗與守城與賊來去之日相終始目擊慘毒所不忍
言姑記其始末以備他日邑乘之紀錄其他處置略
具備倭議中有民社之寄者尚其鍳此衷悃毋以出
位為罪幸甚幸甚
震川先生集卷之八錫山後學秦鉽訂
震川先生别集卷之八
小簡
與周澱山四首
通家不得一晤殊恨昨自京口渡江即從六合行十
二日已抵郭外寓報國寺得董御史薦剡想此時公
亦有聞也前年在部見高老甚加惋惜及會芳洲抵
掌而談此事向寂然無及者董公乃有破格之請可
知海内猶有人不覺有貢公之喜也
方得抵報適有人東還附上亦私心之喜也此中事
殊異常攝縣者日欲中傷一日忽發狂自繫太守前
殆若有神吳興人喧傳其事有光於世誠孤立惟恃
蚩蚩之民猶欲爼豆于賢人之間耳然益厭苦唯恐
去之不速也人行速秉燭書此殊恨不悉
奴行書略具又使面陳冀鑒私衷平生不肯媕阿今
似落井而向人號者然殊不然直當明目張膽耳近
得閣老書云祖宗有法度朝廷有威福天下有公論
國之所恃以立也而今法度不在祖宗威福不在朝
廷公論不在天下人持其說蒼黃翻覆以與天下爭
勝而敢為不顧紀綱决裂風俗頽靡人心紛亂而莫
可收拾不知何䆒竟偉哉斯言錄以似吾兄讀之一
快也北地極寒珠米桂薪殆不能度日冬杪入賀即
疏乞歸耳廳記并雜文托傅體元錄呈至否方有書
與陸希臯俞仲蔚頗覺暢也廳記已入石再寄二通
并神應記乞視之
比至京實欲求還田里適時事一新元老雅故相知
有此遷轉以是不敢言去此本無繫戀意鄉里少年
何乃以梁國之鳥相嚇也承念及之餘令兒子面悉
答周澱山
適承教誨懇懇愈增悲感老父在堂未敢以死然所
謂生民之至艱荼毒之極哀者雖強自抑制淚如河
海水不能止也亡者與尊嫂恭人同自南戴服屬非
遠不幸以絶異之姿嫁薄命郎天下至寶措置非所
珠摧壁毁汶汶以沒真千古之痛也禮齊衰對而不
言獨荷眷念無已之情聊此奉謝并錄報謝小簡數
幅欲吾兄知吾至情如此類非世人語世人見之未
有不大怪以為狂惑也
與王仲山
欽承高風末由瞻覿向者山居之記實乃致想之深
雖辭旨蕪穢而神馳於烟波崖石之間如磬欬於貴
人之側者然非敢以擬古人公不加鄙斥賜之裒賞
不自意遂見取於名賢獲華衮之榮也為之大喜過
望而内顧僝然無當卒又驚以疑也更辱名畫及禮
幣之惠以先公墓石見委敢不黽勉承役自效於知
已使旋草率奉布不一
示廟中諸生
諸君在廟中者志意脩潔藝業亦精進深以為喜但
歲月如流人情易弛願更加鞭策以成遠大日逐課
程須遵依條約寧遲毋速寧拙毋巧庶幾有真實得
力處又此廟神靈一方所崇奉精神英爽必萃於此
須朝夕提省此心嘗與之對越聰明睿智自當日增
月長而不自知矣
與吳三泉
沈母文草略殊不足觀僕所以不辭者非謂其能于
此蓋肄業習之也顧汨汨俗學胸中無此意味而強
為之斯汗顔耳幸賜裁削或甚悖謬勿出可也
院試文字一時酬應有司之計既已不甚記憶性又
懶書度所以受知門下有不在此毋苦相逼也
綠蕉可分乞命守園者為銀鹿助強以家僮他出故
也建蘭遺種公固以棄之并以賜僕何如僕舊時讀
書東臯後家居為作志以為恨不得負其地以歸今
舍前所植並公家物則可謂負其地以歸矣幸恕不
廉
昨侍坐燈下偶懷遠人不覺為情所使中夜思之赧
然汗出此亦侍于君子之愆也已知罪矣晨欲往東
臯然心火騰沸鼻中頗有氣息遂嬾束髮也
子賓老母免役事權在糧里官府未便見察若欲作
書事類無因恐有按劒者鄉間人見秀才甚大便欲
使之說事可笑
辱公誤知豈敢自處以薄但由本性不欲作世俗寒
溫禮數密知公起居足自慰矣童子不能悉吾意以
故語及
有光久辱過愛每以古人相期自媿齷齪負慚知已
中夜思之痛心赧面昨以亡友之故傷其冺滅輙強
所不能且欲執事一言以為進止亦以執事惓惓之
意令人忘其羞澀而來書過加推奬如此光何敢當
光何敢當李習之輩意氣何如而韓文公抗顔為師
光何敢望萬一于習之而執事以韓自處則無不可
者光平日議諭豈能出執事涕唾之餘哉豈大賢君
子引進後學法固當爾耶抑以光之庸駑重以激之
耶嗟乎光何敢當哉抑執事不以其不可教因而成
就之則光也不敢不勉異日或不負為門下士執事
之賜多矣
彌年沉痾無一日強徤而學荒落坐視歲月之去惴
惴焉恐有所失墜無聊之甚大不類少年意趣以故
不能時修禮節于左右可謂之簡不可謂之負也僕
雖極愚然亦有耳目黑白醜惡不至甚顛倒私自念
執事僕所當終身服事者他人之望門下曾不得側
足而立雖執事假之詞色終以不類自引去僕乃得
置門籍令比肩為人如是而猶有背戾非禽獸好惡
與人異者不至此也執事常時有所教訓未嘗不佩
服以為至言顧僕外之所示者常不及内十之一若
不能有所承受此乃質性已成不可矯強也且執事
業已知其可教而教之又復疑其人之從之與否則
執事之過也僕若好䛕而惡聞善言則見絶于門下
亦久矣水之為物流動而善入然丈五之溝朝盈而
夕除頑石伏于道左愈久而不易其處執事將何所
取乎早間得書意執事垂念之切覺僕疎遠教誨之
至惟恐其不從故為此言激之也無可荅者遂謝來
使然終不可不自明輙復喋喋病中遣辭昏晦終不
足以盡意乞亮之得寓圃雜記甚喜計八十餘葉可
留二三日錄完奉納
初約會時草率相叙事又創於表兄僕不宜妄自主
張表兄又不即言實不知其意何如也僕表兄雖俱
在門下新故亦微有不同豈以表兄有親附之意而
僕乃有自外之心且諸君意不在會也特欲因緣以
接餘論即執事不肯幸臨諸君從此解體矣僕特以
輪次當速乃實諸君之事非僕一人之私也僕雖得
譴而諸君何罪焉明日與諸君拱候拱候之不至則
相與候于門下必得請乃已僕無知者稚子畜之而
巳勿以大人意見與之較短論長也
前夜得侍左右語及僕家事多方顧慮言人所難言
僕何人斯乃辱執事知愛如此而來書又復推奬太
過以為與僕談論比之飲醇此非僕有所感動蓋别
久復聚人情當爾僕以庸才不能自恣放如古豪傑
幸而耳目未甚昏塞自少讀前人書往往若有槪于
中者私心以為是猶飢之必當食寒之必當衣非曰
虛名美譽足以豔慕人而已也顧末俗意見自為一
種間出一語稍或高聲共訾笑之以為狂掩耳走去
至不欲聞用是默默無所言以為雖言亦無益頃歲
補學官弟子員衣冠之士二百餘人時嘗會聚堂下
笑語喧譁而僕踽踽無所與讀壁上碑刻仰面數屋
椽耳雖稍與往來謂之相厚者至今亦不知僕為何
如人乃辱執事知愛期以古人以是不覺盡言于執
事在他人謂之嘿在執事謂之辯執事所謂可人意
者乃所以為拂人意者也執事恐南北仕宦未免乖
違亦不必為此無窮之慮常憶去年此日酌酒池上
于時梅花將發天氣融融如春仲季日初沒西南雲
色郁然與溪水照映兼有王生餘樂明旦辱以詩召
有花枝那負隔年期之句今豈可得耶乃知離合自
有數即今目前而已然矣吕成公初婚一月不出乃
有左氏博議人言有無叵測然使僕效亦無不可但
偶未能耳來索前書未敢如命留之以志吾過
有光頓首三泉先生侍者夫人之所畏者必曰勿使
某人知又曰母為某所短如執事者從容出一言以
相讓于僕已無所容今書傳之不快又衆辱之藥之
苦也更有毒耶雖然僕乃有以知執事愛僕之深也
顧僕亦非剛愎文過者前書所云中頗冤抑聊自明
耳僕于自責實不敢少恕居常悒悒媿見鏡中影與
人言亦無味自念十一二時已慨然有志古人比于
今猶碌碌不自克凡人不為君子則為小人古豪傑
之士日夜點檢然病根卒不能去顧余何人者見人
呼為小人則怒自揣得為君子否也孟子曰人能克
無穿窬之心又曰充無受爾汝之實若此者所謂義
也然充無穿窬之心必施于有穿窬之心之地充無
受爾汝之實必施于受爾汝之時乃今得其幾矣執
事謂僕得某人之半執事雖以謂僕即其人可也雖
以謂僕盜蹠尤可也朝歌勝母古人所惡但曾參居
之將益深色養墨翟入而聞樂更悲耳故曰益用凶
事固有之也昔人謂種樹者爪膚搖本而去復顧適
有以害之僕謂樹無知不能自長使其能自長卽謂
知方承主人佳意當一日拱把也豈可謂害之今而
後僕知所勉矣别後多事延緩至今乃始得作書以
謝知長者不當復念人過也
贈言一首繕寫如右僕讀易深有感于否泰姤復之
際蓋天下之壞其始必自一人始而其治也亦自一
人始此僕于執事之行深為之惓惓也自惟鄙拙不
習為古文聊發其所見不能櫽括為精妙語徒蔓衍
其詞又不知忌諱俗語所謂依本直說者幾欲自毁
而又不能已也僕年已長大一無所成慚負古人居
常嘿嘿不自得執事行且立朝功業當遂赫然僕若
不至狂病異日得遂所圖于是從容閒暇與田夫野
老歌咏先生長者之德紀述太平之盛事以振耀千
百萬年視彼班生為竇氏執筆愧之千載矣區區今
日非所論也
與顧懋儉
蚤所諭極知孝子之情顧力不逮古文又與今人背
馳可歎耳目下尚有三四篇皆為貧子乞貸之作如
先大夫廼須掃室焚薌不易為也貴州統志付來一
觀
與沈敬甫四首
午睡起閱諸論信如所諭中有實物者也大抵得于
四明為多或言四明悞君定謬耳此等之作混于數
千卷鳥言之中有鼻孔者必能别之不知何以沉滯
至此也
為文須有出落從有出落至無出落方妙敬甫病自
在無出落便似陶者苦窳非器之美所以古書不可
不看
旋字枕字即入杜集中便稱佳上乘法全在此也字
所以難下者為出時非從中自然所以推敲不定耳
餘已悉
大水没路不通人行遂至音問隔絶此鄉懲連年亢
旱今歲却種花荳淫雨渰爛奈無圩岸横水泛溢莫
能措手昨兩日雨止覺水退一二寸一年所望花荳
巳無有矣方令人番畊買秧插蒔倍費工本又太後
時然不無萬一之望人來言西鄉極恇擾非是此地
高強此間人耐荒西鄉人不耐荒耳文字三首送敬
甫子敬懋儉共觀嘗記泉老說王濟之官至一品富
擬王侯文字中乃自言家徒壁立可笑吾無隔日儲
然文字中着一貧字不得殆不可曉也
與高經歴
翰林侍制劉德淵墓表學士王惲撰在城西西丘里
程家灣隠士林起宗墓碣在城西南永安村東一里
蘇天爵撰都尉墓在縣西南十五里有古塔刻馮氏
族姓已上三碑乞訪問每榻二本見惠
與王沙河
過縣重擾多謝治内有石碑煩命工榻數本楊誠齋
云除却借書沽酒外並無一事擾公私切勿見訝也
與徐南和
向求慧炬寺斷碑又城北東韓村東嶽廟中有開皇
石橋碑記并乞命榻一二本官舍無事頗慕歐陽公
集古錄奈力不能也以此相累幸不罪
與邢州屬官
匪材備員邢中無能有益于民屬歲之不易不自度
其力之不能為民乞哀蒙上官之採納視他年解俵
差為省易然又皆賢宰之夙夜殫瘁使鄙人安享受
成以無過謫也兹幸稍遷念一歲中相叙自知鄙拙
不周世務而每辱教誨便此違别不能無情日夕惟
冀望内召草草布此為謝
與傅體元二首
得書承相念每讀李習之文見其欲薦天下之士急
於若已之疾痛使習之得志真古之所謂大臣宰相
之器也而或有譏之者隘矣省足下書意慘然又自
傷也自歴任以來覺此官最清高前在京師見居要
路者乃日騎馬上伺候大官之門高人達士以此較
彼殆若勝之此晨門封人之徒所以見慕于孔氏也
特中間又有不容久處者耳兒子落魄然身世之事
吾亦不能自慮安能慮此所謂若夫成功則天也有
詩寄來曾見之否宋廣平墓在沙河有顔魯公碑前
令方思道于沙土中出之此碑歐趙亦未見也碑文
頗有與史異同者乞寫舊唐書宋璟列傳便附還人
欲相稽考也文字頗以為戒絶少作有一二篇寄兒
子欲觀從彼取之不悉
懋儉人來問之知有内艱殊為驚怛僕思歸之心甚
切中秘有書數萬卷欲讀一過為此牽延未能决也
與王子敬十首
午前托敬甫以文字相示見否可齋記欲得伯欽書
煩轉求也北窗梅花如對君矣
二石說奉去歲事交併栗家事欲竢新春平生無一
事不嘗獨不曾對吏今亦不可不一試也
見郡丞自謂老吏語滚滚不休緩征之說殊不可入
蓋自郡中來受撫公旨也爲壙志作權厝志視葬志
頗詳核然不能奇耳孫文亦不高漫往乞評之
來書善叙事理恐不能復加文飾也熊君乃有皇甫
度遼之風平生悔見貴人獨此行爲無悔耳事亦已
即決甚明達向人昏瞶之甚泥團不足盡之也
道上沮洳不通信耗昨人還得書并子和書荷相念
内人且就舘而久病疑慮不能出事未竟少須不妨
始初猝暴難當耳此易與也郅都寗成自不易爲之
盛六來道其行事多可笑令人不復恨之
莊渠書求孺亨校定不出府公意事體合如此兒子
傳示欲隨年編次附入周禮春秋大學諸書甚善若
了可封寄宅中見乞道之陸子潛荒政十二解卽借
示府中敬甫有名否
事未能遥度文書已下恐無更變且得的確乃可行
也計此門一啓士大夫如墻而進尚容鄙人置足耶
昨陳子達書來勸入城荅之云此間有二奇不見戴
烏帽乘軒人盗賊數過門不肯入也此間未嘗不荒
小民習慣更安帖耳
連日卧病青山綠水已無緣分惟有讀書又不肯假
借使人浩嘆沈君詩竢少間作也
吳興使人還得書并惠橋記及圖書印深荷存念過
家會子欽又承書惠僕每相念及恨不得日日致書
左右耳在試院中托程秀水竟不果也錄文見世情
危險每不欲上人亦大吏為之其五策問并前四道
承乏不辭耳最後丈量均徭却竄入鄙語如所諭可
謂淄澠之水易牙能辨之矣朱守想非俗流至京當
候之
老况不堪明春非討差卽請老子長孟堅今世何可
得也與麓已進奉常太巖改璽丞初到未相見阜南
衙門熱喧亦少會然每見殊有猜疑兑隅行邊久不
還方念之大抵今日京師風俗非同鄉同署者會聚
少人情泛泛真如浮萍之相值不獨世道之薄而亦
以有志者之不多見也
與徐道潛
向云萬樹梅花徒見其枝條山中猶寒即今多未破
綻日令慎奴探之居人云年嘗到二月中花始齊魯
叟乘此時來且有月益奇耳今歲節氣晩若要桃花
須清明後也社約初意合得亦好但諸人志趣終不
同當以閉門為上魯叟亦豈可受此羈紲耶僕在此
亦甚苦作文每把筆輒投去欲從山僧借楞嚴經以
自遣耳日夕望面晤不復多及
與陸五臺
向者輙敢通書于門下乃辱不鄙還荅往往多推奬
兼以教誨之語然如此年時欲南山射猛虎其為不
自量可笑也沈茂才來顧特因致謝水利纂一部附
奉左右此為東南利害甚大使者祗以空文應詔耳
幸賜省覽
與姚畫溪徐龍灣
謹遣小兒拜謁不與為禮則長者之教誨深矣
與馮太守
性理稿僅閱一過草草殊不詳略加朱點為别舊有
點識無容改評矣序文平正通達殊不類近時軋茁
之體真有德之言也中間堂聯再書二聯奉上乞賜
改教擇用其一
與沈上舍
前者見過治所已束裝殊恨不能為主人也夙慕蘇
長公之高風買田陽羡聊欲效顰吾兄杯酒戲言忽
遠遣人來其重然諾如此僕遂不欲北行大丈夫不
負國家何媿只去就可以自决耳
與管虎泉
每辱不棄親末眷念之勤臨行又不及爲蔬飯以謝
别罪罪諸令舅亦必見怪也兒婦暴亡適官舟已在
城下諸役皆集老來又不堪哭聲遂不可止林回棄
千金之璧負赤子而逃家事如此且無顯擢可以行
道而爲此役眞大愚也
與顧懋儉二首
奴至道欲東來意如飛動感嘆久之與世益無緣乃
辱二三君子不鄙夷眞猶菖蒲葅也日下相見諸不
及
五燈會元幸爲致之近來偏嗜内典古人年至多如
此莫怪也
與沈敬甫十八首
五弟來得書極荷見念之意得失自有定命若以見
知有一毫希覬便非吾心所以遲遲而去俗人不能
知也此回遇大風絶江淮而度江中景物更奇略具
諸詩中前日托舍弟亦不及專錄寄去今止錄去江
中一首日下當還諸所欲言不盡
親故懶作書向為公言鐡劒利倡優拙固耶每攬子
厚囚山賦亦自無聊也人還附此
去年在京師一日與華亭林與成對坐虛齋啜茗吾
問與成近寄家書否與成荅云亦自無可寄吾來三
月親故書問殆絶祗爲無可寄也敬甫近况何似太
玄曾了得否兒子輩恐遂爲俗流教他看老父字說
有信來未嘗道及書中事何也
風俗薄惡書生才作官便有一種爲官氣勢若一履
任望見便如堆積金銀俗人說無餓死進士此言尤
壞人也
文字殊有精義然使讀者不能不以文害辭以辭害
志也爲子欽新得寧馨取小字壽孫用秦壐意却新
也此後湯餅之會更可使與否一笑
子欽為我行所謂中流失船一壺千金意甚喜即為
書陽曲序明日可來觀之
向者無儲不能久留北舍數過不鮮也前言戲之耳
敬甫近來甚有悟處一件悟無不悟也嫗頗黠慧往
往能隔壁識别人耳
見來書可怪心甚傷之士之不得志當有此意念耳
然須放胸襟寬大死生亦大矣此是莊子不覺失語
聖人無此語也
文字亦佳但不知與其人平日往來否如但學中識
面便送之得無類投人夜光乎質直而好義察言而
觀色慮以下人聖人言句句可思也
吾祖誕辰在今月廿二日衰門不能如外間彌文又
諸父在僕不敢主允齋有美意相知者數人鷄黍為
懽可耳須不可有雜賓也幸致意
喉中嘗有痰殊不快耳不如意事不如意人須勿置
之胸中可也
顧伯剛欲梓三泉遺文敬甫有所藏悉付來或更為
之求訪此亦門人之責也吳甥來數言之相見輙忘
耳
性命之說聖人蓋難言之欲作一論紛紛竟未有暇
眼前事無當意者大率六十四卦中一困字耳家姊
丈行有期已托子敬往借宅可與養吾知也
兩次承問皆失答所往類多庸奴適受其戲侮史稱
淮隂家貧無行乞貸無所得不幸類此傳云向為身
死而不受為宫室之美妻妾之奉所識窮乏得我而
為之殊自傷也
純甫手書此于其家得之非欲外人知也其胸中耿
耿如此三復為之流涕今並付去幸為善藏之
向借繩索有書竟不見報没田殊苦然文節公大石
已置之庭中飢亦可餐也
城市中耳目日非來此雖極荒絶能令人生道氣也
遊山記殊有興致略看一過僭抹數行不知何如因
淚多傷目不耐久看文字極困悶也舊與純甫遊此
山山北破龍澗下抵白龍寺尤奇勝有泉一道從破
石間下流可一里相傳有白龍破此山而去其形勢
真如劈破幽泉亂石相觸淙淙有聲㫄多珊瑚瑶草
石間時有積雪賢昆玉不曾到此也讀記因懷純
甫為之惘然耳
與某三首
僕以未造朝不得至東郊一望車塵大丈夫豈效兒
女子情只人世知已難得耳遠别不能不惘然也有
便當奉聞
承寄書比出京方得之遂不及報然壯足下之志必
能進于古無疑也顧非可徒言在積累而至之耳昨
到家甚念欲一見然久出應接紛紛知足下以疾不
至雖至亦不能從容論䆒奈何宋史何人乃敢爾附
遼金亦儒者之嘗談卽耶律氏猶可金源奄有中國
一百十有七年此可比之劉石為辱載記耶老大沾
一命恐有簿書之擾而此志殊不衰若天假之年必
能有成也
還舍時不覺忙過未得略從容欵坐此行真媿故人
可謂往來不憚煩者也佛有兩遇謗孫陀利旃遮女
者此自不知佛于佛何損修到時調達推山何懼也
邢中極有高僧上人略不知之僧家亦無知者所謂
乘志尤闕陋無徵僕頗訪得之欲表著其人此等皆
有得者劉太保見宰官身不誣宦途所見皆可厭思
與吾丈一談何可得
與王昭明
甲寅之歲播越山中得日領教誨方爾還定而公遽
有遠役隔闊遂逾一紀老大以來惟有孺亨與相親
依不意遂至溘然身後事極可病心聞公往來吉水
永豐間頗以自得而一二年間雙江念菴相繼凋謝
顧公亦何所嚮寧無顧念桑梓之懷乎恭簡公集向
王知郡委校定僕不敢自專並與孺亨商確而李純
甫不盡依用也公邇來當益復深造不知有可以見
寧教否僕晚得一第而祖父皆不在世千鍾不洎吾
心悲徒增傷痛耳今當為令太湖之濱採山釣水聊
為吏隱無足言者同年胡原荆之任附此不備
與張通府
城外積聚實為餉賊之資前日曾面啓乞下令尅日
搬載入城今經三日未有應令者但聞賊在新塘徐
監生家運米滿載而來恐有攻城之計是我受坐困
之勢而賊反得因糧之便也更乞嚴督各鄉積米之
家如仍前梗令即以軍法從事或聽百姓隨力搬取
或即放火燒盡及餘麥栖𤱔亦乞督促即時割刈送
城海上用兵三年我師所以不得志實在于此而議
者不察也不然以饑疲之賊深入吾地雖百萬之衆
其何能為哉軍旅之際非威嚴不行乞賜採納賊自
新塘載米西行不由新開河從真義出此往蘇州之
道也如有攻城之計必南來過北出東門宜密于北
或北城灣俟賊船經過用佛郎機鉛銃打破其船但
賊過北門必從夜來當謹備也
與凌廉使
承賜水利疏其為東南之利大矣捧讀太息昨有奏
記非敢為激發之行蓋官守當爾若坐地方言者之
罪母乃假借豪石而虐煢獨過甚耶今更有所陳者
劉清惠公身沒未幾門戶衰零孫女被戮辱以死今
幸得昭雪矣其孫復坐大辟劉之夫人至縣庭跪拜
令人泫然閱其獄辭殆不至死似文致之也以清惠
公之賢庶幾所謂十世宥之者况先皇欽恤之命新
朝曠蕩之恩耶惟執事垂意
震川先生别集卷之八(終)四明後學虞二球訂
