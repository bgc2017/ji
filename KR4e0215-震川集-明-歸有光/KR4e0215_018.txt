震川先生集卷之十八
墓誌銘
南京車駕司員外郎張君墓誌銘
君諱楙字子培其先出自郿伯宋之南遷由關中來
徙居太湖包山後徙嘉定遂爲嘉定人曾祖墦祖鎧
家世力田父沄歲貢入太學不肯禄仕教授鄉里君
少墮井中覺有神人扶舁之得不死天資絶出倫輩
年二十舉南京鄉試考官以試題得罪盡罷是年所
舉士後得旨入太學間一科乃得會試又六年始中
進士授福清知縣縣古東侯官依阻山海徵召不時
至君廉明仁恕豪右怗服符下爭趨無敢後者先是
常熟陳君明近為福清民愛之蓋三年又得張君二
君皆吳産閩人以為美談甌寧李冡宰罷家居君獨
不往謁李公憾以為輕已丁外艱服除李公復為冡
宰例起服官試吏部試已自持案出君獨不肯持留
一案於堂下李公以問堂吏知為君益怒遂調孝豐
孝豐彰郡山地險惡數反以故置新縣君以德懷柔
之田有不均丈量以寬貧戸其豪相戒曰明府善政
不可撓也礦賊數百人為亂君檄止調外兵獨部署
縣人捍禦賊皆散走時倭夷鈔兩浙州縣皆相效築
新城樓櫓雉堞相望孝豐獨不肯曰縣皆山賊何以
至奈何困吾民也縣中清静無事時時登天目山攀
蘿緣磴躋其絶頂慨然賦詩有高世遠舉之志陞南
京兵部職方司主事大司馬南昌張公器重之南京
歲造馬快船畿輔及江西湖廣積逋料觧八十餘萬
朝廷以空名勅降兵部兵部歲遣其屬公廉者上其
名齎勅以往至是君以選行始至一郡却餽遺於是
兩省望風肅然無敢以私奉君君至則與其君長議
所便惟恐傷民凡歷三十餘郡周行數千餘里觸冒
毒暑還至巴陵而病歲已暮過家謁母時已陞駕部
員外郎欲移告不及而卒時嘉靖三十九年正月二
十八日享年四十有三君嫡母李氏性嚴少所假借
君奉其母邵氏與其配李氏事之甚謹財産悉以讓
其弟葬其父族人許易墓地已治塋兆室屋而悔之
君即移他所無怨言有貧士與君舊識至孝豐謁入
迎延上坐衣服垢穢人所不堪酌酒賦詩竟數日復
資送之故所善馬思學殷子義以道義相重比君貴
顯待之愈厚及卒兩家妻子皆爲流涕自楚還舟中
蕭然獨有文章數簏未上兵部太倉兵備副使熊公
來視其喪篋中有金二十餘兩財具棺歛而已嗚呼
君可謂賢於人遠矣子元煥尚幼不能治喪弟楚奉
太夫人之命葬於横涇先塋之左以殷君所為狀來
請銘予故善君泣曰予何忍而不為銘銘曰
關西逖祖世大梁名與伊洛道相望太湖山中暫飛
槍聿來東海著南翔蓄潛玄懿生鸞凰兩宰山縣如
桐鄉尚書七兵使命將清風颯颯吹瀟湘性資寬弘
復清強仁孝藹然厚懿常生齡廹促志徒長皇天不
佑喪厥良刻銘幽石固其藏悠悠千載餘芬芳
中書舍人李君墓誌銘
君諱允字成甫少傅太子太傅禮部尚書武英殿大
學士南渠公之仲子本姓呂氏系出正惠公端其後
自河南再徙餘姚以黃籍誤書呂為李因姓李氏君
高曾祖皆用少傅公貴贈少保太子太傅禮部尚書
武英殿大學士妣皆一品夫人母朱孺人生君于京
邸七月而卒君少失母又多疾祖母楊太夫人嫡母
夏夫人保抱嫗撫之稍長就學少傅公尤加意訓督
蓋痛其母之早亡也以縣學生升國子嘉靖三十三
年秋北兵入塞邊吏以兵驅之敵大懲艾去天子以
公贊廟謨功推恩蔭一子君為中書舍人未幾授階
從仕郎滿考陞徵仕郎贈母朱氏為孺人嫡母在而
所生母得贈蓋特恩也為中書五年大官供酒膳侍
殿班書金册遇萬壽節有白金文綺之賜三十八年
上册封荆王吉王武安侯為使君為副使以行祗事
不受遺宗藩敬之尋請告歸餘姚飬疾葬母于曹娥
江之黃山空方築堅為建祠而飬其外祖母且置後
施恩母黨亦自痛其母之早亡于是滿告辭少傅北
上是冬風雪異常衝冒寒威十一月陛見還職病增
劇以二月壬辰卒實嘉靖四十四年也年三十有二
配邵氏邵武知府某之女封孺人君尚未有子正月
他姬生一子于家少傅公名之曰彭孫報至君病已
亟發書而喜君天性孝友為人偘偘自將長兄元弟
兌並為中書舍人兄弟三人同省當世榮之君不幸
蚤殁而為人才賢不能無傷少傅之心矣于是將歸
葬于山之原卜嘉靖某年月日長中書以某官某之
狀來請銘銘曰
成甫孑孑修羽蚤頡少傅仲子承于休祉錦衣内廷
競爽濟美賢如子淵壽亦如此天厚其始不厚其止
亦有遺息繩祖之履
外舅光禄寺典簿魏公墓誌銘
公諱庠字子秀其先李翁居吳葑門之莊渠依其姨
母因從其夫姓爲魏氏而居崑山之真義大父諱鐘
生二子諱奎字孟文恭簡公之父也恭簡公諱校仕
至太常寺卿知名於世諱璧字仲文公之父也娶趙
氏宋周恭肅王之裔公以貲入太學選授南京驍騎
衛知事胡端敏公在南部見之嘆曰魏知事修謹真
不忝子才弟也子才恭簡公字端敏與恭簡故善是
以云居官八年日騎馬清都街從其賢士大夫遊衛
幕閒冗事莫足以爲也會仲文翁病上疏乞休遂以
光禄寺典簿致仕始仲文翁已有田數百頃公守成
無所恢擴而家日以大四方士來造恭簡公退即公
所飲酒眡館致飱禮無不備有乞貸不能償常折其
劵故李氏之在莊渠尚以百數恭簡公歲廪米有差
公則傚而行之眞義亦名航頭面婁江而東遶大浦
多湖瀼田肥美居人數百家吳俗苦重役上戶常巧
免移之下戶無能存者公獨自占其役以是家家得
休息至今航頭號稱殷盛太史公云千里之内賢人
之富者公其可以當之矣公為人清秀望之恂恂然
人或曰魏君若寒士必當終朝清列今坐數十囷廪
累之矣自太守二千石以下莫不聞其賢加奬嘆焉
顧孺人年十四家盡亡來歸于公仲文翁夫婦憐之
如已女孺人亦曰翁媪吾父母也公赴官獨請留養
而以他姬侍往子女非其出愛之均一内外雍睦無
有間言元末有高士顧阿瑛居此里魏氏其富與埒
而孺人姓與小字適符焉公卒于嘉靖三十三年五
月初四日年六十有八孺人卒于嘉靖二十五年八
月二十五日年六十有二子男五人希明希哲希直
孺人出希正希平側室出女五人適鄭若曾歸有光
姚員孺人出適顧夢榖晉驌他姬出孫男女十七人
曾孫男女十一人恭簡公之世欲復姓未果而嗣子
鄉進士續先從李姓及公子希直中鄉貢在禮部具
牒復其姓今皆為李氏諸子孫壻受恭簡公之業多
在成均及郡邑序其娶嫁盡吳中大族貴官也墓在
高墟始攅實以嘉靖三十三年月日大葬有光娶公
之仲女痛其賢而蚤殁所以致其無已之情者惟公
與孺人之壽考是祈而今已矣歲月遠矣嗚乎痛哉
銘曰
易理以大恭簡昌之世以有聞惟仲文翁精善利道
萬畆治畇公克承之恭簡是師咸遂其仁方數千里
德澤所浸於古宜君其世蔓延其鮮其茂共此荄根
有巍高丘皇考之旁新築玄宮日月吉良既固且安
以福仍雲
鴻臚寺司賓署丞張君墓誌銘
嘉定之南有地曰南翔張氏世雄其土迨適耕翁力
田積居家至不訾翁長子蚤卒次生君少學進士業
入大學一試秋闈不利然翁家既饒以貲奉其子遊
京師君又才雋諸公貴人皆樂與之交以選為四■
舘譯字生除鴻臚寺序班鴻臚所選用其屬多綺紈
子弟君於其間偘偘自將寺中號為閣老序班每朝
會臚句傳多舉不如儀者輒引去治罪久之廼陞為
司賓署丞奉使至邊犒軍歷太原雲中鴈門兵官皆
戎衣執櫜鞬負弩矢迎導從士數百人儀衛甚盛以
登五臺山觀清涼寺人以君爲榮既竣事南還丁外
艱服除赴官逾月又以内艱還時海上有倭奴之警
君家最邊海上數跳身遁嘗以天子仁聖稽古右文
制禮作樂殆歷三紀天下和洽四■鄉風日月之所
照莫不賓貢竒琛瑋寶呈表怪麗絡繹於舘候無歲
無之君時在司賓親見其盛矣一旦窮島小夷懸度
大海來爲侵盜使江淮千里之間靡然騷動每言及
常憤悒數爲大帥運籌策帥亦竒君數從君問計會
君亦已服除賊勢稍觧將治裝北上尋病不起時嘉
靖三十四年九月二十四日也年止五十六君之奉
使也以二親老在京師殆逾十年因晨夜馳歸省之
已而連丁内外艱中間一至京師坐不及安比服除
京師貴人數以書促之竟不能至而卒人以是惜之
君諱梓字子道曾祖某祖某父某是為適耕翁以君
貴封鴻臚寺序班母某氏封孺人子男一人善鳴女
二人長適嚴治次適丘權皆某孺人出也側出子一
人二元尚幼張氏先未有顯者自君始登朝著而從
父弟懋最後廼登進士焉善鳴以其年十月十二日
葬於某原來請銘銘曰
吁嗟張君志高騫執法殿陛何肩肩象胥之職常優
閒從容日見王會篇歸來滄海波濤連毁瘠苫凷歷
二艱永矣長逝無北轅用之不盡彼蒼天留其餘者
遺後賢我為銘詩刻其玄
建安尹沈君墓誌銘
君姓沈氏諱壁字惟拱自號如川曾大父諱昱大父
諱朴考諱壽中弘治八年南京鄉試未仕卒君年二
十餘中正德二年南京鄉試遂父子相繼以易學名
君之試也同考官得其卷以為絶出持以示他教官
會持卷者坐口語所取卷悉落第君卷獨在他教官
所以故得薦於是試禮部者四乃就鄱陽教諭未上
以母喪歸服除改建昌之南豐南豐學者得君之條
爭自奮勵起為進士蓋南豐曠三十年無登進士者
矣久之陞建安知縣君為人抗直所事大吏以為儒
官多假借之及為縣見趨走庭謁上下候伺顔色自
以為不能欲謝去上官由是知其人也卒強留之楊
文敏公之族籍累世貴顯撓吏治前令莫能誰何君
一繩以法豪右皆怗怗汀漳饑布政司檄州縣市糴
轉輸之君曰民旦暮且死必得米是索之枯魚之肆
也第觧銀而米商隨之矣即觧銀米商果隨之他縣
糴者皆不及事其不逆上官意求便於民多如此也
御史行縣未至十里所停舟欲拷掠人索獄具不得
方盛怒同官皆累息君抗言曰即至治所而不得則
令罪也奈何責之中途且此亦非拷訊之地御史卒
自愧屈曰令言乃是也無何御史來刺蘇州詰其屬
曰沈建安非汝嘉定人乎汝曹皆學此人不患不爲
良吏也三載將入覲過家遂留不往監司方列狀薦
之聞而歎曰咄咄沈君負我矣君少孤與寡母幼弟
妹相依倚煢然也既得舉家益貧太孺人春秋高之
鄱陽爲禄飬而前教諭未滿君方待次太孺人客死
竟不得禄飬還又遇盗掠之湖中幾不免及為吏尤
清苦終以不屑意而歸蓋生平備歷辛艱而其志意
不少屈云君卒於嘉靖二十六年二月二日其葬以
明年十二月一日春秋六十有七先孺人袁氏後孺
人李氏子男六升晉泰鈺金銓女四孫男女七鈺曰
吾先人宦不遂其所存有以異於人不可以不傳以
其友李昭所為狀來請銘銘曰
靡靡而趨謂之捷也孑孑而居謂之拙也亦有不然
以直為說也彼逆與順猶一吷也噫惟項涇之源有
古君子之墳
樂清丞沈君墓誌銘
嘉靖十年朝議以州縣歲貢循年資非祖宗制法意
乃勅天下學校掄其才者而沈君在選久之貢法復
變用事者稍抑之君方試吏部廡下風颺卷為墨所
汚試遂殿得樂清丞以去踰年卒于官舍其子衍慶
等歸其喪權厝焉後六年祔於天平山祖塋而請銘
於予予生後君然嘗同在學宮會食博士堂中貢法
行予亦與其選時東南之美咸在留都日夕聚白下
君居其間言若不能出口酒酣怡然人多樂與之遊
君在吏部予亦試春官方聚邸舍中聞選榜出在坐
者皆歎息以為君屈君歸治裝予又送之於家在城
西絶岸間方令工製新衣衣以出拜視其色初不以
官為意也今因其子之請蓋間五六年悽然如復見
君矣君諱大梁字景和别號卓齋其先居吳縣竹橋
又由陽羡轉徙崑山高祖方贈大理寺評事曾祖魯
祖存城武縣知縣父濤君為人孝友同母兄大楠三
為二千石不忍其母萬里就養自以菽水之養奉太
夫人安焉事其寡姊終身不怠於其妻不以其病失
夫婦之懽為攝令賑歲饑禦漳寇罷衙前支應有稱
於温人君生於弘治八年正月二十七日卒於嘉靖
二十五年三月十六日春秋五十有二妻胡氏繼王
氏子男七人沈氏世宦而君又多男子以才雋稱當
有以大君之家者銘曰
紉薜荔兮時所棄也絆騏驥兮行不至也人之恚兮
已施施承纍纍兮有以遺之
葉縣丞蘇君墓誌銘
君諱隴字文玉姓蘇氏宋末有諱文祥者自揚州徙
蘇州之嘉定文祥生子富子富生文享文享生士牧
士牧生彛彛生寅是為君之考初文祥以畸身來處
海上其後子孫繁盛稍稍析居多為富室蓋蘇氏至
於今而衰惟君以寬厚不苛于利然獨能保其家嘗
為弟代輸逋負數百石弟死以禮殯葬之娶尚書龔
公弘之女尚書為都御史治漕河奴乘勢折辱州縣
官官以為尚書親子弟屈體事之及君往省其婦翁
所過深自歛約人無知者嘗至一縣坐郵亭適此奴
侍立人驚告其令令始備禮送迎其為長者多此類
由太學生一為河南葉縣丞即引疾謝去葉縣民為
官飬馬例歲一易賣者索高價買者竭貲産不勝其
害君令平價出銀顓使富戶任其役歲不易惟易其
羸者縣有文臺山洞羣盜依阻其中數出剽劫君簡
丁壯為民兵以火藥具攻之賊遂殲焉葉縣人尤稱
此二事曰丞小官也而能庇我嘉靖十九年君年六
十有三以五月二十五日卒子男二九河先卒九疇
太學生女四嫁劉佀陸瑶徐佀葛汀孫男二女一二
十年十二月九日從葬馬涇西銘曰
蘇自江都踰江而來後嗣沄沄更起而頽惟蘇君賢
久而愈培蘇君在葉撫民如孩庀其牧政家有牝騋
克奮其武遂硩文臺雖官之冗亦展其才日出之處
月浦之隈蘇君此藏千載勿開(禮硩簇氏覆夭鳥之按硩音哲摘墮也周)
(諱及諸壻名皆削去按壻不載可也先世名不可削巢常熟本凡難字輒改故作殲字又常熟本于先世)
(崑山本也今從)
撫州府學訓導唐君墓誌銘
予友唐君道虔以貢待選京師居二年得撫州訓導
以行未至濟州二十里卒于舟中時嘉靖三十五年
六月十八日也得年五十有六其弟欽訓以是歲十
一月二十九日葬嘉定縣何家港之先塋來請銘君
姓唐氏諱欽堯字道虔其先蜀人宋時有以道者為
太醫院提舉從康王渡江因家浙之紹興其後世世
為醫官元元貞中永卿為平江路醫學教授始占名
數于嘉定二世至守仁以賢良方正薦于鄉為樂清
主簿又四世君之考垶爲博士弟子蚤卒君少孤贅
於沈氏然事母孝家雖儒素甘旨常具爲學生所得
廪米必以歸其母嘗就試海虞忽心動亟歸母方遘
危疾禱于縣之神以求代疾良瘉每至歲旦必焚香
拜廟以答神貺於沈翁懽如父子沈氏所出一子時
雍其二子時敘時升皆庶出比君之殁而沈翁撫䘏
之必均人以是賢沈翁而益知君之所以事翁者弟
欽訓少時教育之爲之婚娶兄弟友愛無間言君丰
儀峻整望之翛然既聲譽遠出諸生上試常第一然
不喜末俗剽竊之文而好講論世務遇事發憤有大
節嘉定瀕海之縣然為令者治行歷歷可紀其親賢
樂善有宓子賤之風無不敬禮君就以咨問而得君
之禆益為多令遷去有復來守郡者猶思君致之賓
舘使其子從之游人以為守客餽以金君叱去之同
舍生李炤被誣君率諸生與御史爭卒得白縣中有
張烈婦為賊所殺獄未明君至學官都講為具析其
所以縣乃取張氏小女奴問之其賊始得或怵以利
害不動也海水溢沿海流漂數千家歲復大侵米價
騰踊君為泣請米賑之民以全活倭奴犯境君方計
偕行至吳門聞警即還言于大吏權假邳廬兵為援
賊薄城下君仗劒登陴親冒矢石一夕賊遶城三面
鼔噪惟西南隅寂然君疑之即躍馬以往見賊方自
林麓中迤邐出將濟河君命連弩射之賊惶駭走竟
觧圍去先是城中無儲君以縣邊海上賊必首犯請
易漕糧以銀奏留十萬之粟以是城久圍而民以無
恐時狼欵兵被調城守君出私財厚撫其豪長人人
得其懽心以備倉卒可指麾也君雖不用于世其所
論議施設及于人則皆有位者之事也使世之君子
如君之為亦可以不曠于其官矣予與君同郡嘗同
為諸生見君所争李炤事御史與之反覆問辨欲窮
之以辭君抗首高論辭氣慷慨時諸生羣吏會者數
千人皆竦聽嘆息予以為使君生兩漢時其風節即
此可以顯名當世矣而世莫能識也君在京師予試
南宮數見君常有戚然不樂之色予欲留君語君時
常與其客偕不果後予南還聞君撫州之除數遺書
李瀚問其還信且曰道虔平生嶽嶽為郡文學得無
不可其意然往江湖間尋荆國象山草廬邵菴之遺
跡與諸生飲酒賦詩意氣當益豪也瀚久不報而以
訃音至可痛也已瀚與君交厚為著其行狀予頗採
次其語君平生所為易說及詩文數十卷藏于家而
欽訓示予以所答友人問疾書言夢中事尤竒怪銘
曰
吁嗟唐君有秩其容爰來于京弗試其庸念不一釋
以卒&KR0885;&KR0885;言夢陟皇風雨之從雲景杳靄穆然寶宮
日月光曜天暒濟濟翼翼虞廷百工卜人占之
宜卿宜公胡以蘧然周也亦空凡今之人誰不顯融
君無一命惟世之痌君則已矣寂寥新封淊淊大運
曷既其終(二字不可觧必誤也今推致誤之由韻書諸刻及鈔本及唐氏石刻皆作星同)
(者見同字與上下韻叶遂將此二字作正文而反遺暒與星同此必偶注二字在旁另有正文二字鈔寫)
(石不暇致詳耳今亦不敢擅改姑闕之莊識却正文二字一本誤則諸本皆誤唐氏文到即勒)
永平張封君墓誌銘
君姓張氏諱鳳舉字騰霄雲南永昌人永昌故金齒
也洪武中凉國公平雲南永昌初未置郡徙京民居
之張氏世家金陵今二百年為金齒人其縣曰永平
其世系事狀在别記君少力田自奉菲薄性介特為
巧黠者所嗤笑然不為意雖貧而尤喜賙人子德化
隆慶二年試禮部不第試吏部時天下謁選者數百
人德化試第一為中書舍人德化貧不能自給猶節
縮禄廩寄遺以為飬于是德化在中書二年餘永平
有上計吏來京云君已殁而無家問德化悲痛疑不
肯以為信計吏云以某月離其縣過舍人門見皆衣
縗又知其歲正月君出赴鄉飲人言老舍人殊衰憊
至扶以還家亡何聞有疾疾少間能自扶起人又曰
老舍人亡恙矣間一月竟死死作遺令撿篋中文書
為數封各有記以竢舍人歸且言其月日時皆有據
騐德化號踊發喪蓋君以隆慶四年三月庚寅卒年
七十有五配劉氏慈而能教德化初借人書讀孺人
脱簮珥為買書奉祭祀尤潔誠孺人以嘉靖某年某
月卒年若干孺人先葬于寶珠山德化卜于某年某
月葬君于薩祐山去孺人墓若干里以予同在中書
泣請銘銘曰
張自江東初為遷民匪僑而安蕃厥子孫皇風遐暢
禮俗恂恂後有逸老訓廸嗣人入掌絲綸命為天子
邇臣既及禄養順化還眞博南山高蘭倉水分悠悠
荒外載我銘文
昭信校尉崇明沙守禦千戶所正百戶晁君墓
誌銘
君姓晁氏諱相字民弼其先廬州合肥人父諱聰祖
諱貴曾祖諱寧高祖諱通海是為國初以從軍功始
授鎮海衛崇明沙守禦千戶所正百戶者也通海至
于君凡五世世其職予視眺氏之黃其初起七跟隨
邵六元帥以是功子孫世世不絶而邵六元帥者今
不可考其人矣蓋興王之際三十四功臣富貴淫溢
亦多隕命亡國耗焉衛所之世襲常不替所謂長沙
著于令甲而稱忠有以也夫君少通毛詩爲縣諸生
御史試高第與於廪食再試秋闈不第會襲父職曰
我世武也競於文以求庸夫乃非其分乎於是戎服
以待有司之命歲大饑請轉六邑之粟以餉軍軍無
庚癸之呼江北鹺盜發奉檄往擒之流賊南潰以千
兵扼京口閘事平有白金之賜此其居官之可紀者
其子廷宣既壯矣乃曰吾好文也而以武終其身夫
乃非其志乎聖人在上海波不揚武夫無所效其軀
吾其可以已遂老於婁江之上築室藝圃飲酒賦詩
以終焉安人顧氏刑部郎中進階朝列大夫謐之女
年十九而歸君有賢德通孝經論語治家有法子婦
儀其德焉君卒嘉靖十二年六月二十七日得年五
十八安人卒於其明年九月初一日得年六十一子
男三長即廷宣襲百戶以捍海功有都督白金銀牌
之賜次廷寵鎮海衛學生皆安人出次廷憲縣學生
側室沈氏出也女二百戶揚州官舍林憲鎮撫包守
正其壻也孫二中用縣學生中立廷宣子也廷寵無
子以中立為子嘉靖三十年十二月今葬崑山東北
塘涇字圩之新阡銘曰
維晁氏先為百夫長載其閥閱以克世享介而乘舟
出没海波大浸稽天莫之誰何施于子孫不懈于位
廼營莵裘吉壤是遂偕其伉儷飲酒栽花終藏于兹
永違海沙(刻富貴淫溢四字在不替之下必錯簡也按富貴淫溢亦多隕命亡國漢書成語舊)
(卽邵榮也後以謀叛誅今正之又按邵六元帥)
例授昭勇將軍成山指揮使李君墓誌銘
歙李氏之譜蓋出唐之末裔永寧仕南唐為寧國判
官宋景德中始爲歙人崇吉知福州九世至雄縣知
縣蘆蘆生社鼎社鼎客海虞娶殷氏女生君而歸歙
久之不至女抱其子織衽以生比父還君已生八年
矣因携至歙教以書文而父尋沒丘嫂疾之君悉讓
分而出稍長客嘉定嘉定南南翔大聚也多歙賈君
遂居焉亦時時賈臨清往來江淮間間歲還歙然卒
以嘉定爲其家長子汝節遂以其縣學生薦于禮部
而諸子皆遊縣學歙山郡地狹薄不足以食以故多
賈然亦重遷雖白首于外而爲他縣人者蓋少君固
樂南翔風土而其爲人有惠愛雖南翔亦惟恐其不
留也里有爭訟君居其問必右貧者時時散金以周
貧交及妻族之不能婚娶者臨沒命其子曰吾父兄
弟二人汝等幸自給兄子單薄不能不念特為之分
以贍之兄子其少時出君者丘嫂子也初朝廷興大
工臨清有營部厰君在臨清輸財以助磚授成山衛
指揮使已而嘆曰國家有事民輸委分也所賜章服
拜受而已未嘗御焉嘉靖某年月日葬于嘉定第二
塘之原君之子汝節予教安亭時所從學者也予以
故知君銘曰
於赫唐宗今為庶士維歙之譜自遠有出有美成山
義輸之職恩賁天臨不衣其襚東海洋洋新宮永閟
千里黃山英魂所跂考德列銘以著攸始
明故例授蘇州衛千戶所正千戶陳君墓誌銘
君姓陳氏諱端字仲德世耕于崑山馬鞍山之陽君
之考泰始能殖其貲晚歲有田千畆而生三子君與
其仲璋皆少其季尤少也而君之考旣卒里中人相
與言曰陳君辛勤至老今遺其子其子皆不更事行
且見其家廢矣乃復相與計以重徭困之君兄弟益
自奮一人往役于縣一人居鄉課農歲有所積而君
性長厚務盡懽于其弟嘗所推讓千金不論也以此
兩人交致其力人亦多此兩人者為市田宅而君田
歲多浸沒君為溝塍陂池甚備又浚楊林風塘五界
諸水議役田通乞貸凡以便于民亦卒以得民之力
也君諸子既遊太學君亦挾其貲之京師遇例授蘇
州衛千戸所正千戸歸而頗以自娛益治宮室園池
為富人之樂而不幸已矣時嘉靖某年月日年五十
有二娶倪氏子男二人簡太學生第弟璋出也君以
其多子養為已子女五人適朱可觀張良楨顧袍王
楠其一許某以卒之明年葬其舍傍之先塋簡受學
于予于是來問銘銘曰
世芬華以顯榮兮君力耕以並馳亦夫人之能兮奈
何以相嗤彼鳴玉而衣寶兮又豈其宜嗟玉峯之嶙
峋兮君生于斯千秋萬年兮常在兹
震川先生集卷之十崑山後學葉方恒訂
