震川先生集卷之三十
祭文哀誄
祭方御史文
嗚呼庚子歲有光與公孫元儒聯名薦書是年九月
同榜之士使予為文以夀公予序公為兩京御史時
猶見古所謂柱後惠文冠者因略論數年間天下之
事詹事陸文裕公讀之以為知言今俛仰又二十年
矣公孫蠖屈於南宫之試予亦瓠落於東海之濱當
是時公蓋相期以天下之士而今何如也嗚呼富貴
夀考公則已矣後生小子嘆歲月之如流而長年者
之不能待所以不知其涕之無從也尚饗
祭王方伯文
惟公早歲奮跡甲科踔厲風發令聞孔多始蒞永康
民載其德疆理其田石不可泐分部南都以釐餘皇
奔走江湖啟處不遑武寧王家勳貴無二獨繩其私
卒屈以義于越之臬遂視南海鹺政既通黎亦知悔
受節章貢威稜日著帝用簡在命端臺敘公起諸
儒武服之共愛人下士所向有功桃源華林大帽狂
猘旌旗一麾首駢頸繫帝嘉其休俾藩於滇乃以
將父弗究其年自公之歿垂四十載士習選愞孰知
敵愾海島小夷敢齮我疆於今九年我武未揚故老
流涕思得公等適會里社薦公鼐鼎惟公孝友宗黨
所稱况復才傑起慕後人公有令孫辱之交游敬進
斯文以侑醪羞尚享
祭王儀部文
嗚呼先生早歲而孤懿惟賢母以訓以謨年踰弱冠
飛翔南都大音不諧連城屢刳七上春官每進踟蹰
鄉里輕儇見謂為迂先生弗顧猶來于于遂被首薦
冠絶羣儒向之嗤者自愧鷇雛吾崑名邑世産瑾瑜
南都大魁陸與張瞿先生接跡夢兆前符貢于大廷
夏璉商瑚清華之職奉常所需稍陟儀曹廓然天衢
天胡中道頓蹶騊駼嗚呼先生今也則亡人生之變
旦異夕殊惟我吳越山海隩區二百年來不聞鼔桴
一朝海上有此倭奴先生過家仗節紆朱方榮晝錦
忽聞惕呼捐金散糈以䘏荷殳厲志循城卒全其郛
衆口鑠金武夫睢盱先生仗義往明其辜遂罹毒暴
俄焉告徂八年輦下首丘於吳莫逃者數天其可呼
歲之正月歸先公墟凡我親交出祖於婁有肉在爼
有酒在壺先生有知啜此清沽嗚呼尚享(選今仍存錢宗伯不)
祭朱恭靖公文
孝皇御極十有八年覆冒區宇其仁如天思遲多士
六策臨軒唯崑為縣僻在海堧三選大魁公出其間
豐芭之遺于今再傳皆為公相燦爛星躔公獨難老
齒德莫先公之初登屬世休明在漢廷中年如賈生
濟濟振鷺談道虞黃石渠天禄經史是程公守純質
不競於榮卒以資敘乃躋六卿既長天官居於洛京
召公之誥未老而行永賁丘園令譽日隆海内企望
天子臨雍升歌鹿鳴下管新宫三朝禮建比古榮躬
云胡不憖遽爾告終帝用震悼贈䘏寔崇人臣之
寵其有始終哲人云亡朝野所恫奠此湑酒以告殯
宫尚享
祭顧方伯文
有光於公少荷許與廼以濩落有負相知昔卷衣之
復方當計吏之偕不得致撫棺之情今葬紖之發適
拘巫史之忌不能供復土之役然生辱委重俾論序
其文章歿又僣踰獲撰次其行事穆叔有云是三不
朽於以答公亦無媿矣敬陳泂酌告訣堂筵庶幾明
靈鑒此享侑
祭周孺亨文
昔恭簡公倡道於星溪而一時學者之雲集曾日月
之無幾而微言之頓息唯先生發揮遺旨儼師門之
典則公以先生之少恢廓而屢箴其微窄然自公之
云亡門人學徒何啻五侯倍譎而先生依繩循矩以
無失蓋終以有所至而無間於參魯與商也之不及
唯先生之孝友温良真鄉里之矜式讀書養親歲不
出於戶閾與古之篤行君子實並駕而無慚色中耿
耿欲有所為外靖恭而簡默使之立乎廟廊雖不出
一語猶足以儀刑其德何天命之不佑而使之老於
行役今歲之春吾邑同黨之士蓋二十餘人並裒然
以北既無拔茅彙征之期而有北風携手同行之戚
孰知先生中道而返而又罹此極嗚呼先生之不幸
蓋有繫於邦國而身世之可悲又何異於一吷睹旨
酒之在尊共陳詞而灑泣嗚呼哀哉尚享
祭沈養吾仲常文
嗚呼人亦有云子門貴顯五年之中忽焉淪殄養吾
少俊仲常順婉言念相從懷之罥罥人生富貴如花
之妍朝露方晞夕已萎焉人皆痛子蓋莫不然所争
蚤晚何足相憐念子兄弟托余墓石狼䟦東歸吾廬
未葺敢忘此言以負平昔嗚呼痛哉尚享
祭居守齋文
嗚呼君于世人居聲利間混混與衆如玉與&KR2711;彼市
道交朝醜暮妍春花秋草君無變遷君之教子一經
是專是穮是蓘不知豐年憶子之試君嘗居先子出
父俱有往必連昔在陽羡不遇收甄風雨凄其旅泊
蕭然子為父泣父為子憐二年前事猶在眼前子成
有待君胡溘然後乃萬鍾何及當年凡為子者誰不
痛焉
祭唐虔伯文(代)
嗚呼黃鵠摩天一舉千里蜩與鸒鳩榆枋而已孰云
不然兩易其處先生之志而止于此顧視童嬰凌空
出羽嗚呼哀哉昔在學宮侃侃齗齗行則方履語則
正襟邈然孤特高步士林排難立節義色必形諸生
後學退譲逡廵州牧邦伯來咨來詢干木之廬過者
則欽衆所指目玳瑁南金胡以白首獨抱遺經積日
累月旅貢在庭一命之榮道殞彭城嗚呼哀哉凡我
同門夙承奥旨歲月荏苒慚德無似三年不見夢寐
京邸聞有歸音相告以喜瞻望城西素旌來止其誰
與歸九原莫起臨觴一慟薦于筵几嗚呼哀哉
祭劉縣丞廷運父文
唯翁氏唐别姓以劉赫赫太宰世仰厥休太史振挺
式紹芳猷翁潛弗耀高于鄉州歲時升賓拜至獻酬
宜受多祉胡以彌畱嗚呼哀哉生我賢丞奕奕清修
周視原野十夫有溝從者告饑日坐孤舟蓁蕪萬畝
惟民之憂言于太史欲去其蝥民方恃賴罹兹家尤
嗚呼哀哉天靳翁夀奪我賢矦奔喪之禮世莫能繇
移其訃日炫服事賕窳吏仍踵㒺以為羞丞則見星
蹈禮莫偷其仁其孝翁教之周惟昔國僑鄉校不仇
儒者之道所闡必幽敬述民謠以侑牢羞
祭張封君文
嗚呼九隆既硩七綰亦墜昆明不閉鄒魯同致清河
綿綿以燕後昆年耄行獨為鄉禮賓有子登朝不遑
將父終朝永歎三復陟岵嗚呼哀哉大疾奄及靡聞
歲月銅魚使至傳言恍惚訊之果然悲痛存沒嗚呼
哀哉昔也越嶲萬里燕臺今也乘化風雲徘徊鑒兹
嘉旨魂兮歸來尚享
同年祭陳封君文
嗚呼乙丑之歲登於南宫吾邑四人鄭州為榮言念
生我高堂半空鄭州二親禄養獨隆府君之年方進
未窮胡以長逝濛汜忽終於維府君世承文學其祖
博士卓為先覺校文省中所得卓犖府君傳業遭時
齷齪以遺令子方發其璞衎衎飲食珪璋有渥於呼
人之生世何者能全傷哉貧也每食泫然府君於子
欻見高軒天若厚之又靳其年悠悠江水有鬱新阡
葬以大夫亦顯孝賢嗚呼尚享
祭外舅魏光禄文
有光七歲爲公之壻不幸先妣蚤逝中間多故婚姻
失時以公之仲女之賢淑周旋六年遽從先妣於地
下藐然二孤置之今妻之懷抱以撫以育辛勤萬端
而婚姻往來如先妻之存未嘗有間可謂邢遷如歸
衛國忘亡也蓋死生之際難矣重以不肖連蹇困頓
自辛丑以來四殿南宫鄉里親戚以為嗤笑公慰藉
懇懇未嘗不以遠大為期至於生平迂拙不能與世
俛仰而數十年中屏居野處隔越百里造請或不以
時公未嘗責望禮節幾微見於辭色也公可謂淳德
君子矣去年冬雨雪中公使人至江上遺以綿炭今
年四月人自公所來言公聞吾妻病方開龜視吉凶
又聞公疾革數問吾妻其見念如此也不意間一月
而公之訃至吾夫妻相對泣下然吾妻死者數矣以
是先令女甥星夜奔公之喪而吾妻尋亦至於大疾
如剡之痛旦暮日新加以形體羸弱死殤相繼疾病
憂虞比聞公之變則又驚悼痛怛以至於今不勝哀
苦氣息奄奄行五六步忽自僵仆獨念公之卒踰二
月矣禮有殯聞喪將往哭之則服其服而往所以至
於踰月者病也扁舟百里勉強匍匐以拜公之前冀
公一舉吾之觴而已矣哀哉尚享
祭顧文康公夫人文
嗚呼女婦之職不出閨中及其崇貴與皇家通維
文康公大科奮跡四十年間遂躋崇極富夀康寧當
世所少夫人配之與之偕老赫赫我皇統壹聖
真考禮肄樂制作紛紜既秩殷典百神咸侑文康雍
雍在帝左右猗與夫人象服是宜朝于兩宫從
后之居太室穆穆佐上冊寶金章玉牒夫人是導
西苑膴膴庀其蠶事鞠衣翟車夫人則侍邈然千載
大禮曠墮夫人際之見所未睹匹婦之微一命為多
有美夫人如山如河生有誥命一品之貴薨有奏訃
賜之葬祭潭山之原從文康止天子之賜恩榮極
矣凡厥富貴莫不有終維我生人誰能不恫尚饗
祭葉夫人王氏曁世德夫婦文
嗚呼夫人以司馬之愛女衡州之賢配宜膺受多祉
而夀康以石野之才賢宜紹文莊公之休光而孺人
之慈孝有以奉姑相夫子以觀其後之緐昌也三十
年間庭内雍雍人曰文莊公之門尚有典刑一朝變
故搆此痛冤萱堂既空蕙帳靡存奄及主鬯懷寶沉
淪遂以窀穸之事貽厥嗣孫嗚呼哀哉峥嶸霜天千
里玄沍慘慘令母携持子婦帷輤相屬往即長路吁
嗟造物為幻羣庶人生婉好誰不樂處回首百年皆
非其素如一葉飛千林空樹惟是積德可以相付我
懷文莊聿起遐慕猶有孫謀永世無斁尚享
祭張貞女文
自古女子之見於史傳者多矣或自閑於安平無事
之時或蹈難於感慨卒然之頃惟貞婦之所遭殆人
生之未有以淫姑之内主值兇徒之參會魑魅魍魎
見形於清晝之中豺狼虎豹聚毒於深夜之際入地
無穴呌天不聞備百端之荼毒竟一死以自明惟彼
兇徒漫天之惡恃其多財力能使鬼懸千金於市中
謂三尺之可賣豈知神明之吏緣夢寐以求形童髫
之女坐公庭而辨貌寔人心之共憤信天網之難逃
嗚呼哀哉死何酷烈生何艱辛獨任綱常孑然一身
沉沉昏夜烱烱者存謂其不然彼亦何人誰無室家
誰無此心
弔何氏婦文(并序)
何氏婦鄒平王教授周君女也始鄒平君教長興婦
與何生隨家長興何生病婦潛自割肱合椒湯進之
良愈鄒平君既遷官生夫婦還崑山一日婦病死生
與予亡妻有兄弟之戚為童子時嘗來予家予妻死
生亦不來不意數年間生亦有妻已死見生言之澘
然淚下為文以弔之
惟孝子之獨行兮世或議其為竒苟毁身以全親兮
又何乖於民彝斯前世之所傳兮在人子固有之至
于今而創見兮婦為夫而自刲夫與父其一道兮夫
孰謂其非宜殘肢體以事君子兮謂白首其相隨胡
淑婉之速化兮忽自背而先馳致夫君之徬徨兮形
枯槁而面黧旦出門而難歸兮夜涕泣於空帷惟夫
病之可念兮尚無愛於玉肌何遐學而不顧兮乃又
遺之以離悲自今其被疾而致羸兮又誰為之憂危
彼萬族之相托兮各得其偶以嬉嬉夫人生之有妃
匹兮固百年以為期何中道而自失兮行忽歎其仳
離予昔嘗歴此變兮怳日遠而星移憶何生之垂髦
兮悼往昔而傷咨况同事而相感兮不知夫涕淚之
淋灕
祭外姑文
昔吾亡妻能孝於吾父母友于吾女兄弟知夫人之
能教也麤食之養未嘗不甘知夫人之儉也婢僕之
御未嘗有疾言厲色知夫人之仁也癸已之歲秋冬
之交忽遘危疾氣息掇掇猶日念母扶而歸寧疾既
大作又扶以東沿流二十里如不能至十月庚子將
絶之夕問侍者曰二鼔矣聞戶外風淅淅曰天寒風
且作吾母其不能來乎吾其不能待乎嗚呼顛危困
頓臨死垂絶之時母子之情何如也甲午丙申三歲
中有光應有司之貢馳走二京提携二孤屬之外母
夫人撫之未嘗不泣自是每見之必泣也嗚呼及今
兒女幾有成矣夫人奄忽長逝聞訃之日有光寓松
江之上相去百里戴星而往則就木矣悲夫吾妻當
夫人之生既以遺夫人之悲而死又無以悲夫人夫
人五女撫棺而泣者獨無一人焉今兹歲輤車將次
于墓門嗚呼死者有知母子相聚復已三年也哀哉
尚享
祭妻祖父母文
橘泉先生趙氏夫人既葬之後三日孫壻歸有光始
獲奔祭於墓泣而言曰嗚呼吾妻之歸予蓋晚而事
公與夫人最久於諸孫中特加憐愛吾妻嘗言公夫
人所以勤閟以昌厥家者甚詳癸已之歲吾妻遘罹
屯疾屬公夫人之歸轝將駕猶扶携至家迨疾轉亟
一日九死乃始舁歸迢迢至家二十里懼不能至而
死於中塗且以不得送其祖父母為恨今歲吾舅始
為公夫人啟攅即窆忽忽七年矣於乎人生離合倏
焉而來倏焉而去方其數盡何有於壯何有於老同
返於冥漠之鄉高墟之原公夫人藏焉馬鬛新封草
芽已茁樵夫晝歌猨狖夜號公夫人不能起吾妻又
不能歸已乎傷哉千古之恨
謁宋文貞公墓文
維年月日具官歸有光謹以瓣香拜謁唐宰相宋文
貞公之墓唐有天下三百年惟貞觀開元號為盛治
賢相並稱姚宋而屹然正直之氣可與公嫓者獨始
興文獻公而已有光自初束髮知讀唐史嘆天寶以
後何其亂也生民之禍極矣使公與曲江尚在匡持
之唐之國祚歷年豈可量哉信乎國以一人而興也
今者備員兹土下車之初以吏事過南和聞公墓在
此鄉而魯公碑刻尚存因迂道齋宿縣邸來致景仰
之私嗟夫公之直道有國者一日而無此則相率靡
靡以馴至於亂亡而不覺三季之後若同一軌此予
心之耿耿徘徊於公之墓下而不忍去也謹告
祭楊忠愍公文
維年月日具官歸有光謹以清酌庶羞之奠致祭於
贈太常寺少卿謚忠愍楊公之靈曰昔我世皇繼
天作后多歷年所疇咨左右中歲好道穆然在宥有
臣怙寵咨為姦宄父子持權瀆亂天下一旦殘夷天
威不假天下以此感嘆先皇神武雄决蓋代之英
在古權姦鮮不害國今則自斃繄皇天惑天亦助
明與古異勢社稷之福可保萬世惟忠愍公撲其方
熾誠欵懇惻辭引主器冀以覺悟憫不顧避賊臣切
齒■致死地臨命賦詩時在俄頃季子就醢冠纓必
整叔夜彈琴顧視日影公何從容造境愈静亦維前
歲■薄都城犬羊虓呼噬嚙生氓廟議失策以冀緩
師公亦抗疏慨然論之争國重輕利害必明抵掌鳴
劒志絶殊庭時已犯忤重被考掠折指鍥骨曾不畏
爍間關萬里諤諤不已志士求仁必趣於死先皇
之英亦自公啟龍駕歘忽未及褒美天子明聖思
繼先志恩綸首建加官賜謚俾延世賞勵其後人剖
心封墓天下歸仁嗚呼自古正士常見憎嫉邪人害
正千古若一方公侘傺遠集何日觀彼踥蹀嘿嘿自
吒不忍大姦因時發憤遂震羣耳如雷之聞雖彼黨
人稱公忠義衆口相和誰敢云異房子之邑公之所
生奕奕新廟薦祀馨香公言不亡公有詩章報恩
皇家猶有英靈摛詞告祭以寫吾誠嗚呼哀哉尚享
告祭崑山縣山神文
某等少聞長老言昔時方谷珍之亂神有顯應遥見
山之草木皆兵賊以畏懼而遁然無文字可考獨以
民間每歲四月十五日爲賽會奉神以王者之儀比
年官府間歲有禁而秩祭如一日也自至元間迄今
二百年復見海水沸騰吾民肝腦塗地而有司嬰城
以自守境外無蚍蜉之援民既無所恃賴則所以日
夜皇皇獨依於神而已願假神靈默祐於冥冥之中
殄此妖孽使吾民復得安其田里父子祖孫世世如
前二百年報謝於神則神之休亦永無窮也尚享
告崑山縣城隍神文
惟神不獨&KR0854;護縣邑又以為能司禍福之柄故民之
趨走奉祭無虚日焉今倭寇臨境虔劉我民其慘毒
極矣神必思所以庇覆之吾邑人孝弟力田鄉里齒
讓於吳郡七邑之中號為淳古而比年以來風俗日
漓相劘相刃以至於今殆有不忍言者識者已預知
必有今日之事矣然神聰明正直福善禍淫神之所
司豈其假手於犬羊以縱其噬嚙而淫及於無辜之
良善耶民之事神勤矣纖芥之事無不有求於神今
縱其犬羊以噬嚙於民而神不聞知此神之所恥也
惟神鑒之
祭長興縣城隍廟文
承乏宰縣典司神祠宇廟弗稱瞻仰太息歲則不易
未遑鼎搆聊爾塗塈以飾厥觀庀工卜吉敢用昭告
尚饗
祈雨文
維此雉城卓為名邑邇者人心不古吏道多端遂以
禮義之邦化為夷鬼之俗帝用不懌降此旱殃有光
自惟帥帥者之不賢願以一身當其罪罰而小民之
嗷嗷實為可矜神其降鑒特賜一日之澤以慰三農
之望
謝雨祭城隍神文
值此農時山川如滌令實閔雨有禱於神荷神降臨
惠澤霶霈萬民懽喜循省獨慙實上天之愛人豈微
誠之能感也蒙神之力敢不報謝更祈終惠永荷神
休尚饗
再祈雨文
有光不敏不明不知世俗所以為吏之事獨遵孔氏
之訓其於治民事神不敢不盡其心所恃以鑑臨者
惟神而已前五月不雨為民乞哀於神神即賜之甘
霖四野沾溉綠疇彌望萬人胥悦今復竟六月不雨
為民乞哀於神神未之許為此焦勞靡寧瞻仰何里
願神之終惠之也吏以數易之故不能久以事神然
一日在位亦不忍忘乎民惟神永享民之報祀於無
窮其何可以不念也
祀厲告城隍神文
具官歸有光於今日祀厲卽於壇所哀告於城隍之
神曰自六月以來雨澤不降田禾焦枯令有遷徙之
命民被催科之急沴氣上于祈禱莫應闔境憂惶莫
知所為令今候代猶有一日司民之責適今祀厲敢
復&KR0377;懇於神令宰牧三年饗祀無失哀矜鰥寡對越
在天神其毋以世人之見棄而亦不肯惠顧若能督
率萬鬼呼吸風雷頃刻以至猶能使歲半熟以慰此
嗷嗷之民也敢告
御史中丞李公哀詞
嘉靖四十一年四月乙亥御史中丞李公先是以病
請告還鄉是日行次鄆州之安民山而薨公為人和
易修潔爰自登朝敡歷内外二十餘年未嘗有所摧
挫以至為大官會天子新建紫宫載度弘規及西
苑平臺神仙長年之殿公連歲採運大工迄成召歸
院中登庸始峻而遽殞逝朝廷莫不痛惜之大宗伯
太常方將請䘏典定謚議而喪還於吳余與公少親
善同志業公治五經之餘獨好司馬遷班固書以余
之騃稚樸陋而公常傾鄉之每得一語忻然誦之以
為有會於心雖世所競徘優軋茁銑谿虬戶争為古
文名高者了然獨能辨之議者以公為善處世以能
至大官余獨知公蓋有得于古而直用文雅緣飾之
是以人望之而敬與之處而親也公久官余介居江
海隔越二紀僅一再見見所嘗見於公者必道公語
今年春余試南宫見所嘗見於公者公益貴余益困
而語稱益加公方在告余一往不見初謂公貴人不
願往也公顧亟呼余從人至榻前勞問慇懃手書兩
及墨跡猶新不謂遂爾永别余未渡淮時再夢見公
覺而訊之以為不祥不意其果然也廼始以數年之
别不一見公為恨雖公之書亦云昔子産與申徒嘉
同學於伯昏瞀人嘉謂子産倚其相於夫子之門今
公乃與余遊於形骸之内而余反索公於形骸之外
公賢子産而余媿申徒矣嗟夫士於顯晦之際固不
能無情公今已矣世之所謂利勢者今則廓然漠然
而獨公之知我者烱然在也余可不致其哀乎余方
遭先府君之喪古者朋友有緦麻之服以其服哭之
禮也其詞曰
昔寗戚歌于牛口兮桓公舉火于昏夕&KR0934;明跼蹐于
堂下兮以何道而能識筦夷吾之見逐兮鮑子終不
謂其無能而致黜信精志之日通兮何顯晦之殊職
歷星紀之屢周兮誠欵欵其如昔豈若以人言爲毁
譽兮忽朝云而暮易彼其中有然者兮寧徇世而拘
迹嗟天道之難測兮公遂與化而俱寂余唯窮老而
怐愗兮莽馳&KR1405;而不知其所極年洋洋以日往兮將
誰使乎宗之奈何乎古之人不作兮恍不知涕之無
從(虬戸崑山本谿作鋊常熟本作鋊皆誤今正之宋人嘗譏作文喜換字者以金谷爲銑谿龍門爲)
思質王公誄
思質王公諱忬字民應吳郡太倉人南京兵部右侍
郎倬之次子歷官至兵部右侍郎兼都察院右僉都
御史總督遼薊軍務嘉靖三十八年以吏兵之辭有
連其明年十月朔被禍京師長子山東按察使司副
使世貞次子進士世懋並解官號踊冤痛數絶明年
春喪還吳吳士大夫哀之僉謂余宜為詞載于素旂
廼作誄曰
粤昔姬代徂靈而衰子晉登假厥有支遺繫王垂姓
綿世洪丕秦剪魏錯奮鉞秉麾漢庸吉駿名賢纍纍
睢陵貴胄仍晉台司惟始興公邁勳江左六代輝華
鳴玉襲組將門相門世無與伍逖矣朐封迄唐踵武
瑯琊之别分水有譜夢聲廣學為吳始祖洎先司馬
連理擢英兩枝之胤繩繩科名惟先司馬懿行徽聲
佐時嘉績樹位九卿分禄養族逮及孤矜鄉歸其厚
沒世稱仁公生神秀先公愛子早馳儁譽克紹休美
羽儀初升牙角欻起天馬騰翔不限疆里峻陟大僚
日緝王旅公之勤功先公之施天之報之宜厚其祉
命也如何猝見傾圯嗚呼哀哉初為大行有經
有國之䘏言共其旌廞車告虔抒帝哀誠惠文嶽
嶽大璫怵懲聿廵南楚去吏蝥螟察理冤獄活者千
人滔滔江漢千里風生神州攬轡獨當■兵完其危
堞奠我帝京遂參中臺東山拊循攝機而謀建立
三城咸寧逆節折其勾萌帝警海魚命之南征洪
波血戰渤海朱腥越氓煦德布路泣行廼帥雲中遏
■修亭營有新竈旁見烟青帝曰汝忬常在行間
惟汝賢勞其週我邊閃閃朱旗戾於薊門殺獲首■
歲有報聞罔不應格茅社宜分疇邑未及罹此大屯
嗚呼哀哉歲之暮春犬羊犯威軼我郊圻疾如風雷
繼褰粮盡翳翳窮壘師以左次時其氣衰嗚呼哀哉
疆場之事何歲不有命也如何公罹其咎我思盛衰
如轉圜走先公鼎貴公仍其後兩世同官復凌其右
繼以二嗣才猷日茂鬼神忌之誰能無詬嗚呼哀哉
惟帝惟天命之攸制亦既惠之又復蹶之亦既珮
之又復劙之其始榮之復乃悴之榮則萃之悴忽墜
之昔也何順今也何盭誰為推之誰為擠之誰獨徘
徊誰當横厲蒼天茫茫莫詰所謂大運斡流隨之以
逝公之許國致命則遂有子纉承不隕其世必復其
始其有以慰嗚呼哀哉
招張貞女辭(并序)
二十三年五月十六日夜嘉定縣男子羣入張貞女
室以椎梃亂擊膚肉寸斷不死乞死乃用屠豕法縶
手足刺頸宛轉久之血出盡乃死貞女居亂家姑引
羣賊日闖帷間志意皎然卒及于難時年十九楊
台州作招貞女辭用以風司土者予訪其意而殊其
辭云
魂兮歸來乎北有高樓連昏姻兮憶昔二八爰來嬪
兮魂獨守此甘苦辛兮夫雖不夫寧敢嗔兮房櫳空
虚月西淪兮機杼軋軋靡昏晨兮胡為委棄苔生菌
兮蟲絲罥戶滿埃塵兮床頭刀尺纖手親兮遺掛在
壁皆所珍兮魂兮歸來乎
魂兮歸來乎南有列屋父焉居兮少小携持事遨嬉
兮母為剪髮親畫眉兮出門辭母行道遲兮丁寧汚
澣莫後時兮小妹呼姊泣仳離兮倚閭今過黃昏期
兮當年㔩采猶在笥兮羅襦粲若嫁時遺兮鳥違故
林何所如兮魂兮歸來乎
魂兮歸來乎夫門淪喪慘傷神兮閨房腥臊走鹿麎
兮父母恩勤養我身兮修容姱質徒悲辛兮旁皇中
野誰為鄰兮白日黯慘玄雲屯兮青草漫漫不見人
兮羣鬼啾啾亂流燐兮柔軀雅步忽逡廵兮眇眇默
默將安遵兮魂兮歸來乎
魂兮歸來乎東有穹祠門廉肅兮朱火粲粲麗文木
兮黃金鎧甲光煜煜兮雲中鼓樂來逆復兮神女迅
衆齊懽睦兮靡顔盛鬋被綺縠兮芳馨雜糅紛郁郁
兮遨遊閶闔騖輕轂兮邑宰敬恭虔尸祝兮閒安弘
靚永宜屋兮魂兮歸來乎
震川先生集卷之三十吳江曾姪孫虹訂
