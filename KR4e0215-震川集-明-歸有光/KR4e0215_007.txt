震川先生集卷之七
書
上宋明府書
竊惟明府蒞任以來布以公平之政杜請謁之私此
明府行古人之道也有光豈敢以今世之人自處然
所以數數有凟于左右者聞之新宫災子產三日哭
防墓不修孔子泫然流涕今先世之塋為姦民窟穴
樹木已盡斬刈垣表已盡平夷神道壅絶祭享無塗
窀穸之旁穿方殆遍壙埌之表灰埃蓬勃幽靈憤恨
曾不及馬醫夏畦之鬼有莫大之責負不孝之名不
可一日自立于世此所以食不甘味卧不安寢者也
向者幸垂明聽勒令掃除德意甚厚奈盤據之徒多
是衙門老役合併數家設爲厚餌誘買族人以爲地
主雖有明限安堵如故此等之人蔑人子孫據其墳
墓恬然如此所以明府有施及泉壤之恩而至今壅
而未施也律于發塜之條如知情買賣器物磚石薰
狸平園之類纖悉必具先王豈以死者之故而病生
者哉蓋愛吾之親故愛人之親也敬吾之親故敬人
之親也不如是則孝子仁人之情有所欝而不遂含
忿積恨復仇相殺之事必多于天下矣昔柳子厚在
嶺外獨謂先墓無主晝夜哀號懼毁傷松栢芻牧不
禁以成大戾近世楊文貞公居京師遺宗人子弟書
惟以墓木為念鄉先逹司馬虞公每歸省未及到家
先造塜上有光不肖為世所棄幸守墳廬而城闉之
内步武之間坏土不保非特樵牧之害狐兔之傷而
已又念宗門零落而諸父兄尚守殘經服儒衣冠三
世之丘隴坐視毁傷曾不泚然俛仰天地亦何顏乎
惟明府哀念焉
上方參政書
月日鄉貢進士歸有光再拜上書行省大人執事恭
惟執事以碩德崇望特膺簡命分司圻甸蓋近世行
省宰相之職而於古則君陳畢公保釐之任也古之
君子自其平居為小官之時以至於卿相其身之所
至常必欲識天下之賢人才士不必其職分之所當
而其心未嘗一日而忘也三吳古稱人才之地執事
之來蓋已數月其亦可以知其人矣而未聞焉夫豈
無其人亦或時勢有所不暇于此也有光讀書學聖
人之道有年矣有司不以其不肖貢於禮部屡進而
屢詘然而天子之大臣往往亦知其為人欲一見
之而卒不敢見也以為士之所守者在是也而天
子之大臣乃不以為罪而亟稱之於人則有光之所
以自信者其又可知也今自執事開府以來不肖之
跡兩及門矣執事亦察其有所為耶去歲鄉里惡少
妄引戶籍無端之辭以相鈎䧟當此之時有光蓋以
罪人見也執事不以為罪人而使之揖讓于庭以盡
其所欲言以此見古之大臣之度如此也而有司者
不察以為上官所受之詞如此告者必直被告者必
負方欲攟摭以入其罪而無所得則蔽之以逃竄之
罪誠以數十人之所告無所當也而上官之人又不
可以罪則於其間苟得一罪以為可以解而已矣其
於愛惜人才培養士氣未嘗念及也反令無賴小人
得氣以去善人喑啞如此可為太息矣執事于獄詞
之上亦有所疑焉而不欲變者豈非以事體纖微更
為回駁非所以委任有司之意此又古之大臣之度
如此也今者復有廹切之情告於執事伏惟少垂察
焉孟子曰同室有鬭者被髮纓冠而救之可也鄉鄰
有鬭者雖閉戶可也今非鄉鄰之疎而有同室之戚
重以孤寡煢然氣勢無依熇熇之慘懸命晷刻苟得
一言以聞於明公之前以救其垂絶之命雖被戮辱
不敢以自諉也然此亦今世之人苟可以自諉者也
明公可以知其無所為矣往者夏忠靖公周文襄公
之在吳也入與天子唯諾於殿庭出與小民從容
問難以求其瘼如家人父子而後天下之人知朝廷
之近而天子之親也故曰庶民近天子之光又曰天
子作民父母為天下王若二公可謂大臣矣今之有
司乃小民望之所謂如天如神明者也由此言之所
謂大臣者非明公而誰天下無道亂獄滋豐貨賄多
有孔子作春秋明一王法莒牟夷邾庶其黑肱區區
竊土地為穿窬之事皆具文而直書之誠以風俗世
教之所係雖微而不可忽也匹夫匹婦不獲自盡明
主罔與成厥功有光今所陳亦所以求盡匹夫匹婦
之情於明公之前而已矣明公毋罪其凟焉
答唐虔伯書
有光啓虔伯足下向日張氏女子事因一時人心憤
憤竊恃知愛輙移書相曉欲望少伸匹婦之冤僕愚
且賤平生未嘗敢與有司之政也兹復承教以所不
及顧愚何敢復言但吾兄致疑於其間者竊恐惑於
先入之言而未察於衆人之論大率安亭數百戶自
七八十歲老翁下至三尺童子言烈婦之冤有詳有
略其謂守義而死一也言諸兇之惡有詳有略其謂
朋淫殺人一也至於當時下手惡少主名自在明察
之官反覆參訊可得其情實况以十二歲女奴為佐
誣據以成獄豈有冤者夫四五兇人挾淫姑以為主
共殺一女子如屠犬豕往來蹤跡口語籍籍豈為難
察之獄天道昭然暗室屋漏誰謂無人知之哉所慮
獄詞參錯終得逃死亦恐非的然之見僕以為一吏
胥之事耳今天下斷獄有不得其情者矣未有不得
于詞者也情苟得矣何患於詞之不定諸兇因奸強
逼而殺雖其始謀奸而非謀殺其後實謀殺而不止
謀奸何謂非同謀律有造意同謀之文何謂非律意
天下之事當一觀以曠然度外之見若夫拘攣顧慮
牽於流俗之說情可賞矣而曰法不應賞情可罰矣
而曰法不應罰往往支離膠擾節目日多刑賞乖錯
徒為文具人心世道日趨于下真可歎也或又疑烈
婦之死以羣兇之威力不能保其不汚夫烈婦苟失
節矣必不至於死誠死矣一死自足以明之今號為
丈夫者媕阿脂韋小小利害遂以瀾倒區區婦女抗
志於羣汚之中卒以死殉然復云云真所謂好議論
不樂成人之美如此天地正氣淪沒幾盡僅僅見于
婦女之間吾軰宜培植之使之昌大不宜沮抑之使
之銷鑠此等關係世道不淺若使為善者以幽微而
不錄為惡者以便文自營脱禍則天下之亂何所極
哉前書倉卒頗有抵牾今續上記事一首稍為詳覈
此皆出于衆人之論僕初無喜怒於其間顧以為天
下之公理如此耳所望吾兄共成此鄉邦之美事然
亦顧其力之所及者為之而已草草不次(與常熟本此文抄本)
(卒以死徇此十字抄本所無今從常熟本大異覺抄本勝今從之惟挾淫姑以為主)
與李浩卿書
益舟還備道諸公之義舉欣慰欣慰向日紛紛只為
元兇漏網烈婦受誣此千古之恨以此發憤更不思
及其他今諸公既如此旌揚則此女當暴白於天下
誠大快也僕與此里之人忽見天清日明更亦復有
何事哉僕與足下數十年相知未嘗不黯黯而居默
默而處今日豈欲揭日月求聲譽於海濱草野之中
惟記事一首乃僕自以為必可傳者少好史漢未嘗
遇可以發吾意者獨此女差強人意又耳聞目見據
而書之稍得其實但世人知文者絶少要以示千百
世之後耳益舟云虔伯亦疑此文與獄詞不相合此
殊不可解足下可取熟勘豈有不合者况史家自宜
直筆豈可窺時人向背如是則古無南史董狐矣張
燿前日已有印板僕已囑其勿遽出令收在益舟家
送去二册大率為相知者不宜秘之即如前兩書亦
然但亦望且勿示人恐益為不知者所議耳昨已作
書道此意為即欲西還恐不能即見足下復為縷縷
本意只為烈婦其餘皆是末節僕雖遭人唾罵亦不
須復計也為知己者故不覺多言至此
與嘉定諸友書
有光頓首諸公足下僕為奔車所傷苦腰痛久臥城
中比因亢旱家人乏食扶曳到安亭見里中人爭言
張烈婦事驚惋累日嗟乎烈婦已矣今日彰善癉惡
固有司之事而發揚之以助有司之不及者亦諸君
子之責也聞貴邑張侯慨然欲正為惡者之罪且將
申明旌别之典衆庶欣欣有望兹者獄久不决而檢
驗之官屢出竊恐元兇漏網而烈婦之心迹無以自
明僕之不佞得托交於下風夙欽諸公之高誼以為
可以明白頌言之者唯諸公而已竊望於釋菜都講
之餘不恤一言以伸烈婦之冤以救東南數千里之
旱唯諸公留意焉而或者之論以為致人於生可也
致人於死仁人之所不為也不思生者可念則死者
何辜烈婦之死極其慘酷凡有人心者皆欲臠而食
之元惡大憝暴戾恣睢據人之室竊人之財殺人之
婦此而不誅則人將相食國家之典法亦為無用矣
或又以為賞罰有司之典士不得而與焉夫平嘗一
政事無所與可也邑有大冤大獄有司方垂公明之
聽而士懷隠默之心則亦無貴於士矣居今之世耳
目所及可以忿疾者何限顧非力之所及則已僕以
為烈婦之事諸公有可言之義輙緣春秋之義以責
諸公又恐道遠諸公不能詳敢述所聞云
與殷徐陸三子書(書是一事故遂附其後此首本當入尺牘因與前三)
頃造精廬獲奉風旨廹于晷刻言别悵悵承及貞女
事諸君子慨然有烈丈夫之風愛莫助之再奉記事
一首前所述頗疎略當以此為證此皆得之衆論無
一語粧飾但不知于史法何如耳少時讀書見古節
義事莫不慨然歎息泣下沾襟恨其異世不得同時
至於今者著于耳目乃更旁視遲疑如不切已豈捐
軀之義無取於當年英烈之風獨隆於往代耶秋暑
未得一面餘惟自愛
答俞質甫書
人至得初一日所惠書感激壯厲三復浪然雪涕嗟
乎質甫則既知之矣豈待于千百世之後耶僕自謂
處下賤之地如喑啞聾聵了無所知與乃分之宜昨
偶發憤一言不幸遂有喜事之名然寔在于耳目之
近臨時感觸出于意之所誠然而不能已者僕又必
欲得足下發其幽光施之論述非特求繪藻之工為
文章纚纚然觀美矜炫于世而已顧其志意有足深
悲者栢舟綠衣之篇彼其人所處以今日視之尚為
人道之常而作者為之憂傷怨憤反復嘆息蓋深悼
其不幸而美其志意之不倫聖人遂因而存之以為
千百世之法况今日之變萬萬于此故欲與足下顯
其行事使千百世之後略知今世之人亦有出于栢
舟綠衣女子之上者雖攸斁彛倫反道敗德怐愗煩
冤而天下之公理猶在人心不至泯滅澌盡而天地
之所以不至覆墜者有此耳詩曰我躬不閱遑恤我
後夫彼已甘就屠剔剖割以遂其志此豈有顧于後
世之榮名者要之僕與足下之心如此而已如足下
卒為撝讓僕何望焉
與宣仲濟書
有光頓首仲濟足下自足下之寓吾崑山也僕始得
一見以為温然君子既而聞宣烈婦之事益慨歎以
為此即向所見宣王之姊也及觀足下所撰述數百
言凛然如見其人又喜烈婦之有弟可托以不朽也
僕向許作傳因循未及論次兹當遠役須俟少暇為
之夫烈婦之所自立者難矣此理在天地間昭昭耿
耿千萬年不滅傳與不傳此是吾輩事耳如烈婦則
何假於此向與浩卿語及旌表令人憤懣使者徒知
籍天子命作威福寧復知紀綱風化爲何物此亦非
一日矣然龍逢比干當時亦何嘗旌表哉人去草草
明當奉晤不一
答顧伯剛書
有光頓首伯剛足下比承厚意非言所能謝更辱教
誨以順應之說捧讀數過深用歎服論語之書孔子
與其門人論學者最詳其答諸子之問仁曰非禮勿
視非禮勿聽非禮勿言非禮勿動曰其言也訒出門
如見大賓使民如承大祭已所不欲勿施於人皆自
其用處言之未嘗塊然獨守此心也易大傳曰易簡
而天下之理得矣人心本與天地為一三代以後直
為不能易簡不能與天地相似日用動作至於所以
為天下國家往往增私長智用計用數無非吾性之
贅疣故其治也非三代之治而其亂也其極至於三
代之所未嘗有來教推順應之說而以禪授放伐言
之可謂發明無遺藴矣但以忠恕於一貫有精粗之
異竊恐猶有所未安所謂吾道一以貫之孔子之所
以為一者蓋特有所指而未發其實指忠恕而為言
也曾子因門人未達始復明言之若言夫子之道只
是忠恕一件以貫之耳無他道也子貢問一言而可
以終身行之者其恕乎恕所以終身行之即忠恕所
以一以貫之也豈可區别為聖人之一貫而謂之精
學者之忠恕而謂之粗哉忠恕本無聖賢之别而在
學者工夫分界自有生熟之殊賢人所以近於聖人
聖人之所以與天為一即此忠恕而已子貢曰我不
欲人之加諸我也我亦欲無加諸人此子貢能服膺
夫子之教而行之故夫子深喜之而曰賜也非爾所
及也先儒乃以為非子貢所及忠恕之事苟子貢不
能及而何望於後之學者道之在天下易簡而已聖
人則從容自中乎道學者則孳孳修復乎此均之盡
乎心而已所謂充拓得去天地變化草木蕃其實一
忠恕也故一以貫之而後可以終身行之豈可斷截
忠恕二字顓獨以為學者之事耶承下問懇懇併以
鄙見請質焉有光白
與潘子實書
有光頓首子實足下頃到山中登萬峯得足下讀書
處徘徊惆悵不能自歸深山荒寂無與晤言意之所
至獨往獨來思古之人而不得見往往悲歌感慨至
于淚下科舉之學驅一世于利禄之中而成一番人
材世道其敝已極士方沒首濡溺于其間無復知有
人生當為之事榮辱得喪纏綿縈繫不可脱解以至
老死而不悟足下獨卓然不惑痛流俗之沉迷勤勤
懇懇欲追古賢人志士之所為考論聖人之遺經於
千百載之下以僕之無似至厪誨語累數百言感發
之餘豈敢終自廢棄又竊謂經學至宋而大明今宋
儒之書具在而何明經者之少也夫經非一世之書
亦非一人之見所能定而學者固守沉溺而不化甚
者又好高自大聽其言汪洋恣肆而寔無所折衷此
今世之通患也故欲明經者不求聖人之心而區區
於言語之間好同而尚異則聖人之志愈不可得而
見矣足下之高明必有以警憒憒者無惜教我幸甚
示徐生書
徐生倬學于余四年矣世學之卑志在科舉為第一
事天下豪傑方揚眉瞬目羣然求止于是生非為科
舉文不以從予予不為科舉文亦無由得生然予之
期于生者世未之知也今年正月予遊金陵生為書
數百言汲汲乎恐其志之不遂而憂予之去而失所
助也予未有以答及是予將計偕北上生愈不自聊
賴復為書乞所以為學者夫聖人之道其迹載于六
經其本具于吾心本以主之迹以徵之燦然炳然無
庸言矣心之蒙弗亟開而假於格致之功是故學以
徵諸迹也迹之著莫六經若也六經之言何其簡而
易也不能平心以求之而别求講說别求功效無怪
乎言語之支而蹊徑之旁出也生其敏勵以翼志靜
默以養實檢約以遠恥凝神定氣於千載之上六經
之道必有見乎其心矣苟唯浮逞譁曄與庸同事而
口舌是恣曰吾有以異于人人則非獨生欺予予亦
欺生也因書以勉生且以貽二三子
山舍示學者
有光疎魯寡聞藝能無效諸君不鄙相從於此竊以
為科舉之學志於得而已矣然亦無可必得之理諸
君皆禀父兄之命而來有光固不敢别為高遠以相
駭眩苐今所學者雖曰舉業而所讀者即聖人之書
所稱述者即聖人之道所推衍論綴者即聖人之緒
言無非所以明修身齊家治國平天下之事而出于
吾心之理夫取吾心之理而日夜陳說於吾前獨能
頑然無槩於中乎願諸君相與悉心研究毋事口耳
剽竊以吾心之理而會書之意以書之旨而證吾心
之理則本原洞然意趣融液舉筆為文辭達義精去
有司之程度亦不遠矣近來一種俗學習為記誦套
子往往能取高第淺中之徒轉相放效更以通經學
古為拙則區區與諸君論此於荒山寂寞之濱其不
為所嗤笑者幾希然惟此學流傳敗壊人材其於世
道為害不淺夫終日呻吟不知聖人之書為何物明
言而公叛之徒以為攫取榮利之資要之窮達有命
又不可必得其得之者亦不過酣豢富貴蕩無廉恥
之限雖極顯榮祗為父母鄕里之羞願與諸君深戒
之也(蓋榜示學者非書牘也然無所附麗以其旨與舊刻入書類錢宗伯移置别集尺牘中今按此)
(類姑仍舊前二首相)
與陸太常書
前在京師天下士待選吏部者幾千人莫不相慶幸
以為當今選用至公請託不行士以賕通者無道進
海内清平可望以陸公之在銓曺也及執事為太常
尋以言罷天下之士莫不觖然失望僕山野迂愚之
人居京師不知造請而吏部門第嚴扄雖有敬仰之
心亦無繇而至焉幸拜今命于内庭始得望見又得
隨行于露寒鳷鵲之間執事不鄙爲道生平相知之
素及相汲引之意言雖不行而受執事之賜多矣執
事又過稱其文有司馬子長之風子長更數千年無
人可及亦無人能知之僕少好其書以爲獨有所悟
而怪近世數代之史卑鄙凡猥不足復自振嘗有志
規摹前人之述作稍爲删定以成一家之言而汩沒
廢棄今老矣恐此事遂已也瞻望咫尺未遑詣見歲
忽云暮感愴知己之言特人申候草草不盡
與趙子舉書
丁未歲龍老主考吾兄在刑曺得承欵晤至庚戌吾
兄以艱去遂不復相見龍老復主考撤簾後僕見之
里第時孫祭酒在坐相與嘆息臨送出門有不能相
舍之意京師諸公皆云龍老兩主試不以子為拙而
每以失子為恨此古人之所難矣龍老云逝以龍老
之心為心者惟有吾兄而已不自意間闊如此二十
餘年來如墮淵海沉沒至底平生倔強亦無有望世
人相憐之意而不能忘情于兄者思龍老不得見也
自别後龍老既亡以為大戚而妻子相繼天歿江上
之居尋遭倭奴剽掠遂棄之荆棘中薄田歲不收重
有輸粮之累祖父土尚未即窆而先人復以去年四
月中沒五内痛割齊斬之不葬者殆至五六亦人世
之所未有也獨愛嗜古人書今皆已荒廢嘗于汴中
得周易集解因悟古人象數之學微見其端亦復不
能究竟近世多欲重修宋史以為其簡帙之多夫苟
辭事相當理所宜多何厭于多僕于此書頗見其當
修者以為不在于此有志數年而書籍無從借考紙
筆亦未易措辦恐此事亦遂茫然矣玉城兄有滇南
之行道經貴陽必獲相見托此為問鄉里故舊如玉
城長者亦不可多得吾兄奉璽書殿此南服有分陜
之重望譽日隆不日當膺簡召非鄙人之所敢贅述
者伏惟為國自愛不宣
答朱廵撫書
有光備員下吏實荷曲成頃者叨冐内補繫銜問寺
僚長牽率以姓名通方以僭越悚惕蒙俯賜報答兹
又承手札捧函不任感戢今天下第一所患爭出意
見以求革弊而弊愈生數年以來士大夫殆成風俗
夫水澄之則清撓之則濁以撓求清必無此理明公
以寬靜坐鎮之此吳民之福也下吏愚鄙所以盡忠
門下且為桑梓之計不過如此伏乞採納幸甚
上王中丞書
前歲自吳興還即求解任其為疵賤淺鮮於進退比
數於當世士大夫真如所謂江湖之雀渤澥之鳥曾
何足以為多少豈宜辱聞於門下然以明公之在位
欲使天下之士皆得其所有光又受生平之知使若
自甘錮於明時不一言以受其汶汶亦為大愚而有
負於明公矣顧前所為書言語麤鄙不知忌諱乃辱
俯賜教答不惟不加之按劔之疑而復有抱玉之喻
捧凾跪讀不勝感歎今世王公大人之于貧賤之士
與之相答應如響者少矣於今世而復見古人使有
光之為書者亦遂不愧於古人真足以為有激於天
下也敬受誨言勉自策勵於五月内已至邢治頗詢
訪其職司之所宜為則校牧之事縣皆有令以與民
相親而能知其疾苦且今邢之馬政頗便於民而令
實能辦之郡不過以文移為所由而已郡若欲有事
反為擾民而徒委之縣則無一事而民與有司皆安
之此乃以無事為事者也因自喜其職之易稱顧官
舍廹隘又無書齋連日積土為室編蓬為戶度曲柳
為架亦可庋書數千卷庭中鞭笞不行簿書稀簡可
以終日閉門怡神養性賴明公在位使得苟禄免於
罪戾以去為幸甚大因遣人受所得誥命附此候謝
無任惶恐
與曾省吾參政書
沈比部過浙奉短啓想已得達不才為縣無狀付之
天下公論不敢因緣故知以求蓋覆有如公論不明
天下之責亦有所歸不肯擾擾置之胸中而復向人
哀鳴也今猶有凟聒左右者向去縣時縣學諸生保
留朱大順以為首被斥此尤可笑陽司業出道州太
學生李償何蕃舉旛闕下集諸生三百餘人乞留如
此李償何蕃可盡斥耶王莾時吳章得禍弟子多更
名他師云敞獨自劾歸殮葬之莽最兇暴猶以敞有
義擢為諫大夫今之為暴者何甚于莽然彼非有仇
于朱生惟于鄙人加嫉惡之甚故無所不至也明公
掌憲越中豈容一夫濫冤如令朱生還業亦可使東
海無大旱矣若區區則惟所處之詩云伊誰云從惟
暴之云暴公不敢斥也伏惟諒察
與林侍郎書
昨進造承欵待過厚忘其隆貴而念三十年故人極
增感嘆有光蓋有所欲言者自以有塗汙之負而不
可以凟高明之聽因含嚅以退還别以來又自悔恨
士固有所托苟以謂素知者而不告之急非也自為
縣奮勵欲希古人喁喁之民稍慰拊之知嚮風矣蓋
不必以威刑氣勢臨之從之者如此之易也獨其異
類莫可馴擾其在上者旨意各殊雖強與之懽而若
以膠合終不可附麗以故往往多謬始知今世為吏
之難在此昨得稍遷何敢薄朝廷之官爵而知其所
繇來有不善者以故謹避之方覺心閒而無事可以
自安于田里而彼土之為不善者蝟起小民有尸祝
之情而有司起羅織之獄姑以吏胥為名微文巧詆
實行排䧟之計昔韓潁川以循吏而推挍蕭長倩之
放散官錢吏被廹脅以自誣服馬季長儒者爲梁冀
書李子堅獄辭則李公死有餘辜今彼爰書出于豪
猾怨仇之手者何所不至故士欲以廉名則以貪汚
之欲以仁名則以殘敗之信口而言信手而書幾無
全者矣使下得以誣其上賢者爲不肖之噬嚙人情
風俗以得勝爲雄高而閭閻之情無所自達此可大
懼也古之聖賢論出處之義歸于自潔其身有光何
能黯黯以受此莫公省中大官于鄙人亦雅知之更
藉左右重言庶幾其可信非敢望營進而期于潔其
身此亦士之自處也伏乞諒察
震川先生集卷之七崑山後學葉國華葉奕苞訂
震川先生别集卷之七
小簡
與沈敬甫(以下六首解經)
孔子曰操則存舍則亡出入無時莫知其鄉此即人
心惟危道心惟微之意朱子解心之神明不測不是
但說心之神明不測一句甚好人心與天地上下同
流貧賤憂患累他不得須知聖人烈風雷雨不迷羑
里之囚此心已在六十四卦上雖號泣于旻天又有
在牀琴時也公孫碩膚赤舄几几學者當識吾心亦
如此非獨堯舜周孔之心如此也來書不能一一為
荅當以此存心便覺天地空闊生死隨大運更無一
事矣
民可使由當作日用不知看道之不行也民鮮久矣
夫子蓋屢嘆之也
子張後來造詣儘高如十九篇所載言論可攷務外
堂堂乃初年事也
所疑卒未能詳考樂只是以和為夲而所用不同射
乃為防禦而設司徒六藝如御書數皆習之以為世
用懸弧之義却不為無用而空習此虚文以觀德也
此等處須看先王制禮之本原不當止向末杪言語
上尋討耳
和為貴有子只淺淺就目前行禮者說不是說大源
頭蘇秦二公文字少嘗讀今忘之俟再尋繹也
與王子敬
立字羑若執禮字子履馬鄭之徒解羑為道君子之
欲有立也順其道焉耳禮者履也動無非禮廼可以
言執禮也承二君問更字輙以義荅之蓋古人之命
字所以尊其名也孔門如回淵賜貢由路予我之稱
殊無深意而後世名字之義侈矣
與王子敬(以下四首解名物稱謂)
嘗記少時見一書云月令王瓜爲瓜王即今之黃瓜
則鄭注萆挈者未必是王瓜生適應月令而夏小正
五月乃瓜恐即此瓜他瓜五月未可食耳適見九江
建昌二志皆云王瓜以其最先熟爲瓜之王然亦不
知何所據也讀柳州海石榴詩疑是今之千葉石榴
今志書亦云乃知孺允亦欠詳考也志書固有附會
可以爲一證
高生日來索此書必有疑慮乞更尋撿月令王瓜生
當直斷爲今之黃瓜萆挈非也且引王萯與王瓜何
與疏又疑爲一物矣古書中必别更有見姑闕之俟
他日考也
與沈敬甫
昨自郡還冒風體中不佳文字竢覽獸丘即虎丘唐
諱亦云武丘也
古者六卿之長稱大亦因有少所以别之後來如大
將軍亦是官制定名大銀臺不知何出此近來惡俗
不可蹈之
與沈敬甫(以下四首論古書)
史記煩界畫付來褚先生文體殊不類今别作附書
景武紀諸篇仍存在内者更有說也
莊子書自郭象後無人深䆒近欲略看此書欽甫有
暇可同看好商量也
向論高愍女碑可謂知言班孟堅云太史公質而不
俚人亦易曉柳子厚稱馬遷之峻峻字不易知近作
陶節婦傳懋儉甚聰明并可與觀之
與王子敬
天官封禪河渠平凖書奉去子長大手筆多于黃圈
識之看過仍乞付來趙御史果有停征㮄文昏人得
此殊無聊也
與王子敬(以下十二首論時文)
沙賊潰去適方聞之然識者已預知有今日矣硃卷
留自送之今不復示人也顧處卷尚多但不肯出此
亦如人涕唾人有顧其涕唾者無之拾人之涕唾而
終日嗅其臭味尤可怪笑也
與沈敬甫
試事未知何如遂不能毫分有所贊益雨不休句曲
山谿淖汙可念敬甫連有書殊無壯氣科舉自來皆
撞着必無穿楊貫蝨之技渠不比少年只看此番相
愛且勸之行子元喪女弟又為追捕之累罄空非附
驥不能千里有佳意須臨期使人相聞也
世事殊不可測勸君行固難然亦不可不一行也七
篇文字頃刻能就只是時有得失若造化到必不見
短不然終歲俛首佔畢何為者不須問江東神鄙人
便是也
儘有一篇好者却排幾句俗語在前便觸忤人如好
眉目又着些瘡痏可惡
文字又不是無本源胸中儘有不待安排只是放肆
不打點只此是不敬若論經學乃真實舉子也
奴去有小帖極匆遽不盡大概謂欽甫經學多超悟
文字未能卓然得古人矩度耳當由看古作少也星
槎集付來
近來頗好剪紙染釆之花遂不知復有樹上天生花
也偶見俗子論文故及之
文字愈佳願益為之此乘禪也母更令為外道所勝
幸甚幸甚王司馬云如上甑饅頭一時要發乃佳
文字大意不失而辭欠妥耳然可惡者俗吏俗師俗
題見之令人不樂也
昨文殊未佳想是為外面慕羶蟻聚之徒動其心却
使清明之氣擾亂而不能自發也勉之如向作自當
得耳
文字巳與養吾寄去大概敬甫能見破三代以上言
語只為不看後來文字所以未通俗也
求子之文如璞中之玉沙中之金此市人之所以掉
臂而不顧也
與徐道潛(以下三十六首皆論自著文)
韓集為葉七沈滯旦夕當促來前編在舘中學徒俱
病久不往竢往乃得奉耳此書考校甚精什義比蔡
傳亦遠出其上讀書者要不可不觀也易圖論有合
商確者幸示及原稿并發來向論河圖洛書以示吳
純甫純甫謂當俟後世之子雲此篇大意與之相表
裏苐與晦翁實相牴牾啓蒙所謂本圖書作易之大
原一切抹倒為此嘵嘵得罪于世可嘆也抑程子與
康節嘗論此至其解易絶不用之亦必有見矣
與王子敬三首
弘玄先生贊讀過即乞付來親得其語故詳平生足
跡不及天下又不得當世奇功偉烈書之增嘆耳吠
奢賈人出家者啞羊僧伽中最無慧皆彼書中語
腰痛發作甚苦方有望洋之約恐無緣耳思曾墓表
描寫近真生眼觀之何如
清夢軒詩附覽記固迂詩又迂清夢軒亦迂也
墓銘更乞一本昨見孺允云外人見書詈罵事大加
詆䛼不知吾邑中何多劉向楊子雲也又前送鮑令
序以京師為行在所此是子長孟堅書中語並有顔
師古小司馬註釋甚明而邑中人獨曉以天子巡狩
為行在又加詆䛼此殊不足辨欲足下知墓誌不謬
用慰孝子之心
石老墓表敬甫想見但文字難作每一篇出人輙異
論惟吾黨二三子解意耳世無韓歐二公當從何處
言之
舍中蓬蒿彌望使人愴然不能還矣毛氏文想已見
作此文已忽悟已能脱去數百年排比之習向來亦
不自覺何况欲他人知之為之囅然一笑也
甫里阻風不得入城逕還安亭世事無可言者暫投
永懷寺避歲燈前後可入城也曾見顧恭人壽文否
敬甫試取評隲不知于曾子固何如一笑
水利論後篇并禹貢三江圖叙說再奉去自謂前人
有不及者非常之原常人懼焉今人見此必駭然若
吳中更二三年大水則吾言亦或有行之者矣
近輯水利書比前略有增益未完不及寄去有圖有
叙說大率不過論中之意耳荆坡二老見之必以余
言爲然經中中江北江雖說晦翁有辨甚悉亨齋所
言乃是孔安國程大昌說也中江北江入海者何處
尋之惟郭景純三江甚分明耳
張陸二文不加議論却有意趣莫漫視也來文無可
改但勿示人恐爲不知者詬厲且大洩其天機也
兒子于敝篋中尋撿半日得文三首送看書張貞女
獄事當附死事之後但傷訐直不便于眼前人秘之
俟後出可也此文頗有關係耳
昨見來書甚快場中二百年無此作不知與介甫子
固何如耳平日相長處能于微詞中見得真知言哉
子遇連來求兩文去皆俗者作俗文亦是命
惠政記稿恐不可識耳法當立石但無好事者又徐
君非要官誰肯為之昨文且留看
水利錄付來庚戌卷遲久令人不能忘情并付還昨
文字惡其人所以不荅耳可隨意損益與之此等事
不至耳邊亦是福也一見便是泥團在前極損道心
也
外舅志送子敬所見乞告明蚤即付來勿示人也史
記謚法亦後人附會耳
錄文裝潢須是新紙乃佳不可多人傳玩及入袖中
一似百中經矣野鶴壁記綴玉女之後可也阿郎筆
路須什襲以見還
僕文何能為古人但今世相尚以琢句為工自謂欲
追秦漢然不過剽竊齊梁之餘而海内宗之翕然成
風可謂悼嘆耳區區里巷童子強作解事者此誠何
足辨也
與馬子問
白居易為元稹墓誌謝文六七萬皇甫湜福光寺碑
三千字裴晉公酬之每字三縑大怒以為太薄今為
甫里馬東圍作傳可博一盤角菱乎一笑
與王子敬
水利書採取頗有意水學莫詳于此外是皆勦說也
呈稿曾有錄本否明日欲寄伯魯也此已為雨後之
土龍但不可聽伯魯之意耳
東坡易書二傳在家曾求魏八不予此君殊俗惡乞
為書求之畏公為科道不敢秘也有奇書萬望見寄
水利錄已鋟梓奉去四部近聞吾郡頗欲興水利動
言白茆耳甚可歎在位者得無有武安鄃邑之私耶
一時發興入梓尋悔之于世人何用當令後世思吾
言也
鄭雲洲至又得書荷蒙見念并及史事本朝二百年
無史矣今諸公秉筆者如林鄙人備員掌故而已非
所敢與聞也太僕寺誌僅一月而成亦無爲之草創
討論雅俗猥并及麤疎處多中間反覆致意自以爲
得龍門家法可與知者道也
與徐子檢
昨爲節婦傳送陶氏李習之自謂不在孟堅伯喈之
下也得求郡中善書者入石可摹百本送連城使海
内知有此奇節亦知有此文也
與陸武康
右先孺人銘謹撰上公家所謂班郢之門不宜敢當
重委且平生不能為八代間語非時所好也念嘗以
文字為貞山先生所稱許敢抗顔為之耳
與沈敬甫九首
病良苦一日忽自起可知世間毉巫妄也詩二首寄
敬甫子敬
題病瘧巫言鬼求食
瘧癘經旬太繹騷凝冰焦火共煎熬奴星方事驅
窮鬼那得餘羹及爾曹
題病瘧醫言似瘧非瘧
似瘧非瘧語何迂醫理錯誤鬼嘯呼我能勝之當
自瘥禹乎盧乎終始乎
爲食闕過此有屋租可以支食並爲家奴侵盜無有
矣然留此直是懶也春闈之文讀之誠自謂不媿但
徒爲市中浮薄子所訕笑以是不出也
十七日阿三送包文想已到卷子可就五弟觀之曾
寫二本復散去懶復寫也孟敏之甑墮而不顧卞和
之玉刖而猶泣二者何居
承示亨齋云云不覺自喜非好人稱奬貴知我者希
也
張烈女文字四首送觀安亭近日有此事也規利者
頗欲撓其獄今幸得白矣此間旱荒殊甚家人作苦
且艱食因少留日下當還
磚磈寄還惜無六驢載以入京耳益舟誌可寫出觀
之舟中無事偶思此作却有意不可艸艸觀也
水利論具有前人之論特為疏剔之意望當事者行
其言以惠東南之民非有牛鼎之意也
送行文各以其意為之可也如以册葉強人俗矣
施君所索文字昨欲從養吾取來尋思吾輩所作一
出必有以破俗人之論不可苟者且待來年與之今
日恐太草草耳
與王子敬四首(以下十五首皆哀悼之語)
兒子壙志附去二通其一與子欽去年令讀騷即此
時也兼以時序相感痛不忍言此亦至情嘗為人所
嘲笑豈皆無人心者哉乞勿以示人
孺允數來索侑觴之辭苐歌哭不同日時有通問者
作一二語荅之輙顛倒不能成字也顧足下懇懇之
意乘僕未東必得面談就君所欲言比次書之可也
不知諸公何日行如此風景更難宿留也區區得失
久已置之度外但此回不見往時人唐人有云海内
無家何處歸此極痛怛耳
庚戌秋山妻欲學毛詩從問大義為書文王之什尋
因兒女病遂廢卷昨還簡篋中得之極悲義多與前
人異者奉去乞一看稍暇當續此業也
與沈敬甫七首
二詩乃哭耳不成詩也昨見諸友多欲為僕解悶者
父子之情已矣惟此雙淚為吾兒也又欲自禁耶
安亭情景更悲念兒在枉死城中也山妻哭死方甦
舊疾又作矣所索文字付之尚書序亦乞錄付庶病
者少寬當以此等自解然恐不能解也痛痛頭髮嘗
有二三莖白者炤鏡視十二月忽似添十年也人非
木石奈何奈何寄去亭記欲圖刻石不知如何可就
五弟觀之世之君子若以曾子之責子夏者則吾有
罪焉耳
痛苦之極死者數矣吾妻之賢雖史傳所無非溺惑
也寄去僧疏僕書二句蓋天問楚些之意偶于此發
之前後有六首又有偈一首别有荅人小柬連書一
道敬甫就五弟處觀知我悲也
自去年涕淚多不能多看書又念新人非故人殊忽
忽耳
壙志子建云亦似但千古哭聲未嘗不同何論前世
有屈原賈生耶以發吾之憤憤而已欽甫云更似高
人一籌也
滄浪生擕阿郎影來一慟幾絶此生精神覬欲運量
海宇不意為此子銷鑠將盡如何西狩獲麟反𬒮拭
面稱吾道窮子解之乎世人真以吾為狂耳
世美堂記可為知者道人固有對面不相知者亡妻
幸遇我耳作罷與兒子嗚咽也
與王子敬二首
秋高氣清明月皎然永夜不寐惟有哭泣而已向作
疏偈數首獨曾寄孺允今寄去一卷昔在萬峰山中
讀大藏經信其理如此非狂惑也
前承過遂遭虎狼之驚感念至情極不忘也像贊一
首奉寄日閱禮書欲依先王之制以送死者而嘗不
及子建之徒輙唱浮議動引王夷甫亂天下之言殊
爲可惡
與沈敬甫二首
不見忽踰月節候頓易日增感傷凉風吹人悉成涕
淚令女未有紙錢之及此心歉歉鳬短鶴長其悲均
也何如何如
日苦一日思深如海盡變為苦水如何如何承寄奠
不敢辭敬甫雖有哀痛未容相比也疏二首寄去今
日低首世尊前矣别有報人小帖數幅可與五弟索
觀也
與余同麓太史(以下皆為長興事自明者)
歲杪人自北還備道閤下終始成全之大德及兩辱
手教銜戢殊深二月當遣人受勅邅廻顧望又不覺
遷延逾春今兹乃獲遣行伏乞指示生死得沭光榮
有光三月二十日離家五月十日始到邢適監郡者
在郡又以官舍久無人居且比諸僚獨隘僅僅編葦
聚土為書齋度俸錢才可以自給然不能有餘以及
隨行家口而百物皆貴幸來時頗借貸糴大米三十
餘石足資半年矣故事馬政郡以閱視為名姦利由
此生今惟專委之縣既有縣令為之親臨又無郡擾
人頗以為便自此絶不與吏民交涉日日閉門亦無
士大夫往來差能自安但論者皆欲為有光擇官得
清閒之任以為隨材而不知有光之所苦乃在于犯
忤姦豪其為怨毒積毁入于持權者已種深根是以
滿朝之公論不能勝一二人之口也今此之官若隨
資除授更下于此真抱關擊柝亦安也特以為以此
處不肖不齒錄之地則不能甘也承相知之深相援
之切感之至者更不能爲言以謝獨述區區之隠情
伏惟炤察臨書不任惶恐
再與余太史
六月中人還知道體漸平不勝忻慰且捧教札惓惓
之意銜戢曷已有光于世最號爲偃蹇憔悴之尤者
明公一旦振拔之至今海内嘆仰乃徒以守職愛民
之故不知顧慮以取仇怨竊望明公能振拔之于其
始必能成就之于其終所謂成就之者非敢求上進
以與唼喋者爭時取妍也特求使之不失所而己矣
前瞿少宰致書李相徒亦以平日之相憐非有光之
有求而辝不盡達其意亦以有明公代為之言耳先
人勅命計此時已用璽欲遣家人乃寸步不能自致
適有馬吏赴太僕敬附此勅命即令去人齎賜幸幸
許君盡頗盡林壑之美玉堂清暇可以資一玩也
與吳刑部梁
往在白下幸獲同登過蒙憐愛回思歘然逾三十餘
年而吾丈交道久而愈篤自初旅食京華䘏其匱乏
昨者讒人罔極雪其誣枉至情懇懇卓然高誼雖古
所表見于世者僅一二數而已矣若以感激不能自
勝為謝又非所以待吾丈者也今到邢已半月舍中
落然無具與妻子相對殆不聊生獨自擕書千卷旦
暮呻吟足度日月頃在家日聞吳興事甚怪幸彼大
吏持平不得縱然中傷之計日行矣諸乙丑同年如
陸杭州謝武進皆得重劾尋無恙而李夷陵甫自州
遷佐郡又得入内署矣朝廷大公本無意必而獨于
僕一人未見曠然者知子蘭之譖深也此來實以御
史大夫少宗伯之知今獨重生疑畏未測所以頼吾
丈見告當自劾去矣自選授在越即不敢通書朝貴
獨去冬欲引退乃於諸公自言其私并求應得誥命
今遣人至余太史所受誥略布區區伏惟矜察
與周子和大參
居京師日日趨朝朝罷入閣中宰相出然後隨而出
然殊無一事修史則職守掌彼皆治庖者僕乃尸祝
耳制誥皆有舊式惟贈誥間為之于世間榮辱得失
了不關于胸中謂可以避世非謬也諸公相憐謂更
有别處僕殊無望于此日在金鋪玉砌間行殊不覺
勞也本欲即歸生平強項不肯被鄉里小兒以虚弦
驚下耳荷茶陵公相知今日改謚文毅弟適當草制
甚喜幸公子亦在中書日與班行相綴真見門生老
白鬚也内江公尤篤師門之義每相與言張公或至
淚下内江之薦達如茶陵苐每恨言未能行耳新鄭
素為吾兄不平弟去年書往亦及之今當路一似循
途守轍殊不可解
又
江都為相之日更辛苦于下帷之時黃童白叟歌咏
于田野朱衣紫綬讒搆于朝廷不見河陽之褒反被
相州之譴今日歸田之計已决候代即行不久奉侍
恐勞見念先此啓知
與曾省吾參政
張虛老行附記不知為達否僕非敢緣舊識求門下
有所掩護也在縣比古人則不及比今日亦當萬萬
何向越中乃似無聞知者直是可恨門下行省所在
問民疾苦若彼處一二鰥寡民得自言則白矣區區
非愛爵禄者名亦不得不自愛夫奸人豪右非民情
也好人所惡惡人所好非是非之真也察民情與是
非所䆒竟實門下之責不得不瀆告伏惟不罪幸甚
與曹按察
奉别匆匆又經半歲門下為中朝士大夫推服以為
當世名流今暫屈作西湖主人内召應不久也鄙人
向年為吏吳興雖跼踳百里而志在生民與俗人好
惡乖方遷去後極意傾䧟今幸公道昭明諸老見察
苐越中昔時和聲而讙者猶似有一重障翳僕隨緣
來此宦情甚薄然大丈夫亦不肯默默受人汙衊執
事總領外臺主張公議若不明告恐䧟左右于隨俗
附和之流非鄙人所以事門下也君子信盜亂是用
暴盜言孔甘亂是用餤三復所患詩解良深嘆息同
年沈秋官行附起居狀敢布情悃不一
與慎御史
有光叨竊貴郡而山城僻處日治文書束修之問不
行于境外執事獨念生平數賜存問顧無以為報者
比得改官一時匆遽又不得詣别恨恨當其在貴郡
甚邇也可以見而不見今去之雖欲見而不可得矣
縣事無足言者執事姻親在彼必能略道之聞郡中
置獄大異為善者懼矣謂隨夷溷而蹻跖廉昔賢云
然今乃真見之東坡先生為孔北海贊云使操害公
時有魯國男子一人爭之公庶幾不死執事為鄉邦
重望不獨故人私情天下公義亦可發憤言之乎博
士學官至閒冷也微文及之輙點汚尤可嘆訝適來
特求書為西道解之幸勿靳也
與馮某
昔在都水荷蒙垂記隔闊五載靡日不懷邢中得邸
報承有浙行省之命旌旆循西山而來庶一望幨帷
竟不可得行省分司吳興僕前令雉城屬也當時與
人虛舟相觸耳竟成仇恨今高飛遠逝而矰繳甚設
韓潁川之拘持蕭長倩馬季長之附會李子堅何獄
不成此漢良吏儒者猶忍為此况臭味不同隂鷙成
性者哉僕素受相知若不奉告青蠅之言或未加察
是僕反有負于門下也有文字頗委悉附上并求五
嶽大理轉達伏望炤諒
與徐子與
欲奉候者數矣顧難于遣人是以遲之乃辱賜書及
多儀感愧感愧張人去後凡三附書以彼機穽可畏
不勝杯蛇之疑行計殆輟承教即復翻然王大夫報
書云良玉不剖當有泣血以相明者僕雖媿此言然
京師士大夫相信實頼吾丈雅故推轂之即北轅無
後顧憂尤恃吾丈力也薄儀附致束修之敬草草希
宥
與兪仲蔚
前奉别造次不能達其辭至京口曾具文字委悉遣
人送鳳洲行省矣湖守懷大惡頗類韓延壽之拘持
蕭長倩也僕仕宦之興已索然勉強此來少不安即
思投劾去矣然不能無望當世賢者使善善同其清
惡惡同其汙也吳興有便信須公再及之
與張虛岡
十月中遣人奏求解職吏部抑不上諸相知者皆以
書勸勉謂有薄淮陽之嫌以此復當暫行要非心之
所樂終當解去耳前在省見學道亦素相知頗加禮
遇言及諸生保留事忻然置之不問後有讒說復加
害諸生甚苦宋太學生今議者多罪之然留李綱救
董槐亦可罪耶殺陳東竄陳宜中其果何如人耶公
於僚友間一言可解毋使僕負慚于彼中士民也恃
素知瀆聒幸恕
與周興叔
向人遣赴京求解官諸公來書皆勸勉以為不至無
以間執讒慝之口念海内猶自有相憐者復黽勉北
行然長林豐草是其本性度終不可久縻也吳興事
聞邇者氣燄稍沮然毒螫終未巳頼大人君子始終
保護耳小文副薄儀聊致贐敬諸不敢言謝者叔向
不見祁奚之意也乞鑒念
與陳伯求
在縣未嘗致書中朝士大夫雖足下之素知愛音問
殆至隔絶今一月兩致書有所廹不得已也已上疏
乞解官只恐所使人或有邅廻及先人所得恩命須
先行幸留念媢嫉之人亦足以快志矣而狺狺猶不
已今世亦有一種淸論但其人方受阨莫肯言向後
乃稍稍别白則其人已焦爛矣吳興方置獄掠無罪
人鍜鍊為罪人解脱甚可駭此其于僕非直蚊虻之
噆膚而巳不得不恐為知巳言之
與于鯉
辛苦為縣尚望爼豆我于賢人之間不意行後舞鰍
鱣而號狐狸如此殊可駭異然不足問也承翰至草
草謝不一
與吳刑部維京
昨者得從諸鄉老獲侍淸誨不謂亟承超拜攀留無
計徒切悵仰而巳鄙人為縣無狀顧不敢鄙夷其民
童子婦人所知雖謗讟煩興而公論猶有十八九田
野之謠當亦流傳于苕霅百里間也去冬遣人北行
乞解官第諸老相知者多移書勸勉暫為治行可謂
進退次且矣
與王禮部
昨者輕詣尋辱枉顧造次不及有所言百川孫丈僕
舊同學相知也今司理吳興僕前所治縣事多相關
欲乞一書致僕鄙意僕業已解去不當復有顧念但
在彼殊苦心理冤捕盜平徭省賦無慮數十事恐姦
巧之徒有不便者乘其去而反之僕以此不能忘情
于彼地之民耳須求孫丈留意但有錯謬亦不敢偏
執以求覆護也乎日不敢虐煢獨而畏高明以此取
怨不少古人所至問民疾苦民間疾苦與其是非甚
真今在位者徒信流言小民之情其伏也久矣如孫
丈肯留意于此僕三年辛苦亦得暴白然不敢求人
之知也以求知者知耳書不必别賜但求左右便中
及之艸艸幸恕
與孫百川
去歲過海虞會王笠洲因屬之為書道意笠洲亦以
曲周事相托誠以作縣百責所萃雖曲周無纖毫蹉
跌然不得不懼也恐有從其後捃拾之者耳在縣時
事僕不敢求尊丈私庇只求察于彼處民情而已若
問堯于跖不可也宋廣平責張燕公云名義至重鬼
神難欺此責在尊丈僕何所與太府公素相包容適
聞有讒者知盛德必不介意然區區有聞實不自安
望從容間及之朱進士還附此
與某通判
二年間荷包容無有纖芥聞臨行有讒者言僕具帖
子于軍門軍門大官即一見便具帖子訕上官當以
為何如人也雖愚妄亦必不為軍門趙公在邢郡相
處數月今召還部望入郡時面問之有之趙公不肯
諱也詩云君子不惠不舒䆒之言君子之于讒人所
當推其所自而遲䆒之也計明臺于此亦必置之不
較然鄙人之情不肯晻昧自處于薄耳
與徐子言
向僻處山縣不與世通遂不覺違離數載懷仰何可
言常怪吾吳中宰縣者坐貴之甚幾與民庶隔絶頗
不然之故為縣一切弛解雖兒婦人悉至榻前與語
每日庭中嘗千人必盡决遣而後已不為門戶闌入
之禁至所排擊皆大奸待士大夫必以禮而未嘗不
以情處獨流俗所以為訾者不馭吏也實亦無負于
百里之民不幸有所忤犯致凶德參會極其排陷幸
當世士大夫猶有憐之者僅不竄謫然于儕輩已不
比數矣昨歲因遣人領先人勅命即具疏乞解職南
岷王公故相知抑不上復貽書勸勉然次且乃至五
月到邢意巳悔恨此行矣銅梁張公近按察天雄云
遇執事江陵備道見憐之語且云當時亦未意來此
張公以是頗相禮遇隔越數千里無尺素之文而兩
公獨相與語于江漢之間即謦欬無不聞極令人感
嘆特遣人托子完寄謝會晤未卜不勝瞻跋
與馮樵谷
在湖極自負得意處不减兩漢循吏非誇言反被狺
狺者不止此是關係世道僕一身何足惜在邢無一
事可稱吏隐然巳覺世途不可行河冰解即謀南歸
矣
與沈雲泉秀才
朱秀才來具知動止為慰比在縣見士民有德者必
敬之咨訪之如執事蓋所敬而咨訪者然未嘗有屏
人私語也公家門戶亦無私也在内署無事思彼中
一一可記憶雖疎闊其為小民者已懇至矣今日蒙
見念亦以自考未相忘也
與朱生大觀
令弟重趼數千里來力不足以振之然高義巳動京
師矣鄙人官資何足道只平日在貴縣不曾欺神不
曾欺民今見貴縣之人真無慚色也如得掛冠還相
近可與一二知友時見過否
與同年陳給事
間闊久矣國事委重從官吾丈何得偃仰林下也在
縣良苦無知之者而傾䧟萬端平生雖置毁譽于度
外然不能無憤悒耳吾丈幸時召田野無告之人問
狀當必有十之五公論也名譽不著朋友之過吾丈
可以坐觀不置黑白于其間乎此非為不肖亦以為
彼邑之民也此後莫肯有誠心為民者矣朱文學來
備訊起居附此為候
與王子敬
袁吏部來不承音問殊為失望吳興事頃得信知鄉
人意殊不佳每與道亨言辛苦二年餘專為彼中見
告者力保護之其實自謂不媿古人不意乖忤如此
道亨亦以比境具知深以為嘆今向人言若真負塗
汙而求人洗刷者昔人有因仕宦為人羅織以為憂
者龜山先生曰顧君所自為何如耳苟自為者皆合
道理無媿而不免焉者命也不以道理為可憑依而
徒懼其不免則無義無命矣僕來此亦偶爾久不作
仕宦計待冬杪入京即自劾免歸也
又
范司成已行後始拜内閣之命附書未之及今淹延
不覺又三月每日不思歸也北來者皆言鄉里少年
更聚會羣不逞極其相傾屏麓亦頗知意不輕言若
從容叩之亦必無隠也僕所以不去者非能為千仞
之翔苐不肯為虛弦下耳
與周孺允二首(以下多述宦况)
初至長城尋有書寄謝諸公皆見教公獨無所荅豈
有不足於中抑去人不能守候也縣號難治欲以曹
平陽卓子康之道治之俗人皆非笑然如人病久多
服參苓元氣亦可漸還附子大黃終不敢用也陳謙
甫還能具道此中事并托面候不一
到縣不能致一問可知吏之俗矣太湖去治二十里
不一游向到臨安與子實約游西湖子實竟不至又
連日雨命輿至城外遶城一望而已俗何可當為吏
不能作氣勢人頗謂之不能多有見教者老人豈復
肯受人見教耶任性而已太夫人起居萬福人便草
草附問山茗少許公非乏乃致遠忱耳
與唐同年(諱愛)
契闊數易寒暑懷念何可言五月到邢不覺已廹冬
咫尺魏闕不異湘楚何啻子雲寂莫而已
與鍾上舍
承不忘先契甚荷昨晩所言尤荷相念然如對峰為
布衣交可也流行坎止當順所遇不敢以顚沛失其
故步推薦自是在位者之責待吾求而薦即其人不
足重矣何以彼薦為榮有要官萬望莫及鄙人姓名
不惟無益反見累耳
與龔子良
承贈言匆匆又遭子婦之喪不得過謝文雖非所當
然皆實錄非相知何以能相信如此天下士大夫已
成一番風俗無論三代說兩漢循吏已被訕笑矣生
民何辜而遭此不幸也家人京口回者附此為謝
與傅體元
承過舍相送又有扇金之惠惡俗雅不信人惟徐龍
灣書來云安有五月披裘而拾道上遺金者乎徐君
非面譽人者人情不相䘏所以不却來賜也京口人
還附謝
與王子敬六首
南還與旌旆差池僅旬日恨不一會僕以二月十二
之任山鄉久不除令告訐成風犴獄常滿治文書至
夜不得息殊違所性所幸士民信其一念之誠兒童
婦女皆知敬慕深媿無以使之不失望耳每一聽斷
以誠心求之此心自覺豁然淸明仕與學信非二事
也如是行之無倦知古人不難為矣
所云楊君云云向亦戲言及之公遂以為實然深用
歎惜彼以梁國之鳥嚇我矣衰晩得一命真自信凡
事須行其庭不見其人何可望人知我也
縣久敝所應用官錢並被侵没衙中一魚一菜悉自
買比市價此尤可笑日理民訟一日人命亦可數起
昔年彭戶部在吾縣頗稱徤吏計僕所决之訟兩月
間多于彼三年矣奈何自苦如此向到顧渚採茶登
覧太湖悵然有歸來之志承及宋史意甚恨恨恐遂
不能有成然不能忘也人行草草
相違忽忽遂經歲相晤未卜何日自來此凡三得書
每開函如對面復增悵然縣在太湖上山水甚嘉顧
日理文書少休暇令人益自嘆俗耳楊夫人既廹遷
死殊可痛其他蠻觸之爭不足道也令弟家信中必
悉之太守公孫子陽之徒得公書暴之不然復寒之
矣半歲中决獄數百事陳謙甫曾抄其一二别無文
字因附去此中亦有精微之理暇時可一覽餘文字
俟續寄
周興叔近已過郡去矣有序送之匆匆未及錄去王
元美自大名還致彼撫公意大略如王少宰所云當
作書院山長耳方爾次且得元美此言始復作行計
夏二不及附書
五月初十日至邢道亨署篆今初六日太守始至官
中殊無一事公庭閴然未見南方爲吏如此者惟土
俗儉陋近來務爲裁損幾于貊道然愚性甚樂之苐
孤危之迹終不自安也
與沈敬甫四首
考選庶吉士存老甚有意諸公亦爭為言而給事中
又題本欲限年此輩意忌實違之俾不通也吾亦雅
不欲就但隨緣得一官諸公自徒紛紛耳
人生出處有定由人不得讀以杞包瓜含章有隕自
天之辭殊覺有味出宰山水讀書松桂林有何不可
内閣無所事日食太官之膳而已有相知者云更欲
有所處然僕殊自愛寂寞令千載之下想見楊子雲
高致閣中見揭高皇帝諭中書文云先書之天地
無有也後書之天地天地也先書之聖人無知也後
書之聖人聖人也此語甚奇若欲盡此言則此官須
與天地聖人冥會者乃為盡職今世求楊子雲何可
得
山城僻處非當孔道雖隔一湖視燕京更遠耳為五
斗米折腰意默默不能自得也生子癡了官事官事
未易了奈何丙丞相不案吏僕性實不喜案吏人謂
不能稍案吏人翕然稱之僕獨笑謂吾非案吏者聊
以戲君然竟不案吏也每視事吏環立婦人孺子繞
案傍日常有數百人須臾决遣自以為快或勸自尊
嚴如神人又不能也與太學生飲人或譏之然無太
學生肯相召飲者恨不得與老兵飲耳人須當任性
何可強自抑遏以求人道好昨從顧渚山望太湖風
帆半日可到家矣以公相知及之
與陳吉甫
吾兄何日計偕明年過二月恐僕又還舍不相值也
王大夫真有故人情然政不必依靠人往來自任吾
意耳一日有事天雄見向時石丞子執經門下者與
之坐久之别去人生何自苦吾輩尚不可謂之老然
同時已半謝矣府中夜臥聞更鼔聲醒然不寐追念
平生故人欲如少年聚會何可得也偶人還附此為
問草草
與顧懋儉
四月二十五日五月初四日十九日書並至是日亦
有書寄家硃卷為王内翰擕去未還抄本在十九日
封中想見之即無一字改者但係辭後篇謄錄錯誤
因改二股不能記原稿耳天下人非無識者惟填㮄
時有鬼昧也館試嚮見徐少師已面告不赴後科果
奏限年士論亦頗為不平類有媢嫉之者然吾亦何
意大冶鑄金金豈踴躍自謂我為干將莫邪乎日來
讀書稍接續甚好但須沉着莫輕放過望并以此規
切二子也
與萬侍郎(以下四首係馬政)
駕還欲約知友送之郊外竟先日而去其高風不可
及賢于東都門外送者幾千輛矣僕黽勉于此頗以
楊子雲寂寞自解然思潁之心不能一日忘也太僕
志已梓完僅一月而成又無考訂然于國家馬政因
革之際頗反覆深致其意幸賜覽有便不惜示教
與曹按察
雉城朱進士曾負笈函丈今魁秋㮄足為門墻桃李
之光惟鄙人昔在雉城亦有從遊之舊因其歸省附
候起居太僕寺南滁有志此舊無志適兹草創然于
考牧一事見今天下事徒日事紛更而不察其所以
然往往類此有可慨者僕所以于此書因革之際未
嘗不反覆深致其意焉惟覽而教之
與顧太僕
續送到三縣牧馬草場碑乞賜省入此孝廟初年新
政所在勒石官廨實為久遠之計今若並移文畿内
河南山東州縣各拓一本送上取載誌内尤為有據
也謹白
江湖廊廟之隔幸得一再晤言遽出國門不任懷悵
管馬官于太僕為屬因被檄留館慈仁寺校定志書
連日批閱獨遼東陜西山西甘肅行太僕寺苑馬寺
絶無文字可考駕部掌故所存乞煩令史查考抄示
及楊邃庵嘗以都御史督理馬政不知何年停止前
此有以都臺廵督者否又楊公所督陜西一路遼東
山西甘肅亦曾有專差否其餘有關馬事可以指教
者不惜詳示
震川先生别集卷之七(終)四明後學虞二球訂
