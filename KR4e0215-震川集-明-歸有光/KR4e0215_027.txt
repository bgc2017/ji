震川先生集卷之二十七
傳
王烈婦傳
王烈婦陸氏其夫王土家崑山之西盆瀆村崑故有
薛烈婦彭節婦嘗居其地舍傍今有薛冡焉百六十
年間三烈婦相望也自烈婦入王土門其墓園枯竹
更青三年三生芝皆雙莖比四年芝已不生而烈婦
死世謂芝為瑞草芝之應恒於夀考貴富康寧而於
烈婦以死是可以觀天道也已時王土病且死自憐
貧無子難為其婦計烈婦指心以誓土目瞑為絶水
漿家人作糜強進之烈婦不得已一舉輒顰蹙曰視
吾如此能食否俯視地喀喀吐出每涕泣呼天欲與
俱去家人頗目屬私語然謂新死悲甚不深疑更八
日其舅他出家無人諸婦女在竈下烈婦焚楮作禮
俛首竊淚下闇然向夫語見漆工塗棺曰善為之徐
步入房聞闔戶聲縊死矣麻葛重襲面土尸也
歸子曰王土之祖父舊為吾家比鄰世通遊好予髫
年從師土亦來長與案等耳不謂其後廼有賢婦異
哉一女子感慨自决精通於鬼神其舅云新婦故淑
婉仁孝人也嗟乎是固然無疑然予不暇論論其大
者
韋節婦傳
韋節婦九江德化人姓許氏為同縣韋起妻節婦歸
韋氏八年夫死生子甫八月父母憐之意欲令改適
然見其悲哀終不敢言也夫亡後有所遺貲復失之
貧甚幾無以自存而節操愈厲尤善哭其夫哭必極
哀蓋二十餘年其哭如初喪之日以故年四十而衰
髮盡白口中無齒如七十餘歲人初所生八月兒多
病死者數矣節婦謂其姑曰兒病如此奈何吾所以
不死乃以此兒今如是悔不從死因仰天呼曰天乎
不能為韋氏延此一息乎兒不食即節婦亦不食歲
歲如是至六七歲猶病後乃得無恙既長教之學名
曰必榮已而為郡學弟子員始有廩米之養自未入
郡學無廩米之養非紡績不給食也議者以謂節婦
之所處視他婦人守節者艱難蓋百倍之至于終身
而毁其誠蓋出於天性尤所難者節婦既沒必榮以
貢廷試選為蘇州嘉定學官
贊曰予嘗從韋先生游問洞庭彭蠡江水所匯處及
廬山白鹿洞想見昔賢之遺跡而後乃聞韋夫人之
節然先生恂恂儒者其夫人之教耶
陶節婦傳
陶節婦方氏崑山人陶子舸之妻歸陶氏期年而子
舸死婦悲哀欲自經或責以姑在因俛默久之遂不
復言死而事姑日謹姑亦寡居同處一室夜則同衾
而寢姑婦相憐甚然欲死其夫不能一日忘也為子
舸卜葬地名清水灣術者言其不利婦曰清水名美
何為不可以葬時夫弟之西山買石議獨為子舸穴
婦即自買磚穴其旁已而姑病痢六十餘日晝夜不
去側時尚秋暑穢不可聞常取中裙厠牏自浣洒之
家人有顧而吐婦曰果臭耶吾日在側誠不自覺然
聞病人溺臭可得生因自喜及姑病日殆度不可起
先悲哭不食者五日姑死含殮畢先是子舸兄弟三
人仲弟子舫亦前死尚有少弟於是諸婦在喪次子
舫妻言姑亡後不知所以為身計婦曰吾與若易處
耳獨小嬸共叔主祭持陶氏門戶歲月遥遥不可知
此可念也因相向悲泣頃之入室屑金和水服之不
死欲投井井口隘不能下夜二鼓呼小婢隨行至舍
西紿婢還自投水水淺乍沉乍浮月明中婢從草間
望見之既死家人得其屍以面沒水色如生兩手持
茭根牢甚不可解也婦年十八嫁子舸十九喪夫事
姑九年而與其姑同日死卒葬之清水灣在縣南千
墩浦上
贊曰婦以從夫為義假令節婦遂隨子舸死而世猶
將賢之獨濡忍以俟其母之終其誠孝槩之於古人
何媿哉初婦父玉崗為蘄水令將之官時子舸已病
卜嫁之大吉遂歸焉人特以婦為不幸卒其所成為
門戶之光豈非所謂吉祥者耶
計烈婦傳
計烈婦柳州馬平人平遠知縣王化妻嘉靖四十三
年先是南詔山賊流劫江西湖東西殺■憲臣三省
騷動者數年已降而復叛去王君受命為平遠平遠
時新建王君開除荒萊招撫流亡規造新邑會田坑
賊突起將過江閩為患時初縣城櫓未立王君以其
孥寄夀昌與賊戰黃沙石子嶺多有殺獲已復搗仙
花峒擒斬賊首復與賊戰為其所困賊因遣間至會
昌曰王知縣死矣烈婦聞之即沭浴更衣告天曰吾
夫為國死吾義不忍獨生因指六歲兒曰天乎願保
此一息以延王氏血食以兒抱置妾懷中磨笄自殺
有司以聞王君亦以平賊功超拜廣東按察司副使
詔婦所在春秋奉祠初王君父尚學嘉靖二十九年
為兵部職方郎中■薄都城王郎中力贊出兵而丁
尚書為權臣所悞不出兵因以論死王郎中當隨坐
丁尚書獨自引罪以故得減死論丁尚書在西市見
王君呼曰爾父得無坐耶果爾可謂有天道吾死不
恨矣王郎中故在部中守法能敢為而王君有父風
烈婦父某潮州通判弟坤亨國子博士謙亨嘉靖四
十四年進士兩人皆在京師謙亨與余同榜而博士
先教崑山與余善余故知烈婦事為詳蓋兩家詩書
禮義之族而烈婦天姿懿淑其死非一時感慨者所
同也要之王君蒙峻擢顯名於世雖以立功實亦因
烈婦之死為之增重云
沈節婦傳
沈節婦者湖州安吉孝豐人吳祥九之妻節婦歸吳
氏時年十六而祥九年十八間歲祥九病劇節婦割
股以進不瘉祥九竟死節婦每哭輒死復生見者皆
為流涕終日不離殯所比葬設几筵居幃中哭泣如
初殯時舅姑憐之為好言勸解皆不答久之父母謀
奪其志即大慟閉戶引刀截髮自誓居三日忽晨起
出戶走數里之祥九墓山深無人多虎狼獨居塜間
哭不絶聲諸大人從求得之乃皆相謂曰始謂婦少
年難守故計令他適今其志如此殆不可復強因爲
置後節婦遂安之祥九與其弟有分節婦獨取田數
畝才足自贍而已曰叔子衆吾不可以多取舅姑死
喪之六年如禮吳氏大族其尊與舅姑等者事之如
舅姑蓋年十八而寡至七十二而終爲祥九後者弟
之子曰惟一隆慶二年冬其從子維京倅蘇州爲予
言其事
贊曰予聞沈節婦不獨其志行也至推分其叔抑亦
退譲逡逡有禮矣余官雉城往來苕溪欲泝苕水上
天目山過訪孝豐吳氏會遷不果蓋其家富貴多巨
公長者矣至如節婦之高行亦安可少哉亦安可少
哉
蔡孺人傳
蔡孺人真真福州太守朱公豹之妻也父蔡翁多女
而無子因語蔡媪後毋舉女及蔡媪有娠父夢異人
授之玉玦十五至十五月而生女以為奇乃舉之即
蔡孺人也孺人生而端重寡言笑能讀孝經列女傳
及歸朱公朱公時為諸生貧孺人躬操作以資給之
朱公父母在堂兄弟五人皆同㸑孝睦之譽洽於閭
里朱公為御史受誥封被服布素如其夫為諸生時
始朱公舉進士令奉化再調餘姚其後為二千石皆
以清廉著聞福州廨中有鷓鴣二其子察卿愛弄之
欲持歸孺人曰爾父未嘗持官物二鳥亦官物也竟
不許朱公卒時察卿九歲其女七歲孺人泣語人曰
女吾出然終為他家婦此子若不立何以承朱氏宗
祊故於察卿教之甚嚴每夜篝燈火令從旁誦讀時
或加笞已復流涕中心實憐愛之也出入必令老僕
隨之戒毋與輕俠遊朱公前妻有瞽女孺人為取壻
終身養之女死復收䘏其孤嘗寄人黃金其家遭變
倉卒不知其鎰但以枚數使二嫗舁來及歸時或勸
鎔之而藏其贏孺人不許遂完歸之察卿已成立孺
人曰吾死可以下見汝父矣孺人年五十奉佛道齋
疏十有六年臨死召戚屬分釵衣辭訣謂察卿及其
女曰吾死毋遽哭我以怛化俄頃整襟而逝
歸子曰余至上海過察卿所讀其先世遺集自元仲
云先生以來三百年世有文學而朱公所至官著風
節及觀蔡孺人之事海上稱詩書禮義之家有以哉
察卿復攻文有孝行不媿賢母之教云
俞楫甫妻傳
俞允濟楫甫妻周孺人生而令淑明敏其死楫甫哭
之悲甚女子死不以色愛而使丈夫悲之未有如孺
人者也孺人祖倫刑部尚書康僖公父鳳鳴大理寺
左寺丞母顧氏封宜人孺人少通孝經小學歘見竒
警大理公曰吾得生男子如此女足矣有以錦綺來
市心欲之而不敢言大理公知之謂顧宜人曰壻家
貧女須荆釵布裙無用此也孺人慚後常却袨麗不
御初楫甫父璋與大理同進士卒官評事䆠不遂而
周氏父子官顯門戶赫奕而楫甫近衰落孺人恬然
不知為尚書家女姑病日侍湯藥喪之盡哀楫甫有
兩兄同居三十年娣姒間絶無嫌間楫甫從父官嶺
南觸瘴霧獨遺一女子還孺人育養齎嫁尋死復為
治葬具治家儲偫米鹽賓客張具必盡其能見里媪
慰姁未嘗以色加時縣胥以税糧為奸利巧設方故
以疑誤人謂之改兑楫甫亦惑而從之孺人曰此雖
獲少贏後必悔未幾事敗楫甫甚不樂孺人曰事豈
可復悔耶第償之而已大理既殁家大有疑事顧宜
人輒就問其女蓋推其明識也卒年四十三
贊曰余聞楫甫稱其婦如此問其姻戚良然女子賢
異於丈夫而行顧不外聞人以是輒不信余嘗再失
婦有楫甫之悲而不能以告人其悲也獨自知之而
已昔雍門子吟而孟嘗於邑事固有相感者悲夫悲
夫
震川先生集卷之二十七嘉定曾侄孫湸訂
