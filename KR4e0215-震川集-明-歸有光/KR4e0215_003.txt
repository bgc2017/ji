震川先生集卷之三
論議說
天子諸侯無冠禮論
儀禮有士冠禮無天子諸侯冠禮非逸也記曰無大
夫冠禮而有其昏禮古者五十而後爵何大夫冠禮
之有公侯之有冠禮夏之末造也天子之元子猶士
也天下無生而貴者也繼世以立諸侯象賢也明天
子諸侯大夫之無冠禮也冠者將責為人子為人弟
為人臣為人少之禮故冠必有主人孤子則父兄戒
宿蓋父兄以成人之禮責子弟也天子為元子之時
以士禮冠所謂有父在則禮然也設不幸君終世子
未冠則冕而踐阼斯爲踐阼之禮而已矣已奉宗祧
君臨天下將又責之爲人子爲人弟爲人臣爲人少
之禮乎家語稱孔子答孟懿子之問吾取焉曰古者
王世子雖幼其即位則尊爲人君人君治成人之事
者何冠之有曰諸侯之冠異天子與曰君薨而世子
主喪是亦冠也已人君無所殊也諸侯之有冠禮也
夏之末造也此孔子之遺言也益以祝雍頌公冠之
篇焉則誣矣公冠曰公冠自爲主迎賓揖升自阼立
于席既醴降自阼饗之以三獻之禮無介無樂皆玄
端其醻幣朱錦采四馬其慶也天子儗焉曰自為主
曰賓降阼嫌尊矣夫非為人子為人弟為人臣為人
少之禮也且禮自上逹而曰天子儗冠何也此非孔
氏之言也周衰先王之禮不具傳者既失其本但知
其略而欲求之於詳而不知禮之失在於略而又患
於求詳之過公冠又曰公冠四加玄冕左傳季武子
曰君冠必以裸享之禮行之以金石之樂節之以先
君之祧處之玉藻曰始冠緇布冠自諸侯下逹冠而
敝之可也玄冠朱組纓天子之冠也緇布冠繢緌諸
侯之冠也蓋務為天子諸侯士庶之别而不知先王
制冠禮之義所以同之於士庶者也
公子有宗道論
大傳曰有小宗而無大宗者有大宗而無小宗者有
無宗亦莫之宗者公子是也公子有宗道公子之公
為其士大夫之庶者宗其士大夫之嫡者公子之宗
道也夫公子者别子為祖者也何以爲宗曰公子非
宗也不為宗而宗之道出焉耳公子之大宗者公也
已自别於正體無大宗矣雖其子為繼别之宗猶繼
禰也迨五世當遷而後不遷之宗於是乎出未及五
世猶小宗也所以謂之小宗而無大宗也公子雖無
大宗而不可謂之非大宗之祖雖為大宗之祖而未
及乎繼禰之子所以謂之有大宗而無小宗也公子
一人焉而已無大宗是有無宗也無小宗是亦莫之
宗也故曰公子非宗也非宗故謂之别子别子故為
之祖為之祖故公子之公為其士大夫之庶者宗其
士大夫之嫡者而宗之道於是乎出先王之立宗大
抵因别子之嫡庶而已二世之庶宗其繼禰者之嫡
三世之庶宗其繼祖者之嫡四世之庶宗其繼曾祖
者之嫡五世之庶宗其繼高祖者之嫡而為小宗之
道出矣六世之庶宗其繼别者之嫡而為大宗之道
出矣小宗四大宗一并而為五宗而其變至於無窮
皆自於公子故曰不為宗而宗之道出焉也鄭氏曰
公子不得宗君君命嫡昆弟為之宗使之宗之所宗
者嫡則如大宗死為之齊衰九月其母則小君也為
其妻齊衰三月無嫡而宗庶則如小宗死為之大功
九月其母妻無服公子唯已而已則無所宗亦莫之
宗是公子有此三事也鄭以此為公子之宗道則非
别子為祖之義矣夫宗有散有合族人不得以戚戚
君於是乎散故號别子者以之别子為祖繼别為宗
繼禰為小宗於是乎合故號為小宗者以之先王之
道由祖而宗猶木之由本而為枝也得其祖則兄弟
相宗而宗之法行不得其祖則兄弟不相宗而别子
之義起今使公子自相宗夫公子不得祖先君矣宗
於何生且非先君之正體皆庶也而鄭又為嫡庶之
說過矣别子者宗之始也不可以亂故先王正其始
正其始者正其别也魯之三桓鄭之七穆古之遺制
也(為字之上有為宗二字鈔本故號為小宗者以之)
貞女論
女未嫁人而或為其夫死又有終身不改適者非禮
也夫女子未有以身許人之道也未嫁而為其夫死
且不改適者是以身許人也男女不相知名婚姻之
禮父母主之父母不在伯父世母主之無伯父世母
族之長者主之男女無自相昏姻之禮所以厚别而
重廉恥之防也女子在室唯其父母為之許聘於人
也而已無所與純乎女道而已矣六禮既備壻親御
授綏母送之門共牢合卺而後為夫婦苟一禮不備
壻不親迎無父母之命女不自往也猶為奔而已女
未嫁而為其夫死且不改適是六禮不具壻不親迎
無父母之命而奔者也非禮也隂陽配偶天地之大
義也天下未有生而無偶者終身不適是乖隂陽之
氣而傷天地之和也曾子問曰昏禮既納幣有吉日
壻之父母死則如之何孔子曰壻已葬致命女氏曰
某之子有父母之喪不得嗣為兄弟使某致命女氏
許諾而弗敢嫁也弗敢嫁而許諾固其可以嫁也壻
免喪女之父母使人請壻弗取而後嫁之禮也夫壻
有三年之喪免喪而弗取則嫁之也曾子曰女未廟
見而死則如之何孔子曰不遷於祖不祔於皇姑不
杖不菲不次歸葬於女子氏之黨示未成婦也未成
婦則不繫於夫也先王之禮豈為其薄哉幼從父兄
嫁從夫從夫則一聽於夫而父母之服為之降從父
則一聽於父而義不及於夫蓋既嫁而後夫婦之道
成聘則父母之事而已女子固不自知其身之為誰
屬也有廉恥之防焉以此言之女未嫁而不改適為
其夫死者之無謂也或曰以勵世可也夫先王之禮
不足以勵世必是而後可以勵世也乎
譜例論
世之為譜學者稱歐陽氏蘇氏予攷二家之書小異
而大同蓋其法使族人各為譜而各詳其宗夫人各
詳其宗則譜大備而可以至於無窮此其善也而蘇
氏又曰古者惟天子之子與始為大夫者而後可以
為大宗其餘則否獨小宗之法猶可施於天下故為
族譜皆從小宗而虚其大宗之法而予之為說異于
是夫古者有大宗而後有小宗如木之有本而後有
枝葉繼禰者繼祖者繼曾祖者繼高祖者世世變也
而為大宗者不變是以祖遷於上宗易於下而不至
於散者大宗以維之也故曰大宗以收族也苟大宗
廢則小宗之法亦無所恃以能獨施於天下予又以
為譜者載其族之世次名諱而已其所不可知者無
如之何其所可知者無不載也夫使世次名諱之既
詳則不必縣定以為宗法而宗法存焉耳故歐陽氏
蘇氏以有法治無法吾以無法寓有法是吾譜之所
以異也
水利論
吳地痺下水之所都為民利害尤劇治之者皆莫得
其源委禹之故迹其廢久矣吳東北邊境環以江海
中瀦太湖自湖州諸溪從天目山西北宣州諸山谿
水所奔注而從吳江過甫里經華亭青龍江以入海
蓋太湖之廣三萬六千頃入海之道獨有一路所謂
吳淞江者顧江自湖口距海不遠有潮泥填淤反土
之患湖田膏腴往往為民所圍占而與水爭尺寸之
利所以松江日隘昔人不循其本沿流逐末取目前
之小快别鑿港浦以求一時之利而松江之勢日失
所以沿至今日僅與支流無辨或至指大于股海口
遂至湮塞此豈非治水之過與蓋宋揚州刺史王濬
以松江滬瀆壅噎不利欲從武康紵谿為渠浛直逹
於海穿鑿之端自此始夫以江之湮塞宜從其湮塞
者而治之不此之務而别求他道所以治之愈力而
失之愈遠也太倉公為人治疾所診期决死生而或
有不驗者以為不當飲藥針炙而飲藥針灸則先期
而死後之治水者與其飲藥針灸何以異孟子曰天
下之言性也則故而已矣故者以利為本禹之行水
行其所無事也欲圖天下之大功而不知行其所無
事其害有不可勝言者嗟夫近世之論徒區區于三
十六浦間或有及于松江亦不過疏導目前壅滯如
浚蟠龍白鶴匯之類未見能曠然脩禹之跡者宜興
單鍔著書為蘇子瞻所稱然欲修五堰開夾苧干瀆
以截西來之水使不入太湖殊不知揚州藪澤天所
以瀦東南之水也今以人力遏之夫水為民之害亦
為民之利就使太湖乾枯于民豈為利哉太史公稱
河菑衍溢害中國也尤甚唯是為務禹治四海之水
而獨以河為務余以為治吳之水宜專力於松江松
江既治則太湖之水東下而餘水不勞餘力矣或曰
禹貢三江既入震澤底定吳地尚有婁江東江與淞
江為三震澤所以入海非一江也曰張守節史記正
義云一江西南上太湖為淞江一江東南上至白蜆
湖為東江一江東北下曰婁江本言二水皆松江之
所分流水經所謂長瀆歴河口東則淞江出焉江水
竒分謂之三江口者也而非禹貢之三江大抵說三
江者不一惟郭景純以為岷江浙江松江為近蓋經
特紀揚州之水今之楊子江錢塘江松江並在揚州
之境書以告成功而松江由震澤入海經蓋未之及
也由此觀之則松江獨承太湖之水故古書江湖通
謂之笠澤要其源近不可比儗楊子江而深闊當與
相雄長范蠡云吳之與越三江環之夫環吳越之境
非岷江浙江松江而何則古三江並稱無疑故治松
江則吳中必無白水之患而從其旁鉤引以溉田無
不治之田矣然治松江必令闊深水勢洪壯與楊子
江埒而後可以言復禹之跡也(後半大異細觀之崑此文崑山常熟二本)
(今從之本為優)
水利後論
單鍔以吳江堤横截江流而岸東江尾茭蘆叢生泥
沙漲塞欲開茭蘆之地遷沙村之民運去漲土鑿堤
岸千橋走水而於下流開白蜆安亭江使湖水由華
亭青龍入海雖知松江之要而不識禹貢之三江其
所建白猶未卓然所以欲截西水壅太湖之上流也
蘇軾有言欲松江不塞必盡徙吳江一縣之民此論
殆非鍔之所及今不鐫去堤岸而直為千橋亦守常
之論耳崇寧二年宗正丞徐確提舉常平考禹貢三
江之說以為太湖東注松江正在下流請自封家渡
古江開淘至大通浦直徹海口當時惟確欲復古道
然確為三江之說今亦不可得而考元泰定二年都
水監任仁發開江自黃浦口至新洋江江面財闊十
五丈仁發稱古者江狹處猶廣二里然二里即江之
湮已久矣自宋元嘉中滬瀆已壅噎至此何啻千年
郟氏云吳松古道可敵千浦又江旁縱浦郟氏自言
小時猶見其闊二十五丈則江之廣可知故古江蟠
屈如龍形蓋江自太湖來源不遠面勢既廣若徑直
則又易泄而湖水不能蓄聚所以迂廻其塗使如今
江之淺狹何用蟠屈如此余家安亭在松江上求所
謂安亭江者了不可見而江南有大盈浦北有顧浦
土人亦有三江口之稱江口有渡問之百歲老人云
往時南北渡一日往來僅一二廻可知古江之廣也
本朝都御史崔恭鑿新道自大盈浦東至吳淞江廵
檢司又自新涇西南蒲滙塘入江自曹家河直鑿平
地至新場江面廣十四丈夫以郟氏所見之浦尚有
二十五丈而都水所開江面財及當時之浦至本朝
之開江廼十四丈則興工造事以今方古日就卑微
安能復見禹當時之江哉漢賈讓論治河欲北徙冀
州之民當水衝者決黎陽遮害亭放河北入海當敗
壞城郭田廬冡墓以萬數以為大禹治水山陵當路
者毁之墮斷天地之性此廼人功所造何足言也若
惜區區漲沙茭蘆之地雖歲歲開浦而支本不正水
終横行今自嘉靖以來歲多旱而少水愚民以為自
今不復見白水之患余嘗聞正德五年秋雨七日夜
吳中遂成巨浸設使如漢建始間霖雨三十日將如
之何天災流行國家代有一遇水潦吾民必有魚鼈
之憂矣或曰今獨開一江則其餘溪港當盡廢耶曰
禹決九川距四海浚畎澮距川江流既正則隨其所
在可鉤引以溉田畝且江流浩大其勢不能不漫溢
如今之小江尚有勦娘江分四五里而合者則夫竒
分而旁出古婁江東江之跡或當自見且如劉家港
元時海運千艘所聚至今為入海大道而上海之黃
浦勢尤洶湧豈能廢之但本支尊大則支庶莫不得
所矣
三途並用議
有光為都水司試吏太子太傅司空公以章奏課諸
進士承命作三途並用議
議曰所謂三途者進士也科貢也吏員也國初用人
有徵聘有經明行修有人材有賢良方正有才識兼
人有楷書有童子諸科其後率多罷廢承平以來專
用進士科貢吏員是三者初未嘗廢而邇者欲新天
下之吏治於科貢吏員之中稍加不次之擢故有三
途並用之說其實前此未嘗不並用也愚以為朝廷
欲收用人之實效於科貢吏員所宜加之意者當先
清其源蓋清其源而後其末流可治也今進士之與
科貢皆出學校皆用試經義論策試進士不中入國
子為舉人監生試舉人不中循年資而貢之入國子
為歲貢監生非若漢世賢良孝廉對策與博士弟子
判然為二其實一途而已然進士升於禮部為高選
舉人之下第與歲貢國家亦不輕以待之故使之學
於太學以觀其成苟成矣雖任以進士之官可也今
成均教養之法不具獨令以資歷待選而已非復如
古之舍法此其科貢之源不清也吏員之在古本與
士大夫無别異迨後流品既分遂爲異物士人不復
肯詘辱於此故本朝資格吏員崇者止於七品多用
爲掾幕監當筦庫之職非保薦不得爲州郡則吏道
本不可與儒者並然其始皆自藩憲衛府州縣所署
置猶有前代辟舉之遺法而今則自始為吏先責其
輸納自提控以下至於吏典但以所輸之貲第其出
身之等差此吏員之源未清也夫欲使舉貢之得人
在於修太學之法而科貢可用矣欲使掾幕監當管
庫之得人在於遵辟舉之舊而掾幕監當筦庫可用
矣然吏者止可以循資如祖宗之制非得與科貢
並也愚於科貢猶有說焉會試有甲乙榜蓋乙榜即
亦舉人之中式者特限於欽定之制額故次之乙榜
授以教職其實進士無異今特以敗卷置乙榜而與
乞恩者槩與教職則教官之選輕矣歲貢本以州縣
之俊如往年所謂選貢者今不本洪武舊制而專累
日月則歲貢無少俊者可施以成均之教矣愚又怪
夫今之未有以清其源而壅其源者又不止也自納
粟買馬穵運納級之例日開吏道雜而多端官方所
以日繆也而科貢吏員皆繇此而妨閼矣故欲振飭
吏治莫若清其源而無壅之凡此皆於格例之中修
其廢壞耳於此二者其源既清於格例已復其常而
於其間簡其卓異加不次之擢蓋天下竒俊之士少
而中庸之士多王者之道先為其法以就天下中庸
之士而精神運用獨可於竒俊之士加於其法之外
而不為法之所限此其所以能鼓舞一世之人材也
或曰子謂吏道不得與儒並先朝如尚書徐晞知府
况鍾皆至顯用者何也曰此又不可以吏之途論也
蓋先朝用人時取之常格之外宋景濂一代文章之
宗楊士竒三朝輔相之首皆以布衣特起乃遂掌帝
制典機密豈謭謭於循塗者蓋自古中世猶未嘗不
事旁招俊乂博採聲望側席幽人思遲多士今百餘
年寥寥未之見而專以資格進敘今亦頗苦其膠束
伏隘而未能曠然也是以思為三途並用之說愚以
為非大破因循之論考國家之故事追三代兩漢之
高蹤以振作鼓舞一世之人材恐不足以剗累世之
宿弊而收用人之實效也謹議(兵部尚書以吏起家按徐晞正統七年為)
(徐熙今依國史正之在任四年舊刻誤作)
馬政議
竊惟古之馬唯養於官而其養之於民者官初無所
與司馬法甸出長轂牛馬及所謂萬乘千乘百乘此
皆寓兵於農有事則賦調而官不與知也惟其養於
官者如周禮校人牧圉之屬與月令所載其養之之
法備盡此則官之所自養也夫周之時既養馬矣而
民之馬官有不與是以民各自以其力養已之馬而
無所不盡其心故有事徵發而車與馬無不辦也漢
之苑馬即校人之王馬而民間私牧官無所與而皆
得以自孳息故街巷有馬而橋姚以致馬千匹逮武
帝伐■馬少而始有假母歸息之令亦兵興一切之
制非久用也秦漢以來唐馬最盛皆天子所自置監
牧其擾不及於民而馬之盛如此我國家苑馬之設
即其遺意然又於兩京畿河南山東編戶養馬乃又
兼宋人保甲之法蓋不獨養於官而又養於民也今
監牧之馬未見蕃息民間牧養又日以耗且以今畿
郡之養馬言之夫馬既繫於官而民以為非民之所
有官既委於民而官以為非官之所專馬烏得而不
敝自其立法之初已知其弊必至於今日也且天下
有治人無治法苟能如其舊而得人以求實效亦未
嘗不可以藉其用也今保馬既不可變而於其間又
不能守其舊往往數為紛更循其末流而不究其本
始愈變而愈敝必至于不可復為而後已此今日天
下之事皆然而非獨馬政也嘗攷洪武初制令有司
提調孳牧江南十一戶共養馬一匹江北五戶共養
馬一匹以丁多之家為馬頭專飬一馬餘令津貼以
備倒失買補每二歲納駒一匹又立羣頭羣長設官
鑄印與守令分民而治有牧馬草場又免其糧草之
半每加優䘏使有司能責實而行之常使民得養馬
之利則馬亦何憂於不蕃也今顧不能修其舊而徒
以法之敝而亟變之則天下安得有善法夫令民養
馬國家之意本欲得馬而已而有所謂本色折色何
為也責民以養馬而又責其輸銀如此則取其銀可
矣而又何以馬為於是民不以養馬為意而以輸銀
為急矣牧地本與民養馬也而徵其子粒又有加增
子粒如此則遂併之田税而已而又何以責之馬戶
於是民不以養馬為意而以輸子粒為急矣養馬者
課其駒可也不用其駒而使之買俵於是民不以養
馬為意而以買俵為急矣夫折色之議本因江南應
天太平等處非産馬之地變而通之雖易銀可也遂
移之於河北今又變賣種馬而徵其草料原今變者
之意專欲責民之輸銀而非責民之養馬也官既無
事於養馬而獨規目前之利民復恣爲姦僞而爲利
已之圖有駒不報而攻於欺隠不肯以駒備用而獨
願以銀買俵至或戕其孕字絶其游牝上下交征利
以相欺而已衛文秉心塞淵致騋牝之三千魯僖以
思無邪致馬之斯徂夫官民一於爲利以相欺何望
於馬之蕃息乎今之議者又方日出新意以變賣馬
之半為未盡因欲盡賣種馬而惟以折色徵解略不
思祖宗立法之深意可爲太息也夫河北之人驍
健良馬冀之所産昔人所以謂此地王不得無以王
覇不得無以覇者也今舉冀之良産盡棄之一旦國
家有事西邊之馬可得以為畿内用乎古語曰變而
不如前易而多所敗者亦不可不復也今欲講明馬
政必盡復洪武永樂之舊江南折色可也畿輔河南
山東之折色不可也草場之舊額可清也子粒不可
徵也官吏之侵漁可黜可懲也而管馬官羣長獸醫
不可省也行馬復之令使民得寬其力民知養馬之
利則雖官馬亦以為已馬矣又修金牌之制通關互
市益得好馬别賦之民以為種馬而有司加督視之
洪武永樂之舊猶可復也蓋修茶馬而渥洼之産至
矣弛草地而坰牧之息繁矣䘏編戶恣芻牧而烏倮
橋姚之富臻矣故曰車騎天下之武備也其所以壯
神京防後患者豈淺淺哉抑古之相衛邢洺皆有馬
監即皆今之畿輔地也如使盡覈官民所耕佃牧馬
草場盡出之與夫羣不墾者皆立埄堆以為監牧之
地而盡歸於苑馬宋人戶馬保馬之法雖罷之可也
何必規規然沿其末流而日事紛更乎
禦倭議
日本在百濟新羅東南大海中依山島以居當會稽
東與儋耳相近而都於邪摩堆所謂邪馬臺也古未
通中國漢建武時始遣使朝貢前世未嘗犯邊自前
元於四明通互市遂因之鈔掠居人而國初為宼始
甚然自宣德以後金線島之捷亦無復有至者矣今
日啓戎召釁實自中國姦民冐禁闌出失於防閑事
今已往追悔無及但國家威靈所及薄海内外罔不
臣貢而蕞爾小■敢肆馮陵魏正始中宣武於東堂
引見高麗使者以夫餘涉羅之貢不至宣武曰高麗
世荷上將專制海外九■黠■實得征之方貢之愆
責在連率故高麗世有都督遼海征東將軍領東■
中郎將之號今世朝鮮國雖無專征之任而形勢實
能制之况其王素號恭順倭奴侵犯宜可以此責之
不然必興兵直搗其國都繫纍其王始足以伸中國
之威如前世慕容皝陳稜李勣蘇定方未嘗不得志
於海外而元人五龍之敗此由將帥之失使中國世
世以此創艾而甘受其侮非愚之所知也顧今日財
賦兵力未易及此獨可為自守之計所謂自守者愚
以為祖宗之制沿海自山東淮浙閩廣衛所繹絡
能復舊伍則兵不煩徵調而足而都司備倭指揮俟
其來於海中截殺之則官不必多置提督總兵而具
奈何不思復祖宗之舊而直為此紛紛也所謂必
於海中截殺之者賊在海中舟船火器皆不能敵我
也又多飢乏惟是上岸則不可禦矣不禦之於外海
而禦之於内海不禦之於海而禦之於海口不禦之
於海口而禦之於陸不禦之於陸則嬰城而已此其
所出愈下也宜責成將領嚴立條格敗賊於海者為
上功能把截海口不使登岸亦以功論賊從某港得
入者把港之官必殺無赦其有司閉城坐視四郊之
民肝腦塗地者同失守城池論庶人知效死而倭不
能犯矣
備倭事略(舊刻附禦倭議之後蓋以類相從也此篇錢宗伯置之别集公移中今仍)
倭寇犯境百姓被殺死者幾千人流離遷徙所在村
落為之一空迄今踰月其勢益横州縣厪厪嬰城自
保浸淫延蔓東南列郡大有可慮即今賊在嘉定有
司深關固閉任其殺掠已非仁者之用心矣其意止
欲保全倉庫城池以免罪責不知四郊既空便有剝
膚之勢賊氣益盛資糧益饒并力而來孤懸一城勢
不獨存此其於全軀保妻子之計亦未為得也見今
賊徒出沒羅店劉家行江灣月浦等地方其路道皆
可逆知欲乞密切差兵設伏相機截殺彼狃於數勝
謂我不能軍往來如入無人之地出其不意可以得
志古之用兵惟恐敵之不驕不貪法曰卑而驕之又
曰利而誘之今賊正犯兵家之忌可襲而取也訪得
吳淞所一軍素號精悍倭賊憚之呼為白頭蟲去歲
宗百戶馮百戶見倭船近城倉卒與敵為其所殺有
司不加矜恤反歸罪於二人自後人以為戒又城壁
崩圯半落海中且累年不給軍糧士皆飢疲往往乞
食道路遂致新城失陷翻為賊巢嘉定上海之勢日
以孤危今乞召新城失事指揮令收還散卒許以贖
罪要以厚賞俾於賊所入嘉定及往南翔等要路阻
陿之處長鎗勁弩設伏以待之又新城敗散之餘所
存約二百餘人人數寡少乞募沿海大姓沈濮蔡嚴
黃陸等家素能禦賊及被其毒害者并合為一專為
伏兵及往來遊擊賊自不敢近太倉嘉定松江矣且
因新城之軍俟便襲擊城可復襲而有也法曰善守
者守其所不攻又曰使敵人不得至者害之也今所
謂守城者徒守於城之内而不知守於城之外惴惴
然如在圍城之中賊未至而已先自困矣畏首畏尾
身其餘幾故唇亡而齒寒魯酒薄而邯鄲圍夫蘇州
之守不在於婁門而在於崑山太倉太倉之守不在
於太倉而在於劉家港此易知也今賊掠羅店等處
已盡必及南翔賊據南翔奪民船以入吳淞江一日
可至葑門即蘇州危矣南過唐行則松江危矣今聞
又至太倉穿山等處即常熟危矣故欲害之使不得
至所以為守也然所謂設伏為竒兵又時出正兵相
為表裏而後可也又嘉定近海為内地保障其縣令
恇怯不知兵乞委任百姓所信向如任同知董知縣
武指揮等協力主决兵事知縣備辦糧食不得從中
沮撓倘有疎虞即蘇松二郡不可保矣又攷得白茆
舊有白茆寨劉家港舊有劉家港寨青浦舊有青浦
寨此皆前朝撥置軍士備倭之所蓋以春夏廵哨秋
冬還衛又白茆吳塘茜涇劉家港甘市等處各有烟
墩烽火相接以此見往時備倭之跡今疎闊如此欲
以一城自固不可得也又訪得賊中海島夷洲眞正
倭種不過百數其内地亡命之徒固多而亦往往有
被劫掠不能自拔者近日賊搶婁塘羅店等處驅率
居民挑包其守包之人與吾民私語言是某府州縣
人被賊脅從未嘗不思鄉里但已剃髮從其衣號與
賊無異欲自逃去反爲州縣所殺以此只得依違苟
延性命愚望官府設法招徠明以丹青生活之信務
在孤弱其黨賊勢不久自當解散此古人制■遏盜
之長策也又聞民間不見官府出軍以為當俟請旨
須大軍之至竊見祖宗於山東淮浙閩廣沿海設
立衛所鎮戍連絡每年風候調發舟師出海後又設
都指揮一員統領諸衛專以備倭為名今倭賊馮陵
所在莫之誰何但見官司紛紛抽點壯丁及原役民
快皆素不教練之民驅之殺賊以致一人見殺千人
自潰徒長賊氣使海外蠻■聞之皆有輕中國之心
非祖宗設立沿海軍衛之意也當事者拘碍文法
動以擅調官軍為解竊伏讀大明律擅調官軍一欵
其暴兵卒至欲來攻襲事有警急及程途遙遠者並
聽從便火速調撥軍馬乘機勦捕若寇賊滋蔓應合
會捕者鄰近衛所雖非所屬亦得調發策應若不即
調遣會合或不即申報上司及鄰近衛所不即發兵
策應者與擅調官軍罪同此各衛得自調撥策應之
明文也今賊殺害人民搖動畿輔蘇松内地城門經
月不開百姓喁喁各衛擁兵深居賊在近郊不發一
矢忍以百萬生靈餌賊幸其自退豈可得哉夫以沿
海之衛自足備禦今獨民兵支吾玩愒養寇及其必
不可已然後請旨動調大軍夫以民兵則氣力孱弱
以大軍則事體隆重是虚設沿海數百萬之兵也况
大軍之至吾民饜飽豺狼之腹已久矣賊聞天兵既
下倏忽遁去雖貔貅百萬悵望空波徒使百姓騷然
而已乞蚤為裁處遵照大明律軍政調撥策應庶殄
滅有期不煩朝廷動調大軍實地方生靈之幸
三江圖敘說
古今論三江者班固韋昭桑欽之說近之但固以蕪
湖東至陽羨入海昭分錢塘江浦陽江為二桑欽謂
南江自牛渚上桐水過安吉歴長瀆為不習地勢程
大昌辨之詳矣然孔安國蘇軾所論亦未必然也今
從郭璞以岷江淞江浙江為三江蓋自揚州斜轉東
南揚子江吳淞江錢塘江三處入海而皆以江名其
為三江無疑但淞江湮塞細弱無復江之形勢世遂
忽之而不論耳宋淳熙中直學邊寔脩崑山志言大
海自西㳌分南北由斜轉而西朱陳沙謂之揚子江
口由徘徊頭而北黃魚垜謂之吳松江口浮子門而
上謂之錢塘江口三江既入禹蹟無改此今日之所
目見諸儒胸臆之說不足道也
淞江下三江圖敘說
史記正義曰在蘇州東南三十里名三江口一江西
南上七十里至太湖名曰淞江古笠澤江一江東南
上七十里白蜆湖名曰上江亦曰東江一江東北下
二百餘里入海名曰下江亦曰婁江其分處號三江
口顧夷吳地記淞江東北行七十里得三江口庾仲
初注揚都賦太湖東注為淞江七十里有水口流東
北入海為婁江東南入海為東江蓋淞江之有婁江
東江如岷江之中江北江九江其實一江耳昔賢以
此解淞江下之三江口非以為禹貢之三江也吳郡
續志云淞江受太湖一自長橋流入同里犂湖瀼由
白蜆江入薛澱湖一自甘泉橋由淞江尾東華澤湖
自急水港至白蜆江入澱湖而注之海以正義吳地
記求其所在則淞江北行七十里分流者當在今崑
山之境說者徒欲尋求二江而不知由淞江細弱所
以竒分之水遂不可見續郡志云崑山塘自婁門歴
崑山以逹于海以劉家港為婁江意亦附會也
二石說
樂者仁之聲而生氣之發也孔子稱韶盡美矣又盡
善也在齊聞韶則學之三月不知肉味考之尚書自
堯克明峻德至舜重華協於帝四岳九官十二牧各
率其職至於蠻夷率服若予上下草木鳥獸至仁之
澤洋洋乎被動植矣故曰虞賓在位羣后德讓又曰
庶尹允諧曰島獸蹌蹌鳳凰來儀又曰百獸率舞此
唐虞太和之景象在於宇宙之間而特形於樂耳傳
曰䕫始制樂以賞諸侯吕氏春秋曰堯命䕫擊石以
象上帝玉磬之音以舞百獸擊石拊石䕫之所能也
百獸率舞非䕫之所能也此唐虞之際仁治之極也
顔子學於孔子三月不違仁而未至於化孔子告之
以為邦而曰樂則韶舞豈驟語以唐虞之極哉亦教
之禮樂之事使其行夏之時乘殷之輅服周之冕而
歌有虞氏之風淫聲亂色無以奸其間是所謂非禮
勿視聽言動而為仁之用逹矣雖然由其道而舞百
獸儀鳳凰豈遠也哉冉求欲富國足民而以禮樂俟
君子孔子所以告顔子即冉求所以俟君子也欲富
國足民而無俟於禮樂其敝必至於聚歛子游能以
絃歌試於區區之武城可謂聖人之徒矣自秦以來
長人者無意於教化之事非一世也江夏吕侯為青
浦令政成而民頌之侯名調音字宗䕫又自號二石
請予為二石之說予故推本尚書論語之義以逹侯
之志焉
張雄字說
張雄既冠請字於余余辱爲賓不可以辭則字之曰
子谿聞之老子云知其雄守其雌爲天下谿常德不
離復歸於嬰兒此言人有勝人之德而操之以不敢
勝人之心德處天下之上而禮居天下之下若谿之
能受而水歸之也不失其常德而復歸於嬰兒人已
之勝心不生則致柔之極矣人居天地之間其才智
稍異於人常有加於愚不肖之心其才智彌大其加
彌甚故愚不肖常至於不勝而求反之天下之爭始
於愚不肖之不勝是以古之君子有高天下之才智
而退然不敢以有所加而天下卒莫之勝則其致柔
之極也然則雄必能守其雌是謂天下之谿不能守
雌不能為天下谿不足以稱雄於天下
陳伯生字說
海虞陳生之名曰寅未知所以尊其名也問言於余
余字之曰伯生而為之論天地生人之始蓋混混然
也既而天開於子子者滋也氣於此而始滋也地闢
於丑丑之言紐也言氣之始固也人生於寅寅者言
萬物之生螾螾然也然則寅者人生之時也故謂之
寅則生氣莫盛焉三代異尚而孔子以夏時告顔子
所以治天下之道世之君子以為孔子之意在於改
正朔而已而不知其有取於生之道也顔子退而得
其旨故不數數於為天下而請事斯語至於三月不
違仁焉是乃所以服膺孔子所謂行夏之時也吾人
相與並生於天地之間所以知樂其羣而有禮義慈
讓之心者夫亦有此生理而已或曰寅者敬畏也夙
夜惟寅直哉惟清舜之所以命伯夷也嚴恭寅畏天
命自度周公所以稱中宗也夫孰知夫寅者生道也
心生故能直清能自檢於天命嗚呼世之君子不知
人生於寅之旨而徒曰敬畏者鮮不至於助忘而失
其本余故以伯生為寅之字此乃舜典與無逸之本
旨也悟者必以予言為然矣
守耕說
嘉定唐虔伯與予一再晤然心獨慕愛其為人吾友
潘子實李浩卿皆虔伯之友也二君數為予言虔伯
予因二君蓋知虔伯也虔伯之舅曰沈翁以誠長者
見稱鄉里力耕六十年矣未有子得虔伯為其女夫
予因虔伯蓋知翁也翁名其居之室曰守耕虔伯因
二君使予為說予曰耕稼之事古之大聖大賢當其
未遇不憚躬為之至孔子乃不復以此教人蓋嘗拒
樊遲之請而又曰耕也餒在其中矣謂孔子不耕乎
而釣而弋而獵較則孔子未嘗不耕也孔子以為如
適其時不憚躬為之矣然可以為君子之時而不可
以為君子之學君子之學不耕將以治其耕者故耕
者得常事於耕而不耕者亦無害於不耕夫其不耕
非晏然逸已而已也今天下之事舉歸於名獨耕者
其實存耳其餘皆晏然逸已而已也志乎古者為耕
者之實耶為不耕者之名耶作守耕說
東隅說
東海之際謂之東隅西海之際謂之西隅南海之際
謂之南隅北海之際謂之北隅中央之際謂之中隅
人知四海之際謂之隅庸詎知中央之謂隅也知中
央之為隅庸詎知四海之隅不謂之中耶子適於其
東而號曰東隅庸詎知三海之際不有與我相角者
從三海之際而觀之而號曰東隅去三海之際而觀
之庸詎知我為東隅者故東隅者適然者也方物之
生各有所適蜀人奚必知越越人奚必知燕哉今子
處乎東者也循是以西天不加圓地不加方循是而
又東天不加墮地不加傾弭節乎晹谷之地總轡乎
扶桑之墟仰角宿之旦啟曜靈之藏遊遨乎春官泛
觀乎溟渤夷然隠几而嘘倚梧而吟者也故東隅者
適然者也適然則幾乎道矣
懷竹說
夏太常風流雅韻寄於楮墨間意之所至揮洒所及
有不自知雖為好事者所珍襲然不足以為太常重
蓋太常非命於竹者也適也而其子孫懷之者非囿
於竹者也情也君子之於其先雖涕唾遺物莫不可
珍而悽愴惕怵有不能自已者然予有進於是焉子
孫之身即祖宗之身也竹猶懷之而况其身乎凡人
作事無法浪言苟行此心漫然任其所之皆由於無
所懷之故知所懷也則竦息顧慮擇地而蹈將不能
以一日自安况曰吾祖宗之身乎被髮跣袒而號於
市人謂之狂俄而纓冠振履揖讓進退人即以為儒
者在乎懷與不懷之間也為太常子孫者必慎而言
顧而行深自貴籍若持重寳焉惟恐失之斯善懷矣
苟徒出於一時感動俄而忘之注意於殘楮敗墨間
而失其所以重非君子所謂孝思也予祖母實太常
之孫女玄孫煥與予為表弟以懷竹自命予故勖之
如此云
朱欽甫字說
朱欽甫名邦竒以其字弗協也欲更之歸子曰古之
有名别稱而已不必其美也其有字也為卑者設也
諱名而已不必其協也必美以協之者非古也雖然
有教焉君子不廢也子之字足以為教而徵諸其名
何謂弗協乎蓋欽者天下之事之所以成也此心少
不出於欽而横潰恣肆將隳敗而不可舉而精神意
慮之所遺者多矣是以號為天下之竒材者知其無
以易乎欽而欽者所以用竒者也驊騮之馬羈&KR0919;鞭
策而馳騁乎千里之途梗梓豫章參天之木必就規
矩而充乎棟梁之用若必泛駕必銜橛必擁腫屈曲
以為竒者非竒也君子之道智足以高天下而不輕
用其智勇足以懾天下而不輕用其勇有絶世之姿
而常不敢有先乎庸人之心故其智勇奮而天下莫
能當若必狂走叫號挾其所貴而希心於跅弛之士
以爲竒者非竒也昔者帝堯之時天下之英才並庸
於朝於是僉舉治水者莫能出鯀焉夫英賢之聚也
治水之大任也而莫能舍鯀也則鯀者天下之竒材
而弗欽焉其與庸無幾兵之詭變君子惡之然吾讀
孫子之書多警畏之辭而以處女用脱兔孫子之爲
竒者無出於是欽父可以類觀矣胡可更也吾嘗聞
其崖略於洛閩諸君子欽甫不以予言為迂當爲欽
父終日陳之
周時化字說
周永寧時化居婁門年甚少即舍所學遊于諸侯王
故趙王賢而好書時化挾書以往王頗優遇之既而
之大梁今鎮平王中尉西亭公尤賢而好書故時化
歲時往來大梁一日過余求為其字之說古者冠而
字賓為之辭禮也時化冠久矣而其名與字又無當
也然古之命名不必皆有其義字而賓贈之雖不當
冠之時可也昔漢東平王上疏求諸子及太史公書
大將軍王鳳以為太史公書有戰國縱横權譎之謀
漢初謀臣竒策天官災異地形阨塞皆不宜在諸侯
王議者多稱鳳策而不知王求書而不予何漢示之
不廣也國家太平二百年王子雖無事任而禁網闊
略故得時購四方之書廣厦細旃從容論道豈非
天子之賜而國家永寧之效歟而時化亦得以其時
彈鋏而遊於侯王之門蓋比于天地之陶鈞而蟲魚
皆獲自遂其生此其所以自喻者其在此也
莊氏二子字說
莊氏有二子其伯曰文美予字之曰德實其仲曰文
華予字之曰德誠且告之曰文太美則飾太華則浮
浮飾相與敝之極也今之時則然矣夫智而用私不
如愚而用公巧不如拙辨不如訥富不如貧貴不如
賤欲文之美莫若德之實欲文之華莫若德之誠以
文為文莫若以質為文質之所為生文者無盡也一
日節縮十日而贏衣不鮮好可以常服食不廿珍可
以常飱故曰賁無色也賁為無色非無色而後賁也
吳在東南隅古之僻壤泰伯仲雍之至也予始怪之
而後知聖人之用心也彼以聖賢之德神明之胄目
覩中原文物之盛秘而弗施乃和于俗若入裸國而
顧解其衣以其民含朴而不可以漓之也洎通上國
始失其故奔潰放逸莫之能止文愈勝偽愈滋俗愈
漓矣聞之長老言洪武間民不粱肉閭閻無文采女
至笄而不飾市不居異貨宴客者不兼味室無高垣
茅舍鄰比強不暴弱不及二百年其存者有幾也予
少之時所聞所見今又不知其幾變也大抵始於城
市而後及於郊外始於衣冠之家而後及於城市人
之有欲何所底止相誇相勝莫知其已負販之徒道
而遇華衣者則目睨視嘖嘖歎不已東鄰之子食美
食西鄰之子從其母而啼婚姻聘好酒食晏召送往
迎來不問家之有無曰吾懼為人笑也文之敝至于
是乎非獨吾吳天下猶是也莊氏居吾里中獨以朴
素自好務本力業供役于縣為王家良民德實自樹
立門戶而德誠贅王氏皆以敦厚為人所信愛此殆
流風末俗所浸灌而未及者其可不深自愛惜以即
其所謂實而勿事於飾求其所謂誠而勿事於浮禮
失而求之野吾猶有望也
二子字說
予昔遊吳郡之西山西山並太湖其山曰光福而仲
子生於家故以福孫名之其後三年季子生於安亭
而予在崑山之宣化里故名曰安孫於是福孫且冠
娶予因爾雅之義字福孫以子祜字安孫以子寧念
昔與其母共處顛危困厄之中室家懽聚之日蓋少
非有昔人之勤勞天下而弗能子其子也以是志之
蓋出於其母之意云今母亡久矣二子能不自傷而
思所以立身行道求無媿於所生哉抑此偶與古之
羊叔子管幼安之名同二公生於晉魏之世高風大
節邈不可及使孔子稱之亦必以爲夷惠之儔夫士
期以自修其身至於富貴非所能必幼安之隠叔子
之仕予難以擬其後若其淵雅高尚以道素自居則
士誠不可一日而無此不然要爲流俗之人苟得爵
禄功名顯於世亦鄙夫也
震川先生集卷之三玉峯後學葉方藹訂
震川先生别集卷之三
制誥奏疏策問
先任太子太保禮部尚書文淵閣大學士張治
賜謚文毅誥文(初謚文隱)
制曰朕於國家之事凡臣下有所建白苟有可采咸
賜施行實以付之公議而不私焉故太子太保禮部
尚書文淵閣大學士張治孕靈湘漢際會風雲擢掄
魁於鴻漸之辰獲利見於龍飛之歲遂官翰苑事我
先皇帝三十餘年往殿南都以長六卿尋被召還置
之丞弼忠誠直亮庶幾有為而弗永其年然隆恩厚
䘏君臣之義可謂有終始矣間於媢嫉之臣易名未
當頃有言者朕下之禮官攷論其世以爾詞尚理要
制作渾雄心存世務議論慷慨考文章以知人如陸
贄之識韓愈因公正而發憤若汲黯之斥張湯引以
同升悉為今日之宰輔與之異趣實乃當時之大姦
是以朝廷服其節槩天下想其風采昔我先正良用
懷思不有嘉名曷稱輿論是用謚爾文毅蓋公議久
而後定非樂於有所改亦必歸於是而後已也爾其
不昧尚克享此
諭祭贈資政大夫南京禮部尚書裴爵并配贈
夫人楊氏封太夫人郜氏文
維爾性含淳質家承素風有子為文學之臣進位膺
秩宗之命贈封薦被伉儷偕榮考其積絫之原寔由
善德之致再稽令式憫䘏宜厚於厥終爰軫疏聞寵
數特申於併錫賁兹新竁祭以共牢尚其冥靈歆此
嘉饗
諭祭提督福建等處軍務都察院右僉都御史
塗澤民文
惟爾蚤占科名歴躋通顯屢經任使積效賢勞自頃
粤寇稽誅蔓延三省生民受毒徵發連年為我中國
之憂貽朕南顧之慮爾當閫寄畏此簡書協謀進兵
共成犄角鯨鯢就殄嶺海漸清方兹念功遽聞奄逝
豈以山川之險遂犯霧露之危朕用惻然遣官諭祭
靈其如在尚克歆承
諭祭山西巡撫都察院右副都御史毛鵬文
惟爾初由俊造薦服仕官遺惠愛于桐鄉肅紀法于
栢府超陞太僕尋陟中丞屬獫狁之匪茹迺朔方之
攸寄斬首捕鹵捷音屢聞繕塞保城勞績可紀方申
移閫之命亟上養痾之章未究厥施奄罹大疾疆場
多故朕用拊髀人才寔難予所哀念特遣諭祭以慰
幽魂爾若有知其克歆此
諭祭原任南京兵部右侍郎劉畿文
惟爾世族名家接武科第清塗華轍薦歷寺臺昔從
内庭曾董紫宫之役晚撫全浙永寧滄海之波顯有
譽聞方深委寄蘭橑桂棟最勞績于考工鶴列魚書
上鹵獲于幕府恩貤嗣子位正陪卿在告養痾奄忽
長逝用錫祭葬以厚厥終靈其有知尚克歆服
封朝鮮國王妃朴氏誥文
制曰我祖宗誕膺天命統御萬方睠惟東藩恪修方
貢奕世休饗恩賚有加朕嗣守丕基率遵先典迺國
君繼祚既遣使以疏封肆婦爵從夫復並隆其命數
爾朝鮮國王李昖妻朴氏出自元宗夙閑方訓爰膺
妙選作配名邦方嗣位免喪之時協令居燕譽之吉
適覽来表良副佇懷特封爾為朝鮮國王妃於戲宜
爾室家繫一國之風化共承祭祀衍百代之雲仍無
隳令儀以迓多福欽哉
進香疏
某官某等謹奏為大喪禮事仰惟大行皇帝宫車遠
馭奄棄萬方四海之内含氣之屬靡不哀慕况如臣
等荷恩深重其於悲戀尤倍恒情謹備降香一炷具
本專差某官齎進謹以奏聞
奉慰疏
奏為奉慰事某年月日接到大行皇帝遺詔以某年
月日龍馭上賓普天同慕攀號靡及仰惟皇帝陛下
聖孝天性方當諒闇之時哀慕至切臣等不勝悲愴
無以為情伏念大行皇帝受天明命纉紹丕圖覆露
羣生四十五年享國長久近古罕比又以聖人為之
子顧命之日為天下得人朝不改署市不易肆海内
晏然大行皇帝在天之靈殆無遺憾矣天下神器帝
王大統陛下膺兹付托之重伏乞仰遵遺詔節哀忍
性愛精育神以繫華夏蠻貊之望為天地神人之主
綿國家億萬年無疆之曆所以答揚光訓永世克孝
實在於此臣等瞻戀闕廷不勝大願
乞改調疏
爲乞恩改調以圖報效事臣於嘉靖四十四年會試
中式蒙先皇帝收錄賜臣同進士出身除授浙江湖
州府長興縣知縣自以平生受國家養育之恩亦欲
少竭涓埃以圖報稱於萬一念百里之寄實非容易
臣謹守教條悉意撫循妄謂今天下生民元氣耗矣
宜專務休養之不當厲蠭銳事刻覈以取目前之快
也然泥古而不通於時務信心而不達乎人情功效
蔑聞罪過山積幸荷聖明不加罪譴曲賜保全於隆
慶二年六月十八日陞臣順德府通判終以駑蹇不
任驅策黽勉在官虚糜廩禄審已量力甘自退廢又
自念髫齔厲志白首不衰方國家收錄人才之日臣
不忍自棄於造化生成之外兹因入賀萬夀聖節得
望闕廷君父在上臣子敢不控訴愚悃伏望勅下吏
部改臣國子監一官俾臣以五經訓誨學者匡鼎雖
貧讀書不廢於宦學桓榮已老專門自許於師傳忖
臣之力足以任之俾於未死之年少盡平生之志亦
以見聖世之無棄才也臣無任懇悃屏營之至
乞致仕疏
奏為乞恩致仕事臣於嘉靖四十五年蒙恩賜同進
士出身除授某官隆慶二年四月内朝覲回任今蒙
陞授某官於某月日領到吏部文憑一道即離任至
原籍某府某縣不意痰火忽作延醫調治未痊見今
病勢侵尋不能前邁伏乞聖恩容臣休致念臣髫齔
勵志白首不衰僅獲第於九科叨食禄者二載涓埃
未竭覆載難酬及其未死之年敢忘圖報之志成漢
二史作唐一經或能發揮盛德傳示来世
問兩浙天下重藩涵濡至治生民樂業蓋二百年於
兹矣獨以承平日久吏治刓弛釁孽或萌殆不能不
為民病焉以田賦言之豪右之兼併里甲之攤税其
間欺隠飛詭姦宄四出今欲求經界之正丈量之法
果當舉歟以差役言之官司之征派應辦之頻仍其
間夤緣規避弊累百端今欲行均平之政雇募之法
果當因歟自倭夷入寇民間徵調日廣邇者雖稱裁
減猶未銷兵以蠲外加之賦兹欲議兵食之省而練
土著之民可乎自礦徒為梗州郡繹騷尤甚邇者稍
已怗息旋復糾衆尚隠内訌之憂兹欲杜攘奪之源
而嚴封山之令可乎夫丈量似矣而增税猶恐槩及
下田不知何以合夫遂人辨野之規雇募似矣而輸
直猶恐累及貧戶不知何以得於司徒保息之道土
兵似矣變或不測事當豫防既濟衣袽之戒其可思
乎築塞似矣利之所在人不畏死卝人厲禁之守其
可復乎此四者均為民病誠宜蚤慮而亟圖之也善
救者譬如良醫之療病病已去而人不知否則投之
或誤未免重困所以救之者非也是知變革之道必
斟酌劑量識化裁之宜而後可以與此士於窮居天
下之務當無不究心者矧是為鄉土之患諸士子必
能悉其利弊毋徒諉之不知也
問我太祖高皇帝自始初建國庶事草創即命世子
以師事宋濂又選國子生國琦王璞等侍太子讀書
禁中其後大本堂之建制度文物盛矣而對詹同等
議東宫官欲用勳德老成之士于時羣臣當其選者
可得而言歟至於皇太子侍圓丘侍文華殿侍文樓
無時而不致其訓戒太祖之留意國本如此列聖御
極其所以設教置屬果能盡得聖祖之意否聖天子
慈愛隆至近日廷臣出閣之請尚以皇太子年齡未
許夫明堂保傳之篇莫不在於蚤諭教與選左右所
謂少成若天性尤今日之所當急也即舉出閣之儀
而今之東宫官屬與講讀儀注果足以為盡諭教之
法歟昔賈生少年常為文帝陳之此亦爾諸生今日
之所當知者言之毋譲
問國家有非常之災天之所以警戒人主使修德以
保大業而受多福也今天子承統繼祚寬仁恭儉天
下延頸以望至治邇來災異頻仍豈上天垂象示所
以仁愛之至者歟今歲洪水泛濫瀰漫數千里而大
江以南海水震蕩沿海居民漂溺者以百萬計於洪
範五行推其事類以為貌之不肅故曰貌傷則致秋
隂而常雨然至於江河横流海水飛溢其變不止常
雨之應而已漢世如董仲舒郎顗之徒皆能推隂陽
以納說時君學者或以為流於術數假經托義非吾
儒之正道然前世因天變下詔求賢良方正直言極
諫之士今天下之事可言以告吾君者多矣諸士子
抱憂世之志其各以意對
問昔者孔子與其門人論學其後七十子之徒以此
友教諸侯而漢興六藝皆有名家以師法相授受更
千百年而學者不廢也至宋周子出而河南二程子
從之受業同時有張子與二程並稱以為上接孔氏
不傳之緒至朱子又獨得程氏之正傳則漢以来諸
儒學者固置之不足道也然如程門高第弟子謝楊
吕游之徒皆親有得於其師者而朱子往往病其悖
於師說至其同時如陸子静其所造已極於高明而
鵝湖論辨終不能有合今之論學者所以倍譎不相
入為此也夫道一而已矣千古之人心不異也何獨
為聖人之學者直有此紛紛也願聞諸儒之失與朱
子之所以獨得者
問北狄為中國患吾所以備禦之者常屈於力之不
足二百年強盛之中國卒未有以得其勝算能幸其
不来而已然此乃上古之所不臣者猶可言也若閩
廣在吾疆域之中其聲名文物與齊魯不異非秦漢
之時比也而數年以來叛命者踵起雖告捷屢至而
出没如故非復如先朝斷藤峽八寨之類可以旋就
撲滅今幾爲吾腹心之疾矣議者謂不患於無兵而
患於無財不患於無財而患於無將又謂慎選牧守
則能招諭解散雖不必選將可也其果然歟宋儂智
高反嶺南得狄武襄而後平定漢李固薦祝良張喬
爲刺史太守則不發兵而交趾九真自寧前代得人
之效如此今廟朝疇咨廷臣論薦自以爲極當世之
選而智勇之將循良之吏毋乃猶伏而不出歟抑得
人如先朝之韓襄毅王新建者於今日果可必其成
功否乎其有以告我
問楊子雲太玄惟弟子侯芭能知之雖劉子駿班孟
堅蓋莫能測也然桓譚以為勝老子張衡以擬五經
至范望之徒皆以楊子雲為聖人抑豈無見而云然
耶則吳楚僣王之譏吾未知其果然否也至司馬溫
公又謂玄之書要以贊易非别為書以與易抗衡也
然則今之學者皆知讀易而不能信玄則其所謂學
易者亦毋乃無所得耶夫侯芭者諸士子之鄉人也
故以太玄與諸士子論之
問我太祖高皇帝再造區宇創業之初經綸萬務若
不遑給而紛紛著作上追典謨以遺聖子神孫者龍
圖延英之所庋不啻富矣姑舉一二爲諸士子言之
嘗以祭祀爲國大事念慮之間儆戒或怠無以昭神
明命禮官及儒臣編存心錄又將饗太廟致齋武英
殿命東閣大學士吳沉等輯精誠錄曰存心曰精誠
聖祖所以嚴事上帝神明者至矣其大旨與其條目
可舉而言歟夫以我太祖之於祭祀如此其於深宫
之居褻近之御肯少肆耶蓋即其對越神明之心也
自古帝王著作多矣以儒者之學接堯舜禹湯文武
之統此所以亘千古而莫及也二書實今日經筵勸
講之所宜先者諸士子莊誦久矣宜敬陳之
問邇者洪水為沴四方奏報日聞詔命所在賑貸德
意至厚也夫先王九年之積今日不可冀矣周禮大
司徒以荒政十有二聚萬民亦有可酌而行之歟管
子書云湯七年旱禹五年水湯以莊山之金鑄幣贖
人之無&KR1399;賣子者禹以歷山之金鑄幣以救人之困
夫聖人居至高之位乃能軫念人之無&KR1399;賣子者則
當時之民其必不至於死也吕成公有言天下古今
不同古人可行之法皆已施用今但舉而措之耳試
舉前代之救荒宜於今者有幾其若堯湯之世能念
人之無&KR1399;賣子者否昔哀公問於有若曰年饑用不
足有若告以盍徹乎夫饑而用不足而告之以徹尤
今世之所謂迂者也然散利薄征實荒政之首務徒
散利而不薄征又不若不散之愈矣今議賑貸未嘗
不行而曰免民田租則動以國計為言然則必使百
姓受其實惠以不負我聖天子哀愍元元之意如何
而可
問程子答張子定性之書以為動亦定静亦定無將
迎無内外其論至矣然易傳解艮之辭謂止於所不
見而外物不接内欲不萌則猶若張子之恐其累於
外也中庸喜怒哀樂未發之謂中程子以為才思即
是已發不知戒慎恐懼亦已涉於思否吕氏求之於
喜怒哀樂未發之時楊氏未發之時以心騐之則中
之義自見皆若有悖於程子之言至於李愿中學於
羅仲素而知天下之大本有在於是者是即得之楊
氏者也則吕楊之說亦未易可訾矣抑程子所謂内
外兩忘與外順虛緣出怒不怒之言何以辨艮卦之
傳與息緣反照徇耳目内通而外於心知者何以殊
才思即已發與可使如槁木死灰者何以異夫學者
於佛老皆知闢之矣至吾儒心性之學常不免與之
相涉者凡此皆諸君平日所當體騐而析之於毫釐
者願聞其說
問劉向稱賈誼通達國體古之伊管未能遠過又稱
董仲舒有王佐之才雖伊吕無以加孝文一代之賢
主其始未嘗不深知誼而卒為東陽絳灌之徒所排
棄誼長沙武帝始三策仲舒乃以為江都相後亦見
嫉於公孫弘再相膠東竟廢於家昔人稱賢才之用
舍繫國家之治亂誼雖不用無損於文帝之治武帝
以汲長孺之廷争而上所傾向乃在於弘湯使仲舒
列於九卿其亦何所救乎即二子得君如伊吕其果
可以追三代之治乎抑班固言誼之所陳孝文略見
施行仲舒居家朝廷有大議使使者就問之及武帝
推明孔氏罷黜百家立學校官舉茂才孝廉皆仲舒
發之則二子於當時蓋未為不遇也而誼乃至自傷
比於屈子之沉沙而後世尤以仲舒不用為武帝惜
何也
問孔子贊易自庖羲氏刪書自帝堯此以前未之及
也雖好竒如司馬子長亦斷自黃帝以為史記然圖
緯所載世猶傳之泰皇九皇之稱或亦見於史記管
子謂古封泰山七十二家春秋緯有十紀之名其亦
可信歟或謂古有渾沌氏蓋天地之始生如屈子天
問淮南子所稱多僪佹然皆無有及於此者至如豨
韋冉相容成之號又何所徵歟孔子稱易有太極是
生兩儀又論十三卦制器尚象之始則上古有天地
其漸有帝王固理之必然者而左史倚相能讀三墳
五典八索九丘之書當孔子時前古之書猶有存者
何孔子皆棄而不錄歟宋司馬温公為資治通鑑而
道原劉氏與温公深相契合然通鑑不敢續獲麟劉
氏作外紀乃始於盤古氏何也以諸君於書院中方
讀外紀試相與論之
問周官之法五家為比十家為聫五人為伍十人為
聯四閭為族八閭為聯使之相保相愛刑罰慶賞以
相及相共以受邦職以役國事周公之所以經紀天
下者詳矣國初斟酌前代之制定為里甲實本於此
今天下編戶不具黃籍無稽流冗與土著雜處見丁
著役牌面沿門輪逓之法比郡罕有行之所以姦宄
竊發四夷交侵夫豈不由於此也夫周官自鄉大夫
至於閭胥無非教民以孝弟睦婣敬敏任䘏漢置三
老猶有此意我太祖高皇帝手諭教民榜文固在今
欲遵行令鄉老教民决訟議者以為不可行何也夫
不遵奉典憲而徒取壹切以務聲名豈國家所以任
屬長吏之意兹欲求化民成俗之效何道而可諸士
子為我言之
問周官宗以族得民昔之聖人其治天下而篤于敦
本故其民維繫而不可解夫氏族之始宗法之立其
可詳歟宗法廢而譜牒重歷代為譜學者可數歟魏
氏北方胡為而獨重高門唐尚文雅胡為而更崇氏
族袁誼柳玭豈非世家之賢者乎今譜牒亡矣宗法
豈可得而復乎與諸士子論道而及此毋以為迂也
問兵之所圖畫者地形也古有九塞猶在中國之間
若夫北紀與■狄為界夷夏之大防莫嚴於此矣秦
漢取河南地因河為固議者不以為上策何歟魏晉
之世戎■雜處江統郭欽嘗論之矣以魏武之英略
不知慮此何耶魏之六鎮唐之三受降城源懷之所
論張仁愿之所營果周秦之故塞歟石晉以十六州
賂契丹中國失勢以宋太祖太宗之烈不能争尺寸
終宋之世武功不競卒貽青城之禍抑其故何也我
國家驅逐胡元中國之勢尊矣然朔方故郡統萬舊
城元得以居之在廷碩畫之臣時有論建而未能復
也諸士子籌之於今日必有勝算(武科策問以下六首)
問兵衆之所聚必有行列司馬法軍旅什伍之數具
矣管夷吾作内政所以輕於變古者何也世言陣法
蓋本黃帝握竒而公孫弘范蠡樂毅之說果得其意
歟諸葛孔明演之為八陣圖後世惟晉馬隆隋韓擒
虎甚明其說李靖傳之造六花陣以變九軍之法李
筌配四正四竒之位于八卦而裴緒新令有九陣圖
其說可得而詳歟孫子曰紛紛紜紜鬭亂而不可亂
渾渾沌沌形圓而不可敗兵之至妙非陣莫能也而
筌又以爲兵者如水水因地以制形兵因敵而制勝
能與敵變化而取勝者謂之神則筌雖為圖而其說
乃又出於圖之外固知兵者之所不可不究也願有
聞焉
問古語云有必勝之將無必勝之兵將者三軍之司
命也人主求天下之士而尤難於得將才而兵法言
論將之道有所謂五才十過八徵其求之可謂詳矣
又曰將者智信仁勇嚴也又曰將之所慎者曰理曰
備曰果曰戒曰約其責之可謂全矣然昔君臣之相
遇風雲感會定分於俄頃如湯之聘伊尹於莘野文
王之載尚父於渭濱其果詳而求之歟齊桓登管仲
於車中秦穆用百里奚於牛口其果備而責之歟古
之人相遇如此之盛也今天下嘗病將才之難然恐
有之而不能得也孔明不遇先主終老於南陽而已
桓温顧王猛而别求所謂三秦豪傑者豈豪傑之伏
而不出其坐此歟抑雖終日與之居而莫識其人也
請質之諸士子以觀其所以自待者
問自戰國力政而言兵者始籍籍矣其書大抵不出
權謀形勢隂陽伎巧四種而已而後世又有所謂三
門者何歟夫兵者不過以智鬭智智饒者勝以力角
力力雄者強宜無事乎至高之論也今其書乃類言
大道者如所謂微乎微乎至於無形神乎神乎至於
無聲又曰精誠在乎神明戰權在乎道之所極又曰
神明之德正静其極誠如其說則古之為將者必聖
人而可也其果然乎又謂度量數稱則兵之法何又
本於六律也至如荀卿子之議丘吕覽之言簡選淮
南之叙兵略諸士子亦能通其說歟古之語大道者
五變而形名可舉九變而賞罰可言則兵者在於禮
樂刑政為至粗者也今能達於此說則知兵之非至
粗也願聞其旨
問兵者天下之至變其安危存亡常在反掌之間繄
計之得失明矣請以前史論之成安君之禦漢師也
果用李左車之言則淮隂將遂困井陘乎吳王濞之
向關中也果行田禄伯桓將軍之計則條侯遂委關
東乎董卓專漢命梁衍獻規於皇甫義真若從之其
能就格天之業否也夏侯懋鎮長安魏延進計於諸
葛孔明若用之其能成搗魏之勲否也淝水之捷苻
秦奔潰謝安石何以不知乘之渭橋之勝關中幾復
宋武帝何以不知取之澶淵之幸議者謂寇忠愍拘
小信而不亟徼擊否則能使隻輪不返歟朱仙之捷
議者謂岳武穆守小忠而不能矯詔否則能使中原
廓清歟諸士子来應武科一劔之任主司者不以此
相期也當必有獨明將帥之大略者姑舉一二以相
試焉
問古今言兵者莫過孫子其書於兵之情變無所不
盡後之用兵者猶至方不能加矩至圓不能加規矣
嘗試舉其類如司馬懿不取小利而斬文懿此能而
示之不能也班超詭言散衆而降龜玆此用而示之
不用也韓信陳船欲渡臨晉而伏兵從夏陽襲安邑
遠而示之近也岑彭西擊山都而潛兵渡沔以敗張
楊近而示之遠也耿弇攻西安而拔臨淄善攻者敵
不知其所守也鄧艾據洮城而困姜維善守者敵不
知其所攻也徐晃飛矢而下韓範拔人之城而非攻
也陶侃函紙而擒温邵屈人之兵而非戰也若此之
類豈習其法而一一規合之歟抑其書足以待無窮
之變而自不能出其範圍也夫果人之巧妙自與之
合則孫子之書亦可無用歟驃騎將軍言顧方略何
如不至學古兵法其然乎試為我言之
問孔子之在當時人皆知其為聖魯三桓蓋僣竊之
尤者而孟僖子臨殁使其子師事孔子季桓子病輦
而視魯城歎曰昔此國幾興矣以吾得罪孔子故不
興也嘗讀其言而悲之然晏嬰子西號為春秋賢大
夫當是時齊楚之君欲裂地以封孔子而子西沮之
不遺餘力何也子西猶知以孔子為聖人特自安于
僣陋耳若晏子肆為詆譏何其無忌憚也其後司馬
氏父子稱良史猶祖述其餘論以為儒者不可用至
于後世往往陽尊孔子而實隂用老聃申韓之術以
治天下晏子之論何其流禍之遠也蓋千載人心學
術之辨在于此願與諸子論之
問昔稱吳興山水清遠士大夫皆慕遊其地其民風
土俗之淳載于圖志者可考矣今時若與古異者將
世變之不可挽歟抑治之教之者不至也漢内史之
辦租賦渤海之化盜賊京兆之治告訐此其彰彰著
聞者豈今時獨不可能歟其方略化道見于班史可
得而聞歟夫為吏者固不敢鄙夷其民也將求所以
移風易俗之方何道而可諸士子為我言之(首長興以下三)
(士試)
問我太祖高皇帝初定金陵姑蘇實為強敵自得江
隂長興而蹙吳之勢成矣耿元帥實建取邑之功遂
留鎮其地血戰者十年使上無東顧之憂卒殱巨寇
以集大勳其經略備禦之策可得言歟洪武十七年
上親定功臣次第功高望重者八人長興侯次居第
六及功臣廟六王之下又有十五人而長興侯不與
何也己卯真定之援其死生大節世亦莫得而詳焉
諸士子為其邑人宜知其故其為我言之
問先儒有言士之品有三有志于道德者有志于功
名者有志于富貴者今天下之人大抵出于科目夫
志于富貴者不足言矣先朝講明道學如吳康齋輔
相三朝如楊文貞諸公多不盡出于科目今之所謂
道德功業非科目無稱焉是果足以盡羅天下之才
耶然如二公者求之科目蓋少也夫科目不足以盡
天下之才則天下之才果何所在豈士之不得于此
遂不能立德而著功名也亦有謂科目敗壞天下人
才其果然歟諸士子皆邑之俊彦今茲来試其所以
自待者于士之三品何居願聞其志
震川先生别集卷之三吳疁後學(金望何平)訂
