震川先生集卷之十
贈送序
送同年李觀甫之任江浦序
凡進士同年相善而同門尤加善焉同門者主司分
經考校同為一人之所取者既於主司有師生之分
誼視他同年會聚尤數亦時以德業相攷而知其志
意之所極如吾李君者恂恂焉可以知其器識之遠
大矣於是受命為江浦令故事同門外補其留京及
未選者例當分撰文字以送之而予得李君夫為文
以送行者必有芬芳之辭余固拙者之尤且不能為
世俗之語而於情終不能自己乃遂勉爲之唯江浦
爲京縣然在大江以西故時六合隷於淮陽高皇
帝定鼎特以六合分爲江浦以爲兩縣而屬之京兆
蓋以畿輔重地不當爲一衣帶水所隔而凡爲其令
與其民者朝夕有事京兆渡江以爲常余嘗北上出
龍江關渡經行其縣縣朴陋不類江以南然自此而
西北行至滁州涉清流關爲建康要道而神州赤縣
其地固不爲輕矣獨以君之才宜得望劇顧屈就於
此蓋今選人之法有與之難地以觀其才亦有以其
地之難而擇才之優者以畀之則今江浦之命以及
君者豈不謂荒萊之土之所當墾治歟彫瘵之民之
所當嫗拊歟京輔之邑之所當封固歟夫今天下所
在獨患民貧而上不之䘏財力大屈而歛之不己能
知所以生之之道與其取之之方雖儉陋之邦亦足
以收富庶之效如江浦者尤宜休養生息之者也當
天下初定之時嘗徙民屯種和州等田矣又數賜民
田租矣其意未嘗不在壯畿輔以重根本也顧今天
下縣邑疲病何獨江浦即江以南號為天下膏腴今
亦近貧瘠矣又將數年殆不可為此今日守令者之
責也李君勉之吾見三年報政以治行徵為天下最
者其在君矣
送同年丁聘之之任平湖序
進士同榜者其始數百人常相聚自春官進於冡宰
而後分送諸曹各隨所隷以去謂之辦事今年賜第
者三百九十有四人既分曹則余所同工部辦事者
四十有六人而五人者選入史館今夏首選凡若干
人皆得外補夫同年而又同部宜日相聚以觀其德
業然每晨入部升堂祗揖而退卒無所事事而當選
者亡何又各得官以去是所謂同榜者亦若率相值
而已此余於諸同年未嘗不歎其相聚之難也是選
也龍陽丁君得嘉興之平湖故事同部送行余次當
為序故余道其於同年之情如此嘉興本古會稽吳
郡之地唐時猶隷蘇州為縣其後乃割於吳然風土
民俗猶一也余故吳人敢以其所知者告之凡今之
選為令吳中者人之憂之未嘗不以賦稅之難夫以
天下財賦悉在東南欲其辦集誠難矣田租之入率
數十倍於天下然父子祖孫二百年來以為當然固
無望其減而獨畏其日加也歴三紀以來民間未嘗
放赦而水旱之災蠲貸之令亦少矣又經島夷焚剽
之後海上之戍不徹而加編海防歲增月益江淮以
南益騷然矣軍府之乾没動數百萬此皆生民之膏
脂也凡為大吏其勢與民日遠一切以趨辦為能民
之疾苦非有關於其心也若為令者則民皆吾之赤
子朝夕見之亦何忍使之逮繫鞭笞流離殭仆而不
之䘏也夫額供之數固民之所樂輸者其他水旱流
冗荒萊姦蠧之所積逋與今權宜一切之征求謂宜
有調停委曲於其間此令宰之所宜留意者也余歴
觀前政有不以催科為事而事亦未嘗不辦集往往
為大官以去者而其急於催科者其功名反或不逮
然則獨以催科為東南之吏告者其流祸於生民多
矣傳曰如保赤子心誠求之雖不中不遠矣莊子論
解牛曰彼節者有間而刀刃無厚以無厚入有間恢
恢乎其於游刃有餘地矣夫如是天下事夫何憂其
難余固為吾丁君告亦并以為諸同年之吏於東南
者告也
送同年光子英之任真定序
余讀史觀項羽救趙諸侯兵軍鉅鹿下者十餘壁莫
敢縦兵諸將皆從壁上觀楚戰士無不一以當十楚
兵呼聲動天諸侯軍無不人人惴恐韓信以兵數萬
東下井陘建大將旗鼓鼓行出井陘口與趙大戰破
虜趙軍斬成安君泜水上楚威振天下及漢破楚垓
下以得淮隂侯而淮隂之功始此皆在今真定之境
嘗欲一至觀其戰處而不可得真定本古中山國趙
武靈王胡服騎射以北略地其事固已偉矣典午之
南劉石慕容苻秦繼起燕趙而慕容道明建國都於
此固亦一代之雄也唐自大曆貞元以後強藩不制
而成德一軍尤為驍悍天下視河北若回鶻吐蕃然
蓋不為王土者百年宋因石晉失山後諸州則真定
遂與契丹為境其後金人䧟兩河二路尋亦不守而
國事不可為矣國家今為畿輔重地而太平二百年
議者以為其悲歌慷慨之習已大變於古而不知燕
趙之人出於其性然者獨以朝廷威靈有所俛首畏
伏而終不能以帖然也蓋古所謂驍悍不可制者其
平時未嘗不俛首畏伏及其一旦激於其所不可忍
而驍悍之性乃得而見耳夫以中山之地為古豪傑
力戰之區而姦雄竊據之所都唐失河北勢日陵夷
宋沒兩路國遂南渡况今翼衛神京為萬世帝王之
業比古京兆馮翊扶風之地非得良有司拊循教化
無以使之安土樂業而壯國家之藩衛也今使驛之
所出兵調之所加坐派日增民生蹙耗甚矣而議者
徒思重三關之戍守煩邊徼之供億謂燕趙之民荏
弱屏息而可怵者亦未之思也欒城韓山童之事可
以鑒矣今制推府佐郡治獄然常為監御史之所委
寄而監御史實能制一方之命余以是為光君告焉
君與余同年進士今選為真定府推官者也奥學通
才為人聰明仁恕犴獄之事余無足以為君贅矣
送同年孟與時之任成都序
安定孟與時與余同年進士而以余年差長常兄事
之余好古文辭然不與世之為古文者合與時獨心
推讓之出於其意誠然也與時以選為成都推官余
亦為令越中將别無以為與時贈者惟推府為郡司
理儒者能道前世論刑之說詳矣余讀尚書古文欽
哉欽哉惟刑之䘏哉此今世所用孔氏書語也而伏
生今文以䘏為謐漢儒傳之而太史公本紀云惟刑
之静哉静即謐也自古論刑取其要未有静之一言
為至此真聖人之語余以是為與時告焉余生吳中
獨以應試經行齊魯燕趙之郊嘗慕遊西北顧無繇
而至與時自安定往來長安中又從太行山以來京
師今又官蜀中行卭郲九折坂覽劒閣石門之勝豈
不亦壯哉昔王介甫初仕大名為司理而韓魏公為
守嘗告以君年少當讀書不宜專以吏事而介甫實
未嘗不讀書也以此恨韓公為不知己而韓公之意
則美矣故余於與時尤望於吏治之暇無忘學古之
功孔子曰居是邦也事其大夫之賢者友其士之仁
者往時張文隠公嘗為余言今時人材惟趙孟静在
史館難得嘉靖二十九年敵騎薄都城公卿會内廷
趙先生獨申大議至廷罵阿黨風節凛然有汲長孺
所不及者京師人至今能道之趙先生成都人也余
故為文隠公所知而趙先生以是亦知余顧無繇一
見之士之相知豈在於見不見哉然余懷之久矣而
羡與時之獲見先生也而又以喜與時之得師也
送王子敬之任建寕序
余始五六歲即知有紫陽先生而能讀其書迨長習
進士業於朱氏之書頗能精誦之然時虚心反覆於
聖人之本旨則於當時之論亦未必一一符合而或
時有過於離析附會者然其大義固不謬於聖人矣
其於金谿往來論辯終不能有同後之學者分門異
戸自此而始顧二先生一時所争亦在於言語文字
之間而根本節目之大未嘗不同也朱子既沒其言
大行於世而世主方主張之自九儒從祀天下以為
正學之源流而國家取士稍因前代遂以其書立之
學官莫有異議而近世一二君子乃起而争自為說
創為獨得之見天下學者相與立為標幟號為講道
而同時海内鼎立迄不相下餘姚之說尤盛中間暫
息而復大昌其為之倡者固聰明絶世之姿其中亦
必獨有所見而至於為其徒者則皆倡一而和十剿
其成言而莫知其所以然獨以先有當世貴顯高名
者為之宗自足以鼓舞氣勢相與踴躍於其間此則
一時士習好名高而不知求其本心為遯世不見知
而不悔之學則流風之弊也夫孔氏之門學者所為
終身孜孜不怠者求仁而已其後子思為尊德性道
問學之說而高明廣大精微中庸新故之目皆示學
者為仁之功欲其全體不偏語意如臯陶所稱直温
寬栗之類也獨用揭此以立門戸謂之講學朱陸之
辯固已啟後世之紛紛矣至孟子所謂良知良能者
特言孩提之童自然之知能如此即孟子之言性善
已盡之又何必偏揭良知以為標的耶今世不求博
學審問慎思明辯篤行之實而囂然以求名於天下
聚徒數千人謂之講學以為名高豈非莊子所謂聖
賢不明道德不一天下多得一察焉以自好者也夫
今欲以講學求勝朱子而朱子平生立心行事與其
在朝居官無不可與天地對者講學之徒考其行事
果能有及於朱子萬分之一否也奈何欲以區區空
言勝之余友王子敬舉進士得建寧推官余固慕遊
朱子之鄉而未獲者忻忻然願從之而不可得因告
之以凡為吏取法於朱子足矣間謁紫陽之祠以瓣
香為余默致其祝俾先生有神知數百載之後亦有
余之自信不惑者也(一篇蓋既作論道之文臨餞别此文係崑山刻本常熟本另是)
(今并存于後時又叙情欵耳)
送王子敬還吳奉母之建寧序
嘉靖乙丑吾崑山之士試南宫得薦者四人余與
王子敬陳敬甫皆賜第而王明德請告以去余爲
都水試吏與敬甫同待選而子敬先有建寧之命
便道還家迎太夫人之任敬甫當得内署而余官
内外未定然留京師已半載忽當秋候凉風蕭颯
起視中庭明月悄然不寐余與敬甫同有思家之
感羡子敬之早還也昔潘安仁作閒居賦以太夫
人在堂不能違膝下而遠從役意以為官者妨于
養也今子敬榮還又得侍養人子遂志無如此者
初子敬辭太夫人嘗奉教不欲其在北云吾少生
長京師北地風土尚能識之汝即官南方吾雖老
當從汝行而子敬果得今官又子敬之舅雍里公
持憲八閩嘗為女兄道粤中山水之勝太夫人所
熟聞今遂南行之志將徜徉武夷山水之間不減
安仁版輿輕軒之奉也漢雋曼倩為京兆尹每行
縣錄囚徒還其母輒問所平反幾何其子多有所
平反母喜笑為飲食言語異于他時亡所出即怒
為之不食故雋京兆為吏嚴而不殘子敬之奉太
夫人以孝道率先閩人而其治獄内奉慈訓必能
不媿古人而太夫人亦將遠與雋母流芳名于百
世矣子敬之行敬甫與余出餞崇文門别而為書
此是歲八月朔日也
送張子忠之任南昌序
張子忠之令南昌也孫子竒趙元和與凡同事於禮
部者二十有六人於其將行相與餞之而屬序於予
凡序之為處者送行者之詞也予又辱與子忠善因
不敢辭蓋昔夫子與其門人論政載於論語之書甚
詳雖其為言不一然皆為政之(事未嘗及之而道而于為政之)求其
一言以盡之者曰君子學道則愛人而已今世之所
患不知道而不能愛人夫不知道而不能愛人其為
嵬瑣恣睢之徒固不足言至其有所樹立號為能吏
者不過徒事聲跡之間一時赫然燁然衆人以為美
而天下之元氣日以耗而有不自知者世亦何賴於
此故學道而能愛人不當復論其水土之風氣與夫
時之變化而無所不可辟之水能流而已至於為灉
為濋為瀾為波為潜為滸為沱為洵為沙為濆為汧
為汜為淪為涇惟其流之所至不能預期也君子能
為道而已至於為栗為立為恭為敬為毅為温為廉
為塞為義為平康正直為彊弗友之剛克為燮友之
柔克為沉潜之剛克為高明之柔克惟其道之所至
不能預期也夫非特令於楊粤之間宜也令於齊魯
燕趙秦晉之間亦宜也雖至於入為九卿為天子之
宰相宜也今南昌三司治所大吏鎮壓于其上可以
抗而或有所當承可以隨而或有所當執且又獨無
所以感動諷諭之乎士大夫登朝著與其居於鄉者
繼踵接武裁以法逆於情通以情骩於法又獨無至
公大義且于道德之重者不可隆南州高士之禮乎
其民好訐以訟懲其狡猾矣獨不可使吏治蒸蒸不
至於姦乎財賦不若吾吳之繁重而上供之不可廢
搜其隠匿矣獨不可恤其災害而蠲以與民乎地介
江湖盗賊多有殲其魁傑矣又獨不可使聞教令而
解散安土樂業如渤海之政乎昔太祖高皇帝建都
金陵與僞漢爭天下諸將血戰堅守豫章以挫其鋒
迄成底定之功今忠臣廟在焉然二百年來強藩不
軌蠻夷竊發江湖之盗無處不有而議者以今日三
陲多警唯江右晏然以是為子忠喜是猶以劇易利
害言也吾所言者道而已矣吾聞安成有鄒祭酒吉
水有羅諭德方居深山講明聖賢之學子忠試往而
質之必以吾言為然也(十三字皆削去篇中遂無照崑山刻本篇首作序之由三)
(常熟本應今從)
送陳子達之任元城序
陳氏在吾崑山家世以科名顯子達前年試南宫不
第欲就選時有傳權貴人語以某地某官相許者子
達曰吾可以賄而求仕耶即往而責償於其民可耶
遂拂衣以歸今年試南宫以一字失格不得終試遂
復就選適銓部政清請謁不行或有以中人為地者
率置之蠻徼荒遠之區天下士集京師皆以為朝廷
清明太平可望而子逹得爲縣大名之元城元城賦
輕人朴雖在三河之間於今畿輔地獨僻遠仕宦者
得此以為清高子達因其土俗而無撓之易以為治
而余以為今之為令之難非難於其官而難於其為
其官之上者自昔置令以百里付之故譬之為人牧
牛羊為之善其牢芻擇其水草時其絼放而主人不
問觀其牛羊之羸茁而己矣今以一令而大吏數十
人制於其上牛羊之羸茁不問也牢芻水草絼放之
事不使之為也而煩為之使苛為之責欲左而掣之
使右欲右而掣之使左以牧一人而伺其主十人而
主人各以其意喜怒之凡吏之勤苦焦勞日夜以承
迎其上無餘事也故曰令之難非難於其宫而難於
其爲其官之上者今天子委任元輔作新吏治而
子達方有志於為民而為其官之上者庶幾或少變
前之為者使之得盡其為牧之事余於子達之行有
望焉且以告其為其官之上者也(反牛系也周禮封按絼與紖同文忍)
(牛者常熟本誤刪此句人置絼注着牛鼻所以牽)
送毛君文高之任元城序
先王建官必有牧監參伍殷輔長兩正貳而上大夫
受縣縣邑之長曰尹曰公曰大夫其重古矣蓋亦必
有參伍兩貳之屬也至漢仍秦制為郡縣縣萬戸以
上為令秩千石至六百石減萬戸為長秩五百石至
三百石皆有丞尉秩四百石至二百石是為長吏百
石以下有斗食佐吏之秩是為少吏是知令丞尉皆
長吏也夫令為天子親民所為臨軒顧問者墨綬進
賢兩梁冠其選即為州牧刺史丞為其佐亦不輕矣
今制重内故令輕令輕則丞輕矣而令又往往恣睢
傲誕自輕其丞者何也凡縣之事丞理其繁而令得
以簡丞效其勞而令得以逸令過丞規之令不及丞
輔之則令之於丞其可輕也予友陳子達受命為大
名之元城餘三月矣而皖城毛君文高今往為其丞
子達剛直不阿遇事發憤而毛君為人謹厚生以佐
之必和而能濟也元城之民其有賴乎余觀郡乘自
古遊宦魏郡知名者不少其在元城樂廣以令李若
水以尉仇覧蒲鄉一亭長耳而漢史傳之毛君其亦
可自輕其官也哉君之先人樂善好施晚歲無子嘗
捐貲修其縣之崇惠觀其上梁之日縣令親為酹酒
於三清像前曰毛某善士今喜捨鼎新此觀願天予
之四子先予之名曰梁曰棟曰材曰柱後果生四子
命以其所命名其事頗異梁者即文高也信知古稱
禱於神而生者良有之今毛氏之後世尚當有人而
毛君之為丞生有神符其必有異政豈可輕也哉
送南駕部吳君考績北上序
駕部吴君之先憲副公與吾郡陸生鳴鑾之先大夫
同在嚴郡有寮寀之舊陸生是以得從君遊君將以
考績北上陸生為君請贈行之辭且致君之意甚勤
余固鄙野之人又不閑于世俗之文其何以辱命然
聞君之高誼久矣况其情之惓惓烏得無言己乎國
家自永樂遷都兩京並建如古鎬洛之制百司庶府
之在南者悉仍其舊而稍省其員額兵部尚書預掌
留鑰寄任特隆而車駕清吏司得以揀選上十二衞
之驍勇翊衞皇宫蓋古光禄勳之職領五營七署之
事所以佐大司馬寓兵機於環衞之間非特掌輿輦
車乘郵驛廐牧而已高皇帝以兵定天下歛百萬之
師於神京國家晏然有泰山之安於今且二百年邇
者營卒羣噪極其猖狂幾如元魏神策虎賁羽林之
禍朝廷紀綱所繫不小矣夫兵衆之所聚統馭者或
不能知其情人之情不能知其蓄之之久則憤憾而
思有所一出此固其勢然者于是欲求其情而加慰
勞之彼方自以為得而安于自恣如是則向之所謂
情不生於情而將生于習彼以其一旦憤憾之氣而
狃之以為習國家可一日恃之以為安哉異時遼陽
之師嘗囂矣撫之而後安雲中之師又囂矣撫之而
後安此邊疆之患四肢之虞也今京輦腹心之地惴
惴如此然又烏知不以異時之事無所懲而效之也
如使之無所懲而效之則吾未知其所止也天下之
變無不起于微唐中葉始於平盧一軍之亂當時不
折其芽萌釀成至于五代一百六十年不可除之痼
疾武宗時澤潞擅命李德裕請討之而横水戍兵叛
入太原奉楊弁主留事議者頗言兵皆可罷德裕遽
趣王逢起榆社軍斬弁獻首京師而澤潞亦平德裕
之為相不盡滿人意而臨事有制如此故能使河北
三鎮畏脇而會昌之政稱美於世蓋天下善者能制
其機嬴縮變化無所不可獨患因循不决僥于目前
之無虞而制之不出于己此所以可慮也陸生言君
勤敏於吏事凡監牧舟艦諸蠧敝多所釐革而親王
之國兼兵工二部之務沛然有餘予以為此得君之
粗者今兹北上必能以天下之大機贊於廟堂矣余
何詞以助之哉(餘字今從常熟本崑山刻本妄刪八十)
送周給事興叔北上序
今天下之用人與士之為天下用與古異者其求之
與為其求者皆非古之所宜有蓋古之士上之人知
重之也故士亦有以自重而不輕於進今世則自進
而已雖然有至於今而不可易者亦常有自重之義
存乎其間而後可以任天下之事蓋孔子孟子之時
世已莫知尊用其道而孔孟固未能忘情於斯世亦
與之相驅馳而終以不可為而止則孔子孟子之所
以自重者也後世學者守其家法雖至於千百年未
嘗變也孟子之於伊尹孔子蓋力攻當時好事者誣
聖人以成其苟進之私至於百里奚自鬻亦深爲之
辯孟子以為百里奚之所就小矣猶不肯自鬻以成
其君夫苟至於自鬻雖五伯之業不可為也由是言
之士之欲托於功名而苟冐以進者雖自詭以有所
成亦誣矣臨安周興叔以進士為令江南入為給事
中時宰慕其名頗示意旨欲邀致之門下興叔即引
疾以去先皇帝之末年朝廷方舉遺逸會新天
子即位一時雲集闕下莫不驟致顯擢興叔宜以時
起以觀天子之新政而方且高臥自若國家故事
大臣之在告者非有召不得入其非三品以上凡在
廷之臣賜告者皆自赴闕而後天子命以職二年冬
興叔未赴闕也而除書獨下於是乃應命而出興叔
可謂得古自重之義矣余官吳興往來臨安嘗訪興
叔於西湖古寺中讀書著文山深徑迂人迹所不至
臨安會城士大夫皆高尚其道今興叔之出真能自
重不苟然者給事中為諫諍之臣天子既嘉奬直
言人得以有所建論每下之公卿大臣亦不逆其言
每奏輒行蓋遭時聖明其言之易行如此夫以其言
之易行當思其言之難而後可也自古如賈誼陸贄
王吉崔寔魏徵之徒其言莫不有關於一代之治體
今天子承統繼阼屬世道一變之會天下治忽之機
與人心風俗之所趨興叔獨居深山中熟觀之久矣
其必有不徒言者以稱朝廷任属之意某自念方徘
徊於進退之塗未知所裁何足以贊興叔之行顧平
生受知最深而樂興叔之道行也因為序之云
送余先生南還序
太史余先生以進士第三人入翰林今年南宫試士
先生受命司考校所取士三十人天下以為得人未
幾以官滿一考推封其父母尋得予告還鄊所取士
于先生之南行也謂宜有文以送之以齒序屬于余
夫大人君子之得位也觀其所施于天下其未得位
也觀其所以養之者而已矣今之館閣其未嘗當天
下之任也夫自一命之微皆有職業獨以為輔相育
材之地于天下之事一無所縈其思慮使之虚静純
明以居其德業而博考古人之書自聖人之經以至
于諸子百氏之說古今治亂之故無不盡其心則所
以為輔相者具矣而後一旦畀之位以當天下之任
無不宜也此國家所以儲館閣之意也予至京師見
先生與吾郡王太史先生皆以年少登高第入則同
館出則聯轡其氣冲然如有所不足其貌粥然如有
所不能汲汲乎思有以進于古人而不自知其地望
名位之崇可以為大臣宰相之器矣而吾余先生于
其所取士與之處未嘗不邴邴乎其喜也引而進之
惟恐其不可及也所取士于先生之去也惘惘乎其
如有失也其日遲先生之來也夫士以一日之相遇
而定其終身之分非特主司之求士欲得其人而士
亦欲得主司之賢以為歸韓吏部稱陸相之考文章
也甚詳而自幸在選中以吏部之高視一世顧亦自
附于陸公以為其門人可以無媿予久困于試而特
為先生之所識拔天下尤以此多先生其感恩宜倍
于尋常兹不敢具述者蓋為序以送行者諸君子之
意也
送顧太僕致政南還序
士大夫於出處進退之際常自度於其心非人之所
能知人亦不得而知之夫其心有纖毫之不安不可
以一日居也至其無所不安雖召公之告老周公猶
諄諄留之周召二聖人在位周公之為召公猶召公
之自為也何嫌於不去而必以去為高潔哉今世論
士之去位徒以高潔而已豈所以語出處進退之義
而為知道者之所無以議為哉然使其心有纖毫於
其中而去乃亦其所以為高潔者也疏廣受二子以
年老辭位漢史具述其事韓退之又稱之以為送楊
少尹序亦以具見當時之人能知所慕愛二疏者而
二疏之所以去孟堅不能言也退之之於楊侯亦然
而曾子固之送周屯田直以得釋於煩且勞以為樂
夫士大夫致身國家豈獨以能自釋於煩勞為樂耶
班與韓曾之文世皆以為不可及吾猶以為未能究
出處之義而自度於其心非為論之精者余與太僕
顧公少相知公之為給事中放廢二十餘年間與之
言居官時事輒笑未嘗自道及在京師始叩之知當
時奉使勘蜀事能為朝廷不别疏骨肉得大體其請
赦還大禮大獄諸得罪臣止禱祠尤時所難言及起
廢四遷至今官其在寺所建明多可紀要之居其職
必欲以有所為不異往時為給事少年鋒銳之時亦
可以稱為得盡其職矣一旦引年以去豈不謂之高
潔哉然其志意之所在不自言者人亦莫得而測也
先是吾吳致仕去者陽羡萬宗伯而海虞陳奉常則
以病告去二公皆知吾者公還其以吾文示之其必
有當於其心者吾所以論士大夫出處進退之際韓
退之曾子固之所未及也
送許子雲之任分宜序
嘉靖癸丑之春余與子雲北上自句曲入南都渡江
時北風猶勁千里積雪過清流關馬行高山上相與
徘徊四望而歎息至徐沛間水潦方盛流冗滿道私
心惻然以為得作一令寧使夫人至于此而子雲為
人寬厚有度居鄉時人多愛之行役所至視頓舍食
飲不自取便利四方之士與會逆旅中飲酒别去依
依有情予以是識子雲之賢蓋同行者四人而子雲
獨登第明年得袁州之分宜議者以分宜為今宰相
之鄊求其為令者咨訪數日得子雲於四百人之中
子雲所以副其望者亦難矣古稱江湖之間山水清
遠民俗敦茂易以為治不知今與古何如而獨知子
雲所以居鄉與人者以此心推之為令無不可也夫
宰相求治其縣而已縣治而宰相之望慰矣外是何
求哉今世民俗吏治益不如古嘗願天子與二三大
臣留意郡縣慎擇守令庶幾有反朴還淳之漸聞之
長老云往者憲孝之際禁網疏闊吏治烝烝不
格姦蓋國家太平之業比隆于成康文景之世者莫
盛于此時今之文吏一切以意穿鑿專求聲績庶務
號為振舉而天下之氣亦以索矣如豪民武斷田稅
侵匿所在有之今則芟夷搜抉殆無遺力吏之與民
其情甚狎今而尊嚴若神遇事操切略無所縱貸蓋
昔之為者非矣而天下之民常安田常均而法常行
今之為者是矣而天下之民常不安田常不均而法
常不行此可以思其故也已無察察之政者有醇醇
之德無赫赫之名者有冥冥之功子雲之道近之吾
懼其以為居官與平昔異而稍變易其度故于其行
而勉之且以為天子之大臣非私一鄉蓋舉子雲以
風天下使天下為吏者知其意之有所在也
送陸嗣孫之任武康序
昔陸子潜先生在黃門論奏多所建明而文章一去
吴中靡麗之習要歸于古雅以余之鄙拙亟為先生
之所稱許顧恨不獲一日從之游而其從子嗣孫于
嘉靖十九年與余同鄊薦數相從試于南宫又數屈
于有司相憐也長洲之陸文學功業往往有聞于世
嗣孫號為其家才子弟宜得顯仕而今年以親老謁
選天曹出宰湖之武康太湖浸匯三州湖州與吾郡
皆瀕湖壤界相連即古會稽一郡之地武康又其州
下邑僻在湖澳嗣孫為令于此不離鄉郡蒞治之餘
得以奉其尊君汎舟三萬六千頃之中曲隈迂嶺尋
仙靈之所棲採芳擷甘歌舞進觴以為歡豈不足自
適哉夫人之所處無問其所之要以貴于能適其意
意苟適則凡所措置精神丰采事無大小必得所處
其或不然而徒欝欝以居何異羈騏驥而檻鳳凰也
其能有所為乎今世仕者其親在數千里之外何以
一日安也嗣孫既得奉其親而優游徜徉湖山之間
吾知武康之政宜有以異于人矣同年中如嗣孫者
蓋少又余之所感而嘆者也
贈俞宜黃序
國家於州縣之吏多從布衣諸生選任寄之以百里
之命未及三載輙遷去而課其賢不肖悉聽於監司
凡監司之所奏罷者固不論至其所薦舉必極其褒
美雖古之龔黃卓魯無以過夫龔黃卓魯未必一歲
而成則今之薦者過龔黃卓魯遠矣然及其遷以去
也其為州縣猶故也而未有稱治者如此則吏之賢
否果皆其實乎抑其為名者之多耶而上亦以名求
之而已其於民果何益也予識宣平俞君君為撫之
宜黃獨其志汲汲於民而無意於為名然而名亦歸
之至考其實則惟以平恕為心而未嘗刻覈以求一
切宜黃在山中數燬于兵君為縣草創而能視如家
事自神祠學舍縣廨橋梁之政無不悉舉凡此皆非
今之所以為吏課者君獨汲汲為之無不辦治至其
為政又持平恕則今之吏吾於宜黃推賢矣雖然君
亦有遇焉夫縣之士大夫為士民之望其知吾政尤
明於監司然苟非其人未有不以私故撓法者其求
於有司者無已也稍不如其欲而毁隨之矣宜黃之
仕者蓋少而今少司馬譚公獨能戢其家而一聽於
吏之治其於有司無求也故無怨焉且又加敬而為
之延譽君於是曰司馬公如此吾於監司自今無得
罪者矣至於比縣之吏亦以媢嫉傾排者多以故毁
譽不明而監司亦無以得其實吾友蔣子徵在臨川
與君相愛雅故推轂之君以此益得展其志榖梁子
曰志行既通而名譽不著友之過也余以是又仰少
司馬之盛德與吾友之賢非獨宜黃之吏治獨善於
今世云戊辰之春與君司入覲還共舟因得熟語而
備知之渡江將别書以為贈
送福建按察司王知事序
天下之治恒係乎人情之達與不達舉目前之近人
之所共知獨蔽乎其上而有不達者則四海之内其
所隠覆者何限古者盛治之極至于鰥寡無蓋况于
其人近在于目前者乎今天下之官一命皆總于吏
部以數人之耳目欲周知天下士人之衆則人才不
能自達者有矣其僥冐而莫為之覺遭誣而莫為之
理者有矣書曰王左右常伯常任凖人綴衣虎賁嗚
呼休兹知恤鮮哉夫常伯常任凖人固其重者至于
綴衣虎賁亦加知恤此周之所以盛也太倉王君以
太學高第選為上林苑錄事九載陞南京光禄署丞
尋有人欲得其處者亦選為署丞以逼王君是時王
君先入署已三月無除目不受代其人乃復從吏部
得某州同知之檄予王君乃去而代者從後媒孽之
以考察當調王君于是家居久之以今年赴部冡宰
知王君之冤業已在調例乃除為福建按察司知事
知事于州倅品秩為降然衣豸衣自郡守二千石皆
與抗禮于外省為清階蓋吏部之直王君者如此王
君家世科目顯貴為人有才藝歷上林九載以最陞
為太官三月以過謫此人所以為王君不直者也而
天子之大臣乃能知恤之可謂不遐遺矣太倉實吾
崑山故境而王君與余家世有姻好今年其從弟一
誠又與予同舉進士用是書之以寵其行且以歎今
世一命而能自達于上者如此也
送北城副兵馬指揮使周君序
昔余初來京師見前軰長者言吾縣風俗之厚時邑
之縉紳在列位者至與大省埒毛文簡公為大宗伯
朱恭靖公顧文康公皆在翰苑然凡同鄉之士自九
卿下至六舘學士與諸從事有秩者在京師遇有鄕
邑慶賀皆聯名敘會不以秩之高庳相别異蓋謂余
時之所見固異於前矣今數年來諸公皆已謝世其
居顯任為京朝官者已落落無復往時之盛而鄉曲
之誼亦不能無少衰也今年余幸登第同時舉者三
四人皆相勉以厚道易風俗而余友葛秋官誠源張
給事虚江皆敦尚高誼於鄉曲尤厚於是周君漢卿
以太學生調北城徼循之寄諸公皆往為賀又徵余
文為送之赴任而親友陸小樓亟來請因為序之君
少有美姿為膠庠之秀陞成均歴事憲臺官長與其
同舍皆器之為人温恭孝友又諸公之所敬愛非特
鄉曲之私而已是為序
送吴祠部之官留都序
凡為天下之用必資乎賢與才國家之所以孳孳而
求之重祿高位以待之蓋為此至求其實乃有不然
者士而果賢與才必將有以自見而蘄稱其職嘗不
得同乎已者而值其異乎已者以此天下之真賢與
才未有不罹讒搆者也其大者為輔相卿佐近者為
郎署諫諍獻納之臣為岳牧州縣果有所負則必遭
顛躓其所負愈大則顛躓愈甚惟不見其賢與才不
求稱其職也混混而已世必争譽之其爵愈高其禄
愈重安行乎順利之途而莫或尼之此自古有志之
士出而用世其憂虞困悴時有之至於與世無是非
委隨徇俗終其身安享禄位者比比也孝豐吴侯舉
進士司理建寧召入為祠部所謂以賢與才自見者
於是有州倅之遷其在吾州風厲震踔炳朗宣耀威
愛行於一州尋有郡倅之遷威愛又行於一郡如是
其賢與才之可見者宜乎不能久安於朝也雖然今
天下治平庶政頗號嚴切惟獨銓部之謫調猶持大
體侯雖外補然若吾鄉之州若郡皆畿輔重地才賢
之高選非古遷人之比余觀唐史自中朝出為外州
多在嶺海絶徼之區至終其身望還而不可得其有
量移者皆謂為曠蕩之恩今侯為州郡一歲中三遷
遂復入郎署則朝廷之用人寬大愛惜天下之才賢
其又異於古矣故嘗謂士之用世不挫抑不足以見
其賢與才稍挫抑矣旋復大用以此知朝廷用賢與
才之急也余於是樂吳侯之升也侯為吳興右族再
世登朝籍父兄皆為顯官侯方以盛年繼武而起居
吳不久而吳人咸懷之予友潘京兆與侯之兄憲副
君嘗為東郡屬侯在太倉感侯之德於侯之赴建康
也故邀予為序
贈石川先生序
昔周成王之時召公告老周公留之曰苟造德不降
我則鳴鳥不聞告君乃猷裕我不以後人迷又曰予
惟曰襄我二人其汝克敬德明我俊民在讓後人於
丕時古之大臣以身繫天下之重雖其老而欲去而
不得遂其去如此故禮有七十致仕之文蓋精神血
氣有所不逮上之人思休而息之非棄之也下之人
以其倦而求歸非以為高也至於不得遂其去雖其
自留而不以為不潔也後世君臣之際豈可言哉不
以其人繫天下之重故棄之而不恤其人亦無所與
於天下之重故去之以為高夫是以用之不盡其才
休而息之不待其年則後世之致仕與古異矣石川
張先生為通政司參議九廟災大臣得自陳致仕先
生例未得自陳即上書引去悠然自放於吴越山水
之間世之君子稱其達而惜其以不盡之才當未可
以休而息之之年也乙巳之歲先生年始六十有光
辱以姻末稱觴堂下周覽壁間之文多息老之詞竊
謂未盡其意故稱古者致仕之義以為言
贈給事中劉侯北上序(代作)
昔孔子之門人皆輔相天下之姿而以其才試于大
夫之家蓋由其小可以知其大施於一方而天下可
推也故子西言於楚昭王以為王之輔相將帥官尹
及使諸侯無有如顔淵子路宰予子貢者以孔子據
有土壤而子弟為佐可以王天下蓋皆常試于其小
而知之也後世循吏之名始自西漢江都相董仲舒
内史公孫弘倪寬皆儒者通於世務以經術飾吏治
天子器之仲舒自引去而弘寬皆至三公其後公卿
有缺必選所表郡國守相有治理者以次用之至如
東京卓茂劉矩之徒無不位至三公即其仁信篤誠
感物行化真宰相之器也吾同郡劉侯某舉進士為
温之瑞安自士大夫至于閭巷之小民無不得其懽
心其所興革便于民者者八事之謠及被召之日奔
走攀號填溢街巷温之屬縣鄰界之民無不至焉則
劉侯豈非古所謂循吏者耶侯之召也入為吏科給
事中天子亦將以公卿處之矣某以為侯之所以治
邑者以之為天下無所不可也然天下之人才亦有
宜于小不能其大者黃覇之治潁川是也余獨以知
侯之無所不可則既親見而得之矣某為教青田適
侯在瑞安之日而瑞安至青田止一舍嘗往來其縣
候館饔餼將饋之禮無不畢給而虚已下士不間于
微賤以某之蹇拙淪落而待之有加焉某嘗夜辭侯
去遊東塔山觀海比明登山則道士已出迓餼饋皆
具矣瑞安之學官以公罪當輸金力未能償因某以
為言侯云前二日已為代輸報監司而學官蓋未知
也晉史稱麻思還冀州請于王猛猛曰束装行矣至
暮而符下及出關郡縣皆已被符其令行禁止無留
事至於纖悉莫不皆然猛所以為覇王之器以此某
以是知侯之才擬之古人可以無愧嘉靖三十七年
春侯請告還家某適有南太學之命侯未幾尋北上
因書此以贈其行蓋自以為不獨侯之知某而某之
所以知侯者尤深也
贈戚汝積分教大梁序
余少時與李廉甫遊廉甫與汝積尤親善時邀余出
郭造汝積汝積方家居授徒至則余三人相對無一
語但啜茗至暮而返意甚懽然後廉甫登第余獲薦
於鄉而汝積在郡膠二十餘年始以貢計偕北上是
時廉甫以都御史自江陵還臺余將試春官意吾三
人者復當相聚而汝積已得開封之司訓以去廉甫
方病在告余竟落落而歸已而廉甫卒於鄆州以余
之無似不足爲道而汝積抱有用之才淹抑至此迨
廉甫之沒世汝積方始出仕則士之窮達蚤暮不可
以一槩論也始余過徐州問黃河道所自舟人往往
西指遡河入汴梁處獨念大梁夷門東苑平臺之故
迹及前古帝王之陵寢近世京邑之麗藩省之富與
夫黃河之壯而不得一往今汝積旦夕游焉且以温
良淳厚之器以作成大梁之士其亦有足樂者矣士
所志于天下其大者樹勲績於世常患於不能遂而
或有累高致至之危汝積居名都日觀仲尼廟堂陳
爼豆與諸生揖讓其間講論六藝之文昔人所謂擇
官而仕未有逾於此也恨余與汝積南北乖違不得
相與共歎廉甫今日遂無此日月吾徒居世隨所在
盡吾事而已他尚何求哉汝積所教縣中子弟以其
師行未及有贈會其子揚將至大梁請余為序以補
送行之闕云
震川先生集卷之十崑山後學李可汧訂
震川先生别集卷之十
古今詩
遊靈谷寺
晨出東郭門初日照我顏春風吹習習好鳥聲緜蠻
巖阿見黃屋登坡尋神山半日猶山麓十里長松間
蜿蜒芳草路寂寞古禪關畫廊落丹雘朱戶蝕銅鐶
殿起無梁迥塔留玩珠攀蒼鼠戲樹捷野鹿看人閒
山深静者愛日宴未知還
讀史二首
謝公四十餘高臥東山間妻子來相問掩口笑不言
長安公與卿富貴多少年徇時豈不能吾志不其然
所以任公子長垂百丈緡
劉毅無甔石一擲百萬錢淮陰置母塜行營萬家田
英豪不在此意氣聊復然安能效拘儒規規翦翦焉
東海有大鵬扶搖負靑天可憐蜩與鳩相笑榆枋間
京邸有懷
帝國雲天上鄉關渺何許城頭日色黃隔壁聞吳語
忽忽有所思默默久延佇人情别離好共處誰憐汝
甫里送妹
甫里縣西角吳淞水流澌吾往不能歸入門復咨齎
小女來相將牽衣問何之人生會有適憐汝送姑時
金山寺
長江湧塊石萬古江中浮倚空結危構凌波成竒遊
僧呼黿鼉出客指蛟龍湫雲開鍾山岑日映扶桑洲
海峯三數點南北一航舟百年戰爭息江水此安流
金陵還家作
自從出門日預言相見期西風揚子渡猶嫌歸棹遲
于今對寒月芭蕉露灕灕一兒縣城西一女松江湄
心情兩縈繫有如蛛網絲
和俞質甫夏雨效聯句體三十韻
浮雲方靉靆光景遂已戢浹旬深霪澍千里破封蟄
茫茫河伯歎蕭蕭山鬼泣靈曜邃高居朱明閟赫翕
希微澹將開淅瀝吹又急遇夜轉連綿釃流更湁潗
萬壑㘊霵鳴百川灌注入池容添紋縠林色浸淤浥
離畢月暫耿宿井星恒濕㶑灔湖光翻蹙咽海潮澁
霓旌尚高翔雲衣猶日緝水覆詎可收天漏誰能葺
馬牛三江混鴻濛九峯立嗟我來自東獨行阻虚邑
夢離思明兩筮坎成洊習誰假卜商蓋但戴杜甫笠
繽紛餘花落寂寞愁烏集窮巷長閉門高河近通汲
天地政氤氲雷風逓呼吸悽悽聽晨鳥濛濛睇宵熠
作乂徵時暘思文憂民粒鼃黽費灰洒魚蝦饒掇拾
廣室坐增悽匡牀聽生悒何由度日闋安能使家給
泥塗跲重繭梅潤侵什襲寒袍故戀綈瀾簡慵啓笈
顧嘆風雲滿寧使蛟龍縶短屐徒齒齒折巾空岌岌
俯仰觀宇宙坱圠迷原隰阻饑知不免寅亮豈所及
(不選當以此故今攺押汲字似較穩舊刻作高河近通楫楫字非韻錢宗伯)
濠梁驛
﨑嶇江北道復此渡淮水策馬向廣原蒼茫見帝里
葱葱綠樹陵欝欝紫雲起日炤城上樓寒鴉飛高埤
原野何蕭條曠望彌百里當時侯與王此地常纍纍
今惟負販人亭午倚虚市空然八尺軀短褐飢欲死
當時興王佐未遇亦如此
淮陰侯廟
吾如淮陰祠淸槐蔭朱戶當時長樂宫千載有餘怒
五年戰龍虎結束在肉爼努力赴功名功成良自苦
舟阻沽頭閘陸行二十餘里到沛縣
上沽下沽頭有如百里隔曲河見舟檣相去只咫尺
舍舟遵平途馬蹄生羽翮麥穗垂和風披拂盈廣陌
吾聞江北人終年饑無食吾來江北地每喜見秀麥
行行野樹合已到古沛驛漢帝遺原廟屋瓦殘靑碧
龍化巳千秋鷄犬如昨昔欲尋歌風處閭里亂遺跡
今人泗水上猶樹歌風石
南旺
嗟我南行舟日夜向南浮今日看汶水自此南北流
帝京忽巳遠落日生暮愁當年宋尚書廟貌崇千秋
丈夫苟逢時何必有大猷歎我學禹貢胸中羅九州
杖策空去來令人笑白頭嘗疑伯顏策毋乃非令謀
洪範天錫禹大道衍箕疇五行有汩陳三事乃不修
鯀隄日以興百川失其由不見徐房間黃河載高丘
沛縣
泗水抱城堙東去日潾潾豐沛至今存漢事已千春
嗟我亦何爲獨歎往來頻封侯不可期白日坐沉淪
每見沛父老旅行泗水濱雞犬如昨日此亦非昔民
空傳泗水亭井邑疑未眞城外綠楊柳高帘懸風塵
猶有賣酒家王媪幾世親高廟神靈在英雄却笑人
徐州同朱進士登子房山
入舟忽不樂呼侣登崇丘子房信高士祠處亦淸幽
俯視徐州城黃河映帶流靑山如環抱一髮懸孤州
河流日侵齧淼淼洞庭秋烏犬爭死人岡隴多髑髏
使者沉白馬守臣記黃樓歎我亦何爲空爾生百憂
生民隨大運孰能知其由覩此名邦舊懷古思悠悠
壹自徐偃王獨有靑山留劉項亦何在子房空運籌
但從赤松子不用待封侯
自徐州至吕梁述水勢大略
黃河漫徐方原野層波生萬人化爲魚凛然餘孤城
僅見沮洳間檐楹半頽傾日月照蛟室風波棲蜑氓
侵薄連羣山浩蕩烟霞明山迴時復圓盂盎涵光晶
忽然覩開豁天末翠黛橫此來頓覺異日在江湖行
吕梁遂安流泯泯無水聲狼牙沒深沉一夜走長鯨
三洪坐失險蛟龍不能爭乃知房村間尚未得瀉傾
如人有疾病腹堅中膨脝空役數萬人績用何年成
鯉魚山
鯉魚山頭日日落山紫赤遥見兩君子登岸問苦疾
此地饒粟麥乃以水蕩潏水留久不去三年已不食
今年雖下種濕土乾芽茁因指柳樹間此是吾家室
前月水漫時羣賊肆狂獝少弟獨騎危射死五六賊
長兄善長鎗力戰幸得釋因示刀箭痕十指尚凝血
問之此何由多是屯軍卒居民亦何敢爲此強驅率
始者軍掠民以後軍民一民聚軍勢孤民復還刧卒
鯉魚山前後遂爲賊巢窟徐沂兩兵司近日窮勦滅
軍賊選驍健叱呼隨主帥民賊就擒捕時或有奔逸
其中稍黠者通賄仍交密以此一月間頗亦見寧謐
二人旣别去予用深歎息披髮一童子其言亦能悉
民賊猶可矜本爲饑荒迫軍賊受犒賞乃以賊殺賊
吾行淮徐間每聞邳州卒荆楚多剽輕養亂非弘策
自劉家河將出海口風雨還天妃宫二首
到海忽雷雨高雲起崔巍紛披船幕濕錯落酒杯飛
波浪半天黑神龍助風威探遐方未極初意遂巳非
無緣覲海若稽首乞天妃願爲一日晴令我攬光輝
八月尚徂暑白露未爲霜雲物結蒸欝雨勢恣淋浪
江水競飛溢螭龍爭廻翔金樞浴大明此夜不可望
極目觀冥漲天際何微茫直恨非西風吹我到扶桑
自海虞還阻風夜泊明日途中有作
百里見靑山言旋諒非徐風波仍水宿龍蛇驚夜居
明發尤慘澹川途尚修紆水駛凌方約雲寒日未舒
彌亘多芳草寂歷少畋漁寒光冒明湖朔風轉高墟
舊事成往跡餘生惟讀書古人不可見歲莫安所如
淮上作
長淮餞落日圓光正如赭傾紅注流波殊景不可寫
淮水自西流黃河從北下併合向東行終年無停瀉
哀此千里客春至復已夏獨立空惆悵所與晤言寡
寶應縣阻風
夜泊淮陰城蚤向淮南路理棹逢西風猖狂恣號怒
淸河千里中東風日相悞祈此一日風終竟不可遇
蒼天豈有心莫可詰其故但看北去舟凌風如飛渡
翻爲去人快頓忘吾所務淼淼湖波深今日何可渡
壬戌南還作
自出皇都門淥水明可掬高風摶羊角飛沙旋霧縠
乘快得順流遡行又轉轆長河亘千里迴溪每九曲
時序値暮春光景信明淑市邑臨水折岸柳新雨沭
欲問北州故但以南期促同行近百艘晨夕相追逐
掛席鴈翅接轉棹魚尾續長聞夜集喧又見風排簇
所遇皆南金胡爲棄荆玉非有彈冠慶相呼入山麓
又
半月困漳衛今旦望鄒嶧景風時迎舟積水不盈尺
行路日淹留歸思愈急迫昔往冐飛雪今來見秀麥
藴抱無經綸徒旅空絡繹西苑方呈兔東郡亦雨鯽
番禺有假號建州乃充斥奈何唐堯朝不用賈生策
玄文故幽處巵䗶益潤澤天命苟無常人生寔多僻
去去勿復言牧豕在大澤
登濟城望城武
城武漢時縣乃在兗西南曾考昔爲令期年化方覃
性本愛瀟散候望苦不堪飛雪漬烏帽棄擲欲投簮
竟以末疾返不及一考淹時當孝皇日仁治正漸
涵我來登濟城落日已半含西望適相仍竚立獨悲
喑明經幾累世淪廢良可慙
淮陰舟中晩坐寫懷二十四韻
淸浦輕風渡赤日微雲遮昨問圯橋履今卽下邳街
淮酒市醽醁楚音雜琵琶二麥吐新穗百草敷繁葩
紛披盈廣陌離𬎼被平沙寂寂坐向晩悠悠思轉加
先皇昔在宥世道尚亨嘉朝廷制作盛公卿議禮譁
庶僚或登庸諸生多起家蹇拙遭時廢荏苒謝年華
不得寄一命空慙讀五車迨乎鴻羽漸幾將龍馭遐
暫有靑雲望奈何白髮髿黽勉小縣吏奔走大府衙
循已常黯黯看人方呀呀何地棲鸞鳳並處混龍蛇
世途行益畏吾生固有涯萬事巳如此一官豈足賖
行矣歸去來莫使微名汚平泉記草木寢丘任菑畬
補亡綴貍首考古注君牙期以餘日月方將㩜雲霞
自是性所適良非爲世誇苟無媿尼父或可俟侯芭
隆慶己巳赴京寓城西報國寺贈宇上人
慈宮崇象教搆此絕華炫深巖閟香火危峻瞰郊甸
欝欝蚪松枝低壓遶廣殿當年帝舅親削髮住兹院
說經老龍聽出手五獅現曾聞長老言天雨曼陀遍
吾識宇上人頭陀今突弁脩容冥法相妙悟在論讃
導我畫廊行指示西方變晨起供淸茗時共禪悅飯
我老欲歸去世事今已倦當結塵外緣山中儻相見
邢州敘述三首
壯歲成濩落末路藉先容所恨賤姓名蚤聞在諸公
旣奉大廷對觀政於司空得友天下士旦夕相過從
道窮孔孟奥文推遷固工說詩慕匡鼎草玄擬楊雄
通達如賈誼俊少踰終童守高稱汲直曲學陋孫弘
自以支離疏攘臂于其中一朝除書下淪落故鄣東
黽勉爲祿養折腰媿微躬
鄣東餘二載恪遵聖人經雅志存教化除嬈去煩刑
門闌弛走卒千人皆造庭分遣每日旰庭中無一人
沉冤出殊死無蓋盡羣生時有縱囚歸皆言賦役平
引納壯健兒誓之以丹靑萑苻多宿盜擒斬爲一淸
餘粮棲隴畝絶無犬吠驚維以哀煢獨不能畏高明
睚眦生怨恚&KR0579;甚鏌鎁兵風雨日飄搖拮据徒辛勤
涕泣西河守古道竟無成
爲令旣不卒稍遷佐邢州雖稱三輔近不異湘水投
過家葺先廬决意返田疇所以泣岐路進止不自由
亦復戀微祿俶裝戒行舟行行到齊魯園花開石榴
捨舟遵廣陸梨棗列道周始見栽苜蓿入郡問驊騮
維當撫彫瘵天馬不可求閭閻省徵召上下無怨尤
汝南多名士太守稱賢侯戴星理民政宣風達皇猷
郡務日稀簡吾得藉餘休閉門少將迎古書得校讐
自能容吏隱退食每優游但負平生志莫分聖世憂
竚待河冰泮稅駕歸林丘
瓊州張子的與余同年俱爲縣令江南子的自
建德攺當塗今入覲又攺榮縣一歲中三易縣
居京師旅寓相近以詩爲别
嶺表生異人始興最開先余公亦掘起屹屹天聖間
聖代丘文莊富學邁昔賢憶余童丱時嘗聽家君言
吾郡有桑生恃才頗輕儇公見卽識之進奬席每前
夫人出佩玉珍饌羅綺筵當時吐哺風與古能比肩
公文根理要不肯事纖妍奈何浮薄子輒爾論議喧
子的來公鄉年往志愈堅共余曲江宴面帶鯨海顏
問公石屋在世業存遺編君今爲縣吏宦轍如郵傳
廟堂亦無意何以不少憐使君自天來萬里往復旋
君才豈不辦古道多屯邅嘆息時所尚爲廢循吏篇
詠史
昔在齊威王選人以治氓惟彼阿大夫籍籍日有聲
唯此卽墨宰小人共讒傾是非並顚倒四境交侵兵
安得召左右阿黨盡爲烹昔在楚莊王三年不聽政
膝上置美女飲酒不曾醒有鳥止於阜不蜚亦不鳴
安得任伍舉一朝霸名成昔在帝武丁三年不出令
恭默以思道殷國未能寧安得夢聖人求之傅岩形
奉託俞宜黃訪求危太朴集并屬蔣蕭二同年
及長城吳博士
昔年宋學士嘗稱太朴文獨力撑頽宇淸響薄高雲
余少略見之諷誦每忻忻淡然玄酒味曾不涉世芬
如欲復大雅斯人眞可羣苟非知音賞宋公安肯云
嗟乎輕薄子狂吠方狺狺惜哉簡袠亡家簏少所蘊
徒爲嘗一臠盈鼎未有分四賢宦遊地博達多前聞
爲我一咨訪庶以慰拳勤
奉酬馮太守行視西山關隘次宋庄見棄田有
作
雲代搏胡兵千里羽書亟戒鄰畏明牧循山轉危躓
通谷數行週在所皆行至獫狁雖匪茹中國亦有備
所悲雲漢詩餘黎靡孑遺今歲洪水割懷襄頗不異
巨浪落高崖排蹙萬石墜周原昔膴膴一朝化磧地
野老向天哭前古所未記迢迢孤嶺絶習習陰風吹
月明淸霜白虚舘不成寐何計䘏疲氓賦詩以言志
往往展卷讀紙上見殘淚昔聞舂陵行今人豈軒輕
余亦忝祿食空爾徒歎媿
送袁太守之興都
靑陽降江水萬靈朝漢東先皇昔南狩樂飲慶善
宮父老拜賜復歌兒如沛中忽忽二十載百姓號胡
弓奈何長陵令猶告杼柚空袁侯忠孝姿爲吏稱明
公當宁選良牧璽書特褒崇行爲解苛嬈愷悌揚仁
風千年護陵寢遠與豐鎬同
贈孫太倉
君侯粤中產羽林忠孝門曾爲三輔吏遺愛至今存
昨歲來守州芳名益騰鶱自從海水飛蠻舟翳朝暾
吳會日創殘江海多軍屯大兵仍凶年凋瘵不可論
君侯勤撫字百里載仁恩自古設官職事事有本原
所以置守令無非惠元元兹任良匪輕天子之選
掄何以不奉天斬伐蹶其根粲粲元道州名與南岳
尊追呼尚不忍千載聞此言哀哉誅求盡慟哭滿江
村作詩代民謠庶以達周爰
讀佛書
天竺降靈聖利益其在此雪山眞苦行九惱尚纏已
非徒食馬麥空鉢良可恥紛紛旃荼女謗論或未已
不知手指中猶出五獅子
書王氏墓碣寄子敬澱山湖上
少小慕節義溝壑誠所安櫽括遊燕都侯王不可干
甘從渭濱叟垂老尚投竿于世無一能性頗好詞翰
王子欽姊節興言涕汍瀾兩髦尚如見廿年骨已寒
丐余書貞石庶幾垂不刊吾書復自讀亦能淸肺肝
一掃齊梁習諒可追孟韓
素庵詩
唯易有太素太素質之始白賁垂皇象彤車資帝理
大饗尚玄尊大路素幬爾伊尹言素王後代滋文軌
素冠時所庶素衣時所喜素鞸心藴結素絲國風美
五入爲五色以是悲墨子素功日以飾素封日以侈
素位日以逾素質日以毁素悃日以詐素道日以靡
素飡日以濫素節日以委素書日以&KR0579;素問人日死
流俗相糾錯紛紛競齊紫莊子膠朱目周鼎攦垂指
捄僿莫如忠世變詎能止東海揚素波中林潛素士
吾其甘素飯自可崇素履素抱何足言素心但如此
因愛素庵人作詩揚素旨
淸夢軒詩次孺允韻
王生思妙道獨居自相羊乃以淸夢語揭之在幽房
處世寔大夢于夢差爲長擾擾無時淸眞精且淪亡
孰能寡嗜欲引之大覺鄉魯侯一何愚欲往憂無梁
太淸日淵澄中有生者忙吾聞接輿言斯豈大無當
古之得道者夏能造冰凉西方有聖人淸淨聞身香
飛龍遊上天至冬乃伏藏誰知疑黃泉可以登大皇
淸夢軒詩再次孺允韻
汗漫恣容與寥廓任徜徉小搆非廣厦幽棲獲便房
圖書委魚蠧庭砌雜蘭芳境寂羣動息神怡獨寐長
栩栩意象適蘧蘧物化忘於此觀世俗迫隘非吾鄉
玉璽謬通漢金甌會圯梁竊帶固云擾銜髮亦以忙
瞡瞡容自嵬喋喋冠何當恍如乘靉靆泠然御淸凉
鈞天聆廣樂玄都聞妙香繆昔騁駿往簡後書史藏
終慚在三季未可儗九皇(則前首疑缺二句據此首乃十三韻)
山茶
山茶孕竒質綠葉凝深濃往往開紅花偏在白雪中
雖具富貴姿而非妖冶容歲寒無後凋亦自當春風
吾將定花品以此擬三公梅君特素潔廼與夷叔同
東房夾竹桃花
奇卉來異境粲粲敷紅英芳姿受命獨奚假桃竹名
昔來此花前時聞步屧聲今日花自好兹人已遠行
無與共幽賞長年鎻空庭昨來一啓戶嘆息淚縱橫
火魚
水畜非昔種火魚自新肈僅以數寸奇忽見五色皦
勺水停淵澄方池恣廻繞春雨生綠萍秋風夢紅蓼
眞於盆盎中獨覺江湖淼每看銀鬛起時覩寶尾掉
濡沫蹄涔寬呑舟㘭堂小少年共咄叱窮日相戲嬲
飼蟲疲僰童汲泉困王媪海上家盡然吳中時倣傚
誰思聞鶴唳直比豢龍擾此物多變幻爲狀異昏曉
鮮妍駭羽化憔悴悵色皫物理呈怪象天宇信奔鳥
何者爲妖祥何者爲吉兆天子今萬年皇圖日綿
紹滄海竟淸晏小寇悉刳剿周山進白鹿霜毛何皎
皎會當長此魚貢之躍靈沼
鍾山行二首
鍾山雲氣何蒼蒼長江萬里來湯湯龍蟠虎踞宅帝
王鑿山斷嶺自秦皇孫吳司馬六代至南唐神臯帝
輦爭輝煌餘分紫色那可當偏安假息眞徬徨宋金
之季元兵強腥風六合雲日黃百年理極胡運亡天
命眞人靖八荒手持尺劒旋天網一洗乾坤混萬方
考卜定鼎開百皇鍾山雲氣何蒼蒼
鍾山雲氣何蒼蒼中有殿閣琉璃閃爍黃金黃蒼松
老栢馳道旁朱紅交午岐路當貔貅百萬晝伏藏日
色澹照官衙墻北風蕭蕭吹日光白頭老人涕泣爲
指點東是長陵西未央
鄆州行寄友人
去年河溢徐房間至今填閼之土高屋顚齊魯千里
何蕭然流冗紛紛滿道邊牽挽小車載家具穴地野
燒留處處丈夫好女乞丏不羞恥五歲小兒皆能閑
跪起賣男賣女休論錢同牀之愛忍棄捐相携送至
古河邊回身號哭向靑天原田一望如落鴉環坐蹣
跚掘草芽草芽掘盡樹頭髠歸家食人如食豚今年
不雨已四月二麥無種官儲竭近聞沂泗多嘯聚鄆
州太守坐調兵食愁無措烏鴉羣飛啄入腦生者猶
恨死不早自古天下之亂多在山東况今中扼二京
控引江淮委輸灌注于其中王會所圖禹貢所供三
吳百粤四海之會同若人咽喉不可以一息而不通
使君宣力佐天子憂民痌深謀遠慮宜一知其所終
無令竹帛專美前人功
談侍郞歌
侍郞妙筆世莫如侍郞恩賜常滿車玄天壇上泥金
字大道殿中漱玉書朝入直廬衣獅子暮歸邸第著
飛魚近承詔旨許馳驛樓船畫舫還故閭咲吾文章
空磊落垂老無成跨蹇驢
黃樓行
五日彭城去住舟狂風吹雪不肯收推來冰凌大如
屋舟人夜半呼不休老夫擁衾只匡坐雪中日日看
黃樓東坡先生不在世令人輕我東家丘
二石歌
太湖波翻江海連二石飛來墮我前大者恢詭作蠻
舞高者翛翛特淸楚憶昔秦公闢西圃巖崿爭來獻
庭戸悠然日與西山伍大賢名蹟成往古我見拜之
禮亦可近者尚書稱豪武致石如此頗可數初如大
旗絶漠起睨視嶷然又若九皇聖人鶉居鳥行衣垂
羽獨立崆峒之野觀天宇雲將鴻蒙不得語自我有
此日婆娑無酒且能發高歌屬當遠行奈若何遲回
尚得一月多來觀莫厭數百過嗟我安能龍食淸垂
老疲役違吾情
趙州石橋歌
余同年友蔡鳴陽守趙州爲余言石橋之奇以圖
經見示余數往來京師恨不過此因蔡侯之言而
爲作歌
六王爭鬭趙更驕壯哉武靈尤雄梟嘗遊大陵感竒
夢天錫神女有孟姚改服騎射致其兵拓境千里功
何高北地方從代犬通嵬嵬靈壽起岧嶤一日沙丘
變叵測空憶前夢花如嬌後來趙遷入函谷李牧誅
死廉頗逃此來趙地更百變悠悠千載歲月遥至今
誰言鄗事醜獨有河薄洛水流迢迢問之趙人懵不
知共誇洨河大石橋此橋之建眞竒獝神師斵成班
爾屈蛟龍若伸勢敵虹扶拔欲動光搖日天下萬里
九衢通地平如掌長河失仙人張公倒騎驢蹄涔印
石宛然出趙州太守政絶殊得以餘閒綴圖書嗚呼
太守之名遠與此橋俱
表兄澱山大參以自在居士墨竹俾予題詩
奉常余之外高祖儒雅風流絶近古少年侍直承明
廬重瞳屢回加慰拊玉堂無事只寫竹影落縑緗生
風雨翠葉蒼筠滿人間凌海越嶂爭購取吾家寶藏
三大軸其一今在尚書府二幅翻飛入島夷神物化
去不可覩吾兄安得此尺素千緡不吝讐海賈盛夏
張之紫薇省凉氣歘忽週堂廡劃然北壁開戸牖雨
勢欲滴風披舞此時静坐亦何有滿眼不復見塵土
湘妃帝子對之泣藐姑神人誰與伍吾兄好畫識畫
意余方潦倒困蓬戸墨竹昔稱李夫人湖州孟端皆
堪譜高人自有千載名世上兒子何足數作詩題竹
非爲竹俯仰自覺吾心苦東坡先生豈浪語知我之
兄惟老可
文湖州東坡之從表兄也與東坡最爲知己坡有
子期之比坡詩云老可能爲竹寫眞
十八學士歌
十八學士誰比方爭如瑚璉登明堂立本丹靑褚亮
贊至今遺事猶焜煌有隋之季天壤坼英雄草昧皆
侯王眞人揮霍静區宇遂偃干戈興文章天策弘開
盛儒雅羣髦會萃皆才良丈夫逢時能自見智謀藝
術皆雄長惜哉嘉猷亦未遠風流猶自沿齊梁吾讀
成周卷阿詩吉士藹藹如鳳皇能以六典致太平遠
追二帝軼夏商唐初得士宜比迹胡爲致治非成康
中間豈無河汾徒晻遏師門竟不揚吁嗟房杜巳如
此何恨薛生先蚤亡
題異獸圖
昔年曾讀山海經所稱怪獸多異名仲尼刪書述禹
貢九州無過萬里程搏木靑羌何以至伯益所疏疑
非眞西旅底貢召公懼作書訓戒尤諄諄周史獨著
王會篇睢盱百怪來殊庭載筆或是誇卓犖傳久孰
辨僞與誠雖然宇宙亦何盡環海之外皆生人陰陽
變幻靡不有異物非異亦非神曾聞漢朝進扶拔唐
時方貢來東旌壹角馬尾出絶壁綠毛忽向人間行
近代所聞非孟浪往往史牒皆有徵今之畫者何所
似毋廼誕漫不足評攷古圖記豈必合任情意造皆
成形畫狐似可作九尾赤首圜題隨丹靑嗚呼孰謂
解衣盤礴稱良史不識騶牙與麟趾
甫里天隨寺
偶過白蓮院爲尋綠鴨池僧開蟲罥戶人到鳥驚枝
斜日半庭雨淸風數卷詩空門住遺像千載爾爲思
恨詩二首
淸輝比秋月遊魂散朝霞首丘言猶在易簀意何嗟
平生丈夫志寄死宮人斜曾參爲原母杜氏豈無家
又
悞落靑烏計眞成黃鳥哀隋珠彈燕雀寶劒失風雷
文武今宵盡乾坤此日頽吾方從汝去安事制麻衰
寓漕湖錢氏錢本吳越王裔聚族于此地名錢
港
錢港湖鄉杳名家古木栽微茫諸水滙飄泊一船來
問遺交情厚流連笑口開因看吳越譜世事使人哀
馳驛
密殿朱衣客圓牌金字符恩光留日月歌吹渺江湖
百館牙盤饋千夫錦䌫呼何如乘一葉來往似飛鳬
甲寅十月紀事
滄海洪波蹙蠻夷竟歲屯羽書交郡國烽火接吳門
雲結殘兵氣潮添戰血痕因歌祈父什流淚不堪論
其二
經過兵燹後焦土遍江村滿道豺狼跡誰家鷄犬存
寒風吹白日鬼火亂黃昏何自征科吏猶然復到門
乙卯冬留别安亭諸友
黽勉復行役殷勤感故知悠悠寒水上獵獵朔風吹
彈雀人多笑屠龍世久嗤往來誠數數公等得無疑
姜御史年九十六
柱後千寮竦林間百歲將同官皆不在異世巳如忘
猶辨蠅書細能令鳩杖光洪崖今可見未必有丹方
郭都綂戍劉家河因讌次壁間韻
將軍此日建雙旄袄䘲今年漸欲銷東海自然仍地
險南夷非復似天驕龍旗春動旋風汛虎壘秋淸枕
夜潮卽見功成報明主海王繫頸盡來朝
西苑觀刈麥
御苑淸風正麥秋金輿晩出事宸遊兩岐凝露垂黃
茂萬斛連雲際綠疇先爲祈年多瑞雪節來甘雨應
玄脩豐穰美報非無事粒粒曾關聖主憂
送上卿顧東白先生致政還鄉次張奉常韻
詔使讙傳枉聘車漢庭忠厚似相如爭稱在事能數
馬莫挽辭官返釣魚疏傅田疇多舊業陸生裝槖有
新書故人獨媿馮中尉白首爲郞尚珮琚
繚絲燈次李西涯楊邃菴二先生韻二首
聖朝威德務懷柔萬里滇南比内州卭竹多年通市
易寶燈今日盛傳流僰人技巧新曾見織女功庸久
未酬却憶當年李學士玉堂詩酒坐淹留
燈火長安照夜紅豐年樂事萬方同四夷離韎歸鞮
鞻南海珠璣屬婦功綺縠淸英呈妙像空方纖麗見
精工泰陵内直諸元老都在春風湛露中
賞荷次韻
碧池淸泚漾天香滿眼芙蓉似水鄉映日新粧爭綽
約迎風小舞稱淸狂須酬佳客千杯綠無奈明時兩
鬢蒼向晩乘凉各歸去一天明月浸滄浪
疊前韻
紅衣撩亂水泉香醉眼驚看非此鄉滿目烟霞生物
色無情魚鳥任猖狂翠盤琛麗流明月寶蓋攅羅迥
昊蒼更見一枝然水底天教神女浴滄浪
鄭家口夜泊次俞宜黃韻因懷昔年計偕諸公
飛沙竟日少光輝浪急風高月色微爲憶含桃催物
候尚淹行李未春歸吳歌獨自彈長鋏楚製堪憐著
短衣來往常經鄭家口當時同伴共來稀
小屯
小屯不知名土屋十數家少婦時出汲黃沙沒弓鞋
淸明濟上
瀛州三月雪中行千里寒風到濟寧道上女郞斜插
柳始知今日是淸明
題周冕贈任别駕卷
成山斜轉黑洋通南北神京一望中天錫任矦爲保
障長城隱隱接遼東
江南列郡盡乘城藏穴何人肯出兵惟有使君躬擐
甲劉家港口看潮生
東倉白晝静城闉烟火連天豺虎嗔忽駕廻潮趨海
道傳呼盡避瘦官人
血戰鯨波日奏膚東南處處望來蘇畫工不解憂勤
意却作南溟全勝圖
行衛河中
風雨霏微送客舟天涯魂夢日悠悠可憐雙淚空零
落却付漳河向北流
初發白河
白河流水日湯湯直到天津接海洋我欲乘舟從此
去明朝便擬到家鄉
胡風刮地起黃沙三月長安不見花却憶故鄉風景
好櫻桃初熟正還家
過興濟
河水迢迢去路賖春風不住捉飛花行人共說前朝
事指點當時戚畹家
李廉甫憲副書齋小酌
靑燈夜雨十年前今日書齋各黯然不是故人無舊
話凄凉只說楚江邊
自天津來至此已過一月去闕日遠愴然有作
漳水悠悠向北流征人日夜駕南州行來忽盡三千
里又下揚州望越州
隆慶二年朝京師南還與宣平俞宜黃武進陸
太學同舟贈絶句一首
褰幃初識龔黃面傾蓋尋參李郭舟去路不知春欲
暮桃花飛盡過揚州
又贈陸太學
羨君家在下蒲居百里靑山入具區自種湖田供伏
臘萬竿修竹滿牀書
贈俞公子
蓬門端坐獨危然偉器如君最少年他日可能忘父
友莫因下拜嗛文淵
送同年查都諫山西行省
忽換朱衣拜早衙諫垣初出鎮郇瑕思君昨日鳴珂
地鳷鵲雲邊起暮鴉
送友人讀書玄墓山己亥庚子余嘗讀書于此
鄧尉山前古佛宮湖波萬頃貯羣峯欲尋老子當年
處五杏參天寶殿東
檀溪跳澗
滹沱曾啓中興功脩武先逃隆凖公三百餘年炎燼
熄猶延廟祏寄蠶叢
宋康王乘龍渡河
大漠風悲靑蓋遥七陵烟雨暮蕭條康王若得眞龍
馭肯向錢塘問海潮
文淵閣四景圖
晝日承明獨静居怡情閒把畫圖披坐看四序璿璣
轉並是風調雨順時
題二魚圖
江東四月貢鮮鰣正是含桃薦廟時聖主遥知來
建業孝陵南望起遐思
蓬萊海水千丈起何年得道乘飛鯉不如扁舟向五
湖欲學養魚尋范蠡
偶成四絶
一自當年謝合歡不堪常見月團圞于今生事如秋
水惟有芙蓉花好餐(芙蓉花)
未信昌黎能送窮但看登極是稯稯六韜金版知何
用不及鄉鄰賣菜翁(稯紛紛也語出莊子鄉鄰按極屋棟也稯)
西窗睡覺日方曛坐見青山起暮雲賸得少年狂易
在向人猶自說劉殷(乞貸)
推山調達自相加滿眼婆提與夜叉爲愛如來深法
坐飛來箭鏃是蓮花(忤逆)
高郵湖爲斷纜所擊幾至失明
湖水悠悠送客征無端飄瓦致虚驚天留雙眼非無
意應爲丘明史未成
光福山
十載重來古寺中布衣猶似昔年逢山僧却記吾名
姓不擊闍黎飯後鐘
海上紀事十四首
自是吳分有歲災連年杼軸已堪哀獨饒此地無戎
馬又見椰帆海上來
二百年來只養兵不教一騎出圍城民兵殺盡州官
走又下民間點壯丁
海上腥膻不可聞東郊殺氣日氤氲使君自有金湯
固忍使吾民餌賊軍
避難家家盡買舟欲留團聚保鄉州淮陰市井輕韓
信舉手揶揄笑未休
大盜睢盱滿國中伊川久已化爲戎生民膏血供豺
虎莫怪夷兵燒海紅
文武衣冠盛府中輕身殺賊有任公誰人不是黃金
注獨控靑騧滬瀆東
任公血戰一生餘蓮碧花橋村塢虚義士劉平能代
死吳門今不數專諸
上海倉皇便棄軍白龍魚服走紛紛崑山城上爭相
問舉首呈身稱使君
牛遭鋒鏑半逃生一處烽烟處處驚聽得民間猶笑
語催科且喜一時停
新城斗絶枕東危甲士千人足指麾壁外波濤空日
月城頭忽竪海王旗
海島蠻夷亦愛琛使君何苦遁逃深逢倭自有全身
策消得牀頭一萬金
海潮新染血流霞白日啾啾萬鬼嗟官司却恐君王
怒勘報瘡痍四十家
海水茫茫到日東敵來恍惚去無蹤寶山新見天兵
下百萬貔貅屬總戎
江南今日召倭奴從此吳民未得蘇君王自是眞堯
舜莫說山東盜已無
頌任公四首
黃梅風雨自年年今日沙頭浪拍天最是使君多大
略笑看東海欲投鞭
小醜猖狂捍禦勞跳梁時復似猿猱賀蘭擁衆尤堪
恨李廣無軍也自逃
落日孤城戰尚賖遥瞻楚幕有棲鴉將軍眞肯分甘
苦士卒何人敢戀家
輕裝白袷日提兵萬死寧能顧一生童子皆知任别
駕巋然海上作金城
隆慶元年上幸太學賜六館諸生寶鈔陸啓明
與賜見分數楮
萬乘臨雍拜素王親頒寶楮徧膠黌自憐不與橋門
外隔歲來分鄰女光
寄胡秀才
祗爲文章運數屯憐君今日暫沉淪夷吾定自逢知
己唐舉終非錯相人
冰崖草堂賦
倚玉山之孤峙兮前婁水之迂縈占愷爽於邑中兮
雄面勢於山陽有默齋之主人兮搆冰崖之草堂旣
命名之特異兮訊斯義其誰當惟兹山之秀麗兮日
悠然其可望覽雲物之生態兮忽朝暮之無常奚所
夏暑冬寒兮歷四時而凝霜知主人之遠志兮托幽
遐以自將少負竒以抗節兮抱終天於蠻荒泣蒼梧
之不返兮踰五嶺以徬徨卒煢煢以自遂兮廓天路
之翺翔執法度以匡主兮志不毁乎直方逭鈇鉞之
嚴誅兮卽遠竄乎夜郞旋蒙恩以内徙兮賴天王之
聖明秉外臺之憲節兮赫金紫之輝煌一朝去此而
不顧兮飄然來卽乎故鄉嗟夫食肉之多鄙兮人皆
以衣錦爲榮終紛競以火馳兮日炎炎其無央似夸
父之逐日兮孰知暍而慕夫淸凉吾覽斯堂之名兮
洒然如御夫北風之追范蠡於五湖兮見伯夷於
首陽佩明月之寶璐兮然猶思乎褐裳厭鼎臑之盈
望兮志不去乎糟糠開北牖以仰視兮丹崖翠壁凛
然冰壑之英恍乎雪山之陽兮冽冽乎冬氣之長朝
受命而夕飲冰兮吾嘗聞此語於蒙莊嘉君子之德
音兮誌志節之彌強爰作賦以頌禱兮祈壽考之無
疆
嘉靖乙卯九月朔爲憲副默齋六十之誕辰予旣
爲文以贈而南雲與先生爲布衣交復求予作此
賦亦以見先生篤於故舊能令南雲睠睠如此云
震川先生别集卷之十吳門後學張艾訂
