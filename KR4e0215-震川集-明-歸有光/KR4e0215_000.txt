凡例五則
一選定此集舊嘗三刻復古堂本止分上下卷不
備可知崑山本文三百五十餘篇常熟本篇數略
少而崑刻所無者殆半未刻藏本又二百餘首錢
牧齋先生嘗合巳刻未刻諸本總選得五百九十
餘首而尺牘古今詩在外合計四十卷今大率從
其選本但未刻中之不收者巳刻中之被汰者(莊)
其爲尚有遣珠又自以已意增入十有餘首今自
尺牘二卷詩一卷之外總計文六百有五首悉付
諸梓人其外二百餘首則依錢宗伯名爲餘集而
藏于家
一編次錢宗伯所編集三十卷首經解末書又别
集十卷首制辭末論策今大槩因之獨以爲古人
文集書多在前不當置之末卷今移置書三卷于
贈送序之前而以祭文爲末卷又論策據蘇文忠
集編在策問之前今移置于别集之首策問次之
文選諸書詩在文前今以府君所專攻者文也詩
不過餘興及之篇章亦不多故從柳子厚集之例
以詩居末
一正誤他書刻本之誤不過字畫略差或偶脫一
二字耳惟此書舊刻之誤不可勝舉約有四端有
因聲音近似者有因草稿糢糊者有因葉數顚倒
者有因妄加刪攺者如尚書徐晞之爲熙少傅夏
言之爲賢儒者錢德洪之爲宏此因聲音近似而
誤者也如富貴淫佚隕命亡國本漢書成語乃倒
置錯出以致上下不屬文義難通此因草稿糢糊
而誤者也至水利策一篇遂顚倒四百餘字向來
選家坊本皆襲舛而不覺此因板心數目顚倒而
誤者也凡此皆因失於較訂以致傳寫之訛至於
妄加删攺爲尤甚焉崑山本則以從祖之好自用
凡篇首作文之由往往刪去篇中遂無照應而擅
攺者尤多常熟本則以宗人之少讀書凡用經史
彼所不曉者非刪則攺今皆據家藏抄本正之其
抄本亦誤者則考古書據文義以正之較勘數四
頗爲精詳間有疑者闕之訛謬旣正似可不言但
以舊刻行世巳久恐觀者見其參差反致疑於新
刻不得不明言其故非敢暴前人之短也
一刪重隆慶元年浙江鄉試時府君任長興方踰
年以資淺故不得爲同考試官僅入外簾然夙負
高望主考推重五策問俱委作并屬作對策後遂
刻爲程策惟第五道主考頗加刪攺府君與門人
尺牘以爲竄入鄙語故今集中對策止存前四道
崑山舊本因止刻策問故首載前四策問今旣并
對策俱刻不必又重見故去之又吴純甫行狀墓
表二首大略皆同今存行狀而廢墓表西王母圖
序二首大同小異今存前作而廢後作送周御史
序一作頌而略攺今存序而廢頌若題同而文絕
不同截然爲二首者如送王子敬之任序之類則
兩存之
一履歷凡古人文集必載本傳以見其人之生平
府君之學術文章宜入儒林文苑以未有國史缺
於無徵今但取前輩諸公誌銘墓表行狀傳贊序
䟦凡有關於府君之文集者附錄一卷於後庶幾
讀府君之文者開卷而如見其人云
曾孫莊識
謹按恆軒先叔父府君所作凡例屢經竄攺而未
有所定(玠)於刻工處見抄本凡八則而中多可商
思欲刪逸之而未敢也會往虞山謁從叔孝儀孝
儀叔出先叔凡例一冊內止五則云得之於錢子
繡林蓋錢子於黃洲董夫子署中携歸此爲先叔
最後攺本無疑而家中特遺其稿因大喜過望亟
以付諸梓集中選定編次之法大約因錢宗伯而
不無稍異今繫先叔凡例於後而仍存錢宗伯凡
例於前庶幾不沒其實且令世之君子有所考焉
康熙乙卯孟春望後一日玄孫玠謹識
重刻震川先生全集序
震川先生文集流傳海内百
有餘年識文藝者皆知珍藏
之先大夫舊藏兩集一集二
十卷一集三十二卷寇變失
去余從陳百史相君見其所
點閱二十卷博爲搜求二集
復存余架上矣二十卷者乃
先生從弟道傳所刻三十二
卷先生之嗣君子祜子寧所
刻也有無參互或疑有雜譌
于其間且聞于錢牧齋宗伯
云先生遺文尚多余曩與其
裔孫雪菴同事禮部雪菴以
重刻道傳集相貽旣而余年
友刑部公裔興之子孝儀公
車來都下惠以裔興新刻之
集覽其䟦語乃偕先生孫文
休與其子元公編輯爲牧齋
先生所次第正集三十卷别
集十卷餘集存之家墪而是
集仍止二十卷或尚未盡刻
未可謂全集也余夙向往先
生之文今老矣雖不能讀竊
思得覽其大全間與汪戸部
苕文計孝廉甫草論及而惄
如也亡何董黃洲正位令崑
山乃屬其訪求先生遺文于
元公徧彙諸刻勒成全集亦
官其地者所應爲不獨爲藝
林美譚黃洲唯唯而别嗟乎
先生之文自殁時卽流傳至
今王文肅公稱引于當年錢
牧齋吳梅村諸前輩昌明于
後非若昌黎之文歷久遠遇
永叔而始顯也矧先生賢子
孫比肩接踵咸能褎輯遺文
傳之遐邇因歎海內文人如
晉江王遵巖平凉趙浚谷皆
有遺集晉江之集尚有存者
平凉則未之㮣見頻與宦其
地者言之平凉則馬學使之
駛先獲我心爲之修輯晉江
雖再屬衡文使者尚未見有
馬君其人也夫士大夫宦遊
所至誠訪前賢之遺文不致
散亡磨滅有如所謂草木榮
華之飄風鳥獸好音之過耳
者亦華國之瑞事也黃洲乃
能識余言從元公謀集巳刻
未刻合牧齋定本彙爲四十
卷而一時士大夫宦其地者
間助剞劂之資遂居然爲先
生全書黃洲之志行殆非俗
吏也巳是則可感也元公寓
書命序于余先生之文照耀
今古何待于序况余豈能序
先生之文者哉聊述與黃洲
之語以復元公元公其有以
諒余矣
康熙癸丑仲夏
宛平王崇簡題
歸震川先生全集序
古來文章家代不乏人要必以
卓肰絕出能轉移風氣爲上唐
之中葉稱韓子而與韓子同時
者有柳子厚李習之宋時稱歐
陽子而先歐陽爲古文者有穆
伯長尹師魯輩然言起八代之
衰者必日昌黎變楊劉之習者
必曰廬陵則以其學之深力之
大也明三百年文章之派不一
嘉靖中有唐荆川王遵岩歸震
川三先生起而振之而論者又
必以震川爲最豈非以其學之
深力之大歟余自少知誦法震
川先生之制舉業長而得讀其
古文辭信乎卓然絕出能轉移
風氣者也自承乏崑山敬哉王
夫子以重梓先生集爲囑會從
先生之曾孫莊元公氏得其未
刻遺集簿書之暇時一披覽殆
所謂縣圃積玉無非夜光殊惜
舊刻之多遺珠也元公因出錢
宗伯選本彙稡已刻未刻總計
四十卷欲授之梓人而貧無力
謀之于余余遂首捐俸爲刻數
卷同寅吳無錫伯成趙嘉定雪
&KR0792;及遠近士大夫聞風繼之協
助成事元公又以舊刻多烏焉
魚魯之訛勘訂累年悉巳是正
較之舊本頓爾攺觀誠快事也
余讀先生之易圖論洪範傳知
其經學深邃于馬政志三途並
用諸議知其世務通達而濬吳
淞江三吳水利諸書今方行其
說殆東南數百年之利至其自
述令長興時以德化民又漢代
之循良也今
國家偃武修文廣厲士子以通
經學古而科目之士亦將學而
後入政則是集行世其亦昌明
文運造就人才之一助乎元公
以序見屬末學何能贊一辭顧
以風仰先生旣欣覩全集之流
播海内加惠後學而元公亦工
詩古文能世其家學又喜先生
之有後也故不辭而爲之書
康熙癸丑仲春文林郎知崑山
縣事上谷後學董正位題
重刻震川先生全集序
歸子元恭刻其曾大父太僕
公集未就若干卷而卒余偕
諸君子及其從子安蜀續成
之計四十卷初太僕集一刻
於吾崑山一刻於常熟二本
不無異同亦多紕繆元恭懼
久而失傳也乃取家藏抄本
與錢宗伯較讐次第之編定
四十卷然後訛者以訂缺者
以完好古者得以取正焉太
僕之文宗伯論之詳矣然宗
伯惡夫裨販剽賊掇拾塗澤
之流而余獨謂夫文章之逓
變非一世之積也宋之推經
術者惟曾南豐氏然以較於
程朱之旨不侔矣南渡後諸
儒之說盛行於是學者莫不
擬之而後言隨其所見之分
量淺深大小以發之於文則
莫不有所合自南宋歷元以
及於明之初年其所稱大儒
之文皆是也然至其風格薾
萎益頽而爲老生學究之習
若是者雖大儒不免也負才
者思有以易之而不得其說
則不難一切抺摋理學之緒
言反而求之秦漢以上虛氣
浮響雜然並作至欲遠駕於
古之作者夫天下豈有離理
而可以爲文者哉故文之病
而幾至於亡者亦相習而相
矯以然也太僕少得傳於魏
莊渠先生之門授經安亭之
上其言深以時之講道標榜
者爲非至所論文則獨推太
史公爲不可及嘗自謂得其
神於二千餘年之上而與世
之摹擬形似者異趨故余謂
文至太僕始稱復古非太僕
而言文者明中葉之病於剽
竊者也由明初以溯之宋元
以前之文其不爲剽竊而猶
未盡乎文之極致者時代壓
之風格薾萎者是也欲知太
僕之文必合前後作者而觀
之則文章之變盡此矣太僕
久困公車屏居絕跡淹綜百
代始成一家之言其曾孫元
恭負盛才旣窮且老日抱其
遺書而號于同人醵金而刻
之垂竣身没不見其成此予
之歎夫文之難如此其傳之
難又如此後之讀者宜如何
其愛惜之也
康熙十四年乙卯春三月同
里後學徐乾學謹序
新刊震川先生文集序
往余篤好震川先生之文與先生之孫昌世訪求遺集
參讀是正始有成編昌世子莊遊於吾門謂余少知其
先學摳衣咨請歲必再三至旣而與其從叔比部君謀
重鋟先生全集而比部君以讎勘之役屬余余老而歸
佛舊學蕪廢輟禪誦之功紬繹累日條次其篇目洮汰
其繁芿排纘整齊都爲一集旣輟簡喟然而嘆日余服
膺先生之書不爲不專且久喪亂廢業忽忽又二十年
乃今始旋其面目曠然知先生所以爲文之宗要豈不
幸哉先生鑽研六經含茹雒閩之學而追遡其元本謂
秦文巳後儒者專門名家確有指授古聖賢之藴奥未
必久晦於漢唐而乍闢於有宋儒林道學分爲兩科儒
林未可以蓋道學新安未可以蓋金谿永嘉而姚江亦
未可以蓋新安眞知獨信側出於千載之下而末嘗標
榜爲名高也少年應舉筆放墨飽一洗熟爛人驚其頡
頏眉山不知其汪洋跌蕩得之莊周者爲多壯而其學
大成每爲文章一以古人爲繩尺蓋桺子厚之論所謂
旁推交通以爲之文者其他可知也參之孟荀以畼其
支參之穀梁以厲其氣參之太史以著其潔其畼也其
厲也其潔也學者舉不能知而先生獨深知而自得之
鈎摘蒐獮與古人參會於毫芒杪忽之間旋觀裨販剽
賊掇拾塗澤之流如秦越人診病洞見藏府之&KR3846;結辭
而闢之劈肌中理無所遯隱以毷氉舉子羈窮單隻提
三錢雞毛筆當熏灼四戰之衝馴至霜降水落草枯蘼
萎而其爲之渠帥者卒以吁嗟歎伏而自悔其降心之
不蚤嗚呼此豈徒然也哉先生以幾庶體貳之才好學
深思跋邪觝僞刊削&KR1727;敗障斯文之末流輇材小生謏
聞目學易其文從字順妄謂可以幾及家龍門而戶昌
黎其譌謬滋甚先生嘗序沔人陳文燭之文諷其好學
史記知美矉而不知矉之所以美學先生之學者無爲
沔人之知美矉則幾矣先生儒者曾盡讀五千四十八
卷之經藏精求第一義諦至欲盡廢其書而悼亡禮懴
篤信因果恍然悟珠宮貝闕生天之處則其識見蓋韓
歐所未逮者緒言具在余非敢援儒而入墨也余少壯
汨没俗學中年從嘉定二三宿儒遊郵傳先生之講論
幡然易轍稍知向方先生實導其前路啓禎之交海內
望祀先生如五緯在天芒寒色正其端亦自余發之今
又承比部君之命論次斯集得以懷鉛握檕效微勞於
簡牘有深幸焉日月逾邁老將智而耄及無以昌明先
生淑艾之教譬諸螢火熠熠欲流照於須彌之頂亦自
愧其微末巳矣而比部君大雅不羣能表章其家學南
豐之瓣香不遠求而有託斯可喜也歲在庚子五月晦
日虞山年家後學錢謙益再拜謹序
先太僕震川公集最初閩中有刻旣而公之子伯景
仲敉刻於崑山先伯祖泰巖刻於常熟閩本地遠不
傳崑山常熟本互有異同然公之遺編剩簡尚餘十
之八九牧齋先生與公之孫文休旁求廣采得公藏
本幾倍於刻本先生手自校勘珍如祕書無何絳雲
之災盡燬於文賴文休副本存余從玄恭得而錄之
念文章顯晦有數恐遂湮沒無聞爲請於先生求壽
諸梓而先生以刻本位置多訛意象尚隔乃爲合併
而次第之得正集三十卷别集十卷餘集存之家墪
未能悉出也蓋嘗論之不讀史漢不知左國之所以
爲文也不讀韓歐不知史漢之所以爲文也今繇公
之文可以知韓歐繇先生之選可以知公之文異哉
海內之士從事於古之文章者必自此而求之矣然
而公豈求工於文而巳哉其學術則辯易圖之宗旨
究禹疇之法象與夫作史之志議禮之言有以啓先
儒所未發其經濟則條水衡之事宜悉太僕之掌故
以及用人之方禦倭之議有以裨當世所宜行聞貞
孝之事則奮袂攘臂不欲令弱質俠骨受誣於豪強
修族姓之譜則齎咨涕洟必欲使遠祖近宗盡歸於
敦睦他如贈送慶賀之文弔祭悲哀之作靡不折衷
於法度歸本於端良不以浮詞䛕人不以綺語加物
則公之修辭立誠蓋可知矣讀是集者因公之文以
得公之爲人斯先生所以教我子孫不替先型之至
意而亦所以嘉惠後學之盛心哉庚子長至日從孫
起先拜手教識
謙益白荒邨僻遠伏承親枉玉趾命較讎震川先生文
集不敢以荒落爲辭尋繹舊學排纘累日乃告成事應
酬文字間有率易冗長者僭以臆見洮汰四分之一披
金揀沙務求完美以一生師承在兹良欲效攻王之勤
於遺編也編次大意略序梗槪以求正於法眼或召玄
恭詳審商榷如有未當不妨攺正
編次之法略倣韓桺蘇三集古今文體不一亦不盡拘
先生覃精經學不傍宋人門戶如易圖論洪範傳是也
故以經解爲首次序論議說皆議論之文也韓集總屬
雜著今依各集略爲區别凡四卷次贈送序壽序凡
六卷贈送序考論學術吏治皆非苟作壽序古人所無
先生爲之則皆古文也舊本别置外集令仍次贈序
次記三卷舊有紀行諸篇今取陸放翁范石湖例入别
集次墓誌銘墓表碑碣行狀傳譜世家凡十二卷誌
墓之文本朝弘正後靡濫極矣先生立法簡嚴一禀於
古移步換形尺水興波直追昌黎不問其餘也今所汰
去者十不得一他文不爾次銘頌贊一卷祭文哀誄
一卷書三卷以上諸文汰者四分之一亦有存其半者
歐蘇集是二公手定外制奏議别爲一集今集中纔
數篇故居别集之首而策問附焉次宋史論贊一卷
先生有志重修宋史存論贊以見其志歐蘇集俱别
載小簡古人取次削牘不經意之文神情㲆唾彷彿具
焉故錄爲二卷寒暄駢偶之詞不載紀行一卷次之
次馬政志一卷先生邢州入賀時留纂修寺志故有此
作旣有關於國故其文則自謂倣史記六書也取昌黎
順宗實錄例系之别集公移吏牘各有格式委悉情
事雅俗通曉乃爲合作非老於文筆者不能爲亦不能
知也錄而存之略爲一卷水利賦役禦倭諸書議散在
集中可以參考唐人編李杜詩以文爲别集比興著
述從其所重也今取其意錄古今詩一卷先生爲舉
子卽以論策擅場今所存者場屋帖括及科舉程式之
文然其議論忼爽行文曲折蓋二蘇秦晁降&KR4572;而爲之
也今取二蘇應制集例錄論策一卷右編次震川先
生文集三十卷别集十卷餘集不分卷約三百餘篇先
生於詞章刊落皮膚獨存眞實雖其牽率應酬或質而
少文或放而近易有識者精求之可以窺見先生擺脫
流俗信心師古之大致余以管見僭有去取蓋猶未能
免俗規規然以時世心眼測量前喆有餘愧焉輟簡之
餘愾然三歎并識之以訊於智者庚子五月二十八日
謙益白
震川先生全集目錄
崑山歸有光著曾孫莊較勘
虞山後學錢謙益選定玄孫玠編輯
卷之一(經解)
易圖論上易圖論下
易圖論後大衍解
洪範傳尚書叙錄
考定武城孝經叙錄
荀子叙錄
卷之二(序)
項思堯文集序玉巖先生文集序
山齋先生文集序雍里先生文集序
五嶽山人前集序戴楚望集序
戴楚望後詩集序沈次谷先生詩序
草庭詩序經叙錄序
史論序卓行錄序
汊口志序正俗編序
平和李氏家規序華亭蔡氏新譜序
龍游翁氏宗譜序浙江鄕試錄後序
太僕寺誌序西王母圖序
陟臺圖詠序綵衣春讌圖序
綸寵延光圖序王梅芳時義序
水利書序尚書别解序
都水藁序會文序
羣居課試錄序夏懷竹字說序
卷之三(論議說)
天子諸侯無冠禮論公子有宗道論
貞女論譜例論
水利論水利後論
三途並用議馬政議
禦倭議備倭事略
三江圖叙說淞江下三江圖叙說
二石說張雄字說
陳伯生字說守耕說
東隅說懷竹說
朱欽甫字說周時化字說
莊氏二子字說二子字說
卷之四(雜文)
書安南事書郭義官事
書張貞女死事張貞女獄事
貞婦辨書里涇張氏妾事
言解解惑
道難懼䜛(三首)甌喩
性不移說重交贈汝寧徐君
卷之五(題䟦)
䟦仲尼七十子像題洪武京城圖志後
䟦高麗圖經後䟦禹貢論後
題興都志後䟦唐石臺道德經
䟦佛頂尊勝陀羅尼經幢
䟦大佛頂隨永尊勝陀羅尼經幢
䟦廣平宋文貞公碑䟦帝堯碑
䟦商中宗廟碑題太僕寺誌後
讀金陀粹編讀王祥傳
題金石錄後題&KR0674;釋後
䟦何傳士論後題仕履重光册
題星槎勝覽題瀛涯勝覽
題文太史書後題張幼于裒文太史卷
題弘玄先生贊後書沈母貞節傳後
書冡廬巢燕卷後
䟦唐道虔答友人問疾書
䟦小學古事題王氏舊譜後
題立嗣辨後䟦程論後
䟦程策後
卷之六(書)
上徐閣老書上瞿侍郎書
上萬侍郎書上王都御史書
上高閣老書上趙閣老書
卷之七(書)
上宋明府書上方參政書
答唐虔伯書與李浩卿書
與嘉定諸友書與殷徐陸三子書
答俞質甫書與宣仲濟書
答顧伯剛書與潘子實書
示徐生書山舍示學者
與陸太常書與趙子舉書
答朱廵撫書上王中丞書
與曾省吾參政書與林侍郞書
卷之八(書)
奉熊分司水利集并論今年水災事宜書
寄王太守書遺王都御史書
論三區賦役水利書與傅體元書
與王子敬書論禦倭書
上總制書與沈養吾書
崑山縣倭寇始末書
卷之九(贈送序)
送吳純甫先生會試序
送夾江張先生序送李廉夫北上序
送王汝康會試序送縣大夫楊侯序
送何氏二子序送宋知縣序
送郡太守歴下金侯考績序
送郡别駕王侯考績之京序
送南京虎賁衛經歴鄭君之任序
送太倉守熊侯之任光州序
贈陽曲王公分司太倉序
送吳郡别駕叚侯之京序
送陽曲王公參政陜西序
送童子鳴序送狄承式靑田教諭序
送計博士序送蔣助教序
卷之十(贈送序)
送同年李觀甫之任江浦序
送同年丁聘之之任平湖序
送同年光之英之任眞定序
送同年孟與時之任成都序
送王子敬之任建寧序
送王子敬還吳奉母之建寧序
送張子忠之任南昌序
送陳子達之任元城序
送毛君文高之任元城序
送南駕部吳君考績北上序
送周給事興叔北上序
送余先生南還序送顧太僕致政南還序
送許子雲之任分宜序
送陸嗣孫之任武康序
送俞宜黃序
送福建按察使王知事序
送北城副兵馬指揮使周君序
送吳祠部之官留都序
贈石川先生序贈給事中劉侯北上序
贈戚汝積分教大梁序
卷之十一(贈送序)
送嘉定丞魯侯序送周御史序
贈熊兵憲進秩序送嘉定縣令序
送嘉定縣令張侯序送縣令朱侯序
送吳縣令張侯序贈張别駕序
贈太府思翁黃公序送攝令蒲君還府序
贈司儀楊君序送顧公節北上序
送國子助教徐先生序
送柴都事之任浙江序
送陳子加序送王博甫北上序
賀戚總戎平倭序司訓袁君督學旌奬序
贈醫士張雲厓序贈弟子敏授尚醫序
贈大慈仁寺左方丈住持宇上人序
贈菩提寺坤上人序
卷之十二(壽序)
方御史壽序
御史大夫潘公七十壽序
山齋先生六十壽序澱山周先生六十壽序
默齋先生六十壽序
姚安太守秦君六十壽序
福建按察使楊君七十壽序
通政立齋王先生壽序
同舘諸進士再壽立齋王先生序
少傅陳公六十壽詩序
顧夫人八十壽序
御史大夫潘公夫人曹氏六十壽序
顧夫人楊氏七十壽序
丘恭人七十壽序顧孺人六十壽序
夏淑人六十壽序朱夫人鄭氏五十壽序
朱夫人鄭氏六十壽序
宋孺人壽序李太淑人八十壽序
許太孺人壽序
太倉州守孫侯母夫人壽詩序
朱太夫人六十壽序李氏榮壽詩序
卷之十三(壽序)
吏部司務朱君壽序顧南巖先生壽序
同州通判許半齋壽序
龔裕州壽序徐封君七十壽序
葛封君六十壽序柳州計先生壽序
寗封君八十壽序白菴程翁八十壽序
張曾菴七事壽序晉其大六十壽序
濬甫魏君五十壽序周秋汀八十壽序
周翁七十壽序戴素菴先生七十壽序
張翁八十壽序孫君六十壽序
楊漸齋壽序六母舅後江周翁壽序
周弦齋壽序前山丘翁壽序
戚思呐壽序陸思軒壽序
東莊孫君七十壽序侗庵陸翁八十壽序
望湖曹翁六十壽序錢一齋七十壽序
夢雲沈先生六十壽序
碧巖戴翁七十壽序杜翁七十壽序
叔祖存默翁六十壽序
高州太守欽君壽詩序
卷之十四(壽序)
朱母孫太孺人壽序顧母陸太孺人壽序
張母太安人壽序馮宜人六十壽序
陸母繆孺人壽序鄭母唐夫人八十壽序
張母王孺人壽序
王黎獻母楊氏七十壽序
沈母丘氏七十壽王母顧孺人六十壽序
陳母倪碩人壽序朱碩人壽序
朱君顧孺人雙壽序徐氏雙壽序
周氏雙壽序王氏壽宴序
良士堂壽讌序狄氏壽讌序
唐令人壽詩序
邵氏壽詩序
卷之十五(記)
見村樓記見南閣記
眞義堂記遂初堂記
壽母堂記世有堂記
容春堂記自生堂記
可齋記耐齋記
雙鶴軒記雪竹軒記
淸夢軒記櫟全軒記
悠然亭記卧石亭記
滄浪亭記花史館記
杏花書屋記題玉女潭記
見苓書舍記婁曲新居記
寶界山居記南陔草堂記
莪江精舍記菊窗記
本庵記野鶴軒壁記
保聖寺安隱堂記汝州新造三官廟記
卷之十六(記)
重修闕里廟記顧原魯先生祠
常熟縣趙叚圩堤記唐行鎮免役夫記
吳郡丞永康徐侯署崑山縣惠政記
崑山縣新倉興造記長興縣令題名記
太僕寺新立題名記長興縣城隍神靈應
張氏女貞節記吳山圖記
光祿署丞孟君浚河記
松雲庵楊主簿墓田碑記
張氏女子神異記
卷之十七(記)
世美堂後記重修承志堂記
重造承志堂左右夾室記
陶菴記畏壘亭記
思子亭記項脊軒記
秦國公石記夢鼎堂記
順德府通判廳記順德府通判廳右記
震川别號記家譜記
卷之十八(墓志銘)
南京車駕司員外郞張君墓誌銘
中書舍人李君墓誌銘
外舅光祿寺典簿魏公墓誌銘
鴻臚寺司賓署丞張君墓誌銘
建安尹沈君墓誌銘樂淸丞沈君墓誌銘
葉縣丞蘇君墓誌銘
撫州府學訓導唐君墓誌銘
永平張封君墓誌銘
昭信校尉崇明沙守禦千戸所正百戸眺君墓
誌銘
例授昭勇將軍成山指揮使李君墓誌銘
明故例授蘇州衛千戸所正千戸陳君墓誌銘
卷之十九(墓誌銘)
抑齋先生夏君墓誌銘
王府君墓誌銘朱隱君墓誌銘
馮會東墓誌銘周孺亨墓誌銘
遭子見墓誌銘太學生周君墓誌銘
太學生葉君墓誌銘沈貞甫墓誌銘
陸允淸墓誌銘周君墓誌銘
李君墓誌銘居君墓誌銘
詹仰之墓誌銘朱肖卿墓誌銘
歸府君墓誌銘
卷之二十(墓誌銘)
趙汝淵墓誌銘金君守齋墓誌銘
王邦獻墓誌銘李惟善墓誌銘
張克明墓誌銘陳君厚卿墓誌銘
陸子誠墓誌銘王君時舉墓誌銘
蔣原獻墓誌銘潘用中墓誌銘
卷之二十一(墓誌銘)
陳處士妻王孺人墓誌銘
太學生陳君妻郭孺人墓誌銘
顧孺人墓誌銘
潘府君室沈孺人墓誌銘
周子嘉室唐孺人墓誌銘
方母張孺人墓誌銘張孺人墓誌銘
沈母張孺人墓誌銘陸孺人墓誌銘
張太孺人墓誌銘龔母秦孺人墓誌銘
季母陶碩人墓誌銘王母孫孺人墓誌銘
朱母顧孺人墓誌銘沈引仁妻周氏墓誌銘
唐孺人墓誌銘毛孺人墓誌銘
魏孺人墓誌銘葉母墓誌銘
卷之二十二(權厝誌生誌壙誌)
中奉大夫江西右布政使致仕雍里顧公權厝
誌伯妣徐孺人權厝誌
鄭君漢卿壽藏銘南雲翁生壙誌
姚生壙誌亡兒䎖孫壙誌
女如蘭壙誌女二二壙誌
寒花葬誌
卷之二十三(墓表)
亡友方思曾墓表
從叔父府君墳前石表辭
通政使右參議張公墓表
封奉政大夫南京兵部車駕司郞中王君墓表
懷慶府推官劉君墓表
勅贈翰林院檢討許府君墓表
貞節婦季氏墓表
卷之二十四(碑碣)
中憲大夫貴州思州府知府贈中議大夫贊治
尹貴州按察使副使李君墓碑
何氏先塋碑葉文莊公墓地免租碑
安亭鎮揭主簿德政碑
玄朗先生墓碣張季翁墓碣
褚隱君墓碣
贈文林郎邵武府推官吳君墓碣
泗水何隱君墓碣宣節婦墓碣
王烈婦墓碣曹節婦碑陰
張通參次室鈕孺人墓碣
卷之二十五(行狀)
吳純甫行狀李南樓行狀
通議大夫都察院左副都御史李公行狀
勅封文林郎分宜知縣前同判官許君行狀
封中憲大夫興化府知府周公行狀
魏誠甫行狀先妣事略
請勅命事略
卷之二十六(傳)
歸氏二孝子傳張自新傳
顧隱君傳元忠張君家傳
章永州家傳戴錦衣家傳
京兆尹王公傳洧南居士傳
周封君傳東園翁家傳
何長者傳筠溪翁傳
可茶小傳鹿野翁傳
卷之二十七(傳)
王烈婦傳韋節婦傳
陶節婦傳計烈婦傳
沈節婦傳蔡孺人傳
俞楫甫妻傳
卷之二十八(譜世家)
夏氏世譜歸氏世譜
歸氏世譜後興安伯世家
記壬午功臣
卷之二十九(銘頌贊)
爲善居銘素節堂銘
鎮平王府大奉國將軍孝門銘聖井銘
書齋銘淸泉銘
几銘(二首)太行石銘
西山石銘松江新建行省頌
廵撫都御史翁公壽頌
魁星贊葉文莊公像贊(并序)
弘玄先生自叙贊王氏畫贊(并序)
卷之三十(祭文哀誄)
祭方御史文祭王方伯文
祭王儀部文祭朱恭靖公文
祭顧方伯文祭周孺亨文
祭唐虔伯文祭劉縣丞廷運父文
祭張封君夂同年祭陳封君文
祭外舅魏光祿文祭顧文康公夫人文
祭葉夫人王氏曁世德夫婦文
祭張貞女文弔何氏婦文
祭外姑文祭妻祖父母文
祭楊椒山文告祭崑山縣山神文
祭崑山縣城隍神文祭長興縣城隍廟文
祈雨文謝雨祭城隍廟文
再祈雨文祀厲告城隍神文
御史中丞李公哀辭思質王公誄
招張貞女辭
𥙷編
送熊分司之任滇南序(卷之九)
祭沈養吾仲常文祭居守齋文(卷三十)
較訂助刻姓氏
王崇簡簡上虞二球
董正位吴興祚趙昕
嚴沆曹溶劉體仁
薛信辰張其翰秦鉽
嚴曾榘郝毓㠁高冕
秦松齡錢肅潤秦松岱
華長發吴偉業金俊明
宋實穎蔣伊何平
翁澍睦廷祉王楫汝
李臨陸士炳金望
錢士植黃璠張震維
席啓疆張艾嚴宗垂
葉國華李可汧葉方恒
盛符升徐與喬葉方藹
徐乾學葛雲芝徐秉義
丘鍾仁馬鳴鑾徐元文
何陸愷朱用純葉方蔚
葉奕苞王緝基李遥章
王緝植謝家柯李遥威
黃泓陸時通李遥穀
張墍盛翊治沈廷瑗
(徐渱楊元咎侯周榮霑金金侃植)
(孫姪)起先(定世綸孫曾姪)聖脈
湸虹允哲
允謀允肅允臨
(孫玄姪)芳德霖
是集之刻始於辛亥歲宛平王宗伯素切表章而
龍門董夫子首捐俸助梓鄰境邑侯如吳伯成趙
雪嵊兩明府共襄其事於是當代文衡及遠近士
大夫分任剞劂自辛亥春王迄癸丑仲秋全集巳
刻十之七不幸先叔恆軒府君中道捐舘(玠)室同
懸磬無以卒業賴董夫子復倡助鳩工而俾克告
成則葉學亭徐健菴兩先生之力居多蓋全集之
竣其難如此今府君之文行將風行海內要皆諸
君子之功其姓氏不可以不書也故備列之至虞
山從祖裔興公於庚子歲卽梓太僕府君之文功
雖未竟然全集之成實由從祖倡之他若吳門練
川松陵諸同宗凡助刻者亦皆附識於後云
康熙乙卯春王正月望後六日玠拜識
歸震川先生别集目錄
崑山歸有光著曾孫莊較勘
虞山後學錢謙益選定玄孫玠編輯
卷之一(應制論)
士立朝以正直忠厚爲本
太極在先天範圍之内
泰伯至德忠恕違道不遠
君子尊德性而道問學
六言六蔽聖人之心公天下
史稱安隗素行何如
孟子叙道統而不及周公顔子
乞醯聖人之心無窮
王天下有三重明君恭已而成功
卷之二上(應制策)
嘉靖庚子科鄕試對策五道
隆慶元年浙江程策四道
卷之二下(應制策)
浙江策二道(并問)河南策二道(并問)
卷之三(制誥奏疏策問)
先任太子太保禮部尚書文淵閣大學士張治
賜謚文毅誥文
諭祭贈資政大夫南京禮部尚書裴爵并配贈
夫人楊氏封太夫人郜氏文
諭祭提督福建等處軍務都察院右僉都御史
塗澤民文
諭祭山西廵撫都察院右僉都御史毛鵬文
諭祭原任南京兵部右侍郎劉畿文
封朝鮮國王妃朴氏誥文
進香疏奉慰疏
乞改調疏乞致仕疏
策問二十三道
卷之四(志)
馬政志馬政職官
馬政祀祠馬政蠲貸
馬政庫藏
卷之五(宋史論贊)
章獻劉皇后郭皇后
慈聖曹皇后宣仁高皇后
欽聖向皇后昭慈孟皇后
韋太后楊皇后
皇后總論魏悼王
楚榮憲王趙子崧
不恴諸王總論
公主范質王溥魏仁浦
石守信侯益趙贊
王全斌趙普
盧多遜張齊賢
卷之六(紀行)
巳未會試雜記壬戌紀行上
壬戌紀行下遊海題名記
卷之七(小簡)
與沈敬甫(五首)與王子敬(三首)
與沈敬甫(五首)與王子敬(二首)
與沈敬甫(十一首)與徐道潜(一首)
與王子敬(三首)與沈敬甫(十八首)
與馬子問(一首)與王子敬(三首)
與徐子檢(一首)與陸武康(一首)
與沈敬甫(九首)與王子敬(四首)
與沈敬甫(七首)與王子敬(二首)
與沈敬甫(二首)與余同麓太史(一首)
再與余太史(一首)與吳刑部梁(一首)
與周子和大參(二首)與曾省吾參政(一首)
與曹按察(一首)與愼御史(一首)
與馮某(一首)與徐子與(一首)
與俞仲蔚(一首)與張虚岡(一首)
與周興叔(一首)與陳伯求(一首)
與于鯉(一首)與吳刑部維京(一首)
與王禮部(一首)與孫百川(一首)
與某通判(一首)與徐子言(一首)
與馮樵谷(一首)與沈雲泉秀才(一首)
與朱生大觀(一首)與同年陳給事(一首)
與王子敬(二首)與周孺允(二首)
與唐同年(一首)與鍾上舍(一首)
與龔子良(一首)與傅體元(一首)
與王子敬(六首)與沈敬甫(四首)
與陳吉甫(一首)與顧懋儉(一首)
與萬侍郎(一首)與曹按察(一首)
與顧太僕(二首)
卷之八(小簡)
與周澱山(四首)答周澱山(一首)
與王仲山(一首)示廟中諸生(一首)
與吳三泉(十二首)與顧懋儉(一首)
與沈敬甫(四首)與高經歴(一首)
與王沙河(一首)與徐南和(一首)
與邢州屬官(一首)與傅體元(二首)
與王子敬(十首)與徐道潛(一首)
與陸五臺(一首)與姚畫溪徐龍灣(一首)
與馮太守(一首)與沈上舍(一首)
與管虎泉(一首)與顧懋儉(二首)
與沈敬甫(十八首)與某(三首)
與王昭明(一首)與張通府(一首)
與凌廉使(一首)
卷之九(公移讞辭附)
蠲貸呈子處荒呈子
陶節婦呈子
回湖州府問長興縣土俗
送䘏刑會審獄囚文册揭帖
長興縣編審告示九縣告示
乞休申文又乞休文
太僕寺揭帖王哲審單
陳大德審單
卷之十(古今詩)
遊靈谷寺讀史(二首)
京邸有懷甫里送妹
金山寺金陵還家作
和俞質甫夏雨效聯句體三十韻
濠梁驛淮陰侯廟
舟阻沽頭閘陸行二十餘里到沛縣
南旺沛縣
徐州同朱進士登子房山
自徐州至吕梁述水勢大略
鯉魚山
自劉家河將出海口風雨還天妃宫二首
自海虞還阻風夜泊明日途中有作
淮上作寶應縣阻風
壬戌南還作二首登濟城望城武
淮陰舟中晚坐寫懷二十四韻
隆慶己巳赴京寓城西報國寺贈宇上人
邢州敘述三首
瓊州張子的與余同年俱爲縣令江南子的自
建德改當塗今人覲又改榮縣一歲中三易
縣居京師旅寓相近以詩爲别
詠史
奉託俞宜黃訪求危太朴集并屬蔣蕭二同年
及長城吳博士
奉酬馮太守行視西山關隘次宋庄見棄田有
作送袁太守之興都
贈孫太倉讀佛書
書王氏墓碣寄子敬澱山湖上
素菴詩清夢軒詩次孺允韻
清夢軒詩再次孺允韻
山茶東房夾竹桃花
火魚鍾山行二首
鄆州行寄友人談侍郎歌
黃樓行二石歌
趙州石橋歌
表兄澱山大參以自在居士墨竹俾予題詩
十八學士歌題異獸圖
甫里天隨寺恨詩二首
寓漕湖錢氏錢本吳越王裔聚族於此地名錢
港馳驛
甲寅十月紀事二首乙卯冬留别安亭諸友
姜御史年九十六
郭都統戍劉家河因讌次壁間韻
西苑觀刈麥
送上卿顧東白先生致政還鄕次張奉常韻
繚絲燈次李西涯楊邃菴二先生韻二首
賞荷次韻疊前韻
鄭家口夜泊次俞宜黃韻因懷昔年計偕諸公
小屯淸明濟上
題周冕贈任别駕卷行衛河中
初發白河過興濟
李廉甫憲副書齋小酌
自天津來至此巳過一月去闕日遠愴然有作
隆慶二年朝京師南還與宣平俞宜黃武進陸
太學同舟贈絕句一首
又贈陸太學贈俞公子
送同年查都諫山西行省
送友人讀書玄墓山己亥庚子余常讀書于此
檀蹊跳澗宋康王乘龍渡河
文淵閣四景圖題二魚圖
偶成四絕
高郵湖爲斷纜所擊幾至失明
光福山海上紀事十四首
頌任公四首
隆慶元年上幸太學賜六館諸生寶鈔陸啓明
與賜見分數楮
寄胡秀才冰崖草堂賦
歸太僕贊(有序)王世貞撰
故太僕寺丞直文儀制勅歸震川先生諱有光字熙
甫崑山人也生而美風儀性淵沉於書無所不讀而
尤邃經術長於制科之業自其爲諸生則巳有名及
門之屨恒滿而先生方以久次膺貢尋舉應天鄉試
第二人故相張文毅公治時主試得先生文而奇之
大以國士相許然至公車輒報罷行年六十而始登
第又不得舘選出令湖之長興踰三載僅遷判順德
府高新鄭其座主也以大相秉銓憐先生屈拔爲太
僕丞尋以太僕入司制勅氣稍發舒而浙之臺使復
苛摘之先生方屬疾鬱鬱不樂遂卒先生於古文詞
雖出之自史漢而大較折衷於昌黎廬陵當其所得
意沛如也不事雕飾而自有風味超然當名家矣其
晚達而終不得意尤爲識者所惜云
贊日風行水上渙爲文章當其風止與水相忘剪綴
帖括藻粉舖張江左以還極於陳梁千載有公繼韓
歐陽余豈異趨久而始偒
震川先生小傳(見列朝詩集)錢謙益撰
震川先生歸有光字熙甫崑山人九歲能屬文弱冠
盡通六經三史八大家之書浸漬演迤蔚爲大儒嘉
靖庚子舉南京第二人爲茶陵张文隱公所知其後
八上春官不第讀晝談道居嘉定之安亭江上四方
來學者常數十百人海內稱震川先生不以名氏乙
丑舉進士除長興知縣用古教化法治其民每聽訟
引兒童婦女案前剌剌吳語事解立縱去不具獄有
所擊斷寢息直行其意大吏多惡之有蜚語聞量移
通判順德隆慶庚午人賀新鄭內江雅知熙甫引爲
南京太僕寺丞留掌制勅修世廟實錄熙甫宿學大
儒久困郡邑得爲文學官給事館閣欲以其間觀中
祕未見書益肆力於著作而遽以病卒年六十有六
熙甫爲文原本六經而好太史公書能得其風神脉
理其於八大家自謂可肩隨歐曾臨川則不難抗行
其於詩似無意求工滔滔自運要非流俗可及也當
是時王弇州踵二李之後主盟文壇聲華烜赫奔走
四海熙甫一老舉子獨抱遺經於荒江虚巿之間樹
牙頰相搘柱不少下嘗爲人文序詆排俗學以爲苟
得一二妄庸人爲之巨子弇州聞之日妄則有之庸
則未敢聞命熙甫曰惟妄故庸未有妄而不庸者也
弇州晚歲贊(甫熙)畫像曰千載有公繼韓歐陽余豈異
趨久而枱傷識者謂先生之文至是始論定而弇州
之遲暮自悔爲不可及也熙甫没其子子寧輯其遺
文妄加攺竄賈人翁氏夢熙甫趣之曰亟成之少稽
緩塗乙盡矣刻旣成賈人爲文祭熙甫具言所夢今
載集後季子子慕字季思以鄕舉追贈待詔冡孫昌
世字文休與余共定熙甫全集者也嘉靖末山陰諸
狀元大綬官翰學置酒招鄕人徐渭文長入夜良久
乃至學士問曰何遲也文長曰頃避雨士人家見壁
間懸歸有光文今之歐陽子也廻翔雒誦不能舍去
是以遲耳學士命隷卷其軸以來張燈快讀相對嘆
賞至於達旦四明余翰編分試禮闈學士爲具言熙
甫之文意度波瀾所以然者熙甫果得雋熙甫重平
生知已每叙張文隱事輙爲流涕豈未有以文長此
事聞於熙甫者乎爲補書之於此
明太僕寺寺丞歸公墓誌銘
萬曆乙亥熙甫先生葬於崑山東南門之內以子子
駿求予志其墓而未暇爲也後或數歲一見或一歲
數見必以爲請繼以涕泣不懈益勤嗟乎子駿豈慮
千百世之後無復知熙甫者乎夫千百世之後必有
知熙甫者然必以熙甫之書而不以予之志否也旣
深悲其意乃爲序而銘之歸氏之先出於高陽重黎
之後封於韓墟是爲胡子國絕於夏商之際武王克
商復爲子國其後散居吳越者爲歸氏自漢以後無
聞焉唐天寶中有崇敬者多識典禮議辟雝之制及
天子謁先聖當東面如武王受丹書師尚父者也封
餘姚郡公謚曰宣宣公之子登封長洲縣男登子融
封晉陵郡公謚曰憲其後五世皆其進士爲大官至
十四世曰罕仁宋咸淳間爲湖州判官子道隆居太
倉之項脊涇其孫德甫爲河南廉訪使廉訪之孫度
當洪武初避難於夜郞邛笮之間幾死數有神人護
之歸而復居崑山之外隍又二世爲承事郞璿璿生
城武令鳳鳳生紳紳生正皆縣學生正贈文林郞長
興知縣配周氏贈孺人先生之考妣也先生在孕時
家數見禎瑞有虹起於庭其光屬天故名先生有光
熙甫其字也熙甫眉目秀朗明悟絶人九歲能成文
章無童子之好弱冠盡通六涇三史大家之文及濂
洛關閩之說邑有吳純甫先生見熙甫所爲文大驚
以爲當世士無及此者繇是名動四方以選貢入南
太學歲庚子茶陵張文毅公考士得其文謂爲賈董
再生將置第一而疑太學多他省人更置第二然自
喜得一國士其後八上春官不第蓋天下方相率爲
浮游汎濫之詞靡靡同風而熙甫深探古人之微言
奥旨發爲義理之文洸洋自恣小儒不能識也於是
讀書談道於嘉定之安亭江上四方來學者常數十
百人熙甫不時出或從其子質問所疑歲乙丑四明
余文敏公當分試禮闈予爲言熙甫之文意度波瀾
所以然者後余公得其文示同事無不歎服旣見熙
甫姓名相賀得人主試者新鄭高公喜而言曰此茶
陵張公所取以冠南國者今得之有以謝天下士矣
廷試入三甲選爲湖州長興縣令長興在湖山間多
盜而好訟熙甫平生之論謂爲天子牧養小民宜求
所疾痛不當過自嚴重赫赫若神令閭閻之意不得
自通故聽訟時引兒童婦女與吳語務得其情事有
可解者立解之不數數具獄出死囚數十人㫄縣盜
發而無故株連者爲洗滌復百人有重囚毋死當葬
熙甫縱之歸治葬事畢還就獄有勸之逸去者囚不
忍相負也然宿賊四五十家窟宅聯絡依山嶴中數
名捕之不能得熙甫率吏士掩之賊蠭起格鬭矢石
滿前熙甫目不爲瞬竟服其辜大戶魚肉小民者按
問無所縱舍嘗夢兩人頭飛來齧臂若有所訴明日
有提兩人頭自言奴通其妾輙斬以聞熙甫令罷去
潛蹤跡之實欲納奴妾耳遂論如法先生自以負海
內之望明習古今成敗卽令召公畢公爲方岳必且
參與謀議不令北面受事而已故嘗直行其意縣有
勾軍之令每闕一人自國初赤籍所注一戸或數百
人及隣保里甲人人詣縣對簿熙甫不忍騷動百家
嘗寢其事大吏弗善也又長興多田之家往往花分
細戸而貧戸顧充里甲熙甫心知不可乃取大戸所
分子戶爲里甲因以充糧長小民安居自如而豪宗
多怨之有蜚語聞將中以考功法公卿大臣多知熙
甫者得通判順德具疏乞致仕輦下諸公不爲上熙
甫至順德爲土室蓬戶讀書其中不類居官者庚午
入賀太僕寺留熙甫篡修寺志以熙甫判順德所掌
者馬政也會新鄭高公内江趙公皆平生愛慕先生
時相次入政府遂引先生爲南京太僕寺寺丞而惟
揚李公復留先生掌制勅修世廟實錄蓋先生晚而
登第謂當在天子左右備顧問而栖栖郡縣重致人
言意壹鬱不自得已而列於文學侍從之間旦夕且
致大用又閣中藏書多世所未見方欲遍觀以盡作
者之變亡何不起矣天下士聞者莫不悲之先生於
書無所不通然其大指必取衷六經而好太史公書
所爲抒寫懷抱之文溫潤典麗如淸廟之瑟一唱三
嘆無意於感人而歡愉慘惻之思溢于言語之外嗟
嘆之淫佚之自不能巳巳至於高文大册舖張帝王
之略表章聖賢之道若河圖大訓陳於玉几和弓垂
矢並列珪璋黼黻之間鄭衛之音蠻夷之舞自無所
容鳴呼可謂大雅不群者矣然先生不獨以文章名
世而其操行高潔多人所難及者余益爲之歎慕云
先生生于正德元年卒于隆慶五年享年六十有六
元配魏氏繼配王氏皆從先生之兆再繼費氏别葬
有子六人詳具于狀銘曰
秦漢以來作者百家譬諸艸木大小畢華或春以榮
或秋以葩時則爲之匪前是誇先生之文六經爲質
非似其貌神理斯述微言永歎皆諧吕律匪籩匪簋
烝餚有飶造次之間周旋必儒大雅未亡請觀其書
明特進榮祿大夫右柱國少傅兼太子太傅戸部尚
書建極殿大學士王錫爵撰
書先太僕全集後
先太僕府君文集凡三刻矣始府君之門人王子敬
爲令閩之建寧刻於閩中文旣不多流傳亦少先伯
祖某刻於崑山其人不知文而自用擅自去取止刻
三百五十餘篇又妄加删改府君見夢於梓人梓人
以爲言乃止故今書序二體中往往有與藏本異者
其後宗人道傳又刻於虞山篇數與崑山本相埓文
則崑山本所無者百有餘篇然頗多錯誤諸刻旣未
備又非善本先君子常恫於懷取所藏原本考較是
正又慮有缺遺命(莊)假舘虞山從先師錢牧齋宗伯
借藏本錄其所無者合得八百餘首篋而藏之語(莊)
兄弟曰汝曾祖文章可繼唐宋八家顧不盡流傳於
世吾欲以諸刻本與未刻者合而鋟之今窮老無力
他日汝輩事也(莊)謹志之不敢忘今先君捐館兩昆
殉難二十餘年室家破散孤窮困踣開篋披先世著
述輒嗚咽不能讀念至則涕汙交流不可以爲人嘗
謀之虞山族叔比部君裔興比部慨然任其事因以
府君全集質之牧齋先生先生先是已序府君之文
載初學集中至是更加排纘選定四十卷自尺牘古
今詩之外計五百九十六篇重作一序并定凡例(莊)
於是考較加詳比部巳梓三十餘篇會病卒嗟乎韓
退之文起八代之衰一時宗仰之者半非笑之者半
後二百餘年得歐陽永叔而始大顯府君之文一時
雖壓於異趨而盛名者至於今未及百年而世無不
推崇之比於歐曾方之昔賢不爲不幸矣然韓公之
交世未嘗無之但五代之亂不尚文宋初又尚楊劉
之習故不知貴重耳未有世皆知尊仰而文反不流
傳如府君者也亡友南昌王于一嘗語(莊)曰吾在江
西欲觀君家太僕文遍求不可得前年黃州顧赤方
亦言楚中士大夫多知震川先生之名而無繇見其
文集江楚去吳中僅二千餘里巳不能流傳到彼則
遠者可知矣夫文章者天地之菁英古今之寶藏也
一代之士得與于此者不過數人士旣畢一生之聰
明思慮才氣以收其菁英獲其寶藏亦必欲宣昭發
揚以見於世不甘没沒也天下之士旣愛慕其人之
文章亦思掇其菁英以自飾襲其寶藏以自潤袐而
不與亦復何取天旣篤生其人阨其遇老其才使之
專力一心於文章以持天下之文運以造天下之文
才亦必不願其以菁英寶藏私於一已也今文章如
太僕府君而後之人不使之流傳不能承父之志揚
祖之美以副當世之士宗仰愛慕之心而答上天生
人才之意豈惟得罪於先公抑亦得罪於當世之士
得罪於天矣顧(莊)自知負罪而壁立磬懸無可如何
惟有朝夕向家祠叩頭長跪冀冥漠之哀宥又自念
老而無子子獨一身而近日風波幾不免禍脫不幸
溘先朝露則此書更誰托哉此其尤痛心疾首而不
能一刻寬者也旣力不能付梓且多畱副本於世及
人有借抄者與之仍刻期見還此亦不得巳之思也
若合鋟以流傳不知當在何時則(莊)之可告無罪於
先世於天於當世之士亦不知在何時嗚呼可哀也
巳丁未四月旣望曾孫莊謹書
當道明府及遠近士大夫助刻先太僕文集敬
賦五章奉謝用文章千古事爲韻
曾孫莊
在昔盛明世天未喪斯文篤生吾太僕著作迥軼羣
一時七才子標榜皆淵雲其魁卒推服卓哉紹前聞
二
太僕絕代文誠繼韓歐陽越今百餘載彌覺光燄長
所恨前人謬删攺不成章猶賴元本存小子櫝而藏
三
先子於是書蒐輯巳有年更賴錢宗伯彙選加重編
卷帙計四十葉數踰一千較勘空勞心無力使流傳
四
邑宰董仁侯無錫吳明府捐俸鋟遺文表章我曾祖
諸公因繼之翕然相鼓舞盛事慰九原高義足千古
五
文章關氣連豈復一家事兹集得流傳後學受其賜
先澤幸不湮小子差自慰顧藉他人力尋思終內愧
