四六話詩文評類
提要
(臣)等謹案四六話二卷宋王銍撰銍有默記
已著錄其書皆評論宋人表啟之文六代及
唐詞雖駢偶而格取渾成唐末五代漸趨工
巧如羅隱代錢鏐賀昭宗更名表所謂右則
虞舜之全文左則姬昌之半字者當時以為
警策是也宋代沿流彌競精切故銍之所論
亦但較勝負于一聯一字之間至周必大等
承其餘波轉加細密終宋之世惟以隸事切
合為工組織繁碎而文格日卑皆銍等之論
導之也然就其一時之法論之則亦有推闡
入微者如詩家之有句圖未可廢也上卷之
末載其父素為滕甫辨謗乞郡劄子誤刻蘇
軾集中銍據素手迹殆必不誣今軾集仍載
此文盖失於釐正此亦足以資考訂焉乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
先君子少居汝陰鄉里而游學四方學文於歐陽文忠
公而授經於王荆公王深父常夷父既仕從滕元發鄭
毅夫論作賦與四六其學皆極先民之淵藴銍每侍教
誨常語以為文為詩賦之法且言賦之興遠矣唐天寶
十二載始詔舉人策問外試詩賦各一首自此八韻律
賦始盛其後作者如陸宣公裴晉公吕温李程猶未能
極工逮至晩唐薛逢宋言及吳融出於場屋然後曲盡
其妙然但山川草木雪風花月或以古之故實為景題
賦於人物情態為無餘地若夫禮樂刑政典章文物之
體略未備也國朝名軰猶雜五代衰陋之氣似未能革
至二宋兄弟始以雄才奥學一變山川草木人情物態
歸於禮樂刑政典章文物發為朝廷氣象其規模閎達
深遠矣繼以滕鄭吳處厚劉輝工緻纖悉備具發露天
地之藏造化殆無餘巧其櫽栝聲律至此可謂詩賦之
集大成者亦繇仁宗之世太平閒暇天下安静之久故
文章與時高下盖自唐天寶遠訖於天聖盛於景祐皇
祐溢於嘉祐治平之間師友淵源講貫磨礲口傳心授
至是始克大成就者蓋四百年於斯矣豈易得哉豈一
人一日之力哉豈徒此也凡學道學文淵源從來皆然
也世所謂箋題表啟號為四六者皆詩賦之苗裔也故
詩賦盛則刀筆盛而其衰亦然銍類次先子所謂詩賦
法度與前軰話言附家集之末又以銍所聞於交游間
四六話事實私自記焉其詩話文話賦話各别見云老
成雖遠典刑尚存此學者所當憑心而致力也且以昔
聞於先子者為之序欲自知為文之難不敢苟且於學
問而已匪欲誇諸人也宣和四年七月庚申日汝陰王
銍序
