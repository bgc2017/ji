花溪集别集類四(元)
提要
(臣)等謹案花溪集三卷元沈夢麟撰夢麟字
昭原吳興人舉後至元已邜鄉薦授婺源州
學正遷武康令至正中解官歸隠明初以賢
良徵辭不起應聘入浙閩校文者三為會試
同考者再太祖稱之曰老試官然知其志不
可屈亦不強以仕年垂九十而卒夢麟以前
朝遺老不能銷聲滅跡自遁于雲山烟水之
間乃出豫新朝貢舉之事此與楊維楨等之
修元史胡行簡等之修禮書其蹤跡相類以
較丁鶴年諸人當降一格然身經徵辟卒不
受官較改節希榮者終加一等仍繫諸元曲
諒其本志也是集為其元孫江西按察司僉
事清所編凡詩文四百二十四篇夢麟與趙
孟頫為姻家傳其詩法七言律體最工時稱
沈八句劉基早與之遊嘗寄贈曰杜陵老去
詩千首陶令歸來酒一樽其文其人具見于
是矣乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官臣陸費墀
花谿集原序
昔人謂立言而朽君子不由也然則君子之所由其有
要乎噫難矣哉先輩之人學博而用周資深而積厚得
志於時有所叙述諷詠典則之製成和平之音著間或
酬應無故道焉不得志而隠約於下亦率如是以自表
見士林傳之後生仰之槩諸平生未嘗規規著述而垂
聲文苑則擬之立言可也謂之不朽亦可也雖然抑有
幸不幸存焉竊觀往世唐宋之文盛矣大家顕人昭昭
可數其他刻意文章篇目浩瀚具在藝文等志孰能盡
見之哉盖并其初稿而亡者多矣譬諸斷梗漂木泛泛
煙海雲濤之間非無美材異質然倏忽蕩散莫知所之
其有沉沒沙石久而獲出因有居士之題假山之號豈
非幸哉文章之顕晦蓋亦有然者甚乎其為難也元之
世文好贍蔚論者謂南膩理而北雄剛格致頗不同文
儒善以才自馳騁晚值改物濡化更務本實蓋文之不
可泯者若吳興夢麟沈先生其人歟先生精易學舉後
至元己夘鄉薦授婺源州學正遷武康令至正多故解
官歸歸安花谿故里時誠意伯劉公遊宦閩浙與世齟
齬每相依谿上嘗寄贈云杜陵老去詩千首陶令歸來
酒一罇其評品許與至矣國初以賢良官徵先生辭疾
不復仕退以詩文自娛三校文閩浙再同考會試高廟
禮重之面稱為老試官年垂九十而沒先生博學厚積
得志之日少隠處之日多感遇酬應富盈卷軸有花谿
集藏於家尚論文事可謂老而成矣不意家罹禍子孫
謫戍北鄙集遂散逸近歲先生之玄孫刑部郎官清錄
囚南畿過故郡訪求士夫家錄得今本什一千百耳珍
藏惟謹請言以弁其首予謝病索居乃縱觀焉馴狎仙
禽逥翔於野未見凌霄之勢然羽儀楚楚精神俊逸自
是出塵物也聞翰苑鉅儒欲選類國朝文字其能遺於
斯集哉予喜先生之有遇且彰清之能孝不辭而序之
弘治六年癸丑秋九月朔賜進士第資善大夫致仕刑
部尚書莆田彭韶書
