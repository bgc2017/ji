花谿集卷二元沈夢麟撰
五言古詩
夏夜
暑雨晚初歇夜凉煩抱舒仰觀河漢高華星耿玉除况
兹月色佳亦足據槁梧心存氣愈清慾淡物自疎子懷
不可寫天游以爲徒
讀東皋集有感因次其韻
長庚不竟夜啟明不及晨抱經長歎息永懷井大春骯
髒世寡合因親情獨真東皋有遺稿哀哉泉下人
又
甲衞列吳會湖江控藩墉當時入幕賓談兵如考鐘涉
江遽永訣幽扃閉重重人亡弦已絶揮淚吾誰從
又
候蛩自鳴秋荒雞自司晨神化本無爲先民如登春如
何百世下夭折戕吾真天道實好生哀哉無令人
又
探珠漫涉海射隼徒乘墉風花事已非傷心景陽鐘饑
鴻何哀號長門隔深重之死矢靡他願言佩三從
再用前韻題陳敏道壁
我昔遊天台於路逢劉晨劉晨挽我畱且度桃花春别
來陵谷遷所見疑非真如何承平日有此避世人
又
滄江帶吾席青山繚吾墉我來吳門市屢聽寒山鐘美
人在何處西望煙波重白鷗萬里遠去去吾誰從
慈感方丈白蓮
城居厭煩抱幽討適僧宇眷兹玉芙蓉開軒俯芳渚亭
亭青霞蓋皎皎白鷺羽仙掌穠露滋玉井明月吐微香
隨風發清影凌波舞根雖生淤泥花已敷净土上人學
佛者念念吾與汝可人期不來搔首空延佇日暮且歸
歟子懷在南浦
訪邵篔谷於大河兜寓舍
迢迢大河兜吾地稱沃壤人煙稍稍集麻麥芃芃長美
人吳淞來於焉輟吳榜舒舒龐德公泛泛陸魯望念君
離羣久鼓枻每獨往烹鮮荷厚意置酒飲醇釀贈我處
士冠送我蒼筤杖况兹春服成河滸微風蕩人行綠樹
中鳥泳清波上紅蕖散清馥美竹生新爽悠然見真意
宇宙一俯仰鼎鼎百年内能着屐幾緉蒼黃迷長途老
矣不可強浩歌斜川遊終當脱塵網
聽松
風從中林興遺響度虚壁翏翏奏笙簧謖謖洒襟席初
疑天籟鳴聲從耳根入哇滛一以洗神光夜生白斯言
聽者稀勖爾藏諸密
夢大風
大風入我夢敝廬不支吾舍弟踰垣走弱女褰吾裾驚
呼赴庭闈母已出除趨仰天致祝辭再拜神明扶我屋
雖云壊我母幸無虞喜躍乃驚寤始悲清夜徂旦起候
太卜我心且踟蹰卜人云吉占徵以周公書泚筆記茲
夢斯言豈予誣
縣庠露坐偶成
赤日下西嶺解衣沐蘭湯沐餘試白苧振策步廻廊潄
齒井泉冽掛巾喬木凉仰觀星斗高白頭被天光煩囂
盡消散沖襟欲飄揚心存氣愈清境空物自忘所以陶
靖節終焉老柴桑逝者諒如斯歸休豈不臧
夢母
吾母逝已遠昨宵夢見之兒兮步西園母也從東來儀
容若憔悴鶴髮毿毿垂倉忙趨膝下嬉戱如平時既坐
即欲去其行亦徐徐前趨欲抱負母云且扶危吾弟從
旁來左右相夾持母體素充廣男力不覺衰意謂久離
别今見心亦疑行行近中堂既喜亦復悲明月照東樓
凄風動房幃瞿然忽驚覺號咷淚交頤
贈徐玉山
余中徐道士終日啟玄關鶉衣日百結鶴骨秋孱顔朝
駕青牛出夜騎白鳳還彈劒咽鯨海掀髯拂狼山問事
竟不答長嘯天地間
贈棲霞觀王瀛洲
江水日夜綠長淮如玉龍仙仙一羽士樓居弱流東賣
藥街市上或言是壺公步虚靈風集敕水銀河通醉插
碧桃花笑把青芙蓉倏忽不可見日照蓬萊宫
連雨閉門賦詩自遣
珠米不盈斗桂薪屢無煙一室如懸磬四壁風雨穿僕
夫饑欲去黃犬垂頭眠所需百無一妻女徒煩煎我方
讀書罷岸幘南風前仰觀雲悠悠俯瞰泉涓涓逍遥大
化中聊以全吾天
狼山
狼山瞰大江北望煙一點登舟我將濟稍覺神情斂舟
師平明起伐鼓聲坎坎乾坤忽混合上下同㶑灔斯須
南風順揚帆疾如棪江回日脚走仍慮坎窞險測淺試
長竿迤邐次西崦齒齒龍或嚙确确鴻初遠兩崖水瀧
瀧一塔雲冉冉丹光山鬼護眉黛江妃染自從白狼去
比歲遭多儉公家疏漕河無乃民力慊我將作險語時
危慮褒貶回眺通州城忽忽日已晚
通州
城門何重重云是南通州周回舊城郭屈曲新增修昔
爲魚鹽市中外人民稠厥今扼要衝水陸此經由商賈
聚百貨牛羊散千頭自非州佐賢何以免誅求桓桓李
樞府於焉駐貔貅寒日擊刁斗清霜拂兜鍪鳴笳敵胆
落吹角梅花愁狼山雲氣青江水日夜流天意諒有在
兵戈已宜休我願車同軌仍爲于長遊南北復故道吹
簫上揚州
餘中
餘中瀕海門望望斥鹵地居民多四散共享牢盆利昔
人生厲階於此置官吏搉鹽限程期立筴事鞭箠煙飛
朱火騰海立銀濤沸漉沙鉛淚凝椎甓瓊英碎天高歲
崢嶸草白北風厲玄雲閑萬竈積雪照千里陸輸車軋
軋水運舟尾尾雖云國課集民力已凋瘁蹇驢歴亭場
攬轡察地理大江繞長淮殺氣寒贔屭增科苟不息禍
亂恐未已吾將扣閶闔悃悃訴微意狂言倘欺君薄命
有如水
東皋圖
天回見龍角始雷發東隅勾萌與甲拆品彙一以舒條
風從東來靈雨亦沾濡嚶嚶黃鳥鳴逐逐雄鳩呼伊人
思舉趾朝出東皋鋤且鋤且復耕種苗根欲疎苗生慎
勿揠傾榼休吾劬仰觀雲英英有鶴翔天衢俯瞰泉涓
涓有魚泳清渠物性各有適吾生豈無如所以陶靖節
舒嘯常于于既云乘化歸世利烏可拘優哉高夫子樂
此東皋圖
餘杭高氏徵予作問月樓操琴所聽泉亭觀瀾
軒四詩
華月出天表清光照高樓迢迢樓上人酣歌延素秋上
探清虚窟下躡黃金流徘徊復徘徊閶闔風翏翏何當
駕飛鸞與子爲天遊
高子志大雅結廬絃素琴遺音妙難測中含造化心吁
嗟韶濩遠新聲日哇淫縹緲高鳳翔衆鳥徒繁音撫几
三歎息誰鑄鍾期金
毖彼山中泉朝夕鳴琮琤幽人息慮坐聆此水樂聲浩
浩昭文琴泠泠女媧笙谷風遞遺響鏘若鈞天鳴浩歌
幽澗泉予懷在斯亭
宣尼善稱水川上揭微言卓哉孟軻氏觀瀾泝其源道
體諒不息聖功浩無端所以軒中客游心水之湍願言
樹明德朝夕相勉旃
李判簿以鹽粮至璉市相見後爲古詩奉寄
縣簿出東市老夫遠相尋再拜接名言如聆鸞鳳音徵
求匪我私撫字乃其心瀹茗留我飲賦詩令我吟道合
情話浹如蘭亦如金告别徒步歸茅屋日已沈驅馳亦
何事有酒聊自斟拆筍風策策鳴渠雨涔涔詰旦期再
候東望溪流深
寗節婦
青天夜漫漫黃河日湯湯天高與河廣妾恨何時忘藁
砧作胄子易簀妾在旁手懷黃口雛哀號赴河陽結廬
在墓門松栢忽成行吳淞連甲第維南有姑嫜夫亡妾
不歸其如倚門望駕言遂南邁登堂裂肝腸滫瀡具甘
旨蘋蘩薦烝嘗于以訓孤兒念彼歲月荒悲風吹我帷
寒月燭我房䰟來諒有知妾身如未亡昔憂顔如花兹
欣髮已黃生爲寗家婦死爲寗家孀朝家旌吾門何以
答彼蒼願言保吾志子孫世其昌
楊原英招飲和壁間韻
黃塵喧市衢利析秋毫末於焉有佳士沖抱吐華月捫
竹清風動揮杯紈扇歇感子意勤拳老我慙蹇劣
又
夕陽下林杪清飈起蘋末披襟歌既醉坐待東生月翻
翻歸翮盡稍稍玄蟬歇因之成雅言非輕較優劣
車叔明凝清軒燕集
西軒敞深靚花竹儼分列丹杏始勻脂芳梅已飄雪於
焉有佳士沖抱湛華月方欣文字交復此杯觴接氲氲
篆煙散馥馥蘭佩結氣澄塵慮遣道符情話愜起坐歌
既醉再拜賓筵澈(音撤)緬懷韋左司遺響殊未輟偶因成
雅言贈子以爲别
送烏程縣丞秦曼卿
秦丞燕趙士夙稟魁梧質憶昔來吳興典教分冷席維
時承平久城郭煥丹碧捲簾白鷗波開戸青山色朱門
日烹羊青樓夜吹笛秦也善與交宴款無虛日而我偶
相見傾蓋如夙昔扁舟花溪道從此往來密丙申遭喪
亂鄉井兵戢戢挈家東海頭秦也來告糴飄零同苦辛
檢括盡狼籍歸來田園荒家徒四壁立明年事稍定官
府各分職詔許專封拜仕者紛紛出秦也素木強秉心
葵傾日掉頭花溪東弗肯禄其食吾廬得數過每到排
闥入朝盤索我飯夜枕據我簀有衣許更穿有酒喚同
喫宗族或序飲班坐皆弟姪非徒膠漆堅實藉手足力
通家二十年毫髮無嫌隙前朝既板蕩重瞳麗南極鶴
書搜遺士府檄到蓬蓽匍匐入城府同舟赴京國布衣
見天子綸音荷存䘏僕因老且病賜歸深感激銓曹重
身言取士用唐律秦也好人品拔擢常超格一命倅星
源未覺恩袍窄此州文明地朱子有故宅聞君善爲政
沾丐先賢澤再調來烏程喜若歸鄉邑父老争歡迎朋
友慶良覿栽花近百里讀律守三尺政無哦松迂性有
采詩癖不沽赫赫名已種冥冥德同列能周旋大府總
稱述兹辰及瓜代駕言赴考績長江路千里秋水天一
色秦也不可留日短風帆急春臺鳳凰鳴夜榜白鷺集
爾去書上考承恩定增秩嗟我久衰朽不可遠行役孺
塘徐穉舟東山謝公屐送君過此地高風詎能及采蘋
表中素買蓮剝新菂何以寫别離有酒甜如蜜長途政
秋暑子去好將息今夜故鄉情明日天上客
舟出碧浪湖望横山有作寄烏程令
揚舲出南郭迎風碧浪生白鷗鏡中度青山溪上横煩
抱頓消散鄙吝無由萌緬懷孫令尹結交有真情
嬾雲軒
白雲何英英變化不可期朝從飛龍去暮與白鶴歸作
霖施已溥逍遥固其宜出壑弄清旭入林含夕霏聚散
有常理舒卷無定姿悠悠諒何止稍稍堪自怡所以軒
中客習嬾常似之嗟我倦行邁歸休玩天倪願持一尊
酒歌此停雲詩
蕙蘭圖
有美一拳石形色何贔屭芳蘭産其陽被以寵光蕙清
風濯紫莖穠露茁瓊蕊猗猗麗綠艷揚揚散芳氣詠之
入弦歌紉之稱余佩雖云雜荆棘玉質終不毁披圖成
雅言庶以慰同志
橘隱
幽人好皇樹移根河之洲朝夕灌溉之綠腴夏隂稠素
榮散清馥玉質含凉秋微霜一以降文章爛千頭剝膚
善療疾釀泉消百憂所以巴陵人以比千戶侯吁嗟葉
處士逃名軋溪幽爵祿不入心吾生諒無求彩服趨庭
隅酒壺叙朋儔逍遥橘中樂豈爲衣食謀老人請作頌
歲晚同淹留
題扇贈義門鄭叔致
層巒擁青螺羣木結翠葆英英白雲生滃滃玉氣繞煙
村茅屋虚蘿逕人蹤少石梁有來客巾屨何皎皎得非
浣花翁適彼求鄭老故人諒不拒歲月吾已耄丹青寫
此意豈曰便面小因之請奉揚清風散沖抱
葵軒
種葵庭階下雨露滋其榮脩莖擢翠羽餘霞麗錦英煌
煌斑衣並烱烱丹心傾忠孝萃一門庶慰君子情
送長興王珪章縣丞
客從長興來相見好顔色方欣樂新知遽别中心惻君
子何草草駕言赴考績金陵舊都會山川控南國朱樓
凌紫霞石城含玉質喈喈靈鳳鳴矯矯白鷺集子去書
上考承恩定增秩煌煌珠還浦灼灼花滿邑相期早歸
來朋酒罄良覿
松雲軒
蒼松駕絶壑茅屋敞高丘急雨打窗過白雲如水流童
奴趨石上主賓坐泉頭若道歌招隱吾當與之儔
黃鶴山人竹石
愛此一拳玉上倚珊瑚枝綠鳳忽飛下墨池雲起時始
聞蟄雷動復見凉風吹相期保貞節黃鶴今何之
松石軒
青松何丸丸白石亦齒齒託根山澗阿德與君子比若
人酷好之移置階前地攀枝風謖謖捫翠雲巋巋朝盤
采金粉夜鼎煑玉髓親朋每相過斟酌尊有醴竹高夏
簟凉冰泮寒魚美豈惟樂嘉賓至行吾仰止維時届煩
暑火氣蟲蟲熾勖子慎厥脩優哉且藏器
息齋竹
薊丘李榮禄好寫珊瑚枝丹穴鳳初下墨池雲起時裂
素風瑟瑟展卷秋離離妙手不再作令人起遐思
又
蟄雷起林谷石根稚子萌解籜粉香濕捫玉清風生頭
角未盡完琅玕已峥嶸願持苦節心永結君子盟
温故齋
周孔去我遠法言具方策至道浩無邊君子貴多識孜
孜習舊聞稍稍有新得雖云涵泳切亦在格致力心融
理自明志一疑自釋歸來有餘師曾解韓孟惑勖哉佩
先訓終歸聖賢域
存誠齋
玄聖贊大易存誠揭微言子思述孔業造道其天淵下
逮程朱氏析理猶精研巍巍作聖功仰之鑚彌堅先哲
示持敬後覺務開先乾乾當自強存存宜靜專執德或
二三役彼虚妄牽靈臺日以昏望道亦茫然所貴主一
功惺惺慎無愆卓哉存誠訓朝夕相勉旃
望魯亭
尼丘鬱叢叢魯城奠中土我家居其陽有亭父之所亭
前花木榮亭下兒女序吾親諒康寧於焉日容與嗟予
作冑子定省違燕處前年拜君恩受命來閩府驅車戒
嚴程憑軾屢回顧親恩固難酬王事亦靡盬飄飄天風
發渺渺白雲度兒身在南閩兒夢在東魯自慙居處崇
綿力竟何補忠孝無由全予懷淚如雨
義門家長鄭仲德先生號采苓子卷(有序)
僕訪仲舒太常於江浦之義門承仲兄德翁先生日相
與文酒之樂暇日出示采苓子卷詩一編采苓乃先生
自號太史景濂宋公既爲之傳詳其事諸大夫士又著
爲詩文以歌詠之宫商交作金舂玉應使采苓子之名
逃名而我隨矣雖然詩之采苓乃甘草也甘草可和百
藥而不能延年若先生之采苓乃茯苓也本草謂松脂
入地千年化爲茯苓服之可以長生僕因相從之久密
扣先生采苓之說而盡得其秘歲暮將歸輙效橘頌一
章以謝之瞻彼青松鬱林莽兮輪囷崱屴托根固兮上
生兔絲如秬黍兮下生琥珀如絳炬兮爰有君子鄭仲
父兮篤爾孝義藐圭組兮采苓九藍(山名)節獨苦兮有鎛
有鑱跑厥土兮調以玉杵碎鍾乳兮載采其花黃雪雨
兮載割其脂金膏澍兮或蒸為粱饑可茹兮或釀以酒
酌可取兮匪資金石媾龍虎兮豈惟延年可輕舉兮我
睇金華有仙侣兮於焉服食牧羣羜兮遐我玉音不可
覩兮既見鄭子罄中素兮我師其術百疾除兮式通其
靈如筏渡兮鶴鳴于天風乎舞兮駕言上征子出祖兮
載采其苓吾與汝兮負之而去如一羽兮太虚冥冥吾
不知其所兮
郤饋獐
淮鄉重冬至亭民饋埜獐關西畏四知長官何敢嘗爾
獐速持還此禮毋再將食肉我所鄙食菜士之常雪落
蔡人碎天高北風凉阿童折梅花為我把一觴
七言古詩
代歸安縣官謝陸大本同知祈雨有感
陽鳥飛空烈秋暑高田下田欲焦土老農呼天有司懼官
曹齋沐請甘澍維皇赫赫乃弗許吳興通守前杜父去年
掉頭脱圭組黃冠束髮眉目竪掀髯長嘯隘寰宇朝騎白
鶴秋一羽自言辟榖神仙侣能為皇家作霖雨右相憂民
心獨苦願禱圓靈雨多稌我侯承命若輕舉夜朝魁罡叩
天鼓噴噀清泠勅雷部六丁呵護真宰訢醉鞭乖龍聽吾
語叱咤六合生烟霧電光夜掣黃金縷雷公怒揮霹靂斧
洞庭雨脚翻銀浦天花一夜生禾黍野人不識陸明府
相持牛酒謝田祖甘棠橋東水争起侯之遺愛載行路
邑司駿奔喜欲舞三軍歡呼洗兵馬作詩紀功孰敢侮
祖庭索喜雨長句
吴地今年小麥熟量收十倍釡鍾足家家作磨殷春雷
雪花飛滿田間屋維時冬青花盛開如何梅雨望不来
藴隆蟲蟲氣如炙坐見溝洫生塵埃皇天一念種田苦
夜勅龍公降甘澍瀧瀧雨脚急如注斯須平地成沮洳
阿童報我農人語夜来溪漲添尺五白鷗泛泛美玉羽
老魚跳波潛蛟舞插秧盈疇争快覩饁彼酒漿勞田父
彼蒼者天雨多稌蠢爾蟊賊誰敢侮我方作客水雲軒
囊中自笑乏酒錢請師速爲沽一斗憑軒歌此喜雨篇
鄭義門三老圖
白麟溪頭鄭義門螽斯麟趾何詵詵中有三人同胞親
白頭孝友敦天倫伯兄頎然七尺身皎如野鶴超雞羣
山中宰相天所賚義門梁棟渠爲尊仲弟夙稟風神秀
手拂長髯曳長袖逍遥林下采松花釀得春醪爲兄壽
季也温恭美如玉官樣文章尺度足經筵進講沐天香
詞林掌制分蓮燭萬里新從燕趙歸弟兄共着山人衣
有序堂中拜家慶棣花軒内生光輝松根奴子身曲局
燒竹煎茶汲山渌阿兄寄傲據牀坐二弟隨行足容蹜
香山九老不專美洛下耆英如在目吳興畫手稱絶倫
靜也趙家之外孫涉江奉母亦勞悴貌得孝義如其人
老夫與鄭交有道愛爾丹青寫來好吁嗟此圖關世教
如岡如陵多壽考吾亦低頭頌三老
贈日者金先生
金先生八十三黃髮風飄蕭鶴骨秋嶄巖賣卜魚浦上
吉凶不虚談門開東市來屨滿簾垂落日先生酣我從
浦江回緇塵滿衣衫東家不相識先生息吾擔斟白酒
分黃柑敷我床簀脫我冠陶然一覺睡夢繞江之南雞
既鳴天欲曙金先生我别去行人報道江船開出門日
上梅花樹
金人出獵圖
燕然山前沙草黃天垂四野秋風凉當時金人意氣揚
馬上爲家弓矢強中原鹿走秦之失臂鷹牽犬争先得
風毛雨血洒穹廬殺氣騰騰日無色憶昔經界分中邊
百年化爲南北天秪今輿地復故步我願開荒種禾黍
千秋萬歲供王賦吁嗟諸羌孰敢侮
舟回青州聞喪内
御河水逆灘聲吼客愁拍塞船如斗舟泊青州得訃音
吾妻已入黃泉久同舟馬趙勸莫哀烹雞在船仍置酒
落花風急水禽啼腸斷江南汝知否遥憐堂上白頭親
應在中閨哭新婦
壬寅歲夜坐有感
花溪臘月差丁戌妻子跑來入城府漳南咫尺哭聲連
羣盜縱横毒如虎官兵不來佐相憂質身應比睢陽許
挑燈展轉不成眼白頭坐聽梅花雨
遵道枯木竹石
李侯胸中有林壑揮毫束絹驚搖落山中夜半霹靂飛
拔地蒼龍奮頭角霜皮剝盡春陽姿雲根削出珊瑚枝
峥嶸不假神明力下有綠竹相因依吁嗟李侯誰敢侮
游戲江南文藝圃如何龍伯忽相招竟跨神蛟躍波去
畢卓醉眠圖
銓衡品秩俱廢弛藏身麴蘖有妙理比舍春醪繞鼻香
甕下頽然呼不起洛陽銅駝荆棘中夷吾復生馬化龍
新亭謾作楚囚泣不如一醉樂春風是非憂樂兩俱忘
眼看世人何短長人生不滿百十歲何用一時富貴忙
三月二十二日承恩後赴部給文諸公索賦
我生東吳稟性薄有子無成有孫惡上黷天刑下覆宗
仰視皇天淚空落西望金陵十日程山川跋涉良難行
一童扶衰驢背乘陳情有書訴天庭黃綾裝池沐蘭馨
通政上奏帝乃聽玉音肆赦盈衆耳蟣虱之人死復起
侍臣抄音奉地官尚書丹心明鏡懸仙曹同列文章賢
幕中秋水生紅蓮明朝復奏天顔喜全家放我歸田園
嗟予逢時年已老朽骨無由報穹昊願給文憑早赴歸
千里春江白鷗渺
楊妃吹笛圖
唐皇天寶承平久内荒聲色宫掖醜誰將玉笛進君王
紫鸞飛上真妃手詔令真妃來帝傍坐吹楊柳口脂香
玉音嫋嫋銷剛腸含宫泛羽哀思長紅桃侍兒一雙玉
近前欲按霓裳曲湖山石畔春隂隂柔情付與芭蕉綠
笛中楊柳吹未終漁陽鼙鼓聲逢逢御牀臬兀紅袖泣
六宫粉黛烟塵空﨑嶇蜀棧摩天闕青騾力盡金鞭折
回顧真妃一點魂馬嵬蹀躞輪蹄血三風十愆聖所哀
明皇胡爲蓄禍胎畫圖豈是金鑑錄至今觀者徒傷哉
君不見虞廷兩階舞干羽簫韶九成鳳下來
唐知州雙松圖
唐侯胸中有丘壑落筆長松出林薄蛟龍並作勢欲飛
鸞鳳雙棲翠交錯開卷清風謖謖吹掃花黃雪紛紛落
唐侯早歲稱竒童畫山初學趙魏公晚年縱筆入韋偃
下視衆史俱羣空吁嗟此公今已逝流傳遺墨人間世
老夫興懷爲題識陳家寶之永毋墜
梅花道人山水
梅花道人盤礴臝畫山畫水無不可興來縱筆不用皴
竒峯玉立蓮花朵石根喬木青叢叢羣柯羅列如兒童
兩翁兀坐茅屋底衣冠彷彿商顔同一翁匆匆下山去
涉江擬趁漁舟過塵途當暑正炎熱何事擔簦赴焦火
嗟予頽景已九旬頻年主試沐聖恩只今無由報穹昊
歸休泉石終吾身
沈思敏山水圖
會稽儒者韓徵君渠是魏國趙公之外孫胸蟠神秀有
源委落筆羣峭生煙雲峯蓮削翠開朵朵瀑泉噴玉流
紛紛神仙樓閣抗龍首山人茅屋棲雲根漁舟兩葉通
谷口石梁有客来前村乃知意匠奪天巧經營林壑何
嶙峋老人舊歲閩中去道經武夷泊溪滸上有文公九
曲之棹歌亦有仙人鍊丹之洞府躋攀忽驚風雨至蒼
黃若被神靈阻歸來忽忽三四月沈郎邀我具雞黍夜
披畫圖索題識恍如坐我武夷下嗟予素有登臨癖衰
老無由追故步不如返棹浣花溪依舊歸休釣游所
尚絅齋辭
文綺雖華好不如布帛之煖老八珍雖甘肥不如
蔬食之樂饑聖門設教有條理立心當自下學始
錦衣煌煌被吾體加以卑縠蔽厥美闇然而章乃
君子鍊師抱一學老氏外不表襮中則韡以絅名
齋良有以君不見五陵繡衣輕薄兒蠟言梔貌徒
夸毗繁華富貴一朝落雖欲尚絅將焉施吁嗟不
學令人嗤
王母圖
未央宫中春日長千花錦繡雲霓裳武皇求仙熱中腸
少君授以却老方翌朝青鳥東來翔翩翩雲軿下青蒼
羣仙俱驂白鳳凰東隨阿母朝君王金支翠綃相焜煌
飛琚曳珮鏘琳琅鈞天廣樂張帝旁緱山子晉來笙簧
武皇迎之奉霞觴玉門仙棗請先嘗阿母含笑天回光
手提玉桃進一雙人言食之壽而康帝瞻瑶池路茫茫
人間歲月西飛忙回頭銅仙泣淚滂向來方術殊荒唐
茂陵石馬秋風凉吁嗟詞客歌劉郎
春雲出谷圖
米家素有書畫癖春雲長自毫端出英英觸石膚寸微
無心每藉東風力仙家變化如有神吳綿擘碎纏春迹
有時爲我載鶴歸怡悦不減陶貞白元暉此畫有真意
佳氣時時起東壁雲兮雲兮我呼汝玉葉金枝美無度
莫向山中伴衲僧好爲商家作霖雨
袁安臥雪圖
朔風觱發冰崖裂千蹊萬逕行蹤絶喬林一夜天回春
琪花玉葉紛成結汝南歲暮雲四同閭閻不識袁邵公
門前大雪深數尺先生高臥氣如虹洛陽縣令民之特
造門掃雪春無迹先生咄咄不下牀能使頑廉懦夫立
清風凜凜高無鄰名垂圖畫如有神嗚呼如今眼中寒
士誰甘貧有如洛陽縣令能幾人
蟋蟀吟
十月蟋蟀入牀下胡爲舟中夜語語阿咸側耳不成眠
親手張燈無覓處岸上誰家燈火明沈沈機杼秋無聲
蛩兮蛩兮何不催爾織織成白絹供官徵我歌蟋蟀亦
良苦唧唧啾啾哀復訴開篷濃露白於霜織女停梭淚
如雨
黃浦水
黃浦水潮來載木綿潮去催官米自從喪亂苦征徭海
上人家今有幾黃浦之水不育蠶什什伍伍種木綿木
綿花開海天白晴雲擘絮秋風顛男丁采花如采繭女
媪織花如織絹由來風土頼此物祈寒庶免妻孥怨府
帖昨夜下縣急官科木綿四萬匹富家打戸借新租貧
者沿村賖未得嗟嗟黃浦水流恨何時枯誰知木綿織
成後兒啼女泣寒無襦
贈筆生陸文俊
苕霅東來水如練溪上涵山出孤巘山下人烟如井邑
家家縛兔供文苑吴興閣老松雪翁書法直與鍾王同
當時筆家争效技陸穎一出超羣工嗚呼穎也收聲久
諸孫文豹昌其後承恩玉几天回光懷寶東吳不輕售
同宗文俊藝更精論工與豹相抗衡宣毫拔萃霧雨濕
越管入手風雲生世間駑駘雜汗血孫陽不遇誰旌别
羊柔肯寫黃庭經檾重難臨青李帖金花煌煌封兩頭
紫毫價重珊瑚鈎客來寄我茅屋底貧居豈有瓊琚酬
老夫今年七十九目昏手顫書何有工耶拙耶且莫論
請過華溪酌春酒
竹枝曲
瓜皮小舟蓮葉泛湘中風浪幾時休明朝一船盪兩槳
載奴欸欸到湖州
繅絲纔罷婦猶髽兩足如霜踏水車田家自有種田候
年年只看冬青花
練溪女兒美如玉買棕結帽衣食足近來却嫌藤價高
日暮江頭斫桃竹
楝花開時南風起送郎南征渡江水今秋若道郎不歸
樹頭誰采金鈴子
戲效鮮卑敕勒以詠種田父養蠶婦
種田父何辛苦身如槖駞汗滴焦土秋風凉露為霜石
上坎坎舂黃粱
養蠶婦何辛苦首如飛蓬衣帶藍縷蠒索索姑不樂繅
絲不多妾命薄
花谿集卷二
