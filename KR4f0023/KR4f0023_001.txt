讀書齋偶存稿卷一
禮部尚書銜葉方藹撰
西域貢師子行
皇帝御寓十七載化東漸海西流沙欵關重譯走萬里
梯高航險輕舟車都人讙謼貢獸至隘道轂擊肩爭摩
臣時槖筆侍丹禁但聽傳說相咨嗟喙多音雜語非一
盡驚異物聲呀呀雄筋附骨太碨礧拳毛垂體何鬖髿
爪利千鈎積沉鐵眥翻百炬凌頳霞哮呼恍疑撼山岳
蹴踏直恐堙江河譎怪不數夏鼎勒瓌詭足使山經誇
小臣聞此内思省吾
君聲教誠無涯
聖朝詎貴難得物遠人輸藎良可嘉西旅之獒越裳雉
盛世豈必遮荒遐
皇心毋乃欲柔遠區區一獸寧足多
勅付虞官掌芻秣隸之熊館與虎衙臣退又伏考圖記
此物實禀金行奢在上星精應太白譬諸於器為莫邪
山林所至百獸伏亦如王國有爪牙剛勁端可作士氣
古人所以軾怒蛙况乃
聖主正垂拱能變獷戾皆中和大開明堂輯羣瑞侯尉
何异共一家雕題鑿齒盡來會進琛貢賮紛如麻此物
亦同百獸舞騶虞麟趾奚爭差小臣再拜復獻賦敢笑
虞監無才華
康熙十七年閏三月二十八日
皇上親灑宸翰頒賜從臣各兩幅臣方藹獲與焉
主恩臣遇千載一時恭賦七言二章以紀遭逢之盛
龍牋兩幅日星凝
帝語傳頒肅拜興直向倉軒披奥窔俯看羲獻總雲仍
一波欲挽千鈞弩三折真垂萬歲藤知是化工名莫得
掞天測海媿無能
墨池春暖漲恩波曉日光先上馺娑自幸身頻沾雨露
忽驚影欲傍星河寵同題署知還倍(宋太宗皇帝為翰林承旨蘇易簡題)
(玉堂之署四字以臣方之所叨)
(聖賜為多)榮比登牀較更多(唐臣劉洎登太宗皇帝御牀求賜書法以臣方之所沭)
(聖恩尤厚)永與儒臣增盛事千秋青簡待編摩
八月六日於神武門
睗觀西洋進貢師子
神物何時降海涯遠隨貢使出流沙思瞻化日依靈囿
欲薾浮雲駕鼓車百獸舞中看獨異萬年圖上見曾賖
(宋人萬年瑞應圖後世多橅之所畫异獸形極多未若今所見之威神也)承
恩竊紀來庭盛樂府慚無好句誇
八月十八日蒙
恩賜觀
御製詩集恭紀十六韻
唐德文思首虞徽濬哲名負圖龍出字吹律鳳諧聲吾
后尤天縱皇王總莫京禮園時嘯咏書圃復崢嶸散藻
星雲竝鏤章綺繡成六經同黼黻五典比篪笙民物紆
宸慮山川入
睿情片言蘇萬象一氣宥羣生
特勅教披覽
溫綸更叠并捧來霞的爍拜起日光明彩識金符絢音
聆玉琯清愚瞢颯開爽躁競忽和平戴斗神常竦瞻霄
體欲輕幾人沾异數畢世沐殊榮管益知穹大蠡惟見
海盈端如聞廣樂七日寤還驚
五月三十日進講畢
皇上天語慰勉賜講臣
御筆各二幅元臣趙孟頫書不自棄文石刻一册方藹
侍講未久叨預兹賜感恩慙報悚仄難名恭賦誌
盛兼呈說巖夢敦澹人諸公
禁苑追陪二十春向來名迹最情親承恩屢許同前席
拜賜猶能接後塵玉陛從容魚貫入文茵分列鴈行陳
常思鄭重
君王意共誓丹誠拱北辰
恭和
聖製題御廏絶句
十二閑開御道旁龍鬐鳳臆宛交翔一從
天語親題後世上方知有驌驦
恭和
聖製賜内大臣輔國將軍俄啟絶句
雙飛一箭墮秋風繁弱猶彎舊賜弓
天子正歌貍首待將軍不數虎頭雄
恭和
聖製大將軍奏至元兇隕斃賊黨潰散
勅諭諸將帥分道進勦以安集斯民毋為賊衆所侵其
有歸命者用心撫輯毋負朝廷至意
已正天誅待
后來
皇恩一面網還開即看洱海垂櫜入直向瀾江洗甲廻
八月二十日
召見懋勤殿奉
命賦經筵詩
延英别殿集簪裾
聖主親臨問道初稽古思陳金鏡錄弘文時展石渠書
一元苞衍應無外半部經綸自有餘(是日講臣進講周易論語二書)多
愧小儒逢
盛典欲賡訪落恨才疎
蒙拜翰林學士之
命感
恩述懷四首
袐殿朝趨候曉鐘七年
經幄許從容晝三接處
恩偏厚官九遷時愧更重(康熙十二年五月以翰林院編修充講官十四年三月升)
(國子監司業五月升翰林院侍講仍充講官十五年正月升左春坊左庶子兼侍讀五年升翰林院侍講學士)
(十六年四月轉侍讀學士十七年七月充經筵講官十二月遂有此命)
御筆屢教瞻翥鳳
衮衣頻得傍升龍平生稽古思堯舜何幸
彤墀咫尺逢
顓愚詎敢忘抒忠捧土何能益岱嵩
聖德已周三極溥
王言長並六經崇宵看奎聚占乾象晨檢書籖識帝鴻
縻禄祗羞無寸補空餘履跡玷
璇穹
麻衣席帽滿塵埃親荷
先皇釁沐來敢道齊賢留異日屢稱蘇軾是竒才(戊戌春充)
(貢士入都一八月先皇帝召見親試列名第八已亥春再試列第舉南宫九月傳臚日親諭朕)
(知汝久特拔汝為一甲進士又數對臣下稱道其文章)身離牛口驚還在夢挽
龍髯恨不迴今遇我
君重拂拭孤桐果否爨餘材
柯亭劉井昔賢情(明代學士柯潜於院中搆一亭學士劉定之於亭傍浚一井二人皆有賢)
(名其遺跡至今仰之)異代風流憶老成齪齪可能追往彦悠悠多
恐負浮名質文尚欲陳三代禮樂終應俟兩生聞道濟
川才不乏高岡翽羽聽長鳴(時方奉士雲旨徵聘海内博聞之集闕下故)
(云)
賜魚恭紀
太液波涵曉日明錦鱗出水浪紋輕曾經在沼娱
宸覽忽許充庖荷
聖情斫處銀刀光錯落盛來玉盌雪縱横頻捫饞腹沾
恩重却愧非賢負鼎烹
賜文雉恭紀
雲䍐高張
帝道隆頒禽義取羽毛豐昔年陳寳徒虚語今日
君王自獲雄
五色離披墜馬前俄欣登爼味芳鮮分甘共賀文明瑞
不數安仁射雉篇
越裳渺渺縱堪馴不畜珍禽自
聖神要使在廷思耿介特傳
天語賜詞臣
驚看翬彩出
仙庖為摻鹽梅濟泰交七筯幸沾真雨露何須還筮鼎
三爻
温泉恭紀
何來瑶竇濺珠新皎潔琉璃瑩絶塵靈液滙成千頃碧
天波散作萬家春
千里渾河水欲冰寒流此日更清澄應緣地脈偏深厚
王氣如龍拱
孝陵
融融湑湑是瓊漿
聖母同稱萬夀觴解道
天心多福應須知水德本靈長
渺渺神泉脈脈流仙都直欲置身遊此中
聖澤深無際汪濊端能潤九州
凝成甘露拂薰風噴薄還應萬古同縹緲源通霄漢上
絪緼人在太和中
陽春早已遍郊坰温潤還堪騐水經
聖主不須黃竹詠微臣殊愧醴泉銘
癸丑侍宴瀛臺泛舟賞荷應
制
鳳輦凌晨出龍旂夾道陳雨師纔灑路風伯更清塵九
陌
恩光遍千門淑氣新萬人扶杖看
天子肅嘉賓
夏后璿臺上周王瑤水前何如逢
聖主開宴集羣賢雲壑冥丹地冠簮儼列仙千秋傳盛
事光耀史臣編
御座霞為幄花林玉作臺更無凡迹到只許近臣來晬
穆依
天表恩榮浹上台太平欣正永長日得追陪
詔許僊舟泛人行一鏡中象將河漢接氣與斗牛通荇
藻翻輕影鳬鷖接遠空朝宗皆到海心共百川同
光風動水際异采發華滋翠盖亭亭立紅衣冉冉時卑
枝低駭鬛密葉暗巢龜微物生多幸終年荷
聖私
泰始駢花見元嘉合幹生昔人聞艷羨此日睹芬榮美
景紆
皇覽佳辰鬯
睿情迎颷前復却應是戀霓旌
臺鼎羅庖膳中人獻酒漿兼珍
宸澤沛温語
帝情長北斗臨堯陛南薰拂舜裳還應歌既醉一為答
君王
飲出仙盤露餐分
内殿冰清謳聽綠水美蔭就蒼藤坐許移前席車容託
後乘熊彲今不少誰與夢相應
皥皥人歸化欣欣物遂初
瑤階争拾菓玉洞競探書馴狎岡鳴鹿紛披藻躍魚願
將式食意普被萬方餘
先帝昔召見微臣拜
冕旒(臣昔丁酉歲充江南貢士至京師蒙置第一世祖皇帝召見試瀛臺賦於稠人中拔)今
來還槖筆復得奉
宸遊術淺慙無補
恩深憾莫酬此心同沼卉歲歲遶瀛洲
擬應制
堯日昭千古虞風洽九州山川爭獻瑞河洛共陳疇絶
域妖氛洗邊庭獵火收七旬宣至德六月壯弘猷玉弩
乾靈震璇樞廟筭周受降先築塹定遠不須侯大度惟
容衆神功定遏劉自能馴虎豹多事奮貔貅苜蓿將花
獻珊瑚作樹投歸心隨馬首拜手列螭頭曙曉開閶闔
天高識冕旒朱鳬窮异域白道達遐陬榆塞看飛鴈桃
林好放牛羽書沙海絶烽戍玉關休共仰車書遠還看
禮樂修九功歌鳳管七德舞龍斿星届軒臺外風隨禹
甸流百年銷反側萬國效共球士享承平樂人從大化
遊鵷班垂縉笏虎旅脫吳鈎極拱辰偏煥雲開氣欲浮
昇文綿寳歷戢武固金甌遥識千山淨應知百禄遒丈
章思報國弭筆上歌謳
咏史二首
王陽忼慨士談經瑯邪東一朝徵赴闕被服何雍容上
書陳至治責難首君躬意欲興禮樂再還三代風天子
覽書笑迂闊哉是翁道高不偶俗醜正衆所同公卿莫
推輓淹卧伏丘中惟有弹冠者千秋憶貢公
吾思作僕射不如飲酒樂渠豈不愛官難免中心怍世
固哂吾愚吾亦苦世窄便令希韋脂終然成枘鑿常恐
十州鐵不能鑄一錯以茲凛失蹈若履春冰薄望古邈
興嗟素懷庶可託
宿通州水月庵故人朱錫鬯客龔使君所悵不得
見寄以是詩
明月如積雪招提悄無人朗然入懷抱鑒吾鬚眉真徘
徊簷宇下脉脉誰相親故人朱夫子聞居此城闉入幕
稱上客不數郗嘉賓吾恨别來闊鬱結苦未申徑欲披
其帷又畏桓公嗔相思但搔首一夕素髮新題詩倘君
見知吾欵欵因皇都淑氣早風光漾新春吾廬雖百無
榻尚懸梁塵况復酒家姥近移住西鄰珍珠滴槽紅入
口味尤醇君車無四角疾來莫逡巡解榻賖鄰酒疑義
共評論
送宋員外之贑州
急霰中宵零征客侵晨發如何行役期恰値苦寒月王
事有嚴程詎敢惜離别馬毛縮短蝟去踏堅冰裂稍喜
前路穩從容理舟楫鼔柁乘江流春潮正層叠虔州古名
郡維南控百越章貢二水匯環抱形如玦商旅喜君至
懽譟迎使節此方我夙歴風土足怡悦近聞兵火靖三
戶頗寧帖鬱孤有高臺披襟甚軒豁灌侯舊築城遺趾
亦突兀直北眺中原青天露一髮却愁軫故交遠思難
抑遏手折庾嶺花目斷燕山雪
上馮相國二十四韻
列郡青齊大東連萬里津地鍾星斗異帝賚股肱新儀
鳳鳴岐嶺非熊獵渭濱乘時逢
聖代翊運賴斯人早應金甌卜旋聞玉鉉陳紫宸扶日
月黃閣掌絲綸變理三公貴都俞一德親恩波天浩蕩
風采嶽嶙峋袖拂祥烟細箋題
御墨頻小心常翼翼大議必諄諄鞏固思磐石綢繆在
徙薪長庚光獨旦霖雨澤皆春吐握招多士休容識个
臣宅師襄
黼扆贊化補鴻鈞行使横戈偃將令比屋淳清名傳飲
蘖正色厲垂紳燕許文章並䕫龍事業均志長緣報
國髮短為憂民聽律知佳節懸弧及令辰尚方頒翠釡
别墅會朱輪偃盖松逾茂修翎鶴更馴吹嘘慙寸卉游
泳托纖鱗靡禄曾無補摳衣幸有因惟應頌平格翹首仰
高旻
蒼水移寓戲訊三首
人生非蝸牛安能行戴屋看君席未暖旅舍已屢卜六
月黃塵飛炎天正三伏一馬逐二童情思何毣毣先生本
勝流行李亦不俗摒當舊琴絃提攜破衣簏瓶虀與甕
醬飢時佐充腹䲭夷盛餘瀝尚可葛巾漉此外無長物
擔荷一夫足只愁吟卷富盈箱復累軸凢牛壓弗勝須
覓千斤犢
新舍何所有君言有驢鳴晝愁聒耳聾夜苦侵夢驚有
如衆楚咻鴂舌無時停如何王武子愛之比琴笙子荆
亦佳士作意肖其聲乃知世所尚美醜詎敢爭千秋韓陵
石礪角今已平
便便十圍腹昂昂七尺軀先生偉衣冠胡為來此居欠
伸欲打頭容膝略無餘來往路旁子駐馬皆踟蹰朝多
賢公卿風雷化呵嘘曷不早薦士孰若先生如立之在
閶闔高咏陳黃虞渠渠夏屋内豈不承權輿惟吾為君
謀嗤彼非良圖世路苦偪側公門詎坦途先生有心胸
先生有眉鬚奚舍吾嚬笑強隨衆步趨此室誠已卑俯
仰任卷舒入無妻子謫出無長官拘糟糠苟不憂曲肱
夢蘧蘧君王雖有問莫奏東封書
蒼水過寓招阮亭駿孫同飲前一日得細林山人
書(限箇字)
侵晨乾雀聲喧呼兒言今日高軒過吾居此廬近兩載
門前客來有幾箇董侯落拓偏好吾屐齒剛衝苔面破
空梁一榻懸已久為君拂拭留君坐急呼東隣彭與王
共斟濁醪慰轗軻自從都城十日霖車輪摧折馬蹄涴
眼看滄海便横流誰能手障狂瀾那書生未暇憂人國
關情桂玉愁寒餓今夕何夕把盞望屋角斜挂明星大
爾曹雄辯復衮衮頓令驚聽失慵惰昨朝接得細林書
怪吾虚名被網羅譬如北斗不可挹譬如南箕不可簸
廿年游宦百無成團團空似驢逐磨田園蕪盡只不歸
山靈有知寧免唾以兹孤懷忽觸撥鄉心半夜難抑挫
天明朝簮真可脱那惜衝泥整鞍䭾勸君對酒且為歡
此廬豈我能長卧卻愁公等再來時高歌擊筑何人和
附錄董俞作
玉堂故人折簡招彭王二妙聯轡過冰甌冷侵瓜果
鮮蘭醖香透黃封破何來青衫一腐儒脱帽啣杯據
上坐自憐潦倒走風塵偶憩燕市解鞍䭾荆高死後
劍客稀誰能擊筑雜哀些相逢舊好三太息生也形
神頓摧挫丁年意氣盛莫當昔何其強今何愞自從
舉世憎文筆哦吚輒遭貴游唾逢掖固知非俊物屠
販居然號竒貨奚為白首不追悔詩人例應獲窮餓
眼前勸爾盡一尊仰視簷角星斗大王子郎署宦不
逹彭郎禄位亦轗軻學士蕭散江湖情清吟抱膝愁
無那小臣忝備頋問列大事諸公克負荷生平痼疾
煙霞深南望雲山隔紫邏因茲閒話九峯遊九峯主
人同唱和此子落拓謝浮名廿年高擁白雲卧遥思
幽築青山巔梅花千樹竹萬箇篛笠荷衣世外裝飼
魚調鶴閒居課言罷知君少宦情仙骨肯教繁華涴
賤子無端京洛游自笑筋力干謁惰明日拂衣歸去
來一犂春雨耕黃稬
附錄王士禎作
長安風塵日堀堁扇障不能衣苦涴天官昨占月離
畢十日愁霖足高卧高車大馬諸貴人今雨蕭條誰
肯過玉峯學士數相見打門不辭泥沒髁今朝置酒
招吾飲黃雀披綿蜻鮓剉百杯以後呼酪奴白絹斜
封朱印破天下健者今董公富貴浮雲輕涕唾彭郎
未奉一囊粟路鬼揶揄甘凍餓抱膝誰信比管樂高
論依然溯卿軻世情莫問牢石邪女子猶知伯休那
酒酣岸幘忽大笑吾曹蠶絲自纏裹青山一髮江南
路雨笠烟蓑有幾箇細林主人老躭隱枕上九峯青
錯磨漁樵近局不爭席復有名僧伴高座空山水流
花更開不識都門送臨賀吾生未睹細林面聞君快
語殊已瘅(已瘅見山海經)當年吾作萬里遊劍閣西風聽鈴
䭾凌霄九峯悔輕别筋駑肉緩四體惰他年但乞五
湖長纔話蓴鱸口先哆未須木石笑吳兒小海歌時吾
當和
附錄彭孫遹作
經年未乞一囊粟侏儒飽死東方餓朝來庭葉忽坐
飛感此茫茫意摧挫出門四頋安所之短驢躑躅蟻
行磨東吳故人數見招容我高齋時一過蝉聯清話
每向夕羇思消除旅顔破長安麯米擅高價斗酒青
錢三百箇西隣貰得命杯鎗軒膾堆盤細劖剉高歌
不嘆食無魚邾莒餐如齊魯大王郎最有箕潁情珠
玉繽紛生咳唾董生本是疎狂人白社相尋能唱和
吟懷俊快鷹得霜飲態清妍梨飣坐停杯更話細林
遊逃名有客耽高卧葛帔綃巾尠俗緣横琴散帙留
清課翠微長任白雲封青山肯受黃塵涴只今天地
未休兵湖海風波日掀簸衮衮京華多貴游出入承
明奉朝賀掃除禍亂還太平勉在羣公相擔荷吾今
瓠落無所容萬事生平盡慵惰一官刺促復何有駑
馬猶然戀豆莝聞君此語發狂喜頓令身世忘坎坷
逝當長往老此中秋風羇宦誰能那
蒼水以答阮亭四詩見示意似誇其捷者戲柬二
首
董生瀟洒似青蓮斗酒揮毫滿百篇舉世盡驚又手捷
何人能學捧心妍不愁吟苦鬚防秃實恐書多腕怕穿
便欲把君詩過日閒來搔首問高天
王郎狎主齊盟久常笑南風不競無海内敦盤皆下拜
惟公鞭弭欲爭驅雞鳴親秉鐘錞鐸馬首羣驚墨火荼
漫謂諸侯已服晉黃池今日歃先吳
清明最後一日同人集東山書屋分體賦詩弔宋
劉龍洲先生遺墓拈得七言古席上漫成
龍洲先生布衣耳憂時痛哭陳天闕志圖匡復計不就
登樓感賦悲心骨偶依故人駐此土一時酬唱稱竒絶
老死不歸留藳葬詩魂長卧東山窟昔吾高曾慕遺躅
一抔重為新碑碣(碑文係先宗伯所撰)弔古非徒事勝遊(吾邑舊有弔古)
(會)風流不使輕湮沒年來往事痛銷沉碑埋蔓草多殘
缺羊豕誰禁白晝遊鵂鶹呌落三更月血食何曾廢夏
畦先生墓下偏蕭瑟詩卷長留敗簏中姓名枉被途人
說今日羣將雞酒陳九原定不嫌唐突俯仰興衰意惘
然遥遥暮靄連天末
題故人畫鶴
鶴兮鶴兮女不如鵠之蒼烏之黑日溷塵埃人不識又
不能鶩同食雞同棲昂藏特立安所依是中風景何其
殊别老松百圍峭壁千折羨女獨來還獨往惟見煙明
與水闊朝隨羽客去依約到十洲暮逐孤雲還相伴宿
丹丘衛國之軒女不慕吳王之市女不游山人昔年住
山中一飲一啄與鶴同山人出山今幾載夢裏時時鶴
唳在見君畫還沉吟蕙帳空兮怨復怨蘿壑閱兮深復
深長鳴欲吸三危露側望真含萬里心此身已苦羈網
久明日拂衣亦何有君應騎鶴三山頭待吾東歸一攜
手摩挲銅狄兩咨嗟城郭人民如昨否
讀阮亭蜀道集作
巴蜀地形天下無西控關隴東荆巫自從秦人始開鑿
疆與上國通舟車古來姦雄盜名字其間窟穴逋天誅
行子估客試一過往往霜雪生頭顱王郎學王尊不肯
為王陽一朝叱馭去萬里单車長兩川人士舒頸立麻
衣夾道如堵墻王郎奮髯吟一聲上掩奎壁無光芒下
視鄉人淵雲輩汗流疾走走且僵江山物産百難狀一
一攬取歸奚囊王郎去後人事改戰鼔南來動滇海逆
臣片紙持入蜀百城望風先瓦解居民大半化狐豺井
邑俄然成廢壘譙周子弟作俘囚諸葛祠塋供樵採前
年官軍收廣元螘賊釜底同游魂何人逗遛師不進時
乎一失難再論坐令兇豎復堅壁士無宿飽艱留屯軍
旋草草復不戒犀兕之棄同垝垣病中聞此搥胸臆
國家豈遂忘三尺
朝廷寬大固有體姑息或恐非長策井絡天彭蔓草深
幾時再睹使星臨可憐蜀道真天上空向王郎句重尋
九日直
南書房同說&KR1104;夢敦澹人諸公限韻二首
禁裏秋光似水澄校書終日對良朋
恩深共擁三重席(戴憑與諸儒論經奪席數十重帝厚遇憑坐為設三重席)寒近先思
半臂綾(宋子景修史天寒著紫綾半臂)暮齒自羞識路馬(予齒最衰而無知故以自)
(况)俊才真羨得霜鷹(蘇味道與王無競同直蘇才俊目為九月得霜鷹舉以况諸公)相
看詩興誰偏健儘讓蝥弧及早登(諸公詩皆就予獨未成)
大官法饌笑時叨(唐宋九日賜侍臣法酒綉糕予輩則日叨大官之饌矣)獨向佳
辰感二毛幸免風前欺落帽秪愁筵上怯題糕(用劉夢得事)
心驚白雁秋空迥人比黃花晩節高下直渾疑身尺五
中宵鈴索夢還勞
南書房梅花盛開呈夢敦學士澹人舍人
姑射仙人玉作肌自矜曾笑百花遲豈知託質非凢境
更喜當暄最勝時戴向瑶釵偏覺好棲來翠羽恰相宜
誰憐籬下寒香在也望春風到北枝
正月盡牡丹開已爛漫戲示夢敦
傾城一笑奈君何總有鉛華合避他色豔祇緣承日近
開先原為得春多初醒乍濕陽臺雨微步如凌洛水波
若使旁教揎翠袖定應添却玉顔酡(花皆因火催出苐無綠葉耳)
宮聲以咏寓中葵花詩見示讀之深有感焉賦此
以廣其意
秋清孤館對蕭辰階下殘葵吐艷新縱有妍姿誰肯問
祇緣幽意倍相親叢疎尚耐風霜在根淺還思雨露頻
君若傾心能向日移栽上苑豈無因
附錄錢中諧作
一點葵心竟未枯蕭辰還見漾紅柎雅知杞菊芳非
晩轉覺松篁韻不孤弱植那堪凌勁草衰叢偏得媚
寒蕪朱門詎少移根地可似荒庭衛足無
金文學榖似用蘇黃往來韻作二詩見寄賦此答
之
吳綾半幅剪秋水中有奕奕銀鈎書顚倒細數百十二
顆顆俱是驪頷珠君才雄妙曠世無譬諸萬斛龍驤如
動天之風古來有蹄涔媿吾非江湖
鴻都門下盛竒字三體尚有中郎書滿堂諸生競鵝鴈
薏苡豈能謗明珠曲學阿世昔所嘆孫弘側目固自如
人生窮逹由命耳肯為三公輕五湖
附錄金居敬作
碧山學士愛閒居下直閉關多著書靈臺清明書卷
氣絶勝五色牟尼珠長安索米窘臣朔公即屢空常
晏如人間風塵不到處玉堂清坐如江湖
草玄學易十年餘今來重校孔壁書百家傳注都貫
穿何用燕公記事珠承天將雛何善謔一官不調公
泊如待要舉而措之耳勿為蓴鱸思五湖
榖似復叠前韻見示適江南信至秋秫粗熟釀酒
可望喜賦奉答次章兼柬元少侍講
寂寂莫搥王融車咄咄莫作殷浩書江南近報釀新熟
小槽殷紅滴真珠君方弹冠去未可吾將拂衣行得如
醉拍銅斗歌烏烏竹弓射鴨巴城湖(巴城崑邑河名)
吾友韓侯性耽古縹筆手續素王書愛士不啻如賈胡
直欲剖腹藏其珠(穀似寓元少第昨往奉訪門禁甚嚴竟不得見故云)
詔書昨者延名儒為子踴躍端何如願子早陳六符事
憂君今日惟江湖
附錄金居敬作
短章久矣捐篋笥長歌率爾詩代書枉沐長者論投
報咳唾隨風天雨珠廢事愛閒日益愚子雲君卿遠
弗如岑牟单絞未俊物白鷗浩蕩沒春湖
神仙字豈飽蠧魚徒向人間鑚故書昏昏俗心阮校
尉睫淚不化鮫人珠待公致君堯舜上端憶曠如與
奥如徹侯相印直敝屣為佐刺船浮五湖
穀似再叠前韻見示又次二首
毛生年來老而秃中書君今不中書世人未知失上意
猶將魚目呼為珠四時之運成功退應侯蔡澤何紛如
豈待賀監七十餘始向君王乞鑑湖
君豈南山縛虎師何妨暫學人間書暗投往往遭按劍
夜光之璧明月珠卑之無甚高論耳折楊皇荂里耳如
昂昂勿作駒馳坂泛泛且為鳬浮湖(來詩有讀之未喻其妙者故云)
附錄金居敬作
漫云奏牘上公車曾無兩令僅勝書何當自贊祇自
責川媚不掩水懷珠公家種秫釀桑落自可封致胡
醒如巴城會待
宸翰賜比似鶴山與石湖
軒轅彌明滑稽耳詩聲媿非侯校書(元老亦有和詩以嗜酒相謔故引石鼎聯句謂其)
(滑稽)石鼎彭亨荷斟酌逃禪纍纍百八珠幻住風埃五葭琯
炊黍功名帶礪如吾家甫里有敝廬散人無號易江湖
贈嘉定陸稼書
華韉繡轂九衢間入世清風獨往還舉世誰思千古在
惟君不放六經閒鳶魚偶覿堪乘興塵土難逢不上顔
聞道近來多一事出城只為看西山
王先生寓予邸苦無酒飲
荆高市上化為塵誰與先生作主賓但有三升堪壯膽
(管輅事)若無一斗肯呈身(王績事)襟懷寧著纍纍綬意氣平
摧嶽嶽人挂壁鴟夷空在眼因君轉恨我長貧
三十
三十能文到帝州繡鞍閒跨紫驊騮枝從玉兔輪邊折
峰向金鼇頂上遊月裏姊親投彩珮雲中君與捧瓊輈
那堪隔别音書斷碧海塵生夜夜愁
嚴朱二徐四檢討夜集
黃葉門前徑秋深斷客蹤却憐今夕會共聽
帝城鐘未穏棲枝鵲難平咽砌蛩論心諸妙在寧惜歲寒逢
立春日口號三長句
十日閉關如蝟縮今朝啟戶正逢春且從閶闔瞻新象
也把衣冠振舊塵竊禄自知慙報補歸耕祗合恨逡巡
鱸魚蓴菜方纔過江柳山梅又逼人
四十四年成底事兒時嬉戲憶還賖堆盤賸有青絲菜
簮髻稀逢綵勝花已信形容安老醜并無魂夢到繁華
開箱試撿春衣换半在西鄰酒姥家
今是何曾減昨非行藏計拙轉相違潜魚凍久應忘躍
倦鳥驚多更怯飛破榻空懸留客少羸驂長卧出門疎
軟紅塵土東華路猶喜無能上素衣
同人集光孝寺
古寺帶殘汀同人此過停共期窮勝日不憚逐流萍臺
樹名仍舊風幡事已冥法因如可悟寧直片時醒
送僧(僧係同鄉人時同寓粤僧先北歸而送之)
偶來炎瘴地得與我師逢舊好鄉情切新知道氣濃聚
談仍是寄别思豈留蹤此意原無解晨雞共暮鐘
送沈子相令新寧
聞說新寧地千山復萬山看君雙舄去獨伴一琴閒花
落空城裏鶯啼廢壘間須傳
明主意為念遠人艱
江上朱玉如孝廉貽詩深相推許答贈三首
斯道久生棘清吟那得聞捧心真媿我乂手却憐君逸
調寧諧俗竒懷自拔羣好將冰玉句吟諷到微曛
往往巡檐笑時時倚柱哦祇憑消日月遑敢問江河病
覺貧來甚狂憐醒後多感君思老馬識路意如何
昔日詞壇老推君盖代才前賢深寄托後進孰追陪白
雪篇中奏朱霞筆底開時流莫輕議曾破鐵關來
和企山陳年伯見贈一律
世事茫茫無足觀羣鴉爭舞會欺鸞陶公罷後門垂柳
阮子窮來犢繋竿浪厠炎方喜共晤每逢高誼欲扶摶
枉蒙珍重金閶約佇看秋風振羽翰
擬古
人生百歲風中燭焉用役役被塵縳我今至壯猶無成
有似轅下駒侷促憶昔弘景年四十一朝掛冠神武門
此事於今誠所罕令人對之難為言
過大紅門
武帝昇天去不迴萬方弓劍集靈臺金輿寂寞荒烟合
玉殿參差返照來鳥哢乍疑仙樂動花殷猶望
御筵開白頭消渴餘生在羞說當時獻賦才
上高陽公
紫霄煙靄晝沉沉獨掌鴻鈞副
帝心萬卉齊搖松自勁衆流皆涸海長深豈貪黃閣形
須畫要與蒼生旱作霖一物祇今無失所肯教㸑下有遺音
上曲沃公
兩朝出入秉絲綸共識
先皇社稷臣肝膽傾來緣薦士頭鬚枯盡為憂民敢同
門下三千衆耻作階前十九人何事感恩心獨切一年
兩度沐陶鈞(予己亥三月)
(御試八月舉南宫皆出公薦拔)
寄同年生
去年闕下逐行塵記得登科第七人天闊好容龍偃蹇
露高偏助鶴精神裁紅暈碧花前句蹴踘弹棋醉裏身
吾有醁&KR0812;三百斛佇君踏盡
帝城春
送酒與東癡
東臯未三里潢水凢幾曲風雪被荒蹊往來斷樵牧先
生高卧處柴門翳苦竹雪深門未開村雞鳴喬木日午
炊烟絶吟聲出茒屋欲寄一瓢酒聊以慰幽獨天暗倘
來過就成西齋宿
題上林署壁四首
守拙真忘拙求閒果得閒濯纓貪照水拄笏飽看山何
術堪逢世無能合抱關此身吾自料材與不材間
不敢稱高卧還應勝折腰吏人閒採牧官舍長蔬苗烏
鵲尋枝倦牛羊上坂驕南山田幾日蕪穢到今朝
三月已過半郊原尚朔風未抽庭草綠難覓野棠紅笑
逐祝雞叟閒隨失馬翁春光正浩蕩願與萬方同
遥遥宮闕聳天半望觚稜不見塵中客時逢林下僧挈
瓶常夜起抱甕&KR0870;晨興早晩相期處還思不負丞
上林署中紫薇一株花開特茂
念爾非凢種緣誰謫墮來亦知顔色好却背豔陽開影
弱依書幌枝低亞酒杯託根同失地欲去更徘徊
偶成
漫說花顔好花鮮得幾晨君看花落去重有掃花人
柬徐生二絶
昨來霜信熟黃柑小閣離離夕照酣為報故人須過飲
掛帆何必洞庭南
楚頌吟來憶左徒酒牀新漉待招呼田園别後春蕪長
欲買青山種木奴
東方朔故里(同王阮亭作)
據地曾聞隱漢庭殘碑斜日樹冥冥禪衣絲幘俱承寵
誰向金門問歲星
喜張君素存家弟丙霞並登第選館
暖日花開照曲江青春走馬過紅窗行人嘖嘖誇風貌
何偃王成是一雙
偶成十絶
葵園(呼高士谷)冥蹈是吾師標致天然冠一時更愛城南歸
處士(歸莊元恭)風流幾首落花詩
機雲昔日皆工賦軾轍當年並擅文今見二王詩律峻
始知鼎足是三分(新城王司勛士祿儀曹士正兄弟工詩時稱二王)
王家小美擅詞場五字堅城勢莫當吟到池荷暗香句
教人不憶孟襄陽(予最愛儀曹螢火出深碧池荷聞暗香句)
海虞馮叟(馬班定遠)筆通神比興詩篇字字新若較吳均(吳殳)
(修齡)真敵手邢夫人見尹夫人
長沙舊著弔屈賦南海(程舍人可則)今為哭賈詞魚腹消沉
千古怨蛾眉謠諑萬人悲
菊秀蘭芳並一時玉遮(汪農部琬號玉遮山人)風調略堪思省曹
誰是知名士便欲煩君替左司
木客山顚嘯華月水仙泉底弄朱霞夜深自寫鍾生句
寸寸枯毫戰鬼花(里人鍾生詩多杰句)
破扉煙斷出孤吟廡下高風尚可尋萬手雷同誰敢儗
懸軒簫鼔一聲琴(梁逸能為五言古詩)
鴛水騷人彭駿孫(彭進士孫遹)兩年詩格未評論鄒陽出獄
猶流落何日含毫奉兔園
同是
先皇紫禁臣君開鈴閣我垂綸翩翩小隊花間駐海晏
河清報
聖人
南海子
御柳千條拂面絲風吹依舊綠離離何當小住三千歲
再見桑田變海時
張編修素存新昏戲贈三絶句
穠李夭桃各自栽天公移向一春開若非詞客生花夢
那敵閨人詠絮才
一曲瑶琴兩意和文園幽興近如何可知夜語脂香處
比似金莖解渴多
繡閣纔離又玉墀宮衣日日印臙脂袖中好帶朝天筆
畫日歸時便畫眉
書愚山少參送黃君詩後二絶句
牽衣泣别最堪悲不信真成永訣期歸望國門那便哭
猶疑白髮倚閭時
故國三千驛路塵哀猿落日呌還頻不知流血能多少
腸斷東西南北人
題盆梅
瓊姿常似帶微酡天上春光占獨多紅杏碧桃誇異種
和羹爭許得如佗
書所見
真有高名動
至尊臨軒色笑借春溫反風渡虎偶然爾今日親聞長
者言
送友人
廿年遊宦滯天涯自笑龍鍾玷
聖時一領青衫渾似舊爭教君鬢不成絲
鉅鹿春光草色新馬蹄猶帶
帝京塵莫愁此去無知己前路應逢解榻人
送杜侍讀三絶句
數載承明厭直廬一朝解組意何如五經同異姑抛却
且檢山中種樹書
長安拜免幾公卿過眼浮雲不係情忽見巾車出都去
登仙今日羨君行
日望東吳萬里船趁風飽飰舵樓眠自憐微禄猶縻卻
輸與先生早著鞭
口占
天畔秋雲日日孤休將腐鼠嚇鵷雛不知酒醒燈殘候
一點心還略動無
長安自古奕棋同袖手何妨讓國工堪笑孫劉成底事
無過使我不三公
寓舍花
傅粉施朱恰正勻天然幽意自宜人風風雨雨休欺壓
讓與嬌鶯坐一春
席上放歌呈王使君阮亭十一兄
我昔排閶闔獻賦紫皇宫筆翻翠虹蜺手捉生蛟龍黑
風吹天天忽裂泰山東崩海西竭羲和鞭輪輪不起雲
旌雷車失行列我時失足墮澒洞弱水萬里沉一葉岐
路楊朱漫發悲窮途阮籍空流血廣陵十月潮如山片
颿直下背長安道途使君停皂蓋綈袍戀戀范叔寒感
此纏綿意一洗風塵顔酌君白玉巵擲我珊瑚鞭佳人
能為鸜鵒舞上客自吟鸚鵡篇酒酣仰天淚雙落拔劍
斫地心茫然王夫子汝是中原第一流余亦江東有心
客即今文章政事誰敢出公右三年手板淹澤國公卿
雖厭裦衣人如爾寧徒長(上)文墨我歸故里樂漁樵釣
竿學掣海上鼇買酒自澆要離塜移家欲住伯通橋人
生難遇是儔匹何論煙霞與簮笏我身願充五湖長君
才合入三公席淮海豈能留旌旆廊廟終看曳履舄他
時仗鉞過江來莫忘吳市變名卒
登金山四首
萬里無空闊孤峯聳泬寥閣收三楚雨門接九江潮鸛
鶴青天勁魚龍白日驕乘桴吾豈敢行止任蓬飄
疊翠天開畫森竒鬼獻工驚濤飛破壁怪石走當空梵
唄層層寺帆檣面面風遊魚與過鳥歴歴鏡中同
海嶽樓頭月江天閣外雲連年暗熢火幾日靖妖氛壁
壘南徐鎮旌旗北府軍書生還自笑磨石待銘勲
吾友王明府題詩最上頭(寺有阮亭使君詩)俊人淹海角翰墨
想風流月黑精靈泣天高列缺愁千秋留帶客與爾或
堪儔
丹徒鎮題同年蔣解元壁
曾題名姓壓羣英獻賦歸來晝揜衡北闕已無求駿意
南山空有飯牛情馬卿豈合稱才子阮籍終應喚老兵
醉後掀髯重看劍與君悔作兩儒生
舟抵滸關立春後一日
今夕是何夕暄風暖客顔春光不肯待先我到吳關滅
燭延新月推篷認舊山連牀中夜夢安穩亂流間
咄咄行
咄咄復咄咄空城白晝生荆棘前有猛虎後有長蛇磨
牙鼔吻爭人食我欲射虎還斷蛇手無利器空顔澁歸
來故里不見春但聞天隂鬼哭聲啾唧吁嗟乎三吳百
萬戶東南自古稱雄國縱横白骨高於山民命本輕奚
足恤只愁公家重財賦縣官租税那取給君不見大星
芒鬛光盈尺海底九烏朝並出魚鼈曝死蛟龍泣天門
日夜飛霹靂俯瞰下土血殷赤真宰之怒猶不息
蔣辰生吉士舊第
冷巷蕭條不見春雀羅蛛網盡傷神空留少婦持門戶
怕對衰親作主賓案上螢來棲敗幌堂前鵩去墮承塵
酸辛並馬金臺路生死交情幾箇真
醉歌别友人
去年送君燕臺側君方塌翅無顔色今年遇君闔閭城
我已抽却頭上簮人生相知不相見何似賓鴻與社燕
多君惠我好句新錯落珠璣盈便面春風駘宕百花天
壚頭日日酒家眠紅粧小婦歌金縷白馬少年拂玉鞭
與君對花酒如海人事滄桑朝暮改桂舘蘭宫久不開
西園東壁知何在今日相逢且盡歡明朝别去路漫漫
屋梁落月如相憶時展懷中尺素看
四月大雨余時坐卧小樓旦夕不能移步
驟雨行無節寒雲凍不飛晝長凭竹几客去鏁柴扉梅
藉水功熟榴傳火德微未應占夏令重理木綿衣
池漲疑無岸樓居恰似船一枝吾自適百尺客誰賢盈
涸隨溝澮行藏信簡編豈真邊腹滿贏得枕書眠
寄彭十駿孫
幽谷芳蘭尚畏鋤况教當戶更何如空吟王粲登樓賦
誰獻鄒陽入獄書林際周周憐倦羽河邊蹙蹙數勞魚
天涯失足應無限休怨清時獨掩廬
吳門贈别三首
春風江上獨鳴橈愴别殘魂黯欲消鳥去鳥來人窅窅
花開花謝雨蕭蕭遊燕未聽荆卿筑背楚先愁伍相簫
自笑行藏兩無計羞將心事託漁樵
南北相望路幾千鄉關回首更凄然便教歡笑無多刻
縱得音書定半年去客偏憐沽市酒家人錯怪過江船
梅花到處開如雪珍重他時遠使傳
羸馬重驅入紫宸敝裘三月走風塵休嫌弱水飄舟客
曾作蓬山罵坐人草暗關河遮舊路鶯啼驛樹怨新春
烟波不少容身處爭敢清時乞釣緡
渡江
三年兩渡此客計竟如何市酒消愁少江花恨别多自
憐輕道路不敢怨風波羞見垂綸叟滄浪正放歌
淮城詠古四絶句
垓下隂風卷日昏楚歌未了盡聲吞八千子弟如烟散
只有佳人不負恩(虞姬)
橋邊納履話從容千古英雄是此翁枉把詩書盡燒却
隂符一卷出懷中(圯上老人)
鳥盡弓藏自古嗟真王遺恨日西斜一身未省歸何處
枉卻墳旁置萬家(淮隂侯)
荷鍤隨身好掩形酒徒醉倒夕陽亭銅駝指日生荆棘
此世知君不願醒(劉伯倫)
讀書齋偶存稿卷一
