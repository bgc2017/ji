日涉園集卷八宋李彭撰
七言律詩
觀畫山水
不愛邊鸞愛李成胸中成畫自峥嶸數行島嶼隨人去
一段風煙向腕生猨啼巫峡殷勤嘯雁到衡陽嘹唳鳴
我與羣山成保社直疑俱是舊經行
遠眀閣飲
百尺遊絲入座来浮嵐空翠入樽罍談諧自得江山助
觴詠不勞絲管催滕閣風流今未遠南樓氣味唤仍回
城鴉欲曙衆客醉木末闌干懸斗魁
城上
城上棲烏尾畢逋寒塘烏影過相呼一天欲放山陰雪
六幅如觀栗里圖問老自應師粲忍扶衰初喜得封胡
香醪已熟糟床注唤客無勞滿眼酤
宿萬松兼示慶首座
步屧欣逢釋梵宫餘霞尚帶日歸紅峯前晚靄晚来積
岫外秋天秋滿空獨鳥深藏欹牖樹幽花香逐下山風
青燈耿耿照無睡頼有能詩老贊公
鄒天錫見過
議郎梁獄坐口語置散投閒今放回令節由来迫吹帽
幽園尋勝獨登臺共歌昭代得銀甕何暇著書名玉杯
此口惟堪飲醇酎人間萬事要寒灰
次駒父遊孺子亭韻
平居懶與慢相親寄傲行歌似隠淪水退荷花饑殘暑
秋来山色挽幽人從雌鸂鶒窺黃帽旁母鳬雛映白蘋
興罷歸来去高卧詩成聊復寄雷陳
余久不飲酒偶飲殊適因和九弟韻
年侵畏病酒尊空矧復聽歌盛小叢煙際鳥呼雲際雨
花邊蝶舞柳邊風向来懷抱愁眉外今日懽娱醉眼中
何用花奴鳴羯鼓新詩解穢思無窮
遊雲居三首
山林投老更疎慵尚有躋攀興不窮絶壑久忘蛇起陸
寒窗聊食雁来紅人方嵇阮似無愧詩比陰何或未工
永夜不眠茶作祟一燈眀暗鳥呼風(雲居稱有雁来紅)
故歲新芽約略黃重来敗葉帶飛霜尋幽少脱塵勞夢
訪舊頗熏知見香深谷鳴鐘雲暗淡半峰斜照樹微茫
去天尺五今應是璧月珠星掛上方
羣峯羅立紫崔嵬無復市聲蚊聚雷遠嶠雲屯飛鳥沒
寒江煙斂健帆開暖眠犢子陽關草香逐蜂鬚陰谷梅
散策捫蘿覓歸路摩挲蒼石更裵回
次韻答董彦速
疎山翠氣連眉嫵雲外飛鴻點點愁只在吴頭并楚尾
非關張掖至幽州著書繁露想成癖待詔公車安足求
何日芒鞵尋舊約蘭旌蓀楫共優游
過鵝湖懷師川
寶峯嶔㟢青未了枕下灘聲走白沙谷口不應無小隠
桃源真恐有人家寒猨飲水避帆影槁葉隨波上槳牙
苦憶南州徐孺子歸舟天際暮雲遮
春夜奉懷蘇仲豫次陳無已韻贈仲豫
雲外頭陀是去年已看汀草漲晴川夢中未覺關河遠
枕底忽聞鐘鼓傳但可馬曹聊拄頬看渠鳳閣競加鞭
蓬窗想得司春甕一夜糟床酒注泉
春日懷秦髯
山雨蕭蕭作快晴郊園物物近清眀花如解語迎人笑
草不知名隨意生晚節漸於春事懶病軀却怕酒壺傾
睡餘若憶舊交友應在日邊聽曉鶯
季敵檢校南村田
風吹䆉稏半傳黃凖擬中厨雲子香潮水忽生添野水
山光便可接湖光難求塵外餐霞侣未試囊中辟榖方
徑遣阿連聊檢校饑雷已復殷枯腸
自豫章歸書齋題壁
鳥烏聲樂客還家僮僕懽迎日未斜小徑潜筠新長筍
幽齋茂樹晚多花深慚麯蘖留春住尚覺年顔老去賖
出處由来非細事弄泉莫忘飽煙霞
泮宫曝書恭覽御書故事行鄉飲酒禮諸老率
諸生皆在楊先生病足獨不至賦詩見寄次韻
答之
雲漢昭回泮水邊諸生拜舞鱣堂前老翁七十荷衣綠
弟子三千桂魄圓樂正足傷何必慮伏生口授尚能傳
墨池載酒容他日門外侯芭也可憐
寒食日
幽人衣帶病餘寬終日蕭然懶正冠柳絮野鶯春向晚
榆羹杏粥食猶寒倦於杯杓生新興頻有隣儀救老殘
試把一尊招近友放歌聊復罄交懽
李成德求迺翁挽詩
養疴丘壑玩寒藤領略雞園最上乘射虎已驚生李廣
登龍行復見元膺九原煙雨悲埋玉一代功名定伐冰
安得董狐南史筆發揚潛德到雲仍
戲次居仁見寄韻(居仁見督參雪竇下禪)
長蘆老人半聖號眉毛不惜為談空靜委耽禪如縛律
懸知選佛勝封公影沉寒水雁無意春入幽園花自紅
欲向池陽參百問却慙勾賊亂(一作破)家風
寄如壁上人
平生剛直隠長虹收卷波瀾說(一作入)苦空翰墨場中無
李廣苾芻園裏有支公未應雪浪侵頭白想見丹砂入
頬紅驄馬他年焚諫草看君妙手試宗風
次韻寄居仁二弟(隆禮敦智)
老覺餘生如過鳥何曾留迹寄長空一丘一壑應還我
三沐三薰盡付公病懶自知玄尚白醉餘貪看碧成紅
荀家兄弟俱奇絶時聽淮南好國風
次韻寄山伯蕭老二弟(山伯惠瘞鶴銘善本)
平原翁仲草蒙茸種竹當年語竟空羣從嗟予真漫叟
象賢期女繼汧公別来江草唤愁碧書到山陰稱意紅
瘞鶴銀鈎光照坐行書正欲乞楊風(兄雅嗜楊少師恐弟輩有之故見於)
(末句)
卜居
有宅一區聊解嘲清風歷歷自鳴瓢買山作隠吾無取
為黍殺雞何用招魚托么荷障斜日籜隨新竹上層霄
箇中已了一生事倒屣安能求度遼
寄劉壯輿將赴唐州儀曹
五柳先生同舊科壺觴終日盼庭柯一行作吏事皆廢
三徑就荒君若何問字有誰堪載酒談經許我或操戈
平生獨自賞音者聽此殷勤勞者歌
奉贈瑛眀發
上人霜鶻氣横秋法界重重幻筆頭已泛毗盧真覺海
戲裁佳句比湯休雲開鶴嶺露蘭若波起洞庭霜橘洲
華髮蕭騷瀕老境多情猿鳥替人愁
駒父次予舊韻見貽復次韻
玉人皮裏有陽秋句入丹青顧虎頭壓倒何勞譏陸陸
老衰得懶欲休休支牀夢破嚴城角决眥風回落雁洲
遣興竟湏桑落酒談間莫著畔牢愁
用韻戲呈仲誠
蒲萄政復得凉州底事微官章水頭早歲已能交北海
高懷乃肯顧韓休手妙他時掃銀夏胷蟠佳處協滄州
誰言京兆畫眉嫵後院懸知多莫愁
寄何斯舉
傳詩句句爛生光妙手殷紅入象床本自奉常參定脉
定從儋耳悟神方玉花自合歸天廐黃鵠應須下建章
見說年来真欲隠轉身一路直須強
寄張聖源
豪氣向来回萬牛筆端衮衮楚江流拾遺已見傳三賦
平子不應吟四愁柱後許時淹闊步石渠看即副旁求
老夫病著蒼崖底細和堯民擊壤謳
還家寄吴世長兼簡潘子真
江頭楊柳麴塵姿弄日晴空百尺絲騎省風流還有賦
吴筠英妙更能詩殺雞為黍相期處問雁呼卿政此時
下榻深慚徐孺子非關勞者作歌辭
贈九峯長老
已透韶陽向上關蔬盂茗椀每開顔頭顱無意掃殘雪
毳衲徒来着壊山瘦節直疑青嶂立道心常與白鷗閑
歸来天末一回首應在孤峯煙靄間
次韻答寶峯仁書記
袖手脱鞋悲太白搴旗縳敵笑光顔自知日面與月面
莫問南山與北山獨秀峯前雲不隔蓮花洲下水長閒
還鄉一曲真竒絶與子終朝談笑間
寄撫州謝幼槃
別去鷓鴣思日寒書来鵯鵊語林端我懷求仲徑方掃
君向山陰興已闌細讀清詩如豔雪何時痛飲劇奔湍
懸知作草非賣菜要自心期禮數寬
賦高眀大使神功妙濟真君祠
楊柳江頭星宿疎呼船梢子散林烏煙横雲捲樹出沒
天澹波平山有無稚子摠參三洞籙病軀長佩五靈符
步虚聲裏瞻風馬頗覺神清到蘂珠
代虚中作
曉悟無生貝葉經起宗真喜得人英風流定自壓全楚
文物由来繼兩京謝傳平生處華屋滕公俄忽掩佳城
哀榮贈典他年在翁仲何知淚滿纓
聽王散人琴
花邊猶舞舊時蝶屋角還鳴他日禽但訝鏡中顔色改
詎知門外歲華侵一杯相屬步兵酒三疊共聽中散琴
有慨余懷聊復寫雨餘汀草自青深
南至
鄰雞戒曉暮鐘催老境俱從裏許来但喜書雲占嗣歲
詎知緹室暗飛灰和風欲上千門柳協氣先傳五嶺梅
弟勸兄酬真樂事燈前細酌莫停杯
葺茅屋戲成
朔風卷我屋間茅烏鵲含將去作巢執扑鳩工課奴客
廵簷長嘯望江郊謝公五畞似能保揚子一區聊觧嘲
欲學參謀懷廣厦苦無鳳觜續弦膠
鷄冠
景純機上為裁剪淺碧深藏稱意紅要與飛鴻同保社
肻隨凡鳥在樊籠鳴階鼓翼何勞爾介羽登場略未工
赤幘漫多安足數尸鄉反笑祝雞翁
七夕用東坡韻
老火微微迹已陳稚金稍稍欲親人蛛絲曲綴當時態
舊葉頻澆見在身女隸不堪嚴侍立天孫誰識靚粧新
柳州太巧何湏乞憐汝題詩正角巾
早發開先入城至中道親舊約予復還薄晚復
自歸宗入郡中
細聽㶁㶁水流澗静看悠悠山放雲澗底遊魚隨葉下
巖間獨樹藉雲分殘星已發招隠寺落日願仾耶舍墳
却背孤村入城市沙邊深愧白鷗羣
過廣濟
不到梅川已十年市橋官柳尚依然追尋耆舊知誰在
觸撥清愁不欲眠蘭若霜鐘猶唤睡平陽宰木上參天
倦遊客子心無際眼盡崗原起暮煙
種僊茅
聞說僊茅勝鍾乳移根遠自西山阿豈獨客来塵意少
更覺夜眠幽氣多避謗何湏求薏苡去家不減食藦蘿
候門稚子成羣後矍鑠仍看馬伏波
王子張以詩見報次其韻
卧看雲生舍北籬起来臨鏡慰衰遲欲投未落鶴盤嶼
將去還留鵲遶枝天上漢庭勞夢寐嶠南殷鑒恐羈縻
藍田丘壑仍孫在勝日勤来賦好詩
七夕懷徐十用去年所賦東坡清凉韻
幽人喜雨静無塵雨罷幽蟲料理人顧我維摩方卧病
憶君徐稚是前身鐘鳴祗樹年華隔潮上吳江月色新
共看牽牛渡河漢月殘露脚濕綸巾
戲次人韻
人言鼓吹来詩思鳴鶴遂聞長阜音細讀一犁新句好
始知三語用功深自甘𣪚木傲霜節懶作幽雲出岫心
茗盌爐芬清晝永流鶯捎蝶過墻陰
送果上人坐兜率夏
落絮霏霏攪客心鳴鳩歷歷唤春陰未於蓮社添宗炳
已向蘭亭減道林遠嶠煙横鐘磬晚禪天目斷薜蘿深
詩緣酒廢苦無思為子送將聊一吟
舟中次珍書記韻
沙頭作別數峰暝意逐屯雲愁晏陰雨打船篷藏枉渚
鐘殘客夢憶禪林山重水複歸棹遠魚躍鷺飛寒葦深
何日支郎訪玄度倚松停策伴微吟
用師川題駒甫詩卷後韻
夢中逐客幻中歸荆楚甌閩好賦詩誰謂涪翁呼不起
細看宅相力能追太冲文價輕皇甫籍也辭源怯退之
丘壑同盟從已定莫令鬼祟作愁眉
即事
槐火煎茶氣味新東園肯讓兔園春鳥摧穠李霑衣袂
蝶遶夭桃傍鬢唇迴策如縈峻儀範好詩轉彈絶風塵
頗勝袁粲飲無偶步屧白楊要惡賓
貽王充道隠士
憶昨涪翁虎溪別雁来一字不曾收勞君為傳三月信
遣我少寬千斛愁煙艇方遊建業水玉人猶在仲宣樓
何時掛席西湖去藜杖青鞋鸚鵡洲
潮州木龜有堂舊在天慶觀北極殿之左近為
道流竊取而去今莫知所在矣
長生要自食山蘚妙語曾聞葛稚川忽見靈龜藏六用
定巢蓮葉閱千年刳腸已笑清江使曳尾聊同修水邊
懸想偷兒難卜夜守閭黃耳得安眠
宿侍其雲叟書齋
高齋觧榻留我宿破夢驚濤翻疾雷水鳥時呼山鳥語
朝帆纔去暮帆来百年榮落真墮甑一世稱譏同死灰
珍重秦淮隠君子只今風月且銜杯
竹枕
湘江翠竹斬雲根偃月初無刻削痕尚想繁柯俱笨䔿
曾經綵鳳屢飛翻佳眠時有池塘夢避暑不勞河朔樽
殷殷晴雷喧白晝兒童走報雨翻盆
過林子幽居
卧聽山城罷擊柝策蹇過君霜滿鬚窗間山好天欲曙
庭下菜肥人愈臞我非當世可領袖君合於今稱楷模
謝公小草恐未免懷寶要令真不沽
同安即事
搖落霜林秋興新捨舟尋壑自冥塵雲光山色觧迎客
松氣竹氛俱着人漢上營詩多累句孟生題壁欲傷神
頻伽依舊丁寧語應笑華顛映角巾
怡顔堂
心遠由来地自偏有琴何必問無弦新醪清濁動秋興
老樹扶疎可晝眠失學已從兒輩懶哦詩常苦後生傳
此腰倔強應難折尚愧顔公二萬錢
周眀府國鎮寄詩有招隠之意次韻以報之
絶壑平生深遯逃相期推轂敵英豪綠葵白薤堪扶老
黃帽青鞋非養高薰浴懸知慙管葛經綸何敢望崔毛
新詩如對故人面清夜不眠雞屢號
予以王褒僮約授嗣行叟叟有書抵予并求跛
奚移文且云要與僮約作伉儷以此詩戲之
髯奴上劵歸公許跛奚移文猶見催臧獲要令成伉儷
文章相與挟風雷目成眉語似真爾足躡心邀安在哉
大士好奇聊一戲不應禪寂便寒灰
戲何人表
示疾維摩難共語誰堪問疾坐繩床也知世乏長桑手
盡用枕中鴻寶方馬價不須勞廣漢牛衣何用泣王章
清凉心地俱安穏特訪名園顧辟疆
仲豫買侍兒作小詩戲之
霜鶚横空河漢秋聊隨雞鶩稻梁謀却將屬國舊長劔
換得石城新莫愁要遣短轅無復馭定看遥集觧忘憂
匡山醉客時相訪莫下疎簾作障羞
溪上
門前渾是浣花溪坊裏深疑號碧雞短艇波横隨暮靄
遥岑雨歇看朝隮髯奴便了能沽酒稚子添丁解灌畦
欲賦郊居追沈約只愁誤讀作雌霓
扇上畫雪景戲書
醉餘澹墨寫生綃咫尺真成萬里遥短棹船歸剡溪曲
披蓑人渡浣花橋暑中松雪俄輝映月裏山河俱動搖
凛凛寒生立毛髮從今褦襶不湏嘲
二月二日大雪
天公長作狡獪戲舍北舍南無限春密密疎疎桃著糝
娉娉裊裊柳含塵老人已老難復少故衣雖故昔經新
岸薺未花湯餅滑何勞象白間猩唇
得了翁書
都司曾拂御爐香嚴譴歸来鬢未霜麟閣他年看赫奕
獸樽今日久凄涼楚氛聞說行將弭漢道真成喜再昌
莫作湘纍吟澤畔鋒車促召據南床
廬山道中見梅花
江頭細草已搖春幽谷疎梅尚著人未許揚州動詩興
却嫌戚里妬粧新范郎鄙棗不同傳漢省含香可買隣
蝶翅蜂鬚莫浪喜元無一物涴香塵
苦雨
陵陂麥熟晚雲黃婦姑當穫相扶將谿山作雨水漂屨
芝菌對床蝸篆梁宴坐翻疑谷簾下夢回恐在漏天旁
何時晴嵐来入戸撩我浩歌傾一觴
江梅
江梅疎雨弄晴曛割取江東一信春剰得耐寒驚蛱蝶
竟来占醉倒綸巾未容作賦重招屈豈敢含毫論過秦
何日大梅梅子熟從渠高浪白如銀
睡起
鳥鳥聲樂報新晴睡罷南窗午醉醒惡客從譏玄尚白
斯人相向眼終青渚蒲汀草垂垂發幕燕林鶯續續聽
日糴太倉真細事安尋佳句遣沉冥
次妙眀觀韵
春岸波平汀草深野航蕩槳恣幽尋星壇香轉来真侣
菌閣鐘鳴生道心憶昨霓旌歸紫府尚餘鴻寶作黃金
肩吾戲吐煙霞語縹緲欲仙難陸沈
次韵答仲兄元亮
楊柳江頭人迹稀心隨鐘度遠山遲忽傳憶弟看雲句
想見流觴曲水時人比封胡終有恨韻低徐庾敢言詩
青春欲謝子規呌莫惜歸帆赴後期
用元亮韵寄駒甫
才名綠髮斗牛垂天祿讐書何太遲却掃未嘗嗟半菽
養疴不是傲當時鋪張大對眀光手收卷裁成鄴下詩
見底冰壺最清澈何時照眼會心期
用元亮韵答師川篇末見寄
蚤歲聞君萬人敵定交已悔十年遲中間會面無虚日
底事分携用此時不隔南雲無過雁猶因北阮著新詩
征車欲作日邊去儻赴幽園茗菓期
復用遲字韻呈元亮
去日關河雪打圍縫裳密密恐歸遲忽看高筍成筠處
始見殘樽下馬時暮雨蕭蕭聊洗恨東園物物總宜詩
莫言心賞隨年薄勤赴幽人林下期
東臺
門巷依依稱意苔杖藜野色逐人開馬駒卓錫今應在
康樂翻經那復来雲物蒼茫山遠近波聲宛轉水縈廻
風流頼有潘懷縣一洗從前猿鶴哀
次韻徐師川喜洪駒父歸自臨汀之作
赤壁煙波翻渺溟長沙卑濕重行行一觴一詠勞清夢
三沐三薰慰別情不作畔牢愁執戟共吟哀郢哭初平
生来競病幾牢落漫興安能學背城
度章水道中戲用城字韻呈駒甫師川
楚波不動晚山青顧兔西来照我行野鳥鈎輈如有意
漁歌欸乃亦多情湖邊倒載思山簡機上廻紋念始平
欲覓澄江如練句乞靈須向謝宣城
次韻答季智伯弟
廢詩不復匠蘇州蠧簡於人風馬牛喜有丘明能撰次
極知水部愈風流句分競病應難敵家有封胡可觧憂
共歎宣城游岱早剰招去幹不能收
贈蘇仲豫
平生照眼玉壺冰解向朝陽續鳳鳴黃鵠樓前重會面
白蓮社裏定交情疎才我亦憐文舉大雅君應笑正平
貰酒臨卭聊復爾莫令狗監汙高眀
贈王環中
拄策前年訪草堂掛帆煙際在西江詩隨鴻雁来春渚
夢逐蟾蜍入夜窗辭聘知君追孺子屢空嗟我似窮龐
莵裘欲買為隣竝歲晚相期倒百缸
贈張仲義
春衫試吏楚江濆真以文昌思不羣未暇等陶辭小秩
何妨慕謝始精文壁間妙句流黃素松下英姿大壑雲
但恐承眀頼公等不容蠻府作參軍
奉贈介然
彈壓諸方化城老聊同懶瓚恣佳眠雲隨雷下雨歸壑
竹引窗間風動煙晝靜冥搜徒覓句道安高論愧彌天
叢林良藥今無有絶影湏公為著鞭
宿同安用舊韻呈雲叟
蒲柳望秋今復衰遥岑雨罷抹修眉寒林要使入方尺
妙筆懸知愧畫師不見揚雄草玄手細看束晳補亡詩
何時共飲建業水更把北山煙雨犂
遊同安寺
郭内那知草色新道人庭宇別藏春高榆風度青含荚
豔杏雨餘紅退唇茗盌薰爐清有致禪天金地夐無塵
裁詩得句如拱璧不費咸陽設九賓
遊昭德觀
曉隨歸雁影聯翩来訪仇池小有天萬籟虚徐雜鐘磬
一源淳樸異山川雲霾大壑真遊遠風掃石楠佳句傳
司命峰前徐孺子幾時風雪對床眠
夏牛卿用韻見貽次韻答之夏先君子與先平
陽厚善
君合雍容供奉班彤墀紫仗近天顔悮隨手板落趨走
却望家山思燕閒使君銅狄悲游岱令尹玉棺今賜環
樽前回首二十載更話幽禪未易攀
客有和予顔字韻詩者答之
蠻花初捲簟文斑苦被秋風吹老顔慰眼既親還有舊
起予多病復思閒暮年倚仗心三徑看子著鞭腰九環
小屈尉曹吴會去莫因横槊廢躋攀
送規老住虔之慈雲
禪翁竟補棲禪處兔角龜毛杖佛僧久厭宗雷同保社
却凴章貢濁埃塵定携天上蒼鷹爪去接西江白業賓
大庾嶺頭梅正好同風千里一枝春
郊外書事
郊原野老帶經鋤童稚何知競挽鬚我亦彌年躬井臼
兒能終日課樵蘇頗思鷗閣仍虬戸那似松醪伴酪奴
志大才疎苦多累真須鹿鹿效周謨
和何思舉韻寄元亮兼簡性之
避冷幽窗歌扊扅鴉啼疎柳把南枝長鬚勿送平安報
滿眼仍看競病詩稚子每嗟簷隙短波臣常梗客行遲
應貪左轄藍田會落雪官梅動興時
和許秀才見贈許病目良苦
木末鴉啼負郭村無人白晝掩柴門詩来或作破客夢
語妙直堪排帝閽抱瘵端如叔夜懶幽懷思對阮生論
何時還子讀書眼解脱無根須返元
和馮仲宣韻
秋風寂寞仲宣樓金狄傷嗟卧一丘喜有斯人出淮海
追還舊觀極風流莫將起草眀光手去伴諸郎肉食謀
我欲清江理煙艇尋君楚尾及吳頭
奉酬謝幼槃
窗間遠岫謝玄暉人物煌煌三秀芝黃耳来時得佳句
碧雲合處起幽思深閨復見解圍手勝日應多贈婦辭
念我龐婆最癡絶只能舉案解支頤
次韻奉酬幼槃
結廬不入遺民社好客初無仲蔚蒿度鳥冥冥與心遠
孤峯峭峭伴名高樽前著我醉千日鏡裏緣君減二毛
安得買隣揮百萬拍浮左手更持螯
再次韻呈之忱彦先彦達兼呈幼槃
割據溪山天下豪長松獨許倚青蒿小巫政自雄河朔
淺器從来鄙奉高爛醉何勞憤田竇淳風相與繼崔毛
不知底事真奇語且向窗前嚼二螯
次駒甫涵虚閣韻
夢中占夢偶相逢山上有山隨轉篷我自持觴酹玄酒
君應臨水洗蠻風行參鵷鷺峩冠客豈是江湖把釣翁
暇日頻来裁錦句要看玉手亂殷紅
七言長律
紫霄道中
山行積石路逶迤村徑成門逐處移一點炊煙生虎穴
四来暝色到牛衣畏人沙鳥飛南隴傍母山猿戀北枝
鴈塔崔嵬臨畫嶠墨雲霮䨴起方池髯秦昔別留奇畫
病可雖亡餘好詩(秦畫松石于歸宗壁間可為賦詩)羊祜不如銅雀妓
蔡邕尚有虎賁兒(世未甚知可而美慶上人者學詩于可)開顔欲效東籬
醉(栗里在歸宗寺旁)真隠慚無谷口姿安得膏腴盈二頃雍雍
喚取共扶犂
