日涉園集卷一宋李彭撰
五言古詩
次正平上座韻贈子充
吾宗大宛種未入十二閑膺門沬流赭氣已無燕山何
時黃金羈鞍轡長楸閒皎皎自空谷待君當御還
戲贈兼簡李翹叟
荆州有醉客踏雪至我廬缺月寒皎皎掛在東南隅索
我五字句慙非競病徒賣菜欲求益故態發狂奴寄聲
李夫人聊為一笑娱
贈子充
阿充克家才昭代真孝秀白髮在板輿色養侍昏晝來
營甘脆具底事成宿留到骨似我窮黃鐘滿君脰落帆
哉生魄步屧月成彀幽園語更僕莫遣雙眉皺覓句洗
愁兵河傾轉箕斗
贈無著
蕭蕭玉澗翁韻調實瓌朗懷人修文去音塵生逸想豈
唯招重客我廬亦時枉徽軫發妙言幽園復清曠飄忽
下巖隈歲月駛兩槳寒蟬久停號新禽哢佳響去者念
履綦方來驚蕙帳伊予厭囂塵絶壑期自放從君割半
峰披雲同矯掌
送人遊吴
朔風號木末迫此歲時晏驅車不停軌客子老昏宦平
生蔣詡徑求羊每娱玩持觴送落日抵掌河宿爛胡為
向吴會雅意訪親串親串者誰歟昂昂金閨彦嘘枯由
涵照要津藉推挽念子赴修塗發軔在昧旦娟娟所嬌
兒嶷嶷赴門限閨人密縫裳遐征苦多綻結束志千里
二事忘一眄莫遣扊扅歌愆期發長嘆
宿歸宗贈軾老
平生丘壑心祇園多幽趣杖藜過懸崖投足澄百慮涓
涓一滴泉湛湛三危露淵源自曹溪甘腴勝牛乳諸峰
羅孫曾一一尊鼻祖法筵碧眼人家世本鄠杜紫樞與
黃閤去天纔尺五不為世網嬰粲可叶心素繩牀作禪
定大音響韶濩應夢先補陀祝髮得玉斧我來心眼明
意氣諧律呂金地雨曼殊天香遶巾屨明當整歸鞍天
末蜚鴻度
奉贈正平上座
若人韻凝遠天資復敦厖蕭然出塵表幽寺聽逄逄劍
峰極天净懸瀑聲舂撞心猿久調御業白瑩明缸殘河
横曉鉢霽霧起寒窗禪餘覓佳句鼎鼐筆能扛我來孟
冬月望履塵心降世紛劇羊負是身如帝江願借三峡水
一滋隴頭瀧永辦桑門服猶堪追老龐
和連雨獨飲
力田勝巧宦燕息自超然懶覷竹素書俯仰丘壑間時
時過祇園亦復舞胎仙偶然得歡趣舉觴望青天六鑿
自無競歘見象帝先羲皇隔晨炊坐見淳風還磨螘不
少留鼎鼎遂百年但得會心侶相對兩忘言
次秦處度贈歸宗老示中上座韻
夕霏催節往槁葉徑辭風力疾招秦叔望山扶老笻泄
雲為卿靄牽余來鷲峰中有龐眉老常持半聖弓一席
跨牛地誅茅期此同虚懷包朗月意表得詩翁遠志是
小草慎在出處中公莫厭苦相歲晏長相從
嗣首座以老夫詩西嶺障斜日為韻作五章見
寄次韻荅之
尋春舍南北呼酒玉東西絶勝劉校尉太乙持青藜天
邊藝蘭人風光今幾畦胡為寂滅海妙語紓虹霓
清霜熟柿栗會面一俄頃蕨拳漸紫苞鳥語度諸嶺仰
頭占昏中弧星光炳炳何當聽談玄令我發深省
我家二季子風標荀令上優孟何足求慎勿作楚相毛
顔獨摧頽兒能縛籬障摩挲繭栗姿我老那復壯
争端起儒墨春蚓兼秋蛇筆研真淺事專門自名家但
有香積飯不妨薰毗耶温風媚高柳招客整還斜
歐峯壓半天階除轉晴日落磑多雪芽香草皆碧苾嗣
公釋門老眈眈虎而翼我欲往叩之藤蘿迷石室
再和嗣首座五詩寄舒老微老
在昔董仲舒屈身相膠西窮經著繁露窺園廢扶藜而
我異於是清晨來灌畦雨餘聊自適微吟看斷蜺
黃生牛醫兒襟量包萬頃稱譏等夢事緩帶耳不領公
議如丹青千載焕且炳古人何必遠薄躬吾屢省
堂堂一舒翁道價融壑上煙霞斷塵緣那復知苦相會
將超諸緣奪我事理障莫言霜滿頤矍鑠一何壯
嗣公丹鳳羽高笑破羣蛙汲引後來秀義俠如朱家出
語掩顔謝遊戲達摩耶卧讀春風句飛鴻澹墨斜
牧菴擔板翁銳氣如平日明璧不可瑕崇蘭有餘苾何
嘗疲津梁苦鎩垂天翼索價無乃高孤峰問少室
送杲上人復往荆南
荆州老居士曾著進賢冠似欲專一壑其誰知孔鸞蒼
苔門巷秋不許造席客世無王粲流倒屣端不惜上人
宣城彦俊氣横九州學道貧徹骨與世初無求馬駒大
道場屬者失宗匠欲銘窣堵波見此真漢相行乞千里
餘朔風枯葉顛曉踏澗下雪暝宿天邊烟赤手泛滄溟
笑此太草草不為丞相嗔乃得照乘寶歸來寂無聞翠
琰開險艱精衛既填海愚公果移山力貧辦行李復作
南郡去游子多苦顔開士淡無慮霜風木颼颼便當賦
式微日涉望烟靄扶笻遲來歸
奉贈歸宗才首座
五着匡山屐三息紫霄陰龔聞耶舍塔勢吞天姥岑俯
窺雕鶚背上聆鐘梵音未航蕭梁葦峻風先少林靈骨
化大璐鉅名偕南金松門欲牽葉苦雨每見臨才公三
衢秀古貌又古心老胡即渠是宴坐蔵幽深何用登紫
霄自足披煩襟我過避秦客茗椀來相尋真成虎溪笑
稍寬梁甫吟衲子歎雌伏道師非陸沉世多石窟病須
下鼓山針
送寧上人歸净慈
之子遠行邁眷言欵松門雲物起離色况乃聞清猿頗
云吴會去飽參南山禪南山燕頷郎氣敵千人軍要當
理斷履過我藝蘭蓀
寄珍首座
詩寧淺而静不貴深而蕪觀公秋懷作峻潔仍紆餘譬
之列華饌陸海盈中厨食蟹貴抱黃食魚先腹腴多入
出或少我昔聞先儒年來病蹇拙意廣材復疎之子禪
定起焚香滿晴虚坐看氤氲處緜緜詩思俱應作牛腰
束能寄草堂無
題胡九齡畫夏景牛
陰岑不造天憩此老觳觫輟耕壟上來投閑慰心曲養
牲奉嚴禋蓋用繭栗犢莫起陸沈悲焉知果非福
送敦詩遊臨川
呂郎客秦淮詩思翻秋濤徐郎憩灊峰句壓天柱高相
此兩公子信是千人豪叔也往從之似欲訴不遭探囊
得長句如取綏山桃療飢非蒸砂禦寒必綈袍一簪未
著身所得不補勞復為飢所驅未許學卧陶窮軍敵孤
客如在皋蘭鏖幾成劉文叔須髮變二毛搘笻躡草鞋
進退似桔槔引領長江西沙頭唤魚舠金溪有謝侯胷
多略與韜天資類文靖貌實中郎曹叔也往從之攻愁
解鞬櫜毋輕歌驪駒不復吟畔牢待公稇載歸為我擕
蒲萄來賞傲霜菊一尊澆老饕
和季敵戲書
短草被南陌晴絲颺幽軒心静境云寂默居宣妙言林
深鳥烏樂花繁蜂蝶喧是中即真意何須祇樹園
元夕高卧
伊昔宅關輔門閭萃冠盖停杯邀明月意氣殊藹藹春
風墮江城蒐獮顔鬢改糞除二畆地羊裘力薪採矯首
望舒圓何由賞心在烟村雜簫鼓叢祠響竽籟誰能伴
兒嬉頗復償睡債初驚釡鳴雷遽作濤𢷬海非關骨相
屯長閑荷真宰吾生計已决無勞問蓍蔡
宿西林寺有先特進及先學士詩
渡江送行人我行亦清興草木春路賖斜斜復整整獨
造此寶坊深穏庭宇静複閣襯烟霞疎林泄鐘磬殘僧
澁對人短童工汲井杖屨若能神迥知兹遊勝楹間盤
硬語怪底光炯炯追還曾高風熟復發深省來歸十陽
秋足不踐斯境猿鶴情未忘拾松來煮茗
何生用韻見寄復荅之兼示小何
繞屋陰扶疎空階蘚文皺懷人殊未來安得傾盖舊好
鳥政相呼吟蛩俄應候夜夢嵇阮輩醉鄉須少留莫踏
肥馬塵我自貧馬瘦
水部有耳孫湖海胷中浩小陸復何人相逢歲亦早並
游蘇黃門我曹不容掃梧桐生朝陽要須聞鳴鳥雲中
遣馮唐據鞍未渠老
次韻荅禹功兼簡周國振時禹功一夕泛舟歸
郡不及話離
攀蘿委松宿潄石看雲行松疎暝色漫雲度夕陰生若
人有高躅領略遺世情聊為公府步冉冉復盈盈
蒼苔映槿墉商飇薄庭樹方期著屐來遽作張帆去擇
交如擇金披沙歘相遇慈明畏無雙偉節慙最怒
公抱青田姿俛啄家鷄羣徽之拄頰外遐矚西山雲昔
我藻鑒士(泗外老仙宜州柱史)拱木蔽孤墳詎意王子敬晚乃知
羊欣
相望兩牛鳴頓覺千里别未别如懷冰别來三伏熱賴
有清輝吟當窗時玩閱音塵在我前悠然情話悦
飃飃顧曲郎恬愉仍静深相逢何必早但貴相知心臨
博斯識道聞韶真賞音端須理三徑歲華多浸淫
王生以詩見貽次韻荅之生視脊中環中實仲
父
渠渠太火門諸郎盖當世大匠無棄材知人亦未易阿
戎兩雲孫駸駸遣人畏難兄江南秀美比嘗託意歘為
修文郎不作活國士令弟老數奇禪寂甘窮顇時於翰
墨場往往見高致揚州故時語奕奕好風氣獨識史君
顔周禮秉早歲背城幾借一問學晚尤粹相逢且班荆
十事欲九異何須張女彈端為建康醉請抛高門竿莫
反魯麟袂花藥聘君湖暄風攬春思人生行樂耳餘事
栩栩寐崇蘭有國香寧以不服廢雖無雙南金可報綠
綺惠此豈小物哉吾言未渠棄
杜欽之次淵明荅龐參軍韻見送用韻荅之
征南遠韻度詣絶皆妙言銀臺陳諫疏恥作賦兔園手
板聊拄頰爽氣來新萹臨窗無謝守僧珍自超然我遊
赤壁下為君且延緣周禮盡在魯驚嗟類韓宣候雁響
横河遊子念故山行當理烟艇相期醉餘年
送潤上人歸宛陵
我昔遊宣城稚節等雛鳳稍知風物奇未解入嘲弄歘
爾鬢負霜歲月雜機綜唯有謝公亭頗復到清夢上人
宛陵秀禪餘喜吟諷胷中淡無畦妙覺自能種偶隨歐
峰雲悠然入茅棟談間無俗調不應亭午供誰云佳少
年意氣極莊重别我歸故山索我贈言送鄰邦古法窟
老衲妙擒縱伽黎宴湖海名字走梁宋吾其從之遊射
隼期必中勿學漢陰人終年徒抱甕
蒲塘道中寄懷歸宗迥中法闡法仁三僧
窗鷄唤晨炊轂聲轉水轍出遨得會稽辨嚴未明發朔
氣犯襟裾露華襲毛髮仿像滹沱河幽事期可悦旅雁
起寒塘疎林耿明月挽彼歲寒姿然萁共明滅豈惟甦
奚奴政可烘履襪黎明詣蕭寺餉糜隨盥櫛風廊謔談
僧蒲團尋老衲堂堂大圜照此渠親記莂緬懷湯惠休
妙理頗詣絶超然宴法窟胷次包禹穴闡師遠遊孫卓
卓霜下傑真成一角麟笑我緣盎鼈寂子延陵秀暉映
敵冰雪渥洼真龍媒作駒已汗血刮膜藉金篦嘉言霏
玉屑德星每難聚顧兔復易缺紫霄上㠝岏石鏡懸瑩
澈幽期不嫌頻難遣芳歲歇
次韻謝朓觀朝雨
凉飇起屋角微雲天際來摵摵荷上雨冉冉自陽臺軒
窗積餘潤竹樹絶纖埃懶放事幽屏柴扉為誰開肥遯
病使然黃門豈負哉可憐南巷翁擕魚柳貫腮餉我共
杯盞眷焉久徘徊憑虚耳熱後褰裳望蓬萊
奉同伯固駒甫師川聖功養直及阿虎尋春因
賦問柳尋花到野亭分得野字
曜靈運行春蘅若被原野客子具歸驂暄風挽羸馬屬
國賢耳孫當代豪長者勝游參羊何重客或屈賈木末
仲宣樓華榱大蘭若徐步幽屢尋銷憂日聊假手無垂
露資發興為君寫晚過岱宗吏寥闊存大雅犧樽追三
代琴筑觀九夏粲粲懸牙籖照眼不容捨歸酌顧建康
我實陪樽下雄豪先競病遲遯瀕喑啞匪惟稱行樂性
靈賴陶冶他時儻重來更結離騷社
里儒程君窮居教弟子員喜雨作詩見貽次韻
謝之
柴門臨江皋炎蒸頗云極金稚無壯心火老有驕色慈
雲辦甘雨電掃不容隙勞生天邊月躔次飽更歷緬懷
程夫子熱客難造席涵濡被童蒙肥瘠各有適瓌材構
露寒揮斤由匠石不邀里閭敬人自觀至德鄙夫極荒
蕪何能臻壼域弱齡再鼓衰櫜弓避勍敵蕭然專一丘
非關與塵隔董生悲不遇而我異休戚高林收晚靄歸
鳥俱斂翼詩成獨微吟長懷矯雲翮
遊同安寺
雨歇漲江急野興聊胥疏漾舟拂林表擊汰驚飛鳬雲
端僧坐夏遂造林公廬猊坐演妙理法筵滄海珠舌本
落雄辯奔放懸江湖巽公庭宇淨爐煙堂晏如略無客
造請杳黑耽毗盧吾家大長者惠光充太虚著論役天
女寶笈負於莬開圖拜遺像悲嘆隨卷舒歸來掩關卧
念冷無贏餘譬如能櫜鞬境界自于于
和苦雨韻
春歸已獺祭微綠先道周衡門少燈火征夫竭乾餱雨
工挽九河洊作南國憂君詩形苦詞高義薄中州歌聲
滿天地宰物能聞不凡今世賢知耄及誰不偷唯我與
之子炯炯定寡求安得習習風凍枿新萌抽遙山滌餘
靄歸雲下巖幽紫鳳會騫翥百鳥勞喧啾蒼生得税駕
王度日清休醉眼眩章句煩君為校讎
遊簡寂觀
仲夏暑方壯游子巾柴車崖斷𦕈空曠遂造羣仙居闊
步烟靄外追凉晩風餘泉聲遠逾響猿掛時相呼仙人
翔寥廓曾不念故廬蒼珉禮斗處往往聞笙竽我復恣
雲卧悠然隘寰區妄念鼔不作長歗聊虚徐
奉酬蕭子植
太丘廊廟具活國方暢謀虎豹阨九關全軀荷靈修元
方開美度奮舌同尊周悠悠釋嶠雲亭亭留海陬别時
閨中女娟娟未知愁小襦繡爛漫擷草鬭新柔甲子歘
流電窈窕今好逑擇對得妙士邁往氣横秋既逾絶塵
到復軼黃中劉屬者過我廬並坐崖谷幽高標極迥映
出語如冥搜想當飽四庫那肯事五樓回首問童稚頗
有此客不分擕月屢彀好音俄見投蠻牋落大句豪潤
仍清遒顧兹坦腹郎信矣百不憂側聞奏雲門總章定
諮諏翁當乘安車姓名覆金甌冰清遂賜環德星聚中
州陋巷寡輪鞅寒烟滿林丘滌耳聽老語餘生復何求
哦詩聊送似長懷付溟鷗
奉酬湖陰韋深道
淮南廢沐浴望漢三十秋丞相發蒙耳衛青奴虜儔終
藉汲長孺毅然寢隂謀正人國之紀進退繫戚休鶚立
聳朝著深蔵耀巖幽湖陰有真隠趣尚協滄洲奇胷飽
風霜大筆森戈矛急賢甚漁獵網羅英雋收終南與少
室朝暮拔其尤胡為卧江津尚阻瞻冕旒顧令繭栗犢
升禋薦圜丘開軒榜獨樂高躅追前修志士遺草澤餘
波及湯流益使山林尊豪奪不可求但恐赴隴書未能
逃大蒐嗟余牛馬走鬢斑年亦遒烟霞入種藝松桂助
颼飀書來挾妙句眷言頗綢繆乃知氣先感臭味還相
侔詩成月生嶺迴溪上明樓
奉酬石元涇
往時萬石君諸郎皆孝秀身自浣厠牏已足垂不朽君
侯驅卉木去病如滌垢以兹夀白髮不落西京後新章
來全楚爽氣起懷袖覓句代寒温慙非報瓊玖
奉酬程子尚
彼美洛陽人貽我栢梁句艷雪敵清妍春雲多態度憶
昔郎官湖秋風落烟樹使君出程門蕭蕭髮垂素平時
仲尼履尚可蔵武庫不見揚子雲欣與侯芭遇况兹得
小阮風流肖諸父曠懷滄洲期恊我塵外趣尚無金玉
音歸鴻來枉渚
慶上人以再聞誦新作突過黃初詩為韻作十
詩見寄次韻酬之
鄱陽山水國東南一都會朗玉得斯人駸駸越流輩島
可不足吞支許欲追配新詩如絃簧窈眇歌一再
璧公釋門老室有芝蘭薰昔為一逢掖直諒頗多聞枯
禪百無染静擁襄漢雲不隨兒女曹搴旗樹功勲
蟬噪嗟齊梁鳳鳴推沈宋諸人勤著脚何嘗窺妙用獨
有杜參謀變態無與共絶唱冠古今孤高追惜誦
嘉平送餘運丘園先欲春東風堂堂來不畏北風嗔緬
想萱芽動高標壓常珍川岑互映徹草木俱鮮新
吾友韓子蒼霧豹閟關鑰一朝出陰崖蓬山真著作絶
倫共推讓痛掃淨瑕膜行矣貳紫微居然賦紅藥
材名參上流徙薪知曲突趣嚮期真源悟悦須法窟楚
謠與漢風要自非凡骨幻藥不可當靈根貴英發
我生如艅艎罅漏頓補過涉世任風帆唱予聊復和髮
短巾屢欹食艱齒仍墮自嗟叔夜懶又疑武侯卧
田園本地著耕耘不忘初修桑復浴種力作共征輸榮
名愧八俊典學欣三餘安敢望輓汲雲林當晏如
子居招隠巖妙解招隠詩濟勝良有具幽討捷若馳秀
峙王郎子斵句時相依異世得岳湛連璧真妍姿
札札寒女機織素工流黃何如風塵外翠袖倚修篁幽
居渺天末肯傍霍衛墻饔人解黿處誰能染指嘗
九日奉呈元亮兄
窮秋風落山歲事幾轉軸蕭然四壁空觸眼困羈束我
塵已生甑兄亦未有屋少也不如人自視真陸陸北阮
烏賀蘭絶影追風足誰知薦圜丘乃用繭栗犢棄置勿
復陳萬事蕉夢鹿渺渺天界高宫黃著畦菊能來慰艱
勤濁醪巾可漉雖無熊耳杯要自尊中淥屬厭謝珍羞
無禍可當福回觀夸奪兒往往加煩促
用前韻
離索未相逢情親在詩軸歸來兩丹楓詩作牛腰束妙
語挾風霜勁氣穿我屋眼中識慈明尊下慙小陸念昔
少年時洞庭思濯足援琴寫將歸臨河歎鳴犢正爾巢
一枝何勞排五鹿江闊洲渚寒微風泛時菊劇談斗低
昂露草復淋漉誰家酒杯寬滿引甕頭淥何知程衛尉
未暇顧藉福鼓柂牽牛河䪺覺滄溟促
農家三首
力田徇所務蓐食赴其勞譬之賈欲贏疇能惡喧囂逢
年未前期敢緩芟與薅黔雷無偏頗多稼埋牛尻倉廩
自兹實含飴弄兒曹
自我曾高時以有此土田一朝均租賦吏文沸相煎南
鄰勢炙手北鄰富薰天歗聚烏合衆變詐揮金錢本心
抑兼并瘠土賦委填如聞下温詔膏澤為洗湔但願多
樂歲鼓腹常便便
牛羊腯以肥鴨鷄大且碩里正少經過誰能事烹擊年
豐大作社婦姑得紡績吾生本完膚箴砭困無疾十年
遭追胥翻倒徒四壁從今得安眠絡緯鳴唧唧
聞官軍已破賊巢
海内政不苛民望罷危苦劇賊蔵禍心全吴俄歗聚僣
號着赭黃竊發遽如許喧然大點兵移檄插毛羽推轂
遣軍容壯士皆貔虎府縣調急夫騷動煩里旅富室齎
金璧細民擕婦女巖谷遠遁逃股慄畏刀鋸寒儒守松
楸效死安忍去南風吹捷音破竹聞吉語聖朝乾坤大
鼠輩敢予侮妖氛已盪盡和氣滿南土但願勤民瘼治
安每危懼昨抱心腹疴砭劑得良愈要於匕筯間毋忘
伏枕慮諸公頗皋䕫臨軒跨堯禹鄙夫芻蕘言庶或資
小補倚松一長吟停雲洒朝雨
吕信道以詩見遺作五字句報之
江州持月旦嚴於亞夫營君為倒屣客濩落四坐驚我
從鄂沔來會面邾子城新詩照窗几頗復深而清作人
有佳處喜客家釀傾幽花不遣賞未免遭譏評何當小
拂掠拚飲罄玉缾
有慶上人數以詩見贈慶始學詩於祖可爾來
擺脱故步進而不已未可量也作短句以報之
晝公無恙時句吐春空雲筆端斂萬壑中聞清夜猿門
生霑賸馥派别自淵源深嶺蘿月妙縱觀嵐氣昏時蒙
一顧重騰驤空馬羣大師於越秀幽氣如芳蓀玉笈發
金籥闊步登詞門脱略塵外躅摩霄鬱飛翻豈惟足風
露定復多皇墳昨枉招隠句深靚麗且温挽我誘松桂
要移北山文諸郎短兵接此事獨策勲慙非鍾嶸評更
休知音論
自武寧捨舟度嶺投宿南山寺
水落晚灘澁雲生寒嶺昏捨舟步崎峰鬱蘿陟松門孤
烟望墟落浮林自一源野杓方屢渡槿籬時扣閽弄孫
何許翁夷面復鳥言問津了不解路窮斜谷分暝投古
蘭若鐘磬清塵根猶疑武陵客誤宿桃花村
遊真風觀
緣雲得支徑遂造幽人居夕風冒梁棟蒼苔上庭除仙
崖衣襞積玉磬韻虚徐回首塵外躅浩歌將焉如
歸來堂為韓子蒼題
出處無定在閱世關盛衰令德山林尊昭代丘園非達
人解其趣頗復擇所歸淵明傲世故葛巾風欹欹偶隨
出岫雲戲作三徑資少日辭吏去新菊親風期韓侯極
簡秀早蒙當宁知未吐五色綫小試聊補遺高詠少司
命乘風載雲旗一坐空無人安能免深排昨來天東壁
少欲乘泰階誤隨曉星去流落天南陲得縣篁竹中簿
領頗沈迷奈何訓誥筆反用催科為度堂痛掃溉勝氣
自爾隨風度窗戶急雲生梁棟遲不減田園居歸去將
安之窈窈青禁闥沈沈黃金閨至尊下温詔羣公歌式
微行矣戒徂兩長吟收夕霏
曉發章水道中有懷伯固駒甫師川養直效何
水部體以寄恨
幽窗未全曙百鳥忽忽鳴分袂會心侣歸艎章水平寒
温乍回互適兹凋兩蓂水南花未放水北柳渾青春物
幾駘蕩浮雲俄變更念昨一笑適愁分兩地情縹瓷舉
桑落醒醉醉還醒
