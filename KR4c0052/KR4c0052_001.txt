吕和叔文集卷第一
詩賦
繇鹿賦(并序)
貞元巳卯歲予南出穰樊之間遇野人縶鹿而至者問(作一)
(詰)之荅曰此為由鹿由此鹿以誘致群鹿也備言其状且
曰此鹿每有所致輙鳴嘷不飲食者累日余喟然曰虞之
即鹿也必以其類致之人之即人也亦必以其友致之寔
繁有徒古之(從古一作)然矣嗟夫鹿無情而猶知(有一作)痛傷人
與謀而宴安殘酷彼何人斯彼何人斯物微感深遂作賦
曰
鹿之生兮亦稟亭毒備齒角而無競循性情而自牧姑有
昧於行止尚焉知乎倚伏捨爾崇林輕遊近麓偶巧網之
生致蒙主人之全育飲以渫井飼于芳庭寢訛荃柔騰倚
蘭馨露往霜來日安月寧雖矯性而非樂終感恩而不驚
曾不知養非玩物用有深意命之曰繇俾䧟其類涼秋八
月爽景清氣羈致山阿縻于蹊隧設伏以待翳叢而伺同
氣相求誘之孔易將必慕侣豈云貪餌&KR0687;&KR0687;和(聲去)鳴麌麌
狎至彼泯慮於猜信此無情於誠偽孰是倉卒禍生所忽
毒鏑歘以星貫潜機劃其電發或洞&KR0909;而逹腋或折足而
碎骨望林巒兮非遠顧町疃兮未滅風嘷澤而北至兮(作一)
(風)日掩山而西没走駭侣於巖煙呌飢麛于澗月苟行路
之聞者孰不心摧而思絶相爾由矣野心而仁望純束而
驚顧隨獲車而逡巡視鼎中之消爛觀机上之割分忽哀
鳴以感類若沉痛之在身雖復處之密邇享以豊珍比檻
猿之駭躍同海鳥之愁辛敢擇蔭而後死思走險其何因
痛無知以相䧟舍惋毒而莫申客有感而言曰物誠有諸
人亦宜乎撫事或比原心即殊借如淮隂構禍冤在神理
通說且拒狶謀寕起堂堂蕭公寔曰知巳紿致鍾室寕胡
忍此吕禄之難誰非漢臣交則不義賣亦不仁彼美酈生
既為交親誘襲軍印豈無他人於戲微獸傷類如不自容
伊人賣友以享其功滅交道兮墜義風曾麋鹿之不若何
仁信之可宗巳焉哉諒此世之茫茫吾未見其始終
黃龍負舟賦(克巳勤物大川效靈為韻)
夏后氏奠山䟽川拯溺開泰玄珪錫命既成天下之功黃
龍發祥(翔一作)始耀域中之大當其駐軫江甸&KR0712;舟洪川天
行徤而時有未濟地設險而瞻之在前思利涉以撫俗遂
精誠而告虔于是雲氣欎起神光爛然奮髯於勿用之窟
驤首於或躍之泉安波澄瀾奉天意以顒若拖尾垂鬛夾
王舟而負焉合靈符於百代表聖運於千年徒偉夫出無
情馳不測如驅風雷若有羽翼観竭誠以效用似就列而
陳力電目流光金鱗耀色天吳奔走陽矦屏息巨險迄濟
孰假剡木之能潜怪莫逢寧資畫鷁之飾應變化以昭感
出沉潜而剛克其慶惟大頼祉福者兆人其觀惟榮執玉
帛者萬國若非平水湮土泣辜罪已菲飲食以昭儉卑宫
室而思理德掩乎生成之初功齊乎開闢之始則安有非
常之神物不召而萃止濟其不通而彰其具美者也至如
漢横汾水秦扺滄溟寔逞心欲匪崇德馨生人之盡瘁靡
念方士之空言是聽姑幸免於覆溺夫何望乎炳靈於戲
動罔軌道言非善教則人雖愚弱或使之而不效其志惟
純其德孔殷則龍雖神化將不役而自勤信矣哉國家俾
人其蘇在理無欎超乎大禹不務舟車之勞宛彼黃龍但
為宫沼之物而巳
白雲起封中詩(題中用韵六十字成)
封間白雲起漢帝坐齋宫望在金泥上疑生秘玉中攅柯
初繚繞布葉漸蒙籠日觀祥光合天開瑞氣通無心已出
岫有勢欲凌風儻遣成膏澤欲兹遍大空
吏部試樂理心賦(易直子諒油然而生為韻)
道無象天無聲聖不有作曷觀化成于是鼓吹大塊鑑鏘
元精因乎心而式是理本形乎器而強為樂名以齊五方
之俗以厚萬物之生始積中而發外卒充性而約(卷一作)情
樂與心冥則所曰固天之縱心由樂理亦得夫自明而誠
至若樂在朝廷君臣叶義一發而陽唱隂和九變而雲行
雨施上以見為君之難下以知為臣之不易有國者理心
以此必獲儀鳳之嘉瑞若乃樂在閨閫父子静專蓋取諸
無荒而樂有節而宣和以嚴濟愛由敬全有家者理心以
此必反天性於自然且夫樂之作也一動一息樂之理也
惟清惟直然後能在聽而必聦無入而不得節有序覩貫
珠而匪珠聲成文見五色于無色其或惟邪是念惟慝是
蒐則雖琴瑟在御管磬聿脩立樂之方既失理心之術何
求亦焉望變澆風之浩浩致和氣之油油徒觀其心尚玄
通樂資交暢明贊天地之化育幽索鬼神之情状會節有
極象之則動而時中應變無方擬之則貞而不諒至矣哉
至樂希夷俟其禕而聽之以心固不專於子野作不在德
亦無俟於后䕫方今敦和統同反本復始辨六律以分職
齊八風而同軌洪鍾虚受我則聞其直言朱絃遺音我則
戒夫專美此吾君之以樂理心也宜乎貴為天子
終南精舍月中聞磬聲詩(題中用韻六十字成)
月峰禪室掩幽磬静昏氛思入空門妙聲從覺路聞泠泠
滿虚壑杳杳出寒雲天籟疑難辨霜鍾詎可分偶來遊法
界便欲謝人群竟夕聽真響塵心自解紛
禮部試鑒止水賦(依次用限三五百十字以上成澄虚納照遇象分形為韻任不)
水止矣静之其徐物鍳矣久而益虚且無情於美悪又奚
議夫親疎委質爰來所期乎上善同利忘筌巳悟寕患乎
至清無魚若乃廽塘月抱高岸環合凡滓湛然自沉金沙
烱其不雜同道德之以虛而受異川澤之唯汚是納有匪
君子此焉明徵氣隨波息心與源澄端形赴影如木從䋲
其表微也挂金鏡而當晝其索隠也隔玉壺而見冰爾其
色必洞激光無滉瀁不蒸蓊欎之氣不激潺湲之響百犬
在目千仞指掌悪每自乎中見美寔非乎外奬鍳形之始
方似以身觀身得意之間乃同求象忘象徒觀其下倒星
漢上披煙雲守其常而性將道合居其所而物以群分君
鍳之以平心臨下必簡臣鍳之而厲節在邦必聞妍&KR1126;無
形兮唯人所召物我兼遣兮水無私照廉士以之立誠至
人以之觀妙豈比夫流若激矢波如建瓴不捨晝夜争輸
滄溟徒乖躁静之理莫辨真偽之形者哉國固以賢為止
水鑒有餘𥙿群形鱗集衆象景附濫巾竊吹者十手共指
研精摭寔者千載一遇夫如是姑自攝其威儀亦何憂而
何懼
青出藍詩(題中有韻限四十字成)
物有無窮好藍青又出青朱研方比德白受始成形袍襲
宜從政矜垂可問經當時不採擷佳色幾飄零
奉和李相公早朝於中書侯傳點書所懷奉呈門
下武相公中書鄭相公
禁門留騎吹内省正衣冠稍辨旂裳色尚聞鐘漏殘九天
爐氣暖六月玉聲寒宿霧開霞觀晨光泛露盤致君期返
朴求友得如蘭政出同歸理言成共不刊凖䋲臨百度領
袖映千官卧鼓流沙静飛航漲海安盡規酬注(王一作)意偕
賦代交歡雅韵人間滿多慙竊和難
奉和武中丞秋日臺中寄懷簡諸僚友時西蕃使
廽奉命追和(陸本作小字分注時西蕃巳下九字)
聖朝思紀律憲府得忠賢指顧風行地儀刑月麗天不仁
恒自遠為政復何先虚室唯生白閑情却草玄迎霜紅葉
早過雨碧苔鮮魚樂翻秋水烏聲隔暮烟舊遊多絶席感
物遂成篇更許窮荒谷追歌白雪前
吐蕃別館和周十一郎中楊七錄事望白山作
純精結竒狀皎皎天一涯玉嶂擁清氣蓮(蓬一作)峯開白花
半巖晦雲雪高頂澄煙烟霞朝昏對賓舘隐映如仙家夙
聞藴孤尚終欲窮幽遐暫因行役暇偶得志所嘉明時無
外戶勝境即中華況今舅甥國誰道隔流沙
奉和張舍人閣中直夜思聞雅琴因書事通簡僚
友交朋
迢遰天上直寂寞丘中琴憶爾山水韻起予仁智心凝情
在正始超想疎煩襟涼生子夜後月照禁垣深遠風藹蘭
氣微露清桐隂方襲緇衣慶永奉南薰吟
和舍弟恭惜花絶句(時蕃中使回)
去年無花看今年未看花更聞飄落盡走馬向誰家
和恭曉聽籠中山鵲
掩抑冲天意悽愴觸籠音驚曉一聞處傷春千里心
和舍弟讓咏籠中鷹
未用且求安無猜也不殘九天飛勢在六月目睛寒動觸
樊籠倦閑銷肉食難主人憎悪鳥試待一呼看
同恭夏日題尋真觀季寬中秀才書院
閑院開軒笑語闌江山併入一壺寬微風但覺杉香滿烈
日方知竹氣寒披卷最宜生白室吟詩好就步虚壇願君
此地攻文字如鍊仙家九轉丹
同舍弟恭歲暮寄晉州季六恊律三十韻
古人猶悲秋况復歲暮時急景迫流念窮隂結長悲陽烏
下西嶺月鵲驚南枝攬衣步霜砌倚杖臨冰池怳怳若有
失悄悄良不怡忽聞晨起吟宛是同所思有美壮感激無
何遠悽遟摧藏變化用掩抑扶搖姿時傑豈虚出天道信
無欺巨川望汔濟寒谷待潜吹劔匣益精利玉韞(韜一作)寕
磷緇戒哉輕沽諸行矣自寵之伊我抱微尚仲氏即心期
討論自少小形影相差池比來胷中氣欲耀天下竒雲雨
沛蕭艾烟閣雙萎𬎼幾年困方枘一旦迷多岐道因窮理
命以盡性知事去類絶絃時來如轉規伊吕偶然得孔墨
徒爾為早行多露悔強進觸藩羸功名豈身利仁義非吾
私萬物自生化一夫何駈馳不如任行止委分(命一作)安所
宜勸爾休感歎與余陶希夷明年郊天後慶澤歲華滋曲
水杏花雪香街青柳絲良時且暫歡樽酒聊共持閑過漆
園叟醉看五陵兒寄言所思(思隠一作)處不遠來相追
青海西寄竇三端公
時同事弗同窮節厲隂風我役流沙外君朝紫禁中從容
非所羨辛苦竟何功但示酬恩路浮生任轉蓬
蕃中拘留歲餘廽至隴右先寄城中親故
蓬轉星霜攺蘭陵色養違窮泉百死別絶域再生歸鏡數
成絲髮囊收抆血衣酬恩有何力秪弃一毛微
吐蕃別(列一作)館卧病寄朝中親故(諸友一作)
星漢縱横車馬喧風搖玉佩燭花繁豈知羸卧窮荒外日
滿深山猶閉門
吐蕃列舘中和日寄朝中舊僚(僚舊一作)
清時令節千官會絶域窮山一病夫遙想滿堂歌笑處幾
人緣我向西隅
及第後荅潼關主人
本欲雲雨化却隨波浪翻一霑太常第十過潼關門志力
且虛弃功名誰復論主人故(固一作)相問慙笑不能言
河中城南姚家浴後贈主人
新浴振輕衣滿堂寒月色主人有美酒况是曾相識
看渾中丞山桃花初有他客不通晚方得入因有
戲贈
朝來駐馬香街裏風度遙聞語笑聲無事閉門教日晚山
桃落盡不勝情
贈友人
南山雙喬松擢本皆千尋夕流膏露津朝被青雲隂負雪
出深澗搖風倚高岑明堂久不搆雲幹何森森匠意方雕
巧時情正誇滛生材會有用天地豈無心
道州夏日郡内北橋新亭書懷贈何元二處士
結搆池梁上登臨日幾廻晴空交密葉隂岸積蒼苔爽氣
中央滿清風四面來振衣生羽翰高枕出塵埃齊物魚何
樂忘機鳥不猜閑銷炎晝盡静勝火雲開僻遠宜孱性優
游頼廢材願為長泛梗莫作重燃灰守道窮非過先時動
是灾寄言徐孺子賓榻且徘徊
道州弘道縣主簿知縣三年頗著廉慎秩滿縣闕
中(申一作)使請留將赴衡州題其廳事
為理頼同力陟明非所任廢田方墾草新柘未成隂術淺
功難就人疲感易深煩君駐歸棹與慰不欺心
道州將赴衡州酬別江華毛令(布絹頭及妄行杖此人好書破百姓)
布帛精麄任土宜疲人識信每先(相一作)期今朝别後無他
囑雖是蒲鞭也莫施
道州夏日早訪荀參軍林園敬酬見贈
高眠日出始開門竹逕旁通到後園陶亮横琴空有意任
棠置水竟無言松窗宿翠含風薄槿院朝花帶露繁山郡
本來車馬少更容相訪莫辭喧
道州敬酬何處士懷郡樓月夜之作
清質悠悠素彩融長川迥陸合為空佳人甚近山城閉一
夜相望水鏡中
新居寺院凉夜書情呈上吕和叔郎中(何玄上峨眉山人)
庾公念病宜清暑遣向僧家占上方月光似水衣裳濕
松氣如秋枕簟凉幸以薄才當客次無因弱羽逐鸞翔
何由一示雲霄路腸斷星星兩鬢霜
道州敬酬何處士書情見贈
意氣曾傾四國豪偶來幽寺息塵勞嚴陵釣處江初滿梁
甫吟時月正高新識幾人知𣏌梓故園何歲長蓬蒿期君
自致青雲上不用傷心歎二毛
戲贈靈澈上人
僧家亦有芳春(塵一作)興自是禪心無滯境君看池水湛然
時何曾(時一作)不受花枝影
三月一日是貞元舊節有感絶句寄竇三任黔南
盧七任雒陽
同事先皇立玉墀中和舊節又支離今朝各自看花處萬
里遥知掩淚時
初發道州荅崔三連州題海陽亭見寄絶句
吏中習隐好躋(登一作)攀不擾疲人便自閑聞說殷勤海陽
事令人轉憶舜祠山
(附)奉陪郎中使君接上夜把火看花(叚弘古鄕貢進士)
城上芳園花滿枝城頭太守夜看時為報林中高舉燭
感人情思欲題詩
荅叚秀才
盡日看花君不來江城半夜為(與一作)君開樓中共指南園
火紅燼隨花落碧苔
宗禮欲往桂州苦雨因以戲贈
農人辛苦綠苗齊正愛梅天水滿堤知汝使車行意速但
令騘馬著鄣泥
道州奉寄襄陽裴相公絶句
悠悠世路自浮沉豈問(間一作)仁賢待物心最憶過時留宴
處艷歌催酒後亭深
吕和叔文集卷第一
