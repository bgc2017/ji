吕和叔文集卷第九
朝議郎使持節衡州諸軍事守衡州刺史上騎都尉賜緋魚袋吕温
頌讃
凌烟閣勳臣頌(并序)
我二后受成命撫興運轉坤軸撼乾樞鼓元氣而雷域中
騰百川而雨天下雷收雨霽如再開闢蕩焉與太極同功
貞觀十七年太宗以功成理定秉為而不有之道譲德於
祖考推勞于群臣念匡濟於艱難感風雲於疇昔思所以
攄之無窮乃詔有司擬其形容圖畫於凌烟閣者二十有
四人盖象乎二十四氣之佐天昭勲德也昔者舜以九官
(一作五臣)致理周以十亂返正高皇以三傑作漢光武以二十
八將中興若夫錯綜勲賢籠絡今古雄四代而高視者其
唯聖唐乎至若唐莒公劉渝公之倫探元符建帝圖首戴
神堯舉晉陽而活天下此則大禹之拯溺也魏鄭公以致
君爲巳任諫若不及謇謇左右秉心宣猷此則咎陶之颺
言也虞永興紏合群儒旁求百代明備王禮克諧帝樂使
我大國煥乎其有文章此則夷䕫之制作也長孫趙公舉
大義除二兇安宗廟定社稷以振我丕赫無疆之休此則
周公之匡救也英衛受天勇知雄武佐聖鼓行海内麾定
四方此則太公之鷹揚也房杜玄機朗識並運惟幄神發
響效謩成天功此則蕭何之指蹤子房之决勝也尉遲秦
程剛毅木訥氣鎮三軍力崩大敵疋馬孤劒爲王前驅此
則吳漢之樸忠賈復之雄勇也其餘皆榱棟殊材黼黻異
制儔諸古烈罔有慙德皇王之際於斯爲盛其始也文爲
經武爲緯智斯作忠斯述其末也大不偪小不遏退者全
來者逹控而縱之使自用之推而引之使自盡之不設籠
檻以觀遼廓之致不煩韁鏁以極權竒之變執一德而衆
力展懸大信而群情竭高祖聚之以義太宗用之以道高
宗終之以仁傳聖萬代享其功利此非盛歟此非盛歟昔
陸機袁宏爲晉人而歌功於漢魏作者猶或稱之况乎遊
聖代觀國光目睨凌烟而頌聲不作某不揣賤劣有亹(一作)
(斐)然之志輙盡所蓄各爲讃一章上以見王業之艱難中
以明聖賢之相須次以朗前哲之光韻末以聳後人之誠
節侯君集張亮負&KR0564;䟦扈自䧟大逆敢没其名用彰天刑
使伐勞懷貳者懼春秋之義異姓為後故以河間元王為
讃首云
河間王孝恭
太極&KR0799;天本由一氣大人創業資我族類堂堂河間仁勇
是經遹駿有聲為唐宗英暴惰天亡群盗猖狂我代用張
時惟哲王武有烈光為瓜翼肺腸經綸八方自南徂東晏
侮登江(平蕭侁輔公祐)使父兄帝天下化家為邦用竭爾力寵臻
其極言不代色不德以遜以默柔嘉惟則佐高祖建大勣
如周旦奭與太宗守大成如漢間平宜君宜王盤石無疆
房梁公玄齡
梁公先覺龍卧待君長彗流光掃天布新義師雷興公躍
其鱗杖策千里來排帝閽婉婉梁公實懿實聦實光實融
羽義翼忠若鸞若鴻大風動地儒服從容静運胷中弛張
折衝左右太宗夷屯廓蒙定高祖功功告武成翊開太平
我心雖勞時靡有争網羅遺賢推轂群英玉不韜輝蘭無
沉馨飛鴻出冥振鷺在庭濟濟多士太宗以寕公無事矣
闕衮有補惟仲山甫經營四方方叔邵虎大邦鈞軸至則
委汝閑居台輔撝默自處亦莫敢余侮高朗令終嗚呼梁
公
杜萊公如晦
穆穆萊公竒姿粹靈藴元和氣爲大國禎乘時能恢唐室
大開故人相携(公與房梁公同有匡濟之志也)直上泰階更爲隂陽迭作
日月佐明四方贊育萬物王度是欽如玉如金德音愔愔
萬有千古永稱房杜如周申甫
魏鄭公徵
堂堂魏公崇節大志喬幹直聳摩天自致遭風雲時得覇
王器一言委質有死無二撫我則后冬盡其志(嘗仕李密隱太子)
沉浮變通龍戰旣息皇建其極俾𥙷衮職其䋲則直諤諤
嶷嶷危言正色保太宗德弼違替否日月不蝕黜漢覇雜
行周王道人或有言秉德不撓(與封德彛庭論)禮興樂崇德洽道
豐保合大和昭明有融起四年中復三代風言出化成神
哉厥功尹躬佐商有恥于湯公以其心匡扶聖唐爲唐宗
臣致唐無疆致唐無疆永式萬邦
長孫趙公無忌
趙國之先發祥朔土乃祖乃父受天之祐有女而聖(文德皇后)
為天下母有子而賢為唐室輔聖賢同氣千載一覩不顯
趙公允武允文克忠克仁實有大&KR0564;高祖受命太宗歸尊
翼翼乾乾恪居於藩群孽亂嗣争窺神噐鴻萊將墜公揭
大義一匡天地人到於今家受其賜帝將傳聖爰有顧命
汝忠汝誠莫與汝京與我聖子守唐太平公相高宗有太
宗遺風刑措財豐八荒來同和氣大融妖星襲月禍起中
宫公將正之以王帝躬(武氏謀位公以力争)力屈群邪誠阻天聪黜
非其尤令聞無窮
唐莒公儉
歲寒隂凝冰雪皚皚有鳥擇木先陽春來誰與莒公王佐
之材間運未開登潜龍臺代萬姓請命與天為媒扶龍而
興振起雲雷權輿帝圖經始唐基始覆一簣勃然巍巍易
失曰時難知惟幾知幾其神莒公元&KR0564;
劉渝公政會
河出崑崙來潤中夏連山合沓横擁其派巨靈勃然手拆
太華决流東注功並造化粤我聖唐將舉晉陽帝命是將
往拯溺于四方亦旣載旆亦旣秉鉞強兇當路(王威高若雅)拒
不淂發渝公慷慨感義激節用竒制變大事立决雷奮電
越天衢八逹則莫我敢遏如巨靈破山河勢始豁赫矣渝
公與神齊烈跡如仙掌烱烱不滅
李衛公靖
有隋之末群盗熾爇帝怒震發五星從太白煥昭参野將
有聖人兵定天下金精下射猛毅感激李公矯矯從此奮
跡躍于中原王者則獲壮士不死(初公不利扵我帝欲戮之壮其言而免壮士公)
(自稱)唐威載赫帝曰汝傑致天之罰手付金鉞俾往式遏不
庭則煞如飈發發如火烈烈摧枯爍雪應鼓如截遠若荆
巫險若江湖強若匈奴莫不率從莫不震恭平書混同氛
祲蕩空衛侯之功功則誰何威明惠和策勇駕智長驅仁
義仁義曠蕩帝王之將萬古曷瞻鐡山巉巉(詔築墳闕象鉄山積石山)
李英公勣
横流莫拯大亂無象英公傑出應運為將與楚楚覇與漢
漢王天時人事隨我所向長蛇縱蠧(王充)東㩀河洛婪婪封
豕(建德)來濟同悪號吼連聲如雷如霆萬里震驚時維英公
諒我太宗斬豕以鉞取蛇于穴群穢殄滅乃定九鼎乃開
明堂奄有大邦金甲同光告成于皇(太宗獻捷于高祖與勣俱擐金甲為上下)
(將)皇業用昌帝命英公北伐玁狁雷鼓殷殷旄頭幾殞掃
雪黑山布唐陽春五原草綠不見南牧島夷未庭天子親
征其鋒維英莫拒莫抗是震是蕩破東海浪天下旣和解
鞍投戈衮服委蛇華髮皤皤終始三朝無玷可磨
劉䕫公弘基
䕫公峥嶸金虎之精應時而生與運俱行搃帝元戎震唐
天聲瞋目張膽前無金城别建龍節中分虎旅啟行萬里
乘氣一鼓劍揮雷霆旆卷風雨先馳威陽鏁定天府天府
旣定唐集大命入陽王庭出權兵柄薄伐獫狁朔風不競
征徂島夷東海如鏡義始忠卒元勲之盛
長孫邳公順德
泰山未明雲鬱幽崖日觀赫開舒為丹霞昔我大原賢傑
潜屯帝出於震爛其盈門邳公炳焉寔耀其間功参造物
謀恊先天執殳前驅捧轂南轅以勞以舊佐命之元
虞永興公世南
英英永興華德素行以文冨國以道佐命天下旣平為唐
儒宗東觀石渠始出古風乘精驛思假道書圃馳騁百代
出入三古問羲皇心聽堯舜語歸來帝側獻可替否帝告
永興與鴻碩之倫闡六籍三墳建樂章禮文先師是宗先
聖是崇於廓辟雍辟雍沉沉天子所臨或絃或歌講古述
今其徒八千纓弁森森獩貊羌髳咸詠德音羽林孤兒亦
垂青襟洋洋聲教無遠不洎日月所照皆成文字鬱開古
始掃蕩澆季寔我群儒成太宗之志英英永興宜曰文懿
(公謚)
尉遲鄂公敬德
洸洸鄂公百鍊龍鋒沉翳未宣氣衝斗間佩非其人(初事宋金)
(剛)躍入大川神武獲焉提之上天天地之内指麾無前熊
威虎力隱居敵國剛毅木訥安劉必勃武德之屯手拔禍
根掃除氛昏捧出白日耀于天門功成名遂高謝戎事烈
烈猛志化為和氣深地高堂頥性保常屑瓊飲露静奏清
商商為臣勵事君鄂公之志之仁(貞觀後公不交人事常鍊氣服食奏清樂商以)
(自泰)
蕭宋公瑀
隋氏不君忠賢莫用桐生朝陽有集惟鳳捨彼頽厦欎為
新棟路車玄衮開國有宋武德之暮群孽内蠧巍巍宋公
聳節高步不吐不茹不來不去屹崛中立為天一柱從容
而言社稷遂安持誠秉忠光輔二君激濁揚清欲人如身
道至廣莫我敢群境至大不容纖塵雪山倚空冰壑照人
耿介絶鄰為唐貞臣
張郯公公謹
有倬郯公仡仡而貞洸洸而仁寔太宗信臣太宗守藩内
難未夷圖之則安捨之則危帝臨安危機以懼以疑以蓍
為有知是筮是咨郯公嶷然排闥折蓍抗憤正詞用人事
定天意身為元龜不知不識順義之則以定社稷郯公之
力公之云亡帝念其勤若痛在身天懷發中哭不避辰君
臣之間夐古未聞
屈突蔣公通
五運相推土火革期隋化為唐忠臣不知猶驅義徒奮拒
王師指心誓天摩頸待時人歸有德四海皆叛春日滿川
孤冰未泮亡家徇國方寸不亂力屈勢窮排空落翰東南
慟哭血盡魂斷杖忠就擒萬國瞻漢帝曰邇通古之烈士
孝于其親誰不欲子俾侯于蔣授以師紀感恩不死宣力
如彼佐唐扶隋多教之美
高申公士廉
維嶽降神佐唐生申忠貞自天孝友如春德為邦基行厚
人倫肅肅雍雍真王者臣慶因歸妹光延天配(文德皇后之同出也)
婚媾之中雲龍潜會建公南海廓我無外諒我撥亂弼文
開泰逷彼庸蜀薦鍾澆季文翁之化若掃於地申公攸徂
有教無類父子兄弟望風相媿勃興儒雅大復禮義西南
頌聲到今未墜名登元勲理冠群吏全材大噐於礫厥懿
殷鄖公開山
温温殷公初若懦夫銅印試吏褒衣爲儒大風驅雲忽與
之俱連逢真宰参造化謩天地旣闢厥功有赫從王龔行
佐帝光宅遠展驥足高憚鳳翮以永終譽垂于竹帛
秦胡公叔寳
洛汭之役龍戰未决(我師與王充陣於九江)秦公應變臨陣電拔銳
氣盡來我盈彼竭成敗反掌存亡奄忽虎來風壮鼇轉山
没遂作心膂爰從討伐崩圍䧟陣火迸冰裂翕如鄂聳縱
若鯨突功成國定萬古壮骨
程盧公知節
盧公倬然動軼幾先轉禍爲福(與秦胡公降於九曲)攀龍上天&KR0813;翻
鵬翼積風乃聳桓桓將軍大敵則勇雷崩山谷貔虎頓伏
颷到溟波鯨鯢蹉跎見危而進當死不譲干城三朝身老
氣壮
叚褒公志玄
褒公虎臣先運而臻謁帝太原許唐與身擁劔駕氣騰風
躍雲積忠累仁光有厥勲建旆北伐細柳宵屯風謐霜凝
嚴局逹晨天子之使駐車軍門(軍屯肅章門外壁門以夜不納制使)安衆秉
威此真將軍洸洸桓桓克壮有聞
許譙公紹
群動相食血流中原譙公夷陵豺虎與鄰列境連城火炎
烟昏皎其一邦如玉不焚三光忽開萬家皆新誰有天下
平生故人(公與高祖有舊)引忠歸誠豹變蠖伸金石之契移為君
臣奕奕煌煌為龍為光元戎啟行大旆央央式遏大江奄
征南方恩斯勤斯兩不可忘
皇帝親庶政頌(并序)
臣聞光宅大寳茂育群生神而明之必在上聖然則所同
者道所異者時或以垂拱仰成或以勵精自致及乎俗躋
仁夀理洽時雍弛張之政不殊勞逸之功則倍我皇帝體
至化含元精苞乾剛履坤順誕&KR0574;駿命恢纂鴻休宣八聖
之重光集百靈之奥祉如天之燾如地之容鼓義為雷霆
奮仁為風雨幹璿衡而轉七曜懸金鏡而納九圍廓氛沴
而川澄沓禎祥而山委昔軒轅氏斬蚩尤滅火帝功至大
矣若非杖風后之助受玄女之符未能尅也陶唐氏誅四
罪定水災德至厚矣若非大舜之登庸伯禹之盡力未能
成也湯以伊尹為相始定殷功武以太公為師乃康周道
高祖紹復資傅說啟沃之言宣王中興頼山甫將明之政
今陛下大康四海雄軼二紀百姓不知其日用群臣無望
於清風而乃業邁乎前王功高乎古烈聖作物覩孰知其
源竊以管窺天倪蠡挹溟量庶乎大略可得而言焉陛下
自代天統物之初則以屈已濟人為意虔臨庶政躬搃萬
樞四册賢良六親郊祀勤恤於理本盡瘁於生靈詳曠代
之所未詳慮列辟之所未慮夏景大而方食寒星在而求
衣寸隂不捨於論思子夜猶觀乎啟事除一物之患而品
類獲安伸匹夫之冤而庶獄自息棄瑕而錄用含垢而宥
過小善可紀必拔於宸衷片言有孚不忘於睿聪至如天
時之豐約地利之夷險邦賦之盈虛師律之貞暴閭閻之
疾苦稼穡之艱難人風之情偽吏理之得失莫不密歸神
筭潜納皇明雖隂陽不能以氣欺雖鬼神不能以形遁何
細而不及何大而不苞何秘而不彰何難而不就猶復登
臺念在隂之慘聞樂思向隅之情御裘感短褐之寒臨膳
愛單食之餧日慎一日旣泰而不自泰旣安而不自安兢
兢乎業業乎此其所以廣運而有成全功之克舉者也然
而感覆燾之恩者欲天之彌高荷容載之德者欲地之彌
厚仰照臨之明者欲日月之彌光微臣被淳風飲玄澤親
挹行事目覩升平憂勞誠難願陛下勉之而已美善誠至
願陛下保之而巳若夫雖休勿休玄默優柔君上之體也
遹觀厥成蹈舞頌聲臣下之職也為而不有德莫至焉知
而不稱罪莫大焉臣某敢昧死再拜稽首獻皇帝親庶政
頌一首其詞曰
出師邁德玄元儲慶幽而復曜高祖受命貞觀致理開元
殷盛艱而復康皇帝親政受命繼何邈萬斯年親政維何
夕惕乾乾天道福謙我則奉天人生在勤我則率先憂堯
之心勞禹之形求人之瘼思國之經年亦豐止御膳不馨
夜如何其皇寝未寧偃武修文太和氤氲海不揚波天無
纖氛鳥章之長椎髻之君會朝明庭其從如雲巍巍崇崇
於穆昭融宜播大樂以宣皇風鏗鏘盛德蹈舞神功下臣
作頌永示無窮
狄梁公立盧陵王傳讃(并序)
梁公以武氏篡盗國命如綴翊安宗祉非我而誰是用蒙
大耻履大險聳節振義以持世心閑高祖天下於方寸之
地盗力雖盛莫之敢闚唐復為唐繄公是頼後代昧者頗
歸功公五臣殊不知五臣之功公所授也客有以李北海
所傳示予者述廬陵廢立之際見公如生貽諸將來可以
不惑敢攄憤而讃之詞曰
於休梁公社稷之臣濡跡應變與唐屈伸妖虹横天鳴牝
專晨獨立大道指南生人闔闢有期命先我時乃建國本
代天張機取日虞泉浣光咸池潜授五龍夾之以飛臨終
指麾皇業再基運起身後功成不知穆若清風嶷然宏規
凢為臣者可不度思
張荆州畫讃(并序)
中書令始興文獻公有唐之鯁亮臣也開元二十二年後
玄宗春秋高矣以太平自致頗易天下綜覈稍怠推納寖
廣君子小人摩肩于朝直聲遂寢邪氣始勝中興之業衰
焉公於是以生人為身社稷自任抗危言而無所避秉大
節而不可奪小必諫大必諍攀帝檻歷天階犯雷霆之威
不霽不止日月幾蝕為公却(一作却為分)明虎而冠者不敢猛
視群賢倚頼天下仰息廩廪乎千載之望矣不虞天將啟
幽薊之禍俾姦臣乘釁以速致戎詐成讒勝聖不能保禠
我公衮寘於侯服身雖遠而諫愈切道既塞而誠彌堅憂
而不怨終老南國於戲功業見乎變而其變有二在否則
通在泰則窮開元初天子新出艱難久憤荒政樂與群下
勵精致理於是乎有否極之變姚宋坐而乘之舉為時要
動中上意天光照身宇宙在手勢若舟檝相得當洪流而
鼓迅風崇朝萬(一作千)里不足怪也開元末天子&KR0786;於勤而
安其安高視穆清沛然大滿於是乎有泰極之變荆州起
而扶之舉為時害動咈上欲日與䜛黨抗衡于交戟之中
勢若微陽戰隂衝密雲而吐丹氣歘耀而滅又何歎乎所
痛者逢一時事一聖踐其跡執其柄而有可有不可有成
有不成况乎差池草茅沉落光耀者復何言哉復何言哉
曹溪沙門靈澈雖脫離世務而猶好正直攜其圖像因以
示予余觀而感之乃作銘曰
唐有棟臣往矣其邈世傳遺像以覺後覺(一作學)德容恢晏
天骨峻擢波澄東溟日照太岳具瞻崇崇起敬起忠貌與
神會凛然生風氣藴逆鱗色形匪躬當時曲直如在胷中
鯤鱗初脫激海以化羊角中頽摩天而下無喜無愠亦如
此畫嗚呼為臣儆爾夙夜
續羊叔子傳讃
天厭鼎峙蜀滅魏改錫晉羊公以同四海儒衣登壇嶽鎮
荆蠻十萬之衆從公而閑逍遥峴陽傲視勍敵用人為間
出入無跡吳國雖守吳心已降吞於胸中不見大江勤物
忘已樂天知命留功遺人國愈身病江漢舊域德膏潜蒸
化行兵中兵息化興策雖平吳道不相晉永嘉南遷豈曰
泯泯
藥師如來繡像讃(并序)
藥師如來像者余妻蘭陵蕭氏之所繡也貞元二十年余
奉德宗皇帝之命西使吐蕃辭高堂而出萬死介單車而
馳不測國故遽至戎情猜閉坎險一遇星霜再周夫人盥
饋之餘膏鉛不御日亂蓬首坐銷蕣華異域無期良時自
晚始怨冬缸之久而紅芳已闌方苦夏景之長而碧樹將
落書委塵篋跡淪苔階漸昧音容孰知存没黷龜不告因
夢難徵觸慮成端沿情多緒黃昏望絶見偶語而生疑清
旭意新聞疾行而誤喜循環何極刻舟匪尋浩隔理求窅
非計得如聞東方有金界極樂大雄散琉璃之寳光照恒
沙之國土能度衆生出諸幽厄一念必應萬感皆通是用
濬發慧根妙求真像斷鳴機躬織之素染懿筐手繢之絲
盡瘁莊嚴彰施綵繡纏苦心於香縷注精意於針鋒指下
而露染青蓮思盡而雲開白月然後練時潔室華設珍供
夕炬傳照晨爐續煙齊獻至誠泣敷懇願遂得慈舟密濟
覺路潜引當道場發念之日是荒裔來歸之辰幽感冥符
一何昭焯乃知織廻文之錦無補離憂登望歸之臺空為
廢日與夫心諧妙理手結勝因進則有濟渡之功退不離
清淨為本從長擇善豈同日而言哉余感其志效爰用贊
叙雖在妻子亦無媿詞藏諸閨門永以傳信讃曰
地萬里兮天一極往無由兮來不得解脫願兮慈悲力五
色繡兮黃金飾澄氛昏兮圓相開湛水月兮蓮花臺慈眼
睠兮獷心廻死别離兮生歸來海為田兮劫為灰身念念
兮無窮哉
吕和叔文集卷第九
