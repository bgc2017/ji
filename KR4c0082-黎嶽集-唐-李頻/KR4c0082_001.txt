棃嶽詩集
唐建州刺史李頻德新
湘口送友人
中流欲暮見湘煙葦岸無窮接楚田去鴈
遠衝雲夢澤(一作雪)離人獨上洞庭船風波
盡日依山轉星漢通宵向水連零落梅花
過殘臘故園歸醉及新年
鄂州頭陀寺上方
高寺上方無不見天涯行客思迢迢西江
帆過東風急夏口城衝(一作銜)楚塞遥沙渚
漁歸多濕網桑林蚕後盡空條感時嘆物
尋僧話惟向禪心得寂寥
寄遠
槐欲成隂分𬒮時君期十日復金扉槐今
落葉已將盡君向遠方猶未歸化石早曾
聞節婦沉湘何必獨靈妃湏知此意同生
死不學他人空寄衣
題張司馬別墅
庭前樹盡手中栽先後花分幾番(去聲)開
巢鳥戀雛驚不起野人思酒去還來自抛
官與青山近誰訝(一作料)身為白髮(一作日)催門外
尋常行樂處重重履迹在莓苔
長安即事
長遇豪家不敢過此身誰與取高科故園
久絶書來後南國空看鴈去多中夜永懷
聽疊漏先秋歸夢涉層波愁人白髮自生
早我獨少年能幾何
漢上逢同年崔八
去歲曾遊帝里春杏花開過各離秦偶先
托質逢知已獨未還家作旅人世上路𡵨
何繚繞空中光景自逡廵一回相見一離
别能得幾時年少身
五月一日蒙替本官不得随例入
闕感懷獻送相公
五月傾朝謁𬗋宸一朝無分在清塵含香
已去星郎位衣錦惟思㜈女隣折獄也曾
為俗吏勸農元本是耕人知將何事酧公
道只飬生靈似養身
春閨怨
紅粧兒女窗下羞畫眉夫壻隴西頭自怨
愁容長照鏡悔教征戍覓封侯
送邊將
防秋戎馬恐來奔詔發將軍出鴈門遥領
短兵登隴首獨横長劒向河源悠揚落日
黃雲動莽蒼隂風白草翻若縱干戈更深
入應聞收得到崑崙
太和公主還宫
天驕發使犯邊塵漢將推功遂奪親離亂
應無初去貌死生難有却回身禁花半老
曾攀樹官女多非舊識人重上鳳樓追故
事幾多愁思向青春
將赴黔州先寄本府中丞
八月瞿塘倒底翻孤舟上得巳銷魂幕中
職罷猶趨府闕下官成未謝恩丹嶂聳空
無過鳥青林覆水有垂猿感知肺腑終難
說從此辭歸便掃門
和友人下第北遊感懷
聖代爲儒可致身誰知又別五陵春青門
獨步空歸鳥紫陌相逢盡醉人江島去尋
垂釣遠塞山來見舉頭頻且須共漉邊城
酒何必陶家有白綸
樂遊原春望
五陵佳氣晚氛氲覇業雄圖勢自分秦地
山河連楚塞漢家樓殿入青雲未央樹色
春中見長樂鐘聲月下聞無那楊花起愁
思滿天飄落雪紛紛
黃雀行
欲竊高倉集御河翩翩疑渡畏秋波朱宫
晚樹侵鶯語畫閣香簾奪燕窠疎葉暗棲
寒露重空城飢噪暮煙多誰令不解高飛
去破宅荒庭有網羅
長安寓居寄柏侍郎
霜輕兩鬢欲相侵愁緒無端不可尋秦女
紅粧空覓伴郢郎白雪少知音長亭古木
春先老太華青煙晚更深獨向㶚陵東北
望一封書寄萬重心
春日思歸
春情不斷若連環一夕思歸鬢欲斑壯志
未酬三尺劒故鄕空隔萬重山音書斷絶
干戈後親友相逢夢寐間却羡浮雲與飛
鳥因風吹去又吹還
朔中即事
關門南北雜戎夷草木秋來即出師落日
風沙長暝早窮冬雨雪轉春遲山頭堠火
孤明後星外行人四絶時自古邊功何不
立漢家中外自相疑
感懷獻門下相公
誰云郎選不由詩上相憐才積有時却是
龍鐘到門晚終非稽古致身遲謀將郡印
歸難遂讀著家書坐欲癡日望南宫看列
宿迢迢婺女與鄕比(一作鄰毗)
贈長城庾將軍
初年三十拜將軍近代英雄獨未聞向國
報恩心比石辭天作鎮氣凌雲逆風走馬
貂裘卷望塞懸弧鴈陣分定擁節麾從此
去安西大破犬戎群
浙東獻鄭大夫
聖主東憂漲海濱思移副相倚陶鈞樓臺
獨坐江山月舟楫先行澤國春遥想萬家
開戶外近聞群盗竄諸鄰幾時入去調元
化天下同爲堯舜人
鏡湖夜泊有懷(東晉太守馬臻所築)
廣水遥隄利物功因思太守惠無窮自從
版築興農隙長與耕耘致歲豊漲接星津
流蕩漾寬浮雲岫動虚空想當戰國開時
有范蠡扁舟秪此中
宣州獻從叔大夫
清時選地任賢明從此觀風輟尹京日月
天中辭洛邑雲山江上領宣城萬家閭井
俱安寢千里農桑竟起耕聞說聖朝同漢
代已愁徵入拜公卿
賀同年翰林從叔舍人知制誥
仙禁何人躡近蹤孔門先選得真龍别居
雲路抛三省專掌天書在九重五色毫揮
成渙汗百寮班下獨從容芳年貴盛誰爲
比欝欝青青嶽頂松
吳門別主人
早晩更看吳苑月小齋長憶落西窗不知
明夜誰家見應照離人隔楚江
自黔中歸新安
朝過春關辭北闕暮參戎幕向南巴却將
仙桂東歸去江月相隨直至家
奉和鄭薰相公
三四株松匝草亭便成彭澤柳爲名遥峯
隠去難辭闕滻水朝回與出城
及第後還家過峴嶺
魏䭾山前一朵花嶺西更有幾千家石斑
魚鮓香衝鼻淺水沙田飯遶牙
春日旅舍
未識東西南北路青春白日坐銷難如何
一别故園後五度花開五處看
過長江傷賈島
忽從一宦遠流離無罪無人子細知到得
長江聞杜字想君魂魄也相隨
自遣
永擬東歸把釣絲將行忽起半心疑青雲
道是不平地還有平人上得時
寄曹鄴
終南山是枕前雲禁鼓無因曉夜聞朝客
秋來不朝日曲江西岸去尋君
述懷
望月疑無得桂緣春天又待到秋天杏花
開與槐花落愁去愁來過幾年
客洛酬劉駕
浮世緫應相送老共君偏更遠行多此回
不似前回別聽盡離歌逐櫂歌
題豹臺障子
君家盡是我家山嚴子前臺枕古灣却把
釣竿終不可幾時入海得魚還
題陽山頋鍊師草堂
若到當時上昇處長生何事後無人前峯
自去種松子坐見將來取茯神
聞金吾妓唱梁州
聞君一曲古梁州驚起黃雲塞上愁秦女
樹前花正發北風吹落滿城秋
游蜀回簡友人
別來十二月去到漏天邊不是因逢閏還
應似隔年
贈涇州王侍御
一旦天書下紫微三年旌旆隴雲飛塞門
無事春空到邊草青青戰馬肥
夏日宿袐書姚監宅
貴宅多嘉樹先秋有好風情閑離闕下夢
野在山中露色浮寒瓦螢光墮暗叢聽吟
麗句盡河漢任西東
過嵩隂隱者
當門看少室倚杖復披衣每日醒還醉無
人是與非架書抽讀亂庭果摘嘗稀獨有
江南客思家未得歸
留别山家
閑門不易求半月在林丘已與山水別難
爲花木留孤懷歸静夜遠會隔高秋莫道
無言去冥心在重遊
送人遊吳
楚田開雪後草色與君看積水浮春氣深
山滯雨寒毗陵孤月出建業一鐘殘為把
鄕書去因收別淚難
東渭橋晚眺
秦地有吳洲千檣渭曲頭人當返照立水
徹故鄕流落第春難過窮塗日易愁誰知
橋上思萬里在江樓
送延陵韋少府
延陵稱貴邑季子有高蹤古跡傳多代仙
山管幾峯微泉聲小雨異木色深冬去畢
三年秩新詩篋不容
淮南送人歸滄州
風色忽西轉坐爲千里分高帆背楚落寒
日逆淮曛斷燒緣喬木盤鵰隱片雲鄕關
百戰地歸去始休軍
夏日題盩厔友人書齋
脩竹齊高樹書齋竹樹中四時無夏氣(一作)
(日)三伏有秋風黑處巢幽鳥隂來呌候蟲
物西太白雪萬仞在遥空(物一作牎)
尋山
一逕入雙崖初疑有幾家行窮人不見坐
久日空斜石上生靈草泉中落異花終須
結茅屋向此學飡霞
送元遂上人歸錢唐
白衣遊帝鄕已得事空王却返湖山寺高
禪水月房甬中過嶽黑秋後宿船凉回顧
秦人語他生會別方
貽友人喻坦之
從容心自切飲水勝銜杯共在山中長相
隨闕下來脩身空有道取事各無媒不信
昇平代終遺草澤才
送友人往振武
風沙遥見說道路替君愁磧夜星垂地雲
明火上樓征鴻辭塞雪戰馬識邊秋不共
將軍語何因有去留
賦得長城斑竹杖
秦興版築時剪伐不知誰異代餘根在幽
人得手持細看生古意閑倚動邊思莫作
鳩形並空將鶴髮期
送德清喻明府
棹返霅溪雲仍參舊使君州傳多古跡縣
記是新文水柵横舟閉湖田立木分但如
詩思苦爲政即超群
送薛能少府任盩厔
不才甘下第君子蹇何重相送昆明岸同
看太白峯數瓢留頃刻殘照迫從容好去
煙霞縣仙人有舊蹤
送許壽下第歸東山
吾君設禮闈誰合學忘機却是高人起難
爲下第歸出關心縱野避世事終稀莫更
令秋夕相思望少微
冬夜酬范祕書
九衢行一匝不敢入他門累日無餘事通
宵得至言命嗟清世蹇春覺閏冬暄飜覆
吟佳句何酬國士恩
送陸肱尉江夏
如何執簡去便作挂帆期澤國三春早江
天落日遲縣人齊候處洲鳥欲飛時免禍
方三十青雲豈白髭
漢上送人西歸
幾作西歸夢因為愴別心野銜天去盡山
夾漢來深疊浪飜殘照高帆引片隂空留
相贈句畢我白頭吟
蜀中逢友人
自古有行役誰人免別家相歡猶陌上一
醉任天涯積疊山藏蜀潺湲水遶巴他年
復何處共說海棠花
寄范評事
行坐不相遺轅門載筆時雅知難更遇舊
分各長思夢即重尋熟書常轉逹遲山齋
終擬到何日遂心期
南遊過湘漢即事寄友人
南去遠驅逐三湘五月行巴山雪水下楚
澤火雲生向野聊中飲乘凉探莫程離懷
不可說已迫峽猿聲
送許渾侍御赴潤州
家山近石頭送意恣東遊祖席離烏府歸
帆轉蜃樓隂氛出海散落月向潮流別有
爲霖日孤雲未自由
喜友人厲圖南及第
相憂過已切相賀似身榮心逹無前後神
交共死生承家吾子事登第世人情未有
通儒術明時道不行
送友人下第歸越
歸意隨流水江湖共在東山隂何處去草
際片帆通雨色春愁裏潮聲曉夢中雖為
半年客同是往來鴻
寄友人
一別一相見須臾老此生客衣寒後薄愁
思夜深清詩近吟何句髭新白幾莖路岐
如昨日來往夢分明
送友人下第歸宛陵
天涯長戀親闕下獨傷春擬住還求已須
歸不爲身臨岐仍犯雪掛席始離塵共泣
東風別同爲滄海人
秋夜對月寄鳳翔范書記
月過秋霖後光應夜夜清一廻相憶起幾
度獨吟行河漢東西直山川遠近明寸心
遥往處新有鴈來聲
送孫明秀才往潘州訪韋卿
北鳥飛不到北人今去遊天涯浮瘴水嶺
外問潘州草木春冬茂猿猱日夜愁定知
遷客淚應只對君流
八月十五夜對月
隂盛此宵中多為雨與風坐無雲雨至看
共雪霜同抱濕離遥海傾寒向迥空年年
不可值還似命(一作道)難通
及第後歸
家臨浙水傍岸對買臣鄕縱棹隨歸鳥乘
潮向夕陽苦吟身得雪甘意鬢成霜况此
年猶少酬知足自強
過巫峽
擁棹向驚湍巫峯直上看削成從水底聳
出在雲端暮雨晴時少啼猿渴下難一聞
神女去風竹掃空壇
送友人往太原
離亭聊把酒此路徹邊頭草白鴈來盡時
清人去遊汾河流晉地塞雪滿并州别有
相思夜空看北斗愁(一作明日相思起䔥條上北樓)
旅懷
萬里共心論徒言吾道存奉親無別業謁
帝有何門水宿驚濤浦山行落葉村長安
長夢去欹枕即聞猿
送裴御史赴湖南
開門鳥道中飛傳復乘騘暮雪離秦甸春
雲(一作雷)入楚宫平蕪天共闊積水地多空
使府懸帆去能消幾日風
送姚郜先輩赴汝州辟
行李事寒天東來聘禮全州當定鼎處人
去偃戈年雨雪依嵩嶽桑麻接楚田遥知
清夜作不是借戎篇
初離黔中泊江上
去去把青桂平生心不違更蒙蓮府辟兼
脫布衣歸霽嶽明殘雪清波漾落暉無窮
幽鳥戲時向棹前飛
黔中酬同院韋判官
平生同所為相遇偶然遲各着青袍後無
歸白社期江流來絶域府地管諸夷聖代
都無事從公且賦詩
和范袐書襄陽舊遊
聽話揚帆興初從峴首還高吟入白浪遥
看出青山枯樹猿啼爽寒汀鶴步閑秋来
關去夢幾夜度商顔
秋夜山中思歸寄友人
蕭條對秋色相憶在雲泉木落病身起潮
平歸思懸凉鍾山頂寺暝火渡頭船此地
非吾土淹留又一年
自黔中東歸旅次淮上
行旅本同愁黔吳復阻脩半年方中路窮
節到孤舟夕靄垂隂野晨光動積流家山
一夜夢便是昔年遊
江夏春感舊
東風出海門處處動林園澤國雪霜少沙
汀花木繁暖魚依水淺晴鴈入空飜何處
陽和力生萍不駐根
眉州别李使君(一作眉山留獻張端公)
回首雪峯前朱門心杳然離人自嗚咽流
水莫潺湲毒草通蛮徼秋林近漏天一生
從此去五字有誰憐
送許棠及第歸宣州
高科終自致志業信如神待得逢公道由
來合貴身秋歸方覺好舊夢始知真更想
青山宅誰為後主人
黔中罷職將泛江東
黔荒初罷職薄俸亦無殘舉目鄕關遠携
家旅食難野梅將雪競江月共沙寒兩鬢
愁應白何勞把鏡看
長安書事寄所知
帝里本無名端居有道情睡䰟春夢短書
興晚窗明老擬歸何處閑應過此生江湖
終一日拜别便東行
酬姚覃
不見又相招何曾訴寂寥醉眠春草長吟
坐夜燈銷淚墮思山切身歸轉路遥年年
送別處楊柳少垂條
春日鄜州贈裴居言
雖將身佐幕出入似閑居草色長相待山
情信不疎燈前春睡足酒後夜寒餘筆研
時時近終非署簿書
送于生入蜀
家吳聞入蜀道路頗乖離一第何多難都
城可少知江山非久戀命數未終竒況又
將冤抱經春杜魄隨
送許棠歸涇縣作尉
青桂復青袍一歸榮一高縣人齊下拜邑
宰共分曹遶郭看秧插尋街聽繭鏁封侯
萬里者燕頷乃徒勞
友人話別
論交雖不早話別且相親除却棲禪客誰
非南陌人半生都返性終老擬安貧願入
白雲社高眠自致身
山居
欲出窮吾道東西自未能捲書(一作簾)誰對
鶴開畫(一作卷)獨留僧落葉和雲掃秋山共
月登何年石上水夜夜滴高層
寄范郎中
藜杖山中出吟詩獨范家相知從海嶠寄
食向京華名宦成何報清眸未縱賖臨邛
夢來往雨雪滿褒斜
書懷
宦途從不問身事覺無差華髮初生女滄
洲未有家却閑思洞穴終老曠桑麻別訪
棲禪侣相期語劫沙
越中行
越國臨滄海芳洲復舊晴湖通諸浦白日
隱亂峯明野宿多無定閑遊免有情天台
聞不遠終到石橋行
春日南遊寄浙東許同年
孤帆處處宿不問是誰家南國平蕪遠東
風細雨斜旅懷多寄酒寒意欲留花更想
前途去茫茫滄海涯
明州江亭夜別叚秀才
離亭向水開時候復蒸梅霹靂燈燭滅蒹
葭風雨來京關誰共語海嶠不同回莫爲
蓴鱸美天涯滯爾才
臨岐留別相知
百歲竟何事一身長遠遊行行將近老處
處不離愁世路多相取權門不自投難爲
此時別欲別願人留
鄂渚湖上即事
杜門聊自適湖水在窗間縱得滄江去無
過白日閑多慵空好道少賤蚤彫顔獨有
東峯月依依自往還
辭夏口崔尚書
一飯仍難受依仁况一年終期身可報不
擬骨空鑴城晚風高角江春浪起船同來
棲止地獨去塞鴻前
秦原早望
一忝鄕書薦長安未得廻年光逐渭水春
色上秦臺燕掠平蕪去人衝細雨來東風
生故里又過幾花開
送友人之揚州
一別長安後晨征便信雞河聲入峽急地
勢出關低綠樹叢垓下青蕪闊楚西路長
知不惡隨處好詩題
過四皓廟
東西南北人高跡自相親天下已歸漢山
中猶避秦龍樓曾作客鶴氅不爲臣獨有
千年後青青廟木春
陜下懷歸
故園何處在零落五湖東日暮無來客天
寒有去鴻大河冰徹塞高嶽雪連空獨夜
懸歸思迢迢永漏中
送徐處士歸江南
行行野雲薄寒氣已通春故國入芳草滄
江終白身遊歸花落滿睡起鳥啼新莫惜
閑書札西來問旅人
鄜州留别王從事
相識未十日相知如十年從來易離别此
去忽留連路險行衝雨山高度隔天終難
清夜坐更聽說安邊
長安書懷
四馬西游日從吳又轉荆風雷幾夜坐山
水半年行夢永秋燈滅吟餘曉露明良時
不我與白髮向頭盈
冬夜山中尋友
何人山雪夜相訪不相思若得長閑日應
無暫到時葉寒凋欲盡泉凍落還遲即此
天明去重來未有期
送劉山人歸洞庭
君逐雲山去人間又絶蹤半湖乘早月中
路入疎鍾秋盡草蟲急夜深山雨重平生
心未已不得更相從
古意
白馬遊何處青樓日正長鳳簫抛舊曲鸞
鏡懶新粧玄鳥深巢静(一作玄鳥空巢語)飛花入
戶香雖非竇滔婦錦字已成章
避暑
當暑憶歸林陶家借柳隂蟬從初伏噪客
向晚凉吟白日欺玄鬢滄江負素心神仙
儻有術引我出幽岑
送吳袐書歸杭州
爲客得從容官清料復重海涯歸有業天
目近何峯是處通春棹無村不夜春馬卿
誇貴逹還說返臨邛
中秋對月
秋分一夜停隂魄最晶熒好是生滄海徐
看歷杳冥層空疑洗色萬怪想潛形他夕
無相類晨雞不可聽
八月上峽
萬里巴江水秋來滿峽流亂山無陸路行
客在孤舟洶洶灘聲急冥冥樹色愁免為
三不弔巳白一生頭
送狄明府赴九江
字人脩祖德清白定聞傳匹馬從秦去孤
帆入楚懸關中寒食雨湖旨者衣天四考
兼重請相知住幾年
陜下投姚諫議
舊業在東鄙西遊從楚荆風雷幾夜坐山
水半年行夢永秋燈滅吟孤曉露明前心
若不遂有恥却歸耕
關東逢薛能
何處不相思相逢還有時交心如到老會
面未為遲苦學緣明代勞生欲白髭唯君
一度别便似見無期
富春贈孫璐
天柱與天目曾栖絶頂房青雲求禄晚白
日坐家長井氣通潮信牎風引海涼平生
詩稿在老逹亦何妨
送友人遊蜀
東堂雖不捷西去復何愁蜀馬知歸路巴
山似舊遊星臨劒閣動花落錦江流鼓吹
青林下時聞祭武侯
夏日盩厔郊居寄姚少府
古木有清隂寒泉在下深蟬從初伏噪客
向晚涼吟白日欺玄鬢滄江負素心甚思
中夜話何路許相尋
送劉山人歸洞庭
却共歸雲去高眠最上峯半湖乘早月中
路入疎鍾秋盡草蟲急夜深山雨重平生
心未已不得更相從
送胡休處士歸湘江
見說荆湘切長愁有去時江湖秋涉遠雷
電夜眠遲舊業多歸興空山盡老期天寒
一瓢酒落日醉留誰
峽州送清徹上人歸浙西
風濤幾千里歸路半乘舟此地難相遇何
人更共遊坐經嵩頂夏行值洛陽秋到寺
安禪夕江雲滿石樓
送僧入天台
一錫隨緣赴天台又去登長亭舊別路落
日獨行僧夜燒山何處秋帆浪幾層他時
授巾拂莫為老無能
回山後寄范鄼先輩
高樓會月夜北鴈向南分留住經春雪辭
來見夏雲遥空江不極絶頂日難曛一與
山僧坐無因得議文
長安送友人東歸
白社思歸處青門見去程鄕遥茂苑樹路
入廣陵塵海日潮浮曉湖山雪露春猶期
來帝里未是得閑人
深秋過源宗上人房
到日值搖落相留山舍空微寒生夜半積
雨向秋終度講多來鴈經禪少候蟲方從
聽話後不省在愁中
秋日登山閣
蒼蒼山閣晚杳杳隙塵秋偶上多時立翻
成盡日愁草平連邑動河滿逐江流下視
窮邊路行人在隴頭
送宋震先輩赴青州
滿閣終南色清宵獨倚欄風高斜漢動葉
下曲江寒帝里求名老空門見性難吾師
無一事不似在長安
題棲霞寺上人院
居與鳥巢鄰日將巢鳥親多生從此性久
集得無身樹老風終夜山寒雪見春不知
諸祖後傳印自何人
送友人之蜀
天際蜀門開西看舉別杯何人不異禮上
客自懷才夜澗青林發秋江綠水來臨卭
行樂處莫到白頭回
贈同官蘇明府
山中畿内邑別覺大夫清簿領分王事官
資寄野情閑齋無獄訟隱几向泉聲從此
朝天路門前是去程
送厲圖南往&KR0878;州覲伯
雲水入荆湘古來魚鳥鄕故關重隔遠春
日獨行長山溜含清韻江雷吐夜光郡中
詞客會遊子更升堂
山中夜坐
歸家來幾夜倏忽隔秋殘月滿方塘白風
依老樹寒戲魚重躍定驚鳥却棲難爲有
門前路吾生不得安
送台州唐興陳明府
見說海西隅山川與俗殊宦游如不到仙
分即應無瀑布當公署天台是縣圖遥知
爲吏去有術字惸孤
夏日過友人檀溪別業
暑天宜野宅林籟爽泠泠沙月邀開戶巖
風助掃庭鷺栖依綠篠魚躍出清萍客抱
方如醉因來得暫醒
自江上入關
盡室寄滄洲孤帆獨泝流天涯心似夢江
上雨兼秋文字為人棄田園被債收此名
如不得何處擬將休
冬夜和范袐書宿袐省中作
每曰得閑吟清曹闕下深因知遥夜坐別
有遠山心芸細書中氣松疎雪後隂歸時
高興足還復插朝簪
送友人遊太原
孤帆幾日懸楚客思飄然水宿南湖夜山
離舊國年秋風高送鴈寒雨入停蟬此去
勤書札時常中路傳
江上寄山客
山後與山前相思隔呌猿殘雲收樹末反
照落江源苦雨秋清長狂風野火飜朝來
賣藥客遇我無言
送張郎中赴睦州
青山復渌水想入富春西夾岸清猿去中
流白日仾美兼華省出榮共故鄕齊賤子
遥攀送歸心逐馬蹄
送鄂渚韋尚書赴鎮
夏口本吳頭重城據上遊戈船轉江漢風
月宿汀洲執憲傾民望銜恩赴主憂誰知
舊僚属攀餞淚仍流
送崔侍御書記赴山北座主尚書
招辟
管記向丘門旌幢夹谷尊從來遊幕意此
去并酬恩鴈呌嫌冰合&KR1301;嘶喜雪繁同為
入室士不覺別銷䰟
入朝遇雪
霜鬢持霜簡朝天向雪天玉階初辨色瓊
樹乍相鮮密翳空難曙盈徵瑞不愆誰為
洛陽客是曰更高眠
勉力
日月不並照升沉俱有時自媒徒欲速孤
立却宜遲盡力唯求已公心任遇誰人間
不得意半是鬢先衰
郊居寄友人
林色樹還曛何時得見君獨居度永日相
去遠浮雲故疾随秋至離懷覺夜分蛩聲
非自苦偏是旅人聞
送陸肱歸吳興
雪後江上去風光故國新清渾天氣曉綠
動浪花春勸酒提壺鳥乘舟震澤人誰知
滄海月取桂却来秦
暮秋重過山僧院
却接良宵㘴明河幾轉流安禅逄小暑抱
疾入高秋静室聞玄理深山可白頭朝朝
献林果亦𣣔學獼猴
送新安少府
南浮雖六月風水已秋谅日亂看江樹身
飛逐椘檣後期誰可定臨别語空長遠䆠
須清苦幽蘭貴獨芳
送人歸吴
何人不歸去君去是閑人帝里求相識山
家即近隣交情吾道可離思柳條新未飲
青門酒先如醉夢身
送姚評事
儒服從戎去須知勝事全使君開幕日天
子偃戈年風雨依嵩嶺桑麻接楚田新詩
隨過客旋滿洛陽傳
題棲雲寺立上人院
是法從生有修持歷劫塵獨居巖下室長
似定中身樹老風終夜山寒雪見春不知
諸祖後傳印自何人
黔中罷職過峽州題田使君北樓
巴中初去日已遇使君留及得尋東道還
陪上北樓江衝巫峽出檣過洛宫收好是
從戎罷看山覺自由
江上送從兄群玉校書東遊
逍遥蓬閣吏才子復詩流墳籍因窮覽江
湖却縱遊眠波聽戍鼓飯浦約漁舟處處
迎高密先應掃郡樓
宛陵東峯亭與友人話别
坐舉天涯目停杯語日晡脩篁齊過檻列
岫限平蕪亂水通三楚歸帆掛五湖不知
從此去何處是前塗
華山尋隱者
自入華山居關東相見疎瓢中誰寄酒葉
上我留書巢鳥寒棲盡潭泉暮凍餘長聞
得藥力此說又何如
題薦福寺僧栖白上人院
空門有才子得道亦吟詩内殿頻徵入孤
峯久作期高名何代比密行幾生持長愛
喬松院清涼坐夏時
游四明山劉樊二真人祠題山下孫氏居
久在仙壇下全家是地仙池塘求乳洞禾
黍接芝田起看青山足還傾白酒眠不知
塵世事雙鬢逐流年
和太學趙鴻博士歸蔡中
得禄從高第還鄕見後生田園休問主詞
賦已垂名掃壁前題出開窗舊景清遥知
賢太守致席日邀迎
送壽昌曹明府
惠人須宰邑爲政貴通經却用清琴理猶
嫌薄俗聽漲江時漸綠春嶠燒還青若宿
嚴陵瀨誰當是客星
哭賈島
秦楼吟苦夜南望只悲君一宦終遐徼千
山隔旅墳恨聲流蜀魄冤氣入湘雲無限
風騷句時來日下聞
送薛能赴鎮徐方
列土人間盛彭門屬九州山河天設險禮
樂牧分憂皎日為明信清風占早秋雖同
郤縠舉郤縠不封侯
送鳳翔范書記
西京無暑氣夏景似清秋天府來相辟高
人去自由江山通蜀國日月近神州若共
將軍語河蘭地未收
岐山逢陜下故人
三秦一會面二陜兩分携共憶黃河北相
留白日西寄來書少逹別後夢多迷早晚
期於此看花聽鳥啼
送友人陸肱往太原
并州非故國君去復尋誰獫狁方爲寇嫖
姚正用師戌煙來自&KR0593;邊雪下無時更想
經綿上應逢禁火期
贈李將軍
吾宗偏好武漢代將家流走馬辭中禁屯
車向渭州天心待破虜陣面許封侯却得
河源水方應洗國讎
送友人喻坦之歸睦州
歸心常共知歸路不相隨彼此無依倚東
西又别離山花含雨濕江樹近潮欹莫見
漁樵興人生各有誰
尋華陽隱者
閑却白雲居行蹤出去初窗中聊取筆架
上獨留書日背林光冷潭澄嶽影虚長聞
得藥力此說復何如
長安即事
豈得有書名徒爲老帝京關中秋氣早雨
後夜涼生滄海身終泛青門夢已行秦人
縱相識多少別離情
送友人遊塞北
朔野正秋風前程見磧鴻日西身獨遠山
轉路無窮樹隔高關斷沙連大漠空君看
河外將早晚擬平戎
陜府上姚中丞
關東領藩鎮闕下授旌旄覓句秋吟苦酬
恩夜坐勞天開吹角出木落上樓高閑話
錢塘郡半年聽海濤
送供奉喻鍊師歸天目山
承恩雖内殿得道本深山舉世相看老孤
峯獨自還溪來青壁裏路在白雲間絶頂
無人往雙峯是舊關
之任建安綠溪亭偶作二首
入境當春務農𧖟事正殷逢溪難飲馬度
嶺更勞人想取烝黎泰無過賦歛均不知
成政後誰是得為鄰
維舟綠溪岸遶郡白雲峯將幕連山起人
家向水重短才無獨見長策未相逢所幸
分尭理烝民悉可封
送侯郎中任新定二首
爲郎非白頭作牧授滄洲江界乘潮入山
川值勝遊暑風隨轉扇涼月傍門樓便欲
歸田里抛官逐隠侯
罷郎東出守半路得浮舟大旆行當夏桐
江到未秋雲閑分島寺濤静見沙鷗誰伴
臨清景吟詩上郡樓
送太學吳康仁及第南歸
因爲太學選志業徹春闈首領諸生出先
登上第歸一榮猶未已具慶且應稀縱馬
行青草臨岐脫白衣家遥楚國寄帆對漢
山飛知已盈華省看君再發機
陜州題河上亭
岸擁洪流急亭開清興長當軒河草晩入
坐水風涼獨鳥驚來客孤雲觸去檣秋聲
和遠雨暮色帶微陽浪静澄窗影沙明發
簟光逍遥每盡日誰識愛滄浪
留題姚氏山齋
未厭棲林趣猶懷濟世才閑眠知道在高
步會時來露滳從添硯蟬吟便送杯乱書
離縹帙迸筍出莓苔異果因僧&KR0933;幽窗為
燕開春遊何處盡欲別幾遲廻
長安書懷投知已
所學近雕蟲知難謁至公徒隨衆人後擬老
一生中間歲家書到經荒世業空心懸滄海
斷夢與白雲通五漏聲連北銀河氣極東關
門迢遞月禁苑寂寥鴻地廣身難束時平道
獨窮蕭條苔長雨淅瀝葉危風久戀干朝客
多慙別釣翁因依非不忝延薦況曾蒙與善
應無替垂恩本有終霜天搖落日莫使逐孤蓬
送姚侍御充渭北掌書記
北境烽煙急南山戰伐頻撫綏初易帥参畫
盡須人書記才偏稱朝廷意更親繡衣行李
日綺陌别離塵報國將臨虜之藩不離秦豸
冠嚴在首雄筆健随身飲馬河聲暮休兵塞
色春敗亡仍暴骨冤哭可傷神上策何當用
邊情此是真雕隂曾久客拜送欲霑巾
長安書情投知已
陜服因詩句從容巳半年一從歸闕下罕得
到門前每候朝軒出常看列宿懸重投期見
奬數首果蒙傳轉覺功宜倍兼令住更堅都
忘春暫醉少省夜曾眠煩暑燈誰讀孤寒業
自專精華搜未竭騷雅琢須全此事勤雖過
他謀拙莫先槐街勞白日桂路在青天取第
殊無序還鄕可有緣旅情長越鳥秋思幾秦
蟬月色千樓滿砧聲萬井連江山阻迢遞時
節暗推遷道即窮通守才應始末憐書紳相
戒語藏篋贈行篇致主當齊聖為郎本是仙
人心期際會鳳翼語遷延畢竟良圖在何妨
逸性便幽齋中寢覺珍木正隂圓隠几閑瞻
彼臨雲興渺然五陵供麗景六義動花牋儻
與潜生翼寧非助化權免教垂素髮歸種海
隅田
府試丹浦非樂戰
自古爲君道垂衣致理難懷仁須去殺用
武即勝殘毒熾誅方及兵臨釁可觀居來
彭蠡固戰罷洞庭寬雪國知天遠霜林是
血丹吾皇則堯典薄伐至桑乾
府試風雨聞雞
不爲風雨變雞德一行貞在暗長先覺臨
晨即自鳴隂霾方見信頃刻詎移聲向晦
如相警知時似獨清蕭蕭和斷漏喔喔報
重城欲識詩人興中含君子情
府試觀蘭亭圖
往會人何處遺蹤事可觀林亭今日在草
木古春殘筆想吟中駐杯疑飲後乾向青
穿峻嶺當白認回湍月影窗間夜湖光枕
上寒不知詩酒客誰更慕前歡
府試老人星見
良宵出戶庭極目向青冥海内逢康日天
邊見壽星臨空遥的的竟曉獨熒熒春後
先依景秋來忽近丁垂休臨有道作瑞掩
前經豈比周王夢徒言得九齡
省試振鷺
有鳥生江浦霜華作羽翰君臣將比㓗朝
野共相歡月影林梢下冰光水際殘飜飛
時共樂飲分道皆安迥翥宣高詠群棲入
静看由來鴛鷺侣濟濟列千官
寄辛明府
何處無苛政東南有子男細將朝客說須
是邑人諳別業空經稔歸田獨未甘目凝
煙積樹心貯月明潭曉鼓愁方亂春山睡
正酣不任啼鳥思鄕社欲桑𧖟
苑中題友人林亭
井邑藏嵒穴幽棲趣若何春篁抽筍蜜夏
鳥雜雛多坐有清風至林無暑氣過亂書
還就葉真飲不聽歌片影明紅蘚新隂映
綠蘿雄文終可惜莫更弃高科
投京兆府試官任文學先輩
高興每論詩非才獨見推應當明試日不
比暗投時出口人皆信操心自可知孤單
雖有託際會别無期取捨知由已窮通斷
在兹賤身何足數公道自難欺澤國違甘
旨漁舟積夢思長安未歸去爲倚鑒妍媸
宋少府東溪泛舟
登岸還入舟水禽驚笑語晚葉低衆色濕
雲帶繁暑落日乘醉歸溪流復幾許
聞北虜入靈州二首
河冰一夜合虜騎入(一作滿)靈州歲歲徵兵
去難防塞草秋
見說靈州戰沙中血未乾將軍日告急走
馬向長安
送友人下第歸感懷
帝里春無意歸山對物華即應來日去九
陌踏槐花
贈桂林友人
君家桂林住日伐桂枝炊何事東堂樹年
年待一枝
長安感懷
一第知何日全家待此身空將灞陵酒酌
送向東人
題長孫桐樹
一去龍門側千年鳳影移空餘翦圭處無
復在孫枝
渡漢江
嶺外音書絶經年復歷春近鄕情更怯不
敢問來人
嵩山夜還
家住東臯下好采舊山薇自省遊泉石何
曾不夜歸
