浩然齋雅談目錄詩文評類
卷上
六十七條
卷中
一百四條
卷下
二十六條
(臣)等謹案浩然齋雅談宋周密撰密所著書
凡數種其癸辛雜識新識後識續識齊東野
語皆記宋末之事雲煙過眼錄皆記書畫古
器今竝有刊版其澄懷錄續錄則採輯清談
志雅堂雜鈔則博徵瑣事今惟鈔本僅存千
頃堂書目載密所著尚有浩然齋視聽鈔浩
然齋意鈔及此書而皆無卷數藏弆之家亦
竝無傳本惟此書散見永樂大典中其書體
類說部而所載實皆詩文評今搜輯排纂以
攷證經史評論文章者為上卷以詩話為中
卷以詞話為下卷各以類從尚裒然成帙密
本南宋遺老多識舊人舊事故其所記佚篇
賸闋什九為他書所不載朱彛尊編詞綜厲
鶚編宋詩紀事又與符曾等七人編南宋雜
事詩皆博採羣書號為繁富而是書所載故
實亦皆未嘗引據則希覯可知矣其中攷證
經義如解詩巧笑倩兮疑口輔當為笑靨而
不知類篇面部已有此文解易井谷射鮒以
鮒為鯽不知說文鯽字本訓烏鰂後世乃借
以名鮒羅願爾雅翼辨之巳明如斯之類於
訓詁皆未免稍疎然密本詞人攷證乃其旁
涉不足為譏若其品騭詩詞則固具有深識
非如阮閱諸人漫然蒐輯不擇精觕者也宋
人詩話傳者如林大抵陳陳相因輾轉援引是
書頗具鑒裁而沈晦有年佚而復出足以新
藝苑之耳目是固宜亟廣其傳者矣乾隆四
十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
浩然齋雅談目錄
