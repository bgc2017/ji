浩然齋雅談卷中
宋周密撰
白傅詩天黃生颶母雨黑長楓人(案此白居易送客遊嶺南詩原本誤作太)
(白詩雨字誤作雷今校正)注云颶母如斷虹有大風即見楓人因夜
黑雲雨暗長數丈比見李仲賓云往年在東平舟夜行
殘夜微月擁篷眺望忽有黑雲起天角漸成巨人其長
數十丈掉臂闊步行水上掠舟而西一舟皆驚魘羣起
視之其去如飛得非所謂楓人耶
對偶之佳者曰數點雨聲風約住一枝花影月移来柳
搖臺榭東風軟花壓欄杆春晝長天下三分明月夜揚
州十里小紅樓梨園子弟白髮新江州司馬青衫濕數
聯皆天衣無縫妙合自然
昌黎之貶山陽遇順宗即位赦以伾文之黨尚熾不得
放還其寄三學士詩云前日遇恩赦私心喜還憂果然
又羈縻不得供鉏耰又憶昨行云伾文未揃厓州熾雖
得赦宥常愁猜近者三姦悉破碎羽窟無底幽黃能眼
中了了見鄉國知歸有日眉方開其情亦可憐矣大抵
小人專政安肯以恩赦放逐客懼恩不及已故也
岑嘉州赤驃馬歌云半明翦出三鬉高樂天亦云馬鬛
翦三花所謂三花者蓋唐御馬多翦鬉為三瓣李伯時
常畫三鬉馬圖余少日觀御馬有翦作山水人物花鳥
之像甚精一時所尚如此蓋不止翦三鬉也
孟郊云難將寸草心報答三春暉(案孟郊遊子吟誰言寸草心報得三春暉)
(蓋傳本有異)此語關綱常非唐詩人語也至東坡詩云微生
真草木無處謝天力慈顔如春風不見桃李實古今抱
此恨有志俯仰失其言尤悲東萊於蓼莪章云莪蒿不
能報天地之生育猶人子不能報父母之劬勞皆祖郊
之意也
少陵嘗果栗㱀開㱀或作雛周繇賦云開栗弋之紫㱀
貫休詩云新蟬避栗㱀又云栗不知㱀落按集韻㱀側
尤切草紋蹙也即栗篷耳(案廣韻㱀初紀切音㓼齧也無側尤切平聲攷貫休集作)
(栗皺注栗篷也集韻菑尤切縐平聲革紋蹙也字从皮不从欠據此則㱀當作皺草紋亦當是革紋之誤又案)
(貫休詩以栗皺菱殼固當作皺杜詩本作栗園以對樵徑則又不必改作栗皺矣今就原文訂證之)
杜詩喜用懸字然皆絶奇如江鳴夜雨懸侵籬澗水懸
山猨樹樹懸空林暮景懸當空淚臉懸獼猴疊疊懸疎
籬野蔓懸複道重樓錦繡懸
白傅詩云曾家機上聞投杼尹氏園中見掇蜂但以恩
情生罅隙何人不解作江充小坡思子臺賦云彼楊公
之愛修兮豈減吾之蒼舒皆深中人情
李商隠詩云咸陽宫殿鬱嵯峨六國樓臺艷綺羅自是
當年秦帝醉不關天地有山河末句殊不可曉南昌裘
聞詩以為秦帝合作天帝天地合作秦地事在張平子
西京賦曰昔者大帝悅穆公而覲之饗以鈞天廣樂帝
有醉焉乃為金策錫用此土而翦諸鶉首是時也並為
強國者有六然而四海同宅西秦豈不詭哉李善注昔
穆公嘗如此七日而寤志林曰天帝醉秦暴金誤隕石
墜列仙贊云秦穆受金策祚世之業史載秦地雨金三
日誤隕其是耶嗚呼天帝果有時而醉乎
李商隠晉元帝廟云青山遺廟與僧鄰斷鏃殘碑鎖暗
塵紫蓋適符江左運翠華空憶洛中春夜臺無月照珠
戶秋殿有風開玉宸弓劍神靈是何處年年春綠上麒
麟(案此詩李商隠集不載未詳所據何本疑姓名有誤)
東坡詩喜用朅来字朅来東觀棄丹墨長陵朅来見大
姊朅来城下作飛石朅来畦東走畦西朅来從我遊朅
来齊安野朅来清潁上朅来廉泉上其用字蓋出於顔
延年秋胡詩朅来空復辭所用之意同耳
坡翁嘗作女髑髏贊云黃沙枯髑髏本是桃李面而今
不忍看當時恨不見業風相鼓轉巧色美倩盼無師無
眼禪著便成一片其後徑山大慧師宗杲亦作半面女
髑髏贊云十分春色誰人不愛視此三分可以為戒甫
成四句忽若有續之者云玉樓清夜未眠時留得香雲
半邊在吳君特嘗戲賦思佳客詞云釵燕攏雲睡起時
隔牆折得杏花枝青春半面妝如畫細雨三更花欲飛
情輕愛别舊相知斷腸青冢幾斜暉亂紅一任風吹起
結習空時不點衣(案此詞未載詞譜後半闋當以三字二句換頭乃作七字一句或宋人有)
(此别體)
東坡謂晨飲為澆書李黃門謂午睡為攤飯放翁拾以
為句云澆書滿挹浮蛆甕攤飯横眠夢蝶牀
陸放翁有心太平菴詩云天下本無事庸人擾之耳胸
中故湛然忿欲定誰使又云少年妄起功名念豈信身
閒心太平樂天有云閒傾三數酌醉吟十餘聲便是羲
皇代先從心太平蓋出黃庭經云觀志流神寄奇靈閒
暇無事修太平又外景經云觀志遊神三奇靈行閒無
事心太平又樂天云此身不欲全強健強健多生人我
心又云自學坐禪休服藥從他日復病沈沈于良史云
僻居人事少多病道心生此存楚以為外懼之意
放翁在朝日嘗與館閣諸人會飲於張功父南湖園酒
酣主人出小姬新桃者歌自製曲以侑尊以手中團扇
求詩於翁翁書一絶云寒食清明數日中西園春事又
怱怱梅花自避新桃李不為高樓一笛風蓋戲寓小姬
名於句中以為一笑當路有恚之者遽指以為所譏竟
以此去
放翁有南酒應憐未歸客及更就高僧學白羹蓋嘉州
用南中法釀酒及僧用糝加菜不施鹽酪故名白羹
放翁詩云故人自作宣明面老子曾聞正始音宋劉瑀
與顔竣書云朱修之五代叛者一朝居青油幕下作謝
宣明面向人謝鯤重衛玠言論彌日王敦謂鯤曰微言
之緒絶而復續不意永嘉之末復聞正始之音正始乃
魏齊王芳年號宣明謝晦字也
俗以油餳綴糝作餌名之曰蓼花取其形似也放翁詩
云新蝶餳枝綴紅糝餳枝二字甚新
放翁詩多用新語如厚味無人設佞湯微芬時自炷廉
香自注以松子胡桃蜜作湯謂之佞湯以炭末乳香蜜
作濕香謂之廉香
放翁詠長安富庶有云紅桑琵琶金鏤花百六十絃彈
法曲蓋四十面琵琶也
涪翁詩云一錢不直程衛尉萬事稱好司馬公白髮永
無懷橘日三年惆悵荔枝紅張巨山詩云故園墳樹想
青葱寒食風光淚眼中自痛不如傖父子紙錢猶掛樹
頭風予以永感之人久離墳墓每讀為之澘然
涪翁云百葉緗梅觸撥人又云推牀破面掁觸人樂天
橊花詩撑撥詩人興陸天隨蠧化曰或掁觸之輒奮角
而怒朝野僉載楊廷玉回波詞阿姑婆見作天子旁人
不得掁觸
山谷詠鷓鴣詩云終日憂兄行不得鷓鴣應是鼻亭公
象嘗封於鼻亭柳子厚有鼻亭神記或謂山谷在永所
作永州道接鼻亭故云非也
半山云退之善為銘如王適張徹尤奇余亦謂董府君
及貞矅二銘尤妙董云物以久弊或以轢毁攷致要歸
孰有彼此由我者吾不我者天斯而以然其誰使然貞
曜云於戲貞曜維出不訾維持不猗維卒不施以昌於
詩坡翁嘗舉此問王定國云當昌其身耶昌其詩也王
来詩不契所問乃作詩答之曰昌身如飽腹飽盡還復
饑昌詩如膏面為人作容姿不如昌其氣鬱鬱老不衰
雖云老不衰劫壊安所之不如昌其志志一氣自隨養
之塞天地孟軻不吾欺(案韓愈集董府君銘原本董訛蕭物訛或今據本集改正)
半山詩云謀臣本自繫安危賤妾何能作禍基但願君
王誅宰嚭不愁宫裏有西施李泰伯詩云若教管仲身
長在宫内何妨有六人在管仲時桓公之心未蠧也若
巳蠧雖管仲奈何未有心蠧尚能用管仲之理張文定
遊華清宫云當初不是不窮奢民樂昇平不怨嗟姚宋
未亡妃子在胡塵那得到中華亦此意也
王荆公書堂詩烏石岡頭上塚歸柘岡西畔下書帷辛
夷花發白如雪萬國春風慶歴時皆有可觀者(案此句皆字無)
(著疑此詩前尚有一詩傳寫佚脫)
姜堯章雪中訪范至能於石湖詩云雪矸如玉城偏師
敢輕犯黃蘆陣野鶩我自將十萬三戰渠未降北面石
湖范先生霸越手定自一笑粲至能酬之云鵝鶩聲喑
雪意豪直前不憚夜行勞更能櫜鞬尊裴度千古人知
李愬高前輩稱㢡後進不以名位自高交相尊讓亦可
見一時士大夫風俗之美也
昔鮑永過更始之墓欲下車致禮從事止之以為不可
曰吾嘗北面事之安可乘車而過吾寧獲罪於司隸遂
下車慟哭而去光武聞之曰可謂忠臣矣王仁裕過關
中望春明門乃蜀後主被誅之地乃作詩哭之曰九天
冥漠信沈沈重過春明淚滿襟齊女呌時魂巳斷杜鵑
啼處血尤深霸圖傾覆人全去寒骨飄零草亂侵何事
不如陳叔寶朱門流水自相臨徐鉉歸朝後乞為故主
李煜作墓碑朝廷從之(案翟耆年籀史太平興國中詔侍臣撰李煜神道碑有欲中傷)
(徐鉉者奏曰吳王事莫若徐鉉為詳遂詔鉉撰鉉乞存故主之義云云非鉉乞撰此所記殊誤謹附訂於此)
其辭有云盛德百世善繼者所以主其事聖人無外善
守者不能固其存西鄰起釁南箕搆禍投杼致慈親之
惑乞火無鄰婦之辭又曰孔明罕應變之略不成近功
偃王躬仁義之行終於亡國又作詩挽之云歘忽千齡
盡冥茫萬事空青松洛陽陌荒草建康宫道德遺文在
興衰自古同受恩無補報反袂泣途窮土德承餘烈江
南廣舊恩一朝人事廢千古信書存哀挽周原道銘旌
鄭國門此生雖未死寂寞巳消魂
道山新聞云李後主宫嬪窅娘纖麗善舞後主作金蓮
高六尺飾以寶物組帶纓絡蓮中作五色瑞雲令窅娘
以帛繞腳令纖小屈上作新月狀素襪舞雲中曲有凌
雲之態唐鎬詩曰蓮中花更好雲裏月長新是人皆效
之以弓纖為妙蓋亦有所自也又有金蓮步詩云金陵
佳麗不虚傳浦浦荷花水上仙未會與民同樂意卻於
宫裏看金蓮
開元中賜邊軍纊衣製於宫中有兵於袍中得詩云沙
場征戰客寒苦若為眠戰袍經手作知落阿誰邊蓄意
多添線含情更著綿今生巳過也重結後生緣兵士以
詩呈帥帥進呈玄宗徧示宫中曰作者勿隠不汝罪有
一宫人自言萬死上深憫之遂以嫁得詩者謂曰吾與
汝結今生緣邊人感泣又僖宗時自内中出袍千領賜
塞外吏士有馬真者於袍中得金鎖一枚詩一首云玉
燭製袍夜金刀呵手裁鎖寄千里客鎖心終不開真就
市貨為人所告主將奏聞僖宗令赴闕以宫人妻之其
後僖宗幸蜀真晝夜不解衣捍禦此事凡有兩出處未
知孰是
姚鏞字希聲號雪篷紹定間以忤陳子華謫之衡陽嘗
有一聯云癡雲蔽嶽行人遠淫雨摧花白髮生戴復古
由閩度嶺訪之有云一官不幸有奇禍萬事但求無愧
心姚謝之云萬里尋遷客三年見此人蕭大山亦寄詩
云得謗何須囊薏苡工騷且自製芙蓉剡僧淵萬壑云
故里田園抛弟妹異鄉燈火對妻兒十年漂泊孤篷雪
誰補梅花入楚辭至端平丁酉甫得自便有詩云天恩
下釋湘纍客心事悠悠月一船種藥已收思病日著書
不就負殘年雜花怪石分人去老竹荒亭入畫傳歸夢
鑑湖三百里白鷗相候亦欣然故剡僧皓鐵山以詩迎
之云楚鴈傳歸信吳鷗候過船
三衢常山旅邸壁間有詩云酴釄香夢怯春寒永晝垂
簾燕子閒敲斷玉釵銀燭冷計程應巳過常山又南國
傷䜛緣薏苡西園議價指葡萄惟餘白髮存公道近日
豪家染髩毛又有約未歸蠶結局小軒空度牡丹春夜
来揀盡鴛鴦繭留織征衫寄遠人
衢人徐子勉假館浙西主人調官都城與之偕主人買
妾以歸舟中置酒奏伎歌闌酒罷深夜就寢徐夢一士
云君輩方盡歡而鬼趣有苦饑者獨不能以餘瀝見及
乎因哦詩一章徐驚寤忘之已而復夢如初乃盡憶其
語云鬼嘯猩吟沸簧笛碎板玉盤珠亂擲二八佳人舞
倦時蝶困東風斂雙翼
張樞斗南其出處已略載詞話踐敭朱華為宣詞令閤
門簿書詳知朝儀典故其姑縉雲夫人承恩穆陵因得
出入九禁備見一時宫中燕幸之事嘗賦宫詞七十首
盡載當時盛際非其他想像而為者今摭其十於此堯
殿融春大宴開山呼纔了樂聲催侍臣宣勸君恩重宰
相親王對舉杯觀堂鐘響待催班步入朱廊十二間宣
坐賜茶開講席花磚咫尺對天顔月籠梅影夜深時白
玉排簫索獨吹傳得官家暗宣賜黃金約臂翠花枝翠
枝斜插滴金花特髻低蟠貼水荷應奉人多宣喚少海
棠花下看飛梭笙歌散後歸深院花柳隂中過曲廊靜
掩金鋪三十六黃昏處處爇衙香燦錦堂西過夕陽水
風吹起芰荷香内監催掃池邊地準備官家納晚涼晚
涼開燕近中秋香染金風倚桂樓花月新篇初唱徹内
人傳旨索歌頭(原註穆陵製花月篇)銀簧乍靘參差竹玉軸新調
尺合絃奏罷六么花十八水晶簾底賜金錢迴廊隔樹
簾簾捲曲水穿橋路路通禁漏滴斜花外日御香薰暖
柳邊風紫閣深嚴邃殿西書林飛白揭宸奎黃封繳進
昇平奏直筆夫人看内批
黃文雷字希聲永嘉人希聲有看雲詩不行於世其賦
昭君行特為一時名公所稱道其辭云君不見未央殿
前羅九賓漢皇南面呼韓臣無人作歌繼大雅至今遺
恨悲昭君丙殿春閒鬭馮傅掖庭新花隔煙霧票姚枉
奪燕支山玉顔竟上氈車去人生流落那得知不應畫
史嫌蛾眉癡心又共琵琶語歸夢豈隨鴻鴈飛穹廬隨
分薄梳洗世間禍福還相倚上流厭人知奈何後来燕
啄皇孫死野狐落中高臺傾宫人斜邊曲池平千秋萬
歲只如此誰似青塚年年青按竟寧元年呼韓邪旣壻
漢氏其年五月宫車晏駕故云
康與之伯可詩云越王山下千樹梅逐客年年走馬来
寒玉滿枝風色裏不受暖靄輕煙催故人千里復萬里
折香欲寄生徘徊孤吟獨醉常夜半山月野風騎馬回
余家有與之手書古詩一卷自號八本辭語亦騷雅往
往反為樂府所掩也劉克莊潜夫嘗賦梅花百詠其間
有云春風謬掌花權柄卻忌孤高不主張當國者以為
譏已遂以煩言去國其後又作訪梅詩云夢得因桃數
左遷長源為柳忤當權幸然不識桃并柳卻被梅花累
十年(原註鄴侯咏柳云青青東門柳歲晏必憔悴楊國忠以為譏已明皇曰咏李者當為譏朕乎)又
嘗通朝行啓云實則咏桃乃曰含譏於燕麥偶然題檜
遂云寓意於蟄龍東坡梅詩云憑仗幽人收艾納國香
和雨入莓苔艾納梅枝上苔也梅至花過則苔極香取
少許細嚼之苦而後甘如食橄欖坡意蓋在此也吳興
張沄聲父有苔梅詩云老龍全身著艾納不耐久蟄潜
挐空爪頭撥動陽春信香在霜痕雪點中然苔亦多不
同陽羨石庭者如松花越中項里者如綠髮余嘗有句
云山林綠髮秦宫女風雨青萍禹廟梁或以為可林靖
之共甫吳興前輩能詩不凡賦梅云與月淡交連影瘦
于春無競著花疎細雨斂塵棲萼潤輕雲度谷壓香低
慶元丙辰冬姜堯章與俞商卿銛朴翁(案癸辛雜識葛天民字無懷後)
(為僧名義銛號朴翁此云銛朴翁疑當時取其僧名下一字稱之)張平甫自封禺同載
詣梁谿道吳淞旣歸各得詩詞若干解鈔為一卷命之
曰載雪錄其自敘云予自武康與商卿朴翁同載至南
谿道出苕霅吳淞天寒野廻仰見鴈鶩飛下玉鑑中詩
興横發嘲唅吟諷造次出語便工而朴翁尤敏不可敵
未浹日得七十餘解復有伽語小詞隨事一笑大要三
人鼎立朴翁似曹孟德據詩社出奇無窮商卿似江東
多奇秀英妙之士獨予椎魯不武雖自謂漢家子孫然
不敢與二豪抗也且云此編向見之雪林李和父後歸
之僧頤蒙乃朴翁手書也古律絶句贊頌偈聯句詞曲
紀夢凡一百五十三多集中所無者蕭介父題云亂雲
連野水連空只有沙鷗共數公想得句成天亦喜雪花
迎櫂入吳中孫季蕃云詩字崢嶸照眼開人隨塵劫挽
難回清苕載雪流寒碧老我扁舟獨自来
余家向有小廨在杭之曲阜橋每夕五鼓間早朝傳呼
之聲雖大雨風雪中亦然於是慨歎虚名之役人也如
此旣而於壁間得一絶云霜拂金鞍玉墜腰鄰雞催喚
紫宸朝爭如林下飽清夢殘月半窗松影搖頗得予心
之同因以類得數篇併書於此樂天寄陳山人云待漏
五門外候對三殿裏髭鬚凍生冰衣裳冷如水忽思仙
遊客暗謝陳居士暖覆褐衣眠日高應未起又詩云重
裘暖帽寬氈履小閣低窗深地爐身稳心安眠未起西
京朝士得知無軟綾腰褥薄綿被涼冷秋天稳暖身一
覺曉眠殊有味無因說與早朝人又云雞鳴一覺睡不
博早朝人諺云骨邊肉五更睡雖不多最有味正此意
也坡翁寄傲軒詩云牀頭車馬道殘月掛疎木朝客紛
擾時先生睡方熟范至能冬至晩起云新衣兒女閙燈
前夢裏莊周正栩然騎馬十年聽曉鼓人生元有日高
眠近世翁定遠新其說云遲明騎馬謁朱門安得梅花
入夢魂慚愧高人眠正熟一生知不受人恩周端臣題
東庵云一庵自隠古城邊不是山林不市廛落月滿窗
霜滿屋卧聽宰相去朝天
嚴中和號月澗近世詩人間多佳句旣無行卷因摘一
二於此云山中道人不裹巾一片石牀生綠鱗昨夜瓦
瓶冰凍破梅花無水自精神又梅天雨氣入簾櫳衣潤
頻添栢火烘四月江南無矮樹人家都在綠隂中又一
聲杜宇三更後向曉綠隂連碧苔卻恨樓高春數尺柳
綿飛不上窗来又樹影踏不碎花香嗅卻無寺老柳遮
塔雨多春礙船澗水活不凍山楓老自靈畫扇題詩鸞
背濕銅彛煎腦鴨心香皆佳句也
馮去辯可訥之遊京口也岳肅之持饟節在焉相得甚
懽岳號倦翁嘗自叙云司馬長卿故倦遊注謂厭宦遊
也是時長卿方以士客臨卭令所固未嘗宦焉知倦耶
如予所謂倦者乃真知之嘗賦二詩有云片雲出岫猶
知倦流水吟湘肯伴牢又云尚有奏篇煩狗監肯辭馳
傅為駹臣可訥次韻云饟事十年當結局襟期千古與
同牢又云琴心自誤誰料理犢鼻雖貧未主臣肅之為
之擊節不巳題其末云此小馮君讀珂之文也
趙良淳字景程號常軒饒之餘干人忠定丞相之曾孫
咸淳甲戌長江失守凡内郡悉除授宗姓公守霅明年
城失守公以片紙書付其子曰寧為趙氏鬼不作他國
臣行年五十有三守土而死節尚復奚憾諸子幸而生
者勉旃忠孝書訖付其子友仲遂閉閤投繯而死時乙
亥除夕也陳體仁尚書作詩三章哀之曰日慘天無色
城危歲迫除孤忠元自許一死不知餘束衽全遺體呼
兒授訣書登陴才信宿腸斷正愁予忠定扶神鼎安邦
不顧身曾孫能致命屬籍豈無人歸骨番江上招魂霅
水濱死生均此念老病泣遺民慷慨君醻國奔逃我喪
家陸沈同一壑淵涉渺無涯祈死惟嫌晩餘生只自嗟
蒿莱連雉堞落日噪棲鴉
陳諤越人嘗遊廬山於窮谷中遇一人髽而跣坐大盤
石微作吟哦聲陳異而問焉髽瞠目不答驚逝去陳益
異之至明因寺為僧道所見僧曰此興國趙知軍也為
郡有異政民德之兵火後棄家入山寺中日以少米給
之指穹林絶巘間曰此其所居也陳策杖披荆訪之髽
知有人至已逸去矣獨葦屋一間不蔽風雨土木瓦器
地爐竹几而已間有破石硯短紙數十幅取視之則詩
也或一聯二聯無成章者陳僅記其數語云戰血肥春
草妖魂附野狐又風吹沙草落日黃鴉啄髑髏飛不起
蓋有道者云
趙南仲丞相入汴日嘗經宿境見奇石不忍舍其後治
圃溧水第因語曩事時趙邦永在傍退即負之而来儼
然昔所見也蓋當時意公所喜即令人舁置轉江而歸
焉公猶憶其左跗闕如視之果然適一匠睨而噩嘆曰
異哉當年所失某適得之取而脗合渾然天成公異其
事而銘之云昔我於役在宿之野煙磊塵砢應接不暇
維州所宅挺立翹楚旣賞而稱欲去而佇今我来居於
溧之北孰為而至不謀而得河浙相望邈風馬牛一念
所到造化與醻工胡運斤夷於左股迫而視之闕如其
故人力攸及理無復全疇昔啓之匠亦有言執藝函山
畱余可績匪尺而量匪管而測乃命之前乃挈之聯如
磁引鐵如鸞膠弦於戲棄而取之石無所欣戚也斷而
續之石無所損益也物各付物天契其天我銘此石莫
非自然此馮可遷之文也余嘗誌其事於野語而闕此
文今詳書之
宋廖瑩中羣玉以賈相入幕之賓例行推賞外别賜上
金百兩廖以之鑄盤匜為飲器楊平舟棟為作古篆銘
於器云皇帝御極之三十七年國有大功一相禹腁曰
余瑩中與隨旆旃余㚄手扶余後手牽曰公何之敵脅
是穿奇勝草坪受降馬前公一何勇敵一何恐余汔濟
黃公飯余共挽漢倒江盡洗羶湩旣清夷矣公歸余從
内金惟精上賞惟重文昌孫子是寶是用誰其銘之史
臣楊棟
開禧中有苖氏女本宦族也失身為妾於某朝士臨行
作詩别其母云桃花飛盡馬塍春此日辭家淚滿巾豈
是比鄰無嫁處千山萬水逐行人朝士者知之遂厚給
資以嫁焉
葛嶺故相賈似道園池留題者甚衆獨吳人湯益字損
之一詩膾炙人口云檀板歌殘陌上花過牆荆棘刺簷牙
指揮已失鐵如意賜與寧存玉辟邪廢館晝飛無主
燕荒池春吠在官蛙木綿庵下猶愁絶月黑夜深聞鬼
車
張良臣字武子近世詩人有雪窗集有子時嘗從張公
父至象臺其女兄即徐元杰仁伯之母也亦能詩嘗有
絶句云羅幕金泥窣地垂夜香燒盡二更時不知簾外
溶溶月上到梅花第幾枝正自不凡
吕紫微明妃曲人生在相合不論胡與秦但取眼前好
莫言長苦辛君看輕薄兒何殊胡地人其意固佳然不
脱王半山人生失意無南北之窠臼也
林曾字伯元號梅嶼永嘉人詩極佳如汴河云一千八
百隋家路兩岸青青入帝都可惜翠華南渡後舊時楊
柳一株無
俞桂英號野雲苦吟一生異時賈師憲嘗稱其一點梅
香到三分酒力消母念子行遠兒云爺未歸白雲一樹
鶴孤宿明月滿樓鐘鼓聲百無一事身為客十有九分
心在家之句然野雲自有人影詩為人所稱云身外復
添汝無言隨去留自從生便有直到死方休步月常相
逐臨溪元不流靜中明道眼總是一虚浮
道士褚伯秀清苦自守嘗集註莊老列三子天師以學
修撰命之不就作貧女吟二首謝之曰夜績晨炊貧自
由強教塗抹只堪羞閉門靜看花開落過卻春風不識
愁寂寞篷窗鎖冷雲地爐紉補自陽春千金莫誤朱門
聘不是穿珠插翠人
候館牆壁所書多有可紀者予嘗錄數處矣今復得池
洲貴陽驛壁間語云昨日雨今日晴前月小後月大君
欲問百年百年如此過孰為辱孰為榮何者福何者禍
山中多白雲莫教腳一蹉潭州四通館梁間有云蝸角
名蠅頭利老天術何巧以此役斯世昨日一替死今日
一替生暗裏換人人不悞門前每日見人行是皆警世
之辭也
賈師憲越第望海樓成越帥季鏞賦詩為賀陳宜中時
為推官次韻云名與山高千古重恩如海闊一身輕門
下少年初幕府夢隨諸吏上崢嶸又云功歸再造金甌
好歲巳三登玉燭調昨日倚笻平地看一如石壁望松
寥蓋用太白石壁望松寥宛然在碧霄蓋山名也一時
人稱其善於押韻自此登師憲之門云
鄧林號謙谷臨川人嘗客孟氏塾戲降紫姑得詩云隔
溪雲薄雨飄瀟欲采荷花不見橋釵卜無憑芳信杳酸
風空度鳳臺簫時有三鄧林其一括人其一臨江人嘗
入館
廣德村寺壁間有四明王曁文昌題云奔馳塵土何時
了自歎一官如蟻小半夜覓宿僧家園夢裏聞鴉霜月
曉曁時為邑尉後尉天台張汝鍇俞仲次韻云世事反
觀俱了了鷃鵬何大亦何小木人起舞中郎拍問著木
人應不曉二詩皆可錄
德夀宫於吳中得一蟠松虬枝夭矯清蔭數畝思陵嘗
御製贊云天錫瑞木得自嶔岑枝蟠數萬幹不倍尋怒
騰龍勢靜奏琴音凌寒鬱茂當暑隂森封以腴壤邇以
碧潯越千萬年以慰我心周益公翰苑作端午帖子云
聞道天公近效奇澗松特長萬年枝蜿蜒正作祥龍舞
移得清陰覆玉墀正謂此也
田錫表聖太宗朝為翰苑有咸平集中多佳語如磬韻
似煙和燭裊松聲如雨入窗流行色迎秋清似畫别情
因景化為詩秋色數行江上鴈殘陽一簇渡頭人詠挑
燈杖云自知不是明時用爛額焦頭力漫多賦楊花云
乍如亂峰之下落泉飛練噴嵐灑煙沫花相濺政自不
凡也
周漢國公主下降撒帳詩云靜夜無雲惟自照鳳凰飛
入合歡宫蓋用王昌齡青鸞飛入合歡宫紫鳳銜花出
禁中之句然西都賦云後宫則有增城合歡殿名也
丁大全丞相謫嶺外至藤州溺死三山林桂龍以詩嘲
之曰一柂中流欠把持偏輕偏重失便宜孤舟不是無
人渡身作風波問阿誰移溪實壑誤明君驚動沿江十
萬軍幸是不沈湘水死有何面目見靈均稚子如何濟
急流一篙才錯便難收當初把作尋常看豈料中流解
覆舟
韓子蒼挽中山韓帥云金絮盟猶在灰釘事巳新(案中山原)
(本誤作中小今據韓駒陵陽集校正)後村以為語妙而意婉蓋宣靖之禍
自滅遼取燕始上句指韓下句指童蔡也又梁徐勉以
時人聞喪事相尚以速勉上疏云屬纊才畢灰釘巳具
又陳徐陵遺楊遵彦書云若鄙諺為繆来旨必通分請
灰釘甘從斧鉞不特出前書也
近歲浙右洊水田野流離可念震澤小寺壁間一詩云
民力久已竭天乎不見憐三年兩遭水十室九無煙田
沒官徵賦家貧子賣錢秋風江上路忽見渡江船真不
減聶夷中也
天台趙與侲英可嘗夢賦落梅詩僅記一聯云溪月涵
虚影山雲護斷香莫知何祥後為豐儲倉監獲四剡後
吳益尹京辟之為屬遂與合尖脫選蓋吳尹自號雲山
於是護香之句遂驗
李仁甫十八歲為眉州解魁時第二人史堯弼字唐英
方十四歲人疑其文未工也赴鹿鳴燕猶著粉紅袴太
守命坐客分韻賦詩唐英得建字即席援筆立成有云
四歲尚少房玄齡七步未饒曹子建後為張魏公客不
幸早世
鄭安挽丞相曾詠云如蠶吐緯日縈纏出沒無蹤屋漏
邊懷毒滿身如蝎犬漫張羅網欲漫天蓋為諸璫發也
蘇拯詩云映日張網羅遮天亦何别倘居要地間害物
可堪說風人詠物大率相類
東莱吕舍人贈林少穎李迂仲詩云嘗聞安身要其本
在無競自註云王輔嗣昜解云安身莫若無競修已莫
若自保守道則福至求福則辱来此格言也
小小園林矮矮屋一日房錢一貫足官至正郎子讀書
一妻一妾常和睦此詩張卿所作張仕至棘卿與史彌
遠不合遂不復出矣
蔡元長嘗闢便坐曰南軒有獻詩者曰此軒端的向南
開上下東西總不該更有一般堪愛處北風偏向後門
来人號為貼題詩
宣和間教坊大使袁祹應制詩云金瓶芍藥三千朵玉
軸琵琶四百弦可謂盛矣
吕之鵬密縣人申公之裔也大金宣宗頻年南伐因作
詩撼主兵者云縫掖無由掛鐵衣劔花生澀馬空肥燈
前草就平南策一夜江神涕泣歸其自負如此
縉雲有掘地得碑石篆書公子行云少年公子出皇都
勒馬途中倒玉壺卻問路傍耕稼者夜来風雨損花無
並無歲月姓氏
黃伯樞榮仲讀馬援傳詩云後車薏苡落䜛人珠貝文
犀竟失真馬革裹尸猶不恨何須勝瘴與輕身
近世趙汝淳讀夷堅志詩云千古丘明法度書豕啼蛇
鬭未為誣後来更有無窮事付與蘭臺鬼董狐用干寶
事甚佳
曾繹仲成詩云已無醜扇几邊亂空見舂鉏天際飛爾
雅醜扇蠅也釋云醜類也青蠅之類好搖翅自扇(案爾雅翥)
(醜罅螽醜奮強醜埓蠭醜螸蠅醜扇俱巳醜字為句今曾詩未明句讀密又顛倒本文均誤)
韓平原用事時華岳子西為武學生嘗獻詩云漢地不
埋王莽骨唐天難庇禄山軀韓怒羈管建寧有詩號翠
微集大抵皆麤惡語
詩家謂誠齋多失之好奇傷正氣若梅子流酸軟齒牙
芭蕉分綠與窗紗日長睡起無情思閒看兒童捉柳花
極有思致誠齋亦自語人曰工夫只在一捉字上
魏華父墨梅詩素王本自難緇涅墨者胡為亂等差玄
裏只知楊子白皜中謾見聖人汙鶴山又有東西日月
自来往遑卹人間有喘牛之句亦佳
姚翻詩云臨妝欲含涕羞畏家人知還將粉中絮擁淚
不教垂即今粉撲也(案玉臺新詠載此詩還將作還持不教作不聽與此有異)
太平吟云紛紛紅紫已成塵布榖聲中夏令新夾路桑
麻行不盡始知身是太平人此可謂善狀太平氣象勝
於誠齋太平不在簫韶裏只在諸村打稻聲之句
盱人王勝之詩云蛙鼓鳴時月滿川斷螢飛處草迷煙
敲門欲向田家宿猶有青燈人未眠殊有思致
有為竹枕作銘云珊瑚枝琥珀盤流蘇帳暖驂飛鸞莫
忘此君同歲寒亦佳語也
后山仰看一鳥過虚負百年身極有深意(案陳師道次韻秦少游春)
(江秋野圖詩作倏看雙鳥下已負百年身任淵注本亦同此所引疑有誤)
周茂振樞密詩云醉倒不辭花面笑詩成親傍竹身題
竹身二字甚新
端平甲午入洛之役二趙喪師時劉子澄實主帷幄之
籌遂坐貶封川意不復用趙仲之死子澄以詩哭之云
功名翻覆等南柯雲掩新阡長薜蘿千載只憑公論去
百年無奈世情何高光時節經營易晉宋人才隠逸多
入汴老賓猶坐謫餘生只合理煙蓑
吳白字少白豪逸負氣詩文立成嗜酒窮空晩為僧於
廣化寺時籍中有楊韻者能小詩善墨竹一日諸公會
飯少白持白紈扇楊為作小枝於上少白即題一絶云
風枝露葉有餘清轉盼還從玉筍生願得此君長在眼
子猷雖老未忘情
賈師憲甲戌歲寒食日絶句云寒食家家插柳枝留春
春亦不多時人生有酒須當醉青冢兒孫幾箇悲明年
師潰身殞遂成惡讖
紹興已已南郊禮成思陵御製詩以賜云清壇祗謁禮
郊丘輔相賢勞共款留初訝密雲低覆冒遽看霽景上
飛浮氣回爼豆羣工泰喜入貔貅萬馬秋赫赫天心允
昭格恊謀同德賴嘉猷(案以下十九條有詩無話係原本脫落今附卷後)
山寺詩村南村北雨催耕布榖聲聲不住聽水入野田
分井字山藏小寺只單丁傍花飛去禽身白帶土移栽
樹腦青絶頂虬松高百尺已經千歲長菟苓(案原本下有久知老)
(去安庚甲堪笑官忙縳邜申二句與此詩語意不倫今據文義刪去)
哀扇工歌某州竹扇名字著織扇供官困追捕使君開
府未浹旬欲戴綸巾揮白羽新模巧製旋剪裁百中無
一中程度犀革鐫柄出蟲魚麝煤熏紙生煙霧蕺山老
姥羞翰墨漢宫佳人掩紈素衙内白取知何名帳下雄
挐不知數供輸不辦箠楚頻一朝赴水將誰訴使君崇
重耳不聞嗚呼何以慰黎庶聞道園家賣菜翁又說江
頭打漁戶號令亟下須所無官不與錢期限遽歸来痛
哭辭妻兒宿昔投繯掛枯樹一雙婉婉良家子吏兵奪
取名為顧弟兄號呌鄰里驚兩家吞聲喪其嫗死者已
矣可奈何冤魂成羣相號呼殺人縱慾勢位尊貪殘無
道天所怒邦人蓄憤不敢言君其拊馬章臺路(案周煇清波别)
(志載此詩作無名氏哀扇工歌首句某州作黃州陳振孫書錄解題載沈作喆以悲扇工詩忤魏良臣疑即作)
(喆之詩煇密均偶未攷寓山集也)
次張斗南韻云路穿厓曲幾回環天地為鑪不掩關守
分固於貧亦樂任緣或以倦知還門前認取朝宗水屋
上元非捷徑山若欲結茅相共住雲根可著兩三間(案此)
(詩原本失載姓名)
葉正則題孫季蕃詩云子美太白常住世佳人栩栩夢
魂通瀉落天河澆汝舌移来不周盪爾胸千家錦機一
手織萬古戰場兩峯直孰南孰雅喚莫前虚簫浪管生
寒煙
劉潜夫使廣日經過惠州六如亭有詩云吳兒解記真
娘墓杭俗猶存蘇小墳誰與惠州耆舊記可無坏土覆
朝雲於是郡守與之修墓立碑文題云昔人喜說墜樓
姬前輩尤高斷臂妃肯伴主翁来過嶺不妨扶起六如
碑
天竺道間詩云西山多雨長灘聲更愛春禽百樣鳴石
罅暖煙飛不起日高鞭影未分明
七夕詩銀河如練月如鉤照見千家乞巧樓野老平生
事事拙蒲團又過一年秋銀河清淺界煙霄欲渡何須
烏鵲橋今我去家千里遠卻憐牛女會今宵(案此詩原本失載姓)
(名)
史達祖清明詩一百六朝花雨過柳梢猶爾病春寒晉
官今日炊煙斷併著新晴看牡丹宫燭分煙眩曉霞驚
心知又度年華榆羹杏粥誰能辦自採庭前薺菜花
鄭如幾維心亦霅人與葉少藴唱和有看朱成碧醉中
眼施粉太白尊前人之句(案此條前當别論霅人故此云亦霅人傳寫佚脱)
林會溪上謠云溪翁兒女枕溪住時把釣竿倚芳樹沈
吟獨坐忽傷心釣得魚来放將去
近北客有題襄漢詩云襄漢雲屯十萬兵習池酩酊不
曾醒紛紛誤晉皆渠輩不特王家一寧馨
范至能嘲蚊語云沈酣尻益高飽暖腸漸急晶晶紫蟹
眼滴滴紅飯粒
李龏賦青城山䧟詩云蜀道天收碧落鍾六丁移路鑿
蠶叢飛山夜挾風雷沒愁殺江南鬼五通
林曾泗州詩魚頭紅結魫土面白生硝
王予可賦凌霄詩云啼鳥倒銜金羽舞驚蛇斜傍玉簾
飛
題靈隠寺詩云遊山無處浣塵埃出郭尋幽入翠苔衆
水盡從雙澗去一峯元自五天来行春人散題名在坐
夏僧閒聽講回清磬一聲猿鳥寂石楠花落滿經臺
放翁理詩云萬物元須一理通長生極治本同功廣成
千歲無他術秖在唐虞二典中
涪翁愛竹詩云野次小崢嶸幽篁相衣綠牧童三尺箠
御此老觳觫竹吾甚愛之無使牛礪角牛礪角尚可牛
鬭殘我竹
桃紅淨山雨乾褐翅鬼蛾粘石闌厓根薜荔絡隂土春
草自綠麒麟寒時思堂前滿牀笏牛眠岡頭空白骨急
呼斗酒澆淚痕頭上飛光出還沒(案此詩失載姓名併佚原題)
浩然齋雅談卷中
