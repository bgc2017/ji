曾文正公文集卷三
隨州李君墓表
道光二十六年某月隨州李君年八十四考終於里第其兄之
子戶部主事樹人聞赴京師將去官持喪余往弔語之曰於古
期功之喪仕者去職緦之喪士不得應舉今子之歸禮也樹人
曰豈以爲禮致吾哀爾且泣曰叔父葬有日旣埋石幽宮維墓
道當別立碣將揭其行義以示來者敬以屬先生則爲余縷述
一一甚詳樹人事余甚敬又以禮請余其可辭惟君受性剛介
於事無所不敢凡所力任必自於公或私於己豪毛不以措意
人所愈憚當之愈勇嘉慶初川楚教匪蠭起漢沔荆襄蹂躪殆
遍隨州之西有環潭者巨鎮也賊將大掠而窟之君戒鎮家出
一人負薪一束執長竿籠一炬臨水雁列竟夕焚薪火光亙六
七里賊不敢渡隨以不陷近村有田久沒於水吏責賦於比鄰
民絕苦之君徧哀諸司乞蠲無田之賦竟以得請其他施於鄕
者稱是是故邑有舉也非其倡不興里有爭也非其解不息其
貴盛也人皆稱願之其疾皆奔視其沒也哭之皆哀云李氏世
居隨州家微也君少與其兄某發憤力學自度終無以大其門
乃去爲賈累致千金一以資兄宦學不問久之乃爲兄納金縣
官得除爲丞稍遷至雲南嵩明州知州而君亦以武學生入資
爲都司於是諸子翩翩文學仕進寖昌大矣君諱某字某曾祖
某祖某皆不仕考某以嵩明君貴誥封奉直大夫子二人長
某以嵩明君得子遲與爲嗣後遂不還次某孫某某自嵩明君
之沒二十年君撫諸孤恩勤備至樹人之官京師君一資之如
資其兄其視兄子不知其非已子其視已子不知其非兄之子
也嗚呼自眾人論之彼施於鄕者博矣自知道者觀之獨其施
於家者不可能耳不可能也則亦不可朽也
錢塘丁烈婦墓表
道光二十有七年十月錢塘丁士元圖其五世祖妣烈婦周安
人之墓道又譜其世系述其節行踵吾門而告曰士元之五世
祖妣周氏南疆繹史曾以綴之列女傳者也實以順治初殉難
今二百載矣維塋域有下窆之石不克宣刻事蹟暴諸道路懼
終將晦湮且無以興敕世世子孫先生天下之夙於文如不余
屛請爲文揚之墓是寵施吾族而厚吾先世以不朽也國藩禮
辭不獲則謹次丁氏之系烈婦之畸行與聖朝旌顯幽微之
義有顚有委以激懦者其語曰丁氏之別子居山陰者曰際龍
世農也其元孫曰瑞南始爲賈杭州是爲烈婦之夫烈婦生而
篤孝其母患心痛絕急或稱海上方指血和藥可立已烈婦則
盡刺十指劑血以進病良已瑞南旣貿遷於杭家中有無一仰
烈婦裁穴而緝匱贏事而縮食秩如也順治三年我大淸兵
下紹興土賊乘閒四出焚掠烈婦挈二子奔竄賊數規之烈婦
度終不得脫乃以二子付族屬之老成者曰以累若襁歸兒父
吾不可爲賊辱遂自投水賊追救之不殊凡三溺乃絕年二十
有三歲瑞南在杭聞難奔焉三日矣尸不腐蚊蚋不集其卒以
六月四日天盛暑也瑞南悼妻之義死痛土賊之獸心曰孰不
可居又奚爲於故里遂占籍杭州前烈婦所挈竄之二子長曰
聘賢季曰茂卿至是聘賢始爲錢塘人矣其後百有數載至乾
隆十四年孫可學上其事於朝乃蒙恩予旌表又數載以
可學官某官贈烈婦爲安人凡九十載至道光二十五年烈
婦之裔孫士元以進士入翰林丁氏寖寖昌大矣維明季之亂
匹夫匹婦蹈死如歸者所在多有而食祿者往往濡忍不決或
偸活無幾時旋亦周章就斃等死也血氣之軀非必久長不敝
之物也彼獨須臾不審耳人固有斷不可不愼之須臾如烈婦
之光顯豈須臾也哉亦且長久焉爾
桃源縣學教諭孫君墓表
君諱葆恬字劭吾孫氏善化人祖繩武歲貢生考先振舉人直
隸隆平縣知縣隆平君無子有兄曰先捷縣學附生晚而生君
乃兼以後隆平君禮律所稱一子承二祧者也君生貴重兩翁
絕憐之不欲苦以學業君曲承歡意進則奉槃疾趨嬉游無度
退則顓顓自敕鑽仰羣書本末交修旣治且篤年十七補諸生
中式嘉慶已卯科舉人於是贈翁始知君之學之勤人之所不
見也道光六年以大挑選桃源縣學教諭始至學官弟子或丙
夜蹐門曰願有謁也君訶禁立絕諸生相戒惕息不敢近君稍
稍引進矜其不能有某生才而無檢提學使者將除其名君召
而數之曰若以惡聞於一縣今當痛自艾埽地自新則生蹈故
則否生頓首謝不敢負學使者亦竟不黜生又有數十人以錢
糧浮收訴縣令於上官刻碑縣門頗劫持之冀薄斂以寬民力
縣令大怒將名捕致之法君從容開說仆碑弛獄久之壹解縣
令邵君以事罰富人錢二十萬輸於學宮陰以乞君君別藏之
及以憂去官召諸生使具狀出錢予之貫則朽矣在桃源九年
大計卓異例以知縣赴部謁選君曰今日令長豈得行其志者
吾上有老親又奚爲於選人道光二十一年四月某甲子卒官
春秋四十有八卒後三年君之子鼎臣芝房以道光乙巳科進
士改翰林院庶吉士君以覃恩晉贈儒林郎又二年次子頤
臣以丁未科進士改兵部主事又三年今上卽位晉贈奉直
大夫明年子觀臣中式咸豐辛亥科舉人又明年以宣宗升
祔恩晉贈中憲大夫是時粤匪洪楊諸逆方犯湖南聯巨艦浮
江而東荆揚鼎沸芝房及其兩弟歸自京師又二年頤臣觀臣
相繼淪逝又明年咸豐丁巳十二月某甲子君之配桂太恭人
卒死喪頻仍家稍替矣太恭人孝恭任淑處變不驚鎮筸有卒
譁戕其長官濱沅州縣洶洶東徙避亂流賊有自通城竄長沙
者家人亦鳥徙避之太恭人晏然守靜不爲訛言震駭卒以無
事方從官桃源學署贈翁縣學君實在養每晨興君布席太恭
人進饌贈翁年幾九十與子婦爲辭讓者再太恭人執玉賓賓
恆有嬰兒之色見之者不知其娶婦生孫子已登科也太恭人
之沒後君十有六載咸豐九年二月某甲子芝房奉母合葬於
赤江先塋先事屬友人曾國藩表其墓國藩因循未卽爲而芝
房不幸死矣始君以樸學沖襟未竟其施士林惜之又頤臣觀
臣以才子早世又益惜之至芝房秉父之訓立朝有風節著書
廩廩近古矣復以憂死每加惜焉君子小人知與不知所共悼
痛者也且所謂天者何也高高者與人世迴絕其好惡固當大
異於人不可究詰耶抑食報有時遲之又久而後大定耶以君
之積善教子芝房之所成立如此卓卓而猶不克顯則將來所
謂大定焉者又可必其盡如人意而祚之無已乎於是爲鑱諸
石揭諸墓道以俟夫異時觀化人者取驗焉
武昌張府君墓表
君諱以誥字兢安號經圃湖北武昌人生而祗愼鞠躬容儀几
几與人無疏戚必先遂其所好而後已以聽之所遇和順則曰
彼實宥我余非能善此不順或有曲囏隱抑則曰我之咎也彼
何罪卽非禮相加尤不肖益泊然避之卽嚴事我尤卑賤尤磬
折與之鈞等遠近從之者洎未嘗見其有所觝觸拂戾也曾祖
斯錕祖維滄國子監生考本用歲貢生廣濟縣學訓導訓導君
旣以能文鳴於時生二子長曰以謨成嘉慶戊辰進士君以少
子承父兄之業折節力學尤善爲制舉之文每搆一篇目營四
海精騖九天之上不可得而究也徐而洗心冥默若無可言往
往鑿險鉤深歸諸平淡無有窕聲曼色坐是屢擯於有司君亦
不少變以求速化其爲之益勤自七經孟子下逮有宋諸儒者
之說莫不鑽硏以是澤其文訓其徒友亦以是行之於宗族鄕
黨里有貧不能舉婚喪者別差等周之㝛負逋租無多寡壹蠲
之乞人有強暴者羣乞擁之山中將椎殺之一人寤曰此張某
家墓地也張公長者無以訟事污累長者相與徙之他所主者
果大困於是識者歎君之德感及頑族矣道光四年八月望日
以疾卒春秋六十有三配余孺人子二善鏞縣學生善準歲貢
生孫成縣學生裕銘裕鈞縣學廩生裕鎮裕釗道光丙午舉人
諸子孫皆以文行紹其家學而裕釗賢而能古文日昌大不可
量君以道光十七年三月壬辰葬於大冶縣杉木橋東之張家
山凡二十二歲咸豐九年裕釗致父之命乞余表其墓自制科
以四書文取士強天下不齊之人一切就瑣瑣者之繩尺其道
固已隘矣近世有司乃竝無所謂繩無所謂尺若閉目以探庾
中之豆白黑大小惟其所値士之蓄德而不苟於文者將焉往
而不黜哉余爲述一二以彰君之懿行亦深譏當世君子有衡
文取士之責者尙知警焉
翰林院庶吉士遵義府學教授莫君墓表
君諱與儔字猶人一字傑夫貴州獨山人先世居江南上元縣
有名先者明宏治時從征都勻苗因畱守家焉三傳至如爵累
官游擊君高祖也祖嘉能考強州學附生兩世皆以君貴敕
封文林郎翰林院庶吉士妣皆封孺人君少隨兄與班讀書發
聞兄沒持期服不與有司之試旋以州學廩生中嘉慶三年舉
人明年已未成進士改翰林院庶吉士爲紀文達公及洪編修
亮吉所器異六年散館改知縣署四川茂州事徙鹽源縣知縣
縣俗富人好買無征之田貧人鬻產售九存一仍輸全賦久輒
逃亡君按籍責賦富人而貰其隱占之罪河西有甯遠子稅所
府隸橫征君上言稅所非經病民得裁去木裏喇嗎左所有山
產銀銅郡守徇奸民之求請布政司符縣開礦君持不可上狀
以爲木裏喇嗎去鹽源且二千里朝廷特羈縻之非眞利其
土也彼土荍糧不足於食朝定開廠暮聚萬人運夫倍之不幸
鑪礦寡耗眾散爲盜非土司受其殃則吾蜀承其敝且奸民所
呈地圖開礦去左所經堂甚遠今得左所人訊之銅礦得十分
二銀者卽經堂山也貪小利賈大釁事誠不便大吏韙君狀檄
君往左所覆勘春暮鏟雪而行至則礦山者果在其經堂右其
眾嚴兵以待旣瞻君貌又聆溫語乃皆解甲羅拜謝使君幸奠
我居世世不敢忘行事縣令入土司境戶率錢二百五十雜市
雞豚百物居有供行有餽君盡卻其物又懸之禁比還老幼遮
道獻酒其酋項克珠進銅佛爲壽填咽苦不得前由是舉治行
卓異政以大成充甲子科鄕試同考官以父憂去職服闋母張
太孺人年七十餘矣遂以終養請凡事母十有四年入則牽衣
索棗聽於無聲出則生徒雲從多文而栗旣除母喪吏部檄之
復起君北行至襄陽歎曰吾壯也猶不能枉道事人今能老而
詭隨耶立歸請改教職選遵義府學教授遵義之人習聞君名
則爭奏就而受業學舍如蠭房又不足乃僦居半城市旦暮進
諸生而詔之學以盡其下焉者而已上焉者聽其自至可也程
朱氏之論窮神達化乃不越灑掃應對日用之常至六藝故訓
則國朝專經太師實邁近右其偁易惠氏書閻氏詩陳氏禮
江氏說文詁釋有段氏王氏父子蓋未嘗隔三㝛不言言之未
嘗不津津聽者雖愚滯未嘗不怡如旱苗之得膏雨也久之門
人鄭珍與其第五子友芝遂通許鄭之學充然西南碩儒矣道
光二十一年七月二十二日卒官春秋七十有九將絕戒曰貧
不能歸葬葬吾遵義可也其明年十二月二日葬縣東靑田山
配唐氏繼配李氏子九人希芝次殤次方芝州學增生秀芝友
芝辛卯科舉人庭芝拔貢生瑤芝生芝州學附生祥芝湖南候
補縣丞女七人孫十一人曾孫五人君所爲書有二南近說四
卷仁本事韻二卷詩文雜稿爲族十攜至廣西佚去友芝掇輯
編爲四卷友芝又別記君言行爲過庭碎錄十二卷旣葬十有
八年友芝以書抵國藩乞爲文表其墓當乾隆之季海內矜言
考据宗尙實事求是之說號曰漢學嘉慶四年仁宗親政大
興朱文正儀徵阮又達以巨儒爲會試總裁是科進士如姚文
田秋農王引之伯申張惠言皋聞郝懿行蘭皋皆以樸學播聞
中外科目得人可云極盛君於是時寂寂無所知名及君出而
爲吏恩信行於異域退而教授儒術興於偏陬校其所得與夫
同年生之炳炳者孰爲多寡未易遽定也余爲表章一二士之
孤行而憂無和者可自壯也
鄧湘皋先生墓表
先生新化鄧氏諱顯鶴字子立晚歲學成遠近稱爲湘皋先生
先生自甫掇科名卽已厭薄仕進慏然有志於古之作者與同
里歐陽紹洛礀東以詩相厲客游燕齊淮陽嶺南所至悲愉抑
塞一寓於詩覰幽刺怪遏之使平終歲顓顓誓不履近人之藩
而又恥不逮古人每有篇什輒就礀東與相違覆引繩落斧剖
晰毫釐書問三反或終不得當交嘲互訟神囚形瘁已而窒極
得通則又互慰大歡以爲解此者天下之至豪也先生以嘉慶
九年甲子科舉於鄕道光六年大挑二等官甯鄕縣訓導凡十
有三年引疾歸其遺外時榮而有事箸述與礀東略同然礀東
持律矜嚴體勢稍褊先生則波瀾益壯跌宕昭彰礀東牆宇自
峻與人少可先生則闡揚先達奬寵後進知之惟恐不盡傳播
之惟恐不博且久用是門庭日廣而纂述亦獨多詩歌所不能
表者益爲古文辭以彰顯之其於湖南文獻&KR0679;討尤勤如飢渴
之於食飲如有大譴隨其後驅迫而爲之者以爲洞庭以南服
嶺以北旁簿淸絕屈原賈誼傷心之地也通人志士仍世相望
而文字放佚湮鬱不宣君子懼焉於是&KR0679;訪濱資郡縣名流佳
什輯資江耆舊集六十四卷東起灕源西接黔中北匯於江全
省之方輿略備鉅製零章甄采略盡爲沅湘耆舊集二百卷徧
求周聖楷楚寶一書匡謬拾遺爲楚寶增輯考異四十五卷繪
鄕邨經緯圖以詔地事詳述永明播越之臣以旌忠烈爲寶慶
府志百五十七卷武岡州志三十四卷衡陽王夫之明季遺老
國史儒林傳列於冊首而邦人罕能舉其姓名乃旁求遺書得
五十餘種爲校刻者百八十卷瀏陽歐陽文公元全集久佚流
俗本編次失倫爲覆審補輯若干卷大儒周子權守邵州錄其
微言副以傳譜之屬爲周子遺書若干卷所至釐定祀典褎崇
節烈爲召伯祠從祀諸人錄一卷朱子五忠祠傳略考證一卷
五忠祠續傳一卷明季湖南殉節諸人傳略二卷嗚呼可謂勤
矣蓋千秋者人與人相續而成焉者也惟眾人甘與草木者伍
腐而腐耳自稍有智識卽不能無冀於不朽之名智尤大者所
冀尤遠焉人能宏道無如命何或碌碌而有聲或瓌材而蒙詬
或佳惡同時同位同而顯晦迥別或覃思孤詣而終古無人省
錄彼各有幸有不幸於來者何與先生乃舉湖南之仁人學子
薄技微長一一掇拾而光大之將非長逝者之所託命耶何其
厚也先生生於乾隆四十二年十二月十六日卒於咸豐元年
閏八月二十五日春秋七十有五曾祖元臣祖勝逵父長智妻
曹氏仁厚淑愼里黨欽之妾何氏子二琳廩貢生候選訓導前
卒琮道光丁酉科拔貢生癸卯科舉人父歿後一月以毀終女
子子三人孫四光黼光緗光紱光組曾孫大程自先生以名儒
篤行昌其家羣從子姓皆孝友力學兄子瑤尤賢而能文章先
生之書其不係於湖南文獻者又有南邨草堂詩鈔二十四卷
文鈔二十卷易述八卷毛詩表二卷校勘玉篇廣韻札記二卷
自訂年譜二卷瑤皆敬謹弆藏其未刻者皆寫定可傳於世先
生內行完粹教澤在人瑤所爲行狀甚詳茲故不著獨著其治
詩之精與其有功於鄕先哲者揭於墓道以式鄕邦而訊異世
戶部員外郎彭君墓表
君諱永思號兩峯世居湖南長沙少而峻整自將忱恂縝栗呐
呐如不能語事至則剖晰毫釐枝分縷解辨窮萬變而斷以片
言長老往往驚異以爲吏才天所授也年三十二以嘉慶五年
庚申舉於鄕十四年已巳成進士卽用知縣明年署雲南嵩明
州知州斷獄八百民譽翔洽徙補楚雄縣楚雄故附郭劇邑君
至一以治嵩明者治之訟牒入立判紙尾期以某日質訊出則
聽民遮道自言停輿硏鞫前者辭窮後者大畏或就逆旅操筆
定讞且判且詰決遣如神尤善爲離參之法離參者如欲知豆
價則先以麥問甲次以稻問乙次以梁問丙離其事異其人而
旁參之然後進退以定豆價百不失一君用此術多奇中他人
效之亦不能得民情僞也大吏以君旣政成常使兼聽鄰縣之
訟大姚有嶭繼賢者殺人獄成省中覆覈則詭辭翻異問官數
易爰書數十易終不能決君訊之七晝夜卒以參鞫其子乃得
情實論決如律某官解餉銀至省發封則失銀而得數石以獄
屬君君察石有蟲齧痕非道途閒物因問輦運之卒甯覺馱負
左右敧乎頗憶敧側始何日乎卒對某日過某店始覺右敧君
自省返楚雄挾此獄與卒與石俱行途中雜采羣石較之皆不
類至某店得石與蟲齧者類一鞫而伏遂抵旅店主人於法五
侯神者不知所起淫祀也土民與江西客商爭祀搆訟數十年
君以黷祭㝛獄終無已時令舁神像至縣庭取筆判八字曰爾
像不滅訟端不絕立飭吏卒捽而毀之兩造相顧愕眙而散蓋
君之明而能斷類如此嘉慶十七年大姚令上變告烏龍口有
眾數千嘯聚爲亂郡守夜召君問策君立與區畫草數書抵旁
縣戒勿輕動遣數人僞與賊暱者風使解散而潛發輕兵掩捕
擒七十人罪數人而事定於是遠近又歎君才堪濟變也在滇
六年凡三署大姚四署廣通兩署南安州再爲鄕試同考官上
官方以治行卓異薦君而君以父命不樂久爲吏遂援例改就
京職官戶部員外郎貴州司行走兼管廣東司議蠲逋賦釐定
鹺政多所匡贊道光二年丁家艱歸自是山居二十載養母教
子收族振貧祭田義渡凡諸善舉皇然如有失而急圖之陶然
與販夫農父相狎自忘其爲宰官之身人亦忘之亦愈敬之道
光二十二年八月二十一日以疾卒春秋七十有四曾祖從美
祖必化貤贈奉直大夫考勝桂誥封奉政大夫以五世同
堂獲旌於朝祖妣氏范妣氏黃皆封宜人君之配黃恭人以
賢孝特爲舅姑所倚嘗一從夫雲南官舍而未及從宦京師凡
綜理彭氏家政七十餘年敕始毖終內外秩秩室靡棄物里無
違言姒婦有先亡者叔早逝者撫其諸子女公早寡者撫其孤
甥曲有恩紀齒逾八十猶篝鐙紡績不倦同治元年閏八月二
日告終蓋九十有六矣子申甫道光乙未科舉人候選通判婦
陶氏安化文毅公女也女三皆適士人孫樹森同治甲子科舉
人志本序本豐本孚本孫女十二申甫以道光壬寅九月某甲
子葬君於長沙之文家段蓮花台同治壬戌閏八月某甲子葬
恭人於木魚山墳壠相望約二百步而近屬國藩表其墓於是
敘述大節而綴以銘銘曰
流水不腐古傳斯語賢侯之明積勤所補壽母之壽本諸勞苦
居上而逸天所不許降福者天宰天者人治獄陰德恆大厥門
科名賡續有子有孫更千萬䙫長裕後昆
大界墓表
王考府君以道光二十九年十月四日棄養倏歴二十三年當
初葬時吾父以書抵京師命國藩爲文紀述先德揭諸墓道國
藩竊觀王考府君威儀言論實有雄偉非常之槪而終老山林
曾無奇遇重事一發其意其型於家式於鄕邑者又率依乎中
道無峻絕可驚之行獨其生平雅言有足垂訓來葉者敢敬述
一二以示後昆府君之言曰吾少耽游惰往還湘潭市肆與裘
馬少年相逐或日高酣寢長老有譏以浮薄將覆其家者余聞
而立起自責貨馬徒行自是終身未明而起余年三十五始講
求農事居枕高嵋山下壠峻如梯田小如瓦吾鑿石決壤開十
數畛而通爲一然後耕夫易於從事吾昕宵行水聽蟲鳥鳴聲
以知節候觀露上禾顚以爲樂種蔬半畦晨而耘吾任之夕而
糞庸保任之入而飤豕出而養魚彼此雜職之凡菜茹手植而
手擷者其味彌甘凡物親歴艱苦而得者食之彌安也吾宗自
元明居衡陽之廟山久無祠宇吾謀之宗族諸老建立祠堂歲
以十月致祭自國初遷居湘鄕至吾曾祖元吉公基業始宏吾
又謀之宗族別立祀典歲以三月致祭世人禮神儌福求諸幽
遐吾以爲神之陟降莫親於祖考故獨隆於生我一本之祀而
他祀姑闕焉後世雖貧禮不可隳子孫雖愚家祭不可簡也吾
早歲失學壯而引爲深恥旣令子孫出就名師又好賓接文士
候望音塵常願通材㝛儒接迹吾門此心乃快其次老成端士
敬禮不怠其下汎應羣倫至於巫醫僧徒堪輿星命之流吾屛
斥之惟恐不遠舊姻窮乏遇之惟恐不隆識者觀一門賓客之
雅正疏數而卜家之興敗理無爽者鄕黨戚好吉則賀喪則弔
有疾則問人道之常也吾必踐焉必躬焉財不足以及物吾以
力助焉鄰里訟爭吾嘗居閒以解兩家之紛其尤無狀者厲辭
詰責勢若霆摧而理如的破悍夫往往神沮或具尊酒通殷勤
一笑散去君子居下則排一方之難在上則息萬物之囂其道
一耳津梁道途廢壞不治者孤嫠衰疾無告者量吾力之所能
隨時圖之不無小補若必待富而後謀則天下終無可成之事
蓋府君平昔所恆言者如此國藩旣稔聞之吾父曁叔父又傳
述而告誡數數矣府君諱玉屛號星岡聲如洪鐘見者憚懾而
溫良博愛物無不盡之情其卒也遠近感唏或涕泣不能自休
配我祖妣王太夫人孝恭雍穆娣姒欽其所爲自酒漿縫紉以
至禮賓承祭經紀百端曲有儀法虔事夫子卑詘已甚時逢慍
怒則竦息減食甘受折辱以迴眷睞年逾七十猶檢校內政絲
粟不遺其於子婦孫曾羣從外姻童幼僕嫗皆思有惠逮之權
量多寡物薄而意長閱時而再施太夫人道光二十六年九月
十八日卒春秋八十葬於木兜沖其後三年而府君卒春秋七
十有六葬於八斗沖遷太夫人之柩祔焉其後十年爲咸豐九
年已未十二月均改葬於大界府君之先六世祖曰孟學初遷
湘鄕者也曾祖曰元吉別立祀典者也祖曰輔臣考曰竟希曾
祖妣氏曰劉祖妣氏曰蔣曰劉妣氏曰彭以國藩忝竊祿位府
君初貤封中憲大夫後累贈爲光祿大夫大學士兩江總督
祖妣初封恭人後累贈爲一品夫人聖朝推恩追而上之竟
希公累贈光祿大夫妣彭氏亦贈一品夫人府君生吾父兄弟
三人仲父上台早卒季父驥雲無子以吾弟國華爲嗣孫五人
軍興以來惟國潢治團練於鄕四人者皆託身兵閒國華貞幹
沒於軍國藩與國荃遂以微功列封疆而膺高爵而高年及見
吾祖者咸謂吾兄弟威重智略不逮府君遠甚也其風采亦可
想巳曾孫七人元孫七人凡茲安居足食列於顯榮者繄維祖
德是賴於是敘其大致表於斯阡令後嗣無忘彝訓亦使過者
考求事實知有眾徵無虛美云
台洲墓表
嗚呼惟我先考先妣旣改葬於台洲之十三年小子國藩始克
表於墓道先考府君諱麟書號竹亭平生困苦於學課徒傳業
者蓋二十有餘年國藩愚陋自八歲侍府君於家塾晨夕講授
指畫耳提不達則再詔之已而三覆之或攜諸途呼諸枕重叩
其所㝛惑者必通徹乃已其視他學僮亦然其後教諸少子亦
然嘗曰吾固鈍拙訓告若輩鈍者不以爲煩苦也府君旣累困
於學政之試厥後挈國藩以就試父子徒步橐筆以干有司又
久不遇至道光十二年始得補縣學生員府君於是年四十有
三應小試者十七役矣吾曾氏由衡陽至湘鄕五六百載曾無
人與於科目秀才之列至是乃若創獲何其難也自國初徙湘
鄕累世力農至我王考星岡府君乃大以不學爲恥講求禮制
賓接文士教督我考府君窮年磨厲期於有成王考氣象尊嚴
凜然難犯其責府君也尤峻往往稠人廣坐壯聲訶斥或有所
不快於他人亦痛繩長子竟日嗃嗃詰數愆尤閒作激宕之辭
以爲豈少我邪舉家聳懼府君則起敬起孝屛氣負牆踧踖徐
進愉色如初王考暮年大病痿痺瘖啞起居造次必依府君暫
離則不怡有請則如響然後知夙昔之備責府君蓋望之厚而
愛之篤特非眾人所能喩耳咸豐二年粤賊竄湘攻圍長沙府
君率鄕人修治團練戒子弟講陣法習技擊未幾國藩奔母喪
回籍奉命督辦湖南團練明年又奉命治舟師援剿湖北
府君僻在窮鄕志存軍國初令季子國葆募勇討賊旣又令三
子國華四子國荃募勇北征鄂東征豫章麤有成效而府君遽
以咸豐七年二月四日棄養閱一年而國華殉難於三河又四
年而國葆病歿於金陵朝廷褎卹幷予美諡而國藩與國荃
遂克復安慶江甯兩省雖事有天幸然亦賴先人之教盡驅諸
子執戈赴敵之所致也初國藩以道光閒官京師恭遇覃恩
封王考曁府君皆爲中憲大夫祖妣曁先母皆爲恭人逮咸豐
閒四遇覃恩又得封贈三代皆爲光祿大夫妣皆一品夫人
今上嗣位四遇覃恩又以戰績兄弟謬膺封爵於是曾祖
府君儒勝王考府君玉屛曁府君皆封爲大學士兩江總督一
等侯爵曾祖妣氏彭祖妣氏王先妣氏江仍封一品夫人嗚呼
叨榮至矣江太夫人爲湘鄕處士沛霖公女來嬪曾門事舅姑
四十餘年饎爨必躬在視必恪賓祭之儀百方檢飭有子男五
人女四人尺布寸縷皆一手拮据或以人眾家貧爲慮太夫人
曰某業讀某業耕某業工賈吾勞於內諸兒勞於外豈憂貧哉
每好作自強之言亦或諧語以解劬苦咸豐二年六月十二日
疾卒九月二十二日葬於下要里宅後府君以七年閏五月初
三日葬於周璧沖至九年八月某日幷改葬於台洲之貓面腦
府君有弟二人仲曰上台年二十有四而沒府君視病年餘營
治醫藥旁皇達旦季曰驥雲推甘讓善老而彌恭無子以國華
爲之嗣後府君三年而沒女四人其二先卒其二繼逝諸子今
存者惟國藩與國潢國荃三人諸孫七人曾孫七人於是略述
梗槪以著先人懿德垂蔭無窮而小子才薄能鮮忝竊高位兢
兢焉惟不克負荷是懼云
海甯州訓導錢君墓表
君諱泰吉字輔宜號警石先世本何氏明洪武中有依海鹽錢
翁鞠育者遂承錢姓厥後徙居嘉興代有聞人至文端公而益
大文端公諱陳羣以侍郎予告特加刑部尙書晉贈太傅君
曾祖也祖汝愨早卒本生祖汝恭安慶府同知父復大興縣知
縣君少而苦學潛心孤往從兄曰儀吉者字衎石博通羣籍早
有高名君事之師友之閒兄弟常以純儒相勉蓋自弱冠後遠
近已盛稱嘉興錢氏二石云衎石以翰林改官戶部擢御史給
事中久處京師其後客游廣東汴梁君則以廩貢爲海甯州訓
導者近三十年與給諫君離多合少而書問叢沓咨詢學術動
逾數千言自周秦諸子馬班羣史許鄭詁訓杜馬典章洛閩之
淵源唐宋名賢之詩古文辭以及目錄校讐金石書畫方志雜
說一孔半枝無所不詢蓋亦無所不辨或獻一疑而詰難十返
或尙諭前哲評隲時流雜以嘲詼鄙諺窮極理趣故二石家書
蔚然天下之至文也給諫晩而搜刻經說刊正譌謬君自中年
卽好校古書假人善本及先輩評點之冊寫而注之眉端如史
記前後漢書晉書集韻元文類禮記集說等編皆勘校數周一
字之舛旁求眾證嘗著曝書雜記以發其凡嘉慶中海內猶尙
考據之說尊漢而黜宋先博覽而後躬行獨桐城姚氏鼐恪守
程朱孤行不惑宗主義理不薄考據而二石風指乃與姚氏相
近其論文亦頗法姚氏嘗稱以爲字體故訓者漢儒之小學也
曲禮少儀者宋儒之小學也二者皆扶植基本而宋重明倫於
道爲尤尊兄弟相與修飭人紀誦述先德給諫輯廬江錢氏藝
文略君則籑淸芬世守錄皆表一門之懿行以播芳馨而詒典
則先是文端公嘗進呈其母畫冊高宗賜題十詩發還原冊
幷書淸芬世守四字逮文端公致仕還鄕高宗寄賜冊卷詩
篇累數千首君籑輯此錄具載君臣賡和曠古無倫又紀錢氏
十餘世翰墨及名公鉅儒題詠上以著祖宗文獻之盛下以勖
後人孝友於弗替其敘軼事述彝訓懇懇乎懼來葉之遺墮有
味哉其言之也咸豐庚申辛酉之際粤賊縱橫浙中君展轉播
遷最後由江西以達安慶國藩乃獲與相見以飄泊兵閒偸得
骨肉完聚也則爲之破顏一喜語及世事滄桑邱墓成毀不可
知則又䀌焉以悲其明歲同治二年十一月廿日卒於安慶旅
舍將沒猶以先世文字之責未能及身整理爲恨足以知其志
之所存巳君配胡氏誥封恭人子二長炳森道光甲辰舉人
出爲家兄學源後前卒次應溥以拔貢官吏部主事軍機處行
走加四品卿銜君以子貴累封朝議大夫女六人孫七人孫
女三人君所箸又有學職禾人考海昌備志甘泉鄕人稿亂後
板燬僅有存者古今才智之士常思大有爲於世其立言常雄
駿自喜若文章不求雄駿而但求平澹德業不求施於世而但
求善於一身一家此殆非智者愉快事也具無所不能之才斂
之又斂彌晦焉而彌愉快則其自得於中者必大矣夫自得之
學惟君其庶幾哉
新甯劉君墓碑銘
君諱時華字廷材號寶泉先世自江西徙湖南之新甯曾祖有
義祖儒禹府學增生父世貴太學生家貧爲商賈化居以自給
君生有至性不忍其父久勞市&KR1185;乃跪請曰大人宜少休兄學
且有成弟弱兒願代父勞而服賈矣遂遊資於江漢之閒量物
度時廣取而節用後人而往先人而歸家用阜康親以大悅父
病在視終宵醫者言痰鹹可生淡則死君輒以手承痰嘗之味
淡因大哭父沒母亦前卒則推其所以事父者以事繼母歸自
武昌繼母不懌長跪自陳遲歸之咎繼母病服勞達旦營治藥
物必自其手不自他人繼母沒則推其所以事親者以事長兄
而蓄季弟兄病調護年餘兄卒弟後卒則又推恩以恤其嫠以
鞠其孤子厥後兩家孤兒皆成立兩嫠皆旌表於朝壽皆七
十八十涕泣頌君之德不敢忘云新甯山邑也僻在楚南黔粤
之交巨嶺層巒穹窿雜襲鬱撓而不得少舒自古未聞偉人傑
士出於其閒亦乏甲乙科第居民治生纖嗇有唐魏之風獨君
與江太公一峯輕財好義不屑屑於自殖江君之子諡忠烈者
仕至安徽巡撫而君之子蔭渠今爲直隸總督竝有勳伐爲時
名臣蓋褊陋之俗一變而山川之氣昌矣當君初賈異縣頗求
饒益以娛親心旣而經紀有方智足以擴其業利足以仁其三
族所得資財隨手散去壹以濟物爲功息耗都不訾省鄕里除
道成梁捐金錢惟恐不贍施藥療疾惟恐不周嘗遇益陽大水
買小舟拯百人藁葬數百人新甯大饑餼鄰里親舊粟日半升
全活無算又嘗修育嬰堂建忠義節孝祠皆縣中前此所無自
君創之城東北有義塚歲歲常以冬春培其陁塋而植其仆碑
城南有義塾器物缺乏常於君家取給焉人或謂君歲入幾何
施諸人者什七而自謀不及什三後將難繼何不頗買田宅爲
子孫稍立基業君笑謂家有薄田自足供疏食焉用多爲吾以
人情爲田以培養士類爲種耕不計年穫不計世庸詎知畱貽
子孫者不更大乎逮君沒而門內鼎興君子四人長名長佑卽
蔭渠也以拔貢生歴官廣西巡撫兩廣總督直隸總督加兵部
尙書銜次長佐某官次長伸長健某官孫某某曾孫永祚永祺
天子褎長佑功贈君曁君之祖父皆爲光祿大夫君配鄭氏
曁祖妣某氏妣李氏曾氏皆爲一品夫人蓋君言於是果驗爲
善之報抑何捷也鄭太夫人恭儉寬仁悉秉夫教姒婦娣婦寡
居敬之終身有恩紀君卒以道光三十年六月十四日壽六十
有一太夫人先三日卒壽五十有九是歲十二月某甲子合葬
新甯西鄕楊溪村之鸞嶺昔道光丁未戊申閒江忠烈公嘗爲
余稱道蔭渠之賢兼述其世德及蔭渠入京聞親之訃求余文
銘其墓展轉兵閒久疏文字越今十有七年始得表而銘之銘
曰
舉世奔利獨行抱義庸言庸德感格天地外救飢溺內撫諸孤
仁心難慊百憂一愉孰云不顯在幽彌馨孰云無報如影隨形
神覿在室奇福在庭郎君崛起爲國干城削平寇亂鼎祭鐘銘
自天錫寵褎榮先隴夫彝之南萬山環拱我表其阡來者欽竦
母弟溫甫哀詞
咸豐五年十月賊目僞翼王石達開引其黨自湖北通城竄入
江西別有廣東匪徒曰周培春葛耀明關志江者自湖南茶陵
州竄入與石逆相聚於新昌縣周培春等投歸石逆部下願爲
前驅石逆授之僞職將軍總制軍師旅帥之類兩逆黨者合倂
爲一江西亂民從之如歸贛水以西望風瓦解十一月初十日
攻陷瑞州府明日陷臨江晦日袁州繼陷遂圍吉安明年正月
二十五日陷之余檄副將周鳳山率九江之師入援二月十八
日軍敗於樟樹鎮而撫州建昌兩府以是月之季相踵淪沒國
藩躬率水陸諸軍自湖口入援而南康又沒於賊矣九江自爲
賊踞如故凡江西土地棄之賊中者爲府八爲州若縣若廳五
十有奇天動地岌人心惶惶訛言一夕數驚或奔走奪門相踐
死楚軍困於江西道閉不得通鄕書則募死士蠟丸隱語乞援
於楚賊亦益布金錢購民閒捕索楚人致密書者殺而榜諸衢
前後死者百輩無得脫免吾弟國華溫甫自湘中閒關走武昌
乞師以拯江西於是與劉騰鴻峙衡吳坤修竹莊普承堯欽堂
率五千人以行而巡撫胡公奏請以溫甫統領軍事出入賊地
盛暑鏖兵凡攻克咸甯蒲圻崇陽通城新昌上高六縣以六月
三十日銳師翔於瑞州由是江西湖南始得通問而溫甫亦積
勞致疾矣七月十六日棹小舟舁疾至南昌兄弟相見深夜愔
愔喜極而悲涕泣如雨弟疾寖劇治之多方不效至九月乃痊
復還瑞州營次瑞州故有南北兩城蜀水貫其中劉騰鴻軍其
南溫甫與普承堯軍其西北賊於東隅通外援市易如故七年
正月予率吳坤修之師自奉新至東路始合長圍掘塹周三十
里溫甫則大喜吾攻此城久不舉今茲事其集乎不幸遭先君
子大故兄弟匍匐奔喪入里門宗族鄕黨爭來相弔亦頗相慶
慰國藩得拔其不肖之軀復有生還之一日溫甫力也溫甫旣
出嗣叔父以咸豐八年二月降服期滿復出抵李君續賓迪菴
軍中李君與溫甫爲婚姻益相與講求戎政晨夕諮議是時九
江新破強悍深根之寇一埽刮絕李君威名聞天下又克麻城
蹴黃安喋血皖中連下太湖潛山桐城舒城四縣席全盛之勢
人人自以無前師銳甚溫甫獨以爲常勝之家氣將竭矣難可
深恃時時與李君深語悚切以警其下亦以書告予旰上竟以
十月十日軍敗從李君殉難廬江之三河鎮嗚呼痛哉曩吾弟
以新集之師千里赴援摧江西十萬之賊而無所頓今以皖北
百勝之軍萃良將勁卒四海所仰望者而壹覆之而吾弟適丁
其厄豈所謂命耶常勝之不足深恃吾弟之智旣及之矣而不
肯退師以圖全營壘以十三夜被陷而吾弟與李君以初十之
夕倂命同殉又不肯少待以圖脫免豈所謂知命者耶遂綴詞
哭之詞曰
觵觵我祖山立絕倫有蓄不施篤生哲人我君爲長魯國一儒
仲父早世有季不孤恭惟先德稼穡詩書小子無狀席此慶餘
粲粲諸弟雁行以隨吾詩有云午君最奇挾藝干人百不一售
彼麤穢者乃居吾右抑塞不伸發狂大叫雜以嘲詼萬花齊笑
世不吾與吾不世許自謂吾虎世棄如鼠相舛相背逝將去汝
一朝奮發仗劍東行提師五千往從阿兄何堅不破何勁不摧
躍入章門無害無災壎篪鼓角號令風雷昊天不弔鮮民銜哀
見星西奔三子歸來弟後季父降服以禮匝歲告闋靡念苞𣏌
出陪戎幄匪辛伊李旣克潯陽雄師北邁剗潛剜桐羣舒是嘬
豈謂一蹶震驚兩戒李旣山頽弟乃梁壞覆我湘人君子六千
命耶數耶何辜於天我奉簡書馳驅嶺嶠江北江南夢魂環繞
卯慟抵昏酉悲達曉莽莽舒廬羣凶所窟積骸成岳孰辨弟骨
骨不可收魂不可招崢嶸廢壘雪漬風飄生也何雄死也何苦
我實負弟茹恨終古(予於道光甲辰寄諸弟詩有云辰君平正午君奇屈指老沅眞白眉辰君謂弟澄侯)
(生庚辰歲午君謂溫甫生壬午歲老沅卽沅甫也)
吳君墓志銘
吾邑吳君榮楷旣以道光辛丑成進士將之官浙江乃手其先
人狀請曰吾父母棄養十二年矣窀穸之事粗已安吉尙未有
以銘幽室子其爲我銘之固辭不獲按狀先生姓吳氏諱文深
字致遠湘鄕人曾祖文章祖太若父振世皆以愿謹稱家故饒
振世公旣老攜資客遊常德先生從之行畱明遠翁家居明遠
先生兄也常德去湘鄕千餘里逾二年而振世公卒鄰里無行
者利其有率眾闖然至喪次叫囂隳突雜以胥役先生雞斯徒
跣擊胸如壞牆號泣向眾曰孤兒在此環顧無功緦之戚無密
友幹僕若輩不哀吾喪而迫人於難是可忍乎且胥役何爲者
孤兒請以泣血濺縣官之庭矣眾瞠視各鳥獸散乃部署喪事
從容扶櫬歸湘時先生年十六歲也旣歸事母益謹然家益落
遂與明遠翁經營生計惟母養特豐他則皆從儉約久之復稍
裕吳氏自鼎革後譜牒散佚先生力爲倡修特徵詳核數年
而成旣又倡修家祠明遠翁捐基地數十畝先生竭力締搆夫
其拮据漂搖之際旁午未遑而能敬宗收族先其大者可謂知
本矣道光某年某月某日卒年八十有四葬某縣某里某原配
宋孺人合葬焉宋孺人少先生十餘歲旣來歸尤耐艱劬振世
公之客常德孺人不逮事也逮事姑曲意承歡如恐失之性好
卹窮困鄰婦紡績無資則罄所有給之先是明遠翁常外出有
子名榮林者絕穎異先生擇師督讀視猶已子遂以成立爲名
諸生已而榮楷兄弟皆從之受業孺人之視榮林也不以爲姪
也以爲師也邑人咸謂先生之教子孺人實贊之云某年月日
以疾卒年六十有一子二人長榮枏邑庠生次卽榮楷孫光煦
邑庠生次某次某女孫七人
銘曰少而禦侮豪強伏長而克家宗族睦耄而韜光訥且樸訥
乎樸乎黑而雌者福乎斧之藻之舟之方之夫子之協琴瑟以
將之宰樹靑靑有桐有梓我銘諸石以妥泉宮以昌其孫子
彭母曾孺人墓志銘
天道五十年一變國之運數從之惟家亦然當其隆時不勞而
坐獲及其替也憂危拮据而無少補救類非人所爲者昔我少
時鄕里家給而人足農有餘粟士世其業富者好施與親戚存
問歲時餽遺繦屬自余遠遊以來每歸故里氣象一變田宅易
主生計各蹙任卹之風日薄嗚呼此豈一鄕一邑之故哉王姑
彭孺人吾祖之伯姊其冢婦又吾姑也兩世之好視他戚尤厚
已王姑之未嫁也事吾曾祖王父母以孝聞旣適彭宜仁先生
相夫敬克厥愛無片言稍忤自吾成童以後王姑已五十餘其
堂上舅姑八十有奇矣每見王姑奉甘旨未嘗不潔議酒食未
嘗不豫大而課讀勸農未嘗不營慮小而廁牏灑埽未嘗不躬
親也蓋余所見賢母無如王姑勤者早歲物產殷饒內奉菲薄
外圖豐潔比年以來稍稍歉絀矣已亥秋余將入都供職走辭
王姑視其庭除氣象不侔憫其愈勤又驚其衰爲之泣王姑亦
泣蓋心知其不可復見而哽咽不能言也竟以次年春卒豈不
悲哉王姑生乾隆二十九年甲申十一月十七日卒於道光二
十年庚子三月二十三日壽七十有七葬湘鄕二十四都西坤
山陽首辛趾乙子三人長慶齡予姑夫也先孺人二年卒次慶
吉次慶也好學能文孫六人毓耒毓楛毓橘毓椿毓杖毓麓女
一孫女一人銘曰
懿我王姑旣莊以嬺佩管舟觿德容棣棣勖哉夫子儷光儕鴻
五十餘載无遂有終曷瘁厥躬言育我鞠無恥我罍實繁旨蓄
離離令問匪邇伊遙貽澤之蔭何幽不喬南山&KR2029;崒宰樹靑靑
弗騫弗拜萬代千齡
余安人墓志銘
攸縣余世校客京師五年聞母訃將奔喪以銘墓之文來請且
曰世校生不能侍槃匜歿不能視含斂是罪人也先生幸次吾
母淑行以光幽室按狀安人姓譚氏衡山舉人昌明之孫廣西
巡檢禹門之女七歲喪母事繼母以孝聞適攸別駕余君君山
襮順衷和翼翼如也久之別駕君之漢陽分府任以家事屬安
人時堂上舅已棄養姑老矣諸子弱小不識事安人謀初毖終
鉅細必躬祭必虔奉免薧必時委諸子於學朝而蠲饎禮師夕
而課男旋課女課畢而紡績而經營錢布如是者十餘年而精
力衰矣道光辛丑某月某日以疾卒春秋六十有七以某年某
月某日葬某縣某里某原子四人長世柄次卽世校廩貢生次
世芳次生春縣學生女一孫九人某某世校之入都也安人拊
其背而戒之曰去去強飯鄕里齷齪終不得進取京師文物殷
轔賢士大夫繹繹如繁星汝往勖哉名自可致學可染人道德
有軌塗可循而靑紫可拾也往矣勿吾念今世校雖不得爵位
而業日進聲聞日敷謂非安人之教哉嗚呼可謂知其大者巳
是宜銘銘曰
維車有輔員於輻維矢有房利於鏃維壼有賢維家之福光光
別駕亦載其䞇愔愔碩人旣詒斯肄雖則詒肄無儀以無躓無
躓於山曰巢於顚口卒瘏兮手復腁鳳之雛兮谷之遷不得反
哺兮涕漣漣銘幽表淑兮千萬年石不爛山不騫
陳岱雲妻易安人墓志銘
道光二十四年正月陳君岱雲喪其配易安人則大戚哀溢於
禮已而謂國藩曰子知吾之哀乎吾祖自康熙閒由茶陵徙長
沙六世百餘年今其存者五人吾門祚之衰可知也吾父之沒
至今十六年而死亡相繼凡十三役吾母之不能一日以歡可
知也吾妻從宦五年旣沒而斂求衵衣無一完者吾之貧可知
也人之居此世者謂何吾欲不過哀得乎則又曰吾妻之賢子
宜有所知請爲銘余曰然固知之蓋安人卒之前一歲陳君嘗
大病余朝夕存問備得安人侍疾狀他日又得陳君所述以是
頗詳陳君之病凡三閱月矣安人單憂極瘁衣不解帶者四十
餘日凡可以自致者無弗致也久之則禱於室神求促其身之
齡以益夫壽猶不應六月丙戌乃割臂和藥以進當是時安人
之母弟易光蕙及陳君之友三數人者皆在惶愕不知所爲國
藩則仰天歎曰陳氏累世賴以不墜者獨此人耳而有他乎然
已無可柰何明日疾乍平則皆訝光蕙覘安人衣袖血蹟稍廉
得之不敢以詢又數日疾漸瘳乃詢之安人曰其有之此不幸
事耳勿復言傷病者心也道微俗薄舉世方尙中庸之說聞激
烈之行則訾其過中或以罔濟尼之其果不濟則大快奸者之
口夫忠臣孝子豈必一一求有濟哉勢窮計迫義不反顧效死
而已矣其濟天也不濟於吾心無憾焉耳安人本醴陵人居長
沙處士昌綱之孫歲貢生履元之子以孝謹特爲父母所愛生
二十二歲矣而難其適有王秀才者自負知人謂歲貢君曰茶
陵陳某神仙人也卽擇壻不可失此子今貧不能衣食數年後
當爲達官不者且抉吾目也是時陳君之元配沒二年矣旣歸
陳不逮事舅以事其父者敬姑而以事其母者致愛焉以是得
姑歡凡修所職皆衷於大體無鉅細必慤詩曰何有何無黽勉
求之茲可謂賢矣况有至行足感神明者哉安人生於嘉慶某
年月日年三十有一生子男二人長遠謨次遠濟生四十日而
安人卒女一人將以某年某月某日歸葬於某縣某鄕某原余
旣重其請乃先期銘之以激懦者亦少塞陳君之悲陳君名源
兖今爲翰林院編修纂修國史也銘曰
民各有天惟所冶燾我以生託其下子道臣道妻道也以義擎
天譬廣廈其柱苟頽無完瓦自今無以身代者有一於此雙蓋
寡憂勞積劇焉可支天之所隕非人尸跖修淵短誰敢訾銘茲
大節貞厥垂有他淑行以類推
新化鄒君墓志銘
君諱興愚字子哲鄒姓先世由江西再遷至湖南新化居焉有
瑂玉者以選拔貢生官永明縣教諭是生祖詢縣學生於君爲
高祖曾祖某祖某皆不仕父某家貧客遊陜西紫陽族子有先
家於是者遂因其戶籍補紫陽縣學廩膳生生二子長興魯次
卽君君生數歲而廩膳君卒依母曾氏力食僅存痛繩於學年
十六仍補縣學生二十五舉道光庚子陜西鄕試甲辰再上公
車不第歎曰吾不得祿餓死無所損然如吾母何益發憤不歸
日刻錢以食爲文務極思同業者或不能究其指明年乙巳二
月疾作不得與禮部試竟以六月九日卒於京師年三十耳君
性戇直糾友之違盡言無巽有餽以財辨義無小非其義卻之
無大安貧若天性然庚子赴省試其師陳僅資之金君盡以金
奉母而自囊錢八百負布被徒步露㝛行千里僅益敬之僅故
爲紫陽令見君文奇之憐愛如親戚月繼米贍其家久之僅徙
官他縣移君家就養官所而別以資贈君之京師君且死泣曰
吾負大恩未報命也遂絕旣卒其友人江忠源職其後事其從
兄子律歸其喪紫陽將立其兄子隆岱爲嗣而國藩買石先事
爲銘銘曰
是人非蚓生世實艱爰有狷者伯夷是班有投以幣擲棄如菅
或泰於取負恩如山恩不果酬母不終將又寡厥配厥氏維黃
僅遺孑息天其俾臧吾言可信納劵於藏
單縣典史張君墓志銘
君諱鼎五字薌塍世居浙之蕭山曾祖朝琮直隸通永道祖文
瑞山東靑州府海防同知考學斯廣東主簿主簿君兄弟三人
長偉山次滌三皆不仕滌三以子湘崖官汀州知府故贈官如
其子主簿君官粤噤不一施遽卒君時五歲耳依母童安人萬
里返葬孤貧赤立斬焉自修久之乃遊楚依從兄黃陂令湘崖
湘崖由楚徙豫三遷而官汀州知府君壹從焉居亡何荆梁教
匪蠭起蹂躪三省兵餉縻萬萬朝廷議民有輸金縣官得除
爲吏嘉慶四年君由是官山東署沂水縣丞補單縣典史單故
多豪右素慢易尉君抑桀扶尫峻拒干謁傷恤獄囚痛與糞除
漉其污溼而時其凍餓後三十年君退歸囚有流紹興者塗遇
君匐伏叩頭君錯愕囚曰某單縣人也淸獄之惠不敢忘宦單
十年歎曰尉所得爲者吾旣爲之矣吾所欲爲者豈尉謂哉閒
竟移病歸而山東舊僚酷慕君累書招致乃復薄遊齊魯傳客
淮泗之閒至七十二歲始杜門不出又一紀乃考終云君於孝
友若趨利然初喪父童安人撫之積劬僅存內外無倚寒飢力
學夙興母爨汲君負薪恐傷母手盡拔芒刺然後之塾或竟日
無所得炊母子對泣已而互慰汀州君以事牽連被劾君營護
奔告凡四晝夜行千餘里卒脫汀州君於是人人翕然伏君之
內行也道光壬寅十月四日卒配陳安人祗順敦儉見者師效
子男子三人長錫戊浙江鄕試舉人次百揆以一甲進士通籍
爲翰林院編修次百衢殤女子三人長適某官某次適某官某
次適某孫某某百揆之舉於鄕與余同年相善也以某年月日
葬君某縣某原來徵銘銘曰
析枏作桷蒿作梁大小易位今古傷有嘉一尉仁且彊皓首卑
栖不得驤身之乖時遌厥子愼終卜臧魂藏此我冣其行垂孔
軌萬千億年無壞毀
前海甯州知州長沙李君母黃宜人墓志銘
宜人善化黃君孝職之子長沙李君天錫之婦敕贈奉直大
夫熙臣府君之妻而浙江海甯知州象昺之母也海甯之爲良
吏楚之賢者與浙東西之士庶莫不知聞而海甯君曰非吾之
能繄吾母之勖宜人之歸李氏家微也歲入不足自贍贈君則
奔走以取給大府之從事郡縣吏之賓客裘而往葛而不歸朔
而寓書再晦而不達如是以爲恆宜人挈鉅省細壹不假人督
二子入學晨有責夕有程就傳之所需不足則貨田宅資之海
甯以選拔貢生廷試爲縣令每獄成宜人則詢曰母已冤乎
族黨有來官所者則曰母貧乎卽有平反而餽佽厚則宜人喜
卽無所平反或餽佽稍廉則慍見於色故海甯之發名樹績雖
贈君亦嘗曰宜人之力也海甯以道光戊戌奉贈君之喪歸葬
宜人雖老習勤不改又六年甲辰正月六日年七十二以卒卽
以其年某月日葬某鄕某原有子二人長象晟先十年卒次卽
海甯孫六人某某曾孫二人某某宜人以道光十四年冊立
孝全皇后恩勅封孺人卒後一年皇太后七十萬壽天
子推恩錫類迺得誥贈宜人又二年乃諉余文其幽將追事
焉末世稱述列女好道其奇特者異則異矣而難爲式也方贈
君客遊四方每出屬曰上吾父母下吾子以付女及宜人侍姑
疾三年無絲毫異志舅病大漸贈君自客遠歸越夕而遭喪大
慟不知所爲而宜人於附身之具已夙嚴矣夫其教子也如彼
而其事親又如此此殆庸行無足標絕者與然而難可幾矣銘
曰
洞庭之南有賢刺史龜食筮祥葬母於此誰與銘者漣水曾氏
深刻大書以詔無止
適朱氏妹墓志
適朱氏妹吾父之第三女子也幼而病痀父母恐不賓于壻特
愼許人年二十二矣友人某告余曰聞若爲女弟擇所歸有朱
氏子詠春愿而敦訥而慈愛必得佳壻莫良此子國藩卜之吉
請於父母而嫁與之道光十九年十月也是歲國藩以初廁詞
臣乞假家居而朱氏之諸昆亦適有舉於鄕者兩家父母大父
母各無恙里人頗稱門祚之盛親迎之夕姻婭族黨會者數百
人越三日內無長幼皆以爲賢外無戚疏皆以爲祥比及反馬
之期則舅姑之所職者悉以委決新婦妹故明慧粗解書數條
分件布咸有節文由是遠近謂朱氏有賢幹婦矣二十六年丙
午以產難卒凡春秋二十有九室於朱者八載有子一人某卽
於九月某甲子葬於某縣某里某山吾姊妹四人季者早殤二
長者竝窮約不得怡獨朱氏妹所處稍裕而少遘痼疾又離娩
厄以死何命之不淑也妹卒以八月晦日不踰月而吾祖母棄
養國藩竊祿京朝發一家書而兩遭期功之喪又何痛也於是
泣識其略使詠春追埋諸幽且敘其內外家之系而聲以銘詩
以宣吾悲銘曰
有女曾姓聖爲宗父班泮水祖辟雍兩世大夫帝褎封母江
夫人劬且恭鞠茲惠質艱厥從嬪朱其先國比莒納夫方軌轡
如組君舅鎮湘鄕所舉銘者母兄滌生父濫羼朝官無寸補
滿妹碑誌
滿妹吾父之第四女子也吾父生子男女凡九人妹班在末家
中人稱之滿妹取盈數也生而善謔旁出捷警諸昆弟姊妹竝
坐雖黠者不能相勝然歸於端靜笑罕至矧道光十九年正月
晦日以痘殤明日吾兒子楨第相繼亡妹生於世十歲兒三歲
也卽日瘞諸居室之背高嵋山之麓吾母傷弱女與冢孫哭之
絕痛閒命諸子曰二殤之葬也無碑以識之卽墳夷級陊誰復
省顧者國藩敬諾亡何繫官於朝公有執私有濡久不得卒事
越八年而適朱氏妹徂逝以其新悲觸其夙疚愴然不自知何
以爲人也於是粗述一二遺家人植石墓北且綴之辭使有垂
焉銘曰
去家不能三百武二殤相依宅茲土狐兔安敢侮
荆門州學正郭君墓銘
物有初阜或嗇其終有馝於後而窒其躬陶公之山潛蟠&KR1920;載
雙雛雲興呿騰滄海持鐸再徇當陽荆門祁祁學子如飢授飧
刑獄有箴扇仁孔永胡德之遐光不長炳八龍岡下斑竹原中
埋我銘語載奠幽宮
善化夏母楊宜人墓志銘
宜人甯鄕縣學士楊君開梅之孫處士應灼之女善化貤贈奉
直大夫夏君諱某之子婦贈奉直大夫諱某之配也宜人在家
則溫恭孝豈偏獲於親擇所宜歸莫良夏氏旣歸事舅貤贈君
及姑劉太宜人逆志而籌之未命而赴之甘旨之調不躬不進
贈君前所配黃宜人者已早卒僅遺一女有兄與嫂亦卒遺三
子贈君又仍歲多病家無鉅細壹委宜人宜人共潔祭祀斟藥
禮醫裁贏補絀公私井井視前女如已女不敢毫末替焉視已
子如從子不敢毫末加焉督諸子之學曰省而月稽師塾之饌
豐倍其室就試於有司出必戒反必詰其見錄也悅而不溢其
黜也敕而不怒以是諸子皆底於成道光十七年次子家泰舉
於鄕又三年庚子長子家鼎舉焉又三年癸卯季子家升繼之
又二年乙巳家泰登名於禮部主政於吏部値皇太后七十
聖節天子大孝錫類遂得覃封褎封兩世而家鼎亦以是
年充景山官學教習蓋自贈君之歿至是二十年中閒郡縣
行省之試獲雋者無歲無人而㛰嫁喪紀之役亦薦至不絕皆
宜人一心營治而亦以勞肄甚矣道光二十六年八月十九日
以疾卒春秋六十有八卽以其年十二月某日葬於甯鄕黃花
塘鳳形山之陽有子男六人長次卽家鼎家泰又次家豫太學
生又次家謙早卒又次卽家升也又次家賁出嗣從祖兄弟萬
程後女二人長適蔣前卒次適侯孫男十二降服孫二人孫女
八曾孫女二人宜人寬仁周摯救困如焚深達大義不徇私愛
疾篤顧言曰寄語鼎兒泰兒努力當官無以家爲念以二子時
在京師也將奔喪以銘屬國藩越二年乃銘之而追內諸幽銘
曰
𣏌恪賓周別氏維夏承馥遠牟踵興達者宛宛女宗亦大其閭
迪將多子竝騁天衢諸孤遺經廿年手澤彯其羣起下報我特
報以吾職不告實勞職之靡負厥伐斯高鐫於樂石千世其牢
祖四世元吉公墓銘
道光歲戊申家叔父爲太高祖考妣置祠宇其明年又爲修其
墳域乃郵書於京師命國藩記其源委國藩於公爲六世孫公
之行事不盡悉謹按家乘及傳聞於祖父者以表於公之墓道
公諱應貞字元吉遷湘四世祖也少貧手致數千金產室廬數
處盡以予其子而自置衡邑之靛塘灣田四十畝以老焉公沒
後子孫歲分其租以爲常至嘉慶歲丁巳家祖及族長尊三以
彰二公糾族之人議積一歲之租以爲公淸明之祀今所置圳
上之田是也家叔父所修祠宇在焉而靛塘灣之田族之人又
於嘉慶壬申議永爲公祀田矣獨公之墓未修族眾憂之家叔
父乃慨然任之糾工不一月竣距公沒時已八十餘年矣公生
於康熙甲戌年二月廿三日辰時沒於乾隆甲申年八月十五
日巳時配劉太孺人生於康熙乙亥年三月十二日未時沒於
乾隆甲申年三月初二日子時合葬於湘鄕大界鄕羅家屋場
後之陽子六人長楚材次輔臣次文炳次明德次兼山次容若
國藩乃公次子輔臣公之元孫也銘曰
昔公創業源遠流長服疇食德寖熾而昌蓯蘢鬱積有耀其光
千秋宰樹終焉允臧
國子監學正漢陽劉君墓志銘
道光二十有八年九月十八日吾友漢陽劉君卒於家年三十
有一踰月訃至京師國藩爲位哭於舍旁道院遂徧告諸友皆
相弔哭有失聲者明年某月某日葬於某里某山劉氏先隴之
次國藩乃爲銘伐石於都下寓舟浮江以達於漢旣不及事則
追而埋諸墳之趾君之爲學其初熟於德淸胡渭太原閻若璩
二家之書篤嗜若渴治之三反旣與當世多聞長者游益得盡
窺國朝六七鉅儒之緒所謂方輿六書九數之學及古號能
文詩者之法皆已規得要領采名人之長義與已所考證雜載
於書冊之眉旁求祕本鉤校朱墨竝下達旦不休久之稍損心
氣又再喪婦遂疾作不良食飲君自傷年少羸弱又所業繁雜
無當於身心發憤歎曰凡吾之所爲學者何爲也哉舍孝弟取
與之不講而旁騖瑣瑣不以傎乎於是痛革故常取濂洛以下
切已之說以意時其離合而反覆之先是君官國子監學正薄
有祿入而婦翁鄧氏資之數千金歲益饒給至是盡反金鄧氏
而移疾罷官將家居食力以爲養蓋浩然自得以歸歸未數月
而奄及於死可哀也始君之歸嘗語國藩沒世之名不足較君
子之學務本焉而已吾與子敝精於讐校費日力於文辭以中
材而謀兼人之業儌倖於身後不知誰何者之譽自今以往可
一切罷棄各敦內行沒齒無聞而誓不復悔國藩敬諾其後君
歸果黽勉孝恭族黨大悅規畫家政條議麤具而君遽卒命之
永不永不足憾獨其事親從兄之志之美且堅而不克竟其事
茲其可悲者也而國藩之無似不克踐死別之約以一塞故人
地下之望此又余所深恥而切痛者也君諱傳瑩字椒雲曾祖
良琨祖方仍世有隱德父正柏以君官封徵仕郎母葉氏封孺
人始娶湯繼娶陳皆前卒終娶鄧氏君之反婦家金鄧贊成之
無子以兄子世圭嗣君之學業其考核載於書冊之眉者與其
詩古文皆不以刊布惟搜得朱子所輯孟子要略一書國藩爲
校刻行於世修君志也銘曰
竝吾之世江漢之濱有志於學者一人其體魄藏於此土其魂
氣之陟降將游乎在天諸大儒之門敢告三光幸照護乎茲墳
錢塘戴府君墓志
錢塘少司馬戴君旣葬其親資政府君王太夫人六年未有以
聲諸幽乃以命其友曾國藩國藩爲譜其系述其行紀其恩遇
因及其息以識其葬其系曰周植湯後於宋幽王時宋公諡戴
後遂以公族爲氏聖與德抉經闡教襲爲通儒傳至南唐安爲
銀靑光祿大夫上柱國諡忠恭子奢始居新安之隆阜孫處居
上溪口仍世爲徽人至明崇禎閒有一美者仕浙江都指揮經
歴子孫遂爲錢塘人曾祖永荃祖承徵考佳璸兩世皆封朝議
大夫朝議君生四子長道亨鄕試爲舉人次道立議敘府同知
次道泰府君諱道峻字升甫其季也王太夫人考曰通泗贈
奉直大夫其門族自爲風氣杭人甲乙目之其行曰府君綜治
羣書不以一流自域不與橫目之民爭利不與逆攖者校曲直
改葬長兄之墓迎主於家而時其祭從父墓崩易棺而遷葬又
葬其姊之夫又葬其師之無主後者少嗜碑碣繼耆古扇聚以
千計老耆古金泉刀布幣兼收博考旣寄於三者乃冥於萬物
陶然自娛不爲執必凡譽毀窮通有亡壹等齊之終其身不以
關於慮也太夫人操作暇豫而供具倍於眾手御下無甚色而
僕婢肅然嫁衣燬於火而無戚容將死而無哀語其恩遇曰府
君旣補學官弟子七試於鄕而七黜以子熙貴敕封儒林郎
誥封朝議大夫旣沒而熙躋卿貳國恩例晉資政大夫太
夫人初封安人繼贈恭人亦例晉夫人其息曰男子三人長卽
熙以翰林三直南書房再視廣東學累官至兵部右侍郎次
曰煦府學生明天官算術次曰燾議敘府同知女子四人皆歸
士族孫十一人有恆府學生以恆之恆縣學生可恆如恆果恆
其恆斯恆所恆自恆爾恆孫女三人曾孫三人兆登兆春兆衡
曾孫女一人其葬曰太夫人卒於道光十五年四月十八日年
六十七明年九月十七日葬於西湖之三台山麓越七歲道光
二十二年三月十七日而府君卒春秋七十有三卽以其年十
二月十一日穿太夫人之域而合葬旣固旣虔永貞無紀銘曰
錢王湖濱有一士十年內廷書畫史曾使嶺南萬里行又坐
樞府統九兵是爲府君之令子實奉老親葬於此旣葬六載吾
爲銘下告誰何上日星
崇仁謝君墓志銘
君諱廷恩字拜賡姓謝氏少則貧甚讀書裁盡論語遽去而之
農又之商南入閩西入蜀逐物貴賤轉徙常贏嘗與鄧氏俱爲
賈主計者誤以金六百入君君密歸其金而戒主計者更易簿
記鄧氏由是厚德君遠近布聞人人爭欲相倚助矣亦有天幸
所居恆獲累致巨萬羨輒散之爲縣建義倉構廩四十二閒貯
穀萬六百石捐金凡千三百斤建育嬰堂捐金二千兩家置宗
祠捐穀若干斛郡縣立羣祀廟捐錢若干緡學官於新進生例
取束修之資新進生或貧乏無所出則又爲捐四百萬錢君弱
冠孤寒蜎蜎赤立商賈所入盡委義舉苟利於人不以絲毫自
爲顧計苟力所能劬勞百於人不辭也自太守縣令爭欲致君
君終不一私謁邑有大役長官杖任羣目相屬君亦不以他人
規我稍爲辟縮蓋行之五十載靡財不可算而君年亦七十矣
先是崇仁有黃洲橋屢修屢毀以資用浩博莫敢大興至是君
出任之鎚石鎔金堰水淘沙眾匠束手卬君計畫橋成廣一丈
九尺袤四十七丈費白金六萬而強以七十二歲而經始四載
而畢畢工二載而君卒壽七十有七道光二十一年九月廿四
日也祖亮弼考上許竝贈中憲大夫君以急公聞於朝議敘
巡檢候選又以子貴贈中議大夫配周氏劉氏皆贈淑人子蘭
階候選州同蘭生進士工部郎中蘭英優貢生蘭墀刑部員外
郎蘭馪縣學生女五人孫男子十二人女子九人以某年某月
日葬於某鄕某原旣葬之幾歲蘭墀屬予爲銘而追事焉銘曰
民之豐約有尸在天彼富而吝終或餧焉貧而能施積乃如山
徒手十載富埒周公一毫匪義神鑒厥衷聚有神監散有天視
利濟宏多人天騈喜佔畢豈久僅盡魯論因心之矩粲其經綸
光儀旣蟄奕世承福載厥徽猷以愧儒服
劉母譚孺人墓志銘
國藩不肖幸得內交於當世之通才碩學仁人君子不爲不多
而莫夙於里中劉蓉孟容誼亦莫隆焉以是㩧於人人亦襮之
以謂兩人者天下之至愛也自余挂名朝籍待罪六官去父母
之邦十有四年孟容之巾屨儀度不可接於吾之目其語笑不
可際於吾之耳僅以書問勞遺然且闊絕或望甚私怨喁喁咸
豐二年六月先太夫人棄養孟容亦以五月二十八口喪母國
藩匍匐來歸兩人者相遇於縣門斬焉對泣自傷老大又離凶
疚而是時粤中逆賊方渡湖而北聯巨艦數十里旌旗蔽江譌
言雷動其後遂破漢陽陷武昌明年又殘九江掠安慶入江甯
揚州而據之烽火達於淮徐天下震駴國藩以天子命治團
練於長沙挾孟容以俱出苦語窮日夜相與悲憤追憾誠不意
世變遽已抵此患氣之積有自來也五月辛亥孟容將葬母於
樂善里莧沖山之陽乃不敢自致謹致其太公之命曰四方多
難而陵谷有不可知汝旣獲私於曾君葬有日宜從曾君謀所
以識其葬者遂督銘銘曰
譚有淑妃衞姜之姨仍世不墮名媛紹之來室於劉莫逮先姑
繼姑曰謝投溫承愉胡洪胡瑣室事敦我未匱先防有置無頗
夫子人傑是名振宗畸以平劑如羽諧宮廣賚窮民鄕亭大悅
身無華御終年補綴魚菽尸祭蠲饎必躬孝婦篤敬遂與天通
篤生五子長其蓉也徑睎淵騫吾見亦寡二仲竝殤化爲黃上
次葵次蕃驂駕如舞三女婉娩皆嫁士人兩孫葩茁玉立振振
長曰培基幼者培垕女孫惟四不書誰某乾隆辛亥託生十月
六二春秋返其大宅受形之初萬邦太和畢命之歲天地干戈
生死盛衰難究難詳感慨泐銘以詔茫茫
湘陰郭府君墓志銘
君諱家彪字春坊郭氏湘陰人生而溫約夷愉與人無競不苟
爲和翕亦不爲介介踔異之行卒然投之事變若不克辨其是
非曲直也者及夫羣疑劫劫徐出一言折之關開節解風生冰
釋雖強辯者常默然而內自詘也曾祖遇傑貤贈奉直大夫
祖熊貢生誥贈奉直大夫考詮世縣學生世父世遵縣學廩
膳生世遵無子以諸子家暾爲嗣早世乃復以君爲嗣家故饒
贍諸父豪宕好施或日費數十萬錢無所惜君亦夷然不爲有
亡顧慮親故假貸每盈其意或他人相稱貸要君一言爲質及
期責償於君輒量償之又急則又旋歸之歲中爲人理㝛逋率
三四役久之往往不讎則毀其約契會歲大祲家以中圯君故
夙於澹泊豐約不以易其度布衣糲食蕭然自得益務濟人廣
儲方藥病者踵門求乞手劑與之自尋常草木馬勃牛溲以至
丹砂鍾乳千歲之苓尙方之葠諸奇珍物可致與不可卒致無
所不蓄蓋亦無所不施其尤貧者輔以羞餌使人日再問焉疾
革躬三問焉君沒後里人劉氏言之涕泗交頤也君生以乾隆
五十九年八月廿四日沒以道光庚戌二月十六日春秋五十
有七配張安人少君二歲以道光已酉七月十六日先君沒之
七月而卒春秋五十有四張安人柔婉懿恭旣篤旣靜長沙舉
人正旭之孫永州府儒學訓導鵬振之子自在其室以逮爲婦
爲母莫不訓式始時家暾有婦吳氏早寡而卞急姑張太安人
性亦嚴厲積不相善張安人旣嗣爲後恭以事嚴姑而卑以承
姒婦先姑之意以隆其奉以推及於姒娣小姑無所不隆詘已
之身以薄其給以達於已之子若女若婦無所不薄上尉下薦
內外融融閭里親族無少長皆歎以爲不可及覩其諸子貴盛
皆頷首歎以爲宜其沒也哭之皆哀有餘云子嵩燾道光丁未
科進士改翰林院庶吉士咸豐三年以救援江西功聖恩特
授編修崑燾道光甲辰恩科舉人宗室官學教習國子監助
教崙燾縣學生候選訓導其季曰先樾早殤孫六人咸豐二年
壬子歲三月十四日嵩燾與其弟奉君之喪葬於湘西善化楊
梅山之原張安人祔焉又三年歲在乙卯國藩乃敘而銘之銘
曰
我有執友翰林郭君至交金石天下莫不聞昔歲在戌赴告親
喪徵我銘刻用識幽藏曾幾須臾歲星周半大地戈鋋東南塗
炭我以喪歸墨絰卽戎葬不極禮筮不協從惟郭氏阡在嶽之
麓雲合峰環龜蓍竝穀不肖之嗛郭宗之祥詩於堅石以奠茫
茫
誥封光祿大夫曾府君墓志
咸豐七年二月初四日我顯考曾府君卒於湘鄕里第春秋六
十有八男國潢國葆謹視含斂男國藩降服男國華自江西瑞
州軍營聞訃男國荃自吉安軍營聞訃皆奔喪來歸天子廣
錫類之仁賜銀四百兩經理喪事閏五月初三日癸未卜葬於
二十四都周璧衝山內從形家言丙山壬向去先世舊廬六里
而強去梁江新宅八里而近國藩少長至冠未離親側讀書識
字皆我君口授自竊祿登朝去鄕十有四年逮待罪戎行違晨
昏者又五年府君之至言懿行不可得而盡識僅從季父驥雲
所泣問近事而昆弟子姓諸姑姊妹亦稱述音容往往而悉其
述府君侍先大父疾病至難能矣道光二十六年八月大父病
痿痺動止不良明年冬疾益篤喑不能言卽有所需以頤使以
目求卽有苦蹙額而已府君朝夕奉事常先意而得之夜侍寢
處大父雅不欲頻頻驚召而他僕殊不稱意前後溲益數一夕
六七起府君時其將起則進器承之少閒亦如之聽於無聲不
失分寸嚴寒大溲則令他人啟移手足而身翼護之或微沾污
輒滌除易中衣拂動甚微終宵惕息明旦則季父入侍奉事一
如府君之法久而諸孫孫婦內外長幼感化訓習爭取垢污襦
袴澣濯爲樂不知其有臭穢或挽箯輿游戲庭中各有常程大
父病凡三載有奇府君未嘗得一安枕愈久而彌敬是時府君
年六十矣吾曾氏家世微薄自明以來無以學業發名者府君
積苦力學應有司之試十有七始得補縣學生員不獲大施則
發憤教督諸子國藩以進士入翰林七遷而爲禮部侍郎歴官
吏部兵部刑部工部侍郎遭逢兩朝推恩盛典褎封三世曾
祖諱竟希誥贈光祿大夫曾祖妣彭氏誥贈一品夫人祖
諱玉屛累贈光祿大夫祖妣王氏累贈一品夫人府君諱
麟書字竹亭誥封中憲大夫曡晉榮祿大夫光祿大夫妣江
氏誥封一品夫人小子非材微府君厚澤曷克成立以蒙茲
光顯於是泣述一二幷列刻系屬敬銘諸幽若其懿德純行宜
傳不朽者將以俟諸知言君子銘曰
西望新居東望舊廬此焉適中羣山所都我先人之靈其尙妥
於斯而永於斯乎嗚呼
男五人國藩配歐陽氏國潢監生候選縣丞配汪氏國華監生
卽補同知出繼叔父驥雲爲嗣配葛氏妾歐陽氏國荃優貢生
同知職銜配熊氏國葆縣學生配鄧氏
女四人長適王鵬遠次適王家儲壻先卒次適朱氏先卒壻朱
麗春季女殤
孫八人紀澤二品廕生配賀氏紀梁聘魏氏紀鴻聘郭氏紀渠
聘朱氏紀瑞聘汪氏紀官聘歐陽氏紀湘聘易氏紀淞聘王氏
孫女九人
先大夫以咸豐七年丁巳五月葬周壁沖至九年已未八月十
六日癸丑改葬於二十九都台洲之貓面腦自丁巳九月男國
荃復出治軍於吉安至戊午六月男國藩復出治軍於浙江皆
以墨絰卽戎而男國華降服期滿從軍皖北竟殉難於廬江之
三河鎮至已未五月諸子服闋而男國潢亦治團練於鄕男國
葆亦從軍於湖北歲月不居人事遷變輒因改葬補記一二俾
後有考焉男國荃附記
先妣江夫人生於乾隆乙巳年十一月初三日申時春秋六十
有八咸豐壬子年六月十二日卯時沒於梁江新宅原厝宅後
山內已未八月同日改葬於此與先大夫共一塋域國荃又記
劉君季霞墓志銘
君諱蕃字季霞吾友劉蓉孟容之弟也國藩治團練於長沙提
水師自巴陵至九江及入江西屯軍南康孟容皆展轉相從三
年奔走夷險共之季霞常以其太公之命省孟容於軍中出則
美意相迎諷勉其兄歸則傅會吉語慰安其父咸豐四年三月
岳州官軍失利賊犯甯鄕季霞閒關至長沙存問孟容孟容方
以疾先歸其六月孟容將率舟師渡洞庭而北季霞復送至省
垣明年八月又自其家二千里視孟容於南康中途聞羅君澤
南督師至義甯州而西將埽蕩岳鄂之交規復湖北孟容亦分
領湘右軍從羅君俱西也季霞與兄會於羊樓峝時我師遠來
新有濠頭堡之敗士氣初復料簡糧仗稍與休息賊據蒲圻縣
得以其暇益築堅壘完守備十月十七日我師進營白石鋪以
蒲圻南門地險而逼不利仰攻乃繞道出公安畈抵城西駐軍
鐵山湖北巡撫胡君林翼以師來會二十一日辛亥分四路進
攻賊阨險立柵穿塹數重鎗礮環擊不可近閒出悍賊揚旗跳
盪自辰至午相持不決軍勢少卻季霞從兄督戰進曰事急矣
賊將乘我遂棄所乘馬獨步而前賊遽奔之季霞發鎗斃二賊
又鞭卒之少退者一賊伏下田發鎗中傷季霞仆地孟容舁其
弟歸營而自麾眾禦之短兵確門驍將銳卒傷亡數十人賊亦
大創我軍乘閒舉火燔其木柵煙焰蔽天五壘齊破是夕遂破
蒲圻縣克之孟容還營視其弟創在臍旁氣息僅屬撫之大慟
季霞徐曰兄勿爾命也語訖而絕春秋二十有五事聞諭旨
追贈知縣照知縣例賜卹季霞事兄致嚴以順而風韻各異
孟容於士類揚淸激濁而季霞不置臧否孟容稍立崖岸別白
是非鮮所假借而季霞脫去畦封瞑無一語款誠相接其臭如
蘭以是人樂近之劉氏世居湘鄕之四十都近歲兵事方殷有
司分都團練季霞部勒鄕人獨嚴整喪歸自蒲圻族之少長遠
近之耆德學徒與曏者團結之丁壯會葬送死哭者至數千人
如喪親戚然後知其得眾㝛將不及也咸豐八年月日
甲子葬於樂善里之王湖嶺配孔氏國子監學錄廣璠之女生
女一人無子以孟容子培垕爲嗣銘曰
元二之厄兵氣崢嶸方州大府鼠卻狐驚提戈殺賊年少書生
厥少維何星終兩紀溫玉刻苕翱翔文史事親從兄辟咡而詔
仗劍出門海飛龍嘯蒲首之山故壘嵯峨一儒奮臂永奠山河
位豈在大齡豈在多我銘斯石萬代不磨
季弟事恆墓志銘
同治元年十一月十八日丙寅我季弟歿於金陵軍中逾月喪
過安慶國藩設次哭奠如禮遣之反葬弟名國葆字季洪後更
名貞幹字事恆少則落落自將脫去町畦視人世毀譽及書史
褎譏媺惡不甚厝意不隨眾爲疑信時或詰難參伍大破羣惑
嘗應縣試及學政試再冠其曹已而厭薄舉業不肯竟學咸豐
三年國藩奉詔討賊召募水陸諸軍季弟挈六百人以從提
督楊載福侍郞彭玉麟始皆客季弟所爲僚佐季亟薦此二人
爲英毅非常器已願下之四年三月岳州兵敗季又亟白諸將
無罪已願獨坐之其後楊彭二人果以水師雄視東南而諸將
亦次第登用掇取高官大名獨季弟黯黮歸去築室紫田山中
閉門絕人事身與世若兩不相收八年十月母弟國華戰歿三
河季則大慟誓出殺賊以報兄仇而雪前恥鄂帥胡文忠公方
廣求將材命季分領千人自黃州建旆而東十年正月連克太
湖潛山三月始與叔弟國荃會師以圍安慶十一年八月克之
明年爲今皇帝元年弟以正月師次三山三山者宣池羣賊
四萃之區軍入援絕寇十倍我乃以計招降三縣義民之陷賊
者噢咻而厲使之得四千人編伍約法用破魯港克繁昌下南
陵蕪湖而國荃亦以是時克東西梁山徇和州當塗奪采石兄
弟復會師進薄金陵之雨花臺江東久虐於兵沴疫繁興將士
物故相屬弟病亦屢瀕於危定議假歸養疾適以援賊大至強
起戰守四十六日賊退而疾甚不可復治矣季弟初以功敘儒
學訓導加國子監學正銜克復安慶晉秩同知賞戴花翎厥
後連克繁昌三縣天子雖以國藩前有辭賞之奏猶特賜
迅勇巴圖魯名號至大破援賊晉階知府命下而弟不及見
矣事聞遂追贈按察使照軍營病故例議卹詔書謂朝廷早
欲擢用特以國藩懇辭畱以有待嗚呼聖主之於臣家恩
寵不訾獨惜國家欲大用吾弟與吾弟欲得當以報國兩
相須於微莫之中而卒不克少待以竟厥志嗚呼茲所謂命焉
者非耶季弟生以道光八年九月二十日春秋三十有五曾祖
諱竟希妣彭氏祖諱玉屛妣王氏父諱麟書妣江氏三代皆封
光祿大夫妣皆一品夫人配鄧氏先弟十月卒兄弟五人自仲
氏國潢外四人者皆從事戎行季無子以國潢子紀渠嗣同治
二年某月某日甲子葬於某里某山之陽輒敘次事狀繫以銘
語以寫吾哀銘曰
智足以定危亂而名譽不竝於時賢忠足以結主知而褎寵
不逮於生前仁足以周部曲而妻孥不獲食其德識足以祛羣
疑而文采不能伸其說嗚呼予季缺憾孔多天乎人乎歸咎誰
何矢堅貞而無怨儻彌久而不磨
閩浙總督季公墓志銘
公諱芝昌字雲書號仙九姓季氏道光之末咸豐之初公以正
卿內知樞密外督封疆朝廷亟以大事相屬而公嗛然自以
爲不足海內賢士亦第宗其文章而若忘其政事之美公於文
裁量完密宮徵鏘鳴當世歎爲臺閣夷懌之音而又忘其營度
之苦至其身世備歴諸艱則知者尤少也季氏世家江陰公曾
祖諱愔祖諱熙歲貢生累葉窮約至考諱麟字晴郊者始以拔
貢舉人官鉅鹿縣知縣嘉慶十四年公侍王父從鉅鹿君於官
所又迎婦於衞輝婦翁爲王蘇儕嶠以翰林出守大郡兩家皆
科第名宦政聲溢於河朔寖寖光大矣無何歲貢君卒於鉅鹿
鉅鹿君坐不身捕妖民褫職遣戍新疆踰年沒於戍所公所生
長子旣殤又殤一女又殤次子而鉅鹿君有官逋簿責益急籍
家產輸之官親知不相省錄胥吏侵侮殆無人理厥後以道光
元年舉順天鄕試三年考取國子監學正學錄薄宦京師生事
日絀蓋至十二年成一甲三名進士而公之困厄餘二十載矣
旣以巍科改翰林院編修明年散館則大爲宣宗所褎御書
魁字於卷之傅別而大臣亦自登公首選旋又以大考翰詹列
高等簡授山東學政任滿還京充戊戌會試同考官明年已
亥大考復列高等奉使江西主考浙江學政累遷至內閣學士
兼禮部侍郎由是學朝慕公遇合之隆臺省耆㝛交口稱公詩
賦以諷勉後進儕輩斂袵皆以爲不及高才未達皆傳鈔而模
範之雖天子亦以君臣文字契合爲足樂也公在浙丁母憂
道光二十三年服闋入都與考試差翼日召對宣宗嘉歎公
文以謂他人竭蹶喘汗有不能到汝則沛乎有餘譬之於射汝
穿楊百中矣語畢大笑公且感且悚退而以不失鵠名其齋是
歲擢禮部吏部侍郎督學安徽公益兢兢恐無以育才厚俗上
負主知二十六年受代還朝明年充會試知貢舉殿試
讀卷官經筵講官衡文之事無役不從四方學徒翰林新進
輻輳造門請業而上察公忠謹廉介可任艱鉅不復欲以校
文角藝相屬蓋科目取士旣久至爭聲律一字之得失而置軍
國於不問宣宗晚歲遠覽唐季明末之陋卹焉思有以易之
亦預憂治安之不可深恃也二十八年命公爲倉場侍郎是
冬命偕定郡王載銓查辦長蘆鹽務及天津所屬倉庫二十
九年命偕大學士耆英查詢東南兩河穴員浮費又命公
馳赴浙江釐剔鹽務淸查倉庫凡政有奸弊叢雜輒屬公梳抉
而廓淸之公晝夜稽覈不吳不揚盡得要領而於人無所乖迕
使浙未返有詔簡授山西巡撫甫至晉又內召爲軍機大
臣三十年宣宗升遐與諸王大臣受遺輔政文宗繼序益
欲以艱大付公會廣西軍興南服不靖遂命公總督閩浙公
鉤校官書發舊牘與新事雜治廢寢忘食未幾疾作陳請開缺
勿許咸豐二年病益劇屢疏乞退溫旨慰畱最後十一月
詔許回籍調理三年正月返蘇之常熟家焉二月金陵淪陷賊
乃日熾公聞之大痛自以朝廷重臣出涖海疆不能濟弱扶
傾副聖主倚卑之意而時事糜爛又不克力疾強起以效尺
寸往往獨夜悲泣或爲詩歌以鳴積鬱至咸豐六年而得偏痺
之症十年蘇常失陷挈家北渡又聞九月淀園之變益憂憤內
傷不復可支矣是歲十一月三十日薨於通州春秋七十自公
之貴三代皆贈光祿大夫如公官曾祖妣趙氏祖妣趙氏妣史
氏皆贈一品夫人妻王夫人妾郭恭人皆前卒妾吳氏公沒後
自裁以殉旌表如例子念貽道光庚戌進士翰林院編修加
四品卿銜女二人長適翰林院編修陳彝次適鉅野縣知縣張
彭年孫綸全邦楨曾孫厚堃厚基厚鎔公卒時渴葬通州城東
同治四年八月十八日始卜葬於江陰長山南麓當公在閩引
疾方怪宏才若彼重任如此何遽謙讓勇退及歸田數載而憂
國乃更甚於當官之時而當世之自以爲能負荷非常者覆
轍相屬乃不忍聞然後知君子欿然之抱誠不易量度哉嗚呼
是可銘已銘曰
兩社貞卜實啟季宗世閟休德集於我公十韜一襮積塞乃通
發爲宏篇藻火笙鏞輶軒四出使節落旄冥索章句盡拔其豪
靡幹不采何埴不陶天子曰咨時有屯蹇道有平頗著在前
典良臣斡之天迴斗轉斂此鴻文謀奠乾坤入筦天樞出帥海
濱鋤奸詰螙萬緒交紛每況彌恭若虛若無讓賢避位長往江
湖心摧形瘁與世同臞我貢春官出公門下斯鑄斯鎔或躍於
冶岱宗云頽有隕如瀉紀績埋幽用詔來者
仁和邵君墓志銘
位西仁和邵氏諱懿辰與國藩交二十餘年矣咸豐十年二月
賊入杭州五日而復七月位西訪余祁門軍次語余以城破時
盡室陷賊中賊退乃挈家東徙紹興老母考終麤得盡禮欲乞
師以援兩浙不果遂別去明年十一月杭州再陷位西之妻余
恭人二子順年順國轉徙滬上余聞而迎致之安慶順年語余
以城破時盡室饑困其父麾家人出避圖延宗祀亦詭詞自稱
將出遂泣別不復相聞國藩心知位西烈士也必不苟免其家
固知之以無定問不敢發喪同治三年二月杭州克復順年奔
哭周詢具得三日不食罵賊遇害狀實以十一年十二月朔日
殉難於是始除次執喪赴告遠近浙江巡撫上其事天子下
詔褎卹然後知親在則避親沒則死賢者遭難如是其不苟也
位西之學初以安溪李文貞公桐城方侍郎爲則擯斥近世漢
學家言爲文章務先義理不事縟色繁聲旁徵雜引以追時好
厥後以舉人仕京師爲內閣中書刑部員外郎入直軍機處與
上元梅曾亮伯言臨桂朱琦伯韓數輩游處博覽國故朝章其
文益奥美盤折亦頗采異已之說㠯自廣詢訪高才秀士折節
造請交譽互證酣恣而不厭狎習而彌虔然位西性故戇直往
往面折人短以謂書籍所無公何得漫爾不應再糾焉猶不獲
三諫焉無問新故疏戚貴賤時否一切蹙頞相繩人不能堪終
以此取戾於世大學士琦善公在獄嘗發十九事難之大學士
賽尙阿公視師廣西手疏七不可諍之諸公貴人病其陗直由
是齵焉不得安其位咸豐四年坐濟甯防河無效吏議鐫職位
西旣罷歸則大覃思經籍籑箸尙書通義孝經通義詩古文若
干卷飢餓圍城之中猶箸禮經通論誦聲鏘然徹於巷外亂後
僅得禮經一卷文三十餘首刻之淮安蓋不能什之一二餘則
散佚矣位西之曾祖王父寶勤王父又曾父宗贄本生父鳳儀
世箸淸德有兄懿藩早喪無子以順年後之有女二人順年歸
自杭州未得父尸大痛遘疾同治四年六月十三日沒於金陵
余恭人少而刲股療親晚而事姑有聲旣痛其夫又悲其子七
月十二日亦卒嗚呼傷已國藩於是命順國與其壻鄭興儀具
位西衣冠葬之西湖二龍山以余恭人及順年祔順年之妻伊
氏前死賊中至是亦以衣冠祔葬銘曰
城有時而爲湖海有時而成田物固有非常之變烏可以常理
測彼昊天善不必福久矣曾不自夫子而始然愍東南之大戾
仁聖與螻螘而同捐箸述衋其蕩盡僅弔煨燼之殘編文之精
者不復存存者又未必果傳獨其耿耿不磨之志與日星而長
懸魂無遠而不之魄則依妻子以全庶上爲神祇所許而下爲
百世學者之所憐
張君樹程墓志銘
君諱善準字樹程號平泉晚更自號愚公武昌張氏考諱以誥
國藩嘗表其墓旣詳其世矣君孕育前徽出入造次不離古先
之訓旣補縣學生員以制舉之文震耀於時主學政者每嗟賞
之舉以爲羣士式君顧不以自憙獨有志於樸學之塗篤好浚
儀王氏困學紀聞崑山顧氏日知錄二書刪取其要別爲一編
手寫數通亟繹而不厭博覽而彌深前所謂舉業者漸高簡而
不諧於眾遂爲歲貢生以終與之遊者但見其於科目仕宦窮
通得喪豐約毀譽泊乎未有以干其慮也及聞時政安危賢不
肖進退當否乃憂之樂之如其家事則相與怵焉起敬粤賊之
起賢人君子往往殉難或闔門同盡君聞輒悼痛語及卓行奇
節則泫然泣下如喪周親一夕篝鐙讀書忽甚悲失聲舉家驚
起趨視君方手一編顧曰有傳胡巡撫祭李帥文至者余讀之
不覺哀而一號耳胡巡撫者益陽胡文忠公林翼李帥者湘鄕
李忠武公續賓時方戰沒三河天下所共傷也自是兵事利鈍
家人相戒不敢以聞閭里過從相與遣懷望治道吉語以忘憂
君一接以恭謹遇耉長怡聲酬對如恐傷之自敵以下褎能奬
善溫溫致敬終不以有故而加慢姻好或有患難疾疢早夜省
視匍匐護持時其有無而周濟焉人咸謂君爲慈惠之師緩急
可倚杖矣然君性實剛介嫉惡如讐深恨昏墨之吏曁士人居
家耆財利與賈豎競錙銖者以謂天下大亂端由此輩意不快
則昌言誅責唾而斥之或以書抵友朋其語絕痛又嘗戒其子
裕釗汝才薄愼無求仕苟仕愼無爲身家謀居民上而黷貨是
穿窬也神不福矣聞者凜凜然後知君之德不得僅以仁厚名
也同治三年十二月十日卒於家春秋六十有九所箸有史學
提要續編六卷妻金氏秉禮習勞儉而澤物子二人長裕鍇次
卽裕釗舉人積學能文女子二人孫幾人某某某年月日葬君
於某縣某山裕釗來徵銘銘曰
訥訥哲人斯須繩矩遇事激發剛亦不吐慟恤忠良有涕如雨
譏貶姦貪有舌如斧能好能惡是謂至仁邈然物外未侵一塵
樊口之南重湖之濱藏骨黃壤垂範千春
苗先簏墓志銘
君諱夔字先簏肅甯苗氏自幼讀書卽異常童不好爲科舉文
藝而竊耆六書形聲之學讀許氏說文若有夙悟精硏而力索
滯解而趣昭已又得顧處士炎武音學五書慕之彌篤曰吾守
此終身矣年二十餘卽䉵毛詩韻訂繼又籑廣籒一書授徒窮
鄕制藝試帖之屬不中有司程度學子稍稍引去君益冥心孤
往孑焉寡儔閒之河閒城外得漢時君子館塼又得開元瓦於
獻王墓旁私獨欣喜以爲神者餉我以慰寂寞久之道光十年
縣令王君聞而敬異聘君主講翼經書院明年爲學使沈侍郎
維鎬所知舉辛卯科優貢生高郵大儒王氏念孫父子聞君之
說禮先於君遂與暢論音學源流由是譽望日隆督學使者爭
欲致之幕下與共衡校初隨編修汪君振基衡文山西繼隨祁
文端公寯藻衡文江蘇所至甄拔㝛儒周覽山水又以其暇編
摩譔述從事於其所謂聲韻之學道光二十一年祁公還京師
乃醵金刻君所箸說文聲訂若干卷說文聲讀表七卷毛詩韻
訂十卷建首字讀一卷君以爲許叔重遺書多有爲後人妄删
或附益者乃訂正說文聲類八百餘事顧氏音學所立古音表
十部宏綱已具然猶病其太密而戈麻旣雜西音不應別立一
部於是倂耕淸及蒸登於東冬部倂歌戈於支脂部定以七部
櫽括羣經之韻書出識者歎其精審又數年侍讀馮君譽驥視
學山東國藩薦君偕往役未畢而先歸於是君亦齒衰而倦游
矣道光之末京師講小學者卿貳則祁公及元和吳公鍾駿庶
僚則道州何紹基子貞平定張穆石舟晉江陳慶鏞頌南武陵
胡焯光伯光澤何秋濤願船君旣習於祁公又與諸君傾抱寫
誠契合無閒子貞嘗命工圖己及石舟及君三人貌蓑笠而處
田閒蓋三人者皆同年優貢又皆有逸士之風謂宜與負耒者
伍也君旣泊然無營暇則徒步造訪諸君與辨論前世音學曁
近人江戴段孔諸家部分之多寡意指之得失褎譏亭決窮日
夜不倦閒亦過余劇談歸自山東余從容問東士亦有揅究說
文者乎有得見吾子著述者乎曰有之何以知之曰吾書中有
自稱夔按云者東人稱引及焉曾不知夔之爲誰氏名也則相
與拊掌大笑君徐又曰吾家有戇僮昨者日晏吾責豎子何不
具食僮輒報以錢物罄矣欲以何具吾柔聲謝之僮乃不遜竟
去吾今方躬治爨耳則又相與大笑蓋君處困約有以自怡如
此他日君又語余曰吾窮於世久矣甘之若飴死無所恨獨平
生箸書尙有數種未及刊刻不能無耿耿於懷自余咸豐初出
京展轉兵閒至同治七年重入都門昔之與君遊者十人蓋八
九死君之嗣子玉璞來告君以咸豐七年五月初七日逝矣春
秋七十有五抱君所箸書曰說文聲讀考者曰集韻經存者曰
韻補正者曰經韻鉤沈者述君遺命謂當送國藩觀覽且以銘
墓之文相屬君且死戒其子必葬我眾書叢中其子乃擇君生
平尤嗜之書納諸棺中以徇嗚呼斯亦篤古之徵已銘曰
視以多歧而瞢聽以雜奏而聾技之精者不能兩工苦思專壹
可與天通課形而得聲勘異而得同黜陟百世惟許君是崇胡
學之旁達而遇之不豐抱此孤賞永奠幽宮
唐確愼公墓志銘
公諱鑑號鏡海唐氏先世自江西豐城徙居湖南之善化四傳
至諱煥者以舉人官至山東平度州知州公之祖也生子仲冕
以進士卽用知縣官至陜西布政使公之父也平度君以子貴
誥贈通奉大夫配李氏譚氏俱封夫人譚夫人沒而葬於山
東之肥城布政君及配寗夫人皆踵葬肥城公以父命徙籍山
東故又爲肥城人焉少而邁異精勤嗜學如渴以廩生入貲爲
臨湘縣訓導嘉慶十二年舉於鄕十四年成進士改翰林院庶
吉士又二年授職檢討又六年補浙江道監察御史充甲戌科
會試同考官戊寅科順天鄕試同考官坐論淮鹽引地一疏吏
議鐫級以六部員外郎降補會宣宗登極詔中外大臣各舉
所知諸城劉文恭公鐶之薦公由是有廣西知府之命厥後再
爲平樂府知府一爲安徽徽甯池太廣道量移江安十府糧道
拜山西按察使遷貴州按察使擢浙江布政使遷江甯布政使
敡歴於外蓋二十年其守平樂也亭平民猺之獄而解其仇屢
磔劇盜境內肅然是時布政君解組東歸僑居金陵公聞母病
卽引疾去官省親江南旣遭內外之艱皆北葬肥城廬墓讀禮
服闋以例仍發廣西再守平樂道光十二年廣東湖南生猺爲
亂公出防邊圉內譏奸宄往來富川賀縣安撫熟猺獸擾而兒
蓄之設立五原學舍延師教讀羣猺大悅捦郡中煽亂者譚于
先等十餘人立斬以徇而貰其脅從千餘火其名籍一無所問
其按察貴州也平反疑獄歸美令長曰非吾能正之某縣尹來
省自易之耳其在江甯拯災修廢百度畢張時總督陶文毅公
澍寢疾公代行使院政事文牘如山賓僚填咽昧爽而勤&KR1348;丙
夜而不休忘寢輟餐形神交瘁而言者乃劾其多病近藥廢閣
公事又雜摭他端以相訾毀朝廷遣使者按問率無左驗
宣宗知公端謹一切弗論忌者或憚其方嚴未幾內召爲太
常寺卿道光二十年四月也公潛硏性道宗尙洛閩諸賢所至
以是敕其躬亦以牖於人亦時時論箸以垂於後在翰林時箸
有朱子年譜考異省身日課畿輔水利等書在廣西著讀易反
身錄居喪著讀禮小事記官平樂時延納人士入署親與講授
設立義塾誨誘寒畯官貴州時亦如之官江甯亦如之及入爲
九卿又著易牖學案小識等書扶掖賢俊倡導正學時如今相
國倭仁艮峯侍郎吳廷棟竹如侍御竇垿蘭泉何文貞公桂珍
輩皆從公考德問業國藩亦追陪几杖商㩁古今觀其陋室危
坐精思力踐年近七十斯須必敬蓋先儒堅苦者亞時賢殆不
逮也已而致仕南歸主講金陵書院文宗踐阼有詔召公赴
闕凡進對十有五次中外利弊無所不罄諭旨以其力陳衰
老不復強之服官令還江南矜式多士公至金陵學徒益盛以
賊犯湖南急欲歸展先塋咸豐三年乃自浙還湘卜居於甯鄕
之善嶺山深衣疏食泊然自怡晩歲著讀易識編次朱子全集
別爲義例以發紫陽之蘊十一年辛酉正月十八日疾卒春秋
八十有四其家圅封遺疏郵寄東流軍中國藩以聞天子軫
悼予諡確愼配王氏楊氏皆封夫人前卒無子以弟子爾藻嗣
女四人適某某孫男三人某某孫女三人某年月日葬公某縣
某鄕某山又八年國藩始追爲之銘銘曰
俗學徇時行與名釣孰捐其華而練其要唐公翼翼與世殊趨
懼明戒旦篤信程朱有譏其隘或諷以迂浩然不顧履我康衢
顯皇初政詔徵國老造膝前陳嘉謨要道願致吾君上躋
軒昊進退以禮斂茲宏抱宦遊所至我求童蒙晚居京國羣彥
景從何才不育有金皆鎔以善孳善偕之大同播此芬韻昭示
無窮
歐陽府君墓志銘
先生諱凝祉初名鼇晚易今名字福田歐陽氏先世自江西徙
居衡陽曾祖天鼎祖心璥父順源幷有淸德曾祖妣氏劉治家
嚴肅祖妣氏蔡妣氏蔡均以節孝旌表於朝國藩所作歐陽
氏姑婦節孝家傳者也先生生三歲而孤恪遵母訓跬步必謹
母或戒之無觸忤人卽終身不以言色加人或戒以愼無耽酒
卽沒齒不近杯勺稍長嶷然自厲於學不假董督日埤月增旣
入爲學官弟子旋補廩膳生遠近歸仰交幣迎致適館課徒凡
四十年主講蓮湖書院者又十年門下生箸籍數百人其高第
者與之稽經講藝兼及敕躬之道成物之方其不帥教則訶求
觵責屛斥門牆之外初雖怨望後常悔憾自愧不爲良師所齒
從之游者恆守繩矩雖垂老而憚之如初先生疏於治生臨財
則辨別精審若將凂焉一歲中學徒束修之資不足自給往往
隨事散去少以孤童爲叔父成材所養晚節竭力賙之宗祀不
足於資先捐金以成之議爲衡陽裁減錢漕浮費有啖以利而
尼其事峻辭卻之事成而合邑德之其它人事問遺率常謝絕
人謂先生少貶其節可致饒裕先生獨謂取舍有義神明難欺
吾心所不許者天道亦不與也道光末以歲貢生候選訓導同
治初誥封奉直大夫配邱氏誥封宜人子二人柄銓廩貢
生候選訓導柄鈞光祿寺署正女子二長者歸於國藩次適彭
治官孫六人定果湖北候補同知直隸州定楙侯選縣丞定枚
府學生員定樞定楫定幹孫女五人曾孫二人同治八年五月
初九日疾卒春秋八十有四自七十以後不復授徒遠方家居
課孫細字鈔書講論不倦同治六年歲在丁卯孫定枚入學爲
附生先生以嘉慶丁卯入學授室至是六十年矣乃用昔者成
婚之日燕客受賀遠近歎美夫婦旣皆八十而先生之伯兄八
十有五暇輒過從相與道幼時瑣語以爲歡自詡爲家門之祥
人亦祥之夫其孝友雍雍敦善不怠殆所謂無怍於天人者復
奚憾於其死邪嗚呼可銘也已銘曰
衡西兩世貞節之門實生令德孝子孝孫上承慈訓下啟後昆
位豈須顯身蹇道尊名豈須震多士崇信小叩大鳴甄陶羣儁
奬誘自寬壇宇自峻七十碩師還山娛老耄而從兄推棃讓棗
亦有孫曾質文完好金籯匪貴一經是寶家有休徵英彥輩興
門有上瑞和氣薰蒸其休其瑞人世同稱若考隱德吾銘可憑
翰林院侍讀學士丁君墓志銘
君諱善慶字伊輔號養齋丁氏世居淸泉之白沙里幼孤從母
劉太淑人育於外王父劉文恪公家自少而好惡欣戚不主於
己惟母志之從長亦如之終身亦如之久處京師寄籍宛平由
順天府學生中式道光壬午科舉人明年癸未成進士選翰林
院庶吉士散館授編修其歴階爲國子監司業詹事府右中允
左中允右庶子翰林院侍講學士其任職爲國史館總籑庶
常館提調文淵閣校理奏辦院事日講起居注官其使事
爲戊子科貴州鄕試正考官辛卯科廣東鄕試正考官乙未科
會試同考官其秋順天鄕試同考官丙申以後迭爲廣西學政
君雖闇然自敕無所矜異宣宗嘗從容問翰林中孰爲篤學
曹文正公舉君以對天子旣異之在廷名卿耆德亦多稱歎
以爲令僕之器歲月可冀君以母老懷思鄕里歸自廣西遂解
官養親於長沙早歲事母執爨必躬淅米必潔至是益加謹焉
母或加餐輒喜述諸人以爲至幸或有饋賜輒豐其好貨端篋
而將之或體中不適則憂皇如不終日或意有不懌則長跪引
咎旣解乃起或將他適則先於其所往百物畢齎所欲立應室
無纖埃庭無高語一身肅戒舉家兢兢宦游餘財爲其弟◍◍
所耗君則經營置產以覆弟短而悅母心舅氏劉若珪謫官遠
戍君又傾其前產以贖舅罪而慰母於地下蓋畢生孺慕自順
親外不知天地更有何事也母沒數年而廣西寇賊大起咸豐
二年秋攻圍長沙君矢死堅守寓書其弟曰城陷弟收吾骨於
桂樹旁井中矣日夜令其子馴巡警周垣馴以勞致疾妻蔡氏
刲股燎之不愈遂卒君乃曰兒致身衞國婦刲肉救夫吾門之
祥也吾母幸而考終吾身若家皆可殉難尙何惜哉賊退則趣
治戰船以濟水師立共武社使諸生與眾練卒肄習火器事上
議敘加三品銜論者謂謹厚如君乃能臨危應變如是爲不可
測也同治八年六月十五日卒於家春秋八十其年十一月十
六日葬於北關外洪山渡饗堂&KR2472;莊山之陽曾祖某祖某父某
皆贈中憲大夫曾祖妣氏某祖妣氏某贈恭人妣氏劉累封
恭人晉贈淑人旌表節孝配陶氏某配周氏妾呂氏生子馴
早卒乃以弟之子驊爲後妾廖氏生子騤女六人孫四人焯煥
煊烻皆驊出煥復出爲馴後女孫二人君之學詳於治經尤嗜
易春秋著有左氏兵論主講嶽麓書院二十餘年以洛閩正軌
陶鑄羣弟子亦頗參陰德感應之說警發愚蒙生徒翼翼無敢
軼踰法度庶幾以身教者銘曰
不斲不礱不揭己以爲崇公以校士毅以卽戎勇以辭祿位而
誠以啟羣蒙皆以仁孝爲之本本立而用自不窮老成逝矣康
此幽宮
郭依永墓志銘
依永名剛基一名立篪姓郭氏吾友筠仙中丞嵩燾之子而國
藩之第四女壻也少而羸弱善病就學數歲猶戒其師無過督
責年十四五筠仙奉命巡撫廣東依永從親於南海使院遜
志硏求學以大進其後從親還湘益有慕乎古人述作之林自
場屋經義律賦試帖以至唐人楷法名家繪畫皆窺其藩而究
其趣而於古近體詩爲之尤勤同治七年以試藝冠其曹補縣
學生員父兄或詔以專事科舉之業而於詩姑輟焉依永以爲
志廣塗遠安能敦敦獨事舉業退輒矯首長吟叢稿滿室有龍
光輔樹棠者老僧東林者年皆六十與爲忘年交時時相從倡
和不厭或騎駿馬挾一僮薄暮游古寺&KR2026;句以歸用是自適依
永之詩嵯峨蕭瑟如秋聲夜起萬彙傷懷又如閱盡陵谷千變
了知身世之無足控摶者長老皆怪名門少年不應有此東林
亦嘗詰之依永則自謂吾每爲詩百感中來不可遏抑竟以同
治八年十二月四日病卒年才二十有一曾祖某祖某皆以筠
仙貴誥贈榮祿大夫曾祖妣氏某祖妣氏某妣氏陳皆誥
贈一品夫人子二本含本謀女生月餘而殤疾革援例爲員外
郎同治九年某月某甲子將以品官禮葬於某縣某山嗚呼衰
齡而哭子仁慧而不壽皆人世所謂不幸然聖賢有遭之者矣
豈天之所可否與人閒所稱善惡禍福其說絕不類邪抑人事
紛紜萬變造物者都不訾省一任其殃慶顚倒漫無區別邪天
人感應之故自昔久無定論依永之生其詩巳頗知一得喪齊
彭殤之旨今其旣死殆將沛然而大學矣於是述吾所聞爲之
銘辭以質幽遐亦塞筠仙之悲銘曰
吾聞君子之畏天命有如孝子之事庭闈苟遭禍謫敬受不疑
恭若申生順若伯奇又聞道家之言與化推移縱心任運有若
委衣雖宗旨之各別要安命而無違覽依永之詩篇似多見道
之詞胡含愁而鬱鬱豈其中有不自持修德之報或爽雖神聖
不能測其微主之人者爲吾能爲主之天者吾安敢與知等死
生於晝夜信長短之有涯存者抑情而復禮逝者奠魄而永綏
羅君伯宜墓志銘
吾諱萱字伯宜湘潭羅氏處士某某之孫吾友候選內閣中書
汝懷硏生甫之子也少而穎特旁通飫聞庭訓多所開解咸豐
四年國藩率師自岳州逐賊東下強挈君以俱東是歲克武昌
破田家鎮攻九江舟師不利於湖口明年國藩至南昌重立水
軍進屯南康視陸師於湖口弔忠武公塔齊布於潯陽君展轉
相從跬步必偕余或口占書疏君輒操筆寫錄或危急之際君
甘心同命而外則美言相溫諸將或輕重不得輒爲之通懷使
各當其意以去又明年羣寇環集江西陷沒五十餘城諸軍多
壞散乃授卒三千人令君領之赴敵初戰建昌繼攻撫州旣又
會擣瑞州君之躬臨行陣自此始也其後湖南援師四至江西
稍稍解嚴君以久役請急還湘國藩亦以咸豐七年丁憂去&KR1348;
君旣暫脫兵閒則假館以課學僮製造詩詞以酬勝侶作蠅頭
細字以與古人校離合於豪芒負篋走場屋以競得失於有司
漠然若不知有世變者未幾駱文忠公秉章檄辦湘潭團練劉
總兵培元招至鼎澧又招至衢州與謀軍事君稍規大計不肯
久畱自浙西旋省余於安慶又省其從兄逢元於當塗軍次亦
不欲久居會所親黎福疇沒於涇縣君遂護其喪及其孤嫠以
歸同治二年廣東巡撫郭公嵩燾招君至粤屬以創立水師君
又遜謝而歸每歸從事文藝與諸生比肩就秋試如初久之佐
某君治威信軍又自領一隊曰威震軍防禦粤賊事定散去蓋
自是君亦倦遊不復有意於兵事矣七年冬記名按察使黃君
潤昌征苗貴州要君偕行君慨然曰是足與有爲吾所敬也吾
不可以已八年正月至黔師比有功遂克鎮遠府衞兩城道員
鄧君子垣提督榮君維善兩軍來會迭克關寨欲遂由施秉以
達於黃平氣銳甚師至小甕谷豅以道隘箐深爲賊所困君與
文武將弁十八人者皆死三月二十二日也嗚呼君之於戎事
亟就之亟去之天於君之勳名若成之若吝之乃卒不得一當
而委骨於荒徼絕壑之中果何爲邪儻所謂命焉者非邪事聞
諭旨照按察使陣亡例賜卹贈太常寺卿銜世襲雲騎尉恩
騎尉罔替君幼有夙慧二歲能識風翦兩字自眞草法書古文
詩辭以至科舉之業俱有義法旣入學爲優行生從軍累歲敘
功至同知直隸州加知府銜其論吏治軍政皆貫徹古誼而不
戾於時向使得守一官統一軍與當世之成名者校何渠不如
邪然終不得藉手以一伸其志此君子有陶鑄人才之責者之
咎國藩所以內疚而尤惜之也銘曰
孰推焉而屢起孰尼焉而屢比孰予以飛躍之資而不假以升
斗之水出躍馬而橫戈入稽經而諏史亦何慊乎時賢胡亨於
彼而屯於此終效命於蠻陬長賫志其何已蓋憐才者之悲而
竊位者之恥
甯津龐君墓誌銘
君姓龐氏諱朋字君錫以字行更字百朋先世有自昌黎遷河
閒之甯津者遂爲甯津縣人大考復還考自誠皆以君子際雲
貴誥贈通奉大夫祖妣孫氏妣李氏皆贈夫人君少而篤行
劬學事父母存得其歡心沒能盡禮有兄四人以父命析居君
所應得資產皆擇取劣下者又稍稍推其所有以全友愛讀羣
經及諸子書能得要領手錄口誦鍥鏤疲&KR1224;而自勉不衰尤耆
宋儒程子朱子之說顧躬行何如不爲空論屢試輒黜最後儀
徵吳文節公視學直隸乃識君以爲績學之士擢置上第補邑
增生君旣不屑爲速化之術不得以其所學襮之於世則擇後
生儁穎有志之才鍛厲而淬濯之笵成其器出君門下者率有
聞於鄕里而君之子秉彝訓被知於有司通籍而仕者二人當
咸豐癸丑之歲粤匪渡河北竄畿輔被擾運河以西郡縣騷動
咸欲團結鄕勇各固境圉君建議阻運河而守可省勁兵數萬
籌畫垂定會鄰邑爽約計以不行然甯津終得保全者資君所
訓練鄕兵萬人之力由是遠近人知君不獨學優行高又有應
變戡亂之略也際雲仕京師仕熱河數迎養君耽於田園之樂
到官所未幾輒復旋里年七十有六以咸豐九年已未三月初
五日卒於家同治九年庚午誥贈通奉大夫如其子際雲官
娶同邑宋氏專靜煦愿天性儉勤事舅姑事夫里之人稱曰賢
婦教成其子服官中外所在著績人曰太夫人之誨實然稱爲
賢母以子際雲貴累封夫人就養揚州逾月終於揚州公廨
實同治九年十一月初八日壽九十距通奉公卒時十有一年
矣子三人際韶力耕不仕際咸舉人官戶部主事際雲由翰林
改官刑部以軍功洊擢江南鹽巡道權兩淮都轉鹽運使司女
子二人適楊惠琇李萬倉孫二人作森澤鑾孫女十八嫁者七
人先是江蘇巡撫丁公之母某太夫人將以九十生日稱觴先
一日而卒際雲在揚州亦將以十月十四日肆筵娛賓爲母宋
太夫人壽而太夫人先六日卒江南之人皆謂兩太夫人德稱
其福而微以不得旅進祝嘏爲歉夫壽至九十有賢子孫此人
閒所不多覯兩太夫人可以無憾豈藉一二日之宴樂以爲榮
觀哉獨國藩重奉朝命蒞兩江疏陳衰年多疾不任艱劇不
宜久點高位旣不得請則私恃友朋之同官江南者匡余之不
逮而共底於治今丁龐二君先後以母憂去職或南踰嶺嶠或
北歸燕薊於余心不能無離別之愴爾際雲於咸豐丁未考覺
羅官學教習庚戌考國子監學正余皆閱取其文故執摰於余
又館余家教余子者數年同官江南亦數年爲余言通奉公太
夫人之德甚悉將以明年扶柩還里豫來乞銘銘曰
通奉之阡祔者夫人孝視其事親共視其事晜行視其身學視
其所尊慈惠感人視諸其鄰種德斂福視其子孫其永不朽視
茲銘文
遵義黎君墓志銘
君諱愷字雨耕晚自號石頭山人遵義黎氏曾祖國柄祖正訓
廩貢生考安理舉人山東長山縣知縣長山君二子長曰恂字
雪樓雲南大挑縣知縣君其次也雪樓厚重寡言氣蓋一世君
則倜儻通易周覽羣書兄弟閒自爲師友長山君少遭不造備
歴艱險旣見二子之成乃大歡慰二子翼翼趨承食必佐餕靧
必奉槃應唯猶嬰兒也嘉慶十八年逆賊林淸等倡亂內煽京
師外起滑縣河南北山東直隸震動時長山君仕山東雪樓侍
於官所譌言四起或告於貴州曰長山破矣縣令殉城死矣雪
樓殉父矣親屬都無存者僅存兩孺子漂轉吳楚閒去矣君於
時奉母楊太宜人在家聞則北望號痛請於母刻日戒途赴山
東之難至長山則闔門故無恙傳者妄也由是遠近以孝歸之
君曰父兄得全幸也庸有稱乎雪樓之自桐鄕以憂歸也家居
十五六年君晨夕造請進止雍雍語或不合亦敬應之而徐理
之終無所忤雪樓嘗病喉痺絕言與食君午夜禱於宗祏泣曰
我不及兄兄不可死必死者請以我代喉亦旋愈其敬嫂也如
嚴其兄其訓羣從如教其子蓋歴久而不改至其終身亦卒不
少懈居京師有友曾某之喪新尸&KR3459;厲雖其兄亦畏惡不敢近
君就舉而斂之必恪必躬見者感歎君少而善病長山君雅不
欲強之學而博涉多通窺見百家要指以縣學生中式道光乙
酉科舉人十五年乙未大挑二等補貴陽府開州訓導二十二
年十二月辛卯以疾卒官春秋五十有五卒之日囊無十金之
蓄士無識不識莫不惜君之位不稱其德又不獲耆壽以昌其
教澤也嗛焉若有憾於天地至其孝友篤行饜於人人之心者
則誠服而更無遺憾然則君之自省與後之論世者亦可以無
憾已君配張氏妾吳氏劉氏子四人庶燾咸豐辛亥科舉人庶
蕃壬子科舉人候選知州庶昌以諸生獻策闕廷天子褎
嘉特授知縣候補直隸州知州庶諴女五人皆適士族孫四
人孫女五人咸豐七年四月葬君於河西小靑棡林其後閱十
五年庶昌乞余追爲之銘銘曰
賢聖盛業豈貴高名其道甚邇事親從兄穆穆碩儒黔南之特
韜斂英奇以修內則聞變趨庭萬里戴星禱疾身代感徹百靈
胡誠不格何施不普化被梟狼澤以甘雨生徒濟濟飭爾五常
白華孔絜馨我膠庠亦有賢嗣文行竝卓埋石茲邱永貞喬嶽
劉忠壯公墓志銘
君諱松山字壽卿少而沈雄豁達通曉家人生事親長稱譽以
謂足昌吾門咸豐壬子癸丑之閒粤賊度嶺北犯圍長沙陷武
昌吾邑二三賢俊召募丁壯激揚家聲毅然有討賊之志君實
隸王壯武公錱部下號曰老湘營轉戰湖南北江西諸省歴有
名績王公旣沒則從張忠毅公運蘭戰於江西饒信諸郡追餘
寇於閩邊別擊逆黨於廣東廣西才望日彰超越輩流矣咸豐
十年余檄老湘軍及鮑超之師防剿宣歙攻牢保危蹀血二年
始克徽州甯國兩府張忠毅以疾歸里君乃與易紫橋分領老
湘營之半自持樞柄堅守甯國涇縣等城屢卻巨敵以底於江
浙大定同治四年國藩奉命攻討捻賊捻賊者始於安徽河
南而蔓延於秦楚燕齊者也其叛亂稍後於粤匪而梟悍略同
其步隊少於粤匪而驍騎逾萬剽疾過之湘中士卒慣戰江濱
未習車騎䭾運之勞不樂北征奬之而不勸痛之而不服君獨
感奮請前部卒不願北渡者殺數人而事定師至臨淮易紫橋
病歸(定安謹按公此文係壬申歲正月作屬稿僅三百餘字病發輟筆距易簀時僅數日耳文雖未完不敢輕廢謹依元)
(稿錄出以見珍重手澤之意)
曾文正公詩集卷三
五律
早起憶九弟二首
別汝經三月音書何太難夜長魂夢苦人少屋廬寒骨肉成飄
泊雲霄悔羽翰朝朝鳥鵲噪物性固欺謾
尙餘詞賦好隨眾頌康哉報國羌無力擎天別有才寒雲迷
雁影遠道望龍媒百尺金臺矗看君躞蹀來
得郭筠仙書竝詩卻寄六律
展轉看書字嗟君亦老蒼昊天眞藐藐白日故堂堂與子相期
事窮年恐不償憂來聊飽食吾壽會無央
大雅悲淪歇斯文久不尊至情宜倔強吾道有籬藩仰首呼虞
舜狂歌答屈原自非君子性茲意固難論
垂耳甘芻豆儒冠信誤人長爲羈旅客嗟汝少年身物極能思
返天心會好仁鹿鳴歌旨酒滴滴入君脣
閒閒觀物化耿耿究時喧誼士羞要譽廉夫重報恩賈憎惟片
語求福實多門種蕙怡幽獨歸休勿復言
昨來殊不適日落獨登樓西北看遼瀋東南望海陬蒼茫懷百
代浩蕩足千愁畫肚思長策嗟余肉食謀
日日懷劉子(謂孟容)時時憶郭生仰天忽長歎遶屋獨巡行雲暗
乾坤隘風來戶牖鳴孤吟無與賞寸憾浩縱橫
寄弟三首
去年長已矣來日尙云賖身弱各相祝家貧儻有涯鄕心無住
著望眼久昏花寥落音書闊多疑驛使差
咄咄延平劍英英江夏黃求聲方出谷一別各他鄕東下江河
駛南征道路長汝儕身手健看我鬢毛蒼(黃子壽彭年後起之秀予嘗命九弟與之)
(納交)
夢裏攜子季亭亭似我長三年不相見一變安可量神駿初銜
轡牽牛肯服箱朝朝偸芋栗知爾足奔忙(季弟今年十四歲往年好食栗煨芋避人)
(偸竊頑趣可掬)
獨出
匪直完裘好今年故未寒晩來還獨出宇內一何寬銜尾千人
聚高蹏百馬攢天街原蕩蕩辟路亦非難
訪苗先麓(苗精說文之學箸書四十年一貧如洗今年六十無子)
大隱東方朔箸書揚子雲出門無所詣落日一從君倦鳥宜何
集閒鷗亦有羣烹茶餘幾火小啜愧殷勤(苗無僕從親煮茶敬客)
懷劉蓉
我思竟何屬四海一劉蓉具眼規皇古低頭拜老農乾坤皆在
壁霜雪必蟠胸他日余能訪千山捉臥龍
歲暮雜感十首
殘歲垂垂盡囂塵逐逐忙世人同一悔匪我獨顚狂身計嗟頻
左家山亦未忘時猶憂世事此志固荒唐
殺氣行南紀溫風轉北條陽和迴地幹神鬼助天朝挾纊三
軍舞層冰萬里消小臣長皞皞無術贊唐堯(江浙去年大雪京師今歲不甚寒)
堯皋無並育天地詎終溫此日咸陽市當年上蔡門風雲悲昔
遇霜露等深恩聞道南山木窮冬尙負暄
壯歲耽經訓艱難始一隅力耕無近穫陟古有通衢茅塞由來
久蓬生且待扶國讐猶未雪何處著迂儒
四山仙侶會角逐事賡歌日日爲詩祟人人被墨磨相從良可
適不樂復如何尙有平生友飄零在㵎阿
久矣劉生隔(孟容)嗟哉信爾賢才高防作聖情極屢逃禪歧路多
魑魅深山足歲年狂風能作劇吹我墮君前
阿弟光明者(沅甫)愛兄心尙孩良時無汝共雅抱向誰開難就陸
雲業多慙許武才皇都甯不美捨去竟何哉
萬族求饒益吾謀頗用疏民生各心性天道有孤虚得俸堪加
飯無錢且買魚逐貧思作賦才薄欲何如
浩浩翻江海爭奔且未闌古來名利客誰不到長安獨立看參
昂橫天如此寒肯能尋冷淡夜夜照簷端
爆竹家家沸兒時此味長追歡斟綠螘隨例祀黃羊明旦夔龍
集中天日月光八年吟舊句回首但蒼范(乙未年曾作歲暮雜感詩十首)
桂湖五首
新都桂湖明楊升庵修撰故宅也使旋過此縣令張君
宜亭招飲湖上爲賦此詩
遂别華陽國歸程始此賖翻然名境訪來及夕陽斜翠竹偎寒
蝶丹楓噪暮鴉詞人云異代臨水一咨嗟
短城三面繞淺水半篙寒鳥過穿殘日魚行起寸瀾秋來樓閣
靜幽處地天寬平昔江湖性眞思老釣竿
十里荷花海我來吁已遲小橋通野港壞艇臥西陂曲岸能藏
鷺盤渦尙戲龜傾城遊女盛好是采蓮時
矮桂枝鉤褏叢篁葉打頭隄行皆仄徑路斷得高樓欄檻千迴
錦琉璃五色秋落霞沈水底綺散不能收(跨水一樓名沈霞榭)
頗憶家山好去鄕茲六年此閒行樂地小有洞庭天點綴須人
力招尋信妙緣使君殊不俗把酒意茫然
至日二首
久行忘節序夙莫但奔忙茲旦卽長至我征仍未央寒雲低樹
白邊日際山黃時覩南來雁飄零不作行
海市三年舶河源八月槎水衡勞碩畫漆室足咨嗟天步方長
健民饑亦有涯燔柴崇大禮靈貺正來賖
雨
稍稍車塵隔安閒一閉門高歌亦未輟驟雨方此喧㝛霧依城
靜低雲入樹昏空庭瀦盛水容易卽江邨
送吳英樾之官浙江兼簡魏黃生大令三首
一第尋常事服官方獨難書生良短淺世態自波瀾被褐欲誰
語濫竽仍未安無言堪汝贈只是耐加餐
大邑匪輕寄斯民會可蘇養魚防攪水牧馬合求芻兵甲連滄
海瘡痍正道塗樂郊枯早久遲子一霑濡
魏子好心事相從興頗賖與君聯肺腑棄我各天涯煙雨黔山
道風濤海國槎東南彌萬里吟望一長嗟(魏君與吳爲婚姻謁選得貴州縣令也)
送鄧伯昭兼簡家伯醇秀才三首
萬里西風道艱哉信爾行力耕無半穫寒日耐孤征身世嗟杭
葦文章一覆枰平生餘意氣未惜爲君傾
君家老癡叔海內久詞宗(謂湘皋廣文)歲晚餐幽菊空山倚冷筇我
今方速謗茲味亦非濃他日龐公榻來尋物外蹤
吾宗良大雅老矣尙巖阿六載長乖隔百年能幾何高明遭鬼
侮圭璧受沙磨動忍由來事無爲棄斧柯
莫過竹如
維摩元未病子祀空復疑薄暮還相訪經旬繫我思深談四壁
靜交道一鐙知天畢看西下來歸亦未遲
東鄰杜氏義塾
稍得塵埃隙來茲一散襟喧車閟四聽時鳥送餘音亦有邊韶
嬾誰能季主尋邨童休問字剖璞方自今
送王少鶴
待爾雙雙至春回又一年開尊皆舊友發篋半新篇茘子紅時
雨芭且綠外天江鄕好風景話向酒杯前
送金竺虔之官閩中
朋好翩翩去君今傷此行春風一杯酒舊雨十年情循吏平生
志神仙薄倖名海隅氛正惡看汝斫長鯨
七律
歲暮雜感十首
芒鞵鎮日踏春還殘臘將更卻等閒三百六旬同逝水四千餘
里說家山緇塵己自沾京雒羌笛何須怨玉關爲報南來新雁
到故鄕消息在雲閒
高嵋山下是儂家歲歲年年鬭物華老柏有情還憶我夭桃無
語自開花幾回南國思紅豆曾記西風浣碧紗最是故園難忘
處待鶯亭畔路三叉
莽莽寒山匝四圍眼穿望不到庭闈絮飄江浦無人管草綠湖
南有夢歸鄕思怕聽殘漏轉逸情欲逐亂雲飛敬從九烈神君
訴遊子於今要換衣
去年此際賦長征豪氣思屠大海鯨湖上三更邀月飲天邊萬
嶺挾舟行竟將雲夢吞如芥未信君山剗不平偏是東皇來去
易又吹草綠滿蓬瀛
紛紛節候儘平常西舍東家底事忙十二萬年都小劫七千餘
歲亦中殤蜉蝣身世知何極胡蝶夢魂又一場少昊笑儂情太
寡故堆錦繡富春光
韶華彈指總悠悠我到人閒廿五秋自愧望洋迷學海更無淸
福住糟邱尊前瓦注曾千局腳底紅塵卽九州自笑此身何處
著笙歌叢裏合閒遊
爲臧爲否兩蹉跎搔首乾坤踏踏歌萬事拚同騈拇視浮生無
柰繭絲多頻年蹤迹隨波譎大半光陰被墨磨匣裏龍泉吟不
住問子何日斫蛟鼉
舊雨曾遺尺鯉魚經年不報意何如自從三益暌違久學得五
君世態疏碧樹那知離別憾靑鐙偏照故人書殷勤護惜金鑪
鴨香火因緣付與渠
擬學坡公饋歲詩花箋何處寄相思陽和未老貂先敝暖氣初
回鳥竟知遊子情懷隨地遠天家雨露及時施小儒莫獻
昇平頌幸傍龍樓覩上儀
鼕鼕歲鼓走輕雷竹馬兒童綵戲纔仙仗九重圍霧住宮花
一萬鎖煙開迷離佳氣從空繞不斷狂香拂面來我比春風尤
放蕩長安日日騁龍媒
寄郭筠仙浙江四首
一病多勞勤護惜嗟君此別太悤悤二三知己天涯隔強半光
陰道路中兔走會須營窟穴鴻飛原不計西東讀書識字知何
益贏得行蹤似轉篷
碣石逶迤起陣雲樓船羽檄日紛紛螳螂竟欲當車轍髖髀安
能抗斧斤但解終童陳策略已聞王歙立功勳如今旅夢應安
穩早絕天驕盪海氛
無窮志願付因循彈指人閒三十春一局楸枰虞變幻百圍梁
棟藉輪囷蒼茫獨立時懷古艱苦新嘗識保身自愧太倉縻好
爵故交數輩尙淸貧
向晚嚴霜破屋寒娟娟纖月倚檐端自繙行篋殷勤&KR2026;苦索家
書展轉看宦海情懷蟬翼薄離人心緒繭絲團更憐吳會飄零
客紙帳孤鐙坐夜闌
三十二初度次日書懷
男兒三十殊非少今我過之詎足歡齷齪挈缾嗟器小酣歌鼓
缶已春闌眼中雲物知何兆鏡裏心情只獨看飽食甘眠無用
處多慙名字侶鵷鸞
憶弟二首
無端繞室思茫茫明月當天萬瓦霜可惜良宵空兀坐遙憐諸
弟在何方紛紛書帙誰能展豓豓鐙花有底忙出戶獨吟聊妄
想孤雲斷處是家鄕
忽憶他時襄水上惡風半夜撼春雷舟人捩舵聲同泣客子扶
牀面已灰仰荷皇天全薄命信知浮世等輕埃汝今歸去復何
似回首世途誠險哉(襄陽遇風戊戌九月出都事弟今年南歸亦由襄水達武昌)
漫與
今日今時吾在茲我兄我弟儻相思微官冷似支牀石去國情
如失乳兒見慣浮雲渾欲語漫成詩句未須奇徑求名酒一千
斛轟醉王城百不知
聞客話里中近事
蓬萊淸淺信推遷回首鄕關事可憐今日朝簪陪未秩早時社
鼓舞華筵陳平宰國無消息庾信辭家有歲年蹙蹙生涯非我
里滔滔四望極敷天
元戎
大旆元戎喜起歌舊時鼎鼐藉調和豐貂長組朝金闕駟馬琱
弓照塞河黃閣居然元老在蒼生竟柰此人何誰憐寂寞揚雄
宅獨抱繁憂臥薜蘿
溫甫讀書城南寄示二首
十年長隱南山霧今日始爲出岫雲事業眞如移馬磨羽毛何
得避雞羣求珠采玉從吾好秋菊春蘭各自芬嗟我蹉跎無一
用塵埃車馬日紛紛
嶽麓東環湘水迴長沙風物信佳哉妙高峯上攜誰步愛晚亭
邊醉幾回夏后功名餘片石漢王鐘鼓撥寒灰知君此日沈吟
地是我當年眺覽來
早發沔縣遇雨
此身病起百無憂敢爲艱難一怨尤曉霧忽飛千嶂雨西風已
作十分秋近知地利眞堪恃早信人謀不自由昨日定軍山下
過蒼天一望故悠悠
初入四川境喜晴
萬里關山睡夢中今朝始洗眼矇矓雲頭齊擁劍門上峯勢欲
隨江水東楚客初來詢物俗蜀人從古足英雄臥龍躍馬今安
在極目天邊意未窮
梓潼道中有懷馮樹堂陳岱雲
複嶂七盤相約束淸流九曲與周遭日高旌旆鳥蛇亂秋老爪
牙鷹隼豪北望幽燕天漠漠東歸歲月水滔滔江山如此知交
隔獨對菱花數二毛
早發武連驛憶弟
朝朝整駕趁星光細想吾生有底忙疲馬可憐孤月照晨雞一
破萬山蒼曰歸曰歸歲云暮有弟有弟天一方大壑高崖風力
勁何當吹我送君旁
三十三生日三首
三十餘齡似轉車吾生泛泛信天涯白雲望遠千山隔黃葉催
人兩鬢華去日行藏同踏雪迂儒事業類團沙名山壇席都無
分欲傍靑門學種瓜
六載承明饜祕書河東一賦又吹嘘多慙衮職無遺事實藉文
言有慶餘白璧出山終就琢黃金擲谷總成虚何時卻返初衣
好歸釣蒸谿縮項魚(蒸水去吾家十里)
苦飫風塵未息機駑駘已絡紫金鞿詩禪入悟無三昧世路回
頭有百非翁子少年原落拓承宮家世本淸微故山鷗鳥吾盟
在(謂劉大)曾記江邊各忍饑
國士橋(趙城縣西)
亂鴉呼噪若爲情疲馬逡巡尙欲驚遭遇一生容可再艱難萬
死竟無成至今平楚風猶勁終古寒流意未平他日王孫知己
感可憐鐘室淚縱橫
哭少時同學某(君嘗三試有司被黜以事牽連爲吏胥奇辱貧鬱以死)
少日低飛各羽翰幾年茵溷不同看竟緣無食填溝壑終古銜
羞在肺肝蟻戰莫償三北恥𧖟僵更吐一絲難寡妻弱子知何
倚雪虐風饕可耐寒
送妹夫王五歸五首
飄然棄我卽山林野服黃冠抵萬金滚滚污塵得少辟茫茫歧
路一長吟梁鴻旅食妻孥共蘇季貧歸憂患深東去大江蘆荻
老皇天颯颯正秋霖
荆楚楩枏夾道栽於人無忤世無猜豈知斤斧聯翩至復道牛
羊爛漫來金碧觚棱依日月崢嶸大棟逼風雷回頭卻羨曲轅
櫟歲歲偸閒作棄材
高嵋山下草芊緜去國蹉跎今六年邨老半聞悲薤露人閒容
易卽桑田炎雲涼雨有翻覆舞榭歌臺況變遷莫訝榮枯無定
態君今猶守舊靑氊(王氏故富室今貧矣)
有齊季女吾弟行操臼君家老孟光曾是弋鳧相勞饗猶聞雛
鳳已軒昂秦嘉上計心情薄王霸躬耕身世忘織屨辟纑終古
事牛衣歲月卽羲皇
老弟三年困省門寒山無律可回溫由來命分政須爾久信文
章不足尊南雁乖違少書信西風牢落對乾坤因君傳語告予
季失馬亡羊莫更論
詶九弟四首
違離予季今三載辛苦學詩絕可憐王粲辭家遘多患陸雲入
洛正華年輪轅塵裏鬢毛改鼙鼓聲中筋骨堅門內生涯何足
道要須嘗膽報堯天
漢家八葉耀威弧冬幹春膠造作殊豈謂戈鋋照京口翻然玉
帛答倭奴故山豈識風塵事舊德惟傳嫁娶圖長是太平依日
月杖藜零涕說康衢
杜韓不作蘇黃逝今我說詩將附誰手似五丁開石壁心如六
合一游絲神斤事業無凡賞春草池塘有夢思何日聯牀對鐙
火爲君爛醉舞僊僛
辰君平正午君奇屈指老沅眞白眉人世巾袍各骯髒閉門諧
謔卽支離中年例有妻孥役識字由來教養衰家食等閒不經
意如今飄泊在天涯(澄侯以庚辰生溫甫以壬午生)
贈梅伯言二首
隘巷蕭蕭劣過車蓬門寂寂似逃虚爲杓不願庚桑楚爭席誰
名揚子居喜潑綠成新引竹仍磨丹覆舊讎書長安挂眼無冠
蓋獨有文章未肯疏
單緒眞傳自皖桐不孤當代一文雄讀書養性原家教績學參
微況祖風眾妙觀如蜂庤蜜獨高格似鶴騫空上池我亦源頭
識可柰頻過風日中
夜直苦寒
白虎西流朱鳥高五更風利鷿鷈刀勁寒戰栗通心曲轖氣冰
霜上口毛曠蕩靑天如可對折旋丹地敢辭勞頻聞交戰呵金
馬驀入鐙廬炙凍毫
吳宮黃病中屬市鹿尾
越舫迎來手指千屋多不畏貯風偏華鐙鄕話初長夜藥椀吟
愁欲雪天陽氣眉閒回病客元精至後固崖仙內廚斫取殷紅
色判費西淸月放錢
臘八日夜直
翻從官㝛得閒時仙掖深深晝掩帷靜向古人書易入寒偏今
日酒堪持濃饘說獻宮中佛晴雪看分禁裏墀日暮武英門外
望井闌冰合柳枯垂
失題四首
抽得閒身鶴不如高秋酒熟鞠黃初便驅天駟識途馬歸釣江
鄕縮項魚往日心情隨轂轉今來身世似舟虚不須更說知幾
早且喜塵緣盡剗除
蜑雨蠻煙日日催側身周望重低徊海濱膏血深無極帳下笙
歌自莫哀安得賈生時痛哭可憐楊僕本庸才投章欲問茫茫
意何處通天尙有臺
金堤舊潰高家堰復道今年盛昔年自古塵沙同浩劫斯民塗
炭豈前緣沈江欲禱王尊璧擊楫誰揮祖逖鞭大廈正須梁棟
拄先生何事賦歸田
兩度歸帆泝上流蕭蕭落木洞庭秋送君此去風前酒憶我當
時月夜舟宏景舊居句曲洞杜陵新卜浣谿頭好栽修竹一千
畝更抵人閒萬戶侯
丁未六月七日考試漢教習試院作二首
潭潭深院鐍扃牢閼日溼雲作鬱陶薄茗何曾解消渴纖絺便
欲等重袍高堂燕息尙如此矮屋蜂屯母已勞得失升沈紛滿
眼世閒人事等牛毛
虞廷胄子肄聲律漢室小侯齒辟雍銀漢支流原博大璧門追
琢要從容師儒落落渺千載鍼芥時時還一逢明日鄧林斤斧
入可能㵎底拔長松
武會試闈中作
禁闈蓮漏已宵深涼月窺人肯一臨此地頻來從案牘吾生何
日得山林貔貅霧隱三更肅河漢天高萬籟沈火冷鐙靑無箇
事可憐閒殺愛才心
送孫芝房使貴州二首
妙年作賦動明光又策星軺赴夜郞文采邊陬瞻泰斗儀容寸
步中宮商沅湘過訪三閭廟宛葉行經百戰場定有新詩傳萬
口歸來吾與解奚囊
六年陳迹吾能記病骨秋風入劍關曾洗人天淸淨眼飽看巴
蜀怪奇山君今巖壑搜羣玉自有光芒照百蠻不似老夫徒碌
碌崑岡一網手空還
書邊褏石詩集後二首
鐫章琢句尋常事激烈心情絕可憐今日詞臣須頗牧古來豪
士出幽燕楊家忠義存三疏孫相威名在九邊莫藉文章追往
哲要憑肝膽報皇天
苦憶荆州王仲宣投簪浩蕩臥江天三年促膝從予坐四海低
頭道子賢北李南何各壇坫楓靑塞黑與纏緜因君更逐停雲
想望斷襄陽落照邊
送梅伯言歸金陵三首
金門混迹髮蒼蒼從此菰蒲歲月長人世正酣爭奪夢老翁已
泊水雲鄕自繙素業衡輕重久覺紅塵可憫傷祇恐詩名天下
滿九州無處匿韓康
徵君絕學冠寰瀛又見文孫樹立宏六葉弓裘傳柏梘百年耆
舊數宣城緬懷仁廟虚前席盡訪鴻儒佐太平豈獨當時能
感激至今臣子涕縱橫(伯言宣城人著有柏梘山房詩文集)
文筆昌黎百世師桐城諸老實宗之方姚以後無孤詣嘉道之
閒又一奇碧海鼇呿鯨掣候靑山花放水流時兩般妙境知音
寡它日曹谿付與誰
詶李芋仙二首
巴東三峽猨嗁處太白醉魂今尙存遂有遠孫通肸蠁時吟大
句動乾坤愛從吾黨魚忘水厭逐人閒蝨處褌卻笑文章成底
用千篇不値一盤飧
勁翮摩空故絕倫吹嘘曾未出風塵細思科第定何物卻是饑
寒解困人大道但期三洗髓長途終遇九方歅高秋一放脫鞲
去看汝飛騰亦有神
次韻何廉昉太守感懷述事十六首
域中哀怨廣場開屈宋而還第二回幻想更無天可問牢愁甯
有地能埋秦瓜鉤帶何人種社櫟支離幾日培大冶最憎金踊
躍那容世界有奇材
慘澹兵戎春復秋濁醪誰信遣千憂戰場故鬼招新鬼世事前
漚散後漚馳逐幾同秦失鹿劬勞祇愧魯無鳩何時浩蕩輕鷗
去一舸鴟夷得少休
二月長安春始歸觚棱回首夢魂飛宮鴉掠日槐陰瘦廏馬嘶
風柳絮肥東閣賜茶雙鳳闕西郊扈蹕九龍旗十年苦憶
鈞天奏老大眞憐未拂衣
滄海橫流澤有鴻微生偶出一當熊千䑹梭織怒濤上萬幕笳
吹明月中屠罷長鯨波尙赤戰歸驕馬汗猶紅誰知春晚周郞
老更與東皇乞好風
鍾山祠廟巋然存憑弔湖湘烈士魂馬革裹屍男子志鸞刀祭
膟聖明恩弓旌夜動神依戶簫鼓春祈福滿門萬世游人應
指點血殷篙眼古時痕
潯陽江水接天長良將新祠皎雪霜半壁東南支柱石數州士
女薦馨香竟無耆壽追充國猶有嘉名配武鄕匹馬寸金都謝
絕三明何必數西涼
山縣寒儒守一經出山姓字各芳馨要令天下消兵氣爭說湘
中聚德星舊雨三年精化碧孤鐙五夜眼常靑書生自有平成
量地脈何曾獨效靈
猨鶴沙蟲道竝消誰分糞壤與芳椒昨來皖水三河變堪痛阿
房一炬焦句踐池邊醪易醉田橫墓上酒難澆同袍才俊彫零
盡苟活人閒只自嘲
鴒原橫霣第三人鶴唳華亭不復春先軫歸元何日是虞翻相
骨本來貧科名久滯靑雲路身手難扶赤日輪十二萬年香不
滅從渠擣麝作灰塵
江雪湖波路幾千壺頭歸葬事堪憐鑄金叩叩終何益埋玉深
深不計年夜月一鉤涼蕙帳春風十萬散楡錢神靈甲馬如相
助莫遣愁人歎逝川
濫觴初引一泓泉流出蛟龍萬丈淵從古精誠能破石薰天事
業不貪錢腐儒封拜稱詩伯上策屯耕在硯田巨海茫茫終得
岸誰言精衞憾難填
幕府山頭對碧天英英羣彥滿樽前共扶元氣迴陽九各放光
明照大千短李迂辛雜嘲謔箕張牛奮總安便獨憐何遜今漂
泊望斷寒雲暮靄邊
薇閣藤廳淡淡紅多君翔步五雲中良緣彩鳳雙飛翼慧業靈
犀一點通典郡四旬書上考&KR1782;門八口祀昭忠災祥誰識天公
意休向西風泣路窮
由來忠孝易通神忉利華鬘識後身石爛海枯終有盡生天成
佛豈無人關河庾信空蕭瑟形影陶潛孰主賓雞犬全家存帝
所淮南生計未全貧
荒城風雪臥袁安高節鴻才萬目看嬾讀司空城旦法曾希柱
後惠文冠出山馴雉網羅密失水神龍變化難猶有老梅嬌萼
發先從三界解春寒
聖主中興邁盛周聯翩方召幷公侯神威欲挾雷霆下大業常
同江漢流藻火但聞山甫衮桐廬豈有子陵裘鵷鸞臺閣方新
構杞梓楩枏一例收
讀吳南屛送毛西垣之卽墨長歌卽題其集
十載鄕園獨爾思眼明今日見新詩嘗憂大雅終將絕豈意吾
儕覩此奇木落千山初瘦削風迴大海乍平夷此中眞意憑君
會持似旁人那得知
人閒骯髒一毛生與子交期如弟兄忽出國門騎瘦馬去看東
海掣長鯨放歌一弔田橫㠀釃酒還臨樂毅城倂入先生詩句
裏干戈離別古今情
五絕
讀李義山詩集
渺緜出聲響奧緩生光瑩太息涪翁去無人會此情
七絕
入陜西境六絕句(十月一日)
西風已謝朔風遒客子勞勞且未休行過嘉陵三百里飛崖絕
壁又秦州
破曉七盤山上望回看蜀國萬峯環英雄割據終何有陵谷滄
桑事等閒(南棧惟七盤嶺與朝天關最高)
亂山合處響沈沈古洞千年海樣深獨臥籃輿初夢覺時聞腳
底老龍吟(兩山忽合中如長虹名龍洞背下有洞可容數千人)
忽憶老筠吾匹儔(謂郭大)汨羅江上苦吟秋未成嘉會方王貢便
恐才名駕應劉
江流日夜走荆襄隴蜀由來四戰場故壘無人談往事空山有
客弔斜陽(入秦三十里爲百牢關關以東水皆東流入沔關以西水皆西流入嘉陵江)
七二寒谿沒骭深谿邊茅屋隔楓林歸人正怯征衣薄又聽山
城響暮(占甯羌州多山㵎病涉俗石名七十二道腳不乾)
題畫竹次醇士前輩韻二首
森森鳳尾一時抽滿地孫枝翠篠稠老幹已淩霄漢上曲江猶
自憶遨頭
列仙不比山澤臞碧椀瓊漿事有無更向禪宗參玉版花豬竹
&KR1338;肯分吾
送唐鏡海先生九首
六年高臥大江隈萬里蒲輪驛吏催京國諸儒齊額手溫公新
自洛陽來
金殿從容道古今高言字字印天心鐘聲送出東華路巳報
槐階轉午陰
摹天繪日本難工聖德何由測六龍白髮老臣私贊歎文如
聖祖武高宗
漳衞滔滔走帝都堯封何事闕溝渠廿年深究齊民術一卷新
呈水利書
上相南征策眾材軍容十萬轉風雷書生卻進安民策盜弄潢
池事可哀
泰岱高雲不可攀曾興霖雨在人閒如今老去神功斂祇就君
王乞放還
道德神仙各有謀行藏雖一事難侔功名不數种司諫出處羞
稱李鄴侯
熙朝正學要匡扶眾說紛紛各啟塗歸語江南諸父老太平天
子好眞儒
枌楡後進謬升堂習習春風杖履旁此後追陪何日是鏡中吾
亦鬢毛蒼
壬戌四月沅弟克復巢縣和州含山等城賦詩四首
濡須塢裏漲春波三月鶯嗁氣正和一騎雲飛新報捷漢家收
復舊山河
碧血家家百草腥荒郊五夜泣坤靈將軍一埽陵陽道便有遊
人說踏靑
半壁山前鐵鎖橫當年諸將各聲名卽今錐鑿西梁下益信
先皇萬里明
師淑韓公二十霜敢將裴令竝論量諸君自有浯溪筆看取穹
碑日月光
沅圃弟四十一初度
九載艱難下百城漫天箕口復縱橫今朝一酌黃花酒始與阿
連慶更生
陸雲入洛正華年訪道尋師志頗堅慚愧庭階春意薄無風吹
汝上靑天
幾年橐筆逐辛酸科第尼人寸寸難一劍須臾龍變化誰能終
古老泥蟠
廬陵城下總雄師主將赤心萬馬知佳節中秋平劇寇書生初
試大功時(沅甫初在吉安統兵二萬八年八月十五日克復府城)
楚尾吳頭闇戰塵江干無土著生民多君龕定同安郡上感三
光下百神(十一年八月初一日克復安慶欽天監奏是日四星聯珠日月合壁)
濡須已過歷陽來無數金湯一翦開提挈湖湘良子弟隨風直
薄雨花臺
邂逅三才發殺機王尋百萬合重圍昆陽一捷天人悅誰識中
軍血染衣
平吳捷奏入甘泉正賦周宣六月篇生縛名王歸夜半秦淮月
畔有非煙
河山策命冠時髦魯衞同封異數叨刮骨箭瘢天鑒否可憐叔
子獨賢勞
左列鐘銘右謗書人閒隨處有乘除低頭一拜屠羊說萬事浮
雲過太虚
已壽斯民復壽身拂衣歸釣五湖春丹誠磨鍊堪千劫不藉良
金更鑄人
黃河餘潤沾三族白下飢民活萬家千里親疏齊頌禱使君眉
壽總無涯
童稺溫溫無險巇酒人浩浩少猜疑與君同講長生訣且學嬰
兒中酒時
甲子八月二十日沅甫弟四十一生日爲小詩十三首壽之
往在壬戌四月沅弟克復巢縣和州含山等城余賦詩四首
一時同人以爲聲調有似鐃歌而和之此詩略仿其體以徵
和者且使兒曹歌以侑觴國藩識
