回文類聚序
回文類聚四卷乃宋臣桑世昌澤卿所纂後明人張之
象玄超復加增訂披閱之次似覺玄超之所增訂者雜
亂無緒是以將彼舊增并予所習見之什纂為續集
附於卷後重鋟諸木因題於簡端曰靖節陶公有云
竒文共欣賞盖以文之竒者不忍獨得故必期共人欣
賞而後快如璇璣一圖非文之竒者乎字如碁置按誦
成章字不數百詩幾千首何物女郎以錦心織成錦字令
千古騷流不能卒讀天才耶仙才耶雖仿其製者代不
乏人類不能出其規範然集中所錄諸圖及其餘詩詞
皆各有其妙足以竝傳間有瑕瑜不掩亦存之以俟大
方鑒别可也存孝椎魯無文與騷雅之道相遠其偶涉
及於此者亦陶公共欣賞之意夫康熙戊子五月望日玉
山牧豎朱存孝
回文類聚原序
詩苑云回文始於竇滔妻反覆皆可成章舊為二體
今合為一止兩韻者謂之回文而舉一字皆成讀者
謂之反覆又上官儀曰凡詩對有八其七曰回文對
情親因得意得意逐情親是也自爾或四言或六言
或唐律或短語既極其工且流而為樂章盖情詞交
通妙均造化此文之所以為無窮也淮海桑世昌
