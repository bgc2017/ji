乾隆四十六年十一月初六日内閣奉
上諭昨閱四庫館進呈書有朱存孝編輯回文類聚補
遺一種内載美人八詠詩詞意媟狎有乖雅正夫詩
以温柔敦厚為教孔子不刪鄭衛所以示刺示戒也
故三百篇之旨一言蔽以無邪即美人香草以喻君
子亦當原本風雅歸諸麗則所謂托興遥深語在此
而意在彼也自玉臺新詠以後唐人韓偓軰務作綺
麗之詞號香奩體漸入浮靡尤而效之者詩格更為
卑下今美人八詠内所列麗華髮等詩毫無寄託輒
取俗傳鄙䙝之語曲為描寫無論詩固不工即其編
造題目不知何所証據朕輯四庫全書當採詩文之
有關世道人心者若此等詩句豈可以體近香奩概
行採錄所有美人八詠詩著即行撤出至此外各種
詩集内有似此者亦著該總裁督同總校分校等詳
細檢查一併撤去以示朕釐正詩體崇尚雅醇之至
意欽此
