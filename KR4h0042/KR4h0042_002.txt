回文類聚總集類
提要
(臣)等謹案回文類聚四卷補遺一卷宋桑世
昌編世昌蘭亭考已著錄考劉勰文心雕龍
曰回文所興則道原為始梅庚註謂原當作
慶宋賀道慶也盖其時璇璣圖詩未出故勰
云然世昌以蘇蕙時代在前故用為託始且
繪蕙像於卷首以明剏造之功其說未確考
藝文類聚載曹植鏡銘八字回環讀之無不
成文實在蕙前乃不標以為始是亦少疎又
蘇伯玉妻盤中詩據滄浪詩話自玉臺新詠
以外别無出典舊本俱在不聞有圖此書繪
一圓圖莫知所本考原詩末句稱當從中央
周四角則實方盤而非圓盤所圖殆亦妄也
惟是詠歌漸盛工巧日增詩家既開此一途
不可竟廢錄而存之亦足以資博洽是書之
末有世昌自跋稱至道御製登載卷首此本
無之殆傳寫佚脱歟其補遺一卷則
國朝康熙中蘇州朱存孝所采兼及明人然如
明典故中所載回文詩三十圖在耳目前者
即已不收則所漏亦多矣姑附存以備參考
云耳乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
