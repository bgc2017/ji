回文類聚卷二
宋桑世昌撰
山樹高鳥鳴悲泉水深鯉魚肥空倉雀常苦飢吏人婦
會夫稀出門望見白衣謂當是而更非還入門中心悲
北上堂西入階急機絞杼聲催長歎息當語誰君有行
妾念之出有日還無期結巾帶長相思君忘妾未知之
妾忘君罪當治妾有行宜知之黃者金白者玉高者山
下者谷姓者蘇字伯玉人才多智謀足家居長安身在
蜀何惜馬蹄歸不數羊肉千斤酒百斛令君馬肥麥與
粟今時人知四足與其書不能讀當從中央周四角
鞶鑑圖敘
上元二載歲次乙亥十有一月庚午朔七日丙子予將之
交趾旅次南海有好事者以轉輪鈎枝八花鑑銘示予云
當今之才婦人作也觀其藻麗反覆文字縈迴句讀曲屈
韻諧高雅有陳規起諷之意可以作鑑前烈輝暎將來者
也昔孔詩十興不遺衛姜江篇擬古無隔班媛蓋以超俊
穎拔同符君子者矣嗚呼何勒非戒何述非才風律苟存
士女何筭聊撫鏡以長想遂援筆而作序太原王勃撰
跋
元和十三載二月八日予為中書舍人翰林學士夜直
禁中奏進旨檢事因開前庫東閣於架上閱古今撰集
凡數百家偶於王勃集中卷末獲此鑑圖并序愛玩久
之翌日遂自摸寫貯於箱箧寳歷二年乃命随軍潘玄
敏繪於縑素傳諸好事者太原令狐楚記
(君承皇詔安邊戌讀起至願放兒夫及早還止)
回文類聚卷二
