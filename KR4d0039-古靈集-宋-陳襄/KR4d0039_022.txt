古靈集卷二十二
宋陳襄撰
古詩
郊祀慶成詩
皇帝即位厲精求治翼翼兢兢以畏天異乃見宗廟乃
嚴郊祭赫赫烈祖陟配上帝皇帝肇祀心虔誠至齋居
撤饍夙興弗寐不履黃道不御小次出宿于廟隂雨翳
翳既其徂郊日出晣晣登丘奏假天地澄霽禮終樂闋
神貺來暨皇帝還蹕千乘萬騎雷動天旋臣民欣慰御
樓肆赦躬冊丹地恩流澤洽周匝無際惟誠感神惟德
銷沴皇帝能饗時賜坐致臣願皇帝事天寅畏左右惟
賢安民惟惠無咈忠諫無輕政事日新一日庶答天意
洛陽曲
有客頓征轡暮宿洛陽堤洛陽繁華地慨然心傷悲憶
昔季倫家朱門鼎貴時錦步四十里冠蓋相追隨寵移
百琲珠醉擊珊瑚枝一旦委溝壑身隨朝露晞綺樓日
顛仆金谷無人歸綠珠千古魂散作香塵飛荒榛塞中
道惟有寒螿啼嗟哉百世後驕奢徒爾為
人生天地間
天無私覆心地無私載德人生天地間榮辱何相隔農
者不釋耒朱門列鼎食巧婦不下機公子羅紈飾富貴
豈勞心饑寒空努力惟有北邙山冡墓皆荆棘
天道不可躋
天道不可躋以其高且危地道不可尋以其幽且深土
圭測日影可以分照臨桐魚擊石鼓可以求聲音嗟乎
世之人不知方寸心
古劍謝李惟肖示所業
天工鑄劍挺鋒鋩紅鑪百鍊金為剛閃鑠神鎚飛電光
磨礪七彩成文章豐城地僻淪精久紫氣雄雄射星斗
未得神功倚天外一朝誤入張華手青霜為鍔寶為環
有時捧出黃金盤萬靈照灼妖氛走天地無光秋水寒
聞道華隂有竒土試拭繁星袖中舞風胡側目觀如堵
一唱人間萬金賈夜來幾度風雷嗔雌雄出没光如神
來年決定化延津坐中有客攀龍鱗
送鄭洙赴舉
天上奎星專主文地下嵩嶽惟降神含靈孕粹五百載
挺然間出非常人滎陽才子東山客滿腹精神太英特
掞天辭藻駕曹王炙地聲華壓元白等閒奮筆摛鸞龍
烟霄凜凜横辭鋒稷下千人推勁敵昂頭不敢争英雄
吾皇新命招宏博紫宙風清飛一鶚驪龍臥起滄海空
燦燦靈珠光滿握明年二月春水來桃花浪起龍門開
青雲岐路無多地定須迅擊狂風雷
苦熱謠
瑶姬不下巫陽臺山屏樹色連雲開瞥見羲和整朝馭
放出金烏天上來炎炎六月方凝暑天地生成渴霖雨
呼號縮手太無端顦顇羣芳不為主吾當化出沖天羽
上與天公振雷鼓迴却日輪開水府六龍驅下飲洪濤
大作甘澍濟區宇
喜雪
有客何方來粲然游我庭推戶出見之顔色如瑶英問
之不吾語微風若聞聲曰予朔方士欽子南方名萬里
不相識修途一來經聞子官大府高車塵冥冥有言未
嘗吐低頭斂光精西人趨向異念子孤蒙行我欲友其
德顧已鴻毛輕予起謝不敏過辭非予聆感子虛白德
來化純愚誠高風激萬世凛如伯夷清留子永今日願
言報英瓊
通判國博命賦假山
去年水潦百榖死居民無食食糟粃州之餓者數千人
黃巖之民猶倍蓰携持老少出城郭盡撤牆屋無居止
鬻妻棄子人不售價例不復論羊豕白日市井聞號叫
夜堆廊廡如蟲豸縣官哀憐發賑救一飯纔得一盂爾
出門未暇充喉咽已有數十填溝水我時過之不忍顧
往往悲咽胸填委豈無智慮禆萬一遠地不得號君耳
錢侯作倅忠且仁悲憐餓殍如親子日開官廪與之食
又令豪右發儲峙昨日馳書白轉運披陳肝腎獻金矢
更乞兵儲二萬石民之大命方有倚侯從今年作假山
自聞民饑不得視非無泉石可般樂人今方瘁何能喜
願侯勿遽愛此山念此膢臘存狐蟻天無疫癘五榖豐
生者保聚歸田里此山之石堅不堅將與侯德無窮已
送李惟肖尉尤溪
朝廷厭煩苛往還按察詔四方小大官政惡日無譙悲
哉窮遠民天耳不可嘂訟争細毛髮吏議舉烽爝追胥
煩閭里符牒紛以炤利手肆拂攖百巧鑿孔竅齊氓一
擾攘沸若烹鮮銚上下漫不省鰥寡日相弔咨嗟夢得
材連蹇十銓調今復欝不施一尉濱海嶠蠢兹尤溪民
習俗攻險僄尺表易為直長戈固難掉吾聞政無小媺
惡出號召雖爾主盜官操權寧非要近歲民艱食羣小
屢軒趒揮刀力誅鋤加以原火燎政令務寬簡威肅宜
震曜武事戒不習賤策貴前料山林剔逋逃道路剪攻
剽食禁寧疏網私兵勿容鞘嘗聞伍保法慎置理宜妙
(議者多善伍保之法可以糾察姦盜然行有利害在得人不慎則為擾)法至姦可革無事
省巡徼(尉司多差弓手下里巡盜捕禁以擾其民)勿嗟厥位淹十室聊歌笑
往矣有吾民瘡痍方爾療
病驥
騏驥出大野天姿非權竒俄然病槽廏筋力不克施世
人不識馬共以駑駘期芻菽不得飽膏砭不得醫伯樂
聞驥病心中始懷疑及觀果無妄引銜脫其羈騏驥心
感激雙眸雨淋漓懷恩未能報舉聲一鳴悲馬得起此
疾上争靈烏馳朝出扶桑野暮扳鄧林枝追隨日月下
獨立寒且饑此力豈足詫願酬主人知
幽菊燕貢士
幽菊燕貢士也因以送之
有幽斯菊濯濯其芳烝爾髦士惟其修兮有美於鄉照
予無以說兮惟醴之觴有幽斯菊郁郁其華烝爾髦士
惟其施兮有顯於家往予無以將兮惟古之歌
送關都官致仕
鴻鳥于飛送關公也公能以禮致仕惜其有老成德
不衰不養於朝天子不用古禮留之故作是詩也
鴻鳥于飛歸戾于澤君子于田亦適維則旅力不愆曷云其
極庶民之耋職自為愚君子之耋其德有濡旅力不愆
曷云其劬有堅松柏君子斧之有實秠稷農夫有之天
子有老曷其與歸野有白駒來食我麰君子之往胡不
小留我心悠悠為天子憂
祈雨
慶歷甲申歲旱極憂民田農夫不得耕相顧愁凶年帝
心恐民憂詔遣祈山川郡國舉祀典齋戒陳豆籩望祭
復雩龍禱之必精虔經旬杳無報旱氣增于前菑田揚
飛塵井谷無寸泉炎炎天地中草木皆欲燃俗云有鰻
魚靈異古所傳太守順民心命駕而迎焉樂以鐘鼓音
薰以沈檀烟儵驚西郊寒靄靄離山巔急雨下滂沱迅
雷亦填填須臾畎畝盈一境皆欣然始為穴中魚竊弄
隂陽權山川豈無神不能通于天蛟龍豈無靈不能興
於淵有若賞罰柄反使姦臣專
寄弟衮
作書寄弟衮寫我心之幽比聞堂上安讀書可優游昨
者得兄書言汝看蔡侯蔡侯實君子小善固所收知汝
言可否果聞書相酬蔡侯讀吾策言語何贅疣吾言至
草略聞說良可羞昨又得汝書嗟汝誠拙謀自言巳可
進曾知易春秋人不患無位患已德不修古人亦有言
富貴焉可求吾初將移任將白高與劉恐人不我知自
後遽止休前時陸通判令我速置郵吾誠欲求之豈自
無舌喉奈何不為耳死且垂直鈎自吾到山治于物無
侵牟小民得辛苦稍稍知饒優官家足厚利私亦不怨
尤福哥賣銀鑛軍人却首偷案成被官杖鞭箠見血流
私恩重血肉官法難庇庥此奴實癡戅教誨不轉頭吾
心不樂此疾病苦未瘳淹忽兩月餘讀易未一周夜思
夢還家朝食不滿甌為吾告兄長選試在今秋汝姑事
恬尚不忘在阿丘夀姊可出嫁言容常婉柔教詔寧螺
妹摻摻縫衣裘無令澤孫散照管六與留吾歸見汝時
一一訴所憂
送章舍人知汝州
神馬産渥洼舉世蓋云罕使之循蟻封曾不逮駑欵丈
夫懷義命所學務充滿惟憂用捨非富貴庸可算吾君
優輔郡責任地非散牛刀久投虚足以導大窽孟軻言
仁術民事戒毋緩矧兹凋瘵餘食餒衣不暖厚生為政
先聚斂吾徒短歸來奏優課行道非遲晚
樓上曲
金徒抱箭寒更起寂寞孤城一千里嫦娥擎出月華來
白玉樓臺瑩如水上有佳人紅粉粧妙年學得吹霓裳
呼兒將出紫玉笛一聲天上流宫商清商欲盡何幽咽
曲調不成聲斷絶羅衣掩淚愁向天手把瑶華歌一闋
寒蟾出兮明星稀良人阻兮天一涯憑軒遥望兮心傷悲
願隨鴻鵠兮高飛
荔枝歌
番禺地僻嵐烟鏁萬樹纍纍産嘉果漢宫墜落金莖露
秦城散起驪山火炎炎六月朱明天映日仙枝紅欲燃
自古清芬不能遏留得嘉名為椹仙上皇西去楊妃死
蠻海迢迢千萬里華清宮闕閴無人南來不見紅塵起
至今榮植徧閩州離離朱實繁星稠一日為君空變色
千里憑誰速置郵可憐錦幄神仙侣為飲凝漿滌煩暑
綺筵不惜十千錢酩酊秦樓桂花醑秦樓女子繡羅裳
鳳簫嗚咽流宮商醉歌一曲荔枝香席上少年皆斷腸
對酒歌
我聞靈鼇萬丈居海宫峨峨頭戴三神峯匣有神刀刃
如雪便欲鱠之雕俎中又聞銀河一派天上來寒光湛
湛浸瑤魁心有窮愁萬餘斛便欲沃為三兩杯無人為
把天關叩不放金烏飛玉兔走大嚼一臠肉滿酌十分
酒然後酩酊歸醉鄉不問其天之高地之厚
古靈山試茶歌
乳源淺淺交寒石松花墜粉愁無色明星玉女跨神雲
鬭剪輕羅縷殘碧我聞巒山二月春方歸苦霧迷天新
雪飛仙鼠潭邊蘭草齊露牙吸盡香龍脂轆轤繩細井
花暖香塵散碧琉璃椀玉川冰骨照人寒瑟瑟祥風滿
眼前紫屏冷落沈水烟山月堂軒金鴨眠麻姑癡煮丹
巒泉不識人間有地仙
登彼公堂燕貢士
登彼公堂燕貢士也因以勉之
登彼公堂維水湯湯君子燕湑其言有章登彼公堂有松
有柏君子燕湑其儀孔特登彼公堂維山崔嵬君子燕湑
其志不回登彼公堂鴻飛戾止君子燕湑維其不已
右登彼公堂四章章四句太守陳公之詞也蘇子曰
士之求仕也志于得也仕而不志于得者偽也苟志
于得而不以其道視時上下而變其學曰吾期得而
已則凡可以得者無不為也而可乎昔者齊景公田
招虞人以旌不至孔子善之曰招虞人以皮冠夫旌
與皮冠於義未有損益也然且不可而況使之棄其
所學而學非其道歟熙寧五年錢塘之士貢於禮部
者九人十月乙酉燕于中和堂公作是詩以勉之曰
流而不反者水也不以時遷者松柏也言水而及松
柏于其動者欲其難進也萬世不移者山也時飛時
止者鴻鴈也言山而及鴻鴈於其静者欲其及時也
公之於士也可謂周矣詩曰無言不酬無德不報二
三子其何以報公乎眉山蘇軾序
游宜興法藏院觀桂紫菊花
山茶花開菊花紫青桂童童立花裏柔姿翠幹已可憐
更傍幽叢看花蘂山僧揖我臨階坐眼到欄邊心即喜
便欲攜歸種郡齋忍令此地風烟埋
潘家山同章衡諸生飲次行令探得隱君子為章
衡搜出故賦詩云
吾聞隱君子大隱㕓市間道義充諸中測度非在顔堯
帝神且智知人亦孔艱勉哉二秘閣賢行如高山
每用紙帖子其一書司舉其二書秘閣其三書隱
君子其餘書士令在座默探之得司舉則司貢舉
得秘閣則助司舉搜尋隱君子進於朝矣搜不得
則司舉并秘閣自受罰酒
後復增置新格聘使館主各一員若搜出隱君子
則要此二人伴飲二人直候隱君子出即時自陳
不待尋問隱君子未出之前即不得先言違此二
條各倍罰酒(聘使蓋賞其能聘賢之義館主兼取其館伴之義唐有昭文館學士人號)
(為館主)
一秘閣雖同搜訪隱君子或司舉不用其言亦不
得争權或偶失之即不得以司舉不用巳言而辭
同罰也然則倍罰
一司舉秘閣既探得即各明言之不待人發問如
違先罰一觴
一司舉秘閣止得三搜客滿二十人則五搜
一餘人探得帖子並默然若妄宣傳罰巨觴别行令
瀑布
靈源寂寂何杳寞先天後天誰疏鑿疑是媧皇功未全
漏泄銀河斜界落
古靈集卷二十二
