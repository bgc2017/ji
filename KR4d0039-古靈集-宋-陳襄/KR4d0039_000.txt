古靈集别集類二(宋)
提要
(臣)等謹案古靈集二十五卷宋陳襄撰襄字
述古侯官人古靈其所居村名也慶歷二年
登進士第解褐授浦城尉官至右司郎中樞
密直學士事迹具宋史本傳其平生最可傳
者一在熙寧中弹劾王安石併極論新法反
覆陳奏若目覩後来之弊其文今具載集中
一在居經筵時神宗訪以人才遂條上所知
司馬光韓維吕公著蘇頌孫覺李常范純仁
蘇軾孫洙王存顧臨林希李師中傅堯俞王
安國劉摯虞太熙程顥劉載薛昌朝張載蘇
轍孔文仲吳賁吳恕林英孫奕林旦鄒何唐
坰鄭侠等三十三人其時或在庶僚或在謫
籍而一一題品各肖其真其中惟林希一人
後来附和時局自隳生平餘則碩學名臣後
先接踵其人倫之鑒可謂罕與等夷其文今
為全集之壓卷而葉祖洽作行狀孫覺作墓
誌陳瓘作祠記惟盛稱其興學育才勤於吏
治皆不及薦賢一事於争新法事亦僅約略
一二語盖其時黨禍方起諱而不著也他如
以陸佃博洽典禮則薦之不以王安石之門
客而岐視劉攽輕脫嘲弄則弹之亦不以蘇
軾等之密友而徇隠皆是是非非不立門戶
之見乃國史本傳亦並削而不書微是集之
存幾無以見其心術之公矣集内有代賀明
堂禮成表三篇一為崇國夫人等一為内省
宫正以下一為脩儀婉容等並有批荅三篇
亦載集内盖當日率由舊典體例如斯固與
江總代陳六宫謝表等於狎客者其事不同
其詞氣嚴重亦非江表輕豔之比則人品邪
正之殊也集為其子紹夫所編葉祖洽作行
状稱襄於六經之義自有所得方將營一邱
之地著書以自見其志不遂故其生平所作
文集止二十五卷與今本卷數相符王士楨
居易錄稱古靈集二十卷盖所見乃謝氏抄
夲非其完帙惟所稱冠以紹興元年求賢手
詔者與李綱序合此夲不載盖傳寫佚之綱
序稱其性理之學庶乎子思孟子其言太過
至謂詩篇平淡如韋應物文詞高古如韓愈
論事眀白激切如陸贄雖亦稍覺溢量然核
其所作固約略近之矣乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古靈集原序
唐史論文章謂天之付與于君子小人無常分惟能者
得之信哉斯言也雖然天之付與固無常分而君子小
人之文則有辨矣君子之文務本淵源根底于道德仁
義粹然一出于正其高者禆補造化黼黻大猷如星辰
麗天而光彩下燭山川出雲而風雨時至英莖韶濩之
諧神人菽粟布帛之濟人饑寒此所謂有德者必有言
也小人之文務末雕蟲篆刻絺章繪句以祈悦人之耳
目其甚者朋姦飾偽中害善良如以丹青而被糞土錦
繡而覆陷穽羊質而虎皮鳳鳴而鷙翰此所謂有言者
不必有德也君子既自以功業行實光明于時而其餘
緒發為文章後世讀者想望而不可及此豈特其文之
高哉人足仰也小人乃專以利口巧言鼓簧當世既不
足以取信于人而恃才傲物以致禍敗者多矣由是言
之文以德為主德以文為輔德文兼備與夫無德而有
文者此君子小人辨也竊觀古靈先生陳公所著文章
殆所謂有德之言而君子之文歟初公未仕刻意于學
得鄉士陳烈周希孟鄭穆相與為友以古道鳴于海隅
人初驚笑其後相率信而從之四先生名動天下既登
第累官劇邑推其所學以治民利必興害必除聽訟决
獄庭無留事所至修學校率邑之子弟身為横經講說
士風翕然民俗丕變已而守列郡典大藩益推此廣之
治績尤著雖古循吏不能過也至和中富鄭公入相首
以文學政事薦公寖被知遇歴事三朝鬱為名臣判郎
曹則執法而不撓使邊庭則守節而不屈任諫省則以
忠讜補主闕處台端則以公正糾官邪位侍從則竭論
思之忠侍經筵則盡勸講之益上為人主之所欽嚮下
為士大夫之所宗師其功業行實光明如此而所為文
章温厚深純根于義理精金美玉不假雕琢自可貴重
太羹玄酒不假滋味自有典則質幹立而枝葉不煩音
韻古而節奏必簡非有德君子孰能與此故嘗評之其
詩篇平淡如韋應物其文詞高古如韓退之其論事明
白激切如陸贄其性理之學庶幾子思孟軻非近世區
區綴緝章句務為應用之文者所能髣髴也嗣子紹夫
裒集公文章得古律詩賦奏啓雜文凡三百六十餘篇
冠以紹興手詔及熙寧經筵薦士章稿合為二十有五
卷而行狀誌銘附于其後集成來謁求為之序綱告之
曰太上立德其次立功立言如古靈先生三者兼備又得詔
書褒稱可謂盛矣若其平生行事則有行狀誌銘可考
誦其詩讀其書可以想見其人如公功業行實推賢揚
善之美如此而其文章渾全博雅又如此宜乎被累朝
之殊眷膺聖主之褒崇士林尊仰推為天下君子長者
而不敢有異議者也公諱襄字述古官至樞密直學士
尚書左司郎中贈少師國史有傳云紹興五年閏月朔
李綱謹序
