古靈集卷一
宋陳襄撰
熙寧經筵論薦司馬光等三十三人章藁
端明殿學士右諫議大夫集賢院修撰提舉西京
嵩山崇福宮司馬光
素有行實忠亮正直以道自任博通書史之學可備顧
問
端明殿學士翰林院侍讀學士尚書吏部郎中知
許州韓維
器質方重學亦醇正知盡心性理之說得道於内則可
以應物於外矣
翰林侍讀學士寳文閣學士尚書戶部侍郎提舉
西京嵩山崇福宫吕公著
道德醇明學有原本事君以進賢汲善為已任可謂知
務矣
三人者皆股肱心膂之臣不當久外乞詔還
詞苑或居經幃日侍燕閒論思獻納
學士有博學通典故者
秘書監集賢院學士知杭州蘇頌
記問博洽長於史學國朝典故多所練達所學宋敏求
之比宜編撰檢討之任
館職有學行器識可備侍從者
右司諫直集賢院孫覺
素有鄉行明經術義理之學端良信厚可以鎮浮厲世
尚書祠部員外郎秘閣校理知齊州李常
性行醇正兼治經術久補外官有循良之政可比於覺
尚書兵部員外郎直集賢院知和州范純仁
器識通明忠義骨鯁其才足以濟大事
三人者皆可充近侍耳目之官
館職有文學可為詞臣者
尚書祠部員外郎直史館權知河中府蘇軾
豪俊端方所學雖不長於經術然子史百氏之書無所
不覽文詞美麗擅於一時居官敏恕尤通政事
尚書祠部員外郎集賢校理權知洪州曾鞏
以文學名於時人皆稱其有才然其文詞近典雅與軾
之文各為一體二人者皆詞人之傑可備文翰之職
祠部員外郎集賢校理同修起居注孫洙
博學能文才識通敏所守亦端可充文翰史臣之選兼
明世務通曉民政近蒙進擢修注深壓士論
館職有學行端正可以擢居清要者
秘書丞集賢校理王存
學行素著方重有守不為勢利所遷
太子中允館閣校勘判武學顧臨
才豪而氣剛兼有識略樂義尚賢喜於聞過可屬以危
難之事
秘書省著作佐郎集賢校理林希
少有文行明敏勁正學亦該博長於記問可與編撰檢
討之職
謫官未復職者
尚書右司郎中分司南京李師中
人多稱其有才可當邊帥之任往歲近臣嘗有論薦其
才它日為名臣向因言事分務若遂蠲洗不惟責其後
效抑足以開言路也
尚書兵部員外郎傅堯俞
言事官以義去就有古諍臣之風不幸坐累褫職未蒙
牽復
太常博士新差河東路提點刑獄公事胡宗愈
文醇行純兼明經術東南人士多所師服向以言事被
謫累經恩宥未蒙復職
前秘書省著作佐郎王安國
材器磊落文亦豪邁可充詞翰之職向居罪廢間不忘
進學亦竒偉之才也
京朝官選人有學行才器可進擢臺閣者
太子中允館閣校勘簽書應天府判官廳公事劉
摯
性行端淳詞學淵遠若置之文館優游長育必為遠器
太常博士崇文院校書勾當宗正丞公事虞太熙
治經有行端方自守不苟於進可充臺閣之選
太子中允監西京洛河竹木務程顥
性行端醇明於義理可備風憲職司之任
太子中允權發遣淮南西路轉運判官公事劉載
少治經術兼有文行可備臺閣之選
殿中丞新差充秦鳳熙河路措置邊事司勾當公
事兼催督軍須薛昌朝
才質具美持守端直當置臺閣以養其才久從機宜之
辟非所以處之也
秘書省著作佐郎崇文院校書張載
學行修明養心事道不苟仕進西方學者如載一人而
已若稍加優寵所勸大矣
興國軍節度掌書記蘇轍
其學與文若不逮軾而靜厚過之轍自登第及中制科
凡二十年尚在選調未蒙褒擢
前台州司戶參軍召試館閣孔文仲
性行醇粹如不能言發為文章温厚正直稍加長育必
為瓌碩之器
新差歙州軍事推官吳賁
端良質實少以孝行聞於州鄉治易春秋之學而文亦
淳雅尤盡心於民政所至以惠愛稱
前潤州延陵縣令吳恕
器識淳深學通義理若置之文館長育而成就之可以
與有為也
常僚中才行器識可陞擢任使者
尚書屯田郎中知開封府太康縣林英
有才與行安靜詳明和而不隨直而無撓
尚書都官員外郎監泗州河南轉般倉孫奕
士行著於鄉閭節義信於朋友外雖朴淳而中實強敏
英奕所至皆以善政聞可謂循良之吏使當一路則可
以厚風俗而安民矣
秘書省著作佐郎監揚州糧料院林旦
才力強明通曉民政兼有持守可責任以事
太常博士新差監衡州在城鹽倉鄒何
操履端方吏材通敏久居務局士論惜之
小臣言事黜廢有可矜者
太子中允降授大理評事唐坰
性雖輕脱然才幹明敏向以言事被竄兩經赦宥初監
廣州軍資庫次移監吉州太和縣鹽酒税又次移監杭
州龍山税流落遠方巳是數年願特與親民差遣以來
敢言之士
前光州司法參軍監安上門英州安置勒陳鄭俠
向以狂言得罪竄廢海隅瘴癘之地朝不保夕小臣愚
直敢言如此是亦發於忠義非陛下矜憐其志而使得
生還誰復為俠言者
古靈集卷一
