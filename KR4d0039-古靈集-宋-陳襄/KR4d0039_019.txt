古靈集卷十九
宋陳襄撰
文
杭州勸學文
某嘗謂學校之設非以教人為辭章取禄利而巳必將
風之以德行道藝之術使人陶成君子之器而以興治
美俗也杭東南之會藩也其山川清麗人物秀穎宜有
美才生於其間然自建學以來絃歌之聲蕭然士之卓
然有稱於時者蓋鮮反不迨於支郡何也豈非渤海之
民罕傳聖人之學習俗浮泊趨利而逐末顧雖有良子
弟或淪于工商釋老之業曾不知師儒之道尊而仁義
之術勝也某之至是邦也固當以教育為先務而必致
學者首明周官三物之要使有以自得於心而形於事
業然後可以言仕此所謂學之序也雖然自以為愚蔽
弗明而力不足且勝其任責不逮思得明誠篤行之士
相與講議其道而推行之
仙居勸學文
咨汝邑父老夫人之為善莫善于讀書為學學然後知
禮義孝悌之教故一子為學則父母有養一弟為學則
兄姊有愛一家為學則宗族和睦一鄉為學則閭里康
寧一邑為學則風俗美厚雖有惡人將變而為善矣今
天子三年一選士雖山野貧賤之家所生子弟苟有文
學必賜科名身享富貴家門光寵戶無徭役休蔭子弟
豈不為盛事予自到任以来居常憫汝邑民不識為學
父子兄弟不相孝友鄉黨鄰里不相存恤其心汲汲惟
爭財競利為事以至身冒刑憲鞭箠流血而不知止予
甚哀焉余奉天子詔條不可私恕每刑一身若傷膚髮
而汝邑民不知予心乃相扇熾搆訟成獄自以為能使
予日不得食夜不得寢欲與革弊略不能改是誠何心
雖然非汝百姓之樂於此也盖不知讀書之故也前年
曾有文書告諭汝鄉民令遣子弟入學於今二年矣何
其無人也古者十室之邑必有忠信今百里之邑良民
子弟不少其間豈無聰眀瓌茂朴美之器可使為公卿
者然而不使之為學真可惜也今汝父老歸告其子弟
遠令來學予其擇明師而教誨之庶幾有成如前所說
予明年十二月官滿即去汝父老其聽予言
勸諭文(知仙居縣日作)
為吾民者父義(能正其家)母慈(能飬其下)兄友(能愛其弟)弟恭(能敬其兄)子
孝(能事父母)夫婦有恩(貧窮相守為恩若棄妻不養夫喪改嫁皆是無恩也)男女有别
(男有婦女有夫分别不亂)子弟有學(能知禮義廉恥)鄉閭有禮(歲時寒暄有以恩意往来)
(燕飲序老少坐立拜起)貧窮患難親戚相救(借貸錢穀)婚姻死喪鄰保
相助無墮農桑無作盗賊無學賭博無好爭訟無以惡
凌善無以富呑貧行者讓路(少避長賤避貴輕避重去避来)耕者讓畔
(地有界畔不相侵奪)班白者不負戴于道路(子弟負重執役不令老者擔擎)則為
禮義之俗矣
知謗文
人有告予曰子教孺子之學而為利諸否乎予應之曰
甚矣子之鄙予也使予訓人以利夫子孰以為義哉或
曰人有以是謗子於大人者子盍辯曰是不知予者而
為之也焉用辯語曰人不知而不愠孔子仕于魯祭肉
不至不稅冕而行不知者以為為肉也孟子館於上宫
館人失屨而謂從者之廀夫聖賢之為衆人之所不知
烏足&KR0988;哉予固不敢竊比于是抑有所不知者凡士之
行已自信不顧世之毁譽而能免夫小人之口幾希日
月之交而薄蝕生君子小人之交而誹謗興理勢之常
然雖聖人不能無是患顧自為何如爾焉用辯或曰古
之鴟鴞巷伯曷為辯且愠乎曰彼不獲巳也二叔之亂
將危王室周公不陳戒成王業之艱難以告于王則周
道墮矣讒人之言行于亂世寺人孟子不聲其惡而誅
之則禍及善人矣子何憂哉或曰然則寧無慊乎人謂
子教孺子而利之子盍屏諸曰不然是又惑矣予方推
古人之心至誠不倦將以進夫學者今聞小人之言中
道而遂畫是使予終身不得與人為善也可乎若人有
謂周公吐握身下白屋之士其亦利為之也周公聞其
如是將為之畏避而不敢下士乎有謂孔子之徒三千
門弟子七十有餘人其亦利為之也孔子聞而畏避而
不受門弟子乎殆不然也予聞之君子有三畏畏天命
畏大人畏聖人之言未聞為善而畏小人也雖然豈盡
無所畏哉抑亦有所未至而翹之耳故予之所畏于彼
祗其所以自畏也人有謗予以不仁者予聞而思之曰
我誠不仁矣古之人有孔子者其為仁也如是我無能
焉雞鳴而起孳孳焉盡其所為孔子之道而後止焉人
有謗予以不義者予聞而思之曰我誠不義矣古之人
有孟軻者其好義也如是我無能焉雞鳴而起孳孳焉
盡其所為孟軻之道而後止焉若是則予之所畏也夫
能以仁義不如孔子孟軻責其身而自視不惑者雖舉
天下之人非謗之又何患焉吾故曰雖聖人不能無是
患顧自為何如耳韓愈既作原毁以明乎怠與忌者之
患予又作知謗為之自治云
祈雨祝文
某以王事不能遍走山川神祇謹擇日月牲酒陳於龍
壇之隅置諸位来爾諸廟之神以告之神其聽予言今
來自春徂夏膏雨不時川澤既竭田苗將稿人大恐怖
若無所依託予亦不暇于飲食今農夫終歲勤勞于稼
穯惟天子租賦是供亦惟爾神明粢醴是奉爾尚庇庥
于人不可安以處也縣令既否德不能活民惟神活之
亦惟爾世世于民永有康食予雖比于罰敢有詞神其
降甘雨
謁廟祝文
某伏聞縣有官屬到任禮上訖凡三日始往拜諸廟之
有靈德庇庥于邑人者某職掌縣簿而且承長官闕以
躬臨民敢不夙戒奔走承事以告其至明神降之
祭張侍讀文
嗚呼天之生物必篤其材傾者使覆栽者使培惟公之
生實富才良器渾以厚德博而方早踐書林晚登華近
入論思忠危言屢進右官江表歴典州符安恬養素躭
樂詩書謂公元老帝不遐遺置諸左右以卒其施自聞
公喪痛悼嗟惜如何哲人天嗇其澤公之好善平昔相
知公今逝矣知我其誰過公之廬不見靈輀銜哀奠斝
以訢諸孤嗚呼哀哉
祭同年楊緬察推文
慶歷二年相遇京師兄時榮名余實繼之余居浦城兄
曰宅里乃相訊問言語教指明年六月來掌簿書兄有
母喪亦在其廬自爾往來情過于初予時不寧瘠瘦顛
蹶僕夫遣走来訊来謁書辭之慇稠密如髮及徂京師
来無虛月聞得南昌惟命伊何不恃文書乃疾寢疴余
匪其旁不撫以摩兄之才雋天實與畀既庸不施何遽
以死六月四日得書泗水兄之手澤不忍熟視瞻彼日
月相在孔邇喪車来歸我行在山不得往哭道途之難
酒醪不嘗獻享不躬酌此永訣悲何可窮嗚呼哀哉
祭錢舍人文
噫公之生氣直以方藴蓄道學發為文章力取巍科驟
登顯仕校書東觀記言右史翺翔禁掖潤色王言輸忠
獲戾困不失亨龍飛彙征帝命甄復還為諫官其言諤
諤暫居藩翰人曰非宜謂即登庸大業敷施天之生材
俾乂王家公乎謂何夀爾不遐嗟余有官葬不臨穴過
門奠觴永以哀訣嗚呼哀哉
祭浦城黃虞部瑊文
某曩為屬吏最荷公知自聞公喪攀號無巳比者被命
出守四明歸省松楸道過墳下追惟恩舊涕泗横流薄
奠斯陳以告于幽
祭妹三縣君文
嗚呼兄弟之愛如四體之於身爾其死矣吾何愛其生
先子早世兄弟孤惸爾年最幼尤種愛于母兄棲遲窮
居十有餘年惡衣糲食同茹艱辛兄既得仕爾德修明
學禮與詩習以蘩蘋後又十年爾乃從人事夫柔嘉琴
瑟鏘鳴生雖孔艱克配賢仁孰謂不遐福祉臻臻聞爾
訃音哀不勝情哭不憑棺不見容聲酹酒以文尚感精
神死生永訣長想無因嗚呼哀哉
祭仙孫五郎文
嗚呼仙孫生汝七十日未熟汝面汝遽亡耶黃巖之别
舟中抱汝不覺出涕深知汝幼不利遠行過在父母復
將誰冤吾在京師聞汝之歸舉家疾疫十死四五凡十
月餘日不得汝孃一書心亦驚憂然又聞汝子母康寧
不復省察豈宜汝遽如此耶朋友家人具知汝事諱不
吾言故吾今日之心猶望望然欲即見汝梁益来汝孃
書又諱不言及得季甫先生書始知汝誠亡也嗚呼仙
孫汝負吾耶吾朋友四五人皆憂驚晚娶未有嗣子吾
又多病不保久長及汝之生始安吾心故吾日夕冀汝
長立上奉汝先翁之祀下以繼吾之老豈知汝遽如此
耶汝將不為吾兒則不如勿生生既不幸而夭亦當使
吾見而訣之曷為使吾終身置汝不足于心也吾嘗與
汝孃言人之于骨肉無老幼生則相飬死當葬埋封識
使之不忘聞汝亡時孃亦不得聞知未知置汝于何所
耶汝身幸存是天錫吾兒也汝身不存我生何樂也吾
無意于世久矣思汝先亡翁與二先亡婆洎汝世母皆
早世墳墓未安常欲買一山族而葬之捨官廬其旁以
老吾身今汝又亡吾志愈决矣使吾今日即居顯官享
豐禄以苟富貴若吾親與吾子血肉在土于吾何安雖
然吾今日之力未能圖之尚須任滿河陽繼入遠官可
六七年汝身幸存即圖南歸卜廬墓事瘞汝于亡翁之
側安汝于吾廬之旁吾心始安嗚呼仙孫恨汝未知吾
言汝知吾心之苦否也今遣梁益歸請汝孃澆酒瘞吾
文于汝旁以安汝魂汝能知乎嗚呼哀哉
古靈集卷十九
