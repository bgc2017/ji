古靈集卷六
宋陳襄撰
奏狀
乞疎放秀越二獄干繫人狀
臣伏見中書劄子差屯田郎中沈衡著作佐郎張載往
秀越二州置司推勘祖無擇苗振公事風聞其間因緣
作過及干連照證人數不少若依制勘條例並須逐一
勾追證對圓結緣杭明二州去勘所各經數舍往來追
攝不無騷動竊以朝廷詔獄本為守臣違越為害於民
以此差官取勘若令無辜干繫之人一例拘留對辨或
因累被罪反為平人之害甚非陛下繩吏愛民之意欲
乞特降指揮下逐處勘官只令取勘祖無擇苗振及見
禁作過情理切害之人所犯重罪依例追呼照證結絶
以申懲誡外其餘罪輕不坐與應係干證之人如已勾
追即立時取狀疎放其未勾追者並免追究及雖有小
可罪愆本州作過因被連累之人亦乞出自聖恩特與
推恩矜放更不具案圓結施行所貴不至滋蔓淹延别
致騷擾謹具狀奏聞伏候勅旨
論祖無擇下獄狀
臣昨蒙恩召赴闕道由杭州伏見知州龍圖閣學士祖
無擇為政寬平愛民無擾杭為劇府素號難治前後守
臣多以暴刻繩民故無擇之治百姓安之近者只因監
察御史裏行王子韶察訪過實遂興大獄自無擇下吏
州人皇皇如繫父母齋僧祈福為之涕雪於府以至詣
闕告訴非無擇惠政得人之深何以得此訪聞勘官慘
礉百端鍜鍊天子近臣既為獄吏恥辱刻木畫地莫不
招承竊慮訊鞫之間未免冤濫臣始聞詔獄恐無擇别
有贓汙之狀故不敢以聞近得所知殿中丞知湖州歸
安縣柯述書具言其事述是前來勘官宜得事實伏望
聖慈以無擇嘗為侍臣秉心忠實但以寬而泛愛失於
周防獄案未成特賜馳驛指揮早令結絶使無擇出外
聽勅如别無踰違大惡即乞貸從寬典不惟無傷堂陛
之體亦足以慰士民之心所有柯述書謹隨狀奏聞伏
候勅旨
知河陽縣乞抛降和糴小麥價錢狀
臣伏為本縣民田瘠薄屢經灾旱今年夏秋闕雨五榖
不收雖巳依條減覆檢放稅租然中産之民巳闕歲計
待糴而食十有八九例以小麥青苗生舉錢物一㪷之
直只得三十餘文兼幷之家巳獲倍利尚被艱難舉貸
不得深慮來年起發春夫之際榖價騰湧貧窘之民轉
見不易臣竊見本州每歲抛降和糴小麥萬數多是過
時收糴每一㪷官支價錢不下九十文以上至一百二
十文比之民間麥熟之時所直市價常多三四十文且
以一州言之每歲所糴小麥一萬餘石即大支價錢三
千餘貫若京西一路枉費官錢亦為不少率無拯救之
利秖益商販之民臣今擘畫欲乞轉運司先於隔年抛
降和糴小麥價錢數目下本州縣依諸路放買紬絹條
例於來年正月半以前預支與五等人戶每小麥一㪷
依麥熟時民間價例止於六十文仍令十戶結為一保
各以上等人戶充作保頭連名具狀遞相保委請領官
錢至時只令戶長依夏稅期限催納如此則不惟拯濟
貧匱之民兼亦省得和糴官錢不少臣所起請委是官
民兩利别無妨礙如允臣所奏乞下本路州軍合係和
糴斛㪷去處一例施行謹具狀奏聞伏候勅旨
理會考校進士卷子狀
臣伏見今歲科場開封府就試進士三千二百七十餘
人合解發三百十人為額國子監一千六百餘人合解
百人為額皆是十分之中未取其一英俊既多而剽辭
挾書真偽殽雜若不精加考校去畱之際不無差誤孤
寒得失所繫不輕貢舉條例雖令考試官通考緣三場
卷子數目稍多自來承例分定方始考校得失其間好
惡不同未必取捨皆是洎乎考到合格人數便即類聚
奏號更不將退落卷子令衆官一處衮同再考輕易漏
略非為不惜舉人進取之艱難殊不體認朝廷取士之
意臣今擘畫欲令今來考試官初考校時權令分定卷
子除考到詞理優長巳合格者及詞理紕繆與犯不考
式者已係黜落外將逐官退下中等卷子在去畱之間
者令衆官一處公共看詳與近下合格卷子比校優劣
然後升黜仍將三場卷子連粘通考所貴得士之實不
至差繆所有考校雖無日限校量一月之内以詩賦策
論通考每人一日考得一十五副至二十副巳來如將
退落下等卷子更令衆官參考須至更展日限方得了
當今乞將就試舉人卷子與考試官員數均定日以二
十副為凖自引試初場通計人數與五七日限通考退
落卷子以引試日為始計其日限如更日限未足未得
奏名所貴考校精詳不失辭業之士謹具狀奏聞伏候
勅旨
選差京朝官知縣狀
臣近有劄子以銓選吏員冗雜縣令最為親民之官欲
乞稍加銓擇以手實之優劣縣政之繁簡各分為兩等
選循良幹敏之吏使治其劇其次等縣亦並以奏舉人
及常調縣令歴任有三人舉主者充注嚴其保任之責
而優其奬待之數使賢能者有所勸激而勉充其選亦
銓衡選任之先務也留中多日未蒙頒降施行竊意陛
下重其更張不欲使常調入令之人别無差遣因兹濡
滯注擬不行臣竊以為不然契勘銓司常調令錄大率
不過九百人除現任錄參或監臨場務及自該入等差
注人固已三分之二矣其餘得替守選注官待闕又已
過半則逐時在銓守候差遣常無一二百員今所汰去
者盡是舉官不足或無勞效莫非貪耄不職之人雖由
此罷之其害猶小或付之百里之命使民倒植其為患
豈不大哉臣今相度欲乞將諸路州軍係主戶三萬以
上縣分主簿及節鎮判司員闕與理令錄資序許常調
令錄不該入等人注填如願折資差遣亦從其便則員
闕足以相當而無畱滯之患矣臣又觀天下京朝官知
縣員闕其間甚有戶口浩穰獄訟繁劇號為難治之處
有累政而以事去官或曠歲而人無授者如南劍州之
尤溪邵武軍之邵武建之浦城信之上饒洪之分寧虔
之雩都如此之類天下甚多審官院雖有指定繁劇兩
等選差條貫然多該說未盡如前數邑率皆不預其數
欲乞下諸路轉運司别令體訪定奪轄下自來最為煩
難不治之邑凡有若干將合入本路分人揀選腳色舉
主多有勞績或曾係臣僚奉勅奏舉素有才望之人不
依名次保明超授謂之繁劇選差其次雖有難治之邑
但封疆闊遠主戶及三萬以上者並於以次腳色内銓
擇謂之選差内有圭田優厚號為善闕如秀之華亭明
之鄞縣常之無錫之類凡有若干並陞為通判差遣謂
之優選其係繁劇選差人候任滿日别無遺曠許先次
指射更與優選一次仍與通判合入人相兼選擇合關
升通判者與理通判資序其係選差者除兼兵與中等
以上圭田處依舊條無酧奬外其餘不以路分遠近但
能振職量其績效亦並與先次或優選一次以上如逐
任内治績稱最當與優加奬擢其有繆濫不職者主判
官稍涉私徇情亦乞特行黜降如此則高才良吏知有
聳勸而樂親民政天下繁難不治之邑莫不均被仁澤
如言有可采伏望幷臣前狀降付中書特賜詳酌施行
謹具狀奏聞伏候勅旨
知常州乞畱陳經不對移任滿狀
臣檢會常州昨據管下太子中舍知無錫縣事陳經狀
稱為與本州推官邵琦是親妨礙尋備錄本官狀申奏
其陳經近蒙降勅移知婺州蘭溪縣却差知蘭溪縣屯
田員外郎鄭琰前來對移事須至奏聞者臣今訪聞得
知常州無錫縣事太子中舍陳經自到任以來公懃幹
敏練逹民政事無大小躬親聽斷無不曲盡人情緣本
縣所管三十二鄉主客戶口獄訟浩繁積年不決號為
難治之邑經至一年庶事修舉兼為常州修開運河從
無錫縣界望亭堰至武進縣奔牛堰一帶工料共計一
百三十餘里並是差委本官都大管勾開河司公事諸
般經畫以至畢工並得濟集此方是開濬河身及除去
望亭一堰疏導太湖水勢通入運河雖獲利濟緣近河
兩岸民田到水溝瀆及合置堰閘去處並未開修全藉
經向去勸率人戶下手興工大段開掘溝港數處通徹
運河及創置堰閘若遇歲旱即多引導太湖之水澆溉
田土大水之後即決放河水下江如此則四縣民田遂
無水旱方為經久之利自經移勅到後舉縣皇皇如去
父母不住經州告訴乞畱滿任以此見陳經之為邑實
有惠利使民不忍其去况先有朝旨許職司體量部内
守宰之官如有良吏特與保明再任縣令如經誠不易
得某實為百姓惜之欲望朝廷俯從民欲乞畱本官終
滿此任始末了當上件河事况推官邵琦考第頗多到
官已及一年半欲望朝廷許令成資或於蘇潤湖秀對
換一職官差遣幷對移到無錫縣屯田員外郎鄭琰未
有替人却乞依舊赴蘭溪縣勾當並無妨礙如允所奏
伏乞早降指揮謹具狀奏聞伏候勅旨
乞均差衙前等第狀
臣尋下法司檢造到差鄉戶長名衙前及糾決差役勅
條州司看詳胡真雖是物力高強檢估到家業計錢一
千八百六十五貫有零緣曾於治平四年内充鄉戶衙
前祇應過名下重難分數熙寧二年十月内得替空閒
方得二年零五箇月及稱見作十戶分居其丁懷檢估
到家業計錢一千二百四十五貫有零緣是白腳人戶
先已曾有狀承認下次鄉戶衙前色役即未曾差使及
據胡淵狀内指說本縣約有三十家第一等未曾歴過
衙前重難其丁懷却不指決顯是本人戶於本縣未經
差充衙前重難白腳戶内最為高強今來若更差胡真
充衙前深未允當檢會前勅條衙前軍將許人投名如
不足許於鄉村差第一等兩丁以上物力高強者充即
無明文許令連倂差役緣只是州縣據法司引用嘉祐
編勅諸般色役許被差人别糾一戶見今空閒物力高
強之人以此承例將新近充衙前得替之人更無年限
便作見今空閒人戶許行糾差况長名衙前除投名人
即有優重酬奬若依條於稅戶抽差終是鄉民怕見充
役即與鄉戶衙前事體一同不比尋常諸般差役若其
間不幸歴過重難未經數月之間被人指決依糾戶條
便作見今空閒戶定差即是物力最高之人常被糾差
重役更無閒日其次白腳姦戶得以作倖規避無由差
到深屬不均其胡真丁懷州司已送本縣責付逐家知
在聽候奏取朝廷指揮其丁懷現今家活估錢一千二
百餘貫雖低小如胡真六百一十九貫有零亦是本縣
次第有物力白腳人戶又已會承認下次衙前差役欲
乞朝廷詳酌定差丁懷充長名衙前祇應乞今後自未
降雇役新法以前如外州軍亦有似此差長名衙前及
糾決别戶且依差鄉戶衙前勅條有替罷衙前及五年
以上見係物力最高如第一等人戶數少即許依空閒
人戶例定差所貴上等色役之人苦樂均濟謹具狀奏
聞伏候勅旨
彈監察御史裏行王子韶狀
臣伏見監察御史裏行王子韶素非端士濫處法官隂
附大臣密通簡札訪聞其兄子琦預宫官之薦子淵被
提舉之辟盡由子韶私謁得之臣竊以大臣之責專以
保任賢能御史之職在於糾繩非法而乃賣恩請謁同
於市道上下若兹公義安在欲乞取問制置司臣僚子
淵既是御史之兄不知何人所薦特宜推劾以正罔上
之刑使今後近臣不敢妄有奏辟所有子韶回邪反覆
臺中難與議事伏望出自宸衷别無差遣庶清憲臺以
塞人言謹具狀奏聞伏候勅旨
彈秀州軍事判官李定狀
臣竊以任人之術莫大於分别邪正而知君子小人之
道也君子之道好義而不顧其利故其言也忠小人之
道好利而不顧其義故其言也佞此君人者不可不察
也伏見秀州軍事判官李定近為右正言孫覺所薦被
召赴闕定知天下之人皆以青苗之法為非而獨王安
石之徒主以為是每遊安石之門及與士大夫言莫不
盛稱青苗之法以為仁政欲以迎合安石之意前日竊
聞已被召對定之口才便佞必能為甘言以悅陛下之
心仍慮制置司臣僚喜其助已隂相引薦置之要路以
亂大政又聞定與人言陛下巳曾面許臺諫任使事雖
未然或慮陛下知之未深誤有進用似此諛佞之人非
朝廷之福也孔子曰遠佞人荀卿曰諂䛕我者吾賊斯
至論也所有臣近嘗彈奏太常博士李南公資序至淺
小才善佞乞追還轉運判官之命又言監察御史王子
韶回邪反覆難與議事及定阿䛕不正並望别與外任
合入差遣庶絶佞人僥倖之路而不誤陛下任使之明
也謹具狀奏聞伏候勅旨
彈步軍副指揮使宋守約狀
臣訪聞侍衛親軍步軍副都指揮使威武軍節度觀察
畱後管勾都指揮使公事宋守約為性貪暴違越不公
陵虐軍人非理鞭配前後私役軍士修蓋第宅物業日
不減一二百人及分布東西窰竈變造塼甓津般土木
以至脫塹打草之類莫非軍人道途怨嗟無敢言者居
陛下手足下而敢恣横如此其可容乎伏望陛下以臣
之言取責諸軍人員即見逐件事實褫職詔獄以正典
刑庶使今後管軍臣僚不敢違越謹具狀奏聞伏候勅
旨
彈宋守約第二狀
臣近有劄子彈奏步軍副都指揮使宋守約貪暴不法
等事乞行勘劾親承宣諭待更體問詣實今來已是多
日未蒙聖旨施行守約自領兵權素無廉節貪邪酷虐
中外莫不具知惟陛下聖眷優隆未知其惡交結中貴
以為内援阿附近臣而作威福擅使官兵廣營家業以
私役計庸則無慮千匹以非法刺配者何止百人臣之
所聞大略如此近者朝廷有退軍倂營之議人心惶惑
皆言守約邀功希旨力主此議搖動軍情已成怨府夫
事有馴致暴則生患昔張仲瑀請抑武選蕭俛廷議銷
兵率皆禍起一時足為鑒戒小人思慮不遠上誤朝廷
若不即去除而復用之必恐别致生事悔將無及矣所
有臣前劄子伏望早賜施行謹具狀奏聞伏候勅旨
彈宋守約第三狀
臣近嘗具二狀彈奏步軍副都指揮使宋守約貪邪酷
虐非理用刑及私役兵士等事未蒙降付有司勘劾施
行竊以步軍之任王師所寄苟或自為不法焉能強服
士心陛下雖欲屈法而庇之適足以惠奸長暴斂士卒
之怨而終以為患也訪聞守約在成都日嘗為樞密使
文彦博所薦致身至此又與宰相陳升之結托深熟恃
此横恣無所不為臣觀外任臣寮敢有私役一兵妄配
一卒則監司察舉物論不容計庸此流必坐廢黜今守
約管軍日在陛下左右而敢公行貪暴無所畏忌擅使
官兵及非法刺配者莫知其數獨無法以加之豈示天
下之公乎朝廷置臺官將以糾繩不法帥臣違越首當
正以典刑豈可只由大臣主張略無黜責有法不用何
庸憲司乞願將臣前後彈詞更不令兩府妨礙臣寮簽
書降付開封府或御史臺置獄取勘守約踰違事實嚴
賜施行庶使貪倖之人知有朝廷之法臺憲復振而軍
情稍寧矣謹具狀奏聞伏候勅旨
彈劉攽王介狀
臣竊以劉攽王介在試院忿爭為臺官張瑨等彈奏巳
奉聖旨免勘贖金朝廷雖示寬恩物議未以為允攽介
皆以文學被選置之館閣不思修蘊器業以為名臣攽
惟尚氣淩人動為嘲侮介特褊心好競所至喧悖率行
若此人何以觀增長澆浮損壞風教無甚於兹欲乞深
示戒懲特行貶斥俾居於外改過自新不惟攽介之福
抑朝廷忠厚之舉也謹具狀奏聞伏候勅旨
古靈集卷六
