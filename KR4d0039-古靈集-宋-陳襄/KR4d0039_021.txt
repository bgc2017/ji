古靈集卷二十一
宋陳襄撰
古賦
咸陽宫賦
周失王緒秦受天數始皇崛起狼心奮怒六國并吞黑
旗森布分諸侯而立郡縣銷五兵而造鐘鐻混車書一
法度陸讋水慄之所來嚮航琛輦賮之所屯聚於是遷
豪徙富離邦易土擇徒(闕)然隆隆然制是宫也蓋莫得
而殫言始其擇吉日申舊章坦隆基於四隅鬱華構於
中央分左宗右社之規矱正面朝後市之紀綱順隂陽
之開闔放太紫之圓方由是入九貢之資詔六工之良
度材用之經費旅珍産之非常離婁督繩以分其曲直
公輸削墨以形于短長運雄風於斧斤架文虹於棟梁
藻井燦兮羣葩競芳觚稜聳兮金爵交翔羅玉階兮彤
庭儼峻宇兮雕牆朱紫炳煥下以被其土金璧峥嶸上
以飾其璫其高也侔列宿於紫宮其大也出冠山之朱
堂顒顒昂昂複道還相上截乎渭川直走于阿房是何
蠖濩相經連綿不止映朱闕之雙立壓金城之百雉被
卿靄以上覆馥天香而特起巍巍乎若高浪之奔架蓬
萊而直上盤盤乎若巨鼇之出戴靈山而遐峙則有千
廬傳呼洞門方軌披廣路之三條列金人之十二上下
端直左右環衛執玉帛者來朝綰銀黃者近侍如雲臺
之上縹組而摩肩臨淄之間成帷而舉袂聞之者倏爾
而歎望之者儼然而畏其間䘲威盛容殊形詭制鐘鼓
喤喤有二四之列衣裳楚楚有三千之麗珠金玉翠衒
其珍組織文章逞其貴而又植苑囿開沼沚草木繁蕪
蔽朱實之離離魚鳥遨翔漾清流之亹亹朝夕之所娛
樂而不知其晦明寒暑之所隔閡而不知其啓閉既而
窮侈德盡澆風目倦五色耳亡四聰將欲慕神仙之峩
峩脱天下之洶洶謂上游之迹可以拍肩於洪崖謂積
學之致可以問道於崆峒由是擬丹臺之壯麗造秘宇
之穹崇飛甍舛互連閣交通冥冥乎二百餘里杳不知
其所終然後巡於隴西封於岱宗紀德瑯琊之臺列爵
大夫之松伐湘山於既仆破胡城於已攻故乃儼彩仗
坐瓊宫建靈旗之五丈排法駕於六龍文武肅儀而在
下嬪嬙肆樂乎其中韻乎鈞天之樂翼乎妙舞之容左
殽右胾兮百品椒漿桂酒兮千鍾喜氣交盛歡聲一同
而皆罄山呼而浹洽祝天夀以龐鴻自以為子孫帝王
之業垂萬世而無窮洎乎時運更迭基扃一空弋林釣
渚榛蕪外玉殿珍臺煨燼中項羽西歸二三世之秦風
巳蕩高皇東起四百年之漢德彌隆士有聞而嘆曰夫
聖皇之有天下也握乾符御璇極納百姓於醇粹樂羣
生於休息故宫室之作無傷民之利興作之所不勞民
之力軒轅合宫而昭儉唐堯采椽而示質總章合制重
華乃建於宏基卑室興居夏禹遂隆於聖德若乃商受
喪乎瑤臺夏桀隕於瓊室夫差一去遊姑蘇之鹿麋晉
武既亡生銅駞之荆棘斯皆聖人以節用而興邦愚者
以宣驕而亡國且強秦虎視蒸民宸居華域如建瓴之
地無以極其險隘若秋荼之網無以加其苛刻收大半
之賦斂焚詩書之典則而復開宫禁之宏址敺生民於
重役農者失其耕耨女工廢其絍織上天為之震怒四
方為之沮色又安得延茂其邦家而興隆乎社稷嗟乎
源之澄兮流必清本非固兮枝必傾始皇去兮沙丘既
平子嬰滅兮咸陽已并歸赫赫之漢祚兮為帝畿之三
成又何必指東門之界兮柱立石於滄溟者也
古琴賦
客有孫枝之琴號曰太古之器朴兮不文淡焉無味痕
交錯而蠧生色斕斑而塵蔽疎絃危而不紊瑶軫屼而
幾廢吁至道之難行悵知音之未至凄凄然泠泠然故
獨以因時而遣意洎乎夕照西沈蒼梧半隂對明月之
千里上高臺之百尋爾乃豁妙慮開沖襟撫玉柱揚清
音不獨解吾人之慍將以平君子之心太丘子乃輾轉
不寐振衣而起悄焉凝懷寂焉傾耳意躑躅於幽蘭心
彷徨於流水由是納中和蠲侈靡審朴略之遺韻達真
純之妙理忽然不覺至道之入神而大化之陶巳别有
宛洛佳客金張貴侯塗歌兮邑詠朝歡兮夕遊設瓊漿
兮綺席張翠幕兮青樓莫不弄秦聲歌郢曲吹女媧之
笙簧播子文之絲竹然後酩酊乎醉鄉駢闐乎歸軸又
安能審雅操之微妙聽丹絃之斷續而巳哉嗟乎大道
既傾澆風益行雖歌吹之沸天徒管絃之亂人方今朝
廷淑清天下化成願以古人之風變今人之情以今人
之樂復古人之聲則斯琴也可以易俗而移民而斯世
也可以背偽而歸真
律賦
黃鍾養九德賦
惟黃鍾之起一本太極以函三導微陽而敷暢養九德
以稽參五聲正而八音和清宮旁達六府修而三事治
元化中含始其天地發乎大生氣序轉乎三統黃者中
之色配土位以居正鍾者聚於下首天陽而施種故此
致德産之盛大阜民財而錯綜氣鍾於子斯為萬事之
本原物遂其生宜合九功之歌頌且以宣和禮樂入應
虛危四方統理而以序萬寶滋生而不遺得非致九序
以咸若居中央而主之内播宫聲暢百穀共成之利上
推天統協五行時序之宜又若統一氣之元冠三微之
首應律本以吹萬配乾元之初九使施生者曲盡於亭
毒正德者盡躋於仁夀權衡度量從而出使利用之得
宜隂陽氣序統以和致常生之滋厚豈不以十二之律
兮推候管以相旋八十之絲兮調正聲而内宣況其稱
道唱始權輿率先羣生重畜我總其化九德萬事我總
其權亦由太蔟贊陽達庶物于厚地璿璣觀運齊七政
於高天得不觀律府以宣揚謹伶人而職掌命之宫而
商必應祀於天而神必享雖幽滯以咸出無忽微而或
爽不然何以成之數而該之積鬯百穀以萌滋功惟叙
而叙惟歌同六氣之宣養夫此統氣成類含元處中和
於樂也以中和而育物養其化也以造化而為工稽合
天元首鍾師而調律陶成化本贊夏禹之謨功聖人由
是作樂以暢乎清明制器以規其小大維兹六律之首
總乎萬化之會故伶倫深戒於景王極天人之交泰
璅藉賦(以圭瑞之藉文藻為飾為韻)
器由禮制飾貴文為嘉寶圭之致用資璅藉以成儀絢
組交陳妙極彰施之度縷綦錯布光含溫潤之姿聖典
遐稽邦儀順考謂玉器之攸重欲朝家之永保必有藉
以承其瓌異必有飾以加其文藻英華挺制誠資設色
之功廣袤中儀式蘊非常之寶炳作良具裁成茂規詔
玉人而慎守飭典瑞以勤司莫不昭其文也禮以行之
備三采五采之容中含瑞信分一就再就之式内掩瓌
竒其或朝有多儀國陳大事君臣分上下之等珪璧顯
尊卑之摯非璅無以成其飾非藉不能成其瑞木為内
幹蔽瑜瑾以光昭韋作外衣煥朱蒼而色異蓋夫國有
至寶時稱大圭倘非加於慎重誠有患於顛隮故我制
藻率以為用表禮文而可稽有方有圓式薦諸侯之瑞
授賓授介終高十襲之緹若然則昭備禮容欽承玉德
周陳藻繪之制密蔽孚尹之色炳然發彩侔水草以成
章煥乎有文異錦琮而著飾故得規模煥備等數咸分
蘊六玉而中度昭大彩以成文彼武有鞬櫜但取包戈
之用使持英簜徒彰輔節之勳曾未若保兹希代之珍
重爾連城之價欲節度以無越設璅文而是藉宜乎自
天子達於諸侯置等威而相亞
百工由聖人作賦(以工善其事由聖人作為韻)
統爾六職良哉百工何藝事以斯作由聖人而是崇辨
器成能自乃神而立制化材適用本惟睿以興功賾姬
旦之明文見冬官之盛典謂夫智之出也始創物以興
制工之立也乃成器而盡善嘉衆藝之勃興本聖謀而
丕闡攻金攻木資濬哲以裁成作舟作車由靈機而洞
顯自兹立器為利因材究竒雖大匠之述作皆往哲之
規為既執技而紛若誠取法以宜其所以鳬氏成鐘自
高辛而立軌車人作耒本炎帝以垂規且夫國有四民
工分百事或居肆以成業或飭材而興利率皆由上聖
以資始致宏規而綽備依於法而游於藝肇自神謨智
者憂而巧者勞出由睿意豈不以工之立事者蓋本於
前修事之經始者必資於善謀伊衆制之雖盛非聖作
以奚由網罟以畋實庖羲之肇用杵臼之利因熊氏以
垂休自然衆技靡紛大模率正雖云乎代守其業但見
乎作者之聖亦由五聲兆黃鍾之律節奏爰彰大輅起
椎輪之姿雕幾彌盛此則藝能交舉物用具陳祖述雖
資於匠者經營率自於古人案乃度程實聰明之制作
勤乎樸斵資睿哲之經綸噫夫世變澆漓時蠲朴略高
曾之矩交喪器用之資惟錯今上方稽古道而復淳源
立是工也體聖明之所作
三公調隂陽賦(以中輔之職燮理隂陽為韻)
朝無闕政官有居方故三公俾輔和於邦國用調燮於
隂陽居槐位以分班洞均舒慘列鼎司而效職灼序柔
剛伊昔令王寵綏綿宇以為設官分職兮非政而曷任
曰隂與陽兮非公而莫主由是統爾和氣委兹中輔兢
兢論道順消長以無差業業在朝致中和而兹取誠以
翼奉君上贊臨域中竭股肱而胥附調變化以無窮位
應六符正居夏居冬之氣爵隆八命定為刑為德之功
況夫子育羣生君臨大國二儀有愆伏之運四時異往
來之則得不命乃上公謹兹常職庶天令以惟和裨歲
功而無忒卓爾量才之任式序為綱居然明理之司用
期合德則知隂不治也惡肅殺以非宜陽不順也慮生
成之有遺故我法三光而昭若專二氣以調之使萬物
各得其所庶人不失其時禀四海之儀率正耀藏之度
居萬民之表庸均唱和之期夫如是則居職儼然經邦
翼爾順成開闔之化曲致雍熙之美是以丙吉有問牛
之志蓋務協和陳平無對獄之辭用勤燮理懿夫國之
治也必頒官而分務物之生也蓋抱陽而負隂惟此承
君之職式勤觀變之心九卿通寒暑之權功惟並致太
史司星辰之候事匪同欽誠哉茂建官儀昭垂邦牒萬
幾之政是輔三台之宜用燮自然天地節而歲時和致
生成之允協
學問至芻蕘賦(以學問而至芻蕘之善為韻)
上聖以文明闡化撝讓臨朝每精窮於學問爰下至於
芻蕘心專探討之勤率親草芥志切諮詢之道靡間薪
樵斯蓋務小善以畢納庶大猷而孔昭者也嘉往哲之
徽言述先王之至治必有學以務其訓誘必有問以通
夫擬議欲求善以無斁乃詢蕘而聿至且夫聖人有狂
言之擇實務多聞而樵夫知王道之談豈宜遐棄莫不
功專時集事切疑思罔間丘樊之賤率求訓教之辭是
必擇其善者俯而就之當請益請業之初蒿莱盡及暨
咨事咨才之際草莽無遺誠以統御綿區興隆景運君
雖尊有教則不可弗學民雖小有善則誠宜下問故乃
罄藪澤以旁求奉謀猷而不紊祗承誘誨當刈楚之良
材廣務諮謀受析薪之丕訓則知學不好也無以臻乎
善道問非博也無以納乎嘉謨故我每樂聞於典教遂
俯及於薪芻將務四聰之達何慙一德之愚博習親師
奚間采樵之士疇咨咸載必親往囿之徒夫如是則閱
習彌勤諮諏益顯雖莠言之勿用諒蕪音而必選不窮
不倦率求林藪之譚曰都曰俞並及草萊之善向若非
求博諭靡極周咨雖愚言之或善在上德而罔知又安
能恢教本以昭若導化源之遠而是以高宗求巖野之
賢命而納誨西伯舉屠釣之老立以為師此所謂詢事
考言篤信好學伊片善以咸取欲大謀之先覺故詩曰
先民有言而詢于芻蕘播英規而孔邈
周公成文武之德賦(以公旦成此文武之德為韻)
天開周道臣有姬公滅管蔡流言之亂成文武盛德之
風攝政宣謀纂徽柔之懿鑠勤王致理集保定之元功
足以紹重光於有後揚休命於無窮者也當其待旦輸
忠攝儀建極謂文考之興也方啓於周祚武王之立也
肇平於商國念遺業之至重非沖人之可測我乃兼彼
三王之事成此二后之德踐阼而治綽興純被之謨陪
扆以朝庶廣丕承之則才美中著勳勞外施能勤教之
行也遂竭節以成之業業為師纘居岐之茂烈拳拳作
相隆在鎬之丕基蓋夫國得士而乃昌后非賢而罔理
惟文也順帝則而撫方夏是武也遏亂略而為天子懿
王業以昭若賴我公而成此股肱周室啟明明在上之
猷左右成王紹諤諤以昌之美用能蕃衛中國疑丞大
君恢好仁之景範集偃武之清芬將以垂綿綿之瓞昭
郁郁之文白屋禮賢緝多士濟寧之化東山祗役固一
戎大定之勳苟非績著勤勞心專夾輔上以追奉乎西
伯下以欽承於姬武成休德於二代固重基於下土則
何以父作子述七百年永著徽猷發粟散財三十世茂
隆丕矩蓋以憂勞幹國忠利推誠遠啟中興之道光揚
未墜之名臯陶為舜帝之謨功宜一貫管仲霸齊桓之
業道匪相成此則昭致純熙削平暴亂本枝百世兮寶
系丕圖子孫千億兮英猷克煥噫奚知聖德之成焉由
兹公旦
善勝不武賦(以能善勝者無煩威武為韻)
以威治國者國罔乂以義服人者人必歸故王者因善
勝而無越在黷武以誠非將成不陣之功豈煩戎事自
得無為之戰奚用兵機斯盖本道德以為治異權謀而
尚威者也伊昔良臣上言聖者以為君有其德則固於
邦本國用其武則黷於天下但為善之可勝必興戎而
無假既守不爭之道率服羣心奚資因敵之勞始平諸
夏善教旁出純誠誕敷自格華夷之俗且忘征伐之虞
蓋以道自吾有爭將爾無不怒而威豈假闐闐之旅惟
仁無敵奚煩赳赳之夫且夫耀德者匪尚於觀兵修文
者是期於偃武嘉聖治以昭格且軍儀而何取自然邦
乃其昌人誰敢侮運籌於帷幄之内豈尚戈矛折衝於
樽俎之間詎揚卒伍則知善而能勝者由教化以彌敦
勝而不武者示威懷而可尊既蒸黎而自化信攻敵以
無煩所以舜格苖頑且班師而勿用周降崇國惟務德
以斯存此則治道光昭聖猷丕闡括民下以遠服惡戎
容而外顯不戰而克非勞繕甲之能廣德而強詎假行
兵之善彼大勇推乎不鬭善結本於無繩曷若我守彼
自強之志昭夫去敵之稱武王之七伐乃齊終慙撥亂
文公之一戰而霸豈足矜能斯所謂聖化光敷民心嚮
應非烈烈以威取蓋巍巍而道勝故得大邦懷德而小
邦畏威成功允稱
至誠盡人物之性賦(以惟至誠盡人物之性為韻)
性理雖奥聖神可知翳此誠明之德盡夫人物之為稟
上知於中和冥通化育燭羣生於動植深極謀惟凡厥
民生應夫天粹有性之德曰仁與義罔之生也則失誠
而明之則備故窮本以知本推類而知類上以觀三代
之道可得而明下以究萬物之情亦莫不至所謂與性
俱生配天而誠不思而理得無為而化成深則盡人之
道微而極物之精湛一德以清明坐無遺照格二儀之
覆載居得輿情蓋夫人性均義也在推其所不為人性
均仁也在行其所不忍將悠久以無息兹昭著於未朕
窮吾理則人理斯得推吾情則人情可凖心渝金石則
毫釐千里而差孚格豚魚則天地一言而盡且夫蠢焉
非齊者庶物危而難保者蒸人何治之能格何施而能
臻必在先誠其性内本諸身其深也有以通天下之志
其幾也有以盡天下之神凡在化育孰不尊親大不失
夫婦之愚必蒙其澤小不遺草木之細亦被其仁若然
則情靡有遷道無所屈大人之事斯備赤子之心無拂
伊尹之聖且思拯於匹夫虞舜之仁亦推明於庶物斯
乃性格天道德為人師有氣帥以為之用有心官而為
之思宜爾小者大者樂之利之神藏在中通變而民罔
倦智周於下曲成之類無遺故孟軻明四端之由荀子
辨五音之正知之者善成之者聖稽諸高厚而不悖質
之幽明而孰病况於人乎况事倫乎莫不盡其性
損先難而後易賦(以損德之修先難後易為韻)
損有至理聖能極觀謂修身而謹行必後易以先難始
克已以圖仁敢忘劼毖終置躬而無患以訖多盤聖人
贊易於神周身以智因憂患而發乎慮著損益必明其
義故乃取山澤之二體寓人時之深旨謂進德修業當
克已以艱難則心逸日休斯措身於樂易誠以惴惴夕
惕乾乾日修内懲忿以窒慾外損剛而益柔義既無侮
福斯來求當兹遠害之初已事遄往及爾有孚之吉俾
躬處休且夫難莫難於初慎莫慎乎損況經綸乎德業
修思乎誠悃無忘克責之意斯乃安樂之本雖二簋之
可用享志乃先勞洎十朋之弗克違事非往蹇兹所謂
艱乃無咎損之有時事君庇民吾不以為德屈身降志
吾不以為卑雖一時之勞止終百禄以康之所以菲食
卑宮夏禹享聖功之茂跋胡㚄尾周公成王業之基蓋
先聖居憂虞之時明止說之則物視其化民懷其德必
先損益以修巳然後安樂而享國亦猶否既傾而後喜
乃勵危心謙以勞而有終亦為矜式若然則圖其終者
必慎其始逸於後者必勞於先苟不刻意以慮患謹身
而圖全又安得永有終譽祐之自天昔也利艱雖甚涉
川之患俄而引逸斯為致福之筌況一卦之始終六時
之先後著聖王克損之德戒君子操修之厚故曰終於
逸樂者始於憂勤吉又何咎
古靈集卷二十一
